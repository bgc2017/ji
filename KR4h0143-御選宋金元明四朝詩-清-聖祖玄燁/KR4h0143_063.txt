欽定四庫全書
御選元詩卷六十三
五言長律三
王思誠
賦得雲夢澤送宋顯夫僉事之山南
兩儀開混沌二澤積泓渟匯溢巴邱腹陂㳂楚地形龍
蛇蟠窟宅鮫蜃駕空冥餘潤蒸巫峽層波接洞庭汀花
迎日白岸草際天青使節光卿月仙槎泛客星扣舷歌
楚些鼓瑟舞湘靈憂世嬰多病傷懷憶獨醒清風吹碧
渚明月漾滄溟迢遞山南道乘驄舊所經
再拾前篇餘韻
龍洞朝雲薄牛山暮靄冥一天風淅淅千里雨泠泠幽
壑濤飛箭虚簷溜建瓴空中無走電地底不轟霆紅濕
千株杏青滋五葉蓂汗潮蒼石礎澤潤碧窗櫺牆外迷
樓觀橋邊失渭涇隔巢鳩谷谷在野馬駉駉年稔逢人
說懽聲到處聽故鄉歸未得客枕夢初醒返哺慙烏鳥
傷懷憶鶺鴒沁園春欲暮且醉酒雙瓶
中條山
崛起巨河邊奔騰欲上天遠臨滄海盡高與太行連大
塊横為脊他山立似拳土膏繼舜耒石險任秦鞭洞黑
狂吹雨峰青冷罩煙店荒檀道絶寺古柏梯懸淹漏微
茫雪巖垂淅瀝泉迸根通砥柱斜徑入閒田北笑恒藏
寶西輕華聳蓮三門遥托跡五光迥差肩落實樵夫指
靈苗本草傳柱空擎鴈塔倒影蓋魚船繪畫終無手封
崇必有年鹽池浮翠靄蓮澤媚漪漣隂壑乖龍蟄枯松
凍虺穿圖經標數郡神異産羣賢呼壽嵩何諂升中岱
豈專斯文如已矣此地可終焉暫看猶驅病頻登合得
仙許昌休自負吾什亦銘鐫
楊丹
偕王天祥登瓊雲山
瓊山高不極佳樹鬱相臨虎跡層巖上龍吟古徑隂琳
宫溪溜繞仙陛石臺侵結構何迢遞窺觀極廣深庭參
新舞鶴鐘送暝歸禽术圃風便細芝田雨忌淫優游仙
境日瀟灑昔人心采藥衝芳霧吹笙過茂林兩君俱俊
彦並馬陟嶔崟賤子陪冲賞空齋接誨音隨行溪百折
眺迥巘千尋暑少慵揮扇斟餘足解襟興深思返駕意
遠欲鳴琴安得遺軒冕從茲訪一岑
班惟志
送舒嚕元帥開閫分題得越嶲
郡初名越巂漢昔撫酋豪宿溜巖為室炎蒸地不毛射
生餐血肉淫祀灑腥醪奮臂撾銅鼓吹脣舞洞刀溪山
防虺蜮藤樹嘯狨猱異狀纏綿角嘲謳變楚騷自憐無
統御推長治逋逃釁起鄰讐殺詞連牧過饕宏恩惟在
格薄伐忍言鏖公極兜鍪選門兼閥閱高建侯嫌詭道
投策塞深壕陣密嚴三令機深備六韜警烽隳土壘妖
宿隕天牢雲慘回盤鶻潭移失斷鼇降幡迎露布奏凱
卷歸旄壯節雖能效清朝亦幸遭宣麻重鎮遏開閫賞
勲勞符煥文犀帶香熏錦獸袍我慚沾益友祖送盡時
髦岸暖泥抽草冰消水没篙旗亭折楊柳篋琖酌葡萄
紏紏干城虎馴馴守圉獒先聲馳部曲遺惠忭童曹耀
武時長獵巡邊可遠遨沙乾騏驥足劒瑩鸊鵜膏落雉
穿金鏃飛鷹掣繡絛宴閒陪士樂罰信絶羣嗷吹月横
柯竹簪花列倩桃服威全學亮好詠喜賡陶親上平夷
頌曾髠草檄毫懷柔安鞠育寒餓免啼號職貢來方物
江郵就戰舠策良無妄撓戈偃肯輕操鳴鶴林思野聞
天等在臯待書良將傳未盡片言褒
陳樵
送烏經歴歸二十韻
大府羅賓彦修門得俊賢明時優外任密畫制中權曉
日卿雲麗高秋白月懸千尋看壁立百鍊識金堅殷浩
名無忝崔羣美可專緋袍臨僻壤華髮憶流年山揖金
華秀城當婺女躔民風仍皞皞王道故平平元暢塵囂
外芙蓉爽氣邊憲臺依翠柏幕府擁紅蓮法謹持三尺
書應受一編公言歸可否德意頼承宣歙郡推夷直河
陽贊巨川可能羞噲伍豈復媿盧前淵媚珠含彩林輝
玉吐煙豫籌纔婉婉歸思忽翩翩趨拜麒麟殿違離玳
瑁筵幾時嗟蠖屈後日看鶯遷空遺參軍紙曾辭太守
錢雙溪清若許明月送歸船
丁復
次夏允中禁體雪詩六十韻
衾夜生孤擁樓更死屢撾墨雲常黯□絲雨先鬖髿半
醒身何所全迷意罔涯露眠當莽蒼風泊在蒹葭乍起
平行地訛聽亂撒沙羣憨搖始覺衆怪語仍譁幔卷爭
成片裳霑祇見些尺深良可待寸測即頻差熾炭肌還
粟張燈眼暈花闖明和月澹學舞逐風斜在臘時能應
祈年歲必嘉競投窗内隙密糝砌旁窪尾亞攅槍竹肪
分破刃瓜恍疑行朔幕只訝失胡笳賸有開甖貯渾無
樹屏遮廊飄黏畫翠庖焮泣炊赮静凝檐頭髓清垂瓦
口牙迴溝填小曲側巷積微衺夕氣干牛斗豐城瘞鏌
鎁暖融團腐草晴綴嵌空槎易化行人路偏多隱者家
池心堅暮日山脊晃晨霞馬齒沈虛屐羊腸阻峻車荒
藂喧餓雀垂蔓抱僵蛇縮頸牛如蝟拳毛馬盡騧自須
明潔淨誰敢訾疵瑕公子添重錦夫人儗副珈聚羣沙
簇鴈作隊野屯鴉鬢縷搔驚似髥珠貫暫呀淵宫裁斷
織閨服帽初髽晉女吟稱謝唐人賦憶叉大田將有穀
沃壤早宜麻久睨偎牆色寧論在土芽舞娥臨月桂才
士縱天葩朽壓傷頹架長支惜偃笆梅封新蓓蕾薪㸑
濕杈枒京洛多豪冨長安有狹邪埽開交擁篲戲聚互
推爬帶沍張魚笱凌晨沒兔罝卧來窮就捉跳出捷從
扠籺食何煎迫萍韲漫咄嗟跣趨哀䠥&KR0887;志肆笑矜夸
數戰肩逾竦頻訶指更挼脣呼吟蟋蟀足跌伏蝦蟇嬾
出從嘲鼈甘貧任處蝸市舂窮也糴鄰酷薄猶賖
王璋
送傳擴齋廉訪秩滿歸長安
南國皇華使東維列宿光選掄應近侍敭歴且殊方地
鎮江陵重天連蜀道長班荆非客宦負弩盛朝章問俗
魚鳬國傳杯杞梓堂舞看渝水曲歌倩竹枝娘叔子心
期遠文翁政術良巡巡持漢節處處即桐鄉瑶歴更新
號崇臺整舊綱五驄鳴宛水軒鶴憩陵陽落筆霜威重
隨車雨氣凉澤中集鴻鴈道上屏豺狼舉錯消羣枉封
培惜衆芳春回魯宫藻詩咏召公棠有客棲南郭無人
薦蜀莊分庭寬禮數退食問行藏古道今安有深心矢
不忘方欣為李御旋報促曹装送客聽雞唱征帆拂鴈
行楚江楓葉赤陶宅菊花黃未識長安第還分漢署香
他年懷舊德悵望繡衣裳
汪銖
水西山中
五峰聮氣胍一徑入煙霞晴井蒸隂雨旱渠流落花山
依東晉廟溪對古官衙門障延青海灘流湧白沙虎羊
列蟠踞翁仲半敧斜劒履扃幽室衣冠憶故家經鐘朝
聽擊齋鼓晝聞撾竊火猿燒笋淘泉僧煮茶暖蕉翻貝
葉朝樹曬袈裟石竇秋澆薤巖池夏漚麻山居元寂靜
塵徑自紛華此意高人解移居未有涯
薩都拉
題進士索士巖詩卷士巖與余同牓又同為燕
南官由翰林編修為御史臺掾兼經筵檢討除
為燕南廉訪經歴
憶昔登天府文華萃帝鄉俊才魚貫列多士鴈成行寶
劒懸秋水驪珠耿夜光三場如拾芥一箭已穿楊上策
師周孔蜚聲陋漢唐鳳池開御宴虎牓出宮牆賜笏邱
山重恩袍雨露香天花皆翦翠法酒盡封黃冠蓋遊三
日聲名滿四方歴階超宰輔捧表謝君王第甲分三館
鐫碑立上庠曲江嘉宴會合席盡才良契誼同昆弟比
和鼓瑟簧誓辭猶在耳離思各驚腸臺閣需材器儒林
作棟梁超遷烏府掾輝映繡衣郎迫晏封幾事平明出
奏章日披墳典舊時念簿書忙檢討超經幄論思近御
牀聖朝稽古道日暮下迴廊羇旅然薪桂長吟出錦坊
弱妻貧且病羸馬瘦仍僵窮巷迴車轍空廚泛酒漿故
人傳奏目請便趣行裝皇極三臺重燕南各道昌承恩
辭魏闕攬轡去恒陽曉幕芙蓉露秋空柏樹霜諸司循
直矢羣吏肅宏綱漢水浮神馬岐山出鳳凰行湏冠獬
廌已見走豺狼慚媿蓬蒿翼乘風亦下翔
郭囉洛納新
益清堂(并序)
閩海憲使合魯桓穆公歸休嵩山之下鑿池引流
列植卉木扁其燕處之堂曰愛蓮公沒堂池逮廢
其孫國子生張閭伯高謙恭好學思繼先志乃復
增葺而新之國子先生陳伯敷易其名曰益清伯
高謂余曰與君世寓南陽且支裔聮屬不可無作
因賦律詩十有四韻以復其命云
嵩嶽雲峰近高居水竹幽築堂依别墅甃石帶芳溝翠
荇含風弱紅蕖著雨柔菱歌花外發蘭槳月中遊卷幔
紅雲亂開尊碧露浮使君曾弭節持斧照南州綠野池
臺晩平泉草樹秋吾宗多秀發公子獨清修屢接何蕃
武長懷賈誼憂拾螢供夜讀走馬散春愁朋友頻相過
琴觴每唱酬籍通青瑣貴文擅省闈優歸思勞清夢高
情憶故邱卜鄰端有約歲晩共綢繆
羅稚川山水十韻為甬東應可立題
平生邱壑趣偶向畫中傳雨氣千峰外江流落日邊蘼
蕪青滿渚芳樹綠參天渺渺溪雲淨㳙㳙石溜懸崖巔
何處閣谷口小家煙漁唱來秋浦僧鐘落夜船瞥驚飛
鳥過疑有蟄龍眠竹徑能留客桃源竟得仙丹青誇絶
代賦咏藉名賢千古滄洲意含情憶稚川
陳旅
次韻陳景忠見寄
用世已無伎高人方據梧詞林忝供奉客舍候徵呼拓
落需微禄鶱騰失壯圖為文下枚孺力穡後孫愉春草
生湖曲暮雲飛屋隅論交尊有螘憶别履非鳬擬泛鴟
夷舸重遊泰伯都山泉㪺雪乳石荈瀹瓊酥作鱠溪庖
近聽猿野磴紆松風吹綠鬢花雨落紅毺佳什勤相贈
幽期媿獨踰煩君語宗長為我謝寅夫
陪趙公子遊蔣山即席次李五峰韻
弭櫂丹陽郭鳴鞭白下山晴原煙翳翳幽樹鳥關關石
液玻瓈碧雲根瑪瑙殷佛巖開細菊僧逕入叢菅雨洗
川容淨潮隨野色還六朝有遺事盡在夕陽間
次韻許左丞從車駕遊承天護聖寺是日由參
政陞左丞
銀甕呈山麓(地名甕山)鑾輿際水鄉離宮疑馺娑行殿仿飛
翔細浪魚鱗襲輕飇鷁首驤扶桑明遠岸析木度高檣
屏翳時清蹕豐隆夙啓行衛兵環越棘舞女蹋吳航漸
覺仙樓近微聞梵鐸揚石壇登案衍瓊佩雜璆鏘夕渚
休蘭櫂春壺瀉桂漿伊蒲頒内供薝蔔散林香罷宴蜺
旌動開帆獸錦張弄田低碧樹馳道出金塘畿甸嚴車
輔臣鄰重室廂方欣麟在棷復喜鳳鳴陽聖主需賢急
嘉猷頼弼良從容承顧問舄奕拜恩光文采堪華國芳
菲正滿堂恊忠成泰治流澤遍遐荒援古言應切匡時
慮更長誰哉疲土木況乃象為廊
南山詩(山在龍虎山南張宗師藏劒舄之地曰丹邱有小有洞門玉冿澗月橋天鑑池)
(金砂井躍泉潄雲亭山雲閣丹桂隖桃花源云)
江左羣山囿仙邱倚太霞上清分亢爽南谷抱谽谺臺
觀黃瓊宅林巒赤虎家天池開寶鑑日井射金砂桂霣
秋巖粟桃烘曉岸葩泉香通美竹雲液潄靈芽俯澗松
偏潤緣崖徑自斜幽亭宜水繞晴閣受嵐遮神舄丹扃
祕玄關紫氣賖石橋留月色銀浦渺皇華願解延陵劒
終乘博望槎臨風一解后食我棗如瓜
送葉天根南還
我識天根子於今二十年吹簫來翠嶺鼓枻入丹淵日
出扶桑底雲生建木巔人間方夜半海上得春先老我
江湖迥微官歲月遷荒泉流竹里冷雨浸芝田髮短何
為者君歸重惘然飛霞浮夕景定在石林邊
傅若金
夀陳景讓都事四十韻
種德由來遠流芳信有苗名門多令器夫子最高標地
迥瞻崧岳天清見斗杓聲名從結髮問學自垂髫江漢
棲遲久林亭興致饒紫蘭敷月露蒼竹倚風飇畫艇移
書放秋燈把劒挑微名寧屑屑高志獨囂囂五氣乘昌
運羣英集聖朝武功收赫怒文治付宣昭歷數初歌禹
聦明已贊堯求賢多晏食夢帝起中宵石室仍高隱中
臺歘見招賜書縣日月乘傳出雲霄議論紆三顧榮光
動百僚入官催護璽趨府聽鳴鑣郊社陳周禮神人協
舜韶出關春衣繡分陜夜乘軺獬觸心彌壯豺吞膽共
銷封章猶懇切歸思遽飄颻衮職江湖隔鋒車道路遥
凝旒思穆穆行李發蕭蕭典祀尊原廟承釐洽大寮步
依文石進香近黼裳飄白日明驄馬清霜急皂鵰帝裾
遮道引諫草避人燒佐省持三尺繩民究八條兵曹多
暇豫郎位益崇超所向才華冠何曾意氣驕臺評推妙
畫士望慰深翹引拔連茅茹芬芳雜桂椒銀章看且佩
金鼎竟湏調小草方慚出浮萍久恨漂文章殊豹隠篆
刻近蟲雕徐穉矜縣榻蘇秦惜敝貂敢期充砥礪猶幸
致芻蕘黃鵠追高舉青松託後凋火行占孟月星聚識
生朝壽酒開雲液仙音出鳳簫祗應成遠業未可慕松
喬
送孔惟中再謁祖林
吾郡稱文物君家續聖賢尼山縣日月野樹隔雲煙追
遠逄昭代游方及盛年北通三仲譜南下九江船鴈起
垂綸外鷗飛解纜前水凉聞雨坐沙暝望星眠岱岳遥
臨海河流遠自天路詢洙泗境人指鄆讙田日觀朝輝
接風雲暮色連閟宫俱寂寂闕里獨綿綿翠合知林墓
翬飛識廟堧趨庭槐氣潤拜下柏隂圓科斗殘書帙旋
蟲壞樂縣圖稽始祖出世别小宗傳遠近論昭穆尊卑
齒後先杖裁楷木淨冠截檜皮堅舊俗聞詩禮遺儀見
豆籩玉傾當别酒珠寫贈行篇古道嗟環轍長塗勸著
鞭京師同逆旅瀛海限飛仙賦或君王問貧應故舊憐
苦吟冰合硯危坐雪侵氊魚目從人貴蛾眉祗自妍猶
懷薛氏劒未絶伯牙絃卒業思歸魯離羣遽發燕霜蹄
終奮迅風翼暫迴旋文憶來時把詩要去日聮綠蕪羇
思滿青柳别愁牽為客慚烏鳥因君感杜鵑兖城多驛
使頻寄彩雲箋
寄題番陽周子震金潭山居
大氣生旁薄元功接杳冥江開吳楚白山直斗牛青玉
牒呈天祕金潭泄地靈百盤工取勢千疊互殊形石吐
高低筍峰羅大小屏忽如森隊仗復似倚娉婷六六移
諸洞三三映列星静宜營道室幽或下仙軿客有依文
物兒皆尚典刑卜藏思買宅佩訓謹趨庭娛老心能遠
登高步每停艱難成宿志窀穸慰千齡雨潦供漂木神
祗助薦牲史留徐穉傳碑勒蔡邕銘碧水通銀漢蒼霞
護石扃暝迷中谷路晴見隔溪亭鳳穴含飛旭龍湫蓄
震霆倚廬浮晻靄行徑俯清泠鸞鶴軒羣岫龜蛇汎遠
汀隂陽皆抱負存沒總安寧種竹期成實栽松擬伏苓
久居鄰吠息清誦野猿聽夜燭吹藜杖歌饔啜土鉶馬
卿能作賦韋氏舊傳經伯仲翔鵰鶚東西念鶺鴒辟雍
初識面京國共漂萍磊落珠蔵櫝光芒刃發硎即看培
遠業誰得限修翎何日過彭蠡從君醉醁醽遂求靈運
屐一往眺林坰
送孔學文之湘鄉州判
郡邑頻騷動朝廷失撫綏君繇先聖出政學古人為北
極迴旋裏東門祖餞時家從天上挈官自日邊移雪樹
違燕市風帆掠楚祠大江開浩蕩靈岳見參差候吏迎
皆喜州人到恐遲苔虛蔣琬宅竹淨褚公池閒暇應攜
酒登臨得賦詩此邦稱富庶今代益蕃滋地氣湘潭會
天文翼軫垂山川曾屢涉風土向來知秔稻金纏穗松
杉翠壓枝魚肥春雨窟牛滿夕陽陂禹貢連三澨虞巡
接九疑至仁終遠被淳俗未全漓豹隱多文采鴻飛足
羽儀五兵閒警邏千耦樂耘耔聽訟寧求異觀風政在
兹治成聽舉最萬里慰懷思
送蘇伯修侍郎分部扈蹕
扈聖千官出分曹六職俱侍郎精古學議禮應時湏車
蓋連諸郡衣冠接兩都句陳嚴内拱屏翳肅前驅灤水
開宫殿龍門起畫圖仗依雲氣肅人望日華趨馬酒來
官道駞羹出御廚露疑金作掌冰想玉為壺地絶分寒
燠天清習曉晡會朝常咫尺奏對祗湏臾舊俗懷周雅
今賢誦禹謨愛君期得道憂國况為儒久客嗟牢落諸
公念樸愚路經南粤險心戴北辰孤汲引勞脩緶吹嘘
倚大爐臨風思何限相送獨勤渠
送楊翼之還清江
同郡晩相得還家君獨先艱難萬感集離别衆愁牽盜
賊凶荒後干戈餉餽前故園思縮地行路歎登天郡國
方收馬江湖總稅船遂嫌居鬱鬱竟作去翩翩芝嶺寧
忘世桃源似欲仙游鯤輕萬里歸鶴畢千年已謝蘇秦
印無論祖逖鞭道瞻匡阜雨山背薊門煙遠色芙蓉浦
濃香䆉稏田藏書猶有壁坐客豈無氊我亦懷三釡誰
能乞一錢將書不敢寄多是斷腸篇
奉送達兼善御史赴河南憲僉十二韻
聖治尊儒術賢才翼帝躬立朝防觸廌行路避乘驄復
道河南去先愁冀北空激揚元自任出處豈謀同地絶
看持節天長惜轉蓬繡衣今日把尺素幾時通别酒花
開裏征帆木落中薊門縣夜月梁苑度秋風古縣藤蘿
碧霜林果蓏紅咨詢行每徧閒暇賦能工白日明高岳
黃河繞故宮登臨興何限題寄北飛鴻
登岳陽樓
馳傳自青天憑高憶往年闌干映水迥埤堄與雲連江
合沅湘大山侵楚蜀偏蜃郎通别井龍女宅重淵日月
鴻濛裏風沙浩蕩前驪珠秋後冷犀火夜深燃張樂猶
疑奏乘槎欲並仙登臨停去騎寵餞惜離筵地氣南交
接天文北極縣賦慚王粲作詩擬杜陵傳渺渺衡陽鴈
迢迢浪泊鳶早春回漢節應得泛湖船
奉和蘇授經八月二十九日明仁殿進講勅賜
酒饌許乘舟汎太液池趨西苑之作
聖明思善述耆舊倚交修虎豹開閶闔山龍照冕旒日
臨丹扆動雲拂翠華流獻納稽前古都俞協大猷几筵
花氣谷圖史竹光浮當宁經綸遠尊賢禮數優内廚深
出饌西苑近迴舟禁臠由來貴溪毛庶可羞遥勤三顧
問各奉萬年酬牢落南州客相望奈九秋
送廬陵范會宗入京省兄朝宗
大范留京國齋居接棟梁端門通籍晩望苑曳裾長遠
客逢難弟諸公比季方題詩晴望岳載酒夜浮湘萬里
懷燕市三年厭楚鄉旅游成獨往兄在慰相望馬酒宜
風土狐裘耐雪霜况聞周選舉不廢漢賢良紫電依龍
種青霄屬鴈行故人多在北應念獨南翔
雅勒呼
上執政四十韻
聖主飛龍日求賢似拾珍典謨皆故老登用必元臣日
月當黃道風雲擁紫宸華封歸帝力壽域囿吾民旭旭
時將旦熙熙物自春唐虞風未遠鄒魯俗還淳往者三
靈墜扶持頼有人斬鯨清海沸鍊石補天迍工鯀趨刑
辟皋䕫起隱淪明公辭政久首詔趣裝頻渴慰蒼生望
飢憐赤子貧朝陽先覩鳳春籟正書麟總代天成化俱
為政入神五朝居輔弼三世掌經綸皇眷恩波闊元功
德澤均房謀兼杜斷蕭律繼曹遵歷法羲經袐書文頡
篆新山河由秉筆社稷在垂紳衆水宗南渤諸星拱北
辰濟為舟楫重任託股肱親玉燭調元氣金樞運大鈞
都俞聞密贊諫論喜重陳聲教流沙外謳歌碣石濱烏
臺分繡斧鳳詔繼華茵練逹時無匹公忠世絶倫棟梁
支大厦柱石表重闉天下皆桃李人間静棘榛中台方
正席東閣又延賓有客懷吾道無媒致此身窮經甘寂
莫抱拙忍酸辛虎榜叨前列鴛墀接後塵郎潛嗟咄咄
吏隱歎逡逡十口長為旅三年屢卜鄰稻粱猶不足抱
負豈能伸養母留甘旨居官守誨諄正言期董賈枉道
恥儀秦草芥難終棄芻蕘尚可詢修塗多駿足沍轍有
潛鱗未遂風雲信猶霑雨露仁天瓢能一滴咫尺是通
津
李裕
奉和王治書紙燈韻
香蠒凝脂薄金刀逐意妍輕清籠綘䗶晃漾映羅箋巧
異雲藍瑩光同爝火然好花迎宿靄初旭眩晴煙製陋
秦宮炬工慙漢綺蓮映空珠網密照夜綠璣圓燄轉虹
垂浦輝分宿麗躔薄能欺霧縠曄欲暈冰筵春淨波如
蹙雲輕雨未懸東風愁剪剪華屋鎖神仙
劉汶
言志敘交四十韻荅歐陽玄翁
衮衮滄江去茫茫暗谷移黑頭那敢恃華髮會相欺遂
起紛如歎能忘逝者悲著書誰發憤追古獨忘疲講授
嘗呫嗶研窮幾下帷羣經玄奥妙百氏苦支離索隠妨
修業談經失秉彝反身惟一理遵道豈多岐新意方來
際陳言盡去時夏蟲冰莫訝越犬雪休疑浮世春榮過
幽園夕秀遲後凋終有待直養可容虧向使常㳅混寧
逃具眼嗤投閒欣事省埽跡畏人知環堵差堪戀長沙
去若為趨庭因泮藻贈客且江蘺回顧皋比冷還思寶
玦遺羈愁生雨外鄉夢落天涯每慨淵明菊將尋綺季
芝未諧萊氏隱頻念鹿門期友誼今逾薄儒流子尚奇
剛腸俱比石末俗竟如脂綴曲唯同病論詩固解頤率
更仍翰墨六一再文辭解接家聲遠兼扶士氣衰塤箎
參雅奏椿桂亞高枝正始音能續元和脚肯隨渾雄親
漢魏綺靡却陳隋浪許鯤魚舞雲看駿馬馳駑駘差抗
臆鰌鱔愧揚鬐不盡沙金揀猶煩璞玉治受辛驚絶倡
勝已辱先施歐冶加鋒鍔劉牆力塈茨吾儕非敢傲兒
輩自宜麾學要千年藴名湏萬古垂匪徒攀屈宋深望
泝濂伊天運流無息人生志勿卑操憐松鬱鬱節撫竹
猗猗盡擬泠風御何曾俗骨醫煎膠得麟鳳歲晩願深
資
王明嗣
龍首關
萬里雲南道壯哉龍首關氣呑西洱水勢軋點蒼山天
矯盤青秀蜿蜒躍碧潺地靈吁可駴天險邈難攀井絡
稱雄鎮坤維倚大閑周章無六詔俯仰了羣蠻聖代提
封闊元戎遴選難度遼推世胄越嶲靖神姦虎節先推
轂犀毘響賜環銘功崖畔石寧羡玉門班
宋无
揚州即事
玉壘開方面金湯控上游連營驃騎宅重柝鴈行樓彊
弩虛空發飛橋日夜浮煙生烽燧地草死虎狼秋此處
兵威震當時國步憂六年襄郡守三策藎臣謀大將深
圍陷長江萬里休兩淮先按堵孤注獨横籌破竹纔乘
勢聞風已置郵乾坤機軸轉海嶽版圖收春變山堂柳
波通汴水鷗平坡南下馬遠渡北來舟無復瓊花夢猶
餘芍藥愁塵埃何豎子還擁黑貂裘
蕃釐觀感瓊花
后土嗣南裔坤維媲室家國封嚴典禮宫祀尚褒嘉不
是神靈異焉能眷邇遐應湏有玉女到此賞瓊葩麗服
從空降明妝倚日斜同揮五雲扇共駐七香車月姊羞
調粉風姨罷散花青童迴絳節金母屏彤霞故事唐時
盛佳名數代誇塵根雖下界天意在中華雪讓瓏璁巧
冰銷刻鏤瑕人間惟獨爾地上更何加萬蘤殊寥落羣
芳避艷邪玟瑰誠執御芍藥等泥沙聖運俄驚輟兵強
忽肆拏舛訛難核實真贗遂聱牙雷雨還驚蟄潛藏重
發芽旁枝微舊崛新葉謾榮荂尤品終蕪沒珍蕤逐水
涯兩朝成草莽九廟雜龍蛇古殿蘭旗暗殘爐桂燎賖
蕣顔愁想像珠樹絶驕奢寂莫無雙譽徘徊但自嗟入
仙聊免俗消得寶闌遮
憶舊寄金陵馮壽之
憶昔江東日離居託孟鄰儒家見君好談席偶情親南
斗文昌近西山爽氣新驪珠驚俗眼瓊樹倚芳晨大雅
今重覩奇才豈易倫珊瑚生海網汗血出天津句滿雞
林賈名齊鴈塔人傳經心入聖用筆意凝神射策應先
手藏環定後身巨流思待濟吾道詘當伸落魄傷遲邁
依棲笑隱淪三年為倦翼萬里作窮鱗伏枕思霜橘歸
溪戀紫蓴鴻稀石城信魚隔太湖濱故宅閒多草空船
獨採蘋夜吟酬蟋蟀暮景歎麒麟老恐襟期斷悲懷轍
跡陳舊峰還似洛淮水想猶秦勝地登臨數殊鄉夢寐
頻潮吞李白月花動謝安春有興湏相覓無聊謾自呻
休疑交契闊尚覺膽輪囷遠物那堪贈佳音欲細詢勞
歌因奉寄題罷更沾巾
詠石得天字
肢胍崑崙析胚渾混沌先靈分元島峙秀聚景雲鮮覆
壓風雷窟枝撐宇宙穿崚嶒敧篠霧歴棘聳蘿煙嶪嶪
棲危壁磷磷過瘦㳙雨攻繩眼斷浪擊彈窩圓筆架珊
瑚竪屏圍瑪瑙偏骨攅獰鬼竦脊凸老蛟跧劒卓空蒼
色矛森紫翠顛醜宜鐫鳥篆剛可利龍泉怪漬潮紋溼
頑和地軸連篔簹梢映帶薜荔葉縈纏磊磈蛇身縮崩
崢鳳勢旋蘚侵題字處藤絡倚筇邊碎礫鋪文貝尖鋒
斫黛蓮竇深膏乳滴甃潤土花沿儼若峨冠者昂如峻
士焉磴危欺木屐磯滑怯苔氊移恐嵐光動捫嗔野蔓
牽衝湍聲類磬謝瀑韻成絃硬性辭斤鑿嵌形欠畫傳
鼓歌傷莫續鼎句歎難聯砥礪誠由著磨礱學及遷畜
奇希抱璞鍊餌詫飛仙寸勢垂千仞嵬胎結幾年巖輝
知産玉峽束見奔川織女支機穩山人作枕便隕星沈
戰域敲火出漁船異或稱羊化疑應訝虎眠龜埋遺碣
下麟仆古塋前屹立中流壯平施大礎堅懷沙嗟放逐
凝魄惜嬋娟德必穹碑記詞當巨硯研險思經&KR1527;澦功
擬勒燕然嵩岱歸諸掌蓬瀛寄一拳不湏填碧海直欲
補青天
荅無住和太初韻見寄
寶地人來少檉隂自晩晴片雲依石潤孤磬出花清竹
筧分泉細檀煙上㲲輕勒銘留水寺應供宿江城適楚
濤喧定歸吳雪滯行雨苔黏凍屐廊葉覆閒枰琴為蛇
紋買書因鳥跡評眼高無佛祖詩癖有山兄句妙唐風
在心空漢月明晝禪休樹影夜梵雜松聲夏減遊方興
秋添住岳情何時修白業去結嬾殘盟
送陳行之之信州推官
漢守曾懸榻家聲復世綸贊廉推雅士列郡重嘉賓昭
代詳刑讞賢僚體聖仁袴襦憐故老狴犴念冤人英幹
登時望文華異等倫固宜膺寵渥豈但活罷民江左名
藩舊風流佐幕新平反湏有頌剛決看如神郄鑒初榮
養黃香早締婣錦還鄉已晝綵戲室俄春自補尋山屐
誰親墊雨巾拊循恩易洽煦嫗俗當淳曲動陽關疊尊
移祖帳陳未能忘手握何得更情親羡爾丹霄貴悲余
白髮貧尚期金鼎藥猶客素衣塵巖壑將幽賞煙霞欲
隱淪交游千古事離别百年身楚澤寒多鴈吳波暖見
鱗相思不相見音問莫辭頻
寄眠雲處士
聞說華陽洞人間第八天茅君旌屢降宏景駕常延地
吐黃金氣潭流碧玉泉神丹光夜發朱草葉春妍羽客
家相接麟洲派共連山遺秦女藥鋤得漢朝錢處士懷
貞遯長生契宿緣童顔曾辟穀鶴相合成仙嘯傲三峰
上披研萬象先囊攅五行物劒握七星權石銚青精飯
風鑪紫术煙赤松齊遠躅元俗並遐肩九轉功將就雙
親念復虔却攜瓊笈轉歸枕白雲眠薊子家常歴壺公
訣盡傳路回蓬島下杖化葛陂邊經案苔侵徧閒枰雨
滴穿池留洗瓢水壁挂斷琴絃蕙帳猿空怨蘿窗月自
懸嵒存容悵望澗去意潺湲局久棋多變寰清鼎又遷
衲衣期異日築室定他年季世嗟予晩幽棲志獨堅欲
隨蒲坐具已辦布行纏學道無如此遊方恐未然尚遲
甘旨奉更被苦恩牽腦慮精難滿心憂影或偏蘚壇情
願埽茶竈手能煎根究嬰兒後參同混沌前求真不易
遇師匠早哀憐
荅馬懷秀兄弟見訪
移家連晩歲屏跡值春寒舊業遺松逕幽棲遠杏壇數
椽容膝易五斗折腰難有客來排闥無人為整冠諷詩
稱鮑照卧雪念袁安下里余誰和高山爾自彈迎門屐
齒折扶病帶圍寬乍喜交時彦相尋到冷官鄰驚都騎
盛㒒出草堂看光價連城璧風流藝苑蘭老嗟傾蓋晩
貧覺布衣單午竈添茶具煙蓑罷釣竿傳呼聞杜曲榮
耀滿江干文雅多歆豔殷勤少接歡長鯨鈎上掣巨闕
匣中蟠筆力千鈞弩襟懷百丈瀾籍通金馬選詔待紫
泥乾樂毅曾強趙夷吾遂霸桓貴應聮萬石功定服三
韓留取刊彝鼎勲名未汝闌
甘露寺放舶至瓜洲風作
天造西來險山迴北固形斷崖纏赤日孤柱擘滄溟此
地何能限長江或有靈然犀夜照浪飲馬曉吞星鐵鎖
沈寥廓樓船沒杳冥乾坤一衣帶吳楚兩郵亭擊楫人
人倦吹笳處處聽海門沙自白瓜步草猶青夢墮浮家
樂魂遭捩柁醒計程秋獵地問舍暮漁汀倏忽波濤變
悤忙網罟停疾飇移蚌室暗雨卷龍庭贔屭黿鼉壯谽
谺樹石腥危檣連偪仄高岸失竛竮世事無深測生涯
獨未寧愁煩復稍釋題咏記曾經
張翔
杜甫祠
諫署言清切忠君思鬱陶赤膚行翡翠碧海掣鯨鼇詩
律嚴秦法詞源汲楚騷珠明鳳皇髓玉潤鸊鵜膏躭句
頭空白謀心計轉勞揚雄慙德薄賈誼累才高抵觸逢
牛角欃槍起蝟毛盪胷雲夢澤埋骨耒陽臯奇數終無
遇窮途竟不遭秋風悲草樹落日哭猿猱
趙鼎
題手植檜
擢秀真儒宅垂隂數仞牆封培因聖力茂悅得靈長根
踞龍蛇蟄枝延鸑鷟翔勞功施禹稷蔓草薙韓莊偃蹇
明堂幹蕭森岱嶽場圍欺漢武柏愛掩召公棠日月成
塵劫乾坤屢戰場恩仁感樵牧忠厚及牛羊不有神明
護寧逃剪伐傷歲寒千古色宜並子孫昌
王守誠
送傅與礪廣州教授
京國今多士君詩獨有名才能諸老薦辭命遠人驚陸
賈慚分槖終軍謝請纓一官何足凂三釜亦堪榮臺閣
專相待山川暫遠行且令南海上文物變風聲
蘇天爵
送南宮舍人趙子期出使安南
聖德隆千古皇威奠九邊金門頒鳳詔玉節使龍編博
雅資專對才華屬妙年郎中初遴選省府昔周旋文治
中華盛仁恩漠國宣清風消瘴雨麗月淨蠻煙䟦涉思
銅柱委蛇跨錦韀堯天新正朔禹貢舊山川聲語時難
觧雕題倍可憐明年春色早歸拜御階前
張翥
送成禮部誼叔察訪守令河南山東
歴數開千載明良會一時朝廷嚴守令宵旰為黔黎南
服方多故東州復阻飢郎官膺簡拔使者出詢諮此命
於今重如君衆論推直陳廉察往肯作畏難辭靈雨隨
華轂流風度綵旗草兼驄一色柳與轡同絲梁宋分淮
甸青齊並海涯政苛嗟虎猛民散念鴻離罷耎寧勝任
姦貪只自私中牟因雉見單父得魚知或有隳其職誰
能慎所司張弦從急緩朗鑒各妍媸治道誠先務皇心
實在兹俱為良吏選足慰遠人思空闊青雲步孤高玉
樹姿暫傾冠蓋餞行赴簡書期事業懸鍾鼎光華映羽
儀歸來前席問請入史臣詞
寄題顧仲瑛玉山詩一百韻
至正九年秋海道漕舶畢達京師皇上嘉天妃之
靈封香命祀中書以翥載直省舍人彰實徧禮祠
所卒事於漳還次泉南卧疾度歲乃仲春至杭遂
以驛符馳上官而往卜山於武康克襄先藏秋過
吳門顧君仲瑛留讌草堂之墅宴賓十又二人分
題玉山諸景詩皆十韻盡歡而别舟中筆硯少暇
因敘事述懷累成百韻語繁則易疵聊以記行役
耳錄寄仲瑛洎席上諸君子他日或遊崑墅當為
一亭一館賦之也
治理逢熙運欽明仰聖皇至仁侔覆載上德配軒唐大
業勤宏濟元臣協贊襄賢科收俊造庭實粲珪璋入貢
徠符紱儀韶下鳳皇普天均雨露絶域總梯航每念京
師食遥需漕府糧神妃所庇護颶母敢飛揚前隊貔貅
發先驅罔象藏冷飇鼓萬柁朱火耀連檣帝勅申嘉惠
祠官按典常賞勞兼湛穢(時賜省臣漕臣酒幣甚厚)旌烈特巍煌僕
本中林士久陪東觀郎遂叨乘驛傳徧與禮靈場蕩節
雕龍飾華旗畫隼翔衝流度鄞越陟險過泉漳緬彼湄
洲嶼嶄然鉅海洋蛟穿崖破碎鯨蹴浪撞搪震鼓轟空
闊奔帆截渺茫島夷迎使舸瘴霧避天香嘉薦歆芬苾
隂功助翕張精誠致工祝景貺荅禎祥賈舶傾諸國輿
圖奄八荒身雖距閩嶠志已略扶桑裴洞三生夢温陵
十月凉兹遊平昔冠夙願一朝償女髻皆殊掣蠻音各
異鄉地偏宜荔子人最貴㯽榔釀鹿肥漂酒燒蠔液滿
房招賢簇車騎揮埽積縑緗窮臘纔竣事暄春始趣裝
劒津傳警急汀賊起狓猖獠砦旋戡定藩垣慎扞防思
親彌切切行役更遑遑狐死嗟奚首龜占喜允臧封崇
宴隖内木拱計峰旁薄宦祗牽率孤蹤易感傷暫為江
左客誰灑墓頭漿逝矣川塗阻凄其涕淚滂南園恰嗁
鴂北路復鳴螿粤若婁東邑由來漢太倉機雲存故宅
吳會畫雄疆遯跡睎高士(謂有梁鴻山)遺風挹讓王厥田尤
沃衍比歲適豐穰老契張承吉新知顧辟疆聞君占形
勝築室恣徜徉鐡笛留嚴客青錢乞泰娘杏韀紅叱撥
蘭柱繡鴛鴦闢徑通佳處栽桃帶柳塘修梧羽葆蓋美
竹碧琳瑯列岫濃螺色澄湖淨鏡光鳥邊嵐漠漠魚外
水泱泱鶴駐遊仙館鸞鳴種玉岡投竿釣月檻隱几讀
書牀雲結芝英秀花團桂樹蒼舫齋青篠箔漁舍綠苔
牆棟宇環相屬園池鬱在望直疑金谷墅還似輞川莊
未獲窺詩境相邀到草堂開尊羅綺饌侑席出紅妝婉
態隨歌板齊容綴舞行新聲綠水曲穠豔大隄倡宛轉
纏頭錦淋漓蘸甲觴絃鬆調寶柱笙咽炙銀簧倚策驂
聮轡鈎簾燭遶廊僰僮供紫蟹庖吏進黃麞卜晝寧辭
醉留歡正未央分司莫驚坐刺史欲無腸是集俱才彦
虚懷共頡頏珠璣散欬唾律吕應宫商鄭老經術富于
仙詞翰長琦初鐙並照郯華驥同驤璧也牋毫健吟篇
綵繪彰拈題爭點筆得句倏盈箱勁敵千鈞彀精逾百
鍊鋼語奇凌鮑謝體變失盧楊瑛甫蚤有譽亨衢那可
量摶扶看怒翼騰蹋待蜚黃既篤朋情重仍持雅道昌
披襟視肝膽刻琰播文章永契欣依託衰蹤頓激昂盍
簪承偉餞授簡藉餘芳自鄙冥搜拙徒令屬對忙端如
享敝帚何異貯奚囊談笑聊堪接賡酬曷足當吾猶鄶
以下公等楚之良瓠落渾無用艱難實備嘗擬為覂駕
馬竟作觸藩羊筋力頻馳騖功名幾慨慷不嫌成晩合
深幸際時康邂逅因斯會睽違又一方悤悤把别袂眷
眷賦河梁鴻鴈清秋日蒹葭昨夜霜關山凝朔氣星斗
麗寒芒疾病家多難歸休歲亦陽苦心甘寂莫短髮任
蒼浪漏屋愁荷蓋塵衣惜蕙纕杜陵非固懶賀監豈真
狂回首長追憶緘詩遠寄將乾坤浩今古此意詎能忘
分題送京兆趙耕師尹之臨安路帥府照磨得
通海湖
萬頃平湖碧浮光映泬寥秀山純浸影滄海暗通潮瘴
黑雲相蕩春澄雪未消潤霑蒙部闊川合洱河遥秔稻
收田利蒲魚入市饒雨歸龍氣濕晴浴鶴媒驕夾樹迷
深箐流花落野椒氊來蠻婦漂船放𤏡僮橈帥閫開荒
甸英才屈下僚此心同逝水日夜向東朝
成廷珪
上丞相多爾濟國王(江浙省)
太祖開中國元臣起朔方八荒歸版籍千載際明良奕
世兼茅土聞孫列廟堂白麻新命相紫誥舊封王鏤玉
為符契鎔金作印章既徵扶社稷仍賚理陰陽遼海風
塵靜梁園草木芳精忠存北闕化澤被南荒翠織龍衣
密黃封蜜酒香三吳歌盛美百辟仰輝光士已賡麟趾
人爭覩鳳皇小儒狂裴在有頌繼甘棠
王彦芳御史名其所居之堂曰繡榮詩公有詩
因題卷末
上國疏恩重中臺拜命初兩朝司内府十載奉宸居甫
歴參謀選俄膺御史除天機織文綺月姊繡華裾獬廌
冠偏稱麒麟錦不如羽標金鸑鷟花隱玉芙蕖六轡青
驄馬雙輪白鷺車胸蟠五色線腹稾萬言書被服身何
忝彌縫志必攄芬芳流簡冊光彩照門閭退戶香煙裊
垂簾化日舒小山蹲怪石活水灌清渠昆季年皆妙公
卿駕不虛謾誇貂作帽寧羡豹為祛庭訓言猶在鄉人
禮未疏每蒙招宴集詎肯棄樵漁鶉結慙無褐蝸藏僅
有廬深期換朝服紫帶映金魚
李孝光
陪薩使君飲酒鐵塔寺分題得籜龍軒分韻得
而字
琅玕盡靈種玉立近東池已與風雲會終含冰雹姿氣
酣猶屭屓鱗動覺之而雨暗思雷澤天清入葛陂鳳毛
當戶見蛇影到杯疑神物煩呵護應看變化時
元真館飲酒分韻得衝字
良朋謝悁悒仙賞屬玄冬野淨梅將發山乾雪不封生
荑近芳節出日媚川容愁用詩湔洗寒憑酒折衝幽人
每多暇俗子自無悰聊以供娛悅詎知縻萬鍾
御選元詩卷六十三
