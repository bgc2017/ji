欽定四庫全書
御選明詩卷二十
五言古詩五
陶琛
過徐良夫耕漁軒次倪元鎮韻
西山久思往經春復逾秋迴看岸傍樹尚繫烟中舟日
月倏飛騰不異川波流至今遠游興浩然殊未休東風
江上來沄沄水生洲便欲引雙屩飛行紫巖頭如何苦
蹉跎徒睇雲路修谷鳥在林杪鳴聲亦相求今君展清
讌胡不邀同遊開館集羣彦翩翩文采優相逢尚難得
况兹旬日留懽然對樽爼情意兩綢繆嗟彼丘壑賞豈
頋茅茨幽愁來發清詠獨倚城南樓
題徐良夫耕漁軒
朝耕在東皋暮漁入西渚匪惟衣食營適此自成趣平
湖映明月膏腴亦滋雨荷鋤肆微勤操舟更容與所欣
生物遂不計力勞苦耦耕二三叟可以為儔侣文史雖
不通田事亦能語有時烟水間去來更無阻每見波上
鷗飄然欲輕舉歸來愒軒下再喜尊有醑妻孥走我前
梨栗飣盤爼一觴聊自進且復慰情緒願兹終餘生達
者何足取
余震
九月卄一日偕范孟學李德與訪徐良夫耕漁
軒是夕乘月過溪寺登擁翠方丈分韻得下字
商猋發清秋孤月耿深夜玄賞悟真情况兹幽林下蕭
蕭殘葉飄瀏瀏飛湍瀉驚鵲鳴高枝流螢遶空榭芳絃
既已歇佳詠豈云罷復與道人期逍遥宿精舍
月下聞琴別邵先生包秀才
孤光澹燈室微烟繞香几誰彈膝上琴夜半離聲起瑟
瑟度涼風泠泠寫秋水流音松竹外却憶空山裏
吴中
白鶴山
吴興多名山兹峰特竒秀不知自開闢隂陽幾昏晝云
有未髭僧冥棲刻蓮漏香臺儼有在祥室已新搆松下
伏神龜竹間走飢鼬白鶴不受招仙蹤亮難究伊昔屢
登臨空翠濕衣袖窮&KR0679;不知疲幽討寧嫌逗巖扉與澗
戶一一為重叩和詩寄山靈餘生敢多又
沈應
題深翠軒
葺茅面遠峯開扉在深樹綠葉映圖書春隂滿庭宇我
記昔來遊林蘿乍收雨掃塵坐青霞焚香酌芳醑俄然
鳥驚喧零亂舞翠羽夏景信已闌此地未知暑翛翛涼
籟吟似應琴中語意適念慮清徘徊不能去
吴倫
苕溪春曉圖
夜聽溪上雨曉看溪上山雨歇山更佳尚在空濛間白
雲掩疎鐘綠樹迷遠島居人想未起村村自啼鳥
賦得秋江送別
秋隂日易夕江空歲云晏惻惻傷物情悽悽屬昏旦聳
秀林際峰流響雲中鴈烟蕪銷遠綠霜楓炫餘粲時芳
遞衰榮人事更聚散方敦金蘭契遽念蠨蛸歎夙駕嚴
霜寒晨起明星爛揚船子夷猶伏枕我羇絆那知惜暌
離矧復值憂患愁吟不成章一辭媿能贊
方孝孺
齋殿觀書恭侍閒燕且承賜文嘉勞無任感服
謹賦詩一首以抒下情
無為運王化虚静契天心神情既昭朗外誘安能侵齋
居閱道妙端拱肅冠襟超然萬彙表儼若上帝臨竹素
粲盈前羣言恣窺尋遐思自知要博采仍鈎深嗜古忘
飢渴好善踰球琳冥觀會衆理抗志珍分隂俯仰周乾
坤眸息貫古今人爵已莫並天貴誰能任賑窶散倉粟
贖人捐府金政教洽四境蒼生歌德音文昭聖明喜誠
格鬼神歆陋儒荷龍光避席瞻旒簮垂歡惠顔色灑翰
嘉忠忱瀚海茫無涯豈復資蹄涔譬彼一簣土寧補泰
華岑受恩徒傍徨憂懷鬱欽欽鴻勲希旦奭令名仰回
參日新崇大業濟世同舟霖
休日奉陪蜀府諸公宴集
居閒歎時邁閱世知才短頻為觀國遊每覺歸期緩羣
公盡耆英過從殊恨晚他鄉親故稀骨肉不在眼非資
談詠歡孰使離情展大藩仰仁哲政化崇寬簡長日自
優游兹辰况休澣牲醪出珍賜果蔬随物産一觴偶相
酬萬慮皆可遣貴同周士肆狂笑晉人孏語樂天趣深
心清市塵遠新秋欣已至毒暑行將斷靈雨席上來微
涼座中滿明時古難遇良會世所罕各勉存令猷垂聲
繼伊管
閒居感懷
鳴鳩知天雨乾鵲知天風蟋蟀最無知亦悲年運窮云
何當世士憒憒温飽中變故如波濤浮湛安所終
鳳随天風下暮息梧桐枝羣䲭得腐鼠笑女長苦飢舉
頭望八荒默與千秋期一飽亮易得所存終不移
乘時功易立處下事少成君看蕭曹才豈若魯兩生賢
豪志大業舉措流俗驚循循刀筆間固足為公卿
竊竊衆所憂不踰衣食間孰知温飽外可憂非一端賤
憂道難行貴憂名不完誰能斷棄此自樂如孔顔
上已約友登南樓
生意忽滿眼不知春淺深良朋曠嘉會濁酒難孤斟迢
迢城上樓高朗宜遠臨曷不一舉趾縦望淵與岑逍遥
羣動表舒豁萬古心古人已寂寞繼者應在今藴真有
至樂外慕非所欽願言領衆妙無為鬱冲襟
偶爾遣意奉呈同學諸君子及示叔貞秀才
累物擾靈府澹然無所為家貧自鮮營萬事俱不知食
祿餘一斗粗給菜與糜秫田亦糞耕有酒供四時門多
儒雅客暇則斟酌之相對靡俗言共談止詩書遐情或
深契歡笑同解頤孰謂千古遠其人如在兹於心有至
樂天地亦可遺未知軒裳貴詎識勢位卑彼美要路仕
賢勞耀輕肥窮通各有適寧論是與非
感橙樹有作(并序)
秋林道傍有橙樹處荆棘中不知幾何年會增置
驛舍芟夷堂基斧斤幾及遇識者知其為果實之
美也獲免築室既成正值窗牖間結實纍纍然可
愛過而見焉感而為之賦詩
橙生蜀山裏蕪没荆棘場荆棘忽翦除孤根虞見傷幸
遇識者顧扶植不忍戕築室適在兹窗牖正相當花垂
素雪盛葉茂青雲張方秋氣盛肅原野飛早霜衆木不
復榮百草已罷芳纍纍枝間實爛爛半青黃摘置樽爼
間几席有餘光豈惟巴人羡南服亦罕嘗嵬峩帝王宫
異味來萬方何以解煩渴甘酪間蔗漿此物儻前陳玉
食益馨香可令積疢蠲坐見人情康惜無先容者盱彼
塗路長遇世良有會處己貴安常歲寒善自保用舍随
行藏
栽柏
迂拙乖世用每藴無窮思取效非目前遠與千載期翠
柏信良材成長計功遲兹晨斸烟雨移動盈尺姿清廟
嚴潔地聖靈會於斯豈無杞柳輩不足當階墀殷社夙
所尚古制非人為先師實殷人植此理固宜但恐枝榦
弱不耐風霜欺培護苟無失終見盛大時五年過人長
十年齊桷榱百年必合抱根深柯葉滋青霄泊鸞鳳厚
土蟠蛟螭豈特傲寒暑將堪閱興衰所托况得所永免
斤斧危既膺頋盼榮復與翦伐辭寥寥百世後神物相
扶持何必為棟梁乃見才氣施流光若飛翰時代易推
移行看好古士追說種者誰我生素多病中歲早孱羸
待為鶴髮翁見女凌雲枝志士用心者濩落為世嗤何
如羣兒巧插槿紛成籬
次鄭好義見貽韻
赤驥困皂櫪垂頭避駑駘王良振長轡蹴踏風雨開古
來功名際何代無竒才當其未遇時誰免蒙塵埃丈夫
亮有命勿使心顔頽
幼安老丘壑千載想高情鄙哉華子魚軒冕良可輕功
名世不少孰與節義并至樂有天貴苟得非吾榮臨風
發長歎欲為智者評
題山水
昔隱林壑中不知林壑美今來在城闕見之心輙喜楓
林新受霜茅茨隔秋水安得呼扁舟遨遊五湖裏
楊柳渡
殘月渡遥天涼風在高樹人行野色分鳥囀巖光曙川
平愜幽眺勝境遺塵慮日出小舟横依依楊柳渡
宿夾江寺
窗開覺山近院涼知雨足淡月透疎櫺流螢度深竹心
空慮仍澹神清夢難熟起坐佛燈前閒抽易書讀
追次文公先生歲暮宴集韻
靈臺湛無為一念寂不起外物紛相交飛揚千萬里哲
人善操養淵澄復山峙所期天爵修詎以貧賤恥豈無
華軒客膏粱飫頑鄙道義竟無聞放浪徒自喜滔滔從
俗化悄悄為誰美知言世所難感歎何時已
賢豪居廟堂四海為興起時乎有不遇淳風化閭里用
為江湖流處作喬嶽峙所逢異通塞内省無欣恥紛紛
夸毗輩患失誠足鄙屈身營所欲易愠復易喜人生貴
聞道外物豈真美千載簞瓢生令聞傳不已
鄰父攜酒相飲
夷惠俱可慕清和合天真汨予流俗中豈暇思古人抱
拙恥為佞遇物展殷勤雖無失己尤事過每自嗔鄰翁
偶相訪延坐列主賓為言秫田登願我嘗其新巨榼傾
濁醪雞黍雜前陳持杯強歡飲禮率意態親頋予寡德
業無以給比鄰何階及爾輩媿此風俗淳酒酣述往事
所歴多苦辛却憶全盛時無言指蒼旻世運有隆替玄
造豈不仁父老且少安汝本三代民九重敦政教萬幾
盡經綸行當被嘉澤鼓舞歌聖神
巾山晨望柬錢克温
月落江水明疎鐘發林杪濛濛山氣合歴歴川光曉妙
静玄化機縦意羣動表悠然悟真趣忽覺天地小是身
本無累萬事相紛擾願識經世情于兹共幽討
閒居偶題
雨歇階草淨鳥鳴叢竹中偶無輪鞅過遂與山林同晞
髮庭際日振衣松下風自非捐世故誰得此相從
勉學詩
驅車入東雒策馬上西京所過何表表莫非公與卿旌
旄出廣路百步辟人行前驅與後擁不絶如雷轟人生
處困阨孰不思寵榮此途良足樂此任苦不輕丈夫誓
許國身作萬里程永懷鼎足戒毋使公餗傾
次王仲縉感懷韻
東京多節士我懷管幼安騰身風塵表寵禄寧肯干子
魚不相諒高位屢超遷腐鼠欲見汚聞之媿心顔皜皜
由夷姿迥出兩漢前彼哉阿世者變滅同飛烟榮華神
所戲貧賤節斯完此道匪難知胡為人不然
歲除祭先奉懷家兄次文公先生病中呈諸友
韻
日月行不息我亦少安居違家今幾何忽復五載餘微
官誤人事解令親者疎每思別時語不見空中書及兹
歲將闌感歎正躊躇祀先具薄奠撫已懷厥初觴酒豈
云乏獨酌悶難袪寧當解組去御子花間車
練子寧
題黃彦成雲林小隠
有客素肥遯幽居愛林廬結屋依陋巷種樹遶城隅浮
雲南山來清隂覆其閭老柳帶寒色芳蘭露春腴窗深
不知曉樹密室自虚甘貧意自適守道樂有餘娱賓非
旨酒飽食但園蔬流水赴大壑翔禽戀高株物性各有
遂誰能常晏如
黃觀
題江貫道長江圖
離離衆樹深靄靄孤雲碧山色望難窮江流浩無極漁
歌遠渚昏鳥下平蕪夕惆悵涉風波扁舟何處客
周是修
寓言
隂陽分畫夜輪運浩無窮時物更代謝孰知玄化工人
生如夢寐即寤永成空幽觀衰榮朕往復邁旋逢鄙夫
昧達識眇然随所終賢豪關世運用舍合中庸進由吾
大道退厲吾清風載歌紫芝曲不愧商山翁
程本立
雪佛碑
天花隂墜空平地忽三尺異哉西方神現此水精域胎
非託摩耶意叵勞刻書乃瞻白玉相安用黃金飾一洗
熱惱心悉依清淨力紅日起扶桑終焉化無跡其無本
非空其有亦非色君看東逝波滄海不可測我來鳳凰
溪古寺久荆棘摩挲雪佛碑碑斷字莫識金石亦已壊
况非金石質萬事等幻影感之三歎息
贈商潜戴珪
釣澤可物色力田亦名科疇云山林士不為漢網羅有
客善沈晦古鏡垢弗磨行貨區寰中遠遊笑且歌驅車
太行坂捩柁楊子渦雪濤接溟涬空翠亘嵯峨險途亦
良苦勝覽不既多得酤百錢酒輙使兩頰酡乾坤一睥
睨萬物如爾何我昔巖壑居幽期結雲蘿今悲白黑染
豈幸青紫拖夷門官舍冷愧爾頻來過將詩勿浪傳為
我自吟哦
出洛陽城
輓輈上天津伊闕當我前連峯左右起奔走相後先古
來五嶽内嵩高極中天儀刑正四表襟帶流三川河山
固王室豈直金城堅漢業此中興周都竟東遷壯遊快
一覽遺跡悲千年穨垣舊誰築野蔓栖朝烟
桐溪
梧桐蔭清溪溪水波粼粼上有五色鳥下有黃金鱗秋
雨洗白石春風生綠蘋願學羊裘子時來垂釣緡
劉璟
龜峰春意
振策陟龜峰極目散煩襟攀蘿越巘㟧觀竒擁嶔岑氣
和濯柔荑景淑悅鳴禽澹薄白日輝游漾輕雲隂予情
亦何欲物理諒可尋芳菲三春意贔屭千年心持此較
貞脆因之寄知音
高遜志
寄陳彦博奉常
雨收山氣佳日入川光暝岸幘倚孤松飄蕭發清興花
藥紛滿畦桑麻鬱成徑西林宿鳥歸前溪漁榜定曠望
絶人蹤坐愛郊原静撫景念徂春思君一觴詠
題燕文貴秋山蕭寺圖
野性樂山水廛居違素心蕭然困疲役胡能遂幽尋恒
思愜所適勝槩恣登臨秋清景尤曠蒼翠列遥岑霜餘
委蔓草孤秀愛雲林畸人寡諧俗結宇丹崖隂浮念不
煩遣寂寞契冲襟况復邇蕭寺禪誦有遺音簞瓢足自
老簮組知難任披圖憶所歴閱歲茲已深景物匪殊昔
但傷華髮侵何當脱塵躅歸休期自今
燕穆之楚江秋曉圖
曨曨曙光啟渺渺楓江白天空爽氣清露滴千峰碧微
茫雲夢渚迢遞潯陽宅五柳高且疎涼風起蕭瑟河漢
縦復横分眀見秋色翩然鶴夢醒孤舟正攜客
適興
神理固莫測闔闢無時停萬物盈兩間森然咸委形榮
悴從大化胡為勞其生悠悠念往時飛空如流星先哲
邈難逮撫已空無成嚴霜被中園蔓草猶青青晨夕自
游目亦足陶吾情
鄭桓
翩翩紫鳳雛贈方希直赴漢中教授
翩翩紫鳳雛羽翮備五彩徘徊千仞翔餘音散江海於
焉覽德輝濟濟鏘環珮天門何嵯峨羣仙久相待晨沐
晞朝陽夜息飲沆瀣如何復西飛去去秦關外岐山諒
匪遥啄食良自愛終當巢阿閣庶以鳴昭代
林右
題植芳堂
雅心慕幽潔蒔芳此堂隂端居寡俗好庶得觀物心菀
彼徑寸苗弱質恐不任靈雨及時降春榮萋以森晨興
荷吾鉏逍遥步前林俟時冀采采敢使蕪穢侵靈均世
云遠高蹤邈難尋興言遺遠者媿匪瑶華音
郭鈺
夜坐
庭虚初月上樹響微風入棲鵲聽猶驚流螢堕還拾沉
沉寒漏緩隠隱餘鐘急坐久不知疲涼衣露吹濕
晚坐
宴坐庭樹夕悠然愜清賞月生微影横風入繁枝響啾
啾歸鳥集隠隱疎星上倏爾朝復昏流光遞來往
題盛懋畫
遠島映微紅疎林帶寒綠石上一柴關溪邊兩茅屋輕
風花落地細雨雲歸谷側耳試閒聽疑聞紫芝曲
對雨有懷方内翰
小齋頗幽僻窗扉亦宏敞新槐簷上綠細草階下長輕
紈散煩溽覃葛生清爽寂無人事喧但愛雨聲響涼飇
動蕭瑟薄靄生莽蒼悠然發孤咏笑歌自鼓掌緬思同
心人吟懷共清賞
唐之&KR0008;
會慶堂
飄飄山上雲乃在谷中藏風吹萬里去何當還舊鄉阿
翁昔居鄉黑髮坐高堂手栽堂前樹日夕望陰涼不意
偶飄逐雲路浩茫茫阿翁今來歸樹已如人長閭里相
慶賀出入有輝光東畎種菽粟西畎種稻粱南畎種管
麻北畎種柔桑收稻持作飯采桑持作裳上以輸井稅
下以奉蒸嘗阿翁有兩兒兩兒復有郎蟄蟄宅中居婉
婉有義方阿翁升堂坐子孫列兩傍阿翁出門去板輿
相扶將日入始言歸侍婢獻羹湯人生貴慶樂此樂殊
未央傳與翁後人守之慎勿忘
石鼓詩(并序)
洪武丁夘秋九月余在燕城觀石鼓因賦四十韻
己巳三月鄉友趙撝謙氏持墨本來京師俾余錄
諸卷尾
郡學舊辟雍中有岐陽鼓古今所聞十左右各惟五離
離大星隕兀兀壊雲補纍纍營竈減落落陳沙聚質若
切玄玉制若覆冷釜氣若鎔五金文若斷釵股孤峯割
秋瘦千葩耀春嫵森嚴列戈矛爾雅冠章甫厓冰溜静
懸海暖浪掀舞摧輈半折軸敗舫或遺艣小龍彭蠡歸
大鵬扶搖舉斷苔明碎錦古墨漬潤礎思昔委秦郊雷
電驚草莽耒牛礪其角鑿臼加以杵幸今依黌宫星日
照廊廡圭璧遜其儀爼豆與之伍脱非天意憐或是神
明祜深簷白晝永老屋祥鸞翥晴連畫戟隂冷濕宫牆
雨諸生獲講解髦士資訓詁啟鑰煩豎閽搨本利商賈
韋辭表姬周韓語懷李杜雄章迭鏗鍧遺恨寄酸楚紛
紜歐蘇作詰屈薛鄭譜稱評雖靡定仿像詎非古鯫生
千載下匏繫三江滸神徒馳周南足不出城府適從遼
碣役遂作幽燕旅平生慕竒聞一日獲嘉覩初臨色愈
莊欲狎氣斯沮如親至東都揖讓申與甫如親與田獵
搏攫兕與虎如虚藜莧腹烹太牢肥羜如洗蜩蟬耳聆
笙磬柷敔羇愁破昏懵喜氣泆眉宇時維躔夀星歲甲
在彊圉天寒號䲭梟城荒茂禾黍宗周本余懷覽古亦
天與摩挲重圖訓䠞蹜愧庠序聊陳曹鄶風式繼韓蘇
武
解縉
墨菊
春苗茁芽露貞脆無異姿濯濯等鮮妍猗猗競華滋秋
風颯然至殞落紛蓬茨獨兹異衆草烈士當艱危佳色
不為豔貞心常自持稟性夙已空造化無容私
楊士竒
漢江夜泛
泛舟入玄夜奄忽越江干員景頽西林列宿粲以繁凝
霜飛水裔回飇蕩微瀾孤鴻從北來哀鳴出雲間時遷
物屢變游子殊未還裋褐不掩脛歲暮多苦寒悠悠念
行邁慊慊懷所歡豈不固時命苦辛誠獨難感彼式微
詩喟然興長歎
同蔡尚遠尤文度朱仲禮楊仲舉蔡用嚴游東
山
步出城東門逍遥望雲巘累月懷佳遊兹晨遂登踐梵
宇繞層阿飛樓淩絶峴方塘涵湛碧喬林茂敷衍繁翳
幽莫通丰茸紛不翦攀磴窮高躋緣逕屢回轉是時微
雨收輕霞澹舒卷睇遥素横川俯夷綠盈畎陟降體自
便頋睇心已緬况接曠士言復偶釋子辯析空理弗昧
違喧抱逾展何因此間棲永令浮慮遣
永豐曾氏龍潭
開軒面澄潭潭水綠於染其下蟠蛟虯四時興有渰嘉
樹羅葱蒨煙霞互舒斂晴漪漾春牖涼颸含暑簟俗轍
謝經過書卷恒不掩探微心有得行素道無歉消搖視
天宇油雲馳舟冉庶跂沂上樂誰當歎與點
題劉逸人樂耕卷
理生雖異業居世皆有務治本既在兹食力余所慕九
扈春始鳴興言向田墅初來正溝塍爰方藝禾黍雖有
耘耨勞三時足甘雨歲功聿已成屢豐報田祖儲峙何
必多取具充寒暑有酒可同歡時時會鄰父既醉去悠
然登高睇平楚一為擊壤謠游心緬千古
楊溥
宣德丙午扈駕巡邊途中感興
膏車度重關童關路漫漫兩廂既充軔四牡何盤桓翹
首望前軌迢迢不可攀任重難為力臨歧發長歎
楊思敬東郭草亭燕集
芝蘭本同氣桃李自成蹊感彼歲易邁肯與心賞違迢
迢禁城東桑麥連重畦聯轡縦遐覽我懷浩無涯惠風
煦澄景微雨浥芳姿人生有至樂舉觴歌於斯
黃淮
雜詩
蒿蓬相因依飄飄逐風起風力有時息零落在泥滓蘭
蕙幽且清揚輝被芳沚白露凝為霜華葉亦披靡蒿蓬
何足歎嘅此蕙與蘭蘭衰有餘馥猶足奉君歡
李至剛
題王孟端送行圖
汀洲杜蘅歇南浦西風生美人鼓蘭楫路指江南行南
行向何許東望吴松去吴松秋水多綠遍芙蓉渚渚外
九龍山山邊三泖灣人家臨水住日暮采菱還采菱歌
易斷送子愁零亂愁來可奈何思滿江南岸江南不可
思動子情依依皇都春色早遲子速來歸
陳璉
游新安爛柯山王喬洞
峩峩爛柯山日夕生紫烟仙人啟洞府澗水導其前白
石寒齒齒幽篁静娟娟紺露泫瑶席慶雲集蕙櫋泠風
從東來可以散煩悁萬變紛在目汎覽何茫然王事有
嚴戒胡能久周旋振衣下山去滿耳淒鳴蟬
曉發麻沙夾
昨暮維輕舠蕭條近沙渚篷窗倚蒹葭淅瀝鳴秋雨晨
興喜光霽萬象争快覩雙帆駕順風如鳥插新羽潮來
海氣腥浪起雪花舞行望鐵甕城雲邊見樓櫓
胡儼
擬飲酒效陶淵明
凱風自南來颯然入吾廬翻翻動書帙素琴聊自娱好
鳥鳴前楹竹樹交扶疎北窗適閒曠美酒湛清壺南山
天際明浮雲空翳如
朔風何烈烈場圃已新築相與納禾稼壺漿輙往復盡
醉舒襟顔形跡謝拘束雞犬鳴深巷牛羊散平陸老稚
雜笑談和樂知歲足盤飱與粔籹墟曲走童僕
村居秋興
草蟲階下鳴夜久猶未歇掩卷坐闃寥秋聲振林樾人
生知幾何憂來不可輟風吹浮雲開送我半窗月逍遥
步前庭孤螢自明滅
寄楊少傅
嚢中孤桐琴負痾久不彈玉軫映金徽徒縆朱絲絃成
連去不返烟霧迷海山山水久寂寞諒彼知音難陽春
固寡和別鶴亦辛酸迢迢牽牛星相望一水間
尹昌隆
送孟潜陽先生教授邵武府學
理櫂辭京都之官越閩嶺樵峯渺何許川塗邈脩迥霜
雪歲暮繁朔風吹雲冷嚴程既難滯別思當自領清波
漾寒色孤帆明夕景已過落星灣遠望杉關境横經守
清秩郡教知獨秉遐想諸生徒三席待開省
吴溥
題金華宗原常雙溪洗藥圖
洗藥臨溪頭水流溪尾香居人飲溪水百年躋夀康石
路曲盤蛇山花如錦黃日暮攜藥歸香風滿衣裳
王景
古詩三首
皇天無停樞四運迭相迫朝陽忽東升悵望倏已夕伊
誰執其馭六轡不遑息使我下土人俯仰空役役我願
攀六龍駐彼扶桑域遨遊黃道中流光自輝赫萬物同
一春欣欣布佳澤羲和不我與徒有淚沾臆晝短夜乃
長何以屏隂慝
明月出天東團團歴東井不因朝陽輝何以散光景中
涵古桂華期與天地永本體無盈虧清明乃其性常恐
中天雲翳此山河影有如濁水珠棄置誰復省長風一
埽蕩恒若冰鑑炯白玉十二樓照耀蓬萊境
瀛海寰九區咫尺萬餘里神州與赤縣相去還有幾層
峯高矗天大澤下無底平陸走龍蛇白晝嘯夔魅遂使
林林者高下幾歔欷誰能致其平為我屏妖翳鑿山湮
巨壑彌天作平地地平天乃成四時運元氣
和曾侍讀韻
粉署肅隂隂晏坐萬慮息星出金闕高天近蓬萊碧風
軒挹餘清露階泛寒白徘徊自成趣庶以永今夕
王璉
石屋
鑿石甃圜菴結構因巖谷危梁琢堅珉濕楚裁寒玉梵
相終無壊明燈自相續掘斷青山根白雲常在屋
王璲
述懷
蚤年蔑知識負志頗傲岸每鄙子張辟常嫌仲由喭浩
氣逸虹蜺高情薄霄漢懸河吐狂談振綺洒芳翰辭胎
珠晶熒出璞玉璀璨羣英見推奬前輩辱稱贊問齒方
在童有髮猶未冠展轉時物非蹉跎歲華換風霜忽淒
厲雨雪亦零亂未縦躍川鱗早鎩淩雲翰顧瞻乏良圖
進退昧深筭豺狼正縦横虎豹共奔竄一身甘賤貧十
口寄叢灌蒸藜當晨炊掃葉供午爨角巾不裹頭破褐
僅遮骭世途日孔棘家道屢多難百憂遂紛紜萬事總
蕪漫浮蹤學萍漂浪跡類梗斷徒懷濟時略獨抱窮途
歎携書過海濱負笈客江畔感至恒支頤愁來頻扼腕
今秋看又殘兹夕坐將半哀哀鵲遶枝噭噭鴻失伴青
燈乍明滅皎月方輝煥寒聲撼空窗露氣逼虚幔壯懷
凝欲消歸思浩莫絆驚魚怯舉網傷鳥畏張彈未覩黃
河清空歌白石爛亂杵遞相催羣雞互争喚出門望東
方漫漫何時旦
秋夜懷沈秀才
螢栖衰葦寒月斂疎蘿暝羇懷悄無懽卧背風燈影露
冷葉聲翻更深人語定欲彈孤桐琴惆悵誰能聽
王洪
擬陶彭澤
我家南山下前有嘉樹林好鳥鳴其巔涼風吹衣襟泛
此尊中酒撫我膝上琴禾黍亦已繁桑麻藹餘隂如此
良易足勞生非所任
畦樂詩
索居南野外頗與人事疎灌木蔭前庭隙地數畝餘蔬
果因時藝薄言理其蕪聊以足晨夕過兹奚所須固窮
亮吾分貪得寧非愚草糗可終身樂哉常晏如
王偁
感寓
商君挾三術西遊詫秦君上陳帝王略邈矣寧見珍陽
春信寡和下里那得親孔轍七十週信哉無停輪我有
縈紆思區區向誰陳
番番南昌尉不知名位卑上書抱區區忠懇何由知靈
烏鳴朝陽莫為世所希終然吴門市散髮招䲭夷
直木忌先伐甘井忌先竭何為抱區區昭如揭日月至
人善閉關埋照慎不發入獸不亂羣虚舟任超越襄壄
迷帝軒汾陽枉堯轍棲心玄靈臺可與人世絶
我有太阿劒龍文粲竒章精光動星斗揮霍迴隂陽淬
以金鸊鵜衣之古鞶囊夜深雷雨驚恐逐風雲翔剛明
易點缺貴能斂其鋩用之如發硎保之在深蔵去去勿
復道相期霄漢長
詠史
狐白僅一腋勝彼千羊皮壯士出片言萬諾空奚為毛
生奉平原自脫嚢中錐提携十九人咤彼猶嬰兒一語
定從盟不待日昃時英風被廣座磊落誠可竒知人豈
不難長鋏聲同悲
賈生洛陽人年少有遠識當其痛哭時漢祚如磐石其
言寔非狂四座為動色抱火厝積薪寢食方自得長沙
卑暑地自古舞鯤窄吞舟詎能容驥足誠窘迫弔湘見
微志感鵩成太息浚恒古云吝夫子亦何極駑駘服上
襄騄駬棄道側卓哉治安書遺耀在簡冊
水亭夜懷黃八粲林六敏
孤亭水雲深人境自幽絶七絃罷鳴彈桐隂初上月偶
酌尊中醪高卧望雲闕荷露清角巾松飇濯毛髮寥寥
天籟寒吟詠了未輟志偕南阜隠興藉東山發同心念
離居中夜思超忽
入西山訪張隠士
兩崖噴飛瀑結屋烟蘿裏山人不冠屨客至同隠几獨
鶴海上歸孤雲澗中起淨埽白石牀風來堕松子
送黃紀事濟
寶劍雙轆轤鍔吐青芙蓉臨歧一脱贈恍若騰蛟龍君
行感我懷起視雲海空百年閱幻境萬里吹飛蓬登天
覽餘暉孰挽濛汜東詩書古有立貧賤道何窮常希日
月私獨負雨露功長卿卧茂陵不為世所容季子黑貂
弊當年怨秋風丹徒困布衣渭水悲釣翁山松落澗草
海鶴羞樊籠大運自古來俛仰那能終感兹不成歡別
去何匆匆城南登高丘眺遠情所鍾一水瀉寒練斷雲
引歸鴻中座擊筑心醉吟氣頗雄興落遠天碧思染秋
山紅暌離自兹始夢繞青林楓
秋夜齋居懷唐泰
高梧月未出暝色疎烟裏雝雝鳴鴈來聲在秋塘水孤
燈捲簾坐寒影對窗几青空吹微霜瑟瑟動輕葦援琴
不成音感別在千里誰值晨風翰淮波盼遊鯉
寶山蘭若
山門隠松桂花雨浮半空金仙青蓮居乃在烟霞中石
竹覆紫苔四壁泉濛濛因窺一燈影宴坐萬劫同衆籟
清梵音浮塵愧微蹤願言別苦海永矣投禪宫
龍寺寒泉
靈源沁寒泉乃在翠微頂中有脩鱗蟠白日烟雨暝山
僧習止觀木客照孤影子亦洗心人坐來白雲冷
晚宿雙峯驛樓與故人陳哲言別
山暝烟已斂林涼月初生扁舟泊江汜候吏欣相迎登
樓引孤興開筵坐空明杯分劒溪綠簾捲雙峰青几席
湛碧流蘭氣浮冠纓泠泠露叢鵲中夜四五驚偶因念
物性終焉感吾情十年懷一枝三匝棲未寧兹晨胡為
哉又逐孤雲征良宵一邂逅明發增屏營蕭蕭衆籟寒
萬壑同時鳴緘辭別知己解纜搖行旌
舟中望匡廬
兹山東南美植立雲霞中九疊縈秀色萬古青茸茸我
懷志靈竒絓帆喜相逢林端望飛瀑天際數雲峯香爐
紫烟滅玉鏡澄湖空飛翠落巾袖毛髮疏天風頋此逐
行役無由訪仙蹤長詠遠公傳坐憶東林鐘
龍州道中
微生易為役遠節恒自持夙興戒前征萬里役南陲迢
迢古龍州山猺雜羣夷浮雲翳兩曜衆壑昏隂霏由兹
望明都尚隔天一涯淹留暫停騎促刺心不怡所愧子
桑戶中林人見稀
王恭
舟次鐔津
木落川氣涼鴻飛水容夕微燈射遠沙夜榜鄰幽石月
色棲處寒霜花坐來白遥見九華峯蒼蒼但蘿薜
初秋同叔弢彦時遊崇山蘭若
習静厭紛擾幽尋給孤園倏然香林下似得桃花源一
鳥落天鏡千花秀禪門紛吾道機淺謬接甘露言月色
隠秋思荷香清夜魂終希偶緇錫永矣超塵喧
虚白子水墨圖為陳思孝題
開圖見嵩少妙趣忽已領濛濛花源隂窈窕多靈境石
洞閟苔紋天窗逗雲影迎秋鶡冠涼先雪荷衣冷長夜
何所聞龍鳴在西頂
偶書醉樵扇頭
幽谷夜來雨遥岑積鮮雲山光與潭影清暉并在君佳
期發琴興念爾鸞鶴羣何為解蘿薜悵然坐離分
梅城小景
滄江湛回流荒城出花嶼海色明遠洲嵐光過新雨漁
家孤笛秋烟火疎林暮漠漠天際帆蒼蒼鳥邊樹若人
静者流持竿得真趣取樂非取魚日斜忘歸去
高棅
將歸龍門留別冶城諸遊好
海水與別意相看更誰深長風向東來吹我東歸心悵
然舊山雲蒼茫遠洲樹一鴈飛晴空翩翩又東去此別
非萬里後遊當幾時銜杯不盡歡握手翻成悲我去聽
寒泉君留釣臺月唯有長相思因之寄天末
九月八日郭南山亭宴集
海國霜氣涼秋聲落遥野乾坤肅以清收納屬多暇出
郭尋幽期同人命軒駕載酒入翠微憑高憩層榭蒼山
横黃雲大江天同瀉飛雨霞際晴夕陽鴈邊下江山滿
陳跡今古成代謝千載同一時黃花笑盈把酣歌林壑
暝新月松蘿挂高興殊未平臨風獨悲咤
嶠嶼春潮
瀛洲見海色潮來如風雨初日照寒濤春聲在孤嶼飛
帆落鏡中望入桃花去
衡江夕露
大江白露下秋氣横滄浪夜色不映水微風忽吹裳孤
舟待明月時聞蘭杜香
同羣公餞鄭五秀才至鼓山寺分題贈別賦得
臨滄亭
屴崱海上秀中峰開禪宫飛亭掛空翠直上臨方蓬溟
漲在几席天光映簾櫳目極萬里外但見清濛濛曙色
從東來晃然靈境空登臨豈不偉別意歎無窮
賦得羅浮霜月懷鄭二逸人
海國梅始白飛霜動鳴鐘寒空一片月掛在羅浮峯夜
色不映水清光與之同百里皆瑶華千林閉幽風蕭條
巖際葉嘹唳雲邊鴻遠客起遥念滄波思千重夢迴明
鏡沒寂歴聞幽蛩
秋江離思送朱大之京
暮色帶遠嶼大江浩悠悠臨分未能別紅葉滿汀洲夫
子何所適綺紈上國遊涼風吹飛旆沙路鳴紫騮載酒
江上石把杯對高秋遥山微雨晴夕陽在孤舟海鷁去
翩翩焉能狎羣鷗青雲可翹首滄波正安流
春磵幽亭
林下雲水香幽亭識花氣相看話所思春色令心醉之
子尋幽期孤琴入空翠
賦得燈前細雨贈別鄭浮丘雨字韻
野館昏色來明燈静深塢故人惜暌違共此尊前雨寒
影明遠心夜聲帶離苦飄蕭初拂席颯沓仍近戶重靄
濕餘芳宿雲暗平楚明發送君行淒淒滿南浦
水竹居
清溪入雲木隠處林塘深微月到流水泠泠竹間琴虚
聲起遥聽天影澂遠心余亦鸞鶴羣將期此投簮
綠楊雙燕圖
三月白門道垂楊千樹花君看雙燕子飛去入誰家門
巷失故壘時來拂枝斜春風更相惜莫與亂栖鴉
王襃
題秋林泉石圖
高林頗深邃遠洲亦縈紆風景亦何異中有隠者廬陽
崖落日明隂磵浮雲虚耕野見秋火扣舷聞夜漁朅來
塵網中機務日相拘念兹膏肓疾媿彼泉石圖抱拙謝
簮紱養素宜琴書俯仰天宇寬所樂恒有餘
陳亮
夏日過石首簡天石老禪
世累日多門馳驅厭塵雜駕言尋招提雙屐蚤已蠟霜
餘葉盡飄回首見孤塔入門謁金仙鐘鼓響鏜鞳吾師
投迹久終歲一舊衲曾從大方遊已悟世外法深居行
無取問語終不荅竹影覆經房茶烟繞禪榻天寒日苦
短千嶂夕隂合笑別虎溪頭松風起蕭颯
秋暮懷劉宗魯
海國別來久長懷瓊樹枝閒齋坐幽獨悵望秋風時自
非物外人邈焉難與期空傷綠華歇坐惜白日馳對酒
更愁予勞歌空爾思
夜泊古﨑
寒山夜蒼蒼清猿數聲響風生蘆葦鳴水落洲渚廣月
落知潮來時聞人蕩槳
王紱
送楊得昂
我適桑乾歸君猶五溪去飄流若萍梗何由復相遇迢
迢江上山歷歷烟中樹後夜月明時相思渺何處
題秋菊軒
九月霜露零秋氣已云肅草木盡凋瘁而有籬下菊粲
粲如有情盈盈抱幽獨我欲餐其英采之不盈掬呼兒
具雞黍白酒正可漉素心二三人於焉叙心曲陶然付
一醉萬事亦已足咏歌柴桑詩千載有餘馥
寫竹寄贈頋教授祿謹中
秋聲起巫峽暝色迷湘渚悵望千里遥佳人渺何許幽
期邈難值欲往復延佇中夜獨遐思西窗颯風雨
題成趣軒
桑麻日已長稼穡日已成門巷蔭榆柳隔屋繅車鳴生
平寡營為遂此田園情衣食喜不乏公賦尤寬平舉家
情欣欣澹然忘世榮力作雖云勞濁酒時共傾豈意事
高尚所樂安吾生
雨中過歐陽編修館題竹木畫上
我生本寂寞况兹久羇旅偶君素心人來往迭賓主秋
聲動高樹暝色渺烟渚孤館坐題詩蕭蕭正風雨
題畫
衡門掩秋色苔徑淨無塵人跡雖罕至簡編良可親脩
篁度涼颸高梧落繁隂時應散幽寂采藥過中林
臘日
大化無停機寒暑如循環歲華忽云暮陽和亦已還人
生百年内憂喜互相關頋非金石姿安得長朱顔達人
會斯理意與雲俱閒聞道媿獨晚衰也吾何歎
錢仲益
題王夢端畫送祖韶石歸惠山
危石壓寒篠高松挂枯藤長懷故山景况見故山僧僧
今歸故山我歸嗟未能題詩送僧歸悵然離思增
中秋翰林夜集分韻得月字
雨餘殘暑謝夜久官事歇庭空起商飇雲霄吐華月於
時秋方半古桂黃初發玉堂集僚友清燕足怡悅送鉤
行觴頻分韻催詩切玉輪懸中天光輝轉明潔有如坐
冰壺爽氣徹肌骨微聞更漏響漸見明河沒人生寡歡
會員魄亦易缺莫辭通夕玩動是經年別
梁潜
雜詩
春山佳氣多白雲滿芳樹幽徑絶塵蹤落花映深戶微
雨洒林落東風長蘭步之子招不來滄洲日將暮
鄒緝
翰林院齋宿聽琴詩(并序)
永樂三年春正月丁未上將祀南郊誓戒羣臣致
齋三日百官既受誓各就宿別館於是侍讀曾公
日章修撰錢公仲益徐公孟昭檢討蘇公伯厚沈
公民則暨無錫王公孟端與予凡七人皆會宿於
翰林之公署於時天宇澄霽月色清朗諸君子相
與秉燭坐於公署之東偏沈公善琴因請鼓之作
商調數引舒徐安適淳古澹泊有三代之遺音坐
者聽之莫不心暢神怡乃相與分韻賦詩以紀其
事且要孟端為之圖云
禁直夜迢遞齋居澹無為同心聿來集良友具在兹懽
言適嘉會秉燭坐彈棋華月照虚牖微風動綺帷上客
發幽興援琴揮素絲一彈孤鶴舞再鼓心神怡清商既
激烈雅調亦舒遲秋鴻唳遠空猗蘭芳葳蕤俯仰極餘
韻邈與高山期燕賞亦云洽傾耳遂忘疲沉吟永終夕
逍遥起遐思仰觀庭戶間爛然明星垂旭景不知曙永
言歌此辭
蘇伯厚
偕諸公齋宿聽琴作
玉署宿齋居盍簮諧素約坐中有鳴琴宫商時間作波
澄楚江秋露下九皋鶴流泉響幽澗靈籟起寥廓維時
雨初霽微月映疎箔爐熏輕烟裊燭花紅燼落春風送
餘寒夜久覺衣薄清談雜今古亦足資一噱相對竟忘
眠更取茶甌瀹雞鳴整朝冠晨鐘動高閣
畦樂詩
青山遶我屋垂柳蔭我門來往絶塵鞅世事邈不聞惟
有衣褐徒鄰曲相與言孰云生計拙亦有數畝園清晨
荷鉏去除彼蔓草根但使無饑饉豈惜筋力煩濯足清
澗濱矯首觀飛雲牀頭有濁酒欣然自開尊
熊直
立秋後有懷京洛諸故舊
秋序昨夜至炎蒸尚復然青山不改色黃葉墮我前物
性固細微乃得氣之先人生宇宙間俛仰終百年質非
金石固豈得恒雕鐫朱顔亦易失皓髮無由玄念我平
生友聚散如雲烟行止固不齊所賦良由天昨尋東籬
菊欲買南山田安分乃吾事富貴甘棄捐
陳亢宗
夏夜獨坐
赤日堕西嶺萬竅生夕隂鮮月發華滋流雲倏銷沉攬
衣中庭下孤坐忘夜深螻蟈恣亂聒蚯蚓亦長吟涼颸
西南來泠然度中林沉抱方迫塞少焉沃煩心高誦停
雲篇緬懷慰知音
袁忠徹
和寔郎中冏竺庵見贈韻
夕雲斂餘暉稍稍歸鳥集清磬林際浮樵歌峰外急懷
人南斗邊露下銀漢濕瑶草春復生深山共誰拾
劉廌
孟春贈徐仲成
故人訪幽居時當孟春節寒氣尚嚴凝同雲靄欲雪長
論懷始舒高吟興不絶開窗對松竹蒼翠色可悦豈不
念榮華泉石甘守拙閉門有餘暇開卷對前哲長歎古
今事理義同一轍世随氣化遷運逐人情別雖非聖賢
姿勉焉慕貞潔煢煢且獨守默默誰與說惟有知心友
時過共捩揭但願無聞知豈敢尚英傑援筆賦新詩舉
觴對明月高歌神鬼驚長嘯天地闊彭澤千載人百世
誰能越高山與流水此興不可遏
曾棨
冬日扈從還南京随駕出麗正門馬上作
朝随六龍駕遠別黃金臺萬乘出都門旭日淨浮埃翠
華正飛揚玉輦從天回羽林羅猛士夾道馳雲雷回首
望玉京城闕何壯哉海水向東流西山鬱崔嵬上有五
色雲垂輝映蓬萊壯遊愜周覽欲去仍遲徊策馬天仗
間夙昔長追陪古來詞翰臣豈但鄒與枚至今百世下
聲譽揚九垓
吕梁洪
洪流昔懷襄區域信茫昧斯民靡寧居嬰此昏墊害吕
梁塞衝波滔天勢横潰怒霆鬭鏗訇飛瀑瀉澎湃神哉
夏先后敷理乘四載沛然導東注下與百川會造化有
設險惟此乃其最扁舟&KR0008;奔流涉歷今已再水師身手
捷徑渡良足快緬懷腁胝勞遺跡遠猶在偉兹疏鑿功
萬世終永賴
御選明詩卷二十
