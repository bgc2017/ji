欽定四庫全書
御選明詩卷八十
七言律詩
夏言
雪夜召詣高玄殿
迎和門外據雕鞍玉蝀橋頭度石闌琪樹瓊林春色靜
瑶臺銀闕夜光寒爐香飄緲高玄殿宫燭熒煌太乙壇
白首豈期天上景朱衣仍得雪中看
象麓草堂初成
水碧沙明洲渚廻籬深竹靜草堂開風吹山木蕭蕭下
日落江帆片片來有客相過時載酒主人無事日登臺
愁看北極關山迥白草黃雲秋正哀
次合溪
黃茅僻塢竹雞啼駐馬孤城落日西山郭暝煙還遠近
野田流水自高低畫樓直倚青蘿壁粉蝶遥連碧草堤
把燭空庭嗔列炬柏臺驚起夜烏栖
石龍書院次韻題黃久菴卷
湖水青青映石龍青山合起紫霄宫林藏嶽麓千峰雨
瀑引匡廬萬壑風何許子猷來剡曲幾年諸葛卧隆中
平生夢想天台路歲晚相尋黃次公
蔡經
蘭河曉渡
月落金城鼓角殘危關暁色拂雕鞍黃河渺渺中原隔
紫塞迢迢邊地寒西望旌旗連瀚海東來風雪滿臯蘭
萍蹤萬里休惆悵虎節龍沙亦壯觀
秋江晚望
沙頭雲樹鬱依依晚稻吹香紫蟹肥露白秋江鷗一夢
月明寒樹雁雙歸篷忩剪燭孤彈劔草屋禁風靜掩扉
滄海十年空短鬢青山未返薜蘿衣
許宗魯
春日園居雨中作
南山雲霧暗長安坐惜芳菲欲向闌海燕歸遲春色暮
谷鶯愁劇雨聲寒柔添柳線垂金水濕重花梢壓繡欄
安得東風開暖霽曲江走馬恣游觀
登河山樓
近郭危樓俯碧湍倦遊孤客倚朱闌淮淝山色尊前出
吳楚江流畫裏看旅思逢秋增短鬢鄉心隨雁過長安
黃花白酒登高日玉笛金笳起暮寒
宣風館作家書後用壁間陽明先生韻
雲外微紅見燒痕道邊寒水入溪渾此時日落楚山館
後夜月明何處村已近閉關猶道路偶逢傳札念晨昏
獨燒官燭看妻子卧聽郵更驚夢魂
胡侍
扈駕郊壇陪祀
朱壇晴雪媚春空雲從天行氣象雄八駿宛回黃竹路
六龍遥向玉華宫爐煙半拂仙人掌樹色微翻少女風
應有海神來候駕南端非霧碧冥濛
林希元
丁酉除夕有感
牢落天涯兩歲除夢中曾幾賦歸與聖朝未有寬恩詔
邊郡猶勞判事書忙裏不知殘臘去客邊惟覺二毛疎
椒盤此夜誰觴酒忽憶家鄉萬里餘
李士允
送皇甫氏謫黃州
直道如君復遠流十年天上少同游聖恩信是過文帝
遷客猶來得楚州弔古有時尋赤壁采芳終日對滄洲
那堪遲暮番為别木落江寒望去舟
曹嘉
寺前秋泛
湖上晴遊即鏡中輕煙淡靄靜浮空岸廻舟自蒹葭入
塔迥雲從殿閣通驚吹魚龍時出没傍簷鷗鷺晚西東
鳴橈更泛桃花水不辨秋林返照紅
王廷陳
病起
經旬伏枕豔陽天病起藤蘿遶屋懸少日親交魂夢裏
一春花鳥泪痕邊緣溪力薄依人步課圃情多警豎眠
天遣此生無俗累書籖藥裹任年年
夏日宴集宋寶山别墅留贈
先生堪擬葛天民築室郊原遠市塵客款聞門驚稚子
自分餘酌到農人朱華冒日明棋局翠竹含風撼角巾
不覩少微雲霧裏楚江誰信有垂綸
病後荅友人
一畝居連郢客鄉三年愁隔漢川長青山各有幽棲志
白雪遥傳寡和章自傍雲霞開藥圃不將塵土灑荷裳
洞庭雪後煙波闊花底乘舟到草堂
馬汝驥
九月一日登彌勒閣
旅病經秋愧玉簪強登樓閣帝城隂雲高白雁邊聲急
露冷黃花歲色侵燕甸南來平野闊秦天西去大河深
憑軒極目懷吾土日暮棲遲動越吟
王謳
立春後一日寄京中諸友
紫禁寒多未見花萬年枝上散啼鴉樓銜内制螭頭出
殿轉宫車雉尾斜寶鼎晝熏香篆合畫屏春簇漏聲賒
笙歌猶自迎王母青鳥蟠桃共歲華
汪應軫
望田家
數椽茅屋傍山開横麓平簷雪滿堆耳畔春風還料峭
田家錢鎛尚塵埃雞豚詫客穿籬入牛馬馴人際晚回
何事鄰翁喧笑語為儲舊榖接新來
王鳳靈
送林遷于得告還山
祖席初分酒半酡相看無奈故人何生憎柳色臨岐路
况聽春聲入櫂歌舊國雲山何處是他年風雨憶君多
祇緣簪組能相絆未得相從訪薜蘿
陸金
宿京口驛
風帆如馬過維揚滿目煙花路渺茫江上潮痕收暮雨
渡頭人影立斜陽十年季子裘應敝三月王孫草正芳
今夜月明京口驛計程應喜近家鄉
楊士雲
春事龍關作
春事今過二月中登山載酒喜相同三點兩點社公雨
十番五番花信風子規啼血欲半夜胡蝶掠香時一叢
醉餘白石高歌調日落水流西復東
朱豹
秋日遣懷
雲物蕭條僧舍荒砌封蒼蘚半迴廊坐來草樹俱搖落
望入關山更渺茫憂國淚邊秋色老思家夢裏雨聲長
臨風却羡天涯雁去啄江南晚稻香
寄程以道
隴梅隄柳又春風客子光隂似轉蓬此日天涯千里隔
昔年花底一尊同西川蹤跡孤雲外南浦離愁細雨中
早晚瞿塘新水發雙魚煩爾下巴東
張治
懷貞齋少詹
雲樹荒涼對石城重來非復舊詩盟折梅東閣春相憶
伐木空山鳥自鳴江海蛟龍波浪闊省堂風雨夢魂驚
瑶琴獨抱朱絃冷何處樓臺看月明
九日登觀象臺歸飲憑虚閣
象緯丹梯凌絶巘雞鳴高閣俯憑虚古今人世登臨外
百二山河覽眺餘九日天涯催節序萬峰秋色落郊墟
綠樽醉把黃花看烏帽愁驚白髮疎
送南城李知事憲之惠州
天涯霜雪貂裘黑古道重雲野樹愁作客風塵皆萬里
送君江海獨孤舟青巾舊說蘇南海白髮今傳李惠州
幕府官閒詩興好定須飽飯對羅浮
徐州次陳水部韻
古道遥連河上開賢豪陳迹半蒿萊山青雨歇斷虹出
江闊夜深明月來萃墨孤亭還細草歌風千古但高臺
綠雲自鎖雲龍色無復山人放鶴回
梅園秋游
燕門九月天雨霜瘦馬城西衝曉涼曲岸傍橋蘆葉短
斷畦臨水稻花香鵝池清淺移舟入鳥樹蒼茫載酒嘗
不有主人知愛客可能垂釣對斜陽
道場紀事
黃髮真人戴玉冠身騎金虎佩蒼鸞俯窺日月行丹極
貪禮星辰拜石壇旛影一庭仙掌淨鐘聲萬戶綵雲寒
朝元初罷千官下碧宇沉沉夜未闌
李默
松亭夜集書感
松長新枝竹倍濃盡從去後託春風亭開野徑寒雲外
人坐疎林落照中丘壑敢論吾志在釣游猶憶少時同
引杯燒燭今何夕欲話離心月滿空
黃佐
雪後早朝
北風吹雪淨芳塵雪霽千門麗景新丹地祗聞鳴玉步
碧天疑有散花人寒光掩映龍樓暁遲日薰成鳳沼春
歸向柳邊凝立久試裁巴曲和韶鈞
送顧少參進表之京
殊方長走畫熊車薇閣松忩月色虚喜見西山歸戰馬
愁聞南海進明珠風生閶闔陳金鏡雲擁罘罳拜玉除
後夜君逢牛斗使前星應有鳳皇書
秋穫喜晴
農事初成樂事繁即看雲水接平原巾車道上黃迷壟
社鼓聲中綠滿尊十里斷霞明雁鶩半牀斜照散雞豚
豐年有願緣憂國擊壤今聞到處村
秋夜卧疾
西風瑟瑟到芙蓉寒入瓊樓十二重極浦雲煙連朔雁
滿城砧杵間疎鐘閨中思婦歌秋扇塞上征人望夕烽
何事文園正消渴金盤空有露華濃
李浙
送沈太守仲弟還普安
孤琴匹馬入三湘却慰元方憶季方春草池塘時落夢
客忩風雨夜連牀不妨旅食彈馮鋏遮莫腰圍笑沈郎
歸去定應親友訝擔頭何事只空囊
送丘懋之道長按蜀
曉泛星河八月槎望回巴蜀未全賒天涯萍梗元非客
王事勤勞豈顧家度峽行旌開曙景倚雲長劔拂霜華
錦城春色今何似猶恐桑麻間野花
倫以諒
舟中夜坐寄弟白山穗石
秦淮煙月蔣山雲回首金陵隔紫氛别浦停橈渾不寐
孤城吹笛詎堪聞春來花看同鄉樹嶺外鴻歸逐舊羣
何事人生獨惆悵百年岐路幾回分
謝蕡
白沙月下感懷
野曠霜空萬木凋歲寒孤櫂傍清宵江聲永夜驚虚枕
月色中天上遠潮千里風煙勞夢想十年心跡愧漁樵
白沙翠竹情無奈玉宇瓊樓望轉遥
浦瑾
閒居漫興
草堂幽事許誰分石鼎茶煙隔戶聞長日如年雙燕睡
晴風似酒百花醺軟莎新步青絲履濃墨閒書白練裙
稍待溪南荷芰滿扁舟十里看紅雲
雨熟枇杷樹樹香綠隂如水晝生涼客疎却喜階苔厚
身懶初便簟竹光陽羨紫茶團小月吳江白苧剪輕霜
投壺散帙還隨意消得人間白日長
此身閒外復何求長日安居事事幽隔竹敲茶妨鶴夢
臨池洗墨戱魚浮風牽翠帶翻階草雨濕紅綃落海榴
散盡飛蟲生晚色月明已上水東頭
南里橋東一草堂烏皮隱几竹方牀池萍漲雨青浮岸
鄰樹分隂綠過牆乳燕出時炊麥熟繭蛾飛後曝絲香
不知何處炎蒸在日日清風灑葛裳
張含
春日邨居閒作
庭草初齊巷柳斜暖風晴旭野人家山中夢破尋蕉鹿
杯裏弓疑避酒蛇碁局交情空點檢機關世道重吁嗟
閒隨白晝馴階鳥歸數黃昏卜樹鴉
除夕次用修韻
新歲重賡往歲時壯心寥落憶南陲東風消息誰先得
客子光隂我自知芳草已迴迎步處梅花又滿斷腸枝
明朝莫負城西約踏遍郊原問酒旗
無題
維摩丈室散花回公子華筵向晚開錦里詞華薛洪度
秦州歌舞趙陽臺頽雲宫髻籠香界纖月城眉照玉杯
舞罷羅裳小垂手一枝荳䓻薄寒催
已亥秋月寄升菴
金馬秋風十載餘芙蓉深巷閉門居登樓莫作依劉賦
奉使曾傳諭蜀書卧病可憐天一柱獨醒無奈楚三閭
北來消息風塵動白首滄江學釣魚
吳天祐
和荅同年徐豐厓
勞生會晤豈易得别十五年方一來故人幾人道相合
今夕何夕尊同開感君情深愈於舊使我樂極翻成哀
天空月明耿長夜梧葉蕭蕭飛露臺
顧彦夫
和詠梅
官閣梅花冷亦開主家故暖賞春杯憑誰寄與人千里
許我來看日幾回竹外一枝風灑落琴中三弄思徘徊
如何不入靈均賦自古山林有逸材
張綖
詠芭蕉
長葉翩翻綠玉叢植來况是近梧桐美人閒立秋風裏
羇客孤眠夜雨中情逐舞鸞偏易感事隨夢鹿渺難窮
太湖石畔新凉院何處吹簫月滿空
朱琉
舟曉
鸂鶒將雛護石根莓苔綴纜雜衣痕幾椽茅屋生春色
無數桃花燒野邨祈歲鄉儺簫鼓咽坐風舟子笑歌喧
篷窗興劇誰憐汝喚取青峰映綠尊
陶成
寄朱存仁
别來心事不堪聞細雨孤燈獨念君短髮漸看添亂雪
此身寧得化歸雲東風楊柳題歌扇夜雨琵琶醉舞裙
幾度江干空買櫂未知何日到淮濆
文徵明
和石田落花詩十首(錄三首)
桃蹊李徑綠成叢春事飄零付落紅不恨佳人難再得
緣知色相本來空舞筵意態飛飛燕禪榻情懷裊裊風
蝶使蜂媒都懶慢一番無味夕陽中
飛如有戀墮無聲曲砌斜臺看得盈細草栖香朱點染
晴絲撩片玉輕明江風飄泊明妃淚綠葉差池杜牧情
頼是主人能愛惜不曾緣客埽柴荆
情知芳事去還來眼底飄飄自可哀春漲平添棄脂水
曉寒思築避風臺霑衣成陣看非雨點徑能勻襯有苔
穠綠己無藏豓處笑他蜂蝶尚徘徊
聞砧
明滅疎燈鑒薄帷誰家搗練夜遲遲驚回短夢千門月
不斷秋風葛里思歲晚江城還自急天寒閨閣最先知
高樓人靜星河爛正是霜華欲下時
歲暮齋居即事
檐樹扶疎帶亂鴉蕭齋只似野人家紙忩獵獵風生竹
土盎浮浮火宿茶日色射雲時弄彩雨絲吹雪不成花
庭中卉物凋零盡獨有蒼松領歲華
十月
江南十月乍風埃簾箔垂寒晝不開身計蕭蕭存斷簡
人情黯黯付深杯雨中秋事芙蓉盡霜後時新橘柚來
抱病經旬賓客減卧看香鼎篆縈迴
清明日陳淳過訪
愁病春來次第加清明寂寞類僧家留人野飯新挑菜
乞火鄰牆旋煮茶晴日檐楹楊柳色微風簾幕海棠花
故人念我能相過不遣良辰負物華
夏日雨後書事
瓦溜初停旭日高苔花暈碧草齊腰一番濃綠催朱夏
昨夜新波失斷橋積雨情懷渾欲病乍暄衣著最難調
西齋睡起都無事時有幽禽破寂寥
雪夜鄭太吉送惠山泉
有客遥分第二泉分明身在惠山前兩年不挹松風面
百里初回雪夜船青篛小壺冰共裹寒燈新茗月同煎
洛陽空說曾馳傳未必緘來味尚全
是夜酌泉試宜興吳大本所寄茶
醉思雪乳不能眠活火沙缾夜自煎白絹旋開陽羨月
竹符新調惠山泉地爐殘雪貧陶榖破屋清風病玉川
莫道年來塵滿腹小忩寒夢已醒然
二月望汎舟出江邨橋抵上沙登天平飲白雲
亭
舟行欲盡有人家記得横橋是上沙南望風煙隨鳥没
西來墟落帶山斜暖催新綠初歸柳水映酣紅忽見花
殘酒未醒春因劇汲溪聊試雨前茶
郭西閒汎
雨足新蒲長碧芽野塘十里抱村斜青春語燕窺游舫
白日流雲漾淺沙湖上修眉遠山色風前薄面小桃花
老翁負笈歸何處深樹雞鳴有隱家
月夜登閶門西虹橋與子重同賦
白霧浮空去渺然西虹橋上月初圓帶城燈火千家市
極目帆檣萬里船人語不分塵似海夜寒初重水生煙
平生無限登臨興都落風闌露楯前
陳道復見和再荅
匡牀竹几僅容身靜對何曾有雜賓最愛短牆堪映雪
自裁新帖寫宜春閉門敢遂稱高士得酒還能作主人
珍重梅枝偏會意夜深和月照清貧
夏意
五月江南櫻筍殘疎花吹盡綠漫漫雨來恰及梅黃候
春去猶餘麥秀寒白日幽深茅屋靜野情蕭散苧袍寬
美人何處經時别滿耳新蟬獨倚闌
上巳日獨行溪上有懷九逵
郭外青煙柳帶柔洞庭西去水悠悠故人不見沙棠楫
燕子齊飛杜若洲日落晚風吹宿酒天寒江草喚新愁
佳期寂寞春如許辜負山花插滿頭
同王履約過道復東堂時雨後牡丹狼籍存葉
底一花感而賦詩
推脱塵緣意緒佳衝泥先到故人家春來未負樽前笑
雨後猶餘葉底花矮紙凝霜供小草淺甌炊雪試新茶
憑君莫話蹉跎事綠樹黃鸝有歲華
新秋
江城秋色淨堪憐翠柳鳴蜩鎻斷煙南國新涼歌白苧
西湖夜雨落紅蓮美人寂寞空愁暮華髮凋零不待年
莫去倚闌添悵望夕陽多在小樓前
夏日閒居
門巷幽深白日長清風時灑玉蘭堂粉牆樹色交深夏
羽扇茶甌共晚涼病起經時疎筆硯晏居終日懶衣裳
偶然無事成偷惰不是栖遲與世忘
翰林齋宿
春星爛漫燭薇垣獨擁青綾向夜闌宫漏隔花銀箭永
蓮燈垂燼玉堂寒坐聆宵拆霜圍屋想見郊禋月滿壇
鈴索無風塵土遠始知仙署逼金鑾
内直有感
天上樓臺白玉堂白頭來作祕書郎退朝每傍花枝入
儤直遥聞刻漏長鈴索蕭閒青瑣靜詞頭爛漫紫泥香
野人不識瀛洲樂清夢依然在故鄉
雨中放朝出左掖
霏微芳潤浥霓旌歴落彤墀散履聲暝色浮煙迷左掖
碧雲將雨近西清柳垂青瑣千絲重水落銀橋萬玉鳴
霑灑不辭袍䄂濕天街塵淨馬蹄輕
除夕
撥盡爐灰夜欲晨不知飄泊潞河濱燈花自照還家夢
道路誰憐去國人浩蕩江湖容白髮蹉跎舟楫待青春
只應免逐雞聲起無復鳴珂候紫宸
憶昔次陳魯南韻
三年端笏侍明光潦倒爭看白髮郎咫尺常依天北極
分番曾直殿東廊紫泥浥露封題濕寶墨含風賜扇香
記得退朝歸院靜微吟行過藥闌旁
春歸
三月春光積漸微不須風雨也應歸與人又作經年别
回首空驚昨夢非紅燕引雛芳草滿林鶯出谷杏花稀
沈郎别有傷情地不為題詩減帶圍
新夏
暖風庭院草生香晴日簾櫳燕子忙白髮不嫌春事去
綠隂自喜夏堂涼閑心對酒從時換老倦抛書覺晝長
客有相過同一笑竹爐吹火試旗槍
春日齋居漫興
西齋酒醒篆煙殘手汲新泉破月團芳草池塘春入夢
綠隂簾幕晝生寒由來中散裁書懶老去淵明束帶難
却笑閒緣除未得每從人覓異書看
暮春
南風十日捲塵沙吹落牆根幾樹花老怯麥秋猶擁褐
病逢榖雨喜分茶庭隂寂歴梧桐轉簾影差池燕子(斜)
不是地偏車馬絶市喧不到野人家
林花落盡意蕭然舊喜圖書病亦捐宛轉聞愁如蔓草
蹉跎春事到啼鵑縈空淑氣遊絲困亭午清隂碧樹圓
怪底叩門都不應北忩無事正高眠
夏日睡起
綠隂如水夏堂涼翠簟含風午夢長老去自於閑有得
困來每與客相忘松忩試筆端溪滑石鼎烹雲顧渚香
一鳥不鳴心境寂此身真不愧羲皇
虎丘登閣
老去淵明益羨閑興来高閣漫躋攀半檐爽氣尊前雨
百里平林掌上山天際輕雲寒未散日斜飛鳥倦知還
長安塵土三千丈不到清泉白石間
雪後
寒日晶晶暁溜聲中庭映雪一宵晴牆西老樹太骨立
窗裏幽人殊眼明想見漁蓑無限好怪來詩思不勝清
江南殘臘相將盡會看門前春水生
春日遊支硎天平諸山
麥隴風微燕子斜雨晴雲日麗江沙遥尋支遁煙中寺
初見天平道上花過眼溪山勞應接方春草樹發光華
夕陽半嶺歸輿急慚愧城中自有家
夏日同次明履仁治平寺納涼
竹根雨過石苔斑鐘梵蕭然晝掩關坐愛微涼生碧殿
忽看飛雨失青山雲分暝色來天外風捲湖聲落樹間
最是晚晴堪眺詠夕陽横抹蓼花灣
致仕出京言懷
白髮蕭疎老祕書倦遊零落病相如三年漫索長安米
一日歸乘下澤車坐對西山朝氣爽夢回東壁夜忩虚
玉蘭堂下秋風早翠竹黃花不負余
蔡羽
見杏花懷吳下門生
偶拈如意話天涯不道春風到杏花朝雨似迎新燕子
江村稀見野人家忙中寒食三年客雪後音書兩鬢華
豈是草玄躭寂寞欲將文字問侯芭
由南峰入天池
入谷也須緣磵道乘高忽义度虚岑參差石勢雲行細
寂寞禪關樹鎖深春日倚羅偏映水江南櫻笋自成林
十年不到天池寺南北峰頭費遠尋
楊柳成絲二月殘闔閭城外路漫漫空餘夜月琴中語
添得年華鏡裏看送客汀洲蘆筍綠倚樓風雨杏花寒
故人東閣多情思獨詠蘭亭興未闌
玉河橋曉行
太液新波出建章轆轤聲近想宫牆殘星拂樹天橋淨
隔岸啼鶯禁籞長紫氣凝香開北極蒼龍乘日起東方
君王垂拱臨朝早銀燭光中散鷺行
初春南城
綠靄遥生竹裏厨山光難得上衣裾籃輿出郭清溪暖
茶竈投僧碧館虚雲石細尋泉湧處松杉常似雪消初
仙人餽得金壺汁說法堂高好漫書
立秋日客去與啓之靜坐
蟬噪乘凉江雨輕芙蓉沼上午隂生東家樹影屛間綠
北磵泉聲雲外清屐齒乍臨驚夢破苔痕新長與階平
漢庭侍從今虚曠不是文園懶送迎
别寓館
郎官宅裏舊簾櫳鶯燕頻來認主翁霜月寄情淮水上
煙花迷客秣陵東梁園倦後思家切角里閒多卜館同
松菊未荒誰為理先將栽灌教兒童
湯珍
待衡山先生過園居
朝來檐雀送聲忙見說高人過草堂風動似聞門外履
晝長頻續案頭香暖烘韶麗花含笑雨閣輕隂日弄光
多少野橋東望意碧雲閒詠小山旁
錢子孔周卧疴不出奉簡律句
束髮相要及暮年追陪花月與林泉却緣伏枕違春事
自笑無情拍酒船煉骨舊傳禽戱術全身新讀馬蹄篇
高軒列榭多雲氣日盼庭柯芳樹前
晚思
禪居日日對僧伽暗裏流年度物華碧磵雲來生晚翠
青槐風過落輕花人閑自愛孤峰靜江近猶憐尺鯉賒
心事有期途路遠可因流落賦懷沙
長安門西道苑牆雨後經眺作
紫宫皇屋䆳森沉馳道周廬肅羽林樹裏啼鶯清禁切
雨餘流水御溝深松篁並落鐘山翠雲霧常依漢殿隂
此日歌謳歡在鎬草茅何以嗣華音
泊徐州再宿對月作
風煙漠漠路漫漫迢遞偏嗟作客難茂苑音書千里隔
彭城月色兩宵看星函河影垂平野水觸洪聲瀉急灘
更倚五雲瞻北斗清輝玉宇不勝寒
陳鐸
春晚過程竹溪用韻
春日春盤薦白魚地幽全勝野人居詩篇靜閱新晴後
茶臼閒敲午夢餘花落語鶯還在樹竹深流水細通渠
將軍莫厭過從數幾日東橋有報書
春日喜程大祥見過
金石交情老不移尊前重覩舊丰儀清風竹徑臨茶竈
細雨鄰牆見酒旗世事且歸蝴蝶夢春情多寄海棠枝
西齋兩月無情興病起逄君一賦詩
次與仲和聫句韻
卧病經年喜遇君草堂清話到斜曛濁醪拚取尊前醉
險韻何妨席上分冷雨小蛩鳴切切輕風殘葉下紛紛
也知别後還相憶何處鐘聲隔暮雲
謝承舉
送任正字遊天台(蜀人)
西風十月下瞿塘萬里隨身劒在囊詩艇又横揚子水
糟丘已築澆花莊夢中家國心猶炯客裏湖山鬢未蒼
明日扶藜上天姥石梁東去是仙鄉
宿和州港
落日舟航泊晚晴酒帘茅屋小村清客途南去三千里
鄉土今來第一程野廟鼓鐘驚夢寐秋江星斗動虚明
西風轉盼情無限行役勞勞恨此身
抵豫章
藩鎮西南此壯哉鐵圍城郭面江開山川依舊滕王閣
草樹消沉孺子臺燈火夜喧漁父出帆檣日送賈人來
千年文獻吾鄉土兩度經過愧不才
不寐枕上憶劉子
殘漏疎鐘枕上驚雞聲何處未分明空梁有月秋江晚
客舍無燈夜亦清風雨屢孤同榻興萍蓬難忘盍簪情
布衣展轉寒如水多少思君夢不成
雪霽發煙茫渡
野屋寒雞凍不鳴滿天風雪五更晴波吞朔氣滄江迥
日射冰華翠壁明囊篋衣裳憐久敝雲霄羽翼念孤征
還家算及新春候浙水吳山次第行
游甘露寺夜歸即景
南指岡巒路幾重短藜拄到翠芙蓉地從海口横諸水
山自江心落半峰孤月出林驚玉兔一星當閣對蒼龍
十年再舉憑高眼吟倚門前四五松
次韻吳至大寄胡汝舟時客嶺南
水冷天寒憶送君扁舟艤凍雪溪紛青慳岸柳春工淺
白入江梅歲事分燈火篷窗頻夢雨煙風綵筆幾停雲
蠻鄉眠食應知慎莫放㯽榔似酒醺
病中憶清風亭海棠
綘衣仙子馭青鸞飛下仙家白玉壇翠黛不禁秋睡困
粉香猶怯曉妝寒雲生綵樹愁成寐月滿珠簾病憶看
嬌豔正防風露重紫絲不惜護朱闌
揚州馬次甫見過病中以詩道意
三百江城一日風又從橋口擊孤篷忽驚深巷來佳客
不厭閒門問病翁舊事多傷春鬢白好詩留剪夜燈紅
階前便即呼兒拜眼底誰人識馬融
西野應胡汝舟求
背郭林幽帶曲岡自成村疃自成莊十千酒好邀新月
五字詩工送夕陽閉戶秋聲驚倦枕捲簾爽氣入虚堂
孟郊只隔前山路日日奚童簡牘忙
宿姚氏延秀山房兼候王原孚不至
何處平泉别有莊新堂西崦築溪堂水風吹酒凉侵枕
山月窺人影到牀睡熟黃紬詩夢遠坐消紅燭世機忘
多情摩詰應趨約誰貌騎驢華子岡
飲黃氏園
春色休論郭外尋城中泉石此山林對花宜醉十分酒
買地不辭千笏金雲幕穠薰脂粉豔風簾低約珮環音
主人多少留春意未許池塘變綠隂
金鑾
除夕
還憶去年辭白下却憐今夕在黃州空江積雪添雙鬢
細雨疎燈共一樓世難久拚魚雁絶家貧常為稻粱謀
歸來故舊多凋喪愁對東風感壯遊
北河道中
叢臺北向通幽谷曲渚西流繞薊門歸鳥亂啼原上樹
夕陽多照水邊邨因悲俗吏趨三輔曾有新詩寄陸渾
歲歲别來春又暮幾回芳草怨王孫
泊盂城驛簡仲輞莊
盂城驛口射陽西水國風煙似五溪萬井落花春後發
幾家垂柳雨中齊時臨野店炊晨黍漸入荒村報牛雞
見說輞川多勝事經過原許一相携
重過歌臺追憶髥仙竹谿二徐老
山公曾醉習家池潦倒當年舊接䍦再過已驚非故主
相逢原不是新知屛花帶雨春還麗水檻臨風晚更宜
幾度壚頭覓嵇阮紫簫携向月中吹
感燕
故園門巷近烏衣但見花開燕子飛一自天涯與相别
可憐春盡未知歸綠楊庭院傳聲杳芳草池塘顧影稀
何處修梁更堪寄日斜江上倍依依
邢參
寄玄敬
函丈論文十載餘暫違接席笑慵疎要知泉石蒙題品
漫遣緘封候起居滿座賓朋應貰酒一樓燈火想讐書
新春未肯經郛郭孤負蓬門日埽除
王寵
夏日草堂撒去忩戶肆設几簟清風洞越藤竹
交蔭悠然有作
錦石疎花暑氣清翠巖丹壑夏雲生已添海燕梁間語
直看湖帆鏡裏行四壁驚風絃索響千林修竹簟紋明
令人却憶王車騎更覺西山爽氣横
横山下種瓜作
山田犖确苦多沙學種東陵五色瓜激澗即看穿石竹
插籬偏自愛藤花囊中未得餐霞法溪上時留泛海槎
長日輟耕無一事只須牛角挂南華
張詩
崔西峨山中别起樓臺寄贈
山人習靜謝氛埃甲第遥從天上開流水自然成澗壑
閒雲終日護樓臺珠簾度鶴窺金篆碧月穿花送玉杯
鞭石不勞蓬海去吹簫時引鳳皇來
鄭作
送吳克存還山
花暮春回柳復飛青山千里送君歸共傾北地愁中酒
獨酌南溪水上磯帆挂夕陽孤影淡雁迷殘雨去聲微
孤城此日腸堪斷不為臨岐重濕衣
高凝
岳陽樓
巴陵城上岳陽樓樓外長江日夜流殘雨數峰衡岳曉
暮雲孤月洞庭秋仙人夜奏沙邊笛估客春移樹杪舟
十二危闌閒極目滿汀楊柳不勝愁
傅汝舟
同諸子秋夕尋雲谷晦翁讀書臺
看山午發澄溪滸度嶺鐘鳴日已曛百里川原平入眺
九霄星斗倒垂文短袍席映疎林月高枕忩含疊嶂雲
欲訪遺祠悲草木早衰真愧道無聞
錢元善
春日感懷
春風三月景依然弱柳游絲觸處牽家遠隔年無信到
官閒鎮日枕書眠林鳩逐婦晴還雨沙燕將雛去復旋
遥憶故園春更好江樓背郭看鉏田
戚韶
春日江上
江晴燕子故飛飛江上春帆何處歸南浦久懷芹菜美
北山初獻蕨苗肥心驚醉語常多悔事到中年漸覺非
明日舞雩須一往二三童子試春衣
趙金
郊居
自愛閒居卜近郊獨將心迹寄衡茅桃花水泛魚吹浪
芹草泥香燕補巢雜植桑麻供國税細分杞菊入山肴
平生方外誰為友冷澹雲霞信可交
陳鑑
西邨諸社友見訪雨夜分得微字
門外泥深草路微滿江風雨暗斜暉春潮正急不可渡
有酒相邀且莫歸屋帽田衣留竹桁茶煙藥火共柴扉
重招更有荼䕷帖爛醉花前願豈違
徐繗
寓妙隱菴
東風仙苑闘芳菲家在雲林屢夢歸河畔草青鶯欲語
城南花滿蝶初飛寒生古院偏多雨苔没空階正掩扉
留戀曲池春更好垂楊終日鎖煙霏
雲陽道中
雲陽郭外曉氤氲飛鞚連翩正逐羣天際楚山春易靄
雲中江樹曙難分鄉心更值風花暮旅跡頻驚陌草薰
欲向隴頭聊駐馬啼鶯深處不堪聞
叔貽卧病家園以詩代訊
聞君抱病謝塵蹤歸臥鄉園綠嶼中水曲更憐藏别島
花深偏愛隱房櫳仙芝出地俱成餌琪樹為林半是叢
最憶夜分紅燭靜珠簾垂處月朣朧
送陸甥緩適淮隂
征帆渺渺去江濱千里垂楊暗綠津乳燕不堪臨别酒
落花偏自送離人淮隂尚說王孫市楚水空流故國春
荒戍角聲愁暮起夕陽時節易霑巾
王元逄
對酒
抱病逢春亦暫歡芳時對客更加餐即看乳燕雙雙入
無那飛花片片殘潦倒不忘桃葉句蕭閒應戀竹皮冠
莫論往昔清狂事且醉荒亭苜蓿盤
王磐
同友人泛湖
細柳新蒲綠未齊樓船春泛五湖西帆檣影裏魚争躍
簫鼓聲中鳥雜啼宿雨暗添山色重晴雲輕度水容低
人家只在風煙外面面天開罨畫溪
元宵漫興
天風吹散赤城霞散落人間作九華夾路星毬留去馬
燒空火樹亂歸鴉笙歌醉月家家酒簾幕窺春處處花
一𣲖雲韶天外迥不知仙馭過誰家
木公恕
春居玉山院
玉嶽崚嶒映雪堂年年有約賞春光飛紅舞翠秋千院
擊鼓鳴鉦蹴踘場遲日醉聽羣鳥哢暖風時送百花香
好山好地堪為樂莫厭尊前累盡觴
許隚
張舜卿園亭
綠隂深巷寂無譁小結茅亭玩物華花散餘香來客座
竹分新翠過鄰家錦袍垂手閒調鶴烏帽籠頭自煮茶
况值承平常偃武不妨詩酒作生涯
送梅
爛漫南枝與北枝殘香落落影離離多情明月還相照
無賴狂風且莫吹縱飲不辭今日醉算開猶是隔年期
最憐今夜黃昏後寂寞微吟倚樹時
