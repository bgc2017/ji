欽定四庫全書
御選宋詩卷四十七
七言律詩三
韓維
春霽憶洛陽
少年結客洛陽時閒傍東風駐馬蹄山色遠饒潘岳宅
波光輕撼窈娘堤花繁到處紅如堵酒好尋常醉似泥
頼有金臺知巳在應憐䰟斷虎牢西
寶奎殿前花樹子去年與宋中道同賦今復答
宋詩
長條飛動不依欄淡粉濃朱巧作團無語不辭終日立
有情曾是隔年看春羅試舞衣新換古錦藏詩墨未乾
我為愁多悲節物欲酬佳句淚霑翰
樂道示長句
光隂不覺成陳迹事變何嘗有定期身外閒愁無自入
飲中歡興未全衰編排暑後新投酒點檢秋來合唱詞
更欲邀君浮畫舫藕花菱蔓滿西池
景仁招况之聞用歌舞望門而反作詩戲之
一夜嚴風結素波盍簪寧避曉寒多范滂攬轡方清俗
墨子回車豈惡歌雲外雁寒驚歲晩林間鴉語弄春和
知君不久承寬詔始奈紅裙綠酒何
奉和喬年館宿
蓬萊仙構斗魁旁遞直初登漢署郎雲向城頭收暝色
月從樓角放寒光行看砌菊嗟殘艷坐對書芸襲暗香
景物過清渾不寐素經讐罷得新章(時喬年校醫書)
寄題蘇子美滄浪亭
聞君買宅洞庭旁白水千畦插稻秧生事已能支伏臘
歲華全得屬文章鶱飛鸞鳳知何暮蟠蟄蛟龍未可量
莫以江山足清尚便收才業傲虞唐
寒食出郊
都門氣象雨餘佳壓盡風塵見草芽日薄風和近郊路
朱紅粉白遠林花堤間獨去媻姗女柳下相逢轣&KR2263;車
絲鬢未催樽酒在不須辛苦問年華
城西
繡鞅金羈十里塵共傳恩詔樂芳辰千重翠木開珍囿
百尺朱樓壓寶津御柳初長遮雊雉宫花未識駭遊人
自憐窮僻看山眼來對天池禁籞春
和詹叔遊廬山見寄
香爐峯色壓羣山仰眺頻欹使者冠江面煙波搖紫翠
佛宫金碧照清寒密藏幽谷梅千樹散走鳴泉竹萬竿
今日頓驚塵慮盡一章佳句雪中看
襄柑分餽景仁以詩將之
荆州解綬十經春迴夢青林遶漢濱霜氣輕寒催紺實
渚波餘潤作甘津僧園採掇寧論數客路奔馳竟占新
雪意垂收高會缺分金聊助席間珍
謝堯夫寄新酒
故人一别兩重陽每欲從之道路長有客忽傳龍坂至
開樽如對馬軍嘗(常怪杜詩曰洗盞聞嘗對馬軍及得錦屏山題名冇寄河南府使馬軍送)
(新酒者然後躍然)定將瓊液都為色疑有金英密借香却笑當
年彭澤令籬邊終日歎空觴
范純仁
和王弱翁白沙道中
共驅羸馬躡寒蕪景色鮮明近洛都出谷流泉春更綠
隔林幽鳥暮相呼伊川舊賞疑朝夢少室重看勝畫圖
從此便窮山水樂相從應不厭﨑嶇
和獻可丙午二月六日别臺中僚友
感時情緒已難禁况復懷賢恨愈深鴉噪晩林催遠客
雲藏夕照弄輕隂松筠自信凌霜操葵藿長傾向日心
同志飄零山館寂欲沽芳酒與誰斟
和韓侍中春隂馬上
三月芳菲欲暮天可堪零雨晝連綿潤催隴麥將黃節
寒阻春蠶趁早眠疎柳拂牆難結絮嫩苔鋪砌已成錢
牡丹只待晴陽照看吐新花一尺圓
次韻韓侍中遊興慶池
兩奉清歡到碧塘再遊無奈惜春光莎勻古岸添新綠
蝶遶殘花採舊香佳木引隂交翡翠疎林迸筍補篔簹
從容賞遍西園景化國偏知日月長
和元子發學士見寄
二紀區區困宦遊相逢莫訝鬢先秋清時無補身空老
往事難追涕旋流舉世交情憐我少經旬行色為君留
何時歸去江湖上風月同尋范蠡舟
和閻灝重陽見贈二首
秋懷多感怯清笳判向西風醉帽斜塞上星霜人易老
幕中談笑客偏嘉金英浮酒稠於蟻丹葉粧林遠似花
身健幾逢佳節在登臨尤更惜年華
登高宜不負良期須信時光似隙暉碧穗引爐香滿座
黃金遶席菊成圍物華旋逐鳴颷減客思空隨去鴈飛
莫訝尊前偏醉倒醉鄉纔到便忘歸
和子華陪文潞公宴東田
湍流湱湱走平田清曠園林未暑天遶圃曲堤多種竹
泛舟雙沼不栽蓮沙邊白鷺翹來靜叢上幽花晩更妍
乘月陪歡忘夜久莎間潛有露珠圓
龍門秋日上潞公
龍門秋色勝春時新霽登臨景更竒三邑峯巒侵碧漢
兩涯樓殿照清伊鳴泉亂瀉香山道翠柏深藏白傅祠
獨恨不能陪杖屨思公空作寄公詩
吕誨
答邵康節
冥冥鴻羽在雲天邈阻風音已十年不謂聖朝求治理
尚容遺逸卧林泉羡君自有隨時樂顧我官閒飽晝眠
應笑無成三黜後病衰方始賦歸田
祖無擇
張寺丞鳴玉亭書事
為憐瀟灑近城闉來往何曾問主人列宿曉昏雲郁郁
流泉秋淨石粼粼陸機詩就反招隠班固文成正答賓
愁見西峯日將暮却驅羸馬入埃塵
寺有四絶一曰靈巖予以赴官獲此稅鞅因賦
拙句用誌其行
常想靈蹤得到難因廻征轡此盤桓松風逗磬僧齋冷
石水環堂客夢寒聖作自同堯典布(寺有偃蓋松白鶴泉及藏太宗皇帝)
(御製御書)古碑猶是魏朝刊最憐山色當樓好欲去重來一
凭闌
鄭俠
同子忠上西樓
偶因送客上西樓共愛佳城枕海陬雁翅人家千巷陌
犬牙商舶數汀洲風吹細雨兼秋淨雲漏疎星帶水流
獨有單親頭早白迢迢東望不勝愁
幽居
蕭條深巷寄門牆城郭村居事異常石展地衣三藥徑
錦圍天柱十花檣幽禽隔樹軥輈語異草搖風和合香
不覺冬歸與春到但知無事日偏長
吳中復
遊海雲寺倡和詩
錦里風光勝别州海雲寺枕碧江頭連郊瑞麥青黃色
遶路鳴泉深淺流彩石池邊成故事茂林坡上憶前遊
綠樽好伴衰翁醉十日殘春不少留
陳舜俞
和開祖丹陽别子瞻後寄
仙舟繫柳野橋東會合情多勞謫翁相對一尊浮蟻酒
輕寒二月小桃風羈懷散誕謳歌裏世事縱横醉笑中
莫恨明朝又離索人生何處不匆匆
元絳
送君貺宣徽太尉歸洛
萬釘環帶照龜緺冠蓋郊西送使華去國正逢梁苑雪
探春先得洛城花樓臺紫府神君館松石平泉太尉家
四紀交遊驚晩暮白頭分袂一咨嗟
馮山
中巖封崇寺
萬竹林間一徑升滿巖金碧静香燈飛泉散亂垂千尺
危閣欹斜擁數層雨氣或從簷際落風光時向坐中凝
荒碑文字那能讀合眼煎茶問老僧
和李獻甫雲頂
舉首看山不到山每來留恨翠微間禪關但有經年約
使傳終無一日閒春到柏林香渺渺雨餘巖漏瀉潺潺
虎溪莫過虛邀客猿鶴鐘峯悵未還
沈括
秀州官舍秋日
草滿池塘霜送梅林疎野色近樓臺天圍故越侵雲近
潮上孤城帶月回客夢冷隨風葉斷秋心低逐雁聲來
流年又喜經重九可意黃花是處開
沈遘
依韻和韓子華遊趙氏園亭
春色先從禁苑來侯家次第競池臺清明已近鞦韆動
上已相尋曲水開繡幕風微花自舞金爐日永麝消灰
病夫歡意那能強漫作山公倒載回
次韻和仲卿中秋不見月
木葉飄飄客正悲浮雲更起蔽朱曦分無好月臨清夜
且共芳樽樂盛時密戶那憂風蕩燭重簾寧怯露侵肌
金壺漏盡玉山倒天外晴隂誰復知
沈遼
次韻酬李泰叔
歲寒倚遍甬東樓喜上江邊一葉舟流轉生涯常壁立
飄蕭官况信雲浮欲逢故舊開青眼先得詩章說白頭
維有一樽聊可飲正當相對論窮愁
南漪堂
湖上逍遥避百愁年來頻向此中休簷前山勢翠相照
牀下水紋清不流縈帶夕陽移畫舸留連明月卧前洲
高僧會取遲留意應有人來悵昔遊
王令
憶潤州葛使君
六朝遊觀委蒿蓬想像當時事巳空半夜樓臺横海日
萬家簫鼓過江風金山寺近塵埃絶鐵甕城高氣象雄
欲放船隨明月去應留閒暇待詩翁
秋日寄滿子權
樓前暮靄暗平林樓上人愁意思深未必薄雲能作雨
從來秋日自多隂三年客夢迷歸路一夜西風老壯心
欲作新聲寄遺恨直絃先斷淚盈琴
江上
羃羃荒城没遠煙暮雲歸旆忽相連春江流水出天外
晩渡歸舟下日邊杏萼春深翻淺纈柳花風遠弄晴綿
無錢買得江頭樹輸與漁人繫釣船
和人孤雁
朔磧雲深憶舊行心驚漢月忽鶱翔江南水闊無天地
漠北沙寒有雪霜遠目送飛沉暮靄西風吹影過斜陽
衡南未到歸何日須信張羅近稻粱
方維深
和周楚望紅梅用韻
清香皓質世稱竒試作輕紅更自宜紫府與丹來換骨
春風吹酒上凝脂直教臘雪無藏處只恐朝雲有去時
溪上野桃何足種秦人應獨未相知
程顥
秋日偶成
閒來無事不從容睡覺東窗日已紅萬物靜觀皆自得
四時佳興與人同道通天地有形外思入風雲變態中
富貴不滛貧賤樂男兒到此自豪雄
郊行即事
芳原綠水恣行時春入遥山碧四圍興逐亂紅穿柳巷
困臨流水坐苔磯莫辭盞酒十分醉祗恐風花一片飛
况是清明好天氣不妨遊衍暮忘歸
春日江上
新蒲嫩柳滿汀洲春日漁舟一棹浮雲幕倒遮天外日
風帘輕颺竹間樓望窮遠岫微茫見興逐歸槎汗漫遊
不畏蛟螭起白浪却憐清泚向東流
文同
後溪晩步
隂隂芳樹暗回堤路入蒙籠轉野溪澤雉應媒高復下
林鴉引子歇還啼青蒲宛宛全淹水紫筍班班半出泥
倚杖風前感時節亂煙斜日一蟬嘶
早晴至報恩山寺
山石巉巉磴道微拂松穿竹露沾衣煙開遠水雙鷗落
日照高林一雉飛大麥未收治圃晩小蠶猶卧斫桑稀
暮煙已合牛羊下信馬林間步月歸
題晉源舒太博清溪閣
危閣飛空羽翼開下蟠波面影徘徊光搖畫板月深淺
聲遶曲欄風往來暝色四郊煙莽蒼曉雲千嶂雪崔嵬
主人好事民無訟日夕登遊對酒杯
成都楊氏江亭
汀洲煙雨卷輕扉遥望軒窗隠翠圍萬嶺西來供曉色
一江南下載清暉鳬鷗半入闌干宿魚蟹常隨舴艋歸
我亦舊多滄海思幾時如此得苔磯
洗竹和吳龍圖韻
斤斧從來到此稀為撩疏密遶藩籬巳繁不用饒新筍
縱礙何妨惜舊枝風外清音聞曲閣月中寒影下方池
想公日在琅玕逕正是棠隂訟少時
山城秋日野望感事書懷詩五章呈吳龍圖(錄一)
(首)
早是蓬山預校讐起居常赴殿東頭鵷鸞擁陛聯簪笏
日月開天拜冕旒一出光隂銷遠郡兩行篇什詠清秋
有人更在揚莊上文似相如肯見休
北齋雨後
小庭幽圃絶清佳愛此常教放吏衙雨後雙禽來占竹
秋深一蝶下尋花喚人埽壁開吳畫留客臨軒試越茶
野興漸多公事少宛如當日在山家
徐積
春草
日暖郊前雪盡時東風吹起綠初齊人來花下禽偷避
客到山前路巳迷洛邑少年金作彈杜陵驕馬玉為蹄
歌樓酒市無尋處踏遍青青日巳西
寄路倅洪澤阻水
莫教容易過龜山多少人心願復還更有南城黃綬客
但吟西戶綠楊間纔經濁汴無澄浪且趁清淮洗醉顔
安得就公歌一曲緩吟遲步夕陽灣
寄吕帥
師屯千萬建牙旗大纛森森重使威燕頷將軍宜繡帽
龍驤戰士愛犀衣銀鏘作隊行春去蠟炬成林校獵歸
更看鈴齋憑几處文如布陣翰如飛
蘇軾
七月二十四日以久不雨出禱磻溪宿虢二十
五日自虢渡渭宿於僧舍曾閣閣故曾氏所建
也夜久不寐見壁有前縣令趙薦留名有懷其
人
龕燈明滅欲三更歌枕無人夢自驚深谷留風終夜響
亂山銜月半牀明故人漸遠無消息古寺空來看姓名
欲向磻溪問姜叟僕夫屢報斗杓傾
寄題興州鼂太守新開古東池
百畝新池傍郭斜居人行樂路人誇自言官長如靈運
能使江山似永嘉縱飲坐中遺白帢幽尋盡處見桃花
不堪山鳥號歸去長遣王孫苦憶家
十二月十四日夜微雪明日早往南溪小酌至
晩
南溪得雪真無價走馬來看及未消獨自披榛尋履跡
最先犯曉過朱橋誰憐破屋眠無處坐覺邨饑語不囂
惟有暮鴉知客意驚飛千片落寒條
次韻柳子玉過陳絶糧二首(錄一首)
如我自觀猶可厭非君誰復肯相尋圖書跌宕悲年老
燈火青熒語夜深早歲便懷齊物意微官敢有濟時心
南行千里成何事一聽秋濤萬鼔音
龜山
我生飄蕩去何求再過龜山歲五周身行萬里半天下
僧卧一菴初白頭地隔中原勞北望湖連滄海欲東遊
元嘉舊事無人記故壘推頽今在不(宋文帝遣將拒魏太武築城此山)
宋叔逹家聽琵琶
數絃已品龍香撥半面猶遮鳳尾槽新曲翻從玉連鎖
舊聲終愛鬱輪袍夢回只記歸舟字賦罷雙垂紫錦條
何異烏孫送公主碧天無際雁行高
正月二十一日病後述古邀往城外尋春
屋上山禽苦喚人檻前冰沼忽生鱗老來厭伴紅裙醉
病起空驚白髮新卧聽使君鳴鼔角試呼稚子整冠巾
曲欄幽榭終寒窘一看郊原浩蕩春
寒食未明至湖上太守未來兩縣令先在
城頭月落尚啼烏烏榜紅舷早滿湖鼔吹未容迎五馬
水雲先已颺雙鳬映山黃帽螭頭舫夾道青煙鵲尾爐
老病逢春只思睡獨求僧榻寄須臾
立秋日禱雨宿靈隠寺同周徐二令
百重堆案掣身閒一葉秋聲對榻眠牀下雪霜侵戶月
枕中琴筑落階泉﨑嶇世味嘗應遍寂寞山棲老漸便
惟有問農心尚在起占雲漢更茫然
登玲瓏山
何年僵立兩蒼龍瘦脊盤盤尚倚空翠浪舞翻紅罷亞
白雲穿破碧玲瓏三休亭上工延月九折巖前巧貯風
脚力盡時山更好莫將有限趁無窮
宿九仙山(九仙謂左元放許邁王謝之流)
風流王謝古仙真一去空山五百春玉室金堂餘漢士
桃花流水失秦人困眠一榻香凝帳夢遶千巖冷逼身
夜半老僧呼客起雲峯缺處湧冰輪
次韻述古過周長官夜飲
二更鐃鼔動諸鄰百首新詩間八珍已遣亂蛙成兩部
更邀明月作三人雲煙湖寺家家境燈火沙河夜夜春
曷不勸公勤秉燭老來光景似奔輪
寶山新開徑
藤梢橘刺元無路竹杖㯶鞋不用扶風自遠來聞笑語
水分流處見江湖回觀佛骨青螺髻踏遍仙人碧玉壺
野客歸時山月上棠梨葉戰暝禽呼
杭州牡丹開時僕猶在常潤周令作詩見寄次
其韻
羞歸應為負花期已見成隂結子時與物寡情憐我老
遣春無恨頼君詩玉臺不見朝酣酒金縷猶歌空折枝
從此年年定相見欲師老圃問樊遲
和子由柳湖久涸忽有水開元寺山茶舊無花
今歲盛開二首(錄一首)
長明燈下石闌干長共松杉鬭歲寒葉厚有稜犀甲健
花深少態鶴頭丹久陪方丈曼陀雨羞對先生苜蓿盤
雪裏盛開知有意明年開後更誰看
新城道中二首
東風知我欲山行吹斷簷間積雨聲嶺上晴雲披絮帽
樹頭初日挂銅鉦野桃含笑竹籬短溪柳自搖沙水清
西崦人家應最樂煮葵燒筍餉春耕
身世悠悠我此行溪邊委轡聽溪聲散材畏見搜林斧
疲馬思聞卷旆鉦細雨足時茶戶喜亂山深處長官清
人間岐路知多少試向桑田問耦耕
李鈐轄坐上分題戴花
二八佳人細馬䭾十千美酒渭城歌簾前柳絮驚春晩
頭上花枝奈老何露溼醉巾香掩冉月明歸路影婆娑
綠珠吹笛何時見欲把斜紅插皂羅
會客有美堂周邠長官與數僧同泛湖往北山
湖中聞堂上歌笑聲以詩見寄因和二首時周
有服(錄一首)
藹藹君詩似嶺雲從來不許醉紅裙不知野屐穿山翠
惟見輕橈破浪紋頗憶呼盧袁彦道難邀罵坐灌將軍
晩風落日原無主不惜清凉與子分
病中遊祖墖院
紫李黃瓜邨路香烏紗白葛道衣凉閉門野寺松隂轉
欹枕風軒客夢長因病得閒殊不惡安心是藥更無方
道人不惜階前水借與匏尊自在嘗
與述古自有美堂乘月夜歸
娟娟雲月稍侵軒瀲瀲星河半隠山魚鑰未收清夜永
鳳簫猶在翠微間淒風瑟縮經絃桂香霧淒迷著髻鬟
共喜使君能鼔樂萬人争看火城還
初自徑山歸述古召飲介亭以病先起
西風初作十分凉喜見新橙透甲香遲暮賞心驚節物
登臨病眼怯秋光慣眠處士雲菴裏倦醉佳人錦瑟傍
猶有夢回清興在卧聞歸路樂聲長
次韻周長官壽星院同餞魯少卿
琉璃百頃水仙家風靜湖平響釣車寂歴疎松欹晩照
伶俜寒蝶抱秋花困眠不覺依蒲褐歸路相將踏桂華
更著綸巾披鶴氅他年應作畫圖誇
述古以詩見責屢不赴會復次前韻
我生孤僻本無鄰老病年來益自珍肯對紅裙辭白酒
但愁新進笑陳人北山怨鶴休驚夜南畝巾車欲及春
多謝清詩屢推轂豨膏那解轉方輪
張子野年八十五尚聞買妾述古令作詩
錦里先生自笑狂莫欺九十鬢眉蒼詩人老去鶯鶯在
公子歸來燕燕忙柱下相君猶有齒江南刺史已無腸
平生謬作安昌客略遣彭宣到後堂
錢安道席上令歌者道服
烏府先生鐵作肝霜風卷地不知寒猶嫌白髮年前少
故點紅燈雪裏看他日卜鄰先有約待君投紱我休官
如今且作華陽服醉唱儂家七返丹
惠山謁錢道人烹小龍團登絶頂望太湖
踏遍江南南岸山逢山未免更留連獨攜天上小團月
來試人間第二泉石路縈回九龍脊水光翻動五湖天
孫登無語空歸去半嶺松聲萬壑傳
常潤道中有懷錢塘寄述古五首(錄三首)
草長江南鶯亂飛年來事事與心違花開後院還空落
燕入華堂怪未歸世上功名何日是尊前檢點幾人非
去年柳絮飛時節記得金籠放雪衣
浮玉山頭日日風湧金門外已春融二年魚鳥渾相識
三月鶯花付與公賸看新翻眉倒暈未應泣别臉銷紅
何人織得相思字寄與江邊北向鴻
國艷夭嬈酒半酣去年同賞寄僧簷但知撲撲晴香軟
誰見森森曉態嚴糓雨共驚無幾日蜜蜂未許輙先甜
應須火急回征櫂一片辭枝可得黏
刁景純賞瑞香花憶先朝侍宴次韻
上苑夭桃自作行劉郎去後幾回芳厭從年少追新賞
閒對宫花識舊香欲贈佳人非泛洧好紉幽佩弔沈湘
鶴林神女無消息為問何年返帝鄉
同柳子玉遊鶴林招隠醉歸呈景純
花時臘酒照人光歸路春風灑面凉劉氏宅邊霜竹老
戴公山下野桃香巖頭疋練兼天淨泉底真珠濺客忙
安得道人攜笛去一聲吹裂翠崖岡
蘇州閭丘江君二家雨中飲酒二首
小圃隂隂徧灑塵方塘瀲瀲欲生紋巳煩仙袖來行雨
莫遣歌聲便駐雲肯對綺羅辭白酒試將文字惱紅裙
今宵記取醒時節點滴空階獨自聞
五紀歸來鬢未霜十眉環列坐生光喚船渡口迎秋女
駐馬橋邊問泰孃曾把四絃娛白傅敢將百草鬭吳王
從今却笑風流守畫戟空凝燕寢香
與毛令方尉游西菩提寺二首
推擠不去已三年魚鳥依然笑我頑人未放歸江北路
天教看盡浙西山尚書清節衣冠後處士風流泉石間
一笑相逢那易得數詩狂語不須刪
路轉山腰足未移水清石瘦便能竒白雲自占東西嶺
明月誰來上下池黑黍黃粱初熟後朱柑紅橘半甜時
人生此樂須天賦莫遣兒郎取次知
平山堂次王居卿祠部韻
高會日陪山簡醉狂言屢發次公醒酒如人面天然白
山向吾曹分外青江上飛雲來北固檻前修竹憶南屏
六朝興廢餘丘壠空使姦雄笑寧馨
書普慈長老壁(志誠)
普慈寺後千竿竹醉裏曾看碧玉椽倦客再遊行老矣
高僧一笑故依然久參白足知禪味苦厭黃公䀨晝眠
惟有兩株紅百葉晩來猶得向人妍
雪後書北臺壁二首
黃昏猶作雨纖纖夜靜無風勢轉嚴但覺衾裯如潑水
不知庭院已堆鹽五更曉色來書幌半夜寒聲落畫簷
試埽北臺看馬耳未隨埋没有雙尖
城頭初日始翻鴉陌上晴泥已没車凍合玉樓寒起粟
光搖銀海眩生花遺蝗入地應千尺宿麥連雲有幾家
老病自嗟詩力退空吟冰柱憶劉叉
謝人見和前篇二首
已分酒杯欺淺懦敢將詩力鬭深嚴漁蓑句好真堪畫
柳絮才高不道鹽敗履尚存東郭足飛花又舞謫仙簷
書生事業真堪笑忍凍孤吟茟退尖
九陌淒風戰齒牙銀杯逐馬帶隨車也知不作堅牢玉
無奈能開頃刻花得酒強歡愁底事閉門高卧定誰家
臺前日暖君須愛冰下寒魚漸可义
祭常山回小獵
青蓋前頭點皂旗黃茅岡下出長圍弄風驕馬跑空立
趁兔蒼鷹掠地飛回望白雲生翠巘歸來紅葉滿征衣
聖朝若用西涼簿白羽猶能效一揮
寄題刁景純藏春塢
白首歸來種萬松待看千尺舞霜風年抛造化陶甄外
春在先生杖屨中楊柳長齊低戶暗櫻桃爛熟滴階紅
何時却與徐元直共訪襄陽龐德公
寄黎眉州
膠西高處望西川應在孤雲落照邊瓦屋寒堆春後雪
峨眉翠掃雨餘天治經方笑春秋學好士今無六一賢
且待淵明賦歸去共將詩酒趁流年
雪夜獨宿柏仙菴
晩雨纖纖變玉霙小菴高卧有餘清夢驚忽有穿窗片
夜靜惟聞瀉竹聲稍壓冬温聊得健未濡秋旱若為耕
天公用意真難會又作春風爛漫晴
韓太祝送遊太山
偶作郊原十日遊未應回首厭籠囚但教塵土驅馳足
終把雲山爛漫酬聞道逢春思濯錦便須到處覓菟裘
恨君不上東封頂夜看金輪出九幽
次韻答邦直子由四首(錄一首)
君雖為我此遲留别後淒涼我已憂不見便同千里遠
退歸終作十年遊恨無揚子一區宅嬾卧元龍百尺樓
聞道鵷鴻滿臺閣網羅應不到沙鷗
九日次韻王鞏
我醉欲眠君罷休已教從事到青州鬢霜饒我三千丈
詩律輸君一百籌聞道郎君閉東閣且容老子上南樓
相逢不用忙歸去明日黃花蝶也愁
與秦太虛參寥會於松江而關彦長徐安中適
至分韻得風字二首
吳越溪山興未窮又扶衰病過垂虹浮天自古東南水
送客今朝西北風絶境自忘千里遠勝遊難復五人同
舟師不會留連意擬看斜陽萬頃紅
二子緣詩老更窮人間無處吐長虹平生睡足連江雨
盡日舟横擘岸風人笑年來三黜慣天教我輩一尊同
知君欲寫長相憶更送銀盤尾鬛紅
初到黃州
自笑平生為口忙老來事業轉荒唐長江遶郭知魚美
好竹連山覺筍香逐客不妨員外置詩人例作水曹郎
只慚無補絲毫事尚費官家壓酒囊(檢校官例折支多得退酒袋)
正月卄日往岐亭郡人潘古郭三人送余於女
王城東禪莊院
十日春寒不出門不知江柳已搖邨稍聞決決流冰谷
盡放青青沒燒㾗數畝荒園留我住半瓶濁酒待君温
去年今日關山路細雨梅花正斷魂
太守徐君猷通守孟亨之皆不飲酒以詩戲之
孟嘉嗜酒桓温笑徐邈狂言孟德疑公獨未知其趣爾
臣今時復一中之風流自有高人識通介寧隨薄俗移
二子有靈應撫掌吾孫還有獨醒時
雪後到乾明寺遂宿
門外山光馬亦驚階前屐齒我先行風光誤入長春苑
雲月常臨不夜城未許牛羊傷至潔且看鴉鵲弄新晴
更須攜被留僧榻待聽摧簷瀉竹聲
正月二十日與潘郭二生出郊尋春忽記去年
是日同至女王城作詩乃和前韻
東風未肯入東門走馬還尋去歲邨人似秋鴻來有信
事如春夢了無㾗江城白酒三杯釅野老蒼顔一笑温
已約年年為此會故人不用賦招魂
答仲屯田次韻
秋來不見渼陂岑千里詩盟忽重尋大木百圍生遠籟
朱絃三歎有遺音清風卷地收殘暑素月流天掃積隂
欲遣何人賡絶唱滿階桐葉候蟲吟
十月十五日觀月黃樓席上次韻
中秋天氣未應殊不用紅紗照坐隅山下白雲横匹素
水中明月卧浮圖未成短棹還三峽已約輕舟泛五湖
為問登臨好風景明年還憶使君無
贈惠山僧惠表
行遍天涯意未闌將心到處遣人安山中老宿依然在
案上楞嚴已不看欹枕落花餘幾片閉門新竹自千竿
客來茶罷空無有盧橘楊梅尚帶酸
丁公默送蝤蛑
溪邊石蠏小如錢喜見輪囷赤玉盤半殼含黃宜點酒
兩螯斫雪勸加餐蠻珍海錯聞名久怪雨腥風入坐寒
堪笑吳興饞太守一詩換得兩尖團
泛舟城南會者五人分韻賦詩得人皆苦炎字
四首(錄一首)
城中樓閣似魚鱗不見清風起白蘋試選苕谿最深處
仍呼我輩不羈人窺船野鶴何曾下見燭飛蟲空自馴
遶郭荷花一千頃誰知六月下塘春
送牛尾貍與徐使君
風卷飛花自入帷一樽遥想破愁眉泥深厭聽雞頭鶻
(蜀人謂泥滑滑為鷄頭鶻)酒淺欣嘗牛尾貍通印子魚猶帶骨披綿
黃雀漫多脂殷勤送去煩纖手為我磨刀削玉肌
紅梅三首
怕愁貪睡獨開遲自恐冰容不入時故作小紅桃杏色
尚餘孤瘦雪霜姿寒心未肯隨春態酒暈無端上玉肌
詩老不知梅格在更看綠葉與青枝(石曼卿紅梅詩云認桃無綠葉辨杏)
(有青枝)
雪裏開花却是遲何如獨占上春時也知造物含深意
故與施朱發妙姿細雨裛殘千顆淚輕寒瘦損一分肌
不應便雜夭桃杏數點微酸已著枝
幽人自恨探春遲不見檀心未吐時丹鼎奪胎那是寶
玉人頩頰更多姿抱叢暗蕊初含子落琖濃香已透肌
乞與徐熙新畫樣竹間璀粲出斜枝
别黃州
病瘡老馬不任鞿猶向君王得敝幃桑下豈無三宿戀
樽前聊與一身歸長腰尚載撑腸米闊領先裁蓋癭衣
投老江湖終不失來時莫遣故人非
再和曾子開從駕韻二首
眼花錯莫鬢霜勻病馬羸騶只自塵奉引拾遺叨侍從
思歸少傳羡朱陳衰年壯觀空驚目嶮韻清詩苦鬭新
最後數篇君莫厭擣殘椒桂有餘辛
憶觀滄海過東萊日照三山迤邐開桂觀飛樓凌霧起
仙幢寶蓋拂雲來不聞宫漏催晨箭但覺簷隂轉古槐
供奉清班非老處會稽何日乞方回(時方闕會稽守)
六年正月二十日復出東門仍用前韻
亂山環合水侵門身在淮南盡處邨五畝漸成終老計
九重新埽舊巢㾗豈惟見慣沙鷗熟已覺來多釣石温
長與東風約今日暗香先返玉梅魂
和王斿二首
異時常怪謫仙人舌有風雷華有神聞道騎鯨遊汗漫
憶曾捫蝨話悲辛氣呑餘子無全目詩到諸郎尚絶倫
白髮故交空掩卷淚河東注問蒼旻
嫋嫋春風送度關娟娟霜月照生還遲留歲暮江淮上
來往君家伯仲間未厭冰灘吼新洛且看松雪媚南山
野梅官柳何時動飛蓋長橋待子閒
和仲伯逹
歸山歲月苦無多尚有丹砂奈老何繡谷只應花自染
鏡潭長與月相磨君方傍海看初日我巳横江擊素波
人不我知斯我貴不須雷雨起龍梭
次韻許遵
蒜山渡口挽歸艎朱雀橋邊看道装供帳已應煩百兩
擊鮮無久溷諸郎問禪時到長干寺載酒閒過綠野堂
此味只憂兒輩覺逢人休道北窗涼
次韻王定國得潁倅二首(錄一首)
仙風入骨已凌雲秋水為文不受塵一噫固應號地籟
餘波猶足挂天紳買牛但自捐三尺射鼠何勞挽六鈞
莫向百花潭上去醉翁不見與誰親
次韻完夫再贈之什某已卜居毘陵與完夫有
廬里之約云
柳絮飛時筍籜斑風流二老對開關雪芽為我求陽羡
乳水君應餉惠山竹簟凉風眠晝永玉堂制草落人間
應容緩急煩閭里桑柘聊同十畝閒
次韻朱光庭初夏
朝罷人人說鄭崇直聲如在履聲中卧聞疎響梧桐雨
獨詠微涼殿閣風諫苑君方續承業醉鄉我欲訪無功
陶然一枕誰呼覺牛蟻初除病後聰
玉堂栽花周正孺有詩次韻
故山桃李半荒榛粗報君恩便乞身竹簟暑風招我老
玉堂花蕊為誰春纖纖翠蔓詩催發皎皎霜葩髮鬭新
只有來禽青李帖他年留與學書人
次韻韓康公置酒見留
庭下黃花一醉同重來雪巘已穹窿不應屢費譏安石
但使無多酌次公鍾乳金釵人似玉鵾絃鐵撥坐生風
少卿尚有車茵在頗覺寬容勝弱翁
次韻劉貢父春日賜幡勝
寬詔隨春出内朝三軍喜氣挾孤貂鏤銀錯落翻斜日
剪綵繽紛舞慶霄臘雪強飛纔到地曉風偷轉不驚條
脫冠徑醉應歸卧便腹從人笑老韶(前一日微雪是日幕次賜酒)
送吕昌朝知嘉州
不羡三刀夢蜀都聊將八詠寄東吳卧看古佛凌雲閣
勅賜詩人明月湖得句會應緣竹鶴思歸寧復為蓴鱸
横空好在修眉色頭白猶堪乞左符
次韻秦少章和錢蒙仲
碧畦黃隴稻如京歲美人和易得情鑑裏移舟天外思
地中鳴角古來聲山圍故國城空在潮打西陵意未平
二子有如雙白鷺隔江相照雪衣明
次韻答劉景文左藏
我老詩壇仆鼓旗借君佳句發良時但空賀監杯中物
莫示孫郎帳下兒夜燭催詩金燼落秋芳壓帽露華滋
故應好語如爬癢有味難名只自知
次韻劉景文周次元寒食同遊西湖
絮飛春減不成年老境同乘下瀨船藍尾忽驚新火後
遨頭要及浣花前山西老將詩無敵洛下書生語更妍
共向北山尋二士畫橈鼉鼓聒清眠
次韻林子中蒜山亭見寄
竒逸多聞老敬通何人慷慨解憐翁十年簿領催衰白
一笑江山發醉紅聞道賦詩臨北固未應舉扇向西風
叩頭莫喚無家客歸埽岷峨一畝宫
再和并答楊次公
毗盧海上妙高峯二老遥知說此翁聊復艤舟尋紫翠
不妨持節散陳紅高懷却有雲門興好句真傳雪竇風
唱我三人無譜曲馮夷亦合舞幽宫
次韻子由書王晉卿畫山水一首而晉卿和二
首
誤點故教同子敬雜篇真欲擬湯休壠雲寄我山中信
雪月追君溪上舟會看飛仙虎頭篋却來顛倒拾遺裘
王孫辦作元真子細雨斜風不濕鷗
此景眼前聊妄想幾人林下是真休我今心似一潭月
君已身如萬斛舟看畫題詩雙鶴鬢歸田送老一羊裘
明年兼與士龍去萬頃滄波沒兩鷗
景貺履常屢有詩督叔弼季默唱和已許諾矣
復以此句挑之
君家文律冠西京旋築詩壇按酒兵袖手莫輕真將種
致師須得老門生明朝鄭伯降誰受昨夜條侯壁已驚
從此醉翁天下樂還須一舉百觴傾
次韻蔣潁叔二首(錄一首)
扈從景靈宫
道人幽夢曉初還已覺笙簫下月壇風伯前驅清宿霧
祝融參乘破朝寒英姿連璧從多士妙句鏘金和八鑾
已向詞臣得頗牧(時穎叔新除熙河帥)路人莫作老儒看
次韻曾仲錫元日見寄
蕭索東風兩鬢華年年幡勝剪宫花愁聞塞曲吹蘆管
喜見春盤得蓼芽吾國舊供雲澤米君家新致雪坑茶
燕南異事真堪記三寸黃柑擘永嘉
八月七日初入贑過惶恐灘
七千里外二毛人十八灘頭一葉身山憶喜歡勞遠夢
(蜀道有錯喜歡舖在大散關上)地名惶恐泣孤臣長風送客添帆腹積
雨浮舟減石鱗便合與官充水手此生何止略知津
舟行至清遠縣見顧秀才極談惠州風物之美
到處聚觀香案吏此邦宜著玉堂仙江雲漠漠桂花濕
梅雨翛翛荔子然聞道黃柑常抵鵲不容朱橘更論錢
恰從神武來弘景便向羅浮覓稚川
新釀桂酒
擣香篩辣入瓶盆盎盎春溪帶雨渾收拾小山藏社甕
招呼明月到芳樽酒材已遣門生致菜把仍叨地主恩
爛煮葵羹斟桂醑風流可惜在蠻邨
正月二十六日偶與數客野步嘉祐僧舍東南
野人家雜花盛開扣門求觀主人林氏媪出應
白髮青裙少寡獨居三十年矣感歎之餘作詩
記之
縹蒂緗枝出絳房綠隂青子送春忙㳙㳙泣露紫含笑
焰焰燒空紅佛桑落日孤煙知客恨短籬破屋為誰香
主人白髮青裙袂子美詩中黃四孃
贈王子直秀才
萬里雲山一破裘杖端閒挂百錢遊五車書已留兒讀
二頃田應為鶴謀水底笙歌蛙兩部山中奴婢橘千頭
幅巾我欲相隨去海上何人識故侯
連雨漲江二首
越井岡頭雲出山䍧牱江上水如天牀牀避漏幽人屋
浦浦移家蜑子船龍卷魚蝦并雨落人隨雞犬上牆眠
只應樓下平階水長記先生過嶺年
急雨蕭蕭作晩涼卧聞榕葉響長廊微明燈火耿殘夢
半濕簾幃浥舊香高浪隠牀吹甕盎暗風驚樹擺琳琅
先生不出晴無用留向空階滴夜長
白鶴峯新居欲成夜過西鄰翟秀才二首
林行婆家初閉戶翟夫子舍尚留關連娟缺月黃昏後
縹緲新居紫翠間繫悶豈無羅帶水割愁還有劒鋩山
中原北望無歸日鄰火邨舂自往還
甕間畢卓防偷酒壁後匡衡不點燈待鑿平江百尺井
要分清暑一壺冰佐卿恐是歸來鶴次律寧非過去僧
他日莫尋王粲宅夢中來住本何曾
上元夜過赴儋守召獨坐有感
使君置酒莫相違守舍何妨獨掩扉靜看月窗盤蜥蜴
卧聞風幔落蛜媙燈花結盡吾猶夢香篆消時汝欲歸
搔首淒涼十年事傳柑歸遺滿朝衣
次韻杭人裴維甫
餘杭門外葉飛秋尚記居人挽去舟一别臨平山上墖
五年雲夢澤南州淒涼楚些緣吾發邂逅秦淮為子留
寄謝西湖舊風月故應時許夢中遊
次韻仲殊雪中遊西湖二首(錄一首)
寶雲樓閣閙千門林靜初無一鳥喧閉戶莫教風埽地
卷簾疑有月臨軒水光㶑灧猶存碧山色空濛已歛昏
乞得湯休竒絶句始知鹽雪是陳言
雙石(并序)
至揚州獲二石其一綠色岡巒迤邐有穴達於背
其一玉白可鑑漬以盆水置几案間忽憶在潁州
日夢人請住一官府榜曰仇池覺而誦杜子美詩
曰萬古仇池穴潛通小有天乃戲作小詩為僚友
一笑
夢時良是覺時非汲井埋盆故自癡但見玉峯横太白
便從鳥道絶峨眉秋風與作煙霞意曉日令涵草木姿
一點空明是何處老人真欲住仇池
行宿泗間見徐州張天驥次舊韻
二年三躡過淮舟款段還逢馬少游無事不妨長好飲
著書自要且窮愁孤松早偃原非病倦鳥雖還豈是休
更欲河邊幾來往祇今霜雪巳蒙頭
次韻劉燾撫勾蜜漬荔支
時新滿座聞名字别久何人記色香葉似楊梅蒸霧雨
花如盧橘傲風霜每憐蓴菜下鹽䜴肯與蒲萄壓酒漿
回首驚塵卷飛雪詩情真合與君嘗
十二月十七日夜坐達曉寄子由
燈燼不挑垂暗蕊爐灰重撥尚餘薰清風欲發鴉翻樹
缺月初升犬吠雲閉眼此心新活計隨身孤影舊知聞
雷州别乘應危坐跨海幽光與子分
六月二十日夜渡海
參横斗轉欲三更苦雨終風也解晴雲散月明誰點綴
天容海色本澄清空餘魯叟乘桴意麤識軒轅奏樂聲
九死南荒吾不恨兹遊竒絶冠平生
留題顯聖寺
渺渺疎林集晩雅孤邨煙火梵王家幽人自種千頭橘
遠客來尋百結花浮石已乾霜後水焦坑閒試雨前茶
祗疑歸夢西南去翠竹江邨遶白沙
惠州近城數小山類蜀道春與進士許毅野步
會意處飲之且醉作詩以記適參寥專使欲歸
使持此以示西湖之上諸友庶使知余未嘗一
日忘湖山也
夕陽飛絮亂平蕪萬里春前一酒壺鐵化雙魚沉遠素
劒分二嶺隔中區花曾識面香仍好鳥不知名聲自呼
夢想平生消未盡滿林煙月到西湖
過嶺二首(錄一首)
七年來往我何堪又試曹溪一勺甘夢裏似曾遷海外
醉中不覺到江南波生濯足鳴空澗霧繞征衣滴翠嵐
誰遣山雞忽驚起半巖花雨落毶毶
永和清都觀道士童顔鬒髮問其年生於丙子
蓋與予同求此詩
鏡湖敇賜老江東未似西歸玉局翁羇枕未容春夢斷
清都宛在默存中每逢佳境攜兒去試問行年與我同
自笑餘生消底物半篙清漲百灘空
秋興三首
野鳥游魚信往還此身同寄水雲間誰家晩吹殘紅葉
一夜歸心滿舊山可慰摧頽仍健食此生通脱屢酡顔
年華豈是催人老雙鬢無端只自斑
故里依然一夢前相攜重上釣魚船嘗陪大幕今陳迹
謬忝承明媿昔年報國無成空白首退耕何處有名田
黃雞白酒雲山約此計當時已浩然
浴鳳池邊星斗光宴餘香滿上書囊樓前夜月低韋曲
雲裏車聲出未央去國何年雙鬢雪黃花重見一枝霜
傷心無限厭厭夢長似秋宵一倍長
卧病逾月請郡不許復直玉堂十一月一日鎻
院是日苦寒詔賜官燭法酒書呈同院
微霰疎疎點玉堂詞頭夜下攬衣忙分光御燭星辰爛
拜賜宫壺雨露香醉眼有花書字大老人無睡漏聲長
何時却逐桑榆暖社酒寒燈樂未央
御選宋詩卷四十七
