欽定四庫全書
御選明詩卷一百十九
雜體一
高啟
皋橋賦得五言小律
閶門啼早鴉拂面見飛花綠水通螭舫紅橋過犢車誰
尋伯通宅只問泰娘家
沈應
元夕賦得五言小律詩
燈月滿春城金吾縱夜行誰家無畫鼔何處不銀筝願
以昇平樂懽歌荅聖明
徐禎卿
蓬萊閣豋州之勝槩也閣臨大海面兩竹山蜃
氣出焉友人陳文相家於其下邀余賦得五言
小律二首
萬古溟濛匯乾坤向此分鰌潮常應月蜃氣半為雲飛
閣虛無裏蓬萊只海濱
竹山遥對峙雙柱鎖洪濤霧雨龍宫闃樓臺海市高繇
知造化埋八表擁神鼇
程嘉燧
聞等慈師在拂水賦寄七言小律
經年不見東林遠聞住峯頭看瀑飛古寺正如昏壁畫
層湖都作水田衣相逢不厭陶潜飲細倒松肪貎翠微
楊慎
詠梅九言
昨夜小春十月微陽回綠萼梅蕊早傍南枝開折贈未
寄陸凱隴頭去相思忽到盧仝窗下來歌殘水調沉珠
明月浦舞破山香碎玉淩風臺錯恨高樓三弄叫雲笛
無奈二十四番花信催
胡儼
續十二辰詩
鼴鼠飲河河不乾牛女長年相見難赤手南山縛猛虎
月中取兔天漫漫驪龍有珠常不睡畫蛇添足適為累
老馬何曾有角生羝羊觸藩徒忿懥莫笑椘人冠沐猴
祝雞空自老林丘舞陽屠狗沛中市平津牧豕海東頭
卞榮
述懷效生肖體
槐葉初生如鼠目蝸牛緣樹蔭新綠馮軒高吟坐虎皮
一掃頓令千兔秃墨池之魚曾化龍三尺青蛇在䄂中
失馬休嗟塞上翁忘羊岐路迷西東沐猴而冠良足恥
五百闘雞同夢死狗監明當薦上林牧猪長揖商丘子
曾棨
藥房閒詠
洞前竹葉間桃花洞裏菖蒲雜麥芽欲覓仙方無槁本
不知誰解鍊丹砂
豈䓻梢頭減却春茜根紅袖為誰新假令百合天花粉
難遣容顔白玉勻
兔絲川練綰金鈴雲母空青嵌翠屏欲向牽牛觀織女
天河西畔望南星
牡丹芍藥闘韶華旋復開花又落花不識道傍千里馬
逢人空問紫荷車
澤蘭憔悴菊花黃紫苑蕭蕭百草霜料得合歡臨睡後
還燒安息和沉香
機上流黃錦軸空珍珠簾箔夜防風金藤不繋相思夢
飛去飛來續斷中
寄生擾擾伴塵緣苦在心中似石蓮欲學天仙蟬蛻法
常山青黛隔風煙
繡幕防風蘭麝香江蘺采遍怨㯽榔殷勤預卜當歸日
甘菊花開百草霜
黃精釀熟鬱金香瑪瑙杯深琥珀光笑殺紅娘無遠志
獨傾竹葉向蓮房
金箔銀屏蘇合香茱萸錦帶繡盤囊春光半逐桃花水
那得鸞膠續斷腸
蕭韶
藥名閨情詩二首
菟絲曾附女蘿枝分手車前又幾時羞折紅花簪鳳髻
懶將青黛掃蛾眉丁香漫比愁腸結豈䓻常含别淚垂
願學雲中雙石燕庭烏頭白竟何遲
天門冬日曉蒼涼落葉愁驚滿地黃清淚暗消輕粉面
凝塵閒鎖鬱金裳石蓮未嚼心先苦紅豆相看恨更長
鏡裏孤鸞甘遂死引年何用覓昌陽
楊一清
途次病目因檢藥櫝戲作藥名詩
滿地黃塵盡掃除車前芳草意何如密蒙雨墮清明後
旋復花開爛漫餘夢插茱萸歸梓里閒將故紙寫家書
萍蓬浪寄生涯在青鏡烏頭幸未疎
王禕
禽言次王季野
力作力作人言田家樂誰識田家苦養蠺一百筐種田
一百畆田蠺非無收不了輸官府但願官府不我虧田
家力作非所辭
朱應辰
禽言四首
泥滑滑雨霏霏雨深没行路泥濺遊子衣澣衣無人勿
復道天寒路黑將安歸
提胡盧三三兩兩晴相呼鄰家有酒還能沽明朝趁晴
看花去去年杏花知在無
婆餅焦小麥黃熟長齊腰刈麥作餅婆為喜豈料南山
日日雨雨多麥損不可食雖欲婆嗔那復得
脫布袴隂雨漫漫雨將暮千聲萬聲唤歸婦婦歸忽生
怒婦去有歸處明日雨聲乾匆匆還逐去
丘濬
禽言
得過且過多福何如少遭禍紇干山頭凍羽乾真信鳳
凰不如我得過且過(華山有鳥名寒號蟲方春時鳴日鳳凰不如我至冬毛羽皆落則又)
(鳴曰得過且過藥中五靈脂即其糞也)
行不得也哥哥十八灘頭亂石多東去入閩南去廣溪
流湍駛嶺嵳峩行不得也哥哥
李夢陽
禽言六首
泥滑滑車馬不得安何不停車縶馬待泥乾
行不得哥哥東有木公西王婆南面設罾北張羅行不
得哥哥
姑惡姑惡小姑刺齪姑不樂新婦早煑餔低聲奉小姑
提壺盧壺盧提盛酒背母私餉妻妻可冄得母恩罔極
瘦兒瘦兒汝為上留田汝為尹伯竒獨行哀叫心内飢
日逐綠樹啄蟲蟻汝父汝兄寧得知
不如歸去南山豆熟北山有黍
張時徹
禽言五首
凍殺我凍殺我天明累箇窠慎莫誇得過且過鳳凰不
如我
提胡盧盛酒漿我父我母齊夀康官府不促迫歡樂不
可當
行不得哥哥南山設阱北山張羅延頸鼓翼嗟嗟奈何
播穀播糓爾莫蔪爾勞爾腹可枵官府不饒
唤起唤起雞鳴天欲曙大郎藝麻小郎種黍
馮惟敏
禽言六首
鳳凰不如我竹實醴泉真瑣瑣何不委形濁世中飛鳴
飲啄無不可鳳凰不如我
得過且過風雨冥冥巢欲墮飽煖當時不自知炎涼此
日方參破得過且過
歸去樂荒煙一望山花落夜月原頭血吻新斜陽枝上
聲如昨聲如昨長相語微禽丁寧或可據獸蹄鳥迹難
久遊故國關山不爾禦不知爾家樂不樂秪是此中風
雨惡吾非有翅不能飛唤爾醒時吾亦歸
報榖報糓透犁好雨夜來足不愁田中惡草多但願年
年風雨和夜來雨急風聲惡聞道村南一尺雹老翁歸
來語老妻村中報賽烹鳴雞
豁開溝溝水東西流麥場碡磟聲漸急黃犢横奔汗如
泣重雲靉靆四望集頃刻那能辦原隰天之未雨溝不
開枝頭啼鳥為誰哀
向前還好可惜今年種田少早知今年勝去年即死不
賣山南田欲向靈禽頻借問禽言昧遠惟知近能知歲
事報隂晴不知官租重與輕
周永年
禽言三首
姑惡姑惡妾身命薄借錢買果餌取得小姑樂小姑歡
喜姑不惡
婆餅焦婆意惱婆惱反言新婦好小姑有口不曾閒婆
餅焦時食梨棗
脫布袴呼老婦我有一尺布為我補破袴補得且將今
歲度勝如有布無人作
駱雲程
禽言一首
脫却破袴衣著新莫著故新人紈綺舊荆布貴易交富
易婦朝還朝暮還暮人生肯繋如匏瓠
程敏政
病中夜試新茶簡二弟戲用建除體
建溪新茗如環鈎土人食之除百憂呼童滿注雪乳脚
使我坐失平生愁朝來定與兩難弟執手共瀹青甆甌
腹稿已破五千卷舉身恨不登危樓玉川成仙幾百載
清氣渺渺散不收典衣開懷只沽酒閉門却笑長安遊
何景明
五平五仄體
秋原何蕭蕭耳目去雜茸枯荷猶穿塘苦瓠尚抱隴寒
風吹空林落日照古冢徘徊觀陳蹤露下髮忽竦
顧璘
和涇川公納凉以五平屬上去入聲作三詩
煩心如枯魚展轉想斗水涼飇從西來猛雨爽我耳初
臨前軒看返灑已滿几青松披鮮雲野景晚轉美庭花
瑶簪長韡韡擬縞李誰懷逢秋悲且展解暑喜涇川神
仙才匪與朽腐比新辭敷煙霞縹緲起短紙
勞勞南州符詎遂閉戶卧休衙經旬居茂樹恣意坐生
涯嗟蓬飄世事付甑破民憂瘡彌深歲序夢易過江鷗
邀東還戲棹見萬箇長風驅洪波聚散互蕩簸高人逃
深巖静嘯厭衆和陽城何其愚計駕奏下課
蓬萊從靈仙絶粒食白石何如臨清秋忽釋觸熱厄江
雲翻鳴濤洑沬雪一尺疎篁搖涼颸隔屋葉摵摵清泠
留侯居月閣闢七夕陶情時開尊博劇或設奕伊余嬰
離憂契闊薄物役公母懷南征卒乞别北客
楊于庭
五平五仄體二首
秋蟬無停聲白露忽已滴枯荷黏池塘敗蔓挂屋壁流
光誰揮戈暇日但運甓盈盈思伊人泣下夜半笛
秋來無佳吟兀坐氣亦爽村村聞蛩鳴夜夜促婦紡場
禾肥雞豚野旭曬罟網何如風濤人一葦駭五兩
李東陽
郊行戲效東坡吃語
荆扃棘徑俱交加澗葛膠結兼菰葭劔歌擊角叫急景
車轂過岡經幾家郊居近稼價減榖江館隔朞歸及瓜
感今激舊更矯顧關騎警劫驚孤笳
高啟
疉韻吳宫詞
筵前憐嬋娟醉媚睡翠被精兵驚升城棄避愧墜淚
湯顕祖
離合詩寄京邑諸貴
琅玕豈不珍玉屑竟誰飯檜樹鬱冬臯木葉辭秋苑衿
曲自悠悠衣帶日趨緩乘月望風霄人遥尺書斷
王禕
無題回文七言絶句四首
微醉帶歡春意足密期成約晚情多飛花落處焚香篆
乳燕歸時捲幔羅
風生竹徑迷深綠雨過蓮池浴膩紅銅鏡對糚臨牖北
練裙題字戲牆東
芳謝菊葩含重露瘦侵梧葉著輕霜涼宵怯扇藏紈素
遠路將書寫紙長
殘雪喜傳三臘信早梅欣報一㾗春寒溪獨枕鴛驚夢
悶結雙蛾翠斂顰
高啟
回文
風簾一燭對殘花薄霧寒籠翠袖紗空院别愁驚破夢
東闌井樹夜啼鴉
丘濬
夜宿江館回文(并序)
歲庚午歸至金陵寓新河客邸鄉友馮元吉誦宋
人周明老龜山回文詩命予兩和其韻以夜宿江
館為題明老詩曰潮隨暗浪雪山傾遠浦漁舟釣
月明橋對寺門松徑小檻當泉眼石波清迢迢綠
水連天碧靄靄紅霞映日晴遥望四郊雲接海碧
波千點數鷗輕用意曲折命辭瀏亮信為難及矣
但其中潮浪浦泉波水等字太多不免重複既曰
綠水連天而又有雲接海之句一意而兩出矣當
漁舟釣月之時又安得紅霞映日乎
潮生海岸兩崖傾落月江楓映火明橋透白波流水遠
屋連紅樹帶霜清迢迢漏盡寒更曉片片雲收夜雨晴
遥望椘天江渺渺茭蒲盡處落花輕
張淮
回文一首
華浮月夜靜飛神妙出天工盡奪真斜葉趁風搖翅蝶
豔姿嫌酒病心人霞翻麗質晴烘日露浥微香暖涴塵
家世古稱應獨魏花飄未盡占芳春
康太和
秋閣回文
前山萬葉落田田短鬢雙看悵往年眠聽夜烏啼帶月
夢牽秋水碧連天娟娟竹静亭簾卷皛皛雲棲閣樹懸
仙集共誇方外景筵開漫奏曲中絃
歲晚回文
潺潺水落江邊岸渺渺雲牽望外天山遠唳鴻羣帶雪
渚寒鳴鶴獨含烟顔衰對景羞多病宦拙藏身任去年
閑裡客懷吟歲晚調高誰唱郢中篇
林如楚
回文
依依柳館翠烟浮濕淚紅糚曉坐愁飛鴈遠書傳北塞
囀鶯殘夢入南樓衣沾露處花如錦草映簾時月似鈎
扉掩暮春經别久歸遲莫渡鵲橋秋
王世貞
春游回文
綠草芳原平青山一帶晴玉鞭驕試馬珠彈惹啼鶯曲
奏低雲度杯深貯月明促歸傳鑰待游冶徧春城
文翔鳳
秋夜回文
皛皛玉團露下林蒼蒼山色翠浮襟鳥衝烟靄寒流影
皎月孤看坐院深
秋風回文
蕭蕭乍過穿花落颺颺徐来趁蝶歸遥夜月暉晴掃霧
朝寒集鴈帶霜飛
蔡懋德
春堤曉雪回文
孤村一夜雪漫漫白盡沙堤春惹寒途滿玉花梨落早
鳥啼隱處曉霜殘
王龍起
憶别回文
雞聲半枕獨孤衾苦别離情此夜深低影燭灰蘭暈冷
西風曉月暗驚心
晚秋回文
愁風叫樹羃雲隂落葉輕吹晚日沉樓上人歌笙管急
秋蓬斷處幾聲砧
旅夜回文
長夜愁聽秋漏殘掩窗明月半斜闌鄉思重憶相離遠
客病誰憐獨枕單腸斷一聲啼鴈過夢驚孤燼落燈彈
涼風暗送輕魂冷荒樹花枝泣露寒
沈大俊
秋霽回文和韻
浮雲曉黛隔簾青砌滿橙隂秋滿亭幽荔帶垂香露湿
亂荷衣濺玉珠零鷗來野沼穿花臥鶴唳松風度葉聽
酬和樂多情句好修容照月阻煙汀
方以智
回文詩
秋天一望怨衣單露滿砧聲草徑寒樓暗樹深煙入幕
月依人静夜憑闌悠悠鳳管吹風冷渺渺鴻書帶影殘
愁織錦成添淚眼浮雲盡處夢君看
景翩翩
寄陳生回文
簫吹静閣曉含情片片飛花映日晴寥寂淚㾗雙對枕
短長歌曲幾調筝橋垂綠柳侵眉淡榻繞紅雲拂袖輕
遥望四山青極目銷魂黯處亂啼鶯
楊慎
舟中閱唐詩紀事王起李紳張籍令狐椘於白
樂天席上賦一字至七字詩以題為韻遂效其
體為花風月雪四首宋人名一七令
花摛錦鋪霞邀蝶隊聚蜂衙珠瓔姹女寳髻宫娃風前
香掩冉月底影交加綠水名園幾蔟靑樓大道千家謝
傅金屏成坐笑陳朝瓊樹不須誇
風偃草飄蓬過竹院拂蘭叢柳堤搖綠花徑飛紅青缸
殘燄滅碧幌嫩涼通漆園篇中竽籟蘭臺賦裏雌雄無
影迴隨仙客御有情還與故人同
月霜凝冰潔三五圓二八缺玉作軋坤銀為宫闕如鏡
復如鉤似環仍似玦蘭閨少婦添愁榆塞征人怨别漢
家今夕影娥池穆穆金波歌未闋
雪凝明澄徹飛玉塵布瓊屑蒼雲暮同巖風曉别深山
樵徑封遠水漁舟絶南枝忽報梅開北戸俄驚竹折萬
樹有花春不紅九天無月夜長白
舒芬
題鳳(一字至十字)
鳳鳳瑞靈珍重德莫加才難用阿閣無聲岐山有夢簫
韶奏九闋律吕音初中未緣竹實萋萋豈為梧桐菶菶
羲黃姚文垂衣裳夔契周召列侍從千年寂寥不見其
至百鳥喧啾爭恣其弄雝喈偶聞如出應陽明聾瞶遂
起似蟄驚雷動任椘狂敢忘衰世以嘲吟愛卷阿取譬
吉人以歌詠
孫炎
龍灣城三五七言一首
龍灣城壯如鐡城下是長江城頭有明月月色照人心
不移江水長流無盡時
張以寧
題畫山水三五七言二首
雲渺渺水依依人家春樹暗僧舍夕陽微扁舟一葉來
何處定有詩人放鶴歸
煙暝起雨疎來溪樹隂都合巖花濕更開安得身閒似
鷗鳥盡情飛去復飛回
李夢陽
三五七言
天秋暮月如素金窗隔煙紗花檻流螢度良人遠戍玉
門西誰念空閨玉箸啼
王廷相
三五七言
吳山高椘山遥明月下幽閣長風湧暮潮東飛伯勞不
復返海上素書空見招
李夢陽
四六八言二詩
玉階風發蕙花時歇莎雞夜鳴衰草卷簾獨望秋月黃
雲没萬里之關山使妾空老而凋紅顔
王廷相
三四五六七言江上作
江上秋順歸流木蘭檝沙棠舟左蠡覽勝石門幽求佳
客並翔赤松丹丘吹笛白雲湖棹歌芙蓉洲杳然雲谷
迷疑是武陵遊山縈水盤窈窕鸞裝鶴馭夷猶宛宛伊
人莫覿風雨悽悽暮愁一舸飄然傲五侯挂帆隨處可
淹留尋溪弄月不知遠何啻山隂王子猷
許讃
集蘭亭記續韻成詩
永和九年暮春時會稽山隂春欲離蘭亭勝槩勝天下
一年修禊事相宜羣賢畢至少長集此地崇山峻嶺竒
又有茂林與脩竹清流激湍左右之引為流觴行曲水
列坐其次遵兩涯雖無絲竹管絃盛一觴一詠幽情舒
是日天浪氣清徹惠風和暢來遲遲仰觀宇宙渾浩浩
俯察品彙咸熙熙游目騁懷娛視聽其為可樂信何如
夫人有生具形質相與俯仰一世餘有時或取諸懷抱
晤言一室意自知有時或因寄所托放浪形骸四外馳
取舍萬殊静躁異欣于所遇心則怡暫得于已快自足
不知老之將至兹所之既倦情事易感慨不覺頻嗟吁
向之所忻一俛仰遂為陳迹猶興思因懷脩短終期盡
死生大事堪痛悲每攬昔人興感由至今真若合契符
臨文嗟悼固不一不能喻懷徒自疑固知死生或虛誕
亦見彭殤真妄為後人視今今視昔先後固已無差池
千載蘭亭稱盛事偉兹敘錄都文辭世殊事異忽今古
興懷一致風流師後世攬辭人已遠亦將深有感於斯
張弼
學懶首尾吟
學懶年來苦未能雞聲催促每晨興行親農畝春耕具
坐伴兒曹夜讀燈起鳳騰蛟詞不及春龍秋蚓筆堪憎
勞形碌碌徒為耳學懶年來苦未能
李曄
秋宵恨(并序)
荀卿賦篇於知雲蠺箴之辭始隐而終露又疉以
應之予嘗愛其異偶值秋宵不堪旅次韻成七恨
以為一代之新體云
青蘋葉底聲蓬蓬當年曾號襄王雄秋高八月勢轉急
忽來吹我茅屋東令我夜坐難秉燭使我髮白成老翁
吁嗟恨爾之秋風風
六月一滴不霑土連夜淋漓獨何苦紅蕉碧梧語葉上
黃茅屋漏那能補雞鳴膠膠天欲曙況乃蕭條在羈旅
吁嗟恨爾之秋雨雨
魏觀
次韻蒲察少府出入韻
白雲花影外堂上一簾春細雨溪橋路孤煙古木村有
魚供醉客無犬吠行人把酒同遊處梅花滿縣門
鄭夢周
旅懷進退韻
生平南與北心事轉蹉跎故國海西岸孤舟天一涯梅
窗春色早板屋雨聲多獨坐消長日那堪苦憶家
馬中錫
誌夢進退韻
夢裏分明見玉客醒來依舊各西東蓬萊水隔三千里
巫峽山迷十二重花月依稀猶似昨梨雲落莫竟成空
不堪欹枕尋思處腸斷孤城一杵鐘
李東陽
重經西涯進退韻
渺渺平田水滿湖早秋天氣雨晴初灘聲赴壑如相競
鳥影淩空半欲無未采蘋花憐寂寞旋栽松樹見扶疎
經過自與行吟約未覺何顒此興孤
吳與弼
宿金石山進退韻
問宿仙家陟翠微石壇曠望本無期輕煙雜樹新晴後
近水遥山薄暮歸興逐高歌春脉脉心懸往事適遲遲
素懷欲共何人寫獨詠東風月滿衣
無名氏
龍城次玉峯進退韻
清溪雨後起微波楊柳隂隂水岸斜南陌一樽須盡醉
東風三月已無多離程處處王孫草門巷家家枳殼花
流落天涯為客久不堪中夜聽吳歌
童軒
五雜組二首
五雜組蜀錦裳往復還江上航不得已為文章
五雜組鸞凰衾往復還水中禽不得已思山林
方以智
五雜組
五雜組身上衣往復還鴻鴈飛不獲已行不歸
方孟式
五雜組
五雜組短笛横往復還秋風清不獲已促織鳴
五雜組翡翠衾往復還白日心不獲已落葉林
王世貞
兩頭纖纖
兩頭纖纖梭鳴機半黑半白盤中碁腷腷膞膞鳥墜栖
磊磊落落一男兒
姚舜牧
倣古兩頭纖纖體二首
兩頭纖纖初相迎半白半黑未分明腷腷膊膊能用情
磊磊落落真良朋(右論交)
兩頭纖纖中不絶半白半黑忌太潔腷腷膊膊無休歇
磊磊落落成果結(右自勵)
李鼎
擬古兩頭纖纖詩二首
雨頭纖纖新月眉半白半黑粉黛宜腷腷膊膊宫商移
磊磊落落雜佩垂
兩頭纖纖腰插弓半白半黑連錢驄腷腷膊膊紫塞峯
磊磊落落萬夫雄
陳衷脉
兩頭纖纖
兩頭纖纖新月起半白半黑凝秋水腷腷膊膞砧聲来
磊磊落落星如綺
方孟式
兩頭纖纖
兩頭纖纖同心蒂半白半黑鴛鴦帶腷腷膊膊悵離人
磊磊落落雲山外
兩頭纖纖並蒂花半白半黑曉窗紗腷腷膊膊他鄉月
磊磊落落訴琵琶
兩頭纖纖玉笛悠半白半黑林中丘腷腷膊膊逢佳節
磊磊落落桂枝幽
張含
複字閒詠六言絶句五首
花影重重疉疉風聲刁刁調調日暖羣蜂釀蜜春寒獨
鳥棲巢
蒼松錯錯落落桃花灼灼盈盈樹老雲盤睡鶴春殘雨
咽啼鸎
丈夫磊磊落落下士戚戚營營獨勘莊周蝶夢不聞祖
逖雞鳴
浮生泯泯默默荒村闃闃幽幽遠避塵中車馬獨尋月
下沙鷗
人世匆匆擾擾天道汨汨悠悠但得釣魚避世從教屠
狗封侯
陸師道
雙字詩鴛鴦曲
雙鴛並雙翼雙宿復雙飛清漣動雙浴明月照雙歸雙
浦沈雙影雙花拂雙頸眠沙雙夢同渡渚雙心警雙去
雙來處雙游雙戲時雙起隨雙鷺雙立視雙魚雙舟舉
雙槳雙蓮礙雙㮄應有無雙人願逐雙鴛往
顧氏
春字詩春日
春雨過春城春庭春草生春閨動春思春樹滿春鶯
御選明詩卷一百十九
