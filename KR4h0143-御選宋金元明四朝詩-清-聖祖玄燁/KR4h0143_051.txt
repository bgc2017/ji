欽定四庫全書
御選元詩卷五十一
七言律詩九
施鈞
白水山
萬壑歸源瀉石湫洞天名不下瀛洲聲聞大地玉龍吼
勢接碧空銀漢流道院晝隂微雨集元壇秋冷濕雲浮
山翁指點青松外曾見仙人跨鶴遊
贈王隱君
投老西湖作隱君鳳來龍去絶無聞孤山梅近聞吟月
九里松深隱卧雲書屋幾番留鶴守釣磯一半與鷗分
摛文染藻風流處可似蘭亭王右軍
淚
獺髓空勞補舊痕離筵歌罷忽沾巾半江湘竹斑斑雨
三月楊花點點春字濕錦機啼戍婦珠明綃室泣鮫人
琵琶摘罷情深處洗盡青衫幾掬塵
蟠梅屋
蕊珠宫殿玉闌干四壁&KR0785;瓏夜不關梁棟廣平真鐵石
根基和靖舊溪山乾坤虚白生方寸雲月昏黃共一間
可笑三閭元不識蕙櫋蓀壁水潺潺
武昌南樓
鸚鵡洲邊艤客舟憲君邀我上南樓胡床老子三更月
鐵笛仙人一曲秋流水白雲吳夏口西風黃鶴晉磯頭
如今盡屬王孫草添得江南幾許愁
送人歸天台
君志丹山伴赤霞忍分書劒各天涯交情十載共為客
歸夢幾番同到家一路暖雲蒸藥氣半溪流水引桃花
金庭好問長生訣莫待秋風兩髩華
送人遷鄞分題得五湖
五湖煙水寄浮萍濟世英雄伯業成故國當年空鑄像
扁舟到處却更名浪花低蘸寒星濕秋影中涵曉月明
别後相思蘋夢遠西風誰共白鷗盟
别友人
别酒相傾别淚流江流亦不為君留片帆今夜又何處
明月當天誰共樓一雁呌霜紅入葉十年為客白侵頭
莫嫌歸計多蕭索三逕西風菊正秋
客中
半生書劒惜分隂誰想飄零素髮侵朋社有盟鷗聚散
客鄉無信雁浮沉潮迴斷岸沙痕淺月落幽溪樹影深
歸計未成愁入夢一燈空伴壁間琴
謝宗可
睡燕
補巢銜罷落花泥困頓東風倦翼低金屋晝長隨蝶化
雕梁春盡怕鶯啼魂飛漢殿人應老夢入烏衣路轉迷
却怪卷簾人喚醒小橋深巷夕陽西
紙帳
清懸四壁剡溪霜高卧梅花月半牀繭甕有天春不老
瑶臺無夜雪生香覺來虚白神光發睡去清閒好夢長
一枕總無塵土氣何妨留我白雲鄉
曉色
遠似煙霏近又空非明非夜雨朦朧一天清露洗難退
幾樹暗雲遮不窮畫角樓臺濃淡裏殘燈院落有無中
蒼茫半逐雞聲散又被朝陽染作紅
茶筅
此君一節瑩無瑕夜聽松聲潄玉華萬縷引風歸蟹眼
半瓶飛雪起龍牙香凝翠髮雲生脚濕滿蒼髯浪卷花
到手纖毫皆盡力多因不負玉川家
賣花聲
春光呌遍費千金紫韻紅腔細細吟幾處又驚遊冶夢
誰家不動惜芳心暗穿紅霧樓臺曉清逐香風巷陌深
妝鏡美人聽未了繡簾低揭畫簷隂
紅梅
梨雲無夢倚黃昏薄倩朱鉛蝕淚痕宿酒破寒薰玉骨
仙丹偷暖返冰魂茜裠影露羅衣卷霞佩香封縞𬒮温
回首孤山斜照外尋真悞入杏花村
雁字
蘆花月底寄秋情陣影南飛勢不停一畫寫開湘水碧
半行草破楚天青雲牋冷印蟲書迹煙墨濃摸鳥篆形
題盡子卿心事苦斷文無數落寒汀
螢燈
微熒閃閃拂晴波幾度黃昏誤舞蛾銀粟無煙棲碧蘚
玉蟲留影綴青莎秋空雨歇寒光墮晚逕風閒冷燼多
欲喚紗囊車武子為渠還賦短檠歌
綠隂
萬樹東風湧翠瀾遮藏芳恨料猶難入簾蒼靄暮春晚
滿地碧雲清晝寒柳暗池臺煙乍濕槐深門巷雨初乾
階前花落無人到又染苔痕上石闌
雁陣
渡江秋影又南征折葦銜枚夜不驚冷聚圓沙盤地軸
曉浮寒水落天衡風馳截破湘煙闊雲擁斜衝塞月明
洲渚網羅應有伏横空千里不留行
鼠鬚筆
夜逐虛星上月宫奮髯奪得管城公橐中不攪吟窗夢
指下先爭翰苑功莫笑硯池濡醉墨絶勝倉廪飽陳紅
平生齧盡詩書字散作龍蛇落紙中
龍涎香
瀛島蟠龍涎吐玉輕氛飛遶博山青暖浮蛟窟潮聲怒
清徹驪宫蟄睡醒碧腦盈箱收海氣紅薇滴露洗雲腥
雨窗篝火濃薰被夢駕蒼鱗上帝庭
蘆花被
白似楊花暖似烘纖塵難到黑甜中軟鋪香絮清無比
醉壓晴霜夜不融一枕和秋眠落月五更飛夢逐西風
誰憐宿雁江汀冷贏得相思舊恨空
蓮葉舟
穩棹紅衣汎渺茫風帆浪檝水雲鄉曉撑太華半峯月
晚載西湖十里香藕放雪絲應作纜荷欹翠柄若為檣
不須更捧金仙足太乙真人夢正凉
漁蓑
翠結香莎付釣舟一竿風雨不須愁苔磯夜泊披寒去
葦岸昏歸帶濕收月冷籠衣眠柁尾天晴隨網曬船頭
羊裘莫笑狂奴錯也著煙波萬頃秋
走馬燈
飇輪擁騎駕炎精飛遶人間不夜城風鬛追星低弄影
霜蹄逐電去無聲秦軍夜潰咸陽火吳炬宵馳赤壁兵
更憶雕鞍年少夢章臺踏碎月華明
蓮燈
萬點芙蓉午夜芳醉看疑是水雲鄉蘭釭照破西湖夢
火樹燒殘太液香焰煖應愁擎夜雨燼寒不為倒秋霜
元宵庭院東風曉零落紅衣繞畫梁
柳眼
媚媆窺春淺碧浮欲開還閉半顰羞露垂煙縷秋波溜
雨歇風條曉淚收上苑困酣興廢夢灞橋看盡古今愁
五株彭澤回青否應是生花雪滿頭
花霧
倦紫酣紅總未醒暗薰芳淚滴無聲羅幃隱繡迷春色
綺縠籠香護曉晴薄暝枝頭留睡蝶輕隂樹底咽啼鶯
東風卷到闌干曲半濕游絲舞不成
茶煙
玉川罏畔影沉沉淡碧縈空杳隔林蚓竅聲微松火暗
鳳團香暖竹窗隂詩成禪榻風初起夢破僧房雪未深
老鶴歸遲無俗侣白雲一縷在遥岑
游絲
搖曳春光百尺輕煙綃舞斷任縱横暗縈芳恨應無力
亂綰花愁似有情一縷綠楊風正輭半痕紅杏雨初晴
莫教飛到天機上恐誤龍梭織不成
海蟄
層濤擁沫綴蝦行水母含秋孕地靈海氣凍凝紅玉脆
天風寒結紫雲腥霞衣褪色冰涎滑璚縷烹香酒力醒
應是楚宫萍實老誤隨潮信落滄溟
天燈
龍逐炎精下紫宫夜深不肯落雲中光分霄漢三更黑
影亂星辰萬點紅玉柱倚天擎火齊金繩繫日挂搖空
照開仙闕光明路絳節霓旌穩駕風
無絃琴
獨繭長繅底用抽蛇紋空鎖鳳枝秋落星留暈繩光斷
凍瀑無聲練影收别鶴那聞風外泣孤鸞不向月中愁
多情只有柴桑老寂寂高山水自流
松枝火
蘚骨誰教劫火侵欲將春意破窮隂鱗髯光動紅雲起
膏液香融紫霧深餘燼尚留霜後節死灰難滅歲寒心
有時焰起隨風轉猶是蒼龍澗底吟
藕花風
舞落紅衣起未休水雲鄉裏正颼颼五更清逼銀塘露
六月凉生玉井秋颭浪低飜霞影亂淩波輕弄錦香浮
莫教吹醒鴛鴦夢好送真人一葉舟
水中梅影
澄澄寒碧映冰條雲母屏開見阿嬌春色一枝流不去
雪痕千點浸難消臨風倚檻雲鬟濕帶月淩波玉佩搖
最是黃昏堪畫處横斜清淺傍溪橋
半日閒
閒處光隂未有涯偶然一晌到山家坐看雲起晝停午
靜聽流泉日未斜槐影正圓初破睡竹隂微轉罷分茶
也勝忙裏風波客十二時中老鬢華
雙陸
彩骰清響押盤飛曾記唐宫為賜緋影入空梁殘月在
聲隨征馬落星稀重門據險應輸擲數點爭雄莫露機
惟恨懷英誇敵手御前奪取翠裘歸
水中月
晴波浸月月波浮玉兔凉生萬頃流丹桂影沉江浦夜
白蓮光浴海天秋鮫人泣罷珠猶濕龍女妝殘鏡未收
應是廣寒眠不得水晶宫裏夜深遊
梅魂
枝南枝北路迢遥飛入孤山夜寂寥水月浮香應自返
溪風弄影為誰招縞衣夢裏和愁斷玉笛聲中逐恨消
似欠靈均歌楚些逋仙墳冷草蕭蕭
龍形松
天矯挐雲海上來蜿蜒蛻骨老莓苔紫髯夜濕千山雨
鐵甲春生萬壑雷影動欲翻平陸起聲號如卷怒潮回
蜷枝冷挂巖前月猶似擎珠照九垓
水紋
新綠粼粼漾淺漪織成春色上苔衣一池碧暈雨初落
千叠翠鱗風更微淨縠光搖湘女鏡輕羅影動水仙機
何如袖取并刀去剪取吳淞半幅歸
竹夫人
胸次&KR0785;瓏粉黛羞宵征何必抱衾禂應無雲雨三更夢
自有冰霜六月秋盡節每曾陳諷刺虚心那解老温柔
專房不怕蛾眉妒只恐西風動别愁
鴛鴦梅
兩兩魁春簇錦機文衾夢覺月分輝枝頭交頸棲香暖
花底同心結子肥金殿鎖煙妝粉額玉堂環水浴紅衣
有情一種隨流去莫被風飄各自飛
洪希文
夀峰翫月
素娥准敕六丁擎下照塵寰似水晶河漢無雲天萬里
溪山不夜月三更蓬萊弱水何曾隔玉宇瓊樓無此明
今夜夀峯峰絶頂與君端坐細推評
蒲萄
走架龍鬚弱不支炎天待月立多時醍醐縱美輸清滑
瓔珞雖圓讓陸離珍異曾誇太冲賦纍垂已入退之詩
當年若得傳方法博取凉州亦一竒
仙邑舘所歸溪行書觸目
杏花深處酒堪賖來訪漁翁溪友家短塹插籬防鹿豕
小舟牽網截魚蝦鄉村畜牧連荒野墟落人煙閣淺沙
自是昇平生聚久女郎共唱後庭花
清明遊陳氏園亭
村村花柳暗晴川百五時光過客然綠暗園林尚佳節
清明亭館自新煙喜逢熟食傳遺俗怕著新衣學少年
惆悵東闌花似雪人生底處勝樽前
糖霜
春餘甘蔗榨為漿色弄鵝兒淺淺黃金掌飛仙承瑞露
板橋行客履新霜攜來已見堅冰漸嚼過誰傳餐玉方
輸與雪堂老居士牙盤瑪瑙妙稱揚
袁士元
題城西書舍次韻
自笑茅檐多野意水邊栽柳翠成堆鶴因無恙老猶健
燕若有情貧亦來曲徑斜穿花影入小池低傍竹隂開
故人有意能相訪細啜茶甌當酒杯
送柴養吾先生遊四明山
春游清興已闌珊送子扁舟獨上灘諸老謾期花下醉
好山應待畫中看曉行嶂霧侵衣潤夜潄溪泉透齒寒
林壑夏凉宜避暑主人瓜熟許分餐
和江亭納凉
晚來避暑水邊亭短髮蕭蕭凉思清笑摘藕花嬌欲語
細看鷗鳥淡忘情月依檐轉窺人近風逐潮來拂面輕
適意不知身坐久漁村漸見一燈明
和嵊縣梁公輔夏夜泛東湖
短棹乘風湖上遊湖光一鑒湛於秋小橋夜靜人横笛
古渡月明僧喚舟鴛浦藕花初過雨漁家燈影半臨流
酒闌興盡歸來後依舊青山繞客樓
過高錢探子章及禪寂詠心源不值
載酒東湖歲已闌擬同朋舊醉開顔長鬚吟客近入郭
多病老禪纔出山霞嶼寺連寒水遠月波樓鏁暮雲閒
停舟自對梅花酌雪壓孤篷夜未還
借韻詠城南書舍呈倚雲樓公
曉倚吟窗曙色開江頭野趣亦佳哉平蕪宿鳥衝煙起
遠浦春帆帶雨來閒種石田供鶴料旋開園沼買魚栽
讀書自古城南好擇地多慚吏部才
九日後有感
滿城風雨重陽後客况凄然歎薄游白酒黃花非舊日
烏巾素髮是今秋時艱開口難成笑事往驚心轉覺愁
無復山東有兄弟雁聲莫遣過南樓
謝樊天民先生朱以仁先生謝德清見訪并述
懷
詩思蹉跎四十餘未窮經業鬢先疎歸來自媿窮途客
枉顧多勞長者車荷葉池塘疎雨歇榴花庭院晩晴初
吟懷浩蕩憑誰遣幾向東家借蹇驢
汪珍
次答兊峯殿幹見寄
題得新詩寄所思從公始恨十年遲燈殘暗壁蟲催織
月滿空庭鵲繞枝客路飄零秋易感老年情味夜偏知
江煙一舸蘆花雪還憶往年相别時
李序
敬次叔父適菴先生六觀圖韵
曉起初褰薜荔裳隔簾皓影雜紅光雪花映日孤峯起
玉柱浮空千尺長風急露華都是霰石寒芝草不生芳
朝暾正似丹砂色照耀雲間白玉床
兩岸汀洲一浦分隔簾啼鳥近相聞逶迤綠水繞春色
窈窕東風交浪紋杜若沙平香漠漠蘼蕪煙煖翠紛紛
靈源不記東西路千樹桃花日又曛
山下泉鳴似殷雷山前倒影射崔巍斜陽迢遞天邊去
暮色蒼茫溪上來青壁高懸西若木丹崖半長夜明苔
何時落日都門道照見東城陌上埃
亭前月色散斜曛林下灘聲隔岸聞碧浪有煙渾似雪
青天如水不生雲風吹白露千崖聳秋映銀河兩𣲖分
吹斷紫簫聞鶴過空中疑是玉宸君
趙偕
送伯竒入官
目斷斜陽雁不來碧空無伴絶塵埃此心久矣堅如石
生意蕭然冷似灰之子入官偏跼蹐誰人為我暫徘徊
秋風已到桂枝上借問緣何花未開
嚴士貞
文昌閣
文昌高閣接虚明下視塵寰草樹平萬里長空浮霧氣
半林修竹帶秋聲危欄獨倚渾無賴幽鳥頻啼却有情
茗飲一杯風兩腋横吹鐵笛上瑶京
方山
遥望羣峰擁翠鬟登臨殊覺倦躋攀枯藤倒挂長松上
峻瀑斜飛兩峽間龍卷雲歸常帶雨犬隨人去自登山
湫池只在危岑頂欲啟瑶函論大還
斗洞
境入龍陂氣象清竹籬茅舍最關情峯迴路轉六七里
林靜鳥啼三兩聲犬吠籬邊窺客過樵歸洞口看雲生
兹遊莫道求碑石只為觀山也合行
漚麻池
一沼寒光寶鑑開禪人於此獨徘徊籜龍引水循徐下
山鳥銜花出洞來劈箭橋幽空貯月盤陀石古半生苔
灌溪莫道無人見險似瞿塘灧澦堆
衛恒
衛源廟
上國風帆快轉輸石林香靄護神居龍吟别浦泉聲細
鳥拂空潭樹影虚蹴踘誰家春競賞琅玕千畝翠堪書
繡衣已覺清寒甚休遣風霜到隼旟
張翔
岳陽樓
樓上元龍氣不除湖中范蠡意何如西風萬里一黃鵠
秋水半江雙白魚鼓瑟至今悲二女沈沙何處弔三閭
朗吟仙子無人識騎鶴吹簫上碧虚
巴延特穆爾
侍分司遊金城開福寺
自慚辛苦一書生曾聽鴻臚曉唱名暫領銅章來石邑
欣陪繡斧上金城天涵殿閣撑空闊溪接簷牙潄淺清
珍重坡仙留玉帶山門千古有光榮
閻詢
涌泉堂
何處堪澄俗慮醒百花深邃有危亭三春塞下煙嵐國
六曲江南水墨屏列岫擁迴喬木岸寒泉飛過白雲扄
仙壺不惜潺湲景留與元侯緩帶聽
吕懷遠
暮春感懷
不是今年忒負春賞花時節走紅塵炊粱誤作繁華夢
竊禄翻慚散誕身寒食清明容易過蒼顔白髮等閒新
寄聲年少諸公子問柳尋芳莫厭頻
郭思
驪山
春風躍馬上驪山山到平巔得景寬地迥遠帆知渭水
天晴高塔見長安繚垣缺處桃花閙輦路灣頭草色寒
多少繁華留恨事不堪巵酒一悲酸
元文本
桃源採藥寓留居意
採藥桃源幾笑歌空空懷抱養天和南來作尉仙源好
北去懷人客夢多愁思入詩添白髮秋風吹棹過黃河
燒丹已有他年約便合留家住翠蘿
宋思齊
夕陽紅
九日霜天百草休一番紅葉發詩愁海霞不雨遷林表
野火無風到樹頭高擁殘陽蕭寺晚半隨流水楚江秋
一從題句傳情後更有何人訪御溝
劉有慶
龍虎臺即事
都門北上路縈迴天近居庸勝境開山舞鸞凰來大漠
氣騰雲霧護高臺九重氊殿丹青鄣十里金車錦繡堆
側耳祥風仙樂度萬年聲裏進霞杯
德濟桑雅
黃山
崒嵂名山倚碧天登臨不覺入雲煙蜀江東去練光淨
衡岳南來黛色鮮幽澗千尋蒼柳合平田萬頃翠雲連
憑虚立久忽長嘯迴望神州一慨然
完顔東臯
蘇山
圖畫天開馬嶺山仙家白鹿洞中看泠泠瑞露春生樹
冉冉香雲晝滿壇橘井有泉潮玉液桃源無路問金丹
他年擬卜煙霞計只恐幽人笑解鞍
貢東嵓
送劉有之游涇川
七里岡頭謝豹啼筍輿吚啞趁朝雞玉壺駐聽青山近
綵筆行吟綠樹低茅屋斷煙迷石壁落花疎雨漲琴溪
錦袍仙子游蹤在珍重劉通過水西
貢士達
郊行
溪樹汀花接眼明酒逋吟債此時增野僧煑茗收黃葉
湖客輸租到紫菱牛背晚風三弄笛漁梁寒照兩行罾
壯懷尚有元龍氣高卧空山愧未能
何正
月
宴罷瑶臺出禁遲玉輪飛上已多時一天星斗光芒後
萬里銀河影漸移素女夜寒初倦舞嫦娥秋老正含悲
黃沙磧裏凉如水人在青樓有所思
章功懋
草堂新成
新搆茒堂此日成秋霜忽向鬢邊生柴桑正待歸陶令
瓜圃何妨學邵平野服便應裁綠芰晨炊更喜得黃精
無才正合藏丘壑笑向滄浪自濯纓
克哷巴克實
贈集虛宗師
路入華陽谿水流仙人瓊珮彩雲裘松隂石竈丹煙煖
洞裏桃花碧樹幽嗟我塵中迴俗駕無人方外訪瀛洲
何當一假茅君鶴復向三山深處游
秦山竺
籌邊樓
危樓竒觀壯南州公退攜琴日往游山勢四圍排虎距
江流一曲枕鰲頭雲迷十里荒亭暮風撼雙梧老樹秋
回首長安何處是蒼茫極目使人愁
唐志大
白雲嶺
羊角峯頭酒半醒探幽直欲遍巖扃千章夏木浮空翠
百丈丹梯絶杳冥仙竈暝煙凝石壁龍池飛瀑瀉雲屏
神游欲訪盧敖去願乞凌風白鳳翎
斡玉倫徒
題三沙
鬱葱佳氣豁空濛天馭飛霞絢海紅萬象杳冥惟見日
九天迢遞更乘風人騎仙鶴上瀛渚山引蓬萊出貝宫
海外蒼生向誰理繡衣更過九州東
黃威卿
望川亭
一到尋真眼界寬竹緣山脚石緣灘危峯峭拔幾千仞
險徑縈紆十二盤空翠撲衣襟袖潤泉聲清耳骨毛寒
黃花紅葉如相待容我西風把酒看
刁震亨
偶題西藍
雲幢霧幄翠隂濃靜蔭西藍百畝宫冷透軒窗松竹影
香生池沼芰荷風鳴禽隔葉數聲巧流水穿莎一徑通
安得世間清淨福拂衣來作住菴翁
喬堅
題河尾驛
池上蒼山翠作堆池邊花竹映樓臺夜喧燈火庖人語
地覆松花使客來戰馬不嘶關柝靜哀猿無語瘴雲開
征衣盡拂紅塵去且向郵亭進酒杯
蒼峯千丈玉槎牙錦樹糢糊噪晚鴉濁水難將明月汚
好山多被亂雲遮江村日落人爭渡旅店年豐酒易賖
可是炎方風景别玄冬開遍野桃花
雷櫟
玉溪山房
玉尺當年息洚流山房新築見詒謀閒敲璞石横欹枕
笑拂珊瑚直下鈎山色半簾人似玉水光一檻世如漚
冷風悟入農軒境月滿乾坤太素秋
李伯強
九日登大理玉局山
海風吹曉上層臺玉局仙人安在哉一帶河山無限好
百年懷抱此時開菊從雨後都開遍雁到秋深不肯來
一曲浩歌歸去晚夕陽人影共徘徊
卜友曾
興聖殿進史
瑶篇初進侍清光日麗龍池晝刻長堤柳染成春水色
宫花併入御爐香金壺洒露層階滑玉椀分冰廣殿凉
矇瞍似知天意喜鳳笙新奏五雲章
和林一原題西乾廟韻
美人西扣古王宫推枕山窗曙色溶嵐氣秋來深似海
嶺雲日暮碧於松苔生階面侵銅鼓水落波心起石龍
一路西風吹落帽黃花滿地似春濃
郭彦達都事悠然亭
悠然亭上翠浮空林壑歸來一笑同稚子春游修竹裏
詩人夜醉白雲中灊山連屋書千卷淠水當軒菊萬叢
招隱欲題應有待漁竿閒颺落花風
寄建安經歴沙子中同年
離亭旌旆思紛紛江上西風落木聞客棹相逢前日雨
漁罾猶挂隔溪雲小樓吹笛青山老返照移尊碧草曛
萬里霞洲望不極祇將秋水贈夫君
懷友
憶得城東賣酒旗維舟立馬意誰知江流衮衮相思後
帆影悠悠獨去時巫峽秋雲連泰華金陵春草接黃陂
紅塵孤負滄浪釣猶擬梅邊寄一詩
郭君彦
入京
鳳凰城闕壓金湯龍虎旌旗護未央萬國衣冠朝玉座
百蠻歌舞進瑶觴花迎宫扇紅雲曉日照天袍翠霧光
江海小臣無以報空將詩句美成康
野寺晩景
寺對清溪水繞關冷然鐘鼓翠微間樓臺無影日沉海
松檜有聲風滿山猿嘯石亭遊客散龍歸雲洞老僧閒
詩成一笑歸來晚獨棹扁舟泛月還
王鈞
題趙榮禄水村圖
寒煙漠漠鎖荒村日暮帆歸浦溆昏䬃䬃秋風鳴老樹
娟娟流水遶柴門平沙雁起聲如寂斷岸罾懸影若翻
要問先生得真趣玩圖默坐復何言
潘嚞
題鄱陽盧日章青山晚對樓
村北村南半掩扉空濛叠嶂渺煙霏束薪谷口樵人唱
採藥林中野叟歸落木烏棲九秋老蒼藤猿嘯片雲飛
西風簾捲凭闌坐一笑掀髯送夕暉
張守大
日新宫訪道者不遇
九箕山下地仙家與客尋真步落霞洞裏清香燒柏子
爐中新茗煑松花古壇寂寂春常在浮世悠悠日易斜
聞說道人騎鶴去料從勾漏問丹砂
王仁輔
惠山詩
紅杜溪邊艤小舟青蓮宇内作清遊土花繡碧淡如畫
嵐翠潑雲濃欲流短李清風存古意大蘇團月洗春愁
摩挲泉石舒長嘯未羨神仙十二樓
丘元鎮
蔡涇關
客行涇口上危橋北望城闉十里遥港汊不容三尺水
舟航全藉兩番潮蠶苗半起桑迷眼雉子深藏麥到腰
暮宿前村楊柳渡買魚沽酒慰蕭條
丁珉
題紫微宫
地隔紅塵一徑開清虚疑是小蓬萊丹房有藥常留火
石徑無人半鎖苔樹色暫迷汀雨合江聲如咽海潮來
桃花滿院春風暖題詠誰同夢得才
王翊龍
和李治中韵(城東橋新成)
英雄老去覺顔凋約矢無書可射聊春暮流光嗟逝水
山深幽夢付回潮翠林鳥聚雲帷合晴沼魚吞雪絮消
我欲雙谿釣煙雨彩虹聞已跨飛橋
倪應淵
西園
水映朱欄漾陸離憶曾飛盖得追隨庭喧畫鼓開筵早
座擁紅裙獻曲遲楊柳挽風掀醉帽荷花瀉月入吟巵
轉頭樂事無尋處藤絡頽垣草網池
許希顔
䞇監郡公
金章紫綬照南州身在陵陽最上頭曉雨桑麻吳地暖
西風䆉稏楚鄉秋朱幡到處行雙鹿綠野何人佩一牛
見說御屏題姓字崇班早晚侍前旒
朱得先
次馮介溪閒居韵
竹屋松窗杳靄間林猿沙鳥共溪山種花常占青春好
讀易堪消白晝閒隱處雲泉思共酌夢中煙樹正相關
他年容我狂吟客獨立斜陽拄杖斑
梅德明
送傅經歴
三年主畫向南陽便覺蕭然兩鬢蒼審象幾時求傅說
為郎從昔老馮唐柳枝歌斷山杯盡梅雨晴來江路長
未得還家問松菊黃金臺上看翺翔
潘如瑗
移居黃冲
西崗西畔翠藤遮石徑斑斑帶蘚花閒客敲門來看竹
山童掃葉為烹茶張琴松下風聲細讀易梅邊月影斜
潘岳愛山曾入畫聞孫此日又移家
題劉慶遠樵隱
門外蒼苔一徑雲柴門不入軟紅塵且從山客閒看奕
未必書生竟負薪松粉飄香輕拂面嵐光滴翠冷侵人
好留喬木為梁棟莫學焦桐㸑下陳
病中懷友
煙霞門巷少人行吟對清秋鬢雪新愁裡常中酒賢聖
病來多辨藥君臣林梢斜日明紅葉池面微風弄白蘋
惟有山翁最知我無由縮地謾勞神
潘泰之
和錄事吳正傳登景德閣
上國久賢吳季子風流非復舊潘郎君詩秋色同瀟洒
我興滄洲空渺茫宦海才名雖異調騷人胸次豈殊鄉
三生杜牧今何處眼冷禪林木葉黃
師晦文
次錢公茂見寄
短褐蕭條稱鶡冠冥棲長欲寄林間承家不負駒千里
學道聊窺豹一斑歸去未成空綠髮相看不厭只青山
吟邊賴爾能知我莫惜琴書半日閒
何致中
送趙伯淵
送去臨岐别緒長少留吹帽醉重陽秦淮倚棹秋聽雨
易水驅車曉度霜吳祐肯成青竹簡謝玄不佩紫羅囊
熟知二父才名盛素業承家未易量
送馬彦卿
相逢一笑即相忘况是黌宫六月凉解榻正依松桂影
分書共挹芰荷香闌干鍾乳生金鼎磊落驪珠滿錦囊
歸去重來知幾日貂裘應拂敬亭霜
汪士深
題景德寺
寺占陵陽第一峯寶扉珠樹碧玲瓏鶴巢霄漢浮圖頂
僧舍煙霞丈室中高閣鐘聲聞遠近上方燈影徹西東
一從杜牧題詩後翰墨誰能繼古風
齋居遣興答施晉卿
百年襟抱着悲歡晩節從容任考槃白髮已從公道得
青山長似故人看經時積雨開新霽出苑秋風耐曉寒
欲寄新詩無别恨目隨征雁楚江干
汪士明
送涇縣祝教諭歸鵝湖
小邑三年一笑歸鵝湖山下有荆扉因思張翰蓴羹美
忘却琴高藥澤肥久客兒應歌陟屺到家人想下鳴機
每懷朱陸談經處牢落空山幾夕暉
遊木瓜園
木瓜名品擅江東三月花開煙雨中十里明霞紅步障
數峯春色錦屏風壓枝絳蠟融成蒂映地珊瑚矮作叢
秋實勝如丹頰美更期躍馬訪林翁
汪洊雷
次潘季通遷居韻
萬卉蒼蒼今已非古梅猶有歲寒枝橋分野色春還好
門對嵐光晩更宜茶竈政須黃葉煑琴床已帶白雲移
題詩莫厭催租吏鐘鼎山林各有為
甘梅軒
遊水西同憲掾李仲
幾度匆匆過水西回巖樓閣久留題此行却伴嶺雲宿
半夜忽聞山鳥啼漁火滿灘船上下人煙隔岸樹高低
明朝莫待闍黎飯踏月披霜過賞溪
徐秋雲
西湖
凉洗冰壺壓兩峯鏡鸞無地覓驚鴻芙蓉池館鴛鴦雨
楊柳樓臺燕子風玉笛度雲聽似夢畫圖浮水望如空
斗牛已屬乘槎客何處凌波第一宫
觀國詩
金溝晴色照燕然紫殿紅樓玉樹煙萬雉入雲環五衛
六龍扶日擁羣仙教坊月夜歌如水繡局春風錦作天
挾策遠臣身萬里只將金鏡獻君前
漢武帝
萬戶千門禁漏遲建章花發錦成幃瑶池有信青鸞至
金屋無人白燕飛風起輪臺春寂寂露零仙掌月輝輝
樓船簫鼓繁華夢汾上年年只雁歸
閨怨
一自鎦郎出剡溪簫聲長伴乳鴉啼魂銷秋水玉蟬翼
泪濕春風金褭蹏别恨不禁楊柳外相思只在杏花西
珠簾夜夜空明月愁殺落紅香滿泥
武林
芙蓉城闕夕陽紅歌舞三千上碧空繡嶺看花蝴蝶夢
錦江吹酒鯉魚風當年紫籞開仙仗今日青山是梵宫
曾向黃金臺上望九天閶闔五雲中
周永言
春日感興
春風庭院柳吹花暗度流年感物華石斛水香魚有子
畫梁灰冷燕無家春愁爛漫來難遣午夢飄蕭去莫遮
欲汎曲江陪舊宴浪船搖曳晩川斜
王份
次戴文祥歸田韻
野逕逶迤度石橋娟娟修竹翠旌搖疎籬曉吠眠雲犬
高樹寒鳴泣露蜩袖拂琴絲留客奏香縈銅篆隔簾飄
歸來陶令多清事更向春前種菊苗
老去幽棲還自適詩成應遣和羊何到家杖履登臨遍
回首江湖感慨多草閣正紉蘭葉佩水鄉頻聽竹枝歌
絶憐門巷塵囂隔有客常從醉碧荷
許上之
和戴奎韻
溪上扁舟載鶴過紅塵回首謾如何晚年丘壑襟期好
此日江湖感慨多狂客空遺鸚鵡賦家人休唱扊扅歌
等閒一笑成疎放倒着秋衣似敗荷
梅珪
用韻呈戴東野
江村十日無來客雨後蒼苔一寸深誰為賡歌彈匣劒
自教供具費籯金夕隂冉冉雲歸屋凉思紛紛月滿林
疎散更憐無别事據床時伴候蟲吟
翁葵
書蔣氏軒壁次韻
殊方客思轉凄然瘦菊離披酒熟天乾葉滚風填螘穴
敗蕉滴雨洗蝸涎握鎌似刈雲登圃收網疑牽月上船
秋興正濃歸興切清宵頻夢柳橋邊
李文潛
送友人之閩
閩中自古繁華地公子翩然動宦情醉客桄榔渾勝酒
喚人鸚鵡自知名青榕雨過雲屯野丹茘風吹錦滿城
不用黃金買歡笑蠻歌女子最輕盈
周伯武溪西隱居
安陽郡人周處士疎籬矮屋住山隂雨添江樹十分綠
水漲沙溪一尺深花漾銀瓶春酌酒香燒寶鴨夜彈琴
幽居料得清如許媿我江湖萬里心
王毅
濟川橋
簾幕天香桂子秋白沙翠竹護中洲平分風月雙溪水
高摘星辰百尺樓鑄劒空懷今古跡留槎不礙去來舟
虹橋可接天河路我欲梯雲汗漫遊
鄧賚
晚眺
晩步從容出薜蘿吟詩聊當竹枝歌寒流漸縮溪橋少
臘雪不成山霧多官賦人歸荒嶺路野燒煙起夕陽坡
江鄉盡處閩鄉近老盡塘蒲無雁過
蔡九思
訪太元天師
飛車擁盖下三神曠視齊州九點塵黃石糓城千載意
翠壺蓬島四時春嵩高海闊丹青遠地闢天開紫氣新
見說桃花紅萬樹扁舟來問武陵津
施性初
雨中同從弟宿田舍
鶺鴒相逐暮天隂破帽長江覓短吟十頃水田春布糓
一天風雨夜同衾草腥宿雁投湖水煙暝歸牛入桕林
明日東隣赴雞黍汝還不飲我孤斟
王東
同鎮陽李先輩登臨川擬峴臺
楚塞蕭條客復來已無秋渚藕花開西風曠野孤城出
落日空江白浪迴山似襄陽非故國地連吳會有高臺
南遊萬里頻回首潦倒徒傷賈傅才
明月樓次王碧虛韻
王子吹笙醉未休絶憐夜半思真遊河流横絶三千里
月色斜分十二樓湘浦春回修竹暗平山夢斷曉雲稠
嬋娟不似當年貌門掩西風紫桂秋
羅觀
五華樓
世祖平南九十春蒼山花木幾枯榮曉寒海氣連雲濕
夜坐鐘聲帶月明滿目鰲頭疎雨寺幾家籬落夕陽城
不堪樓上懷今古斷雁西風兩袖輕
潘音
真覺寺訪蔡上人
為尋支遁叩禪關趺坐觀空出宇寰淨土無塵勞白拂
天花如雨落青山龍皈寶座香雲滿鴿繞經臺佛日閒
誰謂陶潛偏嗜酒從今蓮社未應還
蘇天爵
送同知任君玉西歸
薇花曾見照青春今日都門又送君入蜀使迎新太守
渡瀘人識舊將軍琴聲彈落巴山月馬首披開劒閣雲
見說西州民事簡客來多誦長卿文
御選元詩卷五十一
