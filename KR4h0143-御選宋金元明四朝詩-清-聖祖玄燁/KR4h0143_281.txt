欽定四庫全書
御選明詩卷一百十二
七言絶句十二
宋登春
送句吳豪士重遊大梁
魏王臺上草紛紛落日中原低暮雲匹馬浪遊孤劍在
酬思誰說信陵君
汴水東流接大河曾經帝里問銅駝春風三月旗亭酒
落日夷門一放歌
沙塵風起晝冥冥二月黃河尚帶冰桑柘夕陽村店路
同誰走馬弔韓陵
春郊即事
春風嫋嫋夕陽西芳草菲菲楊柳堤行盡溪山有茅屋
青林深處一鳩啼
荆州公餽酒
菱葉青青水荇齊遶籬黃蝶菜苗肥夕陽誰送山人醉
坐看兒童跨犢歸
秋風嫋嫋熟黃粱池上鵝肥酒更香醉裏不妨學楚語
竹枝歌好和漁郎
踏青楊柳洲
驊騮蹀躞上芳洲楊柳青青楚水流日暮東風搖百草
不知何處是昭丘
春隂
竹裏松間石徑斜春雲長遶野人家幽窗睡覺鶯聲響
童子開關埽落花
贈東隅逸人
東隅老人能養拙春來釀酒摘松葉有時半醉臨風前
獨抱瑤琴嘯海月
柳應芳
勞勞亭送客
勞勞亭下路東西翻遣行人到此迷山鳥似經離别過
至今不敢盡情啼
雨中集清凉寺送梅子馬赴楚曹能始還閩
客路東西莫厭長七閩原自隔三湘離人不道俱千里
一夜相思夢兩鄉
賦得千山紅樹送姚園客還閩
蕭蕭淺絳霜初醉槭槭深紅雨復然染得千林秋一色
還家只當是春天
楊承鯤
憶事
何處秋簫夜色涼不勝哀怨濕衣裳平湖百丈天如水
露滴藕花秋夢長
翡翠簾櫳白玉宫碧雲無影佛燈紅夜深下界行人絶
一片經聲在半空
雪曉懷西清田舍
種來黃獨已如拳手斸冰膚煮澗泉酒醒雪晴無一事
竹窗炊火送新煙
沈懋嘉
秋鳥
陳山西麓海東頭細網長竿帶綠韝買得山禽如粉脆
屠墳十里稻花秋
陳有守
觀音巖
紺閣披雲竹樹參天花傳說見優曇妙音一去諸天遠
癡絶行人拜石龕
盛時泰
寄武林朱九疑
湖上輕風拂柳條美人吹笛向平橋欲知胥浦潮初退
正是秦淮雪半消
贈蔡公子
桃花落盡客重來明月高天照酒杯最愛主人年少日
淮隂市上釣魚回
俞安期
代送中使織衮還朝
織罷冰綃進御歸鮫人水國暫停機自憐不及吳蠶老
一吐新絲上衮衣
何白
莫愁湖逢程德懋
莫愁湖邊驚暮春暖風霽日搖青蘋柳條繋馬不辭醉
飛絮滿天逢故人
陸弼
贈金陵馬姬
杏花屋角響春鳩沉水香殘懶下樓剪得石榴新樣子
不教人見玉雙鈎
晚泊毘陵諸君攜酒過集舟中
孤城春水浸桃花白髮逢君酒重賒一曲清歌滿船月
不知今夜是天涯
黃克晦
康州圖
亂山無徑不通樵漁舍隂隂映綠蕉樹杪泥乾紅水落
村邊沙白瘴煙消
胡宗仁
郊行
每出幽尋杖短藜無窮勝事愜幽期村村野老柴門裏
日對雲山自不知
雨後
隂隂春日暖風輕新水溪灣到岸平宿雨濕山深樹暗
夕陽開浦遠山明
王嗣經
青溪水亭遲葉五循甫
渌水微風爽氣新重重樓榭接花津葡萄葉暗宜留客
楊柳條疎好望人
王伯稠
聽沈二彈北曲
燕歌掩亂夜絃鳴訢盡青樓恨别情四十年前明月夜
夢迴曾聽斷腸聲
訪周子居幽居不遇
寂寂柴門深自關幽禽相喚語青山墻頭含雨桃花色
半出青葱春樹間
贈歌者
盡說青樓碧玉家舞風歌月鬭鉛華自從悞識櫻桃後
懶看閶門路畔花
涼生豆花
豆花初放晚涼淒碧葉隂中絡緯啼貪與鄰翁棚底話
不知新月照青溪
秋日過子問郊居
葉舠百轉入幽溪灌木蒼藤夾岸迷一縷炊煙小犬吠
柴門忽出竹叢西
映竹緣溪三兩家隂隂樹影日將斜翩翩黃蝶穿疎蓼
唧唧秋蟲語豆花
林世璧
秋宫詞
碧天涼月湛悠悠獨上高樓望女牛昨夜西風何處起
宫中無樹不知秋
汪禮約
寄懷
朝雲不散暮雲流溪上茒堂水竹幽忽見斜陽滿高樹
亂蟬風葉似深秋
汪元英
秋日歸自溪上
清溪一曲石橋横十里籃輿溪上行水碧沙明看不足
西風兩岸盡秋聲
程可中
上谷
鈴閣西頭馬埒平紫騮牽過赤繁纓翻身誰中金錢的
嘶入垂楊一片聲
葉太叔
同友人飲秦淮酒樓
秦淮水漲鱭魚肥滿店楊花作絮飛日暮酒闌無箇事
渡頭閒數畫船歸
李桂
江上
鯉魚風起荻花秋露厭蒹葭水不流何處津亭夜吹笛
白雲明月總關愁
盛鳴世
送王山人
寒原一雁下霜空短褐蕭蕭犯北風俱是殘年行路客
傷心不在别離中
題岳陽酒家
巴陵壓酒洞庭春楚女當壚勸客頻莫上高樓望湖水
煙波二月已愁人
江上别柳陳父
滄江落日黯生愁楓葉蘋花送客舟莫道酒闌容易别
秋光偏在斷橋頭
送胡參軍之岷州
寳劍翩翩賦遠游東風吹騎出幽州洮河三月流澌下
人在長城天盡頭
陳鳴陽
閨情
露冷凌波步不前流螢相撲自年年妾身未似齊紈扇
不待秋來已棄捐
林國光
金陵尋舍弟聞先三日往蕪湖悵然賦此
春江雨漲綠平堤岸柳青青拂水齊日暮相思不相見
鶺鴒飛過野塘西
侯維垣
九日送友人入九華
秋空削出青蓮花時吐白雲含紫霞九月九日九華去
此中可以鍊丹砂
江禹奠
江口
江口風微江水平櫓搖清眼雪花明鍾陵只在浮雲裡
猶惜孤帆半日程
秋夜聞砧
雨過江村漾晚晴錚錚木石作秋聲羈人正念寒衣薄
何處敲霜到月明
九日登山
東籬菊蕊半含黃酒伴何須定故鄉寄語柴桑陶處士
百年風物幾重陽
村居即事寄天都李使君
日照雲村宿雨休一灣溪水入江流野人家住清溪上
坐對寒山兩岸秋
蔣世模
江行
晴沙漾漾見飛鳬隔浦帆墻乍有無身在江南望江北
接天秋水浸菰蒲
王授
送常熟李瑞卿
柳暗花明春雨天鵓鳩聲裏一歸船相逢已是十年别
為問人生幾十年
潘鏞
寄懷
孤燈一點照書龕離思沉沉睡正酣無那角聲吹落月
夢魂飛不到江南
鄧秉貞
嚴子陵釣壇
經過百世見清風争羨羊裘一老翁不有雲臺諸將力
釣壇亦在戰争中
王壑
南安道中
叠叠青山曲曲溪湍流活活雨淒淒孤舟日暮南來客
恨殺鷓鴣相向啼
趙雲蒸
北上
飛沙如雪晝茫茫始覺長安道路長遙憶小樓臨水曲
八窗風日正虚凉
顧孟林
夜飲王中丞元美宅
與君湖海各棲遲一夕相逢酒百巵醉後不知何以别
醒來惟記月明時
方于魯
送張山人歸越
雉子斑斑麥正齊黃梅四月雨淒淒新安江上㩗尊酒
送爾看山到浙西
璞石席上作
十年不慣出家門千里來逢故舊存正值江干春未晚
蔞蒿荻笋煮河豚
向杰
題畫
雨過迴塘水亂流汕魚人去櫂孤舟荻花楓葉寒江外
獨鶴一聲霜滿樓
寄羽士
幾欲尋真未得閒白雲堆裏望玄關煩君多養雪色鹿
借我來時騎看山
周履靖
春日過東臯殷君齋頭出示舷上人所贈索和
倚韻五絶(錄二首)
西滸曾聞隠接輿朝來得叩白雲居窗明室静清如許
几上風翻種樹書
逃名不用買山居煙雨湖頭可結廬月暎碧波鷗鷺集
菰蒲深處釣潛魚
清嘯
采蕨東山趁月歸不妨清露濕荷衣到家小犬迎人吠
老婦攜兒候竹扉
白李紅桃障錦屏如絲楊柳草青青山中風致休教負
一曲清歌倒玉屏
江上聞雁
孤舟維住綠楊溪霜落蘆花客思悽夢覺篷窗天未曉
雁聲嘹嚦月初西
潘之恒
白下逢梁伯龍感舊
梨園處處按新詞桃葉家家度翠眉一自流傳江左調
令人却憶六朝詩
聽錢二弟子馬生奏曲
鑾江侍女競雙聲半入吳城半越城總是西施歌舞地
江南何處不含情
春雨
流水浮香送畫船凌波何處不堪憐西來一片横塘雨
淨洗花容分外妍
吳夢暘
再過汪景純
金陵樂府杜秋娘宛轉新聲隠洞房林木盡飛江水咽
那教人聽不回腸
送翁晉東遊
春風常在故人前為折新花媚别筵惱殺當筵飛片片
可能吹到渡江船
古道菴望華亭
沿江遙指白雲隈樹底空牀遍綠苔今夜道人來借宿
前峯先有鶴飛回
茅維
寄訊李白父徵君
聞君老病掩雙扉秋老荒園黃蝶飛手㸑青松飯香稻
隔溪人語采菱歸
病忘真是息心方兀坐搘頤木脚牀天末凉風吹老樹
看他屋角送斜陽
范汭
王蜀宫詞
匼匝渠穿宛轉橋綺樓香暖月迢迢海南蜃市渾無異
添得歌聲墮九霄
孟蜀宫詞
池西别殿署凌波楊柳風微月漸多珠箔卷來秋似水
填詞惟教艷娘歌
送一公還天界寺
江流汨汨樹層層短笠空瓢去秣陵依舊青山風雪裡
蓽門深掩一龕燈
荆溪
亂水聲中繋艇斜月寒沽酒扣誰家仙源咫尺不知處
紅葉吹來如落花
泖上嘲吳凝父
林臯葉脫風淒淒遠峯森立寒雲齊滿船離思半江月
未到五更雞亂啼
暮春閒居和藎卿姪
舍南舍北雨聲催欵欵閒鷗逐隊來欲買魚蝦喚江艇
楝花臨水蓽門開
送茅薦卿水部使還留都
霅溪春水接長干五日郵程去不難問寢但留諸弟在
雙魚容易報平安
春日訊吳允兆
遠樹微波黯不分闔閭城畔寄孤雲春來儘有還鄉夢
除却青山便是君
夜泊梁溪
檣上烏啼月滿灘月和殘雪耐人看半爐爇盡況香火
消受篷窗一夜寒
泊燕子磯
山影沉沉日乍紅峭帆人怯剪江風鷗鳬占我曾題石
一半㟏岈叠浪中
寄阮堅之司理
訟庭寂寂散春煙碧海丹山在目前市得鰕姑堪佐酒
摘來荔子不論錢
别時江草冷蕭蕭再見春光上柳條萬一故人生遠夢
也應先過伯通橋
贈王曰常
一月留君興未闌酒杯無限費春寒海棠欲卸辛夷盡
取次看花到牡丹
遇俞獻父
與汝垂髫共里閭别來不省六年餘情知一見又成别
猶勝逢人數寄書
送僧入廬山
霜天一衲影蕭蕭别路無多覺路遙他日有人來入社
不妨行過虎谿橋
吳鼎芳
聞簫聲
洞簫如縷到尊前明月高樓夜可憐何處一聲悽易斷
千家花柳障晴煙
寄情
殘山如黛月痕斜子夜青蹊踏淺沙十里紅橋東畔路
梅花多處是君家
山居雜詠
接葉隂隂喚水鳩花坪草堰偶經遊芒鞋曬向西巖石
露冷煙凄不記收
萬竹千松遠近同嫩嵐殘靄有無中斜陽不會藏蹤跡
露出前峯一抹紅
苔花滿徑綠雲涼嫩竹離離覆短墻院静晝長人不到
一簾風裊一爐香
赤城
南北峯青雨乍分瀑花飄下雪紛紛空巖夜久無羣動
一點閒燈伴白雲
華頂
海色迢迢半紫氛娑欏開落夜將分道人清曉下山去
紙被一牀鋪白雲
鐵板嶂
一屏渾鐵自天成倒影清波月正明三十六峯秋色裡
幔亭高處獨吹笙
托鉢
十里春風五里橋到山猶覺路岧嶤叢叢花草蕭蕭竹
幾處柴門閉寂寥
泊潯陽江
倚棹秋光對碧峰露香傾下木芙蓉西林月白東林曉
兩處敲殘百八鐘
春暮
一半筠簾上小鈎殘書數卷未經收東風忒也司閒事
吹得瓶花滿案頭
遲舜五不至
數點殘星秋耿耿斜風剪碎芭蕉影自愛凭欄不愛眠
轆轤牽動鴛鴦井
吳兆
送友人遊燕
離筵别棹暮江濱紅樹青山映白蘋一過江南風景異
兩行衰柳送行人
秋思
蒹葭霜冷雁初還歸夢如雲只戀山一夜潺湲西磵雨
曉來秋氣滿人間
訪沈逸人不遇
閒尋芳草到門遲雲水無心本不期枕畔殘書猶自在
主人出戶未多時
寄陳使君抑之
海南無雁亦無秋萬里何人寄遠愁寂寂孤眠淮上月
憑風吹夢到羅浮
與喻應益言别
楊柳河橋日向新空江無處不通津留君且過花時去
共泛青谿曲曲春
别九華山
寺前秋淨萬峯閒正好尋山又别山谷轉谿迴留不住
水聲相送到人間
寄曹能始
幾年山水共閒遊無日吟詩不唱酬一卧故園春又暮
楝花零落漸谿頭
登天臺峯宿(峯離寺二十里山之最高者)
蘿磴松崖幾百層猱攀魚貫始徐登昨朝望處今宵歇
巖下雲埋入定僧
暮春偶過山家
山村處處採新茶一道春流繞幾家石徑行來微有跡
不知滿地是松花
沈野
春日小齋
社日方過花正肥閒庭亦自長苔衣柴扉暫啟元無事
恐有梁間燕子歸
斜塘招星甫
新芋肥雞菊正黃君來定擬醉千觴田家村巷都相似
須識門前兩綠楊
贈殷山人
鹿門高卧寂無譁戶外青山郭外斜婦解綉花君解畫
玉窗閒坐鬭新茶
石沆
宿城中舊房
從教雁侣失瀟湘春色年年暗洞房遺得一枝花影子
夜深隨月轉西廊
夜聽琵琶
娉婷少婦未關愁清夜琵琶上小樓裂帛一聲江月白
碧雲飛起四山秋
夏日寄懷南逸士
南鄰何異北山居黃草衣裳白草廬閒却農桑事吟弄
不教風月著空虚
有懷
遠村幽壑獨徘徊雲護柴扉雪護苔盡日溪邊倚枯柳
白鷗何事不飛來
寄敏上人
别來多雨更多風野水蒼茫浸碧空惆悵數枝憔悴柳
不堪持贈膽屏中
秦鎬
冬夜見新月
霜天約略一鈎斜半挂平蕪半遠沙照向兩鄉偏是缺
不知圓處落誰家
商家梅
聽同舟人吹簫
有客同舟月正來閒吹玉管思徘徊數聲只在霜篷裡
却似江頭寒雁哀
題受之津逮軒
雖然城市即山居纔理清齋木石餘坐卧此中心自遠
月來先照滿牀書
宋珏
過燕磯懷孟陽
孤帆落照在磯頭風引歌聲喚客留正欲低徊尋往事
紛紛木葉下江流
將歸白下留題侯豫瞻畫壁
酒中别意畫中花梅半殘時柳半芽我欲橋邊添箇客
醉眠芳草不思家
泊皖城三日懷白下故人
城依碎石岸依沙行遍城南乏酒家日暮客愁如白下
蘆花風起似楊花
汪逸
丹陽道中别芳生
風過重陽易作寒去來俱泊此河干無端别路舟車異
一日楓林不共看
董斯張
梅谿
雲似魚鱗壓市低竹簰載笋出梅谿逢人閒問崑山路
葛嶺西頭更向西
葛隖作二首
笋鞭横出欲穿籬松子纔生鼠不知細雨一林山鬼語
白鷗浴起葛公池
鴉銜朱柿墜秋坡竹筧疏泉帶碧莎野菊滿頭山下女
也能學唱采茶歌
吳門道中
柳花片片拂船窗雪點湖田鷺幾雙數到明朝寒食夜
半篷殘照過吳江
初夏
楊柳隂濃曳碧煙一溪不雨不晴天水樓處處凭紅袖
吳下新來茉莉船
王道通
馬首
馬首衝煙健鶻飛南山如畫隔薔薇十年寳劍屠兒笑
獵得黃羊間道歸
齊萊名
蟬
曲曲朱欄橋半欹藕花村裏水流澌長堤高柳蟬聲急
帶却斜陽過别枝
錦帳詞戲贈程寅之
臂綃繋得下妝臺錦帳芙蓉並蒂開露淨一天清似水
黃姑昨夜渡河來
吳沛
讀古歴禪空不知清明之至
近來課業覺辛勤底事春消客邸情忽見老僧贈垂柳
方知今日是清明
唐汝詢
夜别陸長倩得青字
悵别高樓酒易醒坐聞落葉滿沙汀春來倘憶同遊地
無限垂楊夢裏青
留别沈茂之
風雅翩翩自不羣榮華入目總浮雲江湖此去無知已
蚤晚移家欲就君
沈大俊
山齋聞鶯
貝葉亭前綠始榮黃鶯偏愛曉時鳴雙雙深坐梧桐裏
語盡春風無限情
陳玄胤
過鷲峯寺訪非熊
綠隂深寺獨經過有客孤吟寄薜蘿容易相逢容易去
晚花歴亂鳥聲多
鄒之翰
春莫泊吳山
扁舟泊處有漁磯為惜春光歴翠微花片亂飛飛不去
從風復上酒人衣
王龍起
春醒
細雨春寒酒未醒吟魂牢碌怨飄零房空寂寂疎簾捲
楊柳花飛滿畫屏
三山龍臺村夜望
越王臺下古城涔近水人家傍竹隂夜夜月明愁絶處
斷橋秋露濕寒砧
方登
春日漫興
懸巖絶壑春雲滿亭子無人鳥自啼昨夜雨飛寒未解
桃花零落石城西
李至清
題畫寄鄒公履
一帶雲山如夢裡片帆别處不分明傷心只說寒塘柳
泣雨啼煙送我行
唐正雅
遲友不至
閒齋卓筆賦初成颯颯西風滿戶生細雨乍來君不至
寂寥把盞對寒檠
王人鑑
春寒
林風溪雨弄春隂古屋凝寒午更深煙火蕭條人迹斷
自籠雙袖聽新禽
沈璜
移家虎丘
杜鵑零落柳藏鴉僧有餘閒轉法華山下人家春事了
掃門迎接贛州花
顧大武
登廣武岡漢高數項羽處
三面寒流數仞岡兩雄曾此話興亡漢家事業由天幸
十罪空勞數項王
徐于
柳絲别意
攪亂春愁是柳枝銷魂多在送迎時風絲試舞纔迎到
露葉含啼又别離
蕩颺晴絲蕩颺魂不知何處斷愁根霏霏拂拂凝香雨
糝作青衫别淚痕
道旁搖漾拂離筵相顧攀條涕泫然始信有情無過柳
為君三起又三眠
搓絲撚縷玉樓西倒浸春波碧欲迷只怕苦風老雨後
不容飛絮不沾泥
劉侃
過水下口
山樹參差石徑斜雨餘飛瀑過桑麻山翁放罷村前犢
倚杖溪頭護稻花
都城元夕
一夕春從天上回六街火樹徹明開叮嚀莫似吹蘆管
纔報梅開又落梅
春暮
風吹山色度簾櫳指點荼䕷半已空二十四番花信過
獨留芳草送殘紅
豐越人
吹笛
空林醉卧不知秋手采芙蓉下小舟明月滿天凉似水
閒吹短笛過滄洲
錢希言
闞峯普濟寺
闞公山繞闞公湖捨宅年猶記赤烏寂寂寺門霜葉裏
水禽飛上石浮屠
簡沈從先
雨過秋山翠滿城思君江館入蛩聲夜凉獨坐銀河下
吟到酒醒溪月明
陳鳴鶴
題冲佑觀
十二仙人控紫鸞頂門一去不曾還當時雞犬昇天盡
只有浮雲住世間
康彦登
宫詞
銅龍曉漏滴蓬萊天半便喧便殿開一霎燈光齊散盡
春寒勑與放朝回
王毓德
度仙霞嶺
已恨閩天道路賒更堪回首隔仙霞潺湲已是他鄉水
縱使東流不到家
蘭溪夜泊
暮雨孤村繋客船漁燈相對未成眠思家淚共蘭溪水
一樣潺湲過枕邊
何其漁
梅口待渡
野曠微風起白蘋村居三里若比鄰江干風冷秋山暮
立盡斜陽無渡人
山下買酒
隔浦漁家傍酒家漁罾掩映酒帘斜探囊恰好供歸客
買得黃魚并杏花
碧簫洞
石橋宛轉竹檀欒松露侵衣夜未乾三十六峯秋一色
碧雲吹出洞簫寒
林宗大
送人尉蜀
百仞高峯入縣門官閒何地不君恩莫將萬里思家淚
落盡巴江一夜猿
徐穎
嚴陵
石几朝朝立鷺鷥苔檐露折野棠枝雙臺占得高千尺
不許他人下釣絲
紀青
宿石公澗中
小閣久留高士卧鹿皮夢破石床苔半林曙色生嚴牖
山鳥不來山雨來
暮春入棲霞山尋張文寺
山氣隂隂出荷鋤才分瓜子又挑蔬倦來芍藥花前卧
帶雨鳴鳩過草廬
山中口號
一月林中不裹巾得錢沽酒未知貧樵夫相見漫相識
除却青山無故人
夜行潭上
四更山月吐清漣人在花林未肯眠寂寂一峯寒插水
雁聲飛過放魚船
枕上聞風
疎懶而今成自然醒來不是聽雞年霜風一夜寒多少
重理禪衣覆足眠
周楷
宿已公巖
已公巖畔水粼粼樹老雲荒記往因一夜溪聲聽不得
遊山真愧住山人
童珮
顧懋儉約看青墩荷花不得往
羣玉峯西一片霞游人為說是蓮花可憐不得同船采
今夜秋江月自華
楊文驄
夜過練凟
松風謖謖澗粼粼金瑣曾輝畫角新借問水犀三十萬
何如君子六千人
龔用圓
湖上遇同年朱子暇
一見相攜話舊遊湖光泛泛斷橋頭寒煙迷却西冷路
還向當壚問酒樓
蔣德璟
至廣州聞黎捷志喜
重開幕府試琱戈七哨功成獻凱歌借問凌煙誰第一
漢家劍履賜蕭何
鄭鄤
夢中句
一聲鐵笛下雲洲吹破江天萬古愁杯酒不空人欲去
青青柳色尚樓頭
齊心孝
荅女郎沙蘭英貽鴛鴦枕
含情少婦倚銀缸繡罷鴛鴦日滿窗解得世間離别苦
故將好鳥織成雙
何萬化
贈别
彩鷁銀燈此夜親相看莫惜酒杯頻明朝茅店風霜苦
縱有盈觴不醉人
蕭士瑋
月夜西泠橋
霧鬢煙鬟逐處嬌輕風著面酒初消月明故國三千里
人在西泠第一橋
張國維
登采石贈諸將
月明横槊倚層峯宵柝風飄和梵鐘舊是開平賈勇處
諸君努力此書庸
吳孔嘉
雨竹
幾竿清影映窗紗篩月梳風帶雨斜相對此君殊不俗
幽齋松徑伴梅花
木芙蓉
半臨秋水照新粧淡静丰神冷艷裳堪與菊英稱晚節
愛他含雨拒清霜
宋玫
閨思
征人磧裡正思鄉八月看雲送雁行生小不知門外路
如何飛夢到沙場
李模
南思
畦丁忽報韭芽春對對河豚入饌新笑指蘆根看續命
不須子細祝廚人
陸澄源
溪外
短橋隠隠隔清溪溪外人家更向西行盡西溪人不見
一林修竹畫眉啼
御選明詩卷一百十二
