欽定四庫全書
御選宋詩卷二十九
七言古詩五
蘇轍
望夫臺(在忠州南數千里)
江上孤峰石為骨望夫不來空獨立去時江水拍山流
去後江移水成磧江移岸改安可知獨與高山化為石
山高身在心不移慰爾行人遠行役
柳湖感物
柳湖萬柳作雲屯種時亂插不須根根如卧蛇身合抱
仰視不見蜩蟬喧花開三月亂飛雪過牆度水無復還
窮高極遠風力盡棄墜泥土顔色昏偶然直墮湖中水
化為浮萍輕且繁隨波上下去無定物性不改天使然
南山老松長百尺根入石底蛟龍蟠秋深葉上露如雨
傾流入土明珠圓乘春發生葉短短根大如指長而堅
神農嘗藥最上品氣力直壓鐘乳温物生禀受久巳異
世俗何始分愚賢(嘗見野人言柳花入水為浮萍松上露墮地為仙茅隂乾服之益人古方)
(云十斤鍾乳不如一片仙茅)
陪歐陽少師永叔燕潁州西湖
西湖草木公所種仁人實使甘棠重歸來築室傍湖東
勝遊還與邦人共公年未老髮先衰對酒清歡似昔時
功成業就了無事令名付與他人知平生著書今絶筆
閉門燕居未嘗出忽來湖上尋舊遊坐令湖水生顔色
酒行樂作遊人多爭觀竊語誰能呵十年思潁今在潁
不飲耐此遊人何
歐陽公所蓄石屏
石中枯木雙扶疎粲然脈理通肌膚剖開左右兩相屬
細看不見毫髮殊老樗剝落但存骨病松憔悴空留鬚
丘陵迤邐山麓近雲煙淡䨴風雨餘我驚造物巧如此
刻畫瑣細供人須公家此類尚非一客至不識空嗟吁
案頭紫雲抱明月牀上寒木翻飢烏賦形簡易神自足
鄙棄筆墨嗟勤劬天工此意與人競雜出變怪驚羣愚
世間淺拙無與敵比擬頼有公新書(月石硯屏及石上寒林棲烏皆公詩)
(所賦)
和子瞻金山
長江欲盡闊無邊金山當中唯一石潮平風靜日浮海
縹緲樓臺轉金碧瓜洲初見石頭城城下波濤與海平
中流轉柂疑無岸泊舟未定僧先迎山中岑寂恐未足
復將江水遶山麓四無鄰家羣動息鐘聲鏗鍠答山谷
烏鳶力薄墮中路惟有胡鷹石上宿誰知江海多行舟
遊人上下奪巖幽老僧心定身不定送往迎來何時竟
朝遊未厭夜未歸愛山如此如公稀不待遊人盡歸去
恐公未識山中趣
賦黃鶴樓贈李公擇(公擇時知鄂州)
前年見君河之浦東風吹河沙如霧北潭楊柳強知春
樽酒相攜終日語君家東南風氣清謫官河壖不稱情
一麾夏口亦何有高樓黃鶴慰平生荆江洞庭春浪起
漢沔初來入江水岸頭南北不相知惟見風濤湧天地
巫峽瀟湘萬里船中流鼓楫四茫然高城枕山望如帶
華榱照日光流淵樓上騷人多古意坐忘朝市無窮事
誰道武昌岸下魚不如建業城邊水
次韻子瞻題孫莘老墨妙亭
高岸為谷谷為陵一時豪傑空飛騰身隨造化不復返
忽若野雀逢蒼鷹當年碑刻最深固風吹土蝕消無稜
遺文漫滅雨中迹翠石斷裂春後冰古墳欲毁野廟廢
行人不去征鞍憑書生眈翫立風雪飢驢厭苦疲奴憎
愛之欲取恨無力旋揉翠墨濡黃繒不如好事孫太守
牛車徙置華堂登遶牆羅列耀珪璧罷燕起讀留賓朋
却思遺迹本安在原隰處處荒榛藤田夫野老誰復顧
鬼火夜照來寒燈廢興聚散一如此反使涕泗沾人膺
寒食贈遊壓沙諸君
城南壓沙古河淤沙上種梨千萬株隆冬十月我獨往
風吹葉盡枝條疎老僧屈指數春候却後百日花當蘇
微風細雨膏潤足枝頭萬萬排明珠齊開競發不知數
照耀冰雪明邨墟此時官閒得遊賞長隄平穩宜驂駒
寺門古木芽葉動倉庚布榖相和呼及時行樂不可緩
歲長春短花須臾僧言我意兩相值欲往屢已脂吾車
今朝寒食煙火斷薄雲蔽日風沙除此花久已待我至
况有朋友相攜扶來邀反覆不能住豈獨負君花巳辜
諸君高邁足才思佐酒况得萬玉奴坐中未醉愼無起
倒載當使山公如
次韻子瞻遊道場山何山
兩山相負為峰麓流水重重注溪谷遊人上尋流水源
未覺﨑嶇病雙足山深下視雲漫漫徑垂石底千屈盤
松林隂森白日靜忽驚人世如奔湍客行不避苦寒出
僧定端居不下席人生嗟與草木同置身所在由初植
堂中白佛青髻鬟氣象冲淡非人間坐令遠客厭奔走
徑欲築室依空山木魚琅琅夜將旦星斗敧斜挂山半
行役有程未可留將出山門復長歎
送梁交之徐州
湖水清且深新荷半猶卷未見紅妝窈窕娘先排翠羽
參差扇水面風生人未知敧傾俯仰長先見岸上遊人
暮不歸清香入袖凉吹面投壺擊鞠綠楊隂共盡清樽
餐白飯坐中飛將忽先起輕衫出試彭門遠百步洪西
白浪翻戲馬臺南雲岫滿江山雄麗信宜人風流孰似
梁王苑
同李倅鈞訪趙嗣恭留飲南園晩衙先歸
城南高樓出喬木下有方塘秋水足新霜未變草木鮮
晩日旋催梨棗熟雨荒松菊半榛莽風老菰蒲初瑟縮
門前大路多塵土日中過客無留轂開門却埽如有待
下馬升堂真不速勸我一振衣上黃臨風共倒樽中淥
肴蔬草草意不盡絲竹冷冷暗相屬琳宫仙伯自閒暇
幕府麤官苦煩促晩衙簿領當及期後堂車轄要須漉
令人更愧東宫師眷戀溪山棄華屋
中秋見月寄子瞻
西風吹暑天益高明月耿耿分秋毫彭城閉門青嶂合
卧聽百步鳴飛濤使君攜客登燕子月色著人冷如水
筵前不設鼓與鐘處處笛聲相應起浮雲捲盡流金丸
戲馬臺西山鬱蟠杯中淥酒一時盡衣上白露三更寒
扁舟明日浮古汴回首逡廵陵谷變河吞巨野入長淮
城沒黃流只三版明年築城城似山伐木為隄隄更堅
黃樓未成河已退空有遺蹟令人看城頭見月應更好
河流深處今生草子孫幸免魚鼈食歌舞聊寬使君老
南都從事老更貧羞見青天月照人飛鶴投籠不能出
曾是彭城坐中客
次韻張耒見寄
相逢十年驚我老雙髩蕭蕭似秋草壺漿未洗兩脚泥
南轅已向淮陽道我家初無負郭田茅廬半破蜀江邊
生計長隨五斗米飄搖不定風中煙茹蔬飯糗不願餘
茫茫海内無安居此身長似伏轅馬何日還為縱壑魚
憐君與我同一手微官骯髒羞牛後請看插版趨府門
何似曲肱眠甕牖中流千金買一壺櫝中美玉不須沽
洛陽𣙜酒味如水百錢一角空滿盂縣前女几翠欲滴
吏稀人少無晨集到官惟有懶相宜卧看南山春雨濕
陪毛君夜遊北園
池塘草生春尚淺桃李飛花初片片一樽花下夜忘歸
燈火尋春畏春晩春風暗度人不知滿園紅白已離披
江南春雨少晴日露坐青天能幾時折花只恐傷花意
攜客就花花定喜落蕊飄香翠袖中交柯接葉燈光裏
雨練風柔雪不如精神炫轉影扶疎夜看飛燕勝朝日
月暗還須明月珠美人勸我殊非惡明日雨來無此樂
醉歸不用怕山公馬上接䍦先倒著
和子瞻鐵拄杖
截竹為杖瘦且輕石堅竹破誤汝行削木為杖輕且好
道遠木折恐不到閩君鐵杖七尺長色如黑蛇氣如霜
提攜但恐汝不力撞堅過險安能傷柳公雖老尚強健
閉門却埽不復將知公足力無嶮阻憐公未有登山侣
平生四海惟一身袖中長劒為兩人洞庭漫天不覺過
半酣起舞驚鬼神願公此杖亦如此適意遨遊日千里
歸來倚壁示時人海外蒼茫空自記
同王適賦雪
北風吹雨雨不斷遍滿虛空作飛霰紙窗獨卧不成眠
茅屋無聲時一泫鳥烏錯莫寒未起庭戶空明夜驚旦
重樓複閣爛生光絕澗連山漫不見夾砌雙杉洗更碧
滿田碧草埋應爛城中閉門無履迹市上孤煙數晨㸑
細排玉箸短垂簷暗結輕冰時入硯撥灰有客顧尊俎
迹兔何人試鷹犬未容行役埽車轂應有老農歌麥飯
一來江城若俄頃四見白花飛面旋坐看酒甕誰敢嘗
歸踏冰泥屢成濺年來橋板斷不屬莫出肩輿足憂患
到家昏黑空自笑愬婦勤勞每長歎牀頭有酒未用沽
囊裏無錢不勞算更令雪片大如手終勝溪瘴長熏眼
謁告猶能不出門典衣共子成高讌
次韻秦觀秀才攜李公擇書相訪
濟南三歲吾何求使君後到消人憂君言有客輕公侯
扁舟相從古揚州致之匹馬恨無力千里相望同異域
誦詩空使四座驚隱居未易凡人測使君南歸無限情
鴻飛攜書墮我庭此書兼置昔年客袖中秀句淮山青
老夫強顔依府縣堆案文書本非願清談亹亹解人頣
安得坐右長相見狂客吾非賀季真醉吟君似謫仙人
末契長遭少年笑白髮應慚傾蓋新都城酒貴誰當換
塵埃汙面非良算歸來泗上苦思君莫待黃花秋爛漫
(秦君與家兄子瞻約秋後再遊彭城)
次韻子瞻贈梁交左藏
彭城欲往臺無檄初喜東西合為一將軍走馬隨春風
精銳千人森尺籍口占佳句驚衆坐手練強兵試鳴鏑
酒酣起舞花滿地醉倒不聽人扶出歸來相對如夢寐
虎踞熊經苦岑寂黃樓方就可同遊飲盡官厨三百石
和子瞻雪浪齋
謫居杜老嘗東屯波濤遶屋知龍尊門前石岸立精鐵
潮汐洗盡莓苔昏野人相望夾水住扁舟時過江西邨
窗中縞練舒眼界枕上雷霆驚耳門不堪水怪妄欺客
欲借楚些時招魂人生出處固難料流萍著水初無根
旌旗旋逐金鼓發蓑笠尚帶風雨痕高齋雪浪卷蒼石
北叟未見疑戲論激泉飛水行亦凍窮邊臘雪如翻盆
一杯徑醉萬事足江城氣味猶應存
孔武仲
與廖開甫自淮南同行赴舉相别五年復相遇
於蘄水縣為詩贈之
束書吾初走夷門傾蓋得君恨不早蘭溪駐馬復相逢
二紀飛馳如電埽惜君憔悴力不任顧我滄浪髮先暠
憶昔同行氣頗驕青驄馬快鞍韀好荒山破屋風豪横
大澤長堂雪傾倒高談灑落見天機健句縱横攄腹藁
辛勤始得到京邑文辭不入春官考可憐六翮委沙泥
坐看羣仙上蓬島壯年多難寸心折勁鏃巳衰難破縞
而君施設有餘才西佐元戎奪城堡牛刀拂拭試一懸
如引滄溟灌行潦歸來赴愬天子庭正欲披腹呈瑰寶
片辭未吐疾先入藜杕扶行色枯槁籃輿復指天涯去
長川横濫聲浩浩驊騮不日歸王閑那久低摧卧霜草
久長驛書事
空堂深深閃燈燭羣奴鼾眠聲動屋豆肥草軟馬亦便
嚼美只如蠶上簇天事由來不可量初更月出星煌煌
須臾變作霏霏雨客枕不眠知夜長
時雨
空車輾雷幟摧電千里冥冥甘雨遍元豐嘉號卜長年
太一尊神宅畿甸齋宫夜禱回天聽美澤朝流慰人願
豆苗蓬蓬粟低垂土脈舒蘇蝗不飛野老謳歌忘帝力
夕陽相與荷鋤歸
入關山
輕輿兀兀乘朝暉漸入山徑行逶迤昨日喜與山相見
今日得與山相隨山中老翁迎我笑借問久矣來何遲
答云王都富且樂四方車馬皆奔馳我雖疎慵亦勉強
天恩得邑方南歸山林市朝不同調公雖高簡宜無譏
老翁聞語更驩意為我煮水燒松枝山家十錢待升酒
勸我引觴聊沃飢為翁一奏白雪曲翁亦為我歌紫芝
此聲淡泊極有味往往世俗無人知山中之樂有如此
嗟我捨此將焉之
祠二廟之明日未得順風呈同行
岳州西祠從古有控帶洞庭湖之口前對隱顯明滅之
湘山下接奫淪洶湧之長川茫茫白沙連絶嶼淡淡古
木蟠蒼煙昭靈王左安流右翠帳朱幡擁前後鋸牙虎
視森兩廂氣骨狰獰欲奔走我來䌫舟日巳昏袍鞾跪
聽祠官言伏興進退如法式四顧詭譎驚心魂平明結
束舟將解叱吸仍聞北風大焚香奏酒殊無計伏渚藏
汀姑有待二王威神世所傳鈐攝鬼怪賓靈仙好風相
送勢不難舒卷造化須臾間波回草動似有意舉櫂開
帆即千里吟詩賞月岳陽樓買魚沽酒巴陵市
炭步港觀螢
九華之南蘆葦長流螢夕起不計雙爛如神仙珠玉闕
青羅掩映千明釭空江沉沉未見月近浦穿林起還滅
魚遊鳥宿自不驚我知此火初無情
泊趙屯
憶昨省覲趨&KR0893;川萊衣擁綠方少年艱難險阻俱未歴
孟浪勇决唯爭先舟發趙屯猶未飯有風北起空濛間
掀搖三山欺五岳巨浪倒潑東南天千林向人俱頓仆
兩岸過眼眞飛騫帆檣廻戞河漢底鷁首俯飲蛟龍淵
跳波濺沫來四面坐中時得鯉與鱣妻啼婢訕殊不顧
兀坐正讀逍遥篇為言方破萬里浪不爾捉月為神仙
江中逢巨石頗突為引牽逡廵水勢亦平緩幸免肝腦
輸烏鳶暮投彭澤宿荒草神驚魄顫何能眠自兹稍悟
垂堂戒鞾紋纔起不敢前矜持太過僅無患往往所至
傷留連乃知老謀與壯事心膽殊異難兼全重來此地
畏洶湧藏舟别浦看漪漣魚跳鷗下自可喜何用蛟鰐
飲流涎斜陽依依照草木夾岸葭菼鋪書氊兒今弱冠
昔何有昔頷無鬚今皓然二十餘年纔瞬息時事幾蛻
如秋蟬區區走俗亦何頼安得尺地巢林泉
瓜步阻風
昨日焚香謁聖母青山鞠躬如負弩但乞天開萬里明
埽去浮雲戢風雨謂宜言發即響報豈知神不聽我語
門前白浪如銀山江上狂風如怒虎船癡艣硬不能拔
未免棲遲傍洲渚輕盈但愛白鷗飛顚頓可憐芳草舞
三江五湖歴已盡勢合平夷反齟齬上水歌呼下水愁
北船縈絆南船去寄言南船莫雄豪萬事低昂如桔橰
我當賣劒買牲牢再埽靈宇陳肩尻黃金壺樽沃香醪
神喜借以南風高揚帆拍手笑爾曹不知流落何江臯
荒洲寂寥聽怒號
賦瑪瑙笛(弟毅父所藏也)
羌兒吹笛作龍吟中有太古之純音伊人已死笛仍在
千古月明江水深誰知巧匠尋山谷蹙踏溪雲採明玉
雲容芝彩光復黯淺紫輕紅花映肉正聲隱顯初無端
造化推移指法間黃鐘妍美霜朝暖無射淒涼暑月寒
軺車走遍天南北此笛此聲何處得韜之湘竹川錦嚢
廣坐聊持衒賓客弘農學士九尺長頰顴山起髩髯張
從容奏罷陽春曲氣衰坦腹眠繩牀由來雅器自有合
不與教坊管絃雜君不見開元名臣宋侍中手揮羯鼓
疾如風
汴河
䃕渠斜與昆河接河遠渠慳幾可涉狂霖一漲高十尋
迅瀉東來比三峽崩騰下與淮泗會清泚亦容伊雒雜
橫空九闕眞垂虹怒捲千艘如敗葉秪堪平地看洶湧
何事乘危理舟楫共夫鵝鸛行天上遙與谷中相應答
但憂心手一乖迕巨舶高檣兩摧折而余進退久安命
揭厲以望初不懾妻孥亦巳慣江湖笑語猶如泛山陿
鳴弓擊柝警夜盗掘如撈鰕佐晨饁時登絕徑步榆柳
或面荒陂看鳬鴨我生東南趣向野揮弄清溪看苕霅
枕流潄石眞所便履濁凌險終未愜觚稜漸喜金闕近
釡甑何憂米鹽乏渾如海客泛枯槎繚繞明河望閶闔
偶書
暮上高樓聽邨笛清風寥寥吹澤國蒼山莽野百戰地
美木陰林四時色浩蕩乾坤萬里中風光盡屬漁樵客
孔平仲
春天
春天酣酣睡最美日轉花陰猶未起須臾夢覺聞風聲
波濤翻空千萬里出門四望氣慘淡寒色射人如潑水
旋見大雪落交加向晩綏綏尚不止遊絲柳絮復何有
百鳥卷舌愁欲死陰陽變化固有漸乃何暴忽有如此
清江野客心傷悲寂寞無言對桃李
寄王逹夫高密令
高城已吹角月暗星河落與子語不休青燈同寂寞平
明車馬去悤悤一飯相邀不得同交情世契兩皆厚東
望白雲千萬重
落花
嶺南冬深花照灼比至春初花已落乘閒攜酒到西園
鳥散蜂歸春寂寞江南此際春如何紅杏海棠開正多
歸期不及春風日猶見池塘著綠荷
太平
溪行曲入四五里乃見州城大如斗人煙疎少白日靜
風物澄明新雨後古來豪俊多在此悵望千秋一回首
謝家青山空自高李白扁舟復何有
送客到江亭
春江碧波渺天去兩岸紅桃落如雨主人到此送行人
落日留連會歌舞渡頭楊柳正依依拂水搖風千萬絲
看看亦整東歸棹誰折長條贈我歸
寄鄒蹇叔
西園春深百草長殘花紛紛綠葉光蜂歸蝶散情已薄
獨我遶樹行如狂亟令沽酒藉地飲卧嗅落蕊傾金觴
醉來意氣頗脫略睥睨天地如毫芒狂歌大笑誰對值
山猿谷鳥啼斜陽却思高陽舊徒侣安得飛至坐我旁
登城引望不可見雲峰古木徒蒼蒼
米芾
閶門舟中戲作呈伯原
蘋風忽起吹舟悍雨打圖書藏裏亂閶門咫尺不安流
星宿浮槎寄江漢吳王故苑古長洲潮汐池邊一佇留
秀蕙芳蘭無處所荒莞叢葦滿清流
賀鑄
留别田晝(田字承君始名至明字君義元豐初滏陽同官也)
君家陋巷一尺泥吾車有輪馬有蹄犯寒踏雨重相過
明日扁舟吾遂西回首邯鄲迹如埽離索十年成潦倒
兔葵燕麥春自妍蟬腹龜腸氣方飽雲逵杳杳謝攀躋
長鋏與人還故棲異時結駟東南畝耕者老夫鋤者妻
送僧雲還吳興
吳興道人美風度月下滄浪翹白鷺晝公詩律尚能傳
間有赤烏黃耳句海角相逢一笑新懷歸不待白蘋春
寄聲故國羣兒軰潦倒塵埃賀季眞
答許景亮(許永嘉人字少明力學喜為詩惠然出長篇見投况我以鄧高密謝太傳)
(即賦以答時余將為江夏之行兼與之别乙亥九月京師賦)
東嘉海上孕瓌怪之子人英晦當代發之辭章聊一噫
雷鼓霜鐘警聾瞶投吾夜光敢不拜相期過高幸少殺
君家風鑒嚴簡汰顧吾衰遲積尫瘵久隱牆東慕牛儈
絶望仲華安石軰老矣狂奴猶故態清思屢遭俗子敗
絮衣棘徑動罥礙京塵凂人更難奈行拏一舟犯滂湃
五斗無餘雜糠稗全家飫餐雲夢䔇黃鶴樓登指天外
燕子西飛書可待訪吾少明安好在
張舜民
縱步湘西
今朝不易得天晴閒過江西取意行忽然林外見山色
又向橋邊聞水聲綠竹長松間桃李天然翠幕圍羅綺
日暮歸舟醉不知晩風吹過湘江水
陳㐮
通判國博命賦假山
去年水潦百榖死居民無食食糟粃州之餓者數千人
黃巖之民尤倍蓰攜持老少出城郭盡撒牆屋無居止
鬻妻棄子人不售價例不復論羊豕白日市井聞號呼
夜堆廊廡如蟲豸縣官哀憐發賑救一飯纔得一盂爾
出門未暇充喉咽已有數十填溝水我時過之不忍顧
往往悲咽胸填委豈無智慮禆萬一遠地不得號君耳
錢侯作倅忠且仁悲憐餓殍如親子日開官廪與之食
又令豪右發儲峙昨日馳書白轉運披陳肝腎獻金矢
更乞兵儲二萬斛民之大命方有倚侯從新年作假山
自聞民飢不得視非無泉石可盤樂人今方瘁何能喜
願侯勿遽愛此山念此膢臘存狐蟻天無疫癘五穀熟
生者保聚歸田里此山之石堅不堅將與侯德無窮已
郭祥正
憶敬亭山
忽憶敬亭山翠碧千萬尋白雲拂地弄晴影黃猿嘯晩
清人心桃花流水三月深柳絮披煙辭故林重樓複殿
踞山脚塑像制度祠非淫晉時謝守曾賽雨至今石上
鐫遺吟五言雅重參二典琅琅一誦鏗璆琳綠潭無底
白玉沉千載何人知此音李白騎鯨出滄海回鞭曾宿
岧嶤岑却汎虛舟弄溪月紫霞之杯傾不歇醉來更約
崔宗之秋水玄談清興發數公逸駕何當還悵望英風
不可攀信道相看兩不厭古來只有敬亭山
楊甲
寒食後遊學射山
疾風吹沙天茫茫日落未落原野黃山空無人石碌碌
路長馬飢石齧足荒臺古林翳雲族何人刳巖縛層屋
當年萬騎填山谷至今拾寶多遺鏃故國山川愁遠目
人世悲歡風雨速凌高舉酒天為蹙手攀巖樹叩雲木
何人唱我凄凉曲興亡一眼冥冥綠野水平蕪飛雁鶩
庚寅再遊梅龍
霜郊馬頭鞭影西欲尋遠梅無舊蹊但聞草木皆有香
未到已識花前溪艤舟登岸入梅處竹樹煙火茅茨低
百年死樹蟲蘚暗鱗甲漠漠僵橫霓老翁鼻祖頭雪白
下見兒女方勝笄數株無力已仆地強起放春花滿畦
瘦龍夭矯欲仙去脊尾一半埋沙泥雷公幾時獵幽蟄
夜半刀斧來刳刲野人往往多再拜疑有鬼物憑其棲
問樵訪牧不知歲髫齔已見今耄倪故人同遊六七輩
或似醉阮林中嵇遶樹覓花不識路東邊犬吠西號雞
榼中但有酒清濁寒具野擔勤提攜誰言猶是蜀梅莞
破丘斷隴山蒿藜種花滿地作癡計隨手變化空塵㙠
只餘老樹香不滅力戰風雨猶堅犀何時江邨一曲路
與子共賦歸來兮
郟僑
簡公約素琴堂
素琴之堂虛且清素琴之韻淪杳冥神閒意定默自鳴
宫商不動誰與聽堂中道人骨不俗貎龐形端顔瑩玉
我嘗見之醒心目寧必絲桐絃斷續嗚呼靖節已死不
復聞成虧相半疑昭文阮手鍾耳相吐吞素琴之道詎
可論道人道人聽我語紛紛世俗誰師古金徽玉軫方
步武虛堂榜名無自苦
黃庭堅
次韻子瞻題郭熙畫秋山
黃州逐客未賜環江南江北飽看山玉堂卧對郭熙畫
發興已在青林間郭熙官畫但荒遠短紙曲折開秋晩
江邨煙外雨脚明歸雁行邊餘疊巘坐思黃甘洞庭霜
恨身不如雁隨陽熙今頭白有眼力尚能弄筆映窗光
畫取江南好風日慰此將老鏡中髮但熙肯畫寬作程
五日十日一水石
戲和文潛謝穆父松扇
猩毛束筆魚網紙松柎織扇清相似動搖懷袖風雨來
想見僧前落松子張侯哦詩松韻寒六月火雲蒸肉山
持贈小君聊一笑不須射雉彀黃間
雙井茶送子瞻
人間風月不到處天上玉堂森寶書想見東坡舊居士
揮毫百斛瀉明珠我家江南摘雲腴落磑霏霏雪不如
為公喚起黃州夢獨載扁舟向五湖
以雙井茶送孔常父
校經同省並門居無日不聞公讀書故持茗椀澆舌本
要聽六經如貫珠心知韻勝舌知腴何似寶雲與眞如
湯餅作魔應午寢慰公渴夢吞江湖
常父答詩有煎點徑須煩綠珠之句復次韻戲
答
小鬟雖醜巧妝梳埽地如鏡能檢書欲買娉婷供煮茗
我無一斛明月珠知公家亦闕埽除但有文君對相如
政當為公乞如願作牋遠寄宫亭湖
水仙花
凌波仙子生塵襪水上輕盈步微月是誰招此斷腸魂
種作寒花寄愁絕含香體素欲傾城山礬是弟梅是兄
坐對眞成被花惱出門一笑大江横
武昌松風閣
依山築閣見平川夜闌箕斗插屋椽我來名之意適然
老松魁梧數百年斧斤所赦今參天風鳴媧皇五十絃
洗耳不須菩薩泉嘉二三子甚好賢力貧買酒醉此筵
夜雨鳴廊到曉懸相看不歸卧僧氊泉枯石燥復潺湲
山川光輝為我妍野僧早飢不能饘曉見寒谿有炊煙
東坡道人已沉泉張侯何時到眼前釣臺驚濤聒晝眠
怡亭看篆蛟龍纏安得此身脫拘攣舟載諸友長周旋
彫陂
彫陂之水清且泚屈為印文三百里呼船載過七十餘
褰裳亂流初不記竹輿嘔啞山徑涼鵓鴣呼婦聲相倚
篁中猶道泥滑滑僕夫慘慘耕夫喜窮山為吏如漫郎
安能為人作嚆矢老僧迎謁喜我來吾以王事篤行李
知民虚實應縣官吾寧信目不信耳僧言生長八十餘
縣令未曾身到此
謝景文惠浩然所作廷珪墨
廷珪贋墨出蘇家麝煤添澤紋烏鞾柳枝瘦龍印香字
十襲一日三摩挲劉侯愛我如桃李揮贈要我書萬紙
不意神禹治水圭忽然入我懷袖裏吾不能手抄五車
書亦不能寫論付官奴便當閉門學水墨灑作江南驟
雨圖
題落星寺
落星開士深結屋龍閣老翁來賦詩(寺僧擇隆作宴坐小軒為落星之勝)
小雨藏山客坐久長江接天帆到遲晏寢清香與世隔
畫圖妙絕無人知蜂房各自開戶牖處處煮茶藤一枝
以右軍書數種贈丘十四
丘郎氣如春景晴風暄百果草木生眼如霜鶻齒玉冰
擁書環坐愛窗明松花汎硯摹眞行字身藏穎秀勁清
問誰學之果蘭亭我昔頗復戲墨卿銀鈎蠆尾爛箱籝
贈君鋪案黏曲屏小字莫作癡凍蠅樂毅論勝遺教經
大字無過瘞鶴銘官奴作草欺伯英隨人作計終後人
自成一家始逼眞卿家小女名阿潛眉目似翁有精神
試留此書他日學往往不減衛夫人
次韻子瞻春菜
北方春蔬嚼冰雪妍暖思採南山蕨韭苗水餅姑置之
苦菜黃雞羹糝滑蓴絲色紫菰首白蔞蒿牙甜蔊頭辣
生葅入湯翻手成芼以薑橙誇縷抹驚雷菌子出萬釘
白鵝截掌鼈解甲琅玕林深未飄籜軟炊香秔煨短茁
萬錢自是宰相事一飯且從吾黨說公如端為苦筍歸
明日青衫誠可脫
長句謝陳適用惠送吳南雄所贈紙
廬陵政事無全牛恐是漢時陳太丘書記姓名不肯學
得紙無異夏得裘琢詩包紙送贈我自狀明月非暗投
詩句縱横剪宫錦惜無阿買書銀鉤蠻溪切藤卷盈百
側釐羞滑蠒羞白想當鳴杵砧面平桄榔葉風溪水碧
千里鵝毛意不輕瘴衣腥膩北歸客君侯謙虛不自供
胡不贈世文章伯一涔之水容牛蹄識字有數我自知
小時雙鈎學楷法至今兒子憎家雞雖然嘉惠敢虚辱
煮泥續尾成大軸寫心與君心莫傳平生落魄不問天
樽前花底幸好戲為君絕筆謝風煙已無商頌猗那手
請讀南華内外篇
奉送周元翁鎖吉州司法廳赴禮部試
江南江北木葉黃五湖歸雁天雨霜繫船湓城秣高馬
客丁結束女縫裳貢書登名徹未央不比長卿薄遊梁
南山霧豹出文章去取公卿易驅羊與君初無一日雅
傾蓋許子如班揚囚拘官曹少相見忽忽歲晩稼滌場
一杯僚友喜多在謝守不見空澄江澄江如練明橘柚
萬峰相倚摩青蒼暮堂醺醺客被酒豔歌聒醉燭生光
椎鼓發船星斗白明日各在天一方寒鴉滿枝二喬宅
樽前顧曲憶周郎鱸魚斫膾蔗為漿恨君不留誰與嘗
殿前春風君射策漢庭諸公必動色故人若問黃初平
將作金華牧羊客
送王郎
酌君以蒲城桑落之酒泛君以湘纍秋菊之英贈君以
黟川點漆之墨送君以陽關墮淚之聲酒澆胸中之磊
磈菊制短世之頹齡墨以傳千古文章之印歌以寫從
來兄弟之情江山千里俱頭白骨肉十年終眼青連牀
夜語雞戒曉書嚢無底談未了有功翰墨乃如此何恨
遠别音書少炊沙作糜終不飽鏤冰文字費工巧要須
心地收汗馬孔孟行世日杲杲有弟有弟力持家婦能
飬姑供珍鮭兒大詩書女絲麻公但讀書煮春茶
題孟浩然畫像
先生少也隱鹿門爽氣洗盡塵埃昏賦詩眞可凌鮑謝
短褐豈愧公卿尊故人私邀伴禁直誦詩不顧龍鱗逆
風雲感會雖有時顧此定知無枉尺㐮江渺渺汎清流
梅殘臘月年年愁先生一往經幾秋後來誰復釣槎頭
秦觀
和王通叟琵琶夢
鶗鴂鳴時衆芳歇華堂夢斷音容絕風驚玉露不成圓
一夜芙蕖泣秋月金紋捍面紫檀槽曾抱花前送酒舠
庾郎江令費珠璧小砑紅箋揮兔毫風流雲散令人瘦
忍看麯塵昏錦綬楚水悠悠更不西上天破鑑空依舊
和黃法曹憶建溪梅花同參寥賦
海陵參軍不枯槁醉憶梅花愁絕倒為憐一樹傍寒溪
花水多情自相惱清淚斑斑知有恨恨春相逢苦不早
甘心結子待君來洗雨梳風為誰好誰云廣平心似鐡
不惜珠璣與揮埽月沒參横畫角哀暗香消盡令人老
天分四時不相貸孤芳轉盻同衰草要須健步遠移歸
亂插繁華向晴昊
徐得之閑軒
建安自古多俊髦徐子磊落尤其豪論兵說劒走湖海
身勤事左無所遭綠水五校已屠膾黑衣三衞嗟徒勞
歸來故山便卜築脫棄萬事輕鴻毛横前澗水潄哀玉
傍舍老櫪藏飛猱山蔬何用媿梁肉鶴&KR0769;未必輸青袍
追寒弄月有眞意愼勿輕語傳兒曹
晁補之
同張子望顔伯儀上關納凉
高閣無風華屋熱正午四鄰還往絕張侯不厭過市煩
呼我柳隄鳴躞蹀城如虯背卧逶迤城上戍樓虬白鬐
一水貫來深宛轉萬家圍去綠參差囂塵塞眼那能避
未暇解衣聊埽地可憐繫馬著垂楊可憐臺榭對池塘
無限芳洲生杜若芙蓉菡萏倚新妝鴛鴦相對鸕鷀侣
飛去黃鸝獨無語登槃未用伐蛟鼉苦菜黃瓜亦堪數
張侯河目須垂膺齒如明玉嚼寒冰未須坐上白羽扇
談言自足驅青蠅司業高情勿寂寞仲宣從軍良可樂
欲看詩句出嵌空更饒酒量開磅礴廣文顦顇獨何人
男兒三十四方身相逢得意吐然諾俸二百錢終不貧
野橋傴僂風吹髮徙倚門關臨嵽嵲江湖平日憶蘇侯
更詠夕陽明觀闕(蘇子由上關詩云落日回看觀闕明)人語喧喧未聽回
木蘭晩放水萍開黃昏下馬天似漆急雨傾屋翻狂雷
試院求李唐臣畫
有客攜來白團扇看君畫出翠微峰忽然陂水變隂霧
便有松林吹晩風松林陂水靜何極何處歸舟天際識
韋侯直榦儻不難杜陵東絹那能惜
酬李唐臣贈山水短軸(李為刑曹杜君章知賞)
大山宮小山霍欲識山高觀石脚大波為瀾小波為淪
欲知水深觀水津營丘於此意獨親杜侯所與復有人
不見李侯今五載苦向營丘有餘態齊紈如雪吳刀裁
小毫束筍縑嚢開經營初似雲煙合揮灑忽如風雨來
蒼梧泱漭天無日深巖老樹洪濤入榛林闇漠猿狖寒
苔蘚侵淫螺蚌濕紛紛禽散江干沙有風北來吹蒹葭
前洲後渚相隨沒行子漁人歸徑失李侯此筆良已竒
我聞李侯家朔垂跨河而北寧有之曷不南遊觀禹穴
梅梁鏁澀萍滿皮神物變化當若斯元君畫史雖天與
我論絕藝無今古張顚草書要劒舞得意可無山水助
他日李侯人益慕
贈麻田山人吳子野(余見待制李公誠之於汶上蘇密州在焉始聞子野)
(名)
汶陽我昔見蘇李人言吳子歸未幾長嘯春風大澤西
却望麻田山萬里不逢鄭老溪上箭欲致朱公路傍米
今年窮巷絲生髮馬尾吹風化衣袷定知赤鯉驀波濤
何意黃冠驚僕妾琅函萬過陰魄悲心無丹白鑪生兒
山中種芝豈無侣成都醉眠未當去願從王烈或見呼
試訪孫登竟無語棄家内愧非此流此身天地一虚舟
未應齒豁塵埃裏乞與青精救白頭
喜文潛自淮南歸招飲西岡呈坐客
春回三楚冰生漪銀臺春夢歸心馳莫言上水百丈苦
淮渚東風一月期都城經春雪蔽地百花不放須君至
清晨一紙國門書走馬蓬壺下直初保康橋頭燈照夜
我馬鳴嘶向君馬得君豈但官局同卜鄰况近南城下
文詞翊善知名久丈人令得于公後同年廖李芸省郎
吳門隱尉身姓張平時花發值此客隨分東牆有春色
宫壺酒賜玉流巵請君但作留春詩人生身外安所知
為君借舞杜廷尉對花有酒那不醉
晁說之
涪州寄蒲舜美桐煙墨來試之良佳因成長句
西風吹林秋日白修桐葉彫霄寒碧霜餘結實鳳不至
野人取之出膏液山中老翁頗喜事買膏燈光歸照室
旋收輕煤下玉杵陰房掩翳煙不出澤麋解角麝薦香
嚴冬折膠天與力律灰吹盡無裂文外乾中堅介如石
故人憐我貧嗜書遺我一丸欣有得空堂無風塵亦靜
朝陽壓窗書繞壁起臨墨池洗硯試入手巳怪光奪漆
蒼茫忽驚玄雲晦奄靄頓失寒松色徐嗟流落用失所
翰墨何由有勲績從軍豪氣吾豈能倚馬翩翩磨楯墨
傍人笑言君莫疑著書固屬窮愁客
尉廨無隙地不能蒔花竹之屬惟廳事前舊有
柳一株予憐其獨也增植其七焉暮春之月大
有生意可喜為賦此
千林春入花梢紅空庭無樹來東風手裁楊柳三尺許
芳意已在萌芽中官居難期十年木聊爾移根伴幽獨
雨催細葉相續生眉峰為誰出修綠君不見美人夢中
春日長翠簾風開捲春光飢寒病叟寧有此蒼苔破封
對作行游絲飛空日停午乳燕巢成寂無語柔條作陰
未覆庭影立東風不能舞明年我亦未成歸會見裊裊
生新枝清陰漸滿搖落日度曲無力弓彎垂人生于世
無定著身與楊花共飄泊他時莫忘桓將軍漢南重來
看搖落
晝寢
官曹無人吏休沐杜門謝客車脫軸門前經旬客不至
苔色侵階春更綠書堂蕭然白日靜黃蜂收聲蜜房足
楊花浩蕩天無風簷端三尺朝陽紅晴薰病眼煖欲醉
卧搔短髮如飛蓬枕書睡熟呼不醒黃粱正飯邯鄲翁
不知紛紛夢幾許覺來煙際聞昏鐘
樂温舟中作
密雲捲雨歸空山暮林接翅昏鴉還須臾水面明月出
滄江萬頃琉璃寒波平汗漫天無風水光月色相爲容
臨流愛此無盡碧乘月直下滄浪中江心石出高崔嵬
水作鏡面無停埃琉璃萬頃忽破碎知是一葦横江來
中流與月更媚嫵湛湛無聲翠光舞飄然長嘯順流下
櫂夫請留恐仙去姑令結覽寒沙邊月方正中光入船
洗杯索酒屬明月今夕之樂寧非天
今秋久雨至八月望夕始晴月色尤清澈可愛
置酒月下作
玉斧琢月玻瓈聲月中桂樹秋風驚終年待此一輪滿
不憂蛙食憂鼉鳴白鼉十日鳴空山雨師乘雲呼不還
黃塵曉漲三尺潦明河夜飛千丈瀾廣寒不復觀霓裳
公子豈解歌秋陽金星未滅月已出風櫺雨隙棲清光
須臾紺繒展秋碧仰見西山銜半璧青天冥冥星益疎
光芒寒溢千山白今夕何夕誰與度舉杯屬月當起舞
陶然相對影凌亂不覺驚烏起庭樹樹頭霏霏木葉墜
白露懸空斗垂地雖無絲竹為陶寫亦有鳴蛙當鼓吹
向來悲歌子桑子飢坐虚憂禾生耳安知上帝思澄清
要令六合無泥滓
晁沖之
東陽山人僻居
我家京洛間桂玉資薄産平生丘壑心水竹不滿眼清
晨有客吳中來山川指授收竒才笑談長揖波浪下懷
抱遠承巖穴開東陽山人高華隱豪俠持身復修謹旁
山多闢黍秫田碧溪東流汲春醖溪南一畝當翠微秋
風蓴熟菰葉肥龜魚上帶藻荇動鷗鷺下拂芙蓉飛亭
陰野塘亦新築溪山共作窗中綠諸郎年少皆知書子
夜哦詩動修竹歲時冠蓋如浮雲擊鐘鼎食江淮聞愛
山自比謝康樂好士不減春申君我欲沿溪揚小楫亭
邊共醉藤蘿月叩門夜訪君家時扁舟重載山陰雪
簡江子之求茶
政和密雲不作團小夸寸許蒼龍蟠金花綘嚢如截玉
綠面彷彿松溪寒人間此品那可得三年聞有終未識
老夫於此百不忙飽食但苦夏日長北窗無風睡不解
齒頰苦澀思清凉故人新除協律郎交遊多在白玉堂
揀牙鬭夸皆飫嘗幸為傳聲李太府煩渠折簡買頭綱
謝沈次律水枕
沈侯筆力鼎可扛左手截取吳松江折流來此一尺枕
指麾巨鰐回濤瀧平生性不好長物舉以遺我嗟無雙
呼兒快取蘄笛簟埽除塵榻移當窗隨眠置我丘壑裏
始信孫郎眞枕水我生不出長安城四十二年塵涴耳
領君此枕何瀟然睡起醒心如一洗
御選宋詩卷二十九
