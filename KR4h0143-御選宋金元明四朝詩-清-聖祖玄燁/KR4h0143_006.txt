欽定四庫全書
御選元詩卷六
樂府歌行四
許謙
放櫂行
安溪湖平行櫂多黃頭豎兒倚櫂歌梅花照眼送寒色
酒暈著臉生春和炎涼世態翻覆手江水長静風吹波
出門一笑天萬里白鷗浩蕩如吾何
陳樵
出塞曲(為戌潼關李緫管賦)
屬鏤夜啼光屬地將軍一出欃槍死行塵不動人歸市
帶甲如雲自天至取君甲兵為君洗分明袖有銀河水
手中遺下泥一丸不封函谷封泰山
夜闌曲
碧宇星回夜漫漫靈蕪煙煖重熏薦冷翠香銷青桂枝
冰荷蓋光光遶帷花樓豔舞金萎蕤吳羹蜀酒精瓊糜
酒闌半解龍綃衣春朝曲渚聞鵾雞
海人謠
海南蠻奴髮垂耳朝朝采寳丹涯裏夜光盈尺出飛魚
柏葉收珠寒蕊蕊幽箔連錢生綠花切玉蠻刀如切水
九譯来朝萬里天北風不動琅玕死
東飛伯勞西飛燕題飛花亭
東飛伯勞西飛燕花光絮影從風轉蜂黃蝶粉照靈葩
不散眀珠秖散花霑衣墮袂花如雨羽人化蝶隨花去
與人下顧笑春紅春閨一昔生秋容骨齊熊耳君知否
花豔春暉不經久羽衣一拂千萬春春花墮蕊齊崑崙
虞美人草詞
美人不願顔如花願為霜草逢春華漢壁楚歌連夜起
騅不逝兮奈爾何鴻門劒戟帳下舞美人忍淚聽楚歌
楚歌入漢美人死不見宫中有人彘
七夕宫詞
内人拜月金鋪戸鳳宿梧枝秋葉下露華入袂玉階寒
織署錦工催祭杼月下金鈿照骨明同心絲繪紅生縷
素瓜碧寳上華樓夜闌飇馭下銀州
石溪歌(為石漢和尚作)
石溪一滴水本自明河来眀河倒瀉箕尾溼千里萬里
喧風雷小龍挾向雲間過水滑瓢欹誤傾墮蒼崖一息
裂清泉似是巨靈新擘破南州衲子天下竒夜撐鐵笛
欲渡之珠船照耀眀月冷赤手拾得珊瑚枝又復揚舲
向東去直到衆流歸一處東方火發海影紅金烏飛上
扶桑曙
丁復
寳鴨曲
銅池織風翠波躍睡足暖煙飢不唼重簾未厭雲水姿
華屋清深寄閒絶生咮剥花紅錦翅枯咽半濕薔薇水
寳燈夜縣瑠璃光恍若澹在滄浪裏方筵慢舞得嬌嬈
指痕膩染羅紋細就中恐有絶纓人誤識韓郎衣上氣
古聞舄化之言豈虚語願學飛仙作雙去
月灣釣者歌
月灣釣者天與閒長日釣魚明月灣黃昏坐到月上山
天低月高人未還月圓在天半在水明月灣頭人所喜
先生月灣家密邇坐釣明月那可已波神起笑弄眀月
月滿波心魚撥剌柔緡搖月寒餌沒爛月錦鱗魚上出
得魚叩月喚鄰家煮魚和月吞香霞舉杯月来金滿花
酒光蕩月天無涯杯痕倒瀉月入腹月興惱人清不足
杯空仰天月照目顧影翻憐月孤獨夜深月冷霜滿天
勸月不飲月乃延置杯餽月坐月前月謂汝飲天之緣
呼童就月即更酌月故憐人月不落月在憂来無處著
但恐尊空月相却豈不知曹老瞞明月可掇憂無端豈
不聞嚴家灘漢月不滿羊裘寒非熊辭月就西伯夜夜
渭川空月白来如眀月灣頭客釣月取魚賖酒喫忽自
笑把酒問月者何如古人今人月在諸金尊照月長不
虚胡為捉月騎鯨魚青溪好月連江湖迴環九曲月若
鋪我今亦願為月灣釣者徒磯頭展席為月沽酒後耳
熱醉舞明月歌嗚嗚
次韻西湖竹枝歌三首
上塘楊柳下塘陰阿郎愛人不愛金塘水西流東入海
水深不似阿儂深
柳葉如眉枝似腰贈郎輒挽最長條條長即與儂心遠
不是為儂春態嬌
錢唐潮来兩岸平錢唐潮落江月眀錢唐女子新樓閣
夜半吹簫鸞鳳鳴
王虎臣
繅絲行
輸班輪機旋若風吳姬拮据無好容神蠶遭烹不自悔
以死利世功無窮當空一縷如抽雪宛轉縈紆無斷絶
誰知中有長恨端心事從今為君說車聲愈急絲愈永
比妾愁腸猶易盡去年絲成盡入官弊衣不足常辛寒
今年蠶留猶在紙已向豪家借倉米探湯拾緒手欲爛
辛苦無人慰憔悴生平自知妾命薄詎忍將愁訴夫壻
吳綾蜀錦多光輝眀朝已上他人機
汪鑫
戍婦詞四首
兩地魂消萬里愁君猶荒戍妾空樓去時勲業無情鏡
留與歸人照白頭
象尺金刀對玉缸團花裁破鷓鴣雙沙場争信深閨夜
忍淚縫衣月滿窗
嬋娟霜月照荒垣妾擁重衾尚怯單况是玉門關外雪
夜深沙漠鐵衣寒
塞邊無鴈可傳書門外無山可望夫獨有柳營千里月
素娥深夜伴人孤
薩都拉
白翎雀
凄凄幽雀雙白翎飛飛只傍烏桓城平沙無樹巢勿營
雌雄為樂相和鳴君不見舊日輕盈舞飛燕鴛鴦鎖老
昭陽殿風暄芍藥春可憐露冷芙蓉秋莫怨
燕姬曲
燕京女兒十六七顔如花紅眼如漆蘭香滿路馬塵飛
翠袖籠鞭嬌欲滴春風淡蕩搖春心錦筝銀燭高堂深
繡衾不暖錦鴛夢紫簾垂霧天沈沈芳草誰惜去如水
春困著人倦梳洗夜来小雨潤天街滿院楊花飛不起
吳姬曲
皎皎紅羅幕高高碧雲樓娟娟一美人烱烱露雙眸郎
居柳浦頭妾住鶴沙尾好風吹花来同泛春江水
洞房曲和劉致中員外作
峭寒暗襲雲藍綺鮫帳愔愔夜如水美人骨醉紅玉輭
滿眼春酣不忺起幽禽關關喚霜曙金璧屠蘇溢香霧
有生只合老温柔璧月長教挂璚樹鴛鴦同心暗中結
滿意芳蘭暖紅雪癡雲騃雨自年年不管人間有離别
江南樂
江南樂春水紅橋滿城郭出門不用金馬絡門前畫船
如畫閣綠紗虚窗春霧薄隔窗蛾眉秋水活翡翠冠高
羅袖闊楚舞吳歌勸郎酌紫竹瑤絲相間作船頭柳花
如雪落船尾翠旗風綽綽秉燭夜遊隨處泊人生無如
江南樂
江南怨
江南怨生男遠遊生女賤十三畫得蛾眉成十五新妝
識郎面識郎一面思猶淺千金買官遊不轉儂家水田
跨州縣大船小船過淮甸買官未得不肯歸不惜韶華
去如箭楊花撲簷飛語燕疎雨梧桐閉深院人生無如
江南怨
漢官早春曲
女夷鼓吹招搖東羲和馭日騎蒼龍金環寳勝曉翠濃
梅花飛入壽陽宫壽陽宫中鎖香霧滿面春風吹不去
鞭却靈鼇駕五山芙蓉夜暖光闌干雞人一唱曉星起
四野天開春萬里
王孫曲
内家楚楚諸王孫白馬金鞍耀晴日尊前細樂耳厭聞
世上閒愁生不識宫袍裁成五色雲珍珠簇就雙龍紋
衣裳光彩照暮春紅靴著地輕無塵翠樓珠箔玉鉤挂
腸斷宫腰無一把海棠花下晝聞鸎太液池邊春洗馬
千枝萬枝桃杏紅花枝飄香薰酒中歸来月落酒未醒
有詔早入眀光宫
蘭臯曲
溪水長涵幽草芳春溪露滴蘭葉光美人日暮采蘭去
風吹露濕芙蓉裳芙蓉為裳蘭結珮玉立亭亭臨水際
天寒袖薄人不知疎雨蘭苕鳴翡翠幽蘭日日吹古香
美人不来溪水長
新夏曲
紅泣香枯怨流水夜放籜龍千尺尾風生宫樹曉層層
涼綠一簾收不起煙乾寳鴨白晝清祝融緩轡行且停
薔薇花深霧冥冥碧窗睡起香滿肱
芙蓉曲
秋江渺渺芙蓉芳秋江女兒將斷腸絳袍春淺護雲暖
翠袖日暮迎風涼鯉魚吹浪江波白霜落洞庭飛木葉
盪舟何處采蓮人愛惜芙蓉好顔色
梳頭樂府
紅綃捲袖搖劒聲摩挲睡眼窺秋菱陽臺夢斷不知處
一片烏雲愁欲傾一鈎新月掀雲起月漸低流麻草地
玉纖盤轉戲龍形寳釵壓定飛鴉翅撩春撥曉誇自然
黃金雙燕珍珠蟬白頭老嫗低低笑不覺婆婆二八年
蕊珠曲
芙容城裏白玉樓冰簾倒挂珊瑚鈎玉人晏坐太清室
蛾眉不鎖人間愁彩橋東畔楊花轉飛入三天紫清殿
仙裳日暖藕絲香燕語鸎啼動幽怨天風泠泠吹珮環
霞冠不整偏雲鬟蕭郎風骨何可得紫簫赤鳳遊雲間
瑶臺午夜霜華瑩羅襪生寒冰一寸錦屏甲帳蕊珠新
雲房火鼎丹芽嫩天台仙子淡淡妝桃花洞口逢劉郎
巫山神女弄雲雨人去楚臺空斷腸步虚聲斷闌干外
春去秋来顔色改東風吹老碧桃花深院無人夜如海
相逢行贈别舊友治將軍(并序)
予遷官出閩舟行抵興田驛二十里許俄聞擊鳴
金鼓應響山谷間隨見旌旗導前兵卒衛後中有
乘馬者毳袍帕首徐行按轡屢目吾舟吾病久氣
餒不能無懼心也頃之興田驛吏以行輿見迓遂
舍舟乘輿嚮之旌旗兵卒移導輿前馬從輿後輿
行馬鳴途中未敢交一語迫暮至邸舍燭光之下
毳袍者進曰某乃建之五夫巡檢官聞使君至候
此將一月矣某嘗三識使君面自都門一别今已
五載使君豈遺忘之邪僕驚謝曰將軍何人也荅
曰某即使君舊友雲中也熟視久之恍如夢寐雲
中復能紀余闕下丰采時否邪歴歴關河舊遊如
隔世乃對燭光夜道故舊眀日復同遊武夷九曲
煑茶酌酒臨流賦詩出入丹崖碧嶂間心與境會
天趣妙發長歌劇飲相與為樂酒闌興盡秋風凄
凄落木雨下閩關在望復作遠行予始見君而懼
次得君而喜終會君而樂又得名山水以發揮久
别抑鬱之懷樂甚而復别别而復悲悲復繼之以
思也嗟夫人生聚散信如浮雲地北天南會有相
見因賦詩復為相逢行以送之
一年相逢在京口笑解吳鉤換新酒城南桃杏花正開
白面青衫鞭馬走一年相逢白下門短衣窄袖呼郎君
朝馳燕趙暮吳楚逸氣自覺淩青雲一年相逢在闕下
東家塞驢日相假有如臣甫去朝天泥滑沙堤不敢打
都門一别今五年今年相逢滄海邊千山木葉下如雨
鴈聲墮地秋連天將軍毳袍腰羽箭擁馬旌旗照溪面
小官不識將軍誰卧病孤舟強相見豈知此地逢故人
摩挲老眼開層雲舊遊歴歴似隔世夜雨豈不思同羣
郎君别後瘦如許無乃從前作詩苦溪頭月落山館深
翦燭猶疑夢中語人生聚散亦有時且與將軍遊武夷
弓刀挂在洞前樹洞裏仙童来覓詩稽首武夷君借我
幔峰頂分我紫霞漿與子連夜飲左手招子喬右手招
飛瓊舉觴星月下聽吹雙鳳笙我酌一杯酒持勸天上
月勸爾常照人相逢莫向關山照離别鳳笙換曲曲未
終天風木杪吹晨鐘拂衣罷宴下山去又隔雲山千萬
重
練湖曲
練湖七月涼雨通白水蕩蕩芙蓉紅芙蓉紅盡早霜下
鴛鴦飛去何匆匆茜塘女兒弄輕碧鳴榔聲斷無消息
清波小藻出銀魚落日吳山秋欲滴望湖樓上雲茫茫
鳥飛不盡青天長丹陽使者坐白日小吏開甖宫酒香
倚闌半醉風吹醒萬頃湖光落天影挂冠何日老江南
短褐綸巾上漁艇
終南進士行和李五峯題馬麟畫鍾馗圖
老日無光霹靂死玉殿咻咻叫陰鬼赤脚行天踏龍尾
偷得紅蓮出秋水終南進士髮指冠綠袍束帶烏靴寬
赤口淋漓吞鬼肝銅聲剝剝秋風酸大鬼跳梁小鬼哭
豬龍飢嚼黃金屋至今怒氣猶未消髥戟參差努雙目
桃源行題趙仲穆畫
長城遠築阿房起黔首驅除若螻蟻誰知别有小乾坤
藏在桃花白雲裏桃花重重間白雲洞門鎖住千年春
男耕女織作生業版籍不是秦家民桑麻雞犬村村屋
流水門牆映花竹無端漁父綠蓑衣帶得黃塵入幽谷
主人迎客坐茅堂共話山中日月長但見花開又花落
豈知世上誰興亡眀朝漁父歸城市回首雲山若千里
再来何處覓仙蹤恨滿桃花一溪水
戲贈王本中柳枝詞
日高燕語捲簾遲獨倚東風看柳枝三月柳花飛欲盡
遠人涼露未歸時
鞦韆謠
寒梅零落春雪灑蕭娘腰瘦無一把澹黃楊柳未成陰
何人已繫青騘馬畫樓深處迎春歸鞦韆影裏紅杏肥
濛濛花氣濕人面東風吹冷輕羅衣衣上粉珠流不歇
暗解翠裙花下摺殷勤莫遣燕子知會向人間報風月
補闕歌
錢塘三日風雨急古銅夜光飛霹靂是知神物出人間
猶帶吳宫土花碧玉橋素練懸銀河支機女兒飛鳳梭
蝦鬚風輭亂纖影春水日晴生潮波破窗冷硯留不得
零落江南酒家客狂歌索酒仰面歇誤擊紅籌唾壷裂
何人進入蓬莱宫銀屏碧幕珠簾重此生補闕亦何用
玉龍瀉水流芙蓉
越溪曲
越溪春水清見底石罅銀魚搖短尾船頭紫翠動清波
俯看雲山溪水裏誰家越女木蘭橈髻雲垂耳溪風高
采蓮日暮露華重手滴溪水成蒲萄盈盈隔水共誰語
家在越溪溪上住蛾眉新月破黃昏雙櫓如飛翦波去
黯淡灘歌
長灘亂石如疊齒前後行船如附蟻逆湍衝激若登天
性命斯須薄如紙篙者倒挂牽者勞攀崖仆石如猿猱
十步欲進九步落後灘未上前灘遭上灘之難難於上
絶壁雖有孟賁難致力灘名况復呼黯淡過客攅眉增
歎息下灘之舟如箭飛左旋右折若破圍歡呼踏浪櫂
歌去晴雪灑面風吹衣飛流宛轉亂石隘奔走千峯如
馬快賈客思家一夕還傳語灘神明日賽下灘之易易
如盤走珠瞬目何可停斯須長風破浪快人意朝可走
越暮可吳迺知逆順有如此逆者悲愁順者喜請君聽
我黯淡歌順則流行逆須止順者不必喜逆者不必愁
人間逆順俱偶爾且得山水從遨遊
征婦怨
有柳切勿栽長亭有女切勿歸征人長亭楊柳自春色
歲歲年年送行客一朝羽檄風吹煙征人遠戍居塞邊
轔轔車馬去如箭錦衾繡枕難留戀黃昏寂莫守長門
花落無心理鍼線新愁暗恨人不知欲語不語顰雙眉
妾身非無淚有淚空自垂雲山煙水隔吳越望君不見
心愁絶夢魂暗逐蝴蝶飛覺来羞對窗前月窗前月色
照人寒遲遟鐘鼓夜未闌燈闌有恨花不結妝臺塵慘
恨班班半生偶得一錦字道是前年戰時苦一朝血杵
煙藪除腰間斜挂三珠虎妾心自喜還自驚門前忽聞
凱歌聲錦衣繡服歸故里不思昔日别離情别離之情
幾青草鏡裏容顔為君老黃金白璧買嬌娥洞房只道
新人好
竹枝詞
湖上美人彈玉筝小鸎飛度綠窗櫺沈郎雖病多情在
倦倚屏山不厭聽
果囉羅納延
京城燕(京城燕子三月盡方至甫立秋即去有感而作)
三月京城寒悄悄燕子初来怯清曉河隄柳弱冰未消
牆角杏花紅萼小主家簾幕重重垂銜芹却向檐間飛
托巢未穩井桐墜翩翩又向天南歸君不見舊時王謝
多樓閣青𤨏無塵卷珠箔海棠花外春雨晴芙蓉葉上
秋霜薄
月湖竹枝詞題四眀俞及之竹嶼卷
絲絲楊柳染鵝黃桃花亂開臨水傍隔岸誰家好樓閣
燕子一雙飛過牆
水仙廟前秋水清芙蓉洲上新雨晴畫船撐著莫近岸
一夜唱歌看月眀
梅花一樹大橋邊白髮老翁来繫船眀朝捕魚愁雪落
半夜推篷起看天
新月行
江南小兒不識愁新月指作白銀鉤家人見月更歡喜
卷簾喚我登高樓三年畱滯京華裏滚滚黃塵馬頭起
一番見月一番愁歸心夜逐東流水在家不厭賤與貧
出門滿眼多故人誰念天涯遠遊客只有新月能相親
行路難
行路難難行路黃榆蕭蕭白楊暮槍竿嶺上積雪高龍
門峽裏秋濤怒嵯峨虎豹當天關蒼崖壁立登天難千
車朝從赤日發萬馬夜向西風還鑑湖酒船苦不蚤遼
東白鶴歸華表夜雨空階碧草深落花滿院行人少世
情翻覆如秋雲誓天歃血徒紛紛洛下争迎蘇季子淮
陰誰識韓將軍行路難難行路白頭緫被功名誤高樓
昨夜歌舞人丹旌曉出東門去子午谷終南山青松草
屋相對閒拂衣高歌上絶頂請看人間行路難
塞上曲五首
秋高沙磧地椒稀貂帽狐裘晩出圍射得白狼懸馬上
吹笳夜半月中歸
雜沓氊車百輛多五更衝雪渡灤河當轅老嫗行程慣
倚岸敲冰飲橐駝
雙鬟小女玉娟娟自卷氊簾出帳前忽見一枝長十八
折来簪在帽簷邊(長十八草花名)
馬乳新挏玉滿缾沙羊黃鼠割来腥蹋歌盡醉營盤晩
鞭鼓聲中按海青
烏桓城下雨初晴紫菊金蓮漫地生最愛多情白翎雀
一雙飛近馬邊鳴
古鏡篇寄韓與玉
古鏡團團似秋水美人當窗正梳洗芙容涼月鬭嬋娟
默默自憐還自喜朝来開匣忽凄然一痕微雪映華鈿
却恨東風惜桃李年年開傍鏡臺邊粉緜拭鏡還清澈
佳人薄命空愁絶不如化石在山頭萬古千年照眀月
孔林瑞槐歌(并序)
先聖墓林古槐一章枝榦偃蹇膚理若鐫刻篆籀
龍鳳細如絲髮雖善畫者莫能狀其竒巧襲封衍
聖公愈加培植見者咸加敬愛因以紀瑞云
闕里陰隂槐樹古百尺長柯挾風雨密葉蟠空擁翠雲
深根貫石流瓊乳蒼皮皴蝕紋異常天成篆籀分毫芒
游絲縈錯科斗亂雲氣飛動龍鸞翔嬴秦書焚士坑僇
幾歎遺經藏壁屋千年聖道復昭眀喜見文章出嘉木
神眀元胄嗣上公雨露滋沐深培封清陰如水石壇静
彈琴樹底歌薰風
射虎行(并序)
逹魯將軍世為奈曼部主歸國朝拜隨穎萬戸平
金有功事載國史其出守信陽射虎之事尤偉曾
孫與權舉進士為祕書郎官與余雅善間言其事
因徵作歌
將軍部曲瀚海東三千鐵騎精且雄久知天命屬真主
奮身来建非常功世祖神謨涵宇宙坐使英雄皆入彀
十年轉戰淮蔡平帳下論功封太守信陽郭外山嵯峨
長林大谷青松多白額於菟踞當道城邊日落無人過
將軍聞之毛髮豎拔劒誓天期殺虎彎弓走馬出東門
傾城来看誇豪武猛虎磨牙當路嗥目光睒睒斑尾搖
據鞍一叱雙眥裂鳥飛木落風蕭蕭金弰琱弓鐵絲箭
滿月弦開正當面雕翎射沒錦毛摧厓石崩騰腥血濺
萬人歡笑聲震天剖開一鏃當心穿父老持杯馬前拜
祝公眉壽三千年將軍立功期不朽竒事相傳在人口
可憐李廣不封侯却喜將軍今有後承平公子祕書郎
文場百步曾穿楊咫尺風雲看豹變鳴珂曳履登朝堂
新隄謠(并序)
近歲河決白茅東北氾濫千餘里始建行都水監
于鄆城以專治之少監蒲從善築隄建祠病民可
念予聞而哀之乃為作歌(黃河決道時有清水先流至名曰漸水曹濮之)
(人見此水皆遷居高丘預避)
老人家住黃河邊黃茅縛屋三四椽有牛一具田一頃
藝麻種穀終殘年年来河流失故道墊溺村墟決城堡
人家墳墓無處尋千里放船行樹杪朝廷憂民恐為魚
詔蠲徭役除田租大臣雜議拜都水設宫開府臨青徐
分監来時當十月河冰塞川天雨雪調夫十萬築新隄
手足血流肌肉裂監官號令如雷風天寒日短難為功
南村家家賣兒女要與河伯營祠宫陌上逢人相向哭
漸水漫漫及曹濮流離凍餓何足論只恐新隄要重築
昨朝移家上高丘水来不到丘上頭但願皇天念赤子
河清海晏三千秋
劉舍人桃花馬歌
青絲駿馬桃花色翠鞍玉轡黃金勒奚奴牽出不敢騎
道上行人争愛惜往時曾遇李將軍汗流赤血氣如雲
朝刷黃河暮南粤沙場百戰成竒勲歸来無心伏槽櫪
頓轡長鳴思奮力東家白面繡衣郎千金買去遊南陌
昨朝校獵向城隅萬人争說天下無夜歸不怕霸陵尉
玉鞭醉打蒼頭奴畫燭銀屏歡徹曙一朝金盡賓朋去
可憐驕馬屬誰家斷韁猶繫階前樹君不見西家款段
三十年青芻滿櫪菽滿田老翁不識城下路騎看射獵
南山邊
羽林軍
羽林將軍年十五盤螭玉帶懸金虎黃鷹白犬朝出遊
翠管銀筝夜歌舞珠衣繡帽花滿身鳴騶斧鉞驚路人
東園擊毬誇意氣西街走馬揚飛塵湖南昨夜羽書急
詔趣將軍遠迎敵寳刀鏽澀金甲寒上馬彷徨苦無力
美人牽衣哭向天將軍執别淚如泉安得天河洗兵甲
坐令瀚海無塵煙君不見關西老將多戰謀數竒白髮
不封侯據鞍矍鑠尚可用誰憐射虎南山頭
賣鹽婦
賣鹽婦百結青裙走風雨雨花灑鹽鹽作鹵背負空筐
淚如縷三日破鐺無粟煑老姑飢寒更愁苦道傍行人
因問之拭淚吞聲為君語妾身家本住山東夫家名在
兵籍中荷戈﨑嶇戍吳越妾亦萬里来相從年来海上
風塵起樓船百萬秋濤裏良人賈勇身先死白骨誰知
填海水前年大兒征饒州饒州未復軍尚留去年小兒
攻高郵可憐血作淮河流中原封裝音信絶官倉不開
口糧缺空營木落煙火稀夜雨殘燈泣嗚咽東鄰西舍
夫不歸今年嫁作商人妻繡羅裁衣春日低落花飛絮
愁深閨妾心如水甘貧賤辛苦賣鹽終不怨得錢糴米
供老姑泉下無慚見夫面君不見繡衣使者浙河東采
詩正欲觀民風莫棄吾儂賣鹽婦歸朝先奏眀光宫
王沂
春愁曲
花房泣露珠滴紅繡屏金鴨香濛濛鸚鵡喚遲梳洗晩
遊絲撲蝶飛燕懶蕊粉染黃塗額好赤心莫擘庭前棗
虬鬚公子射麋歸坐覺雄心醉中老别起高樓連苑東
鸞絃鳳竹幾春風一自驊騮思故櫪門前芳草年年碧
送春詞
黃金臺下東西道紫燕矜誇銀勒好長溝漾晴晴不盡
碧草迷人人易老樓上迎春又送春邯鄲女兒嬌翠顰
一聲鶗鴂鳳城曙滿眼芳洲生白蘋柔桑繞舍麥如尾
錦雉將雛梅結子為問歸耕海上田何如但索長安米
李將軍行
隴西將軍年少時雕弓錦帶生光輝卷旂夜斫樓蘭帳
赤鞍晝截雙雕飛曾經百餘戰屢出九重圍橫行遼水
上殺敵榆關歸戍樓霧暗烽火滅沙場雪深救兵絶人
渴斧冰飲馬寒抱鞍歇漢月凍欲死北風利如切魚腸
寳刀斷燕尾蝥弧裂歸来藍田空白首鐵衣換飲新豐
酒酒酣射石沒金鏃夢裏鳴笳雜刁斗昔時偏裨皆奏
功侯印佩出甘泉宫客来問著塞垣事時時撚箭送飛
鴻西方太白光墮地中夜悲歌增意氣漢家定起李輕
車未用先誅霸陵尉
陳旅
車搖搖送方叔高之官
車搖搖薊門路高麗驕馬不受鞭方郎得官上車去薊
門南頭盧水流燕姬十五居酒樓彈筝唱歌折楊柳落
日車前勸郎酒南陌行人往復来幾人似郎得官回郎
車莫驅傷馬足車中本載連城玉車搖搖鄔子洲賣車
買船載旗鼓晴湖風輕聞櫂謳
趙期頤
折楊柳送方叔高
楊柳青青春水生借問行人行未行雕弓在弢馬騰櫪
家住湓江江上城柔條好拂江頭路千縷萬縷牽情緒
馬上郎君新得官阿誰解使留春住畱春住春欲歸江
南江北柳花飛柳花飛渡江水遮莫東風吹不起
方積
潭上花
幽潭太古色上有千樹華深根溉甘泉衆實結丹砂食
之可長生千秋顔若花縹緲潭上仙種此遺其家安期
日往来時乘紫雲車
田中爵
家爵不入山野鼠不戀屋爵来食我苗鼠来食我粟一
日食一斗十日食一斛斗斛日空虚鼠爵焉得足
七夕詞
織女女有夫牛郎郎有妻可惜不相守夜夜河東望河
西一歲纔一會會合一何稀吾聞河西有田郎可犂雲
中織錦女有機胡不一耕一織長相隨長相随無别離
吳山高題畫
吳山高吳水深吳水住宅在山隂吳僧更愛山頂好剔
掃白雲種瑤草吳山高何迢迢吳門日夜生春潮吳兒
作船住船裏日日吳門弄潮水
李泂
漢陽郎官湖歌
山翁薄暮醉酒歸杖藜迷却高陽池清風吹花綠陰倒
我笑謂是秋雲移還乘貫月查夜過郎官湖峥嶸星斗
入江漢蕩漾槎影如鯨魚九華之真人邀我倒玉壺麒
麟擘脯供行厨依稀仙樂在空際碧山四映寒蟾孤舉
酒酌寒蟾眀月下飲嫦娥俱霓裳拂雲錦萬荷露瀉瓊
瑤珠麾幢晻靄羅煙空乃有玉皇所授之玉童風前飄
飄曳廣帶對立十二秋夫容清香九曲銀河通真人綠
髮披天風錦袍玉雪照天地口說姓字安南公是公多
逸氣略與古昔賢豪同時能掃月色延我石室煙蘿中
又言昔同張謂所遊地長嘯一覆丹霞鍾風吹仙樂度
溪去我已醉卧香爐峰
舞姬脫鞵吟應制
吳蠶八繭鴛鴦綺繡擁彩鸞金鳳尾惜時夢斷曉妝慵
滿眼春嬌扶不起侍兒解帶羅韤鬆玉纖微露生春紅
翩翩白練半舒卷筍籜初抽弓㨾軟三尺春雲入手輕
一彎新月凌波淺象牀舞罷嬌無力鴈沙踏破參差迹
金蓮窄小不堪行自倚東風玉階立
裴公亭吟
朝遊鴻濛津暮出天壇東手把天符書笑逐黃眉翁翁
行宛若飛空龍倏爍萬里生星虹翻然為我一揮霍樓
觀盡入青冥中是中泉石秋玲瓏泉下禹穴滄溟通長
林月色散輕霧潭影下燭玻璃宫坐来況值青春暮一
日千蛾獻歌舞水殿風翻鳳髓香濃綠迢迢出廊廡宫
牆亦有裴公亭溪毛映水連錢青飲酣起舞岸巾嘯太
行落日春冥冥太行西来幾千里我自南来浙江水浙
江潮回不寄君只憶橫空紫煙起紫煙起空氤氲不煩
擊石呼將軍我行慷慨謝公去更欲長揖南溟君會稽
山上落花裏扶攜醉入千峯雲
劉致
秋雨吟
濕雲閃光飛不起八尺風漪夜如水仙姝不眠肌骨清
起馭夜涼吹玉笙曲中忽作孤鳳鳴天帝感泣秋雨零
旱龍暍死嗟莫及坐見扶桑落日濕前溪水高龍夜吟
不管西郊老農泣
淮南歌
甓社湖中出眀月斯須千山萬山白燭龍馳影不敢眠
淮土風煙黯無色鼪鼯起啼鰍鱔舞荷風驚濤戰南浦
湖天無光湖水立夜半行空洒飛雨東方搖搖天欲曙
畢逋啼老扶桑樹淮天悠悠澹空素老蚌潛輝寂無處
古采蓮曲
長安女兒淑且濃日日采蓮溪水中笑插荷花照溪水
韶容欲與花争紅溪中荷花深幾許溪上時時聞笑語
紅酣綠縟不見人應在荷花更深處歸時夜涼溪水清
扣舷踏歌蕩槳行荷葉蓋頭花㔩鬢溪上月眀潮已平
王瓉
白苧詞
天風吹雲雲亂飛海波漾日揚清輝雲飛度嶺日當戸
知是人間春早歸青樓珠箔深幾許樓中美人愁不語
情懷易感時易遷羞見溪頭柳如縷金刀翦就白苧衣
錦書裁就白苧詞碧天無際鴈聲遠此恨綿綿春得知
傅若金
楚漁父渡伍胥辭劒圖歌
江有阻兮路有歧時將迫兮来何遲子弗渡兮我心悲
旣渡子兮我何以劒為吁嗟行兮子毋我疑
歸来三曲送李建中
月皎皎兮河漢長黃鵠在天兮招我以翺翔天氣涼兮
夜未央援鳴琴兮託宫商商聲作兮風摵摵歸来兮天
路杳渺不可以終極
月皎皎兮夜既寒白露下兮衣裳單南風一去兮何時
還援鳴琴兮曲再彈曲再彈兮天地為秋歸来兮清虛
之上不可以久留
月皎皎兮寒風作猿啾啾兮怨鳴鶴常恐秋遂為冬兮
羣物以蕭索援鳴琴兮忽不樂忽不樂兮思吾土歸来
兮山中之人不可以無父
少年行
長衢若平川輕車馳流波上有都人子眀肌艷朝霞芳
塵揚遠風白日耀舞羅少年輕薄兒調笑相經過狎坐
酌美酒日暮酣且歌千金罄一笑豪右焉能加時俗誇
朱顔美女悦春華春華豈不好遲暮當如何
琵琶怨
美人揮哀絃上客歎蛾眉急響多悲思孰知心所之感
昔奉綢繆不言生别離誓將桃李顔結君長相思如何
雙棲翼中路忽乖暌不怨歡會難但恐恩愛虧含情冀
回顧中曲多苦辭君子苟不聽賤妾欲何為
猛虎行
長林瑟瑟多悲風猛獸引子戲林中白晝橫行動山谷
周遭十里無麋鹿路暗樵夫畏獨歸行人愁向山家宿
近山日日取牛羊更齧居民橫路傍民要耕田給倉庾
官家得知射殺汝
賦得秋夜長送方叔高二首
秋夜長長如歲長如歲尚可夜涼薄人不能寐羣鴈各
南翔一鳬尚北飛團團素明月流光照我衣當歌正激
烈慷慨送將歸丈夫成名微亦足焉能終夜悲刺促
秋月皎皎夜何長念君客遊思故鄉當壚美人惜年芳
長夜起舞歌清商歌清商送急管為君酌美酒請君勿
辭滿夜長迢迢漏未終離思比之何時斷離思長夜猶
短
渾沌石行(九江方叔高得武侯八陣磧中小石于其處白質而黃章狀若雞子字曰小渾)
(沌揭藝文為作渾沌公傳云)
渾沌以来不可數萬八千歲生盤古絪緼乃在卷石間
光怪潛通落星渚来從魚腹人盡訝坐念武侯心獨苦
八陣圖成泣鬼神三江石轉凋寒暑蒼波噴浸圓且堅
雞子結成生理全久當化鳥飛為怪大未成羊亦可仙
玉精隠月相照射金液流霞紛繞纏輕清已判中黃外
元氣猶涵太素前英雄事往唯存石天衡地軸今誰識
江上嘗疑霧雨寒坐中歘恐風雷黑摩挲直如見溟涬
位置豈肯同沙礫長路相將拂劒隨天陰勿使精靈得
白苧詞
白苧白白如霜美人玉手親自浣製作春衣宜短長春
衣成有時遠行歸無期願君著衣重愛惜風塵變白能
為黑
憶昔行送雅勒呼正卿參書南歸參書居閒京師
行中書調廣西選為静江同知北上其名中書
正奏授高郵時廣西寇盜而參書母老即移家
歸武昌待次遂作此奉送兼問訊江漢故人
憶昔文皇御天歷知君已是青冥客寳氣經年動斗牛
璇光徹夜通奎璧北来蹇剥人所歎况復貧病家多厄
忽聞除書雙及門老親白髮生顔色春郵近水足秔稻
桂林只今多盜賊待次且食武昌魚攜家不過湘南驛
王祥舊来驅别乘賈誼未久遭前席此時父老怨来遲
他日攀轅會沾臆騎驥那愁九州大鳳皇早恨三山隔
秋浮江漢雲木清夜過淮河月波白新詩屢成知自誦
遠道即見何由得黃鶴樓前遇故人因君為致長相憶
古杉行題陳兵曹所藏李遵道畫靈隠道中二
杉圖
靈隠道中古杉樹上與雲霧相轇轕李侯一見為寫真
霜雪蕭蕭起豪末此杉蒼茫幾百年鬼物扶持人所憐
貞心豈容螻蟻蝕老榦或有蛟龍纏山林萬里那得致
見者皆驚棟梁噐暗壁尋常度雨聲晴窗彷彿生秋氣
吾聞大厦衆力持此杉誰能久棄之君不見道邊不材
木擁腫百圍安所施
東溪行為除州萬戸楊俊卿作
東溪主者楊將軍少年領兵多樹勲心將富貴同流水
身以承平住白雲聞道雲深是溪處扶桑直對門前路
青山左抱日光迴寒瀑西連雨聲注將軍臨溪樂詩酒
沙鷗水鶴相親久蜾蠃經年綴鼓鼙蠨蛸盡日蒙刁斗
白團羽扇小綸巾閒攜碁局過比鄰舟中有客時尋戴
花底逢人非避秦人間何所無丘壑車馬憧憧走城郭
紅葉空藏秋渚幽綠蘿自傍春巖落近者征南兵未休
荒村窮谷多罹憂願移部曲隳殘寇却向溪邊娛碧流
秋夜曲
草木搖落鴈南飛文窗皎潔承月輝凄風入房露沾扉
紅顔含彩垂佩幃簪金鳴玉揚舞衣蘭釭對耀照君闈
遠行胡為未言歸
天師張太元祈雪歌
至元二年冬不雪天子夙夜憂黎民官庭擇日詔方士
臺觀通天求百神留侯之孫住龍虎世領祠官列圭組
鳬舄經時謁紫微鳳章半夜飛元武皇天愛民祈可必
臘雪依微應三日望拜還聞在竹宫受釐忽報臨宣室
天地杳默韜元功賜予紛紜恩數隆請和六氣輔元化
常使九州歌歲豐
禾簇簇題鄒福所藏勤耕圖
禾簇簇禾簇簇去年缺雨今年足人家耕種少得閒一
春強半田中宿塘上水生禾欲齊春禽愛近落花啼出
入無人看門戸野庭一任人来去有時耕罷亦長吟歸
来不記入村深書編從挂牛角上詩卷閑留桑樹陰田
家小心畏法令常願秋租得餘剩鄰翁昨日到城還聞
說官今有新政民間禁馬不禁牛有牛耕田君莫愁
遠將歸
遠將歸恨歸晩通州河頭有船僱行人將歸不言遠人
家生子少離鄉一生長在父母傍自憐出入無年月北
走京師南走越他人富貴輕貧賤一日金多棄鄉縣小
官禄薄何足為得及父母康強時說著還家客心喜此
身雖貧亦不耻
雙劒圖歌
莫邪干將古神劒得水化作雙龍翔斗間寳氣入江滅
波裏金鱗翻日光道人筆鋒如劒利亦能化龍致神異
黑風屭屭濤欲立白日陰隂雨將至忽然逢之不敢窺
爪甲雲氣常淋漓便愁中夜雷霆怒兩龍乘雲盡飛去
戲效子夜歌體二首
種荷深水中日夜期成藕蓮子逐浮萍風波漂蕩久
織錦望成疋終朝不盈尺誰知方寸間千絲萬絲積
古楊花怨
楊花白如雪無事學高飛莫作浮萍草漂零不肯歸
櫂歌五首
河中日日水悠悠誰道人心似水流河水灣迴有時合
人心屈曲幾時休
待船日日恨船遲船頭水聲無斷時昨夜天清好新月
誰家學得畫蛾眉
攀柳莫攀當路柳繫船須繫上風船當路人行無好樹
上風浪小得安眠
去年船裏逢端午今年船裏又端陽九節菖蒲本仙藥
如何曲曲似愁腸
寧向泥中棄蓮子莫向水上種桃花蓮子出泥終有耦
桃花隨水不還家
用謝元暉入朝曲分韻送馬中丞赴南臺得收
字就用其體
金陵鬱迢遞行旆曖悠悠蘭臺清露集松庭積靄收白
鷺迴修渚朱鳳矯崇丘離離曳青綬曄曄振彤騶遠甸
芳風散神都旭景浮臨軒結沖想還車寧久留
黃清老
古樂府三首
君好錦繡段妾好明月珠錦繡可為服服美令人愚不
如珠夜光可以照讀書
君好春芍藥妾好夏池蓮芍藥多豔色春風迷少年不
如蓮有實可以壽君筵
緜緜江上草鬱鬱庭中柯人生不相知有如東逝波食
杏猶苦酸食梅當若何衣褐猶苦寒衣葛寒更多豈無
千載友肯聽漁樵歌
古意懷仲章貢侍御二首
娉婷二八女絶色妙難畫新妝薄鉛華照影脩竹下盛
年事夫壻錦玉耀精舍雖非伯鸞妻惓然惜春夜琴餘
月當軒默默倚風榭寄語東家兒紅顔莫輕嫁
梧桐生高岡雲氣涵空清南枝挂孤月上有蒼鸞鳴大
匠揮玉斧渾然合天成置之白玉堂被之弦歌聲一彈
松風来再鼓溪月眀子期人已往青山為誰情
于欽
巢湖中廟迎神歌
廣開兮龍宫御仙姥兮下雞籠神靈雨兮先以風雲溶
溶兮漸来東揚朱幢兮建翠旗驂青虬兮從文螭鏘鸞
音兮以下若有人兮開羅帷羅帷淡兮春風儼仙靈兮
在其中集千艘兮鳴鼓疏節歌兮緩舞奠桂酒兮藉蘭
肴折芳馨兮遺遠渚神忻忻兮既安留澤斯民兮受其
嘏
送神歌
駕兩龍兮倚衡捲珠簾兮暮雲平西江兮極浦數峯兮
青青青青兮未極君不少留兮起予太息吹參差兮水
湄送仙姥兮西歸蛾眉颯兮秋霜淡白雲兮莫知所之
自今兮世世俾来者兮願無違
陳德永
鴈蕩吟送秦文學還吳
鴈之蕩兮乃在甌越之野瀛海之堧有萬菡萏鑱青天
東南形勝此其最我嘗著屐周覽于其間厥初宰物孕
雄怪元氣混沌何由穿巨靈運斤鑿鬼竅列缺吐火施
神鞭遂令後爾萬萬古見此錯愕難為言上疑日車解
轡傾側過下恐地軸撓動相鈎牽昨夢尋君拂煙去有
擁芝蓋導我前崩崕旁豁瞰空洞迴谿不定行蜿蜒狂
雷砰訇起何處白龍噴薄飛層巔熊蹲豹擲若怒若啼
霞眀霞湧倏閃倏開重重掩掩變化不可以極兮我方
矯首睨立乎雲梯南望海水不滿杯灣環下繞山足来
仰攀玉女駕笑踏飛鸞低羣仙集倒影雜佩中徘徊聳
身直上浩無際海月正挂吹簫臺於焉得深悟扶桑警
天雞蘧蘧驚覺在枕席但聞落葉如雨風凄凄君来謝
我欲西邁惜此不及窮扶攜我知君身有靈氣世上塵
土何能迷推仁擇物本我事成功歛退真竒哉碧桃花
發俟君到勿使引領雙眉摧
胡杕
元旦詞
昨日去矣今日来時節無乃苦相催去者亦何速来者
亦何促晨風東北来吹我堂前燭昨日何舊今日何新
我將舊酒酹彼新人
美人歎
高樓美人一點雪翠袖舞若青天月樓上酒杯乾樓頭
杏花折綠帶鴛鴦雙繡結迎郎未幾送郎别明日新腔
為誰發
高句麗
東人之領如蝤蠐落日唱曲過大堤一曲一傾天下耳
四海齊和高句麗玉轡雕鞍大宛馬醉歸繫在垂楊下
深院薔薇春正濃華燈正照黃金斝
楊鑄
眀鏡詞
亭亭青銅鏡似月雲端缺無復照花顔輝光暗消歇憂
来不欲近坐恐生白髮
御選元詩卷六
