欽定四庫全書
御選明詩卷一百十六
七言絶句十六
羅素月
梅花村
麻姑仙窟鮑姑山鳳子翻飛遠嶠還玉女峰頭人冷笑
杜蘭香去嫁人間
賽濤
憶家園一絶
日望南雲淚濕衣家園夢想見依稀短牆曲巷池邊屋
羅漢松青對紫薇
朱斗兒
送人
揚子江邊送玉郎柳絲牽挽柳條長柳絲挽得行人住
多向江頭種兩行
趙麗華
席上賦别
妾舟西發君舟東頃刻天生兩處風此去雲山天際渺
寸心千里附冥鴻
朔朝霞
送人
秋風江上送君舟落葉江楓總别愁解纜不知人去遠
凭闌猶倚夕陽樓
周青霞
病中别禹錫於藤谿
寒林落日倚枯藤波灑清溪紅欲冰此際與君為别去
好尋松栢到西陵
王儒卿
寄吳郎
舊事巫山一夢中佳期回首竟成空郎心亦是浮萍草
莫怪楊花易逐風
趙彩姬
憶故居
柳絮春泥玉壘封珠簾深鎖暮煙濃分明記得雙棲處
夢繞青樓十二重
續首句成韻二首
桃源人去絳幃寒強折花枝帶笑看月上梅梢空有影
風吹柳絮不成團
桃源人去絳幃寒萬樹桃花春未殘洞口有雲留白鶴
人間無路見青鸞
寄陳八玉英時留姑蘇
何處簫聲獨上樓傷心桃葉水空流一從南國春銷後
誰復佳人字莫愁
暮春江上送别
一片潮聲下石頭江亭送客使人愁可憐垂柳絲千尺
不為春江綰去舟
送張幼于還吳門
花前雙淚濕衣裾把酒江亭落日餘此去吳江霜月滿
逢人好寄洞庭書
送沈嘉則遊廣陵
秋風吹送木蘭舟處處青山待隐侯莫向靑山歌玉樹
揚州花月使人愁
馬守真
奉和諸社長小園看牡丹枉贈之作
露滋繡萼弄輕寒把酒同君帶笑看憶昔漢宫人去遠
阿誰今倚玉闌干
春風簾幕賽花神别後相思入夢頻樓閣新成花欲語
夢中誰是盡眉人
朱無瑕
閨夢
清霜飛急漏聲遲遥夜孤幃憶别離幽夢欲成明月去
却憑何處炤相思
春閨怨
學語新鶯驚夢起紅妝滿樹催桃李年華不管是風清
十二闌干春獨倚
崔重文
别黃玄龍絶句
九月江南似小春偷春花鳥殢歸人妝樓直對長干道
愁見行車起暮塵
楓落鴉翻秋水明長橋衰柳古今情從來歌板銀甖地
多為傷離不忍行
華裾賦别酒初醺水調吳歌夜入雲此曲由來能解恨
一時悽切半緣君
郝文珠
送張隆父還閩
一曲春風酒一巵渡頭楊柳不開眉從今海路三千里
有夢為雲到也遲
鄭如英
閨怨
曲曲迴廊十二闌風飄羅袂怯春寒桃花帶雨如含淚
只恐多情不忍看
春日寄懷二首
沈沈無語意如癡春到窗前竟不知忽見寒梅香欲褪
一枝猶憶寄相思
月落西軒夜色闌孤衾不耐五更寒君情莫作花梢露
纔對朝曦濕便乾
景翩翩
晏起
晏起茶香解宿醺闌干花氣午氤氲侍兒指點湘簾外
若箇春山多白雲
紫蘭
碧玉參差簇紫英當年剩有國香名風前漫結幽人佩
澧浦春深寄未成
夜坐
柳底繁隂月易藏無端寒露泣寒螿殘秋莫坐空堂夜
二十五聲點點長
舟發沙溪
青溪九曲白雲鄉溪上行舟欸乃長誰把金丸打野鴨
偏驚幾處睡鴛鴦
送張孝廉
柳絲細織曉煙靑惻惻春寒長短亭馬度山腰蹄尚嬾
濕雲如夢未全醒
泰寧病中
春日顰眉長閉門東風吹雨倍銷魂不知野外垂絲柳
青入南頭第幾村
馬如玉
蹴踘
腰肢嬝嬝力微微滚滚紅塵拂羽衣掩月鬢邊星獨墜
石榴裠底鳳雙飛
茅山道中送邢使君之西湖
郎趁仙槎趁晚風妾乘油壁入雲中尋常一樣天邊月
臨水登山望不同
薛素素
雨夜
江城漏轉夜迢迢坐向芳尊歎寂寥挑盡銀燈愁不盡
滿庭疎雨濕芭蕉
畫蘭竹題贈蘇時欽
翠竹幽蘭入畫雙清芬勁節伴閒窗知君已得峩眉秀
我亦前身在錦江
沙宛在
閨情
白燕雙雙入幕頻梨花香遍雪為茵夜來縱有游仙夢
不作烏衣國裏人
朝來報道牡丹開拚取紅紗護錦堆癡蝶貪香尋不得
遶兒衣袂百千回
楊玉香
荅林景清
銷盡爐香獨掩門琵琶聲斷月黃昏愁心正恐花相笑
不敢花前拭淚㾗
周文
二十初度
作惡春風二十年愁眉常到鏡臺前去年楊柳為誰折
今歲梅花黯自憐
梁小玉
落花
翠鈿無數碎寒灰冉冉尋芳細數來同病相憐無限淚
紅㾗墮落錦千堆
珠
宛轉誰通九曲珠最憐探海夜光枯須知顆顆鮫人淚
能向龍頷取得無
琥珀枕
仙苓千載赤脂殷雕琢移來湘簟間從此不須沾小草
長陪清夢白雲閒
篆章
揮灑霞箋寄隴頭雙鈐題處紫雲浮兒家曾掌司花印
總領層城十二樓
釀酒
麴部尚書譜不留椒花細雨冽香流釀王家法應如是
新拜雲谿女醉侯
呼文如
送生後還李樓
莫問天台落日愁桃花片片水悠悠寒窗一閉秦簫月
惹得人呼燕子樓
得生詩寄怨
人間自是語便便不是春風不肯憐為寄一聲何滿子
相思今日盡君前
題亭中安石榴呈生
安石孤根託謝庭合歡枝上日青青懸知雨露深如許
結子明朝似小星
至武昌寄生
孤舟别後兩相望霜露淒淒落葉黃黃鵠磯頭天萬里
知君何日渡瀟湘
别後
别後江頭夜雨凉可憐憔悴謝紅糚腹中不有郎行路
那得車輪日轉腸
王微
憶江南
寒沙日午霧猶含蕭瑟風光三月二撲地柳花新燕子
不由人不憶江南
湖上早起
中流何處聽雞鳴只看船窗煙霧生剛到五更翻睡去
急披衣起已天明
擬燕子樓四時閨意(錄二首)
淡煙如夢罨重帷樓外晴絲與淚吹判得鶯花笑憔悴
不能輕薄學楊枝
何須鶯語唤春回濃綠眉㾗展不開多謝伴愁梁上燕
只將孤影入樓來
庚申秋夜予臥病孤山閒讀虎關女郎秋夢詩
悵然神往不能假寐漫賦一絶併紀幽懷予已
作木石人尚不能無情後之覽者當如何也
孤枕寒生好夢頻幾番疑見忽疑真情知好夢都無用
猶願為君夢裏人
秋夜集石湖分得妝字
雲罨湖山遠樹蒼鵁鶄飛破藕塘香月明處處添秋色
一束芙容正洗妝
昌化道中
照返煙溪樹影斜千山含翠暮雲遮年來已自多愁緒
古道無人更落花
園居
桃嫣李笑滿園春何事無聊似病身獨坐水邊殘照落
定風幡下候花神
秋夜二絶句
凄切秋聲蟲絡絲入簾殘月似蛾眉愁心不逐閒雲散
長比寒溝月照時
何處鳴蜩不可憐霜閨搖落夜無眠題殘紈扇光疑月
多少人間不共圓
蔡彬
贈别
傷情不奈出宜春遥見離亭倍愴神昨夜樓頭好明月
今宵分照遠行人
郝婉然
鳳凰臺
雨過荒臺春草長浮雲暗處是斜陽杏花零落知多少
黃蝶翻飛野菜香
李貞儷
月夜有懷
不見風前舊令君滿庭霜月白於雲仙居只隔清谿曲
此夜鐘聲應共聞
茹瓊
元夕
湖南湖北雪初消畫鼓春幡總寂寥不是鄰家燈火近
那知今夕又元宵
楊宛
春日有感
翠館紅樓白石橋高花低柳自飄颻畫闌幾處無人到
多少春光暗裏銷
次止生七夕見懷韻
遥遥望斷白蘋洲惟見銀河一𣲖流那得閒情還乞巧
夢魂尋遍木蘭舟
聞雁
萬里翩翩度碧虛月明送影意何如也知一向郎邊過
自是多情少寄書
即事二首寄修微
東風堪賞猶堪恨綻盡花來送盡花可惜一庭深淺色
隨風今去落誰家
東風同護曲闌中一樣花枝别樣紅縱是不容春綰住
莫教狼籍宋家東
舟泊黃河與止生舟隔兩岸口占寄示
浪打鴛鴦兩岸飛兩心相望共依依何如溪上眠沙穩
相逐相呼趁月歸
行徹
秋日懷母
不見慈闈秋信來籬邊黃菊帶霜開為憐消息無人寄
一日峰頭望幾回
高百戶
閩歸簡吳巨手
半牀書卷剩山河如此歸來可奈何便欲與君同一醉
梅花不比舊時多
荆先生
白團扇撲蠅為血所漬因繪為紅葉
新霜楓葉醉殷紅記得題詩出後宫繞遍御溝尋不見
被風吹入月輪中
陳墅里人
春日偶題
細細冥冥濕燕泥楝花香煖鵓鴣啼籬邊筍迸無多日
恰與茅簷一丈齊
玉堂逐客
題西禪寺詩
隔江人唱浪淘沙月上梧桐影未斜客到潯陽談往事
青衫無淚濕琵琶
洞庭老人
歌
八十滄浪一老翁蘆花江上水連空世間多少乘除事
良夜月明收釣筒
耳園公
君山
山色湖光日漸曛誰將玉珮弔湘君天風一夜連湖起
吹落蒼梧萬里雲
盤江逋客
題分水關
一道泉分兩道泉層層松栢翠參天鷓鴣聲裏山無數
合向誰家草閣眠
碧岡道人
堯渡
秋水初平露石磯堯城渡口柳依依無端隔岸漁歌起
白鳥一雙撲鹿飛
鍾山野老
風香閣
風香高閣倚層厓一老扶笻下蘚階獵火夜來驚鹿過
松根拾得舊銀牌
電白老兵
題城樓
畫角吹來歲月深譙樓無古亦無今不如歸我龍山去
萬竹青青何處尋
無名氏
芭蕉仕女(見高播梓選)
獨立徘徊意若何羊車聲已過鑾坡黃金屋裏春風面
不及芭蕉雨露多
題宣和畫石榴
金風吹綻綘紗囊零落宣和御墨香猶喜樹頭霜露少
南枝有子殿秋光
書石溪亭(見資江石刻)
桃花依舊放山青曲几焚香對畫屏記得當年春雨後
燕泥時汚石溪亭
石空山寺題詩
叠嶂玲瓏竦石空誰開闌若碧雲中僧閒夜夜燃燈坐
遥見青山一滴紅
武磯山詩(見黃山志)
寂寞武磯山上樹蕭條邏阜水中天垂楊不管人間事
猶自青青兩岸邊
跨鶴歸來不計年洞中流水綠依然紫簫吹徹無人見
萬里西風月滿天
白河漁舟(見漷縣志)
溶溶漾漾白河流點點輕鷗上水浮遥望孤燈明滅處
葦花斷岸一漁舟
南浦(見浦城志)
南浦春流漲綠波溶溶漾漾浴鷗多銷魂尚記江淹賦
碧草青苔送别何
題陳山壁(見不出戶庭錄)
啟窗日日對青山山色青青不改顔我問青山何日老
青山問我幾時閒
瑶華洞仙女
絶句
天葩小院敞銀屏鵲散天河逗客星欲識别來幽意苦
晚峰長想黛眉青
徐仙
偶作
静裏乾坤不計春非非是是任紛紛醒原醉白今何在
雲外青山山外雲
霍山巖壁仙
絶句
八表煙霞總一家藍橋到此作生涯人間富貴塵如海
虛度春風三月花
桃花仕女
詩八首(錄五首)
梳成鬆髻出簾遲折得桃花三兩枝欲插上頭還住手
徧從人問可相宜
家住東吳白石磯門前流水浣羅衣朝來繋著木蘭棹
閒看鴛鴦作對飛
潯陽南上不通潮却筭遊程歲日遥明月斷魂清靄靄
玉人何處教吹簫
西湖荷葉綠盈盈露重風多蕩漾輕倒折荷枝綠不斷
露珠易散似郎情
芙容肌肉綠雲鬟幾許幽情欲語難聞說春來倍惆悵
莫教長袖倚闌干
吳師禹
船上歌詩二首
郎提密網截江圍妾抱長竿守釣磯滿載鯿魚都換酒
輕煙細雨又空歸
蓼香月白醒時稀潮去潮來自不知除却醉眠無一事
東西南北任風吹
箋上題詩
世路無媒君莫悲開闌看取牡丹枝姚黃魏紫俱零落
能得春風有幾時
貞元道人
絶句
勾漏山頭古洞天金堂玉室地相連門前千尺長松樹
親手栽來不記年
董槐
絶句
原南原北綠如煙萬囀千聲鳥可憐擷得榆錢盈兩袖
春風寒食自年年
蕭貞玉
懷春詩
沈印香花四寸羅銀尖彈鳳麗情多可憐十度傳觴手
未向紅窗寫翠娥
嘉興卟仙
紅梅
玉骨冰肌孰與儔點些顔色在枝頭牧童睡起朦朧眼
錯認桃林誤放牛
鄭夢周
舟中
湖水澄澄一鏡明舟中宿客不勝情悄然夜半微風起
十里菰蒲作雨聲
李崇仁
僧舍
山北山南細路分松花含雨落紛紛道人汲井歸茅舍
一帶青煙染白雲
權遇
竹長寺
衙罷乘閒出郭西殘僧古寺路高低祭星壇畔春風早
紅杏半開山鳥啼
趙云仡
即事
荆門日午唤人開步出林亭石滿苔昨夜山中風雨惡
一溪流水泛花來
鄭道傳
重九
故園歸路渺無窮水遶山圍弟幾重望欲遠時愁更遠
登高莫上最高峰
曹庶
五靈廟
村南村北雨淒淒五廟靈宫楊柳低十里江山和睡過
竹林深處午雞啼
鄭希良
塞上
客窗偏惜歲華殘蘆荻蕭蕭雪滿灘塞外風高鷹翮健
陣前雲起角聲寒
白元恒
秋夜
草堂清夜雨初收小雨寒螢濕不流獨臥牀頭思往事
砌蟲啼破一簾秋
金訴
對馬島舟中夜作
獨泛孤篷臥未安西風一夕晚潮寒海天秋色尋無處
却向潘郎鬢上看
南孝温
西江寒食
天隂籬外夕寒生寒食東明野水明無限滿船商客語
柳花時節故鄉情
徐居正
即事
小沼如盤水淺清菰蒲新發荻芽生連筒引却前溪水
養得芭蕉聽雨聲
春日
金入垂楊玉謝梅小池新水碧于苔春愁春興誰深淺
燕子不來花未開
申從濩
傷春
茶甌飲罷睡初輕隔屋聞吹紫玉笙燕子不來鶯又去
滿庭紅雨落無聲
許琮
安興道中次王黃門韻
韶光如酒著人迷漫把霜毫取次題山北山南春雨歇
隔林紅日鵓鴣啼
登鳳山樓次韻
獨倚雕闌帽影斜客中衰鬢已非鴉不禁杜宇聲聲苦
啼盡東風第一花
松林晚照次韻
一村桑柘夕陽微芳草叢生柳絮飛已過蘭亭修禊後
風寒猶未著春衣
所串館道中即事次韻二首
數株官柳野橋旁飛絮紛紛撲馬香江雨欲來龍氣黑
水風吹作十分涼
家在江南水竹村鳥啼花落掩柴門年年奔走東西路
坐席何由得暫温
盧公弼
鳳山樓次董内翰韻
畫樓登眺帽簷斜苔壁詩成字點鴉幽興未闌天欲暮
一簾疎雨落桐花
初見杜鵑花次雲岡修撰韻
際曉紅蒸海上霞石崖沙岸任欹斜杜鵑也報春消息
先放東風一樹花
鄭士龍
長虹
垂虹屈曲跨清波藻荇香中笑語過恰似松江三百尺
檥船聞唱采菱歌
金安國
開城太平館次韻
温鞵陵廢井空青種穄田荒但記名舊跡不隨時代滅
停驂落日一傷情
申光漢
寄稷山宰閔君
招尋相對縣西陵白日玲瓏看納冰被酒夜歸渾似夢
小村時點績麻燈
書事
歸思無端夢自迷先生今老小村西杏花繞屋繁如雪
春雨霏霏山鳥啼
李好閔
郊院别席
西郊菡萏綠盈池折得芳華贈别離此去金臺情不斷
寸心真似藕中絲
許筠
晚詠
重簾隐映日西斜小院回廊曲曲遮疑是趙昌新畫就
竹間雙鶴坐秋花
柬吳子魚先生
野館荒凉門半開入簾殘月影徘徊露蟲偏向秋林織
今夜故人來不來
金尚憲
早春
水際城邊野鳥飛漸聞宫漏晝間稀東風日日蘼蕪綠
塞北江南總憶歸
初至登州
南商北客簇沙頭畫鷁青簾幾處舟齊唱竹枝聯袂過
滿城明月似揚州
崔澱
春日
楊柳依依江水生杏花如雪落無聲青霞卷盡畫樓出
中有玉人吹玉笙
贈人
碧溪哀玉響楓林山水孤懷恣遠尋仙子不來秋已暮
古樓斜日獨登臨
林億齡
送友還山
塵土無憂染素衣蕭條石徑接柴扉飄然又作抽簪計
夢逐白鷗江上飛
趙昱
贈鑑湖主人
十年長掩故山扉塵土東華幾染衣想得鑑湖春夜月
子規應喚不如歸
李孝則
烏嶺
秋風黃葉落紛紛主屹山高半没雲二十四橋嗚咽水
一年三度客中聞
柳永吉
福泉寺
落葉鳴廊夜雨懸佛燈明滅客無眠仙山一到傷春暮
烏帽欺人二十年
李嶸
題僧軸
流雲山口草萋萋夜逐香煙到水西醉後高歌荅明月
江花落盡子規啼
金宗直
聖母祠禱雨
前峰已失後峰青屛翳撩人不解晴誰盡遨頭一蓑笠
滿村風雨看苖生
荅晉山相公
村南村北祝豚蹄榆柳隂隂鳥雀啼身遇太平生事足
日斜扶醉斷橋西
送李節度赴鎮
鰲背樓臺一俯憑海波萬里碧千澄太平未試龍韜策
射雉還過竹院僧
朴文昌
題郭山雲興館畫屏
萬頃滄波欲暮天將魚換酒柳橋邊客來問我興亡事
笑指蘆花月一船
李達
病中對雨
花時人病閉門深強折花枝對酒吟怊悵流光夢中過
賞春無復少年心
李植
泊漢江
春風急水下輕艭朝發驪陽暮漢江篙子熟眠雙櫓静
青山無數過船窗
鄭之升
留别
細草閒花水上亭綠楊如畫掩春城無人為唱陽關曲
惟有青山送我行
姜渾
贈妓
雲鬟梳罷倚高樓鐡笛横吹玉指柔萬里關山一輪月
數行清淚落伊州
金淨
旅懷
江南殘夢晝厭厭愁逐年華日日添鶯燕不來春又去
落花微雨下重簾
鄭知常
醉後
桃花紅雨鳥喃喃繞屋青山間翠嵐一頂烏紗慵不整
醉眠花塢夢江南
李仁老
題杏花鸜鵒圖
欲雨未雨春隂垂杏花一枝復兩枝問誰領得春消息
惟有鸜之與鵒之
崔孤竹
仙桂曲題月娥帖和蓀合韻
碧落迢迢鸞路長天風吹送桂花香玉簫歸去瑶壇上
羅襪寒深一寸霜
李秀才
呈吳子魚先生
凌晨走馬入孤城籬落無人杏子成布榖不知王事急
隔林終日勸春耕
藍秀才
席上賦呈吳子魚先生
平壤城北路偏賖滿目煙波日又斜且向尊前惜歡笑
馬頭開遍海棠花
無名氏
宫詞
平朝日出殿門開鳳扇雙行引上來遥聽太儀宣詔語
罷朝新幸望春臺
宫牆處處落花飛侍女燒香對夕暉過盡春風人不見
院門金鎖綠生衣
中官清曉覓才人合奏笙歌滿殿春别詔梨園吹玉篴
御袍新賜錦麒麟
江陵東軒
水滿南塘生白煙小桃花發竹林邊自憐病客無閒緒
一度傷春似去年
嘉山道中
嘉陵北望接龜城歴數來途更遠行試向長林望津渡
濕雲沈野不分明
送尹佐郎暉之上京
九月遼陽塞草腓朔風霜氣滿征衣行人欲近燕山宿
雁乳平蕪曉不飛
婷
古寺尋花
春深古寺燕飛飛深院重門客到稀我正尋花花盡落
尋花還為惜花歸
趙瑗妾李氏
漫興贈郎
柳色江頭五馬嘶半醒半醉下樓時春紅欲瘦臨妝鏡
試寫纖纖却月眉
登樓
紅欄六曲壓銀河瑞霧霏霏濕翠羅明月不知滄海暮
九疑山下白雲多
自適
虛簷殘溜雨纖纖枕簟輕寒曉漸添花落後庭春睡美
呢喃燕子要開簾
秋思
翡翠簾疎不蔽風新凉初透碧紗櫳㳙㳙玉露團團月
說盡秋情草下蟲
秋恨
綘紗遥隔夜燈紅夢覺羅衾一半空霜冷玉籠鸚鵡語
滿階梧葉落西風
寶泉灘即事
桃花高浪幾尺許銀石没項不知處兩兩鸕鷀失舊磯
銜魚飛入菰蒲去
德介氏
送行
琵琶聲裏寄離情怨入東風曲不成一夜高臺香夢冷
越羅裙上淚㾗明
阮澤民
送湛内翰還朝
目送星軺萬里旋那堪惜别思淒然交關此日分岐後
南北春風共一天
占城使臣
進貢初發占城
行盡河橋柳色邊片帆高掛遠朝天未行先識歸心早
應是燕山有杜鵑
江樓留别
青嶂俯樓樓俯渡遠人送客此經過西風揚子江邊柳
落葉不如離思多
答里麻
西湖
一株楊柳一株花原是唐朝賣酒家惟有吾邦風土異
春深無處不桑麻
日本貢使
詠柳
湧金門外柳如金二日不來成綠隂折取一枝城裏去
教人知道是春深
金俊
和宋學士贈詩
一回錯買離鄉舶抹過鯨波萬里間震旦扶桑無異土
參方飽看浙西山
日本僧左省
呈沈潤卿
二月天和乍雪晴見君似見祝先生醉中不覺虛簷滴
吟作燈前細雨聲
天祥
暮春病懷
落花滿地雨絲絲九十春光又别離行樂春深猶有恨
那堪多病過花時
機先
聞笛
夜聲吹笛是誰家獨倚高樓月欲斜塞上春情無頼甚
那堪又聽落梅花
雪夜偶成
定起閒吟獨倚闌朔風吹面雪漫漫脩心不到梅花地
耐得山中一夜寒
御選明詩卷一百十六
