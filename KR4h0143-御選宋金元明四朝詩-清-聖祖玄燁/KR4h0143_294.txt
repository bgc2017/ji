欽定四庫全書
御選金詩卷四
五言古詩二
酈權
木犀
菊小未堪摘荒池悴芙蕖窮秋不慰眼幽獨將焉如殷
勤蕊宫子種桂庭之除乘閒弄餘花散落荒山隅從兹
雲月裔飄泊生江湖娟娟耐凍枝便與羣芳殊琉璃剪
芳葆蛾黃拂仙裾唾袖花點碧潄金粟生膚好風一披
拂九里香縈紆蘭蕙不敢友荃蓀正僮奴妄意此尤物
化工異吹嘘不然九天香安得獨付渠託物寄深藴古
今一三閭收覽名草木自比君子徒惟兹不挂口無乃
聖不居抑夫古簡編斷缺秦火餘君看齊魯臣史筆逸
其書惜哉不可曉臨風為嗟吁尤憐元祐前不及附歐
蘇末路益可惜例進宣和初仙根豈易致百死不一甦
昔遊汴離宫識此傾城姝摩挲三品石尚想狎客娛却
後十五年微霜半黏鬚一株再經眼相對憐羈孤不知
苦何事玉骨乃爾癯故人憐我老尺書遠招呼要趁秋
香濃共此碧玉壺遥知嬋娟客與我一笑俱
竹林寺矮松
蒼煙靄山曲回溪抱修筠中藏古佛宫荒僻無四鄰靈
松插殿脚偃蹇今幾春何年霹靂雨抉石搜潛鱗謫重
飛舉難墮此蜿蜒身聮拳縮爪股氣屈不得伸卧枝重
無力支撑藉樵薪無風自悲吟失水固不神安知才不
才禍福了已分南山聳千嶂直榦排風雲正以中繩墨
中道遭斧斤豈知無用資千歲保其真何必求先容養
此老囷輪我亦愛竒節歲晏守賤貧他時來汝伴露頂
挂葛巾
自鶴壁遊善應洹山
清晨發鶴山瘦馬陵峻嶺春風吹雪谷朝露濕雲影羊
腸抱傾崖絶壑如下井硤關山却立老眼入絶境人家
跨清溪桑柘鬱數頃西行復幾里巖谷棲短景窮溪水
源清溜溜如細綆下流泉滿山勢合久方騁灘光落鏡
明嵐氣霏雨冷何年鑿青壁兩佛入禪定殘僧久零落
遺墖寄煙暝荒涼布金地雜遝樵牧徑同遊成六逸轟
飲助高興留連更坐卧談笑發嘲咏感物復歎嗟醉語
忽逕庭青山不愛寶歲歲出礬礦公場沸千夫利井供
百鼎誰開爭奪源敗此丘壑勝頗思呼有力擲入萬里
迥天神定笑我癡絶謾生癭長懷古畸人飛夢遶箕潁
楊雲翼
李平甫為裕之畫繫舟山圖閒閒公有詩某亦
繼作
名利走朝市山居良獨難况復山中人讀書不求官東
巖有佳致書室方丈寬彼美元夫子學道如觀瀾孔孟
澤有餘曾顔膏未殘向來種德深直與山根蟠之子起
其門孤鳳鶱羽翰計偕聊爾爾平步青雲端朅來遊京
師士子拭目觀禮部天下士文盟今歐韓一見折行輩
殆如平生歡舞雩詠春風期著曾點冠五言造平淡許
上蘇州壇我嘗讀子詩一倡而三歎世人非無才多為
才所謾高者足詆訶下者或辛酸吾子忠厚姿不受薄
俗漫晴雲意自高淵水聲無湍他日傳吾道正要才行
完會使兹山名與子俱不刊
龐鑄
漉酒圖
我愛陶淵明愛酒不愛官彈琴但寓意把酒聊開顔自
得酒中趣豈問頭上冠誰作漉酒圖清風起毫端露電
出形似神情想高閒大似揮絃時目送飛鴻難袖中有
東籬開卷見南山嗟予困塵土青髩時一斑折腰尚未
免敢謂善閉關望望孤雲翔羨羨飛鳥還歸田未有日
掩卷空長歎
張建
擬古十首
飛雲何冉冉高與日月齊中有兩仙人盛服持玉圭我
欲從之遊天險不可躋邈焉望不及短日西山西
客從岳頂來貽我松粉黃為言服之久身輕欲飛翔我
嘗淡無味我嗅寂無香還君三歎息世好方膏粱
枯桑依頽垣摧折生理微剝我枝間葉備君身上衣葉
盡誰復顧棲鳥來亦稀君看牡丹叢日日笙歌圍
青青河濱柳柯葉柔且妍一從智巧萌戕賊為桮棬器
成豈不佳天質失自然争如河堤上濯濯披春煙
石泉何清泠中有九節蒲蒲性本孤潔不受滓穢汙一
移入城市生意寄泥淤翠葉日焦卷不霜而自枯寄言
守静者勿涉奔競途
庭前蘭蕙窠三年種不成門外旱蒺藜一旦還自生苐
恐傷我足鋤去根與萌如何一雨後走蔓復縱横
有客曳長裾袖刺謁高閎低頭拜閽者始得通姓名主
人果厚眷開宴海陸并顧必承彼顔語必順彼情不如
茅簷下飽我藜藿羹
菶菶嶧山桐一樹十二枝枝分十二律所指各不移胡
為師襄子獨謂東南奇一律不可闕一枝不可遺誰能
以此意說似典樂夔
美人何熒熒顔若苕之英絶世而獨立一顧傾人城三
星正當戶俟我亦在庭之子無良媒不敢犯露行
丘中有一士顔貌清且癯緼袍僅蔽體蔬飯不滿盂時
出蓬蓽門鼓腹歌黃虞不知何所得矯首望八區
馮壁
同希顔咏怪松
崧高地氣靈花木競妍秀玉峰西南趾有松獨怪陋偃
蹇如蟠螭奮迅如攖獸葉勁鬚髯張皮古鱗甲皺菌蠢
藤癭怒支離笻節瘦月上虯影搖風度雨聲驟子落慰
枯禪枝樛礙飛鼬盤根萬乘器平盖千歲壽樵斤幸免
尋厦匠矧肯構龍化會有時天旱期汝救
王若虛
攄憤
非存驕謇心非徼正直譽浩然方寸間自有太高處平
生少諧合舉足逢怨怒禮義初不愆謗訕亦奚顧孔子
自知明桓魋非所懼孟軻本不逢豈為臧氏沮天命有
窮達人情私好惡以此常泰然不作身外慮
生日自祝
空囊無一錢羸軀兼百疾况味何蕭條生意渾欲失清
晨聞喧呼親舊作生日我初未免俗隨分略修飾舉觴
聊自祝醉語盡情實神仙空無從富貴安可必修短卒
同歸何足喜與戚一祈麤康強二願早閒適衣食無大
望但願了晨夕萬事不我攖一心常自得優游終吾身
志願從此畢
李芳
留别
祿食媿踰量智困念歸愚符竹恒為累幸及引年初驅
馬國西門初服返田廬金閨富才彦絶足駃高衢眷我
謝朝幘冠盖寵歸途歸途豈不榮顧瞻亦踟蹰煌煌丹
山鳳覽德萃清都行人得棲止老鶴青天孤石樓俯清
伊旁有野人居儻逢經過便山水足相娛
師拓
冬夜
雲破月穿牖夜嚴風號隙客子寢不安寒燈照空壁默
然不平事起坐長太息書但記姓名劒本匹夫敵追奔
慕前哲恢張濟時策何意造物兒重此稻粱役興酣氣
益振孤憤遠飄激非無南山雲高卧養虚寂茹芝酌懸
流嘯吟展胸臆聖達豈不念且有不煖席此抱誰與知
乾坤夜寥闐
破屋星斗入疎牖霜風生沉沉夜何久杳杳天不明燈
暗飢鼠出月朗棲烏驚幽意苦盤礴歷落窮八紘貧賤
豈足戚所思天下英盤木無先容竟與枯朽并㫋毳脛
纔掩藜藿腹不盈鬱鬱命世才何階伸一鳴僵卧蓬蒿
底要路誰為名恥作埽門謁寧為醴酒行直將呌閶闔
皎皎開寸誠白日下留照廓廓賢路亨此志恐未必搖
蕩熱中情
魏摶霄
田若虚遊龍門寶應用天隨子體賦詩因次其
韻
闕塞若廏馬奔騰多奇厖慤爾不可沮西來何悾悾駿
足忽勒破英才如拘龐有客善體物新詩留僧窗晏軰
豈足道微瀾生盆缸徑續杞菊意來浮玻璃江吏部昔
竄謫猶能題臨瀧况此六大字磓堂時鳴樁紫翠出萬
瓦天風旋珠幢興寄百斛鼎無才誰其扛會聽項籍約
吾將從之降
史肅
道傍柳
秋霜一何嚴凋此道傍柳殘枝幾葉在其勢不得久憶
昨三春時濯洗煙雨後弄姿舞婆娑勸我一杯酒别後
遽能幾忽忽成老醜人生非金石長短百年壽功名與
富貴於身亦何有古人隨物化今已柳生肘我獨何為
哉窮年事奔走長堤隱落月駐馬一回首春風柳梢黃
定得西歸否
元德明
家園假山
八尺飛來峰蒼然立於獨細看甲乙字疑是平泉族山
非一草石見石山亦足便恐東岫雲來我簷下宿今朝
鑿盆池明朝種松菊自笑住山人何時返巖谷
同侯子昔賦鴈
沈沈江浦雲浩浩朔漠雪微生幾寒暑翅老飛欲折樓
中見新過夕照送明滅欹枕數聲來疎窗耿殘月悲鳴
或天性南北隨所愜誰念孤旅人年年為愁絶
贈答彦文相過之什(程太原人)
剝啄誰叩門開門得吾友握手一大笑慰我離羣久之
子富才具事業可力取瞻望青松姿衰遲愧蒲柳金閨
滿鴛鷺什伯自為偶寂寞林野人過從但鄰叟盤飡無
兼味筍蕨才適口窮達俱偶然相逢且杯酒
枕上
往日見白髮談笑輕歲月誰謂明鏡裏蕭蕭不勝鑷山
林蹉跎久世慮初未絶觸物重興懷忽忽不自愜遭逢
有奇偶才用隨巧拙如何杜陵叟自比稷與契茫茫拊
塵編何時卒吾業
李經
雜詩
造物開巖地巖帳揜劒壁苔花張古錦霜苦老秋碧日
夕雲竇隂風鼔泉湧石馬蹄忌磽确樵道生枳棘盤盤
出井底廻首悵如失長老不耐事底事挂陳迹披雲出
山椒白鳥表林隙
趙元
書懷繼元弟裕之韻
蓍龜不須問我命只自知多生墮宿業世網纏綿之驊
騮受羈銜大笑跛鼈遲跛鼈亦復笑縮首甘自卑何必
參漆園物理本自齊檳榔可消榖志士常苦饑穆之萬
人雄猶不免此譏我懦更多病區區欲何為鍾鼎不可
倖藜藿分所宜安能如黃蜂為人填蜜脾清白儻少汙
後人何所貽初學悔大謬篆刻工文詞年來厭酸醎澹
愛陶潛詩愛詩固自佳其如未忘機回頭四十年言動
俱成非誰能逐世利日久常規規惟當種溪田與子常
相期
少從白衫遊氣與山崢嶸一念墮文字腸腹期拄撐多
機天所災室暗燈不熒拈書枕頭睡鼻息春雷鳴泰山
與鴻毛何者為重輕蹄涔與渤澥誰能較虧盈如能平
其心一切當自平
嵩箕有奇姿出雲何悠然雲山足佳處留客今幾年有
子罷讀書求種山間田栗里愧淵明香山慙樂天二老
已古人相望雲泥懸得酒邀月來對影空自憐攝衣欲
起舞稚子不須牽
村居夏日
官府不著名散迹村落深白雲自朝暮青山無古今愛
此夏日永門巷多繁隂呼兒具繩牀不履亦不簪殷勤
好風來為我消煩襟一飽萬事了何用腰黃金羈勒困
名馬網羅多珍禽何如山鹿癡呦呦戀長林
宿少林寺
雙輪走雞棲下嶺分間道行行得精舍翠崦作廻抱諸
峰知客來故故顔色好征衫滿塵土慙愧方丈老殷勤
一瓣香為我除熱惱世緣如落花籬裀跡俱埽箇中有
佳處行脚恨不早一庵祖師傍異日親結草
晩出
坐久卧還起畏此夏日長出門髩蓬鬆西日明半牆鳩
鳴舍東柳雌和牆南桑十日暑煩苦一雨方論量偶然
釋憂抱露坐移繩牀羣兒莫相催老子便晩凉
衞承慶
感興
十日不出門出門春已好並山花更多十里紅未了朝
看花尚妍暮看花又老蔫紅墮危枝餘香寄芳草人生
秪如此百年疾過鳥安得脫塵寰游戲萬物表
王中立
中秋
素丸東溟來飛上玻瓈盆聊揮五輪手撥去萬里隂印
透山河影照開天地心人世有昏曉我未嘗古今
張昌祚
題獻陵梁氏成趣園
富貴不可怙人多蹈危機清閒乃仙分塵世得者希高
哉隱君子不官無昨非城隂園日涉松茂竹圍肥彈棋
林樾映侑酒花枝圍文雉樂山澤樊中寧肯祈嗟予官
兩紀補益無纖微三徑亦奚暇家窘親朋譏空為慕遐
躅漫賦淵明歸
酈掖
題獻陵梁氏成趣園
淵明恥折腰眷然歌歸歟雖云退身早田園已荒蕪日
涉三徑幽松菊滋繞廬豈知對魚鳥尚愧在迷塗梁君
早聞道浮雲視簪裾乃復慕淵明幽懷寄邨墟朝行雲
霞窟暮醉花月區尋梅雪没屨倚竹霜粘鬚妙趣人不
識高風今昔無淵明如病人旣病方祓除夫君千歲質
泰然一復初安得有龍眠畫此成趣圖
崔巍
題獻陵梁氏成趣園
人生政如寓光景不暫駐行樂當及時甘分隨所遇柰
何達者少往往利名懼白首縱得歸傷嗟已遲暮賢哉
樂城子此理能夙悟雅志慕淵明葺園日成趣乘興日
游涉蕭然唯杖屨柴門晝常關為無俗客故松竹交翠
蔭禽鳥弄清咮風月四時佳如在山林住壺觴但自引
琴書即心悟更向容安亭高臥談玄素此生真足了覓
甚蓬萊路恨不見紫芝相約臨流賦
鄭輝
題海會寺以禪房花木深五字為韻得木字
吾儕愛山水乘興遊金谷修竹蔭寒泉層岩排古木風
軒杯暫把花院棋終局晚雨更多情留與成夜宿
李永安
題獻陵梁氏成趣園
淵明晉名流賢達早自悟一為折腰屈幡然賦歸去親
戚說情話園涉日成趣陳迹固已遠賞音者稀遇君獨
慕高節隱居事田圃亭軒喜幽静綠蔭多佳樹三徑時
往還花香襲杖屨所適忻有得忘言心自豫榜園固無
愧古雅見風度顧我老將至區區猶仕路會當勇退歸
卜鄰就佳處
劉從益
過尉氏懷阮籍
朝來國門遊暮抵蓬池宿有懷阮步兵豪氣無檢束嘯
歌陟高臺長風振林木老眼何曾青四海無一物萬古
留詩名九原銷醉骨居然方丈家惜也微瑕玉塗窮道
不窮先生安用哭
汎舟回瀾亭坐中作
昔年醉回瀾猶恨身屬官今年邂逅來身與亭俱閒洗
心亭下水照眼亭西山溪山如故人喜我復來還有酒
澆我胸有花怡我顔韝鷹乍脫臂但覺天地寬山隂忽
回船夜闌情未闌
樂山松
樂山一何崇上有千歲松清孤月露底秀拔天地中蒲
柳抱常質桃李開芳容爭如十八公笑傲冰霜風居然
喜避世不肯汙秦封蟠如北海螭伏如南陽龍紛紛過
者多匠石終不逢明堂幾時構喚起蒼髯翁
和淵明雜詩四首
俗士苦紛競此心本無塵功名廼外物了不關吾身吾
身復何有形神假相親天地開一室日月挾兩鄰有生
即有化如晏之必晨但得酒中了亦足稱達人
揮戈欲却日小力自不量何如任天運閉門坐齊芳詩
書列四隅著我於中央夏臥北窗風隆冬曝朝陽但有
藜藿羹亦足充饑腸
少為饑所驅老為病所廹人生能幾何東阡復南陌急
須沽酒來一笑舉大白浩歌草木振起舞天地窄同歡
二三子誰主復誰客浮沉大浪中畢竟歸真宅
歲月去何速老炎變新凉遊子久不歸回首望大梁風
埃慘如此何處真吾鄉野菊明落日林楓染飛霜勸我
一杯酒悠然秋興長
和淵明始春懷田舍
家食自不惡菽水甘清貧學道未有得讀書亦良勤雖
勤竟何補俛首愧古人静言閱世故來者日月新况復
抱沈疴百憂無一忻安得衞生訣益我華池津怳如一
夢覺不與萬法隣野人借問我恐是劉遺民
和淵明飲酒韻
日入了公事援琴洗塵喧秋堂一燈明清響到夜偏彈
罷枕書卧渺然夢青山山英向我問君駕何時還家僮
忽喚醒惆悵不能言
臘日次幽居韻
世路方擾擾人生何營營不如不出門坐頤天地情泰
中有否來隂極即陽生掀髯一笑起窗外風鐸鳴看雲
偶獨立踏雪時閒行最愛朝日升負暄向南榮
歲除夕次東坡守歲韻
人生都百年誰問鬭龜蛇容顔鏡中換老醜不可遮殷
勤守此歲來歲復如何南隣祭竈喧北里驅儺譁須臾
罷無為但聽樓鼓撾明朝四十過暮景真易斜初心自
慷慨白首還蹉跎寄語少年子雖健不足誇
次韻别歲
一日復一日其來不肯遲一冬復一春旣去誰能追問
歲果安往懵不知津涯常於歲除夕知是相别時隣翁
慣禮餞買酒烹鮮肥百挽不得留一别那須悲年年例
如此華髮吾何辭惟有學道心自覺老不衰
雷淵
雲卿父子有宛丘之行作二詩為餞
陽春到上林百卉紛白紅岸谷稍敷腴溪光亦冲融獨
有石間栢不落歌舞中期君如此木歲晚延清風
漢庭議論學傾耳待歆向君家賢父子千載蔚相望讀
書二十年閉戶自師匠異端絀偏雜陳言刊猥釀剛金
百鍊餘氣出諸老上頽風正波靡去去作隄障
同裕之欽叔分韻得莫論二字
幼安謝辟命子雲老寂莫趨嚮豈獨異時命非所度我
久困流離一㕓求負郭雖無斬敵功尚舉力田爵崧少
啟吾封四履盡伊洛有客來問津醉眼入寥廓世事久
閉眼終日只睡昏清風何處來佳客巳在門倒屣往從
之玉色向我温妻孥趣作具歡喜傾瓶盆清夜襆被往
共就遺山元嘲謔及俳語發揮間微言懸斷漏天樞高
嘯驚鄰垣脗合正相和意到俄孤騫恨不倒囷廪矧論
留籬樊弃屩獲珠玉披榛見蘭蓀我肱已三折醉墮偶
全渾知無適俗韻量力任灌園二君清廟器巾羃華罍
樽蒼生望休息朝廷待崇尊出處旣異途會合難預論
此樂未易得此夕勿憚煩白酒舉初子黃雞溷諸孫水
樂喧後步山鬟秀前軒一醉萬事休商聲滿乾坤
會善寺怪松
物生自有常怪特物之病嗟嗟此老蒼怪怪生魁柄侏
儒蹙髀股宿瘤擁腮頸蜿蜒蛟龍戲騰擲貙虎競須髯
喜張磔意氣怒狂迸匠石求棟楹節目足譏評芻蕘急
薪槱堅悍空盼瞪静言觀倚伏未易相弔慶雖違時世
用顧免斤斧横陽秋莫榮悴歲月何究竟盤盤曲則全
挺挺獨也正小草悞掃迹伏神還守性儻隨天中景廣
宇共庥映
玉華山中同裕之分韻送欽叔得歸字
洗耳潁川水療飢西山薇山川得佳客草木生光輝末
路風教薄此道日已微相期千載事非君誰與歸
九日登少室絶頂同裕之分韻得蘿字
閒居愛重九佳人重相過登高酬節物少室鬱嵯峨迤
邐謝塵土夷猶出煙蘿歘如據鼇頭萬壑俯蜂窩浩浩
跨積風瀰瀰渺長河日車昃紅輪天宇凝蒼波指點數
齊州始覺氛埃多我無倚天劔有淚空滂沱驚鱗盼奥
渚倦翼占危柯悔不與家來結茅老巖阿歸途睠老阮
廣武意如何
月下同飛伯觀畦丁灌園得畦字
村居鄰老圃喘汗憫夏畦轆轤健晚凉月輪轉天蹊剡
剡金融溝㳙㳙冰泮溪黃萎漸蘇息綠潤俄凄迷生意
續夜氣甘滋浹新荑風露觸處香河漢望中低野人無
遠謀且喜豐食鮭雖愧下帷董稍悟養生嵇歸懷自浩
然流光挹平西
濟南珍珠泉
大地萬寶藏玄冥不敢私抉開青玉罅渾渾流珠璣輕
明疑夜光㓗白真摩尼風吹忽脫串日射俄生輝有時
如少靳觱沸却纍纍風色媚一川老蚌初未知君看一
日間巧歴所不貲遊人隨意滿不卑乾没兒吾謂歴下
城繁華富瑰竒貪夫死專利帝意憐其癡故露連城珍
可玩不可幾若曰天壤間所遇皆汝資何必祕篋笥自
貽伊瑕疵詩成一大笑臆說量天機
李獻能
别馮駕之
東風弄微寒吹雪作輕隂春歸未得歸愁攬客子心與
君俱異縣那復重分襟感時復恨别老懷苦難任憶昨
滎陽會燈火語夜深縱談間俳語浩歌雜狂吟相期梁
宋游感君肯相尋西園偶差池市樓成孤斟相逢洧水
湄暫爾成盍簪燕鴻還别去又復如商參我行落日邊
匹馬獨登臨君方無定在倦翼思茂林人堪幾回别老
境各駸駸洧水不西流雙魚定沈沈幸有西飛鴻無吝
金玉音
追憶潁亭汎舟寄陽翟諸友
十月冬氣寒清霜殞羣木輕舟汎潁水微風吹野服信
流不知還石艇横老玉苔花錦斕斑懸溜珠䍡&KR2014;頗離
㕓市雜倒瀉軒裳俗歲月今幾何春草凄以綠懷歸劇
飢渴仰羡雙飛鵠矯首九山雲迢迢傷遠目
郟城秋夜懷李仁卿
日入羣動息暝色隂濛濛故人隔潁水嫋嫋生秋風輕
風捲纖雲碧漢磨青銅坐久襟袖凉皎月生天東伊人
如此月霽色羅心胸可望不可親倏已駕飛鴻念此太
虚間心交神自通而况千里月相望寧不同孤光透薄
帷儼如接音容翻翻繞枝鵲唧唧侵階蛩上牀轉不寐
高樓待晨鐘相思夜何永月落秋牀空
王渥
三門津
層崖摩蒼穹四月號隂風大河三門險神禹萬世功他
山亦崔嵬砥柱獨尊雄雷霆日鬭擊悍暴愁天公劉侯
智有餘始令舟楫通仍餘石上穴飛棧曾連空遥瞻白
玉枝挺植丹竈中仙公去不返此事真冥濛夫人與鼓
崖怪幻尤難窮獨喜兵火餘巋然出新宫當時疏鑿意
四海要會同誰知千歲後築壘防嘯兇詩成一大笑浩
浩洪波東
張本
得王子正書
晨鵲何處來飛鳴向前除故人在天涯遺我尺素書為
言長相思夢寐同所居所居亦靡他上論揖譲初覺來
獨愴然澹月留太虛蹇予臨末路世味皆泊如一學未
敢輟尚念客氣粗切磋與琢磨政恐朋友疎自從吾子
東門乏長者車發揮天人奥大辯孰起予丹陽何高明
吾子昔所廬南軒拂翠筠北潭照紅蕖蝗害非不虐子
食豈無餘灤江固自佳何堪曳長裾春風旦夕至歸哉
莫踟蹰
寄弟
離離丘壟田鬱鬱霜露思相隔二十年旦暮一何悲中
途涉萬里天幸復來歸燕安此懷居愧彼神與祗叔兮
孝且友見義能不疑上念先塋孤亦閔乃兄癡護喪營
大葬勤苦我所知昨朝尺書來殷勤咸及兹燈下展轉
讀涕淚沾裳衣父祔失臨穴子焉庸我為我非羽毛寄
飽食冥然飛田居有素懷行當事畬菑與子奉遺祀沒
身以為期
郭邦彦
讀毛詩
含氣有喜怒觸物無不鳴天機泄鳥迹文字從此生誰
言土葦器聲合天地清樸壞犧氏瑟巧露媧皇笙末流
不可障聲律隨合并徧讀蕭氏選不見真性情怨刺雜
譏罵名曰離騷經頌美獻謟諛是謂之罘銘詩道初不
然自是時代更秦火燒不死此物如有靈至今三百篇
殷殷金石聲漢儒各名家辯口劇分争康成獨麾戈諸
儒約連衡祭酒最後出千古老成精我欲讀爾雅不辨
螯蟹名尚憐沈謝輩滿篋月露形孔徒凡幾人入室無
長卿三子論性命舉世為譏評白首草太玄才得覆醬
罌不知匡鼎說愈笑人愈聽
秦略
拳秀峰
平滑石之俗其俗資磨礲磊醜石之秀其秀在醜中正
如古丈夫貌寢氣質雄又如聖人心孔竅虚明通大都
一拳許含蓄華與嵩大巧本若拙足見造化功好處元
更多摹寫不易工君其善調護抵擊防兒童
白髮
臨水時自照照我鬚與眉鬚眉何所似恰似純白絲從
兹一白後寧有再黑時譬如花落地不復還故枝殷勤
語鬚眉聽我自解詩幼小癡讀書旣壯多憂思自苦有
冰蘖自潤無膏脂勞生到今日汝白將何辭
劉昂霄
游五渡谷
南山如碧環缺處蒼崖開當年造物手辦此何神哉睥
睨倚天壁千古封莓苔源源萬斛泉飛出重山來白龍
三百丈行處鳴春雷巨石若棟宇磊砢相推排跳波與
濺沫餘怒猶喧豗我來值杪秋萬壑風聲哀黃花雜紅
樹錦繡紛巗隈奇勝宿所貪欲去仍徘徊題詩還自笑
愧我非仙材
張瓛
送侯道士
十年走南北黃塵汚人衣翩翩夜啼烏一枝無可依問
君何所如鳬舄東南飛恨我不得往失脚穽與機從君
知不能一笑人間非何水無蒲魚何山無蕨薇終當拂
衣去往叩雲山扉
高永
跋賈天升所藏叚志寧山水
蒼壁雲氣湧長松風雨寒湍流擘山出玉虹飲溪灣胸
中無雲夢筆底無江山想見破墨初布袖蛟龍蟠壯觀
駭心魄萬象本自閒寒齋静相對遠意空追攀
麻九疇
彈琴懷山中人
門前雪垂垂室中理朱絲手按十三徽心飛天一涯故
人渺何許萬里驚鴻飛試憑朱絲語一聲聲亦悲一彈
雪欲落再彈雪正作只在此山中故人今憂樂我欲彈
文王岐山雲渺茫我欲鼓曾子無田可耘耔道遠望不
及千山復萬水思君復思君正恐鬚髯皤后夔若不來
柰此宫商何春風早晩起百鳥喧庭柯時攜一尊酒為
君奏雲和
和伯玉食蒿醬韻
九尺東方生不如一侏儒飲啄各有程厚薄與生俱文
蒲及屈芰何乃澹以枮正如謝三旌甘心作羊屠伊蒿
本薪材豈足充庖廚薄雪草堂徑新霜古城隅河南地
差暖冬有不死蕪青來澗邊筥綠入几上盂微香能侣
菊小苦賢於荼酷烈變醯醢薰醲破脂酥書生喜倒說
食亦變精麤借問冰茶者何如羔酒乎况爾蓼彼蕭蓬
茅固其徒偶然躐一等遽欲忘樵夫邇來歲頗饑大半
殣在途攘肉或至犬首丘不如狐命賤祗求死計窮交
議逋尚有紈袴兒朝夕食於株寧知掃野稗一飽不易
圖遂令人輕生不畏鑕與鈇如君有蒿醬猶是千金軀
復次韻
五臟太多可張頤託臞儒自非何曾家安得海陸俱莊
周幸有粟不至魚肆枯何勞夷門市下車朱亥屠春韭
與秋菘歲晩不供廚蒿腹不蒿目大方果無隅為醬非
負口猶勝范萊蕪豈無青精飯駐顔炊一盂豈無菖蒲
歜辟邪如神荼又豈無椒花除瘟等酴酥蒿於數品中
頗同武官麤數品雖異饌置之醬可乎猶材各有施豈
必皆吾徒公綽優為老劣於滕大夫大抵食如士取之
非一塗君詩誌其味食經有董狐彼哉黿羹指斵棺終
莫逋彼哉萍虀手竟死珊瑚株寧如醬以蒿不出本草
圖盖後人好竒一洗腥砧鈇為謝饞祟鬼渠今離我軀
翌日又為履道所戲其意似欲窮我技再和前
章書呈伯玉
菣可為炙啖博哉釋草儒柰何騷人詠不與蘭茝俱青
青發陳荄嫩勝稊生枯面柔似張禹氣冽如申屠忽逢
易牙口一日登君廚君兄昔在日作事太廉隅宦游三
十年不治一室蕪嘗載米之郡政如置水盂不義獲八
珍棄之猶堇荼相對話終日茗椀無鹽酥見客惟恐遲
遇飯不擇麤無食但有名窮不亦宜乎我本寒素士卧
雪袁司徒臭味偶相似豈是敦薄夫見君食蒿醬取嘲
於仕途和君蒿醬詩緼袍隨衣狐詩醬兩情苦此債無
由逋蒿荻無棄材柰此蒼松株何當列鉶甕一依饗禮
圖唯聞廣廷樂不見轅門鈇此日雖無醬猶堪養羸軀
元裕之以山遊見招兼以詩四首為寄因以山
中之意仍其韻
石華政可採負我孤舟篷胡為紅塵裏擾擾槐安宫山
間綠蘿月一照千巗空洪崖去不返清游誰與同空餘
松根泉雜佩流無窮人心墮泥滓不如與天通舉頭視
霄漢浩露洗心胸
日月兩角蝸天地一粒粟老盆可徑醉豈擇瓦與玉大
笑區中人朱門丐粱肉清曉登少室日夕眺王屋紫煙
晞吾髮碧霞貯吾腹溪中有白雲萬事付濯足物物愜
幽情不獨蘭與菊
南風入桂樹高葉碧崢嶸舉手戲攀折上與雲煙撐黃
金間白玉遍地先晶熒笙簫坐間發鸞鶴空中鳴浩歌
山谷應起舞衣裳輕一尊石上酒如我浩氣盈目送飛
鴻盡青雲萬里平
國風久已熄如火不再然流為玉臺詠鉛粉嬌華年政
須洗妖冶八駿踏芝田青苔明月露碧樹凉風天塵土
一一盡象緯昭昭懸寂寥抱玉辨爭競搖尾憐幸有元
公子不為常語牽
雷琯
信陵館酒間二首
閒過信陵飲有懷信陵君君去日巳遠誰憐抱關人徑
攜一壺酒往酹公子墳墳科久巳平墓木幾為薪泉扉
鎖長夜千載不復晨昔與賢俊遊今為狐兔隣豪貴竟
安在念之心紛紜有生會歸盡但恐後無聞此意不可
必且醉梁園春
維昔有迂叟樹桐彼高岡殷勤為封植遂欲棲鳳凰桐
生日巳長鳳來殊未央惟鳳覽德輝非時詎來翔枝幹
枯以死志願終莫償憶在西周初飛下岐之陽裵回不
能去和鳴聲鏘鏘文王旣已没千載徽音亡咄爾叟何
為而欲發其光空令枯株上日晏啼鶖鶬
古意四首
美人傷獨宿窈窕春閨深素手卷翠被當窗調玉琴危
絃奏苦調清歌抗哀音絃絶歌復咽起作薄命吟妾如
朱槿花含英愁晏隂郎如青銅鏡照面不照心不怨不
照心但惜飛光沈且留連理枕莫捲合歡衾儻君回餘
輝歡盟尚可尋
對酒不能飲拊劒自度曲一唱行路難歌與淚相續朝
為楊朱泣暮作阮籍哭古道盡荆棘新蹊苦薋菉曲行
違吾心直行傷吾足曲直無適從昂頭羡鴻鵠
綿綿兔絲草濯濯檉樹枝結根偶相值引蔓纏綿之春
風一披拂柯葉含榮滋弱質附美蔭百齡誓不違清商
忽用事霜飈䬃已淒豈意百尺條同此春草萎委蔓失
所托憔悴徒傷悲知君無歲寒何用相因依
賢王悲墜屨賢婦念遺簪重在不忘故微物何所欽嗟
我昔遊友雲路揚徽音詎念夙昔好棄擲各飛沈昔如
膠投漆今如辰與參桃李雖成蹊諒無松栢心
李汾
雲溪曉泛圖
曉景澹明月落影潭西丘晴川挂煙樹光拂雲河流楓
林入行色關山生白頭羡羡畫中人憶我秦川游君帆
渺何許儻下滄浪洲滄浪吾有約寄謝同盟鷗
李夷
古鏡
盤盤古皇州夢斷繁華歇一鞭春事忙耕出隴頭月土
蝕背花暗蹄涔駭龍蹲鬚髯怒欲張縮手不敢捫星環
紫極位劒外十三字細看清用文(其篆文云為清日用)冥漠君墓
誌壽堂鎖菱花引得阿紫家榛煙夕霏時幾照拂雙鴉
神物汚難久一日落吾手壽光閱人多常有此容不呵
呵吾戲云雅志踵先民鏡裏春風面泉下今日塵九原
不可作哲弟師有若摩挲一面銅便有親炙樂
王元粹
春日(時年十八)
春日何慘慘春雲何隂隂桃李都未花况乃餘寒侵久
在城市居而無人見尋讀易了一編靜見天地心貧士
寡徒侣古來非獨今
葉縣贈李長源
相見各異縣歲暮風霜清三日同眠食深見故人情借
問何所歴大梁與秦京悠悠川途永冉冉歲月傾子當
東北馳予亦西南征人事相羈束何時當合并聊斟昆
陽酒為澆胸次平出處固難必勉哉崇令名
西山避亂三首
蒼山多回互四望令人迷過午日已暖殘雪融為泥路
滑不可進弱葛愁攀躋老幼委溝壑不如犬與鷄嗷嗷
同行子手中各有攜汲澗為飲食架木為巖棲夜半三
四驚翁媪禁兒啼念我長病母亂離隔東西
野宿不得曉飛霜沾敝袍空山凝寒色天邊星月高憶
昨離鄂城數家同遁逃穿林恐相失前後聞呼號避亂
但欲遠焉知登頓勞俯臨萬仞壑性命輕鴻毛
青青道邊麥知是誰家田山田固已薄榛石復相連旁
有破茅屋日入不見煙借問舊居者聞亂已西遷平生
苦淪薄對此增慨然甲兵暗宇宙誰能安一㕓愁憂無
從訴仰面視蒼天伐木南澗底雙鹿過我前
還鄂城舊居(四月六日作)
南風兵塵遠病客返舊居入門顧西壁書籍亦無餘數
口共嗷嗷日事將何如屋破未暇葺草滿須當鋤昔去
季冬末今來孟夏初深愧資用絶時時煩里閭
馮延登
德順道院隴泉
玉壘制方維瓊漿閟仙宅何人劚雲根一旦泄地脉金
匱鎖龍漦月窟逗蟾液銅壺漏水清玉斗天醴碧光搖
日千道影落天一席窈然仇池穴自與天壤隔
登封塗中遇雨留僧舍
溼雲若煙低飛雨如矢集近山衣已凉薄寒復相襲霽
景涵草木秋意滿原隰林紅寒更殷山翠晴更溼不知
高幾許但見蒼壁立羣峰誰暇數庭筍紛戢戢騰擲來
眼中左右疲顧揖
李俊民
游碧落(并序)
壬寅重午日陪郡侯段正卿曁王用亨劉漢臣濟
之君祥仲寬姚子昂張唐臣祿卿平陽趙君玉王
潤之同行
浮雲翳炎景長夏愜幽事相陪林下友共造金碧地清
流潄寒玉老樹聳蒼翠何人開山祖妙處發天祕悠悠
歲月深剝落磨崖字遨頭興不淺有酒留客醉幽鳥背
人飛不慣聞鼓吹抵暮出山門溪風送歸騎
御選金詩卷四
