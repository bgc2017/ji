欽定四庫全書
御選明詩卷八十六
七言律詩十九
馮琦
遊廣福寺(山有仙人博處)
對削雙峯小徑開丹梯翠壁轉縈回空香縹緲諸天下
秋氣蕭森萬壑來青草斷碑餘古洞白雲殘局冷仙臺
山僧野老堪同坐海鶴汀鷗莫浪猜
秋夜獨坐偶成
丹鳳城西小苑開夜深清露冷蒼苔寒星歴歴疎螢度
落木蕭蕭候雁迴涼雨乍收雲滿樹碧天如洗月臨臺
中宵不掩雙扉卧恐有相思命駕來
家君之官和州
鄉心惆悵白雲飛一問郵程淚滿衣羇旅孤臣從此去
京華遊子欲何依殘霞天落濡須水明月江空采石磯
别後幾時書信逹只愁秋盡北鴻稀
邢太保破倭功成以大司馬筦留鑰過家省覲
太夫人
雲霄漢闕頒新命豐鎬周京奠舊邦九列獨高蒼玉佩
六師争擁碧油幢横戈絶域春浮海擊楫中流夜渡江
聖主憂先根本計留侯籌策况無雙
鄒元標
山行聞雞
亭午荒山聞遠雞孤征遥向夜郎西分違悵望飛雲久
起舞愁驚落日低逐客馬前春寂寂王孫天畔草萋萋
思鄉故國情無限回首風煙路幾迷
草堂雜興二首
柴扉恰對玉屏峯環合千峯翠萬重曉映明霞侵薜荔
秋懸白雪點芙蓉臨池自種先生柳巢鶴宜栽處士松
借問當年遊宦者幾人曾此躡高蹤
坐擁柴扉久不開村園委巷自徘徊漸看細草循階長
已見紅雲拂檻來閒極幾尋陶令傳情深猶憶杜陵杯
吟成信步翛然處索笑庭前幾樹梅
晚適
城外青山列畫屏城頭返照樹冥冥行依曲圃花沾䄂
望入孤村竹倚亭一片好風來芰沼半灣新月到柴扃
東臯薄暮鐘聲動愁聽歸鴉落晚汀
陸可教
陶山幽棲寺
萬山迴合隠招提聞說䲭夷舊此棲三策早知能霸越
千金何意復居齊人尋古洞穿雲入木落層巖聽鳥啼
欲向山僧論往事五湖煙櫂至今迷
嚴一鵬
清明日賈弘菴棲隠園社集
春風吹拂柳絲斜佳節相攜感物華共有錦囊題白雪
未須金管勸流霞人行磴道初如蟻日落湖帆盡載花
散步踏芳歸任晚城南猶有未棲鴉
馮夢禎
方伯文明府招遊溪上
春山郭外遶澄溪放鷁中流綺饌齊樹色盡滋青嶂雨
鶯聲不斷綠楊堤危梁截水平飛瀑複閣淩空半入霓
極目鄉關雲霧裏此身已在萬峯西
徐桂
詠新柳二首
掩映朱樓蔭曲池霏微芳樹早含滋枝枝水畔纔舒眼
葉葉風前乍展眉未許漫天輕作絮且教拂地有垂絲
征人遠道那堪折休共梅花篴裏吹
條風一夜乍回枯黛色和煙半有無玄灞柔條堪繫馬
白門疎影不藏烏樓頭寒映羅衣薄曲裏風驚紫塞孤
春水渌波春草碧等閒芳歲莫教徂
朱維京
飛虹橋
鯨海遥涵一水長清波深處石為梁平鋪碧甃連馳道
倒瀉銀河入苑牆晴綠乍添垂柳色春流時泛落花香
微茫迥隔蓬萊島不放飛塵入建章
陸懋龍
湖樓雨集
不量晴雨便稱巵雨過樓頭别一姿畫壁雲香從座起
筠簾風影逐波移歌殘燭灺春衣怯語雜觴飛夜漏遲
帶濕管簫疑半咽城烏啼上隔牆枝
傅光宅
春日花下有感
江月江煙望白門春風春雨自黃昏年年楊柳無消息
夜夜梨花有夢魂蘇小香車松下路莫愁芳樹水邊村
緘情欲寄雙飛燕腸斷迴文是淚㾗
馮大受
迴瀾臺(在郡城之西先祖廷尉公築砥柱中流一郡之大觀也)
平蕪漠漠水泓泓目送煙霞萬里清小雨挾雲歸斷岸
亂帆拂柳渡孤城江銜睥睨寒星沒海近樓臺霽色平
獨立中流雄砥柱令人俯仰寄深情
夜雨舟中不寐
雨帶秋風秋思生孤舟旅泊夢難成盡添玉漏今宵永
直把銀河一夜傾起坐不禁篷底濕挑燈聊得燭花明
無端忽過天邊鴈嘹嚦愁聞三兩聲
秋水
氣爽高秋天地清方諸應候百川平寒搖夢澤流雲影
冷浸瀟湘夜月明一色混涵連碧落三山浩渺接蓬瀛
那堪極目蒹葭外忽漫懷人感自生
客中九日
帝城佳節又重陽聊為登臨一望鄉萬里高秋來爽氣
千山寒碧洗濃糚丹楓江上飄霜冷黃菊尊前對酒芳
正憶茱萸兄弟會忽驚歸鴈兩三行
黃克纉
將出都門和瀋王見懷韻
平臺趿履憶當年榆莢楊花四月天授簡緫慚枚叔賦
躭詩獨記楚王賢寒嘶匹馬春明外晴落孤鴻魏闕前
南去虔州千萬里薊門章水各風煙
許弘綱
丁酉再告
多病年來不耐官柴門柳色意中看偏於蓴菜思張翰
自分圍棋老謝安長日生涯惟點易故人書問且加餐
畫溪煙雨春蓑綠重與君王乞釣竿
余寅
送包明臣之任潮陽簿
七閩路盡是潮州莽蕩風煙漲海頭溪洞水腥常作霧
桄榔葉暗不知秋琵琶洲畔蛟為窟甲子門前蜃是樓
只有羅浮山色好蕭齋長得破羇愁
楊于庭
贈李脩吾轉南祠部
見說君王已賜環金陵亦在五雲間兩都争識神仙吏
三禮仍居侍從班伏枕鄉心懸碣石挂帆秋色照鍾山
謝公墩上重回首絶代風流尚可攀
章嘉楨
立秋後一日張家灣訪元采曹長於胡氏園亭
昨夜秋風一葉傳潞河風物曉澄鮮雨餘沙白垂疎柳
雲際天青集畫船閒向園林尋舊侣坐譚騷雅聽鳴蟬
芳尊曲沼幽香遠忽憶江南唱采蓮
朱國祚
聞蟬
燕臺歇雨薦涼颸吹送蟬聲滿御墀清影不教塵外見
長吟先入禁中知上林氣暖枝堪託仙掌秋高露復滋
撫罷五絃聽漸遠空庭疎樹午隂垂
徐五脩招游九峯三&KR0873;之勝晚過斜塘賦此
月落風微何處鐘斜塘岸岸柳惺忪疎星數點布棋局
宿鳥一羣衝釣&KR1956;潮水漸生黃歇浦野花齊放陸機茸
故人擬贈丹砂訣商榷栖山第幾重
自北鴈蕩踰南鴈蕩觀龍湫瀑布作
靈域岧嶤隠不知中藏七十二峰竒披衣正在煙深處
到面初無雨歇時謝客未曾經蠟屐貫休已後少題詩
洞天只恨流傳晚莫覩蟲書鳥篆碑
劉應秋
送林仰晉謪茶陵
夕郎抗疏出金扉萬里衡陽一鴈飛世路何年遷客少
聖朝今日諫書稀黃陵雨暗連青草嶽麓雲深濕翠微
千載汨羅人不見寂寥心事更誰依
葉向高
送林客部南歸
幾年共逐帝京塵此日那堪别恨新畫省風流傳諫草
黃扉事業媿絲綸故園載酒宜清晝客路聽鶯屬暮春
君到里門應北望長安猶有未歸人
馮元成招飲吳閶新第井游西山
勝游今喜到姑蘇千里相期興不孤雙屐時從香逕度
短筇還倩白雲扶空山草沒支公寺落日波生范蠡湖
此地招歡難别去夜深猶自聽啼烏
方應選
春闈登明遠樓
綺樓百尺倚雲開矯首河山爽氣來露拂金盤仙掌動
月侵銀榜夜珠迴青藜故傍三台映綵筆争看五色裁
燕市只今多駿骨春風紫氣滿高臺
嘉樹林聽鼓琴
十里風煙結紫岑千年嘉樹自成林白雲不礙拏舟路
紅葉猶餘覆殿隂冐雪偶乘王子興聽琴還解穎師心
清宵寒氣淩孤榻最愛松關閉獨深
贈醉茶居士
山中日日試新泉君合前生老玉川石枕月侵蕉葉夢
竹爐風軟落花煙點來直是窺三昧醒後翻能賦百篇
却笑當年醉鄉子一生虚擲杖頭錢
賦得潮平兩岸闊
曉風初静浪花輕十里晴川一望平蛟窟夜寒雲黯淡
蜃樓煙散月分明釣磯半入蘆花影漁笛遥連沙鴈聲
却愛茫茫秋水色羊裘何處不逃名
姜應麟
秋懷
卄年投老此山丘倚杖閒看水獨流萬樹秋聲連斷峽
一天涼雨過層樓因題楓葉開詩卷為訪蘆花上釣舟
日静衡門無剥啄忘機惟得伴沙鷗
于若瀛
雨宿潼關
明燈虚館凄清夜細雨蕭蕭亂客腸秋入關門悲鼔角
年來驛路老星霜家臨濟水菰蘆白壠接南山黍榖黃
千里故園愁阻絶夢還京國亦他鄉(時寄家京邸)
寄隠閣春興
小閣逶迤近水渠蕭條不讓野人居惟將藥裹供多病
不為花飛憶敝廬嬾散江邊清夢稳交游天上故人疎
亦知衰晚甘淪棄世事浮雲任卷舒
徐學聚
夜宿日觀峯禪房
岱宗面面削芙蓉時有卿雲出漢封杖屨中天干象緯
風煙下界起蛟龍河流舊繞滄溟遠練影斜懸紫翠重
夜半石牀天籟發夢中錯認景陽鐘
來三聘
解悶
春風吹暖百花新院麴香浮竹葉春今日酒拚今日醉
一年花老一年人浩歌聊借鶯為管醉臥何妨草作茵
高興未闌天欲暮攜壺帶月問西鄰
朱長春
登金山
雲亭中峙最高頭俯出晴江萬里流夕日半窗孤嶂迴
人家兩岸暮煙秋禪宫晉代丹青舊詩碣唐人苔蘚留
無限登臨懷古意海門風落使人愁
漫題樓壁
南高峯底磵西樓借我停居作臥遊山塔浮雲當落照
寺門古石隠江流雨中滿地收秋果日下鄰家放晚牛
樵唱僧鐘行處是煙露丘壑正堪留
移家四首(錄二首)
翠竹新栽映白沙碧湖深處是吾家欲逃城市移居遠
頗有山林發興賖野鳥乍過窺几席鄰人相見饋魚蝦
蓬蒿不少揚雄宅翻喜門無載酒車
桑青杏白野田香浴鷺飛鳬煖渚長畫艇春遊山靄靄
雲帆時度水茫茫一尊行樂依花塢雙鬢偷生托藥囊
便與妻兒成避世他時雞犬即仙鄉
徐三重
途中除夕
故國愁心對落暉漏聲忽報歲華歸寒梅殘夢隨江月
古道征塵上客衣北極遥連雙闕迴南山迴望片雲飛
高堂此日嗟游子清夜猶憐獨倚扉
春雨
春來江畔雨初霏遠樹和煙接翠微新草忽驚侵去路
暗塵無復到征衣山圍故國浮雲暮路入寒塘楊柳稀
愁對梅花一回首漫依歸鴈却西飛
湯顯祖
臥邸寄帥思南
臥病高齋倚葛巾陌頭何地著清真晝長門簿添過客
夜短窗紗減侍人西郡酒泉那可乞南城冰井復無因
惟堪夢裏期心賞竹箐花溪過酉辰
即事寄孫世行吕玉繩
平昌四見碧桐花一睡三餐兩放衙也有雲山開百里
都無城郭凑千家長橋夜月歌攜酒僻塢春風唱采茶
即事便成彭澤里何須歸去說桑麻
遣夢
休官雲臥散仙如花下僧殘過客餘幽意偶隨春夢蝶
生涯真作武陵漁來成擁髻荒煙合去覺搴帷暮雨疎
風斷笑聲弦月上空歌靈漢與踟躇
送劉參藩寄門東莞覃見日盧海疇諸子
曲江春老賦停雲病淺臨風一送君暫有公榮宜對酒
那堪孫楚即離羣高餐露菊逢秋盡細語霜鐘入夜分
更折梅花問耆舊羅浮清隠最相聞
送費師之寄兆卿
未須裘馬去翩翩風物名家自儼然數幅輕羅留結字
一杯芳草寄題箋青衫客散河橋柳暮雨春歸寒食天
定向林間呼小阮荷湖新著釣魚船
黃居中
有渚軒宴集用韻荅潘景升軒以顧渚茶得名
余與景升不善酒而有茶癖故云
獨醒慙逋酒債頻隨君啜茗坐花茵酒樓邀月人懷楚
茗渚抽芽鳥報春(顧渚山有鳥喚春來去採茶人呼為報春鳥)話到丁年驚
逝水歌翻子夜動梁塵猶憐擲果當年客日日江皋賦
洛神
薛三才
春暮花圃即事
退食閒亭自委蛇憑軒忽漫問花期韶光已過九十日
闌藥纔舒三兩枝乍和酒香風細細長留春色景遲遲
看來最是牽情處嬝娜晴絲百尺垂
何喬遠
湘南雜興
桂林秋色滿清湘天畔登臺百粤長南入交州多薏苡
東來海國有扶桑雲浮衡嶽窺三楚風馭羅浮限五羊
鴻鴈稻粱無信息不知何地望江鄉
袁宗道
游百尺泉
青嶂岧嶤赴郢東寒泉飛處鬱嵸巃諸天晴灑千林雨
六月涼生萬壑風小入傍崖驚浴鷺斜穿曲澗掛飛虹
片時徙倚翻成惜只恐移家去此中
春日閒居
人間何物度朝昏嬾性新來更厭喧除却跏趺惟飲酒
纔聞呵殿便關門虚窗月上摹松影塵榻僧來印衲痕
獨有盆梅嫌寂寞故舒丹蕊照清樽
讀李洞詩
不才敢擬子雲玄索米金門又一年風味漸隨雙鬢減
天真猶仗一尊全破冰滴硯晨箋易掃地安單夜坐禪
閒洗磁瓶烹岕茗故人新寄玉山泉
雪中共惟長舅氏飲酒
盆梅香裏倒清巵閒聽羣烏噪凍枝飽後茶勲真易策
雪中酒戒最難持爐心香燼灰成字紙尾書慵筆任欹
共話當年騎竹事如今雙鬢各成絲
袁宏道
郊外水亭小集三首(錄二首)
山自蕭森澗自寒却憐勝地在長安桐隂恰好當窗覆
柳色終宜近水看已倦呼兒猶問酒不情逢客強加冠
湘江亦有幽居處多少芙蓉憶釣竿
幽篁戛戛坐來清懶慢都無對客情戲水鷗雛分浪出
趁巢烏母曳枝行堂前羯鼔人三爵花下彈棋鳥一聲
紅藥青軒如夢裏幾年塵傍馬頭生
别王百榖
河上清霜鴈字斜西風匹馬又天涯錦帆涇遶郎官舍
冠子橋通處士家好事每供梅月水清齋長試榖前茶
東鄰不是無姝子眼底何人解浣紗
皇甫仲璋邀飲惠山
東風吹水浴平沙鸂鷘鸕鷀滿釣槎去日翟公猶有客
到來潘岳已無花谿鱗唼雨層層浪山碓舂雲處處家
白石青松如畫裏臨流乞得惠泉茶
和萃芳館主人魯印山韻
愛看幽鳥曝新陽每遇嘉隂即到觴盡日竹煙消酒去
有時鶯語入簾長春塘雨過波紋亂花塢風迴蝶翅茫
行到碧橋深柳處一帆涼月滿吳航
柳浪館
徧將藍瀋浸春顔風柳鬖鬖九尺鬟鶴過幾迴沉影去
僧來時復帶雲還閒疏滯葉通鄰水擬典荒居作小山
欲住維摩容得不湖亭纔得兩三間
託龍君超為覓仙源隠居詩以寄之
雲石村中且卜廬憑君為買一峯餘全栽芝菊為疆界
盡寫雲嵐入劵書門對仙童澆藥地巷通毛女浣花渠
閒中每愛天台去好與劉晨間屋居
久雪忽晴喜而有作
殘花殘木緫精神纔見寅年一日春柳態美如新櫛髮
山容親似遠歸人閒追老衲三餘輩更踏冰池五六巡
江郭早須騎馬出旋呼稚子覓頭巾
别龍君超君御兄弟
青鞋不破武陵春歸去西風一面塵荷葉山頭聞杜宇
(余村居名荷葉山)桃花源上别秦人深村稻熟泉當戶廢苑茶
香寺作鄰可是無花無地主秪緣無計得分身
歸來
歸來兄弟對門居石浦河邊小結廬可比維摩方丈地
不妨揚子一牀書蔬園有處皆添甲花雨無多亦溜渠
野服科頭常聚首阮家禮法向來疎
袁中道
同減顧渚謝在杭秦京避暑天寧寺樹下
槐隂竹影亂禪牀彈指飈風滿院涼亂石生雲迷海岸
疾雷驅雨過江鄉竒峯忽散天如拭晚日重來樹有光
乘興共移池上酌藕花泣露散幽香
南陽邸中飲同年羅子
一聲殘滴下疎楊和露和煙浣客裳駑馬無心遊宛洛
故人相對是瀟湘春來藥裹閒花事雨後蔬盤照酒觴
屈指羅含居漸近叢蘭開處滿山香
小竹林贈别傅叔睿
鹿牀深處且從容吾子風流不易逢張緒通身如嫩柳
謝郎五字似芙蓉月來池上花光淨雨過園林竹露濃
若使前生非大士如何一見問空宗
得勝門淨業寺看水同黃慎軒兄弟
南人得水便忘憂兩日三番水際遊花露沾衣濃似雨
潭風著面冷如秋拖莎帶荇流何急擲鴈抛鳬浪未休
天外畫橋橋上柳秪疑身在望湖樓
投贈太保蹇令公三首
天家鎖鑰重漁陽親遣元臣鎮塞荒白羽扇中麾屬國
青油幕底拜降王鶯花煖送千門雨介胄寒生六月霜
身事累朝關社稷中宵私語跪焚香
塞北重欣借寇君琵琶曲裏奏功勛校書百帖高連屋
種柳千行翠入雲魯國到門諸弟子漁陽迴席舊將軍
太平銷盡干戈氣閒却袁家倚馬文(太保曾督學山東)
屹然全似魯靈光虎跱龍蟠狐兔藏處世心同羊叔子
立朝歲比郭汾陽止將文酒銷戎隟懶把笙歌貯畫堂
擬報國恩歸未得夢中常到午橋莊
渡黃河
如雪寒沙千里平猛風雖盡浪猶驚草經青女全無色
鴈過黃河别有聲騎馬久無浮宅夢倚篷忽動蕩舟情
可憐廣武山常在寂寞誰知豎子名
由蕪湖入新安道上
春水平田鷺一羣黃花陌上野香薰若為雨霽猶屯霧
緫以松多易染雲洞拂古莎來鹿女原留新跡過山君
馬蹄閒踏蕭森影夜月朝曦兩不分
沈瓚
郡中寓樓詠懷
椀茗爐香手自持林光草色共含滋交游漸斷難忘酒
風雨雖多不廢詩客舍食魴花落後新泉烹笋燕來時
何妨長作樓頭主無事偏于懶性宜
張君為余貎小像二一野服一冠裳皆肖戲賦
一律效長慶體
荷衣芰製舊丰神束帶簪冠自主賓賸有丹青稱獨步
頓令形影共三人若為濃筆兼枯筆莫問前身與後身
欲識生平丘壑意請從阿堵辨吾真
梅花詩
隔塢亭亭趁水斜紙窗雲暗竹交加月痕隱約還添影
風信顛狂每妬花幽意半銷春草岸殘香分入午蜂衙
千迴繞樹吟詩立西日林中對浦沙
徐熥
旅次石頭岸
石頭城下水微茫回首鄉關驛路長瓜步煙波連斷靄
秦淮雲樹隔斜陽秋高落木迷村舍夜靜寒潮到女牆
客裏愁心已如此一聞南鴈更凄涼
送邵武李太守擢憲滇南
昆明池水靜無波擁傳新從僰道過開府定能寬漢法
采詩曾不廢蠻歌趁墟滇客龍名市納款蠻王象渡河
他日勒功留片碣點蒼如黛石嵯峨
徐&KR0958;
宿鄧汝高竹林山莊
精廬遥結翠微間借得雲窗一夕閒流水斷橋通古路
斜陽殘磬下空山犬聲似豹聞茅舍螢火隨人入竹關
桑柘滿村堪寄隱與君吟卧却忘還
旅次石頭岸
縹緲孤城見石頭長懷雲水自悠悠孤村柳色連荒驛
兩岸蘆花隱釣舟殘月微鐘京口夜澹煙疎雨秣陵秋
客中不盡懷鄉感南鴈一聲雙淚流
過荆嶼訪族兄文統逸人隱居
蹤跡經年懶入城滿村麻苧綠陰晴蝶尋野菜飛無力
蠶飽柔桑齧有聲半榻暮雲推枕卧一犂春雨挾書耕
清高學得南州隱不忝吾宗孺子名
送林吾宗之金陵
青絲遊騎踏春蕪二月王孫入舊都柳色東風村店路
杏花微雨酒家壚斷橋野草尋朱雀古碣荒苔辨赤烏
挾得紅妝歌子夜寒潮雙槳莫愁湖
巢雲院
石勢參差若累成夕陽斜照海波平苔封古路花深合
樹隱懸崖葉倒生入院亂穿雲影去上山遥逐澗聲行
巢居隱士知何代千古無人記姓名
蘆花
江畔洲前白渺茫蕭蕭摵摵鬭秋光輕風亂簸漫天雪
斜月微添隔岸霜半夜鴈羣清避影數聲漁笛澹吹香
瓊枝玉樹分明見愁絶懷人水一方
徐珍伯招遊惠州西湖得西字
十里湖山碧樹齊遥聞鐘磬出招提萬家暮靄鵝城北
一抹殘陽鷲嶺西菱葉颭風浮淺水蓼花吹浪過長堤
蘇公此地曾遊詠自愧詩成不敢題
别在杭次韻
頻年作客若為情兩度題詩送我行暮雨魂消江鴈影
西風腸斷峽猿聲窮秋野柝雲邊驛午夜清砧水畔城
從此相過蹤跡少積芳亭上月空明
曉渡彭蠡
彭蠡秋高水接天征帆一片去茫然蘆飛楚岸千重雪
樹擁康山幾點煙報曙野雞殘月後失羣寒鴈曉霜前
客行不耐風波惡魂斷漁歌到枕邊
閒居
竹滿簷楹草滿除青山應屬野人居未春預借看花騎
欲雨先徵種樹書石鼎香酣吟懶後瓦鐺茶熟夢迴初
半生消受淸閒福一任人嗔禮法疎
圖南王孫移家西山賦贈
從來生長在朱門今日移家入遠村晴放好山當屋角
暗通流水過籬根應門但委栖松鶴摘果頻勞掛樹猿
只為欲成鴻寶訣故尋幽僻避塵喧
送商孟和應試留都
新柳如絲拂地齊送君遥向石城西春明草色迷牛首
秋老槐花上馬蹄二水煙波移舴艋六朝鐘磬認招提
讀書借得憑虛閣古埭霜寒聽曉雞
二月晦日同喻叔虞張紹和郭汝承集商孟和
玄曠山房分得巖字
春草芊芊絲未芟别開芳墅隔塵凡小樓斜倚將枯樹
絶磴傍通欲斷巖寒信催花三月近夕陽流影半峰銜
攜來茗椀堪供客新啟旗槍白絹緘
送俞本之游楚
寒臯木落水連天雲際孤城望漢川隔岸數聲湘女瑟
中流千里鄂君船鷓鴣夜叫黃陵月猿狖秋啼赤壁煙
挾得離騷經一卷行吟長對楚江邊
驛樓送惟和兄北遊
夜靜江空欲上潮榜人催喚解蘭橈離腸禁得幾回斷
别夢不辭千里遥沙起交河陰漠漠風吹易水冷蕭蕭
關山迢遞何時盡此是他鄉第一宵
送沈廣擢德淸令
新懸墨綬謝青氊仙令栽花向霅川處處勸耕黃稻雨
村村收繭綠桑煙官淸但飲雙溪水吏散閒尋半月泉
莫戀彈琴寬賦稅司農方急水衡錢
焦竑
憶别
懷人幾上越王臺雲鎖空林首重迴夜雪有情憐獨往
春風無恙不重來愁邊短榻寒禽下病起新篇過鴈裁
三逕荒涼羊仲老傷心開落退園梅
送吳伯恒太守之杭州
東方千騎擁征橈涼入離亭酒半消天竺鴈來芳草歇
秣陵人去碧雲遥六橋衰柳吟風葉八月寒江急暮潮
君到扁舟勞問訊有無高士在漁樵
送君錫遊金焦二山
雙崖出水勢堪凭才子乘春快一登檻外煙巒低北固
望中雲樹接金陵風回兩岸聞人語雨過千帆亂佛燈
好為吾家尋舊隱洞門蘿薜翠層層
吳道南
送朱養淳太史典試江右
紫陌新軺夾道看詞臣分命出金鑾片帆左蠡乘新漲
一榻秋屏對早寒南國文裁運斤手西江派重采詩官
何當更問閭閻苦歸與君王策治安
陶望齡
覽鏡
莫怪年時愛道裝姓名久已隸空王六時自禮蓮花漏
每日親拈印字香詩景天和邀客和衡門草長與人長
夜燈點罷仍朝梵靜業山中也覺忙
小園
滿窗煙翠鏡湖南隱士圖書海岳菴畫艇故教藏五柳
啼鶯頻與喚雙柑泥人山似當春睡中酒花仍白晝酣
已插疎籬護芳草更添微徑擬三三
湖上新屋成
東西坊本依城市大小山今有弟兄擬卜幽棲分嶺翠
好憑竹閣聽泉聲倦同飛鳥投林急慵愛蝸牛戴屋行
湖上一椽聊爾爾扶犁權與老農耕
陳侍御西湖莊
名場羨爾一身收墨詔新銜拜醉侯艇子舊裝蓮葉㨾
吳兒殊有串珠喉輕輿軟逕花間馭晚翠朝煙水上樓
我有淸狂公記取十旬三度淨慈遊
送詹生
了無經術只甘眠且免門人笑腹便隔歲豈堪繙舊歴
廢琴端為發新絃低頭我已推東野高足誰能似鄭玄
莫惜湖亭暫時語夜潮偏送上灘船
東山
竹梢藤蔓冷僧扉門外蒼松忽減圍(舊多老松夾道近為人伐存者皆穉)
斸藥更誰悲遠志摘花猶得訪薔薇落潮漁艇晚初閣
上浦風帆健欲飛絲管暮年陶寫盡謝公何日復東歸
與季豹遊雲門
叢竹生鞭晚稻齊石橋重訪古時題谷雲未出俄成雨
簷瓦初鳴已漲溪月氣忽穿殘蜺斷亂山翻在夕陽西
秦碑解讀隨君讀苔磴從高不濕泥
董其昌
送喬黃門
夕郎何事厭承明結束征衣節候更汲孺在庭推直道
虞卿捐印見交情關山歲晏黃河闊邊塞春深白草生
總是離愁心折處壯君駿馬太縱横
義興作
獨將長劔倚秋空不道荆溪亦路窮問我姓名惟應馬
向人衣袂指歸鴻煙蒸曉岫全籠碧霜入疎林欲變紅
行子已諳搖落意未妨身世有牆東
贈狄將軍
急管繁絃寫竹枝聽來不作異方悲六千君子舊名將
兩隊美人新教師便許羇心拚綠醑能無佳句比紅兒
若論湖海鷗盟在再入花源未可知
馮觀察元成治第東有繡佛西置萬卷牡丹盛
開命酌漫賦
名園占領豔陽多未似沉冥廢嘯歌坐竹興仍修禊後
看書愁奈送春何窗前散綺搖書帶臺畔凝看亂鉢羅
莫向花叢問姚魏年來蝶夢不曾過
傅德新
送郭靑宇參藩巴蜀
殊方幾載歎離羣忽漫相逢又送君萬里江湖龍劔合
一尊風雨薊門分峨岷迥出天連雪棧閣平臨馬度雲
蜀相威名應不負他時消息好相聞
送董兵備衡水
帝城南望楚江開捧檄人看日下來萬里春光明使節
千年王氣接金臺雲連湘浦雙星度天盡衡陽一鴈回
今日長沙同内地逢時翻羨洛陽才
黃輝
送梅禹金還宣城
北風吹雪亂征塵野寺離觴不記巡歌筑動迷追賞地
琴書偏泥倦遊身來時柳絮如今日去後梅花是故人
及到敬亭相憶否東山女伎正迎春
次韻荅江進之見贈
簿領如山蛻骨餘散曹日與列仙居新知緫入逃禪酒
往事都成解夢書身外姓名空自縛年來容鬢定何如
長安雨後西山近疲馬安於四望車
贈鄭使君開府鄖陽
肘懸金印鬢初斑遥望鄖陽錯繡間自取赤文開地軸
真同玄武鎖天關衣袪斜綰三州水劔脊平分兩戒山
棨衞淸香雲氣裏謝羅仙跡好追攀
方大鎮
塗太僕揆宇先生滇中寄書附荅
白雲迢遞點蒼居十載開心萬里餘枕上西風孤客夢
天涯北鴈數行書黃花並憶漳河賦綠酒相從上谷車
夷蹠報施無定論燕山迷望轉踟躕
章士雅
秋雨
秋雨秋風入暮天愁心獨與片帆懸緫教作客非千里
堪笑為郎已六年蘆葉半黃風破岸稻花全白水平田
棲遲歲月憐今昔梁父孤吟倍黯然
憶小園花事
天南人去二三月小苑花飛五六枝孤閣自開巢乳燕
疎簾不卷駐遊絲園蔬未作愁中供芳草還虚夢裏詩
最憶東鄰夜吹笛一聲遥在月明時
别思
東方千騎去如雲最有羅敷念使君曉鏡疎花看寂寞
夜香明月坐氤氲門前細雨新桃浪陌上和風舊燕羣
莫道朝來無錦字落花飛處半迴文
天雄道中
天雄自昔推雄鎮鎖鑰於今重北門河近白溝人不渡
關連紫塞戍常屯重陰卷雪冰還合朔氣吹沙日易昏
極目荒原無匹馬車輪何事促王孫
姜志禮
送夏鶴田給諫使琉球
聖朝雨露海東頭玉節翩翩覽勝遊萬里星槎銀漢杳
三山風馭碧天秋扶桑曉日迎靑鎖瓊島春雲駐絳騶
聞道南金煩大舶輶軒何以荅宸旒
吳正志
雪後城上晚眺
同雲乍斂晚峯青城上臨風酒半醒滚滚溪聲春作浪
英英雪色玉為屏柔條欲動猶舍凍嬌鳥初啼未慣聽
漁火不知何處泊碧煙寒影共冥冥
詠庭中西府海棠
雨霽羣蜂罷午衙婆娑嘉樹鬭芳華分來海上仙家種
散出空中天女花旭日半舒西蜀錦輕雲遥映赤城霞
移燈照處人如玉燦燦餘輝射碧紗
鄭明選
上渡即事
上渡人家生午煙青絲絡馬寺門前纖纖杜若風香細
翦翦椶櫚日影圓疊嶺遥來彭澤鴈晴江爭落信州船
村中父老知農候拄杖南疇課種田
王士騏
上張燈後苑以麥燈居中吾州所産也
江南五月麥初黃野老慇懃進上方織就絲絲冰比潔
縷成葉葉玉分光誰高市上千金價不比宫中七寶裝
聞道聖人昭儉德瑩然一盞照中央
高克正
次壁東
雨濕征衣過遠村恰逢池上狎鷗人家疑避世桃源地
身似投竿渭水濱皓首杖鳩強飯足蒼頭折柳踏歌新
高堂鶴髮年相埓回首雲鄉思轉頻
徐必達
讌集巾山
幘山山寺倚江隈脫幘仙人去不迴華頂峯連雙塔迥
海門潮湧片帆來疎松礙月娟娟淨細竹含風个个開
握手共成雲外契一回淸話一傾杯
謝肇淛
送徐興公還家
楓落空江生凍煙西風羸馬不勝鞭冰消浙水知家近
春到閩山在客先斜日鴈邊看故國孤帆雪裏過殘年
憐予久負寒鷗約魂夢從君碧海天
十月吳江舟中晚望
年年改歲常為客無奈愁心付酒缸寒鴈背風歸越渚
孤帆帶雨下吳江黃知霜後柑三寸白起沙邊鷺一雙
日落洞庭天似水靑山無數入雲窗
送孫子長之滸墅
度支使者𣙜吳關飽看姑蘇郭外山稅減任教商舶過
吏稀長對戟門閒灣中銷夏留僧住橋上行春載鶴還
西望吳興衣帶水舊時玉筍已成班
唐之屏
登金山
一柱東南表地靈芙容萬古插淸泠江淮潮色無邊白
楚蜀山光不斷靑鯨吸風雷波自撼龍過樓殿雨猶腥
枕流無限滄洲意極目何妨我獨醒
韓上桂
歸里
栗里歸來尚未荒蒹葭深處水周堂一雙白鴨對人語
七尺靑椶共我長穉子能尋蝴蝶蠒村姑不少鷓鴣香
此中嘯傲翛然足休對仙家問海桑
陳如京
落花
萬樹陰陰春已闌綺霞浮水動波瀾半將豔質迎風舞
散作香魂共月寒銀蒜低垂紅雨急金鈴忘綴絳苔殘
不知遊冶尋芳處無限葳蕤藉錦鞍
委秋赤城衙齋晚眺
北望仙山一帶斜千巖分映赤城霞山隈隠處茅茨出
村逕低回薜荔遮桐樹早凋風似雨楓林晚醉葉疑花
坐來不覺煙光暝回首西峯散暮鴉
陳薦夫
和興公春日閒居
開簾風颺煑茶煙春半亭臺雨後天仄徑花茵防鳥蹴
古牆苔篆愛蝸緣課兒易傳翻王弼荅客詩箋出鄭玄
竹影滿窗綃帳靜方袍閒擁日高眠
和有道村居漫興
茅屋疎籬寄水鄉隔溪漁火照昏黃聯翩塞鴈低河影
明滅山螢撲夜涼花隱碪聲催玉杵葉傳秋信到銀牀
芒鞋竹杖閒行處一路柴門晚稻香
海口城晚望
蒹葭藹藹樹蒼蒼平楚閒看益渺茫驛路遶山多落木
孤城臨水易斜陽潮迥近浦寒生雨鴈度遥天夜帶霜
暫息征鞍瀛海上煙波千里斷人腸
陳繼儒
贈馮岱宗
少小才名猶擅場靑山副本不須藏車中滿載三千牘
屋後貪栽八百桑池草墨酣横鳥跡土花鐵冷繡魚腸
好將一片煙霞骨香案前頭侍玉皇
寒食
柳絲燕子故飛揚杜若蘼蕪接路香每過可憐寒食節
回思真負少年場春深膽怯花時雨老近情銷鏡裏霜
此日風光偏澹蕩酒杯到手莫辭忙
白燕
紛紛白水滿春塘淡雨微煙更渺茫新壘落花紅粉薄
隔樓芳草雪衣涼舞翻掌上明珠色零落釵頭片玉香
正是懷人太無賴五更殘月照空梁
新秋四首
一片秋聲入埜塘西風蕭瑟響寒螿馬嘶大漠川沙白
鷹下平原草木黃疎菊籬邊如待酒芰荷池上可為裳
懷人萬里情無限隔岸蒹葭夜未霜
悲秋無奈獨高歌歌罷其如秋色何金屋佳人啼素扇
玉門老將枕琱戈玄蟬咽露驚飛葉鳥雀披星欲渡河
聞說洞庭湖水闊朝添新綠漾微波
西望瀟湘秋水長大風初捲白雲揚銀河夜落機中錦
玉露朝侵陌上霜螢度空梁棲燕幕魚翻靜渚戲蓮房
亦知此日行吟者一段愁心挂夕陽
門掩秋風正寥寥荒原落日草蕭蕭獼猴趁月窺山果
鳥雀驚人下黍苗華屋珠簾嬌白苧疎燈角枕怯冰綃
閒來偶渡前溪口柳葉菱花一尺潮
招馮素生入山讀書
山深日色不到地樹老濃陰高刺天鶴呌島池多怪石
花撩窗戶亂飛泉偶翻古帖摹青李閒放輕舟採白蓮
君若入林同結厦竹風松月對牀眠
御選明詩卷八十六
