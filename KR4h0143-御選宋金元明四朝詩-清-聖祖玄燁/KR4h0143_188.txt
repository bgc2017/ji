欽定四庫全書
御選明詩卷十九
五言古詩四
童冀
效陶彭澤
少無簪組念雅志在丘岑結廬古澗阿栖迹嘉樹林南
軒納朝陽北牖延夕隂踵門無深轍入室有鳴琴良朋
以時至清坐談古今秫田秋向熟濁醪行可斟頃筐擷
園蔬持竿釣清潯歡飲聊共適過滿非所欽
和陶庚子歲五月中從都還阻風於規林二首
我昔少年日無事幸休居佩弦戒性緩每師董安于迨
兹桑榆景始悟失東隅屢將孱弱軀觸冒風波途嚴冬
朔風急夜絶高郵湖豈不幸利涉為計良已疎古人戒
垂堂况我疾病餘前途諒多險欲悔將焉如
仲冬度長淮混蕩迷所知同行得佳侣乃諧夙所期憶
昨辭京國與子適同時參差各首路不謂會在兹舉觴
更相屬滿飲不須辭人生如浮萍聚散安足疑
和陶擬古
月落窗牖白日出東南隅披衣茅簷下稍覺四體舒故
山邈千里永念先人廬晨夕蔽風雨少小之所居别去
踰十年豈但田園蕪齒髮日衰暮天意諒何如
美玉韞荆璞三獻泣卞和甯戚扣牛角中夜猶商歌古
來不遇士蹭蹬良亦多百年水上漚萬事風中花且復
對尊酒不飲當如何
下士困形役至人得天游尸居一室間心已歴九州所
以驅牛翁不肯飲下流翩翩九苞鳳飲啄崑崙丘一飛
下虞廷再鳴止岐周瑞物不世出安用網羅求
和陶雜詩
勞生無百年知止乃逸豫斥鷃聊自足雲鵬謾高翥所
以邴曼容位高即免去富貴豈不懷能不為身慮君看
嗜利徒末路竟何似驅車下峻坂中路安得住康莊苟
弗慎寧非覆車處保生良有道至要在戒懼
生世無百年我願常歡喜尊中有美酒胷次無塵事寵
辱了不知動静得如意妻孥常在眼親故數相值暢飲
送餘年一任歲月駛身後稱善人財産不須置
白日下平陸北風號枯桑塵沙動地起眯目揚秕穅我
行在中野況乃久休糧解裝憩逆旅笛聲感山陽舊遊
盡陳迹撫事增永傷故山不可見憂來忽無方世事詎
有涯且復陶一觴
十月渡黃河北風淒已涼河水深且駛溯洄上吕梁仰
視南鴈飛緬焉懷故鄉吴葛已十暑楚砧亦三霜寧知
衰暮年轉覺歸路長
和陶歸田園三首
少小樂閒曠被褐守空山白頭賦遠遊倏已二十年簞
瓢陋巷居安得如顔淵昨宵偶不寐憶我南山田平生
伏臘資今棄草莽間豈無升斗禄差以慰目前妻孥在
遠道棄置同雲煙獨念故山下草屋行將顛亦知身後
名未若生前閒且復對尊酒一醉已陶然
我家南山下茅屋枕溪曲白頭每思歸此願何時足敗
壁懸素琴荒庭暗棋局天道恒好還世事如轉燭寧知
若木景不返扶桑旭
我昔在田野東阡與南陌時有素心人濁酒聊共適既
醉各歸卧不如牛羊夕醒來眎西牖殘月在窗隙寧知
衰暮年迺復困行役天公如佚老言歸遂耕績擊壤樂
餘年簞瓢敢求益
和陶貧士
人生靡定止飄蕩如轉蓬萬事了不齊誰能詰化工寧
知揚子雲乃媿楚兩龔天運有代謝倚伏恒不同委願
隨所遇胡為計窮通用舍固有命勗哉慎所從
烏斯道
古詩
荆棘開好花娟娟耀芳晨羅生及周道未嘗罹斧斤斧
斤或相加芒刺反傷人朔雪貸其死后土固其根人力
愧孱弱天地胡不仁崇岡有松柏日日摧為薪
猗蘭畏陽盛甘菊愳蟲食昌陽惡溪涸揭車傷土瘠上
有寄生草蒙茸託松柏下有無名花紛披弄佳色尋芳
邈無人空有馨香德
題寒林遠岫圖
游子念故山歲晏不得歸出門見林薄日暮烟火微關
河渺千里猨狖聲正悲况爾霜雪繁鳥道不可躋陽春
固伊邇奈此寒無衣衣寒何足歎所憂美人違
過西山訪章願學鍾聲伯二隠者兼與同遊諸
公分韻得深字
冬雨久不作冰霜謝窮隂予因積遐思於焉事追尋西
山數君子幽居託雲林岡巒負城郭在樂不在深旨酒
罄良覿嘉言諧素心巖花照紋楸松風墮鳴琴詎謂兵
革餘得以疏煩襟人生易彫謝何時續斯今離別奚足
歎願言懷德音
許繼
述懷寄修德
昔遊登四明回望天台峯蒼茫見遠色積翠浮遥空維
時凝雪霽萬里來天風想像瓊臺觀杳在丹崖中真源
隔迷塗曠絶不可通烟蘿冷秋月夜雨鳴梧桐夢寐發
幽感徒嗟塵累蒙王子吹笙侣高情亮誰同清言契夙
心奮策得所從振衣石梁上思躡飛仙蹤佳游復我愆
有懷鬱忡忡猶憐雙飛鶴來候巖前松
澄淵
水色本明照况此静以深泓澄幾千頃流汞疑元隂空
光碧天合倒景青山沉默鑑不遺物至虚寧受侵願言
寄潛翫湛然契明心
遣興
世道日云降何人激穨流於時競靡靡去古良悠悠鴻
鵠有高志一舉横九州藩籬自云廣燕雀方啾啾
夜宿期王修德不至
城西挂纖月夜色回春逕出門候所思落露沾衣淨悠
悠醉餘意寂寂静中聽燈暗清漏初煩愁亂孤興
秋夕書懷
高空生夕涼秋意入河漢馳雲若奔駟明月隠復見天
機感衆物夜色閟深院鳴葉響蕭颼吟蟲發清怨追思
童稚日膏火事黃卷撫迹今已非慮深志亦倦穨波惜
遷運往節閱驚電浩浩古人心庶於静中見
夜宿淨土寺
山空吹夕風暑盡生夜涼禪宫極清閟天籟過虚堂烟
鐘悄已寂華月未流光玉繩帶銀漢夜色耿穹蒼暗汲
石崖溜時聞瑶殿香觸景自不寐卧聽金琅璫
夜歸
夜歸人已卧山月猶在戶驚鵲翻暗叢哀鴻響遐渚風
虚籟静壑霜肅氣澄宇顧影忽興懷孤身在羇旅
雨中有懷
入春幾晴光物意轉蕭澀冰雪寒尚餘雲隂畫常集清
晨林端望兩目縱所及白水天際渾青山雨中濕飛來
雙幽鳥復向花上立心賞不可同何以舒怏邑
雪
山花寒不開庭雪曉還積江南十日春東風未相識蕭
條新柳姿清淺故池色日晏起荆扉迢迢遲來客
夜坐
雨歇宵影澄天清月華素空山秋欲來涼意先在戶蕭
蕭林樾風泫泫幽篁露草蟲亦何知含悽感遲暮深思
無與言美人隔江浦迢迢銀漢章無聲自西去
中夜聞風雨滿林明旦即為重九情之所至輙
見乎辭
夢覺清夜分林塘響風雨虚懷怯病枕展轉心自語重
陽適兹日興感眷時序柔道方彙征嘉名固宜與嘹嘹
冥鴻翔摵摵涼葉委撫迹徒有悲抽思謾無緒登高候
明發新寒薄衡宇黃花滿山籬采采懷儔侣
九日登山
處喧久忘静臨曠始懷真步登千仞岡眷兹九秋辰餘
滓澄廣澤薄氛散高旻浮空白雲遠冠日丹霞新海嶼
互出没天峯秀嶙峋清眸窮四遐逸興蕩八垠興懷慨
前古一瞬迹已陳無令東籬菊静笑悲秋人
對雨
沉沉時雨積冥漠晦平莽卧起人事閒臨軒坐虚敞繁
林滴餘潤曲池散清響去家徒有思出門亦何往山深
亂雲合村暝孤烟上飛鳥望不還空愁結遥想
曉度范家灘
魚梁障清湍水落灘面闊天風石籟秋數里聲聒聒晨
涉思揭厲川廣畏難越浦口人不聞扁舟遠如月寒波
望空霧曉岸指毫末新曙野始分清涼木先脫別離既
含戚遇景聊暫悅初旭轉滄溟彤霞麗雲闕廻瞻極迢
遞凌步多曲折前念青山行采芝養高節
胡奎
秋夕
月出萬井秋商聲在高樹風條絡緯鳴露葉流螢度天
河一杯水流向西南去坐念素心人佳期渺何處
吴江月夜汎舟
餘霞斂遥岑微靄生近浦江行得涼夜月出鳴柔櫓茫
茫天欲浮歴歴星可數水螢乍明滅沙禽或翔舞此意
與誰同三高渺千古
管訥
聽松樓為國學林敬伯賦
涼飇度中林長松發清響震蕩出巖巒蕭騷納天壤初
疑繁絃作復訝驚濤上倏爾若崩奔悠然亦平廣大音
本無聲至理奚有象復動陽始生姤静隂已往逹人居
高明會兹適真養心静聽轉聰慮屏神逾爽豈彼廛市
間啾啾局塵坱好招陶隠居山中一清賞
和吳教授晚泊大信阻風
樓船遡流上高帆阻長風大江浩無際一氣何鴻濛回
望天門山峩峩相長雄洪濤走其下屹立西與東不有
浮海歎豈無濟川功大鵬度寥廓斥鷃守卑叢物理固
有定世事徒匆匆張燈啟華筵一笑杯酒中
曉起
真館曉晴初官清遠塵俗怡然對簡編庶矣忘榮辱遥
峰擁歸雲高城澹微旭落盡冬青花江南雨新足
二隠圖
溪上放舟迴山中負薪暇一笑偶相逢於焉遂清話寧
知有秦晉况復論王霸回首總忘機青山夕陽下
秋夜
不寐耿長夜攬衣徒歔欷隂蟲吟近砌涼飇動疎幃素
抱殊未釋清歡念多違豈惟南飛鵲兹夕無所依
病後喜雨謝同寅紀善貝季翔見過
夜月忽離畢今晨雨滂沱秋聲落庭樹水氣没池荷豈
云三伏中感此涼意多神清體自適頓然釋煩疴明當
謁公館仰謝數經過
過蕪湖望天門山
揚帆下蕪湖梁山在吾目大江從西來天門勢如束川
日波上明野樹煙中綠良朋有佳製每媿貂難續顧兹
欲忘言何以慰心曲
上慈母磯
危石立江中揚帆泝流上潮迴慈母磯木落和尚港野
闊風景眀秋淨天宇廣西望淮山青持杯愜吾賞
趙俶
續蘭亭會補參軍孔盛詩
暄風播曠宇欣懷託陽春盥祓寄幽暢虚襟遺世塵擷
芳遵丘阿接杯沿澗濱詠歸何逍遥遐哉仰斯人
涂穎
秋夜和黃典籖
遥夜天宇迥開軒坐前楹月華臨水動涼風滿庭生屢
惜玄景至悟兹塵慮清疎星明玉闕委露浥金莖流序
倏將邁嘉朋紛遠征微才旅羣彦鳴珮集玉京文詞資
麗澤笙磬感同聲非比江湖客馳心搖懸旌
吴植
寄張國錄孟兼
昔別意何長重來歲華改沉憂誰與娱懷人邈江海褰
衣涉汀洲秋風被蘭茝日夕零露繁芳馨為誰采嘉會
諒難并良辰詎容待思君如明月夜夜望光彩
揭軌
夏日留田家
停午暫休騎道暍投田家風株帶暝姿高樹亂啼鴉田
翁喜客至為摘園中瓜解鞍藉莓苔移席埽落花相留
至夜分煙月石林斜相如方病渴歸路茂陵賖
秋日汴京同馬希穆登上方琉璃塔
東出榛莽間宫城何窈窕悲涼懷故都秋日荒臺沼浮
屠出苑邊上跨清虚表琉璃半莓苔五色猶皎皎罘罳
映落花觚稜却飛鳥崑崙倚戶隂海色當窗曉珮聲河
漢落屐齒天香繞野夫方留滯萬染何時了去漢春已
深游梁秋又杪登高慨搖落令我憂心悄飄飄茂陵客
高興秋天杳綵豪不勝寒仙露知多少落日望江南一
點青山小
甲辰三月歸西村
官舍柳花飛羇人謝病歸干戈未定息爼豆焉可為以
兹理還策歸卧南山陲東臯花雨過流水綠生陂聒聒
青蛙響嚶嚶黃鳥啼到家能幾何又告將農時山田與
弟耕春酒任婦攜逍遥田野間日暮返柴扉龐公鹿門
志劉表安能移
吴斌
北遊
青山千里來龍奔出平野逶迤作都城黃河走其下借
問宿遷人在昔何為者云此生重瞳虎鬭天所假自矜
蓋世心坑秦霸區夏鴻門逸真龍烏江陷騅馬至今哀
怨聲喑嗚海中瀉
唐仲實
送湯生執中
薄暮雲已收微寒雨還作居人念暌離戚戚意不樂何
時竹屋眠共看燈花落
劉紹
登道山亭
名藩跨炎服崇阜極幽爽亭臺納元氣磅礴俯深廣我
來屬初霽心與孤雲往蕭颯海樹秋如聞暮潮響摩挲
石闌古揮霍霄漢上大有本虚空河山一溟漲淒涼乘
槎意迢遞紫霞想濁世誰復然臨風默惆悵
徐一夔
辛丑秋七月曹廣文招同諸子憩西郭景德寺
分韻得半字
野曠天逾豁川平路疑斷不知何朝寺突兀古河岸潭
薶白氣沒林密翠霏亂勝地固清涼火流七月半合并
洵難得通塞奚足筭廣文厭官舍亦此事蕭散風櫺爵
屢行蘿磴席頻換但覺清歗發寧顧白日旰吾欲紀兹
游埽塵勞弱翰
包聖
寄姪公翰
彌旬苦局促擾擾曷能止鳴琴不成調攤書聊復已風
定荷氣清日出茶煙紫煩襟望一舒開軒俟吾子
殷奎
不寐
中夜不成寐起來看明月候蟲吟一聲愁腸幾回折愁
腸折還續宛轉如環玦出戶野躊躇商飇倏已發商飇
來何許吹我頭上髮莫吹淚入河添之作嗚咽
春草
東風到咸陽吹起原上草偶然出門去迷却平陵道此
處斷人腸得似江南好
袁華
夀寧菴夜宿
偶成綽山遊西風吹落日大田登禾黍高林收棗栗仰
羨松柏姿俯慚蒲柳質石縣王果崖花雨維摩室白雪
浮茗甌縹囊散書帙撫事困誅求拯時乏經術紛争若
螻螘相持如蚌鷸可憐䲭嚇鼠何異褌處蝨郊居便樵
蘇野服忘巾櫛獨樂五畞園素封千樹橘被酌坐逃禪
銘墓親操筆夢幻前後身道悟中邊密劇談更抵掌展
席成促膝煌煌斗迴杓耿耿月離畢水聲遠澎湃竹影
互蒙密清坐不知疲東方啟明出
朱昇
擬古
霜露悴百草蟋蟀鳴聲悲朔風寒以厲良人久無衣時
服委深篋路遠難致之仰視投林翮還依故巢飛物性
有如此念君歸無期矧當苦寒節坐傷音問違
陸闓
江上暮雨
荻蘆沙上風竹樹山頭霧疎雨忽新涼惆悵川光暮遥
遥孤帆征渺渺滄江渡停櫂問漁人長干幾程路
吴文泰
楚江清曉圖
曨曨曙光啟湛湛楓江白河漢縦復横分明見秋色天
空爽氣清露濕千峰碧微茫雲夢渚迢遞潯陽宅五柳
高且疎涼風正蕭琴孤鶴横江來扁舟正攜客
凌雲翰
畫菜
高田宜種蔬下田宜種穡歲饉與饑同安敢望肉食雨
餘理荒畦甲拆資地力會看根本長取之戒勿亟天公
憐我貧此物頗不嗇便如終歲謀十甕擬可得含笑披
畫圖流涎欲霑臆常能齩菜根天下無此色
曹孔章
閒齋書事
林響溪雨來蕭蕭客窗暝瑶琴倦不彈石闌晚猶凭烟
深鳥依樹花落風滿逕隔岸誰誦經泠泠發清磬
鄭真
清流關
峩峩清流關形勝壯淮甸南來入江海北去通潁汴粤
昔五代餘諸侯日酣戰蟠李有餘枝遐陬寢席奠設險
禦中州紛紛甲兵繕俄傳點檢來威聲炎火煽良將致
生擒面縛轅門獻一笑滁州平凱歌錫芳宴肆令歐陽
公登高情眷眷我行入濠梁居然腰脚倦前登最上頭
目力窮視眄前修有佳句鑿鑿蒼石片風流今百年有
如親覿面臨流一徘徊棲棲雲物變僕夫催進程山風
急於箭
林賜
題翁石山房
玉澗隨處深蘿衣謝時早幽棲同鹿門勝地即蓬島緬
懷京國游却戀雲山好何日賦歸來相將拾瑶草
邵誼
春日同諸子郊行
黟縣設自秦至今少城郭人稱小桃源煙霞護叢薄四
山如龍蟠蜿蜒分脈絡羣居寡喧囂宇宙覺開廓為問
塵網人何如在丘壑
蔣惠
舟中夜雨
蕭蕭篷上鳴默默篷下聽聲催寒氣饒勢逐風力勁擁
衾客未眠維楫江初暝不似瀟湘時令人動高興
宋璲
寄章允載兼柬項思復
憶昔到京畿與子寓官廨一見即相驥不翅舊交快維
時困道途驅車久行邁忽逢弛擔初欣若身脫械握手
坐氍毺軟語慰疲憊情投比黏膠意愜甚搔疥項君數
過余滯下喜方瘥三人互談噱何殊合糾繣驂鑣出游
衍古蹟探竒怪路入青蓮宫駐足聽梵唄薄晚始旋邸
傾倒形忘瘵周詳論書譜從容說詩派凡習尚浮華遺
音日已壊作者固繁夥咸韶混夷韎瀾倒并波隨疇能
救危敗顧余樗散材頻年處卑隘枘鑿乖方圓甘遭世
俗賣人將競嘲譏子乃敦教誡苦言加箴規默默使心
解酒酣示新篇辭源極滂湃却類任公子投竿下羣犗
應知藝嘉禾薅治絶稊稗讀之神駭驚秋蛩罷嘶喝政
圖藉薰陶別還隔遥界欲叩寢食安但復占爻卦浦汭
守衡茅無從豁矇瞶譬諸鐵在爐伊誰鼓風鞴况乃患
沉痾軀命猶纖芥侵尋閱暑寒孱弱乏剛夬精神盡凋
耗面目多腫噲布衾暖閣眠藥貼晴簷晒年來獲告瘳
書齋仍掃灑猿鶴亦争慶似索煙霞債綴賦詠雕蟲攻
篆學垂薤有時看飛泉四山寂無㕦思取古遺經一覽
適炙嘬蘭膏繼日晷矻矻警昏懈視已常欿然進業慙
質䪥志須成絲枲未能脫管□篤信晏安中懷毒極蜂
蠆蚤暮自深省此語諒非躗近聞子亦歸親朋樂情話
千里感貽書殷勤馳一介而翁幸康彊愧缺牀下拜執
簡立臺端百壬不敢噫道遠竟莫前動若飛翮鎩歲月
無停輈季秋倏已屆籬菊傍雲肥江山日如畫軒車幾
時來夜雨一燈掛明德正可崇相期各云勱
王紳
夜坐呈正學方先生
銀燈燦餘輝夜氣清於水顧此知心人幸遂盍簮喜酬
酢啟黃封論議析玄理俗眼為之開塵心頓如洗孔明
人中英州平獨知已黃憲千頃陂世以亞聖擬德重衆
所推才高莫能比懷賢古即今酒酣熱生耳
入峽
世傳三峽險吾身適屢往蕩舟趨洄流驚濤漾輕槳巑
峯開復合青天細如掌浪急先期程谷空答漁響回顧
上瀨人吾行若平壤日夕下夷陵祝酒相忻賞
夏日
天氣屬清和幽齋淨於水端居仰聖明俯探玄化理浮
雲馳遠郊重隂蔭書几好鳥弄佳音閒花發竒卉蕭散
有餘清煩襟蕩塵滓
劉璉
遣興
綠鳬水中游白鶴雲間飛霄漢有脩程焉能顧卑微浩
蕩展羽翰崑丘以為期鵰鶚趨下風罻羅絶張施倏忽
萬里餘摧頽不知歸空林有故巢繁霜日霏霏孤雌哺
黃口啁哳將疇依豈如戲蘋荇雙栖在漣漪
秋日旅懷
秋氣生白虹秋聲入高樹離離星漢明杳杳孤鳥度夜
坐不覺久逍遙散余步鬢毛動淒風羅裳怯零露寒隂
日已侵芳歲聿云暮睠言思我鄉誰與將尺素
春日書事
雨收春日融衆草豐且碧和風拂輕衣飛花撲行客晴
空搖翠煙莽蒼見山色青年豈長住感此思夙昔
秋霽
積雨霽郊甸涼風來早秋蒲柳變冶色寒蛩生暮愁明
月豔素光青山澹如浮遊目睇行雲感此身世憂故鄉
不可見悵然心悠悠
貝翺
擬古
妾有綠綺琴中含鳳凰音不為黃鵠操試作白頭吟河
中錦鴛鴦比翼相因依落花隨飄風各自東西飛物情
有不同貞心以為保春葩折秋霜蓉華豈常好芙蓉出
綠水見別汚池中白璧薦泥塗乃與瓦礫同妾有五色
絲為君製衣裳朝朝勤拂拭夜夜為熏香將心置君腹
知君忘不忘
謝林
題趙承旨竹石圖
竹生盤石間翠色相因依爾節固己完此心終不移如
何玉堂人而有林壑姿涼風雖未至䬃然動秋思
初夏寄倪元鎮
溪上夜來雨青林密如霧日出檜柏香沙静鳬鷖聚野
夫抱琴出喜與樵者遇黃鳥時一鳴綠隂已無數緩帶
受回風蓆帽黏落絮感物發長謠放懷缺清酤胡為勞
其生終歲牽百慮願言廬霍期逍遥共遲暮
孫蕡
寄琪林黃道士
雨絶天景佳前榮樹光綠遥憐採芝侣遠在春山曲琴
歌久已斷酒賦何由續有約今夕同開樽掃茅屋
擬古
歧路一尊酒送君今遠行交持未及竟絲管激哀聲冉
冉歲華暮悠悠雲氣征馳車戒往路惻惻傷我情我情
默已傷歡愛不可忘昔為春花妍今為秋草芳秋草芳
有時夫君見無期獨宿坐長夜淚落如綆縻白日儻回
照孤懷君所知
華月散高樹列曜何參差流光射結綺思婦慘中闈良
人涉遠道感歎夜何其清聲發妙曲宛轉有餘哀妙曲
固可聽餘哀知為誰春至桃李妍歲暮華色衰居然獨
處廓顧影久徘徊
離離谷中樹燦燦春華芳枝葉何盛茂忽然隨風揚流
光有彫換物理安可常擾擾路傍子哀歌使我傷杪秋
天氣肅白露結嚴霜攬衣不能寐起視夜何長明月出
東壁衆星羅縦横歲暮鶗鴂鳴百草青自黃遠道者誰
子驅車登太行太行鬱嵯峨天路無津梁興言念同志
涕下霑我裳
黃哲
秋夜雜興呈涂典籖穎
璿杓運西宇華月麗中楹坐知流序易遥夜秋風生銀
漢呈宵景金堂含夕清柔條棲湛露嘉蕙茁幽莖撫迹
遂成感如何君遠征相思雲陽浦岧嶤限玉京寸心渺
何極搖蕩如懸旌
與伯貞或華二友會
二妙聯英標睠言頋榛莽良晤諧宿心玄談慰幽愴江
蘼澹新綠谷鶯聞遠響感此離索情浩蕩烟霞想夷白
抗浮雲臨清延素賞何因繼芳躅一丘同偃仰
舟次靈洲候廣雄飛使回不至
湛露晨未晞秋華被原隰征途夙已戒承命履遐邑桂
水寒悠悠揚帆望不及川鱗想同泳羇羽尚云戢維楫
乖素期臨流重於邑睠然桀溺耦詎灑楊朱泣惆悵芳
菲情日暮空佇立
李德
栖雲菴
石室凝紫烟空洞懸石乳隂崖含風泉終日灑飛雨臨
流結精舍六月不知暑道人養清虚適與高僧處垢淨
俱已忘孰為舍與取諸幻既遠離白雲日相與何當謝
時人來作塵外侣
憶南園
南園蝴蝶飛綠草迷行迹青鏡掃長娥娟娟弄春碧錦
屏千里夢寂寞愁芳色小字寫長箋鱗鴻坐相隔
柳塘書舍圖
遠山出白雲近水明秋色烟波漫浩浩日暮歸舟急隱
約叢薄間茅茨倚蒼石中有柳塘翁看看似相識
送友回真定
君自邯鄲來復向邯鄲去邯鄲月色好夜照江南樹太
行多峻坂中有羊腸路往來不憚煩知君為親故
種麻
種麻滿東園種花亦盈畝麻生但芃芃花發映戶牖容
華能幾時零落他人手豈如為絺綌與君同永久向來
灼灼姿于今復何有
林鴻
感秋
撫劒中夜起氣候何淒清天高白露下北斗當前楹嗷
嗷雙飛鴻随物亦宵征微禽爾何知寒暑嬰其情始知
玩物化中復念吾生三十志有立一經尚無成緬懷古
哲人信與大運并道在無終始時來暫衰榮感歎不能
寐延首東方明
金雞巖僧室
遠公青蓮宇百尺構雲闕一徑入松蘿山泉濯苔髮石
房彈玉琴清響在林樾夜來滄海寒夢遶波上月微吟
白雲篇高興了未輟未能悟聲聞安得離言說
遊芙蓉峰
密竹不知路渡溪微有蹤懸知石上約定向松間逢物
候變黃鳥菖蒲花蒙茸相望不可即裊裊霜天鐘
經東山別墅
野墅在東山經過感疇昔縦横醉時墨猶在池上石林
氣颯以涼山容淡將夕緬懷攜手人念念不能釋
終南積翠
終南太古色積翠無冬春陽厓俯荆楚隂壑開函秦碧
樹曉未分蒼蒼散參辰下蟠蟄水龍上有避世人有時
浮爽氣拄笏可攬結安得搆精廬談經對松雪
留別諸子
秋堂閟虛寒晚竹引深翠暝然孤燈坐興至玉壺對天
冷霜滿襟露飲月窺醉曲盡別意深相看發長喟
別龍秀才
龍生不羈者愛士能開襟每醉玉壺酒復為梁甫吟訪
余鏞水陽又將歸故林秋風樽前別落日川上心四郊
已蕭條千里無飛禽離思苦難說望遠猶登臨
同王六博士宿烟霞觀
昔人煉金鼎此地餘還丹至今風篁鳴猶疑下笙鸞出
嶺訪靈異投山宿天壇一片月色古千秋松影寒醴泉
為我酒丹霞為我餐都無世人夢但佇風中翰夫子苟
有意相期此投冠到家興未已更取吾琴彈
翠簾山天湖
翠簾高淩天峯麓曠且平何年此蟠龍遂成秋水泓呼
吸納元氣溟濛變隂晴雲雷地中起日月波上生上有
空僧巢巖栖煉神形寥寥水月觀洞見心胷明我昔淩
天梯恍若登赤城浮杯動松影發笑回天聲從兹便高
舉永極雲霞情
訪玄章師不遇
真僧駐錫處雲牀在西峯應物無所住安知來去蹤今
來結青瑶久向何山逢白日無經聲金飇但鳴松懸思
永今夕杳靄秋天鐘
道中偶詠
林館夕暫休星駕曉仍發沉沉樹若烟浩浩溪如雪白
首倦長途青山笑予拙
宿黃梅五祖寺
佛祖說法處迥與諸天鄰珠宫歴浩劫桂殿餘真身登
攀訪靈異禮謁知宿因地遠泉石怪人閒猿鳥馴松杉
覆窗戶蕉竹清衣巾花雨出深夜天香來暮春久知簮
組妄思與緇錫親所希慧燈影為余照迷津
送吳士顯
吳生跌宕人脫略當世事欲識平生心悠悠江海是布
衣何飄飄孤劒千里至斗酒未及歡看雲起歸思長風
吹古城寒日下秋水分手從此辭車塵望中起
秋夜憶周模
傾蓋一分手沈思長在襟况兹離居夕復此秋城砧露
下葉初落草根蟲又吟雖云感物候終念曠幽尋劒水
東南流故人千里心無因逹尺素夢遶青楓林
江閣秋雲圖
山容初斂夕雲氣已歸壑何以散冲襟孤琴坐江閣美
人期不來天寒楓葉落
林敏
晦日稍次山谷
清谿殊險豁石瀨何淙淙尋源竟莫測又復上幾重行
處衆壑盡望中天影空於焉倏含景水木相玲瓏濕翠
翳巾舄片雲起西峯忽忽洞深杳大圓變溟濛飛湍逗
日月急雨随蛟龍洗心投白鳥息見期青松願因紫霞
祕永諧鸞鶴蹤
晚次流沙河
湖口寒山蒼芳草猶未歇扁舟諧遠尋曠然向雲闕北
風蘆葦鳴白日波上沒其時鴻鴈來擁棹蛟龍窟遂歌
滄浪清而乃濯玄髮風氣逗天影蘿雨澤人骨石上彈
玉琴清響在林樾到家興未已夢遶松際月
春日過高逸人別墅
此地有別墅投閒尋隠淪酌君樽中醪笑我衣上塵石
竹拂瑶席野荷清角巾雙松駐白日一水流青春盤谷
憶李愿鑑湖懷季真古有逸民傳非君誰與論
江上送鄭山人
祖帳送離人勞歌暮煙裏暝來江上宿殘日照寒水清
尊醉落花孤棹依蘆葦雨翳燈影微風兼笛聲起後夜
有相思緘書寄雙鯉
夏夜陪宗兄林八員外雙溪蘭若宴集得夜字
散帙棲鳥時幽尋憩精舍天吟風滿巾露飲月侵夜烟
篠澄遠心雲蘿翳長夏回首衆壑隂杳靄鐘聲罷
趙迪
題浦舍人梧竹圖
吾懷出塵想飛思淩滄洲湘江夜來雨寒色川上浮涼
飄金井夕露滴銀塘秋故人隔千里對此空離憂
幽人獨憩圖
幽人遺世氛心與浮雲薄薜蘿寒可衣山泉時自濯白
雲林下來黃葉衣上落高風不可攀逍遥在林壑
山水圖
蘇耽昔隠處落日惟孤雲青山丹竈前橘井香氤氲湖
光林際斷嵐氣霞外分仙源不可即清思徒紛紛
鱗次堂集送馬自牧歸館
盍簮涉高臺憑高豁千里清樽屬離人年光若流水浩
浩江海心悠悠雲山意天空鳥影寒日落秋聲起對此
渺予懷懸情自兹始
唐泰
次陳山人隠處
獻春始休沐輕策尋幽風烟篠不知路柴扉隠其中雜
花發小磵下映流泉紅冥心聽喧鳥解帶投芳叢誰識
此嘉遯心期黃綺同南軒有餘興月出鳴絲桐
馬德華
題濬州八景詩(錄四首)
伾山曉月
蒲牢振東林明月墜西嶺清涵玉鏡明光動金波影巖
扃嵐氣深石像苔花冷目送伾山雲扶桑散初景
歲寒雙秀
蒼松出石罅雙聳如蟠虬聲寒半天雨影落千巖秋鸞
鶴巢樹杪茯苓産林幽頽齡果可制吾將訪浮丘
玉虚仙跡
鬼工鑿巖翠洞闢神仙區玉女雲中下飄然曳霞裾飇
輪逐流電遺跡成丘墟至今明月夕簫聲落寒虚
淇門飛雪
淇水日夜流沙堆積晴雪飛屑滿汀洲凝輝照溟渤寒
通剡曲風白映天上月對景憶山隂停舟歎清絶
錢鼒
題巨然山寺圖
高人造化筆竒㮣每相關羣峰獻萬狀一壑分两山恍
疑景外景迥出寰中寰胡麻堆紫綠瀑布下潺湲遠碧
茸天際晴雲眠樹間卓哉青城樵冲襟寫幽閒手招鐵
笛仙一去何時還
黃本
次徐良夫謝雲林倪處士耕雲王照磨韻
子猷昔訪戴兹事已千秋沿洄清剡曲冐雪乘扁舟孰
知繼高興乃復有此流飄飄雲林子采藥偶暇休因偕
浮光翁如仙下玄洲尋彼孺子宅遠枉來溪頭况值數
文彦才質皆清修相攜至竒境俗侣奚可求初臨迴川
禊復入平麓游揮觴肆灌浹狎坐相談優今雖迹已陳
乃作佳話留吾嘗羡當日良會誠綢繆何人獲佳句夜
覽林堂幽挑燈續吟久寒角鳴西樓
王彛
秋林高士圖
嵐峰半殘陽彩翠明林杪僧塢遠鐘微歸人下山少風
杉落葉響驚起棲烟鳥攜手願言還前村月初皎
宋禧
看雲樓
孤雲何處來相對纔咫尺随風出山去青天忽無迹往
來固無心幽人候朝夕高樓為徘徊無使長相憶
徐尊生
題番陽蔡淵仲散木菴
蒙莊古逹士涉世熟憂患著書雖寓言垂戒非誕謾有
生勿為材祗以身試難杞梓堪棟梁何曾保枝榦彼樗
乃散木匠石眼不看終然老山林長將櫟為伴年夀齊
古椿傲睨寒暑換青黃亦所天豈異溝中斷一篇三致
意懇懇義相貫淺窺勿深求千載付浩歎就中一轉語
妙處最宜翫既全曳尾龜復殺不鳴鴈萬事貴無心倚
伏昧前筭材與不材間至理須剖判舉似散菴人笑齒
為余粲
梁寅
和楊逸人桃林遷居之作
心寂忘塵囂時清樂巖築愛此桃華林葺之杜蘅屋葛
籬延芳藟石梁照淺渌風翔雙白鳥雨卧一黃犢東皋
雜婦子中野見樵牧賦詩雲霞隖攜壺錦繡谷從君以
優游於焉謝羈束
題西山程氏南窗
獨居南窗静秋木連翠岑鳴琴衆葉下把酒孤猨吟寧
負朱紱願莫乖白雲心羡彼歸田叟高風留至今
擬古
芙蓉在江浦亭亭豔清波雖云出淤泥麗質良可嘉褰
裳涉枉渚淩風折芳花願言贈君子翫之比瑶華於時
苟不惜顦顇當奈何
我有太古琴千年妙音續七絃何泠泠聽之非促遫一
彈文王操再彈宣父曲聖人宛見之何由躡其躅大道
日以淪澆詭馳衆欲孰思障頽波九州反淳俗夔龍為
股肱巢許遯巖谷窮通各有志於我奚不足
歸息
歸息蒙嶺陽聊比嵩少岑樂此林藪趣遂忘江海心沿
澗搴芳藟入谷聽幽禽流泉響根下潺湲非俗音猗蘭
被徑畹香氣襲衣襟頽景忽西匿浮雲夕以隂睠彼羣
飛鳥翩翩投北林
春陽既和煦時雨亦霑濡原野綠巳遍土潤含膏腴兵
戈幸少戢良農日墾鉏戴勝鳴桑林鶗鴂亦交呼嗟我
理編簡四體忘勤劬羔裘媿逍遥梁鵜恥安居素餐古
所誚偶耕良我徒
韓奕
秋齋
林居近冬候雨晴天巳冷露蛩啼夕隂風竹亂窗影衰
來身自覺欲寡事斯屏偶此山中人清談坐宵永
夜訪隠者家
捨舟陟伊岸遠思一翛然幽人田中廬高柳當門前微
月照疎雨夜花静涼天相見愜始願懽言殊未眠
王履
蒼龍嶺
嶺下望嶺上夭矯蜒蜿飛背無一仞闊旁有萬丈垂循
背匍匐行視敢縦横施驚魂及墜魄往往随風吹午日
晒石熱手腹過蒸炊大喘不可當况乃言語為心急足
自縛偷眼羣峰低烟烘浪掩掩日走金離離松頭密如
麻明滅無斷期誰知萬險中得此希世竒真勇是韓愈
乃作兒女啼
陶宗儀
遊鍾山分韻得落字
鍾山毓靈秀寶坊炫丹雘王氣接闉闍冷飇灑巖壑泉
球石罅鏘松籟空中落吐詞極名理摛藻騁竒作嘉會
難重期斯游諒云樂矢言謝囂煩永志在寥廓
擬古用陸國隠韻
古人重節義出處蓋弗苟而我何為者南北事奔走惻
惻懷故里去去成老醜富貴不可期聊以酌我酒
浮雲蔽頽陽涼飇謝繁綠氣化相尋繹百歲一何速達
人意有在豈復傷局促且持杯中物對此籬下菊
劉仔肩
贈張時敬還荆南
随牒適荆土倦游滯京畿謀生苦拙訥事與心恒違朋
儔一疎闊山川復間之昔問曠莫達何為遽來斯世故
有變遷歲月成推移顔藻減丹渥衣塵化為緇稍欣披
雲霧復覩聮珠璣意愜苦不早情深發彌遲夕語厭促
漏晨遊恐斜暉論舊已慨歎况乃重乖離春草滿南浦
時花匝郊圻乖人無為懽感物悲路岐昔別已三載重
來復何時幸兹書軌同遠邇無不宜逸足志四海羈禽
戀故枝言念屬繁翰聊以敘所思
卞同
題燕龍圖楚江秋曉卷
初月澹微茫猿啼楚江曉恬風展波鏡千里瀉瀰渺起
語船上人驚飛岸邊鳥行裝亂填委徒御争紛擾川后
弭安流天吴沕深窈隂霾斂遥翳目斷秋旻杳響枻節
歌長翔帆逗風小人生等萍寄犇涉何時了旅思協悲
端羈情重憂悄忠沈不可見水弔鳴寒篠回首噭湘纍
蒼山亂雲繞
黃樞
吴子芳楓林牧隠
露晞春草細林遠青楓長中有沮溺徒結廬先隴旁於
焉可耕稼自牧牛與羊搢腰笛竹短插笠山花香犢飽
夕言歸濯足澗月涼喟彼塵世人馬蹄終日忙横眠綠
草嫩肯羡金鞍光老農願卜鄰持鞭白雲鄉招手金華
仙與爾相翺翔
王沂
由竹壩望錦川桃李春色如畫有懷陳邑令
涉淺上輿梁憑高眺鄕縣灼灼桃李花層層遠皆見兵
餘草根盡此地芳菲徧氣暄雉雙雊景淑鸎百囀邑里
齒故繁絃歌俗丕變懷賢思如渴敷政速於傳孰是潘
安仁而猶宓子賤
望南屏山同吕仲鉉仲實作
游目南屏山逍遥稅塵鞅清溪亂流涉曡巘緣雲上輝
輝瀑泉落隠隠天籟響荒塗理通塞虚室静弘敞中有
餐霞人長聆御風想不乘緱嶺鶴還顧漁郎舫芝草甘
若飴雕胡大盈掌雖為頽齡駐亦忌流光往永懷山中
遊觀化歴清賞
逯昶
舟下淮水
伐鼓下淮津川光迴暮色數峯雲外青一鳥沙上白悠
悠水驛浮颭颭風帆側舟人有嚴程知我歸朝客
李鐸
題徐良夫九曲櫂歌圖
徐君江海人雅有山林想遠游賦幽尋徘徊脱征鞅長
揖虹橋仙飄飄欲偕往牽舟泝岸迴著屐緣厓上萬壑
風泉渟層巖土花長采鸞載玉笙隠隠遺清響幻迹杳
難窮真源豁而敞永懷紫陽翁怡然契心賞
杜伸之
感興
吾昔搓長絲繫彼渭川竹直鈎魚不吞何以充吾腹比
心苟無嗜藜藿亦自足寧使不得魚吾鈎終不曲
梁蘭
題素扇
團圓復團圓月圓尚有虧致身君懷袖無有盈虧時知
君重貞素采色亦不施物微幸相親願言常自持寒暑
固代謝用舍適其宜古來婕妤怨此意君諒知
幽居懷友
幽莊白晝静居人寡來往高樹落疎隂深泉生逸響抱
忡惜景光微吟荅清賞因之懷遠人悵然起遐想
候楊生不至
逍遥下荆扉臨清曳行屧之子胡不來何人傍沙涉秋
日滿高林幽禽啄黃葉
鄭梴
擬古
秦筝一何哀中有凄凉音纍纍孤臣操咽咽嫠婦吟晨
霜為之寒浮雲為之隂聽罷復三歎不覺淚沾襟披衣
步庭臯嘉樹鳴曙禽嗒然吾喪我情與海水深
鄭榦
寄宋仲珩
鸒斯桑下飛青鳥海上游如何不同調羽翼有短脩故
人昔相見時時話綢繆出入念同車無衣念同裘一朝
參商如豈不懷百憂初盟儻不渝在遠情愈周但願似
夙昔烏用苦相求
張端義
送張吴縣之官嘉定分賦得錦帆涇
風吹闔閭城花落錦帆涇錦帆去不返春流日夜生故
人在何處恨滿城邊路月明烏夜啼霜冷丹楓樹涇水
抱城流直通東海頭布帆挂落日相送練川游
頋協
待鶴
白鶴去何之想在蓬萊頂月下漫沉吟衣沾露華冷夜
久不歸來立盡青松影
梁楶
寄董宗輔
東江去悠悠送子孤行舟舟行復幾時江鄉生遠愁海
水無定影萍蹤忽飄浮雖非千里別出門成久游采采
芙蓉花欲寄無輕郵念昔攜手好中情鬱綢繆商歌寄
逸響素琴鳴芳州如何曠高躅杳若隔山丘馳情託緘
素日暮風颼颼無由慰離索一鴈横高秋
御選明詩卷十九
