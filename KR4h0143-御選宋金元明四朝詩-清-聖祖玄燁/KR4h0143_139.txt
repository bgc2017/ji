欽定四庫全書
御選宋詩卷五十六
七言律詩十二
文天祥
御賜瓊林宴恭和詩(壬戌以祕書省官與宴)
奉詔新彈入仕冠重來軒陛望天顔雲呈五色符旂蓋
露立千官雜珮環燕席巧臨牛女節鸞章光映璧奎間
獻詩陳雅愚臣事況見賡歌氣象還
敬和道山堂慶瞻御書韻
墨灑天奎映籕紅斯堂殿閣與俱隆方壺圓嶠神仙宅
温洛榮河造化工列聖文章千載重諸孫聲氣一時同
著庭更有邦人筆稽首承休學二忠(著作之庭乃胡忠簡公書周文忠公)
(立)
次韻劉左司前以著作郎主祕書省營繕事時
落成適潘祕丞得郡擕李并餞行有詩
蓬壺日月四時春金碧新來絢帝宸俎豆幸陪麟省雋
衣冠中有虎符新詩餘和氣生談麈坐久風光入醉茵
多謝蘭臺舊盟主好歸羣玉領儒珍
閒居和雲屋道士
一尊聊共此時心文字追隨落醉吟仙子樓臺修竹外
行人冠蓋畫橋陰一年芳草東風老五月空江夜雨深
且作蘭亭歡喜集更論誰後又誰今
題碧落堂(知瑞州日)
大厦新成燕雀歡與君聊此共清閒地居一郡樓臺上
人在半空煙雨間修復盡還今宇宙感傷猶記舊江山
近來又報秋風緊頗覺憂時髩欲斑
題滕王閣
五雲窗戶瞰滄浪猶帶唐人翰墨香日月四時黃道闊
江山一片畫圖長回風何處摶雙鴈凍雨誰人駕獨航
回首十年此漂泊閣前新柳巳成行
山中即事
攜壺藉草醉斜陽白鶴飛來月下雙蘆葉西風驚别浦
芭蕉夜雨隔疎窗千年帝子珠簾夢一曲仙人鐵笛腔
若問山翁還瘦否手持漁竹下寒江
翠玉樓晚雨
晩樓一曲轉梅花官事無多報放衙林木蔽虧煙斷續
江流曲折雨横斜年華冉冉風前影歲暮悠悠客裏家
一鴈近從沙觜落更饒片雪入天涯
隆興府
半生幾度此登臨流落而今雪滿簮南浦不知春已晩
西山但覺日初陰誰憐龜鶴千年語空負鵬鵾萬里心
無限故人簾雨外夜深如有廣陵音
重陽
萬里飄零兩髩蓬故鄉秋色老梧桐鴈棲新月江湖滿
燕别斜陽巷陌空落葉何心定流水黃花無主更西風
乾坤遺恨知多少前日龍山如夢中
夜起
夢破東窗月更明此身雖在只堪驚一春花裏離人淚
萬里燈前故國情龍去想應回海島鴈飛猶未出江城
客愁多似西山雨一任蕭條白髮生
謝枋得
題東觀壁
觀外好看船往迴觀中幾度見桃開常瞻紫氣青牛去
又帶白雲黃鶴來天地無情搔短髮古今多變付殘杯
醉中尚有醒時眼不信玉山人可推
林景熙
雲門即事
最愛林中過客稀坐分片石淡忘歸僧閒時與雲來往
鶴老不知城是非瀟灑山光秋入畫清寒花氣曉侵衣
一溪截斷紅塵影西有任公舊釣磯
答周以農
一燈細雨煮茶香雲影霏霏滿石床萬里夢魂形獨在
十年詩力髩俱蒼山空絡緯悲秋雨水落蒹葭足夜霜
未會漆園觀物意酒闌猶發次公狂
歸白石故廬
四鄰井竈出荒墟獨鶴歸來認舊廬一徑蒼苔供瘦策
半簮華髮伴殘書斜陽巷陌語初燕新水池塘生細魚
小立春風憐寂寞忽吹花片入襟裾
紀夢
江風吹夢到書樓樓外新鴻數點秋葛老巾山空落照
晉時帶水向東流魚蝦市散荒煙合烏雀門深細草幽
何處一聲長笛起覺來獨客在滄洲
答柴主簿
相隔雲江有夢尋篇詩寄舊重兼金山林未遂鹿麋性
風雨空愁葵藿心老氣十年看劒在秋聲一夜入燈深
銅槃消息無人問寂寞西樓待鴈音
元日即事
宿霧沈城海日遲十年冉冉鏡中絲江湖舊夢衣冠在
天地春風鼓角知杜曲桑麻歸已晩尚平婚嫁畢何時
野人問我行藏事自向庭前采柏枝
燈市感舊
舊夢仙山駕海鼇飛梅如剪柳如繅千門疑是繁星落
九陌不知明月高零亂遺鈿空宿草昇平疊鼓散春濤
寒燈寥落殘書在獨抱荒愁寄濁醪
謝翺
寄韶卿
莫因梅柳憶西湖且守仙華小隠居霜木絶憐諸老盡
雨燈動是十年疎休官陶令長思友陋巷嵇康嬾報書
衣食有餘休浪出我愁無地可耕漁
汪元量
萬安殿夜直
鳳銜紫詔下雲端千載明良際遇難金闕曉明天表近
玉堂夜直月光寒宫衣屢賜恩榮重御宴時開禮數寬
却憶元都人去後桃花零落倚闌干
酬王昭儀
愁到濃時酒自斟挑燈看劒淚痕深黃金臺迥少知已
碧玉調高空好音萬葉秋風孤館夢一燈夜雨故鄉心
庭前昨夜梧桐樹勁氣蕭蕭入短襟
邳州
身如傳舍任西東夜榻荒郊四壁空鄉夢漸生燈影外
客愁多在雨聲中淮南火後居民少河北兵前戰鼓雄
萬里别離心正苦帛書何日寄歸鴻
長沙
洞庭纔過浪猶高河伯欣然止怒濤傍岸買魚仍問米
登樓呼酒更持螯湘汀暮雨幽蘭溼野渡寒風古樹號
詩到巴陵吟不得屈原千古有離騷
御宴蓬萊島
曉日重闈對冕旒内家開宴擁歌謳駝峰縷割分金盌
馬乳時傾泛玉甌禁苑風生亭北曲寢園月轉殿西頭
山前山後花如錦一朵紅雲侍輦遊
鄭思肖
送人之行在
歌斷陽關奏暮笳東風吹客向西華三更舟渡淞江月
一路春連上苑花地逼星辰黃道近山環宫殿紫雲斜
兹遊歸計應須早莫遣相思夢繞家
懷歸
突兀高樓落照間此身迥出俯人寰客心不逐年華老
詩興何曾日夜閒峽水遠流天際海淮雲飛渡浙中山
杜鵑啼後歸舟發只有春愁滿載還
即事
河朔杯多席莫逃碧筒製酒飲兒曹雨餘地潤南風爽
秋近宵涼北斗高月下夢歸吳苑路天涯心遠浙江臯
靈均仙後無人怨誰肯明時賦續騷
周密
題張氏十詠圖
平生聞說張三影十詠誰知有乃翁逢世昇平百年久
與齡耆艾一家同名賢叙述文章好勝事流傳繪素工
懷想盛時生恨晩恍如身在畫圖中
連文鳳
春日田園雜興
老我無心出市朝東風林壑自逍遙一犂好雨秧初種
幾道寒泉藥旋澆放犢曉登雲外隴聽鶯時立柳邊橋
池塘見說生新草已許吟魂入夢招
梁相
春日田園雜興
膏雨初晴布穀啼邨邨景物正熙熙誰知農圃無窮樂
自覺鶯花有舊期彭澤歸來惟種柳石湖老去最能詩
桃紅李白新秧綠問著東風總不知
楊本然
春日田園雜興
春風建業馬如飛誰是田園拂袖時栗里久無彭澤賦
松江僅有石湖詩踏歌搥鼓麥秧綠沽酒裹鹽菘芥滋
吳下風流今莫續杜鵑啼處草離離
全璧
春日田園雜興
倦遊歸隠白雲鄉芳草庭閒晝日長晉世衣冠門外柳
豳人風俗屋邊桑青林伐鼓邨邨社綠水平疇處處秧
未分東風欺老眼一編牛背卧斜陽
吕文老
春日田園雜興
月筩紀閏附青煒民野陶然化日熙祀備枌榆祈歲稔
宴酣花柳樂清時洛中富貴斜陽恨緜上勲勞千古思
浩興歸來吟不盡陶詩和後和豳詩
林子明
春日田園雜興
一點陽和薰萬宇最饒佳致是山莊雞豚祝罷成長席
鶯燕聽來隔短牆嗜酒不嫌多種秫無襦長恨少栽桑
東郊勸相何煩爾農圃吾生自合忙
劉蒙山
春日田園雜興
桑風吹綠滿原頭西掩東臯暖氣浮邨婦祈蠶分麫絸
老農占歲說泥牛田烏飛逐耕煙犢桑扈鳴隨喚雨鳩
鄰叟相邀同社飲旋將新酒向花芻
周暕
春日田園雜興
蛙聲似吹雨初足桑椹欲紅風始和少婦每憂蠶利薄
老夫惟喜秫苗多舊栽花木山鶯識新買陂塘野鷺過
此境東風元自好當年金谷事如何
次僧韻
曾對寒爐細畫灰幾番回首重徘徊山間已有幽人占
門外寧教俗子來老杜句留修覺寺東坡詩在妙高臺
新涼擬辦登山屐莫待黃花逸興催
聞平湖僧紹義自嶺南歸又入浙
曾寫當年送别詩小窗幾度夢魂飛句從薝蔔林中得
人在梅花嶺外歸禮罷祖師無有相徧參老宿悟來機
歸舟久住西湖上聞道新來景又非
姚潼翔
春日田園雜興
壁寫新年百事昌春盤次第蓼芽香燒燈過了争挑菜
祭社歸來便撒秧布榖幾聲催耜畆吳蠶三伏正條桑
一春忙過無多日又聽鸝鶊報麥黃
高鎔
春日田園雜興
已學淵明早賦歸東風吹醒夢中非鶯聲睍睆來談舊
牛背安閒勝策肥時聽樵歌時牧笛間披道氅間農衣
篇詩那可形容盡何似忘言對夕暉
胡㻦
春日田園雜興
野水渾邊戲乳鵝疎籬缺處晒耕蓑草青隨意牛羊卧
門静無人燕雀多夫倦倚犁需婦饁翁歡擊壤和孫歌
新來别有營生計又喜巡檐住蜜窠
黃景昌
春日田園雜興
野色搖春麥正肥煙邨閒寂往來稀未多桑葉蠶初浴
更小茅茨燕亦飛行市綠蛆花潑眼卧依黃犢草侵衣
數聲桐角歸來晩楊柳移陰月半扉
姜霖
春日田園雜興
老盆傾酒試新嘗社鼔邨邨閙夕陽麥壟風微牛睡穩
芹塘泥滑燕歸忙半邨飛雨斷煙溼一徑落花流水香
鼎貴安知此中意徒能學犬吠邨莊
東必曾
春日田園雜興
噀綠郊原春事深治生幽趣豁塵襟聲聲禽語耕人意
種種花開老圃心桑葉漸舒梯欲整麥苗暗長路難尋
日長雖有荷鋤倦薄暮歸來常醉唫
方尚老
春日田園雜興
東臯雨後土膏肥夙駕烏犍出短扉秧水平疇蛙閤閤
菜花滿稜葉飛飛比鄰社酒歡猶在牆壁農書事已非
獨喜桑麻今正長淵明歸去最知幾
朱孟翁
春日田園雜興
餖飣蔬盤已竹萌如何布穀未催耕牧兒嬾散騎牛過
遊子牽連信馬行秧際窺魚翹白鷺花間捎蝶下黃鶯
東風歲歲添新綠獨我霜髯多幾莖
劉時可
春日田園雜興
土膏初重雨初收草徑茅亭趣最幽坐睡略無朝市夢
踏歌時有里閭遊半丘秧秫醉堪酒五畆樹桑寒可裘
老圃老農誠足學不成吾道付滄洲
許元發
春日田園雜興
片雲豈是出山時曾被東風誤一吹歸意不煩啼鴂勸
關情只許落花知桑麻窮巷扉長掩煙火空林黍自炊
栗里輞川非謬計晴窗子細味渠詩
洪貴叔
春日田園雜興
棄官杜甫罹天寶辭令陶潜歎義熙暖日浣溪仍舊跡
春風栗里只前時苗生阡陌培嘉種花繞林塘發故枝
佳興二公能領會可能胸次太多詩
徐端甫
春日田園雜興
曉出東郊跨蹇驢弄晴微雨潤如酥犬依桑下烏犍卧
鳩雜花間黃鳥呼楊柳嫩搖風氣力稻秧新著雨工夫
農家滋味誰知得飽飫豚蹄酒一盂
朱釋老
春日田園雜興
家山萬象春歸好詩筆拈來感物情泉脈動時毋待灌
土膏起處正宜耕無窮懷抱春和暢不盡形容雨發生
試問封侯萬里客何如守拙晉淵明
李萼
春日田園雜興
邨居只是舊衣冠北墅南園熟往還雨外泥深牛觳觫
花邊風暖鳥間關躬耕自得莘郊樂日涉誰知陶徑閒
只說桑麻元自好不須釋耒歎時艱
陳君用
春日田園雜興
春風冗我田園務野思芳情約不齊檢點瓜丘仍芋壠
按行桑墅更秧畦偶陪靈運山前屐或學東坡雨外犂
薄暮倦歸專一事旋誅生菜甕黃虀
俞自得
春日田園雜興
暄和春景好供詩日暖風輕土脈肥白鷺時窺秧刺刺
黃鶯頻說柳依依幾回野水聞姑惡數樹春英叫姊歸
物態滿前看不足等閒吟詠對斜暉
陳希聲
春日田園雜興
田園興在早春時眼纈生紅喜上眉門巷日高人埽雪
池塘煙漲水流澌杯柈新歲歡同社燈火元宵閙古祠
野老告余春事及夜流小雨過前陂
田園興在半春天春事關心夜不眠護撒秧畦須擁水
闢栽蔬圃更隄川青囊子粒鄉風舊翠箬靈芽社雨前
獨立斜陽無限意一聲撥穀野橋邊
田園興在晩春頭且說田蠶兩事休榆莢雨酣新水滑
棟花風軟薄寒收青楓蛾子催桑月綠樹鸝鶊報麥秋
但願花邨無吠犬時呼薄酒背眠牛
戴東老
春日田園雜興
昨夜西郊雷隱鳴金穰檢歷兆秋成槍旗味向茶畦蓄
餅餌香從麥隴生拂去梁塵招燕乳撥開檐網看蜂營
誰家子女羣喧笑競學賣花吟叫聲
王鎡
湖山即景次尹綠坡
湖山掩映鴈潭秋今古詩人說勝遊綠柳影分騎馬路
丹楓葉落釣魚舟前坡風送歸樵笛别墅雲藏賣酒樓
長記尋梅冰雪裏氊鞾駝帽鷫鸘裘
寄杜北山
倦客蕭蕭兩髩秋柳絲無力絆歸舟曉風落葉亂高樹
夜月行人在别州千里關河鄉國夢一江煙浪古今愁
鴈聲過盡青天闊却憶同登望海樓
宿香嚴院
地爐煨火柏枝香借宿寒寮到上方山近白雲歸古殿
風高黃葉響空廊敲門僧踏梅花月入夜猿啼楓樹霜
夢醒不知窗日上時聞清磬出松堂
羅公升
蛾眉亭(在牛渚磯上大江分流環滿而過太平無為和州三城皆在目睫江行絶)
(景也)
萬里風濤競擊撞乾坤說險鍵南邦五更畫角三州夢
兩岸青山四面窗太白風流空舊月虞公勲業自長江
倚蘭何物堪持玩萬頃頗黎鷺一雙
趙善璙
避地惠陽鼓峰用徐心遠韻
收拾當年破敕黃山中蕙帳夢魂香風供松葉暖茶竈
雲卧茅窗凍筆牀一雨鳴蛙亂深夜數聲啼鳥怨斜陽
風塵浩蕩愁如海怎得山中醉酒方
俞琰
九日舟過彭澤縣懷故鄉
大江西望水茫茫蘆荻蕭蕭兩岸霜喜有順風連十日
恨無好酒過重陽歸來陶令今何在老去杜陵空自傷
回首姑蘇白雲下籬花今夕為誰香
陳普
秋日即事
玉露金莖曉髮寒秋風仍作去年看蛩聲疎雨長為客
鴈影殘蟬獨倚闌鐵硯窗楞雲影淡丹楓溪曲水痕乾
西風曾與黃花約擬掇繁英貰酒餐
三尺書檠對影居西風吹雪上吟鬚雲邊月色人千里
竹裏秋聲酒一壺客思邇來紅葉亂鴈聲南去白雲孤
季鷹自是知機者一念蓴鱸便到吳
鼔瑟
滿樓明月調雲和五十絃中急雨過彩鳳拂衣鳴翠竹
素鱗鼔鬛出寒波悽涼楚客新愁斷清切湘靈舊怨多
一曲更沈人已静江頭雲挂綠嵯峨
朱絃聲奏徹雲清有客沈吟倚柱聽遺響一時存楚曲
斷魂千載寫湘靈珠隨明月生滄海船挾悲風過洞庭
絃索無言膠柱倒遙遙江上數峰青
蘇壽元
水退
轉眼江流已昨非便隨鷗鷺省漁磯飛花無復浪千頃
倒影依然山四圍不向静中觀物理更於何處覓天機
興來倚杕斜陽外弄徧潺湲未肯歸
黃希旦
竹洞
竹洞新開碧玉林徑幽疑入五華深夜篩明月一天静
晝擁青雲四座陰剪杖佇看雷雨化迎風時聽鳳凰吟
煙霞不用重關閉塵俗誰能遠訪尋
遊九曲
幔亭乍到興何長獨上仙壇夜久涼蟾魄照開三島路
松風飄散九天香青山綠水年年好白髮紅塵日日忙
休問蜉蝣蝸角事無何認取舊家鄉
葛長庚
靖通庵
靖通庵外鎖晴雲壁瑩飛瓊瓦疊鱗野鳥無心一聲曉
巖花有意四時春鑿開風月長生地占斷煙霞不老身
虚靖當年仙去後不知丹訣付何人
黃鶴樓
白雲黃鶴跡成遺何獨當年丁令威洞裏不知朝市改
人間再到子孫非笛聲吹斷秋江黯月影飛來夜漏稀
不醉倚樓呼費褘蓬萊山下幾斜暉
秋日有懷
一點秋光寄畫圖秋來吟髩似楓疎晴煙染樹看何足
缺月梳雲狀不如暑退涼生蟬有語水長天遠鴈無書
此心直欲鵬南舉不學蜘蛛結網居
夢中得五十六字
醉醒曳杖訪松關正在黃昏杳靄間既去復來秋後暑
似無還有雨中山澗邊幾葉晩花落天際一鈎明月彎
自覺餘煙埋屐齒行行印破蘚痕斑
胡中隱庵中傷春
盡把天工付祝融東皇歸去太華宫稜稜山色聳蒼玉
湛湛波光清碧銅楊柳入天鳩要雨海棠落地蝶嫌風
好將杖屨西園看萬紫千紅一夜空
則之
雪霽觀梅
荒園晩景斂寒煙數朵清新破雪邊幽艷有誰能畫得
冷香無主賴詩傳看來最畏前邨笛折去難逢野渡船
向晩十分終更好静兼江月淡涓涓
契嵩
入石壁山
身似浮雲年似流人間擾攘只宜休老來已習青蘿子
隱去應追帛道猷直入亂山寧計路定看落葉始知秋
他時谷口人相遇莫問裁詩謝五侯
著書罷思南還復會客自番禺來因賦此詩
平昔著書今始畢南還終欲隱羅浮初春況遇故鄉子
終夜更誇滄海遊但貴羊城風物好豈辭梅嶺路岐修
應須相與葛洪輩抗迹山林送白頭
同公濟沖晦遊天竺兼簡呈伯周禪老
愛此蕭然松塢深詩流邀我此相尋蒼茫寒日纔開霧
靉靆濃雲又結陰安石放懷還劇賞皎然乘興合清吟
主人勸駐禪扉宿況值梅香正滿林
惟晤
次韻和酬永安東山禪師
白雲滄海一重重傍舍遙聞隔塢鐘月上更無人語閙
雪深空認虎行蹤詩書共喜燈前論茗果翻疑夢裏逢
脫麈高談無限樂煴爐寒擁日高舂
次韻酬公濟遊靈隱遇雨呈普慈及二詩翁
雨洗羣山秀色分一笻雙屐到松門天邊雲散争歸洞
島外樵還各占邨久著青袍心已厭相看白首事休論
請君細問黃梅老當信禪河别有源
次韻奉和公濟宿天竺再贈東山禪師
燈火青熒雲塢寺青猿叫斷有餘音檻梅雪白春風近
山雨盆傾澗水深背世跡憐高鳥跡結交心契老松心
酬君秀句無新語徒攪詩腸徹曙吟
道潜
廣陵城外野步呈莘老
林梢聒聒鳥聲繁積雪初消澗水渾老樹卧波寒影動
野煙浮草夕陽昏風迴笛響山前路犬吠人行竹外邨
杖屨不知幽興遠歸來新月在柴門
次韻孔天瑞秀才見寄
雙溪秋色最關情想見登臨爽氣生木落草枯山自瘦
潦收沙白水偏明眼中舊事煙雲散篋裏新書早晩成
來歲如今好時節看君高步躡鵬程
夜泊淮上復寄逢原
黃沙白草滿淮垠逆旅蕭條思不禁風約亂雲歸隴首
角催明月出波心槎頭湧處潮初上斗柄移時夢未沈
遙想故人投宿地畫船應在碧榆林
夏日龍井書事
自憐多病畏炎曦長夏投蹤此最宜青石白沙含淺瀨
碧梧翠竹聒涼颸雲中雞犬聽難辨谷口漁樵問不知
斑杕芒鞵隨步遠歸來幽火認茅茨
朅來人外慰棲遲谷遠山長萬事遺好鳥未嘗吟俗韻
白雲還解弄奇姿藤花冉冉青當戶竹色娟娟碧過籬
不羨故人探禹穴短橈孤榜逐漣漪
游徑山懷司馬仲才
柔桑蔽野麥初齊布穀催耕雨一犁略彴時横溪上下
薔薇間發水東西重尋勝處追前賞無復斯人手共攜
回首春風增感慨綿蠻黃鳥更悲啼
照閣奉陪辯才老師夜坐懷少游學士
猿鳥投林已寂然芭蕉過雨小樓前雲依絶壁中間破
月自遙峰缺處圓照坐不須紅蠟炬可人惟有蕙爐煙
校讐御府圖書客疇昔還同此夜禪
元淨
次參寥韻
巖棲木食已皤然交舊何人慰眼前素與晝公心印合
每思秦子意珠圓當年步月來幽谷拄杖穿雲冒夕煙
臺閣山林本無意故應文字未離禪
惠洪
寒巖寺上元懷京師
上元獨宿寒巖寺卧看篝燈映薄紗夜久雪猿啼岳頂
夢回山月上梅花十分春瘦緣何事一掬歸心未到家
却憶少年行樂處軟風香霧噴東華
晩秋溪行
熟路沿溪過石橋埽除秋晩淨迢迢幽尋忽見蘭芽出
小立仍逢柿葉飄撲摝水飛雙去鳥玲瓏山響一聲樵
歸來半掩殘經在燕寢香凝碧未消
元祐五年秋嘗宿獨木為詩以自遣今復過此
追舊感歎用韻示超然
蹤跡漂流不繫船舊游曾到意茫然玉笙悲怨初涼夜
秋月嬋娟落木天往事已嗟如昨夢壯懷無復似當年
鑪峰當眼空相向因念區區想見憐
夏日偶書
碧縷横斜試水沈紅腮甘冷嚼來禽含風廣殿聞茶響
轉日回廊暗柳陰強撚冰紈餘睡色倦憑琴几適閒心
攀翻涴衲黃塵事過眼雲蹤不可尋
中秋對月
好天涼夕病衰餘散步中庭瘦策扶禪客相逢宿山寺
玉輪同看上雲衢十分歸思懸江國一半秋光入髩鬚
草露溼衣香霧重更將毛骨洗冰壺
送瑩上人遊衡嶽
紫蓋峰頭樓閣生朱靈洞口水雲晴盤空路作驚蛇去
落日人如凍蟻行重郭老師今健否藏年珍木但聞名
定應自埽巖邊石時發披雲嘯月聲
訪友人
日暮荒城倚瘦藤江南春思倍添增那知淮水黃塵路
忽見廬山綠髮僧乞食久辭煙際寺連床今對夜深燈
明年我亦尋君去同陟天池最上層
贈王司法
輕帆已有渡江期高會清遊惜此時水閣颺煙晴試茗
雪窗剪燭夜論詩衝寒遠鴈來横浦弄色新梅半糝枝
林下自知無一事亦應風月動關思
和許樂天
滄溟曾見化微塵花發桃源幾度春俗眼莫輕狂道士
此身應是謫仙人清彈一曲悲風遠絶嶂千章白雪新
異日三茅成卜築却因瓶錫得為鄰
次韻超然竹陰秋夕
月脇雲行夜未深滿庭風露葉辭林知誰牆外千竿竹
分我窗西一畆陰山好已無歸國夢老閒猶有讀書心
剰題詩句酬幽隱歲月翩翩接翅禽
至圓通僧覓詩
潄霧跳珠響澗泉千峰秀出雨餘天共驚繡帽銅腮老
重到香爐石耳邊清境荒涼歸歎息故人迎笑尚依然
明年過此還相見應及春風社燕前
送僧遊南嶽
古寺閒關聊作招夏秋歸思謾迢迢枕中柔櫓驚鄉夢
門外秦淮漲夜潮想見舊房生薜茘不堪疎雨在芭蕉
何時却理緣雲策峰頂同誰看石橋
送僧歸石門
曾學雲庵逸格禪别來江柳幾春煙相逢水寺初嘗橘
忽憶風簷共擘蓮遙想到山寒食後却思分手上元前
與誰振策西湖路清曉一聲啼杜鵑
湘山獨宿聞雨
殷牀鐘静自垂簾庭樹無聲欲雪天山寺凄涼容我宿
地罏深暖枕肱眠銅瓶秋蚓為誰泣蠟燭春花亦自妍
夜半夢回聞驟雨十年蹤跡一茫然
别李公弱
殘紅換得綠陰成隨分閒愁取次生須信百年終有别
未能一日更無情何時嶽色君同看後夜湘晴我獨行
好在西園行樂處為誰依舊月華清
鞦韆
畫架雙裁翠絡偏佳人春戲小樓前飄揚血色裠拖地
斷送玉容人上天花板潤霑紅杏雨綵繩斜挂綠楊煙
下來閒處從容立疑是蟾宫謫降仙
如璧
次韻孫嚮仲自靈隱歸餘杭二首
淡月晴風奏曉涼春回草木被餘香溪橋邨落牛羊散
竹塢人家桑拓忙大樹稍疑經櫪社羣雞端恐過尸鄉
年來課最何須問翁媪茅簷話短長
冷泉亭下潄甘涼十里猶餘齒頰香入境自知風俗厚
到家應覺簿書忙好依名教窮真樂莫指温柔是故鄉
此理不疑何用卜誰論筮短與龜長
祖可
楊梅
五月楊梅已滿林初疑一一價千金味方河朔蒲桃重
色比瀘南茘子深飛艇似聞新入貢登盤不見舊供吟
詩成相寄山中友恐解樓頭愛渴心
顯萬
送炭與湘山西堂惠然師
紛紛向火乞兒多獨有君如擇乳鵝萬鍛鑪中尋粲可
一堆灰裏撥陰何雪欺敗屋閒犀柄草卧空庭任雀羅
亟送鳥薪相暖熱恐隨春夢入南柯
元肇
上淨慈北磵簡和尚
橘洲骨冷不容呼正始遺音埽地無一代文章歸北澗
十年梵語落西湖人皆去獻遼東豕我獨來瞻屋上烏
春暖閉門無恙否楊花飛作雪糢糊
斯植
旅懷
十年不倚謝公樓滿眼凄涼上客舟往事盡隨流水去
青山長憶故人游海門風起天將暮渡口雲生樹欲秋
絡緯自啼花自落更堪回首是他州
登吳山
嵯峨宫樹靄晴空吳越迢迢一望中幾處笙歌人遠近
萬重花柳路西東風生簾幕春雲碧水遶樓臺海日紅
沙鳥自飛還自宿百年無計與誰同
傚樊川體
吟邊遶架書千卷壁上梅花水一瓢世事盡從忙裏過
年華空向静中消山雲宿雨籠殘日汀草浮香滿小橋
對此不須惆悵去野人今已悟吹簫
永頤
初秋憶湖上諸山
山中夏日足幽娛葛帔藤牀誦寶書白拂惹雲黏几案
清香緣竹上空虚草堂夜月秋花近水閣晨霞夕霓疎
遙憶錢塘舊朝寺繞湖鐘梵早涼初
游何山登道場
中流望極山頭寺溪午聞鐘泊柳津春草細霑微雨潤
老松高與碧虚鄰鶴歸煙麓書堂廢虎去寒巖蘚石皴
無奈薄遊歸路晩水邊風旆溼征塵
了慧
春日田園雜興
平疇水遶徑微分小圃雲深景不繁此處農桑雖是僻
多情鶯燕不嫌邨倦眠芳草閒黃犢静對幽花倒綠尊
見說弓旌方四出欲更名姓揜衡門
道舉
過鄭居士齋
竹裏蓬茅掩棘扉主人詩瘦帶寬圍種成苜蓿先生飯
製就芙蓉隱者衣柳絮春江魚婢出荻花秋渚鴈奴歸
小溪短艇能容我先向溪隈築釣磯
方勉妻許氏
夫犯夜禁代呈法官
明時樂事娛詩酒帝里風光剰占春況是白衣重得侣
不堪青旆自招人早知玉漏催三鼓肯把金貂換百巡
大抵仁人憐氣節弗教孤客作囚身
朱淑真
晴和
海棠深院雨初收苔徑無風蝶自由百結丁香誇美麗
三眠楊柳弄輕柔小桃酒膩紅尤淺芳草寒餘綠漸稠
寂寂珠簾歸燕未子規啼處一春愁
晩春會東園
紅疊苔痕綠滿枝舉杯和淚送春歸鶬鶊有意留殘景
杜宇無情戀晩暉蝶趁落花盤地舞燕隨狂絮入簾飛
醉中曾記題詩處臨水人家半敞扉
暮春三首
纔過清明春意殘落花飛絮便相關銜泥燕子時來去
釀蜜蜂兒自往還風静窗前榆葉閙雨餘牆角蘚苔斑
綠槐高柳濃陰合深院人眠白晝閒
碧沼荷錢小葉圓眼前芍藥恣連顚清明已過三春候
穀雨初晴四月天乍著薄羅偏覺瘦嬾勻鉛粉祇宜眠
情知廢事因詩句氣習難除筆硯緣
舉杯無語送春歸分付東風欲去時燕子樓臺人寂寂
楊花庭院日熙熙枝頭添翠鶯先覺葉底銷紅蝶未知
詩卷酒杯新廢却閒愁消遣殢他誰
恨春二首
遲遲花日上簾鈎盡日無人獨倚樓蝶使蜂媒傳客恨
鶯梭柳線織春愁碧雲信斷惟勞夢紅葉詩成想到秋
幾許别離多少淚不堪重省不堪流
一篆煙銷繫臂香閒看書冊就牙牀鶯聲冉冉來深院
柳色陰陰暗畫牆眼底落紅千萬點臉邊新淚兩三行
梨花細雨黃昏後不是愁人也斷腸
元夜二首
闌月籠春霽色澄深沈簾幕管絃清爭豪競勝連仙館
墜翠遺珠滿帝城一片笑聲連鼔吹六街燈火麗昇平
歸來禁漏踰三四窗上梅花瘦影横
火燭銀花觸目紅揭天鼓吹閙春風新歡入手愁忙裏
舊事驚心憶夢中但願暫成人繾綣不妨常任月朦朧
賞燈那得工夫醉未必明年此會同
膏雨
添得垂楊色更濃飛煙卷霧弄輕風展勻芳草茸茸綠
溼透夭桃薄薄紅潤物有情如著意催花無語自施工
一犂膏脈分春壠只慰農桑望眼中
柳絮
繚繞晴空似雪飛悠揚不肯著塵泥花邊嬌軟黏蜂翅
陌上輕狂趁馬蹄貼水化萍隨浪遠弄風無影度牆低
成團作陣愁春去故把東君歸路迷
新春
樓臺影裏蕩春風協氣融怡物物同草色乍翻新樣綠
花容不減舊時紅鶯唇小巧微煙裏蝶翅輕便細雨中
聊把新詩記風景休嗟萬事轉頭空
易祓妻
對雪
紛紛瑞雪壓山河特出新奇和郢歌樂道幽人方閉戶
高歌漁父正披蓑自嗟老景光陰速惟使佳時感愴多
更念鰥居憔悴客映書無寐柰如何
盼盼
新春
十二闌干鎖畫樓春風吹損上簾鈎花心柳眼從教放
蝶意蜂情一任休好殢酒杯消舊恨禁持詩句遣新愁
東君若也憐孤獨莫使韶春便似秋
東湖散人
春日田園雜興
物色天成畫不如東風又到野人廬蜜蜂辛苦供常課
科斗縱横學古書小雨杏花村問酒澹煙楊柳巷巾車
汀洲水暖蘆芽長更買扁舟伴老漁
九山人
春日田園雜興
軒裳一夢斷塵寰桑柘陰陰靜掩關種秫已非彭澤縣
采薇何必首陽山因憐社鼔剛催老轉覺儒冠不負閒
君看浣花堂上燕芹泥雖好亦知還
桑柘區
春日田園雜興
粟爵瓜官嬾覬覦生涯雲水與煙腴晩風一笛麥秧隴
春雨半鉏桑柘區可是樊遲宜請學肯教陶亮歎將蕪
斜陽芳草關情處更把新詩弔石湖
草堂後人
春日田園雜興
桑眼已開芳晝長西疇東墅足相羊麥風初暖燕爭壘
林雨忽晴蛙滿塘野老新衣逄社喜山妻椎髻為蠶忙
紛紛遊騎踏花去誰識吾家舊草堂
君瑞
春日田園雜興
白粉牆頭紅杏花竹槍籬下種絲瓜厨煙乍熟抽心菜
篝火新乾捲葉茶草地雨長應易墾秧田水足不須車
白頭翁嫗閒無事坐對花陰到日斜
青山白雲人
春日田園雜興
昨夜東風雨一犁曉晴鄰巷共熙熙遮門賸喜有桑柘
輸國不憂無繭絲小婦餉耕因廢織老夫觀社忽成詩
眼前物物皆生意却恨淵明歸計遲
無名氏
衆樂亭
重尋佳景冠南州天與邦人作勝遊百尺臺成偏得月
四時花放不知秋當軒疊嶂高還下傍檻長溪咽復流
只道使君能共樂有誰能會使君憂
箕仙
命題賦筆
兔出山中骨似仙何人拔穎得尖圓拙夫堪笑堆成塚
豪客曾同埽似椽窗下玉蜍涵夜月几間雪繭湧春泉
當時定遠成何事輕擲毛錐恐未然
御選宋詩卷五十六
