欽定四庫全書
御選元詩卷六十五
七言長律五
馬祖常
畫古木
桑空河上生賢相楓老山中化羽人未借九關當地軸
還曾八月上天津雷燒桐尾琴材古玉刻龍形劒具新
雨蝕蒼皮苔護石泉舂玉乳月翻輪東隄楊柳春煙暖
西浦芙蓉曉露勻偃蹇孤根巖壑氣我知棫樸不為薪
畫海棠圖
石家五尺珊瑚樹海國千房火齊珠風雨春寒圍錦護
豔陽天暖倚闌扶浣時應貯芙蓉水香處重熏翡翠爐
紅膩不隨蜂觜蝕粉勻終為蝶身敷葳蕤綵纈盤仙綬
襞積雲羅落舞襦青帝化成非幻有杜陵吟老却知無
催開每賴斟鸚鵡吹落還因唱鷓鴣曾見赤城花亞蕊
丹鉛此去不須圖
虞集
題康里子山尚書凝春小隱六韻
羣玉府中香滿袖凝春亭裏看花開綵雲近席微風動
紅日當窗好客來西海珊瑚階下長東家蝴蝶雪中回
竹深每聽尚書履池暖時分太液杯鳳咮浮煙金錯落
鵝羣隨水白毰毸人間應得函封帖青李來禽繞舍栽
次韻杜德常博士萬歲山
祕閣沈沈便殿西頻年立此聽春鸝風搖翠岸新生柳
雨浥銅池舊産芝玉几由來常咫尺衡門此日遂棲遲
申生欲去柴車在杜甫長吟雪鬢垂墨沼遊魚翻宿藻
畫簷飛燕罥晴絲山中竹簟涼如水應共鈞天九奏時
次韻宋顯甫御溝
御溝雪融三月初鳬鷖鴻鴈緫來居蒲萄水綠可為酒
楊柳條青堪貫魚迤邐天河起箕尾滉瀁雲海浮青徐
舟前花落傍飛燕隄上風來濕舞裾翠輦時留金騕褭
錦波不著玉芙蕖臨流宋玉偏能賦莫待東都客問予
揭傒斯
劉承旨父大司徒邢國公慶九十應制
聖主尊賢遂及親邢公盛事更無倫身躋九袠瞳方碧
貎過耆年鬢未銀鳩杖乍頒寧畏噎龍章洊拜欲忘身
上公建土山河富光禄分壺雨露頻析木天清雲五色
梁園花發月重輪(錫宴梁氏園)三宫寵錫驚殊數四座稱觴
半老臣瑞錦斕斒迎化日兼金條脫照芳春素煙冉冉
晴熏上白雪泠泠豔曲新先世勲庸歸琬琰名家父子
映冠紳三槐巳驗移居日五柳翻如寄傲人澗底桃花
曾閱世枕中鴻寶自頤神詞臣欲繼莊生作才薄何堪
論大椿
宋褧
御溝
決決穿雲出澗初千迴百折到皇居行人不敢來飲馬
稚子時能坐釣魚内史府前晴滉漾雲巖觀後晩舒徐
波漫略彴通丹禁風颺輜軿映畫裾三月霏煙著楊柳
九秋涼露泣芙蕖荒唐莫說流紅怨自是清漣解起予
和杜德常萬歲山暮春
霧杳雲深日馭西紅稀綠暗閙黃鸝雙娥有淚仍啼竹
四老無情謾采芝游冶喜逢三月閠芳菲空度一春遲
誰家甲第歌聲咽何處名園舞袖垂祗有情懷似中酒
那能心緒及遊絲少年笑我眞癡絶一日閒愁十二時
王思誠
題金雞堡思鄕廟壁上
金雞堡峻壓崇墉襟帶關山幾萬重芮伯故城連境内
羌戎舊邑入疆封山頭百折顚軨坂水面三門砥柱峯
驥負鹽車逢伯樂賢傭版築遇殷宗但聞虞虢亡脣事
不見巢由洗耳蹤柱鼓石尖寒日淡煉丹爐口晩煙濃
年華苒苒如飛去人世悠悠似轉蓬天地無窮生物意
山川不改舊時容清沿澗谷涓涓溜翠拂祠堂鬱鬱松
且喜巡行公務簡賦詩聊復慰疎慵
河中形勝
關設蒲津扼兩壖城臨天塹控三邊朱甍傑構重華殿
翠琰穹題廣孝泉五老山高横晩照二妃陵古起秋煙
龍門北顧思前聖雷首南觀憶昔賢渡口鐵牛唐室建
汾脽寶鼎漢家遷海神望秩時仍故河瀆居歆歲不愆
城郭一般猶舜日山河萬古是堯天蕨芽舊采余偏嗜
桑落新篘衆所便陶邑器成還苦窳帝鄉民雜更顚連
盛時楫讓皇風被叔世交侵霸習傳比屋可封今巳矣
畫衣不犯亦茫然五刑弼教焉能措三木收威未易捐
少似夷齊能遜國多如虞芮好爭田郡侯司牧銓衡重
部使分行黜陟專持節我當勤察訪更弦汝在謹承宣
共期風化隆先代咸五登三億萬年
丁復
送楊文質侍父之西臺
御史乘騘西入關郎君曉服擁斕斒東風柳色寒猶淺
南國桃花春未殷後騎送官過白下前驅衛士負黃間
州城獬廌峩冠度里社雞豚衣繡還問膳早朝河畔驛
舉鞭遙識陜中山道塗來往爭加額父老邀迎各解顔
渭水東流連二漢蜀都南去帶諸蠻秦中兵饉仍凋瘵
劒外人風更阻艱勤讀古書探要眇與論時政及餘閒
他年先後聽周魯迭拜螭頭最上班
壽龍翔長老訢笑隱
元雨高秋集九龍東天震旦主諸峯青蜺座踞黃金築
紫鳳書銜白玉封賜到屢鳴官寺鼓召歸兼聽御樓鐘
雄文獨步專三氏大法全提正五宗筵擁方來無數衆
倉分鄰住有餘舂詩留杜甫頻茶椀社許陶潛更酒鍾
涼夜熟眠貪夢蝶清朝苦思困吟蛩曇華世界慚吾晩
桂子天香喜氣濃住世幾何論小劫陳書再拜謝疎慵
隨班作客應長席歸醉從兒拄小笻
郭囉洛納新
送道士張宗嶽奉賀正旦表朝京竣事還龍虎
山
大眀初啟日蒼涼天子垂衣御萬方花織錦茵雙鳳翥
雲浮玉座九龍翔珠懸殿幄晨光動燈轉紗籠刻漏長
銀漢星槎來萬里綠章雲篆賀三陽舄趨青瑣煙霏繞
酒出黃封雨露香芝草繡衣金纂纂芙蓉紉佩玉瑲瑲
重曈屢顧眞希幸寵渥頻承特異常辭陛更瞻天日表
賜環應在水雲鄉留侯印綬將歸璧使者旌旄巳趣裝
河朔游塵隨騎氣江南清夢入詩囊仙源路近桃花發
鬼谷山深槲葉芳後夜相思京洛士黃精還許寄來嘗
投贈趙祭酒二十韻(字子期宛丘人)
三朝元老國蓍龜山立精神虎豹姿高步瓊林開宦轍
早登華省被恩私棟梁材器眀堂用臺閣文章聖主知
輦下懇辭郎署久斗南爭望使星移諫垣屢賞朱雲節
宣室重陳賈誼辭錦綬還鄉迎駟馬繡衣行部去襜帷
談經祕閣重裀坐扈蹕甘泉載槖隨玉節引班朝謁早
金蓮擁騎夜歸遲尚書曳履登鸞閣給事含香近鳳池
冰蘗操持心似鐵廟廊贊畫鬢成絲久聞陸贄頻憂國
盡許匡衡善說詩百世斯文開絶學四門胄子得名師
絃歌濟濟承周禮冠佩蹌蹌舉漢儀掌故傳經編竹簡
諸生脫穎擅囊錐鄙人自致慚無術男子平生謾負竒
久望車塵空感激欲趨門屏媿驅馳王陽豈待彈冠慶
孺子還應下榻思輒效詩人陳賦頌敢從閽吏候旌麾
何蕃獨重楊司業嚴武深憐杜拾遺懷寶山林當一出
平津正在禮賢時
傅若金
送觀至能赴廣西憲司經歴
薊門官柳徧鳴禽馬上離人酒強斟久以才名稱闕下
忽持風采照江津三湘曉雨開衡岳百粤春深接桂林
何遜到官勞賦詠謝安攜客喜登臨吏人靜住山城僻
部使閒過幕府深溪裏藥苖寒自綠道傍榕樹晝多隂
蠻夷比歲頻騷動巖壑何人更討尋眀日孤帆逐君發
長沙南望最傷心
奉和宋翰林顯夫御溝詩韻
宛宛長波切太虚霏霏晴霧濕高居雲涵度影翻玄燕
日映圓紋散白魚遥轉石隂通樹細稍侵花底出宫徐
橋邊市起春鳴轂閣裏朝回晩曳裾天子數臨窺碧藻
詞臣時敕賦金蕖龍池浩蕩恩波接草木無情亦勝予
宋无
贈竺練師
姓疑乾竺古先生霞外幽棲近四眀履斗星移冠劒影
步虚風引珮環聲蕊宫夜喚青鸞降花洞朝騎白鹿行
長使芝童看藥竈為耽瓊液過蓬瀛鶴傳仙語歸華表
魚寄丹書上赤城怪石醉中拈筆畫險棋靜裏按圖爭
玉桃竊慣慵留種瑤草尋多盡識名縮地日攜龍作杖
卧雲時約鳳吹笙海邊定與安期遇關上當逢尹喜迎
我本翠寒山道士相隨便欲採黃精
寄山中僧
名山舊隱巖巒秀精舍蕭閒殿閣虚像禮㫋檀千古佛
經翻貝葉五天書獸依草座跏趺後禽下花臺施食餘
空翠濕衣横即栗紺泉澄盋涌芙蕖鷲峰夢繞雲中寺
鹿苑身棲物外居清梵夜迴松月冷孤禪晝起柏煙疎
曙鐘寒韻侵虚籟午供春香入野蔬道念有時憐老病
塵緣無計問眞如遠公若許來同社陶令何妨去結廬
便向東林傍尊宿菩提從此發心初
袁士元
喜雨三十韻(并序)
重光大荒落之歲自春而夏不雨兼月東作幾廢
郡幕有為民憂者控辭力請嗇齋吕鍊師設壇致
禱不三日甘澤霈然官吏交慶實五月一日也因
以三十韻紀其事
仙術由來能致雨誠心所感可回天公家旣盡祈禳禮
洞府宜分造化權眀處浙東雖大郡鄞居海右乏深淵
每罹暵旱憂為甚况歴饑荒恐復然春後一犁方欲動
田無勺水絶堪憐木龍謾吼江頭月秧馬猶沈屋角煙
病暍征夫心正折望霓農叟眼將穿此時奚啻千金直
民命危如一綫懸郡幕有官偏惻隱旻天無路莫夤緣
遴才幾度詢諸老薦口咸推汝獨賢閉戶固辭徒至再
下車力請寖勤拳一箋丹悃求嘉應即喜玄機妙斡旋
衆覽但知惟兀兀神飛誰識自翩翩心香虎闥初無阻
膏澤龍宫詎敢專蜥蜴捧符來洞口神祗森仗立雲顚
頓驚百辟爭趨事始覺羣巫乃備員電逐劒光纔動處
雷轟印令未施前天瓢乍滴終傾倒月額初開漸復連
别院始看庭積霤前村巳見水行田秧針被潤青而秀
菜甲分甘綠且鮮壤畈田翁驚破塊井眢竈婢喜添泉
乾禽澡羽鳴溪樹涸鮒揚鱗躍澗川竚見桑麻還鬱鬱
行吟花竹正娟娟槐邊市有新鳴屐柳下塘無久繫船
巳埽螟氛消毒暑漸清燕寢飽高眠童謠爭唱昇平曲
祖帳高題志喜篇試術葛玄應斂衽論功束晳可隨肩
世人獨歎重元秘眞宰多憐一念虔往歲作霖頻復見
鉅公題石久曾鐫誰知白首當今日猶為蒼生作有年
成廷珪
送張可道赴嘉定府太守
秦中百二漢關河曾記乘騘舊所過棧道地形天下險
嘉州風物古來多分符又叶三刀夢入境先聞五袴歌
父老扶笻親引導將軍負弩疾撝訶錦袍錯落金為帶
白馬聮翩玉作珂興學固當崇俎豆防邊還為戢干戈
四川畫省勞詢問一郡蒼生望撫摩樓倚青冥來萬景
山横紫翠接三峨題詩别館魚堪寄退食公堂雀可羅
西蜀考功當第一他山有石為君磨
題周伯温待制為蘇老人篆七十古來稀有字
後
天上詞臣小篆書方今端合比瓊琚肯將南極仙人壽
題向東窗隱者居玉屑露凝金錯落錦茵春暖繡芙蕖
纏腰信有揚州鶴垂釣寧無渭水魚方士曾分燒藥火
諸孫親御看花車黃金意氣留賓客白髮風神照里閭
世上虚名皆寄爾人生此樂復何如芝蘭香裏渾如畫
百歲傳家慶有餘
贈六合縣宣差伯士寕因兵亂滁泗之間獨縣
境肅然作詩以敘其實
風塵千里暗淮堧六合孤城獨晏然保障正符眀主意
歌謠爭頌長官賢公庭吏散門如水驛館賓來酒似川
疏水為湟成重地返風滅火動皇天軍需會計多雄略
兵會森羅總少年興學未聞忘俎豆防邊仍見戢戈鋋
編民闢地增輸賦遠客移家願受廛封壤遠連瓜步外
妖氛不到瓦梁邊魚鹽山市宵鳴柝米麥江橋晩泊船
十邑自今稱第一前程誰為隔三千王綱正爾關名教
民瘼何人解倒懸輿論已傳霄漢上豐碑立在縣衙前
鄭元祐
顧氏綠隂亭
顧家亭子綠隂隂楊柳菰蒲岸岸深鷺下積陂眀霽雪
鶯啼叢薄度鎔金涼雲覆地苔黏屐疎雨沾衣露滿襟
境曠始知清晝寂舟行忽見白鷗沈錦香承宇花如霧
星采當階月在林荷钁課童栽藥物開窗傍水候跫音
湛癡元自能談易嵇鍜何妨善鼓琴况是松醪釀初熟
公餘莫厭客同斟
渡江
突起金鼇玉作圍天於設險出神機衆流不息朝宗意
元氣長浮落日輝雲葉暗吹神女珮浪花應濕定僧衣
魚龍不礙中流舞鴻鴈能忘北首歸桃葉翠顰揚子渡
麥苖青茁蒜山磯不因慷慨投鞭衆自是艱危擊節稀
緫會華夷民阜雜分征玉帛使舟飛射蛟人去空英傑
化鶴仙來歎是非西日柁樓仍浩浩南冠鬢髮故依依
書生閉戸堪終老跋涉何勞與命違
書畫舫小集分韻得春字(并序)
久以物景艱棘不到界溪溪之上顧君仲瑛甫讀
書績學尊賢好士當太平之時無事不過從也暌
違幾二年近以嘉平之三日扣君之扉荷君留連
不忍言别巳而河東李君廷璧甫亦挐舟来訪遂
置酒書畫舫夜參半酒巳酣拆杜律句春水船如
天上坐老年花似霧中看平聲字為韻人各賦詩
而俾遂昌鄭元祐為序因拈得春字李君得船字
餘各以坐次分韻而賦云
雪舫夜寒虹貫日溪亭臘盡柳含春將軍結髮開全武
隱者逃名媿子眞醉裏都忘詩格峻燈前但愛酒杯頻
芼羹青點沿牆薺斫膾冰飛出網鱗稽古尚能窺草聖
送窮端欲致錢神周南老去文章在同谷歌終手脚皴
獨鼈歸來還自笑聞雞起舞意誰嗔盍簪豈料有今夕
眀日桃源又問津
陸宣
遊汾河
翠巗亭下問棠梨上客同舟過柳溪花下停橈聽鸚鵡
竹間把酒引玻璃緋桃照眼春無賴石洞關雲路轉迷
金粟彈箏銀甲冷珠簾度曲翠眉低錦帆捲浪風生座
羅襪生塵草被堤屢舞不妨飛野馬醉歸遮莫報鄰雞
梵王臺畔空陳迹鮑氏池亭憶故棲鐵笛吹殘山月白
竹枝唱過駟橋西
宋沂
送趙御史仲禮之任南臺并柬兼善逹公經歴
元載王公用道孔公二御史
天子龍沙拜受官議郎新戴辟邪冠曉辭漠北冰霜重
秋到江南草樹寒諫疏頻煩眀主聽題詩長共故人看
應憐閭里誅求急尚布朝廷禮意寬幕下風清鳴一鶚
臺端雪霽見雙鸞寥寥渡海三冬翮粲粲凌空五色翰
晉代新亭蒼蘚合梁朝舊寺土花殘石城慷慨悲袁粲
别墅風流憶謝安千里憑高麾繡斧幾回攬轡並銀鞍
諍臣事業須公等努力眀時非素餐
吳克恭
送牛彦伊之金陵兼寄曹德昭御史
苦憶茅山陶隱居此行白下子何如未逢名士收通刺
還有高僧與讀書五月蘭苕棲翡翠千年桂樹傍蟾蜍
紫簫聲徹臺山鳳綵筆香生墨沼魚昨喜故人來舊隱
始聞御史拜新除深期古道酬家業東魯文貞諡不虚
送張中丞之官翰林
中丞獻納道如何内相絲綸寵莫過槐閣地聮文石陛
杏園春滿曲江波隂隂雨露深青𤨏个个星辰濕絳河
花蕊隔簾宫漏近柳條當戸曉鶯多中官送酒青絲絡
上苑乘驄白玉珂豈獨寸心圖補報要須元首及賡歌
太常禮樂還相問閣老才名迥不磨通國此時同悵望
憶公何處最委蛇鼇峯巨石森蓬島香殿微風拂御羅
延佑得賢俱第一野人白首卧林阿
陳基
次韻垂虹橋泊舟倡和
何年伐石駕危橋鯨浪翻江白雨飄勢控三吳虹倒影
氣吞七澤水通潮重淵有怪犀難照蔓草無名火不燒
伯國黃金聞鑄像王門白玉想為標功成海上身先退
膾熟江東興可邀歲月幾何流水逝山川如舊古人遙
鴻飛矰繳何由簒鶴去樊籠不可招浩蕩扁舟歸鑑曲
寂寥方丈似中條越人尚以雞為卜楚俗相傳鵩類鶚
自把文章論倚伏敢將交態較淳澆五湖煙景隨時異
萬里風萍觸處漂却憶春暉樓上去為君裁取玉為簫
次韻叔方寄沈仲說
公子新成江上宅更依西渚結幽亭時清墟里還無警
月黑柴扉不用扃流水暗和琴瑟響好山濃入畫圖青
故人白雪歌難和孺子滄浪曲自聽每厭狂夫談酒譜
還從處士授茶經庭前賸折忘憂草不負君家玉膽瓶
張憲
送海一漚十韻
尊者來從乾竺國畏途生出玉門關地窮西北河為帶
水盡東南島若環劫火自如潮勢吼禪心巳似石頭頑
法華雨施金盂水貝葉經桃錫杖鐶幻境萬家蝴蝶夢
滄波一箇野鷗閒染輕龍女花難著德重天廚食自頒
灝氣秋横銀色界白豪夜破鐵圍山滄溟此日浮杯去
葱嶺何年隻履還佛日未應違下國甘霖直欲遍人間
探窮大地蛟蛇窟歸立螭頭虎豹班
遊黃公洞十八韻
十月山城氣候偏黃公洞裏看春妍五紋鶡雀嬌疑鳳
千葉蟠桃大似蓮巨彈落星天狗碎神砮出土佛牙堅
雜花冉冉張紅錦芳草茸茸卧綠氊厓瀉蜂腰横斷杵
巖撑虎口抱空弮澗邊野雉如人立松下馴麛傍母眠
峯隱金雞啼曉月瀑翻銀漢下長天十圍龍竹高逾樹
五頂神芝秀結拳蘚壁冷雲封鬼谷寶函金穴祕神淵
枰遺商皓棋三角劒缺黃巢石半邊丹火有人留蛻骨
玉棺幾度降神仙扶危鐵柱高擎掌代步花輿不下肩
世隔衲僧方廣地路迷漁父武陵船華陽未老陶弘景
勾漏先歸葛稚川記歷何嘗知晉魏流光端可繼彭籛
蓬萊方丈圖間現流水胡麻世上傳欲報榖城山下礦
巳無圯上袖中編便當導引師吾祖深避衡茅一萬年
楊維楨
紀夢中作書遺報復元
九月九如三月三五湖山水盡清酣西瞻林屋三天近
南上風帆一日貪潮蹴灎堆青不動雨縣花洞氣長谽
月中簫鼓神君殿雲下龍鸞帝子驂猛虎護林依董奉
毒蛇避井施蘇耽臙脂塘暗清塵起縹緲峯高碧落參
落日大堤花杲杲西風茂苑草毶毶越人仕倦秋思棗
吳女情多夜擘柑自是王仁僧好伴為予善唱望江南
王逢
送宋宗道歸洛陽
選郎分手楚天涯萬里春眀穩到家庭下巳生書帶草
馬頭初見米囊花汴淮湠漫經梁苑星斗參差犯漢槎
中國未應風俗異舊京寧覺路途賖鮫宫獻珮當眀月
鵠殿吹笙隱太霞貂敝世憐蘇季子賦成人哭賈長沙
若為撫事傷遺跡正用懷才待物華聞道鄉閭諸父母
杖藜期看馬卿車
顧瑛
至正十年秋七月十有三日起文高先生自姑
蘇汎舟攜酒殽過玉山會飲芝雲堂上座客于
匡山琦龍門相與談詩亹亹不絶酒半龍門分
藍田日暖玉生煙為韻余探得藍字坐無長幼
能詩者咸賦焉
高堂政在玉山南竹色梧隂積翠嵐秀結紫芝雲作蓋
光生珠樹玉如藍每勞飛鳥花間使時有翔鸞月下驂
客至酒尊聊劇飲僧來麈尾聽清談行杯長待纖歌發
分韻還將險字探佛印固知元九九文殊何必說三三
莫忘石上三生約且盡山中十日酣當檻荷開香屢度
隔牀花落雨同毶鹿門何處眞成隱雞舌他年自可舍
送别江亭折楊柳西風應愧雪盈簪
書畫舫小集以春水船如天上坐老年花似霧
中看平聲字分韻得如字
為人性癖愛幽居結得幽居畫舫如沙嘴曉風開幔入
簷牙晴日落窗虚廚空尚有仙家酒歲晏能來長者車
汲澗綆寒因煮茗鑿冰船發為叉魚米顚癡絶尤耽畫
鄭老窮愁却著書爐篆寶香熏篤耨硯泓春水滴蟾蜍
紙浮玉色供臨搨月吐虹光照卷舒許結老年三絶社
須君好事寫歸歟
秋華亭以天上秋期近分韻得秋字
開宴秋華亭子上共看織女會牽牛星槎有路連雲渡
銀漢無聲帶月流取醉不辭良夜飲追歡猶似少年遊
分曹賭酒詩為令狎坐猜花手作&KR0848;最愛柳腰和影瘦
更聽鶯舌弄春柔金莖露落仙人掌錦瑟聲傳帝子愁
絡緯豈知都是怨芙蓉莫恨不禁秋碧空珠斗微風動
重欲移尊為客留
李瓉
牡丹一章奉寄玉山公子
巷南亭館春風樹魏紫姚黃取次開翠羽當窗林影麗
紅雲繞坐國香來凝酥暖泛金壺釀羣玉晴籠錦帳埃
洧外何能誇芍藥番禺自足媿玫瑰竟須高宴煩燕女
左手持花右酒杯
李廷臣
和書畫舫聮句韻
榑桑旭日紅半壁草色如天青滿簾入海雀羣應化蛤
逐風龍唾或生鹽長雲帶水連三島落月和星轉四簷
靈穴怪鰍潮捲尾山中老兔穎濡尖仙姬具飯青精細
庖吏儲鮮異味厭翠釡出駞行玉碗繡帷熏麝啟銀奩
吹簫公子鸞凰語擊劒將軍虎豹髯郢雪飄飄詩緫好
蒲萄灎灎酒頻添酣歌更上層樓頂萬頃波光上下黏
郝經
營海軒詩
兵後澄江失敝廬何曾奏策似隋初丈人舊憶河間渚
營海新題泖上居滬瀆山横遺戰壘松江水近足羹魚
慣聞地與潮聲轉時見龍將雨氣嘘槎路不通星是客
桑田頻改日愁予螺舟莫厭過從數我亦羇窮欲著書
舒頔
有懷諸公
黿鼉出没黃田蕩龍虎盤蹲白下城才俊滿前勞顧問
愚蒙在下冀昇平波濤江漢暫時險煙霧山川有日清
文士負才徒倚馬武夫挾勇祗談兵朝廷安用生疑慮
田野何由覩聖眀薇露每愁東日上柳雲猶帶北風横
羣公退食方云喜數子馳心尚慕榮澤國暮春觀撲滿
江湖深夜炯攙搶鄉村落落眞堪歎冠冕峩峩未足驚
黃犬東門憐往事白頭南土憶歸耕
郭鈺
袁寅亮讀書深山萬木之中以避暑文瞻為賦
長句因次韻以寄
獨向隂崖結構牢一時文采擅風騷雲間客見疑猶淺
山下人行望始高蒼樹攀巢馴鸛鵲翠藤結蔓挂猿猱
遙知高卧多標致何問長齋代骨毛洗耳未應徒見許
攅眉但恐不容陶山僧進謁多題竹野老相過或獻桃
綿蕝暫陳存故事棘闈嚴備遠周遭鑿平巖罅安書籍
埽集松花釀酒醪醉後賦詩題石壁興來送客釣江臯
蘇門傲睨惟閑笑康樂登臨豈憚勞雨霽傍松延薜荔
晩涼䟽水灌蒲萄明朝使者求顔闔只此山中不用逃
丁鶴年
題建昌王子中橋亭八景
橋亭風景洞天如中有儒仙舊隱廬春漲挼藍涵螮蝀
(澧波春漲内有石梁長橋)曉嵐滴翠濕芙蕖(龍漈朝嵐内有長山峻嶺)受詩華嶽
浮丘館(中華翠巘峰頭有浮丘仙宇)說劒香爐許令居(香爐紫煙峯頭有許旌陽)
(仙居)雲外懸崖飛屐上(天寶懸崖)雨中沃壤帶經鋤(田東暮雨)疎鐘
鯨吼霜華重(聖容僧鐘)長笛龍吟月色虚(雲原仙笛)老我塵寰懷
勝景追遊早晚命巾車
釋祖柏
戲題隂涼室階前芭蕉
新種芭蕉繞石房清隂早見落書牀根霑零露北山潤
葉帶濕雲南澗涼得地初依蒼石瘦抽心直並綠筠長
雨聲夜響巔崖瀑晴碧朝浮海日光樗櫟自慙全壽命
楩楠合愧託巖廊觀身正憶維摩詰草字寧追懷素狂
白晝棲遲吾計拙青霄偃仰汝年強歲寒要使交期在
莫畏空山有雪霜
御選元詩卷六十五
