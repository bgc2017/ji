欽定四庫全書
御選明詩卷一百七
七言絶句七
陸深
春日雜興
綠楊如綫草如茵紫竹肩輿白㲲巾不是為春禁不得
老来心緒最憐春
留别所知
世間好事一百一春日麗辰三月三此地故人還故國
他時江北望江南
和俞生暮春閨怨
落花庭院草萋萋雨鸛晴鳩各自啼倦繡一春長閉閤
忽將清夢過遼西
魚書欲寄轉多情錦字回文織不成落盡桃花飛燕子
一番風雨又清明
雨窗春興
水心亭館午風多别有長條許客過無數落花紅作陣
一篙新雨綠生波
漫興
好山多在夕陽西十里清溪護石堤臨水草堂春事晚
罏香驚墮燕銜泥
滿蓑風雨楚江天釣得鱸魚不賣錢十里溪橋趁歸路
酒壚茅屋背花眠
月明吹徹紫鸞簫火宿沈檀暖未消風送海潮来别浦
賣魚人過竹西橋
張邦竒
午風亭為序菴太史
青草池邊綠樹枝晴空白日颺遊絲湘簾半捲飛花入
正是午風吹客時
孟澤
回鴈峯
回鴈峯高起夕嵐孤舟落日繫江潭鴈知瘴癘愁南渡
逐客明朝路更南
殷雲霄
大堤詩
北堤楊柳綠絲煙更有桃花紅可憐攜尊邀我南鄰去
美酒憐渠不索錢
漫興
二月澄江春水深北孤山頭雲陰陰北孤山頭雲作雨
我欲渡江愁我心
孫泰
西江道中
九月菰蒲色尚青芙蓉深淺漾沙汀一行新鴈從天落
我欲圖歸作畫屏
安磐
絶句二首
折竹聲乾萬壑虚晚風江上有歸漁閒来只共梅花笑
雪裏何人到草廬
竹杖綸巾避俗翁閉門終日坐高松抱琴却是無彈處
流水高山一萬重
周宣
聚書樓
樓外長河練帶斜河頭水氣欲蒸霞誰家艇子捕魚過
衝落小桃一樹花
田登
巴東峡
晚泊孤舟春水生遠灘雙棹片帆輕消魂一覺鄉心夢
卧聽四山風雨聲
嚴嵩
送顧使君華玉赴全州
吳客孤帆楚水涯碧雲千里度長沙湘山獨夜看明月
莫聽猨聲便憶家
李夢陽
送人入蜀
錦江風高生夕波蘆荻蕭蕭秋鴈多問爾鄉關何處是
巴人時唱下渝歌
暮春余莊
暇即来遊困即眠玉杯長醉彩雲前春風暮起楊花亂
疑是梁園雪裏天
送周判官
明鐙綠酒五花裘客舍新秋螢火流問君不飲真何事
明日出城風葉愁
夏口夜泊别友人
黃鶴樓前日欲低漢陽城樹亂烏啼孤舟夜泊東游客
恨殺長江不向西
别李生
華也南来送我行青絲挈酒玉壺輕滕王閣下江千尺
一曲滄浪萬古情
送王韜
王郎口談金虎文自稱師是紫陽君挂帆明日忽南去
影落龍江五色雲
京師春日漫興
十日不出花盡開城南城北看花来即教閉戶從花盡
莫遣看花不醉迴
汴中元夕二首
中山孺子倚新妝鄭女燕姬獨擅場齊唱憲王新樂府
金梁橋外月如霜
細雨春燈夜色新酒樓花市不勝春和風欲動千門月
醉殺東西南北人
何景明
溪上水新至漫興
溪上水生三尺深茅堂清夏氣蕭森無錢即買扁舟至
繫向門前柳樹陰
雙飛&KR1484;鶒戀青莎對舞蜻蛉愛碧波一夕水風開菡萏
畫船齊唱採蓮歌
碧沙青泥俱可憐白鰱赤鯉不論錢莫歎林翁生計拙
買船沽酒過年年
晚至昌平寺中
度盡青溪十里霜寒蕪落日下蒼茫山城薄酒無錢買
晚飯僧家石耳香
寫情
莫將錦瑟怨年華柳絮飄零夢謝家小院迴廊鎮春晝
何人来為埽庭花
送韓汝慶還關中
華岳雲臺萬里情高秋落日眺秦城黃河一線通滄海
身在仙人掌上行
秋日雜興六首
寒螿啼斷槿園空萬樹凋傷八月中只有南山蒼桂在
一株花發向秋風
雨花風葉總堪憐海燕江鴻各渺然莫向高樓空悵望
暮蟬多在夕陽邊
野亭千橘未全黃青柿紅棃盡待霜南鄰老翁種橡栗
已見兒童收滿牀
紫蔓青藤各一叢野人籬落管西風郊扉遠絶誰能到
秋日蟲鳴豆葉中
急杵繁沾一郡秋西風落月萬家樓不知塞下征人怨
但見閨中少婦愁
柏林楓岸迥宜看楊柳芙蓉不禁寒最愛高樓好明月
莫教長笛倚闌干
徐禎卿
送顧馬湖孔昭四首
巴東明月巴西歌兩岸梅花羌笛多一曲停橈雙淚落
猨聲三峡若為過
西上江陵北客哀遥看巴路碧崔嵬樹繞黃牛瞿峡轉
天横劒閣蜀門開
錦水由来勝若耶蘭橈三月汎桃花巴兒見客能歌舞
蜀女明妝笑浣沙
成都酒樓高插天烏帽来遊太白仙他日燕州何處見
星槎遥挂彩雲邊
桐廬瀨中
千峰詰曲夹松湍石激波縈走迅灘秪道孤帆天際轉
那知明月峡中看
將發夏口
鸚鵡洲邊生暮煙旅人南望思依然盡道巴陵湖水闊
秋風莫渡漢陽川
送客
春水瞿塘灩澦堆溶溶天際錦江回蜀客蘭橈唱歌發
千山樹色拂帆来
題談藝錄後三首
未世詩篇百態新五言蘇李等遺塵不知覆瓿銷沈處
枉却前朝幾許人
徐子談詩格儘高古風猶未滿劉曹文章草草沈公論
笑殺揚雄作反騷
浮論人人習齒牙連城趙壁隕泥沙阿卿掩抱千金藁
藏向名山自一家
書海棠扇
春風吹墮胭脂淚散作妖花一樹丹可奈五更清夢短
杜鵑聲歇雨絲寒
望行人二首
秋原迷望草芊芊幾樹荒鴉落照前驛使回時曾寄語
西風早晚渡秦川
綠蕪平野暮天低遠色蒼蒼路不迷昨日鄰家歸後信
行人只隔灞陵西
偶見
深山曲路見桃花馬上悤悤日欲斜可奈玉鞭留不住
又銜春恨到天涯
歸自松陵
十里風帆日未斜江城春晚見桃花深深門巷無人過
燕子還隨客到家
次寶應
鴨羣無數夕陽邊蒲草平沙晚漲寬欲識澄明三萬頃
憑君須上驛樓看
題扇
渺渺洞庭秋水闊扁舟搖動碧琉璃松陵不隔東南望
楓落寒塘露酒旗
煎茶圖
惠山秋淨水泠泠煎具隨身挈小瓶欲點雲腴還按法
古藤花底閱茶經
濟上作
兩年為客逢秋節千里孤舟濟水傍忽見黃花倍惆悵
故園明日又重陽
邊貢
題扇寄夀春希尹
淮南花雨送春還叢桂陰陰郡閣閒自是劉安有仙骨
謫居猶近八公山
題美人
月宫秋冷桂團團歲歲花開只自攀共在人間說天上
不知天上憶人間(時外舅胡觀察謝政家居寄此通慰)
夜宿太常官舍懷佐
咫尺東曹信渺然别離何似路三千松窗月色淮陰雨
一夜愁心似隔年
柳塘雜興
御溝東畔柳成林一水盈盈十里陰白馬青衫橋上客
春来多少故園心
康海
飲酒樂
碧椀金波窈窕歌綠雲紅日醉顔酡西風白石雙巖下
北鴈清霜奈夜何
和岐東滸西夜歸之作
沜上行吟月下歸露花涼透薜蘿衣風流一似蘇門畫
直欠當年阮少微
王九思
秋夜宫詞
寳瑟瑶琴度錦鸞碧樓朱殿映齊紈水邊楊柳因風起
月下芙蓉帶露看
王廷相
潼關
天設潼關金陡城中條華嶽拱西京何時帝劈蒼龍峡
放與黃河一線行
春雨
燕子来時水繞臺尋芳欲試探春杯淙淙惱殺連朝雨
不放桃花及早開
奉同謝汝湖詠顧未齋梅花
冷蘂疎枝裊素霞每從冰雪散芳華不緣生意先春動
誰識江南第一花
清望閣
清望樓臺春色深琪花芳樹午陰陰流鶯自是多情物
日向君王送好音
送栗判仁甫
秋来送客思依依酒罷斜陽悵獨歸却怪不如南去鴈
馬頭相傍一行飛
朱應登
湘中雜興
湘渚草深鵯鵊鳴湘江水清多芷蘅月明伊軋中流漿
疑是湘娥鼓瑟聲
顧璘
移疾
秋至一月暑仍酷西風忽振庭梧飛白雨連山雲匝地
滿城兒女覓秋衣
陳沂
放内苑諸禽
多年調養在雕籠放出初飛失舊叢秖為恩深不能去
朝来還繞上陽宫
王韋
春草
帶雨和煙未可名春風處處不勝情於今南浦知多少
都向王孫去後生
孫一元
醉著
瓦瓶倒盡醉難醒獨抱漁竿卧晚汀風露滿身呼不起
一江流水夢中聽
席上偶成
楊花燕子弄春柔醉倚箜篌笑未休依舊清風明月好
買船吹笛過滄洲
林侍御過訪留坐竹下問武夷山水
清泉長日潄潺湲豸史峩冠訪竹關自笑道人迂野性
相逢先問武夷山
憶王屋山人
幾時不見鹿皮翁回首碧雲天自東記得去秋新月夜
荳花棚下說年豐
宿江千
宿鳥不移林影静春旗猶颭晚風虚城頭明月夜如水
江口小舟人打魚
晚泊江村
半江黃葉飛紅雨萬里長天坐短艘村酒瓦瓶呼渡急
石門山月去人高
竹莊為孫用彰題
小築閒莊枕水潯繞牆種竹碧森森亂紅吹盡春無幾
借看君家秋一林
棃花
露華時為洗鉛妝剪剪輕風透越裳深院無人吹玉笛
秋千斜搭月如霜
睡起效趙子昂
小窗酒醒夕陽低草色撩人思欲迷曳杖起来出門去
山櫻子落竹雞啼
秋夜渡江
西風吹髩綠䰐鬖擊榜長歌酒半酣野月上船燈影亂
載將秋思過江南
鄭善夫
南望湖
南望諸湖波影空揚舲東逐芰荷風垂楊亂覆茅簷綠
好著魚梁山照中
張瑄
平南鳥江道中
山束平川小路斜不成村落兩三家分明横幅桃源景
只欠溪流汎落花
王崇慶
暮春撥悶
繡簾小閣迥添愁綠徧長安芳杜洲花發未應春易老
東風燕子度紅樓
萬里雲山起夢愁風簾落日下銀鈎誰家吹笛滄洲外
一夜相思欲白頭
江城蒲草日芳菲梅子青青尚未肥自在柳花飛薄暮
輕盈白鳥下漁磯
夏日即事
窗外芭蕉欲放時槐陰庭院晝遲遲夜来風雨蕭條處
落盡薔薇第幾枝
周金
園蔬十詠(錄二首)
波稜
清齋漫引龍池水自灌波稜出不遲却憶故園春雪裏
滿畦寒玉碧差差
萵苣
帶露和煙傍淺沙曉風吹茁碧雲霞高門縱有青絲手
不及江南處士家
少司馬蒲汀李公得江南紅梅二株置諸雙檜
堂邀予同賞是日設浴兒佳會於廳事匆遽不
獲往觀想像風致作絶句二十首(錄二首)
隴頭音信春將半江上風光臘已殘唯有孤山二仙子
酒酣斜倚碧闌干
姑射山人冰玉姿餐霞吸露綰妝遲東風遣問春消息
點綴輕紅四五枝
寇天敘
題畫
十月梅花開已多蹇驢衝雪野橋過亦知金紫趨朝貴
奈此當前清興何
韓邦靖
漫成二首
漆沮河邊兩岸沙繞堤十里盡桃花春風縱使隨流水
落日猶堪鬭彩霞
沙苑煙光近白樓黃河清渭兩交流牛羊落日新丘壟
楊柳春風古渡頭
春興
十里晴煙散薜蘿輕寒乍暖試清和柳眉杏臉桃花淚
各有春愁誰最多
戴冠
贈甘惠州
四百雲峰面面開使君花底放衙回人生豈必二千石
只看羅浮也合来
寫扇頭
野老騎驢何處回柴門日暮背江開小窗春盡綠陰滿
雲黑不知山雨来
方豪
題畫
亂山兩岸一江横煙樹濛濛雨乍晴釣艇自来還自去
江風不動水禽鳴
鴛鴦湖
鴛鴦湖邊落日明荷花十里棹歌聲丈人自折碧筒飲
醉看秦塘海月生
贈陳生
老農深住石溪傍赤日蒙君過草堂若問生涯無可荅
梅天猶有晒書忙
胡纘宗
衡山涵峰胥臺見過次韻為謝
萬竹翛翛淨埽埃瀛洲仙子抱琴来不知坐久雲生砌
況是鳥鳴花覆苔
丁奉
寄尤少卿宗暘
張翰歸時計亦疎秋風寂寞始登塗不思五月清江上
已有鰉魚勝玉鱸
錢琦
過滁州
江北滁南數日程蕭蕭落木送秋聲夕陽滿地鳥飛絶
人在亂山堆裏行
陸伸
河間道中
荒田殘雪啄飢鴉握粟謀炊野店家辛苦莫辭行路遠
冷風三日下牛車
楊慎
于役江鄉歸經板橋
千里長征不憚遥解鞍明日問歸橈真如謝朓詩中路
南浦新林過板橋
毛園萃芳亭與沈中白丘月渚同賦
繚垣洞屋鎖煙霞五色離披百種花客子看来猶駐馬
主人何事不歸家
星回節
忽見庭花拆刺桐故園珍樹幾然紅年年六月星回節
長在天涯客路中
閨笛
江樓寒笛起春聲蜀客扁舟萬里行吹盡落梅還折柳
新春殘臘正關情
贈筝人
綺筵雕爼換新聲博取瓊花出玉英肯信博陵崔十四
平生願作樂中筝
中秋
四壁蛩吟白露團西園清夜為誰歡千家門閉中秋月
只有愁人獨自看
早春
江暖波光映日光幾家同住水雲鄉槿籬茅舍繁花裏
也有秋千出短牆
春望三首
春風先到海東頭春興催人獨上樓最是晚来凝望處
曲堤煙柳似皇州
滇海風多不起沙汀洲新綠徧天涯采芳亦有江南意
十里春波遠泛花
古岸新花金碧叢昆池三百水煙通梁王閣道青蕪國
漁父帆檣白鳥風
江陵舟中贈田李二子
落月寒沙夜未分玉簫金管醉中聞明朝回首沅江路
愁聽清猨和白雲
望中條山
征馬長鳴向北風崤關回首暮雲東太行過盡中條出
一路青山白雪中
費寀
思家
春来發棹見春還著盡寒裘憶夏紈兒女在家頻記念
計程應說到長安
王道
過舊居有感
破屋頽垣是幾年重来下馬一悽然丁寧好護門前柳
曾繫詩人萬里船
汪玄錫
朝鴉
景陽鐘動曉鴉飛漢殿千官拜玉墀仙仗纔移東殿去
翩翩棲滿萬年枝
屠僑
雨夜泊塘棲
出關彌望凍雲低畫鷁迎春未試題四十五程燈火夜
一川風雨泊塘棲
徐咸
湖上
涌金門外水青青倒浸西山似畫屏十里暖風魚浪細
扁舟忽過望湖亭
常倫
玉清宫戲題
玉函金簡數行書鶴背飄飄上碧虚羣仙瑶殿收封事
應笑人間久謫居
林大輅
長沙道中
紅紫山中野草花三湘愁髩倍年華放臣消息春来好
月白千峰夢到家
李濂
寧武關
邊城無日不風沙白草黃雲萬里賒夜夜城頭聽觱篥
吹殘隴水又梅花
蔣山卿
金陵覽舊
小飲東山憶謝公傲然攜妓醉春風即今桃李花間月
照入遊人尊酒中
劉氏水南亭子
洛水橋南學士家青林遥對碧山斜春風細雨柴門閉
一樹鶯啼杏子花
郡齋五日柬劉子
郡齋五日思依依客裏清尊興自違微雨隔簾人不見
滿庭蕉葉落花稀
薛蕙
雪
流風迴雪滿蓬莱繡幕珠簾萬戶開内殿平明催設宴
玉京深處翠華来
水巷沈沈夜漏稀玉階寂寂雪花飛空持紈扇歌瓊樹
愁對銀缸襞舞衣
苑外樓臺繞狭邪雪中歌吹競繁華麗人對舞明珠佩
侠客争馳白鼻騧
一溪
一溪雲水一漁夫一曲滄浪酒一壺笑指桃花問春色
武陵得似此間無
溪濱
柴門咫尺即溪濱賦得新詩似寫真蒲芽短短桃花水
燕子飛来楊柳春
山館
山館蕭條客到稀幽人閒暇坐披衣日長燕子丁寧語
風静楊花自在飛
早春
樹梢紅潤水波明新鳥啼多百囀聲從此小園增物色
杖藜日日看春生
曉寒
洞門風急薜蘿斜滿院疎桐洗露華一榻曉寒難穏卧
道人賴是服朝霞
奉同王浚川海上雜歌
天雞啼處夜生潮東望蓬莱翠霧消紫貝高為雲外闕
青龍盤作日邊橋
地脈東南一線開千流萬派幾時迴恰從瑶圃峰頭去
又逐銀河天上来
方丈瀛洲一水傍層城懸圃羽人鄉青雲不散三花樹
丹露長零五色漿
石門雙闕入蓬瀛日日惟看雲霧生白蜃吹霓晴後見
翠虯銜月夜中行
劉天民
宫詞
黃花細雨掩金鋪罷却鍼工一事無才報成雙又分去
人間博戲等樗蒱
林春澤
竟達樓
青山高閣故人家流水春深泛落花欲問鹿門何處是
白雲相對葛巾斜
陳九川
題桃源圖
偶攜鄉里入山川一隔塵寰幾百年世上秪言秦網密
桃源也有不租田
舒芬
孤雲
一片孤雲逐漢飛東西終日竟何依傍人莫道能為雨
惟恨青山未得歸
夏言
苑中寓直記事四首
水風清透芰荷香會景庭中捧御牀朱箔黃簾垂四面
銀燈寳炬列千行
湧玉亭前放夜舟碧荷香静雨初收遥看北岸紅煙裏
水殿珠簾盡上鈎
黃金盤子藝龍涎波面風来香滿船銀燭光搖簾影細
水晶宫裏夜朝天
新賜文舟汎碧瀾扣舷容與得竒觀菱䈑簇簇團花錦
荷盖亭亭翠玉盤
汪佃
苑口别意圖為弋陽李生題
秋来苑口漲初生羨爾歸帆一片輕折柳離亭休弄笛
客邊禁得斷腸聲
雨行
落花飛絮踏成泥煙雨連纖日向西行客正愁行不得
鷓鴣偏傍馬前啼
李士允
送施生還泗
梁孝臺前花正飛玉壺攜酒送將歸遊絲滿路留春色
不向離筵罥客衣
王漸逵
鐵橋
狂客山中不費招瑶池春宴夜聞簫醉餘不記歸時路
曾跨青羊過鐵橋
馬汝驥
寄題王司徒句曲山房
句曲冥冥入紫煙峰巒盤鬱大江前山房卜築當竒勝
可是華陽第幾仙
手種松枝節已長雪峯雲壑共蒼蒼從教赤日行天急
散髮清陰也自涼
金臺回首夢仙都粉署支頥閱畫圖稍待功成還大隠
不知猨鶴怨人無
汪應軫
書武陽驛
小驛春深屋半斜東風開到刺桐花夜来有夢難分别
半是長安半是家
曹弘
下夷陵
溪花丰茸溪雨涼雲水不分前路長山鳥一聲山竹裂
思君半夜發瀟湘
張治
春谷
皛皛晴雲芳草堆千花萬花相映開東風吹雨入山閣
啼鳥一聲何處来
登石鍾山望廬山
廬嶽亭亭翠萬重懸泉千尺挂飛龍石鍾山下江如鏡
映出青天五老峯
送鍾時亭之南雍
霜落燕山萬木稀君行歲晚欲何依十年空獻君王策
猶向橋門著布衣
黃佐
旅夜
沈水煙銷膩燭黃疎帷浮動月蒼蒼棲鴉不避霜風惡
繞樹數聲秋夜長
童承叙
曉渡玉河橋
百尺飛梁煙霧生雕闌玉竇綺羅行御溝月露生秋興
駐馬垂鞭聽水聲
張衮
寄樊僉憲一賢
同是三湘放逐臣歸来猶自厭風塵長沙日落秋陰滿
愁殺當時痛哭人
周祚
后峰
落日滄江返照来江光倒射碧山隈山人愛聽楓林響
月滿柴門未肯迴
敖英
太岳紀遊
偶来雲卧紫霄宫露汎瑶臺月浸空夜半星官朝北斗
步虚聲在萬花中
輞川謁王右丞祠
蜀棧青騾不可攀孤臣無計出秦關華清風雨蕭蕭夜
愁殺江南庾子山
别業漫興
門對寒江舊不斜旋開三徑學陶家秋来不問登高節
日日攜壺醉菊花
張含
春暮
春暮南溪花氣香亂蜂驚蝶不成行漁竿在手不須放
釣得鯉魚三尺長
汪本
春日睡起有懷張延毓評事
睡起西林日又曛嚶嚶啼鳥隔窗聞吳山越水人千里
楊柳桃花春八分
夜宿蘆潭
石尤風動駐征帆千里孤光月正南翹首故林天一角
水禽相伴宿蘆潭
春暮
轉壑穿林駕小車曈曨初日散平沙春光恰似秋容淡
處處東風吹落花
舟中有成
故鄉南望渺無涯水面雲深日又斜欲問浮生何所似
試来風處看楊花
管浦
田家
豆花香暖木棉開禾黍高低秀作堆落日松風一尊酒
石壕無吏夜深来
顧彦夫
淮陰祠
淮陰城下弔王孫心事昭昭不待論一飯尚能酬漂母
後来何忍負君恩
董穀
宿靈璧連城舖題
日暝鴉歸野色昏解鞍投榻向荒村欲聞清磬何由得
明月滿庭空閉門(縣出磬石)
文徵明
春日
茆屋泥香燕子飛東風日暖谷鶯啼游人漫自穿花柳
别有春光在竹西
秋日西齋
紈扇無聊鬢怯風芙蓉波冷月溶溶不知秋色来多少
飄盡西齋一樹桐
晚晴
茆簷漠漠晚風微曲院無人雨霽時忽見碧窗疎影亂
一痕新月在花枝
濟上聞笛
關山不隔梅花夢吹破鄉愁笛裏春夜水不波殘月上
江湖多少未眠人
題畫
過雨空林萬壑奔夕陽野色小橋分春山何似秋山好
紅葉青山銷白雲
天削芙蓉萬玉攢十分寒思屬吟鞍不知擁褐茆簷下
别有幽人冷眼看
近山千丈抵清漪遠樹連雲入望迷有約去登江上閣
風煙多在曲樓西
春日懷子重履約履仁
湖上花枝暖欲然寺前楊柳綠生煙憑君莫信春光早
寳積山頭有杜鵑
池上
單鳩喚雨雙鳩晴池上柳花縱復横好風忽卷讀書幔
及君到時春水生
蔡羽
題雞鳴山房
山浮寒碧水浮花石壁蒼蒼竹樹斜愛爾玉京秋色好
白雲頭上看人家
湯珍
越溪柳
掠燕藏鶯覆碧潭絲牽縷結弱難堪可憐庾信多蕭瑟
猶想春風似漢南
城西游歸乘月泛舟由胥江至西虹橋
嬌歌宛轉醉花前歸去蘭橈漾錦川十里春城燈火接
月明樓閣萬家煙
涼夜
明河流影散雲霞南斗離離北斗斜月色露華涼似水
金螢飛墮玉簪花
懷湯張二子
改罷新詩獨自吟憶君不至意沉沉疎花對雨平闌静
芳草和煙古巷深
潤州舟行作
河洲春茁紫蘆芽綠水清輝弄客槎十日南風吹未息
殘梅猶發短牆花
冬柳
大通街北竹橋西枯葉衰楊傍岸垂莫恨霜條今漸脱
春風吹綠只移時
張靈
對酒
隠隠江城玉漏催勸君更盡掌中杯高樓明月清歌夜
知是人生第幾回
題唐子畏畫卷
黃茅渚頭熨斗柄唐子好竒曾屢遊太湖煙景此絶勝
還許吾輩閒人收
王錡
邀祝秀才
嬾逐潘家榆柳塵扶攜看盡滿城春醉来不唱梅花曲
自度新聲教玉人
卿月花燈徹夜明吟肩隨處倚傾城明宵倘念孤寒客
共對芸窗一短檠
張鐸
寫杏花自題絶句
晴團紅粉護春煙彷彿江村二月天記得景卿回首處
一枝斜插酒樓前
徐霖
題石睿學士圖
歸来廏馬踏堤沙回首彤樓路漸賖遥想禁門金鎖合
一庭月浸紫薇花
謝承舉
聞鴈
枕斷煙波曉夢餘鴈聲悲切過匡廬離人久望平安字
何事江東不寄書
蕪城道中
萬株楊柳萬株槐斜日長淮凍未開竹裏梅花尋不見
暗香飛過小橋来
牧龍亭雜詩
細風吹雨散還散四月輕寒正麥秋梅子已黃蠶已熟
滿村桑柘叫鉤輈
睡起
茶瀹花磁洗睡魔枕流亭上暮涼多狂飇吹下西山雨
一片秋聲戀敗荷
題扇寄希仁
雪晴花暖忽離家北去頻看鴈影斜回首江南春漸老
東風開到紫荆花
四月十日過東山小莊漫興
林深樹杪挂藤花石徑初来路覺賖割盡黃雲農未了
棗桑陰裏鬭栽瓜
茅茨喔喔亂晨雞紅日穿林樹影低圃上軸聲驚打麥
黃鸝飛過綠陰啼
李潛夫畫
銀河無路泛仙槎一舸空江此是家殘月照人秋睡穏
不知清夢在蘆花
送鄧以敬
貂蟬家世舊王孫西指濠梁是故園雪霽四山狐兔出
笑攜弓矢獵平原
芭蕉
南園蕉長綠雲深覆地重重十丈陰獨自行吟還坐詠
不知涼思滿秋襟
金鑾
寄吳厚丘
黃金散作買花資白首誰能戀故知同作孟嘗門下客
西風吹鬢獨歸時
感舊
北風吹雪暗江城歲暮天涯共此情試向尊前彈一曲
琵琶猶是别来聲
御選明詩卷一百七
