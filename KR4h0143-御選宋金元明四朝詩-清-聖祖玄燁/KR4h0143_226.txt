欽定四庫全書
御選明詩卷五十七
五言律詩八
葉份
夜泊夀春驛
萬里愁行客孤槎自使星人煙昏晚渡漁火亂風汀桐
柏長淮水松杉古驛亭誰家吹短笛淒斷不堪聽
韋商臣
秋社和朱霅峯韻
近圃青千疊遥山碧四圍舟從天際至觴向雨中飛殘
暑蒲葵扇新凉薜茘衣更憐天欲霽返照弄餘暉
馮世雍
赴滇南煙莊道中
碧嶂千峯合黃茅一徑開馬從危石度人自亂山來暝
樹青溪濕寒雲白鴈哀漫停湘浦駕遥望漢江臺
盧襄
一谿
一道縈村曲何年有此谿微風生細浪過雨失平堤漁
溆舟相續仙源路不迷幽棲我亦戀夢繞石湖西
狄沖
德州道中
遠道嗟難到舟行觸凍流山城寒擊柝客夢夜封侯岸
鳥棲還警村狵吠不休篙人真楚産助力發蠻謳
谿上
原樹明殘日谿風掃斷雲衆山圍野並一水向田分魚
戲推萍轉樵歌隔嶼聞隠居逢此地無事歎離羣
柯維騏
宏路驛
雨歇江天淨山迴驛路遲客愁新歲減風物故鄉宜花
事餘梅蕊樵歌綴竹枝祗慙司馬病深負好文時
豐坊
臥病述懷二首
短日悲年促他鄉苦病侵疎砧偏傍耳歸鴈忽驚心塞
柳猶含凍江梅正滿林衰羸難自強早晚合投簪
宦况從來薄幽居頗自厭寒雲開遠岫落日盪虚簷煑
藥爐常活題詩筆久拈無人來問訊向夕閉空簾
秋日即事二首
老農遺舊業世事厭新聞落日明蒼野秋風散白雲樹
陰唯犢共渚月許鷗分寄語州仇輩何心預此文
入秋殘暑退向晚病心清露葉和螢墜風條雜鸛鳴最
甘蔬飯潔慙怯葛衣輕坐聽西樓角鳴嗚向月明
鄭旦
夜歸洱海道中
杳杳空原暮蕭蕭旌旆行長風吹海暗新月傍人明河
影城頭墮秋聲塞外生客懷頻荷劒時事正論兵
龔用卿
聞鳥
入戶聞啼鳥芳園三五家竹陰苔沒砌庭靜蝶爭花籬
菊春芽茁亭槐午影斜憑高遥送目夕照數歸鴉
湖上晚歸
十里菰蒲水連阡桑柘園湖天平石鏡漁火出山門宋
蹟遺僧舍蘇堤接遠村飛星斜過水立馬已黃昏
蘇佑
秋夜宿上方山治平寺
下榻成流憩懸燈坐夜深林疎風落木村迥月傳砧星
入山窗小雲生水殿陰擁衾正愁絶謾擬越鄉吟
立秋
夜半西風入凉雲滿晉樓蟬聲帶秋響螢火傍宵流已
抱張翰興能禁宋玉愁年華浪抛擲歸思繞滄洲
登滕王閣
坐久澹無慮悠然片月生疎星雜漁火繁露濕江城向
夕横燕望今宵習楚聲因憐竹枝好翻作豫章行
過甘莊下視鴈代諸山有作
極目川原遍雙眉紫翠間水光全帖地嵐氣半沈山白
鳥雲邊沒青驪樹杪還伯牙琴興劇何日乞身閒
張鰲
訪趙元戎築塞
走馬黃龍府觀兵細柳營連山邊雨合平野陣雲横松
漠懸秦壁燕支動漢旌猶憐趙充國辛苦築金城
陸垹
宿三叉口
雲樹蒼茫合鄉關道路賖近船呼伴侣隔岸有人家草
短煙横野江寒月浸沙家人應念我今夜宿三叉
郡廨似野齋
青林依郡宅渾似野人居幸此無公事閒來展道書蟬
聲來遠樹草色上前除莫笑耽玄寂功名意本疎
吕希周
萍鄉次趙都諫漸齋
晚憩萍鄉館繁陰度短牆鳥棲人亦倦山僻雨初荒新
月憐遊子凉雲夢草堂好風三百里吹我上瀟湘
華察
惠山寺與子羽話别
看山不覺暝月出禪林幽夜靜見空色身閒忘去留疎
鐘隔雲度殘葉映泉流此地欲為别諸天生暮愁
與僅初再過任大理别墅
溪南讀書處秋晚數經過寒照隠城樹蒼煙深壁蘿窗
明山翠近地靜葉聲多叢桂空巖暮徒懷招隠歌
夜宿田舍
郊居觀穫罷暝色滿荆扉歲事山田薄人家茅屋稀荒
原寒照斂獨樹暮禽歸夜靜然燈坐高窗黃葉飛
夜訪金秀才
獨夜山陰客停橈江月斜溪深聞犬吠葉盡見人家荒
徑存生事寒燈映鬢華坐看霜氣白宿鴈滿平沙
屠應埈
甘露寺次韻
甘露千年寺羣公攬轡過樓空吳楚盡江闊雨雲多蜃
氣連蒼海琳宫隠碧蘿更聞幽絶處白日走黿鼉
贈同年謝子儒致仕歸蜀
子真棲谷口潘岳賦閒居長揖辭明主為農返故廬雪
消巴嶺出天入錦江虚莫待揚雄老潛夫早著書
趙武庫元實移居賦得堂字
高士便疎曠居臨御苑傍開尊秋月滿列樹夏雲凉水
鏡搖朱戶風琴奏石房登樓新有賦王粲謝升堂
陸粲
寄葛太守子中
憶爾投荒日依依戀翠華亦知行萬里不是為丹砂郡
古留銅狄堂深繡土花何須憂瘴癘意遠即煙霞
江以達
上清祝聖逢孫默齋使君感贈因期同陳午江
枉顧山中
憶别無今日生還有歲年那期千里合相見一潸然往
事秋雲外幽懷落葉前何時與同好方駕枉林泉
聞人詮
登北固山
郭外青山好高峯俯碧霞江聲入尊斝秋色滿汀沙島
嶼金焦並人煙市井賖地偏鷗鷺狎擬宿梵王家
田汝成
軍中酬焦學憲過予思南别署有懷見寄
誰道軍中樂徒勞物外吟朔風淒鼓角嘉節罷登臨草
閣依山迥江梅映雪深無由款高駕愁絶暮雲心
烏蠻灘
一葉中流下千山兩岸開黿鼉吹浪轉燕雀受風迴巨
石迎船出啼猿近客哀從來輕險絶涉此寸心摧
樊鵬
山居和孟無涯
秋園對曉坐弱病苦寒侵楚地風霜積江鄉草木深山
高來牧笛村遠送寒砧為問林泉事時時酒一斟
六合
聯轡來東邑朝行暮復還市㕓通亂水城郭帶秋山路
出青楓外江流白霧間西行鄉思切愁絶望昭關
袁袠
自柳至平樂書所見
象郡極蕭條賓州頗沃饒趁虛多醜女互市半良猺箬
裹檳榔貴花妝茉莉嬌輶軒叨使者異俗采風謠
鬱白方言似潯梧瘴氣賖蚺蛇晴挂樹射蜮晝含沙屋
覆湘君竹山紅蜀帝花夷堅收未盡博物待張華
楊花
點點飄仍聚盈盈密更稀輕窺朱幌入亂繞玉窗飛雪
作漫天舞春從委地歸章臺無限恨零落竟誰依
燕
最愛堂前燕高飛忽復低趁風穿柳絮冒雨掠花泥簾
影朝雙舞梁塵晚並棲綠窗離思切腸斷各東西
人日齋居雪霽
瑞雪逢人日堯年感物華水從銀漢落山繞玉關斜帳
殿披晴靄郊宫閟綵霞今朝禁城望無樹不飛花
憶横塘别業
一臥文園病終朝念故山敢希宣室召秪望玉門還橘
想千頭足桑思十畝閒如何五斗米猶自滯南蠻
謁柳祠
羅池非昔日柳廟亦荒頽秋草重門閉寒花獨樹開文
章真命世今古孰憐才猿鶴如相訴松風晚更哀
招鶴
獨鶴忽飛去冥冥滄海東離哉翻羽翼幸矣脫樊籠影
憶空庭月聲鄰别院風凌霄自有志吾豈學支公
范言
酬賈實齋憲副
水煖躍春魚山晴照客居菰蒲淮水際松檜漢年餘酒
熟雲安市田荒鄴下渠嬌兒勝筆硯塗抹老夫書
湖上
誰開湖上閣獨對晚來曛鶯語排花出潮聲帶雨分遥
看鄰牧散閒與海鷗羣自笑江干老悠然臥白雲
駕出北郊
清蹕辭南陸玄宫禮北郊周廬屬霜戟行吹雜金鐃齋
祓陳周幣明禋薦楚茅還聞天樂在縹緲下雲旓
别華鴻山翰撰
細雨花邊路閒亭竹外扉地偏亭榭古春老燕鶯稀柳
色侵歌扇藤梢拂舞衣新愁忽高會知爾遠懷歸
趙時春
春庭即事
春光不可問春事屬誰家庭暖初喧燕簷風欲度花含
泥隨遠近飛蕊下横斜幽絶不須掃原無長者車
送陶虞卿赴神機參將
宋殿三衙帥唐環十六軍官聯參斗柄旌旆儼星文羽
衛迎黃道龍光覲紫雲時時仙仗入清蹕早應聞
王慎中
柳湖亭讌遊
亭子水中洲蘭漿美載浮鷗翻當吹篴魚躍近垂鈎折
藕憐絲細探蓴愛乳流更言明月好中夜尚淹留
宿湖中
蒼茫煙景晦舟楫自如家宿處隨鷗鳥秋初惜月華遥
心連浦鴈歸夢滯江花為客誰知者疎燈水一涯
晚行趙家圍
川廣片帆懸輕霞欲暮天蓼花明遠岸蘆葉隠低田風
起青蘋上雲歸白鳥前元多山水意對此自悠然
題徐氏溪亭二首
高亭虛出水結搆若天成波蕩垂簾影窗留過艣聲樹
低看岸遠風細覺潮平自有芳洲杜含滋日日生
浯水日悠悠虛亭壓水頭棹歌喧極浦峯翠漾中流每
夜偏多月長天只似秋更添幽事併繫柳木蘭舟
訪空同先生故宅
久欲求遺草今來訪故廬北窗存臥席東壁有藏書墨
沼春苔長琴臺夜月虚年年桂花發人擬子雲居
馮恩
郊居雜咏
曉雲封遠岫新柳拂雕楹鳥喚驚幽夢花香解宿酲摘
薇供野饌披笠餉春耕無限尋真興登樓一嘯清
雨夕
亂雲沈野寺風雨夜鳴驕灑案香煤潤侵燈花蕊搖陰
晴窺世幻歲月在山饒喜聽三生話空林慰寂寥
羅洪先
送周龍岡
結茅依野樹巷僻少來車落葉滿庭下寒山半雨餘忽
言京邑去因憶貴交疎問訊休相及為農久廢書
訪隠原
入谷無機事邀逢任所之獨沿溪澗往忽至夕陽期峯
影遥能辨松陰坐屢移暝來山下宿殘月二更遲
唐順之
同禇生滔徐生大復夜過城濠水榭作
出郭即山家孤亭更水涯人開池上酌蓮吐月中花清
籟微微至明河漸漸斜坐疑塵世隔雞犬亦無譁
贈郡倅綱運
之子從王事秋江曉問津泛舟千里役行篋一官貧淮
海雄畿服瑶琨貢國珍聖明如有問正可繪流民
常山懷羅念菴
本為窮幽賞非因避世氛鄉心吳水盡客路粤山分名
姓休相問漁樵久作羣忽思鸞掖侣日暮倚停雲
丹陽别王道思
久已廢逢迎蕭然世外情因君訪茅屋相送到江城遠
岫雪中綠寒流冰下行可堪此時别獨自返柴荆
題金山寺與僧惠傑
何處尋龍藏停橈聽梵音中流一塔影遠樹萬家陰僧
定潮來去月明江淺深試將空水相堪比慧公心
送孔上公助祭太學歸闕里時賜衮衣一襲
國喜嘉賓至人攀上客行來觀周室禮去入魯王城新
衮山龍炫餘堂金石鳴聖朝稽古意待爾示諸生
同皇甫子循遊横山
曲磴行來盡松陰轉寂寥不知茅屋近却望石梁遥葉
響疑聞雨渠寒未上潮夫君軒冕客此地欲相招
送白尉往湖上
君家太湖北作吏太湖南驛路雞鳴近山城樹影含萬
川疏沃野百室競春蠶幸此猶吾土微官也自堪
李開先
春夜
寳鴨香初泛銅龍點漸加睡輕聞雨竹情重惜風花無
語梁間燕未啼城上鴉春宵太寂寞欹枕待朝霞
春日雪宴
雪宴聚名姬旋教春雪詞歌喉雜鳥弄舞態蕩蛛絲樂
歇呵纖指軒明映玉肌煙花聊寄興良友莫相疑
陳束
春郊晚行
遲日出郊圻悠然塵事稀野陰堪結蓋溝水欲流衣俠
客探丸返佳人抱瑟歸喧喧四鄰夕徙倚向斜暉
都下秋雨夜飲王子長宅
闊别時何屢蹉跎鬢已侵還朝明主賜卜夜故人心凉
雨杯初覆空堂漏欲沈安知非夢寐相對帝城隂
春日渡漢陽
春風澹微雨了了見前川背水千家閉連山百雉懸鶯
啼江上樹人散渡頭煙此日乘流者羈思殊未捐
過吳維新隠居
委巷疎塵宇空齋問隠淪應門兩童子拄杖一閒身下
馬見深意焚魚知久貧相看祗有笑握手更何陳
病中張大見過
拙疾寧為理幽閒幸避喧解巾看吏傲罷牘聽禽言霧
委花餘泫風歸葉暗翻園林遲日意一與故交敦
晚望有懷
高閣罷餘霧曠然見遥岑依微夕照滅窈窕寒雲深隠
几獨成趣據梧時自吟惟當草玄者寂寞知予心
任瀚
病懷
海甸逢南菊殊方也自花江淹新卧病王粲老無家皓
月千門夜秋風雙鬢華還持石函記勾漏訪丹砂
胡松
舍弟病久得書知小愈喜而有作
汝病經年久常時繫我思池塘春草夢江海鶺鴒詩歲
暮悠悠别天涯寂寂時忽傳消息到喜報細君知
林恕
舟次白沙驛
長安何處所孤棹發閩關白擁沙邊驛青迴江上山風
濤添别淚村酒破愁顔羨爾溪中鳥閒雲共往還
同蔣蒙菴朱豹厓登合浦海角寺
共是天南客相攜海角行山連銅柱界水匯越裳城落
日潮聲起高秋蜃氣清故鄉回首望歸鴈斷南征
楊祜
答陳李二侍御
吏隠滄洲遠江楓伴索居秋風一鴈過忽枉友朋書獻
納看君輩聲名動直廬東南民力竭奏記意何如
湖夜
湖夜熒熒白蘋風嫋嫋秋斷霞斜照雨冥霧濕依樓萬
國仍多難浮生祗百憂滄江有漁笛何事獨悠悠
桂天祥
發和州
樓船開旭日凉露灑征衣擊楫横江浦投詩采石磯潮
來紅蓼沒人語白鷗飛天際瞻宫殿金陵在翠微
吳子孝
送陸别駕之安州
作吏本王畿盧溝葉亂飛秋風吹易水寒雨灑征衣戍
火鄰邊障原霜見獵圍陸機吟興好還喜簿書稀
橘溪僧院
蟬聲不出寺鐘斷祗聞香流水迷松逕閒雲滿石牀無
言忘寂寞晏坐得清凉欲謝人間事冥心叩藥王
燕
數見沙頭燕翩翩故傍人定知巢已就偏愛語相親碧
樹江波闊烏衣故國春卷簾誰為汝飄泊數沾巾
秋日與子浚子約小集子循甫赴日南
莫問銀河淺須憐玉斝空洛雲三歲隔楚月一宵同風
櫪悲窮驥秋砧亂候蟲新凉有離思萬里憶征鴻
沈愷
山寺
年年二三月常自客天涯問竹何須主逢僧便可家偶
嘗新市酒翻憶故園花春事已不及虚憐負歲華
沈謐
遊殊勝寺
畫舫連雲動驚濤帶雨飛青山天外出白鶴寺邊歸僧
偈傳金粟蟬聲隠翠微洞庭乘興遠直欲老漁磯
蔡靉
九日登歴下千佛山
索居逢九日山寺一登遊紅葉西風晚黃花細雨秋鴈
從寒樹沒嵐帶遠山浮何必茱萸酒清吟亦遣愁
石洞
山中無俗事洞裏更清幽何代高人隠遐蹤今尚留碧
天明遠岫疎木繞寒流一坐澄心慮因思歲晚謀
避雨逢舊識
雨過樹生凉間關鳥語長門前流水急籬外菜花香田
父偶相問故人情未忘此中可乘興無奈馬蹄忙
泛舟大陸澤
大陸秋水平藕花風正清船如天上坐人在鏡中行湖
迥遠山出煙消新月生昔人垂釣處回首不勝情
楊本仁
山行
山路登攀倦鄉園何處邊迷津岐路口立馬亂峯巔白
髮雙親遠黃河一綫懸俯看鴻鴈影難寄益門篇
曹世盛
送凌應賢判常德
雄郡開南紀行旌出北燕别憐孤館夕交憶故鄉年曉
月沈平楚春山帶遠煙離魂與孤鴈共逐洞庭船
程烈
春日同皇甫子循遊吉祥寺
尋春同出郭下馬問禪棲花梵流清靄雲鐘度遠溪山
形關塞北日影樹林西老衲能留客歸途渾欲迷
過露筋祠
古廟清淮口相傳烈女祠孤舟不同載行露有深悲日
向菰蒲落山隨洲渚移千秋一感慨為誦浣紗詞
孔天胤
夜坐
寥寥郡齋夕悄悄客心幽露氣因風發花陰帶月流城
高聞鼓角地爽識邊州去國懷多曠兼兹永夜愁
秋懷
木落鴈南度天高秋色深凉飇颭夕露疎雨散朝陰水
冷魚龍戲山空猿鶴吟將因理歸駕貞此歲寒心
高萼
餘春
餘春園日勝香聚一亭紅蜂閙晴簷下鶯啼密葉中不
愁花幔雨惟愛酒旗風屢發東郊興惜無人與同
閔如霖
遊迎恩寺甯氏園林
逕轉金沙淨壇依石洞幽樹深寧受暑蜩咽似迎秋空
翠含雲落新泉帶雨流歸驂楊柳陌十里暮煙浮
蔡汝楠
初上讀書樓
一倚層樓上風煙自曲阿山晴俱入牖月濕迥臨河散
帙流螢落吟秋早鴈過無端見鄉樹却憶别年多
山中立夏即事
一樽開首夏獨對落花飛幽僻還聞鳥清和未換衣綠
幃槐影合香飯藥苗肥盡日柴關啓蠶家過客稀
烏戍唐氏林亭
訪舊烏溪畔空林别戍間鑿池通暗水移石壘高山微
雨秋雲後疎花夕照閒平生愛幽寂於此欲忘還
題峴山濟公房
禪榻澄湖上山光似鏡中疎鐘搖落葉細雨帶秋蟲峯
竹虚窗映爐香别院通何期碧雲合一酌對休公
晚過施子
霽景開芳讌樽前落晚霞蟬聲經雨斷鳥道入風斜幽
徑過求仲青山近謝家相看江上客共惜九秋花
自瑞洪泝江入信州
暫得辭文牒虚窗畫舫開江趨鄱口落山向信州來老
樹迷帆入殘鶯喚夢回無人共登眺翹首越王臺
吕光洵
立春前雪應制
天惟玄德感帝念小民依送臘能呈瑞先春果應祈兩
儀渾並色萬有倏交輝欲繼周文咏還輕郢曲稀
林應亮
流河對月
驛路近津橋星河接海遥露塘風折葦沙嶼月平潮遠
火渡頭急疎鐘湖外飄那堪凄斷夕凉氣入寒條
溪上
清溪流不極林際帶疎鐘鳥道連山屋灘聲落水舂漲
消新有岸雲起本多峯愁對猿啼峽鄉關煙樹重
宿會江
古驛山城外寒江客到稀潮平見魚戲葉落聽禽飛遠
火行人語荒原古渡歸徘徊不知夕零露忽沾衣
范欽
江上翫月
萬里空江月孤舟日夜看關山何處是烏鵲不勝寒氣
逼銀河轉光含玉露團踟蹰瞻斗極髣髴辨長安
雪中簡王惟和
寂寞梁園客迂迴剡曲家一冬初破雪萬里正飛花帶
雨斜侵幔迴風曲抱沙相看如不醉辜負此年華
姪澈使滇南
鳳歷千齡啓龍函六詔傳雲開星使路地盡夜郎天頒
瑞符虞典祈靈異漢年可令籌國計人復數張騫
顧存仁
岔道
目極長安嶺春生岔道屯看花頻掩淚聞鴈欲銷魂隴
霧侵衣濕風沙隔面昏據鞍悲髀肉徒切壯心存
周復俊
秋夕
夢家家不到秋半復懷歸落葉見行馬寒城催搗衣鴻
飛潞水急雲過楚峯稀惟有中秋月能揚萬里輝
宿龍泉舖
委轡蒼林畔郵亭落葉疎雨聲侵夜急山白射窗虚疲
馬先依皂征鴻不寄書開門嘯徒侣月出五更初
山塘驛
煙驛石梁分遥天獨鴈聞花濃川散纈霞細島流文葉
鬭將棲鳥山留欲去雲此時神慮澹泉月正紛紛
旅懷
水竹晚蕭蕭深溪度石橋捲簾秋不隔迎扇暑全消草
長飛平燕槐疎落暗蜩樵村帶魚艇小隠不須招
池上
凉吹遥侵榻蟬飛近滿城猶憐采菱渡不盡賣花聲鴻
鴈迎霜早煙霞出海明白羊山下路芳草更多情
柳營
何自入芳園因尋靜者緣樓陰連水綠橋影罩溪圓紫
幕飛雛燕荒苔墮小蟬悠然欲歸去閒喚木蘭船
王梅
送林節推赴任瓊州
見說瓊州地煙中疊浪開遠天分島溆晴蜃結樓臺水
館鮫人識風檣賈舶來桄榔秋樹好莫怨夜猿哀
尹耕
古意
賤妾長留此良人久戍燕無由秣陵淚一灑薊門煙野
日明官道寒雲暗晚天相看秋欲暮又是别經年
寄倒馬關崔將軍
苦憶當關將頻年樹漢旌風生三岔口雪滿六郎城李
牧仍酣戰馮唐未著名隨雲望倒馬空有故人情
過汪中山舍人園亭
碧嶂青霄外文渠錦席前洞穿巖下䆳亭插沼中圓琴
韻朝醒酒碁聲午破眠因君忘去住不問北征年
黟縣道中
嶺峻橋横渡泉懸水逆流映空峯影亂觸石浪花浮歲
月悲行役衣冠憶舊遊望鄉雙眼淚休上最高樓
關壯繆侯祠
盪寇襄樊日長濤渰魏軍氣雖雄百戰功竟偃三分鬼
馬騰空皂靈旗掣亂雲神絃朝暮曲長向嶺頭聞
包節
夏日雨後過陳園
選勝遵郊郭衝泥試杖藜溪承新瀑水山渡欲晴霓看
竹人先至穿花鳥自迷笑予來幾度才識小亭西
秋夜
淒清旅館寂徙倚對明河庭樹銷潘省寒蟲避翟羅鴈
歸砧響急烽至角聲多不寐殷憂者長更奈若何
九日宴西寧城樓
九日依邊郡登高倍黯然山風寒擁葉城日澹浮煙菊
亦窮荒見萸應故國偏何期流竄客猶接歲時筵
徐禎
楊蘭亭奉使北上
出關稱使者知是棄繻生鳳詔從天下樓船截海行五
雲還入夢千里欲遄征到處逢迎是無勞念去程
鄒虹橋新居
欲謝塵中鞅言從野外居短籬齊樹槿新水曲通渠俗
客無停軫幽人有報書清風北窗下高枕意何如
王畿
山房早起用陽明先生韻
睡起乘朝氣翛然步遠沙白雲千嶂靜流水一溪斜幽
意隨林鳥浮名付槿花山廚作清供一味趙州茶
白悅
月夜與宗子登虎邱二首
芒鞋乘落照避俗踏幽蹊雲補青松障苔分白石梯庭
前孤月出天外數峯低歸步蓮塘徑高枝一鳥棲
登眺發遐想乾坤一委形目隨飛鳥落思逐冷泉醒坐
愛山月白凉生松露零巾紗高岸處兩壑斷雲屏
上方寺次南峯楊子
竹壑響寒玉山亭來好風小橋横谷口古塔半雲中落
鶩帶殘照飛帆挂遠空歸舟石湖晚漁火隔汀紅
横塘夜泊
山月正江中飛觥興轉濃露寒漁浦笛風靜客船鐘曲
樹青依岸晴雲白護峯曉來須共爾徙倚洞天松
送楊侍御
樹色障江城青驄逐晚行鴻飛破雲影木落亂秋聲萬
里河梁别三年白下盟夕陽人漸遠蘭袂若為情
王廷榦
天夀山行宫
天旆三春發離宫四月開觀河懷禹跡問野見周才日
氣生高嶺雲陰拂翠臺太平叨扈從文雅愧鄒枚
後湖答皇甫司勲
高皇方息戰於此濬澄湖版籍封疆遠絲綸詔命敷萬
年修禹貢九譯獻周圖自得清風句南中麗景無
錢薇
贈吕東匯銀臺
薊門十載别此日意何如濟世餘三策謀身合二疏浮
蹤寄天地真樂自樵漁好借盧敖杖周行五岳墟
趙貞吉
華陰祠居柬縣令
新作王門使來依茂宰居煙花松社屐風雨竹牀書寂
寂春將暮綿綿思有餘愁深仍向夕戶影岳蓮墟
金陵送取經僧回蜀
洗鉢長干寺鳴榔一葦灣經收唐藏譯歌學楚狂還草
綠金沙島雲開石鏡山慈航偏易渡豈若世途難
康太和
登雨花臺
鷲嶺岧嶤上龍宫路轉斜山河饒四望城闕俯千家松
暝偏藏鶴臺空尚雨花憑高無限思風物滿京華
登木末亭
寺愛風塵隔亭看木末齊登臨疑地盡笑語覺天低勝
景懷偏洽芳樽醉更攜不知人代遠幾度此攀躋
宿查家渡
寂寞查家渡征驂此日過荒村人跡少孤館鴈聲多寒
月侵窗牖凉風透綺羅有懷渾不寐起視夜如何
人日
南國逢人日相傳卜歲華陰晴曾不定時序轉堪嗟地
僻將舒柳山寒未放花草堂詩欲寄羈思正無涯
端午書懷
入夜潮聲急平明江霧開感時人競渡弔古獨登臺野
樹疑分合沙鷗任去來乾坤堪一笑駛景白駒催
仲秋國學陪祀
吾道宫牆在清秋雨露多禮分三獻肅樂奏九成和夜
靜傳金柝庭虚聽玉珂歸途燈火遠星斗耿天河
孫植
霜降陵祀夜行
夜靜鐘聲徹山深古柏寒回風吹落葉絶壑響鳴湍候
騎林間出懸燈嶺外看神遊列聖遠弓劒五雲端
馬森
分水關
出關閩土盡征路楚山迎曉霧連空暗炎天過雨清人
來千樹杪鳥雜百泉聲每憾箯輿闊難從石罅行
陳堯
夏日後樂園雜興
吏隠容疎放園居况寂寥護花編架密種豆引泉遥閱
世思緘口逢人恥折腰無能煉丹鼎華髮日蕭蕭
許穀
過德州
樓船御北風渺渺過齊東種秫生涯薄誅茅結搆同日
沈平野上人語近村中水面看牛斗星槎似可通
偶成
新作魚鹽吏遥辭龍虎都乾坤無棄物江漢有潛夫短
笠三山雨扁舟八月鱸兹懷何日遂把酒意踟蹰
夏日過西宗别院
退食尚書省聯鑣大士林地開仙梵境客遠市塵心石
竹下空翠山雷生晝陰朅來幽賞意一寄白雲岑
送馬抑之冊封魯藩
惇族開新典貤封輟從官使星過即墨廏馬出長安日
躍扶桑樹芝生泰岳壇勝遊多賦草揮贈故人看
王維禎
秋日登墅樓同郭子得差字
久客悲秋屢今歸我重嗟青山猶故國黃葉變人家不
盡樓中感况多鬢裏華世途空節序真覺向來差
出平凉尋故人
窮塞凉州是吾今出更西峽深昏白晝劒在耀青霓畏
色生危巘吟情亂急溪故人千里外有酒慰羈棲
熱
院深風不度火鑠井猶温林密翻包暑蚊多故趁昏何
方無五月明發問孤村蓮洞凉如許茶瓜與客論
駱文盛
雪霽
旭日散晴暉西山雪意微茶初烹石鼎客已到柴扉啅
雀檐前下輕寒谷口歸村醪聞已熟莫惜典寒衣
左順門值雨
曉漏趨朝候殷雷送雨時殿雲低拂檻檐溜急通池自
訝沾衣速何妨退食遲宫鶯春罷囀應濕上林枝
劉繪
初春簡喻大定之陳三公美并遊春諸公
凌旦尋春處莫言花末開仙人碧玉館豔女紫雲臺一
醉連歌去千金買笑回風光已相待數遣曉鶯催
月季花
綠刺含煙鬱紅苞逐月開朝華抽曲沼夕蕊壓芳臺能
鬭霜前菊還迎雪裏梅踏歌春岸上幾度醉金杯
陳鳳
秋日登雨花臺
落葉山中寺秋風江上臺鳳城雙闕迥牛渚片帆來繁
吹暮仍急清樽醉復開東籬菊尚晚留取盡餘杯
再送環浦憲使
攬轡喜重臨臺端遂盍簪離亭忽此别客思一何深雨
雪燕山道江湖魏闕心知君多古調三歎憶遺音
吳瓊
送方際明之金陵
津亭楊柳色話别思如何爾向金陵去應聽玉樹歌石
城寒雨散牛首暮雲多好獻匡時策無須念薜蘿
旅邸除夕
老至謀仍拙天寒酒易消冰霜愁裏過鄉國夢中遥一
歲秪今夜百年能幾宵病懷堪自適無復歎蕭條
施峻
過南郭野寺
休沐出南郭尋僧一扣關孤燈燃白晝疎磬滿秋山束
帶經年苦看雲盡日閒齋廚清供罷驚鴿欲飛還
石居
何年此卜居一徑入幽虚隠几青山近焚香世事疎鹿
麛過别院松子落前除我欲為鄰舍同看種樹書
郊扉
青入秧田雨黃連麥坂雲郊扉聊騁望世事不須聞竹
外鳩雙語花前鶴自羣溪邊來縣尉載酒勸農耘
袁煒
初夏宴崔太常道院
出郭尋玄圃黃鸝懷好音瑶壇羣木秀清磬碧雲深綠
酒傾燕市微風動越吟歸來蹋明月萬戶漏沈沈
喻時
村舍
塵斷蒼波繞村遥碧嶂臨晴沙隨豕跡風葉送禽音誰
笑兔園冊獨憐鷗社吟四時真賞在幽事動關心
萬虞愷
山中曉行
攬衣中夜起秣馬早鳴鞭殘月不照地明星猶在天出
門頻問曉歴澗暗聞泉翳翳東林外山雲雜隴煙
周怡
知二弟至用韻慰之
歲晚吾長滯秋深爾遠來鶺鴒飛已急鴻鴈去還哀伯
氏喜猶在爾懷強自開可憐風雨夜須酌解愁杯
王健
别建安尹陳石陽
王粲忽不樂陳琳將遠行三秋離别思十載結交情日
下飛鳬影雲中去鴈聲有懷他夜月夢繞建安城
温新
宿靈寳
驛館桃林在山城木葉秋我行聊駐馬訪古憶歸牛風
浪黃河急塵沙白日愁鄰家好明月今夕自高樓
沈鍊
得應職方書以詩答之
郎署飛符日題書問謫居自因鄉使到翻覺舊交疎塞
月塵沙裏邊風鼓角餘誰知遷客夢夜夜繞鑾輿
寄馮敬叔
同作他鄉客嗟余更滯留關山明月夜邊塞白雲秋漢
闕孤臣夢胡笳萬里愁桑乾河水近知是憶并州
茅坤
夜泊錢塘
江行日已暮何處可維舟樹裏孤燈雨風前一夜秋離
心迸落葉鄉夢入寒流酒市那從問微吟寄短愁
登叢臺
一眺叢臺上孤臣秋暮時綺羅言已寂芳草暗含滋泣
露螿移堞銜花雀隠枝忽聞雍里曲併落照眉池
首春次安肅
山城喧社鼓遊冶屬芳晨陌上探丸騎林中射雉人年
光浮綺吹日氣抱紅塵馬首多春色還憐旅鬢新
喬世寧
秋夜
今夜燕城館忽驚霜露侵寒砧薄暮急落葉下庭深為
客仍多病悲秋正苦吟誰家明月下吹笛更關心
春鴈
春風纔幾日江鴈已春聲關路何時返鄉愁為爾生望
窮遥漢影不盡倚樓情却憶金河北人同出塞行
徐楚
築圃
垂老學為圃乘秋課築場編筠聊覆屋疊石更圍牆蔓
草芟宜盡嘉蔬刈可嘗親朋時一過漫說午橋莊
王問
贈俞憲部謫武昌
送子南遷路悠悠逼歲除遥看挂帆處常是聽猿初漢
口故人遠荆門古樹疎兹行獨有詠須寄武昌魚
蔚林州
舊屬蒼梧郡今通南海軍峒中風轉惡嶺外氣全分怪
蟒呼人姓陰蛟吐瘴雲夷歌起樵牧幾度隔墟聞
久雨新霽訪施子羽洞虛道院
迢遞思吾子春晴坐綘紗回風凄徑竹積雨滯林花落
日過仙院吹笙隔紫霞相逢不盡意一倍惜年華
與客夜登開利寺觀鵝亭
野寺寒雲外猶傳晉永和逢君非有約踏月偶相過廢
沼水稜淺荒亭霜氣多懷思倚欄者書罷獨籠鵝
山中晚歸
早從溪上發暮仍溪上歸每共漁樵話莫言儔侣稀高
松延霽景殘日下山扉回眺經行處蒼蒼在翠微
宿莊嚴寺與僧
落日荒江外春風野寺中蓬心無定著萍跡任西東近
墅鶯猶澀繞隄花欲紅惟應把明燭一宿與談空
何御
山南作
小隠依陵藪山南良可家一洲環橘柚十里蔭桑麻白
幘欹深醖青鞋獵遠沙倘逢李都尉射虎亦生涯
鄭林二君就北園
僻郡稍無事而多載酒臨雨消秋後瘴雲薄竹間隂紀
會賓朋寡看年鬢髮侵惟君數來往聊慰望鄉心
自東粤歸口號
嬾慢時將棄逢迎世所稱歸與從漢水去矣學於陵鶴
唳聞青野猿吟出紫藤君看山谷士未必盡無能
陸師道
晚過治平寺
修竹藏精舍香林遶化城窗中九峯秀門外五湖平綠
樹凉雲合丹楓夕照明祗緣山太靜易得感秋聲
嚴訥
對月
良宵不可得清賞詎相違影落山精鏡光寒織女機林
烏驚漠漠花露靜輝輝萬里邊城客防秋正未歸
陸樹聲
圓智寺竹雪房夜坐
疎簷下白露淑氣肅秋威夜靜風鳴鐸門開月上衣幽
人常獨眺宿鳥起還飛此意應誰解冥心更掩扉
董份
秋夜二首
幽居無與晤欲寐復依依正此清秋夜蕭條凉雨飛年
華常易促鄉國轉多違惆悵平生意無言獨掩扉
旅中縻歲月景物已蕭森急雨夜方靜無風秋自深浮
沈京國意迢遞故園心兀坐寒窗下悠然獨鼓琴
苕霅道中
一放苕溪棹來從田野間黃雲千頃稻青靄萬重山秋
草客行路夕陽人閉關悠然看孤鳥飛往復飛還
王崇古
别同鄉諸同年
十載看花侣年來半去留江城憐我别霄漢羨君遊柳
暗旗亭道花明禁苑樓征途從此始瞻望不勝愁
何良傅
董紫岡移居
南郭寡塵鞅東林有勝名青山斜枕市綠水曲依城夜
月家家笛春風樹樹鶯結廬心自遠寧復世人情
萬士和
自炎方驛暮宿亦資孔
遠道資人力扶持萬嶺中仗隨徒隸亂輿放僕夫空雲
動嵐移黑霞收樹斂紅祗貪趨館宿未暇泣途窮
何遷
送人守綏德
戎馬猶嚴警旌旃復遠行龍沙知上將燕頷本書生樹
引秦川直山連晉水清因君思保障萬里見長城
范惟一
送人之廣東郡幕
春杪都門道清尊送客行一官趨郡幕萬里是王程瘴
嶺排雲入蠻煙入市生回看鄉國樹黯黯正含情
龍華廢寺
鴈塔猶初地龍華半劫灰棟虛雲氣隠簷滿日光來馴
鴿羣迎客香花亂點苔還憐杯渡者何日問津回
雷賀
宿郢東驛
策馬驅殘日開軒候晚風鳥迴雲夢北花發石城東宦
况重來減風光别後同幾番經夙夜身世歎飄蓬
御選明詩卷五十七
