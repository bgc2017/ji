欽定四庫全書
御選元詩卷七十三
七言絶句六
周權
埽逕
剥啄無人晝掩門庭花春晩雪紛紛山童不解山翁意
埽破蒼苔一逕雲
晚眺
閃閃歸鴉過别林斜陽流水意沉沉數聲樵笛人何處
一路寒山晚翠深
漁翁
轉棹收緡日未西短篷斜閣斷沙低賣魚買酒歸來晚
風颭蘆花雪滿溪
次韻友竹弟南明山
秋深槲葉滿空山飯罷僧袍挂石闌洗盡十年塵土夢
天風吹瀑落雲寒
晩渡
離離野樹綠生煙灼灼山花爛欲然酤酒人歸春渡寂
柳根閒繫夕陽船
晚眺
翠潤侵衣竹滿闌雨餘爽氣挹西山一聲孤鶴歸何晩
帶得閒雲作伴還
村居
疎竹人家短短牆綠隂深處水村涼山風吹斷巖前雨
高樹蟬聲正夕陽
白石菴
地幽山氣靄空嵐落葉蕭蕭白石菴歸鶴一聲無覓處
松梢擎月影毶毶
晩棹
白水青林蕩曉晴野禽樹底向人鳴東風十幅蒲帆飽
快試淮南第一程
雨後
鳴鳩村暗曉寒天白水交流亂野田落盡殘紅春不管
一川風雨閣榆煙
邳州
百戰殘城古下邳白門樓下草萋萋古來多少英雄恨
落月城頭烏夜啼
客枕
落葉蕭蕭擁石闌轆轤聲斷井花乾夜深天闊風霜緊
雁落滄江月正寒
哲爾伊爾台
題水村隱居
四野漫漫水接天孤村林木似凝煙莫言此地無車馬
自是高人遠市㕓
柯九思
宫詞
四海昇平一事無常參已散集諸儒傳宣羣玉看名畫
先進開元納諫圖
萬里名王盡入朝法宫置酒奏簫韶千官一色真珠襖
寶帶攅裝穩稱腰
花明晝錦柳搖絲仙島陪鑾濯禊時曲水番成飛瀑下
逶迤銀漢接清池
儒臣春直奎章閣玉陛牙牌報未時仙仗巳回東内去
牡丹花畔得圍棋
玉椀調冰湧雪花金絲纏扇繡紅紗綵箋御製題端午
勅送皇姑公主家
元戎承命獵郊坰勅賜新羅白海青得雋歸來如奏凱
天鵝馳送入宫庭
宫詞
千巖雨過翠玲瓏太液池邊看彩虹何處蓬萊通弱水
儀天殿在畫橋東
夜深回步玉闌東香燼龍煤火尚紅折得海棠無覓處
依然遺却月明中
題趙松雪畫馬
沙場萬里貳師還天馬如雲入漢關當日丹青誰第一
為傳神駿落人間
題趙松雪挾彈圖
夜合花開晝漏遲王孫遊騎出平堤玉鞭緩策青林下
回首風前聽子規
題趙松雪春山圖
落花飛絮春日閒散策儒林獨往還圖成應對美人語
好似西湖西畔山(此記管仲姬畫眉時語也)
題文與可畫竹
湖州放筆奪造化此事世人那得知跫然何處見生氣
彷彿空庭月落時
題李遵道畫扇
江清地僻野人家門外橋通石徑斜不信東華塵十丈
萬山晴雪看梨花
題漁父圖
黃金不用買驊騮十丈紅塵沒馬頭好買扁舟逐漁父
一江春雨看浮漚
題周文矩畫熨帛士女
熨開香霧細裁縫蜀錦吳綾五色濃雲母屏前秋冷淡
自將纖手折芙蓉
題姚婁東所藏平臺寒林圖
古木寒林欲斷魂家山落日近黃昏相從便問桃源路
絶頂人行何處村
題商集賢畫山水
山人苔徑散青鞋上有雲煙疊翠崖何處彈琴消白日
隔溪修竹繞茅齋
題孛息齋畫竹
仙客揮毫不可招綠雲猶繞翠蕤飄天風吹醒丹淵夢
冉冉青鸞下九霄
深宫雨過長苔痕誰憶羊車舊日恩惟有集賢癯學士
一枝漫漫記黃昏
筆端隨意長清標疎葉生風剪剪飄羸馬城南看新筍
雨餘初散集賢朝
使君弭節毘陵日屏障家家有畫圖何似小窗橫幅好
青鸞雙過洞庭湖
題錢舜舉畫杏花
一枝繁杏逞妖嬈曾向東風楊柳腰金水河邊三十里
落紅如雨玉驄驕
題張叔厚白描乘鸞仙
秦臺縹緲近天涯紅露霏霏隔絳紗蕭史不歸春欲老
吹簫秪在碧桃花
春直奎章閣
旋折黃封日鑄茶玉泉新汲味幽嘉殿中今日無宣喚
閒捲珠簾看柳花
偶成柬匡廬山人
月華雲影漾中郊光耀紛紜動翠旓玉笛夜吹山石裂
有人騎鶴過三茅
玉山書畫樓口占
紅顔欲醉倚高樓玉管聲中桂子秋如此江山不歸去
泠雲風急卧扁舟
姚婁東往玉山因書以寄
相逢何事且徘徊澤國桃花岸岸開見說衡陽南去路
秋深無雁寄書來
李裕
宫詞
宫門煙柳映風蒲别殿交魚給傳符太液池邊下黃鵠
急宣立本畫新圖
送葉審思北上
曉際風霆上紫壇夜吹簫管向人聞月明孤鶴三千里
知過吳山與越山
王都中
遊北湖
畫舟搖曳泛空明滿酌流霞倒玉觥山鳥亦知遊樂意
夕陽高處兩三聲
杜本
題吉學士墨梅
冰雪肌膚鐵石腸翩翩和月按霓裳臨窗喜見横斜影
却有王孫翰墨香
題江村圖
樹林蓊蔚水縈環知是江南何處山幾載幽并倦行役
按圖欲借屋三間
題小景
秋雲滿地夕陽微黃葉蕭蕭雁正飛最是江南好天氣
村醪初熟蟹螯肥
題道士許冰壺遊維揚詩卷
淮南秋月漾清波照徹冰壺秋氣多二十四橋春似海
羨君騎鶴數經過
焦文炯
夜直
憶昨停驂便殿西柳溝風軟絮沾泥一彎月子梨花上
冷浸香雲伴鳥栖
貢師道
黃河道中
寶林溪水碧于藍石竹庭柯黛色參落盡梨花寒食過
幾回歸夢繞江南
曉渡桃源日未西綠隂村巷轉逶迤菜花籬落飛黃蝶
恰似南園雨霽時
韓性
鏡湖
鴉陳連空木葉疎西風衰柳半平蕪湖山照眼長奇麗
不枉千金買畫圖
曹娥江
隔岸檣竿著暮鴉待舟人立渡頭沙數拳頑石生雲氣
一半斜陽有浪花
天香閣
闌干曲曲亂雲封回首爐峯翠幾重上界罡風秋萬頃
銀河開徧碧芙蓉
題趙子固墨蘭
鏤瓊為佩翠為裳泠落遊蜂試采香煙雨館寒春寂寂
不知清夢到沅湘
陳深
小園即事
淡黃楊柳著煙輕細草茸茸襯屐行行到水邊心會處
夕陽一樹杏花明
南湖史君製暗香湯奇甚賦絶句求之
霧閣雲窗深閉春微聞玉杵𢷬清聲玄霜秪許雲英見
地上詩人渴夢生
賦桂山(其人善琴書大字)
小山桂樹碧雲西三疊琴心月未低曲罷便乘蒼鳳去
廣寒瓊牓要新題
濟南趙君成南使羈留三紀得還其猶子錄其
遺事求詩為賦一絶
三十六廻秋月明年年望斷雁南征蘇郎皓首還鄉去
媿殺當時李少卿
篤列圖
范文正公書伯夷頌并札卷
韓文稱頌伯夷賢黃素真書慶歷年月照明珠還合浦
春風長共義庄田
李懋
寄贈華陽洞隱者
天上神仙白玉扉春雲誰繡六銖衣人間傳得新詩句
為有高僧到紫微
句容郭裏望三峯綠翠芙蓉杳靄中安得與君騎兩鹿
碧巖深處聽松風
高若鳳
張戡獵騎圖卷
一犬前趨五馬隨赭袍公子跨烏騅壯遊却憶飛狐北
正是春秋出獵時
錢良右
題鄭所南推篷竹卷
南翁高卧似淵明不種黃花種竹君起挂北堂長見此
蒼煙一抹帶斜曛
陳天錫
偶題
修竹千竿萬卷書水明沙淨稱幽居春風架上吹殘簡
時復晴窗落螙魚
俞希魯
題米玄暉五洲圖卷
雨過郊原曙色分亂山元氣碧氤氲白雲滿案從舒卷
誰道不堪持贈君
孫存吾
秋思
雁落西風字字沉嫩涼偷入藕花心眼前多少關心事
付與寒蛩徹夜吟
龍仁夫
春日即興
一夜東風到海棠千桃萬杏不成妝老夫無分穿紅海
自拂銅瓶浸錦香
二月桃花煖欲然墻南美錦正芊綿底須更覓逃秦叟
遶屋春紅即洞仙
病來桑扈老媻姍瘦策東風興未闌野菜黃雲山霽雪
風光何處不堪看
枯藤處處領春華遮莫東風顫帽紗點破蕪青黃世界
一枝香雪小梨花
席上作
菡萏池邊風滿衣木樨亭下雨霏霏老夫記得坡仙語
病體誰禁玉帶圍
劉詵
題明皇並簫
青鳥西來太液池霓裳舞影落瑤墀並吹玉管同心調
惟有姮娥月裏知
題張敞畫眉
京兆春風到柳枝翠簾縹緲遠山奇梁鴻亦有齊眉樂
不要人間黛綠施
宿荷花莊
晩宿山莊待雨晴夜深雲弄月痕明茅廬四面溪田遶
半是蛙聲半水聲
鄰有廢屋久閉金沙一枝忽穿屋而出衆為驚
顧然亦竟無一賞者
古屋幽花閉不知忽穿碧瓦怒横枝辛勤自致高堂外
却得行人立頃時
元日
曉街泥淺馬蹄過元日雖隂氣巳和處處桃花如二月
東風應比去年多
庚午春夏閒居即事
老託園林困雪霜橘枝病悴蕙枯黃荼䕷獨擅春風力
無數新花出短牆
門掩薰風小小齋紫薇幾尺正當階誰言省掖偏宜種
偶落山林亦自佳
横石渡候舟有感
沙邊一樹誰家李歲歲逢渠白作堆滿眼青山衣袂濕
又隨春雨過江來
題秋日江村圖
黃葉秋風趁蹇驢平洲遠嶺雁相呼野舟盡日閒無用
只與人間作畫圖
重涉瀘江
渚籬漁網懸秋日山寺人家起夕煙欲共故人評好句
微風吹袖水痕圓
上巳獨坐
蕭然門巷埜人家山鳥行階啄草芽上巳焚香看易罷
自衝微雨整幽花
宋无
春愁
金雁塵香暗鳳弦紅繩風緊閣秋千園林寂寞無鶯燕
一段春愁是杜鵑
春閨
閒畫金釵記遠人杜鵑啼血又殘春琵琶絃上無多字
近日相思彈不真
山中僧
雪頂霜眉齒半稀跏趺苔石看雲歸山童埽葉鶴飛起
狼籍松花滿衲衣
唐人四馬卷
金銜初脫齒新齊蹄玉無聲赤汗微昨日杏園春宴罷
滿身紅雨帶花歸
簇仗回來玉勒閒黃門牽向落花間君王不愛長楊獵
嘶入春風十二閑
霜啼踏月早朝回尾弄紅絲拂紫苔日煖龍池初洗罷
尚方聞進御鞍來
太僕新調試錦韉九重日色照連錢春來興慶池邊路
偏稱宫中軟玉鞭
山中
半嶺松聲樵客分一溪春草鹿成羣採芝人入翠微去
丹竈石壇空白雲
老馬
瘦蹄生入玉門關病放沙場戰骨閒歸齕殘芻應有淚
將軍頭白戍天山
老農
倩搔背痒坐深村愛說前朝賜帛恩縣帖不來尋社長
自攤牛契教玄孫
老牛
草繩穿鼻繫柴扉殘喘無人問是非春雨一犁鞭不動
夕陽空送牧兒歸
無題
花影玲瓏滿繡牀自調綠綺背紅忩惆悵佳期學絃線
七條哀怨不成雙
遊三茅華陽諸洞
冠帶寒星帔剪霞步虛去宴玉宸家醉歸却跨青鸞下
衝落碧桃無數花
玉案清香徹夜焚紫煙成蓋覆茅君數聲清磬秋壇霽
敲碎遙天一縷雲
書滿琅函秘不開雲窗霧閣瑣青苔門前白鹿將麑過
定是避秦人引來
淡染雲霞五色衣杏壇朝罷對花披洞中養隻千年鶴
長被仙人來借騎
南峯歸雲菴
雲伴老僧居翠微老僧應共白雲飛杖藜西去雲東去
日暮僧歸雲亦歸
春歸
釀蜜筒香蜂報衙杏梁泥歇燕成家浮萍斷送春歸去
盡向東流載落花
雪夜有懷
雪壓狐裘醉玉京夜聞鼔吹到天明寒窗病起今頭白
始聽春蠶食葉聲
髮白解嘲
吳霜兩鬢早先秋聞道愁多會白頭溪上鷺絲渾似雪
想應無那一身愁
西湖所見
綠闌干護水鱗鱗蘇小門前柳弄春聽得語聲嬌不見
隔簾佯喚賣花人
宫詞
月照芙蓉水殿秋仙韶一曲奏涼州高皇尚愛梨園舞
宣索當年鞠部頭
條脫金寒翠袖冰羊車夢裏轆轤聲薰鑪宿得沉香火
暖却春纖暖玉笙
寒食
十日花時九雨風年年百五病愁中春寒不禁香篝火
紅蠟青煙憶漢宫
東風
東風吹綠上汀洲染出江南一片愁長到春來問芳草
不知何地可忘憂
旱鄉田父言
疲牛病喘餓桑間碌碡閑眠麥地乾殘稅驅將兒子去
豆畦却倩草人看
王蠋
全齊拱手受燕兵義士誰為國重輕七十二城皆北面
一時發憤獨書生
甘羅
函谷關中富列侯黃童亦僭上卿謀此時園綺猶年少
甘隱商山到白頭
王介甫
投老歸耕白下田青苗猶未罷民錢半山春色多桃李
無奈花飛怨杜鵑
題鄭所南推篷竹卷
要寫秋光寫不成愁凝苦竹淡煙横葉間尚有湘妃淚
滴作江南夜雨聲
汪珍
城南
春隂黯淡蔽人家野水新生尚露沙客子未歸寒食近
滿城風雨落梨花
洪希文
無題
二八當筵舞柘枝東塗西抹賽新奇而今粉暗臙脂冷
嬾去飜騰十樣眉
幽居
柴門掩斷徑生苔坐閱東君幾往迴看盡牀書無客到
殘花風送過牆來
投老安閒世味疎深深水竹葺幽居牀頭昨夜風吹落
多是經年未報書
春晴
鷓鴣聲歇日曈曨山谷溪橋暖信通花柳村村自生意
青鞋布韈逐春風
袁士元
題寒江獨釣圖
堪笑江湖幾釣徒朝來相喚暮相呼秪今風雪蒙頭處
回首煙波一箇無
題水西軒和府推何德孚韻
積雨荒池水欲平軒窗長夏有餘清吟餘一枕滄浪夢
卧聽風荷受雨聲
上陳達卿架閣
金猊香透小窗紗蓮幕歸來日未斜掩却竹扉清晝静
呼童汲水更澆花
雨中遣懷
雲壓低簷雨未收隔林猶聽叫鈎輈詩翁慣作天涯客
滴碎空階不解愁
夏日山居
疎簾拂拂颺南薰睡起茶舂隔岸聞蠶老巳收松上雪
麥黃初漲隴頭雲
暮雨
山北寒雲去復還黃昏院落雨珊珊數聲捎入芭蕉上
不道愁人獨倚闌
孤梅
玉骨冰肌迥不羣羅浮山下幾黃昏應時桃李知誰在
月冷霜清欲斷魂
水仙
醉闌月落金杯側舞倦風飜翠袖長相對了無塵俗態
麻姑曾約過潯陽
趙偕
送宗元始和尚之天竺維那
覺來何處有鶯鳴寒碧山中正五更遙想高人思我處
霜華月色半窗明
數聲鐘罷木魚鳴不管桑田幾變更惟有西來意無限
一溪寒玉照人明
上人自有荆山玉豈愛驪龍頷下珠楊柳湖邊天未曉
偶隨孤棹落西吳
題梅
老梅枝老花逾妙幾度相看正眼開不道夜深人正睡
一枝隨月上窗來
陳自新
瑞跡山
雨過山谿生虎跡雲歸巖洞長龍威煙鐘古寺敲殘日
樵笛一聲江鳥飛
瑞龍寺
寺外寒流玉一泓白雲如練挂危層青山遶屋柴門掩
只見梅花不見僧
張天錫
岐山八景(錄二首)
磻溪風月
古溪水暗草荒蕪風嘯山空夜月孤試問泥塗軒冕客
不知曾載後車無
寶相晨鐘
未到蓮花刻漏殘上方燈火照梅檀豐山月落曹溪樹
驚覺僧窗鶴夢寒
達嚕噶齊
開花寺避暑
行遍東州二十城驛亭猶自候雞聲歸來又上寒沙漠
此是雲中第一程
夏拜布哈
會景亭
欲過淮流此待期玻璃亭下謾題詩歸程却值東風暖
正見輕紅半吐時
和卓
題第一山
獨眺東南第一山丹崖翠壁冷雲間題詩為避元章老
且聽泉聲閣筆閒
李諴
棲霞觀
太行絶勝在棲霞蒼翠横空四面遮行過清溪松頂暗
白雲深處是仙家
門外清溪玉一灣屋頭蒼翠四圍山世間底是真仙景
若箇能來此地閑
幾家墟落煙霞外數頃禾麻澗谷中轉首雲深迷去路
恍然身在武陵東
樹頭嵐氣鬱氤氲砌下清泉亂石分信步松間凝佇久
晩風吹散一溪雲
胡巨源
留題南趙古廟
鱗皴老樹鐵生斑神宇荒涼野壑間地僻無人秋寂寂
一川紅影夕陽閒
陳良弼
小樓春雨
無奈春來雨未休杏腮紅瘦柳眉愁東風不管人憔悴
盡日吹寒上小樓
吳鍈
舟中
依稀殘夢水聲中落月餘輝入短篷似聽鄰舟催喚起
今朝趁得上江風
斜溝登車次韻
買得斜溝小犢車曲轅短策困泥沙何時乞取江南縣
春雨初晴學種花
帖里越實
玉望山
有約今朝上此峯來時臺殿白雲封棲菴羽客知何處
疑是尋芝訪子蒙
夏嚴中
題白雉山圖
我家茅屋瞰滄流碧樹離離帶遠洲安得故人歸舊隱
共看明月楚天秋
劉平叟
題梅
孤根鑠雪春猶淺老榦封苔蕊半開絶似西湖停棹處
短篷斜過一枝來
琥璐珣
羅琴山
三尺絲桐月夜彈一聲清響落空山仙翁自歎知音少
兩袖天風跨鶴還
熙春臺
亂峯東去奮蒼龍一水西流走玉虹向日熙春臺上樂
年來辜負幾東風
吳存
雨堤柳色
南北長堤采蜺連垂楊夾道綠如煙春風賸長絲千尺
辦與遊人繫畫船
新橋酒旆
橋邊翠掩小家樓新釣魚肥酒旋篘可是東風能喚客
青帘飛過柳梢頭
馬紀
題海會寺
薄宦縈人敢暫閑勸農方得到西山深知不及高僧樂
終日吟哦碧落間
一架荼䕷滿寺庭冬來猶見色青青門前出水未為勝
須上微嵐碧翠亭
金承務
過湘溪
歸山夜轉亂山間程水橋邊月未殘行到湘溪日初出
露華濕滿客衣寒
董雄飛
天台山
玉立巉岏趾斷崖昔人題此作天台蟠根誰似山頭栝
曾見隋唐池館來
青蓮山
層巒咫尺對青蓮勝日躋攀會有緣我與白雲盟巳久
不須更借買山錢
鄧子實
苧溪橋
日照松梢宿雨乾秋風剪剪作輕寒青林缺處雲山好
更過橋西子細看
翟思忠
練湖秋日即事
秋色平分上下湖西風獵獵顫菰蒲長山一帶青如染
還似六橋煙景無
霏霏疎雨練塘秋羨殺沙邊兩白鷗舊有江湖散人約
青鞋黃帽去來休
陳邃
廉相泉園
亂朵繁莖次第花牡丹全盛動京華紅雲一片春風好
便是山中宰相家
烈哲
題所南老子推篷竹圖
碧雲夏午楚山冷白雨六月湘江寒南翁筆底得佳趣
瀟瀟半壁香琅玕
卜友曾
偶成
雨過疎篁翠欲流西風吹露泠吳鈎閑庭落下不須埽
官况從來淡似秋
思歸
客子來時菊放秋桃花開遍尚淹留長空雁影北飛盡
一夜江聲可白頭
連綮
金牙山
撐破白雲夐翠環孤峯高倚北辰閑黎川歷歷憑高望
幾點村煙落照間
郭君彦
早春湖上
柳牙黃淺不勝春沙暖泥香草色新鸂鶒雙飛湖水闊
相思愁殺倚闌人
趙景文
蛾眉亭
萬頃秋波浸碧雲豁然心地共寬平我來不學温開府
寄語馮夷且莫驚
常沖
與元亮叔靜論學有感
秋水芙蓉玉一枝飄然不受俗塵緇植根共恨池塘小
正要汪汪萬頃陂
草木經霜厭苦辛繁華元不是天真殘枝敗葉凋零盡
才見從根一點春
寄叔靜
馬上清明南郭别山中長夏幾相思茅齋疎竹生秋意
可是良宵對榻時
趙孟熺
杏花
三十里花曾躍馬十餘年事謾凭闌榮華巳逐飄風去
却向牧童村裏看
何致中
山居春暮
苦楝吹香柳絮飛杜鵑聲裏夕陽微惜花誰唱留春曲
山雨滿簾春自歸
徐秋雲
美人圖
玉佩鳴璫照素秋綠雲扶夢下璚樓瀟湘一片芙蓉雨
珠箔沉沉不上鈎
顧華
即事
古樹黃昏帶遠煙瑤臺入夜月當天涼風忽灑庭階樹
玉露滴衣人未眠
閉門不見故人來翠竹隂隂護碧苔小玉自拈檀板至
夜深一曲紫雲回
謝雋伯
西湖偶感
思遠樓西平嶼東會昌湖上藕花風水亭隔岸湘簾捲
人倚闌干憶謝公
王份
山居襍興
扶桑日出曉瞳瞳桃樹花開一線風黃鳥數聲人未起
小窗只在碧雲中
溪頭雨歇照晴暾起看溪流一夜渾幽鳥數聲山樹碧
白雲依舊掩柴門
山南山北野人家樓上春風吹柳花餵得吳蠶三百箔
村村細雨響鏁車
早起科頭髮不梳門無俗客稱幽居閑凭石几修文字
偶閱仙人相鶴書
陳虞之
送别
柳濕征衫曉出關荒城古雪劒花寒西風漠漠龍山路
馬上青山帶醉看
翁葵
桐廬舟中
十數人家門傍水二三里路地栽桑前溪漁棹歸無數
網挂船頭曬夕陽
陳允文
桑樹
一年一度代株柯萬木叢中苦最多為國為民甘寂寞
却教桃李聽笙歌
吳子莊
小景
黃塵烏帽五門西萬里風雲入馬蹄頭白歸來春夢醒
綠隂深處聽鶯啼
杖藜日日看芝山山下溪雲共往還昨夜小溪新水漲
釣船流向寺前灣
御選元詩卷七十三
