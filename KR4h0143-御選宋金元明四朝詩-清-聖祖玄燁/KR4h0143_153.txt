欽定四庫全書
御選宋詩卷七十
七言絶句七
陸游
倚闌
故山未敢說歸期十口相随又别離小雨初收殘照晚
闌干西角立多時
大安病酒留半日王守復来招不往送酒觧酲
因小飲江月館
江驛春酲半日留更煩送酒為扶頭柳花漠漠嘉陵岸
别是天涯一段愁
讀書
面骨峥嶸髩欲疎退藏只合卧蝸廬自嫌尚有人間意
射雉歸来夜讀書
青邨寺
十年淹泊望修門臨水登山幾斷魂短髩星星身欲老
小樓微月宿青邨
花時遍遊諸家園
為愛名花抵死狂只愁風日損紅芳綠章夜奏通明殿
乞借春隂護海棠
翩翩馬上帽簷斜盡日尋春不到家偏愛張園好風景
半天高柳卧溪花
絲絲紅萼弄春柔不似疎梅只慣愁常恐夜寒花索寞
錦茵銀燭按涼州
飛花盡逐五更風不照先生社酒中輸與新来雙燕子
銜泥猶得帶殘紅(今年二月二日社而海棠已過)
海棠已過不成春絲竹淒凉鎖暗塵眼看燕脂吹作雪
不須零落始愁人
雨中山行至松風亭忽澄霽
煙雨千峰擁髻鬟忽看青嶂白雲間卷蔵破墨營邱筆
却展將軍著色山
城南尋梅
黯淡江天雪欲飛竹籬數掩傍苔磯清愁滿眼無人說
折得梅花作伴歸
梅花絶句
蜀王小苑舊池臺江北江南萬樹梅只怪朝来歌吹鬧
園官已報五分開(成都合江園盖故蜀别苑梅最盛自初開日監官報府報至開五分則府)
(主来宴游人亦競集)
池館登臨雪半消梅花與我兩無聊青羊宫裏應如舊
腸斷春風萬里橋
園中雜書
殘花委地筍掀泥香椀詩囊到處攜幽夢欲成誰喚覺
半窗斜日鷓鴣啼
楚城
江上荒城猿鳥悲隔江便是屈原祠一千五百年間事
只有灘聲似舊時
采蓮
雲散青天挂玉鈎石城艇子近新秋風鬟霧髩歸来晚
忘却荷花記得愁
别建安
楚澤吴山已慣行武夷從昔但聞名北巖小寺長汀驛
且喜遊山第一程
敧帽揚鞭晚出城驛亭燈火向人明多情葉上蕭蕭雨
更把新涼送客行
夏日書寢夢遊一院閴然無人簾影滿堂惟燕
蹋筝弦有聲覺而聞鐵鐸風響璆然殆所夢也
耶因得絶句
桐隂清澗雨餘天簷鐸搖風破晝眠夢到畫堂人不見
一雙輕燕蹴筝絃
聞雁
過盡梅花把酒稀薰籠香冷換春衣秦關漢苑無消息
又在江南送雁歸
感舊絶句
鵝黃酒邊綠荔枝(鵝黃廣漢酒名綠荔枝出叙州)摩訶池上納涼時冰
紈不畫驂鸞女却寫江南白紵辭
十月新霜兔正肥佳人駿馬去如飛纖腰嫋嫋戎衣窄
學射山前看打圍
焚香晝睡比覺香猶未散戲作
小屏煙樹遠參差吏散身閒與睡宜誰似爐香念幽獨
伴人直到夢回時
感昔
常記東園按舞時春風一架晚薔薇尊前不展鴛鴦錦
只就殘紅作地衣(成都小東門外趙氏園)
無題
出繭修眉淡薄妆丁東環佩立西廂人間浪作新秋感
銀闕瓊樓夜夜涼
秋日聞蟬
斷角斜陽觸處愁長亭搔首晚悠悠世間最是蟬堪恨
送盡行人更送秋
湖邨月夕
錦城曾醉六重陽回首秋風每斷腸最憶銅壺門外路
滿街歌吹月如霜
金尊翠杓猶能醉狐帽貂裘不怕寒安得驊騮三萬疋
月中歌吹渡桑乾
晨起閒步
飛紅掠地送春忙嫩綠成隂帶露香聽徹曉天鶯百囀
却随飛蝶度横塘
初冬雜題
勲業文章意已闌暮年不足是江山江南寺寺樓堪倚
安得身如杜牧閒
雜興
鰻井初生一縷雲鮑郎山下雨昏昏艣聲嘔軋秋空曉
水際人家尚閉門
宿石帆山下
繫船禹廟醉如泥投宿漁家月向低濕翠撲人濃可掬
始知身在石帆西
泊舟
蘸岸煙波檥畫船幅巾蕭散餞流年兩行楊柳吹晴雪
只著啼鶯未著蟬
園中絶句
溪北溪南飛白鷗夕陽明處見漁舟凴誰為剪機中素
畫取天涯一片秋
曉雨
東風吹雨送殘春冉冉年光次第新君看枝頭如許綠
争教桃李不成塵
秋晚思梁益舊遊
幅巾笻杖立籬門秋意蕭條欲斷魂恰似嘉陵江上路
冷雲微雨濕黃昏
春晚邨居雜賦絶句六首(錄二首)
作堤蜿蜿六百尺西崦東邨成一家春雨乍晴桑吐葉
秋風初冷稻吹花
澆書滿挹浮蛆甕攤飯横眠夢蝶牀莫笑山翁見機晚
也勝朝士一生忙(東坡謂晨飲為澆書李黃門謂午睡為攤飯)
秋日郊居八首(錄四首)
山雨霏微鴨頭水溪雲細薄魚鱗天幽尋自笑本無事
羽扇笻枝上釣船
行歌曳杖到新塘銀闕瑶臺無此涼萬里秋風菰菜老
一川明月稻花香
秋日留連野老家朱槃鮓臠粲如花已吹藟散真珠米
更點丁坑白雪茶(藟散米名丁坑茶名)
魚鹹滿缶酒新芻處處吴歌起壟頭上客已随新雁到
晚禾猶待薄霜收(剡及諸暨人以八月来水鄉助穫謂之上客以其来自山中也)
汎舟觀桃花
花涇二月桃花發霞照波心錦裹山說與東風直須惜
莫吹一片落人間(花涇桃花最盛處也)
桃源只在鏡湖中影落清波十里紅自别西山海棠後
初將爛醉答春風(自梅仙塢至花涇恰十里)
齋中雜題
列屋蛾眉不足誇可齋别自是天涯閒將西蜀團窠錦
自背南唐落墨花
懷舊
狼煙不舉羽書稀幕府相從日打圍最憶定軍山下路
亂飄紅葉滿戎衣
春晚感事
寒食梁州十萬家鞦韆蹴踘尚豪華犢車轣轆歸来晚
争碾平蕪入亂花
沈園
城上斜陽畫角哀沈園非復舊池臺傷心橋下春波綠
曾是驚鴻照影来
贈鷺
雪衣飛去莫悤悤小住灘前伴釣篷禹廟蘭亭三十里
相逢多在暮煙中
新寒
碧蝶飛飛過短籬山薑石竹有殘枝誰知老子閒眠處
却是新寒細雨時
安石榴房初小拆南天竺子亦微丹新寒漠漠偏欺老
睡起無風怯倚闌(南燭草本俗謂之南天竺李端叔取以名僧軒盖用俗語也)
龜堂雜興
曳杖東岡信步行夕陽偏向竹間明丹楓吹盡鴉聲樂
又得霜天一日晴
舟中作
會稽城上角鳴嗚日落煙邨暝欲無千載虚名笑張翰
一官元不直蓴鱸
夜泊湖中
水鴨鵁鶄拍拍飛菰蒲深處弄煙霏喚回二十年前夢
半醉姑溪棹月歸
落葉
萬瓦清霜伴月明卧聽殘漏若為情無端木葉蕭蕭下
更與愁人作雨聲
夏初湖邨雜題
市遠春深客到稀草堂終日掩柴扉釀成新蜜蜂兒静
分盡殘泥燕子歸
秋夜
庭院蕭條夜氣清卧聽宫漏下宫城旅懷生怕還鄉夢
留取殘燈伴雨聲
春日絶句
吏来屢敗哦詩興雨作常妨載酒行忽見家家插楊柳
始知今日是清明
故園蛺蝶最多種百草長時花亂開窮巷春風元不到
一雙誰遣過牆来
桃李吹成九陌塵客中又過一年春餘寒漠漠城南路
只見鞦韆不見人
秋思
烏桕微丹菊漸開天高風送雁聲哀詩情也似幷刀快
剪得秋光入卷來
春晚出遊
風急名花紛絳雪土鬆香草出瑶簮且呼野艇西村去
未必微雲便作隂
溪月
天風吹髮冷颼颼獨向沙邊上釣舟愁絶平羌江上月
向人依舊半輪秋
雨後
雨後涼生病體輕閒拖拄杖出門行槐花落盡桐隂薄
時有殘蟬一兩聲
感昔
白帝城邊鶯亂啼憶騎瘦馬踏春泥老来感舊多悽愴
孤夢時時到瀼西
柳橋
村路初晴雪作泥經旬不到小橋西出門頓覺春来早
柳染輕黃已蘸溪
倚橋二首(錄一首)
曲曲闌干縹緲間哦詩本欲破除閒無端又起天涯感
淡墨生綃數點山
夢中作
野鶴翩躚啄粒微碧桃縹緲著花稀海山又見春風到
丹竈苔封人未歸
出遊歸卧得雜詩
久讀仙經學養形未容便應少微星一枝新鍜金鴉觜
更向名山斸茯苓
縱筆
騎鶴翩翩過月傍浩然風露九秋涼忽聞捲地潮聲起
始覺江山近故鄉
春日雜興
行人陌上思悠悠十里斜陽古渡頭一片落花無覓處
只教芳草管閒愁
湖上晚望
閒人無處破除閒待得漁舟一一還峰頂夕陽煙際水
分明六幅巨然山
梅市書事
羸馬孤愁不可勝小詩未忍付瞢騰一聲客枕江頭雁
數點商船雨外燈
楊萬里
題照上人迎翠軒
寺外秋山觸眼明寺根秋水洗心清晴嵐暖翠来未了
不用高人倒屣迎
閒居初夏午睡起二絶句
梅子留酸軟齒牙芭蕉分綠與窗紗日長睡起無情思
閒看兒童捉柳花
松隂一架半弓苔偶欲看書又嬾開戲掬清泉灑蕉葉
兒童悮認雨聲来
早行鳴山
淡淡青霜薄薄冰曉寒端為作新晴殷勤喚醒梅花睡
枝上春禽一兩聲
都下無憂館小樓春盡旅懷
不關老去願春遲只恨春歸我未歸最是楊花欺客子
向人一一作西飛
金溪道中
野花垂路止人行田水偏尋缺處鳴近浦人家随曲折
插秧天氣半隂晴
二月十九日度大庾嶺題雲封寺
梅葉成隂梅子肥梅花應恨我来遲明年若寄江西信
莫折南枝折北枝
過沙頭
過了沙頭漸有村地平江闊氣清温暗潮已到無人會
只有篙師識水痕
三月晦日遊越王臺
越王臺上落花春一掬山光兩袖塵随分杯盤随處醉
自憐不及踏青人
出真陽峡
今歲春風漲又銷水痕猶印石間茅浮槎却被春流誤
長挂江邊小樹梢
春光濃裏更江行畫舫分明似水亭出了青陽恰惆悵
數峰如筍雨中青
碧落洞
夢中曾泊洞前船落絮飛花是去年今日来尋船泊處
一江風雨草連天
寒食雨中同舍約遊天竺得絶句呈陸務觀
小溪曲曲亂山中潄水濺濺一線通兩岸桃花總無力
斜紅相倚卧春風
晚出淨慈送李子方
畢竟西湖六月中風光不與四時同接天蓮葉無窮碧
映日荷花别樣紅
煙林曉望
一疊青山一疊煙横鋪平野有無間直成萬丈鵝溪絹
畫出江西秋曉山
宿新市徐公店
籬落疎疎一徑深樹頭新綠未成隂兒童急走追黃蝶
飛入花来無處尋
發慈湖過烈山望見歴陽一帶山
夢繞天津月再彎慈湖觧纜已開顔淮山到眼渾相識
直北青梢是定山
東園垣隅雙松可愛栽酴醿金沙以繞之
雙松樹子碧團欒紅錦纏頭白錦冠儘放花枝過牆去
不妨分與路人看
山莊李花
山莊又報李花穠火急来看細雨中除却斷腸千樹雪
别無春恨訴東風
虞允文
瀘江亭
映水林巒影顛倒濟川舟楫勢峥嶸東行萬里欲乘興
更待一篙春水生
張孝祥
蘄春道中
霜淨波平水落灣我行正在畫圖間簾鈎不用怕風日
且看江南江北山
題夏氏莊
平湖漠漠雨霏霏壓水人家燕子飛欲向湖東問春色
杏花無數點征衣
入桂林歇滑石驛題碧玉泉
百折﨑嶇嶺路頭一環清駛石間流須君淨洗南来眼
此去山川勝北州
李燾
龍鵠山房
已作清時鳥倦飛杜鵑更勸阿誰歸似嫌住處猶城郭
不觧攜家隠翠微
洪邁
問鑄堂
澤國春寒未見花一江流水夕陽斜我来試上津頭望
問鑄堂前有幾家
朱熹
夜聞子規
幽林欲雨氣含淒春晚端居園徑迷獨向高齋展衾卧
南山夜夜子規啼
夜雨二首
擁衾獨宿聽寒雨聲在荒庭竹樹間萬里故園今夜永
遥知風雪滿前山
故山風雪深寒夜只有梅花獨自香此日無人問消息
不應憔悴損年芳
梅花
幽壑潺湲小水通茅茨煙雨竹籬空梅花亂發籬邊樹
似倚寒枝恨朔風
寄諸同僚
把酒江頭烟雨時遥知江樹已芳菲應憐倦客荒茅裏
落盡梅花未得歸
涉澗水作
幽谷濺濺小水通細穿危石認行蹤回頭自愛晴嵐好
却立灘頭數亂峰
小盈道中
今朝行役是登臨極目郊原快賞心却笑從前嫌俗事
一春牢落閉門深
春日
勝日尋芳泗水濱無邊光景一時新等閒識得東風面
萬紫千紅總是春
觀書有感二首
半畆方塘一鑑開天光雲影共徘徊問渠那得清如許
為有源頭活水来
昨夜江邊春水生蒙衝巨艦一毛輕向来枉費推移力
此日中流自在行
示西林可師二首
身世年来欲兩㤀一春随意住僧房行逢舊隠低回久
綠樹鶯啼清晝長
幽居四畔只空林啼鳥落花春意深獨宿塵龕無夢寐
五更山月照寒衾
昨夕不知有雪而晨起四望遠峰皆已變色再
用元韻作兩絶句
朔風吹盡暮雲平室煖爐紅睡逹明但怪朝来滿山白
不知昨夜打窗聲
千林無葉一川平萬壑瓊瑶照夜明未覺殘梅飄落盡
只愁羌管不成聲
入瑞巖道間得四絶句呈彦集充父二兄
憶昔南遊桂樹隂歸来遺恨滿塵襟籃輿此日無窮思
萬壑千巖秋氣深
翩翩一馬兩肩輿路轉秋原十里餘共說前山深更好
不辭迢逓欵禪居
清溪流過碧山頭空水澄鮮一色秋隔斷紅塵三十里
白雲黃葉兩悠悠
風高木落晚秋時日暮千林黃葉稀祇有蒼蒼谷中樹
歲寒心事不相違
偶題
擘開蒼峡吼奔雷萬斛飛泉湧出来斷梗楛查無泊處
一川寒碧自縈回
用西林舊韻二首
一自籃輿去不回故山空鎖舊池臺傷心觸目經行處
幾度親陪杖屨来
上疏歸来空皂囊未妨随意宿僧房舊題歲月那堪數
慚愧平生一瓣香
後洞雪壓竹枝横道
石灘聯騎雪垂垂已把南山入小詩後洞今朝逢折竹
却思聯騎石灘時
壁間古畫精絶未聞有賞音者
老木樛枝入太隂蒼崖寒水斷追尋千年粉壁塵埃底
誰識良工獨苦心
霜月次擇之韻
蓮花峰頂雪晴天虚閣霜清絶縷煙明發定知花簌簌
如今且看竹娟娟
蓮花峰次敬夫韻
月曉風清堕白蓮世間無物敢争妍如何今夜峰頭雪
撩得新詩續舊篇
殘雪未消次擇之韻
脚底悲風舞凍鴉此行真是躡蒼霞仰頭若木敷瓊蕊
不是人間玉樹花
林間殘雪時落鏘然有聲
青鞋布韈踏瓊瑶十里晴林未覺遥忽復空枝堕殘雪
恍疑鳴璬落叢霄
福嚴寺回望嶽市
昨夜相攜看霜月今朝誰料起寒烟安知明日千峰頂
不見人間萬里天
晚霞
日落西南第幾峰斷霞千里抹殘紅上方傑閣凭欄處
欲盡餘暉怯晚風
過高臺擕信老詩集夜讀上封方丈次敬夫韻
十年聞說信無言草草相逢又黯然借得新詩連夜讀
要從苦淡識清妍
醉下祝融峰作
我来萬里駕長風絶壑層雲許盪胸濁酒三杯豪氣發
朗吟飛下祝融峰
讀林擇之二詩有感
筍輿随望入寒煙每誦君詩輙黯然今夜定知連榻夢
一時飛堕錫山前
竹輿傲兀聽嘔啞合眼歸心已到家遊子上堂慈母笑
豈知行李尚天涯
次韻擇之懷張敬夫
往時連騎向衡山同賦新詩各據鞍此夜相思一杯酒
回頭猶記雪漫漫
宿新喻驛夜聞風鐸
倦枕敧眠到五更却嫌風鐸久悲鳴恍疑絺綌南鄰夜
寒鐵丁東客夢驚
題萬安野館
身似孤雲去復還投装猶記此窗間只應煙雨蒼茫外
即是當時萬疊山
萬安遇長沙便欲附書不果
長沙一别兩悠悠夢想清湘帶橘洲欲寄行人數行字
行人不作置書郵
過樟木鎮晚晴二首
朝晴遣我看薌林頃刻浮雲萬里隂拂袖凌風三十里
依然寒日照長吟
飛雲極目疑梅嶺落日回頭夢橘洲從此不愁東路永
秖應西望轉悠悠
赤岡頭望遠山作
曉起清江弄小舟晚風吹過赤岡頭遠峰自作修眉歛
萬里那知客子愁
次韻擇之漫成
落日晴江更遠山遠山猶在有無間不須極目傷懷抱
且看漁船近往還
竹節灘
船下清江竹節灘長煙漠漠水漫漫人家斷岸斜陽好
客子中流薄暮寒
次韻擇之舟中有作二首
一江煙水浩漫漫昨夜扁舟寄此間共向船頭望南北
不知何處是家山
一席三人抵項眠心知篷外水如天起来却怪天如水
月落烏啼浦樹邊
次韻擇之進賢道中漫成五首(錄二首)
白酒頻斟當啜茶何妨一醉野人家據鞍又向岡頭望
落日天風雁字斜
誰作窗間擁鼻聲更哦樂府短歌行從教永夜清無寐
只恐晨雞不肯鳴
次韻擇之金步喜見大江有作
江頭四望遠峰稠江水中間自在流並岸東行三百里
水源窮處即吾州
次韻擇之餘干道中
寒盡春生草又青化工消息幾曾停因君一詠陵陂麥
恍憶儂家老圃亭(亭下予家種麥處也)
野望
登高立馬瞰晴川四面平林接暝煙東望不堪頻極目
歸心已度鳥飛前
山茶
江南池館壓深紅零落荒煙細雨中却是北人知愛惜
數枝和雪上屏風
夜聞擇之誦師曾題畫絶句遐想高致偶成小
詩
一幅瀟湘不易求新詩誰遣送閒愁遥知水遠天長外
更有離騷極目秋
送林擇之還鄉赴選
門外槐花似欲黃高堂應望促歸装箇中自有超然處
肯學兒曹一例忙
今朝握手送君歸馬上薰風拂面吹不用丁寧防曲學
寒窗久矣共心期
次彭應之魚樂亭韻
亭前活水破輕冰漸見遊鯈傍石稜老子自知魚樂處
不須莊惠與同登
次劉彦集木犀韻
衆芳搖落九秋期横出天香第一枝莫似寒梅太孤絶
更教遥夜笛中吹
秋到寒巖桂樹叢小山唫罷思悲翁不妨更作淹留計
占取人間十里風
寄謝劉彦集菖蒲之貺
君家蘭杜久萋萋近養菖蒲綠未齊乞與幽人伴岑寂
小窗風露日低迷
寄吴公濟兼簡李伯諫
客子歸来春未深祇應寒雨罷登臨閒窗竟日焚香坐
一段孤明見此心
三徑莓苔晝掩關君来問道却空還從今蠟屐應無恙
有興何妨再入山
唐石雪中
春風欲動客辭家霖潦縦横路轉賖行到溪山愁絶處
千林一夜玉成花
崇壽客舍夜聞子規得三絶句寫呈平父兄煩
為寄彦集兄及兩縣間諸親友
空山初夜子規鳴静對琴書百慮清喚得形神兩超越
不知底是斷腸聲
空山中夜子規啼病怯餘寒覓故衣不為明時堪眷戀
久知岐路不如歸
空山後夜子規號斗轉星移月尚高夢裏不知歸未得
已驅黃犢度寒皋
戲贈勝私老友
槐花黃盡不關渠老向功名意自疎乞得山田三百畆
青燈徹夜課農書(勝私先侍講嘗著農書三卷)
晚雨涼甚偶得小詩請問遊山之日并請劉平
父作主人
幾年不踏仙洲路夢入青藤古木間好趁新秋一番雨
晝寒亭下弄潺湲
黎嶺西南水石佳處不減廬阜戲呈子厚
谷深石瘦水潺潺便是楞伽折桂間珍重下邳圯上客
一年幾度到廬山
次吕季克東堂九詠(錄三首)
愛蓮
聞道移根玉井傍開花十丈是尋常月明露冷無人見
特為先生引興長
月臺
臺上無人伴苦吟歸鴉過盡日西沉須臾玉匣開塵鏡
却有孤光共此心
海棠屏
蜀樹成行翠作圍花開時節更芳菲主人夢亦尋春去
栩栩深穿錦障飛
至鳳凰山再作
門前寒水青銅闕林外晴峰紫帽孤記得南垞通柳浪
依稀全是輞川圖
次劉正之芙蓉韻
淺綠深紅出短籬望中都是可憐枝要看亂颭寒塘水
更待金風滿意吹
次韻擇之發臨江
千里煙波一葉舟三年已是兩經由今宵又過豐城縣
依舊長江直北流
次二友石井之作
一竇隂風萬斛泉新秋曾此弄清漣人言湛碧深無底
只恐潛通小有天
泉嵌側畔一川明水石縈廻更有情聞說近来疏葺好
想應仍是舊溪聲
益公道人相見信安道温陵舊遊出示近詩次
韻
别来幾度見歸鴻歲月悠悠一夢中莫道相望湖海闊
争知千里不同風
一身十里伴征鴻北去南来羇旅中珍重故人相認得
新詩重舉舊家風
劉子澄遠寄羊裘且有懷仁輔義之語戲成兩
絶為謝以發千里一笑
短棹長蓑九曲灘晚来閒弄釣魚竿幾回欲過前灣去
却怕斜風特地寒
誰把羊裘與醉披故人心事不相違狂奴今夜知何處
月冷風淒未肯歸
過盖竹作二首
二月春風特地寒江樓獨自倚欄干箇中詎有行藏意
且把前峰細數看
浩蕩鷗盟久未寒征驂聊此駐江干何時買得漁船就
乞與人間畫裏看
戲答楊庭秀問訊離騷之句
昔誦離騷夜扣舷江湖滿地水浮天只今擁鼻寒窗底
爛却沙頭月一船(佛法不怕爛却禪家語也)
春和子服老弟黃楊游巖二詩(錄一首)
聞道黃楊山上頭千峰環抱百泉幽羨君拄杖年年去
飽看人間萬頃秋
寄江文卿劉叔通
我窮初不為能詩笑殺吹竽濫得痴莫向人前浪分雪
世間真偽有誰知(僕不能詩往歲為澹菴胡公以此論薦平生僥倖多類此云)
梅
姑射仙人冰雪容塵心已共彩雲空年年一笑相逢處
長在愁煙苦霧中
趁韻
千山木脫但空林天外哀鴻亦叫音認取溪亭今日意
四更三月湧波心
吴山高
行盡吴山過越山白雲猶是幾重關若尋汗漫相期處
更在孤鴻滅没間
夜
獨宿山房夜氣清一窗涼月共虛明鄰雞未作人聲絶
時聽高梧滴露鳴
題中峰杉徑
盤回山腹轉修蛇横入中峰小隠家好把穉杉緣徑插
待迎涼月看清華
蘭
謾種秋蘭四五莖疎簾底事大關情可能不作涼風計
護得幽香到晚清
水口行舟二首
昨夜扁舟雨一蓑滿江風浪竟如何今朝試捲孤篷看
依舊青山綠樹多
鬱鬱層巒夹岸青春山綠水去無聲烟波一棹知何許
鶗鴂兩山相對鳴
題嚴居厚溪莊圖
平日生涯一短篷只今回首畫圖中平章箇裏無窮事
要見三山老放翁(謂陸務觀時嚴居厚之官剡中)
吕祖謙
春日
短短菰蒲綠未齊汀洲水暖雁行低柳隂小艇無人管
自送流花下别溪
簷鐸無聲鳥語稀徑深鐘梵出花遲日斜遍繞谿南寺
未信東風屬酒旗
張栻
謝邢少連送葡萄豆蔲栽
君家小圃占春光眼看龍鬚百尺長移向樓邊並寒井
時年垂實更隂涼
夜得嶽後菴僧家園新茶甚多輙分數椀奉伯
承
小園茶樹數十許走寄萌芽初得嘗雖無山頂烟嵐潤
亦有靈泉一派香
筠州曾使君寄貺中州新芽賦此以謝
黃蘗山前水遠沙春風吹石長靈芽午窗落磑飛瓊屑
烏椀翻湯湧雪花
仲春有懷
西湖景物元瀟灑楊柳新来兩岸垂亦有遊人往来否
不應閒過看花時
登樓
風雨經旬只閉門朝来倚檻已春深不知花片飛多少
但覺江城滿綠隂
題城南書院
新竹成林蕉葉青隔籬深處有蟬鳴晚涼更覺長堤静
自遶荷花待月明
秋後冬前一月晴小園佳處日經行半山木落樓臺露
幾樹霜餘橘柚明
曉来天氣更清新獨倚闌干正暮春花落花開鶯自語
東風吹水細鱗鱗
並湖數畆新疏闢便有魚兒作隊行我亦随流浮小艇
晚涼細看縠紋生
疎竹蕭蕭正雨聲眼中日影又還晴鈎窗燕坐夏將半
荷葉已香湖水清
睡覺西山月正平荷香不斷晚涼生園中雙鶴知人意
巳作金風警露聲
臘月二日擕家城東觀梅夜歸
前日看花正薄隂重来晴日更精神莫教容易飛花片
且放千林自在春
題庾樓
南瞻廬阜北淮山下有長江萬頃寒往事無邊随去浪
西風有客傍闌干
立春日禊亭偶成
律回歲晚冰霜少春到人間草木知便覺眼前生意滿
東風吹水綠差差
和陳擇之春日四絶(錄三首)
花落花開總可憐嶠南亦復好風煙雨餘起我故園夢
漠漠浮鷗水拍天
年華冉冉春將半花事悤悤雨滿城想復東郊變新綠
未妨擕酒趁初晴
日長漸有簡編樂春半已將櫻筍来無數青山相慰藉
有時明月共徘徊
和朱元晦韻
一見瓊山眼為青馬蹄不覺渡沙汀如今誰是王摩詰
為寫清新入畫屏
王十朋
次韻潘先生寒食有感
無賴楊花趁暖風旅中節物與愁逢一聲杜宇啼春怨
知在花梢第幾重
過盤山宿旅邸
一嶺迢迢十里賖行人半日踏煙霞青山遮莫盤千匝
歸夢何曾不到家
鑑湖
胸中萬頃元才子方外孤標賀季真鑑水縈回三百里
風流何止兩唐人
蓴湖
水晶銀線滿湖中遥與吴江氣象同我輩他年厭游宦
思歸應不待秋風
府帥王公中秋宴客蓬莱閣分茶賞月于清白
亭某以幕僚與焉
白髮青衫老幕官蓬莱秋月兩年看興来端欲乘風去
不怕瓊樓玉宇寒
寳月師刻予舊題以寄因書絶句
冊府經年巳倦遊夢魂随雁到峰頭山中老宿如相問
為道歸期不待秋
左嶺
北望吾廬山最好南通蕭寺境逾幽白雲夜向原中宿
幾度随人過嶺頭
蘆花
蘆花兩岸風蕭瑟渺渺烟波浸秋日鷗鷺家深不見人
小舟忽自花中出
初九日離南用䕫州船
扁舟經月泝江流又向江陵換蜀舟腸斷一聲離岸櫓
不堪回首仲宣樓
夢覺偶成
蚤秋良夜月朦朧夢覺涼生枕簟中數點過雲簷外雨
一聲落木隴頭風
吴儆
寓郡城客舍熱不可寐與程彦舉坐語逹旦
淡月微雲對倚樓無聲河漢自西流高城忽起梅花弄
散作晴空萬里秋
壬午二月桃方盛開雪積其上光輝紅潤不可
形状詩以紀之
粲粲乘鸞萬玉妃肯將紅豔鬭光輝只應侍宴瑶池罷
猶帶天邊醉色歸
偶成
宵来一雨破炎蒸蕉葉葵花照眼明稍與燈花尋舊約
却嫌庭樹作秋聲
寓壺源僧舍二絶
殘燈掩卷已三更風露㳙㳙月滿庭閒撲流螢衝暗樹
危梢點點落寒星
歸来閉戶還高枕窗隙微通月影斜風急忽驚烏鵲起
空階簌簌堕松花
王阮
留别昌國
扶桑曾見日騰空老去歸田不復東一覺短簷他日夢
起来惆悵晚窗紅
洞庭留别
嶺松歲古欲無根水石秋深未有痕無限好山將不去
又移帆影過前村
見梅有感
十月瀟湘盡放梅南枝曾避北枝開客愁無奈春消息
腸斷江南驛使来
林光朝
代陳季若上張帥
柳堤九曲暗青絲畫戟叢中晝影遲傳說姑蘇新樂府
祇緣太守例能詩
薛季宣
青田同七五兄作
浩歌欸乃客消魂一抹煙林暝遠村花為㤀憂人一笑
不知風雨作黃昏
邨居秋暮
風回偃水縠紋平林末他山筆架横場圃未閒黃葉下
鵓鳩啼雨忽啼晴
陸九淵
晚春出箭溪
晴雲冉冉薄斜暉春静衡門半掩扉風入牆頭丹杏晚
高枝頻颭亂花飛
王希吕
夏日入直
玉堂晝永暑風微簌簌飛花落小池徙倚幽欄憑問訊
夏鶯飛出萬年枝
劉爚
皇帝閣春帖子詞
東風昨夜入簾帷便覺深宫漏影遲一曲凉州花盡放
不須更作報春詩
柳眼窺春暖欲眠梅芳點雪鬭新妍一年好處如今是
還勝清明寒食天
御選宋詩卷七十
