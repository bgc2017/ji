欽定四庫全書
御選元詩卷十一
樂府歌行九
王逢
銀瓶娘子辭(并序)
娘子宋岳鄂王女聞王被收負銀瓶投井死祠今
在浙西憲司之左逢感其節敬為之辭
蒼梧月落烏號霜寒泉幽凝金井牀綺疏光流大星白
夢驚萬里長城亡女郎報父收囹圄匍匐將身贖無所
官家聖明如漢主妾心愧死緹縈女井臨交衢下通海
海枯衢遷井不改銀瓶同沈意有在萬歲千春露神采
魂今歸來風泠然思陵無樹容啼鵑先王墓木西湖邊
淮安忠武王箭歌題垂虹橋亭
淮王昔下江南城萬竈兵擁雙霓旌錦衣繡帽白玉帶
金戈鐵馬紅鞶纓皂雕羽箭三十六一一插向鯋魚箙
鹿麛晝號猿抱木王師所過全生育彤弓親授聖天子
弓影射入東吳水水波恍浸銅拄標仰見浮屠半霄起
王當是時戢武功指顧草樹生春風宋家降璽朝暮得
思罷貫革垂無窮浮屠上層龍所宫寶盤紺碧蓮花同
弦張滿月報騶發忽露半笴薌雲中鐃歌啁轟鼔笳競
父老頓足歡聲應泗州使返睢陽亡漢關將入天山定
兩賢成敗關衰盛雄才逸氣王誰並我浮扁舟五湖興
載拜何由重安靖猛士經過合深省
婦董行(并序)
婦董滕人劉進妻也進與兄順並以勇稱金季山
東亂盜蜂起因共募丁壯保里閈天兵駐嶧山進
單騎覘之中流矢死順徙家淮南舉室溺淮水董
為宋招撫吕文德禆將所獲欲犯之度不免乃謂
曰夫喪不遠家難薦臻一身流離娩在旦暮死生
非我有願將軍勿疑夜果生一男先是順已入濟
州愬於石太尉珪曰順有弟不幸沒於敵其妻在
孕為南軍拘幽舟中萬一不得收遺息使弟為厲
實順之罪也惟明公是圖石為發步卒三百人跡
其所往次淮陽始知董所在陰使人偵之生子蓋
三日矣及見具道順意董悲感不自勝且抆淚曰
妾以姙不得先夫死今幸不辱先所天使有後皆
伯賜敢名此子曰伯祐以志不忘遂抱授偵者目
送數十步投江以死至正五年秋進元孫士行語
其事於逢逢高其節義作詩哀之
北軍南軍和議時兩壘對立龍鸞旗羣雄棋峙國瓦解
乃與婦董光門楣星辰錯亂風雲氣乾坤造就冰雪姿
渾家性命葬魚腹一舸涕淚隨鴟夷長眠自足為義鬼
後死只望予孤兒兒在腹中兵在目憶夫心頭臂消肉
日晝慘慘陰靈啼夜黑冥冥波浪觸馬駝磧遠暗塵土
雞犬村空疎樹木嶧山誰收白玉骨蔡州地陷黃金屋
太尉前歸明主化招撫姑存寡妻宿羞看人面問消息
強通語笑寬羈束伯順見義勇著鞭銳士協力争鋒先
道傍弩伏荆棘底掌上珠還江海邊將門有後傳世世
墓祭無所從年年湘妃摻袂遡寥廓漢女結珮窮幽玄
縞衣綦巾共縹緲文魚赤鯶長周旋脣亡未久齒亦喪
獨聞其風猶凜然中原山河想如故目斷幾點滕州煙
竹枝詞
溪上鵝兒柳色黃溪邊花樹妾身長浮薸可是無情物
采得歸來好遺郎
道傍花發野薔薇綠刺長條絆客衣不及沙邊水楊柳
葉間開眼望郎歸
小遊仙詞
西王春宴百娉婷玉碧桃花滿洞扃自飲一杯璚屑露
東風吹夢不曾醒
雲幢煙節紫霞裾齊御泠風集步虚若受人間塵一點
長門又屬漢相知
壯士歌
明月皎皎白玉盤大星煌煌黃金丸壯士解甲投馬鞍
蒺藜草深衣夜寒劒頭飲血何時乾
寒機女詞
鴛鴦機滿東西舍雪繭繰來日相射世俗競染紅藍花
妾心鍾愛金絲柘君王錦繡焚殿前天孫鳳梭蛛網懸
織成雲霧製龍衮萬一熏香分御筵
君家柳
君家柳萬株一色鵝黃酒龍鱗波暖裊翠煙飛花直渡
江南天倉庚立曉燕穿午薄暮啄木聲丁然腹中樹蝕
皮齧馬舊陰半減金城下長條短條屬行人猶有持斤
睨之者秋來大地落葉鳴心憶陽春淚如瀉
合淝束遂菴學正為畫君山酹月圓長歌奉謝
憶攜蓉城霞(吾鄉酒名)醉賞君山雪興酣俯崖面三酹大江
月靈竒珍怪不可說回首十年塵土熱束卿想像作此
圖如見當時眼為豁是山傑立氣皓鮮四八賓從咸華
顛(吾鄉有三十三山君山為之主)銀濤絲縈料角海(料角池名遠在通州)玉臺鏡
露峨眉煙(峨眉嘴即在君山下)槎牙亂樹拔虎窟撇捩小艇吞龍
淵樵子罷斧僧罷磬木瓢一箇滄茫前君不見江山元
與天地闢有月無人景虛擲崑岷東來幾萬里衣冠雲
散三千客三千客後世屢易曉事僅有羅春伯(事見郡志)龜
趺椔翳鬼照火鼇背蒼涼獸交迹君不見采石紫綺裘
赤壁洞簫歌樂者信曠達齷齪將如何歲云暮矣雙鬢
皤夢恍茅屋牽青蘿廣寒白兔下相杵貝闕鮫女趨鳴
梭卿聞大呌當就隱指日莫問魯陽戈
古宫怨二首(錄一首)
萬年枝上月團團一色珠衣立露寒獨有君王遥認得
扇開雙尾簇紅鸞
江邊竹枝詞八首(錄四首)
亂石砑聲大小灣石中無玉作連環楚江風浪吳煙雨
翠鎖修眉八字山
社酒吹香新燕飛游人裙幄占灣磯如刀江鱭白盈尺
不獨河魨天下稀
巫子驚湍天下聞商人望拜小龍君茹藘草染榴紅紙
好剪凌波十幅裠
潮落蟆山連狗沙黃泥鞵浦趁江斜阿儂十指年嬌小
曾比箇中春荻芽(狗叫沙在蔡港西北歲産荻芽予家分佃頃半沙與鰕蟇山鞵浦相連)
戴良
三婦豔詞
大婦蕩湖船中婦歌采蓮小婦獨嬌態含羞辭未宣牽
篷掩花面何處不堪憐
艾如張
翠為衿錦為衣朝朝暮暮澤水飛澤中青草深且茂莫
聽爾媒登壟雊壟頭西接桃李場蓬藋艾盡有羅張羅
雖可避機莫測爾誤觸之恐身傷請看舊日張羅處祥
鳳冥鴻不肯顧
游山至葉仲容家飲散因為醉歌
石林古邨鬱深窈幾處樓居插晴昊主人喜我攜客來
隔屋頻呼酒家保老來厭受樊籠束十日山行恣幽討
世間萬事良可知一杯且此開懷抱座中高士毛雲莊
滿腹詩才鬭葩藻自從偕我林壑遊得句幾回驚絶倒
況逢地主亦善詩時出新篇慰枯槁安得思如劉沈輩
席上同吟醉歌好窗縈月練愛宵遲樓度日車嫌曙早
衆賓固盡新知樂賤子獨懷心慅慅有家遠在越水東
數口漂流千里道身心已同風撼木壽命何殊露垂草
柴桑未返彭澤翁同谷空悲杜陵老好㪺澗水添酒杯
盡把閒愁醉中埽
題何監丞畫山水歌
至正以來畫山水祕監何侯擅其美帝御宣文數召見
抽毫幾動天顔喜有時詔許閱内儲名筆班班世所無
王吳李范已心識餘者山堆皆手摹海内畫工亦無數
才似何侯豈多遇權門貴戚虚左迎往往高堂起煙霧
人間一筆不可得門外車徒漫如織葉君使還親集送
乘興始肯留真蹟於時在座總儒冠王鄭歌辭晩更妍
豈無片語道離恨見侯之畫筆盡捐此畫攜歸在鄉縣
萬壑千巖眼中見却憶都門送别時回頭瞥覩西山面
莫言短幅僅盈咫遠勢固當論萬里旣似山河月裏明
復同衡霍牖中起葉君眼力老愈光愛之不減雲錦章
年來行槖盡抛棄惟將此紙什襲藏何侯遷官定何處
有客披圖正傾慕北騎南轅儻相值煩君為我致毫素
請侯一寫滄洲趣
顧瑛
玉鸞謠(并序)
楊廉夫昔有二鐵笛字之曰鐵龍今亡其一偶得
蒼玉簫一枚字為玉鸞以配鐵龍廉夫喜甚復以
書來索賦玉鸞謠志來自云至正甲午三月既望
界溪顧瑛書於柳塘春
七寶城中夜吹笛舞按白鸞三十隻箇中小玉號細腰
尾拂廣陵秋月白伐毛脫骨秋風裏素頸圓長尺有咫
中虚一竅混沌通上有連珠七星子羿妻久閉結璘臺
弄玉求之遺蕭史調得仙家别鵠聲吹落虎頭金粟耳
桂園仙伯楊鐵翁昔豢洞庭雙鐵龍雌龍入海去不返
雄龍鰥處瓊林宫宫中夜夜泣寒雨幽咽悲啼作人語
燃犀莫照玉鏡臺買絲難繫藍橋杵虎頭憐之為媾㛰
并刀翦紙招鸞魂鸞之來兮洞房曉恍然枕席生春温
鐵仙翁笑拍手左瓊瓊右柳柳瓊瓊細舞柳柳歌起勸
虎頭三進酒畫堂龜甲開屏風翠煙凝暖春雲濃大瓶
酒瀉鸚鵡綠滿頭花插鴛鴦紅鸞兮運居巢龍兮弄横
竹君山月落大江秋黃姑星隕崑岡玉不須再奏合歡
辭且聽和鸞太平曲太平曲斷還續一轉一拍相節促
諧宫協徵宣八風寒谷能令生五穀鸞龍臺上鳳皇來
萬歲八音調玉燭
花游曲同張貞居游石湖和楊廉夫韻
真孃墓下花溟濛碧梢小鳥啼春風蘭舟搖搖落花裏
唱徹吳歌弄吳水十三女子楊柳門青絲盤髻鬱金裠
折花賣眼一回步蛺蝶雙飛上春墓老仙醉弄鐵笛來
瓊花起作回風杯興酣鯨吸瑪瑙椀立按鳴筝促象板
午光小落行春西碧桃花下題新題西家忽遣青鳥使
致書殷勤招再四當筵奪得鳳頭箋大寫仙人蹋踘篇
西湖竹枝詞
素雲缺月挂秋河聽得臨風白苧歌湖水西來流不斷
海潮東去是風波
陌上采桑桑葉稀家中看蠶怕蠶飢大姑要織迴文錦
小姑要織嫁時衣
魚莊欸乃歌
返照移晴入綺窗芙蓉楊柳滿秋江漁童欸乃蕩舟去
驚起錦鳬飛一雙
金杯素手玉嬋娟照見青天月子圓錦筝彈盡鴛鴦曲
都在秋風十四絃
白雲海銘詞
虞山幾千疊千疊白雲飛出山變蒼狗入山為白衣不
如化作雙白鶴飛向白雲深處落向余能解說前身不
是當初舊城郭
白雲樓歌
白雲深白雲深白雲飛來知我心笑看觸石起膚寸斯
須變作漫天陰山人驅雲飛出牖一道龍光射南斗大
星落落小星明萬物區區等芻狗舉手招歸懷抱裏三
日顛風吹不起怒排雨脚走空來卷入銀河一泓水四
野紛紛未倒戈其奈山人不出何有時乘雲釣東海世
上空尋張志和萬松嶺上雲如絮天賜山人作孤注明
朝說與雲中君白雲之樓是常住
白雲深白雲深高樓結在雲中心樓中之人白雲友日
日醉卧梨花陰大笑白雲對戶牖肘後黃金大於斗草
間逐兔縱得之九鼎熱油烹走狗争如高卧高樓裏未
聽催歸聽喚起釣竿不釣北溟魚酒杯倒吸西江水何
須逐日怒揮戈其若花開雪落何空將朽索馭快馬籋
雲放轡追羲和樓外晴雲擘飛絮手拍闌干目如注青
山排闥四海來面面青山白雲住
顧元臣
竹枝詞
牡丹開時花滿闌芍藥開時春已殘等過三春今半夏
重樓日日倚闌干
顧晉
竹枝詞
楊白花開風滿天花開成絮不成綿不如落向西湖水
化作浮萍箇箇圓
郎子别時秋月明說道歸時春水生曉起門前聽過馬
馬嘶都是别人行
顧佐
竹枝詞
阿儂心似潮水清願郎心似湖月明南山雲起北山雨
雲雨明朝何處晴
倪瓉
餘不溪詞(并序)
開元館在餘不溪濱距溪無百步上清王真人所
立溪流冬夏盈演玉光澄映與他水特異故為名
焉庚午歲春因市藥過浙江趨便道將歸梅里俛
斯水而悅之泝流閑咏盥濯平津顧瞻壇宇近在
東麓遂舍舟造其下真人為出酒脯燕歗巖洞竟
日乃返悠悠徂歲忽已十有七寒暑矣余既為農
畎畞身依稼穡復爾政繁奔走州里欲為昔游其
可得乎鍊師遐鶱物表閒情夷朗周覽宇内將還
真館余因仿像疇昔之所覩極道山之清婉追賦
短章以餞斯别若夫超蹤溷濁逍遙元邁蓋深志
於是矣覽而咏言能無動悲慨乎
餘不溪水涵綠薲微風吹波蹙龍鱗看山蕩槳不知遠
兩岸桃花飛接人溪迴路轉松風急竹林華房霞氣濕
忽逢道士頎而長疑是韓國張子房相期飄拂紫煙裏
下攬滄溟浮玉觴
醉歌行次韻酬李徵君春日過草堂賦贈
杜陵昔年有茅屋浣花溪邊錦江曲古人不見春風來
桃李無言自山麓石牀蘚澀青泥乾決渠流水夜潺湲
可憐寶劒埋黃土空餘山月照波瀾今我不樂空懷古
短世長年誰比數花下那知李白來山鳥恣歌童亦舞
酒酣大笑五情熱作相形求築巖說夷齊相逝居首陽
逍遙采薇飽芳潔勿歌虞夏黃農詩賢愚等是百年期
魯連恥秦亦蹈海笑爾局促商山芝少文壁間對圖畫
莫待老來難命駕仰看翕忽浮雲馳安得乘螭與之化
漠漠楊花縈遠天迸壑晴雷驚醉眠李侯神爽色不動
手中茶雪落輕煙逢君此樂誠草草便欲攜君卧煙島
海上千年白鶴飛世人胡為而自老
竹枝詞(并序)(錄四首)
會稽楊廉夫邀余同賦西湖竹枝歌余嘗暮春登
瀕湖諸山而眺覽見其浦溆沿洄雲氣出沒慨然
有感於中欲託之音調以申其悲歎久未能成章
也因覩斯作為之心動言宣為詞凡八首皆道眼
前不求工也
錢王墓田松柏稀岳王祠堂在湖西西泠橋邊春草綠
飛來峰頭烏夜啼
湖邊女兒紅粉妝不學羅敷春采桑學成飛燕春風舞
嫁與燕山遊冶郎
春愁如雪不能消又見清明賣柳條傷心玉照堂前月
空照錢塘夜夜潮
嗈嗈歸鴈度春江明月清波鴈影雙化作斜行筝上字
長彈幽恨隔紗窗
聞竹枝歌因效其聲
鈿山湖影接松江橘葉青青柿葉黃要寫新愁寄音信
西風斷鴈不成行
江流不住楚山青船到潯陽幾日程不忍寄將雙淚去
門前潮落又潮生
惻惻行(并序)
三月十五日陸元素將從梁鴻山歸吳淞之上是
夕坐至夜分始别予入舟賦此追至梁鴻山寄之
以定及冬重來之約
惻惻復惻惻憂思從中發感子遠來訪畏子遽言别不
有同心人何以慰孤寂矧兹夏春交蕭艾盈路側江水
亦浩漾風帆還飄突行將阻攜手轉覺意忽忽交好匪
在今高誼敦自昔人生寧無别所悲歲時易坐歎辛夷
紫還傷蕙草碧僕夫竊相告怪我悲憤塞山中梁鴻栖
江上陸機宅井田今蕪穢鶴唳亦寂寂子往經其壖徘
徊但陳迹天地真旅舍身世等行客汎汎何如損皎皎
奚自益修短諒同歸數面聊歡懌
剡韶
寄遠曲
朔雪滿天山征人去不還惟應隴頭月照見玉門關
伐桂辭
莫斫桂樹莫斫桂樹上有慈烏反哺桂樹有花慈烏有
母實傷汝心匪傷汝斧
次韻倪元鎮雙燕吟
雙燕雙燕復雙燕年去年來幾相見東風花落杏梁深
不比朝飛雉帶箭主人長年不知還夢隨胡蝶千萬山
人生那似雙飛燕去去來來梁棟間
望潮曲
夕風吹白波江樹搖綠煙行人望湖水心與滄溟連榑
桑東來三萬里曉看浴日重淵底迺知碧海與天通只
隔銀河一絲水美人住在東海頭身輕嫁與千戶侯頻
年轉粟直沽口檣頭夜夜望牽牛
石榴花辭
石榴花為誰好一樹垂垂向官道年年花落復花開不
覺前年人易老去年花開白日長長官載酒來稱觴流
鶯蛺蝶共飛舞不惜醉倒花樹傍今年花開秋可憐纍
纍結子滿樹顛無人載酒花下飲只說花開勝去年去
年今年兩結子雨露生成有如此人老不似花再開莫
惜載酒花前來
西湖竹枝詞六首(錄四首)
十五女兒羅結垂照水學畫雙蛾眉長橋橋下彎彎月
偏向儂家照别離
妾家西湖住横塘門前楊柳萬條長憑郎醉後莫折斷
留待重來繫馬韁
闌鎖六橋春水深鴛鴦鸂鶒蕩人心吳兒生長自吳語
却向船頭學楚吟
湖上荷花嬌欲語湖中女兒木蘭舟荷花折得渾自好
只恐荷盤不耐秋
春江曲送唐閔之入關
二月春草青三月春水肥楊柳蕩洲渚胡蝶作團飛美
人向何處望望隔煙霧迢遞越王城青山海中樹海水
高入天上與銀河連相思瘴雲合目送南飛鳶
姚文奂
竹枝詞四首(錄三首)
儂家只在斷橋邊勸郎切莫下湖船湖船無柁難輕託
白日風波在眼前
冰肌玉骨自清涼藕花十里錦雲香一朵紅衣初脫卸
却將蓮子打鴛鴦
家住西湖第四橋自從丱角學吹簫年來愁得兩鬢雪
吹盡春風那得消
吕誠
江水辭送友人之龍江
江水一百里南風一日程飛花多意緒相逐柁樓行
江水五百里上有蘭與芷采之遺我思含情似江水
采蓮曲
刺船水中央攏船乘晩凉近番灘上過葉裏好鴛鴦
盈盈藕上花采采墮清淚願將心中絲繫君雙玉珮
蹋踘篇
江南稚女顔色新百花樓前蹋繡輪紅蕖小韤不動塵
不動塵放嬌態微風來舞裙帶
芙蓉小踘蹋曉風金碧步搖聲丁冬繡衫窄窄交斜紅
交斜紅露玉腕揮紫綿浥香汗
周砥
放歌行贈宋君仲温
今日非昨日今年非去年天地不同老日月豈停旋寸
心遙遙顔色改只似秋蓬與夏蓮柏梁賦詩不早上長
楸走馬未得前閶闔九重虎豹守我欲上訴無因緣荆
山泣玉徒自苦夷門抱關誰復賢寶劒夫容拂秋月高
歌對酒聲哽咽當時輕意千古事幽憤於今向誰雪蘭
臺公子天下奇心膽豈足他人知荆卿不荅魯句踐項
羽豈顧齊安期東吳市上花漠漠相逢意氣傾山嶽笑
說秦關百二重舒卷風雲不盈握一生不識平陽奴況
是霍家馮子都明珠白璧等糞壤玉環翠袖皆蟲蛆甘
心廓落事屠釣矯如游龍不可拘宋公子爾彈琴我放
歌白晝苦短夜何多黃金高臺幾千尺翳日浮雲柰若
何
張簡
醉樵歌
東吳市中逢醉樵鐵冠敧側髮飄蕭兩肩矻矻何所負
青松一枝懸酒瓢自言華蓋峰頭住足跡踏遍人間路
學書學劒總不成惟有飲酒得真趣管樂本是王霸才
松喬自有煙霞具手持崑岡白玉斧曾向月裏砍桂樹
月裏仙人不我嗔特令下飲洞庭春興來一吸海水盡
却把珊瑚樵作薪醒時邂逅逢王質石上看棋黃鵠立
斧柯爛盡不成仙不如一醉三千日於今老去名空在
處處題詩償酒債淋漓醉墨落人間夜夜風雷起光怪
和鐵崖小臨海十首(錄六首)
海静不揚波仙人控鶴過靈峰七十二何處月明多
扁舟下彭蠡望見古君山只道支機石移來天漢灣
歌罷霓裳曲分行舞廣庭天壇看星斗散亂若浮萍
夜過洞庭曲青山玉作堆仙人吹鐵笛白鶴自飛來
仙花雲萬疊浩劫與春開却笑珊瑚樹焦枯作死灰
海上三神嶠嘗看羽蓋飄玉虹三百丈嘘氣結成橋
李瓚
柳枝詞
吳江綠水生春明江上柳枝今漸青棲烏啞啞中夜鳴
愁絶東風長短亭柳枝當戶森成束思婦正倚闌干曲
别情有恨不可解萬里相思淚盈掬愁多不織流黃機
織得迴文更憯悽功名悞人不足恃稾砧稾砧何日歸
春草曲
春風百草生何許伊流之洲灃之浦荃蘅蘭蕙與芳杜
馨香采色紛無數鶗鴂先鳴衆芳舉萬綠如煙花欲語
王孫遊子去湘楚蘼蕪開謝山之阻春草無情情獨苦
别離恨深廼終古春草生淚如雨
歸鴻曲
高秋鴻鴈來仲春鴻鴈歸關河道路遠沙場聲韻悲去
年曾寄帛書去迴文織就相思句稾砧遠在邊城戍高
樓不見絶心緒愁多别久淚闌干何日歸來再合歡一
聽歸鴻一生怨揚子江南春雨寒
擊檝行
日華悠悠江色清碧波萬里生春明商婦琵琶怨别生
擊檝渡江舟正行美人美人既無情灃蘭沅芷揚芳馨
欲見不見心怦怦輕風吹羅裳擊檝且勿忙恐驚菰蒲
中交頸雙鴛鴦莫學桃根與桃葉渡江一去音信絶江
上春來復春去對此流光淚盈睫
戴勝行
江臯春暖桑盈墅三農耦畊蠶事舉嗟爾戴勝胡為來
乃有鳴聲驚織婦戴勝來降於桑采采麗羽何清揚天
時月令仍相當兹禽一鳴穀雨至農人聞之興耒耜蠶
成繅絲秧及蒔
陸友
桂之樹
桂之樹褰我衣秋風昨夜起遊子送將歸明年春水盛
鼔檝下江磯
張師賢
和西湖竹枝詞
孤山脚下三叉路孤山墓上好梅花不似馬塍桃李樹
隨春供送到人家
沈性
和西湖竹枝詞
儂住西湖日日愁郎船只在東江頭憑誰移得吳山去
湖水江波一處流
衞仁近
秋夜曲
誰家女兒青結螺花前雙歌舞婆娑相簾在鈎明月多
柰此迢迢涼夜何
銀河流光夜初静姮娥娟娟度鸞影綺疏美酒醉方醒
倚闌吹簫更漏永
繆偘
和西湖竹枝詞
初三月子似彎弓照見花開月月紅月裏蟾蜍花上蝶
憐渠不到斷橋東
馬麐
春夜樂
越羅複幔茱萸紅蹙金繡帶蟠雙龍銅盤膩燭傳香蠟
簾箔星光釘文甲金刀割紅翠釡烹荳蔲壓春赬玉罌
神仙舞盤踏月行鴈沙印雪留雲纓朱絲泠泠金粟柱
風流上客瓊林主碧海煙中采香婦濕花仙骨霑春雨
和花游曲
綺樓十二浮空濛寶衣翠絡熏麝風宫妝窈窕銀屏裏
鸚鵡呼名隔江水茘枝木瓜花覆門珠珮丁東搖曲裙
館娃宫裏潘妃步贏得一丘紅粉墓探花仙子何處來
乳酒百罰行深杯夜闌酒倒揮玉椀遮莫城頭催漏板
人生一身東復西花游日日須留題尚記題詩動宫使
字落驪珠三十四金花重賜五雲箋製作清平樂府篇
獨酌謠
獨酌謠獨酌當中宵中宵萬籟寂獨酌興歌謠玉露下
金井銀河沈素濤一酌再酌神思超安得十洲仙人共
傾倒駕風鞭霆歷覽八極同遊遨魯戈莫揮斥羲車莫
招搖便當甕頭醉笑解黃金貂君不見車輪馬足長安
道雞鳴五更天未曉又不見北邙風雨跡如埽石駝斷
碣眠秋草天飇泠泠吹我襟獨酌獨酌慰我心流光去
人那復得洗盞自歌還自吟
岳榆
漁莊欸乃歌
文竿比目出清波翠袖香醪金叵羅涼月團團當檻白
秋光冉冉隔簾多
黃花丹樹老漁莊錦瑟秋風子夜長驚起水禽棲不穩
背人飛去不成行
袁暠
漁莊欸乃歌
秋水芙蓉面面開錦堂低護小蓬萊夜深莫把珠簾下
恐有青鸞月底來
玉人花下按涼州白鴈低飛箇箇秋彈徹驪珠三萬斛
當筵博得錦纏頭
文質
月漉漉送瞿慧夫之練川
月漉漉在婁水老蟾千年浸不死容華已萎春蕙芳弦
望茫茫運天髓月漉漉在練水桂影無煙玉如洗一天
清吹涼參差琉璃碧破飛魚起我家月明滄海曲漁歌
不驚鷗夢熟脫巾醉卧竹葉舟白頭浪起高於屋送君
行月漉漉
折楊柳
折楊柳煩纖手金黃細縷牽春愁送客年年汴河口汴
水明楊柳青此時傷心無限情同心結就孤舟行折揚
柳君知否有書莫寄雙鯉魚一度春風一回首
白雲海歌
白雲深白雲深白雲深處元無心眼空瑤海一萬里山
光不動秋陰陰虚白英英啓扃牖袖拂天開落星斗盡
隨玉氣化為龍不逐西風變蒼狗道人高居白雲裏九
重丹書徵不起三生石上話因緣春夢梨花隔秋水風
塵眯目横干戈龍吞虎噬柰爾何斷蛇神器未出匣海
宇無復春光和世事紛紛為落絮百歲流光水東注白
雲與我有深期我亦相依白雲住
顧敬
和西湖竹枝詞
樓船女兒日晩歌蓮心結子綰雙螺湖水蕭蕭湖月白
柰此湖中涼夜何
陸仁
春波曲
青青太湖波小小芙蓉楫舟輕弗解操水深那敢涉
野田雀
野雀飛在田化為田中鼠黍稌動連雲鼠食那知止
柳枝曲
朝垂金門雨暮拂玉闌風飛絮高高去枝葉在深宫
缺月詞
月體無虧缺日照乃自偏安得長合璧與天相周旋
精衞詞
精衞兩翼大飛向海波去口銜石子不知數山高高海
深深山高水深石自沈
招鵠詞
黃鵠兮黃鵠鶱翮兮扶搖一飛兮絶泰華再飛兮沖層
霄鵠兮無弟與兄若將求其曹於乎鵠兮心悁勞燕雀
在樊兮食且飽樂且不憂中林有木兮木有巢鵠乎歸
乎無遠遨
石婦詞
鳥鳴孤竹岡春花復斑斑江水日東落行人殊未還妾
孤處妾之心白於水水白泥可渾妾心潔且明望夫不
歸那忍生精神忽通化為石千秋萬年岡上立
思公子寄馬希遠
蟋蟀兮在戶菊始花兮婀娜擥芳兮延佇思公子兮江
之左筌橈兮桂旍江流兮泌清絙朱絃兮横琴荼甘如
薺兮楚酒馨宛迤兮婁水蘼蕪黃兮夕雨婁之上兮有
園與廬思公子兮歸乎樂只
漁莊欸乃歌(并序)(錄二首)
至正辛夘秋九月十四日玉山燕客於漁莊之上
芙蓉如城水禽交飛臨流展席俯見游鯉日既夕
天宇微肅月色與水光蕩搖櫺檻間遐情逸思使
人浩然有凌雲之想玉山俾侍姬小瓊英調鳴筝
飛觴傳令歡飲盡酣玉山口占二絶命坐客屬賦
之賦成令漁童樵青乘小榜倚歌於蒼茫煙浦中
韻度清暢音節婉麗則知三湘五湖蕭條寂寥那
得有此樂也賦得二十章名之曰漁莊欸乃歌云
灣灣流水曲闌干鸂鶒芙蓉不耐寒玉手為開銀屈膝
舉頭却見月團團
日暮休憑鬭鴨闌落霞飛去水漫漫秋光都在重屏裏
東面青山是馬鞍
沈右
和西湖竹枝詞
勸郎莫向花下迷勸郎莫待醉如泥臨行更有分明語
枝上流鶯休亂啼
張田
西湖竹枝詞
潮去潮來春復秋錢塘江水通湖頭願郎也似江潮水
暮去朝來不斷流
舒頔
百牛圖歌
繄誰畫此百牛圖絹素淋漓懸兩壁摩挲細認角頭奇
無乃戴嵩留宧墨牧童騎策過前邨春樹陰陰春草碧
雲收霧歛山花明遠近巔崖翠光濕平湖斷岸水淺深
皺縠粼粼如展席犢眠草間牛不乳飢齧青芻礪蒼石
或飲或浴雲滿身物我相忘袛自得横斜體態百頭殊
牧豎籠雛戲阡陌有時背上顛倒騎細雨斜陽横短笛
時平放爾桃林中布榖催畊苦相迫嗚呼比年兵革彌
天下千畦萬隴生荆棘只今農父把鋤犂處處開畊皆
爾力斗米三錢戶不扃四海蒼生無菜色
織婦吟三首次知縣許由衷
妾家住西湖家貧守清素年方二十初學織常恐暮父
母生我時不識當門戶夫君良家子安肯受辛苦
機織不畏多但畏官府促去年布未輸今年糧未足阿
姑八旬餘縮首檐下曝君戍憂邊庭妾心念機軸
亂絲入手中上機十數疋細花間鸞皇精巧俗莫測朝
餐釡底焦下盡雪下滴君心似明月願照塵苦力
絡緯吟
夕露淒以清涼飈颯然至籬根斷續聲長繭繰絡緯雙
股依草荄兩翼鼔元氣月明更漏遲似訴無限意微物
尚知時歎彼非物類我懷素瀟灑聞汝澹忘慮
江南曲
庭院深沈日正長綠窗紅几繡鴛鴦落花風起停鍼看
胡蝶雙雙過粉牆
繅絲歎
東家繅絲如蠟黃西家繅絲白如霜黃白絲出蠶口長
短繅出婦手大姑停車愁解官小姑剥繭愁冬寒向來
苦留二月賣去年宿債今未還手足皸瘃事亦小官府
鞭笞何日了吏胥夜打門稚耋生煩惱君不見江南人
家種麻勝種田臘月忍凍衣無邊却過廬州換木緜
舒遜
織婦吟
錦織並蔕花花成謾停梭停梭復細看人與花如何明
月照中天敗葉鳴寒柯誰知恩愛心翻成離恨多
雙星照短牖孤月懸高枝仰睇星月明對此令人悲手
持并州刀為君裁寒衣不忍密密縫此心君應知
周霆震
武昌柳
武昌柳青如許舊恨新愁千萬縷宫鶯去盡野雞栖憔
悴江南誰是主朔風一夕捲栖鴉春日鶯啼憶舊家流
落王孫重繫馬雨晴天氣屬楊花
軍中苦樂謠
半臂纏腰帽卷氊剪裙荷葉腿齊編市西橋外看屠狗
笑擲并刀賭酒錢
堆帽紅纓間黑纓粉青宦袴短黃裙酒樓突過行人避
近日新充水砦軍
旌表門前路幾彎浮圖坡下日銜山馬上長身單白紵
雙雙緩轡打毬還
短髮風欺破帽斜日西跣足踏紅沙妻孥待哺不遑䘏
流汗擔柴赴主家
疊石支牀擁敗氊抱關擊柝日隨緣松燈自抱芒鞵了
要辦明朝買菜錢
劒鋒交處奮身跳箭集征袍血未消奪得紅巾衝陣馬
歸塗乾被長官要
官船公子抱琵琶笑指娼船白藕花今夜江頭好風月
買魚載酒宿誰家
團扇題詩愛越羅畫船載酒沸笙歌何人夜讀張巡傳
獨占秋江月色多
十里長洲列戰船白頭吟客坐看天何時得見三階正
獨寄篷窗夜不眠
楊柳枝詞
離宫别館短長亭忘却江南舊日春是處人家種楊柳
往來繫馬解留人
背立東風淡畫眉斷腸煙雨一枝枝隋宫漢苑春無主
莫向江南話别離
移栽楊柳受風多南畔行人北畔過莫道浮萍是飛絮
好隨流水到官河
舞絮含愁入酒家何因得近瑣窗紗春風萬一無拘束
放去錢塘逐落花
楊翮
金谿縣孝女廟樂歌(并序)
有元至正元年撫州路金谿縣新作二孝女廟成
按二孝女姓葛氏在唐寶歷間以官責其父祐虧
鍊白金事不勝暴酷皆發恚投冶中焚死父因獲
免并其邑除坑冶之害以迄於今是宜血食其土
矣國子博士吳君師道既文之石而祀神之詩闕
焉上元楊翮撰為樂歌三章俾金谿之民歲時歌
之以祠孝女其辭曰
靈之來兮兩旗張導旌&KR1242;兮鏘琳瑯繽晻曖兮相頡頏
並輜軿兮歸故鄉歸故鄉兮民所望昭肸蠁兮䀜洋洋
庭燎輝兮夜未央椒蘭發兮鬱芬芳民報祠兮弗敢忘
心屏營兮咸肅將靈格思兮民樂康
靈之留兮澹容與雲凝凝兮翳堂宇瓊筵陳兮合簫鼔
列尊罍兮酌清酤牲肥腯兮承雕俎女巫進兮傞屢舞
誦神德兮歌頌舉孰捐軀兮悟時主齊英英兮惟孝女
繼兹今兮饗終古靈醉飽兮民樂胥
靈之去兮將安之儼欲旋兮猋上馳互招搖兮爛祈祈
遵雲路兮眷威遲金有賦兮地不遺竭貲産兮民力罷
我邑井兮咸熙熙賴神惠兮獨弗罹千萬禩兮神是稽
薦蘋藻兮荅神釐靈遄逝兮民聿思
張端
賓鴻吟
鴻鴈來天雨霜鴻鴈去春日陽鴈來鴈去如嘉賓寒寒
暑暑愁殺人一聲呌落秋空雲不覺淚下霑衣巾如賓
又復如兄弟吁嗟人兮不如彼
白苧詞送孟季成崇明同知
歌吳歌舞吳舞吳兒蹋浪鳴雙櫓春風衮衮送行舟新
除使君衣白苧君衣一何素娟娟照青年飄搖舉長袖
亦足相迴旋白衣之白白於鷺看時莫使緇塵汙
吳志淳
鍾陵行(并序)
真定劉生客死閩中同行者為歸其骨其妻胡氏
自圖夫容以祀因哭而絶鄰人憐之遂合葬鍾陵
東門
鍾陵東門白楊樹行人指點是雙墓墓中夫婦俱少年
一雙白璧薶黃泉黃泉相逢語嗚咽一一從前向郎說
前年郎去客三山今年郎歸白骨還當時自畫蛾眉樣
今日却寫郎容顔容顔轉似心轉切呌郎不應心斷絶
生時不得逐郎行死時却與郎同穴丹青遺像留人間
年年淚竹寒生斑當年曾過延平渡還見雙龍化劒灣
堂前既無父與母堂下又無兒與女使妾有子堂有姑
丹心一寸那能枯六朝盛事付流水忠義幾人能到底
秋風月冷鳳皇來與郎同上吹簫臺
留睿
思親行寄弟子通
今年八月來作客出門倏忽日一百自從二十走湖海
零落天涯幾岑寂幾岑寂重悲歎親在高堂望子還子
在長塗衣亦單準擬明年作官食君祿歸來共汝舞袖
紅斒斕天目之山去天不盈尺使我登之徘徊望鄉國
吁嗟胡不生羽翼吁嗟胡不生羽翼
鄭洪
大姑謠
大姑嫁將軍小姑未有夫小姑兩脚泥大姑滿頭珠前
月小姑去嫁作莊家婦釵削㸑下荆衣裁機上布大姑
嗔小姑生憎兒女癡多少馬上郎偏愛牧羊兒八月點
軍卒將軍五門出大姑詫夫壻上馬快如鶻昨日邊報
歸大姑淚如揮郎君馬上死無處寄征衣連理與枯枝
雙飛成戢翅都無百夜恩浪作千歲計小姑莊上來瓦
盆雙鯉鮐上堂拜父母夫婦恣歡諧大姑見小姑珠翠
無顔色低頭怨悵天仰天呼不得人生百年良所無白
頭相送真良圖東家女郎欲嫁夫切莫猖狂學大姑
城上烏為李僉憲賦
城上烏飛畢逋雄飛啞啞雌者呼下飲九曲之清池上
集百尺之高梧烏烏一巢生九雛去年築城興萬夫家
家力役到妻孥使君勗吾我力痡蒸豚滿筐酒滿壺作
勞耳熱歌嗚嗚今年城堅如鐵石弩臺侵弓土花碧白
雲為藩樹為戟朱旗星流落日赤馬鳴蕭蕭人寂寂六
門虎賁晨晏食城頭高高如屋極烏朝出飛暮來息雌
雄哺雛乳而翼城上烏畢逋尾九雛羽翼成飛去青雲
裏江南無好樹處處烽煙起危枝繞遍不堪棲昨日歸
來舊巢底使君青驄馬繫在垂楊下手中金僕姑不驚
城上烏思情雙飛鳥遺愛在中吳使君去幾時回新城
高百雉仰德並崔嵬
王中
長門怨
昭陽歌吹入獨自淚雙垂玉貎無如妾君恩復在誰涼
風搖繡戶明月墮金閨愁絶無人見流螢點翠帷
華幼武
鴈南飛
鴈南飛飛不住暮暮朝朝不穩棲飛向水窮山盡處水
窮山盡天南頭年來有客離家愁天空無雲明月夜千
里萬里清光流家園零落秋風遍人聞鴈聲淚如綫鴈
兮鴈兮可柰何稻粱多處多網羅
編籬曲
編竹籬密密編朝禦雞犬入暮防豺虎穿交加編聯互
相倚竹密藤纏堅莫比春風披拂百花開一片繁華如
錦綺君不見西家有籬編不密夜夜驚呼防盜賊願言
兄弟莫相疑明日齊心編竹籬
養竹軒歌為周莊吳逵子道賦
高軒公子良不俗不種奇花種修竹奇花照眼一時紅
修竹虚心萬年綠春雷擊地新筍生龍角森森那忍觸
自鉏暖土厚栽培手挈銀瓶細澆沃深根埽除螻蟻窟
香葉終期鳳皇宿日使霑濡雨露恩歲寒豈憚冰霜酷
猗猗繞戶矗琅玕含霧連煙比淇澳招搖皓月金瑣碎
勾引清風聲戛玉炎天展簟臥蒼雪春日聽鶯泛&KR0812;醁
可能一日暫相忘坐對此君看不足君不見白樂天重
言養竹比養賢又不見東坡詩無竹士俗不可醫君今
有竹善培養會看直拂青雲上
葉顒
漁父曲
雨過暮雲收江空涼月出輕蓑獨釣翁一曲秋風笛宿
鷺忽驚飛點破煙波碧
采蓮歌
越女浙江頭煙波萬頃愁往來荷葉浦蕩漾木蘭舟島
闊香雲冷江空明月秋清謳三四曲聲斷白蘋洲
御選元詩卷十一
