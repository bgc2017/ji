欽定四庫全書
御選元詩卷三十九
五言律詩五
雅勒呼
雲谿真館
真館雲谿上孤高逼太清江山環几席星斗拂檐楹樹
古成龍去篁疎作鳳鳴仙遊如可接我欲謝塵纓
送趙宗吉編修代祀西嶽
北上函香去西南致禮勤蜀中千尺雪秦嶺萬重雲驛
騎鳴金勒宫袍粲錦文白頭抱關吏自羡識終軍
武夷山
笙鶴遼天杪仙家宴幔亭鯨波一浸碧蟻垤九煙青洞
閟秦人蛻壇留漢祀星余方有公事未得叩巖扃
劉聞
别弟
一棹煙和水寒燈弟與兄殘年同别母中道復分程動
有山河隔難為去住情如何沙上雁偏向夜中鳴
顔子中池亭二首
池淨天容湛窗虚水氣通遠山來戸外飛雨灑亭中薜
荔含朝景蒹葭集晩風平生江海念相對興無窮
種樹年年長開窗面面凉雨苔生砌綠秋葉墮池黃得
句閒拈筆抛書懶近牀旅懷随所至誰復計行藏
柯九思
送秘書掾李道濟之峽州知事
館閣論交久都門出餞遲同為游宦客忍賦送行詩蜀
道傳鸚鵡江亭呌子規地偏公事少峽外看舟移
送澤天泉上人
湖外三天竺溪邊九里松禪心秋寺月詩思晩林鐘齊
已名無敵支郎說有宗京華同惜别澤國幾時逢
李裕
八月十三夜漫成寄江南友人
草井度涼螢風簾燭熖清長秋為客日眀月擣衣聲歸
夢頻宵見愁心徹曉生故園有叢菊早晩掇秋英
薛眀道
浮淮
千里風吹櫂三春客渡淮却憐鄉國異祇與僕夫偕芻
豈防河貴魚因入饌佳不堪舒病目杼軸轉傷懷
王都中
北湖
訪古空遺跡义魚舊有亭苔封荒逕綠草没斷碑青老
樹根横水寒蘆葉滿汀漁歌何處起倦客倚闌聽
和李源仲九日
我愛秋容淡東籬皜皜暉黃花依舊發白髮幾時歸眀
月輝官舍清風爽客衣今年好光景長歎故人稀
杜本
和何得之歲暮見寄
籬下菊斑斑猶能傲歲寒春風誰主宰客夢自清安此
老憐才乏何人惜夜闌管寧如可友浮海竟誰歎
寄題竹軒
綠竹翛翛處華軒楚楚深暮留雛鳳宿曉聽蟄龍吟月
進窗櫺影雲移几席隂居然淇澳趣莫使俗塵侵
和潘眀之
欲試淮南術難期海上翁自為吴地客不記楚人風蒲
黍随時白葵榴過眼紅獨醒還獨醉至境與誰同
劉汶
早春述懷
春與年年别窮随日日增眼眀貪夜讀事少忘晨興倦
鳥猶遷木潛魚已陟冰棲遲唯故轍無夢到飛騰
韓性
天衣寺
春流雙澗深曉色十峰隂勝地青蓮宇千年静者心焚
香入空翠鳴磬出幽林去路白雲滿禪宫何處尋
陳深
南遊
驅車登遠道白日忽西流宇宙驚新夢山河感舊遊雲
迷江令宅月澹庾公樓已巳知何奈長歌去國愁
寄友
海内皆兄弟情深莫若君那知經亂後翻作久離羣皎
皎天邊月悠悠巖上雲相思不可見清夢遶江濆
登陽山妙淨院
野寺雖牢落山僧亦自如幽棲鄰虎穴靈跡近龍居地
勝軒楹古天寒草木疎憑高望城郭把酒一欷歔
江上
放跡清江上悲歌惜歲窮孰能回白日我欲問蒼穹天
地遺民老山河霸業空清愁無著處卷入酒杯中
荅霜晴詩二首
旭日照蕭晨淒清不受塵冷光眀似雪冬暖勝如春紅
葉輝相照黃花色愈新南窗差可愛曝背豁天真
朝暾上高樹霧卷海天遥勁氣乘寒凝嚴威見日銷鐘
清出遠寺馬滑恐危橋稍逼南枝暖疎花破寂寥
次韻陸承之寒夜有懷
壮志寥寥在流年冉冉催寒燈和夢照暗雨挾愁來白
雪詞難和青山首重回夜闌渾不寐慨想陸機才
送畊存大参使日本
陸賈初馳詔終軍已請纓上方顓委任南國誦威名挂
席鵬風順敲舷蜯月眀陽侯應拱護不遣海濤驚
陳植
餞姜華甫調武陵掾
府史才猷俊除書調武陵秦袍懷舊澤肱被割秋綾茗
椀茱萸苦艚船杜若憑滄浪濯纓處搔首憶吾曾
陳天錫
西坡即事
人境得佳趣青松處士家成行看過雁數點落歸鴉風
動竹凋葉秋高菊吐花閑來媚幽獨吾志在煙霞
臨平書事
四月臨平路江蓮未著花清風随客棹綠水護僧家對
酒邀新月披襟挹彩霞晩來堪畫處飛鷺下圓沙
季夏書事
歸夢繞滄洲胡為此滯留雨收三伏暑風送一帆秋汀
樹層層出鹽花拍拍浮相思千里月人在海邊樓
清眀有懷
春愁禁客况夜夢繞天涯淑景随流水歸心逐暮鴉看
書翻蠧葉撫案落燈花悵望松楸遠登臨起歎嗟
送包釋可入幕
州帶福星眀君今指去程亂山秋雨後一路野蟬鳴時
靜軍書少人閒官况清歸來話風土盡識荔支名
劉詵
山野中秋有懷諸子姪
百里不能返孤村圍碧厓茅廬佳節夜秋雨老人懷多
病猶能賦長貧更寡諧中郎諸子姪今日定誰佳
山莊阻雪
三日不出戸巷深交馬蹄鳥衝危雪下樓挂濕烟低惻
惻衣疑薄荒荒眼欲迷故鄉翻似客買酒短橋西
和邵有初遣懷
每見清談勝豁然人意開書如秋蚓結才擁蜀江來雪
盡春生柳沙晴路有梅柴門常寂寞相過定無猜
和邵有初郊行
久凍餘趺坐初晴偶意行花濃慙客鬢酒薄勝人情野
廟春旗動山城暮角清悠悠百年事倚杖斷雲横
故里
故里留人住新秋起客悲不知横笛處適與此心期夜
久風藏樹天清月動池平生遊射地壮日尚棲遲
和袁鑒翁
病客終何似鬚髯日日深能詩今見子閱世自憐心濕
礎生花氣晴枝墮鵲隂村村風物好我自爱禪林
十六夜懷諸兄
相看自非節月是昨宵圓露下江山靜天虚象緯連開
尊從到處憶弟定三年坐念吳江夜清光滿客船
對客暮坐
危坐高齋夕東來喜友生空庭疎雨後四壁亂蛩鳴燭
至瓶花落秋凉架藥輕西頭動刀尺澹月上檐楹
除夕
疎雨孤燈夜相看又歲除江山猶寓客親友絶來書新
酒初堪酌長愁未暫疎艱難吾敢恨百歲定何如
和許中立
始識未逾壮重逢四十餘狂随春酒盡病與好詩疎有
賦堪懲咎無成託遂初阿同頻共語時得問何如
和劉實翁後中秋
此地元無約窮年亦倚樓亂雲江市白落木鬢毛秋逢
節偏驚客資身可廢謀天多今夕月有酒未須休
春日江上
山市風敲樹花津雨漲泉路分歸越客春入下潮船嗜
嬾終違俗無成數計年殘梅如可待耿耿映青天
留村岡山中
村旱谿源絶年虚鼠雀飢庭風扉自語山雨客先知窮
達堪杯酒暄凉任鬢絲梅花春欲動不盡歲寒期
故里
兄弟各逾老青林祇自觀午煙山驛靜社雨水村寒燕
子風當戸桃花客倚闌莫論千載去且其一杯歡
和羅士竒遊洞巖見示
昔往興遄盡今遊期未齊天連華盖起山抱白雲迷樹
老時來鶴星低半在溪故人題筆在遺墨似鴉棲
宋无
荅王子長
病後得書頻情知未立身孤燈風雨夜兩處别離人乙
鳥歸來社辛夷開過春如逢元白問莫說為詩貧
南峰晏坐僧
空巖槁木形入定掩松扃鵲供銜來果猿看誦罷經雲
霞埋衲重苔蘚上鞵青只有樵人識曾因採茯苓
銅陵五松山中
樵聲聞遠林流水隔雲深茅屋在何處桃花無路尋身
黃松上鼠頭白竹間禽應有仙家住避秦來至今
山中書事
學道志雲霄自然塵念抛雨寬琴上線風響樹頭瓢果
熟供猿食松高任鶴巢看他陳處士終被華山招
華盖峰逸人
十步九巖壑結茅無四鄰山中春雨過水上落花新採
藥逢毛女焚香對羽人時攜一瓢酒醉著去朝真
送僧還天目
瓶錫亂峰西藤蘿晝掩扉山藏翠微寺僧向白雲歸梵
寂風沉磬禪深雪到衣想曾行道處猿鳥共忘機
沙門島
孤嶼壓滄海風濤直下危鮫人依蜃市魚女祭龍祠月
黑犀牛鬭波紅螮蝀垂登臨有竒觀感慨但言詩
寄題無照西園
近地棲禪室祇園草木薰鞵香花洞雨衣潤石闌雲松
吹和琴雜茶煙到樹分遥知道林輩來此論元文
贈日東僧
肄業重溟外随緣大夏中錫飛鯨海靜杯度蜃樓空音
信千峰隔華夷一水通秋深故國夢應與逝川東
送毌丘秀才自黔中歸益州
黔南萬里地劍外去寧親蜀魄花成血山魈樹隱身竹
枝歌峽夜㭨子醉蠻春歸訪王孫宅彈琴有故人
尋貞白先生舊居
百折歴雲嶠千花通水源寒藤垂到地怪石立當門白
壤鍊丹赤清池磨劍渾曾來誦經處片雨滴苔痕
建業閒居春思
杜曲芳菲早江城店舍煙雨青榆莢地風白柳花天愁
結丁香上酲餘禁酒前病多遊冶少春事亦留連
大滌山道士
童顔幾寒暑編葉當衣裳琴古面無漆柏枯身有香樹
精為老僕石髓作乾糧不語坐松下天風吹髮凉
夜雨懷虚碧
共有煙霞疾襟期江海分故人年老别寒雨夜深聞地
肺潛通嶽峩眉秀拂雲何時負笈去稽首五千文
題許山人居
葺茅棲碧巘梯路上雲危樹影池搖曲泉聲石礙遲鳥
銜丸罷藥猿拾著殘棋見說仙家伴時來覓紫芝
月上人還西湖
南峰歸度夏舊業在煙霏半夜聞清磬一燈眀翠微雲
蘿尋寺遠猿狖見人稀想到經行處天花繞錫飛
施鈞
西興
片帆風力飽凉意碧颼颼江闊欲沉雁天空惟見秋漁
歌聞四起人影在中流隔望秦峰出東南第一州
汪珍
山居夏日
草長荒三徑桐隂滿四鄰青春如過客白日屬閑人迸
筍争籬出殘花落地新幾時尋要術吾亦學齊民
洪希文
曉行途中書事
冥發昧所適東西覺惘然門敲村店酒鐘落客津&KR0657;猿
呌荒山月雞號墟里烟回思在家日日晏尚高眠
讀杜拾遺老瓦盆戲作
此翁坦率性長享甕頭春觴客終頽玉傾人嬾注銀干
戈塵世淚風月草堂身頼爾有蘇鄭情親不厭貧(杜詩早歲)
(與蘇鄭痛飲情相親)
獨立
雨後衡門立郊坰晩氣清鴨頭流水淨魚尾斷霞赬並
舍開新釀平疇餉晩耕微吟扶楖栗信步自閑行
少睡
少睡多宵坐占星看碧虚病根常檢點客氣久消除清
有焚香癖臞因服藥疎眼前書未讀肘後看方書
郊行
天亦自多事一春勞應酬哺雛衝雨燕喚婦出林鳩有
累俱關抱無生始斷愁忽逢林下士羞默但低頭
寄潘茂
别後聽鳴艣君曾有夙期如何三閱月不寄一聯詩獨
立海山對相思沙鳥知端能乘興否一葦諒非遲
袁士元
題慈隠菴
高僧以慈隠遠在石橋西地接支郎寺門臨孝子溪松
風斜落徑竹影亂侵畦不見中巖老荒村獨杖藜
題蘭水仙墨竹
上林春又老在野抱幽貞泣露丹心重凌波玉步輕孤
山初雪霽三徑午風清志操渾相似何妨共結盟
和松石齋寒食客中
王孫歸未得芳草接平蕪邊報不時有鄉書絶迹無馬
憐橋外洗猿憶洞中呼客邸又寒食故鄉天一隅
送張月卿
野水秋風起孤村落日清寸心江百折雙鬢雪千莖村
迥羣烏合天高獨雁鳴題詩送歸客遠別不勝情
簡樓伯容
雨霽江城晩凉生六月秋鳥棲煙樹暝螢出水村幽殘
笛鳴鄰巷嚴更起郡樓故人何處在新月柳梢頭
吳安持
湧金亭
閒上湧金亭塵襟久自清橋疑虹尾斷舟在鏡中行夾
路修篁出臨軒遠岫横一般添野興隔岸賣花聲
陳良弼
三天洞二首
日落僧歸寺雲深鳥護巢暗泉通殿角清梵出林梢晩
栗初開罅寒梨未拆包前山秋色近猶隔兩三㘭
混沌知誰鑿虚眀夜不關雨晴松子落洞濕土花斑泉
洗金沙淨雲封白石閒空山千古在龍去幾時還
林景英
秋風
䬃然何處起水國不成眠觸樹人疑雨開門月在天漁
舟移絶浦雁陣落荒田曉起傷漂蕩蘆花走屋前
言歸
言歸江海上甘向石田耕不愧為斯世能閒過此生地
從鄰竹占樹聽野禽争坐詠風濤外南山盡日横
余希聲
石門山
幽期不可負非是愛神仙捫石雲歸岫載花春滿船雨
收山意醒風定瀑聲圓晉宋千年興悠悠在目前
柯舉
次韻荅李景陽
客有扣舷者悠然太古音風清來水面月白滿江心世
既歎途絶君何愛我深愧將瓦缶句聊以報南金
喀喇巴克實
元符山房
坐對千巖翠森森萬木攅石函留古劍藥鼎煉還丹雲
逼山忩濕嵐開澗樹寒春禽知客意啼我暫盤桓
高秉文
海會寺
出郭尋幽勝雙旌入翠微溪聲寒潄玉雲氣冷侵衣藤
榻人何在山蔬芋正肥願留俗士駕稅鞅暫忘機
金承務
山行
蓐食整歸鞍征途百里還田家楓影底行客稻香間髮
拍風煙秃衣沾瘴雨斑只驚詩擔重寒滿桂陽關
王文蔚
棲巖寺
古寺依巖腹高僧晝掩扃嶺泉飛練白軒竹冷雲青秋
雨漫碑字西風語塔鈴登臨最佳處清曉望川亭
董雄飛
玉女潭
小立清潭上醒然契夙心風濤吹岸裂雷雨發源深影
落欹巖樹寒驚掠水禽隋文嘗宴此陳迹杳難尋
郭君彦
送泗州同知偰世南赴任二首(錄一首)
錦衣臨泗水仙境足吟哦煙樹連淮遠雲山入雪多濟
川功不小經世意如何會見沙堤上春風響玉珂
西山道院
幽居絶瀟灑深院鹿成羣山色開窗得泉聲隔竹聞猿
啼臨水樹風送度溪雲客至渾無事談詩到夜分
汪莊
雲巖
度遠復登危依山一徑微洞寒龍正蟄崖暝鶴初歸采
术雲生屐捫蘿露濕衣層巖去天近織女夜鳴機
梅德眀
紫山寺晩望山門
山門藏絶境青壁上參天石漏窗中月巖通洞底泉幽
期恐搖蕩眺望每留連遠憶瞿硎老神交碧落邊
胡晉
和道士汪樂全韻
矯矯餐霞子凝神志不分丹書研曉露仙服剪春雲山
水鳴琴悟松風煮茗聞時能吐佳句豔雪舞繽紛
葉亮
書事
欲窮方外境豁目蜃江頭風響潮回浦月眀人倚樓客
懷雙老鬢世事一浮漚借問南飛翼家書得寄不
林希顔
釋畊亭
耒耜休耕後詩書樂事兼芸香春滿室燈影夜垂簾野
犢眠幽草山禽下矮簷長憐鹿門叟不似晉陶潛
黃九高
村居
幽居無别事靜裏一乾坤自掃鷗邊石誰敲竹外門落
花春水岸啼鳥夕陽村時有清風至凭闌酒一尊
寓居
借屋城南住清流枕水涯一橋分驛路兩岸合漁家僮
小能供茗人閑欲種花故園春更早無語怯韶華
汪仁立
寓宣城書室晨起喜晴
斗帳眀初日冬來暖更晴梅簷春意重芸閣曉寒輕歲
暮人千里家貧客半生白頭應倚望直欲問歸程
施性初
秋日田家
高高青櫟樹忽有鵓鴣鳴雨後晩田熟門前秋水生鄰
家賽社去野犬吠人行泥潦相淹久眀朝歸計成
郊園宴集得荷字
脱帽長松下探幽到薜蘿翠禽翻岸篠紫芡刺池荷人
影追凉散蟬聲入暮多當攜謝公妓載雨重經過
喜徐宗道金陵歸
雲樹相思久年年賦式微淮南芳草歇江上故人歸日
夕開新酒天凉换裌衣從容亦自好墨綬與心違
李宗冽
秋夕江上
水館螢飛入沈沈夜未眠衆星搖雨後孤月轉河邊草
木寧悲候江山不記年忽聞吹管急况有估人船
周巽亨
白鷺洲
吉士長懷古來游白鷺洲波分孤嶼出沙帶一江流漁
火楓橋夜書聲竹院秋磯頭眀月上吟望意悠悠
洗耳亭
路入青原去停驂洗耳亭偶聞徵隠逸來此濯清泠問
法黃龍在吟詩白鶴聽巢由子可見松月滿窗櫺
王東
送孔掾之鰲溪
古縣青山裏溪橋春水流沙眀殘雪在市散夕嵐收廨
字鄰仙洞更聲雜戍樓憐君趨幕舍微祿暫淹留
潘音
友人夜宿
雲山多樂事叢桂共君攀别去十年久歸來兩鬢斑倚
窗邀素月把酒慰離顔醉後松堂卧濤聲落枕間
南洲丁氏草堂
仙客棲真處衡門枕曲流地偏三島接天迥萬山浮匣
劍星霜久函書洞壑幽忘機對鷗鳥華髮老滄洲
張翥
黃河
㯭後風才順桅頭日未斜舊河通瓠子新浪漲桃花得
鱠因沽酒聞鵑更憶家迢迢雲氣外北望是京華
泊淮口
灔灔潮初上移舟出浦中岸分清濁水帆掉合離風傖
楚方言雜徐揚地利通何殊入喬口懷古思無窮
早發魯橋
路滑雨初歇山昏雲不開看鐙野店近聞鐸賈車來馬
飽力方徤蛬寒聲易哀偶逢南去使早早附書回
泊隆興章江門
把酒西風裏挂帆南斗傍夕陽城角盡人影水中長問
俗勞羈旅干時儗俊良平生查上意漂轉益難忘
衡山福巖寺二十三題為梓上人賦(錄八首)
一生巖
初地靈峰下重來為講經神應合掌受石亦點頭聽雲
鶴随飛盋湖龍入淨瓶至今花雨處長照一鐙青
三生藏
神僧湼槃處那有去來今尚記三生石難磨萬古心地
埋禪刹在山掩嶽祠深長日聞鐘梵蕭蕭楓桂林
天柱峰
一柱標南紀神功自斷鰲寒通岣嶁遠勢敵祝融高異
鳥流清響神燈見白毫危顛可觀日夜湧海東濤
隠身巖
塵世苦熱惱山林長夏幽嶽神來護法尊者坐經秋呼
粥魚頻響銜花鹿自遊法雲長散滿七十二峯頭
嶽心亭
何許新亭好軒窗窈窕深天開雲四面地據嶽中心雨
綠蘼蕪道風香薝蔔林曉嵐收不盡猶作半山隂
目雲亭
兩公俱古佛遺跡在新亭塔寺疑神造山川本地靈峰
秋陽雁斷潭暮雨龍腥老宿忘言久閑抛案上經
兜率橋
傳是竺僧說幽如兜率宫驅龍劈地險駕石補天空星
土熊湘合雲沙鷲嶺通闌干倚來久時度吉祥風
藏雪寮
雪山一片雪何日落中華皎潔無藏處虚空自作花石
厓穿乳竇海岸叠潮沙底用分荆越諸方總是家
次柱德常僉院韻
鰲禁欣同直高閒勝俗忙露花迎夕斂風樹借秋凉太
史蘭臺筆郎官粉署香時時鈴索静有喜到巖廊
馮秀才伯學以丹青小景山水求題
沙禽毛羽新來往采桑津野水碧於草桃花紅照人裵
回遠山暮窈窕江南春芳思不可極悠然懷釣綸
送觀性空上人歸省
白髮高堂在青山舊業貧載經随客舫留偈别禪鄰行
路半春雨近鄉多故人一龕還可老莫汚衲衣塵
話舊送胡士恭之京師
話舊共蟬聮河橋且繫船春歸花滿地江闊雨連天處
士題鸚鵡詩人拜杜鵑此生雖老去未敢媿前賢
送鄭喧宣伯赴赤那思山大斡爾朵儒學教授
二首
絶漠同文軌提封振古稀大牙開武帳元老秉天威白
馬紫駝酒青貂銀鼠衣那思山下水曾覩六龍飛
野散千軍帳雲横萬里川寒多雨是雪日近海為天黑
黍供甘釀黃羊飽割鮮廣文但少客寧慮坐無氈
雁聲
嘹嘹數雁度流響一淒然半落淮南雨遥沈海上天疎
砧欲斷處哀角未吹前我亦離羣者聞之夜不眠
大駕時廵千官導送至大口
萬乘廵行遠三靈佑護多旌旄随大纛鼓鐸雜鳴駝雙
日浮黃繖微風送玉珂臣心如草色不斷到灤河
松巢為潛川謝堯章作
林棲有隠君結搆出塵氛就樹遮青雨牽蘿補白雲雙
鳩從此拙獨鶴與平分華屋非無數山中了不聞
歲晩苦寒偶成四章錄似北山(錄二首)
清眠夢屢覺霜氣轉淒淒春近雁北向月明烏夜啼鑪
香留墨篆燭淚聚銀泥少釋幽憂疾尋君一杖藜
鼠劣翻書册貓馴伴坐氈吟懷忻雪夜疾目畏風天惟
酒能消日無方可引年我詩猶偈子一問北山禪
城東廢寺
一徑入荒寂松風長夏寒夜又棲敗屋魔女出空壇古
佛金全剥遺碑字半刓時逢好事者來剔蘚文看
行次獨石驛大雨馹行廿里喜晴
段段青天出浮雲四散歸燕忙攙馬過蠅亂撲人飛遠
道倦行李故山思采薇北風朝巳冷未敢御絺衣
有旨翥領宋史刊于江浙次東阿站
南來十五驛幽絶獨斯亭下榻月初上卷簾山更青干
時嗟暮齒從事厭勞形寂莫江雲外誰知有使星
發漳州
萬里漳南道遥連嶺嶠東山寒冬息瘴海近晝多風廢
圃攅筋竹疎林落刺桐㯽榔新喜啖一解宿酲空
至通州(去歲南歸以九月十二日發通州今年召入亦以是月日至通州云)
驛卒争鳴鼓舟人喜下桅依然今日到恰似去年回岸
黑秋濤縮川紅夕照開君恩忘險阻不覺畏途來
清眀遊包家山二首(錄一首)
遠近紅千樹繁開奪豔霞月眀寒食雨春老上陽花輦
路迷遊躅宫詞入夢華東風葵麥浪回首野人家
秋試後胡益士恭歸番陽與遊吴山聖水寺
高處見滄溟西風吹酒醒潮來一片白山擁萬重青草
木如浮動煙塵忽杳冥登臨不可極吟思滿秋汀
南園宴集雨歸有作
驟落菰蒲雨遥生菡萏風歸雲龍井黑倒照鳳山紅簾
暮舟頻引衣凉酒屢空歌聲未可放花底有驚鴻
遊石頭城清凉寺用天錫題壁詩韻
捫蘿上絶頂嵐氣濕繽紛日色不到地樹隂渾似雲僧
歸過嶺見樵唱逆風聞更待詩人醉狂書白練裠
清溪濯足圖
黃塵滿雙足宜賦故山歸解屨就清泚舉頭看翠微林
猿下窺膝石蘚欲黏衣更覓漁竿伴閑來就釣磯
陪東泉學士泛湖
山靄忽空無春暉正滿湖船頭載家樂花裏駐行厨樂
任喧呼動歸從酩酊扶使君留客意更為倒金壺
題汪會語村隠居
聞道荆村僻幽居趣自成桑中豚穽晚芹外燕泥晴苔
石留僧坐山尊遲客傾憑軒久不到望得白雲生
九日行湖上
是節最關情随山得散行西風片雨過落日半湖眀野
菊黃堪把官醅綠可傾坐來無限思散入遠鴻聲
成廷珪
送潘仲眀醫諭之泰興
舟行三百里直到縣門前不請居官俸多收賣藥錢年
豐沙米賤江近網魚鮮莫起歸來興于今令尹賢
曉出錢唐門
出門聊適意草樹碧紛紛一雨破清曉四山生白雲僧
樓緣嶺出樵逕過橋分眀日重攜酒來澆和靖墳
齋居
曉起坐終日無人到客墀柿因風落早菊為雨開遲稚
子能賖酒鄰翁許借詩白頭無别計空負聖眀時
寄慈溪普天澤監縣
聞說慈溪縣官閑地更偏兩潮來海錯六月刈山田曉
塔天童寺春帆日本船何時瓊樹底花夕醉嬋娟
秋夜雜詠
平居在城市無夢傍江湖世事有今日生平猶故吾檢
書逢越絶引曲感吴趨鄰叟邀皆醉歸來不用扶
龐山湖泛舟過寗伯讓莊所
湖上足清晝雨餘生綠隂扁舟到城近曲港入村深野
叟頻相問郎君不可尋西菴肯分席吾亦老山林
寄愚隠智東堂
落日太湖上歸舟又磧沙百年同是客兩寺即為家老
竹仍多筍枯藤也自花何時結茅屋相伴老煙霞
題慶雲東竹水居
水光當戶白竹色上衣青風露涵虚室江湖入淨瓶林
梢閒挂錫月影静翻經止觀何聞見秋聲出杳冥
夜過吴江聖壽寺宿復中行方丈
深夜扣禪扃天寒月在庭鳥驚棲後樹僧掩讀殘經蔓
草風吹白枇杷雪洗青對牀聽法語方寸愈惺惺
登靈巖山
木杪見浮圖盤盤一逕迂倚巖留客坐過嶺倩人扶野
色平如削湖光澹欲無殘碑不可讀春草没龜趺
送澄上人遊浙東二首
浙水東邊寺禪房處處家千崖無虎豹二月巳鶯花曉
飯天童筍春泉雪竇茶煩詢夢堂叟面壁幾年華
浙水西邊寺天寒子獨經雪山當戶白雲樹入湖青虎
迹泉頭見猿聲石上聽俊公中立坐煩爾候禪扃
向年遊龍井過南天竺登二老亭曾賦二詩(錄一首)
二老題詩處風流不再逢客歸紅葉雨僧住白蓮峰誰
謂山無鳳人傳井有龍白頭江海上今夕寄行蹤
三月二十五日過上洋十六保徐居士柯莊二
首
野水眀春色晴沙帶汐痕朱樓黃鳥日青草白鵝村野
老能分席官軍不到門毋煩問漁艇即此是桃源
趁潮深入港風急水西流沙潤輕霑屐橋低欲礙舟孤
花餘晩豔芳草亂春愁沙鳥應相笑衰年尚遠遊
李孝光
天台道上聞天香
八月天台路清風物物嘉晴虹生遠樹過雁帶平沙日
氣常蒸稻天香喜釀花門前五株柳定是故人家
越州郡庠壁和顔氏子韻
歲月渺無涯居然鬢髮華乾坤雞屢旦霜露菊猶花城
裏鑑湖稻山隂日鑄茶東南好官守行子莫思家
久客寄劉弘度
有客凄凉甚思家少定懽夜深知笛短秋半覺衣單積
水蓴絲滑高田豆葉乾月眀星露墜慎莫倚闌干
江心寺贈唐博士
銀浪舞輕航天風赴石塘六鰲扶地勢萬象發天光樹
湧中流碧蓮生隔浦香潭龍莫深卧一雨九州凉
送裕上人歸儀興
行尋桂樹隠巳與菊花期江永魚龍夕風高鴻雁飢獨
憐相見晚况復欲歸時楚雨楓林黑勞予入夢思
寄夏友伯
長憶浣花宅醉君酒似澠春風吹白髮山雨隔青燈卧
病從無客居閒欲似僧何時溪上路倚杖看魚罾
秋岑
更覺秋岑碧能尋勝日躋樹凉來鸛鶴山斷見虹霓穉
子行相問幽人去不迷雨餘天姥出吾欲陟丹梯
遠山
樓前萬里月窈窕碧峰孤江上自濃淡雲間疑有無行
人穿亂樹落日界平蕪佇立有真意隂隂鳥自呼
綠水
青春足新雨漪綠上魚磯積翠疑搖眼拖藍欲染衣雲
行天影動風颭日光微竚立無人見沙禽背艇飛
送公子趙去疾二首
緜緜萬里道利涉有方舟城郭通吴會江源起益州圖
經聞白帝祠祭遇黃牛他日浣花老猶能作勝遊
辭吴向三楚送遠指秦川高雁憂離罟輕鷗不避船天
青微露下江黑大星懸郢曲長多怨聞歌祇自憐
次天錫題暢曾伯幽居
淮水青瀰瀰好山多近村市收僧乞米舟檥客過門燈
火鄰家夕風沙濼水昏卜居諳土俗野老舊能言
周伯琦
上京雜詩二首
省方繩祖武清暑順天時法從嚴番直周廬肅羽儀氍
毺駝背展匼匝馬頭垂惟有都人士長望雨露私
卑濕如吴楚雄嚴軼漢唐土牀長伏火板屋頗通凉菌
出沙中美椒生地上香忘歸江海客直欲比家鄉
九月一日還自上京途中紀事五首
九月灤陽道寒煙暗遠陵有山皆積雪無水不成冰獵
犬高於鹿鳴鴉大似鷹欲為風土記問俗果誰憑
行宫臨白海金碧出微茫銅豹仍分署韝鷹亦有房射
熊名鄙漢祝網德懷湯乾豆遵彝典人瞻日月光
龍門天下壯只尺異寒暄雲氣東西接泉聲日夜喧柳
榆環岸塹瓜瓞擁籬樊頗似燕南道農家各有村
高嶺號槍竿危亭揭嶺顛四山皆培塿萬里盡平川草
樹秋猶秀冰霜石半堅全燕歸眼底佳氣鬱中天
北口七十二居庸第一關峭崖屏列翠急澗玉鳴環佛
閣騰雲霧人家結市闤馬前軍吏候使節幾時還
立秋日書事三首
大駕留西内兹辰祀典揚龍衣遵質樸馬酒薦馨香望
祭園林邈追崇廟祏光艱難思創業萬葉祚無疆(國朝歲以)
(七月七日或九日天子與后素服望祭北方陵圍奠馬酒執事者皆世臣子弟是日懌日南行)
鐵刹標山影金鋪耀日華龍迴秋歇雨燕落晝翻沙苑
御調驍騎宫官葺幰車長楊誰共賦滿耳沸寒笳(上京西山)
(上樹鐵旛竿高數十丈以其下海中有龍用梵家說作此鎮之)
涼亭千里内相望列東西秋獮聲容備時廵典禮稽鴇
鳬随矢落豭鹿應弦迷乾豆歸時薦康莊頌髦倪(上京之東)
(五十里有東涼亭西百五十里有西涼亭其地皆饒水草有禽魚山獸置離宫廵守至此歲必獵較焉)
紀行詩二十四首(錄十五首)
乘輿繩祖武歲歲幸灤京夏至今年早山行久雨晴日
瞻黃道肅夜拱北辰眀随步窺形勝周諏記里程
居庸東北路草細一川平夾岸山屏展穿沙水帶縈六
龍扶日御萬騎擁雲旌遊豫諸侯度歡歌兆姓迎
縉雲山獨秀沃壤歲常豐玉食資原粟龍州記渚虹荒
祠寒木下遺殿夕陽中誰信幽燕北翻如楚越東(右縉山縣)
(今名龍慶州)
踰險夢頻悸循夷氣始愉千巖竒互獻萬壑勢争趨峭
壁劍門壯重梁皇渚紆凡鱗期變化雷雨在斯須(右龍門)
嵐翠摩台斗林霏隠日車谷深幽境迥路轉列峰斜錦
石欹瑶草蒼叢綴白花柴門成聚落山崦盡人家
萬幕懸崖下高低疎復稠罽牆聮虎衛幄殿聳龍樓榆
柳清長晝槐松䬃早秋威容隆古昔神武鎮中州
高嶺横天出炎天氣候涼白沙深没馬碧草淺連岡晨
服增緜纊寒鄉貴稻粱土風多國語閭井異尋常
晴川平似掌地勢與天寬煙草青無際雲岡影四團貔
貅環武陣麟鳳擁和鑾高獻南山壽同承湛露歡(右沙嶺二)
(首是日上都守土官遠迎至此内廷小宴)
嶺西通驛傳山盡見郵亭萬竈閭閻聚千轅驃騎停市
樓風策策野堠霧冥冥雄略卑秦隴孤兵笑廣青(右牛羣頭)
涼亭臨白海行内壯黃圖貝闕眀清旭丹垣護碧榆龍
湫時霧雨鷹署世衡虞駐蹕光先軌長楊只一隅(右察罕腦)
(兒猶漢言白海)
地曠居人少山低雲影微石牆蟲避燥土屋燕交飛沙
淨泉宜酒天涼秋合圍朔方戎馬最芻牧萬羣肥(右眀安驛)
漢將荒臺下灤河水北流歲時何衮衮風物尚悠悠川
草花芬郁沙禽語滑柔莫梁遺句在過客重綢繆(右李陵臺)
桓州當孔道城築自唐時翊輔千年盛川原萬里夷草
滋新雨歇雲起遠山移迎送官僚習長懷被眷私(右桓州古)
(烏丸地也)
南坡延勝槩一舍抵開平地藴清涼界天開錦繡城雷
轟駝鼓振霞絢象輿行填道都人士瞻前戴聖眀(右南坡)
廵守綏畿甸游從覧近風山川随地異聲教此時同王
業囏難遠神都制作雄按行循故事不用避青騘
貢師泰
太平三山值風
天塹東南地長江日夜流大風吹水立驟雨挾山浮浩
蕩掀黃鵠欹傾舞白鷗莫憐舟似葉此亦壯哉遊
遊麻姑萬松菴
積雨變秋思清遊愜道心過橋分履迹問寺逐鐘音紅
墮鳥争果綠深魚占隂何當脱塵鞅重此契幽尋
遊江陰君山
孤嶂臨滄海千山湧大江遠帆歸市獨高塔倒波雙鷗
鷺爭洲溆蛟龍怒石矼壯遊心未巳飛雨灑樓窗
聽雨堂為周叔量賦
聽雨高堂上君家好弟兄樹深催暮色竹密助秋聲列
坐情方適連牀夢屢驚却憐江海闊鴻雁每孤征
台州寄楊子秀
路轉千峰合溪通一帶斜飯炊黃渡雪酒染赤城霞未
訪仙人宅先尋博士家近聞歸隠處盡種碧桃花
興化湄州島祠天妃還
夜宿吴山上朝行莆海東地偏元少雪天闊自多風不
見波濤險寧知造化功百年神女廟長護海霞紅
送李盤野
秋水芙蓉岸孤帆天上歸青山四面起白雁數行飛里
父供新釀家人澣舊衣封侯定何事且理釣魚磯
送蒙古彭教授往高州
萬里高州路憐君此日行藤隂頻駐馬榕葉亂啼鶯人
到烏蠻異官同博士清定知江海上殊俗盡諧聲
赤城
山近雲連驛沙虚雪擁村瓠壺縣榖種土銼爨柴根凍
雀來依幔晨雞立傍門客中甘澹泊不必問盤飱
題朱質夫東野草堂
幽人海昌住草屋向村墟撥竹頻呼鶴分泉謾種魚梨
花春巷冷榆葉夜窗虛細雨篝燈火匡牀正讀書
洪棧驛
萬壑從東下羣峯向北圍牛車絙水去驢䭾負薪歸隙
日斜窺戸尖風直透衣羈懷正無賴一鶚向南飛
御選元詩卷三十九
