欽定四庫全書
御選明詩卷三十一
五言古詩十六
湯顯袓
秋夕
亂螢飄熠熠蟋蟀悲何急納納羅衣裳丹冉凄風入獨
坐渺無言自起闌干立
虔南津口得黃郡公扇頭明月篇却謝
風物想南都波濤向東粤晨燈鬱孤臺蒼茫度城闕搴
帷自遵渚幽芳坐林樾忽枉人吏來新篇贈明月徘徊
青桂枝宛孌流蟾窟凌寒秋色晚入夜河影沒東井流
淸光南溟照窮髮佳氣有迴合輕霄時彷彿感君卿月
姿悠悠眷淸質紈扇豈終掩嬋娟恒自出還以海中珠
來投漢川橘
贈舊旴守吳淞張伯常并懷馮元成觀察
昔飲神姥井常眠簫曲峰雞犬天中鳴村墟雲外舂良
哉二千石煙膏盈四封一葦臨川城溯洄安可從春風
吹豫章燕眺承清容授以華亭篇披豁生微悰素若月
窺篠蒼若露滴松江靜散霞綺巖虚出雲重寂寥僧磬
間時一聞歌鐘馮公括蒼時揮灑一何濃淡跡到黔粤
開心見吳淞長吟滄海間雲中成二龍
三十七
我辰建辛酉肅皇歲庚戌初生手有文清羸故多疾自
脫尊慈腹展轉太母膝剪角書上口過目了可帙家君
有明教太父能陰騭童子諸生中俊氣萬人一弱冠精
華開王路風雲出留名佳麗城希心遊俠窟歴落在世
事慷慨趍王術神州雖大局數著亦可畢了此足高謝
别有煙霞質何悟星歲遲去此春華疾陪畿非要津奉
常稍中秩幾時六百石吾生三十七壯心若流水幽意
似秋日興至期上書媒勞中閣筆常恐古人先乃與今
人匹
雨花臺所見
冉冉春雲陰郁郁晴光瑩取次踏靑行發越懷春興拚
知天女後如逢雨花剰宜笑入香臺含嚬出幽徑徙倚
極煙霄徘徊整花勝態隨驚蝶起思逐流鶯凝美目乍
延盼弱腰安可凭朝日望猶鮮春風語難定拾翠豈無
期芳華殊有贈持向慧香前爲許心期證如何違玉纓
沈情擊金磬
黃岡西望寄王子聲
白露滴江城江聲遶秋至心賞不在兹幽芳渺難寄木
葉號蟬悲水荇潛鱗戲日氣淡芙容雲陰生薜荔棲棲
王子情默默楚人思未及湘纍醒且共蓬池醉遥松起
暝色虚竹驚寒吹物往年序遷情存風景異樵歌歸影
遲新月忽在地
相如
相如美詞賦氣俠殊繽紛汶山鳳皇下琴心誰獨聞陽
昌與成都貴賤豈足分子虚乃同時飄然氣凌雲臥托
文園終不受世訾氛淸暉緬難竟遺書封襌文知音偶
一時千載爲欣欣上有漢武皇下有卓文君
部中鶴
曲臺雙白鶴日賦十餐錢良爲升合資留滯江海年傳
呼卿出入引吭飛舞前軒墀看鶴人時與小翩翾鳳皇
猶可飼安得羽中仙
宿浴日亭因出小浪望海
爲郎傍星紀江湖常久居倏忽過南海片帆挂扶胥隱
隱岸門靑杳杳天池虚培塿澹凌歴氣脉流紆徐潮迴
小洲渚龍鱗勒溝渠于中藏小舟其外懸日車雲影蒼
梧來咸池相卷舒孟冬猶星河淡月沾人裾陰陽盪揮
霍精色隱踟躕濯足章丘餘沐髮扶桑初淸輝臨洧盤
若木鮮芙蕖西顧連崦嵫東眺極扶餘小浪亦莞爾大
波始愁子嶼舶自吞吐樓櫓成煙墟飛金出螢火明珠
落鯨魚吾生非賈胡萬里握靈糈晻靄羅浮外傳聞仙
所廬玉樹如冬靑瑶枝若栟櫚陽鳥不日浴晝夜更扶
輿丹穴亦不炎好風常相嘘白水月之津一飲饑渴除
徐聞汝仙尉去此將焉如
麗水風雨下船棘口有懷
石城雙水門落日遠江介春潮風雨飛暮寒洲渚帶流
雲蒼翠裏緒風簫鼓外分披悟曾歴合沓迷新屇宿霧
緬餘丘生洲隱遥𣲖地脉有虧成物色故明昧曲折神
易傷幽淸境難會江花莞流放岸草悽行邁不見林中
人自撫孤琴對
殷都
離薋園
蘭生在深谷寧畏惡草滋受性偶不同托根從所宜夙
齡負耿介中路遭嶮巇棄置纓與緌歸來尋故蹊南山
荒豆田東陵沒瓜畦躑躅不自得爲園且棲遲上有蘐
草堂下有春草池光風旦夕至引觴以爲怡蘭者自爲
蘭薋者自爲薋達觀詎離俗全生甘息機寄言謝人徒
殊調勿見疑
袁宗道
暮春鄒生邀黃思立諸公游高梁橋即事
柳帶括晴空寒鏡開清潭長堤三十里波底見行驂雕
弓簇小豎茜衫逐冶男西山如螺髻萬黛滴僧藍長歌
吹細縷酒氣成煙嵐鳬母出窺人茭蒲綠䰐鬖時聞連
連語蒼翠似江南
袁宏道
新晴
雞鳴聽遠鐘凄清入寒嶠晚枕氣微暄紛紛簷鳥笑花
香乍襲人窗湧一痕照温風泣露光塵斂靑天耀逸思
如繫鷹繫觧心浩浩出門見平湖流水清面貌村酷白
癭杯沿堤呼所好
袁中道
江干
讀書忽已倦冥坐虚無裏風起舟壓濤濆濆來入耳一
夢入深松櫓聲復驚起瞥見兩岸山淡冶眞可喜楊柳
發嫩綠雨後益娟美携有虎丘茶并饒惠泉水聞香不
見色齒牙風詡詡此江獲此樂上有玄真子
梅花
朝來花底坐微香染清醉淸醉猶未已冷然成佳寐瞥
見四圍山萬仞真拔地玲瓏萬竅空苔文綴深翠山徑
響石渠珠泉自天墜澹月來山腰流波湛寒淚途逢一
高僧邀我巖中寺坐我白石牀語語天外事譚鋒尚未
終驚鶴一聲至依然花下人清香來撲鼻
花源道中紀遊并示文弱
綠蘿如篆刻鋒刀駁雲霧下臨百尺潭丹碧寫練素沿
溪望前村都似避秦處停舟入花源携笻臨水步桃花
千樹紅花深迷往路帶月石間流夜深響瀑布清坐憺
忘歸一山滴浩露
感懷詩
山村松樹裏欲建三層樓上層以靜息焚香學薰脩中
層貯書籍松風鳴颼颼右手持淨名左手持莊周下層
貯妓樂置酒召冶遊四角散名香中央發清謳聞歌心
已醉欲去轄先投房中有小妓其名喚莫愁七盤能妙
舞百囀弄珠喉平時不見客驕貴坐上頭今日樂莫樂
請出彈箜篌
昔時舊酒人傾尊定酒帥一吸百餘盞酒徒皆羅拜是
夜月如晝大堤共于邁狂歌若奔雷長江吼滂湃居民
不得眠親黨皆嗔怪精悍在面顔零落舊壇會回首憶
當年咋指以自戒
初秋
微涼宿陰林頓覺煩暑退登臺對清池過螢停鶴背靜
夜發嘯歌鄰犬數聲吠
臺上人正醉池中鶴正睡浩露漸深林鶴驚人亦去
水氣抱柴扉林陰夜凛冽風至如無人芭蕉一聲裂暗
暗梅花廊殘月如霜雪
吳應賓
感興
雨氣澹將夕木末明殘霞流芳惜餘姿宛轉歸泥沙物
化一以遷歡樂爲咨嗟根株既不定無乃空中華渺然
念獨往浩蕩隨無涯
王嘉謨
古詩
閒雲過窗牖蕭絮真可親杖藜出門前幽鳥鳴向人一
夜秋水生潺湲滿四鄰鳥毳林中飛微雨吹角巾寥寥
還自得此意誰與論
西郊暁望
迢迢西北望雲淡秋山永寒松無留露弦月不耀景百
鳥競朝鳴渺渺關河靜閶闔閟神宫虚牝遥相警獨有
淵壑情跼蹐誰能領
夏夜獨立
陰陰雲霧合簾櫳更冋冋幽人猶未眠獨立餘花影遥
聽轆轤聲微風起古井
嶁兜橋
淵淵溪水中靑蒲葉靡靡翳然林木間幽懷信予美細
藻唼潛鱗山梁雊文雉尋幽復遠涉濟勝良堪喜夕陽
忽西流平湖澹煙起慷慨賦新詩行歌出山市
西勾橋
微風何澹澹宿雨隨人飛遥望石梁前楊柳蔭重圍淵
壑寂無聲獨行向霏微寒芳自可藉寄賞幸不違徙倚
豐林間坦步徐言歸
盤山法藏寺
折坂殿懸厓悠然縱鞍韅緜緜谷口雲飄墮白如練峰
巒忽相冒奇石還驚眩大者數十尋小或等冠弁峰巔
有嵌字歷歷皆可見永懷僧棲樂倍覺塵情倦稀逢采
芝侣獨立幾回盼
雙峰寺
遠眺翠微近雲木澹清姿石華浮半空飛泉激流澌其
陽饒怪石小大紛參差萬嶺鬱相錯孤雲停不移中峰
構翠龕一一能仁祠山僧衣蘿薜雜以松蘚皮導我磨
蒼崖覽古生遐思
沈瓉
遊石門山
暁行靑田道百里皆蒼山天開石門洞七十二灘間瀑
布掛絶壁開心復怡顔高詠謝公詩披襟弄潺湲悠然
念千古日暮不知還
遊元陽洞
朝雲漸歸山松風晝淒緊重巒散晴暉皎日麗阡畛矚
嶺目俱遥尋巖步方窘一山别作阿亂石聚成困徑穿
斧斤餘崖覆松蘿盡危磴曲緣澗近坡平中準洞啓石
谽谺風高樹凌踳僧舍密綴蜂樵柯露棲隼居人茂花
竹過客甘蔬筍迴思廿載前此地名跡泯七日鑿混沌
一朝見玄牝境闢地孕靈氣開人示朕幽夢屢相關孤
笻自兹引爲誦郗生言無貽謝公哂
章憲文
山中送馮岱宗遊留都
秣陵佳麗地况乃霜信初蟋蟀吟井榦白露泫玉除天
階爽籟靜游子行曳裾寄語都人士拭目觀璠璵
爲爾切鱸鱠爲爾調蓴羹飲我金叵羅歌我少年行爾
醉爲我舞舞罷難爲情秋風滿道傍深柳玄蟬鳴季鷹
歸故里之子促遠程去住不自得努力崇令名
袁黃
送陸五臺之任
移舟一送君離别在今夕耿耿秋夜長不寐成遠憶豈
無黃金罍可以滌胷臆我心匪白雲卷舒焉有迹彈冠
武水濱坐久暮山碧
徐&KR0958;
送黃伯寵之秣陵
我從白門歸君從白門去去轍與歸輪相逢不相聚窮
冬百卉腓遊子遵長路黯黯鍾山雲蕭蕭秣陵樹峩峩
石頭城渺渺秦淮渡千里涉風波孤身犯霜露送子感
昔遊勝事今成故離情不可諼愼毋乖尺素
焦竑
贈王東崖先生
商風天末起中夜隕霜籜有美三春花朱條忽銷鑠古
人結交驩意氣重山嶽俁俁豪華子朝暮見榮落明晦
自有時所貴善斟酌懷哉坦蕩人永不負然諾
峩峩陵上松下有千歲苓采之欲相贈爲君延修齡道
遠不可致物薄誰爲珍臨風空佇立歎息此微誠
西園
林皋䬃欲秋閒園自成步駕言城郭遊翻愜滄洲趣臨
深杳難即躋險倏可度危藤緣澗上遠岫當窗露崖壑
旣盤紆竹木亦交互怪石森餘株淸川貫中路微雨逗
涼颸煩暑漸以去同人自相將杯酒豁情愫棲遲少日
懷緬邈平生故流光豈不遒延賞未云暮詠歸各怡然
撫景謝良晤
陶望齡
遊五泄六首(各有序)
靑口
從諸暨縣行五十里皆山中然勢散緩行者頗疲
怠將至靑口前有巖嶄然出雲間客望見皆喜心
踊欲趨比至山忽轉面截去路純若無罅並厓行
半里許溪澎然鳴隔溪迺覺有門竇涉而入如行
委巷中矣兩山離立不數丈壁絶梯磴翕翕如欲
闔行數十武轍一轉溪隨而縈之十數武輒一涉
山是純石峰㟧皆傾欹聳特各各取態或如廩囷
或窪如堂或如案上果罩也疑初是一山將有神
人斬其脊而中開耶石壁上躑躅盛開紅紫如繡
不可采掇五泄山上有劉龍子墓龍子人而龍故
詩云然
龍子爲龍時陽精洞邱谷神行物無礙摧山如剖竹靑
口當其塗長巒勢奔蹙&KR1154;若萬羽林分行避黃屋秪今
苔蘚壁即是羣山腹天空墮石罅雷與斲雲足鬼斧一
以劖神鞭驅不續躑躅花其巔聊舒遊者目
第五泄
五泄之名以瀑水勝然山徑固已奇絶矣入靑口
十里至五泄寺寺右緣溪峛崺而上復折遂至瀑
布所水懸可千尺石壁如削左右環擁映水益壯
不知視匡廬雁蕩何如也然聲勢震蕩口喑目旋
神魄失守亦雄偉奇特之觀題名於壁曰萬歷丁
酉三月廿日公安袁宏道歙方文僎山陰王贊化
會稽陶望齡奭齡同遊
白蜺飲晴壑一飲萬人鼓腥風歕涎沫下有神龍府傾
崖與迴薄獷石佐虓怒十里骨立山洗濯無撮土遥源
杳何處落地名第五客來泉亦喜舞作千溪雨赤脚立
雨中衣沾翳厓樹廿年成始至重遊在何許憑君鐵錐
書一破蒼苔古
白龍井
五泄有二龍井黑龍井即第五泄下石潭白龍井
在寺南五六里許穿谷中而入大抵如青口道也
而兩壁加隘巖巒加巧溪加駛石門石囷石果罩
皆具而加巨轉摺變換不可名狀稍進云已是寺
前案山背似非人世之行客相顧恍然而已時日
漸曛幽悄可畏不至龍井而還
招提萬山裏門與蒼崖對嘗聞白龍井窈出清溪外沿
洄未覺遠忽抵前山背半壁仙屋深廻峰洞門礙奇巒
互傾仄飛溜各形態厓松老將化石筍看來大盤谷戴
土耕寒苖接流溉蹊幽生晚畏逕轉添新愛已謂人境
窮驀與村翁會息肩支短策洗足坐鳴瀨但見玄髮垂
安能辨年輩因知雲霧間神仙宛焉在
第一泄
宋景濓記云諸泄惟第四級不可至或以綯圍腰
繫巨栰俯而瞰其取道蓋從嶺上下耳僧言山下
有細路緣厓可上則四泄皆可至也時方雨險滑
不可置足褰裳從之從者多諫罷歸寺詰朝步上
響鐵嶺從山腰得斜徑攀挽而行臨其巔望之四
瀑皆宛宛可見夫匡廬雁宕一級水耳猶得名況
五泄耶
山雨無崇朝青苔助巖險四泄安可求山僧只指點興
來身命微危磴幾欲犯童僕進苦規同遊亦譏貶慮深
膽易慴計阻心竟歉勝事忽若吞淸眠夢如魘辰餐動
歸策臨瞰勢已儼蘿葛疲攀緣荆榛費誅斬跖石愁足
跌蹲泥任衣染下望五白龍遥遥競騰閃
紫閬
泄之水百仞五之意是天上落也從響鐵嶺而登
至絶頂謂便當下乃忽見平疇長林桑竹蓊翳溝
塍組織水皆安流審之即墮而爲泄者地名紫閬
民居頗稠或至巨富四望緬然平遠亦更有羣峰
環之上山即富陽縣界予與客皆言兩縣地勢高
下遽如此復不謂是山頂行十里忽復下走如一
二里始至地由此言之安知今所謂大地者非處
於孤峯絶頂乎
一瀑懸百仞五瀑方到地每緣嵐霧開忽想峰頭翠即
此料泉源應從白雲墜攀藤漸躋陟屢息始能詣誰謂
孤峭中忽有桃源事雞犬散村落竹木成位置連疇溪
女桑卓午樵人市向來五瀑布平流若溝隧十里方下
山人家在天際
玉京洞
從五泄至洞巖寺凡三十里洞在寺右始入如永
巷巷窮迺開闊如七間大廳堂遇闊處即名一洞
如是者不測爲幾也未入時寺僧携席以從云大
隘者至不得手行須首引其尻如蛇蚓狀以爲藉
耳洞中然數十炬猶暗炬火小如棗核不見光燄
隘處又苦煙塞觸眼鼻皆酸既至穴口數刺頭試
之畏煙竟不果惟寺僧與王生及僮輩二三人更
進數洞出爲言所以聞昔有行脚僧曾擔糠深入
者見大溪石橋而返頂上聞櫓聲當是錢塘江也
靈洞積陰晦火烈不得揚一炬纔照身有似秋螢光神
幽意多危羣客悄不狂相牽隧道窮砑爾開堂皇石髓
結還滴蝙蝠鳴且翔布席通穴口投身引其吭要當蛇
螾行恐逼蛟龍藏勇夫三四人老僧啓前行還言所歴
殊一一仙人房其下流清泉其上安橋梁蹊嶺突高下
尻背時低昂火燭黯欲盡窔奥安可量嘗聞長老說有
衲來何方折松爲明燈腰包裹餱糧持呪禁妖怪表塗
留粃糠猛志忽地險深探遍靈鄕頂上搖櫓聲依稀是
錢塘與君凡境居安知仙路長
端午日無念師二詹生吳生同集齋中偶看坡
公汁字韻詩戲效韻四章(錄二首)
吾聞稽阮儔頽然嗜米汁呼酒如救焚五斗未曾濕淸
言多妙理往往酣中得不知三閭公沈湘有底急有如
雲間鵠而視池中鴨覆載豈不弘愁人眼空羃園芳延
令節安石榴花赤秫米煮菰靑菖蒲兼酒白酒爲濡吾
唇花以華我幘行從漁父歌一弔孤纍泣醒魂老更苦
澆酒箴其缺今日良宴會坐有千里客願客醉勿醒醒
後憂來集
榴嬌乍頳頰柳暗初流汁湖南去飯牛飯飽牛耳濕炎
景困騰騰嘉賓來得得同忻節物換再歎流光急艾葉
巧成虎沈香吐微鴨開軒去屏障獨許庭花羃越酒苦
醲釅琖落珊瑚赤家傳蘇氏方頗類吳中白豈徒側君
弁歡賞行墮幘連槽瀉春溜幾夜糟牀泣缾罍幸未耻
杯勺豈愁缺主人不自謀醖美眞爲客莫厭園蔬貧明
朝肯來集(予家造眞一酒色味似三白)
董其昌
題陸君策畸墅
積玉豈無圃干將亦有村靑山貯文賦秋水懸劔痕中
有獨往者卜此畸人園高情狹五嶽取適聊川樊一丘
羨吾土羣峰走其門虚櫺見霞起卷幔知雲屯高樓巢
燕子篔谷長龍孫每當秋葉凋鬱鬱淸陰繁緬懷柴桑
翁朗愛田水喧况乃梧竹聲長與風雨吞主人桂林枝
雅高蓬蒿敦疏渠引泉脉驅石劖雲根濠梁期質友池
塘思哲昆刈韭秋畦薄釣魚潭水渾著論準樂志賦騷
稱滌煩名僧時駐錫長者多停軒與君在城市室邇猶
隔垣未若此園居曠然無籬藩一從鴻避弋笑彼虱處
褌因之奏山水便欲忘朝昏高枕乃吾廬誠如杜陵言
嘗聞逹人軌寄邇隨化元我如還山雲君若扶桑暾卷
舒各有宜何必鶴與猿唯容肥遯者終老桃花源
高攀龍
夏日閒居
長夏此靜坐終日無一言問君何所爲無事心自閒細
雨漁舟歸兒童喧樹間北風忽南來落日在遠山顧此
有好懷酌酒遂陶然池中鷗飛去兩兩復來還
湖上閒居季思子往適至
正爾山水間念吾煙霞友春風吹微波日暮倚楊柳我
友惠然至童僕喜奔走相别歎幾時相逢慮非久所歡
得晤言欲言仍無有默默各自怡一室閒相偶夜深不
能寐明月在東牖
諸公招飲石城塢
勝會寧可常勿惜此淹留竹樹有嘉蔭班坐無俗流念
我平居日所愛在山丘願得素心侣引杯相勸酬今晨
愜幽興不醉將焉求未須&KR0897;太康此樂可忘憂卓哉斜
川人千載心悠悠
夜步
幽人夜未眠月出每孤往繁林亂螢照村屋人語響宿
鳥時一鳴草徑露微上欣然意有會無與共此賞千載
懷同心陶公調可仿
魯兩生
吾愛魯兩生面折叔孫子灑然揮之去身隱名不紀是
時風雲際豈不願膴仕大道吾所聞曲學有深恥從此
謝世人聊以保厥美
登華頂峰遂至石梁斷崖觀瀑布
晨策凌絶頂夕棲入浚谷攅峰插天表飛瀑掀地軸昧
險騖前賞升虚騁極目春風澹沖襟朝曦扇輕燠深桃
點澗紅弱柳抱溪綠想見花源人胡麻飯應熟神仙不
可期念此媚幽獨
始歸
三旬通仕籍六旬始歸田中間立朝日未嘗淹三年拙
宦分自定遯世性所便每懷五湖志願棲一壑堅飛鳥
脫籠中游魚歸故淵豈誠異時好所好各有專驅逐車
馬塵何如松竹間晨起日三商夜坐月一天靜默契神
理夷猶翫簡編所務願不違至人樂已全
謫居(并序)
余謫居揭陽官舍幽淸庭有盆魚有竹石楹前榴
花灼灼不絶樹間小鳥交交弄語長至後謝病杜
門益無往來終日静坐讀易誦詩月明靜夜活火
焚香援琴小弄意興既極恬然而卧益從容乎樂
也賦詩志之
自昔悲羇旅局促亦奚爲昭曠苟在懷憑運與委蛇嶺
海何必惡四時有丹荑我生一甲子即事多所怡華館
絶塵氛水木澹幽姿好鳥時一鳴靜藴流天機縱心八
極外歛之在幾微歷覽千古書此理不吾欺被服誠無
斁眞賞欣自知持此以永念可用忘棲遲自非高堂戀
鹿門乃在兹
遊雁蕩山
昔我愛丘山名勝在夢想去去三十年塵事空鞅掌兹
遊愜始願千里遂獨往望山屢馳騖入谷轉疑怳仰觀
秋瀑飛俯聽潭流響陽崖峙雄突陰洞藏竒敞幽尋碧
澗底遐矚紫霄上春風蕩輕陰百里見開朗丹靑未可
圖文翰誰能髣棲心願止託回首空悵怏勝地古今存
浮生俄頃賞安得結茅廬於此日偃仰
湖上
道人不識憂隤然罕所慮胷中有奇懷常得山水助時
乘酒半醺或値寐初寤獨往恣幽尋欣若有所遇有時
深林行穿徑忽失路有時湖上還看雲忘所務凝目孤
鳶歸傾耳細泉注所造趣未極原陸任昏暮非關耽淸
娛曾是秉遠慕閒心始造理快意多失步嗟爾行道人
廹廹焉所赴
林堯俞
三月三日棠林修褉
良辰維上已選勝遵水側灌木翳繁陰原疇免登陟長
川羡游鱗高雲睇歸翼羽觴催莫停陽烏漸西匿
七里灘作
雙笳引綵舟鳴榔下建德既經漁浦口還望定山色沿
流苦奔峭入峽驚偪仄寓目恣游觀舉止罷登陟一酹
嚴陵祠清風邈難即如何謝人徒於焉解徽纆
海東晚眺
暮春命巾車言憩靑溪涘徘徊芳樹林夕陽已在水東
望窮扶桑波濤盪地紀日月互吐吞雲霞幻奇詭天吳
晝不發珠母宵疑徙島嶼急樓船春疇閒耒耜鯨浪幾
時平漁歌處處起
陸彦章
席上懷東明先生時患足疾
顥景霽秋旻時蘤揚素萼言將物外羣遂果林中諾郊
館既陰森風期亦恬漠葵烹露葉鮮竹亞霜枝弱氣肅
翩來鴻天空唳棲鶴晝恧陽晷遷宵厭華燈灼如何平
生交沈疾阻歡謔漢陰息機械牆東養寂寞安得待君
閒盈觴共斟酌
馮有經
登嘉禧寺
高樓切天浮古木森在下峯峰開金碧四十二蘭若芳
林擁桃李怪石帖松檟人語曠不喧啼鳥無冬夏對此
懷巖耕局促何爲者
陳所藴
嘉善寺石壁
出郭探幽奇驅車詣長薄襌林一片石絶壁聳虚壑既
疑巨靈擘復類鬼斧鑿俯臨百仞崖飛度千尋閣斗酒
此盤桓與子聊斟酌人生會有盡奈何苦羈縛願言解
徽纆負耒采靈藥
徐應簧
遠别
荒郊微雨歇一夜生秋草曉起望行塵離愁滿懷抱渺
渺孤帆影迢迢萬里道回首故卿心憑誰共傾倒人生
衣食足在家貧亦好榮枯代相嬗賢聖莫能保昨日東
鄰花今朝淨如掃
孫羽侯
小除日登玄石山歷石門七女諸峰
歲暮野遨遊駕言陟層障萬木日蕭疎十里峰遥向高
高玄石山獨立心怡曠巨人跡夐奇雲母泉淸漾中與
石門連絶境凌蓬閬黃精神女供丹藥羣仙藏松檜蟠
靈根衣冠閟深葬嶺雪競晴暉崖瀑散餘瘴強臺意愜
多仙廬懷恣放江湖左右流鹿豕朝昏傍俯視藐培塿
四顧離塵坱安得同盧敖八極隨笻杖
吳正志
早秋宿西溪莊上夜月皎人荷香襲袂同卜宗
遠外弟大澄頭陀由小閣步至荒圃劇談中夜
賦此
高閣臨深溪孤村坐日暮山色入微茫悄然悲四顧須
臾一輪湧金光出疎樹上徹靑天雲下照淸溪路密竹
尾欲搖長松頂偏露指顧河漢間牛女如欲度雖無巵
酒歡淸輝愜情素
情素何廓寥道侣足逍遥步出西北園香風一飄飄蓮
蓋含雨潤蓮花泣露嬌寒魄漾池塘淸夜見泬寥亦有
草間蟲感時聲喓喓徒倚翫物態煩襟若爲消所以不
成寐玄論半良宵
初至西村
避世不可得聊復居西村西村亦何有松竹羅故園况
兹靑陽暮卉脫芳陰繁雨餘睠秀野寒風帶隴翻既隨
物候適亦絶人情援默坐觀無始散步神理存喧寂故
自如昏旦安足論所愧素心人悠然獨舉罇
區大相
月夜花下小酌和友人
碧空散微雲孤月照遠客以君衣上光鑒我花間席傾
壺逐夜涼隔林望歸翮槭槭葉墮階淒淒風入隙淸光
正娛人徘徊戀終夕
歸子慕
館城北
妻孥昔居城我淹江上廬妻孥來江上我去城北居城
北何所事二生喜從余既愛童子眞且得人事疎長夏
北窗竹風吹几上書坐看牆外帆樹中去徐徐中情苟
無繫觸物皆有餘今兹對佳節秋風秋月初香稻感我
鼻歸食江上魚小女解思父一見當何如
城北初夏
三見草木榮棲棲猶未旋偶與城市遠因躭此地偏獨
館背淸池一無俗事牽晨興課書罷日午蛙聲喧出門
見新秧微綠映遠田久晴初得雨稚子亦欣然田父說
歲占今兹定有年物情既如此予樂復何言
庚子正月吳子往見過同訪高存之於漆湖
令節思故人流光懼蹉跎心在隰桑篇三復當如何忽
聞叩門聲良友遠見過携我訪同志詰朝鼓輕艖情殷
無遥路信宿踰關河依然漆湖上春山渺晴波主人愉
愉如兼以風日和風和捲簾坐開尊鳥來歌忘飲飲更
適不覺芳顔酡階前山茶花落英何其多
期顧德甫兄弟看花不至
脉脉春欲深遲遲日方午閒閒溪橋邊寂寂桃花塢淺
水潮初生漁舟倒出浦無奈東風狂花落不可數
西窗
梅陰蔭西窗實繁枝葉低小鳥時來鳴向我如棲棲一
鳥鳴未己一鳥隨和之鳥聲處處起高下聲參差日出
聞鳥聲不覺日已西池塘小雨過夕陽鷓鴣啼
辛丑夏日閒居
閒居不勝娛何妨抱微疾長以無事心當彼攝生術白
日一何長臨窗坐捫虱飯餘弄清琴臥起展殘帙孤雲
御微風翩翩獨高出
閒居寄沈伯和博士(時伯和將之京應貢舉)
蹇劣仍負痾分定無越想柴門槿葉疎臥看人來往江
南寒信遲十月氣和朗一夜好雨過階前菜甲長念我
遠行人中心悵養養盤餐有餘滋高駕何時枉
感悟
人人惜富貴富貴諒難私居位食其食抱關有攸司若
懷凍餒憂不如農桑宜平心任公道天下能者爲人事
當前昏事後更相嗤三十五年前歷歷皆可思以此徵
後來何勞復多疑願言謝將迎履坦希前知
元德秀
我愛元德秀天然眞澹姿榮進非所好聊仕亦不辭於
彼紛華中連䘧歌于蔿一日駕柴車欲去亦不疑惟盡
利名心長得情性怡飲酒彈鳴琴眉宇若見之悠悠千
載下寤寐勞相思
壬寅正月西村築室成
經始逼歲除春肇室云考結構稱心爲彌拙亦彌好村
樹既羅列溪流復縈抱北牖移修篁南圃藝藥草室中
圖與書閒暇可探討農人理耰耡念此歲供早顧我長
負痾不耕慚亦飽
寄姚孟長
道同不用結氣同不用求神在未交先彼此潛相投感
君嘐嘐志高廣正無儔慷慨燈前言奚止情綢繆男子
患無志有志良難酬懷居易隨俗安樂生煩憂可憐早
春役煙雨維揚舟不知何所牽行止不自由殷勤孟秋
約期届無淹留
泛湖
離居久相思乍見人情喜各從遠方來相知若伊始晴
空泛秋湖天際水瀰瀰中流將焉如東西非所擬微風
送輕舟䬃入蘆叢裏村家插新標有酒清且旨漁人近
前問銀魚初出水美物應佳節及時在我爾滌盞欣對
酌高情詎能已言旋發淸歌夕陽下西涘童冠樂何如
點也千秋起
李騰芳
博望驛
孤亭瞰虚空危闌翼石壁亭亭數株松雲端發深碧起
視羣巒層溪光亂相射盤梯花倒看入閣煙相逼雨過
萬瓦鳴燈殘四村夕疎星柳外明河漢看不隔去矣問
津人空思泛查客
金忠士
瞻尼父像
瞻彼百泉流春來何滉瀁新廟貌崔嵬儼存尼父像日
月雖遞更素王靈不爽俎豆有明禋光輝在吾䣊瞻依
適所願聖門如指掌嗟哉戶外人宫牆隔天壤
謝肇淛
發眞州别諸子
折坂無安蹄風林少寧翼頽波既東徂熹光復西匿行
子逐轉蓬朝旰不遑息擬垂䢴江綸仍脂薊門軾仰送
鴻雁翔俯攀楊柳色别緒若絲棼欲言涕沾臆早歲負
好修中道遭反側行止信盈虚風波安終極白璧委精
光何當重拂拭揮手從此辭他鄕復異域贈君以孟勞
持此長相憶
雨霽寄陳隱君
新晴動花氣鳥啼漳水春出門見芳草忽憶山中人種
藥斸雲母煑石炊松薪甲子誰能識空山無四鄰
寒夜感懷
凜凛歲云暮歸鴻浩南征客心渺天末役役哀吾生撫
劔中夜起碧宇何淒淸霜氣襲四野素月流前楹寒燈
黯欲滅萬籟闃無聲欲奏思歸引淚與朱絲并調孤絃
易絶山鬼徘徊鳴浮生無期别離恨何時平
秋日邀龍君御同鍾伯敬林茂之賦詩君御將
赴湟中
營道寡高操大音謝俗機誰云京洛塵而能緇素衣前
蹤既云邈後會安可希斗酒自斟酌蟹螯秋正肥南陸
有殘暑西山無留暉不知松際月已挂花間扉雜坐忘
磬折緒談聞芳菲君今赴河湟戎馬生郊畿紅顔誰見
賞靑雲願多違舊歡意未浹新離淚仍揮余亦倦遊者
因之歌式微
桃丘歲暮作
衡門杜俗轄時與參术親三旬九梳髮不知昏與晨早
來踐繁霜積霰紛成塵白日光慘澹氣色黯不伸始知
玄律窮黍谷無回春歲功忽云改勞生猶艱辛四鄰起
寒杵惻惻傷我神天地固有盡年華安足云
偕李元祉水部遊蜀山
一水劃爲山兩湖東西匯漕渠貫其中盈盈若衣帶西
湖漸成陸東湖淼無届千頃碧琉璃風雲互變態中流
一卷石突起砥淜湃金鏡浮芙容銀盤捧螺黛荒祠久
零落花旛皆破敗雞柵倚龜趺燕泥凝佛背開尊面南
浦雲水澹相對漁艇散復集鳴榔出深瀨蒲荇交亂流
帆檣遶天外濤驚山影搖波漾日光碎恍如金焦間疑
在蓬壺内憑虚倏往還已隔人天界浮雲何時閒勝遊
與居會回首空煙波疎鐘隱林靄
十六夜彭城對月
辭家席未煖望舒倏已圓初隱層峰外俄挂高城巔徘
徊麗絳闕瀲灧搖紫淵遠望杳無極忽覺在我前流輝
照綺席素波相澄鮮玉宇何淒淸孤鴻唳中天寒江抱
平楚離離含輕煙美人天一方皓魄私自憐但恐佳辰
邁弦望自推遷胡爲勞我心愁對江楓眠
安平宋尚書禮祠
文皇既定鼎上國勤灌輸汶流久湮絶負載勞牛車戴
村一以壩分水開龍渠畚鍤不再舉天府盈倉儲誰建
平成烈共城宋尚書挽彼澶漫流盈盈歸尾閭至今會
通河俎豆分庭除白英獲侑食流慶及餘胥
劉尚書大夏祠
引黃濟汶水譬彼借寇兵龍性不恒馴况乃與之爭百
年罕成績閭殫吾山平忠宣纉禹緒四載勞經營上流
既南絶猛勢隨東傾載下淇園竹永奠宣房名蛟鼉徙
窟穴柔櫓多歡聲沈馬不可再寄言厪守成
望點蒼山
點蒼十九峰一一芙容靑緜亘百餘里疑張雲母屏鳥
道當太白鐵壁排高冥白雲遶其腹玉帶横萬釘一峰
一溪流奔卸如建瓴散入市㕓間家家鳴琮琤遠近注
畛隰禾黍藉生成陰崖四五月積雪輝廣庭陽光照不
及力與造化爭北麓産文石玉質聲瓏玲濃澹合圖畫
蒼素何分明追琢豈天巧醖釀誠地靈馮河不可極乖
龍猶潛腥林巒非一狀蘭若棼連甍相對不數武空翠
盈窗櫺奇境趣自合絶域心所輕悠然獨長嘯忘此支
離形
韓上桂
醉臥蘇汝載積翠園晨起放筆呈汝載
偶來辟疆園遊戲竹林下雲物遞清新花木低相亞野
樹蓋中庭餘陰蔭比舍礙日搆飛楹攅雲拱朱榭地僻
鳥易馴磵絶虹仍跨蓄水灌蔬畦寒流瀠石罅疎菊晚
逾鮮敗荷久已卸方冬場圃成萬室入禾稼村巷出牛
羊主人屬淸暇樽寬北海情屣倒中郎迓本自托石交
况乃藉姻婭屑語等琳琅芳祠襲蘭麝席地竟長筵臨
流洽飛斝珍饌絡珠盤竹廚行美炙諸蔬錯蟹蝦嘉果
有橘蔗鬱金琥珀濃寶杓琉璃瀉博木競梟牟選雋事
壺射不醉爾無歸就逋我弗赦調笑雜優俳讙囂恣輕
罵側弁轉悠然屢舞且勿咤醉客影闌珊倦僕夢驚訝
歡燕意轉濃鄰雞不相假吐後酒頻呼主休客未罷臥
我碧雲樓覆我靑羅帕疎星點翠簾凍雨消長夜起視
覺蒼茫宿昔如羽化吁嗟此夕遊洵矣美無價天明起
就途僕夫不肯駕惡賓兼故人賤子謹致謝
陳薦夫
秋夜遲友人不至
秋宵何沈沈松陰落寒瓦蟋蟀喧中堂繁蟲泣深夜素
月淸以娟白露杳然下之子望不來但恐秋風謝
陳于廷
擬陳思王贈丁儀王粲
王師入京邑天宇俄廓淸九廟肅鐘簴十陵翦棘荆皇
路日就坦相君靡自盈吐哺則公且闢門羅雋英黃髮
緤珪組深巖賁弓旌嗟余同心侣夙昔諧嚶鳴胡爲慕
孤介堅欲解世纓延陵匪通誼千木庸近情願迴墨子
車且過朝歌城
擬謝僕射混遊覽
大塊眞勞生俯仰日縈感内庭鮮懽悰遠郊豁幽覽寓
目極寥廓開襟愜澄澹巖阿秀菊萸江漘揭葭菼會歎
景搖落任觀運流坎代謝亦何常章光總歸闇達人遺
浮榮自視一何欿
陸錫恩
鮑叔牙故里
落景滿齊郊雲横暮山紫緩轡問遺封云是鮑叔里三
北識奇才一匡酬夙恥古人在信心今人多貴耳士苟
未遇時畢生行蓬累長風不我借羽翼安得起所以管
大夫沒齒感知己
曹學佺
晦日非熊尗虞茂之同用雪字
艷陽已及時晦日尚臨雪草色新未穩柳條綻仍結啼
鶯閟雕窗走馬閒金埒惟有素心人相過慰愁絶
雪桂軒花開得語字
桂樹山之幽予昔擇而處顧此山中雪盈枝何楚楚去
歲花開時山川蜀道阻臨風祗相思馨香落何所暮春
歸林下棲息掩時序月明花正發露下淸且湑飄飄入
人衣採摘盈筐筥料全久要義形影盍相與隱者信可
招胡媿騷人語
出郭别陳振狂將以暮潮解纜發之九龍
翩翩雙黃鵠矯矯雲中飛疾風一相失奄忽東西馳眷
此同袍友恩義無乖疑春華不久榮秋葉乃多萎念當
展行役攬涕從此辭往路何浩浩乃在瘴海涯荅言别
故林與子同一時方舟夙已戒利涉臨余斯斟酌盈觴
酒各致平生私景光不相戀良駟終難追携手念已遠
出門視多岐凡影但俯形一失俱相離幸言懷明德有
如渴與飢心爲道路樞安得不自知愼哉各努力勿負
歲暮期終當續古懽爲樂猶未遲
峽口逢陳幼孺
出門識别苦登車愁路長峽口斷地脉南北遥相望僕
夫停其綏川廣限無梁仰視浮雲馳鴻雁同翶翔方舟
未云涉矚險先傍徨道逢相識人乃爲心所當上言長
相思下言適何方屏營周路側原野何茫茫安得盈觴
酒與子同酌嘗大義亮金石俛仰鬱中腸吾欲展此曲
列坐無高倡執手指欲别險阻誰相將此水淺且涸離
憂方可量命不與願俱悲爲參與商羨歎雲中鵠比翼
歸故鄕
夜宿迎仙館
扶策入名山幽奇恣心賞嶺路鬱且紆投林日已曭修
渚留餘光玄廬此開敞止宿無别驂煙霞集吾黨以兹
流水喧遂致衆山響明月襲其輝盈盈照帷幌幽人有
遐夢夢到羲皇上金雞遶樹號東方色微朗晨起不及
炊浩然乃長往
御選明詩卷三十一
