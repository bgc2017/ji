欽定四庫全書
御選明詩卷八十九
七言律詩二十二
錢明相
村居二首
閒倚繩牀看落暉疎林烟靄暮霏微雲邊丘隴牛羊下
水外蒹葭雁鶩飛白草亂填村舍路清霜濃綴野人扉
無端短鬢垂垂老暫得幽棲願莫違
一村茅屋鎖寒煙&KR2294;鹵原非負郭田亂後蔬飱聊卒歲
秋来禾黍幸逢年疎燈夢落蒼松曉短褐霜寒白雁前
屈指交遊吾獨老不堪貧病臥江天
白墖河問酒家
夕陽到影下江洲野寺河邊暫泊舟此地傳經曾白墖
誰家從事是青州風將送暖衣堪典柳似招人客可投
且貰村醪謀一醉片帆明日任悠悠
徐于
春日漫興追和六如先生韻二首
不學尋真不坐禪烏藤白恰且隨緣有時貰酒呼鄰叟
排日尋花買釣船鼠跡共依塵榻住鶯聲欣傍小窗圓
阮生何事窮途哭但坐茅茨便得仙
少年生事落吳閶老大何妨轉放狂白傅堤邊新酒肆
生公石畔舊詞場攜来雙鬢鴉雛色舞去單衫鵲腦香
縱有閒吟非澤畔不勞搔首問巫陽
錢謙貞
清明後晚出北城至頂山寺登白龍廟作
瓓珊春事蚤啼鶯與客閒行出北城社鼓鼕鼕催糓雨
炊煙續續過清明夕陽古寺歸樵影流水空山吠犬聲
如繡年光仍在眼桃花零亂麥田横
懷古堂夏日漫興
三間五架草堂新數卷圖書一病身静似放參居士室
閒如墐戶輟耕民浣花杜叟曾題字垂柳陶家舊卜隣
不為薄今偏愛古南村已少素心人
豐越人
至石壁庄
一逕湖心通翠微入山先自著春衣繞籬野豆花爭放
背日巖枝葉半稀漁散空洲秋水在烟横高岫夕禽歸
閒居最得無能味白石蒼蒼是釣磯
冒愈昌
賦得鷲峯寺前殘柳畣吳非熊林茂之留别之
作
執手城隅對黯然西峯殘柳鷲峯前曾籠紅板橋頭月
尚帶青溪渡口烟望去藏烏非往日愁来繫馬復何年
因君欲折難為折忍和新詩向别筵
錢希言
揚州懷舊
三度維揚十八年舊遊零落不如前車傍擲果人何在
橋上吹簫事莫傳潮落遠江瓜步雨鳥啼荒壘竹西煙
風流杜牧元多感到日登臨一惘然
夜渡若耶溪
樵風舟上鼔頻撾十幅輕帆渡若耶照破離愁惟夜月
啼殘歸夢是寒鴉霧蒸東塢山城暗煙鎖西陵驛樹斜
只隔錢塘永帶水依然旅舍傍天涯
康登彦
城西别友
驛樓重發不勝悲執手難於乍别時故國殘年人去遠
亂山疎雨馬行遲青袍暗濕為儒淚綠酒愁聽送客詩
最是關門風雪惡明朝吹盡鬢邊絲
詠柳
照影盈盈拂自垂受風縷縷弱還吹關山笛裏思歸引
灞水橋邊恨别枝翠黛莫因春去損纖腰乍向月明移
可憐空傍章臺老欲惜凋零更有誰
江仲漁
嚴灘
九溪深處是嚴灘渺渺風塵白眼看葉艇每隨幽嶂出
茅房孤掩落花殘芙蓉衣上雲千片楊柳磯頭月一竿
釣罷瓦瓶曾共醉滿身零露不知寒
張復亨
遊西湖
山翠湖光晝掩扉珠宫縹緲晚鐘微僧尋三竺沿堤過
鶴認孤山背水歸橋影亂分公子棹荷香輕著美人衣
繁華不醉飄零客愁聽啼鵑又夕暉
林春秀
山居
但住溝西第五邨香秔釀熟少開門家童秪自為樵牧
徑竹憑他長子孫雨過曉山泉噪澗花生春菜蝶穿園
抱琴客到棠梨下卯酒猶醺藉柳根
徐篤
病起
病起茅齋已浹旬案書狼藉任埋塵十年事業空雙劍
半世交遊復幾人苔井細陰桐葉墜荆籬秋雨豆花新
破除孤悶無他計再洗淵明漉酒巾
童珮
寄秦汝立
思君無那路重重何處山形是九龍蔣詡門前三逕竹
陶潜宅裏一株松汲泉釀酒添新甕留客裁詩入暮鐘
今夜闌干挂春月清光可似别時濃
文震孟
臚唱紀恩
紫煙浮動蔚藍天定有祥雲捧日邊國士懷慙叨寵遇
家聲遥接仰名賢光生御筆龍章煥色映宫羅鳳彩鮮
報主正從今日始雄文誰擬勒燕然
傅冠
早朝
西山爽氣接蓬萊紫殿光搖曙色開五鳳忽銜丹詔下
六龍時駕衮衣来班連禁地三台近樂奏鈞天萬舞迴
聖主殷憂方借箸趨陪愧乏賈生才
陳仁錫
萬夀朝賀恭遇瑞雪
淩晨嚴駕喜趨陪宫殿霏微映早梅綵勝自緣龍藻結
仙花非為剪刀催山山環架連雲巘樹樹交飛行慶杯
知是丹青描不出天機織素待宸裁
鄭鄤
煙霞嶺
轉入幽清石磴斜何人開眼識煙霞深深古洞零寒雨
寂寂空林放落花有客到山棲鳥喚無僧出走亂雲遮
年来不盡逃虚意躡屐還尋隠士家
黃道周
西曹秋思
雪盡松寒喜未凋故園萬里詎云遥中原刁斗依青嘯
南國梅花碎玉簫塞馬夜闌齊飲水鯨魚月出各吹潮
風煙嶺表晴無恙不使明時缺老樵
吳孔嘉
西湖汪然明招同李太虚錢改齋先輩泛不繫
園
瀲灩湖光十里横攜將書畫訂鷗盟清風明月消閒趣
茗椀香爐寄野情小棹六橋看繫馬孤篷三竺聽流鶯
荷香處處催詩興一片涵空麥浪生
陸錫明
白岳太素宫
天遣名山護紫虚芝泥曾到使臣車石幢隠見宫中線
碧瓦參差帝者居封禪有書非漢畤榔梅何地不秦餘
未須泛海尋靈藥水落花開自起予
顧咸受
落葉
天半凄清雁字斜箇人無賴小窗紗三分秋色三分雨
半似霜容半似花忽送離愁迷曲徑暗隨幽夢渡平沙
無情最是堪腸斷不為蕭條惜物華
王彦泓
寄懷&KR0802;仲秣陵并促歸騎
春光漂蕩别離天心似游絲百尺牽見說人歸歸雁後
那堪淚落落花前南都翠黛宜為史北里紅箋定幾篇
爭似碧窗銀燭夜月痕依約話纏綿
李世熊
寄山中友人
深山深處結衡廬草木蕭森致有餘村市曉烟苔徑滑
石橋流水夜窗虚屋頭果熟秋中落牆角蕉肥醉後書
料得閉門多歲月種来松樹近何如
廖孔說
采藥
采藥秋山萬木疎霜吹瘦骨倦鋤餘雲多忽訝寒峯失
僧少常逢古屋虚叩石杖聲驚睡鹿臨溪笠影亂游魚
翠微十里無人到時過菴西聞讀書
雨中送春二首
迢遥煙驛欲何之地角天涯總别離霧濕提壺催祖道
煙寒杜宇促歸期徘徊柳岸鞦韆處惆悵蘭亭祓禊時
此約再来須隔歲潘郎那不鬢如絲
綠陰和水草和煙今夕明朝頓爽然才到楝花飄暮雨
已看榕葉似秋天乍添吟鬢剛三月暗減閨心又一年
不信古人癡似我曉鐘欲盡轉難眠
田狩龍
西爽樓秋晚
白髮盈簪老遂良秋風䆉稏弄清香一簾細雨入幽夢
半面殘陽出晚凉吟罷薰爐餘獸炭病來藥草識山薑
西樓危坐成何事月落烏啼欲斷腸
麻三雍
自平陽還襄陵道
三月三日試春衣千山萬山花亂飛行人何處覓相識
啼鳥有時催早歸日漸衝山鞭影急煙初迷樹水光微
草深陣陣喧蛙鼓鵝鴨軍聲似也非
王屋
送黃海歸新安
清秋客子歎歸歟載酒題詩一送渠細雨亂山遮汝去
凄風落葉對誰居江村處處休黃犢野店家家賣白魚
見說雅懷多不減每逢佳勝輙停車
陳衎
題邵大行薰亭
一片蒼山落案前亭亭孤塔影嬋娟林花乍落猶含露
池水新生即有煙蝶趁侍兒登佛閣鶴隨門客上漁船
清光盡貯軒庭内獨榻抛書抱石眠
王留
淮北道中
沙灘高下浴鳬鷖新出菰蒲綠未齊移橘過淮應化枳
種楊當路半生稊船頭鼓角頻逢驛河上金錢浪築堤
醉後無端千里夢直隨明月到深閨
初冬客懷
傍澗誅茒十畞宫主人閒即往山中藥苗飽雨分畦綠
楓葉酣霜合塢紅半夜樵歌寒趁月六時僧磬響因風
如今徒倚都門望凍草僵沙是處同
李竒玉
過京口
蕭條書劍下關河芳草萋萋客裏過原上鶯花三月暮
天涯愁病一身多海門帆影移青嶂山寺鐘聲到綠蘿
入望自知鄉國近那堪斜日聽漁歌
楊廷樞
舟中
野岸官橋路已蕪寒江暮雨客舟孤煙中帆影時開落
霧裏山光半有無宿鳥驚心猶未下哀猿引臂自相呼
凄其古渡黃昏後一點漁燈起荻蘆
吳太冲
朱美之攜酒過話
綠隂叢裏放玫瑰石几相延坐碧苔百里雙缾春酒釀
一年幾箇故人來厨丁細切溪頭筍穉子貪爭屋角梅
信道朱游能折鹿譚經且喜得相陪
楊廷麟
秋興
北湖菱葉近漁家煙浦荒荒雁路斜濕鳥立沙聞社鼓
野人當戶伺田瓜月明露上蒲萄蔓夜靜風生莨蕩花
悵望故園溪外渡一聲横篴冷蒹葭
顧咸建
詠落葉
杖策滄江思不禁乍逢搖落一驚心迎風野鳥當枝坐
泣雨寒蛩抱葉吟掃徑空餘千樹曉卷簾獨對萬峯隂
幽居一夜聽蕭瑟片片隨流不到林
文德翼
池口阻風
伸脚篷窗西日移打頭蘆渚北風吹沿城路僻多蚊蚋
到夏江深少蛤蜊山色杳冥歸謝眺笛聲惆悵憶桓伊
頽年自笑滄洲客破浪那能萬里期
劉侗
久遊復至鄂得家信將别黃宗之
出門未暑秋仍滯十度曾登送别舟久客畏聞家有信
逢人俱道邑無收衣粻不恥因良友僮僕多言怨漫遊
夜夜酒同鄉夢醒舍邊雞與渚邊鷗
萬泰
客中初度
朝來虎阜攬春暉矯首林泉興不違故國青山殊自好
王孫芳草幾時歸遥將兒女庭前淚灑入江湖客子衣
舉目傷心歌舞地多情楊柳故依依
堵胤錫
舟次懷人
西風客路自禁支迂目林蒼覓所思喜不醉人村市酒
苦難成句意中詩山閒似古時窺牖鳥伴如求共悅枝
永坐論心誰得許伊人秋水溯清漪
婺署秋懷
雨窗無事草侵除清晝簾垂步較疎千里凉生今夜月
四更夢得故人書踏歌自詫狂非昔丸藥何曾病减初
旅况入秋真坎懍放衙愁聽鼓潭如
宫繼蘭
南枝雜詠(錄一首)
抗疏年年擬掛冠崦嵫日晚寸心寒白雲遙指來千里
南雁歸飛過幾灘腸熱不知時局冷情窮猶賴主恩寬
前途說近揚州路夢裏先承膝下歡
王鞠劬秉憲西川殿甫詩以勸駕步韻
别墅寧能卧謝安時艱特借惠文冠廷牙自識君恩重
叱馭何妨驛路寬烽燧無煙餘繡斧陽春有脚佇雕鞍
劍關錦水經行處難蜀書成取次看
倪長圩
秋日過張子讀易居喜遇顧徐二子
一櫂迎秋傍晚凉疎窗燈火舊書堂窮愁久識張平子
著述重逢顧野王江上蒹葭方浥露洲前鴻雁正經霜
南州孺子聞名久知有鴻文石室蔵
蔡道憲
尹尊子讀書衡嶽特為我來詩以答之
嶽雲未隔幾重山君渡湘江費往還識面何須心便苦
多情自悔夢難刪千家雨後花猶濕一片霜中石已頑
為我躊躇峯頂望薜蘿有路總應攀
陳子龍
同祁世培侍御泛鏡湖
越溪千折繞山流黛色横分曉蕩舟五月隂晴天漠漠
一川風露草悠悠鳴榔空翠煙中市捲幔輕紅水上樓
十二雲鬟飛不定獨留月鏡照人愁
錢塘東望有感
清溪東下大江廽立馬層崖極望哀曉日四明霞氣重
春潮三浙浪雲開禹陵風雨思王會越國山川出覇才
依舊謝公攜屐處紅泉碧樹待人來
晚秋雜興三首
江關海嶠接天流玉露商飇萬里愁九月星河人出塞
一城砧杵客登樓荒原返照黃雲暮絶壁廽風錦樹秋
極望蒼蒼寒色遠數聲清角滿神州
太行東出擁神京古塞秋風右北平笙鶴已辭滄海使
貂蟬初撤羽林兵清霜玉沼芙蓉苑旭日金鋪翡翠城
魚鑰時傳宣召急侍臣通籍在承明
玉泉西去翠微宫碧瓦丹樓極望中連騎每從三市出
題名時在五陵東金莖夜飲仙人露銀漢秋高少女風
廻首欲陳閶闔迥昇平今已屬羣公
晚渡錢塘
吳山越岫隔中流簫鼓平明青翰舟萬里晴江開曉郭
千帆春草送芳洲桃花欲落潮先至鶯語初聞露未收
何事西陵常問渡不堪獨上望京樓
送吳巒穉司李桂林
翡翠巢邊匹馬過千盤桂嶺鬱嵯峩南浮灕水啼猨滿
北望君山落雁多蠻府官閒能作賦漢廷恩近憶鳴珂
愁心獨繫張平子欲寄琅玕奈遠何
馮留仙廵撫天津鄴仙拜少司馬一時命下賦
寄
左樞司馬擅良籌憲府中丞擁上游兵柄一門推世將
軍容兩地接皇州三邊烽燧甘泉夜萬國梯航碣石秋
昔日二馮歌魯衛看君兄弟並封侯
夏允彛
干山澗中
暗綠資山畫不明水痕初没荻無聲雲能覆岸鷗衣暖
竹肯移暉鳥夢輕汲女改瓶羞斷綆漁兒踏鯉貫花莖
春橋此曲多風樂别有傷心問濯纓
曾異撰
雨經富陽
小縣飛樓俯驛亭竹間樹杪恣揚舲溪山病亦開篷看
風雨眠猶翦燭聽永夜潮來江上白浮嵐畫入井西青
石尤前路無妨阻好住嚴灘問客星
梁朝鐘
將出皖留别楊六符沈乃功唐聖俞徐譽星諸
先生時子將入襄歸粤
船傍垂楊別緒生煙含春樹雁歸聲羣公縞帶遺吳錦
幕府青絲唱渭城幾樹烏啼趨夏口何時馬首望西京
江南江北如相憶千里高樓待月明
方以智
贈閩中劉薦叔
聞君昨歲出温麻作客荆吳不顧家萬里風塵憑漏影
十年慷慨弔懷沙單衫葉落秋將盡小社城廽菊有花
邂逅高談共尊酒東谿凉月浸蒹葭
送别劉薦叔
遠遊才子著先鞭載筆江湖又十年白眼相逢秋色裏
青山環立酒杯前一時快意難題盡千古銷魂是黯然
重詠謫仙黃鵠句齊飛挂在落霞邊
李公往
春日
柴桑歸去興如何老我谿山活計多白酒春寒逢社醉
青蓑雨過答漁歌儘容茅屋招新燕更鑿荷池浴乳鵝
閒裏韶華元自好願將餘歲伴煙蘿
萬曰吉
謝客
甪里先生小築居蕭然衾枕半牀書閉門覓句江湖外
濯足招魂雨雪餘卯酒動思千日醉辰瓜凖擬一犁鉏
五陵公子多裘馬同學何人問草廬
陳瑚
新柳
東風細剪綠千條惹得輕煙自昨朝曲曲乍描京兆筆
纖纖初學小蠻腰陌頭走馬嬌難繫枝上啼鶯怯未調
最是送人添别恨不堪攀折上河橋
朱一是
同友人再遊虞山
輕舟十里泛平沙雲外虞山一半遮隄勢遠廽言偃墓
草㾗青入仲雍家野泥初坼未開笋溪雨欲流將盡花
乘興不辭今日醉此身誰記在天涯
錢棻
題畫寄敬哉
千峯凉處隱孤廬匹練飛來散玉除閱世愁看數莖髮
懷人静倚一牀書濕雲江路鷗眠晚落日橋心雁斷初
屈指秋光兩度别墨花遙洒自蕭疎
秋懷
叢桂秋深始著花泥人清賞踏晴沙掃來落葉供煨芋
補就疎籬學種瓜芳草欲迷高士屐青山長護野人家
衡門自有閒功業不向旗亭問落霞
魏學濓
送方仍詰畫師
客愁難遣早思還今日才偷畫筆閒扇底生風搖古木
屏間欲雨展春山無聲好句如元白一樣中鋒亦柳顔
却好入春歸棹遠滿江粉本水灣灣
讀韓琮商山店詩戲擬其體得樓下曉泊
一夜春風趁客舟篆煙飄處暫淹留帳鉤觸柱人初起
奩粉吹香撲未收開箔先攏金約臂插花仍露玉掻頭
誰能化作長干水日繞妝臺四面流
張若羲
杏花初放遇雨
瓊宫仙女下雲車縹緲層霄落綘霞寶鼎千年新結子
赤城二月盛飛花陌頭柳色先春換隄畔溪聲帶雨斜
記得皇州曾爛漫不堪重入野人家
溪邊桃花
開徧紅桃二月天河邊小景更嫣然輞川畫就連漁火
洛浦神來隔楚煙拾翠佳人看走馬彈絲游俠望鞦韆
凭欄一問東流水花落無言又幾年
西湖
三月遊人去不留獨攜小艇漾中流掠波翡翠無端過
出水鴛鴦故意浮已對淡妝遲夜月更廽素影待空秋
六橋煙景仍無恙載酒重來散百愁
燕子磯
七月江頭燕子磯銀濤捲雪浪花飛檣烏夜集珠光合
青雀晨來嵐翠微風動帝城雲縹緲月臨天塹影依稀
旅人四眺多憑弔白露横空點客衣
維揚夜泊
隋堤柳樹尚依依臺榭荒丘燕子飛繡幕銀燈廽去馬
風檣雨檝濕征衣城隅畫角黃雲滿溪上鳴箏白露稀
二十四橋孤枕夜蕪城秋色動漁磯
再集第一樓
岧嶤一望夕陽收遠陌孤帆起暮愁幾處笛聲吹折柳
何人臺畔獨悲秋樹梢高插雲端出鳥背平看天際浮
極目河山空佇立越王臺榭委荒丘
望金山
疑從蜃氣結為臺天半芙蓉水面開百壑那能探到底
一峯何處特飛來登臨可得龍蟠勢瞻眺應湏虎變才
指顧風帆已千里蛟官鼉鼓吼如雷
候風
篙師估客意飛揚錦纜牙檣思淼茫北溟鯤魚期變化
南圖鵬鳥待翶翔江空水氣連天白日落沙光動地黃
夜半松濤來萬壑濟川舟楫詎相忘
九日雨酌
無端風雨又重陽蕭瑟楓林自舉觴阻我青山曾有約
撩人黃菊幾時芳空庭暗落高梧影幽砌微聞濕桂香
猶喜攜笻雙屐健客來應不厭蒼凉
温璜
寄友
靈隱峯前手暫攜千章新綠子規啼眼邊流水春重到
别後停雲思幾迷俯聽露珠傳點畫驚聞藥裹亟刀圭
殷勤簡付遺方法茹澹安緣緩杖藜
黃淳耀
次韻酬别張子石
百丈牽江一線平勞君客裏念歸程即看去住誰能料
可是分離莫漫輕白鳥背飛星子驛朱旗遙颭石頭城
船窗日把詩篇坐香草含風處處生
張貞白有離世之志作别廬舍詩見示余反其
意留之
瓜廬小結在塘坳城市翛然即遠郊谷為愚公寧避辱
亭因揚子不辭嘲鳴螿秋盡猶緣砌舞燕春深亦認巢
莫愛雲松棲絶壁山中依舊要誅茅
劉曙
湖梢曉汎
湖氣初開澹澹中掛帆回首認垂虹盤餐飽領諸山色
夢醒平分昨夜風細浪未經魚罟亂輕霜微辨橘林紅
無端浩蕩生悲慨獨往情難與衆同
新正十六日過郭君昌園亭探梅留題
疏泉列樹繞春隄萬白參差一望齊果下馬行欺鶴氅
池邊人醉擁香泥午風寂寂光先亂春霧冥冥思欲迷
聞說鴟夷曾借宿鶯花錯認苧蘿西
茅元儀
春夜同屠泠玄于該博堂前坐月
杯停花睡正三更寂寂間除澹慮生月洗纖雲天似潤
風搖狂絮柳如醒乍尋詩味抽春筍難冷交情炙凍笙
留得一詩存勝日侵晨又去伴啼鶯
葛一龍
煙雨樓
煙雨樓頭春乍晴鴛鴦湖上鳥嚶嚶中浮片席空三面
斜抱千家截半城漁網曬來風柳變酒船搖出浪花生
夕陽慣照凭闌妓一抹遠山紅袖明
馮鼎爵
知非
端居曾不羨遭逢五十年來事事蒙半偈常持朝與暮
一尊不慮雨兼風尚偕妻子蝸粘壁每赴山林鳥脫籠
莫閗兒童花草隊䰅眉白早誤稱翁
泖居自題
半生已過更謀居水北山南漫結廬一泒濃陰迎杖履
數彎濕碧飽瓜蔬避人不復新求友無事重繙舊註書
并撤東籬招爽氣飄零素業本空虛
董養河
山居和陳元凱韻
日日千峯雲覆垣蘭畦菊町地偏繁洗盂不厭山僧淨
爭席時聞野老喧澗底撈蝦喂鶴子花間聚蟻飼雞孫
賣將殘卷完租稅清夢無驚吏到門
吳德操
秋興
莆田七月海風秋誰到江東寫我憂露冷芙蓉王儉幕
書藏夾漈鄭樵樓卜居未有安危信行路方知出入愁
笑指雙星河漢闊明朝未必渡牽牛
王時敏
西田感興
自愧生平百不能桑榆息影倚枯藤微茫暝樹孤村杵
明滅漁舟遠溆燈往事淒涼難再說新愁雜沓最無憑
況今禾黍淹遥雨白日秋來見未曾
朱茂曙
秦淮河春游即事
橋下溪流燕尾分灣頭新水慣湔裙六朝芳草年年綠
雙調鳴筝戸戸聞春雨杏花虞學士酒旗山郭杜司勲
兒童也愛晴明好紙剪春鳶各一羣
馮鼎位
月下聞笛
露下芙蓉夜氣清愁聞短笛弄新聲誰傳千載柯亭管
調出三秋故國情風外餘音還斷續曲中離緒轉分明
來時折柳曾相贈吹得今宵夢又生
懷社中諸子
風塵世路悲青眼長嘯悠然有所思故國雲山勞夢想
天涯兄弟憶參差春風幾度平原酒白雪諸君梁苑詞
搖落故人羈旅客南來雙鯉信偏遲
舟中和陳卧子作
波搖落日衆山青載酒談奇是舊盟蘆荻洲邊迷野色
芙蓉江上淡秋情舟疑有道同元禮詩愧中郎和少卿
試向天中呼月出驪龍滄海戲珠明
李士標
江行即事
渚鷗一一泛春聲江面煙消萬里平花月故臨揚子渡
布帆無恙潤州城蒼茫曉色迷鴻雁欸乃歌聲怨杜蘅
放眼在愁煙水闊亂山天際忽縱横
徐時勉
上元日憶鄧尉光福諸山
東風殘蠟早探支改歲尋春較客遲老興却當全嬾日
梅花又過半開時雪消最愛西山路頭白重吟東閣詩
拄杖籃輿迷望處年年搖蕩看燈期
馮夢龍
冬日湖村即事
蒹葭一望路三叉遥認莊窩去路斜舟響小溪過蟹舍
屋頽高岸露牛車輕霜隄柳餘疎葉暖日村桃早放花
平野蕭條聊極目遠天寒影散羣鴉
張紀
江村春望
春風爛漫遶天涯曳杖江村攬物華身在故鄉仍是客
心從安處即為家貧來生計號寒鳥病後居諸赴壑蛇
更得幾年還健在青門常種邵平瓜
徐同貞
寒食郊行
二月春寒未減衣嫩晴天氣日熹微桃花落盡水初漲
燕子來時筍正肥林外酒人浮白去莎邊遊女踏青歸
却嫌輸與東京路尚欠郊原綵索飛
丘上儀
千齡社集詩
孤村冐雨墊綸巾一櫂衝寒破水淪自是素心堪共侣
好將末俗使還淳藏身曾學姚平仲招隠誰呼祁孔賓
良會詎應誇競病舉杯且盡甕頭春
張鴻磐
詠茉莉
九里花田走贑航慣先朱夏鬭芬芳貯來深院人人喜
開近斜陽夜夜香養徹龍膏專薦寢緊盤蠻髻更添粧
西窗月色凉何事照見明珠墮枕旁
歸昌世
詠落葉
除却離憂百事慵重來苔徑舊時蹤江清秋響風催棹
鳥去庭空月照笻回首獨愁千萬樹隔林細數兩三峯
茫茫顦顇初冬色颯沓時聞五夜鐘
馮延年
簡張天生
共誰聽雨夜連牀獨擁殘書快雪堂雲斂鷺巢從樹出
風来藕葉倍花香平湖小舫空秋月斷塔孤峰愛夕陽
吾欲糟丘營此老待君同酹水仙王
袁徵
文彦可移居和子垂韻
椶鞋桐帽野人裝家具無須載滿航臺隠客星垂釣處
山留君子讀書堂宵同巢鶴聽松雨午就溪僧煮蕨香
張北周南鄰可卜結茅終擬僦君旁
郭金臺
宿上封寺
望盡南天不可捫到來始識上封尊衆山却立如空壘
絶頂平蕪一小村人定莫教鐘破寂峯高直有月侵門
禪關無諍聲聞淨帝座平看尺五痕
寄馮其立
不惜舟車萬里身白頭潦倒轉風塵使君兩度論賓主
幕府三年歷粤秦嶺表開樽應盡醉巖疆得句幾回新
題書滿眼秋風颯歲晚梅邊憶故人
姚士粦
送郁文茂赴新寧州幕
佩刀曾說夢中懸南趁邕州下瀨船秦吉了能傳訟語
那投猺肯納官錢荔房供摘紅漙露榕樹排衙綠染天
蠻幕有時趨大府娵隅應和郝生篇
沈章
靈谷寺看梅
下馬看碑度孝陵山椒十里樹層層半開香氣清於水
一路人家靜似僧春動粉鬚都化蝶夜寒花片欲成冰
思憑一枕羅浮夢月白煙黃睡未能
徐仲選
水村
照檻晴光眼欲迷瘦籐斜影度橋西沙頭白鴨黃鵝睡
籬畔瓜棚豆架低屋似魚船疎荻繞亭如僧笠稚松齊
此鄉風景真堪戀只合欈缾坐菜畦
朱隗
天長苦雨
縱横野水斷人行荒綠推忩一望平傍舍秧齊聞擊鼓
(北方敲鼔插秧)隔籬花短見移檠天涯弟妹連宵夢澤國風煙
幾日晴酒醒空堂凉不寐怒雷驅雨入湖聲
孫淳
玉峯塔下别天如
經過便聽塔鈴聲誰觧消魂此日情客為譚深催别暮
船隨潮便報帆輕偶因懷友重憑檻悔不看山再入城
二十餘年芳草寺隔查相望水盈盈
劉城
九華雜詩
祗園高處不勝寒四望悲風獨立難我以輕衫當晝解
僧言殘雪昨宵乾木皮覆屋冬偏好竹葉編籬卧亦安
忽覩金光爍初地滇南一塔日中看
顧玘徵
感舊
烏衣門巷舊游非王謝堂前燕子稀有客有客莫遑處
式微式微胡不歸乾坤萬里愁雲合風雨三秋落葉飛
極目天涯誰與語釣篷思老一魚磯
唐獻可
次白門江上
十日無端學泛家隨緣詩酒坐星槎汀頭煙舞盤青鳥
江底光翻墜彩霞浪激寒潮初破夢月移子夜淺銜沙
長年快說東風急吹落蘆洲幾里花
潘一桂
冬日
寂寞江干深寄跡一巢無計拙於鳩履如東郭笑何病
賦似長卿貧不憂白景驅愁催短髮歸鴻銜夢下寒流
何時小築菟裘地著在蒼山碧水頭
邵昇遠
田家樂為陳孟言賦
香稻收花穗已齊幽棲渾似瀼東西萬竿修竹千叢菊
十角黃牛五母雞婦起炊糜朝出饁客來留榻夜分題
橙黃蟹子新醅熟日日何妨醉似泥
徐爾鉉
訪法相西上人有作見示次韻酬贈
卜築孤凭絶壁間静中詩思幾曾刪臺前歸鳥如相識
窗外浮雲即等閒一徑野花常到眼十年清夢不離山
我來共對飛泉下日落松鳴去復還
陸瞿彌俞彦直張藍田馮素生醉月竹西軒懷
唐尹季張子念
閒中宴笑可相求水上亭虚恰勝舟入座月爭先後得
侵杯花競淺深浮從來酒國難為夜莫把歡場易送秋
醉倒胡牀人莫笑霜天幾作異鄉愁
湖心寺
春望葑田綺繡成紅舷淺蕩縠紋輕一聲磬響隨雲遠
數曲橋蘭貼水平柳映圓波魚極樂塔連殘照寺空明
天然獨擁諸峯立酌茗寒潭韻更清
吳栻
無題和斗生二首
海外雲生碧浪隂赬鱗蒼雁總浮沈寥寥天漢雙星小
寂寂梨花一院深貞玉有光還易見明珠無定杳難尋
輕鸞欲繡愁無力除是靈芸七孔鍼
巫山遠在暮雲中愁隔春燈一點紅莫道金刀難剪水
須知紈扇也驚風化為蝴蝶飛纔並除是鴛鴦睡不同
最是游絲無賴甚又牽春去過牆東
朱樵
新柳同陳確菴賦
日暖江干二月天風柔新柳色娟娟漫愁力怯難勝雨
已覺情多解惹煙池上只今方釋恨陌頭何處不堪憐
往來便恐輕攀折寄語離人客路邊
秋柳
東城南陌思無窮煙淡鶯殘事不同漢苑風情寒薜荔
㶚橋顔色老梧桐蕭疎野店殘陽裏寂寞池塘細雨中
何限相思誰共語可憐迢逓待春風
曾元良
秋柳
俄驚搖落渭城邊悵望遥隄絶可憐病葉幾能禁驟雨
柔條猶自鎖寒煙從教歌院頻翻譜忍見郵亭更折鞭
淒斷新霜板橋曲衰荷相伴曉風天
吳騏
三月三日集六益齋得微字
永和癸丑蘭亭後江左風華歎式微草澤行吟心不展
英雄沈醉計終非坐看日昃人空老不覺春深花自飛
紅炬將殘共分手非關别恨獨沾衣
鹿門草堂宴集分詠漢高
武媪壚頭酒未闌醉中斜戴竹皮冠秦皇東望驚雲氣
神母西來哭夜寒萬里冥鴻懷綺季一時烹狗負彭韓
未央上夀真無賴活得杯羹且盡歡
得王玠石書言及荳苗為蟲所食
美人離别動經年燈下欣看尺素傳落落晨星傷聚散
盈盈天漢阻纏綿鳳凰久失丹山樹螟螣休侵彭澤田
念我飢驅長作客窮愁相對一澘然
倣義山體
碧瑣花光繞鏡臺畫梁雙燕正飛迴東方千騎踟蹰立
雲際高樓縹緲開大路攬袪私未敢春風吹夢或容來
自憐夙有專城壻辜負君家作賦才
綺閣微吹淡淡風海棠猶在錦帳中枕前文蛤千年影
階下珊瑚八尺紅小袖李文春思薄息肌沈水夜香通
六更更報蓮花漏莫道朱欄日色融
碧海波平月滿輪笙歌千騎踏香塵十重錦帳時時夜
五色鮫綃樹樹春嘉果合歡馳騎急長蛾宫樣曉粧新
芙蓉一萬開南苑誰是當年第一人
來青樓看海棠
積雨兼旬春事遲朝來晴日散游絲扁舟西去水平岸
喬木參天花滿枝國色驚心看不足舊遊如夢立移時
憑欄日暮無歸意月下重傾金屈巵
清曉繁花更動人日光初著露華新嵰山紅雪飛初定
泉客鮫綃染未勻短髮暗傷春色暮窮交老覺酒杯親
歡娛莫放今朝暇回首東甌有戰塵
贈林安國
蚤歲遨遊洛水濱那知天地忽風塵玉顔暫作平原客
皂帽終非魏氏臣家散萬金無德色書成千卷有傳人
吳剛向在清虚閣期爾同登七寶輪
次韻酬丁勗菴
草舍叢篁不見天素琴挂壁本無絃餘生久已依長鍤
國士虚勞贈綵牋濁酒但須娛旦暮浮名何用問千年
有涯莫與無涯競最愛南華第二篇
喻應益
滕王閣
飛閣千年勝跡留層巒遠水檻中收萋萋岸綠王孫草
湛湛江平帝子州煙樹尚含羅綺怨風濤不散管弦愁
飄零莫縦登高目門掩斜陽獨下樓
陳鴻
留别敬師
浪遊行槖倍蕭然但有山僧送上船月白不堪蓮社别
日高難戀竹房眠曉糧載少癯同鶴秋思悲多亂似蟬
後夜憶師空夢寐淮城東畔寺門前
王鏳
九江道中
離鄉已遠斷鄉愁風物無邊飫浪遊異壁煙霞常共色
一灣鷗鷺各分洲青山雜樹陶潜縣明月孤城庾亮樓
身寄片帆如過鳥舟人指點屢回頭
鍾曉
春愁
虚館春愁鬢欲彫更緣多病暗無憀筍思出土猶藏甲
柳學迎風漸折腰盡說黃金長不壞那知碧血最難消
何須西上蘇臺望一笛殘陽舊六朝
喬長史
詠醉楊妃菊
嬝娜嬌姿不耐霜芳根移得在朝陽帶將春色三分豔
散作秋隂滿院香傾日尚疑聞羯鼓臨風猶似舞霓裳
秖愁野鹿偷銜去寂寞梨園空斷腸
御選明詩卷八十九
