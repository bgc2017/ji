欽定四庫全書
御選宋詩卷七十五
七言絶句十二
恭聖楊皇后
宮詞
溶溶太液碧波翻雲外樓臺日月閒春到漢宫三十六
為分和氣到人間
雲影低涵百子池秋聲輕度萬年枝要知玉宇涼多少
正在觀書乙夜時
瑣窗宫漏滴銅壺午夢驚回落井梧風遞樂聲來玉宇
日移花影上金鋪
迎春燕子尾纖纖拂柳穿花掠翠簷聞道蘂宫三十六
美人爭為捲珠簾
缺月流光入綺疏金壺傳箭夢回初秦臺彩鳳無消息
桂影空閒十二除
輦路青苔雨後深銅魚雙鑰晝沉沉詞臣還有相如在
不得當時買賦金
黃鳥驚眠曙色開慵梳鬟髻意徘徊君王早御延英殿
頻喚宮人上直來
一朵榴花插髩鴉君王嘗得笑時誇内家衫子新番出
淺色新裁艾虎紗
小樣龍盤集翠毬金羈緩控五花騮繡旗高處鈞天奏
御捧先過第一籌
花蘂夫人費氏
宮詞一百首(錄四十首)
五雲樓閣鳳城間花木長新日月閒三十六宫連内苑
太平天子住崑山
龍池九曲遠相通楊柳絲牽兩岸風長似江南好風景
畫船來去碧波中
東内斜將紫禁通龍池鳳苑夾城中曉鐘聲斷嚴妝罷
院院紗窗海日紅
殿名新立號重光島上亭臺盡改張但是一人行幸處
黃金閤子鎖牙牀
御廚進食簇時新侍宴無非是近臣日午殿頭宣索鱠
隔花催喚打魚人
立春日進内園花紅蘂輕輕散淺霞跪到玉階猶帶露
一時宣賜與宮娃
離宮别院遶宫城金板輕敲合鳳笙夜夜月明花樹底
傍池長有按歌聲
御製新翻曲子成六宫纔唱未知名盡將觱篥來抄譜
先按君王玉笛聲
脩儀承寵住龍池埽地焚香日午時等候大家來院裏
看教鸚鵡念新詩
六宫官職總新除宫女安排入畫圖二十四司分六局
御前頻見錯相呼
春風一面曉妝成偷折花枝傍水行却被内監遙覻見
故將紅豆打黃鶯
殿前排宴賞花開宫女侵晨探幾回斜望苑門遙舉袖
傳宣聲喚近臣來
殿前宮女總纖腰初學乘騎怯又嬌上得馬來才欲走
幾回抛鞚把鞍橋
自教宫娥學打毬玉鞍初跨柳腰柔上棚知是官家認
徧徧長贏第一籌
内家追逐採蓮時驚起沙鷗兩岸飛蘭棹把來齊拍水
並船相鬭溼羅衣
新秋女伴各相逢罨畫船飛别浦中旋折荷花半歌舞
夕陽斜照滿衣紅
婕妤生長帝王家常近龍顔逐翠華楊柳岸長春日暮
傍池行困倚桃花
月頭支給買花錢滿殿宫人近數千遇著唱名多不語
含羞走過御牀前
平頭船子小龍牀多少神仙立御傍旋刺高竿令過岸
滿池春水蘸紅妝
羅衫玉帶冣風流斜插銀篦慢裹頭聞得殿前調御馬
掉鞭横過小紅樓
薄羅衫子透肌膚夏日初長板閤虛獨自凭闌無一事
水風涼處讀文書
别色宫司御輦家黃衫束帶臉如花深宫内苑參承慣
常從金輿到日斜
海棠花發盛春天遊賞無時引御筵遶岸結成紅錦帳
暖枝猶拂畫樓船
晚來隨駕上城遊行到東西百尺樓回望苑中花柳色
綠隂紅豔滿池頭
明朝臘日官家出隨駕先須點内人回鶻衣裝回鶻馬
就中偏稱小腰身
鞍韉盤龍鬧色裝黃金壓胯紫油韁自從揀得真龍骨
别置東頭小馬坊
苑中排比宴秋宵絃管掙摐各自調日晚閤門傳聖旨
明朝盡放紫宸朝
傍池居住有漁家收網搖船到淺沙預進洪魚供日料
滿筐跳躍白銀花
高亭百尺立於風引得君王到此中牀上翠屏開六扇
檻花初綻牡丹紅
小院珠簾著地垂院中排比不相知羡他鸚鵡能言語
窗裏偷教鸜鵒兒
翡翠簾前日影斜御溝春水浸成霞侍臣向晩隨天步
共看池頭滿樹花
金碧闌干倚岸邊卷簾初聽一聲蟬殿頭日午搖紈扇
宫女争來玉座前
寒食清明小殿傍綵樓雙夾鬭雞場内人對御分明看
先賭紅羅十擔妝
大臣承寵賜新莊梔子園東柳岸傍每日聖恩親幸到
板橋頭是讀書堂(東院開府輔政餘暇每到苑中聖人特賜新莊以修宴遊之所)
梨園弟子簇池頭小樂攜來候宴遊旋炙紅笙先按拍
海棠花下合梁州
秋曉紅妝傍水行競將衣袖撲蜻蜓回頭瞥見宫中喚
幾度藏身入畫屏
蜜色紅泥地火爐内人冬日晚傳呼今宵駕幸龍池宿
排比椒房得暖無
畫船花舫總新妝進入池心近島傍松柏樓窗楠木板
暖風吹過一團香
三清臺近苑牆東樓檻重重映水紅盡日綺羅人度曲
管絃聲在半天中
安排諸院接行廊外檻周回十里強青錦地衣紅繡㲭
盡鋪龍腦鬱金香
靖康宫人
題驛壁
渭平沙淺鴈來時渭漲沙移鴈不歸江海一身多少事
清風明月淚沾衣
陳真淑
送汪水雲南歸分得君字
天山雪子落紛紛醉擁貂裘坐夜分明日馬頭南地去
琴邊應是有文君
黃慧真
送汪水雲南歸分得更字
高疊燕山冰雪勁萬里長城風雨横君衣雲錦勒花驄
此酒一杯何日更
周静真
送汪水雲南歸分得一字
燕山雪花大如席馬上吟詩無紙筆他時若遇隴頭人
折寄梅枝須一一
葉静慧
送汪水雲南歸分得杯字
塞上砧聲響似雷憐君騎馬望南回今朝且向穹廬醉
後夜相思無此杯
孔清真
送汪水雲南歸分得酒字
瘦馬長吟蹇驢吼坐聽三軍擊刁斗歸人鞍馬不須忙
為我更釂葡萄酒
鄭惠真
送汪水雲南歸分得西字
琵琶撥盡昭君泣蘆葉吹殘蔡琰啼歸見林逋煩說似
唐僧三藏入天西
翁懿淑
送汪水雲南歸分得陽字
金門夜醉紫霞觴乞得黃冠歸故鄉一似陳摶居華嶽
又如李泌過衡陽
章妙懿
送汪水雲南歸分得關字
一從騎馬逐鈴鑾過了千山又萬山君已歸裝向南去
不堪腸斷唱陽關
蔣懿順
送汪水雲南歸分得無字
十年牢落醉穹廬不用歸榮駟馬驅他日儻思人在北
音書還寄鴈來無
袁正淑
送汪水雲南歸分得人字
抱琴歸去海東濱莫逐成連覓子春十里西湖明月在
孤山尋訪種梅人
王瓊奴
答外
茜色霞箋照面赬玉郎何事太多情風流不是無佳句
兩字相思寫不成
蒨桃
侍宴呈萊公
一曲清歌一束綾美人猶自意嫌輕不知織女寒窗下
幾度抛梭織得成
風動衣單手屢呵幽窗軋軋度寒梭臘天日短不盈尺
何似妖姬一曲歌
吳安持妻王氏
呈父
西風吹入小窗紗秋氣應憐我憶家極目江山千里恨
依然和淚看黃花
趙令峙妻王氏
咏懷
白藕作花風已秋不堪殘睡更回頭晚雲帶雨歸飛急
去作西窗一枕愁
賀鑄妾
春日
獨倚危闌淚滿襟小園春色嬾追尋深思總似丁香結
難展芭蕉一寸心
李清照
題八詠樓
千古風流八詠樓江山留與後人愁水通南國三千里
氣壓江城十四州
春殘
春殘何事苦思鄉病裏梳頭恨冣長梁燕語多終日在
薔薇風細一簾香
朱淑真
喜晴
鵓鳩聲歇已開晴柳眼窺春淺放青樓上捲簾凝目處
遠山如畫展幃屏
春日雜書
春來春去幾經過不似今年恨最多寂寂海棠枝上月
照人清夜欲如何
柳垂新綠膩煙光紫燕惺鬆語畫梁午睡忽驚雞唱罷
日移花影上窗香
濛濛細雨溼香塵似欲藏鴉柳色新鬭草工夫渾忘却
祗憑詩酒破除春
春夜
半簷斜月人歸後一枕清風夢破時無奈梨花春寂寂
杜鵑聲裏祗顰眉
春
夢回酒醒春愁怯寶鴨煙銷香未歇薄衾無奈五更寒
杜鵑呌落西樓月
阻雨
幾度尋芳已不成又逢寂寞過清明慳風澀雨顛迷甚
十日春無一日晴
清晝
竹搖清影罩幽窗兩兩時禽噪夕陽謝却海棠飛盡絮
困人天氣日初長
日永
雨過横塘蛙吹鬧日融芳圃蜜脾香一痕心事難消遣
雙鵲飛鳴過短牆
月夜
燈花鵲喜兩無憑那更清宵夢不成月上樓頭天似洗
愁人别是一般情
對景漫成
半窗殘照一簾風小小池亭竹徑通楓葉醉紅秋色裏
兩三行鴈夕陽中
中秋聞笛
誰家横笛弄輕清喚起離人枕上情自是斷腸聽不得
非干吹出斷腸聲
舊愁
銀屛曲屈障春風獨抱寒衾睡正濃啼鳥一聲驚夢破
亂愁依舊銷眉峰
花影重重疊綺窗篆煙飛上枕屏香無情鶯舌驚春夢
喚起愁人對夕陽
宴謝夫人堂
竹引清風入酒巵森森涼氣暗侵肌冰巒四疊渾無暑
不似人間六月時
春曉雜興
挑盡殘燈夢欲迷子規催月小樓西紗窗偷眼天將曉
無數宿禽花下啼
春夜有感
清江碧草兩悠悠各自風流一種愁正是落花寒食夜
夜深無伴倚空樓
暑月獨眠
紗厨困卧日初長解却紅裙小簟涼一篆爐香籠午枕
冰肌生汗白蓮香
初秋雨晴
雨後風凉暑氣收庭梧葉葉報初秋浮雲盡逐黃昏去
樓角新蟾挂玉鈎
曹組母王氏
樓上望妓行雪中
梁王宴罷下瑤臺窄窄紅鞵步雪來恰似陽春三月暮
楊花飛處牡丹開
陸游妾
偶吟
玉階蟋蟀鬧清夜金井梧桐辭故枝一枕淒涼眠不得
呼燈起作感秋詩
趙葵姬
摘青梅
柝聲默報早朝回滿院春風繡戶開怪得無人理絲竹
綠隂深處摘青梅
曹緼
繡鴛鴦詩
柴扉花嶼接江湖頭白成雙得自娛春晚有時描一對
日長銷盡繡工夫
于本大妻
得仙詩
醉舞狂歌踏落花綠羅裠帶有丹砂往來城市買山藥
那箇西山是我家
王氏女
補仙官詩
翫水登山無足時諸仙頻下聽琴徽此心不念居塵世
惟見天邊雙鶴飛
丘氏
寄外
簾裏孤燈覺曉遲獨眠留得宿妝眉珊瑚枕上驚殘夢
認得蕭郎馬過時
毛友龍妻
寄外
剔燭親封錦字書擬憑歸鴈寄天隅經年未報干秦策
不識如今舌在無
毘陵女子李氏
題破錢
半輪殘月掩塵埃依稀猶有開元字想得清光未破時
買盡人間不平事
彈琴
昔年嘗笑卓文君豈信絲桐解誤身今日未彈心已亂
此心原是不由人
錢氏
題壁間
腕玉瘦寬金縷細髩蟬慵掠翠雲鬟鮫綃裛徧相思淚
眉黛無心畫遠山
葉桂
題琵琶亭
樂天當日冣多情淚滴青衫酒重傾明月滿船無處問
不聞商女琵琶聲
英州司空女
題梅關
英江今日掌刑回上得梅山不見梅輟俸買將三十本
清香留與雪中開
金麗卿
述懷
家住錢塘山水圖梅邊柳外識林蘇平生慣占清涼國
豈料人間有暑途
劉氏
寄外
碧紗窗外一聲蟬牽惹愁腸嬾晝眠千里才郎歸未得
無言空撥玉爐煙
畫扇停揮白晝長清風細細襲衣裳女童來報新篘酒
安得良人共一觴
陳梅莊
述懷
一寸柔腸萬疊縈那堪更值此春情黃鸝知我無情緒
飛過花梢禁不聲
一片愁心怯杜鵑嬾妝從任髩雲偏怕郎說起陽關意
常掩琵琶第四絃
山城落日弄昏黃又了平生半日忙侍妾不須燒絳蠟
讓他明月入回廊
謝氏
送外
此去惟宜早早還休教重起望夫山君看江上千竿竹
不是男兒淚染斑
賈蓬萊
謝姊惠鞵
蓮瓣娟娟遠寄將繡羅猶帶指尖香弓彎著上無行處
獨立花隂看鴈行
高氏
暮夜感懷
楊花日日長無定海燕年年却有歸一瞬青春疾如電
等閒著盡縷金衣
沈清友
絶句
晚天移櫂泊垂虹閒倚篷窗問釣翁為底鱸魚低價賣
年來朝市怕秋風
徐宥女
偶題
絮加柳陌三春雨花落梨園一笛風百尺玉樓簾半捲
夜深人在水晶宮
孟淑卿
題采蓮美人圖
綠槐蟬静日偏長嬾爇金爐百和香莫摘池中蓮子看
箇中多半是空房
春歸
落盡棠梨水拍堤萋萋芳草望中迷無情最是枝頭鳥
不管人愁只管啼
趙晟母
惜别
暖有花枝冷有冰佳人會後却無憑預愁離别苦相對
挑盡漁陽一夜燈
鄧氏
寄衣戍所
欲寄寒衣上帝都連宵裁剪眼糢糊可憐寬窄無人試
淚逐西風灑去途
題畫菊
良工妙手恁安排筆底移來紙上栽葉綠花黃長自媚
等閒那與蝶蜂來
張仲妺
贈沈警
隴上雲居不復居湘川斑竹淚沾餘誰念衡山煙霧裏
空看鴈足不傳書
連倩女
題竹簾詩
綠筠劈破條條直紅線經回眼眼竒為愛如花成片段
致令直節有參差
温婉
寄情
郎在溪西妾岸東雙眸寄恨託溪風待郎行盡溪邊路
笑入垂楊避釣翁
寄遠
小花静院東風起燕燕鶯鶯拂桃李斜倚紅牆卜遠人
樓外春山幾千里
黃氏女
感懷
闌干閒倚日偏長短笛無情苦斷腸安得身輕如燕子
隨風容易到君傍
浣花女
潭畔芙蓉
芙蓉花發滿江紅盡道芙蓉勝妾容昨日妾從堤上過
如何人不看芙蓉
朱逸仙
寄元驤卿
郎今多病如家令妾自&KR0838;躬怨楚王叙壓玉釵成獨夢
低垂玄髮繫柔腸
周韶
詠鸚鵡
隴上巢空歲月驚忍教回首自梳翎開籠若放雪衣女
長念觀音般若經
胡楚
芳草
不見當時丁令威年年處處是相思若將此恨同芳草
却恐青青有盡時
送周韶落籍
淡妝輕素鶴翎紅移入朱闌便不同應笑西園舊桃李
強勻顔色待東風
龍靚
自嘲獻張子野
天與羣芳十樣葩獨分顔色不堪誇牡丹芍藥入題徧
自笑身如鼓子花
送周韶落籍
桃花流水本無塵一落人間幾度春解佩暫酬交甫意
濯纓還遇武陵人
閩妓周氏
贈陳筑
夢和殘月過樓西月過樓西夢巳迷喚起一聲腸斷處
落花枝上鷓鴣啼
譚意哥
寄外
瀟湘江上探春回消盡春冰落盡梅願得兒夫似春色
一年一度一歸來
楚娘
桂花
丹桂迎風蓓蕾開摘來斜插竟相偎清香不與羣芳並
仙種原從月裏來
謝金蓮
答趙生紅梨花詩
本分天然白雪香誰知今日却濃妝鞦韆夜落溶溶月
羞覩紅脂睡海棠
梁意娘
述懷
蹤跡浮萍落五湖一番相别一番孤不知此去從何處
還許春風得見無
盧政議
絶句
十月都門風薄衣搗砧聲裏鴈南飛野人不識長安樂
且趁鱸魚一棹肥
劉跛子
與客飲市橋
遷客湖湘召赴京車輪迎迓一何榮爭如與子市橋飲
且免人間寵辱驚
刁氏子
竹馬
小兒騎竹作驊騮猶是東西意未休我已童心無一在
十年渾付水東流
吹角老兵
題譙樓
畫角吹來歲月深譙樓無古亦無今不如歸我龍山去
松竹青青何處尋
番陽布衣
書中山驛
回頭四十九年非無賴秋光滿客衣可惜吳中蓴菜好
陸機張翰不同歸
無名氏
白鶴觀壁詩
仙人未必皆仙去還在人間人不知手把白髦從兩鹿
相從聊問姓名誰
栖雲閣詩
倚天危閣貼重岡細路縈紆石磴長曲磵碧流疏宿雨
夾山紅葉助斜陽
㳂流館中詩
簾捲窗穿戶不扃隙塵風葉亂縱横幽人睡足誰呼覺
欹枕牀前有月明
裴公亭詩
裴相亭成未退身空煩舞袖與歌塵至今亭上蕭蕭竹
似對西風怨主人
題金鼇山善齊寺
牡蠣灘頭一艇横夕陽多處待潮生與君不負登臨約
同上金鼇背上行
題朝京路經詩
白塔橋邊買地經長亭短驛甚分明如何祗說臨安路
不數中原有幾程
河亭
榖雨初晴綠漲溝落花流水共沈浮東風莫埽榆錢去
為買殘春更少留
采蓮曲
南北湖亭競采蓮吳娃嬌小得人憐臨行折得新荷葉
却障斜陽入畫船
呈杜祁公
昨夜雲中羽檄來按兵誰解埽塵埃長安有客面如鐵
為報君王早築臺
回山人
題東林沈氏壁
西鄰已富憂不足東老雖貧樂有餘白酒釀來緣好客
黃金散盡為收書
湘妃
題廟壁
碧杜紅蘅縹緲香冰絲彈月弄新凉峰巒向晚渾無似
九處堪疑九斷腸
散花天女
戲秦少游
不知水宿分風浦何似秋眠惜竹軒聞道文章妙天下
廬山對面可無言
女仙
絶句
柳條金嫩不勝鴉青粉牆邊道韞家燕子未來春寂寞
小窗和雨夢梨花
松影侵壇琳觀静桃花流水石橋寒東風吹過雙蝴蝶
人倚危樓第幾闌
屈曲闌干月半規藕花香澹水漪漪分明一夜文姬夢
只有青團扇子知
成都月中婦人
月中口占
舊時衣服盡雲霞不到仙家不是家今日樓臺渾不識
只餘古木記宣花
小雨廉纖梅子黃晚雲收盡月侵廊樹隂把酒不成醉
何處無情枉斷腸
高麗國王王徽
記夢詩
惡業因緣近契丹一年朝貢幾多般移身忽到京華地
可惜中宵滴露殘
高麗副使韓繳如
占雲館馬上持玉帶贈館伴使葉少藴且於笏
上書一詩相别
泣涕汍瀾欲别離此生無復再來期謾將寶玉陳深意
莫忘故人見物時
王紳
宮詞
平明彩仗幸琳宫紫府仙童下九重整頓瓏璁時駐馬
畫工闇地貌真容
御選宋詩卷七十五
