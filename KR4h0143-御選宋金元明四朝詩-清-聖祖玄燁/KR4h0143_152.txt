欽定四庫全書
御選宋詩卷六十九
七言絶句六
王庭珪
山桃花
破臘山桃已盛開飛花無數點青苔莫教流水前溪去
引得漁郎入洞来
贈松菴僧
菴在深邨翠嶺㘭狂風捲盡屋頭茅斷椽破壁何時理
卧看松隂月轉梢
和讀書堂入夜即事
池底星光箇箇添半鈎斜月吐纖纖數聲寒笛西風下
人在珠樓暮捲簾
次韻劉英臣早春見過
池草青青細吐芽夢回疑到惠連家東風未暇吹桃李
先發寒梅第一花
遊湖頭觀桃花行數里彌望不絶有僧新開蘭
若扵萬花之中留三絶句書辯公房(錄一首)
十里紅香襯馬蹄更穿林樾訪僧扉煙長草遠望不斷
忽有鐘聲出翠微
漁父
冥冥江雨濕蓑衣夜上高巖宿翠微夢斷一聲煙草綠
遥聞欸乃扣舷歸
次韻陳君授暮春感懷
雨餘山鳥百般啼煙隔桃蹊一線微南北東西春總好
杜鵑何苦勸人歸
夜坐聽沅江水聲
雨過風林生夜清坐邀明月正關情漁童酒醒莫吹笛
要聽一江秋浪聲
次韻劉惠直梅花
雪壓寒梢玉作容嶺頭相見又東風人間欲問春消息
半在竹橋溪影中
茉莉花
纖雲捲盡日西流人在瑶池宴未休王母欲歸香滿路
曉風吹下玉搔頭
吕本中
遊北李園
雨映煙籠萬竹蟠枯條高下不堪看非千秋後多霜雪
自是芙蓉不耐寒
小徑縱横出紫苔綠隂高下綴黃梅榴花却是多情思
留宿薰風未肯開
東園
暫開還落不停枝雨濕東園柳絮稀遥想釣船今夜月
暗隨潮信與春歸
界步河亭
窮山擁翠染人愁亭下寒溪東北流寄語扁舟舟上客
為傳消息到筠州
途中久雨乍晴
匝地濃雲散曉風輕寒挟冷下長空攅峰疊嶂来無盡
疑是舟行圖畫中
野岸
淡日輕煙邨徑斜長風捲浪欲浮花夜深隔岸漁舟過
螢火驚飛亂點沙
休寧縣與汪致道諸公别後晚宿黟縣界魚亭
驛
竹密如雲不見天好山無數簇溪田祇應黟縣溪山勝
盡在魚亭驛舍前
水仙
澹綠衣裳白玉膚近人香欲透衣襦不嫌破屋颼飀甚
肯與寒梅作伴無
題范才元畫軸後
昔年曾過嶺南州曾看湘江萬里流妙手可傳詩外意
亂雲寒木共孤舟
梅花
白玉花頭碧玉枝水邊林下雪晴時暗香别有關情處
却是春風未得知
陳與義
和張矩臣水墨梅
粲粲江南萬玉妃别来幾度見春歸相逢京洛渾依舊
惟恨緇塵染素衣
自讀西湖處士詩年年臨水看幽姿晴窗畫出横斜影
絶勝前邨夜雪時
秋夜
中庭淡月照三更白露横空河漢明莫遣西風吹葉盡
却愁無處著秋聲
柳絮
柳送腰肢日幾廻更教飛絮舞樓臺顚狂忽作高千丈
風力微時穏下来
竇園醉中
一尊相屬莫辭空報答今朝吹面風自唱新詩與明月
碧桃開盡雨聲中
春寒
二月巴陵日日風春寒未了怯園公海棠不惜臙脂色
獨立濛濛細雨中
香林
誰見繁香度牖時碧天殘月映花枝固應撩我題詩句
壓倒韋郎宴寢詩
城上晚思
獨憑危堞望蒼梧落日君山如畫圖無數柳花飛滿岸
晚風吹過洞庭湖
和大光道中絶句
寂寂孤邨竹映沙檳榔迎客當煎茶嶺南二月無桃李
夾路松開黃玉花
竹
高枝已約風為友密葉能留雪作花昨夜嫦娥更瀟灑
又移疎影過窗紗
早行
露侵駝褐曉寒輕星斗闌干分外明寂寞小橋和夢過
稻田深處草蟲鳴
沈與求
小雨
小雨廉纖未肯晴勒回花信待清明冷官何預芳菲事
空聽春禽作意鳴
會景亭
柳株高下隔桃蹊萬頃煙波似渼陂畫手無人見平遠
小亭風冷立移時
吴江阻雨過豁然閣次周廉彦韻
花鴨呼羣自拍浮何人蓑笠在孤舟半生已負江湖約
不為經行肯暫留
濛濛小雨麥秋天江上人家欲暮煙行客未能㤀勝處
繫船來伴白鷗眠
次韻院中四絶句
行盡江山不記村却随花信到重門也知春色嬌無賴
取次先來綠草根
一尊相屬語黃昏密雪飄零正滿門記得江橋回馬處
冷香應斷玉梅魂
要知春色到池塘深院無人午夢長巳覺此身便静樂
自温檀火炷爐香
豆蔲梢頭春意濃輕狂無奈賺花風今年&KR0838;却尋芳晚
凖擬殘枝占晚紅
石壁寺山房即事
雲根斸翠接山椒小築初營一束茅未放野泉縈曲磵
旋消寒綠引春梢
望斷南岡遠水通客檣来往酒旗風畫橋依約垂楊外
映帶殘霞一抹紅
過卞山次韻朱仰止磵亭絶句
曲磵潺潺隠石隄玉虯雙引戲晴漪相思後夜添清絶
日落山空月半規
環珮琮琤落斷崖水清石瘦没平沙幽人散策經過地
草閣柴扉趁水斜
過竹西
百折清灣抱野田竹西風物故依然歸牛更背斜陽去
牧笛一聲吹暮天
次律兄餉魚魚不至而書至輙成絶句
憑虚公子騎鯨後烏有先生控鯉初可是凡魚亦仙去
空餘一紙腹中書
新春書事
早歲驚逢上苑春蹇驢朝踏落花塵只今懶問芳菲事
柳眼相看也笑人
程俱
三峰草堂
雨洗千山翠欲浮稲畦松澗已争流朝來風急凝雲盡
歴歴鐘聲過五州
戲題畫卷
五載京塵白髩鬚丹青遐想寄衡巫如今埽迹長林下
却對真山看畫圖
答和江子我
楖㯨横擔入亂山怳如黃鶴倦飛還不妨步屧時來往
山北城南一望間
新作紙屏隆師為作山水筆墨略到而遠意有
餘戲題此首末句盖取所謂柴門鳥雀噪遊子
千里至也(時守秀州屢乞宫觀歸山居未遂)
急雨初收山吐雲清溪曲曲抱煙邨抛書午枕無人喚
歸夢真疑鵲噪門
陳淵
離紫溪驛
小風吹面雨廉纖輕薄衣裳懶更添一線離情裁不斷
暮雲將過粤山尖
信州禪月院晚眺
一覺華胥日又曛晚來愁緒亂紛紛角聲對起重城近
吹動靈山萬疊雲
延平林力道閣上觀水
要看春水拍天流更有溪山一日留誰遣白雲迷眼界
坐令歸思入扁舟
泊舟延平
野塘飄盡喜春歸又見溪桃片片飛醉卧暖風呼不醒
亂紅無數點人衣
小詩七首寄養蒙兼呈景駿(錄三首)
粥魚齋鼓網蛛窠古寺長廊客少過惟有一溪明月在
夜寒偏向斷垣多
斜陽不到竹隂幽小徑縈紆傍碧流行到草深橋斷處
却乘明月泛歸舟
太史溪頭十里間朝陽峰下水涵天青鞋不踏紅塵陌
夢斷僧窗又一年
山寺早梅
竹籬茅舍近前溪煙淡風微月上遲認得暗香來去處
夜寒無路覓横枝
鄧端友臨要閣五首(錄二首)
昔年曾到十三樓一目西湖十頃秋寒碧軒中最宜暑
只緣修竹近清流(寒碧軒乃西湖上十三間樓之一絶似此景故云)
十里煙波竹外溪隔溪青嶂繞窗扉詩人不見東坡老
直節空餘一尺圍(東坡詩所謂窗前修竹一尺圍也)
曹勛
端午帖子
朝下仙班曉景遲步搖香認九華妃花藏窈窕知金屋
亭照回波在翠微
曲檻榴花絳色鮮博山一縷水沉煙奉華窗戶清無暑
習習香傳遠岸蓮
下直歸來閬苑游椒風高轉紫雲樓冰盤紋簟清薰細
捲上珠簾白玉鈎
雨後風微荷芰香頓驅初暑作疎凉黑雲捲盡青天大
却倚湖光看夕陽
宫詞
溥綏聖澤浙江湄風轉行宫赤羽旗責已但書農本詔
乘春豈有宴游詩
六宫上直試羅衣未聽鞭聲等駕時且趁曉閒臨御札
官家常是下朝遲
上聖憂勞昔未聞看花豈復御佳辰内人聞道頻相語
不見秋千已幾春
天開黃道日華明細細南薰下太清宫殿雲扶龍虎氣
樓臺風轉筦絃聲
禁直賦所見荼䕷
密葉素華青羽帔繁香秀色六銖衣枕間為插琉璃滿
清夢泠泠入翠微
禁直偶作
寓直承明意味清風傳禁漏作春聲梅梢影轉三更月
身在蓬壺夢不成
和何季崇僉判
羇思登臨已怯秋紫萸黃菊更添愁海光不動暮山紫
人在天涯空倚樓
和范倅
巖壑未消連夜雪松篁深映一川梅忍寒故作遲遲去
只為清香特特來
和蘇養直題孫郎中扶疎堂
白項鴉兒趁曉啼梢梢寒柳出疎籬未飛臘雪連天白
且看江雲四面垂
題扇
霏微梅雨暗林塘潤逼琴絲草木香捲箔鈎簾無一事
篆煙終日伴清凉
薰風過雨到池臺綠蔭都無一點埃傍架垂垂薇露重
糝枝已有橘花開
草縈平碧柳舒金春色融融積漸深巢燕高低尋畫棟
宿雲濃淡作輕隂
瀰瀰水檻俯横橋水面新荷影動搖時向青空飛白鷺
不妨翡翠立蘭苕
春去煙光綠巳齊隂隂欄檻晚晴時新梢葉暗殘芳盡
喜見餘花一兩枝
弄袖和風拂拂輕衆香迎面酒微醒凉尋小徑通幽處
花壓闌干竹一亭
小軒風景畫圖寬一再閒尋綠綺彈雨著梨花春已老
煙沉芳草夢猶寒
殘春已去不堪招猶喜鶯聲破寂寥花片片飛風弄蝶
柳隂隂下水平橋
雨餘湖上數峰青湖水連天似鏡平一棹迎凉快襟袖
香從蘋末晚風生
燕尾溪頭晚水分蜂腰山斷日斜曛半篙碧静秋垂釣
一棹黃昏冷載雲
題俞㨷畫
浙江觀潮
吴越山高紫翠重浙江東下竦雙峰峰前忽湧東西白
飛舞潮頭萬玉龍
吴淞秋遠
蕭蕭木葉下西山便覺蓴鱸興不閒莫踏長虹千尺去
孤帆正在暮雲間
海門夕照
秋濤初過静魚龍海納斜陽萬頃紅待向焦山留夕月
一帆猶記挂西風
鄂渚晴光
上下天光一碧時白蘋紅蓼照晴暉漢陽樹遠江煙起
黃鶴樓空燕子歸
雜詩
孤山不復訪林逋杖策東風踏碧蕪九里蒼雲行曉徑
四圍碧玉照晴湖
飛去鶯兒黃一點壓低梅子綠團枝鈎窗捲箔凉生坐
但覺新隂轉影遲
問西湖梅
山肋梅花秀色新不堪寒雨浥清塵故應倒影澄瀾碧
濕玉吹香爛漫春
夏日偶成
田田秧稻半青黃比屋人家煮蠒香新綠侵人襟袖爽
滿川煙水助清凉
雨過梅黃五月天風林密處漸聞蟬直須破浪銷煩暑
一頃波光一棹煙
朱松
石門寺
橘刺藤梢罥客衣直緣微祿得奔馳懸知投老歸田味
只似登山困睡時
林棲相喚出幽谷我亦欲起天未明枕中決決響山溜
一似荒城長短更
宿石龍寺
觸處為家底是歸浮生南北未忘機道人身似南枝鵲
更盡秋宵一再飛
勻道人之玉山戲作小詩送之
道眼無塵萬景随滄江秋色入新詩歸時人問江南好
只道君行到自知
和幾叟秋日南浦絶句簡子莊寄幾叟
兩翁相對語更闌想見風生席石間詩就南枝三轉鵲
樽前秋月半銜山
風雨交交耿夜燈天涯兄弟對牀聽莫嫌詩作江南語
一夢家山眼亦青
雜詩
身將雙影背閩山伴我江南去又還欲寄道人簷下宿
此身都未似雲閒
題范才元湘江喚舟圖用李居仁韻
天涯投老髩驚秋夢想長江碧玉流忽對畫圖揩病眼
失聲便欲喚歸舟
送周時用自别業還永嘉
陌上花殘客未歸故鄉自合去遲遲紅香洲渚收歸槳
却勝池塘草綠時
梅花
霜谿咽絶照冰姿誰見無人弄影時香逐曉風穿暗戶
夢随落月挂寒枝
題蛟灣小菴
鑿破蒼崖俯碧流石碕竹筏艤行舟已邀明月來同宿
下數層瀾寸寸秋
朱橰
草堂諸陳同遊崧山精舍冕仲攜琴先歸用壁
間韻
破塵妙語慰畸人鶴綠深衣雨墊巾獨自抱琴山下去
石橋月色為誰新
三山次鄭德予韻
日脚微明雨脚疎誰將雲夢賦相如西南山好君知否
一見全勝讀異書
次韻梅花
一月尤溪煙雨濃玉梅渾作玉人逢江南他日摘香處
莫忘雲間雙髻峰
清淺灣環繞故牆一身將影理殘妝西施浴處無人見
冷落吴宫溪水香
延平道中
一溪春漲午晴初日透波光綠浸裾却憶孤山山下路
石橋清澈看叉魚
鄭剛中
陜西戲成二絶(錄一首)
出門上馬雖所樂乍見秋風亦念家何日隋堤霜後路
亂飛榆柳踏平沙
早行
風柳驚霜日夜飄客程中夜馬蕭蕭據鞍髣髴如殘夢
曉月一鈎猶未消
赬肩擕擔又催程寸許孤燈照壁青破縣殘更誤傳曉
馬行十里見眀星
靈壁驛有方公美少卿留題戲和於壁
君把使旌臨洛水我參樞幕過潼關秋風想見吹歸渡
先看淮南第一山
雨過
雲壓江邊草樹低麥搖秋色望中迷却知向晚有晴意
雨過一聲村落雞
懷山居二絶
春淺酒寒人密坐花深雨細蝶移枝十年未觧作歸計
此恨故園鶯自知
披叢尋得晚花瘦帶雨剪來春韭香憶把餘醺付松枕
明朝春夢不勝長
夜燭花
蠟炬香光照夜紅垂垂簾幕静無風金盤五寸花成穗
可但釵頭綴玉蟲
無題
池塘好處煙迷柳簾幕昏時雨過山燕子不知春有恨
銜將花片入梁間
即事
小徑客來穿竹入草亭凉到枕書眠鳥呼人笑荔支熟
如此封州已二年
渡胡源口
暫出箯輿上小航眼明重喜見江鄉夢魂孤寄浪頭宿
一夜随潮入富陽
即事
暮春景物稱山家屋角團團綠葉遮薄晚微雲疎過雨
一番小麥顫輕花
高登
病中雜興
長袖深藏批勅手短笻斜倚作詩肩有時極目睨遼漢
興在孤鴻落照邊
張綱
戲題所見
破睡輕風透碧紗寶釵聊插任欹斜欲尋女伴嬉遊去
試問秋千有幾家
次韻李道士觀南山
柴門無事晝慵開杖屨誰曾得得來隔岸野花随處發
護巢幽鳥傍林回
從丁世叔覓花栽
老去看花能幾回旋移花樹著行栽君家封殖滿煙露
分我一枝春色来
胡銓
買愁村
北往常思聞喜縣南來怕入買愁村區區萬里天涯路
野草芳煙正斷魂
張九成
夏日即事
萱草榴花照眼明楸枰水閣晚風清蕭然終日無人到
簾外時聞下子聲
隂隂庭院静無聲只有黃鸝繞樹鳴午睡覺來何所見
玉爐風細碧烟横
二月八日偶成
今年春色可勝嗟二月山中未見花長憶去年今夜月
海棠花影到窗紗
黃公度
早春紅梅盛開有感
不與雪霜分素豔却随桃杏競芳辰自知孤潔羣心妬
故著微紅伴早春
白沙夜聞灘聲
錯認松風萬壑傳又如急雨碎池蓮青燈孤館元無寐
况復溪聲到枕邊
題須江驛詩後
歸来已負百花期閒拂塵埃看舊詩極目平蕪二千里
鄉心惟有杜鵑知
題潮陽石墖寺
投檄真成出瘴鄉籃輿漸喜到僧坊長風觧事吹江雨
乞與行人五月凉
分水嶺
嗚咽泉流萬仞峰斷腸從此各西東誰知不作多時别
依舊相逢滄海中
劉子翬
新灣
苒苒寒生水面煙吴歌唱罷月微偏停橈又向灣前宿
一夜西風浪打船
汴堤
參差歌吹動離舟宫女張帆信浪流轉盡柳堤三百曲
夜橋燈火看揚州
天迥
天迥孤帆隐約歸茫茫殘照欲沉西寒鴉散亂知多少
飛向江南一樹棲
銅雀臺
金碧銷磨瓦面星亂山依舊繞宫城路人休唱三臺曲
臺上而今春草生
景陽鐘二首
景陽鐘動曉寒清度柳穿花隠隠聲三十六宫梳洗罷
却吹殘燭待天明
一弓殘月淡觚稜遥望林梢曉色升寂寞小簾風露冷
玉盆脂水已生冰
寒澗
林間幽鳥啄枯槎落盡寒潮一澗沙獨木橋西遊子宿
酒旗斜日兩三家
兩山
渡南渡北兩山遥隔岸行人手可招日暮海門煙雨黑
一川舟楫趁歸潮
得沖佑命
幾年歸夢水雲間猿鶴重尋巳厚顔慚愧君恩猶竊祿
官銜偏帶武夷山
悠然堂和致明絶句
清霜一夜倒蒹葭放出湖光徹遠沙漠漠浮煙收欲盡
晚風輕浪蹴銀花
燕子
燕子營巢得所依銜泥辛苦傍人飛秋風一夜驚桐葉
不戀雕梁萬里歸
有懷
風驚枯葦白花浮欲下横橋晚更留惆悵不逢吴季子
一溪寒水帶烟流(吴公路)
松底柴門盡日關主人西去幾時還長鑱委地黃精老
時有寒猿嘯硯山(傅茂元)
曾訪高人上翠峰至今清興逐松風籃輿夢想行山處
白葛花開細雨中(密菴)
約致明入開善不至
喬松翠竹鎖禪關乘興時来興盡還懊恨劉郎招不得
瘦笻獨自入寒山
次韻六四叔村居即事
飯了呼童疊石門雨餘幽事不勝繁花殘何用深惆悵
梧竹新隂又滿園
田家
長空淡淡如雲埽暮過田家風物好畊犂倚戶寂無人
飢牛卧囓牆根草
題靈鷲窗
翠合初疑無路往停鞭邂逅成清賞僧爐坐穏紙窗明
細雨忽来山竹響
沙頭
沙頭鸂鶒寒相傍老樹槃跚枝拂浪前村急雨漲灘流
日暮漁舟撐不上
羅彦從
送劍南王守歸
未把陽關三疊吟且將詩句寫離心千尋浩浩鐔溪水
别恨不知誰淺深
羅願
茶巖
巖下纔經昨夜雷風爐瓦鼎一時來便將槐火煎巖溜
聽作松風萬壑廻
王銍
梅花十二題(錄二首)
風前
清香自滿不因風花氣迷人處處同祗與吹開又吹落
春愁已在笛聲中
水邊
雪後溶溶嫩水通滿枝煙雨暗春風試看照影横斜處
渾似靚妝清鏡中
墨君十詠(錄二首)
露葉
秀色娟娟自出塵曉枝更帶露華新清風一至如相語
從此開簾來故人
舞月
江樓月下夜聞歌不奈忠州刺史何輕嫋腰肢更清峭
柳枝何似竹枝多
芳草
會時曾見梅籠雪别夜常懷月照沙到底多情是芳草
長随離恨遍天涯
雪晴閒渡西溪
雪後孤邨一叚煙晴光遠射玉山川酒旗隔岸招閒客
獨上西溪渡口船
泉聲
娟娟山月半巖明樓殿霜重夜氣清誰把玉琴來寫取
松風吹斷夜泉聲
上方
松間清月佛前燈菴在孤峰更上層犬吠一聲秋意静
敲門時有夜歸僧
夜晴
雨脚初收天意晴西風搖落夜寒清披衣自起開窗戶
落月一山高下明
蘇雲卿
還張德遠書幣題詩蔬圃壁間
多年别作一番風誰料聲名逹帝聰自有時人求富貴
莫將富貴汚蘇公
范浚
遊赤松觀
靈祠丹井餘真跡祠下老松森百尺仙子騎鯨去不歸
癡人猶問山中石
宼國寶
題閶門小寺壁
黃葉西陂水漫流籧篨風急滯扁舟夕陽冥色來千里
人語雞聲共一邱
陸永仲
絶句口占
岳南之館白雲端鳳笛龍簫徹廣寒一鶴曉飛沖碧落
羣仙笑倚玉闌干
沈東
游滄浪亭
草蔓花枝與世新登臨空復想清塵只今惟有亭前水
曾識春風載酒人
周必大
道中憶胡季懷
珍重臨分白玉巵醉中那暇說相思天寒道遠酒醒處
始是憶君腸斷時
送蔡德輝珵教授
晚折臺城楊柳枝夕登瓜步佛狸祠請君收拾江山助
歸和薰風殿閣詩
入直召對選德殿賜茶而退
綠槐夾道集昏鴉勅使傳宣坐賜茶歸到玉堂清不寐
月鈎初上紫薇花
送梁山長老智顯
秦人溪畔漢人山萬木參天六月寒寫向湯休詩句裏
老夫要作畫圖看
三月三日適值清明會客江樓共觀並蒂魏紫
偶成小詩約坐客同賦
上巳清明共一時魏花開處亦連枝前身應是唐宫女
猶記昭容雙袖垂
修褉歸來却踏青臨流謀野兩關情不如省事游春女
桃葉渚邊看水生
中秋古梅盛開次子中兄元韻
抱甕畦夫破井苔炎天日日灌陳荄預支春夜無聲雨
贏得冰花帶葉開
端午帖子二首
皇帝閤
水殿開筵酒汎蒲冰盤進膳黍纏菰六宫莫度新翻曲
只詠明州瑞麥圖
太上皇后閤
聚遠樓前面面風冷泉亭下水溶溶人間炎熱何曾到
真是瑶臺第一重
尤袤
題雲海寺
亭前山色繞危闌亭下波濤直浸山波上漁舟亭上屋
相看渾在畫圖間
范成大
題山水横看二首
煙山漠漠水漫漫老柳知秋渡口寒盡是西溪腸斷處
憑君將與故人看
霜入丹楓白葦林横煙平遠暮江深君看雁落帆飛處
知我秋風故國心
浙江小磯春日
客裏無人共一杯故園桃李為誰開春潮不管天涯恨
更捲西興暮雨来
曉行(官塘驛)
篝燈驛吏喚人行寥落星河向五更馬上誰驚千里夢
石頭岡下小車聲
春晚即事
屋頭清樾暗荆扉紫葚斕斑翠荚肥春晚軒窗人獨困
日長籬落燕雙飛
春晚
隂隂垂柳閉朱門一曲闌干一斷魂手把青梅春已去
滿城風雨怕黃昏
客去鈎窗詠小詩遊絲撩亂柳花稀微風盡日吹芳草
蝴蝶雙雙貼地飛
夕陽槐影上簾鈎一枕清風夢昔遊夢見錢塘春盡處
碧桃花謝水西流
題畫卷
敧傾棧路繞山明隔隴人家犬吠聲無限白雲堆去路
不知誰識許宣平
晚潮
東風吹雨晚潮生疊鼓催船鏡裏行底事今年春漲小
去年曾與畫橋平
一篙
一篙新綠浦東西雪絮漫江雁不飛宿雨纔晴風又轉
片帆那得及時歸
碧瓦
碧瓦樓頭繡幕遮赤欄橋外綠溪斜無風楊柳漫天絮
不雨棠梨滿地花
晚步
排門簾幕夜香飄燈火人聲小市橋滿縣月明春意好
旗亭吹笛近元宵
楓橋
朱門白壁枕灣流桃李無言滿屋頭牆上浮圖路傍堠
送人南北管離愁
横塘
南浦春來綠一川石橋朱墖兩依然年年送客横塘路
細雨垂楊繫畫船
胥口
扁舟拍浪信西東何處孤帆萬里風一雨快晴雲放樹
兩山中斷水粘空
山徑(高景山)
雲根新徑絡山腰暗綠交隂宿霧飄行到竹深啼鳥鬧
鵓鳩老怨畫眉嬌
斑騅
斑騅别後月纖纖門外疎桐影畫簾留下可憐將不去
西風吹上兩眉尖
自天平嶺過高景菴
卓筆峰前樹作團天平嶺上石成關綠隂匝地無人過
落日秋蟬滿四山
晚步西園
料峭輕寒結晚隂飛花院落怨春深吹開紅紫還吹落
一種東風兩樣心
五月聞鶯
桑隂淨盡麥頭齊江上聞鶯每歲遲不及曉風鵯鵊子
迎春啼到送春時
桐廬
濕雲垂野淡疎林十日山行九日隂梅子弄黃應要雨
不知客路已泥深
昌化(雙溪館絶景也)
翠染南山擁縣門一洲横截兩溪分長官日永無公事
卧聽灘聲看白雲
拄笏亭晚望
林泉随處有清涼山繞闌干客自忙溪雨不飛虹尚飲
亂蟬高柳滿斜陽
次韻樂先生吴中見寄
送春濛雨漲蘋灘荷葉田田柳絮闌想見垂虹三萬頃
拍天湖水釣絲寒
次韻馬少伊郁舜舉寄示同游石湖詩卷七首
(錄二首)
鏡面波光倒碧峰半湖雲錦萬芙蓉去年蕩槳香風裏
行傍石橋花正濃
得得来題小隠詩拂花縈柳畫船移湖邊好景春猶未
湏到秋清月滿時
社日獨坐
海棠雨後沁臙脂楊柳風前撚綠絲香篆結雲深院静
去年今日燕來時
春日
藥欄花暖小猧眠雪白晴雲水碧天煮酒青梅寒食過
夕陽庭院鎖鞦韆
西窗一雨又斜暉睡起薰籠換夹衣莫放珠簾遮洞戶
從教燕子作雙飛
雙鯉無書直萬金畫橋新綠一篙深青蘋白芷皆愁思
不獨江楓動客心
初入湖南醴陵界
崖樹隂隂夹暝途出山歡喜見平蕪一春客夢飽風雨
行盡江南聞鷓鴣
初見山花
三日晴泥尚没鞾幾將風雨過年華湘東二月春纔到
恰有山櫻一樹花
酒邊
日長繡倦酒紅潮閒束羅巾理六么新樣築毬花十八
丁寧小玉慢吹簫
羅江
嶺北初程分外貪驚心猶自怯晴嵐如何花木湘江上
也有黃茅似嶺南
鄰山縣
山頂嘘雲黑似煙修篁高柳共昏然鳥啼一夜勸歸去
誰道東川無杜鵑
三月二日北門上馬
新街如拭過鳴騶芍藥酴醿競滿頭十里珠簾都捲上
少城風物似揚州
發合江數里寄楊商卿諸公
臨分滿意說離愁草草無言祇淚流船尾竹林遮縣市
故人猶自立沙頭
淳熙五年四月二日直玉堂懷舊
桂海冰天老歲華直廬重上玉皇家當年曾識青青髩
惟有東牆一架花
自閶門騎馬入越城
斷橋隤岸數家邨雨少晴多減漲痕雪白鵝兒綠楊柳
日高猶自掩柴門
立秋後二日汎舟越来溪
西風初入小溪帆旋織波紋縐淺藍行入鬧荷無水面
紅蓮沉醉白蓮酣
一川新漲熨秋光挂起篷窗受晚涼楊柳無窮蟬不斷
好風將夢過横塘
自横塘橋過黃山
陣陣輕寒細馬驕竹林茅店小帘招東風已綠南溪水
更染溪南萬柳條
自育王過天童松林三十里
竹輿窈窕入蕭森逗雨梳風冷客襟翠錦屠蘇三十里
不知脚底白雲深
玉麟堂會諸司觀牡丹酴醿
東風微峭護餘春紅紫香中酒自温不用忙催銀燭上
酴醿如雪照黃昏
洛園姚魏碧雲愁風物江東亦上游憶起遨頭八年夢
彭州花檻滿西樓
古梅
孤標元不鬭芳菲雨瘦風皴老更奇壓倒嫩條千萬蕊
只消疎影兩三枝
元夕
粉痕紅點萬花攅玉氣珠光寶月團簾箔通明香似霧
東君無處著春寒(謂吴中剪羅琉璃二燈)
初夏三絶呈游子明王仲顯(錄二首)
東君不觧惜芳菲料峭寒中一夢非剪盡牡丹梅子綻
何須風雨送春歸
一簾芳樹綠蔥蔥蝴蝶飛来覓綺叢雪白荼䕷紅寶相
尚㩦春色見薰風
四時田園雜興六十首(并序八錄二十首)
淳熙丙午沉疴少紓復至石湖舊隠野外即事輙
書一絶終歲得六十篇號四時田園雜興
柳花深巷午雞聲桑葉尖新綠未成坐睡覺来無一事
滿窗晴日看蠺生
土膏欲動雨頻催萬草千花一餉開舍後荒畦猶綠秀
鄰家鞭筍過牆来
高田二麥接山青傍水低田綠未畊桃杏滿村春似錦
踏歌椎鼓過清明
社下燒錢鼓似雷日斜扶得醉翁回青枝滿地花狼藉
知是兒孫鬭草来
寒食花枝插滿頭蒨裙青袂幾扁舟一年一度遊山寺
不上靈巖即虎邱
桑下春蔬綠滿畦菘心青嫩芥臺肥溪頭洗擇店頭賣
日暮裹鹽沽酒歸
右春日田園雜興
紫青蓴菜卷荷香玉雪芹芽拔薤長自擷溪毛充晚供
短篷風雨宿横塘
湔裙水滿綠蘋洲上已微寒懶出遊薄暮蛙聲連曉鬭
今年田稻十分秋(吴下以上巳蛙鳴則知無水灾)
新綠園林曉氣涼晨炊早出看移秧百花飄盡桑麻小
夹路風来阿魏香
茅針香軟漸包茸蓬&KR0008;甘酸半染紅采采歸来兒女笑
杖頭高挂小筠籠
雨後山家起較遲天窗曉色半熹微老翁欹枕聽鶯囀
童子開門放燕飛
海雨江風浪作堆時新魚菜逐春回荻芽抽筍河魨上
棟子開花石首来
右晚春田園雜興
二麥俱秋斗百錢田家喚作小豐年餅爐飯甑無飢色
接到西風熟稻天
百沸繰湯雪湧波繰車嘈噆雨鳴蓑桑姑盆手交相賀
綿蠒無多絲蠒多
晝出耘田夜績麻邨庄兒女各當家童孫未觧供耕織
也傍桑隂學種瓜
黃塵行客汗如漿少住儂家潄井香借與門前盤石坐
柳隂亭午正風涼
千頃芙蕖放棹嬉花深迷路晚忘歸家人暗識船行處
時有驚忙小鴨飛
右夏日田園雜興
朱門巧夕沸歡聲田舍黃昏静掩扄男觧牽牛女能織
不須徼福渡河星
静看簷蛛結網低無端妨礙小蟲飛蜻蜓倒挂蜂兒窘
催喚山童為觧圍
中秋全景屬潛夫棹入空明看太湖身外水天銀一色
城中有此月明無
租船滿載候開倉粒粒如珠白似霜不惜兩鍾輸一斛
尚贏糠覈飽兒郎
細擣橙虀買鱠魚西風吹上四腮鱸雪鬆酥膩千絲縷
除却松江到處無
右秋日田園雜興
斜日低山片月高睡餘行藥繞江郊霜風埽盡千林葉
閒倚笻枝數鸛巢
松節然膏當燭籠凝煙如墨暗房櫳晚来拭淨南窗紙
便覺斜陽一倍紅
放船閒看雪山晴風定奇寒晚更凝坐聽一篙珠玉碎
不知湖面已成冰
榾柮無煙雪夜長地爐煨酒煖如湯莫嗔老婦無盤飣
笑指灰中芋栗香
黃紙蠲租白紙催皂衣傍午下鄉来長官頭腦冬烘甚
乞汝青錢買酒廻
邨巷冬年見俗情鄰翁講禮拜柴荆長衫布縷如霜雪
云是家機自織成
右冬日田園雜興
送遂寧何道士自潭湘歸蜀
書劒飄然席未温火雲撲地暑煙昏山黃水濁湖南路
竹月荷風憶范村
題秋鷺圖
昨夜新霜冷釣磯綠荷消瘦碧蘆肥一江秋色無人問
盡屬風標兩雪衣
題米元暉吴興山水横卷
道場山麓接何山影落苕溪浸碧瀾只欠荷花三十里
橛頭船上把魚竿
夜雨
燭花垂穗伴空齋心事如灰入壯懷老倦更闌惟熟睡
任他疎雨滴空階
壽櫟堂枕上
禪堂初著小山屏夜久秋涼枕席清繞髩飛蚊妨好夢
卧聽簷雨入池聲
重送文處厚因寄蜀父老
下峡東歸十五年因君話舊意茫然煩將遠道悠悠夢
直到天西暑雪邊
聞石湖海棠盛開亟攜家過之
家人扶上錦城頭蜂蝶團中爛漫遊報荅春光湏小醉
紅雲洞裏按伊州
低花妨帽小攜笻深淺胭脂一萬重不用高燒銀燭照
暖雲烘日正春濃
御選宋詩卷六十九
