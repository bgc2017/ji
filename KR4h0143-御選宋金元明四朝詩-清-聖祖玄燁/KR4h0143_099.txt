欽定四庫全書
御選宋詩卷十六
五言古詩七
韓駒
淮上書事
平楚盡積水長淮多竒峯蕭條月曜夜浩蕩風鳴冬客
行未可歸敝裘那得重寒氣瘦病骨清潭見衰容遠遊
有滯念將老無歡悰故國渺萬里去此嗟誰從
西山梅花
空山有佳人寒林弄孤芳曉分天女白夜奪嫦娥光亭
亭照清淺欲渡横無梁微風起復滅為我傳幽香
題采菊圖二首
黃菊有何好且寄平生懷遇酒興不淺無酒意亦佳此
理誰復明自惜寡所諧空餘采菊圖寂寞懸高齋
今日菊始花叢雁鳴相和若無一觴酒如此重九何悠
然數酌盡會心豈在多醒來不復記散髮東山阿
送陵松老農
呼舟越洪濤笑識江南山此行為子來政擬一笑歡相
逢不忍别丘壑同躋攀如何舍我去使我心悁悁子實
名家後翰墨素所便老農雖自謂念我安知田世故亦
已足擾擾徒自憐天寒歲且盡趣駕扁舟還
答蔡伯世食筍
蓴絲化鹽豉槐葉資新麪豈知苦竹萌風味常獨擅昔
我居錦城屢吃田家飯扶杖自入箐煨此犢角蠒後參
鶴林禪餽我桑門饌烝烝沸鼎中亂下白玉片惟無他
物乘始覺真味現三年客東都錦籜寧復見千金洛陽
來惟充大官膳前時過君食欣逢故人面那知列仙臞
已雜蒯通雋吾寧飽甘肥憤吒那忍嚥請歸謂主孟廚
人後當諫苦苣雜嘉蔬沉香和甲煎柯亭既誤椽畫障
或遭練古來可歎事千載寄明辨作詩弔籜龍助子當
食歎
入鳴水洞循源至山上
崇山蓄靈泉萬古去不息瀦為百斛深散入千渠溢其
東滙民田又北尋山腋斷崖如牙爪飛瀑中蕩激大聲
或雷霆細者亦竿瑟末流垂半山十里見沸白得非拖
天紳常恐浮地脉吕梁丈人老尚與汨皆出我欲蹋驚
湍下窮齦齶石惜哉意徒然屬此歲凛凓安得汝南周
斷取白蛟脊歸之龍泉峯山門夜喧席
去冬除守歴陽未上召還西掖今夏自應天尹
移知齊安道由歴陽珪老相訪奉簡一首
嘗聞歴陽郡寺有褒禪山及我分竹符欲往窮躋攀驅
車發半道尺一喚我還歎息巖下水何時照衰顔復持
齊安節稅駕臨通闤屬有行役累無由叩禪關珪公峩
岷秀逸韻超人寰攜詩遠過我殷勤請加刪少年意氣
盛笑我毛髮斑夜話不知寢起看江月彎浮生浪擾擾
萬法本自閒為吏何足論誓將老榛菅買田未及議我
實貧非慳奉乞一菴地往來泉石間
李氏娛書齋
欲樂誑凡夫須臾皆變壞惟書有真樂意味久猶在李
君名家流事業窺前軰澹然無他娛開卷與心會憶我
童稚時書亦甚所愛傳抄春復秋諷誦晝連晦飲食忘
辛鹹汙圬失盥頮爾來歡喜處乃在文字外卷藏二萬
籖棐几靜相對此君樂未知狂言勿吾怪
曹緯
山行
日出過山頭日入宿山下我行山亦行隱隱似奔馬朝
昏山送迎山意自傾寫借問征途間誰如此山者
喻汝礪
謁江瀆廟
坤軸東南傾大江日夜注前驅下洛洙餘濤略吳楚任
勢不期勞得意緣所遇水也初無營神哉亮誰主芳蘭
沉清華碧藻舒翠縷晨鵠戲野岸春鳧集深渚均是得
所安伊神豈私汝古來幾清魂捨此迷所處浮游不知
還沙邨失煙樹而我後千載悠然在江滸抱嗇貴無競
矜名忌多取冥冥罨岸風滛滛打船雨舞雪窺洪濤開
蘋渡前浦再拜謝神貺聊復隨所住
晩泛浣花遂宿草堂
扣橈汎澄虚濯流睇幽芳晩霙襯奇樹夕霏媚疎篁歸
鳥亦暫閒夜魄動初涼忽焉衆星微天高月舒光昔也
杜陵子澹然此茅堂客至酒自斟句得意亦忘云何常
念飢零落在道旁古來技入神一飯豈所望吾輩天所
窮慨歌淚沾裳
何薳
章序臣得銅雀硯屬余作詩
阿瞞恃奸雄挾漢令天下惜時無英豪磔裂異肩踝終
令盜坏土埏作三臺瓦雖云當塗高會有食槽馬人愚
瓦何罪淪蟄翳梧檟錫花封雨苔鴛彩晦雲罅當時丹
油法(銅雀瓦用鉛丹雜胡桃油搗治火之取其雨過即乾)實非謀諸野因之好竒
士探琢助揮寫歸參端歙材堅澤未渠亞章侯捐百金
訪獲從吾詫興亡何復論徒足增忿罵但嗟瓦礫微亦
以材用捨徒令瓴甓餘當擅瓊瑰價士患德不備不憂
老田舍
𫝊察
次韻祝廉夫登清微亭
大火氣方熾新金伏未興茆屋苦卑陋藴毒空自憎流
汙常被體滌煩屢飲冰那堪青蠅輩鼓翅作威稜薰風
爍炎日沸鼎助薪蒸每思謀爽塏地隘舊無稱高亭枕
城隈粉堞勢騰陵清水繞其足茂林瞰田塍此間有異
趣躋攀弗能勝佳招適我願坐覺神魂澄何當卜鄰舍
與子朝夕升飄然忘世累長嘯效孫登
夜登清微亭陰雨掩翳少頃月出皎然次前韻
融融暑未闌悄悄夜方午命駕聊叩門尋幽得兹土俯
矚但蒼茫前瞻何莽鹵萬籟正虚無羣生各安堵蟬嘯
作笙簫蛙鳴當鐘鼓鳬舄政參差詼諧懼狎侮豈惟冠
蓋傾已覺肝膽吐坐久隱奔雷天邊垂密雨疎木列賓
朋衆峰自臣主螢火落星明爐煙裊青縷那能勝酒杯
所欣瞻德宇高歌屢激昂失喜或俛僂蕭颯濯塵襟清
虚湛靈府快如仙爪爬灑若頭風愈須臾出金盤照曜
開玉戶映浪雜瓊瑰穿簾間璧珇斯游豈前謀後會難
逆數歡餘岸綸巾語約揮松麈可能伴雞棲亦復隨蝶
栩廣寒會可升試為刷翎羽
伯時往河東戲與廉夫分韻道相思之意
日月劇跳丸暫别亦已久青山繞層巔道里阻且右今
晨登南樓會此同志友思公聊北望竚立但搔首秋風
八月天霽色明朝牖軒車何時來遲爾一杯酒
宗澤
謁華嶽
楊賜嶽所挺嚴武金天晶二子為時出顧我非炳靈維
嶽鎮四方氣秀天骨清嶻嶭立千仞力能産公卿降神
詠崧高讖緯仍反經取象到執圭譎怪如洞冥(吕才論華山狀)
(如執圭多産貴人)平生笑窮奇立語心自驚我質培塿耳胸山
固崢嶸誰言華嶽高我山摩玉京是中所包藏丹碧參
瑰瓊平居蟄雲雷飛雨溢四溟此豈真有之落筆紛縱
横發我文物秘象渠膏澤傾太華屹不搖我山身載行
李綱
謁告迎奉親闈聞有醴泉之除不勝慶抃作詩
寄叔易季言二弟
薄宦便甘旨兩載官南徐江山富佳致足以為親娛昆
弟盡在傍承顔歡有餘寧知驛書召結束趨征途旅食
寓京華夢想懷庭除宸恩賜清燕天語聞都俞蘭省幸
備員匪才慙冐居思親動歸興謁告之東吳曉出通津
門輕舠泛汴渠鶯花已爛漫榆柳正扶疎去去指苕霅
行行遠神都中途聞吉語動色觀除書天子隆孝治朝
廷優老儒犬馬志欲養獲此伸區區
同叔易季言遊虎丘寺邂逅何得之
理櫂適閩粤虎丘聊艤航霜林正搖落翠柏森成行入
門躡磴道喬木間疎篁秦帝試劒石破瓜分路傍生公
雨花臺說法今不忘蒼蘚衣峭壁枯荷響廻塘遂遊劔
池上毛髮森以張沉沉下無底疑有虬龍藏鑴削露天
巧胚胎勞混茫清竒儼圖畫秘怪叵測量薜茘疊秀色
枇杷吐幽香行行造梵宇金碧相熒煌危脊聳古殿長
腰曼修廊憑虚架雲閣鑿險通禪房開軒俯吳會蜂窠
繚池隍列岫靄遥碧平湖湛孤光追尋殊未倦策杖登
崇岡幽獨詩句苦闔廬丘塜荒五聖瞻象設羽泉酌甘
芳西菴何閴寂修竹自蒼蒼脫履足生蠒解衣汗如漿
却攜二三子置酒白雲堂念舊已悽惻感時增慨慷况
我遠行涉狷介懷剛腸一杯且相屬世事都茫茫冠冕
志已冷山林興偏長逝將脫羈束超然傲羲皇斯遊信
清絶去去何時忘
松江第四橋
松江第四橋風雨不可過下有百尺蛟蜿蜒枕橋卧窟
宅據要津口腹長飢餓每憑波濤勢能作舟楫禍安得
佽飛手坐使神姦破往來永無虞時鼓清江柁
覺度寺
夕發富春渚朝次桐君廬桐君採藥地今作僧家居石
磴上窈窕林芿下扶疎山根二江合清波見游魚霜晴
響鐘磬日落歸樵漁客從何方來弭櫂聊踟躕清景難
久駐悵然還問途
志宏得碧字以詩來次其韻
明月照清溪影落千尋碧輕風皴微瀾蕩漾搖金色相
攜理桂檝及此萬籟寂天空露氣寒棲鳥正縮瑟何人
起秋思數弄月中笛坐使遷客情淒然感去國清遊得
英俊勝賞飽泉石豈殊在吾家親戚欬於側賦詩各言
懷險韻對勍敵歸家氣未衰開匣看三尺
遊棲雲寺
清曉戒徒御出郊為勝遊霜林半搖落肅穆天地秋散
策陟峻嶺憑高瞰清流禪居得蘭若迥覺林泉幽露草
淒更碧風松鬱相繆山空鐘磬響地勝池臺幽竹色森
不改桂香泱漭浮經行豈蓮社景物如虎丘流水人寂
寂歸雲晩悠悠惜哉光景促妙賞難淹留却步出山徑
猶廻戀山眸登臨興未盡更理溪中舟
華容西二十里許有墨山即離騷所謂玄石也
山有大雲寺寺有雲母泉甘芳潔清大旱不竭
唐李華有詩序之甚詳其末云華貶杭州司功
思復左補闕次於岳陽江山延望思與高賢共
飲雲母之泉躬耕墨山之下敢違朝命以徇私
欲秋風露寒洞庭微波一聞猿聲不覺涕下况
支離多病年甫始衰願餌藥扶壽以䆒無生之
學事乖志負火熱余心三復其言而悲之因次
其韻
霜風振枯林肅肅有異聲我登玄石山適此氛祲清散
策步山巔僧廬窈而精石磴盡雲母晶瑩燦瑶英涓涓
幽谷泉玉色淒芳馨飲者得難老沉痾體皆平乃知泉
源美本自山川靈沉吟遐叔詩此豈浪得名肺腑久塵
埃於焉吸清泠玉池豔生葩潄濯歸黃庭却思陸子泉
厥味可弟兄白首困飄泊丹心竟何成鼓枻渡瀟湘曳
裾拂荆衡回頭故山遠愴怳若為情區區金石堅正賴
日月明卷舒隨用舍未覺殊虧盈風高洞庭波雲暝蘭
芷城餌藥扶始衰䆒心學無生庶幾甫知命寸田不廢
耕
寓瓊山遠萼館一夕夢遊山間小堂松竹環合
有道士坐道上誦李太白送人遊桃源序中有
良田名池竹果森然三十六洞别為一天之語
覺而異之今假道容惠當遊勾漏都嶠白石羅
浮皆洞天也豈神者先告將有所遇耶賦詩以
紀之
神清遂仙遊境寂恣遐躅羽人入我夢軒戶靄松竹高
吟謫仙文逸韻響金玉覺來殘燈熒惝怳猶在目歸途
歴容惠問津非素卜將遊四洞天就彼白雲宿豈無葛
稚川妙論資灌沃試求龍虎丹一使鬢毛綠斯言儻可
信長揖謝浮俗却笑昌黎翁強項寧詰曲
宿都嶠山靈景寺
清晨遊棲真薄暮宿靈景山空松桂香雲細泉石冷高
崖敞飛簷象緯逼參井惜無娟娟月散此林下影夜闌
風露寒巖曲燈火耿疎鐘響嵌竇客枕發深省
自晉康順流六十里有山巉然臨江下有巖洞
可容千人軒豁平坦景物幽邃石罅間滴泉厥
味甘冽因目之曰玉乳巖詩以紀其事
鼓柁下端溪停橈登嶻嶭呀然巖洞開儼若棟宇設于
夫可環揖放步靡凹凸玲瓏四壁間一一幢旆列誰令
胚渾初凝結有罅缺當年補天手不願山石裂鑴鑱餘
舊㾗瑣碎委環玦五峯近龍淵無乃通貝闕試求玉函
書何異探禹穴涓涓乳泉滴璨璨冰玉潔清聲落嵌竇
自中琴筑節嘗之味甘芳滌我肺腑熱瓊漿笑裴航石
髓謝王烈嶠南瘴癘鄉有此雲腴冽青蔥松桂陰景物
助幽絶豈無會心人來遊此旌别題詩製佳名聊以紀
歲月碧落遥相望千里未磨滅
自河源行如循梅雨霽天氣頗佳偶成古風
宿雨乍開霽新陽倏飛升嶠南瘴毒地乃爾氣候清束
裝遵陸途夾道松林青我家大江南及此歸有程山禽
亦為喜林間囀新聲况復抵衡宇童稚歡相迎入室酒
盈樽聊以慰平生已矣勿復道晩節師淵明
題棲真館三十六韻
武夷古洞天竒峯三十六一溪貫羣山清淺縈九曲溪
邊列巖岫倒影浸寒綠翩如鸞鳳翔矯若虬龍蹙樓觀
聳岧嶤屏幃互重複蛻仙骨遺金遊女肌削玉雞棲層
巖巔船插斷崖腹學館存几案仙機餘杼軸藍光瑩澄
潭虹影挂飛瀑翠竹蔭天池蒼苔封石屋繪禽頂長丹
遺跡指如掬峩峩天柱峯幔亭連翠麓傳聞武夷君嘗
此會仙族飛橋幾千丈絶頂亘山足障以翠雲屏藉以
紫霞褥瑶尊傾沆瀣玉豆脯麟鹿仙妃奏賓雲金鼓間
絲竹酒酣歌夕暉歎息光景促曾孫誰復在往事空遺
躅至今風月夜笙簫響虛谷地靈饒泉石山潤秀草木
坐使七閩人蔭此仙靈福嗟余真散材性愛山水酷仙
經與地志名字久已熟薄宦方區區仙賞宜碌碌神遊
先夢寐幽覿寄圖錄寧知因謫宦乃得厭所欲沿泝窮
幽深應接勞耳目開襟豁懷抱壯觀慰幽獨却邀白雲
歸伴此巖下宿夜寒夢魂清曉發輕裝速仙遊須再來
何當謝羇束
季夏之初自安國遷南臺天寧寺依南山而面
北暑氣尤盛暇日望山頂松林鬱然意必有異
因穴垣鑿磴以造其上形勢坦平風日清美四
顧山巒環合江潮往來景物不可模狀月出林
表清光更多夜久閴寥殆非塵世作古詩二十
韻以紀其事奉呈巽達玄仲
旅泊不求安小憩南臺宫軒楹盡北嚮盛暑墮甑中開
垣追微涼山頂羅千松煩襟忽破散濯此萬里風羣山
遞環遶雲物增竒峯江潮信有期來去初不窮嘯咏得
所託幽禽亦玲瓏青霞蔽落日皎月生於東清光入疎
林照我鬢髮鬆壯年幾何時倏忽成衰翁願餐日月華
為駐冰雪容二子皆靜者翛然此相從靈丹論秘訣妙
理談真空猶恨邇城市時來車馬蹤逝將選幽僻誅茅
寄蒙蘢灌溉荔枝園可敵萬戶封屋前修竹合屋後溪
流通風月應更好清歡永相同稚川晩聞道尚冀刀圭
功
夜乘汎碧齋至北溪口觀新橋與興宗志宏分
得泛字
秋高氣倍清夜靜舟初泛露華浩如洗月色寒可鑒林
巒與邑屋左右入軒檻晶熒星影搖&KR0886;崒山光蘸風微
煙羃羃溪遠波湛湛端疑客乘槎坐使雲河犯觀梁且
停橈戀月愁繫纜景幽費模寫思妙造古淡吾方久於
此勝賞豈云暫願同二三子險韻時得探
渡浙江
理櫂適桐江隨潮過漁浦山寒雪猶積江迥月初吐御
氣凌煙霄乘槎渡星渚空濛老龍吟髣髴翠蛟舞境清
人自愁夜靜氣尤古獨坐不成眠霜晴聽津鼓
賦叢菊數日來頗有開意戲題
愛菊如淵明憑欄惜花宴朝來有開意嫩蘂肥欲綻願
承玉露漙一吐金英粲臨風嗅馨香為爾發三歎
陳東
詠桃花菊一章
潘郎甘望塵陶令亟避俗胸中定何如清濁在一矚河
陽豔桃李彭澤鬱秋菊所好邈如許二子殊品目詩人
易評量忍使混衡斛當使磨冰鑑要遣鬚眉燭勿容脂
粉姿濫入珪璋錄神仙真渺茫浪說武陵谷不如臨清
潭飲水樂自足誰令春雨紅點汚秋株綠寒根豈無知
風霜怒應蓄令尹非安仁腰帶肯輕束脫巾漉酒漿黃
花泛新馥
鄧肅
偶成
我涉江東路平地雪盈尺明日登芙蓉晴天開曉日朅
自婺源來陰雨連朝夕瘦馬逼雲際又斷簷間滴顧我
亦何人市朝欲埽跡平生詩酒交落井仍下石那知涉
畏途乃煩造化力要知萬里行人謫非天謫衡雲霽韓
愈海市呈蘇軾君知此理不鬼物護狂直
謁南齋諸友
青青門外竹練練澗中流水竹自相激天壤無炎洲我
友有高韻來為挾策遊氛埃飛不到軒窗寸寸秋高文
穿天心細字編蠅頭氣豪欲騎月志銳定焚舟我來初
過雨衣衫空翠浮平生百斛塵一洗空不留歸來短檠
下清風入夢幽不知白蓮社肯容靈運不
登妙峯閣
維舟古木陰故人能倒屣相攜步高閣千尺誇雄偉雨
餘天氣清宇宙空如洗對面碧玉峯去天不盈咫憑欄
一超然欲摶九萬里下視囂塵間蠢蠢魚蟲耳平生浪
自苦馬上肉消髀悤悤欲何之燒香更隱几入夜寂無
人波聲欄下起坐覺非塵寰雷霆生脚底
遊東山
草木得新露襲人吹冷香泉水夜相激衾枕自清涼我
攜謫仙人眉目秀而長高懷洗塵累抵掌論老莊若人
不世有此景那可忘終當跨皓鶴同作雲間翔
陪李梁溪游泛碧
涼天夜無雲寒江秋更碧冷照月華中水天同一色畫
船渺中流三更羣動寂清風遠相隨蘆花秋瑟瑟近山
得桂香隔煙起漁笛樓臺半有無疑是化人國我生本
無事釣竿勤水石今宵更可人仍侍君子側浪登元禮
舟本非謫仙敵斂手看揮毫光芒騰萬尺
泛舟示子
秋江十日雨破浪飛危檣恍如在天上萬頃煙茫茫狂
風自南來桂華雨新黃停杯不須飲且飲空中香平生
四海心老大愧周郎聊復隨孺子解纓濯滄浪北斗挹
酒漿天孫織衣裳乘興拏舟去一笑上銀潢
葉夢得
送模歸卞山幷示僧宗儀為余守西巖者三首
(錄二首)
自我離山間忽已兩改月飢人不忘食未坐先已說家
僮挾書至驚起慰愁絶推尋到雞犬問訊窮曲折此生
豈多為一壑萬慮滅可能復大錯更鑄八州鐵(江東領八州)
汝歸馬蹄輕初不恨觸熱慇懃報松竹我豈成久别
端居探幽竒自謂略已徧昨登西山嶺雄絶昔未見溪
湖莽吞吐雲物紛百變乃知十年閒尚或遺勝踐巢成
輕棄去我豈秋社燕(築南山絶頂亭基垂成而來)為我課僮僕開闢
盡二面莫言羊腸險徑小煩屢轉杖藜不用扶吾脚猶
爾健
送沈傳曜
卞峯摩青空東望烏氏敦豈忘宿舂糧終愧一欵門邂
逅此相遇傾懷得徐論人言解牛刀要使當劇煩未悟
清廟器朱絃列罍尊我衰百慮息但念三畝園王師肅
西征萬馬先雲屯何力賞賜履緬慙羡歸軒寄聲舴艋
舟想見浮雁邨清冷尚可釣無使霅水渾
同敦立游蔣山謁寶公塔王荆公墓過草堂寺
周顒故宅也
我居在城府再至俄二年豈無山水心苦奈簿領纏今
晨偶乘興適此賓從賢零雨洗驕陽谷中聽流泉憑高
快遠覽正見江浮天至人本無心與我常周旋誰云喚
不譍汝意自不虔(余自到鎮每雨暘祈寶公塔未嘗不應)麥隴稍已滋横
水漲微漣佳城荷華表拱木埋貂蟬暮過草堂寺借榻
聊暫眠不復聞怨鶴荒茆但連延歸路踐落日羣峯鬱
相先回風送遠響虚里生晩煙吾廬悵何許東望良慨
然
汪藻
仝張昌時宿高明寺
幽卧不知覺窗懸寒日初矧伊夜來雨谿聲到吾廬故
人挽我出忽枉天際書躋險敢自休青山轉籃輿相逢
竹間寺共擷園中蔬殘生誰在亡奄忽十載餘茗果話
疇昔新晴報鐘魚凍雷亦已鳴百草苕穎舒奈何與之
子齒髮日夜疎眷此不能發牽衣更踟躕明朝各回首
世事將焉如
次高郵軍
小雨靜林麓鵓鴣相應鳴移舟漾清深薄晩荷氣生歸
鳥盡雙去潛魚時一驚菰蒲若無人渺渺吹煙横艇子
楫迎我攜魚薦南烹月出殊未高疎林隱微明依没會
有處斗挂天邊城
庚午歲屏居零陵七月二十日以門掩候蟲秋
為韻賦五首
幽人獨夜時潮落西川根渡口櫓聲急一江煙雨昏城
頭短長更不寐聽譙門趺坐數千息焚香待朝暾
暑退潦亦收瀟灑淨如染時觀自跳魚衝破青琬琰纖
纖初弦月不受薄雲掩近邨應漸寒已有鴉數點
人生幾聰明日夜隙駒驟纔經花信風又過麥秋候吾
非金石堅與世相邂逅胡為聞鐘鳴更歴路傍堠
家山在何許渺渺彭蠡東人來數月程衣敝補道中昨
宵青燈花似墜釵頭蟲兒飢女沉綿歲晩書未通
人言間闊者一日如三秋孤臣昔放逐七見天星週早
誇高門地姓名記前旒如何天雞星不照湘南州
李彌遜
歲戊戌秋舟行宿泗間有持小石售於市者取
而視之其大可置掌握峯巒鬱然若巖竇澗壑
水落月吐雲影渺冥若遠若近皆有自然之勢
乃以千金購之而為之名曰羣玉峯曰水月巖
曰遥岑曰碧澗曰陰壑置諸座隅卧興對之從
而為之辭(錄三首)
羣玉峯
五城十二樓高下聳寒玉天空開翠微不受塵土觸半
生嗟環轅萬事驚轉轂寄語山中人為占一峯綠
遥岑
宿雨洗空闊出此方寸岑聯綿翠光浮妙巧不可尋飛
雲去未返慰我千里心誰為具徽弦有酒聊自斟
碧澗
蒼崖高鬱盤下有千仞傾當時捐珮侣寄此琤琮聲坐
石風露晩心與秋月明滄浪若可濯勿負冠上纓
淮陰遇風雨
吾廬豈不好白日若易夕如何芳歲闌尚此千里役乾
坤一虚舟浩蕩楚天碧江山已在眼道路修且隔風雨
怕不休波浪&KR2104;天擲船頭困九牛屢挽不進尺人生造
化間有似風中翮偶去還復來胡為事形迹杜陵誅雲
師韓子詛風伯我已兩忘言引觴聊自適
宿揚州城外
舟横城郭繞缺月疎林杪窈窕一溪深微茫衆星小忘
言對詩書適意親魚鳥幸此絶紛華行歌閱昏曉
碧霄泉
山根出清泉云自九天落風潮帶江腥天黑魚龍泊何
當寸雲敷一灑徧寥廓滄浪勿復歌吾纓久已濯
雙渡塔
青松轉路頭白塔枕山肋錫飛歸上方杯渡空塵跡真
源不可取香火供晨夕客至亦忘言荒庭秋草積
秋居雜詠
久懷簡書畏聿解紳笏束忘年效兒女適意揮僮僕植
杖理新蕉埋盆養寒菊前除馴鵲鳥近檻遊麋鹿遐觀
時倚楹暝坐或忘燭門闌迹如埽我亦甘幽獨
薿薿庭前林離離夾中道靈柯結繁陰顔色四時好豈
無霜雪侵不改凌雲操緬懷壯士心雅契幽人抱如何
方寸搖懸若風中纛吾廬偶與鄰聊擬七松號
窮秋雜花遠眷此霜下傑明金委珞瓔寶璐綴環玦依
依風遞蘭皓皓日穿雪苦無夭冶安不受衆目悅銜觴
汎其英攬之腸為結誰能踵高門持以浣中熱
出門泥活活不聞車馬喧一身謝羈絆百事從棄捐坐
曠非息慮逃空遂忘言青燈有遺燼妙香無續煙涓涓
簷間霤獵獵窗上鳶夫物具成理胡為尚求筌
顒顒集癯仙娟娟羅靜女孤標與秀色翛然出環堵我
來三二月離立僅成伍及秋新梢敷接葉庇風雨一日
不可無幸兹共寒暑高枝有垂實鳴鳳在何許
駕言出城闕行行陟崇山舒懷到昭曠未覺天地寬鴥
彼離羣雁嘹嘹浮雲端嗟我遠兄弟千里同歲寒舉頭
不見日况復遠長安歸飛胡不早聽此彫朱顔
公園十畝餘日涉亦成趣浮雲未全收晴沙已勝步杖
藜相與行童稚雜冠履枯魚泳微瀾悴菊飲晞露欣物
各有時撫懷偶軒慮安得三徑餘誅茅種瓜芋
東峯亭
芒鞋著層丘甘若卧華屋了然非夢覺似是前境熟行
行上青冥下視八荒促回溪綰文練疊嶂環羣玉廚煙
起城隅遠借晴林綠恍疑坐虚堂淡墨寫縑幅緬懷季
與劉靜躁等臧榖(寺有季公墩唐永泰中季廣琛袁參破石埭城賊聞捷燕於此亭其下有)
(逸民劉遺民釣臺)身名千載後巖影空遺躅霜林木葉下悲籟
喧寒谷我如臨風翰不受世網束蒲團白氊帳清夜儻
可卜更從孤月來一洗昏衢目
五松寺
秋風吹客衣去路倚天碧躋攀一何若政坐愛山癖人
言五松下曾是瞿曇宅至今梧竹陰列屋棲禪寂塵纓
得暫解俗駕聊可息怡顔巖間樹洗耳泉上石孤雲共
還往窈窕去無迹道人乘急流獨步少林席客來了不
言碧眼照庭柏希聲出鐘梵妙意生牆壁寒灰暗青燈
偶坐遂終夕歸來人境空缺月挂山額
宿雲軒
平生念丘壑著我胸中雲偶為山樊居白雲亂衣巾物
類感濕燥人情異蕕薰竒峯靄朱夏擘絮浮陽春興來
攬之游要觀塵外身
次韻陳蹈玄種竹池上之什
冶容多嫵媚勁節自高尚絶知尤物美寧似此君放疎
蕖望修竹凜凛丈人行雖然合九奏未必遺一唱移根
拂雲姿作伴滿月相客來與周旋一洗眼中障烝哉太
丘徒風味晉人上五言落凡目失喜狂欲恙渭川植千
畝玉井開十丈并吞羅心胸出語還自狀我窮海濱卧
局促隱霧瘴遠公有佳招子猷得真養風庭散鳬鶩儻
許共清曠茗盌煩屢移早秫行可釀
次韻仲輔山中之作
崖陰坐清暝目為山光注妙意不可名悠然與心晤疎
泉石中鳴落葉衣上住冷風起虚籟還向無中去三生
聽鐘魚偶失來時步佛屋倚秋風團團兩桂樹却疑此
境中曾是經行處
浮金峯
浮金鎖佳氣不挂凡子目高人有餘清别墅廣新築有
懷鴻雁行風月伴幽獨還為稻粱謀去傍蒹葭宿歸飛
會有時分我一窗綠
再用王才玄少師韻
十年趁飛蓬來作海邊夢曾無竹馬迎常辦柳車送長
鬚乞米炊驥子學詩誦自公弭節歸許我執鞭從聽詩
鬼神泣看劔星辰動歡留文字飲靜憩苾芻供辨疑每
及爭攻短不憚痛搜竒至旁求探賾或竒中誰知煙霞
姿肯與塵土共長風起青冥逸思攪空洞豈無酒百船
可待角三弄不勞行炙人一見散花衆敢違江山招寧
受兒女慟可但東城佳西池有儀鳳
與德洪明甫伯與暮春六日同登烏石飲於浴
鴉池琴侍以石上坐忘歸分韻得石字
老懷不知春但愛遠峯碧乘高恣遐觀未快雙目擊稍
為松根坐遂與參井逼女媧補天餘隊此百煉石摩挲
蒼蘚痕上有鴉浴迹引觴起自斟醆面不容滴舉頭挽
飛雲頗覺天半窄追隨二三子顧我獨衰白向來舞雩
春勝踐同今昔偶忘千歲憂共此一笑適
題葉擇甫繡壁軒
閩山固多竒會意一峯足豈徒快登臨政欲伴幽獨丈
人隱禪關窗戶閉秋綠簷間絶壁起秀色近可掬丹黃
與白紅楓櫟間花木微雲一過之繡錦初脫軸是翁貧
不憂朝飯罄儲粟隻雞呼近社笑傲杯中玉酒酣自起
舞身外置榮辱君家大兒手千嶂入縑幅何妨寫顛崖
老樹傍高屋他年明光歸展翫長在目
孫覿
靜老容安菴
雲嘘翠撲膚山擁青入戸祇樹給孤園桃源武陵路一
從振履還不復乘杯渡倚牆捫虱坐揮絃送鴻去水涵
樓影交風斂花氣度把茅便有餘不要黃金布
詠雪二首
嶺雲亂擘絮簷雨收斷線箕神擁前驅萬瓦集微霰玉
峯忽崔嵬烱若簪出弁衣稜森欲起眼纈醉復眩屬國
卧餐氊含糊不能嚥
喧豗凑六合澒洞咽羣籟俄驚江海懸坐覺虚空隘包
藏失地險瀰漫見天大嬋娟自一種巧麗窮百態獨餘
古柏青正色老不壞
澹巖書堂
松根絡斷崖石脚泫細泉書堂何代有故物尚依然右
丞今摩詰尚友千歲前神交夢仙舟地勝真輞川散策
塵外躅脫屣區中緣杯尊酌花鳥一醉藉草眠
泊湖潭
藹藹竹樹交一潭蔭寒青已無鼃黽汙尚有蛟龍腥林
疎泛月彩灩灩一鏡平我心亦如此烱烱珠夜明意行
魚共樂坐穩鷗不驚更欲漱我齒不挂功與名
梅&KR0726;潭
潭潭雲幕垂樹杪秋磬發飛仙駕青鸞通籍在金闕遥
見切雲冠尚想凌波韈殷勤小梅花獨照黃昏月生綃
濕香霧翠袖卷煙雪忽然東風惡一夜吹石裂
積翠樓
層稜倚高寒突兀擅空闊江横碧羅帶山斷青玉玦湛
湛清不搖霏霏翠如潑松溪奮蒼鬛苔石換綠髮陰森
揉肌粟蒨絢亂眼纈凭欄送落景一鳥煙中没
甘陂莊院
張公卧江海戢羽如鵬蹲平生廊廟具投老三家邨一
壑身所寄萬里心自存買花紅間坐種竹青滿門似聞
橘生奴漸見桐有孫提壺時見餉一笑空罍尊
章席祖巢雲閣一首
翳翳林影交小閣俯江郊千崖障錦繡萬壑鳴絃匏翛
然一枝笻寄此三重茅久知風可御更取雲為巢抱石
舒翠縷秀色纔可睹霏霏擘春絮&KR1554;見白鶴舞凝矑一
瞬間忽展垂天羽起從潭中龍去作山下雨
湖洑上冡繫舟丁山田舍小憩
清谿三百曲一片春風綠茅屋有人家窈窕閟深竹老
去躭田里寓目快新矚風漪卷翠綃雲巘鏤蒼玉尋盟
喚白鷗解佩贖黃犢獨嘯無一人傳聲滿空谷
雪夜宿致思菴一首
霏霏竹間雨練練松上雪誰遺碧玉壺化作白銀闕孤
懷愜幽欣一笑暖栗冽寒光注老眼謂是山吐月耿耿
清不眠夜半聽竹折
虎丘沼老豫章詩僧也與余相遇於楓橋方丈
誦所作徐獻之侍郎生日詩有東湖孺子南極
老人之句余愛其工賦小詩寄贈
落景下層城遥煙起孤戍繫舟著漁磯曳杖扣僧戶忽
逢丹霞侣自誦碧雲句噌吰應黃鍾清絶追白苧不落
江西𣲖肯學邯鄲步冥搜自天得妙中有神助夤緣半
日留邂逅一笑遇詎復管中窺看沐南山霧
周紫芝
壬午秋日觀橋刈穫五首(時年二十一錄二首)
清晨起盥櫛卷箔坐南軒紅日忽滿樹飛鳥相喧翻農
夫告銍艾導我之前邨露晞芒屨滑地僻秋蕪繁行行
不逾里委蛇到其門父老喜客至為黍烹雞豚勸我當
力穡醉中多好言低頭謝父老我志久已存歸來三歎
息默誦歸田園
人言秋日短無事日更長籬落既補治稼穡已滌場薄
暮有微興悠然步東岡東岡棗與梨纍纍半青黃幽菊
雖未吐已含風露香風物良可喜客來有杯觴但使常
如此貧賤亦何傷
游麻姑觀(宣武有麻姑山山中有觀)
清秋禾黍罷南畝幽事少凌晨有佳興振策事輕矯微
蹤躡飛猱雄眺高木杪上有仙子祠棟宇頗傾橈騰虚
想雲軿遺像空鳥瓜黃冠三四軰生意良草草更欲問
丹爐雲山遂幽討道人笑不言此意未遽曉但云須趣
轅山靜虎出早勝踐良獨難仙事亦杳眇了知世俗人
塵凡隔蓬島
晩遊戒珠寺寺王逸少舊宅寺僧秉燭觀王右
軍畫像出訪鵝墨二池歸已三更
悠悠倦徂征忽忽厭羈旅出門復風埃况乃廹繁暑兹
遊愜初心突兀見精宇高人昔所廬樹木亦竒古微風
入冠裳林影散廊廡僧窗靜無塵燈火照眉宇閱此坦
腹姿鬚髮稀可數樂死固不虚顔色如處女平池渺清
深淅瀝過新雨誰言臨池工至技本天與鵝羣久已空
團扇復何許興盡且當歸夜半月方吐
歸雲洞
南華老明師遺像頗清古昔為挂空月今作歸雲土雲
來初無心雲去定何處空餘暗竇泉翠盎含白乳華堂
誰復支缺甃久未補林深自成風山潤疑欲雨窮幽眼
未饜曳杖足已苦入山無與迎出山信誰阻有客自去
來山僧無一語
瓊師蒼筤軒
絶境眇天末招提入雲端汪灣一溪水似與山屈盤僧
房各上下處處聞驚湍道人更幽獨開窗對檀欒細雨
洗輕碧微風生暮寒雪梢自裊裊玉佩時珊珊繄我絶
韻友久結無情歡相逢如故人棄置良獨難婆娑弄清
影夕陽殊未殘何當分清陰與子同考槃
過石壁
兩峯夾天高一水繞山麓鳥道盤山腰下臨千仞谷仰
視寸草青千章羅巨木轉峽瀉哀湍驚雷裂坤軸日月
所隱庇光景不到目道險當捨車重趼摩兩足不知誰
鑿空穿穴入山腹平生蜀道難耳目聞見熟兹山亦尤
物初未挂史牘了知天宇間萬險自重複窮人重錙銖
凌冐取危辱歲晏霜雪多歸途戒當速
雲林堂
高情惡喧囂結屋傍空曠草堂寄雲林遠目聊自放偃
蹇良不疑世俗真可抗不知堂中人誰同倚藤杖
藤洞
雲山眇無何地勝餘草木蒼藤飽風霜夭矯作巖谷幽
香出空洞清樾交翠麓想時攜客來班荆對棋局
學圃亭
疏泉灌空畦折柳樊小圃關心有幽事寄意在衡宇但
恐經綸人兹焉忽高舉慎勿厭荷鋤煙蓑濕春雨
羣山臺暮雨
傑觀凌寒江朱欄俯平野羣峯江上來屹立羅萬馬山
容多態度顯晦入模寫朝雲結煙鬟翠色遠相射夜月
横修蛾娟娟亦閒雅天生此尤物政復為閒者馮夷翻
怒濤汹汹激風榭神女亦將雲時從楚臺下造物出竒
崛娛客助揮灑時方苦積潦百里無十舍我雖非官曹
對酒那忍把人生急行樂有味如啖蔗悲喜有乘除歸
愁耿長夜
望黃山
宿雲忽解剝曉色明朝暾高秋寓遠目萬象秋毫分羣
峯雜遝來突騎縱横奔驊騮獨驤首迥出凡馬羣嵩高
實維嶽羅列如兒孫玉京與金闕亭亭在雲巒羣仙驂
蒼虬冠珮朝至尊往者風露夕妙奏聞清圓名理以絃
歌異事父老傳丹成已仙去流脉在山根至今兹山下
幽泉湛餘温安得從浴沂聊以濯我冠一沐去塵土再
沐生羽翰朝遊參安期暮躅追羨門振足八荒外垂手
青雲端
次韻鄭使君白菊
平生鄭康成不種花嬋娟但聞書帶草羅生滿堂前佳
菊苦解事殷勤為公妍紅油護霜日一笑真嫣然秋風
轉寒枝束素爭回旋團欒立芳砌皎若璧月圓使君頗
牧手年來出臨邊燕衎自折衝賓從時招延苦愛白玉
姿臨風嗅芳鮮揚州東閣梅自此誰復憐安得白雪詞
寫入朱絲絃淵明眼獨醒載酒知誰先騷人茹精蘂(精蘂)
(謂菊語在楚詞)世塵聊自蠲幽姿倏已空二士窮益堅人生五
馬貴行樂須何年絶勝杜陵老江花惱成顛才名與富
貴似公真兩全新詩如脫彈一出萬口傳鋒車行復來
琬琰殊未鑴且當對香雪燕寢凝沉煎
旅夕
秋雲翳長空微雨餞殘暑新涼入郊墟中田熟禾黍秋
蟲自知時入我牀下語西風幾何時秋意遽如許曉色
催鳴雞孤砧急寒杵遊子未得歸留滯在江浦生理思
田園飢寒念兒女持此兩鬢霜世路復焉取起視夜何
其江月方欲吐便當隨孤鴻雲霄肅雙羽
憫紅椒樹子作
東籬委榛菅狼籍紛瑣碎披藂得紅椒磊落本誰藝蓬
窠頗自矜枝葉相掩翳日月空復明雨露不霑施結根
一失所埋没苦憔悴移栽俯西軒吾乃借一臂要令遠
條且密葉敷晩翠秋霜染丹砂紅實相點綴馨香發潛
德錯節振淹滯人生良可惜會遇亦難值生理儻復存
餘恨當棄置
題徐伯遠渚堂
徐侯嘗登瀛結屋在幽渚於焉䆒心跡無乃異出處西
風肅高秋黃鵠時一舉自謂可過之丘壑出肺腑俗眼
殊未高此意吾竊取長卿少倦遊征衫浣塵土盍陪漉
酒翁共作斜川語魚鳥雜冠巾蒲蓮暗樽爼江湖滿天
地置身豈無所黃帽與青鞋造化久見許平生鈎餌興
臨老尚齟齬兹懷固泯默感激聊自吐安得載笭箵孤
篷聽秋雨
舟過道場山下將往遊舟師告以雪塗不可行
而止
風蒲飽朝航霽色急新漲雲山繞平湖水墨澹屏障夷
猶柂初回突兀山入望何妨傾寸眸便足了千嶂想像
鐘磬音隱約霄漢上我欲一往遊遐瞻兹可暢暮雪猶
在塗遺事不得訪人生蠟屐緣一世能幾兩登山追勝
遊脚力須少壯重來定何時吾策今可杖老願復爾違
撫事一惆悵
西湖山下梅花塢行可里許至陳御史園亭
倦客厭卑棲白日坐飄忽呼我同舍郎緩策扶勃窣緣
山得人家附影蔽深樾湖水一鏡明梅花千樹發扶疎
弄清影髣髴見羅韈淒迷香霧中身已在月窟窮探意
未已取徑無詰屈誰家歌舞園花亂竹復密御史投紱
餘課䜿種梨栗吾曹不解事尚此學操瑟當從漢陰人
抱瓮日搰搰
鹿苑假寐
挂席月未落輟棹日將午亟尋墟里煙盡閱菱芡浦烈
日方在舟騰雲未成雨瀕河得風巖佛飯過齋鼓龕燈
明廣殿妙炷繞殘縷窈窕幾僧窗欵欠無一語我來兀
晝夢得句瘖不吐欹巾倒烏紗墮扇横白羽涼襟亦已
披歸杖當復拄為君邀扁舟夜雨軋鳴櫓
十日不至湖上
我始跨匹馬蹭蹬來東吳東吳亦何有政復為西湖西
湖如靜女婉然真彼姝湘娥結煙鬟水鏡涵空虛晴光
固不惡雨態亦自殊窈窕一僧窗煙雲媚朝晡上下數
白鳥飛翻與人娛只今雨鳴葉便作波跳珠寒窗挂薜
蘿身疑在菰蒲咫尺不得往况乃千里餘始來梅欲花
旋復春雲徂幸兹得少留駐我西征車尚可具小舟紅
妝醉芙蕖
御選宋詩卷十六
