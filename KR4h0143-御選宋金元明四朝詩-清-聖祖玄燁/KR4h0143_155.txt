欽定四庫全書
御選宋詩卷七十二
七言絶句九
薛師石
題南塘薛圃
門對南塘水亂流竹根橘柢自成洲中間老子隠名姓
只聽漁歌今白頭
孤山
不到西湖今幾時十年霜髩欲如絲難尋和靖題詩處
空見梅花成老枝
送薛泳
病裏風光總虚擲岸花園柳雨中休無端好客隨春去
送酒吟詩一併愁
周文璞
出白下
南朝禁籞夕陽明猶與遊人作隊行煙滿天淵池上路
菜花黃盡綠陰成
檇李道中
吹徹鵝笙醉碧桃古城斜日泛輕舠此行憶著經行處
綠樹黃桑一樣高
卧龍山下聽吟松細雨清明似夢中柳蔭朱闌三百尺
渴烏猶自泣春風
鳳門泉
石根兩眼北流泉乳竇潛通御井邊漂出宫花人不識
又沿衰草下山前
寄山中道友
憶得尋山復出山綠楊時候暮春間至今只有遊仙夢
長與松風自往還
高翥
西湖
淺水搖船冷戛沙平林暝色接棲鴉湖邊老樹垂垂白
半是梅花半雪花
送別
老去情懷怕別離年来不作送行詩人前舉似終難信
問著垂楊便可知
春日北上二首
人緣白石溯清溪手剥蒼苔認舊題春色滿山歸不去
刺桐花裏畫眉啼
插花吹笛兩山中桃李尊前日日同待得馬頭飛絮滿
更来沽酒看殘紅
秋日
庭草銜秋自短長悲蛩傳響答寒螿豆花似解通鄰好
引蔓殷勤遠過牆
獨客飄然物外遊江南江北總宜秋芭蕉昨夜緣何事
和雨和風作許愁
秋興
數聲新雁夜初長曉起開門衣袂涼籬菊褪黃秋興嬾
瓦溝才試一痕霜
秋晩即事
江頭楓葉舞低回催得濃雲頃刻開萬里碧天紅日晩
數聲新雁送寒来
秋山散步
乍晴沙路軟於塵新著芒鞋更可人誰道秋山不宜路
桂花多處勝行春
江居晩詠
家住清江江上邨江雲山影自平分幾回起早開門看
不見青山見白雲
春寒
料峭東風破客衣春寒不比臘前時纔憐墻角櫻桃樹
全似梅花雪後枝
春情
天涯海角水雲寬人在吳頭楚尾看彈徹箜篌難寄恨
海棠庭院獨凭闌
晩春即事
輕煙終日鎖樓臺細雨絲絲半濕苔杜宇一聲清嶂外
谿流時送落花来
冬日即事
江上凝冰約水痕門前殘雪綴溪雲杖藜獨立梅梢月
成就清寒到十分
訪銛樸翁不遇
亂花飛絮趁長髯来訪西湖竹裏菴行盡白雲三十里
詩人又在白雲南
西湖春雪
小艇沿河看雪飛正當騎馬踏春時是誰乞與楊花舞
先占東風一月期
過臨平
江颿一似白鷗輕起揭船篷看曉晴梅子著花霜壓岸
自披風帽過臨平
山行即事
落盡桐花春已休過牆新竹籜初抽山行步步黃泥滑
小立溪橋聽雨鳩
下塘
日出移船日又斜蘆根時復見人家水鄉占得秋多少
岸岸紅雲是蓼花
春日雜興
櫩鈴奏曲響珊珊盡日重門不啟關多插瓶花供宴坐
為渠消受一春閒
雨中
濃雲漠漠雨飛飛不放東風取次吹先自一春晴意少
那看梅子欲黃時
山堂即事
杜鵑聲裡桐花落山館無人晝掩扃老去未能㤀結習
自調濃墨寫黃庭
釣灘懷古
松澤亭前山色幽洙涇渡口荻花秋離鈎三寸無人會
一棹東西獨未收
野水閒雲無定蹤一生空棹月明中錦鱗纔得翻船去
堪笑家風徹底窮
葛天民
江山
連天芳草雨漫漫贏得鷗邊野水寬花欲盡時風撲起
柳綿無力護春寒
即事用天竺韻
寒食少逢天氣嘉十朝九日雨如麻新巢惟有燕生子
小巷已無人賣花
正月二日
小巷春陰獨掩扉峭寒著盡過冬衣老来情緒無多子
禁得梅花似雪飛
清明日訪白石不值
花薺懸燈柳插簷老懷都得似餳甜畫船已載先生去
燕子無人自入簾
送劉僧善行
西望羣山碧入吳故人一笠片雲俱東風不斷邨邨柳
展盡陽關送客圖
絶句
雨脚初收起暮烟芒鞋竹杖翠雲邊東風解發陽春意
放出落花啼鳥天
行春詞
終日尋春入醉鄉不知何處見春光風條舞綠水楊柳
雨點飛紅山海棠
正是風嬌日暖天薔薇粉褪海棠蔫貴人那得看花福
多在綠窗猶醉眠
寶馬香車正踏青豈知已是過清明燕雛告訴花都落
鳩婦丁寧雨速晴
曉巡北圃
池邊弄水手猶冰藕臂風寒更粟生柳葉春深槐葉茂
桃花夜暗李花明
同鄧孤舟林片月二友曉吟
君非愛此數峰青肯戀扁舟入蓼汀羣雁横空成一字
孤螢渡水似雙星
葉紹翁
西湖秋晩
愛山不買城中地畏客長撑屋後船荷葉無多秋事晩
又同鷗鷺過殘年
遊園不值
應嫌屐齒印蒼苔十扣柴扉九不開春色滿園關不住
一枝紅杏出牆来
仙興
金書宫殿玉闌千雪瀑泉飛洞口寒日暮仙翁騎鶴去
碧桃花滿石碁盤
出北關二里
脱衣命僕洗塵埃籬落人家未見梅出得城門能幾步
船頭便有白鷗来
野蝶
銀為鬚趐粉為肌驅役東風不解肥桃李上林無分到
可憐却傍菜花飛
嘉興界
平野無山見盡天九分蘆葦一分煙悠悠綠水分支港
撑出南鄰放鴨船
煙邨
隠隠煙邨聞犬吠欲尋尋不見人家只於橋斷溪迴處
流出碧桃三數花
九日呈真直院
秋風吹客客思家破帽從渠自在斜腸斷故山歸未得
借人籬落種黃花
田家三咏
織籬為界編紅槿排石成橋接斷塍野老生涯差省事
一間茒屋兩池芰
田因水壊秧重插家為蠶忙戶緊關黃犢歸来莎草闊
綠桑採盡竹梯閒
抱兒更送山頭飯畫髩濃調竈額煙争信春風紅袖女
綠楊庭院正秋千
訪龍井山中村友
雨打荒籬豆莢垂柴門未啟立多時客来自掘蹲鴟煮
旋拾枯松三數枝
西溪
一條横木過前溪邨女齊登採葉梯獨立衡門春雨細
白雞飛上樹梢啼
贈陳宗之
官河深水綠悠悠門外梧桐數葉秋中有武陵陳學士
吟詩消遣一生愁
夜書所見
蕭蕭梧葉送寒聲江上秋風動客情知有兒童挑促織
夜深籬落一燈明
寄趙眉翁二首
兩度馳書未報音温陵尺紙定千金多應驛使曾相訪
短艇煙波無處尋
君王未肯賜西湖鷗鷺叢中借地居憔悴風姿今釣叟
癡心猶望故人書
鷺
無事時来立葑田幾回驚去為歸船霜姿不待他人愛
照影滄波亦自憐
張弋
楚州
落帆停鼓鸛湖頭兩度因循到楚州柳下人家常識面
笑求新句寫妝樓
山行
偶作山行只杖藜歸逢寒食下山時與僧並坐倚紅樹
忽有鶴来棲樹枝
趙汝鐩
夢回
春意已深寒未了夢回斗帳房櫳悄五更五點殘月消
山鳥一聲先破曉
倚闌
倚闌有恨無人說暮角吹梅寒聲咽急風卷雨過鴻驚
吐下蘆花一枝雪
劉學箕
九月十八日夜夢賞春某氏園池賦春詞二首
題柱(錄一首)
樓下酴醿壓架香翠圈帷幄覆池塘桃花浪暖魚成陣
人倚雕闌到夕陽
溪橋晩步
一帶清溪淺漾沙松橋横渡野人家平林盡日霜風勁
楓葉翻丹似落花
妙湛寺
山逕盤紆露石根一溪流水兩山雲齋餘緩步青松下
輸與蕭閒老惠勤
遊九曲
三十六峰高插天來遊誰不慕真仙幔亭舊事隨流水
空自溪頭喚釣船
淨口絶句
修修野竹碧琅玕亂石懸崖劔戟攢貪看野禽穿綠樹
不知船已過前灘
葉茵
野望
白水沿隄護綠苗雞鳴犬卧柳邊橋數家雖不成邨落
一夢何曾到市朝
歸途
春来天氣半陰晴那更奔馳一月程又恐花時成草草
還家插柳作清明
過溪
筍輿軋軋亂山中籬落桃花潑眼紅小駐渡頭呼艇子
一溪淺綠漾晴風
蛩
壁間吟不待秋時吟苦中宵動客悲勸汝不須催婦織
家家五月賣新絲
偶成
留得春風趁馬蹄日長無事綠楊隄菜花籬落誰家酒
緩轡長歌過小溪
西湖
緗桃深處五陵家隄柳陰中百寶車多是問桃尋柳去
近来山下少梅花
漁邨
古柳溪頭枕斷槎横篙挂網幾漁家得漁去換紅蒸米
呼子来挑薺菜花
邨居
數舍茅茨簇水涯傍簷一樹早梅花年豐便覺邨居好
竹裏新添賣酒家
山居
古木環池竹數竿疎籬補菊屋三間白雲不放紅塵入
無怪山人嬾出山
桃花
漫山高下武陵花一片紅酣散晩霞要識當時秦晉事
隔溪修竹兩三家
趙萬年
偶成
一心憂國不憂家掠面黃塵帶晩沙郵傳不通音間隔
家人夜夜卜燈花
真德秀
題来青館
客夢成時夜向闌幽泉挾雨響潺潺清魂便覺超塵世
何况真棲巖石間
贈夏君宗禹
虎頭自合取侯封好為明時立雋功却謝玉關班定遠
早陪芝嶺夏黃公
杜範
次沈節推送春韻二首
佳人憔悴怯春衣日暮高樓酒力微流水落花無限恨
千聲杜宇况催歸
一年春事逐飛蓬燕語千愁未許通水竹誰家深院落
捲簾準擬納薰風
偶題
雪外亂山才約略雨中平野更淒迷有人支枕篷窗底
卧看羣牛渡野溪
洪咨䕫
丁東洞
渴烏滴盡三更雨鐵鳳敲寒六月風湯餅困来茶未熟
為師搖夢作丁東
省中
禁門深鎖寂無譁濃墨淋漓兩相麻唱徹五更天未曉
一池月浸紫薇花
吳淵
冬雨
坐来雜霰灑隆冬痛飲那禁觱發風却憶西樞承旨日
冒寒猶立大明宫
陳塤
釣臺第十九泉
十年不泛釣臺船夢想高風日月邊今日偶来無住著
再嘗灘下鬻茶泉
沈說
紙衾三首
碎搗霜藤月下砧清泉瀉出簟紋勻老翁採藥歸来晩
剪得山南半段雲
繭面新乾帶露揉春回斗帳伴吟愁殘年已辦蒙頭過
風雪從教打戍樓
一幅新裁碧澗冰野人留客宿雲層山房恰好松醪熟
夜半無眠話葛藤
安石嶺
茅屋雞聲勘夜分杖藜挑月帶餘醺不知身在孤峰頂
回首人家盡白雲
春詞
水漲寒溝柳又陰小窗風度一聲禽若將離緒縈春事
片片飛花是客心
秋詞
雨放涼飈晩復晴小窗人亦共秋清月華網在蛛絲上
錯認疎簾挂水晶
閨詞二首
密幄香燒錦瑟横佳人半醉覺寒輕忽思塞下新翻曲
彈作黃蘆孤雁聲
冬事侵尋渾未知隔鄰聽得理寒衣驚心步出庭西曲
日影斜斜木葉飛
徐鹿卿
鬱孤洞天
夢跨長虹海上遊寒生肌骨一壺秋好風吹得詩魂醒
自寄雲間翠玉樓
戴復古
晩春
池塘渴雨蛙聲少庭院無人燕語長午枕不成春草夢
落花風静煮茶香
次韻郭子秀曉行
脫葉園林帶曉鴉馬蹄步步踏霜華山邊水際頻凝顧
怕有寒梅昨夜花
山邨
萬竹梢頭雲氣生西風吹雨又吹晴題詩未了下山去
一路吟聲雜水聲
客中秋晩
榴花纔放客辭家客裏因循見菊花獨坐西樓對風雨
夭寒猶自著輕紗
都中冬日
脫却鸘裘付酒家忍寒圖得醉京華一冬天氣如春暖
昨日街頭賣杏花
次韻盧申之正字野興
芋圃蔬畦接井湄茆簷四面槿籬圍門前盡日無人過
牛渡横塘野鴨飛
題黃州謝深道國正山菴
就荒山竹重抽筍新種池荷晩著花意象全然似邨落
又添茅屋兩三家
題鄭子夀野趣
菜花園圃槿花籬麥滿前坡水滿池野老横竿闌鴨過
牧兒攜笛倚牛吹
湘西寺觀瀾軒
東岸樓臺西岸山瀟湘一片在中間紅塵不到煙波上
僧與白雲相共閒
鄂渚解纜
日日言歸不得歸今朝真箇是歸期西樓煙水南樓月
別後何人更有詩
巾子山翠微閣
雙峰直上與天參僧共白雲棲一菴今古詩人吟不盡
好山無數在江南
無題
憶聞春燕語雕梁又聽秋鴻叫斷腸一縷沉煙飛不過
兩樓相對立斜陽
林伯仁話別
別酒三杯醉不知梅花嶺外故人稀片心暗逐白雲去
日日向君行處飛
釣臺
萬事無心一釣竿三公不換此江山平生誤識劉文叔
惹起虚名滿世間
戴昺
效宫詞體
楊柳萬絲堆怨緒丁香百結鎖愁腸小桃先得東皇寵
莫妬春風過海棠
竹林避暑
自抱桃笙過竹林濃陰一片值千金清眠盡晩無人喚
時有風鳴石上琴
題項宜父方巖山別業
綠蘿翳翳結高林煙吐霞呑一徑深半夜松涼鶴先睡
滿山明月自横琴
晩菘早韭各隨時霜薤青青間露葵甘脆日堪供小摘
不須更覓養神芝
天台道上早行
箯輿軋軋過清溪溪上梅花壓水低月影漸收天半曉
兩山相對竹雞啼
歸途過銅官山
山逕﨑嶇落葉黃青松疎處漏斜陽鳴禽無數聲相應
一陣微風野菊香
嚴羽
送友人之楚州
黯黯離筵夕照收江城羌笛起邊愁念君此去三千里
何處關山是楚州
聞笛
江上誰家吹笛聲月明霜白不堪聽孤舟萬里瀟湘客
一夜歸心滿洞庭
吳中送客歸豫章
川程極目渺空波送爾歸舟奈別何南國音書須早寄
江湖春雁已無多
臨池
乍涼池館雨初收菱角蓮房共趁秋獨恨碧波渾占却
更無剰水浴沙鷗
酬故人見贈
湘江南去少人行瘴雨蠻煙白草生誰念梁園舊詞客
桄榔樹下獨聞鶯
江上送客
留君夜飲北風寒且折梅花耐醉歡明日桐廬潮去遠
孤帆天際若為看
秋日
西風催我轉胡床坐落秋山午夢涼蟬老樹深音響別
滿天風雨帶斜陽
燕
巢破春雛半不存銜泥空傍主人門一生巧計輸黃雀
飲啄官倉長子孫
臨川送周月船入京
別時把酒已魂銷別後音書更闃寥一片離心寄春水
隨君船入浙江潮
嚴粲
秋入
秋入蘋風白浪生癡雲未放楚天晴青山湖外知何處
中有斜陽一段明
陽關圖
人人腸斷渭城歌誰獨持竿面碧波可是無情如木石
祗因此地別離多
見梅
絶憐生意上寒枝幾度巡簷錯恨遲數點疎花人未見
窗間早被月明知
薦福寺(即戴叔倫故宅今號戴公堤)
石逕秋痕苔蘚深誰將清氣潤修林戴公堤上古時月
幾度良宵照苦吟
宿石潭寺寄黃炳
昨夜湖心共泊船一天星露宿寒煙朝来極目無州渚
知採蘋花何處邊
紀夢
煙島空濛一鶴飛天風滿袖自吟詩覺来猶似非人世
花影闌干月上時
池陽道中
脱葉舞風過別岸濕雲含雨上晴天修途喜借晩涼得
幽鳥一聲生翠煙
過江東
落花時節過江東濃綠山頭間小紅野店日長春寂寂
柳陰搖颺酒旗風
月
只道今宵月出遲雲間不覺上多時夜深花影如清晝
何處山頭一笛吹
二水聞角
少日鄉閭不解愁閒聽畫角起譙樓西風依舊闌干月
獨自瀟湘萬里秋
子陵灘
一榻從容話歲寒相忘共作布衣看雲臺諸子成何事
萬古清風一釣竿
㲹湖
四邊天共水漫漫身在鴻濛縹緲間忽見浮空青一抹
舟中人說是湖山
李昂英
羅浮梁彌仙遊爛柯山贈以曲笻方笠
葛坡龍竹東坡笠合伴山人到洞天柯爛想應留斧在
憑君試問石橋仙
雨行梅關
濃嵐四合凍雲癡水墨連屛鬭崛竒衝雨此行風景別
滿山翠滴水簾垂
羅浮桃源洞
靈符鎖盡穴中蛇深入千巖處士家峒戸隔雲呼不應
時時流水出桃花
夜夢漁父求詩覺能記其全書贈梁彌仙
酒沽無盡春無限一葉江湖萬里天明月滿篷風荻響
醉眠正在白鷗邊
姚鏞
寓霅川
王戴溪頭小隠仙漁翁引上霅溪船幾回倦釣思歸去
又為蘋花住一年
題畫壁
兩山灌木帶晴鵶泯泯春流漾浦沙隔岸小舟呼不應
碧桃花外是誰家
宿護國寺觀晦翁先生題名
滿樹㯶花滿逕松解鞍纔是暝樓鐘上方月白山雲静
看見東南一兩峰
看了題名看䟦文自憐不及晦翁門野僧惜打殘碑賣
時共山猿洗墨痕
方岳
禱晴福善
夜落簷花未肯晴燈寒等不到天明自憐短髮垂垂老
一滴秋霖白一莖
立春
冰絲玉縷簇青紅已逗花梢一信風夢到謝池新雪盡
暖煙含雨綠悤悤
綵燕雙簪翡翠翹巧裁銀勝試春韶東風已到闌干北
看見嬌黃上柳條
湖上
綠波如畫雨初晴一岸煙蕪極望平日暮落花風欲定
小樓絃管擪新聲
連天芳草晩淒淒蹀躞花邊馬不嘶蜂蝶已歸絃管静
猶聞人語畫橋西
立春謝司法有詩次韻
一夜挼雲作雪飛池塘已自綠生肥憑君檢校闌干北
柳上新青歸未歸
春思
楊柳生寒莫上樓夕陽芳草泥人愁情知社近迎新燕
盡捲湘簾不下鈎
杜鵑花落石闌干新染晴波綠遶灣小立佇詩風滿袖
一雙睡鴨占春閒
清明日舟次吳門
篷窗恰受夕陽明楊柳梨花半月程老去不知寒食近
一篙煙水載春行
夏夜
河漢微明星乍稀碧蓮香濕襲人衣夜涼如水琉璃滑
自起開窗放月歸
暑中雜興
是非不到野溪邊只就梧桐聽雨眠睡熟不知溪水長
鷺鶿飛上釣魚船
龜巢夜宴
落日鴛鴦睡淺坡荷花初醒水微波玉簫吹斷晴雲濕
最覺池寬得月多
早春山中
空濛山翠濕烏紗逗密穿深一徑斜誰畫秋厓滿頭雪
石壇倚竹看梅花
雨宿
雨宿疎篷不耐關蘋花菰葉老江千鷺飛欲下忽驚起
秋水新添一寸寒
次韻陳帳管秋思
秋風吹裂舊荷衣自讀離騷倚落暉已覺蘆花洲渚冷
水天歸雁著行飛
九日道中淒然憶潘邠老之句
滿城風雨近重陽城脚誰家菊自黃又是江湖離別處
煙寒吹雁不成行
田頭
秧田多種八月白草樹初開九里香但得有牛横短笛
一蓑春雨自農桑
聞角
城角吹霜月欲斜天寒無奈客思家不知野菊滄江上
開到梅梢第幾花
即事
荒煙疎樹野人家竹外尋詩一逕斜山鳥亦知人意思
忽翻殘雪啄梅花
獨立
茅茨煙樹水溶溶籬落人家帶晩舂獨立西風無一事
自撑短艇看芙蓉
潘牥
恭謝駕回丞相以下皆簪花
輦路安排看駕回千官花壓帽簷垂君王不輟憂勤念
玉貌還如未插時
鄭震
荆南別賈制書東歸
來時秋雨滿江樓歸日春風度客舟回首荆南天一角
月明吹笛下揚州
晩春即事
輕寒時節牡丹開葉底青青又見梅門外數枝楊柳薄
一春鶯燕不曾来
荆江口望見君山
荆江江口望漫漫一白無邊夕照寒只是青雲浮水上
教人錯認作山看
林希逸
黃源嶺半見梅作
古嶺森森立萬松一株寒玉笑春風恰如釣艇桐江客
畫入雲臺劍珮中
馬和之覓句圖
先生隠几奴煨火斜插疎枝破瓦尊鶴夢未回更幾轉
吟時應是月黃昏
即圃偶題
曲階倚杖行疎影柳花度竹黏衣領臺根三兩落殘梅
時見幽禽窺野井
周弼
落梅
玉樹分明照夕流粉痕翻為碧苔留三更枝上玲瓏雨
亂滴寒香一夜愁
回山僧書就題書尾
憶昔同遊題落葉寺前枯樹鶴巢邊不知今度苔枝上
多少秋蟲已化蟬
秋夜
山門半掩浮雲闕古道人稀芳草歇夜深零露滴秋香
幽人獨步青蘿月
野廟
野廟荒蕪倒掩扉寂寥香火客来稀年年歸燕相看覷
空滴春泥損畫衣
女墳湖
石龜無語對東風海鶴曾迷曉市中三十六鱗朝夜月
玉釵人在水晶宫
吳門送同行者之毗陵
布帆何處定逢春身是歸人又送君明日隔城回首望
冷花寒葉滿秋雲
西湖初夏
花飛春減綠陰成不住風光繞禁城山寺曉晴蟬欲噪
柳林猶囀數聲鶯
客樓
水國清秋潮半生越王臺殿鎖荒城西樓一夜思歸客
斜倚朱闌獨聽笙
胥門
蘆葦蕭蕭生晩潮伍員何地更吹簫夕陽自逐寒鴉去
萬片宫花共寂寥
錢時
睡起
雨浥蒲風晩更涼數花薝蔔淨生香高眠深穏清無夢
儘覺人間白晝長
錢默
秋思
坐擁遺經百尺樓湘簾高捲不勝秋半窗涼月三更夢
一枕淒風萬斛愁
錢槱
溪上
秋老蘆花冉冉飛曉天寒氣襲人衣輕橈掉入鷗羣去
釣得鱸魚帶雨歸
錢端琮
菊
雨隨秋色入重陽籬下黃花未放香莫怨枝頭開較晩
晩開到底耐風霜
許棐
夜泊長河
黃帽貪程夜泊遲市樓燈火歇多時滿懷風月無分付
却借漁翁短笛吹
秋江漁父
小舟輕似一鷗飛戀月隨風慵不歸困卧蘆花深雪裏
夜寒添蓋舊蓑衣
雪曉
臘雪連宵接曉飛錦衾公子未曾知起来攜杖敲梅樹
扶得輕盈壓損枝
春晩
推過詩編把酒斟挽春幾句讓鶯吟門前却喜無人埽
積得殘花一寸深
秋齋即事
桂香吹過中秋了菊傍重陽未肯開幾日銅瓶無可浸
賺他飢蝶入窗来
郭南湖見訪却適有出一絶為謝
一篷風雨偶歸遲見說君来扣我扉童子困眠梅樹下
不曾放過鶴雙飛
落梅
紅杏枝枝嬌似染綠楊處處密成圍苦無顔色相追逐
自趁東風作雪飛
施樞
月夜憶梅花
夜深寒月照窗紗忽憶林逋處士家鷗鷺正眠烟樹冷
不知誰可伴梅花
題桃源圖
山中與世不相關雞犬桑麻盡日閒傍水桃花春爛漫
誤傳消息到人間
立春
彩勝飄春上髩蓬倚闌一笑問東風青青柳眼梅花雨
纔染陽和便不同
横瀆岸邊梅花方開
雪染梅花倚道傍亭亭野水弄幽芳東風似賞孤高意
未許飄零一片香
分賦楊花
纖腰睡起芳情足誰道春風浪拘束日暮天涯細草多
輕風誤入闌干曲
雨中用雪坡賦
無計酬春得有詩倚闌終日候晴暉東風漸屬新桃李
簾幕深深燕子飛
贈湖邊柳
亂撒鵝黃拂曉晴天涯多少故人情遊船空逐輕陰轉
半屬春風半屬鶯
聞雁
飛盡沙田到水鄉年年来往為誰忙只貪夜月蘆花宿
不是將身傍稻粱
泛月夜歸
短艇衝寒泛淺沙滿溪明月浸蘆花忽驚遠岸燈光發
籬落蕭疎一兩家
小樓獨坐用菊潭壁間韻
簾捲疎風入小樓夕陽銜雁欲西流無人細說吟邊事
獨有黃花共晩秋
分韻春字
柳外鶯聲錯喚人小樓吟苦不知春落花飛過秋千去
一片閒情客裡身
綠字韻
曉帳香消閒畫燭夢回山斷屛風曲輕煙細雨客多情
南浦草隨新漲綠
閨思
簾底臨鸞惜歲華髩雲慵掠寶釵斜落梅香斷無消息
一樹春風屬杏花
春夜賦小字
岸桐花開春欲老目斷斜陽芳信杳東風不管客情多
杜鵑啼月青山小
小樓對月
京國誰曾念旅遊閒情芳思兩悠悠却因今夜闌干月
引得春風上小樓
晩望
芳草迢迢客路長柳邊吹絮燕泥香桐花坼盡春歸去
猶倚危闌問夕陽
夜泊黃灣
移近黃灣泊短篷野雲隨地一溪風渚香吹散荷花雨
幾點流螢出葦叢
西河柳
一把青絲拂地垂柔梢淺淺抹燕脂絮花吹盡枝方長
却恨東風未得知
初泊世綵
不問蕭條傳舍空来欹空枕聽西風一庭明月無人管
秋在梧桐落葉中
早起
簷前鳴玉響丁東清夢初迴鶴帳中早起井梧飄一葉
方知昨夜是秋風
御選宋詩卷七十二
