欽定四庫全書
御選元詩卷二十四
五言古詩十二
貢性之
題畫
琳館依珠樹青山走游龍水流疑動石雲低不礙松將
尋采芝侣於此謝塵蹤
題畫鷺鷥
秋堤柳疎疎秋塘荷葉枯水淺微露石水清還見魚飲
啄各自適樂哉此舂鉏
題畫
衆峰涵夕隂羣水澹秋色逶迤見古道蕭條少行客雖
無桃花源亦與塵世隔縱有扁舟來重尋恐難得
夜宿書舍
齋居頗幽敞洞然啟八窗梧影落几席密葉如青幢韋
編既滿座濁酒亦盈缸矯首青天鶴時時來一雙
瑪魯
述懷
流光何駸駸瞬息不我待憶從越山來忽復廿餘載羇
栖廹險艱形容為之改世澤嗟僅延生涯念何在冰霜
歲云暮憂端際滄海積隂韜日月矯首重興嘅願效商
顔翁行歌紫芝採
盛彧
春日出南野
霜晴白沙堤水色明春衣肩輿穩如馬花鴨隨人飛遠
碧散霞彩芳翠開林霏土融麥根&KR0978;薺菜連田肥走覓
南村翁雞黍宜荆扉對酌古柳下談笑偶忘歸
練魯
歌風臺
沛宫秋風起遊子傷所思故人侍高宴故鄉亦在兹酣
歌自起舞忼慨有餘悲秦鹿方犄角英雄並驅馳帝業
亦有在真氣匹夫知天下且歸已功臣何自危九江自
取爾會稽徒爾為俯仰數行泣何以安四陲天地驅日
月出入六馬馳上瞻芒碭雲下顧泗水湄荒臺忽千載
煙蕪夕霏霏
王宥
奉題聽雨樓
雲林夜澄寂有雨彌更佳漠漠著樹穩霏霏度簷斜入
靜意所便爭喧競浮誇弛張任橐籥細大無根芽妙運
出元造至理忘紛拏變化本因妄聲聞耳生瑕不如且
置之攝心靜無譁危坐不須寐呼童翦燈花
丁鶴年
題畫
荒荒野日低漠漠江雲冷喬林延暮光澄波浴秋影高
人千載懷乾坤一漁艇
歲宴百憂集
歲宴百憂集獨坐彈鳴琴琴聲久不諧何以怡我心拂
衣出門去荆棘當道深還歸茅屋底抱膝梁父吟
劉履
蘭亭
維兹暮春節光風扇和柔雍雍集蘭渚蕭蕭皆良儔俯
觀百卉茂仰睇孤雲浮摛藻遂揮翰汎觴隨曲流契彼
舞雩詠千載同悠悠世殊事亦泯陳迹空林邱散懷良
不易勞形復何求撫景發深喟疇能踵前修
鄭淵
次韻宋學士見寄
涉江采新綠攬之不成歡我心獨何苦臨風屢彈冠無
心問明月有懷如長川且歌擬招辭采芝向商顔
商顔有神芝豈徒樂苦飢可以起沈疴可以滋容輝乞
身在強健行樂須及時願言賦歸來慰我朝夕思
夕思苦長夜欹枕聽征鴻征鴻為稻梁南北何憧憧相
隨有流水莫比情無窮起來步簷下倚遍青青松
松月流光精照我雙瞳青千里共徘徊兩情正交并取
琴彈别鶴弦寒不成聲誰知揚州地亦隔牛女星
趙汸
題黟令周君儒所藏清溪白雲圖
結屋清溪上白雲與為鄰雲影常在地溪光淨無塵餘
暉及山木掩映忘冬春逍遙窗戶間亦足娛心神相望
彭澤宰仕止孰由人忽憶桃花源悠然思問津
題米元暉江山小景
滄波浩無津揮手揚帆去迴顧江上山蒼蒼但煙樹結
茅傍洲渚豈少垂綸處終然塵迹近未及遍舟趣世運
如風飇朝新夕成故白雲何亭亭倏爾天際住寄謝山
中人奚為獨多慮
峽源瀑布
寒峽隱堂隍尋源得飛瀑懸空下千尺飛鳥驚不度雷
激丹嶽摧電穿青山破隂厓排積雪霈雨恒時注我來
屬時艱對此忘百慮塵襟欣一洗徘徊不忍去崇山限
吳楚避遠誰能顧應有避秦人巖前覓微路
謝應芳
養鶴
西鄰主人翁養鶴如養客專僮供鶴料稍慢童受責試
問鶴何好毛羽喜潔白又能舞蹁躚長鳴振金石客有
鶴骨清粹然含素德窮居以詩鳴冷面常菜色賦命鶴
不如可為長太息
送秦彦明
美人木蘭舟春風挂帆去舟輕疾如飛可喜亦可懼浙
江多風波越山暗煙樹孤月照篷窗今夜宿何處
寄邾仲義
我思垂虹橋滄波綠楊津鄂鄂棣華宅瞰此江之濱荷
衣佩秋蘭野飯羹紫蓴一從橋上别花發三年春相思
復相思為爾歌停雲
我思釣雪灘煙波數千頃幽人讀書罷乘風放孤艇沙
頭弄明月水底見天影鱸魚秋自肥楓葉霜自冷釣鉤
未連鼇聊此駐清景
養竹成大林
養竹成大林頻年竹生孫美竹非不多惡竹亦己繁羣
奴為洗之往哉聆我言美者慎勿傷去惡必去根勿虞
爾斧缺勿憚爾力煩宿莽蕩無餘清風仍滿園
題金陵陳時舉宅畫壁
雙松歲寒姿卷石太古色我昔山中遊憩此松下石松
花雪霏霏松葉風瑟瑟安知此清景相對復今日撐空
兩髥龍還在書中室主人罷鳴琴晏坐室生白客來苦
炎熱倚樹欲挂幘不聞天籟鳴但見空翠滴煩襟頓如
洗林壑幽興適經月數相過明朝有行役黃埃赤日中
令人轉相憶
方池詩為馬公振賦
攜我方竹杖看君方池水宛然俯中庭照影月明裏清
風生蘋末素練吹不起魚樂魚自知主人亦應爾
逸菴詩為吳子明作
日高三丈餘先生睡初起雪屋燒暖香行庖鱠冰鯉逍
遙白㲲巾傲睨烏皮几鈎簾對青山倚杖看流水世事
了不聞無勞洗吾耳
吳中行惠方竹杖
往有方竹杖化龍歸混茫吾知龍之靈知吾力尚強今
年八十餘舉足勢欲僵一目眇數月白日如昏黃出門
多荆棘況復畏虎狼感君扶持意以杖遠寄將稜稜七
尺觚材拔宛種良孤根斬鐵石老節淩風霜聱叟性惡
圓為爾重激昂氣類喜相得顛危賴能防秋風黃葉村
春雨烏石岡挂我沽酒錢時與遊醉鄉赤藤含赧色青
藜失輝光覩物思故人晤言未渠央
倪元鎮過婁江寓舍因偕智愚隱遊姜公墩得
如字
秋暑賈餘勇懷抱方焚如故人江上來風雨與之俱遂
令沸羹鼎化為寒露壺幽尋陟崇邱飄飄素霞裾同遊
得名緇吟嘯興不孤大樹倚高蓋小酌歡有餘三江五
湖上羣峰開畫圖獨憐我鄉土煙塵尚糢糊安知艱虞
世得此暇日娛一笑百慮忘松風奏笙竽
高元復
送張吳縣之官嘉定分題賦得鱸鄉亭
秋風吹江水鱸魚寒可罾江空野亭寂送客集高朋晶
盤銀鱗粲玉鱠春雪凝一杯魯酒罷千里吳天澂願似
陳文惠勿同張季鷹
沈良
題王叔明倣董北苑風雨蕭寺圖
墨雲擁高山頃刻風雨至劃然海潮聲草木爭壓地曠
野少人行山僧獨歸去衲衣盡沾濕敲戶何急事倉皇
前村民乘車一何亟一婢已抱甕一婦更持器重茅悉
被卷破屋家所寄戴笠者漁郎理網屈雙臂老翁若望
家擔物終不棄陸走尚甚危水行更可畏前溪風雨惡
篙折水流駛行者當早歸居者不豫備北苑為此圖黃
鶴師其意想見晩來晴雲淨山横翠始信霎時間真宰
特相戲
周棐
懷古
我愛陶淵明所居惟種柳與世實寡諧委懷在杯酒不
有千古心誰識千載後意欲從之游斯人復何有
夏夜宿流虹寺有感
馳騖竟朝暮似緣飢凍廹如何百年間區區為形役世
塗寡相知靦顔徒自飾所獲既非寶所喪良可惜生理
固草草進退量我力聖道卒未聞怛焉增内惕
朱武
題破窗風雨圖
牖隙不須捲風雨欲何如陋巷慙青瑣明窗奪綺疏桐
絲因自緩塵網每為除雞鳴晨鼓後螢聚夜燈初書葉
吹還亂簷花落更疎誰能甘闃寂得得此中居
李訥
題破窗風雨圖
館宿風雨惡客情向寥廓破榻懸秋風微寒夜相薄楚
客千金裘十年吳下遊擁衾正酣寝那識窮櫩愁劉君
有遠志展圖偶相示願弘經濟心大庇天下士
梅實
菊山詩
端居絶塵想邱園日相親俯採東籬菊仰視山中雲既
喜晩香淡亦愛嵐氣新維時風露交菊始揚清芬薄暮
浮雲歸青山常對門陶然樂其間此意誰與論物理正
如此且酌林下尊
陳朴
題秀野軒
四運無停機生意恒相屬兹軒俯林園長年得娛目灼
灼枝上花娟娟坡間竹雨過汎晴彩霜餘照寒綠清芬
謝妖靡幽姿遠塵俗心跡淡已安於焉樂貞獨
金信
箬陽山
林深生夏寒蕭然水精域今日復重來青苔見行跡雲
生身上衣月照松下石竟坐聞疎鐘空山未眠夕
邱處機
晩泊古渠
志道既無成淵冰深有懼東辭海上來西望日邊去雞
犬不聞聲馬牛更遞鋪千山及萬水不知是何處
張嗣德
題葉氏四愛堂
東籬秋色淨芳沼晩花滋雪落清澗曲風生楚江湄幽
景尚依然高懷邈難追道人繼芳躅千載有餘思老屋
四五掾草徑臨清池四時各代謝芬華常在兹勗哉著
令德永與古人期
馬臻
春霽書懷
紛雨洗遊塵潤物亦已足淑氣浮芳鮮山澤一時綠回
鴈遠零亂流雲高斷續伊余惬所向遇景相穆穆好鳥
如含情不語立嘉木靜知春事佳老覺世味熟遂展平
生情誰復辨蕉鹿
危坐
危坐不覺久月照一庭綠三更白露下夜氣濕野服恬
淡失悲喜視聽非耳目閒將黃庭經更趁月下讀
張野泉偕虚谷方使君趙春洲數先輩見訪即
席賦詩各以酒字為韻
幽居扄青春水軒僅如斗敲門問誰來過我得良友浮
雲無停隂霽色破古柳人生不自適歲月欺老醜欲挽
湖水春添我杯中酒酒盡意不盡落日照魚笱掀髯出
門去悲歡一何有
述懷
家無負郭田何以懷歸耕豈不有他好復恐勞其生窮
居四十年富貴浮雲輕乳鳥喧高枝壮心忽然驚所憂
聞道晩德業將無成言此向知已欲語已忘情
中秋見月
去年中秋月團團上林藪文士兩三人竟夕坐相守精
光浮白空誰見蝦䗫醜觴酌雜歌吟待得下高柳今年
中秋月輝輝入窗牖照我如有期怪我尊無酒月是去
年月不復去年友人生如風花聚散良不偶賢愚與貴
賤肉骨同一朽我今見明月再拜復稽首側聞古老言
此言豈虚有正秋三五滿萬里絶纖垢玉兔搗神藥服
之壽長久我無周生術安得月在手天梯邈難攀中扃
欲成疚萬方浩漫漫月輪又西走
移蘭
幽蘭雜桃李開花無清香本具巖壑姿庶得韜耿光誤
入芳園中乃覺氣不揚少年不我顧志士徒見傷偶值
朝雨餘日吉復時良呼童斸春泥移根上高岡為爾去
蕭艾曉露滋瀼瀼永托松竹隂爾生豈不昌細葉舒冷
翠貞葩結青陽緩緩趨土脉慎勿近路傍路傍多轍迹
曲曲如羊腸恐爾遭采掇委質兒女將哀哉楚靈均紉
佩荷為裳斯人不可見誰能復其常遂令蘼蕪輩各自
爭芬芳回看桃李花零落空啼妝
陪葛元白仇仁近訪南竺詩僧分韻得影字
花開空山春窮幽到絶頂入寺逢遠公頓覺塵慮屏遂
作蓮社遊把酒酹龍井萬生各有態得意還自領此樂
殊未極落日倒林影明朝下山去笑别風篁嶺
題溪山訪友圖
溪風吹長松石路秋影薄下有尋幽人支笻入林壑良
朋眇何許雜樹森草閣畫師發深機筆底氣參錯我昔
事扁舟頗識山水樂于今日月駛此景亦蕭索愧乏買
山資老負宿昔諾展卷令人嗟高歌激寥廓
春江言别口占
送子清江皋江煙黯行路鳥啼山隱春潮長人爭渡世
上無别離何由髮垂素
次筠軒詩韻
幽軒列萬竹愜此沖澹襟乃知心跡遠不在山林深客
散動秋影鶴歸分夕隂至樂寓言外任鼓昭文琴
鄧牧
翠蛟泉
寒澗豈成蛟流泉亦非翠色緣映帶得意出飛舞外雖
無風霆化自與江海會
仙跡巖
至人猶神龍變化不可測隆然七尺軀印此一片石我
行半江海空飛杳無跡
吳全節
喜客泉
客遊華陽天山逕肩竹輿首登大茅頂天市神仙居回
觀喜客泉稽首孫仙姑方池鑑止水湛湛涵太虚仙君
驅驪龍為吐萬斛珠滚滚出石底拍手相歡呼有情感
無情此理妙鼓桴泉喜客亦喜主人當何如我願㪺一
勺萬物同霑濡歌詩謝山靈臨風重躊蹰
中嶽廟投龍簡
陽城天地中坤靈奠神嶽積翠千層霄元氣遠盤礴降
神生申甫形勢控伊洛谽谺虎豹蹲偃蹇蛟龍躍猛士
横戈矛竒陣出幃幄簇簇羅旌旗巍巍聳臺閣玉鏡為
誰開金櫃為誰鑰遠近列畫圖周遭峙郛郭萬状不可
名起伏互連絡皇皇聖帝居歷代重封爵老柏浮蒼煙
古殿蝕丹雘天朝混華夏秩禮特優渥皇慶二載春宵
旰軫民瘼有旨醮長春玉簡命新琢詔臣走登封香幣
致虔恪邃洞藏寶符瓊音降笙鶴三呼今復聞祥風度
天樂小臣奉明祀三使陟雲崿箕山勝可家潁水清可
濯遐想飲牛人高風動寥廓賜玦知何時分我雲半壑
歌詩勒嵩珉用贊聖人作
薛元曦
次韻歐陽檢閱濠池觀荷
行行濠池上亭亭見長荷瓊葩耀初日碧芰卷輕波深
蒲曉色亂微雨晩香多方舟時自移高軒或來過豈無
河朔飲那復發商歌商歌一慷慨此物奈君何
黃石翁
自麻仙至筆架道中作
三步五步歇六日七日晴豈不念我歸春色相送迎前
宵社酒散行將返清明紅紫小零落嚶嚶相和鳴叢薄
山礬花翫之有餘馨亦欲寄所思歸鴻已宵征悠悠不
可極惻惻難為情荒荒誰與語脉脉曳杖行
望雲
日出五丈高白雲浩如海城郭在雲中山人在雲外望
雲雲氣深入雲雲氣淺亦欲入深雲不知雲近遠
查居廣
二銀女祠
銀冶二女祠撫州之金溪其家姓葛氏無字年未笄羞
顔不出戶婉孌守禮儀在唐寶歷歲其父為胥吏官家
起銀場日夜遭箠楚勤紅問父苦玉頰啼朱雨父命斯
易活誓以死相許禽獸尚知義報父寧死心投身入銀
冶遂化成白金郡縣驚且歎奏名上朝端下詔罷爐冶
雞犬皆平安已經五百歲歷歷人猶傳荒祠俯流水像
設還儼然世間盡兒女此事誰能前緹縈費娥去未有
堪比倫可比惟英皇雙魂抱煩冤至今湘江竹出土含
淚痕
張雨
夕佳樓
西山朝氣爽南山夕氣佳朝爽人共忻夕佳吾所懷山
僧閱世久結廬深避乖蕙樓將對峙菌閣亦雙排維南
列崇阜不受煙嵐霾我亦遲暮人心跡倦鳥偕兹焉寄
高躅庶與靜者諧
題墨蘭贈别于一山之京師
三月愁送客春寒雨如霰冥冥返塞鴻悄悄棲梁燕揚
帆五十日蓬萊望中見欲持猗蘭操一奏南薰殿
張師䕫畫謝家池塘
春風颯然至幽人午夢醒遙見池塘綠不知春草生如
何騎馬客亦向夢中行
寄題劉彦基丹室
昔聞沖虛宫遠在錦江頭往來多異人東望不可求借
問鴻寶書枕中今在不尚餘一丸藥光景夜不收食之
生羽翼飛去十二樓下視何蒼蒼至情難久留我將拾
瑤草遲子於元洲
遊龍井方圓菴閱宋五賢二開士像
獨尋招提遊果得世外歡昔賢所棲集畫像藏屋端山
僧啟鎖魚不待啜茗乾脩廣各異製精采俱生完堂堂
蘇長公英氣邈難千笻杖紫道服天風吹袖寬清獻薄
鬚眉示我鐵肺肝尚餘所施物片石橢而寒侍郎胡金
華高括侍中冠眉間可容掌手版出中單潁濱與淮海
秋色亞層巒參寥獨緇衣頷髭茁茅菅最後辨才師文
茵高坐安空山一室内舉目皆龍鸞再拜傾挈壺喜極
重悲酸去之三百載歸路何漫漫斯人為列星下視蟲
池繁寧不念學子道術救彫殘抵舍亟摹貌微哉難控
搏夢中儻未遇展詩時一觀
無波古井水
古井何泓然不食自甘冷去來絶攀緣挽斷轆轤綆唯
有中宵月圓中時照影
獨行
春泥未成沙曳屣柔且平春風不鳴條振衣涼且輕我
意本靜惬中林便獨行松蓋無曲影水樂皆全聲踽踽
廹前岡悠悠度斜阬老樵眼如猫見我不問名直贈金
光草疑是古先生
于立
釣月軒
夕息西軒隂頗愜濠上景持此月明鈎投竿釣清影流
螢飛暗度幽鳥棲還警遊鱗亦復來露下芙蓉冷
圓至
雪
窗鳴風片亂溜凍冰條直夜久忽無聲傍簷時浙瀝青
薪焰方吐紅燈花欲滴閉閣有餘温蒙衾兀重
送勤滅宗
出家旅殊鄕同里為骨肉況乃情所厚而兹忽分躅清
霜彫廣野露立凍羣木日暮行子身谿谷映粲宿吾聞
含德者凝視養元矚疾進氣雖銳久踐途乃熟歲晏能
復來青燈共寒屋
次韻陪星子胡主簿遊報先寺
木棲與淵蟠所性各有適顧余邱壑戀大藥不醫癖青
山亦可人乍見如素識森然一窗下獻此萬丈碧簿領
三秦英軒昂謝塵迹壯齡已疊組舊閥況列戟潔身粉
黛側僧榻羣面壁國鼎筆可扛天機錦自織停驂偶相
值顧問借顔色東風吹芳原衆卉競春日遠郊農餉起
煙屋香芋栗牛鳴雨隴寒釋耒泥濺膝良時一遊豫能
不念民疾二宫山水窟屨鉢恬食息含羞目嶄絶詎意
陪履屐終期凌蒼巔一視空八極
希陵
觀郊禮
帝闕開嵯峨衣冠捧赭袍金飇動龍旆玉露裛鸞鑣禮
樂出大國衮旒拜南郊天儀瞻穆穆日彩見熛熛卣瓚
芬秬鬯鳳凰來箾韶於昭帝德廣陟配昊天高乾健育
萬物離明位六爻堯風清海㝢弓矢盡鞬櫜
行端
擬寒山子詩六首(錄二首)
木落湫水寒千峰正岑寂惟聞虎嘯聲不見人行迹霜
露溼巖莎月輪挂空碧此時觀此心獨坐盤陀石
山中高且寒人罕來登陟松搖雪珊珊蘿罥煙羃羃巗
花春不開潭水夏方釋住此夫何為心源湛而寂
祖銘
宿徑山娑羅林二首(錄一首)
高齋宿層巒無眠振衣起歷歷夜方悄婉婉情自美濃
露灌桂花清香襲庭几林曠鳴籟隱空淨停雲徙萬事
坐若遺靜極到天理舉目注秋江涼月薄如水
徑山五峯
堆珠峯
天勢下凌霄坐使萬壑趨元氣結巒岫獻此大寶珠翊
殿護釋梵鼓鐘殷人區
大人峯
五髻生雲雨鎮踞何舂容具此大人相題為大人峰偉
哉天地間萬象同擴充
鵬摶峯
峰勢來大鵬鼓此垂天翼培風本無待適兹造化力何
須問天池在在六月息
晏坐峯
松杉太古色不别春與冬道人此晏坐一念萬劫融不
特座燈王等了諸法空
朝陽峯
二儀開幽漠日月臨下土萬物麗高明此峰正當午堂
堂大聖人兩眼空寰宇
清珙
山中天湖卜居二首
林木長新葉遶屋清隂多深草沒塵迹隔山聽樵歌自
耕復自種側笠披青蓑好雨及時來活我新栽禾遊目
周宇宙物物皆消磨既善解空理不樂還如何
月來照我門風來吹我襟勸君石上坐聽我山中吟元
鬢化為雪朝光成夕隂萬事草頭露豈得長如今
智寬
龍淵景德禪院分韻得院字
涼飇動新秋遠麓集羣彦虛巖靈籟鳴列坐罷揮扇情
愉引杯觴懽劇互酬獻酡顔映落日林光散凌亂池深
魚自樂樹密鳥相喚老桂粲幽叢天香滿西院懷哉鄭
廣文樗櫟散崖岸
清欲
歸雲亭
作亭竚歸雲雲歸宛亭亭道人本無心澹與雲相應夾
徑樹嘉木沼溪羅翠屏人間境逾寂雲白山自青看山
坐亭上披雲濯清泠
聽松堂
風來松韻清風去松韻停松堂得松韻六月生清冰重
隂覆瑤席時作韶鈞鳴世無寒山子好在誰解聽我欲
呼朱絃和此太古音忽聞深澗泉悠然契吾心
寶月
玉山佳處以夜闌更秉燭相對如夢寐分韻得
闌字
玉醴徐泂酌銀燈消薄寒清談方欲洽高宴殊未闌孰
知契闊餘盡此平生歡驚風起山阿斷鴻行路難嘉會
豈云易長歌為辛酸
題界溪顧處士梅隱齋
横斜一枝春清淺半溪水幽人樂閒居暗香透窗几月
明雪初晴爽氣動髮髓脱巾調素琴渺渺天如洗
文信
題雲林竹圖
粲粲碧玉枝託根在崑崙日出四海靜影拂青雲端君
王愛直節樹之黃金門華繁實且多持以慰青鸞
自恢
書畫舫餞謝子蘭以江東日暮雲分韻得暮字
結屋如畫船飛梁水中度廻窗與曲檻粲粲足可數書
卷高滿牀張圖設茶具驩虞集佳賓山水發深趣幽人
殊方來雅論夙欽慕眷言聊徜徉扁舟逐飛鶩明當送
子行相期遲歲暮
子賢
送葉明齋如京
傷君遠行邁白日何凄其微陽漏林光稍稍照人衣天
高鳥垂翼風急花落枝荒臺俯流水萬里長相思
芝磵
湘竹龍
杜君得湘管歸弄湘江潯湘君抱瓊瑟和作孤鸞吟魚
龍起夜聽月小江深深鮫室停秋杼鈞天協廣音行將
攬芳杜遲子蒼梧岑
觀通
壺中荷花
愛此荷花紅天然匪雕飾披披妍令姿亭亭映清湜風
引茵蔯香露含珊瑚色寘之白玉壺光輝滿瑤席
宗衍
遣興
龍化不改鱗士達不改身借問當路子如何棄賤貧仲
尼稱大聖原壤乃狂人光武有天下嚴陵實隱淪故舊
不可忘何況師友親嗚呼千載下此道如埃塵
獨坐
客至固足喜不至靜亦佳柴門終日掩風過有時開豈
不念笑言輕交交成乖庭柯有好鳥衆音何喈喈晨征
暮來止乃與我心諧
泊平望
計程息勞牽日晩江路永連檣如有待聚泊就村井沙
明鷗羣回月出人語靜心清獨不寐況乃風露冷因思
往來客終日困馳騁得非衣食驅無乃緣造請吾人方
外士素志慕箕潁胡為淹水宿混跡問鼃黽丈夫别有
念此意誰得領人生未聞道如何卧煙景
東臯為陳隱君作
晨光散蒼涼灌木露未晞衆鳥各相命遲遲出林飛豈
不畏網羅所苦渴與饑人生有常策胡為不知歸東臯
春雨深地澤黍豆肥理荒朝荷鉏廹暮返荆扉筋力固
疲倦庶幸無禍機鹿臺多黃金首陽悲采薇且自食吾
力焉知彼是非
雜詩次俞伯陽韻
無營百慮省有作慮乃多空林無過客寂寞類山阿果
熟風自落蛛緣當戶羅斷蓬非無根落木亦有柯所懷
顧不獲抱恨將如何白雲悵悠悠回首聊詠歌
靜趣軒
躁靜失本性滯寂聖所訶不有止觀幻欲靜動愈多道
人非避世偶此住山阿幽侣不到門況聞車馬過閒雲
謝冗跡止水無驚波山光明戶庭定起聊婆娑擾擾奔
競者聞風意如何
對菊有感
百草競春色惟菊有秋芳豈不涉寒暑本性自有常疾
風吹高林木落天雨霜誰知籬落間弱質懷剛腸不怨
歲月暝所悲廹新陽永歌歸去來此意不能忘
晩涼懷故山
疎林生晩涼微日映書幌南山澹相對幽磬時一響懷
歸見素心感舊發遐想稍待秋橘香風汀蕩雙槳
浴罷
浴罷振輕袂漱齒汲石井木落歲已秋山深夜逾靜細
詠餘幽響清心寄真境松門涼月隂挂杖一僧影
啄木
啄木江南飛螙蟲生上林江南亦有蠧不聞剥啄聲螙
種日以滋木病日以深啄木不啄螙孰慰鳳凰心
墨蘭
楚雪春已晴沅湘水初滿去年故葉長今年新葉短波
明碧沙淨日照紫苔暖不見澤中人江南暝雲斷
楊伽寺得月臺
月出湖山湄清輝映林屋山明秋樹靜照見幽鳥宿開
門誰遣入俯磵近可掬道人猶未眠經聲出深竹
惟則
登西林
沈鬱難自居偶思散遐矚拄杖登西林斷崖倚脩竹崖
上叢花開飛禽自相逐崖上清川流水光泛嘉木四月
風雨多平野一時綠長嘯白日低煙雲起空谷俯視萬
化間勞生亦何足
元珪
題徐良夫耕漁軒
高士解塵鞅結廬遂幽素曠爾樂天真怡然乃成趣青
山蔭虚牖白雲靄嘉樹飲水豈吾貧茹藿非吾慮野花
自妍芳山烏亦幽聚一與衆累暌既往亦已悟時與樵
者行或從朋侣賦寄謝華冕流何為逐鵷鷺
覺慧
題徐良夫耕漁軒
隱者靜忘慮山幽似盤谷解纓濯清泉援琴愒脩竹鳥
語哢暄候晴光泛嘉木逍遙愜素抱澹泊恒自足白雲
我同心晴來與之宿
大訢
顔暉猿
峽冬拖長冰崖滑如積鐵客子涕縱横悲猿助嗚咽仰
視浮雲馳再聽蒼石裂不畏行路難但感芳年歇
本誠
貧居
造物非貧我欲我閑且安貧居自有樂此樂非人間蕭
然一茅宇十年卧空山山深無客來獨與雲往還芰荷
製冬衣藜藿供朝餐登山玩崔嵬臨流聽潺湲為無貪
著念隨地可盤桓但得閒中樂豈以貧為艱愈貧愈無
事無事心愈間雖居人世中恰似出塵寰
善學
為道深題墨竹
誰寫雙篔簹半晴半帶雨幹直挺青琅葉疎攢翠羽清
容禪室懸瘦許山僧侣儻遇老香嚴定將公案舉
山水圖為李用之書
良工善丹青所得意外意紙上移江山筆端轉天地楊
柳護煙村雲霞鎖蕭寺索我一題詩對之起幽思
大圭
夏日同趙生鄭生許氏兄弟遊龜山山有大石
下有遺址相傳歐陽詹讀書於此因造焉相與
慷慨賦詩分韻得魚字
間情素乖俗樂彼中林居林居未云果幽賞意有餘出
郭青山多佳木亦扶疎並遊得良友方駕從所如翠微
薄炎景蘿風汎涼裾雲逕步窈窕石門入清虚少留席
豐草綠縟綿以舒叢柯翳鳴鳥石澗清有魚形神一蕭
散疲勩亦以袪夤緣龜巖東遂即歐陽廬懷賢仰高躅
撫蹟驚廢墟願留石中室畢誦人間書兹焉恐遲暮眷
眷空躊躇
造唐山人居
行行野田盡荒蹊入秋水何人有新屋鬱鬱松林裏欣
然造其門晤言乃君子解衣坐微涼超遙適間美日澹
疎雨晴山色散窗几石上聞鳥鳴林端見雲起平生事
外心即此胡不喜少暇同飲泉幽期自今始
臺上晩涼未去
高臺日將暮風涼未歸客長歌林木秋微靄山光寂素
友適心期幽賞忘物役殷勤松間月照我歸途白
道充
送象先鏡上人歸南昌
赤霄有紫鳳文彩光陸離不肯阿閣巢寧受樊籠羈垂
垂翠筠實翳翳梧桐枝豈無食息好遑遑欲何之神飇
激長翮羣翼何由追還作朝陽鳴慰此長年思
義傳
姑蘇懷古
秋日何短短清游何款款白雲無定蹤飛入長洲苑空
臺誰與登麋鹿事逾遠哀哉城頭烏夜夜月中滿西南
山水佳欲往足力軟爛開木芙蓉寒塘弄清淺臨風一
徘徊高吟慰悽斷
鄭氏允端
題耕牧圖
幽人薄世味耕牧山之隂自抱村野姿常懷畎畆心行
行南山歌落落梁甫吟挂書牛上角揮鋤瓦中金飽飯
黃昏後力田春雲深四體勤樹藝三生悟浮沈巢父世
高尚德公人所欽伊人去已遠高風邈難尋撫卷空歎
息俯仰成古今
望夫石
良人有行役遠在天一方自期三年歸一去凡幾霜登
山凌絶巘引領望歸航歸航望不及躑躅空徬徨化作
山頭石兀立倚穹蒼至今心不轉日夜遙相望石堅有
時爛海枯成田桑石爛與海枯行人歸故鄉
效古
人生天地内翕歘如轉蓬有材不早用老去悲途窮甘
羅豁達士意氣自豪雄奉辭使列國十二登上公早達
勝晩遇應鄙垂釣翁
詠鏡
皎皎奩中鏡相隨越歲年清光何所如明月懸中天我
昔十五餘顔色如花鮮對之理晨妝塗抹鬭嬋娟邇來
年頗長貧病相憂煎形容漸老醜無復施朱鉛今朝鏡
亦昏塵垢蝕連錢相看自黯淡焉能分媸妍人生有盛
衰物情隨變遷世間類如此何用增慨然
聽琴
夜深衆籟寂天空缺月明幽人據槁梧逸響發清聲一
彈再三鼓中含太古情坐深聽來久山水有餘清子期
既物化賞心誰與并感慨意不已天地空崢嶸
狄婉兒
秋夜語薩生
團團月桂滿藹藹秋蘭芳桂影天外飄蘭生王者香賤
軀入風塵羞此蘭桂芳歡狎但下帶厭浥時沾裳今君
得君意長願侍君牀雉朝雊嘉樹鵓暮據盤桑擬載指
南車相逢返北堂共逐行雲去瞻望明星光銀燈漫綽
約玉珮解鏗鏘脱此圍鸞棲盻彼遠羊腸行歸作君婦
生死無相忘
晩翠亭鬼
晩翠亭詩
一徑入青松飛流澹晴綠道人晩歸來長歌振林谷山
深不知秋落葉下枯木須臾翠煙開月色照綵服
御選元詩卷二十四
