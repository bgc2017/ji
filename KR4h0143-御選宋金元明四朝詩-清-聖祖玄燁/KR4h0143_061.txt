欽定四庫全書
御選元詩卷六十一
五言長律一
耶律楚材
和李世榮韻
聖主題華旦熊羆百萬強兵行從紀律敵潰自奔忙百
谷朝滄海羣隂畏太陽黎民歡仰德萬國喜觀光堯舜
規模遠蕭曹籌策長巍然周禮樂盛矣漢文章神武威
兼德徽猷柔濟剛自甘頭戴白誤受詔批黃我道將興
啓吾儕有激昂厚顔懸相印否德忝朝綱佐主難及聖
為臣每願良翠華來北闕黃鉞討南疆明德傳雙葉寬
仁洽萬方九服無不軌四海願來王兵革雖開創詩書
何可忘洪恩浮曉露嚴令肅秋霜符應千齡運功垂萬
世昌緜緜延國祚煜煜受天祥多士咸登用羣生無敗
戕此行將告老松菊未全荒
和冀先生韻(并序)
東垣士大夫以興王聖德詩見寄用酬雅意
運出三爻兊(以太一推之而得)龍飛九五乾要荒歸化育豪哲
入陶甄有幸恩涵海無私德應天偏師收百越一鼔下
三川天子能身正元戎不自賢重光道同軌累聖德相
聮策決九重内功歸萬乘權羣雄哀稽顙多士喜摩肩
輔弼規左右丞疑贊後前開夷逾漢武平叛跨周宣冠
蓋通窮域車書過古埏覽機雲母障受諫翠華輧款塞
諸蠻洞來朝百濟船降王趨陛闕強敵列氓編淨埽妖
氛變潛消烽火煙詞臣遊館閣幽隠起林泉堯舜文明
盛商姬禮樂全九成合古奏二雅詠新篇世卜千百世
年斯億萬年宗親成蒂固國祚等瓜綿聖政輿人誦天
威萬古傳勉旃封禪事不用策安邊
郝經
開平新宫五十韻
日月旋天蓋星辰合斗樞光騰掌内鐵氣繞澤中蒲金
帛羞重賜弓刀奮一呼真人翔灞上天馬出余吾尺箠
初開闢羣雄競走趨無勞為更舉乘勝即長驅蹴踏千
年雪驍騰萬里駒長城衝忽斷弱水飲先枯肅殺威靈
盛驅除運會俱華夷塵澒洞天地血糢糊地盡諸蕃外
兵窮兩海隅九州皆瓦礫萬國一榛蕪誰與重休息徒
為妄駭吁治平須化日殺伐豈良圖聖子曾當璧神孫
會握符鐵山深藴玉瀚海特生珠歴數終當在謳歌信
不誣欲成仁義俗先定帝王都畿甸臨中國河山擁奧
區燕雲雄地勢遼碣壯天衢峻嶺蟠沙磧重門限扼狐
浸淫冠帶近參錯土風殊翠擁和龍柳黃飛盛樂榆岐
山鳴鸑鷟冀野牧騊駼風入松杉勁霜涵水草腴穹廬
罷遷徙區脱省勤劬階土遵堯典卑宫協禹謨既能避
風雨何用飾金朱棟宇雄新造城隍屹力扶建瓴增壯
觀定鼎見規模五讓登皇極羣生賜大酺還聞却走馬
即見弛威弧簡策詢前代弓旌聘老儒恢弘回一氣徼
幸絶多塗雷雨施龐澤乾坤洗舊汙直為提赤子遂使
出洪鑪遠檄收疲薾窮邊罷轉輸江壖遺鄂岳石窟棄
巴渝刀槊存殘骨膏粱換毒痡却令逢有道免使叫無
辜契闊還同室鰥惸得字孤八荒皆夀域六合極歡娛
白叟休垂泣蒼生獲再蘇只知期用夏更擬論平吳旭
日冰天透仁君雪國無終能到周漢亦足致唐虞遇主
得知已逢時合舍軀弭兵通信誓奉詔敢踟躕頓覺心
田豁還將肝紙刳行行重回首瑞氣滿闉闍
劉因
送仲常遊北岳
大茂元都閟他山拱萬靈風霆凜神化河海盡襟形昴
畢空留影幽并未了青追風王制變僭祀世塵腥禮樂
心雖切煙霞骨有銘長懷七十戶為我謝仙扃
王惲
送李郎中德昌北還情見乎辭
一自新河别經今已十年為尋江表傳重會嶺南天鴻
鵠乘風健驊騮得路先雞香芬省署襟誼動星躔洒落
生平契留連祖送筵自嗟衰病客愁卧瘴江煙歲月鄰
期耄鄉關近五千依依枝遶鵲跕跕水飛鳶外望何其
切中堅未易鐫崇高疇弗戀筋力若為前落日鄉音杳
秋空望眼穿委心歌已矣適意俟終焉行止雖存數周
旋正賴賢省臺公道在萬一故人憐
番禺杖
異種來番國知名自老坡杖才任操倚節目喜摩挲尺
度天然足柑黃氣色和竒姿含海霧孤植映江沱物眇
離鄉貴材稀審實訛聲音鏗爪甲鱗介訝蛟鼉鞭馭真
雷策批亢格魯戈重輕欣得所長短稱閒拖扶老攜行
便持危得力多金蛇僵自勁鮐背痒忘疴不自浮槎使
來從老伏波見歸情鄭重未許老婆娑入手嗟神物傳
看駭玉柯支頤看月出横膝伴詩哦選勝尋泉石窮幽
入薜蘿有時兒女觸却恐鬼神呵蓋節空筇竹神鋒黯
太阿笑揮堪解虎靜倚可降魔靈夀輕無賴梅條皺可
挼花藤昏玳暈斑點慘湘娥桃竹那能比桄榔未足歌
望塵甘却立斂跡總無過用舍時當審敲撞責果何更
防雷雨夜衝屋學陶梭
程鉅夫
夀李秋谷
薇省星辰近鑾坡日月遲上公開瑞旦舊學蔚明時玉
琯微陽動宫壺喜氣隨已應蕭應昴復說傅騎箕琥珀
蒼松液珊瑚碧樹枝茂生豪傑士來作太平基憶昔公
初起方時事已隳艱虞身保障謀議國蓍龜赤手除蛟
虎丹心見藿葵一朝周典禮萬世漢官儀宗廟重鐘簴
乾坤再柱維泰階寒耿耿遐壤日熙熙大小陳綱紀神
姦鑄鼎彝桂枝增秀發蔓草極芟夷鄉校惟聞頌朝廷
總得宜端由天子聖亦在哲人推昭代才何盛斯文柄
獨持立言成準範析理貫書詩餘事歸青史新篇藹素
期朝趨雙闕内夕夢北山陲顧問常前席論思每執規
力援寒畯溺已視庶民飢姓字喧童稚仁恩被等衰功
高門似水心靜爵空縻報主期堯舜為臣志吕伊山河
分陜地勲業太常旂早達謙盈理居多寵禄辭戰兢存
夙夜贔屭負安危即此觀天道宜能永福綏直為天下
祝不是老夫私
郭昂
從軍
祅氛慘白晝天狼窺紫微世故人心迫秋高戰馬肥乾
坤增肅氣鼓角壯神威刁斗淒風急貔貅白羽揮陣雲
愁不散邊月澹無輝烽火千山起炊煙萬竈稀獸蹤驚
遠伏鳥影避營飛雷電奔長檄旌旗擁戟闈八風觀世
應六甲祕天機社稷悲雄劒肝腸快鐵衣樓船功可繼
銅柱願常違談笑一時了軒昂滿意歸太平方有象聖
德自徽徽
方回
次韻張耕道喜雨見懷兼呈趙賓暘
疲氓多菜色去守乏棠隂屬慮千峰旱俄聞六月霖麵
灘船欲澀茗務井還深香潤迴瓜圃聲酣起蔗林炎官
初恣肆道暍稍侵尋畏日方焦野油雲忽冒岑此涼甦
萬病厥價倍千金解郡雖逾歲留家尚至今田登欣米
賤屋老懼書淋遥念兒衣醭兼虞婦竈沈凄清傳古調
憂悶豁煩襟拭汗紕綀帨搔頭斷玉簪却思穿石罅共
坐聽泉音韭脆鮮鱗縷梅芳煮醖斟一江同照影兩地
隔論心疑雪佳公子輸君日對吟(睦有近城灘民以船載磨治麵城中茶場)
(大井汲者衆故有麵灘船茗務井之句趙賓暘和子雨夜詩兒童疑有雪頻起穴窗看故有疑雪佳公子之句)
孔府判埜耘嘗宦雲南今以餘瘴多病意欲休
官因讀唐書南詔傳為此詩問其風俗(璠邢州人)
漢代哀牢種瀘南大渡河其都居善闡有水號牂牁丞
相祠諸葛將軍畏伏波石扶碑故在銅作柱難磨古但
羈縻耳今如震懾何一成平六詔萬旅削三峩跣足遑
機弩氊頭敢荷戈鬼王牽駿駔岷國效文螺梵供花優
鉢經傳葉貝多異香燃篤耨碩果噉波羅碧鈿懸珠珥
銀鈎摘象䭾深秋如夏熱窮臘亦春和霧毒飛鳶墮風
腥巨蟒過已還生定遠猶類病維摩宦思輕髦梗閒心
願澗阿此鄉非瘴土何幸小婆娑
送徐如心如婺源三十韻
之子成春服懽言駕出遊殘紅三月路疊翠萬山陬夏
后乘輴澤軒皇煉藥丘曠平初渺莽屈曲漸深幽比縣
干戈偃諸邨盜賊收室廬還舊貫邸店競新修蠶月門
多鐍秧田草盡耰畫龍沽肆古檻虎驛程脩天目蟠根
遠王干設險遒徑紆横巨石澗潔見游鯈岳勢攀衡霍
星文摘斗牛桑麻敦本業筍蕨具珍羞谷冷長杉密岡
温旦茗抽宣平何處在太白此中求仙墅丹池火僧廬
野竹秋農談通稗史騷詠入樵謳楚雨三江外吳雲五
嶺頭夕陽彭蠡浦潮水淛河流西望番君國東思越相
州孰云民俗儉政爾士風優輿隸知周孔章縫盛魯鄒
聖賢一道續天地四書留闕里瞻庠序師臣拜冕旒永
懷枌梓故能奠藻芹不靈順王封廟華光佛氏樓端能
無鬼責焉所匪神庥矧是儒家彦初非賈客儔詩材工
捃摭意匠極雕鎪佳句垂千古浮榮等一漚吾家紫陽
下肯作寄書郵
前參政浙西廉訪徐子方得代送别三十韻
往時參大政諸老扈先朝合執調元柄猶乘問俗軺登
良爰改紀肅政各遷喬明甚奎文揭堅能泰岳搖吳山
懸夜月浙水噴秋潮薦拔皆竒士寅恭盡選僚重名三
翮鼎古韻九成韶混合氛祲定因循習尚驕不扶儒學
起焉革庶風澆周繼言堪考殷因世未遥西湖舊精舍
南渡昔圜橋祠植三賢仆書重萬卷雕武林增炳煥文
廟鬱岧嶤不朽垂聲價無窮沸詠謠學肩游子夏謨過
益臯陶鵬運三千日龍飛九五朝遐方馳幣聘曲藝恥
旌招共擬膺三錫何煩奉六條有心思綠野無意上青
霄壯節甘恬退高風久寂寥一閒如我願百病應時消
僉謂衣當衮公宜館有翹終須坐廊廟未許老漁樵世
道存元氣天時正斗杓圍腰堪玉帶畫像早金貂慶會
逢樛木恩榮侈蓼蕭自憐躭杜酒誰肯顧顔瓢每辱高
軒過無嫌鬨市囂七旬慙暮景三載傍清標再見知何
日臨風淚欲飄
戴表元
排律十七韻和阮侯得子
芳城春樹晩清海月弦初瑞世三神島光纏五馬車眼
中新鸑鷟膝下小璠璵錦褓看爭羨犀顱畫不如試啼
賓錯愕獻夢媪勤渠庭舞張公鶴門填孔氏魚一時官
府慶數世甲科儲聞說衣冠里高增棨戟閭民隨阮公
姓鄰禁宛溪漁東去龜浮印南遊雉繞輿隂移棠芾芾
騎擁竹舒舒政有兒童戀謠聽父老餘攅眉詢賦額正
色署刑書暗室天如鏡心田老自畬看騎金騕褭待弄
玉蟾蜍我欲歌三賈誰能說兩徐先隨湯餅祝聊當賀
錢醵
龔璛
病起試筆十韻
積雨迷空闊翩翩多去舟將家值卑濕無事得清幽安
石非高卧文園已倦游壯心釋如意短髮寄搔頭病約
山容瘦閒窺鴈影浮雙扉寒自語一榻淡相留香篆縈
紆晩畫屏瀟灑秋黃花荒古道白日起滄洲不死千金
藥平生百尺樓暫分仙枕夢遥訪羽人丘
袁易
因公事留驛中遂登姑蘇臺晩望
古驛西風起中含水國秋官閒公館靜鳥下吏人休移
簟微凉入登臺晚興留亂蟬當檻急衆木抱城稠天迥
摶蒼鶻山横走翠虯虚無疑地盡突兀并雲浮絶景嗟
才窘微吟怯語遒煙霏生變態鷗鷺傲冥搜初月清如
濕殘霞散不收似乘牛渚舫若在武昌樓娃館今荒草
吳宫祇廢丘按圖非舊跡訪古莫深愁蘋浦漁歌斷楓
根鬼唱幽掠檐聞鶴警照席數螢流止舍慚昭子投亭
媿褚裒疏頑能稍稍漂轉付悠悠兹宇閱人久伊誰似
我儔途窮翻一笑鬢短耐千憂世故從瓢瓦浮生等置
郵三更星斗落萬事入搔頭
陳孚
安南即事
聖德天無外恩光燭海隅遂頒南越詔載命北門儒萬
里秋持節千軍夜執殳前驅嚴弩矢後爨擁樵蘇睠彼
交州域初為漢氏區樓船征既克徵側叛還誅五代頹
王組諸方裂霸圖遂令風氣隔頓覺版章殊丁璉前猖
獗黎桓後覬覦一朝陳業構八葉李宗徂下俗澆浮甚
中華禮樂無諱嫌訛氏阮託制僭稱孤祭祀宗祊絶婚
姻族屬汙尊卑雙跣足老幼一圓顱陟嶠輕於鹿泅波
疾似鳬斜鈎青繒帽曲領黑羅襦語笑堂前燕趨蹌屋
上烏抵鴉身偃豕羅我背拳狐寺號千齡陋州名萬劫
愚笙簫圍醜妓牢醴祀淫巫國尉青盤護軍掫白梃驅
閱條親獄訟明字掌機樞勃窣官中客鬅鬙座上奴臺
章中贊糾邑賦大僚輸吏𣙜㯽榔税人收安息租黃金
刑莫贖紫蓋律難踰安化橋危矣明靈閣岌乎曲歌歎
時世樂奏入皇都龍蕊常穿壁蔞藤不離盂玳簪穿短
髮蟲紐刻頑膚有室皆穿竇無牀不尚爐星華舟作市
花福水為郛突兀山分臘汪茫浪注瀘鼠關林翳密狼
塞澗縈紆士燮祠將壓高駢塔未蕪鐵船波影見銅柱
土痕枯墟落多施榻顛崖屢改途千艘商斥鹵四穫粒
膏腴短短桑苗圃叢叢竹刺衢牛蕉垂似劒龍茘綴如
珠寳斝羅鸚鵡名香屑鷓鴣揭旌圖鬼像擊柝聚兵徒
鼻飲如瓴甋頭飛似轆轤蚺皮為鼓擊鰕鬛作筇扶家
必烹蛇虺人能幻虎貙魚鱗簷粲瓦鵲尾海浮桴水弩
含沙擲山㺑出穴麤鰐魚鳴霹靂蜃氣吐浮屠㝢縣傷
分阻生靈困毒痡舞階猶未格折簡豈能呼大社初傳
禡轅門合受俘貔貅微偃戢蛇豕偶逃逋天已殂渠惡
民猶奉僭雛勢如純據隴政似皓亡吳鳳札重宣令狼
心更伏辜幸能寬斧鑕猶自戀泥塗獻頌尊天子騰章
遣大夫象鞮言可訂蠧册事非誣功欲收邊徼威須仗
廟謨沭薰陳此什禮部小臣孚
翰苑薦為應奉文字二十韻謝大司徒并呈諸
學士
天上金鑾客人間第一流䞇為唐内相禹拜漢元侯鯤
海三千水龜峰十二樓月寒紅燭夜風淡紫薇秋鳳誥
窺姚姒麟篇振魯鄒珮隨宫漏遠衣染御煙浮淑氣騰
奎璧祥光射斗牛焜煌青瑣闥縹緲紫霞洲瑪瑙濡堯
甕珊瑚燿漢鉤駞蹄中禁釜豹尾上方騶僕本師黃卷
生惟伴白鷗親庭雙鶴髮家事一漁舟偶預天官選來
為帝里游綠章蒙獨薦青史許同修故郡驚王勃新豐
異馬周隊隨魚圉圉角喜鹿呦呦勢似飛三鳳功如輓
萬牛桑榆終有望葑菲未為愁國士恩難報書生志易
酬誓堅冰雪操正色贊皇猷
偕翰林學士劉東崖禮部侍郎李西山登憫忠
寺閣
天京朝萬國十二舜神州宫闕開中禁關河拱上游扶
桑彤氣近析木紺光流劒佩千牛衛旌幢五鳳樓玉泉
蟠地湧金塔插天浮北岳瑤符出南溟瘴霧收人皆躋
夀域我亦步瀛州智不如犀首癡猶過虎頭帝恩難獨
報儒術幸同儔偶此登阿閣悠然望薊丘長庚欣識李
太乙願依劉雪擁飛狐夜風號涿鹿秋黃花堆徑濕紅
葉帶城幽且盡一壺酒掀髥送白鷗
鮮于樞
寳林寺
越國龜峰寺樓臺曜錦翬許詢初有造徐浩久相依開
戶琅玕裂登山窣堵微昔聞禪板少今見講花飛禱雨
靈鰻躍看雲老鶴歸童烹羅漢菜客禮國師衣白足三
千指蒼松四十圍星河上界近煙火下方稀浮世自榮
辱深林無是非天台五臺遠何必更驂騑
趙孟頫
送董參政赴召
丹極飛明詔鋒車召老臣仲舒經術邃賈誼讜言陳偃
草懷殊俗安田慰遠人公心如皦日江國自熙春散亂
堆牀帙蕭颼滿案塵詭隨吾不忍高卧理還伸入奏能
回主當言莫愛身衮衣瞻望重丈席侍趨頻鉛槧工無
益樵蘇意已親白鷗波萬里浩蕩未能馴
投贈刑部尚書布呼密公
胄子何多士明公特妙年詩書師法在簪紱相門傳曳
履星辰上分光日月邊帝心知俊彦羣望屬英賢大木
明堂器朱絲清廟絃吉人詞自寡君子德為先斷獄隂
功厚優儒禮數偏我非天下士人謂地行仙山好雙遊
屐溪清一釣船賦詩時遣興好客恨無錢政爾韋編絶
俄聞束帛戔風塵驅驛騎霜雪灑鞍韉别婦經春夏離
鄉整四千家書愁展讀旅食困憂煎郎位蒙超擢官曹
幸接聮屢聞哦鄙句信或有前緣知已誠難遇捫心益
自憐樊中淹澤雉春晚怨啼鵑驥病思豐草鴻冥羨遠
天仁言如借便白首向林泉
送夾谷公分省陜西
憶從長楊獵於時始識公堂堂九尺幹落落萬夫雄補
衮彌縫密能書點畫工勞謙延士類豈弟到兒童黃閣
歸人望青雲有父風驅馳常扈從奏對每留中暫輟尚
書履榮分陜右弓秦山依晝錦燕雪感秋蓬粉署趨承
舊瀛洲忝竊同因公動鄉思飛夢過江東
題楊司農宅劉伯熙畫山水圖
移得山川勝坐來煙霧空窗中列遠岫堂上見青楓巖
樹參差綠林花掩冉紅鳥飛天路迥人去野橋通邨晩
留遲日樓高納快風琴尊會仙侣几杖從兒童疑聽孫
登嘯將無顧愷同微茫看不足瀟灑興難窮碧瓦開蓮
宇丹樓聳竹宫亂泉鳴石上孤嶼出江中籍甚丹青譽
益知書畫功煩渠添釣艇著我一漁翁
袁桷
次韻仲章過陳氏城南書隠十韻
矮屋參差倚平蕪黯淡看夢回榆塞遠愁絶翠峰寒白
髮游絲罣丹心古鏡蟠槐明金瑣碎菊鑄玉㠝岏憶月
時看劒臨風復整冠鄉音憐過鴈古調拂離鸞去矣歌
招隠終焉樂考槃晩知交態薄老識宦途難口腹非真
累無煩饋一簞
夀李承旨四十韻
寳歴開三禩瓊章集萬神蒼龍迴插子玉兔候交辰潞
水丹騰渚壺關氣接旻道傳莘野正學比傅巖醇帝運
昌文統師臣秉國鈞清宫高贊畫潛邸舊經綸意得超
今古才雄異等倫春浮霞錯落秋映玉嶙峋三執中書
柄重開大國畇黃鐘陽脈脈瑶圃霧氤氤仙鼎神膏祕
宫壺掌露真恩醲錫麟脯味薄謝猩脣瞳碧光流漆顔
紅色耀銀垂紳凝泰岳設席陋平津手挈重華古心追
貞觀新至人專上夀八表樂同仁非虎蓍年並猶龍祖
譜親息深忘蝶化機靜狎鷗馴蕩蕩心無競肫肫俗易
淳極知調鼎餗不惜汙車茵竹帛千年事桑麻萬里春
管商謀可鄙房杜迹常遵斟酌扶元氣彌縫護國珍倚
風憐竹弱聽雪喜松皴玉署親裁詔青蒲獨奉宸蜀江
移戍罷浙土減租勻榻淨惟烏儿堂虚且角巾手揮廷
下吏目送幕中賓習隠時思許題詩尚憶秦黍田溪溜
溜花隖澗粼粼問俗停車緩貪賢倒屣頻藥囊儲赤箭
水鑑徹青蘋滄海收毫末空林絶隠淪藉功文館定約
法論當詢出處關吾道安危佩一身政須陳蹇蹇直與
紀麟麟績蓺慙班馬抽才頌甫申占天徒有管望冶眇
無垠閱歲桃成實知年海拂塵扶疎慙小草葱蒨託靈
椿
魯子翬御史分按遼陽作長律五十韻愛其精
密予今歲亦扈蹕開平因次其韻
象御天街正烏輪海觀昇省方秋戒慎扈蹕歲因仍石
迸根駢拇山迴勢左肱塵深疑帽重霧密覺衣蒸午頓
炊難熟宵征酒易勝解鞍心惘惘執轡念兢兢酪水分
罌缶通薪算斗升皮毛均製服脂膟或然燈統幕迷高
下烽臺閱廢興度關泉水咽出口月華澄狼戾官芻峙
魚麗餫粟徵千房雲疊疊萬竈墨層層列帳排衣甲行
營護棘矜旆旋環似翼鼓發去如繩斗北瞻紅棧雲西
指白登草肥青䆉稏松聳翠崚嶒積雪疑忘象摶風訝
徙鵬屬車攅幄帳行殿儼茵憑白㲲時逢賈朱衣定指
僧翠旄逼華蓋金甕耀觚稜觀闕天經界儀臺象緯凭
佽飛拳似虎鐵杖足如能竹帛司常煥丹青職貢增會
朝珠帽簇賜宴寳巵凝陛立齊垂槖師行陋釋掤廣寒
通月窟高爽寄凉橧上聖英資異丁年武德弘天戈中
夜渡星檄百川承同軌嚴行夏明禋恥用鄫别州端首
冀分器定先滕德啓無疆服光傳有道曾皇威宣絶漠
陽澤散堅冰表正辰居所漸仁水集堋庭開下鳴鳳苑
廢罷飛鷹舉逸尊加璧掄材鄙販繒鄧林搜八柱瀛海
取三凌曲學慙繩祖孤聞賴得朋沈思雲外弋冥索澤
中罾客議雞同鶴人疑驥聚蠅濡毫終有思執簡豈無
懲謂可兼遐邇胡云立愛憎清芬蘭佩結芳薦蕙殽烝
鴻筆吾誠忝輶軒子累乘共知心耿耿明對髮鬙鬙馬
磨誰憐許龍門共企膺枚生詞過實揚子德徒稱盛化
乾坤闢王綱日月恒麟符昭炳蔚豹霧駭超騰虚白難
為繪空青不受矰欲追千古筆為付一枝虅
次韻伯庸畫松十韻
妙思通靈素元隂接帝青抗顔躬蹇蹇蒙頂髮星星颯
爽龍羞豢蕭疎鶴鍊形壁虚生地籟斗近界天經蝶夢
春濤湧蟲疑曉日冥雲生停斝候風入倚窗聽屈曲車
連軫騰拏簴列庭戀鄉思海岱封爵鄙雲亭月落孫生
嘯天寒屈子醒雄姿輕虎豹浮跡陋鷗鶄
五月廿六日大寒二十二韻
地界幽都正風傳委羽來隂機堅積沍空窽起荒埃炎
帝辭施設玄神擅展裁氣疑翻溟涬勢欲壓恢台北戶
嚴雲結中街宿霧霾睫流驚炙轂吻咽訝銜枚野曠狐
歸穴林荒雀下臺趁虚人瑟縮走驛吏徘徊舊篋裘頻
索殘鑪火易灰當陽紈扇棄薄暮酒尊催牛喘猶瞻月
龍藏敢挾雷曉吟肩峭直午睡髮毰毸絺綌聊增襲簾
帷莫浪開鼎温延上客竈煬集羣孩鳥認南枝宿駝鳴
北路回泬寥河漢接慘澹雪霜堆重甲身僵仆銖衣說
詭詼已知鄒子的更覺杜生哀澤國朝曦赫畬田溽雨
催鴻鈞陶石爍金鑑煮冰摧舊俗慙卑窘新聞騁博該
廣寒今已到姑射不須陪
曹元用
上京次王繼學韻
觀光千里外載筆五雲邊計拙如工部文雄愧謫仙枕
流思洗耳懷禄敢垂涎疾目昏如霧衰髥白勝綿當辭
天禄閣歸種汶陽田曉日登山屐秋風下瀨船芝香雲
滿地龜鶴不知年
曹伯啓
陪翟沈二文學歲暮登宴嬉臺
一雨開新霽長空絶點埃眼明初出郭心遠乍登臺矮
塔培黃壤摧碑漬綠苔幾人遮日去雙燕受風迴稚柳
沿新塹神祠映古堆翠峰依舊好金菊為誰開日夕牛
羊下天寒鳥雀哀黃流隨去住元氣接周回風箒誰操
執雲衣自翦裁松杉誠異質樗櫟謾多材傚北衣冠變
平南士卒來功名殊未已伏臘迭相催弔古情何益哦
詩愧不才歸歟風景暮攜友且銜杯(因飲張氏席上故云)
秋夜西齋有感
旅况隨秋變凄凄百感生白雲凝望眼黃鵠計歸程襤
褸臨邛服韲鹽漂母羹舊痾雖少瘥新業竟何成財匱
交情淡門卑禮意誠淹留諳世態出入論家聲眉鎖將
詩解心田杖筆耕蓴鱸張翰興燈火退之檠雨積堪輿
暝霜欺枕簟清天風篩竹響簷溜瀉階鳴伏翼生憐暗
飛蛾死趁明鴈鳴如有訴蟲語不知名兀兀心猶醉栖
栖夢亦驚鄰砧催薄暮樓鼓辨深更目斷家何在年衰
志未平自憐飄泊久坐起若為情
和陳愛山
拉友尋佳致迢迢遠市喧度山寧惜馬傍水得觀猿淨
盡羈人恨招回遠客魂樹頭參漢表石齒漱雲根植柳
人如在唫梅墓亦存風杉蒼晩節雨徑綠秋痕數畝栖
霞洞千年落照村誰憐丞相宅我愛故人樽叱道僧歸
寺還家僕候門賈留真有意誰可代晨昏
再和
酷愛西山景經年可避喧一聲何處鳥百樣此中猿地
雅僧成趣峯高客斷魂長藤梯藉力茂樹石黏根賤子
心君駭賢人手澤存水亭寒有素雲洞秀無痕古篆紆
清澗新圖掛遠邨乾坤雙斷梗身世一芳樽戍角催歸
路吟鞭懶入門五年申浦住卜宅媿吾昏
馬祖常
送文著作往鄂州諭南使
大化均天施黃圖象岳寧宣風依日月發號布雷霆貔
虎嚴分鎮鵷鸞蔚在廷芝莖聮孔廟蓂葉茂堯庭珠米
圓圓白樓桑箇箇青謳吟興隴畝游衍及郊坰楚俗那
三戶滇童信六經已知含煦育復此仰儀刑使得皇華
美歌應湛露聽賜衣裁錦段官醖應瑶缾上國崇懷服
熙朝尚德馨魚書閒粉蠧雞卜枉軺星鄂渚翔鸚鵡燕
臺念鶺鴒歸途回四牡楓樹失江汀
秋谷平章生日
上宰儒宗重中臺位望隆承天施坱圠捧日照曈曨汾
洛精靈合文章運會通鄼侯生兆昴周翰降維崧姬正
逢陽復羲車舍斗中眉毫齊紺髮仙骨炯方瞳鸞鳳翔
千仞貂蟬侍兩宫天池浮畫鷁公衮煥華蟲造命毗元
化書思沃帝聰山河尊社稷禮樂賴臣工韓國蕃宣永
高皇報施崇從來黃閣貴只屬紫芝翁檻竹沈沈翠庭
花灼灼紅道山藏畫象詞館轉詩筒洛下耆英盛人間
夀域同君王自養老何羨菊潭東
泉南孫氏園亭
鑿石通歸汐浮梁看浴暾鴨闌萍上甃鹿柵蘚生垣薝
蔔垂梔子篔簹長竹孫書香芸辟蠧席暖錦裁鵷交客
登仙籍承家荷帝恩冰甌蜂蜜溜酒榼茘漿翻吹籥花
圍屋彈琴鶴舞園海雲春有態閩雪夜無痕誰謂衣裳
嬾予今杖屨煩捋鬚歌月地翹首望天門
次韻繼學三首
金爵層霄外銀猊曲檻邊含香俱國士持槖半神仙豈
有遮塵手應無見麯涎池清天似水席暖罽如綿客送
蒲萄酒人分苜蓿田書思趨豹省掞藻賦龍船誰念馮
唐老為郎白首年
雞塞西寧外龍沙北極邊有天皆入貢無地不生仙鵲
玉光含水驪珠濕帶涎香清堪閉閤衣薄豈勝綿珥筆
遊鼇禁扶犂占鶴田酒來揚子宅人上剡溪船自信篇
章貴能歌擊壤年
丞相晨趨漏元戎夜拓邊碧雞崇漢畤丹藥鑒秦仙敢
謂鼇頭選初逃虎口涎柳詞方濯錦雪賦已抽綿豔豔
金為屋輝輝玉滿田客衣隨楚製鄉夢逐吳船所賴三
階正螭㘭記有年
陪可用中議祠星於天寳宫
教命司諸席元辰集醮筵星君符介夀歲紀輯安躔炬
燄天無夜熏焚樹有煙音如緱嶺上拜似竹宫前蕊笈
祥延世飇輪儼御仙日餘青煒接宿耀罽壇連象緯昭
重潤齋明祝大年步虚垂珮響奠幣織文鮮誠感將馨
祀神娛樂鼓淵蕃釐歸帝胄孚祐播農田
姚左司墨竹為賈仲章尚書賦十韻
江渚春生雨山楹夜宿雲籜鱗穿石錦節粉帶書芸玄
玉昆刀削素絲并翦分魚竿方問野鳳管已招君莫作
宣房楗還歌華澤文露零忻鶴警星度恐螢焚影似風
欞見聲如雪幌聞裁冠終有製作屋更無氛移植驚燕
叟盤根識楚妘中郎揮墨汁宗伯侑鑪熏
送宋誠夫太監祠海上諸神
上聖崇明祀元臣屬有文内香開寳炷制幣出玄纁授
節臨前殿傳臚聽後軍酒清黃木廟魚祭武夷君颶母
應回雨天妃却下雲不勞風有隧猶願楚無氛漕粟琅
邪見還珠合浦聞穹蒼天坱漭溟渤氣氤氲龍戶編魚
賦鮫人織霧紋畤祠光炯炯宣室語欣欣鵬運連番舶
軺歸願冀羣觀書曾拜洛歌賦不横汾越水琉璃靜閩
花茉利熏伏波封莫請宵旰念華勛
求趙伯顯畫家山圖用唐李中韻
春鴈南來後家書一紙無山花應向日陂水計通湖羸
牸衣資絮生蠶薄藉蘆久宜拂白石強此伏青蒲琴客
分抄譜仙翁許借壺園紅榴火鍊沼綠芡盤鋪嵐氣飄
簷隙煙光鬱座隅呼雲横螮蝀問月看蟾蜍倚杖心何
逸觀魚興不辜新開竹林逕并乞寫成圖
猗綠園
殖産吾何取開林我獨能縛船嘗取竹𢷬紙每移藤池
曲波濤小花繁霧雨蒸春雲同礎潤秋月共江澄鳳下
非因食魚來不可罾寫經還道士裹飯乞行僧筍屨新
青折荷衣舊翠凝浮甌茶有乳溢甕酒無冰香灺留文
篆書囊剰繚綾清晨餐玉罷東坐日初升
登雨花臺
積翠生層巘凝光浴巨濤吳城花覆井楚舸竹栽篙地
近魚龍逼天空鶴鸛高野橋皆螮蝀溪水盡蒲萄雨石
逢芝箭風林得鳳毛臙脂兒女小罨畫鬼神饕六代都
銜璧三山尚戴鼇故宫猶荏苒古樹漫周遭仙洞歌瑶
草人家宴碧桃飯香非接淅酒好不篘糟綠霧春連閣
丹霞曉映袍攀躋忻境勝跋涉憚人勞老我才還劣清
資媿重叨採詩今有使問俗似無曹佳麗千年最聲名
一世豪歲時休澣日攜手可遊遨
寄舒真人
金闕來華蓋琳壇集羽衣石因鍾乳膩松為茯苓肥劑
墨香翻杵修琴玉布徽天低臨象緯日近逼光輝竹裏
開長逕池邊蔽小扉紅迷霞綺錯綠漲水環圍仙杏葩
凝赤蟠桃萼翦緋龍來還獨宿鶴去更知歸割蜜蜂先
避銜書鳳自飛祠雷陳古磬符鬼掣靈旂丹井泉偏冽
銅盤露未晞俗人那得識詩客盡相依伊我逢休澣從
兹詠浴沂憑師消鄙吝猶可採山薇
送華山隠之宗陽宫
江閣魚龍近山房霧雨多地清天不暑池曲水無波筍
籜迎書帶櫻桃送錦窠呦呦呼伴鹿唼唼換經鵝養素
行編屨乘閒坐織蓑幾篇餐玉法一帙醮星科香灺沈
銀葉衣裾佩紫荷丹光留海月絳景出松蘿醉憶泉浮
乳幽憐石爛柯神君攀綠桂天女踏青莎邀客登山頂
尋真入澗阿洞簫吹道曲雲紙寫魚歌予髮今如此君
心可奈何高談見明月為我問娑羅
張雄飛
碧雞山
北闕辭丹鳳南雲看碧雞紫苔移玉座瑶草濕金泥雨
霽龍歸洞風生虎渡溪尋梅穿竹徑採藥躡松梯白日
依山盡青天入海低寄書無鴈過擇木有猿啼花映高
低樹園分遠近畦飛星馳寳馬沈水吐銀猊魚戲蓮房
北鷗鳴荻渚西長歌漢頌罷刻石紀新題
貢奎
賦牡丹(得千字)
曲檻春如錦晴開曉日妍樹搖風影亂枝滴露光圓玉
珮停湘女金盤拱漢仙翠填宫鬢巧黃染御袍鮮力費
青工造名隨綺語傳細翎層擁鶴弱翅獨迎蟬倚竹成
雙立留華任衆先久看心已倦欲折意還憐洛譜今存
幾吳園路憶千可應頻載酒相與醉華年
次王士容經歴賦廣東二十韻
巨鎮雄江表炎州介嶺巔通津波險涉接驛路高緣土
貢來遐遠輿圖接末顛獷民疲鬭蟻狡吏攫飢鸇蠱念
山多瘴蒙知地出泉黃浮烏影淡紅暈蜃光連石老苔
成蘚崖隂筍作鞭翠屏開近嶂素練杳迴川禽弄千般
巧花分四序妍九重嚴政治六轡選時賢喜際風雲會
同沾雨露天勝談蓮幕内妙句藥階前苦味檳榔好清
香茘子縣罕逢苑北馬富聚海南船古跡荒城碣晴炊
野墅煙行經韓子竄蠻恥越王偏賈客財常萬僧尼寺
或千整絺冬亦爾乘屩俗依然人物生唐相儒風盛孔
編快心時小憩過眼境頻遷發興超言外消愁向酒邊
入朝應報最何得賦歸田
題虞少監小像
巖壑高堂上煙霞眼底清向來曾寄跡老去未忘情茅
屋蒼林掩藤崖白道縈遠峰雲際直孤嶂水邊横宿雨
分濃淡斜陽閃晦明折梅驚雪墜倚竹待風生嶺斷炊
煙補沙迴甃岸傾雜花浮野意飛瀑送溪聲婦饁忻鳩
喚兒耕感犢鳴攬衣隨處坐曳杖有時行拄笏曾招爽
投簪每懼盈他年著書樂應不愧虞卿
舟宿荻港
冉冉秋雲暮衝寒買去船長江瀉吳楚故國澹風煙日
黯蘆翻雪磯危浪拍天蛟鼉潛暗壑鴈鶩起平川虎飲
沙遺蹟龍歸窟護涎岸崩縣老樹山暗失層巔靈廟森
長戟奔灘抱古㕓漁家罾網集商舶鼔鉦闐登覽誰無
恐漂零客有篇浮生行役苦即合卧林泉
許有壬
水木清華亭宴集十四韻(并序)
水木清華亭侍御史王公公儼别墅也位都城㢲
隅出文明門餘里許園池構築甲諸邸第予客京
有年識公儼亦久而未嘗迹其地至正乙未春自
汴召入俄公儼由遼省拜中臺握手傾倒屢約宴
集塵冗不果致期宿具復有意外之撓乃七月二
十又三日始遂盍簪左轄吕仲實中執法杜德常
右司王本中左司尚彦文實同尊俎酒旨樂備物
腆意勤適雨霽秋清庭空地迥庭木湧翠渚蓮散
紅北瞻闉闍五雲杳靄極目西望舳艫汎汎於煙
波浩渺雲樹參差之間蕭然有江鄉之趣不知其
為轂擊肩摩之境也煩襟滯慮滌濯淨盡兹游竒
絶宜造物之不輕畀也公儼請曰人生四美百年
幾遇不可不紀也乃即水木清華亭為韻賦詩有
壬分華字其詩曰
世禄推門閥天墀幾拜嘉高情忘勢利大隠謝紛譁朝
市塵無染蓬瀛路豈賖眷言營别墅初不遠東華畫舸
堂前過青帘柳外斜晴紅迷菡萏寒翠接蒹葭揮麈風
生座扶筇雨壓沙萍開輕泛鴨荷側重擎蛙只訝神仙
府誰知宰相家賓朋玄圃玉文采赤城霞麗曲凝雲表
鮮妝炫水涯添栽三徑竹遞賞四時花心事尊中物人
生海上槎相逢須盡興明日各趨衙
送馬明初教授南歸二十韻(并序)
後至元戊寅予得請歸江夏别業明年冬遊長沙
又明年二月安仁馬君明初來見於琅瓈山其人
温醇其文粹精傾蓋如平生同遊南岳更唱迭和
遂同歸江夏甫七日復參知政事命下以小兒累
之又同北焉至任城明初舟覆幾不免間關跋涉
不忍予棄用中臺翰林薦堂除緱山書院山長及
格擢右衞率府教授始釋褐衞官若胥卒皆國人
明初請收書教其子弟為華學官屬韙之鳩俸檄
明初買書江南因得歸省其家焉過予相下將别
請言吁世俗之交翻覆雲雨况延之館塾者其為
交不又密乎饔飱之不精不時也供侍之不慎不
及也脯脩之不腆也汲引之不酬也為主人者有
能不犯於是者乎人情久則狎狎則慢慢則隙生
焉賓主至是不竭歡者鮮矣而明初與予十年如
一日始終無間言有德君子哉述其槩為詩以餞
之其詩曰
吾子昔傾蓋琅瓈古渡頭袖文驚蜀錦懷寳重天球心
既同金斷膠因向漆投有邀須共往無倡不為酬南岳
朝聮轡湘江暮艤舟屐窮峰頂寺詩滿水邊樓訪古由
來喜尋芳到處留遂移衡浦隠便作武昌遊坐席何曾
暖招旌遽見求高情安旅次遐躅又神州道路多嘗險
山川只薦愁埽雲髠兔穎鏖雪弊貂裘善誘兒何幸深
藏價未收忽看鴻鵠舉甘效蟨蛩休洹水寒偏瑩林慮
晩更幽誰知三仕已相累十春秋公道先揚善真才自
拔尤恩袍明翡翠教鐸振貔貅行役仍清淡言歸藐阻
修臨岐惟一語音信莫悠悠
許有孚
柳巷
種柳圭塘路行行便向榮雨晴羞眼澀煙暖細眉横色
比金猶嫰枝看翠易盈林疎無繫馬葉接有啼鶯線亂
柔條裊氊鋪落絮平尋詩常獨往送客或同行歸院塵
難到還家月每明上通陶令宅不接亞夫營京兆時非
昔平康夢自驚陽關休疊曲司馬易傷情但恐春回馭
何將酒解酲託根因勝境由徑得嘉名莫訝公休吏詩
成句未精
何中
移菊
僅得林間趣閒尋菊本移人家深竹裏楓葉夕陽時汲
井澆畦潤將鉏下手遲護叢愁蕊損帶土怕根知每被
歸樵問深憐冷蝶隨寒香生徑術幽事補灣碕斗柄西
北落鴈聲霜露垂裴回繞叢畔自笑可能癡
皮氏逸亭
地僻藏吾逸隨宜託數椽池新何許水楓夀不知年竹
讓前林月花歸隔浦天綵鱗孤鏡照幽哢四窗圓曲几
清時裏閒心太古前入因添曉起出每及宵眠句得思
仙寄棋高許客傳乾坤餘蠧簡勲業老觥船智有過榮
計先求勝祖鞭太章短東極夸父恨虞淵世共稱工者
吾知付莞然他時耆舊傳應指某公賢
劉濩
贈臧曾山廉訪
肅政光華遠清臺啓擬公節移梅嶺北軺發桂江東楮
帳篩寒月椰杯鼓朔風瘦童恐挾杖貧馬不裝狨徼俗
三年問威名百郡雄星芒垂滸洛雪色照賓融敷教有
虞廟講經夫子宫端嚴鉏獷戾易直牖倥侗吏猾加笞
竹官貪解印銅冤銷千褐父恩浹萬黃童花縵施冬暖
匏笙吹歲豐仁頻苞嫩綠古辣釀輕紅象跡煙中堞鯨
波雨外篷夷珠人有斛粤布我無筒剖決心如水驅馳
鬢已蓬六條方奏最四牡欲歌功為有澄清志遲輸獻
納忠織雲添衣繡鞭電亦乘驄楚尾吳頭會三湘七澤
通天文恢翼軫地蓋接潭洪牙纛聮分政旌旗列總戎
鶩爭肥似鴈羆搏猛於熊懷璧枉無罪見金忘有躬化
源安溷溷獄市積怱怱大器能繩物先聲已擊蒙道傍
豺果避窟底兔幾空勿珥終凶筆母開報怨弓左饘并
右粥後稑更先穜采菊賦歸老愛蓮無極翁理明輕勢
利語妙入盲聾文祖歐陽古詩宗魯直工挽回鉛槧習
超出簿書叢顧盼山須動揄揚石可礱羽儀傾振鷺啄
菢徧哀鴻念昔初騰踏時方息戰攻考工崖黯黯試壘
海曨曨赤芾彼三百素絲兹五總穏行卑劒閣善納小
雲夢甲子從頭數冠紳進秩穹階蘭香浣露田玉氣嘘
虹世或探斯&KR1663;吾寧牿爾犝察魚應小慧聽蟻豈真聰
静躁聆徽外剛柔省彀中江湖歸獨步宇宙涉丹衷德
驥曾思附仙舟偶未同耐寒衣故白好古佩仍葱夢枕
頻鮮茘羇帆幾落楓泥塗龜各曳霄漢鳳稀沖厲操期
霜柏吞聲等爨桐漸忘身顯晦得究學初終韓子哦雙
鳥莊生感二蟲樂莘晞衎衎憂杞笑忡忡選舉繄唐盛
方聞及漢崇貢琛凌渤澥懷組際穹窿穀欠防飢斂鹽
因析利籠駭民牛觳觫虚士鶴氋氃黼黻需耆俊饔飱
給老癃會看楊綰貴不計孟郊窮温井占陽長明奎卜
道隆斲辭規愛助華髮尚狂侗
蒲道源
偶記少時小年能綴文詩
彼美誰歟子嶄然早見稱綴文當世有惟汝小年能稚
齒為星鳳清姿秀玉冰聮章成脈絡緝句合規繩穎悟
過長吉推揚自少陵可憐東魯客頭白短檠燈
王禎
圍田
度地置圍田相將水陸全萬夫興力役千頃入周旋俯
納環池地穹懸覆幕天中藏仙洞袐外遶月宫圓蟠亘
參淮甸紆回際海壖官民皆紀號遠近不相緣守望將
同井寬平却類川隰桑宜葉沃隄柳要根駢交往無多
逕高居各一㕓偶因成土著元不畏民編生業團鄉社
囂塵隔市㕓溝渠通灌溉塍埂互連延俱樂耕耘便猶
防水旱偏翻車能沃槁瀽穸可抽泉擁綠秧鋤後均黃
刈穫前總治新税籍素表屢豐年稌黍及億秭倉箱累
萬千折償依市直輸納帶逋懸歲計仍餘羨牙商許懋
遷補添他郡食販入外江船課最司農績治優都水權
富民兹有要陸海豈無邊祈奏載芟詠報歌良耜篇降
穰今若此蒙利敢安然壤土常增築風濤每慮穿積儲
趨日用防禦廢宵眠擊鼓供惟急苫廬守獨專本為憑
禦護或未免災愆誰念農工苦惟知粒食鮮并將農譜
事編紀作詩傳
御選元詩卷六十一
