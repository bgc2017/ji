欽定四庫全書
御選明詩卷六十三
五言律詩十四
陳翼飛
齋居
白水浮官舍青山塞縣門案頭塵未積麈尾秃猶存莽
莽雲中樹瀟瀟雪後邨齋居春事少農務與誰論
温陵道中
九日山前路登臨病未能煙蘿從皛皛雲樹幾層層豹
犬柴門月人魚海市燈不堪聞杜宇匹馬過温陵
悵望
寂寂何多緒憑高魂易銷疎鐘蕭寺雨遠樹海門潮秋
月七千里春風廿五橋愁来頻徙倚蹋破小山寮
卓爾康
初晴許元昭招看吉祥寺梅
言别長干久相思積雨重忽驚梅蕊發如與故人逢入
寺幽香繞方春冷豔濃憐君疎傲似相對益情鍾
吳伯敷
燕子磯同梅禹金作
江落鮫人窟磯傳燕子名濕雲抛雨散涼月帶潮生白
浪浮虚閣青山挂斷城知君有高調流水若為聲
張世偉
居園即事
牆東堪避世新卜野人居巷隘難旋馬池寬好種魚閒
情雲淡處爽氣露零初但解蓬蒿趣窮愁可著書
李孫宸
龍池社集
未盡登高興重来結伴遊江山仍舊識寒意改深秋席
地妨樵徑攀花作酒籌醉忘歸路遠還為夕陽留
葉燦
抱病
别業空山裏孤燈獨夜身交游江上涘風雨病中人宿
鳥翻深竹溪流響亂榛居然成小隠日日白綸巾
李繼貞
雪次關山
凍雲天地合飛雪暗孤城萬壑泉流寂千峰玉削成征
夫各無語班馬不聞聲惆悵一回首蕭條客路情
歸來
歸来未覺淡銷夏亦多方槐日侵棋暖蕉風入夢涼書
臨大米帖爐爇小宗香客至休言事卿言我自忘
王心一
歸渡揚子江
久客天邊路言歸江上舟山光分遠渚塔影漾中流薄
霧籠江樹平沙狎海鷗乘潮片時渡十里隔瓜洲
苕溪
細雨苕溪曲微風渡小航有園多種竹無屋不圍桑語
覺吳儂近流分震澤長烏巾春店近白酒熱盈觴
繆昌期
送門人程灝然
我已離羣久君能歲一来茶瓜談舊事水石坐新苔病
骨翻然醒愁容頓爾開且遲松際月莫聽暮潮催
吳伯與
宿姑孰
作客休嗟滯浮生合自勞蘋花一枕對蘆荻片帆高生
計存書史鄉心寄酒槽夜来寒不禁換却舊綈袍
汪康謠
東阿道中
高岸深蔵谷頽垣曲帶溪草香風過隴土滑雨沾犂泲
水流終伏荒臺迹已迷前山不可極馬首暮雲低
沈萃楨
田園詩
不淺鱸魚興君恩許挂冠城隂三畝宅日暮一漁竿風
翮秋飛鴿花泥晚種蘭兀然微醉好高枕傍闌干
朱本洽
社集郊外送春
蘿逕村畦遶還紆短策停榆風浣輕祫槐茗瀉寒缾新
藻水涵碧晚煙山送青玄言與松焚鳥下若為聽
方尚恂
焦山
危嶼江天峙煙光寫翠微吹波豚下上狎浪鳥翻飛客
與愁猿並僧呼老鶴歸潮痕出深樹片片濕征衣
送孟仁直卿南遊
紛紛苦文戰却有幾人閒白袷青藤去蒼崖碧水間嘯
歌應醉月魂夢不離山偏我依叢桂三秋獨掩關
俞琬綸
戊申除夕
過歲真如夢明朝復夢初徑無東郭履蘧是漆園廬客
去除殘釀貧来惜廢書人人欣送臘我意獨躊躇
范景文
夜坐
不寐中宵起虚庭分外清花因風弄影雲與月争明人
定鴉棲穏寒初鶴夢驚颯然生遠樹大半是秋聲
石頭城
荒荒憑故壘傳是石頭城照返三山影江流六代聲露
華臨夜白天氣入秋清俯仰悲人代還看古月明
聽李山人彈琴
無言先有韻竹下坐彈琴忽爾清煩想淵然思正襟聽
泉来石上引露就桐隂曲罷還疑續空林對語禽
宿長清署中有感作
古驛昏鴉集長塗病馬飢宵寒停柝早時亟啟關遲落
月三更信春風六日期年年行役苦兩度已於斯
過維揚
游子關情處江空白露秋客程初問水旅思怯登樓非
是瞻雲切還應見月愁鄉關歸夢裏一夜下揚州
吕維祺
長山城樓秋望
雨樹晴如洗煙沙日似春水寒清見底峰遠翠初勻露
溼秋衫薄風輕爽氣新浮雲多世態飄泊正愁人
曉望清添翠平林葉半紅杵砧村院裏樓閣水光中野
徑人行早煙汀雁點空翛然尋古意斜渡小橋東
羅賓王
春日送友人入虔州
旅鴈歸不盡春風朝又過東郊一以别青草更如何客
舍炊榆火征衣換越羅關河莫回首楊柳暮煙多
錢士升
南園即事
世情不到處獨寐寤歌時但有雲山入兼無樵牧知竹
光虚牖白花氣雜林遲不覺斜陽下鄰家起晚炊
劉榮嗣
病中雜詩
種蔬聊學圃斷酒欲為僧抱病官如葉資身杖倚藤通
宵千里夢四壁一篝燈念友增予愧言歸尚未能
白石莊萬都尉園作
仙圃宜秋色相將戀夕曛松青新濯雨槐古舊侵雲竹
牖池光合山樓石翠分鳳簫遺韻在擬向月中聞
潘曾紘
大柳驛守歲
古驛逢梅發荒村帶柳斜雪明難入夜山霽易蒸霞碧
篆消燈暈黃沙拂劒花男兒應有氣可復負年華
方孔炤
高陽池
習家風景好日淡疊山蒼寒水留霜芰閒亭管暮楊堤
回騎馬意人想接䍦狂不見菱歌起蕭條三兩航
黃尊素
春日早行
抗旌經古道暝色未全分漸隠林間月微生海際雲輕
隂開積翠細草落青芬誰破曈曈曉鳴禽客底聞
彭汝諧
游桃源澗
碧澗山隈轉鳴泉樹杪懸桑麻緣屋宇雞犬隔人煙客
避中峰雨僧安一宿禪桃花今又放相問世何年
阮大鋮
立秋前一日坐栖霞方丈
客心元易感落葉不須期況是先秋夜悠然鐘定時露
涼螢悦草月皛鵲翻枝是際空山裏能堪薜荔思
沈德孚
人日
挑菜傳人日山村樸未知雪深添酒劵風横緩燈期歲
事因貧略春光遇閏遲梅園縦深閉宜賞寂寥時
陳子壯
耕耤禮成恭紀
天子親行畝微臣相秩宗清塵傳蹕静瑞靄出郊濃高
柳喧靈鵲華芝結衮龍普天應有兆九穀在三農
姚希孟
送齊越石守紹興
萬壑争流處溪山屬剡東扁舟仍雪夜五馬自春風官
舍朝嵐滿人煙夕照同蓬萊讓仙吏安坐翠微中
侯恪
富莊驛曉發
漠漠寒霜白荒荒曉霧青雞鳴通戍火月落暗旗亭村
遠時聞鴈林疎尚有星鄉關遥在望殘夢正初醒
渡河
晡日方開渡中流亂晚晴天迷煙樹闊岸轉雪舟横擊
楫還餘恨歸心不計程茫茫愁思集沙鳥宿争鳴
巴陵
一夜巴陵雨湖光接洞庭天圍夔子國波入楚王亭歲
遠山樓廢春深草木馨惟餘羣鴈北蕭瑟不能聽
暮春益陽道中
忽忽春云暮勞勞客未休江山窮楚域風雨亂鄉愁地
煖鶯偏少花開水漫流停驂時悵望沽酒誰淹留
吳麟瑞
除夕
歲盡愁無盡殘鐘客思微一官滄海遠萬里白登圍越
鳥栖初定燕雲信轉稀枕戈空待曉無術報宵衣
高道素
秋日寄沈無回
涼風起庭際簾幕迥秋隂一葉空階落孤燈獨坐深芙
蓉思遠道蟋蟀動愁吟誰念閒居客能傷遲暮心
雪夜渡鎮江
江水寒猶激方舟夜未央驚濤沈鐵甕急雪下丹陽獨
坐親孤燭商歌送羽觴白門遥在望葭菼鬱蒼蒼
過清流關
設險何年事登臨四望賒天門閒虎豹地軸轉龍蛇王
氣枌榆社風煙博浪沙棄繻關下客懷古一長嗟
阻雨彭城驛寄懷李九疑禮部
乍失河隂樹難分淮泗山寒煙原上白秋葉雨中斑鄉
夢深宵斷琴聲永日閒遥憐和歌客相憶渺江關
湘江旅懷
北渚初涼夕蕭條兩岸風煙波連漢口雲樹出湘中碧
草王孫路黃陵帝子宫此時愁欲絶不待暮潮東
衡嶽半山亭遠望
五嶺宗南嶽羣峰冠祝融路從山半合亭對海門空岣
嶁豐碑蝕瀟湘極浦通冷風如可御吾欲問鴻濛
馬任遠
秋思
旅情惟自解官況可誰知寂寞砧敲夜淒涼葉落時露
寒蛩韻促風冷鴈行遲目斷雲山外鄉關有夢思
過石固山
側嶺排青嶂層巖鎖翠微野狐衝馬立飢鳥傍人飛木
影初移杖雲根半護衣相看殊不極落日澹餘暉
秋日閒居
濯水清花面烹茶浣酒容霜殘辭樹葉寒逼入牀蛩飛
鳥穿雲破晴煙擬霧濃孤笻返照裏随意數山峰
山村
萬壑鳴湍籟孤村繞斷津牆花依蔓草林鳥狎畊人鑿
石皆籬舍誅茅半棘榛山家三五輩煙景共相親
陸文衡
趙州道中
處處冰溪結村村籬落遥林深春響急獵罷馬蹄驕雪
竇紅爐火霜帘綠酒瓢繭絲兼保障何以慰漁樵
施邦耀
暮望
返照開西峽穿林渡遠塘卑枝散高影遠岫駐餘光城
市歸人急江天宿鳥忙自傷遲暮客日日送殘陽
蔡懋德
月下步朱龍橋
長虹何夭矯獨跨萬山中一道来飛練千林壓冷楓歸
雲奔遠岫涌月洗寒空攬袂登高立憑闌望莫窮
顧大猷
春初雨雪新霽過烏龍潭訪謝少連
林竹誰開徑春江暫繫船青山君偶借滄海興應偏城
闕留晴雪衣裳淨夕煙泠然心賞得佳處若為傳
瞿汝稷
鳴弦
莫訝過從懶知希野性便鳥閑窺點筆雲澹和鳴弦幽
事容孤賞心期豈衆全蕭條南郭几兀傲赫胥前
送僧遊五臺
欲叩三車奥還過五髻西飛雲先錫住怖鴿覓燈棲金
閣看長在珠林望不迷天花開處處知與石牀齊
屠本畯
會稽道中少憩
鳥道紆回入千巖綠樹低轉留空翠處少憩石橋西别
澗潺湲瀉叢林桑扈啼坐看鳬與鹿引子過前溪
吳詔相
同張侍御有光汎舟分韻
桂櫂連朝發松雲卓午隂涼風轉蕭瑟細雨潤衣襟歌
酒狂無奈耕畬思更深晚来餘興在不厭再相尋
木青
移石草亭
萬松深窈處獨搆此茅廬劚地移新竹通泉溜小渠琴
書常作侣木石與為居笑殺求名者磻溪一老漁
莫是龍
賦得忩中度落葉
綺疏臨野渡秋樹響前林颯颯含風入紛紛逗雨深拂
来紅袖掩積處綠塵侵誰送哀蟬曲無端攪客心
獨樹蕭蕭下邊淮正可憐誤投齋閣裏不似御溝前灑
戶驚秋夢翻經助夜禪江潭悽惻處但莫問長年
登潤州城樓
高閣俯城隂松篁一徑深晴雲搖海色夕梵起潮音古
戍關門斷山程驛道侵江流無日夜南望是鄉心
過滕縣
邑傳滕子舊爵序薛侯先壤地雖褊小君臣自井田禮
猶宗國秉館想上宫連遺恨千年事何勞授楚㕓
送俞生之金陵
驅馬向斜日秣陵尋舊遊人應草堂在月滿大江流春
燕投新社離鴻失故洲看君留别意不減落花愁
送陸生遊燕
小陸江東俊名先入洛聞猶能藉知已未可怨離羣燕
地春邊雪吳天野外雲翩翩徒羨爾西笑立斜曛
宿河口酒家
笑指停橈處煙荒一水斜村旗招野客岸火認漁家淡
月微侵幕初潮淺映沙海天應不遠吾欲訪靈槎
贈任城故知
此别何疎闊風煙宛昔游馬頭芳草路柳外木蘭舟易
隔三年夢難期十日留任城今夜月閒殺酒人樓
甯祖武
新安夜泊
芳草綠如此征塗尚未窮隔江商店火近市酒旗風人
語村村異溪聲處處同不須愁落魄人世總飄蓬
任山甫
和費民益韻
萬里事行役經年往復還愁多生白髮病久改朱顔不
厭沽新釀長思返舊山因君歎留滯忩外雨潺潺
劉成美
南還道中
春去花齊落人歸路轉賒峰隂昏霧合樹影夕陽斜溪
隔循紆經橋危度淺沙停驂聊對酒醉處即為家
下洪勲
歲暮述懷
戶外塵非隔庭前草不除技方慚畫虎賦已就枯魚燈
影随風蕩鐘聲帶雨疎半生無别嗜惟讀父遺書
田藝衡
山中
避俗非遺世無材合背時獨居如我僻幽事與心宜暮
雨喧茶臼秋山落硯池臨風聞伐木猶自動遐思
遊三茅山訪鄭鍊師
小隠居城市悠然寄一丘青山同入定黃葉自悲秋湖
影搖晴榻鐘聲度暝樓丹砂何日就期爾在玄洲
謝三秀
送吳使君攝八番郡事
才子飄零久今看治郡功地當三楚盡山到八番雄詞
賦霜毫裏桑麻露冕中孤城饒吏隠解帶聽松風
夜集薛葵軒明府西巖
曲磴穿叢篠風煙憶武陵飲能齊阮籍嘯或似孫登投
轄留山客呼船送嶽僧江城無堠火薄暮見漁燈
焦溪雨渡
遠岸平蕪綠寒流似若耶雨深人喚渡春老客思家野
葛牽青蔓溪藤落紫花浮名是何物漂泊又天涯
辰陽晚泊
春流似建瓴春色晚冥冥溪菜盤餐滑江魚匕箸腥月
来沙漸白煙斂樹猶青漁父方舟處聞歌愧獨醒
洞庭夜泊石門對月
平湖涵霽景涼月漾晴暉樹極長天盡雲歸别島微燈
前秋社燕夢裏故山薇誰念滄洲客飄零未授衣
西菴徑中萬竹翛然喜而賦此
負杖入深竹一盤仍一盤鄰僧分路去野客到門看不
雨夜尤綠無風夏已寒素琴多遠思宜對此君彈
王象艮
雨中登鹿角山宿趙荆石宅
厓古憑空閣崚嶒石徑斑龍源花外水鹿角雨中山幸
有心知共兼逢地主閒登臨無限意信宿不知還
吳稼竳
秋夜有懷
孤燈掩虚室獨枕撫空牀客寐何緣假秋宵一倍長離
懷江水急薄命柳條黃西月横天落烏啼滿樹霜
王同軌
行山中
雨餘林氣静山晚日光斜野店依孤樹村橋卧斷查馬
嘶遥澗水犬吠隔籬花白首鋤雲者春風自一家
華善繼
舟中書懷
高城片雨外倚櫂亂蟬鳴遠樹他鄉色浮雲過客情泉
甘知早竭木散得長生悔逐時人後空將骨肉輕
雨後
高樹留殘雨層城帶晚煙厨香菰米熟架滿豆花鮮未
改狂奴態還為長吏憐不因公事暇那賦白雲篇
春盡
即看春欲盡漸覺客衣輕燕以飛蟲下魚因落絮驚看
雲忘拙宦對雨憶躬耕最愛新移竹清風葉葉生
華善述
旅懷
萬里秋將盡孤舟夜未殘獨愁成淚易清夢欲歸難鴈
落繁霜白鷗飛片月寒朝来行客鬢映水默相看
晚秋鄒靈夀見過
野田猶汎濫籬落亦荒蕪啟戶聞鳴鵲停舟散浴鳬愁
来說鴻寶酒後憶雕胡君定知朝事今年可賜租
梅鼎祚
秋夜過盛仲文
濁酒淹霜夕繁枝映戶庭冶城高片月淮水蕩疎星秋
漏愁相促寒鐘醉共聽世今無北海誰慰爾飄零
送順公還吳
自得清涼界因乘溽暑征禪心無住著遊脚有歸程宛
水浮杯小吳雲託鉢生松枝東向處知是舊經行
酒醒
夕雨復宵風單眠夜易窮酒醒燈炧裏秋減葉聲中掩
骭衣仍短纚腰帶漸豐自非儂共汝持意向誰工
曹以新自婁東移居吳門清嘉坊寄贈二首兼
懷二王公
五湖浮未去一畝闢旋通爽塏方滋日清嘉本舊風魚
鹽安市隠蟹稻祝年豐此地鄰堪卜相期覓數弓
曹丘誠長者輔嗣得賢甥馬策西州路鶯花亞字城平
生無長物獨往有深情儻憶三弇色浮家一葦輕
金陵客懷
恣意游能數多懷望轉迷清秋雙闕外佳氣二陵西鴈
已先霜下烏仍近夜啼都亭酒太惡不得醉如泥
梅蕃祚
重過道甫叔山居
谷口子真宅松蘿境自偏當忩懸衆壑隔樹見飛泉送
客柴門下尋僧野寺邊時時来取醉人道竹林賢
吳元樂
八月十二夜作
暝鐘初定後秋氣漸深時顧此蒼苔上泠然白露滋蛩
還依砌響月自隔林移不見素心者空懷夙昔期
宋登春
秋夜鵝池侍宴應教
車馬荒村夜流螢水面多野雲停几席江月引笙歌樽
湛淮南酒池添道士鵝白頭慙受簡休問賦如何
荆州雜詩
問藥過城府兒童晚未回雲深宋玉宅雪暗楚王臺花
發春猶淺樓高賦轉哀家家湘酒綠誰為一樽開
秋日上黨道中懷故鄉知舊
白髮生青鏡黃花吐素秋家書無鴈足客路一羊裘海
燕辭鄉社山猿傍酒樓誰堪回首處千里暮雲稠
山樓秋夜有所懷
旅宿燕關暮天寒霜葉稀涼風生夜榻客淚下秋衣路
遠鄉雲斷山深邊草肥堪憐珠樹鶴何日故林飛
晉陽山中元日
野老憐時序壺漿慰客情春盤鄰女送曉樹隴禽鳴寒
塢驚花色窮邊聽角聲他鄉逢一笑更覺旅魂驚
鵝池留客
園果風還落草蟲鳴不休竹深高閣冷花密小亭幽白
幘留雲鶴青藜狎水鷗一尊同客醉不用典吳鉤
新春堂成寄懷所知
老去還杯酒春来自草堂揮金曾有志煮石竟無方岸
水浮鸂鶒林花宿麝香故人江漢少念子意何長
九月三日方别駕攜酒殽見過因懷徐荆州
客淚秋能下人情老自知塞寒鴻雁早江暖鞠華遲對
酒憐吳語聞歌憶楚辭明年誰更健重把紫萸枝
江村寒食
白鳥忘機久青山吾道存興来從杖屨老去愛雞豚楊
柳橋邊市桃華江上邨童兒沽酒至風雨閉柴門
春日野眺簡徐荆州
春問沙棠楫寒生杜若洲山雲巴子國江雨仲宣樓歲
月餘華髮飄零随白鷗誰懷能賦客劉表在荆州
村居秋夜即事
樹密多棲鳥池深足躍魚江雲輕葛冷山月小堂虚寒
竹依闌砌秋花映石渠流螢何意思故故繞琴書
秋日江村寄懷顧五
水白魚蝦市天青鸛鶴林露華浥細草秋氣静遥岑子
夜吳門調幽蘭楚客心相思渺何許日暮大江深
秋日登李仲培山樓
地僻雲侵榻簾疎風滿樓霜寒籬菊晚鴈度渚蓮秋滿
篋新詩草横磯舊釣舟清尊随處醉萬事付江鷗
飲王太史山莊
郢上文章伯山中太史家養年常種藥閒日但修花竹
澗明秋水松枝落晚霞兒童憐醉客瀹茗夜烹茶
遊王氏郭北山樓
徑草連村舍山樓帶郭横開尊招野客倚樹聽流鶯露
自花間滴雲從石上生幾迴漁笛響素月嶺頭明
登仲宣樓值雨
南國春留客東風雨颺絲江雲迷楚望野水接松滋紅
濕桃花片青回楊柳枝空餘懷古意日暮倚樓時
春寒睡起口號
白髮白於絲春眠起較遲即看芳草變又過杏花時短
褐寒先覺長吟趣自知誰云魯酒薄猶免越人思
秋日野望
聽鳥中林性看雲故國心地卑湘漢闊天遠洞庭深老
馬空知道窮猿豈擇林十年書劒客寂寞到如今
陳昂
暮春題瀼西新賃草堂
峽口連江口山鄉亦水鄉春来容膝屋雲倚及肩牆旅
食亦求静偷生且善蔵瀼西居頗適好賦返騷章
過涪州
寥落一涪州驚心幾度遊屢更新地主不改舊沙鷗片
月穿仙嶺微雲止戍樓山山寒氣甚夜半擁重裘
湖面
湖面初秋色清如鏡裏清潮来飛白鷺煙至織黃鶯虹
學美人出風為少女行此間塵不到身世兩忘情
一路
一路頗幽閒行行又幾灣微茫聽竹籟次第較花顔林
壑千層瀑茅堂四面山卜居如得此日日閉柴關
雨後天晴放舟下峽
雨後虹方挂晴来霧始收風光明翠岫江色淡新秋返
照薰殘濕寒潮踏急流放舟下三峽定醉仲宣樓
初歸躍馬澗招長干忠公
萬事不如意方知無事閒傍牆分煖日移榻就春山黃
鳥飛初下清泉汲正還題書寄開士帶月扣柴關
坐法藥寺樓
樓居固所好安可對斜陽天外連芳草雲邊望故鄉雙
星分四野一鴈應初霜滿目蘋風起扁舟意敢忘
歸舟月下寄友
萬里南歸客風前五兩鳴荻苗沛秋水霜信急前程流
落憐妻子飢寒仗友生遥遥天上月此夕最關情
江南旅情
日落青溪柵潮平白鷺洲林深常似雨江静易生秋涼
月来天外明河俯渡頭飛飛鴻雁影不見尺書留
馮遷
送唐世其北上
君去青山外予吟綠水邊忘機鷗性狎快意馬蹄穿魏
闕通霄漢吳臺思管絃遥知聽雨夜定憶小樓眠
潘伯明邀飲朝天宫
邀我来仙界林深引玉笙坐来黃鶴舞醉倚白雲生江
作千年塹山圍六代城興亡易悲感何地訪初成
荆溪夜泊
細雨延春酌寒雲濕暮鐘客舟依樹小野火隔溪重風
水期無定登臨興轉濃明朝買雙屐共爾躡羣峰
葉之芳
入新安溪
可怪新安水舟從石上行不風秋暮冷無月夜深明古
木何年偃危湍幾處驚千尋猶見底曾數越江清
别楚生
同君楚水别獨向晉陵歸秋葉霜中盡寒帆海上稀城
荒衰草徧山遠夕陽微最是添愁處天邊一鴈飛
寒食金陵病中作
東風吹短褐寒食傍天涯客舍孤城雨鄉心二月花遠
山青極浦芳草綠平沙不盡王孫淚年年感物華
柳應芳
予適太原熊惟遠吳求叔還武昌同賦
方舟臨古渡分路思依依自是行人衆非關送客稀晉
山將北向楚水復西歸同作離羣雁君還一處飛
别車福州
孤舟將北渡轉轉切歸心衣積他鄉淚琴操故土音山
長催日暮江暗結秋隂回首閩南路思君一水深
題陳藎卿溪上居
晚歲家溪上蕭然林下風栖雲山向夕寫月水承空岸
折長橋落城臨小市通看君忘出處將老一丘中
秋夜感懷奉寄陳抱一先生
砧杵千家急偏傷故國情夜雲輕欲散涼月皓方生燭
照愁眠影蟲吟病起聲載懷今昔感老愧鄭康成
安紹芳
旅泊
秋盡仍為客江寒獨繫舟微霜下木葉遠火露蘋洲無
那風前鴈偏生枕上愁孤帆明更發何處復淹留
聞龍
山居即事
積雨朝来歇諸溪盡急流隔河看飲犢倚檻有浮鷗雲
冷松根石風微竹外樓蕭然無一事開徑遲羊求
送趙彦忠游吳興
吳興舊游地遠想尚依依荻岸青簾舫桑林白版扉計
程千里近屈指一年違從此斜陽外看山悵獨歸
李瑋
田舍
廣陌度秋風田家門巷同藤花金一色豆莢箸雙紅穮
蓘存生理篝車見歲功茅柴新釀得逼醉社南翁
野興
彌望東臯上青山亦未遐煙嵐深邃谷林薄兩三家戲
聚沙成塔清環水學巴美人湖一曲吾欲採瑶華
楊成鯤
湖干曝日
閣外柳條長平湖半夕陽雲消沙草綠春動水煙黃老
漸思丘壑貧猶典鷫鸘理生無遠計曝背近東牆
無能
漠漠島煙合紛紛林月生小山全入霧大水半浮城鳴
櫓通晨過疎星永夜明無能逐世好懶與癖相成
寄題江心寺
勝絶江心寺江空塔影長潮痕剥斷石海氣濕危廊僧
老秋無寐鵰寒翅有霜英雄餘涕泗風雨弔殘陽
小山
還山抱黃犢沙草日蒙蒙竹屋難禁雪松門不掩風香
餘栗葉火寒落桂花叢寥落青江外吾生亦有終
小山歸得長文書及新詩二首兼惠茅栗如數
奉荅
茅栗何年種分匡見小奚色兼霜芋早味與露葵齊斂
袖呼兒子嘗新愧老妻永無懷橘日剰有萬行啼
翛園觀刈稻詠懷
老覺衣裳薄寒催捃拾頻尋常邨徑小来往路人新沼
静飢魚出林卑宿鳥馴雞豚與閭巷不厭野夫貧
諸葛鯨
渝城人日簡孛給事
訪舊来何晚輕帆落驛亭江迴劒外白山繞漢中青萬
里逢人日孤城感客星知君懷諫草翹首望明廷
黃維楫
送王元甫舍人使襄藩
玉門將醖酒使者捧銅圭玉節湘雲外星軺漢水西恩
頒丹鳳詔歌唱白銅鞮山簡流風在能無醉似泥
武林與王符李葉四博士夜酌
煙草碧連天吳山春可憐客情千里外鄉語一尊前細
雨鳴深夜疎燈照别筵關河又明發罷酒各凄然
陳有守
秋日過大雲寺
出郭躡雲岑祗園淡午隂林疎風葉下壇窈雨花深石
室僧初定金堂梵欲沈寥寥方外趣殊了去来心
盛時泰
福安院同慧生閑步
玄暉曾弭節太白亦題詩京邑非前事新林似往時山
深秋氣重谷遠磬聲遲不為逢支遁幽懷孰與期
過上莊訪笪居士
獨行深樹裏細路繞茅堂山色迎人出梅花度水香燕
泥留雨氣魚藻入天光住近石橋畔村沽夜可將
城山訪鄰叟
獨是躬畊處相依亦有君山從千嶂繞徑向一林分水
滿魚竿覺苔香屐齒聞從余深隠好莫使勒移文
和人遊北固
歲暮將何適三山煙雨邊日明知海氣雲盡識江天古
樹開僧寺寒潮蕩客船登臨殊有意濡足祗堪憐
張正蒙
雨夜宿王孟起山莊話舊
山堂聞夜雨隔牖洒長松漬草悲蛩語侵苔冷鶴蹤林
喧和葉下澗響雜邨舂不倦連牀話憐君意轉濃
東郊
東郊棲息久老至謝逢迎秋霧沈山白寒流拍岸清葛
巾還自正茅屋不須營小摘畦邊菜常留共友生
立秋夜溪聞笛有懷程孺文
相思意不盡迢遞且登樓玉笛梅花夜銀牀梧葉秋開
簾片月上傍水一螢流今日蕭條色憐君萬里游
秋日王孟起山莊
天末商飇起家家聞搗衣砌蟲經候響籬豆及秋肥自
是機心息寧知世事違鄰僧有高致日暮叩巖扉
秣陵館夜對張山人
秋風山館夕一榻近燈前共話忽深夜相看非少年斗
垂天末樹燐出雨餘田亦有茅簷下飯牛人未眠
溪上
自識茅茨趣風光合在兹柳青春雨潤山白曉雲遲幽
意居偏得閒身嬾更宜忘機溪上鳥来往日無期
秋日即事有懷黃任甫
開門涼氣入默默坐移時積雨逢初霽斜陽照短籬交
秋桐落早閏月菊開遲朋好遥相憶清尊何所期
冬日閒居二首
僻居心遠矣閉戶日蕭然一水帶寒月孤邨幕夕煙貧
惟尊酒在詩豈衆人傳却憶蒙莊子冥搜内外篇
夜永衾孤擁簷深月半窺霜邨雞唱早風樹鵲棲遲舊
社嗟搖落新詩記别離挑燈坐不寐無夢到天涯
江閣
寂寂重扉掩悠悠倦客情江深當五月閣迥接層城細
雨鶯聲潤微風水氣清科頭坐長日詎羨世間名
程伯陽
園居
籬落帶疎林園居一逕深隔鄰分果樹傍戶埽花隂不
賣成都卜長為梁父吟翻嫌桔橰者抱甕百年心
都門逢族人
白髮都門道相逢意自親即傾竹葉酒共醉柳花春漂
泊任孤旅疎狂異衆人還思汊口上歸去好垂綸
俞安期
渡江雜述
山過白馬渡千里斷平原水出雲根上帆行石峽門未
寒厓已凍不雨晝多昏何自聞人語荒荒虎豹邨
卜居陽羨
雞犬成墟落蕭蕭半畝宫湖山元作長田舍復成翁五
口中人産千家太古風無由知帝力耕鑿自為功
憶家
故國千山外經秋遠别離浮生能幾日為客此多時衰
眼高堂淚寒砧少婦悲天涯念游子風雨共凄其
陸弼
雨後登虎丘宿梅花樓僧房
高閣藤蘿外扁舟暮雨殘鐘聲知客到山色入門看月
出千松静雲披片石寒支公擅名理終夕奉清歡
大安道中
薄遊歴吳楚忽忽更南征春色關門草年光過客情山
銜紆路轉水劃峭崕鳴一被風塵誤空多世上名
宿句曲山中酒家
襆被向天涯蕭條寄酒家青山仙宅近黃葉客途賒夜
塔飄鈴語風忩墮燭花匣中雄劒在那敢負張華
黃克晦
登鼓山絶頂懷林公濟
天路蒼蒼色風泉㶁㶁聲未驚人境絶已覺客懷清轉
石生江海分林隔雨晴故人期不至雙眼落秋城
胡宗仁
閒居寄友
家住青溪曲春深花竹迷君来若相問直過石梁西屋
壁峰隂合門籬槿葉齊蕭然半迂事課水灌園畦
林茂之新居
客舍何常定三年跡屢遷今来營一室形勝石門前地
僻幽巖列池平野水連知余日相過短榻不須懸
歲暮送姚園客自白下往吳越
逼歲難禁出白門猶客中寒生夜山雪晴卜曙江風花
落竹堂静煙消石屋空并州望音信莫久滯郵筒
夜坐
篝燈常獨坐瀹茗與攤書殘月半忩白寒星徹夜疎不
眠增晝短延漏惜冬餘此意自終古中懷未忍虚
王嗣經
人日送范東生還吳澹然之燕
共沾人日醉那謂客程分早樹呼鶯友晴沙戀鴈羣夢
交南北路情作去留雲管取秦淮柳連枝好贈君
曉望
雨餘湖色静雜樹曉氤氲空水遥難辨山花近漸分葉
齊增岸影魚聚矗波紋日出林光白英英散宿雲
王伯稠
蘭若即事
興来時野眺小立倚柴扉一雨清波動雙林片月歸山
䶉蔵竹語水鳥出花飛不覺空煙暮濛濛翠濕衣
鄧欽文
洪光寺懷陳更菴
寺裏還蔵寺山頭别起山磴盤千級上僧占一峰閒秀
色杯前墮孤雲杖底還元龍負奇好惆悵不同攀
林世璧
月
玉露晴初墜天河迥欲流誰憐今夜月還似去年秋影
逐寒雲起光緣暮杵留關山千萬里偏照漢家樓
早冬寄懷
懶慢陶元亮經年獨掩扉不知秋色改但見菊花稀落
葉階前度寒禽樹上歸停雲那可賦徒爾壯心飛
姚和鼎
懷胡孝廉謁選
偃蹇慚予拙飛騰羨爾行春風燕市酒夜雨闔閭城吏
隠懷方朔貧居笑馬卿相思有尺素愁殺鴈歸聲
許賓
入新安界
十日疲行役雲山接大鄣馬蹄知故道人語别殊方過
雨防沙溜臨溪問石梁羅含家已近蘭草徧池塘
逯希韓
山居
白髮山中老飄然遠世囂泉流分燕尾詩槀束牛腰笑
傲花三徑酸甜酒一瓢披襟坐明月席地話漁樵
胡一桂
吳興九里石塘即事
路出桑隂盡澄湖野望賒菱歌依岸柳舟影入蘆花煙
起迷村白雲移見日斜異鄉風景在羇客倍思家
汪廷訥
夏日池上
水静追涼便林繁得暑遲采蓮木蘭櫂佐酒竹枝詞藻
綠魚遊處蘋香鳥下時不須遠歸去新月已如眉
邵正魁
白雲湖泛舟
堤畔連青草湖中多白雲扁舟一以泛之子得同羣卷
幔雨初歇看山日欲曛芙蓉未堪把心已愛清芬
過仲開江上居
以我不如意憐君江上邨有田能種黍好客足開尊山
色青當戶潮痕白到門涼生五柳樹晤語謝塵喧
盛以約
喜雨
好雨終朝遍蓬門野興繁憫農勞苦日植杖桔橰園急
櫂衝萍葉深池浸竹根怪来雙屐健散步上南原
張三極
雨後過王明府公署
豈謂金門客能兼大隠名庭空歌鳥下吏散酒人迎綠
水新添砌青山半入城還將江上楫聊為采真行
汪元英
商山秋日對雨懷永叔仲升
秋雨何曾歇秋深倍寂寥折荷偏淅淅落木更蕭蕭雲
黑多迷徑溪寒半斷橋商山苦幽阻綺甪竟難招
有客
有客沈冥久何心自解嘲病遭毛穎役貧絶孔方交歲
月甘含蓼丘園任繫匏不如將子燕華屋託新巢
汪元范
泊丹陽
晚次丹陽道舟停赤岸林雲容垂嶺薄秋氣入江深落
葉隨寒雨棲烏噪暮隂風帆無定泊行子若為心
同楊邠州仲啟登太王城
墉堞基猶在臺隍客自過斷雲低阻嶺峻峽束涇河冰
納陵隂少民居土穴多遺風勤稼穡千載感豳歌
程可中
銅井道中
去馬秋能健歸懷困暫通水沈江畫壁霜淨鴈書空瓦
甓占邨古菑畬得歲豐依誰成旅宿篝火護飛蟲
詠沙岸限沙字
篷忩不自得随意坐高沙痕蝕漁梁淺莎連鳥跡斜善
崩防岸柳餘潤長汀花最喜行黏屐沿流到酒家
送章元禮吏部左遷羅定
謫籍名猶借君恩轉覺饒朱陵南紀盡丹闕北辰遥安
置憑荒裔明良願聖朝桄榔林樹外僕馬影蕭蕭
御選明詩卷六十三
