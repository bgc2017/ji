欽定四庫全書
御選明詩卷五十九
五言律詩十
李攀龍
同皇甫膳部寒夜城南詠月
片月掛遥岑層城曳素隂寒分空樹淨影落御溝深結
冷悲征笛勻霜上𢷬砧西園芳宴後白雪復誰吟
白雪樓
諸郎難得意非是敢沈冥拙宦無同病清時有獨醒千
家寒雨白雙闕曉煙青又值高樓雁寥寥不可聽
聞砧
永夜盧家婦深閨坐自傷拭砧散明月投杵上清霜别
恨繁鴛綺哀音送雁行同袍征戰盡刀尺斷人腸
出郭
出郭随吾適人家杜曲邊溪深縈去馬山路入鳴蟬禾
黍殷秋作茅茨足晝眠可能祛物役歸買汶陽田
秋日村居
隠几憐清曉開軒命濁醪西風行薜荔白露綴蒲桃氣
逼蟬聲苦天含雁影高壮心堪自見秋色正滔滔
高齋清自掩遥夕病相看片月花間淨明河樹杪乾流
螢含火著宿鷺抱霜寒何限同袍意江湖坐渺漫
冬日村居
高卧堪人事幽棲豈世情老松寒更拙片竹冷逾清擁
褐江湖色鳴琴雨雪聲懶心常近傲不是學莊生
遥夜冷幽獨南山傍戶庭泉流霜下白野色海邊青風
亂將殘燒寒疎欲曉星偶因樵唱起延眺及林坰
送潘潤父
搖落荒山道君行日獨深解装迎暮雨秣馬發秋林僮
僕知鄉淚風塵見客心十年悲未遇歸卧㟙湖隂
寄許殿卿
漠漠雨如沙翩翩燕子斜官貧輕逆旅鄉遠重攜家昨
夜懷人去春風撫歲華獨行臨御水問使到梅花
十五夜謝山人同李明府見過得宵字
客有山中約人来江上遥張燈傳綵筆換酒出金貂貧
病看交好文章慰寂寥天涯還此會留醉駐春宵
重别李戶曹
舊遊京陌滿何處珥貂行念子從王事令人識宦情春
風吹遠别芳草送孤征莫歎謀身拙前賢重請纓
秋夜
豈敢敧芳樹多時信轉蓬鄉心生夜雨客病卧秋風大
藥三山外浮名四海中自知成汗漫還與衆人同
郊遊
何為驅車馬終歲慘塵顔偶出城西寺因看湖上山水
流芳草外人醉落花間復值巖耕客春風荷蓧還
王世貞
贈王山人
五嶽遊欲遍歸来鬢尚玄蔵名詩句後避世酒杯前久
客鄉音改無家旅興偏翛然喚雙屐揮手向江煙
乍雨
細雨留高樹輕寒過小池劇憐初夏節却似晚秋時披
荇魚知樂憑軒鳥暗窺蕭疎故園思徐步欲何之
四月一日同于鱗子與諸君水頭放舟
歌管能回首輕舠自任風人家漁網外山色酒杯中心
事歡仍見年光醉未窮褰裳吾欲涉菰際忽驚鴻
過冶泉
偶經盤石坐下有暗泉過愛月苔隂少分雲竹色多幽
巖答樵斧小屋見漁蓑不減滄浪興風塵可奈何
不寐
襆被據匡牀薰爐裊裊香緒風低宿樹孤月淨無霜戍
鼓交偏緩寒雞報轉長不眠須起舞塵匣暗干將
懷柔道中
馬足吾何限山行稍自寬人家梅雨色衣袖麥秋寒過
瀑添新徑歸雲改故巒斷腸沙雁起一一向長安
太原道中書事二首
盤陀十二驛驛驛似西川畢竟中無池還疑小有天居
民同伏鼠宿客傍棲鳶不待蟬聲苦秋霜向鬢邊
不斷峰巒色何由見晉陽傍山兔三穴入地鼠千倉項
為泉奔癭牙因棗熟黃吳兒莫相笑風俗古陶唐
蔵經閣西偏俯小罨畫溪
紺宇蔵經閣春雲罨畫溪隔花催小艇落日在招提彼
岸如相引真源自不迷老夫繙閱罷随意步東西
王世懋
春日袁魯望見過分韻
河朔名仍在乾坤意未降酒人唯我共國士許誰雙秉
燭深良夜聽雞過小忩挂帆明日去春色動三江
過天界寺訪半峰師會師偶病強起留宿
匹馬到精舍悠然深薜蘿人聲入寺盡山色閉門多欲
問簡編絶無言鐘磬過心閒病亦好不為示維摩
毛公壇
沖舉何年事空壇向此名泉疑丹井出草共講臺平地
盡山形轉林深水氣明班荆坐相視寂寂愧浮生
送陸元量出按廣右
繡斧下雕題花驄拂柳嘶霜清八桂外雲碧五羊西問
俗安烽燧飛章散鼔鼙君家一片石歸路好重攜
廬山雪
朝日照積雪廬山如白雲始知靈境杳不與衆山羣樹
色空中斷泉聲天半聞千厓冰玉裏何處覓匡君
謝榛
冬夜過雲翁留酌因赴西池君不果
眼前期不定萬事遠期難酒熟山人過詩成蠟炬殘柝
聲連巷動月色滿城寒歲晚梅花發誰同雪裏看
客居即事
客居何懶慢過午尚科頭老得醫書喜閒增詩債愁春
寒風偃樹天晚雪明樓莫謂常漂泊西来亦壯遊
春夜即事
春草非吾土春宵還自悲庭虚風稍静簾捲月何遲久
病兒知藥長吟妻解詩他年學耕稼肯負鹿門期
春園
水村人寂寂遲日敞柴關菜甲春初細園丁雨後閒沙
邊来白鳥柳外出青山此地多幽意行歌薄暮還
送杜太僕謫荆州
謫宦三千里誰憐賈傅才漢江秋月上楚岫夜猿哀心
事登樓賦年光落帽臺知君最愁絶湘雁逐春来
夏夜獨坐披襟當風頗有秋意賦此寄懷
散髮南樓夜翛然披素襟蛩聲依草際螢火落牆隂老
破當年夢秋生久客心遥思苔石上坐聽美人琴
送樊侍御之金陵
地入維揚路天分牛斗墟秋帆二水外春草六朝餘冰
雪生官舍風塵走諫書從来經國者寧不念樵漁
曉起
曉起正科頭時聞花外鳩出門疎雨歇倚杖斷雲流綠
草偏依水青山半入樓況逢春酒熟不負嗣宗遊
除夕徐子與宅得年字
客裏歲時遷還来醉此筵吳歌連子夜潘鬢感丁年列
炬明深院繁星動遠天宫梅殊有意更向早春妍
寒食旅懷
薊北驚寒食淹留幾自嗟春風来燕子落日在桃花丘
隴行邊淚江湖夢裏家不知疎懶客何物是生涯
伏枕
伏枕無窮事虚堂秋夜深松低半忩月山静數家砧老
鶴同幽意寒螀半苦吟百年兒女計誰識尚平心
次張祜金山寺之韻
孤絶寒逾迥蒼茫夜不分僧歸依島月龍定縮江雲天
漢忩前合風濤枕上聞好沽瓜步酒詩思在微醺
秋雨宿權店驛有感
驛燈分暝色野館滯秋隂已倦衰年事偏馳故國心夜
涼槐雨滴月暗草蟲吟歸夢不知路千山雲更深
大梁冬夜
坐嘯南樓夜孤燈客思長人吹五更笛月照萬家霜歸
計身多病生涯鬢易蒼征鴻向何許春意徧湖湘
春野
去郭蒼茫色鴉飛欲暮天青天一笻外白髮萬花前春
事渾相惱人情好自憐踏歌時遣意平楚漫風煙
冬夜黃給事用章宅同張肖甫賦得中字
初逢青瑣彦下榻一宵同月落棋聲裏春回燭影中放
歌還楚調扶醉有巴童上苑遥相問梅花定幾叢
暮秋即事
十見黃花發孤樽思不勝關河秋後雁風雨夜深燈留
滯悲王粲交游憶李膺相随少年子走馬獵韓陵
初冬夜同李伯承過碧雲寺
竝馬尋名寺登高藉短笻飛泉鳴古澗落月在寒松石
路經千轉雲巖復幾重人間多夢寐誰聽上方鐘
晚眺
寒日下西陵漳河晚渡冰孤城歸獵騎雙樹隠禪燈野
眺心何遠巖棲老未能翻憐戎馬日愁思坐相仍
登榆林城
憑高望不極天外一鴻過衆嶺夕陽盡孤城寒色多蘆
笳滿亭堠羽檄度關河遥憶龍庭士嚴霜正荷戈
宿淇門驛懷孫方伯性甫王憲副廷瞻江少參
伯陽
駐馬淇門夕堂空暑氣徂亂雲關樹暝寒雨驛燈孤身
計聊時序鄉心復道塗何當報知已秋雁滿江湖
宗臣
月夜聞笛
暮雨浮天去寒雲歸峽遲青山饒遠色紫菊把新枝何
處風前笛頻停月下巵關河已搖落故向客愁吹
既賦金山篇寄子與復系之此詩
寄爾金山賦登山莫自歌恐驚明月去其奈白雲何夜
棹鯨波急秋衣蜃氣多憑誰慰搖落滿目是江河
渡江
秋風高不極破浪片帆輕鴻雁衝沙起蛟龍傍檻鳴愁
人芳草遠落日一江明十載風波事茫然空復情
聞雁
一枕何能得長愁至不禁魚龍殘夜笛風雨急秋砧天
入蕭森氣人兼去住心湖南有新雁作意送悲音
雨夜沈二丈至
榻有何人下君能此夜過寒蟬吳客賦衰鳳楚狂歌雨
氣千江入秋聲萬木多明朝寒浦望搖落有漁蓑
秋夜顧二丈来集
少别已殘暑相看失舊容秋衣下風露夕草亂芙蓉世
故尊前盡鄉愁雨後重徘徊望北斗明月照千峰
徐中行
南溪放舟
晚山青似越春酒綠如澠中聖還徐邈登仙愧李膺高
歌傳上國爽氣度西陵却憶耶溪上蓮舟月裏乘
入桐江二首
煙嵐行路盡天地豁然開江湧青山出濤驅明月来瀨
聲喧倚枕樹影落行杯忽自吹漁笛寒星莽釣臺
奔流千折下峭壁兩崖分樵徑衝江雨漁舟宿嶺雲布
帆林杪見水碓月中聞獨有披裘客千秋不可羣
章行人景南署中送謝山人
閒署生寒早騷人入夜過砧聲風處急客思雨中多别
曲歌楊柳初衣製薜蘿明宵如見月相望隔漳河
過桃源舖
日日空山路褰帷無限秋千崖青欲滴萬瀑雪争流絶
壑通雲磴懸崖倚石樓桃源如此地乘月弄漁舟
暮發滁陽
荒城一騎出落日萬峰西澗水流人影松隂散馬蹄懸
崖青欲滴芳草綠堪迷洵美非吾土翻然憶故溪
董體仁送余至固節旗亭飲别賦此貽之
自古銷魂地經過復此亭布衣交自重尊酒眼偏青柳
色春堪惜驪歌老倦聽因君懷舊侣落落歎晨星
梁有譽
歲暮集黎惟敬山房
雲木自蕭疎何慚大隠居雨殘三徑菊塵滿一牀書閉
戶鳥聲過移尊竹色虚滄江復歲晏誰念病相如
吳國倫
秋日匡山
采采涉江去芙蓉秋水寒如何雜佩色難共美人看灑
淚題雲錦含情束素紈不知彭蠡鴈曾得到長安
夏虞卿邀過梁氏園留題
不識西園勝因君秉燭過檻隨江岸曲堂抱水雲多百
卉延書帙羣星散薜蘿松間涼籟發彷彿聽絃歌
集新橋館
遶閣雲如水入門山滿堂煙扉生牖闥空翠滴衣裳石
暝猿猶卧松高鶴正翔居然成野趣不解是他鄉
西灣晚棹
一水南湖外逶迤白石門鳴榔穿曲澗排荇入深村萬
樹中流合羣山落照昏正愁高興盡漁父過清樽
秋日湖上雜詠
鷺立湖心石魚吹浦口莎數峰排霧出一葦信風過落
日殘紅蓼新霜變綠荷客星從耿耿無復照煙蓑
宿順昌
三舍昭陽道其如風雨何白雲春望合芳草暮寒多造
次停車騎蕭疎向薜蘿山城更漏永敧枕問明河
宿瞿伯明新居留贈
萬井羅江市君家却面山徑穿池樹僻堂抱野雲閒與
客看垂釣邀僧學閉關偶乘幽興入高枕聽潺湲
濟州南池
瀑水侵階上危亭背郭開分荷移小艇取石坐深苔地
迥秋隂合軒空野色来誰能共心賞懷古正徘徊
夜雨挽舟上七里灘
岸束灘聲咽沙兼石齒横豈緣貪利涉亦復滯王程山
雨夜逾急野燈時一明客心雲霧裏懷古不勝情
魏裳
雪霽同友人登王子山
畏路誰能到幽懷我獨偏谷中初見日樹杪忽聞泉倚
杖青山色銜杯白雪篇交游仍舊俗風景又新年
汪道昆
院中九月桃花
孤亭依桂樹九月見桃花白眼繁春事紅顔逼歲華香
凝蟬外露色借霧邊霞避世甘浮海尋源好問家
漳州院中桂花
炎海愆花信高秋著桂叢衆芳蕭瑟後獨秀草亭中泫
露金莖似飛霜玉樹同明朝復長路開落任天風
桃源老桂始花小集花下
卑棲依宿莽幽事在吾廬叢桂青林外庭柯白露初繁
隂團几席薌澤沁琴書金粟前身事淮南總不如
劉少仙招看紅梅
袨服出風塵幽人傍水濱不禁庾嶺雪旋入武陵春帶
雨啼紅頰迎風啟絳唇長鑱如有約谷口到劉晨
送張虞部謫常州别駕還婺覲省
謫去應吾道流言亦世情聖朝仍得罪郎署早知名落
日梁溪棹平蕪瀫水城秋風回首地淚灑逐臣纓
汪道貫
贈鄧孝孺
聞汝幽棲處澄湖一片明青衿生事拙白髮著書成澤
國堪高卧山田足耦耕華陽仙路近千古傍茅盈
鄉榜被放作
得路難如此飄零似去年曉風池上月秋水鏡中天咄
咄悲生事勞勞問酒錢啼猿與征鴈總使淚&KR1008;然
汪道會
小園玉蘭作花積雨未謝喜而賦此
小院孤芳早清芬玉葉寒皎如臨玉樹香似襲臯蘭雨
濯枝逾豔風吹雪未殘捲簾看不足秀色可忘餐
張佳胤
界嶺北望
北望成區脱霜空一嶺横野煙邊騎獵寒柝戍樓聲峰
刺高天近雲量巨谷平微茫山盡處當日大寧城
宿黃牛峽
春到黃牛峽江辭白帝城楚雲高不落巴水去無聲絶
塞書難寄孤舟月更明櫂歌聽自短幾處夜猨鳴
張九一
元夕賦得火樹銀花合
火樹排虚上銀花入暗開一宵春色到萬戶夜光来對
月驚飄桂臨風擬落梅莫辭歸路晚攜得豔陽回
夏夜漫興
暝色蒼蒼至琴書燕坐幽虚忩偏駐月積雨自生秋送
酒陶潛徑裁詩謝眺樓三年淹客邸兹意未能酬
西瀼
東瀼與西瀼青天對落虹遠山虚自應流水曲相通石
瀨征帆過江臯晚樹空草堂長好在寂寞傍丹楓
聞蟬
何處蟬聲唱随風過短牆却疑絃裏出故傍柳邊長萬
物驚秋氣孤城入夕陽自憐雙白髮對爾惜年光
初至家陳道義瞿睿甫見過
歸及青春半芳園二仲来月生桐柏水雲斷景夷臺玉
笛梅花落金尊竹葉開今宵張仲蔚為爾剪蒿莱
俞允文
獨坐
獨坐高齋裏悠然向夕曛天空山勢出樹斷水光分遠
色看成靄輕隂随度雲谷中人世隔麋鹿自為羣
蜂
春晴逢穀雨汎濫遶林篁逐醉縈輕袂纏花獵異香叢
棲懸玉宇疊構隠金房靈化知何術神功寄藥王
盧柟
遊成臯王城南園見水石漁艇
不作江南客空餘江上山水同明月静石似白鷗閒仙
徑松蘿外漁舟蘆荻間相看渾㤀却無復住人寰
戲寄孟龍川
舊日浮丘伯曾將王子喬周遊乘白鶴接引上青霄大
藥留丹鼎天台度石橋不知千載後為爾一相邀
李先芳
秋日南園得深字
傲吏苦侵尋名園愜素心晚風随徑曲秋色入林深家
釀開桑落山翁卧竹隂柘枝歌正好小妓莫停斟
峽石舟中望宣城作
長薄帶芳洲支江繞郡流潭煙宛陵夕山雨敬亭秋溜
急知湖口林喧指渡頭依稀沙渚上人吏待行舟
一齋
一齋容膝處高枕謝招尋稚笋初平檻新鴉未出林閒
情芳草地春恨落花心更愛前溪好千章綠樹隂
江上晚行
褰帷方出郭江上欲黃昏却望東原道青山蔽縣門蟬
鳴月裏樹犬吠水邊村何處分漁火蘆花隠釣䑳
雨中投仙姑寺
雨中投古刹江岸少人行立馬候松徑呼僧問寺名斷
碑經火盡荒草入秋平惟有楓林樹泠泠清梵聲
春思
渝州正二月日夜雨瀟瀟石瀨添新漲江楓送落潮春
催花影薄林雜鳥聲嬌楚客多歸思長天坐寂寥
灘頭
春江兩岸闊細雨片帆斜古戍收殘市寒潮帶淺沙風
偏舟倚瀨春盡鳥啼花桑柘依依綠漁磯三五家
暮春
和風攪亭竹稚笋欲交加藻思添芳草春愁劇落花簷
棲黃口雀林乳白頭鴉坐惜青陽暮空悲兩鬢華
立秋後一日助甫見訪得霜字
屏居對芳草同病喜相將闌暑人如醉新秋鬢有霜蟲
鳴風雨夕螢照薜蘿牆後夜看牛女還期就一觴
伯宗席對月再别吉夫得聲字
幾醉長安月因君萬里行片雲隨袂斷疎影入簾清小
徑花生色微霜雁有聲他時三五夕一見一含情
何明府邀宴荆山
名山堪載酒驛使暫停車斜日長淮水春風一縣花平
崖喧立馬深樹點歸鴉更坐莓苔上殘尊照落霞
鄱陽湖
吳人歸古渡湖水接天開一夜南風起扁舟萬里迴波
漂星子縣雲沒大孤臺却望蒼茫裏匡廬秋色来
吳維嶽
寶應湖即事
遠水映空浮星分蘆荻洲魚鰕湖上飯簫鼓雨中舟擊
楫成孤詠揚帆出亂流春還信可樂前路是揚州
贈沈丞之甌寧
一官知可薄其奈武夷山正好乘春水悠然出古關縣
齋峯影下吏事酒杯間計爾傳詩日初遊九曲還
立秋後一日雨中登樓
涼雨蕭蕭下江城昨已秋潮聲入官舍山色帶書樓鼓
散堂前吏帆歸海上舟喧聲聽晚市聊用遣鄉愁
歐大任
送張治中孺覺赴留都
誰似張京兆名駒快月題驛程揚子外官閣秣陵西射
雉蕪深翳蔵烏柳暗啼詞人非六代莫更唱前溪
夏日同劉仲修李惟寅諸子出城訪丘謙之得
飛字
西来初弛擔策馬問郊扉以我思鄉淚沾君去國衣齊
梁遊已倦江漢賦將歸一葉秋風裏何年向洛飛
晚霽過梅關
千峯留晚色迢遞出梅關日向猿聲落人從鳥道還中
原開嶺徼南海控甌蠻萬國来王會秋風戰馬閒
次韶州
臘月渡湞水繫舟韶石間山高連海徼樹遠接秦關禹
甸通諸粤堯封盡百蠻九成臺下路猶想翠華還
夏日同陳世鳴憑虚閣讌集
故事南朝日風流憶謝墩薜蘿延翠靄簫鼓送黃昏鍾
阜深蔵寺玄湖曲遶村帝城瞻王氣猶自護朱門
得黃希尹金陵書
送君白門去五載尚為郎握手知何日題書問故鄉潮
聲江浦雁秋色石城霜一葉西風外無因到洛陽
除夕寓九江官舍
餞歲潯陽館羈愁強笑歡燭銷深夜酒菜簇異鄉盤淚
每思親墮書頻寄弟看家人計程遠應已夢長安
李符卿伯承左遷亳州夜同黎秘書惟敬吳侍
御約卿往餞得長字
殷勤一尊酒相送意何長薄宦投濠上歸心向濮陽使
星珠斗外卿月玉河傍持慰山東客銜恩異夜郎
龍舟浦
簫鼓中流發秋風散浦煙琳池新樂府汾水舊樓船賞
勝觀濤日游非習戰年甘泉思扈從回首濯龍川
南臺(下有水田村舍先朝曾於此觀稼)
西内風煙異南臺見水田艱難曾稼穡淳朴自山川農
舍朝炊裏江鄉夕照前穀蠶勞睿藻幽雅定同傳
同黎秘書劉山人遊西山經玉泉山池亭望西
湖
竝馬今朝路西行訪石經山泉浮鉢綠湖草映袍青積
玉迷春澗飛花入暮亭十年江上客煙雨憶揚舲
黎民表
彈子磯
兹嶺何綿亘孤根下杳冥雲光盪鳥背水氣雜龍腥蜀
道攅為閣廬山疊作屏定知人静後風雨泣精靈
春夜同童子鳴集潘少承館
向夕衡門掩吳中客子来長河翻月上斷柳逐風迴小
飲憐春盡繁花愛晚開漢關吾欲去刻燭更徘徊
冬夜同張元易過顧叔潛得紅字
櫪馬苦嘶風徘徊戀竹叢寒聲御溝水月色建章宫小
袖禁花豔衰顔借酒紅他年文字飲能復憶城東
蘇子川宅觀芍藥
為掩羣芳色開花獨後時青扶承露蕊紅妥出闌枝綽
約東鄰子風流鄭國詩合歡還有恨名字是將離
豫章江行
路已經吳越舟還遡豫章洪濤撞遠岸獨鳥下危檣地
近長沙濕山連粤嶠長所思非遠道猶復歎殊方
楊祠部宅送陳玉叔之淮安
故人遥擁傳炫服且還鄉芳草經吳綠清淮入海黃離
襟分夜月官燭照西堂祇益風塵夢隨君郢路長
紫荆關
經轉蛇盤險雲連鳥去長山桃微著紫沙柳不成黃重
鎮臨天府神功劃大荒金城誰獻議老作尚書郎
魏允中
華教夫歸無錫便問嵇泰峰先生
長安有知己問子何為還不奈思鄉淚猶多戀别顔浮
雲連冀闕芳草遍吳山遥憶寧親暇焚香晝掩關
過鞏昌太守許公邀飲城東樓
豈不嗟行役終然戀舊遊天涯相對酒日暮更登樓露
自先秋冷山仍遶郭幽别来能幾日白滿故人頭
徐明府邀飲百泉池
獨下山頭寺雙過水面亭淺沙依鷺白澄景入峰青點
燭回殘日移舟帶曉星古臺清嘯寂未與世人聽
胡少陵之建康
相逢知何處相送復長安匹馬雲中去孤帆天際看江
流漾牛渚山氣鬱龍蟠寂寞談經宅何人共歲寒
周生歸黃州
涼風吹客帆落日過湖南握手空相送離心不可堪片
雲縈楚岫一葉下江潭何地偏相憶朱家酒夜酣
胡應麟
贈高深甫
最憶高常侍生平樂事饒千金求騄駬十院貯紅綃古
蹟留三代新聲和六朝湖頭明月滿無夜不吹簫
自嚴灘至新安途中紀興
一灘高一丈(諺云一灘一丈新安天上)灘盡到天都疊嶂雲飛動隂
厓日有無辛夷殘紫落躑躅亂紅敷獨少行雲廟分明
入峽塗
徐獻忠
自小晦至西晦與曹新昌議民事
行縣淹朝雨盤山轉路遲溪聲連壑起雲氣併峰移候
鳥催耕急梯田貼石危農官方在野端為有年期
癸卯應詔北上晴泊清口
野泊斜陽近江村亂水明帆檣千客語鳬雁一羣輕凍
嚙寒沙淺風離古燒平昔年淮上月猶自照韓城
奉懷射陂諸子
久别烏程令經秋思轉微林光暮煙發菊氣早寒歸出
縣看山近開衙報客稀還將蕭瑟意遥逐白雲飛
寄南江獄中
怪爾憂時急雲林阻道風人間傳抗疏誰復見書空萬
死恩方重生還事亦公悲淒老親意悵望五湖東
徐伯虬
同九嵕顧子訪漳河岳山人
多君棲鄭圃玄室白隂隂此日逢迎處高天倚樹吟竹
香明愰静山色暮簾深相送情無限餘音碧水琴
顧聞
和岳子嵩山草堂宴集
綠樹覆滄浪高齋敞夕陽鳥殊聞法曲花故憶明妝碧
酒銜風急清琴拂水長況逢巖壑侣同醉白雲傍
晚
岸幘秋堂小臨流暮雨清羣峰傾鳥背落葉帶溪聲林
日高低下川虹斷續明棹歌何處發應是采蓮行
清明日過楊村
楊柳蔽楊村桃花古渡昏清明猶作客白日正消魂天
地催時序關河仗酒尊何為千里夢一夜落吳門
孫宜
湖上雜興
地遠山圍宅城孤市遶村菰蒲侵草閣鷗鷺到柴門野
霧峰全暝湖煙渚半昏坐憐漁父過随意倒芳樽
同諸友遊郭曲
地勝因湖得堂幽對野開晚風吹笛起秋水抱城迴溪
友留魚去鄰翁送酒来為言九日近引客試登臺
十三夜月柬謝子
今夕江樓月能添昨夜明苑雲寒自斂城角霽尤清露
警花間鶴風微樹杪螢百壺高興在端坐待君傾
陳津
螢
分將光自照肯擬暗中投寂歴依書幌分明點客舟露
涼深映竹風定直衝樓不恨飄零晚終隨大火流
黃魯曾
肺病
肺病因何劇龍蛇久背時小槽誰貰酒弱翰漫題詩貴
轍過難結仙舟載已遲春来花鳥意獨飲向茅茨
黃省曾
榻上
短榻吟還可幽居眺得兼燕回花淡淡蝶泛草纖纖遲
日難過屋輕雲不滿簾所歡能到此明月共須淹
泗州寺
化塔曉言攀禪樓訪閉關煙生屯匝柳雲長合前山御
酒靈襟暢談經寶思閒紺園星緯地淹對不知還
虎丘雨集
暮雨過前溪春雲四野低望開山更合看出樹重迷池
外花交吐巖間鳥半棲煙蕪千里色彌使客心悽
唐鉞
江行
客計方歸越征橈更背吴風螢臨水亂江月向人孤洲
已過迷子山行及望夫可憐清夜色強半在長途
黃中
不寐
多病眠常早移燈近卧牀重翻經騐本那有斷情方樹
響秋先到忩虚月正涼寂寥愁不寐更漏一何長
劉成穆
城南送友
送汝歸南國燕山正早秋獨傷千里别同憶五陵游漢
殿相如賦吳江范蠡舟相思同易水日夜自悠悠
高應冕
江村晚眺
荒村沈夕照煙樹幾人家野渡迎潮急寒山帶月斜漁
歸無遠市雁下有平沙寂寂秋江晚芙蓉自落花
渡湘江有感
扁舟復何去五月下瀟湘遥望蒼梧迥還憐楚水長暮
潮下野渡遠樹帶殘陽渺渺雲山外蒼茫隔故鄉
陳芹
送黃淳甫還吳門
憶君還故宅追歎昔年違花倚新枝笑人随舊燕歸川
原春日澹桑梓暮隂稀挂壁餘孤劒依然夜有輝
九日長干寺别友人
精舍長干遶清池曲路通雙橋雲影上疎雨梵聲中晚
岫沈孤翠秋英吐豔紅嘉辰聊一醉世路漫西東
季冬溪閣别張幼于
即見雕欄外絲絲柳拂頭水平桃葉渡花礙木蘭舟定
擬尋春至仍須下榻留秪憐君去日雪灑翠雲裘
薛欽
句容道中望茅山
崒嵂盤江甸遥天紫翠分風塵應不到鸞鶴自為羣曉
徑連青靄秋山徧白雲可憐句曲望不見華陽君
雞鳴寺
古寺浮仙嶂層甍近帝家洞香流石乳僧午飯胡麻金
刹盤飛鶴丹池聚浴鴉俄聞孤磬發蕭颯滿煙霞
吳節
登仙阜亭
仙阜孤亭敞憑高發興新風帆斜入浦雲樹曲通津丹
井迷芳草清池覆綠蘋月明歸去近涼影忽隨人
方元煥
園居
兀兀坐長日行園怡晚晴畦蔬經雨足山水到雲平野
老水邊語輕風林際生年来知抱甕猶聽轆轤聲
郭文涓
夜懷
疎燈孤館寂落木萬山空夜色誰家月秋聲何樹風鄉
園歸雁外身世轉蓬中祇益離羣意淒然思不窮
馮行可
玉泉山
野亭花歴亂春色晝霏微柳暗雲初合山深鳥不飛寒
流鳴玉澗空翠襲人衣却愛經行處閒僧埽石扉
秋意
清秋新雨後天氣晩生涼月散虚中影風飄空外香鷦
鷯聊暫息鴻鵠相高翔作客驚時序鐘聲出禁長
憶江南偶成
人生冀安樂萬事更何知五畝青山宅一灣明月池梅
花繞屋種橘柚當忩垂野老時相問悠然物外期
西園竹萬箇南澗杏千株魚樂當階躍鳥歡隔樹呼雲
過開錦繡風度送笙竽一枕邯鄲夢人間事有無
許邦才
晚行即事
秋隂天易暮行客倍生愁江曲明漁火山椒隠戍樓密
林驚月黑疑路怯星流犬吠荒村近喧呼隔岸舟
舟中
客子常明發霜天正寂寥移舟星在水解纜月隨潮往
事流波駛歸心帆影搖更堪聞過雁蘆荻更蕭蕭
戎来賓
郊居即事
作吏才偏拙為園意頗深風塵元畏路山水是知音徑
曲叢篁密堂虚澹月侵平生甘放浪自合早抽簪
梁柱臣
寄懷蘇雲谷逸士
吾鄉隠君子質素古人風性豈琴書癖身將猿鶴同捲
簾山閣暮策杖海雲空一别麻源谷相思桂樹叢
孫樓
郊西詩
上苑春偏麗西郊更可憐輕塵花半妥斜陌柳初眠綠
樹鶯聲外青山馬首前夕陽南北淀彷彿太湖田
邵圭潔
村舍
買田依谷口臨水啟柴扉家近溪橋得村深竹樹圍聽
鶯春自往騎馬夜能歸聊畢平生志還来築釣磯
丁一中
初秋月下小集限韻
共集高齋晚清樽照眼明雲開天際月秋入海邊城未
盡追懽意還驚欲别情莫辭終夜醉況是瘴煙清
賦得征馬嘶送客向朔方
馳馬向榆州蕭蕭鳴未休朔風千里道落日萬山秋影
亂驕行色聲長帶别愁丈夫思報主日夜隴西頭
葉春及
題陳明府園亭
背郭名園好青山帶綠谿檻花經雨濕亭樹拂雲低扉
静隨風掩林深自鳥啼寥寥蒼野裏何異鹿門棲
朝市違簪紱林塘傍芰荷雲歸三徑遠幔捲四山多松
韻聞琴瑟花容豔綺羅更憐門巷遠車馬少經過
小砟石臺
倚劒孤城暮登臨萬壑秋潮平沙岸失月落島煙浮白
鹿通夷國黃雲滿戍樓南征斷消息横吹不勝愁
訪詹咫亭先生巢雲書院兼呈社中諸友
巢雲高不極飛閣倚雲開樹杪滄溟盡尊前紫翠来江
湖雙涕淚天地此樓臺縦有終焉計能忘國士才
惆悵出門去徘徊流水間菊花深復泛桂樹晚重攀返
照孤城斂寒雲大壑還明朝羈物役清夢到柴關
吳景明
赴西州任道中即事
灘險飛流急林深毒霧遮溪行朝避蜮山宿夜防蛇屋
帀桄榔樹籬編茉莉花從知邊徼地風土異中華
鄧元錫
初夏登眺天峰
江城開宿雨孤嶠共躋攀龍氣留蒼壁鶯聲響碧灣危
峯斜帶郭幽徑曲盤山不淺東林興迢遥未忍還
李䞇
初到石湖
皎皎空中石結茅俯青谿魚遊新月下人在小橋西入
室傾尊酒逢春信馬蹄因依如可就笻竹正堪攜
潘緯
送友人北遊
樽酒慰行軒交深敢贈言經過鄭莊驛好問孟嘗門一
諾休輕許千金未是恩年来長送客此意不曾論
夏月過佘松泉先生溪園
花榭竹為垣幽隂坐處繁遥疑原上日不到水邊村山
雨帶雲集松濤清晝翻往来三徑裏何地有囂煩
冬夜奉懷從兄汝和時在江西
予行江水北君行江水西兩鄉千里隔一夢幾迴迷雨
雪連天遠梅花落月低所思何處在殘夜聽鳴雞
過蒋南泠翁大參休園喜鴻臚諸昆載酒留集
蒋生風雅存異代馥蘭蓀脩竹仍三徑垂楊自一村啼
鶯呼過客幽草映閒門舊識羊求侣重憐載酒樽
官莊春暝
一徑掩蒿蓬孤村煙靄中鳴蛙出水曲宿鳥隠花叢高
樹留殘照遥山映暮空無人伴幽興招月聽絲桐
初夏同王應鳳余日章汪以仁以敬過余子玉
園居
背市園居寂到門芳草深呼童出貰酒留客坐鳴琴鳥
作辭春語松生入夏隂求羊無夙約開徑自相尋
項元淇
同陳白陽登閣
月宇臨清桂星筵拂絳河已投車轄飲兼倒接䍦歌砧
杵催秋急風煙向晚多春波門外路乘興數經過
周錫
海豐道中
長夏苦于役炎風吹鼓鼙山深榕子落雨急鷓鴣啼野
渡從流下斜陽在竹西極知行路險愁殺嶺雲低
茅屋
茅屋自成趣況于離亂中敲冰兩孺子曝背一衰翁客
至村醪薄樵歸樹葉空三江十萬戶安樂幾人同
張循吉
軍城秋夜
寂寞軍城暮浮雲暗斗杓戍樓人未散絶塞馬仍驕夜
雨千門冷秋風萬木凋籌邊王相國金甲未應銷
錢元鼎
偶出
卧榻淹三伏肩輿出早秋青溪通小市香稻滿平疇有
約過鄰舍忘機對水鷗已成迂懶性身外更何求
周沛
餞沈懋學時萬參戎復起淮上
爾去當殘臘其如霜露何到時春草徧隨處故人多脱
劒留燕市題詩贈汨羅淮陽舊遊地取醉一高歌
丘雲霄
吉溪
游子悲無褐寒風吹短楂問魚沽酒路隨犬到田家茅
屋依山静溪橋逐水斜逢人皆荷蓧相笑失生涯
江晚
帆勢迎風疾灘聲入暮喧漁燈出疎樹客路問前村野
鶴沖煙迥山花帶雨昏寒江何處宿幽思未堪論
施漸
冬日遊天竺寺
緣湖始忻往遐覽歴幽尋山到不容路雲蔵猶有林階
前寒澗落榻下白雲深積雪千峰裏寥然空世心
答王仲山見訪溪上田居
同歸五湖往一水見君家漁父迷初路居人認落花禦
貧多種菽為圃却宜瓜共是求羊侣往来志歲華
暑中閒述
宿雨未為深晴光已滿林微風松際歇涼靄竹間沈地
僻容身散交疎少物侵常嫌子桑戶今日廢衣衿
早春齋居漫興二首
此地寓来僻清渠正繞廬數畦聊學圃一徑不容車圖
列壁間岫書翻几上魚謀生已無術元不慕相如
静裏心常覺塵中人豈知柴門獨掩後春草復生時澤
國為漁晚江湖好道遲總能談寂寞秪費子雲辭
和萬吴二明府夜集俞汝成讀書園
去市未為遠到門終是幽小池階下滿嘉木雨餘柔鳥
影高臺近春香各逕浮不妨車馬客暫此共林丘
李奎
湖上
錦帳開桃岸蘭橈繫柳津鳥歌如勸酒花笑欲留人鐘
磬千山夕樓臺十里春回看香霧裏羅綺六橋新
與客遊北山偶過普福寺尋葛洪丹井
古寺隨緣到雲霞晚自閒僧房開竹裏仙路入花間斜
日明秋水薄煙凝暮山偶探勾漏跡惆悵欲忘還
萬表
夏日飲許員外山亭即景
一亭梧竹裏迥出市塵間石逕緣蘿入江峰對座閒海
雲朝屢變山鳥暮雙還别去衡茅下思君嬾閉關
劉銳
和徐東濱
何處幽棲好城西有茂林山来當戶翠竹長隔牆隂哺
子飛梁燕窺魚下水禽閉門無所事赤日任流金
張元凱
春日遊西苑
宣室臨西苑靈臺對籍田宫鶯迷綠雨廏馬飲清川柳
引金堤直松含玉殿圓先皇受釐處寂寞鎖春煙
子夜
花柳發韶年妝成子夜姸弄簫成豔曲調瑟豈哀絃翡
翠巢金埒鴛鴦撲錦纏不將銀燭減看取玉人憐
湖上歸
野寺垂楊外湖陂亂葦間翠含千樹雨青露一痕山果
熟喧童口桑稠碍女鬟漁舟小如葉載我洞庭還
御選明詩卷五十九
