欽定四庫全書
御選明詩卷七十七
七言律詩十
邵寶
雪中賞紅梅奉次涯翁先生時邃翁携酒共飲
懷麓堂
淺綘英英忽滿枝春風到此復何之正憐與雪相逄地
却訝如人欲醉時南國己通千里信西湖空負一生詩
白頭二老青燈夜笑對江東綠酒巵
袁州謁韓文公祠
一上春臺草陸離忽瞻遺像起遐思江山恨少滕王賦
風水愁多二女祠石廪不知雲去地雷塘猶想雨來時
憑君莫引飛鴻望萬里騎龍任所之
夜坐懷劉用熙
蘆泉本是神仙骨誤落人間識者稀聽竹每聫風雨榻
涉江曾製芰荷衣臺荒薊北千金築帆遠吳西一鶴飛
寒日蕭蕭那可度憑君預拂釣魚磯
送朱工部請告歸上虞
記得逄君在樂平新涼庭院碧梧清周官六典曾司宼
禹貢三江又水衡澤國煙波吟裏興雲林風日病餘情
西興渡口猶回首聞道秋潮昨夜生
遊慈恩寺
春殘纔作探春行古寺尋僧懶問名近海景多頻立馬
對花情劇更聞鶯鏡湖敢乞君分賜寳地偏教佛主盟
却憶江南如畫裏萬峰青接水邊城
憶母
手線縫衣欲問寒慈顔時向夢中看世間盡道為官好
天下無如别母難讀罷家音添鬢白書成國事剰心丹
青燈自照磚河夜回首江南路渺漫
乞終養未許
乞歸未許奈親何帝里風光夢裏過三月春寒青草短
五湖天遠白雲多客囊衣在縫猶密驛騎書來字欲磨
聖主恩深臣分淺百年心事兩蹉跎
靜中寫懷用前韻
策杖山邊復水邊病餘翻喜得長年風光共逐初晴後
春色還憐未雨前何處乾坤堪一嘯平生泉石本多緣
閒來獨上西樓望古華峰高正倚天
送馬參議公御之陜西
外省元兼内六曹使君西去更賢勞迎舟風助黃流急
隨馬雲分華嶽高遠道誰教歌憩茇豐年獨遣問啼號
一尊未盡臨岐思寒日荒荒滿節旄
樹色
乍濃還淡弄朝暉樹色依稀定是非樓上望回川歴歴
城隂遮斷路微微晴雲有影團傾盖春水無波渌染衣
獨坐懷人心正遠天空渭北雁初歸
喬宇
舟中次楊中君謙韻
聞說江南唱子規北人初聽不勝思祗看世路長為别
不道仙舟尚有期漁浦杳聞煙外笛酒家遥認月中旗
郎官白雪難為誦欲和空慚下里詞
幕府山
說著看山興欲飛湖西雙逕踏霏微寧辭九日登高會
况是諸軍奏凱歸林外鐘聲開宿靄江頭帆影送斜暉
亦知歡會何終極霜露休教上客衣
秋風亭下汎舟
荒庭寥落野煙空漢武雄才想像中簫鼔應聲開畫鷁
帆檣飛影動晴虹山分秦晉羣峰斷水入河汾兩𣲖通
少壯幾時還老大不須回首歎秋風
籍田禮成恭紀
東郊法駕勸春畊右列三公左九卿王業有基開地力
聖躬無逸鑒天行功先耒耜三推數樂備鈞韶九奏聲
盛禮既成還賜宴共將豐稔頌昇平
元日復命
宫袍香引御爐煙奏對真于百辟先瑞雪早占嘉靖日
寳符重紀甲申年視牲禮重青陽後復命心懸紫極前
稽首龍顔華盖近不知雙履到中天
分獻鍾山
隔江丹嶂鑿鴻濛虎踞龍盤指顧中地比岐豐開帝業
歲多雲雨濟神功中天積翠瞻依近南紀分壇配享同
三獻禮成還佇立夜深靈樹響高風
分獻星辰一壇
燔煙上起夜無風峙立星壇對倚空萬象芒寒天在北
九霄雲歛月當中香隨龍衮瞻依近聲奏簫韶陟降通
郊獻禮成春二日泰階平處仰神功
王雲鳳
送孟仲平陜西屯田僉事
璽書初下建章宫諸將邊隅已望風秦甲連營金窟北
漢屯分畝玉關東山薶凍雪侵雲白水落寒巖繞澗紅
聞道西羌今欵塞莫留魏尚久雲中
儲巏
宿吕梁有感
赤石夤緣宿吕梁黃茅轉盼失前岡百年身世如秦贅
一髮功名媿楚狂投老計應吾土好懷人情與暮雲長
夢回多少關心處清鏡朝來有鬢霜
歲晚病懷
園居瀟灑復何求天際浮雲任去留病枕夜長妨穏睡
吟笻冬煖散閒愁支離未就歸田稿汗漫虚疑駕海舟
五十五年成底事春風依舊屋東頭
立春日
未試春盤且洗觴吹葭五夜待春光催花謾剪隋宫綵
賜酒曾沾漢署香白髮銀幡聊作戲青衫竹馬自成行
淩晨便有名園興獨喜喬松不受霜
上元夕飲客二首用前韻
愛客曾留臘底觴晚筵絲竹瀉寒光淡籠明月饒春麗
小浥輕塵覺雨香何處風來花作陣誰家燈好妓成行
開年共說逄佳境碧盌嘗新有蔗霜
佳辰留客競浮觴一飲先判盡曙光雲葉弄晴翻桂魄
燈花烘夜吐蘭香盆瓊錯落筵前令筝雁參差曲裏行
莫訝東君扶病坐故人投分比明霜
次克温南宫賞魏花
南宫花發滿朱欄對酒先判十日看彩筆舊傳才子夢
青綾誰道主人寒明妝向晚圍紅燭妙舞廻春試翠盤
空齅花枝無好句東風應笑客衰殘
送馬侍郎歸故城
西掖東曹疏幾封秣陵回首寄行蹤懷歸當擬瓜期及
算老誰能蔗境逄去國衣冠非寂寞過江舟檝且從容
攀援欲詣三山别閒看浮雲結晚峰
荅夏郡博
夢裏仙居接兩涯海門山好向誰賒丹霞掩映千年樹
碧澗縈迴十里花雲外聽人吹楚竹洞中留客飯胡麻
醒來忽捧堯天詔憶在台南第幾家
又分韻得多字送杭東卿
飛樓突兀挂明河西北雲山入檻多絶頂危巢欹鸛雀
夾城流水帶蒲荷清商掠樹驚秋到明月看人奈别何
坐撫佳辰懷遠道送君須待醉時歌
再荅寫懷
臘酒初封半坼泥惜春連日醉芳溪鶯林謌斷停杯待
花陣香來滿袖携榻徧彩箋多詠蜀調成錦瑟肯干齊
南游暫借江山助未必青冥羽翼低
衝雨發雄縣晚至涿州
淋浪一雨趁歸程客思翛然半夜生塵漲洗開秋氣淨
簿書抛却病身輕却看車馬增行色轉覺雲山頼晚晴
好景供詩隨處有松廳明月范陽城
九日同諸公登幕府山次樊川韻
秋晚驚看木葉飛寒山一徑到來微天晴曠野千峰出
水落長江萬里歸渺渺平蕪懷故國垂垂短髮對斜暉
平生賸有登高興千仞岡頭再振衣
楊循吉
初春山居還城却寄支硎僧院
好山不著詩人句孤負浮嵐翠滿空梅子蛻花春事半
雨聲追冷昨宵中來尋茗椀梯幽閣却上籃輿别遠公
白髮漸添身老大何緣佳興逐東風
湖上
湖上魚吹細沫行湖邊花草足風情田分日影隂晴别
水合天光上下清頗怪病身逄酒健久留眵眼待山明
農家識是游人過競擁籬頭送櫓鳴
費宏
南史侍羅圭峰考滿赴京至良鄉以折臂乞歸
中批遽從之作此奉寄
咫尺論心恨未能薊門南望睇空凝憂時定復添華髮
醫國真應屬折肱歸喜冬簷支睡枕行當霜路蹴層冰
欲知諸老拳拳意不減韓翁惜孔丞
謝姜寬送芋子
芋魁相送滿筠籠應念冰盤苜蓿空此日蹲鴟真損惠
當年黃獨漫哀窮蒸時不厭葫蘆爛煨處還恩榾柮紅
自是菜根滋味好萬錢誰復羡王公
石珤
早朝追和匏老韻
蓬萊宫闕玉為橋曳履年年侍早朝罏靄著衣如過雨
御溝搖月欲生潮未排閶闔心猶壯纔望金莖渴已消
奏罷從容過東觀五雲隱隱聽吹簫
宫柳
内裏垂楊自不同萬條柔翠拂瓊宫葉含華萼樓前雨
枝帶朝元閣上風望入畫眉情正切囀來黃鳥語初工
一般灞水橋頭綠日日行人惆悵中
秋興
野寺旋題帶夕暉鐘聲遥度翠林微蕪蔞渡口逄人語
恒嶽峯前見雁飛月露風花情太劇江湖廊廟願多違
不知蓴菜鱸魚鱠何事能令沈約肥
送鄧丞兄歸揚州
蕪蔞漢水駐仙槎羡爾吹箎早放衙池上夢回春草綠
塞門秋盡雁行斜心懸邊徼聞歸馬望入淮山喜近家
好向高堂說難弟哦松終日更看花
王鴻儒
沁州道中
十年江左宦情闌此日并門復強顔細柳依依標北道
生煙漠漠護前山數聲清管鳴蛙沸一點黃塵探騎還
回首中原渺千里白雲飛處是鄉關
送范齋李先生致仕還吳
春色俄看到枳花江東行客理歸艖世途水馬波難泝
吾道人龍跡己遐安世平生多氣節少陵老去憶桑麻
袖中未有留戡疏羞向燈前看莫邪
吳儼
聽鄭伶琵琶
鄭伶名價重江東五百棃園伎盡空子夜猿啼殘月白
上林鶯老落花紅江頭商婦愁無限塞外明妃恨不同
可惜曹綱今去遠何由兩市闘西風
羅玘
遊方山路間定韻與石樓志别
相逄盡道乞還山公乞還山便得還浮世風煙棋罷局
百年光景手循環穿雲躡磴疑天上到寺對僧如夢間
明日河橋杯酒後月明千里隔陽關
楊子器
早朝詩
平旦曈曨瑞靄浮曙星送月下西樓畫衣遥入迎仙蹕
黃繖高擎覆采旒鸞帚拂塵花雨霽霓旌曳影柳風柔
太平無事春如海天保歌長樂未休
曉天宫闕挂星河魚鑰傳廻鳳輦過雲擁蓬萊通御氣
雨晴太液起恩波鼓嚴正促千官入鞭靜猶聞禁卒訶
衙退殿頭幢節下花隂滿地逐鳴珂
滿地霜華襯短靴禁城隂處曉頻過金籠内使教鸚鵡
玉勒蕃奴制駱駝八面樓西明月在萬年枝上慶雲多
重聞奏事言何事郎省無緣上諫坡
天街雲騎擁青騧明月參差印帽紗簇仗旌旗相掩映
報班鐘鼓未停撾晨光隱約通三殿和氣絪緼滿萬家
朝下迥無人語雜早鶯啼出内園花
鄒智
金井山居次韻
鐵杖何年入此山今人菴是古人菴春風小圃修花史
落日疎林縱酒談放鶴亭高塵網斷聽鶯橋近野情酣
莫辭老背尋常炙寒露侵淩恐未堪
李承箕
用茂卿兄韻呈定山先生
紛紛岐路竟何之我且東行住少時春好一年留酒國
花殘兩度見辛夷夢隨莊叟迷蝴蝶醉過山翁倒接䍦
何日杖藜期度嶺江門無地不宜詩
陳源清
荅文徵明秀才
每從白馬望吳門天塹長江隔夢魂縞帶交情惟汝在
練裙書法好誰論支硎鶴去雲千片茂苑花飛水一村
何日黃金祠賈島玉蘭花下酹清尊
趙輔
奉和觀車駕祀南郊
御堤新築淨無埃大駕親承祀事來風定罏煙浮衮冕
日高仙仗護蓬萊鸞旂紛擁雲衢合雉扇遥迎翠輦開
更有羽林嚴宿衛桓桓多是出羣才
沈周
宜晚軒為玉公賦
湖山佳處小軒成薄暮偏宜物外情明月未来風滿樹
夕陽猶在鳥無聲黃花共客詩中老白髮催年定裏生
塵海行人不知此勞勞心跡候誰明
和張保定留題北寺詩韻
鐘磬泠泠隔水聞當門高塔倚斜曛綠蘿深徑棲殘雨
黃葉空臺積暮雲已拂筆塵留草聖更因香炷事桐君
碧山學士清游後應悔銀魚不蚤焚
文温州寄鳳尾蕉
鄭重移根過嶺來向陽墀上擇宜栽葉攅碧柄參差長
幅破青緌細瑣裁心雨拔簪鰲戍削尾風搖扇鳳毰毸
森然獨昌寒忩雪不似芭蕉一夜摧
谿亭一景
幽亭臨水稱冥棲蓼渚沙坪只尺迷山雨乍來茒溜細
谿雲欲墮竹稍低檐頭故壘雌雄燕籬脚秋蟲子母雞
此叚風光小韋杜可能無我一青藜
聞清癡馬秋官課農山莊
秋官薹笠事東菑雖愛清幽也似癡分肉戲專鄰叟社
訟田閒剖野人詞竹枝雨暗蠨蛸戶豆葉風涼絡緯籬
知遣牀頭三百甕醉中都賦勸農詩
觀西湖百詠集感舊有作
白髮攤書似夢驚某丘某水認題名袖中東海言非大
紙上西湖眼更明少覺舊游渾記得老關佳處尚思行
青鞋布襪猶鮮健秪待花時計便成
立夏日山中遍游後夜宿劉邦彦竹東别墅
乍認東莊路不真有橋通市却無鄰山窮借看堂中畫
花盡來尋竹主人爛漫箋麻發新興留連櫻筍送殘春
與君再見當經歲分付清觴緩緩廵
約史明古不至
仙舟望不到玄都近信虚傳過太湖如此江山空舊約
可勝風雨有長途燈前白髮棋聲在地上碧桃花事無
春已闌珊人尚遠幽禽何苦喚提壺
别金陵
花事悤悤瞥眼過故園不去欲如何五侯賓客鯖全少
百姓人家燕已多蔣廟亂山雲罨樹秦淮落日水增波
有詩對酒雖堪賴終欠玲瓏為我歌
分得藥臼謝醫
山人治藥砍雲根枵腹中容海月呑搗過砂牀剰朱糝
煉餘石髓膩青痕無銘錯認周王鼔有竅真移玉女盆
抱疾人來識清杵數聲遥在杏花村
贈西山老僧
老抱清齋太瘦生雪眉霜鬢使人驚遊僧久住同衣食
畜鶴長隨識性情土銼逼牀身煖活紙忩烘日眼晶明
此心應與山俱靜不是深山養不成
秋雨偶書
雲暗湖邨水漫沙秋堂蕭颯類僧家聰明比舊堂堂減
老嬾隨年數數加風扇未愁蕉破葉雨房偏恐稻傷花
坐深兀兀多資睡強欲開書候日華
拂水巖
只有看山是勝緣青鞋布襪且輕便天收雨脚賒今日
我趁花時遣老年絶壁雲扶將墮石豁崖風勒下奔泉
此來不憤空歸去旋搆新篇揀竹鐫
楊花二首
撲面吹衣雪點晴亂紛紛地亞夫營借風為力終無賴
與水何緣却託生看雀啅金新蕊破愛風撩玉小團輕
踏謌女子空連臂喚不歸來信薄情
恃何顔色漫狂顛雖取花名未取憐寒士衣裳思挾纊
相公簾幕欲漫天吹噓不起春泥上撩亂無端老鬢邊
一種當門小兒子傍風因日弄輕圓
半清軒
一軒偪側兩弓餘心遠何妨市上居盆裏栽梅寄瀟灑
壁間寫竹看扶疎閒翻酒劵供臨帖靜借牙籌記讀書
日有茶煙與香篆行人簾外欲停車
水村圖
魚莊蟹舍一叢叢湖上成村似畫中互渚斷沙橋自貫
輕鷗遠水地俱空船迷楊柳人依綠燈隔蒹葭火映紅
全與吾家風致合草堂曾有此愚翁
詠簾
誰放春雲下曲瓊一重薄隔萬重情珠光蕩日花如夢
瑣影通風笑有聲外面令人倍惆悵裏邊容眼自分明
知無緣分難輕入敢與楊花燕子爭
落花詩三十首(錄五首)
供送春愁上客眉亂紛紛地竚多時儗招綠妾難成些
戲比紅兒煞要詩臨水東風撩短鬢惹空晴日共游絲
還隨蛺蝶追尋去牆角公然有半枝
百五光隂瞬息中夜來無樹不驚風踏歌女子思楊白
進酒才人賦雨紅金水送香波共渺玉階看影月俱空
當時深院還重鎖今出牆頭西復東
笻枝侵曉啄芳痕借爾階庭亦暫存路不分明愁喚夢
酒無聊賴怕臨軒隨風肯去從新嫁棄樹難留絶故恩
惆悵斷香餘粉在何人剪紙一招魂
馬追紅雨倦游回春事闌珊意已灰生怕漸多煩埽地
酷憐將盡數銜杯莽無留戀牆頭過私有徘徊扇底來
老去罣牽宜絕物白頭自笑此心孩
為爾徘徊何處邊赤闌干外碧檐前亂飛萬點紅無度
間過一鶯黃可憐觀裏又來劉禹錫江南重見李龜年
送春把酒追無及留取銀燈補後緣
送晏青雲還蜀
詩草琴張共一囊輕舟八月過瞿塘功名如夢青雲遠
桑梓關心白髮長喜脱豸冠尋隱計閒書牙笏記丹方
登高王粲應憔悴始信江山非故鄉
與陳廷壁周宗道晚歸有竹莊漫興
酒闌撾鼓棹郎催拉柁迎潮細浪開竹嶼東頭諸客散
柳塘南下一舟回微陽遠浦紅猶在斷雨廻風白又來
童子伺門燈火候漫因清暑再傳杯
棃花
瑩白姿容謝粉鉛不教酒洗自嬋娟日華暖抱溶溶雪
月影涼生淡淡煙深鎖春愁歸院後靜思先夢凭闌邊
那堪埽地東風惡抹殺清明又一年
史鑑
松陵夜泊
城隂分手即天涯嶺樹江雲别路賒未到故園猶是客
忽聞鄉語似還家燈前今夜愁無寐鏡裏明朝鬢有華
欲問歸舟何處宿月明和雁在蘆花
登吳興慈感寺閣
亭亭高閣倚斜暉廿載曾從此地歸往事已隨春草換
重來似覺故人稀孤城近水青山映遠樹和雲去鳥微
欲繋扁舟嗟未得䕷蕪新綠釣魚磯
曹顒若載酒過訪以詩贈别
一尊相對思依依老大空悲始願違華髮鏡中看漸短
故人天際信來稀黃梅雨少河流淺綠樹隂多日景微
欲抱漁竿江上去却愁風浪濕荷衣
金琮
送别史癡翁分得塵字
酌酒題詩送故人卧癡樓上宴殘春誰能老去身無事
我愧年來鬢有銀楊柳風輕渾是夢杏花雨細欲成塵
行装䞉貯金壺墨處處湖山為寫真
黃雲
雨中書事
病裏仍愁四十過學書學劒兩蹉跎白翻野飯炊粳稻
綠染秋衣製芰荷遠道西風吹客鬢空江暮雨濕漁蓑
村醪急辦青錢買兒女燈前且笑歌
吳江王氏月湖
水雲千頃浩無邊蕭爽微颸埽翳煙海底魚龍還出没
夜深河漢亦澄鮮倒披宫錦淋漓醉快展湘雲放浪眠
逸興遄飛鷗夢遠流光孤潔照沉淵
次吳工部夜集韻兼述鄙意
脱幘掀髥折墮簪語長真似吐絲蠶乞身且待三宜去
養夀應無七不堪屈産昔曾空冀北人生只合住江南
賡詩頼有梅花主吟處宜題退隱菴
夏日書事寄吳水部德徵
夏木垂隂覆小堂圖書生潤日消長遺音過耳栗留語
餘馥清心薝蔔香嬾僕畬田耕鹵莽頑兒越戶步踉蹌
行吟坐睡多閒適自至南風足午涼
施彦清野翁莊次沈啟南先生韻
笑王給事鎖西莊隔水通人故架梁載酒柴門無吠犬
分花鄰舍恰低牆書臨晉帖時數過詩詠豳風日幾章
好鱠鱸魚飯香稻縱饒飛雪興難妨
莫止
正月十九日漫述
節名燕九尚留燈故事元從闕下增時態盡隨前夜月
餘光猶照幾家棚臘醅熟久樽初剖園韭香新饌可登
細雨落梅清詠徹高情應念昔人曾
羅燾
追和石田翁落花詩二首(錄一首)
花隨流水去悠悠幾日傷春欲白頭絮繫游絲腸百結
瓣浮細雨淚雙流秋千院落人孤立杜宇枝頭月一鈎
過眼韶光無計挽年年空抱别離愁
葉聰
秋懷
北斗城高近海潯每懷風景動微吟青山有恨傷甌越
流水無情自古今幾處吹笳空夜月誰家𢷬練急寒砧
天涯此日重回首忽見江花思不禁
舟次瓜洲
瓜步南頭水拍天高樓獨望思悠然半江僧下山腰寺
兩岸人分渡口船萬斛千艘非舊日一龍五馬是何年
邇來欲趁風濤便十幅蒲帆向浙川
方太古
寒食思友小酌
已買桐江舊釣船清江白石趁鷗眠風前轉眼逢寒食
時事驚心豈少年故國梨花千樹雪小堂楊柳一林煙
夜來有夢高陽侣覓得村沽飲十千
寒食
春光二月忽三月天氣單衣又夾衣樹樹梨花相闘發
家家燕子欲偷飛客懷不慣逄寒食世路還堪住翠微
溪上柳條新弄碧輭風晴日待儂歸
榖雨
春事闌珊酒病瘳山家穀雨早茶收花前細細風雙蝶
林外時時雨一鳩碧海丹丘無鶴駕綠蓑青笠有漁舟
塵埃漫笑浮生夢峴首于今試薄遊
書寒溪書屋壁
屋占桑麻半畝園歲無車馬與人喧午涼樹影圓浮地
夜靜灘聲直到門萬卷詩書銷日月一灣鷗鷺共朝昏
興來蓑笠扁舟去不亞浣花溪上村
周立
將過江隂訪朱善繼塗中風雨乃回
尋君無那朔風顛興盡空回訪戴船洶湧浪喧欹岸石
冥濛雨濕遠林煙江楓落葉紅銷樹野水冰生白滿田
歲晚幽期嗟竟阻相過重擬入新年
董澐
天笠次白樂天
松林行盡見松門花事三分過二分高樹鳥呼低樹鳥
入山雲笑出山雲峰前瀑布僧前落竹裏流鶯寺裏聞
忙處不知閒處好紅塵白浪正紛紛
薛章憲
風雨中憶含桃
含桃摘後已無多更耐風狂雨横何縱有紺跗垂弱蒂
分無丹顆綴柔柯朱唇失絳羞樊素頳頰啼紅泣苧蘿
想見流鶯正無頼應同老子共悲歌
朱訥
燕
三月巢乾雛未成茅堂來往日營營說殘午夢千聲巧
剪破春愁兩尾輕宫柳隂濃金鎖合水芹香細綠波晴
畫闌十二無人倚一半梨花一半鸎
朱朴
吳江道中
江上芙容晚著花故人書畫汎輕艖廿年往事今重省
雙鬢逄秋各有華水落湖田漁網集天低澤國雁行斜
垂虹橋下堪停棹碧樹紅簾賣酒家
楚江秋暁
卧聞津吏數江程白鳥青莎岸岸明秋色遠連湓浦樹
人家多繞漢陽城殘燈野寺鐘初動瘦馬河橋客早行
三國廢興何處問荻花風起又潮生
孫冕
和西涯相公春興詩二首
山館悠悠倚峻坡别來應是兩年過鹿麋昔日遊偏好
風雨他鄉夢更多松下小軒閒雨菊月中荒逕掩雲蘿
歸來若待頭顱白其奈巖花笑客何
竹垣向裏闢新池徑曲門迂去每遲鳥弄落花人未到
魚吹新荇月先知天邊客夢何時醒江上歸舟此日移
喚起巢由作賓主不知身在帝堯時
沈宣
次沈陶菴題石田有竹莊韻
休文家在陽湖住湖有篔簹似渭川險韻刊詩留節下
涼隂牽夢墮鷗邊無人厭俗狂題鳳有客敲門共飲泉
負我十年開徑入相思空隔滿林煙
王建極
和石田翁落花詩
風淨雲和雨意新殘紅點點委芳塵眼穿此日凭闌客
腸斷當年勸酒人紙上秪能添麗句枝頭無計駐殘春
落英狼籍那堪觸密掣金鈴鳥莫嗔
煙雨欺花肯放晴落紅日日喚愁生已拚引被蒙頭卧
更起廵簷信步行蝴蝶夢寒雙睡燕杜鵑枝老獨啼鶯
綠隂冉冉天涯徧十二樓頭空月明
看花興懶厭追陪門掩春光強半廻紅著樹時風已妬
綠成隂處雨猶催盈盈堆徑阿誰惜欵欵敲忩若個來
攪得情懷無可奈呼童且覆掌中杯
萬樹飛花遶碧空韶光應與昔年同朱簾半捲胭脂雨
繡幕輕搖蘭麝風燕拂林霞分嫩綠蝶翻草露濕嬌紅
玉人推枕春眠起玉減金鬆一顧中
楊榖
落花次石田翁韻
月缺良宵尚半規花殘無復昨看時飄飄入座沾衣濕
細細迴簷點額遲衝曉馬蹄先踏破趁晴蛛網漫縈垂
雕紅刻紫都成夢一段春情欲訴誰
陳節
落花次石田翁韻
羣芳無力愛春眠倦倚闌干似醉然漢女琵琶應飲恨
楚宫粉黛不勝蔫燕銜零玉遺書几蜂帶餘香過酒船
欲為癡兒時洗面杖藜閒到短籬邊
勒貴
碧渠為李宗朝賦
白雲深處有山莊分得清渠入小塘水面雨翻菱葉亂
門前風過稻花香竹牀不作勞生夢石硯惟鈔種樹方
樵子是兄漁是弟卜鄰何計得連牆
祝允明
顧明府榮夫
雞山燕市每依依此日都抛入洛衣家近鬱林公舊隱
門如彭澤令初歸空鄰舊社惟君密却笑無車訪我稀
最愛滄浪池水好幾時同坐一方磯
贈承公
牆外西林是寶坊林間高卧有支郎定回斜日雲穿衲
吟斷寒更月滿牀妙梵遠通潮隱隱清隂分與栢蒼蒼
何時為取無生話共了趺蒲一夜長
何孟春
送菊涯翁
山徑曾陪九日遊數枝還為一尊留買從遠市聊供節
栽向名園合擅秋漸老有人憐客瘦乍寒無客替蜂愁
多情不用防吹帽短髮猶禁插滿頭
顧清
首夏即事
金獸香殘晝漏稀嫩槐庭院午風微蜜房分子蜂初靜
書閣垂簾燕自飛小碾試茶催瀹鼎輕刀裁葛已成衣
故園遥憶三江外梅豆青青筍過扉
白燕
海國年年傍社歸春來爭訝羽毛非不經乳穴移仙骨
似翦齊紈作舞衣已化玉釵空悵望未消紅縷故依稀
月明昨夜風簾動驚起還隨白練飛
涯翁七十夀詩
午橋長夏日如年吏散瀛洲聚錦筵黃閣衣冠諸老外
清時鐘鼓百花前閒情好鳥鳴深樹往事浮雲淡遠天
惟有老人南海上祥光夜夜繞台躔
以燈圓餉陸太僕
三五新正憶故園屑雲糜玉閙春盤小奴解作江南意
遠客都忘歲暮寒梅欲闘圓忙著子雪如爭巧故成團
玉厓太僕真清吏莫認明珠按劒看
崔世興宅奉次涯翁韻
酒敵棋朋四坐分不知何處是東君屛間拂石疑生雨
畫裏看花半作雲(王若水畫梨花杏花甚妙)白雪辭章隨筆散(涯翁席上)
(作草書)紅塵車馬隔牆紛平生六一堂前士到處春風挹
令芬
四月十三日同時敏送仲玉景和歸途有感作
漠漠輕雲淡淡風御溝溶漾落花紅一番離别中年後
千里河山夕照中垂角故人霜兩鬢(時敏景和皆童稚交今皆老矣)關
心岐路草連空歸來稚子迎門笑何日親交送阿翁(時求)
(歸未得)
春日將適郊外忽暴風阻行
二月六日天氣惡卷地黑風吹倒人却看花柳俱無色
忽訝江山不似春高卧野人滋嬾散欲飛燕子自逡廵
東園有約不如意須待來朝理釣綸
渡江
揚子江頭幾問津風波如舊客愁新西飛白日忙於我
南去青山冷笑人孤枕不勝鄉國夢敝裘猶帶帝城塵
交遊落落俱星散吟對沙鷗一愴神
鄭岳
簡姑蘇陳粹之憲副
吳苑鶯花滿舊墟先生翻笑去無車一官棄去還憂國
十口飢來只賣書短屐香生莎徑暖疎欄雲傍草堂虚
悤悤登拜慚予晚更報詩筒候起居
吳一鵬
關河阻船慰同行諸君
水宿風餐君莫愁他鄉聊復當春遊花間啄食鳥紅尾
沙上浣衣僧白頭三戶人煙看漠漠百年身世任悠悠
關河過此知無礙萬里長風吹客舟
節後見菊
重陽已過十餘日纔見疎籬菊有花厭逐紛華供俗眼
獨留冷淡伴詩家清霜數朵水邊淨落日一枝風外斜
為汝秋深慰蕭索酒酣聊取插烏紗
杭濟
東溪小隱
清溪東畔隱君家幽事人將擬浣花垂柳蔭牆緣岸仄
短莎分徑入門斜春風到處隨吟杖秋水閒來放釣槎
了却百年終隱計更無飛夢到東華
王良佐
招張一桂
日日草堂江上開竹間亦有小亭臺酒杯欲棄那忍棄
吾子不來誰復來案上離騷讀初罷坡頭獨鶴放仍回
湖山每索驚人句須得張郎八斗才
許讃
臘梅
野籬江滸淡溶溶移對忩軒意更濃仙子臨風金鈿冷
東皇傳令蠟書重天涯别限雲千里花下吟魂月一笻
更向玉棠多勸植元來鼎味自從容
靈隱寺
靈隱何緣副夙盟蒲團茗碗拄藤輕昂藏野鶴來僧榻
撲簌巖花落鳥聲桂子天香真絕唱柳塘花塢自關情
幾回不盡登臨意便欲山前結數楹
劉玉
寄咸肅兄
江頭日日候歸船南北東西路幾千旅館夢廻常徹夜
故園書去動經年愁連郢樹雲初合思入湘潭月义圓
莫道少年堪久别高堂華鬢亦蕭然
湯沐
秋日寫懷
黃菊秋來已滿籬青山於我久相期孤燈對酒不成醉
遠道逄秋更覺悲祇恐病侵垂老日不妨貧過未官時
沅湘欲趁東歸櫂竹杖芒鞵任所之
熊卓
觀春水有感
二月煙濤天際來病懷憂思一登臺濕雲屯樹鶯新到
鳴雨灑江花亂開坐浪漁舟終遠去横空隼鳥亦低迴
香蘋欲採汀洲遠目斷蘭橈心更哀
懷京友
閬苑十年同會好滄江千里獨棲安燕臺遠樹春雲暗
楚館繁花晝雨寒不分山鐘搖夢促無端海鶴度書難
傷心桂棹風波隔日晏空歌澧有蘭
春興
塵世光隂徒草草林居風物亦非菲花間雨濕身常慣
竹裏月明人乍稀遲日暖薰幽澗草春雲新長北山薇
滄江白鳥知人意戀戀沙橈故不飛
午榻醒來睡思足蕭然庭樹雨聲清安貧原憲元非病
樂志陶潛不愛名煙水潑堤鸂鶒亂花香落澗鷓鴣鳴
逄人若問漁樵業海月山雲各有情
趙鶴
登岱
一上遥岑萬丈蒼天風應為襲衣裳雞鳴往往看東日
人語時時到下方雲暗鐘聲連海樹春浮花氣入山堂
四時未歇登遊興翻說厓禽喚客忙
東皇祠下走靈氛今古祈靈賸有文不斷香燈千里至
有時鐘磬四山聞雨聲直過僧家竹鴻影平低客路雲
却愛三人花底飲不妨對影到斜曛
朱諫
冬日奚蘭室老友見訪喜而有作
江村寒月客來稀坐對梅花半掩扉燈火最憐清夜話
溪山偏愛舊人歸酒樽欲盡還堪瀉世路無情已息機
相見不須悲白髮山林鐘鼎總成非
章孝夫雁麓山莊
隂隂竹樹繞山根石徑雲深蕩北村無數落花浮水面
盡隨鷗鳥到柴門鈎簾靜對千峰月種藥新開五畝園
長日南忩事高卧謾將風景說桃源
唐寅
和石田先生落花詩
春盡愁中與病中花枝遭雨又遭風鬢邊舊白添新白
樹底深紅換淺紅漏刻已隨香篆了錢囊甘為酒杯空
向來行樂東城畔青草池塘亂活東
春來赫赫去悤悤刺眼繁華轉眼空杏子單衫初脱暖
梨花深院自多風燒燈坐盡千金夜對酒空思一點紅
倘是東君問魚雁心情說在雨聲中
桃花淨盡杏花空開落年年約略同自是節臨三月暮
何須人恨五更風撲檐直破簾衣碧上砌如欺地錦紅
拾向研羅方帕裏鴛鴦一對共當中
漫興
此生甘分老吳閶萬卷圖書一草堂秋牓才名標第一
春風絃管醉千場跏趺說法蒲團軟鞵韈尋芳杏酪香
只此便為吾事了孔明何必起南陽
一身憔悴挂衣襟半壁藤牀倚樹林去日苦多休檢歴
知音諒少莫修琴平康驢背䭾殘醉榖雨花闌費朗吟
老向酒杯棋局畔此生甘分不甘心
題畫
湖上仙山隔渺茫世塵不上渡頭航白蘋開處藏漁市
紅葉中間放鹿場落日沈沙罾有影新霜著樹橘生香
遥聞逋老經行處芝草葳蕤滿路傍
劉龍
送謝同年邦用之湖廣僉憲
曲江花底記同遊十五年來鬢欲秋楚國旌旄新寵渥
謝家人物舊風流君山雨霽簪螺髻漢水春深漲鴨頭
樽酒已空山已夕微茫煙樹隔仙舟
孫緒
居庸關官舍
一徑中開萬里横居民無地問農耕霜催木葉晚山赤
雨溜石苔秋水清沙鳥遠從天外度寒蛩苦愛夜深鳴
峰巒徙倚休回首何處孤雲是故城
御選明詩卷七十七
