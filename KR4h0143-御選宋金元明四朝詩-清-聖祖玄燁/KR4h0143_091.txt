欽定四庫全書
御選宋詩卷八
樂府歌行五
張栻
公安竹林祠迎神送神樂章
神之來兮何許風蕭蕭兮吹雨悄屏氣兮若思儼霓旌
兮來下昔公車之自南民望車以欷歔今乘駒兮入廟
亦孔悲兮若初秋月兮皎皎嚴霜兮凛凛澤終古兮何
窮噫微管吾其左衽酌荆江以為醴兮擷衆芳以為羞
歌嗚嗚兮鼓坎坎惠我民為此留
神之去何所游風颯颯挾歸輈倏昭明兮上征撫一氣
兮横九州有新兮斯宇竹森森其在戶嗟我民兮勿傷
公時來兮一顧有新兮斯堂竹猗猗在其傍嗟我民兮
勿替公顧民兮不忘
王阮
古意二首
西風策策翻葉鳴錦機停梭人暗驚歸心欲附潮頭去
潮頭不肯到湓城
洞庭湖水九月乾倒影夜瞰星斗攢水官籋浪蹴寒玉
船過兩耳聲珊珊
林光朝
鞭春行
轆轤罥寒田雀饑江梅落蛀兔脚肥枯腸一夜轉雙轂
眼光吹上蝦蟇衣巖腹新晴山鬼匿女媧山外春風歸
蠒邨紙簾大如席拆拆藜杖金雀飛
薛季宣
春草曲
二月二日未旦夢遊遇潦旋返見羣女魚貫舞入
大第行歌春草之曲其聲宛轉清暢不類今之樂
府寤而追記其詩
散雪枝頭寒已老平蕪一夜鋪春草江梅著子怯東風
花落滿庭渾不埽
陸九淵
玉芝歌(有序)
淳熙戊申余居是山夏初與二三子相羊瀑流間
得芝草三偶相比如卦畫成華如蘭玉明冰瑩洞
徹照眼乃悟芝蘭者非二物也已酉上已復覩瑶
芽廹歸拜埽不及見其華是日訪風練飛雪始得
一華方掇至案間時雲庵僧適至且求予言為鄉
道余方作是歌因謂之曰當為子書之苐持此以
往會當有賞音者紹熙元年三月二十八日象山
翁書
靈華兮英英芝質兮蘭形瓊葩兮瑶實冰葉兮雪莖石
室兮宛宛苔茵兮菁菁蔭長松之偃蹇帶飛瀑之琮琤
實青端而黃表眇中藏而不矜匪自昭其明德羌無愧
兮疇能
王炎
豐年謠五首
滿箔春蠶得蠒絲家家機杼換新衣五風十雨天時好
又見西郊稻秫肥
縱横南陌接東阡婦餉夫耕望有年前此丁黃飢欲死
今年米賤不論錢
洞丁猺戶盡歸耕篁竹無人弄寸兵要識二天恩德廣
黃雲千里見秋成
睡鴨陂塘水慢流離離禾稼滿平疇共言官府催科緩
飽飯渾家百不憂
稻如馬尾覆溝塍桑柘隂中雞犬鳴收穫登場便無事
輸租人不入州城
陳造
送龍辭三章
沈燎兮桂醑笳簫嗚嗚兮逢逢其鼓緩吳歈兮蹌越舞
送龍兮歸處龍之歸兮悦娭翻倒霄霏兮膠轕霧雨歴
館娃兮不留過胥口兮小顧水天糢糊兮迷仰俯仙真
迎兮排空蛟鼉駢羅兮而在下祥飇肅兮綠輿非煙羃
兮紫府翹儂望兮何所目屯雲兮南騖心靡迤兮延佇
旱氛兮炎浮地毛焦兮金石為流龍不來兮殷憂心憛
悇兮孰謀戴儂目兮傒龍之游龍翩然兮副求呵蟄雷
兮鞭潛虬忽墨雲之崩騰坌瀵兮黮黮瞢夫昏晝摐甲
馬之喧空兮砉飛練之淙溜夫豈不能噓膚寸彌六幕
兮胡嗇其施于此州眷吾儂龍所私兮匪新而舊安棲
飽茹兮龍之佑願龍兮千萬壽暨我子孫兮蒸嘗春秋
雷車檻兮電焱熹孽氛静兮旱魃摧龍之來兮慰我思
翠其幢兮羽旗乘煥燿兮紛躨跜龍之去兮盍徐之蜚
雨兮一且再室予居兮榖予飢眷他州之枵播兮匪龍
其吾曷依東阡北陌兮謳而嬉右湖左海兮夜不扉林
屋之洞兮蟠翠微瓊飱兮貝宫雲璈兮玉妃奠龍居兮
無媿功成兮龍則歸送龍兮陳辭溪藻芡兮山有蕨薇
餞吾歸兮幾時
田家歎
五月之初四月尾菖蒲葉長楝花紫淮鄉農事不勝忙
日落在田見星起前之不雨甫再旬秧疇已復生龜紋
近者連朝雨如注麥隴横雲欲殷腐如今麥枯秧失移
舉手仰天禱其私秧惡久晴雨害麥兼收並得寧庶幾
餅飥登盤米藏庾儂家歲寒無重糈豈知送日戴朝星
凡幾憂晴幾憂雨吾儕一飽信關天下筯敢忘田家苦
田家謠
麥上場蠶出筐此時只有田家忙半月天晴一夜雨前
日麥地皆青秧隂晴隨意古難得婦後夫先各努力倏
涼驟暖繭易蛾大婦絡絲中婦織中婦輟閒事鉛華不
比大婦能憂家飯熟何曾趁時喫辛苦僅得蠶事畢小
婦初嫁當少寬令伴阿姑頑過日明年願得如今年剰
貯二麥饒絲綿小婦莫辭擔上肩却放大婦當姑前
姜特立
明月歌
月在天兮何高我居世兮何卑高卑相去幾萬里年年
夜夜長相隨明月入我懷我攬明月輝妙明中間含萬
象此時此境誰能知
姜䕫
古樂府三首
裁衣贈所歡曲領再三安歡出無人試閨中自着看
甚欲逐郎行畏人笑無媒日日東風起西家桃李開
令我歌一曲曲終郎見留萬一不當意翻作平生羞
劉翰
翠屏曲
小亭簾幕垂隂隂梅香入枕春生屏西窗月落翠被冷
鳥聲殘夢東風醒三年不喚清溪渡夢裏瀼西春水路
江頭女兒雙翠眉能唱劉郎芳草句
紅窗怨
啼鶯喚起紗窗夢紅日滿簾花影弄翠屏香字冷薰爐
羅衣疊損金泥鳳去年君去燕歸時今年燕來君未歸
欲把相思桃錦字夜寒懶上鴛鴦機起來翠袖香羅薄
東風滿地桃花落
江南曲
我家江南同野老自紡落毛来蘋藻清風滿袖讀離騷
半畝幽畦種香草門前流水鳴濺濺日暮歸來自刺船
遥山數疊作嫵媚落日斷霞明晩川雨餘汀草漲新綠
紅衣濕盡鴛鴦浴採蓮女兒何處來唱我春風湖上曲
瓮頭酒熟方新篘白魚如銀初上鈎呼兒洗杓醉明月
酒酣更作商聲謳
葉適
白紵詞
有美一人兮表獨處陟彼南山兮伐寒紵挑燈細緝抽
苦心冰花織成雪為縷不憂絶技無人學只愁不堪嫁
時著鄭僑吳札今悠悠爭看買笑錦纏頭
汪莘
柳枝詞
繰出絲煙輕裊裊埽成雪帚重垂垂風流舉世無過柳
總合殷勤把一枝
杜旃
山有狙行
山有狙不可馴山有虎不可親狙詐非懷德虎飢須噬
人死生託良馬信厚稱瑞麟野性定難保猛獸終不仁
明鏡行
明鏡照形不照影明月照影不照心朱絲委地流水咽
寳劒挂壁蛟龍吟二桃畫謀恩義絶慘慘嚴霜飛六月
銜石海可填鍊石天可補君非食蓮菂安知此心苦
翁卷
游仙篇
旭日升太虛流光到萌芽旁有五雲氣煥爛含精華所
願服食之躋身眇長霞帶我清泠佩飛我&KR1554;忽車寧為
世間游世道紛以拏三山不足期千齡誰云賒悟彼勞
生人無異芳春花
思遠客
涉夏思已深感秋念愈迫思念皆為誰為彼遠行客客
行曷辰休悵望朝復夕出門虛有待命駕焉所適邈邈
阻前歡悠悠抱今戚中庭一株橘嘉實轉金碧爰意花
開時花邊語離析惜此不忍餐留之候君摘擬君君未
來回腸更如拆何當乘夢時儻遂徽容覿
寄衣詞
手織白苧纖且長生著宜熱熟宜涼以比妾心齊素潔
製成遊子遠衣裳君心相厚未相薄衣來還得稱君目
願君服之無棄捐暎君顔貌長如玉
白紵詞
翩翩長袖光閃銀繡羅帳密流香塵歌分四時舞一色
綠觴傳處馳金輪急竹繁絲互催逼吳娘嬌濃玉無力
呵星喚月留夜長十二圍屏暖山碧
徐照
自君之出矣
自君之出矣心魂遠相隨拆破唐人絹經經是雙絲
自君之出矣玉琴生塵垢蓮子種成荷曷時可成藕
自君之出矣懶妝眉黛濃愁心如屋漏點點不移蹤
春日曲
中婦埽蠶蟻挈籃桑葉間小姑摘新茶日斜下前山
莫愁曲
莫愁石城住今來無莫愁只重石城水曾泛莫愁舟
三峽吟
山水七百里上有青楓林啼猿不自愁愁落行人心
妾薄命
初與君相知便欲肺腸傾只擬君肺腸與妾相似生徘
徊幾言笑始悟非真情妾情不可收悔思淚盈盈
征婦思
年半為郎婦郎去戍采石又云戍濠梁不得真消息半
年無信歸獨自守羅幃西風吹妾寒倩誰寄寒衣姑老
子在腹憶郎損心目願郎征戰早有功生子有蔭姑有
封
青鳩詞
勞勞復勞勞生人半行客今人行古道古道有行役相
逢莫等閒相離易疎隔殷勤紅杏花徹宵對芳席明年
花開人東西青鳩食花舊處啼
柳葉詞
嫩葉吹風不自持淺黃微綠暎清池玉人未識分離恨
折向堂前學畫眉
薛師石
漁父詞
十載江湖不上船捲篷高臥月明天今夜泊杏花邨只
有笭箵當酒錢
鄰家船上小姑兒相問如何是别離雙墮髻一彎眉愛
看紅鱗比目魚
平明霧靄雨初晴兒子敲針作釣成香餌小蠒絲輕釣
得魚兒不識名
春融水暖百花開獨棹扁舟過釣臺鷗與鷺莫相猜不
是逃名不肯來
夜來采石渡頭眠月下相逢李謫仙歌一曲别無言白
鶴飛來雪滿船
楊柳枝
門前楊柳君莫折長于折處生兩枝兩枝難作一枝合
一心分作兩心時
唯有高枝高莫攀不堪攀處只堪看怪得樓頭畫眉婦
春朝長自凭欄杆
獨於高處接陽和占得春風分外多須信繁華易披折
不如柔弱拂江湖
周文璞
江南曲
郎與新歡濃儂與舊歡熟懊惱對行人當為歌豔曲
孤館聞啼鶯日暮胭脂薄芳膠似泥賤那得不行樂
雨認巫山氣江通灩澦情相逢未多時秋花開古城
水仙廟鼓吹曲
倚碧櫨欵銅鋪德星在南烏尾逋兩峯隱天花深草蕍
錢唐十餘萬戶皆看史君歡娛雖涉流沙歴炎都入醫
無閭不如東吳
雲冥冥雷闐闐横玉轉流珠乾靈龜入我夢謂君當旋
既窮海壖之炎天當飲山中之流泉
高翥
田父辭二首
啄黍黃雞没骨肥繞籬綠橘綴枝垂新釀酒旋裁衣正
是㛰男嫁女時
少婦挼藍旋染裙大兒敲葛自漿巾新摘摘笑欣欣相
喚相呼看賽神
戍婦吟
辭家出戍邊北望隔青煙怕作沙場夢秋宵不敢眠
趙汝鐩
瑶娥曲
一二三四月如眉積累如梳截半規玉斧晝夜修不徹
修伐團鏡當空垂十眉有樣列象几梳裁春冰鏡涵水
瑶娥睡起拂菱花埽黛插鬢雲繞指歛䘧亭亭天上妝
環珮隱體璆琳鏘驂鸞跨鶴舞仙譜子登彈璈飛瓊簧
天風颼飂冷到骨銀河澎浪濺羅襪一輪千古廣寒深
折盡桂花應白髮
斷腸曲
凭欄日日望歸騶書來又報瀟湘遊卷書默坐淚如雨
彈向花上花潛愁想郎快意揚州鶴風光何地非行樂
妾腸寸斷郎豈知獨步苔階空聽鵲風撼碧紗夜窗深
弄針燈下無心情蜀羅一段茸五色看定鴛鴦繡不成
妾貌留春春要去妝鏡孤鸞無力舞轆轤吚啞殘夢驚
曉嘶似是郎馬聲卷簾無人簾再下遣童水東占打瓦
征婦歎
蓮浴雙鴛鴦梧棲雙鳳皇雙舞蝶度牆雙飛燕歸梁倚
欄人顰翠忍淚心暗傷閉戶簾幃悄孤燈耿空房欲睡
睡未得獨坐理絲簧調吹不成調征夫天一方
寄遠曲
君馬踏邊城繡帷妾一身仰天無過雁俯水無游鱗酒
難獨自酌蟻樽空浮春食亦不知味駝峯徒薦珍憶昔
送君君已醉醉言更戍一年事兜鍪北去幾寒暑兩地
肝腸摧萬里别來容貌似舊無寄去衣裳知到未折柳
絲絲紫塞心對花片片春風淚夜聞琴瑟鼓隣家人皆
齊眉老年華不忍恨君翻自恨長吁矯首天之涯幾度
虛傳歸信息愛聽乾鵲怕聽鴉孤枕有時髣髴夢中見
覺來霜角咽梅花
短歌行
赤龍駕輪飛上天倏東倏西晝夜旋流光萬古去不返
少壯翻手成華顛閬風層城羽衣仙方瞳綠髮耕芝田
玉樓貯春春不老蟠桃一熟三千年我欲訪仙弱水隔
住世奈此急景煎范然無計相留連打屏萬事不放在
眼前左杯右蟹拍浮百斛船
漁父四時曲
春
霽江浮春新水肥粼粼鴨綠東風微波心上下舴艋滑
釣車香餌卷落暉纖鱗噞喁錦穿柳半留賣錢半換酒
爛醉茅簷紅杏家折花簪髮把兩手沙岸尋芳青驄嘶
彈絲吹竹挾蛾眉笑指漁父何寂寞漁父掉頭我自樂
夏
煙溪流碧浸炎空滌濯袢蒸蒹葭風大港小港涼世界
隔堤荷蕩香到篷儂家生長舟一葉豈識人間半點熱
青笠綠蓑山雨來雨過波平夜撐月水亭避暑冰玉肌
枕設珊瑚簟琉璃笑指漁父何辛苦漁父掉頭渾不顧
秋
新雁銜秋訪水涯分屯洲渚傍蘆花停橈相釣結溪社
來往無嫌同一家酒酣把笛吹邨曲聲曳蘭風入山腹
釣竿到手萬事輕孰是孰非孰榮辱江樓邀月粉黛濃
簧璈嘈雜徹桂宫笑指漁父何冷落漁父掉頭我豈錯
冬
六花坼凍雲糢糊釣鈎空擲寒無魚繫舟枯柳歸茅舍
撥火煨薪擁地爐賒鄰一榼醅醱玉老稚分霑春回谷
重來解圍放夜筒横風打向别港宿溪館對雪歌妓圍
&KR1690;出駝峯酒羔兒笑指漁父何憔悴漁父掉頭但稱醉
戴復古
白苧詞
雪為緯玉為經一織三滌手織成一片冰清如夷齊可
以為衣陟彼西山于以采薇
羅敷詞
妾本秦氏女今春嫁王郎夫家重蠶事出採陌上桑低
枝採易殘高枝手難扳踏踏竹梯登樹杪心思蠶多苦
葉少舉頭桑枝挂鬢唇轉身桑枝勾破裙辛苦事蠶桑
實為良家人使君奚所為見妾駐車輪使君口有言羅
敷耳無聞蠶饑蠶饑採葉急歸
答婦詞
江山阻且長矯首鄉關隔空閨泣幼婦憔悴失顔色隱
閔鸛鳴篇寄彼西飛翼剝封覽情素既喜復淒惻别時
梅始花傷今食梅實覽古帝王州結交游俠窟千金沽
美酒一飲連十日春風吹酒醒始知身是客杜宇啼一
聲行人淚横臆衣破誰與紉髮垢孰與櫛勿謂遊子心
而不念家室新交握臂行肝膽猶楚越醜婦隔江山千
里情勿絶慇懃揮報章歸計何時決今夕知何夕覩此
纖纖月此月再圓時門前候歸轍
烏鹽角行
鳳簫鼉鼓龍鬚笛夜飲華堂醉春色豔歌妙舞蕩人心
但有歡娛别無益何如邨落捲桐吹能使時人知稼穡
邨南邨北聲相續青郊雨後耕黃犢一聲催得大麥黃
一聲喚得新秧綠人言此角只兒戲孰識古人吹角意
田家作勞多怨咨故假聲音召和氣吹此角起東作吹
此角田家樂此角上與鄒子之律同宫商合鐘吕形甚
朴聲甚古一吹寒谷生禾黍
江南新體
郎船江下泊妾家樓上住朝朝暮暮間上下兩相顧相
顧不相親風波愁殺人
漁父詞二首
漁父飲不須錢柳枝斜貫錦鱗鮮換酒却歸船
漁父醉釣竿閑柳下呼兒斜繫船高眠風月天
嚴羽
塞下曲
渺渺雲沙散槖駝西風黃葉渡黃河羌人半醉葡萄熟
塞雁初肥苜蓿多
從軍行
朔風嘶馬動遥想雁門秋負劒辭鄉邑彎弓赴國讐黃
榆連白草河隴去悠悠報主男兒事焉論萬戶侯
關山月
今夜關山月偏能照馬鞍盧龍征戍客圓缺幾回看遥
想金閨裏應悲玉露寒黃沙三萬里何日是長安
蜀女怨
幾時離月峽五見紫蘭凋塞雁隨魂斷江花逐淚飄沙
頭南北客京口去來潮日日無消息空登萬里橋
古懊惱歌
五兩轉須臾相望奈何許寄語黃帽郎船頭慢搖櫓
君子如白日願得垂末光妾身如螢火安能遠照郎
船在下江口逆風不得上結束作男兒與郎牽百丈
雲山操(為吳子才賦)
山巃嵸兮白雲雲冥冥兮高山若有人兮居其間超逍
遥兮盤桓芸櫨兮菌桷羅橘柚兮為堂塗余室兮楓香
擥葛藟兮為帷䖀零雜兮佩帷穹&KR3930;兮元崖瀑流兮相
豗皎積雪兮奔雷攢林杳其蔽日兮挂飛猱之清哀雲
中之君兮驂白鹿山靈繽兮下空谷風蕭蕭兮灌木雲
山兮幽幽羌躑躅兮夷猶惆悵兮余懷非夫君兮誰思
投余簪兮太息從夫君兮歸來
嚴粲
昭君怨
欲洗鉛華淨那須畫手工玉顔翻自誤不似舊圖中
姚鏞
春夜曲
金魚鏁合蘭缸小酒不支愁尋睡早梨花欲墜風更寒
燕子不歸春自老流蘇護帳香雲結三十六簧清吹咽
緘書欲寄湘水深城烏啼落花西月
方岳
秋江引
水天一色磨古銅落日欲没蘆花風雙飛野鴨忽驚起
漁歌漸遠秋江空煙波渺渺無終極中有江南未歸客
短篷夜泊洲渚寒孤雁横江聲正急
田家樂
前邨後邨場圃登東家西家機杼鳴神林飲福阿翁醉
包裹餘胙分杯羹婦子迎門笑相語慙媿今年好年歲
牛羊下來翁且眠時平無人夜催稅
楊柳枝
綠隂深護碧闌干拂拂春愁不忍看燕子未歸花落盡
一簾香雪晩風寒
拗盡青青恨未消春風一夜長新條多情也似相欺得
愛惹釵頭翡翠翹
晴日遊絲亂入簾夕陽更奈酒家帘粥香餳白清明近
鬭挽柔條插畫簷
小橋風定綠煙垂幾送行人此别離蹀躞玉驄嘶草去
啼鶯寂寞雨千絲
幾日春寒怯上樓樓頭煙縷拂簾鈎相看瘦盡渾無奈
一種風流各自愁
農謠
春雨初晴水拍堤邨南邨北鵓鴣啼含風宿麥青相接
刺水柔秧綠未齊
問舍求田計未成一蓑鉏月每含情春山樹暖鶯相覓
曉隴雨晴人獨耕
小麥青青大麥黃護田沙徑遶羊腸秧畦岸岸水初飽
塵甑家家飯已香
雨過一邨桑柘煙林梢日暮鳥聲妍青裙老姥遥相語
今歲春寒蠶未眠
漠漠餘香著草花森森柔綠長桑麻池塘水滿蛙成市
門巷春深燕作家
漁父詞
晩晴鋪網占鷗沙各自分魚就酒家洞口醉眠船正緩
碧桃流出兩三花
隂隂深樹晩生煙雨急歸來失繫船白鷺不驚沙水淺
依然共在綠楊邊
煙波渺渺一輕篷浦漵生寒蘆荻風昨夜新霜魚自少
滿船明月笛聲中
沽酒歸來雪滿船一蓑撐傍斷磯邊誰家庭院無梅看
不似江邨欲暮天
九曲櫂歌
燒藥爐存草亦靈煮茶竈冷水猶清老仙一去無消息
只有飛泉落佩聲
桃花認得捕魚船醉著歸來月滿川山鬼已磨蒼玉碧
要留名字與風煙
家在清溪第幾峯誰牽薜茘採芙蓉漁歌未斷忽歸去
翠壁一重雲一重
羣仙曾此醉觥船插向蒼厓不記年蕙帳夜寒聞鶴語
人民城郭自堪憐
宿雨留雲被半巖晴光飄散雪毿毿沾衣不識骨毛冷
下有老龍無底潭
竹遶寒棲蘚徑深莖莖手種玉成林翠屏向晩無人對
猶識先生一寸心
又撐小艇過前灣竹外菴居晝掩關桃李無言開未了
春風元自不曾閒
雲氣藏山雪捲灘地靈不與俗人看一篙略借秋崖便
九曲欲窮山雨寒
莫說水窮山勢開匆匆急櫂酒船回溪山欲盡興無盡
撐入白雲深處來
乘興而來亦偶然誰將隂壑作晴川笋輿更問星邨路
去看溪南一線天
利登
田父怨
黃雲百畝割還空垂老禾堂泣晩舂償却公私能幾許
販山燒炭過殘冬
鄭震
樵歌
上山斸山山丁登下山嵌山山稜層秋殘日暮歸來晚
茅簷洗脚月又明明朝早入芙蓉城
採桑曲
晴採桑雨採桑田頭陌上家家忙去年養蠶十分熟蠶
姑只著麻衣裳
周弼
春濃曲
雨膏蒸土蘭芽熱粉魂淡豔凝緗纈柳條無力受東風
桃葉春江弄花月枕函墜髮昏眠重綺帳驚寒替花恐
屏瑣蟲棲化粉蛾簾甲蜂鑽抱殘蛹麥門冬長柔堪結
桐輪輾盡棠梨雪門掩車箱銅較閒缾敲井幹青絲絶
君不見楚王宫中樂酣宴兼怕旁人說春晚玉釵埋遍
細腰人章華臺上蒼苔滿
冬賽行
大巫舞袍奉酒尊小巫湔裙進盤彘野風吹樹龍馬歸
瓦爐柏根香滿地白衣老鬚撚向前义手大膽不敢言
去年田家五分熟更饒三分百事足大蠒千棚絲滿窠
栗犢兩掘角出肉土臺澆酒再拜辭紙錢灰撲遶木枝
神語順從杯珓吉鼓笛薨薨打三日
許棐
戍婦詞
半落缸花午夜闌戍衣裁就寄君難雁來不帶平安字
却帶邊風入帳寒
樂府
妾心如鏡面一規秋水清郎心如鏡背磨殺不分明
小窗寒燭夜結紐綴郎襟不結尋常紐結郎長遠心
郎身如紙鳶斷線隨風去願得上林枝為妾縈留住
染絲上春機
染絲上春機春濃絲色淺妾心隨梭飛郎心如軸轉
染絲上春機錦成貴無價不忍裁成衣怕剪鴛鴦破
對鏡詞
煙護杏腮寒日襯桃腮暖惟有鏡中花東風都不管
織錦詞
綵絲愁緒雜春機伊軋聲中日又西織到花枝連理處
玉驄門外一驕嘶
御選宋詩卷八
