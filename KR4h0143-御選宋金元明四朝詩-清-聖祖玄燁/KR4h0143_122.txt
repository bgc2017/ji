欽定四庫全書
御選宋詩卷三十九
五言律詩五
朱弁
元夕有感
朔雪餘千里東風徧九州關河中土異燈火上元愁綠
蟻嘗新釀青貂戀故裘紫姑無用卜世事正悠悠
白髮
白髮使車前煙波思渺然霜清穫稻日風急授衣天客
館但愁坐釣舟誰醉眠乘槎會有便直到斗牛邊
十七夜對月
病骨怯風露愁懷厭甲兵人居絶域久月向此宵明輪
仄初經漢光分半隱城遲遲不肯下應識異鄉情
獨坐
草凍慵抽碧桃癡懶暈紅黃雲猶漢野紫塞漫春風使
節空留滯侯圭未會同階除雪不掃獨坐數歸鴻
寒食
絶域年華久衰顏淚點新每逢寒食節頻夢故鄉春草
綠唯供恨花紅只笑人南轅定何日無地不風塵
重九
九日今何地寒深紫塞霜敢嫌蘆酒濁且對菊花嘗歲
月雙蓬髩乾坤百戰場賜萸知未舉夢自識鴛行
次韻子文秋興
逸興常時有逢秋一倍多山長含楚雨天遠接吳波尋
壑同元亮浮家伴志和釣竿行入手還著向來蓑
冬雨
冬雨不成雪北風寒未深山藏千疊秀雲結四垂陰迥
洒凌朝閣殘聲入夜衾端能洗兵甲足慰此時心
曹勛
示諸子
霜入晴雲暖冰生掠岸沙卑枝閒剪橘幽徑試尋花客
路人情薄鄉關去路賒只應托諸子莫倦問桑麻
獨步南園寄子忱
野老悲春事相如復倦遊肯來傾濁酒同與散清愁遠
岸重重柳晴江處處舟飛紅殘照晩閒倚水邊樓
上塘値清明
客路逢寒食划船鬧水干嬌雲易得雨暴冷不成寒白
水連天去繁桃觸目看朝來有家信稚子報平安
山居雜詩
閒裏心情拙還知興自嘉饑鴉時立檻野蝶自尋花客
至聊從飯僧來不厭茶晩煙時竚立列岫映餘霞
老去情懷懶翛然見此翁閒窗千里月修竹一簾風事
與孤鴻遠心將止水同故人如問訊癡坐正觀空
冷趁西風便雲趨南國深相舂聞野唱漂絮擊溪砧小
立遲殘照閒愁倦寸心新亭有耆舊應共惜花陰
林泉久自得窗戶向深幽不復嫌村酒何能有客愁夕
陽烘遠水飛絮挾輕鷗杖屨歸從晩柴門月一鈎
朱松
解汲舟
上國經年客春流一棹波已醒離帳酒猶記客亭歌水
枕殘歸夢霜衾擁獨哦篷窗橫落月作意傍人多
淮南道中微雪
密密雲陰合斜斜雪態妍似欺春力淺故傍客愁邊宿
鳥投村瞑寒梅抱蕊鮮無人命尊酒清絶裊茶煙
寒食
粥冷春餳凍泥開臘酒斟故鄉空淚滿華髮正愁侵山
暝雨還住煙孤村更深誰知江海客浩蕩濟時心
朱橰
竹醉日懷故山
一室眞容膝何人客子猷土浮迎竹醉雲靜對山羞無
地青歸幌他年翠繞樓且從鄰寺去煙雨看沙鷗
夏夜極凉
素簡久辭夜清風先戒秋稻深羣蛤吠草暗一螢流舌
在殊無計心空尚有求按圖尋分野楚尾見吾州
鄭剛中
故居
北山三十里憶得舊書堂小徑通蔬圃新醅壓酒牀晩
凉荷葉嫩細雨橘花香此夢今何許隨緣又一方
栽竹
信緣移老竹觸暑種瓜根小雨回生意蒼苔覆劚痕影
還隨舊葉凉已到清尊相對如佳友何妨儘閉門
哦詩
怕醉還思醉哦詩未得詩過雲飛雨急斜照晚凉遲嫩
綠開荷葉新紅入荔枝躊躇搔短髮倚檻立多時
重五
異鄉逢午節臥病此衰翁竹筍迸新紫榴花開小紅山
深人寂寂氣潤雨濛濛煮酒無尋處菖蒲在水中
闌暑
闌暑秋郊暮前山瘴霧中猿猱都下飲鳥雀未歸叢弄
影試新月披襟招好風銀潢向何夕零露溼梧桐
春晝
深村春晝永事事不相關花少蝶蜂瘦水清鷗鷺閒栢
香薰紙帳竹枕傍屏山付與翛然夢樂哉天地間
寒意
嶺南霜不結風動是霜時日落晚花瘦山空流水悲棲
鴉尋樹早凍蟻下窗遲季子家何在衣單知不知
幽趣十二首(錄二首)
幽趣無人會閒居我自知筍尖穿落葉花蕊掛游絲寒
在蜂來少風斜燕不遲老夫無定力破戒為題詩
幽趣無人會雲依遠岫行寒塘時撥刺古木屢敲鏗壁
殼拖涎鈍花飛度粉輕山泉烹石鼎孤啜不勝情
高登
夢遊故山
風際氅披鶴雲根杖策鳩幽棲知好在歸夢故難留山
放數峰出泉分一派流把茅何日辦縛屋護松楸
張綱
對月
蓬髩秋風老柴門轍跡疎誰同今夜月望絶故人書止
酒愁元亮何心賦子虚得詩還喜誦習氣未全除
夜雨
夜雨妨清夢疎簷滴細聲幽懷無客語偶坐有琴橫水
闊柴荆迥風高雁鶩驚感時思報主材薄愧平生
日暮
地偏車馬靜門閉水雲深野艇收晴網村舂續暮砧危
腸逢酒怯病骨畏寒侵又見鴉歸盡誰𢋫梁甫吟
月夜
漁火前村近秋砧靜夜多山煙歸宿鳥水月動明波燭
短催詩急樽空若客何抱愁眠不穩林影半牀過
次韻彥逹折梅
信步尋梅約欣逢亞雪枝春藏紅萼小寒嗇暗香遲畫
角傳新曲妝臺歛翠眉廣平心不動唯許筆端知
歲暮
忽忽歲云暮霏霏山雨頻鳥啼茅舍靜梅映竹籬新陋
巷無深轍清酤有善鄰中原消息斷聊與醉鄉親
次韻洪總領題花信亭得江樓
誰為傳花信新亭破睡風春回芳意早客到賞心同酒
盞搖江綠詩箋照坐紅無由接歡宴危坐正書空
胡銓
登南恩望海臺
君恩寬逐客萬里聽歸來未上凌煙閣先登望海臺山
爲翠浪湧湖拓碧天開目斷雲飛處終身愧老萊
張九成
遊南路菩提寺次刁文叔韻
高僧居物外有戶晝常扃海近知天闊泉甘識地靈一
簾春月靜數點列山青便卜歸與計移文漫勒銘
雙秀峰
且向城西去休驚雨濺空亂山明滅外古刹有無中笑
指雙峰翠迴看落日紅中興喜無事歌管莫悤悤
過報恩寺
籃輿訪蕭寺煙暝漲春空遠樹樓頭綠殘霞山外紅昏
鐘發林杪人語殷橋東回首都無跡浮生眞夢中
雨
已止還復作瀉簷聲更長苔錢添晚翠梅子試新黃屋
裏圖書潤庭前蘭芷香倚欄閒覓句水閣夜生凉
黃公度
家僮歸得王慶長宓消息知留浙中秋舉賦此
寄懷
倦僕去復返憐君歸未能吟餘幽砌月夢破短檠燈地
僻人稀到書成鴈莫憑秋風霜翮健天末看飛騰
倚薄
茅簷供倚薄藜杖任扶攜天入平蕪闊山含宿霧低樹
聲風曲折野色晚凄迷容易營生事秋田稻欲齊
和鄭叔友厚題眞如
南郡趨新幕微官愧野人客懷投寺晚歸夢到家頻歲
月看蓬髩塵埃聽葛巾相隨一杯酒且慰百年身
三月三十日郊外即事
雨積稻畦白晴添麥隴黃野橋排鴈齒山路轉羊腸鳥
語有時好田家隨事忙一年春盡日身迹更他鄉
壬戌中秋㳂檄行縣與龔實之同宿於琴泉軒
搖落江城暮招提訪舊遊泉聲終夜雨竹影一弦秋露
湛衣裳冷山空枕簟幽故人憐寂寞抱被肯相投
晚泊桃源驛奉懷幕府諸公
下馬泊孤亭人煙接古城半村留晚照萬壑送秋聲風
月思元度文章愧長卿桃源何處在山驛至今名
冬日道間
歲熟牛羊飽村寒鳥雀呼霜餘山骨露水落澗毛枯歸
艇收魚網行人問酒壚微軀任南北未覺旅懷孤
劉子翬
巖桂
凉颸振遠村寂寞度清芬山路不知處月窗時夜聞孤
根寒抱石落子半飄雲袖手空延佇無才可賦君
送曾彥思減罷赴闕
馬首成南渡西風木葉疎去程煙雨外孤館别離初未
試平戎策空懷逐客書漢皇方問賦誰復薦相如
疊嶂
益遣歸心快愁霖喜乍晴樹陰迎馬合波影照人清不
見雲山路時聞樵斧聲暮雲偏自急相伴隔溪行
同張守謁蔡子強觀硯論琴偶書
共造中郎室明窗玩好竒硯珍鐫子石琴古斷孫枝篆
鼎香飄遠茶甌味轉遲自慙塵土累清話得移時
途中
小市猶依海横橋欲跨汀雨餘榕徑冷春晚苧田青薄
宦低豪氣浮生惜壯齡急流歸不得憂患飽曾經
次張守韻
瓦白霜封縞波清月漾金柝沈秋壘靜人語夜堂深故
國歸何日寒衾事滿心庭松憐手植擢榦已彌尋
次韻張守梅詩
破雪梅初動南枝更北枝傍牆應折盡背日較開遲曉
角驚殘夢春愁占兩眉狂風將落蕊故入畫樓吹
與原仲至交溪橋
倦憩春橋午回環翠碧重亂溪流背海新柳色欺松厭
市常思野為官不及農喜逢湖上客談話得從容
寄蜀
有客傳歸信愁懷得暫寬兒童占鵲喜鄰里借書看離
蜀秋方半浮湘歲欲闌柴門頻洒掃夢想見征鞍
道中
微風收宿靄細路遶平臯石亂春流急山寒曉月高鳥
聲時出樹花氣欲侵袍行役兼清賞驅馳未覺勞
訪原仲山居
寂寂臨湖屋湖風為掩門鳥聲幽谷樹山影夕陽村好
事長留客雖貧亦置尊平生枯澹意去此欲誰論
致明攜酒來雲際
有客攜家釀敲門訪病翁一春寒食過幽寺晚晴中嫩
竹扶簷綠殘花蓋地紅牢愁賴君破歸意莫悤悤
次長汀壁間韻
竄鼠驚殘夢蕭蕭老屋虛風聲傳遠瀨寒意入秋蔬客
路漂搖入歸身憔悴餘西窗滿殘照髣髴似吾廬
羅願
望梅亭(南安軍未至庾嶺有亭名望梅兄端翔權軍事時所作)
節物重陽候風塵庾嶺頭休論梅子雨纔度菊花秋翠
壁堪橫絶幽亭勸小留謀生兄弟拙一一傍南州
次韻酬通判劉兄岳陽樓
蓄納深無際憑臨勢易高青春關氣象白日散風濤有
野張軒樂何人續楚騷古來川浸在閒却漢陰橰
魚龍掀舞後渺莽記空庭地帶三苖闊山傳二女靈客
懷光水月詩筆妙丹青少作楊雄悔惟思草一經
鄭樵
薌林閒居
薌林蒼翠甚極目可吟詩梅子風前落杏花雨後移清
溪通半郭孤月隱疎籬寂寂雲山外蕭然獨自知
薌林蒼翠甚霽色繞吾廬四面鳥聲寂一庭月影疎有
山皆入坐無日不安居好向東牆臥看人獻子虛
晨雨
東方斜未徹暝色淡初分宿鳥林中噪凄風葉上聞鐘
鳴催過雨星落避行雲獨立草堂内涓涓羣動紛
張公祈
渡湘江
春過瀟湘渡眞觀八景圖雲藏岳麓寺江入洞庭湖晴
日花爭發豐年酒易沽長沙十萬戶遊女似京都
蘇籕
和卷中韓子蒼梅花
先開媚晴昊孤豔斷魂時遶樹沈煙度凌寒檀暈披參
橫明月觀雪細影娥池結實冥冥雨君看雀啅枝
王銍
曉踏
曉踏河堤月逢人問去舟已為羈旅客更免别離愁索
寞憐同姓丁寧數舊遊欲知幽獨意風露滿城秋
寄洪駒父
江山霜落木千里一身歸去國憐張翰回舟為陸機煙
林無際遠寒葉有聲飛何必少陵老悲傷未拂衣
徐師川典祝廬山延眞觀用送駒父韻餞别
匡阜如蓬島欲尋風引歸煙蘿猿嘯月雲碓水鳴機剰
結餐霞侶深隨杕錫飛謝公行樂處山翠撲人衣
幽居
幽居寂無事晨起伴僧禪曉澹巖前月秋明水底天望
鄉書斷雁問路客回船阻絶平生友清遊有夢傳
寒食
故國千峰外孤舟一水濱天涯未歸客江上欲殘春鴈
去銷魂久花開墜淚頻東風吹晚雨芳草路邊人
小立
茅屋藤蘿外憑欄煙靄間亂蟬催暑去急雨帶秋還路
入雙溪口門當四面山詩成題未有翰墨伴清閒
范浚
登富陽觀山亭
弭棹依寒渚臨亭俯碧川嘶雲征海雁椎鼓過風船水
闊天低樹山空日暝煙擬題江似練終愧謝公賢
雨後出郊
晴景收林靄春郊賸物華麴塵官道柳粉豔野牆花竹
裏草亭古沙邊苔徑斜遣心知有處發興渺無涯
扶輿穿密竹度彴過前溪霽色煙橫野春聲水遶畦映
山行白鷺遷木韻黃鸝客裏貪幽事歸時日已西
遊南山晚歸
荒荒日已暮迴首興何長䆉稏紛乾穟森疎嘯折篁水
枯山石露風晚野花香歸臥前簷下詩成小雨凉
次韻茂永兄首夏新晴
燕落雨知節鳩鳴天欲晴行雲飛斷碧斜日漏微明筍
上竹三徑苗肥田一成野人知得飽索酒坐班荆
春望
岑樓上獨園高檻俯平原野秀風煙合春深草木繁晴
山明歴歴遠水去渾渾興出青冥外心隨獨鶴翻
張生夜載酒相過
夜卷一鈎簾衣寒覺露霑未經風割面且看月磨鎌玉
椀鵝兒酒花磁虎子鹽張公雞黍舊歡笑了無嫌
周必大
沈作式署園
宮槐分影直官柳著行疎畫棟飛翬遠晴霞散綺餘池
邀山簡馬水勝武昌魚只恐封泥召驂鸞上帝居
元宵煮浮圓子前輩似未曾賦此坐間成四韻
今夕是何夕團圓事事同湯官尋舊味竈婢詫新功星
燦烏雲裏珠浮濁水中歲時編雜詠附此說家風
再賦
時節三吳重勻圓萬里同溲浮雖有法烹煮豈無功杜
喜雲抄白徐妨酒復中策勲俱是秫適口不同風
贑州
跡落蠻夷地艱危分飽經盤渦隨櫂舞驚浪濺船零石
亂舟纔過峰迴眼漫青晚來荒浦宿愁緒轉冥冥
楊謹仲教授和徐師川中秋賞月詩邀余次韻
浥露清如洗明河淨不流珠圓合浦夜潮盛浙江秋(盧肇)
(賦八月望潮最盛)朗詠陳王賦幾成法善游廣寒非獨冷莫為
客氊謀
尤袤
梅花
冷豔天然白寒香分外清稍驚春色早又喚客愁生待
索巡簷笑嫌聞出塞聲園林多少樹見爾眼偏明
臘梅
破臘驚春意凌寒試晚妝應憐脂粉白故染麴塵黃綴
樹蜂懸室排箏雁著行團酥與凝蠟難學是生香
范成大
晚步東郊
水墨依林寺青黃負郭田斜陽猶滿地片月早中天策
策鴉飛急冥冥樹影圓西山原自好那更著雲煙
道中
月冷吟蛩草湖平宿鷺沙客愁無錦字鄉信有燈花蹤
跡隨風葉程途犯斗槎君看枝上鵲薄暮亦還家
寒食郊行書事二首
野店垂楊步荒祠苦竹叢鷺窺蘆箔水烏啄紙錢風媪
引濃妝女兒扶爛醉翁深村時節好應為去年豐
隴麥欣欣綠山桃寂寂紅帆邊漁蕝浪木末酒旗風信
步隨芳草迷途問小童賞心添脚力呼渡過溪東
賞心亭再題
天險東南重兵雄百二尊拂雲千雉繞截水萬崖奔赤
日吳波動蒼煙楚樹昏向無形勝地何以控乾坤
南樓望雪
夜月流瑤圃春風滿玉都籬疎先剝落樹密正糢糊亂
點橫煙鴈驚啼失木烏醉魂方浩蕩風袖不支梧
花山村舍
潦退灘灘露沙虚岸岸頽澗聲穿竹去雲影過山來柳
菌粘枝住桑花共葉開庵廬少來往門巷濕蒼苔
送陸務觀編修監鎮江郡歸會稽待闕
見說雲門好全家住翠微京塵成歲晚江雨送人歸邊
鎻風雷動軍書日夜飛功名袖中手世事巧相違
新津道中
雨後郊原淨村村各好音宿雲浮竹色清溜走榿陰曲
沼擎青蓋新畦藝綠針江天空闊處不受暑光侵
豫章南浦亭泊舟
繡檻臨滄渚牙檣插暮沙浦雲沈斷雁江雨入昏鴉野
曠天何近春寒歲未華來朝風一席隨處且浮家
夜發崑山
歲寒人墐戶霜重獨登舟弱櫓搖孤夢疎篷蓋百憂但
吟今不樂寧計幾宜休慚愧沙湖月年年照薄遊
金山嶺
阪險身頻偃崖深首屢回雲浮平地出路拂半天來但
閱關山過都忘歲月催湘南初上馬猶插早春梅
嘉陵江過合州漢初縣下
井徑東川縣山河古合州木根拏斷岸急雨沸中流關
下嘉陵水沙頭杜老舟江花應好在無計會江樓
小溪縣
刈麥千平隴橫槎一小溪梓花紅綻碎粟穗綠垂低村
婦猶多跣山猿遂少啼東川雖已過錦里尚雲西
鞭春微雨
旛勝絲絲雨笙歌步步塵一年新樂事萬里未歸人雲
薄竟慳雪酒醲先受春送寒東作近慙愧耦耕身
戲題索橋
織簟勻鋪面排繩強架空染人高曬帛獵戶遠張量薄
薄難承雨翻翻不受風何時將蜀客東下看垂虹
夜泊歸州(州有宋玉宅昭君臺)
舊國風煙古新凉瘴癘清片雲將客夢微月照江聲細
和悲秋賦遥憐出塞情荒山餘閥閱兒女擅嘉名
梅根夾
辛苦凌波棹平安入夾船日明漁浦網風側瓦窑煙老
圃容挑菜村巫橫索錢且投人處宿終夜得佳眠
詠吳中二燈
琉璃毬
龍綜繅冰繭魚文鏤玉英雨絲風外縐雲網日邊明疊
暈重重見分光面面呈不深閒裏趣爭識箇中情
萬眼羅
弱骨千絲結輕毬萬錦裝綵雲籠月魄寳氣繞星芒檀
點紅嬌小梅妝粉細香等閒三夕看消費一年忙
春晚即事留游子明王仲顯
繡地紅千點平橋綠一篙楝花來石首榖雨熟櫻桃笑
我生塵甑慙君有意袍故人能少駐門徑久蓬蒿
陸游
溪行(錄一首)
篷篛鳴春雨帆蒲挂暮煙買魚爭近市覓火就鄰船愁
臥醒還醉灘行却復前長年殊可念力盡逆風牽
自來福州詩酒殆廢北歸始稍稍復飲至永嘉
括蒼無日不醉詩亦屢作此事不可不記也
尊酒如江綠春愁抵草長但令閒一日便擬醉千場柳
弱風禁絮花殘雨漬香客遊還役役心賞覺茫茫
送查元章赴䕫漕
柳色西門路看公上馬時亦知非久别不柰自成悲白
髮劉賓客青衫杜拾遺分留端有待剩賦竹枝詞
晚泊慈姥磯下二首(錄)一(首)
山斷峭崕立江空翠靄生漫多來往客不盡古今情月
碎知流急風高覺笛清兒曹笑老子不睡待潮平
統分稻晚歸
薄酒不自酌夕陽須汝歸橘包霜後美豆莢雨中肥路
遠應加飯天寒莫減衣老懷憂自切道眼看皆非
夜思
露泣啼螿草潮生宿鴈汀經年寄孤舫終夜託丘亭楚
澤無窮白巴山何處青四方男子事不敢恨飄零
秋風
秋風吹客檣節物歎遐方歲事忽云暮吾行殊未央霜
清漢水綠日落楚山蒼此去三巴路無猿亦斷腸
沙頭
游子行愈遠沙頭逢暮秋孫劉鼎足地荆益犬牙州鼓
角風雲慘江湖日夜浮此生應袞袞高枕看東流
移船
沙際舟銜尾相依作四鄰暮年多感慨分路亦酸辛折
竹占行日吹簫賽水神無勞問亭驛久客自知津
憑欄
蟬嘒晚尤壯鴉棲久未安不成浮舴艋故作憑欄杆露
重傾荷蓋風尖蹙芡盤新秋動歸思更覺五湖寬
泛溪船至巴東
溪船莫嫌迮船迮始相宜兩槳行何駛重灘過不知荒
村寇相縣破屋屈平祠不柰新愁得啼猿挂冷枝
夜坐庭中
人靜風褰幔更闌露泫衣暗窗饑鼠齧空廡冷螢飛歲
月背人去鄉閭何日歸脫巾還感慨殘髮不勝稀
秋晚病起
心靜病良已翛然巾履輕灰深地爐煖日出紙窗明宿
雨全消瘴新霜賸得晴井梧深可念無葉送秋聲
劒門關
劒門天設險北向控函秦客主固殊勢存亡終在人棧
雲寒欲雨關柳暗知春羈客垂垂老憑高一愴神
摩訶池
摩訶古池苑一過一消魂春水生新漲煙蕪沒舊痕年
光走車轂人事轉萍根猶有宮梁燕銜泥入水門(蜀宮中舊)
(泛舟入此池曲折十餘里本府後門雖已爲平陸然猶號水門)
晚雨
蕭瑟度橫塘霏微映繚牆壓低塵不動灑急土生香聲
入楸梧碎清分枕簟凉回頭忽陳跡簷角掛斜陽
晚步湖上
雲薄漏春暉湖空弄夕霏沾泥花半落掠水燕交飛小
倦聊扶策新晴旋減衣幽尋殊未巳畫角喚人歸
江樓
急雨洗殘瘴江邊閒倚樓日依平野沒水帶斷槎流擣
紙荒村晚呼牛古巷秋腐儒憂國意此際又搔頭
初到荆州
萬里泛仙槎歸來髩未華蕭蕭沙市雨澹澹渚宮花斷
岸添新漲高城咽晚笳船窗一尊酒半醉落烏紗
夢藤驛
倦馬投孤驛一峰青壓門蕭條秋浦路荒陋夜郎村地
瘴霜常薄林深日易昏百年常作客排悶近清尊
雨夜
小雨初凉夜殘燈欲暗時病多愁近酒心弱怯題詩舊
友殊方少歸耕歲晚宜回頭語孤影此意有君知
冐雨登擬峴臺觀江漲
雨氣分千嶂江聲撼萬家雲翻一天墨浪蹴半空花噴
薄侵虚閣低昂泛斷槎壯遊思夙昔乘醉下三巴
東籬雜題
南陌歸雖久東籬興更新無求覺身貴好儉失家貧引
水嘗終日栽花又過春桃源不須覓已是葛天民
别張教授歸獨登擬峴
小閣敞朱扉停車暫息機行人呼晚渡幼婦浣秋衣霜
樹欹危堞風鴉滿落暉登臨客愁裏况是送將歸
雪中登雲泉上方
滃滃雲堆上茫茫雪海中煎茶詩坐客打竹課蠻童冰
谷鳴饑鶴煙汀立斷鴻歸來更堪喜葑火滿爐紅
雪霽歸湖上過千秋觀少留
縱轡不嫌遠逢山猶一登夕陽波渺渺殘雪墖層層折
竹橫遮道饑烏下啄冰欲歸還小駐倚杖對崚嶒
晨起
小雨溼清曉新鶯啼早春年光驚病眼節物屬閒身巴
峽東連楚蟠山北控秦遠遊端可繼敢恨素衣塵
自妙相歸將至杜甫堰舟中作
斜陽發東郭初夜轉西城寺閣疎鐘動漁村遠火明蒼
茫林靄滅撲漉水禽驚漸喜吾廬近遙聞過埭聲
梅雨陂澤皆滿
雨暗迷行路溪深沒舊痕汪汪牛湩白盎盎酒醅渾暖
浸千畦稻橫通十里村羣蛙更堪笑鼓吹鬧黃昏
野步書觸目
村落初過雨園林殊未霜幽花雜紅碧野橘半青黃飛
鷺橫秋浦啼鴉滿夕陽最憐山脚水撩亂入陂塘
鄰曲小飲
早稻喜登場相呼集野堂迎霜新兔美近社濁醪香茅
屋滴殘雨竹籬圍夕陽新豐不須作眞箇是吾鄉
獨立
獨立柴荆外頹然一秃翁亂山呑落日野水倒寒空憂
患工催老飄零敢諱窮漁歌亦何恨悽斷滿西風
村舍
空谷人稀到新寒病頓輕晨霜催小獵宿雨潤新耕草
莽秦馳道雲煙越故城千年不磨滅惟有暮山橫
骨相
骨相元知薄功名敢自期病侵強健日閒過聖明時形
勝輪臺地飛騰瀚海師江湖雖萬里猶擬綴新詩
晨興
倦枕厭寒夜起尋殘火温喈喈衆雞動耿耿一燈昏野
氣增霜力窗光淡月痕早朝非老事且復灌吾園
小雨
細細濕春光霏霏破夕陽臥聞驚倦枕起看入虚堂映
葉鶯猶囀爭泥燕正忙閒愁無遣處誰與共飛觴
溪竹
霜落水初澄星繁月未升近村聞野犬隔浦見秋燈多
病乃如許微寒已不勝平生鄰曲意移棹避漁罾
題跨湖橋下酒家
湖水綠於染野花紅欲然春當三月半狂勝十年前小
店開新酒平橋上畫船翩翩幸強健不必愧華顚
小憩村舍
藤梢維艇子煙際覓人家小婦篸新麥羣童摘晚茶溪
雲易成雨崖樹少開花聊寄平生快青鞋到若耶
平水
水悍溪橋敗沙頹野徑移年華入詩卷心事付笻杕雨
霽鵓鳩喜春歸鶗鴂知客庖消底物麥飯薦蒓絲
郡齋偶書
白首奉魚書蕭然一事無吏閒晨已散人醉暮相扶卷
野收禾黍連江下舳艫山城君勿誚東北是皇都
晨起
衣潤薰籠煖燈殘漏箭長鳴雞帶窗月立馬怯庭霜病
骨陰晴覺官身早夜忙火城那復夢愁絶軟塵香
過村店有感
細篾絡丹柿枯籬懸碧花炊煙生旅竈野水漱寒沙棲
鳥爭投樹歸牛自識家恍然遊蜀路搔首憶天涯
泛湖至東涇
春水六七里夕陽三四家兒童牧鵝鴨婦女治桑麻地
僻衣巾古年豐笑語譁老夫維小艇半醉摘藤花
湖光分别浦嶺路過前村泉石相縈帶雲煙互吐吞耕
犂無易業鄰曲有通婚試覓誅茅地吾將遺子孫
小園獨立
草香無處覓花嫩不禁飛澤國春歸晚柴門客過稀新
泥添燕戶細雨溼鶯衣倚杖臨階久衰翁氣力微
六七月之交山中凉甚
城市方炎熱村墟乃爾凉拂窗桐葉下繞舍稻花香獨
鶴警秋露雙螢明屋梁卧聞機婦織感歎夜初長
思蜀
來從雲棧北行度雪山西故事談金馬遺蹤訪石犀閒
情澹於水豪飲醉如泥壞壁塵封遍何人拂舊題
玉食峨嵋栮金虀丙穴魚常思晚秋醉未與故人疎白
髮當歸隱青山可結廬梅花消息動悵望雪消初(余昔在犍)
(為師伯渾王志夫張功夫王季夷瑩上人輩以秋晚來訪樂飲旬日而去)
山家暮春
繞屋清陰合緣堤綠草纖起蠶初放食新麥已磨鎌苦
筍先調醬青梅小蘸鹽佳時幸無事酒盡更須添
初夏
筍生遮狹徑溪漲入疎籬漸及分秧候還當煮繭時雨
昏雞共嬾米盡鼠同飢村巷無來客清羸只自知
秋夜
清夜不成寐出門還浩歌斷雲微翳月薄露不傾荷絡
緯知時早梧桐柰汝何非關老懷惡秋物感人多
小園
新作小溪園牽藤迮縛門釣船橫北渚樵路接東村靜
坐依林樾慵眠傍竹根還家日已夕棲雀鬧黃昏
初晴野步
入市路三义緣山港半斜疎籬帶殘雪幽竇瀉湍沙好
鳥晴相語芳蘭暖欲芽病餘無脚力隨處憩人家
偶書
身放江湖遠年推里巷尊鄰翁分酒子羽客借桐孫決
決冰消澗纖纖柳映門小車非漢相時亦到前村
晨起
晨起梳頭嬾披衣立草堂霧昏全隱樹氣暖不成霜灘
急回魚隊天低襯雁行新春猶一月已覺日微長
方池
莫笑方池小清泉數斛寬照花紅錦爛洗硯黑蛟蟠日
取供茶鼎時來擲釣竿秋風過欄角也解作微瀾
東村散步有懷張漢州
扶杖村東路秋來始此回寒鴉盤陣起野菊卧枝開憂
國丹心折懷人雪髩催房湖八千里那得尺書來
西城
市步羣囂散關門夕照明河流倒橋影雪野聚鳥聲繁
杵聞深巷寒煙下廢城悤悤船盡發爭趁早潮平
悶極有作
貴已不如賤狂應又勝癡新寒壓酒後微雨種花時堂
下藤成架門邊枳作籬老人無日課有興即題詩
晚泊
樓上嗚嗚角橋邊點點燈聚沙新到鴈趁渡獨歸僧日
隱山光暗天低海氣蒸居人笑老子醉髮亂鬅鬙
幽居
雨霽雞栖早風高雁陣斜園丁刈霜稻村女賣秋茶缺
井磨樵斧枯桑繫釣槎客來那用問此是放翁家
春行
篛帽絲絲雨芒鞵策策泥柳斜風帶北花歛日平西社
酒誇新壓春蕪喜遍犂深村無客過父子自扶攜
春晚雜興
寂寂野人家柴扉傍水斜僧分晨鉢筍客共午甌茶燕
戶添新土蛛絲罥落花悠然便終日惟此送年華
池面萍初紫牆頭杏已青攜兒撐小艇留客坐孤亭相
法無侯骨生年値酒星正須遺萬事莫遣片時醒
晚歸舟中作
路入芙蓉浦家依䆉稏村急灘雙鷺立平野萬鵶翻市
散人爭渡僧歸寺掩門凄凉誦新句招得欲殘魂
小舟過吉澤效王右丞
澤國霜露晚孤村烟火微本去官道遠自然人迹稀木
落山盡出鐘鳴僧獨歸漁家閒似我未夕閉柴扉
野興
荷鋤通北澗腰斧上東峰秋水清見㡳曉雲深幾重鼕
鼕傳社鼔渺渺度樓鐘歸覓村橋路詩情抵酒濃
秋晚
庭草猶殘綠溪楓已半丹誰知此翁健又見一年寒幻
境槐安夢危機竹節灘如今渾過盡摩腹且加餐
舟中作
沙路時晴雨漁舟日往來村村皆畫本處處有詩材炊
黍孤煙晚呼牛一笛哀終身看不厭岸幘興悠哉
露坐
落月無留照殘河亦已傾墜枝雙鵲裊黏草一螢明暑
令忘三伏凉颸逼五更為憐荷瀉露故起繞池行
東村
雨霽山爭出泥乾路漸通稍從牛屋後却過鸛巢東决
决沙溝水翻翻麥野風欲歸還小立為愛夕陽紅
幽居初夏
路繞長堤北家居小市西陂塘晨飲犢門巷午鳴雞婦
喜蠶三幼兒誇雨一犂衰翁亦於浪未怕屐沾泥
梅塢青黃子草陂紅紫花雙鵝朝戲浦羣鴨暮還家赤
脚挑殘筍蒼頭摘晚茶出門逢野老滿意說桑麻
連日治圃至山亭又作五字
薙圃課僮奴爭前不待呼水泉經雨壯蓁莽得霜枯高
樹鳴雙鵲清池下兩鳬暮年惟樂此餘念一毫無
好竹千竿翠新泉一勺冰殘蕪襯落日老木上寒藤細
磴欹難過危欄曲可憑歸時忽已暮點點數漁燈
初夏
麥秀微寒後梅黃細雨前湖灘初集鷺堤柳未鳴蟬琴
帶輕陰潤巾因小醉偏晚來幽興極又上釣魚船
小立
紅樹園廬晚碧花籬落秋荒陂船護鴨斷岸笛呼牛酒
賤村村醉山寒寺寺幽聊須岸烏幘小立埭西頭
九月十八日至山園是日頗有春意
烏藤眞好友伴我出荆扉落葉紛如積鳴禽暖不歸露
濃松鬛長土潤术苗肥未盡尋幽興還家趁夕暉
舟中夜坐
風露浩無際星河澹欲傾遙知並船客聞我詠詩聲水
鳥橫江去漁舟背月行神清不成寐隱几待窗明
秋晚
門巷清如水情懷澹似秋詩吟唐近體談慕晉高流託
命須長鑱浮家只小舟江南煙雨岸何處不堪留
獨立
午醉初醒後回廊獨立時斜陽明雨葉乳鵲裊風枝違
俗雖堪笑師心頗自奇傍人疑徙倚向道是尋詩
幽棲
何處是幽棲城南路少西楊花穿戶入燕子避簾低棋
局聊相對茶爐亦自㩦溪頭雲易合晚雨又成泥
無客
今日了無客翛然麈柄閒硯涵鴝鵒眼香斮&KR0008;鴣班木
落風初勁雲低雨尚慳西湖未暇到臥看曲屏山
晚行舍北
逆旅將歸客扶衰取次行霜濃木葉盡水落岸痕生鳬
雁浮寒浦牛羊滿晚晴東村隔煙寺杳杳送鐘聲
明日又來天微陰再賦
河岸風檣遠村陂牧笛長短籬圍麂眼幽徑繞羊腸照
水鬚眉見搓橙指爪香衣裘又關念碪杵滿斜陽
獨處
白㲲敷牀穩烏藤倚壁斜灰深惟畫字燈暗不成花似
客猶居里如僧未出家孤村夜無月何事有啼鴉
園中書觸目
氣候今年晚濃霜始此回殘梧未全槁晚菊有初開烏
桕先楓赤寒鴉後雁來西窗夕陽暖摘橘薦新醅(烏桕未霜)
(而葉丹寒鴉必得霜乃至)
訪客至近郊
訪客西郊路停車小苑門閒雲寧有雨澹日不成暄鷺
下青蘋浦鴉啼綠樹村還家未索莫隨分具魚飱
河橋晚歸
曲巷連新市層樓近小橋青帘猶滴雨綠浦恰通潮簾
影晴方見笙聲冷未調斜陽覓歸路偏愛玉驄驕
宿北錢清
晡時理舟楫甲夜泊錢清虀餅依然美(店家虀麫有名已六十年矣)
漁燈特地明酒旗闌道出風浪拍船鳴未說鄉閭喜江
山亦有情
閒遊
觸熱辭行在扶衰返故丘亂蟬催落日病葉報新秋秣
蹇投山驛尋詩倚寺樓不因行萬里那信此生浮
出行湖山間雜賦
老入新年健春逢小雨晴偶因尋酒去又作繞村行塘
水蒼鵝戲郊原黃犢鳴閒身有樂事倚杖看農耕
露坐
略彴方塘北篔簹小塹東荷盤傾夕露茨觜拆秋風磔
磔禽移樹茫茫月墮空詩材隨處足盡付苦吟中
小園
蕭散遺塵事栽培得小園土鬆花意活林暖鳥言繁飱
酪供晨鉢葅芹薦晚尊餘年君莫問送老向孤村
梅市
去去浮官浦悠悠數客檣蓼花低蘸水楓樹老經霜簫
鼓迎神鬧鉏耰下麥忙城西小市散歸艇滿斜陽
東村
信脚村墟路歸來日未西波清魚隊密風小鵲巢低白
水初平岸青蕪亦遍犂市壚多美酒飯具不須齎
舍南雜興
麻菽連枝熟柴荆盡日關臨池驚鷺起倚柱待雲還倦
憩石腰鼓行攜銅博山老人無定意所到即開顔(石工琢石)
(作杕鼓樣以坐)
題僧庵
細路穿雲塢危橋渡野塘人稀土花碧屋老瓦松長憂
患雙蓬髩裝資一布囊燒薪藉餘暖今夜有新霜
秋夜
落葉鳴遥夜啼螿送暮秋不知何許笛故作此時愁青
海三年戍黃旗萬里侯何如石帆下煙雨釣滄洲
題野店壁
斷藁投衣槖殘壺掛馬鞍寺荒尋店久橋敗涉溪寒道
里無人問題名拂壁看平生慣行役隨處得加餐
初夏雜興
隱趣與誰論深居湖上村避蘭寧改路惜筍不開園庭
草饒生意溪沙記漲痕愁來時淺酌隨事有雞豚
暇日登東岡
雙屨青芒滑輕衫白苧凉雲生半巖潤麝過一林香童
子持棋局廚人饋粟漿歸來更清絶澹月滿林塘
十月十五夜對月
離海月盈丈寒光萬里明衆星斂將盡一鏡獨徐行重
露滴松鬛高風吹鶴聲老來殊畏冷不盡倚欄情
西村晚歸
小塢花垂盡平堤草次迷日長鶯語久風定絮飛低子
響聞棋局舟橫傍釣溪歸途不知處依約埭東西
雜感
春晚晴還雨杯深醉復醒溪添半篙綠山可一窗青藥
品隨長鑱花名記小屏閒身幸無事吟嘯送餘齡
夏中雜興
小響風吹葉微痕雨點池興來閒弄笛客散自收棋忽
忽尋殘夢時時足小詩出門俄已暮忘却野人期
湖上夜賦
冉冉秋將至沈沈夜向晨河隨天漸轉露洗月如新瘦
竹過眉杖輕紗折角巾漁歌四面起煙水浩無津
御選宋詩卷三十九
