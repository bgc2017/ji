欽定四庫全書
御選明詩卷三十九
七言古詩四
姚璉
漁梁結屋
石梁之上姚家莊隔溪指點山蒼蒼飛樓傑閣非我事
翠竹老梅開此堂新豐雞犬歸未得韋曲桑麻如許長
三間茅屋吾老矣擕兒擬拜龐公牀
任原
見鄉人程大
少年策馬辭鄉邑落魄天涯幾秋色鳳池昨遇故鄉人
不道姓名應不識布衣拂却長安塵相看感歎念情親
靑春作客無遠近白髮從軍多苦辛以兹失路誰相顧
我向東流子南去歸夢不離滄海雲邊愁遠絓靑楓樹
楓樹叢林隔海天百年聚散一茫然簪纓故舊應誰在
萍梗江湖祗自憐臨岐執袂須傾倒明朝又别關山道
心随征雁向斜陽愁對離憂醉芳草
江漢
題破窗風雨圖
若有人兮青雲衣佩玉玦兮光陸離爰處兮爰居左琴
劔兮右圖書輕富貴兮浮雲保厥美兮天真山房兮寥
落天冥冥兮雲漠漠雨瀟瀟兮風夜作心耿耿兮不寐
紛遑遑兮求索彼薄夫兮貪婪惟聲色兮是耽文繡兮
膏粱蓀何為兮懷慙秋蘭兮可紉吾所思兮古人寒檠
兮雪案甘與君兮相親
張翨
賦得韭溪春水送張别駕
春風吹花澄海門韭溪雨足浮春雲碧漪分流入城去
石闌倒壓玻瓈紋使君青驄駐溪側撾鼓官船送行色
片帆直泝五湖風水晶宫中夜吹笛
周榘
王均章畫虞山圖
中陽山人思超逸圖寫江山用金碧滄海紅塵幾度飛
尚有人間留妙蹟層巒萬叠煙霧浮襌宫道院當山頭
浮屠屹立遥漢外危石正瞰清溪流平橋渡水西林去
草屋茅亭隔煙樹童子擕笻獨鶴随仙人背立溪橋路
前山矗矗知幾重懸崖怒瀑飛晴虹漁舟影没汀樹遠
牧童聲斷江天空中陽妙手誰復擬咫尺依稀如萬里
仙巖有路疑可到便欲振衣凌拂水君不見吳山吳水
南海壖随闇老人留七年紅橋畫航姑蘇市晚稻香稉
湖上田江山千里總竒絶我昔思歸情惘然還君此畫
一長歎花外聲聲啼杜鵑
殷奎
侯叔庸同行過其故居見迎春一株
野花一株何人栽欲開未開迎春來主人歸來花欲語
欲語不語令人哀往年看花年正少花前把酒花長笑
妻能歌舞妾能彈門外催租無吏到二十年來院落空
兔葵燕麥競為容墻角一藂憔悴煞年年無主泣東風
今日歸來君不住君今又向何州去上林騎馬聽鶯時
慎勿長忘故園樹
袁華
拜石壇
眉山三蘇宋儒宗長公矯矯人中龍南遷儋耳西赤壁
文章光燄超洪濛快哉之亭雪初霽領客登覽山川雄
自云平生不觧飲胡乃一舉觥船空和詩寬限見真率
鑿崖題石摩蒼穹功名富貴一邱土斷碑殘素傳無窮
吁嗟異物神所衛玉山合璧俄相逢奎章博士丹丘翁
江南放逐驚秋風見之即下米芾拜二顛癡絶將無同
築壇山中加愛護樹以松桂連椅桐雨窗雲戶濕寒翠
朝闌暮檻開青紅白野御史龍頭客靑年獻賦蓬萊宫
戲將秃穎寫&KR1915;匾斷釵折股流星虹只今風塵暗河嶽
王侯第宅皆蒿蓬牙籖玉軸映竹素好事獨傳吳顧雍
婁東朱珪鐡作畫字字玉屈蟠蝌䖝嗟哉昔人今已矣
慘澹故國風煙中如何二子復嗜古策勲儒墨收竒功
我來再拜重太息蒼蒼古雪吹長松登壇絶叫浮大白
酒酣目送孤飛鴻
申屠衡
周玄初祈晴詩
寥陽之闕天皇居百靈拱衛羣真趨羽人神遊凥為輿
招搖御氣淩空虚九關洞啟光縣珠綠章封奏人間書
吴田潦滛三月餘吳淞決防連具區春苗蕩溺無遺株
吴民業業憂為魚上天好生哀冥愚羽人稽首帝曰俞
廓除霾曀開天衢蛟龍伏藏黑蜧誅有秋芃芃還土腴
人無菜色國有儲羽人有道神明俱手持玄綱旋斗樞
紫雲為舄丹霞裾蓬萊清都隨所如琳宫載敞虞山隅
為予分駐飇輪車
徐達左
秀野軒詩
春風十里翡翠屏玉遮對峙蛾眉青清泉白石雜花竹
天放畫圖鍾地靈高人開軒當此景酌酒賦詩白日靜
四簷風作翠濤聲八窗簾捲晴霞影我亦托跡耕漁間
結屋讀書湖上山抱琴訪子從兹始布襪青鞋相往還
陶振
送章彦德遊錢塘
錢塘之地何雄哉秀壓元圃超蓬萊大江如龍天際起
山從佛國西飛來雲間三百六十寺合丹凝紫開樓臺
湧金門前浪花白好峯兩點青如苔宋朝文物已草莽
荒碑遺碣高崔嵬黃龍白虎消王氣金鳬玉雁飛寒灰
鴟&KR0642;浮江去不返渺渺萬里雲濤堆吾生守拙門不出
結屋低傍山之隈會稽未及探禹穴赤城未及遊天台
每懷此地不得到矯首遐望空徘徊君今遠遊别我去
南風十幅蒲帆開望湖樓前吹鐡笛冷泉亭下傳甆杯
問君此去何時回安能西子湖頭放歌逐君去一洗胸
中結轖之塵埃
題聽雨樓
一年過京口帆飛疾如走半江疎雨隔篷聽瀉下驪珠
三百斗一年過漢陽雪山翻怒瀧黃鶴磯頭泊船住醉
聽秋雨眠西江一年過東海急雨亂洒船窗外洞庭帝
子鳴鈞天蓬萊仙人鏘玉佩今年過長洲故人邀宿聽
雨樓玉山顛倒恍然醉一笑使我消離愁公本挐雲夫
我亦聽雨客明朝天晴當奮飛萬里天風振鵬翼
陳璧
題彦皋蒓軒
芙蓉花冷煙雨浦鯉魚風生紫蒓渚軒前秋容浩無主
江人倚檝煙中語纖莖採香光漉漉冰絲齊穿水晶綠
蒓有羹菰有米綵衣捧夀阿母喜平生宦情一杯水
史遷
菌子詩追和楊廷秀韻
松花岡頭雷雨急坡陀流膏漬香汁新泥日蒸氣深入
穿苔破蘚釘戢戢如盖如芝萬玉立紫黃百餘紅間十
燕支微勻滑更濕傾筐盛之行且拾天隨杞菊漫苦澁
採歸芼之脱巾笠桑鵝楮鷄皆不及嫫姑天花當拱揖
鹽豉作羹炊玉粒先生飽飯踏曉日更遣樵青行負笈
莫士安
洪武丁丑春題王叔明湖山清曉圖
青山屏列水涯畔白雲繚繞山腰半分明曉色澄素秋
顛倒湖光接銀漢江霞滅盡海暾生巴雪消多沔冰泮
岌嶪巔崖高莫梯回合源泉淨堪盥天遠匡廬秋杳冥
雨足沅湘春瀚漫濃於藍汁可染衣赭若童顛未加冠
盤谷繚通百折深緱嶺危撑半空斷澗橋蔭合踏新涼
渚閣香凝坐平旦短屐扶藜野興濃輕舠聚網波紋散
南灣農鄰猶閉關西崦人家未炊㸑僧寺樓臺松滿林
漁屋軒窗柳遮岸陶令秫田誰為耕邵侯瓜地親將灌
種桃莫問武陵津采芝偶得商山伴書封雁帛感蘇卿
鱠斫鱸絲羡張翰濯纓欲待滄浪清挽衣空歌白石爛
樹樹巖花嵐霧重葉葉汀蒲水風亂蛺蝶暖依芳草飛
鷓鴣晴入叢篁喚荇藻翻容避釣魚杉柟不借尋巢鸛
壁帙芸枯粉螙生岫幌藤穿蒼鼠竄翠隨梧桐借翦圭
羃結絲蘆愛垂幔米家尚存書畫船吳綾不减錦繡叚
人來西北淹壯遊地擁東南隔竒觀標靈顯秀環故居
汎影浮暉在吟案誰能高深故不競我為登臨每無憚
當時對景直彷彿遶次圍闌舊凝翫丹青物色眼停瞬
鐡石心腸顔為汗蹤跡頓㤀今昔非記憶方驚歲年換
半生自笑不歸去兩足其如有羈絆泉石膏肓百慮增
塵土心胸一朝澣湖山如此慰相思天地茫然寄長歎
吴文泰
送何子方還吳巾兼簡一二同志
城頭烏啼朝日黃城門送客歸故鄉邊風吹沙道路長
南登雁門踰太行顧我垂老不得將蕭䬃短髮垂秋霜
為君此别淚霑裳歸心遠逐浮雲翔吳山崢嶸牛斗旁
五湖浩蕩煙波蒼故園桑梓連崇岡萬里愁思何茫茫
君家田園亦不荒歸來此樂殊末央兒女歡笑羅酒漿
遠行辛苦憂俱忘故人若逢滕與梁為言思君愁斷腸
勸君莫辭酒滿觴來宵見月遥相望
有懷義興崔同仁
日嫋嫋兮凉風山中人兮何所蘿軒兮夜月薜牆兮秋
雨丹桂發兮巖阿荷花落兮江渚我思君兮不來望南
山兮延竚
凌雲翰
題鍾馗圖
湖風吹沙目欲眯官柳搖金梅綻蕊終南進士倔然起
帶束藍袍靴露趾手掣硬黃書一紙若曰上帝錫爾祉
蝟磔于思含老齒頤指守門荼與壘肻放妖狐搖九尾
一聲爆竹人盡靡明日春光萬餘里
趙大年蘆雁圖
平林帶煙波渺渺風低葭菼秋聲小望中疑是彭蠡湖
十百為羣盡陽鳥楚天未雪無雨霜南來豈必謀稻粱
哀音若訴雲路㢠老趐不厭關河長汀洲水落成平陸
散亂鳬鷖聚沙曲低飛不肯伴寒鴉猶繞荒村破茅屋
屋中有客揮五絃從之不得心茫然何人圖畫能著此
趙氏丹靑稱大年徽廟元年頒鳳歴此圖正是當時迹
便從宣和到靖康艮岳禽聲起秋夕古往今來幾盛衰
摩挲老眼竟成悲良工心苦人莫識似寫周宣鴻雁詩
包山翫月次瞿宗吉韻
昔我曲江觀怒濤越山不及吳山高如何古有任公子
一釣乃能連六鰲我今杖藜尋翠麓地有白雲人不俗
丹房火冷碧窗虛夜半秋聲撼林竹踏歌連臂下仙壇
目斷西山吳彩鸞桂花飛簾作香雪轉首便覺秋闌珊
人生懽樂難再得始信光隂如過客陶令空披漉酒巾
謝公謾著登山屐菴前堵牆如白虹洞門不掩來江風
分師半席師已許經筵蠟燭搖秋紅郊何為寒島何瘦
新雨能來寧論舊今宵爛漫得好晴知是何人補天漏
少壯而老理則常胡能不死彫三光放麑西巴誠不忍
歌鳳接輿無乃狂兹遊可繼五君詠祀事同陪匪乘興
中庭坐待明月來樹影團團一時並
關山雪霽圖
前峯後峯雪糢糊東村西村春有無快雪時晴人佳想
况復見此關山圖關山迢逓相聯屬玉潔珠光眩人目
扶桑飛上金畢逋暗水流澌度空谷野橋行過路三叉
青旗㨂簷沽酒家驅驢倦客得少憩悵望遠道還咨嗟
詩翁好事常起早天寒祗恐梅花老柴門時有故人來
階下白雲須用埽此圖一日落塵寰筆法依稀荆與關
人生遠遊固云樂何似在家長看山我本識字耕夫耳
占&KR1444;便作豐年喜田園歸隠會有時麥飯飽餐茅屋底
陳居中進馬圖
眀王慎德蠻&KR0642;賓尺天寸地皆王臣遠人重譯貢龍馬
流沙萬里來麒麟金丸聲動佛郎國寶劍氣接明河津
不知何年離榆塞但見此日朝楓宸毛騧生來玉琢鼻
錢驄隠起花攅鱗最後赭白信無敵如此丹青疑有神
騰驤欲飛使者喜控制不得奚奴嗔我聞陳閱善匠意
無乃韓幹為前身按之圖中得所似惜哉世上遺其真
驪黃牝牡不易索九方臯後知何人
趙宜生
追次楊鐡崖題顧仲瑛玉山草堂春夜樂韻
畫堂燭影搖春紅錦衣公子新乘龍朱絃初障黃蜂蠟
彈破桃花紅指甲玉脂泣釡鳴雁烹鹿臡馬乳開瓶罌
衆賓笑接杯流行春風吹動雙垂纓哀絃要眇驚促柱
短曲新歌送賓主拍手催歡小娃舞偷看梨花帶春雨
張時
匡廬精舍圖
巍哉江上之廬峯東南諸山無與同丹梯石磴杳難度
層巒疉嶂相爭雄涼飇翻空吼霹靂嵐光射日開芙蓉
香爐沉沉紫煙裏瀑布上與銀河通九江秀色在指掌
五老雲氣長鴻濛我昔壯遊事歴覽秋濤滿耳來松風
星子灣頭蕩輕楫石頭渡口聆晨鐘今日披圖倍悽愴
信知此樂難再逢賢哉公孫慕高隱結廬正在山之中
詩書滿架恣探討雲林對戶蟠心胷幽禽引雛白日靜
老鶴叫月秋林空只今公已嚮時用故山可望不可從
繪為丹青揭坐側傳示藝苑無終窮
袁宗
題美人春睡圖
東風小院闌干曲滿地梨花涴香玉金窗晝靜燕初歸
火養沉煙一絲綠美人消瘦桃花肌春腰玉減一尺圍
碧紗帳小蟬翅薄睡損舞裙金縷衣綠雲盤盤堆枕重
翠滑斜偏小金鳳啼殺流鶯喚不醒風流政作江南夢
檻前芍藥吹幽香隔花玉漏聲正長冶情蕩漾收不得
誤隨蝶過東家牆東家牆裏新粧女兩兩三三喧笑語
西亭昨夜爛張筵燭膩銅盤照歌舞
劉璉
白楊河
白楊河下春水碧白楊河邊多估客東風二月柳條新
却念行人千里隔岸上居人纔數家茅茨深處見桃花
小婦河邊汲新水老翁門外看離鴉桑苖未青麥苖綠
牛羊散落村墟牧行客年年任往來居人自住楊河曲
遣悶
天光沉隂歲將暮客子驅車逐歸路塞鴻叫入吳江雲
野鳥對立枯桑樹茫茫四顧少行人栝蒼之山渺何處
愁心如水水復凍焉得滔滔向東注
謝林
穎城鳳凰臺
鳳凰臺臺何高野雲黃葉風蕭騷不聞孤鳳鳴但見鳥
雀棲蓬蒿梧桐摧折傾舊巢鳳兮何處翔赤霄無由再
覩兮使我心勞
孫蕡
閨中聞子規
交疏日射房櫳曉碧樹初聞子規鳥驚回殘夢了無歡
慘切清愁破清悄獨宿何曾下繡帷寧勞勸我不如歸
鶯花爛漫江南道好向遊人醉處啼
贈皇甫隱士文遠
羣英濟濟登廟堂無復幽人卧空谷胡為冠帶隱廛市
有似山海遺珠玉先生風度與人殊面如頳玉仍秀鬚
侯門不掛一步脚厭殺人間呫囁儒蔣陵白下清溪曲
垂柳疎疎數椽屋芸窗磊落一萬卷客去自倚風軒讀
秦淮買竹起高樓興來酌酒樓上頭科頭舉白亂浮客
胡琴羌笛聲啾啾朋賓自飲還自散先生醉眠忘早晏
蒲葵巨扇醉不醒人定鐘闌始知飯沉酣本以陶性靈
有時兀坐還惺惺屯蒙火足金母嘯卦氣白白升黃庭
看君出處有妙策為人不遷亦不激隨時無怪互隠顯
意欲不遣人人識我作初交沈逸民卜居遂與先生鄰
雪中長趿東郭履花下時掛淵眀巾生平落落人少喜
先生一見便知己非因性情酷相似安得傾倒能如此
居安食飽即為家山林未必強京華君不見西湖處士
骨己朽至今惟有寒梅花
贈關元帥景熙
君在前朝帥東閫虎符三株秩二品轅門禆將懸金章
黃頭奴子州縣尹楊僕樓船下瀨時君隨左相入京師
端門萬錢宴珠履輦路千花明錦衣天官宗伯司邦典
藻鑑論君第高選君言下國羈旅臣生來好武文筆淺
願綰銅章佐北征還來作吏錦官城宣勞豈言爵高下
貴在晚節完虛名歲華荏苒容鬢改朋舊飄零滿湖海
星辰霜木餘幾人我與蟾溪老高在前年佐縣淮山隂
今春待詔入詞林比來奉節領祀事會面錯愕驚愁心
郫筒新酒凝寒翠清夜懸燈共君醉醉來自起彈鳴筝
一曲清歌數行淚有歌有酒君莫辭人生會遇信有時
百年莽莽任所適不必借箸籌前期但憐奔波稀會面
此去何時復相見明朝掛席下瞿塘我似伯勞君似燕
戲贈端孝思
君不見長安遊俠兒銀鞍白馬青春時朝出呼盧夜飲
酒美人娟娟照窗牖若為君作梅花仙不隨桃李争春
妍臨流自敞書畫軒獨夜可憐邀月飲一春長似背花
眠
往平原别高彬
銀壺綠酒沾春宴環珮朝回奉天殿平生不作兒女悲
獨向高彬淚如霰高彬昔年桑梓雄好賢乃有古人風
東林詩社靜來結北海酒樽長不空朅來弓劍已蕭索
短髮如絲猶好客塞上葡萄火齊紅宣州梨子鵝兒白
沉綿不獨重相知文采今還勝昔時小樓焚香每讀易
淨几把筆常題詩今晨我作平原别高彬不意情欲絶
芙蓉香冷不堪贈楊柳枝黃未宜折龍灣江口石城頭
一幅蒲帆萬里秋暮雲紅樹儻相憶應有音書慰别愁
寄訶林長老眀靜照
龐眉老僧無住著不問山林與城郭談禪到處即跏趺
白晝天花如雨落心知一境萬緣空靜與晴霄海月同
錫振春山常伏虎鉢含秋水自藏龍問師今年僧臘幾
手種蒼松舊松子松身已作蛟龍鱗定中一念猶未起
白石垂蘿淨窈冥爐香一炷兩函經澗猿時擎野果供
山鬼或倚寒巖聽荷為袈裟荔為帶世人見者皆再拜
師言是悉有漏因我今已入無色界十年奔走亂如絲
對榻空論不遂期每歎道緣與世淺惟師與我最相知
贈虹縣顔景明
淮揚老人讀周易風吹鬢絲人不識興闌移席傍寒梅
雙眼如猫對花碧天風毛骨江海仙偶來花下同清緣
凌雲文采鳳凰見照室丹光龍虎全清琴調古無人續
且可開樽埽茅屋胎禽起舞和雲謠山月光於畫樓燭
次歸州
歸州城門半天裏白雲晚向城下起市廛架屋依巖巒
婦女提罌汲江水巴山雪消江水長城中夜聞灘瀨響
客船樹杪鈎石稜漁父雲端晒罾網家家蕪田山下犁
倒枯大樹燒作泥居人養犬獲山鹿稚子縳柴圈野雞
楚王臺高對赤甲四時猛風長颯颯柁工鳴板避漩渦
㯭聲搖上黃牛峽
發忠州
顛風翻山雲黑黑星河無光江翕翕搖船夜半發忠州
漩深浪緊船欲立宣公祠下灘嘈嘈船頭著水低復高
石稜割裂箕斗影山鬼出雜魚龍號亦知風水莽回互
王事有程那得顧誰歌太白蜀道難和我靈均遠遊賦
下瞿塘
我從前月來西州錦官城下十日留回船正值九九節
巫山巫峽風颼颼人言灔澦大於馬瞿塘此時不可下
公家王事有程期敢憚微軀作人鮓人鮓甕頭翻白波
怒流觸石為漩渦柁公敲板助船客破浪一撇如飛梭
灘聲㯭聲歷亂聒緊搖手滑㯭易脫沿洄劃轉如旋風
半側船頭水花没船頭半没船尾高水花作雨飛鬢毛
爭牽百丈上崖谷舟子快捷如猿猱攏船把酒聊自勞
因笑輕生博竒好吟詩未解追謫仙天遣經行蜀中道
巴東東下想安流便指歸州向峽州船到岳陽應漸穩
洞庭霜降水如油
捕魚圖
小孤舟前春水綠泛湖小船如小屋白頭漁父不解愁
往來捕魚湖水頭得魚換米納官稅妻孥衣食長優游
大兒十三學網罟小女七歲能搖艣江口賽神夜吹角
村邊賣魚朝打鼓雨來維梢依古岸風起鳴榔入長浦
荻芽短短桃花飛鱖魚上水鰣魚肥鱠魚燒笋醉明月
蠻歌唱和聲咿咿月明在天光在水但願年年只如此
無風無浪常安眠湖中有魚魚得錢
武昌别魯侍儀舍人文濬
嘖嘖復嘖嘖人生交契真罕得我居翰苑君儀曹幾載
相聞不相識君名早已播南衢出入金門早奏書不謂
同乘建業水還來共食武昌魚武昌魚肥春酒好竟日
流連得傾倒黃鶴樓頭葉亂飛金沙洲上秋將老狂歌
謔浪清致同看君更有古人風才如關西楊伯起氣似
城東陳孟公相親未幾還分手可憐新知樂未久君隨
征雁入巴陵我掛雲帆泝川口歸期去去各凄然今夕
星河各一天秋晚還期來促膝與君同賦遠游篇
秋風
秋風淅淅吹江亭汴河之柳猶青青黃姑東渡會七夕
白帝西來朝百靈初開琪樹已云落遠别客愁今未醒
欲寫鄉書寄南雁故園萬里天冥冥
李德
秋情
蠟炬搖紅紗隙凍沉香帳底鴛鴦夢芙蓉波冷薄霜凝
一夜離鸞憶單鳳梧桐金井啼曙鴉夢郎封侯歸妾家
開門自掃枇把花
送友人
關雲櫛櫛吹沙黃瑶華拂劔春風香鵝黃淺泛玻瓈光
越妓舞衫金縷長江津白白黃灣月神魚撇波龜甲裂
湘娥凝綠染春衣踏踏青雲郎馬歸
黃哲
遊泰山
今年初出承眀班折腰從政青徐間神州二月新雨霽
我來萬里觀名山名山泰岱連雲上鄒嶧徂徠鬱相望
晨霞彷彿見丹崖旭日曈曨射青嶂羽服逍遥山際行
垂蘿磐石漸廻縈喬樹千章寒谷秀隂泉百道曉虹眀
玄都太古瑶壇在石室丹爐長不改中林迢逓躡天門
五色芙蓉耀光彩東極羣真鳴珮環招搖玉女開金關
蒼龍飛去溟海闊黃鶴下唳清風還奎璧&KR1444;光生縹緲
日觀扶桑擘昏曉登臨今日九州同顧視寧論萬山小
名岳齊天天不知齋宫虔潔閟靈祗寶鼎椒蘭騰馥郁
芝楹華盖仰葳蕤祠官祝釐朝擊鼓玉童吹笙雙鳳舞
魯祊秦祀變浮雲后土精靈夜相語功成世世來登封
明堂駿奔朝岱宗翠華行處入歸鳥樛木盡亞隨飛龍
微茫玉檢無人識綠雲隂洞秋聲急但聞松喬遺素書
我欲因之蛻凡骨絶頂玄芝應再生神遊早願抛塵纓
笑騎蒼猊驂太乙稽首銀臺超上清
王彦舉聽雨軒
輞川給事才且竒自我相親童冠時高談甚愛風雨夕
世上閒愁都不知幾回共酌東軒裏正值蕭蕭滿人耳
當窗滌筆寫黃庭涼聲散落鵝池水竹外淋漓芳砌寒
簷端飛洒落花殘先生擲筆向予笑如此官商真可懽
况復交游盡文雅傾倒對之情不舍銀觥夜酌涼蒲萄
琵琶嘈嘈急如瀉先生醉坐銀燭低行雲入簾花氣迷
喈喈屋角聞朝雞出門只見花成泥當時雄筆誰更好
孫公狂歌君絶倒横眠三日醉復醒夢見池塘生春草
一别凄涼十二年關河風雨隔幽軒懷鄉淚逐燈花落
隱几晴忘春溜喧君入蓬萊獻三賦我踐泥塗走中路
歸來相見頭總白坐上逢人半新故西窗舊話誰與傳
思君昨日空廻船綠蓑青蒻重來訪莫厭連牀終夜眠
扶溪春望
溪頭望春春色深美人不見勞予心綠波渺渺向南浦
罨畫樓臺芳樹隂天涯滿目丹青障春日水花雨搖漾
翡翠蘭苕不可思鴛鴦桂樹長相望相望相思雲路遥
金塘流水亂春潮採菱風急桂舟晚疑是當年楊子橋
橋邊楊柳青青好惆悵春心被花惱浦口廻船欲訪君
相思一夜蘼蕪老
林鴻
寄王六校文兼似吳二太守
京師三月春雪飛雪後餘寒添著衣曹官祿薄酒苦貴
一飲百錢恒不醉忽然停杯憶鄉里美髯校文最知己
作詩判不讓高岑醉後狂吟狂欲死有時忽得意竟上
金雞山彈琴酌酒送飛鳥心比白雲閒更閒虎頭巖前
柳拖地龍池溪上花滿灣醉歸騎得將軍馬城上烏樓
門未關白頭太守别來久别後還能相憶否詞賦終為
紙上塵功名不及杯中酒芭蕉葉長近何如前日人來
不寄書莫言閩海少飛雁何事秦淮多鯉魚
過高逸人别墅
識子何不早見子即傾倒世人意氣不相合顔色雖同
心草草子有園林東海濱香名滿耳人共聞梁鴻避世
身不仕孔融愛客家常貧兹晨飲客青山墅新壓葡萄
酒如乳綠樹穿窗鳥當歌紅條拂地花能舞醉來興逸
無不為投壺擊劔仍彈棋人生得意有如此世上悠悠
那得知
賦得獨樹邊淮送人之京
君不見秦淮水流東到海淮邊獨樹如車蓋九月微霜
赤葉乾枯枝颯颯鳴天籟枝上啼鴉散曙煙枝頭殘照
咽寒蟬離人留飲停車騎俠客相逢掛馬鞭南國高僧
從此去駐錫雨花臺下路一飯淮邊洗缽時六時晏坐
祗園樹野鶴孤雲任去還禪心不道别離難山中亦有
長松樹待爾青青共歲寒
浦源
贈别沈校書
與君昔相逢花開酒樓醉春風平生車馬願與共何意
事變分西東君卧東山裏我釣西江曲幾回楓樹夢中
青千里桂枝愁處綠飛燕翔鴻徒往來音書不寄使人
哀返照斜分遠行路浮雲亂繞舊登臺今朝復見蘭陵
道細雨微煙濕芳草别離惆悵十年多我少朱顔君已
老握君手與君吟感君知己復知音我將歸去重回首
雲海蒼茫情更深
送王濟民歸盤谷
官亭酒香柳花白下馬持觴送行客客歸江上愁更多
春水雨中生綠波青山遥對楊子渡殘日微明廣陵樹
渡江酒醒傷别離夜半舟人歌竹枝烏啼月落海天遠
驛程已過淮隂縣楚鄉菰米飯食魚宵征在鞍宿在車
中原漸近太行麓不知何處通盤谷一徑縈紆萬壑深
始知舊宅隱雲林昔年泉谷渾無恙猿鶴猶存松桂長
遺老家家懷故情相邀雞黍話平生尊前不問宦遊好
只說山中農事早數畝何須負郭田郡中太守正求賢
知音不肯入城市日逐漁樵向山水江南故人那可逢
有書應寄南飛鴻
黃玄
秋夜聽谷大彈陽春白雪遂歌以贈
昔聞歌白雪未知絃上聲看君彈來秋月下十指如度
春風鳴初聞飄飄下天闕亂逐回風氣騷屑凍來深樹
梅不開散入空林竹應折又如紛紛江上來流音中節
渾相催灞陵一日幾人度剡溪半夜孤舟迴清川帶寒
流野鳥絶繁語少女歌殘葉共飛仙郎唱罷花能舞須
臾雪晴風亦遲按絃問君君不知聲殘響絶無所見惟
見桐枝秋露垂
周玄
賦得河橋草色送高大歸龍門
江頭微暄冰始開河橋一夜春風來傷心宛似叢臺下
青青草色青如苔二月三月青門道積素浮光不堪掃
酒幔煙中望却無釣磯水畔看還好橋上蕭條人幾家
芳洲漠漠楚天涯暝隨斷梗飄寒雨晴逐遊絲映落花
龍門還家孟諸野清樽惆悵河橋下臨岐盡醉歌送君
草上片時駐君馬
趙廸
分得九仙觀送劉司務之天官
青山一逕連花竹瑶宫璚舘依林麓昔云兄弟九仙人
跨鯉成仙巖下宿仙人一去竟不來落葉行跡空蒼苔
石&KR1440;無人白雲冷藥爐有火芙蓉開春林不辨武陵處
隂崖尚憶瑤池路仙樂時聞太乙宫翠禽聲起勾陳樹
鴉浴池邊日末斜洞門流水秦人家湖光占處知殘雨
山色晴中見落花朝來送君即傾蓋離筵適與羣仙會
仙人吹笙期子來碧桃花下應相待
劉韶
王孟端畫為吳世馨作
西風蕭蕭蘆葉黃煙波萬頃蓴鱸鄉延陵季子幾年别
夢中歸鬢點吳霜鳳凰池上青雲客每寫滄洲只盈尺
長空一色楓葉丹老雁羣翔秋月白城東官舍少人過
枕前昨夜秋意多篝燈起坐不能寐手拂蒼苔牽女蘿
黃金築臺天際起遥望江南數千里歸心便欲付微茫
并刀休剪吳淞水
錢鼒
題澷士為孟揚作山水圖
龍門漫士真逸才胷中丘壑何竒哉嵐光晴翠海天曙
出雲金碧芙蓉開遥看幾處煙中樹云是王喬清隱處
萬壑松聲客掩扉數峯花雨僧歸寺故人文學似前賢
結屋棲遲今幾年多情遠寄山中興匡廬天姥應徒然
我亦平生愛山者聞說兹山莫能寫清風邈矣不可攀
蘿月雲泉夢良夜
王彛
瀟湘八雁
蘆根寒晚雁唼喋沙觜無人星靨靨聞有數聲何處來
相呼忽動風中葉雙飛不復過衡陽翎間猶帶橘洲霜
歸來影落碧莎冷愁山一夜攅瀟湘夢裏湘天初積雪
白溝河上琵琶咽猶見當年舊節旄幾廻拂向穹廬月
朱澤民秀野軒圖
古苔十畝青山麓窈窕幽華映深竹中有高人晝掩扉
裊裊藤梢上書屋清風出谷洒秋杳返照穿林破春綠
不省睢陽畫裏看曲路經丘杖藜熟
徐尊生
送宋君諤還明州
勞勞亭邊楊柳青新裁白紵歸衫輕我情頓似楊柳亂
君意已逐浮雲行一日相逢尚難别何况同居兩三月
君歸未久我亦歸歸家莫遣音塵稀
梁寅
篢谷作
老樹山橋晝瀟灑興來濯足蒼藤下雲邊厓石危欲落
雨後泉流急如瀉客過松林貪翠隂農分稻苖散青把
桃源風土良可樂何恨龍鍾在田野
王履
華山西北夾路荷花傳昔因崩䧟故水聚荷生
池蓮井蓮俱無徵上峯下峯空復情山崩地陷忽露形
爛漫化作千娉婷水晶之宫秋眇冥綠娟紅膩琉璃屏
俊驢健僕風泠泠欲行不行杳難名漢臯洛浦方合并
野人解唱江南聲
曾尋落雁峯不知所在疑即南峯異名
呼吸通帝座峯指落雁尊我已極其高不見南峯鄰南
峯之上天可捫清都有無我未聞忽聞征雁急縹緲注
目送入南峯雲
陶宗儀
題趙魏公秋林曉行圖
疎林慘淡月欲墮嫋嫋哀猿啼一箇橋危霜重白於銀
蹇驢行澀輕蹋破魏公人品世莫儔平生快意居庸游
戲將丹青寫八法西風黃葉江南秋功名到手辭未得
玉帶金魚疲峻陟他年解印賦歸來濯纓亭下鷗波碧
題李州銘所藏毛澤民山水
竹雪子能畫山醉來解衣盤礴羸筆力甚似荆與關版
凳橋西懵懂樹灰堆峯前鴨嘴灘夕霏翳壑氣映靄春
瀑出澗聲潺湲遠岫離離斷復連湘娥綰結風前鬟若
非子真谷口宅定有太一玄都壇竹雪子玉笋班面帶
河朔氣態度美且閒鳥跡印沙文錯落蝸涎行壁勢為
環物物本然具畫理妙處豈在鐫琢間脫略畦町掃邊
幅八法默契烏絲闌寸楮片縑亦可愛令人咫尺思躋
攀此圖忽落李君手時復把看多歡顔老余撫景感真
游清盥題詩卷送還
題江山萬里圖
滚滚長江出全蜀一𣲖波濤瀉寒玉天設巨塹鴻濛先
厥德靈長紀南服濫觴岷松略巴梁分源崌崍走豫章
吐吞洗灃引沱澨包括洞庭納鄱陽玉壘峨眉兩旁礴
石鏡武擔連劔閣合江西頭萬里橋漢使入吳曾駐泊
丈人拔地高青城翠浪起伏勢東傾雪山去此知幾許
一覽如隔芙蓉坪丞相祠前森老柏支磯石在君平宅
浣花溪碧草堂幽越王宫殿成狼籍中巖林泉嘉處多
相傳嘗棲諾詎那慈姥老龍亦共止巖阿小寺埋薜蘿
渡瀘亭對諸夷路尚疑果從何處渡魚復浦中八陣圖
前後縱横經緯布灧澦撒髮怒莫嬰黑石獰惡荼槽并
巫峽之險復愈此凝真觀前加震驚十二峯巒羅翥鳳
船過神鴉管迎送吒灘直接歸州灘自昔號為人鮓甕
黃牛廟睇黃鶴樓雲夢澤通鸚鵡洲赤壁臨皋纔咫尺
琵琶亭下蘆花秋匡廬雄尊五老立大孤小孤遥旅楫
彭郎磯前即馬當九華采石青戢戢鍾阜龍蟠奠九州
石頭虎踞當長流北固紆徐銕甕堅金焦兩點猶浮漚
春申墓隂鵝鼻嘴角力狂瀾障厓趾煙水瀰漫豁海門
亘古朝宗從此始彼美畫師儒林英天機所到雙眼眀
拂拭素繭掃玄瀋閉戶不聞風雨聲老夫平生山水癖
白首卧游遊歴歷客持卷軸請我觀題詩聊復識疇昔
過太湖
揚州巨浸曰震澤厥功底定存禹跡世傳三萬六千頃
周五百里渺無極誰散羣峯亂碧流七十二點青螺浮
吐吞中吳者八九勢灧直與東溟侔魚市微茫漁屋小
酒旗搖曳楓林老岸花汀草晚離離雲氣嵐光春悄悄
吳越英雄今幾年鴟夷長往終不還龍虎戰争歸一統
蛟鼉掀舞藏深淵南風破浪船頭響王事有期誠鞅掌
問程已過馬跡山落帆轉入沙掌港萬雉金城路尚遥
篙師宵征寧憚勞後月朔旦無多日玉筍聯班要早朝
過臙脂河
臙脂山頭平劈破一道長谿此中過匠人十萬斧鑿功
疑是六丁天所課危橋挂空若生成石壁千仞開錦屏
兩邊羅列八九里吳艎蜀艑西東征四方職貢紛聯絡
揚子大江風浪惡九重宵旰勞聖心特敕有司亟興作
左通銀墅右沙河滔滔湛湛皆恩波可憐伊昔六代時
無有及斯竟若何老臣挾書朝帝所拭目竒觀喜欲舞
稽首作歌頌神武磨厓鐫刻照萬古
御選明詩卷三十九
