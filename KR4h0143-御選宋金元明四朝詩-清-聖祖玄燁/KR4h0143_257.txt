欽定四庫全書
御選明詩卷八十八
七言律詩二十一
陳子壯
春日侍諸父泛舟桃花塢
欲作郊居即瀼西紅芳十里勝金堤不知南漢千年苑
更入東風幾曲溪負局客來籬犬吠和歌誰伴乳鶯啼
清時羣從多游好豈是秦人世外迷
姚希孟
神廟寔錄告成恭紀
綿綿鳳歴過先朝壽域應同化日遥棋局漸翻洛蜀譜
海王不問渭涇淆九華帳裏耽恭默萬玉班中點寂寥
仁厚頗兼黃老治掞天無筆繪神堯
緬懷祖德豈難躋八柄河魁手自持鳳詔未聞傳墨勑
貂璫只許貢朱提兵符細柳將軍令國計元和宰相稽
蟬鬢秀才垂紫袖批紅不改舊標題
侯恪
春日入左掖門遇雪同倪武雙姚現聞陳弘
景分賦
紫禁春濃曉暈開瓊絲搖曳碧天來初疑佩玉迷仙仗
漸似臨風亂早梅上苑鶯寒驚雨澁平沙雁冷憶霜回
只今共擬相如賦寂莫金門滿繡苔
重遊西山
兩度青山已四年重來非復舊山泉崩崖樹老俱成石
絶頂峯高更有天鐘磬不聞僧臘古烟霞只覺鳥聲便
何須異日完婚嫁早向松巢覓午眠
聞雁
秋風秋雨雁紛紛無那羈愁入夜聞不似寒碪聲歴亂
如將落葉影紛紜盤江路險書難寄雪苑人歸夢易分
老我燕山頻見訊恨無羽翼可同羣
題畫
盡日看山興不孤春風吹雨洒平蕪林間鶯濕翻花見
石上苔明雜錦鋪策馬人經千嶂夕聽泉聲與片雲俱
何年卜築來居此擁膝横琴入畫圖
張瑋
江行宿淺灘
千里江流此一灣暮潮落盡柁師閒翛翛蒼荻鳴疎雨
隱隱玄雲列遠山波静自知憑岸穩官慵肯厭客途艱
朝來晏起迎新旭秋月秋風興不慳
丁乾學
送劉太史使朝鮮
漢殿遥齎詔一凾香爐特許換朝衫天邊築舘迎龍節
海上吹鐃遁鱟帆問俗朱蒙時已改探竒暘谷日應銜
歸來撰得殊方志天外河流海外巖
吳麟瑞
長安春興
塵封官柳眼猶迷黃鳥吞聲不肯啼二月羽書淹塞草
十年馬足負香泥長纓有策終難請短札多愁未易題
忽憶孤山此時節亂堆雪片斷橋西
李吳滋
送曹安祖假歸
陶然共事白雲司幾度追隨笑語時年齒偶成一日長
禪心同對十門師每分陽羡驚雷筴迭和青谿踏雪詩
君去冷曹方是冷閒居賦就寄無遲
馬任遠
懷白礪甫
荏苒緇塵不可留逄人到處問江州夷門知爾同誰過
燕市憐余尚獨遊風雨乍晴殘月照琴尊久冷暮雲浮
蹉跎空作還鄉夢蛩韻砧聲一夜秋
同胡滏陽詠報國寺松分來字
古木扶疎梵刹栽慈雲引鶴自飛回十圍老榦凌霄起
半畆濃隂匝地開影帶嵐光過柰苑煙籠翠蓋暎蓮臺
風生白日龍鱗動萬壑濤聲樹杪來
中秋
斗酒持螯漏幾更西風妬月片雲生氤氲不盡來還去
點綴無端暗復明乍見餘光分翠竹尚留微影落金觥
誰家唱出關山調徙倚胡牀聽遠聲
葉憲祖
江行
杳靄中流二水分人傳此地弔湘君南天漸隱巴陵樹
西塞猶飛夢澤雲傍晚魚龍常涌沫隔江鳧雁自呼羣
年來已覺風波慣枕上漁榔處處聞
陸懷玉
也園
種藥雲根已十年小園獨卧思悠然豈無幽徑通韋曲
亦有連山象輞川半砌苔衣清似水一池花石小于錢
歸來便是西疇長晚稻秋香滿社田
蔡懋德
赤璧
當年虎豹客愁攀今在人煙秋色間勢壓江流欲倒水
身行壁上更無山已開樓閣爭題詠未剪荆榛誰往還
且向亭西竹下去東坡居士一生閒
車中夢林子野答句憶得春來夢後二語續
成一首
河間二月不飛花錯送東風拂袖遮馬入孤村煙漸破
人迷長陌柳爭斜春來到處皆酣酒夢後何人不憶家
未識長安今近遠黃昏更度板橋沙
毛以煃
村居
邱壑偏宜謝幼輿清泉碧篠愛吾廬祗知幽絶堪高枕
未觧窮愁好著書閒過山僧烹笋蕨倦從野老課菑畬
夕陽流水荆扉靜花滿青尊月滿裾
顧大猷
秋晚客雞鳴寺
古寺崔嵬俯帝城攀躋漸覺旅愁輕樓臺寒入三山色
砧杵秋高萬戶聲向夕張琴依竹坐有時待月伴僧行
從來禪室多心賞几席無塵夢亦清
初冬社集甘露閣
嚴風動樹轉新寒繫馬招提木葉乾鐘鼓還鳴梁殿閣
壺觴雅集晉衣冠江枯白雁蘆初斷地古青蓮露已殘
總是空門無去住賦詩行酒盡餘歡
屠本畯
春事
華髮逄春春事繁支離猶得傍長安忽傳天上新榆火
轉憶山中舊藥闌家有酒田堪釀秫世無知已莫彈冠
燈前兒女遥相詫采采芳芹不滿盤
莫是龍
得顧茂倫書及所著離思賦悵然有作
綠鬢傷春卧薜蘿青山起色近如何慣看交態尊前好
較是君情别後多明月自裁希逸賦片雲閒伴莫愁歌
家人倘問風塵色慷慨中原但枕戈
鳳凰臺
一逕幽深竹樹寒崇臺百尺倚晴巒坐將雲物杯中變
行廹星辰掌上看邱壑幾人能濟勝風塵此日共彈冠
亦知靈翮游千仞應有文章動綵翰
顧仲方招隱園
清秋乘興訪名園巗壑蕭疎桂樹繁花外朱橋緣斷岸
竹間蒼岫引飛軒空山猿鶴堪招隱滿地煙霞久避喧
翻笑淮南重方術八公徒著養生言
贈盧次楩一首
羡君詞藻似鄒枚曾擬梁園作賦才白石歌殘身未遇
黃金揮盡志堪哀江南草色煙中遠薊北山光馬首來
萬里行行從此始斷雲孤鳥獨徘徊
顧斗英
殘柳如新柳
西風蕭瑟柳條輕翻似依依乍向城看去尚含南浦恨
折來俱是故園情楓林觧點桃花色杜宇能為黃鳥聲
留得舊時餘影在秋江一路月扶行
田藝蘅
雨中感懷寄諸故人
三十年來尚轉蓬學書學劍兩無功數椽茅屋寒江上
一樹梅花細雨中聞雁忽驚時序晚對山不覺酒船空
高陽舊侣能相念冰底雙魚尺素通
吳稼竳
秋懷
當年竊藥事還真碧海茫茫未許親銀燭可憐徒向夜
玉顔無復更知春清商感激愁中曲落羽差池病裏身
奉詔長門能買賦黃金取酒為何人
舟行歸思
大江日夜水粼粼飛盡楊花不見春枕畔獨吟愁裏客
鏡前雙笑夢中身生能無累龐居士老未忘情白舍人
兒女團欒歸便得底教歌榭暗流塵
夜阻江上
風揭空江浪忽興停舟斷岸石稜稜遥聞野寺一聲磬
近辨漁家幾處燈歸信不如潮有准客程翻似夢無憑
薄寒誰為更衣計閒殺中閨半臂綾
金陵酒肆贈茅平仲
暮年看爾壯心孤落落酣歌擊唾壺但數一錢憐姹女
纔誇千騎笑羅敷梨花雨濕紅襟燕楊柳春藏白項烏
欲向盧家借雙漿莫愁不是舊時湖
梅鼎祚
九月八日城東樓晚眺寄史使君姑孰
落葉來鴻秋可憐孤城晚眺正蒼然向傳李白題詩處
重見玄暉在郡年霜後鳴砧千戶月風前哀笛一江煙
倚闌却憶龍山會誰共黃花插酒邊
劉潤
寄王仲房
不見風流王右軍詩名湖海日相聞歸期漫阻黃梅雨
鄉思遥懸白岳雲千里音書秋後斷一江南北夢中分
潭園草罷閒居賦誰共清尊醉夕曛
産科
茗山洞(羅隱曾隱此山有蓮花峯相傳仙人曾憩其頂)
峯隂回合擁青蓮詞客遺蹤尚儼然啼鳥故疑歌白雪
飛泉猶是奏朱絃林扉蕭瑟無塵躅石室逄迎有洞仙
安得尚平婚嫁畢拂衣吾亦弄雲煙
宋登春
江閣晚望呈荆州公
幾處蒹葭連岸白數村煙火隔江明無家自合依劉表
有賦誰能薦長卿巫峽去帆江路隱衡陽歸雁暮雲平
黃金已盡還為客湘漢長歌萬古情
洞庭送徐荆州投劾東歸
秋來為客易沾巾又向瀟湘送逐臣煙草斷雲横楚塞
夕陽落雁度江津天涯白髮無知已湖上青山有故人
回首吳關空悵望何年滄海共垂綸
秋日待家書不至感賦此詩
澤國寒風木葉稀悲歌昨夜賦無衣自添白髮年華易
用盡黃金生事微易水似憐湘月遠燕鴻還共楚雲飛
魚書錦字無消息秋草閒門又夕暉
飲酒
城上秋風動薜蘿十年江客意如何酒腸方大黃金盡
世事纔知白髮多月冷却憐孤鶴怨天寒誰聽飯牛歌
平生還愛於陵子用拙為園老一蓑
九日集楚雄樓懷舊
沱水燕關憶壯遊短衣孤劍老荆州天涯縱酒逄青眼
馬上看楓掉白頭日暮饑烏還繞樹煙寒古堞自深秋
江空鴻雁無消息千里相思月滿樓
江陵送王惟材還趙郡
湘臯煙草洞庭雲此地逄君又送君趙瑟悲凉那可問
楚歌凄斷不堪問遥山對酒春當暮臨水攀花日未曛
憔悴形容獨歸去江樓細雨歎離群
八月十三日柬永嘉王秉之山人
寒竹叢叢橘柚懸短籬茅屋向城偏桂花釀酒秋將半
桐葉題詩月未圓越客還思青海嶠楚鴻又度白雲天
好山欲買多招隐袖裏曾無子母錢
馮遷
復錢顧内翰于南浦因經曹公戰壘
映竹船窗水氣凉渚風微泛白蘋香今朝相送即相别
明日故人非故鄉蔓草女牆横斷靄荻花軍壘護斜陽
銀河舊與滄波接一望靈源萬里長
葉之芳
靈江舟中
赤城東去水瀠洄無數寒花夾岸開越國青山臨海盡
靈江秋雨挂帆來舟中客淚随楓落天外鄉心逐雁哀
如此蕭條須盡醉已知淪落不言才
柳應芳
正月十七夜宴李太保西第
正元望後宴平津羅綺初筵入早春盤馬鬭車纔罷夜
殘燈剰月尚宜人梅花落到歌前緩柳葉開經勝裏新
不信金吾仍放禁歸時看取六街塵
送李臨淮上公出鎮金陵
節旄南建歲將闌雪落津亭曉未乾百戰山河重作鎮
三朝劍履獨登壇營開江障鶯聲早路出邊城馬色寒
天與宗臣憂不細金陵千古舊長安
正月十五日同盛太古集雨花臺
郭外香臺勝日登天花曾現六朝僧宜春猶載屠蘇酒
不夜先觀太乙燈柳上輕煙吹作雨梅前殘雪積成冰
舊遊更向新年感草色青青似社陵
西湖春日戲贈潘景升
武林門外正春華十里空湖帶淺沙夾岸樓臺千佛地
隔城簫鼓萬人家青絲遊騎乘朝日紅粉回舟映晚霞
莫訝劉郎歸未得六橋芳樹半桃花
安紹芳
送曾中丞入蜀
玉節遥看萬里行鳴笳吹角動西京天邊劍閣雲連棧
樹裏巴江錦作城檄到百蠻新喻蜀圖開八陣舊藏兵
褰帷父老煩相問辭賦何人似長卿
黃維楫
夜思
草色煙光向晚凄望鄉人自滯淮西風傳鼔角更初轉
霜落關河斗漸低夢欲成時逄雁過愁方生處有烏啼
家書倉卒應難逹不是秋來醉懶題
盛時泰
同金子坤陪羣公登雨花臺
紺殿珠宫結駟行登臺共豁遠遊情林花雨霽雙峯出
雲木凉生一鳥鳴禁苑晡煙開樹色秦淮春水長潮聲
却因楚使誇雲夢愧作諸生賦帝京
燕子磯
渺渺寒潮帶石磯潮聲山色兩相依隂雲翻浪明秋日
霞氣蒸林生晚霏巴蜀船從巫峽下荆吳人自海門歸
聽歌酌酒銀河曙坐見高天一雁飛
望憑虚閣外山色贈詹東圖因寄陳仲魚
春雲如黛點鍾陵湖水生波盡觧冰幾處東風廻弱柳
千巖雨色潤垂藤香筵寶座初聞梵塔院蓮龕正試燈
閣上莫辭同醉酒望中原草漸層層
張正蒙
春暮淮上遣興有懷恩公
水漫秦淮舊釣磯一竿每與俗情違垂垂密柳鶯啼早
寂寂重扉客到稀綠暗桑林蠶葉老青連藥圃兔苖肥
焚香欲就蒲團坐鐘磬沉沉隔翠微
溪上居
小結衡茅避市喧寒流㶁㶁抱孤村扉懸白板心猶遠
几隱烏皮道自存傍岸漁舟分㸑火倚忩明月引開尊
寂寥何限幽棲意不識風光似陸渾
俞安期
懷方子及時謫滇南鹽官
一辭畫省動經年疲馬長驅萬里天漢女蛾眉同輦妬
楚臣芳草異鄉憐謫居敢怨監鹽井領郡應須乞酒泉
魂夢蒼茫愁遠道夜郎西去總蠻煙
送顧道行副憲之山東
鬭雞走馬俗稱雄絶島窮邊路亦通卉服仍教歸禹貢
短衣須遣變齊風嶽雲今古懸封上海日尋常起夜中
我有所思愁遠道自今長望泰山東
登祝融峯
中天積氣入清凉雲霧翻看地混茫雨挾蒼龍奔下嶺
星懸朱鳥定南方何年石簣藏金簡自古山祗禮赤璋
壇上長流青玉乳神池高奉帝臺漿
送余伯祥太史奉使還朝
虎觀頻年侍聖顔乘軺忽下五雲間翦桐遠奉分封命
視草重趨入直班仗外晴煙看薊闕馬頭春樹識燕山
懷君不為彈冠意清夢時時繞漢關
送劉長卿備兵滇南
南國初辭法從班霜飛繡谷楚雲間前驅弩騎三千士
内固巖城十二關傳過赤虺浮瘴水詔來金馬祀名山
文章須遣通南極為領華風到百蠻
柱後高冠著惠文旌麾按部擁風雲山行金齒搜蠻壘
水戰昆明習漢軍落日重圍原上獵有時小隊障前分
西南君長孤懸地天際銅標想舊勛
潘大司空起拜御史大夫再督河漕奉寄二
首
徵書新起大司空再歴宣房舊築宫芻粟轉輸關國計
漕渠疏控見神功河源爭謂來天上水勢齊驅入地中
秦日豈須論鄭國周年何忝拜毛公
瓠子悲歌似漢家老臣寧許久懸車鑿渠昔見傳龍首
開府今仍建虎牙淇苑秋雲分楗竹金堤春水下桃花
從君倘許尋源去斗畔重占犯客槎
上葉少師
向聞談麈自從容牙後津津及老農羊祜虚勞稱舞鶴
葉公轉自好真龍亭開一畆成玄草家近三山是赤松
久為掃門吾獨恥可容策杖客相從
陸弼
入閩關
羣巒馬上俯崔嵬海色遥臨睥睨廻萬里職方周地盡
千秋風氣漢時開危峯春晚常吹雪(雪峯山最高六月猶有積雪)急
峽天晴忽起雷聞道粤南猶列戍將軍誰是伏波才
送丁南羽還沐陽
歲杪孤裝出廣陵醉來絲竹易沾膺敝裘冷犯山城雪
短舴昏投水店燈酒及屠蘇堪奉母經將貝葉獨依僧
紫霄巖畔好明月後夜思君第幾曾
秋日懷龐學博
蕭蕭一徑入秋苔束帶時愁長吏催旅食又看鴻雁至
家書常共荔支來花邊小几聽禽坐竹裡孤琴候客開
千載賦成傷不遇白頭誰惜董生才
黃克晦
暮至餘干用劉隨州韻
楊葉青青柳葉齊煙村渺渺楚江西湖邊芳草連天綠
馬上春禽盡日啼渡水暝雲千片落到城新月一痕低
遊人元自躭風景翻向黃昏憶故溪
水上虚舟得開字
小艇浮浮定復開鵁鶄鸂鶆共徘徊亂餘野渡行人少
雨暗江村釣者回煙浦風多如落葉沙汀水淺似膠杯
莊生同是身無繫浪跡漂搖兩度來
和黃後溪翁七夕月下聞笛
絳河垂地七襄廻弦月無雲半壁開何處笛聲傳折柳
滿庭秋氣颯蒼苔遥疑靈散橋邊落暗度穿針席上來
莫遣天孫聞此曲歡情離恨正難裁
西城晚眺
薄暮登城暑氣微風含睥睨欲沾衣青山滿目慙高隱
白髮盈頭愛落暉水帶平蕪雙鳥下雲連遠樹一僧歸
深杯未覺黃昏盡漁火遥生垂釣磯
鄭琰
寄黃山隱者
傳聞軒帝有仙蹤古洞無扉對亂松半讓石床供蟋蟀
細裁雲葉補芙蓉分將月夜三千里買斷秋煙七十峯
尚憶我留湯口寺隔林疎雨聽殘鐘
贈林純卿
十載看花入醉鄕燕姬招隱白雲莊罷官卜宅思栽柳
垂老將身學賣漿夜月邀僧同鷁首春湖供客典魚腸
孤山萬樹梅花發剪燭裁詩夜未央
春日西湖即事
蘇小門前柳帶煙煖沙晴日水如天杏糜供作宜春酒
榆筴分為買笑錢芳草綠侵騎馬路落花紅襯釣魚船
杜鵑不觧遊人意催盡韶光又一年
奉和張司諫左掖夜直
漢殿秋生禁柳黃露融仙掌色蒼蒼銅龍水咽雞人漏
金象煙銷鳥篆香雲度鐘聲浮苑樹月臨花影上宫牆
夜聞待詔傳天語法駕明朝幸建章
王伯稠
和韻
春風千里憶佳期鏡裡空憐玉樹姿驚夢暗憎鸚鵡喚
避人偷寄伯勞詞月窺翠幌愁相語花入珠簾恨自知
爭信文園憔悴客漸寬腰帶鬢如絲
汪乾利
泗上
芒碭山前秋草多彭城王業竟如何雲來還作真人氣
風起猶傳帝子歌朔雁南飛離紫塞淮流東下接黃河
知君躍馬能乘興一路江山取次過
費元禄
金陵詠懷古蹟
善泉池
滄池漭沆鑿昭明前代風煙九曲平錦纜不收菱葉爛
紅亭半嚙浪痕生沙環鳬渚邀垂釣花積魚牀隱濯纓
客醉何勞歌桂樹就中山水自忘情
勞勞亭
八月金陵天氣凉勞勞亭畔雨花香誰家别淚霑紅粉
幾處秋風起白楊沽酒城邊頻繫馬聞歌道上總思鄉
古今不盡東流水多少行人為斷腸
程可中
贈邱魯生
旅食無端笑滯滛鄰居猶是費招尋風流南郡談經帳
羞澁長門賣賦金送盡花神春未艾檢殘藥裹病偏侵
空江日暮靈妃曲久向天涯負賞音
葉太叔
曉晴
一月未曾乾一日雨聲昨夜喜初回高霞結海晨光滿
錦樹依山秋色開鳩厭舊巢將婦去鷗憐新水引雛來
清羸衰疾何時起獨抱漁竿坐石苔
嵇元夫
立秋日盧溝送新鄭少師相公
單車去國路悠悠綠樹鳴蟬又早秋燕市傷心供帳薄
鳳城回首暮雲浮徒聞後騎宣乘傳不見羣公疏請留
三載布衣門下客送君垂淚過盧溝
何璧
西湖尋曹能始
垂楊漠漠荇田田何處春風十四絃放鶴僧歸天竺雨
聽鶯人過六橋煙詩尋蘿薜誰邊寺酒載桃花第幾船
遊子天涯魂昜斷非關春樹有啼鵑
鄭翰卿自新安移家金陵詩以訊之
南北飄零逐燕飛營巢今復傍烏衣家移白下原為客
夢到黃山不是歸卄載看花憐並蒂半生栽柳歎成圍
江天處處皆新水好向垂綸燕子磯
江禹奠
登堯峯
空王楼閣鎻崔嵬水抱䨇峯海色開古洞雲霾龍已去
春巖花落鳥啣來閒看幽草平苔砌剰有疎松拂石臺
十里横塘渾在眼不妨乘月放舟回
野望
散步登臺信杖扶蕭蕭木葉下平蕪空江霜落魚龍卧
斷浦煙微雁鶩呼矯首長天家共遠側身異地月同孤
年來消渴文園甚却望金莖露有無
登顔公山
千尋青嶂欎嵯峨鳥道盤廻出薜蘿地坼陽窩通海脉
山環螺曲仰天河燈懸梵閣星辰亂龍隱香池雲霧多
信是顔公傳偈處雨花片片下巖阿
姚旅
囊山雨夜集
寺如蜂舍掛崔嵬尊酒偏宜向暮開春雨燈前僧共話
麻姑道上客初回窗蕉葉響時清耳林橘花香夜到杯
不是我曹耽勝事杉關竹院冷蒼苔
朱純元
東溪港
十二街頭跡已賖草堂低占白鷗沙武陵此去無多路
瀼水西來第幾家野岸綠蕪飛燕子汀洲紅雨落桃花
滄浪不洗塵埃耳只許漁郎泊釣槎
錢允治
同汪魯二將軍登寶山看海
地軸東虧接混茫空明何處是扶桑青山一點孤城黑
碧月半輪殘照黃横海樓船天漠漠隔沙煙樹水蒼蒼
野夫却喜狼烽息醉飲將軍寶纛旁
送謝友可守順慶
五馬翩翩向益州三巴風景句中收天邊山色隨人轉
樹裏江聲繞郭流諭蜀有時還草檄籌邊無釁亦登樓
故交零落雙魚遠别酒殷勤勸不休
聞柳陳甫客塞上寄憶
一宿齋頭馬遂西秋風紫塞陣雲低黃䰅未學鮮卑語
丹竈誰封太乙泥此去可經藏甲隖何時重過浣花溪
宵來明月殷勤照霜落軍城聽鼓鼙
周履靖
清嘯
尚志生平泉石盟囂囂巖壑傲簪纓身同孤鶴千峰繞
迹似流雲一片輕室秘丹爐凝紫氣枝藏玄鳥遞清聲
野人拾蕨堪為餉何必扶藜入禁城
不隨時輩較浮沉卜築茅堂近竹林幾處幽禽啼樹密
一番驟雨落花深牀餘書卷從吾撿徑滿蒿萊謝客尋
自是野人成懶癖高山流水是知音
生平疎散愛巖栖白苧村前鴛水西寂寞草堂芳樹合
﨑嶇石徑野雲迷柴扉盡日閒青草野叟隨時步碧溪
掃榻淹留高士駕開樽取醉索新題
年來懶慢謝經過幽壑閒門掩薜蘿長晝階前蒿草翳
深秋籬畔菊花多空庭舉袂因調鶴淨几臨書欲換鵝
聞道湖南新月霽漫移蘭棹泛澄波
數里村墟背郭偏柴門深鎖綠蘿煙荷花凋盡三秋葉
桂子飄殘八月天把酒謾看陶令菊餐英遥誦楚人篇
林端颯颯凉風度欲覓鱸魚理釣船
吳夢暘
楊仲明見訪有贈
林僻相將學課農猶煩朋舊遠過從出門覓取誰家酒
隔水聞來何寺鐘往日姓名疑劍俠近來鄉曲號書傭
自誇興到還多事手植荒庭一老松
甲寅新春對客作
瀉盡流澌春氣温一溪新漲舊柴門野僧同住權為寺
水鳥孤飛不出村瓦鼎祗應烹臘雪藜牀最好傍朝暾
過從總在滄江上安有生平未吐言
過愚公虎邱寺
烹蔡剥棗儘相關坐到昏鐘始下山弟子可知皆白足
老夫安得不蒼顔花飛日日何曾掃柳長村村只未攀
路黑出門燈肯借畫船簫鼓幾家還
己酉新春二首
自擬今春懷抱開林扉時復掃荒苔沙頭鷗鳥休飛去
野外梅花許折來多少誤人空識字從容留客不銜杯
題詩徧問諸名勝肯入廬山般若臺
百年何負草堂靈詎使尋常問客星不種公田仍減産
尚無饑色喜添丁人間安用屠龍技方外曾携相鶴經
空手出門風雨至也須蓑笠問樵青
茅維
春晝戲詠
春晝隂隂度網窗春愁極目蕩春江不知何處吹花片
忽有餘香到佛幢紅藥風飜嬌第一紫丁煙濕豔無雙
如儂自愛空林綠繡徧苔錢帶壁缸
王野
越中送僧還舊山
折柳插瓶溪水灣此方緣盡又思還春花乞食雲門寺
秋葉翻經瓦屋山雲起珠林封舊跡月臨寶地憶慈顔
知君身似旃&KR0950;樹已去留香梵宇間
重陽前一日李本寧招集寶石山得來字
亂葉翻飛託草萊衆賓分坐幾亭臺天低煙樹千重没
雲破江山一半來皂帽受風先欲落黃花候日未全開
歲時爭在人前好多把茱萸看一回
三月三日鴛鴦湖
鴛鴦湖水樹邊斜檇李城東坐白沙三日風流仍鄭俗
千秋修禊說王家美人羅襪憐芳草公子銀罌惜落花
向夕輕橈回畫舸前洲新月傍殘霞
舟泊毘陵驛待友不至
毘陵流水自濺濺荒草城西獨泊舡亂馬嘶殘官舍日
羣鴉啼散女墻煙抱關小吏秋鳴柝賣酒妖姬夜數錢
度盡疎鐘君不到空留片月向人懸
范汭
登縹緲峯
天近筍輿如踏空翻翻巾舄泠泠風遠尋亂嶂出帆外
近數諸村懸鏡中沙草微茫似楚澤澗花淒冷非吳宫
湖西湖東盡堪望兩地鄉心誰與同
吳鼎芳
雨渡横涇懷孫惟化
東風作冷石湖船節届清明倍可憐一日客程偏遇雨
幾家茅屋不生煙野田水綠迷楊柳古廟花深出杜鵑
寂寞横塘人去後吳姬歌舞自年年
西湖
嫋嫋東風蝶試衣綿綿芳艸燕爭飛堤邊楊柳青絲騎
水上桃花白板扉三竺片雲雙樹隔六橋殘雨一僧歸
年年最好春陽月無那鐘聲送夕暉
峽山曉起
隔林清磬漸無聞已有晴暉映瀫紋掃徑不妨留鶴跡
開門秪許到鷗羣寒峯獨透千層雪野水雙鉤一抹雲
手啟香函看宿火碧霞裊裊古花文
龍吟洞
重嵐曲隱樹中央乍有閒僧搆艸堂帶雨龍歸磁鉢潤
銜花鹿過衲衣香殘秋待月投空洞後夜和雲宿上方
一種紅蕉舒豔色名樓高處傲青霜
吳兆
旅次書懷
幾年不種漸谿田覺我疎慵更勝前嵇阮豈須經世策
巢由何用買山錢莫愁湖上春携酒長樂橋邊月泛船
惟有古懷消不得臺城衰柳白門煙
春夜有懷姑蘇
潮落秦淮月暎沙金閶有夢在誰家不堪暮雨楓橋别
無賴春風茂苑花舟蕩漣漪歌子夜忩臨睥睨聽啼鴉
分明舊事渾如昨過柳經梅幾歲華
喜郭昭自廬山見過
荒村歲暮誰相問惟有籬花慰索居遊過山川常在夢
别來朋舊久無書秋風鳥雀喧禾黍落日牛羊徧里閭
即此蕭條空館夜與君相對話匡廬
沈野
懷王澄伯卧病
落紅寒食漸紛紛強自携尊對夕曛春到馬卿偏卧病
徑開羊仲正離羣林風幾處邀歌扇花雨千家撲舞裙
何事與君俱伏枕鶯聲喚友不堪聞
汪長文張成叔北上便道見訪
烏皮几淨映莓苔卧病柴扉晝不開庭樹葉齊花盡落
屋梁塵動燕初回黃金散後青山在三徑荒時二仲來
借問一尊留茂苑何如並馬向金臺
寄陳履吉
故人閩海結茅堂海上相思更渺茫地氣未春先見草
山風迎臘不飛霜林深採藥窺猿嘯田熟開扉覺稻香
我欲移家同避世可能白髮老滄浪
石沆
中秋
江村此夕意如何道是橋平水不波彷彿空中倚樓閣
分明鏡裏現山河當筵自對賢人酒得意閒吟孺子歌
明月若教陪盡夜只拚清露濕漁蓑
秦鎬
李元鎮滑縣署中
君忘北上我忘還冷日奄奄白馬間吏散只如為客樂
牘銷翻比在家閒三杯苦茗中冷水一卷新詩大坯山
殘雪滿檐冰半砌忍能相對不開顔
米雲卿
贈張慎伯居士
梅竹蕭蕭舊隱居却依雙樹結精廬方酬南岳高僧偈
未答東山太傅書賓舘有田多種秫柴門臨水不為漁
春風日日閒花落三徑無人自掃除
冬夜懷歸
寒風颯颯夜蒼蒼臘月江城卧雪霜秪為食魚常作客
偶因聞雁又沾裳青山夢裏行難到白髮愁中鑷更長
不見北堂萱草色憂心那得暫相忘
瀫水移家
移家東郭十年前東郭移家又十年忍割煙蘿還地主
笑驅雞犬下江船鶺鴒原上風偏急烏鵲枝頭月正圓
臨發不禁回首望并州桑梓自堪憐
秋柳二首
搖落天涯正此時蕭疎多見路旁枝一朝染露全無色
何處含煙尚有絲漢苑也應随日短隋堤難道入秋遲
陰陰滿眼河山暮愁絶那堪帶雨垂
一夜西風那便凋他鄉何處不蕭蕭依稀有葉還無葉
搖落長條復短條難忘折來情脈脈更愁看去路迢迢
經過若問傷心地凉雨寒煙鎖㶚橋
商家梅
同伯敬渡漳河
不覺朝從鄴下過更於薄暮渡漳河頻詢故蹟情難減
為記遺文事轉多枯柳覆村疎有路寒雲隔水去無波
濺濺俱是千秋恨銅雀風流可奈何
宋珏
湯宣城詩有長橋細月眉相約之句有所懷
極賞之惜其全篇不稱春日坐浪樓戲為足
之
寂寂春山一鳥鳴春江入夜亂春聲長橋細月眉相約
遠浦微波目共成歌扇裂餘猶見畫舞巾題處已無名
那堪咫尺天涯路空對繁星逹曙明
王醇
集嚴道澈雲松巢
園徑蒼蒼煙靄間畫欄人度板橋灣簾衣香罥春殘絮
屋角青飛雨後山松吹暗搖琴曲冷池波深照客心閒
銜杯不使疎櫺閉巢濕紅泥乳燕還
寄李逹生太守守巨津
筰蠻遮在碧煙叢浪說車間已畫熊官舍轉離孤郡遠
家書常隔一年通醬分簍葉香消瘴布納桐花軟貼風
鄉思偶停時出郭閒看調象亂山中
王道通
征人婦
離愁壓黛老鉛華蕩子從戎不到家萬里請纓隨鐵騎
十年横劍阻金沙書封青鎖春深淚燈落紅閨夜半花
正是斷魂眠未得綠槐風雨數聲鴉
齊策名
游浮渡
山面疑從水面分丹崖碧樹氣氤氲關開石竇深啣月
巖捲晴湍半入雲池湧金蓮浮石出笛横洞口隔溪聞
欲將一笠煙霞老常伴山中麋鹿羣
暑中飲黃石環齊頭
路轉林塘卜築深参天古木晝森森花亭鬭局風聲細
石嶼張尊草色侵忽散浮雲窺檻霽何來片雨入樓陰
酒酣遮莫催歸騎扶醉看予倚竹吟
寇學海
冬日晚登黃鶴樓
滚滚長江帶落暉仙人樓閣轉霏微雲横大澤漁歌斷
沙冷晴川雁字稀檻外鳳皇銜月出洲前鸚鵡挾濤飛
莫言黃祖難容物詞賦而今有是非
憑闌極目萬山浮感慨翻憐到上頭伯業已隨孤鶴去
樓臺偏壓大江流煙迷遠浦千帆雨濤觸寒磯五月秋
笛裏梅花莫吹落恐驚歲晚怨淹留
鄒之翰
包山訪陸纂甫
竹石陰森帶淺沙考槃飛澗小橋斜如簧窗外窺人鳥
弄影庭前送客花銷夏有灣堪釣水采香無徑可移家
知君更得巖棲勝屋裡青山屋後茶
程漢
塘上雜詩
亂水明明原上村金沙路接白沙痕燈藏石塔遥穿牖
鐘出山樓近到門鳬為藻牽原自樂鶯知花謝欲無言
年來不讀英雄傳抱甕林中且灌園
杜大成
書愁
愁多奈可度殘春浮世榮枯總未真細雨夢中憔悴質
落花影裏寂寥人山僧乍見仍憐瘦野鶴長隨不厭貧
獨抱遺經卧空谷恐妨容鬢湼緇塵
于鑒之
雜感十首(錄二首)
殘書一榻對松風卧讀微妨飲酒功小院心情春煖後
高樓閒暇夕陽中蟬留舊草驚飛白蝶去餘花惨夢紅
底處古人須見我偶然危膝類張融
嫩晴花氣減衣天静夜蟠香月照煙琴在暗牀聞鼠過
石當虚牖見虫懸委形笑我無名屈宣髮欺人不惑年
安得山林藏下士風瓢閒處即棲禪
周永年
寄張異度
擁書應不廢生涯藝圃知堪紀歲華烏臼遠疑楓染葉
荻蘆猶待雪飛花但憑高閣收諸勝莫判鄰園作兩家
我有行藏君信否半營五畆半三車
御選明詩卷八十八
