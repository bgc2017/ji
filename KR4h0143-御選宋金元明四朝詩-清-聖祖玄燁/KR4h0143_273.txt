欽定四庫全書
御選明詩卷一百四
七言絶句四
王英
淮安别回御史
遠别悠悠鄉夢頻逢君况是異鄉春可憐河畔青青柳
又折長條别故人
舟過盂城
畫船撾鼔過盂城兩岸桃花春水平今夜湖中好風景
直須看到月三更
王直
題畫
綠樹青山帶晚霞樹間處處有人家孤舟最愛滄浪客
得共眠鷗占淺沙
章敞
長安雪夜歸興
半生歲月老幽燕鏡裏蒼顔豈似前曾道休官身便樂
夢書封事乞歸田
李昌祺
客夜聞砧
荒草蕭蕭郭隗臺清砧明月兩堪哀千愁百感多如雨
今夜燈前一併來
山路謔花
枝頭池上總猩紅幾樹繁開幾樹空顔色一般榮悴别
誰將此意問東風
花荅
多謝天公著意栽不教妝點艷亭臺無人翦折無人賞
贏得年年自在開
梔子畫眉圖二首
簷蔔初開雪亞枝枝頭好鳥立成癡少年京兆風流處
似汝花間對語時
昔年曾伴董嬌嬈長把春山笑倩描今日梁園空見畫
鳥啼花落鬢蕭蕭
夜雨
得失無心總不驚秋來偏動故鄉情平常窗外梧桐雨
不似今宵不耐聽
魏驥
題畫
良夜迢迢月正明石欄杆外坐深更掀髯笑罷歌還續
愛殺林居此段情
翠水丹山足賞心渚荷汀柳夏初臨推蓬一曲昇平調
不識何人是賞音
題小畫四景
落紅無數正春深小艇移來泊水潯滿目青山如畫好
欲從何處覓知音
隂森夏木倚巖阿小小軒窗掩薜蘿只恐故人歸未得
扁舟何日更相過
千巖萬壑晚偏竒護却幽居也自宜秋色滿天人不見
一舟溪上泊多時
溪南溪北雪紛紛訪友尋梅懶出村冰滑小橋人跡斷
獨宜煨火閉柴門
郊行二首
楝子花香雨正過秧針刺水漸平坡太平無限田家樂
願雜春農著短蓑
楊柳人家燕子飛綠濃緣逕覓紅稀多年不踏鄉關路
最喜青山待我歸
晚步
棟花風起燕飛飛步出溪橋一逕微最喜晚來詩趣好
山光水色淡斜暉
聞鳥聲
金臺蘭省望都迷兀坐晴窗日漸西喜助老懷吟好處
幽禽飛傍綠隂啼
晚步
扶笻石逕步遲遲林壑涼生暑退時老去情懷聊自遣
看山看水只題詩
著霜紅樹晚離離香糯香粇熟漸齊白袷烏巾笻竹杖
江鄉風景不勝題
林真
粤王臺
屠龍人去幾時歸空有高臺對夕暉回首舊時歌舞地
年年春草鷓鴣飛
錢榦
客夜與故人話舊
與君秋鬢各成霜老大相逢在異鄉盡日不眠詢往事
雨聲寥落小窗凉
陳鎰
懷慶道中
風捲塵沙驛路迷人家遠近樹高低如何河北風光别
春半猶無一鳥啼
金誠
江行秋興
江水悠悠江路長孤鴻啼月有微霜十年蹤跡渾無定
莫更逢人問故鄉
閨情
欲剪紅霞作舞衣薄雲凉霧共霏霏玉簫吹冷天邊月
只待乘鸞子晉歸
黃閏
和倥侗生春日看花之作
多情才子惜春華樂府新聲對客誇朱雀橋邊舊遊路
東風開遍小桃花
劉鉉
題曹雲西山水
碧雲消盡好山多茆屋春深長薜蘿行處聽來心自愜
野禽啼罷野樵歌
題沈孟淵所藏王叔明竹二首
風露生寒夜若何月高山館覺秋多湘靈正作南歸夢
莫向江頭唱楚歌
煙雨苕溪憶舊遊畫圖遺墨見風流不知黃鶴飛歸後
又是山中幾度秋
薛瑄
夏日出文明門
文明門外柳隂隂百囀黃鸝聽好音行過御溝回望處
鳳凰樓閣五雲深
新鄭學宫夜宿
清飇摵摵響林柯夜宿秋堂冷簟波睡醒不禁鄉思切
滿庭明月候蟲多
黔陽山中
景好寧知是異邦竹籬茅舍枕蒼江吏情更有山林趣
綠樹門前畫戟雙
黔陽春日雜詠
駐節黔中感歲華四山重疊繞天涯空庭獨坐聽鳴鳥
拂面春風吹柳花
早渡古嶢關
四圍山勢鬱崔嵬清曉關門傍水開一騎秋風揚策度
野花隨路送香來
山水小景
湖水茫茫浪拍天春風湖上有人煙小樓半在花林内
簾捲青山看釣船
題錢舜舉山水小景
琪樹秋風生早寒樓臺縹緲暮雲間橋頭有客長無事
閒聽溪聲靜看山
益陽山行遇雨
雲林漠漠雨淒淒節節危橋曲曲溪可是青驄行處穩
滿山紅葉襯秋泥
汾上春行
清汾信馬踏春酣汀草萋萋隴麥蔪正是暖風啼鳥日
水村花塢似江南
朝天驛
征驂行盡褒南道又上朝天驛畔舟兩岸雲林青未了
嘉陵南去水悠悠
放船
野曠天低江面平放船東下好風清江大况值新晴霽
雲白山青望眼明
江行
兩岸好山看不盡一江煙水去無窮誰人為和滄浪曲
興在空濛杳靄中
平羌望峨眉山
峩眉畫出天邊秀青到平羌尚未休山月半輪懷李白
扁舟我亦下渝州
于謙
暮春小雨
霏霏小雨不沾衣細逐斜風密又稀好濕香塵黏柳絮
莫教零落送春歸
夏日憶西湖
湧金門外柳如煙西子湖頭水拍天玉腕羅裠雙蕩槳
鴛鴦飛近採蓮船
平陽道中
楊柳隂濃水鳥啼豆花初放麥苗齊相逢盡道今年好
四月平陽米價低
上太行
西風落日草斑斑雲薄秋容鳥獨還兩鬢霜華千里客
馬蹄又上太行山
野景
千山萬山白雲起三片五片紅葉飛野寺蕭條門半掩
夕陽滿地一僧歸
詠石灰
千槌萬鑿出深山烈火叢中煉幾番粉骨碎身都不顧
只留清白在人間
瞿佑
清明
兼旬蹭蹬在京華又見東風御柳斜客裏不甘佳節過
借人亭館看梨花
過蘇州二首
白蓮橋下暫停舟垂柳隂隂拂水流舞榭歌樓俱寂寞
滿天風雨過蘇州
桂老花殘歲月催秋香無復舊亭臺傷心烏鵲橋頭水
猶望閶門北岸來
偶桓
為沈趣菴題畫
溪山深處野人居小小簾櫳草閣虛灑面松風吹夢醒
凌霄花落半牀書
懷友次陳石泉韻
楓林葉赤露華濃來往晴沙一逕通遥望美人秋水隔
蘋花吹老楚江風
王孟端墨竹
鳳池退食寫琅玕醉墨淋漓尚未乾寄贈故人良有意
清風日日報平安
謝縉
春思
簾幕風微篆有香起來時候已斜陽梨花雲冷不成夢
蛺蝶一雙飛過牆
寄王廷桂
山連罨畫雲煙好路入苕溪水木清如此江南好風景
故人何事不歸耕
寒食村中
流水涓涓映淺沙石林風急亂啼鴉荒村寒食無人到
何處香來枳殼花
漫興
村村昏黑樹隂濃咫尺湖塘路不通夜半風來雨吹散
櫂歌依舊月明中
施敬
南行途中寄錢塘親友
萬里移家入瘴煙故鄉音耗若為傳衡陽自古無來雁
况去衡陽又八千
讀程原道昆陽詩悵然有懷
昆陽市上美人家飲酒曾停過客車萬里相思不相見
東風吹盡蜜檀花
試筆
試筆山窗竹影凉閒臨小字換鵝章定巢燕子時飛過
帶得殘花落紙香
曹溪夜泊
空山孤驛鼓逢逢明月流輝滿大江水鳥夜寒棲不穩
一雙飛影過篷窗
陸顒
吳江道中
鱸肥蓴脆正秋風綠水紅橋宛轉通不獨季鷹思故里
扁舟吾亦戀吳中
李孝謙
題畫
溪頭春水碧粼粼溪上春山絶點塵不信白雲都占盡
也應茆屋有閒人
林枝
寄彭韞玉
空齋牢落思寥寥荏苒年光逝水消憶得當時分袂處
柳花如雪過江橋
劉績
月夜獨坐憶錢塘暹師房聽施彦昭摘阮
忽思吳客四條絃出谷新鶯咽洞泉一曲醉翁何處聽
冬青樹底佛堂前
畫馬
雙駒汗血已斑斑蹀躞春風意態閒聞道千金求駿骨
不應龍種在人間
李迪畫蘆雁
遠别胡天趁稻粱秋風吹斷不成行夜深獨宿江南渚
夢怯黃蘆葉上霜
錢遜
琵琶士女
下馬陵西是妾家十三曾學理琵琶自從流落商船上
幾度春風怨落花
斑鳩
鬭草歸來女伴尋遊絲飛絮惱春心紫鳩聲歇罏煙冷
門掩梨花暮雨深
何澄
題畫雁
蘆花瑟瑟水茫茫落月沈沙夜未央離思不禁天外雁
孤舟燈火客三湘
吳鎮
重過沙河有感
白鶴沙頭水自波扁舟曾載夕陽過東風一路䕷蕪綠
添得春愁别後多
吳子恒
高洲
青山西峙水流東暘谷縈紆一道通老去相知一藜杖
天邊扶我最高峰
錢復亨
寄陸致中
長憶離亭數斷鴻碧山千里暮雲紅欲知别後愁多少
都在寒江暮雨中
題畫
嫋嫋凉風斷復連青山深處藕花邊誰家樓外停歌舞
又上西湖十錦船
蔡庸
徐氏席上聞歌有感二首
休遣雙鬟唱竹枝聽來渾不是當時自從夢隔巫山雨
贏得秋風宋玉悲
暗將羅扇遞新聲巧似東風柳樹鶯唱徹梨園譜中曲
内中一曲最關情
李進
西湖夜宿
蹇驢衝雪岸烏紗夜醉西湖賣酒家十六吳姬吹鳳管
捲簾燒燭看梅花
李勗
山水便面
峰巒迢遞水微茫葭菼連天雁噭霜彷彿湘南舊行路
短篷秋色近斜陽
胡紀
寄懷翁復初二首
曾對東風倒玉壺花前痛飲醉相扶湘山此日君思我
苦竹叢深聽鷓鴣
别後茫茫歲月催眼看花謝又花開相思莫道書難寄
落雁峰前有雁來
王佐
瓊州二首
斷虹飲海日光移西北雲屯少定姿颶母呼風千里至
三間茅屋可能支
五指分山析四州那盆峻嶺却當頭一支瀉下朝東水
去與瓊州作上流
沐璘
午日
蛇首裝船十丈長船頭鐃鼓間笙簧百夫劃槳齊聲去
阿瓦城河沸似湯
廖俊
西良湖
南邦遺跡在西良鳬雁依然滿石梁我向浮洲臺上立
不勝惆悵到斜陽
潘亨
聞子規
﨑嶇蜀道馬行遲到處空山有子規慎莫夜啼枝上月
思家正是夢回時
盛寅
暮春雜詠
青青楊柳拂簷牙杏酪香來客念家惆悵基田吳苑曲
幾年寒食在京華
沈貞
題竹贈施堯卿
冷煙籠翠濕晴梢江月沈時影漸消正是故人相憶處
秋聲無雨亦蕭蕭
沈恒
題劉廷美畫
十載天涯作宦遊黃塵飛滿紫貂裘歸來不歎長途險
猶寫關山萬里秋
陳顥
夜坐
寒來塵緒不關情吟對青燈過二更落葉滿庭風滿樹
小窗無處著秋聲
立春
蕭條書劍客邊身望望歸期過立春官柳漸黃梅己白
東風應笑未歸人
李迪
郊遊
栗杖風前處處扶林花掩映失前途兒童也喜尋春客
說與東村賣酒罏
張肯
題海棠雙鳥
雙雙何事為春忙花底飛來羽翼香今夜且留枝上宿
莫燒銀燭照紅妝
杜瓊
竹
露葉風梢接水鄉幾回相對憶瀟湘寒雲流水斜陽暮
一曲清歌斷客腸
竹下水仙花
珮環香冷水風多步底輕塵襯襪羅二十四絃何處奏
又將哀怨托湘娥
秦旭
題畫梅
沙際春煙濕未消落梅風急送輕橈江邊有客尋詩去
應在西湖第六橋
梁時
題張子正春雨鳴鳩圖
自解呼名繡領齊梨雲竹雨暗寒溪東風却憶江南北
桑柘村深處處啼
題畫
炊煙生處是柴關只隔前溪半里山偶展漢書隨意讀
不教牛角掛空還
沈澄
題畫
採盡芙容秋不知水聲流去少年時西風吹醒江南夢
月色滿船歌竹枝
寄陳怡菴
十年千里各天涯盼得還家會面遲雲冷夜窗聽雨坐
相思却似未歸時
高得暘
題王叔明枯木竹石
吾鄉畫手鶴山樵鶴去山空不可招真跡幸留王宰石
疎篁老樹共蕭蕭
侯復
題櫻桃翠羽圖
幾點丹砂照綠隂瑶池内使翠霞襟東風何處曾相識
沈水香消午院深
姜洪
題畫
碧山高樹雨初晴風動懸蘿雜鳥聲簾幕晝垂茅屋靜
幽人何處斸黃精
王誼
宫詞
花樹重重隔翠華玉顔無事駐羊車碧紗籠裏銀釭影
照見深宫夜合花
春思
山映簾櫳水映窗浣紗人在苧羅江年年三月梨花雨
門掩東風燕子雙
王懌
歌妓
銀燭前頭見楚蓮雪香輕袂掌中旋章華臺上春風起
一片楊花拂玳筵
沈淳
閒居
天上抽簪萬里迴秋風黃菊滿籬開翟公不復為廷尉
辜負賓朋日往來
劉珏
泊舟垂虹橋
貰酒烹鱸敵暮寒垂虹橋上倚闌干行人笑指詩翁嬾
不到城中訪縣官
梅
歲寒相見在天涯玉色珠光帶露華笑殺玄都狂道士
種桃何不種梅花
張和
晚渡石湖
畫船搖曳水雲鄉湖上南風作晚凉醉擊唾壺歌小海
藕花飛出兩鴛鴦
祝顥
小李將軍院體小幅
金屋瓊臺擁畫樓錦雲香滿采蓮舟人間盡道仙家樂
不識霜娥有底愁
沙沱晚行
野曠天青落日黃西風衰草白茫茫停驂四望行人絶
一片寒雲逐雁行
成始終
山家
竹籬茅屋似儂家細路緣江盡白沙落日叩門山客至
鷓鴣啼上石楠花
倪謙
題白鹿仙人圖
百尺松隂石磴重千年白鹿澗邊逢仙人月底吹簫去
知向緱山第幾峰
商輅
桐江獨釣圖
拂袖長歌入富春滄江深處獨垂綸短蓑不換軒裳貴
千載高風有幾人
葉盛
曲子驛
戎衣脫却下蕭關坐對環泉半日閒未是老來筋力倦
馬蹄歸自賀蘭山
陳憲章
初晴
初晴樓上燕飛飛樓下歌人白苧衣一曲未終花落去
滿枝啼鳥送春歸
贈釣伴
短短蔞蒿淺淺灣夕陽倒影對南山大船鼓枻唱歌去
小艇得魚吹笛還
社中
桑林伐鼓酒如川秋社錢多春社錢盡道昇平官長好
五風十雨更年年
社屋新成燕子來山丹未落野棠開三三兩兩兒童戲
弄水扳花日幾回
社酒開顔一百家春風先動長官衙東君也解遊人意
紅白交開樹樹花
社日年年會飲同東原西埭鼔鼕鼕無人不是桃花面
笑殺河陽樹上紅
元夕
村南村北此宵同好景難消一老翁在處恐妨年少樂
踏歌歸去月明中
古耶道中有懷
翠煙浮壠麥初齊社樹青青獨鳥啼何處相思不相見
木棉花下水門西
即事
照眼春光爛不收江亭一雨欲成秋道人不是閒鶯蝶
肯為隂晴一日愁
彈子磯候默齋不至
軍人打鼓泊官船黑霧濛濛水下灘隔岸相呼不相見
竹籠牽火上桅竿
鄒吏目書至有作
落花遥對石城春半篋殘書一病身茶筅粟缾供客盡
不妨人笑長官貧
木犀四絶寄倪麟(錄二首)
正月山桃委地紅柳塘還捲落花風木犀一樹渾堪賞
盡日相看煙雨中
風吹雨打只傷神白首龍鍾尚愛春花意未應嫌老醜
十年前是種桃人
題畫
茅簷秋颭酒旗風舟入蒹葭月半籠醉睡不知家遠近
醒來依舊五湖東
寒山鐘近不成眠人在姑蘇半夜船何處明朝正堪望
吳王宫苑草芊芊
次韻黃澤飲酒見寄
南山北山花笑人有酒不肯延佳賓請君試向西園看
又減黃鸝一半春
送林時嘉
南川夢裏舊青湖何處青燈一榻孤留取幽禽守明月
隔林還與盡情呼
追和白石馬教授奉寄其玄孫馬竹隱
山深谷冷老煙霞君住孤村第一家一榻清風明月夜
鈎窗閒對紫薇花
夜坐
露冷風清正酒醒誰家今夕不勝情人間老去無愁思
獨倚疎梅看月明
岳正
致仕後戲作
五十年來謝世紛百年勞逸喜平分不應又受先生號
去與青山管白雲
劉珝
白頭鳥
殘蓼枯荷八月秋枝間獨立更遲留憐渠本是無情物
何事而今也白頭
一鷺圖
芳草垂楊蔭碧流雪衣公子立芳洲一生清意無人識
獨向斜陽歎白頭
汪回顯
聞猿
使蜀三年未得歸青山樓閣倚斜暉猿聲久聽渾閒事
却笑巴人淚滿衣
鄭文康
寄海上韓杲
行盡清溪到水涯好山環繞故人家寥寥一犬柴門外
只隔牆東幾樹花
前元時崑山王君祐有玉立亭會稽揚廉夫嘗
飲其中題詩曰王郎崑之秀玉立而長身亭子
如笠大不直一欠伸亭前千尺峰倒景入座濱
燒琴有爨桐漉酒有烏巾客來塞屋破露坐草
上茵時時來鐵叟共釣羅浮春題曰令小朵雲
捧硯為賦此章君祐之宗孫益復亭其地予亦
為賦二絶
亭中曾寫鐵仙詩人去亭荒碧草滋千尺危峰今尚在
重來磨洗認當時
玉立長身舊主君百年遺事至今聞宗孫賓客還如舊
只欠楊君小朵雲
倪敬
題畫
溪雲靄靄樹團團溪上幽亭六月寒日暮看山人已去
水禽飛上石欄干
夏寅
梅邊美人
欲向東風問早春閒來花底步香塵試看一種嬋娟態
即是羅浮夢裏人
芭蕉美人
曉妝纔罷思徘徊羅襪輕移步綠苔試向芭蕉問春信
一緘芳札為誰開
周鼎
淮南道中
葦屋蕭蕭暗市塵縱多花柳不成春車聲自繞東風展
不管天涯有遠人
偶成
玉河橋下水如車楊柳當門是我家飛過紅塵三四點
有人騎馬向東華
寄陳叔莊
郭外何須二頃田江湖春水綠如煙扁舟蕩漾不歸去
日暮蘋花風滿川
許時無暇出城來漫盡溪橋是綠苔寄語山中舊猿鶴
紫薇花欲為誰開
郭登
口號寄涇州守李宏
渡了黃河乂黑河春風秋月五年過涇陽太守如相問
更比來時白髮多
至高郵逢邢勉仁
客中相見倍相親白酒黃雞莫笑貧君住淮南我淮北
如何不是故鄉人
送人回京
迎得君來復送君櫻桃花發又經春誰知萬里南征客
却向滇陽作主人
王肄
題謝孔昭雨中過沈孟淵所詩畫
竹邊書屋柳邊舟白髮相逢酒一甌回首舊遊成遠夢
滿林風雨不勝秋
題沈公濟雪中過沈孟淵所詩畫
白髮交游二隱淪西莊一别幾經春雪中客有重來日
不見當年冒雨人
楊守陳
送僧歸吳
一錫南飛度碧空寶坊遥在白雲中定知門外青松樹
别後新枝已向東
春寒
二月燕城暖漸回北風吹雪徧樓臺春寒畢竟無多日
桃李何須怨未開
春城遊宴詩
蝤蛑石首和椒橙新筍香甘帶肉烹非是老饕偏愛此
十年不歠故鄉羹
童軒
春雨思兄一首
輕寒連日雨霏霏花底香塵濕不飛燕子歸來詩夢覺
滿池新水草依依
墨竹
湘江千畝綠雲寒分得凌霄玉一竿因憶當年棲泊處
滿篷秋葉雨聲閒
春夜偶成
金鴨香消午夜天粉牆西畔控秋千荼䕷夢怯春寒峭
起傍雕闌看月圓
春草
年年匝地自生春染出羅裠色更新回首舊遊南浦路
冷煙凄雨正愁人
寶帶橋
寶帶橋頭水滿磯小舟雙槳暮漁歸藕花蒲葉俱零落
惟見斜陽乳鴨飛
褒城
曉驅羸馬出褒城風景蒼蒼入望清十里青山數行樹
荳花籬落草蟲鳴
夀昌山中書事
竹底寒泉脉脉流穿雲噴雪響牀頭連宵獨坐清無寐
那更山窗月正秋
王越
春寒
二月邊城雪尚飛年年草色見春遲不知上苑新桃李
開到春風第幾枝
謝安圖
高臥東山歲月多放情聲妓欲如何後來始為蒼生起
却聽桓伊席上歌
馬文升
游桃源洞
桃花源接武陵溪咫尺仙家路易迷指點秦人舊蹤跡
蕭蕭方竹斷橋西
李應禎
春日山村晚步
寂寂柴門草色新深深雲樹鳥啼春夕陽西下東流急
不見沙頭喚渡人
謝績
山行
杖屨躋攀到九華不知何處是仙家高蹤一去無消息
惟有碧桃春自華
張寧
園梅盛開
暖透孤根雪乍消冰花萬點綴寒條尋幽欲寄山中客
忘却西湖有斷橋
題畫
杳靄昏黃夜泊船鷓鴣聲裏雨如煙秋風不見平安信
夢斷湘江又十年
竹鶴老人畫
水煙山靄樹冥冥船在丹青畫裏行好是苕溪二三月
南邊雨落北邊晴
蘋花館
宿水停煙綠近牆繞門葭菼共蒼蒼寒香欲薦無人采
月落空庭夜有霜
寄余驛丞
南薰亭館晚相延屈指星霜又十年不是重來渾忘却
黃昏舟過驛門前
丘濬
題小景
石橋流碧水潺湲千樹桃花萬叠山謾道仙家有靈藥
看來終不似人間
過會通河有感
清江浦上臨清閘蕭鼓叢祠飽餕餘幾度會通橋上過
更無人說宋尚書
伍方
畫竹
花點湘雲墮碧川翠梢零落帶秋煙歸篷記得曾看處
殘月黃陵古廟前
彭澤
春日雜興
春隂庭館晝生寒落葉遊絲濕作團年少風流今減盡
牡丹開遍不凭闌
陳頎
題石田小景
齊女門北古塘斜岸葦無窮雜蓼花此地往來應慣熟
借書常到鄴侯家
陳贄
蠻中
蠻溪雨過葉皆流落日猩猩啼樹頭高竹亂藤茅屋小
不知村落屬何州
劉英
載酒過湖
寒食清明次第來紫苞紅萼裹池臺東風似與人商略
最好花教最後開
聶大年
題畫
緩鞚青騘蹋軟沙畫橋煙樹酒旗斜玉樓人醉東風晚
高捲紅簾看杏花
題彦顒畫中小景
水禽沙鳥自相呼遠近雲山半有無一葉扁舟兩三客
載將煙雨過西湖
雨餘芳樹淨無塵草色蒙茸淺帶春茅屋石田應尚遠
夕陽愁殺獨歸人
夏日次侃禪師韻
高亭暑後景相和涼月絺衣挂薜蘿楊柳風輕湖面闊
不知何處藕花多
題許上舍家梅花
西湖曾繫木蘭橈湖上殘雲雪未消報道南枝春信早
移船更近段家橋
題仲昭竹
舍人老作鄖陽守尚愛揮毫寫竹枝絶似檥舟湖水上
鷓鴣啼斷雨來時
陳延齡
題畫
洞庭微雨曉生波一櫂雲山客裏過綠遍䕷蕪歸未得
東風閒唱竹枝歌
楊花如雪正殘春新水茫茫浸綠蘋桃葉桃根何處是
東風愁殺渡江人
劉溥
題畫寄徐州陸九皋
别後重來未有期且憑圖畫寄相思秋風黃葉茅亭上
猶記逢君是此時
目極天涯酒半醒楓林斜帶遠山青故人家在秋雲外
百步洪邊水繞亭
偶作
燈影分明隔絳橋玉階行盡轉迢迢春風只在銀屏裏
殘雪和愁幾日消
詠衰柳
露葉煙梢翠色浮向人長是弄春柔多情自是多顦顇
莫向西風錯怨秋
湯胤勣
立春後作
市橋連日雨聲繁花信風來第幾番郭外有田三十畝
角巾扶醉插山礬
斷頭船子小於梭綠柳隄邊拍櫂過綽約酒旗風外捲
隔花時聽一聲歌
霏霏小雨作春寒酒盞新來不放乾家近碧山招飲洞
可能黃髮老江干
梅花卷
夢裏仙人水月容步搖斜颭玉籠鬆六銖衣薄霜風老
吹落瑶臺第幾重
懸崖梅
半吐幽山雪未殘玉樓人對曉風寒斷橋西向馬蹄滑
曾岸秦巾仰首看
桃花雙鶴
白髮參軍賦欲成桃花浪急午風驚可憐一片蕪城月
子夜還從海上生
遊仙
花氣晴烘玉女窗飛泉觸石響淙淙武夷山主來登會
鸞鶴周攅七寶幢
洞口桃花望欲迷春光正萃武陵溪白雲萬頃誰耕破
一一都開種玉畦
冉冉紅雲覆紫臺春風四散碧桃開麻姑昨夜曾相約
去測東溟淺處來
鶴氅斜披出市諠青霞窟裏聽啼猿半酣騎著壺公杖
直遡黃河到水源
若木枝頭露未乾五雲噴水浴鴉翰須臾轉過金鼇背
九點齊州鏡裏看
日照雲中絳節高龜臺阿母召餐桃乞來斗大黃瓊核
剖作雙杯捲翠濤
巨俠
獵火茫茫照四山青衣小隊射生還貂裘幾點輕盈雪
月照城門未上鐶
御選明詩卷一百四
