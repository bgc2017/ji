欽定四庫全書
御選明詩卷九十
七言律詩二十三
張宇初
聞霜鐘
霜滿瓊林度曉鐘月華流韻徹晴空投簪幾憶鴻鳴露
欹枕猶驚鶴唳風銀葉香消深館裏梅花調遠古城東
十年感慨成無寐應律音長豈世同
鄧羽
寫懷
道人不作槐根夢一片虚頑太古心無雪可催蒼檜老
有家原住白雲深山頭月落虎長嘯海面風生龍自吟
世上何人窺此意野花啼鳥是知音
林復眞
送東白副綱還雲間
三年客裏惜居諸此日功成貝葉書幾度賜衣沾湛露
滿懷歸興載籃輿山横齊魯吟情好月落秦淮雁影疎
若過吳門煩問訊故園松竹近何如
吳孺子
姚太史自錢塘移天目松一株舟中索賦
相公送客過錢塘移得蒼松數尺長枝帶故山寒雨色
根分新壤茯苓香舟中偃蓋童童勢眼底淩雲寂寂芳
歸去琴書堂上坐種來無處不生涼
祝萬壽
九日登高有感寄懷虞山錢太史
落木蕭蕭兩鬢皤登高縱覽舊關河漫嗟魚腹英雄老
爛醉龍山感慨多千古風流吹帽盡百年時序插萸過
石函君已鐫名久有約龍沙共放歌
梵琦
懷淨土詩
幾回夢到法王家來去分明路不差水出珠幢如日月
排空寳蓋似雲霞鴛鴦對浴金池水鸚鵡雙銜玉樹花
睡美不知誰喚醒一罏香散夕陽斜
余嘗夢至一山聞杜鵑且約雪窗南還
出郭尋春未見春東華踏徧軟紅塵不知蝴蝶化為我
何處杜鵑來喚人筍蕨過時惟恐老櫻梅如豆正嘗新
及今無事早歸去莫待秋風江上蓴
金山
半江湧出金山寺一簇樓臺兩岸船月轉中宵為白晝
水吞平地作青天塔鈴自觸微風語灘石長磨細浪圓
龍化老人來聽法手持珠獻不論錢
宗泐
送王蕙芳之金陵
涼風一棹送君初秋雨荒溪草樹疎十載丹陽舊遊地
數封燈下故人書已看有志能投筆豈謂無門可曳裾
後日天邊見鴻鴈憑將消息報何如
登峨眉亭
千尺蒼崖一小亭大江東下入滄溟磯頭牛渚從來險
天際峨眉不盡青南北山川分歴歴荆吳檣檻去冥冥
十年兵後重來客獨倚闌干兩鬢星
偶作
新作方池水未平曉晴獨自繞池行好花都向雨中盡
幽鳥忽來林外鳴科斗黑時初種藕鴨頭綠處欲生萍
匡山舊業閒料理更結茅亭此計成
偶作次王以中韻
拄笏高人塘外居作詩直與古人如偶從荷芰香邊得
閒向篔簹節上書白露濕階涼氣早青燈照壁雨聲疎
曉來不署金吾事帶劒承明去直廬
來復
登南嶽祝融峯
石柱盤盤紫蓋東斗衡垂耀亘天中水通巫峽三湘闊
地接炎荒五嶺雄别洞龍歸雲盡黑下方雞叫日先紅
一丘終老從吾願何待黃金布梵宫
題衡嶽天柱峯
一柱通天鎮火維層標拔起勢孤危翠磨日月盤三楚
影落沅湘帶九疑羅漢時來乘白鹿祝融晝下閃朱旗
神燈夜夜朝金刹知有高僧禮六時
次韻荅繆架閣兼柬陳元善都事
書劒東遊客四明風流從事最多情酒香邀共山公醉
詩好吟如水部清洗馬柳隂潮欲白呼鷹原上雨初晴
龍門定有重來約埽月清松聽瀑聲
送榮首座還日本
揚帆八月挂長風直遡扶桑碧海東雪窟潮翻銀甕白
天門日湧火車紅蝦夷覓偈迎沙島龍伯分齋候水宫
應有國人來問訊散花圍坐聽談空
送日本希白上人禮祖塔之金華
天香吹滿屈眴衣幾度承宣到鳳池梵語傳來西竺戒
華音吟得大唐詩樹間繞佛長鳴錫洞裏逢仙不看棋
無縫塔開瞻舍利千江月映碧琉璃
送雲講師召還吳門
老病蒙恩逐熱還寳泉頒賜起衰顔木杯度月百花外
槲笠挂雲雙樹間呪罷龍公齋鼓寂講餘獅子定鐘閒
也知去住無心好渾似當時未出山
送戸部徐主事謝官歸豐城
自慚官禄與時疎曉納牙牌别玉除朝鼓罷陳新奏牘
夜燈歸校舊藏書青桑五畞連雲種黃獨千株帶雨鉏
藉是身閒天所放不愁囊澀俸無儲
耕隠為南昌萬用中賦
山莊别築楚城西百畞桑隂水一溪莎草雨晴黃犢卧
稻花風暖白鳩啼沽來官酒春祈社讀罷農書曉灌畦
孝悌力田新有詔姓名還向御前題
送錢子予新除博士致政還越中二首
除書新拜荷明君祖别春筵采泮芹餐玉未從仙老試
賜金應與故人分淖船夜渡娥江月山屐晴探禹穴雲
龍節虎符勲烈舊過家先讀表忠文
脩髯如雪面如丹芰製新成野服寬湖近季眞期卜宅
寺依靈徹話休官霜紅柿葉尊前寫月白荷花鏡裏看
有約沃洲騎鶴去臥雲不畏碧山寒
題鐘山新寺後二日欽蒙聖製和章感遇之餘
謹再用韻賦
寳刹新成護百靈鍾山泉石有光榮金輪朝佛諸天喜
玉帛來王萬國平定起不知明月上身閒只愛白雲迎
龍飛幸際雍熙日親見黃河一度清
題趙彦徵溪山小景圖
曾汎苕溪看晚霞紅蓮小艇穏於車水通孤岸橋依竹
路入重林屋傍花風外眠鷗驚客笛雲中吠犬隔仙家
秋波千頃芙蓉老誰覓王孫舊釣槎
送胡文善之官海南文昌縣二首
瓊州南去海冥冥婺女垂光應地靈洞入朱耶瀧水白
山蟠黎母瘴烟青郵炊每食桄榔麪蠻賦多輸翡翠翎
定有遠人歌善治風謠紀德重鐫銘
九域於今緫一家文昌誰道隔天涯石榴紅釀蠻江酒
海漆香收瘴洞花寨上人耕春作市棠隂吏散晚休衙
蘇公應共題詩好儋耳泉頭駐小車
寄柬玉山處士
浮玉山前種紫芝松蘿雲月共幽期封侯不羨黃金印
對客長歌白雪詞柳浪平湖春放棹花隂圍坐晝彈棋
從遊公子多才俊不寄新詩慰别離
寄洞庭葉隠君
一舸南歸髩欲華買山湖上臥煙霞尊如北海應多酒
園擬東陵亦種瓜丹壑泉舂雲碓藥橘林風埽石牀花
傳家自與鄰翁異只說藏書有五車
守仁
靈谷寺法會應制
寒巖草木正嚴冬一日春回雨露濃安石故居遺雪竹
道林新塔倚雲松木魚聲斷催朝飯銅鼎香消起暮鐘
千載奎文留秘藏天光午夜照金容
寄鐵厓先生
先生謝客居東里使者傳宣拜下牀樂府謾推梁子範
禮經須問魯高堂酒頒挏馬來光禄賦到龍旗說太常
賜老鑑湖猶有待山隂茅屋未淒涼
二月三日泊瓜洲渡與吳菴同賦
淮煙漠漠夕陽收楚樹昏昏翳客舟風度鐘聲來北固
帆將燈影過揚州雲銷碧海天無際波撼金山地欲浮
獨恨壯遊非昔日滿江風露夜如秋
荅王叔潤
天禄燃藜嬾校經鷁舟隨處泊鷗汀西風舉扇無王導
東海移家有管寧溪雨初晴雲更白湖霜未落草猶青
客樓寂寞江天外幾度遥瞻處士星
寄樸隠南州
泖上歸來百事慵一春愁緒似衰翁卧聽溪閣三更雨
數到江花幾信風舊日親朋多楚越孤雲蹤跡尚西東
舵樓晚飯人如玉清夢無時落鏡中
三月二十八日早渡浙江
塵事縈心不暫安天涯憂抱若為寬人因病久交游絶
士到名成出處難水國雞鳴催客夢山城花落報春殘
會當一壑忘情去得共雲松老歲寒
寄戴伯貞
東望湘雲客思多故人歸計近如何江都夜月璚花夢
海國蠻煙荔子謌落日麒麟猶草野滄江鷗鳥亦風波
碧桃窗下聽春雨誰肯金貂換綠蓑
寄題雲屋
浮丘山下見劉蕡每說交遊獨念君鼠尾謾誇狂博士
虎頭誰識舊將軍孤舟夜雪臨丹壑破屋秋風補白雲
我是玉山堂上客幾時呼酒細論文
荅倪元鎮
禪榻清談屢有期茶煙想見鬢絲垂春風水榭停蘭槳
夜雨湖山寫竹枝甲煎沈香都入夢新蒲細柳緫堪悲
鸊鵜飛處重相憶擬和樊川五字詩
次韻懷冷泉禪師
八年京國鴈書沈每見游僧問好音已喜支流通日本
賸傳詩價到雞林馬嘶赤撥晨朝散花落氍毺午定深
今雨不來春又暮鷲峰煙樹綠成隂
送馮以清調成都衛知事
越客傳來浙上書故人闕下拜新除荆門馬度霜晴後
峽口猿啼月上初鐵筯灰寒參畫外戈船風動笑談餘
清秋幕府多閒日為訪文貞舊隠居
次韻荅葉夷仲
大荒南去渺煙沙萬里曾乘奉使槎得句多留支遁室
藏書未減鄴侯家風清曉殿陳三策日靜秋庭判五花
惆悵西齋涼月夜山枰誰共薦槐芽
題耕南為王子安作
讀殘書卷雨聲稀耕破春雲晚色微瓦缶自傾蒼术酒
金貂不換綠蓑衣江花未落秧針短隴草初深繭栗肥
翻笑義熙陶縣令田園荒後始知歸
次韻沈文舉忽見梅花
看梅曾感故園情每到開梅别後生舊樹已從兵後盡
新枝忽見水邊横夢迴山閣梨雲白月滿江城畫角清
欲寄西湖早春信楚天霜冷鴈無聲
萬金
乙巳清明泊舟柳胥浦
柳胥浦上綠楊邊客裏清明繫客船莫遣桃花作紅雨
且看榆火散青煙笙歌漫說承平日耕稼深期大有年
邂逅農人且相慰軍儲無限望吳天
夷簡
正月十三日三鼓上御奉天殿集公侯百官奉
上佛表命禮部尚書齋赴鍾山啟建法會
御手書函出紫宸百靈效職共紛紜尚書夜待三更漏
使者朝持五色雲宣室鬼神徒有問茂陵封禪謾能文
陳情此日趨靈鷲萬歲千秋報聖君
十五日上服衮冕乘輦輅赴法會至日夕迎佛
上率公侯百官臨法筵供佛行大禮樂用善世
等曲先是十四日微雪尋即開霽是夕星月在
天風露湛寂絲竹迭奏燈火交輝禮儀之盛前
古莫及賦迎佛禮佛送佛三首
鷲嶺幡幢下界來先令滕六淨氛埃微風不動燈如晝
明月初昇鼔似雷宿衛萬夫嚴虎旅從官千旗駐龍媒
衮衣儼在通明殿一朵紅雲擁不開
天子臨筵禮覺皇衣冠陪位亦侯王寳臺高處金蓮色
珠樹中間玉珮光幣帛奉陳先盥洗茶甌初獻謹焚香
漢庭不必論前夢親覩金容在上方
皓月華星傍九霄夜深端坐聖躬勞樂聲按舞魚山近
花雨飄空鷲嶺高玉冊讀文傳太祝金柈捧奠出儀曹
從容望燎鑾輿動目送中天白玉毫
清濬
上命和山居詩
老來一鉢住巖幽塵境無心得自由空裏每看花滿眼
鏡中漸覺雪盈頭吟餘月照千峯夜定起雲生萬壑秋
身世已知渾似夢百年光景水東流
白髮山僧住翠蘿餘生身事任蹉跎倦從石上支頤坐
閒向雲中拍手歌舍利現時光煜煜伽梨披處影娑娑
鍾山咫尺城東地草木偏承雨露多
曇噩
金山寺
崢嶸兩岸市㕓開愛靜人尋此處來水底有天行日月
山中無地著塵埃塔擎燈影明雲杪船載鐘聲出浪堆
自信平生有仙骨好風吹上妙高臺
智及
荅東皋伯遠法師
東皋尊者隠郊墟小小屠蘇睹史居切柏代香朝演法
捲簾進月夜抽書村園果熟秋霜後花徑苔生宿雨餘
心境兩忘諸幻滅更餘何處覓眞如
良琦
春日寄柬趙仲光沈自誠二友
二月湖州動客心青山粉堞帶春雲溪溪漁屋桃花靜
面面歌樓柳色深西府閒門鷗自到東林酒熟客誰斟
風流二妙如相問為道清吟瘦不禁
秋日歸虎丘懷銛仲剛書記
虎丘共作五年留幾度相攜上小舟楊柳春橋半塘寺
芙蓉夜月百花洲長林放鶴閒支遁一室編蒲老睦州
此日獨歸懷往事空山草樹不勝秋
春草池綠波亭
桃溪綠水接深池芳草如雲護石磯色映湘簾春雨細
波明畫舫夕陽微最憐才子新成句因憶王孫久未歸
況有高亭更蕭爽日長留客看清暉
廷俊
石頭城次王侍御韻
衮衮長江去不休巖巖盤石踞城頭千峰日落淮南暝
萬樹風高白下秋流水尚過諸葛帳東風不與阿瞞留
中原一髮青山外萬古終為王謝羞
懷渭
送一初上人遊武林
舞鳳飛龍若箇邊天涯送遠獨淒然江山南渡降王宅
風雨西陵過客船踏雪馬塍春買樹鬭茶龍井夜分泉
落花寂寞東歸日煙嶼冥冥叫杜鵑
德祥
聽雨篷
溪邊茅屋兩三椽寬窄眞如一釣船幾樹暮鴉篷底看
一瓢春酒雨中眠舊愁無復來心上新夢何由到枕邊
我亦江湖釣竿手菰蒲叢裏住多年
寄余復初鍊師
崑峯峭峭玉叢叢有意尋仙到此中流水年華逢甲子
秋風城郭見丁公門前丹氣無人識洞裏棋聲有路通
借得古松同鶴住共看塵世事匆匆
南浦春耕
索索繰車谷口聞鳥催農事亦紛紛新生野水瓜藤繞
舊作田塍井字分耕雨每憐黃犢健帶經猶愛小兒勤
晚風獨立溪橋外流水桃花一隊雲
峩溪晚釣
牛渚山前白鷺飛船頭坐得便無機鶯從柳絮風中聽
魚到桃花水後肥有夢只因懷太白逄人多是說玄暉
一壺春酒江村暮泊在峩溪醉不歸
訪息耘不遇
語聲了了出溪灣只隔桃波一步間自愛黃鸝春後至
多愁燕子雨中還坡晴細草平如剪花曙閒門半不關
欲覓行蹤雲滿地人言採藥在他山
次韻張布政游山
不因覽勝入松門猿鳥何曾識使君黃葉路從流水上
青蘿牀與白雲分逢僧且說新裁句見寺先尋舊刻文
冰雪寒巖春到後樹如膏沐草如薰
過湖州
平生只想住湖州僻性迂情可自由一片水聲中倚杖
幾重山色裏行舟東林書卷貧猶買西塞綸竿老未收
緩得歸程過寒食杏花春雨聽鳴鳩
題林屋洞天
群山包水水包山金作芙蓉玉作環洞裏有天通五嶽
山中無地著三班白雲彷彿雞初唱碧海迢遥鶴又還
可惜桃花有凡骨年年隨浪出人間
螺川送别圖
五老峯前送别圖社賢今日未能無路經黃葉千年寺
人倚西風十幅蒲銅斗舊歌聞楚甸蓴羹新興入吳都
重山複水閒蹤跡自在飛雲一片孤
為馬仲禎題一灣煙水
占得沙河水一灣此身能與狎鷗閒桃花斷岸無船到
楊柳衡門盡日關千里烟波歸老眼十年魂夢又鄉山
扁舟西塞山前路流水肥魚待爾還
荆溪有懷
荆溪一壑舊風煙鷗鷺盟中念昔賢春水田疇蘇玉局
夕陽庭樹杜樊川雞聲嚦嚦荒村外鳥路迢迢暮靄邊
欲覓高僧問南嶽碧雲西望草芊芊
妙聲
次韻道竹可清明雨
風雨蕭蕭夜向晨清明都付寂寥濱吹殘野外無窮柳
消盡江南大半春臨水桃花還有浪銜泥燕子不生塵
匡牀坐穏渾慵起頼得同人笑語頻
至仁
次韻馬國瑞員外遊會稽
勝遊還與馬遷同直上東南第一峯神禹穴深蒼木合
李斯碑在紫苔封晚雲仙島翔歸鶴夜雨靈湫起蟄龍
若見故人煩問訊松間石上幾時逢
送謙上人還日本并簡天龍石室和尚
回首扶桑若箇邊春風萬里上歸船神龍饋供人迷海
仙女吹花月在天密意西來端有得新詩東去豈無傳
若逢石室煩通問歲晚南湖學種蓮
次韻簡蘇昌齡學士仲銘禪師
曾向燕然勒漢銘吳門今對萬山青朝端聲價蘇司業
海内交游嵩仲靈何日袈裟登釣艇此時雲錦照溪亭
一尊正候陶徵士莫學三閭愛獨醒
法住
杏村牧笛
杏村一逕遶湖西牧子閒將短笛吹顚倒自騎黃犢背
參差巧弄綠楊枝花隂響動風來處樓外人聽日落時
憶昔雨中曾問酒謾勞指點與人知
如蘭
曉發
東風卷雨曉雲收兩岸雞聲送客舟柔櫓不驚沙上鴈
殘燈猶照驛邊樓天連野水浮雲闊斗轉銀河拂地流
遥望吳城何處是青山數點落長洲
大本
送徐行正人材之京
鴻鴈來時澤國秋西風潮落大江頭蒹葭楊柳東西岸
楓葉蘆花遠近洲鍾阜煙霞千嶂出蓬萊宫闕五雲浮
丈夫勲業青冥上莫為思鄉易動愁
似杞
寄題劉氏雙翠軒
兩株擁秀立階除絶勝蘭苕畫不如晝影並移當几席
嵐光相與落圖書羽衣霓袖臨風舞鴉鬢雲鬟帶晚梳
珍重二難招未得更栽連理伴幽居
道衍
京口覽古
譙櫓年來戰血乾煙花猶自半凋殘五州山近朝雲亂
萬歲樓空夜月寒江水無潮通鐵甕野田有路到金壇
蕭梁事業今何在北固青青客倦看
寄虎丘蟾書記
聞道蟾公似贊公一缾一鉢寄山中雲封蘿屋長疑雨
泉響松巖半是風履破只緣行脚久囊空非為作詩窮
遥思短簿祠前夜共聽寒鐘出磵東
溥洽
送金上人古上人制滿同還南翔
涼入西霞木落初送人長是歎離居江山故壘三更夢
風雨寒燈一卷書變化不同雞伏鵠聰明已辯魯為魚
還山為問南翔鶴秋影何時下碧虛
次韻寄荅一初因懷南竺具菴老人
自笑還鄉野性慵有懷多為白頭翁山樓半照崦嵫日
海郭孤吟舶趠風賀監祇應歸鏡曲征西也復念醮東
淒涼莫話平生事容易魂消蒼莽中
野人居為吳中行作
桑抽穉綠麥生岐男女新年解穀絲老至已憐同甲少
業成未覺見丁遲槿籬日薄雞豚散花塢春深燕雀知
却怪閒情消不盡據牀長詠竹枝詞
送謙選中住花涇寺
秋風一櫂入花涇楊柳芙蓉接水亭野老尚能談故事
鄉僧爭請說新經楸梧雨外聞啼鳥樓閣煙中見濕螢
欲寫别離無限意孤鴻遥沒越山青
金園草堂
草堂簷拂水雲低花木叢叢繞碧溪捲幔躍魚搖倒影
擁書巢燕落晴泥藥苖教子春前種蕉葉逢僧雨後題
幾度畫船移晚棹旁人錯比瀼東西
送彙木菴歸姑蘇
幾年漫浪闔閭城與子追游杖履輕煙草鹿臺尋古跡
水雲鷗渚結閒盟江山已入韋郎句齒髮徒傷白傅情
相送長洲天際路畫船茶竈憶春行
湯時仲小林居
昔年曾過小林居門下蕭蕭古木疎牀雨獨看先世笏
帳煙還讀外家書杏花紅褪春猶在菜甲青稀曉自鉏
回首長洲多茂草幾時清嘯落樵漁
送會天元住紹興能仁寺
許詢故宅秖園寺童穉嬉游不記年樓閣參差霄漢上
山川迢遞斗牛邊縈池晝引芙蓉水負郭秋登䆉稏田
今日送君迷舊跡都門回首一淒然
德珉
秋懷
江潭葉落鴈初飛又見涼風到客衣日下浮雲迷北望
天涯孤棹滯東歸驚看秋草流年換夢憶青山故舊稀
明日一竿滄海去白鷗應笑未忘機
晚泊東湖有懷姚醉雲
水晚隂雲思渺茫若為孤棹泊横塘夢回明月人何遠
愁對殘燈夜更長别渚沙寒移宿鴈疎林葉響墮微霜
明朝有約新豐道載酒重過舊草堂
大冏
寄演福和尚
雨紅煙綠暮春時獨客終朝有所思白水漾沙金錯落
青山浮几玉參差一簾花妥鶯聲緩千里書成鶴去遲
後夜更看湖上月滿懷愁緒散如絲
覺澄
送玉峯琳長老得戒還清泉
來遊江國早相招一到荒山正寂寥得戒已聞天竺雨
洗心曾見浙江潮雲間曉日回蘭棹鶯囀春風上柳條
欲問清泉何處是毗盧高閣倚層霄
山水間遊為寂菴賦
欲泛滄波下碧層閒中䟦涉有誰能五湖煙浪孤舟月
萬里雲山一箇僧托鉢頻逢春店食和衣幾宿夜窗燈
舊房門外松將偃海上歸來話葛藤
淨倫
次喬武庫縉金山勝覽韻
妙高臺上昔年遊想徧山中景物幽出洞白雲含海曙
映窗晴雪湛江流好音常聽樹頭鳥相對不飛沙際鷗
西望金陵千古意葱葱佳氣帝王州
懷讓
自京師回至江寺聞梵
禪宫仙梵起泠泠一派餘音隔翠屏亂逐怒濤翻海島
微隨落葉散林坰月明馴鶴銜花至晝靜神龍擁座聽
十載江湖塵土夢今宵却向此中醒
國清寺
遠問天臺訪玉峯短笻扶入翠重重溪風滿寺散花雨
秋色一簾横古松童子倚門長喚鶴老禪談法解降龍
嬉遊何日更相遇雲逐水流無定蹤
玄穆
題焦山寺
獅子峯前訪晚参直登絶頂縱幽探帆檣遠近迷蒼靄
樓閣高低鎖翠嵐水色倒㴠天上下山形雄壓地東南
焦先去後巖扉古樹老碧桃春正酣
明秀
寄九杞先生
兩句三年報已成杞泉涼月照人清九華芝草高蹤在
千里冥鴻病眼明野寺柴門香稻熟漁村江樹晚山晴
憑誰喚起王摩詰畫汝綸巾杜曲行
得白泉徐侯書
檇李城西從拂袖歸帆直過釣臺西却憐别後無消息
忽得書來問杖藜江岸鷓鴣悲暮雨柴門燕子惜春泥
海邊猶有甘棠樹幾向花隂憶貴溪
勝果山中懷朱陳二翁
西閣暮鐘雲氣隂南山秋色故宫深半巖落日照江雨
萬里長風吹桂林喜見燈花頻入夢病憐物色獨關心
青天兩夜負明月黃葉思君祗自吟
文湛
送王景仙
碧梧秋晚葉皆稀何事行人又遠違落日天涯千里别
西風江上片帆歸山城月出聞猿嘯候館霜清見鴈飛
此後定知難會面相思惟有淚沾衣
定徵
次沈陶菴題石田有竹莊韻
移家種竹楊河上半似湘川半輞川詩好日嘗題節下
酒酣時復臥根邊掃門延客還開逕煮笋烹茶或試泉
我記别來今十載出門添得幾梢煙
廣原
次沈陶菴題石田有竹莊韻
卜得幽居地勢偏風光别是一山川白鷗新水鈎簾外
烏目斜陽挂頰邊繞屋比鄰留野竹清心琴竹倚寒泉
隔溪西崦禪林近嘗聽鐘聲出暮煙
方澤
西天目高峯塔院
千丈巖扉不易登眞身長閟最高層日中乍見馴簷鳥
雲外時逢禮塔僧行道石邊紛異草挂衣松上綰長藤
青年即有棲遲約白首誰知尚未能
宗林
山居用韻荅鳳川朱先生
秋冷啼蛩入講堂夜深飢鼠攪眠牀山厨食盡松花餅
瓦鼎煙消柏子香半壁綠苔乘宿雨滿階紅葉醉新霜
幽居漸喜三冬近竹几蒲團雪夜長
花椒
欣欣笑口向西風噴出玄珠顆顆同采處倒含秋露白
曬時嬌映夕陽紅調漿美著騷經上塗壁香凝漢殿中
鼎餗也應加此味莫教薑桂獨成功
雪梅
山居詩
道人卓錫愛名山四面巉巖指顧間風牖坐聞松子落
石牀定起蘚痕斑鳴禽花塢春常在隔水柴扉夜不關
惟有白雲知此意菴前飛去又飛還
德榮
題國清寺
竹院深深近翠微短簾容易墜斜暉香殘瓦鼎僧初定
月上松巢鶴未歸落澗祇供煎茗水洩雲留伴坐禪衣
客游正值春將半風落桃花片片飛
洪恩
郭山人舍宅
疎竹高梧種始成斗壇新出梵音聲山銜落照和雲下
霧斷寒潮隔岸鳴石上舊題貞白字井邊猶勒葛洪名
他時猿鶴如相憶咫尺巢居一葦輕
德清
寄燕都慈壽寺别山長老
當年一鉢久過從長夜披衣聽曉鐘飯食每懷香積界
經行常憶妙高峯潛消瘴熱心含雪暗記流年手種松
為埽蓮花師子座待余重舉絶言宗
山居
三冬擁衲坐枯禪喜見春光最可憐瓦鼎野蔬將獻供
地壚松火漸無煙青山覆雪重開面白髮防寒已及肩
幸作太平雲卧客焚香朝暮祝華年
法生
寄雲東
十年滄海共離羣三月風塵信未聞芳草閉門春冉冉
落花啼鳥暮紛紛歲華江上看流水世事人間喻薄雲
鴈宕天台何處所采芝捫葛幸同君
法杲
荅趙凡夫
嗟君長揖謝風塵枯木寒厓是所親薜荔成衣初變姓
桃花為路不通秦居山寧著炊煙斷作事無招野鶴嗔
身寄白雲心未穏游絲飛絮亦侵人
佳處亭望金山
迎風獨倚最高臺漠漠平沙孤嶼開短塔正如看水立
危峯爭欲渡江來片時白浪千帆下何處青天一鶴哀
興極不知歸路晚淡煙斜日滿蒿萊
斯學
邊城晚眺
獨上層樓望欲迷滿城砧杵更悲淒河流曲抱内黃北
山勢遥連太白西落葉亂隨秋雨下斷鴻斜引夕陽低
自來幽朔寒偏早繞樹啼烏未肯棲
智舷
送方同叔游天台
浦樹離離接遠天片帆遥向赤城懸春風幾度滄江上
驛路千峯落月前水冷石梁窺洞壑花深巖殿宿雲煙
從君此去看霞色猶是興公作賦年
送谷響上人入匡廬石門澗
飄然汝去躡何峯六月匡廬雪尚封芒履不妨江路草
淨缾將挂石門松雲開嶺外逢僧影日落巖前見虎蹤
聞道遠公蓮再發齋時還聽虎溪鐘
欽義
還山雜詩
淨埽松門坐綠苔水聲逗石響奔雷忽驚野鳥乘煙過
又見昏鴉駕日回曲木全支衰草住矮簷半向夕陽開
山林未返忘形友日與孤雲自往來
天遂
柳
沐雨梳煙千萬枝春風挽住定何時青窺鏡裏愁人眼
翠染機中織女絲柔舞難容鶯坐穏輕搖易惹燕飛遲
可憐歲歲章臺路腸斷忘歸遊俠兒
志淳
春日過月公蘭若
孤村相叩嗜禪翁一徑春風到寺中人語悄聞楊柳綠
鳥啼幽出杏花紅經殘瘦坐焚香起茗熱傳題得句工
足跡不留簾外土小庭深寂雨空濛
文貞
金明老人黃葉菴落成志喜
埽除荒穢剪凡材卧榻初安四壁苔隔蒲舟移帆影過
鄰家客到犬聲來霜晨月夕誰為侣屋後階前盡種梅
心法别將何物喻蓮花不限滿池開
慧秀
竹間聽反舌鳥
細靄輕嵐散竹林搘頤小坐聽晨禽未蒸花氣機偏澀
乍寫春聲意獨深緩引易調多種舌瑣言難竟一生心
何如隠忍過殘臘末路風煙恐不禁
泓灝
秋江晚歸
流覽山川幽意多渾忘落日挂藤蘿潮催客子還家櫂
風送漁舟入浦歌深樹煙披連翠幕遠峯雲在失青螺
臨行笑指芙蓉發明日還期倚杖過
廣潤
落花得疎字
春來纔見百花舒一夜東風恨有餘亂點綠苔沿砌密
乍飛紅雨隔簾疎辭條弱柳傷鶗鵙逐水殘香憶鱖魚
莫見成隂芳樹底斷魂蝴蝶尚蘧蘧
宗乘
秋日小病同心石師強至山寺
寺門秋竹冷煙扉石路欹斜近翠微領略心情忘我病
寂寥光景見人稀欲題古壁花生眼久坐荒臺蘚透衣
應笑學空多歲月箇中還挂往來機
圓信
早秋過朱子葵太守鶴洲草堂對雨分韻得飛
字
方花礎潤晚涼歸隔浦蓮舟望漸稀林下自聞秋夜雨
燈前亦有草蟲飛巡簷半濕黃藤杖倚檻重添白苧衣
明發霅溪新水下前村應沒舊魚磯
成回
雜感
本買深山與世違擔書禹穴憺忘歸鐘沈古寺寒燈滅
雨過林中曉月微花裏子規愁客路船頭綠水濺征衣
六千君子風流盡空見春城柳絮飛
無文
將之潤州柬崑山諸子
囊攜贈什滿朋箋豈用臨岐更黯然瓦鉢未謀前路食
草鞵先乞故人錢江山半壁全輸我風雪何心亦上船
他日若吟懷友句定驚深壑老龍眠
御選明詩卷九十
