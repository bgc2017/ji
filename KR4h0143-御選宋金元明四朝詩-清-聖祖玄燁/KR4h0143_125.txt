欽定四庫全書
御選宋詩卷四十二
五言律詩八
劉學箕
環州江氏園
欲覽環州勝維舟步石磯踏青隨野色穿翠任春霏地
迥知山遠邨灣覺水圍東風輕薄甚桃李亂荆扉
野館
野館春歸後横塘度柳綿輕風翻麥浪細雨落花天草
縟迷三徑苔紋疊萬錢山禽自呼喚水竹倍清妍
葉茵
山行
未了行春債因哦遣興詩寒多啼鳥噤路滑蹇驢遲久
雨紅辭樹深林綠授枝驚心衰朽日容易過花時
城下小菴
水緣城詰曲水際暗桑麻籬落深邨路閭閻處士家煙
篁黏半籜風柳颺輕花隨喜跏趺坐香寒月影斜
次韻
疎窗小博山窗外鳥關關占得江湖隱佐成天地閑簷
牙叢篠碧牆隙雨鳩斑癡坐不知晚漁篷捲釣還
酒邊次徐靈淵韻
柳外綠隂重綠隂生遠風温涼三月後醒醉百年中桑
秃吴蠶熟林幽蜀鳥空不祈朝市夢高卧太湖東
夜坐
秋院穉涼生看書睡未能扇閒螢撲袂窗破鼠窺燈晚
境物華異清宵道氣增鄰家猶不寐席地話豐登
次吴菊潭八月十四夜韻
来夕九秋半月同心迹清巳知千里共祇欠一分明流
水往来影幽人今古情撞鐘先得句塵世不須驚
春晚
紅紫雨離披風光别壯時世情柳絮覺心事杜鵑知屋
角溪連井林梢菊障籬幸無塵役役倚檻數晴絲
春色漸昏昏那逢日帶曛落花紅一尺新筍綠三分憶
友盟留石尋詩思入雲風光到田舍瘦策看耕耘
眞德秀
李修伯山居
俗子自不到幽扉何必扃苔衣和月卧山雨雜泉聽有
髮徒斑白無名入汗青未應閒度晷尚可草玄經
杜範
和澧州喜雨韻
秋色在何許浮嵐疊翠間江清雙鳥渡天闊片雲閒雅
量肩文舉新詩壓子山更深聽遠溜哦詠答潺潺
舟早行將至三界偶成
辭京塵漸遠入越思逾清雨壑溪方漲風帆去復輕天
光浮水闊山色帶雲横更問鄉關路從今尚幾程
洪咨䕫
岝㟧山
驟暖揠芳意薄遊烘輭塵亂山雲氣曉啼鳥杏花春人
事少催老物華陳換新一聲鏗爾瑟沂水綠粼粼
陳塤
次韻山居
解組滄溟畔攜笻紫翠間地臨雙港勝天與兩年閒茅
屋静聞雨竹籬疎見山所慚鄰舍老句險不容攀
西山
對面吴橋港西山第一家有林皆橘樹無水不荷花竹
下晴垂釣松間雨試茶更瞻東挂綵空翠雜朝霞
沈說
立秋
昨日午時秋西風夜轉頭吹来溪外雨藏却樹間樓暝
帶棲鴉色涼催客燕愁一尊吟未了衰髩冷颼颼
征途
桂筦三千里征人一寸心自從登驛路幾見換鄉音古
樹春陰薄寒塘野水深渴行呼得酒瓦椀不辭斟
溪樓
心遠俗塵隔樓高野興多稻花黃雀雨山影白鷗波灘
澀推船上橋危挽客過日斜欄倚徧無句奈愁何
渠流
岸石濕黏萍一渠流水清每来疑雨過少立見魚行樹
隔炎歊遠橋分午影平生人契幽事客到出相迎
次韻立方何園
春事覺垂垂春行似後期草根花片積人語鳥聲隨酒
病因過量棋輸為好竒欲歸愁路遠月色若為私
馮公嶺
曉上馮公嶺艱難見客情雨和殘葉落身逐亂雲行野
店山腰出秋泉石罅生若將世途比此路更為平
别墅
野舍清溪曲連茅接樹隂呼童鄰錯應貰酒婦同斟落
照收殘雨寒煙出寸岑江湖成夢事投老屬山林
曉色
曉色闌干外翛然一欠伸雨中無過鳥煙際有行人樹
濕清陰重沙坍潦漲新憑誰借蓑笠整釣傍溪鄰
雪
凍項縮如龜茅簷諷雪詩冷於初下日好是未消時樹
重高枝折窗明曉色遲忽思溪上路擬借蹇驢騎
遊眞巖
一徑入松林真巖峭莫尋山空泉自落日出地長陰鶴
去仙臺淨丹成古井深殘碑看未了屋角囀幽禽
西湖獨步
平湖開霽色寒碧照空心小立背橋影緩行隨柳隂幾
年勞遠夢到日記曾吟荷蕩成茭地蕭蕭秋意深
滕元秀
秋晚
摵摵霜風勁駸駸物象凋屢遷憐蟋蟀一敗笑芭蕉林
葉疎逾響山雲薄易消雖無遠行役對此亦何聊
戴復古
晚春次韻
酒醒愁難醒春歸人未歸鶯啼花雨歇燕立柳風微世
路多殊轍人生貴識機低頭飽一粟仰首愧雲飛
宿農家
門巷規模古田園氣味長小桃紅破萼大麥綠銜芒稚
犬迎来客歸牛帶夕陽儒衣愧飄泊相就說農桑
水陸寺
長沙沙上寺突兀古樓臺四面水光合一邊山影来静
分僧榻坐晚趁釣船回明日重相約前邨訪早梅
山中即事
巖路穿黃落人家隱翠微籠雞為鴨抱網犬逐鶉飛竹
好堪延客溪清欲浣衣禪扉在何許僧笠戴雲歸
江上
山束江流急雲兼霧氣深輕鷗閒態度孤雁苦聲音客
路行無極風光古又今梅花出籬落幽事頗關心
山行
度嶺休騎馬臨淵看網魚木根高可坐巖石細堪書谷
鳥鳴相答山雲卷復舒儒衣人賣酒可是馬相如
麻城道中
三杯成小醉行處總堪詩臨水知魚樂觀山愛馬遲林
塘飛翡翠籬落帶酴醿問訊邊頭事溪翁總不知
立春後
東風吹竹屋無數落梅花凍雀棲簷角飢烏啄草芽家
鄉勞夜夢客路又春華莫訝狂夫醉西樓酒可賒
臨江軍新歲呈王幼學監簿
夢說去年事詩從昨夜吟三杯新歲酒千里故鄉心人
共梅花老愁連江水深家書忽在眼一紙直千金
劉興伯黃希宋蘇希亮慧力寺避暑
何處避炎熱相期過寶坊萬松深處坐六月午時涼鐘
磬出深屋江山界短牆醉来歸興懶留宿贊公房
訪嚴坦叔
麻姑山下泊城郭帶煙霞攜刺投詩社移船傍酒家沙
禽時弄水櫸柳夏飛花小醉未能了西樓日又斜
陳伯可山亭
梯險登霞外乘流過竹西寒溪隨雨漲高閣與雲齊雙
鶴有時舞孤猿何處啼清吟無盡興白石可留題
南豐縣南臺包敏道趙伯成同游
笑傲南臺上東風吹髩絲眼明花在處春好雨晴時樓
閣多臨水溪山可賦詩留連無盡意故遣酒行遲
舟中
艤棹河梁畔推篷得句新雲為山態度水借月精神密
樹藏飛翮平波見躍鱗饑年邨落底也有醉歸人
晚春
春来涉幾日又到落花時老面羞看鏡愁眉強作詩雨
牆蝸篆古風樹鳥巢危有客適相過尊前一局棋
屏上懷黃伯高兄弟
扁舟到溪上移杖即行吟問麥雨多少探梅春淺深古
屏今日景修竹舊時隂疇昔同游者遺蹤何處尋
壬寅歲旦景明子淵君玉攜酒與詩為夀次韻
捨我白甆椀把君金屈巵判為元日醉共賦早春詩冰
泮魚龍起花開蜂蝶知為余扶病脚賴有古藤枝
次韻董叔宏山中有感
山中行樂處百感上心来宿霧埽不去好風吹自開巖
花新得句野水暮添杯不盡登臨興扁舟棹月回
訪徐益夫
仲蔚蓬蒿宅終朝只閉關無心與時競未老得身閒綠
繞巡除水青横隔岸山客来新酒熟相對一酡顔
夜吟呈趙東巖
汲井潄殘酒行吟到夜分一軒清似洗萬籟寂無聞風
送迎秋雨天收翳月雲雞鳴庭戶白人事又紛紛
飲蕭和伯家醉登快閣和楊伯子題分明觀韻
醉歸蕭史宅快閣倚西東山斂過雲雨江無起浪風月
行銀漢上人在玉壺中天眼照塵世應憐鶴髮翁
艤舟登滕王閣
散步登城郭維舟古樹傍澄江浮野色虚閣貯秋光却
酒淋衣濕搓橙滿袖香西風吹白髮猶逐少年狂
衡陽寫懷柬王景大趙俊卿
夢覺他鄉枕寒生半夜衾客程湖外遠秋意雨中深老
馬尋歸路羈鴉憶故林家書連數紙難寫此時心
代友送别
南浦春波碧東風送客船别君楊柳外揮淚杏花前粉
壁題詩句金釵當酒錢一聲離岸櫓心碎楚江邊
湖上
久住人情熟湖邊酒可賒来時飛柳絮今日見梅花十
載身為客幾封書到家斜陽照林屋獨立數棲鴉
鄭南夫雲林隱居
一来陪勝踐再到惜蹉跎記得山中景行尋竹外坡天
寒梅信早江近雁聲多煙渚蒲洲外時聞款乃歌
題董侍郎山園
行盡芙蓉徑尋秋叩竹關樓高納萬象木落見羣山平
野水雲際畫橋煙雨間紅塵城下路只隔一湖灣
山中夜歸
落盡一林月山中夜半歸驚行羣犬吠破暗一螢飛舉
我赤藤杕敲君白板扉興来眠不得吟到曉星稀
東軒
東軒亦瀟灑春晚雨晴時喜鵲立門限飛沙落硯池青
山解留客綠竹遍題詩一點歸心動夜来聞子規
戴昺
納涼即事
炎蒸欣傍晚埽地坐寬涼入竹風逾冷生荷水亦香蟻
行緣食几螢照落書牀聽得農人語今年稻穗長
亦龍弟覆簣纍石作亭其陰屏翁名曰野亭索
詩謾賦
幽棲得真趣隙地巧經營花竹有和氣林園無俗情帶
經休樹影抱甕俯池清我亦甘肥遯相從樂此生
謝趙山臺見訪
寂寞海東頭殷勤貴客舟如何今歲約祇作數宵留清
翫分行篋高吟壓小樓更須謀再會同醉菊花秋
安居
安居元自好春晝更遲遲雪涌煎茶鼎雲生浴硯池栽
荷填廢沼移竹補疎籬猶有閒光景欹眠續舊詩
秋晚
西風澄曉氣凝觀惬幽情草潤蛩聲滑松涼鶴夢清吟
懷依水静病思得秋輕忽憶登高近循籬看菊英
從板橋買舟上青陽
御馬板橋西扁舟逆上溪水鎪巖骨斷煙截樹頭齊野
鴨驚人起邨雞上屋啼老農頭雪白猶自把鉏犁
夏初郊行
晴雨天難測寒暄氣未齊連邨多綠樹終日囀黃鸝田
水衝塍斷山雲著地低偶隨農叟語不覺過橋西
夏曼卿作新樓扁曰瀟湘片景求拙畫且索詩
有此一樓足悠然萬慮忘拓開風月地壓斷水雲鄉四
野留春色千峰明夕陽眼前無限景何處認瀟湘
江濱晚霽
十里平沙路人行晚霽間水光涵遠樹雲影度空山吹
浪江豚怒摩霄野鶴閒漁翁醉吹笛小艇泊前灣
嚴羽
别客
客髩風霜晚離亭鼓角聞念君當此去把袂不能分衡
霍連秋氣瀟湘合暮雲愁心將落葉向晚共紛紛
樟樹鎮醉後題
吾憐樟樹好取醉欲無還酒壓鵝兒色辭歌雉子斑朱
樓當碧水紅日下青山興罷揚鞭去蒼蒼煙霧間
江行
暝色蒹葭外蒼茫旅眺情殘雲和雁斷新月帶潮生天
到水中盡舟隨樹杪行離家今幾宿厭聽棹歌聲
江上有懷上官良史
憶君悵不樂立馬大江邊塞雁来無際驚沙度颯然客
心懸日夜書札斷雲天莫作青山老空為人所憐
聞雁
遠客驚秋雁高樓復異鄉聲兼邊月苦影落楚雲長此
夜頭堪白他山葉又黃年年洞庭浪飄泊更無行
吴江春望
客有東南别憑高正憶家青春江上草湖日岸頭沙去
鳥無邊盡歸帆幾處斜音徽不可問惆悵結瑶華
遊紫芝巖
羽客逍遥地花源世未尋我来窺異迹高步越飛岑石
帶藤蘿古鳥鳴澗壑深紫芝未可採空寄白雲心
嚴粲
送黃炳
未盡連牀話悤悤又語離襟期無限事書寄若為辭昔
别已十載重逢還幾時孤舟明夜月何處照相思
望彭蠡
萬壑氣交會今知楚澤雄水明纔辨樹霧合忽迷空遠
浦沉初月孤舟亂去鴻闌干巳愁思漁唱入蘋風
月夜與張輯論詩
涼露初長夜纖雲淨盡時幾人還對月與客共論詩苦
思常難穩間題或更竒不應誇末俗準擬古人知
林和靖祠
白雲人已矣古屋自蒼苔林下誤疑鶴水邊空見梅市
人攜酒至歌女棹船回檢點幽棲處湖光似向来
建德縣梅山寺
公退逢長日清遊到寶坊山圍露天小徑遶引溪長苔
壁晴雲濕松軒暑月涼鐘聲半歸路回首暮蒼蒼
新晴
滑路愁騎馬晴天好放船水紋搖倒壁花影弄晴川夢
寐驅馳在光陰少壯遷心期猶浩蕩搔首白鷗前
茅舍
邨居遠城市獨木渡塘㘭逬筍補籬竹落松添屋茅童
歸攜酒榼客至得鹽包隨分山中好低簷燕有巢
孤雁
一雁度岑寂流空音響哀雲沙天地闊霜雪羽毛摧力
小知機早心危見影猜蘆洲迷處所飛遶正徘徊
野興
身閒歸未得野興日翛然抱牘無来吏尋詩即散仙杯
明松罅月坐引石根泉有客知余意清風三兩絃
客裏
客裏還来此寒燈耿獨吟一官江國夢十載草堂心木
落秋聲小蛩孤夜思深驅馳空自許冉冉髩霜侵
秋懷
秋懷不到夢歴歴數寒更坐得楚天白吟教湘水清殘
燈搖壁影片葉墮階聲起看孤城霧人間事又生
秋風
門與孤山對溪邊有故廬别来三徑菊閒却一樓書水
碓長腰米邨船巨口魚秋風歸去好留滯意何如
西湖
何處春晴好西湖元已朝馬嘶隄上路船過柳陰橋敲
竹鶴聲起弄泉花影搖坐看遊客盡煙水思迢迢
舟中夜酌别鄧均
共對船頭月通宵語未終鄉關幾歲别筆墨小時同江
影高低樹秋聲斷續鴻相逢渾草草明日又西東
發清湘
歸棹將秋色三湘是勝遊灣回仍小嶼灘過盡平流臨
水聞僧磬隈巖隱釣舟江頭每佳處沽酒小夷猶
繫舟
古岸人家少蒼茫此繫舟閨中今夜月江上晚風秋一
水縈寒夢雙鴻亂遠愁湘源知不惡吾意肯淹留
夜行舟
忽報風波息梢人倚柁看開船星斗轉吹笛水雲寒犬
吠知邨近烏啼覺夜闌兒童將白石敲火趁晨餐
道中
客思曉寒凝初陽樹外昇氣蒸茅屋雪聲裂野池冰倦
路行遍遠思山隱未能僕夫愁過嶺遥指最高層
冬日同趙與臻閒過雷園
地幽元在郭景好即為春相約同来者能閒有幾人風
池行墜葉晴隙走游塵共爾煙霞契交情淡更親
任機宜新圃
小斸煙苔地春生一笑間亭邀鄰圃樹臺揖隔城山幽
夢壺天曉清時幕府閒旋移花盡活容我醉来攀
重過雷園
静處人来少園扉本不關寒叢淒古徑落日思空山倚
樹吟情遠臨池立影閒晚林看更好一抹冷煙還
夜發湘城
西風吹客衣一舸載書歸肯為身謀便而令心事違櫓
聲江月碎人影水煙微漸覺寒城遠沉沉擊柝稀
李昂英
送鄭雪屋歸里
征衣點落紅君去與春同貧到歸時見吟多醉後工不
應冠尚鶡自許氣如虹急著看山眼飛帆吸快風
武夷觀
閒乘石罅船又到浙江邊回向初心地皈依古洞天成
丹呼鶴舞噴酒起龍眠雨意偏留客杯茶定宿緣
景泰寺
樹合疑山盡攀緣有路通遠鴉追夕照低雁壓西風瀑
勢雷虚壑松聲浪半空凭闌僧指似漲霧是城中
觀穫
負郭平田闊秋深穫課勤短鎌行缺月多稼剪黃雲舊
臘占三白今年稔十分太平邨舍裏墮穗飽雞羣
徐經孫
題施山觀音閣
閣道連雲棧簷牙覆竹陰南来天馬渡北落水龍吟林
鳥疑談偈田花欲布金凭闌觀下界洞見遠公心
丙戌年新春偶成
新年十許日才有一篇詩鄉思風中亂春心雨裏知病
緣衰驟至懶與睡相宜暗想泉溪上杜鵑啼故枝
姚鏞
懷雲泉頤山老
枮吟世慮輕求道不求名病起春風過閒居野草生游
山尋舊屐煮藥試新鐺别久空相憶疎鐘隔水鳴
桐廬道中
兩岸山如簇中流鎖翠微風颿逆水上江鶴背人飛野
廟青楓樹人家白板扉嚴陵臺下過不敢浣塵衣
寄范中洲
高隱就詩名中洲雅趣成几前修竹淨屋上落泉鳴柘
圃春風織山田野火耕滿山薇蕨老客至足蔬萌
寄沖晦
欲答前春信西飛雁不逢應隨丹竈鶴同看白雲松花
雨翻經石山鳴出定鐘何時尋舊住却說武夷峰
方岳
山居十首(錄四首)
我愛山居好紅稠處處花雲粘居士屩藤覆野人家入
饌春燒筍分燈夜作茶無人共襟抱煙雨話桑麻
我愛山居好林霏曉未開龍蛇松薜茘虎兕石莓苔太
古雲猶在常時雨亦来暝巖眠處冷不記到蓬莱
我愛山居好新篁綠上竿草蕃侵路狭地闊占雲寬山
響棋聲濕堂深樹影寒柴門底須掩非意不相干
我愛山居好畦蔬手自耘鳥聲穿戶過鶴唳隔邨聞石
溜渾如雨溪船盡是雲煩君謝逋客不用北山文
社日次韻
社日神林鼓豐年處處祈水痕深浸榖野燒暖生薇農
務相尋急吾詩不療飢夜長閒扣角亦喜飯牛肥
不寐
不寐何為者幽居事更稠怯風思鶴冷聞雨為花愁草
合妨游屐沙摧壓釣舟春蓑故無恙欹枕數更籌
敬亭道中
小謝曾臨郡山應自識詩空餘春草夢無復敬亭碑暝
色如相覓秋雲不受吹買魚尋宿處煙水有茅茨
七夕鄭文振席上姬有楚雲者為作三弄
帝子經年别秋風遠客情斷雲含宿雨古木落寒聲河
漢低逾潤江潮夜未平巫雲莫吹笛吾意正淒清
寄魯山兄
搖落山城暮行人返照邊亂蟬鳴古柳獨鶴下遥川秋
事無多日寒花又一年故應深夜雨重憶對牀眠
初秋
殘暑何時退秋風日夜生巳嫌湘簟冷稍覺楚天清山
路晴猶濕星河夜自明時聞梧葉落一似打門聲
唐律十首(錄三首)
雲木上蒼冥行藏只草亭雁隨秋到早山入市来青投
老餘漁具能詩例鶴形髮根風露入肺渴喜初醒
盡日此徘徊青粘兩屨苔鳥聲穿戶去暝色過溪来象
齒劙鞭茁銀刀罾鱠材空山人自老醉眼向誰開
寂莫斷過從行山又一重煙邨秋色畫茅屋夕陽舂得
句多題竹觀書半倚松心閒身已老悔不早歸農
送王尉歸覲
喜有吟詩癖吾儕得往還客惟依竹語官只似僧間夜
雨燈誰共秋崖藁未刪柴門黃葉下别後正須關
泊歙浦
此路難為别丹楓似去年人行秋色裏雁落客愁邊霜
月欹寒渚江聲驚夜船孤城吹角處獨立渺風煙
重陽
古岸維舟夜蕭蕭秋葉丹野煙連竹暗江雨灑燈寒亦
喜重陽健誰知行路難吾親應念我更把菊花看
八詠樓
郡古低臨水城荒早閉門岸沙分路細江雨帶雲昏山
豈緣詩瘦樓應厭市喧前朝碑尚在半巳蝕苔痕
道中連雨
老屋邨舂急歸鴉半暝煙斷厓留宿雨野水沒春田昨
夢山須記幽情鳥不傳也知晴更好草木巳争姸
蚤晏逢人問荒邨店亦稀竹輿穿雨過沙鳥帶雲飛野
渡疑無樹春山儘有薇不緣詩是伴誰與倚荆扉
次嚴陵
二月寒如此楊花不受春路生尋店早家近夢歸頻白
鳥無塵事青山似故人幾時茅屋下卜與爾為鄰
訪僧
夏氣仍清美疎林綠未交舊移花亞竹新乳鳥爭巢池
地多宜箭山寮只盖茅每思分一榻從客借書抄
利登
仙塘即事
山齋臨薄霧徙倚最高枝獵客驚熊館行人指鸛池為
貧鋤藥賣因懶上陂遲林外孤煙起遥知日午時
寶陀清賞夙慕展遊願不從心因成小詠
寶陁十里路此日想同遊萬古不收雨四時長是秋樹
寒煙半擁山濕霧常流獨我思歸苦無因到上頭
仙塘茅舍
門對平蕪闊荒田帶水聲牧童兼鴨養野老叱牛耕山
暖松花重園春菜子生杖藜斜日裏籬外白雲横
江亭
江亭凭望久野色暝蒼蒼古木浮寒霧空山入夕陽水
流前夜月風作早来霜却笑垂綸者因漁亦自忙
冬日
藤果纍纍熟山晴自遶簷斷薪經雨濕野菜著霜甜詩
少客相笑家貧鶴不嫌誰能更惆悵癡坐卷疎簾
春日
幽偏無一事終日自長哦課僕鋤荒圃邀人補斷蓑為
貧沽酒少因病著衣多昨夜岡頭雨春風生綠波
張道治
梅花
春脚到寒枝詩情滿雪籬每留孤鶴伴不遣一蜂知風
漏臘前信月描塵外枝憶從歸閬苑終歲秪君思
鄭震
餘杭道上
五年兹路上頻往又頻還歲月孤松老風霜苦竹斑溪
流天目水雲出洞霄山馬上因閒眺蜉蝣宇宙間
宿洞霄山中
入山時八月嵐氣似深冬巖洞生風雨窠巢落檜松山
中九重鎖月下一聲鐘警醒非人世今秋得異逢
林希逸
信陽道中次陳守韻
古嶺纔成徑荒林間有家柳眠腰褭娜桑老骨槎牙野
麥三分草山籬一半花挟書来萬里飄泊負生涯
宿西興渡作
古寺鳴鐘罷高林宿鳥忙竹明風弄影荷淨露生香月
到中天小星過野水長江邨人寂寂敗葉響銀牀
臨浦秋夜
野噪寒枝鵲邨歸古寺僧傍階聞落葉隔岸數殘燈月
退頻移席潮高尚倚藤江虛羣籟息人語近漁罾
劉翼
心游樓即事
禪坐寧離此意行何所如稻粱詩七月果木賦閒居活
水嘗新茗顛風落舊書無才甘用拙不是隱樵漁
周弼
晚登黃鶴樓
戚戚登臨地淒淒欲暮天相看數株柳不聽一聲蟬山
冷雲生絮江空月上弦無緣捨塵事閒對白鷗眠
甲申歲解官歸故居有以書相問者
近憑笻竹杖處處作生涯獨採傍溪藥自看臨水花愛
雲因北望對日任西斜惟有雙蝴蝶相隨直到家
天章寺前小樓
客懷依古寺曲水茂林邊俯聽磵鳴石静看山出煙傍
花清晚潄對竹冷春眠深羨溪僧樂幽居動歲年
野望
春日晚荒荒平沙極渺茫樓欹三面水城卧數條岡白
草吴京甸黃桑楚戰場長江俱不問一片瀉斜陽
錢時
晚晴即事
日放春容出雲拖雨脚歸顚風羣木動宿葉亂禽飛滿
面池浮渌含心菜欲肥莫論誰造化一一自光輝
暮歸
春日遽能永籃輿繞翠林閔勞思健馬眺遠沒歸禽野
燒山逾碧昏煙路更深梅花香冉冉不盡歲寒心
新晴
宿雲穿日薄商略作晴新燕子先期社海棠今日春溪
山雙白髩天地一閒身無語東風裏飛花亂撲人
許棐
題倦菴
自扁菴為倦斯名恐未然醉巾頻漉破遊屐幾磨穿新
種竹都活舊栽花更妍門前春水漲催發孝廉船
施樞
和東圃鄭震見寄
薄宦来京洛相逢久更親丹心期為國白髮易催人月
冷烏驚夜霜明雞喚晨吟邊頻自感還染九衢塵
盆梅
白玉堂前樹誰移此地栽看教清意足喚得艷陽回舞
片疑雲墮留香待月来只應標格好獨為歲寒開
杏塘
境接江東界郵程是杏塘雨喧茅屋小泥滑草橋長曠
野人稀少平田水渺茫半生遊歴地未若此荒涼
送東浦張應發歸永嘉
客裏偶相逢襟懷亦偶同對梅吟夜月折柳問春風子
勿言浮梗余方笑轉蓬歸程經雁蕩得句附郵筒
送妻叔歸栝
此身元是客還作送行詩笑語如今度綢繆似舊時買
船春載酒剪燭夜枰棋煙雨樓前景圖来慰所思
劉克莊
夜過瑞香菴
夜深捫絶頂童子旋開扉問客来何暮云僧去未歸山
空聞瀑瀉林黑見螢飛此境惟余愛他人到想稀
蒜嶺
到此思家切寒衣半淚痕燒餘山頂秃潮至海波渾僕
怕昏無店人言近有邨吾生輸野老笑語掩柴門
黃熊嶺
黃茅迷遠近不見一人行信步未知險回頭方可驚路
由高頂過雲在半腰生落日無棲止飄飄自問程
全州
寂寂全州路家家荻竹扉異僧留塔在過客入城桸傳
舍臨清泚官亭占翠微沙頭泊船者多自嶺南歸
郊行
薄有西風意郊行得自娱山晴全體出樹老半身枯林
轉亭方見江侵路欲無何妨橋纜斷小艇故堪呼
祁陽道中
昨過知岑寂重来况雪天人居雞柵裏路在鳥巢邊草
樹開還閉茅山斷復連瀟江清似鏡悔不問歸船
陳起
懷三山友人
春前深惜别病後政無詩青又生菱角紅應熟茘枝魚
甘賓席煖風送客帆遲徒結連宵夢郵音負所期
宋伯仁
久雨
暗數春来雨曾無兩日晴樹連山莫辨橋與水俱平閉
戶惟便懶逢人且問耕海棠花落盡顦顇幾流鶯
雪後
暖地難為雪春天易得晴落梅狂客意啼鳥故園聲愁
樂從他事湖山寄此生願將身與世渾似柳梢輕
答林巡檢惠詩
客久情懷惡逢人嬾說詩不堪秋到後將近雁来時欹
枕皆歸夢同心只舊知淵明籬下菊誰伴傲霜枝
春半
春到已多時遊人替衲衣柳眠鶯喚醒花瘦雨添肥官
事癡能了人情久易非一貧能自守贏得掩柴扉
李曾伯
登郢州四望亭
夐出煙塵表乾坤指顧中數峰連野迥一水與天通沙
外迎孤鶩雲邊數亂鴻家山在何許心與大江東
登閬州錦屏山
久識屏山面今朝得勝遊橋梁横古渡樹影倒中流風
定春檣度煙輕晩市收凭欄誰領解一鷺點沙洲
淮西幕自皂口入潁道間
竟日百餘里相逢三數家平岡盡茅葦沃壤舊桑麻短
樹巢歸燕荒城宿亂鴉興亡誰與問馬首夕陽斜
小亭閒止
草草家林適時時步屐過跨流通略彴枕岸擬䍧牱牆
外千竿竹亭隂數畝荷年豐遂閒止老境足婆娑
招里巷諸友和韻
小有家林適歸来已恨遲引杯懷楚舞飽飯和陶詩慷
慨多新語綢繆半舊知夜深橋雪滑亟命短笻支
出郊劭農口占
小約賓僚集相招父老耕寺依青帶住人在翠帷行疊
嶂堆春色微雲護午晴時康田里樂歸騎踏花輕
禁煙前一日招幕屬小集林提幹有詩和韻
草草登樓適英流邁昔賢詩篇長慶集人物永和年訪
古宜聮社傷春又禁煙青帘家酒賤賸飲莫論錢
桂林即事
一日四時具從来五嶺然留連落花雨依約熟梅天瘴
重常隨箔春深未脫綿新来那戒飲未夜已思眠
月峡城樓
雲羃前溪洞煙荒隔岸城秋旗雜山色曉角帶江聲駐
騎須邊静維舟待峡平掀髯聊徙倚一雁楚天横
首夏而有秋意
纔過清和候淒然感旅懷新蛩迎古砌落葉滿前階(葛葉)
(夏落)榴火春仍駐槐屯午自佳憑詩寄風土歸以語朋儕
宿中洞
松老傲前嶺梅疎卧淺溪避風巢上鵲喚雨竹間雞野
迥夕猶牧田乾春未犁路迢人倦甚只向近林棲
過衡陽晚宿
雨後春寒力山前夕照斜身猶尋壘燕聲雜宿林鴉過
嶺尚十里隔邨能幾家毋嫌茅店惡窗下有梅花
將到永州宿邨舍
野宿孤邨迥山行十里荒犢眠衰草壤馬踏落梅香入
眼春晴薄打頭風勢揚莫嗟登陟苦明日看瀟湘
入清湘界
漸近湘山境土風清且饒林巒接墟市水竹帶溪橋焙
出新茶煮帘垂老酒招春和民氣樂幾日是花朝
姚勉
新晴曉步
晴曉芳溪潤幽尋得自怡霧粘行草蝶風舞罥花絲竹
静聞鄰話林虛度客棋意行無伴侣池上只鶯知
春日即事
行野醒春困看山立晝晴鳩啼青樾破鷺匝綠秧行物
到忘機樂人因遠俗清覓詩無斷句敲板午茶聲
山齋
茅齋住翠林一徑總清陰澗近水聲入窗虚山色侵讀
書依竹静送客出花深此地無塵俗令人長道心
歲暮
歲暮仍為客書空默自嗟雁聲催念友魚鱠起思家廊
静風鳴葉窗虚雪入花醉鄉聊避世天外自寒鴉
山市
路詢山市宿店近石橋横老木穿簷過低窗照水明雨
聲淒客思野處愜幽情沽酒聊牽睡茅柴醉不成
登北高峰
秋風吹髩影涼意足登山人立晴林杪猿啼宿霧間好
山多佛占浮世只僧閒我亦耽竒者禪扉日叩關
放生池納涼晚歸
湖面輕煙起前山漸不分鐘聲連寺答人語隔船聞吟
客衣生月歸僧笠帶雲及城門未掩燈火已紛紛
贈玉隆都監周抱一
一别丹霞洞何年到此邦犬隨燒藥鼎鶴伴改詩窗談
柄風生席清標月在江西山聞欲隱来訪鹿門龐
朱繼芳
反招隱
木末徑微微誰敲白板扉緩行松葉滑小摘藥苖稀山
色自今古塵寰多是非昂昂千歲鶴便肯傍人飛
客路
閨閣空相憶那知客路艱背人前去鳥迎面遠来山夜
泊孤燈悄晨裝片月彎猿聲不知處杳杳白雲間
鄒登龍
滕閣懷古
凭高獨展眺風葉亂鳴秋鸞舞自空閣漁歌向晚舟卷
簾山歷歷倚檻水悠悠月出江城暮淒涼萬古愁
趙承遠雲扄
聞道幽居好棲雲結數椽庭深關竹雨衣潤染茶煙嵐
氣生朝壁湍聲入夜絃半生飛動意未得過林泉
趙崇鉘
都昌書事
世事可無酒春藤還有花山雲欲到地街鼓又催衙風
緊魚休市官貧飯帶沙天機不得問暮色欲棲鴉
羅與之
旅思
荏苒秋光老空濛曉色竒霜嚴雀語澀風定雁飛遲旅
思荒煙底鄉心野水涯夢歸歸未得愁極祗顰眉
余觀復
山居即事
密竹環茅舍應無俗士過睡濃嫌日出坐久厭塵多鬭
雀翻危葉飢鵝唼短莎世途真九曲犇走欲如何
朱南杰
曉發嘉興府
曉發嘉興府人家門未開閘關船側過水漲堰平摧濃
綠暗官柳肥紅綻野梅城中簫鼓發知是使君回
泊崇德
堰未抵長河先從古縣過詩舟尋舊岸酒市鬻新歌傍
水人家密依山僧寺多夷猶觀未足無奈月明何
林尚仁
九日登烏回寄鄭渭濱
烏回山下寺閒抱一琴遊客路黃花晚江城寒露秋持
書誰送酒懷古獨凭樓想爾西風裏繞籬吟未休
和陳葯房納涼
貪涼分石坐野服岸巾紗竹暗鳴風葉溪暄聚水花深
邨人語静高樹鳥飛斜不飲論文酒敲棋煮夜茶
連雨留宿陳葯房吟所
溪水分流急溪雲帶濕飛防飢童乞米畏冷客添衣雨
院棋聲潤風窗燭影微終須待晴去踏月夜深歸
邨居即事
外事少曾聞深居似隱君溪明花照影風細水行文蠶
室寒初閉蜂房早巳分偶因尋藥去踏破一邨雲
懷潘寒巖
别後空相憶無書直至今頻年千里客多事半生心夘
酒欺人醉春詩帶病吟倚欄政無緒一鳥過花陰
過友人幽居
門似野人家空園擬種瓜有僧分石坐無酒問鄰賒獨
鶴喜欲舞老梅寒自花此身歸未去猶愧暮林鴉
陳葯房舟中分得詩字
移舟春岸曉小雨欲晴時煙樹望疑暗水程行較遲推
篷山色近得句野鷗知来往無多路歸囊又一詩
寄西湖友人
湖邊春更好别後費吟思載酒曾遊處憶君同醉時面
風花落易背日雪消遲早晚攜琴去山中與鶴期
送友人别
此心偶無事君復叙離情江國多寒色春風幾日程雪
添行李重船逐浪花輕後夜應相憶空山月正明
寄鄉友
此身拘不得暮楚又朝吴故國幾人在三年一字無天
風潮信急江月雁聲孤久不看明鏡年来有白鬚
鶴
楚楚異凡禽相看瘦不禁飢尋芝术晚夢憶海山深華
表千年事青天萬里心一聲唳清夜霜月滿疎林
陳必復
山居
接砌斜通徑緣籬矮結牆地卑蝸篆壁山暖蜜分房過
雨林亭静落花春晝長幽居差省事獨有課詩忙
百五節
獨遊苦無侣偶步到前川春水綠於染山花紅欲然冷
煙寒食月小雨浴蠶天此去嬉遊少風光又一年
舟中得催字
出郭少晴日春陰欲釀梅岸痕新雨過島色曉雲開數
鳥煙中落一帆天外来溪行正如畫頻報長年催
游前谿西菴
為愛僧居雅時来叩野扉沼清魚可數軒静客忘歸修
竹負牆立幽禽背水飛道人差不俗洗耳聽絃徽
山中書事
天氣如春盎連朝未有霜數蟬嘶老木一鳥渡寒塘風
竹寫晴影水花臨曉妝静中觀物化此意等羲皇
舟行崇德
落日挂征帆西風客袂單燈明邨店近船重水程寬蘆
蓼作秋意汀洲生晚寒鐘聲煙外寺山色夢中看
嘉禾境上
聯疇岡勢斷缺岸浪痕垂野店茅柴酒人家槿樹籬逆
風魚上少連雨稻開遲客路秋偏好歸程盡是詩
寄石泉雲間明府叔
容易成離索臨分重忍言夜船楊柳岸曉枕荻花邨山
雨斷雲脚溪風生浪痕懸知自公退懷抱欠同論
俞桂
書齋
野草沿庭砌清閒日掩扉晚涼疎雨過落葉覺蟬稀天
籟自鳴竹砧聲誰𢷬衣僧寮不過此何必扣玄機
惠山
徑入松關古秋雲帶樹煙只疑山有雨恰是澗流泉騷
客詩留壁遊人岸繫船憑誰招陸羽瀹茗古欄邊
夏晨偶作
蠶事行將了農家刈麥初雨慳林少筍水澀港無魚因
病嘗懲酒偷閒懶答書今年身愈老事事覺全疎
豫章滕閣
滕閣昔曾遊今無檻外樓遠山連樹合盡日對江流古
石空存記騷人易感秋夜深歌酒處燈火燦漁舟
春晚湖上
花事已成休都人懶出遊水添煙浪闊山帶夕陽愁柳
樹鳴黃鳥沙堤卧白鷗不辭歸路遠何必買扁舟
春暮寄友人
日暖梨花雪風吹楊柳綿春踰三月半夢憶十年前詩
借鶯聲和書無雁字傳東君還似舊吾髩歎皤然
次下竺僧韻
朝市軟紅塵山林氣味深放懷隨野鶴過耳任春禽石
澗鳴泉玉松釵墜日隂隱居無箇事存養讀書心
寓歸
水激長江浪風傳遠寺鐘宦情秋意薄歸興客愁濃捲
箔迎新雁喧籬厭舊蛩何時旋故里載酒插芙蓉
薛嵎
天童寺
佛界似仙居樓臺出翠微浙中山水最海内衲僧歸草
樹有眞意禽魚盡息機禪房無别事惟見白雲飛
過邨翁家
白髮茅茨下耰鉏力未衰兒孫收滯穗雞犬入寒籬俗
樸人家善山深井稅遲能言耆舊事相問坐移時
友人入京
猿鶴亦悲鳴家山莫浪輕千峰帶秋色一路獨吟情野
水衝潮白孤雲趁月行遥憐歸夢斷七十二灘聲
柴門
春風隨處好吟事又相催觸石雲飛去呼童鶴誤来杖
藜無疾步花地有香埃不許車塵入柴門只半開
黃大受
晚步
扇小葛衣輕風清草露平水聲逢石怒煙素近山明喚
犢牛回顧驚人犬倒行耨夫方到屋月巳屋頭生
梅
自見梅開後相看不暫離只因愁落去不忍看繁時佳
實羹堪味遺音角可期牡丹專富貴春盡却空枝
舒岳祥
天門山
煙樹連天遠漁樵兩地分仙舟滄海路僧錫石橋雲落
日行人少空邨犬吠聞誰知隱淪者絶迹在人羣
吴龍翰
嘉禾沈園
景物何其異虛巖人力成清池沉鳥影高樹落蟬聲花
日樓臺麗香風簾幕輕客来堪一借莫怯百杯傾
詩境
流水環詩境未容俗土侵步迂莎徑曲坐占草堂深秋
句蛩分和山杯鳥勸斟好懷無客具共對一瑶琴
謾題
放曠疎林下清風吹髩毛傍梅讀周易對酒說離騷詩
思秋雲淡古懷明月高五湖天地别煙水綠平篙
夏日即事
園林數間屋長掩竹笆籬亭柳拂棋局缾花落硯池蝶
狂如被酒蟬咽似吟詩脫帽挂巖石涼颸入髩絲
吴越歸秋晚
湖海歸来晚園荒菊幾叢秋山吟骨瘦霜葉醉顔紅弔
影寒溪上懷人落月中青燈滋味永不用哭途窮
重陽客中
愁裏重陽近他鄉酒易酤秋風詩髩短寒夜客燈孤筍
笠月穿破荷衣霜打枯有懷吟未就端不為催租
泊蕪湖縣
古邑蒼江曲鱗鱗華屋横酒樓歌妓集漁市販夫行野
曠雲無勢江流月有聲橋邊息詩擔譙鼓更分明
御選宋詩卷四十二
