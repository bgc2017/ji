欽定四庫全書
御選明詩卷二十六
五言古詩十一
文徵明
履仁獨留治平寒夜有懷
遙遥治平寺乃在楞伽麓之子神情秀空山裹雲宿月
冷石林晴孤眠豈能熟還持一束書起傍梅花讀燈昏
夜參半飢鼠鳴古屋淒風西北來吹墮檐間木感此霜
露繁坐覺芳華促少壯曾幾時歲月在空谷念子隔重
城何能慰幽獨
立春日遲道復不至
東風吹綵燕曉色動簾旌遲子不時至南樓春自生裁
詩供帖子閣酒聽啼鶯白日流雲暖梅花初雪晴閒窗
落香燼殘火宿茶鐺敗葉鳴階戺分明識履聲
早起露坐
炎宵不能寐起坐褰絺幃繁星麗中天明河連曙輝涼
風不滿鬢落月猶在衣中庭草木稠宿露朝未晞人生
亦旦暮急景無停機撫時懷美人欲往情依依暑寒互
推遷安得願無違
秋日同杜允勝湯子重遊東禪寺次子重韻
人事無停機曦暉正流耀及兹東城遊駕言謝紛要杪
秋霽景澄寒原入高眺靜躁本無媒憂欣自人召靡靡
霜蘤明歷歷幽禽調獨行心已怡況也偕二妙燕談析
玄旨悲吟發孤竅一語何足稽後期真未料微風西北
來冷然雜清嘯
新晴
積雨浮宿潤新晴人意適逍遥竹窗中啼禽破幽寂初
陽動簷瓦殘溜時自滴曲巷行跡稀苔花繡深壁
雪夜宿楞伽寺
天寒萬木僵月出四山靜積雪縞清夜幽崖自輝映上
方衣裘單俯視寒芒正長風掃纖雲平湖竟天淨倒影
落僧窗橫飛濕銀鏡微瀾玉塔搖秀色千巖競俄然萬
象沈坐覺羣翳屏一鳥不復飛光華久逾盛吟懷共朗
徹禪心寄枯勁祇覺塵界卑忘身在高夐半空擊瑶簪
冷然發孤詠萬里吾目中悠然一漁艇
蔡羽
游子
欲陳君未喻奈此繞樹烏天涼白日匿霜落黃草枯哀
商座中激急切傾名都吕望未適周百里長處虞草草
羇旅間空自懷區區捫蝨上東門未敢論賢愚
思田園
南方樹藝早嘉蔬當及時王宫鑿冰罷忽起田園思東
郊織臺笠西郭編茅茨田家不辛苦衣食當待誰曳裾
京華塵徒自隳四支三江綠煙起何日佇杖藜
園田二三月不盡花枝煙青村對鳴鳩茅屋下寒泉蒸
茶復刈麥俱及榖雨前盈盈斯螽股采采柔桑錢巖居
遠朝列雲卧隔市廛邇來多行役裘敝不得旋
旅徒何囂囂頻年棄墳墓秋邁望春歸冬盡悲秋度三
見王官麥長吟白亭樹青青巖上條已蔽巖前路倀倀
東游子何時復西顧秋霜落明鏡朱顔不逮故
秋日山中
蒼山抱江長秋氣日夕清古閣浮空濛猿嘯陰風生石
屋俱玲瓏出入煙霧輕花從潭心發松向琴中鳴林開
樂遊苑日落白下城有約暮不來眺望傷我情
贈華子中甫
愛我巖下雲且避秋陽赤潭空天鏡寒風過蕙光碧松
竹長遮天相逢但挂幘山曛猿欲啼為子掃片石
秋泉
予愛秋泉清況傍巖花滴魚遊日光中倒見潭上壁安
得無機人同坐相浣滌
白术朝露香紫芝秋霞熟石上瓊瑶花採來不盈掬道
人開石門悠然在深竹
江上晚來山
江上晚來山宛似五湖綠我行霜尚繁巳聽鶯出谷三
歲桃李花天涯一何促非乏箜篌聲不解秦人曲長裾
畏風塵握粟厭童僕攜手會稽雲扁舟未能速
雪後南泛宿潘氏
黃蘆蕭蕭寒草短日光白有客弄煙綺獨挂滄江席起
披楞伽雪忽見茶磨脊蓬萊白銀宫宛轉在几格天華
動物表霽色澄川陌鶴立千年松練挂一片石古厓屏
風青冰壺金鯉赤雞鳴楓樹林馬度梅花驛茫茫五湖
間未見范蠡宅悲歌對尊酒浮生苦行役
徙幕府同仲先
府邸開平臺松軒轉萋綠四術多朱光閒房靜相屬余
業倏朝依子懷喜夕篤深居若無人閱暑不知酷晚葵
敷餘霞新蓮摘青玉風清客襟開月來琴柱促寂寂方
丈間超然出塵俗長令形迹忘奚用事溪谷
湯珍
觀雨作
温風鬱蒸溽浮陰昏混茫始迷青嶂色繼隱朱陽光霏
霏灑甘澍浥浥潤下方竹添新籜翠草起枯荄黃熙然
厚土内生意咸舒張憂時切經旱喜坐開山堂鑒彼造
化機推遷自有常燥餘必反濕炎及乃回涼君子蹈恒
運小人乖禮坊貪天鮮終竟靜俟多徜徉
秋日遲文衡山先生不至
肅肅振飄風霏霏灑芳澍遲客向南軒徘徊倚庭樹俶
裝戒星來傾曦未云赴我思鬱以煩孰克探其故沈憂
抱孤景中結豈外慕申訊吐清謠殷勤待良晤
淩震
出宿
悠悠出門來戚戚念家室三里一回頭五里淚霑臆託
身百年中何必遠行役上攀猿鳥道下俯鮫人宅性命
不足憐仕宦亦何益卓哉有陶公千載為我則倦鳥思
舊林翩然返其翮
陳鐸
宿牛首寺
到寺萬緣歇蕭然宿峯頂蒼蒼野色新漠漠秋煙暝天
風在林末空翠散復整支郎繙經處松子落古鼎微涼
入虚檐老鶴飲淺井相期話三生夜坐石根冷疎竹何
蕭蕭雲房亂燈影
徐霖
次楊南峯題畫
白雲載青山山氣隨雲浮山人樂在此終不厭丹丘時
愛前溪水亦或棹扁舟問渠何所似口誦逍遥遊
謝承舉
别陸舜民
與君同鄉邑儗結金石盟嗟此友朋誼宛若兄弟情坐
卧朝暮偕出入時游行感兹十載餘歲月如流星我壯
君巳老歡娛慨平生西窗一杯酒相對孤燭傾淒風羅
幕寒皎月梅花明我懷未盡語倏爾晨雞鳴執袂臨河
梁溪流發春聲歸帆挂殘雪搖搖駐心旌合并應有期
勿謂暌離輕
白菊
幽花若處女娟娟凝淡妝對月張素琴淩風披縞裳質
潔恥穠豔姿珍閟馨香持此貞白心相依君子傍猗猗
臨深淵皜皜晞嚴霜自分值時晚永不慚秋陽
題扇寄友
别子倏易秋限兹大江水相望三驛途迥若在千里風
涼桂粟黃露冷蘭花紫素紈裁短吟含情付雙鯉
王寵
過石公山
島嶼屢崩奔石林突參錯朝雲正吐秀冬水亦漸涸槎
牙熊豹蹲蜷曲蛟龍蠖波濤激中洞嵐藹紛上薄金膏
赤日流石鏡青天廓表靈徵名圖延賞諧幽諾蒼鼠不
驚人丹楓時自落兹焉可投綸畢志甘場藿
宴徐子仁宅
金陵豪俠窟樂遊鳳凰原青門臨上路爛若朝霞騫歗
侣共行遊䆗窱窺楊園神飇集珍木泫露被芳蓀蘭池
夏氣爽桂棟秋雲屯嘉花旣羅戶密篠亦植楥疏林抗
北磴激浪飛南軒粲粲芙蓉披離離椒芷繁中堂理絲
桐後檻樹旌旛初疑游龍翔忽訝驚鴻翻色授神已交
禮防心詎煩主人卿雲流標勝儷璵璠已羅西園彦復
注北海樽縱橫逸藻奮契闊佳期敦履舄相錯陳釵纓
互繽繙肴來乃缾罄觴至若川奔曉畏夕月馳宵忘朝
日暾平樂諒虚侈高陽亦徒喧縟麗安可悉商㩁歌此
言
月夜登上方絶頂
五湖湧青蓮削出千丈壁空中搆寶殿珠光相蕩射明
月海上來照見半山赤千林似竦動鳥獸夜辟易飛馳
入中天萬里埽空碧吳越何茫茫俯視一氣白身列星
辰間絶頂布瑶席舉杯酌銀河誤觸支機石回首招王
喬吾亦成羽翮
大道無端倪人世如蟻蝨泠然御風行天路非阡術望
舒稍西傾東海已吐日山川兩照曜金波中蕩潏仙人
夜行游巖坐汎寶瑟吐故餐晨霞乘露采芝术巉巉金
庭山中有煉藥室却笑尚子平寧須㛰嫁畢
郊遊與諸公作
洛中曲水讌西京玄灞遊由來盛簪黻蘭藻麗皇州紫
掖鳴珂散青郊結伴投三三駢玉勒兩兩方華輈地擬
河陽谷池穿太液流金張雲母幰許史鳳皇樓細柳全
遮埒新荷欲礙舟厭逐豐貂飲還從卓錫遊雲峯猶辨
夏鈴語似鳴秋梵樂紅樓奏天香紺殿浮賓疑馭風至
思以采珠求名理山陽勝談天稷下遒所嗟江漢客躑
躅且淹留
李原承兄弟至
風灑北窗蕉筍簟波紋蹙白雲映遥天千片空鳴玉蹡
蹡松欲舞楚楚藤如束山空鳥言靜雨沃苔錦縟楓楠
翠猶藹菡萏紅相續秋晶幌秀林霽色澄遠綠主人亦
何事瑶琴奏幽曲意得在高深理遣齊榮辱棲遲一丘
中迴薄天地足晚與靜者期開樽命醽醁
憶故園作
山空鳥聲樂日晏病客眠暫憩白雀院輟畊石湖田遥
想蠶事作桑者日閑閑綠竹粉猶膩紅櫻爛欲然游鯈
詠綠水戴勝鳴高天飛絮乘風颺新荷貼水圓故園風
日好歎息此芳年
張詩
遊嵩華值岳子還吳中賦贈
歡悰眷春陶悽愴感秋别日予嵩華遊于亦返吳越江
海壯煙帆山川險轅轄雖殊水陸途共抱辛勤轍風濤
各一方雲壑每同月龍騖迥莫攀鳳舉渺難掣高情逸
松喬孤懷挺倪缺遠遊信昭曠獨往慚薄劣歷覽窮幽
奇嶇嶔足怡悅睽攜何日并努力崇令節
鄭作
刀贈程自邑
昔客汴上來曾遺西番刀出鞘試&KR1686;&KR1686;口吹斷毫毛裹
以白鹿皮纏以青絲絛不逢拂拭人塵埃甘自韜把贈
慙吾老功名看汝豪
程誥
雜詩
閒觀逸民傳獨愛鹿門老上塜亦遺家城市未嘗到牀
下拜卧龍畎畞終身好遺安一時言千古仰高調
野人得美芹謂儔千金璆獻君君弗顧詎知非君羞微
誠旣已逹浩歌還舊丘本無璞中質寧冀連城酬
水簾洞
徑平草木深幽碧日以積遂使水簾勝咫尺千里隔真
源不可問惆悵淨色白窟石冷秋根何由潄雲液
秋陟靈金之巔由范坑過舍頭至靈陽憩方氏
山館
入山恨不深采芳思淩細戒嚴事初程憑虚瞰前峴氣
逼日始熾光滿露猶泫奔峭旣厓陟盤曲亦磴轉步迅
險易踰憩頻蔭難選俯眄巢枝禽仰聆吠風犬想像巖
居人于焉傲軒冕瑶華若堪把白雲況在眼撫物興彌
敦觀化理誰遣試語同懷人朅來此棲衍
自秀山深入陟巘
自我客秋浦秀山亦屢入顧兹奇勝多恨未偏探歷今
晨興忽動捫葛履危岌石拂旣久坐厓倚亦暫立香氣
暗忽度碧光深可挹行迷儔侣遙喜溢僕御及飄飄驚
風來陳陳吹雨急蠟屐早已著蘿衣不妨濕
傅汝舟
未至白塔投宿新坪農舍
雲洞更何許新坪又一村前林露微月半嶺聞驚猿野
老不避人篝燈候茅屋始笑行路難百里已三宿
雜詩
浮㘭豈方舟食餌非巨鱗鳳兮不在苞所貴鳴及辰當
門蘭蕙鋤何況在野芹擁腫雖可羞美材祇為薪促促
歲陰生感念增苦辛
徐定夫
夜坐懷石林茶谷二上人
林秋萬籟集木葉下高岑佳人渺何許月明空此心夜
久河漢没涼風飄衣襟徘徊寂無語幽意託孤琴引領
西巖下俄聞鐘磬音
鈕仲玉
崔二丈園亭
芳園甫營葺修竹稍陰翳村徑入沙平柴門俯江閉惠
風蕩炎氛微雨續新霽好鳥時相鳴疎花還自媚于焉
一徜徉頗愜幽人意寧違官府期且與鄰翁醉
徐繗
謁伍相祠
湖口風色霽繫纜登雲厓迴阡度修壟肅穆趨神祠翠
柏蔭壇宇碧草生階墀英賢去千載靈氣儼生時暉暉
燭影耀靄靄香煙滋入郢志亮畢棲越心空疲不忘嗣
主諫恐負先君知朝承屬鏤賜暮見東門師空江日夜
流忠烈何時隳至今姑胥臺空傷麋鹿馳
姜玄
雜詩
諷討窮修晷頗悦古人情周楚先河濫漢晉浩波橫吐
吞煙霞混組繡陽春生妙化猶九轉巧拙非一程隋侯
自朗瑩和氏自溫明旣使瓴甋競又俾魚目爭所以絶
琴者千載不復鳴
嚴時泰
出城尋山
雅負山澤情平明出游衍崎嶇旣經丘峻絶還陟巘征
衫清露濡垂蘿或相罥縈紆度林涇草樹溢蔥蒨古洞
闃無人聊以憩吾倦幽鳥遺好音起覓不可見含情倚
嘉樹日暮增繾綣憶我東南來於時歲方晏春徂忽已
夏逝景迅流電不樂復如何嗟爾素髮變
汪生民
芙蓉山居
孟夏林木茂綠蔭吾廬繁石牀枕道書獨卧盡日閒仙
源最深處無人扣柴關夢中見羲皇乃笑塵世顔微風
吹夢覺正見白雲還
汪衢
獨飲效陶
開軒對嘉樹散髮坐清陰鄰家送美酒一笑還自斟聊
兹舒性情豈復較淺深涼風樹上至為吾絃素琴
姚淶
秋夜偶成
新涼沁苧衣楚客悲遲暮林葉墮寒颸臯禽警清露銀
河没半空秋影在高樹何處洞簫聲吹遍江南路
徐階
感興
烈風振黃塵長夜何颼颼浮雲東南來各有雨雪謀美
人金玉姿煢煢倚高樓寶玦雙明珠欲致道阻修嚴霜
瘁百草荏苒歲已遒寒暑互代謝日月無停輈至理諒
斯存耿耿生百憂冥冥雙飛鴻可望不可求
韶武久不作鄭衞何靡靡東南有佳人皎皎冰玉姿被
服爛紈綺當窗理朱絲清聲協宫商志在旦與夔都人
不解聽豈惜和者稀北望黃金臺悲哉路逶迤
送考功朋石楊君赴留都
昔人賤榮達今人慕通顯所履非有殊中得異深淺欣
戚緣感生塵幻非實踐望賖情日悲理會境俱遣子年
二十強才器重瑚璉春明去不顧此意昔所鮮因之内
自媿孱鈍玷華選會當理歸楫長嘯謝軒冕
送司封仲芳楊子赴留都
哲人重道義朝貴不足縻丈夫志四方遠適非所悲如
何與子别悵悵不忍辭古道日淪替羣諛紛追隨子獨
諒迂僻經訓相劘規去住忽以異麗澤安所資頽波無
停流靈曜亦西馳感此重念子何以慰爾知至理不外
得吾心實吾師願言勵操存千里同襟期
送沈進士子善尹鄱陽
治民如烹鮮此語傳自昔邇來才俊士古訓恥誦習譁
然煩其令藉口興與革遂令田野間奔走廢畊織朝廷
念元元置吏務安輯豈意更勞擾肥身重民瘠沈生起
巍科探討遍六籍況復有家教兹義諒能識鄱陽號樂
土近稍異往日撫摩還富厚夙夜在努力高才如騏騮
千里初發迹康莊與曲徑慎哉審所適
送趙甥赴衞輝幕
汝母子之姊六年長於予予昔生十齡夜燭誦詩書汝
母執女紅竟夕與予俱兹事四十年想像昨日如頭顱
各己白相望天一隅每懷骨肉情中宵起嗟吁春來獲
見汝差足慰煩紆汝今幸有官汝母當怡愉汝本故家
子書香襲巾裾予衰媿忝竊早晚賦歸歟汝宜兩念此
奉法保民譽祿養儻能久庶報生汝劬舅甥共休戚贈
言不以諛勗哉萬里程夙夜慎所趨
送李南原邦伯
明月渡江渚流光滿林間念此理朱絃境遠意自閒上
絃彈别鶴下絃奏高山山高不可即鶴飛無雙還曲終
更悽惻喟然凋芳顔
璞玉藉雕琢硎金賴鎔鑄居然失良工寧免廢棄懼秋
江浩無梁深山晝多霧欲從不可得徘徊自朝暮
潘恩
從庾嶺北歸至萬安縣舟中作
嗟予謬時網作吏入西粤飽歷五嶺雲四見梅花發草
樹冬常青嵐霧晝不歇徇禄歎迷方留滯漸英達駕言
適京師歸途嶺初越忽驚險阻盡俯視原隰闊白沙綴
疎星碧水澹華月乘流耳目新破浪精神豁鷗鳥會我
衷飛鳴恣怡悦雖牽行役悲吾躬庶可閱
當陽晚行
山行日有程中路速修軫牛羊夕下來嶺日忽以盡石
滑露華零木號風力緊野燒漸已微疎星忽而隱倦翮
怯途遙迷方憐步窘僕御慘不歡勞生況多疢撫時百
慮煎于役良足憫惜哉紱冕牽久負沮溺哂
張時徹
北征雜詠
羲和無停軌寒暑更相易歲暮誰不歸獨為遠行客荆
榛當路衢烏鳶翔我側疾風吹沙塵白日忽以匿筋骨
旣憔悴感此增怵惕悠悠赴壑鱗戢戢歸林翼物性有
如此行役不遑息閶闔不可攀閬風不可即果腹適莽
蒼浩蕩將安極
客寢不能寐舊慮雜新思申旦雞初鳴呼童理裳衣初
日照疏牖倉皇臨路岐風塵塞四野車馬若雲馳去者
未云息來者復如斯鼎鼎百年内形神空爾疲顧彼蓬
蒿士旦暮偃荆扉蒸藜以為食編麻以為衣不知有朝
市豈復辨雄雌芳餌非所羨網羅安得施
武陵莊雜詠
秉願物外遊結欣在何許覓路辨青山沿洄遵枉渚丹
丘忽戾止煙霞密如堵中有千年松滴翠紛如雨叢篁
茁新玉樛木羅珍羽眺聽不勝奇日夕憺容與
河水何瀰瀰白石何齒齒誅茅以為宫閒曠絶閭里雞
犬不復聞漁樵時至止碧巘插雲端銀河投澗底苔生
階布繡花發戶施綺況有蟲鳥鳴彷彿諧宫徵
郊居
朝出野田遊暮向林臯宿策杖入蓬門溪雲猶在足頳
霞鳥背翔皓月江心浴樵釣共為徒庶幾鄭子谷
幽居屏煩喧觸目恣遐眺煙霞茁屢奇峰巒互騰踔宿
鳥競陽枝寒泉迸陰竅欣兹十畞宫託跡亦䆗窱
村居何所有歷歷多修竹明星閣樹頭白雲飽溪腹釣
月引鱒魴樵霞卧山麓枯槁故所耽飲啄亦自足
籬菊欲辭榮林楓亦隕赤清尊湛芳醑園果繁以碩鄰
里相勸酬酣歌擊白石俯視池中魚仰睇雲間翼
寄遯匪云遠清溪即故棲崇樓邀月近列岫洩雲齊鳥
至自相悦人來乍欲迷言訪蓬瀛路丹丘倘可梯
有鼓不自鼓有琴不自彈端居習靜燕闃寂寡所歡寒
泉盤戶碧墜葉滿庭丹采采芙蓉花零露何溥溥
種禾已堪炊種蔬已堪摘梧竹儼成行展矣幽人宅鳥
篆文苔階雲衣罥蘭澤翹首望長空青山淨如拭
伏枕不成寐側聽司晨嘷嚴霜切重衾疾風梳敗蕉寒
燠固有常龍蛇由所遭集菀本非羨白首甘蓬蒿
夏日偕鄔佩之石廉伯集顧司封館
有肴不在俎有酒不在觴與君兄弟親共此明月光朱
霞絢層漢熠燿流衣裳清飇來徐徐菡萏揚其芳西鄰
綺羅子吹簫鳴鳳凰今夕良讌會歡樂殊未央
屠大山
雜詩
古道有蒺藜行者戒經過新逕富桃李過客肩相摩古
道日以微新逕日以多江河逝悠悠歎息將如何
陸銓
撥悶
修塗密春雨新水浮磽田灘聲起林杪浦色迷遠天溯
游違水性力挽苦不前歸情逐飛鳥度日長如年前村
靄雲樹望久生夕煙來船翼雙櫓疾若矢發絃勞逸迥
倍屣遲速殊相懸事以乘機易力因失勢捐引觸悟至
理何獨舟行然
顧夢圭
擬古
雝雝雲中雁八月徂南方念彼北風來怛焉懷稻粱九
月氣已淒十月繁冰霜生來羽毛單高飛不成行君門
有鐘鼓聽之徒自傷
雜擬
妾住越江邊江花照顔色清晨下機杼日昃不停織繡
出雙鴛鴦鄰媪屢歎息采蘭以自衣掇椹以自食綺戶
閱芳春戀此父母側伯姊嫁五侯少妹備宫掖含羞謝
良媒揜鏡長默默
高叔嗣
再同子延上方寺賦
已忝陽春游再陪瓊瑤作首歲與君同名區踐初約芳
風散入林陰靄遞相薄微雨點春城流雲蕩仙閣樓當
望遠立酒共憑高酌樹裏梁王臺水際夷門郭伊余本
孤蹤事主乏明略隅因負郭田解印歸丘壑閒居道心
增日戀空門樂安得拙病軀放達長此託
秋夕
問年百短髮逐世無長策日已遠人徒秋方卧阡陌天
高星流火夜久月生魄萬形觀此化四運愁相迫身非
塞北翁情是周南客聊齊得喪心安此留滯迹
送别永之
憐君方遷戍況我嬰愁疾一别若流雲相從竟何日平
生託交游弱冠弄篇帙書願藏名山功期銘石室安知
事不就跌宕情如一已矣復誰陳今亦返蓬蓽
移樹道上
春園就蕪穢雜樹生蒙密不知雨露功長養何多術婆
娑使人憐斬伐終余恤乘時聊從植于以託吾室交生
兩相當列映直如一轉令門巷新遂放雞豚出修修原
上風團團村邊日紛吾本蹇劣兼爾抱憂疾敢學成都
桑而謀荆州橘願及垂陰成初志儻此畢
觀游人
大道通遊遨傾邑出車馬玉管移高堂金鞭臨曠野盡
踏芳草中時歇花樹下浩蕩春思盈流連莫愁寫回看
巖石間顦顇躬耕者
寄憶茂欽員外
閒居已可歡況復乘嘉月山鶯日自鳴園樹皆爭發出
從草際歸行傍村頭歇臨流或潄齒倚杖乃散髮此時
正憶汝振珮趨丹闕
答谷司僕見問
幸自返中園非關逃微祿方因疾病餘黽勉供樵牧春
至東郭田夏來北林木時從遠原上日縱平郊目野老
逢與言道書閒能讀何為共世人無事相追逐勞君問
出處日暮掩茅屋
曉還城休左氏莊
與君枕隄口共結東城廬日出蒼林背回看十里餘柴
門通大道村巷隔平墟主人心無事見客頭未梳累言
惟農務一飯但園蔬方當數來往肯為容藍輿
曉出前林
理櫛聽鳴禽搴帷望朝旭快然登前林煙芳紛滿矚秋
晴帶餘陰夜雨生新綠道勝絶紛華情愜關幽獨在天
羨白雲淩風慕黃鵠賞心久已違感此勞中曲
酬左舜齊林中冬夕見寄之作
攜手自京都歸心乃疇昔豈不戀明恩久持金門戟今
日故園身殘歲空堂夕含情亦何言塵耒挂東壁
雨中簡子仁員外
積雨曠朝暮層城苦沈沈端居誰與言抱此懷人心一
為軒冕拘遂使名跡侵長媿玄豹姿隱霧南山岑君通
微妙理佇想開塵襟
叙懷
生長夷門郭往來莘野路家貧無良謀躬耕有遠慕始
窮霸王略遂覽生民故曰余本空疎當年恣高步慶彼
鳴鶴期忝此飛龍顧亦知敝帚材早享千金誤日月不
我留撫心慙往素
歸次南關驛
祇役忽于今徑塗宛如昨秣馬息荒林振車越重壑歲
暮滯還期客心悵不樂曰予本沈冥遭時乃濩落化海
異微禽蟠泥豈尺蠖方因遷斥餘始遂歸來諾逝將入
雲峰滅迹從所託
鄔紳
寄汪水部淵之
憶昔河梁别春華委芳樹流光何迅速朱夏忽云暮園
林莎雞鳴檐隙疎螢度向晚輟簿書中庭浥微露搔首
重踟躕無亦以君故使者舒城來多君眷南顧遺我以
先春開我以尺素殷勤報秋期江皋諧夙晤我欲往問
之蒼波渺煙霧悵望寂無言鳴琴寫情愫
劉汝松
送李進士之京
春風吹岐路朝日照高城青陽旣駘蕩林薄亦芬榮之
子去安適迢迢入承明皇居一何麗雙闕淩太清白馬
振長緌丹陛羅羣英匪才慚寡用高步羨芳聲盛年志
四海豈徒夸今名
朱淛
歲暮山中
種梅山徑邊下有牛羊道童豎恣攀翻糾纏易枯槁殷
勤謝鄰翁愛此寒花好放牧須前山前山足豐草
飲黃石友人黃正可晚青亭和師山題壁
漫影落名山歲月累云周如何咫尺地兹亭今始遊小
草冒庭戶寒花明牆陬摵摵高樹聲蕭然似林丘西風
天欲暮雨意鳴靈鳩主人有好懷開尊更獻酬相與各
賦詩談笑銷百憂愛此同游人俱維靜者流盍簪誠足
樂萬事吾何求
狄沖
東寺竹
林鳥已春聲林竹尚寒影豈無竹外花愛此晚色靜蹇
蘿拂苔石透手弄清冷飛鼠迭相竄驚鱗時一逞慙非
海上翁動物見猶警
柯維騏
别黃道卿
繁霜肅野草迴飇振城樹胡為子遠行值兹歲云暮我
屨不出門為子臨岐路子驂亦暫停豈不以我故我如
蒿下鳥子如雲中鷺動息各有宜安得長會晤會晤不
須期努力慰所慕
豐坊
感遇
夙懷愛幽僻暇日聊遊戲微風過庭蘭新月移巖桂欣
然濯虚襟不知人間世民生常有終身外何足計
雜詩
孤松挺穹壁下臨萬里波激湍嚙其根驚飇撼其柯紛
紛穴赤蟻裊裊纏青蘿羣攻未云已生意當如何嚴霜
一夕墜高標復嵳峩君子固窮節感慨成悲歌
小中元日夜泛月湖作
孤舟泛湖水月色如寒玉白雲忽滿衣清風時濯足不
知人間世因唱滄浪曲歸卧讀書窗蟪蛄啼草綠
送人
缺月古城東相送出蘭渚游魚時避去宿鳥忽空舉頓
忘離别情孤舟同笑語今日掌中杯明朝篷上雨
十月十一日作
去國已逾紀玄節及兹臨修晷何電逝壯懷終陸沈纍
纍寒露結摵摵悲風吟芳草委遥澤驚鳥翔空林朝甕
尚蠅羽夕寐惟蟲音疲精有斷簡卒歲無重衾餘悰奚
足陳雲海馳余心孤燈未忍滅淒然對露襟
龔用卿
武&KR0642;第五曲謁紫陽精舍
九曲清溪流此地適居半上有丹屏圍下有綠波渙嘉
木雜異草神工留奇觀山川洩幽靈晦明定昏旦茂囿
小可畊淺渠清可灌我來謁紫陽維舟楊柳岸懷賢式
居廬訪舊窮考按釣游本夙心歷覽騁披翫元理固予
會奈此浮名絆行當息塵網永作青山伴
冬日飲九山員外怡薰棲
開軒對南山蒼翠日在眼山色佳有餘引領意無限煙
霏起暮容浮雲自舒卷時見登山人歷歷諒非遠層樓
具盤餐主人興不淺清歌遶畫梁冥心棲絶巘玄理儻
予會幽懷從此遣
蘇祐
春暮出郭寺内餞别裴侍御
紛冗鮮嘉暢俗務日相羈韶光不可留已縱青春歸命
駕忽出郭野寺尋芳菲花飛饒綠陰鶯聲寂高枝捫手
三歎息歲月馳如飛清尊相對持盡醉良莫違明日隔
山川春風空爾思
雨懷簡翠巖
層陰散煩暑零雨淩晨夕案牘有餘清苔階上深碧細
草披蒙茸流雲蕩紛射簷溜無輟涼庭礎有幽石靜言
願無違端居意頗適言念同懷人虚襟幾岸情和聲流
素琴幽賞展玄籍彌旬缺歡娛塵心正勞積
吕希周
雜詩
人生如萍藻汎汎浮江湖東西逐流風南北信逝波波
逝一以散風迴復來過暖翠唼鳬鴨遥青逼蒲荷託身
一水中漂轉諒靡他深谷忽為陵天運其如何枯瘁同
百草無復黃白華植根本無定浮榮安足多
華察
過煙水莊
垂楊蔭平田湖畔多菑畬茫茫煙水中結茅成隱居閒
門閉白日密竹臨清渠行隨溪上雲倦枕牀頭書客至
時命酒興來兼捕魚願言託幽跡卒歲同樵蘇
晚至湖上和僅初韻
山中讀書罷來憩澄湖濱綠陰暗溪路草堂淨無塵平
生滄洲意煙波夢垂綸石梁度落景花渚藏餘春閒情
狎魚鳥悠然適吾真雲天澹晴霽空水明衣巾未遂乘
桴願徒懷江海人
澄觀樓曉坐和僅初韻
曉色澄秋林霞明映山翠貪奇事夙興爽氣醒殘醉空
霜日夜繁坐見木葉瘁天高宿霧收白雲出平地初日
照重巖寒流響虚隧景物清心魂冷然起遐致
秋夜送戶部家叔登黃阜
離亭對衰柳落日送行客秋聲在孤嶼興來恣探陟臺
殿澄夕陰明燈照禪室夜靜山月高潭虚映空色水鏡
清道心超然垢氛滌浮雲亦何意聚散隨所適風葉逐
歸篷霜空起寒笛
秋日觀稼樓曉望
日出天氣清山中悵幽獨登高一眺望風物淒以肅流
水映郊扉炊煙散林屋秋原一何曠薄陰翳叢竹時聞
鳥雀喧因念禾黍熟悠悠沮溺心千載猶在目
五月望夜與諸君山中再酌和僅初韻
仲夏苦晝永薰風起將夕圓景海上來照此山中客坐
令微暑消兼使衆累釋興至時命觴露下復移席因躭
水竹居遂同魚鳥跡盤遊豈忘返翫物聊取適臺空人
影疎夜靜潭氣白參差樹杪峰歷歷辨咫尺超然悟真
境萬物一虚寂
游善卷碧仙巖
落日下空門齋鐘出林莽偶兹叩精廬再宿翠微上舊
游不知處但見松杉長巖虚露氣清坐覺心魂爽月白
山窗高夜靜風泉響遂令寤寐中超然脱塵網雲壑永
棲遲願言税歸鞅
僅初移家湖上有作和韻贈之
城邑豈不美生事在田廬移家就所安正當長夏初壟
上刈舊麥園中灌新蔬寧恤四體勤將期方寸舒入門
謝鄰里幸託仁者居湖光近林牖水月澹清虚因適魚
鳥性遂於塵跡疎開軒聊種竹閉戶兼著書豈羨衣食
饒但喜歲月儲達人能固窮朝夕恒晏如願言日相過
多聞時起予
宿玉陽山房和僅初韻
返照明溪梁深松晦夕景巖卧符夙期雲陰石牀冷因
投物外心遂入清虚境天寒木葉疎月落山房靜然燈
獨不寐秋宵一何永明發從此辭白雲銷蒼嶺
秋晚過姪英園居
野曠秋氣高丹楓映茅屋農家各欣欣門外山田熟相
邀具雞黍悠然入深竹風物日蕭疎但見籬畔菊賞心
愜所期勝事良已足落景照湖光孤亭暝巖麓
秋日施子羽姚山人見過
掃徑秋色佳衡門遲來客山廚薦園蔬戀賞淹日夕荒
臺蔭叢桂徙倚對巖壁夜靜人意閒潭空月華白信宿
愜所期去住欣自適養生慕彭聃學道窺莊易願言保
微尚歲晚成三益
屠應埈
贈袁子永之戍湖州
弱齡事篇翰與子諧所歡同芳握蘭茝偶德璵與璠彈
冠入鼎門振衣陟華軒皇心苟予顧白首諒無愆風波
起中道行路一何難子行戍故越予留滯幽燕孤雲易
流邁獨波不成瀾艱危各異勢繾綣何由宣贈子别鵠
操報我以孤鸞
贈内
良時飭徒御予當遠行游上堂戀慈親入室語好逑王
臣奉時役不得顧晨羞攜手再三歎出門悵悠悠室中
四五雛眷眷何能留遠期在終歲忽往增離憂離憂安
可任迢遥隔晨參蓰蓰雙鯉魚一浮而一沈楚橘不北
徙越禽有南音贈子明明鏡可以鑒我心
王格
病居遣興
負杖出衡門登城望絶巘林疎鳥未繁山寒草猶淺去
水有來舟故原見新懇牧笛誰家村樵唱春風坂忽聞
雁度初因念客行遠緩步歸茅廬惆悵不能飯
陸粲
贈别王直夫
商飇激疎牖蟋蟀鳴牆陰志士恒感秋況乃違所欽之
子役王事遠適閩江潯攬衣起追送渺彼川塗深少小
從子游方軌馳文林時去志願違素髮忽滿簪撫景慨
今昔惻愴情難任願言顧離索惠我瓊瑤音
威鳳天際翔潛虬澤中蟠嚴子時閉肆貢公乃彈冠顯
晦豈必同各以性所安子行樹遠績奮身青雲端鄙人
棲蓬藿蹇拙聊自完丈夫志千載飛沈何足歎相期保
貞素歲晚同金蘭
談愷
送馮南江同年戍雷州
執手臨關河送君戍遠道道遠奚足悲所悲隔同好我
思古逐臣歷歷去南徼在唐有文宗在宋多元老風聲
久漸被侏㒧悉除掃君行但努力寒燠善自保靈臺益
虚明玄圃縱搜討皇家結網密天恩復浩浩歸來承明
廬再獻金光草
江以達
十四夜都司席上餞光禄屠公分賦
幕府侈高會長筵列朱纓浮觴無緩箏一曲三四行豈
不誠歡娛之子懷遠征握手一為歎秉燭循櫩楹攀條
摘荔枝枝葉何青青
瓊玖相要結光輝比明月佳期倏弦望昭質匪圓缺雲
裾振丹陛章甫滯諸越忘年感綢繆揆子傷薄劣所期
峻明德離合弦與括
相知良獨難相見復何期朱明曜南流浮雲莽西馳蕭
艾變芳草青黃悲素絲衆人憫好修貞心重隨時矢歌
不能長愛子千金軀
田汝成
自石屋洞至法相寺同黃勉之
曠志憶逍遥勞歌厭囚窘縱壑媚春鱗薄霄媿秋隼厭
彼方内遊夙此塵外軫每挹山水輝都使名利盡煙樹
杳芊綿雲峰互虧隱崖屋已靜便祗園復恬引金輪相
自圓玉鏡光猶藴沈照燭靈根依方護玄準理會得有
充神開暢無朕雖牽纓組心亦免丘壑哂
袁褧
田家
誰言田家樂所樂亦豈常畊斂稍不給豐歉復相當五
月了蠶事十月登稻粱所入不償用閒少實多忙營營
事公私勞苦過即忘歲功已告畢蜡社聚一方酌酒宰
雞豚鼓腹坐山陽寧知朱門内晝夜羅酒漿貧富在所
遭苦樂難較量
袁表
移居峴山精舍
山寺閟精廬移居性所適寧知賓客稀漸與城市隔岡
巒何秀美蒼翠還日夕夏木密以陰幽鳥來几席開窗
見漁舟湖水清且碧焚香日晏坐遣興在篇籍余本迂
散人禪林亦靜僻兹焉遂吾好已矣思屏跡
題盧師陳所居五塢山房
吳邦表靈隩山水藴清嘉緬惟南橫勝玄䆳誠難誇飛
泉懸白雲疊巘棲頳霞連岡盡叢竹密塢多桃花信美
可以居僻性思移家君家南橫側搜討窮幽遐俯臨北
麓峻曲抱南湖斜丹房閟芝术列墅羅桑麻旣寡徵税
憂兼無城市譁兹樂寧外奬珪組亦何加
趙時春
尋秋
尋秋窮遠山山盡秋無限西日已含情萬里空在眼白
雲天外來晴風自舒卷野含羣秀明川瀰雙涯淺余生
際無為長嘯發孤巘
御選明詩卷二十六
