欽定四庫全書
御選明詩卷六十九
七言律詩二
楊基
寄楊鐵崖先生
不見雲間楊鐵史寮中七客近如何老來詩句疎狂甚
亂後文章感慨多長笛參差吹海鳳小璚楊柳舞天魔
春明且盡嬉遊樂莫解梁鴻五噫歌
郡齋養痾呈醉樵内史
江雲倏忽暝還收五月猶寒著敝裘芳草斜陽看易晚
綠荷疎雨聽如秋池塘空闊蜻蜓喜簾幕蕭條燕子愁
不是無言成獨坐暫將心事靜中求
小軒新沐喜神清短幘單衣覺漸輕松下琴書晴亦潤
竹西窗戶晚猶明愁來對酒心先醉病後看花意懶行
却憶故山深處立綠蘿千樹叫流鶯
和謝雪坡錢塘見寄
經旬不見謝宣城小楷烏絲寄遠情黃篾樓高春夢破
綠蘿衣薄暮寒生鶴臨沙渚鷗俱浴花落江泥燕與爭
亦欲雨蓑搖短楫西湖新水蕩空明
赤山書事寄龜巢謝隠君君南蘭陵人今避兵
居吴長洲之獨樹湖
曾向溪南看藝麻竹杠兜子一肩斜秧苗尚短仍含榖
荷葉纔高已上花蠶屋柘煙朝焙繭鵲鑪沈火晝烹茶
而今風雨成抛絶臥聽西園兩部蛙
聞雪坡將還吴門
桑葉重重戴勝飛行人多報故人歸鬢從别後星星出
花到春深樹樹稀詩喜官閒能不廢身緣謀拙事多違
便須出郭相迎迓遮莫南風雨滿衣
江村寒食
預折楊枝插繞簷豆糜香軟麥餳甜春衣未染新絲織
午篆猶分舊火添小雨送花青見萼輕雷催笋碧抽尖
不因人遠傷離别那得春愁上短髯
春日雜詠二首
偶自循籬出徑苔刺桐花落野棠開一年春已無多在
幾箇人曾有暇來浸榖陂塘科斗亂浴蠶時節杜鵑哀
買山莫種閒花柳多覓松栽與柏栽
陋巷荒蕪野趣濃小溪春水恰船通無邊草色猶春雨
有幾梅花更晚風文體敢期盧駱並交情惟許范張同
欲將浪迹隨鷗鳥錯比溪南是瀼東
奉天殿早朝二首
雙闕翬飛紫蓋高日華雲影映松濤萬年青擁連枝橘
千葉紅開並蒂桃仗以玉龍銜寶玦珮將金兕錯銀刀
乍晴風日欣妍美闔殿齊穿御賜袍
錦襠繡帽列金撾玉節龍旂拱翠華甘露欺霜凝紫液
卿雲如蓋結丹霞鶯聲近隔宫中柳駿騎遥穿仗外花
聖主直教恩澤遍香羅先到小臣家
雪
欹欹整整復皚皚可是春冰細剪裁到處江山皆玉立
誰家庭院不花開幾回旋繞還飛去半晌悠揚却下來
獨有梅邊易消滅也應和氣近蓬萊
上馬
晴來未覺是春朝已有東風著柳條雪自堅牢盈尺在
冰纔輕薄一邊消不愁霧暗看花眼且倩人扶上馬腰
却憶探春湖上路小紅船子木蘭橈
感春
茂苑東風散鼓鼙草堂近在柳營西春衣禁酒聊存著
詩句懷人每謾題花有底忙衝蝶過鳥能多慧學鶯啼
閒身準擬看山色又復朝參逐馬蹄
晚春三首
旌旗獵獵繞高城曲水飄香出繡楹雨頡風頏枝外蝶
花遮柳映樹頭鶯乍籠紗幘羞容老試著羅衣覺體輕
猶憶醉歸湖上路滿身飛絮馬縱横
宫樹參差帶苑牆暖塵兼霧撲衣裳新蒲細柳皆春色
紫燕黃鶯欲斷腸沽酒客來花未落祓除人去水猶香
老懷無復登臨賞坐對鍾山到夕陽
辛夷如雪照庭柯老去愁驚日易過芳草漸于歌館密
落花偏向舞筵多故人别後皆黃土南浦春來又綠波
便欲移家勾曲住採芝種玉此山阿
寓江寧村居病起寫懷十首
落梅風急晚蕭蕭病起愁驚雪未消巵酒不添前日量
帶圍初減舊時腰高樓錦瑟花連屋深巷珠簾柳映橋
準擬青鞋踏春草看他翡翠戲蘭苕
病體支離倦裹巾偶因行藥見陽春梅緣無恨尋常瘦
柳故多愁日夜顰夢裏笙歌隨騕褭畫中羅綺繡麒麟
相期欲就吴姬飲却恐江花笑客貧
性懶逢春睡轉昏曉鶯多在夢中聞故人錦字憑誰寄
學士銀魚每自焚布榖雨晴宜種藥葡萄水暖欲生芹
相思未信蓬山遠只隔江東一片雲
望盡吴山是楚峰一緘芳信託歸鴻丁香暗結盈盈露
豆蔻微含細細風春水染衣鸚鵡綠江花落酒杜鵑紅
此身曾是登瀛客未信扶桑弱水東
不知殘雪是春光起見輕雲覆野塘春草春江相妬綠
新鶯新柳鬭爭黃囊無太史新頒歷衣有容臺舊賜香
但使清尊花底醉任教白髮鏡中長
東風拂柳軟婆娑野鳥啼春聽未和世事不隨人意好
雨聲偏為客愁多回文篆小香如蟻凹面杯深酒勝鵝
一帶春江皆碧草却愁無地著漁蓑
醉舞狂歌四十年老來參得一乘禪東風未濕牆腰雪
細雨微添石眼泉無數白鷗閒似我一江春水碧于天
莫言笠澤非彭澤定擬金川是輞川
坐對青山覺眼明山應憐我眼偏青一官不博三竿日
萬事無過兩鬢星花底蛛絲迷蛺蝶草根蝦族變蜻蜓
文章無預封侯相莫向人誇識一丁
十里吴堤踏暖塵老懷忽憶故鄉春泥金孔雀裁歌扇
刻玉麒麟壓舞茵翠袖錦箏邀上客畫船銀燭照歸人
而今白髮東風裏疑是前身與後身
門外春泥一尺深窗間雲氣十分陰寒氊溜雨衾如鐵
濕竈凝煙火似金酒解驅愁時強飲詩多感舊懶長吟
貧家不願千金粟但得陽烏照晚林
新柳
濃如煙草淡如金濯濯姿容裊裊陰漸軟已無憔悴色
未長先有别離心風來東面知春淺月到梢頭覺夜深
惆悵吴宫千萬樹亂鴉疎雨正沈沈
江畔尋花偶成二首
細草平沙暖更融謾隨蝴蝶步東風衰髯照水疑添白
老眼看花覺厭紅且自細聽鶯宛宛莫教深惜燕悤悤
江村到處皆春色聊與行人弔客中
偶隨流水到花邊便覺心清似昔年春色自來皆夢裏
人生何必盡樽前平原席上三千客金谷園中百萬錢
俛仰繁華竟陳迹野花啼鳥謾留連
書事
春來不到鳳皇坡辜負江頭白苧歌輕薄衣裳宜換裌
軟紅泥土不沾靴鶯緣夢短嗔啼早雨為花疎厭聽多
只恐新晴便零落南風吹老樹陰蘿
春日白門寫懷用高季廸韻五首
得歸雖喜未忘悲夢裏愁驚在别離尚短柳如新折後
已殘梅似半開時江雷殷夜蟲蛇早山雨崇朝蛺蝶遲
製取烏紗籠白髮免教春色笑人衰
柴門斜對曲江頭農具漁罾晚自收細雨短莎寒似臘
淡煙新柳暝如秋鷗能來往緣曾識鶯或丁寧解說愁
回首故交零落盡更將詩酒與誰遊
綠髮無多白髮長謫居還復是他鄉風紉晚佩猗蘭弱
雨滴春蔬早韭香碧柳五株千本菊黃牛十角一羣羊
得閒隨地為農好不獨長安與洛陽
遠歸偏惜竄餘身多難番為異姓親前度劉郎非故物
當時燕子總西鄰家貧母老難為客酒薄愁深不醉人
走向津頭看春色綠波芳草却傷神
綠蕪迷渚水漫沙斷岸無舟路轉賒細柳已黃千萬縷
小桃初白兩三花煙中晚棹兼漚遠雨裏春旗趁屋斜
野趣莫嫌渾寂莫近來沙觜有人家
春暮有感二首
春色鮮明不稱貧越羅川錦照烏巾斜陽芳草遲遲晚
流水桃花去去春萬里歸心漚送客片時間夢鳥催人
五湖風雨煙波闊便著青蓑採白蘋
啼鳥悤悤變物華雨池科斗漸成蛙青鞋謾踏閒邊草
白髮羞簪醉裏花此日驊騮思苜蓿當時鸚鵡喚琵琶
遥憐簫鼓追遊地薺麥青青已没鴉
漸老
漸老無營萬慮沈鶯聲喚起向來心春風顛似唐張旭
天氣和如魯展禽結客每酬雙白璧纏頭曾費萬黃金
短笻消得江村路步步薔薇綠樹陰
荅李仲弘寫懷次韻
休對清江歎逝波且抛簪佩著漁蓑愁邊巵酒歡娱少
亂後文章感慨多燕子綠蕪三月雨杏花春水一羣鵝
聊將白髮歸來意總和東風懊惱歌
寄張學錄孟兼揭應奉孟同二文學
何用聰明萬卷書自須卑陋一廛居草于閒處生偏密
花到春深看漸疎綠水滿渠澆藥後青山無數卷簾初
相過莫道柴門窄細柳高槐可蔭車
雨中獨坐有懷滎陽道中用寄潛齋夜坐韻
山色秋光澹遶齋雨聲蟲響互悲哀清尊憐我攻愁去
白髮欺人送老來江柳淨無餘葉在渚蓮遲有一花開
馬蹄却憶成臯路野燒西風滿面埃
早秋江墅晚步
秋前秋後十日雨村北村南千頃麻晚渚芙容輕落片
午前秔稻細含花仙翁蠟屐高巾幘溪女銀釵小髻髽
老我不知官府事水邊吟到日西斜
梅花
落莫香魂繞舊宫詎知色相本來空笛聲黃鶴高樓上
詩句孤山小店中曉樹輕霜千萬點晚籬松竹兩三叢
相思咫尺憑誰寄目斷天南字字鴻
桃花
深深翠竹映嬋娟湘女梳妝立曉煙流水落花成悵望
舞裙歌袖是因緣也無人折休相妬纔有鶯啼更可憐
却憶東闌碧千葉暖風香雨為誰妍
李花
憶與盧仝共看來花光月色兩徘徊江村遠處常相識
風雨寒時已早開霽雪玲瓏愁易濕春冰輕薄笑難裁
江城二月城西路誰惜柔香滿翠苔
寄諸葛同知彦飛
白髮慵梳步屧遲老于田野最相宜每當酒熟花開日
正值身閒客到時雪屋夜燈因婦織月波秋舫為僧移
而今此樂同誰說只有鄉人馬遠知
豫章早春
茸茸草色變枯荄簌簌寒梅落徑苔山頂雪惟朝北在
水邊風己自東來不須銀管催鶯出便好珠簾為燕開
見說嶺南春更早桃花流水勝天台
浦口逢春憶禁苑舊游
春冰消盡草生齊細雨香融紫陌泥花裏小樓雙燕入
柳邊深巷一鶯啼坐臨南浦彈流水步逐東風唱大堤
還憶當年看花伴錦衣驄馬玉門西
省垣對雨有懷方員外
煮得新醅灧灧紅省垣誰與晚樽同人當暫别情偏惡
詩到無聊語更工江浦荷花雙鷺雨驛亭楊柳一蟬風
論文若到虞楊地應對清江憶范公
立秋日憶方員外
幾日西清晝掩扃綠塵幽蘚遍閒廳病中事少翻嫌健
醉裏愁多只願醒悮響閣鈴飛夜鵲偶攤書卷落秋螢
萍蹤已辦東西别風雨長更各自聽
謁小姑廟
月帔星冠敞翠屏白腮紅頰兩眉青魚鱗小殿波紋滑
龍尾長旗雨氣腥巫女沈牛歌宛轉彭郎回馬拜娉婷
蘭舟願祝東風便一夜夷猶過洞庭
晚泊湓浦逢冷節
小雨籠陰護晚霞柳邊停棹聽啼鴉湖光己綠皆春草
風信猶寒是杏花到處青鞵隨蛺蝶誰家紅袖泣琵琶
悤悤客裏逢佳節那得行人鬢不華
舟中聞鄰船吴歌有懷幼文來儀
輕帆短檝泝煙波疊渚回舟奈遠何一路詩從愁裏得
二分春向客中過江通漢水晴偏綠山入湘雲晚更多
何處思君腸欲斷楚妃祠下聽吴歌
祁陽道中見海棠
桂陽江口望祁陽疊疊煙雲入渺茫高樹綠陰千嶂濕
野棠疎雨一籬香縱無春在猶回首況有鵑啼合斷腸
惆悵東湖堤上柳暖風輕絮正悠揚
客中寒食有感
減衣時節正寒天暫倚東風泊畫船十里樓臺仍細雨
五侯池館又新煙且簪楊柳酬佳節莫對桃花憶去年
縱是無情也腸斷鷓鴣聲裏又啼鵑
春日山西寄王允原知司五首(并序首錄四)
并州春半無花可賞追憶舊游情動于中因賦長
句五首公退之暇詠而味之庶幾春色之在目也
允原知司善詠詩者就錄以贈
十里煙光濕翠苕二分春色到花朝無人快擊華奴鼓
有伴同吹弄玉簫遍地錦圍歌處席滿身珠壓舞時腰
莫嗔老子疎狂甚曾醉揚州廿四橋
畫船搖槳蕩晴波步障圍風踏軟莎簫鼓隊衝黃鳥散
綺羅人比白鷗多不知酒與愁成敵長恨花為病作魔
回首六橋青草徧水光山色近如何
花時無處不黃鸝偏到垂楊著意啼人立晚風攜便面
馬臨春水惜障泥踏歌趁拍催腔急旋舞回身應節齊
遥想故山行樂地紫苔侵徧十年題
一莖白髮己堪嗟況是東風兩鬢華醉裏誤將裙作紙
老來羞以帽簪花疎狂不識眉雙結敏捷曾經手八义
閒喜日長公館靜自分新火煮新茶
無題和唐李義山商隠(并序)
嘗讀李義山無題詩愛其音調清婉雖極其穠麗
然皆託于臣不忘君之意而深惜乎才之不遇也
客窗風雨讀而悲之為和五章
一瓣芙蕖是綵舟棹歌離思兩夷猶風鬟霧鬢遥相憶
月戶雲窗許暫留波冷綠塵羅襪曉恨添紅葉翠顰秋
雙鸞鏡裏瑶臺雪任是無情也上頭
纔向瑶臺覓舊蹤曙鴉啼斷景陽鐘薄施朱粉妝偏媚
倒插花枝態更濃立近晚風迷蛺蝶坐臨秋水亂芙蓉
多情莫恨蓬山遠只隔珠簾抵萬重
細骨輕軀不耐風春來簾幕怕朝東人間玉宇三山隔
天上銀河一水通眉暈淺顰横曉綠臉銷殘纈膩春紅
冰絃莫奏清商曲滿地霜華泣翠蓬
夜合花邊待月來宫中轣轆響春雷笙調恨譜參差度
錦織愁紋宛轉回樓上綠珠知報主座中紅拂解憐才
傷心兩炬緋羅燭吹作銀河葉下灰
為雨為雲事兩難蕙心蘭質易摧殘箏移錦柱秋先斷
漏滴銅壺夜不乾羅幕有香鴛夢暖綺窗無月雁聲寒
芙容一樹金塘外只有芳卿獨自看
張羽
過吴即景
片帆迢遞入吴煙竹溆蘆汀斷復連柳蔭濃遮官道上
蟬聲多傍驛樓前近湖漁舍皆懸網向浦人家盡種蓮
行到吴王夜遊處滿川芳草獨堪憐
首夏閒居
門巷閒臨曲水濱綠陰悄悄四無鄰雨餘高笋初迎夏
風逗殘花尚駐春倚杖多因聞好鳥開樽每為愛幽人
疎簾清簟終朝靜只有琴書自可親
川上暮歸
此地頻經畫舫過暮歸元不畏風波煙中漁網懸楊柳
浦口船燈照芰荷歸鳥去邊行客少夕陽盡處亂山多
此時詩思渾無賴聽得前溪子夜歌
秋日郊居
蕭蕭晴日戶庭幽無數青山枕碧流白露雨餘砧欲動
黃花風冷扇初收雲迷征雁牽秋夢煙引寒蟬急暮愁
此際不堪搖落恨蒹葭如雪滿汀洲
秋日登戴山佛閣
風物澄明宿靄收登山欲盡更登樓一行白雁投南下
百道清溪向北流野嶂雲歸初歇雨湖田稼熟始知秋
空門寂寂無塵事騁望端能散客愁
歲暮山居
寂寂閒居隠翠微蕭蕭寒日映柴扉葉聲亂響莓苔屐
雲氣時生薜荔衣雪滿石牀門閉早草侵棋局客來稀
歲寒正好看書卷不用登高怨落暉
行藥過西崦
白日都消筆硯間偶因行藥到松關秋聲不盡蕭蕭葉
夕景無多淡淡山蛩響寒齋僧自定苔荒深院客常閒
已知身世俱成幻莫歎西風鬢易斑
僧居寒夜
山館蕭條寢復興經聲遥出最高層客愁無伴依童子
禪學多難憶古僧階下鳴蛩沿定石竹間棲鴿避懸燈
遠遊亦有幽居志擬絶塵緣愧未能
寄王止仲高季廸
秖恨孤城未解圍圍開番遣别相知夕陽江上悤悤酒
細雨燈前草草詩有夢直從花落後無書空過雁來時
郭西古寺題名處今日重遊却共誰
唐叔良溪居
高齋每到思無窮門巷玲瓏野望通片雨隔村猶夕照
疎林映水已秋風藥囊詩卷閒行後香灺燈光靜坐中
為問秖今江海上如君無事幾人同
寄梅雪
聞說公亭傍水開黃茆為瓦不須裁商船無數青山繞
書案尋常白鳥來己信漆園非俗吏誰知關令是仙才
煩君莫抱窮途恨萬事都將付酒杯
送張憲使之江西
燕子歸時却離家洪州迢遞隔天涯風帆落浦朝投驛
江火明隄夜探沙客裏寄書逢驛使幕中提筆待霜衙
來春我亦尋歸棹約爾南湖看杏花
同安阻雨
出旬方到同安郭水驛春寒懶放船白浪翻江風愈壯
黑雲粘樹雨長懸峰頭僧磬惟聞響沙口魚罾己罷牽
寄語羣鷗莫相狎只今無暇與攀緣
春園漫興
水漫芳塘生暖波松林蘭若散鳴珂題詩故欲愁花鳥
避酒還能憶薜蘿煙柳萬條供妙舞風鶯百囀當嬌歌
醉斜烏帽歸來晚一路花飛撲面多
曉過淮隂
軍城鐵鎖曉開關使節星馳未敢閒淮水東流應到海
瓜洲北去少逢山行人欲斷寒煙外遠燒時明亂葦間
却憶帝城風物盛禮成須及上春還
寄南屏渭長老
蒲室傳心第一宗老尋古刹寄行蹤貫花偈就人爭寫
壞色衣穿自懶縫案上梵經皆貝葉手中談塵是青松
何年惠遠重開社來聽東林寺裏鐘
重過蜀山徐幼文隠居
憐君舊隠此林間一去神京未得還獨客重來多白髮
故人不見只青山岸前古樹曾維艇雪後高齋幾扣關
何日能除簪紱累暮年相約共投閒
訪許文學不遇
杖策思尋半日閒偶隨流水過前山林中不見童迎客
竹外惟聞犬護關道服自懸虚牖下茶巾空挂夕陽間
到門不遇君攜手惆悵荒村暮獨還
贈彈箏人
先輩曾將舊曲傳纖纖銀甲更堪憐清和未數湘靈瑟
哀怨渾同蜀國絃鶯弄晚風啼復歇雁飛秋水斷還連
坐中北客聽來少暗想當時一惘然
贈鄭邴文
兩鬢星星小幅巾蒼松氣節鶴精神居常倒屣迎佳客
貧不將詩謁貴人踏雪抱琴梅嶼曉典衣沽酒柳橋春
若非道眼高明者誰肯甘心寂寞濱
金華道中送鄭邴文東歸
柳絮飛飛共語離尊前會面定何時交情冷淡孤衷在
世味辛酸兩鬢知春水亂灘船下疾曉風殘月酒醒遲
湖邊鷗鷺休相笑破篋無錢只有詩
金陵道中
孤舟曉出古關西江樹蕭疎遶壞堤七里岡前寒雪霽
三茅峯頂暮雲齊酒家寂寞人稀醉車馬縱横客易迷
迢遞漸看宫闕近月明時聽夜烏啼
揚州道中
馬頭津口足風波歲晏遥乘一傳過南渡客來多漢語
下江船去半吴歌蕪城總入新編戶瓜步斜連古漕河
何處吹簫明月夜野田茅屋曉煙多
閩中春暮
吴山入夢驛程賒身逐孤帆客海涯九十日春多是雨
三千里路未歸家桄榔土潤蠻煙合楊柳江深瘴霧遮
倚遍闌干愁似海杜鵑啼過木蘭花
燈花
畫堂銀燭映歌鐘醉眼俄驚火樹紅白玉屏深留晚豔
絳紗籠暖護春叢闌干清淚非因雨狼籍殘煤總為風
更憶禁垣歸路靜金蓮隨馬散文虹
送蓮社陸道師歸鏡湖别業
一錫横飛下鏡湖頭顱老去世緣疎庭栽竹少堪容鶴
池種蓮多不礙魚滿室香雲經盡後半窗明月定回初
陶潛懶入東林社在在青山可結廬
春雪
不肯呈祥向臘前却來迎瑞入新年鬭妝已落梅花後
學舞還居柳絮先久積自迷芳草地易消應避艷陽天
遥知大輅躬行處共賀璚瑶滿舜田
寄紫金院喜性二衲
精藍西畔接城闉野水交流絶四鄰過去真僧留半偈
浮來古佛見三身夜深門有聽經虎歲稔厨多施米人
遥憶兩禪相對處儼然無著與天親
送蕭縣丞朝京
天官妙選待才賢茂宰清名衆所傳漠漠去帆衝暮雨
蕭蕭行李似當年逶迤客路趨京口迢遞王城在日邊
為說烏程民吏待金陵酒美莫留連
徐賁
次高二季迪留别韻
柴門村徑帶溪橋來往因君豈憚遥淺水不波仍漾漾
疎林無雨自蕭蕭牆留夕照人將别江作新寒酒易消
明日秋風重悵望還將離思托歸潮
送張山人還天平
幾欲求田負舊盟羨君西崦草堂成每緣種橘多開地
獨為修琴始到城黃葉已先霜降落白雲長在雨餘生
龍門林屋無多遠此去尋幽莫計程
次韻金子肅卜居
君家茅屋去村西地接湖渠水上畦黃菊遍生風掩戶
綠萱新長雪消泥酒香門客船中送詩好鄰僧院裏題
誰道亂離無樂土此鄉還自有安棲
遊張林山
偶為尋花到竹西兩山雲氣接高低午煙僧舍林塘窅
春野人家草樹齊水鶴晴時行麥壠園蜂暖處識蘭畦
自憐遠地歸來後纔是登臨便感悽
園隠圖送方以常
曾聞學圃成高隠今日攜書是宦遊隔屋尚通分溜筧
傍溪空覓看花舟菘葵盡作鄰僧供芋栗還憑野老收
後夜月明江上夢應隨歸鶴到林丘
登廣州城樓
五嶺南來瘴海深秋風榕葉尚陰陰安期一去家遺舄
陸賈重來槖有金門掩虎頭潮上下城開雁翅客登臨
清時不用頻興感萬里惟存向闕心
晚過廣福精舍訪傅上人
水陰山色晚依微松映禪房竹映扉幽鳥不緣留客語
閒僧方自施經歸移來片石安茶器分得孤雲補衲衣
杖履不嫌頻過共道心久與世相違
詠雙頭菊
籬落花開並蒂黃相依不是競秋光情親共冒重陽雨
志傲同淩十月霜莫道寒英為獨秀須知晚節有聮芳
譜中異品誰能及只合題名作棣棠
送日本僧
萬里扶桑曉色微海天空闊去人稀木杯不用隨潮度
金策惟應向日飛去路猶餐中土飯到家重著故鄉衣
國人應問如來法帶取西天貝葉歸
王行
次韻楊孟載見寄
懷刺歸來卧枕書白雲滿榻閉門初草玄未信揚雄病
禮法從知阮籍疎短障夕陽悲蟋蟀方塘秋水老芙蕖
南村口燥呼難得一任狂風捲敝廬
次韻高季迪見寄
廿載誰詢獨處情翛然江郭養餘清老顔照水同梅瘦
短髮臨風鬭雪明寒雁聮行輕落渚晚鴉結隊遠歸城
悤悤歲暮相思切又辱沙塘折簡行
題雲林畫
每看新圖憶舊遊遠情閒景共悠悠亂鴻沙渚煙中夕
黃葉江村雨外秋亂後得安翻訝夢醉來因感却生愁
那能便結滄洲伴重向煙波覓釣舟
吕敏
再寄高季迪
空谷白駒那可羇高蹤秖欲慕天隨吴江日去應無恙
甫里春來定有詩花憶杏園攜酒日雨思山館聽鶯時
去年亂裏從游處肯信于今又别離
樂韶鳳
辭朝
壯年扈蹕侍龍顔幾度承恩虎豹關環珮陛辭人似玉
旌旗階引象如山忠勤戀主心猶赤潦倒還鄉鬢已斑
明日淮西瞻望處九重宫闕五雲間
滕毅
采石
騎鯨仙人海上歸至今草木猶清暉千山落日送樵笛
萬里長風吹客衣春空蛾眉浮翠黛夜光犀渚沈珠璣
神遊故國應過此高冢臨流知是非
楊訓文
寄石仲文
故人别後復如何不寄新詩到薜蘿賈誼書成何日上
張衡愁比向時多江城木落霜連地澤國天寒水不波
重約明年秋八月紫薇花底共鳴珂
魏觀
早朝奉天殿
旭日曈曈啟奉天百寮雲萃武樓前青松綴玉傳甘露
紫筍浮花瀹醴泉多士聽宣魚貫入諸侯分直雁行聮
白頭謬忝儒紳後大本先容赴講筵
二年十一月和暖如春上游觀上苑召侍臣危
素宋濂詹同吴琳及觀等賜宴于奉天門東紫
閣蒙御製一序賜之曰卿等各賦一詩以述今
日之樂觀詩曰
深冬晴暖動逾旬内苑游觀詔侍臣五色慶雲開鳳尾
九重麗日繞龍鱗和鸞喜奉彤車御式燕慚叨紫閣賓
淑氣已從天上轉人間無地不陽春
大本堂二首
翠葆葳蕤九鳳旗東華遥望立多時都堂啟事貂蟬集
率衞輪班虎豹馳月繞珠簾陞講席花迎金輅肅朝儀
六王炳炳前星後珠緯聯輝上玉墀
六齋帝子聯龍衮三島神仙列雁行繡轂青鸞金羽蓋
錦韀白馬紫遊韁御溝細柳雲生暖禁籞飛花雨送涼
鄭國書聞能一一玉鑪清晝為分香
大將軍徐丞相平定中原振旅還朝上御龍江
亭命儒臣賦詩迎之應制一首
白旄黃鉞兩京平甘雨和風四海清師出萬全非用武
將資三傑在推誠蒼龍挾雨迎車騎彩鳳穿雲送旆旌
獻頌偶蒙天一笑行看作樂著功成
鄭國公常茂等授經大本堂
鄭國蘄侯弟子羣儲闈時得奉殷勤宫花細浥研朱露
禁柳微濺灑墨雲御氣日從雙闕望書聲時徹九重聞
楚王可是推仁愛臨帖常容半席分
舊大本堂
玉署儲書紫禁東宛然麟鳳穆清風雲開奎璧天光合
日射蓬萊御氣通炬炳蓮花歸學士燈然藜杖致仙翁
詹吴宋樂皆時彦譔述承恩晝夜同
熊鼎
上巳日浴温泉
驪山宫殿鎖温泉天寶遺蹤故宛然繡谷春融丹井火
金波月滿鑑池蓮玉顔承寵專恩澤翠輦來遊憶暮年
我亦逢時修褉事白頭空負麗人天
鎦崧
寄范實夫
細雨柴門生遠愁向來書帖若為酬林花落處頻中酒
海燕飛時獨倚樓北郭晚晴山更遠南塘春盡水爭流
可能相别還相憶莫遣楊花笑白頭
次韻奉寄孟浩彦洪
幽人共愛溪邊住舍北舍南春水聲開徑不嫌時獨往
到城應許日同行亂雲長共青山黑白鳥偏依綠樹明
無限客愁誰斷送攜壺長擬就君傾
春日奉次羅肇簡鄭同夫
不見故人心惘然也應無賴枕書眠閒尋碧草日又暮
盡落桃花春可憐雲隔數峰歸雁後水生三峽亂帆前
客懷慰藉思傾倒衝雨能來白馬韀
雲亭蕭氏園池雜興次韻
竹底雛鶯盡日啼水風涼動小池西麝香眠處殘花落
蛺蝶飛來碧草齊二水風鳴湘佩合三山雲壓楚鬟低
冰盤宴客清陰裏次第詩成石上題
入城
江水依然抱石磯獨行空感舊游非晚山當戶日初落
秋草滿城人未歸田鼠引羣穿井出山雞求食傍簷飛
向來車馬東門路忽憶朋游淚滿衣
喜家僮至
西行幾日離柴扉還說來時燕子飛日射水田荷葉暗
雨浮山隴豆花肥池魚吹水春萍薄野鳥窺巢夏果稀
早晚歸來酒應熟便攜稚子笑牽衣
訪王子讓大村幽居借書戲題壁間
村前流水宛如環村後荒城隠可扳當戶雨苔雙石峻
隔江煙柳數峰閒杖藜麥隴秋霜後尊酒茅堂夕照間
聞有古書人少見柴門客去又長關
寄萊州太守趙圭玉
憶在兵曹三四年君留東署我西偏檢書清夜燃官燭
沽酒常時數俸錢借馬獨行緣送客聞雞相喚去朝天
論交亦有胡兼許此日天涯各惘然
入東坑
東坑石路入雲堆東岸人家倚岸隈半沼紫萍風乍過
一林黃葉雨初來澗寒野鳥還爭聚山暖巖花只自開
却望松楸生暮色重來惆望使心哀
過湖口縣
佛子磯頭遡客舲南湖高柳記沙汀水分彭蠡溶溶綠
山送匡廬冉冉青雨過人家收鴨早日高網戶曬魚腥
故園此去猶千里安得乘風破杳冥
寄鐵柱觀左鍊師
紫霞樓上左仙翁還在南塘住玉隆飛闕虛鳬雲影外
亂山騎虎月明中銅駝荆棘秋風落鐵柱波濤海氣通
别後玉簫渾少聽令人長憶萬年宫
秋日過汶溪義塾承蕭國錄有詩謹用奉荅
汶溪新製小茅堂也種山楸間水楊舍近雞豚還共食
春來魚鳥自相忘松陰客去書連屋花底鶯啼酒滿牀
却憶東華聯轡出午門霜月漏聲長
雨夕柬鵬舉
入春己過五十日晴景都無三四朝雲去雲來山杳杳
花開花落雨蕭蕭青絲送酒銀缾暗彩筆題詩絳蠟消
東嶺幾時明月上曲闌芳樹聽吹簫
舟次樵墩憶故人鄭同夫
浦口維舟日欲晡柳村桑塢帶縈紆獨尋古道黃埃滿
忽憶故人秋興孤螺蚌盡供溪女拾雞豚偏稱野人呼
西山隔水清如玉誰與題詩送酒壺
漫興
山下碧溪渾欲平溪邊春事總關情定巢新燕忽雙過
隔水雛鶯時一鳴凍入秧畦愁近雪光涵風浦愛新晴
南園草綠無人到應是滿林春筍生
客情
清明已過寒雨稀客情物色共依微庭前幽草忽如積
江上落花渾欲飛風雲慘澹隨長戟塵土蕭條上短衣
雲亭江上麥田熟昨夜月明還夢歸
將歸南平發舟戲賦
梅演山前聞雁來珠湖渡口放船回晚雲出嶺作疎雨
秋水滿江生綠苔故里風煙頻入夢中年世事獨興哀
飄搖莫戀詩千首斷送深憑酒一杯
秋日承廬陵曲山蕭壽春過林居臨别賦贈
秋露滿園桑葉飛遠煩江上問柴扉青山古道獨行晚
白髮故人相見稀細雨高原禾黍熟斜陽疎樹橘橙肥
殘年甚欲留君住何事驪駒只賦歸
萬白
秋興
北郭垂楊日夜凋清秋登望旅魂消平生江海同浮梗
何處林泉可棄瓢奔走風塵雙鬢改羇棲戎馬一身遥
數奇李廣蕭條久短服轅門獨射鵰
黃肅
客中春懷
竹裏山雞啼未休江南二月景如秋半簾花雨寒欺袂
一片江雲晚傍樓亂世青春如過夢少年華髮忽盈頭
故園動是經年别滿眼干戈添客愁
牛諒
破窗風雨圖
風雨東南接漏天客窗吹破碧紗煙十年世事關心曲
一片秋聲到枕前花落不妨尊有酒客來未覺坐無氊
老予曾覓蘇端隠藜杖春泥綠水邊
朱夢炎
和顔子中韻
曾折蟾宫第一花西風吹袂向天涯班生萬里空投筆
漢使三秋獨泛槎朔漠離愁成白髮南州鄉夢起清笳
歸來恥學梁江總只傍青門學種瓜
寫韻軒
掌籍江河誤泄機幾年謫降學書癡晴窗滴露花搖席
午夜揮毫月滿帷綰得春風留鳳帶畫殘秋水照蛾眉
從今了却人間事一曲鸞簫跨虎吹
錢塘二首
萬戶煙銷一鏡空水光山色畫圖中瓊樓燕子家家酒
錦浪桃花岸岸風畫舫舞衣回暮景繡簾歌扇露春紅
蘇公堤上垂楊柳尚想重來試玉驄
吴越山川勝槩多綵雲樓觀鬱嵯峩晴嵐日影芙容影
細柳風生翡翠波楚客移舟時見問吴姬抱瑟肯相過
片帆明日江東去尚憶樽前對酒歌
李質
玉臺驛亭子
春去臺空迹已陳危亭傑出湖之濱清溪繞屋可濯足
好鳥隔江如喚人明月委波金瀲灧青山帶雪玉嶙峋
桃花流水非人世或有漁郎來問津
吴雲
送李民瞻侍郎宣諭陜西
侍郎將命出金鑾道路傳呼遠近歡關内官曹迎使節
秦中父老識衣冠雲開太華三峰秀水繞黃河九曲寒
寄語渭川千畞竹西風還解報平安
李克正
送吕君采史北平
八月烏啼海子橋南來使客下青霄雲埋石室丹書在
日落延秋翠輦遥麟史未全歸聖代龜文猶得認前朝
詞臣載筆需文獻莫遣回車久寂寥
桂彦良
送田仲茂宰入四川
天門傳制拜新除西入成都萬里餘江上好風催去棹
邑中故老候來車巴園五月收丹橘丙穴三春饌白魚
却憶文翁遺化在可因公暇說詩書
丘民
送友之杭
又隨南雁度錢塘不道并州是故鄉江上秋風蓴菜美
山中春雨石田荒杜陵老去寧忘蜀江總歸來不是梁
欲采芙容贈君去錦雲零落倍淒涼
孫作
送徐總管入杭
霸陵人憶舊將軍細柳階前葉又春萬里北風歸化鶴
十年西地見騎麟卧聽篳篥滄江迥醉草烏絲畫戟新
駿馬好陪丞相後竹枝歌吹遶湖漘
酬蔣逸人連日觀花之會
照坐金沙笛裏開青春兩度為花來紅妝初見三千指
錦繡重添一萬堆細雨流霞移曲檻東風落日坐平臺
深紅淺白俱情稱醉後題詩記此迴
送杜孝廉往句容
江東勝地壓西浙句曲山傳天下稀林間風生一虎過
石上月明雙鶴歸我擬華陽裁白帢君如莱子奉斑衣
日長縣幕娱親地小轎疎櫺入翠微
董紀
海屋為彛古鼎賦
海上高僧屋數椽珊瑚碧樹繞階前過橋雲磬天台寺
泊岸風帆日本船龍女獻珠來供佛鮫人分席與參禪
百年劫數如彈指眼見桑田幾變遷
謝肅
長安壩
海寧州西來往頻長安壩上最傷春東風桃李非無主
歸燕樓臺不見人天末雲帆隨望遠雨餘芳草喚愁新
故鄉門巷干戈底越客相逢話是真
唐肅
抵瓜洲
春雨春潮撼客懷舟中十日九陰霾江名天塹元通蜀
地入瓜洲始接淮我笑銀杯能羽化君看寶劒或塵薶
明朝又過揚州去無復瓊花舊觀碑
御選明詩卷六十九
