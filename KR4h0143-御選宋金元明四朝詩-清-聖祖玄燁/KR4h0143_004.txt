欽定四庫全書
御選元詩卷四
樂府歌行二
趙孟頫
有所思
思與君别來幾見芙蓉花盈盈隔秋水若在天一涯欲
涉不得去茫茫足煙霧汀洲多芳草何心采蘅杜青鳥
翺雲間錦書何時還君心雖匪石祇恐彫朱顔朱顔不
可仗那能不惆悵何如雙翡翠飛去蘭苕上
烈婦行(并序)
至元七年冬濱州軍士劉平之戍棗陽與其妻胡
俱道宿車下平為虎所得胡起追及之殺虎脫其
夫吾聞之中原賢士大夫如此乃為感激慷慨作
烈婦行以歌之
客車何焞焞夫挽婦為推問君將安去言往棗陽戍官
事有程宿車下夜半可憐逢猛虎夫命懸虎口婦怒髮
指天十步之内血相濺夫難再得虎可前寧與夫死母
與虎生呼兒取刃力與爭虎死夫活心始平男兒節義
有如許萬歲千秋可以事明主馮婦卞莊安足數嗚呼
猛虎逢尚可寗成寗成奈何汝
秋夜曲
葡萄架空墮殷玉遥夜露寒生體粟暗蛩棲草鳴不平
無絲絡緯空勞促夢魂苦短道苦長萬山深處非吾鄉
玉蟲搖釭螢入屋去鴈來魚應可卜醒眼熒熒愁萬斛
燕脂駿圖歌
騏驎騕褭世常有伯樂不生淹棧豆歘見此圖神自王
權竒磊落龍為友隅目晶熒生紫光錦毛錯落蒙清霜
霜蹏蹙踏寒玉響霧鬛振動秋風涼朝浴扶桑騰浩蕩
暮秣崑崙超象罔雄姿似隘六合小盛氣欲籋浮雲上
嗅塵一歕驚肉飛奮迅不受人間鞿豈惟萬馬羞欲死
直與八駿爭先馳只今相者多舉肥歎息此圖誰復知
君不見王處冲半生隱德真成癡
袁桷
安南行(送李景山侍郎出使)
輶軒使者安南來紫泥封詔行風雷濕雲翻空海波立
鐵網山裂狂蛟摧神京煌煌鎮無極火鼠燭龍窮髮北
彈丸之地何足論蚯蚓為城霧為域瘴江如墨黃茅昏
羣蠻渡江江水渾千年白雪不到地十月青梅猶滿邨
赤脚搖脣矜捷鬭竹箭藏蛇雜猿狖崛強曾誇井底蛙
低徊自比泥中獸龍飛天子元年春萬邦執璧修臣鄰
朱干玉戚廣庭舞笑問銅柱今何人君不聞重譯之人
越裳氏有道周王輸白雉又不聞防風之骨能專車神
禹震怒行天誅李侯桓桓水蒼珮舌本懸河四方對後
車並載朝未央稽顙九拜乞取金印歸炎荒
李宫人琵琶行
先皇金輿時駐蹕李氏琵琶稱第一素指推却春風深
行雲停空駐晴日居庸舊流水浩浩湯湯亂人耳龍岡
古松聲寂寂歷歷不足聽天鵝夜度孤鴈響露鶴月唳
哀猿驚鵾絃水晶絲龍柱珊瑚枝願上千萬壽復言長
相思廣寒殿冷芙蕖秋簇金雕袍香不留望瀛風翻浪
波急興聖宫前斂容立花枝羞嗁蝶旋舞别調分明如
欲語憶昔從駕三十年宫壺法錦紅茸氊駝峰馬湩不
知數前部聲摧檀板傳長樂晝濃雲五色侍宴那嫌頭
漸白禁柳慈烏飛復翾為言反哺明當還朝進霞觴辭
輦道母子相對猶朱顔君不聞出塞明妃恨難贖請君
換譜回鄉曲
三馬歌(東坡三馬贊本)
羌水渾蜂解屯瑞至人率獸尊參以陳仰天門龍為鱗
炳虎文髥悍獰效伏馴鑾鏘鏘馳道遵帝乘虬相攀雲
逝無留返崑崙
楊花曲
上都楊柳瘦且堅葉葉不展圓如錢年年飛花作端午
遠客乍見心茫然上都飄雪不知數此花與雪相旋舞
黃鸝聲絶孤鴈鳴萬騎千車互來去手攀短條心欲絶
宛轉成毬恨初結寒風飛蓬卷車輪點點相亞隨明滅
南鄰蕩子衣夜單曉望出日如黃綿辛勤掇拾不敢棄
願刮龜毛同作氊
&KR0724;馬曲
綵絲絡頭百寶裝猩血入纓火齊光錫鈴交驅八風轉
東西夾翼雙龍岡伏日翠裘不知重珠帽齊肩顫金鳳
絳闕蔥曨旭日初逐電廻飇斗光動寶刀羽箭鳴玲瓏
鴈翅却立朝重瞳沈沈椶殿雲五色法曲初奏歌薰風
酮官庭前列千斛萬甕蒲萄凝紫玉駝峰熊掌翠釜珍
碧實冰盤行陸續須臾玉巵黃帕覆寶訓傳宣爭頫首
黑河夜渡辛苦多畫戟雕閎總勲舊龍媒嘶風日將暮
宛轉琵琶前起舞鳴鞭静蹕宫門閉長跪齊聲呼萬歲
竹枝宛轉詞
聞郎腰瘦寄當歸望盡天邊破鏡飛昨夜燈花圓似粟
倚門不肯送郎衣
年年河鼓度天津郎在灤陽見得真今夕定知郎到日
桂花浮魄滿香輪
行路難
桑乾嶺上十八盤赫日東出紅團團回首平田樹如髮
北去沙石何彌漫青帘高低知客倦勸汝一杯下前坂
馬蹏護鐵聲琮琤帖石朱闌列危棧度嶺林昏泊官驛
冰湧虚泥踰五尺馬行猶知泥淺深重車沒踝路莫尋
青閨怨
妾家住在湘江曲門枕湘江春水渌年年長是暮春時
兩岸人家啼布榖自君話别湘江頭獨上層樓彈箜篌
蛾眉不埽遠山碧滿隄芳草春正愁舉頭不見君但見
湘江雲江雲聚復散妾心空如薰舉頭不見君但見湘
江水江水去不回妾顔為誰美湘江雲湘江水雲水悠
悠何日已舉頭望君君不回門前楊柳空依依
小雲石海涯
采石歌
采石山頭日頹色采石山下江流雪行客不過水無跡
難以斷魂招太白我亦不留白玉堂京華酒淺湘雲長
新亭風雨夜來夢千載相思各斷腸
張養浩
擬四季歸田樂
春
日月底天廟陽癉土脉生習習協風來顒顒衆蟄驚農
人服厥畞薄言事春耕缺堤流㶁㶁灌木鳴嚶嚶白扉
颭青帘綠野明丹英蠶婦喜形色牧竪歌傳聲天隨野
色遥山與吟懷清向來慳一際今者幸四并徜徉子真
谷萬事秋毫輕
夏
北陸展修晷薰風薦微凉麥波浩無津細路如橋梁溪
光林樾潤雨氣桑麻香舂聲破幽寂人影來微茫缺垣
誰所居紅碧相低昂翁媪老瓦盆兒女前捧觴我行適
見之亦覺心樂康昔聞太古俗今歷華胥鄉向令早知
此詎使田園荒迷途諒非遠淑景良未央於焉遂平昔
孤陋庸何傷
秋
黃雲亘郊野農力今有功兹乃民之天治理根其中我
雖未及粒已覺飢腸充田頭父老過擊壤今歲豐自愧
無寸積坐享雍熙風秋成旣如彼况對菊與楓氣澄天
宇高心寂塵累空木落山獻體波縮沙留蹤遐興何悠
悠迅景何悤悤俯仰田舍底或能保初終
冬
歲晏日南至場圃靡所勞告成三務功盈耳康衢謠鴉
飛嶺外陂虹斷林邊橋將期養疎拙詎厭居寂寥負暄
坐晴簷煦煦春滿袍對山閱吾書懷古酌彼醪此樂天
所靳何幸及草茅雖非鹿門龐或庶彭澤陶為詩寫幽
尚刊落華與豪集以貽知音悵望心搖搖
辛文房
蘇小小歌
東流水底西飛魚銜得錢塘紋錦書幾回錯認青騘馬
著處閒乘油壁車鸚鵡杯殘春樹暗葡萄衾冷夜窗虚
蓮子種成南北岸苦心相望欲何如
柯謙
范文正公書伯夷頌并扎卷歌
企清風兮薇山之陽寶芳帖兮薇露之香意人世不可
以久留兮雷霆下而取將幸鄴侯之巾襲兮儼墨蹟之
未亡把一麾而束來兮文正之鄉喬木蒼蒼兮蘭菲菲
其彌芳嘉先正之有後兮偉德澤之長出帖而歸之兮
甚魏笏之輝煌時不可兮再得勉世世兮珍藏
任士林
鳳求皇
鳳將將求其皇皇旣遂辭母旁逐皇孔良不與母同翔
鳳心長海樹涼
姚式
讀水邨隱居記歌
有宅一區兮水之鄉前可漁兮後可耕絶輿馬之憧憧
兮魚蝦集兮而鳬鴈翔伊昔寄之圖寫兮猶彷彿而賦
高唐曁歲晏遂初服兮遇夫人之慨慷維安宅之攸居
兮何羡乎堂皇爰不耕而穫兮維道之昌我還湖以騁
望兮懷若人兮不可忘眉壽兮未艾維水兮泱泱
馬祖常
繅絲行
繅車軋伊蠒抽絲桑薪煮水急莫遲黃絲白絲光縰縰
老蠶成蛹啖兒飢田家婦姑喜滿眉賣絲得錢買羃䍦
翁叟慣事罵婦姑只今長男戍葭蘆秋寒無衣霜裂膚
鳴機織素將何須翁叟喃喃罵未竟當門叫呼迎縣令
騶奴横索馬鞭絲婦姑房中拆纑經
拾麥女歌
壟雉飛桑扈鳴老蠶入簇繭欲成原頭腰鎌者誰子刈
麥歸家作餅餌心知棲畞有滯穗惻惻忍收寡婦利寡
婦持筐衣藍褸終朝拾麥滿筐筥兒啼婦悲竈無火寒
漿麥飯晡時取豈不見貴家妾豈不知娼家婦繡絲繫
襦蓮曳步銀刀鱠魚佐酒杯狎坐酣歌愁日暮拾麥女
拾麥女爾莫嗟爾莫憂人生賦命各有由前年貴家妾
籍入為官婢今日娼家婦年老為人棄貧賤艱難且莫
辭畢竟榮華成底事
古樂府
天上雲片誰翦裁空中雨絲誰織來蒺藜秋沙田鼠肥
貧家女婦寒無衣女婦無衣何足道征夫戍邊更枯槁
朔雪埋山鐵甲澀頭髮離離短如草
淮南田歌
東塘水初滿西塘泉又生春風兩塘側多少路人行
蒲生亦有筍菰生亦有米可憐芙蓉花照影秋塘裏
借錢買鹽茶倩人蒔早秧日望秋田熟仍防野鴨傷
淮南漁歌
棹船淮水上曬網赤岸南船中捕來魚賣錢買魚籃
小艇如鳬鷖湘東柴杉木載家復捕魚夜夜繫江竹
渡江問魚價人來索酒錢婦姑亦不惡便煮縮項鯿
柳枝詞
郎君巧歌楊柳枝柳眉初出學月支隋隄千樹煙光暮
不如柳眉初出時
鳳城三月草色青池塘飛絮相飄零風吹宛轉低撲人
長空白日流榆星
竹枝詞
日邊寶書開紫泥内臣珠帽輦步齊君王視朝天未旦
銅龍漏轉金雞嗁
金鑪寶熏留篆雲花開百舌啼早春五坊戲馬賽爭道
傳聲催賜十流銀
竹枝歌
城南牡丹一百本翰林學士走馬來渡水楊花逐飛燕
翦衣雪影覆春臺
粟侯宅中花一園客來飲酒費金錢明朝碧樹春城合
恨不江東問酒船(京城南粟侯玩芳亭仲淵子於同賞牡丹)
北歌行
君不見李陵臺白龍堆自古戰士不敢來黃雲千里鴈
影暗北風裂旗馬首回漢家衛霍今何用見說軍還如
裹痛不思百口仰食恩豈念一身推轂送如今天子皇
威遠大磧金山烽燧鮮却將此地建陪京灤水回環抱
山轉萬井喧闐車戞輪翠華歲歲修時廵親王覲圭荆
玉盡侍臣朝紱蠙珠新高昌句麗子入學交阯蠻官貢
麟角斗米三錢金如土國人謳歌將軍樂將軍樂四海
清吾皇省方豈田獵觀風察俗知太平
車簇簇行
李陵臺西車簇簇行人夜向灤河宿灤河美酒斗十千
下馬飲者不計錢青旗遥遥出華表滿堂醉客俱年少
侑杯小女歌竹枝衣上翠金光陸離細肋沙羊成體薦
共訝高門食三縣白髮從官珥筆行毳袍衝雨桓州城
前宛轉曲
紫檀出海南削成琵琶槽上有鴛鴦弦彈曲聲嘈嘈客
問此何聲新聲名絳桃一奏桃始華再奏花枝斜笑靨
頰暈粉仙源飯蒸霞度作新聲曲春樹雙鶯逐雙鶯擲
金梭魚藻蕩圓波陌上行車帶結羅絳桃年少光陰多
楊花宛轉曲
空中游絲巳無賴宛轉楊花猶百態隨風撲帳拂香奩
度水點衣縈錦帶輕薄顚狂風上下燕子鶯兒各新嫁
釵頭燼墜玉蟲初盆裏絲繅銀繭乍欲落不落春沼平
無根無蔕作浮萍纈波繡苔緫成媚人間最好是清明
清明豔陽三月天帝里煙花帀酒船石橋横直人家好
小海白魚跳碧藻榆莢荷錢怨别離不似楊花宛轉飛
楊花飛盡綠陰合更看明年春雨時
公子行
綠香繡帳垂流蘇牀頭三尺紅珊瑚十八窈窕秦羅敷
曲房小步璫鳴襦高臺公子吹笙竽百斛明珠買氍毹
蘭燈桂漿炙文魚但苦不駐羲和車
貢奎
漢劒歌(為吳閑閑作)
古劒粼粼一泓水高堂脫鞘神光起何年失勢竟飛來
風雨靈雌泣淵底自從掌握歸山人句連鐵鎖羈煙塵
山石裂開鳴碧玉土華蝕盡浮蒼鱗天官下勅百靈守
呼吸雲雷任驅走或云其來由漢始留侯佩從赤松子
千載相傳有定名造物忘令書太史君不見干將莫耶
離復合氣衝牛斗森滅沒長鯨掉尾滄海闊
牽舟行
河水沄沄流不已泝流牽船魚貫尾怒風捲地漲黃塵
白日茫迷霧雲起前船纜影百丈微號呼併力行如飛
後船纜斷勢一失汗身滿足不相及須臾十里廻天風
舉檣撇柁懸高篷誰知日暮泊處所成功却與前船同
篙師接語告勞苦僕從亦復譏途窮持樽傲坐且引醉
悲喜豈足關吾躬君不見何獨人生行與止請君萬事
推此理
度閘行
新河十里分三閘閘束水奔河勢狹萬里昂昂擁不前
我愁度閘如度峽下閘巳開上閘閉牽舟稍前復留滯
兩髥咆哮氣敵虎擊鼓鳴鑼竟何計低廻却坐同歎嗟
咫尺攀躋未能至憶昔枝江南賦歸手招五老風生衣
挂帆一日走千里錦鯨拔尾開煙霏爾來閒身落羈繫
安得化作孤鴻飛人生百年復何有羡殺津頭老漁叟
野祠日暮烏鳥啄得魚惟知換村酒故山花木春事深
廻首漂零不知久明朝度閘舟已東歸來歸來乎山中
高陽舊徒吾爾從
許有壬
應制天馬歌
臣聞聖元水德正色在朔方物產雄偉馬最良川原飲
齕幾萬萬不以數計以谷量承平雲布十二閑華山百
草春風香又聞有駿在西極權竒俶儻鍾乾剛茂陵千
金不能致直以兵戈勞廣利當時紀述雖有歌侈心一
啟何由制吾皇慎德邁前古不寶遠物物自至佛郎國
在月窟西八尺真龍入維縶七逾大海四閱年灤京今
日才朝天不煩翦拂光奪目正色呈瑞符吾元鳳鬐龍
臆渴烏首四蹄玉後䃜其前九重喜見遠人格一時便
勅良工傳玉鞭錦韉黃金勒瞬息殊恩備華餙天成異
質難自藏志在君知不在物方今天下有道時絶塵詎
敢稱其力臣才罷駑亦自知共服安輿無覂軼
蒲道源
新麴米酒歌(梅隱先生命作就為夀)
驕陽行空勢方烈刈麥農夫寧憚熱天旋雷動飛玉塵
霧渤雲蒸成麴糵麥秋方罷還插秧䆉稏西風千頃黃
腰鎌肩擔行相逐共趁晴色催登場碓舂糠粃光如雪
汲泉淅米令清潔炊糜糝麴同糅和元氣絪緼未分裂
甕中小沸微有聲魚沫吐盡秋江清脫巾且漉仍且飲
陶然自覺春風生君不見淵明有田惟種秫醉裏作詩
聊自述又不見豳風十月穫稻忙春酒介壽俱徜徉但
願年年遇豐稔更須三萬六千場
文矩
九疊屏歌
吾聞匡山雲錦九疊之勝神所棲界天絶壁雲為梯鳥
飛摩霄注壑不可到上有泰始之積雪下有歷劫之冰
澌靈岫仙巖虎豹遠綠樹杳杳青猿啼蔡元君騰空子
今何處桃花石室徧巖戶捫箕歷軫欲上去轉迷中有
神君指仙路石梁浮空來浩然啟天關手捫五老頂足
躡香爐煙但見飛霞笑電搖光九道疊雲錦天河中斷
摧鐵山何嶻嶪素浪決出崑崙巔縣流一瀉數千仞跳
珠迸出與石恣鬭却上倒作雪濤翻長松吹香灑晴霧
玉泓直下含清寒嗚呼安得南箕為杯此水為酒手攜
雲旗唤王母排獻吾君千萬壽暢皇風包九有七十二
君同不朽郤容三十六帝有外臣盡乞南山種三秀清
水黃塵一回首廬君此意今知否
郭天錫
明妃曲
君不見王昭君家住子規啼處邨生來近住離騷國悲
歌慷慨惡離羣紉蘭結茝佩蘅芷芝澤頮面薇骨熏瑶
琴慣識九歌譜懷感遠道偏消魂
揭祐民
河南王孫南谷平章詞三首
河之水波滺滺見世澤兮往中流夾日焜燿兮為國伊
周保合元氣兮春陽和柔功有紹兮名長流
陽之土春煦煦美有濟兮世此所薦生良弼兮為國申
甫輔翼治道兮還龐復古猗其人兮衮是補
會稽之月下照禹穴履海島兮被吳越勤勞王孫兮秉
玉節為國南鎮兮地罔觸齧彰舊聞聲烈烈
繡婦行
廻文未動機心忙幼時學刺雙鴛鴦漸摹小景作蘆鴈
稍引初智成麏麞幾回停線望長晷年深勾撥入教坊
宫羅裁就繡御用伴伍推讓尊前行一絲欲理三滌手
龍鳳密凑雲分光臂垂枯木桂猿狖眼注寒水明鶖鶬
瘖瘖蜩蟬殼未蛻櫛櫛蠶腹絲為僵晴天日杲等餘事
清夜膏繼爭毫芒鳴機裂下䙀忽解摑摑一丳聲聞廊
千秋萬歲奉聖王若比倚市真誰強
柳林詞
御柳擺綠春風前帝策飛龍舉玉鞭大蒐道合三千年
獸之所同三矢捐後車載者當誰賢
虞人得意勤張羅四入騶囿獸靡他雪鷹騰擊認鵩過
下掠鴈鶩空鴐鵝聖皇祝網仁心多
穹林熊豕驅若馴五豝一發方肥春封狐狡兔不足論
麝香女麋當美珍偶獲慎勿傷麒麟
臣生涉獵詩書林鬻熊巳老空遺心鷃飛卑下魚潛沈
有味不中庖經歆無復能發長楊音
李材
懸瓠城歌
我經懸瓠城試作懸瓠歌殘灰五百載懸瓠不復峩有
唐中葉失馭將退辱進危多詆謗淮西孽雛手指天百
萬官兵不敢傍長安市上晝殺人司隸走藏魂膽喪晉
公一語破紛紜意斷心謀神莫抗諫書不到雙闕下詔
檢初成九天上煌煌日月煥斧節慘慘風雲動鞬䩨殿
前虓虎神策軍愬武通顔分玉帳夜深雪花大於璧懸
弧城頭血埋仗寒威方勁弓百鈞净影不搖旗十丈巳
囚猰㺄山更沸再戮鯨鯢海無浪蔡人不識緋衣兒劒
氣磨天大丞相方城大將拜道左犀甲金戈光炫晃兇
嚚狡衆五十秋白日青天破昏障兒童不遣避介胄婦
女爭來沽綠釀入朝論功功有差晉公之功無與讓英
雄事往名器虚栗斯嚅唲意相尚外藩跋扈驕將侮中
禁深嚴嬖臣誑山東何啻百少陽秦苑洛陽隨板蕩我
歌懸瓠辭歌聲頗悲壯嗚呼唐之覆車將誰尤後人弔
古徒哀愴懸瓠城下流水流懸瓠城邊牧笛唱懸瓠歌
歌巳終君不見豐碑野火化為土悵望文公及晉公
何中
漢宫春
君不見漢宫六六多佳麗露花半染雲裾翠少翁招得
夫人魂孤鸞夜啼月波墜趙家姊妺專風流雙蛾不識
人生愁夫容並蔕欹一朵西風青鳥徒離憂飛龍翩翩
上天去雲幕椒房土花雨墮膩埋臙恨未消香魂尚寄
寒莖舞人間炎日焦衆芳肯隨葵藿來傾陽柔情幽怨
透地脉煙幃寂寞彊成妝誰吹舊曲緣雲切寸寸婉婉
應愁絶綠羅幾疊御賜衣紅綃半點守宫血凄兮媚臉
棲餘妍遥憶羊車望幸年至今一片巫山雨化為飛煙
空澘然故家陵苑孤雲外綠樹如雲草如海殷勤唯有
虞美人同向牆陰弄晴靄
春怨
洛人傾國賞牡丹東家繡轂西家園黃鸝紫燕新得意
柔雲如酥花迷魂遊人寂寂歸何處花亦年年占風雨
江南却遇李龜年蘇州空感楊開府誰吹玉笛斷人腸
斜橋淺淺流水香惟有千年老銅狄看盡人間幾夕陽
天女手翦五色雲鞭雷控電行青春散作江南萬錦繡
燭龍眩轉空無塵燕兒眼寒心更苦吳娃情酣夢無據
依然錦繡化為雲却恨風來挾雲去十二樓邊芳草多
知今鸚鵡聽誰歌千金買取新豐酒地久天長耐樂何
高囦四時歌
春風東來汎幽谷出門一笑人間綠新雨池塘柳帶鶯
嫩雲洲渚沙眠犢一蓑一笠東西邨天高地下斯人存
歸來醒醉聊隨意翠樹無言花滿門
陽烏炎炎焦九土老農吁嗟氣如縷山中神化出移時
一片閒雲半溪雨誰家金谷有涼臺葵扇桃笙爭自媒
清風却在長松下不須用智不須才
楊柳磯頭天萬里長笛一聲風不起翠灑千峯日映煙
清涵雙澗霞通水季鷹底事却思歸豈是鱸魚輕别離
晩知北海又何益灣頭釣竿君好持
寒鴉萬點落葉赤山風蕭蕭野日白池上梅花俱有情
林間茅舍元無客人言梅花知歲寒花亦偶然冰雪間
向來羣芳今欲盡蘭芽巳動春將還
車碌碌
車碌碌車上行人雪中宿三更驅驢聲陸續頓撼肝腸
眩心目霜稜飛刀風激鏃荒郵無煙抱空腹槖駝不收
馬成簇暗裏低心避羣牧望斷海光上東旭木末天低
星煜煜
長風沙
長風沙酒旗斜風沙有情留郎住勸郎莫向前江去前
江去轉風波牛渚圻邊須過得黃天蕩裏奈郎何郎船
但繫門前柳唱曲好歌勸郎酒與郎不是平生親憐郎
却願郎長久郎今必去當何為教郎解有思人時
山碅碅
山碅碅石确确一灘翻下一灘惡青衫黃帽扶招竿銛
鋒如戟波心攅打槳失手能盪過扶竿失眼船隨破三
山城中女如花高樓酒賤多魚鰕荔支林中尋屋住上
灘難轉莫歸去
黃氏南園歌
南園花南園花白於雪紅於霞深處定有仙人家花陰
亂駐七香車山香儘舞花不老花豔直上搖金鴉瓊膏
一吸香入骨醉呵金鴉不令斜南園竹南園竹寒於冰
綠於玉割得何人土一丘炎官雖炎誰敢酷天山太古
雪皎皎蓬萊絶境風肅肅白鶴翻空啼一聲下占清陰
對棋局君不見古南園錦茵紅皺琵琶弦珊瑚碧樹沈
水煙嘉賓列坐鼓咽咽白石詩句吟成編放翁記文筆
如椽挾策博塞若為賢撫掌一笑睨青天不如花竹之
間吸清泉且取粟粒香芽煎
山中樂效歐陽公
東方風回春山道趁暖行歌霽華早溪源露歇逢藥苖
石徑煙輕掇芝草紅英灑地燕將乳綠樹添陰鶯未老
入笿魚鰕朝赴饌頃筐筍蕨夕供芼山中之樂誰得知
我獨知之來何為水竹沙頭閒檢校邨邨簫鼓太平時
堤柳綠搖新罨畫石榴紅摺嬌裙衩蓮蕩風閒翡翠欹
菱塘雨定鴛鴦下溪女浣紗朝出邨行官飲水暮歸舍
瓦缾手挈隔年醅石下坐圍明月夜山中之樂誰得知
我獨知之來何為空裏烏蟾飛影過桑麻課效勝書帷
空山一夜生新雨凉起賞心千萬緒扇團自守不依人
桐葉知幾尋脫路隔隴笑談雜樵牧臨流賓從惟鷗鷺
旋庖蘆菔美勝酥精淅新秔香滿戶山中之樂誰得知
我獨知之來何為青林紅樹人煙濕護得金橙密處垂
千花重作陽春節野杏山桃隨處發莫思前度看花誰
巳見新墳芳草歇穆山山下數灣月華山山厓千丈雪
幽人獨在雪月中要與梅花成四絶山中之樂誰得知
我獨知之來何為除却山家新臘醖世間無事可相宜
三仙謠
紅紗籠玉香金翠繡鴛小鶴頂壓青絲斜戴花枝裊何
方馬上郎下馬佯驚悄羅扇掩微頰荅語相縈繚郎有
千金重妾惜容華少怕不稱郎心看郎幾曾老
王禎
芟麥歌
田家食力不食智麰麥年年勤種蒔老農八十諳地利
暑夏呼兒先暵地再耕再耨土華膩手把耬犁知已試
土沃不妨投種穊今年巳報春澤被覆壠苖深如櫛比
薰風長養見天意獵獵青旗催穉穗纔結稃胞花雪墜
赫赫曦輪熾鑚燧儘著精華輸至味粒飽芒森密如篲
頓失前時浪翻翠豈知真宰調元氣化作黃雲表嘉瑞
老農眼飽雖自慰旦夕却憂風雨至子婦犇忙事芟器
釤綽翩翩轉雙臂曳籠腰間盈復棄急載牛箱夜無寐
轉首登場簇高積風翻日碾半猶未已向公門奉新餽
麴材和糴凡幾次年餉廵門仍語誶夏稅有程今反易
自餘宿負如取寄指此有秋爭蟻萃一得豈能償百費
終歲勤勞一歔欷昨日公堂宴賓貴尊爼橫陳混肴胾
檀板珠繩按歌吹萬錢不值供一醉庖人搓揉出精粹
尚喜食新誇餅餌物不天求皆力致飽食何人知所自
春祈夏薦禮所記報本從來追古義但願斯民不畏吏
吏不擾民民自遂凡在牧民遵此治坐見兩岐歌政異
日富囷倉均被賜不使老農憂歲事
虞集
步虚詞
步虚長松下流響白雲間華星列爟火明月懸珮環肅
然降靈氣穆若愉妙顔竹宫憺清夜望拜久乃還
朱光出東海高臺迎赫曦六龍獻陽燧九鳳包金支鍊
丹軒轅鼎濯景崑崙池拜賜冰玉佩元洲共遨嬉
日出行
日出上城府日暮當早歸城門已擊柝出郭何焉依下
馬投館人空垣月當扉涼風振庭樹巢鳥屢驚飛起坐
搔白髮忽如霜草稀周公不復夢仲尼故沾衣老萊有
孺色傳聞惟食薇求之事已晩徘徊行道微
白翎雀歌
烏桓城下白翎雀雌雄相呼以為樂平沙無樹托營巢
八月雪深黃草薄君不見舊時飛燕在昭陽沈沈宫殿
鎖鴛鴦夫容露冷秋宵永芍藥風暄春晝長
竹枝歌
沙禽東去避網羅蕩舟相逐如遠何越山靑青越女白
從此勞人魂夢多
春江風壽苦欲歸東盡滄溟南斗低明年白日百花靜
憶爾琴中烏夜啼
燕姬當壚玉雪清簫中吹得鳳凰聲不及晴江轉柁鼓
洗盞船頭沙鳥鳴
江樓看劒歌
豫章高秋晏高閣乃出此劒相娛樂當時冶鑄絶精英
土蝕沙沉更銷鑠遺質所存如冷電江光不與晝光却
神光内閟氣逾深識察誰能動冥漠等閒千年不一試
壯士酣歌謾揮霍嗟予衰朽雪滿顚空對涼風起天末
或言江中有蛟壁當煩仙人下寥廓吾故臨風拂其鍔
俾伏崖陰無敢作
吳中女子畫花鳥歌
吳中女兒顔色好洗面看花花為悄調朱弄粉不自施
寫作窗間雪衣鳥綠窗沉沉春晝遲半生心事花鳥知
花殘鳥去人不歸細雨梅酸愁畫眉
東家四時詞
臨流洗硯見長身白苧寬衣短葛巾紈扇自題新得句
水亭分送倚闌人
摩挲舊賜碾龍團紫磨無聲玉井寒鸚鵡不知誰是客
學人言語近闌干
澄波千頃擁高鬟手折芙蓉月下還解憶高堂風露冷
衲衣先送碧雲山
賀雪宫門上表歸貂裘猶帶六花飛海南新送收香鳥
轉覺清寒入翠帷
楊載
古牆行
建炎白馬南渡時循王以身佩安危疏恩治第壯輿衛
縮板栽榦繇偏裨下鍤江城但沙鹵往夷赤山取焦土
帳前親兵力如虎一日連雲興百堵引錐試之鐵石堅
長城在此勢屹然上功幕府分金錢讙聲如雷動地傳
爾來瞬息逾百年高崖為谷驚推遷華堂寂寞散文礎
喬木慘淡棲寒煙我入荒園訪遺古所見惟存丈尋許
廢壞終嗟麋鹿游飄零不記商羊舞王孫欲言淚如雨
為言王孫無自苦子孫再世隳門戶英公尚及觀房杜
如君百不一二數人生富貴當自取况有長才文甚武
公侯之後必復初好把家聲繼其祖
神馬歌
神馬來自崑崙西有足未始行沙泥朝趨欲出飛鳥上
夕逝直與奔星齊綠鬉半散插雙耳赤汗交流攅四蹄
風神秀猛陿天地豈顧燕蔡并渠黎時時牽浴臨清溪
對人誇殺黃須奚玉沙之禾中芻秣不嚙隄頭枯草稊
與君側耳聽長嘶凡馬不聞生駃騠
古劒歌
閑閑眞人藏古劒敬之如神不敢忽賓客時來求一觀
輒有悲風起倉卒人言此是金鐵精良工煆煉久始成
動搖天地合變化摩蕩日月含光精昔年有蛟起江中
口吐烈焰燒長空下民昏溺上帝怒雷電往擊皆無功
嘗持此劒斬蛟首流血滔滔浸廬阜傳記傳聞時旣久
不意世間今尚有吾過下里多惡氛魍魎魑魅能食人
請君為我絶此怪一洗宇宙長清新
西湖竹枝詞
西子湖邊楊柳花隨風飄泊到天涯青春遇著歸來燕
銜入當年王謝家
一種腰肢分外妍雙眉畫作月娟娟春風吹破襄王夢
行雨行雲若箇邊
范梈
杏葉黃
杏葉黃天雨霜穹窿攜日照八荒回光照見白玉堂堂
中美人雙鳴璫中宵抱被直西廂忠君愛親兩不忘奈
何零露沾衣裳清曉樓頭見征鴈不如謝官歸故鄉
轆轤怨
門前水揚聲似雨幽人當窗碧絃語東里征夫去不歸
一雙蛾眉鏡中舞年年井上攀轆轤勞心只恐秋葵枯
他家種得長生草梅花落盡青青好
至日行
長安夜半通明光羣公冠佩列鴈行泰壇三成樂萬舞
布衣類得齊鳴璫小官需次秪自賤當日再拜謝日長
多少朱門圍豔質何當起視東方白
官河曲
官河人世居河水邊嚴冬二月河冰堅饗厨待汲烹庶
鮮朝朝投壺先衆女十指凍墮貂金蟬今日出門又苦
早行人爭惜少夫憐鑿冰難得水上堂養姑欲姑喜
揭傒斯
女兒浦歌
女兒浦前湖水流女兒浦前過湖舟湖中日日多風浪
湖邊人人還白頭
大孤山前女兒灣大孤山下浪如山山前日日風和雨
山下舟船自往還
貧交行
驅車涉廣川揚帆陟崇丘結交四海内中道多愆尤朔
風厲苦節獨鶴横九州朝拂三島樹夕過五城樓兩翅
偶寒影曠然何所求登高臨大江日暮萬里流時哉疏
鑿人八年忘外留出必益稷俱歸與夔龍儔進退兩不
疑功成垂千秋萬事日相敓恩情若雲浮吾心苟不渝
反覆安足仇自非天地外何能獨忘憂
何郎失鏡詞
團團如月不曾虧家人親置枕中時朝朝將正頭上幘
時時攜鑷鬢邊絲古文宛轉何人造失來始覺今難討
街頭不直半緡錢古銅終較今銅好向人不敢再三尋
客裏空疑同舍心萬里相隨一朝别夜夜還瞻天上月
漁父詞
夫前撒網如車輪婦後搖櫓青衣裙全家託命煙波裏
扁舟為屋鷗為鄰生男已解安貧賤生女已得供炊爨
天生網罟作田園不教衣食看人面男大還娶䱷家女
女大還作䱷家婦朝朝骨肉在眼前年年生計大江邊
更願官中減征賦有錢沽酒共醉眠雖無餘羨無不足
何用世上千鍾祿
高郵城
高郵城城何長城上種麥城下種桑昔日鐵不如今為
耕種場但願千萬年盡四海外為封疆桑陰陰麥茫茫
終古不用城與隍
孤雌行為郾城節婦作
有鳥有鳥雌雄相追哺雛未飽鳴且飛雛未長雄乃死
子亦隨朝朝暮暮惟孤雌長林廣野風日美步步不敢
離故棲燕雀掠颺差復池廻身側腦遞相欺誰憐孤雌
心到死終不移更有許州郾城徐氏母一生抱恨守空
閨
結羊腸詞
正月十六好風光京師女兒結羊腸焚香再拜禮神畢
翦紙九道尺許長撚成對綰雙雙結心有所祈口難說
為輪為鐙恒苦多忽作羊腸心自别鄰家女兒聞總至
未辨吉凶憂且畏須臾結罷起送神滿座歡欣雜顦顇
但願年年逢此日兒結羊腸神降吉
雲錦溪棹歌
雲錦溪中雲錦鮮好在高秋八月天西蜀錦江那得似
西湖綠水更須憐
纔過浮石是藍溪溪上青山高復低山中泉是溪中水
尋源直到華山西
藍溪南去到藍洲水底嶄嶄石不流廻望朱宫雲霧裏
白雲深處更高樓
宫前梨浦白茫茫岸上人家不似牆能到此中還有幾
行人莫厭棹歌長
挹仙亭下薛公橋紛紛抵暮更連朝惟有橋西楊與柳
無情長繫木蘭橈
溪上層層雲錦山垂楊盡處是龍灘不是孤舟來逆上
何人知道世途難
賦得吳歌送人歸吳中
三月酒如澠高堂絲竹停繡筵雙鳳影珠箔亂鶯聲疊
應紅牙拍辭傳金縷名綵雲低不度芳塵暗自驚花發
長洲苑日照闔閭城且奉千金壽寧忘萬里情
御選元詩卷四
