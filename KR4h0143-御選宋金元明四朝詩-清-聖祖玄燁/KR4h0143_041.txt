欽定四庫全書
御選元詩卷四十一
五言律詩七
楊維楨
題米芾小景
煙霧林梢出蒼翠望中分山溜雜人語溪雲亂鶴羣石
梁逢釋子巖屋隱徵君皴皵誰家筆披圖有篆文(皵七迹反)
(皮細也米元章有皴皵畫法)
留題毘山松風竹月亭
蕩舟北郭外華表見新亭水作遊龍勢山為偃月形怪
松蟠水赤高竹上山青一束生芻意千秋地下靈
題邊魯生棃花雙燕圖
燕燕兩于飛璚樓暮雨微春風歌白雪夜月夢烏衣對
語寄宮樹營巢接禁闈江南花事晚疑是苦思歸
送曹生之京
十載辭京國常懷玉筍班鳳麐遊璧水虎豹啓天關海
樹分秦雨江雲隔楚山壯遊須努力況子正紅顔
題蘇武牧羊圖
未入麒麟閣時時望帝鄉寄書元有雁食雪不離羊旄
盡風霜節心懸日月光李陵何以别涕淚滿河梁
送用上人之金陵
東土帝王州高僧汗漫遊浣衣收夜雨洗鉢渡江流草
發金銀穴花飛霹靂溝攜詩見短李應下讀書樓
送楊生琰歸溧陽
之子吾同姓相逢已道南春衣彫白苧佳樹長黃柑雨
淡潛龍寺天清漂女潭蒲公讀書處白石有新菴
夜坐
日落羣動息張燈坐草堂浮生百年事清坐一爐香謀
拙鄰人歎幽棲世慮忘吟詩不知寐華月自流光
錢惟善
送酸齋學士之西州
薊北文章客風流迥不羣潮聲秋别夢月色夜留君三
峽吞秦樹千峰抹楚雲形骸捐水石來往更殷勤
保叔塔
金刹天開畫鐵檐風語鈴野雲秋共白江樹晚逾青鑿
屋巖藏雨黏崖石墜星下看湖上客歌吹正沈冥
書懷
春夢渾難記年光不可留絮輕隨野馬椹熟醉林鳩綠
樹深藏徑青山直上樓功名等閒事一笑拂吳鈎
寄呂彦孚
覓句隱烏几談經坐虎皮乾坤秋已半風雨夜何其聚
散偏相憶窮愁不自悲但令交有道莫惜鬢成絲
極目亭
南望富春渚雲山縱復横野陰低驛樹秋色帶州城千
古共登覽一江空戰争海門遥見白應是晚潮生
和王仁仲見寄
齒髮已如許江湖何所之忽收前月信未和去年詩至
寶懷雙璧新愁理亂絲為親能捧檄此意獨余知
張昱
暑中招客
江山猶故國風月自閒人老至謀生拙時更盛化新花
疑春似夢酒與道為鄰柱史猶龍者何嫌有此身
王逢
憶舊遊二首
醉酒高陽里題詩左氏莊碧雲垂草帶紅旭散花房流
水循除活飛絲拂鬢長座中誰潦倒遺却紫香囊
紫纍妨過馬青苔委佩魚名通天上籍腹有架間書春
水浮齋艦山雲落板車尚懷仁里好耕鑿對休居
題沈氏别墅
小築洄塘上春陰水暫寒柳遮蓮葉艇花礙竹皮冠生
理尋常足閒心一寸寬知予厭奔走絶口不言官
仙茅塢
夜宿仙茅塢金鼇湧亂山天風來海外烟火落人間白
石思同煮青蘿喜獨攀絺衣弄華月公子亦忘還
題虎樹亭(宋聰禪師住華亭時有二虎噬人師降伏之命名曰大青小青師卒虎亦)
(死弟子瘞之塔傍踰年生銀杏樹二今主僧隠公闢亭樹問扁曰虎樹)
舟泊東西客詩招大小青山高白月墮草偃黑風腥植
物鍾英爽精藍被寵靈涼陰慎剪伐留護石函經
過馬天章水村居
嘉興馬錄判歸築水村居土銼長腰米蓴羹巨口魚青
衫霑露薄華髮向秋疎尚爾丹心壯無時去玉除
鄰飲
蠟炬繞紅鸞盆花玉露漙無家憎月色多難薄春寒毛
穎時旌鬼黃金少鑄官西鄰濁酒熟得罄一回歡
簡夏嘉定
百里繞吳煙重過喜地偏深城遲閉戶細港倒回船暮
汐蟶開甲秋原木放綿民風返淳厚正賴使君賢
乙未八月避地前湖三首(錄二首)
借地安樵爨秋煙滿桂叢禍因貧賤少詩到亂離工有
妹音徽隔諸兒起臥同數畦烏口稻滿待熟天風
竹底秋光薄牆根朝日暄稍通鄰曲好深荷野人恩細
雨菰生米新霜芋長孫加餐向茅屋醒眼看乾坤
丙申八月紀事時自鄉里入吳還華館遂卜隠
鴻山
寸舌解重圍長歌振短衣不成巢父去空似魯連歸蔡
港沙田薄黃山宰木稀伯鸞吾所慕梅李況魚肥
至正丙午三月廿八日自横泖遷居烏涇宋張
驥院故居有林塘竹石因扁堂曰儉德園曰最
閒得詩凡六首(錄三首)
卜宅賓賢里生涯始有涯憂緣常念亂貧為數移家徑
合交枝果簾當獨樹花池臺幾峰石相友臥煙霞
鄰曲敦新好園林恍昔游衣冠時徑入棋槊夜忘收已
遂蓴羹興何煩杞國憂人生貴行樂兩鬢颯先秋
無才甘在野多懶愜行園石露漙雲氣池風損水痕草
深眠雉子林静習鴉孫擬著幽居錄漁樵共討論
重游澱山
鼇戴小蓬萊方諸宮影開崖根龍洞闢山脉虎邱來疎
磬重煙水殘碑半雨苔因之懷故國游雁落清哀
芮庠卿邀費孟霦同知陪酌背孰堂復同晚步
口號
罷酒出前楹霜寒著面輕林腰煙帛束天角火鋒生臥
木橋通野疎罾水隔城寬袍曳笻竹俱老愧宵征
乙丑秋書
腰痛非千米眵昏漸廢書静知天運密老與堠程疎綠
吉黃甘外紅鮮白小初兒歸共貧樂容易歲云除
題垂虹橋亭
長虹垂絶岸形勢壓東吳風雨三江合梯航百粤趨葑
田連沮洳鮫室亂魚鳬私怪鴟夷子初心握霸圖
戴良
除夜客中
歲月遽如許蹉跎老却人一年惟此夜明日又逢春湖
海未歸客風塵多病身感時渾不寐燈火獨相親
郡齋度歲二首(錄一首)
失脚雙溪路今經兩度春不堪飛雪夜還作望鄉人世
事方如夢生涯笑此身惟應兩蓬鬢不負歲華新
送歸安丞
之子官何處湖流一舸通汀洲蘋影外城郭水光中夜
泛苕溪月春吟若下風若逢陳太守為報各衰翁
自定川入海
乍離東海郡又上北溟船紅見波中日青窺水際天鄉
關千里隔身世一帆懸鄉信何從達歸鴻落照前
次大牢山下
草樹叢祠古波濤仙掌清鐘聲千里闊帆影一舟横茅
屋邊山戍泥牆傍海城中原風景異到此暗傷情
至膠州
自入東膠路鄉邦此地賒人悲西候日帆亂北溟霞民
俗農為業州城土作家驛樓何處是庭樹暮棲鴉
宿高密
客路信悠悠荒城許暫投黃塵齊地晚紅葉海邦秋燈
影明官驛鐘聲度縣樓去家今幾許猶自夢東州
次益都
使傳來遥甸估車馳近坰茅廬城外寺楊樹驛邊亭淄
水穿原綠牛山入郡青西遊應未遂又復渡滄溟
經金繩廢寺
寂寞唐朝寺頻年客到稀空山孤殿在荒徑一僧歸苔
色驕秋雨松聲振夕暉驚烏初有託近亦出林飛
鄮城逢故人
一别無消息誰知住此城忽逢難面認驟語各心驚身
世丹衷折干戈白髮生憑君陳往事相看重含情
歲暮感懷四首(錄一首)
驅馳三十載身世竟何如人老憂虞裏交疎病廢餘鄉
邦書未返湖海歲將除後夜燒燈坐依然歎索居
客居三首(錄一首)
寥落空山裏松門晝亦關江鄉千里隔天地一身閒聽
雨多臨水看雲長傍山自今幽思熟無復歎時艱
辛亥除夕三首(錄一首)
移居湖水上已是一年期客路頻辭歲家山忘别時庭
寒無鵲噪春近有梅知此夜傷情極椒觴懶獨持
顧瑛
雪夜泊楓橋
江城殘雪裏人發剡溪舟花急風飜去潮生水逆流傷
心憐去雁幽興託盟鷗寄語東蒙叟春山擬共遊
和馬孟昭韻
淒風何處起擊柝報嚴更共此可憐夜相看太瘦生燈
挑簷雨落茶煮石泉鳴猶有彌明叟聯詩慰逸情
聽雪齋以夜色飛花合春聲度竹深分韻得聲
字
虚館晝生白飛花照眼明隔簾時有影著地静無聲夾
坐人如玉深杯酒屢傾清歡竟成醉淡月破雲生
晚泊新安有懷九成
夜泊新安驛西風八月天人家溪樹裏晚飯柁樓前水
落星移石雲開月墮船遥思佩韋者癡坐不成眠
顧元臣
玉山佳處分韻得堂字
玉山有佳趣張讌竹梧堂翠氣動空碧綠陰生暗芳蔗
漿銀碗凍蓴縷翠絲涼最愛纖歌罷虚庭月似霜
又得鳳字
梧竹遶高堂清陰滿坐涼春風人似玉芳草句生香綠
酒傾鸚鵡瑶笙引鳳凰詩成歡未撤月色轉迴廊
顧晉
芝雲堂得生字
石根雲氣暖坐看紫芝生詩酒共為樂竹梧相與清仙
人同跨鶴玉女對吹笙過雨添涼思停杯待月明
倪瓚
題張德常良常草堂
翠壁鄰丹竈青楓背草堂琴書聊卒歲麋鹿自成行澗
水流杯滑飛花入座香能無問津者及此繫舟航
遊善權洞
來窺善權洞一上李公樓水玦巖前引雲旌松際浮然
鐙長不夜垂釣只虛舟欲讀吳朝刻真成冒雪遊
雪槎軒
已比溝中斷空思海上浮隨雲秋汎汎貫月夜悠悠無
路通河漢憑誰問女牛漂搖非有待吾道付滄洲
賦德機徵君荆南精舍圖
結廬溪水南勝事足幽探夏果落山雨春衣染夕嵐石
欹招鶴磴門俛射蛟潭日日縈歸夢蕭條雪滿簪
贈公遠
霜葉落欲盡晚山看更青躡將沙際屐坐久水邊亭俛
仰已如夢漂搖同泛萍稻粱非所戀黃鵠思冥冥
張心遠訪郯九成因書以寄
州府今為掾風埃多厚顔香芹渾滿澗去鶴未巢山思
逐春雲亂心隨野水閒張君應話我樗散碧巖間
荒村
踽踽荒村客悠悠遠道情竹梧秋雨碧荷芰晚波明穴
鼠能人拱池鵝類鶴鳴蕭條阮遥集幾屐了餘生
寄虞子賢
天闊海漫漫崑山望眼寬桃源迷晉世松樹受秦官雨
蘚鹿迒遍霜梧鸞影寒封題數行字聊問竹平安
贈沈文舉
波光浮草閣苔色上春衣楊柳鶯啼暗櫻桃鳥啄稀榮
名非所慕登覽竟忘歸泖水宜修褉重來坐釣磯
已酉八月廿三日雨至廿六日乃開霽賦五言
呈德常
積雨琴絲緩㳂階蘚碧滋泥途方汨没茅屋且棲遲酒
向鄰家貰杯從野老持便應從此去海上候安期
畫江天晚色贈志學
不見呂君久題詩懷不忘風聲渾落葉山影半斜陽獨
鶴來遲暮孤帆出渺茫為圖秋色去留寄讀書堂
垂虹亭
虛閣春城外澄湖暮雨邊飛雲忽入戶去鳥欲窮天林
屋青西映吳松碧左連登臨感時物快吸酒如川
題畫贈王仲和
曾住南湖宅于今已十年叢筠還自翳喬木故依然雨
雜鳴渠溜雲連煮术煙何時重相過爛醉得佳眠
題元璞上人壁
蕭條江上寺迢遞白雲横坐待高僧久時聞落葉聲䲭
夷懷往事張翰有餘情獨櫂扁舟去門前潮未生
寄王道士宗晉
王君舊隱地聞更結茅茨鶴氅春裁苧鵝羣雪泛池時
歌綠水曲不負碧山期夜雨生芳草令人起夢思
送僧
聞說四明道山川似若邪去依阿育墖還宿梵王家野
井封殘雪江船聚晚沙光公強健否持底作生涯
贈王光大
荆溪王隠士相見每從容借地仍栽竹巢雲獨傍松青
苔盤石淨嘉樹綠陰重約我同棲遁嵩高第幾峰
桂花
桂花留晚色簾影淡秋光靡靡風還落菲菲夜未央玉
繩低缺月金鴨罷焚香忽起故園想泠然歸夢長
題畫
甫里林居静江湖遠浸山漁舟衝雨出巢鶴帶雲還漉
酒松肪滑敷茵楮雪閒春風一來過似泊武陵灣
寄張德常
卜宅近溪西雲煙咫尺迷晝眠同野鶴晨起候林雞舊
種松三徑春栽菊滿畦來禽與青李囊致不封題
六月六日盧氏客樓對雨呈維寅
無家隨地客小閣看雲眠涉夏雨寒甚似秋風颯然舞
鸞悲鏡影飛雁落筝絃好轉船頭去江湖萬里天
題畫贈九成
故人郯掾史邀我宿溪船把酒風雨至論詩煙渚前晨
興就清盥思逸愛春天復遇武陵守共尋花滿川
送李徵君過荆溪訪王司丞
何處尋狂客故人王子猷花落庭前樹風吹溪上舟紫
筍生春雨綠蘋滿芳洲心隨酒船發悵望不能休
懷寄強行之常州學官
君在西溪上年年楊柳春提壺坐柳下邀我見情真青
葉巳垂帶白花還覆蘋别來今見柳思爾採芳芹
郯韶
過石塘洪
亂石成孤嶼中流截巨濤水清時見底沙淺不容舠度
鳥窺天影遊鱗觸澗毛前村江路迥纖月在林臯
谷口
谷口大星稀蒼茫夜景微草驚知鹿過潭響覺龍歸楚
舞誰相狎商歌自攬衣鹿門應有待莫遣壯心違
吳浦
山勢分吳楚江流接混茫昔年隔南北此地即邊疆民
近淮鹽市門通海客航行人敬風土云是子游鄉
為静巖上人賦半閒雲房
松下半間屋繞檐生白雲山香石上起華雨静中聞埽
榻看桐影支笻對夕曛悠悠百年意世事任紛紜
送僧歸嚴陵
春船上瀨急歸路石濺濺白石百花静清江初月圓偶
逢林下叟為話竹間禪明發遥相憶青山生暮煙
倪元鎮畫
元館夏初度青林暑氣中開軒對流水坐石待薰風花
落葛巾側鳥鳴山几空經鉏者誰子散髮奏絲桐
送樊仲益省郎之解州
六月句吳國重逢樊省郎題詩過山館惜别度河梁淮
樹生秋早汾陰去雁長明年朱紱貴遥憶奉華觴
題九龍圖
九龍起幽壑百谷走春雷峽坼蒼厓斷天傾白浪迴朝
行神禹穴暮過楚王臺應有天瓢手為霖遍九垓
登姑蘇臺劉從事索賦二首(錄一首)
臺榭已蕪沒江山非昔遊鳥啼煙樹裏日落古城頭源
水聞吳曲青楓繫越舟望中衰柳色知是舊長洲
題宋氏綠野莊
暮泊蘭陵郡朝過綠野莊飛花渡江闊垂柳蔭門長埽
地春陰合梳頭荷氣涼幾時重著屐來此話滄浪
小遊仙
旭日三危際春煙五色開誰知大瀛海似是小蓬萊靈
鶴傳書去神魚聽瑟來仙軿如少駐花底注深杯
至正庚寅臘月下澣予與琦元璞吳國良同寓
玉山時大雪彌旬日坐雪巢聽簫酌酒煮茗賦
詩俄有他故乘夜泛舟泊楓橋下雪復大作匡
山于彦成有越上之行余賦是詩以送之二首
長江幾萬里送子一扁舟日落雲帆盡天空海水流青
山無過雁白髮有歸鷗為語乘查客何如汗漫遊
山陰有歸客雪夜泛扁舟一笑遽云别知君静者流看
山對明鏡濯足起飛鷗還載一壺酒相尋賀監遊
秋夜獨坐有懷玉山徵君
庭樹葉初落鵲飛驚早秋玉繩猶未轉星漢忽同流楊
柳離亭思芙蓉别浦愁美人隔烟渚滄海信悠悠
次顧仲瑛晚泊新安見懷韻
長林夕露下一雁過秋天月照風燈外星沈夜水前美
人隔煙渚清夢落江船孤坐聞城漏迢迢夜不眠
姚文奐
和韻
天清望不極逸興晚來多新月弦初上秋華酒半酡水
光搖玉麈山色舞金鵝坐久衣裳冷移舟向澗阿
熊夢祥
湖光山色樓
移舟界溪上忽見海虞山山接空青外湖當慘淡間松
聲聽欲近帆影坐看還何處西風起漁歌下别灣
周砥
過任昉釣臺
雲樹參差短寒山迢遞明深春釣臺沒殘照夕嵐輕萬
化同斯盡孤名如水清誰悲范僕射千載見交情
過西澗
放鶴白石上曳履青林間近竹門自掩採樵人未還草
生西澗雨雲歛南湖山遊咏以終日相依道者閒
望頥山
曾著頤山屐穿雲古洞歸松浮仙嶠日花落女蘿衣翠
壑晴蜺飲丹房玉燕飛煙塵此時路長望一歔欷
送鄭同夫歸豫章分題百花洲
洲上百花明春流日夜生祇看維客棹無復渡霓旌落
日山如舊東風鳥自鳴蕭條千古意離别暗傷情
元日試墨二首
金鴨香猶吐風簾影自飄輕冰生墨沼餘雪綴寒條茅
屋行堪賦山雲坐可招且無軒冕意隨分樂漁樵
萼綠花開未春醪已滿缸不須嗟往事且復醉幽忩采
筆雲千朵青霄鶴一雙平生江海興漸覺片心降
題宮人行樂圖
金宮遊素女玉笛弄清暉月殿龍香度風簾翠影飛雲
開移綵仗花落卷春衣莫買相如賦長門事已非
賦得晚晴送禪師
浮雲暮色霽空宇湛然清復念還山客遲遲南澗行新
禽響叢木殘照入孤城即此閒來往方紆塵外情
雨中一首
淒涼懷故舊寂寞臥丘園溪冷風蒲拆林高雨竹喧漁
人留野渡田犬吠衡門無限清秋意何從製一言
張簡
送徐教授曉山歸武林
三年言子邑寂寞鼓鳴琴官舍冷如水杏花春滿林化
風敦薄俗清氣集虚襟歸去吳山下青青草正深
次韻答強仲端
花落紅雲島風生白玉題真人不出戶芳樹自成蹊埽
地雨初歇開簾鶯正啼此時不一見春思轉萋迷
瞿份
春暉樓以紅藥當階翻分韻得紅字
岸幘華池上開樽芳逕中玉瓶分錦水紈扇度香風妝
靚舞衣薄嬌妥青雲紅莫辭秉燭醉妖嬈偏惱公
李瓚
春原
林樾風初協村原泥正融香蕪連野碧冶杏過牆紅塞
雁歸天未巴鶯出谷中春光濃若酒歡賞興何窮
李元珪
秋暮
秋色已云暮天寒未授衣異鄉三載過倦客幾時歸膠
漆惟君久論心見面稀題詩寄清隠江國雁初飛
張師賢
送于彦成歸越次郯九成韻
江南歲云暮仙客泛歸舟交態浮雲變離懷逐水流雪
空横獨鶴沙際渺羣鷗劒佩山陰道知君獨重遊
沈性
晩泊新安有懷九成次玉山韻
溪行仍水宿夜坐散秋天月出青楓裏烏啼古驛前間
關懷枉路汗漫問鄰船想憶同心者裁詩不待眠
張遜
題桃花溪
種桃如種柳容易得成花千樹恐無地平原堪卜家晚
風迎窈窕春水繞汙邪久不通人問循溪步曲斜
顧逵
澹香亭
玉樹浮春煖輕風扇夕清霏微通繡幕窈窕倚朱楹酒
壓霞光㶑衣承雪色明徘徊顧林影華月又東生
沈右
次韻叔方先生兼簡伯行敬初二首
憶昔陪二子吟嘯野亭中風急江花白霜晴木葉紅去
留身若寄陶寫興無窮更喜陳夫予幽情訝許同
掩卷坐忘寐書燈耿獨明年華勞髮改夜氣與神清感
夢疑蕉鹿挑愁賴麯生何時重相覓握手話真情
次留笠澤别業詩
步屧春風裏翛然忘世情閒門無客到載酒泛江行雨
過山如染潮迴水自生鷗沙割千頃夢不到承明
劉西村
送鄭同夫歸豫章分題楓橋
涼風起蘋未送子過楓橋落日聞征雁空江生暮潮星
沉吳渚闊雲入楚山遥歸去秋堪把芙蓉葉未凋
金翼
送周仕宣南臺典史賦響屧廊
深宮風日静鳴屧憶當時花襯珠嬪步春隨綵仗移錦
鳬雲窈窕香佩玉葳蕤我正慙趨步臺郎赴遠期
陸景龍
奉寄竹深識趣二先生兼簡泉上架閣
下榻徐高士彈琴魏隠君相望一溪水只隔半山雲每
憶朋簪盍俄驚客袂分登樓頻眺遠離思正紛紛
舒頔
獨步
獨步誰為侶谿邊有白雲情親鷗共狎機動鹿分羣細
草沿厓出幽花隔岸聞歸鴉背秋色飛過夕陽林
春雪
片片霑芳草紛紛雜落花籬寒春雀陣檐凍午蜂衙雲
密深藏樹谿渾不見沙小忩風力惡呼婢莫烹茶
晴
雲氣扶紅日江光漾翠濤煙籠淮樹遠天淨楚山高慕
道心誠渴憂時鬢獨搔明朝鍾阜去渡口買輕舠
白土嶺
野水孤城迥風雲浪積沙一方龍虎國六代帝王家玉
樹歌仍在新亭恨轉加凝情正寥落漁唱答邊笳
茅岡鋪阻雨
巖谷幽棲士江湖嬾散身思鄉荆楚客憂國杜陵人年
老常防病時乖不厭貧滔滔浸平陸何處是通津
嶠源
谿回石欲動山斷路還通嵌石蘚花白颭林楓葉紅野
雞啄寒澗塞雁下晴空莫怪楊朱泣于今路更窮
舒遜
李謫仙
召對金鑾殿榮膺白玉堂氣吞高力士眼識郭汾陽醉
骨生疑蛻詩名死更香何由見顔色月落照空梁
和蔡原英暮春雜詠二首
處處鵑聲急春光大半非綠扶官柳暗紅點岸花飛竹
隖消殘靄柴門掩落暉高人尋友罷獨抱一琴歸
十日九風雨春來有許陰氣騰三島暝綠漲一江深苔
匝痕猶濕花垂力不禁遥憐杜陵老麻麥正關心
和人韻
山水有真趣琴書得自由歌詩哦字眼沽酒過牆頭南
國黃花景西風白雁秋何人發幽興吹笛倚江樓
題度洪富嶺道中
蹋破瓊瑶路行穿翡翠岑光搖鼇背穏迹印獸蹄深冰
瑩奩開鏡泉凝玉墜簪野梅香徹骨三嗅動微吟
周霆震
山村
寥落驚回首艱危厭久生野人羞費揖山石苦留行坡
雨初畦菜園霜未破橙小村風物古暫喜話農耕
楊翮
遊廣教寺次李生韻
勝日欵禪宮蒼苔印屐蹤雲間聞梵語煙外聽齋鐘樹
列千年檜林深百尺松明珠光錯落幽壑舞驪龍
張端
和傳可除夕
歷盡年俱往寒多火未銷為憐無去日飜恨有來朝世
路看何隘家山望更遥雙娥燈影裏剪綵待元宵
擣衣
為擣清砧素令人念藁砧近寒將雁至入夜正蛩吟霜
月三更杵關山萬里心金風何太弱不與送餘音
吳志淳
小姑山
長江數千里屹立一峰尊開闢由神禹朝宗自海門魚
龍藏白晝星斗動黃昏祇有孤舟客歸心逐浪飜
周南老
至正丁酉冬督役城虎丘連月餘賦詩八首錄
呈居中禪師(錄一首)
白髮趨公役驅馳上虎丘空惟追舊賞無復紀清游紅
葉自秋色青山慘暮愁凭軒凝竚久誰與話綢繆
魯淵
題馬文璧秋山圖為盧仲章賦
野館空山裏林泉象外幽淡雲初霽雨紅葉早驚秋路
轉山藏屋橋危岸倚舟直疑人境異便欲問丹丘
朱希晦
時事
貧病知交態驅馳愧老身薊門深雨雪淮海暗風塵雖
有樓船將能無柱石臣會須安反側早晚畫麒麟
納凉
無事解衣坐超然心境空深林翳炎日萬壑來天風閒
停白羽扇試拂朱絲桐醉罷不知夕月生滄海東
吳會
春晩
風雨春如客煙霞日似年鶯歌把酒聽花落抱琴眠樹
暗藏書谷香流洗藥泉好懷無處說誰與繫江船
江村
紅樹江村外黃蘆野水邊葉深風落地禾偃澇餘田雁
鶩違寒日牛羊入遠煙岸人連棘戶盡室避軍船
王中
黃家洲客舍留别
數載俱流落相逢鬢已秋生涯同寂寞書劒祇淹留沙
闊隨天盡江平帶日流别離殊不愜回首思悠悠
田家雜興
煙火中林静秋風歲律賒清霜催橘柚落日照蒹葭石
逕通流水山橋臥古槎武陵元世境不必問桃花
閒居述興
老來真懶慢林下復無營樵牧通名姓禽魚識性情臥
聞黃葉落坐看白雲生更愛茆齋夜泠泠風月清
懷方二叔子
聞說臨濠客衰年謫宦貧愛憎多異報消息定誰真得
失雖由命才名實累身平生交契重東望苦傷神
病後述懷
杖藜初雨後試步夕陽時草綠驚春久山深得暖遲病
多因識藥興短倦題詩寂寞無人問平居有所思
泊鏡口
日暮風濤穏扁舟泊此隅雲山歸夢杳鄰舫語音殊片
月寒江永平沙旅雁孤無才合漂泊不敢恨窮途
山中滯雨
淥酒千鍾醉衰年百念闌山深茅舍静春暮雨聲寒花
事隨泥滓苔痕上井欄寂寥聞杜宇羈思若為寬
華幼武
風棚
百尺虚結構松風起四簷遂令秋滿屋何用晝垂簾蔽
日雲常在當忩雨不霑翛然無限意叢竹淨相兼
清坐
驅馳欣暫息清坐感餘春細雨偏宜草疎簾不隔塵山
禽時引子庭鶴晩隨人幾負林泉約空嗟頭上巾
客樓夜雨
城郭易為熱江雲起不難電光生夜白雨氣入樓寒書
葉仍防潤燈花不耐看祇緣聽亦慣竟夕睡偏安
宿蠡口
春風吹短櫂迤邐望歸程刁斗溪邊戍旌旗野水營市
橋人迹少官路馬蹄輕欲向東湖去邊烽永夜明
久雨
江雨灑還稀江雲濕更低不愁吳水闊惟恨楚山迷野
鶴思高舉林烏慕穏棲漸看晴景好可得溷塗泥
葉顒
送應空谷上人遊吳尋師二首僕于湖山泉石
有疇昔之好末章故及之(錄一首)
落日南朝寺吟笻幾度登欲尋前日路去訪昔年僧浙
水生新浪吳雲暗舊燈阿師如到彼為謝嶺南能
題應上人淨深精舍
一室纖塵絶爐煙貝葉經每呼明月至常遣白雲扃竹
色侵書幌荷香襲小亭晚來開甕牖放入數峰青
午忩睡起偶吟閒花落硯池小兒士廉率爾應
聲曰香絮粘棋局遂足成一律
睡起碧忩虛無人松影移庭空晴晝永徑静夕陽遲香
絮粘棋局閒花落硯池遥看煙樹鳥飛過白雲枝
已酉新正
天地風霜盡乾坤氣象和歷添新歲月春滿舊山河梅
柳芳容穉松篁老態多屠蘇成醉飲歡笑白雲窩
春晴
曉洞雲歸濕春山草木新夭桃含宿雨嫩柳裊輕塵蝶
翅寒猶怯蜂衙晚漸陳香風簇羅綺已有踏青人
日暮江村雜興
釣艇已收緡無人深閉門雲生沙上石月出水南村寂
寞寒潮遠微茫煙浪昏孤舟中夜笛感慨動吟魂
山莊即事
策杖步松關銜杯看遠山青鞵陪月去翠袖裹雲還芳
草斜陽外落花流水間山林多樂意無夢到塵寰
江村晩景
野水溪橋外荒村八九家雨晴魚網曬風定酒旗斜紅
樹霜江葉黃蘆月岸花何當從此隠重整釣雲槎
春遊晚歸
小雨雜煙霏晴光弄夕暉蔫紅侵酒斝空翠潤琴徽風
襲吟翁帽雲香野客衣殷勤花徑月寒影照人歸
次韻賈逢源見寄
短髮凋秋鬢天風快晚晴閒惟欣有味老不歎無成白
石和雲煮青山帶月耕無心少年事慷慨樂從征
劉養晦
野館
安穏桐溪上時危久索居蟻穿庭下穴蝸篆壁間書野
水臨秋迥山窗映月虚十年戎馬亂歸計定何如
燕遺民
感懷二首
寥落吳山曲憑誰話起居出門惟水石相見但樵漁酒
熟還堪漉葵荒欲自鋤久深泉石想早晚賦歸與
泉石煙花淨林塘暑氣清幽花籬落見好鳥竹間鳴禾
黍皆豐稔桑麻自長成還聞茅屋底燈火讀書聲
王鵬
過西洞庭
元洲不復見縹緲即芙蓉玉洞連三島金庭第一峰芝
香雲氣暖竹色露華濃我亦尋真者行探虎豹蹤
郭鈺
秋望
長嘯動巖壑秋風生滿林片雲隨雁度疎雨約蟬吟燕
馬關山遠吳船歲月深歸來蘇季子何用苦多金
王志元邀度歲不及赴敬荅以詩
東門問來使晩歲許相迎野樹懸雲氣江波挾雨聲虎
飢寒更出驢瘦滑難行好是城南酒燈前只自傾
除夕
短日如年度寧知歲又殘鄉關一水隔風雪五更寒寄
食囊垂罄更衣帶盡寬主人供帳好獨作太平看
江路
江路雪稜層囊空仗友朋炊煙晨減米乞火夜分燈白
鳥踰青嶂蒼松舞翠藤鄉關長在望歸夢久無憑
憶弟
時危思共濟謀拙阻相聞念母誰無子持家爾不羣江
煙寒織雨山鳥暝穿雲悵望歸無計悲啼向夜分
和王志元雨晴
客枕愁春雨漁歌荅晚晴殘雲棲樹濕新水與橋平穉
子買魚至主人窺筍生酒來即傾倒何問阻歸程
春雨
日夜雨懸懸問春春可憐好花俱薄命似我負芳年雲
氣低簾外江聲到枕前何時是寒食早已禁厨煙
山館
偪側不敢怨飛騰殊未能野猿時送果山鬼夜吹燈口
腹久為累語言難盡憑白頭方檢束飽食愧飢鷹
御選元詩卷四十一
