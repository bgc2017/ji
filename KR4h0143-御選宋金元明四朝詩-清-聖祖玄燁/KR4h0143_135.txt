欽定四庫全書
御選宋詩卷五十二
七言律詩八
陸游
留題雲門草堂
小住初為旬月期二年留滯未應非尋碑野寺雲生屨
送客溪橋雪滿衣親滌硯池餘墨漬卧看爐面散煙霏
他年遊宦應無此早買漁蓑未老歸
望江道中
吾道非邪來曠野江濤如此去何之起隨烏鵲初翻後
宿及牛羊欲下時風力漸添帆力健艣聲常襍雁聲悲
晩來又入淮南路紅樹青山合有詩
初夏道中
桑間葚熟麥齊腰鶯語惺憁野雉驕日薄人家曬蠶子
雨餘山客買魚苗豐年隨處俱堪樂行路終然不自聊
獨喜此身強健在又搖團扇著絺蕉
遊山西村
莫笑農家臘酒渾豐年留客足雞豚山重水複疑無路
柳暗花明又一村簫鼓追隨春社近衣冠簡朴古風存
從今若許閒乘月拄杖無時夜叩門
上虞逆旅見舊題歲月感懷
舴艋為家東復西今朝破曉下前溪青山缺處日初上
孤店開時鶯亂啼倦枕不成千里夢壊牆閒覓十年題
漆園傲吏猶非達物我區區豈足齊
雨中泊趙屯有感
歸燕羈鴻共斷魂荻花楓葉泊孤村風吹暗浪重添纜
雨送新寒半掩門魚市人煙横慘淡龍祠簫鼓閙黃昏
此身且健無餘恨行路雖難莫更論
黃州
局促常悲類楚囚遷流還歎學齊優江聲不盡英雄恨
天意無私草木秋萬里羈愁添白髮一帆寒日過黃州
君看赤壁終陳迹生子何須似仲謀
晩泊松滋渡口
小灘拍拍鸕鷀飛深竹蕭蕭杜宇悲看鏡不堪衰病後
繫船最好夕陽時生涯落魄惟躭酒客路蒼茫自詠詩
莫問長安在何許亂山孤店是松滋
巴東令廨白雲亭
寇公壯歲落巴蠻得意孤亭縹緲間常倚曲欄貪看水
不安四壁怕遮山遺民雖盡猶能說老令初來亦愛閒
正使官清貧至骨未妨留客聽潺潺
山寺
籃輿送客過江村小寺無人半掩門古佛負牆塵漠漠
孤燈照殿雨昏昏喜投禪榻聊尋夢嬾為啼猿更斷魂
要識人間盛衰理岸沙君看去年痕(峽漲時水高數十丈至冬盡落)
寒食
峽雲烘日欲成霞瀼水生紋淺見沙又向蠻方作寒食
強持巵酒對梨花身如巢燕年年客心羨遊僧處處家
賴有春風能領略一生相伴遍天涯
初夏懷故山
鏡湖四月正清和白墖紅橋小艇過梅雨晴時插秧鼓
蘋風生處采菱歌沈迷簿領吟哦少淹泊蠻荒感慨多
誰謂吾廬六千里眼中歷歷見漁蓑
初夏新晴
曲徑泥新晩照明小軒纔受一窗横翩翩乳燕穿簾影
簌簌新篁解籜聲藥物屏除知病減夢魂安穩覺心平
深居不恨無來客時有山禽自贊名
秋思
魚復城邊逢雁飛白頭羇客恨依依遠遊眼底故交少
晩歲人間樂事稀雲重古關傳夜柝月斜深巷擣秋衣
官閒況是頻移疾藥鼎熒熒卧掩扉
晩晴聞角有感
暑雨初收白帝城小荷新竹夕陽明十年塵土青衫色
萬里江山畫角聲零落親朋勞遠夢凄涼鄉社負歸耕
議郎博士多新奏誰致當時魯二生
醉中到白崖而歸
醉眼朦朧萬事空今年痛飲瀼西東偶呼快馬迎新月
却上輕輿御晩風行路八千常是客丈夫五十未稱翁
亂山缺處如横綫遙指孤城翠靄中
小市
小市門前沙作堤杏花雖落不霑泥客心尚壯身先老
江水方東我獨西暫憩軒窗仍汛埽遠遊書劒亦提攜
子規應笑飄零慣故傍茅簷盡意啼
馬上
殘年流轉似萍根馬上傷春易斷魂烘暖花無經日蕊
漲深水過去年痕迷行每問樵夫路投宿時敲竹寺門
不信太平原有象牛羊點點散煙村
柳林酒家小樓
桃花如燒酒如油緩轡郊原當出遊微倦放教成午夢
宿酲留得伴春愁遠途始悟乾坤大晩節偏驚歲月遒
記取晴明果州路半天高柳小青樓
金牛道中遇寒食
乍換春衫一倍輕況逢寒食十分晴鶯穿驛樹惺憁語
馬過溪橋蹀躞行畫柱彩繩喧笑樂豔妝麗服角鮮明
誰知此日金牛道非復當時鐵馬聲
閬中作
殘年作客遍天涯下馬長亭便似家三疊凄涼渭城曲
數枝閒澹閬中花擘牋授管相逢晩理髩薰衣一笑譁
俱是邯鄲枕中夢墜鞭不用憶京華
海棠(范希元圖)
誰道名花獨故宫(謂故蜀燕王宫)東城盛麗足争雄横陳錦障
闌干外盡吸紅雲酒醆中貪看不辭持夜燭倚狂直欲
擅春風拾遺舊詠悲零落瘦損腰圍擬未工(老杜不應無海棠詩)
(意其失傳耳)
晩登望雲
一出修門又十年輩流多已珥金蟬衰如蠧葉秋先覺
愁似鰥魚夜不眠輦路疎槐迎駕處苑城殘日泛湖天
君恩未報身今老徙倚危樓一泫然
晩來煙雨暗江干烽火遙傳畫角殘看鏡功名空自許
上樓懷抱若為寬青楓搖落新秋令白髮凄涼舊史官
飽見少年輕宿士可憐隨處強追歡
醉中感懷
早歲君王記姓名只今顦顇客邊城青衫猶是鵷行舊
白髮新從劒外生古戍旌旗秋慘淡高城刁斗夜分明
壯心未許全消盡醉聽檀槽出塞聲
秋日懷東湖
罨畫池邊小釣磯垂竿幾度到斜暉青萍葉動知魚過
朱閣簾開看燕歸歲晩官身空自閔途窮世事巧相違
邊州客少巴歌陋誰與愁城略解圍
送客至江上
多事經旬不出城今朝送客此閒行郊原遠帶新晴色
人語中含樂歲聲天際斂雲山盡出江流收漲水初平
故園社友應惆悵五歲無端棄耦耕
深居
作吏難堪簿領迷深居聊復學幽棲病來酒戶何妨小
老去詩名不厭低零落野雲寒傍水霏微山雨晩成泥
自憐甫里家風在小摘殘蔬遶廢畦
梅花
月地雲階暗斷腸知心誰解賞孤芳相逢只怪影亦好
歸去始驚身染香渡口耐寒窺淨綠橋邊凝怨立昏黃
與卿俱是江南客剰欲尊前說故鄉
快晴
地闊天門斗柄回今朝紅日遍池臺新陽蘇醒春前柳
輕暖醫治雪後梅瓦屋螺青披霧出錦江鴨綠抱山來
衰翁也逐兒童喜旋撥文書近酒杯
遊修覺寺
上盡蒼崖百級梯詩囊香椀手親攜山從飛鳥行邊出
天向平蕪盡處低花落忽驚春事晩樓高剰覺客魂迷
興闌埽榻禪房卧清夢還應到剡溪
江瀆池醉歸馬上作
久住西州似宿緣笙歌叢裏著華顛每嗟相見多生客
却憶初來尚少年迎馬綠楊争拂帽滿街丹茘不論錢
浮生何處非羇旅休問東吳萬里船
桃源
木缺橋横一徑微斷煙殘靄晚霏霏十年勌客明雙眼
五月遊人換裌衣翠峽束成寒練静蒼崖濺落素鮫飛
爾來自笑癡頑甚著處吟哦不記歸
東湖新竹
插棘編籬謹護持養成寒碧映淪漪清風掠地秋先到
赤日行天午不知解籜時聞聲簌簌放梢初見影離離
官閒我欲頻來此枕簟仍教到處隨
病後暑雨書
髮毛蕭䬃疾初平雲物輪囷氣未清水漲小亭無路到
雨多幽草上牆生窗昏頓減讐書課屋老時聞墮瓦聲
止酒無聊還自笑少年豪飲似長鯨
宴西樓
西樓遺蹟尚豪雄錦繡笙簫在半空萬里因循成久客
一年容易又秋風燭光低暎珠簾麗酒暈徐添玉頰紅
歸路迎涼更堪愛摩訶池上月方中
月下歸驛舍
歲歲常為錦水行驛前雙堠慣逢迎草深閒院蟲相語
人静空廊月自明病起酒徒嘲小戶才衰詩律媿長城
何時却汎耶溪路卧聽菱歌四面聲
寓舍書懷
借得茅齋近筰橋羇懷病思兩無聊春從豆蔲梢頭老
日向摴蒲齒上消叢竹曉兼風力横高梧夜挾雨聲驕
書生莫倚身常健未畫凌煙髩已彫
自合江亭涉江至趙州
正為梅花憶兩京海棠又滿錦官城鴉藏高柳陰初密
馬涉清江水未生風掠春衫驚小冷酒潮玉頰見微頳
殘年飄泊無時了腸斷樓頭畫角聲
雨
映空初作繭絲微掠地俄成箭鏃飛紙帳光遲饒曉夢
銅鑪香潤覆春衣池魚鱍鱍隨溝出梁燕翩翩接翅歸
惟有落花吹不去數枝紅濕自相依
春殘
石鏡山前送落暉春殘回首倍依依時平壯士無功老
鄉遠征人有夢歸苜蓿苗侵官道合蕪菁花入麥畦稀
倦遊自笑摧頹甚誰記飛鷹醉打圍
卜居
歷盡人間行路難老來要覓數年閒供家米少因添鶴
買宅錢多為見山池面紋生風細細花根土潤雨斑斑
借舂乞火依鄰里剰釀村醪約往還
數日暄妍頗有春意予閒居無日不出游戲作
小春花蕾索春饒已有暄風入紫貂村路雨晴鳩婦喜
射場草綠雉媒驕苑邊結客飛金勒樓上誰家弄玉簫
莫怪夕陽歸獨後早梅喚我度谿橋(蜀宣華苑在摩訶池上)
閒意
柴門雖設不曾開為怕行人損綠苔妍日漸催春意動
好風時捲市聲來學經妻問生疎字嘗酒兒斟瀲灩杯
安得小園寬半畆黃梅綠李一時栽
南定樓遇急雨
行遍梁州到益州今年又作渡瀘遊江山重複争供眼
風雨縱横亂入樓人語朱離逢峒獠棹歌款乃下吳舟
天涯住穩歸心嬾登覽茫然却欲愁
橋南納涼
曳杖來追柳外涼畫橋南畔倚胡牀月明船笛參差起
風定池蓮自在香半落星河知夜久無窮草樹覺城荒
碧筒莫惜頹然醉人事還隨日出忙
雪中感成都
憶在西州遇雪時繡筵處處百花圍烏絲闌展新詩就
油壁車迎小獵歸感事鏡鸞悲獨舞寄書筝雁恨慵飛
愁多自是難成醉不為天寒酒力微
三月二十一日作
蹴踘牆東一市譁鞦韆樓外兩旗斜及時小雨放桐葉
無賴餘寒開楝花明月吹笙思蜀苑軟塵騎馬夢京華
歡情減盡朱顔改節物催人只自嗟
九月三日泛舟湖中作
兒童隨笑放翁狂又向湖邊上野航魚市人家滿斜日
菊花天氣近新霜重重紅樹秋山晩獵獵青帘社酒香
鄰曲莫辭同一醉十年客裏過重陽(予自庚寅至辛丑始見九日於故山)
累日無酒亦不肉食戲作此詩
小築精廬剡曲傍枵然蟬腹與龜腸酒錢覓處無司業
齋日多來似太常雲碓旋舂菰米滑風爐親候藥苗香
明年更入南山去要試囊中服玉方
南窗睡起
夢中忘却在天涯一似當年錦里時狂倚寶筝歌白紵
醉移銀燭寫烏絲酒來郫縣香初壓花送彭州露尚滋
起坐南窗成絶歎玉樓乾鵲悞歸期
秋思
秋來情味更堪論身寄城南五畆園委轡看山無鐵獺
(梅聖俞馬名)拾樵煎茗有青猿(王元之小童名)陂塘夜雨添新漲原
野煙蕪減舊痕豈是平生少親友略無人肯訪孤村
初夏遊凌氏小園
水滿池塘葉滿枝曲廊危榭愜幽期風和海燕分泥處
日永吳蠶上簇時閒理阮咸尋舊譜細傾白墮賦新詩
從來夏淺勝春日兒女紛紛豈得知(庾信詩云夏淺却勝春鏡湖遊人至)
(立夏而止)
芒種經旬無日不雨偶得長句
芒種初過雨及時紗廚睡起角巾欹癡雲不散常遮墖
野水無聲自入池綠樹晚涼鳩語閙畫梁晝寂燕歸遲
閒身自喜渾無事衣覆薰籠獨誦詩
臨安春雨初霽
世味年來薄似紗誰令騎馬客京華小樓一夜聽春雨
深巷明朝賣杏花矮紙斜行閒作草晴窗細乳戲分茶
素衣莫起風塵歎猶及清明可到家
暮春
顦顇都門白髮新歸來一振客衣塵啼鶯妬夢頻催曉
飛絮鍾情獨殿春湖上風光猶淡沱尊前懷抱頗清真
詩成絶恨知心少自寫吳牋寄故人
小雨泛鏡湖
吾州清絶冠三吳天寫雲山萬幅圖龍化廟梁飛白雨
鶴收仙箭下青蕪菱歌嫋嫋遙相答煙樹昏昏淡欲無
端辦一船多貯酒敢辭送老向南湖(鏡湖一名南湖)
題齋壁
二十餘年此結茅園公谿父日論交風翻半浦亂荷背
雨放一林新筍梢隔葉晚鶯啼谷口唼花雛鴨聚塘㘭
出門行罷還無事借得丹經手自抄
安流亭俟客不至獨坐成詠
憶昔西征髩未霜拾遺陳迹弔微茫蜀江春水千帆落
禹廟空山百草香馬影斜陽經劒閣艣聲清曉下瞿唐
酒徒雲散無消息水榭憑欄淚數行
秋雨北榭作
秋風吹雨到江濆小閣疎簾晩色分津吏報增三尺水
山僧歸入萬重雲飄零露井無桐葉斷續煙汀有雁羣
了却文書早尋睡檐聲偏愛枕間聞
倚欄
閒岸紗巾小倚欄吳中三月尚春寒蜂脾蜜滿花初過
燕觜泥新雨未乾老厭簿書思屏迹病逢節物強追歡
一樽又動流年感城上斜陽畫角殘
九月初郊行
九月吳中尚裌衣江郊策馬踏斜暉蕎花漫漫連山路
豆莢離離映版扉蒼兔避鷹投磵去黃鵪脱網傍人飛
農家光景關心事不為無才也合歸
繫舟平水步
舟尾參差野岸横屐聲穿市得閒行雨昏茅店炊煙濕
人語篷窗績火明枝上橙香初受摘擔頭菰脆正堪烹
漁樵自是平生意不為衰遲薄宦情
宿監中偶作
流落歸來兩髩絲此生真媿北山移數殘更漏寒無寐
開盡梅花病不知同舍破甘醒宿酒故人折簡索新詩
生涯可笑清如許枉是京塵撲馬時
南省直宿
檐角參差散暮霞重門鎖斷市聲譁風經綠樹鴉棲穩
月入空廊柱影斜藤紙静臨新獲帖銅瓶寒浸欲開花
誰知今夕幽窗夢又傍扁舟上若耶
初夏郊行
小硯孤吟恐作愁長堤曳杖且閒遊破雲山湧千螺翠
經雨波涵一鏡秋粔籹青紅村步市闌干高下寺家樓
去年此日君知否十丈京塵沒馬頭
故山(錄三首)
鏡湖
功名莫苦怨天慳一櫂歸來到底閒傍水無家無好竹
卷簾是處是青山滿籃箭茁瑶簮白壓擔稜梅鶴頂殷
野興盡時尤可樂小江煙雨趁潮還
禹祠
禹祠行樂盛年年繡轂争先罨畫船十里煙波明月夜
萬人歌吹早鶯天花如上苑常成市酒似新豐不直錢
老子未須悲白髮黃公壚下且閒眠
雲門
落磵泉奔舞玉虹護丹松老卧蒼龍霜柑籬角寒初熟
野碓雲邊夜自舂挈榼人沽村市酒打包僧趁寺樓鐘
幽尋自是年來嬾枉道山靈不見容
東關
雲蹙魚鱗襯夕陽放翁繫纜水雲鄉一笻疾步人驚健
斗酒高歌自笑狂風暖市樓吹絮雪蠶生村舍采桑黃
東阡南陌無窮樂底事隨人作許忙
舟過季家山小泊
困睫蒙蒙渴煮茶繫舟來叩野人家風翻翠浪千畦麥
水漾紅雲一塢花健犢破荒耕犖确幽禽除蠧啄槎牙
尋春非復衰翁事且伴兒童一笑譁
入雲門小憩五雲橋
穀雨初過換裌衣園林零落到薔薇鳴鳩日暖遙相應
雛燕風柔漸獨飛臺省多才吾輩拙江湖久客暮年歸
雲門踏月方清絶且倚溪橋看夕霏
秋興
老子雖貧未易量風流猶在小茅堂蒲萄錦覆桐孫古
鸚鵡螺斟玉瀣香千點荷聲先報雨一林竹影剰分涼
秋來便有欣然處新種蓴絲已滿塘
小園
窄窄柴門短短籬山家隨分有園池客因問字來攜酒
僧趁分題就賦詩晨露每看花蕾坼夕陽頻見樹陰移
拂衣司諫猶忙在此趣淵明却少知
夏日晩興
高挂虛窗對綠池烏啼聲歇柳陰移含風珍簟閒眠處
疊雪輕衫新浴時泉冷甘瓜開碧玉手香素藕罥長絲
夕陽四面漁歌起又赴鄰翁把釣期
園中小飲
此老胸中萬頃寬小園幽徑日追歡寧教酒欠尋常債
恥就人求本分官高柳陰濃煙欲暝叢花紅濕露初漙
(時月桂方盛開)要知澤國年光晩已過清明尚淺寒
西窗
西窗偏受夕陽明好事能來慰此情看畫客無寒具手
論書僧有折釵評薑宜山茗留閒啜䜴下湖蓴喜共烹
酒炙朱門非我事諸君小住聽松聲
舟中夕望
船掠湖堤不入城葛巾羽扇試春行女牆迤邐横輕靄
佛閣峥嶸倚晩晴樹冒藤花堆故繡風吹鶯語送新聲
細思造物何由報遣作閒人過此生
八月三日驟涼有感
殘暑侵人畏汗霑清秋乍見月纖纖自燒熟火添香獸
旋把寒泉注硯蟾佳客誤占螢入戶遠書空喜鵲鳴簷
悠然獨對青燈卧誰念柴門老病兼(俗以螢飛入室為冇客至之兆)
書室明煖終日婆娑其間倦則扶杖至小園戲
作長句
美睡宜人勝按摩江南十月氣猶和重簾不捲留香久
古硯微凹聚墨多月上忽看梅影出風高時送雁聲過
一杯太淡君休笑牛背吾方扣角歌
得季長書追懷南鄭幕府慨然有作
從戎昔在山南日強半春光醉裏銷綠樹啼鶯窺帽影
畫橋飛絮逐鞭梢花經小雨開差晩笙怯餘寒澀未調
惆悵流年又如許羇魂欲仗楚詞招
山園雜詠(錄二首)
殘春終日在林亭散髮披衣醉復醒科斗已成蛙閣閣
櫻桃初結子青青魚遊滄海寧濡沫禽慕雕籠即剪翎
薄晩東風吹小雨笑攜長鑱伴畦丁
春光何止二分空寒食都無數日中密葉成陰花寂寂
舊巢添土燕悤悤紙鳶收線愁風惡秧馬掀泥喜雨濛
堪歎今年衰更甚蒼顔縱酒不成紅
初夏行平水道中
老去人間樂事稀一年容易又春歸市橋壓擔蓴絲滑
村店堆盤豆莢肥傍水風林鶯語語滿園煙草蝶飛飛
郊行已覺侵微暑小立桐陰換裌衣
幽居初夏
湖山勝處放翁家槐柳陰中野徑斜水滿有時觀下鷺
草深無處不鳴蛙籜龍已過頭番筍木筆猶開第一花
歎息老來交舊盡睡餘誰共午甌茶
六月二十四日夜分夢范致能李知幾尤延之
同集江亭諸公請予賦詩記江湖之樂詩成而
覺忘數字而已
露箬霜筠織短篷飄然來往淡煙中偶經菱市尋谿友
却揀蘋汀下釣筒白菡萏香初過雨紅蜻蜓弱不禁風
吳中近事君知否團扇家家畫放翁
秋雨初霽試筆
墨入紅絲點漆濃閒將倦筆寫秋容雨聲已斷時聞滴
雲氣將歸别起峰斜日半穿臨水竹好風遙送隔城鐘
遠遊更動輕舟興太息何人解見從
睡起至園中
春風忽已遍天涯老子猶能領物華淺碧細傾家釀酒
小紅初試手栽花野人易與輸肝肺俗語誰能挂齒牙
更欲世間同省事勾回蟻戰放蜂衙
春行
九日春陰一日晴強扶衰病此閒行猩紅帶露海棠濕
鴨綠平堤湖水明酒賤柳陰逢醉卧土肥稻壟看深耕
山翁莫道渾無用解與明時說太平
小園新晴
散髮陽狂不許年園林只在小窗前斷虹千尺卷殘雨
新月一鈎生暮天臘釀拆泥留客醉山茶落磑喚兒煎
物華心賞元無盡剰住人間作地仙
夏夜
夏夜誰知亦自長幽居渺在水雲鄉月侵竹簟清無暑
風度衣篝潤有香棲鵲自驚移别樹流螢相逐過横塘
放翁尚苦餘酲在細綆銅瓶落井牀
春日小園雜賦
市塵不到放翁家繞麥穿桑野徑斜夜雨長深三尺水
曉寒留得一分花悶從鄰舍分春甕閒就僧窗試露芽
自此年光應更好日驅秧馬聽繅車
齋中弄筆偶書示子聿
左右琴樽静不譁放翁新作老生涯焚香細讀斜川集
候火親烹顧渚茶書為半酣羞近古詩雖苦思未名家
一窗殘日呼愁起裊裊江城咽暮笳
新籬
新籬三面北通門藤架陰中細路分天宇淡青成卵色
水波微皺作鞾紋參差村舍穿林出縹緲漁歌隔浦聞
忽覺楚鄉來眼底欲題幽句弔湘君
小圃獨酌
少時裘馬競豪華豈料今為老圃家數點霏微社公雨
兩叢閒淡女郎花詩成枕上常難記酒滿街頭却易賖
自笑邇來能用短只將獨醉作生涯
春晩泛湖歸偶賦
十日雨晴湖水深暖催新綠上横林分泥海燕穿花徑
帶犢吳牛傍柳陰夏近漸低遊舫價日斜殊費寺樓吟
歸來支枕還無事一縷微煙看水沈
龜堂晩興
九日春陰一日晴回塘閒步愜幽情小魚出水圓紋見
輕燕穿簾折勢成今日掩關真佚老向來涉世亦遺名
巡簷更有欣然處新筍初抽四五莖
乙夜納涼
幽人新製葛衣成二寸藤冠覺髮輕淨埽中庭延月色
緩拖拄杖聽蟬聲微涼便欲疎紈扇小醉何妨倒玉罌
八尺風漪真美睡故應高枕到窗明
開東園路北至山脚因治路傍隙地雜植花草
清溝東畔剪榛菅雖設柴門盡日關遠引寒泉成碧沼
稍通密竹露青山幽花泣露開仍落好鳥穿林去復還
更上横岡吾所愛小兒試覓屋三間
先少師宣和初有贈晁公以道詩云奴愛才如
蕭穎士婢知詩似鄭康成晁公大愛賞今逸全
篇偶讀晁公文集泣而足之
仕不逢時勇退耕閉門自號景迂生遠聞佳士輙心許
老見異書猶眼明奴愛才如蕭穎士婢知詩似鄭康成
早孤遇事偏多感欲續殘章涕已傾
六月雲重有雪意獨酌
遍遊藪澤一漁舠歷盡風霜只緼袍天為念貧偏與健
人因見嬾誤稱高地連海澨濤聲近雲冒山椒雪意豪
偶得名樽當痛飲涼州那得直蒲萄
遊近村
度塹穿林脚愈輕憑高望遠眼猶明霜凋老樹寒無色
風掠枯荷颯有聲泥淺不侵雙草屨身閒常對一碁枰
茅檐蔬飯歸來晩已發城頭長短更
小徑登東山繚行自西北至溪上(是夕子聿置酒)
行穿犖确度谽谺小立風中客袖斜衰草雙雙點飛蝶
長空一一送棲鴉荻洲薄暮收魚網茅舍初寒響緯車
誰道老人多感慨未妨尊酒樂年華
湖塘夜歸
漁翁江上佩笭箵一卷新傳范蠡經鬱鬱林間桑椹紫
芒芒水面稻苗青雲邊築舍分南北陌上逢人半醉醒
莫恨西村歸路遠行前點點有飛螢
明月復理夢中作意
白盡髭鬚兩頰紅頽然自以放名翁客從謝事歸時散
詩到無人愛處工高挂蒲帆上黃鶴獨吹銅笛過垂虹
閒人浪跡由來事那計猿驚蕙帳空
出遊(錄二首)
一樽隨處可開顔此事深疑造物慳地可登臨多恨遠
身常強健又須閒山圍小市煙初斂霜著横林葉半殷
徙倚闌干君勿厭日斜猶及棹舟還
山有籃輿步有舟放翁身健得閒遊牛羊點點日將夕
蒲柳蕭蕭天正秋細徑僧歸雲外寺疎燈人語酒家樓
歸途更愛湖橋月獨倚闌干為小留
梅市暮歸三山
日日蠻童佩一壺壺乾時亦復村酤横林露墖遠猶見
暮靄籠山淡欲無綠浦例憑菰作界畫橈常遣鷺前驅
此身原是滄浪客敢學高人乞鏡湖
初夏閒居(錄二首)
松棚黯黯接虚堂埽地燒香旋置牀密葉留花供淺酌
斷雲障日作微涼高城薄暮聞吹角小市豐年有戲場
白首史官閒盡歲祇將搜句答流光
城上朱旗夏令初溪頭綠水蘸菰蒲花貪結子無遺萼
燕接飛蟲正哺雛簫鼓賽蠶人盡醉陂塘移稻客相呼
(鄉中謂傭耕者為客)長安青蓋金羈馬也有農家此樂無
北窗
半世蟬嘶坐北窗耄年依舊守殘缸買書安得黃金百
覓句如求白壁雙老氣尚思吞夢澤壯遊曾是釣巴江
寒生事業秋毫盡筆力終慙鼎可扛
春晴
雨斷雲歸兩作晴夕陽鼓角動高城客愁正得酒排去
草色直疑煙染成鶯為風和初命友鷗緣水長欲尋盟
不須苦問春深淺陌上吹簫已賣餳
恩封渭南伯唐詩人趙嘏為渭南尉當時謂之
趙渭南後來將以予為陸渭南乎戲作長句
老向人間久倦遊君恩乞與渭川秋虚名定作陳驚坐
好句真慙趙倚樓棧豆十年霑病馬煙波萬里著浮鷗
就封他日輕裘去應過三峰處處留
楊萬里
乙酉社日偶題
愁邊節裏兩相關茶罷呼兒檢歷看社日雨多晴較少
春風曉暖晩猶寒也知散策郊行去其奈緣溪路未乾
綠暗紅稀非我事且尋野蕨作蔬盤
題南雄驛外計堂
攜家度嶺夜乘槎小泊凌江水北涯二月山城無菜把
一年春事又楊花舉頭海國星辰近回顧梅山草樹遮
客子相逢聞好語看山咫尺到南華
春晴懷故園海棠(錄一首)
竹邊臺榭水邊亭不要人隨只獨行乍暖柳條無氣力
淡晴花影不分明一番過雨來幽徑無數新禽有喜聲
只欠翠紗紅映肉兩年寒食負先生(予去年正月離家之官蓋兩年不見)
(海棠矣)
和鞏來石游蒲澗
南中道是島夷居也有安期宅一區屐齒苔痕猶故跡
霓旌鸞佩已清都元戎解領三千騎勝日來尋九節蒲
萬壑松風和澗水鳴琴潄玉自相娛
四月五日車駕朝獻景靈宫省前迎駕起居口
號
鳳輦雲行露未消鸞旂相動柳相高晴雷出地傳清蹕
霽日吹紅染御袍喜見天顔浮玉藻歸從原廟薦櫻桃
小臣再得瞻黃繖兩髩星星不滿搔
沈虞卿秘監招遊西湖
蘇公堤遠柳生煙和靖園深竹映關船入芰荷香處去
人從雲水白中還似寒如暖清和在欲雨翻雲頃刻間
能並蓬萊老仙伯一杯痛快吸湖山
送何一之右丞出守平江
十年一别再從游又見魚書拜徹侯人物只今何水部
風流不減韋蘇州白蘋洲上春傳語烏鵲橋邊草喚愁
報政不應遲五月鶯花紫禁竚歸舟
寄題王德修知縣成都新居
子美百花潭北莊君今占作詠歸堂山分劒閣雲根瘦
江送蓬婆雪汗香潄石枕流紅錦浪浮家泛宅白鷗行
何人夜誦相如賦給札蘭臺看堵牆
延之寄詩覓道院集遣騎送至和韻謝之
與君髩髮總星星詩句輸君老更成别去多時頻夢見
夜來一雨又秋生故人金石情猶在贈我瓊瑶雪似清
誰把尤楊同日語不教李杜獨齊名
過揚子江
祇有清霜凍太空更無半點荻花風天開雲霧東南碧
日射波濤上下紅千載英雄鴻去外六朝形勝雪晴中
攜瓶自汲江心水要試煎茶第一功
天將天塹護吳天不數函殽百二關萬里銀河瀉瓊海
一雙玉墖表金山旌旗隔岸淮南近鼓角吹霜塞北閒
多謝江神風色好滄波千頃片時間
晩泊揚州
揚子橋西轉綵航粉城如練是維楊百年舊觀兵戈後
近歲新聞草木荒傑閣高臺雲上出野梅官柳雪中香
使君領略週遭看走馬歸船欲夕陽
過高郵
解纜維揚欲夕陽過船覆盎已晨光夾河漁屋多編荻
背日船篷尚滿霜城外城中四通水隄南隄北萬垂楊
一州斗大君休笑國士秦郎此故鄉
過平望
望中不著一山遮四顧平田接水涯柳樹行中分港汊
竹林多處聚人家風將春色歸沙草天漾晴光入浪花
午睡起來情緒惡急呼蟹眼瀹龍芽
送丘宗卿帥蜀
諭蜀宣威百萬兵不須號令自精明酒揮勃律天西椀
鼓卧篷婆雪外城二月海棠傾國色五更杜宇說鄉情
少陵山谷千年恨不遇犀江眼為清
永和遇風
未嫌春晚不多花只愛青原綠似瓜剰欲開懷納巖壑
可堪病眼著風沙待船小立看鷗沒倚杖微吟儘帽斜
客裏更無詩遣興不愁兩髩不成華
謝人送常州草蟲扇
生怕炎天老又逢草蟲扇子獻奇工還將多稼亭前月
捲盡西湖柳上風蚱蜢翅輕塗翡翠蜻蜓腰細點猩紅
舊時綠髩常州守今作霜髯一秃翁
謝岳大用提舉郎中寄日鑄茶
瓷瓶蠟紙印丹砂日鑄春風出使家白錦秋鷹微露爪
青瑶曉露未成芽松梢鼓吹湯翻鼎甌面雲煙雨作花
喚醒老夫江海夢呼兒索鏡整烏紗
丹陽舍車登舟渡江
小泊樓船鐵甕城悤悤又作絶江行看他蠟燭幾回剪
聽盡雞聲不肯明水底霜寒還十倍夜來月上恰三更
篙師好語君知否江面侵晨鏡樣平
題盱眙軍東南第一山
第一山頭第一亭聞名未到負生平不因王事略小出
那得高人同此行萬里中原青未了半篙淮水碧無情
登臨不覺風煙暮腸斷漁燈隔岸明
宿池州齊山寺即杜牧之九日登高處
我來秋浦正逢秋夢裏曾來似舊游風月不供詩酒債
江山長管古今愁謫仙狂飲顛吟寺小杜倡情冶思樓
問著州民渾不識齊山依舊俯寒流
清明日午憩黃花鎮
莫笑孤村小市頭花邊人出浦邊遊綠楊拂水雙浮鴨
碧草黏天一落鷗嬾困風光酣午睡陰沈天氣嫁春愁
阿誰道是清明節我對清明喚作秋
閶門外登溪船
無家不住曲溪邊祇種高山不種田絶壁入天天入水
亂篙鳴石石鳴船百灘春浪雪頭過兩岸林花鏡底眠
歸路商量更舟楫廬山彭蠡好風煙
陳俊卿
寄林艾軒
走筆題詩問起居近來導引復何如從教兩髩霜無數
却要三田火有餘示病想同摩詰病讀書還著子雲書
梅霖十日宜高爽試共登樓一豁舒
劉儀鳳
報恩寺
晩途無力透空關佛土惟留草數間決去已曾盟白水
重遊仍欲住青山皇華詩句羞懷祿儒帥封章屢乞閒
似我更宜歸計早雨蓑煙艇學魚蠻
李燾
靈雲巖
路轉層岡十里餘武陵傳者亦難如昔年煉藥仙人室
今日餐霞道士居洞外蟠花開錦繡巖前石溜潄瓊琚
猗歟靈氣為時雨可惜圖經闕不書
洪适
次韻程觀過
山城寂寂簿書稀梅際春風一夜歸忽喜烹魚中有得
恍然揮麈久相違折腰豈愛蘄州竹問漢須尋織女機
竒絶黃山待佳句何時小雨濕征衣
送范子棼赴浙東機幕
男兒三十富春秋況是才華出輩流傳家不墮右丞相
入幕少佐東諸侯梅花頗惜詩人去草色正牽行客愁
修禊蘭亭訪陳迹應懷同醉仲宣樓
洪邁
車駕幸玉津園晚歸進詩
五更猶自雨如麻無數都人仰翠華翻手作雲方悵望
舉頭見日共驚嗟天公小試施生妙帝力堪同造物誇
上苑春光無盡藏何須撾鼓更催花
王龜齡王嘉叟木藴之同過小園用郡圃植花
韻
節到中和暖尚賖東風隨處起芳華自慙翳翳松三徑
相對蕭蕭馬五花老去醉鄉為日月年來痼疾在煙霞
午橋别墅歸公手早定淮西取白麻
韓元吉
雨中聞伯恭至湖上
莫嫌鞭馬踏春泥茶鼎詩囊偶共攜山色雨深看更好
湖光煙接望還迷連天花絮飛將盡夾道蒲荷長欲齊
官事得閒須洗眼蓬壺只在帝城西
紅梅
不隨羣豔競年芳獨自施朱對雪霜越女謾誇天下白
壽陽還作醉時妝半依修竹餘真態錯認天桃有暗香
月底瑶臺清夢到霓裳新換舞衣長
送陸務觀福建提倉
觥船相對百分空京口追隨一夢中落紙雲煙君似舊
盈頭霜雪我成翁春來茗葉還争白臘近梅梢盡放紅
領略溪山須妙語小迂旌節上凌風
御選宋詩卷五十二
