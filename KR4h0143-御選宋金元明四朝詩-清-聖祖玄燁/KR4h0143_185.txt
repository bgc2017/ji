欽定四庫全書
御選明詩卷十六
五言古詩一
劉基
感懷
驅車出門去四顧不見人迴風捲落葉颯颯帶沙塵平
原曠千里莽莽盡荆榛繁華能幾何憔悴及兹辰所以
芳桂枝不爭桃李春雲林耿幽獨霜雪空相親
東園多桃李擢幹何交加春秋互遞代衰榮競相夸摵
摵去故物英英發新花花謝葉復作空令人歎嗟
結髮事遠遊逍遙觀四方天地一何闊山川杳茫茫衆
鳥各自飛喬木空蒼涼登高見萬里懷古使心傷佇立
望浮雲安得淩風翔
種苗莆田中其葉何離離上天降膏澤溥博無偏私人
力苟不至不如茅與茨嘗恐嘉實晚坐傷零露滋徘徊
感節序太息秋風時
咏史
凱風扇朱夏草木生清涼臥疾澹幽曠白日悠且長散
帙觀古人喟焉想虞唐陽春能幾何隂氣多繁霜天道
諒悠悠人理亦茫茫詠歌寄深情歌罷增慨慷
美人皎如玉挾瑟升高堂泠泠向長風操作孤鳳皇曲
度未終竟玄雲蔽穹蒼走獸駭赴林飛鳥號且翔高山
與流水日暮空淒涼
感寓
暑退生夕涼褰衣步微月風来竹陰動草暗螢光發佇
立忽懷人江河渺難越
庭前金鳳花向晚爭媚嫵但見白露滋豈知繁霜苦芳
時良可惜此物何足數
白露下木葉淒涼江海秋江臯有鳴雁噭噭安所求稻
粱日蕭索風雨徒離憂
招隠
豫章長千仞挺生崇崖陰布葉連青雲交柯蔽層岑結
根豈不固斤斧將見尋有柏生石間屈曲叢灌林古根
齧飛溜電火焚中心大不中梁柱小不堪瑟琴風霜自
搖落偃蹇獨至今
流水千百折白雲三四峯上有噴壑泉下有凌霜松中
有一老人坐嘯巖間風素髮垂兩肩朱顔映青瞳年紀
將百齡容貌如孩童長跪前致辭子非列仙翁笑謂汝
孺子語汝使心通我生不偶俗遺身在蒿蓬結廬白水
邊采藥青林中世語我不接世士我不逢簞瓢我不憂
軒蓋我不崇自耕足我食自息安我躬冥冥絶思慮默
默全和沖持此攝吾生仰荷元化功何必插羽翰遠逐
浮丘公再拜受斯言廓然如發蒙投簪謝知已一去無
回蹤
有客款我廬身被紫雲袍鳴騶列前後從者皆俊髦坐
我蓬蓽下向我談伊臯手斡北斗魁足踏東海鰲高視
六合内泰山等毫毛揮袂起謝客且還飲我醪醉臥不
知曉衡門塞蓬蒿
晨詣祥符寺
上馬雞始鳴入寺鐘未歇草際起微風林端澹斜月僧
房湛幽寂假寐待明發松逕斷無人經聲在清樾
早發建寧至興田驛
雞鳴戒晨裝上馬見初日露泫葉尚俯霧重山未出客
塗得霽景緩步非縱佚矧兹歲有秋高下俱穎栗牛羊
散原野鵝鴨滿阡術懷抱既夷曠神情自清謐寒花蔓
籬落候蟲響蒙密霞標青楓林雪綻烏臼實幽覽雖云
遽佳趣領已悉我行固無期況乃塵事畢
自衢州至蘭溪
秋郊斂微雨霽色澄人心振策率廣路逍遙散煩襟疎
烟帶平原薄雲去高岑湛湛水凝碧離離稻垂金薺麥
霜始秀玄蟬寒更吟幽懷耿虛寂好景自相尋心契清
川流目翫嘉樹林歌傳滄浪調曲寄白雪音仙山在咫
尺早晚期登臨
遣興
避地適他鄉息肩謝羈束生事未有涯暫止聊自足南
園實清曠可以永幽獨層樓面羣山俯見湖水綠雜英
被郊甸魚鳥得棲宿登臨且慰意未暇計遠躅聖賢有
遺訓知命夫何卜
迂疎乏世用矯情非所安投簪謝時輩聊得心中寬回
首望故鄉枳棘日以繁譬彼水上萍隨波且盤桓樓頭
好山色晴雨皆可觀未知明朝事且盡今日歡
琴清堂詩
亭亭嶧陽桐斲為綠綺琴縆之朱絲絃彈我白雪音虛
堂夜迢迢華月耿疎林鳳皇天上来虯龍水中吟曲罷
起太息無人知此心
題山水圖
江上何所有高低千萬峰結廬覆以茅取足聊自容綠
樹既蓊鬱清溪亦油溶地僻無車馬猨鳥多相從日落
沙際明寒烟澹疎松蒼茫雲霞外隠見青芙蓉悠然一
舸還好景時獨逢歸来山月出古刹鳴昏鐘
晚同方舟上人登師子巖作
落日下前峰輕雲生遠林雲霞媚餘姿松柏澹清陰振
策縱幽步披榛陟層岑槿花籬上明莎雞草間吟涼風
自西来飀飀吹我襟榮華能幾時搖落方自今逝川無
停波急絃有哀音顧瞻望四方悵焉愁思深
偶興
勞人怨長途壯士悲老别那將望鄉心對此傷神月淒
涼寒風至惆悵芳草歇瑤琴無子期絲絃為君絶
旅興
初秋積雨過衆綠光如濡莎雞啼高樹蟋蟀鳴階除時
物已改故芳華從此徂榮名非我願守分敢求餘登樓
眺遠郊肆目望天衢明月出雲中照我華髮疎還歸掩
關臥夢到田園居
窮巷屏人跡開門見青山青山似故鄉客子何當還蟪
蛄日夜鳴綠樹亦已殷白日駛西征浮雲不可攀安得
生羽翼奮飛出玄間
久雨得晚霽豁然如醉醒幽光衒餘紅遠峰出孤青獨
坐無與娛蜻蛚吟空庭良辰能幾何逝者忽如傾歗歌
欲自慰歌竟還傷情
微風振簷鐸瑲如環珮饗登高看秋色俯見明月上木
落天地寬雲散川原廣来者不可期逝者日已往離居
豈無懷惻愴縈遠想
薄雲斂微雨返照涵空烟黃葵間紅蓼爛若濯錦鮮老
病苦無歡坐為憂所纏自恨非松喬不能還少年援琴
寫此曲曲盡心茫然
疎慵厭人事疲病畏交游得閒願已愜敢有分外求開
門對鍾山山翠盈我眸日中市聲遠草綠空庭幽登臨
觀萬象玄理足可搜誰能走逐逐自使生悔尤
别離多苦懷三年當百載來者非所知往者今安在浮
雲旦夕起白日埋光彩天地亦有形豈能長不改去去
東園公紫芝猶可采
人生如浮雲聚散無定期驚風一飄蕩各自東西之粲
粲陵苕花淒淒寒露時浮雲不可駐顧盻空齎咨
青青瀟湘竹猗猗被寒水遊子如飛蓬佳人曠千里登
高左右望但見黃塵起鳳皇翔不下梧桐化為枳傷懷
不可道憂念何時已
烏鳴朝啞啞鵲鳴暮啾啾聞鵲既不喜聞烏復何憂世
人務苟得君子絶外求滄浪迅風波無風即安流胡為
自冰炭以貽達者羞
寒燈耿幽幕蟲鳴清夜闌起行望清天明月在雲端美
人隔千里山河杳漫漫玄雲翳崇岡白露凋芳蘭願以
綠綺琴寫作行路難憂来無和聲絃絶空長歎
泊舟嚴子瀨遙望仙華山中有騎羊人皓齒赬玉顔餐
霞飲沆瀣坐石濯潺湲長嘯起天風落日為之還悠悠
隔雲雨杳杳不可攀
日落天氣涼逍遙步庭墀蟋蟀已在宇鴻雁来何遲少
壯輕遠游衰老傷别離念我親與友各在天一涯音容
兩契闊悲歡絶相知鎩羽懷舊林戢鱗思故池百年能
幾何逝者無還期俛仰增感歎有懷當語誰殷勤託宵
夢聊用慰所思
鎩羽畏高風疲馬厭長道玄陰促暮節何物能不老自
非松柏質敢冀出衆草登山臨流水及此晴日好春芳
藹蘭蕙秋實栗秔稻黃精肥可食石泉清可澡榮名何
足言息心以為寶
客愁常突兀今夜燈花生雖知無喜報愁亦暫時平解
襟成獨寢留燈待天明喜固不可求客心恒畏愁
宋濂
和胡古愚擬宫體
天上多春色人間迥不同花翻鳷鵲殿鶯過建章宫雲
旂鸞被影月扇雉含風遙瞻翠華近紅日照盤龍
憶山中
平生絶俗尚幽期在一壑銜巵周曲汜班坐蔭蘭薄日
嫣花欲笑風迅燕飛弱疏峰挺飛莖平楚下飢鶴厓傾
石似行澗折泉如約何時税塵鞅賦歸躡椶屩
清夜
弱志苦清夜奈此強慮嬰反側不能寐稍寐忽成驚疏
櫺生遙素恍疑曙光升起行盼層霄月華流空明繁露
方塗塗嘉樹尚冥冥曳履步庭除東西錯緯經寥落直
至旦飄零歎何營
游覽雜賦
輕舟疾於馬蕩此修渚湄但見山酉行不知舟東移汀
花疊相迎欲折隔漣漪亭亭思美人泯泯忘世機多情
有白鳥先後掠人飛
别後不見山比昔山如長林陰沒鳥影巖聲答人響蘚
色青染足藥花大如掌蛇徑已盤百石扉始開兩獨笑
睨層旻古今一俯仰
幽厓不知日濕氣晴猶重苔列無文錢隨陰貫寒洞發
嘯破玄靄萬象爭迎送磴危石欲舞雲走如山動思招
幽鳥下驚飛戛新弄
和劉伯温秋懷韻
浚川泉竇疏不浚川乃塞鑿牖漏簷明弗鑿坐深黑感
此益自愧空負軀七尺近方學心齋萬動一時寂面對
天闕山終日如賓客默默兩無言巖姿澹將夕
我家潛溪曲正面溪上山揉桂作闔廬文杏為重關新
栽二尺松毳毳雜黃菅白鶴寄書来問我何當還移之
萬仞岡瘦骨撐孱顔
題王允岡山齋
幽人宅一區卜築在陽羨銅官矗蒼翠白雲遞隠見溪
水抱村流觸石成洄漩鶴巢古松枝魚唼殘花片清景
樂高閒雅情任狂狷山林足肥遯軒車忘慕戀心靜養
長年世榮倏驚電寄言謝逋客重修逸民傳
陶安
述寓
夙志慕前矩琴趣愧難續棄米曾賦歸云何效奔逐慈
親日向老無以報鞠育明經不取士奉養心未足攜家
客秦淮蒼苔蔽荒屋年豐公廩虛半載不沾禄妻子樂
我貧朝夕共饘粥母心愛兩孫每食分鼎肉自憐頭上
巾興到無酒漉怡然坐忩下一笑對秋菊
登龍泉山得海字韻
蒼峰倚重霄萬古色不改神龍去已遠蹤跡隠然在石
面常出泉土脉本通海寶坊起樓閣氣清地爽塏佳菊
金葳蕤古木青晻靄攀磴行復坐瑤草鮮可採賓朋觴
詠間氣味似蘭茝談笑有佳趣巖壑被光彩嘉會有幾
何不醉復何待
次韻劉彦炳典籖感秋
涼風肅庭戶愛此山氣幽森然林間葉倏爾水上浮維
天有四時高爽莫若秋中情苟恬晏無勞慕丹丘
我本隠逸人手種籬菊黃養真亦好道忽已五十霜夜
涼不能寐稽古燈在牀天明驅馬出秋興滿江鄉
孤桐依絶壁長養材質竒截為焦尾琴奏成白雪辭倘
非㸑下聲知者復誰其物固有佳遇待時何足悲
九月霜未降青溪尚瀰漫驚飇颯蒲柳蒼桂秀團團倚
杖觀白雲孤飛自往還窮達聽天命怡然絶憂歎
九日登高翠微亭分韻得滿字
山川甚雄麗積雨為磨澣天開秋氣清遊娛共蕭散石
徑接巉巖興到行不懶微霜護新晴杲日送餘暖層嶺
躡高寒境勝世所罕蒼茫四無極自恨目力短危亭基
蘚殘麋鹿荒町畽居然龍虎勢城郭在平坦崇阿弔離
宫老木蔭僧館松雲引徐步蘭露入清盥況當重九節
野菊相留款賓朋笑語間文理謝雕纂好風襲尊俎幽
鳥哢絲管人生光景速每恨樂事緩嘉會幸一逢何辭
累觴滿
夢覺
夢覺山雨来萬點擊虛瓦泠泠玉磬音墮我羇枕下回
飇撼松濤曲奏迭高雅此身臥鈞天傲睨洞庭野造物
慰孤寂作意為陶寫殘夜破幽閴心耳俱洒洒清吟答
洪調勿謂和者寡
當門小山
山脚踏牆頭全身盡呈露殆類知己人豁達吐心腑秀
色排闥入意多默無語晚来白霧起對面不得覩夜坐
虛簷下惆悵失佳侣曉翠忽舒顔為爾早開戸
王禕
雜賦
驅車適秦京策馬来燕國所見何堂堂莫非侯與伯甲
第金張家乙觀王謝宅旌節出廣衢百步人辟易威權
自其口氣燄何烜赫安知公餗傾反掌遂狼籍魯連彼
何人肆志寧自適
梧桐生巖陽下俯清澗潯柯葉雨露滋鳳皇宿其陰稟
材一何良裁作綠綺琴被以絃朱絲綴以徽黃金澹然
三尺中實涵太古心唐虞世已遠末代崇哇淫匪無南
風曲欲鼔孰知音
終朝飲醇酒舉桮易成醉終日讀古書撫卷不成寐義
理一何深歲月一何駛功名實外物山林乃吾事昨夜
西山雲秋雨生爽氣笑指二尺檠終當勿相棄
門前兩松樹千尺何青青白雲枝間宿縹緲姿態生驚
飇来吹拂復作笙竽聲物情豈有適偶爾相合并須臾
遂分散彼此各無情因之感世故超然欲忘形
次韻友人山居秋日就述鄙懷
月出東嶺光風来西樹聲秋景倏然異令人心意驚君
子有所藴失時終不鳴獨憐青鏡中白髮日夜生
白髮容易生況復聞秋砧觸物動深感感此歲月深子
期詎堪鑄舉世誰知音取琴為君彈請彈梁父吟
南康郡齋書事
郡廨新落成繁木蔭階戺稍欣吏牘稀麄覺民事理簷
雀不相猜羣飲硯池水
長安雜詩
崔嵬終南山形勢甚磅礴西来挟崆峒東亘聯華嶽長
雲覆重巒紫翠入寥廓杞梓産深林龍蛇蟄幽壑淑靈
之所鍾宜有異人作如何千載間蹤蹤轉蕭索姬旦不
復生三代已云邈後来王佐才勞我思景略
渭水何湜湜涇水雜泥淤其源各異出其末乃同趨清
濁既以混終然成合汙人生實異此稟性同厥初所習
日益遠竟爾分賢愚安得涇渭水清濁永相殊
昔在元世祖分地王關中潛藩富才彦一一皆䕫龍誰
歟任儒學先正推許公沾濡布教雨鼓舞振文風後来
踵其軌厥稱蕭與同發揮聖賢道張主皇王功出處雖
異致德義非殊宗至今關輔間教思藹無窮前哲日云
遠悵望吾焉從
羣經載聖道昭揭如日星秦火一何烈燒燔滅其形漢
儒事掇拾區區補殘零雖然有遺闕其功亦已宏唐世
尚文學君臣益留情琬琰刻文字後先十三經謂兹金
石堅不與竹帛并自從東都後此刻最為精羅列黌舍
内奎璧映晶瑩我言金與石有時亦銷崩有形必有弊
斯理詎難徵安知聖人道所託非所憑天地共終始猗
歟罔能名
人生百年中窮通無定跡譬如風前花榮謝亦頃刻當
時牧羊豎尊貴今誰敵顦顇種瓜翁乃是封侯客丈夫
苟得時糞土成拱璧一朝恩寵衰黃金失顔色古昔諒
皆然今我何太息
五月余還至渭南適克正博士為丞於兹賦詩
道舊并以留别
曩余客南京結交盡名友文采競聯翩氣義互纏糾子
也時所需翻然起江右譬如豐城藏紫氣映牛斗神物
一朝伸光價孰能扣五年教成均後學資善誘紛紛貴
游子成材鬱先後交契豈不多於余誼尤厚誓偕古尊
罍共棄俗盆缶世情略外緣古道堅素守艱難互嗟咨
疑惑同析剖黌齋夜鐙苦輦路晨轡偶蹉跎歲年深顔
面俱老醜我從去年秋將指事西走今春子亦出丞哉
實為負豈期清渭濱乃此獲攜手始晤含悲辭稍坐開
笑口既懸徐孺榻且酌陶潛酒問勞益情傾談諧仍意
掫延留甚殷勤未厭浹旬久會合烏可常别離諒非苟
炎埃滿征塗我馬不堪趣明當復東邁行止庶無咎上
以奉明君下以慰慈母平生功名心蕭條亦何有惟是
故意長欲報乏瓊玖英英華陽雲勞我重回首
汪廣洋
别知已
北風吹征帆飄飄西南馳山川聿修阻霜露忽淒其今
我遠行邁豈不念歲時翩彼晨飛鴻翺翔亦何之感我
同袍友慼慼懷仳離仳離雖可懷觴酒當載持各言崇
令德金石以為期
明發
膏車待明發逶迤上河梁親朋羅祖餞冠蓋燦成章條
風被原隰春日當載陽鳴鳥餘好音雜葩紛衆芳魴魚
始登薦旨酒屢充觴既醉復贐言欲去故傍徨維周仲
山甫王命慎所將夙夜無有懈庶幾終允臧斯言啓深
省勗哉何日忘
壯遊奉簡諸閣老
壯遊吳楚外揚舲遡天風名山浮紫翠大江走蛟龍歷
覽思超越毛骨生冰雪脱巾漉清湍舉手弄明月明月
懸青銅古人難再逢牛渚委陳迹蛾眉斂愁容九華舞
傞傞窺見滄溟底小孤立亭亭徘徊女蘿裏流宕鄱湖
湄巒峰愈出竒幽深搆樓閣峭絶挂猿獼放意恣陶寫
援筆灑秋泚神怪動窈冥魚鳥覺欣喜路逢丹丘生来
自赤霞城麻姑後飛舄子晉迭吹笙湖光瀲灩開雲壓
蒲萄綠狂引黃金罍嘯歌紫芝曲左蠡素相得當湖忽
見迎揚瀾平一掌中有黿鼉行振衣扳鵲巢捫蘿踐苔
石崖氣凌空青松花墜階白舉首匡廬下調笑烟霞間
屢會復屢往今往幾時還叢蘭被路蹊芳草縈澗谷長
飇和鳴鶴迸泉驚飲鹿須臾面五老邀我山之陽授我
長生訣兼遺洞玄章問我從東来迢遙汎鯨波三山得
無恙十洲近如何旁招廣成子俯挹山中老鯉魚躍天
江鵷鸞下天沼待以青精飯酌以白玉漿乖龍左耳潤
吠犬靈苗香渴烏漸斂翼拭目增晚碧朵朵金芙蓉憑
虛落胷臆西南挺竒異江湖馳偉觀披披古蘭若丹堊
耀㠝岏嘗聞遠法師堅坐東林下還許陶淵明共結白
蓮社又聞李太白酷愛香爐峰長安卸塵鞅欲歸巢雲
松往事既云遠顧我復来此濯泉坐繁陰下洗巢由耳
綠髮雙青童採芳留我行我行欲不行月高猿夜聲西
山招我游明日過湖水笑隔南浦雲遙謝數君子
遡沙河
輕舟遡河流信宿忘少暇委蛇遵大堤荏苒歴初夏晴
光汎流沫川漲益湍瀉游子念遠行假寐待明夜方經
鎦渡灣倏過鶴丘下嚶嚶山鳥鳴的的水花謝愛此隄
上柳緒風一披洒櫂師力張帆中流去如馬孤烟隔渚
生偶見捕魚者相顧不得言長歌恣陶寫
登忠勤樓聽久孚賀架閣彈琴
畫棟棲朝霞層檐宿秋霧振衣坐前楹援琴寫中素幽
泉鳴澗深落花傷春暮油然聞至音令人起遐慕
夜直與架閣欒秉德期孫伯融不至
雙立碧玉缾對酌紫薇省長風吹翠梧初月下金井幽
懷鬱未開短髮醉慵整夜分羣籟沉忩虛燭花冷
與欒鳳同使廣陵馬上口占
昔為歌舞地今為爭戰場與君騎瘦馬聯轡蹋斜陽荒
草侵合路苦蒿生過牆遙憐鮑明遠詞賦最淒涼
蘇伯衡
東齋夕書
幽居得自怡野性方愜素高枕一酣眠長廊獨閒步白
日誰云長青山忽已暮皓月照前階涼風滿高樹偶隨
孤鶴行時見疎螢度即此有餘歡何況山中去
送陳思可主簿赴進賢任
一别十五年倏忽若昏旦相逢京城中幸脱戎馬亂宦
遊我何成鬢髮子已換留連一尊酒寂寞四門館剪燭
聽寒雨話舊過夜半居然消百憂莞爾成一粲維子才
且賢文采甚煥爛起從有道徵國光方縱觀謂宜寘館
閣鴻猷藉宣贊如何奉明命鈎考親吏案黎庶乃邦本
疾痛資抑按要將遠猷敷可以小邑翫心懷簡書畏跡
逐萍梗散席挂遇順風潮生失遠岸昨夕簪云盍今朝
袂還判後會復何時臨岐重嗟歎
危素
遊廬山栖賢寺
弱冠好山水朅来廬阜陽憩澗微雨至入林春風香載
經三峡橋地籟聞鏗鏘解帶懸石磴愛此泉流長泄巖
凝素乳灑樹見飛霜泠泠轉空曲湛湛涵清光五老九
千仞巉絶天中央紫烟射仙壑白雲冠僧坊幽思稍愉
悦良朋共翺翔訪古慕宗向悟玄愧裴揚超然色界遊
圓靈大無方終當畢吾志混迹麋鹿行
泊宫步門
人歸石城邊鳥沒白沙尾秋風涼蕭蕭波靜月如洗水
鳬棲不定半夜猶飛起
張以寧
峨眉亭
白酒雙銀瓶獨酌峨眉亭不見謫仙人但見三山青秋
色淮上来蒼然滿雲汀欲將五十絃彈與蛟龍聽
四景山水
春
山雨瀑如雪林寒松未花遙看飛閣起知有梵王家一
僧歸得晚雲濕滿袈裟
夏
崖斷石林合風高雲葉飄人歸雨脚外高閣望中遙應
是天台路幽期在石橋
秋
秋巘白雲晚霜林紅樹多野橋山郭外行子暮来過為
問小搖落江南今若何
冬
寒月白千峰林深路絶蹤遙知僧定起疎響在高松亦
欲剡溪去其如山海重
題海陵石仲銘所藏淵明歸隠圖
昔無劉豫州隆中老諸葛所以陶彭澤歸興不可遏淩
歊讌功臣旌旗蔽轇轕一壺從杖藜獨視天壤闊風吹
黃金花南山在我闥蕭條蓬門秋稚子候明發豈知英
雄人有志不得豁高詠荆軻篇竦然動毛髮
遊句容同林景和縣尹子尚規登僧伽塔賦
嵯峨崇明塔拔地一千丈我攀青雲梯倏到飛鳥上微
風韻金鐸初日麗銀榜維時十月交葉脱天宇曠羣山
東南奔平川疊波浪雲間三茅峰圜立儼相向碧瓦浮
鱗鱗兹邑亦云壯雞鳴四關開攘攘異得喪塔中宴坐
仙憐汝在塵坱古時登臨人今者亦何往俯觀世蜉蝣
仰歎彼龍象乃知崑崙顛可以小穹壤同遊皆雋英超
遙寄心賞霜飇天際来毛髮颯森爽太白去千年吾何
獨惆悵
鮑恂
寓感
迢迢漢川上有女麗且閒佩以雙明珠游戲清波間翩
然若飛鴻可望不可攀贈我翡翠羽報之以秋蘭徘相
碧雲暮引領空長歎
詹同
張氏白石山房詩
浦江有名山白石如積雪玉氣亘中天龍湫無六月於
兹隱君子結屋依翠微讀書日平樹看泉風滿衣誰謂
野鶴姿從心自飲啄一落樊籠間清夢繞巖壑豈不念
白石好鍊五色紋獻之補天手歸臥山中雲
吳伯宗
賦得羅漢洞送陳宗進歸會稽
古洞根石壁嵌空隠崔嵬聞昔有異人拄杖曾一来靈
跡已緬邈洞門閉青苔枯木寒未花千年待誰開屬兹
休明運百里紆良才德星麗中天移影照蒼厓鸞鳳詎
棲枳覽輝漫徘徊早見丹穴雛志欲淩九垓定省方繾
綣歸期忽相催還轅過湖口驛路隨縈迴吾知青雲興
却繞蓮花臺風高墜落木歲晏舒寒梅明登會稽頂想
像遊天台臨期重回首兩地心悠哉
題李氏棲碧樓
唐有謫仙人風骨特高妙晚愛棲碧山閒心付登眺桃
花與流水目擊領其要遐觀窮有象幽討入無徼不知
誰相問但覺遺一笑聲落天地間松風紫鸞呌諸孫企
高躅異世頗同調瓊樓梯空青銀榜生光耀予亦愛其
人臨風劃長嘯
袁凱
題陶九成南邨草堂
多士方見材斯人乃梧檟秉心自超越當時識趨舍迢
迢溪南邨流水亦清寫草木發深潤里俗況淳雅於焉
事結構面勢臨曠野分明治畦町日夕供灌灑秋菰已
堪煮春菘行可謝子真久在谷幼安去諸夏囂雜既云
遠憂患兹為寡願謝鸞鵠侣從君雞豚社
下直懷北山隠者
載筆侍雲陛向夕始餘閒撫彼清冷觴慰此憂戚顔出
軒月纔皓臨街路已繁廣庭行且止修檻去復攀幽樹
藹深翠餘花發微殷俯仰不知久星漢忽西還歸来空
房臥嚴城漏欲殘鴉鳴九井動劒珮亦珊珊將隨䕫龍
後祇肅謁重關緬懷息心侣遺世在雲山焉能從之去
逍遙巖桂間
察院夜坐
吏散車馬寂月色東城上斂衣高堂坐重門靜無響文
奏屏在篋朱墨委虛幌簷影望參差霜氣紛蕩瀁耳目
幸無役心意多遐想園廬日應敝蘿蔦春還長況兹綱
紀地王事方鞅掌安得春江櫂東原歸偃仰
淮安道中
花明野館靜樹暗流鶯語行雲千里来淩亂傷心緒傷
心復何事家在江南渚日暮莫回頭脈脈江南雨
京師歸别業
郊園草已遍雜卉駐餘春遊絲牽木杪孤鶯鳴水濱羈
人懷舊居日夕自傷神遙遙千里塗豈復念苦辛欣然
入場圃兒女各来親當軒釋負擔拂去衣上塵老夫行
役久歸来志復伸陶潜愛清風張生思故蓴援筆為此
詩示我鄰里人
新治圃成
隙壤所自治剪刜去蘢茸幸無棼穢雜況此清泉涌灌
滋竟朝夕勾萌各森聳青蒲己彌澤黃瓜方臥隴春菁
向堪把秋梨日應重自余通宦籍職事勞紛冗禄食雖
云美私心恒自恐歸来得蕭茆采擷聊自奉且遂丘園
樂永謝承明寵
復出西郊
步出城西門春岸多流水&KR1523;&KR1523;沙雁去茷茷江雲起居
民亦何事南畝將耘耔提攜汀沙際吳語烟霧裏自予
離兵燹廿載勞轉徙歸来展遊眺泫然懷我里餘年幸
有待雈菅終可理
書北山精舍壁
夙昔慕幽曠中年值奔走及兹始知返顧已成皓首兹
為山水選風氣固深厚崒嵂皆巘崿綿邈盡林數清泉
瀉幽磴白雪被層阜既多緇素流況有耕釣叟初心已
云協雅言得兼受始来疎梅墮復此山櫻剖庶幾去日
遲誰謂行當久揮手謝朋侶吾將寄衰朽
久旱雨後行園
旱雲不可沮丘園生意窮旨蓄己無遺何以御吾冬昊
天終無極玄化配神功密雲興四郊飛雨蔽遙空涸池
既堪蕩長溝復淙潨衰茄漸回紫梨亦高垂紅隄柳更
蕩隂汀花還短叢荒壠愛登陟平林望青蔥即此已愉
悦固知慰疲農愧無詩人德何由歌屢豐
池上二首
秋池行樂去池樹色已暝露下夕衣涼月上風簾靜飢
禽墮疎竹鳴蛩出深井夜久人事息蕭然諸念屏
振衣書齋客逍遙池上步林隈薄霧起石隙幽泉度鷗
迷夕樹返魚觸秋荷去清聲水上来欲去更延佇
偕友人早出郊
離羣寡游豫得朋殊繾綣相將度春水散漫入芳甸班
荆烟乍斂摘花露猶泫林鶯坐未出沙鳥飛還見遙山
浮空翠晴雲曳輕練一聽野人言復起滄洲願
席上懷吳善卿
荒城下餘照高樹留殘雨林靜微花落梁空孤燕語美
人事征討日夕嚴虎旅接袂竟何由持杯望烟渚
詠池上芭蕉
亭亭虛心植冉冉繁陰布既掩猗蘭砌還覆莓苔路卷
舒今自知衰榮隨所寓默契方在兹臨軒浥清醑
鄒園十詠(錄四首)
碁墅
矗矗林影靜白石況如砥幽幽青苔色離離見屐齒豈
無橘中叟還逢爛柯士日入始言歸相送青川涘
瀑布
青崖瀉流淙蜿蜒在忩戶臨風噴輕雪穿林散飛雨高
源出無盡餘澗霑還溥羨彼軒中人似坐匡廬下
蓼灘
衍迤近横塘陂陀問幽渚輕穗含夕霏叢條偃秋雨縱
横覆魚隊閴寂来鷗侣杖策時一臨逍遙更延佇
松壑
矯矯千歲姿生兹衆石間微颸度巖阿殷殷起波瀾幽
人一壺酒日夕自怡顔安得川上舟與子相往還
高啓
擬古二首
美人一相見遺我白玉環上有雙雕龍游戲在雲間持
此感深意佩結無時閒玉以比貞潔環以明不絶雲龍
永相從誰能使離别
黃鳥鳴春陽流芳滿西園攀條日已暮悵惋不能言禦
寒必童裘涉道須雙轅離居非君子何以解憂煩煩憂
日已積佳期日已失思君如蓬萊可望不可即區區倘
見察憔悴甘自畢
寓感
志士徇功業貪夫詫輕肥亦有逃羣子矯矯與時違彼
此更共笑不知誰是非達人體自然出處兩忘機浮雲
游天表舒卷有餘輝
裋褐乘蓽輅狐裘駕文車西門與北宫窮達一何殊彼
達矜已智此窮愧身愚東郭發至言兩惑各以祛厚薄
有定命巧拙果誰歟歸臥掩蓬室道存何所吁
始發南門晚行道中
歲暮寒亦行征人有常期辭我家鄉樂適彼道路危酒
闌别賓親驅車出郊岐我馬力未痡已越山與陂回頭
望高城落日雲樹滋遭亂既少安謀生復多飢塗逢往
来人孰不為此馳遠遊亦吾志去矣何勞悲
早過蕭山歴白鶴柯亭諸郵
客起何太早村荒絶雞鳴況時江雨晦不得見啓明凌
兢度高關山空縣無城隔林聞人呼已有先我行側身
避徑滑聚足防厓傾衣寒復多風聒聒遠水聲千峰霧
中過不識狀與名嵐開見前郵始覺歷數程越禽啼楓
篁冷日傍午晴烟生沙墟寂葉落澗寺清登臨亦可悦
但恨時未平
夜抵江上候船至曉始行
夜辭西陵館霜谷呌猨歇津卒未具舟天險不可越漁
商雜候渡寒立沙上月蒼烟隠遙汀益覺漲潮闊開橈
散驚鳬海色曙初發曨曨前山来稍稍後嶺沒中流聞
鼓角隔岸見城闕客路得竒觀臨風悶俱豁
登海昌城樓望海
百川浩皆東元氣流不息混茫自太古於此見容德積
陰漲玄濤萬里失空色鴻鵠去不窮魚龍變莫測朝登
兹樓望動蕩豁胷臆始知滄溟大外絡九州域日出水
底宫烟生島中國寬疑浸天爛怒欲吹地昃常時烈風
興海若不受職長隄此宵潰頻勞負薪塞況今艱危際
民苦在墊溺有地不可居澒洞風塵黑安得擊水游圖
南附鵬翼
秋懷
明月出遠林流輝鑒牀幃促促草下蟲催我索故衣起
歎秋夜長欲取鳴琴揮掩抑不成弄中心復乖違有懷
難自宣勿謂知音稀
涼風動幽幔高堂夜空虛明燈無與語聊讀古人書古
人亦何人使我不得如棄卷輒還臥終宵自欷歔
朝游荒岡郵暮行空潭側我非楚大夫何有憔悴色良
辰思遠騁周道廣且直我馬力不前回駕仰偃息踟蹰
阻修竹日夕睇西北苟安非予志所懼時未識
弭櫂望江涘日落青楓林驚波駛且廣蕩漾浮雲陰靡
靡臯蘭衰嗈嗈渚鴻吟顧此凜節謝憂来忽傷心宋子
悲已多潘生歎彌深自古有此愁誰云獨吾今
喌喌雞登場秋稼恨狼籍疎榆蔭門巷景暗燈火夕田
家雖作苦於世寡憂戚況當收穫景斗酒復可適所以
沮溺徒躬耕不辭劇
坐久體不適卷書出柴關臨流偶西望正見秦餘山野
淨寒木疎川長暝禽還此中忽有得怡然散襟顔遂同
樵牧歸歌笑落日間
澄景閣夜宴
王孫喜留宴開閣望明河是夕月微暈涼風池上多棲
禽翻暗叢駭魚動圓波清景厭絲竹雅詠答高歌尊酌
願勿間良宵易蹉跎預憂别在旦車馬層城阿
題陳生畫
前邨夕陽明後嶺秋嵐積葉落露山邨潮来沒江石遙
遙射雁子慘慘聽猨客何事下征帆西陵渡頭驛
贈張主簿
離離平阜禾纂纂横林棗客行愛樂土秋晚華亭道停
燭春紡遲鳴榜潭魚早借問何能然年來縣官好
早過南湖
湖黑月未出蒹葭露淒淒榜人識浦漵不畏荒烟迷殘
夢詎可續舟搖櫓聲齊開蓬望天邊斗柄插水低津遙
未見樹邨近纔聞雞自嗟遠遊人中宵走東西不如沙
頭雁宛頸猶安棲
春日言懷
芳樹何靡靡鳴禽亦喈喈時物豈不好人事誠多乖憂
来臥閒房語笑孰與偕天道諒不昧薄願終當諧惟應
守貞靜有酒陶中懷
宿幻住棲雲堂
窗白鳥聲曉殘鐘渡溪水此時幽夢迴獨在空山裏松
巖留佛燈葉地響僧履余心方正寂無使羣動起
賦永上人紙帳
剡藤裁素幬坐使諸塵隔冬室自生温寒忩屢更白不
隨直省被長覆棲禪簀思曾雪夜時宿伴山中客
聞鐘
迢迢烟際發隠隠巖中應初来覺寺遙乍歇看山暝惆
悵未眠人空齋幾回聽
聞晚鶯時在圍城中
昨歲聞孤囀綠隂山院行今朝寢齋雨重聽獨含情西
澗多喬木何為亦到城
送程校理遊江上
風亭裊離管草綠江水暮送此南浦人孤帆雨中渡别
觴足自緩前驛花滿路春叢戀山鶯晚絮迷汀鷺我今
獨愁居芳月誰與度佇立望遙波相思積烟霧
泛南溪二首
山折水暫旋山開水仍往東陂匯初成秋色瀰然廣碧
蘿花茸茸月映石壁上此夕試沿洄一理烟中舫
清暉汎悠悠東與前溪合菱葉間荷花風来秋颯颯久
行愁寂境忽有人煙雜我欲發櫂謳漁師肯相答
水上盥手
盥手愛春水水香手應綠沄沄細浪起杳杳驚魚伏惆
悵坐沙邊流花去難掬
夢鍾離兩兄
淮水去不極淮山與偕馳鍾離兩遷客路遠歸何期孰
云歸無期此夕乃見之握手說辛苦杯觴復同持須臾
忽驚别我夢方自知雖夢亦足喜況乃歸来時
看刈禾
農工亦云勞此日始告成往穫安可後相催及秋晴父
子俱在田札札鐮有聲黃雲漸收盡曠望空郊平日入
負擔歸謳歌道中行鳥雀亦羣喜下啄飛且鳴今年幸
稍豐私廩各已盈如何有貧婦拾穗猶&KR1103;&KR1103;
京師嘗吳秔
新秔粲如玉遠漕来中吳初嘗愛精糳想出官田租我
本東臯民少年習耕鉏霜天萬穗熟恣啄從飢烏日暮
刈穫歸妻孥共懽呼茆屋夜舂急風雨江村孤晨炊滿
家香薦以出網鱸如今幸蒙恩遨遊在南都門前半區
田别来想已蕪長年盜寸廩補報一事無投匕忽歎息
飽食慙農夫
送周四孝廉後酒醒夜聞雁聲
别時酒忽醒客去唯空舍風雪雁聲来寒生石城夜遙
憶渡江船正泊楓林下
贈楊滎陽
嘉陵美山水亦復富文彦楊君産其邦材拔性高狷布
衣走名都早入藝林選客屈稷下談王邀鄴中宴出門
得名聲不假親舊援匣劍未久埋囊錐已先見吐詞實
瑰竒讀者心欲顫刀鳴鬭夫勇花妥笑女倩如觀廣場
中百戲張曼衍平生眼無人遇我獨相善陌頭每並出
兩騎無後先喜從兔園遊慙受狗監薦君歌我固服我
賦君亦羨墮筵吟帽烏踏席舞裙茜醉中共笑語往往
雜諧諺有時出城西山水恣攀踐巖眠曙猿驚澗飲夏
鶯囀吳宫妓去榭蕭寺僧開殿龍門剝陰苔高什記題
徧歡遊正相酣世事忽驚變朋儔半生死一世如激電
我棹返江潯君車赴淮甸旋聞逐流人居濠又移汴一
身去何賫空槖唯破硯危途晚行疲欲進足如罥狼来
樹杪避蝎走燈下見渡河自撐篙水急船斷縴及至秋
已深舊褐風裂片難尋高陽飲空弔鄢陵戰聖恩忽加
憐收拔佐山縣卑曹敢云辭執版謁府掾官庖盡炊藜
民賦半輸絹低飛蓬蒿間不異雉帶箭有親寓京師年
老闕供饌欲奉朝夕歡去職胡敢擅晨上宰相書得歸
遂微願上堂具珍鮭呼婦賣釵釧我時别君久問訊愧
無便空題憶君詩細字書滿卷今春被詔起前史預編
撰始来長干門楊柳正飛燕逢君風塵餘不改舊顔面
握手話苦辛悲喜雜慶唁客中雖無錢自寫賒酒劵邀
来臥東閣月出初鎖院君言涉艱難壯志今已倦回頭
悟前非更名慕蘧瑗(君近改名去非)我聞棠谿金不畏經百鍊
胡為暫失路遽欲老貧賤吾皇奮神武四海始安奠棧
通諭夷文驛走徵士傳時巡抗霓旌肆覲冠星弁功成
萬瑞集禮欲議封禪君才適時需正若當暑扇手持照
國珠胷出補衮線便應上金鑾立對被天眷嗟余忝載
筆鼠璞難自衒幸兹際昌辰魏闕寧不戀但憂誤蒙恩
不稱終冒譴秋風楚潮滿歸舸帆欲轉君若念故交殷
勤一相餞
睡覺
罏熏靄宿潤秋滿牀屏裏曙色透忩来幽人眠未起風
驚露樹怯日出烟禽喜却憶候東華朝衣寒似水
虎丘次清遠道士詩韻
神仙不可羈乘螭躡雲漢豈將避嬴劉荒山事窮竄何
年東觀海一至此峰翫悠悠清詩傳窅窅遺跡漫我来
繼登臨長嘯幘初岸既秋烟蘿疎欲雨風竹亂夜深空
潭黑月吐石壁半龍驚汲僧来鳥喜遊客散閣掩林下
夕鐘鳴巖中旦勝賞誰能窮今古賦篇翰飛騰子何之
汨沒余可歎安得契真期超然豁靈贊
龍門
龍門何崢嶸此地表竒蹟山分兩崖青天豁一罅白知
非禹功鑿想是鬼手劈長為風雨關開闔自朝夕深合
未吐雲對峙不崩石日光寒易傾苔色陰更積只宜過
此内便與人境隔始窺已幽深漸入尤險窄暗中把危
藤蜿蜒欲驚魄僧留看古刻敲火照絶壁晚聞松竹號
洶若波浪激不知神魚飛到此誰點額
太湖
長溪如白虹分走荆霅派具區納羣流襟帶三郡界太
虛混鴻濛元氣流沆瀣初疑溟渤寬稍覺雲夢隘茫茫
雁飛遲颯颯帆度快雨来鼉報鳴風起鷗驚邁神龍作
淵都豈復數鱗介珠光照水府不受白日曬朝看砲車
雲雪浪動澎湃聲吹地將浮勢擊山欲壞黃頭雖輕生
捩柂不敢懈有時湛明鏡峰吐青幾塊烟中樹若莎波
上舟如芥漁就沙岸炊客来水祠拜震澤思禹功夫椒
記吳敗白魚逢夏出黃柑待秋賣我性好遊觀夙負雲
水債欲尋鴟夷舸不顧涉險戒人生亦何為世故自拘
械萬事風飄花百年露垂䪥何當叩林屋秉炬訪仙怪
試探不死方為人起疴瘵
劍池
干將欲飛出巖石裂蒼礦中間得深泉探測費脩綆一
穴海通源雙崖樹交影山中多居僧終歲不飲井殺氣
凜猶在棲禽夜頻警月来照潭空雲起噓壁冷蒼龍已
何去遺我清絶境聽轉轆轤聲時来試幽茗
松江亭(在吳山垂虹亭上)
泊舟登危亭江風墮輕幘空明入遠眺天水如不隔日
落震澤浦潮来松陵驛綿綿州漵平莽莽葭菼積憑闌
不敢唾下有龍窟宅帆歸雲外秋鳥下煙中夕欲炊菰
米飯待月出海白喚起弄珠君閒吹第三笛
寒泉(在支硎山)
遠絡叢峰間平流磐石上月照欲成潭風吹不生浪聲
兼寒葉下色映秋苔漲野客照羸顔曾来倚笻杖
柳絮
輕盈易飄泊思逐春雲亂已拂武昌門還縈灞陵岸沙
頭雀啄墮水面魚吹散官樹曉茫茫哀歌腸欲斷
夜起觀月
一春夜多雨今宵初月明忩間幽夢覺起憶故園行露
下花微委烟中鳥忽鳴誰同賞清景惆悵倚前楹
舟中早行
隆隆津鼓動江火留餘閃人家未起畊近水寒扉掩船
開鳬鴨散樹吐烟霏斂東郭去方遙青山見孤點
御選明詩卷十六
