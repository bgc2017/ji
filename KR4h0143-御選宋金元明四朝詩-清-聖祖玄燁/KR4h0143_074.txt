欽定四庫全書
御選元詩卷七十四
七言絶句七
鄧賚
寓舍春晩
柘陰初合豆初畦門掩春寒落絮遲薄暮一尊還獨酌
坐看微雨濕荼䕷
早冬過聶氏西江别墅
紅葉青山載酒行山人新結野菴成西簷一樹梧桐好
他日重來聽雨聲
清景亭邊秀作堆竹聲松影共徘徊野藜繞屋多秋實
時見山禽引子來
王東
登冷仙巖
仙巖酌酒杏花紅滿地金濤日上東洞底香風散靈氣
遊人都在紫雲中
南園
蒼苔翠竹轉林暉野菊花開過客稀樹底秋蟲作寒繭
雨晴黃葉滿園飛
潘音
聞鵑
子規聲切月輪斜起望諸陵憶漢家婦女尋芳渾不解
髩雲争插杜鵑花
納璘
題第一山荅余廷心
一山松檜巢歸鶴五塔香燈送落暉惟有玻璃同我志
閒來時復濯纓歸
干文傳
題水村圖
桑梓未能忘楚甸琴書已久住吳門悠悠江海風煙隔
知是夕陽何處村
張翥
廉子祐歸省金陵且就秋試作絶句贈别
故園歸思浩無涯更聽啼鵑惱客懷後夜月明應有夢
先隨潮水過秦淮
題蘭
鶗鴂聲中花片飛楚蘭遺思獨依依春風先自悲芳草
惆悵王孫又不歸
題王蕺隱畫山水
額黃鎖盡玉嬋娟翠袖凝愁倚暮煙舊日漢宫三十六
更無秋露泣銅仙
題吳性存所藏趙仲穆竹枝雙蝶圖(與玉山同賦)
滿叢鮮碧露團香院落春紅過野芳蛺蝶一生花裏活
飛來還戀竹風涼
成廷珪
客中久雨
水滿行廚欲産蛙苔封老屋亂啼鴉南風十日黃梅雨
開盡冬青兩樹花
秋塘戲鵝圖
滿塘秋水看雙鵝草軟沙平奈爾何記得一羣黃似酒
杏花梁上落紅多
春夜
酒兵無力破愁城春盡空山杜宇聲敲缺唾壺眠不得
半簾花影月三更
青山白雲圖
不見茅齋舊隱君遶溪煙樹莫紛紛斷橋水滿無人渡
誰向青山管白雲
墨梅
東閣衝寒雪一枝巡檐偏解索題詩何郎老去風情減
差見疎花照鬢絲
夜宿野城
露氣㳙㳙欲二更小舟猶向月中行前村知有人家近
隔浦微聞犬吠聲
畫馬
圉人争喜得驊騮撥入天閑早見收今日有誰憐駿骨
西風沙苑蒺藜秋
送人之武林
白鼻驕騧紫綺裘湧金門外醉瀛洲君家若有平安字
寄在春風第幾樓
武林客舍
窗外青山啼子規吟魂正被酒禁持小樓一夜雨聲惡
落盡碧桃人未知
綠楊橋
長溪春漲碧溶溶煙雨空濛濕采虹何事吹簫度清夜
斷堤楊柳月明中
題蒲塘雙燕圖為劉小齋作
昭陽池館晩風微花落巢空去未歸却是蒲塘春水闊
年年還傍小齋飛
訪王伯純晩歸
長洲苑内舊池臺白髮山人恰再來無限客愁渾忘却
小樓聽雨杏花開
題倪幻霞雲松圖
九峰只在泖雲西松下來尋隱者棲隱者不歸空見畫
滿山風雨夜猿啼
李孝光
春風
春風隨處作春晴楊柳依依綠未成昨夜池塘新雨足
蛙聲剛亂讀書聲
農事
落日蜻蜓處處飛槿花門巷豆花籬行逢野老問農事
稻雨濕衣香未知
送蔡飛卿之維揚
送君直渡秦淮水風急桃花飛過江自有行人回首處
昇州山色滿船窗
贈靈巖秀禪師
北林日午煖如烘盡日溪行曲折中自愛敲冰看魚上
山頭樹影落溪紅
送人
江上晩山無數青行人草草似流萍水邊燈火官船發
五十長亭第一亭
次薩使君韻
烏几繩牀詩夢熟驚聞風雨欲翻江酒醒憶得長蘆寺
半夜松聲繞北窗
使客怱怱感歲華杏花消息又桃花江南佳麗春風見
柳絮樓臺十萬家
過青楓嶺王貞婦廟
山下江流幸自清山頭明月已無情此心若媿王貞婦
莫向青楓嶺上行
寄逹兼善
城上烏啼欲閉門蕭蕭風雨又黃昏無端畫角連雲起
鐵鑄梅花也斷魂
舟過吳江
二十四番花信老溪頭紅減綠初肥東君也是多情思
盡日扶持柳絮飛
次韻薩天錫雜詠
烏衣更無王謝宅青山好在仲宣樓南堂明月無人管
清簟疎簾夜夜秋
僧學蜜蜂開牖戶山中八月未知秋銀牀正換養花水
屋上一聲黃栗留
明月相窺憐我瘦幽雲不動妬僧閒病餘無力看賓客
獨露亭南數碧山
病起用伯循御史韻
病起無聊帶減圍看花驚有未開枝主家十二樓中見
爛漫春風秖自知
送茂上人
五湖春水綠溶溶兩岸花開鬭白紅欲買扁舟隨汝去
卧聽疎雨打南篷
十二月十三日登鳳凰臺望淮南雪中諸山兼
書道上所見
雪花一丈欲飛樓人住鳳凰山上頭相隔淮南數千里
青山斷處是滁州
懷薩使君
憎夜還聞蟋蟀吟定知秋色上青林坐看黃葉落四五
記得題詩入綠隂
姑蘇臺
閶門楊柳自春風水殿幽花泣露紅飛絮年年滿城郭
行人不見館娃宫
周伯琦
宫詞
畫閣香銷暮雨晴珠簾半捲遠山明蒲萄初醒羅衣薄
枕上鵾絃撥不成
木難火齊當纏頭貼地金蓮步欲羞露濕銀牀人語静
蟾宫九夏是中秋
巫山隱約寶屏斜朝著重綿晝著紗徙倚牙牀新睡足
一缾芍藥當荷花
苑路東西草色遙闌干曲曲似飛橋水晶殿外檐鈴響
疑是鑾輿蚤散朝
五月扈從上京學宫紀事
曾甍複閣接青冥金色浮圖七寶楹當日熙春今避暑
灤河不比漢昆明(詠大安閣故宋汴熙春閣也遷建上京)
鏤花香案錯琳鏐金甕葡萄太白浮羣玉諸山環御榻
瑤池只在殿西頭(詠洪禧殿)
數樹青榆延閣東雲窗霞戶綺玲瓏上林文鹿高於馬
時引黃麛碧草中
冰華雪翼眩西東玉坐生寒八面風巧思曾經修月手
通明元在五雲中(詠水晶殿)
鷓斑百和作堅材翥鳳翔龍四壁開寶地曉張香積界
始知天子是如來(詠香殿)
延閣圖書取次陳講帷日日集儒臣墨池雲合天光絢
東壁由來近北辰(詠宣文殿)
宣文下直
亭亭翠柏倚朱闌雲母窗扉逼暮寒玉德殿前紅杏樹
數花猶作去年看
夏日閣中入直
冰盤堆果進流霞中秘繙餘夕景斜畫舫逕從圜殿過
鳳麟洲上數荷花
流觴小殿曲闌縈波影簾櫳浸繡楹静晝敲棋中貴語
君王避暑在開平
特穆爾
遊鼓山大頂峯
肩輿直上白雲梯古刹林深路欲迷絶頂一聲長嘯罷
海天空闊萬山低
貢師泰
題淵明小像
烏帽青鞋白鹿裘山中甲子自春秋呼童檢點門前柳
莫放飛花過石頭
和馬伯庸學士擬古宫詞
城上鴉啼曙色催五門三殿一時開玉皇不許羣仙見
隱隱車聲天上來
綠池香水出夫容十二釵寒妬玉蟲只恐禁園今夜雨
華清明日又西風
寶扇微開萬樂從紫衣扶輦出行宫近臣侍罷櫻桃宴
更遣黃門送兩籠
紫雲扶日上盤盤花氣薰衣露始乾行處不禁春色惱
回身却倚玉闌干
雲影微開日脚垂杏花深院落遊絲不知誰動秋千索
驚起黃鸝過别枝
和胡士恭灤陽納鉢即事韻
紫駝峯挂蒲萄酒白馬鬉縣芍藥花繡帽宫人傳旨出
黃門伴送内臣家
蕎麥花深野韭肥烏桓城下客行稀健兒掘地得黃鼠
日暮騎羊齊唱歸
新教生駒不受騎小紅車裏簇歸時鈎簾醉卧氊毺月
不省人間有别離
野館吹燈夜未央薄寒偏透越羅裳出門不計人行路
馬首惟占北斗光
至正十一年秋七月巡按松州虎賁分司時山
谷寒甚公事絶少明日即還為賦此
秋風摵摵衣綿薄夜雨蕭蕭燭焰低萬里江南才夢覺
此身元是客遼西
雲葉繽紛雪弄花小營近午却排衙分司御史渾無事
又鞚青驄踏白沙
詠塵
春城花落欲生泥十二街頭漫漫飛落絮遊絲共無賴
半粘香汗半羅衣
發通州
日日思歸未有期及歸翻恨數年遲開船聽得吳歌起
絶似閶門送别時
送王元伯遊金陵并簡樊時中都事王德常管
勾
閉門十日九風雨熟睡不知春水生樹上啼鳥忽驚覺
故人只在石頭城
水仙
太液池邊雪始乾曉糚初試佩珊珊簾鈎欲下東風細
猶夢珠宫扇影寒
十二瑤臺風露寒銀河澹澹月團團龍宫自與塵凡隔
别有銖衣白玉冠
予過吳中得畫一幅孤峯拔起有類鴈蕩仙都
者因題贈宋居仁
鴈蕩秋深玉柱寒老夫曾此駐征鞍開圖一見青山色
猶似當時馬上看
吳淞江上漫興
白月滿天江水平銀河垂地寂無聲披衣獨坐過夜半
撥刺跳魚時一鳴
偶成
司馬年來多病渴小樓涼雨趁高眠無端一樹櫻桃熟
勾引鶯聲到枕邊
李士瞻
松林午憩
松林坐久午風清溪水潺潺樹有聲何處小舟撐柳外
來迎朝落去潮生
紀見
榕樹根垂荔葉齊繞簷宿霧綠初迷鷓鴣啼徹山頭雨
午夢醒時日正西
盧琦
興化道中
雨過山城野水渾夕陽黃犢卧籬根吳塘父老應相語
昨夜南船到海門
草萍驛和薩天錫
林外輕風帽影斜客衣近染紫山霞等閒點檢春多少
牆角薔薇幾樹花
錢舜舉木芙蓉
紅妝初映酒杯酣斜倚西風轉不堪霜後池塘秋欲盡
令人惆悵憶江南
題射獵圖
滿目西風塞上塵五花驄馬轉精神憑君莫射雙飛鴈
恐有音書寄遠人
朱德潤
訪劉道士
春入山坳長蕨芽青童邀我飯胡麻野桃開處仙家近
閑向溪頭數落花
送王信仲過維揚
春江拍拍去帆孤樹底人家燕引雛曾向秦淮登暮閣
碧雲低處認三吳
沙湖晩歸
山埜低迴落鴈斜炊煙茅屋起平沙櫓聲歸去浪痕淺
搖動一灘紅蓼花
牡丹鵓鴿圖
深院朱闌覆錦裀百花開盡牡丹春粉毛雙鴿多馴狎
對浴金盆不避人
題淮陰梅鼎畫蜀山圖
西望巴江隔錦官青泥黃棧細盤盤人間到處羊腸險
何必長歌蜀道難
西興
八月海門天氣涼潮頭如雪上錢塘斜陽更比歸人急
又引輕帆入富陽
拜郊臺晩渡
風颺松花落澗濱荻芽洲渚水鱗鱗莫教行到崇臺上
忘却山前喚渡人
無題
索索西風白露零隔林砧杵助秋聲欲尋隱者門前路
落葉漫山礙屐行
送人
長江日夜向東流送子西津曉渡頭却憶望京樓下路
一宵風雨釀新秋
贈牋紙吕生
玉肌勻膩粉初乾淡淡空青印碧闌曉日長楊新賦就
墨雲時度玉螭寒
羅文緝緝染湘流中瑩晴空一段秋莫問殺青千古事
漆書應讓管城侯
出郭
步出東臯隔市塵青山高下欲迎人汀花有意開何晩
野草無名亦自春
重過彭城
誰云河廣不容舠急槳淩風渡晩潮却望彭城舊遊處
黃樓碑畔屋蕭蕭
題趙仲穆瀛海圖
玉觀仙臺紫霧高昔騎丹鳳恣遊遨雙成不念吹笙侣
閬苑春深醉碧桃
陳廷言
幔亭峯
曲奏賓雲久不聞尚傳石髓滿汙樽虹橋宴罷仙童報
昨夜松關鶴有孫
金雞洞
聞說談元不記年啄餘丹顆亦成仙一聲唱罷東方白
三十六峯生翠煙
謁朱文公書院
絃誦時時出薜蘿考槃還許碩人過丹崖雨過生書帶
九曲月明聞櫂歌
吳炳
訪道士不遇
元鶴衝開樹杪雲靈風為掩竹間門苦無柿葉書名姓
惟有蒼苔記履痕
趙雍
早春
高卷珠簾日漸長梅花庭院雪飄香閑倚闌干看新柳
不知誰為染鵝黃
暮春
綠陰庭院碧窗紗半卷珠簾映晩霞芳草萋萋春寂寂
東風吹墮落殘花
七夕
初月纖纖照露臺枉將瓜果閙嬰孩今宵自有經年約
何暇閑情送巧來
初秋夜坐
夜深庭院寂無聲明月流空萬影横坐對荷花兩三朵
紅衣落盡秋風生
余嘉賓
仙機巖
薜蘿煙雨擘梭飛巖裏空餘織女機寄語金妃休忘却
殷勤持贈六銖衣
三杯石
三生石上酒三杯松柏風清萬壑哀醉後不知塵世改
緩吹簫管下瑶臺
鄭元祐
陶靖節像
袖裏慚無博浪槌酒醒空賦穉桑詩悲涼一曲山陽笛
滿眼山河是義熙
寄金山普衲
金鼇背上鬱藍天長有神龍衛法筵午夜江聲推月上
浪花如雪寺門前
月夜懷十五友(并序首錄八)
庚寅中秋夜月色如晝而貧居溪渚因念晉人云
感念存沒心焉如割遂用東坡明月明年何處看
詩平韻賦詩懷友云
趙宛丘
剡剡台躔映五雲通明殿上玉宸君今宵賞月延秋桂
滿袖天香不見分
張貞居
月華浮海綠煙收曾照神光湖上樓惆悵塵生白玉麈
詩盟從此負閑鷗
李雲中
屋角冰盤擁爛銀清光千里不疎親棄官歸去輕如葉
應念滄江有釣綸
倪雲林
覽古樓高桂影寒飛觴不厭接清歡天香落盡黃金粟
軟語何由接夜闌
泰白野
天章閣下月孤明仍是中秋此夜情便到蓬萊宫裏住
謝安元自念蒼生
草堂賓主
芝雲如蓋擁冰盤攜得王珣午夜看山色湖光秋十里
詩成應更刻琅玕
陳敬初兄弟
闔閭城裏寄閑身四壁秋蛩語近人何異京華舊時月
清光相照白頭親
王季野錢伯行
飛雲樓上月華明幾度中秋在帝京却有錢郎揮翰手
倚闌横笛最含情
楊瑀
静安八詠(錄二首)
鰕子禪
涼月空山照寂寥鰕禪神化獨逍遙吳淞千古依然在
一曲漁歌半夜潮
綠雲洞
綠雲洞裏綠雲深翠竹蒼梧日夜陰記得曾遊借禪榻
天風滿送海潮音
趙承禧
武夷山
羣玉山前隱道園松聲鶴唳隔溪聞山靈似識遊人意
要看青林映白雲
許楨
月下觀梅
老樹清溪映白沙可人竹外一枝斜黃昏信步前邨去
香到松林賣酒家
睡起偶成
乞得西園作醉鄉浮生俗務總相忘水雲清徹荷香裏
小艇虛明似洞房
賦詩舒歗杖藜行水色山光不世情醉卧午窗誰喚醒
柳陰啼鳥兩三聲
馬熙
開窗看雨
洞房編葯屋編荷八面玲瓏得月多誰遣天飄籋雲過
嫩涼扶我入無何
曹文晦
九日登玉霄峯
洞戶陰森翠霧開十年三度夢中來殷勤為問松頭鶴
白髮登高更幾回
自寧川如鄞道中
盤盤古堰帶崩沙綠樹陰中四五家十二寶橋今日過
一灣流水浸桐花
鄭元
題管夫人竹石圖
誰裁弄玉碧雲簫吹過瓊臺月影遙白鶴一雙何處下
水晶宫裏赤闌橋
布哈特穆爾
宫詞
玉樓珠箔晩天涼秋色依稀滿建章金井梧桐霜葉盡
自隨流水出宫牆
卞思義
題溪山煙雨圖
西崦人家枕碧流屋頭高樹近山頭短蓑煙雨歸來晩
滿地落花人倚樓
過維揚
露冷金盤酒價添雲埋瓊樹客愁兼竹西舊曲無人理
謾捲紅樓一半簾
春江逸響圖
黃鶴磯頭一棹還白鷗波上幾人閑笛聲吹斷江南曲
不見漁翁秖見山
嚴瑄
獨秀山
一峯秀色聳晴空疊嶂層巒望不窮萬仞劃開天半碧
五更先見日初紅
宋克篤
馬頭山
馬頭山望紫金山中有仙人自往還多少塵緣消不盡
謾勞魂夢翠微間
蔣堂
題畊漁圖
落落長松積水環茯苓今已不知年何人得似山中樂
春雨時來種麥田
桐江樹色綠如衣上接晴嵐護石扉人世浮埃三十丈
西風吹不到漁磯
題所南老子推篷竹圖
昔與此君曾半面短篷今日試重推葉聲冷瀉銀牀露
野鶴幾番驚夢回
顧安
訪良夫
特訪山翁過竹西翠蘿紅葉映茅茨杖藜扶醉斜陽外
身在畫圖元不知
陸德源
和題新安梅花次韻
東風一夜渡江新開徧梅花照眼明何遜從來有才思
題詩不待廣陵春
王子昭
失鶴
六鶴齊飛一不歸夜深應是立苔磯近來世上多罾網
那得魚蝦到汝肥
俞俊
泰州夜泊
蘆葉蕭蕭惱客眠推篷看雨月在船漁舟破曉入城去
街頭魚蟹不論錢
程煜
題明皇並笛圖
華清宴罷卷霓裳重立東風並海棠鳳琯莫吹新製曲
有人乘月倚宫牆
次韻俞仲桓見寄
白髮和愁取次生關河干里故鄉情自從秋鴈南征後
日日淮邊問客程
張舜咨
寄廣西白
歸思迢迢不奈何寄聲珍重病維摩風帆明日春江水
回首蒼山綠樹多
寶塔從空舍利光風鈴和夢度春江遥知西老聞鐘處
木末烏啼月到窗
屠性
送人彭湖巡檢
三十六島遶彭湖見說泉南天下無花時小隊旌旗出
處處春風啼鷓鴣
陳聚
玉山中即景
楊柳絲絲一逕斜碧溪循繞野人家東風二月春如海
開遍一山桃杏花
戲簡草堂主人
嘉樹蕭森六月涼上有淩霄百尺長秋風莫剪青青葉
留取清陰覆草堂
葛元喆
題柯敬仲墨竹一枝
曾從秘閣寫蒼筠嶰谷千竿雨露新江國只今鳴鳳遠
一枝猶帶玉堂春
陳高
題菘菜圖
栗里園荒舊日歸手栽菘菜雨根肥只今客裏看圖畫
惆悵紅塵滿目飛
題花竹翎毛
梨花沐雨帶嬌羞獨立枝間一鳥幽若遣美人初睡起
定應無處著春愁
乾坤寥落歲將闌竹葉梅花獨好看可惜幽禽棲不穩
霜風日暮羽毛寒
藏春亭
細聽流鶯宛轉歌對花不飲奈春何日斜醉卧階前草
不覺沾衣柳絮多
龍從雲
南湖四景
畫船載酒及春晴瀲灩波光碧玉城橋外綠楊誰繫馬
水晶宫裏管絃聲
槐陰屯午咽新蟬一枕南薰暑不前隔岸荷花新雨後
白鷗點破鏡中天
松寺聯陰晩更幽天光倒浸玉壺秋蓼江棲鴈忽驚起
一曲漁歌月滿舟
平湖雪壓小橋低萬里乾坤眼欲迷誰泛扁舟深夜過
却疑人在剡溪西
麥澂
石壁山
千尺丹崖削石屏波光倒樹礙雲行何當借我煙霞榻
卧聽泉聲看月明
鴨洪
中流亂石水交加滚滚寒聲帶雪花霜月不隨流水去
只將秋色伴雲家
甘立
題柯博士墨竹
嶰谷春回落粉香拂雲和露倚蒼蒼月明後夜吹簫過
應是伶倫學鳳皇
吳王納涼圖
六月長洲水殿涼酒酣揮袖倚新妝芙蓉露冷秋雲薄
回首西風響屧廊
賈治安騎驢圖
西風烏帽鬢毿毿拂袖長吟倚暮酣得句不衝京兆尹
蹇驢行徧大江南
春日有懷柯博士
闔閭城外亂鶯啼笠澤春深水滿陂好買扁舟載圖畫
布帆東下若耶溪
聞說新來白髮稠茂陵多病不勝愁吟成定似張公子
癡絶真成顧虎頭
陳乾富
玉環詩
使臺歸騎準嗚笳花氣茶煙競院奢禽慧不須雲板約
好窺人意喚琵琶
辛敬
贈仙壇胡尊師
一鶴晩隨青玉杖雙龍秋佩紫荷衣月明何處聞吹(笛)
百丈山前賣藥歸
顧觀
為袁一無題扇
月中仙子種娑羅樹底遙山隔絳河吹落秋聲向何處
紫篔窗戶晩涼多
梨花睡鴨圖
昔年家住太湖西常過吳興罨畫溪水閣筠簾春似海
梨花影裏睡鳬鷖
高明
題孟宗振惠麓小隱(宗振孟后之裔)
汴水東邊楊柳花春風散入五侯家繁華一去江南遠
閑汲山泉自煮茶
王冕
梅花六首(錄四首)
海雲初破月團團獨鶴歸來夜未闌一片笙簫湖水上
玉妃無語倚闌干
三月東風吹雪消湖南山色翠如澆一聲羌管無人見
無數梅花落野橋
和靖門前雪作堆多年積得滿身苔疎花箇箇團冰雪
羌笛吹他不下來
斷雲流水孤山路看得春風幾樹花騎馬歸來城郭是
月明簫管起誰家
墨梅
我家洗研池邊樹朵朵花開澹墨痕不要人誇好顔色
只留清氣滿乾坤
題畫梅
疎花粲粲照寒水瑪瑙坡前春獨回却憶去年風雪裏
吹簫曾棹酒船來
紅梅四首
彩鳳穿花啄石苔玉窗瓊戶紫煙開山人不說羅浮夢
却憶玄都觀裏栽
玉妃步月影毿毿燕罷瑶池酒正酣半夜不知香露冷
春風吹夢過江南
昭陽殿裏醉春風香隔瓊簾映淺紅翠袖擁雲扶不起
玉簫吹過小樓東
爛醉西湖處士家酒痕吹上水邊花東風蛺蝶迷香夢
一樹珊瑚月影斜
張天英
夏日寄玉山
赤日行天氣欲焚樹根羣蟻正紛紛道人心在羲皇上
睡殺青松一枕雲
題葡萄竹筍圖
王母初來漢殿時青鸞踏折埽檀枝天風吹老龍珠帳
墜挂瑤簮醉不知
郭翼
題美人圖
上清宫殿五雲車降下仙人萼綠華怪得雪衣無箇信
只將條脫寄羊家
題詩意圖
鬱金堂上春濃否薄薄羅襦杏子紅白日繡窗鶯不語
都緣詩思落花中
絶句
可惜清明雨也晴好春須看水東亭桃花如馬斑斑色
楊柳藏鴉樹樹青
題秋山圖
山上浮雲天幾重秋高華散玉芙蓉好攜謝眺驚人語
醉裏來登落鴈峰
鎦渙
絶句
白玉搔頭金步摇春衫紅勝海棠嬌只因記得當年事
重到桃花第四橋
髩薄鬆鬆綠霧涼春風頟點麝香黃背人撲得雙蝴蝶
滿扇薔薇露水香
清明前一日作
小窗新綠著枝輕寒逐東風陣陣生燕子不來花落盡
一簾疎雨又清明
柳花
雪點顛狂亂送春穿簾透幕若相親年年三月西陵渡
愁殺輕舟度水人
秋蝶
欲歇還休却又飛芙蓉葉底戀秋暉自知翅粉渾銷盡
羞近尊前舞女衣
黃璋
李伯時姑射仙像卷
三素雲中駕赤螭天風吹袂翠披披神仙可有情緣在
手掉芙蓉欲贈誰
翁仁
題翁敬仲墨竹
湘江何處弔湘妃極目愁雲是九疑欲寄所思秋水隔
鳳簫吹徹玉參差
御選元詩卷七十四
