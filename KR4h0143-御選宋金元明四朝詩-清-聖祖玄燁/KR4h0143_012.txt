欽定四庫全書
御選元詩卷十二
樂府歌行十
郭鈺
控郎馬酬别蕭茂才
控郎馬妾心悲留郎住郎苦辭少年只願封侯早不惜
蛾眉鏡中老銀鞍金勒珊瑚鞭白水青山千里道控郎
馬郎駐鞍郎飲莫須盡酒醒郎衣寒郎心懸懸五雲下
教妾若為控郎馬馬蹄好向御街行蛾眉不向妝臺畫
子夜歌
子夜歌歌罷其如明月何牽牛織女遠相望不教精衛
填銀河妾心本如秋月白妾顔不共春風發玉兔𢷬藥
三千年近見嫦娥搔白髮
子夜歌承君蛺蝶雙花羅羅衣秋來不堪著梧桐樹上
涼風多銀燭作花好消息又想歸期在明日并刀不剪
相思愁相思誤盡曾相識
秋塘曲
高荷擁翠秋滿塘花開不見聞花香老魚吹波紫萍碎
花下飛起雙鴛鴦鴛鴦相逐低回翔藕絲易斷愁心長
玉箏不彈轆轤悄一簪華髮凝秋霜
送遠曲
為君治行近一月今晨竟作怱怱别枕邊紈扇鏡中花
一時盡變傷心色妾雖不見邊城秋君亦不識空閨愁
憶君便如君憶妾雙淚豈為他人流才貌如君長刺促
少年心事何時足歸期未定須寄書誤人莫誤燈花卜
春暮吟
玉壺酟酒青絲絡啼鳥勸人滿杯酌落紅滿地暗香消
濕翠如煙午隂薄畫樓玲瓏隔彩霞樓前雙鵲鳴喳喳
想見吳帆北風起王孫明日當還家
春夜吟
月色如水花如雲美人樓上歌迴文棲鴉飛起玉階樹
香風吹動殷紅裠去年寄書到君側書中只寫思君切
情知人老髮如絲君歸不恨緣君白插花記月夜未央
他人苦短我嫌長若使驅車到家日天涯芳草愁茫茫
四時詞
煖雲飛撲玉驄歸簾捲香風酒力微夜坐久憐明月好
細鋪花影繡羅衣
日射嫣紅安石榴波涵空翠木蘭舟美人調笑渡江去
半榻柳風碁不收
鶴認琪花欲下遲蓬萊仙客遣催詩情深寫到相思處
秋露芙容開滿池
疎林晴旭散啼鴉高閣珠簾窣地遮為問王孫歸也未
玉梅開到北枝花
妾薄命
孤鸞窺鏡翦情緣淚血沾襟十五年誰信舊時歌舞伴
相逢猶自妬嬋娟
劉永之
白苧詞
象牀玉瑱鴛鴦裀銅盤畫燭燒紅雲芳樽蘭勺霑朱脣
白紵高歌動梁塵請君試聽曲意新揮金縱歡及良辰
落葉辭條無再春遺令高臺作歌舞鬱鬱西陵那得聞
連枝蜀錦鋪金堂中山旨酒實瓊觴豹胎猩脣出中房
博山火紅夜未央催弦促柱歌吹揚輕身向君回玉璫
妖姿艷態世無雙君心胡為樂遠行
行路難
涉水多蛟龍跋山多猛虎荒城荆棘上參天大澤修蛇
横草莽百里黯慘無人煙驅車傎行陷泥滓前車軸折
後車來行人不覺旁人哀眼前道路已如此何况太行
高崔嵬為君歌路難請君試一聽位高金多豈足貴擊
鐘鼎食何足榮東溝水流西溝涸昨日花開今日落世
事榮枮反覆手七尺之軀安所託古來賢達人與時同
卷舒龐公鹿門隠馬生鄉曲居款段聊乘下澤車何用
終朝出畏途
四時歌(錄一首)
學士峰頭雁正過將軍峽口柳無多雲屏露冷衣裳薄
欲櫂觥船采芰荷
盛彧
和春愁曲
鵝黃柳枝撲輕雨裊斷新愁千萬縷菱花倦拂瑣窗間
吹得瑤笙雜鶯語下牀不受春風扶傷春擊碎青珊瑚
香消玉散繡針澀閒開五色雙氍毹離恨難禁情未愜
那肯將心託紅葉翠帷深護曲闌花羞殺東家白蝴蝶
耙鹽詞
朝耙灘上泥暮煮釡中雪妾身煮鹽不辭苦恐郎耙鹽
筋力竭君不見東家阿嬌紅粉媚不識把鋤巧梳髻昨
日典金釵愁殺官鹽價高貴
丁鶴年
采蓮曲
采蓮復采蓮仍唱采蓮曲若欲知苦心須食蓮中肉采
蓮復采蓮踟蹰一何久不愁花妬容惟恐刺傷手采蓮
復采蓮藕亦不可棄中有不斷絲似妾纏緜意采蓮復
采蓮爭如采荷好花謝葉獨存團圓以終老采蓮復采
蓮湖水清且深徒能照妾面不能照妾心采蓮復采蓮
下有孤鴛鴦秋花不結實夜夜守空房蓮開花覆水蓮
謝藕在泥不學青萍葉隨波東復西朝采並蒂蓮暮綰
同心結不學楊柳枝含嚬送離别蓮舟何處來同住西
湖口郎憐波上花妾愛泥中藕藕有青白節花有豔冶
容郎心異妾心三歎掩歸篷
竹枝詞
竹雞啼處一聲聲山雨來時郎欲行蜀天好似離人眼
十日都無一日晴
水上摘蓮青的的泥中采藕白纖纖却笑同根不同味
蓮心清苦藕芽甜
吳惟善
小遊仙
河漢無聲海月寒長鯨吸浪洞庭乾一聲鐵笛風雲動
人在危樓第幾闌
趙汸
黃星行
八月十五夜未央中天皓月懸清光大星稀少小星沒
出門四顧山蒼蒼我生不讀甘石書但見一星明且黃
今宵不見兒童怪應隨斗柄西山外石橋徙倚聞幽香
荷葉團團大如蓋黃星明夜應復來清露為酒荷為杯
舉杯漫與黃星夀自古昆明有劫灰
謝應芳
西湖曲
西湖春水綠於酒西湖女兒嬌似柳依稀二月三月春
攀折千人萬人手我有一索青銅錢明朝也買下湖船
試歌斷臂孤兒曲湖上豈無人解傳
嚴將軍戰馬歌(并序)
至正乙未春常多盜省府調兵捕之浙東宣慰司
元帥嚴公來總軍事未幾無錫平移軍武進一日
𢷬禾富莊賊巢軍中失二馬明日賊乘之抗官兵
烈塘上二馬聞金鼔來奔賊控勒不能止遂墮地
馬立踶殺之官兵大捷故余烈塘之民咸神其事
俾余作歌以美之
往聞齊軍夜路迷老馬前導人追隨又聞的盧躍檀前
漢業復立西南陲古來良驥稱有德未有驍騰能殺賊
將軍兩馬䭾賊來雲霧四起生風雷紅綃帕首爾何物
霜蹄一踣成飛埃軍前認主鳴且舞驚倒熊羆與貙虎
羣兇膽落敢前追官軍凱還搥大鼓馬兮馬兮誠有功
須知感物由元戎將軍接跡武惠功煌煌史冊書勲庸
爾馬名示垂無窮
古鼎歌(幷序)
中喜萬夀寺舊藏古銅鼎其窾識有云王在周康
穆宫册錫寰用作皇考鄭伯姬尊鼎大德中任陽
謝氏嘗欲以重寶易之時住持點翁師不從後謝
氏為搆佛殿點遂以鼎荅之至正丙申謝遭兵鼎
因失去甲辰夏四月愚隠智公乃得於軍人之手
耆舊聚觀皆曰吾山中舊物也既而出鼎見示且
徵余作詩以紀之
碧雲師著金伽黎空王殿上龍象隨一夫長跽送古鼎
狀若獻寳波斯兒羣緇來觀集丈室中有老夫曾致詞
云是山中舊時物立誦款識能無遺惟有臣寰紀君賜
用顯厥考鄭伯姬文詞詰屈錯盤誥字體隠伏蟠蛟螭
蒼姬訖錄世屢改不知何代來於斯謝家寳樹易趙璧
巨構賈與秦城齊鼎兮鼎兮什襲去歲逾數紀今來歸
師聞此語重歎息兵火連年炎九域金鐘大鏞棄路傍
總若沈沙銷折戟珠還合浦獨無恙護持信有天龍力
摩挲兩鉉濕煙霧錯落丹砂映金碧濁水摩泥五色兼
出海珊瑚高一尺嗚呼羲軒之鼎真可求禹鼎亦已淪
東周世所用者非爾儔或膨豕腹徒包羞調羹爾無與
覆餗爾不憂歸來兮歸來北山兮菟裘汾隂自有為時
出切莫放光驚斗牛
踏車婦
吳田水深三尺許猶是去年秋暮雨勸農使者催春耕
田甲頻撾水車鼓江村破屋能幾家家家婦姑俱踏車
蓬飛兩鬢赤雙脚亦有兒女雙髻了淞江太湖愁滿眼
白汗霑衣足生繭車輪鹿鹿羊角轉水波翻翻龍舌卷
春來十日九日晴不聞鵓鳩呼雨聲牛毛微颸土未濕
辛苦又加三日程當家豈無夫與子打魚糴米去城市
城中禁米難出關田上忍饑還戽水四郊未種圍田穀
三邊催運官倉粟
沈貞
樂神曲(幷序)
樂神曲者擬楚詞九歌而作也吳人尚鬼祀必以
巫覡迎送舞歌登獻其詞䙝慢禳災邀福不知其
分滋黷甚矣故為此詞以明鬼神之理禱祀之意
祛其荒淫之志焉
保我之民兮邑此方崇其牖兮浚其隍民不驚兮志定
眷靈修兮作民命隄楊兮結陰青青兮蔽林女牆堅兮
有郛有郭繞洄灣兮濠歸於壑靈之來兮玄都颺旂旌
兮若荼陳一豕兮兩羭載斟酌兮百壺城兮隍兮吾永
無虞
右城隍
嗟靈伯兮御清泠洗袢歊兮滌炎蒸駘蕩兮春初□□
兮夏徂颼飀下兮木葉枯號空桑兮吹雪載塗靈之來
兮憑女巫女巫兮屢舞□簫兮伐鼔靈醉飽兮無怒蕭
蕭來兮䬃䬃去
右風伯
佩芳蘭兮擥芬椒潔新服兮綴珠玿駕靈螭兮翔重霄
要靈輅兮下迢迢我禾兮成役我田兮龜坼烈日兮驕
陽利行水兮熱湯靈之徠兮天外下土乾兮霑一漑維
靈布澤兮惠我無私嗟我民兮其敢斁思靈皇皇兮萃
只舞僛僛以醉止福禳禳兮
右雨師
月維仲兮日維剛肅齋宫兮神所藏靈輝輝兮垂佩儼
飛馭兮高蓋降靈雨兮來斯左有翁兮右有妃悵嘉期
兮難又羌永歎兮陳詞靈修修兮不語逝翩翩兮歸去
右社公
波震蕩兮具區既底定兮奠神之居芙蓋兮蓤車導翠
黿兮文魚神之來兮孰俱後子皮兮前靈胥與神遊兮
湖之滸衝風息兮極浦有倡兮妙舞有冽兮清酤神飽
聿歸兮或返而顧灌我田兮受神之祜
右太湖神
雄何為兮厲於鄉祀有時兮享有嘗赭白馬兮青蓋明
而無兮晦而在屛方相兮去儺神巫進兮舞且歌雄欣
欣兮遠逝不水旱兮不疵厲樂吾民兮世世
右鄉厲
兩旗兮分張舞輕風兮悠揚神之司兮我疆原田每每
兮立我青秧不稂不莠兮無虸無蚄時雨兮時暘俾百
穀兮登場維神兮降康報之兮肴蒸腯羊
右青苗神
張庸
賣驢買牛歌
驢可以跨不可耕牛可以耕還可跨山人賣驢歸買牛
買得牛來頗同價溪雨初收水繞門山人曉耕溪上雲
土膏不覺秋成早香秫釀成新酒渾翻思養驢竟何益
空將芻豆飽其食軀小蹄薄終無力有時跳梁蹶側石
草深牛背穏於舟浩歌白石南山秋却笑哦詩灞橋上
滿身風雪歸來休
行路難書所見
昨朝殺虎潘家園今朝殺虎蘆浦團獵人羽箭銅牙弩
連朝殺虎來送官送官歸去日將夕沙路紛紛皆虎跡
四山哮吼刮腥風手驚弩墮那能射君不見一虎死百
虎生行路難路難行
郭文
竹枝詞
金馬何曾半步行碧雞那解五更鳴儂家夫壻久離别
恰似兩山空得名
金信
洞庭曲
浩蕩太湖水東西兩洞庭吹簫明月裏龍女坐來聽
湖上望蘇臺水與青天遠長風送飛帆忽到長洲苑
馬臻
湖中春遊曲
堂堂復堂堂畫鷁誰家郎繡旌鴛頸冷膳府鸞刀光傾
椒注桂邀流芳楚腰絡索聞懸璫箜篌急響如相惱岸
頭折盡忘憂草黃金慣積自媒身隨肩滿席惟嗔老牙
籖萬軸齒不黏孟客何賓迹如埽柳緜撲撲乘風吹花
翎小鳥啼訴誰玉郎沈醉晩未醒春光去矣猶不知
鷓鴣篇
鷓鴣鷓鴣不知春色何負汝每到春來聲更苦百年不
得此身安尚憶當時在行旅爾不學大鵬一舉培風兩
翼如雲垂又不學籬邊斥鷃翶翔飛躍蓬蒿枝黃陵廟
前幾春草空遺怨恨傳新詩江南二月煙花亂子子孫
孫自呼唤說盡人間行路難淒風苦雨心腸斷
雙鶴吟寄友人
依依兩白鶴歲久住青田一鶴垂兩翅飲啄沙汀煙一
鶴展長翮冥冥自沖天思之不可見獨立秋風前有時
月夜羣動息孤唳一聲山水碧凝眸側頸復裵回影落
空林風露濕故人獨抱經濟才淵珠炯炯光難埋江南
地暖梅花開折花待君君不來梅花歲歲開又落空向
梅邊詠雙鶴
前結交行
古交山上松青青色不改縱有霜雪侵節操固常在今
交陌上花容貌相矜誇一朝風雨至飄泊隨泥沙陳雷
管鮑世不有一貧一富難長久對面相看仰泰山下視
羣峰皆培塿嗟來乎嗟來乎牀頭黃金不可無君看金
盡失顔色壯士灰心不丈夫
後結交行
古交皆結心其意能斷金今交皆結金倏忽能變心取
舍既殊軌反掌生陸沈正平一朝忤黃祖有若將身投
猛虎子桑莫逆忘其生乃能相與無相與古人今人皆
足悲百年憂樂須臾期男兒節義死不變誰肯心懷未
濟時嗚呼誰肯心懷未濟時
烏夜啼
烏夜啼朝啼東方白夜啼林影黑關河萬里天雨霜月
冷夜長眠不得烏夜啼憐爾巢中黃口時哺腥吞腐羽
毛長母子日日長追隨一旦離羣自成偶相呼相喚期
相守故雄零落不復知留得孤雌住衰柳柳條蕭䬃難
棲身夢驚三月楊花春載飛載止情莫伸欲去不去愁
殺人不知挾彈誰家子暴物傷生苦如此哀音散入江
湖間老屋破窗燈欲死烏夜啼君豈知
嗟餘春
春雨足春水滿岸花匼匝光風暖人間杜宇最知機啼
得血流春不管迷芳著物苦忘歸直待楊花似雪飛多
少好懷成别恨餘香沁入野薔薇
查居廣
孝子行(并序)
豐城廖孝子至元十九年鄉寇大作子負母冒刃
逃反靖孝養終身與江革不殊惜無史書之揭翰
林近題其墓曰有元純孝廖某之墓又為作文刻
石虞學士書之
豐城昔在至元歲寇賊紛紛亂如鬼是時廖生抱母行
不死白刃天有情固知至願天必感母子全活見太平
寥生雖死猶未死往往遺民言此事有如江革遭亂離
負母潛逃經險阻情詞惻惻賊舍之孝德還堪耀今古
嗚呼薄俗□獍同墓上請看純孝子
李道坦
山中苦寒歌
深山苦寒弗可居門前積雪三尺餘隂崖一夜石蛻骨
寒溜萬瓦冰垂鬚道人凍餓山之麓暮爇松明煮溪綠
山隂孤棹期不來夢入幽巖聞折竹征西將軍持短兵
馳馬夜渡黃河冰關東諸將面欲裂嚴光獨釣桐江雪
春日行
東風入樹吹流鶯曉窗隔霧花冥冥美人窗間動曉思
鸎聲枕上啼春晴塵中日出花滿城城南春深楊柳青
王孫不歸消息斷深閨無人春草生草生猶有時王孫
何日歸斜陽照流水萬里長相思東園三月花爛開西
鄰蝴蝶雙飛來明朝蝶去春無主閉門花落愁如雨
張雨
奔月巵歌荅鐵崖所作
甓社明珠奔入月脫殼政似風蟬潔漁網出之不敢視
滌盡含沙光不滅文昌四星吞在腹一一金晶大如粟
蜃物還來作飲器日夜雄雌繞林屋一扇桃核寬有餘
半葉蕉心卷未舒飲非其人躍入水怪雨盲風生坐隅
置之天上白玉盤斗柄挹酒長闌干李白跳下鯨魚背
持勸我飲相交歡幽宫馮夷為予泣酌盡海水百怪出
還我平生老蚌胎許君醉卧鮫人室
玉笙謠為鐵門笙伶周奇賦
我有紫霞想愛聞白玉笙懸匏比竹無靈氣昆丘採此
十二莖鳳咮銜明珠鳳翼排素翎金華周郎妙宫徵子
晉仙人初教成月下吹參差羣雛亦和鳴緱氏山頭白
雲起七月七日來相迎長謝時人一揮手飄下滿空鸞
鶴聲
效隠居擬古樂府寒夜愁
夜寒生羣獸驚寂兮寥兮棲遁情陰宫漫漫落葉平岡
頭霜月弄微明寒漏澀寒絃緊愁腸結愁語盡人生異
木石思來誰能忍
湖州竹枝詞
臨湖門外吳儂家郎若閒時來喫茶黃土築牆茅蓋屋
門前一樹紫荆花
桂枝詞
桂樹叢生枝婀娜糝粟黃雲欲成朵薰醒秋衣嬾下牀
金蟾囓斷燒香鎖
古意
吳綾光纚纚織成鯨掉尾美人不敢裁恐觸波浪起
明德游仙詞十首用天柱山傳來依韻繼作雲
林道氣者觀之亦足自拔於埃壒矣(錄六首)
白玉之盤滄海東蒼蒼下視遠如空請看端正山河影
不滿㘭堂杯水中
夜久扶桑海色分珠宫望拜赤龍君洞庭未省君山在
元是崑崙一朵雲
右股清池足漚麻池中肥水是松花早知魏帝一丸藥
肯信東門五色瓜
恥作深山服食仙伐毛洗髓故依然木蘭墜露研朱寫
只寫南華秋水篇
脚底琴生三尺鯉袖中阿母一雙桃别時身動凌波韤
爛月如銀照夜濤
玉格金科自有期赤城何待遠尋師壁梭也解為龍去
樵斧如何只看棋
富恕
西湖竹枝詞
十里荷花錦一機雨餘荷氣撲人衣滿船游女蒙白苧
陣陣腥風鷗鷺飛
于立
漁莊款乃歌
芙容千樹齊臨水橘柚滿林都是霜飲罷玉人歸别院
只留明月照漁莊
對酒清歌窈窕娘持杯勸客手生香袖中藏得雙頭橘
一半青青一半黃
烏夜啼送朱長元赴膠州同知
城頭烏夜啼還過上林棲上林高樹多好枝歸飛啞啞
東復西起看江月沈江底使君遠遊中夜起軟紅陌上
踏青陽快馬猶龍車似水烏夜啼啼送君驅車出門風
欲薰東方日出如車輪
道英
對山曲
青山作賓翁作主山翁持觴山鶴舞山翁對山傾綠醑
青山對翁默無語山本無情翁無心青山不飲翁自斟
酒闌對山撫掌笑山鶴一聲山月沈
秋夜曲
西風不起凝空碧霜花霏霏炯秋色層霄輾上玉一輪
竹影參差光欲滴洞房深寂湘簟寒夢回孤枕疎漏傳
雁聲低度吳天遠素壁青燈瑤穗斷隔雲聽徹五更鐘
鴛鴦屏冷初日紅
希陵
送人歸山中歌
青山兮欲歸不可得兮褰衣駕玄豹兮驂赤貍雲冥冥
兮風飛獨偃蹇兮世路寧容與兮溪湄泉涓涓兮石齒
齒君不歸兮何為
秋夜長
秋蟲嘖嘖寒莎底城頭秋月白如水二十五點秋夜長
點點滴斷離人腸萬里一身風露涼家家秋砧搗衣忙
明本
田歌
邨南村北春水鳴村村布穀催春耕手捧飯盂向天祝
明日插秧還我晴
與恭
天台石橋歌
五百人兮山之中驅白虎兮騎蒼龍袈裟兮襤縷頭髮
兮蓬鬆神怪萬狀兮吾不得而窮望歸來兮庭之幃燒
香瀹茗兮鐘鼔交搥不見來兮勞思坐蒸餅兮淚垂汝
將舍我兮而何之
行端
思洞庭寄承天寺覺菴老師
煙蒼蒼濤茫茫洞庭遙遙天一方上有七十二朵之青
芙容下有三萬六千頃之白銀漿中有美人兮佩服金
鴛鴦游龍車鳴月璫直與造化參翺翔憶昔天風吹我
登其堂飲我以金莖八月之沆瀣食我以崑丘五色之
琳瑯換爾精髓滌爾肝腸灑然心地常清涼非獨可以
眇四極輕八荒抑且可以老萬古凋三光久不見兮空
慨慷久不見兮空慨慷
清珙
山居吟
滿山筍蕨滿園茶一樹紅花間白花大抵四時春最好
就中尤好是山家
茅屋低低三兩間團團環繞盡青山竹牀不許閒雲宿
日未斜時便掩關
山形凹凸路高低石占雲頭屋占蹊地窄栽來蔬菜少
又營小圃在橋西
移家深入亂峯西煙樹重重隔遠溪年老心閒貪睡穩
厭聞鐘響與雞啼
半窗斜日冷生光破衲蒙頭坐竹牀枯葉滿罏燒焰火
不知屋上有寒霜
深秋時節雨霏霏蘚葉層層印虎蹄一夜西風吹不住
曉來黃葉與階齊
老來無事干懷抱竹榻高眠石枕斜夢裏不知誰是我
覺來新月到梅花
獨坐窮心寂杳冥个中無法可當情西風吹盡擁門葉
留得空階與月明
覺恩
甘菊歎
手栽甘菊巖之阿一十一莖為一窠當暑不灌亦不摘
自然生意成婆娑頗怪秋來風雨横枝條滿地根䰅迸
青蟲食葉還食心小草閒花出頭上林間一夜清霜飛
蟲死草枯惟菊枝黃金錯莫看愈好三嗅馨香徒自悲
元鼎
方寸鐵歌贈伯盛朱隠君
人心何危患多岐方寸之鐵貴自持百煉耿耿明秋暉
彼柔繞指何詭隨朱盛剛勁真吳兒法書鐵畫逼秦斯
晴窗握管儼若思學成變法出愈奇鐵耕代筆猶神錐
用之切玉如切泥孤忠不媿月食詩清便更賦楊花詞
元祐黨碑我所非驢鳴犬吠我所嗤雕蟲小技同兒嬉
屠龍妙割嗟奚為盛乎盛乎知不知南北車書滚滚來
中興定勒磨崖碑大書深刻非子誰
文信
和西湖竹枝詞
湖西日脚欲没山湖東月出牙梳彎南北兩峯船上看
恰似阿儂雙髻鬟
湖上采菱菱濕衣泥中取藕藕得歸怪殺鴛鴦不獨宿
却嫌鸂鶒傍人飛
蹙金麒麟雙髻丫白銀作甲彈琵琶何曾辛苦事蠶織
水口紅船長是家
東邊高樓紅紫開西邊青山翠成堆吳兒蕩槳浪花裏
相賽唱歌船去來
照
和西湖竹枝詞
日日采蓮湖水濱湖中白日照青春東風吹雨過湖去
江花愁殺未歸人
超珍
漁莊款乃歌
繡戶芸窗八面開漁莊酒色淨如苔鯉魚三尺丹砂尾
聽得清歌出水來
雨後芙容霜後楓漁莊只在畫橋東不知前面花多少
映水殘霞爛漫紅
夀寧
洞雲操
火流空兮折荆枝塵漲天兮箑不可支依我洞兮綠下
垂縆我綠綺兮操青霞以為辭華山兮希夷吾與汝兮
來歸
椿
和西湖竹枝詞
放船早出裏湖邊阿儂唱歌郎蹋船唱得望湖太平曲
共郎長樂太平年
良震
和西湖竹枝詞
六月七月生晩涼大樹小樹臨幽窗枯槎行蟻過無數
晴空好鳥飛一雙
淨圭
游仙詞
霞光閃閃五雲東樓觀巍巍照碧空忽報夜池催賜宴
翠鸞飛景月明中
縹緲仙山五色雲玉真飛佩度氤氲不應名字題仙籍
猶看唐家舊賜裙
洞草巖花處處春壺中日月鏡中身飈輪飛度麟洲水
知是仙班第一人
松飄金粉落空庭石上清齋玩易經應笑世人工肉食
滿頭垂白采參苓
塵寰擾擾事如麻恨我東風易落花阿母蟠桃才一熟
人間幾度摘秋瓜
瓊樓十二亞相連樓上仙姝笑粲然青鳥忽煩將遠意
紫霞新寫寄來篇
青童小隊鼔琅璈仙子酣歌詠碧桃下視人寰方洶洶
紅塵如海漲波濤
青鳥銜書降玉京芙容金掌露華清深宫無限情緣在
不是神仙不易成
宗衍
野雞毛羽好
野雞毛羽好不如家雞能報曉新人美如花不如舊人
能績麻績麻作衫郎得著郎見花開又花落
惟則
篳篥引(并序)
西瑛懶雲窩距余禪室半里許時相過從吹篳篥
以為供復於余言有所需乃賦長歌以贈
西瑛為我吹篳篥發我十年夢相憶錢塘月夜鳳凰山
曾聽酸齋吹鐵笛初吹一曲江風生餘響入樹秋嗚咽
再吹一曲江潮驚愁雲忽低霜月黑坐中聽者六七人
半是江湖未歸客歡者狂歌繞樹行悲者垂頭淚沾膝
我時奪却酸齋笛斂襟共坐松根石脱略悲歡萬念消
悟聲無性聞無跡西瑛篳篥且莫吹篳篥從古稱悲栗
悲歡茫茫塞天地人情所感無今昔山僧尚賴雙耳頑
請為西瑛吐胸臆聲聞相觸妄情生聞盡聲亡情自釋
盡聞莫謂聞無聲機動籟鳴無間隔亡聲莫謂聲無聞
去來歷歷明喧寂吹者之妙余莫知聞者之悟公莫測
公歸宴坐嬾雲窩心空自有真消息
善學
山趣吟
我趣山幽逸山幽豈易言但容來老衲未許過高軒泉
眼山邊活鳥聲花外喧紅塵無路入風景似桃源
山宇吟
菴鎖雲巒樹鎖煙淡濃蒼翠筆難傳石邊添箇頭陀坐
一幅丹青世外懸
山雲水石道人家方寸常開不夜花風味與人真箇異
夜深撥火自烹茶
掃石跏趺默坐間春深幽鳥亂啼山白雲愛我菴前住
與我常年共放閒
大圭
和詹生春雨寒歌
十日春九日雨空屋貯寒寒色苦曉雪都成陌上泥暮
雲不見城東樹所思今何處相去纔幾許獨將寸心寄
短琴琴老無絃暗麈土東風吹落錦一幅文章字字成
金玉中有苦寒詞詞古聲更悲賡歌我不忍上訴蒼蒼
知俗眼瞳人久生脂競收瑣尾遺瑰竒野禽乘軒士徒
步黃土被繡人無衣天公有意回春燠千林一夜生紅
綠長年呻吟卧掩門人生不解同草木君勿歌春雨寒
我有兩耳愁心百盤爐空葉巳灰屋漏苔生椽檐聲夜
夜春水懸人間惟我與子同此味鬢髮未白書如山春
雨寒歌一闋窮達在天愁不得當時短衣夜半悲飯牛
何如學取商頌聲金石
魏國夫人管氏
漁父詞
南望吳興路四千幾時回去霅溪邊名與利付之天笑
把漁竿上畫船
身在燕山近帝居歸心日夜憶東吳斟美酒膾新魚消
却清閑總不如
人生貴極是王侯浮利浮名不自由爭得似一扁舟弄
月吟風歸去休
鄭氏允端
吳人嫁女詞
種花莫種官路傍嫁女莫嫁諸侯王種花官路人取將
嫁女王侯不久長花落色衰情變更離鸞破鏡終分張
不如嫁與田舍郎白首相看不下堂
擬寄衣曲
男兒遠向交河道鐵馬金戈事征討邊頭八月霜風寒
欲寄戎衣須趁早急杵清砧𢷬夜深玉纖銅斗熨貼平
裁縫製就衣襖裙千針萬線始得成封裹重重寄邊使
為語夫君奮忠義好將功業立邊陲要使聲名垂史記
余季女
遣興歌
妾誰怨兮薄命一氣所神兮化生若甑春山媚兮秋水
淨乘貞潔兮妾之性聊歌兮遣興
夜夢兮食梨命靈氛兮與予占之曰行道兮遲遲斂角
枕兮粲如風動帷兮心悲
雲黯黯兮雪飛棘夫子介兮如石苦復留兮不得望平
原兮太息涕泗横兮沾臆
送子去兮春樹青望子來兮秋樹零樹有枝兮枝有英
我胡為兮煢煢子在此兮山城
織女兮牛郎星回紀兮為參商欲徑渡兮河無梁霜露
侵襲兮病偃在牀嗟嗟夫子兮誰與縫裳
士女曹妙清
西湖竹枝詞
美人絶似董嬌嬈家住南山第一橋不肯隨人過湖去
月明夜夜自吹簫
士女張妙靜
西湖竹枝詞
憶把明珠買妾時妾起梳頭郎畫眉郎今何處妾獨在
怕見花開雙蝶飛
薛氏蘭英蕙英
蘇臺竹枝詞
姑蘇臺上月團圑姑蘇臺下水潺潺月落西邊有時出
水流東去幾時還
館娃宫中麋鹿遊西施去泛五湖舟香魂玉骨歸何處
不及眞孃葬虎丘
虎丘山上塔層層靜夜分明見佛燈約伴燒香寺中去
自將釵釧施山僧
門泊東吳萬里船烏啼月落水如煙寒山寺裏鐘聲早
漁水江風惱客眠
洞庭餘柑三寸黃笠澤銀魚一尺長東南佳味人知少
玉食無由進上方
荻芽抽筍棟花開不見河豚石首來早起腥風滿城市
郎從海口販鮮回
楊柳青青楊柳黃青黃變色過年光妾似柳絲易憔悴
郎如柳絮太顚狂
翡翠雙飛不待呼鴛鴦並宿幾曾孤生憎寳帶橋頭水
半入吳江半太湖
一緺鳳髻綠如雲八字牙梳白似銀斜倚朱門翹首立
往來多少斷腸人
百尺高樓倚碧天闌干曲曲畫屏連儂家自有蘇臺曲
不去西湖唱采蓮
徐氏女
途中怨
萬水千山去路賒青鞵踏破幾層沙登山絶頂重逢嶺
渡水尤深又復涯雁字只傳夫與子魚書難寄母和爺
回頭遙望鄉關處雲下峰前是我家
鄭奎妻
春詞
春風吹花落紅雪楊柳隂濃啼百舌東家蝴蝶西家飛
前歲櫻桃今歲結鞦韆蹴罷鬢鬖髿粉汗凝香沁綠紗
侍女亦知心内事銀瓶汲水煮新茶
夏詞
芭蕉葉展青鸞尾萱草花含金鳳觜一雙乳燕出雕梁
數點新荷浮綠水困人天氣日長時針線慵拈午漏遲
起向石榴隂畔立戲將梅子打鶯兒
秋詞
鐵馬聲喧風力緊雲窗夢破鴛鴦枕玉爐燒麝有餘香
羅扇撲螢無定影洞簫一曲是誰家河漢西流月半斜
要染纖纖紅指甲金盤夜搗鳳仙花
冬詞
山茶花開梅半吐風動簾旌雪花舞金盤冒冷望狻猊
繡幕圍春護鸚鵡倩人呵筆畫雙眉脂水凝寒上臉遲
妝罷扶頭重照鏡鳳釵斜壓瑞香枝
張氏
寄外兄弟二首
山之高兮月出小月之小兮何皎皎我有所思在遠道
一日不見兮我心悄悄
采苦采苦于山之南忡忡憂心其何以堪
無名氏
和楊鐵崖西湖竹枝詞
蘇公堤上楊柳青人來人去管離情東風為爾丁寧道
折斷柔條莫再生
天竺寺前開翠微長年流水白雲飛流水入湖無日歇
白雲出岫有時歸
櫻桃詞
江南四月春歸早紅紫千枝迹如埽枝頭新綴纓絡珠
一樹櫻桃爛晴昊菱花照見白家娘一顆臙脂相鬭好
青樓遠客迷芳草三食櫻桃送春老鳳皇在何方銜將
飛遠道
雪花曲
苦篁獵獵吹北風黃河水流凝不通天孫手持白鸞尾
笑埽琪花飛碧空崑山玉碎瓊樓裂老龍起舞驚明月
夢覺游魂不覺寒醉吟紙帳春雲熱東家嬌娘厭桃李
學繡宫花瑣窗裏冷袖擎來欲細觀隔簾火氣催成水
劉妙容
伊州曲
月既明西軒琴復清寸心斗酒爭芳夜千秋萬歲同此
情歌宛轉宛轉聲巳哀願為星與漢光景共徘徊悲且
傷參差淚成行低紅掩翠方無色金徽玉軫為誰鏘歌
宛轉宛轉結復悲願為煙與霧氤氲共容姿
御選元詩卷十二
