欽定四庫全書
御選宋詩卷三十三
七言古詩九
吕祖謙
寄章冠之
章侯平生一詩囊酬風酢月徧四方浩歌姑孰酒琳琅
醉呼太白同舉觴遂登浮玉臨渺茫江濤挾筆益怒張
沙頭倚檣樂未央興闌忽上秋浦航門前槐花日夜黃
閉門琢詩聲繞梁白袍紛紛渠自忙飄然邂逅非所望
自言久厭世鎻韁合眼已夢廬山蒼君才甚碩氣方剛
身雖欲隠文則彰江湖故人半朝行左推右挽摩天翔
而我戢翼甘摧藏不能與俗相迎將徑當行前掃山房
俟君功成還故鄉却駕柴車迎路傍
張栻
送八兄
彌旬積雨穗生耳冬壑未渠收潦水圍爐情話政爾佳
乃復歸舟行萬里三年百感卧湘城風急鶺鴒原上情
豈無他人意獨真每覺軟語温如春少年銳氣凌八區
晚以樂義稱鄉閭聞人有急若已如天報兩子雙明珠
小隠卜築蘭溪邊修篁喬木今參天是非榮辱不到處
卷書一榻清晝眠人言夀骨隠修眉慶事鼎鼎供朝頥
豈惟宗族託軌範政倚晚節增光輝有弟有弟復何為
杜門讀書人謂癡故山未遂掃松願江頭獨立送歸時
次韻伯承見簡探梅之什且約人日同遊城東
江湖漫浪歲年晚雖有梅花誰寄遠城中可人獨吳郎
不惜日月共往返東郭枝頭玉雪明下有清淺溪流横
新春好趁花前約莫待飄零空作惡
李仁父寄茯苓酥賦長句謝之
岷峨山中千歲松枝虬幹直摩青空雪霜剥落中不槁
膏液下與靈泉通龜跧鳬伏自磊砢金堅玉潔仍豐融
篝明夜取喜得雋煑鼎朝聽如吟風杵成坐上看飛雪
更和酪乳收全功當知至味本無味子若服之夀莫窮
巽巖脊梁硬如鐵冠峩切雲佩明月百好都隨春夢空
大藥獨傳鴻寶訣中宵咀嚼不搖頭玉池生肥嚥不徹
憐我百慮形早衰裹贈扶持意何切丹砂著根謾爾傳
脂澤釀黍計已拙由來妙道初不煩此法莫從兒輩說
徑思舉袂揖浮丘下視塵世真一吷朱顔留得亦何為
追逐同堅歲寒節
王十朋
答季仲宜名誼
我昔從君伯氏游短素長箋日唱酬凌雲健筆驅山丘
欲追李杜參曹劉子今又復振風流可人一氣真吾儔
明珠白璧蒙暗投自揣無堪但增羞君家棠棣才俱優
吾知徐公百不憂更能勉力追前修俯拾青紫何須求
懷歸預别同舍
長念雙親垂素髮不奉甘旨今數月溪山雖好何如歸
吾心已逐秋雲飛欲别良朋重嗚咽催人啼鳥聲何切
明日琴書隨我東何時尊酒重相逢
遊西岑遇雨
西岑風物秋更嘉杖藜出郭歡無涯深村有酒隔煙渚
共乘小艇穿蘆花羅衣綽約越溪女茅舍迫窄吳儂家
牀頭新釀喜正熟千金倒甕傾流霞天公妬我一日樂
俄然雨脚來如麻醉歸扶路泥沒股冠巾不整頭鬖髿
人生貴在適意耳安能局縮身如蝸杖頭有錢即相覓
明日更泛仙源槎
林知常惠白酒六尊仍示酒法作十韻謝之
老去生涯付杯酒種秫辛勤三百畝東臯遺法嗟失傳
蜜汁虀漿不通口邇來軟飽經月無豈有清歡對朋友
百錢強就村媪醉終夜蔬腸作雷吼先生祇把文字耕
妙意能施杜康手憐我新愁餘萬斛那更澆腸無五斗
分惠青州六從事祕法兼蒙傳肘後便同北海歌不空
免似東坡歎烏有嗟予偃蹇老更饕感激故人情意厚
會須續遣白衣來籬畔黃花欲重九
九日飲酒會趣堂者十九人老者與焉既醒念
不可以無詩因用贈林知常韻示諸友
我似揚雄貧嗜酒筆作耕犂紙為畝辛勤耕植三十年
往往糟醨罕濡口今年九日甕盎空誰饌先生荷諸友
衰顔迎醉生嫩紅饞腹隨餐失饑吼菊花不上老人頭
酒盞聊傳此時手文字飲韓嘉數子禮法拘髠惟一斗
衰翁興盡輙先歸不待杯盤狼籍後坐客高歌驚四鄰
吾鄉已在無何有明朝黃花亦不惡俗眼無端自疎厚
酒醒聊記坐中人有似平原凡十九
九日會飲子為倡首自和凡數篇皆因事叙情
爾未作重九詩也今再和一篇每句用事而不
見姓名未聯外餘皆略存對偶必有能和之者
獨坐東籬歎無酒種秫西疇謾盈畝菊花叢畔來白衣
桑落杯中付饞口汝南風俗有故事龍山宴集多佳友
靜聞彭澤三徑香遙想藍田雙澗吼順時習射馬嘶風
隨俗登山囊繫手慈恩塔冷舊衣冠戲馬臺空古刁斗
三嗅馨香感概中細看茱萸酩酊後應制賦詩人孰在
坐湖聯句今還有明朝見花心已别此日登高意宜厚
日月並應節物嘉獨恨今年無閏九
遊圓超院登挾溪亭次盧公天驥韻
路入剡山腰風生玉川液孤亭物外高雙溪眼中碧山
僧作亭知幾春賞音端怕逢詩人自從妙語發丘壑遂
使絶境多蹄輪我來首訪維摩詰閒訊雙溪自何出發
源應與婺溪同賦物慙無沈郎筆凭欄欲洗名利塵入
眼翻驚客恨新山城重重水如帶可能挽住思鄉人
題郭莊路
南山有井名黃花我卜别業臨其涯酌泉潄石思往事
天遺景與名俱嘉東籬採菊隠君子悠然凝望南山賖
兹人高躅已千古三徑蕪沒堪咨嗟我生本抱丘壑尚
誤涉塵世爭浮蝸十年太學志未遂歸來隴畝躬桑麻
草莊新築亦不惡青山遠近光交加會須移住效杜老
終賦歸去師陶家新凉入郊九日近西風漸欲吹烏紗
龍山風俗有故事撩我清興凌煙霞
題夀樂堂用東坡韻贈楊元賓僉判
蓬萊閣下蒼龍古萬壑千巖擁仙府夀樂堂西面卧龍
壑月巖風滿窗戶蒼松溜雨大十圍綠水浮荷深一股
作堂主人久黃埃仁智風猶似鄒魯詩仙騎龍已上天
妙句光芒照寰宇青山偃蹇只如昔高處去天無尺五
楊侯淮泗老儒學文字撑腸筆風雨朅來贊幕古東州
要與青山作盟主虚堂晏坐飽風月此外一毫端不取
他日從公物外游貝闕珠宫酌瓊乳
七月三日至鄱陽
我來鄱君山水州山水入眼常遲留絶境遥通雲錦洞
清音下瞰琵琶洲干越亭前晚風起湖入鄱陽三百里
曉來一雨洗新秋身在江東畫圖裏
甘露堂前有杏花一枝在修竹之外殊有風味
用昌黎韻
桃李未吐梅英空杏花嫣然作小紅孤城絶塞也不惡
一株綽有仙家風高枝半出修竹外醉臉略與江梅同
䕫州花木不多有封植嘉樹知誰功春光忽到刺史宅
天氣正在中和中不同浪蘂落瘴霧自有甘露滋芳叢
我來歲律驚兩換歸興遙指吳江楓曲江往事何足夢
願為老圃安吾窮明年花開我何處小園數畝蕭臺東
蒼蒼煙雨記巫峽酣酣詩句吟梅翁
郡圃無海棠買數根植之
少陵詩史有遺闕海棠名花輙湮沒孤芳千載逢蘇仙
竹籬一笑嫣然發我從蜀錦亭邊來(范文正公守鄱陽種海棠于郡圃名)
(曰蜀錦)遙入蒼蒼煙雨窟綺霞曉抹神女肌香醪春醉明
妃骨鮮鮮絲蘂垂更嫋點點燕脂勻未歇半含半吐不
勝情沐露梳風睡明月為開酒尊苦多病欲插一枝羞
白髮照眼千株未觀蜀回首十年深憶越何人好事呼
名友姚魏不容矜閥閱凝香有地胡不植負郭無園何
處謁不煩飛鵠銜子來自買芳根帶花掘明年高堂來
燕子想見繁紅映林樾栽花老守在何許雁蕩山中采
薇蕨憑誰為問花消息有夢遙驚山突兀自慙不是召
伯棠那得詩人歌勿伐
望石首山
巴䕫之山厭太多荆江其柰無山何舟中遙遙望石首
一點亦足供吟哦艤舟亦向劉郎洑應是劉郎招我宿
劉郎如問舊江山永安宫草年年綠(是夜宿劉郎洑地以劉元德得名)
重修北樓十一月望日與羣僚同登因書十二
韻
我昔未作南諸侯雄文嘗閱龍虎歐泉山風物得大略
夢寐先已登兹樓到官正要訪遺迹忽見破屋城牆陬
欲修不敢遽土木經歲此志方能酬貢闈之餘材可辦
農事之隙工乃鳩月逢建子飛破鏡酒呼從事來青州
忽忽未暇衆賓集草草且與同僚遊山川城郭壯哉郡
清源紫帽明雙眸却驚雲榭在地底坐見日轂經簷頭
西山端可拄頰視南海未用乘桴浮東瞻歸路興元亮
北望魏闕心子牟揮毫欲續仲宣賦假日聊以銷吾憂
諸公和詩復用前韻
欹眠聽詩韓喜侯鋒難與爭劒鑄歐鈴齋淺陋無處著
掛在縹緲之飛樓兹樓久欠詩酒味天遣我輩來遐陬
塵埃聊用文字洗瓦礫遂獲瓊瑤酬賓朋未賞合開宴
老病欲登宜杖鳩清風酌别記霅水制勝領客思䕫州
一江明月楚東醉全家終日蓬萊遊南來不謂有此境
四顧亦足窮我眸朝看日出閩海嶠夜望斗插泉山頭
端如虢郡風月送不比巴岳乾坤浮登臨懷古甫白適
賦詠聯珠産鞏牟私心竊慕范文正後天下樂先其憂
王炎
題遠山平林圖
山色微茫疑有無木葉半脱殊蕭疎雲根更著數椽屋
此屋當有幽人居墨妙逼真乃如此畢竟非真惟近似
何如屐齒飽經行是處溪山皆畫笥還君圖畫吾且歸
家在江南依翠微
陳造
百花樓
樓中香飄百和濃樓下錦纈翻東風玉樽美酒清若空
吳姬妝面相映紅人生一笑不易得是間一醉千金直
元龍百尺君勿論芳時且可金杯側
招鄭良左
向來聞名思見面常恨東西異鄉縣即今去我一葦杭
亦復經年不相見重陽佳辰可虚辱橙香蟹肥家釀熟
相過一醉猶待速為君已約東籬菊
謝韓幹送絲糕
玉顆瑩澈珠就磋吳鄉早秔計莫過無乃風露秀結異
移種崑崙之木禾君家廚婦窮百技三舂九淅付重羅
銀絲萬尋忽縈積中疎外潔生搓挼扶桑仙蠶大如盎
繰之本供織女梭怳驚萬喙鬭新巧罥作冰茸雪網窠
即今擬形供食事纖手幻出千絇多倒甑入筯第三絶
色香兼味皆可歌周官賓祭珍餈餌有此便具理則那
詩翁物色及粔籹得此來前當見訶鱠盤謾詫金縷飣
湯餅徒夸銀線窩瓊酥玉膩信非匹胡麻崖蜜仍相和
感君泛愛記衰朽回首一笑分餘波腐儒口實長作累
饞䭚之名定不磨金山别去每掛夢老眼復見還雙摩
婪酣得飽問便腹如汝平生相負何更從公子乞方法
日當飫之老澗薖買田二頃不種秫未怕酒客來操戈
(糕不用糯金山者名天下)
琵琶亭
抱愁莫遣朱絃鳴此聲更與愁人聽江邊一聞琵琶語
月慘風悽如動情何况思婦傷幽獨少年多藝顔如玉
江州司馬廟廊人暮上諫書朝放逐輕攏細撚忍淚彈
開樽側耳思惘然一時說盡兩心事遺音番入歌舞筵
此翁詩名自千古誦詩亦歎琵琶女誰惜亭前泊舟客
頗為漂零動悽楚鄰家故妓春風手此曲每侑澆愁酒
今宵月影秪三人倚欄長嘯空搔首
次韻徐監嶽
落落過眼誰知音故山檜枝森碧林白鷗盟堅不待歃
豈應辟影忘息隂末路功名夢已斷生平丘壑情自深
素琴濁酒盤礴地頗領淵明千載心
湖間波聲環珮音湖上遊子紛如林坐窗日夢舊遊處
屯雲重霧專積隂淒風剥香梅塢滑輕煙暝翠松行深
畫船載酒年少事老不耐閑猶此心
林夢英
筆架山
謂天高高由積氣謂山高高由積翠山中雲霧皆寶衣
天上星辰有奇字相傳筆架幾千年此是仙樓三十二
落霞孤鶩近西江青帶瑤簪如八柱
楊濟
雲安龍脊灘
洞庭老龍時出沒萬斛舟航皆辟易此龍脊背已鐵石
肯逐時好作人日我呼邦人來踏磧恍然如見河圖出
大巫雞卜占云吉小巫竹枝歌轉激飄石揚沙障江色
塵埃何處不相襲摩挲石刻聊偃息恐有老人來横笛
姜特立
李仲永墨梅
寫竹如草書患俗不患清畫梅如相馬以骨不以形墨
君曩有文夫子蟬腹蛇跗具生意當時一派屬蘇公雨
葉風枝略相似花光道人執天機信手掃出孤山姿陳
元幻却西子面此妙俗士那能知近時賞愛楊補之補
之嫵媚不足奇李生於梅却有得高處自與前人敵倒
暈疎花出苦心暝雲暗谷藏春色我一見之三歎息意
足不暇形摸索君若欲求之點畫胡不去看江頭千樹
白
陳傅良
次德修仙巖韻
我家仙巖人跡稀客從何來此何時岷山之陽適海嶠
萬里欲寫心精微瀑泉自雨一丘壑有龍蟄不隨羣飛
病樵弛擔渴猿喜雖未作霖良已奇吾聞岷山天與齊
仰止不見如調飢君登絶頂小天下此縱有山安足嬉
翩然肯過非所期此道遼闊車誰脂願言税駕毋遄歸
為我更賦崧高詩
送楊似之提舉湖南薛士昭侍丞赴衡陽守之
翌日而似之吏部至初似之與葉侍郎叔羽顔
祭酒幾聖尚書郎尤延之何一之同在館學今
皆還朝故併及之
昨日有客去分符今朝有客來攬轡蕨芽掇盡筍可&KR1403;
送客焉知老將至儒雅風流能有幾南宫先生無乃是
十年不復夢蓬山萬里何為隔湘水葉公巋然地官貳
顔公領袖天下士星聯郎署尤與何次第諸公亦連茹
一時臺省舊名德十見班行已三四可令僕馬病崔嵬
獨抱蘭蓀弔憔悴漁樵混迹山窮處故故肯臨人不記
酒半停杯問鬚髮夜闌秉燭徵文字多時渴見痛折節
萬事要看方得意先生行矣扈甘泉請自此心扶大議
張良臣
芳草復芳草
芳草復芳草有人孤倚樓明月復明月何處照離洲相
見渺無期此恨詎相知日暮天寒飛屬玉蠻江豆䓻重
重綠
黃幹
十二日復歸桃枝嶺
大溪章溪溪水清上寮下寮山路平三山屹立相犄角
百里連亘如長城仰干雲霄不盈尺俯視天高浮寸碧
閒雲吞吐溢澗谷飛泉噴灑下石壁中有一山名芙蓉
端冕正色羣山空望之令人起敬悚僧言直與衡嶽同
坡陀突兀作雲洞虎豹蹲踞棲鸞鳳聞道前朝開闢日
曾住浮屠幾千衆我來已作五日行皇天一雨復一晴
穹林杳靄非人世手接羣仙朝玉京曉來更向山前去
忽到山翁棲隠處却憶桃源洞裏人日出煙銷忘舊路
鞏豐
迎暉亭
我來將值日午時千峰照耀碧玻瓈集賢村前俯列屋
寶林木石呈幽姿人言可比雙徑雄勝處乃在阿堵中
崇岡層嶂屹亭在似約老眼來窺東日出烏鳥飛日入
牛羊下再遊當與夸父期不用山僧遠迎迓
林亦之
九月晦日登烽火山
興來走上烽火山著足不定秋風寒四邊黃茅滑如雨
低頭一看毛髮竪幾年要到紫菜鄉大練小練并東牆
如今一時在眼傍白雲浮水天茫茫酒闌更欲弔虎屋
無端日脚相催促一奴魋髻一跛足逐我山下如野鹿
陳藻
秋雨
梅花五鼓城頭角吹向愁人枕前落一聲心膽碎無餘
三聲兩聲那更作天明起坐壁無鄰簷外垂垂秋雨脚
兩脚強髩毛弱若為一滴白幾莖縱使赤松猶老却
姚晉卿溪閣
南院觀溪心已清縈紆更上閣中行西横車馬市橋合
東眺遠山霞霧生日斜沙石淺可數半夜轟雷驅猛雨
農圃嘈嘈春水多誰得身閒延客歌醉後下階齊拍手
長枝矮樹排花柳主人更要雙眸寬去年拄杖尋長安
一行一處狂呼去日日芳園大如許買地此多直幾金
千屏萬障為牆堵西湖覽畢歸興忙川無大小人徜徉
清風明月淛江有酒廉魚賤輸吾鄉
樓鑰
登育王望海亭
瘦藤拄破山頭雲山蹊盡處開危亭平田萬頃際大海
海無所際空冥冥乾端坤倪悉呈露飛帆去鳥無遺形
蓬萊去人似不遠指點水上三山青褰裳濡足恐未免
儻有颷馭吾當乘是中始覺宇宙大眼力難窮了無礙
雲夢八九不足吞回視塵寰一何隘曾聞芥子納須彌
漫說草庵含法界看我振衣千仞岡笑把毫端捲煙海
寄題台州倅廳雲壑
頃年登臨赤城裏江遶城中萬家市治中寄我雲壑圖
快讀新詩眼如洗回思歲月如星流念念飛空尋舊游
披圖哦詩想幽致直欲攜笻上山頭聞有於莬在岑蔚
晚徑寒鵶敢翔集幾年榛棘蔽鼪鼯一朝絶境從中出
細路雖非五達莊縈回自覺阻且長萬壑風煙開絶頂
一丘曲折於中藏老砂射日銀星炯梅峽含風襟袖冷
千巖高下各異狀如障如鋒亦如領天景須憑意匠營
山不在高僊則名規橅已定力未暇他時會有滕王亭
風濤隔闊天垂幕安得扣問親剥啄吟詩夢到故山川
睡美不知鐘鼓傳
次韻趙子野石城釣月圖
石城江頭可憐月曾照六朝清夜獵古往今來知幾何
長江衮衮蕭蕭葉謫仙去後詩盟寒王孫詩瘦清孌孌
詩情浩蕩坐無奈扁舟笑把磻溪竿江平風輕波瑟瑟
宿靄捲空天一色東風吹句入長安一卷風流座中得
初得神意清再讀胸次平回頭明月祗如故世上興廢
徒紛更想君一葉方掀舞夜靜水寒誰與語船頭有酒
且孤斟莫向金陵重懷古
題高麗行看子
高麗賈人有以韓幹馬十二匹質於鄉人者題曰
行看子接處黃綾上書韓幹馬表飾以綾尾以精
紙皆麗物也聞其懷金來取因命工臨取而歸之
再用東坡韻書臨本之後
竹批雙耳風入蹄霜鬛翦作三花齊相隨西去皆良種
撼首勢竄迎風嘶丹青不減陸與顧麗人傳來驛通語
裝為横軸看且行云是韓幹非虚聲圉人乘馬如乘鶴
人馬相諳同呼啄中有二匹真游龍爬梳迥立綠楊風
賈胡攜金贖此馬亟呼工人臨舊畫我詩無計到三韓
寫向新圖時自看
楊簡
乾道撫琴有作
蕭蕭指下生秋風漸漸幽響颼寒空月明夜氣清入骨
何處仙佩搖丁東野鶴驚起舞流水噎復鳴一唱三歎
意未已幽幽話出太古情龍吟虎嘯遞神怪千山萬壑
風雨晦海濤振蕩林下響亂撒金盤冰雹碎和氣迴春
陽縹緲孤鸞翔三江五湖烟水闊波聲瑟瑟鳴漁榔悲
猿臨澗欲渡不得渡但聞澗下蕭䬃松風長閒雲曳碧
落勢去還回薄神仙恍惚無定所微吟似止止所作御
風一笑歸蓬瀛猶有餘音繞寥廓
葉適
送鞏仲同
花溪初逢日苦短橘州重尋意更長天催鶺鴒玉樓去
潄流不並龍洲旁春風忽高行旆起酒盡何如添野水
古來交契看老時與公安得輕别離
高似孫
紀夢
翠峰嵯峨三十六寒泉落空響哀玉甃花石路勢縈紆
玉闌干護修筠綠雪髯老人負紫瓢金絲麈尾搖相招
紅螺酌酒湛湛碧坐倚蒼石吹洞簫孤鶴來傳天上詔
老人挽予偕一到飄飄高舉凌青旻直過罡風履黃道
祥光樓閣倚崢嶸神虎守關森衞兵雙闕朱扉忽微啓
中有靈官來遠迎綘衣持斧立丹陛玉皇手中玉如意
雲璈風瑟自宫商天聲清越非人世帝旁青童傳帝宣
文華宫中呼謫仙謫仙顧予笑且言子宜亟返來他年
探懷贈我五色筆子當寶之慎勿失濃香氤氲迷帝所
長揖老人下西廡身從日月上頭行俯視斗杓分子午
雲氣相隨步武生過耳但覺松風鳴覺來握筆紀佳夢
月明樓鼓撾三更
裘萬頃
厭原山中曉行
碧雞夜半聲啁哳喚起幽人步林樾秋高風露著羣木
無數寒花泣明月松篁一徑宛如畫石溜涓涓更清絶
山巔便好結茅廬莫待他年髩成雪
次余主簿仲庸梅韻
春醪欲冰木欲折急雨風吹不成雪玉妃夜墮廣寒宫
開作寒花賽清絶未須千樹插山巔且要幾枝横水邊
暗香疎影尚無恙憑誰喚起西湖仙不妨琢句更馳送
一洗十年塵土夢鐵心元不為渠回眼底珠璣聊簸弄
劉宰
送王常博歸蜀
東溟之水浩無窮蜀江滚滚來朝宗聖神天子坐法宫
日月所照梯航通君才當代相如雄雲煙落紙聲摩空
西來闡教臨辟雍冠帶濟濟如雲從力排黨論開至公
鳳鳴駭矚朝陽桐太常正徯肅臣工歸舟却泝蜀江風
蜀天萬里車書同不應一士無留中篙師捩柁毋悤悤
趣回有詔紫泥封
題解生山水圖
長江之水西南來江北江南圖畫開君從何處得此景
錦帆似泛長江回槎牙老樹連荒島兩兩人家出林杪
鷗飛欲下洲渚寬雲横不斷關山杳圖窮雙嶼金焦峙
仙宫縹緲浮寒水柁樓捩轉吳波平閶闔中天日月明
代同游者賦宿雲軒呈李果州
君不見流金鑠石氣如焚巫祝並禱天不聞&KR1480;霈一雨
洗乾坤膚寸而合山中雲又不見疾雷破山風助勢八
表同昏天地閉峰頭一抹斂歸雲赫日當空鬼神避秪
今歲杪雪霜餘得向巖前自卷舒等閒且伴幽人宿明
日春回須雨足
劉過
清溪閣次胡仲芳韻
瓊樹枝新梅蕊迸與君携手清溪問舊來俠客歌舞場
何似詩人風雪逕溪邊傑閣高崚層左右華屋連飛甍
依稀王謝鳴珂里彷彿秦箏雲母屏古來繁華各衰歇
只有不磨惟璧月小船何處載愁來哀怨一聲吹笛裂
觀三疊泉
五老峰北嵯峨顛龍泉三疊來自天只因開闢便有此
山雲蔽護經歲年一朝何事失扃鐍樵者得之人共傳
欲往從之人憚遠險溪絶壑窮攀緣初疑雪崩湧天谷
翻若雲奔不巖宿散為風飛颺輕煙垂似銀絲貫珠玉
隨風變態難盡名洞駭遊者心與目清寒侵袂心益爽
清甘熨齒手屢掬我欲攬之作玉虹似開九丈錦屏風
有若插碧金芙蓉笑騎揮斥凌太空窮源直到天河東
汪莘
訪曾侍郎
青天蕩蕩摩青銅紫微將相環西東大鵬一擊九萬里
兩翼不鼓乘長風大鵬飛到天門下天門無不聳觀者
列星退步失光彩九虎低頭若凡馬有鳥决去搶榆枋
望而不見空斷腸青天愈高鵬愈遠豈不有意招八荒
我捨新安來狂歌錢塘市上有無情之吳山下有傷心
之江水春已暮人未歸平生不問鱖魚肥若教買得青
山住飽食筍蕨歌清暉
題新安郡圃駐屐亭
趙恭榮王典郡時創亭名駐屐後其子希遠守徽
一新此亭潘别駕有詩遂賦
先王昔牧紫陽城池邊駐屐荷花生先王今居帝青閣
歲歲荷花自開落華榜高垂四十年銀鈎鐵畫蛟龍纏
公來對之不忍去如見先生在眼前願公子孫滿仙籍
相繼此邦森畫戟願君與國為柱石長使邦人歌駐屐
岳珂
蛩
春蠶繰繭白如霜機婦停機侍天凉井蛩一夜秋已至
寸絲千結縈柔腸催租吏嚚翁媼怒裘葛未成心轉苦
篝燈促織永夜忙悔殺比隣日長語
劉仙倫
贈曾相士
大曾兩眼如磨銅坐上一顧凡馬空發天機緘被天惡
老死不遇悲塗窮小曾短小眼如鶻冷地看人看入骨
誰云輪扁不傳心獅子坐生獅子窟倒拖拄杖行九州
平生慣識公與侯得錢送家養老母衣袂慘淡行囊羞
我慵百事不入耳休說功名老無味他年相伴竹溪頭
同采芙蓉渡秋水
題惠崇鷺鷥
清霜著木高柳枯驚風獵獵吹寒蘆蘆根敗蓼色慘淡
沙觜無復菰與蒲風標皎皎四公子來從西雝有閒思
肝腸澡濯秋水清雪衣不受泥土滓偶得一飽即自如
鵬飛萬里何關渠出離風波岸上立豈只臨淵常羡魚
惠也小景稱獨步那知寫生尤得趣傍邊謹勿生機心
恐即長鳴過溪去
程珌
登紫微崖
富池大信江千里三日醉卧煙篷底曉來推篷登斷岸
因憶牧之呼屐齒九華隆隆閘天脊微雲低度參差是
百喚牧之如不聞剥脱塵痕見文字今年十月天未霜
木葉留露光薿薿興亡風流不可論蒼松怪石還如此
我今與子陟層巔酌酒賦詩云樂只後來誰復如牧之
斜陽歸路芙蓉水
敖陶孫
洗竹簡諸公同賦
舍東修竹密如櫛一日洗盡清風來脱巾解帶坐寒碧
置觴露飲始此迥平林遠靄開圖畫西望羣山如過馬
詩翁意落帆影外孤村結廬對瀟洒百年奇事笑談成
向來無此蒼龍聲閑身一笑直錢萬剜粉劖青留姓名
用韻謝竹主人陳元抑
熱中褦襶令我汗日暮佳人期不來陳郎揖人不下榻
青山白雲喚得迴手開十畝蕭郎畫箇裏何妨繫吾馬
食單得凉清可啜毳褐分隂翠如洒搖金戞玉真天成
夢搗風前茶臼聲一川窈窕荷萬柄野翁得此甘辭名
徐照
分題得漁村晚照
漁師得魚繞溪賣小船横繫柴門外出門老嫗喚雞犬
收歛蓑衣屋頭曬賣魚得酒又得錢歸來醉倒地上眠
小兒啾啾問煮米白鷗飛去蘆花煙
周文璞
晚菊
亭亭砌下黃金花霜後顔色如矜誇元英摧挫百卉盡
獨自照耀山人家湘纍晨餐不論數千歲高丘恐無女
君不見天寶杜陵翁晚節嘗為少年侮
葛天民
醉書酒肆
碧牀酒盎香拍浮吳姬粉醉不識愁黃金手揮博歌頭
夜半春回楊柳樓
趙汝鐩
飲通幽園
典却身上鷫鸘裘買酒領客尋清遊欲洗胸襟塵萬斛
快上青雲展秋眸晴沙翳天風動地挈壺卷席移通幽
一席鏡淨清可掬千竿玉立塵不留拒霜兩岸花爛漫
紅蓼錯雜爭開秋人生適意未易得癡兒了事何時休
陶寫豈必在絲竹山有鳴禽水游鯈酒酣題蕉競新句
景物辟易困雕摉一梳凉月插空碧樓頭暮角催歸騶
雙桂餘葩尚堪摘便道肯訪勿翦不
劉學箕
新霽和人韻
晚天未霽煙漲霧浮埃蔽空雲擘絮西山遠掛月一眉
澹澹寒輝生綺戸須臾仰視天中央清飈振拂銀河光
人影在地林影散月出皎兮星斗燦
久雨秋懷二首
孤雲野鶴情自在碧水丹山人易安哀鴻獨叫暮天闊
宿鷺雙飛秋雨寒蔗林遮眼青到市桕葉漫山紅隔水
不將濁酒急驅除滿意風光誰料理
漢隂抱甕自其志彭澤折腰非本心碧梧委露霜信早
黃菊護籬秋氣深稻場可羡西疇老紅釀黃雞醉翁媪
自笑吾儂計太迂愁滿吟懷詩未了
葉茵
瀟湘八景圖
平沙落鴈
江風飄塵白如練征翰遠赴蘆花岸寒霧昏昏漁火明
欲飛不飛行陣亂相從萬里多崎嶇呼鳴警察夜有奴
衡陽路杳速歸去未可容易來江湖
遠浦歸帆
水天冥冥日催暮輕蒲飽風疾飛羽回頭遥指舟前灣
浪急篷欹下柔櫓稠楊枯桑深處村老妻挾兒還在門
蓴羹香滑茅柴熟對語别時應斷魂
山市晴嵐
巖麓新霽浮紫煙幾家雞犬喧一鄽憧憧人得蠅頭利
不了青帘酤酒錢松隂散亂日易暝風光漸入牛羊徑
頳肩赤脚分途歸野唱樵歌動幽聽
江天暮雪
癡雲貼水天四垂寒鴉凍雀無樹棲紛紛萬頃水花亂
光眩銀海迷東西中有輕舠移斷浦玉笠瓊蓑一漁父
鼔枻而歌歌豐年田家有麥無愁苦
洞庭秋月
長波渺渺七百里蒹葭颯颯西風起玉輪轉出琉璃宫
碧落空明無表裏幾峰森列青崔嵬不知人世皆塵埃
夜深絲竹遞清響疑是楚王曾歸來
瀟湘夜雨
雲氣浮江天已夕江樹號風飛雨迫淒涼正則賦懷沙
疑與漁翁分半席一聲欸乃隔中流打篷淅霎添旅愁
土膏動脈曉色媚農將有事于西疇
煙寺晚鐘
冥濛一抹籠崢嶸崢嶸深處傳鐘聲溪横古槎低欲折
隠約前村通去程萬里征夫不知宿數盡飛鴉栖古木
輸與中邊三四僧枯藤挑雲歸佛屋
漁村夕照
家家傍水開柴扉綠楊影裏沈斜暉妻炊黃粱子掛網
獨枕莓苔眠釣磯得魚博錢平生志世間寵辱不能累
路近桃源多裔孫安知秦晉興亡事
魏了翁
題謝道耘一犂春雨圖
牀頭夜雨滴到明村南村北春水生老婦携兒出門去
老農赤脚呵牛耕一雙不借挂木杪半破夫須衝曉行
耕罷洗泥枕犢鼻卧看人間蠻觸爭
次韻虞果州剛簡泛雪
黃雲靉靆風雪天欲之灞橋尋浪仙爐中榾柮熱寒客
縱欲燒愁能得然撥灰嚼句不忍吐竟日南望雙眸穿
誰知詩來亦念我字與六出爭明蠲美人美人呼不來
昭華吹怨樓西偏况有山頭月為友觸撥煙痼撩詩顛
豈無咏絮謝家集亦有閉戸袁安眠未知山中之至樂
白玉世界天相連朝看夜聽兩奇絶靴霜爐雪知誰賢
褰裳急理剡溪櫂明月已傍羌江邊
七夕南定樓飲同官
誰將明星貼天宇州國宮垣象官府更將四七隨天旋
常以昏中殷四序迢迢河漢衡秋旻前有蒼龍履元武
牽牛正向西南來左右兩旗北河鼓鼔星之側為天桴
鼔上三星為織女何年人號天女孫便把牛郎擬夫婦
不知此是天關梁河漢之精有常度晦明伏見莫非教
肯為文人給嘲侮班曹庾謝猶讆言世上兒曹更堪數
臨風三誦大東詩須信詞章有今古
真德秀
把仙亭
漢宫葦篋兒呱呱濟南梓柱隂扶疎富平家人止娛樂
安昌帝師工獻諛子真東南一尉耳黃綬淒涼百僚底
手持短疏叩天閽義激丹衷淚横眥翩然一朝徑拂衣
愛君無路空依依人傳九江已仙去吳門再見是耶非
神仙茫茫那可測上帝從來賞忠直天上果有驂鸞人
合領羣真朝北極自從舉手謝世間千年白鶴何時還
玉簫聲斷杉檜冷祗餘丹竈空留山谷口之孫古膚使
亭劚青冥把仙袂耿耿應懷貫日忠飄飄豈羡凌雲氣
我來快讀華星篇清徹毛骨風冷然何當結茅最高頂
一榻容我分雲煙
杜範
再次沈節推送春韻
子規泣訴春山頭芳草連天不盡愁紫陌遊人在何處
空有顰眉人倚樓溪上悠悠棹木蘭溪邊落紅紛斑斑
嗟哉片片逐流水新篁忽長千琅玕多少閒愁推不去
欲問春歸杳何處少年知已負心期尊酒從今樂事稀
戴復古
伏龍山民宋正甫湖山清隠乃唐詩人陳陶故
圃曾景建作記俾余賦詩
故人昔住金華峰面帶雙溪秋水容故人今住伏龍山
陳陶故圃茅三間千載清風徐孺子門前共此一湖水
百花洲上萬垂楊白鷗羣裏歌滄浪故人心事孺子高
故人詩句今陳陶短衣飯牛不逢堯何如繡鞍上著錦
宮袍瓦盆對客酌松醪何如紫霞觴泛碧葡萄豆萁然
火度寒宵何如玉堂夜照金蓮膏吟成禿筆寫芭蕉何
如沈香亭北醉揮毫再三問君君不對目送飛鴻楚天
外細讀山中招隠篇超然意與煙霞會照影湖邊雙髩
皓此計知之悔不早三椽可辦願卜鄰荷鍤相隨種瑤
草
會稽山中
曉風吹斷花梢雨青山白雲無唾處嵐光滴翠溼人衣
踏碎瓊瑤溪上步人家遠近屋參差半成圖畫半成詩
若使山中無杜宇登山臨水定忘歸
高九萬見示落星長句賦此答之
天星墮地化為石老佛占作青蓮宫東來海若獻秋水
環以碧波千萬重雲根直下數百丈時吐光燄驚魚龍
鳳凰羣飛擁其後對面廬阜之諸峰隂晴風雨多態度
日日舉目看不同高髯能詩復能畫自說此景難形容
且好收拾藏胸中養成筆力可扛鼎然後一發妙奪造
化功高髯高髯須貌取萬物升沉原有數吾聞此石三
千年復化為星上天去
題申季山所藏李伯時畫邨田樂圖
春秧夏苖秋遂穫官賦私逋都了却雞豚社酒賽豐年
醉唱村歌舞村樂鼔笛有聲無曲譜布衫顛倒傞傞舞
欲識太平真氣象試看此畫有佳趣管絃聲按宫商發
細轉柳腰花十八羅帷繡幕拂香風九醖葡萄金盞滑
王孫公子巧歡娛勿將富貴笑田夫非渠耕稼飽君腹
問有黃金可樂無
盧申之正字得春郊牧養圖有樓攻媿先生題
詩且徵余作
竹弓鳴鴈鴨驚飛來别浦無人境春風不搖楊柳影長
頸紛紛占作家半游波面半眠沙或行或立或如舞或
隻或雙或羣聚飲啄浮沉多態度物情閒暇世忘機分
明一片太古時巧偽不作民熙熙
我之居原在野平生慣識牛羊者今見蒲江出此圖半
日不知渠是畫一犍當前轉頭立一犍渡浦毛猶溼中
有一蒼騎以牧&KR1489;羜相隨數十足殿後兩牧黃觳觫分
明如活下前坡路轉南山春草多耳根只欠牧兒歌
黃州棲霞樓即景呈謝深道國正
朝來闌檻倚晴空暮來烟雨迷飛鴻白衣蒼狗易改變
澹妝濃抹難形容蘆洲渺渺去無極數點斷山横遠碧
樊山諸峰立一壁非煙非霧籠秋色須臾黑雲如潑墨
欲雨不雨不可得須臾雲開見落日忽轉一機雲錦出
一態未了一態生愈變愈奇人莫測使君把酒索我詩
索詩不得呼畫師要知作詩如作畫人力豈能窮造化
題上虞縣信芳堂
河陽種桃彭澤柳歲歲春風誇不朽何如君種一池蓮
開向五月六月天紅妝當暑清無汗綠葉染風香不斷
坐令百里盡清涼天乃贈君雲錦段此花不可無此堂
主人姓氏同芬芳更看堂後參差竹醉倚炎空舞寒綠
鄂渚張唐卿周嘉仲送别
武昌江頭人送别楊柳秋來不堪折漢陽門外望南樓
昨日不知今日愁英雄握手新相識人情正好爭南北
酒闌人散正關情一鴈西飛楚天碧
詰燕
去年汝來巢我屋梁間汙泥高一尺啄腥抛穢不汝厭
生長羣雛我護惜家貧惠愛不及人自謂于汝獨有力
不望汝如靈蛇啣寶珠雀獻金環來報德春風期汝一
相顧對語茅簷慰岑寂如何今年來於我絶蹤跡一貪
簾幕畫堂間便視我廬為棄物
嚴羽
送吳會卿再往淮南
故人身披紫綺裘腰佩寶玦騎驊騮英風俠氣横四海
辭我遠向淮南遊淮南桂樹應猶在八公舉手遙相待
明月高懸五兩頭隨君千里過淮流十年鞍馬邊城道
又是邊城見春草春草萋萋路入秦長安北望空愁人
荆楚奇才多劒客感慨相逢思報國男兒事業早致身
青髩須防霜雪迫我向人間久拂衣白雲相伴掩巖扉
調琴鼓罷清商曲愁見孤鴻天際飛
李昂英
送梁伯隆歸丹谷舊隠(秋堂之客自建上來省携以偕行)
昔人入山訪舊君每恨見山不見人子持畫圖走踆踆
人雖可即山非真自言谷中萬修筠泉鳴琮琤石嶙峋
誰甘混跡麋鹿羣雅意遠遊闊見聞飛笻遂過南海瀕
翻海一洗征衣塵東望絶域天無垠藥洲風月蒲澗雲
間出奇語頗自珍奚囊十襲而三熏槿花猩血荔錦紋
何如故圃桃李春江湖社友杯十分何如族聚情話親
行路之難多酸辛還家火急埋車輪拂拭磯苔開徑榛
畹蘭籬菊庭古椿贈篇滿篋不療貧幾人煉藥能輕身
本分荷鋤驅犢西疇耘武夷山下擊壤為堯民
三山亭
山中招提鼎足踞路如丁字分頭入遠看港汊紛長繩
俯見阜丘纔小笠班荆坐僕縱之息爭解綠荷撮紅粒
羣然飲澗忽喧噪石兀深叢疑虎立我起胡牀劃孤嘯
前峰響答松風急舉頭雲端尚天半搘竹扳蘿進千級
御選宋詩卷三十三
