欽定四庫全書
御選宋詩卷五十五
七言律詩十一
劉克莊
答友生
讀易參禪事事竒高情已恨挂冠遲清於楚客滋蘭日
貧似唐人乞米時家為買琴添舊債廚因養鶴減晨炊
君看江表英雄傳何似孤山一卷詩
漁梁
春泥滑滑雨絲絲一路陰寒少霽時水入陂渠喧似瀑
雲從山崦上如炊燎衣去傍田家火炙燭來看野店詩
落盡梅花心事惡獨搔蓬髩遶殘枝
方寺丞新第
一生不蓄買田錢華屋何心亦偶然客至多逢僧在坐
釣歸惟許鶴隨船按行花木皆朋友主掌湖山即事權
京洛貴人金谷裏安知世上有林泉
方寺丞艇子初成
船成莫厭野人過久欲從公具釣蓑積雨晴來湖面闊
殘花落盡樹陰多新營小店皆依柳舊有危亭尚隔荷
所恨前峰含暝色不然和月宿煙波
十月二十二夜同方寺丞宿瀑庵讀劉賓客集
瀑山木落霜寒夜共讀吾家夢得詩坐對遺編忘漏盡
手遮殘燭怕風吹森嚴似聽元戎令機警如看國手棋
千載愚溪相對壘未應地下友微之
崇化麻沙道中
經行愛此人煙好面俯清溪背負山半艇何妨呼渡去
小橋不礙負薪還遠聞清磬來林杪忽有朱欄出竹間
深處安知無隠者卜鄰容我設柴關
零陵
畫圖曾識零陵郡今日方知畫未如城郭却臨瀟水上
山川猶是柳侯餘驛亭幽絶堪垂釣巖室虚明可讀書
欲買冉溪三畆地手苫茅棟徑移居
移竹
借居未定先栽竹為愛疎聲與薄陰一日暫無能鄙吝
數竿雖小亦蕭森窗間對了添詩料郭外移來費俸金
自笑明年何處在虚簷風至且披襟
秋熱憶舊遊
塞上秋光冷似冰當年豪舉氣憑陵打毬不用炎方馬
按獵初調異國鷹山寨凄涼聞戍鼔水邨搖落見漁燈
而今病暍茅簷底追記猶堪洗鬱蒸
為圃二首
屋邊廢地稍平治裝點風光要自怡愛敬古梅如宿士
護持新笋似嬰兒花窠易買姑添價亭子難營且築基
老矣四科無入處旋鋤小圃學樊遲
衰病歸來占把茅譬如僧葺退居寮因存橘樹斜通徑
怕礙荷花小著橋古有功名興釣築今無物色到漁樵
可憐歲晩閒雙手種罷蕪菁擷菊苗
即事四首
買得荒郊五畆餘旋營花木置琹書柳能樊圃猶須種
蘭縱當門亦不鋤無力改牆姑覆草多方存井要澆蔬
區區才智聊如此誰謂先生廣且疎
目為詩客不勝慙喚作園翁定自堪抱甕荷鋤非鄙事
栽花移竹似清談野人只識羹芹美相國安知食笋甘
晩覺齊民書最要惜無幽士肯同參
牆角新開白版扉時尋樵牧弄煙霏代畊豈若收躬稼
賜帛何如出自機湖海浪游今已倦山林獨往未全非
百年只願留身健長為慈親負米歸
待鑿新池引一灣更規高阜敞三間縮牆恐犯鄰家地
減樹圖看屋後山身隱免貽千載笑書成猶要十年閒
門前驀有相尋者但說翁今怕往還
題袁祕書文稿
場屋聲名淳紹初同時一輩曉星疎舉人尚記前鄉貢
天子亦呼行祕書出蜀詩堪編杜集涉湘文可補騷餘
中朝典冊須鴻筆何必燃藜照蠧魚
次韻實之春日
梅醭朝衣塵滿鞾曾穿細仗對延和角巾久已尋初服
錦帳何須戀舊窩能讀書人天下少不如意事古來多
半生寂寂因迂闊垂老方驚歲月蹉
陳起
題適安清湖寓居
薰風軒檻曉晴開鬱鬱桐陰手自栽二水合流當戶過
一山分影入樓來琴逢良夜時揮弄詩欲名家巧剪裁
可羨一廛安所適紛紛車馬汨黃埃
宋伯仁
寄樓雲卧
雲卧西湖又幾年吟鞍多在酒壚邊定知古今皆春夢
不把功名作宿緣芳草滿汀山帶雨黃梅落地水連天
相逢來說江南事且問何時理釣船
李曾伯
寧國道間喜晴
怪得虚簷寂溜聲起來雲淡月微明只消一夜西風力
盡埽千山宿霧清農舍少酬終歲望客途擬過小春晴
枝禽亦似欣欣意飛入煙林自在鳴
利州登棧道
足跡初來劒北州試登危棧瞰江流萬山西接地窮處
一水東歸天盡頭欲訪崤函無健馬相忘楚漢付輕鷗
丈夫要了中原事未及持竿老釣舟
簡項仲宗游亭臯
試從沙渚入荆城十里金堤掌樣平曉露香留紅芰溼
午風清逐白蘋生柳邊繫馬頻沽酒沙際呼魚旋作羹
所欠直惟佳客耳明朝能暇輒偕行
丙午九日將過陽羨偶成
年年秋晩對風沙今近重陽喜在家自斷此生甘皓首
能消幾度看黃花閒身頗覺便笻竹醉態都忘脱帽紗
且問小舟溪上去飛鷗數點夕陽斜
姚勉
題西湖竹閣寺二首
入門纔見萬琅玕便覺玲瓏日影寒峰勢近環簷外立
湖光更好竹中看煙霞古淡僧容瘦風露清高鶴夢殘
已占兩亭涼坐足再須登閣倚闌干
千古清風白樂天昔時曾此飽談禪自從西閣無吟迹
惟有東坡嗣舊傳來往秖應湖上寺聽聞誤說海中仙
我來再拜祠堂下笑摘巖花薦井泉
瀛嶼(孤山御園中涼坐)
自是瀛洲近帝鄉孤峰宛在水中央地雄海上三山境
天與仙家六月涼雲母屏寒蒼檜色水精奩啟碧湖光
雪中來此尤須别好著珠蓑棹玉航
題百花林書堂
書堂静占百花林蜀錦香浮一徑陰楊柳軟風吹雨醒
海棠輕霧擁春深盈尊有酒供清醉滿眼皆詩足勝吟
冰雪相看人更好竹君梅友歲寒心
題道士碧潭
幽人何處倚漁竿百頃清潭浸碧寒不動一波疑水定
中涵萬象覺天寬山將螺髻堆銅鏡月借玻瓈現玉盤
莫作窈深無底看是間應有卧龍蟠
次韻諸友遊雲居
又是東風柳絮時催春尚喜杜鵑遲雨晴蔓綠侵高木
風定殘紅閣舊枝眼底好山娛意思耳邊幽鳥語心期
雲居見說郊行樂不得騎驢背錦隨
再和通判直閣立春聞鶯韻
畫角聲中曉喚春依城柳眼又精神試呼臘蟻梅邊酌
恰喜朝鶯雪底新幽谷暖融春翠溼上林香動軟紅塵
燕樓暗想翻新曲惱破朱櫻一點唇
朱繼芳
溪寺
背人沙鳥一行斜喚客桐魚幾疊撾誤向山中參白足
不知頭上著烏紗煮茶煙暖浮新竹洗鉢泉香帶落花
過夏功勞眠與食誰能展卷看楞伽
少年遊
紫陌尋芳愛馬遲一春能得幾晴時海棠露重衣全透
楊柳風微帽半欹大白引浮銀鑿落小紅吹徹玉參差
人生行樂須年少莫等星星滿鏡絲
次韻池上暮雨
濕徧闌千欲倚休手中團扇漸知秋細聲合作簷間溜
大點漂成水面漚小小竹窗醒倦鶴疎疎荷屋冷棲鷗
漁翁蓑笠隨身在立到黃昏釣未收
鄒登龍
水亭
闌檻玲瓏直又横半臨池水著新亭擬招鷺宿栽添葦
怕礙魚行掠去萍五月藕花千樣錦四時山色一般青
有閒來此尋幽賞莫看人間淡墨屏
羅與之
送春
政是風光欲别時可堪煙外雨絲絲怕看太白餘春賦
嫌誦淵明止酒詩晝短擬教持蠟炬愁深悔不下書帷
自知無計能遮道任作園林隔歲期
朱南杰
垂虹亭
憑虚蝃蝀逼人寒中有危亭百尺寬天接水腰呈絶景
風回帆脚漲狂瀾半篙落日吟將就一抹晴煙畫亦難
不是酒杯今日窄直須邀月上闌干
出嘉興
舟出嘉禾五里城僧樓山塔互峥嶸酒旗密比隨風舞
漁網横拖漾日晴畫舫貴人帆去穩單衣游女著來輕
山歌已接長河堰到得臨平月又明
林尚仁
秋日書懷
十年客路歎飄蓬歴盡風霜髩欲空睡少半疑茶作祟
愁多全覺酒無功數蛬厭静鳴秋雨一葉驚寒落晚風
惆悵故園歸未得草荒籬下菊花叢
清真觀
一官占斷水中央瘦竹添丁護短牆老鸛聲中松子落
遊魚影裏藕花香雲房不雨琴常潤池閣無風榻自涼
擬辦隱心終老此便須歸與鶴商量
陳必復
偶成
遶屋栽梅亦可人最憐夏日綠陰清前邨雨過山如洗
深徑風來竹自鳴滌硯不嫌池水冷寫書愛傍午窗明
近吟未許人知得且向梅邊隱姓名
薛嵎
送潘道士
春渚微茫百草連千花飛盡柳飛綿孤雲野鶴生遙思
明月清風共一船破褐還尋棲隱地空囊惟乞送行篇
先生自有修真訣不倚丹砂駐少年
漁邨晚照
舊遊憶得瀟湘路今喜煙波似舊時澤畔怕逢漁父問
桃源已被世人知數家草市添新戶一樹寒鴉傍古祠
蘭杜香深洲渚闊小窗長日賦騷辭
黃大受
沙頭秋
宿風吹凍玉池冰留滯周南尚未行病久故園千里夢
夜寒孤舍一燈檠愁緣南賈歸舟影心斷黃蘆落雁聲
老劒已閒頭已白祇堪疎詠課歸程
吳龍翰
夜泊富陽
片帆東去一鷗輕消得天公十日晴新酒一尊詩幾首
故鄉千里月初更煙收山翠揩摩淨風染江波熨貼平
苦是狂懷費消遣船頭吹笛到天明
武衍
睡覺
睡覺東風忽惘然起翻雲母續爐煙半醒不醉宿酲思
欲雨又晴寒食天春草池塘詩夢裏梨花庭院酒尊前
誰憐倦客長安市節物驚心憶舊年
晴絲
何處飛來繚碧空敵吟終日費形容槫桑老蠒抽纖緯
星殿殘機剪素茸驀忽帶歸簾外燕等閒惹住柳邊峰
風柔日薄樓臺晩一縷低垂力正慵
張藴
江湖偉觀
隄柳朝朝送酒船一闌山色越帆煙蓬萊雲氣東溟外
閶闔星辰北斗前突兀向來無此屋登臨當日有諸賢
夕陽過雁慵回首吟入關河萬里天
西湖清明
芳天新霽惠風和軟綠平鋪凝不波桃李無言看客慣
樓臺如畫占山多游裾匝路填車馬翠榜開筵鬭綺羅
寂寂寒煙生水面白鷗奈此月明何
春朝偶題
忙裏偷閒答物華一官隨分是生涯春風酒棹湖隄柳
曉月吟韀輦路花報喜忽聞枝上鵲忘機時下屋頭鴉
殘年鈍悶今朝盡重對菱花拂帽紗
趙希㯝
春暮
薄薄寒侵酒面和可憐春事委流波兩堤楊柳東風老
一曲池塘夜雨多花落鶯聲還在否桑空蠶事又如何
壯心不逐流年去倚劒青天發浩歌
中秋
白露漙空萬葉飛生香渾在桂花枝一千里月正圓夜
九十日秋纔半時湓浦風流元亮興鄜州牢落少陵詩
不妨吟盡蟾蜍影此别分明隔歲期
江湖偉觀
華屋巋然占上方一尊同此寄相羊江潮翻海暮天闊
湖水拍堤春草長莽莽越山凝紫翠搖搖蘇柳間青黃
歸鴻影裏闌干曉回首中州入渺茫
鄧林
江湖偉觀
世間無盡是天遊更出湖山最上頭江面春聲潮卷雪
湖心寒影月澄秋海門舟楫雲開見瀛嶼亭臺水載浮
不比錢塘歌舞處遠懷西北有神州
吳惟信
謀生
謀生一事到成功消得湖邊地幾弓韋曲有花留杜老
洛陽無客問盧仝春風燕子虚簷外夜雨蛩聲小徑中
所立規模雖冷淡絶勝彈鋏舊飄蓬
黃文雷
玉壺即事
雨過條風著柳芽淡黃淺綠嫩如花陂湖漾漾初侵路
蜂燕紛紛各理家帶郭園林仙苑近送春船舫繡簾遮
芸窗倦倚何山翠暖靄輕籠日脚斜
葛起耕
姑蘇懷古
闔閭城下水連天故國凄涼思惘然堤柳數行垂舞帶
砌苔幾疊暈歌鈿了無麋鹿遊臺下秖有鳬鷖戲水邊
往事如今銷歇盡斷霞殘照鎖寒煙
初春感舊
又是春生杜若洲憑闌回首總關愁雲横楚峽縈新夢
月泛吳波憶舊遊立馬醉題花外驛聞鶯笑倚柳邊樓
如今萬事經心嬾秖合長歌擬四休
春懷
過了花朝日漸遲相將又是禁煙時寒留柳葉淒迷處
春在梨花寂寞枝牛角横書孤壯志鹿門採藥語幽期
自憐白髮成何事說與啼鶯未必知
贈燕
鎮日雙棲向畫梁有時飛去為誰忙得泥趁暖添芹壘
掠水因風貼柳塘語重喚回芳草夢舞輕時罥落花香
五陵年少傷春恨書繫紅絲擬寄將
東歸
游倦歸來似長卿敝廬事事費經營埽除塵土虚堂潔
拂拭窗櫺舊紙明徑菊已荒惟草長井花少汲覺苔生
寒衣未辦西風急不耐鄰家砧杵鳴
胡仲參
秋晩泛湖
載酒湖邊買小舟水光山色解人愁短籬寂寂菊花晩
兩岸蕭蕭楊柳秋落日波間收戲鼓暮煙林外出歌樓
倚闌長嘯西風裏驚起前汀雙白鷗
用馮深居韻題莆陽章氏環翠樓
百尺危梯渺海寰闌干十二盡青山煙光濃淡藏多景
野水周遭匝四環勝地只宜騷客住老天未放主人閒
憑誰說與九仙道方丈移來在此間
陳鑒之
再到京口
問訊金焦無恙不雙鼇依舊據寒流塔邊浪戰嵌巖石
木末雲扶縹渺樓楓葉蓼花新醉雨山容客髩兩添秋
海天一鏡舟如豆忘却塵緇季子裘
陳允平
侍謝立齋小酌湖樓
風捲珠簾客佩清杜鵑啼老送春聲水浮亭館花間出
船載笙歌柳外行千里夕陽歸夢遠六橋飛絮馬蹄輕
闌干倚徧暮天闊煙樹一鈎新月生
仲冬南樓野望
繡幕香温生暮寒淡煙漠漠水漫漫吟殘庾嶺梅千樹
夢遶湘江竹萬竿風捲亂鵶棲古塔雪迷孤鴈落前灘
一聲玉笛人何所更上南樓獨倚闌
西湖暮春
雲山疊疊樹重重浙水迢遙客夢中啼鴂數聲春去日
落花滿地夜來風松關鶴立吟壇静竹院僧眠丈室空
明月馬蹄何處所夕陽芳草畫橋東
過姚秋江釣磯
莎草離離碧樹閒秖疑曾是子陵灘槿花籬落蟲聲碎
蘆葉汀洲鴈陣寒江上浪平潮正熟渡頭人去月初殘
夜深不管蛟龍睡獨對西風把釣竿
宿大慈山悟真觀
終南道士學彈琴門外松蘿鎖翠陰瀕海八龍朝出洞
隔山羣鹿夜歸林琪花過雨金風澹玉樹籠煙碧月沈
三十六壇鐘鼓寂雲璈聲接步虚音
樂雷發
呈廣西張提刑
陸續城邊按部歸梅花隨處撲征騑溪山有助吟題徧
獄市無冤訟牒稀竹屋聽猿眠碎月莎庭引鶴步斜暉
莫嫌瘴霧浸湘客路滿風霜冷枲衣
送丁少卿自桂帥移鎮西蜀
瓊海收兵玉帳閒又移齋艦泝涪灣三邊形勢全憑蜀
四路封疆半是山魏將舊聞侵劒閣漢兵今欲卷函關
(時會有二京之役)細傾瑞露論西事想在元戎指畫間
逢熊季可
暮雲春樹飽相思今共秋風捋白髭北闕未知鸚鵡賦
南州空誦鷓鴣詩旗亭尚憶髠能飲客路誰知朔獨飢
賴有湘翁生計在且吟九辨擷江蘺
張至龍
紫薇閣贈凌丹士
風林葉葉帶新寒已著虀鹽客味酸兔抱粟眠傳道石
鹿銜花上拜章壇沿厓取水和冰嚼埽壁題詩當畫看
盡日元房無俗語山鐘敲月上闌干
寄胡竹洲
野菜生根土亦香寒林晴久漏春陽山臨古畫開當戶
蝸學新書篆滿牆密竹旋刪嫌礙月青柑遲摘待經霜
兒童閒取池頭水剜破琉璃綠一方
北津
獨立長橋喜近城半闌斜日又催行船過别浦波痕没
堠立當塗里界明古木雲邊僧住處落花風裏鳥啼聲
青山莫道渾無事自與行人管送迎
晩步寄劉徵齋
縱横屐齒印蒼苔夢筆山高翠作堆日帶晚光歸海去
風傳秋信下天來竹開小路通螢過松守空巢待鶴回
蚋甕乾坤還自樂何須金屋玉樓臺
毛珝
寓泉之安溪
已恨逢人語不通更堪煙嶺隔千重山城縱是如花好
海霧終愁似墨濃遠信斷無鴻可寄故鄉惟有月相逢
間於茘綠蕉紅處步屧時留到晩鐘
徐集孫
官舍雙桂
翠玉黃金剪綴成幽香不斷襲人清獨披月色連宵看
更結秋風來歲盟好夢偏為蛬叫破吟聲那似蝶飛輕
紛紛凡卉誰堪眼說與寒梅早合并
洞庭夜坐
片葉秋風數日程争如天籟未秋聲厭居塵境炎威熾
來納虚亭夜氣清萬點螢光移醉眼一湖蟾影蕩吟情
笙歌寂寂重關掩獨許高僧並臂行
王琮
城西即事
清曉離家去路遙絶憐寒景太蕭條松深漸覺風聲緊
雲動還知雪意銷沙觜客擔魚種賣山頭人拾樹枝燒
梅花多處誰家酒斜舞青帘隔小橋
王柏
適莊兄遊山
誰閣重陰一日晴清遊應是愜高情遙知雨後山光好
但想雲邊屐齒清素壁雖曾題舊字沈疴不許插新盟
因知關吏留魚鑰謾遣奚奴候晩程
孫惟信
送女冠還俗
脱却霞綃上醮衣女童髽髻綠楊垂重調螺黛為眉淺
再試弓鞵舉步遲紫府煙花鶯喚醒丹房雲雨鶴通知
簾低紅杏春風暖清夢應曾見舊師
何偁
江閣
清江遶檻白鷗飛坐看潮痕上釣磯松菊未荒元亮徑
芰荷先製屈平衣窗前楓葉晨初落亭下鱸魚秋正肥
安得從君理蓑笠櫂歌相趁入煙霏
方逢辰
被召不赴
萬里皇華遣使輈姓名曾覆御前甌燕臺禮重金為屋
嚴瀨風高玉作鈎丹鳳喜從天上落白駒須向谷中求
敲門不醒希夷睡休怪山雲著意留
羅椅
謁趙東野
水樹搖窗榻見天空花換盡我依然吟情豁處因同道
飲趣深來頗入禪不以耳聽何用洗且無琴在底須絃
未知遇得開關否破費滄江月一船
錢選
雪霽望弁山圖
倚天蒼弁獨崔嵬仙闕遨遊愧不才覽鏡頻嗟雙髩改
推窗三見六花開山中酒戶衝寒去城裏行人踏雪來
安得時晴風日好竹林深處且銜杯
何夢桂
燈夕樂舞
天碧星河欲下來東風吹月上樓臺玉梅雪柳千家閙
火樹銀花十里開紫鳳笙繁聲曼衍黃龍舞縵影徘徊
香車匝地紅塵軟莫遣銅壺漏箭催
寄夾谷書隠
當年曾憶賦高唐回首邯鄲事渺茫黃閣故人千里月
青山老我半頭霜交情脈脈園中柳憂思悠悠陌上桑
吹斷參差天欲暮薄言蘭芷寄衡湘
感興
賸得田園歸去來江南兩度見黃梅軒窗有侣餘松竹
牆壁無人半蘚苔獨抱丹心徒自苦相逢白首不須哀
人間萬事不可極一夢蘧蘧心已灰
丁亥清明和昭德姪孫韻
風吹苦棟結輕寒乾石青精屋半間潑火雨收春樹綠
踏青人出畫簾閒紅顔白髮悲歡事舊日新年夢覺關
滿地落花啼鳥急天涯遊子幾時還
山窩適興
剰得閒身祇自憐更憐閒占此山泉滿階碧草客稀到
半榻白雲人對眠窗影枝搖知雀踏壁痕苔溼認蝸涎
日長静看辛夷樹花落花開忘宿緣
夜坐有感
銀漢無聲玉漏沈樓高風露入衣襟洞龍睡熟雲歸岫
枝鵲啼乾月滿林甕裏故書前世夢匣中孤劒少年心
征鴻目斷闌干角吹盡參差到夜深
已夘春過西湖
世事誰家屋上烏重來猶認舊西湖風帘隔岸自高下
煙寺前山半有無野水菰蒲飛屬玉夕陽闌檻喚提壺
十年不記梅花夢試向孤山問老逋
寄王南叟寓江鄉
歌盡驪駒落日寒相思無處問平安客愁白髮三千丈
世路青泥百八盤夜月梅花頻入夢秋風菰米強加餐
高山如故絲絃在嬾向旁人取次彈
招隱
别後頻驚束帶寬相逢亦復笑蒼顔祇今歲月青牛老
何處煙波白鳥閒千古心期寒綠綺十年世事堕黃間
修篁倚徧空江暮枉殺招呼費小山
方䕫
溪上
古木陰陰溪上邨隔溪呼喚隔溪譍柳堤漁艇水雙港
山崦人家雲半層早麥熟隨芹菜餉晩茶香和樹芽蒸
自慙未得亢桑樂癡坐寒窗似凍蠅
魏新之
春日田園雜興
農圃誰言與世違韶華正恐屬柴扉天機花外聞幽哢
野色牛邊睨落暉膏雨平分秧水白光風小聚藥苗肥
行歌隱隱前邨緩忽省深山有蕨薇
邵桂子
餞魏州判鵬舉
松下吟哦幾唱酬却攜螃蟹餞監州穩挑書擔去環碧
頻寄詩筒來雪舟異姓弟兄千里月故山泉石一天秋
葛峰隱者如相問為道瓜侯已白頭
題環碧亭
十里漣漪陸瑁湖一亭幽絶仲先居雲根數朵排青闥
泉沫雙流濺綠裾竹鎖斷橋飛鴈鶩荷侵涼檻蔭龜魚
洛園還許人同樂時向林間望小車
盧珏
天邊風露樓
十二闌干俯碧溪憑高一覽衆山低晴灘歷歷輕帆上
煙樹重重幽鳥啼但覺興隨流水遠不知身與白雲齊
年來欲問東皇信多種梅花在竹西
錢大椿
春夜
燕子銜泥已下簾深深庭院薄寒天海棠枝上黃昏月
楊柳梢頭淺澹煙勾引芳情春夢蝶頻催愁緒夜啼鵑
踏青年少歸來晩斗酒花陰枕石眠
熊鉌
送雒陽靳都事
銅駝巷陌棘風涼尚記東都舊帝鄉甲馬營空雲氣透
杜鵑聲老雒園荒天開地闢人才出風起雲飛汗竹香
倘得行窩容我老春風借地種姚黃
越州道中
野田秋溜正潺潺新翠喬林遶舍環淡日凝煙横别浦
斜風吹雨過前山柴扉初放牛羊出漁艇方攜蠏蛤還
自笑平生愛遊覽天教長在水雲間
客裏書事
西風涼信入虚簷絺綌微單已戒嚴鄉夢不隨秋夜永
客愁偏向雨聲添清高鳴鴈低雲海漂泊流螢傍竹簾
搔首寒燈樓舍悄行藏自曉不須占
陳觀
天遊峰
山水參差六曲流此中絶境適天游幾千萬類塵根淨
三十六峰雲氣浮翠聳層霄巒壑勝碧籠静澗竹松稠
瓊漿可致胡麻熟瓢笠何妨為永留
牟巘
春雪
一冬只辦作嚴寒剪水飛花事竟難閉戶不知春意動
撲窗忽覺雨聲乾頗聞萬臿方雲集何處一蓑如畫看
但喜畦蔬得蘇醒從今小摘有餘歡
真桂芳
春晩雨
破曉簷花未放乾披衣和夢倚闌干釀成苔暈地猶溼
老盡鶯聲風正寒無客醉敲金鐙響有人睡怯翠衾單
牡丹一夜成消瘦下却朱簾不忍看
西湖圖
兩袖春風一杖藜等閒踏破柳橋西雲開遠嶂碧千疊
雨過落花紅半溪青旆有情邀我醉黃鶯無恨為誰啼
東城正在桃林外多少遊人逐馬蹄
漁浦晚秋旅懷
西風吹夢越中遊剪剪輕寒入短裘鴈字不將鄉信寫
蛩聲空和旅吟愁郵亭冷雨孤燈夜漁市斜陽一笛秋
是處山川即吾土仲宣何用怯登樓
泊舟嚴灘
天色微茫入暝鐘嚴陵灘上繫孤篷水禽與我共明月
蘆葉同誰吟晚風隔浦人家漁火外滿江愁思笛聲中
雲開休望飛鴻影身即天涯一斷鴻
連城春夜留别張建溪
飛絮遊絲客子心連城那忍遽分襟青燈應見詩情苦
濁酒不如交味深一榻暖風棲竹屋半闌淡月立花陰
離懷今夜先收拾盡付明朝馬上吟
春行
短帽輕衫步履遲微暄天氣乍晴時池融嫩碧消殘凍
春剪新紅綴舊枝嵐翠滴衣堪入畫禽聲到耳足供詩
東風苦欲招人醉頻掉橋西賣酒旗
三峰寺
寂寞煙林噪亂鴉青鞵步入野僧家雲深不礙鐘聲出
日轉還移塔影斜廊下蝸黏沿砌蘚佛前蜂戀插瓶花
竹牀紙帳清如水一枕松風聽煑茶
夜飲趙園次徐君實韻
銀臺絳蠟淚成堆四面軒窗盡放開花影忽生知月到
竹梢微響覺風來豪揮彩筆詩千首醉倚紅妝酒百杯
遊玩未闌歸未得高城漏箭幾相催
山行
林梢初日弄陰晴露浥溪花笑欲迎澗暗只聞泉滴瀝
山青剰見鷺分明遠峰忽轉還如遶險徑徐行亦似平
莫謂詩成無與和風篁也解作吟聲
永嘉秋夕
風戰枯桐敲紙窗擁裘寤寐夜偏長譙樓三鼓夜將午
雲鴈數聲天正霜寓世此身驚逆旅寬懷何處不吾鄉
江頭風景日堪醉酒美蟹肥橙橘香
夜坐
匹馬半生汗漫遊如今寂寞老林楸小窗半夜青鐙雨
幽樹一庭黃葉秋嬾看世情寧睡去怕傷時事莫吟休
寒蛩可是知人意來到莎根只說愁
初冬
林葉新經數夜霜地爐獨擁一山房塵書邀我共高閣
濁酒勸人歸醉鄉費省家貧還似富身閒日短亦如長
梅花苦欲催吟興又破梢頭半點香
初夏
一夜薰風帶暑回雨天濃翠暗庭槐不隨春去鶯猶在
好競時妝榴又開剪尺旋裁新白苧杯盤柳薦舊青梅
篋中敝扇投閒久依舊團團入手來
奉和春遊呈雲耕叔祖
節遇中和景漸暄自摩倦眼望前邨雕鎪花柳春無跡
沐浴山川雨有恩憶昔踏青終日醉如今垂白幾人存
未應便作衰翁看藉草猶堪倒一尊
幽棲
鶴護松扉久不開蒲團端坐思悠哉故交只向夢中得
閒事不經心上來雙屐躡雲春採藥一笻挂月夜觀梅
東風似見山童嬾自與幽人埽徑苔
次李林居春曉遊園
滅沒晨曦弄淡晴追隨杖屨竹間亭花逢酒侣容先醉
柳見詩人眼剰青三月光陰半流水百年身世一浮萍
啼鵑只管催春去不道衰翁巳怕聽
杜鵑花得紅字
愁鎖巴雲往事空只將遺恨寄芳叢歸心千古終難白
啼血萬山都是紅枝帶翠煙深夜月魂飛錦水舊東風
至今染出懷鄉恨長挂行人望眼中
江頭春日
風暖旗亭煑酒香醉醒始悟是他鄉駕言行邁路千里
豈不懷歸天一方春事漸消鶯語老離愁偏勝柳絲長
無聊莫向城南宿淡月梨花正斷腸
送雲泉入山
薜蘿叢裏鬱青青别是幽棲一段清水色山光皆畫本
蟬聲禽語亦吟情人今不改衣冠古道重方知富貴輕
為語俗交休見問已從麋鹿訂新盟
朱溪澗
路轉峰回又一村天寒大半掩柴門雲融山脊嵐生翠
水嚼沙洲樹出根任擁重裘風亦冷未投荒店月先昏
今宵只傍梅花宿贏得清氛入夢魂
范師孔
武夷山
幾與溪山絶世緣重來猿鳥只依然懸崖野瀑飄成雪
近午嵐霏暗盡天水尚未疏須識禹山如深入定逢仙
洞中石鼎烹雲處此夜還來借榻眠
趙若□
遇樵川林時中
建水樵川隔幾重相逢孰意大江東客行芳草垂楊外
春在柔桑小麥中細雨疏田流水碧殘霞擁樹遠林紅
浮生聚散渾無定有酒何妨一笑同
張逢源
題高彦敬夜山圖
地位清高眼界寬盡收風景入毫端廢宫臺榭和煙鎖
隔岸江山對月看一水中分吳越近層樓低接斗牛寒
有聲畫意吟難了更把瑶琴膝上彈
汪斗建
錢塘懷古
江上城低煙樹紅江潮西去幾時東吳宫花草隨春暮
禹會樓臺入夢空萬里孤雲留夕照千年遺恨訴秋風
鳳凰飛去無消息漠漠遙岑煙雨中
王奕
題小蒜嶺
西風策策麥花涼重把新詩自品量禽不為人音自好
路因無驛里偏長百年白髮空前輩兩載黃花笑異鄉
歸去玉琊牢閉戶莫教舊隱姓名香
何鳴鳳
春日田園雜興
星明天駟兆興農稼圃犁鉏處處同播穀競趨新禹甸
條桑猶記舊豳風草緣疆畆縱横綠花隔藩籬深淺紅
自笑偷生勞種植西山輸與采薇翁
吳錫疇
春日
韶光大半去悤悤幾許幽情遞不通燕未成家寒食雨
人如中酒落花風一窗草憶濂溪老五畆園思涑水翁
無賦招魂成獨嘯且排春句答春工
晩春
書策爐薰了日閒雨餘庭砌綠迴環一春又是尋常過
兩髩誰知容易斑輕薄楊花芳草岸淒涼杜宇夕陽山
不嫌貧有雙飛燕依舊銜泥自往還
僮諭
小隠生涯無别事護持蓑笠傍鷗沙清泉頻注吟邊硯
活火隨煎飯後茶趁早須來添鶴料便忙也去探梅花
焚香埽地齊書帙客到牆東有酒賖
湯仲友
西湖
山色波光步步隨古今難畫亦難詩水浮亭館花間出
船在笙歌柳外移過眼年華如去鳥惱人春色似遊絲
六橋幾見輪蹄換取樂莫辭金屈巵
御選宋詩卷五十五
