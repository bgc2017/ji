欽定四庫全書
御選宋詩卷四十一
五言律詩七
鞏豐
曉起甘蔗洲
曉起東風惡晴嵐忽變昏船隨山並失霧與水相吞鉦
鼓遥知寨桑麻略辨邨雨来無準則容易濕柴門
林亦之
九日遊龍卧山留一夕明日值雨坐超上人房
偶題
野興更周遭應遲問大刀山房逢雨好人意與秋高多
謝烹鮮乳還令厭濁醪重来須累少欵欵聽蕭騷
秋試歸訪綠煙亭
竹徑縈紆去相逢情若何江從木杪見秋向菊邊多漫
有風濤想如今歲月過惟於交舊裏聽取碧雲歌
陳藻
題劉氏翠微亭
舊屋紅蕖外新亭綠樹傍江晴孤棹見雨近衆山藏學
圃未成趣催詩何太忙他年多橘柚此地一瀟湘
題清暉樓
兹樓名郡郭何處别林泉一水遥通蜀千崖别插天鸕
鷀晴舞雪桑柘月生煙欲醉囊羞澀愁看兩度年
自題海漁亭
波濤生長處土地屬東隅樹樹縣漁網邨邨叫鷓鴣酒
旗孤嶼見書卷一山無欲趁雞豚社因慙身業儒
屋舍高低住比鄰活計同笭箵嫌月白螃蠏要霜紅吠
犬隨邨落賣魚成老翁地鹹耕種少海熟抵年豐
虞儔
和梅山道中小詩
城郭迎車騎溪山展畫圖歸鴉翻落照宿雁集寒蕪酒
裏傾肝膽吟邊識步趨佳人来底暮心俟碧雲蘇
樓鑰
東谷
舊說東柯谷兹来到此山樹深煙冉冉花落雨潺潺有
客禮師塔何人叩祖關天連秋水遠此意尚人間
中秋無月
涼意秋將半深期月影清昨宵雲點綴今夜雨縦横睡
久何曾著更闌喜暫晴起来聊曠望終欠十分明
夜攜家登南渡橋
幾過長橋下清宵得意行風高江水急月上海潮生空
迥寒逾峭更深境過清扁舟難久駐轉柂問歸程
楊簡
送章大著出守衡陽
濟濟衆賢俱徐徐五馬驅中司親雁序南岳佩魚符吴
楚從今異參辰幸小殊他時羣玉聚相與話踟蹰
葉適
雪後思遠樓曉望
臘盡凍初合風花江欲平急從高處賞已向歲前晴莫
與髩争白試將身比清樓頭接遠岫歴歴正分明
贈勝上人
近日能吟者黃巖說勝師語生兼老筆體重帶幽姿遣
臘冰千箸勾春柳一絲方山最高頂不擬到茅茨
送包通判兼寄滕季度
風雨逍遥地衙排印簏新鈿車分路闊寳瑟聽歌頻燈
市曉侵月花田晚占春却過張翰宅方信有閒人
贈盧次䕫
家住東郊深能詩人共尋冰梭間道錦玉軫斷文琴城
漏宵添滴窗花晝減陰新涼白頭句清甚費悲吟
西山(一作陳塤)
對面吴橋港西山第一家有林皆橘樹無水不荷花竹
外晴垂釣松間雨試茶更瞻東序綵空翠落朝霞
高似孫
答李才翁
素意杳難尋殘罅屬晚隂花知西洛事雁叫北人心客
共艱難盡詩隨老大深金陵書不到消息又沉沉
裘萬頃
雨後
秋事雨已畢秋容晴為妍新香浮䆉稏餘潤溢潺湲機
杼蛩聲裏犁鋤鷺影邊吾生亦何幸田里又豐年
别敬叔
筆硯君無間冰霜歲又除諸生得模範六藝共耕鋤松
菊淵明宅蓬蒿仲蔚居相望倘相憶時寄數行書
次胡伯仁韻
山長飛鳥急江闊去帆微唱晚幾漁笛憑高一釣磯從
君濯冰雪滿袖得珠璣三歎不能已歸来吟夕暉
劉宰
雲邊偶成
月下浮舟去雲邊曳杕行物華隨節換人意與秋清小
圃蔬逾潤荒叢菊向榮幽尋元自好底用絆浮名
天台道中
花重朝霏散鳥啼春意深風光自流轉行役負登臨澗
水流新綠山雲掩夕陰病容兼白髩漂泊此時心
儀眞雍生見和因再用韻兼懷儀真
北觀憑欄望西橋信馬行朋從有名勝風物正淒清亂
定人煙改春回草木榮遥憐舊遊處壞壁暗題名(聞余梅園)
(題壁尚存)
苦雨遣興
老去身何有時危念苦深朝陽方借暖宿靄又成隂梁
楚安巢少關河去鳥沉誰歌出塞曲慷慨百年心
崔與之
送魏秘書赴召
國論參稽定人材護養成古来同此恨老去向誰傾太
白雲猶濕瞿塘水正生挂帆干斗極屬耳鳳凰鳴
送䕫門丁帥赴召
議論方前席功名早上坡去帆瓜蔓水遺愛竹枝歌同
志晨星少孤愁暮雨多倚風窮望眼碧色渺平莎
和子純韻
橋下水如箭驚奔萬古號溪毛翻碧帶石蘚襯銀濤天
外千層秀雲低數尺高垂垂興偏惡蓬髩為詩搔
送客剡溪
送客山隂路春風散馬蹄縱觀神禹穴深去子猷溪嫩
草綠于染珍禽嬌巳啼去程千萬里步步有雲梯
吕聲之
和王子寬韻
綠蔭千重竹清流一帶溪子真耕谷口楊震講關西手
摘星辰近名登泰華齊古来公相業誰不起鋤犁
汪萃
開禧元年四月自中都挈家還鄉寓居城南十
二月遷居柳溪上其夜大雪初一日蓋宰来訪
約過縣齋為一日欵深夜而歸賦此
茅屋凍將壓柴扉寒不開交朋幾竿竹兄弟數枝梅渡
口月初出沙頭人正逥客居殊自在歲事亦相催
築室深山裏開門古澗邊月高猿子叫日晏虎兒眠帶
雪挑黃菜敲冰取碧泉不知居士樂空受俗人憐
陳淳
西征黃蓮坑遇雪
自入黃蓮北風嚴雪又加滿山羅玉樹遍地錯瓊花瀟
灑姿無類虛名質不華瘴眸為一洗驚覺若仙家
楊長孺
一滴泉
法眼三泓井曹溪一滴泉經秋杜宇血遺老徑山禪衲
子非常釋叢林别是天方諸多少淚分灑汝江邊
杜旃
九日懷陳舍人
白髮江湖暗青燈几席涼窮途幾半百佳節又重陽命
也吾何奈天乎孰可量元龍樓百尺猶足慰行藏
岳珂
葆清值雨
積雨將旬浃都無一日晴簷寒多雀噪路滑少人行雲
氣連山暗霜威徹骨清更憐敧枕處終夕聽泉聲
松竹鎖靈宅塵埃了不侵洞龍隨劍吷檻鶴識琴心路
指三峰近山通一徑深壁間少年字陳跡不堪尋
午睡
東日平明際北窗高卧時五經方坦腹百慮且伸眉蕉
覆從疑鹿槐安更獵龜覺来還一莞七椀玉川詩
綿羊
褥毛吹朔雪細肋卧晴沙曉牧尾搖扇春遊項引車湩
流便逐草酪膩正需茶日夕歸棲處因風想塞笳
山中奉寄通判楊宗博
多病山中客無人傍酒罇與猨分橡子為鹿長禾孫白
晝雲歸屋黃昏雨打門忽懷楊别駕煙靄隔重閽
宿溪聲閣望香爐峯
閴歴煙巖古琮琤雪澗横海潮秋八月山雨夜三更肯
作隨流想難忘潄石情壮懷徒激烈聊復以詩鳴
三江口過舟時方四鼓
櫂鷁收金柅釵蟲綴玉缸地鄰今七澤名襲古三江岷
漾雖分派荆揚却異邦晨光猶未發早認白鷗雙
碧雲亭晚眺
閒步碧雲亭寒郊弄晚晴牛羊分暝色禽鳥有春聲城
柳風猶勁溪梅冰共清屋梁正殘照西望憶長庚
歲華方冉冉耕畝自閒閒日落青楓浦雲平白苧山夜
城嚴警柝昏鼓動層關風露汀洲冷驚鷗自往還
劉仙倫
過嘉興
惆悵嘉興路三年幾度經航船連夜發更鼓隔城聽落
月低煙樹秋風冷露螢客懷容易感宜醉不宜醒
寄未濟仲
家在三千里人来天盡頭角聲連夜月草色帶邊秋妻
子仍多病音書缺寄郵歸心與寒雁先巳過瓜洲
趙師秀
桐柏觀
山深地忽平縹緲見殊庭瀑近春風濕松多曉日青石
壇遺鶴羽粉壁剝龍形道士王靈寳輕強滿百齡
縉雲縣宿
親知因别久具酒勞經過古邑居人少春寒入夜多雨
香仙地藥燭動石橋波稍覺離家遠鄊音一半訛
進賢道中
半月逢梅雨初晴客意消鶯聲臨野水松影卧新苖少
憩休輿卒閒行過板橋平生無飲分空媿酒旗招
簡同行翁靈舒
久晴灘磧衆舟楫後先行經日不相見與君如各程水
禽多雪色野笛忽秋聲必有新成句溪流合讓清
秋色
幽人愛秋色祇為屬吟情一片葉初落數聯詩巳清瘦
便藤杖細涼覺葛衣輕門外蕭蕭徑今年菊自生
靈山閣見二徐舊題
一面見溪水三邊皆翠微晚来虛檻外秋近白雲飛重
至恰身老同吟感客非靈山自如畫依舊隔斜暉
秋屏作
凡有闌干處秋来徧往還就中惟此地全得見西山雁
落遥沙小人登廢壘閒因憐一州景皆在夕陽間
劉隱君山居
嫌在城中住全家入翠微開松通月過接竹引泉歸慮
淡頭無白詩清貌不肥必無車馬至猶掩向巖扉
巖居僧
開扉在石層盡日少人登一鳥過寒木數花搖翠藤茗
煎冰下水香炷佛前燈吾亦逃名者何因似此僧
壕上
遠近人家住過橋路盡通野田行瘦馬淺渚聚羣鴻地
静微泉響天寒落日紅若非身作吏不道是城中
月夜懷徐照
月色一庭深迢遥千里心湘江連底見秋客與誰吟寒
入吹城角光凝宿竹禽亦知同不寢難得夢相尋
送倪道士之廬山
近方辭地肺本自住天台有鶴相同出無雲作伴回道
房隨處借詩板逐時開又說廬山去閒看瀑布来
德安道中
餐餘行數步稍覺一身和蠶月人家閉春山瀑布多鶯
啼聲出樹花落片隨波前路東林近慚因捧檄過
雁蕩寳冠寺
行向石欄立清寒不可云流来橋下水半是洞中雲欲
住逢年盡因吟過夜分蕩隂當絶頂一雁未曾聞
贈約老
一徑入深竹數楹臨古溝更無人共住極喜客来遊白
髮長垂領新茶綠滿甌自言門外寺皆是老僧修
翠巖寺
石巖看不見翠色自重重春雨生松葉山風響鐡鐘碑
頑工費墨草嫩綠添茸住院吴僧老相迎憶舊逢
送徐道暉遊湘水
春盡雨霏霏春寒猶在衣人尋香草去雁背遠峰歸瀟
水添湘闊唐碑入宋稀應知名與姓題寫遍巖扉
會景軒
此中非一景欲狀固難名江近秋隂早山多曉氣清斷
雲分樹泊飢鶴下田行别擬深更至虚空看月明
大慈道
青苔生滿路人迹至應稀小寺鳴鐘晚深林透日微野
花春後發山鳥澗中飛或有相逢者多因採藥歸
葛翁小閣
樹色對疎櫺横陳一片清微風楊葉下斜日竹梢明此
老無塵事雙姝亦道情客来憐素壁題句不題名
柳下書齋
轉曲認幽棲齋名壁上題桺遮船步水草出瓦溝泥養
静抛書冊消閒倚杖藜誰知鳳城外宛是武陵溪
龜峰寺
石路入青蓮来遊出偶然峯高秋月射巖裂野煙穿螢
冷粘㯶上僧閒坐井邊虛堂留一宿宛似雁山眠
嚴州瀟灑亭
高榭出禪關人家向下看千峰春隔霧數里夜聞灘偶
至因成宿前遊亦值寒州人多有詠何不見方干
冷泉夜坐
衆境碧沉沉前峯月正臨樓鐘晴聽響池水夜觀深清
淨非人世虛空見佛心却尋来處宿風起古松林
翁卷
晚秋送徐璣赴龍溪丞因過泉南舊里
卷中風雅句名匠亦難如遠邑親微禄他鄉過舊廬程
途多見菊行李半擔書未信文明代無人薦子虚
寄遠人
秋氣日淒清秋衣紉未成在家猶不樂行路若為情幾
處好山色暮天羣雁聲分明相憶夢夜夜出江城
寄趙靈秀
千山落葉深高樹不藏禽遊子在何處故人勞此心閒
燈妨遠夢寒雨亂愁吟僧奭曾相約花時共一尋
即事言懷
賦得拙疎性合令蹤跡賖相親惟野客所論是詩家聽
雨眠僧屋看雲立釣槎秋来有新句多半為黃花
寄沈洞主
想當清夜醮帶月叩仙鐘指上雷霆訣菴前虎豹蹤藥
收陽地草薪採故枝松擬即尋師去茅峰疊幾重
太平山讀書奉寄城間諸友
寥寥鐘磬音永日在空林多見僧家事深便静者心虚
庭雲片泊側徑石根侵此去城間遠君應懶出尋
送趙嗣勲
休思孤嶼峯且往看吴中一片太湖色遠涵秋氣空藕
塘南北棹蘆港去来鴻入幕多僚屬惟君事不同
題薛景石瓜廬
卜得無塵地栽花仍結廬雖然親隴畝還不離琴書洲
煖煙藏樹波寒月照魚東陵人巳遠新興復何如
寄葛天民
常日巳清癯那兼疾未除傳来五字好吟了半年餘鐵
柱仙人觀梅花處士廬江湖正相隔歲晚更愁予
題竹
偶種得成陰翛翛過别林月寒雙鴿睡風静一蟬吟映
地添苔碧臨池覺水深貧居来客少賴爾慰人心
送徐靈囦永州司理
君向零陵日分攜又雪天地遥行幾郡官小度三年蘭
芷芳條潔瀟湘翠色連從来苦吟思歸賦若多篇
中秋步月
幽興苦相引水邊行復行不知今夜月曾動幾人情光
逼流螢斷寒侵宿鳥驚欲歸猶未忍清露滴三更
書隱者所居
百事巳無機空林不掩扉蜂沾朝露出鶴帶晚雲歸石
老苔為貌松寒薜作衣山翁與漁父相過轉依依
寄山友徐靈暉
若非殊俗好那肯愛幽居深徑無来客空山自讀書樹
蟬經雨少門柳望秋疎相憶何時去閒園共爾鋤
處州蒼嶺
步步躡飛雲初疑夢裏身邨雞數聲遠山舍幾家鄰不
雨溪長急非春樹亦新自從開此嶺便有客行人
即事
省飲不成醉牢愁將奈何晚煙雲半雜春雪雨相和巷
濕人行少空寒雁叫多凭欄思無極懷古漫悲歌
京口即事
長江當下流鐵甕此為州前代多名跡閒人欲遍游夕
陽波上寺明月戍邊樓一曲漁家笛生予無限愁
宿寺
一宿此禪宮身同落髮翁深窗難得月老屋易生風燈
冷紗光淡香殘印篆空獨憐吟思苦妨却夢西東
南澗尋韓仲止不遇
樹樹有佳色山蟬不住吟掬来南澗水清若主人心屋
上雲飛冷籬根蘚積深留詩在巖壁明日更相尋
能仁寺
芙蓉峰入天寺與此峯連得見是冬月要来從昔年寒
潭盛塔影古木帶厨煙偶值高僧出禪林坐默然
石門菴
山到極深處石門為地名嵐蒸空寺壊雪壓小菴清果
落羣猿拾林昏獨虎行一僧何所得高坐若無情
寳冠寺
山多猿鳥羣永日絶囂氛一澗水流出幾房僧共聞拄
笻黏落葉拂石動寒雲誰昔来營此尋碑看記文
初晴道中
初晴殘濕在衆樹碧光鮮幽鷺窺泉立閒童跨犢眠依
山知有寺過水恨無船石路是誰作姓名巖上鑴
贈孫季蕃
立談飛絮中相遇在吴宫以我為生拙怜君失計同醉
酣花落月吟苦竹搖風自作廬山記幽竒欲遍窮
送人遊天台
暫遊行李少幾日到天台船帶落潮發月從前浦来花
源香不斷藥地綠成堆莫學他劉阮經年忘却回
春日和劉明遠
不奈滴簷聲風回昨夜晴一階春草碧幾片落花輕知
分貧堪樂無營夢亦清看君話幽隱如我願逃名
送薛子舒赴華亭船官
君到雲間日應分二陸名縣圖山色少井味海潮幷剡
局三年印春風半月程野人因買鶴曾向此中行
徐照
送翁誠之
又作巴陵縣南州舊有聲未憑湘水綠能似長官清笛
冷君山月帆輕夏浦晴五言多好句顔杜減詩名
宿翁靈舒幽居期趙紫芝不至
江城過一宿秋氣入宵濃蛩響移砧石螢光出瓦松月
遲將近曉角盡即聞鐘人起行庭際思君恨幾重
贈江心寺欽上人
客至啟幽戶筍鞋行曲廊潮侵坐禪石雨潤讀經香古
硯傳人遠新篁過塔長城中如火熱此地獨清涼
途中
隻影微陽外青山自鬱盤未經千里遠欲寄一書難堠
碣苔侵字魚塘水過欄西風吹樹葉不問客衣單
題桃花夫人廟
一樹桃花發桃花即是君空祠臨野水何處覓行雲事
迹樵人說爐香過客焚雨添碑上蘚難讀古詩文
懷如順上人
西湖湖上寺一别二三年舊住房長閉新栽樹巳圓空
多相憶夢不得寄来篇喜見鄰僧說歸期是臘前
衰柳
風吹無一葉不復翠成窠枝脆經霜氣根空入水波寒
棲江鷺早暗出野螢多廢苑荒堤外人嗟舊跡過
鷺鶿
一點白如雪頂黏絲數莖沙邊行有迹空外過無聲高
柳巢方穩危灘立不驚每看閒意思漁父是前生
山中即事
著屐上崔嵬呼兒注瓦杯千岑經雨後一雁帶秋来野
艇乘潮發山園逐主開餘生落樵牧門巷少塵埃
石門瀑布
一派從天下曾經李白看千年流不盡六月地長寒灑
木跳微沫衝崖作怒湍人言深碧處常有老龍盤
漁家
阿翁年紀老生計在綸絲野水無人占扁舟逐處移數
鱗新柳串一笛小兒吹有酒全家醉公卿要識誰
題薌林
秖為登山遠當門疊石為人来嗟故跡景勝入名詩立
鶴高過檻敧花半在池百年庭際木新長挂冠枝
雁
今春北歸雁秋至又南征冷避燕關雪暖逢湘水晴連
行衝燒斷並食雜鷗行沙上無繒弋相呼一夜鳴
題薛景石瓜廬
何地有瓜廬平湖四畝餘自鋤畦上草不放手中書人
遠来求字童閒去釣魚山民山上住却羨水邊居
題翁卷山居二首
十年前有約今却在城居羨爾能攜子深山自結廬引
泉移岸石栽藥就園蔬見說高林外樵人聽讀書
空山無一人君此寄閒身水上花来遠風中葉動頻蟲
行黏壁字茶煮落巢薪若有高人至何妨不裹巾
題丁少瞻林園
州分低嶺外来向此園行路改初栽樹堂成未有名藥
苖如草長巖溜入池清欲識懷君意時聞鶴一鳴
題李商叟半邨壁
一徑蒼苔合連年不出門風高松有韻溪滿石無痕不
自知名重令人覺道尊更憂徵詔至移室向深邨
徐璣
投楊誠齋
名高身又貴自住小邨深清得門如水貧惟帶有金養
生非藥餌常語是規箴四海為儒者相逢問信音
江亭晚眺
問得梅花信寒林動晚聲雨来山漸遠潮去水還清寥
落尋新句歡娱解宿酲相攜歸路滑燈火近孤城
同友人登翠麓亭
緩行循翠麓凝睇俯清灣舟楫蘆花外江山夕照間天
寒雖日短歲晚亦身閒高樹梅初發與君相共攀
冬日書懷
門庭黃葉滿園樹盡玲瓏寒水終朝碧霜天向晚紅蔬
餐如野寺茅舍近溪翁非是分囂寂由来趣不同
黃碧
黃碧平沙岸陂塘柳色春水清知酒好山瘦識民貧雞
犬田家靜桑麻歲事新相逢行路客半是永嘉人
西征有寄翁趙徐三友
窮冬逆旅身薄宦此艱辛渡水添愁思看山憶故人煙
生邨落晚雨過竹松新昨夜還鄉夢逢君苦未眞
晨起
晨起風吹面朝晴野霧收高峰多遠見淺水少平流世
事非難了塵勞獨未休今年看髩髮已變一莖秋
送趙靈秀赴筠州幕予亦將之湖外
郡以竹為名因知此地清溪来城下綠山到市邊平入
幕非無客能文必有聲江湖共遊宦相望若為情
泊舟呈靈暉
泊舟風又起繫纜野桐林月在楚天碧春来湘水深官
貧思近闕地遠動愁心所喜同舟者清羸亦好吟
憑高
憑高散幽策綠草滿春坡楚野無林木湘山似水波客
懷隨地改詩思出門多尚有溪西寺斜陽未得過
宿寺
古木山邊寺深松徑底風獨吟侵夜半枮坐雜禪中殿
淨燈光小經殘磬韻空不知清遠夢啼鳥在林東
孤坐呈客
晨起猶孤坐缾泉待煮茶寒煙添竹色疎雪亂梅花獨
喜㤀時事誰知改歲華多君能過此仁里似仙家
送翁巴陵
曾識巴陵道重攜印綬過地偏無會計俗厚有絃歌官
况湘流碧詩情楚岫多梅花送征棹萬里接陽和
次韻劉明遠移居
恬淡安身易新家似舊居徑涼行落葉池淨數游魚詩
得唐人句碑臨晉代書半生惟此樂同輩必無如
山居
柳竹藏花塢茅茨接草池開門驚燕子汲水得魚兒地
僻春猶静人閒日自遲山禽啼忽住飛起又相隨
夏日懷詩友
流水階除靜孤眠得自由月生林欲曉雨過夜如秋遠
憶荷花浦誰吟杜若洲良宵恐無夢有夢即俱遊
登信州靈山閣跨鶴臺
清遊吾有分渾似昔曾来野屋憑高住青山到水回欲
看靈岫遠須待曉雲開漸漸生愁思鄉心上古臺
夏夜同靈暉有作奉寄趙翁二友
齋居惟少睡露坐得論文涼夜如清水明河似白雲宿
禽翻樹覺幽磬渡溪聞欲識他鄉思斯時共憶君
書翁卷詩集後
五字極難精如君合有名磨礱雙髩改收拾一編成泉
落秋巖潔花開野徑清漸多来學者體法似元英
檄途寄翁靈舒
聞道長溪令相留一館閒便令全近舍尚隔幾重山為
旅春郊外懷人夜雨間年来疎覽鏡怕見減朱顔
秋夕懷趙師秀
冷落生愁思衰懷得句稀如何秋夜雨不念故人歸蛩
響砌尤靜雲疎月上微惟憐籬下菊漸漸可相依
送岳州蔣節推
湘水知幾派到湖相合流煙深雲夢曉風静岳陽秋送
子方行役令予憶舊遊文書時正省賦詠可登樓
初夏遊謝公巖
又取紗衣換天時起細風清陰花落後長日鳥啼中水
國乘舟樂巖扉有路通州民多到此猶自憶髯公
溪上
十日清溪上新春細雨天綠波隨棹起白鳥望舟眠麥
秀初如草雲濃半是煙却愁山路險明日捨溪船
中川别舍弟
中川人語别南國夜何其江迥風来急山低月落遲纜
從前浦遠角在古城吹五畝耕鋤地何當手共犁
湘水
湘水幾千里平流少激湍數家分市井列石起峰巒豈
是昔曾到猶疑畫上看吟詩身漸老向此作微官
送徐照先回江右
骨體先如鶴離家歲已周欲知詩思遠曾共楚鄉遊窮
達身將老分攜菊正秋江西看舊友歸計少遲留
題陳待制湖庄
園無三畝地四面水連天行向樓高處却如身在船野
花春渚外山色海雲邊一任人来往兹懷亦浩然
曉
詩髩曉星星霜天似水清風當窗眼入冰向硯池生巳
瘦梅花影猶乾竹葉聲夜来天地潔惟是月華明
春日遊張提舉園池
西野芳菲路春風正可尋山城依曲渚古渡入修林長
日多飛絮遊人愛綠隂晚来歌吹起惟覺畫堂深
題石門洞
瀑水東南冠廬山未足論飛来長似雨流處不知源洞
裏龍為宅溪邊石作門修行謝康樂菴有故基存
送瑞州張知錄
歲暮不惜别君行是宦遊江西多野水湖上正高秋舊
友曾過處新題必共留官閒可尋訪竹徑最深幽
薛師石
瓜廬
近来有新趣買得薛能園疎壤延瓜蔓深鋤去草根花
時常載酒月夜正開門最識田家樂辛勤更不言
寄蔡任
不見三百日問君消息多身閒詩有味水静月無波琴
裏懷孤竹書中寄永和遥憐一江隔何計得相過
送張直翁之筠陽
時平民事少詩句定能清况作江西去故教秋水生山
花香淡薄湘水恨分明朝士多知爾慈溪舊有聲
和梅氏西澗韻
此處宜新月開門必向西近江潮有信初種樹猶低何
日尋梅隱移船繫柳堤詩篇滿窗戶留壁待余題
送王成叟先生訪丁子植
老嬾無拘檢一年身耐貧還思温嶺去别我苦吟人柳
色行三日雩風浴暮春舊時同學友迎拜綠袍新
送蔣肖韓
岳陽有仙跡君去頗相宜已料官閒日多吟湘水詩高
風琴斷裂白月酒漣漪無意求人薦惟應我自知
宿瞿溪
船泊溪西岸人家見晚舂疎星寒有雁邨寺野無鐘竹
徑通新店茅柴暖病容農夫不相識問我欲何從
送項季約入成都幕
閣書入兵幕束袖學戎裝峡峭艬侵月秋清猿嘯霜迂
程看陣磧到處宿詩堂若比仲宣樂輸君髮未蒼
送高郵周主簿兼呈陳居端
遶縣重湖色難同主簿清雖云古郵置不似近邊城月
落淮田闊風晴隋柳輕鄉人在曹職相得為詩情
趙蕃
雨望偶題
漠漠青山雨霏霏白露煙詩材来遠近畫幅及中邊流
落雖天外登臨在目前浮生才幾日此地欲三年
嚴先輩詩送紅梅次韻
盡道梅花白能紅又一竒渾疑丹換骨不是酒侵肌看
此敷腴色思儂少壯時盛年雖不再猶擬歲寒知
螢火
渾忘生朽質直擬慕光輝解燭書幃靜能添列宿稀當
風方自表帶雨忽成微變滅多無理榮枮會一歸
韓琥
雨多極涼冷
焉知三伏雨已作九秋風木葉涼應脫禾苖潤必豐地
偏山吐月橋斷水浮空雞犬鄰家外魚蝦小市中
徐文卿
雨後到南山邨家
衝雨入窮山山民猶閉關橘垂茅屋畔梅映竹籬間竒
石倚林立清泉遶舍灣吾思隱此地凝立未知還
周文璞
鶴廟
櫻桃花覆地古廟自青春帳裏還丹使山中採藥人風
林高黑虎雲路引斑麟欲見神君面連朝禮北辰
秋日孤山道院
孤山有何好修竹隱樓居人在秋雲杪香凝午醮餘芳
林多落果靈沼少驚魚歸棹聞歌詠猶如學步虚
歸别墅
幽棲久不到猿鶴擅藤蘿叢篠生將遍流泉咽更多鄰
翁新釀熟野寺暮鐘和亦有經行者来觀倚杖歌
雨宿山中
留連如有情蕙帳極空明晚粥知泉味昏鐘度雨聲稍
容鄰叟睡莫放曉猿驚剩欲剜苔蘚應當寫姓名
高翥
春日即事
人間閒日月春日乍晴隂半夜雨聲急一谿流水深鳥
啼花自發詩就客能吟短策西湖路幽芳信意尋
春日湖上
乘興行新路凝情獨老翁馬蹄春草上人影夕陽中飛
絮沿河白殘花染浪紅晚歸雲氣合雙槳破空濛
古廟
古廟依喬木開門對淺沙短籬紅槿樹深徑碧苔花屋
破香煙濕庭空日脚斜山寒無賽鼓鳴噪集神鴉
渡錢塘
小立晴江上潮生落照邊晚花低映水春草暗迷煙燕
子飛官驛鷗羣引客船關情南浦别相對獨依然
曹娥浦泊舟
夜宿曹娥浦停舟是幾更聞鐘知寺近聽艣信潮生風
向沙頭起天從柁尾明夢回無意緒兩岸杜鵑聲
度仙霞嶺
盡日度仙霞西風吹髩華乍寒抛白苧臨晚見黃花山
險全無路溪晴半是沙嶺雲無宿處斜日帶棲鴉
富陽縣秋日
古井梧桐老平山䆉稏收雞豚百里社砧杵十分秋乾
鵲催歸興寒蟬唤客愁銜杯憶霜蟹沙尾莫停舟
曉行
跨馬登長路聞雞度遠關水光斜漾月雲影倒薶山人
跡霜橋外禽聲煙樹間自慙林下客清夢未曾還
卜居
結屋離黃道開門對白沙一莊千古月三徑四時花客
至旋沽酒身閒自煮茶相聞蟲鳥外不復聽喧譁
葛天民
即事
春漲侵高岸春雲裹亂山倒遷楊柳活斜倚桔橰閒世
味老方淡花時晴最慳東風嗔懶動故故撼柴關
重訪白石
長安惟白石與我最相關每到難逢面翻思懶下山欲
歸愁路遠小住待君還盡日看幽桂無人似我閒
湖上夜歸
陌上紅塵歇湖中翠靄生定鐘山寺迥新月夜船清蛙
亂鳴方急鷗閒睡不驚兒曹知我到認得打門聲
聞鳩
蟄動猶寒在鳩鳴恰睡餘素傳鷹羽化多占鵲巢居報
我晴何用憐渠拙自如年年偏感處風急杏花初
迎燕
咫尺春三月尋常百姓家爲迎新燕入不下舊簾遮翅
濕沾微雨泥香帶落花巢成雛長大相伴過年華
訪端叔提幹
月趁湖頭上山隨柂尾行大江中夜滿雙櫓半空鳴雁
冷来無幾鷗清睡不成平生師友地此夕最關情
秋日湖西閒泛
雨洗千峯曉波涵萬頃秋菱花開古鏡蓮葉度輕舟思
遠人誰識身閒世不收望中時得句倚櫂雜吴謳
湖邨晚興
殘霞伴孤鶩晚燒雜斜暉秋向詩中出人從畫裏歸柳
塘雙槳急茒舍一燈微小艇穿籬入蒲蓬正擁扉
宿裴菴
一徑松杉迥成隂見日稀山晴僧盡出風暖燕交飛結
子花抛樹攔人犬護扉閒看山月上清坐更添衣
清明前四日泛湖
繞岸堆青嶂遊船滿綠波樓臺臨水近楊柳占春多老
去誰同調尊前且放歌韶華能幾日隨棹已新荷
葉紹翁
聞頂山徐道人改卜
先生新卜宅只許白雲知野蜜和蜂割巖花帶蝶移坐
諳苔石穩醉忘水橋危屋後寒梅發因風寄一枝
秋日游龍井
引道煩雙鶴攜囊倩一童竹光杯影裏人語水聲中不
雨雲常濕無霜葉自紅我来何所事端為聽松風
葛天民隱居
種竹成新列移蘭即舊隂老鐺猶有耳古柳已無心得
句添杯滿貪爐到夜深篝燈聊檢校春水沒衣砧
寓居
雲補青山缺琴消白日長鷗從雨外沒蛇入樹間藏客
久衣常黑童蠻髮半黃營多鄰舍少此意自淒涼
賦葛天民栽葦
葉礙漁舟入叢分水國寬低回藏鷺渚髣髴釣魚竿蕩
戶和萍送溪翁當竹看所憐如許節不耐雪霜寒
田舍小憩
犬馴迎且吠兒小笑還啼櫻熟施魚網桑空卧竹梯枯
枝禽啄折野草鹿眠低屋後登山路牛欄更向西
幽居書事
窗開雙佛塔水遶數漁家酒剩沾鄰里時平買釣車童
間惟伴鶴樹老自成槎枕上關心事侵晨埽落花
和葛天民呈吴韜仲韻賦其庭館所有
江遠潮痕細城回路勢斜竹行穿砌筍風墮過牆花篆
葉蟲留字銜泥燕理家主人清到骨相對只杯茶
題山間老友壁
山間雖寂靜未得事全無鋤地留莎草添泉養石蒲庭
除風自埽身世月同孤老去知禪味松間試結趺
寄湖上黃教佑甫
門幽緣近寺官冷未成家樓借山為障風吹水作花詩
方酬北磵經又節南華聞說新雛鳳賓来解喚茶
過崇德
野塍泉自注斷岸柳空存雨霽雲間塔船過犬吠邨柴
扉斜著水草徑别通門翻羨田家樂盈盈老瓦盆
發長安堰
夏老蟲聲切晨興草木香買瓜倚綠樹出水捍青秧船
聚知邨近牛閒覺晝長雙鳧蓮葉蕩無雨故生涼
張弋
寄趙紫芝
獨游非一事書札故應遲江上逢春日湖邊憶醉時有
雲為我伴終日誦君詩百鳥鳴花樹聲聲在遠思
得山中友人書
近得山中信山中頗寂寥酒方收秫釀薪旋割茅燒破
屋多秋雨平湖有暗潮不曾逢客至默坐過清宵
夏日從陳宗之借書偶成
自從春去後少省出柴扉樹暗鴉巢隱簷空燕語稀憶
山憐有夢當暑詠無衣案上書堆滿多應借得歸
送杜晦之兄弟歸閩
秋来猶苦熱歸去莫貪程官寫新銜位詩傳舊姓名幾
家邨酒賤一路澗泉清想到鄉閭日爭看兩弟兄
簡周宗聖
曠野有芳芷近江無早鶯春詩定多少旬日又清明樹
暗憐楊柳花開認橘橙相尋每乖阻夢裏亦愁生
游長干留寄聰公
僧去尋芳草客来看落花就齋槃乞米借水鼎烹茶日
炙春無色風吹天有沙欲回成再住此意問林鴉
慈母磯
莫嫌舟逆上子細得看山衆草名難識孤花影自閒避
人鷹翅響經雨石文斑夜久江風冷神仙定往還
寄别顔伯竒
情深袂怕分豈不欲辭君轉柁方乘曉思山已隔雲菊
當前路見雁在半江聞把盞秋纔好遥憐白鷺羣
送宋謙父之清江因簡希亮
吟詩夕陽裏相送上瀟灘前路逢梅處同誰倚棹看歲
窮風力緊江闊雁聲寒持此呈蘇李人生識面難
高郵送紫芝
重逢又重别把盞更淒然明日帆開岸平湖水接天好
詩應自作狂夢與誰圓我欲来相趁揚州且住船
送胡道士歸康廬
避世懷孤往為菴近五巒出無人作伴歸有鶴相看老
石苔衣淨深山瀑布寒自言猶養母應未得燒丹
豫章别紫芝
吟苦事俱廢拙深貧未除年来如旅燕秋至即移居古
道行黃葉空囊貯素書一生江海恨惟子最知余
彭蠡阻風寄城中故人
欲行行未得累日滯孤舟月照山皆近風吹水倒流地
名人不識秋景客相愁憶爾惟成夢遥知獨倚樓
留滯
蕭條十餘日留滯别人居借吏抄陳作黏碑學草書煙
青數邨晚月落一潭虚吾自疑秋色那堪樹木疎
再送丕父
弟行兄出送有約共憑闌草木雨初過江河路轉難同
懷年各長重别酒無歡明日雙鐘下蒼崖應獨看
送徐和卿之上饒
江樹雜丹青江雲少得晴亦知君去路多是水為程銜
位猶書岳游從半作卿如逢二泉子因說野人名
晝坐
出門無所往獨自坐胡牀雨濯殘梅盡風吹百草長近
邊人喜戰偶病客傳方不奈春愁密思君對酒觴
趙汝鐩
贈隱居
遶屋垂垂柳當軒小小江買魚尋晚釣浮蟻倒春缸山
近雲侵座月来梅映窗隱居誰似子不羨鹿門龐
倚樓
蒹葭秋色晚百尺倚江樓日暗煙藏寺風高浪拍舟歸
雲投遠嶺飢雁叫滄洲心事非年少塵埃白盡頭
舟中
繫纜停征棹斜陽古渡頭風霜先遠客天地獨扁舟水
鳥衝開浪汀鴻占斷秋在家貧亦好何用出林㐀
夏日普信寺江閣
到此全無暑虛欄千里風看飛雲度水聽落石鳴空日
月忙烏兔春秋遞燕鴻一生塵裏過煙艇羨漁翁
過寳雲寺訪密師
寺纔三二里曳杖且徐行晴塔松梢見風鐘嶺半鳴樵
夫分道過僧子就房迎竹有千竿立塵無一點生
信步
午窗方睡起信步過東畦穴徙蟻知雨巢穿燕補泥路
坍連草没果重壓枝低邨婦抱兒子籠邊教喚雞
送彦東還湘
湘南多爽處羨子片帆還秋影清涵水煙痕淡著山蘭
風香楚珮竹淚冷湘斑見說誅茒地江頭只數間
宿方家店
昏暮方投宿敢嫌茒屋低池清月易入林密鳥爭棲買
酒春篘甕求蔬夜摘畦路長莫貪睡囑僕早聽雞
暮行江上
江天詩眼闊沙岸暮扶藜風怒来帆卸林昏宿鳥迷問
魚前港有沽酒小童攜夜客留同飲添杯剪韭畦
遣愁
愁来無可奈散策小橋東影轉松隨日香殘花怯風煙
霞詩興裏天地酒杯中本是江湖客生涯付釣篷
次莊過荆渚以詩寄之
澤國遥千里風帆隔兩州醉行沙市月吟破渚宫秋魚
歎馮驩鉠貂殘季子裘人傳君入蜀無事早歸休
劉簿約遊廖園
名園新整頓尊酒約追隨春晚花飛少牆高蝶度遲注
湯童煖酒拍案客争棋寂寞鞦韆索無人盡日垂
秋夜懷歸
鄉里千山月塵埃兩髩星秋聲雖是爽客耳不堪聽多
淚風前燭孤明竹外螢吟蛩更無賴終夜幾曾停
宿古寺
黃昏投寺宿古屋瞰荒江邨酒沽春甕山房耿夜釭灘
高聲撼枕月落影收窗僧老人皆翫樓鐘曉未撞
舟中
離家俄十日千里獨衰翁篷響過雲雨帆開逆水風新
沙增岸脚小港隱蘆叢客思難消遣黃昏月一弓
東邨
晴久全無雨溪乾半是沙風横分雁陣日轉趣蜂衙地
僻草埋徑籬摧菊卧花橋西一林竹瀟灑兩三家
醴陵道中
入得湖南界皆嫌堠子長煙巖松葉暗風陌稻花香橋
斷人迂路車鳴水卷塘宿程雖不遠木杪已斜陽
日融
日融風力軟曳杖獨逍遥蜂去花心静鶯遷柳影搖一
年春易老兩髩雪難消客至時留飲無緣特地招
范園避暑
六月暑如炊追涼此地宜棹舟荷柄颭坐石竹隂移籌
貫壺雙耳鼎烹茶一旗小童供筆硯醉客競賡詩
常山道中
寒謝春纔展悤悤二月中算来晴幾日多是雨兼風煙
草迷春碧山桃夹竹紅浮名能役我策馬幾回東
夏夜
今夕暑差甚芒鞋階下迎除燈簷月上却扇竹風生病
骨坐難久静吟詩易成夜涼思睡去樓鼔巳三更
乍晴
日色今朝穩園林二月中池塘展暗綠桃杏鬭春紅犯
險升高徑扶衰藉小童黃鸝怕人見飛過野橋東
江閣夜
小閣臨江迥疎簾帶霧鈎雲鴻遥影滅灘月碎光流詩
思偏宜夜衰髯不耐秋漁燈三兩點隱隱荻花洲
聞舟中笛
横笛秋篷底銜山夕照殘孤音起水面餘韻到雲端吹
怨蘆聲慘含淒雁影寒有人江閣上斂翠凭闌干
過曹家渡
數篙撑過渡雨後水添肥山橘青迷樹野花香襲衣哀
鴻悽遠客鬭雀墮斜暉童稚喧林壟牛羊箇箇歸
御選宋詩卷四十一
