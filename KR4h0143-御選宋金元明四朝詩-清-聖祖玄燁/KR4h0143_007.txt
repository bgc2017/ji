欽定四庫全書
御選元詩卷七
樂府歌行五
霍希賢
魏文貞公廟迎神曲
吹簫兮擊鼓具牲牢兮列樽爼風颯颯兮降靈祀我公
兮終千古
送神曲
有酒兮惟清有腯兮惟牲神其醉飽兮既安且寧風馬
靈車兮還古塋福民田兮消蝗螟如貞觀兮永太平
岑安卿
美人行
錦雲窣地春風輭彩鸞影展烏雲綰繡茸慵理怯餘寒
寶鳬煙斷花陰轉露晞香逕苔蘚肥鳳鞋溼翠行遲遲
憑闌無語何所思默看雙蝶花間飛
古意
亭亭千歲松起自一寸植苟無斤斧患壽可比金石青
青園中草一雨迴故色清霜忽飄零彫悴在頃刻
寶刀不斷水綫溜可穿石君看城門軌要非兩馬力為
學不苦心虛談政何益偉哉大禹功猶思寸陰惜
周懽
古樂府
妾有嫁時鏡皎皎無纖滓照妾芳華年塗澤如花美郎
行向天涯歲月忽踰紀空閨生遠愁妾容為誰理妾容
匪金石寧復昔時比重拂故匣看炯炯光不已人情重
顔色反目如覆水願郎待妾心明與鏡相似
古别離
天河限東西經歲别女牛社燕辭歸鴻亦背春與秋人
生苦離别别多白人頭十年阻江漢音問何沈浮豈惟
腸九迴輪轉日萬周君看江頭水東去無回流君看山
上雲来往任悠悠
牧童詞
我牧不憚遠牧多良苦辛所幸牧已狎馴擾無敗羣平
原溼春煙碧草何披紛大牛隠重坡小牛飲芳津旦出
露未晞及歸景常曛時復扣角歌歌俚全吾真取樂田
野間世事非所聞歌闌卧牛背仰見天際雲
東林行
意行忘遠趣所詣欲登仙絶峽下蒼黑半壁懸銀泉峰
回路不定曳杖聊夤緣延流忽舒曠櫧楠影翩聮恬目
霽孤墅洗心翫芳荃永晝無樵斤芳洲愜鷗眠幽迥人
境異似與隠者便巖花映石瀨漁舟起孤煙
相逢吟
客從郢中来抗志青雲表持螯共拍浮江遠孤舟小寒
夜潮氣白楚樹晴烏早酒闌起推篷落月在西島
羸驥行
高秋吹霜沙草衰駉駉牧野無龍媒伶俜羸驥空伏櫪
長稭短豆隨駑駘筋聳脽高眼如井月冷沙空徒顧影
䬃辣長嘶萬里心雄姿困頓無由騁乃知天閑十二屯
如雲龍膺豹股八尺身蹴翻青雲振綠髮金羈照耀皇
都春朝辭天山暮碣石飛電流雲邁無跡風吹欲軋拳
毛騧意氣能傾照夜白短衣奚官霜虬鬚圉養芻粟多
遺餘絶憐羸驥不滿腹翦刷猶可同馳驅我欲進之嗟
遠道神全形枯難自好按圖舉世識驪黃懷哉駿骨秋
風老
次韻禇仲眀苦熱行
燭龍銜火飛南陸萬疊雲峰天地窄鯨波沸海泣陽侯
涸盡泉源爍金石人間何處逃隆暑細葛如裘汗如雨
蒼生墮此深甑中救暍何時命如縷我欲太華峰頭酌
瓊液醉臥青瑤嘯松月眀星邀我玉井旁共折芙蓉弄
香雪扶搖直上九萬里高揖盧敖太空裏手攀斗柄睨
塵寰濯足銀河弄秋水
採蓮曲
越溪女郎十五六翠綰香雲雙鳳蹙嫣然一笑似花妍
豔試新妝照湖綠羅衣露浥紅芳秋少年陌上情綢繆
蘭橈容與隔花語驚散鴛鴦生晩愁蓮花莫折莖有刺
藕絲易斷針難度清歌一曲入湖煙空載香風滿船去
古琴漆有蛇蚹紋者材之良也道友攜一琴甚
古謂是零陵湘石枯桐斲成索價三百緡無償
之者戲作湘桐吟
黃鐘沈聲喧瓦缶良材入爨知多少誰栽鳴鳳千年枝
蛇蚹龍紋巧蟠紐澤堅古漆光不磨徽絃不具含雲和
已無伯牙之手子期耳三歎如此湘桐何
雪軒高士以白紵製服作歌戲贈
經冰緯玉紛縱横三盥寒露方織成曉機裂下不敢翫
一道雪瀑来中庭天然精潔不可涴犀熏麝染慚吳綾
製成素服輕於雪雅稱仙官鏘珮玦星斗離離夜插椽
高興飄飄白銀闕乘風便鞚紫鸞車瓊簫吹落蓬莱月
鴻門宴
項王高宴鴻門北風雲奔走天為黑椎牛刺豹酒三行
談笑戈矛生頃刻豈知天命非人謀玉玦三提事何益
興亡漢楚兩干將開闢乾坤雙白璧喑嗚謾說萬人敵
隆準天人竟誰識玉斗聲中霸業空烏江江水還流東
雅勒呼
大堤曲
郎家大堤上妾住橫塘曲年少結新歡離别豈所欲日
日望郎歸門前春草綠嫁時雙明珠繫妾紅羅襦纂製
遠遊履願諧比目魚路長不可致搔首空踟蹰
賦得月漉漉送方叔高作尉江南
月漉漉泥在水送君歸幾千里泥在水月不眀執君别
難為情漉漉見月水深泥多飄飄遊子歲暮如何洞庭
霜下木落無波白雲在望鼓枻謳歌念子之来攜書一
束兹焉言歸榮養以禄雄劒在匣弨弓在箙馳騁千里
母爾局蹙
柯九思
和許彦温宫詞
暖吹生香花半吐三十六宫傳笑語雕闌並倚弄新春
翠衿不管沾微雨小娃相對學笙簧雲母屏風白玉堂
中貴傳宣日將暮不省秋閨斷寸腸
眀月歌送僧東遊
上人忤世祗好遊蹴踏空翠淩清秋時人問之寂無語
眀月在天惟點頭吳山越嶠皆眀月桂影相隨渡東浙
煩師問訊吾故居山近瓊臺瞰雙闕
閨中詞
階前萱草可忘憂底事王孫尚遠遊却笑去年新種竹
錦棚已露竹根頭
物華生意隔湘簾睡起殘粧思更酣微笑竟穿花畔去
背人低語折宜男
烏夜啼
故宫芳草春日低高林漠漠烏夜啼烏啼不斷愁深閨
萬里封侯安足道玉顔如花夢中老東方欲曙烏飛去
門外落花紅不掃
有所思
雲帆何處是天涯遼海茫茫不見家况是園林春已暮
有誰明日主殘花
李裕
洛陽路
劉郎騎馬出南陌陌上桃花迷馬色夢逐遊絲看春日
一夜東風杏花白欲歸不歸思故鄉燕女緩帶雙鴛鴦
明朝别轡向何處旭日晴煙洛陽路
青青淇園竹
青青淇園竹莫作樂中笛吹出長相思愁人頭髮白
定情篇
願作雲臺鏡團圓誓不虧朝朝綺窗裏相對畫蛾眉
採蓮曲
長歌短棹滿前溪溪上鴛鴦對對飛莫向中流蕩雙槳
水波容易濕人衣
秋千詞
晴光幾日飄遊絲幽窗小影含綠姿衛娘新畫雙蛾淺
笑覓秋千下平苑長繩裊碧垂垂動盤桓寶髻搖金鳳
華纓雜珮迎緒風越羅半曳春煙重紫燕驚飛翠鸞立
行雲欲墜柳花濕盈盈嬌粉膩巾紅暖玉團香春一色
穠芳如夢秦蘅老牆陰榆莢青錢少整衣重起為君壽
海潤河清鎮相守
韓性
曹娥廟歌
承荃橈兮桂舟弭靈旗兮中流望四山兮何所映朝陽
兮上浮玉笄兮瓊珮馭青虬兮雲之外采杜若兮江皋
芳菲菲兮未沫潬不極兮海門餞多景兮江濱吹參差
兮屢舞馳玉[車犬]兮繽紛雷填填兮拊鼔檜陰陰兮靈雨
波渺渺兮安流神樂康兮終古
葉峴
罷殼稅詩三首
我田之臧兮我稼之昌孰冀兹土兮蜃灰孔良東作既
殷兮千艘萬檣稂莠不作兮螟&KR2048;不戕是為土作兮稼
政之常
我田之腴兮我稼之稠孰糞兹土兮蜃灰是優耕者之
利兮征者之牟孰諗兹蠧兮不我告猷百年之病兮一
日而瘳
顯允許君兮太岳之裔仁人之言兮除我宿弊太山之
陽兮長川之澨老農舉首兮曷報嘉惠請歌我詩兮貽
於世世
劉詵
古意
南方有佳人天質辭紅粧素手映輕雪明璫照羅裳二
月千花開笑語春風香盈盈水晶簾丹雲貫疏房自倚
絶世姿鬒鬟不能霜秋葉鳴西樓城烏啼夜涼高節良
自固諒不悲年芳
征夫歎
六月征廣徭塗埃千丈高渡水波沸骨登山汗流刁豺
虎攫疲馬荆棘破長櫜賊來多如雲石洞穿千嶅鐵甲
日曬火大旗煙漲濤惡溪塞斷骨亂礫紛流膏前年過
流沙苦寒脫鬢毛風裂壮士胄雪積將軍旄人生莫作
軍寒暑相戰鏖人生莫作軍性命如篷蒿君王方神武
狐鼠何足薅但願四郊静微軀敢辭勞
和東坡四時詞
燕子輕寒生院落佳人自卷猩紅幕樓頭風細墮楊花
簾下日長添繡萼纈紋酒暈透瓊肌雙陸初贏笑問誰
閑綰同心當戸立不知花影滿春衣
幕波微皺回廊永酒闌手枕珊瑚冷槐影横階午簟涼
榴花滿地風簾静梅酸未試意先顰倦拂琵琶撥未勻
紈扇半閑冰盌凍翠禽兩兩下窺人
缾浸雙頭蓮顆綠晝闌閑却青奴竹微涼半下水晶簾
坐看疎螢度高屋夜静樓風時動扄隔牆一葉落虚庭
血色鴛羅裁未就月明處處起砧聲
燭暗睡輕閒畫角玉盆脂水紅冰薄深屋無風繡幄垂
小缾一片梅花落轆轤隔屋轉伊啞雲母香猊暈宿霞
報道卷簾寒霧重午粧纔試翠鈿花
前采薇歌
我不是西山民采薇不粟哀亡殷又不是周戍卒采薇
禦邊踏霏雪年荒良田三尺塵甑懸銼冷兒號嗔長鑱
短錐采薇去東家西家相為羣霜嚴磴滑山路峭月落
鼯啼山鬼嘯曉翻石罅得叢根共恨土枯根亦瘦寸根
入手如寸金舂烹作餅碎勞薪鹽空菽盡味慘惡空憶
飯甑曾炊銀人言食薇無榖氣五日十日終亦斃今宵
妻孥暫充腹誰料後來死何地我死願隨行雨仙徧傾
大瓢作豐年薇根滿山人不食天下米斗皆三錢
釋枯林鐵如意歌(枯林天台葉西澗丞相之後有才氣能詩以畫蘭名世頗)
(勇俠或不舟渡水盖隠於浮圖者嘗遊京師走馬海子上中飛矢流血滿鞾不顧殆歐公所稱)
(秘演之儔歟)
君不是金谷園中石季倫明珠買妾長安春錦絲幃障
輕一世珊瑚高株碎如塵又不是黃鶴樓邊王處仲萬
騎上流縱馳鞚狂釃千石發浩歌唾壼敲碎天為動君
是天台丞相之嫡孫胷中八九吞昆侖少年寶玦落荆
棘再拜禪林依世尊手持鐵如意笑傲典午二豪之富
貴良工精髮生碧花古制蟠螭隐元氣木杯不用輕大
江蛟鯨辟易馮夷僵薊門駿馬疾秋鶻飛箭穿髀心如
忘談經說史似支遁四座公卿遜高論古來豪傑多竄
託槁面布衫塵土混畫蘭千紙生秋風賦詩萬卷老愈
工承平智策無所用落魄行遍江湖中嗟哉爾之如意
兮不願為大梁遊俠之䄂錐寧落為許行耕野之鉏犂
寶光發匣閭里怪珍重深藏莫輕賣君不見干將莫邪
困豐城化為兩龍飛去延平津利噐不識空有神
天馬歌贈炎陵陳所安(所安名泰甲寅以天馬賦領薦下第頗不遇故)
(以此歎之)
房精夜墮滎波中驊騮奮出如飛龍昂頭星宫逐枉矢
振鬛雲闕追天風漢家將軍三十六分道出塞争竒功
當時一躍萬馬盡蹴踏少海霓旌紅韓哀謝輿伯樂去
蹶塊奈此奚官庸十年皂櫪食不飽雖有駿步難争雄
春隨錦韉北陵北秋卧衰草東阡東時從駑駘飲沙澗
未免泥滓霑風騣夜寒苜蓿山谷迥長嘶落月天地空
時平文軌明蕩蕩萬里窮荒無虎帳交河不用踏層冰
裹足山城學馴象吾聞天子之廐十二閑驥騄並收無
棄放金根雲䍑出都門喚取雍容肅仙仗
秧馬歌
天門龍駒來貳師朝燕暮越千里姿折旋蟻封乃不可
彼固信美非吾宜江南二月秧事急水田千畆肩鴈隨
壁間木馬忽湔沸歘若起廢逢明時背輕腹滑騎不蹶
昂昂首尻過高犂方畦廣畎翠分路意會規矩無差池
平生芻豆了不願獨以筋力充人飢驪黃不形牝牡混
踶齧俱泯兒童嬉東家少年輕稼穡千金市駿窮所之
看花九州誇疾走世路險遠難為期不如田家水土熟
與汝老大長相知借汝襏□覆塵坌錦韉青絡非汝思
木牛歌
吾聞景升養牛千斤肥椎之不了士卒飢王生號牛八
百里徒瑩蹄角將何為此猶虚名乏實用負任豪末了
不支何如武侯象其似獨化枯槁為神竒平生憂人不
自食餉運常飽千里師刳心俛首竭筋力氣象深稳人
誰疑中多抱負外遲鈍論功猶勝狂犢馳雖無奮勞效
耕種尚以微力禆興衰自期中道可不廢雖有捷徑寧
能趨惜哉清渭不可渡不得束載四海隨我嘗讀書論
成敗魏不足控為吳持江陵蹶羽秭歸衂郿南衰髮秋
風知前謀既輕後過重天意蹉跌長如兹浩歌木牛感
豪傑空有遺恨供人詩
憶昔行送李省掾友仁從李龍川平章定寇
憶昔韓退之運籌辨幕擒吳兒蔡城夾道拜丞相歸來
却作平淮碑憶昔于公異槊頭露布從東渭文章功業
相久長一語精神照天地兇姦小大雖不同賓主千載
同高風舳艫白鉞航玉虹勁氣欲剗千崆峒丘夷穴踣
九兕斃溪湮壑倒羣蛟窮莠稂薅盡嘉榖在鉏惡樹善
心元工城門夜開燈火閙童哇婦織村無哨四郊桑麻
與天平弦誦家家施禮教懸知耆老歌盛德鍖斧春風
餘幼少章江水滿牙旗舞勾陳横空搥大鼔殺牛擊鮮
勞歸旅千斛鵝黃浮甕醑相君黃扉君紫府先生作詩
如吉甫
萬戸酒歌(泰定乙丑真定吳侯来守廬陵議行戸酒申請垂定郡民預喜賦詩相賀)
城中禁釀五十年目斷吹秫江東煙官封始運桑落甕
官隸方載嵇山船務中稅增沽愈貴舉盞可盡官緡千
先生嗜飲終無錢指點青旗但流涎今年忽縱萬戸釀
處處争說邦侯賢富家遶郭買秫田小家盆盎争濯泉
開城曉避麴車道築室夜甃糟丘塼便將相如舊渴吻
一吸擬盡長鯨川老翁童稚喜欲顛秋醉月下春花前
豐年五榖賤如土市上遊人歌復舞歌復舞邦侯堂有
八袠母共飲蟠桃幾千度春風吹醉九九州公但飲醇
丞相府
織錦歌
南州織錦天下竒家家女兒上錦機蓬萊額黃染萬斛
渭川茜紅種千畦鳳刀冷淬幷江水龍梭細琢炎洲犀
春波雨深淨如練挼紅濯黛隨時變高鬟半&KR2052;玉腕明
心逐輪絲千萬轉晴漪翠浪舞白鯨細柳高花穿紫燕
青樓臨道起鞦韆胡蝶鴛鴦逐少年月中三郎坐聽曲
海上漢武來求仙窮年翫歲容髮改研精極巧造化憐
陌頭楊花春鳥語東家西家教歌舞燕姬金捍擁四絃
百萬纏頭棄如土人生得意各有命豈無紅顔甘自苦
君不見郭門十里桑柘村蠶婦朝朝踏風雨
沅州竹枝歌二首
人生結交莫如月人生行路莫嫌熱熱當三伏易變秋
月能萬里長隨客
沅人健飯無盤蔬沅土多熱無雞蘇官船自有龍鳳茗
試寫松風斑鷓鴣
秧老歌三首(效王梅邊體江南農夫插秧上下田長歌相應和其詞似竹枝而加淺直)
三月四月江南村村村插秧無朝昏紅籹少婦荷飯出
白頭老人驅犢奔
五更負秧栽南田黃昏刈麥渡東船我家麥田硬如石
他家秧田青如煙
春寒風雨来滿川牛蓑走遍東西阡郎君騎馬莫問渡
江頭自有官渡船
宋无
枯魚過河泣
北溟有鯤歕薄崑崙氣吞積石摧禹門過河河水枯蹤
跡困泥塗垂涎向海若能濟涓滴無中流有魴鯉不貸
斗升水巨口走噞喁逆遊莫若鮪鯤兮鯤兮爾泣何由
龍伯知決雨津倒天池洚水横行隨鯤所之揚鰭為謝
魴與鯉還有桃花春漲時
妾薄命
雲母屛琢春冰鮫女織綃蟬翼輕比妾妾薄命比君君
薄情紅綿拭鏡照膽明還疑妾貎非傾城傾城從来有
人妬况復君心不如故故人心尚峯九疑新妾那能無
故時補天天高填海海深不食蓮菂不知妾心
古硯歌
神媧踏雲補天去遺下一團蒼黑天千年萬年乾不得
長帶盤古青紫煙玉工剖天天化石石内星精有餘魄
琱光發炯成禹壁海王川后輸元液帝青呵霧坤倪溼
匣月不開太陰泣破天殘缺無人補一穴絲絲漏春雨
空藏老石磨今古補天何時與天語
湖上意
晩過鴛鴦浦無心唱采蓮莫嗔蘭槳急為要趁前船
長相思
昨夜相逢處朦朧春夢中遼西書不到莫是戍遼東
寄衣曲
征衣須早寄遥憶稾砧寒莫訝啼㾗少相思淚已乾
江南曲
遥天碧蕩蕩遠草綠愔愔并作相思海春来一樣深
羅嗊曲
玉井荷花碧中藏偶意深綠房千萬菂多少可憐心
汪珍
僕射山人山中四時詞
春風破寒入幽谷殘雪消時燒綠㾗林花鬭日媚於頰
野蕨登盤甘勝肉南漪新渌晴滿湖春來行樂何處無
一樽我欲就花飲花下啼禽能勸沽
草泥聒聒吠螻蟈棗花落盡桐陰密舍南舍北掉繰車
山後山前聞打麥新篁解籜來薰風脫巾露坐雙鬢蓬
清泉白石足佳處人世炎炎如甑中
西風蕭蕭羣木槁天外秋雲淨如埽豆葉半枯鴻雁來
秔稻俱登雞鶩飽白雲夜下天雨霜破籬衰草啼寒螀
芋魁如盎茭白老牀頭酒熟浮蛆香
千林怒號北風惡階下紛紛堆敗籜野田日出散牛羊
茅屋天寒喧鳥雀濕雲簁下豆稭灰谷口梅花開未開
明朝積玉深一丈高卧閒門誰復来
陵陽歌
陵陽城頭落日黃陵陽城下水茫茫樓中少婦吹羌管
時有北人思故鄉
洪希文
飯牛歌
牛吒吒啼趵趵枯萁齧盡芳草綠自晡薄夜不滿腹擷
菜作糜豆作粥飼飢飲渴兩已足脫紖解銜就茅屋不
愁飢腸雷轆轆風簷獨抱牛衣宿丁男長大牛有犢明
年添種南山曲
煑土茶歌
論茶自古稱壑源品水無出中&KR0893;泉莆出苦茶出土産
鄉味自汲井水煎器新火活清味永且從平地休登仙
王侯第宅鬭絶品揣分不到山翁前臨風一啜心自省
此意莫與他人傳
聽琴歌
疎簾曲檻蘋風涼細腰美人藕絲裳神閑意定丰度遠
玉指纖纖彈履霜喬林鶯囀日卓午幽澗泉鳴夜未央
孤鸞别鶴生暗恨毋以冰炭置我腸
袁士元
遊東湖醉中歌
青山偃蹇不可呼我行青山如畫圖蕩舟春波並山去
青山盡處横陂湖周湖一百二十里湖波極處山孤起
下臨滄海上青天南有浮屠抱山址事幽興集天風來
乘風便欲歸蓬莱憂長未釋天地隘眼闊稍覺心顔開
酒酣重踏孤舟發此興平生活難遏横山西去復清溝
屠蘇巧構林巖幽園翁翦花春在手蟠迴石磴窮雕鎪
興盡歸来月猶在盤礴解裝春靉靉呼童置酒復徘徊
明月清風如有待臨水軒窗次第開玉山自倒非人推
吁嗟勞生快意少故園茅屋今蒼苔明朝陰晴未可必
攜手重遊定何日借我仙人九節笻直欲拄上太白峯
頭立
李序
遠愁曲
桃杏忽已殘穠花逐流水綠階日色重芳草青靡靡飛
燕銜落花春風共吹起飄散不相知愁心滿千里
綢繆曲送都彦良
天南翔鴈鳴雝雝城頭旭日光曈曨長眉公子綢繆客
騎馬乘冰上南陌馬蹄翩翩幾千里江漢水暖遊雙鯉
東風不惜天上春拂柳吹花為君喜綺屛桂燭開洞房
暖紅霏霏明月香三星綽約正當戸流輝照見雙鸞鳳
鸞鳳不惜雙飛翼天上神仙遠相憶
大堤曲
野塘鵁鶄暖水葓生桂葉莫上大堤行拂人飛蛺蝶門
前弱柳長紛紛水花漠漠飛暖雲柔條自有煙露色不
如愁死堤上人劉郎肉薄愁心重天上離鸞思别鳳春
風搖蕩本無根種得桃花繞新夢
曲江芙蓉歌
綠波夭矯如龍尾河漢英英拂雲起紫雲樓下花映人
搖蕩香風十餘里妖魂照夜春欲雨白玉容華舊絲縷
秦川望月錦繡紋桂楫蘭舟鳳簫女紫雲頭上飛烏過
朱蘭半折空嵳峩怨紅落粉生微波芳華欲攬愁不歌
雲裳綺袂風露多
章伯亮
行路難
贈君七寶鳳凰之繡柱五色麒麟之錦裳王母九霞觴
中之酒秦女萬縷爐中之香去年紅花今日開昨日紅
顔今日老一生三萬六千日歡日願多愁日少對吳歌
看楚舞歌聲忽忽變今古歸去来莫行路
熊載
岱嶽行
岱宗蒼蒼肇開闢元氣坱圠露鰲脊懸崖峻嶺接穹窿
走澗飛巒堆怪石山形變態苦不常映月雙巖透雪白
雷車飛馬時往来祕府幽都鬼神宅我来已是二月中
滿眼黃塵暗阡陌瓣香再拜懇神祗愧我乏材躬自責
願祈國祚億萬年歲稔時和春拍拍貪婪蠧政掃無蹤
奬掖賢能放邪僻油然膚寸合陰雲甘澍連宵甦地脈
羣峯亂削翠芙蓉列岫横陳玉圭璧東郊南畝事耕耘
紅是杏桃青是麥九重雨露挹清塵稽首神功手加額
士民歌舞頌昇平盡說宜時好膏澤肩輿今日始登山
路入天門天咫尺﨑嶇石磴十八盤玉女神池沁元液
磨崖尚有秦漢碑古體昏訛半摧折唐與晉與封禪壇
雨暗苔侵幾朝夕臥龍蟄起石竅寒元鶴睡足林煙碧
洞天深處何人居紫府神君蓬島客涼風颼颼吹我衣
兩腋頓然生羽翮嗟予不有清淨緣杖履何由脫塵跡
神遊八表醉騎鯨長嘯一聲天地窄君不見日觀峯峰
頭便見東海東曉雞未唱日已出海波燦爛山玲瓏悠
然登覽渺無際齊中九點氤氲中又不見五株松嶙峋
老幹蟠蒼龍異哉斯遊更竒絶野鶴笑我何從容攬衣
掉臂山下去夕陽澹澹煙光濃
吳鍈
柳枝詞
風前裊娜傚輕身一日三眠别是春多少閨情江路上
直將青眼送行人
貢九萬
采蓮曲
朝采蓮暮采蓮長歌白苧木蘭船船頭鴛鴦雙白首也
應笑儂别郎久别郎久天一方南風暖度蓮花香蓮房
有子不空房我儂豈可背尊嫜郎不食蓮子不識儂心
苦采得蓮歸日落山獨守空房淚如雨
貢士林
織婦詞
月涼露冷天無河疎星耿耿秋聲和深閨織婦踏機響
軸水捲練騰蛟梭大姑絡緯弄纖玉小姑翦燭顰雙蛾
壁間草蟲促不已鴛幃夢少愁顔多錦成滿箱待裁翦
私劵未了官催科終朝勤苦不自給無衣卒歲如寒何
公不見青樓絶豔一曲歌金堆翠積分綺羅
梅頤
四時詞
蕭疎竹樹與簷齊淺淡桃花隔小溪絲竹已隨春夢斷
綠陰深處聽鶯啼
松下桃笙酒半醒石根流水碧泠泠片雲將雨窗前過
分得新涼入硏屛
黃葉蕭蕭獨掩關屛風小幅畫江山酒醒夢入湘雲去
不管秋聲在樹間
一曲尊前喚翠蛾笑攀琪樹玉枝柯熏籠熾炭氍毺暖
不覺寒威入夜多
林景英
劒子歌
匣龍夜半忽飛去猛挾水濤還故處芙蓉光斷血花寒
腥魂濕帶天吳淚誰人手挽銀河水神工翦下蚩尤尾
冶金不躍人間靈時聽七星自相語乾坤萬里清塵沙
手持大柄還天家鴻門健舞好麤膽豈信曾經斬白蛇
日出入行
朝出扶桑來暮入虞淵去何不緩馳驅百歲一朝暮
袁正
岊山曉雲歌
大坤溼氣蒸嵸巃油然勃然連蒼穹曙窗注望東岊峯
須臾不見青芙蓉初疑博山噴出紫雲縷又疑蜃精海
底堆起龍王宫東西糢糊總一色上下變幻知幾重既
非芒碭山中隐劉季又非陽臺神女遥相會養文元豹
隐丹壑失巢老鶴迷青松忽見千株萬株老古檜化作
千丈萬丈蒼精龍斷崖滴翠晴灑灑落花細雨春濛濛
金烏欲上海水赤神光盪射生青紅狂飇捲地忽吹盡
依然繡出金屏風竒竒怪怪渺無際且將浩興收拾填
心胷
梅德明
柳枝詞
江上春雲半畫橋扁舟東下夕陽潮離魂何似垂楊柳
飛雪漫空煖不消
陶應靁
長門怨三首
擬摘梅花貼鬢嬌未曾掠削早無聊承恩不似金盤雪
得到龍屛煖處消
慚問金輿過鳳池綠雲斜亸曉粧遲試陪荇苑尋雙藻
暗卜東皇屬阿誰
風度荷花小殿香淺沙依舊浴鴛鴦御書翠扇恩猶在
徧憶金輿夜納涼
桂元
和王守之斷腸曲二首
翩翩白馬垂楊陌千金結交五陵客白苧細褶玉繫腰
迎風葉葉衣䄂飄青樓夜夜隈香玉錦帳殷紅射銀燭
蘭房寂寞鎖窗春一月不動羅幃塵昨宵醉歸扶不起
天明又入長安市
桃花夾堤春水滑棹歌三疊行舟發行舟去去東復西
幾度桃花二三月花前一别一回老相思日多歡樂少
君重黃金輕别離黃金買得少年時
黃真仲
美人春睡曲
柳絲幾結春風怨一曲瑶筝碧雲斷釵頭蝴蝶夢尋春
寶枕紅嬌玉生汗誰家白苧翦刀聲驚起花間一雙燕
欲追殘緒海茫茫紅雨滿庭春思亂
棹歌為松江漁者李復禮作三首
麻姑山前江接天女兒浦口好泊船船頭鷗鷺不相識
飛上釣魚竿上眠
柳花吹雨漫天飛新婦磯頭夜不歸寄語彭郎莫相妬
春江處處鱖魚肥
松花壓酒香滿巵鱸魚作鱠光陸離船頭打槳弄明月
船尾敲舷謌竹枝
二月十五日草堂張燈宴集分題賦清夜遊曲
鰲山宴罷紅塵隔璧月猶貪醉春色笙歌不放彩燈閑
更向花朝作元夕水晶簾底珊瑚枝綵紅亂掣金蛇飛
紅渠縮水開瑶洞寶鴨嘘雲結繡幃珠宫十六天魔女
手撚天花散香雨玉鈎笑裏暗藏春翠黛愁邊偷換羽
何人截竹吹涼州玉兔飛入銀河流安得箋天乞長夜
夜夜花間作勝遊
周德可
送衣篇
長城萬里飛秋沙弓馬夜驚雪作花龍泉吐光射天地
是妾掩鏡夫辭家此時惜别方壯年年年花發園中煙
征鴻無書日苦短牛女夜夜銀河邊萬瓦欲霜楓似綺
親送寒衣數千里匣鸞顧影鳳孤飛山過望夫到湘水
湘水無情漾白波望夫山石浮青螺長途行處意慘愴
誰家嬌女終夜歌衛霍功高猶黷武善馬未歸羝不乳
關河回首路迢遥愁雲西山水南浦夕陽孤館停征軺
一身百慮雙睇交中宵無人語欲絶風吹燭短山月高
李鵬
三尺水劒歌
龍侯手提三尺水清晨訪吾古獄裏直愁雲氣感星辰
滿目寒光素濤起元冰凝結搖空青芙蓉白日生精熒
為君拂拭開寶匣炯若積雪涵疎星起看天地雲冥冥
誰其揮叱走六丁為擊風雨驅雷霆蕩滌氛祲萬國寕
上頭銘字侯所作辭嚴義正發炳靈憐君少年負才氣
每能仗義討不庭側身北望空馳情君不見燕丹夙昔
得荆軻尊前擊筑揚悲歌咸陽西入萬狼虎白虹貫日
横秋河英䧺事去一朝異奈此古来憂憤多憂憤多向
誰語我有高懷亘千古黃金不用買功名失勢因之虎
為鼠嗚呼腰間寶劒棄如土為爾更歌公莫舞
李宗洌
古隴頭吟
天寒隴水鳴嗚咽夜飲銳兵從此發海風吹人眼欲枯
上隴猶看嶺西月悲笳蕭蕭霜滿天十里一堠烽火連
去年初度彈筝峽今年復引月支泉從軍辛苦事征討
將軍功大殘兵老
吳嵩
古釵歎
何年美人寶釵失深井沈泥汚玓瓅一朝拾得再揩磨
三回五回看歎息雙鸞匹鳳兩股勻終然汚色難為新
當時光瑩照頭上有似桃李搖青春今人不識古儀狀
寶釵雖好非時㨾為君插罷擁髻悲物無貴賤皆隨時
王東
暹國回使歌(并序)
暹赤眉遺種天歷初嘗遣使入貢今天子嗣位繼
進金字表章九尾龜一象孔雀鸚鵡各二朝廷以
馬十匹賜其國王授使者武略將軍順昌知州使
者錢唐人江東羅儆作歌僕遂和之
江東先生遠扣門口誦暹國回使歌高秋夜静客不寐
歌詞激烈聲滂沱東南島夷三百六大者只數暹與倭
暹人云是赤眉種自昔奔竄来海阿先皇在位歷五載
風清孤嶼無揚波方今聖世霑德化繼進壤貢朝鸞和
紫金為泥寫鳳表靈龜神象懸鳴珂彤庭懷遠何所賜
黃驪白駱兼青騧卉裳使者錢唐客能以朔易通南訛
遥授將軍領州牧拜舞兩頰生微渦樓船歸指西洋路
向火夜夜瞻星河金雞啁哳火龍出三山宫闕高嵯峨
番陽驛吏親為說今年回使重經過先生作歌既有以
却念黎獠頻驚叱田横乘傳嗟已矣徐市求仙胡尒詑
豈如暹國效忠義勲名萬世同不磨
歐陽伯恭
天馬歌
天子仁聖萬國歸天馬来自西海西元雲披身玉兩蹄
高踰六尺修倍之七度海洋身若飛海左海右雷霆隨
天子曉御慈仁殿天風忽来天馬見龍首鳳臆目如電
不用漢兵三十萬有德有歸四海羡天馬來庶政平天
子仁聖萬國清臣願作歌萬國聽
鎦敬
賦得瀟湘曲送復上人之湖南
瀟湘露白西風起江竹斑斑澧蘭紫神僧八月遡星河
木杯飛渡瀟湘水瀟湘兩岸遥相望仙人霞裾白霓裳
炯炯吳絲照清浦鳳梭製錦迴龍章翠管銀箋為誰寫
璚珮蠙珠爛盈把蘭橈歸来江渚空五兩飄風疾於馬
鷓鴣啼雨蒼梧秋渺渺吳雲天盡頭翠珉刻得蛟龍字
寄逐南鴻湘水流
潘音
有所思
中心有所思蹙損雙蛾眉美人竟長往使我嘆離居寂
寞就孤枕強睡誰得知夜深清露重飛夢欲何之覺来
日遲遲分照上羅幃粧臺理雲鬢種種盡成絲
王守誠
德風歌寄題張使君新亭
春風徘徊入中亭太守揮絃政事廳春風融融布德澤
太守能行君子德君子德比春風春風年年長崇蘭衆
草偃地青茸茸太平天子治四海鳳凰覽輝下九閡為
君歌德風曲盡情未終有虞當年詠南薰千秋萬歲稱
聖君
蘇天爵
甄處士訪山亭辭
倚高人兮遯肥羌欲淡兮心夷卜居兮何許山隐隐兮
旁圍朝撫兮孤松夕采兮秋菊招白雲兮為賓抱明月
兮同宿展吾樂兮徜徉又何必兮空谷余亦慕兮由巢
家滋水兮滔滔歲晏兮来歸願與子兮同逍遥
宇文公諒
西湖竹枝詞七首
赤欄橋低官柳斜粉牆短短阿誰家女郎恰抱琵琶出
早有小船来賣花
奴唱吳歌郎扣舷明朝郎去有誰憐恨殺吳山遮望眼
不見江頭郎去船
斷霞洒洒魚尾紅清唱一聲吳山東阿奴只在繡簾裏
隔著荷花無路通
湖裏茭青日日多蘇小門前無客過今来古往只如此
休說當年賈八哥
湖上交秋風露涼湖中蓮藕試新嘗蓮心恰似妾心苦
郎意争似藕絲長
菱花菱葉間水葓采蓮入港與郎逢勸君挾彈休打鴨
鴛鴦飛起杳無蹤
孤山山上野煙開折花傍水傾金杯總道梅花天下白
祇似渠奴傅粉来
張翥
北風行
長河風急波浪惡青天晝黃塵漠漠瓠&KR1383;渡中舟盡泊
官船撦帆與水争牽馬毛寒撾不行禿樹挂戛枯蓬驚
夜深風定浪聲死窗光倒搖天在水前伴相呼隨鴈起
帽絮不煖衣生稜老貿獨語愁河冰上閘下閘應蹙凌
篙師指直失增減明星欲明霜似糝館陶城南鼔紞紞
休洗紅二首
休洗紅洗紅紅在水新紅換作裳舊紅翻作裏回黃倒
綠無定期世情翻覆君所知
休洗紅洗紅紅減色雖好不如新著時須愛惜阿母嫁
女不擇人雞飛狗走常苦辛
杏葉黃
杏葉黃杏葉黃蝴蝶雙飛来飛来東家牆東家女兒繡
衣裳可憐蝴蝶惜流芳妝鬢無心蘇合香起彈妝上筝
自歌杏葉黃杏葉青時君去鄉坐見黃落思斷腸安得
致之在我傍君不来天繁霜
小遊仙詞八首
清華公子並騎龍直過蓬莱第一峯親見海中城闕好
半栽玉樹半芙蓉
五色煙中玉女窗鳳歌鸞舞一雙雙除是飛瓊方教得
紫簫吹徹不成腔
来不分明去不言紅椒花露溼妝㾗巫娥已逐夢魂斷
十二碧峯愁暮猿
月圃羣芬次第開步前紅露下瑶階樗蒱偶共真妃博
賭得雙頭白燕釵
道人寄我紫邏山時復賣藥来人間石潭薄晩有龍鬭
滿谷濕雲無路還
五嶽真官立帳前露蕪香靄落瓊筵夜深醮罷各歸去
一一馬聲嘶上天
美人臨水笑相邀自解羅巾擲作橋同覓雲間仙伴侣
杏花壇上聽吹簫
月帳新開蕊輦過桂花涼露灑天河雙星一夜叙離别
狼籍碧蓮秋露多
紫壇篳篥曲贈善吹者任子中
君不見龜兹樂工能新聲截竹插蕓吹月明黃沙磧裏
槖駝斷花門山上浮雲生夜深促節轉悲壯只愁崩倒
赤連城石崖劃裂水泉湧海鶻怒戛風力竦賈胡驚起
怨思長都護罷飲精魂動傳之中國久更新任郎妙解
尤絶倫鏤檀作管如紫玉連蟬錦囊金作束等閒未肯
出向人為我酒邊吹一曲落花撩亂游絲起流鶯無言
蛺蝶死當頭獨發調最高響来直在青雲裏頓令陽春
變秋色佶栗吳霜飛繞指教坊絃索慘不驕歌舞堂中
静如水古誰得名今莫比詎數陽陶與關李南音北譜
此正繁含嚼紛紜徒聒耳我心感慨未易降已覺滿座
寒摐摐安得酒船百斛乘月去數聲吹黑魚龍江
宫中舞隊歌詞
白玉琱釵燕黃金鑿步蓮簫吹鳳臺女花獻蕊宫仙香
霧團銀燭歌雲撲錦筵請將供奉曲同賀太平年
前出軍
前軍紅衲袍朱絲繫彭排後軍細鎧甲白羽攅鞲靫輜
車左右馳萬馬擁長街送行動城郭斗酒飲同儕壯士
當報國毋為鄉故懷
後出軍
行行鐵兜牟隊隊金駱駝嗚嗚吹銅角来来齊唱歌總
戎面如虎指顧揮琱戈馬蹄無賊壘手箠可填河王師
本無敵安用戰圖多
拾麥吟
大麥黃將上場田家鏺麥村村忙丈人荷擔来何鄉兒
牽嫗衣婦挈囊汗流赤日如暴尫終朝拾穗不盈筐但
求糠粃充飢腸身不及青樓娼風日不别惟膏粱
成廷珪
春夜曲
芙蓉樓前拜新月寶鴨微熏透銀葉吳山楚水送遠遊
不管閨中照離别誰家玉鈎飛上天一似連環舊時缺
缺多圓少將奈何一寸愁腸萬里結為郎白苧裁春衣
又恐月圓郎未歸
江南曲
吳姬當壚新酒香翠綃短袂紅羅裳上盆十千買一斗
三杯五杯来勸郎落花不解留春住似欲隨郎渡江去
酒醒一夜怨啼鵑明日蘭舟泊何處
雪舟歌為王子中賦
王郎不知何許人一舟横在江之濱風清月霽未肯出
滄州獨與天為鄰洞庭煙水兩寂寞十年不見君山春
北風三日雪大作掛席張帆以為樂手中鐵笛吹紫皇
身上氅衣如白鶴拍浮滿載百壼酒奚足篷窗供獨酌
剡中隐者毋相疑乃與戴老同襟期更闌酒盡雪未止
趣棹欲返猶遲遲今夕何夕此乘興千載未必無人知
槎山歌為胡雲夫作廣西憲史雲夫家於德安
之槎山累世矣至正十二年秋中臺計事回至
廣陵聞漢上兵後山居亦蕩然已慨然思親而
不可歸馮太守書槎山二字為贈朝夕展翫姑
慰其心因題卷後
淮水源出桐柏山東流入海何時還胡君引水種秋秫
築室正在槎山間槎山青空白日静胡君意與雲俱閒
漢東一夕風塵起雲亦高飛幾千里山間有家不得歸
却過揚州飲淮水飲之為洗冰雪腸今我不樂思故鄉
驅車明發渡遠道廣海又在天一方思親恨不歸来早
夢中祗說槎山好他年歸隐奉親歡白頭同向槎山老
竹枝歌
道士莊前秋事多東家西家收晩禾船頭把酒對明月
聽打夜場人唱歌
御選元詩卷七
