欽定四庫全書
御選元詩卷三十四
七言古詩十
貢性之
送盧思敏歸天台
天台山高四萬八千丈神仙之徒往往窟宅乎其間我
嘗探竒恣玄覽直上絶壁窮躋攀松風流水聲瑟瑟桃
花玉洞春漫漫曾逄兩仙人對弈猶未殘&KR0146;毶白髮長
披耳千二百歲如童顔手攜綠玉杖劒佩黃金環見我
拂衣起念我行路難問我何從來延我啟重關授我長
生訣餌我金霞丹餐松齧柏飲沆瀣伐毛洗髓滌肺肝
吁嗟凡骨不易蛻失身又復歸塵寰始知神仙有術終
不可以遽學使我夢寐至今夜夜空與相往還盧郎天
台人縳屋天台下年少事遠遊仗劒歴中夏才華擅文
藻富貴若土苴曳裾恥王門望雲念親舍浩然欲歸養
即日具鞍馬上堂奉旨甘載拜獻杯斝適此舞綵歡勝
彼途路者父母見子歸喜氣揚䨇眉親戚饋壺漿鄰里
將豚雞慰藉遠歸人老幼咸熙熙但諳風俗淳不識亂
與離因君重念山中好歸來已覺輸君早汨没塵埃徒
我慙顦顇形容漸枯槁今君往矣誠難留殷勤爲謝羣
仙道眀年二月春正繁期爾山中拾瑶草
題扇
鮫人夜織綃滿機幷刀翦碎光陸離歸來斫斷珊瑚枝
製就眀月初圓時南洲溽暑醉如酒朝㩦暮攜常在手
從此相親成狎友縱使分違應不久祝融峯頭重回首
題山農畫梅
大庾嶺頭春信早十月梅開照晴昊曾騎官馬隴頭來
百里梅花夾馳道夫君元是嶺南人自言家近羅浮村
種梅繞屋一萬樹玉為肌骨冰為魂得官遠向西湖住
喜與林逋作賓主夢回酒醒霜月寒又見梅花在窗戶
笑倩傍人為寫真相看如見嶺頭春一聲長笛月欲落
腸斷梅花身後身
溪山小隱和胡虚白韻
我聞神仙之國伐毛兼洗髓遠在西海西邊蓬萊之弱
水我生有夢不可到髣髴君家圖畫裏溪流冷浸玻瓈
天層巒疊嶂含雲烟渡頭楊柳綠如染洞口桃花紅欲
然老夫巳借過眉杖來聽松泉弄幽響雲中雞犬知幾
家胡麻已熟雕胡掌此中此樂何紆餘赴隴無煩來鶴
書便欲相從學耕釣細和山聲同水調
青山雲一塢圖
青山青青欲斷青山斷處雲如幔人家深住隖東頭剛
被雲遮一多半山兮雲兮窅莫分雞犬遥隔雲中聞有
時隨風或零亂長日與山相吐吞城中車馬多如織沒
馬紅塵深幾尺只有富貴觧留人直與雲山未曾識吁
嗟山中人夢憶雲中君卷舒隨所適放浪由天真我昔
西游登五老五老諸峰插晴昊酒酣放歌謫仙句擬共
雲松結巢好江郎自是青雲姿按圖笑索雲山詩從來
知爾出山去為雨為霖當及時
題息齋竹次韻
憶昔舟泊湘江時青天皓月流素輝美人騎龍上天去
遊魂夜半招不歸興來一飲三百斛醉倒肯惜千金揮
孤鸞隨影秋水碧鷓鴣叫入蒼雲飛涼飇颯颯似鳴籟
翠霧漠漠如張幃胸中氣吐萬菡萏筆底勢走千眀璣
飇車搖搖渺何許疑是柱頭丁令威風流雲散世已遠
蕭條遺墨人間稀眼前頫仰即千載底問誰亡復誰在
我來見畫如見人往事悠悠付深慨挂之高堂素壁中
老氣凛凛廻長風狂歌起舞還自惜笑看白日行青空
宫梅圖
璚樓夜寒銀漏澀滿地霜華月光白翠禽啼斷夢中魂
窈窕虚窗碧紗隔千門深鎻含章宫未許人間識春色
只愁笛裏曲聲哀零落香鈿點糚額
丁鶴年
贈相者姜奉先(宋忠臣姜才之孫)
德祐忠臣好孫子爛爛目光巖電紫人間富貴等浮雲
瑣瑣何須挂脣齒灎澦險蜀道難曳裾旁人多厚顔留
取乾坤䨇老眼夕陽牛背看青山
寄武昌南山白雲老人(姓衞字均執先人時故舊家居未嘗入城市聞)
(鶴年辛苦遠還遣子弟問遺不絶鶴年足疾日劇弗克往拜牀下謹奉拙詩少致謝忱云)
故人家住南山下心與白雲共瀟灑芝草遥賡黃綺歌
蓮花迎入宗雷社嗟予江海避風塵白首歸來失所親
青眼相看如昔日只有南山與故人
鄭淵
東眀山
君不見深褭之山青入天盪摩日月呼雲烟又不見仙
華山高一千仞排空直立如旂旜二山雄削無與比降
勢演迤直與東眀連東眀雖然一培塿林廻麓轉依平
川喬松百尺不僵亦不死女蘿冉冉青絲懸綠光照人
濃若酒角鬛儼似蛟龍然吟壇西頭竹千挺翠色倒浸
梅花泉泉傍一沼水如鑑下有魚鰲潛深淵百禽紛紜
競棲託欲借薈翳逃鷹鸇東方海色欲生白啁啁哳哳
春聲傳雖無律吕不可辨絶勝翠管并繁絃我先誅茅
薙草結新屋軒檻疏敞甍楹鮮犀籖瑶軸插滿架鄴侯
三萬知誰賢聯衿接席兄與弟古今治亂時鑚研客來
引座松石底一甌花乳浮輕圓夜深白月徑窺戶且把
綠綺攄幽玄深林恐有山鬼聽吹燈遽就青氊眠世間
遼絶有如此便覺眼底無嵩瀍我生如結泉石緣我生
愛使煙霞纏白鹿耕雲不須牽五芝種得山前田金華
先生今謫仙買山便可分一㕓下筯不願食萬錢但得
清風眀月供吟篇
完顔思敬
題李伯時三馬圖卷
古人畫馬形與骨今人畫馬色與肉唐有韓幹筆意高
宋有龍眠可相續今朝偶見三馬圖眼如懸鈴漆團麯
短鬃兩耳䨇竹批風入四蹄如鐵蹴宋伯老蘇亦閑雅
贊以詩文過金玉嗚呼安得九方臯見此應須少廻矚
趙汸
故人
故人别我秋江涘幾載重逄春夢裏忽觀眀月憶高情
愁絶長空三萬里荒山久病莫能興狂風暴雨何憑淩
麈尾呦呦呼厥類雉媒戛戛求其朋
余村道中寄魯齋
青山並岸如蒼虯石門翠樹如相樛似與幽人護清境
玉梅翠竹縈寒流溪行半日足生繭水望千廻山百轉
請君處處種桃花莫使重來迷近遠
古津渡夜談贈金元忠
相逄歲晚詩更誦燔盡枯槎談愈縱短茨低覆結冰花
寒壓溪雲不成夢竹帛煙銷黔首愚紫芝一曲老商於
坑外竟逃真學士浮邱雅頌濟南書
題碧山圖
嘗愛李太白興來棲碧山山中别有一天地惜無圖畫
留人間誰謂碧澄翁久向山中住栽花種柳待春風忽
見新圖識其趣青山淡淡雲離離小橋流水涵清漪抱
琴擇勝可終日安得似汝圖中時韓侯好詩仍好畫嗜
酒不憂官長怪欲圖李白碧山居酒禁方嚴筆如借知
翁有子舊曾遊淡泊無營心日休圖成漫與翁為壽願
翁長樂無虞憂
登黃山鍊丹峯尋昔人隱處
我遊黃山當嚴冬雪消日暖無天風欲求昔人棲隱處
發興況有高僧同危矼側步目已眩絶壁下瞰心為忡
交流二澗瀉寒碧樵木不來蘿逕窮嵯峨亂石大如屋
蹴踏豺虎登虯龍手披灌木出林杪仰從雲際窺竒峰
中高一柱揭南斗旁扶兩岫森寒松文楸萬本翠如織
宛宛内蓄何沖融仙靈窟宅景象異豈與下界同汙隆
名姓無傳年代遠只有藥臼留遺蹤摩挲考擊三歎息
悵不並世來相從因憐李白升絶頂空吟菡萏金芙蓉
幾年戎馬暗南國眼前厭見旌旗紅脫身長往宿有願
把茅不用煩人工曹院浮邱應好在山南山北會相逄
汪克寬
丁亥四月十四日陪尚書公澤民遊祥符寺分
得煖字
芙蓉六六生如鏟乘興登臨寄疎散綠沈靈湫老龍蟄
翠護祇園新竹短山樂鳴空石洞寒金雞舐鼎丹爐煖
蘚瘢拂拭讀殘碑一浴靈泉客塵浣
題道士張湛然彈琴詩卷
嶧山白桐千年枝金星爛爛蛇蚹皮文光七軫藍田玉
冰絃細遶吳蠶絲丹山雲煖鳳皇語露草寒蛩訴秋雨
娥英泣灑湘筠斑遷客相逄話羈旅翠巖懸瀑鏘瓊瑶
雷霆霹靂轟層霄瞥波細萍游蕩漾劈空輕絮飛飄颻
仙林唳鶴驚離别老龍湫底吟寒月海門送上子胥潮
澎湃奔騰卷殘雪羽人瀟灑顔如仙馮虚來往黃山巔
古音淨洗箏琶耳何須更濯丹砂泉
金㳙
姑蘇臺
闔閭城畔姑蘇臺百花洲上千花開笙歌半空暁未絶
一聲落月啼烏來蛾眉顰翠愁如簇空捧春嬌在心曲
滄江羅網縱鯨鯢碧瓦丘墟走麋鹿悽煙慘日潮生處
怨滿䲭夷猶不悟甬東東海不可棲劒光夜冷吳山路
朝陽臺
楚王昔日遊臺上前望巫峯近相向青楓錦石叢古祠
暮雨朝雲依疊嶂蔓花古木多春寒翠帷仙佩非人間
神功治水佐禹跡至今石刻巍如山詞臣錯寫高唐賦
剛道朝雲夢中遇千尺黃湍洗不清水聲猶望臺前怒
黃金臺
昭王有志興宗社厚幣卑辭禮賢者郭君一語捐千金
國士爭趨駢駟馬燕臺計議皆英豪齊人蹴踏猶兒曹
三軍旗幟白日動半空劒氣青雲高樂生既去士亦少
回首春風長芳草火牛遂復七十城恨滿臺荒天地老
戲馬臺
將軍逐馬關中來神威掠地風雲摧鴻門舞劒成敵國
彭城衣錦空登臺馳下漢軍何披靡垓下楚歌相應起
山河百二幾諸侯子弟八千無一騎古來天下誰英雄
荒臺老樹悲秋風符命合歸赤帝子項伯不忠范增死
謝應芳
耕隱為蕭徵士作
蘭陵溪上梅花村世居齊梁之子孫瀕溪沃壤足禾黍
教子讀書深閉門時人笑渠生理拙渠亦笑人多覆轍
春來烏犍一犂雨歲晚黃精三尺雪有時獨往舞短蓑
飯牛别作耕田歌長安車馬自塵土奈爾濯足滄浪何
君不見蘇秦為無田負郭平生不識耕田樂奴顔婢膝
謁諸侯黃金載多禍隨作君今有田兼有書夜親燈火
朝犂鉏只恐一朝富貴逼人去猿鶴笑人留不住
鮮于瑞卿還碧亭
鮮于公子平泉莊有亭翼然水中央天光雲影白日靜
菱葉荷花清露香柳下繫船魚可釣座中留客酒盈觴
門前漁浦接洮滆白鳥飛去煙蒼茫
寄惠山鑒長老
太湖之陽九龍峰金田蟄爾僧中龍山頭雲出野漠漠
石眼泉落聲淙淙呵冰古硯寫墨竹埽雪幽軒看碧松
别來兩度歲年晩祗見梅花信一封
呈趙徵士
吳姬手執金叵羅春風笑面生紅渦主人留客長夜飲
客拜主人持酒多主人沉醉客亦醉客散扶歸主人睡
殘杯冷炙廚頭傾鄰家兒有啼飢聲
題林泉雅趣圖贈杜玉泉
泉翁愛山如愛客到處好山皆莫逆脚根不涴京洛塵
面紋長帶煙霞色奚童抱琴翁曳屨長日山中看流水
萬松清籟響如絃滿地白雲吹不起桂花蘿月秋復春
野花幽鳥情相親巢由相去數千載黃綺以來能幾人
山顛水涯風物美都在我翁詩卷裏莊周夢蝶蝶夢周
覽是圖者同天游
贈楊君濟縣丞
我昔崑山鋤白雲高軒訪我麋鹿羣我今長洲釣眀月
君復過此寂寞濱感君相知式相好與君談笑開懷抱
坐分半席白鷗沙滿目青山淨如埽社公雨晴風作惡
村北村南花自落勸農來往杏花村雞犬不驚田舍樂
君歸哦松坐松隂我舟更入菰蒲深釣鈎無餌勿語人
但說煙波無處尋
盛彦英隱居太湖之隂號具區耕叟命僕作詩
以歌詠其樂云
脱屣東華塵躬耕太湖濱桑麻接鄰里魚鳥情相親閒
時讀書牛背上安知六國方攻秦東風二月桃花雨布
榖飛來向人語一犂初破隴頭春黃犢出闌健如虎羲
農世遠莫可追南山石爛無足悲悲歌笑寗戚夜半猶
未已人間閒是非何用汚牛耳我田已耕春晝閒樵童
隨我看青山日暮歸來一壺酒我歌烏烏童拍手童拍
手兒飯牛一天星月爛不收重捻戲笛作三弄七十二
峯俱點頭
楊羨茶
南山茶樹化劫灰白蛇無復銜子來頻年雨露養遺植
先春粟粒珠含胎待看茶焙春煙起篛籠封春貢天子
誰能遺我小團月煙火肺肝令一洗
送李彦眀歸高郵
老夫歸來東海頭春風送客歸秦郵出門復覩鴈北鄉
物我喜得同悠悠吳船鼓櫂渡江去烏輪止挂扶桑樹
桃花倚岸笑相看杜宇催人啼不住征袍十年塵土多
濯纓今作滄浪歌一百五日寒食雨三十六湖春水波
交遊臺榭翦荆棘繼美前修集佳客誰能喚起老龍眠
重寫耳孫湖上宅
雪巢為馬仲良賦
馬鞍山高數千尺考槃之阿環大澤梅花為屋雪為巢
窗戶玲瓏虚室白諸公衮衮登雲梯若人奚獨能幽棲
澹然素志絶華藻要令朴俗還標枝藍關策馬官遠謫
居延牧羝氊盡齧何如雪飲樂巢居更與黨家風味別
梨雲無夢親如許膝上兒郎賦冰柱此生此樂愼勿移
聽取龜巢老人語
題夜潮圖
昔余夜醉錢唐酒看潮八月中秋後銀山湧出海門來
潮聲殷若雷霆吼此圖之作知幾年當時景物皆依然
雲山兩岸淡籠月雪岸一江高拍天一觀頓覺毛髮立
再觀祗恐衣裳濕扁舟漁子任掀舞别渚鷗鳧自翔集
奔騰澎湃無足驚人間平地風波生乘桴尼父果浮海
從遊我欲跨長鯨
李仁
題鐵網珊瑚圖奉和黃鶴山樵贈范玉崖韻
黃鶴山人多意氣真是高亭老仙子揮毫髣髴如有神
怪石嶙峋筆端起琅玕玉樹生雲根畫圖奪得江南春
邇來遨遊東海上持贈玉崖之高人兩翁相逄遂傾倒
醉裏不知天地老持竿共結滄洲期一釣猶嫌六鰲小
周崇厚
竹深處詩
知君雅性恒愛竹幾年封植當華屋此君結根羨得所
風雨年年長蒼玉綠隂滿地蔭階墀拂雲香葉何參差
萬竿緫含霜雪操數畝盡帶瀟湘姿芸窗晝啟無俗客
秀色時能映緗帙猗猗堪比衞武賢青青差擬王猷宅
我來薊北正天寒雪中無處尋琅玕坐想君家最深處
便擬敲門試一看
陳潤
竹深處詩
金臺名宦姑蘇客客裏相逄見顔色手持詩卷錦離離
珠玉聯翩光耀日自言平昔愛此君手栽十畝吳江濆
蒼龍起舞淇園夕彩鳳長鳴湘水春客來倒屣邀偕去
擊筑彈棋不知暑紅塵半點飄不來好音一䨇向人語
逍遥深處深復深等閒忘却樊籠心何時買棹東歸去
願借繁隂事討尋
丘處機
題劉節使所藏顯宗御畫莊子像
顯宗好道當年壯手筆南華古形狀南華去世千載餘
狀貌風格知何如只是今人重古道彷彿氣象加襟裾
至人胷中本無待萬竅吹嘘任天籟楊韓嵇阮心不同
到了各歸於大塊
赴龍巖寺齋以詩題殿西廡
杖藜欲訪山中客空山沉沉澹無色夜來飛雪滿巖阿
今日山光映天白天高日下松風清神遊八極騰虛眀
欲寫山家本來面道人活計無能名
張與材
張公福地
秋風吹衣草樹涼巨靈守護神丹光袖携天香入洞府
散作雲霧空蒼茫拄杖鏗然響微步石髓垂垂潤甘露
時當相遇五百年分眀中有昇天路
馬臻
無事
無事每日不出戸滿院松竹森交加晝眠厭聽啄木鳥
早涼喜見牽牛花一真自可了生死萬事不必論等差
誰能屑屑管迎送客來且試山中茶
題湘靈鼓瑟
沅湘水闊風蕭蕭水風敲珮天光搖為彈寶瑟傳幽愫
一點柔紅瀉香露蒼梧恨鎻雲欲流湘花背日烘春愁
人間有夢到不得仙山翠滑江浪黑
為楊簡齋題空蒙圖
西湖天下竒回薄太古色春風散花柳元氣蕩空碧淡
然存天真豈為歌舞惑我家本住湖水邊筆牀茶竈依
漁船振衣一別五千里為君展卷心茫然欲問吾廬在
何處但見老木浮寒煙吾廬不可尋山川不可越人生
行止會有時長嘯階前望眀月
寄澉川楊如山
吾聞沙邱之馬黃驪牝牡世莫知九方臯去不復有天
風吹我滄海邊忽地相逄釣鼇手論文託契輸心胸傾
倒金尊斟綠酒登高望遠古意多百年之樂能幾何男
兒屑屑志不展秋霜滿鬢空蹉跎酒酣眼極情未畢笑
指青山歌落日却憐徐福向蓬邱蒼蒼煙浪無消息眀
朝挂席我歸來西湖十月梅花開梅花開動詩思思君
不待春鴈回因之一寄平安字
送陳渭叟歸山中
人生少至百一别動經載不信歲月馳請看容鬢改先
生本是超絶人長竿學釣清渭濱釣頭不解挂芳餌岸
草汀花空復春大魚小魚求不得芒鞵忽厭人間窄手
攜詩卷出萬山來覓湖邊閉關客終朝相對百不為口
中咄咄唯言詩飛花濁酒日色静天地悠悠知者誰興
盡翩然即歸去鶴巢雛在門前樹他時我亦訪君家但
問青山白雲處
題李安忠畫雪岸寒鴉圖
北風萬里吹石裂古樹槎枒摧朽鐵羣烏啞啞如苦飢
倦飛還向空林歇孤村荒寒得食遠日暮沙邊啄殘雪
回情訴意各有態羨殺畫師心更切我嘗記得天隨詩
至今讀之長激越婦女衣襟便佞舌始得金籠日提挈
老烏老烏爾身毛羽黑離離況復人間厭爾啼何不飛
鳴丈人屋丈人屋頭春柳綠
題唐十八學士圖
唐家天子尊黃屋大業隆興調玉燭當年十八登瀛仙
弘文日侍分三六兩京初定四海清君聖臣賢古難續
立本圖真亮為讃遂令書府藏諸櫝後有龍眠傳此本
禮樂衣冠激流俗自從淪落向人間畫手紛紛互翻覆
千年事去君莫問留得青編遣人讀蕭蕭馬耳射東風
長安道上春山綠
栽孤松為九華山鍾道士作
九華何崔嵬融結本真宰神氣之所鍾雲物足瀟灑挺
挺秦大夫獨立而不改旣出衆木羣豈為豔陽待初疑
凍蛟掉禿尾忽若山林張偃蓋又如元鶴歸來視城郭
悵別人間動千載楚南靈椿浪得名茫茫天壤知何在
流精貫浹骨欲飛風雨或致雷公怪林林紅紫索價高
幄錦圍春鬭光彩憐君令色不隨時空負才名成感慨
留向青山閱古今為問桑田幾滄海
鄧牧
贈友人
我在越君在吳攜書邀我遊西湖我還吳君適越遥隔
三江共明月明月可望佳人參差與君攜手西湖上相
思空誦停雲詩知君去掃嚴陵墓祗把青樽酹黃土浮
雲茫茫江水深感慨空勞弔今古孤山山下見陳實連
騎東來踏春色湖邊千樹花正繁莫待春風吹雪積有
酒如澠有肉如林鼓趙瑟彈秦箏與君沉醉不用醒人
生行樂爾何必千秋萬歲名
吳全節
登大茅峰
第一福地第一峰玉臺積翠摩蒼穹大君成道二弟從
還丹返老顔如童繡衣趣召淩天風此事萬古將無同
山高有仙水有龍龍腹如篆朱砂紅蜿蜒變化理莫窮
作霖濟旱年屢豐神仙為市壇朝宗眞人渙號芝泥封
猨鶴相語千載逄葵心耿耿通宸楓萬里六轡馳花騘
香飄龍篆江雲東瑞凝草木氣鬱葱稽首峰頂歌元功
他時歸奉眀光宫
薛元曦
題高尚書夜山圖
高李風流仕西浙共倚危樓望吳越吳越江山千萬里
高侯畫對中秋月生紙經營入董源朦朧煙樹迷宫闕
玉露沈沈四泬寥潮聲已息簫聲咽不寫思陵全盛時
空遺白塔堪愁絶君不見王子猷亦向山隂弄雪舟誰
拈秃筆掃清遊古今嘉致緫悠悠
黃石翁
飯山道院
萬鍾鼎食不到我正自不必西山餓飯山雲氣如炊煙
三餐而返腹果然臨川丞相有素願何處獨無魚羹飯
勸君飯客先飯窮往往乞匄皆英雄
送高麗五眀馬
海波不動關梁通虯髥使者來吳中名騅額間挂眀月
四蹄猶帶龍堆雪仰秣不受田家芻大官之羊五味俱
賢才萬里不難致糠粃不充吁老矣
鄧宇
題錢舜舉秋江待渡圖
秋江已平秋葉黃有客待渡秋水長停橈切莫歌白苧
白苧歌成秋露涼鴻飛冥冥白日晩客心茫茫愁欲斷
微波咫尺不可通何況精靈隔霄漢
題阮郜閬苑女仙圖
閬風玄圃仙女居阮生寫作羣仙圖蒼松根老琥珀伏
海波突兀湧珊瑚翠樹瑶花紛遠近細草若展青氍毺
樓臺迥隱五雲表别有世界非堪輿仙姿縹緲各有態
絶食煙火餐瓊蔬兩仙拈筆點花露長者晏坐看琅書
一仙倚石閒摘阮一仙偃蹇披長裾其中一仙速相就
珮聲微響如雲趨羽扇雲鬟盡婀娜忽見龍鶴來天衢
翩然復有一仙至乘飇御氣三從俱我疑數仙天帝女
帝傍暫别遊清都俯視塵網中穢濁何紛如人間光景
疾如箭壺中日月無居諸舞白鳳歌且謠有耳只解聞
雲韶永超劫外何逍遥紫陽眞人特勿驕竚當來迎共
食瑶海桃
張雨
聽雨樓
雨中市井迷煙霧樓底雨聲無著處不知雨到耳邊來
還是耳根隨雨去好將此語問風幡聞見何時得暫閑
鐘動雞鳴雨還作依然布被擁春寒
遊惠山寺
水品古來差第一天下不易第二泉石池漫流語最勝
江流湍激非自然定知有錫藏山腹泉重而甘滑如玉
調符千里辨淄澠罷貢百年離寵辱虚名累物果可逃
我來為泉作解嘲連喚點茶三昧手酬我松風吹兔毫
趙千里聚扇上寫山次韻題
翠水丹山氣磅礴幾疊香㾗經手握何年破鏡飛上天
吳淞水翦并刀薄江南寶繪多遺餘王孫不歸恨蘼蕪
蘼蕪消歇秋風起班姬為我歌烏烏
王時敏聽雪齋
頑寒贔屭河流澌銀濤鐵騎交奔馳玲瓏淅簌瓦溝滿
坐窗已有幽人知東家暖客紅醅凝嘈雜新聲迷聽瑩
後園壓折萬琅玕雪多政自無人聽我時空山夜寂寥
風篁雪竇篩瓊瑶希聲疏越不可盡鳴球戛擊如聞韶
憶昔齋居困學翁大書聽雪煩楚龔百年勝事將無同
不傳師曠傳王恭鶴氅眀朝行雪裏須辨龍頭煎雪水
牀下何人聞鬭蟻喚起春雷來洗耳
次韻率性來山人見貽之作
南峰後靈石前嵐霞蒨絢爭春妍貧家客來淨掃地亦
有一瓶紅杜鵑東坡七過山南塢山人能記坡翁語君
方騎馬聽朝雞為我入林來聽雨雨聲吹斷聽松聲怪
石長松為友生憐君慰我支離者不飲向人空復情我
如病馬離羣去君如伯樂能相顧羊羣好在金華山夢
裏相逄猶識路
早春對雨雜言
寒谷望春如望赦雨雨風風惡相嚇牀頭敗絮未嘗温
石上瘦花渾欲謝三時儘辨禽鳥鳴合澗助為風水聲
白水田頭漫無路老稚種麥已青青朝晴獨見扶犁叟
人生合作扶犁耦不須識字只耕田酒杯也到扶犁手
于立
漁莊
二月春水生三月春波闊東風楊柳花江上魚吹沫放
船直入雲水鄉蘆荻怒芽如指長船頭濯足歌滄浪蘭
杜吹作春風香得魚歸來三尺強有酒在壺琴在牀長
安市上人如蟻十丈紅塵埋馬耳漁莊之人百不理醉
歌長在漁莊底
玉山佳處
春風昨夜起吹蕩滄江水幽人渺何處廼在玉山裏玉
山秀色何崔嵬滄江之水長縈迴縈迴不盡遶山去但
見滿谷桃花開草肥青野鹿呦呦花下殘棋暮不收鄰
家野老長攜酒溪上漁郎或艤舟幽人讀書忘世慮結
屋山中最佳處世上紅塵空白頭攜書我亦山中去
題虞瑞岩白描水仙
瀛洲之君號中黃琱冠翠帔懸眀璫通眀宫中拜帝觴
帝遣換骨生天香醉後横斜踏眀月月眀零亂如冰雪
為傳清影落人間化作幽芳更愁絶官車曉過西陵渡
貝闕珠宫鎻煙霧君王十二玉闌干玉盤倒瀉金莖露
江風吹斷舊繁華年年十月自春花寫成幽思無人省
持獻瑶池阿母家
題從子倫畫山水
我本山中人頗有愛山癖何人寫秋山秀色如可食天
河露下秋漢白挹露摩空洗秋色泂如洞庭水浸青芙
蓉倒影天光湛空碧又如飛龍天外來鱗鬣森森插霜
戟遠嶼瀰茫隔煙浦冷雲濕翠愁㾗古便從海上訪三
山又恐征帆迷處所若耶溪在何處歸去來山中住道
逄仙人紫綺冠指點丹崖是征路寄書松竹問平安莫
嫌老子來遲暮
擁翠堂詩卷
幽人結屋江邊住俗聲不到題詩處門前惟有樹扶疎
簷間只許雲來去落花如雨東風狂綠隂滿地春茫茫
一聲啼鳥驚夢破翠屛淺印煙峰長海綃輕薄煙霏暝
空碧無㾗湛清影天風吹落竽籟寒嵐光濕透衣裳冷
我生已有遺世心便欲長往窮幽尋微茫樓觀不可到
雲林冥冥苔碧深
題花蕊夫人像
玉屑丹砂和獺髓一點殷紅養花蕊冰肌玉骨自生涼
不信流年去如水火旗曉壓降王道貝闕珠宫長秋草
摩訶池上又西風流紅不向人間老
題蘇小小像
花宫玉燕啼酣春春風勞勞驅夢雲夢嗔夢喜春不聞
紅萱露滴珍珠裙夜燕玎玲隔窗語碧紗凝煙咽金縷
行雲妬殺巫山女芭蕉葉葉黃梅雨
姚草樓
送丘阜之江東省大姑巫節婦
丘郎一幅布帆風云省大姑江水東仙家二月碧桃滿
人世幾回青草豐練衣如霜鬢顔好見姪身長念兄老
千里書還墨未乾三茅峰高雲可埽
蔣景玉
周孝侯祠
長橋怒束西來水空巖煙雨埋山鬼斬蛟射虎安在哉
千古荒邱埋劔履凄涼往事今何如坐令道路成康衢
當年蛟虎不復有嗚呼人害無時無
眀本
留題惠山寺
惠山屹立千仞青俯瞰天地鴻毛輕七竅旣鑿渾沌死
九龍攫霧雷神驚霹靂聲中白石裂銀泉迸出青鉛穴
惟恨當年桑苧翁玉浪翻空煮春雪何如跨龍飛上天
并與挈過崑崙巔散作大地清涼雨免使蒼生受辛苦
我來叩泉泉無聲一曲冷光沈萬古殿前風檜砉然鳴
日暮山靈打鐘鼓
祖瑛
題良上人所藏天錫先生青山白雲圖
今人作事每師古摹倣太甚復可嗤要於法外出新意
變化臭腐為神竒襄陽畫法妙前代千金一紙爭購之
郭公丹青有能名亦復愛之如渴飢今觀此幅殆逼真
氣骨老蒼無俗姿青峰碧澗在煙霧令人益重幽人期
沃州天姥見彷彿支公寺前秋鶴飛橋危霜滑筍輿小
憶得前度曾攀躋郭公久矣閟泉壤此幻不滅留齎咨
前身太白無乃是句法酷似金山詩
行端
趙李倪三居士建淩霄會求贈
䨇徑在吳浙實為山之雄天目如屏擁其北錢塘似練
紆其東重巒疊巘不知幾千萬但見五峰秀色崷崒摩
青空下有跋陀神龍窟上有覩史夜摩宫晴雲暖靄生
巖松朝開暮合無終窮祖師據此鞭麟鳳森羅萬象眀
眞宗納須彌兮于芥子卷法界兮于鍼鋒本源自性有
常分寧須妙用求神通儼如鹿園與鷲嶺紫金光聚人
天中說法至今猶未散天華似雨飄空濛
清珙
天湖卜居
晴眀無事登霞峰伸眉極望開心胷太湖萬頃白瀲灩
洞庭兩點青濛茸初疑仙子始綰角碧紗帽子參差籠
又疑天女來獻花玉盤捧出䨇芙蓉眀知此境俱幻妄
對此悠然心未終徘徊不忍便歸去夕陽又轉山頭松
覺恩
三姑祠
三姑廟前春水生百婆橋畔曉煙横誰家草屋映疎柳
門外香芽初可烹荒陂斷岸無牛跡雨後閑行興何極
什什伍伍何處郎行船打鼓春賽忙
清欲
秀巖贈挺首座
千巖秀出萬物表下視乾坤一何小散華無路到諸天
只許青山自圍繞青山不礙白雲飛丹厓豈逐春風老
擬問巖中事若何春來拂曉聞啼鳥
師文
玉龍山
山中九日流清暉涼飇滿堂吹客衣黃花翠枝著蕊細
欲採未採情依依維侯好事美無度載酒與客登山扉
隂隂蘿磴出良久長嘯響遏白雲飛良辰美景不易得
龍山舊事人今非舉杯勸客盡樽酒莫辭薄暮山中歸
文信
題吳仲圭為松巖和尚畫竹
吳郎平生眞不俗千畝琅玕在渠腹有時寫出與人看
葉葉枝枝動寒綠之子愛之如千金袖中戛戛鳴玉音
莫教風雨化龍去眀日葛陂何處尋
題趙彦徵畫
吳興之山弁山好碧嶂丹崖淨如掃雲開影落水晶宫
妙處不傳休草草玉堂學士文敏孫筆意慘淡深討論
大峰揚旗出天闕小峰倒翅如鵬摶清溪過雨泉聲壯
茅屋疎林更蕭爽他年此地巢雲松一笑人間脱塵鞅
與白雲山人夜坐山林將歸天台即席賦此送
之
桫欏樹頭月皎皎共坐論詩天欲暁大星飛落滄江前
小蟲啼徧牆根草我愛高人白雲姿對客長賦白雲辭
漫遊羣仙白銀闕拾得碧海珊瑚枝又載雲軿下塵世
涼飇微動青霞袂一聲鐵笛徹層霄鸞鳳和鳴滿雲際
高人讀律仍讀書白頭在堂辭我歸慇懃綵服壽春酒
江城八月秋暉暉
自恢
湖光山色樓以吳東山水分韻賦得崑山
馬鞍山在勾吳東山中佳氣常鬱葱層巒起伏積空翠
芙蓉削出青天中六丁夜半石壘壁殿開煌煌絢金碧
響師燕坐講大乘虎來問法作人立天華散雨娑羅樹
一聲共命雲深處我時細讀孟郊詩興來更上龍洲墓
憶昔曾同信信友七尺枯藤長在手數年音問墮茫然
頓覺羇懷醉如酒嗟彼習俗耽歡娛錦韉細馬紅氍毺
畫船吟箾撾大鼓吳兒棹歌越女歈只今歌樂難再得
面顔巳帶風塵色何如張宴溪上樓山光倒浸湖光白
我愛虎頭金粟子十載論交淡如水每懷故舊參與商
二老到門驚復喜我留玉山君即歸天風泠泠吹客衣
人生會合如夢寐焉能對酒如吁嚱我歌長歌君起舞
山川洵美非我土褰裳涉澗采昌陽且向山中作重午
福初
題顧仲瑛漁莊
君家漁莊在何處江波迢迢隔煙霧清秋獨釣蘆花風
眀月長歌白蘋渡高堂絲管延嘉賓舉網得魚皆錦鱗
小奴鸞刀出素手金盤斫鱠如飛銀走也山林老釋子
拄杖行吟嗟未巳平生雅有濠上游相思瀰瀰東流水
行方
顧玉山草堂席上寓興
春暉樓頭春最早主人宴客情更好萬斛蒲萄瀉綠波
一色氍毺翦芳草捲簾山色何冥冥吳天半掃蛾眉青
亂雲忽西起倒壓白日停野狐啼煙道路黑海風吹雨
蛟龍腥短歌長吁傷我情門前溪水聲泠泠
宗衍
中山堂為許隱君作
俗子居山不見山靜者居㕓山在眼請看東郭許隱君
中山之堂最蕭散堂前種竹堂後萱春深筍長萱花繁
大兒稱觴壽花下小兒讀書當竹根城中無山亦可樂
城中有虎仍戴角歸來不愁虎食人閉門日醉中山春
題川船出峽圖
瞿塘險為三峽門兩岸束急洪濤奔十丈江船萬斛力
一篙失勢原無根前船繞過後船出蜀商來往無虚日
君不見人間行路難咫尺風波永相失
舟中夜歸
夕風蕭蕭雲氣亂篙子移舟頻觸岸溪頭犬吠聲轉獰
沙際人歸暗相喚兩三家村稍已近十五里程纔過半
一星不出雨欲來時復推篷仰天看
惟則
贈道林訓上人
角鷹一側目所視無穹蒼臂鞲索飽非所長良馬一振
鬣所向無窮荒内閑待秣安可常丈夫心膽塞天地身
與世道為低昂况從世外發高趣蓬蒿豈足誇翺翔我
憐古道滿荆棘歲晩狐兔爭跳梁今年識君谷水傍愛
君駿氣如鷹揚願君莫如我學步成踉蹌願君莫如我
用拙甘六藏茅舍深居已無馬師問梅子木葉蔽膝尚
有懶瓉知南陽九峯之外天茫茫寒梅欲花春隕霜興
來拂袖謝邱壑闊視四海皆吾鄉我有解䌫歌一章如
擊瓦缶無宫商吳淞江上為君歌一發怒潮捲雪天風
狂
遊三相臺示甘楊諸友臺乃姚崇牛僧孺劉沆
讀書處也
我登三相臺南望䨇巽峰俯視下界如淩空開元老樹
可百丈斷崖盡日呼顚風甘郎攀果學猿挂楊子枕石
飛泉中垂藤離地坐我穩袒跣長嘯如乘龍嗚呼昔人
不再得臺上土花幾秋色前身不與後身期白雲豈識
蘿衣客安得近代顔輝來畫我石上驚風雷
送止照歸古洪曲江二首
暮雲飛上錢王臺亂峰蘸碧湖光開六橋春色看正好
之子不肯重徘徊百年萬事烟雨過鄉井一念終難灰
浩歌歸去送歸去夢斷楚水何時來
鑾江鎮上雙江洲大船解纜荒洲頭挂帆蔽空搥鼓發
白浪捲雪風蕭颼故山三日忽到眼恍惚天上飛驊騮
向來歸興有如此今日送子心悠悠
入仙洞山
入山隱隱如聞雷山雞角角隨人飛松風洗我市喧耳
松露灑我青蘿衣平生結習重幽賞會景會物情依依
誰能歌紫芝我當歌采薇招呼雲外青鸞歸
上海舟中即事
烏溪出閘催雙櫓急趁回潮下黃浦午前期到上洋城
生怕潮來近亭午夜潮巳落岸㾗高風捲浪花翻雪滷
渡頭趁渡人如雞水行泥行亦良苦西岸衝波遠入村
東岸湧沙作林圃岸上居民無定蹤頗怪潮行無定所
吾年五十遊上洋今歲重來五十五豈無玉雪美少年
向來一揖成千古亦有䲭張萬石家勢去一朝無寸土
噫吁嘻人生幻化若浮雲陵谷變遷何足數
大訢
太白觀瀑布圖
我本白雲人見山每回首披圖得松泉感我塵埃久我
家只在九江口從此扁舟到牛斗翻愁天上銀濤堆石
轉雲翻萬雷吼水行地底不上天龍泓豈與滄溟連風
葉無聲飛鳥絶月光雲影天茫然丈人何來自空谷謫
仙招隱當不辱林梢噴雪舞飛華尚想隨風唾珠玉馬
首青山如喚人歸來好及松華春泉香入新釀解公頭
上巾今者孰不樂荒墳委荆榛遂令畫師意萬古留酸
辛酸辛復何益東海飛紅塵
駿馬圖
世無伯樂亦久矣駿馬何由千里至披圖猶似得權竒
豈伊畫師知馬意何人致此鐵色驪旋毛繞腹新鑿蹄
帝閑遠謫天駟下馳來月窟浮雲低古王有土數千里
八極周遊寧用爾方今萬國效奔命合遣龍媒獻天子
飇馳電沒爭辟易萬里所向無前敵男兒馬上定乾坤
腐儒詩書果何益幾愁骨折青海煙黃沙野雪穹廬前
幸逄好事寫真傳似向長鳴誰與憐嗟我身如倦飛鳥
十年繭足愁山川安得千金購神駿攬轡欲盡東南天
初發金陵夜泊龍灣寄茅山道士李方外
人生不必行萬里亦不願讀萬卷書願為茅山十日客
山僧坐列羣仙圖大峯揚旗出天闕小峰萬馬爭奔趨
俄頃波濤忽破碎木末飛上金畢逋青書晝馳壇室靜
玉鞭夜擊聞傳呼去年獨宿丹井下天風拂地迎麻姑
今年許入玉柱洞誰遣旅食隨檣烏懷人弔古夜寂寞
寒江落月號猩鼯祖龍埋金王氣歇梁宫晉苑沉煙蕪
想見雲龍映朝日山中宰相良非迂
本誠
吳江長橋
天險不可梯白石不受鞭空疑幻人試幻術神輸鬼運
來塵寰躋濤駕浪逕空闊盤結鈎鎻金連環又疑東海
躍出萬丈白玉虯挾風噀雨飛上天天高九萬不得上
翻身飛墮長江邊蒼雲半濕瓊瑶冷弱水不隔蓬萊境
兩岸遥分日月光中流壓破青天影江吞湖吐水勢雄
南極地缺棲魚龍橋成壯觀奪天巧却笑造化無全功
大圭
次韻陳騭民惜春
金尊瀉酒胡琴語白日長看華在樹東風一夜來戲人
老紅飛盡江南雨勸君莫苦愛流芳紅顔百歲終黃土
山人眼底不見春古檜陰陰翠虯舞
溥照
寄見心和尚
憶昔與君相别時君能贈我楊柳詩即今搖蕩東風裏
吳山越水正相思長相思情何極矯首雙峰入天碧峰
頭玉樹好容顔安得淩風生羽翼
印秋海
寄雪竇寺生書記
清泉白蘆八月秋寬鞵瘦策十日遊石牀風冷夜不寐
冰絲繞指白雪流身名杳杳雲間鵠世事紛紛蕉下鹿
雨晴春暖即相尋千尺雲頭看飛瀑
無方
登多景樓
大山千丈青岧嶤長江萬古鋪璚瑶銀河倒影落天塹
海門日日來春潮偉哉孫劉輩壯志摩雲霄只今英雄
遺草木秋霜肅殺寒不凋朱闌仄上横斗杓煙巒直下
眀金焦黃鶴山空杜鵑老鴛鴦渚冷芙蓉嬌人間笑傲
輸漁樵猶將興廢論前朝萬歲嶺千秋橋月眀尚有人
吹簫月眀尚有人吹簫
鄭奎妻
掬水月在手
銀塘水滿蟾光吐嫦娥夜夜馮夷府蕩漾眀珠若可捫
分眀兔影如堪數美人自挹濯春葱忽訝冰輪在掌中
女伴臨流笑相語指尖擎出廣寒宫
弄花香滿衣
鵑聲響處東風急紅紫叢邊久凝立素手攀條恐刺傷
金蓮移步嫌苔濕幽芳擷罷揜蘭堂馥郁餘香滿繡牀
蜂蝶紛紛入簾戶飛來飛去繞衣裳
惜花春起早
胭脂曉破湘桃萼露重荼䕷香雪落媚紫濃遮刺繡窗
嬌紅斜映鞦韆索轆轤驚夢急起來梳雲未暇臨䊋臺
笑呼侍女秉眀燭先照海棠開未開
愛月夜眠遲
香肌半嚲金釵卸寂寂重門深鎻夜素魄初離碧海端
清光已透珠簾罅徘徊不語倚闌干斗轉參横風露寒
小娃低語喚歸寢猶過薔薇架後看
無名氏
江叟吹笛圖
江楓葉赤蘆花白煙水茫茫晚山碧釣罷歸來酒一壺
醉倚篷窗弄長笛弄長笛無腔拍一任江南與江北
漢江
襄陽下來灘復灘七十二迴相見灣南風乍停北風起
愁殺行路牽水難水寒白石光粼粼鱸魚短尾黃金鱗
滄波蕩漾浴眀月疑是弄波遊美人
御選元詩卷三十四
