欽定四庫全書
御選宋詩卷四十九
七言律詩五
晁補之
魚溝懷家
生涯身事任東西藥笥書囊偶自齎柳嫩桑柔鴉欲乳
雪消冰動麥初齊沙頭晚日檣竿直淮上春風雁鶩低
歸去未應芳物老桃花如錦遍松溪
鎖試呈同舍
官局悠悠共此行來時庭菊未含英五更脱葉驚書几
一夜寒砧滿禁城詩似涼風來有思酒如清露浥無聲
何時驄馬催歸去更有林端魄一生
澠池道中寄福昌令張景良通直
十年一夢間湖湘欲往從之道阻長可但知君愛彭澤
不應言我薄淮陽馬穿崤底流泉白鳥下關頭落照黃
愁作驛亭寒不寐懷人思古九迴腸
次韻李秬靈山亭宴集寵戲之句
勝遊誰繼竹林賢峴首高情自邈然寶刹千尋出天半
靈山三面落樽前梅花摘得寧煩驛桃葉呼來不用船
南楚何須說窮巷且陪鈴閣聽鵾絃
晁說之
送湯子才
江湖此去水連空萬賈連檣浩渺中帆影浸斜青草月
笛聲吹盡碧蘆風未論魏闕功名近不與巴山氣象同
更到臨平看輦路沙堤十里軟塵紅
溪上
野老門前雲覆溪雨晴雲氣亦霏微水生蘆筍纖纖長
日暖楊花細細飛得食慈烏皆反哺卷簾乳燕自知歸
天涯物色堪行樂況復淮西近解圍
潯陽
渺渺蒼江遶郭流菰蒲杜若滿汀洲山雲不動飛黃鶴
春水無邊沒白鷗日落荒城聞戍鼓天清絶浦見行舟
老夫舊有湘湖興聊復今年作遠遊
予已未十月二十有二日去涪上越明年八月
二十有八日以事再來觀山川之勝無異於昔
而予之幽憂壹鬱亦自若也
重來閒曳杖藜行皂帽依前似管寧風雨只如當日恨
江山不改故時青天寒未夕窗先暝霜晩無聲葉自零
詩罷時為洛生詠醉吟聊使故人聽
晁沖之
送惠純上人游閩
蚤聽閩人說土風此身嘗欲到閩中春溝水動茶花白
夏谷雲生茘子紅襟帶九江山不斷梯航百粤海相通
北窗夜展圖經看手自題書寄遠公
次二十一兄韻
憶在長安最少年酒酣到處一欣然獵回漢苑秋高夜
飲罷秦臺雪作天不擬伊優陪殿下相隨于為過樓前
如今白髮山城裏宴坐觀空習斷緣
次韻集津兄懷嵩少示王立之
早聞三十六峰前願寄茅茨一澗邊谷轉馬蹄山繚繞
巖開虎口樹嬋娟陽坡日暖宜瓜地隂嶺天寒熟芋田
便好與公相隠去不宜相對尚茫然
送僧歸建州
清秋潁汝歸時晩不及羣公送惠休曲几數行題字别
扁舟幾日為詩留東吳楊柳雲中渚南越梅花雪外洲
萬里故鄉聊一到江山風物往來游
張表
探春有感
柳萼蒙茸待放緜櫻桃新葉大如錢深春冷落花殘後
寒食朦朧月淡天獨坐每將詩作伴遣愁安得酒如泉
傷心千里休凝望城外東風草滿川
暮春
夜雨輕寒拂曉晴牡丹開盡過清明庭前落絮誰家柳
葉裏新聲是處鶯白髮生來如有信青春歸去更無情
便當種秫長成酒遠學陶潛過此生
秋興
薄雲蔽日曉悠悠簷雨蕭蕭急未收佳樹已彫今歲葉
西風還是去年秋蹉跎不奈時驚客牢落惟憑酒散愁
多病支離欣得睡晩來涼氣滿衾裯
秋雨不止
陋巷柴門掩寂寥一窗風雨晩蕭蕭清秋漸冷尤宜嬾
閒日苦長無處消烏几青笻扶病弱素琴黃卷任逍遥
交朋南北音書隔雖有芳尊誰可招
夏日雜興二首
牆下溪流清且長夾溪喬木雨蒼蒼裊風翠果擎枝重
照水圓荷舞葉涼蝸殼已枯黏粉壁燕泥時落汚書牀
南山野客閒相過贈我能攜藥滿筐
蔬圃茅齋三畝餘溪光山影動浮虚病妻老去惟尋藥
稚子年來解愛書中散無堪心放蕩馮唐已老興蕭疎
全真養素安吾分敢謂軒裳不我如
水南春望
洛岸東風送馬行橋横落日半川明天連觀閣雲垂地
春入山河秀滿城老去飄萍甘屏跡興來懷古未忘情
短歌一曲聊回首不待悲秋白髮生
泊舟候水
一水悠悠斷復連卸帆終日小灘前青旗招飲篙工醉
五兩敧風賈客眠樹色遠分芳草路鳥行斜斷夕陽天
漁舟慣伴危檣宿饋我霜鱗不用錢
秋日登海州乘槎亭
海上西風八月涼乘槎亭外水茫茫人家日暖漁樵樂
山路秋晴松柏香隔水飛來鴻陣闊趁潮歸去櫓聲忙
蓬萊方丈知何處煙浪參差在夕陽
屋東
蒼鳩呼雨屋東啼麥穗初長燕子飛竹裏人家雞犬靜
水邊官舍吏民稀溪聲夜漲寒通枕山色朝晴翠染衣
賴有西鄰好詩句賡酬終日自忘機
和即事
溪如圓塹木如城魚鳥從遊信此情啅雀踏枝飛尚裊
仰荷承雨側還傾彈琴廢久重尋譜種藥求多旋記名
干世久判無妙策直應歸學老農耕
春日遣興二首
流光向老惜芳菲搔首悲歌心事違野綠染成延晝永
亂紅吹盡放春歸荆榛廢苑人閒牧風雨空城鳥夜飛
斷送一番桃李盡可憐桑柘有光輝
日烘煙柳軟於絲桃李成塵綠滿枝芳草有情隨處好
落花無賴信風吹關心傷感知何處過眼芳菲能幾時
一病春來妨痛飲遣愁惟有強裁詩
夏日三首(錄二首)
長夏邨墟風日清簷牙燕雀已生成蝶衣曬粉花枝午
蛛網添絲屋角晴落落疎簾邀月影嘈嘈虚枕納溪聲
久判兩髩如霜雪直欲樵漁過此生
棗徑瓜畦經雨長白衫烏帽野人裝幽花避日房房斂
翠樹含風葉葉涼養拙久判藏姓字致身安用巧文章
漢廷卿相皆豪傑不遇何妨白髮郎
離富池望廬岳是日入夾口直達潯陽遂舍大
江之險示同行
山秀江清三百里與君三宿一扁舟飲殘桑落溪雲暮
卧冷桃笙楚雨秋舟隠長江逢夾口眼明五老立峰頭
幾年澤國行將遍歸與親朋說舊遊
縣齋
只合門如野叟家市朝聲利苦喧譁但知得醉頻酤酒
何處逢春不見花暗樹五更雞報曉晚庭三疊鼓催衙
知君宰邑端無事吟笑何妨到暮鴉
泊舟都梁亭二首(錄一首)
旅枕無眠客夢勞五更傍舍一雞號淮天水闊浮梁小
城郭霜清寶墖高梅鎖冷香通雀啄水翻新綠出漁篙
君恩許作還鄉客肯向江蘺賦廣騷
登楚望北樓
裊裊危樓百尺梯秋風有客獨攀躋路窮流水遠更遠
目斷夕陽西復西簾卷似迎輕燕入柳深時有暗蟬嘶
洞庭落葉悲騷客鵯鵊何勞著意啼
赴官夀安泛汴
西來秋興日蕭條昨夜新霜緝緼袍開遍菊花殘蕊盡
落餘寒水舊痕高蕭蕭官樹皆黃葉處處邨旗有濁醪
老補一官西入洛幸聞山水頗風騷
三鄉懷古
清洛東流去不還漢唐遺事有無間廟荒古木連空谷
宫廢春蕪入亂山(地有光武祠連昌宫)南陌絮飛人寂寂空城花
落鳥關關登臨幾度遊人老又對東風髩欲斑
歸馬
歸馬駸駸不受鞭晩霞如畫照晴川蕭疎黃葉孤舟岸
零落秋雲斷雁天臨水登山悲楚客烹雞酌酒愛詩仙
任從老逐霜毛至莫遣愁來玉盞邊
官舍歲暮感懷書事
衙鼓鼕鼕送夕陽經時無客上高堂淵明柳老秋多雨
子敬氊寒夜有霜山樹葉稀晴摘果齋爐灰煖晩焚香
經綸自有英雄在閒散須教屬漫郎
北風吹雁去翩翩留滯周南又一年田為歲荒陶令秫
酒無人乞廣文錢香籠缽水清晨咒坐煖蒲團後夜禪
更謝晴明好山色數峰殘雪在簷前
雪晴野望
蕭蕭空谷隠山雲渡水人歸何處邨樵徑雪迷唐苑路
鳥聲寒集漢祠門公堂吏散惟修竹近嶺林疎見飲猿
客坐無氊君莫笑陶潛亦有酒盈樽
寒食贈遊客
隂隂畫幕映雕欄一縷微香寶篆殘寒食園林三月近
落花風雨五更寒箏調寶柱絃初穏酒滿金壺飲未乾
明日踏青郊外去綠楊門巷繫雕鞍
次韻秦七寄道潛
衰疲久厭五更朝每媿冥鴻在泬寥顧我塵冠彫舊髩
愛君山桂長新條文詞畫虎工逾拙世味春冰老益消
只欲歸依香火社高堂時聽法音潮
陳師道
次韻李節推九日登南山
平林廣野騎臺荒山寺鳴鐘報夕陽人事自生今日意
寒花只作去年香巾欹更覺霜侵髩語妙何妨石作腸
落木無邊江不盡此身此日更須忙
寄亳州林待制
湖海相望闕寄聲雲林過雨未全晴青衫作吏非前日
白首論文笑後生似聽兒童迎五馬稍修書札問專城
一聞苦李蒙莊句不復人間世後名
春懷示鄰里
斷牆著雨蝸成字老屋無僧燕作家剰欲出門追笑語
却嫌歸髩著塵沙風翻蛛網開三面雷動蜂窠趁兩衙
屢失南鄰春事約只今容有未開花
和寇十一晩登白門
重門傑觀屹相望表裏山河自一方小市張燈歸意動
輕衫當戶晩風長孤臣白首逢新政遊子青春見故鄉
富貴本非吾輩事江湖安得更相忘
和李使君九日登戲馬臺
登高能賦屬吾儕不用傳杯擊鉢催九日風光堪落帽
中年懷抱更登臺江山信美因人勝萸菊逢辰滿意開
二謝風流今復見千年留句待君來
和休文至自新安
無成底事到天涯重見春工換柳枝歷盡江山苦行役
歸來風雨過花時馳驅共厭人間世險阻時聞别後詩
獨有窮愁消未盡一番相見一伸眉
登彭祖樓
城上危樓江上城風流千載擅佳名水兼汴泗浮天闊
山入青齊煥眼明喬木下泉餘故國黃鸝白鳥解人情
須知壯士多秋思不露文章世巳驚
和富中容朝散值雨感懷
節物驚心嬾復嗟樽中酒盡復誰賖風撩雨脚俄成陣
雪閣雲頭欲結花萬里可堪長作客一年將盡未還家
自憐落落終難合白首詩書謾五車
送澤之過維揚
夢裏揚州十載間青樓陳迹故依然袍爭爛錦催詩筆
雨濺明珠落酒船顧我老無騎鶴興羨君行及看花天
囊中繡句歸應滿不負韋郎五色箋
九日寄秦少游
疾風迴雨水明霞沙步叢祠欲暮鴉九日青樽欺白髮
十年為客負黃花登高懷遠心如在向老逢辰意有加
淮海少年天下士可能無地落烏紗
和劉元樂月夜寄賈耘老
胡牀欲上庾公樓那復周南歎滯留皓魄光連鮫室午
疎星冷浸洞庭秋錦袍有興思姑熟桃楫無心問莫愁
喚取長江來入社不勞牛渚問行舟
蘇頌
又和次中答莘老見招
近甸無辭暫駐車吳門雖好隔重湖且嘗竹苑迎霜兔
休憶松江上釣鱸老見交朋尤眷戀醉吟風月好躊蹰
廣陵喜得賢賓客簪履光華勝瑇珠
彭汝礪
和瑛師
江湖日夜著東流水上乾坤一點浮隔浦雲山隨客步
近邨花竹慰人愁同舟自有林宗在結社還須惠遠游
酒興正酣歸更嬾坐看凉月上滄洲
萬安道中
上下雞籠牛口灘灘頭濯濯雨聲寒氣蒸曉日雲無際
波漾春風雪未乾落絮並花浮遠水飛鷗隨鷺落驚湍
扁舟穏泛滄浪遠珍重嚴陵一釣竿
澄心亭
逸老初開池上亭使君鐘鼓樂新成寶林自有湖山助
定水何從風浪生雨過淡雲迷島嶼日長幽鳥下簷楹
扁舟遠汎滄浪碧可避時人笑獨清
濟叔潤之兄弟見送出小渡
欲置窮通逐水漚共君歌舞醉新秋詩詞可愛題黃葉
别意難忘寄綠洲雨過微風催去棹夜凉明月滿歸舟
又隨天外一飛鵠可羨波前雙白鷗
晩晴
萬里無雲雨意醒江湖滿載夕陽明老翁暮釣扁舟去
稚子歸樵一笛横溪月悠悠含夜意林風細細作秋聲
詩魂散落無羈束試效樊川賦晩晴
李昭玘
南遊道中
玉鱠金虀昔未嘗幾回飛夢到滄浪鄉關望處歸期晩
風水聲中去路長梅使南來問行驛雁聲北度下斜陽
囊錢未盡江湖近擬買漁舟學漫郎
登平山堂
斷檻欹簷風雨頻不逢心賞為重新依稀疊嶂宛如畫
憔悴垂楊今復春一闋高歌長在耳後來佳客復何人
悠然未盡雲煙思不見揚州十里塵
迎駕
端門萬騎錦衣紅迤邐鳴梢下半空天極奥居黃道北
瑶池歸仗五雲中金輿影度長廊日法曲聲回廣殿風
泗水昔年曾夢到拜恩何幸接鵷鴻
李之儀
春日
芊芊芳草望中迷傳火樓臺麗日西飛絮輕翻遮柳陌
落花亂點暗桃蹊疏璃波淨沈魚素玳瑁簾疎阻燕泥
百五良辰最蔥蒨綠隂行馬過鶯啼
薄雲
薄雲疎雨灑雕籠槎拂銀潢月上弓紅淚半殘歌後燭
翠濤低湧夢回風淬餘劒鍔難為利解盡犀株未見通
杳杳芝田定何許斷魂無計脱驚鴻
劉季孫
寄蘇内翰
倦壓鼇頭請左符笑尋潁尾為西湖二三賢守去非遠
六一清風今不孤四海共知霜髩滿重陽曾插菊花無
聚星堂上誰先到欲傍金尊倒玉壺
廖正一
和補之梅花
蕙蘭芳草久暌離偶洩春光此一枝自許輕盈羞粉白
何人閒麗得鄰窺寒欺薄酒魂消夜月入重簾夢破時
幸有暗香襟袖煖江南歸信不應遲
賈收
題有美堂
自刊宸畫入雲端神物應須護翠巒吳越不藏千里色
斗牛常占一天寒四簷望盡回頭嬾萬象搜來下筆難
誰信靜中疎拙意略無蹤跡到波瀾
沈偕
遺賈耘老蠏
黃秔稻熟墜西風肥入江南十月雄横跪蹣跚鉗齒白
圓臍吸脇斗膏紅虀須園老香研柚羹藉庖丁細擘蔥
分寄横塘溪上客持螯莫放酒杯空
謝逸
寄隠士
先生骨相不封侯卜居但得林塘幽家藏玉唾幾千卷
手校韋編三十秋相知四海孰青眼高卧一菴今白頭
襄陽耆舊詢名德祇有龐公不入州
謝薖
喜董彦逸自仙巖歸
鉢囊高挂同僧夏遠寄巖間一把茅地僻狙猴常作伴
食貧蕨筍不充庖瘦藤任拄萬峰頂野鶴來歸千歲巢
檢點篋中詩幾首蒼頭特遣為君抄
送王坦夫由淮南入京
王郎乘興上扁舟數遣書來寫我憂奏牘三千待金馬
卷簾十里夢揚州桃花水漲理歸檝蓮葉杯香消客愁
白髮倚門長望子細君應賦大刀頭
玉茗花
佳園昨夜變春容清曉驚開玉一叢素質定欺雲液白
淺粧羞退鶴翎紅似聞金谷初無種欲畫鵝溪恐未工
底事餘花避三舍孤高原有使君風(謂魯公也)
洪炎
石湖院
古木參天水一溝潮來曲折可藏舟招提密映晴嵐起
滄海潛通夜氣浮丹茘薦盤驚北客赤蟳供饌識炎洲
却疑江左知名士不作乘桴浩蕩遊
汪革
寄謝無逸
問訊江南謝康樂溪堂春木想扶疎高談何日看揮麈
安步從來未當車但得丹霞訪龐老何須狗監薦相如
新年更勵於陵節妻子同鋤五畝蔬
胡致隆
落星樓即事
葛巾藤杖竹籧篨夜静江樓縱目初海獸擎山出彭蠡
玉龍銜水下匡廬三更雲淨猿啼露十里月寒人捕魚
已問湖山借圭角他年來此老樵漁
仰山寺
山下清泉迸石流山前松竹自春秋猿吟古寺偏深處
雲集羣峰最上頭一老有靈飛窣堵二神無語鎖寒湫
諸天更在藤蘿外欲踏層巔悵末由
朱長文
次韻子文抱病幽居之作
幾年彩筆擅詞場髩髮相饒色更蒼千里舊聞稱驥騄
九霄安得接鸞凰醉凭淨几抛烏帽閒捲新詩置錦囊
治世莫將公幹比松陵風物勝清漳
次韻公權子通唱酬春晚遣懷
春華急似曉天星誰得年年髩髮青露濯淺深枝上錦
風吹離合水中萍吟餘金谷香隨步書罷蘭亭酒欲醒
擬把冽泉同一酌為君林下洗寒瓶
次韻俞子文南軒雨後
農疇已種圃畦青高卧丘園自放情客少不嫌三徑濕
年豐休歎一瓢清殘鶯喜向風前囀病鶴猶能月下鳴
十載令名如有得莫愁軒冕老無成
柬隠者
不愛紛華愛寂寥松風竹月共蕭蕭因隨野鶴過三徑
每對江鷗洗一瓢無復塵埃沾短褐尚思煙水泛歸橈
道人肯與羲之友飛錫重來莫待招
劉弇
春日送簽判陽承議
春山野思萬千重那更江頭來送公别淚滴流紅杏雨
離情搖曳綠楊風一枝易繞南飛鵲隻字難憑北塞鴻
惟有感恩情不斷夜深長在夢魂中
寄兜率悦禪師
箯輿曾約下山顔白足塵緣等是慳貪為水雲留物外
劣容紙墨到人間銀潢一掬愁枯肺金鑰千重想上關
病客此身似籠鳥何時毳衲對斕斑
蔡京
恭和御製南郊祭天齋官即事
衮龍朱履午階南大輦鸞鳴羽衛嚴玉軫乍回黃道穏
金烏初上白雲暹五門曉氣開旗尾萬騎花光入帽簷
已見神光昭感格鶴書恩下萬邦霑
任伯雨
元日
憶昔東班賀紫宸和風佳氣淨無塵龍墀初下觚稜日
雉扇齊開玉座春接武九霄曾近侍投荒三載作流人
窮通忤合雖天理俯仰尋思不為身
鄒浩
濟明不與虎丘之遊作詩寄之
虎據千年一故丘邇來形勝絕南州池清不礙龍收影
臺迥猶疑石點頭白日青天秋更好幅巾藜杖曉同遊
遥知正擁雙旌坐直上雲峰一凭樓
枯荷
萬頃菱荷一一荒駢頭相倚卧池塘追惟弄日搖深綠
不謂凌風折敗黃飢雁飛銜投遠渚寒魚浮觸動斜陽
那知凜凜梢雲者自有松筠傲雪霜
劉安上
和左經臣見過
為愛端居上郡章里閭何幸得徜徉買田郭外春耕早
築室湖濱野趣長且把舊書遮病眼了無塵事擾中腸
故人訪我留佳句應笑年來兩髩蒼
和馮中丞中秋夜月
捲盡浮雲見碧虚初傳更漏滴銅壺入秋爽氣迥然别
此夜冰輪何處無共想姮娥依桂魄獨憐飛鵲繞庭梧
西園飲散歸來早不用紅紗照路隅
蘇過
送曇秀
三年避地少經過十日論詩喜琢磨自欲灰心老南嶽
猶能蠒足慰東坡來時野寺無魚鼓去後閒門有雀羅
從此期師真似月斷雲時復挂星河
吳則禮
簡田升之時升之赴金陵
建業風流端可憐石城江色曉新鮮鳥窺漢節梅花底
雨濕柂樓春水邊霜髮讐書有東觀錦囊覓句屬南天
枯腸不飽大官肉我種芋魁今十年
唐庚
和程大夫茘枝
家在岷峨飽茘枝十年遊宦但神馳側生流落今千載
入貢稱珍彼一時定自不將凡果比如何偏與瘴煙宜
白頭莫作江南客辜負山中故友期
晩春寄友人
眼底春愁惱殺儂揚州往事旋成空風流只合稱狂客
衰䬃何堪作病翁水國春深梅子雨江天日暮鯉魚風
何時執手同尊酒收拾清歡笑語中
灌息軒
仙家林館碧雲圍埽却浮塵晝掩扉萬事年來俱是幻
一瓶朝汲已忘機花深曲徑春無盡人在閒庭鳥不飛
見說漢隂今復有欲凌霄漢挹清輝
收家書
西州消息到南州骨肉無他歲有秋驥子解吟青玉案
木蘭堪戰黑山頭即時旅思春冰坼昨夜燈花黍穗抽
從此歸田應坐享故山已為理菟裘
壬辰九月不雨至已年三月穡事去矣今夕輒
復沛然喜甚卧作
老去生涯白木鑱脱逢艱食更何堪春深野色憂年惡
夜半簷聲覺雨甘睡外莫聽泥活活想中已覩麥含含
明朝竹徑添幽事玉版堂頭作小參
故游茂先大夫元祐初為唐安守豪逸喜賓客
能劇飲譚笑蓋陳孟公之流今唐安絃索之盛
甲於兩蜀自游使君始後累遷至秦鳳憲以卒
既二十餘年而其子振旅遊嶠南相遇於惠州
作此詩贈之
唐安千指錄琵琶故事猶聞蜀叟誇尊酒何人陪北海
練裙今日見西華子歸未得頻芳草我老無成學種瓜
萬里相逢俱白首班荆長語夕陽斜
黃裳
聞雁
露下多時雁未鳴數聲雲外此宵征北人書到三秋盡
南國弓開一字横孤館有誰驚好夢平蘆何處起寒更
相應俎上終須免宜向方塘寄此生
初秋偶作
火行金候兩猶爭擾擾蚊蠅自未平雲漏雨聲蒸地爽
日含山氣暮天明直須紈扇恩情斷始向籬花意態生
萬里璧寒無一點月明中看雁初横
社日遊雲門山
不須扶我自登山脚力能勝十八盤一字雁低頭上過
兩城人細掌中看雖知北戶緣猶在却笑南柯夢未闌
忽見歸雲應是信滿襟先得洞天寒
桐廬會景亭
物華才思兩無窮來倚闌干萬累空今古坐間山遠近
悲歡潮後客西東譙樓上下夕陽外漁網高低煙雨中
想見飛昇人只在留題當識紫元翁(昔有桐君戴顒得仙於此)
田亘
江梅
千林含凍鬱蒼蒼只有江梅獨自芳暗吐幽香穿别院
半敧斜影入寒塘冰膚宛是姑仙女粉面端疑騎省郎
若是蜜奴曾拂掠肯收紅豔貯蜂房
楊時
潁昌西湖泛舟
扁舟乘興漫追尋路轉河迴入柳隂拂面落花春意盡
避人幽鳥野情深慙無健思供吟筆賴有寒光映客心
日暮倚風歸棹急一鈎新月挂瑶岑
合江亭晩眺
倚杖鈎簾兩水間晴光飛影上雕闌帆催畫鷁摶風去
雪吐銛鋒作劒攢平野煙浮迷遠目晩溪潮漲失前灘
騎鯨一往扶桑近休問人間行路難
遊玉峯閣
蒼藤秀木遶空庭疊石層巒擁畫屏混沌鑿開幽竅遠
巨靈分破兩峯青雲藏野色春常在風入衣襟酒易醒
採玉遺蹤無處問擬投簪紱學仙經
王簿清輝亭
黛染煙蘿拂檻低抱城流水綠逶迤澄瀾碎影搖青鏡
斜日流峯隠半規坐上盈樽無俗客壁間照夜有新詩
登臨已動忘歸興况復清談足解頤
汴上
天上行雲曳白衣半銜晴日在林扉盤花落雁驚還起
啄食飢烏趁不飛榆莢青錢飄已盡月堤流水漭相圍
征途處處塵隨眼多病長年與世違
荆州書事
江湖泛泛一虚舟去作人間浪漫遊歲晚光隂雲冉冉
畏途風雨日浮浮萬鍾信是樊中雉一櫂聊同水上鷗
投老虀鹽成底事憑誰為種橘千頭
千里瀕江地可毛結廬何必故山椒載醪不過斜川路
飲水誰同陋巷瓢勿問雞蟲閒得失但知鵬鷃各逍遥
黃塵滿眼僧窗靜坐對風花意自消
直舍大風書事寄循道
枕書無寐首空搔萬竅噓風正怒號雪意浮空迷遠目
月林梳影見秋毫幽庭所藉惟荒草妙理應須付濁醪
誰念維舟江上客落帆千里壓雲濤
望湖樓晩眺
斜日侵簾上玉鈎簷花飛動錦文浮湖光寫出千峯秀
天影融成十里秋翠鷸翻風窺淺水片雲隨意入滄洲
流連更待東窗月注目晴空獨倚樓
游酢
遊寶應寺
崒嵂三峯帶白灣誰開蘭若翠微間竹牀雲嬾禪心定
草徑苔荒屐齒斑天入碧嵐成玉宇鳥飛青嶂出塵寰
此中即是蕊珠境遮莫閒吟一解顔
游九言
金陵野外廢寺
寒花窈嫋蔓頹牆古寺蒼苔晝掩房犬吠屋頭山杳杳
蟲鳴階隙草荒荒池塘淡月蒹葭冷籬竹西風橘柚香
六代江山金碧地斷碑留得管興亡
題古田寺西堂壁
傾巖終日倦躋攀暫借僧廬半日閒砌下微流走清泚
窗前含籜墮斕斑風來有徑侵危坐雲出無心度遠山
勸取高人長寄翫相隨猿鶴傲林間
王安中
觀僧舍山茶
山僧手種兩山茶看到婆娑髩已華應為客懷驚歲杪
先將春色照天涯綠裁犀甲層層葉紅染猩脣豔豔花
凍頰如丹相映渥不辭衝雨踏泥沙
韓駒
聞富鄭公少時隨侍至此讀書景德寺後人為
作祠堂因跋予舊詩後以自嘲
藤牀瓦枕快清風破悶文書亦漫供鄉信未傳霜後雁
羇懷生怯晩來鐘淹留已辦三年計流落應無萬戶封
猶有壁間詩句在他時誰肯寫塵容
次韻王給事觀殿試唱名
集英春殿唱諸生日轉觚稜晩色清近侍皆分金帶赤
内人爭看雪衣明(内人多自昇平樓上下觀)罷朝詔賜羣公坐合殿
歡傳萬歲聲我老倦隨宫漏永江南江北聽鼉更
次韻侯思孺將至黃州見簡
未用船頭報水程為君持酒打愁城青山久負當年約
白髮多從客路生點檢轉工新句法揩磨難減舊風情
小留莫道無供給一味東籬有落英
次韻南溪觀魚
城西鼓楫又城東不待溪分上下風碧樹垂楊間黃綠
冰盤行鱠簇青紅横塘日暮林巒合斷岸秋來浦漵通
安得此身無世累便隨漁艇入空濛
次韻徐翰林
遠聞仙伯上神山始覺昇平氣象還一夢休論玉堂事
兩行曾綴紫宸班想燒傳燭書天詔看翦花驄出帝關
尚憶平生故人否夜驅黃犢在田間
何大圭
偶然作
茒屋松窗小隠家茶煙漠漠水斜斜簷間乳燕未成語
庭下石榴爭放花賴有詩書消白日倦隨車馬走黃沙
林泉舊約好徑去風雨滿江垂釣車
盧襄
窗外梅花
已消殘雪豆稭灰斜壓疎籬一半開雖我故園無分看
問渠春色幾時來冷香漸欲薰詩夢落蕊猶能韻砌臺
定復水邊多屐齒試令長鬛視蒼苔
喻汝礪
草堂詩
遠嶼曲洲縱復横沙邊繁鳥弄簫笙一軒簷冷松隂合
十里林香藥草生路轉斷楂逢石坐風移深竹見僧行
晩來懷抱尤清曠時有幽人帶月耕
傅察
尉治吏隠亭
公餘吏隠創新亭野闊雲低疊素屏風動荷香翻偃蓋
日搖波影散疎星望窮南畝千重綠坐久西山數點青
更待晩凉蟬亂噪與君散策試同聽
野宿
沂水秋風揚短棹穿林落日繫孤舟心清乍喜離囂俗
野曠翻疑動旅愁歸雁高飛雲杳杳幽蟲夜語草悠悠
此間景物君知否即是瀟湘一片秋
滕茂實
五日
節物驚心動遠思薰風又見浴蘭時空尋好句書紈扇
無復佳人繫綵絲酒注菖蒲唯欲醉筒包菰黍不勝悲
明年此日當何處風裏孤蓬自不知
立春
東皇布政物皆春山色禽聲便可人滿谷和風消積雪
半窗晴日動游塵宫花插帽枝枝秀菜甲堆盤種種新
拘窘經時成土俗聊從一醉適天真
御選宋詩卷四十九
