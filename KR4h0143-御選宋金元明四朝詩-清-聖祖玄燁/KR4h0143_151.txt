欽定四庫全書
御選宋詩卷六十八
七言絶句五
陳師道
即事
老覺山林可避人正須麋鹿與同羣却嫌鳥語猶多事
強管隂晴報客聞
齋居
青奴白牯靜相宜老罷形骸不自持一枕西窗深閉閤
卧聽叢竹雨來時
絶句
書當快意讀易盡客有可人期不來世事相違每如此
好懷百歲幾回開
和江秀才獻花
疎花得雨數枝黃白髮緣愁百尺長要與先生同一醉
故留秋意作重陽
絶句
雲海冥冥日向西春風欲動意猶微無端一棹歸舟疾
驚起鴛鴦相背飛
謝王立之送花
過雨生泥風作塵馬蹄聲裏度芳辰城南居士風流在
時送名花與報春
和參寥明發見鄰家花二首
短牆春色過鄰家行不逢人只見花新綠蔥蔥紅簌簌
却成妝面映青紗
滿城桃李一番新深院繁枝别得春從此詩翁有新語
不須紅濕少城闉
月下觀潮
隔江燈火是西興江水清平霧雨輕風送潮來雲四散
水光月色鬭分明
寄北山順法師
山下遊塵不汚人耳邊溪水去猶聞羨君身世渾無事
坐看青山過白雲
贈太素軻律師
枕帳清寒夜色空琉璃明淨晚燈紅定知城市無窮事
盡在山人冷眼中
李廌
書侍兒小瑩裙帶
旋剪香羅列地垂嬌紅嫩綠寫珠璣花前欲作重重結
繫定春光不放歸
蘇頌
和題李公麟陽關圖
渭城悽咽不堪聽曾送征人萬里行今日玉關長不閉
誰將舊曲變新聲
三尺冰紈一絶詩翩翩車馬送行時尊前懷古閒開卷
看盡關山遠别離
野翠堂
郊原西與莽蒼連隔岸人家小徑穿滿目風光杳無際
柳如山色草如煙
西湖
椒澤疏源勢不休繞城冰玉湛寒流鳬鷖容與菰蒲亂
占得江湖一望秋
王巖叟
延慶寺
龍影函潭事已空惟餘翠竹混青松路窮西北無他景
只有青山三萬重
李昭玘
次韻庭玉弟暮春作
小雨廉纖春欲歸桃花吹盡燕來遲閉門却有宜人處
簾幕隂隂睡起時
睡起
病夫無酒破春愁埽榻焚香作睡謀夢覺不知身是蝶
午雞聲裏思悠悠
李之儀
偶書
風吹蘇小門前柳雨暗羅敷陌上桑遥想九江春色晚
被花惱得少陵狂
惠崇扇面小景
耳冷無人唱竹枝歸心惟有夢魂知楊花撲面煙波闊
猶記征帆欲卸時
有贈
通中玉冷夢偏長花影籠階月浸涼挽斷羅巾留不住
覺來猶有去時香
情隨榆莢不勝飄心似楊花暖欲消擬借瓊林大盈庫
約君孤注賭妖嬈
劉季孫
守關
晨雞三叫未開關留住行人更解鞍却上月明高處立
曉風吹面作清寒
越山寺看泉
龜溪有路蓮花引鷲嶺無時雲霧生聊放此身留舴艋
不逢人處聽泉聲
謝邁
夏日遊南湖
麴塵裠與草爭綠象鼻筩勝瓊作杯可惜小舟横兩槳
無人催送莫愁來
鳴鳩
雲隂解盡却殘暉屋上鳴鳩唤婦歸不見池塘煙雨裏
鴛鴦相並濕紅衣
立夏
小簟含風六尺牀竹奴從此合專房吾身匏落都無用
占得山間一味涼
聽曹道士彈琴
澹泊絲絃誰與聽試開塵匣寫幽情琴中自有無窮怨
彈出離騷意外聲
小窗疎箔列仙家彈盡遺音晚景斜賀老當年定場屋
虛將妙曲付琵琶
暮春
晩雨牆東暗綠槐清隂庭院鎖莓苔委階紅藥將春去
貼水青荷與夏來
吳彩鸞寫真
天上鳳凰難獨宿人間翡翠本雙棲丹青不與文簫共
誰遣雉東迷雀西
山間
籬落秋花未得霜嫣然一笑媚秋陽可人風味撩詩興
不記姚家宫樣黃
洪芻
石耳峰
朝踏紅塵暮宿雲往來車馬漫紛紛猴溪橋下潺湲水
惟有峰頭石耳聞
洪炎
蠟梅
見江樓下蠟梅花香撲金尊醉落霞獨倚東風如夢覺
一枝春色别人家
汪革
春日和韻
晏坐黌堂一事無居官蕭散似相如偶違濁酒風前約
不見繁英雨後疎
李錞
題四時景畫
九江應共五湖連尺素能開萬里天山杏野桃零落處
分明寒食繞風前
繁隂雜樹映汀沙三伏江天自一家欲喚扁舟渡雲錦
平鋪明鏡是荷花
舂鋤寂寞繞疎叢霜後雲生浦溆風此處年年報秋色
只應衰柳與丹楓
剪水飛花細舞風斷蘆洲外水連空剡溪幾曲知名處
何似今朝眼界中
呂希哲
大雪侍講筵
水晶宫殿玉花零點綴宫槐拂素屏特勅下簾延墨客
不因風雪廢談經
張壆
寄呂子進舍人
籬鷃雲鵬各有程悤悤相别未忘情恨君不在篷窗底
共聽蕭蕭夜雨聲
朱長文
次韻蒲左丞遊虎丘
埽石捫蘿向上行門前坐見白雲生應思夢得多佳趣
獨宿樓中待月明(劉夢得登虎丘望海樓詩云野僧已閉戶山月方出嶺)
秋月乘興遊松江至垂虹亭登長橋夜泊南岸
旦遊寧境院因成十絶句呈君勉且寄子通(錄二)
(首)
雲動鑑中雙槳過天圍林外片帆歸闌干倚遍日云暮
坐看丹霞生翠微
銀潢倒瀉入滄溟身近魚龍夜不驚鳴艣空飛孤雁過
漁燈照浦一星明
華亭吳江道中偶作
川上飛橋處處横幾回經此閱平生碧蘆蕭瑟風前韻
一似家林霰雪聲
劉弇
輦下春懷呈趙達夫
闌玉梯金十二樓百花烘作紫煙浮草黏天遠難憑信
絲撲人來慣送愁
蝶正冶容蜂正狂鶯如羞澀燕如忙低枝莫搭鞦韆架
留送嬋娟出短牆
高氏環翠樓
眼界初欣得茂林野煙蒙羃此何心擬從複嶺重岡外
更借蒼岑十萬尋
楊吉老
遺滎陽公
雨綠霜紅郭外田山濃水淡欲寒天參軍抱病陪清賞
一檄呼歸亦可憐
王子平
送橄欖於山谷
方懷味諫軒中果忽見金盤橄欖來想共餘甘有瓜葛
苦中真味晚方回
張商英
溳隂亭
駕言晨出㵐臺隅溳上登臨酒拍壺不似峴山羊叔子
心隨漢水欲吞吳
蔡京
題殿壁
瓊瑶錯落密成林檜竹交加午有隂恩許塵凡時縱步
不知身在五雲深
陳瓘
嶽山夀寧觀留詩
閣前千頃碧琅玕喬嶽蒼松苦歲寒此是萬年峰上竹
何須更待雪中看
鄒浩
求劉知錄澄泥香爐
千卷新書三疊琴青燈炯炯夜沉沉野人此外無餘好
只欠澄泥一炷深
雪中呈秀老原道
引舟西上正隆冬千里隋堤雪翳空恰似常州三月尾
柳花凌亂逐東風
雪中簡次蕭求團茶
竹上松間敲玉花最宜石鼎薦靈芽蓬門不識蒼龍璧
借問風流宰相家
順陽東山下小池
行盡江山知幾重山前池沼尚殘紅塵埃滿眼欣相見
駐馬垂楊夾岸風
泛漢江
山東長江激箭奔扁舟衝破白鷗羣故人正在笙簧裏
一枕灘聲誰與分
南堂
桐竹交隂覆廣庭秋風時與葉爭鳴可憐一曲明君操
不似高山流水聲
倦來搘策立階除深喜官居似隱居寒日西流報衙鼓
紛紛清影上圖書
留别顯父且約相見於南陽
風帆催我上輕舟不得追陪自在遊山路馬蹄新雨霽
早來攜手百花洲
月下懷同盟
晚雲攜雨入陘山月到西湖萬象閒公子歸來泛家宅
只應詩思落人間
次韻王彦温邂逅登舟
過盡城西百丈堤邨邨雞犬午聲齊風前匹馬不回首
知有幽人在竹溪
中秋日泛湖雜詩
荷花影裏逢君輩碁子聲中媿我能擬上高樓對殷浩
更憑長嘯引孫登
路轉城隅更可憐畫橋横處響潺湲篙人不會凭舟意
徑逐西風過水源
舟去舟還秋半時孤花細草雨霏霏怪來詩句無清思
不見沙頭雙鶴飛
早覺鳴鳩啼木杪晚來晴日霽天顔不愁今夜雲遮月
且凭闌干一看山
送郭舜俞再任潁昌
穀雨冥冥春盡頭故人重解去時舟西湖好在一百頃
為我傳聲到白鷗
初夏過西苑呈商居平程良弼二年兄
紅香吹盡綠隂垂恰似當年錫宴時今日玉津樓下過
午聲依舊囀黃鸝
仁老寄墨梅
解衣盤礴寫梅真一段風流墨外新依約江南山谷裏
淡煙疎雨見精神
劉安上
宿棲林
回首江鄉路渺瀰雨天行色倍遲遲最憐山寺流連日
恰是清明禁火時
建善即事三首
繡嶺峰高插晚空雨餘煙霧淡朦朧瓊枝細葉知多少
最愛團欒竹一叢
春歸枝上餘花少轉午濃隂綠滿蹊何事黃鸝語音好
殷勤飛傍粉牆啼
籜龍亭下知誰種旋見新篁破綠苔到此不知纔幾日
抽梢今已過牆來
元沙二首
軒窗高下傍巖隈花木層層取次栽誰道山深春色晩
等閒桃李已齊開
飛山髣髴如天竺環合峰巒一徑通何日再來亭上宿
靜聽猿叫月明中
甘露亭
涵碧軒前甘露亭暑天涼夕此閒行琅玕一畝森如玉
影入池心徹底清
水斛安排鏡面平菰蒲初種已齊生晚來雨過浮萍少
看見魚兒打隊行
舒州西門
拂雲亭外竹千竿靜聽清聲戛玉寒却憶謝公巖下路
水風涼處戰檀欒
唐庚
春日雜興
愛梅長恐看花遲日禱東風莫後期及得見梅還冷淡
東風全在小桃枝
短帽輕衫信馬行郊原春色太牽情兔葵燕麥渾閒事
最有蕪菁到處生
謫居羅浮
說與門前白鷺羣也須從此斷知聞諸公有意除鉤黨
甲乙推求恐到君
蔡肇
題李世南畫扇
野水潺潺平落澗秋風瑟瑟細吹林逢人抱甕知村近
隔塢聞鐘覺寺深
題畫授李伯時
鴻雁歸時水拍天平岡老木尚依煙倩君餘地安漁艇
乞我寒江聽雨眠
汎舟横塘遇雨
平野風煙入夢思殷勤作畫更題詩扁舟卧聽横塘雨
恰遇江南歸雁時
黃裳
和人聞角
一聲寒角四更終吹下雲間細細風孤館幾多人展轉
半窗明月與誰同
秋日有感
幾時能致買山錢便好山中醉暮天有物秋來長引夢
鱸魚新到曲江邊
梅花
花傍水邊窺縹緲月來花上失嬋娟長教風脚微如線
時把真香為我傳
自從花發吟何苦未見春來惜更深天與異香分瓣雪
不教埋没亂山隂
次禹弼同遊滕王園池之韻
當時歌舞競韶華銀燭燒殘始上車堂上舊觀何處覓
春風無計問桃花
泛舟錢塘西湖
望湖樓上與雲齊下視銀河一道低好是水邊歌舞後
綺羅人在畫闌西
芡出波間干顆軟蟹從秋後兩螯肥且呼玉友來相伴
等候蟾光與夕暉
遊吳有作
拏舟曾過芰荷鄉十里薰風一水長趁取秋時尋舊賞
且留三日卧清香
崔鶠
黃州道中
莫愁微雨落輕雲十里長亭未墊巾流水小橋山下路
馬頭無處不逢春
春日村居
春草門前已沒鞾更無人過野人家離離細竹時聞雨
淡淡疎簾不隔花
龔况
送唐大監
東門相别又相逢轉覺衰顔一老翁子約重來我方去
滿庭黃葉正秋風
許仲山
和御製宫詞
輕寒慘慘透衾羅玉箭銅壺漏水多常是未明供服御
夢回頻問夜如何
楊時
藏春峽
山銜幽徑碧如環一壑風煙自在還不是武陵流水出
殘紅那得到人間
綠隂亭上
沙邊幽鳥傍清漪瀧下漁船逆浪歸身在輞川圖畫裏
晴空惟欠雪花飛
含雲寺書事
夾屋青松長數圍午風搖影舞僛僛幽禽葉底鳴相應
時引殘聲過别枝
登峴山阻雨(時自荆南入京)
江風飛雨上雕闌庭樹蕭蕭景自閒向晚微雲遮不盡
好山渾在有無間
庭前古木已經秋天外行雲暝不收倚杖却尋山下路
一川風雨濕征輈
春日
春深不見栗留聲百舌時聞自在鳴獨坐移牀卧深屋
細看新燕巧經營
一番微雨一番晴淡淡春容照眼明庭外幽花自開落
可憐蜂蝶謾多情
雨餘殘日照窗明風弄行雲點點輕獨倚春風人閴寂
時聞蛛網挂蟲聲
溪上偶成
悠揚春夢成幽興冷落溪光醒酒魂天闊雲浮遮不盡
浪平風過杳無痕
游九言
新作盆池戲書
瓦盆片石纍青蒼興入湖山寄小窗細看纖鱗無限樂
寧妨斗水學西江
題武夷毛竹洞
毛竹連雲路欲迷洞門深鎖落花遲曾孫幾度春風老
未入仙人一局碁
霍洞
太守春遊呈以絶句
朝來五馬去尋春誰信家家甑有塵枕籍道傍宜細問
恐非芳草醉眠人
韓駒
十絶為亞卿作(錄四首)
離歌三疊最關情不省從來此地聞早是春殘心事惡
落花隂裏更辭君
君住江濱起畫樓妾居海角送潮頭潮中有妾相思淚
流到樓前更不流
憶汎郎舟共採蓮今來揮淚送郎船回書儻寄新翻曲
湖上何人為扣舷
妾願為雲逐畫檣君言十日看歸航恐君回首高城隔
直倚江樓過夕陽
館中直宿書事
十載名山慣杖藜清都直宿夢魂疑卧聞長樂鐘聲近
尚憶寒山半夜時
賦曲江禁柳
照水纖柯拂地明東風初試柳腰輕人間豈識長門恨
霧髩霜鬟綰不成
道中絶句
淺黛依依臨水笑挼藍脈脈抱山流他年定作寒溪夢
夢載支郎雪滿舟
臣㮚以御畫鵲示臣駒謹再拜稽首賦詩
君王妙畫出神機弱羽爭巢並占時相見春風鳷鵲觀
一雙飛上萬年枝
舍人簪筆上蓬山輦路春風從駕還天上飛來兩烏鵲
為傳喜事到人間
次韻館中上元遊葆真宫觀燈五首(錄二首)
鴨綠未全生曲沼鵝黃先已上柔柯故應春物撩詩思
白髮明朝一倍多
澹澹新妝帶淺啼催車只待日平西驊騮也自知人意
散入千花了不嘶
雪堂
經營一頃將歸去眷戀羣山為少留百日使君何足道
空餘詩句滿江樓
梅花三首(錄二首)
江南歲晩雪漫漫磵谷梅花巧耐寒幸有幽香當供給
不辭三載滯西安
雲根細路繞溪斜日出煙銷水見沙只度關山魂已斷
何須疎雨濕梅花
申應時卜居京口名之曰雲棲又曰小築乞詩
送行
客舍秋來憶舊居一帆歸去落東吳他年寄我新詩句
即是雲棲小築圖
曹緯
自齊山借舟泛湖還家
十里平湖漫不流晚風吹浪打行舟定知歸後侵燈火
家在菰蒲最盡頭
喻汝礪
至雄州寄諸弟并呈諸友
馬頭今日過中都到得雄州更有書道路莫嗔音問少
天寒沙漠雁全疎
沙陁行盡見南山過却中京又少寒欲寄梅花無處覓
祇將書去報平安
和國信子育元韻
雪餘稅馬立孱顔望盡南垂北際山一段黃雲凝不散
居人說是瓦橋關
曉起南山暮北山夜深歸夢祇山間山中亦有流泉好
不許行人洗病顔
聞道朝正使入關慇懃試託寄書還逢人若問今何許
已過金鈞第一山
歸次雄州
雁奴到日人初别燕子來時我亦還馳馬直登山絶頂
爭圖先見瓦橋關
和履中學士上元有作
珠翠雲隨鳳輦行重樓截臬與天平春風不禁宫中事
吹落珠簾笑語聲
泊真州新河亭
髩毛垂雪欲毿毿道路風波老不堪繫纜短亭聊自慰
青山數點見江南
湖湘路中見梅花寄子開
折得寒梅自水濱恰如去歲在宜春瀟湘不見江南客
祇有花枝似故人
許顗
夢中詩
閒花亂草春春有秋鴻社燕年年歸青天露下麥苗濕
古道月寒人迹稀
周彦質
宫詞
五雲樓闕聳天顔龍燭交光萬夀山縹緲祥風來帝所
御香時得到人間
君王博學古無如羲獻竒蹤購得初裁處萬幾無一事
睿思深殿自臨書
春晴太液漾漪漣柳綠花明豔冶天十二闌干簾半掩
瑶津亭下按龍船
端午茸花簇彩鸞高標寶鑑縷金鞶不宜夏景銷酥腕
似覺新來百索寬
開鑪佳節乍寒朝近侍班聮衣錦朝獸炭香新金鴨暖
珠簾龍幕按簫韶
錦茵方窄簇花毬羯鼓瓊臺七寶鈎共按昇平新製曲
不同簫索打梁州
分引天源入禁城御溝縈繞六宫行寒聲碧甃淙淙急
流到人間分外清
胡清
軒旁小柏
栽傍巖隈未足看謂言斤斧莫無端他時直入掄材手
不獨青青保歲寒
張叔夜
岐王宫侍兒出家為比丘尼
六尺輕羅染麴塵金蓮步穩襯緗裙從今不入襄王夢
剪盡巫山一朵雲
宗澤
華隂道中
煙遮晃白初疑雪日映斕斑却是花馬渡急流行小崦
柳絲如織映人家
菅茅作屋幾家居雲碓風帘路不紆坡側杏花溪外柳
分明摩詰輞川圖
張表臣
和晁以道答友乞松花詩
潛隱嵩高六六峰未乘雲氣御飛龍自餐白石求黃石
更採長松寄赤松
李綱
即事
賓江兩岸木緜飛負郭家家熟荔支瘴雨蠻煙已蕭瑟
可堪梅子欲黃時
春詞
朝來急雨作輕寒只恐梨花落點殘喚起小童窗外看
玉妃何事淚闌干
秋意
蕭蕭南浦白雲秋楓葉蘆花相對愁何必更窮千里目
亂山凝碧滿溪樓
清修寺在益陽數十里間惠遠之弟居之世謂
之小廬山
盤紆石磴白雲間風落巖花滿路斑峰嶺横斜自重掩
箇中真是小廬山
岳飛
池州翠微亭
經年塵土滿征衣得得尋芳上翠微好水好山看不足
馬蹄催趁月明歸
陳東
與士繇遊金山翊日分袂
早别金山恰曉鐘離帆分破一江風瓜洲渡口波聲遠
後夜相思明月中
題吳公輔菴
一徑縈迴屋數間我來却欲寄清閒道人杖履知何處
空鎖煙霞萬疊山
歐陽澈
有寄
瞢騰醉眼漾嬌波心印潛通一捻多密寄斷腸雙麗曲
遏雲須倩雪兒歌
和子賢途中
暫停雙槳傍蘋洲磯上漁翁雪滿頭釣破煙波深得趣
生來不識世間愁
索莫襟懷不奈秋雕鐫佳句且忘憂行行恰過橋南路
一片蘆花映碧流
桐圭柳帶正凋疎匹馬區區倦遠途腸斷不堪回首處
寒雲影裏雁聲孤
喜雨
北窗支枕夢初回風掠餘香特地來顛倒衣裳望池上
荷花無語為誰開
楊柳藏鴉菡萏香水亭風榭襲羅裳秋光正入詩人眼
剰得餘篇付錦囊
歸自臨川途中感物遇事得八絶句寄秀美(錄一)
(首)
信馬沿堤嬾著鞭不堪回首望臨川滿懷離恨如春夢
愁聽林梢斷續蟬
春意
高情忽逐曉雲空喜見枝頭一點紅祇恐好花俱有主
擬為詞客伴春風
葉夢得
戲方仁聲四絶句(錄二首并序)
仁聲舊居城東泊宅邨張志和昔遊也今徙西溪
作雲茒菴因東岡為小亭號茒敦欲傍溪開水檻
久無資會郡守有饋之酒五十壺不敢飲亟易之
乃克成有田數十畝嘗苦下潦余居石林與雲茒
南北相望故及之云
戲弄扁舟泊宅邨却尋三徑築茒敦雲邊此意真誰解
賸作新詩與細論
水檻新開似浣花傍溪須更作浮槎祇應屢費王弘酒
時要清尊對落霞
汪藻
宿酇侯鎮
當時踏月此長亭髩似河堤柳色青今日重來堤樹老
一簪華髮帶寒星
微涼初破候蟲秋露草螢光已不流搔首與誰論往事
星河無語下城頭
次蔡天任韻
修廊過午夕隂合蝴蝶滿庭春草長呼兒更捲簾數尺
要放晩晴升屋梁
廖剛
題渚宮
畫橋紅去卷蛾眉臺榭遺蹤草樹迷獨有天然無限意
一池春水浴鳬鷖
蔓草春深綠更齊玉鞭何處選芳菲舊時錦繡叢中蝶
却傍疎籬野菜飛
衢州試院次韻盛當時官長寵示絶句
洗眼貪看幼婦詞玉人空遣暗相思憑誰為報歸期近
趁得桃花爛漫詩
丙申春帖子
土牛分盡彩泥香動地歡聲入夀觴倍覺今年春意好
上元燈火鬭風光
碧波樓下銀塘暖麗日亭前瑶草新和氣滿城催燕樂
風流太守最宜春
暖風漸綠池塘面和氣先薰草木心欲識春來何處好
曲屏新稱畫堂深
金裁寶勝翻珠髻雲染華箋貼繡楣庭戶春歸何所覺
暖風吹雪下瓊枝
題蔡州柳莊舖
雲垂曠野路漫漫策策秋聲作暮寒已分故園天樣遠
不知何處是長安
題白鳥寺西軒
幽窗殘夢午聲雞犬吠人家草舍微惆悵十年無限事
又聽啼鳥送春歸
天竺寺
野塘風細度香蓮碧澗雲深響玉泉從此西湖不須到
淡煙寒月一家天
題臨漳臺
銀河一派接天來碧玉千峰照眼開我欲乘槎訪仙去
却疑身已在蓬萊
畫棟岧嶤倚翠微玉簫聲斷紫煙飛憑闌萬里秋光老
誰會長吟久未歸
李彌遜
秋晚即事
霜樹今無一葉留日邊雲暗使人愁獨憐揚子灣頭岸
猶有黃花戀晚秋
春雨
濛濛煙雨網春暉南陌清明二月時細草養泥留燕子
好花藏蜜待蜂兒
自大寧泛舟還涇川
岸梢濃染一溪青山影歸舟落葉輕欲學漁郎颺綸手
雨蓑月笛了平生
留題曾丞道堂
隂隂翠竹鎖虛堂竹外青山半出牆七尺龍牙消白晝
便應題作小秋霜
和學士兄秋懷
却暑回飇入暮林衰蟬無力尚微吟不須更問秋多少
著蕊黃花已可簪
晚步獨至西溪
睡起方牀日未斜旋移屐齒破晴沙石闌獨立數歸鳥
高樹無風落柿花
筠亭
疊疊重重兩岸山鈎連秀色上琅玕孤亭四壁面煙雨
人與白鷗分暮寒
題范才元湘江詩畫
詩才妙入江南畫畫手工傳渭北詩一段澄心卷湘水
吟軒長對喚船時
次韻趙表之道中見梅之作
近水疎籬竹半侵枝南枝北弄晴隂不因老眼分明見
辜負凌寒一寸心
不見先爭特特開只緣沙際欲春回行人浪起空華想
一夜歸心著夢催
出山
白露蒼煙晝不分竹風捎雨亂紛紛杖藜來往成何事
添我胷中一壑雲
孫覿
題臨川孝義寺壁
秋風嫋嫋轉庭梧客夢初驚一鳥呼揀盡寒枝棲不穩
獨行殘夜影同孤
横山堂
波間指點見青紅雪脊嶒崚倚半空幻出生綃三萬幅
遊人渾在畫圖中
過楓橋寺示遷老
白首重來一夢中青山不改舊時容烏啼月落橋邊寺
敧枕猶聞半夜鐘
翠木蒼藤一兩家門依古柳抱溪斜古城流水參差是
不見元都舊日花
吳門道中
數間茅屋水邊邨楊柳依依綠映門渡口喚船人獨立
一蓑煙雨濕黃昏
龜潭
山空水淨竹娟娟玉礫金沙自炯然宿鷺驚窺潭底月
潛魚翻動水中天
再至龜潭
歲歲來尋罨畫春看山弄水意長新不知流水今何處
只有青山是故人
周紫芝
浴罷書妙巖壁
雲散香槽客未回月團重瀹睡餘杯小窗斜日無人語
只有松聲入夢來
秋晚
月向寒林欲上時露從秋後已沾衣微螢不自知時晚
猶抱餘光照水飛
次韻次卿林下行歌十首(錄二首)
風吹蘇小門前柳雨暗羅敷陌上桑遥想錦江春色暖
被花惱得少陵狂
賣酒罾魚只數家卜鄰元在水之涯扁舟定自桃源去
斜日紅飛兩岸花
聞蛙
草合平溝漲綠醅亂蛙聲在古城隈何時細雨春風夜
還我西池鼓吹來
次韻次卿約尋梅
想得瑶林玉樹春高標元自出風塵殷勤欲共梅花笑
却恐梅花解笑人
次韻常元明西坑
西坑只在亂山間尋得仇池十九泉有句能催千嶂雨
無人共釣一川煙
水西壁間見呂居仁絶句次其韻
秋霜落後題詩句醉墨淋漓苦未乾不見窮愁盂東野
亂峰空鎖一溪寒
聞雪
黃昏雪意未全成寒入重衾曉更清風裏未看穿幕片
夢中先聽打窗聲
次韻魏定甫早春題詠
三十六番風未回微紅難倩剪刀裁魏侯句裏有春色
不打涼州花自開
芍藥今歲著三花
春歸那肯為儂留尚有三花慰客愁十里紅樓捲珠箔
不知誰占古揚州
須江雨中
須江樓上倚秋風草樹荒涼故壘空吹盡角聲人不見
畫橋和雨繫艨艟
歴陽道中
斜照孤邨一水閒維舟盡日柳隂間此生已作淮西夢
更看江南隔岸山
朝盤二首
郭索何人捕草泥朝盤新見玉團臍却思煙雨江南夜
紅火青蓑入稻畦
江近秋深足鱠材半青棖子帶香開黃金鱗鬛丹砂尾
落爼看成白雪堆
賈主簿家蠟梅
臘月邊城風雨沙帶香誰剪蠟梅花寒燈枉作江南夢
春在牆東主簿家
雪後留宿報恩方丈
澆睡莫教茶乳薄留香不放晝簾開道人知我無餘事
特為尋詩借榻來
清樾晚雨效韓偓
池上風荷香撲衣紅妝鏡裏雨如絲試呼小艇尋煙去
便是苕溪五月時
齊山依小巖作觀音閣
亂山空洞自成龕十里秋風響檜杉我亦來修香火供
便疑身在普陀巖
湖居春晚偶賦
雪屋臨湖憶繫船柳汀吹絮又經年白鷗大似知人意
分與滄波十里天
次韻仲照秋懷
日斜樓閣暮雲中黃菊紅蕖滿院風酒熟未酬花爛漫
詩來時聽玉丁東
寒食前五日作
寒食風埃滿客巾西湖煙雨送愁頻日高未起鳥呼夢
春晚不歸花笑人
次韻黃文若春日山行過秦德久六首(錄三首)
百錢聊作杖頭沽旋剪春苗薦野蔬便可共傾陶令酒
未須真憶季鷹魚
眼前風物一番新江上桃花惱殺人可笑草玄窗下客
滿庭吹絮不知春
鳥啼花發未春闌日飲無何意自閒更喚小蠻娛醉客
主人風味似香山
苕霅舟中戲題
永日扁舟破浪遲青蘋不動柳低垂滿川安得飛來雨
看濕紅裙雪藕絲
樓居雜句五首(錄二首)
吳江横絶斷雲間白鳥歸飛去不還煙樹青連越王國
暮潮聲過海門山
湖光山影入樓明曉色催人夢自驚畫棟去天無一握
青山銜月恰三更
五月六日湖上晚歸初見荷花
毿毿煙柳誰家樹拍拍西湖盡日風和靖宅邊山雨急
蘇公堤下藕花紅
十月二十日晨起見枇杷
枝頭紅日退霜華矮樹低牆密護遮黃菊已殘秋後朵
枇杷又放隔年花
湖居無事日課小詩
春湖潮滿入青天浪拍東風打釣船人在空濛飛絮裏
鳥啼紅白亂花前
天上隂晴不可猜雨翻雲黑又雲開鷺從落日山邊去
魚趁晚湖潮裏來
甲子春日
燕來不擬著簾遮要聽雙飛語日斜芳草滿庭人不埽
東風吹盡石楠花
西湖春事
顛春柳絮風前落卧水桃花鑑裏開沙上鴛鴦忽驚起
背人飛去不回來
西湖月夜
月到中天火未流水邊風露已含秋問誰乞取西湖角
紅藕花中著釣舟
冷泉亭放閘二首
呼猿洞口水潺潺忽卷波流下九天乞得少陵三峽句
為君題作倒流泉
萬里西興浦口潮浪花真似海門高誰將一夜山中雨
換作滄江八月濤
次韻庭藻讀少陵集
濯錦江頭酒一杯碧雞坊口草堂開十年劒外無相識
黃四娘家幾度來
西湖詞二首
吳中小女結煙鬟自打青腰唱採蓮欲趁歌聲過南浦
藕花深處不通船
湖天無盡月如霜露濕荷花别是香何處漁郎解吹笛
並頭驚起兩鴛鴦
夜聞潮
江隔西興老翠鬟轉頭即是海門山八盤嶺下移家住
要聽潮聲到夢間
寒食病起
桃花落後燕雙飛三度清明換客衣猶有江南故鄉夢
起尋楊柳插朱扉
讀韋莊浣花集戲題
晚塘風月一番新弄粉調膏點注勻誰與花林詩宰相
聘將花蕊作夫人
秋意
江城木落又秋高歸夢難成客髩彫擬倩西風吹雨去
莫來窗下打芭蕉
雨中讀韓致堯詩偶池上鹿蔥盛開因效其體
曲闌干外水平階池上朱扉繞翠苔燕子飛來人不到
鹿蔥花在雨中開
夢行西湖梅花下
久把西湖作故鄉至今清夢到湖傍分明昨夜經行處
一色梅花十里香
食芡有感
雞頭子熟客新嘗流落空嗟各異鄉紅線綠荷香裏夢
十年燈火記錢塘
御選宋詩卷六十八
