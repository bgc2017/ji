欽定四庫全書
御選明詩卷七十八
七言律詩十一
王守仁
次壁間杜牧韻
春山路僻問歸樵為指前峰石逕遥僧與白雲還暝壑
月隨滄海上寒潮世間老去渾無賴遊興年來獨未消
回首孤帆又陳迹疎鐘隔渚夜迢迢
夜宿浮峰次謙之韻
日日春山不厭尋野情原自懶朝簪幾家茅屋山村靜
夾岸飛花溪水深石路草香隨鹿去洞門蘿月聽猿吟
禪堂坐久發清磬却笑山僧亦有心
將遊九華移舟宿寺山
維舟谷口傍煙霏共說前岡石徑微竹杖穿雲尋寺去
籐筐採藥帶花歸諸生晚佩聯芳杜野老春霞綴衲衣
風詠不須沂水上碧山明月更清輝
化城寺
化城高處萬山深樓閣憑空上界侵天外清秋度明月
人間微雨結輕隂鉢龍浮處雲生座巖虎歸時風滿林
最愛山僧能好事夜堂燈火伴孤吟
因雨和杜韻
晚堂疎雨暗柴門忽入殘荷瀉石盆萬里滄江生白髮
幾人燈火坐黃昏客途最覺秋先到荒徑誰憐菊尚存
却憶故園耕釣處短蓑長笛下江村
移居勝果寺
江上但知山色好峰迴始見寺門開半空虚閣有雲住
六月深松無暑來病肺正思移枕簟洗心兼得遠塵埃
富春只尺煙濤外時倚層霞望釣臺
宿萍鄉武雲觀
曉行山徑樹高低雨後春泥没馬蹄翠色拖雲開疊嶂
寒聲隔竹隱晴溪已聞南去艱舟楫漫憶東歸阻杖藜
夜宿仙家見明月清光還似鑑湖西
夜宿香山林宗師房次韻
幽壑來尋物外情石門遥指白雲生林間伐木時聞響
谷口逄僧不記名天壁倒涵湖月曉煙梯高接緯階平
松堂靜夜渾無寐到枕風泉處處聲
羅舊驛
客行日日萬峰頭山水南來亦勝遊布谷鳥啼村雨暗
刺桐花暝石溪幽蠻煙喜過青楊瘴鄉思愁經芳杜洲
身在夜郎家萬里五雲天北是神州
沅水驛
辰陽南望接沅州碧樹林中古驛樓遠客日憐風土異
空山惟見瘴雲浮耶溪有信從誰問楚水無情只自流
却幸此身如野鶴人間隨地可淹留
興隆衛書壁
山城高下見樓臺野戍參差暮角催貴竹路從峰頂入
夜郎人自日邊來鶯花夾道驚春老雉堞連雲向晚開
尺素屢題還屢擲衡陽那有雁飛回
陸廣曉發
初日曈曈似曉霞雨痕新霽渡頭沙溪深幾曲雲藏峽
樹老千年雪作花白鳥去邊迴驛路青崖缺處見人家
徧行竒勝才經此江上無勞羡九華
龍潭夜坐
何處花香入夜清石林茅屋隔溪聲幽人月出每孤往
棲鳥山空時一鳴草露不辭芒屨濕松風偏與葛衣輕
臨流欲寫猗蘭意江北江南無限情
南菴次韻
隔水樵漁亦幾家緣岡石路入溪斜松林晚映千峰雨
楓葉秋連萬樹霞漸覺形骸逃物外未妨遊樂在天涯
頻來不用勞僧榻已占汀鷗一席沙
斜日江波動客衣水南深竹見巖扉漁人收網舟初集
野老忘機坐未歸漸覺林間棲鳥亂愁看天北暮雲飛
年年歲晚長為客閒殺西湖舊釣磯
夜泊江思湖憶元明
扁舟泊近漁家晚茅屋深環柳港清雷雨驟聞江霧散
星河不動暮川平夢回客枕人千里月上春隄夜四更
欲寄愁心無過雁披衣坐聽野雞鳴
春日遊齊山寺用杜牧之韻
倦鳥投枝已亂飛林間暝色漸霏微春山日暮成孤坐
游子天涯正憶歸古洞濕雲含宿雨碧溪明月弄清暉
桃花不管人間事只笑山人未拂衣
木閣道中雪
瘦馬支離緣絶壁連峰窅窕入層雲山村樹暝驚鴉陣
澗道雪深逄鹿羣凍合衡茅炊火斷望迷孤戍暮笳聞
正思講席諸賢在絳蠟清醅坐夜分
張琦
秋晚登君山
十年兩醉君山酒山下民風似昔年青帕茜裠耰麥女
銀鱸紫蟹入村船霜蕉葉破猶藏寺江浦沙高未作田
病骨登臨尚彊健坐聽湘瑟弄湘煙
游潛
散步
白頭高帽青山客勝日行吟楚水涯宿雨野田初試犢
暖風城郭半開花喜聞社鼓喧春舍狂脱春衫付酒家
百畝尚餘身後健不妨隨分課桑麻
周用
沽酒
一春白髮闘絲長無奈春歸喚酒嘗日曬一林梅子熟
風吹滿店柳花香漢江初潑蔔萄綠銀海頻浮琥珀光
消得百年三萬日不妨還醉六千場
簪花
老去風流敢自誇開筵對客許簪花百年回首仍春色
三月於人且物華乘興不須憎白髮聞歌猶復戀烏紗
花前莫笑山翁醉賸有青錢付酒家
丙午元日早朝
一夜鐘聲報早朝萬方元會仰天高星臨燭影開宫扇
雲靄罏香引御袍太史祈年占雨雪詞臣撰頌入揮毫
作人大雅垂無極願為周文賦譽髦
雪夜禁中
朝衣永夜直金鑾華雪霏霏點玉闌九扈昇平占舊業
五雲窈窕共高寒曈曈霽色浮仙仗皎皎清暉並御壇
引領韶華屬桃李春明還向上林看
吳太常諸公九日前一日登清凉寺次韻
清秋何處迴高眼山寺遥臨江水濱滿地黃花聊避俗
誰家白酒未嘗新可憐明日是九日為問閒人能幾人
且與山靈修故事已傳西北靜風塵
魯鐸
孫懋仁沱西别業
屋邊沱水日淙淙風物元應擅楚邦蘭芷生連垂釣石
鳬鷖棲近讀書忩城東曉色聞孤角畦外春流帶九江
為約扁舟他日會狂歌來和郢人腔
次韻徐原忠
蓬門未款鶴先知已有園深出應遲松逕路晞行藥後
藕汀風動納凉時夜仍秉燭翻疑夢春許看花更作期
休倚清時催病客新文容有北山移(己有公之園名亦以名其詩)
許州風節亭次韻劉東之御史美之正郎
煩囂何處可披襟風節亭中散竹隂地僻本無塵俗氣
夜凉先見歲寒心風傳遠邃情何限月轉長稍坐益深
安得題詩更明日滿牆揮翰學來禽
九日園亭用杜牧之韻
揮翰題糕手欲飛菊邊香霧正霏微誰從今日仍辭醉
不道常年苦憶歸短屐未妨逄細雨殘春還可待斜暉
官貧猶勝陶彭澤剛得東籬有白衣
九日東莊用前韻
丹楓零落白雲飛别墅風長酒力微坐待池菱炊飯出
行逄野菊戴花歸沙鷗貪看臨秋水林鵲從教亂夕暉
朝市久違疎散性欲從漁父問荷衣
野望
東風吹雨宿塵輕膴膴村原正曉晴遠樹有花皆辨色
好峰無數不知名雲開雁鶩横長塞草綠牛羊上廢城
欲向燕山還極目夕陽時候更分明
園中
花蹊苔徑屐聲微幽事相關俗累稀薄力尚堪澆藥圃
病身剛好著荷衣綠階細草抽書帶近岸閒鷗伏釣磯
簷樹無塵忩榻靜捲簾清晝看雲飛
遊牛首并獻花巖限韻一首
清塵曉雨乍霏微落絮遊絲總不飛絶巘路通行委曲
大江帆遠見依稀雲中絳閣初疑畫洞口青苔欲上衣
擬借巖房留信宿隔林啼鳥謾催歸
郊行次序菴韻
芳原並轡馬行遲何處春聲按竹枝臨水小桃元自媚
倚風新柳不妨欹禁煙安問村中酒遇事還生眼底詩
明日紅塵向城市野橋山店盡堪思
何瑭
和郭杏東九日韻
重陽細讀黃花句懷抱因君一暫開杜甫當年長作客
陶潛此日定銜杯殊方久廢登高興青眼誰憐濟世才
北望親闈腸欲斷塞鴻頻到少書來
秦淮一覽閣
畫閣臨流想像題倚闌翹首覺天低名花無數侵簾入
好鳥多情傍戶啼近水迢迢經雨綠遥山隱隱拂雲齊
從來吏隱難兼得城市還驚似澗溪
同年殷僉憲遷居五松月有贈因和二首(錄一首)
華居新買傍城隂流水橋南帶茂林車馬稀疎知地僻
煙花撩亂覺春深醉扶竹杖看魚躍困倚藤牀聽鳥吟
最愛三山當戶牖晚峰相對翠千尋
李時
夏日偶書
卜居地愛城西僻野水春來自作渠戶繞山光堪對酒
園收柿葉好供書青林雨過煙蘿濕碧洺雲生石竇虚
長者不聞門外駕小庭新草手間除
陸深
渡江
桂楫蘭橈江水生前麾小隊渡江行人生幾度東風面
花信一番春雨晴初日出林光欲動豐泥逐馬滯猶輕
少年游釣難忘處莫怪丘園太有情
晚飲張虞卿舍西江汎月還舟
南鄰歸去夜如何鼓吹無風櫂有歌兩岸碧波潮力定
一身清露月明多天空星斗中流動家近舟航一水過
千古勝遊誰得似前須太白後東坡
虹縣曉發(是日清明)
拂曙星河擁使旌隋堤花柳報清明人家煙火寒猶禁
客子衣裳暖漸輕夾岸露華添細水浮空春色抱孤城
東風滿地皆芳草一為多情盡日行
發新津風日甚佳有述
江山偏覺此行多愛聽巴音入櫂歌錦樹微茫連岸脚
畫船掀舞出盤渦山雲欲起常迎日水鳥驚飛不離波
為客十年勞勝賞朝天萬里又經過
兊陽書樓
面山花竹背山樓合著元龍最上頭雲氣隂晴常不定
江聲回合正東流九關清夢通霄漢八月仙槎貫斗牛
欲賦兊陽形勝裏山川元是漢嘉州
山堂晚晴觀楫兒作字
論文說劒更爭棋五十年來兩鬢絲無事可為甘袖手
有山如畫且題詩望中禾黍秋風粒夢後芭蕉夜雨枝
小几映忩承落日雙鈎古帖坐教兒
和汪有之園亭之作
一區猶愧子雲才薄有茅堂傍水開遠訊經秋憑雁到
問竒長日有人來好花隔岸飛紅雨新笋穿籬迸綠苔
同上玉堂俱出牧却從郊野望蓬萊
登華山至青峰
羣玉峯頭鐵鎖寒周秦遺事共漫漫山從拔地五千仞
路向穿雲十八盤上界樓臺懸日月下方風雨長波瀾
乾坤不博蒙頭睡一借神仙蛻骨看
送客過昭覺寺
霜日江雲杳靄間聊憑酒力駐穨顔一冬天氣常嫌熱
幾度郊行暫借閒世上無情惟白髮人間有福是青山
山僧更住青山裏翻罷楞嚴獨掩關
秋懷四首
碧草幽花滿故園南山卧對久忘言年來行李書千卷
老去生涯水一村已辨弓蛇還石虎母煩怨鶴與驚猿
秋光更比春光好蜂蝶紛紛不到門
斗帳香消病骨輕少年憶得賦秋聲青藜火暖西風勁
白玉堂深晝漏清上帝雲霄陪絳節仙人星漢濕金莖
高山流水空瞻溯祇恐㳙埃報未成
六代三吳業已荒英雄遺恨水茫茫試量秋與愁多少
始信年隨鬢短長江上野鳬爭得食山中叢桂早含霜
長門本為黃金賦賦就長門却自傷
一翻風雨報園林岸柳汀蒲半不禁兔魄漸隨華月滿
鳳棲應戀碧梧隂清商律應笙歌細白苧功多篋笥深
起向推移占物候為誰先有歲寒心
張邦竒
上巳日周玉巖司寇拉遊蔣山枉詩見惠次韻
郊行長為簿書遲勝友壺觴已翠微夾路桃花迷入洞
傍溪鷗鳥憶臨沂松隂坐久還移席草色春深欲染衣
紅日下春潮水碧石橋齊踏彩霞歸
黃鞏
春雨亭
濱江亭子鎖春隂一水盈盈雨正深小徑飛花紅漸濕
柴門垂柳綠初沉坐深野老還爭席聽近樵歌不出林
莫是向來遊眺處東風吹動故園心
孟洋
荅高大和侍御寄書
舟過衡陽雁已疎經年那得故人書一封忽漫來何處
千里殷勤問謫君海上青驄遥羡汝湘南芳草正愁予
清秋直北朝星斗回首雲山萬疊餘
送柴光禄入賀
櫂歌聲裏望行舟渺渺江亭草樹浮卿月近移龍虎闕
使星遥映鳳凰樓鶯花上苑逄春色風雨長安憶舊游
聞說聖朝求直諫肯令汲黯出皇州
殷雲霄
九日得繼之書
病起重陽花正開小齋獨酌當登臺吳中此日來雙鯉
江上何時共一杯萬里長風吹落木孤雲斜日照秋苔
百年懷抱憑誰盡滄海新收鼓角哀
索承學
西樓晚眺
在家無事不勞生暫倚危樓看夕晴雲裏樹含山外寺
渡頭人語水邊城荒村茅屋秋砧早野店漁家晚炊明
吟罷新詩還自和西風吹落塞鴻聲
嚴嵩
東堂新成二首
種樹成隂闢沼魚數椽聊此卜幽居諸峰稍識嵐霏外
三徑新鋤灌莾餘窮巷頗迴高士轍藜牀時讀古人書
欲因蘿薜辭簪弁慙愧承恩在玉除
無端世路遶羊腸偶以疎慵得自藏種竹旋添馴鶴逕
買山聊起讀書堂開窗古木蕭蕭籟隱几寒花寂寂香
莫笑野人生計少濯纓隨處有滄浪
恭扈聖駕幸承天發京作
禁城鍾動啓金扉鳳輦時廵出帝畿黃紙特頒都護勑
緋羅齊賜侍臣衣祥雲捧日浮仙仗芳樹和煙隱翠微
遥想湘江歡父老漢皇今覩沛中歸
蕭子卜居梅林賦贈
溪上梅花玉作林溪邊茅屋苦寒侵孤山倚棹逄詩興
潁水移家見客心日暖漁歌來浦溆雪晴花色上衣襟
風塵擁傳勞為郡時向滄洲寄一吟
蚤入承天門見鴉次韻
喧鴉爭入帝城飛映霧翻林颺曙暉宫女乍聞驚夢起
省郎紛逐散朝歸聲傳萬井含鐘杳影落千門帶月稀
還向昭陽自來去綠忩凝望重依依
無逸殿直舍和少師夏公韻
燈燭通宵晃禁廬霧忩雲閣近宸居瑞煙入座香浮苑
寒影窺簾月到除緱嶺乍聞丹鳳吹糓城先訪赤松書
歸來未向人間說天語親承燕對餘
暮次靈川懷寄師舜天益二鄉丈
天南歲晚更依依朔雪寒雲遶樹飛投館驚看風土異
臨觴悵憶故人違情同灕水仍西注身似春鴻向北歸
想見郵亭頻駐馬獨吟千嶂已斜暉
同徐郡侯登浚渠亭(渠在郡城西唐刺史李將順所鑿民賴其利目為李)
(渠久湮徐浚之築亭其上傍有龍祠)
徐侯亭子李侯渠水石新呈宿莾餘秋淨野田聞鸛語
雲深仙洞隱龍居驅馳暫駐三湘節登賦初陪五馬車
此日佳遊習池共他年故事峴山如
扈從經九龍池
九龍池上駐龍旂桂殿蘭宫鎖翠微日出綵霞籠瑞氣
霜迎黃鉞肅天威雲中蘿逕千盤合谷口風泉百道飛
塵跡此中誰可到況陪仙蹕奉恩輝
楊侍御使蜀
江草萋萋江水長使軺聞欲渡瀟湘開帆夜坐星河色
載筆春迎杜若香綵繡過家非舊服皂囊還闕有新章
西州五月無炎暑應避青驄滿路霜
寄夀少傅邃翁先生
累朝望重經綸地五畝怡情水竹間天下正須安石起
雒中猶放洓翁閒詩尋丁卯橋邊宅舟放金焦寺裏山
裘馬燁如尊爼勝隱園高會杳難攀
宋景
左掖聞鶯柬湛甘泉年丈
參差宫樹織流黃左个晨開清聽長睍睆友聲來紫殿
綿蠻春語叶青陽解調玉琯依仙仗巧囀金鋪引太常
更逐鵷行瓊珮入賡諧天曲和明良
寄孤月上人
最憶高人住翠微萬巖千岫雪消時林階月在行香早
石屋雲多出定遲棲樹有僧留聽法看泉無客和題詩
松關石鎖容相叩定覓深山食紫芝
李孟陽
赴郊觀宿
城邊水色淨春茅花外鶯啼拂露稍萬戶煙花臨複道
九天宫殿鎖南郊霓旌夜發清溪繞彩仗晨飛碧樹交
身到鈞天渾不解坐聞仙樂下雲旓
曉諸西壇候駕
萬宇沉沉曉漏催九關魚鑰遲明開闐闐鼓角空中起
片片罏煙霧裏來氣結龍文隨御幄風傳虎旅發仙臺
叨從百辟觀周典不向秋風數漢才
扈從耕籍
天行近野團龍盖萬姓環門識衮袍竟畝難寬卿相力
籍耕無乃聖躬勞侵壇碧草茸茸起去殿紅雲冉冉高
已忝賜筵思報述即陳潘賦愧詞曹
桂殿
桂殿芝房曙色通垂垂花柳綠煙中桑乾斜映千門月
碣石長吹萬里風己有金吾嚴御陌遥傳玉輅下齋宫
侍臣鵠立松隂裏時倚紅雲望碧空
秋懷
宣宗玉殿空山裏野寺霜黃鎖碧梧不見虎賁移大内
尚聞龍舸戱西湖芙蓉斷絶秋江冷環珮淒涼夜月孤
辛苦調羹三相國十年垂拱一愁無
河發登望
七月七日河水發康王城邊秋可憐買魚沽酒此村口
打鼓鳴鑼何處船白晝蛟龍時一闘中流日月晚雙懸
紛紛估客休回首漁子清歌會渺然
無題戲效李義山體
曾倚清酣奏綵毫象牀冰簟玉樓高徐娘老去風情在
班女愁來賦興豪秦柳日斜傷渭曲楚蘭春暮怨湘臯
仙根寂寞崑崙遠浪說人間有碧桃
九日詣東莊遇水則舟之同黃李二生
出門萬木迎風葉挈友重陽上野舟數月雨隂今白日
一身天地比清秋逐時莊菊花初放應節村杯酒暫酬
薄暮更催雙棹返汴州誰信有滄洲
正月四日始出赴黃子之宴南鄰何儀賓以美
醪助杯即席口占
杜門常日追游少新歲初筵獨詣君幸有鄰家能過酒
況多賓客善論文樓臺霽日斜含雪竹樹和煙暮閣雲
入夜不歸雙燭秉近尊猶喜落梅芬
晚秋東莊宴集
郊園秋晚只風林冠盖羣遊是盍簪楓葉近尊朝映日
菊叢淹坐暮横隂煙霞故引旌旗色鳥雀應疑簫笛吟
月底金鞍散歸馬野雲回首少微深
雨中海棠
憐花常欲報花安醉眼冥冥雨自看朵朵胭脂深更濕
杯杯竹葉滿須乾等閒細片休輕落率爾春風且恁寒
朝為行雲暮仍雨淩波獨立汝應難
過李氏荷亭會何子
三伏尋花到習池幽懷真與故人期出波菡萏晴相並
度檻流螢晚故遲他日宴游能此地向來開路果由誰
亦知塵世難逄醉且把芳筒當酒巵
九日寄何舍人景明
九日無朋花自開登樓獨酌當登臺孤城落木天邊下
萬里浮雲江上來但遣清尊常不負從教白髮暗相催
梁南楚北無消息塞雁風高首重回
冬霽宴丘翁林亭
竹亭高宴雪霜殘柏塢移尊月色寬馴鶴自知迎客舞
絶琴今擬向君彈醉來箕踞仍呼酒老去留賓不著冠
解道冥鴻能萬里肯輸烏鵲一枝安
寄華韶州
十年不寄一封書索處常思萬里餘謫宦賈生元獨遠
抗言劉向果誰如新符海外勞分虎舊德朝中想佩魚
退食昔移青瑣步論文偏過省郎廬
贈鄭庚
文物江東數歙都里傳貞白似君無門前不種鉤衣草
堂上常巢返哺烏為客老年今道路告歸春日復江湖
沙溪酒熟兒孫勸拄杖徐行步綠蒲
喬太卿宇宅夜别
竹梧池館夜偏寒促席行杯漏未闌燕地雪霜連海嶠
漢家鐘鼓動長安吟猿見月移孤樹宿雁驚人起别灘
二十逄君同躍馬十年回首笑彈冠
和毛監察秋登明遠樓之作
院鎖簾垂白日幽為誰乘興獨登樓地平嵩嶽窗中出
天倒黃河檻外流坐對罏煙雲並起醉搖霜筆樹還秋
可憐大厦須樑棟未展那知匠氏憂
詠懷
青天萬仞削芙蓉憶踏匡廬第一峰哀壑暮雲埋虎豹
大江春浪變魚龍天池玉筆親留碣石室山僧獨扣鐘
掻首昔曾霄漢上舊題應被紫苔封
上方寺會監司諸公
梁園四月斗炎蒸衆飲松堂爽色凝天上樂聲僧梵接
堂中杯飲塔雲層高情不使忙官奪野興常於勝地增
東海漸生歸路月上方無藉散花燈
丙子冬至
奉天門下玉闌橋此日催班早侍朝占史奏雲懽萬國
大官傳宴散層霄苑梅迎律春先動宫柳臨風色欲搖
一出忽今驚十載百年勲業有漁樵
潼關
咸東天險設重關閃日旌旗虎豹閒隘地黃河吞渭水
炎天白雪壓秦山舊京想像千官入餘恨逡廵六國還
滿眼非無棄繻者寄言軍吏莫嗔顔
别龜峰
江上龜峰天下稀挈朋貪賞夜忘歸冠裳他日思丹壑
車馬平明發翠微歸路竹蘿偏拂幰出山雲氣故隨衣
杳然一笑憐蹤跡自不投簪願孰違
徐將軍園亭
將軍别墅今停馬五月池塘蓮半紅舉眼江山惟赤日
快人樓閣自涼風穿林竹翠沾衣滿布席葵香撲酒空
平世主人虚抱武醉來誇挽六鈞弓
何景明
吹笛
横笛高城弄晚颸碧空如水雁來時關山月落腸應斷
樓閣秋生響易悲楊柳天邊渾折盡梅花江畔故開遲
武陵回首南征路一曲那堪馬上吹
邀沈清溪趙雪舟馬百愚登樓次百愚韻
村居邀客慚供給且為青山一倚樓十里沙平遥對雨
百年地迥更逄秋城中車馬何人到曲水風煙盡日留
無奈天涯歸思切孤帆八月下長洲
雨晴
竹裏柴門冬日輝水邊煙霧晚霏微背霜石壁丹楓盛
待雪沙田青麥稀自愛羣鳬將子去却疑雙鸛見人飛
西郊風物晴還好誰共看雲興不違
燕子次杜工部韻
燕子飛時江柳春眼看節序幾回新亦知社日歸鄉國
忍對秋風别主人舒卷不殊羣物理往來寧有百年身
空簾寂寞山堂夕惆悵花枝淚滿巾
秋興八首
高樓一上思堪哀水盡山空雁獨迴萬里關河迷北望
無邊風雨入秋來故人尺素年年隔薄暮清砧處處催
徒有寒樽對花發病懷愁絶共誰開
憶在京華近侍年五更清珮入朝天鳳凰池接䕫龍會
閶闔樓開日月懸南國自通滄海貢塞塵不動玉門煙
只今病卧遥迴首夜夜清光北斗邊
前歲今皇新御極鳳銜恩詔出明廷孤槎奉使日南國
萬里題詩天畔亭地入金沙江浩浩風連銅柱海冥冥
昆明亦在滇池裏池上虚疑織女星
蜀中形勝千年在峽樹江花照使袍神女廟深虚暮雨
漢王臺迥落秋濤漁人東望滄浪闊客子西來灧澦高
不見啼猿擊舟處風波遥夕夢魂勞
漢水東馳入楚來長沙秋望洞庭開江清樓閣中秋見
日落帆檣萬里迴去國尚思王粲賦逄時空惜賈生才
湘南兩度曾遊地惆悵煙花暮轉哀
春來門巷少經過日日幽懷對薜蘿一笑流光抛容路
十年歸夢落漁蓑沙邊返照寒初斂水上浮雲晚故多
苦憶梁園辭賦客黃河愁望渺煙波
裊裊西風歇衆芳天高谿谷迥煙霜孤城落雁衝寒水
萬樹鳴蟬帶夕陽塵滿一區楊子宅蓬生三徑蔣公堂
相過未有求羊輩醉裏狂歌亦自長
千年申國有提封楚塞重關渺未窮舊事祗看東逝水
高臺不斷北來鴻連山落木蕭條後隔坐殘花悵望中
正是平居多感慨底須詞賦荅秋風
西海子
寺下煙波春不開苑中風浪隱樓臺源泉細繞西山出
雲氣深從北極來萬里乘槎觀日月十年登閣望蓬萊
黃塵碧水須臾事莫使魚龍夜夜哀
送雷長史
彤管先期隨帝子白頭今日奉王孫漢庭亦羡相如美
楚客重看賈傳尊花下圖書開玉殿日高琴瑟在朱門
十年亭閣淮西宴腸斷梁王雪夜樽
寄黔國公
萬里山川開百粤十年戎馬暗三巴伏波銅柱衝炎塞
横海樓船出瘴沙鴻雁不傳天北字瓊瑶空憶日南華
飄飄奉使金門客目斷銀河八月槎
月夜王宗哲宅贈田子之江西
高城吹角此宵寒遠客今歌行路難歲暮風煙殊去住
天涯燈火共悲懽西江日落移舟入南斗星懸倚劒看
廬岳玉山千萬里不知何地望長安
送良伯
去年秋杪遥相送今歲冬殘復此行寸草獨牽千里思
一枝同有上林情江楓野泊停霜夜海日官船動水程
何處逄人問消息梅花南國望春生
簡汝立
汝病幾時辭省署我懷終日念鄉關風塵對酒空行路
雨雪逄春尚在山少室三花無客采小山叢桂有人攀
淮南洛北如相訪一鶴雲中往復還
送賈學士之南都
金陵樓閣九天開銀漢仙槎萬里來宫月夜懸鳷鵲觀
江流春轉鳳凰臺直從北極看南極却望中台接上台
鳴世早傳吳下作逄時真羡洛陽才
送施聘之侍御
海甸春風攬轡情燕關&KR0865;馬去還鳴繡衣霄漢花間出
錦纜江湖樹裏行近日西臺多諫草少年南國有詩名
别絃更憶風流調愁聽東城二月鶯
送劉令還襄陵
聞道襄陵有勝遊西行風景似南州竹蟠縣裏青青出
水到城中曲曲流仙客候鳬知下舄吏人迎鷁見回舟
亦知枳棘棲鸞地露冕重來只暫留
送闕郡博
郡學宫牆入翠微廣文今去有光輝久知白首甘貧病
且坐青氊息是非石磬古堂時自發風雩春服暮同歸
城中來往多冠盖名教無言樂地稀
天壇雷道士院
帝宫高鎖漢郊畿羽士琴書靜可依蘿洞晝棲雲霧入
石壇秋禮珮環歸叢叢晚竹臨風整嘒嘒玄蟬曳日微
渡海却思千載事買山今恨十年違
題嚴内翰賜扇
端陽綵扇百官傳每歲宫臣賜獨偏君去翰林供奉久
始來經幄拜恩年頒從殿閣風先動捧向雲霄月並懸
象轂銀鐶倍光寵好揚薰吹助虞絃
輞川
飛泉萬壑通藍水仄徑千峯入輞川野老豈知旌節到
世人空作畫圖傳黿鼉岸折深無地雞犬林開忽有天
即此買山堪避俗桃源何必訪神仙
華州作
秋成雨色淨微塵過陜山河望轉新天上岳蓮開二華
雲中關樹引三秦追游少小還今日浪跡乾坤任此身
乘興更扳仙掌去未知登覽共何人
徐禎卿
晚過獻吉齋
端居聞子肅清修吏散鴉啼省署幽芳草不知人獨往
空山何意鳥相求開軒歴歴明星夕隱几蕭蕭古木秋
自昔風塵堪吏隱浮生莫遣有離憂
送耿晦之守湖州
遠下吳江向霅川高秋風物倍澄鮮鵁鶄菰葉翠相亂
錦石游鱗清可憐郵渚撾頻津吏鼓漁歌唱近使君船
吳興峴山足勝事漢水襄陽空昔賢
送盛斯徵赴長沙
昔愁越嶲千峯仄轉入巴渝萬里賒豈料聖恩憐賈誼
猶煩佐郡出長沙蠻中瘴遠三湘水江畔春逄十月花
遥聽岳陽樓上篴可能回首憶京華
簡伯虎
麻紙功名笑浪傳如今袖手了塵緣交朋零落看書札
花月蕭條問酒錢數里青山騎犢醉一牀黃葉擁秋眠
心期兀兀成幽病誰與高人辨草㕓
追錄舊作
衡陽聲斷雁回蹤南國飄零煙莾中紙幔燃燈寒夜雨
水樓吹笛菊花風誰敲急杵催山月獨語愁心對草蟲
病骨秋容兩無賴一樽揮𬒮泣飛蓬
懷邢處士參
梨花分月一枝明吟著君詩繞樹行聞說里門多下馬
若為人世可逃名寂寥風雨眠僧舍談笑杯盤餟豆羹
數畝山田是吾志與君終老飯相秔
獨立
獨立溪煙絮帽斜行人停路問三义兒童樹底燒殘葉
估客河中問酒家日暮啄饑喧野雀天寒爭宿集荒鴉
官橋寂寞梅花發愁見南枝义歲華
送廬陵楊二尹
何卑執戟謝京華却愛河陽縣裏花不為遠師招白社
擬從勾令覓丹砂青天挂席浮明月螺水迴舟勝若邪
莫學南昌隱君子離羣獨拂五雲車
登縹緲峯
靈峯峻偉插吳天鹿道斜通密草間波暝遥疑下方雨
煙明微見隔州山藥苗細染雲絲碧石翳重生雉尾斑
塵骨天仙留不得剛風吹冷布袍還
下縹緲峯小憩西湖寺
歴盡嶔﨑馬倦行長松迎路寺門平生蔬薦雨僧齋薄
寒榻眠雲客思清龍藏護深高閣淨佛燈光徧小池明
(殿前有小池)西來為訪靈仙跡併與禪家結晚盟
奉和徵明游洞庭東山詩七首(錄四首)
峯掩晴忩水映簾便留三宿不虚淹閒雲愛客常陪榻
微月窺人直下簷昏籟靜來聞擾擾燈花時自落纖纖
知君詩學多新益親到眉山謁子瞻(宿靜觀徵明時謁王學士因宿其第)
家城歲晚欲迴舟山寺携衾作夜遊愛月不妨寒步影
岸冠微覺露濡頭蒲團對語僧圍燭菊宴分題客詠秋
怪是思清還廢寢鐘聲為破小堂幽(宿雲源寺)
塢僻雲深石徑紆漸從平履涉﨑嶇煙沉遠景山藏屋
林逗微明日墮湖佳境到時應就宿肩輿停處合臨圖
莫釐絶頂君還上得似鄰峯縹緲無(登洞庭)
香燈閒照古堂虚日午桐隂上井遲嘗橘客求藏甕法
煑茶僧乞啜泉詩聽經猶剰當年鹿好事誰攀宿草碑
陳跡半銷何處問令人空憶翠峯師(游翠峯寺寺係雪竇禪師道場)
和石田先生落花詩
不須惆悵綠枝稠畢竟繁華有斷頭夜雨一庭爭怨惜
夕陽半樹小淹留佳人踏處弓鞋薄燕子銜來别院幽
滿目春光今亦老可能更管鏡中愁
門掩殘紅樹樹稀客車休訪雨中泥蜂攀故蕊將鬚護
鳥過空枝破血啼半月簾櫳風不定一川煙景日沉西
先生臥病渾難管拾得餘英醉裏題
歌酒闌干事已非玉人惆悵捲羅幃可堪荏苒爭先謝
更不躊躇各自飛盡掃庭枝風歛怨偶黏塵網雨衝圍
今朝蝶似長安客差况殘春寂寞歸
飄蕩東西不自持多情牽惹有飛絲思移漫憶曾攀手
精魄難抛未冷枝每戒兒童搖樹戲空煩道路隔牆窺
經春為爾添新債開費清樽落費詩
御選明詩卷七十八
