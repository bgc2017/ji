欽定四庫全書
御選明詩卷四十九
七言古詩十四
陳鴻
新秋
蟬聲昨日催秋至漸覺單衣捲涼吹閒吟最愛夕陽天
水轉澄鮮山轉媚幾處桐隂清露垂蕭然物候翻相宜
不知宋玉何為者畏見西風搖落時
買西園菊至招同社徐興公商孟和諸人花下
小酌
幾處菊花殘西園餘數畝買来竹忩下折簡會賓友把
酒坐花旁一齊衫袖香春天百卉媚不及此幽芳階下
涼風薄暮起枝枝低拂深杯裏願君盡醉宿我家明日
更買西園花
王鏳
貧賤别
東郊野水湔雲白萬樹嘶蟬生暝色弟兄貧賤已飛分
氣愴尊前辭不得更須質酒送君行酒盡須還不計程
細說江頭歧路錯共眠船底月華明人生三十行已矣
榮稿存亡未可儗一屋同居媿士衡十年減産如張季
相望行舟一葉飄孤舟倍覺路迢迢轉喉有意淚相噎
背艫無言魂自銷寂寞歸眠對蔓花對花獨醉更咨嗟
寄語莫言為客苦縦非為客亦無家
無名氏
瀟湘八景詩(錄四首)
瀟湘夜雨
長空冥冥雨飛急坐我扁舟浮夢澤湘水風生萬竅號
昭潭雲起千山黑旅魂寂歴秋燈明耳根已熟江湖聲
人生多憂亦多情中宵白髮滿頭生
洞庭秋月
纖雲不動金波浮玉沙萬里開清秋青山一髮渺無際
天影落鏡星河流中流無人萬籟寂夜深往往魚龍出
何人長笛在扁舟水遠天長露華白
漁村落照
湘江雨歇湘山明千村萬落開新晴急持襏襫挂屋角
時聞欸乃煙中聲煙中日影交凌亂晚霞一抹斜陽岸
綱得鱸魚不入城柳外旗亭酒堪換
平沙落雁
荒陂日落沙渚黃新霜十里菰蘆蒼沙平水落雲影薄
雁飛漠漠江茫茫江寒天遠西風急沙上霜晴爪痕濕
月明不怪雁奴驚江湖何處無矰繳
垂虹亭(見吳江志)
石橋翊翊如游龍上有亭子名垂虹飛梁横跨碧波上
砥柱屹立波濤中氣吞巨區三萬頃目覽洞庭七十峯
巖巒顯狀固非一江湖合勢遥相通醒心豐樂昔稱勝
斯亭直與之相雄前年烽火亭燒毁劫灰徒逐東流水
此邦壯觀已蕭條喜有孔侯復經始侯家清白素王孫
葺舊補殘有倫理棟宇翬飛洲渚間忩扉輪奐煙雲裏
廟貌三忠自侯建遺像肅然人敬止邦人士卒共樂成
鼓舞歌詩頌侯美從今過客踏靈鼇盡說登臨氣象豪
秋水芙蓉翻錦浪寒汀落日散金濤風帆沙鳥近隠見
煙雲竹樹森相交個中風景吟不足空對山川送游目
停杯聽我歌此曲并刀快剪吳淞綠
錢月齡
花前
有酒當醉花前人莫教啼鳥傷殘春流光轉盼赴壑水
好花回首飛成塵請看自古繁華地年年惟見蓬蒿新
林運素
登天壇
我覽圖經尋岳瀆東至太行入王屋﨑嶇千里不敢辭
手策桃枝九節竹舉頭貪看華蓋峯驀然身入翠微谷
上方樓閣與雲齊金碧交光射林麓探奇直度瘦龍脊
千仞斷厓横獨木虚皇之觀紫金堂絶勝洞天三十六
日精月華左右分黛色參天如削玉厓下飛流太乙泉
自是天關通地軸巡山使者持赤刀咫尺蛟宫誰敢黷
或聞仙犬吹仙燈或睹仙人跨仙鹿林泉處處愜予心
摒擋琴書將卜築藥櫃蔴籠春復春蟠桃畢竟何年熟
吳孺子
望西山
西山像佛頭又如抹青黛常疑路不通遥遥削天外白
鶴飛去杳不雙明霞潑天紅映江春風幾點桃花雨欲
渡前溪問小艭
投項子京
湖上梅花出短牆一開半落湖水香春陽羞澀杏花細
桃花李花亦不忙君家有酒蔵牀頭可憐花月未肯游
願君醉我君亦醉花前慎勿嗔莫愁房櫳窈窕嬌欲留
懊恨歸来纖月流不知此景誰能酬空將好句為君投
梵琦
春日花下聽彈琵琶效醉翁體
僕本南海人暫為北京客朝遊金張園暮宿許史宅二
月春風吹百花朱朱粉粉相鈎加銀鞍繡勒少年子對
花下馬彈琵琶大絃掩抑花始開花重墜枝枝更斜小
絃變作花爛漫雨點驟打煙濃遮鷓鴣從何来遠在天
之涯鉤輈格磔忽驚起不知飛在誰人家又聞黃鸝聲
睍睆如斷復續續復斷布指似嫌宫調緩别寫羣雁鳴
霜暖蒹葭浦深風蕭騷一隻兩隻飛漸高天長地遠望
不見使我回首心煩勞我謂少年彈且止錢塘去國三
千里每到春来花最多鷓鴣能舞黃鸝歌去年随雁同
沙漠聽此琵琶殊不樂少年笑我君太癡人生行樂須
其時此中正自有佳處但畏閒愁纏繞之
宗泐
短歌寄魏仲遠
夏蓋湖吞上虞浦魏君家在湖邊住岸花磴草幾春秋
白鳥滄波自朝暮知君愛客仍好奇畫船載酒如渼陂
櫂歌中流日將夕璧月湧出青琉璃嗟哉隠居端有道
世上無如閒處好王充遺蹟尚可尋賀老風流良不少
去年聽詔来京國識君臉紅頭半白别懷空與水東流
海燕江鴻斷消息今朝聞有東州船尺書欲寄心茫然
福源精舍地最偏安得與君湖上相周旋
賦一曲亭送趙本初待制致仕歸越
鑑湖一曲亭猶在風物千年長不改賀公去後趙公来
山水無情若相待當時季真得賜歸黃冠未必全忘機
争佀今朝玉堂老還鄉仍著宫錦衣鑑湖水闊吞平野
酒船直到亭階下荷華晚日照尊罍楊柳春風拂簷瓦
題天童萬松圖
小白市太白峯二十里松居其中一徑隂隂翠羽蓋半
空矗矗蒼髯龍太白之峯分九隴壯哉千古之佛宫香
雲不動梵唄合樓閣倒影清池空左菴昔年此說法山
谷答響撞鉅鐘只今九重城裏住夢魂夜夜鄞江東錢
塘有客曰王蒙為君寫此千萬松座間慘慘起隂霧屋
底䬃䬃生清風何来禪子松下度長衫大笠攜一笻亦
有緇徒三四公青林路口衣裳紅我初展卷欲大呌海
上湧出高巃嵸雲端縹緲下玉童有路似與天相通自
憐平生不一到吁嗟老矣將焉從還君此圖袖手坐有
目只送南飛鴻
聽泉軒為藏無盡作
若人有耳唯聽泉泉聲入耳長㳙㳙穿林出澗度妙曲
萬古不斷冰絲弦此聲不来耳不往中自寂然遺外響
青燈照壁夜沈沈獨倚軒忩月東上
來復
過海羅漢應供圖
大士受齋龍伯宫長驅蛟鰐争先雄舳艫蔽天不敢渡
冰夷伐鼓洪濤舂騰身向来歴汗漫無乃變幻多神通
兩僧後顧冰雪容浮蕉近随赤鯶公雲端嘘氣作樓閣
赤日照耀青芙蓉中有四鬼舁一翁雪眉垂領衣露胸
海神候謁旌旆從赤珠吐燄流星虹跨鼇之叟癯而癃
手扶七尺卭州笻是誰彈舌呪老龍火鬐雷鬛燒雲紅
五輪舒光迸五色一葦直渡猶行空泉登頗忮定初起
欠伸展臂来清風蹋龜騎魚走百怪擔簦負笈趍羣童
入山咫尺見臺殿彷彿微聽青林鐘開圖對我若舊識
便欲巢我雲門松世間浮榮日萬態過眼聚散空花同
誰知神變亦虚幻徒逞狡獪驚盲聾何如乘願降跡閻
浮中法雷大震開羣蒙王城分衛飽香積坐令四海歌
時雍
蜀府命題所蔵唐十八學士瀛洲圖
十八學士瀛洲仙文彩照世皆貂蟬廟堂論道豁胸臆
作藩開闢神堯天烈烈房與杜樹業光聮翩雅愛虞永
興健筆銕可穿禇公姚公才湧泉早以儒術窮磨鐫二
蘇二薛何挺特王門獻納相後先主簿倉曹亦英俊天
策從事尤魁然太學先生美雙璧參軍襟度冰雪妍宗
州戶曹最清簡一時風雅同高騫朝談黃石略暮校白
雲篇所思在經濟末藝焉足傳方今化雨清八埏西堂
進講羅羣賢搜材直欲盡巖穴拔擢遠邁貞觀前畫師
殊有意模寫精丹鉛却令千載後名高日月懸丈夫宏
達當如此誰能齷齪困一氊我願河清海晏三千年聖
人端拱開文淵還期比屋可封俗淳古不獨圖像誇凌
煙
題米南宫雲山圖
南宫米黻生殊方馳名畫史妙莫當墨雲翻空太隂黑
功奪造化開微茫酒酣放筆情爛漫愛寫長林帶溪岸
崑崙移得毫芒間數點浮雲落天半鴨觜灘頭沙浦通
鯉魚浪䬃苔花風山腰路險不可屐飛瀑倒挂青天虹
我憶南遊遡湘沔七十二峰長對面赤壁山高看洞庭
一道澄波瀉秋練人生誰無丘壑懷可奈塵土羈長才
子陵不遇劉文叔釣臺未必高雲臺展圖頗識舊行處
髣髴微鐘隔煙樹荒盡菱租老未歸寄書欲問沙頭鷺
遯遊方丈歌為劉嗣庭賦
吾愛淮南王種桂小山裏日與八公徒虚遊閒遁世劉
郎今是淮南孫束書不謁諸侯門東望蓬莱覓方丈扶
搖欲駕天池鵾秀眉長身髮如漆驚座高談頗奇逸浩
然俊氣横清秋窮途懶屈黃金膝弱水豈無路飛仙邈
難期脱骨果有術富貴將焉為男兒胸次隘八區託身
何處山巖居但令忘世即嘉遯漫由天地皆蘧廬朝揖
洪崖君暮接浮丘伯挂劍扶桑枝種玉藍田石時人不
識煙霞蹤南征北走如旋蓬九市滚滚炎埃紅白雲半
間誰與同我有十笏地薝蔔圍香風乃在天竺飛来之
鷲峰斯當掃月渡雙澗金沙别種金芙蓉燕坐獅子牀
篝燈聽微鐘願洗玻璃酌甘露散花三繞毘耶翁
漁樂圖為茅指揮題
漁郎家住鸕鷀灣水雲千頃茆三間太平身不識官府
只將網罟營朝餐大兒扳罾露兩膊小兒鳴櫓垂雙鬟
煙波託命作畎畝蒲蓑不怕風雨寒東泛白蘋渚西泊
黃蘆灘水邊長覓鷗鷺伴天上那識鵷鸞班得魚歸来
慰妻子收拾絲綸作篷底菱租剰有輸官錢沽酒街頭
糴新米紫蟹黃金螯白鯽丹砂尾錯襍羅盤餐交觀聚
鄰里有身誰無衣食謀昨日紅顔今白頭銅駞陌上車
如流擾擾塵土何時休我愛嚴子陵脱身如老鶴釣雪
桐江臺高情付寥廓人生胡為困羈縛對此新圖想丘
壑扁舟弄月歌滄浪誰似漁家有真樂
題廬陵王子嘉古城讀書處
古城隂處饒古木古城城下煙水綠江上茆堂晝掩扉
知是先生讀書屋先生山澤列仙癯篋無黃金家有書
燈火辛勤三十載添得秋霜生鬢䰅清晨起待簷光白
暮讀陳編眼如月堅心自下董生帷兀坐忘穿管寧榻
平生學邁師古人不負堂堂八尺身多病豈堪金帶繫
歸来獨釣碧溪春富貴浮雲我何有不如相遇一杯酒
古城山色年年青春風多種門前柳
守仁
螺山隠士歌
螺山有隠士飄飄仙者徒朝游螺之巔暮息螺之隅紅
塵拂落身外事白首讀盡人間書不騎琴高鯉不釣任
公魚手披演雅篇架列山海圖蛾司漫給五斗黛蛤浦
豈羨雙明珠槐臺封侯笑螻蟻楚關脱網怜蜘蛛人言
大隠隠朝市小隠螺山無乃是何物老病香山翁隠作
流官良可鄙酌螺之杯隠螺几坐對螺山淨如洗鈿屏
矗矗鏡邊来佛髻俄俄望中起千林飛翠散晴空半島
寒雲浸秋水我尋螺山居遂識螺山路一見螺山人再
誦螺山句紛紛草堂文悠悠遂初賦丈夫無遠謀千載
何足慕我本逍遥人亦有罝網慮買山每寄沃州書寥
落江鄉歎遲暮江鄉寥落不可留便當卜爾山之幽安
得神鼇負山去共踏青螺海上游
弘上人蓄秋山圖
萬峯霜晴翠如洗峯底行雲度流水西北高樓爽氣邊
江南落木秋聲裏蒹葭湖長魚在梁白鷗飛盡天茫茫
松根丈人讀書處時有疎鐘来上方仙槎影沒銀漢遠
木末芙蓉為誰剪何處涼風送客船歸来似是東曹掾
東曹頗笑未識機挂帆直待鱸魚肥山川搖落已如此
不信草露沾人衣平生畫手不可遇坐閱新圖得真趣
題詩寄與沃州僧吾亦買山從此去
題任少監百馬圖
燉煌水涸龍駒伏未央廏前秋草綠驢駝負石玉門關
舊苑空餘三十六憶昔高皇馬百匹騊駼車府無監牧
只留太僕掌天閑不許田駑食民榖古来貴良不貴多
須信儉餘奢不足任監手畫百驊騮五色如雲散平陸
八月風高水草甘飲嚙舒閒肆馳逐騅駓驪黃莫復辯
水葉風花亂人目任公生遭太平世結思驅毫逞神速
四海無虞百將閒無乃圖形華山麓吾聞善相東門京
坐閱羣龍眼如燭帛家口齒謝家鬃皎皎那容在空谷
争如下乘得休安骨相雖凡好毛肉杏花煙外柳隂中
靽絡無加飽芻粟嗚呼此畫世已稀徒有千金未輕鬻
老矣支郎俊氣銷撫卷空歌天馬曲
題温日觀葡萄次韻
龍扄失鑰十二重驪珠迸落鮫人宫鑌刀剪斷紫瓔珞
纍纍馬乳垂金風樹根吹火照殘墨冷雨松棚秋鬼哭
蔗丸嚼碎流沙冰鴨酒呼来漢江綠銕削虯藤劍三尺
雷梭怒宂陶家壁曇胡醉起面秋巖一索摩尼挂空碧
題張一村畫山隂巖壑圖
張侯寫山工寫奇筆力可追黃大癡鱸魚江頭一斗酒
墨花散作秋淋漓前峯崒嵂如束笋後峯盤拏来不盡
突馬方驚灩澦高啼猿忽覺蓬莱近水楓離離開錦屏
峽泉歴歴鳴瑶筝幽葩自炫晨露潔小草不奈繁霜零
兵餘僧舍總搖落何意空林見樓閣十年碌碌走湖城
重憶山隂舊巖壑秋来日日愁炎蒸解衣思濯松風清
輕包短錫從此去何處水邊無月明
題溪山小隠圖
自我初涉浮丘峯十年往還如夢中向来門舊半白髮
只有山色當時同青榿叢邊數間屋夜夜白雲簷下宿
道人心境雲共閒嘯傲雲林謝塵俗橋頭野客行遲遲
歸来似有東林期一聲清磬萬山暝知是上方禪定時
題方方壺畫
方壺老人年九十醉抱金壺傾墨汁染得蓬莱左股青
煙霧空濛樹猶濕危橋過客徐徐行白石下見溪流清
仙家樓館在何處雲中彷彿聞雞聲古臺蒼蒼煙景暮
藥草春深滿山路招取吹笙兩玉童我欲凌風從此去
贈杜監令安道
我聞昔者城南杜居室去天才尺五争似中朝供奉郎
夙夜忠勤侍明主憶昔隨駕征四方手持櫛鑷心遑遑
南臨衢婺北淮海東下毗陵西武昌白旄所指無不在
天下承平髩顔改聖上從容問舊時感歎俄驚三十載
朝回館舍即閉門閒披貝葉忘朝昏但願清貧得長夀
萬歲千秋蒙帝恩
良琦
題碧梧翠竹堂
碧梧翠竹之高堂迺在玉山西石岡濃隂晝護白日静
翠氣夜含清秋涼堂中媺人雙鳴璫不獨癡絶能文章
北海李生共放曠東林惠遠共徜徉張騫乘槎下銀潢
奉詔遠降天妃香帷中靈風神欲語壇上五色星垂光
舟迴鯨濤遡長江故人宛在水中央入門相見各青眼
花閒促席飛霞觴清歌遏雲錦瑟張亦有衆賓相頡頏
禰衡賦就驚滿座寬饒酒深真醉狂黃河東流雁南翔
軺車明朝歸帝鄉玉堂夜垣梧竹長題詩寄遠母相忘
正月四日夜宿溪上有懷
白日西沒江東注客子舟航暮城住自緣舊好數經過
頗為微名早馳騖風前埜碓響初夜雨外漁燈映深樹
美人不歸煙水寒耿耿何由寫心素
七月既朢玉山草堂分韻得爽字
草堂涼夜延清賞石徑楓林秋颯爽鄰屋不同南北院
稻畦直似東西瀼彈琴石上風生衣載酒船来月蕩槳
青山自與白雲期莫遣移文謝来往
妙聲
采蘭堂
去年采蘭蘭葉長今年采蘭蘭葉短秉芳欲寄路漫漫
國香零落風吹斷蓮華峯下采蘭堂永懷佳境不能忘
上人開忩面山坐山水含暉吟謝郎三生誤落失差國
翠結瓊琚香不息目斷王孫游未歸江南春草連天碧
題乘槎圖
秋風駕洪濤靈槎中蕩搖恍如乘船天上坐帝青九萬
無纖毫黃姑織女長相見歸来空記當時面至今海與
銀河通何因再得相從容
題王弘邀淵明圖
江州刺史何為者載酒邀我廬山下乃翁在山不在酒
解后寧辭為君寫遠公招之不肯留平生誰省王江州
門前五柳至今在江邊桑樹水空流
題畫馬
真龍矯矯空大羣奚官牽来氣若雲黃金骨法頗清崚
畫者似是曹將軍駑駘高驤飽芻粟白駒轅下傷局促
方今相者多舉肥莫畫權奇須畫肉
畫師胸中有全馬二馬斯須生筆下中有一匹玉花驄
佀是西来大宛者不羣不食意氣豪羞與二馬同凡槽
使我見畫三太息于今誰是九方臯
皎皎白馬白於練首如渴烏目如電天閑騏驎人不見
畫師為我開生面圉人牽浴定昆池落花滿地驕不嘶
青絲絡頭無一丈挽住萬里崑崙蹄
前朝王孫善畫馬筆跡不在曹韓下君看榻上玉花驄
風骨權奇絶瀟洒却憶至元全盛時四十萬匹皆吾師
崇天門下宣入貢太僕牽来親見之李君愛馬人莫比
意氣相期論萬里千金買得真驊騮早晚騎之見天子
贈駱自然
駱生家在錢塘住正近曲江蘇小墓生来無目最善者
自小學歌今獨步憶昔太平開樂府新聲傳得宫中譜
摩訶兜勒西城来子夜吳歌自風土一聲悲壯梁塵飛
二聲激烈行雲低三聲四聲山石裂魑魅夜走猩猩啼
我来江上忽相見聽我履聲如識面殷勤道我攻詞章
吾今衰也何由羨落花遊絲春寂寂来前再拜當筵立
為我揚袂歌一行滿堂聞之皆動色我本東西南北人
如今天地盡風塵勞生觸事易成感使我泣下沾衣巾
駱生駱生吾已老往事悠悠勿復道已將身世等浮雲
莫把新詞故相惱掩琴罷坐求我歌我歌哀樂何其多
人生百年能幾何駱兮駱兮奈爾何
花殤
去年高秋洞庭客贈我兩株木芍藥手種東臯未浹旬
紺芽怒長紅英拆今年春深花滿枝嘘霞弄日相因依
紅簇火城丞相至錦翻晴晝買臣歸當階矜持顔色好
使我行吟被渠惱看去還期到子孫歸来聊以娛吾老
那知零落委泥沙雨咽雲愁共歎嗟柳色鶯聲雖復在
游蜂戲蝶落誰家飄香墜粉無人拾游夢妖魂歸不得
種樹空思郭槖駞寂寞因悲洛陽陌草堂獨坐見秋風
彌信吾家談色空安得人間名畫手倩渠移入畫圖中
王有恒聽雨篷
江南雨多春漠漠籧篨中寬可淹泊坐聽蕭瑟復瑶琤
若在洞庭張廣樂木蘭之楫青翰舟斜風細雨不須憂
筆牀茶竈便終日知我獨有滄浪鷗廿年攜書去鄉國
蕪城草深歸未得援琴時作廣陵散魚龍出聽天吳泣
江湖適意無前期身如行雲隨所之平山堂上看春色
還憶江南聽雨時
為陳仲孚題薛公遠墨竹
前朝畫竹誰第一尚書高公妙無敵近世多宗李集賢
房山真蹟那能得澹園學李殊逼真柳州半刺題銜新
鵝山之虚況多竹畫品近来應入神東臯溪傍草堂小
羅池廟前春雨早三千里外見似人玉立長身照枯稿
石湖今有太丘陳孤竹春隂生子孫清風高節在封植
知有王猷来欵門
仙家近題劉阮圖
白雲滿地迷行路溪流百折無由渡水上見胡麻有人
雙浣紗仙家知己近失喜驚相問洞口碧桃開郎君何
處来
原瀞
贈畫師朱叔重
吾邦會稽山水府萬壑千巖如米聚平生癡絶顧虎頭
道中應接亦良苦至今清響若耶溪童子山僧惟杜甫
近代乃有高尚書時過雲門吐奇語麥秧天氣小籃輿
移將長松在縑楮高標遠韻不復見寂寞溪山但風雨
朱君叔重吳下来示我小圖雲一縷乾坤秀氣皆可得
李郭董米開門戶林梢出沒煙霧中山骨隠顯帶洲渚
江南生意半春天天真平淡此為愈君誠破筆畫萬卷
魏國風流敢相許如何叔重心好古布襪青鞋獨艱阻
明年須償司馬約緣水青猿宿天姥老我尚堪歌勝游
藝苑詞林期一補
清濋
寄仙巖翁
巾峯高插牛斗旁高人一出草木黃碧雲縹緲下溟漳
直来竺國吳山陽吳山竺國山水重丹竈煙銷蓮花峯
一聲兩聲猿嘯月十里五里松號風高人放浪得真趣
半紙功名何足貴白頭黃卷對青岑金鳥飛上娑羅樹
登鍾山唯秀亭
浥袂秀色時蒼蒼馮陵八荒隘九陽裂地長江走脚下
巡簷赫曦當吾旁楚天吳天雲海寬千山萬山蛟龍蟠
采石沙頭人喚渡大茅峯頂仙騎鸞眼底山川不盡識
蘚花石路空輦迹憶昔玄鳥看波時六氣不動乾坤寂
牛圖
春光寂寂煙暈晴春風水水波痕明溪南溪北小坡平
我郤騎牛向溪曲溪曲嫩草嫩如玉記得當時農事足
倒指數来三十年今觀此圖猶宛然只多䑛犢雙崖邊
遊洞庭
我有山水癖周遊訪遺迹春宵宫畔住多時對面翠蜂
參天直偶乘飛雲到上頭上頭佛屋依雲陬庭前老樹
作僧立井中神物為人遊湖吞八極天倒開赤烏半溼
東飛来櫓聲驚裂馮夷窟沙漚點破銀濤堆扶桑枝枝
手可掇龍伯釣頭鼇欲脱影壓錢塘天目低雲盡崑崙
月支闊身栖在仙鄉仙鄉時節長仙人共語紫霞裏霜
橘顆顆黃金香青鞋布襪真快意玉馬金鞍又何貴回
首人間一窖塵明朝弄月羅浮去
懷故人待一翁
吳中夜半北風惡自起開忩望天角東湖西湖作銀流
大星小星如雨落道不同兮不為謀寥寥天地誰同儔
彼美人兮在何處霜月冷浸青海頭
多景樓
偶来古潤峯頭行峯頭傑閣凌空横壓幘圓天若箇立
循簷萬國如輕萍分昏割曉泰華聳衝淮突漢黃河清
浮玉仙壇劍氣赤紫金佛域龍珠明歸墟宏洩碧海立
大江直下銀潢傾揚子渡頭帆脚正瞿塘峽口雷霆鳴
玄鬛長鯨舞北極朱翎健鳥翔南溟龜臺霜寒月皎皎
桃都霞溼花冥冥狠石曾知已化土甕城始信空留名
英雄紛紛何足數天語察察當心銘張騫乘槎實可意
竪亥按步徒勞形伸手便堪扶日轂脱塵底用登蓬瀛
六氣入口凡骨換回眸一笑清風生
吞碧樓(在日本九州)
九州城曲樓三層披襟御氣歡吾登忩開曉色拂桑樹
簾捲夜光横玉繩上頭端堪謁紫府下面更可窺玄廷
天帝垂衣日杲杲海龍穏卧雲冥冥方壺三神指顧裏
渤澥百谷琉璃明棲身飲露老亦足理亂黜陟無關情
時聽玉管鸞鳳鳴
如蘭
雹珠泉為劉丹厓作
老蛟夜嚼隂山冰冰花碎作玻瓈聲囦靈驚&KR0146;罔象走
一片青天落星斗金谷綠城春已空湘竹紅淚啼秋風
仙人剪冰不成雪雹子纍纍水中結照車十二何足多
昆明魚目騰秋波嗚呼魏王千金購徑寸竭海徧網珊
瑚柯珠兮珠兮奈若何
無愠
贈東林球侍者
天球卞璧為世瑞遇貴則賤賤則貴形山之寳迥不同
赫然誰敢當頭覷我笑廬山十八賢蓮漏聲中開眼睡
獨有淵明解見機瞥爾攅眉便歸去上人親自山中来
老我不必頻頻舉鐵牛耕破舌頭皮有口莫吸西江水
道衍
題觀音巖
高閣凌虚如履地長江萬里来無際世人可到不可留
只許禪僧深夏住亂帆来往逐雲飛隔岸淮山擁翠微
大士巖間常宴坐一燈夜照客船歸
采薖為余唐卿賦
余君抱奇言不誇種菜擬學元修家臨溪築廬競誅草
傍路樊圃多編葭長鑱短钁自成列不與文筆相交加
畦界條條任衡縮溝澮一一隨紆斜種多不減三十品
分苗撒子時無差溉灌未能親抱甕設計巧欲為翻車
一畦既傳渤海薤五色更接東陵瓜新菘脆美初斫膾
嫩瓠肥白纔燖豝馬齒忽驚齊發莧牛乳始識駢垂茄
芳心纏絲惡網蛛老葉畫籕忻涎蝸自能墾土不蕪穢
便可應候登柔嘉長奴芟夷脚自赤老婢採擷頭還髽
不令筐筥混葵藿反任鼎俎兼魚蝦蒓羹自適頗豪邁
䓑虀可辦何咄嗟誰云小摘畏傷指我欲大嚼嘗搖牙
何時攜杖叩君室且需木耳并槐芽苟能真率見情親
奚鄙酒薄兼尊汙一餐自足飽空腹豈特薑桂烹雞鴐
丈夫不能知此味五鼎日食成滛奢君今措事慕諸葛
蔓菁隨處為生涯
山行
山前雨晴山後隂槿籬花繁蘿逕深燒煙無數人家少
樵子兩三来遠村斷橋流水不可度落日孤猨空候吟
溥洽
送高懴首還越
昔我来吳今五年青山目斷東南天越音未改吳音熟
每見鄉僧一惘然上人何来亦瀟洒纔打鄉談便能解
觀光上國及期還聽講長干前月罷梵公此地迹猶存
為我重開懴悔門石橋花飛香杳藹蓮池蛙静雨黃昏
夢中金鼓聲初歇却艤扁舟欲歸越碧草遥憐茂苑春
蒼苔不掃峨眉雪竹間舊房蘿薜侵篋書芸消生白蟫
人情懷土無古今悒悒終為莊舄吟我亦因之思禹穴
負儋未息愁難任陸沈鄉井亦何事白鷗有盟宜重尋
清鏡閣前湖水深曾為先人照苦心丈夫出處自努力
贈言愧比雙南金
題王冕梅花揭篷圖
王郎寫梅如寫神天機到手驚絶倫自言臨池得家法
開縑散作江南春酒酣豪呌呼霜㕙寳泓倒飲隃糜薰
龍跳虎卧意捷出縦横錯漠迷芳塵繁花不消千樹雪
古苔蝕盡樛枝鐵縞衣綽約珮璫明夜夜貞心照寒月
嗟予落魄西湖濆夢魂幾度入梨雲東風吹香趁流水
斷橋愁送波沄沄一杯不到孤山土忽見王郎已千古
還君此圖歌莫哀原草青青隔煙雨
覺澄
雪月溪山歌送天然道首座歸蜀
蜀路連雲知幾許策勤斯道耐寒暑撥開雲霧覩青天
仍與孤雲為伴侣布慈雲施法雨竿木隨身能作主德
雲不在妙高峯此去逢人休錯舉天風清江月明月巢
夜鶴夢初醒門庭施設談玄者猶較石霜半月程常獨
步常獨行三更月下迎空生回首廣寒何處是桂輪皎
皎臨滄瀛曹溪水通一滴容納百川流不息黃金靈骨
今猶在白浪滔天無處覓覿面提當機疾華亭船子抛
篙直截斷衆流達本源瞿唐三峽連天碧肩鈯斧上青
山峭壁顛崖不可攀欲識洞山分五位須知兜率設三
關人亦閒境亦閒蕭條茆屋兩三間五湖雲月誰消得
萬里溪山獨往還
戒襄
長安壩河道中
三月臨平山下宿沙棠一舟帆數幅清晨鼓枻看山行
兩岸人家春水綠岸上人家挂酒旗幾樹桃花暎脩竹
路人問我將何之我欲尋師向天目
法杲
春日閒居
夕陽微茫斷橋暮菴外何人問歸路鳥啼花落春復春
江山風月無閒人情閒直覺遠山近雲到自然眉宇新
煙蘿蕭蕭滿春谷山前芳草春復綠悄風猶急春尚寒
幾樹綠鶯啼不足啼鶯却喚春草醒如此茆菴怯春冷
溪橋横綠不度人溪口桃花卧橋影花枝並笑雲欲然
杖頭雲破留青天好山一步一回顧千巖萬壑今眼前
山頭雲松際色早晚對君君未識淳于夢王質柯點君
不省如君何朱顔有時還不酡君不聞踏踏歌
情何濃目何瞭形骸龍鍾髩絲皜機關不破終于夭有
心曾悟幾浮雲有耳曾聞幾啼鳥檐樹不風枝自鳴落
花半與春階平一天晴日已如是況此夜来風雨聲霜
前柳條春後鶯好花落盡彈空筝
元公閉關菴中賦贈
桑橛挂柴門門前草盈丈龕室面梁溪意在嵩山上此
時木落何紛紛主人竟日何所聞階前寸土亦是地慎
勿踏破階頭雲君拚一坐十小劫我此秋林踏黃葉俯
驚水走橋欲流仰視雲峯亂眉睫蒲團爛後成塵埃蒼
苔忍沒蒿與莱樹杪晴嵐碧如洗請君試設溪南来君
不知青山久寒生綠苔山風欲遣柴門開
送達公入菴
出門了無意適見飛雲在天際歸来亦偶然院荒何處
無苔錢鼠子無煩避人去閒花疎竹聊眼前壁間蒼山
未全落屋上青天宛如昨人生漂若不繫舟今夕姑從
此菴泊朝来倘晴還杖藜浪跡惟有浮雲知客子休誇
主人在主人不減客桑時
智舷
題破忩風雨圖
千山雲頭黑萬山雨脚白大風卷却屋上茆牀頭書卷
盡打濕幽人縮項破忩裏壁上蘚花長一尺若得溪流
直到牀釣竿插向枕頭石
人日感舊
去年人日游何處穆家池館寒梅樹今年人日勞夢思
穆家池館非舊時兀兀頽簷遥倚遍主人何日還相見
村南村北柳樹邊煙條弄影青苔面竹圃衡門池水寒
嗟君夙昔此盤桓而今細雨生春草縦有梅花若箇看
送生明還雪竇
殘月在松僧在戶犬聲如豹隔松塢霜厚如雪野易風
空村家家門尚杜還山不問幾日程直造雲邊峯頂坐
莫想錢塘江北庵琉璃一點如螢火
送葉熙時還新安省親尊公讀書于黃山之指
月菴
今年季秋與孟冬余也踏遍黃山峯歸来相對數竿竹
倦錫倚壁雪滿屋送君手捉天苔藤打破子陵灘下冰
欲識君家讀書處只問丹臺指月僧
道衡
登釣臺
丈夫於世各有營豈為公卿以身辱先生漢之一布衣
千古誰堪繼芳躅我来停舟一登眺雙臺杳渺林端矗
江水沈沈徹骨清山光靄靄有餘綠只此江山彼江山
嚴劉到今定誰屬先生早知釣得名拗折當年釣竿竹
有脚但可踏青山何必將加帝王腹
實䚮
蝦蝃嶺
君不見蝦蝃嶺崔嵬横截日無影特立太湖煙水中飛
鳥何曾至絶頂崩崖挂倒樹日久生莓苔飛瀑灑石壁
磴道鳴殷雷百步幾蟠曲去矣如復回蝦蝃嶺何年開
日見行人天上来
陸卿子
贈毗陵安美人
去年花發毗陵道美人何處拾瑶草今年草綠姑蘇臺
美人此時花下来風吹羅袂香不定流波蕩漾光徘徊
不逐行雲作飛雨夢裏鉛華學神女坐久煙霞拂袂生
回眸愁向空中舉水遠山長不見君空聞樹上黃鸝語
徐小淑
早春
狂風撲簾烘雲熱粧樓鬢鬟香膩滑一雙碧黛剪春山
五十商絃邀夜月飛香走玉花散雪白浦澄江波亂發
素練平空萬樹齊野綠絲絲生短髮
方孟式
題劉阮天台圖
青谿十里隨落花仙洞窅冥樵影斜雞鳴月下環重翠
犬吠雲中淡遠霞瓊霜難住人問藥綵雲易散鄉心惡
落花啼鳥寂無聲雨捲霞空澗冰薄天台清淚沾去衣
片片桃花逐客歸明知後約仙緣在忍見丹崖芳草肥
採藥空還尋舊好桃源咫尺迷瑶島胡麻寂歷怨東風
當年悔不青山老
午夢
摘花浸酒解春愁奄奄似醉兀如秋風飄荷氣簾日午
一枕清涼翠簟悠江山似現雲中影萍水遥同海底鷗
蝶去逕尋千瓣蕊梅繁鶴夢一簾幽朦朧倦眼東忩日
得失黃粱晷刻休
夕陽
日夕天高晚炤忩歸雲迷岫影難雙汲水澆花鳥語接
餘霞駁綺映羅蹀鶯花寂歷逐人間樓臺暮景秋香怯
初夏
桃李辭春日卓午樓頭楊柳薰風舞池蛙鼓吹催花飛
枝鳥笙歌憐客苦鏡裏眉顰白玉姿忩前人怨黃梅雨
薔薇滴翠紅泥香拾翠如彈燕子語
葉紈紈
送妹瓊章于歸
畫堂紅燭影搖光簫鼓聲繁遶玳梁頻傳簾外催粧急
無語相看各斷腸鸞臺寳鏡生離色鴛帶羅衣惜别長
香靄屏帷凝彩扇風輕簾幕拂新粧新粧不用鉛華飾
梅雪繇来羞並色傾國傾城自絶羣飛瓊碧玉驚相識
相顧含情淚暗彈可憐未識别離難遥遥此夜離香閤
去去行裝不忍看欲作長歌一送君未曾搦管淚紛紛
追思昔日同遊處惆悵於今各自分昔日同游同笑語
依依朝夕無愁苦春閤連几學弄書秋牀共被聽風雨
更憶此時君最小風流早已仙姿嫋雪句裁成出衆中
新詞欲和人還少往事悠悠空自思從今難再不勝悲
休題往日今難再但怨無愆别後期别後離多相見稀
人生不及雁行飛杳杳離情隨去棹綿綿别恨欲牽衣
戀别牽衣不可留張帆鼓吹溯中流可憐此去應歡笑
莫為思家空自愁
鄭如英
秦淮别怨詩贈朝蓮生
秦淮二月新柳黃折柳貽人人斷腸可憐嬝嬝春淮柳
今朝又上離人手離人手把柔條看柔腸低拂紫騮鞍
紫騮欲嘶人落淚誰當此際猶能醉綢繆執手問前期
蓮子花開是到時但恐見蓮君不見令人空憶桃花面
青青草色長干道偏使離人顔易薨秦淮上流即豊溪
我心隨水不復西請看不斷秦淮水有心寧不相思死
王微
寒夜泊湖上
湖煙暝暝山為空不開湖面如愁胸吳歌清激水氣通
煙收水遠出兩峯徘徊歌罷月尚東露花上衣光融融
可憐此月天涯同
今夜寒
今夜寒寒且永一燈向壁懸孤影湖南鐘動湖北愁霜
風殘月夜悠悠
鄭希良
秋望
秋光濃淡雨復晴海波不動含深綠平沙若剪雲嵯峨
雁背斜光斷還續西風吹影落魚磯字字新出臨池墨
稻粱離離網弋多急向蘆花深處宿
渡頭楓樹霜初結海風吹滴猩猩血秋江上下鏡面平
清光一片琉璃徹沙頭眠鷗忽驚起客帆飛去波明滅
煙水蒼茫野牧歸數聲短笛吹新月
江村
青山影空釣石寒海門秋色濃可掬漁人帶蓑卧不驚
沙鳥欲起還相逐一聲欸乃及暮歸南鄰喚酒酒初熱
絲絲細雨急收網一抹斜陽挂枯木
許篈
出山别元參學
北宫星斗寒相映疊疊春山聞夜磬楚客初招萬里魂
胡僧暫起經年定王孫綠草漸芳菲松月留人歸未歸
歡喜嶺頭叢桂暗芙蓉峯下怪禽飛荷衣蕙帶宿雲濕
寳殿沈沈鬼神泣明日朝陽江上行知君惆悵溪頭立
許筠
江天曉思
西飛燕東流水人生倏忽春夢裏一夜狂歌不盡歡十
年惆悵情無已渚煙汀樹春朦朧曲欄珠箔星在東蘭
臺鳴鼓逐曉發輕帆一片飛長空
趙希逸
謫中
歸心日夜關以東歸計即今還墮空一年春動萬里外
孤山月出千秋中愁来但覺此身遠醉後不知我道窮
瓊州雷州何許地古人今人同不同
金淨
秋閨
木落千山江杳杳秋空一雁秦雲渺空階月皎蛩音長
蔓草露滴螢光小耿耿殘燈夜半過紅樓西畔落星河
邊衣剪罷寒不寐䬃䬃西風鳴敗荷
御選明詩卷四十九
