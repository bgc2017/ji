欽定四庫全書
御選宋詩卷九
樂府歌行六
劉克莊
寄衣曲
征夫去時著紵葛征夫未回天雨雪夜呵刀尺製寒衣
兒小却倩人封題上有淚痕不教洗征夫見時認針指
殷勤著向邊城裏莫遣寒風吹腠理江南江北一水間
古人萬里戍玉關
破陣曲
黃旗一片邊頭迴兩河百郡送欵來至尊御殿受捷奏
六軍張凱聲如雷元戎劍履雲臺上麾下偏禆皆將相
腐儒筆力尚跌宕燕山之銘高十丈
鄒登龍
秋夜長曲
碧簾挂雨秋容老寂寞江城暝煙草流蘇帳冷屏山低
密炬香銷睡常早夢驚離緒牽愁入翠被寒侵淚花濕
思美人兮天一方烏啼月落西風急
青樓曲
青樓女兒十五六翠掠雲鬟妙裝束千金學舞拜部頭
新來教得涼州曲錦韉少年被花惱醉把金釵換香草
西風樓前秋雁飛舞衣狼籍花顛倒
採蓮曲
平湖淼淼蓮風清花開映日紅妝明一雙鸂鶒忽飛去
為驚花底蘭橈鳴蘭橈蕩漾誰家女雲妥髻鬟黛眉嫵
采采荷花滿袖香花深忘却來時路
江南春
玲瓏樓閣江城晩楊柳絲絲凝碧煙飛燕不歸春滿地
百花香裏聽啼鵑
巫山高
巫山巃嵸巫峽曲一十二峯淺凝綠老猿化石懸巔崖
矗矗凌雲埽壇竹九靈少女列仙從佩玉鳴鑾乘綵鳳
飛䰟走魄歸瑶宫紫蕭吹斷荆王夢
趙崇鉘
空城雀
空城雀黃口何啾啾空城無人種禾黍飲啄飛鳴由得
汝
羅與之
寄衣曲
愁腸結欲斷邊衣猶未成寒窗剪刀落疑是劍環聲
此身倘長在敢恨歸無日但願郎防邊似妾縫衣密
薛嵎
自君之出矣
自君之出矣荏苒度寒燠譬彼雙鯉魚書辭長在腹
自君之出矣抱此離恨情春蠶不作絲纏綿過一生
漁父詞
蘭芷流來水亦香滿汀鷗鷺動斜陽聲欸乃間鳴榔儂
家只住崖西旁
翁嫗齊眉婦亦賢小姑顔貌正笄年頭髮亂髻鬟偏愛
把花枝立柂前
白髮髼鬆不記年扁舟泊在荻花邊天上月水中天夜
夜煙波得意眠
吴龍翰
白紵詞
吴宫煙水碧迢迢瓊樓十二凌青霄北方佳人顔如花
素衣濯濯明朝霞雲母屏風珍珠箔香銷金鴨春寒薄
璧月流光羅綺筵白紵舞殘月欲落君看月落夜潮平
吴江闊兮越江深吴王醉越王醒
宫中曲
舞罷霓裳寶髻垂桃花扇底暖風吹夜深内殿重開宴
手撚燈花畫翠眉
俠客行
擊筑復擊筑欲歌雙淚横寶刀重如命命如鴻毛輕
樂府四首
妾心江岸石千古無變更郎心江上水倏忽風波生
瑟瑟涼風來妾身後秋扇安得復炎熱相㩦不相厭
製衣寄夫壻妾有冰雪段中間連理枝不忍剪教斷
殘月小樓西鵑啼思欲迷妾夫在天南何不那邊啼
升仙謠
衣縹緲佩丁東金莖滴香露玉樹生涼風衝破青冥跨
黃鶴身披星斗珍珠絡
武衍
柳枝詞
靈和殿裏最風流三月飛花雪御樓換得玉人眉樣巧
一春渾不下簾鈎
採桑曲
粉光薄薄髻雲垂葉滿湘籠獨步時女伴未來歸未得
水邊閒照插花枝
何應龍
採蓮曲
採蓮時節懶勻妝日到波心撥棹忙莫向荷花深處去
荷花深處有鴛鴦
吴惟信
春閨怨
細柳輕煙鎖畫樓樓中人去水長流琵琶聲斷梅花落
别是春風一種愁
春夢謠
銷金帳掩水沈煙髻滑金釵落枕邊魂夢不知春已去
誤隨蝴蝶過秋千
胡仲參
閨中詞
寫就相思字燈前帶淚看欲緘還未忍少待淚痕乾
聽盡芭蕉雨愁人夜不眠憑誰將此意為妾到郎邊
陳允平
秦鸞曲
盈盈白玉鈿裊裊黃金縷拍拍水晶匳皎皎珊瑚樹簾
前雙燕飛門外桃花雨無處說相思羞對秦鸞舞
江南謠
柳絮飛時話别離梅花開後待郎歸梅花開後無消息
更待明年柳絮飛
春閨怨
妾家住在湘江曲門枕湘江春水綠年年長是暮春時
兩岸垂楊啼布榖自君話别湘江頭獨上層樓彈箜篌
蛾眉不埽遠山碧滿堤芳草春正愁舉頭不見君但見
湘江雲江雲散復聚妾心空如熏舉頭不見君但見湘
江水江水去復回妾顔為誰美湘江雲湘江水悠悠何
日已舉頭望君君未歸門前楊柳空依依
有所思
憶昔美人初别時長亭兩岸柳依依今日美人天之涯
美人美人胡不歸憶昔君别妾分破青鸞鏡破鏡如破
心與妾表相憶相憶圖久深憶昔妾别君剪斷金鳳釵
斷釵如斷腸贈君表相思相思圖久長一日一日復一
日青鏡鸞孤釵鳳隻未必君相思能如妾相憶寒衣剪
就欲寄君長安門外無行人雁聲半夜西風惡窗前一
片梧桐落
採桑行
妾本秦羅敷家住曲江曲門前楊柳青春風啼布榖樹
頭桑初芽家家蠶始浴相呼出採桑採桑如採玉屈曲
迴高枝攀條剪柔綠朝晴採桑南暮雨採桑北採得桑
歸遲小姑怨相促陌上綺羅人問妾眉何蹙妾恨妾自
知問妾何所欲消磨三十春漸喜蠶上簇七日收得蠒
百斤十日繅成絲兩束一絲一線工織成羅與縠百人
共辛勤一人衣不足舉頭忽見桑葉黃低頭垂淚羞布
裳
張至龍
古離别
扶上花驄酒半醺望沈鞭影暗銷魂離情恐被行人覺
背拂菱花補淚痕
毛珝
古出塞
初說戍漁陽俄傳出定襄朝朝征馬過春草不曾長
徐集孫
促刺詞
促刺復促刺勸織聲轉劇小婦跣雨採桑歸大姑煮雪
抽絲繹辛勤欲織禦寒衣朝暮惟恐不盈尺織成門外
迫催租不了輸租仍賣綌婦姑對泣兒號寒更無可補
兒衣隙帛暖本擬代綌寒賣綌寒來愈無策促刺兮促
刺兮勸人織兮織何益貯之金屋是何人重重綾錦飾
珠璧
自君之出矣
自君之出矣蛾眉不復埽寶鑑委埃塵玉容為誰好
李元應
折楊柳
東風來何時百花巳飄零獨有堤上柳慘淡含春榮扁
舟復何適延客江上亭顧我青玉案何以送子行攀條
欲相贈上有雙流鶯流鶯尚求友奈此離别情
方䕫
古意四首(錄二首)
龍文雙寶劍誰鑄吴山英秋水光的皪俯視千金輕猶
餘報仇血白帝金天精百用不缺折潜鋒埋故城芒角
不可掩氣衝牛斗星卓哉兩達士一旦出幽冥顯晦各
有數飛沈兩無情孤雄顧其雌玉匣時悲鳴吴楚隔千
里滄波會神靈一體互分合變化不暫停悠悠劍津水
早暮風雲生
遼海有黃鶴翛然出塵姿結巢青松頂百丈無柯枝礬
石護其卵清露哺其兒一朝羽翼成丹霄姿遨嬉夕倦
宿月窟朝饑飲瑶池升高忽反顧昔是今巳非歸來三
歎息塵俗無由知焉能與衆鳥啐啄隨雄雌欲語不可
了復作摩天飛仰望邈不及千載留餘悲
七夕織女歌
牛郎咫尺隔天河鵲橋散後離恨多今夕不知復何夕
遥看新月横金波抛梭擲紝愁零亂彩鳳飄飄度霄漢
重來指點昔遊處香奩寶篋蟲絲滿一年一度承君顔
相别相逢比夢間舊愁未了新愁起巳見紅日銜青山
當初謾道仙家别日遠月長不相接不似人間夫與妻
百歲光隂長會合
孫銳
漁父詞
平湖千頃浪花飛春後銀魚霜更肥菱葉飯蘆花衣酒
酣載月忙呼歸
熊鉌
𢷬衣曲
北望悠悠音信少空房念遠心常早流螢煜煜夜稍清
塞雁嗈嗈寒巳到細絲清水練方新在椸半濕日中明
隔籬翁媪寐不熟月落尚聞砧杵聲將軍錦帳環歌舞
百戰尚遲歸寸土老農肩米肉成瘡思婦裁衣淚如雨
黃公紹
端午競渡櫂歌十首
望湖天望湖天綠楊深處鼓&KR1973;&KR1973;好是年年二三月湖
邊日日看划船
鬭輕橈鬭輕橈雪中花卷櫂聲遥天與玻瓈三萬頃儘
教看得幾吴舠
看龍舟看龍舟兩堤未鬭水悠悠一片笙歌催鬧晩忽
然鼓櫂起中流
賀靈鼉賀靈鼉幾多翠舞與珠歌看到日斜猶未足湧
金門外湧金波
馬如龍馬如龍飛過蘇堤健鬭風柳下繫船青作䌫湖
邊薦酒碧為筒
繡周張繡周張樓臺簾幕絮高揚誰賦珠宫并貝闕懷
王去後去沉湘
櫂如飛櫂如飛水中萬鼓起潛螭最是玉蓮堂上好躍
來奪錦看吴兒
建雲斿建雲斿土風到處總相猶朝了霍山朝嶽帝十
分打扮是杭州
蹋青青蹋青青西泠橋畔草連汀撲得龍船兒一對畫
闌倚遍看遊人
月明中月明中滿湖春水望難窮欲學楚歌歌不得一
場離恨兩眉峯
真桂芳
春閨詞
愁鎖眉尖未肯消何心更待兩蛾嬌一春螺黛渾無用
付與東風染柳條
錢仲鼎
水邨歌
舟搖搖兮風嫋嫋兮波鱗鱗兮鷗翩翩兮扣舷漁歌兮
孰知其他兮
文天祥
古樂府
珊瑚香點胭脂雪芙蓉帳壓春雲熱明朝早弄燈前月
瀲灩九霞碧藕折璇杓高聳婺女明金波漾曉輝郎星
赤瓊曲裏長眉青頭上更有瑶池君六九五十四春風
西蟠桃花花未紅鳴鑾鼓玉聲玲瓏綠毛蒙茸蓮水龜
斒斕五色人間稀春多瑞葉不敢飛冰壺光滿魚龍轉
笑中低舞玉釵燕明年今日長秋殿安輿入侍金桃宴
王夢應
太白仙人下岷峩謠
太白仙人下岷峩飛凌素煙紫瓊珂天風萬里吹銀河
手挼瑶草光逶迤琅琅太清綠雲歌下弄倒影笑羲娥
錦袍淋漓金叵羅醉圍嬋娟玉顔酡金庭昔日乘鸞過
不肯上天著朝靴下界弱水飛塵多公為星精辟兵戈
願見瀛海秋澄波綠鬢灑灑吞天和後天不老公所哦
林景熙
商婦吟
良人滄海上孤帆渺何之十年音信隔安否不得知長
憶相送處缺月隨我歸月缺有圓夜人去無回期回期
倘終有白首寧怨遲寒蛩苦相弔青燈鑒孤帷妾身不
出帷妾夢萬里馳
妾薄命
盈盈梁家姝奕奕晉朝使斛珠不論貲得備巾櫛侍一
笑金谷春列屋俱斂避豈知錦步温已復為愁地念主
惠妾深緣妾為主累樓頭風雨深殘花抱春墜
繁華隨逝水日暮珠樓空哀哀徐州妾事主不及終空
房輟膏沐明珠欲誰容春風燕子來秋風燕子去去來
常影雙孤鸞抱顦顇回首醉嬌時百花不敢媚
陌上桑欲稀空中蠶正饑妾心知採桑安知使君誰結
髮為人婦幾年守空帷婦義不移天相邀何迺癡老姑
倚門久不待盈筐歸為妾謝使君風化關庭闈
國難誼當馳送君遠行役黎明别江郊更上北山脊江
雲妾眼迷江風妾衣拆魂去形獨留兀然化為石化石
君倘知勿復念衾席願持如石心為國作堅壁
謝翺
子夜吳歌
元髮照秋水茱萸香未歇風吹夜合花露濕衣上月
佽飛廟迎神引
劍歌兮擊筑茭青兮蓼綠夕濟甬兮沉玉步巫兮禹孫
葺神藩兮楚軍神之乘兮海雲噀芳兮越咒斬將兮神
祜秋零露兮為醑春集鴉兮神語風蕭蕭兮滿旗雲之
車兮來思
短歌行
秦淮没日如没鶻白波搖空濕弦月舟人倚櫂商聲發
洞庭脱木如脱髮寒蛩哀啼衆芳歇晨梳青林望吴越
吴歈越吟浪花舞秋槎濕劍歸無所愁生酒醒聞山雞
石鏡飛花汗如雨起招如意擊樹枝為君悲歌君淚垂
桂花引
風生河漢吹鳴璫桂宫神斧伐遠揚西遊真人得竒曲
九門不銷天雨霜人間青煙濕塵鞚藥臼嵯峩壓天夢
楚女謠
楚山蕭蕭吹紺髮楚女採蓮歌夜發年年種菂遲成藕
水深拔根絲在手懸房學蠒秋雨多化為魂夢巢蜂窠
前花作實采巳盡後花尚蘂船未過昨日浮萍隨漲水
濕紫寒青裹蓮蘂
明河篇
牽牛夜入明河道淚滴相思作秋草婺女城頭翫明月
星君冢上無啼鳥天寒露淨沾衣巾明河倏化為白雲
雲飛蜿蜿秋在水石壓槎頭海煙起
雨中怨
妾在江南家楚東憶君月落雨聲空夜來入夢君無語
落月同看雨不同
落梅詞
北風花糝枝春風花糝衣青鳥夢中見畏來花下飛豈
是得春遲因緣别春早夜濕灞陵苔半在古馳道入瓦
雪冥冥離樹香草草那無返魂術不忍見春老
春閨詞
手觸殘紅頭懶梳香隨蝴蝶上衣裾暖風吹睡無言語
又向牀頭看夢書
織婦歎
待得原蠶蠒上絲織成送女去還歸支機本是寒砧石
留取秋深自搗衣
陌上桑
旭日曈曚颺拂羽落葚空條生暁霧人生顔色逐春妍
夏葉餵蠶少絲縷蘭膏照繭未登簇露濕頭梳惟水沐
郤憐鄰女學鍊真藥爐七過煮桑薪縱逢蕭史上天去
甕盆生苔愁殺人
王仲素
歸去詞
種松雨濯髮折筍春墮指長嘯歸去來滄江一天水
孟鯁
折花怨
匆匆杯酒又天涯晴日牆東呌賣花可惜同生不同死
却隨春色去誰家
張琰
出塞曲
腰間插雄劍中夜龍虎吼平明登前途萬里不回首男
兒義當死豈為印如斗忠誠表壯節燦爛千古後
魚潜
楊白花
楊白花誰教度簾幕搖蕩春風能幾何不比無情自漂
泊人生祗合作支離長秋鵶啼江水落
王鎡
採蓮曲
羅裙濺濕鬢雲偏搖落香風滿畫船忽憶年來顦顇夢
鴛鴦正在藕花邊
春閨詞
桃吹紅雪上簾鈎楊柳風絲拂畫樓日透闌干人病酒
賣花聲過嬾梳頭
漁父吟
竹絲籃裏白魚肥日落江頭換酒歸只恐明朝風雪凍
老妻連夜補蓑衣
裁衣曲
燒罷心香午夜闌玉纖輕捻剪刀寒衣成恐不如郎意
獨試燈前照影看
羅公升
宫怨
竹葉垂黃雨露偏羞緣買賦費金錢有緣會有承恩日
莫遣蛾眉減去年
俞琰
秋夜長
漫漫秋夜長皎皎秋月明游子思故鄉輾轉睡不成豪
家年少郎月下飛瓊觴但愛秋月明那知秋夜長
葛長庚
少年行
寸心鐵石壯一面冰霜寒落筆鬼神哭出言風雨翻氣
呵泰山倒眼吸滄海乾怒立大鵬背醉衝九虎關飄然
乘雲氣俯首視世寰散髮抱素月天人咸仰觀
櫂歌八章
鷗飛梅山前翠中一點雪何處鐘聲來雲梢堆上月
碧潭藏老龍夜半水底吟激起寒空露淒動幽人心
岸上酒旗舞寒蕪生秋風誰家六七童手持金芙蓉
波心採蓮女流花近我船移船入蘆荻吹笛下晴川
朝吸西風䬸夜弄明月舞萬頃碧瑠璃下有玉清府
黃昏香無人孤江但翠竹惟有白鷺鷥伴我舟中宿
夜闌笙鶴鳴銀汀斗欲瀉可憐舟中子散髮蒼山下
青山銜落日白楊吐悲風欲覓元真子滄洲雲濛濛
行春辭
終日尋春入醉鄉不知何處見春光風條舞綠水楊柳
雨點飛紅山海棠
綠楊無力暖相依不管黃鶯訴落暉水被魚吹成雨點
花為蝶擾逐風飛
寶馬香車正踏青豈知已自過清明燕雛告訴花都落
鳩婦丁寧雨速晴
武夷九曲櫂歌
三十六峯真絶竒一溪九曲碧漣漪白雲遮眼不知處
誰道神仙在武夷
幔亭峯下泛仙船洞口瓊花鎖翠煙一自魏生歸絳闕
至今哀怨嶺頭猿
山下於今幾代孫當時簫鼓寂無聞丹爐復爾生春草
玉女峯前空白雲
仙舟停櫂架巖頭黃鶴歸天今幾秋滿洞桃花人不見
一溪綠水為誰流
萬頃秋光無著處滿潭清水瑩青銅金雞呌落山頭月
淡淡寒煙颯颯風
聞道誰知鐵笛聲石巖轟裂老龍驚當年人已服丹去
千古荒亭秋草生
仙掌峰前仙子家客來活火煮新茶主人遥指青煙裏
瀑布懸崖剪雪花
寂寂秋煙鎖碧灣往年此地有禪關水神移入龍宫去
一夜風雷吼萬山
幾點沙鷗泛碧流蘆花兩岸暮雲愁鼓樓巖下一聲笛
驚落梧桐飛起秋
山市晴嵐天打圍一邨雞犬正殘暉稻田高下如棋局
幾點鴉飛與鷺飛
農歌
上田稻似下田青乳鴨兒鵝陣陣行稲熟酒醇鵝鴨大
邨歌社舞賀秋成
契嵩
早秋吟
山家昨夜房櫳冷梧桐一葉飄金井長天如水淨藏雲
明月含暉變秋景桂枝花折風飄飄誰在高樓吹玉簫
人間不見槎升漢天上將看鵲作橋年少征人在何處
白露霑衣未歸去海畔今無漂母家江南誰與王孫遇
徘徊月下空長吟吾徒自古難知音欲上高臺問明月
明月何不照人心
惠洪
春去歌
杏子生仁桃葉長西園日脚踰女牆牆隂嬌語誰家娘
兩兩作隊來採桑玉纖拾礫抵翠羽鶯燕笑語殊不忙
吴蠶睡起未成蠒肺腑已作金絲光歸來遠山堆暮碧
無端野李嬌春色辛夷花零愁更多熏骨真香無處覓
如璧
向居卿所藏靈壁石歌
靈壁之石妙天下竒姿異質窮變化時時好事獲寸尺
谷量牛馬未當價耐官丞相三代孫風流似是典型存
心胸本無紈袴氣詩書漸洗膏粱昏邇來得石不盈尺
依稀尚帶莓苔迹氣象中含萬仞懸秀潤仍分千里碧
大江之南千萬山終日思歸行路難坐中一見此真骨
心折當年雨後天君不見黃金白璧驕侈本大官厚禄
方安穩少年趣駕迅如電我欲追之墮車蹇年來老大
計轉拙一丘一壑興不淺倘君他日棄前魚南窗坐對
廬山遠
歎息行
士大夫湛於不義雖窮極富貴君子過之弗顧而
况女子失身於委巷容笑之賤亦豈能自拔哉吾
友人賦歎息行有謂而作諸人既屬和僕亦擬古
樂府為辭傷之於其末開之以正是亦詩人之志
也
歎息復歎息丹砂為土玉為石誰家女兒妙無敵日日
當窗淚霑舄問之何思復何憶深顰欲語語不得回身
抱琴不回面清商自寫昭君怨朔風蕭蕭霜月懸萬里
胡沙鳴一雁此聲此意太分明猶恐君侯未會情從頭
却欲為君說恐君腸斷君勿聽黃鶴一去已千里雉子
高飛亦能幾人生長短要自裁嗟爾此身今巳矣刺刺
促促徒為爾
斯植
古樂府六首
攜君石上琴彈我窗前月月缺又還圓誰能免離别
青山叫子規行人淚如雨子規不肯歸行人不能去
欲買采菱船野水無人識野水去不回迢迢暮山碧
早作西州行暮作西州宿楊柳忽風生年年芳草綠
山鷄啼一聲深院日當午世無同心人入此薜蘿裏
青雲千里心白鷺一點雪誰將玉笛吹吹下關山月
湘竹詞
湘魂何自怨千古尚名存不種庭邊竹那知有淚痕
花蕊夫人費氏
秋宵詞
冰肌玉骨清無汗水殿風來暗香滿繡簾一點月窺人
欹枕釵横雲鬢亂起來庭戶悄無聲時見疎星渡河漢
屈指西風幾時來不道流年暗中換
朱淑真
春日行
春雲漠漠連春空映階草色綠茸茸不寒不暖雨聲霽
滿城佳氣浮蔥蔥岸柳依依微煙籠園林澹蕩催花風
東君造化一何工施青繪紫復勻紅多少閒花與凡卉
不論妍醜爭夭濃燕舞鶯歌晝晷永簾幕無人門宇靜
何處飛來雙蛺蝶翩翩飛入尋香徑可憐春色都九旬
朝歡暮燕歸王孫秃毫寫紙屬詩人長歌短什勞精神
長歌短什聊自適豈有佳句生陽春
秋日行
蕭瑟西風起何處庭前葉葉驚梧樹萬物收成天地肅
田家芋栗初登圃杳杳高穹片水清一點秋鵰翥雲路
淒淒空曠雨初晴涼飇動地收殘暑高樓玉笛應清商
天外數聲新雁度園林草木半含黃籬菊黃金花正吐
池上枯楊噪晚蟬愁蓮䔩䔩啼殘露可憐秋色與春風
幾度榮枮新復故
觀泉玉女
隔溪歌
苕之榮兮春日陂遲濕汀蘋以建址兮冐卿雲以為帷
吹浩香以渡漢兮示秀色與華姿居誰與復兮挽明月
以揚輝悵谿風兮聊永言於兹
友鶴仙
友鶴吟
蒼波萬里茫茫去駕風鞭霆捲雲路玉堂金屋不歸來
紅塵向上青冥路四海明月五湖風飛沖直上凌虚空
隨風不肯逐西東猶夷猶夷春空中流水一張琴清波
一壺酒撫琴響花灣花香侵坐右春風飲啄眠花間羊
裘煙雨間仙凡仙中不知凡世事游魚歌舞鷗鷺歡機
鳴籟動不自巳數聲嘹唳一江水江上年來風浪多日
午高人驚不起
御選宋詩卷九
