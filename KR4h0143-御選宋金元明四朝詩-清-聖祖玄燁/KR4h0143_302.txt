選金詩卷十二
七言律詩一
蔡松年
師還求歸鎮陽
春風卷甲有歡聲漸識天公欲諱兵節物無情新歲換
男兒易老壯心驚落身世網癡仍絶挂眼山光計未成
聞道恒陽似江國一官漫學阮東平
初卜潭西新居
喬木千章畫不如白鷗烟雨到江湖誰為求仲營三徑
竊比揚雄有一區故國興亾樹如此他年聲利蔓難圖
屋西便與秋山約莫遣歸來見白須
寄王仲侯
冰簟風簾千柱宫月華清浸雪芙蓉誰教曉馬三千里
好在行雲第幾峰酒市烏紗懷李白仙人鶴氅看王恭
拍浮花裏知恩否寄與新詩洗醉悰
讀疎詠之安陽對竹二詩懷家山次韻見意
短髮新霜及未侵幾年和月買泉林偶然行李對寒碧
憶得故園驚歲隂枕上秋風吹醉夢門前沙鳥立清深
箇中須著翛翛玉落日微風伴我吟
和子文寒食北潭
夢裏潭光翠欲流何時春水一虚舟吾廬想見扶疎樹
宦意渾如浩蕩鷗聞道西山明酒面應無外物到眉頭
别來誰唱驚人句十里珠簾有暮愁
雪晴呈玉堂諸公
雪晴松頂玉斕斑曉眼清於化鶴山欲立凍雲搜傑句
却思仙客退清班氍毺帳底沉香火薝蔔花中碧霧鬟
喚取廣寒修月手月波千丈捲春還
和子文晚望
醉眼郊原感慨生夕陽長向古今明高人法士互憎愛
美酒空名誰重輕二頃只謀他日老五絃猶喜晚風清
因君欲賦思歸樂安得穿雲一笛横
兵府得告將還鎮陽府推官王仲侯以書促余
命駕先寄此詩
老驥心疲十二閑天教洗眼小江山名園無處不宜酒
勝日有朋方解顔老木溪光留月駐禪房竹徑約花關
先憑樂府求風骨或有佳人字玉環
渡混同江
十年八喚清江渡江水江花笑我勞老境歸心質孤月
倦遊陳迹付驚濤兩都絡繹波神肅六合清明斗極高
湖海小臣尸厚祿夢尋煙雨一漁舠
初至遵化
出山風物便清和森木如雲秀靄多白水臨流照疎鬢
青門折柳記柔柯重遊化國驚歲月有象豐年占麥禾
亦有黃公酒壚在微官自要阻山河
黃海棠
清隂不歎晚尋芳縹緲緗雲翠袖長萼綠江花輸帶葉
醉紅蜀豔恨無香南州氣味連三月東晉風流共一觴
老眼寒來易愁絶温柔乞與醉中鄉
夜坐
吾生有幾事無涯清夜漫漫歎物華但願聞鉦似疲馬
可能黏壁作枯蝸只今雪屋重衾濕去歲梅溪醉帽斜
終得蕭閒對牀語青燈挑盡短檠花
糟聲同彦高賦
糟牀過竹春泉句(聚簷秋雨喧疎溜過竹春泉咽暗冰門巷蕭條三尺雪琴書寥落一龕燈)
(彦高詩也)他日人云吾亦云自愛淳音含太古誰傳清溜入
南薰秋風幾共橙香注曉月曾和鶴唳聞我欲婆娑竹
林國洗空塵耳正須君
韓侯晁仲許送名酒渴心生塵以詩促之
好在銀瓶秋露光借君雲夢到枯腸解澆萬里客愁破
暫吐十年黃卷香江水苦搖梁苑夢海棠新學漢宫粧
天東四月春如許坐待白衣投醉鄉
吳激
過南湖偶成
杏山松檜紫坡陁湖面無風亦自波綠鬢朱顔嗟老矣
落花啼鳥奈春何詩人未必皆憔悴世事從來有折磨
列坐流觴能幾日知誰對酒愛新鵝
長安懷古
佳氣猶能想鬱葱雲間雙闕峙蒼龍春風十里灞陵樹
曉月一聲長樂鐘小苑花開紅漠漠曲江波漲碧溶溶
眼前疊嶂青如畫借問南山共幾峰
晚春言懷寄燕中知舊
閒雲洩洩日暉暉林斧谿舂響翠微天氣乍晴花滿樹
人家久住燕雙飛隣村社後容賖酒客舍新來未綻衣
遥憶東郊亭畔柳歸時相見亦依依
秋夜
豈有涓埃補盛明強扶衰病厠豪英夜窗燈火青相對
曉鏡髭鬚白幾莖年去年來還是夢江南江北若為情
石田茅舍君家近借與林泉送此生
宇文虚中
予寫金剛經與王正道正道與朱少章復以詩
來輒次二公韻
平生幸識繫珠衣窮走他鄉未得歸有客為傳祇樹法
此心便息漢隂機百千三昧一門入四十九年諸事非
寄與香山老居士要憑二義發餘輝(次正道韻)
前世曾為粥飯僧此生隨處且騰騰經年因認人我相
教外都忘大小乘寫去欲云居士頌信來如續祖師燈
他年辱贈茅庵句誰謂因緣昔未曾(次少章韻)
郊居
芒屨松冠野外裝茶鐺藥竈靜中忙含風荇逐波紋展
著雨花連土氣香停策仰簷朝覓句披襟穿樹晚追凉
蓬蒿似欲荒三徑疎懶誰知意更長
重陽旅中偶記二十年前二詩因而有作
舊日重陽厭旅裝而今身世更悲涼愁添白髮先春雪
淚著黃花助晚霜客館病餘紅日短家山信斷碧雲長
故人不恨村醪薄乘興能來共一觴
巳丑重陽在劒門梁山舖
兩年重九皆羇旅萬水千山厭遠遊白酒黃花聊度日
青萍綠綺共忘憂却憐風雨梁山路不似尊鱸楚澤秋
何必東臯是三徑此身天地一虚舟
和題稽古軒
堆架縑緗粲蔀居眼前長物埽無餘避囂肯要隣人卜
論友先尋上世書汲古不須憂綆短隨波聊復任舟虚
勿欺丈室纔容膝六合神遊有日車
涇王許以酒餉龍溪老人幾月不至以詩促之
(龍溪叔通别號也)
先生寂寞草玄文正要侯芭作富鄰客至但須樽有酒
日高不怕甑生塵急催嶺外傳梅使來餉籬邊采菊人
已埽明窗供點筆為君擬賦洞庭春
從人借琴
嶧陽慣聽鳳雛鳴瀉出泠然萬籟聲已厭笙簧非雅曲
幸從炊㸑脱餘生昭文不鼓緣何意靖節無絃且寄情
乞與南冠囚縶客為君一奏變春榮
姑蘇滕惇禮榜所居閣曰齋心成都宇文某作
詩以廣其意
不是憑虚避世喧此中於物本無緣靜看畏影徒勞爾
題作齋心亦且然意識已隨言語斷生涯聊任歲時遷
老夫未涉天游趣三復南華第四篇
高士談
庚戌元日
舊日屠蘇飲最先而今追想尚依然故人對酒且千里
春色驚心又一年習俗天涯同爆竹風光塞外只寒煙
殘年無復功名望志在蘇君二頃田
次伯堅韻
公道向來惟白髮浮生何處用黃金東風吹散三年恨
春色驚回萬里心急景只教人貎改滄溟不放酒杯深
異時倘及公榮酌準擬歸來臥柳隂
次韻飲巖夫家醉中作
月中招得飲中仙草露吹風灑靜便地有溪山真可樂
人如冰雪自無眠清新李白詩能勝勃窣張憑理最玄
功業本非吾輩事此身聊復鬭尊前
晚登遼海亭
登臨酒面灑清風竟日憑闌興未窮殘色樓臺山向背
夕陽城郭水西東客情到處身如寄别恨他時夢可通
自歎不如華表鶴故鄉長在白雲中
風雨宿江上
風雨蕭蕭作暮寒半晴煙靄有無間殘紅一抹沈天日
濕翠千重隔岸山短髮不羞黃葉亂寸心常羡白鷗閑
濤聲午夜喧孤枕夢入瀟湘落木灣
志隱軒
家居瀟灑似江村花草侵階水映門元亮結廬山掛眼
孔融好客酒盈尊肯教軒冕移心志未厭林泉入夢魂
我亦平生倦遊客一廛無處問東屯
杜充
塵
汨汨勞生為爾忙只除不到白雲鄉步回洛浦生羅襪
歌斷秦樓落杏梁閒撲衣襟迷遠望靜穿窗隙鎻斜陽
帝城别有風流在輦路春風十里香
邊元鼎
村舍二首
何事區區守一邱春花過了月明秋等閒濁酒籬邊興
寂寞寒花雨裏愁不識故人今在否每思前事隔重遊
西風又是青山晚落葉無聲水自流
牆外青山半在樓山村晝晚雨翛翛旃裘擁腫無餘事
尊酒飄零又一秋學得屠龍無用處祗如畫虎反成羞
回頭為向淵魚道鴻鵠而今不願游
出門騎馬
出門騎馬即三千面目塵埃動慘然生計若為田二頃
飢顔翻媿宦三年乾坤造物能無用富貴由時枉自鞭
達否從今已知計五湖煙裏有漁船
帝城
帝城回想夢魂中秋月春花在處同朱雀橋南三月草
鳳皇樓上四更風錦囊别後吟箋少玉笛閒來酒盞空
贏得當時舊標格九分憔悴入青銅
新香
新香終比舊香濃只是相逢久不容繡被瞥同巫峽夢
銀鞍多負景陽鐘寶檀煙斷閒金獸玉鎻聲傳惱睡龍
簾影漸分風又起一塘秋水落芙蓉
聞簫
弄玉吹簫玉琯低秋風散入滿天悲滄波夜漲龍吟細
琪樹霜風鳳嘯遲漢月有情如靜聽蕭郎無路不相知
秦樓虚負清宵意惆悵乘鸞舊有期
和致仕李政奉韻
車馬年年陌路塵安知六驥過窗頻雲泉是處堪為樂
軒冕從來只累人浮世夢中無限事紅顔花上霎時春
五湖興有扁舟笛好在晴天月一輪
惜春
春來春去惱春晴花落花開又幾經夜雨多情愛沾灑
楊花無賴只飄零每成宴賞須成醉不恨歸來却恨醒
眼見紅英留不住綠枝深處一星星
客思
客思逢春易感傷不堪殘淚愛家鄉離親恍惚來千里
餬口凄涼在四方羞向孫劉圖富貴浪從李杜學文章
官街坐對黃昏月半屋清燈滿地霜
王文伯還家詩以迎之
陌上東風故國春瘦驂羸僕倦行塵十年一夢成何事
千首新詩不負人重對孤燈聽軟語遞憐華髮各清貧
西齋煙草應如舊桃李新蹊滿四鄰
晚行
隔浦行聞晚寺鐘斷坡寂歴對寒松蒼煙暮合孤城暗
破月微昏遠岫重宿翼飛投空自急斷蓬無計竟何從
新年又入應添歲歸把青銅怨暮冬
山中
世路風波老不禁一廛歸買就槐隂坐詩為累言難解
因酒成狂病轉深山月荒涼窺斷夢壁燈青黯伴微吟
十年積毁應銷骨豈礙孤雲萬里心
新秋示友
一頃山田半巳蕪閉門高臥著潛夫不才分作溝中斷
舊好誰瞻屋上烏南阮強須攀北富東邱何用歎西愚
自憐幽默相忘久鬭鳥鳴蟬枉呌呼
偶題二首
當年樂事歎今衰人世空驚日未移風榭醉眠摧鳳燭
雨窗狂飲殢蛾眉長松茂草窮年事野水孤村入夢時
強鑷鬢絲臨晚鏡瞥然塵念不勝悲
短髮臨風懶不冠窪尊塵坌寂無歡離騷夕賦醒尤獨
孤憤空書說轉難晚節慣成林壑僻幽居深入水雲寒
蒼崖瘦柏無窮思鵠立溪頭盡日看
新居
鏡裏巖花落澗泉對窗青壁便參天幾當雪月開春酒
時有松風入夜絃遠劚山田多種黍稀經城市少言錢
平生謾忽王侯貴俯仰村鄰更可憐
張斛
南京遇馬丈朝美
浮雲久與故山違茅棟如存尚可依行路相逢初似夢
舊遊重到復疑非滄江萬里悲南渡白髮幾人能北歸
二十年前河上月尊前還共惜清輝
訪香林老
風雨無時浪蹴天南浮舟楫信多艱半生夢破寒江月
萬里春回故國山歸客自傷青鬢改高僧長共白雲閒
誅茅借我溪西地未厭相從水石間
張孝純
中運使寄酒清明日到以詩謝之
芳樽到日恰清明似與嘉辰默計程擬助林園延勝賞
肯容桃李落繁英老來官爵渾無味閒裏杯盤却有情
見說使車臨岱麓儻能相過共飛觥
馬定國
清平道中
棘林苦苣野花黃一馬駸駸渡漯陽别墅酒旗依古柳
點溪花片落新香伏波事業空歸漢都護田園不記唐
今日清明過寒食又將書劒客他鄉
登歴下亭有感
男子當為四海遊又攜書劒客東州煙横北渚芰荷晚
木落南山鴻鴈秋富國桑麻連魯甸用兵形勢接營丘
傷哉不見桓公業千古遶城空水流
題崇子中菴
羡君高節似陶潛五畆園林老不添遯世人情雖淡薄
開門秋色自清嚴築頭黃卷香終日砌下蒼苔雨一簾
後夜中秋更應好隔窗雲木看飛蟾
送圖南
壺觴送客柳亭東回首三齊落照中老去厭陪新客醉
興來多與古人同戍樓藤角垂新綠山店檉花落細紅
他日詩名滿江海薺堂相見兩衰翁
招康元質
此生依著定如何不傍畊疇即釣蓑北阜平蕪隨鳥遠
東湖新漲與天多詩成重墨題飛葉睡起輕芒踏軟莎
猶有客愁消不盡風軒茶竈待君過
四月十日遇周永昌
竹裏涓涓雨未晴日高窗牖受虚明數家燕雀青雛出
是處園林綠顆成貧覺酒杯真有味病思邱壑豈無情
東山舊隱許相過他日秋原看耦耕
幼時種木巳巢鳶猶向花前作酒顛郭外青山招曉出
圃中明月照春眠世無蘇黃六七子天斷文章三十年
今日逢君如舊識醉持杯杓望青天
祝簡
舟次丹陽
船頭東下趁晨鐘船外清霜氣暗通斷鴈聲歸烟靄裏
孤帆影落月明中隋河波浪千年急梁苑池臺一半空
試問碧堤無限柳敗條衰葉幾秋風
張子羽
壽張和滑益之
理髮秋庭趁夕陽靜中誰可共傳觴雲横故國三年别
水遶孤村六月涼病眼只貪書味永渴心頻夢橘奴香
魚山早有終焉計少日應容解印章
朱之才
暴雨
掣電奔雷晻靄間崩騰白雨襲人寒頽山黑霧傾濃墨
倒海衝風瀉急湍勢似陽侯夸海若聲如項籍破章邯
炎歊一濯須臾耳巳看天圍碧玉寬
劉著
次韻王子慎玉田道中一首兼呈韓公美閣老
東晉風流屬子猷開元峭直讓韓休絲綸對掌驚三雋
尊酒更酬失四悉古道隂隂槐樹老歸鴻杳杳荻花秋
浩然詩思天涯遠月滿江南小謝樓
次韻彦高暮春書事(戊申歲)
平生漫浪老清暉却埽邱園屬少微世亂傷心青眼舊
天涯流淚白雲飛羇愁只憶中山酒貧病長懸子夏衣
澤畔行吟誰念我祗應形影自相依
寄題張浩然松雪樓
入座山光秀玉柯岸巾絶景意如何瘦來豈為寒松句
和寡還驚白雪歌地近雲煙來鶴駕簷高星斗瀉銀河
懸知老子登臨處渺渺滄波月色多
文季侍郎得綠萼香梅子文待制有詩輒亦同
賦
一枝綠萼冠羣芳瀟灑猶疑楚岸傍香骨瘦來冰蕊細
夢魂清處月波涼賡酬便合成千首醒醉寧須計百觴
横玉呌雲吹不盡只教今古洗離腸
李之翰
題密雲州學壁
﨑嶇到此興何堪况復風謠意未諳旅舍蕭條空自遣
胸懷磊落向誰談留連暮雨侵疎牖宛轉飛雲埽翠嵐
因憶林泉歸去好一燈幽夢遶春潭
中京遇因長老
天涯流落偶生還古刹相逢語夜闌歎我歸途千里遠
喜君禪榻一身安松聲不斷風吟細月影無邊露氣寒
分手山堂更寥索冷雲衰草伴征鞍
歲暮
休怪年來白髮新天涯三載困埃塵偶離砂磧窮隂地
收得桑榆老病身對雪莫吟秦嶺句撥醅且醉漢江春
此生自斷無餘事何必區區問大鈞
楊興宗
出劒門
嘔啞鳴艣下長川萬疊青峰只眼前山鷓啄殘紅杏粉
杜鵑啼破綠楊煙夢回蜀棧雲千片醉枕巴江月一船
物色誰分杜陵老風騷牢落劒南天
范墀
和高子初梅
春風也自惜流光只放寒梅一樹芳玉粉更粧前夜雪
口脂猶注昔年香江湖昨夢誰同記詩酒風流豈易忘
東閣何郎未全老花枝休笑鬢絲長
姚孝錫
睡起
生涯甘分寄耕桑山色圍門水遶牆困病久懲耽酒癖
愛閒猶有和詩忙簷冰滴砌春猶冷野馬浮川日漸長
舊事老年多記憶故園歸夢正悠颺
柳溪别墅
安車隨意飽甘肥晚食徐行理亦齊山市日高人未集
柴門客至鳥先啼溪橋散望攜笻度野寺牽吟信筆題
容膝易安聊自適甕天閒看舞醯雞
歲晚懷二弟
少易成歡老易傷壯遊垂白未還鄉煙塵無復音書到
魂夢猶疲道路長爆竹又驚新薦歲屠蘇空憶舊傳觴
年年此日遥相憶鴻鴈何時續斷行
次李平子登臺有感韻
落日孤雲帶遠崗戍樓煙瘴舊邊場疲民卒歲方懷土
遠客憑高自憶鄉漢使一朝延四皓秦詩千古弔三良
行蔵此意無人解聊借青山送酒觴
九日題峰山
不須歌吹上叢臺千里晴川入座來世事難憑休挂口
生涯現在且銜杯無情趁暖花先老有信迎寒鴈巳廻
遥想故園親種菊霜枝露蕊向誰開
次韻王無競見寄
客懷重倚仲宣樓白草黃雲塞上秋山色不隨塵世改
水聲還抱故城流隙中畏景那堪玩鏡裏衰顔秖自羞
多媿詩人苦相憶遠傳佳句弔清愁
和成冠卿見寄
别恨頻添鬢雪深百年懷抱鬱沈沈標名不挂金銀榜
涉世空堅鐵石心俗物何勞供一醉殘僧正欲伴孤吟
朱絃三弄虚簷寂唯有清風是賞音
感白髮
彈鋏憑誰聽客歌震雷那復化魚梭梳頭白雪驚新有
障眼玄花比舊多鄉問阻兵猶斷絶羇懷憑酒暫消磨
不須更問今朝客門外原無雀可羅
曉霽
一夜雲峰卷迅雷殘紅狼籍點蒼苔鸎聲豈解留春住
燕語虚勞喚夢回愁寂頓疑詩思減衰殘偏感歲華催
柳溪魚鳥應相識乘興無嫌日日來
重九偶成
天邊今日又重陽隴樹紅飛鴈信霜且插茱萸慰衰鬢
莫將詩句撓回腸歌勤皓齒人俱醉舞戀晴暉蝶也忙
來日預期扶宿酒未應籬菊減秋香
溪橋早春
輕黃未染柳梢勻連日溪風卷塞塵乍暖乍寒花信晚
相呼相應鳥聲頻少勤謾挾經綸策老懶空餘病患身
追憶故園桃李樹年年紅紫為誰新
村居偶成
靜愛柴門野興幽杖藜徐步到巖丘深林有獸鳥先噪
廢圃無人泉自流土瘠稅租隨力辦年豐禾黍過時收
客來不慮無供給白酒黃雞亦易求
題佛光寺
臧穀雖殊竟兩亡倚闌終日念行藏巳忻境寂洗塵慮
更覺心清聞妙香孤鳥帶煙來遠樹斷雲收雨下斜陽
人間未卜蝸牛舍遠目横秋益自傷
次韻子才對菊見懷
髮蓬新感二毛侵尚阻清尊對菊斟久擬芝蘭同臭味
莫疑魚鳥自高深食貧豈復甘秦炙客病空懷奏楚音
掛席無由上牛斗漫憑流水送歸心
春日溪橋
留戀春光慰病顔無情風雨卷春還隂隂密綠籠溪暗
細細疎紅點徑斑老去益憐詩思澀懽來聊破酒腸慳
不嫌門外無車轍得遂衰慵一味閒
登樓有懷
老媿凭闌目力昏百年懷抱向誰論晴空鴈起雲邊塞
夕照人歸郭外村因記昔遊驚迅晷暫將離恨付清尊
誰人肯似邊居士遠駕朱輪過雀門
劉彧
秋雨得雲字
一室蕭然半掩門簷牙懸溜喜初聞棲鴉不動寒偎樹
過鴈無聲冷貼雲歴耳半隨風淅瀝舞階仍帶葉繽紛
隔籬為問東臯叟麰麥前春定十分
王璹
游太寧寺
西山踏破萬層青與客攜壺上太寧泉石有情容避俗
軒裳無術可逃形雲縈屋角僧禪靜露下松梢鶴夢醒
明日却尋塵境去曉猿啼月若為聽
王珦
王元仲海岳樓同諸公賦
十二朱闌倚半空元龍高臥定誰雄簷楹翠濕蓬山雨
枕簟涼生弱水風物色横陳詩卷裏雲濤飛動酒杯中
謫仙會有騎鯨便八極神遊路可通
朱自牧
晉寧感興
莫將官況說葭蘆一味蕭條稱鄙夫老圃不禁蔬代肉
樵丁還喜炕連厨兒音半已漸秦晉鄉信無因接魯洙
三見秋風落庭樹年年歸意負蓴鱸
年節嵐州席上贈同知王子直中散
别時風雪暗龍津一夢經年復見君去國光隂雖易得
夾河形勢且平分心如征馬常嘶代身伴秋鴻却渡汾
此日一尊難惜醉新年風景舊知聞
送鄜州節判任元老罷任東歸二首
長途冰雪歲崢嶸客裏那堪送客行萬里歸心應接淅
一尊别酒且班荆春生汶水庭闈近人去雕陰幕府輕
欲仗征鴻寄消息地寒不肯過邊城
都騎駸駸指汶陽關門應識棄繻郎暮寒煙浪歸期阻
細雨簷花飲興長束帶暫為彭澤令曳裾休忤漢梁王
邊城情味君應會為說無憀與故鄉
小雨不出寧海司理廳
吏散庭空鎖碧苔冷官門戶幾曾開疎疎細雨槐花落
寂寂虚堂燕子來多病始知窮有鬼獨賢方覺仕無媒
故園抛擲奔馳外剛道江山未放回
過渾源留别田仲祥同知節使
金臺前夢杳無蹤一阻雲山莫計重雙鯉附書常不達
兩萍浮海偶相逢燕南落日車分轍代北春風酒滿鍾
明日去留牽世務燈前談笑且從容
訪山寺僧
踏破蒼苔叩竹扃晚晴庭院有餘清幡腰落日紅千颭
簷際遥岑翠一横種秫公田聊卒歲栽蓮僧社擬投名
從今興熟頻來往未信齋鐘午後鳴
謝吳堡知寨安巨濟贈紙百幅
百幅溪箋遠見羞故人佳餉若為酬幸將晚節收魚網
未得良工起鳳樓柿葉學書差足慰芸香辟蠧會須求
揮毫不見雲煙落愚賈操金愧暗投
清河道中暮歸
緩轡溪邊喜乍晴夕陽流水浸孤城川平佛塔層層見
浪穩商舟尾尾行十里煙霞隨野步兩崖禾黍撼秋聲
雨暘雖有豐年兆久客都無地可畊
晚泊濟陽
江北秋隂一半晴晚涼留與客襟清水邊畫角孤城暮
雲底殘陽遠樹明旅鴈為誰來有信斷蓬如我去無程
寥寥天地誰知已村酒悠然只獨傾
冬日江樓晚望
萬里長空淡落暉歸鴉數盡下樓遲山如駭浪高低湧
天似寒灰黯淡垂紫塞西横連統萬黃河東下接汾睢
此邦形勢雄今古只與羇人百不宜
郊行
緩步尋春水一涯最憐朝雨浥輕沙小溪煙重偏宜柳
平野雲垂不礙花青眼步兵原好酒黑頭江令未還家
興長不覺歸來晚過盡城頭障陣鴉
和郭仲榮郡城秋望
城高野闊思何窮人在西風一笛中樓影不搖溪水淨
舂聲相答暮山空海天引望能供碧霜樹經秋更倚紅
回首客魂招不得蓴鱸歸興滿江東
病起書事
牢落衰年病轉侵醫編藥裹廢閒吟臥銷白日塵凝屨
起對青銅雪滿簪霜後癡蠅看老態天邊倦鳥識歸心
維摩不出文殊去門巷蕭條翠蘚深
李晏
白雲寺
白雲亭上白雲秋桂棹蘭橈記昔游往事已隨流水去
青山空對夕陽愁興亡翻手成舒卷今古無心自去留
獨倚西風一惆悵數聲柔櫓下汀洲
題武元直赤壁圖
鼎足分來漢祚移阿瞞曾困火船歸一時豪傑成何事
千里江山半落暉雲破小蟾分樹暗夜深孤鶴掠舟飛
夢尋仙老經行處只有當年舊釣磯
潞州形勝
東迎壺口疊羣山吞吐嵐光紫翠間削玉遠排珪首銳
暈痕輕拂黛眉彎五龍飛去松杉老萬井喧囂日月閒
遊客乍醒塵土眼仙扃誰指扣玄關
遊龍門迴投超化寺
精藍三日飽溪毛俗累紛紛覺可逃探水尋源通月冷
披榛得路接雲高山圍故壘懷千古河轉孤巖激怒濤
回首煙霞應笑我人間官職信徒勞
韓汝嘉
寄元真同年
十年塵土鬢毛斑杖履還來踏故山葉寄殘紅春尚在
雲酣濕翠雨仍慳不堪倚樹追前事更恐臨溪見病顔
一日暫來千日去何時倦鳥得真還
郭長倩
義師院叢竹
南軒移植自西壇瘦玉亭亭十數竿得法未應輸老柏
植根兼得近幽蘭雖無穠豔包春色自許貞心老歲寒
百草千花盡零落請君來向此中看
麻秉彝
題廣勝寺
盤雲梯石上崇岡殿閣崢嶸古道場寺紀汾陽親奏額
塔傳阿育久騰光簷前山聳千層秀檻外溪分二帶長
種種塵緣都洗盡祗因身在白雲鄉
蔡珪
雪和坡公韻
門外黃昏噪晚鴉瑶塵細逐九雲車豐年待作三登兆
暮景重開六出花濁酒無人同此興扁舟有客訪誰家
明朝試望東林樹百尺寒梢倚玉㕚
到廣黃河
清漳節物似清江不復蓴鱸夢故鄉歴下果能留太白
鏡湖端是屬知章身隨客路常岑寂心與沙鷗共渺茫
尚困馬蹄三百里小舟聊欲過滄浪
登陶唐山寺
嶺外高槐驛路長嶺頭蕭寺俯朝陽定知絶頂有佳處
聊與瘦藤尋上方千里好風隨野色一軒空翠聚山光
道人底是憐行役不惜禪牀坐午涼
簡王温父昆仲
荷鈿小小半溪香槐幄隂隂一畆涼飛絮亂將春色晚
行雲閒屬暮山長求田已喜成三徑適意真堪寄一觴
君是山隂換鵝手可無傑句傲風光
秋日和張温仲韻二首
琴裏忘憂盡日彈百憂俱息夜初闌青燈把卷逢真味
綠酒傾尊破薄寒月色半留梧影上露華應到菊花團
在家須信貧猶好夢想人間行路難
照水疎林萬木蒼迎軒爽氣一襟涼有時獨聽溪舂坐
無事方驚晝景長雲薄西山聊隱現煙横白鳥去微茫
可憐騎省多秋思拘士安能識大方
和彦及牡丹時方北趨薊門情見乎辭
舊年京國賞春濃千朵曾開共一叢好事秖今歸北國
知音誰與醉東風臨觴笑我官程遠賦物輸君句法工
却笑燕城花更晚直應趁得馬家紅
戲楊新城
長短亭中竟日忙解鞍初喜水雲鄉風前列席花鈿秀
雨後行厨杏粥香春色紛紛驚過眼歌聲故故促傳觴
蓬萊殿下同年客定笑狂夫老更狂
和曹景蕭暮春即事(戶部尚書望之)
甕頭春色開重酎門外春風改裌衣灼灼向來花又笑
翩翩幾處燕于飛山隂未辦羲之集沂上聊從點也歸
節物驚心遽如許却因觀化識天機
并門無竹舊矣李文饒嘗一植之至今寺僧日
為平安報其難可知巳官舍東堂之北種碧蘆
以寄意因作長句
青君那肯顧寒鄉試著葭蘆擬汶篁有若何堪比夫子
虎賁猶想見中郎色添新雨簾櫳好聲入微風枕簟涼
他日東堂慙政拙只將此物當甘棠
春隂
城上春隂暗晚空城頭山色有無中似聞啼鳥來幽樹
已有游絲曳好風流水小橋歸未得落霞孤鶩興無窮
林花不解東君意邀勒遊人未破紅
御選金詩卷十二
