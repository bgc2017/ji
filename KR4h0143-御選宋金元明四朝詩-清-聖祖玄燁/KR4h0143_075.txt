欽定四庫全書
御選元詩卷七十五
七言絶句八
黃公望
張僧繇秋江晩渡圖
何處行來湖海流思歸憑倚隔溪舟楓林無限深秋色
不動居人一點愁
蘇東坡竹
一片湘雲濕未乾春風吹下玉琅玕強扶殘醉揮吟筆
簾帳蕭蕭翠雨寒
王維秋林晩岫圖(并序)
王右丞生平畫卷所稱最者唯輞川雪谿捕魚等
圖耳吾意以為絶響不謂太樸於中州友人家又
得此卷而用筆之妙布置之神殆尤過焉因知右
丞胸中伎倆未易測識而千奇萬變時露於指腕
間無窮播弄豈非千載一人哉置之案頭臨摹數
過終未得其彷彿漫書短句并識而歸之
羣山矗矗凝煙紫萬木蕭蕭向夕黃豈是邨翁戀秋色
故將輕舸下横塘
秋嵐荏苒汎晴光處處邨邨帶夕陽一段深情誰得似
故知輞口味應長
郭忠恕仙峰春色圖
聞道仙家有玉樓翠厓丹壁繞芳洲尋春擬約商巖叟
一度花開十度遊
仙人原自愛蓬萊瑶草金芝次第開欸乃櫂歌青雀舫
逍遙響屧鳳皇臺
春泉㶁㶁流青玉晩岫層層障碧雲習静仙居忘日月
不知誰是紫陽君
題李成所畫(并序)
李咸熙畫清遠高曠一洗丹青蹊徑千古一人也
今見善夫先生所藏十冊不覺心怡神爽正如離
塵壒而入蓬壺矣賞玩之餘并賦十詩
夏山煙雨
雨氣薰薰遠近峰長林如沐晚煙濃飛流遙落疎鐘斷
石徑何來駐短笻
山人觀瀑
匡山過雨瀉飛流遙望香爐翠靄浮試誦謫仙清俊句
浩然天地與神遊
江干帆影
高閣崔嵬瞰碧江布帆歸去鳥雙雙無邊樹色千峰秀
一片晴光落短窗
蜀山旅思
憶昔蠶叢開蜀國崔嵬劒閣入寒雲荒郊寂寂猿啼苦
多少歸人不忍聞
秋山樓閣
傑閣逶迤秋色老霜林掩映暮峰横居人自有閒中伴
坐對飛流意不驚
翠巖流壑
石磴連雲暮靄霏翠微深杳玉泉飛溪迴寂静塵蹤少
惟許山人共採薇
山中霜楓
市散誰聞野鳥聲短橋何處旅人行莫嫌寂歷空山道
隔岸丹楓刺眼明
雪溪仙館
大樹小樹俄變玉千峰萬峰忽失青高人深掩茅屋卧
不羨圍爐醉復醒
仙客臨流
馳驅十載長安道立馬溪邊暫息機坐久竟忘歸路晩
半空飛沫濕絺衣
秋溪清詠
萬壑千巖擁翠螺人家處處掩松蘿溪頭静坐者誰子
賦就新詩擬伐柯
趙令穰秋邨暮靄圖(并序)
右趙令穰所畫秋邨暮靄圖曾屬徽廟題識其為
真蹟奚疑令穰字大年宋宗室游心經史戲弄翰
墨丹青多得不傳之秘筆法清麗景象曠絶絶去
供奉品格常聞前人盛稱其慣為平湖曠蕩之景
詎不信夫偶觀此圖不勝仰羨并系一絶於左
筆下巒霏乍有無千林蕭瑟遠峰孤王孫當日歸何處
傳得秋邨暮靄圖
夏圭晴江歸櫂圖
漠漠江天吳楚分幾重樹色幾重雲客心已逐歸帆好
誰道溪邊有隱君
趙松雪山居圖
豐草茸茸軟似茵長松鬱鬱淨無塵相逢盡道年華好
不數桃源洞裏人
曹雲西畫卷(并序)
雲西與余有交從之舊别來四年心甚念之一日
子章以長卷見示不啻見雲西也展閱不巳既題
而復識之
十載相逢正憶君忽從紙上見寒雲空江漠漠漁歌度
一片疎林帶夕曛
王洽雲山圖
石橋遙與赤城連雲鎖瓊樓滿樹煙不用飇車凌弱水
人間自有地行仙
黃荃花谿仙舫圖
花發枝頭水漲溪仙舟猶泊武陵隄重重樓閣仙雲卷
無數青峯出竹西
董北苑畫柳
一片閒雲出岫來袈裟不染世間埃獨憐陶令門前柳
青眼偏逢惠遠開
郭忠恕萬松仙館圖
琳堂掩映萬松齊絶壑寒雲望不迷為聽水流翻破寂
輕袍重過短牆西
李營丘真蹟次俞紫芝韻
營丘自是浪仙流寫得空山一段秋古木千章施錦繡
風光都屬幔亭收
周文矩十美圖
侍宴朱樓向暮歸御香猶在縷金衣相攜女伴階前立
笑指鴛鴦水面飛
趙子昂倣陸探微筆意
千山雨過瓊琚濕萬木風生翠幄稠行遍曲闌人影亂
半江浮綠點輕鷗
王叔明為姚子章林泉清話圖
霜楓雨過錦光明磵壑雲寒暝色生信是兩翁忘世慮
相逢山水自多情
倪雲林為静遠圖
遙山近山青欲滴大木小木葉已疎斜日疎篁無鳥雀
一灣溪水數函書
倪雲林為子章徵士畫
荒山白石帶古木箇中仍置子雲亭硯㘭疑有煙雲貯
時見青青落戶庭
方方壺畫
魭石磯頭宿雨晴蛟峰祠下樹冥冥一江春水浮官綠
千里歸舟載客星
錢舜舉海棠鸂鶒圖
春來庭院風光好花萼連枝錦不如況有和鳴雙繡羽
御黃新染浴清渠
題畫
茂林石磴小亭邊遙望雲山隔澹煙却憶舊遊何處似
翠蛟亭下看流泉
吳鎮
右丞秋林晩岫
右丞巳往六百載翰藻神工若个同千嶂遠横秋色裏
山家遙帶暮煙中
馬遠放鶴圖
載鶴輕舟湖上歸重重樓閣鎖煙霏仙家正在幽深處
竹裏雞聲半掩扉
趙伯駒畫
璚館芙蓉罨畫山天香縹緲碧雲閒鶴巢松頂藤花落
一任山人指顧間
趙子昂秋景
遠山斜日紫煙霏一櫂䲭夷竟不歸蕭瑟秋風虚閣表
詩翁吟罷欲添衣
子昂倣陸探微
客子行吟逕路幽一聲啄木綠陰稠芙蓉倒映空江色
危立溪頭幾點鷗
子久春山仙隱
山家處處面芙蓉一曲溪歌錦浪中隔岸遊人何處去
數聲雞犬夕陽紅
題畫
草堂仍著薜蘿遮地僻林深有幾家莫道春風吹不到
門前依舊鳥銜花
巖壑春深萬綠齊隔林萬鳥盡情啼山翁不記燈前語
為約紅樓試品題
灌木蒼藤護草堂流泉汨汨遶魚梁書聲遙送斜陽裏
誰道空山白晝長
清霜搖落滿林秋漠漠寒雲天際流山徑無人擁黃葉
野塘有客漾輕舟
萬木凋殘衆嶺寒誅茅棲息易為安朝來猶有尋幽者
不畏崎嶇磴百盤
千仞顛厓勢欲傾飛流濺眼雪花明長風卷入層雲去
都作天台暮雨聲
方方壺畫
罨畫岧嶤倚碧空青娥高髻出瑶宫微風忽動前溪影
華表盤雲舞鏡中
畫竹
長憶前朝李薊丘墨君天下擅風流百年遺蹟留人世
寫破湘潭夢裏秋
愁來白髮三干文喜寫清風五百竿幸有穎奴知此意
時來几上弄清寒
葉葉如聞風有聲盡消塵俗思全清夜深夢遶湘江曲
二十五絃秋月明
低垂新綠影離離倚石臨泉一兩枝憶得昔年今日見
鳳皇池上雨絲絲
黃鎮成
谷口
谷口橋邊日未斜先尋宿處近梅花分明聽得吹長笛
秖隔紅闌第一家
春日行近山
門外山童埽落霞問師還只在山家推窗引客雲邊坐
自扇風爐煮雪花
柯亭
金碧樓臺宅梵王柯亭無處問中郎何當截取如椽榦
吹起崑丘紫鳳皇
南田夜雨
四簷春雨夜浪浪記得吹笙近竹房三十五年江海夢
又隨歸鴈過瀟湘
南田耕舍
跨鶴來尋處士家迢迢空翠隔煙霞山童揖客松邊坐
却背春風埽落花
行到長松野水間吹簫石上不知還嵐光已重衣裳冷
自扣巖扉月滿山
題麻姑圖有懷蔣師文
曾宿丹霞十二樓水亭風館不勝秋故人天上無書到
自展山圖看雪流
梅花
吟屋蕭疎霜後村江頭千樹欲黃昏等閑又被春風覺
添得寒梢月一痕
春夜聽雨有懷
孤客曾聽夜雨眠一生江海已華顛吟懷不與春風隔
謾憶簷聲五十年
山家
家住桃花源上村編松為屋鹿為羣匡牀盡日臨門坐
閑看青山起白雲
聞雞
曾催月影到寒窗又促征車拂曉霜湖海故人今白髮
五更孤枕淚浪浪
黃月潭
平生山水最相親蠟屐長隨野鹿羣未似月潭雙足健
東南踏遍萬重雲
雲山小景
飛瀑潺潺瀉碧岑野橋分路入雲深三椽草屋長松下
應有先生抱膝吟
題王元善赴北清江新鴈圖
江南春水拍天齊鴻鴈成行向北飛未必雲山便相隔
秋風還帶夕陽歸
陳柏
思親(都下與妻兒夜坐聞歸鴈作)
天外東風吹塞沙忽聞歸鴈落梅花江城此夜正春雨
獨倚闌干心到家
登焦山塔
遠尋蘭若訪參寥仰見龍蛇窟宅高試上雲梯舒望眼
蓬萊咫尺限雲濤
李存
贈禹弼
相思不見最愁予奈此村醪儘可沽安得片帆風色順
一時飛過洞庭湖
題寒青亭(并序)
余結菴竹莊上率平阜淺流唯南望山有連山如
樓臺簾帷之在百里外臨川之雲林也天色清徹
時嘗倚杖面之不能巳歎曰彼生居是間者其樂
當何如也他日蔣君自述其寒青亭者傳以示余
余欣然賦一絶寄之時五月二十有二日
簷頭鳥影案頭蠅鵝鴨溝渠漸漸腥想見高人延客罷
披衣岸幘坐寒青
夢祝直清
斜窗半夜月娟娟宿火添香獨自眠忽夢潯州祝經歷
滿頭如雪坐空船
贈人
沒馬塵埃白晝馳人生得似此翁稀西風牆竹疎疎雨
短帽長髥百衲衣
春帆
能舉人間萬斛舟中流何用櫓聲柔楊花兩岸東風軟
送盡斜陽更未收
落梅
更開殘酌不成歡一片多情拂袖乾想見孤城吹畫角
朔風斜日暮江寒
吳景奎
舊遊
古槐疎冷日蒼涼廢館荒臺隔短牆自是舊遊偏易惑
紫騮曾繫綠垂楊
赤松山
雙鶴沖天去不回五雲繚繞散花臺山中若見皇初起
為問留侯幾度來
濯纓堂
參天老樹倚高寒誰濯塵纓向激湍夜半仙人來洗鶴
手翻明月弄潺湲
春日雜詠絶句
東闌梨雪暗吹香翠袖金壺為洗糚客裏不知花代謝
馬蹄贏得一春忙
野人居處絶紛譁芳楥疎籬八九家昨夜山中風雨急
曉來門巷埽桐花
山水小景
秋滿西山爽氣多山人帷箔卷煙蘿清溪只在雲林外
夜半月明聞櫂歌
題太真睡起圖
興慶池邊花爛爛清平調裏思飄飄玉環睡起嬌無奈
背立東風酒半消
戲簡江君逸清明日移家
曲巷垂楊映杏花清明時節客移家白頭老子風流甚
自與文君駕小車
胡天游
遊法興寺(七歲作)
山色搖光入袖涼松陰千丈印迴廊老僧讀罷楞嚴咒
一殿神風柏子香
春詞和韻
綠窗紅燭製春衣宫樣花紗要入時玉手怕裁雙鳳破
并刀欲下更遲遲
日射珠簾試曉晴隙光斜上寶釵明碧紗窗下無消息
閒數吳蠶幾個生
自尋蜀紙寫吳歌小字斜行未省多嬌嬾却嫌春戰冷
手拈牙筆倩人呵
暖風深巷賣花天争買繁華裊鬢邊揀得一枝紅躑躅
隔簾抛與沈郎錢
雙鵷不惜涴泥沙閑逐吳姬鬭草芽贏得阿嬌金半臂
背人含笑入桃花
貪逐春風趁伴遊不知明月上梢頭兒夫若問歸遲意
幾度穿花避紫騮
昨日江頭看綠楊歸來學得兩眉長低聲更向蕭郎問
又恐眉長不稱糚
冬暖
冬令偷春多得暖灞橋無思可吟詩江梅一樹都開遍
不問南枝與北枝
陳植
題畫
風裏征帆驢上人前程路遠又斜曛不知有客紅塵表
閑看青山起白雲
張師愚
黃成父以除目見示坐上賦
黃帽無人說去思歸期何事尚遲遲南州六月如炊甑
且向尊前擘荔枝
張師曾
宿陳氏聽雨齋
漠漠沈沈燈暈生忽疑風葉作秋聲野人一夜關心切
無處春田不耦耕
何景福
惜花
黃金可惜作闌干偎倚相看盡日歡秉燭歸來猶未足
夢隨蝴蝶遶枝看
孫華孫
楓橋夜泊
畫船夜泊寒山寺不信江楓有客愁二八蛾眉雙鳳吹
滿天明月按涼州
潘純
送金溪道士南歸
南州高士芰荷衣賣藥都門盡不知手種溪頭千樹杏
花開正是到家時
鄭東
送郭彦昭北遊
白面郎君好遠遊却從遼海上幽州十日南風行萬里
牽牛夜夜在牆頭
天妃祠前潮巳生踏歌撾鼓送郎行黑水洋頭好風色
數過萊州五日程
莫聽謳歌倚柁樓令人愁怨憶南州一片姑蘇城上月
送郎直過界河頭
吳克恭
春日
映日含風白苧衣香飄晴雪弄春輝故人騎馬不相識
蛺蝶自來衣上飛
偶成
船落黃泥與白沙春光多在棠梨花蜜蜂相喧作何語
日晩松隂報午衙
題元暉山水
江上江雲漠漠寒有時帶雨過層巒只愁海岳菴前路
水没黃沙鴨觜灘
鄭昂
小景
水驛山橋四五里楓林茅屋兩三家何人踏雪尋僧去
潮退春船閣暮沙
陸廣
破窗風雨圖
四簷風雨晝昏昏小紙斜窗破墨痕翻得杜陵巫峽語
歸雲擁樹失前村
羅蒙正
和白石馬教授
蕭蕭白髮映童顔塵世千年邂逅間三十六陂明月夜
許騎仙鶴過緱山
陸繼善
題倪元鎮山郭幽居圖
十年不過江湖楫木葉蕭蕭鬢影秋忽憶滿川風雨夕
雲林谷口獨維舟
束宗庚
偶題
漁陂微動上湘簾圓沼初成小鏡奩葉底翠丸青可摘
小娃纖手送吳鹽
趙鎮
題淵明像
托詠荆軻恨未消解官卻赴遠公招至今三月門前柳
猶向東風懶折腰
徐醉墨小像
濃淡煙雲帶石林藤花如雪草堂深只疑龍井山頭雨
飛過西湖作晚隂
瓜皮艇子釣魚翁烏桕根邊寄短篷落葉不知深幾許
吳淞江上問秋風
鍾虞
春雨雜興
誰向春風吹洞簫蕩舟女子盡雙橈不愁沾濕鴉頭襪
愁殺螺江兩度潮
别院笙歌深復深美人何處寫琴心尋芳休怯春泥滑
明日池塘長綠隂
楊謙
湘竹龍
鳳去臺空秋夢寒紫鸞聲斷玉闌干此君曾惹湘妃怨
淚雨千年尚未乾
馬濬
墨梅
一枝竹外夢春酣零落綃裳舞翠嵐天淡水平山月小
有人吹笛過江南
王羽
題王叔明竹趣圖
蟄龍翻空翠濤響玉虹吐雨秋波爽天風吹出讀書聲
時有幽人自來往
黃魯德
武塘十詠(錄三首)
景德泉
幽蘭遠引曹溪水此是人間第幾泉一吸清涼除熱惱
不妨頻候煮茶煙
胥山
百里平田擁翠堆山人傳是伍胥來劒痕猶帶英雄氣
白石雲深鎖綠苔
愛山花圃
削除荆棘創高臺萬紫千紅二月開日日笙歌樓上醉
不知寒雨鎖荒苔
韓友直
題良常張處士山居
故人讀易向華陽萬箇松間一草堂最愛滿山春雨後
白雲晴護藥苗香
朱庸
題錢舜舉秋江待渡圖
四山回合暝雲多嫋嫋秋風吹白波猶有江頭未歸客
荒涼落日奈愁何
阮孝思
梅花錦鳩
百葉紅梅子未成錦鳩枝上忽雙鳴春寒不用頻呼雨
窗外東風雪始晴
周翼
雁來紅
朔雁南來塞草秋未霜紅葉已先抽綠珠宴罷歸金谷
七尺珊瑚夜不收
李文
林泉讀書圖
深林颯颯無人到却是秋風落葉聲抛卷出門聊倚杖
且看山下白雲生
郭完
送馮西美歸三山
橘山巖下曾相見沙合橋頭杜宇啼白髮故人官滿去
一蓑寒雨上春犁
大食哲馬
題趙彦徵畫赤驥一匹
太守舊圖如璞玉拾遺新畫抵南金玉驄已向天閑老
赤驥猶懷萬里心
楊允孚
灤京雜詠
宫車次第起昌平燭炬干籠列火城纔入居庸三四里
珠簾高揭聽啼鶯
居庸千古翠屏環飛騎將軍駐兩關萬里車書來上國
太平弓矢護青山
穹崖幻出梵王宫雙塔中間一逕通四月雨餘山更碧
六龍行處日初紅
汲井佳人意若何轆轤渾似挽天河我來濯足分餘滴
不及新豐酒較多
北去雲州去路賖馬駝殘夢憶京華寒風淅瀝山無數
樹影參差月未斜
萬古龍門鎮兩京懸崖飛瀑一般清天連翠壁千尋險
路繞寒流百折横
東京亭下水濛濛敕賜遊船兩兩紅回紇舞時杯在手
玉奴歸去馬嘶風
歡喜坡邊望禁城鸞翔鳳翥卿雲清舉杯一吸灤陽酒
消盡南來百感情
鐵番竿下草如茵澹澹東風六月春高柳豈堪供過客
好花留待踏青人
北闕東風昨夜回今朝瑞氣集蓬萊日光未透香煙起
御道聲聲駝鼓來
又是宫車入御天麗姝歌舞太平年侍臣稱賀天顔喜
壽酒諸王次第傳
得寵親王馬上回朱門繡闥一時開淋漓未了金釵宴
中使傳宣御酒來
大安閣下晩風收海月團團照上頭誰道人間三伏節
水晶宫裏十分秋
曙色蒼茫閶闔開相君有奏入蓬萊須臾雲擁千官出
又帶天邊好雨來
相國門前柳未花不多嫩綠便藏鴉東風吹得濃陰合
散入都城百萬家
千官萬騎到山椒箇箇金鞍雉尾高下馬一齊催入宴
玉闌干外換宫袍
儀鳳伶官樂既成仙風吹送下蓬瀛花冠簇簇停歌舞
獨喜簫韶奏太平
麗日初明瑞氣開千官錫宴集蓬萊黃門控馬天街立
丞相簮花御苑回
嘉魚貢自黑龍江西域葡萄酒更良南土至竒誇鳳髓
北陲異品是黃羊
内人調膳侍君王玉仗平明出建章宰輔乍臨閶闔表
小臣傳旨賜湯羊
仙娥隱約上簾鈎笑倚闌干出殿頭鸚鵡臨階呼萬歲
白翎深院度清秋
窈窕仙姝出禁闈小西門外綠楊隄五陵公子多豪縱
緩勒驕驄不敢嘶
鳳樓春暖翠重重内禁門開曉日紅寶馬香車金錯節
太平公主幸離宫
湯羊内膳日差排紅帖呼名到玉階底事金吾呵不住
腰間懸得象牙牌
東城無樹起西風百折河流遶塞通河上驅車應昌府
月明偏照魯王宫
鸞輿八月正高翔玉勒雕鞍萬騎忙天上龍歸纔帶雨
城頭夜午又經霜(每年駕起其夕即霜)
南坡翠暖接南屏雪散風輕弄午晴寄與行人停去馬
六龍飛上計歸程
正元紫禁肅朝儀御榻中間寶帕提王母壽詞歌未徹
雪花片片彩雲低
脫圈窈窕意如何羅綺春風漾綠波信是唐宫行樂處
水邊三月麗人多
為愛琵琶調有情月高未放酒杯停新腔翻得涼州曲
彈出天鵝避海青(海青挐天鵝新聲也)
海紅不似花紅好杏子何如巴欖良更說高麗生菜美
緫輸山後蘑菰香(海紅花紅巴欖仁皆果名高麗人以生菜裹飯食之尖山産蘑菰)
四月東風漸漸和流波細細出官河詩人策馬紅橋過
御柳今朝絲較多
偶因試馬小盤桓明德門前御道寬樓下綠楊樓上酒
年年萬國會衣冠(明德門午門也)
一曲琵琶可奈何昭君青塜恨消磨可憐西地黃雲起
不似連天芳草多
東風亦有到天涯魚子飛來相國家若較内園紅芍藥
洛陽輸却牡丹花(内園芍藥迷望亭亭直上數尺許花大如斗揚州芍藥稱第一終不及上京也)
賣酒人家隔巷深紅橋正在綠楊陰佳人停繡凭闌立
公子簮花倚馬吟
東風吹暖柳如煙寄語行人緩著鞭燕舞巧防鴉鶻落
馬嘶驚起駱駝眠
時雨初肥芍藥苗脆甘味壓酒腸消揚州簾卷東風裏
曾惜名花第一嬌(草地芍藥初生軟美居人多采食之)
霜寒塞月青山瘦草實平坡黃鼠肥欲問前朝開宴處
白頭宫使往還稀(文宗曾開宴於南坡故云)
窈窕誰家女未笄日高停繡出簾帷背人笑指青霄上
認得宫庭白鴿飛
台哈巴哈
絶句
繡簾鉤月夜生涼花霧霏霏入畫堂吹徹玉簫人未寢
更添新火試沈香
金吾列侍擁旌旄五色雲深雉尾高視草詞臣方退食
内官傳勅賜櫻桃
題祁真人異香卷
帝閣芙蓉罨畫山天香縹緲碧雲閒夜深放鶴三花樹
自把黃庭月下看
送劉提舉還江南
帝城三月花亂開落紅流水如天台人間風日不可住
劉郎去後應重來
送王奏差調福州
春水溶溶滿鑑湖蘭舟長護錦屠蘇可憐走馬閩山道
榕葉陰中聽鷓鴣
題梅竹雙清圖
冰魂無夢到瑶階翠袖雲鬟並玉釵青鳥莫銜紅綬帶
夜深重認合歡鞵
題柯敬仲竹
堤柳拂煙疎翠葉池蓮過雨落紅衣娟娟唯有窗前竹
長是清陰伴夕暉
梁王宅裏參差見山簡池邊爛漫栽記得九霄秋月上
滿庭清影覆蒼苔
余闕
别樊時中
桃花灼灼柳絲柔立馬看君發鄂州懊惱人生是離别
不如江漢共東流
題紅梅翠竹圖
竹葉梅花一色春盈盈翠袖掩丹脣休言畫史無情思
却勝宫中剪綵人
贈山中道士善琴
山中道士綠荷衣新抱瑶琴出翠微已與塵緣斷來往
逢人猶鼓雉朝飛
南歸偶書
帝城南下望江城此去鄉關半月程同向春風折楊柳
一般離别兩般情
二月不歸三月歸已將行篋捲征衣殷勤未報家園樹
緩緩開花緩緩飛
揚州客舍
船頭澆酒記神龍手擲金錢撒水中百尺樓船雙夾櫓
唱歌齊上吕梁洪
李白玩月圖
春池細雨柳纖纖手倦揮毫目上簾想得停杯江海夜
月明照見水晶鹽
汪澤民
次友人春日見寄韻
簇簇霏霏委地紅闌干不解隔狂風時人莫道尋芳晩
留得餘春綠樹中
樊執敬
錢塘觀潮
煙波閃閃海門開平地潜生萬壑雷大信不虧天不老
浙江亭上看潮來
鄭玉
游覆船山宿草堂
眠雲石下屋三間瀑布當檐坐卧看怪底巖前龍忽起
夜來風雨不勝寒
登師山
城上鐘聲度遠溪扶桑破曙海雲低披衣欲起還欹枕
山下晨雞四面啼
山前村落亂高低雲意糢糊遠近送萬疊峰巒如畫展
黃山正在小樓西
元宵詩
對簇鼇山十萬人皇都今夕幾分春六街三市渾如晝
寄語金吾莫夜巡
神前兒女舞妖嬈社下游人弄管簫到處人家說元夕
不知元夕是今宵
市上鐙張玉井蓮門前簫鼓更喧天先生嬾向兒童語
閉戶高居但欲眠
楊椿
題李伯時三馬圖卷
神龍來自大宛西騰踏清秋十二蹄今日天閑多駿骨
玉門沙遠草萋萋
蔡廷秀
茶竈石
仙人應愛武夷茶旋汲新泉煮嫩芽啜罷驂鸞歸洞府
空餘石竈鎖煙霞
一覽臺
天游峰頂看溪山萬壑千巖一覽間夜半道人朝斗罷
坐聽飛瀑響潺潺
雲窩道石
丹爐石畔白雲窩地僻山空少客過門外月明風定後
一潭秋水鏡初磨
董旭
保應廟
廟食空山八百年衣冠猶是李唐前汴河十里垂楊柳
何似松陰數畆田
潘伯修
泖上
倦客蕭條曉自眠夢行秋水踏秋煙黃山在眼忽驚覺
屋上長松風動天
山中
青天去人不咫尺白雲映我作坡陀犇星直下不知處
料得人間風雨多
幽人采藥不知暮夜宿王子吹簫臺天雞忽叫海水赤
東南雲氣如蓬萊
過芙蓉村
日暮東風吹客衣水光春色弄晴暉野桃無主清江渡
山雨初收白練飛
王翰
題敗荷
曾向西湖載酒歸香風十里弄晴暉芳菲今日凋零盡
却送秋聲到客衣
伯顔
春日絶句
幾月殘紅點客衣小溪流水鱖魚肥畫橋盡日無人過
楊柳青青燕子飛
李祁
題風雨圖
山中老子百年餘前代衣冠只自如高閣卷簾無一事
滿天風雨坐看書
題赤鯉圖
風翻雷吼動乾坤赤鯉騰波勢獨尊無數閑鱗齊上下
欲隨春浪過龍門
題雪禽
幽禽棲穩棘枝低黯慘江天雪四圍明日郊原晴爛漫
好尋芳樹弄毛衣
題畫
町畦高下水漫漫痛惜辛勤學種田便擬明朝結長網
與翁同住浙江邊
三寶柱
西峴山
蕭瑟西風木葉殘千巖萬壑鬭蒼顔畫工胸次分明處
寫出斜陽影外山
御選元詩卷七十五
