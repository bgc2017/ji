欽定四庫全書
御選明詩卷十五
樂府歌行十二
宗泐
風入松
高堂初宵山月明長松颯颯奏清聲清聲希微坐獨聽
援琴細意寫得成調絃轉軫聲方起忽覺松風生繞指
更深鬼哭巖前雲夜半龍吟潭中水一彈一奏聲緩促
有似松風時斷續含商流徵清復哀能使幽人聽不足
聽不足琴忽罷此時寂寂松無風明月滿天涼露下
江南曲
泛舟出晴溪溪迴抱山轉欲采芙蓉花亭亭秋水遠心
非檣上帆隨風豈舒卷伹得紅芳遲何辭歲年晚
隴頭水
隴樹蒼蒼隴坂長征人隴上迴望鄉停車立馬不能去
況復隴水驚斷腸誰言此水源無極盡是征人流淚積
拔劍斫斷令不流莫教惹動征人愁水聲不斷愁還起
淚下還滴東流水封書和淚付東流為我殷勤達鄉里
春江曲
春江沈沈春水滿柳條拂水蒲芽短鴛鴦睡美不畏人
日色遲遲素沙暖
楊柳枝詞
百花洲畔覆青坡第六橋頭蘸碧波鳳管龍笙春寂寂
綠陰終日伴漁歌
長安少年行
日晚新豐醉酒迴玉鞭敲鐙萬人開綠槐馳道横穿過
不管金吾導騎來
鬭雞贏得海東青臂向東街覓弟兄白馬翩翩相逐去
霸陵原上曉雲平
天雨雪
天雨雪出門安所之渡河正遇風浪惡回船少住溪水
湄舉頭見飛鳥斂翮欲下無樹枝
淮之水送别
淮之水向東流水流只載行人舟舟行如飛水如射一
日可到吳江頭何不載此離情去擲向天涯不知處濠
梁有客今白頭望斷孤雲海天暮
不羈行贈吳客
倜儻不偶世落魄江海游雖來京國久不謁公與侯仙
人五城高彩雲十二樓天街看明月一身風露秋翩然
下揚子棹歌發吳謳太湖三萬頃鳬雁中沈浮且作拍
浪兒赤脚坐船頭笑指闔廬墓千古成荒丘
來復
秦淮謠送鄭太守歸光州石盤山
金陵古帝州山水天下壯大江九道通秦淮白頭浪蹴
桃花漲一葦不可杭倒浸鍾山青虎石何崔嵬高壓長
干城年年送人此離别官柳條青幾回折冥鴻望斷三
山烟重到憐君頭似雪呼酒鳳凰臺解君金荔枝人生
富貴豈不樂角巾歸里今奚為北渡秦淮水西登石盤
山黃鶴招欲来心與雲俱閒草堂只在青山裏大兒將
車小兒喜斑斕舞彩春當筵斫鱠雕盤奉雙鯉我歌秦
淮謠送君長淮歸乞得閒身謝明主千金不換秋荷衣
莫笑囊無錢留取百篇詩他年太史傳循吏觀風載頌
甘棠詞
好溪漁歌
少微山下萬松青銕笛攜將過水亭吟得竹枝新有譜
秋風吹與老龍聽
良琦
和西湖竹枝詞
西湖遊子那得愁美人日日狎春遊為人歌舞勸人酒
不信春風能白頭
福報
和西湖竹枝詞
貂帽誰家美少年黃金耳環月樣圓日斜走馬過湖去
柳下小娃呼上船
黃妃塔前西日沈采菱日日過湖陰郎心只是菱刺短
妾意却如湖水深
德祥
車碌碌
車碌碌車碌碌上山遲下山速前車行行後車促後車
不管前車覆前車已覆無奈何後車碌碌何其多
樹上花
昨日樹上紅今日樹上空樹空人莫惜春風有来日春
風為花好不惜行人老行人老不再少年不知花落春
風前
折楊柳
小葉柳大葉楊今年折盡明年長明年今日在何鄉春
風吹斷鐵心腸葉葉比君眉條條比君髮朝如青絲暮
如雪能使離人幾回别
柳詞
莫折東風楊柳枝枝間葉葉是愁眉遊人不省愁何事
曾向東風笛裏吹
妙聲
吳宫四時詞
柳色暗閶門霓旌拂晚雲湖邊采香罷就閱水犀軍
何處堪銷夏龍舟過洞庭誰歌采蓮曲江上越山青
金井落梧桐茱萸繞殿紅君王愛秋色多在館娃宫
宫闕夜如何風飄宛轉歌更闌銀燭滅落月在江波
落花歎
朝見紅白花暮見青葱樹不愁花落總成泥但惜人生
不如故滋蘭公子江南客再拜東皇留不得九州塵土
浩茫茫付與楊花作春色東溪野老自忘機坐對落花
吟夕暉猶聞葉上黃鸝語不信東家蝴蝶飛
惟則
竹枝詞
烟消日出江水流江風搖蕩木蘭舟故園望斷不得去
楊柳蒹葭又早秋
道衍
車遙遙
車遙遙行人心忙疑路迢廣塵瞇目神更亂紅雨點衣
魂欲消車聲似與啼聲續羊腸難比愁腸曲沙頭酒家
不少留匆匆碾破平蕪綠妾身願同楊葉輕春風千里
隨車行
轉應詞二首
新柳新柳掩映溪頭渡口長條未絆遊人正是江南早
春春早春早風雨獨行古道
斜日斜日門外馬蹄聲疾林棲鳥盡飛還霞彩紅銜遠
山山遠山遠莫怪行人歸晚
方澤
古意
孟冬風始寒鴻雁凌晨飛疇昔嘉樹林枝葉日以稀一
隨氣運變誰能覺其非賢者貴特達在遠諒不違君看
松柏姿歲晚長依依
法杲
樂府雜曲
右手執新花左手抛舊枝舊枝泣相訴訴與新花知
朱妙端
遊仙詞
洞天春暖碧桃芳瑤草金芝滿路香吹徹玉簫天似水
笑騎黃鶴過扶桑
竹枝詞
西子湖頭賣酒家春風搖蕩酒旗斜行人沽酒唱歌去
踏碎滿隄山杏花
横塘秋老藕花殘兩兩吳姬蕩槳還驚起鴛鴦不成浴
翩翩飛過白蘋灘
閨怨
啼鳥驚回曉夢醒起来無力倚銀屏蛾眉未得張郎畫
羞見東風柳眼青
春蠶詞
桃花落盡日初長陌上雨晴桑葉黃拜罷三姑祭蠶室
漸籠温火暖蠶房
白苧詞
西風肅肅天雨霜館娃宫深更漏長銀臺絳䗶何煌煌
笙歌勸酒催華觴美人起舞雪滿堂清歌宛轉飛雕梁
君王沉醉樂未央臺前月落天蒼蒼
春睡詞
茸茸芳草含新綠露井夭桃錦雲簇石闌干外早鶯啼
又喚春光到華屋綺忩花影搖玲瓏玉人夢破春溶溶
雲鬟半嚲鳳釵滑枕痕一縷消輕紅香汗輕輕透衾濕
含情欲起嬌無力海棠庭院鳥聲和睡足東風一竿日
屈安人
登江樓
登高樓兮見西風吹水之潺湲水東去以不回兮客思
歸其何年
楊文儷
折楊柳
昔去臨岐路柔黃綴樹生今来歸故里暗綠與樓平花
起風飄絮條聲巧囀鶯因看攀折處記取别時情
董少玉
子夜歌
涼風吹北忩槐陰深幾許帶露摘荷花笑共鴛鴦語
採蓮曲二首
看山望湖南乘風望湖北綽約蕩輕舟荷花減顔色
楊柳遮大隄遊女往何處雲破棹歌寒鴛鴦時飛去
屠瑤瑟
南荒歌
南荒古炎徹十月無霜飛停梭悲遠道不用寄寒衣
浣紗女
日暖銀塘綠溪邊出浣紗若邪烟似雨步步入荷花
愛妾換馬
卿愛落雁姿儂愛飛龍騎日暮别揮鞭男兒何意氣
清溪小姑曲
小姑何代女明妝清溪曲風吹香粉銷水映眉痕綠野
廟寂無人日暮飛屬玉
子夜歌
子夜夜轉長簾前月華吐只解歌調工誰識歌心苦清
商激涼風良人在淮楚
春日白苧詞
條風吹花花拂箏上林宫柳聞啼鶯日暖高臺棲落英
翩躚粉蝶雙翅輕梨花細雨不勝情夜月寶瑟杳無聲
遊人連袂出東城杏衫榴裙挾玉笙賤妾不言淚暗傾
别恨縈牽羞獨行
采蓮曲
六橋垂柳兩邊分日暮吳歌隔岸聞祇解蓮花如粉面
不知荷葉是羅裙
妾飛兩槳入清溪杏子春衫一色齊欲採芙蓉詒女伴
何人寄到苧蘿西
遊仙曲
禮罷高真控鶴歸八琅仙樂月痕微青天忽墮琉璃色
照見仙人薜荔衣
銀臺珠樹是仙家綺閣晴嬌四照花不用安妃裁蜀錦
銖衣多剪赤城霞
天風颯颯步聲虛一片紅雲控帝居聞道茅家開夕讌
上元親授太霄書
沈七襄
子夜歌
輕橈蕩北渚中流拗藕絲藕絲不可斷纏綿會有時
自君之出矣
自君之出矣孤月鑒虛牖思君如飛花隨風不回首
遊仙曲
清溪白石出胡麻香煖瑤池九影花見說玄都無甲子
春光常住阿環家
明妃
塞北黃沙入馬蹄玉關千里雪沾衣君恩不逐金刀斷
漠漠香魂月下歸
採桑曲
青谿女兒愛羅裙提筐陌上踏春雲蠶飢日暮思歸去
不敢回頭看使君
袁九淑
步虛詞
天上春難老人間日易曛指揮青鳥使親近碧霞君冠
偃蛾眉月衣裁華嶽雲往来靈仗擁仙樂夜深聞
陸卿子
相逢行
白馬驕青雲金鞭拂紅霧相逢不問名各自東西路
徐媛
宫怨
金屋風吹粉黛香夜寒高碧見河梁雙星不向人間照
冷盡梨花白玉牀
脉脉深宫桂殿涼阿嬌金屋夜飛霜千金莫買相如賦
白首文君怨已長
文氏
讀書詞
讀既倦兮草草步蒼苔兮縹緲問落花兮多少怨殘紅
兮風掃鳥喧喧兮人稀柳依依兮絮飛思悠悠兮春歸
惟把卷兮送餘暉
悼懷篇
青青山上松年華不可考灼灼園中花顔色不常好五
月鳴蜩至八月蝴蝶老感物有盛衰豈忍歸腐草
姚氏
竹枝詞
卓女家臨錦水濱酒旗斜挂樹頭新當壚不獨燒春美
便汲寒漿也醉人
項蘭貞
柳枝詞
綠樹陰陰映酒旗欲牽春色上柔枝年年為惜征夫别
折盡東風總不知
方孟式
將進酒
將進酒鼓琴瑟調鳳凰如膠漆斗酒飲醇松竹猶存東
風不駐桃李無言青天有月圓又缺愁見楊花亂如雪
陌上桑
鬱鬱陌上桑泥泥露為霜莎畔吟芳草入戶鳴寒螿
鬱鬱陌上桑弗弗秋風度故人暫時新新人容易故
鬱鬱陌上桑滔滔漢江水来去牽離情浩歌北山杞
秋歌
取次小春天無繇花柳妍只憐忩下竹嫋嫋入雲烟
贈郎青銅鏡持照肝膽清勿作地下霜見月始分明
長門怨
葉落空階靜花開對曉鶯相思明月影獨坐數殘更
方維儀
芳山歌
清露下兮更漏起空庭杳兮無桃李烏夜啼兮井上桐
結孤怨兮光照几蕭蕭兮秋風恨離别兮不同雲飛兮
天外望芳山兮思無窮
商景蘭
關山月
秋月開金鏡浮雲散碧空風吹榆戍北露濕柳城東影
滿驚門鵲光沈起塞鴻秦關今夜色應與漢宫同
劉雲瓊
古别離
牽衣惜郎别郎上雕鞍去試問將何之東流汾水處
紀映淮
秦淮柳枝
棲鴉流水點秋光愛此蕭疎樹幾行不與行人綰離别
賦成謝女雪飛香
謝五娘
柳枝詞
近水千條拂畫橈六橋風雨正蕭蕭枝枝葉葉皆離思
添得啼鶯更寂寥
姜舜玉
泊濠曲
芙蓉帶結紅鵷蒂楊柳絲牽紫燕飛獨棹蘭舟何處宿
年年飄泊待郎歸
馬守真
自君之出矣
自君之出矣怕聽侍兒歌歌入離人耳青衫淚點多
自君之出矣不共舉瓊巵酒是消愁物能消幾箇時
秋閨曲
芙蓉露冷月微微小院風清鴻雁飛聞道玉門千萬里
秋深何處寄寒衣
景翩翩
襄陽蹋銅鞮
郎自襄陽人慣飲襄陽酒未醉向郎言郎醒應回首
漢水自盈盈女男自遠征不知别後夢底夜到宜城
駿馬蹋銅鞮金羈艷隴西郎應重意氣妾豈向人啼
休洗紅
休洗紅洗多紅色減色減無時歸質弱難重染祇將紅
淚共流東褪却無由綴落紅
休洗紅洗多漸成故能無故色殊番將新色妒新新故
故遞相因莫教淺淡尤他人
采蓮曲
十里湖如鏡紅蓮个个香大姑先戲水蕩散兩鴛鴦
小姑采蓮花莫漫采蓮藕采藕藕絲長問姑姑知否
怨辭
豈曰道路長君懷自阻止妾心亦車輪日日萬餘里
妾作溪中水水㳅不離石君心楊柳花隨風無定跡
青溪曲
昨自建州来僑住青溪北紛紛白晳郎羣趨願相識
日乘芙蓉車七貴相爾汝妾本吳中人好就吳儂語
石橋横溪水華月流青天橋上步羅襪可是淩波仙
與歡深夜歸小妹調箏歇並坐結同心引到樓頭月
桃葉歌
儂自喚桃葉儂貌似桃花桃花容易落郎去宿誰家
青樓怨寄郭生
欲歌春望詞誰是知音者門口木蘭舟常繫垂楊下
兀坐掩房櫳捧心詎嬌態聞說金張兒懶出堂前拜
有所思
兩眼斷夕陽兩鬢羞臨鏡重門閉不開唯與愁相競
王微
仙家竹枝詞
幽蹤誰識女郎身銀浦前頭好問津朝罷玉宸無一事
壇邊願作掃花人
不信仙家也不閒白雲春亂碧桃關棋亭偶向茅君奕
一局未終花已殘
憶江南
寒沙日午霧猶含蕭瑟風光三月三撲地柳花新燕子
不由人不憶江南
西寧侯邸花神
春遊曲
芳草多情王孫未歸遲我良朋東風吹衣
春愁曲
金衣公子話春愁幾度留春更不留昨日漫天吹柳絮
玉人從此懶登樓
無名氏
踏燈詞(見花鏡雋聲)
髻挽烏雲試晚妝衫裁白㲲學霓裳私邀女伴門前立
不避燈光與月光
直沽櫂歌三首(見黃圖雜志)
天妃廟對直沽開津鼓連船柳下催釀酒未終舟子報
舵樓黃蝶早飛来
雲帆十幅下津門日落潮平不見痕葦淀茫茫何路泊
一燈明處是漁村
蘼蕪楊柳綠依依檣燕檣烏立又飛賺得南人歸思緩
白魚紫蟹四時肥
廣東歌堂詞
采蓮去時江水深采蓮歸時江樹陰中間日出四邊雨
記得有情人在心
鄭夢周
江南柳
江南柳江南柳春風裊裊黃金絲江南柳年年好江南
行客歸何時蒼海茫茫波萬丈鄉關遠在天之涯天涯
之人日夜望歸舟坐對落花空長歎但識相思苦那識
行人行路難人生莫作遠遊客少年兩鬢如霜白
征婦吟
織罷迴文錦字新題封寄遠恨無因相逢空有遼陽客
每向津頭問路人
客中行
潮落潮生漸遠行不堪回首望松京海門千里来相送
只有青山最有情
徐居正
古意
海底珊瑚高幾丈千年試作千尋網萬牛挽出滄溟深
蛟龍怒號霹靂響扶桑日浸紅濤熱光華照曜黃金闕
季倫本是麤男兒金椎一擊紛如雪
成俔
木綿詞
江南木綿色逾白晴雪紛紛鋪簟席小機搖作鴉櫓聲
軟弧彈罷秋雲積殷勤少婦坐夜闌風吹紛絮縈烏鬟
絲僵水澁機杼促軋軋輕梭玉指寒肝膽欲絶愁難絶
孤燈閃閃光明滅半將裁剪小兒衣半將裁剪寄金微
銅壺催曉眠不得淚冰點點明羅幃
成侃
囉嗊曲
為報郎君道今年歸未遲江頭春草綠是妾斷腸時
許篈
牽情引
熊州樓觀飛雲外白簡霜威淩皂蓋組練三千引繡衣
羅裙二八鳴珠帶九華之帳香氤氲寂寂瓊樓午夜分
苧里佳人嬌薦枕巫山仙子渺行雲牽情夢罷看歸路
别恨迢迢隔烟霧妾心苦作藕中絲郎意何如荷上露
錦水東西楊柳新往来愁殺斷腸人欲將心事寄青鳥
芳草年年空復春
許筠
蕊珠曲
雲忩霧閣何夜長湘簾明月低銀牀玉斧真人年正少
羅衾好綰雙鴛鴦蘭燈熒熒照畫閣欄外絳河猶未落
宿香乍染翡翠衾嬌雲未散芙蓉幕佳人風骨廣寒仙
霞裾六葉裁輕烟羽蓋朝朝向玄圃蟠桃花發三千年
金宗直
會蘇曲
七月望日新羅儒理王使王女各率六部女子績
於廣庭八月望日乃考其工負者設酒相與歌舞
百戲皆作謂之嘉俳是時有負家女子起舞而歌
曰會蘇後人因其聲而作歌云
會蘇曲會蘇曲西風吹廣庭明月滿華屋王姬壓坐理
繅車六部女兒多如簇爾筐既盈我筐空釃酒揶揄歌
相逐一婦歎千室勸坐令四方勤杼柚
黃昌郎
黃昌郎即非清郎也八歲時為新羅王殺百濟王
乃往百濟舞劒於市觀者如堵百濟王聞而竒之
召入宫令舞劒因刺殺百濟王後人作假面以象
其舞考之傳史絶無左騐今觀其舞周旋顧盻望
之凜凜
若有人兮方離齠身不三尺一何驍平生汪錡我所師
為國雪耻心無憀劍&KR3249;向頸股不栗劍鐔指心目不搖
嗟爾千乘如蓬蒿
華山畿
塜上青青連理枝行人爭唱華山畿野棠花發當寒食
幾度春魂化蝶飛
無名氏
四時詞
門巷清明燕子来綠楊如霧掩樓臺同遊女伴鞦韆下
更向花間鬭草迴
五色絲針倦繡窠玉階新發石榴花銀牀冰簟無餘事
盡日南園蛱蝶多
金井梧桐下玉欄琵琶絃緊不堪彈欲將寶鏡勻新黛
捲上珠簾怯早寒
錦幕圍香寶獸危曉妝臨鏡澀胭脂繡籠鸚鵡嫌寒重
猶向簾間覓侍兒
步虛詞
三角峩峩鬢上綃散垂餘髮過纖腰須臾宴赴西王母
一曲鸞簫向碧霄
青銅結伴婉凌華夜下三洲小玉家閒說紫陽宫裏事
玉階偷折碧桃花
王母雲車五色麟白鸞前導向西巡天章曉奏虛皇殿
仙桂花開八萬春
仙島焚香禮玉虛紫麟催駕五雲車西宫侍女多嬌笑
錄盡三天未見書
西嶽真君上紫微百靈奔走備威儀三清祕訣無傳授
偷寫天章半夜歸
三壇中夜講真經大集羣仙列下庭唯有老君修别殿
手書雲篆送玄冥
成氏
竹枝詞
瀼東瀼西春水長郎舟已去向瞿塘巴江峡裏啼猿苦
不到三聲已斷腸
楊柳詞
青樓西畔絮飛揚烟鎖柔條拂檻長何處少年鞭白馬
綠陰来繫紫遊韁
條妬纖腰葉妬眉怕風愁雨盡低垂黃金穗短人爭挽
更被東風折一枝
俞汝舟妻
貧女吟
夜久織未休戛戛鳴寒機機中一匹練終作阿誰衣
賈客詞
朝發宜都渚北風吹五兩船頭各澆酒月下齊盪槳
趙瑗妾李氏
採蓮曲
南湖採蓮女日日南湖歸淺渚蓮子滿深潭荷葉稀
盪槳嬌無力水濺越羅衣無心却回棹貪看鴛鴦飛
許景樊
望仙謠
王喬招我遊期我崑崙墟朝登玄圃峰遙望紫雲車雲
車何煌煌玄圃路茫茫倏忽淩天漢翻飛向扶桑扶桑
幾千里風波路阻長吾欲舍此去佳期安可忘君心知
何許賤妾徒悲傷
古别離
轔轔雙車輪一日千萬轉同心不同車别離時屢變車
輪尚有迹相思獨不見
鳳臺曲
秦女侣簫史日夕吹參差崇臺騎彩鳳渺渺不可追天
地以永久那識人間悲妾淚不可忍此生長别離
望仙謠
瑤花風細飛青鳥王母麟車向蓬島蘭旌蕊帔白雉裘
笑倚紅欄拾瑤草天風吹擘翠霞裳玉環金珮聲琅琅
素娥兩兩鼓瑤瑟三花珠樹春雲香平明宴罷芙蓉閣
碧海青銅来白鶴紫簫聲裏彩雲飛露濕銀河曉星落
湘絃曲
薰花泣露湘江曲點點秋烟天外綠水府涼波龍夜吟
蠻娘輕戛玲瓏玉離鸞别鳳隔蒼梧雨氣浸江迷曉珠
神絃聲徹石苔冷雲鬟霧鬢啼江姝瑶空星漢高超忽
羽蓋金支五雲沒門外漁郎唱竹枝銀潭半挂相思月
四時歌
春歌
院落深深杏花雨鶯聲啼遍辛夷塢流蘇羅幕春尚寒
博山輕飄香一縷鸞鏡曉梳春雲長玉釵寶髻蟠鴛鴦
斜捲重簾帖翡翠金勒雕鞍歎何處誰家池館咽笙歌
月照清尊金叵羅愁人獨夜不成寐鮫綃曉起看紅淚
夏歌
槐陰滿地花陰薄玉簟銀牀敞朱閣白苧新裁染汗香
輕風灑灑搖羅幕瑤階飛盡石榴花日輾晶簾影欲斜
雕梁晝永午眠重錦茵扣落釵頭鳳額上鵝黃膩曉妝
鶯聲啼起江南夢南塘女兒木蘭舟採蓮何處歸渡頭
輕橈漫唱横塘曲波外夕陽山更綠
秋歌
紗㡡爽氣殘宵迥露滴虛庭玉屏冷池蓮粉落夜有聲
井梧葉下秋無影金壺漏徹生西風珠簾唧唧鳴寒蟲
金刀剪取機上素玉關夢斷羅幃空縫作衣裳寄遠客
蘭燈熒熒明暗壁含啼自草别離難驛使明朝發南陌
冬歌
銅壺一夜聞寒枕紗忩月落鴛鴦錦烏鴉驚飛轆轤長
樓前倏忽生曙光侍婢金瓶瀉鳴玉曉簾水澀胭脂香
春山欲描描不得欄干佇立寒霜白去年照鏡看花柳
琥珀光深傾夜酒羅帳重重圍鳳笙玉容今為相思瘦
青驄一别春復春金戈鐵馬瀚海濱驚沙吹雪冷黑貂
香閨良夜何迢迢
塞下曲
寒塞無春不見梅邊人吹入笛聲来夜深驚起思鄉夢
月滿陰山百尺臺
西陵行
錢塘江上是儂家五月初開菡萏花半軃烏雲新睡覺
倚闌閒唱浪淘沙
機先
長相思
長相思相思長有美人兮在扶桑手攀珊瑚酌霞氣口
誦太乙朝東皇鯨波摩天不可航矯首欲渡川無梁去
時遺我瓊瑤章蠻牋半幅畫鴛鴦鴛鴦不飛墨色改攬
涕一讀三斷腸前年寄書吳王臺西湖楊柳青如苔今
年東風楊柳動鴻雁一去何當回欲彈朱絃絃斷絶欲
放悲歌聲哽咽孤鸞夜舞南山雲花漬簾前杜鵑血思
君不如天上月夜夜飛從海東出月明常傍美人身美
人亦近明月輪褰衣把酒問明月中宵見月如見君長
相思長如許千種消愁愁不已亂絲零落多頭緒但將
淚寄東流波為我流入扶桑去
御選明詩卷十五
