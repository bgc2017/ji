欽定四庫全書
御選明詩卷十二
樂府歌行九
朱陽仲
楊花篇
江南二三月楊花競芳華寂寞長條攀折盡綠絲飛來
千片花千片飛飛西復東白雪晴雲晝溟濛風吹滿空
翳白日散入千家池館中池館樓臺媚春晝珠箔重重
散花柳白玉筵中拂畫衣琉璃杯裏沾春酒落日千家
春酒闌飛花拂拂玉闌干高處餘風常不定低邊日氣
轉猶寒秦女樓中妝鏡寂王孫道上相思憶詎將春色
報深閨還惹遊絲度南陌南陌深閨兩地情惜此飄揚
花性輕焉知落地為香土更憐入水作浮萍香土浮萍
那堪數虛令春色年年度今年已見柳花殘明年復見
楊花吐愁殺龍沙千萬山春來春去損朱顔秪被楊花
惱妾睡不教清夢到燕關
雙溪曲
脉脉溪路遥汎汎落花嬌人心不如水相隨下河橋
西湖采蓮曲
五月芙蓉浦花開勝若耶若將湖作鏡應照妾如花
玉腕搖輕楫紅蓮暗綠波花深欲無路棹轉忽聞歌
楊柳枝詞
廣陵楊花辭故枝各自空條雨後垂羌笛不知春自去
分明一曲月中吹
長干曲
美人家住漢水濱夫婿從軍久向秦江口寄書無便使
客中多是洛陽人
王叔承
竹枝詞十首
月出江頭半掩門待郎不至又黃昏夜深忽聽巴渝曲
起剔殘燈酒尚温
白帝城高秋月明黃牛灘急暮潮生送君萬水千山去
獨自聽猿到五更
隂隂桃李晚妝遲萬里橋頭叫子規拜月歸來人語靜
金釵失在竹廊西
楊柳青青酒店門阿郎吹火妾開樽千金賣得文章法
不記當時犢鼻褌
蘭橈小小葉為船蕩漾紅妝下錦川淚落清波君不見
秋風吹老並頭蓮
生年十五棹能開那怕瞿塘灧澦堆郎今曬網桃花渡
奴把鮮魚換酒來
點點流螢送落花春風寂寞斷琵琶人來寄與菖蒲葉
說是成都造紙家
白鹽生井火生畬女子行商男作家橦布紅衫來換米
滿頭都插杜鵑花
綠酒娟娟白玉瓶酴釄花發語猩猩竹枝歌斷人無那
十二峯頭暮雨青
避人低語下金錢侵曉焚香拜佛前見說嘉陵江水惡
莫教風浪打郎船
西湖歌
蘇小墳西是妾家門前都種白蓮花郎來好認當壚處
石上瑶琴覆落霞
揚州歌
二十四橋邊當壚誰可憐妝成窺客坐不奈數青錢
金陵艷曲
綠江天作塹翠嶺石為城柳暗黃金塢花明白玉京春
風十萬戸戸戶有啼鶯
黃姬水
金陵古意
小婦家住金陵步門前朝暮揚子潮采花莫采無根草
折柳須折最長條
青門柳枝藏暮鴉經過遊子未還家桃葉渡頭可憐水
胭脂井上斷腸花
杏子雨晴天氣寒追尋桃李畏花殘朱雀航頭南去路
酒旗懸處是長干
綺羅逐隊沸歌謳盡在東城南陌頭本為春愁拾芳草
爭如芳草又牽愁
王穉登
荆溪採蘭曲
葉帶朝煙翠陸離花含春霧紫葳蕤美人腸斷湘江水
折得芳馨欲寄誰
破雪穿苔一寸芽杖挑籐束出山家幽香不上如鴉鬢
悞捲紅簾聽賣花
石門曲
採桑復採桑蠶長桑葉齊妾住石門東郎住石門西
蠶成桑葉空門前青苧長一半織郎衣一半結魚網
茉莉曲
滿籠如雪叫攔街喚起青樓十二釵繡篋裝錢下樓買
隔簾斜露鳳頭鞋
烏銀白鏹紫磨金斵出纖纖茉莉簪斜插女郎倭墮髻
晚妝朝月拜深深
長安春雪曲
春風吹雪下桑乾添得城中一夜寒鳷鵲樓高消不盡
長安街上馬頭看
江淮
紫騮馬
誰家白面郎跨下紫騮馬䟤跋踏落花驕嘶綠楊下
黃金絡馬首白玉作馬鞭盤旋不肯去牆外看鞦韆
繡襪空中起湘裠風外飛倒垂倭墮髻妬殺路傍兒
為問馬上郎牆高復幾許海青不上天那得天鵝去
王逢年
折楊柳
邊樓夜笛吹霜月玉門楊柳邊人折長條短條繫相思
故園東風鶯囀枝鴛鴦機上腸應斷綠滿天涯人未歸
夜行郎二首擬古樂府寄所思
長寄相思明月樓夜行郎在海西頭月光若共郎行遠
那得當窗照妾愁
昔看明月不如郎同照菱花伴曉妝别後郎情寧似月
瑶階隨影度孤房
陸文組
子夜歌
染蘖作儂衾持冰置儂枕城烏夜夜啼苦寒不成寢
詹斗文
天上謠
千尺仙臺冰玉軒雲中雞犬寂無喧桂花渾白如人世
露濕霓裳冷不翻
鄭惟勉
春怨
玉砌繡青苔花落香泥濕下簾奏雲和春風復吹入
湯儒
玉階怨
朱甍螢影度璧月綺疏流牛女年年會玉階今夜愁
黃鳳翔
四時子夜歌
枝喧對語鶯堂巢雙飛燕良人一分袂十載不相見
雪藕絲中斷采蓮蒂復雙豈乏琅玕簟含愁倚碧窗
獨鶴警露鳴寒螿啼徹曙夜夜砧杵聲征衣寄何處
素霰風逾急青燈火亦寒不知羈旅地形影雙與單
沈一貫
朱顔曲
朱顔非自換良為篋鏡欺篋鏡終不發朱顔終不移歌
罷月在梁影落闌干垂感君明月心不棄秋風姿猶記
覆耳髮挂君飄纓髭宛轉結不解煩君立移時
采蓮詠
鏡中美人明月光瓊肌玉腕相芬芳淩波而往褰素裳
桃李不敢誇朝陽採蓮歸來還採菱楫短潮逆嬌不勝
牽浮攬沈亦自矜槎牙四角生寒冰南山桂花飛上層
于慎行
子夜歌
秋月照四壁絡緯當窗織徒聞機杼聲終夜不成匹
始欲識歡時願作同心結絲綫不相逢裏許暗自别
枕上看月來夢中與歡訣月自不相離歡心不如月
儂如水中石波至亦纍纍歡如陌上塵左右從風吹
子夜春歌
朱景帶碧樓新風吹羅幌誰能懷春情不發柔絃響
金屋燕初飛長隄草已綠春蠶不作繭思子何由續
子夜夏歌
何處復無暑月出湖水邊汎舟芙蓉裏分明自取蓮
含桃初作花畏恐傍人見今日食含桃空條誰復盼
子夜秋歌
涼風夜中來白露凝如玉不敢拭清玷𢷬衣亂心曲
露井凍銀牀秋風生桐樹任吹桐花飛莫吹梧子去
子夜冬歌
萬里覆寒雲千林飛素雪此時為歡愁心如三伏熱
華茵倚重爐璇房卷羅幕驚見雪花飛謂是楊花落
讀曲歌
儂作博山爐雙烟吐不住郎如飄風吹但將香引去
大隄曲
大隄春盡花如雨大隄女兒隔花語揚州估客四角幡
暮泊蘭橈宿江渚芙蓉寶帳綠雲鬟翠簟銀缸夜色寒
倚瑟當壚春酒盡卷帷望月曉裝殘石城一曲歌未足
日出天空江水綠含啼送客更多愁腸斷煙波萬里秋
少年行
錦帶珠袍綠臂韝相逢盡說富平侯南山夜獵春城晚
繫馬新豐舊酒樓
范謙
學猗蘭操
猗彼蘭兮空谷之盤兮子之不采何以為餐兮白露皚
皚倚蘭采采空谷無人幽香自在子之惠兮伊蘭之穗
兮紉以為佩兮
顧大典
金陵楊柳詞
太液池頭欲暮春誰家玉笛按歌新飛花好趁東風去
為覓南樓獨倚人
郭子直
采菱曲
采菱復采菱采采日已暮貪看馬上郎迷却花間渡
馮時可
烏棲曲
綠水如鋪煙如織楊柳藏烏日西匿閒倚蘭橈望碧空
采蓮一曲寄江風
月華為璧星為珠吳姬朗潤色不殊彈箏手語心暗憐
那能含羞不自前
香杵瓊砧秪為君鴛鴦織錦鬭螭文并刀未剪霜欲飛
留君不發侯成衣
紺宇流霜翠被冷歡娛不覺秋夜永棲烏莫警汝南雞
天河未落且休啼
江南弄
水如碧玉山如黛山煙微微侵水靄水上美人獨無賴
獨無賴不騣邁舟搖曳斜陽外
采蓮曲
玉面芙蓉鬭妙妝辟邪香氣逐花芳清歌宛轉隨風揚
隨風揚為花賞花無情傍人想
劉逴
帝京謠
山自城西入海頭龍蟠遥障鳳皇樓兵屯開府車書會
盡在燕雲十六州
裊裊垂楊蔭玉河錦鱗無數戲清波光風細落晴烟動
日有行人擊壤歌
姚舜牧
自君之出矣
自君之出矣妾守深閨裏花落委泥中誓不隨流水
趙南星
古意
錦織雙鴛鴦還自裁為衣恐入他人手不解惜分飛
練練松月明泫泫花露墜人道是露水儂道嫦娥淚
子夜歌
美人著新裠細步不聞聲風來撼芭蕉綷䌨使郎驚
吕坤
别意
留妾一身在憐君萬里行夜來雙淚盡不忍到長亭
邢侗
竹馬歌為濟南太守檇李沈公作
使君五馬馬五色兒童竹馬馬以百朝朝遲公阡與陌
胡為不夙來令我父兄頭漸白
鄒迪光
西湖竹枝詞
杏子單衫窣地長裠拖八幅石榴香只知此日遨遊好
不信蠶家四月忙
子夜歌
儂若泰山石千年不轉移歡如西江水一去無還期
收却臨水妝去作當窗織如喜復如嗔為歡小唐突
為歡幾何時感歎復沈吟甘露澆黃蘖那得消苦心
憶歡無計策去向通衢立南北多行人未得歡消息
大隄曲
後行看前行連袂踏花裀前聲合後聲歌曲感人心
明妝隄上女連檣隄下客停舟亦停步相看不相識
日出踏青去日落猶未回盼殺江陵賈笑殺襄陽兒
雙蛾畫出好偷從花下度長恐羅裠揚不敢當隄步
范守已
雉子班
雉子班嘎嘎鳴中林黃鵠來掠青雲雲外嗈嗈遺好音
爾何不飛與我同歸前有網羅爾羽斑斑奈爾何雉子
蹌蹌惜毛羽我飛十丈樂未巳翾以南翾以北朝向蓬
蒿遊暮雊鼎耳側
馮琦
結交行呈楊公亮時公亮止酒
寒不作堂上燕飢不作韝上鷹韝上威稜豈不峻一飽
即掣非人情親極難為疎貴極難為賤長平未罷賓客
去何必貴賤交情見君不見步兵厨君不見濬沖壚長
安車馬夾道趨雲雨翻覆無時無君今不醉胡為乎
鄒元標
里婦歎
仰盼天中月流光入庭戸明月本無情何分新與故新
者歡不足故者有餘慕笙歌亂四鄰孰念此荆布
窈窕誰家女雙手抱琵琶靜聽鸞鵠操心中亂如麻秋
聲方戒節道路滿蒹葭所思在美人悠悠一水涯
鴛鴦水中鳥雙雙飛且鳴凡物皆有侶相應以同聲而
我獨無儔汎若水中萍萍開水見底照見别離情
陸可教
吳宮引
姑蘇臺前烏飛絶西施醉舞吳宮月纖袿長袖香不歇
銀燭金釭半明滅羅帳流蘇四垂結銅壺丁丁漏水咽
伍胥大夫雙眥裂
王士性
登岱宗觀海行
泰岱山頭一片石影落滄溟浸空碧鳥道捫星十八盤
峭壁回飇四萬尺雞鳴赤日升扶桑日觀峯高海水黃
徂徠梁父倒地伏咫尺顥氣摩穹蒼金書玉匣秋烟裏
七十二君呼不起長劒峩冠跨赤螭梁園之客石城子
振衣絶頂鬚眉開吳越周秦何壯哉把酒問天天不語
罡風颯颯天門回乘風&KR0870;噀去東極化作蜃市成樓臺
老蛟奔走驪龍怒珠光吐射三峯摧夫君揮手招八表
明月轉向青天來蓬瀛明滅不可覩恍惚似欲揚塵埃
五松亭亭還舊壘白雲封中年代改欲剗懸崖紀姓名
恐妬山靈泣真宰君不見秦碑昔已斷漢策今安在莫
凭寥廓駕黿鼉但指陽烏即東海
徐桂
飛絮篇
江南三月艷陽時楊花如絮飛參差悠悠宛轉知誰繫
歷亂輕盈不自持可憐朝散銅池裏可憐暮落章臺市
閒逐遊絲去復來細縈花片低還起㶚橋繫馬及芳辰
白門藏烏過上春吹入妝樓全誤粉飄將舞席半成塵
乍高隨鳥沒遥空漸卑趁燕遶簾櫳花飛猗靡如迴雪
質輕流便不因風因風迴雪何綽約偏從芳甸穿香閣
東舍王昌暫寄蹤西鄰宋玉聊棲託跡方蕩子少寧居
命憐賤妾多輕薄其奈蕭疎欲盡春已覺繁華不如昨
條風布暖水流澌池邊林畔始垂絲小小葉問分翠黛
盈盈樹下鬭腰肢而今棄擲將何道而今轉薄同秋槁
攀條倚樹重留連行樂韶年苦不早淒淒草徑總鋪氊
茫茫榆塞詎成綿旦辭芳樹猶依榭夕化浮萍已逝川
子規聲裏千花歇搖蕩春光劇可憐
沈九疇
善哉行
今日樂兮來日可悲天迴地遊人莫之知(一解)彼絃我歌
會少離多明星可掇肅駕經過(二解)三十六輻輪輪相復
但惜馬蹄不惜車軸(三解)
馮大受
寄衣曲
寄衣相憶不相見殷勤只在手中線妾意殷勤誰共論
一一抽鍼盡淚痕淚痕點點濕不乾幽緘寄與良人看
妾身隔斷關山難
子夜四時歌
看花東城隅聞笑不聞唱相逢遊冶郎逐逐走如浪低
頭羞露嬌惜别轉相向
江畔巧妝鮮短棹發清沚不愁水濕衣素手攀蓮子香
風正淡蕩羅袂輕輕舉
郎住江水頭妾住江水尾别恨正悠悠淚滴梧桐雨背
窗一點燈簾幕秋風起
歲晏悲風號雪花瓊樓滿寒枕夜如年起坐珠簾捲悵
望長安道不知郎近遠
艷歌行
綺窗時時開柳隂拂青樓陌上誰家子踟蹰不自由(一解)
含思理瑶琴延望清宵月冷冷彈未終沈吟愁欲絶(二解)
芳顔如桃李步搖何垂垂獨立起長歎長歎却為誰(三解)
邢雲路
西湖竹枝詞
裏湖外湖春水深斷橋不斷入湖心郎在外湖唱吳曲
妾在裏湖吟越吟
楊于庭
黃淡思歌
淚作綆縻垂腸作車輪轉寄郎錦裲襠相思不相見
歸歸黃淡思思郎無已時郎向代州去馬頭絡青絲
張恒
涼州詞
壚頭酒熟葡萄香馬足春風苜蓿長醉聽古來横吹笛
雄心一片在西涼
來知德
春風詞
春風起兮花殘有美人兮江干三年不見兮路漫漫遠
莫贈兮木難歲崢嶸兮將暮心惆悵而難言及榮華之
未落曷不驂夫翠鸞使我執手兮盤桓
春風起兮花落有美人兮江閣三年不見兮路渺漠遠
莫致兮金錯日窅窅兮下山竹紛紛兮解籜及青春之
未徂曷不跨夫黃鵠使我並坐兮偕樂
朱國祚
雩禱篇
朱鳥協上序蒼龍啓佳辰我后隆祀禮羣生潔明禋紺
筵羅彩旞瑶圖吐丈茵雲歌逐清漢鳳管徹蒼旻蘭羞
既云薦精誠亦已伸靈液以時叙而康億兆人
少年行
長安少年意氣豪雕鞍寶騎金錯刀呼盧百萬等土壤
報讎一死輕鴻毛自言生為遊俠子願輸肝膽酬知已
此時未遇平原君且學鬭雞都市裏朝遊紫陌黃金堤
暮宿瓊樓桃李蹊探丸直向杜陵北挾彈頻過渭水西
一聞邊警還投袂轉戰前收漠南地介子身封萬戸侯
嫖姚家賜千金第
梅家蕩棹歌
梅家蕩口蜆子黃瓜皮罾船七尺長剪取東園白頭韭
蛤蜊風味勝横塘
周應賓
去婦詞
故人昨日新新人明日故同是機中人何必問縑素
朱長春
水口曲
漁舟入暮來沙色淨如洗潑潑白鸕鷀銜魚沒水底
寶劒行(荅黃紹夫夀春守見送移琴川)
吳門楊柳啼夜烏虞山烟雨連姑胥姑胥在南淮在北
一片東流江水白夀州城中飲君酒扁舟今下中江口
感君意氣干風雲千金寶劒動星文相思一别未相見
獨上胥臺倚孤劒
湯顯祖
黎女歌
黎女豪家笄有歲如期置酒屬親至自持針筆向肌理
刺湼分明極微細點側蟲蛾摺花卉淡粟青紋遶餘地
便坐紡織黎錦單折襍吳人綵絲緻珠崖嫁娶須八月
黎人春作踏歌戲女兒競戴小花笠簪兩銀篦加雉翠
半錦短衫花襈裠白足女奴絳包髻少年男子竹弓弦
花幔纏頭束腰際籐帽斜珠雙耳環纈錦垂裠赤文臂
文臂郎君綉面女並上鞦韆兩搖曳分頭攜手簇遨遊
殷山沓地蠻聲氣歌中荅意自心知但許昏嫁箭為誓
椎牛擊鼓會金釵為歡那復知年歲
盛萬年
右江謠
昭江灩灩連邕管千厓赭碧清霜滿竹雞格格啼榕林
脩蛇毒霧愁浸淫鳥言卉服繡項渠荒茅叢箐山頭居
時平莫負&KR1217;簩弩夜雨叢祠賽銅鼔
袁宏道
紫騮馬
紫騮馬行且嘶願為分背交頸之逸足不願為追風絶
景之霜蹄霜蹄滅沒邊城道朔風一夜霜花老縱使踏
破天山雲誰似華隂一寸草紫騮馬聽我歌壯心耗不
盡奈爾四蹄何
春江引
溪㶑㶑草茙茙野桃露滴珊瑚紅花氣曉腥魚子浪柳
枝晴扇麥苗風美人羅袖撲香蕊科斗旋旋丁子尾百
舌欲止復衝人一聲滴溜芳溪裏
櫂歌行
妾家白蘋洲隨風作鄉土弄篙如弄鍼不曾拈一縷四
月魚苗風隨君到巴東十月洗河水送君發揚子揚子
波勢惡無風浪亦作江深得魚難鸕鷀充餻臛生子若
鳬雛穿江復入湖長時剪荷葉與兒作衣𥜗(魚苗風洗河水皆長)
(年語)
桃花流水引
花源棹返幽思縈懷枕上夢中如有所得命曰桃
花流水引亦仙家竹枝詞也
華陽巾子碧絛環紫府簾前舊押班阿母筵頭爭一擲
醉中輸却小蓬山
竹枝詞
龍州江口水如空龍州女兒挾巨艟奔濤潑面郎驚否
看我船歌八尺風
陌上相逢盡楚腰涼州一曲寫吳綃鵾絃撥盡南湖月
更與唱歌到板橋
横塘渡
横塘渡郎西來妾東去感郎千金顧妾家住紅橋朱門
十字路認取辛夷花莫過楊柳樹
袁中道
懊惱曲
揚州夢覺到如今洛浦蕭條舊錦衾流水高山難再過
止緣同調倍傷心
青驄白馬渡江涯劇藕晴絲滿碧沙記得大堤十字曲
穿心一道過他家
珠簾斜倚太虛盈秋水梅花沁骨清欲識泥人魂斷處
當場一曲似春鶯
翩&KR0008;體態似驚鴻鸚鵡由來慧業同默默不言能解意
可憐心曲太玲瓏
醉餘花蕊壓青鬟飲興風騷未易刪猶記西園明月夜
滿階花影鹿胎斑
劉黃裳
邯鄲行隨張使君肖甫出獵
使君按節邯鄲城遊子邯鄲意氣生相從射獵西山去
城中年少來縱横紛紛罷擲博場裏追呼雲集黃塵壘
白馬連環響夜霜琱弓香箭明秋水使君紅旗山上麾
我正揚鞭馳繡羈馬度長橋翻凍雪箭穿枯柳斷冰澌
山頭北風吹草急道上豺狼向人立少年隨我控青絲
一箭雙狼死原隰使君歡動弄金杯疊鼔鳴笳錦帳開
八郡良家驅虎落三河俠客奮龍媒邯水鄲山冷朔雲
趙舞燕歌空古墳海上惟懷魯連子城中還憶平原君
加禽逐獸無窮已西山銜日牙旗紫使君夜獵入孤城
城上寒鴉棲復起散騎黃昏度狹斜滿樓燈火宿倡家
稍將血兔牀頭煑臥聽銀箏醉雪花
王嘉謨
河水歌
河水清兮秋日寒瀨有霜兮洲有煙人喧兮岸舟寂寂
兮獨還
子夜歌
采蓮西洲裏歡去不復顧只解惜蓮華不覺蓮子苦
東門吟
西山夜生一片月御苑荷香益清發東門街鼔斷人行
草色隨風上城闕旅客思家對月明遠望平林秋雁聲
幾迴夢裏繞歸興爭奈風沙捲北平
沈瓉
有女篇
有女幽且貞矢志勵高潔廿載處閒房清標皎霜雪衆
女莫敢譏芳名一何烈自信鐵石心同車猥相悅既逐
桃李顔誰識歲寒節逝將申微尚寧辭跡孤孑脉脉含
遠情難為彼姝說
徐熥
春宮曲
長信宫中玉漏微綠楊枝上乳鶯飛忽聽銀鑰開金鎖
殘月樓頭照舞衣
章士雅
柳枝詞
長淮渡頭楊柳春長淮市上酒旗新繫船沽酒折楊柳
還是去年西渡人
湖上曲
白蓮花開秋水生蘭橈桂檝羅衣輕郎君試看花深處
兩兩鴛鴦飛不去
孫羽侯
擬古樂府
郎船泊湖頭儂船傍湖曲夜半風浪生移船相並宿
區大相
淮浦吟
淹泊清淮浦悵望丹水涯狂風吹我舟不得早還家(一解)
征夫念閨人非為顔色好遊子戀故鄉非關萬里道(二解)
謝肇淛
春怨
長信多春草愁中次第生君王行不到漸與玉階平
秋怨
明月憐團扇西風怯綺羅低垂雲母帳不忍見銀河
王樂善
春宮曲
楊花風散滿池塘倚檻看來暗自傷紅粉爭如風裏絮
化萍猶得傍鴛鴦
秋宮曲
一從金殿鎖娉婷春鳥秋蛩秪自聽惆悵無心還乞巧
潛來花下拜雙星
韓上桂
秋江月
秋江月月在秋江如可掇秦時曾照玉龍堆漢世常穿
金鳳闕鳳闕清輝映畫樓風生洲渚錦帆秋白雲一去
迷前浦江水東迴逐月流月光一何皎客愁一何悄玉
盤滅沒波盈盈彩袖飄颻蘇小小揚子江頭見月光華
堂寶燭奪輝煌魚龍寂寞金波冷烏鵲依微玉樹涼濯
濯芙蓉雙蒂斷怯怯鴛鴦比翼狂比翼鴛鴦自成匹獨
眠孤婦不勝泣春去秋來恨幾時月圓月缺嗟何及錦
帳蕭條可奈秋惜芳人倚木蘭舟金閨草閣還同照紈
扇蛾眉一樣愁幾度霜寒聽暮笳況堪羌笛落梅花江
城大地三千里江月斜懸四五家良人幾戌交河北妾
夢空驚海上槎海上槎歎秋月任爾團團比玉容胡不
雙雙對玄髮千門萬戶竟能為七寶三窟望空絶姮娥
既老不嫁人吳公持斧何時歇徒有無情桂樹香不見
多心連理結以兹感歎減朱妍誰分輕鬟襯繞蟬翡翠
樓前鈎獨上珊瑚案上鏡虛懸拚無藥物能奔托拚無
服食可神仙東家流水西家挹南陌栽花北陌搴曉漏
銅樓雞欲歇此時不見秋江月秋江月落影沈沈美人
一笑千黃金人生百年難百歲何處雙心共一心雙心
雙意徒為爾願逐流光赴蒙汜蒙汜雖沈猶有回獨無
人故可重來思君不見憐秋月化作朝雲暮雨臺
子夜歌
月光欲沒花含煙嶺頭遊客愁不眠池中小蓮新貼水
林外輕桃帶露鮮隔牆近在誰家子婉轉歌聲常入耳
吳趨未下楚姬迎玉笙初罷文簫起銀河燭影夜沉沉
寶爇蘭薰香十里共道千金買醉宵何知孤客憐春芷
憐春芷歎春聲慘切流鶯暗自驚關河北去人如夢祗
是相思一路明
采蓮曲
採蓮復採蓮採蓮方未巳翠羽拂雲平輕橈乘浪起越
女嬌嬈世所無玉環繫腕色甚都相將結伴尋芳去但
得芙蓉莫浪趨芙蓉淺淺峽江側近水輕盈淨如拭將
歸東岸隔西潯欲住汀南限溪北汀南溪北一朝花採
蓮誰得似娼家不憎綠水漸羅袂但恨鴛鴦占浦沙浦
上鴛鴦兩兩飛翠莖丹榦自相依渚口初聞乘月去隔
江猶唱採蓮歸採蓮曲歡未足一路歌聲入綵雲相看
翠袖飄紅玉思君為櫂藕如船斷却長絲恨轉連蒂似
妾心空自苦花當妾貌好誰憐採蓮秋已暮歸來月如
素塞外音書杳不聞江南年少空相慕摘盡紅蓮悵遠
天回看往路空寒煙可憐江上如花女為採蓮花學刺
船
紫陌行(并序)
乙未春罷對自長安抵敝廬時春氣盛敷遊觀絡
繹而余獨蹇行道中不勝壹鬱之感雜以成篇
聖朝明日麗中天漢代祥雲接御煙百二關河開錦繡
三千龍虎護幽燕幽燕士女多婉孌洛渭風塵同眷戀
但學吹簫駕碧空豈惜鳴鑾買歌扇曉漏銅龍報早春
青陽景物動芳辰太史書雲呈玉葉將軍履劒動勾陳
嶺外調風應衡端淑氣臻文從星漢轉治逐斗杓新斗
杓星漢浮蘭汜象管鸞笙催帝里羅浮山上月銜梅上
苑林中雲綴李共道朝來鬭綵春誰知臘裏偷寒芷春
氣競萌芽春光照碧沙枯崖藏翠草古木發瓊葩渭水
橋邊千萬戸武陵源上兩三家流風一泝龍城遍往日
關河如自變水濯黃金條庭抽青玉線江雲黯黯度遊
龍江雪融融濕飛燕飛燕翩翻上畫梁遊絲雜沓卷垂
楊朱門鎖後誰衝鑰衡宇開斜亦任香沈吟報道春將
度俠客妖容滿前路紫帶朱纓絡玉騮銀絲鐵網妝瑶
輅照人寶劒遞成行映日金環移遠步金環寶劒逼泠
泠牽車策馬未曾停何處依微開古刹何處隂深度帝
京龍鞭輕指點寶勒近丁寧相看一水隔並笑百花明
仙郎此去同誰伴浮英落縷爭相半丹衢九道接重樓
紫陌千條横廣漢磴路複崖雪未稀銅溝别墅冰將泮
為尋春色倚嵳峩誰料春心繫蔦蘿驅馳豈憚金川水
窈窕還臨寶鏡波北渚夜來少南山朝更多同為鬭草
戲齊作採蘭歌相顧紅顔私懊惱人生安得長美好去
年花比今年饒今年春比去年早聞道宮城輦道東照
人丹杏挹春風江心小李不同白洞口纖桃一樣紅荼
䕷架上棲雙鳥楊柳溪頭落並鴻荷衣新試淺柏蓋舊
成叢潄水珠花射敲冰爽氣衝行行更向曲江滸兩岸
落花急帶雨青萍碎出日還浮弱荇微牽風更舞錦瑟
佳人嬌上春吹笙王子結成鄰有情飛鳥能相伴無意
遊蜂祗自嗔雙雙蛺蝶銜鬚並匝匝鴛鴦比翼頻抽手
為郎折江芷更上一枝春更美藂棘牽裳步却難淩波
度襪泥防滓但取嫣妍效妾歡何辭婉轉為君死簫鼔
中流發浩音桂棹輕移傍綠隂雲鬟鬭出千峯玉寶靨
斜開萬樹金萬樹霏微但一色水底龍文涵湜湜葡萄
樽下幾傾紅竹葉杯中頻送碧錦帶同心結香袿連理
織眼前一片歡别後庸相識遲遲落日挂春暉只可貪
花滿袖歸芳潭紫萼攜來重碧沼朱英恨不違歸鞍競
隘關前轂冉冉紅塵散金谷翡翠支持草際深珊瑚錯
落花中蹴止水猶含旖旎香竹梢尚繫輕盈縠寂寞空
林野鳥啼淒涼暮雨山猿哭目極蕭然悵遠遊早春何
地不消愁亦有花間題紈扇亦有袖裏覓銀鈎從前己
對蟾蜍月别後新添鳷鵲樓始信太平多景象蕙葉蘭
文波泱瀁盛年春色住盤龍滿目風光留戸網獨有經
行客子悲貂裘已破黃金資風流不減張京兆磊落誰
嗟向子期琴心懶奏鳳凰曲彩筆羞裁芍藥詩茫茫天
地一何大石澗飛蟲遞鳴籟輕風不散故鄉愁細草長
縈行野嘅祗有南枝號合歡謾說忘憂樹北背塵生萊
甑幾憐人病處牛衣徒自悔振翮何時入御堤上林還
借一枝棲手調商鼎鹽梅和曲應虞絃舞袖低涸鮒亦
思迴潤轍枯楊猶自發榮稊春風一夕能相識鷹作鳩
聲亦解啼
東征歌
十萬旌旗閃絳雲三千龍虎鎮雄軍師行不用傳刀斗
夜半天雞徹曉聞
天兵繚繞下勾陳玉女飛符指過津近見蓬萊較清淺
多因車馬蹴成塵
陳价夫
秋夜詞
殘燈隠壁秋魂苦榕葉翻風桂花雨誰遣衰蛩上井欄
陳根一一悲相語崩雲漏雨宵中白皺縠窗煙鏁雲碧
銅龍咽盡東方高浮塵穰穰城西陌
聽鏡詞
憶昔與君生别離鏡似樂昌初破時自嗟桂魄幾圓缺
遠人尚自愆還期轆轤無繩瓶墜井青燈熒熒照孤影
含愁抱鏡入中厨呢呢低聲自陳請漏短不知夜幾更
四鄰已盡無人聲憂疑未决心轉苦起步明月沿階行
倚欄脉脉望河漢鸚鵡籠中巧相喚忽言半月在迴廊
始卜郎回在月半深深再拜喜不眠舉頭看月尚未圓
回身再問匣中鏡知汝何時飛上天
陳薦夫
采蓮曲
采蓮下横塘兩岸明月光花隂唱吳歌驚起雙鴛鴦(一解)
愛彼雙鴛鴦同飛隔江水雖則隔江水寸心良在此(二解)
江水何淼茫來船愁殺郎荷花如儂豔荷葉如儂長(三解)
儂長正如彼儂豔復如此今朝荷花開明朝荷花死(四解)
邯鄲少年行
陌上春風塵土飛邯鄲年少紫羅衣貂裘獨擁王孫去
珠履雙分公子歸王孫公子爭相羡寶馬香車去如電
飛甍畫棟出雲間舞館歌臺臨水面楊柳隂中百囀鶯
簾櫳影裏雙飛燕飛燕流鶯白玉欄繁絃急管度春寒
舞衣照耀殊方彩歌扇飄颻雲錦紈東樓紅粉青絲管
南國金貂坐間滿當筵莫惜錦纏頭楚舞吳歌夜不休
年年今日復明日白髮紅顔遞相失即今欲見少年時
流水無情不可知
楊花曲
簾幕重重日影移欄杆曲曲曉雲垂綠楊窗外鶯啼夜
青草池邊燕語時鶯啼燕語芳春早飄落楊花滿春草
遼陽征客心獨傷東鄰美人亦斷腸不堪西路音塵絶
愁對東風羅綺香時時抽妾相思緒織作衣裳送君去
回文織罷情轉真請看此物為妾身枝上楊花枕邊淚
一夜東風兩相墜此時君若見楊花妾與楊花共憔悴
關山月
明月滿關山征人去不還深閨與邊塞萬里月明間孤
影照歸夢流光啼玉顔自憐嬌小婦不及大刀環
子夜四時歌
采桑入南園園中草芊芊雙飛蝴蝶子戲儂羅裾前
柳枝生池上柳葉拂池水歡來樹下坐綠葉自旖旎
月出桂樹叢斗帳望如空涼風發窗牖照見歡與儂
北風吹霜雪肌膚凍欲裂羅襦空爾馨獨眠那得熱
子夜歌
不見金鈷鉧火盛柄自爇裁衣持寄郎郎温儂亦熱
柳枝詞
陌上千枝復萬枝春來誰不寄相思長安多少堪栽樹
却種柔條引别離
浣衣曲
幽荷冉冉新篁密皺縠含風波浸日靚妝融冶粉紅香
淺碧銀塘映花立雙雙玉腕漾清漪霧縠搖波光陸離
不因驚起鴛鴦伴花外玉郎那得知
竹枝詞
荷葉田田柳葉垂千船萬船多女兒與郎暗約花間去
不唱竹枝知是誰
古意
黃蘖種作籬圍繞合歡樹不見合歡時但見生離苦
御選明詩卷十二
