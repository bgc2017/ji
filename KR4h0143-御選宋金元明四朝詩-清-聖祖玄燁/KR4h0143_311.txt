欽定四庫全書
御選金詩卷二十一
七言絶句三
酈權
聞砧
玉關消息到長安處處砧聲搗夜闌想得月殘哀響斷
一燈清淚剪刀寒
夷門遣懷
梁園花木豔精神盡屬東風點綴人雪壓老梅香不起
問君消得幾多春
慈恩塔
慈恩石刻半公卿時遇聞人為指名龍虎榜中休著眼
一篇俚賦誤平生
濟源廟海子内有二黿人以將軍目之投餅餌
則至
我欲然犀起蟄雷謾誇海蘸紙錢灰將軍不是池中物
也為區區餅餌來
裴公亭
十里蓮塘際碧山入潭無數竹根泉詩狂欲灑亭間壁
却愧文公與樂天
郊行二首
十里脩篁翠拂天青田漠漠水濺濺高林忽斷驚回首
不覺竒峰墮眼前
溪橋納納馬蹄輕竹裏人家犬吠聲行盡灘光溪路黑
隔林燈火夜深明
景覃
感事
蘭芳切禁當門種李苦何傷並道生自古英雄足猜忌
莫教身外有浮名
段繼昌
梨花
一林輕素媚春光透骨濃薰百和香消得太眞吹玉笛
小庭人散月如霜
一溪
一溪流水走青蛇春在江邊漁父家竹外寒梅看欲盡
清香移入小桃花
春早二首
魚兒水汎鴨頭綠野馬塵飛羊角風西崦山家籬落背
杏梢初見一分紅
斷冰銷盡荻芽尖凍壠蘇來白薺添幾片野雲飛不去
晚風吹作雨纖纖
讀紀信傳
鹿走中原兩虎爭滎陽圍解事堪驚當時拔劒論功者
矢口何人說紀生
靖天民
西子放瓢圖
髻鬟蕭颯苧蘿秋千古香溪水自流吳越兵爭竟何得
風流輸與五湖舟
王去非
題左丘明墓
寺壓孤墳墳已摧墳前松栢亦凋衰未能遷寺還封樹
每到覩君一淚垂
李遹
獅子峰
解脫眼光三界靜端公伎倆一時休雲開正使金毛現
子細看來是石頭
送窮
昔年曾作送窮詩結柳齎糧擬退之送去還來還復語
君家猶有讀書兒
劉濤
戲用前人語題天平别墅
表聖當年絹五千休休亭下買林泉黃華面目君還見
天柱峰高不直錢
李好復
邵智夫同游南城
園林晴晝蔚如煙林外支流盡水田落日趁墟人已散
鷺鷥飛上渡頭船
楊雲翼
陽春門堤上
薄薄晴雲漏日高雪消土脉潤如膏東風可是多才思
先送輕黃到柳梢
聞韶圖
千古神交寄至音聞韶想見聖人心容聲便落筌蹄外
後學休從肉味尋
蔡村道中
水連深竹竹連沙村落蕭蕭已暮鴉行盡畫圖三十里
青山影裏見人家
戴嵩畫牛
春草原頭雨濕煙夕陽渡口水吞天披圖坐我風蓑底
一夢長林二十年
雙成寺中登樓
雲意生隂晚不收西風疎雨一江秋畫圖忽上闌干角
隱隱平灣轉釣舟
閒閒公為上清宫道士寫經并以所養鵝羣付
之諸公有詩某亦同作
會稽筆法老無塵今代閒閒是後身只有愛鵝緣巳盡
舉羣還付向來人
劉中
龍門石佛
鑿破蒼崖已失真又添行客眼中塵請君看取他山石
不費工夫總法身
龐鑄
夏日
富國才疎合自羞清時無補但優游只知錢向紙中裹
不信能教地上流
花下
香滿西園曉雨微萬紅千翠自高低若為常作莊周夢
飛向幽芳鬧處棲
未開牡丹
國香半吐醉顔酡炫耀春工已自多愛惜不教催羯鼓
更澆卯酒看如何
山行絶句
四面雲山玉作圍一川霜樹錦為衣翩翩數騎南岡下
傅粉王孫射鹿歸
墨竹三首
隔溪煙雨
一溪流水玉涓涓溪上脩篁接暮煙誰倩能詩文與可
筆端移得小江天
秋風驟雨
瀰川急雨暗秋空無限琅玕澹墨中劒甲摐摐軍十萬
欲將貔虎戰斜風
春雷起蟄
千梢萬葉玉玲瓏枯槁叢邊綠轉濃待得春雷驚蟄起
此中應有葛陂龍
夷齊墓
絶粒當年恥化周死於仁義更何求首陽山下兩丘土
能使當年釣石羞
陳規
過驪山
豐鎬無由問故基三章止見黍離詩而今多少華清石
都與行人刻豔辭
王擴
題神霄宫清心軒
紛紛百慮自心生方寸清來百慮平未了此心私自笑
更憂時世欲澄清
趙伯成
蠟梅
凍蕾含香蠟點勻古來幽谷有佳人詩家只怨和羹晚
不道紅梅别是春
冷豔疎香寂寞濱欲持何物向時人東風自是清狂手
辦作竹籬茅舍春
趙思文
侯相浪溪歲寒堂
靜中臺榭隔紅塵水色山光日日新不用沿溪種松竹
主人元是歲寒人
張建
山村風雨圖
雨昏山店望未見風緊傘簷張不開莫訝披圖便成句
為曾行到此中來
王世賞
探梅
候得南枝破玉腮心顔今日為君開細看苔逕無行跡
先賞應輸我獨來
稱善齋
宦途馳逐只堪羞何意須封萬戸侯平日少游真可念
絶勝辛苦駐壺頭
李純甫
孫卿子
諸儒談性盡歸情誰信黃河徹底清未到崑崙源上見
且休容易小荀卿
謝安石
阿堅休道不英雄兒輩俄成盖世功屐齒折時渠自省
至今人解笑桓冲
魏徵
健兒摇足據山東李氏家居大半空貞觀力排封建議
魏徵元只是田公
老蘇
宋季人憂大瓠穿敢留金幣不輸邊權書更信蘇家策
剰費青苗幾倍錢
子端山水同裕之賦
遼鶴歸來萬事空人間無地著詩翁只留海岳樓中景
長在經營慘淡中
馬圖同裕之賦(韓筆定襄霍益之家物)
天馬飛來不苦難雲屯萬騎開元間太平有象韓生筆
曾見真龍如此閒
劉宋
六十衰翁血打圍深山赤手搏熊羆子孫只解相魚肉
辛苦知他為阿誰
燕子
一别天涯十見春重來白髮一番新心知話盡春愁處
相對依依如故人
閻長言
送麗酒麗橙與秀實御史
驄馬朝回畫閤深遥知春意領梅心麗橙嬌軟麗尊小
聊助風流對淺斟
閻立本職貢圖
諤諤昌周此一書形容獒貢寫成圖寧知右相無深意
莫指丹青便厚誣
盤山招隱圖
畫出中盤望隱歸鳴珂朝馬尚遲遲賦詩未敢輕相誚
却恐吾山也勒移
三門集津圖
津門未為天下險勿作駭相觀兹圖偃月堂中李林甫
有人能寫此心無
馮壁
送人出使
陽春有脚蘇疲瘵水鏡無心照潔汙九道澄清天意切
人才一一似君無
習池醉歸圖
襄漢方屯十萬兵習池日往不曾醒紛紛悞晉皆渠輩
何獨王家一寧馨
東坡海南烹茶圖
講筵分賜密雲龍春夢分明覺亦空地惡九鑚黎洞火
天游兩腋玉川風
隂晦中忽見華山
吏部能開衡岳雲坡仙曾借海宫春蓮峰清曉忽自獻
二公何人予何人
草堂春暮横披
遷客倚樓家萬里五陵飛鞚酒千金草堂澹與春山對
幽鳥一聲春巳深
王若虚
復寄之純二首
志大言高與世違拂衣真作竹林歸黃塵道口風波惡
未必先生自處非
自笑趨塵亦強顔食謀未免敢言閒紫芝果可充飢腹
從子玉屏巖石間
感懷
枉却全家仰此身書生那是治生人百憂耿耿填胸臆
強作歡顔慰老親
自笑
酒得數杯還巳足詩過兩韻不能神何須豪逸攀時傑
我自世間隨分人
别家
到了身安是本圖何須身外覓浮虚誰能置我無飢地
却把微官乞與渠
慵夫自號
身世飄然一瞬間更將辛苦送朱顔時人莫笑慵夫拙
差比時人得少閒
題淵明歸去來圖五首(此下皆中年所作)
靖節迷途尚爾賖苦將覺悟向人誇此心若識真歸處
豈必田園始是家
孤雲出岫暮鴻飛去住悠然兩不疑我自欲歸歸便了
何須更說世相遺
抛却微官百自由應無一事挂心頭銷憂更藉琴書力
借問先生有底憂
得時草木竟欣榮頗為行休惜此生乘化樂天知浪語
看君於世未忘情
名利醉心濃似酒貪夫衮衮死紅塵折腰不樂翻然去
此老猶為千載人
還家五首
日日他鄉恨不歸歸來老淚更沾衣傷心何啻遼東鶴
不但人非物亦非
荒陂依約認田園松菊存亡不足論我自無心更懷土
不妨猶有未招䰟
山杏溪桃化棘榛舞臺歌榭墮灰塵春來底事堪行處
門外流鶯枉喚人
回思夢裏繁華事幸及當年樂此身閒立斜陽看兒戲
憐渠虚作太平人
艱危嘗盡鬢成絲轉覺諠譁不可期幾度哀歌仰天問
何如還我未生時
山谷於詩每與東坡相抗門人親黨遂有言文
首東坡論詩右山谷之語今之學者亦多以為
然漫賦四詩為商略之云
絶足由來不可追汗流餘子費奔馳誰言直待南遷後
始是江西不幸時
信手拈來世已驚三江衮衮筆頭傾莫將險語誇勁敵
公自無心與物爭
戲論誰知出至公蝤蛑信美恐生風奪胎換骨何多樣
都在先生一笑中
文章自得方為貴衣鉢相傳豈是真已覺祖師低一著
紛紛嗣法更何人
王内翰子端詩近來陡覺無佳思縱有詩成似
樂天其小樂天甚矣漫賦三詩為白傅解嘲
功夫費盡謾窮年病入膏肓豈易鐫寄語雪溪王處士
恐君猶是管窺天
東塗西抹鬭新姸時世梳糚亦可憐人物世衰如鼠尾
後生未可議前賢
妙理宜人入肺肝麻姑搔背豈勝鞭世間筆墨成何事
此老胸中自一天
宫女圍棋圖
盡日羊車不見過春來雨露向誰多爭機决勝元無事
永日消磨不奈何
范中
贈韶山退堂聰和尚
郎當舞袖少年場線索機關似郭郎今日棚前閒袖手
却從鼓笛看人忙
戲作
嚼蠟誰知味最長一杯卯酒地龍香年來紙價長安貴
不重新詩重藥方
盧洵
白溝
白沙清淺不容舟遼宋封疆限此溝到了山河無定主
碧波依舊只東流
刁白
送花
縱横詩酒少年曾老矣追懽謝不能種出好花無用處
東隣乞與坐禪僧
許古
被召過少室
老病無堪合退休伊川久已得菟裘如今又上長安道
好被青山笑白頭
扇圖
雲壓溪塘小雪春融融和氣浥輕塵山禽共作梅花夢
物性由來懶是真
王良臣
狸奴畫軸
三生白老與烏員又現吳生小筆前乞與黃家禳鼠禍
莫教虚費買魚錢
雜詩
道人知我愛禪房淨埽階前紫石牀軟飽三杯風味好
脱巾和月卧昏黃
老子平生酷愛閒天教行處得禪關粥魚敲落簷頭月
猶在梅花醉夢間
殘陽收拾弟兄行㨂得機心不到鄕安置小奴今夜夢
蘆花風細月如霜
蕎花
蕎花冉冉蜜脾香禾穗纍纍鶻眼黃一縷晚煙吹不去
為誰着意護秋霜
絶句
流轉年光橋下水翻騰時態嶺頭雲溪翁道號竒聾子
除却松風百不聞
劉祖謙
雅集圖
翠雀翩翩野鶴孤玉京人物會仙圖後來且莫輕題品
席上揮毫有大蘇
崆峒山圖為横溪翁賦
好竒仍有客相攜絶頂披雲快一躋三十六峰青似染
五年拄笏羨横溪
獨占名山每羨渠京塵今日汙吟鬚西州十載經行處
惆悵雲煙是畫圖
劉鐸
春日
翠微深處幾人家風颺輕煙雨壓沙寒勒野桃開較晚
向陽纔有兩三花
所見
綸竿老子綠蓑衣細雨斜風一釣磯正是鄰家社醅熟
柳條穿得錦鱗歸
讀李訓鄭注傳二首
誰教閹宦作權臣肅代優游到敬文三子謀疎誰不道
泄機也合罪劉蕡
棋醫入侍本防猜偶失機權亦可哀陳竇至今佳傳在
莫從成敗論人材
王彧
荅國寶
幻人誰拙復誰能游戲何妨傀儡棚凡事不堪君莫怪
儂家面目得人憎
禪頌
吾身非我底為情說著塵勞特地驚五九盡時山更好
澗泉雲鳥自春聲
董文甫
秋夜
見即如無爐上雪淡而有味水中鹽齊行定慧千燈焰
淨識乾坤一鏡奩
晝眠
莊周先我復天真化蝶飛來管領春我亦莊周周亦蝶
不知若箇是真身
審是堂
按劒人人駭夜光蜀雞合道勝鸞凰飛蛾可是無分别
直道油燈是太陽
文中子續經
紛紛述作史才雄聽似秋來百草蟲不是春雷轟蟄窟
蚓蛇會得化成龍
史肅
山隂縣
湧雲驅雨不成霖山徑危行未要深午夢初迴烏鳥樂
小亭斜日柳隂隂
過九里山
斷蛇扛鼎兩爭雄陳迹荒涼萬事空今日山前無過客
數株衰柳管秋風
放言二首
蓮社從來說陶遠竹林今不數山王家雞野鶩何須較
秋菊春蘭各自芳
清風明月無人管茶鼎薰爐與客同壯歲羞為褦襶子
如今却羨囁嚅翁
元德明
過鳳凰山(在鴈門)
鳳凰聞說似天壇北去南來馬上看想得松聲滿巖谷
秋風無際海波寒
缾形嶺早發(在繁畤界)
海雲蕭瑟雪花乾人在羊腸百八盤閒客不知名利苦
見時應作畫中看
山園梨葉有青紅相半者戲作一詩
霜輕霜重偶然中一葉雖殊萬葉同不信世間閒草木
解隨兒女作青紅
貴公子詠
高堂紅燭鼓聲齊舞遍纖腰月未西一曲纏頭一雙錦
驊騮空自惜障泥
蓮葉觀音恩禪師所藏同路宣叔賦
瑞相分明一葉中華嚴性海共圓通補陀自有丹青變
畫史區區可得工
觀西巖張永淳畫鴈
慘淡經營下筆難畫成不似卷中看知君連夜江湖夢
折葦蕭蕭沙水寒
雪行
五更驢背滿靴霜殘雪離離草樹荒身在景中無句寫
錯教人比孟襄陽
龍眠畫馬
驪黃求馬世皆然滅沒存亡自一天當日鹽車人不識
只今空向畫中傳
寄宗人彦逹(交城人)
杯酒無緣接舊歡空將書尺問平安要君知我詩成處
落日西風正倚闌
楸樹
道邊楸樹老龍形社酒澆來漸有靈只恐等閒風雨夜
怒隨雷電上青冥
七夕
天河唯有鵲橋通萬刧歡緣一瞬中惆悵五更仙馭遠
寂寥雲幄掩秋風
郝天挺
交城學創修文廟
金碧煌煌梵刹雄元元樓觀五雲中如何萬代綱常祖
釋菜寧無數畞宫
高憲
元夕無燈
九陌無燈夜悄然小紅時見點春煙多情惟有梅梢月
拍酒樓頭照管絃
王特起
偶作
人情爭勝似爭碁死怕輸人一著遲黑白不分傍袖手
年來吾亦愛吾癡
絶句二首
山勢奔騰如逸馬水流委曲似驚蛇溪靈不欲露天巧
眼力未到雲先遮
鳥語留春春已迴落花隨意卧蒼苔清明寒食因循過
萱草薔薇次第開
下第
人間萬事等摴蒱敢謂何人不得盧勝負到頭俱偶爾
狂夫安用繞牀呼
劉光謙
寄陳正叔雷希顔
東南形勝古徐州人物休評第幾流落落陳雷天下士
故應連榻卧黃樓
孫鎮
許氏雙桂堂
許家二桂聮翩秀孫氏三枝次第春盛事若將相比竝
輸君堂上拜雙親
趙元
渡洛口
一脉寒流兩岸冰斷橋無力強支撐忘機羨殺沙鷗好
不省人間有戰爭
田間秋日
好雨知時便放晴天和醖釀作西成秋收但得官軍飽
未怕輸租遠十程
禾穗纍纍豆角稠崧前村落太平秋熙熙多少豐年意
都在農家社案頭
皤翁傴僂負薪行稚子跳梁剥棗聲不似二姑忙更殺
晚舂椎髻脱釵荆
送辛敬之東歸
風埃憔悴舊霜袍老去新詩價轉高橡栗漫山猶可煮
不須低首向兒曹
文章無力命有在一點浩然天地間風雪滿頭人不識
又攜詩藁出西山
大暑
旱雲飛火燎長空白日渾如墮甑中不到廣寒冰雪窟
扇頭能有幾多風
哀古道
山深道壞水縱横怪得春來少客行不信天教人迹斷
水乾更遣蒺藜生
薛鼎臣罷登封
弄人鼓笛不相疑便著當場傀儡衣終日抱飢唯飲水
也和醉客一時歸(鼎臣材大夫宰登封有惠政今以例罷故有上句)
張瓉
游棲巖寺
林表招人白塔明竹間蘭芷石泉清惠崇水墨西軒景
煙帶平蕪水帶城
吕中孚
小景
青蕪平野四圍山山郭依依紫翠間村遠路長人去少
一竿斜日酒旗閒
春月
柳塘漠漠暗啼鴉一鏡晴飛玉有華好是夜闌人不寐
半庭寒影在梨花
水聲
長陂千頃碧淙淙浪卷秋風過石矼記得夜來愁聽處
一燈明滅照寒窗
雪
隨風拂拂玉花飄入夜寒窗更寂寥爐火已殘燈未燼
一簾疎竹白蕭蕭
梨花
等待清明得得芳團枝晴雪煖生香洗糚自有風流態
却笑紅深睡海棠
柳
風外絲絲裊綠煙輕花初破不成綿却嫌官路逢寒食
惱亂離愁似去年
王元節
青塚
環珮魂歸青塚月琵琶聲斷黑山秋漢家多少征西將
泉下相逢也合羞
與党世傑軍判丁亭會飲
望斷西州萬里家又將新火試新茶青油幕下成何事
兩見常山山杏花
李端甫
太白扇頭
巖冰澗雪謫仙才碧海騎鯨望不回今日霜降見遺像
飄然疑自月中來
張著
九日
雨沐天容霽欲流好山誇翠出墻頭黃花憔悴東籬晚
一叚陶家冷淡秋
雨後
西風無意嫪纖雲埽盡千峰雨脚痕一片秋光清似水
家家空翠滿柴門
紫泉亭
西風禾黍半蒼黃滿眼秋山冷翠長一片白雲攜雨去
人家籬落伴斜陽
李澥
漫書
胸懷平日窗八逹伎倆只今龜六藏唯有閒情如老菊
寒花自信晚能香
二老雪行圖
雪明萬仞鄴西山杖屨平生幾往還滿眼京塵空對畫
何時真似兩翁閒
秘書張監墨梅圖(張南人)
眼中只有梅千樹不挂世間蜂蝶花十載江南春夢斷
至今清影在君家
燈下梅影
丁年夜坐眼如魚老矣而今不讀書墻角短檠還有用
瓦缾相對一枝疎
王中立
雜詩
獨跨蒼虬下太清春風萬里月華明因君感激為君說
鑿破天機我也驚
雲葉粼粼皺碧空笙簫遞響入天風忽驚風浪耳邊急
不覺形神來世中
題裕之樂府後
常恨小山無後身元郎樂府更清新紅裙婢子那能曉
送與凌煙閣上人
寄閑閑公
寄語閑閑傲浪仙枉將詩酒汚天全黃塵遮斷來時路
不到蓬山五百年
孫錡
望川亭
望川亭上望晴川萬里風煙在眼前軒檻倚巖高幾許
去軒尺五是青天
金全
夜過寶應驛
短篷風急雨聲多濃墨堆雲水拍河坐久不聞鐘鼓報
向人數問夜如何
劉仲游
温泉
賜浴華清寵幸殊温泉水滑洗凝酥至今西蜀十一月
畫有楊妃出浴圖
劉方叔
華清
廢宇傾垣不復新開元輦道盡荆榛惟餘一𣲖温湯水
長與行人洗路塵
雷發
退藏齋
陋室豈堪陋巷居退藏天亦隱斯廬看山破廢工夫外
一炷清香玩易書
御選金詩卷二十一
