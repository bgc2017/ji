欽定四庫全書
御選元詩卷五十四
七言律詩十二
鎦渙
張楂翁自鳳陽還錢唐賦此以寄
一别於今已五年關河風雨夢相牽羨君老有驚人術
愧我貧無使鬼錢淮雁南來斜作字楚江東下直如弦
子雲罷獻長楊賦頭白歸來草太玄
秋晩溪行懷張孔叔
松下涼風吹客衣隔溪煙樹晩依依山空不見孤雲返
落日惟看倦鳥歸世上黃金交態薄酒邊白髮故人稀
别來陡覺成疎闊況復蕭蕭落葉飛
送王廷桂還姑蘇
紫馬嬌嘶踏軟沙闔閭城裏客還家雨添秋水灣灣碧
風趁江雲片片斜惜别緩斟紅麯酒傷心況對白蘋花
雁驚暮角高飛去先帶離聲過館娃
劉玉汝
九江逢故人
九江江水抱城迴洶湧回濤亦壯哉雨散淮濆隨地足
雲移廬阜向天開曳裾鄒子長為客待詔公孫已擢魁
邂逅他卿急呼酒樓頭今日早秋來
黃璋
懷青城先生
虞郎落落不羈客端如野鶴混雞羣興來甫里一杯酒
與埽匡廬九疉雲遺史尚求丞相事從孫能輯翰林文
杜陵秀句多家法春樹初生每憶君
王原傑
震澤鎮
村市蕭條數十家扁舟夜泊傍蘆花江空歲晩歸心切
水遠山長去路賖帶水野田鳴落雁連雲煙樹繞昏鴉
勞生徒負燈窗志只合西園學種爪
劉倩玉
中秋對月
十年對月干戈裏忍向尊前更浩歌光滿又逢新節序
影微難騐舊山河霓裳猶記開元曲桂籍空懷進士科
矯首廣寒宫闕近欲將消息問嫦娥
盛景年
和汪以敬
白髮將軍少健強經旬寂寞卧空床涉江問病出城早
下馬入門聞藥香深院雨晴蒼蘚合小樓人散綠陰涼
家書不到看春暮昨夜新裁白苧裳
朱斌
題秀野軒
昔年曾作軒中客今日重題秀野詩四檻彩雲晴縹緲
遶牆蒼雪曉參差雨餘山氣侵茶鼎風過林香落酒巵
念我松楸渾咫尺倚闌長是不勝思
元愷
德風亭詩
亭下雙旌拂綠莎花邊五馬繫鳴珂挽回天籟秋聲早
浸澈雲階月色多公退不妨同坐嘯吏閑猶可共吟哦
阜財解愠南風操時逐絲桐入浩歌
危臺高壓古城闉門外青山畫不真好客每懸徐孺榻
涴人常避庾公塵槐陰澹澹晨光薄蘋末蕭蕭秋意新
聞道康衢和靄氣夜來鼓舞及堯民
地控漳東最上遊簷牙高啄白雲秋文窗耀日晴如拭
翼瓦翔煙曉欲流雅集衣冠儀楚楚遥臨軒旆影悠悠
階前盈尺容相借收拾新詩入筆頭
月砌雲階背曲廊蘭房桂橑面黃堂簾櫳壓地全無暑
几席淩空剩有涼畫戟凝香鈴索靜玉虬吐水漏聲長
文章太守時閒適笑共賓僚釂一觴
四面山抛碧玉環當中亭子勢孱顔九天閶闔登臨外
五代封疆指顧間白鳥平蕪晴野闊蒼煙喬木夕陽閒
客來不盡興亡恨吟袖飜風月下還
陳善
奉和東維提學先生春日同閫帥韓侯太守王
公宴集草元閣席上孩字韻高作聊以塞責錄
呈同坐諸公發一笑云
嶰竹參差手自栽春明吹上望仙臺水流石澗桃花路
日湧天門海色開笠澤每移茶竈出鑑湖還棹酒船來
綺窗午醉醒來晩枕損黃金壓被孩
馬弓
陳檜
古本淩空百尺過根盤如石鐵為柯濃陰不礙金蓮座
虚籟猶傳玉樹謌倦客解衣頻徙倚老禪卓錫定摩挲
雲門寺裏梁朝柏身上苔痕想更多
沙可學
詠懷
獨上高城望遠郊雁飛黃葉下蕭蕭天旋西極餘殘照
江湧狂波作暮潮塵世百年雙鬢改鄉關萬里一身遥
何由從獵灤河曲霜冷弓強鐵馬驕
黃公望
題關仝層巒秋靄圖(并序)
關仝此卷雖祖洪谷子而間以王摩詰筆法融液
秀潤正其中歲精進之作也人謂有出藍之美詎
不信夫
羣峯矗矗暮雲連蘿磴逶迤鳥道懸落葉深深門半掩
疎花歷歷客猶眠巖端飛瀑為青兩江上歸舟㴑碧煙
應識箇中奇絶處昔年洪谷屬君傳
郭忠恕仙山樓觀圖
漢主離宫最上頭昔年曾侍翠華遊青天半落銀河水
白日高懸華岳秋花隱儀鑾臨閣道仗移簫鳳下瀛洲
三山更在齊州外遥望蒼煙九點浮
吳鎮
陸探微員嶠仙遊
梅閣重重翠繞遮時時雲氣颭平沙千峯樹色藏朝雨
百道江聲送晩霞洞古數留仙子蹟溪廻深護羽人家
遨遊每憶無塵地咫尺仍堪閱歲華
張僧繇霜林雲岫
六朝畫史知無幾吳下僧繇獨擅場百疊蒼巒浮障起
千林紺葉入雲長低回野渡鐘聲遠寂寞荒村樹影涼
咫尺披圖更蕭瑟短詞何敢遂揄揚
盧鴻仙山臺榭
塵蹤何得此中遊無數青山遶殿頭爐篆浮烟朝靄靄
溪雲連樹晚油油花香曲徑羣麛聚芸芷平田獨鶴遊
欲識仙家真樂處一泓清瀨四山秋
黃荃蜀江秋淨圖
暮煙漠漠一江秋疎樹依稀見遠舟風度鐘聲來古寺
人隨雁影過前洲雲銷碧落天無際波撼蒼山地欲浮
應識箇中清絶處成都畫史筆端收
李咸熙秋嵐凝翠
雨過秋光映翠微巖雲一抹澹荆扉千山寂寂疎鐘杳
萬壑蕭蕭落木稀澗水奔飛行路濕松篁廻合野禽歸
征帆點點滄江上應羨山人種蕨薇
叔明松壑秋雲圖
萬壑瀠洄磴道長崇岡交互轉蒼蒼疎松過雨虚闌靜
古木回風曲岸涼村舍幾家門半啓漁梁何處水流香
扁舟凝望雲千頃不覺西林下夕陽
方方壺畫
城市山林孰是非幽居能與世塵違函關紫氣青牛到
遼海秋風白鶴歸天鼓叩殘明月&KR1089;洞簫吹徹彩雲飛
誰知寂寞江天外長使人間望少微
數載飄蓬事巳非荆關咫尺世情違寒雲時向青山抹
野艇遙從白社歸幾處夕陽人共語一村流水鷺邊飛
知君紫府歸來後閒把丹青翫翠微
黃鎮成
春日東行
青郊冉冉散晴暉芳樹頻聞一鳥啼山驛水流花落盡
石田雲暖麥抽齊禪房鑿路當巖半釣屋維舟近竹西
行過野橋人語近尋源應到武陵谿
題秋江把釣圖
獨載輕舠過碧川一綸牽動楚江天蘆邊有月還吹笛
柳外無風不繫船留火夜然湘岸竹得魚朝送酒家錢
十年湖海真如畫亦欲狂歌一扣舷
遊麻姑山用蔣師文韻
紫霧龍鸞月裏遊白銀宫殿海中洲麻姑宴罷壇猶在
葛令丹成井獨留滴雨浮嵐空翠晩飛花散玉瀑簾秋
誰能共食金光草來住仙家十二樓
晩晴書事
白鶴樓西晩雨涼欲晴山氣遠蒼蒼鴉銜落日歸平楚
雁背殘霞上越陽溪崦築茅堪理釣畬田收术好休糧
秋風有約巢雲去却擬狂歌學楚狂(平楚越陽郡城二臺名)
臨川青雲亭
平野荒荒雉堞低一峯欄檻與雲齊斗牛三尺龍光照
城郭千年鶴爪題白雨來時江水北青山盡處夕陽西
古來亦有憑高客樹影蒼涼繞大堤
題定武蘭亭
繭紙香隨玉匣遺寳書天上世難知狼烽幾&KR1089;昆明劫
蟬翼猶傳定武碑曉雨苔花侵𢷬石秋山柿葉費臨池
東都已往誰能繼神物終煩謹護持
鼔山靈源洞(有屴崱天風海濤亭唱水巖)
屴崱峰頭萬丈梯上方高與白雲齊青山盡處海門闊
紅日上來天宇低喝水無人空宴坐磨崖有客謾留題
飄然欲御長風去一笑何煩過虎谿
舟過大茅洋
漲海渾茫寄一桴候神東去接方壺帆隨雪浪高還下
島浸冰天有若無雁影斜飜西日遠潮聲直上晩雲孤
投綸擬學任公子掣取封鯨飫萬夫
錢塘
雨過高風發屋聲吳中暑退即寒生晴光入眼園林薄
夜氣侵人枕簟輕寺鐸呼風宵自語鄰機織月曉猶鳴
江湖處處悲秋客起束歸裝不待明
贈葉山人
仙巖溪上葉山人手佩青囊太古文北極地從林邑下
南條山到蜀江分尋源屢識蛟龍宅探穴長隨虎豹羣
更約秋風清霽日與君高蹋萬重雲
用鷲峯師韻送澗泉上人遊方十首
天台
天台山上綵虹橋山下桃花帶露飄仙客雲霞迷舊路
化人宫殿現層霄穿林夜氣香為蓋冠嶺晨光錦作標
若到上方應駐錫遥聞法鼔動春潮
雁蕩
雁山鐘磬半空聞雪嶺霞城此地分金塔影浮滄海月
寳臺光繞梵天雲禪機已熟能傳印世網難嬰易解紛
更上孤峰看瀑布願將餘瀝湔妖氛
補陀
潮音海洞石盤陀送子東遊奈别何日上扶桑天不遠
雲連析木地無多水王獻寳開丹穴星使通槎泛白波
見說蓬萊清淺處便從鵬翼起秋河
衡岳
身隨衡岳片雲來南極朱陵洞府開八桂山川臨鳥道
九疑風雨濕龍堆使華今日嚴珪幣祖印何年剪草萊
直到無生參學畢逢人遮莫說輪廻
廬山
廬阜山陽幾勝遊朅來重為虎溪留千尋瀑布雲霞冷
九派江流日月浮白鹿盤盤高洞曉黃花采采故園秋
東南更有名藍在莫道諸方訊已周
五臺
去禮文殊寳刹開倚空巒岫鬱崔嵬金函奉旨傳香至
白㲲圖形載法來心鏡象懸天外月教筵獅吼地中雷
還將拂子閒拈起更上繙經第一臺
鍾山
一上鍾山萬慮消虚空樓閣翠岧嶤金陵鬱鬱帝王宅
天塹悠悠南北朝月滿石城秋似水風高淮浦夜生潮
未應便作乘蘆去且聽仙人碧玉簫
靈隱
路入西山窈復深法筵應有聖僧臨兩峰塔影天垂蓋
千佛靈光地布金牛笛儻逢圓澤語龍宫還見閬仙吟
空中更上藏雲洞水樂泠泠奏八音
峨眉
峨眉樓閣現虚空玉宇高寒上界同茶鼎夜烹千古雪
花幡晨動九天風雲連太白開中夏日繞重元宅大雄
師去想無登陟遠祗應飛錫騐神通
五山
浮杯東渡海門潮鷲嶺玄關路匪遥十載江湖曾慣歷
五山風月自相招呼猿洞口行雙澗放鶴亭邊入斷橋
直到妙高峰上望曇華天雨滿煙霄
送憲幕陳時中分題得平章河
海國相傳利澤功滄溟縹緲百巒通潮來估客船歸市
月上人家水浸空析木星辰三島外槫桑宫殿五雲東
河梁此日重攜手目送靈槎萬里風
陳柏
和王參政崔徽寫真韻
芳時無語惜年華綵筆何心賦落霞鏡裏自憐人似玉
天涯不隔貌如花雙瞳蘸綠横秋水高結堆春嚲碧鴉
猶勝無金買延夀黑山空使夢還家
仉機沙
題徐良夫畊漁軒
白日帶經壠上鋤夜間放棹澤中漁有米即周鄰舍急
得魚遠寄故人書山川雨露桑麻地風月圖書水竹居
出處不慙徐孺子文章能敵馬相如
李存
送倪東江之上元縣主簿
沙頭煙際挹征襟嚼盡梅花出短吟鄉黨又成千里别
功名聊盡百年心東南形勢風流遠吳晉山河蒼莽深
此去吟邊有高邁客尊應與爾同斟
吳景奎
寄題天台楊道士素軒
梨雲漠漠護幽扃晏坐冥觀内景清風露洗秋生灝白
雪霜驚曉眩空明瓊樓奏樂霓裳冷緱嶺吹笙鶴羽輕
窗戶玲瓏人寂寂碧桃花下步虚聲
登台州巾山
崒嵂雙峰著此身危巔夜半見朝暾天低古塔參雲闕
江送寒潮落海門帢幘風高仙已去翠微僧老鶴長存
下觀城郭紅塵隘水色山光自吐吞
桐灘月夜舟中聞琵琶
湛湛長江上有楓予懷渺渺水雲空未誇湓浦逢商婦
賸喜桐灘有釣翁歌枕醉眠秋渚月亂帆爭趁夜潮風
曉寒難結思歸夢一尺秋霜壓短蓬
奉送江省都事納文郁除湖廣
蟾府秋花滿袖香盱眙遺愛在甘棠紫微幕下除書至
黃鶴磯頭驛騎忙風靜瘴雲消嶺海雨新春水滿瀟湘
庾公明月蘇公柳兩地高情屬省郎
夢仙
紫鸞邀夢到仙家結佩相逢萼綠華翠勺細傾千日酒
蜺旗斜插五雲車飛瓊鬢影含清霧弄玉簫聲隔彩霞
杜宇無情驚覺後月痕猶在碧桃花
晩霽
雨晴秋氣轉蒼涼萬籟依稀奏羽商煙抹林腰横束素
日廻山額半塗黃鸕鷥曬翅眠池草翡翠銜魚立野航
霜蟹正肥新酒熟破橙宜趁菊花香
和韻春日
雨香雲澹燕泥融珂馬如行罨畫中江上數峰浮暖翠
日邊繁杏倚春紅鶯花世界惟消酒水榭簾櫳易受風
陌上行人皆倒載未須拍手笑山公
遊絲舞蝶共徘徊野馬空濛拂面來風雨一時成晚霽
園林何處不花開江横羅帶銀鷗起雲想衣裳玉女裁
賸喜麻姑能送酒只愁門外索空罍
春思
飛燕腰肢掌上輕塵生羅襪步盈盈鑰魚不寐春無賴
箏雁頻移曲未成歛黛低鬟初破睡嚼花齅蕊獨含情
許身肯作王孫女頭白哀吟對馬卿
舟次丹陽
舟次丹陽成陸走驅車長坂復經丘青山東去連京口
紅日西沉向石頭客路最嫌雞戒曉鄉心生怕雁横秋
明朝定宿烏夜巷斗酒還澆逆旅愁
自山中歸鑑湖别業
數椽茅舍清江曲六月炎天困鬱蒸賴有青山圍故宅
歸來赤脚踏層冰石泉松籟為琴筑野蔌山肴薦豆登
明日廻頭望丘壑芙蓉半出白雲層
次韻荅錢思復并簡吕彦夫
相逢動是經年别笑指沙鷗聚舊盟芳草只添遊子恨
清風還有故人情薇花亭館春容老木葉林塘晩氣清
杜宇數聲愁不奈朝來白髮鏡中生
寒食
白雪毿毿鬢影斜風光流轉任年華杯行不惜斟藍尾
春事如今到楝花車馬羽毛分戰士園林鐘鼔是誰家
側身北望空廻首愁絶吾生未有涯
夜宿葉孟咨書樓
小樓蕭爽俯平川市井收聲暮景懸雲影消沉山外雨
月華浮動水中天船舷暝戛層簷底更漏時傳客枕邊
溪友幾番留我宿清談終夕不成眠
席上即事
華筵秩秩宴清宵拊掌歌呼飲興饒罵坐灌夫元不屈
絶纓楚客去難招綠珠嬌小仍吹笛碧玉殷勤且合簫
待得月斜人散後一杯花露酒初消
陳方
送蔡霞外
不見道人今四載疎狂猶以舊時多自言曾到神仙宅
公亦須吟離别歌澗草陰陰披紫藟山花細細落青蘿
只愁骨相無清氣赤水元珠奈爾何
胡天游
贈余公圖畫樓
高人有眼看山川不費從來買畫錢萬古丹青垂宇宙
百川樓觀倚風煙人行槲葉林邊路鳥没蘆花影裏天
我欲與公添一筆寒灘蓑笠釣魚船
牡丹花
相逢盡道看花歸慙愧尋芳獨後時北海巳傾新釀酒
東風猶鏁半開枝埽空紅紫真無敵看到雲仍未可知
但願倚闌人不老為公長賦謫仙詩
憶孟兄季弟
兄弟相看各一方别來俱各鬢成霜江山十里猶比屋
風雨幾番能對牀海燕年深常作客塞鴻天遠不成行
擎杯莫負黃花酒來看南塘萬竹長
諷黃蘭谷
雨花風絮兩飄颻興味都非舊寂寥白足懶穿雲外履
翠眉低按月中簫重拈曉鏡添新髮旋試春衫減舊腰
金鎖玉函千載恨爭如雲雨自朝朝
陳植
次友仁泊舟虎丘獨步
西丘雨送落花村決決溪塘水漲渾樓閣日斜唯影立
轆轤泉滴尚聲喧無言蒼石空横道傲世青山不出門
獨往忽驚春巳去題詩猶記刻舟痕
張師曾
汪叔達歸鄱陽
攜書宛句識英翹幾度思親望斗杓歲晩客懷澆鑿落
雪晴歸路踏瓊瑤驊騮自是輕千里鴻鵠終當在九霄
此去明年相見日筆端定挽浙江潮
張知言
和吳閒閒送張元谷羽士
得道長生學賀元跫然空谷足音傳六龍朝罷香盈袖
獨鶴歸來月滿天葉玩山中仙子篆書裁圯上老人編
玉章秀句吳門贈好刻琅玕紀歲年
哈尚實克
題趙彦徵畫赤驥一匹
松雪當年稱獨步子孫今日繼遺風香凝淡墨連錢碧
色染秋毫汗血紅濟濟奚官顔似玉昂昂龍種氣如虹
春風滿轡初牽出對立長鳴冀北空
何景福
鼔角樓
警昏戒曉復司更矢棘翬飛結構成角韻喚醒晨過客
鼔聲催動夜廵兵龍吟一奏霜飛瓦鼉吼三通月滿城
自是太平無暴客金壺漏箭要分明
感興
世途無處不間關老我星星兩鬢斑江水送潮歸綠渚
谷風吹雨過黃山千金敝袴誰能買百石強弓每自彎
何事無心雲一片等閒飛去又飛還
童堯夫招飲回途偶成
東君容我出郊行過却清明日日晴怕損落花移屐緩
恐妨啼鳥策笻輕春風入髓紅顔暈世事縈心白髮生
花下小車如共載綠陰深處聽啼鶯
孫華孫
鳳山懷古
宋家事業如漢晉遺史班班今尚存南渡衣冠元帝紀
中山廟社靖王孫海門龍去秋潮横宫樹烏啼夕燐繁
已恨無人似諸葛生憎何物學桓温
項炯
次韻鄧祭酒贈極元無師
麈尾天花灑石扉莫教五色掩摩尼峰頭笑縱金衣鶴
竹裏閒尋玉版師言論每懷龍井夜扶攜渾似虎溪時
芝雲更擬分蒲榻黃葉滿山題近詩
潘純
送顧仲父赴廣東市舶提舉
合浦明珠久不還使君風采動羣蠻鮫人把臂來城裏
荔子堆紅出坐間江映蕉花鸚鵡綠雨昏榕樹鷓鴣斑
昔年駿馬經行處父老那知得重攀
吳克恭
元璞過江郊言歸賦七言一首通問
玉山長夏草堂幽老愛從君十日留醉語歡呼亂不記
歸來爛漫憶相求風廻柳線搖歌扇月出荷花映綵舟
可念江湖搔白首還將衰朽問湯休
劉堧
題章東孟山水
盧家公子稱三絶詩妙書精畫亦工落筆多宗董北苑
高情不減米南宫天低碧樹春雲合潮滿滄洲暮雨空
却憶買船同載酒城南山下醉東風
葉頫
題董泰初長江偉觀圖
金焦兩寺出中流北固樓高江上頭畫舫春風過采石
瓊花明月照揚州鳳皇飛處青山近龍馬來時紫氣浮
千古登臨興未已有人吹笛起沙鷗
徐舫
白雁
出塞風沙不涴衣要分秋色占鷗磯遠書玉宇傳霜信
斜落銀箏映冷暉楚澤雲昏無片影湘江月黑見孤飛
當年繫帛還蘇武漢節仍全皓首歸
閬仙洞
天龍古洞幾年時時雨流酥潤石衣流水桃花春不老
亂山雲樹翠相依碧雞叫月神魂杳白鶴淩空仙馭飛
昨日大風環佩響洞賓何處朗吟歸
桐君山
仙馭乘鸞去不停青山依舊抱荒城風香藥草春雲暖
露冷桐花夜月明縣近故廬堪認姓鶴歸華表自呼名
千年往事俱塵土時聽樵林吹笛聲
曉上桐君宿霧收嵐光蒼翠恣夷猶丹爐秘訣歸仙子
清景吟懷屬士流七里灘横孤棹影立山鐘響五更頭
古來瀟灑稱名郡莫把繁華數汴洲
月色
誤蹋瑤階一片霜侵鞵不濕映衣涼照來雲母屏無迹
穿入水晶簾有光雪影半窗能共白梅花千樹只多香
故人疑似見顔面殘夜分明在屋梁
張小山捐捧重脩桐君祠
先生遠有煙霞趣鐫玉捐金隱者祠瑤草久荒雲一片
碧桐仍見鳳雙枝芙蓉日靜文書暇杖屨春來嘯咏遲
他日幽期何處好寒松花發鶴歸時
清泠山
萬仞寒容尺度量巍然亘古獨蒼蒼三秋風露松梢月
九夏林泉石上霜埜徑晴煙籠樹白危峯暮靄接天黃
我遊乘興吟魂爽浪欲騎鵬謁帝鄕
郝天鳳
題董忝初長江偉觀圖
揚子江頭昔繫船兩山相對湧金蓮雲横殿閣臨無地
潮打魚龍落半天近蹴南徐當北固遠吞西蜀跨東川
披圖更覺襟懷壯回首風塵又幾年
楊賢德
題董泰初長江偉觀圖
江水西來東注海中流兀出兩峯尖層樓倒影波心碎
列岫堆藍雨後添草樹不香寒露濕舟帆偏穩晩風恬
雙龍矯首經年在入畫令人看未厭
鄭昂
次復齋登華蓋山
野老憂時淚不乾海天低燕麥風寒秦關土蝕銅牙弩
漢殿月明金井闌共喜寇恂重借潁自慙李愿未歸盤
江山如畫人如玉破帽空悲管幼安
林處士幽居
山籬短短逕斜斜屋宇三間竹半遮歲饉無僧供菜把
天寒有鶴守梅花武陵流水非秦世姑孰青山落謝家
共約春晴草芽動杖藜攜酒踏晴沙
棲遲
棲遲久慕王官谷飄泊仍依謝客巖貧賤誰能從趙孟
行藏我已卜巫咸冥鴻豈解投矰弋老馬惟思脫轡銜
却笑杜陵生計拙晩將身世託長鑱
感懷
王粲淒涼仍去國杜陵老大竟飄蓬荆州豈免依劉表
蜀道終須謁鄭公三禮賦成追昔日七哀歌罷起秋風
青青亦有江南草鸚鵡洲邊恨不窮
陸廣
丹臺春曉圖為伯顒畫
十年客邸絶塵氛江上歸來思不羣玉氣浮空春斷雨
丹光出井曉成雲風前龍杖時堪倚月下鸞笙久不聞
幸對仙翁遠孫子坐中觀畫又論文
王雨
水竹居
屋枕澄湖地自偏水光竹色滿虚簷風搖翠雨香浮席
月送金波影入簾閒拂玉琴和鳳吹怒吹鐵笛起龍潛
春時有酒無餘事筍熟芹香味可兼
趙次誠
溪居晩酌
主人呼酒開新屋綠水遶門光泬寥山氣隔溪渾似雨
沙禽喧浦欲生潮江人擊鼔祠荒廟野客載花歸斷橋
拂石閒吟待明月茶煙如縷竹蕭蕭
邵光祖
秋興一章錄似良夫
牢落江湖不記年擬尋歸計向林泉山間買地謀栽橘
谷口誅茅學種田晩節許同樵牧老殘書留付子孫編
秋來喚取陶彭澤黃菊花前一醉眠
高文度
石湖寫景
闔閭臺下越來溪處處西風颺酒旗翠壁丹梯開短軸
黃花紅葉入新詩鎔金霜蟹需高價蘸甲香醪輙滿巵
落日去塵驢背穩短琴雙笈一童隨
羅蒙正
次韻余觀國招撫江南航海至新會
鴻濛氣接泬㵳天夷獠爭迎漢使船駭浪千重行處雪
齊州九點望中煙神遊太乙仙藜外身在靈生海市邊
玉署詞華君獨步聲名知不愧盧前
舳艫千里快乘風百粤三韓去路通島樹隱霞春綽約
梅花吹雨曉空濛水環鰲極坤維碧雲捧蓬萊日色紅
馳志伊吾鳴劒夜中興今待漢臧宫
束宗庚
登善住寺新成閣得江字
高閣新成俯大江宏開雄麗控名邦宿雲不散連飛棟
紅日初升射碧窗目極蓬萊窮島嶼神遊閶闔見旌幢
羣公此日頻登眺喜有清吟對怒瀧
題聽春雨軒
階頭燕雨潤流酥柳底鷗波已可漁斗帳沉香欹枕後
青燈綺戶把杯初不愁泥滑妨過騎喜有田歌起荷鋤
明日雲開花滿眼好令童子具籃輿
題陳履元畫玉山草堂圖
玉山草堂江上無全勝西莊給事居盤内玉芝分食後
階前珠樹種來初詩成綵筆傳金刻帙散芸香啓石渠
敢有新題將遠意東吳瞻望重愁予
沈鉉
趙松雪故宅
故國西風王氣銷珊瑚玉樹半漂搖曾瞻東壁廻天象
故著南冠續漢貂第宅空存森衞戟墨池乾盡尚蘭苕
高情一去風流遠夢憶簫聲第幾橋
尤存
送李紫篔歸澱山草堂
積玉溪頭水拍天草堂只在澱山前鳴鳩啼鳥青春裏
古木疎篁落照邊仙客近傳餐玉法故人時送買山錢
相逢未盡一杯酒陸相祠前又發船
陸炯
送鄭德和檢討之融水縣尹
清朝才士多如雨之子聲華重講筵天上玉堂辭聖主
嶺南花縣得英賢蠻烟秋暗桄榔洞瘴雨春深茉莉田
莫道衡陽無過雁好題書寄五雲邊
時太初
白燕
春社年年帶雪歸海棠庭院月爭輝珠簾十二中間捲
玉剪一雙高下飛天下公侯誇紫頷國中儔侣尚烏衣
江湖多少閒鷗鷺宜與同盟伴釣磯
十四夜陪李明府遊海上
秋月照人如白晝樓船浮海坐清空銀山雪屋三更浪
鼉鼔龍簫萬里風豪氣横吞雲夢澤醉魂飛&KR1089;水晶宫
雞鳴鐘動失清景驚起東方旭日紅
薛穆
山居寫興寄良夫
萬山深處得幽棲四遶岡巒起復低野鹿每當花逕歇
嶺猿常近竹窗啼閒來採藥行深壑酒醒㪺泉就北溪
為語故人徐有道祗應無夢聽朝雞
俞鎬
寄董良用先生
東望雲山翠且重煙波咫尺是婁淞十年為客荒三徑
百里憐君住九峯把酒每懷彭澤令放歌甘作鹿門農
闔閭風景渾非舊愁聽寒山半夜鐘
吕恒
東玉山人
玉山佳處玉人居聞道方壺一事無萬个琅玕巢翡翠
千年琪樹倍珊瑚瑤臺酒醉金莖露珠閣香燒鵲尾爐
何日來看金粟景月明花影倩人扶
吕恂
湖光山色樓
水光山色樓千尺老子于中興最多手板時看雲氣好
吹簫無奈月明何鳳池上客陽春曲鐵笛仙人小海歌
二月玉山花正好夢隨春水白鷗波
馮濬
湖光山色樓
仙人樓閣禁城東近水憑虚對雪峯香篆寳爐金鵲尾
酒行仙掌玉芙蓉湖光西下寒仍綠山色春來晩更濃
媿似登高能領客懸知百尺卧元龍
沈震
懷鐵雅先生
烽火南歸鬢未華草玄亭在水東家綠篔新長參差玉
璚樹能開頃刻花坐按小娃歌白苧醉呼稚子整烏紗
麟洲别業清無暑翠盎時浮五色瓜
吳益
靜安八詠(錄二首)
蘆子渡
蘆花開上古蘆城一葉舟從野渡横江月偏於洲上白
水風長作雨來聲雁銜霜幹初傳箭龍化冰弦已按箏
惟有漁家鄰古寺夜深燈火隔溪明
綠雲洞
多羅樹下禮金仙綠錦雲開見碧蓮翠蓋光飜林屋洞
青霞影倒蔚藍天聽經許對孫思邈訪道期逢葛稚川
愧我題詩同淨社三生曾是醉逃禪
陶定理
題董泰初長江偉觀圖
浩浩長江勝槩雄畫圖形勢記餘蹤中流荆楚逾千里
對峙金焦插兩峯天際水光浮日月山連雲氣擁虬龍
北遊猶憶揚州夢潮落西津聽晚鐘
張監
題秀野軒圖(并序)
予昔遊吳中諸山至周氏秀野軒領覽天池玉遮
之勝今數年矣近歸寓軒獲觀周侍御之大篆朱
提學之新圖恍然若夢遊也景安求予著語聊爾
塞責耄餘材盡媿無佳語耳
我憶天池與玉遮幽軒水木澹清華笙竽遠振風林竹
錦綺晴連曉徑花山罽敷牀朝看雨澗泉漱石夜分茶
番陽大篆睢陽畫不負舂陵處士家
李節
寄唐伯慎
鶴林宫裏故人遠謝傅宅前秋水多烏帽吟餘還放棹
黃庭寫罷更籠鵝平頭奴子金盤露皓齒佳人白苧歌
不得相從渡三泖月明清夜奈愁何
和高以敬韻
别君久見歲華新邂逅相逢亦可人靈鷲峯前看飛瀑
鶴林宫裏度殘春時時送客傷南浦夜夜占星對北辰
莫話當時舊遊處落花芳草倍傷神
董成
贈楊太史山居
曾懷荆璞詣天關雨露恩深賜佩環玉筍簉班躋鳳詔
金閨通籍侍龍顔尚書聽履星辰上太史蜚英翰墨間
厭直承明動歸興錦衣光彩照湖山
范致大
自仙源放船來雲林懷元鎮
扁舟蕩槳出東城最愛新流拍岸平霽雨蘭苕來翡翠
晩風楊柳送鸝庚盈盈溪女臨沙浣歷歷郊農傍隴耕
謬倚林齋望郊郭憶君清話不勝情
華廉
陪湖州田府倅採茶行春
聮騎東風踏早霞堯山雨過梵王家老僧下榻延佳客
童子開軒埽落花竹外披雲尋嫩笋茶邊和露摘新芽
高情重惜春多好爭出佳篇詠物華
山中初夏即事
東風不到畫闌邊屈指韶光又一年處處插秧梅子雨
家家繰繭竹籬烟荷因怕暑先擎蓋柳為無寒早褪綿
莫道山中無樂事數聲啼鳥落花天
周翼
周履道徵賦梧桐月
雲捲清秋畫角悲梧桐滿地月明時斜穿翠葉通銀井
化作金波落硯池青女喜驚烏鵲夢素娥偏惜鳳皇枝
故人有約來何暮獨立雲階影漸移
題華季充剪韭軒
吳下有田宜種韭高風莫笑庾郎貧翬飛畫棟青林表
玉洗行盤綠水濱夜雨剪來茸自長春風吹起綠初勻
客來一筯分清供不與區區肉食人
烏本良
和見心上人寄彦明中丞
去年曾共看芙蕖今日秋風落木初只道錦幪遊處熟
豈知金策出林疎奉親獨比陳尊宿訪客不忘虞秘書
欲過山中聽軟語幾番西望立階除
槖駝峯下路幽深翠靄飛來白晝陰老衲候人登石嶺
中丞問俗到山林睦州蒲向閒邊織秘監詩從定後吟
月窟天香如昔夢室中談笑想同心
沈懋
題董泰初長江偉觀圖
氣吞荆楚壓秦雄絶險中分阻要衝潮落江心奔萬馬
山當京口卧雙龍青天欲盡日月小白鳥不飛煙霧重
猶憶金焦風雨夜翠微深處聽長松
陳敬
次韻暮春即事
淑氣薰人似酒濃市橋楊柳自西東乍寒乍暖清明候
時起時眠醒醉中黛色有㾗顰宿雨翠條無力繫春風
年年飛絮隨流水浪作浮萍逐斷蓬
張克問
姚江對月有懷仲遠徵君
百里芙蓉繞曲阿錦帆輕颺白鷗波月華夜照山河淡
露氣秋添草木多湖上故人成遠别天邊鴻雁幾時過
相思兩岸蘋花白回首西風倚棹歌
吳學禮
郭外夜歸
草田高下亂蟲鳴涼襲衣襟夜氣清河漢横秋平野闊
山窗無月一燈明孤篷倦倚難成夢宿鳥相呼忽轉更
近郭不分歸近夜到門猶有讀書聲
泊横春館
枯葑冰消水路遥短長亭下一停橈寒煙兩岸客吹曉
殘月小橋人待潮山外鐘聲何處寺柳邊春入隔年條
到城不必爭先後華蓋峯頭手可招
重過南浦
萬里澄江浸碧天迢迢人上渡頭船柘煙旋減蠶成繭
梅雨微晴樹歇蟬獨客有愁多近暮亂山無處不聞泉
枳籬門巷依然在落莫東風二十年
秋晩書懷
數點寒鴉日又西轉寒天色易淒迷青山半出烟涵郭
紅葉亂流霜滿溪半壁秋燈吟對影故園夜雨夢扶犁
山人飽聽農歌卧但願年豐穀價低
湖邊會飲
秫價年平易索醪西風野店快持螯門疎楊柳前峯見
瓦上藤花破屋高時異最傷嫠婦緯歲寒方重故人袍
小舟待月同歸去横直沙頭插短篙
萬石
寄何平子
春風綠草徧天涯恨殺王孫不到家在晉有人書甲子
避秦無地種桃花世途多險千金散心事難平兩鬢華
何日脫身塵網外好從仙客學丹砂
桃花渡
江上青青楊柳枝人家萬竹閉柴扉春風應候花爭發
社雨生寒燕未歸半樹木蘭依岸綠一行鸂鶒背人飛
濯纓空憶滄浪思不及漁郎有釣磯
郭完
後溪漁隱
漁郎家在清溪曲買斷徐潭作釣鄉自製蓑衣眠别渚
故移茶竈上輕航荔支林塢水煙煖鸂鶒桃花野岸長
日暮醉歸魚滿筥樵青敲火倚疎篁
方炯
莒溪耕隱
莒溪環翠入瓢湖古木雲莊即舊居每種秫田秋釀酒
剩收桐子夜觀書雪晴度嶺閒騎犢客至沿溪旋打魚
老我塵中無隱處借君餘地著茆廬
五十四
題盧賢母卷
樵隱盧君母最賢母儀婦節兩超然相夫德洽周南化
教子名宜太史編華屋萱蘭春藹藹元堂松桂月娟娟
時清重隱頒鸞誥百世幽光發九泉
陳維禎
壺山寺
上方臺殿藹蒼蒼及此春遊興倍常看竹解題高士句
尋山還宿遠公房徑花故點青山色潭雨新經細草香
欲問虚空身外性鷓鴣啼處又斜陽
御選元詩卷五十四
