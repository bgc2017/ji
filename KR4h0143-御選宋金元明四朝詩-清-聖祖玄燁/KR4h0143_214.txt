欽定四庫全書
御選明詩卷四十五
七言古詩十
張時徹
江上春日
東風乍雨還乍晴十里百里聞流鶯春波淼淼淨素練
春山簇簇行畫屏江上花飛已如霰澤中蒲柳何青青
五陵侠客金腰褭瀟湘美人瓊玉筝珊瑚寶玦照碧草
飛絲急管喧層城綉服凌雲翡翠動香輪壓霧鴛鴦驚
日中鬭雞馳道塞日暮撾鼓紛吹笙金陵美人鸚鵡杯
桂櫂蘭舟不計傾相看莫放赤日落白石青沙無限情
鳳凰臺上鳥初下白鷺洲前笛一鳴歸途況值明月光
回首猶聞白苧聲
送陳子文之官廣西
城中月明齊擊鼓城頭日出朝樹羽駟馬馳驅南楚雲
嶺猿長嘯炎交雨道傍三月柳如旌攀折慇勤送子行
白水蒼茫天萬里登臨不厭伏波城
沖菴詩為丹徒鄔封君作
延陵鎮上子真居種柳栽花繞屋廬生来不識王侯貴
高卧長披黃石書朝看北固雲夕眺江門月手攀青薜
蘿林鳥齊出沒龍目湖西招隠山桂子松花飛玉泉碧
草丹霞深歲月黃童白叟相周旋擊石磬調朱絃荷衣
雜佩舞僊僊鍾鼎玉帛豈吾意愧爾紛紛争後先
陳都閫宅看煙火
正月初旬長晝昏北風吹沙江吐雲千門弱柳青裊裊
官院紅梅開正芬雨霽張燈春不遲將軍煙火夜偏竒
層層島嶼神仙見燦燦雲霄星斗垂寶塔崚嶒跨紫峰
青天削出金芙蓉芳蘭映日瓊瑤碧菡萏淩波瑪瑙紅
蠟炬光中戰馬鳴奔如飛電突如鯨戈矛寒帶隂山雪
旗甲晴揮瀚海星野鴿雙飛乍欲没銜枝喜鵲喳喳發
芍藥葡萄懸翠屏珊瑚寶貝流明月空中捧出百絲燈
神女新妝五彩明真人斬蛟動長劎狂客吹簫過洞庭
翩翩舞蝶戲穿花海上樓臺散赤霞須臾錦繡被滿地
明珠斗大紛如麻城中小兒齊拍手聲聲道好如雷吼
擊鼓彈筝時轉喧河漢低徊掛朱牖夜深賓客各言歸
主人長跪強牽衣朱苞細拆漳南橘白椀新盛北地梨
聯牀接席出豐膳美酒平斟玉屈巵清宵良會豈再得
今我不醉將何為
顧夢圭
招盧駕部游西山
盧郎逸興古来少瘦馬年年蹋芳草聞說東曹公事稀
山行須及鶯花好蕭條旅館製春衣拄笏西看冷翠微
與君明日即偕往醉看流鶯花下飛山中絶與江南似
恐為春光亂鄉思未得扁舟訪故廬且復聯鑣修禊事
人生百年幾日春休將黑髮戀風塵去年此地君曾至
想見鶯花待故人
高叔嗣
寄亳州薛考功
少年不識字持戟仕金門萬事蹉跎豈自料一官顦顇
與誰言上書昨日辭天子還從闕下歸田里束縛始自
重為人激昂尚欲酬知已不悟名輕世果然翻嫌計晚
身如此便爾深林學遯棲家貧那免伏耕犁腰鎌暮向
夷門北倚杖朝過莘野西伐木手營一茅宇披榛力灌
幾藥畦篋中筆硯無時把肘後詩書坐懶題往往頑癡
衆所疑悠悠端合困明時聞君解語五千字宅畔仙窟
定所知此日低頭應笑我平時開口却為誰
豐坊
贈太僕李遇齋北上
天門開佚蕩蕩風煙銷盡日月光負圖龍馬滎河上此
時誰不慕彈冠仗劎寧愁行路難吳江桃李迎錦纜長
安楊柳拂銀鞍君家高門百年舊近者詩名遍江右好
學常過司馬門時時酌我洲中酒我病吳山歲載徂何
能把盞臨前除贈君長鞭還四顧王良伯冏今何如
蘇祐
贈謝山人茂秦
帝京一夜條風到御溝兩岸生青草黃鳥正牽求友情
間關隔樹流春聲珠簾繡襦未寂寞暖風猶怯羅衣薄
十二闌干清晝閒垂楊正裊憑虚閣三街六市車馬多
美人不来可若何日夕焚香望君至流水高山獨無意
為君先絃膝上桐相期共坐春風中一絃一酌不知曙
别君上馬朝天去
屠應埈
送林僉憲汝雨兵備潁州
虚庭落日明嘉林薰風吹我堂上琴故人言别赴河潁
使我不覺生離心援琴欲奏商聲沈感時懷昔多哀音
憶昔與君同侍輦奏書朝聞夕稱善扈聖親登太乙壇
承恩數奉甘泉宴須臾雲雨各西東北風栗烈南飛鴻
君度石梁看曉日予隨蘭省卧秋蓬故人才高人所羨
飛藻如煙燁如電建節鸞臺日月懸横經彤署星辰爛
寒霜飛空凄北堂三年入謁来明光此時正奏甘露至
金莖不動天風香露乳聯珠瑩飛雪松雲晝開暮還結
故人新自故鄉来應飽瑤華弄松月夜談坐聽填填雷
驚霄碧玉翻空摧閉門共讀祥異志出門向人還語誰
九逵車馬朝来會共議明堂草書對近臣新冊定陵功
常侍總承開府貴君不見人生得失難自量天道盛衰
寧有常朱陽受節蘭蕙芳零露夕變蒹葭蒼時来立取
封侯印老去猶為執戟郎又不見披裘採薪登后車箜
篌在御朱桐虚歲歲南山叩哀角年年東觀著遺書君
行梁臺度潁水梁苑莓莓夕煙起汴水微茫晝不分惟
見邨原暮雲紫鳳城東山龍作盤萬年陵闕天南端黃
河千曲淨迴練蒼崖百疊騫高鸞此中騎士俱羆虎故
人有文兼有武嵩少雲生拂羽旂淮海風清雜鉦鼓煌
煌絳節坐臨戎俎豆長垂鼎鉉功縱使沙場親校獵絶
勝芸閣賦雕蟲
馬上贈武舉生金寶(有序)
金寶以歲庚辰舉武試時學士石公珤為考官今
廿年餘矣猶以敝衣走風塵中兵憲陳君令護予
行予憫之為賦長句
翩翩飛騎突且雄槖垂七尺高麗弓向予長跪馳素封
来自天津陳長公感君来緘重君使汝才且雄者誰子
云是熊峰門下士緋衣已隨塵土緇壯心尚逐風雲起
長公好士輕黃金求才不憚幽與深幕下立談收劇孟
坐中飛檄佇陳琳白髮自知無長物清商猶自有哀音
我聞其言感且歎古来相士輕貧賤驊騮豈少伯樂無
世上紛紛寧足羨曾冰皚皚黃河枯策勲報恩真丈夫
插貂横玉盈上都封侯之骨汝有無贈汝腰間金僕姑
陸粲
賦内閣芍藥
金門柳色縈深綠上苑春餘雜花撲夭桃已歇穠李衰
紅藥翻階正芬郁此花初種自宣皇百曲雕闌七寶妝
融風窈窕昭陽殿暖日輕盈白玉堂玉堂學士看花早
賦成芸閣留詩草卷幔頻看碧霧流揮毫正耐紅雲繞
憶昨宣皇居法宫太平樂事君臣同宸遊每出濯龍裏
曲宴偏臨翔鳳中是時南苑飛霓旌爛漫仙葩綺繡明
臨風宛轉如矜妬俯者如愁仰如訴半沾微雨妖紅濕
太真泣凭闌干立至尊一顧六宮回茜裙霞帔俱羞澀
華萼樓頭雨露偏芳容贏得美人憐君恩為與分春色
詔許移来種閣前閣前複道連金谷翠輦經過幾回矚
内家敕進賞花詞昭容傳制黃門促沈吟此事六十載
當日繁華宛然在紺幰金輿絶幸臨黃扉紫荆留風采
不羨揚州寶帶圍長安紅紫競芳菲五侯七貴同邀賞
寶馬香車疾若飛争似名花出天上霧閣雲窗儼相向
浪蝶遊蜂未許窺酒徒詞客空惆悵江南三月足豪華
繡幕圍香富貴家亦有幽姿在空谷風雨憔悴天之涯
燕山遊子江南客獨對名花感今昔草木何知人自憐
逢時亦復升沈隔世間榮辱偶然事不獨此花何歎息
送待詔文徵仲致仕
文星南指斗牛遙先生拂袖歸江皋平原蒼莽晨車發
霜天突兀玄雲高憶昨先生登玉堂千鈞筆力開混茫
手翻翠虹霓翰飛赤鳳凰隂崖絶海垂絢練文章不獨
詞林羨琴瑟真諧清妙音珪璋已備明堂薦却從綸閣
夢雲林山水長懸故國心燕山東望渺吳越草堂何處
閒風月茶磨峰前綠樹低行春橋畔花如雪杖履今來
續舊遊顧盼溪山增秀發先生雅志追古人有道何嘗
羞賤貧平生氣與秋冥迥未肯低眉事要津山巔水際
從自得龍騰鶴起誰能馴我師太常更清真一官白首
從明禋(錢漕湖先生)諫書三上排紫闥釣竿歸抱漕湖濱共
爾完名宛雙璧況也意氣同膠漆丈夫要自能勇退人
生富貴何終極我曹何為空役役蟲臂鼠肝争得失君
不見林屋山人名世才(葵九逵)幾年為客雞鳴臺消夏灣
前畫樓起木奴千樹煙花紫主人不来誰對此君歸儻
為寄雙魚好共相邀弄雲水
游大酉洞天
疇昔覽山經名蹟稱大酉乾坤遼闊吳楚長倚劎青冥
只翹首誰云萬里今獨来快意兹游信非偶主人亦清
真同余紫霞想旋披榛莽度巉巖細窺隂洞琅玕長側
身初下覺黯黑却立斯須忽爽朗千年古壁玉為色垂
乳晶熒翠猶滴仙人去後石函空綠煙銷盡藏書室金
燈閃倏知有無瑤草粉蕤亂朱碧吁嗟此竒觀乍到神
欲竦盤渦嵌竇深不測鳴流淺瀨驚奔澒臨崖拄杖聽
猶疑白晝或恐風雷動我從放逐西南陬裹糧偏入名
山遊桃源逼側嶽麓小眺遠未得開雙眸終然靈境諧
夙好造物似為踦人謀根盤路轉更礧砢石田如掌琪
花嚲奮衣欲往心翻然水深泥滑愁無那何當秉炬破
幽暗淨埽雲牀相對坐高秋晴日儻更来待余為啟青
銅鎖
袁袠
送陳少參魯南之江西
金章荷聖恩辭出大明門驛路雲千里都亭酒一尊康
郎城邊春水發滕王閣上懸新月輕帆直下疾於飛幾
日看山遍吳越揚雄白首薦公車曾作詞臣侍石渠直
道自甘終放棄高才誰肯借吹嘘藩參四品官不薄豫
章猶勝長沙惡簿書錢穀亦何勞十載功名至方岳春
来彭蠡鴈難聞江草江花杳暮雲南歸正及鱸魚美直
北相思不見君
送陸子玄遊泰嶽
有客手珮蒼精龍告我遠遊登岱宗岱宗根盤九百里
絶頂上有秦時封金泥玉笥秘難見古文竒字誰能辨
日觀遙看碣石津雲峯正對蓬萊殿海中鰲身應天黑
三山湧出神仙宅貝闕參差結蜃樓珠宫掩映藏蛟室
君登泰嶽觀滄海九州四瀆皆安在堂上遺音想絲竹
壁間經傳尋魚亥丈夫所志在蓬桑焉能局促籠中藏
看君一劎行萬里五嶽之遊自兹始
趙時春
望太行
望太行險崔嵬連峰排河漢延袤亘紘垓風生虎豹谷
霧隠蛟龍堆羊腸碣石相隂翳唯見黃河雲外来左盤
右旋天地轉靈洞石門日月開紫芝白鹿久寂寞丹崖
素壁無塵埃萬山參差横參氣紫陽真人安在哉古道
凄涼不可問時時山鳥自飛迴
王慎中
送儀部二寅長充選送貴嬪使
春風澹蕩江如綺樓船一道通易水近川花柳盡容華
為過佳人若桃李節旄前路光輝擁受詔採擇復充送
合相當知偃月形問祥應有懷日夢君王正在柏梁臺
歡進千年紫玉杯太史占天先入奏二星遙扈四星来
松江莫生廷韓遠来見訪比歸賦贈
文彩翩翩正少年機雲以後仍生賢已見馳聲嵩洛下
却来吟眺楚江邊扁舟泊近西淮柳客舍時沽南市酒
路菓紛投駿馬前山衣寄換新鶯後風流絶世美何如
一片瑤枝出樹初畫舫夜吟令客駐練裙晝卧有人書
敝刺蒙茸懷袖裏入門相訪眉間喜非才遠謝漢中郎
率爾為君行倒屣
題畫
繡壁崚嶒森怪立虬松夭矯相攫執脩髯怒甲争奮躍
灑淅疑乘風雨入蔦蘿蒙密晝長隂雲氣淋漓晴亦溼
複磵兼藏嵌竇深空林恍聽濤聲急在谷幽人不可招
白日此中容易匿
唐順之
己酉八月十八日觀潮作
秋空忽爾色黯黲萬竅怒號山震盪冥冥混沌一氣来
游人共指潮頭上初時映海色尚微及至摧山力漸壯
澒洞吳越懼一壑幻戲人獸驚殊狀滿空煙霧走玉龍
萬里川原豗白象雷鼓鞺鞳馮夷舞日車出没鮫綃漾
海神珍寶不自惜歲與江妃一相餉須臾漲盡勢稍歇
依然宇宙回清亮昔人說此已愈疾何況臨流恣疎放
同院僚觀閣中牡丹作
西掖衡連翡翠城籠煙裊霧百花明秖謂紫薇方吐萼
忽言紅藥已敷英紅藥葳蕤豔盛陽萬年春色在文昌
寧同鄴下芙蓉苑詎比洛陽桃李場裁成異瓣千般錦
纈就同心一樣黃金閤披時渾是畫綺樓凝處并疑妝
濯枝故向鳳池上裛露偏依仙掌傍仙掌嶙峋對鳳池
詞郎侍直鷺鴛齊玲瓏玉珮花間映飄曳羅衫葉下迷
花間葉下情無極含笑含嬌似相識羞將雞舌鬭馨香
欲取䴊冠並顔色翠幕分看態轉新朱欄斜倚不勝春
未採孤根助靈液聊持芳蕊贈佳人
陳束
賦得上林鴈贈吏部王郎中謫毗陵
八月涼風動雙闕嗷嗷旅鴈雲中發遐飛遠響激清音
刷羽振衣度上林天邊結字行難亂風裏傳書力不任
詎意上林重毛色抱竒區區不察識凌寒不借一枝棲
能鳴轉被單絲弋逸志由来恥稻粱歸飛耿耿背金塘
水咽驚聲疑箭落月明避影怯弓傷遙遙關路長辛苦
蕭條為向南中土地闊山空不畏人沙明水暖聊鳴舞
少年才客有王君把袂愁為失意分南去秖應聞鴈叫
臨風好是泣離羣
同李御史徐副使登廬山道中作
維舟問水境振策躡竒峰冥濛謝物外孤秀絶區中中
峰連天自天直石磴﨑嶇路不極開鑿空傳帝后功險
靈自識神仙域探靈勞頓登捫險損心情蒼崖忽轉萬
仞仄瀑水散落千巖聲巖深生夏寒澗複埋晝霧幽花
不記新斷石偏宜古時從樹底辨行雲還向雲中辨来
路九派遙音漸細微羣巒下瞰如翔赴别有青虹照碧
川香爐更在前峰前淩風揮手招五老煙霞却在衣衿
間玄竇青溪不可測紫芝白术行當餐髓出何時遇丹
成幾日還我生賸有高深意結因況復逢初地待問遠
公可賣山換却春衫作歸計
吳子孝
玄寧觀夜集贈張子言
我不能奮身霄漢攀蛟龍手攬日月登玄宫揚帆浩溟
泛滄海玉芝若木空相待燕京骯髒誰與憐拜趨公府
心欲穿桂薪玉粟猶争煬羸馬青衫愁著鞭虎顙張侯
髯半雪綺裘繡帶腰環玦晦迹田生燕市豪藏名管子
遼東傑斗酒夜過玄寧觀按劎悲歌耳雙熱酒酣樂極
氣益振投瓊角勝雄三軍六緋的皪真堪羨宛轉瑤盤
走朱電勢窮一叱顔色同星爛渾疑鬼神變滿堂大笑
冠絶纓獲雋翻令肝膽驚張侯賀我浮玉觥隔筵交酢
了不争嗚呼人生得喪何榮辱世事紛紛易翻覆塞叟
底須憂失馬鄭國焉知夢分鹿下堂罷酒客復醒春月
皎皎河漢清明朝却出邯鄲道回首徒含郭隗情
清明與孫都督伯泉出郊遊迎恩隆禧二寺觀
鄭尚書園池
將軍宿衛未央下歲改不知春草長連鑣出郭天氣好
細雨浮雲含日光清明花柳粲婀娜士女分明草間坐
陌煖遊人行不息煙深好鳥啼相和石杠流水帝壇東
玉岫蒼松佛宫左逶迤再入古道場貝葉塵生空影堂
日午鳴鐘看禮塔當年飛鞚憶穿楊漢家諸將誰第一
共說將軍勇無敵胸中禮樂輕儒生四海承平難請纓
金馬棲遲還落魄與子閒行寫心臆勲業長憐髀肉生
龍鍾却遣傍人惜人生不樂奈老何君不見今日山坵
昨朱戟鄭園池涸鳴蛙多碧桃欲開纏薜蘿美酒何時
對瓊瑟唾壺敲缺聞高歌
林應亮
江頭聞鶯
江頭煙柳拂稍低無數新鶯相喚啼繚繞穿花清旭外
間關刷羽綠隂西鶯聲柳色自年華却在寬閒野水涯
空將律吕隨飄絮枉對紅芳惜落霞幾羣争得上林春
繡翮黃冠碧玉翎瑤臺似奏調鸞韻錦樹如懸雜珮馨
秦女停筝摹别調燕姬罷吹按歌屏太液池宜春苑鳳
輦乘春行近遠總多百鳥寂無聲喚取三春驚欲晚胡
為清影在江鄉巧囀微吟斷客腸凄涼不受黃金彈搖
蕩羞羈玳瑁梁
落花篇
東鄰昨夜飛紅雨落花如霰隨風舉千叢綴綺謝繁枝
九陌垂青隠芳樹憶昨芳妍乍放時含娟凝豔騁容姿
盈盈絳幘承曦暖燁燁瑤英泛露滋地擬崑溟霞作幄
門連閶闔玉雕題崑溟閶闔非人境喜得繁華薦清景
共訝同心照日開坐憐並蒂臨風整鳴絃伐鼓鬭春菲
列彩飛觴延晝永為君催曉下朱樓為君歡燕淹華省
華省朱樓春晝遲雕欄色色自稱竒蝶翅輕穿翡翠筠
龍柯誤觸鞦韆絲名園豈辨煙和樹名卉難分菌與芝
名園名卉色非一奪目瑤華紛轉日總多富貴衛張門
不讓風流王謝室風流富貴擅誰家照耀縱横本自誇
别有仙葩吐仙種疑從瓊島泛瓊華綠畹斜攢珠蕊樹
玉盤遙掛赤城花萬斛香中貯甘露五雲芝上護流霞
霞飛露染春光暮東鄰遠客西鄰戍鸞鏡佳人愁裏看
鴈門征客暗中度此情難語北征人此情偏入東家婦
百囀鶯呼作怨聲一葉花飛減妝素鶯花歲暗可重新
節物朝来已非故簇陌遊絲逐飇空垂堤空梗向流東
含香故弄妝臺上襲暖偏留舞袖中含香襲暖竟何處
乍入東牆復西署悠揚未識飄零歸寂歴如隨風雨去
乍驚葉萼忽辭叢何況飄廊兼委路隨蓬不戀故根春
衝燕寧知托巢羽梧桐井畔映光寒桃李蹊隂暮色闌
蟋蟀機殘催錦字鳳凰樓迥乏青鸞青鸞錦字總迢絶
見此令人心欲折敗葉逢君可贈題孤條感妾能生蘖
掇葉攀條聊自持迴簮轉黛顧容儀茱萸錦上紅塵恨
楊柳聲中玉笛悲三千圖畫憐芳跡十二闌干凋翠眉
青苔忍誦蘼蕪調紅樹曾題芍藥詩題詩欲寄遠行客
春風相憶故園陌瑤池千歲始重看錦瑟三春勿輕擲
周復俊
贈日者
蒲溪潭水五千尺潭上梅花清水石娟鳥飛来春自閒
晴峯静對窗雲白軒中老人日抱膝肯向朱門分半席
長安或遇宋大夫葉覆清尊話昕夕
白悅
贈九峯鄒山人用同年沈子少泉韻
慧麓飛花繞松閣對君曾挹清泉酌江湖梗泛渺燕吳
十載相逢忽京郭空囊蕭索一錢無卿相珠璣爛盈橐
高懷嘯詠激清商夜月松雲唳孤鶴我昔乘龍及爾門
人琴寂寞悲今昨祖别同酣潞水筵春畦待我看栽藥
許應元
八月十六夜贈王湛塘侍御
昨夕中庭月微彩思君把杯何可待今夕逢君夜復昏
篝燈寥落對空樽古来萬事常如此人意天時不相似
棋局能禁清漏長高談無藉黃流旨愛君直道直如弦
白簡霜飛落九天謫向南華為傲吏應從麻谷濯仙泉
麻源華嶺古棲賢滅没那知千載前無復顔公舊時石
空傳謝客遠遊篇顔公謝客皆安在今其不歡後仍悔
君將共命歸南都余亦翩然向東海眼前翻覆無足憑
今日澍雨明日晴不見庾公樓上月千秋還照武昌城
賦得章華臺送劉給事使楚分封
君不見楚王章華初築時方城連亘匝天池傾天轉地
起臺榭日月隠蔽星辰移皮冠豹舄矜雄武馳道離宫
貯歌舞美人争惜顔似花猛士猶聞力如虎只知桂焰
薰華屋不道陂陀生灌木簪履無復昔賓游山川依舊
開侯服天王漢水起飛龍赤社靈光照祝融已準虞巡
覲羣后還循漢策廣分封乘車遠自青霄下朔雪龍旌
颯霑灑玉節初分碣石宫廣樂先陳洞庭野洞庭瀟湘
水拍隄迴皋曲岸思淒迷啼竹曾緘帝子恨紉蘭欲綴
侍臣衣侍臣給事明光裏子政才賢時罕比已知意氣
開衡雲還見篇章傾下里郢路燕畿萬里餘遥看三戶
壯黃圖歸来定有興都賦豈向荒臺怨久蕪
趙貞吉
魏公草堂
有才不到青雲前無心常傍白雲邊白雲青雲若流水
魏公草堂今在此嵐空煙斷鳥飛遲雪裏溪寒客路迷
庭前忽見幽香草揚袂臨風折一枝
春日遊華山
望華山迢迢千仞不可攀青蓮削玉浮雲外白雪堆鹽
翠靄間翠靄浮雲度飛鳥黃塵青鏡春風曉銀甲彈筝
芳草傍金槽壓酒垂楊道垂楊近拂枝芳草遠生滋夢
登天姥為金粟醒入西山採玉芝玉芝玉女洗頭邊金
粟金仙印掌前人從槎上新浮去舟載瀛東竟未旋雲
臺裊裊綠蘿裏中有一人談不死花外紅泉度晉人松
間華髮為秦語晉人秦語幾恬喧萬壑千崖老睡魂龍
争虎鬭無窮恨狗盜雞鳴不足言雲歸廢畤如流水塵
起巖關一千里髑髏臺上蝴蝶飛蘼蕪澗底鴛鴦起乍
聞歌動雉朝飛同游數子立斜暉待予暫解邯鄲急黃
鵠騎来住翠微
南津公館
南津嘔啞聞秋語濕籜黃蕉掩幽處關門夜開稻花香
瀾河曉洗流雲杼蘆笙含風滿簟花出門葭菼田麻麻
嬌猩葉舞一蝶墮似惜清翹浣花餓
夜飲郭宅分韻得寂字
土龍填湖小波寂星收闤聲光歴歴白鳥睡驚柘寒滴
葛輕公子巧中的蔗漿洗襟盈淅瀝青苧畦中坐束晳
城上割風學吹笛
王維楨
對雨篇
西山黯黯雲氣黑日落未落帶雨色夜深亂鴉九衢喧
轟雷厭城雨翻盆攬衣驚出莽四顧前屋後屋溜如注
樓頭鐘鼓不聞傳但聞玉溝濺濺波濤怒此時上御集
靈臺燭裏龍顔莞莞開平明筵張雨亦歇左右争進萬
年杯君不見回枯小麥青社鼓賽神民樂生
劉綸
春夜省内寓直
月轉周廬映宿光煙飄漢署引仙郎初披御府黃門被
已接天衣侍女香窗前鐘報知長樂戶外鐘懸是建章
銀浦初飛披南館羽林宿衛周廬滿司隸陳兵入禁齊
相君留對歸家晚珠箔高褰動閣鈴金鑰怎懸傳漏板
虎觀氤氲雲半遮龍池嗚咽水全斜澹澹碧天遙度鴈
盈盈宫樹時藏鴉露滴天街應嚲柳風迴上苑想飛花
丞郎清切連華屋夜深尚翦芸窗燭起草誰為諫獵章
抽毫並和陽春曲天長地久頌堯年萬國歡騰侍御筵
共道韶音博士奏還聞珍膳大官傳慚愧小臣空食禄
明朝宴會賜金錢
元夕同雜賓里中觀放煙火
銀漢低回度月華瓊鈎寶柱綰燈紗宛轉縈煙隨繡騎
徘徊照影逐香車飛甍遙望如平樂曲巷相逢似狭斜
百枝然火龍銜燭七采絡纓鳳吐花鳳花龍燭光銀陌
孌童豔女連歌席荷蓋亭亭葆羽翻芝幢渺渺蘭輝燡
鴛鴦閣上舞飛仙翡翠屏前淹醉客樅金疊鼓轉層臺
綘火銀花映雜苔乍見朱塵連霧捲還看薰燧亂星回
赤熛忽掣金繩斷丹洞齊烘玉璅開蟠空百丈靈虬繞
簇幔千行紫蝶来紫蝶飛飛散簾箔流螢的的穿高閣
電影迎前霹靂驚瑤光綴後天花落扶桑波上浴奔鯨
蕊珠樹底翻丹鶴毒瘴薰時解麝膏殘霞翦斷飄芳藿
麝膏芳藿夜將闌蔓延劇戲幾回看鐵鋏燼銷歌曲轉
銅荷溜滴舞衣單鵲飛玄渚星河没龍口流珠漏水寒
遙思内苑鰲山起噴煙射火春宵裏千旗萬隊繞西城
地轉天迴連北里豹脂熊髓照無休寳炬輕煙散五侯
羽林宅畔龍媒集虢國園中鳳蹕留翠焰金沙長夜宴
火桂炮鸞拂曙收魚眼搖燈半明滅虹梁霞縷黃昏徹
繁華富貴目前歡却笑媧皇補天裂可憐劉向只窮經
夜月春風不繫情翩翩公子嘗相問草閣囊螢誤一生
陳鳳
戴文進溪山春雨圖
林間雀聲急知有少女風溪雲挟雨至倏忽瀰春空霏
霏濕盡山橋路行人衝雨行喚渡沾泥涉險亦何為興
来疑向若耶去山環水繞路不分絶境乃有逃名人貪
看秀色卷簾坐不覺嵐氣侵衣巾林花落地半隨水流
向前溪猶未已新水纔添勢正雄客舟多繫垂楊裏意
匠經營何太竒空堂素壁迥含姿怳然對此翻自訝如
在山村看雨時
喻時
登峨眉
瓊山沃沃多黃芽珍殿巉巉半白霞缺峯下瞰城為蟻
疊磴倒飛雲作花南戒北戒擅竒麗參星井星淪精華
八十四盤還絶嶮一百二關安足誇覽勝遠煩司馬跡
凌虚小駐薄延車女媧洞口坐何暮梅子坡頭興自賒
飛雪老巔不可到空臨珠閣愧金沙
章煥
醉翁亭漫題
醉翁昔醉醉翁亭翁醉還看翁自醒我来亭中翁已去
釀泉之水空泠泠相邀明月坐白石舉首青天横翠屏
眼前有酒不能酌相逢一笑花冥冥
王問
閨情
月隠雕櫳光有無刺繡沈吟棲鳳孤空牀凄凄湘簟冷
愁心斷續隨金壺妾容誤比春花色朝来擷錦暮飛雪
留將鉛粉待君歸金鵲臺前不自識
呈李閣老
明星爛爛迴銀河紫微宫中瑞氣多勤政樓前曙色動
洞開閶闔奏雲和日臨虎陛黃金戺花映鴛聮白玉珂
共瞻玉柱承乾棟白日丹霄儼不動論道常參太上謀
風淳露滿琉璃甕朝罷委蛇下紫宸重瞳天子臨軒送
泰階六符光上浮古来相業惟伊周黃閣文章拖綠綟
出入四朝今黑頭願祈靈夀齊天歴千秋萬歲歌同遊
露坐觀星
秋風吹衣帶凄凄生微涼絡緯啼井闌玄蟬噪疎楊仰
觀河漢間星辰爛高張三台明泰階齊色儼成行朱鳥
藩臣位軌道向中央此時自許箕山隠少微含光射東
畛五斗曾經歎折腰歸埽松筠伴螻螾蘿屋柴門逐浦
沙具區之上幾千家楂頭每斮銀絲鱠圃内常生五色
瓜綺錯溝塍桑竹映山中豈解歌堯舜萬樹桃花洞口
迷春来莫遣漁郎問
贈别沈少坡寅長
白門柳花覆大堤東風吹来逐馬蹄征車迢迢君解攜
故人猶在鍾陵西鍾陵江頭落日低為君執鞭花下迷
憶君路傍春草齊到處交交黃鳥啼
陸師道
洞山(用張之象韻)
洞山虚中高揭脣白石齒齒排為齦引吸波浪氣吐吞
張吻露齶何鱗皴我疑巨鰲踞而蹲噍物未合口流津
人言中穹如覆盆我畏其舌不可捫盪舟強與闖其門
但見玉液涵靈根進穿石骨窺奫淪更訝鰲首承崑崙
柱支軸貫維厚坤仰看宇覆爛若銀卿雲一色紋魚鱗
引手歴歴捫星辰俯叩洞房深九闉中有神物雲晝屯
欲往探之路苦湮川祇山鬼司其閽何年有路通人神
往與一醉桃花春
何遷
邯鄲道中
吕翁祠前秋草衰邯鄲道上車輪迴青山一片市朝改
白日欲下朝歌隈平原客散趙宫廢魏家歌舞寒煙積
世間萬事春夢中枕邊豈羨仙人術吁嗟乎仙人一去
不復来洞簫寂寞青鸞哀黃粱蹤跡俱塵埃行人夜渡
漳河水但見當年銅雀臺
顧源
覆舟山臨望
覆舟山頭霽景明長松落落厓石平迴巒秀嶺低復昂
傳聞此地為臺城南望建章宫佳氣何鬱蔥秦淮樹中
流遙與宫門通城中萬井如棋畫楊柳煙中分紫陌内
園蘭桂浮温香戚里池臺蕩朱碧鳳凰樓閣無處尋臨
春結綺作梵林尊前却是樂遊苑市朝更改成古今登
臨易頭白銜杯落紅日回望北湖煙蟬鳴樹蕭瑟秋波
慘澹荷芰花玉鳬錦雞踏浪霞西曹已鳴馬東署復報
衙冥冥壺底月寂寂城頭鴉倚琴送盡飛鴻影引領天
邊不見家
胡安
有感
晴雲挂壁無人收時見樹影横中流晚風借涼催夢到
一片明月依虚舟長江東流不可止宦海飄搖亦如此
斜風細雨歸去来誰知世有玄真子
江上
松間岸幘不知暑滿地花香夜来雨枕流漱石客未從
明月自隨波影去不倚青溪即對山正憐倦鳥帶雲還
朱門華屋多車馬何似幽人早閉關
江村
綠柳隂隂深幾許間心欲共黃鶯語背指滄江坐晚風
客帆何事瀟湘去隔江煙柳掩孤村渡口飛花欲到門
自折松枝向茶竈客来應得當清尊
溪行
岸影映溪似溪淺溪光覆岸如岸遠扁舟盡日溪岸間
花香拂衣簾半捲興長不碍孤雲飛心閒恰與明月遲
漁歌欸乃聲斷續有酒不飲當何時
無題
春到春歸不旋軫綠隂稠處花開盡泥中何得粘飛絮
牆頭忽見過新筍荒園落莫待我来小車久閣無人引
獨倚南樓待月明平生嬾作河陽尹
閨意
涼風動袖湖波起岸頭月影如秋水蓮房摘盡蓮葉低
含啼轉向芳閨裏征鴈還從北地飛山川何處不沾衣
應知薄倖思羅綺不著年年寄到衣
朱曰藩
飲吳一泓索題東方朔偷桃圖夀其鄉人因寄
是堂兄和成一卷
君不見方朔待詔金馬門舉朝不識歲星臣時時弄酒
戲萬乘賴有同懷郭舍人上書自衒匪碌碌已道三冬
文史足侏儒同索長安米社日先分大官肉姑熟吳君
天下竒風神藻雅予之師昨来傾盖長千里斗酒論心
不復疑自憐骯髒滯江海客中深感君相待銅盤燒燭
夜未央滑稽尚覺清狂在酒酣書此圖落筆歌嗚嗚欲
煩青鳥使飛寄丹陽湖君不見漢皇當日宴西王雙成
起舞畫羅裳何物寰中能久夀十月金桃破鼻香
張居正
漢江
漢江東流風作波南船北檝愁經過舟師縮手抱雙槳
對客唱公無渡河襄陽渡頭春可憐襄陽城北花含煙
大堤高樓酒初熟歡吟且駐木蘭船
恭題文皇四駿圖四首(錄二首)
龍駒(鄭村壩大戰胸堂著一箭都指揮丑丑拔箭)
天馬徠翼飛龍蹄削玉耳垂筒碧月懸雙頬明星貫兩
瞳文皇將士盡羆虎復有龍駒助神武流矢當胸戰不
休汗溝血點桃花雨壩上摧鋒第一功策勲何必減元
戎君不見虎士標形麟閣裏龍駒亦入畫圖中
棗騮(小河大戰胸堂一箭後兩曲池一箭安順侯脫火赤拔箭)
紫騮馬金絡月朝刷燕晡秣越俶儻精權竒超驤走滅
没當年萬馬盡騰空就中紫騮尤最雄戰罷不知身著
箭飛来祇覺足生風北風獵獵吹原野長河水澌血流
赭誰言百萬倒戈中猶有彎弧射鈎者
徐學謨
廿八日喜雨作
東風脈脈催和煦陡作春隂釀微雨一年無日不愁乾
始見鄰家鉏菜圃涓涓滴滴不停聲流膏滲液潤春耕
但教四野歡農望可卜明年米價平
李蓘
胡明府書来道舊花園之游憮然作歌
謝混游西池休文宿東園我曾醉卧君園裏至今魂夢
猶騰翻當時春色初蓓蕾況有千金麗人在蕙蘭吐氣
光繞身一曲能令壯心改池水漣漪鏡靚妝鎏金寶鴨
焚都梁陶然不知其處所但見娟娟花月来東牆人生
好會易暌闕一别楊花幾經歇媺人眇眇春水長萬里
斜陽坐西没
菊潭二首
甘菊之下潭水清上有菊花無數生谷中人家飲此水
能令上夀皆百齡漢家宰相亦不俗月致洛陽三十斛
遺蹤蕪沒無處尋夜雨春風長荆穀
浩蕩李青蓮清狂孟襄陽當時各到菊潭上風㳅對酒
酣壺觴山樹槭槭山菊老谷中人夀今多少高賢已去
碧山空千載流光一歸鳥
姜子羔
登峨嵋絶頂吟
君不見大峨之山矗西土乃在軒轅之臺列仙之府我
騎飛龍叩天戶九州歴歴皆可數初由平陸瞻青冥丹
梯翠磴愁攀登亦鳥伸而猿引斯飇舉而雲升下視大
壑不知其幾萬仞惟見長蛇尺蠖挂絶壁之蒼藤攀危
歴險趣未畢積雪隂風轉蕭瑟初疑雲自石中生寧知
日向雲間出普賢巖前雲日晴圓光倒照何熒熒曄然
五色相照耀有若虹蜺跨海掩赤城是非山澤氣無乃
隂陽精須臾雲散日西走光亦隨雲隠巖口對此喜極
心神舒聖燈又出南山隅初看一炬何趦趄少焉萬簇
皆東趨神竒鬼怪事殊絶銀燈火樹焉足娛歸来作歌
但坐嘯還問山靈有意無
御選明詩卷四十五
