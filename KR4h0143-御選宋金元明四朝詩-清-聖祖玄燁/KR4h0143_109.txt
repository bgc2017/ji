欽定四庫全書
御選宋詩卷二十六
七言古詩二
蘇舜欽
贈釋祕演
高車大馬闐上京釋曰演者何聲名當年余嘗與之語
實亦可喜無俗情作詩千篇頗振絶放意吐出吁可驚
不肻低心事鐫鑿直欲澹泊趨杳冥落落我儒坐滿室
共論慤若木陷釘賣藥得錢輙沽酒日費數斗同醉醒
傷哉不櫛被佛縳不爾烜赫為名卿數年不見今老矣
自說厭苦居都城垂頤孤坐若癡虎眼吻開合猶光精
雄心瞥起忽四顧便擬擊浪東南行開春余行可同載
相與曠快觀滄溟
中秋夜吳江亭上對月懷前宰張子野及寄君
謨蔡大
獨坐對月心悠悠故人不見使我愁古今共傳惜今夕
况在松江亭上頭可憐節物會人意十日隂雨此夜收
不惟人間重此月天亦有意於中秋長空無瑕露表裏
拂拂漸上寒光流江平萬頃正碧色上下清徹雙璧浮
自視直欲見筋脈無所逃遁魚龍憂不疑身世在地上
祗恐查去觸斗牛景清境勝反不足歎息此際無交游
心魂冷烈曉不寝勉為筆此傳中州
越州雲門寺
翠嶂環合封白雲中有蕭寺三為隣(雲門梁武帝所作今分為三寺相連)
老松偃蹇若傲世飛泉噴薄如避人蒼猿嘯斷夜月古
丹花開遍陽崖春盤桓數日不忍去舟出邪溪猶慘神
往王順山值暴雨雷霆
蒼崖六月隂氣舒一霔暴雨如繩麤霹靂飛出大壑底
烈火黑霧相奔趨人皆喘汗抱樹立紫藤翠蔓皆焦枯
逡廵巳在天中吼有如上帝来追呼震搖巨石當道落
驚嘷時聞虎與貙俄而青巔吐赤日行到平地晴如初
回首絶壁尚可畏吁嗟神怪何所無
依韻和伯鎮中秋見月九日遇雨之作
衆香愛春發枯荄我知惟動兒女懷天地昏酣醉夢裏
人有爽思皆沉埋豈如秋風勁利劇刀劒刮破天膜清
光開衰根危蔕掃除盡辨别松竹并蒿萊青娥供霜洗
夜月兼以皓露驅纖埃常年此夕或隂晦今歲澄徹特
快哉是時呼賓賞此景漸見照我白玉杯清輝向人若
有意經歴窗戶猶徘徊放歌狂飲不知曉爛漫酌客山
岳頽時節飄流晦朔轉巳覺九日來相催北軒隙地破
蒼蘚帶花移得黃金栽倒冠露頂坐狂客擷香咀蘂浮
新醅最憐小雨灑疎竹爽籟䬃䬃吹醉腮君時傳詩頗
精麗意若泥淖不得來開緘文采自飛動欲和但愧頑
無才久之黽勉強為答嫌春愛秋真可咍
和永叔琅邪山庶子泉陽冰石篆詩
一氣破散萬事起獨有篆籕含其真周鼔秦山壊已久
下至唐室始有人宗臣轉注得天法質雖渾厚氣乃振
人間所存十數處豐疎異體世共珍其中琅邪石泉記
比之他法殊不倫鐵鎻關連玉鈎壯曲處力可挂萬鈞
復疑蛟虯植爪角隠入翠壁蟠未伸近來俗眼苦不賞
惟有風月時相親紫微仙人謫此守此地勝絶舊喜聞
公餘往觀領賓從獵獵畫隼搖青春遠休車騎步泉側
酌泉愛篆移朝昏揮弄潺湲玩點畫情通恍惚疑前身
作詩緘本遠相寄邀我共賦意甚勤昨承見教久閣筆
壓以大句尤難文(永叔近以書戒余作詩)高風勝事日傾倒安得
身寄西飛雲
梅堯臣
余令之會稽新昌
越舸將渡西陵時臘雪欲作隂雲垂古岸潮廻夜冰閣
冰上鯉魚紅尾鬐知君奉親聊自得窮冬涉險仍熙熙
縣民但可觀此意休羡江邊孝女碑
觀楊之美畫
天官乘車建朱旗赤旙前亞風卷披二龍緩駕蒼髯垂
印箱傍挈文籍隨雙驂推軛如畏遲行從冠服多威儀
水官自有真龍騎兩佐並跨鯨尾螭步趨羣吏怪眼眉
雲生海面無端涯雷部處上相與期人身獸爪負鼓馳
後有同類挾且搥次執電鏡風囊吹青蛇有角魚足鬐
上下引導神所施地官既失不可知此畫傳是閻令為
設色鮮潤筆法竒絹理膩滑雞子皮吳生龍王多裂隳
八軸展玩忘晨炊李成山水曉景移黃荃花竹雀擁枝
韓幹馬本摸搨時神駿都失存毫釐日高腹枵眼眥眵
邂逅獲見何言疲厚謝主翁意不衰他日飽目看無遺
送吳照鄰都官還江南
霜前江水磨碧銅岸背菱葉翹赤蟲吳郎鬢絲蒼幾縷
不羞月上扶桑東羞見清波照人影去時黑髮吹春風
五年歸來婦應喜從此不問西飛鴻
采芡
蝟毛蒼蒼磔不死銅盤矗矗釘頭生吳雞鬭敗綘幘碎
海蚌吐出眞珠明磨沙漉水莩殼滑斫桂煑釡風波聲
齒如編貝嚼明月曼倩不復饑腸鳴莫論一斛貴與賤
堂上狼籍無由行
二十四日江鄰幾邀觀三舘書畫錄其所見
五月祕府始暴書一日江君來約予世間難有古畫筆
可往共觀臨石渠我時跨馬冒熱去開櫉發匣鳴鑰魚
羲獻墨迹十一卷水玉作軸光䟽䟽最竒小楷樂毅論
永和題尾付官奴又看四本絶品畫戴嵩吳牛望青蕪
李成寒林樹半枯黃荃工妙白兔圖不知名姓貌人物
二公對奕㫄觀俱黃金錯鏤為投壺粉障復畫一病夫
後有女子執巾裾牀前紅毯平圍爐牀上二姝展氍毹
繞牀屏風山有無畫中見畫三重鋪此幅巧甚意思殊
孰真孰假丹青模世事若此還可吁
送弟禹臣
王都寓居樹隂少惟有牆隅兩株棗去年相見棗花開
今年相别棗實好棗實未剥風莫吹我髩愁多似蓬葆
淮南到時何所逢秋葉蕭蕭蟹應老憶昔共歸江上初
對飲蘆洲月如縞半夜魚跳鏡破光萬事&KR0008;然何足道
自此重經二十秋不改青青岸㫄草
和宋中道元夕
結山當衢面九門華燈滿國月半昏春泥踏盡游人繁
鳴蹕下天歌吹喧深坊静曲走車轅爭前鬪盛忘卑尊
靚妝麗服何柔温交觀互視各吐吞摩肩一過難久存
眼尾獲笑迷精魂貂裘比比王侯孫夜闌鞍馬相馳奔
使風
跨下橋南逆水風十幅蒲帆彎若弓淮波帶日魚鱗紅
岌岌飛上北斗中龜山始撞人定鐘岸草澁澁鳴秋蟲
乾明院碧鮮亭
壊衣削髮遠塵垢蛇祖龍孫生屋後不等渭川千戶侯
尺椽片瓦何嘗有方丈東頭一畝餘中軒四面無窗牖
青瓊作枝鈿為葉丹鳳未食蒼鼠走細藤織榻白晝眠
寝濃鼻息如雷吼世間百事不歷心門外寒流徹溪口
得餘干李尉書錄示唐人干越亭詩因以寄題
餘水之干越之鄙築基相對琵琶尾琵琶日日有秋聲
鴈過洞庭風入葦南斗戞湖波不起長刀剡峰碧耳耳
姱娥夜出在寒溪青銅瑩磨光幾里朝因吳客幅蒲輕
滿紙如蠶書可喜
南軒盆植重臺蓮移種池中
彤雲赤霧生緒房朝霞變蘂朱粉光白玉入泥不滿盎
羽蓋裛露明月璫濁水一石亂鼃黽鑿池五丈如斗方
萍根科斗得自在荷芰明年出水央
設鱠示坐客
汴河西引黃河支黃流未凍鯉魚肥隨鉤出水賣都市
不惜百金持與歸我家少婦磨寶刀破鱗奮鬐如欲飛
蕭蕭雲葉落盤面粟粟霜蔔為縷衣楚橙作虀香出屋
賓朋競至排入扉呼兒便索沃腥酒倒腸飫腹無相譏
逡廵缾竭上馬去意氣不說西山薇
十月十八日
霜梧葉盡枝影疎井上青絲轉轆轤西廂舞娥豔如玉
東楯貴郎才且都纏頭誰惜萬錢錦暎耳自有明月珠
一為轆轤情不已一為梧桐心不枯此心此情日相近
卷起飛泉注玉壺
龍女祠祈順風
龍母龍相依風霜隨所變舟人請予往出廟旗脚轉旗
指西南歸飛帆疾流電長蘆江口發平明白鷺洲前已
朝膳竹根杯珓不欺人世間然諾空當面
邵郎中姑蘇園亭
吟愛樂天池上篇買池十畆皆種蓮薄城萬竿竹嬋娟
藤纜繫橋青板船折腰大菱不直錢鵁鶄鸂鶒沙際眠
水從太湖根底穿月出洞庭山上圓公歸與客相留連
秋風鶴唳春杜鵑斑鱸斫膾紅縷鮮紫豉煑蒓香味全
我思白傅在三川吳船雖有吳饌偏當時九老各華顛
裴令來過吟復聯至今怪石存舊鐫七葉樹蔭黃金田
羡公有子勝昔賢高門通車千萬年
觀王氏書
先觀雍姬舞六么妍葩發豔春風搖舞罷英英書大字
玉指握管濃雲飄風馳雨驟起變怪文鰩晝飛明珠跳
席客聚立驚且歎筆何勁健人柔夭昔時裴旻能舞劒
丹青助氣精神超藝雖不同意有會世事相假非一朝
寄題沈比部江洲齊雲樓
遠目不高不可極朱樓要與浮雲齊江流萬古平泱莽
山雨一過寒淒迷賈客檣下望吹笛漁郎浦前看斷霓
佽飛射蛟水花伏高士種柳煙條低羣雁有時至自北
洪潮到此不更西君家隠侯有八詠風雅未盡留人題
送次道學士知太平州
春滿楊花撩亂飛春江&KR1693;魚來正肥采石新林兒女去
茭白蒲牙艇子歸歸令煑魚不得熟已望使君船上磯
上磯亦不待潮應爭牽篾纜泥汚衣姑孰溪頭搥大鼓
紅抹靴刀趨俯僂牙兵可擬岸㫄蘆森森甲立雄南土
更得西州謝法曹新詠定多傳樂府
金陵有美堂
李白愛山如洛陽三杯為歌愁日長廢基臺殿不可識
玉燕舊棲王謝堂公來碧瓦起棟宇羅列圖書牙作牀
池頭古月城下江照見萬里冰雪光江流不盡月不死
寒浪素影東西翔願公樂此殊未央慎勿區區思故鄉
蔡襄
御筆賜字詩
皇華使者臨清晨手開寶軸香煤新㳂名與字發深旨
宸毫灑落奎鉤文精神高遠照日月勢力雄健生風雲
混然氣質不可寫乃知學到非天眞緘藏自語價希代
誰顧四壁嗟空貧臣聞帝舜優聖域臯陶大禹為其鄰
吁俞勅戒成典要垂覆後世如穹旻陛下仁明如舜禹
豪英進用司鴻鈞臣襄材智最駑下豈有志業通經綸
獨是丹誠抱忠樸常欲贊奏上古珍又聞孔子春秋法
片言褒貶賢愚分考經内省不自稱但思至理書諸紳
乾坤大施入洪化將圖報效無緣因誓心願竭謨謀義
庶禆萬一唐虞君
至和雜書五首(錄四首)
八月一日
淮天過盡入吳渠蘭亭晩日光疎疎金桃傅粉好顔色
綠醽泛灎深車渠觥廵屢卷明星出花翹零落隨衣裾
么絃不動凝古意春容淺破長眉舒庭院簾帷一齊下
紅蠟隂沉霜滿瓦雞頭軟熟七月終舉手分傳玉盈把
席前碧甕覆瑤漿一秋愁淚風前灑雲中寶暈萬重高
付與輕綃藏冰麝孤城寒柝夜迢遙誰道劉郎有天馬
歸來却問東海桑海浪漫漫彩虹挂紅絲縈膾曉刀鳴
雙龍笑斷夢中驚莫將團扇掩塵匣曾障清歌十數聲
八月二日
濃雲瞥過雙鳳飛清顔照射朝日暉畫船南畔煙成障
鮮荷掩護仙銖衣凝魂杳𦕈不知處酒醺香破驚新知
一聲入耳醉人骨天容牢落星點稀海山萬里風濤外
扶桑未老成春絲春絲不斷縈成結玉環宛轉無窮時
曉簾半上香飄穗笑指冰壺凝遠淚秦樓後夜鏁孤鸞
秋風不動烏龍睡願將瓊樹隔花看一一花房暗相值
濁水芙蕖天際雲長時倚望清江濱迎來未語送歸速
暮山紫翠空含嚬勸君美酒千萬夀情如芳草年年新
八月九日
曉虹跨江一千尺平浪東西入天碧遊人初覺秋氣涼
衣不禁風薄羅窄漁家小艇方醉眠艇裏長魚三尺白
彩欄比倚數流螢似與流螢舊相識香脂揩盡暗成雲
銀甲試絃初未直橋前流水聲潺潺年華一去何時還
重來若問桃花路記取松亭月影間
八月十二日
高樓中天月色淨玉山禾熟秋雲暎草邊水際見流螢
流螢獨自尋香徑稜層鴈塔挂千燈密意雖通語還併
城上驚烏飛復啼落泊無依終不定欲下長橋夜漏深
燭臺飄炧青梧隂仙人若也乘鸞去彩霧千重處處尋
寒食棃花下小飲
江南寒薄春嘗早花卉入春先自老嗟余衰病不及時
出見池園半青草縱有餘葩在葉間行看落片隨風掃
尋春已過索寞歸重憶歡娛耿懷抱雖然妖豔難再得
但只逢花須醉倒二月中央寒食朝墻隈忽見棃花飄
開門四顧粲然白傳催翠帟賓朋招長吟環繞不知數
漸值明月臨清霄誰剪輕雲成碎蘂天留密雪封枯條
重重盡挂珠纓絡簌簌初呈簂步搖傍花行酒發新唱
滿座列舉黃金瓢西都姚黃高一尺揚州寶髻分雙翹
幽香絶豔信尤物設欲置之千里遙壁門寫生亦名畫
未免五彩塗鮫綃莫如此君慰人意相對一笑開無憀
古來英豪多感激坐使綠髩朱顔凋勸君且作棃花飲
慎勿稱量别流品
龔宗元
夜宴
兔魄侵階夜三刻蜀錦堆香花院窄風動簾旌玳瑁寒
露垂蟲網珍珠白美人正席羅絃管綺幄雲屏爐麝煖
只恐金壺漏水空不泊鸞觴琥珀滿勸君莫負秉燭遊
曾見古人傷晝短
劉敞
寒林石屏風
屏風畫山皆任假寒林石屏自然者蒼紋紺脈亂交加
短樹高枝自瀟灑觀者寧知畫與非但怪竒妙非人為
又疑古苔著石瘦何得本末無纖遺桑田變海松栢死
寒暑不及榮枯期佳哉大鈞育羣類埏鎔精巧無巨細
天真道貌皆生成俗師筆墨空形似居人幽獨最相宜
樸厚遠謝雕鏤姿城中雲母屏更好慎勿浪示豪家兒
雨過前軒偶作
江南羈客懷鄉里晩起前軒對零雨清波滿目如鑑中
遶岸高松十餘樹砌㫄芳草似汀洲巉巖殿角飛紅樓
沉光倒影入浪底宛是若耶溪上頭薄霧疎煙迷近遠
水色誰能辨深淺忽驚謝去塵中游不知正是居京輦
何人草服倚長松㢠頭誤問釣魚翁眼前景致偶相向
豈異仙術遊壺中
狄遵度
和渙之深秋月夜書事
洞庭葉下凉颼颼凍天頑白凝不流圓月擬缺不忍缺
輕露欲浮終未浮憶吹朱籟鳳軿上更採紫芝雲嶠陬
玉樓天半幾千尺珠樹玲瓏懸上頭
黃庶
遊石甕寺
泉飛自有迎客意聲到山前入人耳泉聲引行不知疲
石路磽确折屐齒長安睫滿車馬塵林嵒夜夜來夢寐
雲煙郊原鋪古圖心眼開快明如洗渭流屈曲成大篆
書破野色為綠紙丘墟沉吟古興廢秋風正入紅樹起
折碑斷垣臥荆棘意思紛亂不可理窮幽更下蒼崖根
把酒坐聽潺湲醉山花似欲勸苦飲時散清香入人鼻
奔走恨不身長遊喜寫姓名藏薜荔
登見山樓
太守終南為客主出入厭倦馬與車與山朝夕欲還往
作樓近在室一隅主人去久山寂寞正值青帝摧焦枯
我拘簿書甚杻械擺脫步上提酒壺郊原猶未見春色
似據水墨長安圖也知好景天更惜高峰長是雲糢糊
安得風伯持大篲掃洒百里如屏鋪顯昧萬狀古詩國
收拾可秃千毫書我來願作風雅戶醉倒坐待明月扶
去家若有巖下夢免得夜夜尋歸途
遊石池潭
吾家溪潭動百尺坐見遊魚可倒指月明無風水不動
釣絲鑑中出朱鯉乘閑具酒席草岸呼網一舉常百尾
鱠霜炙玉眠鴟夷樹挂落日醉不起幾年手板負青山
趁魚舷聲不入耳涼秋九月役吏事瘦馬奔走黃葉裏
有酒不得好景飲訪古或問芻牧子指我石池十里近
蒼苔裹崖碧無底楚王北遊歎寂寞創竒造幽有遺址
(舞陽民傳楚襄王遊此臨河以石為池)我來徘徊知是否興廢盡可付流
水髣髴故溪在吾日濯手潄齒有餘思開罇喜與風景
遇蘆花入杯勸人醉漁翁有意助酒巵青竹盡日垂空
餌我疑溪靈靳異景不遣紅鱗滿人意人生天地未歸
客計較貴賤羞犬彘當須醉倒載月歸不信鄉夢留不止
蘇洵
丙申歲余在京師鄉人陳景回自南來棄其官
得太子中允景回舊有地在蔡今將治園圃於
其間以自老余嘗有意於嵩山之下洛水之上
買地築室以為休息之舘而未果今景回欲詩
遂道此意景回志余言異日可以知余之非戲
云爾
岷山之陽土如腴江水清滑多鯉魚古人居之富者衆
我獨厭倦思移居平川如手山水蹙恐我後世鄙且愚
經行天下愛嵩岳遂欲買地安妻孥晴原漫漫望不盡
山色照野光如濡民生舒緩無夭札衣冠堂堂偉丈夫
吾今隠居未有所更後十載不可無聞君厭蜀樂上蔡
占地百頃無邊隅草深野闊足狐兔水種陸收身不劬
誰知李斯顧秦寵不獲牽犬追黃狐今君南去巳足老
行看嵩少當吾廬
曾鞏
送李撰赴舉
湖水碧槐花黃山川搖落窗戶涼宿雲星稀日東出青
冥風高雁南翔華堂昨夜讀書客匹馬今朝遊大梁風
鋩拂塵見飛影把握驚人持夜光康衢四闢通為里天
駟得地方騰驤我留東山意頗卓屏棄外慮無毫芒子
能相從味沖漠捉箠勿暫遲歸裝
喜晴
天晴萬里無纖風江平水面磨青銅光華逸發萬物上
精氣夐與扶桑通我行江漢道苦惡十步九折遺西東
况遭積雨駕高浪沙翻石走相撞舂操舟衆工立噤岸
濕櫓鑽火磨星紅荒蹊成瀦尺寸礙永日四望無人蹤
一時得意數蛙黽鳴躍振踞泥塗中隂消陽勝有先兆
宇宙丹翠含沖融今晨霾曀一埽蕩羲和徐行驅六龍
眼明意豁萬事快預喜來年麰麥豐
東津歸催吳秀才寄酒
荒城嬾出門常掩春氣欲歸寒不斂東林咫尺猶不到
况乃傍溪潭石險風光得暖才幾日不覺溪山碧於染
欣然與客到西岸衣幘不避塵泥點谷花洲草各萌芽
高下迸出如刻剡梅花開早今巳滿若洗新妝竟妖臉
柳條前日尚憔悴時節與催還荏苒沙禽翅羽亦巳好
爭趁午暄浮翠㶑從今物物巳可愛有酒便醉情何慊
君廚山杏舊所識速致百壺須灎灎心知萬事難刻畫
惟有醉睡知不忝預愁酩酊苦太熱已令灑屋鋪風簟
送豐稷
桃花染破南山青漢江此時春水生客舟相語人夜起
勁艣亂江羣鴈聲知君漂泊動歸思告我舉裝千里行
宏材壯志風雨發綠髩少年冰雪清讀書一見若經誦
下筆千言能立成精微自得有天質操行秀出存鄉評
嗟從薄禄困流滯能誘鄙俗銷紛爭弦歌躬勸士強學
田里堵安人力耕嗟余據按但畫諾遇事束手方蒙成
雖知璞玉難強獻欲挂塵榻空含情歲寒不變乃知確
物理先否終當亨維舟且盡今夕語明日帆隨百鳥輕
聽鵲寄家人
鵲聲啞啞寧有知家人聽鵲占歸期物情固不等人事
爾意自驚思别離秋光粲粲正可愛黃菊芙蓉開滿枝
春風千樹變顔色遠水静照紅霞衣梧桐楊柳豈知數
沙步露冷銀牀欹新黃暗綠各自媚爛漫未減春風時
誰言秋物不可賞人意自移隨盛衰山田正冷酒味美
禾黍半收雞鶩肥霜棃野栗處處有雪蜜薦口清香隨
鄉園物物可想見我意祗隨魂夢飛家人未用占鵲語
應到歸時春亦歸
芙蓉臺
芙蓉花開秋水冷水面無風見花影飄香上下兩嬋娟
雲在巫山月在天清瀾素礫為庭戶羽蓋霓裳不知數
臺上遊人下流水柱脚亭亭插花裏欄邊飲酒櫂女歌
臺北臺南花正多莫笑來時常著屐綠柳牆連使君宅
司馬光
朝雞贈王樂道
小雞距短雙翅垂廣場勇鬭無所施清曉長鳴獨先衆
朝者恃此能知時星河滿天月光白東望扶桑悄無色
一聲高舉耳目醒四遠羣隂俱辟易陋巷人疎煙火稀
永夜沉沉鐘鼓微聞之徐起就盥&KR0808;顚倒不復憂裳衣
君家迥居北城曲阿閣嶕嶢日鳴玉蕭蕭風雨得司晨
不使無功啄君粟
懷素書
上人工書世所稀於今散落無復遺君從何處獲數幅
敗絹蒼蒼不成軸雲流電走何縱横昏醉視之雙目明
烈火燒林虎豹慄疾雷裂地龍蛇驚須臾掛壁未收卷
隂風颯颯來吹面祗疑神物在闇中寶祕不令關俗眼
嗟余平生不識書但愛意氣豪有餘欲求數字置座側
安得滿斗千金珠
道傍田家
田家翁嫗俱垂白敗屋蕭條無壯息翁攜鎌索嫗攜箕
自向薄田取黍稷静夜偷舂避債家比明門外巳如麻
筋疲力盡不入腹未議縣官租稅促
王安石
純甫出釋惠崇畫要予作詩
畫史紛紛何足數惠崇晚出吾最許旱雲六月漲林莽
移我翛然&KR1089;洲渚黃蘆低摧雪翳土鳬雁靜立將儔侣
往時所歴今在眼沙平水澹西江浦暮氣沉舟暗魚罟
欹眠嘔軋如聞㯭頗疑道人三昧力異域山川能斷取
方諸承水調幻藥灑落生綃變寒暑金坡巨然山數堵
粉墨空多眞漫與大梁崔白亦善畫曾見桃花淨初吐
酒酣弄筆起春風便恐漂零作紅雨流鶯探枝婉欲語
蜜蜂掇蘂隨翅股一時二子皆絶藝裘馬穿羸久羈旅
華堂豈惜萬黃金苦道今人不如古
春日晚行
門前楊柳二三月枝條綠煙花白雪呼童羈我果下騮
欲尋南岡一散愁緣岡初日溝港淨與我門前綠相映
隔淮仍見裊裊垂佇立怊悵去年時杏花園西光宅路
草暖沙晴正好渡興盡無人檝迎我却隨倦鵶歸薄暮
寄朱昌叔
西安春風花幾樹花邊飲酒今何處一杯塞上看黃雲
萬里寄聲無雁去世事紛紛洗更新老來空得滿衣塵
青山欲買江南空歸去相招有此身
移桃花示俞秀老
舍南舍北皆種桃東風一吹數尺高枝柯蔫綿花爛漫
美錦千兩敷亭臯晴溝漲春綠周遭俯視紅影移漁舠
山前邂逅武陵客水際髣髴秦人逃攀條弄芳畏晼晩
巳見黍雪盤中毛仙人愛杏令虎守百年終屬樵蘇手
我哀此果復易朽蟲來食根那得久瑤池紺絶誰見有
更入花時且追酒君來酩酊相隨否
張良
留侯美好如婦人五世相韓韓入秦傾家為主合壯士
博浪沙中擊秦帝脫身下邳世不知舉國大索何能為
素書一卷天與之榖城黃石非吾師固陵解鞍聊出口
捕取項羽如嬰兒從來四皓招不得為我立棄商山芝
洛陽賈誼才能薄擾擾空令絳灌疑
送春
武陵山下朝買船風吹宿霧山花鮮萬家笑語横青天
綺窗羅幕舞嬋娟小鬟折花叩船舷玉琖瀉酒醻金錢
朱甍飛動浮雲巘天外筦簫來宛轉斷橋人行夕陽路
樓觀琉璃影中見酡顔未分驊騮催燭入坐客猶徘徊
豈知閶闔門邊住春盡不見芳菲開日月紛紛車走阪
少年意氣何由挽洞庭浪與天地白塵昏萬里東浮眼
黑貂裘敝歸幾時相見綠樹啼黃鸝榮華俯仰憂患隨
命駕吾與高人期
虎圖
壯哉非熊亦非貙目光夾鏡當坐隅横行妥尾不畏逐
顧盻欲去仍躊躇卒然我見心為動熟視稍稍摩其鬚
固知畫者巧為此此物豈肯來庭除想當槃礴欲畫時
睥睨衆史如庸奴神閒意定始一掃功與造化論錙銖
悲風䬃䬃吹黃蘆上有黃雀驚相呼槎牙死樹鳴老烏
向此俛噣如哺雛山牆野壁黃昏後馮婦遙看亦下車
陳橋
走馬黃昏渡河水夜爭歸路春風裏指點韋城太白高
投鞭日午陳橋市楊柳初回陌上塵胭脂洗出杏花勻
紛紛塞路堪追惜失却新年一半春
奉使道中寄育王山長老常坦
道人少賈海上遊海舶破散身沉浮抱金滿篋人所寄
吹簸偶得還中州臝身歸金不受報祗取斗酒相獻酬
歡娛慈母終一世脫棄妻子藏巖幽蒼煙寥寥池水漫
白玉菡萏吹高秋夜燃栢子煮山藥憶此東望無時休
塞垣春枮積雪留沙礫盛怒黃雲愁五更匹馬隨雁起
想見鄮郭花今稠百年夸奪終一丘世上滿眼真悠悠
寄身萬里心綢繆莫道異趣無相求
送程公闢守洪州
畫船插幟搖秋光鳴鐃傳鼔水洋洋豫章太守吴郡郎
行指斗牛先過鄉鄉人出郭航酒漿炰鼈鱠魚炊稻梁
芡頭肥大菱腰長釂醻喧呼坐滿牀怪君三年滯瞿塘
又驅傳馬登太行纓旄脫盡歸大梁翻然出走天南疆
九江左投貢與章揚瀾吹漂浩無㫄老蛟出水風助狂
盤渦忽坼千丈強君聞此語悲慨慷迎吏乃前持一觴
鄙州歴選多儁良鎮撫時有諸侯王拂天高閣朱鳥翔
西山蟠繞鱗鬛蒼下視城塹眞金湯雄樓傑屋鬱相望
中戶尚有千金藏漂田種秔出穰穰沉檀珠犀雜萬商
大舟如山起牙檣輸瀉交廣流荆揚輕帬利屣列名倡
春風蹋謠能斷腸平湖灣塢煙渺茫樹石珍怪花草香
幽處往往聞笙簧地靈人秀天所臧勝兵可使酒可嘗
十州將吏隨低昂談笑指揮回雨暘非君才高力方剛
豈能跨有此一方無為聽客欲霑裳使君謝吏趣治裝
我行樂矣未渠央
彭蠡
茫茫彭蠡春無地白浪春風溼天際東西捩柂萬舟回
千歲老蛟時出戲少年輕事鎮南來水怒如山帆正開
中流蜿蜒見眷尾觀者膽墮余方咍衣冠今日龍山路
廟下沽酒山前住老矣安能學佽飛買田亟棄江湖去
董伯懿示裴晉公平淮右題名碑詩用其韻和
酬
元和伐蔡何危哉朝廷百口無一諧盗傷中丞偶不死
利劒白日投天街裹瘡入朝議軍旅國火一再更檀槐
上前慷慨語發涕誓出按撫除暌乖指撝光顔戰洄曲
闞如怒虎摶虺豺愬能捕鹵取肝鬲護送密乞完形骸
箝兵夜半投死地雪溼不敢燃薪䕸空城竪子已可縛
中使尚作嗁兒哇退之道此尤儁偉當鏤玉牒東燔柴
欲編詩書播後嗣筆墨雖巧終類俳唐從天寶運中圯
廊廟往往非忠佳諸侯縱横代割據疆土豈得無離&KR0992;
德宗末年懲戰禍一矢不試塵蒙靫憲皇初起衆未信
意欲立掃除昏霾追還清明救薄蝕屢勅主府拘窮蛙
王師傷夷征賦窘千里亦忌毫釐差小夫偷安自非計
長者遠慮或可懷桓桓晉公忠且壯時命適與功名偕
是非末世主成敗烜赫今古誰譏排賢哉韋純議北赦
倉卒兩伐尤難皆重華聲明彌萬國服苖干羽舞兩階
宣王側身内修政常武德立能平淮昔人經綸初若緩
欲棄此道非吾儕千秋事往蹤跡在嶽石欵記如湘崖
文嚴字麗皆可喜黃埃蔽沒蒼蘚埋當時將佐盡豪傑
想此兵禱陪祠齋君曾西遷為拓本濡麝割蜜親劘揩
新篇波濤特浩蕩把卷熟讀迷津涯褒賢樂善自為美
當掛廟壁為詩牌
出鞏縣
昭陵落月煙霧昏篝火度谷行山根投鞭委轡涉數村
寤出鞏縣城東門向南宫闕不可見但有洛水流渾渾
書任村馬鋪
兒童繫馬黃河曲近岸河流如可掬任村炊米朝食魚
日暮滎陽驛中宿投老經過身獨在當時洲渚今平陸
秫黍冥冥十數家仰視荒蹊但喬木冰盤羹美客自知
起看白水還東馳爾來百口皆年少歸與何人共此悲
久雨
煤炲著天無寸空白沫上岸吹魚龍羲和推車出不得
河伯欲取山為宫城門晝開眠百賈饑孫得糟夜哺翁
老人慣事少所怪看屋箕踞歌南風
汴水
汴水無情日夜流不肯為我少淹留相逢故人昨夜去
不知今日到何州州州人物不相似處處蟬鳴令客愁
可憐南北意不就二十起家今白頭
憶北山送勝上人
蒼藤翠木江南山激激流水兩山間山高水遠魚鳥樂
車馬絶迹人長閑雲埋樵聲隔蔥蒨月弄釣影臨潺湲
黃塵滿眼衣可濯夢寐惆悵何時還
次韻酬微之贈池紙并詩
微之出守秋浦時椎冰看𢷬萬榖皮波工龜手咤今樣
魚網肯數荆州池霜紈奪手賈不售虹玉喪氣山無輝
方船穏載獻天子善價徐取供吾私十年零落尚百一
持以贈我隨清詩君寧久寄金榖地方執賜筆磨㘭螭
當留此物朝上國日侍帝側書新儀不然名山副史本
襃拔元凱誅窮竒咨予文章非世用畫鏤空爾糜冰脂
揮毫才足記姓字竊學又恥從師宜悤悤點汚亦何忍
嘉貺但覺難為辭篇終有意責趙璧窮國恐誤連城歸
傾囊倒篋聊一報安敢坐以秦為雌
明州錢君倚衆樂亭
侯君幕府開東部名高海曲人知慕艤船談笑政即成
洗滌山川作嘉趣平泉浩蕩銀河注想見明星弄機杼
載沙築成天上路投虹為橋取孤嶼掃除荆棘水中央
碧瓦朱甍隨指顧春風滿城金版舫來看置酒新亭上
百女吹笙彩鳳悲一夫伐鼔靈鼉壯安期羡門相與遊
方文蓬萊不更求酒酣忽跨鯨魚去陳迹空令此地留
飲裴侯家
裴侯飲我日向中四座賓客顔皆紅掃除高館邀我入
自出糶麥憐民窮天邊眼力破萬里桑麻冥冥山四起
野心探尋殊未巳更欲湔衣北城水忽見碧樹櫻桃懸
下馬恣食不論錢赤星磊落入我眼恐是半醉遊青天
裴侯方坐塵沙裏沒身救物當如此我曾偶脫簿領間
何忍愛惜一日閑且歸拂席飽眠睡明日更看滁南山
九井得盈字
㳂崖涉澗三十里高下犖确無人耕捫蘿挽蔦到山趾
仰見吹瀉何崢嶸餘聲投林欲風雨末勢卷土猶溪阬
飛禽凌競走獸愞霜雪夏落雷冬鳴野人往往見神物
鱗甲漠漠雲隨行我來立久無所得空數石上菖蒲生
中官繫龍沉玉冊小史磔狗澆銀觥地形偶爾藏險怪
天意未必司隂晴山川在理有崩竭丘壑自古相虚盈
誰能保此千世後天柱不折泉常傾
寄題衆樂亭
陵陽遊觀吾所好恨不即過衆樂亭嘗聞髣髴如夢寐
吟筆自欲圖丹青千峰秀出百里外忽於其上崢簷楹
朝雲嘘嵒日暖暖夜水落澗風泠泠春花窈窕鳥爭舞
夏木蔭鬱猿哀鳴潦收葉落天地爽海月影到山川明
籃輿晨出誰與適坐與萬物觀虚盈令思民事不忍後
田間笑語催蠶耕吏休歸舍獄訟少墟落飲酒歡秋成
惟愁一日奪令去出來老稚交逢迎彼民安知方禄仕
徒喜使我寬逋征令知道義士林服遺愛豈用吾詩評
書會别亭
西城路居人送客西歸處年年借問去何時今日扁舟
從此去春風吹花落高枝飛來飛去不自知路上行人
亦如此應有重來此處時
僧德殊家水簾求予詠
淙淙萬音落石顚皎皎一𣲖當簷前清風高吹鸞鶴唳
白石下照蛟龍蜒浮雲妝額自能卷缺月琢鉤相與懸
朱門試問幽人價翡翠鮫綃不值錢
復至曹娥堰寄剡縣丁元珍
溪水渾渾來自北千山抱水清相射山深水急無艇子
欲從故人安可得故人昔日此水上樽酒扁舟慰行役
津亭把手坐一笑我喜滿懷君動色論新講舊惜未足
落日低徊巳催客離心自醉不復飲秋果寒花空滿席
今年却坐相逢處怊悵難求别時迹可憐溪水自南流
安得溪船問消息
登越州城樓
越山長青水長白越人長家山水國可憐客子無定宅
一夢三年今復北浮雲縹緲抱城樓東望不見空回頭
人間未有歸耕處早晚重來此地遊
御選宋詩卷二十六
