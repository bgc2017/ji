欽定四庫全書
御選元詩卷二十
五言古詩八
陳克生
送傳與礪廣州教授三首
貧賤苦别離君行在良辰去去何能留徘徊出城闉浮
雲蔽平野迴風動飛塵俯仰重回顧執手含酸辛夙言
遠結交綢繆日相親君今萬里去欲去良無因
燕馬紛北馳越鳥翩南翔良友不可别嘉會焉可常一
日為三秋三歲悠且長相顧從此别對酒不能觴念子
難久留愁思結中腸安得千里足相與俱騰驤
征車出都門良友獨何之彷徨不能别攜手欲同歸臨
河解兩袂相顧各有期芳時不努力歲月日夜馳君亮
懷至寶我獨何能為
雅勒呼
擬古寄京師諸知已二首
中天懸高臺上有仙人家雲窗織流月石磴凌飛霞簾
縈翡翠絲壁粲芙蓉砂羣仙恣遨遊青鸞驂羽車左攜
若木枝右折蟠桃花斡旋雨露功吞吐日月華願蘇顛
崖氓天瓢浩無涯草木悉霑濡遂及蒹與葭
閬風接玄圃紫禁連西清扶桑浴朝暾縹緲見層城海
水幾萬里誰能計脩程東皇司造命廣庭延羣英中有
三五君生平想儀刑賡歌諧都俞論思贊高明菲菲藹
春華翕如鏘鳳笙而我抱幽獨幾年適蠻荆瘴癘肌肉
消盜賊夢寐驚種種履憂患誰能念伶仃願假刀圭妙
白日羽翰生微渺得攀附相將還帝京
劉聞
賦得石鐘二首送宋顯夫僉事之山南
雲垂蒼崖深月出湖水動旅思方眇然噌吰發空洞悠
悠湘靈感殷殷鈞天夢人在九江&KR0657;餘音遠相送
蒼茫楚澤秋巖谷隠宫徵魚龍守軒轅猿鳥識追蠡酒
醒江南客月在&KR0657;窗裏佳期不可尋相思滿湖水
梁仲文行卷
青青江上柳遠行曾送君自從君歸來幾見柳條春行
役如昨日行卷展猶新如何卷中字半是古時人
李裕
中秋
待月灤水上天寒月無魄重雲委城隅秋草連徑白北
隣有婺婦南隣足愁客昏燈照夢魂風雨滿沙磧
杜本
題薛元卿瓊林臺
上清仙靈都凡山無與儔况兹瓊林臺雲氣接神州嶽
示扶地軸鬼神動天球珠樹粲瑶墄玉衡縣清秋層冰
積高寒梯構靡其由外史洞玄化於焉采真遊珊珊紫
霞佩皎皎明月鉤手攜千歲藤足弄萬里流仰觀玄圃
運俯視八極周緬彼大瀛海變滅多浮漚悠然發舒嘯
永矣此夷猶
劉汶
贈劉禹玉
劉郎方朔徒游戲紫泥海千年華表非惟有寸心在向
來浙河西雄辯吞虹蜺手攜九節杖東入蓬萊栖我時
探禹穴同看山陰雪千人萬人中怪子獨超越朝騎白
鼻騧暮逐油壁車得錢即沽酒攜妓顔如花踏翻豪俠
窟醉狎山人家或嘲狂處士或誚報恩子從渠立名多
詎識子竒偉一朝去鄉國北上爭吹噓家無十金産袖
有萬言書所陳果何事為國非自計寧遭丞相嗔肯負
丈夫志蹉跎十數秋甘與黃冠儔善藏倚天劍未暇摩
斗牛幡然走山東隠迹隨壺公還尋岱宗去絶壑凌天
風雞鳴上日觀眼亂扶桑紅窺臨事未已逸氣横萬里
行歌齊魯間興為廬山起廬山秀可餐怡此冰雪顔揮
毫灑瀑布五老開雲關遠公拍手笑喜見遺民還乃知
士不偶正可遊名山去年卧衡岳聊憩四海脚厭垂君
平簾懶賣伯休藥却呼魏夫人共把流霞酌今年與山
辭下走湘水湄臨風弔賈傅酹月招湘纍文章本疎蕩
強忍終技癢光怪不可收倏忽又千丈有時遇知音朗
詠山中吟復恐兒輩覺不得容山林兹辰忽聚首慰我
别來久辛勤四十霜所獲竟何有却懷居東時勇以功
名期焉知尚漂泊筋力供路岐舉杯置往念此去安所
之南窺古雲陽更了山川竒山川固娱目慎勿過幽獨
奈何白雲歌再送劉十六乾坤渺蒼茫迴首眷空谷我
將秣其駒乃不受羈束願子無遐心歸哉返初服
胡寬
早朝
蓬萊拂曙色燁煜舒祥光九儀肅清蹕日月開旂常聖
人握金鏡繡衮臨玉堂咸英備雅奏圭璧輯羣方歡燕
洽湛露敷恩煥龍章謳歌罄率土豈樂逢時康典文極
藻繢聲烈昭前王巍巍纘鴻緒萬年期無疆
韓性
題水仙圖
洛水風流人人言影亦好況乃蛟宫仙迥立清漢表翠
裙濕涼蟾晴光白如埽坐對冰雪容不受東風老澄江
渺余懷相期拾瑶草
蘭亭
昔人藝芳蘭遺迹越溪上風流晉諸賢好竒極尋訪坐
令後來人弔古更惆悵憶昔初來遊精廬適新剏俛仰
三十年故交獨青嶂今晨天氣佳煙隄繫輕舫相攜得
良朋舉酒互酬倡散策依晴林沿洄俯新漲地偏塵易
遣慮澹情自暢回首昔時遊樂事終不忘誰謂古人遠
千載欣一餉彭殤端齊軌蒙莊諒非妄
葛仙井
鳳皇不栖枳天馬肯就閑胡為九淵龍卧此數仞山苟
無風霆威何異蛙蠙繁世網易嬰人有如百尺瀾悠哉
志士懷直欲甦人寰一朝躡浮雲游戲窮玄關寧知天
瓢側不及眢井蟠百年撫陳迹老木亦已刊名高雖易
毁志遠終難攀山中白頭僧笑我發浩歎
陳深
姑蘇臺晚眺分韻得高字
殘陽古城曲岌岌荒臺高不知何年創尚爾結構牢青
山擁危楯白水環空壕美哉此山谿慘澹悲雄豪當時
一戰霸意氣何矜驕蛾眉坐傾國忠魂隨怒潮空餘故
宫苑寒雀飛野蒿佳辰晤良友清眺舒煩勞夕風振叢
薄鴻鴈中天號永懷五湖客一舸凌雲濤浩歌滄浪詞
願言從遊遨
送釋存遊苕川兼懷子昂學士
吴興山水邦杳靄雲氣萃岡巒抱縈迴溪流瀉清駛超
遥煙中客縹緲雲際寺振錫赴幽尋攬袂接遐契是時
秋正中曠朗天宇霽明月射神珠光彩難自閟漁歌和
遺音茶經詫幽事欲從煙屩遊苦為塵鞅繫緬懷金坡
英歸來雲壑媚采采白薲花因風為遥寄
曹叔時見過索餞篇
泄雲蒙朝日微雨霑庭除幽人掩關卧門外無來車曹
子别經歲枉道過我廬謂余抱文藝胡為守鄉閭余曰
匪高尚褊性涉世疎上奉白髮親餘暇讀我書豈如叔
時甫妙年美名譽詞華爛絺繡問學滋新畬奉子一巵
酒聊為譚斯須威鳳翔高閣逸驥騰雲衢及時樹遠業
臨事毋踟蹰
王恒
與李叔成張德機高士敏遊虎丘寺乃以遊虎
丘寺為韻得遊字
翩翩佳公子不與濁世流皦如雲間翮清唳鳴高秋摛
辭動遐想灑翰與誰儔挾我出城郭勝集雲巖幽維時
孟夏月草木皆和柔覽觀天地間物物各有由吾生適
意爾餘外非所求風塵幸無事聊可以優游振衣千丈
泉矯首百尺樓憑君記歲月更約重來遊
錢良右
自天平遊靈巖次胡古愚韻
我鄉本澤國近郭惟西丘羣山青更絶太湖限洪流咫
尺可登覽道路苦阻修年來豈無緣歲月成再遊深山
多白雲長松交翠虯靈泉發不竭一竇穿巖幽涵空倚
山閣物色紛入眸天水永無際坐覺身世浮攜尊相與
酌洗我今古愁回首卧雲地老屋苔雨秋兹行直勝集
言歸仍少留座有詞林客功名尚黑頭倡酧紀所歴醼
笑遲回舟
錢璧
贈瑞雲林上人
英英谷口雲鬱鬱溪上林形影偶相值去留復何心握
筆攬秋思倚窗延夕隂誰云市朝遠亦足慰幽尋
和爾布哈
明月泉
古昔蒲子地今縣名濕川去城十里許風景分媸姸瑩
此巖上月照彼厓下泉波光始蕩漾兔影成嬋娟隂氣
固相孚陽應何昭然靜觀物有感方知理無偏心鏡生
皎皎德化流㳙㳙時備憲府列忝乘驄馬前適來暮春
月勝賞中秋天作詩記石壁恍若人間仙
龍仁夫
三峽橋和東坡韻
筍輿寫青崖駛若風&KR0657;溜掀髯三峽嶺笑俯萬蟻鬭雙
龍忽何之蕭蕭帝左右我來得清寒冰雪才滿竇重巖
闃太隂倒挂愁猿狖下有碧琉璃冷抱飢虯瘦琅琅入
僧筩縹緲雲煙奏瀏然洗塵心永謝黃門竇重遊二十
年俯仰一昏晝摩挲病齒牙自愛元水漱
劉詵
春寒閒居五首(錄四首)
貧居託幽巷久雨客來絶春寒霰時集淅瀝在高葉鳥
鳴日巳宴寂寂茶鼎歇慙無晁氏智嬾事主父謁閉門
自讀書庶以勵高節
瀟瀟山城雨摵摵書館風喔喔鄰屋雞迢迢遠坊鐘遐
思在古人展轉魂夢通抱拙俗所棄歲晚將誰同賦成
不輕賣金盡當忍窮
久寒卉木寂初旭隂翳謝春淺有令姿澹澹在平野山
明孤煙發天迥一鳥下積憂解曠懷怡詠聊此暇賦詩
勿鎪刻養生師叔夜
西里夜回燭東鄰朝玩山相視無羡心豐約自不關芳
草滿幽庭日宴人未還久隂忽微暄孤禽語花間
山中二首
蓐食希早出出城日巳辰況憫肩輿勞時亦步嶙峋嶙
峋苦難步投宿荒村民啟扉熾燈火延客意頗真苦辭
邨無酒無以洗埃塵歲歉有穉粟尚可分炊晨高門多
吠犬倉卒難投身勿投高門宿勿厭邨家貧
溪橋落白水野路覆紅葉山邊四五家日暮煙火白歸
牛認深巷行客指新月邨田旱傷餘老穉筋力竭方今
冬序初饘粥儻未缺雪霜且已來卒歲諒何策
古詩三首贈張漢臣遊金陵(能詩琴)
古詩出情性聲在閭巷間采之被絃歌聽者醇風還大
音既寥闊羣喙何間關燕䃉混良璞楚菉藏崇蘭妙理
忽有合正在不可刪秋高星河空天風吹珮環
古桐藴至理出陽或施隂和為祥鳳鳴悲作離鵠吟高
寄周孔思清寫夷齊心子期不可鑄空有千黃金天高
九州曠百世無知音夢騎白麒麟振衣蓬萊岑
金陵南之鎮興廢滿目中青山澹無言萬里江流東高
樓朱雀橋野笛交秋風子行覽其餘彈琴送飛鴻柏臺
雲霄間貂廌峩羣公為言經濟理所貴賢俊崇
山家
山中煙明明山下泉曲曲書聲出疎林楓葉半茅屋簷
敖曝緜枲園疃縱雞畜寄言辟世人如此亦可足
江上晚興
南堤直而崇西岸窪以折中流千片帆水日相映白翩
翻孤鳶逝迢遞高樹沒緬思沿洄人今古幾英傑晩泊
得鮮魚舉杯望新月
春懷
連隂如病酲耿耿乍離索鐘疎山館静花落春衣薄清
心近嬾率壯事成寂寞卧看古木枝幽鳥午頻啄
夜坐二首
月入暑未解夜久涼始歸山月升漸高照見幽人衣幽
人行未巳月亦轉牆西
雲行樹隂薄風過樹隂欹雲風清弄夜政爾無人知惟
聞牆根水泠泠下幽池
送范主一憲郎
庸夫老丘里志士輕山川古來環轍人往往皆才賢范
君繡衣家白璧生藍田清游半朔南征衫積濤煙崇臺
交辟剡思親理歸船吴州肯暫駐風概傾四筵揮毫走
秋蛟吐句紆春漣清霜淨江波水花寒更妍櫂謳催客
發風正帆始懸翩翩鳳皇翎終當儀九天
十六夜雨邀諸姪小飲
世事不可期今宵竟疎雨豈無樽中酒終復減歡趣子
姪既滿前稍稍相笑語共言見面稀無月亦良聚燭花
剪欲盡絡緯語庭樹雲開月已高還照人歸去
送艾幼玉赴南安儒教
儒官如蔗杪妄意近佳境亦知嗜習累誑俗示雋永堂
堂道心翁學道倚袖領摛詞屈鄒枚講道來華邴盛世
擅場屋金石出欬謦東家升仙子往往盡餘鼎空山三
十年華髮忽垂頂春風八極意獨立修竹影一官豈足
償跋涉壓崇嶺五陵多少年冰雪照清炯楊花鳥語亂
走馬出三省古來天地間此事從耿耿南中少人事山
水清可詠歲晚不負君梅雪三百頃
白木槿(重臺每開踰十日)
數花出籬楥耿耿照夜闌月寒客獨起恍若山雪殘天
風泠然來坐久身欲翰夢酌瓊宫漿薦以雕玉盤羣妃
霓裳冷天姣環青鸞世言朝暮落耐此十日看始知潔
白姿頗勝施朱丹大鈞縱萬物爾本羞蕙蘭同類偶自
别亦復得賞歎勗哉勵貞節相期在歲寒
荷花莊獨步二首
少年所寓留今視為故里鄰翁不知老笑我老如此徘
徊阡畝間感會獨在已雨足秋禾肥平偃如席几雞豚
散原隴菰芋繞池水饑饉稍已忘及此樂生理日暮樵
未歸炊煙數家起
吾與二三友周回此田疇中歲風雨散兹游誰與儔望
山漸適意得樹亦少休峰回西風長吹我駝毛裘登高
遂遐矚一粟託九州去住定有契欣戚焉足留戲攀西
祠花下濯北澗流(舊與楊士竒羅君遜皆寓此)
元日賦紅梅
紅梅本遲暮冬暖遂爭先亂蕊額黃澹細蘤丹砂圓雖
加點染工風致終自然懷哉生意具欲折還復憐物理
且如此吾生寧怨天
石菖蒲
盆池有靈苗石罅忘偪仄微根亂繁絲疎葉散纖碧苔
莓封巉巖沙水明的皪所貴含貞姿終然敖蒼色道人
勤養護黃悴輒剪剔常與貝葉書珍愛同儿格豫章蟠
青冥風雨作霹靂小大固爾殊賦分焉得易相期喬松
交歲晩堅九節
曉行
星明天宇迥山驛鼓初發行人稍已動露氣漫野白方
塘浸道隅荒荒似寒月日出炊煙横雞聲隔林樾
池亭即景
小亭埽芳徑幽鳥語初暖坐欹階草柔行避徑條短水
光與花影歴歴明不亂疾風忽翻林落紅半池滿
暮齋
客去簷鵲噪高齋久清立疎雨無行人煙崦夕炊濕前
園蘼蕪衰東鄰日夜織同門信不至鴻鴈滿江澤
出墅初冬
鄰舂五更動機杼響俱發薄霜厲層宇天西輾孤月驛
馬嘶不已壁蛩鳴乍歇故人期不來山莊多落葉
洪希文
嘗新橄欖
橄欖如佳士外圓内實剛為味苦且澀其氣清以芳侑
酒解酒毒投茶助茶香得鹽即回味消食尤竒方宫商
舌底發星宿胸中藏雖云白露降氣味更老蒼山林假
歲月顔色饒風霜以兹調衆口誰敢輕頡頏作此橄欖
詩遠繼葑菲章大器當晩成斯言君勿忘
袁士元
送張路教
北風何栗烈木落清霜飛天高鄞水寒客子話别離三
載縣博士官冷苦自縻青鐙坐深夜竹屋風淒淒齊人
報及瓜喜色浮雙眉翩然告歸去浩氣不可羈丈夫太
阿劒斷玉如切泥綠塵凝古匣豈終韜光輝縣邑聊小
試才大當優為天空鴈影寒日暮煙光微行行各自勵
勿歎功名遲
和吕嗇齋三教飲韻
我昔湖上遊悵望湖上嶼相去咫尺閒一水頗修阻地
偏禽鳥樂春靜花自吐欲往興復闌佳期空側佇
用吕嗇齋和鄭以文望霞嶼寺韻
倚杖立湖曲夕陽明遠嶼隔水見招提游興浩難阻輕
舟蕩輕波魚吹浪花吐四望山意佳推篷吟復佇
李序
明月
明月入高樓流光何漫漫佳人一寸心千里如素練浮
光玉露起華渚浮雲散光輝長若斯君心不相見
趙偕
送阿里擇之都目之浮梁
古人在畎畆尚不忘乎君為官不盡職何以為人臣吾
觀四海内茫然浩無垠兵甲尚未息傷哉此良民省臺
與州縣冠蓋多如雲真知小民苦落落今幾人先生業
儒術其才尤出羣皇朝有此老合置要路津白髮已滿
鬢青衫不掛身鬱鬱淹下僚壯志何由伸天寒途路長
北風揚沙塵勖哉加餐飯此外安足云
鄭以道
送王叔載教諭象山
象山海中居象泉何冽清泉以鑒妍醜山以見虧盈相
望五十年羔羊各逢迎送别固有禮怡悅尤多情春深
照花溪爛爛雲物晴
蔣宗簡
送徐使君入覲效古
徐侯銘山來德性真希差蒼頭及白鶴麈尾而犀把郊
原父老歡道里兒童迓或道今卓茂相期古黃霸憶昔
隠韋布已自紛誇詫朝歌擊竹枝夜讀燒松樺學問窮
奥窔文章整間架騕褭終獲售娉婷必宜嫁何有孔鸞
羞孰作淘河嚇當夫一鼓行但覺諸人罷豈知金僕姑
乃妙參連射得雋快哉還兜鍪暫時卸主人甚見嘉恩
光乃相借會侯出丞鄞侯拜于陛下三年秉貞心百里
弘元化山島樂烏鳶野田豐䆉稏纖草隠於菟翠竹眠
香麝樵唱歸鎌遲社酒盈缸醡致此有自來我侯每閒
暇盤登置馬甲餖飣紛蝦䖳吚吚小垂手豔豔白玉斝
胡為又及瓜使我失噉蔗青梅結子初黃柳飛花乍銀
鞍當時披白馬遲前駕上馬别長官亦復謝僚亞公孫
本牧豕范雎出拉骼此等不足慕高材還善價願將五
色石上升補天罅
孫庚
題荷花卷送李山甫
涉江采芙蓉長江浩煙霧搖蕩木蘭舟依稀認前路粉
花委秋風翠實待寒露徘徊水中坻佳期未云暮歸來
明月多櫂歌起鴛鷺
徐仲孺
詠楊花效六朝體
溪居驚物序輕花夏委綿零亂朱榴苑飄颻翠稻田逐
吹近團扇迎薰綴鳴絃愁飛灞岸景恨散章臺年晩姿
非早翫自向幽人妍
郝采璘
題晏子廟
荒城隠殘堞老樹回清灣東有齊相丘纍纍處高寒誰
知千載人此地遺巾冠圖齊豈不雄詐力唯偏安四海
兵縱横奈爾狐裘閒不有莘野資王業誠間關當年矮
矮軀氣凌星斗間存齊賴世卿枉道羞申韓憂民力忠
懇激世揚清湍才術終有餘雅儉誰能班所恨尼谿封
昧聖虧璧完猶能百世下廟食羅豚肩英魂渺何許慘
澹風煙殘繁華一清夢變滅餘江山寥寥今幾世往轍
何當還懷賢感益深高歌歴膠灘
李述祖
過保德軍有作
我行河之滸我陟山之巔跋涉豈殊途無勞怨獨賢懔
懔踏崩崖惴惴臨深淵安危繫馬足戈矛興目前投裝
日之夕散懷詠涼天居人俯黃流高城生暮煙此邦實
巨鎮勢與西羌連遶亭讀殘碑繁華憶當年樓傾有遺
址兔爰經壊阡訪古念今昔永歌黍離篇
吴鍈
送麻仲德提點三茅觀
麻姑連峰秀仙人昔遊盤之子禀清淑皎然冰雪顔羈
丱慕沖素從師造天關朝采碧珠華夕驂白雲鸞嘉命
被恩寵飄飄暫南還七寶得真鏡三茅領仙班送别相
興期行當一登攀願乘泠風御翱翔五雲端
遊道巖題葆真觀
道巖啟竒秀混沌窺天工峻嶒若外屏虛明乃中通天
池玉泉注香爐紫煙濛瑁簷抗浮雲寶蓋凌層空秋蓮
試砥礪金液鍊芙蓉題名刻蒼璧飛酌臨春風清境信
瞻戀嚴程惜倥匆
博爾蘇
宿寒巖
朝發赤城山暮抵寒巖宿飛瀑灑長松清風動修竹人
行古徑苔僧住懸崖屋寒松在何許白鶴滿蒼麓
貢仲友
春思
金窗解語花玉砌忘憂草草香白日長花落青春老望
君何不來投妾赤心棗
阮謙
秋懷
頹日不再旦逝水無西流秋氣日已深羅幃風颼颼感
物生憂傷託辭通蹇修伯牙久不作欲見已無由獨坐
彈鳴琴曲成復何求
我昔遊燕趙僶俛聽絃歌王侯鬱冠蓋歡宴何其多日
月麗中天立馬懷山河白雪成寡和妙舞激陽阿歸來
感楚吟白圭尚可磨凌風駕黃鵠鎩翮將如何
勾龍緯
題惠泉寄知軍郎中
﨑嶇荆門山叢起為東扼陽岡盤氣勢隂竇融液脈源
濯雲根移流噴石罅折呀呀兩崖間平闊纔數席環岸
貯清泚古鏡照秋色恬風不生紋到底無隠物魚窺畏
人見雖淵不敢窟蝦鼈性命微無一來狼籍澄輝泛嵐
翠淨影落天碧潛花深冏冏廕樹高窣窣清光照毛髮
爽氣灑肌骨如入仙壺中亭宇何鮮飾缾罌日來往岸
汲易為力短綆胡勞人輕舠恰容客有客時病痟涼酌
嚥冰蜜古缾試一沸氣烈聲怒激兔毫小甌面浮起茗
花白當時竟陵翁老死脚不歴品第十九水遺此良可
惜古傳惠之名今紀惠之實飲之以蠲疴甘潔比靈液
決之以救旱浸潤侔膏澤此泉惠此土惟日流不息作
詩頌惠泉勉哉君子德
王景顔
德風亭用偰世玉韻
峩峩君子亭卜築山之陽民居鬱相擁巖樹翠疏行古
鎮遺金城雄章佩至剛作郡多賢雋圭璋粲顒卬殆近
首陽阿豈知石子岡況當周晉交淳風接洪荒琴歌談
笑餘劒氣斗牛旁監牧台鼎家史君白璧光瀛洲倅車
下判公士林望麟鳳聚一時匪徒獲小康有客隆冬來
彌蓋春風堂徘徊仰召杜謳吟繼齊梁紅燭輝椒槩葡
萄侑伊涼明發指蒲陜東瞻慨復慷
周子固
題太白酒樓
神龍不可羈竟脫萬乘屣舊事寄金鑾遺跡委荒址凭
闌意無限風月空自美不見騎鯨人吟情渺何許
寒光寺
簷影流不去天光蘸波碧開軒足清致遠山映佳夕輕
風入座隅水紋浮枕席魚鳥喜相親灑然脫塵跡
汪士深
敬亭山廟
靈祠俯江國棟宇依層巒千峰遠岧嶤二水渺迴環昭
明肅清境彷彿聞和鑾藹藹集嘉祉芬芬奠椒蘭精神
一云展遐眺憑飛闌尊賢有高躅寄墨青雲間瓊瑶刻
蒼翠筆勢迴翔鸞神遊已冥漠馳景空長歎高峰一回
首日落天風寒
周德可
寄遠
邊風驚枕簟漢月耿房帷何處懷人切停梭見鴈時寒
生衣莫寄瘦盡鏡先知願子長努力效忠歸未遲
李謙亨
土銼茶煙
熒熒石火新湛湛山泉冽汲水煮春芽清煙半如滅香
浮石鼎花淡鎖松窗月隨風自悠揚縹緲林梢雪
謝雋伯
秋日離興二首
西風運金氣萬籟含商聲寒蛩亦何為微音最淒清幽
人倦長夜拊枕難為情朱門沸歌鐘醉卧鴛鴦屏晨雞
喚不醒況乃聞蛩鳴蛩聲自酸悽賴有幽人聽
高槐墮疎花梁燕感時節神飇駕輕融行計夙已決飛
鳴繞前簷似與主人别烏衣隔海雲去去避霜雪故壘
尚未歸相期杏花月
陳剛
大龍湫瀑布
出寺西北行怪石立前後隂沉傍羣木苔徑脩蛇走蒼
厓迴合中仰視天半畝玉龍千尺飛散作風雨吼碧潭
搖空濛餘波蕩林藪人言發源處空洞蟠蚴蟉
天柱峰
峩峩千仞餘直上柱霄堮蒼茫海東隅勢欲壓磅礴我
來秋風暮草木漸黃落初疑挾六丁復恐齊五嶽想當
天造初縹緲雷斧斲佇立久歎嗟神功付冥漠
照膽潭
亭亭翠峰下溪淺石面側泓渟尋丈間溶漾蒼玉色遊
思懸古鏡度鳥墮空碧山僧導我前危坐魂為栗紛紛
渴水泥豈識寒泉食千載空山中回首寸心惻
汪仁立
東山對月
雲歸東山去月出東山來雲月互吞吐天容尚煤炲長
風萬里至雲翳如崩摧月輪升以高宇宙無纖埃坐久
塵慮息悠然好懷開娟娟照牀帷露冷霜信催人間光
霽少欲眠更徘徊
客舍懷余成季
夕陽在青山山高夕隂早美人未歸來山外碧雲好稚
子候門前酒熟黃花老
李宗冽
和傅伯永月夜泛舟
夕霏已掃林綠波際遥天浮雲蕩倒影相與渡清川愛
此山水趣聞歌心益便沿洄隨意遠落月照歸船
吴嵩
西齋
西齋客巳散今日我得閒細細花上雨蕭蕭雨中山兩
鳥從何來對立鳴關關微生共節序此意相往還夜來
曾劇飲東風吹醉顔忽見一花落起坐為長歎人生快
心事故在偶然間
潘音
山中寄友人
我來卧白雲潭影清華髮經歲無稻粱侵晨采薇蕨峰
頭天籟鳴隴上樵歌發還擬醉濁醪與君弄山月
于文傳
自靈巖登天平山次柳道傳韻
范公命世才志欲清禹甸高名冠禮闈直道行諫院氣
節凛霜栢精神爛巖電常懷天下憂每恨黨錮傳買田
贍貧施貤恩賁幽竁致君豈無術不來羞白薦身未安
朝廷勲巳樹方面稍虧一簣成俄感兩楹奠相業貽後
昆源深流益衍峩峩天平山光塋神所戀靈斿泝天風
矯捷百夫牽堂高廟貌尊寺近法輪轉簾靜香更清庭
幽草逾蒨侯邦秩春祀闢戶丹青絢繫牲有豐碑孰敢
易以麫忠孝結人心異代民不倦兹遊及初夏喬木鳥
聲囀遺搆指吴宫往事鄙勾踐至今千載後紅膏汗蒼
巘青松自高卧日出霞光泫衣從空翠沾杯帶流霞嚥
溪聲碎珠玉勢若疾飛霰肩輿去如飛側逕不容盼人
歸華表鶴石化洞中燕惟有白雲居不知陵谷變一亭
頫流泉頗覺遊覽便龍門快先登卓筆喜遥見山形如
罘罳迴合護臺殿一宿贊公房蓮花催曉箭芳題勒巖
壁清飲却歌扇平生子長遊奚暇論封禪紀行詩固竒
屬和語多諺真同雩詠歸寧狂不為狷識琴誰似邕知
玉莫如卞
自天平遊靈巖次胡古愚韻
兩峰閶門西突兀頫衆丘昔年歌舞地潺湲水空流巋
然白雲祠祀事久益脩尚書獻納後聊復吴中游東陽
二佳士並驅駟玉虯相從泉石間共賞花竹幽振步極
玄覽萬象輸吟眸笑語落空谷轉覺吾生浮登高固能
賦一洗千古愁日暮微風發山氣涼如秋老禪亦好事
欵曲邀人留清泉出巖竇濁醪過牆頭吾曹亦何幸去
去同仙舟
張翥
送黃中玉之慶元市舶
昔我遊四明壯觀真海波褰裳寶山頂曙色寒嵯峨日
輪鎔生金湧出萬丈渦雲氣忽破碎朱光相盪摩決眥
蓬萊宫攜手扶桑柯羣仙迎我笑佩羽紛傞傞颶風歘
驚潮騰擲鱷與鼉浮槎徑可擥從此超天河精神動百
靈上下煩撝訶歸來巳十載遠夢時一過君家賢父兄
儒術傳世科薄言捧省檄舶署聊婆娑是邦控島夷走
集聚商舸珠香雜犀象稅入何其多權衡較低昂心計
寧有訛資閱須歷試壯圖詎蹉跎維君官事隙為訪巖
之阿懸厓仙者徒往往嘯且歌遐征渺不見空響遥相
和因聲兩黃鵠持我紫玉珂豈無滄洲興奈此塵劫何
成廷珪
賦得龍門送張德常同知之嘉定
來龍起西北萬古壯此門日月互開闔風雲恒吐吞龍
來海欲立龍去天為昏至今兩絶壁上有波濤痕張公
東海客邀我坐石根仰瞻泰宇淨俯瞰靈湫渾神物固
莫測目擊道乃存歲旱當用汝霖雨清乾坤
雜興
夜坐竹林下仰視天茫茫浮雲起西北衆星黯無光羣
鳥昧靈性胡為思南翔良辰忽變易志士徒感傷願爾
保素節何勞怨清商
燕中懷古章貢侍御
娉婷二八女絶色妙難畫新妝薄鉛華照影修竹下盛
年事夫壻錦玉耀精舍雖非伯鸞妻惓惓惜春夜琴餘
月當軒默默倚風榭寄語東家兒紅顔莫輕嫁
李孝光
靈隠寺
南州綿西極大山樹崇闕經營緬齊梁宏麗自吴越玉
水生虹蜺金樞孕初月稍高得縱觀川流淨如髮
蓮花峰
怪石蟠厚地神功謝琢飾水深玉井凍風多日車側空
聞涉江詠尚見嘉樹惜匪石有遺誡我心不可易
雜詩
北林有秋聲夜靜獨先聞寒暑迭相謁萬物何芸芸深
坐百憂息仰見孤飛雲嗟予亦有念誰哉致夫君
美人不可見夕河在雲端金莖高露墮玉井碧梧殘雞
鳴戒天旦蟲語傷夜寒同心疲夢寐遥知行路難
九月一日李晉仲張子長張仲舉蔡行之載酒
西湖是日會者凡九人分韻得采字
積水生秋隂旭日動晨彩始忻天宇曠稍見川容改騎
童屢見招舟子亦相待菱荷紛菲菲葭葦青漼漼浮鳥
或上下游鯈自行隊山岡西北鶩江水東南匯羣賢聚
城邑三載隔江海長懷遠矰繳至性同蕙&KR0581;升高露未
晞出谷日猶在幽期諒難違黃菊行可采
結廬南山下
結廬南山下頗紆故人轍浮沉各自媚長媿生理拙中
園黃菊花契闊見晩節平生匡濟心敢愛已獨潔豈無
一樽酒可以療饑渴歸哉視汝菊將恐霜露結
中園
中園斬蕭艾幽花發孤妍紛吾窮所諧乃獨叙汝賢豈
無桃李花諒非同心言平生屈大夫不為人所憐
與范子擇三首
仁人在高位幽士適中林出處元一致持爾耿介心黃
流受圭瓚秋蘭盈我襟故人既如此朱絃有遺音
夷吾菁茅謀仲父四方翰悠哉南山歌夜永何時旦北
風吹短衣千載有餘歎相見且樂酒况也雲雨散
佳菊有芳氣鳴鴈忽南征故人在海縣重此話平生䟤
跋黃塵下乃見玉雪清丈夫各有適賤貴足交情
賦詩分得欲雪
鳥雀不畏人嘖嘖上庭樹蕭條山已黃慘澹江氣暮遊
子未得歸天嚴風斷渡
送武呈景耀隨伯氏之金華
驅車出東門車行有離聲升高望城郭嘉樹何青青平
生畏離别乃復送子行
和叔夏觀石梁二首
六丁運神斧鑿此混沌素飛梁跨天來横絶山中路行
人不敢過白雲自來去長笑出山門羅衣翠煙暮
青山棲白雲顛倒寫繪素上有仙聖巢下有猿鶴路秦
王窺扶桑此物驅不去至今萬鬼神喑嗚風雨暮
竺雲為曇上人作(隂何體)
雲來自西極駘蕩復委蛇影度流沙曉峰臨鷲嶺竒從
龍飄宛轉觸石起參差光擬鳳毛紫清同玉葉垂夫容
連華岳綺藻映天池五色主祥瑞賢人懷羽儀
周伯琦
夗央濼作
官路何逶迤里數不可度宿止有常程晩次夗央濼山
低露草深天朗雲氣薄積水風颼颼平沙煙漠漠鳬鷖
雜翔集巨鱗倏潛躍居人歲取給遠眺近一勺原隰多
種蓺農奚犬牙錯滌場盈粟麥力穡喜秋穫舒徐八駿
遊相羊瑶池樂山川豈不佳人事日蕭索芻牧紓邦供
征徭非昔昨都人望翠華朝朝候靈鵲
興和郡(屬河東憲司按部西抵太原千餘里)
我行已旬浹所歴皆朔漠興和號上郡陂陀具城郭灤
陽界東履汾晉直西略提封廣以遐編氓半土著連甍
結賈區曾樓瞰寥廓要會稱雄麗埶壓諸部落興王遠
垂裕百載承制作北巡必西還遠儗東邑洛供億須浩
繁撫循在恭恪四鄰慎備虞三輔嚴寄託賢愚不同調
蟲沙與猿鶴長願四海清漢儀歲輝爍
野狐嶺(嶺界南北甚寒南下平地則暄矣)
高嶺出雲表白晝生虚寒冰霜四時凛星斗只尺攀其
隂控朔部其陽接燕關澗谷深叵測梯磴紆百盤坳垤
草披拂﨑䧢石巑岏輪蹄紛雜遝我馬習以安怳然九
天上熙熙俯人寰連岡束重隘拱揖猶城垣停鞭履平
地回首勢望尊緜衣遂頓減長途汗流韀亭柳蔭古道
園果登御筵境雖居庸北物色幽薊前始悟一嶺隔氣
候殊寒暄小邑名宣平相距兩舍間牛羊歲蕃息土沃
農事專野人敬上官柴門暮欵延休養嘉承平禹迹邁
古先漢唐所羈縻今則同中原大哉輿地圖垂創何其
囏張皇我六師金湯永深堅
懷來縣
山風日多寒近燕苦秋陽懷來雖小縣肇置自李唐泉
甘沙井冽橋古川流長重岡相抱環遠山勢低昂鑾輿
歲西還傾朝迎道傍蟠桃百寶盤敬上萬年觴三登調
玉燭羣黎樂康莊吾皇仁聖君動必循彝章宵旰貽近
憂苗頑尚跳梁所賴根本固忍此枝葉傷思見萬邦寧
野無遺賢良
榆林驛(漢史稱榆谿長塞即此也)
昔人多種榆今人唯種柳堅脆雖不同氣盡同一朽此
地名榆林自漢相傳舊但見柳青青夾路忘炎晝行旅
蘇汗暍車騎藉隂覆培植將百年柯葉日滋茂驛亭當
要衝人煙紛輻湊崇山峙東西步障明錦繡輦路中平
平形勝信天授宛如道衡廬中流望雲岫初夏别都城
攀條集親友兹還秋將中涼颸滿衣袖物態有變容歲
月如反手不問柳與榆生意要悠久
入居庸關
出關復入關五見月上弦草木雖未霜寒色已淒然厓
路何紆縈疊嶂横中天上有太古石下有無底泉幽致
良足嘉萬雷奈喧闐馴象寶轡鳴紫駝錦幪鮮鐵騎簇
雲隊黃屋循星躔時巡謐風俗執法恭後先達官國同
休拔宅如登仙細民終歲勞輸轉百苦煎苦樂殊雲泥
使我中心悁偶經巖谷勝復憶江湖壖升高望白雲楚
天浩無邊王師未休息敢賦歸來篇
大口(其地有三大垤土人謂之三疙疸距都北門二十里)
三垤何崇崇遥直都門北天肅煙嵐青野迥露草白紫
氣千里臨蜺旌拂秋色文武迨耄倪抃舞拜路側萬羊
肉如陵萬甕酒如澤國家富四海于以著功德詰朝御
大明湛露春拍拍簫韶殷九天歡聲溢逵陌非才忝扈
從所職陳典則皇基奠泰山億兆究安宅
御選元詩卷二十
