欽定四庫全書
御選宋詩卷六十五
七言絶句二
歐陽修
班春亭
信馬尋春踏雪泥醉中山水弄清輝野僧不用相迎送
乘興閒來興盡歸
江行贈雁
雲間征雁水間棲矰繳方多羽翼微歲晩江湖同是客
莫辭伴我更南飛
戲贈丁判官
西陵江口折寒梅爭勸行人把一杯須信春風無遠近
維舟處處有花開
過中渡
中渡橋邊十里堤寒梅落盡柳條衰年年塞下春風晩
誰見輕黃弄色時
得歸還自歎淹留中渡橋邊柳拂頭記得來時橋上過
斷冰殘雪滿河流
豐樂亭遊春
綠樹交加山鳥啼晴風蕩漾落花飛鳥歌花舞太守醉
明日酒醒春已歸
春雲淡淡日輝輝草惹行襟絮拂衣行到西亭逢太守
籃輿酩酊插花歸
紅樹青山日欲斜長郊草色綠無涯遊人不管春將老
來往亭前踏落花
謝判官幽谷種花
淺深紅白宜相間先後仍須次第栽我欲四時攜酒去
莫教一日不花開
畫眉鳥
百囀千聲隨意移山花紅紫樹高低始知鎖向金籠聽
不及林間自在啼
田家
綠桑高下映平川賽罷田神笑語喧林外鳴鳩春雨歇
屋頭初日杏花繁
樵者
雲際依依認舊林斷崖荒磴路難尋西山望見朝來雨
南澗歸時渡處深
西湖戲作示同遊者
菡萏香清畫舸浮使君寧復憶揚州都將二十四橋月
換得西湖十頃秋
夢中作
夜涼吹笛千山月路暗迷人百種花碁罷不知人換世
酒闌無奈客思家
奉使契丹初至雄州
古關衰柳聚寒鴉駐馬城頭日欲斜猶去西樓二千里
行人到此莫思家
夏享太廟攝事齋宫聞鶯寄原甫
四月田家麥穗稠桑枝生椹鳥啁啾鳳城綠樹知多少
何處飛來黃栗留(田家謂麥熟時鳴者為黃栗留出詩義)
寄許道人
綠髮方瞳瘦骨輕飄然乘鶴去吹笙郡齋獨坐風生竹
疑是孫登長嘯聲
高樓
六曲雕欄百尺樓簾波不動瓦如流浮雲已映樓西北
更向雲西待月鈎
宿雲夢館
北雁來時歲欲昏私書歸夢杳難分井桐葉落池荷盡
一夜西窗雨不聞
簾
銀蒜鈎簾宛地垂桂叢鳥起上朝暉枉將玳瑁雕為押
遮掩春堂礙燕歸
柳
雨潤堤長走畫轅絮兼梨雪墮春煙東風苑外千絲老
猶伴吳蠶盡日眠
井桐
簷敧碧瓦拂傾梧玉井聲高轉轆轤腸斷西樓驚穏夢
半留殘月照啼烏
霽後看雪走筆呈元珍判官
江上寒山祇對門野花巖草共嶙峋獨吟羣玉峰前景
閒憶紅蓮幕下人
嘉景無人把酒看縣樓終日獨凭欄山城歲暮驚時節
已作春風料峭寒
春日詞五首
宮壇青陌賽牛回玉琯東風逗曉來不待嶺梅傳遠信
剪刀先放綵花開
試粉東窗待曉迥共尋春柳傍香臺不驚樹裏禽初變
共喜釵頭燕已來
紅霧初開上曉霞共驚風色變年華香車遥認春雷響
庭雪先開玉樹花
玉琯吹灰夜色殘雞鳴紅日上仙盤初驚百舌緜蠻語
已覺東風料峭寒
曉待銅壺剪蠟煤繡簾春色犯寒來畫眉不待張京兆
自有新妝試落梅
鶴
樊籠毛羽日低摧野水長松眼暫開萬里秋風天外意
日斜閒啄岸邊苔
雁
來時沙磧已冰霜飛過江南木葉黃水闊天低雲黯澹
朔風吹起自成行
鶻
依倚秋風氣象豪似欺黃雀在蓬蒿不知羽翼青冥上
腐鼠相隨勢亦高
小池
深院無人鎖曲池莓苔繞岸雨生衣綠萍合處蜻蜓立
紅蓼開時蛺蝶飛
皇后閤端午帖子詞
煙含玉樹風生細日永宫花漏出遲深殿未嘗知暑氣
水精簾覆砌琉璃
蘇舜欽
夏意
别院深深夏簟清石榴開遍透簾明樹隂滿地日當午
夢覺流鶯時一聲
淮中晩泊犢頭
春隂垂野草青青時有幽花一樹明晩泊孤舟古祠下
滿川風雨看潮生
送人還吳江道中作
江雲春重雨垂垂索寞情懷送客歸不憤東風促行棹
羨他雙燕逆風飛
暑中閒詠
嘉果浮沈酒半醺牀頭書冊亂紛紛北軒涼吹開疎竹
卧看青天行白雲
梅堯臣
新井
淺淺清泉似鑑開鱗鱗寒甃未生苔山中亭午野禽渴
不畏人驚欲下來
白牡丹
白雲堆裏紫霞心不與姚黃色鬭深閒伴春風有時歇
豈能長在玉階隂
七月二十一夜聞韓玉汝宿城北馬舖
暗樹秋風擺葉鳴桃枝竹簟冷逾清孤燈淡淡短亭客
夜半蕭蕭聞雨聲
依韻和吳秀野馬上口占
谿頭三月草菲菲城畔春游惜醉稀莫信杜鵑花上鳥
人歸猶道不如歸
書事和韓子華舍人
見憑蝴蝶過牆飛却夢翩然入綺幃欲撲翅輕縈不住
覺時疑有粉沾衣
蔡襄
夢中作
白玉樓臺第一天琪花風静彩鸞眠誰人得似秦臺女
吹徹雲簫上紫煙
别宋判官
縷縷青隂拂去鞍雨花狼籍顫春寒年光别緒侵人髩
莫向離亭子細看
聞福昌院春日一川花卉最盛
山前溪上最宜春千樹夭桃一向新爭得扁舟隨水去
亂花深處問秦人
訪陳處士
橋畔修篁下碧溪君家原在此橋西來時不似人間世
日暖花香山鳥啼
宿揚州
瓜洲堰埭阻行橈更等江頭後信潮獨背殘燈數歸路
風傳寒柝夜迢迢
離錢塘
迎潮小舸滿旗風迥首津亭暮靄中惆悵今宵歸去夢
迢迢直至海門東
呈沈子山
荷葉新詞天下工玉人垂手倚秋風一聲清唱穿雲去
斜日烘簾曲未終
六月閩溪茘子丹新秋猶喜薦雕盤自嗟千里歸程遠
不得繁枝雨後看
夢遊洛中十首(并序首錄二)
九月朔予病在告晝夢遊洛中見嵩陽居士留詩
屋壁及寤猶記兩句因成一篇思念中來續為十
首寄呈太平楊叔武
天際烏雲含雨重樓前紅日照山明(夢中兩句)嵩陽居士今
安否青眼看人萬里情(司門員外郎王益恭年四十餘致政歸洛中自號嵩陽居士)
霜後丹楓照曲堤酒闌明月下前溪石樓夜半雲中嘯
驚起沙禽過水西(從尹師魯宿香山石樓)
江村
黯淡江村春日斜汀洲芳草野田花孤舟橫笛向何處
竹外炊煙一兩家
方山渡口占
江上行人空自愁壯年雙髩已驚秋不知風裏千重浪
何事無情也白頭
宿漁梁驛
庭樹疎疎河漢低瓦溝霜白月平西寒鴉不奈單棲苦
落泊驚飛到曉啼
榴花洞
洞裏花開無定期落紅曾見逐泉飛仙人應向青山口
管却春風不與歸
度南澗
隠隠飛橋隔野煙石磯西畔問漁船桃花盡日隨流水
洞在清溪何處邊
入天竺山留客
山光物態弄春暉莫為輕隂便擬歸縱使晴明無雨過
入雲深處亦霑衣
秋日
城頭蔓草受新霜天外孤鴻呌夕陽送客情懷楓樹老
著人襟袖菊花香
春日
東風吹雨濕鞦韆紅點棠梨爛欲然擬買芳華贈年少
紫榆春淺未成錢
劉敞
玉津園
垂楊冉冉籠清籞細草茸茸覆路沙長閉園門人不入
禁渠流出雨殘花
水寺
早時風景愛東吳一到京師興益疎偶向城南疑澤國
夾川垂柳帶僧居
春草
春草緜緜不可名水邊原上亂抽縈似嫌車馬繁華處
才入城門便不生
雨後登坐嘯亭
風捲高花舞成雪雨滋芳草綠侵雲屏軒獨立時惆悵
淮北春光過五分
黃薔薇
綠葉黃花相映深水邊臺畔結浮隂何人解賞傾城態
一笑春風與萬金
琵琶亭
江頭明月琵琶亭一曲悲歌萬古情欲識當時腸斷處
只應江水是遺聲
小園春日
草色初新柳帶長宿煙朝露濕初陽東山雲起西山碧
南舍花開北舍香
十月二日
十月黃河冰未澌柳條弱弱草離離寒蛩逐馬聲相續
却是江南秋半時
登城微雨
雨映寒空半有無重樓閒上倚城隅淺深山色高低樹
一片江南水墨圖
絶句
青苔滿地初晴後綠樹無人晝夢餘惟有南風舊相識
徑開門戶又翻書
鎖宿禮部中夜口號
浮雲不動月微明錦帳香寒夢易驚猶覺春風花未發
獨聞宫漏出重城
齋滿
長日薰風春欲回啼鶯鳴鴂亂相催不嫌柳絮多飛盡
仍許酴醾取次開
劉攽
題館壁
璧門金闕倚天開五見宫花落古槐明日扁舟江海去
却從雲氣望蓬萊
狄遵度
登樓
莎青石細淺見底天空雲淡無一毫波間圓月照不動
海上清風來最高
黃庶
探春
雪裏猶能醉落梅好營杯具待春來東風便試新刀尺
萬葉千花一手裁
望春偶書
信馬尋春上古原天工一幅繡平川花應笑我將詩句
便當遊人費萬錢
次韻和真長四季牧童(錄二首)
怯雨宜晴不識愁去隨青草牧春牛無人古路歌兼笑
歸去山花插滿頭
曉牧侵星大暑天晝尋芳樹綠隂眠惜牛不使衝殘日
歸帶黃昏飲小川
張公庠
宮詞
曉露溟濛似有無半殘紅燭動金鋪黃鶯不語梨花上
錯認徐熙舊畫圖
四部韶音進玉巵千官傾望柘黃衣舞頭再拜金階遠
畫鼓連催卷隊歸
二月猶寒未有雷江梅纔謝小桃開宫娥不放珠簾下
待得東風送燕來
盡道今來花信遲凌晨宫女探春歸寒梅一朵金盤小
已有清香拂御衣
過苑中官排辦時江梅初綻兩三枝春寒呵手晨妝罷
簾外人催送駕遲
再坐千官花滿頭御香煙上紫雲樓萬人同向青霄望
鼓笛聲中度彩毬
後苑宸遊炎日長宫中強半坐迴廊鵁鶄鸂鶒銀塘静
楊柳梧桐水殿香
萬字闌干菊半開更憐清露點莓苔仙韶使副呈新譜
得旨重陽侍宴來
清旦宮中候上番銀潢輕淡玉鈎殘山茶破萼江梅發
盡倚朱闌不避寒
上番宫女捲簾時閃閃寒鴉拂曉啼纔著赬袍催進輦
紫宸門外報班齊
銀漢横斜近建章九重深静閉蘭房六更未覺晨光動
自是仙家日月長
萱草初長花未開共知青帝領春回珠簾捲上瓊鈎穏
不礙薰風滿殿來
太皥祠壇數級紅青旂搖曳日朦朧人間未覺東風至
先入宜春小院中
西苑春深奉翠華朱闌千萬護珍葩不如直上紅樓去
盡見瓊林十里花
碧瓦鴛鴦勢欲飛禁門深靜日遲遲玉簫吹遍新傳譜
坐看黃鸝數換枝
月華浮動上階稜侍宴歸來掩繡屏子夜酒醒蘭燭暗
碧紗窗外度流螢
宴起昭陽索輦時鑪香偏上赬紅衣金門玉砌明如晝
宫女三千把燭歸
夾城西畔半毬場彩仗彎彎人對行一樣驊騮三百匹
金羈更伴綠遊韁
晩春途中
一年春事又成空擁鼻微吟半醉中夾路桃花風雨過
馬蹄無處避殘紅
徐徽
金獅潭渡
金獅潭上水悠悠兩岸垂楊客舍秋十里清江民物阜
錦帆直到石梁頭
曾鞏
瑯琊溪
野草山花夾亂流橋邊旌旆影悠悠即應要地無人見
可忍開時不出遊
詠柳
亂條猶未變初黃倚得東風勢便狂解把飛花蒙日月
不知天地有清霜
憶越中梅
浣紗亭北小山梅蘭渚移來手自栽今日舊林冰雪地
冷香幽豔向誰開
西樓
海浪如雲去却回北風吹起數聲雷朱樓四面鈎疎箔
卧看千山急雨來
出郊
葛葉催耕二月時斜橋曲岸馬行遲家家賣酒清明近
紅白花開一兩枝
李覯
鄉思
人言落日是天涯望極天涯不見家已恨碧山相阻隔
碧山還被暮雲遮
曉角
腸斷城頭畫角聲燈青月黑酒微醒濃香夢裏何曾管
只有離人夜夜聽
烏鵲
烏鵲翩翩競羽毛南飛無樹過良宵就中管得他人事
祇與天孫倩作橋
睡起
簟卷鱗紋帳繫紗六龍西降樹隂斜衹因夢裏成蝴蝶
猶記南園數種花
姚嗣宗
題空同山寺
南粤干戈未息肩五原金鼓又轟天空同山叟笑無語
飽聽松聲白晝眠
仲訥
負暄閒眠
茅簷晴日暖如春一枕鈞天樂事新滿眼繁華皆得意
午眠安穏却無人
唐詢
山堂偶書
在處煙雲早晩生自疑呼吸氣皆靈十年夢寐江山裏
今見江山入戶庭
為杭州日送客舟中
山雨霏微不滿空畫船來往疾輕鴻誰知獨卧朱簾裏
一榻無塵四面風
陶弼
途次葉縣覩千葉桃花
三月官桃滿上林一花千萼費春心葉公城外襄河北
一樹無人色更深
登潮月亭
渡頭人語知潮上下看南江東北流試引輕帆學歸去
茶山溪淺却迴舟
周敦頤
題春晩
花落柴門掩夕暉昏鴉數點傍林飛吟餘小立闌干外
遥見樵漁一路歸
經古寺
琳宫金刹接林巒一徑潛通竹塢寒是處塵埃皆可息
時清終未忍辭官
江上别石郎中
落葉蟬聲古渡頭沙灘人擁欲行舟别離情似長江水
遠亦隨君日夜流
邵雍
天津感事
雲輕日淡天津暮風急林疎洛水秋獨步獨吟人莫會
時時鷗鷺下汀洲
煙樹盡歸秋色裏人家常在水聲中數行旅雁斜飛去
一簇樓臺峭倚空
渌水悠悠際碧天平蕪更與遠山連白頭老叟心無事
閒凭闌干看洛川
水流任急境常静花落雖頻意自閒不似世人忙裏老
生來未始得開顔
依韻和君實端明洛濱獨步
風背河聲近亦微斜陽淡泊隔雲衣一雙白鷺來煙外
將下沙頭又却飛
暮春吟
林下居常睡起遲那堪車馬近來稀春深晝永簾垂地
庭院無風花自飛
張俞
金剛臺
霧山環合自雲川戶有清溪種玉田萬本桃花不知處
幾人曾得問秦年
張在
題龍興寺老柏院
南鄰北舍牡丹開年少尋芳去又回唯有君家老柏樹
春風恰似不曾來
楊備
金陵覽古雜詠(錄十首)
汝南灣
汝南王昔過江東此地名將汝海同玉斝濯來人易醉
有時人面照花紅
濛氾池
春條拂岸柳如金一鑑澄空照底深傍見龍舟赭袍影
分明紅日在池心
九日臺
甲光如水戟如霜御酒杯浮菊半黃東日西風滿天仗
簫韶一部奏清商
桃葉渡
桃葉桃根柳岸頭獻之才調頗風流相看不語横波急
艇子翻成送莫愁
幕府山
六代繁華一瞬間平蕪遠樹不勝閒倚樓天暝雲如幕
知是瑯琊幕府山
横塘
早潮纔過晚潮來一一軒窗照水開鑑面無塵風不動
分明倒影見樓臺
白都山
駕鶴驂鸞自古聞策名仙籍是真君天邊舊跡無尋處
滿目青山空白雲
春磵
手拖葛屨坐藤牀竹樹蕭然一水旁枕上白雲船下月
卜鄰東磵勝東岡
烏衣巷
人物風流往事非空餘陋巷作烏衣舊時簾幕無由覓
祇有年年新燕飛
白鷺洲
春信風生晩汎潮印沙羣鷺立還翹凭高一片迷人眼
蘆葦叢邊雪未消
雙蓮堂
雙蓮倒影面波光翠蓋風搖紅粉香中有畫船鳴鼓吹
瞥然驚起兩鴛鴦
司馬光
皇后閣春帖子
春衣不用蕙蘭薰緣領無加刺繡紋曾在蠶宮親織就
方知縷縷是辛勤
酬華嚴真師
知足隨緣處處安一身温飽不為難禪房窄小纔容膝
此外從他世界寬
邊將
月白星稀霜氣多卷旗束甲涉䓗河田家不覺官軍渡
夜半只聞風雨過
邵堯夫許來石閣久待不至
淡日濃雲合復開碧岑清洛遠縈迴林端高閣望已久
花外小車猶未來
獨步至洛濱
草軟波清沙徑微手攜笻竹著深衣白鷗不信忘機久
見我猶穿岸柳飛
范鎮
七夕
翠幕瑶梯百尺樓樓前星斗自悠悠天家仙會能多少
未到平明已别愁
王珪
宮詞一百首(錄三十二首)
花裏宮鶯曉未啼千牛仗下報班齊銀袍五百趨龍尾
天子臨軒賜御題
洛陽新進牡丹叢種在蓬萊第幾宫壓曉看花傳駕入
露苞初坼御袍紅
侍輦歸來步玉階試穿金縷鳳頭鞋階前摘得宜男草
笑插黃金十二釵
瑶臺夜滴金莖露水殿涼生玉枕風卧看星河歸閤晩
月斜疎影轉梧桐
燕子初來語更新一聲聲報内家春遥聞春御櫻桃熟
先進金盤奉紫宸
盆山高疊小蓬萊檜栢屏風鳳尾開綠遶金階春水闇
新分一脈御溝來
内苑宫人學打毬青絲飛控紫驊騮朝朝結束防宣喚
一樣真珠絡轡頭
夜深獨倚闌干角玉笛横吹弄月明餘響度雲無處覓
人間聞得兩三聲
元夕星燈照露臺六宫歌吹出雲來夜深翠輦歸金殿
十里迴廊錦帳開
沈煙搖碧透金鋪密下珠簾鎮玉壺近賜趙昌花雀幛
却嫌崔白芰荷圖
黃昏鎖院聽宣除翰長平明趁起居撰就白麻先進草
金泥降出内中書
石刻蛟龍扶繡柱金盤龍鳳走雕楹萬年枝上流鶯囀
屏掩春山夢不成
紅濕春羅染御袍透簾三丈日華高金針玉尺裁縫處
一對盤龍落剪刀
侍女爭傳玉彈弓金丸飛入亂花中一時驚起流鶯散
踏落殘英滿地紅
山樓彩鳳棲寒月宴殿金麟吐御香蜀錦地衣呈隊舞
教頭先出拜君王
曉吹翩翩動翠旗爐煙千疊瑞雲飛何人奏對偏移刻
御史天香隔繡衣
金井秋啼絡緯聲出花宫漏報嚴更不知誰是金鑾直
玉宇沈沈夜氣清
内庭秋燕玉池東香散荷花水殿風阿監採菱牽錦纜
月明猶在畫船中
紗幔薄垂金麥穗簾鈎纖挂玉蔥條樓西别起長春殿
香壁紅泥透蜀椒
清曉自傾花上露冷侵宫殿玉蟾蜍擘開五色銷金紙
碧鎖窗前學草書
宫女薰香進御衣殿門開鎖請金匙朝陽初上黃金屋
禁掖春深晝漏遲
内人稀見水鞦韆爭擘珠簾帳殿前第一錦標誰奪得
右軍輸却小龍船
禁裏春濃蝶自飛御蠶眠處弄新絲碧窗盡日教鸚鵡
念得君王數首詩
鬭草深宫玉檻前春蒲如箭荇如錢不知紅藥闌干曲
日暮何人落翠鈿
太液波清水殿涼畫船驚起宿鴛鴦翠眉不及池邊柳
取次飛花入建章
釣線沈波漾彩舟魚争香餌上龍鈎内人急捧金盤接
撥剌紅鱗躍未休
露井銀牀凍不收深宮花暗曉鶯愁殘紅滿地無人埽
一半隨風落御溝
盤龍新織翠雲裘簡點黃封玉匣收防備秋衣供御著
金箱捧入曝衣樓
黃金掌上露華稀朝退君王索輦遲到得經筵春講罷
海棠花影數磚移
麗日祥煙鎖禁林櫻桃初熟杏成隂年年翠輦來遊幸
花落春階一寸深
六龍觀稼奉宸遊齊賀豐年薦麥秋後苑宴回卿相出
内官金盒送來麰
雪晴鳷鵲樓邊月風落昭陽殿後梅爐炭炧消香獸暖
獨拈香筯撥紅灰
端午帖子詞
禁幕無風日正亭侍臣初賜玉壺冰不知翠輦遊何處
應在瑶臺第一層
王安石
春郊
青秧漫漫出初齊雞犬遥聞路却迷但見山花流出水
那知不是武陵溪
春風
春風過柳綠如繰晴日烝紅出小桃池暖水香魚出處
一環清浪湧亭皋
歸庵
稻畦藏水綠秧齊松鬛初乾尚有泥縱蹇尋岡歸獨卧
東庵殘夢午時雞
池上看金沙花數枝過酴醿架盛開二首
午隂寬占一方苔映水前年坐看栽紅蕊似嫌塵染汚
青條風上别枝開
酴醿一架最先來夾水金沙次第栽濃綠扶疎雲對起
醉紅撩亂雪爭開
出郊
川原一片綠交加深樹冥冥不見花風日有情無處著
初迴光景到桑麻
同熊伯通自定林過悟真二首
與客東來欲試茶倦投松石坐敧斜暗香一陣連風起
知有薔薇澗底花
城郭紛紛老倦尋幅巾來寄北山岑長遭客子留連我
未快穿雲涉水心
烏塘
烏塘渺渺綠平堤隄上行人各有攜試問春風何處好
辛夷如雪柘岡西
金陵
金陵陳迹老莓苔南北遊人自往來最憶春風石城塢
家家桃李過牆開
午枕
午枕花前簟欲流日催紅影上簾鈎窺人鳥喚悠颺夢
隔水山供宛轉愁
斜徑
斜徑偶通南埭路數家遥對北山岑草頭蛺蝶黃花晩
菱角蜻蜓翠蔓深
木末
木末北山煙冉冉草根南澗水泠泠繰成白雪桑重綠
割盡黃雲稻正青
禁中春寒
青煙漠漠雨紛紛水殿西廊北苑門已著單衣猶禁火
海棠花下怯黃昏
江上
江北秋隂一半開晚雲含雨却徘徊青山繚繞疑無路
忽見千帆隠映來
若耶溪歸興
若耶溪上踏莓苔興罷張帆載酒回汀草岸花渾不見
青山無數逐人來
即席
曲沼融融泮盡凘暖煙籠瓦碧參差人情共恨春猶淺
不問寒梅有幾枝
江寧夾口二首
茅屋滄洲一酒旗午煙孤起隔林炊江清日暖蘆花起
恰似春風柳絮時
落帆江口月黃昏小店無燈欲閉門側出岸沙楓半死
繫船應有去年痕
試院中
白髮無聊病更侵移牀卧竹向秋隂朝來雁背西風急
吹折江湖萬里心
咫尺淹留可奈何東風虚共一姮娥階前棗樹應搖落
此夜清光得幾多
春日
柴門照水見青苔春繞花枝漫漫開路遠遊人行不到
日長啼鳥去還來
書氾水關寺壁
氾水鴻溝楚漢間跳兵走馬百重山如何咫尺商於地
便有園公綺季閒
赴召道中
海氣冥冥漲楚氛汀洲回薄水横分青松十里鍾山路
祇隔西南一片雲
遇雪
定知花發是歸期不奈歸心日日歸風雪豈知行客恨
向人更作落花飛
獨卧
茅簷午影轉悠悠門閉青苔水亂流百囀黃鸝看不見
海棠無數出牆頭
杏花
垂楊一徑紫苔封人語蕭蕭院落中獨有杏花如喚客
倚牆斜日數枝紅
城東寺菊
黃花漠漠弄清暉無數蜜蜂花上飛不忍獨醒孤爾去
慇勤為折一枝歸
鍾山絶句
澗水無聲遶竹流竹西花草弄春柔茅簷相對坐終日
一鳥不鳴山更幽
招楊德逢
山林投老倦紛紛獨卧看雲却憶君雲尚無心能出岫
不應君更嬾於雲
金山
北楫南檣泊四垂共憐金碧爛參差孤根萬丈滄波底
除却蛟龍世不知
波瀾蕩沃乾坤大氣象包藏水石間祇有此中宜曠望
誰令天作海門山
遊鍾山
兩山松櫟暗朱藤一水中間勝武陵午梵隔雲知有寺
夕陽歸去不逢僧
汀沙
汀沙雪漫水溶溶睡鴨殘蘆晻靄中歸去北人多憶此
每家圖畫有屏風
東江
東江木落水分洪伐盡黃蘆洲渚空南澗夕陽煙自起
西山漠漠有無中
北望
欲望淮南更白頭杖藜蕭䬃倚滄洲可憐新月為誰好
無數晩山相對愁
信州迴車館中作
太白山根秋夜静亂泉深水遶牀鳴病來空館聞風雨
恰似當年枕上聲
寄伯兄
身留海上去何時祇看春鴻北向飛安得先生同一飲
蕨芽香嫩䱥魚肥
題畫扇
玉斧修成寶月團月邊仍有女乘鸞青冥風露非人世
髩亂釵斜特地寒
初晴
幅巾慵整露光華度隴深尋一徑斜小雨初晴好天氣
晩花殘照野人家
南蕩
南蕩東陂水漸多陌頭車馬斷經過鍾山未放朝雲散
奈此黃梅細雨何
南浦
南浦東岡二月時物華撩我有新詩含風鴨綠粼粼起
弄日鵝黃裊裊垂
竹裏
竹裏編茅倚石根竹莖疎處見前邨閒眠盡日無人到
自有春風為埽門
初夏即事
石梁茅屋有彎碕流水濺濺度兩陂晴日暖風生麥氣
綠隂幽草勝花時
東陂二首
東陂風雨卧黃雲塍水翻溝隔隴分舂玉取新知不晩
腰鎌今日已紛紛
荷葉初開筍漸抽東陂南蕩正堪遊無端隴上翛翛麥
横起寒風占作秋
北陂杏花
一陂春水繞花身花影妖嬈各占春縱被春風吹作雪
絶勝南陌碾成塵
溝上梅花欲發
亭亭背暖臨溝處脈脈含芳映雪時莫恨夜來無伴侣
月明還見影參差
北山
北山輸綠漲横陂直塹回塘灩灩時細數落花因坐久
緩尋芳草得歸遲
山櫻
山櫻抱石蔭松枝比並餘花發最遲賴有春風嫌寂寞
吹香渡水報人知
鍾山晩步
小雨輕風落楝花細紅如雪點平沙槿籬竹屋江村路
時見宜城賣酒家
書湖隂先生壁
茅簷長埽靜無苔花木成畦手自栽一水護田將綠遶
兩山排闥送青來
戲贈段約之
竹栢相望數十楹藕花多處復開亭如何更欲通南埭
割我鍾山一半青
望淮口
白煙瀰漫接天涯黯黯長空一道斜有似錢塘江上望
晚潮初落見平沙
入瓜步望揚州
落日平林一水邊蕪城掩映祇蒼然白頭追想當時事
幕府青衫最少年
泊船瓜洲
京口瓜洲一水間鍾山祇隔數重山春風自綠江南岸
明月何時照我還
御選宋詩卷六十五
