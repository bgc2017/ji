欽定四庫全書
御選元詩卷二十五
七言古詩一
耶律楚材
和黃葉老人題獻陵吳氏成趣園詩
雪溪詞幹輝星斗紙蠧塵蒙詩一首湛然揮墨試續貂
囁嚅使人難出口丁年彭澤解官去遨遊三徑真三友
悠然把菊見南山暢飲東籬醉重九獻陵吳氏治荒園
成趣為名良可取養高不肯事王侯閑卧林泉了衰朽
今年扈從過秦川可憐尚有蕭條柳歸計甘輸吳子先
麗詞已後黃華手知音誰聽斷絃琴臨風痛想紗巾酒
嗟乎世路聲利人不知曾憶淵明否
過陰山和人韻
陰山千里横東西秋聲浩浩鳴秋溪猿猱鴻鵠不能過
天兵百萬馳霜蹄萬項松風落松子鬱鬱蒼蒼映流水
天兵何事誇神威天台羅浮移到此雲霞掩映山重重
峰巒突兀何雄雄古來天險阻西域人煙不與中原通
細路縈紆斜復直山角摩天不盈尺溪風蕭蕭溪水寒
花落空山人影寂四十八橋横鴈行勝遊竒觀真非常
臨高俯視千萬仞令人凛凛生恐惶百里鏡湖山頂上
旦暮雲煙浮氣象山南山北多幽絶幾𣲖飛泉練千丈
大河西注波無窮千溪萬壑皆會同君成綺語壯竒誕
造物縮手神無功山高四更纔吐月八月山峰半埋雪
遥思山外屯邊兵西風冷徹征衣鐵
扈從冬狩(并序)
癸已扈從獨予誦書於穹廬中因自譏云
天皇冬狩如行兵白旄一麾長圍成長圍不知幾千里
蟄龍震慄山神驚長圍布置如圓陣方騎雲屯貫魚進
千羣野馬雜山羊赤熊白鹿奔青麞壯士彎弓殞竒獸
更驅虎豹遂貪狼(御閑有馴豹縱之以博野獸)獨有中書倦遊客放
下氊簾誦周易
郝經
乙夘秋月十九日登泰山太平頂
窮秋老雨四十日坤軸欲爛陰霾纏我來方作泰山遊
玉虹一夜收雲煙山靈奕奕生喜色突兀撐裂青羅天
輕裾飄飄過黃峴乘興直到三峯前霜餘灌木出秋色
萬疊紅錦幪椒巔泓澄寒溜浸太古翠壁細瀉珠璣圓
當時秦漢極侈麗未必如此皆天然天門中斷兩屹立
箭筈一磴蛇蜿蜒稜層絶頂肆崇峻佇立矯首望八埏
長天沈沈入西極九州却在東海邊衝風惨淡萬里來
海窟勁刮鯤鯨涎須臾白雲生嶽麓脚底泱莽無山川
秦壇周觀覺浮動滿地覆冒兜羅綿忽疑山移入海中
白浪四洶虚濤掀山陰瑰詭光怪出赤氣翠暈相鉤連
下從谷底上碧落寶塔萬級高蟠旋遂登日觀叱日馭
六龍倒著珊瑚鞭玉鱗剥落金甲坼九芒迸綺生血鮮
三山搖蕩海水拂蓬壺縹緲來飛仙為言此色與此界
君自固有非塵緣恍然記悟復無語把手一笑三千年
趙州石橋
輪囷太古綠玉月半插水面不挂天一矼一段數十丈
大業至今七百年深銜密匝無罅隙嵌磨妥帖堅且圓
仰視壓面勢飛動勁欲拔起疑墜顛鬼功神力古未有
地維欲絶還鈎連蛟龍辟易洚水伏細紋參錯如新鐫
晴虹不散結元氣海撁縹緲纏飛煙衝風倒景鯉背搖
金瀾滉瀁青環偏乾坤壯觀全趙雄幾回笑殺秦人鞭
往來細讀張相碑直與北嶽相輊軒先君有詩不忍看
摩娑華表空泫然
使宋過濟南宴北渚亭
往年薄遊宴渚亭高秋霜落波光清今年持節又來宴
菱葉荷花香半城城南倒插泰山脚城北沈涵海氣横
周圍盡浸樓臺影魚鳥慣聞簫鼓聲錦堂流出珍珠冷
花底漂搖碎光炯名泉多在府第中繡廉深掩臙脂井
推波委濤到北渚匯蓄㴠渟數十頃虹橋桁柳平分破
巨壑雲莊入煙暝濟南名士多老成行臺突兀皆名卿
尊中正有李北海坐上寧無杜少陵堰頭臘甕滿船求
歌舞要送行人行江南風景已不殊渚亭即是西湖亭
望京府賞紅梅
汴梁宫中絳綃梅移向汴河堤上栽青條團掿杏花顆
瑣細向陽才半開張公小隊呼我飲風色偃髯寒氣凛
玉銜徑踏黃河冰貂帽颯簷掀紫錦金鞍細馬歌舞人
雪壓小橋不動塵入門下馬簇花宴紅蓮舊府花正新
玉川金波碧香酒折花遍插分素手春透寒梢未全綻
風流正要臙脂瘦賞梅不用歌落梅緩歌却著銀笙催
愛香細擷生霞蕊浮動雲腴釂一杯本是前村冷澹花
不稱王侯將相家明朝會散更向明月底藉雪凍吟疎
影裏
太平頂讀秦碑
岱宗太平頂磨崖與天齊左列則天頌右刻張說辭文
采與書法不離近代規漢封宛在周觀東秦壇夐出絶
頂西壇前圓平值中峰突兀上有始皇碑年深雨漬百
裂餘析作兩峰蹲半規面陽數字仍可辨隙縫重銜苔
蘚皮中間隠約見制可完好可辨惟臣斯拳如釵股直
如筯屈鐵碾玉秀且竒千年瘦勁益飛動迴視諸家肥
更痴當時風雨有餘怒豈容夸石獨在兹秪應神明愛
尤物不肯轟擊常護持昔年韓文公曾賦岣嶁詩字青
石赤皆傳聞漫為咨嗟涕漣洏何如親登泰山日觀峯
光怪特見絳氣纏金虹摩挲細讀秦相碑天門高咏來
清風乃知山靈不相負夜宿天邊不忍去醉倚雲窗重
回顧
楊奐
題趙繼卿耕隠圖
惜君玉雪成老醜知君近出太常後(太常名之傑以諫南北征知名)求
田問舍計差早恐君不是扶犂手長安冠蓋閙於雲但
說子真耕谷口此心肯處萬事了直待鐘鳴奈衰朽溪
山入眼畫樣新雨翠煙嵐浮戶牖松亭可琴水可舟中
有石田三百畆剰鉏烏豆種紅秫十分桑麻居八九軟
浸豆屑飯晨犢濃湯秫腴篘社酒冷盆繅絲給公上挑
燈紡績裹妾婦索錢豪吏喜食肉準備羹材養雞狗荆
棘滿野獨漏網太常遺澤亦已厚軍興科徭古不免為
勸比鄰死莫走殘年得飽實大幸傍舍偎籬插花柳君
家平日無雜賓我輩過門須一扣若非代北少陵翁定
是周南紫陽叟更闌朗咏除夜篇聊與蒼生洗塵垢
有懷梁仲經父
美人熒熒在何處海闊天低隔煙霧珊瑚零落芙蓉空
咫尺相望迷去路翠輦金輿雙鳳皇風吹環佩聲琅琅
壺觴狼籍事已往一日萬里愁茫茫劉郎竟是誰家客
歲晩霜華林葉赤美人熒熒在何處鴨綠江頭江月白
姚樞
賦龍池水(即平水之源)
濁涇一斛幾半區白田一沃成膏腴汾水流源亦不殊
循崖挾阜不可渠姑射山高草木敷精英四散清流疏
清流溉田田即癯耕犍嗇夫疲糞車陳蕃一室還掃除
淵明亦復新其廬伯夷柳惠聖之徒其源逼窄其流汚
春日秋霜與化徂何當得此輔唐虞中行未易良可吁
晉人努力無為迂
許衡
青山
青山偃蹇與世疎只將秀色供吾徒知君如我有山癖
深探遠討吾不如金燈峰上詩千首挂鏡臺前一杯酒
人間萬事盡浮雲故人曾為相思否雲邊鸞鳳玉鞭鳴
跛鼈蹣跚疊繭生天末碧雲凝遠思夕陽無語下西城
張弘範
春雪
餘寒料峭黃昏暮驚見東風吹柳絮杜陵野老獨歸來
却入灞陵橋上路黃鶯愁立花深處恨濕金衣寒兩羽
園林渾似晩春時一片瓊花飛玉樹
李冶
七星巖
嚴公舊隠名七星幽闃寥廓真仙庭峩峩雲蓋結雙頂
天風不動聞流鈴字青石赤尚竒偉撝訶守護煩山靈
不是人間玉局所今貯天上琅函經我疑山澤自通氣
又如蟄戶藏雷霆曾聞洞府仙所話歲與下土收蝗螟
早時禱雨叩輒應古井猶帶蛟龍腥土壤飄飄槩可想
地籟瑟瑟猶堪聽世上樓觀豈不有窮極技藝分紅青
何如石室堅且好萬古仙跡留芳馨我來到此洗俗慮
仰視玉宇摩青萍盧敖尚許隨學道驂鸞駕鳳遊滄溟
劉因
感秋(思古人之不可見也)
湘絃悠悠阻清音駕車欲往洛水深白榆一葉驚河漢
萬里碧霄中夜心玉鸞翩翩紛翠羽髣髴機絲隔煙霧
瓊枝難得芳華年惟恐流光兩遲暮河傍有星名牽牛
此星既出令人愁明朝再見明河影已隔人間萬古秋
飲後
日光射雨明珠璣怒氣鬱作垂天蜺天漿海波吸已竭
倒景徑入黃金巵金巵一傾天宇閑天公愁吐胷中竒
海風掀舉催月出吹落酒面浮明輝瓊芝瑞露千萬斛
肝腸瀟瀟清欲饑金宫銀闕此何處夜半夢落崑崙西
眼中之人素所期赤霜為袍丹霞衣明星煌煌何大速
碧霄悵望白雲低
歸去來圖
淵明豪氣昔未除翺翔八表凌天衢歸來荒徑手自鋤
草中恐生劉寄奴中年欲與夷皓俱晩節樂地歸唐虞
平生磊磊一物無停雲懷人早所圖有酒今與龐通沽
眼中之人不可呼哀歌撫卷聲嗚嗚
雪翠軒
西山萬古青未了黛綠鬟雲已傾倒豈知太虚忽生白
恍如長夜今復曉紫陽仙翁見本根白波開天餘浩渺
胸中盤曲此高寒曾夢肝腸倚天表蒼崖飛來天出巧
為護煙嵐翠如埽萬縷寒煙吹不舉靜秀依依見娟好
此時先生一開軒平生壁立金玉峭脚底游塵軟更紅
黑頭擾擾誰為雄臨風回首三太息安得置此冰壺中
西山秀色千萬重一顧可洗浮雲空遥望飛泉駕遠壑
中有一路開雙松人間風日不到處來訪軒中雪翠翁
遊郎山
昨日山東州馬耳索御凌風嘶今日軍市中不覺已落
山之西山之面背一無異不待風煙變化神已迷危關
度雪嶺亂石通荒蹊林間小草不識風日自太古我行
終日仰羡木杪幽禽啼但見雨色來雲物颯以凄忽然
長嘯得石頂痛快如御駿馬蹄萬里來長風五色開晴
霓長劒倚天立皎潔瑩鸊鵜平地拔起不傾側物外想
有神物提詩家舊品嵩少同畫圖省見巫山低誰令九
華名獨與八桂齊千態萬狀天不知敢以兩目窮端倪
鶱騰誰避若飛隼側瞰何屈如怒猊千年落窮邊煙草
寒萋萋若非酈亭書生此鄉國物色誰省曾分題(酈道元注)
(水經說郎山形勢最真今涿郡有酈亭其先世所居也)乾坤至寶會有待豈有江
山如此不著幽人棲頗聞山中人雲間時聞犬與雞只
疑名山别有靈境在不許塵世窮攀躋不是先生南遊
有成約徑欲共把白雲犂九疑窺衡湘禹穴探會稽玉
井爛賞金芙渠日觀倒卷青玻瓈風煙回首暮瀟灑南
遊準擬相招攜
送徐生還鄂
燕山送客歸南州興來每恨無扁舟君歸為我謝江漢
思君不見令人愁千里風煙想瀟灑一代英雄成古邱
當年才氣鸚鵡洲撫掌笑殺黃鶴樓黃鶴歸來哀江頭
江山依舊人悠悠浮雲萬古恣變滅眼中擾擾何時休
紫陽仙人歌遠遊飛蛟起滅三千秋為君揮手崐崙頭
(紫陽謂晦翁飛蛟起滅見遠遊集註)
宋高宗題李唐秋江圖
秋江吞天雲拍水濤借西風挾不起斷雲分雨入江村
回首龍沙幾千里澹菴老筆搖江聲髣髴阿唐慘淡情
千秋萬古青山恨不見歸舟一葉横
登鎮州隆興寺閣
太行鱗甲搖晴空層樓一夕蟠白虹天光物色驚改觀
少微今在青雲中初疑平地立梯磴清風西北天門通
又疑三山浮海至載我欲去扶桑東雯華寶樹忽當眼
拍肩愛此金仙翁金仙一夢一千載騰擲變化天無功
萬象繞口恣噴吐坐令四海皆盲聾千池萬沼盡明月
長天一碧無遺蹤我生元感非象識此眼此臂將安庸
海岳神光埋禹鼎人間詭態何由窮金天月窟爾鄉國
玉豪萬丈須彌峰一杯徑欲呼與語為我返駕隨西風
堂堂全趙思一豁江山落落吾心胷中原左界此重鎮
形勢彷彿餘兵衝歌舞遺臺土花碧旗幟西山霜葉紅
乾坤割裂萬萬古烏鳶螻蟻為誰雄滹水悠悠自東注
落日渺渺明孤鴻
示孫諧
龍山古壯哉鬱鬱盤煙嵐一讀元子詩冷然玉泉甘江
山勝景要佳客而我不到懷應慚雷家髯翁虎眈眈劉
氏遺愛存河南百年喬木動秋色籃輿誰與供竒探崑
山出美玉楚國多楩楠孫郎復貴種良璞須深函勾萌
慎培養雲霄看巖巖野夫老矣一何拙平生只有歸休
堪傳經訪道可無媿為我早辦龍山菴
尚野
淵明歸來圖
羲皇上人鄉里兒田園將蕪非所思楚聲雖託絶怨懟
高情千古歸來辭歸來忽復河山移忠憤意切語益微
白雲遥遥望不極東籬舊菊西山薇夷齊奚疑怨耶非
況乃貌此遺世姿文行圭璧照方冊飄然髣髴空同時
子雲擬聖諸儒譏法言美新吾誰欺考亭夫子春秋筆
昭然晉室日星垂
董文用
送蕭郎中方厓奉使安南
烏臺空發行臺封司農一載歸鰲封十常八九不如意
人生處處歡伯逢帝膺天命念赤子樓船未忍征蠻賨
古來每重皇華選蕭君禮貌先雍容文學僉言當此舉
宰相見之皆悦從安南小邦等鱗介早赴絳闕朝真龍
王惲
宿仙山朝元觀題示
太行北走開四門川原落落風煙屯仙山西峙如虎踞
石嶺東抱猶龍奔道林中蟠百餘畆顧揖殿寢何雄尊
仙翁得仙事惝怳碧霞洞主玄元孫百年朝元去不返
寶籙祕泄風雷燉陰靈訶護石壇古老雨留漬蒼苔痕
緬懷矯矯東瀛老變化能大天溟鯤謝公本是濟時具
誰使卧老東山墩豐碑不愧蔡邕筆再拜遺像儼以温
我來夏交樹陰翳萬橘翠瑣芬蘭蓀平生素有林壑癖
若厭闤闠埃霾昏每來福地愛蕭爽跬步乃與仙凡分
山川景氣得人勝喜對羽客開清樽夜深靜卧月東出
林影布地翻瑶琨天風吹空萬籟息明星當上手可捫
恍然人鏡爾竒絶月露一洗清心魂世間塵土幾千丈
有夢不到瑶臺垠人生幾何胡不樂例自跼束駒服轅
惜哉清景不可駐一聲啼鴂開林煙明朝人事隨日出
坐看蟻穴蜂衙喧
僧傳古坐龍圖嚴東平所藏至元三年秋九月
張簽省耀卿處觀七年閏十一月甲戌公退馬
上偶得時秋苦旱冬天無雪
深山大澤物所蟄千丈懸淙挂青壁潭陰水黑不見底
老雨初開元氣濕蒼龍何處行雨歸闖首踞坐紅雲堆
山僧駭絶噤不語萬壑陰霧生緇衣咄哉傳古隠龍性
隔戶寫影窺天機一從元化墮此筆飲海不復觀晴霓
世間畫本萬尺蠖尾鬛一掩無晶輝比年一旱幾焚如
牲幣空事山川雩羣龍癡睡洞府黑六合任使黃霾汚
何當鐵匣出雷火衝屋而去騰天衢六丁奔命僕射御
倒卷溟渤天瓢㪺滂沱一洗坤乾淨却斂神功寂若無
程鉅夫
為曹仲堅題漁父圖
風煙浩渺浪拍天百帆齊開爭一先輕舠蕩漾自來去
詩人曾賞古漁父山圍别浦樹參差水淨沙明人跡稀
大罾小罟較得失魴鱮暗作枯魚泣直針為鈎餌亦無
煙波不見真釣徒林中茅屋是誰子袖手無言方隠几
送余率翁職滿謁選并寄容齋承旨肯堂學士
江南四月梅子黃衣袖已試荷風香出門有客欲萬里
使我憶得西山蒼西山何處雲半髮夜深斗極回寒芒
磴泉自紅澗自碧樓倚白雪歌滄浪容齋遂慵兩相好
劒氣耿耿自騰驤我曾握手極千古逢之滿腹生琳琅
曉天一笑江水長燕鳴岸雨催牙檣
奉餞學舟老先生之武陵
疾風吹雲雲不裂南紀酣酣三日雪辰陽冷掾故不冷
破帽棕鞵來作别先生自是我輩人錦袍丹紱曾青春
黃金築臺不肯上水晶宫中一角麟一朝忽著儒冠起
泛宅浮家五千里繫船花岸茹蒸霞為展臯比說詩禮
宣尼未始三年淹我亦鳴榔下湘水蕭雲曹志上所知
銓量當遣教五溪先生行止無不可瓜期况爾行遲遲
問君此行何所之武陵思我還當歸是間少長致足樂
采花食實薪桃枝落日天低洞庭野木葉蕭蕭風上下
留君小住君掉頭前有十漿先饋者蒼蒼煙水解迷人
莫倚川原物色新漢家會有蒲輪使珍重修程穏致身
漁翁圖
漁翁牽纑漁婦紡膝上兒看掉車響溪南溪北趁冬晴
水急船多欠新網祝兒休啼手正忙網成得魚如汝長
七真山洞雲觀
七真之山白雲裏絳闕神宫半空起祁君有志於君成
更賜雄材自天子東臨滄海西崐崘森森翠節排天門
三更日射芙蓉色六月石挂冰霜痕山頭髣髴清虛府
洞底陰岑太行路青苔能識六龍車明月長懸萬年樹
峯盤澗複氣絪緼瑶草金芝日日新君王自有長生樂
端拱無為萬國春
上賜潘司農龍眠拂菻婦女圖
拂菻迢迢四萬里拂菻美人瑩秋水五代王商畫作圖
龍眠後出尤精緻手持玉鍾玉為顔前身應住補陀山
長眉翠髮四維列白㲲覆頂黃金環女伴駢肩擁孤樹
背把閒花調兒女一兒在膝嬌欲飛石榴可憐故不與
涼州舞徹來西風琵琶檀板移商宫娛尊奉長各有意
風俗雖異君臣同百年承平四海一此圖還從秘府出
司農潘卿拜賜歸點染猶須玉堂筆天門蕩蕩萬國臣
馹騎横行西海濱聞道海中西女種女生長嫁拂菻人
李伯時馬
龍眠畫馬真是馬一匹猶當萬金價參差粉墨見龍媒
渴飲長江柳陰下我今老病無所求但願早賜歸林邱
肩輿飽飯百不憂閑看稚子騎犂牛
石國英
鴈蕩能仁寺遺詩
我行天下山水半側身西望長嗟歎山到蜀川方絶竒
世味久被微官絆萬里提兵鴈蕩來高牙一展嵐霧開
松風吹騎連鑣入高日下照繙經臺老僧振錫去何所
香篝寂寂佛無語山鳴谷應應者誰似有秦民宅幽阻
姑休爾旅枕爾鋋雲深不得驚龍眠水晶一𣲖瀉琤玉
歲與清氣中洄沿二三溪碓長林下人力罷舂天所借
草香花淨太古春虎嘯猿吟明月夜幽尋靜勝登嵯峨
鸞旗柱筆光彩摩詩成寫破峭壁翠稽首巖前諾巨那
張經
岳陽樓(并序)
巴陵形勢甲天下郡治西南有樓曰岳陽盡得巴
陵之勝至元丙戌余以監察御史按臨長沙道出
巴陵凡一往返不暇一登甲午夏備員湖北憲司
分司於辰始得以酬平昔之志意湖山如此造物
者何其靳耶因留數語以識歲月云
洞庭一水七百里煙朝月夕皆經過豈知斜陽萬里更
有一佳處君山十二盤青螺乾坤有此樓萬古高嵯峨
憶昨長江咫尺限南北風霜晝夜一日千摩挲今朝快
一登恍若脱沈疴生平所羡鑑湖請乃今更覺君恩多
湘靈也似知我至時令白鳥來婆娑鐵笛紫荆曲春草
黃陵歌江山一醉謾不省悲風落日生白波愛山愛水
亦非癖奈此日月如飛梭彭蠡銀山堆碧海青銅磨武
昌雲間歎黃鶴采石天外愁青蛾詩家割據幾今古元
氣發泄天不訶扁舟歸來月一蓑仙槎已侯三山阿吾
欲乘興觀銀河
方回
聽孫鍊師琴
名畫元不出畫工善書決不屬書史子春伯牙非伶官
古能琴者必君子枕流潄石今孫郎電眸冰齒霜髥張
灑埽書室焚古香信手為我調宫商琮琮琤琤泉落澗
嗈嗈喈喈鴻度漢從容整暇未肯忙小似吟猱觀抑按
急如快刀斫蛇分兩截琉璃瓶碎玉簪折似有鸞膠再
補完細視冰絃元不絶又如電走雹飛驅霹靂老樹百
丈龍爪入得非獺髓滅瘢痕依舊烏桐淨如拭睥睨黠
鼠伏狸奴殺機一動與之俱鷹揚頗類師尚父牧野秉
鉞行天誅臨河而聞殺鳴犢曳輪不往反乎覆許由不
受堯天下一瓢雖無吾亦足聖門此意傳不傳耿耿精
靈月在天孫郎何處得授受長江秋霽印嬋娟五音本
無根舌齒六律發揮憑手指音律之外求七情萬變悉
從心上起孫郎胷次夫何如貯儲古今萬卷餘孰謂七
絃軫上之神聖不本二尺檠邊之功夫少年學琴亦學
渠勿但彈琴當讀書
戴表元
自信上歸遊石門放故人毛儀卿振卿兄弟作
長句贈之
山開未開白雲梯人行不行青麥溪五年清夢隔蟻穴
千里飛塵深馬蹄重來交遊亦笑樂但覺几杕煩提攜
門閭霜葉無數積風定水禽時一啼藥草春暄夜更長
木蘭花下聽天雞
題李伯時畫五馬圖
嗚呼良馬不世出令人但尋李侯筆五龍忽墮白雲鄉
海角孤臣看自失太平天子開明堂前驅麒麟後鸞凰
當時此馬來萬里想見顧盼生風霜龍眠老仙亦如此
揮毫談笑羣公裏官閑祿飽少塵埃霧閣雲窗天上起
風流轉眼餘山河人間荆棘何其多臨風卷圖三太息
此馬今存知奈何
江行雜書
荒城日暮秋江長䆉稏野熟秋風香青天茫茫不知處
扁舟卧入菰蒲鄉波深浪靜魚鴨樂遥林墮影同飛揚
平生見畫無此本便欲默寫懸高堂須臾雷雨漲深墨
漁戶悉閉牧牛羊篙人軟語似憐我拗篷蓋頭編篙牀
此時殘暑尚什七瀟灑幸為清蚊蝱無人靜覺物性出
蚯蚓草蟲歌晩涼銅山乳竇青最遠羞縮不似來時妝
但餘田鳥如匹練雙雙飛點暗煙黃山川一日幾變態
人事百年安可常停舟起問魚酒戶此地幾年成戰場
虹梁羽化新起廢白骨無數埋前岡惆悵令人百憂起
飲客正酣歌發狂坐中悲樂誰竟是歸來玉兔搖滄浪
贈趙子實
北風吹沙溪倒飛白日未落山中歸千邀萬覓不相就
誰信有人穿翠微幅巾大帶長襦袍韋篋錦囊鮮綵毫
名門發身合燕頷一經傳家真鳳毛坐車侯嬴吾不讓
白社寒林氣清放驂麟翳鶴誰不能要識神光牛背上
蓬萊山丹霞谷天仙留書三萬軸聞君暫去還復來許
君細和滄浪曲
仇遠
題石民瞻畫鶴溪圖
鶴溪近與練湖連一鏡秋水清無邊依稀淮岸瀟湘浦
慣見月虹書畫船山翁幾年吳下客溪草溪花未相識
筆牀茶竈老元真肯與鷗沙分半席
贈張玉田
秦川公子謫仙人布袍落魄餘一身錦囊香歇玉簫斷
庾郎白髮徒傷春金臺掉頭不肯住欲把釣竿東海去
故鄉入夢忽歸來井邑依依鐵爐步碧池槐花元都桃
眼空舊雨秋蕭颾太湖風月數萬頃扁舟乘興尋三高
西北高樓一杯酒與子長歌折楊柳江山信美盍便留
蓴菜鱸魚隨處有
白珽
題松雪臨郭河陽溪山漁樂圖
遠山近山何歷歷下有長溪横一碧溪中亦有釣鼇手
此手不遮長安日野橋煙樹接草廬飛流如練懸空虚
截山白雲凝不去要人寫作巖居圖
吾邱衍
陳公輔聽雨軒
帝子吟瀟湘瀟湘雲煙竟茫茫楚客歌洞庭洞庭木葉
空秋聲豈如敬亭山前野人宅西風不驚響雲滴燭花
未剪書在牀愛爾元音起虛寂忽無復忽有天灑來自
然山中枕流人如聽洗耳泉神融意適有真趣汝南郭
泰來何暮忽憶隴頭水罷我膝上琴旅人動遐思無此
瀟灑心君不聞簷花悲歌杜陵老山雪空回剡溪櫂祁
寒暑雨無怨咨流麥漂衢竟誰道與君歌聽雨秋雨最
可聽明朝雨歇雲亦散月色滿地秋冥冥
胡長孺
贈相士黃電目
憶昔待詔金馬門方伎雜遝車蓋繁黃生蔡子最絶出
高堂不奈笙歌喧廬陵老翁才五尺旴母江頭眼空碧
相人豈不二子如秋風夜雨歸無宅長身博士老一簞
臯比那博儒生酸人生榮華無足夢桃笙竹枕長闌干
黃翁勿歎無家苦華屋連雲更何補蜀莊一日不百錢
炳炳幽光二十年
題段郁文雪石
白雲飛來著春空翕霍變化生竒峰朝曦照耀舒復卷
碧華忽擁玻瓈宫秋潮初壯明於雪千雷動地吳山裂
濤頭出海夕陽微百煉青銅浮玉玦雲容濤勢偉且竒
乍出乍没須臾時乾篤雪山白盈尺晴天萬里窺峨眉
似識詩翁作詩苦獨擁清妍照環堵河翻月落夜未央
如虹光氣飛屋梁
題秋江喚渡
道傍木葉如渥丹歸急不知行路難青嶂碧溪自喚渡
蹇驢破帽秋風寒裹頭長須甚德色肩輕不借有餘力
人間塵土深復深謹勿重賦招隠吟
題開元三馬圖
牧馬極盛開元中上閑十二皆游龍時平千里不自效
嘶聲脱吻生悲風流傳八駿苦詭怪樂歌天馬徒能工
豈如杜句曹韓畫流雲飛電玉花驄吟詩展卷何獨此
未可與此爭先雄重瞳玉色五百載階榻相向將無同
誰人臨摹得高意印章仿彿龍眠公但存大略見神駿
未傳五彩分風鬃俯仰布置號進藁圖成欲上明光宫
安定王孫固英物錦標象軸留其蹤願言藏襲不浪出
駿骨隠隠驚盲聾祗今駑駘厭芻豆鹽車未贖汙溝紅
大水
西昆水源出天河一瀉萬里生驚波濁渾到海更奔猛
潰決猶自吞陵阿瓠子魚龍横中野至今空唱宣房歌
故迹九道復不得南注安流少休息癡冥陰雲欺白日
不放扶桑光采出連宵達旦雨如傾綠野黃流混為一
河伯侈大未可厭規取桑田廣宫室長鯨老蛟助聲勢
城郭波浪相沈没神禹衣冠藏會稽大呌不聞將安為
龔璛
春日寄懷書臺
閶門柳如帶中有别離在當時官河船飄搖忍相待二
月東風吹暮寒追送百里問河干破屋殘燈人去住欲
語不語千萬端竹雞鈎輈啼夢闌九山道中雨漫漫已
恨金華六年别當時再鼓荆江楫七年又恨瀟湘闊人
生貧窶北門憂我一思之生白髮白髮生何足驚志士
潦倒俱無成酒澆磊塊澆不平況復不飲難為情長歌
短歌無新聲念我獨兮在吳城今年石湖好清明每樹
梨花香雪晴夫君不來湖上亭昨朝見家信紙尾煩相
問是親不可疎既遠不可近此身江海事多違往往舊
交零落盡我亦徘徊看舞謳誰家歡宴及春游越王郊
臺踏芳草危絃二七彈箜篌箜篌嘈雜兒女語繡柱朱
絃生眼霧感物逢時重懷古悠悠我行處總是衰遲路
待君歸來問君故各天一涯水東注
題鄭子實著色溪山漁樂圖
東風忽來吹綠雨閑雲更學苕花舞山中之人歸未歸
溪上漁舟泛春渚
吳中寒食
寒食清明賣酒家酒瓶亂插紅白花江南蠶子非一種
日暖蜂房報午衙八十漁翁罾半破往來醉客路三义
村中女伴無忙事疎雨小塘收漾紗
馬虛中柳城春色圖
城中塵頭十丈高欲畫春風風怒號佩霞仙人騎鶴背
却度太虚觀樂郊當時丹青爭出色借與天公動搖碧
上流老子餘舊蹤桓大將軍亦曾植樹猶如此我何堪
莫學江南繫船客雉堞平成天下平有情有思弄春晴
隔葉睍睆黃鸝聲
袁易
八月一日雨後賦兼寄城中諸友
今我不樂思出遊宿酒昏昏仍懶惰安得涼飇破煩鬱
竹頭搶地桐陰妥䊵扇那能脱腕揮紗巾不覺酣眠墮
誰喚飛雲起天末政用此時持贈我渴龍掉尾下飲江
列缺為右豐隆左蜿蜒初若彌六合變滅忽復成么麽
長空收曀淨千頃落日著山縣米笴白衣蒼狗覓虛無
孤鶩斷霞明細瑣人生萬事風雨散苦欲控搏無一可
嗟予學道良已晩閱世忘憂今亦頗西疇罷亞碧參差
南埭芙蓉紅婀娜聊尋清景日追逐況復川原秋淡沱
故人城郭尚留連何時共鼓吳淞柁
郭麟孫
題趙子固蘭蕙卷
寫蘭以左筆為難此圖筆筆皆向左香風一夕從西來
數片湘雲忽吹墮天真滿前呈爛漫晴煙低葉分婀娜
紫莖縹緲散曾華翠帶交加藏側朵初觀駭目若零亂
諦視凝神還帖妥想翁落筆風雨疾不待解衣盤礴臝
但覺書紙如書空唯知有蘭那有我胷中所在皆衆芳
變化縱横無不可他人一二已云多翁今能事一何夥
嗟予作畫雖不能知蘭之趣亦頗頗再觀品題驚絶倒
照眼驪珠十六顆清氣襲人肌骨寒手之不置行與坐
陶君珍重祕藏之玉軸牙籖善封裹
題高尚書秋山暮靄圖
長江萬里流滔滔風平如席靜不濤老楓疎柳澹雲影
欹岸側島明秋毫紅塵一點飛不到何人結屋江之臯
霜清水落沙嶼出蘆葉瑟瑟鴻南翺一峰崒嵂聳峨髻
俯視培塿如兒曹晴嵐朝爽滴空翠樹林露沐滋流膏
心融造物意慘淡筆挾風雨聲蕭騷淋漓元氣猶帶濕
收拾萬象無能逃扶輿清淑聚胷次固應獨擅人間豪
未容小米詫能事千古且說文昌高世間神物不易得
牙籖玉軸歸時髦我來坐窗疲不遨展卷頓覺舒鬱陶
何煩蠟屐躋攀勞崦西小紅尋野桃
題蘇子瞻翰墨
山頭崒嵂侵霄漢片幅之間據其半河水盤旋寒玉貫
雲氣濛濛中截斷峰巒回合平若接山城嵯峨聳樓觀
下有森森林木灌隠約浮空露纖巘沙平野曠征途遠
行人凌兢馬欲汗天機滿前呈爛漫濃墨如新筆凌亂
渾沌鑿破太極判元氣淋漓風雨散若非定以范寬斷
誰能展此竒手段玉堂老仙重稱賞絶筆當為古之冠
牙籖玉軸宜倒看縱得千金慎勿換老眼摩挲獲珍玩
不敢為題只驚歎
湯彌昌
題趙子固蘭蕙卷
泛蘭轉蕙光風春靈均妙與花寫神胷中九畹無纖塵
摹寫形容方逼真彝齋作畫詩興寓寄齋作詩知畫趣
意匠經營托豪素心手縱横生態度紫莖綠葉墨淡濃
湘魂澧魄香融融後來三絶松雪翁心讓此花能品中
黃庚
題東山翫月圖
斜陽紅盡暮雲碧一片天光涵水色海濤擁出爛銀盤
千里嬋娟共今夕主人領客登東山踏碎寒光看秋液
星河倒影浸空明露華溥玉夜氣清馮夷激水水欲立
海若辟易天吳驚孤舟卷帆泊煙嶼古木撼壑生秋聲
憑高人在金鼇背閑看潮生煙渚外老龍翻海雲氣寒
長鯨卷雪浪花碎茫茫萬頃滄浪中屹立孤峰鎖蒼翠
山巔埽石羅尊罍賓主傳杯不放杯騷客掀髥賦詩去
山童踏月攜琴來劇談浩飲不知醉仰天長笑歡顔開
倒著接䍦欲起舞乾坤清氣入肺腑天邊風月空四時
眼底江山自千古謝安躡屐遊東山袁宏登舟宴牛渚
庾亮南樓今在不坡仙赤壁知何許滿眼往事轉頭空
千年人物俱塵土人生光景若湍流霜痕易點雙鬢秋
胷中勿著塵俗事眉間休鎖名利愁我輩適意在行藥
古人所以秉燭遊月山追憶舊遊處盡寫風流入縑素
我來見畫如見景想像高堂猶可賦諸君後會應可期
雲萍合散今何之安得扁舟澉川去日與杖履相追隨
登山把酒醉明月共看此畫歌此詩
尹廷高
銀嶺書懷(并序)
大德乙已端陽將男祖憲祖惠遠遊出門風雨大
作四日始度銀嶺泥滑不可言偶誦銀嶺遥遥馬
戍高之句蓋古野人語也足而成章
泥滑滑泥滑滑竹雞雨聲相間發銀嶺遥遥馬樹高行
行白盡征夫髮征夫髮白白如絲樹本欲寧風撓之壯
士心腸類鐵石别離肯作兒女悲終南嵩華在何許我
欲登高一懷古會逐羣仙駕紫鸞咳唾九天落香露
雨中度揚子江見海怪出沒
吳頭楚尾天一隅長江浩渺雲糊糢中流風急浪花湧
船頭黃帽驚相呼蜿蜒海怪互出沒踴躍與我為先驅
神閑意定若無見自信膽氣由來麤江神唯識詩客意
故爾獻狀聊相娛岸傍青帘酒可沽拔劒割炙傾玉壺
與君痛飲留斯須此景此意不可孤山川慘淡百戰餘
古今變態難盡摹且書雨裏金焦圖
盧溝曉月
闌干滉漾晨霜薄馬度石橋人未覺滔滔流水去無聲
月輪正挂天西角千村萬落荒雞鳴大車小車相間行
停鞭立盡楊柳影孤鴻滅沒青山横
薊門飛雨
清風夾道槐陰舞誰信青天來白雨馬上郎君走似飛
樹下行人猶蟻聚須臾雲散青天開依然九陌飛黃埃
乃知造化等兒戲一日變態能千迴
李簡
重登泰山
憶昔遊泰山於今二十載傷心此日重登臨山色依依
人容改三峰突兀與天齋天門未到勞攀躋層層石磴
出林杪縈迴百折青雲梯盤石暫憩舒清眺澗壑風來
號萬竅水聲俄在樹梢頭疑有於菟天外嘯向曉才登
日觀峰手披雲霧開鴻濛火輪欲上海波赤金霞翻動
蒼龍宫黃河一線幾千里吳越山川真地底為數齊州
九點青更將伏檻窺南溟李白不遇安期生安得羽翼
飛蓬瀛
郭䣘
蟹
請君聽說吳江蟹除却吳江無處買豈無鬱州與上海
獨許汾湖十分倍筐如負笈行披鎧大者盈斗吁可怪
爬沙驚倒兒女駭黃金填胷高塊磊十月尖臍更精彩
玻瓈瑪瑙光璀璀髓香骨脆味瀟灑坐令華堂厭烹宰
好辦糟邱與醯醢醖藉風流無不改介夫佳傳傳千載
牟應龍
題高尚書夜山圖
觚稜昔枕萬松嶺金碧青紅縹緲間萬家環之密如櫛
只見樓臺不見山九街車馬何填咽隠隠轟轟夜不絶
市聲未散朝馬嘶只見燈火不見月祗今山上居民稀
岡巒盡露青逶迤昏鼓鼕鼕人迹絶山空月明景更竒
謫仙把酒看不足摩詰收之入横幅要令赤日黃埃中
翠色冷光常在目就中何處最愁予刹竿高矗白塔孤
綵筆昔曾干氣象短髮搔斷空踟蹰世間萬事何不有
雍門悲凉百年後惟有明月與青山古往今來鎮如舊
楊學李
西郊晩步
江城五月風雨餘嶺南地僻少馳驅政餘長日無與俱
尋幽步屧城西隅地平山遠迷綠蕪垂楊深處聞鷓鴣
縈迂小徑通浮屠松風夾道如笙竽清池冷浸秋水菰
如有露氣侵庭梧桃笙院靜横竹奴栩栩清夢遊冰壺
覺來殘照不可呼更待好月同歸塗
望雲樓(并序)
樓在賀州治之東北紹興間太守黃尚賢所建高
壓城壘下瞰江山是為一郡之竒觀年深頽圮大
德癸夘余命工葺而新之獨以未經前賢題咏為
斯樓欠事暇日輒一登臨為之神怡心曠因成十
二韻以紀其勝
樓前山色青如鬟樓高夜映星斗寒推窗縱目納吟思
倚檻爽氣生眉端荒煙宿靄迷野甸古岸怪石横驚湍
城孤下瞰天蘸碧日永坐聽風鳴鑾登臨獨慨城郭是
把酒一酹還三歎雖未如元龍高卧之百尺已不減庾
公步月之遊觀又何須黃鶴霄漢之浩渺亦可想岳陽
煙水之瀰漫巋然獨立賀江滸已矣樓中沸歌舞勝境
無詩亦可羞謾自簷楹庇風雨望雲人遠迹生塵祗有
江流自今古
御選元詩卷二十五
