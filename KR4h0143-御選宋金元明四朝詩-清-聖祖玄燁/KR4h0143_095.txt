欽定四庫全書
御選宋詩卷十二
五言古詩三
王安石
彎碕
殘暑安可逃彎碕北忩北伐翳作清曠培芳衛岑寂投
衣挂青枝敷簟取一息涼風過碧水俯見游魚食永懷
少陵詩菱葉淨如拭誰當共新甘紫角方可摘
示寶覺
宿雨轉歊煩朝雲擁清迥蕭蕭碧柳輭脈脈紅蕖靚默
臥如有懷荒乘豈無興幽人適過我共取牆隂徑
獨臥有懷
午鳩鳴春隂獨臥林壑静微雲過一雨淅瀝生晚聽紅
綠紛在眼流芳與時競有懷無與言佇立鍾山暝
上南岡
暮塢屋荒涼寒陂水清淺捐書息微倦委轡随小蹇偶
攀黃黃柳却望青青巘幽尋復有興未覺西林晚
次韻舍弟江上
岸紅歸欲稠渚綠合猶晚晴沙上屐輕暖水随帆遠吹
波戲魚動掠葉飛禽返著意覓幽蹊桃花誤劉阮
諸葛武侯
漢日落西南中原一星黃羣盜伺昏黑聯翻各飛揚武
侯當此時臥龍猶摧藏掉頭梁父吟羞與衆爭光邂逅
得所從幅巾起南陽﨑嶇巴漢間屢以弱攻強暉暉若
長庚孤出照一方勢欲起六龍東廻出扶桑惜哉淪中
路怨者為悲傷豎子祖餘策猶能走強梁
寄曾子固二首
嚴嚴中天閣藹藹層雲樹為子望江南蔽虧無行路平
生湖海士心跡非無素老矣不自知低回如自誤傷懷
西風起心與河漢注哀鴻相随飛去我終不顧
崔嵬天門山江水繞其下寒渠巳膠舟欲往豈無馬時
恩繆拘綴私養難乞假低回適為此含憂何時寫吾能
好諒直世或非詭詐安得有一㕓相随問耕者
送鄭叔熊歸閩
鄭子喜論兵魁然萬人敵常持一尺箠跨馬河南北方
今邊利害口手能講畫疑師穀城翁方略已自得天兵
卷甲老壯士不肉食低回向詩書文字銳鎸刻科名又
齟齬棄置非人力黃塵彫罽裘逆旅同偪仄秋風吹殘
浪霰雪巳驚客浩歌随東舟别我無慘惻閩生今好游
往往老棲息南陔子所慕天命豈終塞
寄二弟時往臨川
蕭條冬風高吹我冠上霜我行歲已寒悲汝道路長持
以犬馬心千里不得將使汝身百憂辛苦冒川梁青燈
照詩書仰屋涕數行不有親戚思誰知遠游傷
鳳皇山
驅馬信所適落日照九州青山滿天地何往為吾邱貧
賤身祗辱富貴道足羞涉世諒如此惜哉去無由
西風
少年不知秋喜聞西風生老大多感傷畏此蟋蟀鳴况
乃捨親友抱病還獨行中夜臥不周惻惻感我情起視
天正黑弱雲亂縱横似有霰雪飄不復星斗明時節忽
如此重令壯心驚諒無同憂人樽酒安可傾
送李宣叔倅漳州
閩山到漳窮地與南越錯山川鬱霧毒瘴癘春冬作荒
茅篁竹間蔽虧有城郭居人特鮮少市井宜蕭索野花
開無時蠻酒持可酌窮年不用客誰與分杯杓朝廷多
賢俊磊砢充臺閣君能喜節行文藝又該博超然萬里
去識者為不樂予聞君子居自可救民瘼苟能禦外物
得地無美惡似聞最南方北客今勿藥林麓換風氣獸
蛇凋毒蠚如漳猶近州氣冷又銷鑠珍足海物味甚厚
不為薄章舉馬甲柱固巳輕羊酪蕉黃荔子丹又勝楂
梨酢逢衣比多士往往在丘壑從容與笑語豈不慰寂
寞太守好觴詠嘉賓應在幕想即有新詩流傳至京洛
送裴如晦宰吳江
震澤與天杳旁臨無限情他時散髮處最愛垂虹亭飄
然生平游捨我戴吳星欲往獨不得都門看揚舲到縣
問疾苦為子求所經當知耕牧地往往茭蒲青三江斷
其二洚水何由寧微子好古者此歌尚誰聽
韓持國從富并州辟
韓侯冰玉人不可塵土雜官雖衆俊後名字久訇磕并
州天下望撫士威愛愜千金棄不惜賓客常滿閤遥聞
餘風高為子置一榻親交西門餞百馬驕雜遝子材宜
用世談者為嗚咽矧今名主人氣力足呵欱推賢為時
輔勢若朽易拉會當薦還朝立子在閶闔惜哉秣騏驥
賦以升龠合咨予栖栖者氣象已摧塌他年佐方州說
將尚不納況于聲勢尊豈易取酬答有如持寸莛未足
感鞺&KR1861;顧于山水間意願多所合匡廬與韶石少小已
嘗蹋風游會稽春雪宿天柱臘淮湖江海上慣食蝦蠏
蛤西南窮岷嶓東北盡濟漯身雖未嘗歷魂夢已稠沓
荆溪最所愛映燭多廟塔溪果點丹漆溪花團繡罨扁
舟信所過行不廢尊榼一從捨之去雪霜行滿頜思之
不能寐蹙若䖟蚋噆方將築其濱畢景謝噂&KR0689;安能孤
此意顛倒就衰䬃唯子余所向嗜好比鶼鰈何時歸相
過游屐尚可蠟
晨興望南山
晨興望南山不見南山根草樹露顛頂樛枝空復繁銅
瓶取井水已至尚餘温天風一吹拂的皪成璵璠
黃菊有至性
團團城上日秋至少光輝積隂欲滔天況乃草木微黃
菊有至性孤芳犯羣威采采霜露間亦足慰朝饑
飯祈澤寺
駕言東南遊午飯投僧館山白梅蘂長林黃柳芽短笭
箵沙際来略彴桑間斷春映一川明雪消千壑漫魚隨
竹影浮鳥誤人聲散玩物豈能留干時吾自嬾
小崑山懷古
玉人生此山山亦傅此名崖風興穴木清越有餘聲悲
哉世所珍一出受欹傾不知鶴與猿栖息尚全生
送子思兄參惠州軍
沄沄曲江水天借九秋色樓臺飛半空秀氣盤韶石載
酒填里閭吹花換朝夕笙簫震河漢錦繡爛冠幘地靈
瘴癘絶人物傾南極先朝有名臣卧理訟隨息稍稍延
諸生談笑與賓客子来適妙年謁入交履舄寂寥九齡
後此獨望一國虞翻禮丁汜韓愈俟趙德孤岸鎮頹波
俗流未易識我方文葆中旋逐旌旗績去思今豈忘耳
目熟遺跡吏含殷勤言俛仰問乖隔當時府中兒侵尋
鬢邊白下帷雖著書不救饑寒迫謂宜門闌士宦路久
烜赫奈何猶差池更捧丞掾檄驥摧千里蹄鵬墮九霄
翮人生無巧愚天運有通塞試觀馳騁人意氣宇宙窄
榮華去路塵謗辱與山積優游禄仕間較計誰得失送
君強成歌陟岵翻感激
同杜使君飲城南
山公游何處白馬鳴翩翩檀欒十畆碧五月浮寒烟留
客聽其間風吹江海懸山罅不見日竹外空青天焚蠟
助月出酒光發金船狂客惜不去醉翁舞廻旋何必吹
簫人玉枝自嬋娟歸路借紅燭兩星低馬前
白紵山
白紵衆山頂江湖所縈帶浮雲捲晴明可見九州外肩
輿上寒谷置酒故人會林巒張錦繡草木吹竽籟登臨
信地險俯仰知天大留歡薄日晩起視飛鳥背殘年苦
局束往事嗟摧壊歌舞不可求桓公井空在
泊舟姑蘇
朝游盤門外暮出閶門西四顧茫無人但見白日低荒
林帶昏烟上有歸鳥啼物皆得所託而我無安栖
崑山慧聚寺次孟郊韻
僧蹊蟠青蒼莓苔上秋牀露翰饑更清風蘤遠亦香埽
石出古色洗松納空光久遊不忍還迫迮冠蓋場
韓維
别後作
朔風吹驚鴻行列失後先蒼蒼雲壓船齒齒冰著岸離
馬聲正悲别臉淚猶泫却望攜手處危檣映林見
覽梅聖俞詩編
夙昔誦佳句跂予慕高風何意憂艱餘邂逅此相逄君
初應府辟捧檄来自東引車窮簷下眷然顧微躬姿表
穆以秀純德信内充乃知文章作中與性情通煌煌新
詩章垂光照昏蒙啓櫝挹荆璞引莛撞景鐘高篇屢云
闋遠思殊未終譬如巧琴師哀蟬發絲桐中有冲淡意
要以心志窮顧惟昧者聽莫辨徵與宫安得牙曠手提
耳發其聰
送孔先生還山
先生樂道者于世淡無欲高風自絶人正行不違俗朅
来城闕遊不受塵事觸日久望林壑駕言反幽築家臨
滍水陽路轉春山曲東風吹百花紅紫滿巖谷蠶桑事
未起農里得徵逐社酒濁易求山蔬晴可斸幽尋月吐
嶺高卧日照屋應念塵中人胡為自羈跼
鋤園
上天浩無私衆草同一榮青青十步間薰臭相雜并卉
藥數不多十百其品名蔓者善緣附結隂在高甍修竹
雖自立已復困纏縈其餘叢與株蕪沒不自呈隂蟲穴
其下日夜百種鳴紛然亂耳目我意初不平朝鋤忽以
静暮雨且復生自念疲病者莫與地力爭盛衰固物理
安用勞我形
送謝師直歸馬上作
送客西郭門適與佳賞遇雜花被原野南盡遠目注撲
撲亂朱粉濛濛疑白霧林下風正柔繁香不飛去日長
人意閒歸騎欵不遽陶然行且歇良愜静者素却念陌
上人春愁紛如絮
游城南雙塔院
軻峨郭南門臺殿壓長路青林四面合飛鳥不得度房
掩僧獨禪庭喧鴉正哺高蘿走蒼柏丹花下垂布中園
饒佳果結子滿朝露久從城邑居樂與清境遇坐聽百
禽響日宴不忍去微雨西北来颯爽動林莽歸鞅一回
首孤刹屹當午終期濯涼風杖策縱高步
同陳太丞游龍興寺經藏院
空堂灑寒水碧楸涼漠漠高眠得珍簟委棄巾與屩薰
風穆然来殿角鳴金鐸清香有時聞幽鳥無聲落論詩
愛平淡語道造冲寞非吾方外友誰當共兹樂
和晏相公湖上遇雨
公堂日多暇薄暮游清池孤雲從西来若與飛盖期急
雨亂荷芰紅綠左右披沙禽帶濕起簇簇守前坻烟樹
晦空曲蟬聲寂無遺殘炎一洗濯霽景開林西禽飛還
清波蟬噪復故枝晩槿揚朱華秋草含碧滋篙舟出堤
去微風滿平漪卷幔極悵望正見隗與箕舉酒無塵情
慨然起遐思永懷古先訓默蹈通介宜乃知賢哲心所
得非遊嬉
同曼叔游高陽山
久聞高陽勝近在汝州側跂予三年望我願今卒獲烟
雲函兩山臺殿開半壁解鞍高林下仰視快登陟蒼松
盤老枝矯矯入簷隙微風韻其上落耳寒惻惻枇杷兩
高樹中國所未識葉間青實駢大與蜀土敵我来暮春
後花草已狼籍不見躑躅紅西巖向人碧出門步榛薈
微徑不可索援蘿下幽澗剝蘚題蒼石鳥啼無定音虎
鬪有遺跡石臺平挺挺野竹瘦歷歷主人尉下邑奔走
困符檄喜我蕭散人幽奇共搜剔息隂時一憩貪勝還
自力歸時山氣冷草露濕游屐舉手謝峰巒高秋復来
覿
同曼叔游菩提寺
高城如破崖寺帶喬木古禪房掩清晝佛畫剥寒雨荒
池野蔓合濁水佳蓮吐蕭條聯騎游淡漠對僧語秋風
日夕好勝事從此數
滍城
駸駸二三騎南並横山去山窮遠川出始見滍陽樹荒
城蘿蔦合表裏無寸土但聞鳥啼聲不見鳥啼處呼兒
開棘扉掃榻坐茅廡清泉給盥濯凉風生仰俯濁醪稍
似佳山果来近圃始酌薰然和中飲淡無慮案頭伏羲
經編絶幾見補先生發其微大義談四五紛攘自諸家
簡易獨太古形骸非我有冠帶尚誰取道存固非外兩
致默與語是時春季望山月夕已吐清光出深竹葉上
露如雨寒侵毛骨生思有烟霞舉却念人世間紛紛何
足數
晩過象之葆光亭步月
浮沉閭里間放志謝維縶行貪月色静歸犯霜華濕寒
鼓出城重飛星過樓急却想竹亭下主人猶獨立
曉出郊過方秀才舍飲
浮雲散朝隂初日動晴煦行隨風葉遠去傍田家路人
閒無遽色馬緩有安步遥識主人舍青帘出霜樹
南溪
長林拂雲根一徑絶城腹荆扉帶翠樾斗下地愈束清
溪自南来勢抵北崖曲清平水流漫東去入修竹境幽
百物遂魚鳥得所欲況依仁者居不與鈎彈觸有時佳
賓至相與娛聽矚鳥飛鳴我旁魚泳出深渌薄暮登前
岡四顧山在目雨滋春稼繁風動野花馥達人樂天性
不待外物足遂令兹地勝久不事營築顧我指崖下秋
當結茅屋渠波環古臺輦石坐幽隩霜前復来觀兔肥
山酒熟
答公懿以屢游薛園見詒
抱疴積閒縱世味頗能淡惟于山水娛自謂老不厭況
兹伊洛間久蓄游賞念幽扉樂隠竹小彴度平塹解鞍
庇清隂拂席見殘艷長溪自南流小閣忽東瞰游人坐
兀兀鳴鳥来泛泛蟹潜石穴幽魚泳柳根暗川童成羣
嬉林女有孤覘醉觴豈留行吟筆靡停占臨歡興何長
遵事迹猶暫伊予志巖壑偶官禄石甔要須三逕足歸
迹便可歛買林接婆娑鑿澗分瀲灧田廬常閉門野艇
時放䌫聊書平生懷特為異時騐
范純仁
累約舍弟純禮以執事未至
落葉猶同飛寒鳥猶並枝我汝獨何負不得長相隨偶
為細累拘跬步成天涯後日更遠適會合倍難期尚願
家國寧且作千日離悠悠百年間幾别顔即衰從官非
我志功名徒自欺雖言干寸禄坐使手足違逐未背本
心得一萬已遺爾我粗有識此事良同悲安得長沙田
清水稻百畦將汝入故廬親戚坐成圍幼弟就文史長
兄近砭醫孝謹奉諸宗祭祀潔四時此外逐風月對酌
白酒巵畢生為善人不負生育慈斯志尚未遂終為路
旁嗤
會師宰
憶昨相逢際風喧洛城春芳菲供愁眼衣袂偕京塵艱
難各有適會合寧逡巡君歸来何時我約赴無因自此
還相望渴臆生埃塵晩歲留故丘山川寂無鄰落日送
樵牧蒼烟起荆榛季弟自城至開顔慰天倫遽言長者
車相過止来晨兹遇出意表候迎屢冠巾寒途馬歷歷
幽扉犬狺狺野夫競走報似喜得嘉賓空堂揖顔色和
氣相氤氲開尊共燈燭笑語何諄諄朝游禹門寺暮歷
清伊濱危龕儼金像遠波舒翠鱗石樓最清絶就宿同
裯茵灘聲夜逾急天然謝韶鈞閒談盡物理至樂還天
真人生足羈束此會猶難頻所期道義心白首長相親
游渶川石橋
英山富泉石翠巖映清漣近可杖屨及寂無市井喧良
辰惜虛過幽尋忍空還幸接鴻雁序愧在驊騮前滿徑
盡嵐靄徧野皆蘭荃洗耳慕潁曲散髮非伊川芳意動
宿楚暖脉通流泉遥原發何所積流浩成淵斷岸矗蒼
壁澄瀛印晴天人稀石有彴邨遠漁無筌初開臘甕酒
乍減春衣綿風光入雩詠暄和臨禁烟柔莎當茵席輕
漪泛觥船天日正清潤水雲共澄鮮靈苖恣采擷古跡
皆窮研高會屏紛雜野具無葷羶繁英落如糝幽禽語
如絃嫩香小杏肥深碧新荷圓游鯈忽上下戲蝶時翩
翾芳樹蔭坐釣平石醒醉眠共得真隠趣勿為豪華傳
滿目是圖書在處皆潺湲春風拂歸袂暮景生吟鞭恨
不見山月月曉山南邊
君實南園飲罷留宿二首
閒從長者車名園宴初闋嘉賓薄暮散歸鞍帶明月珠
玉良有德芝蘭香不絶夜久卧北忩魂夢亦清潔
繁花錦鬭鮮好鳥歌無闋逍遥涉其間豈獨娛歲月修
竹色常佳清渠流不絶客散掩幽扉圓蟾正明潔
祖無擇
游真陽石室
昔讀到難篇乃聞真陽室亦嘗怪斯人稱道或浮實邈
在數千里莫覯烟霞質青山有獨往吾志久矣必如何
驂俗駕尚此紆朝紱謬分南顧憂惟刑在欽恤孤宦雖
云遠勝踐其敢失行行訪雲巖草木披蒙密呀然一穴
開勢欲吞朝日嵐光屏障展乳溜龍蛇屈溪流自清泚
松韻何蕭瑟酌酒飲游客謂言此可述周生誠不誣所
紀窮纖悉惜哉非吾土無由寄蓬蓽平生丘壑心與道
共湮鬱難進而易退終當守儒術(唐周䕫作到難篇謂此祠離長安遠故到)
(此難也)
馮山
春意
賞花不須折一折春思闌飲酒不必醉一醉無餘歡相
知共清賞所屬聊孤彈朝繁坐臨池暮惜行繞欄醒醉
無異趣開落同一觀鄰花隔牆悲憔悴枝葉單鄰翁貪
酩酊疾起春向殘但知芳菲意常作悠久看
豐都觀
横江聳孤峰陟巘訪山徑修廊轉空曲古殿冠絶頂漢
柏撫骨立唐碑獨孤挺高踞自軒豁遐追若俄頃長生
盡室来避世或箕潁逍遥奚所適奚事傳緱嶺藥巖已
無竈烟雲但枯井風前凡幾過物外初一省清風誰與
游高步跼難騁
利州漕宇八景(錄二首)
桐軒
幽軒處清奥前有雙桐起婆娑勢初合修聳意未已葉
分竹巖露根漬石沼水秋深動素琴曉影覆齋几主人
相對樂性情洞物理純音藏未兆孤榦植不倚安得千
仞禽来哉共棲止
寶峰寺
益昌萬山間寶峰秀惟獨使臺俯山下氣象互盤覆鬱
勃尚南走回環已西屬古城削千仞危棧轉幾曲錦繡
紛上嶺琅玕翠搖腹亭榭何參差遠覽意尚局絶頂躋
寶峰超然脱羈束城市纔唾落二江可手掬重關固天
險大道不停轂古意劇滿眼人事傷轉足主人始經構
高蹈非絶俗幽懷捲雲霧長嘯動巖谷鳥雀爭脱林冥
冥有鳴鵠寸步異出處虚心見榮辱屈將經濟才分繼
騷雅躅語默固可傳誰為寶峰錄
西縣道中
漢水引我行梁山邀我坐山水已清絶春容碧相和下
馬取酒飲梅飄酒中墮日落醉不去青茸草間卧
答江安尉鮮于頃野翁
寶峰首相聚錦屏袂一判音容阻良覿歲月嗟易換我
官潼江曲君尉瀘水岸到處逢酒徒無人作詩伴南風
灑襟袖佳句適我願汶蜀幾萬里信息偶中斷三軒風
雅會蕭條各分散孤吟少儔侣衆喙易嘲囋念君同所
嗜路近聲可喚唱酬實相眷牽率豈辭憚亹亹郊籍心
無為簿書亂
苦寒寄任瀘州汲師中
嚴飇肅林莽暖日沉烟霏游子事行邁慘澹凌霜威斂
策倦修阻迹往心自違層雲眺孤鴻徊翔鳴無依雍容
念儔侣欲息洲渚非此地正苦寒盤身西南飛
城南
散雪郊外風含晴霧中日江流淺可度潺湲弄幽石長
堤塵未動游子念遠適行止慎厥初輪蹄有遺跡
送蒲安行誠之秘丞興州僉判
春郊散輕靄日出車馬動看君曉装發送客尊酒重衆
人别良易我别情靡共飛纓轉山曲返頸即成夢雖夢
去奈何不夢存者多一言起相顧慷慨成笑歌清吟散
泉石醉墨蟠雲蘿人生苦汲汲浩如長江波江波西南
流君行方北輈林深足豺虎路廢空亭郵處常山中居
出亦山中游不嗟吾道窮每為斯民憂憂民竟何為從
事猶俛眉晩達十六七萬事懸難知但窮聖賢意莫賦
離騷辭有得常寄我以慰朝夕思
題范亦顔聖鄰同年集後
聖鄰生西南豪傑如山東倜黨負奇節脱身起蒿蓬文
章學西漢不作雕篆工東京太學士議論傾羣公高適
游大梁馬周隠新豐酒酣吐素蜺意氣横烟空翻身落
州縣束手如兒童無人解秋隼摩天看飛冲黃鵠垂兩
翅飲啄鷄鶩籠始知命使然甘作冥冥終資陽數尺墳
萬事隨秋風相從嘉祐初擊發每兒蒙死生雖云異坎
軻略已同然猶有子弆孤芳秀珍叢慷慨悲父書收拾
塵土中蘭山四百首玉珮清玲瓏餘文隠圭璧夜氣如
長虹古人身後名乃是不世功蜀士去不朽存者唯卿
雄有子兼斯名昔否今始通聊書附篇末相與傳無窮
沈括
海州觀放鶻搏兔不中而飛去
秋霜濯空林暮日在峰頂冥冥起長風稍稍絶遺影驍
禽值猛搏俯取不待頃豈非求者乖矯翮成遠騁未能
謝榛莽那用遽悻悻此心竟可憐得失未宜病
沈遘
王景彛省舍孤竹
濯濯清玉竿矯矯孤雲姿潜根失其託憔悴非故時主
人幸加憐曷不徙所宜歲寒風霜節無愧君子知
和劉原甫陽春宜白雪
陽春宜白雪良時宜少年試攀瓊樹枝芳意已覺妍梅
花初厭多楊花乍疑早園林光氣生衆物競鮮好一春
都幾日行樂遽勿遲何辭踏泥出猶當秉燭歸少年自
應然老大寧復爾豈不感物華尚能強醇醴
出都
十年中都官未審去宫闕一朝使萬里驛騎催早發徘
徊景陽道瞻望未央闥高城接浮雲佳氣正蟠鬱我馬
何遲遲中情屢如失王事戒靡盬臣心敢他卹曷月還
歸哉歸哉幸可必
次韻和不疑借書鄰幾遇其寢
嗟哉江湖人野性實疎簡況從衰病侵事事益以懶豈
不思自強所思乃有限但愛江夫子平生事高散維于
讀書勤晝夜不去眼每勞從事賢獨使簿書綰揮署曾
不勞兼人信無赧有時倦欲休就席初不暖鄰友更借
書丁丁叩門版尤厭吏舍喧牛羊閧棚棧不如歸吾廬
静對日晼晩詩成還示我足以驚幽孱
沈遼
春霖
春霖漫不已楊柳一何衰江國多晏寒微暘来亦遲豈
不念向榮惜逐秋風悲植物固如此勞生何可為誰將
區中境遥與青松期勿勿從古然滯念良可遺
甲午年五月十五日夜澧陽觀月
少年悵不樂明月何為哉揚眉一遐賞寂寂更傷懷念
昔吾州樂泛舟湖上来佳賓適所好歡計成金罍妖歌
有送響度曲清且哀留連夕陽下夜色起山隈光明水
晶域素彩中天開龍香弄微風四顧絶塵埃澄波照上
下倒景出瑶臺紅燭漸向微始知夜漏催美人屢更衣
含笑玉山隤歡樂殊未央鼓枻中州廻人生無憂患遇
樂且銜杯悵予失交臂萬里来天涯羈愁那無感情慮
長如灰神游忽自笑安知顧形骸
古興十六首(錄六首)
朝亦看踰山暮亦看踰山芳華春樹外古澹白雲閒絶
頂有池水昔年棲玉顔妙靈想不駐緬慕何由攀
春草日已枯山中少人跡草間秋蛩鳴遥知歲寒逼人
生何可恃金丹須努力流景終不回永歎尚何益
天外青青山重雲忽蒙翳青山終不移明目未可睨秋
風方憀慄冥雨何時霽不見希夷翁欲學窮年睡
夜半山氣冷始知秋序深開軒望明月西嶺莽涔涔人
籟久已息繁然蟪蛄吟緬懷故丘鶴清淚有餘音
遥與白雲期豈憚冰雪侵人情與物象邂逅愜幽心夜
漏漸已長清風入松林逍遥掩蓬戶微凉生衣襟
前日春已歸殘花尚赤白秋来初未霜園林亦早索桃
實久已空黃柑手可摘惟有半折松青青獨如昔
暑雨二首
暑濕卧南忩將夕暴雨作綠樹暗濛濛流泉鳴鑿鑿黔
突苟幸足心静本無樂夜半長風號江流應更惡
委蛇白水来恍若烟中素始驚孤渚失已轉前山去清
光照白璧悍勢衝雲樹吾欲掉輕舟正畏驚湍怒
王令
春游
春風誰相呼鳥語到庭戶罷書起何游繫馬城西樹寧
須客衆隨聊與春相遇高林美風竹疎影有清覆可以
便行坐解脱快巾屨日長天地寬翻戾飛雲度風枝綠
未柔日萼紅先露芳辰信可尚嘉興惜無寓舊聞黃公
壚頗枉壮士顧予雖輕數子自適偶同趣起解身上衣
就貰青旗酤獨酌不待勸興至還自注對物無所語似
若喧譁惡雖無歌舞歡幸可篇章賦乾坤本閒暇人物
自紛遽勞生曷不樂歲月失已屢酒闌起四望落日不
可駐饑馬自知家何須問歸路
旅次寄寶覺衲師
小雨破宿暑曉風忽焉遒山深樹翳隂蜩蚻應已秋清
坐想高絶語言誰應酬豈不念一往抱病終自留羈旅
少往還有来或非儔命僕一謝之縱我冠屨休移牀上
高堂解書散牀頭於此有佳興念世誰與謀獨思山林
人兹意可綢繆何當買田廬共遂丘壑遊
文同
曉入東谷
振纓效王官釋来去鄉縣十年始還此景物覺盡變東
谷素所愛乍到若創見烟雲引晨策數里入蔥蒨明霞
照溪石花草露初泫長松盤高岡竦竦擢秀榦垂隂雜
羣木上欲接霄漢柔蘿互鈎鎻攬地走荒蔓修篁揭其
間萬个挺若箭登臨愴舊歷眺聽悦新玩讀書破茅廬
徑彴已漂斷惟餘舍南水尚吐石竇濺潺潺落危壑滚
滚引飛練臨流濯塵襟照影實覿面功名竟何所旅跡
轉孤賤引手謝猿鶴深慙爾驚怨
貧居
繩牀擁敝裯初起髮未櫛南窗展書卷就暖讀寒日門
前絶車馬薄暮垂片席短牆挂纖蔓幽鳥啄紅實羣蝸
惡積雨繚繞篆空壁男兒處貧賤舉首宇宙窄翩翻搶
榆鳩宛轉匿絮蝨妻孥競相笑憔悴守文筆
邨居
日影滿松忩雲開雨初止晴林梨棗熟曉巷兒童喜牛
羊深澗下鳬雁寒塘裏田父酒新成缾甖饋鄰里
新晴山月
高松漏疎月落影如畫地徘徊愛其下夜久不能寐怯
風池荷卷病雨山果墜誰伴予苦吟滿林啼絡緯
宿田家
日落雲四起牛羊下高原今夜宿何處孤烟生遠邨寥
寥巖狖響擾擾林鴉喧危坐欲終夕此意將誰論
步月
掩卷下中庭月色浩如水秋氣凉滿襟松隂密鋪地百
蟲催夜去一鴈領寒起静念忘世紛誰同此佳味
子駿運使八詠堂(錄二首)
柏軒
沉沉敞幽軒聳聳列寒柏清音納忩戸爽氣逼几席主
人重端勁坐若對佳客時復下撫摩破蘚交履跡此意
乃如是来者當愛惜大厦須良材相期早千尺
竹軒
此景絶可愛叢筠挺修竿侵簾復映幌翠影何檀欒霜
威忌晩秀雨氣矜晴寒每向極静時幽禽發清彈自無
車馬塵飛来泊琅玕宜遣老鈴下日日申平安
俞汝尚
題三角亭
奇哉山中人来此池上宇蕙徑斜映帶林烟盡吞吐春
無四面花夜欠一簷雨寄傲足有餘何須存廣廡
蘇軾
予昔過嶺而南題詩龍泉鐘上今復過而北次
前韻
秋風卷黃落朝雨洗綠淨人貪歸路好節近中原正下
嶺獨徐行艱嶮未敢憑遥知叔孫子已致魯諸生
端午遍游諸寺得禪字
肩輿任所適遇勝輙流連焚香引幽步酌茗開淨筵微
雨止還作小忩幽更妍盆山不見日草木自蒼然忽登
最高塔眼界窮大千卞峰照城郭震澤浮雲天深沉既
可喜曠蕩亦所便幽尋未云畢墟落生晩烟歸来記所
歷耿耿清不眠道人亦未寢孤燈同夜禪
午忩坐睡
蒲團盤兩膝竹几閣雙肘此間道路熟徑到無何有身
心兩不見息息安且久睡蛇本亦無何用鉤與手神凝
疑夜禪體適劇卯酒我生有定數禄盡空餘壽枯楊不
飛花膏澤回衰朽謂我此為覺物至了不受謂我今方
夢此心初不垢非夢亦非覺請問希夷叟
宿臨安淨土寺
鷄鳴發餘杭到寺已亭午參禪固未暇飽食良先務平
生睡不足急掃清風宇閉門羣動息香篆起烟縷覺来
烹石泉紫筍發輕乳晩凉沐浴罷衰髮稀可數浩歌出
門去暮色入邨塢微月半隠山圓荷爭瀉露相攜石橋
上夜與故人語明朝入山房石鏡炯當路昔照熊虎姿
今為猿鳥顧廢興何足弔萬世一仰俯
自淨土寺步至功臣寺
落日岸葛巾晩風吹羽扇松間野步穩竹外飛橋轉神
功鑿横嶺巖石得巨片直渡千人溝下有微流泫岡巒
蔚回合金碧爛明絢緬懷異姓王負擔此鄉縣長逢跨
下辱屢乞桑間飯誰知山石頑識此希世彦凛然英氣
逼屹起猶聳戰他年萬騎歸父老姿歡宴錦繡被原野
金珠散貧賤竇融既入朝吳苪空記面榮華坐銷歇閱
世如郵傳惟有長明燈依然照深殿
送芝上人遊廬山
二年閱三州我老不自惜團團如磨牛步步踏陳迹豈
知世外人長與魚鳥逸老芝如雲月炯炯時一出比年
三見之常若有所適逝將走廬阜計闊道逾密我生如
寄耳出處誰能必江南千萬峰何處訪子室
宿望湖樓再和
新月如佳人出海初弄色娟娟到湖上瀲瀲搖空碧夜
凉人未寢山静聞響屐騷人故多感悲秋更憀慄君胡
不相就朱墨紛黝赤我行得所嗜十日忘家宅但恨無
友生詩病莫訶詰君来試吟詠定作鶴頭側改罷心愈
疑滿紙蛟蛇墨
焦千之求惠山泉詩
兹山定空中乳水滿其腹遇隙則發見臭味實一族淺
深各有值方圓隨所蓄或為雲洶湧或作線斷續或鳴
空洞中雜佩間琴筑或流蒼石縫宛轉龍鸞蹙缾罌走
千里真偽半相凟貴人高宴罷醉眼亂紅綠赤泥開方
印紫餅截圓玉傾甌共歎賞竊語笑僮僕豈如泉上僧
盥灑自挹掬故人憐我病篛籠寄新馥欠伸北忩下晝
睡美方熟精品厭凡泉願子致一斛
秋懷二首
苦熱念西風常恐来無時及兹遂凄凛又作徂年悲蟋
蟀鳴我牀黃葉投我幃忩前有棲鵩夜嘯如狐貍露冷
梧葉脱孤眠無安枝熠燿亦有偶高屋飛相追定知無
幾見迫此清霜期物化逝不留我興為嗟咨便當勤秉
燭為樂戒暮遲
海風東南来吹盡三日雨空階有餘滴似與幽人語念
我平生歡寂寞守環堵壺漿慰作勞裹飯救寒苦今年
秋應熟過從飽鷄黍嗟我獨何求萬里涉江浦居貧豈
無食自不安畎畆念此坐達旦殘燈翳復吐
梵天寺見僧守詮小詩清遠可愛次韻
但聞烟外鐘不見烟中寺幽人行未已草露濕芒屨惟
應山頭月夜夜照来去
湖上夜歸
我飲不盡器半酣味尤長籃輿湖上歸春風吹面凉行
到孤山西夜色已蒼蒼清吟雜夢寐得句旋已忘尚記
梨花邨依依聞暗香入城定何時賓客半在亡睡眼忽
驚矍繁燈閙河塘市人拍手笑状如失林麞始悟山野
姿異趣難自彊人生安為樂吾策殊未良
新城陳氏園次晁補之韻
荒涼廢圃秋寂歷幽花晩山城已窮僻况與城相遠我
来亦何事徙倚望雲巘不見苦吟人清尊為誰滿
西齋
西齋深且明中有六尺牀病夫朝睡足危坐覺日長昏
昏既非醉踽踽亦非狂褰衣竹風下穆然中微凉起行
西園中草木含幽香榴花開一枝桑棗沃以光鳴鳩得
美蔭困立忘飛翔黃鳥亦自喜新音變圓吭杖藜觀物
化亦以觀我生萬物各得時我生日皇皇
懷西湖寄鼂美叔同年
西湖天下景游者無愚賢淺深隨所得誰能識其全嗟
我本狂直早為世所捐獨專山水樂付與寧非天三百
六十寺幽尋遂窮年所至得其妙心知口難傳至今清
夜夢耳目餘芳鮮君持使者節風采爍雲烟清流與碧
巘安肯為君妍胡不屏騎從暫借僧榻眠讀我壁間詩
清凉洗煩煎策杖無道路直造意所便應逢古漁父葦
間自夤緣問道若有得買魚勿論錢
司馬君實獨樂圖
青山在屋上流水在屋下中有五畆園花竹秀而野花
香襲杖履竹色侵琖斝尊酒樂餘春棋局消長夏洛陽
古多士風俗猶爾雅先生卧不出冠盖傾洛社雖云與
衆樂中有獨樂者才全德不形所貴知我寡先生獨何
事四海望陶冶兒童誦君實走卒知司馬持此欲安歸
造物不我舍名聲逐吾輩此命天所赭撫掌笑先生年
来效瘖啞
岐亭五首(錄一首)
昨日雲隂重東風融雪汁遠林草木暗近舍烟火濕下
有隠君子嘯歌方自得知我犯寒来呼酒意頗急拊掌
動鄰里遶邨捉鵝鴨房櫳鏘器聲蔬果照巾羃久聞蔞
蒿美初見新芽赤洗盞酌鵝黃磨刀削熊白須臾我竟
醉坐睡落巾幘醒時夜向闌唧唧銅缾泣黃州豈云遠
但恐朋友缺我當安所主君亦無此客朝来坐菴中惟
見峰巒集
新居
朝陽入北林竹樹散疎影短籬尋丈間寄我無窮境舊
居纔一席逐客猶遭屏結茅得兹地翳翳邨巷永數朝
風雨凉畦菊發新穎俯仰可卒歲何必謀二頃
和鮮于子駿鄆州新堂月夜二首
去歲游新堂春風雪消後池中半篙水池上千尺柳佳
人如桃李胡蝶入衫袖山川今何許疆界已分宿歲月
不可思駛若船放溜繁華真一夢寂寞兩榮朽惟有當
時月依然照杯酒應憐船上人坐穏不知漏
明月入華池反照池上堂堂上隱几人心與水月凉風
螢已無迹露草時有光起觀河漢流步屧響長廊名都
信繁會千指調絲簧先生病不飲童子為燒香獨作五
字詩清絶如韋郎詩成月漸側皎皎兩相望
送頓起
客路相逢難為樂常不足臨行挽衫袖更賞折殘菊佳
人亦何念凄斷陽關曲酒闌不忍去共接一寸燭留君
終無窮歸駕不免促岱宗已在眼一往繼前躅天門四
十里夜看扶桑浴回頭望彭城大海浮一粟故人在其
下塵土相豗蹴惟有黃樓詩千古配淇澳
與王郎昆仲及兒子邁遶城觀荷花登峴山亭
晩入飛英寺分韻得月明星稀四首
昨夜雨鳴渠曉来風襲月蕭然欲秋意溪水清可啜環
城三十里處處皆佳絶蒲蓮浩如海時見舟一葉此間
真避世青篛低白髮相逢欲相問已逐驚鷗沒
清風定何物可愛不可名所至如君子草木有佳聲我
行本無事孤舟任斜横中流自偃仰適與風相迎舉杯
屬浩渺樂此兩無情歸来兩溪澗雲水夜自明
苕水如漢水鱗鱗鴨頭青吳興勝襄陽萬瓦浮青冥我
非羊叔子媿此峴山亭悲傷意則同歲月如流星從我
兩王子高鴻插脩翎湛輩何足道當以德自銘
吏民憐我懶鬪訟日已稀能為無事飲可作不夜歸復
尋飛英游盡此一寸暉撞鐘履聲集顛倒雲山衣我来
無時節杖屨自推扉莫作使君看外似中已非
過建昌李野夫公擇故居
彭蠡東北源廬阜西南麓何人修水上種此一雙玉思
之不可見破宅餘修竹四鄰戒莫犯十畆森似束我来
仲夏初解籜呈新綠幽鳥向我鳴野人留我宿裵徊不
忍去微月挂喬木遥想他年歸解組巾一幅對牀老兄
弟夜雨鳴竹屋卧聽鄰寺鐘書忩有殘燭
廬山二勝(并引)
余遊廬山南北得十五六奇勝殆不可勝紀而懶
不作詩獨擇其尤佳者作二首
開先漱玉亭
高巖下赤日深谷来悲風劈開青玉峽飛出兩白龍亂
沫散霜雪古潭搖清空餘流滑無聲快瀉雙石谼我来
不忍去月出飛橋東蕩蕩白銀闕沉沉水精宫願隨琴
高生脚踏赤鯶公手持白芙蕖跳下清泠中
棲賢三峽橋
吾聞泰山石積日穿綫溜況此百雷霆萬世與石鬪深
行九地底險出三峽右長輸不盡谿欲滿無底竇跳波
翻潜魚震響落飛狖清寒入山骨草木盡堅瘦空濛烟
靄間澒洞金石奏彎彎飛橋出瀲瀲半月彀玉淵神龍
近雨雹亂晴晝垂缾得清甘可咽不可漱
王伯敭所藏趙昌花四首
梅花
南行渡關山沙水清練練行人已愁絶日暮集微霰殷
勤小梅花彷彿吳姬面暗香隨我去回首驚千片至今
開畫圖老眼凄欲泫幽懷不可寫歸夢君家倩
黃葵
弱質困夏永奇姿蘇曉凉低昂黃金杯照曜初日光檀
心自成暈翠葉森有芒古来寫生人妙絶誰似昌晨妝
與午醉真態含隂陽君看此花枝中有風露香
芙蓉
清飇已拂林積水漸收潦溪邊野芙蓉花水相媚好坐
看池蓮盡獨伴霜菊槁幽姿強一笑暮景迫摧倒凄凉
似貧女嫁晩驚衰早誰寫少年容樵人劒南老
山茶
蕭蕭南山松黃葉隕勁風誰憐兒女花散火冰雪中能
傳歲寒枝古来惟丘翁趙叟得其妙一洗膠粉空掌中
調丹砂染此鶴頂紅何須誇落墨獨賞江南工
題楊次公春蘭
春蘭如美人不採羞自獻時聞風露香蓬艾深不見丹
青寫真色欲補離騷傳對之如靈均冠佩不敢燕
袁公濟和劉景文登介亭詩復次韻答之
昏昏墮醉夢奈此六月溽君詩如清風吹我朝睡足登
臨得佳句江白照湖渌袖手獨不言默稿已在腹是時
風雨過藹藹雲歸麓疎星帶微月金火爭見伏惜哉此
清景變滅不可逐歸来讀君詩耿耿猶在目却思少年
日聲價爭場屋文如翻水成賦作叉手速秋風起鴻雁
我亦繼華躅那知君蹭蹬獨泣荆山玉相見南新道青
衫垂破幅早知事大繆恨不十年讀莫嫌馮唐老終勝
賈誼哭今年復為僚舊好許重續升沉何足道等是蠻
與觸共為湖山主出入窮澗谷衆馳君不爭人棄我所
欲何時神武門相約挂冠服
僕所藏仇池石希代之寶也王晉卿以小詩借
觀意在於奪不敢不借以此詩先之
海石来珠宫秀色如蛾綠坡陀尺寸間宛轉陵巒足連
娟二華頂空洞三茅腹初疑仇池化又恐瀛洲蹙慇懃
嶠南使餽向揚州牧得之喜無寐與汝交不凟盛以高
麗盆藉以文登玉幽光先五夜冷氣壓三伏老人生如
寄茅舍久未卜一夫幸可致千里常相逐風流貴公子
竄謫武當谷見山應已厭何事奪所欲欲留嗟趙弱寧
許負秦曲傳觀慎勿許間道歸更速
碧落洞
槎牙亂峰合晃蕩絶壁横遥知紫翠間古来仙釋并陽
崖射朝日高處連玉京隂谷叩白月夢中游化城果然
石門開中有銀河傾幽龕入窈窕别戸穿虚明泉流下
珠琲乳湔交縵纓我行畏人知恐為仙者迎小語輒響
答空山自雷驚策杖歸去来治具煩方平
峽山寺
天開清遠峽地轉凝碧灣我行無遲速攝衣步孱顔山
僧本幽獨乞食況未還雲碓水自舂松門風為關石泉
解娛客琴筑鳴空山佳人劒翁孫游戲暫人間忽憶嘯
雲侣賦詩留玉環林深不可見霧雨埋髻鬟
與程正輔游碧落洞
空山不難到絶境未易名何時謫仙人来作鈞天聲胸
中幾雲夢餘地多恢宏長庚與北斗錯落綴冠纓黃公
獻紫芝赤松餽青精谿山久寂寞請續離騷經抱枝寒
蜩咽繞耳飛蚊清謫仙撫掌笑笑此羽皇銘我頃嘗獨
游自適孤雲情君今又繼往霧雨愁青冥感君兄弟意
尋羊問初平玉牀分箭鏃不忍獨長生詩成輙寄我妙
絶陶謝并孤鴻方避弋老驥猶在坰鳥獸如可羣永寄
槁木形何山不堪隱飲水自修齡
雨後行菜
夢回聞雨聲喜我菜甲長平明江路濕並岸飛兩槳天
公真富有乳膏瀉黃壤霜根一蕃滋風葉漸俯仰未任
筐筥載已作杯盤想艱難生理窄一味敢專饗小摘飯
山僧清安寄真賞芥藍如菌蕈脆美牙頰響白菘類羔
豚冒土出蹯掌誰能視火候小竈當自養
行瓊儋間肩輿坐睡夢中得句云千山動鱗甲
萬谷酣笙鐘覺而遇清風急雨戲作此數句
四州環一島百洞蟠其中我行西北隅如度月半弓登
高望中原但見積水空此生當安歸四顧真途窮眇觀
大瀛海坐詠譚天翁區區魏中梁一米誰雌雄幽懷忽
破散永嘯來天風千山動鱗甲萬谷酣笙鐘安知非羣
仙鈞天宴未終喜我歸有期舉酒屬青童急雨豈無意
催詩走羣龍夢雲忽變色笑電亦改容應怪東坡老顔
衰語徒工久矣此妙聲不聞蓬莱宫
藤州江上夜起對月贈邵道士
江月照我心江水洗我肝端如徑寸珠墮此白玉盤我
心本如此月滿江不湍起舞者誰歟莫作三人看嶠南
瘴癘地有此江月寒乃知天壤間何人不清安牀頭有
白酒盎若白露漙獨醉還獨醒夜氣清漫漫仍呼邵道
士取琴月下彈相將乘一葉夜下蒼梧灘
雷州八首(錄一首)
荔子無幾何黃柑遽如許遷臣不惜日恣意移寒暑層
巢俯雲木信美非吾土芳草自有時鶗鴂何關汝
寄傲軒
先生英妙年一掃千兔秃仕進固有餘不肯踐場屋通
闤何所傲傲名非傲俗定知軒冕中享榮不償辱豈無
自安計得失猶轉轂先生獨揚揚憂患莫能凟得如虎
挾乙失若龜藏六茅簷聊寄寓俛仰亦自足東坡無邊
春方寸盡藏蓄醉哦傍若無獨侑一尊醁牀頭車馬道
殘月挂疎木朝客紛擾時先生睡方熟
牛口見月
掩忩寂已睡月脚垂孤光披衣起周覽飛露灑我裳山
川同一色浩若涉大荒幽懷耿不寐四顧獨彷徨忽憶
丙申年京師大雨霶蔡河中夜決横浸國南方車馬無
復見紛紛操栰郎新秋忽已晴九陌尚汪洋龍津觀夜
市燈火亦煌煌新月皎如晝疏星弄寒芒不知京國喧
謂是江湖鄉今来牛口渚見月重凄凉却思舊游處滿
陌沙塵黃
神女廟
大江從西来上有千仞山江山自環擁恢詭富神姦深
淵鼉鼈横巨壑蛇龍頑旌陽斬長蛟雷雨移蒼彎蜀守
降老蹇至今帶連鐶縱横若無主蕩逸侵人寰上帝降
瑶姬来處荆巫間神仙豈在猛玉座幽且閒飄蕭駕風
馭弭節朝天關倏忽巡四方不知道里艱古妝具法服
邃殿羅烟鬟百神自奔走雜沓来趨班雲興靈怪聚雲
散鬼神還茫茫夜潭淨皎皎秋月彎還應搖玉佩來聽
水潺潺
御選宋詩卷十二
