欽定四庫全書
御選元詩卷十六
五言古詩四
馬祖常
都門一百韻用韓文公會合聯句詩韻
返躬操耒耜奉身寡帷幕田居水舂磑城宿霜鳴柝凝
塵尚沈冥幽賞任飄泊行歌鮮同歡起舞眞獨作嘯詠
氣頗雄攀躋力或弱樛木植幢蔭醜石掀獸惡心恥婦
女仁志薄游俠諾校書揚雄官入粟卜式爵娛情愜禽
弄失意被蜂蠚佩履侍殿陛觚牘宴館閣傭童飼棧駒
賤婢占屋鵲上書願封禪監祠議嘗礿紅瓔綴花房碧
刺罥叢薄春旗天仗浮秋駕星河涸補衮子何能懷禄
我所怍英名襲蓮炬貴籍謝魚鑰造謁每赧然循默譬
沃若壁蝸涎篆欹穴蟻戰壘却組繡紅縷連罨畫翠色
著卿雲羃邑屋瑞雪塗郛郭羣儒脩麟經諸將宣豹略
請劒斬樓蘭傳檄喻卭筰賈區紫貝粲酒壚銀甕鑠潑
刺鱠翻砧郭索蟹就縛水戲鬭魚龍山蒐獻熊玃竒服
燕姬姹獠語滇童愕東郊買鬭雞西市賣馴鶴宛宛綠
項鳳濯濯紅頭雀豪僧佛宗開大巫鬼物託迎祥有時
和驅厲無旱虐漕粟大庾盈賦秸崇廥錯圈虎割肉喂
韝鷹搏禽嚼荔丹貢甌閩橘顆苞沔鄂能賦皆鄒枚飛
翰盡盧駱未央曲罘罳長楊帀羽繳閒棋遇笑仙雜劇
坐忘瘧佽飛頭虎毛刑官面瓜削朝儀徵魯生廟獻賓
商恪天池漾文波海島通潛壑婦功春蠶溢穡事秋田
穫器美鏤桐梓冶良鑄錢鎛街樾布虛隂觀闕翔寥廓
治廷播訓敕清邊禁剽掠窮髮炙駞蹄句麗醢熊脚詰
姦鉏大猾恤隱發深瘼靈圃白獸游禁籞黃鵠落時方
追古治事乃繼疇昨巢橧尚羊裘蓽門仍葦箔周封表
鎮望禹畫首河洛聲名惜馬纓音律辨牛鐸郎署紆銀
艾王邸施丹雘轍浚千車馳塵坌萬馬躍碣石入渤澥
太行分嶺㟧士女工鞶絲王孫帶河橐清明日月懸統
正宇宙拓分行下觀風立聽上宣噩服官綺纚屬虞衡
鞹旁魄腒䐹販澤國乳湩給沙漠木禾神所食石蜜刀
乃斫天樞夾杓垣日畿絡雄莫鼎豈以金鑄山豈以銅
鑿戴憑席重重周舍言諤諤錫宴屬在鎬咸秩亟祠霍
造邦象邰室立法簡漢約吾生類鳬鷖賤迹雜兔狢囊
書爛星芒匣劒瑩霜鍔雨耕稗頻耨月斸石或搏尋真
養三芝求方問五藥傳奇存山經輿地指井絡悠悠秋
翦菘晏晏春食藿親歡戲假面客至樂吹籥恃才頗優
游使酒漸諧謔山深木敷榮野迥鶴寂莫擔簦踏槐黃
疊袂聮棣萼移官居旂常職領專錞鑮遮塵帽頂席隨
俗屋蓋蒻俸錢具葅醢飲餕嘗膋臄孤危衆易傾獨立
古難卓徒跣防毒蛇空拳困狂㹱出敝季子裘入舍居
士屩海運知化鯤泥蟠見屈蠖門高譽荀龍才逸薦禰
鶚逍遙投壺歌慷慨擲骰噱有興即騎行無疑豈龜灼
俎豆觀揖讓賓介謂獻酢風櫺李涵冰日幌櫻裛酪鄰
飢馬通爨市醉羊屠醵耘德釤礪刃稱藝弩引彍任情
受世疵肆志探古博奏賦始中程諫獵終失度不念嫠
恤緯已謂童舞勺寢興避彈射周折準規彠襆被丘中
琴揚舲池上酌桐孫逬空枝竹穉穿石籜南翁日種漆
北地日産柞蓄厚用不躓材衆工豈格甘泉祠猶清西
河居乃索菁莪採衢謠湛露興徒咢帝仁載大輿臣詩
埒微爝史官詳纂記儲以掩甕粕(自注詩中有三字非元韻蓋祖常荒學不)
(能用古韻故也延祐五年八月作)
壯遊八十韻
十五讀古文二十舞劒器馳獵溱洧間已有丈夫氣裹
糧上嵩高靈奇發天祕燁燁三秀芝為我擢粲翠空青
丹銀品伏龜鏤文貝駢羅星辰精附麗日月會紫鳳友
朱鷺翩翩劇翔戲飛閣舒鳥翼懸泉瀉珠琲磨崖見古
刻應是列仙記捫蘿欲登觀苔滑阻淩厲煙霞薈蔚隮
霧雨蕭颯至余時戴籜冠綠壁照縞袂檀欒有磐石眞
人每同憩北臨黃河水濁流觸天沸蛟龍逐黿鼉鱗介
滿水裔衝波崩金隄萬夫廢穡事官家憂其勞玉馬歲
沈祭江淮畫鷁船夜上謌嘒嘒魚鹽不直錢寡婦豈拾
穗釀酒相呼飲顚倒再拜跪中心忘嗔訶縱談詆漢魏
三十能歌詩鄙薄雕蟲技不肯學仕宦慷慨負高義持
錢送酒家觴至即一醉羹芼嶰谷筍飯煮山陽穄峩冠
擬魯儒短衣真楚製遠行探禹穴六月剖丹荔巫峽與
洞庭彷彿蒼梧帝三吳震澤區幼婦蛾眉細唱歌攪人
心不可久留滯沿淮達汶泗摩挲泰山礪聖鄉有亡書
求道亦容易童子操觚牘價重麒麟罽京國天下雄豪
英盡一世舞羽肅文教櫜甲飾武備馬跡見騰塵車轍
聞戛轊翬鶱天觀起鱗雜井屋綴千畞開靈潢馴象浴
其汭我皇拓文場羣髦咸戰藝汨予黔婁生言辭㒺絺
繪但幸鼂董死收拾在等第臚傳下閶闔恩澤承滂沛
春雲覆林塘雜花懸火齊詞垣正舒華吹竽獨無喙執
筆御史府羞縮如牡蠣彈評則春秋齟齬失剞劂問俗
西夏國驛過流沙地馬齧苜蓿根人衣駱駝毳雞鳴麥
酒熟木柈薦乾薺浮圖天竺學焚尸取舍利安定昆戎
居貪鄙何足貴返途歷邠岐原田表古畷宛宛陶穴民
艱難謀樹藝驪山葬秦魄茂陵迷漢竁黍離悲故宫脩
竹編清渭日入狐狸驕天隂螮蝀翳温泉山津陽古瓦
識唐字關河隔山東華岳秋更霽首陽餓夫薇霜露已
憔悴鑄牛挽浮梁恍惚水所噬晉俗棗齒黃冀馬電蛇
駛井陘阨坤維太行逼象緯煌煌日圍近赫赫天人瑞
田舍植汶篁郵亭擷吳桂優游逢化國俯仰詠樂歲豈
用百二險自乃十一稅北都上時巡扈蹕浮雲騎宴鎬
帳殿移拜洛周廬衛巖空山櫻繁川曲紅藥膩列障敕
勒塞萬里靜烽燧九節菖蒲良貢篚充藥餌疇昔閉戶
居躭讀未見試三年不窺園自謂五經笥四十得俸禄
僅可給美饎誰能薄淮陽不作鴻臚寺簡書畏懷歸弧
矢示初志振鷺方擢質冥鴻忽垂翅感歎對囊螢興言
友荷蕢諒非廊廟具頗異市井輩當曳鄒陽裾願擁文
侯篲
贈客
疊巘擢薈蔚繁英粲紛葩銀繭霞已積翠幢柏方遮劇
飲肆豪縱清談宴賓嘉呌嘯虎當巖趨蹌鶴行沙聮蛾
聘趙女貫珠唱吳娃露庭汎蘭叢風閨透窗紗魚泳文
波圓禽翔矞雲斜逸樂諧金石清眞况煙霞洗藥秋汲
澗種秫春燒畬寓言託莊列潛心著羲媧所貴丘園賁
終然心匪遐
西方濼
魯郊秋巳深西濼多蒲魚日暮積靄重維舟月生初露
涼水禽宿雨晴豔芙蕖擷花結楚佩宛若湘南居
春雲
高雲起城闕流離度庭樹依風拂迴塘波纈光影注荒
林帶疎煙照日亂縈縷婉孌連浮陽空明映淒霧嵐翠
含玉暉景采滿巖嶼逍遙幽賞諧緬邈世娛阻
端午效六朝體
脩篁發秀林新荷疊芳池采絲擷霧縷紗縠含風漪蕤
賓應樂律端陽正歲時馥馥蘭湯浴灩灩蒲酒持漢宫
鬭草戲楚船張水嬉江心鑄龍鏡好用照湘纍
初日二首
初日照我樹我樹日華滋檀欒綠隂合四顧無曲枝盛
暑熾煩歊其中有涼颸成林蔭千畝棲息任所宜
初日照我書我書在東牖赫矣先聖言天地相永久秦
火雖燎原其灰為世壽人文待兹成老死學敢後
擬古
長安青雲士任俠日娛遊千金為人夀萬金買名謳小
舅拜郎官女壻恩澤侯出入意氣盛歡樂不知憂銀柈
薦海品羊酪乞蒼頭生逢承平世死葬崑崙丘
登都北神山醉中題壁
過溪踏瑶瓊入山采蒼翠仙宫名神山下負六鼇背我
來訪丹藥羽人已千歲清嘯響山谷幽姿媚松檜白水
從北來南與衆川會開窗目沃野千峰儼相對自是山
林樂何但官爵貴買田釀清泉里社日相慰詩成悵如
失天風逼衣袂東望鄒衍廟杯酒可遠酹談天劇當時
古屋尚粉繪騎驢獨歸去人世空一喟
種桃
種桃南山麓三歲不得實種瓜東郊園擷之在百日豈
不思遲暮終焉有常食如何種瑤草千歲始一獲
度居庸關次繼學韻
飛鞚陟雲巘決眥盡圖畫天氣吹高寒山雨灑長夏冥
冥白鳥去寂寂松子下陸行石當途水舂泉繞舍高與
蜀道齊深乃盤谷亞筍輿約重來羸馬苦常跨朋從詠
連疊酬應給閒暇得見王子喬吾將驂鶴駕
張起巖
遊金牛山
余生愛林壑夢想雲水間倏然外塵囂俗類每相關一
行墮世網著脚多阻艱回望故山雲逋客幾汗顔逖矣
古肥城岱麓空翠環有山名鬱蔥秀色青雲端中藏古
招提簷戶擅林巒我來脫塵鞅幽境窮躋攀層岡列屛
嶂曲徑穿荆菅壞橋擁流水激石聲潺潺山門勝雄視
殿宇凌高寒榱楹矗青瑤文風餘朱顔斗栱鏤珍木金
碧紛斕斑老柏數十圍枝柯駁蒼頑石泉湛清泠古洞
祕神筌境與心迹清恍若遺人寰同遊二三子欲去還
為言迫春初暖日未足稱奇觀首夏山櫻熟紅珠瑩堪
餐佳樹影清密好鳥聲緡蠻松露墜青滴巖雲擁髻鬟
煙蘿罩虬枝靈草封法壇晴嵐新雲餘飛湍瀉碕灣聞
之灑然笑襟懷豁幽閒更愛讀書堂當年萃衣冠中有
𣙜桂仙聲名藹朝班健筆壯精舍盛事留兹山便欲謝
簪紱眠雲弄潺湲午風鳴素琴春醪灑清歡題詩約山
靈莫云迂夫孱
貢奎
敬亭山
名山鎮宣郡古祠崇敬亭傑構靚深巖飛廊引重扃陟
彼百仞高始覺萬類形樓殿勢益弘兵衛森幽靈增秩
覩隆典綸音播明廷豐穰走祈報煙燎浮芳馨竹樹蔽
險壑虛闌俯南坰麻姑湖上碧華陽天際青神飇颯然
起新涼濯微醒疎雨映白石垂虹截蒼冥永言李謝遊
豈惜歲月零悠悠孤雲去渺渺從雙軿招之殊未來莊
思展函經
荅陳華仲
海上三神山上有學仙侣泠泠紫簫聲吹作飛鳳語迴
飇蕩溟海散落成煙雨豈無知音者一振九苞羽持之
獻天庭上以奉明主
夢故人
千里萬里道三年二年别鴻雁去復來我友音書絶夢
中忽一見款語情更切覺來失處所殘釭半明滅相思
各天涯長夜寒慓冽風霜草木變貧賤不易節中心諒
誰知素月當空潔
題董簡卿所藏瀟湘圖
瀟湘在何處展卷心悠然是中有雲飛上與蒼梧連憶
昔弄扁舟載雪清江天湘君招不來明月隨我前微鐘
破征夢落雁棲寒煙回首行萬里攬衣羨孤搴可憐楚
人辭憔悴窮歲年圖畫豈不好此意誰復傳已矣三歎
嗟臨風叩商絃
夜坐
京國雨初霽虛堂夜氣涼新月上團團坐久流清光露
葉閃明晦河雲互飛揚機籟發天祕起弄琴與觴千里
同今夕幽愁結中腸濕螢低復舉棲鳥亦驚翔適時物
乃貴人生何慨慷
雪晴
今晨持我書燕坐雪照屋閉門謝塵鞅展卷自朗讀衆
說初若攻冥思意纔復旭日上團團清泉渙春綠㳙㳙
晴櫩溜洗眼濺飛瀑豈不事游觀驅車泥及腹永懷同
袍士歲晚在空谷好風忽東來起翫庭前竹
題陳氏所藏著色山水圖
獨卧曉慵起夢中千萬山推窗煙雲滿一笑咫尺間嫋
嫋美人妝金碧粲筓鬟素波淨如鏡綠蘋點溪灣美哉
筆墨工貌此意度閒孤禽立圓沙漁舟遠來還我方厭
闤市坐對忘朝餐安得林下扉深居長掩關
荼䕷架
西園檢春事積雨斷餘紅荼䕷壓高架皎皎晚日烘翠
蔓點殘雪清香度微風幽人對之坐瑩然此心同徘徊
不忍去片月來高空宛如萬玉娥素袖舞雲中珠璣露
顆綴翠珮煙光籠愛花不愛折枝柔刺盈叢攜酒醉其
下慰此良夜終
宿鳳口會九萬兄
扁舟下滄溟日莫浮雲散青山衮衮隨十里行不斷古
㕓集人煙艤纜臨絶岸誰知兄弟情邂逅忽相見篙師
輕波瀾呼嘯驚夜半貪程慮涉險欲往還自筭推篷視
天宇白露下淩亂衆星亦已没落月破微暗念此局促
身倏然重三歎
河上阻風次韻袁伯長
奔河逆牽舟北風忽中阻篙師勇支撐騰躍勢如舞塵
沙晦高旻泥水汙后土雹飛起潛蛟樹拔亂驚羽須臾
西日霽雲端散紅縷維此造化工而我獲窺覩故人適
同懷破險出奇語明朝穩張帆萬里端自許
送九萬兄之樂清主簿
宿雲澹朝暾春風散輕寒振衣既行邁慘别情所難王
事勞蹇蹇征車戒桓桓孰云枳棘微蔚此五采翰海縣
還靡俗濤江激迴瀾道路豈不遥懷居誠匪安勗哉西
都秩願言繼彈冠
送張謙仲南臺御史
仲夏炎氣盛江河沸焦熬層雲張虛傘電光掣金鰲旱
魃奮為虐九土民嗷嗷矧兹東南區颶風挾驚潮漂流
孰可禦弊積成瘵凋側聞峩豸冠遠策神驄驕冰蘖期
素守風霜厲嚴操譬若激清泠慰彼方渴消憂私隠田
里吏牘上下膠要當得其情察察窮秋毫金陵古佳麗
地控荆楚遥翠柏集飛鳥蒼鷹擊秋郊臺端咫尺天明
月手可招勗哉重明德山岳非云高
度吕梁洪
朝發下邳山黃流泝迢遥吕梁開險關懸河傾奔號南
通廣越疆琛貢來千艘連檣駐其下祈賽聲啁嘈岡環
岸勢側廟奠巖隂高横灘絶東注亂石不可篙嶙峋布
戈戟屈曲蟠虯蛟湍飛稍旁激盤渦散驚濤脩纜危一
綫千鈞泛鴻毛淩虛獨凝睇屹若登雲霄寒雲暗腥蟄
落日搖金鰲我老才氣薄搜吟愧前豪神京望何極輕
颿競羣飄
沙河
沙河冬欲涸流淺日以急膠舟不可行念此勞苦劇巨
艦魚貫尾小艇纔轉折褰裳力椎挽進寸還退尺呼嘯
畣林谷蕩摩激沙石前瞻兖泗源高堰限通塞啟牐暴
漂浮絶岸駭平溢篙檣起紛拏跳躍如奮敵安流心稍
舒十里慰行役舟人忽相告上牐晚仍隔官程急方貢
陸輦空委積永念平水功豈遂一朝適壯遊俟時來欲
速非我力郊連秋草黃日閃霜樹赤孤村隠溪曲聊以
供散策白雲山嵯峩矯首三歎息
河流冰
十月寒氣盛長河流冰澌征艎泝浩浩鈎曲苦逶遲滉
漾圭角露稍沍還參差恍疑戈戟森出没相傾欹或員
如墮礟或利如銛鎚須臾驟風激瓊瑤積山危檣檝一
衝擊糜爛不可支窮隂生極底乃見造化奇履霜固知
堅物序矧及期行役何未已君子宜慎思豈無冠蓋華
揮霍遵大逵千鈞載車轂絡繹駟馬馳覆前㒺戒險隕
身悔何追我昔居南州感此日未窺朅來二十年戰兢
常自持終當挂高帆春洲揚綠漪
訪渭口葛秀才因題其壁
山盡江勢急江迴護平林中有隠者居樹木敷清隂推
窗萬里適快我三年心摘蔬薦濁酒拂石題新吟醉來
縱言笑起坐臨淵深魚鳥亦遂性向人自升沈斜陽忽
滿地引杖窮幽尋主人樂未足明朝期抱琴
次韻牟成甫
我屋青山下江淨餘霞赤三年卧憂患迹絶城府入扁
舟乘興來獵獵風滿席豈無知心人邂逅談燕集撫物
空自嗟白鷗亦閒適虛名苦勞生于事竟何益
許有壬
神山避暑晚行田間用陶淵明平疇交遠風良
苗亦懷新為韻十首(錄五首)
田塍晩獨策及此時雨晴東畦與西疃決決流水聲豐
年已足歡清風復多情歸來藉草坐濁酒還自傾不用
澆磈磊我懷無不平
寢迹非絶世雅志便林丘青山足一至勝處靡不遊意
適輒忘返兹焉夏已秋遥遥目力窮青青盡田疇迷復
幸不遠歸歟無異謀
落日照我影頎然溪水中涼飇動絺衣勢欲淩虚空顧
之一大笑與爾將無同昔也爾何達兹焉爾何窮莫道
山林陋乃有黃虞風
昔人植松柏映蔚彌崇岡不為朝夕利千載當自長植
槿非不榮我圃因之荒白髮走畏途途修馬非良桑榆
賴未晚此樂且無央
我髮日以變山色日以新舉杯試問山古今閱幾人我
非山主人聊為山之賓杖可入幽險詩能寫清淳但恐
我他適山乎爾誰隣
和虞伯生學士壁間韻
在公抱隱憂出塞得竒觀青山萬馬奔龍門忽中斷地
平豁四維天闊張一幔寄語鳴笳兒休驚暮鴻散
九日登鳳寧山
亭亭鳳寧山形勢若飛動胡爲不飛去仙眞此搏控靈
跡既不閟煙霞遂增重城居見其圖清賞時入夢本朝
事幽尋霜風肅飛鞚適與佳節會更與佳人共危亭搆
兩翼飛雲連畫棟翠柏瀉秋聲紅樹列清供遐觀千里
近長歌百杯送洹流𠻳其根俯瞰清可弄陟降自忘疲
酬酢益豪縱牛山何用悲兹方待鳴鳳
許有孚
嘉蓮亭宴罷奉陪泛舟夜分始歸賦詩三十韻
是日之宴渤海縣尹吳安之以使來具也時閏
七月二十一日
池亭秩芳筵落日船始放晴空散餘霞秋水淨氛坱高
荷雖離披尚爾綠彌望搴豁成璧池不礙雙槳盪縈紆
湛澄碧天宇益虛曠石竇來驚湍松隄俯新漲鼎立洲
嶼連沿洄時一傍飣餖羅珍羞傾倒出奇釀侑以二名
姬朱絃倚清唱凝雲響空翠幽禽或翓□所媿杯行遲
負此百川量須臾羣動息露氣白沆碭灑然毛骨輕不
獨情緒暢燈火空濛中仿像江湖上陋彼西園游飛蓋
何冗長云胡渼陂行亦復怯風浪而我方扣舷憑虚恣
搖蕩吾兄嚴鄭流高節張邴亢少飲如醉翁浮此齋畫
舫頗恨交游稀每每折輩行遂令子弟間日侍屨與杖
樓船憶當年樂事炊一餉望洋失所操伏櫪今在鞅靜
言校疇昔所得多所喪與從天上人何似山中相但恐
時易失俛仰異欣悵銀漢淺且清神槎喜無恙人生貴
適意前脩語非妄榜人報更闌列宿光蕩漾故舊東海
頭何當剡溪訪
王結
泗濱堂為蓋善長賦
乘槎泝河源崑崙高不極揚舲浮沅湘重華阻靈覿興
言游汗漫千里一瞬息靈氛訢吉占歲晏果何適遄歸
泗水濱築堂俯晴碧優游弦誦餘燕坐儼澄寂川流映
天光翔泳咸自得悠悠千載心寥寥竟難識
趙世延
覽蘇湲湖待月南軒墨蹟白雲觀即景用韻
凛飇集庭樹秋氣殊未肅抉雲度崇岡訪古瞰巖谷午
茶琳宇琴清致超冰玉愧爾白雲人幽棲非碌碌
魏必復
百門山
建瓴視中原清輝天下最井邑抱林泉靜深兼秀麗靈
源遡方輿漕輸歷年歲秔稌厚人生碓磑具神惠奠祠
扣奫□飛甍闖黮䨴雲雷泣鮫人礫石動鱗貝潠出驪
龍珠爛瀉海藏祕滌慮鑑湖明齊心辟氣沴湧金儷百
泉芙蓉媚薜茘淨㳙香坐隅解愠風衣袂沈迷簿領間
漸息登臨際閭閻遠近民煙霞咫尺地躊躇旌旆還倥
偬鸞聲噦循循爾吏兵默默予心會諒非泥醉唫公餘
可同詣
蒲道源
送府史竇彦立遷調奉元
藹藹府中英夫誰可屈指竇君長安人衆論共推美氣
和更敏才志銳方壯齒留胸無芥蔕出語有綱紀一朝
過我辭試問其所以廟堂立新法為吏互遷徙簡書迫
程期信宿不容止門當道途旁所幸還鄉里聞之心惘
然别緒紛莫理一杯送歸韉一言贈吾子人生重名節
不義深可恥青雲路雖高欲致由踐履去去宜勉旃好
音行洗耳
次德衡弟韻
古道不可作轉覺澆風長人心所去就但與時炎涼燕
石藏什襲連城遺路旁汝賢乃迂闊汝直成狂徉世味
鼎一臠人爭染指嘗伊我澹無慮簞瓢身世忘處汚奚
害潔視變皆為常彼哉聲利徒末路空皇皇
春晚山茶始開示德衡弟
山茶本冬花憔悴遂開晚儕輩鬭芬芳已獨尚息偃及
兹春事深渥丹始赫烜參列姚魏前正色無婉娩因之
觀我生平昔匪驕蹇衡門自棲遲臨老遇雄挽朱紫皆
少年跡親心自遠華顚豈懷榮田里幸得返功名船上
灘歲月輪下坂撫樹三歎息歲寒同繾綣
文矩
和甯致陶幽懷
時雨息氛翳高林嘒風蟬端居愜孤尚圖書靜當軒涼
颸薄櫺戶微爽生簡編客來聊與樂客去自復眠徜徉
永今夕庶以全吾天
題中慶學廟壁二首
世皇昔仗鉞汎埽開八垠兹方邇彭濮同氣皆吾人祥
曦洞幽闇化雨清炎氛哀爾窮髮黔煦以天地春魋卉
襲冠帶鳥語同書文邇來六十載含哺知尊親人心異
禽犢適性非難馴吾聞古王政不以土役民季世乃夸
敓畦町逾紛紛七縱昧柔遠降女傷王尊吾元有至德
萬古欽皇仁
素王萬世師國經有常祀滇南古荒服薦祼豈異禮王
宫正南面温厲思敬止豆籩具威儀登獻何纚纚升歌
永齊商琴瑟散宫徵共言唐法曲歲久復惉懘陋邦何
足徵居夷聖所儗於皇人文化道大孰與比六經如日
月洞照無遠邇敘秩敦彝倫百王同一軌邈哉天何言
悠悠正如此
送馬伯庸御史奉使關隴
聖朝啟文運同軌來無方夫君起天關崛起千仞翔修
辭陋史漢高步追黃唐乃祖尚書君樹立何堂堂昔在
帝世祖榮身事戎行風雲一朝會奕世傳芬芳矧君擢
高科有業未易量斯文繁政教治忽慎弛張世豈無勇
者舍君吾何望勿為守鉛槧局束徒苦傷
僦屋京城居去君百舉趾聞君起冠廌僮走亦欣喜况
當遠於征無言詎能已朝風號空桑衆草日披靡河關
尚瘡痍聖度乃弘偉翳彼涵大休能不懷媿恥艱危見
臣節維持賴風紀温言表遺忠生氣凛不死乃知烈丈
夫豈獨魯連子
薛漢
和鄭應奉雜詩六首
茫茫穹壤間環海大州九壯遊不及辰坐待迫蒲柳窮
通付分定達識當順受但願薰風詩在在民物阜一瓢
安菽水吾計亦良厚
當年東山翁笑傲聊永日弓旌一朝下萬里赴星驛回
頭故山友十見秋柏實峩峩東觀中大書黑如漆想見
日暮歸沙輕馬蹄疾
淳風散已久青黃陋窪樽婉孌爭媚好役智空自昏豈
知葛天民無言道彌敦我有白雲操泠泠寄桐孫調古
識者寡幽探萬化源
驅車涉遠道日晏不知疲一見嵩華高始覺培塿卑吾
道麗天壤昭昭匪難知千金買刀圭但為方士欺贏糧
往問道去結汘漫期
志士方盛時危冠怒衝髮猛心石為開壯氣山可拔安
知横江鯨中路螻蟻狎所以巢居子商歌竟不輟歌竟
寂無言坐聽天籟發
宦游夢入槐宴坐肘生柳出處亦何常臨岐一分手光
隂不可翫歲月坂丸走軒裳百年間竹帛千載後永願
堅素心舊學安敢負
和虞先生上京夏涼韻
登臺美皆春覆盆慘長夜誰能均苦樂世道勤汛灑灤
京逼穹昊重纊度朱夏下方正喘汗歊赫在爐冶南北
各異宜敢訝行化者倦遊念苕霅漁竿自堪把
和虞先生箸香
奇芬禱精微纖莖挺脩直灺輕雪消晛火細螢耀夕素
煙裊雙縷暗馥生半室鼻觀靜裏參心原坐來息有客
臭味同相看終永日
送馬少卿伯庸南祀嵩衡淮瀆
總章盛金德齋明赫當宁皇皇遣天使肅肅承聖語三
熏禮岳瀆萬里涉梁楚祝釐歸堯舜降神出申甫南斗
迎文星西風起儀羽樂張洞庭月旆濕湘岸雨壯吟鄙
騷怨高談洗儒腐過家猿鶴喜攬轡鴻雁聚青闈閔賢
勞黃屋深記注歸騎慎勿徐席虛玉堂署
送牟伯厚還霅
西風起雙鴻渺渺度萬山空林霜霰落各念飲啄難中
塗忽相失獨留諒無歡極目送冥飛風雲逸脩翰低回
守矰網自顧形影單奮翅念遠舉天路浩漫漫空想五
湖水春風漲波瀾
陳櫟
送汪希道入都(希道嘗為廉訪司照磨鞫洞蠻獄以失出阻仕進者十年)
行行觸秋暑勇往觀國光脩途或濡滯一瞬北風涼不
仕餘十年養親竈罕煬將謁吏部選寸禄願少償庶略
助甘旨贖其不遑將不仕果何因憲幕嘗翺翔驅馳海
南北訊獄主慈祥詿誤陷賊黨詰問加精詳活千七百
人解縱還善良幾以失出譴究竟靡濫臧久之天日開
歲月坐荒荒濓溪范參父議獄俱慨慷殺人求媚人毋
乃欺穹蒼活千人有封君後必當昌安得當吾世而不
蒙薦揚當路願鑒之萱草癯北堂俾得早言歸為養及
夀康臨期重丁寧白雲遙在望
郭天錫
大年便面
疎雨灑荷氣微涼生柳隂閒亭不受暑坐占清湖心無
客且罷棋有風宜披襟向來行路錯足底黃埃深此意
一領略落日孤蟬吟
為僧作山水
有客被方袍合爪前致辭不獨愛公畫仍復愛公詩詩
成縱意書了此一段奇世人稱三絶公胡不自知我心
了不知晚歲聊嬉嬉向來用世心轉首成棄遺所嗟聞
道晩倏已雙鬢絲前賢去已遠來哲未可期寓形宇宙
間倀倀欲何之願誦藥石言再拜眞吾師
趙千里小景
鸜鵒喧柳隂生鵝樂清泚竹風遞荷氣長夏涼如水王
孫翰墨仙丹青絶紈綺何當著幽人艇子沙頭檥
元暉山
灌木蔭滄洲閒雲疊層巘茅茨在咫尺徑路渾莫辨王
家玉印章翰墨屹冠冕悵望海嶽菴禾黍西風轉
營丘江山招隠圖
健枝無冗筆樹外來江山洲渚蘆荻空斜陽澹煙鬟歸
鞍倦危橋短篷止荒灣業漁古云樂寧論晉宋間菰米
蓴菜羹妻兒有餘閒坐令王李輩濡毫破天慳展翫不
去手綠隂掩柴關浩歌滄浪辭濯我塵土顔悠悠江湖
夢隠者招不還
題高尚書秋山暮靄圖
遠樹含空煙羣峰緘積翠離離雁外檣落日來天際高
侯丘壑心點墨悟三昧我欲畫滄洲晝長枕篷睡
揭祐民
登鳳皇臺
西風埽建業六朝倏更代孤鳳何年來高臺此留待唐
家日方中憂昃深感慨宗臣裂肝膽片語到今在癡雲
起大荒事業果顛沛遺吟所鐫磨歲月义屢改梁園後
悲秋草草作南内登臺渺八顧潮落石頭碎禍亂有本
原臣子出忠愛夜深挹長庚江月為誰對
何中
菊
菊花如幽人梅花如烈士同居冰雪中標格不相似道
里阻荒寒故人萬里餘菊枝儻可折持以寄遠書
偶書
桐寒葉落風菊淨花開雨掩映半畦秋好竹三四五對
此憔悴人忽笑不復語
遊夫容山
十里五里石一步一長嗟行行山轉高悠悠日將斜縈
折抵深谷直下十數家來往自成村桃柳映桑麻崖杉
老絳葉石㯶垂枯花隂凝四時雪陽燄一川霞誰令余
到此幽意浩無涯行將辦畚鍤來此耕山畬
岧岧青夫容峻秀琢寒玉危流千丈飛鏗鍧石相觸幽
閟魚龍宫荒寒霧雨蓄淒神不可留前登散遐矚參差
雜花動香氣泛深谷日照丹霞開萬峯洗晴綠同心有
長鑱緩尋靈藥斸葛仙早見招庶得從所欲(葛仙曾遊此山)
側足上翠微石磴八九折開盡滿厓花坐來羣香歇遊
目盡遠空亂數碧簪列草木頗蔥蘢雲興復霞蔚不知
十日雨還長幾枝蕨山中無事業特用慰采擷盈筐歸
路遥忽見滿山月
日日碧山去香草生還蹋幽禽識履聲間鳴故相狎意
行不知遠清嘯得虚荅石上綠雲生巖下紫煙合莫負
今日晴聊折山花插
歲晩詠懷
門扃幽樹聲窗瑣羣峯影寒氣迎遙夜華星在西嶺秋
蟲無餘聲時雁有新警天機自消長冥參得深省名衢
萬里轍理海載孤艇力弱昧前馳心彊遡眞境即俗幸
無能澹然聊自領
梅
一徑蒼苔深梅隴著花早初回天際春更覺江南好月
色冰霜寒角聲天地老寄語宋廣平時無蘇味道
九日
屬耳喧令序虛旻景清温久生理難期陽德聖所尊菊
籬黃未拆萸枝綠初繁(時萸尚青)幽嵎寡芳物離索誰相存
白日照杯酒壺山落秋痕高歌行太清海翳門渾渾倚
伏祥視履登高倦躋攀化機何由息悠哉委乾坤
秋日山行雜興
獨往非避俗散懷聊尋芳流風澹翠麓理策秋路長蒼
石含幽色樛木落寒香一片太古雲化為孤鳳翔忽然
歸紫霄蕩漾不可望浩歌向夕霽敢事接輿狂
山回杉熛清厓傾花雨下詎知吾道非偶然適曠野磊
落萬隕星赴流飲奔馬風微葉時落磴寒雪自灑孤松
縈蘿轉幽峰抱嵐炧景晦良遇稀心異眞賞寡舉手謝
時人巖隂棲古瓦
箬嶺人家
溪回谷深盤石阨水成布風吹巖下雲挂在溪東樹雨
深兩岸花高下樓臺聚安知主為誰倚徧闌干去
儒學提舉司宴集
賤子久在野低頭事躬畊堂堂賢宰輔胡為知姓名許
亂庠序責復假賓師稱仰既慚簡書俯仍媿輿評公館
良宴會文雅有餘清粲粲珠玉質嗈嗈鸞鳳聲深意脩
綆汲雄辭四筵驚我衰但多感一出寧非輕白日照天
碧耿耿梅花明城南有歸路西山能送迎
贈元復初
暖雲流青堤光風轉芳甸遠在天一涯幽沈限聞見點
點秋歸鴻翩翩春來燕天路萬里通胡寧絶遐睠奇姿
奪南國悵望愧疎賤良會慰夙心願君畢歡宴
春風如少年效程漢翁
春風如少年狂逐無定處垂楊曲江堤細草東郊路祇
言今似昔不悟新非故流水何時歸殘鶯數聲暮
西湖山
峩峩西湖山靈秀入空碧蘿隂轉累磴松色漬幽石微
霞生絶陘飛溜灑欹壁鶴鳴巖光動花落雲影拆色椒
登古壇百年此一息聲影混大荒不見興滅迹剛風三
天寒元氣萬里色悵望仙子期凝神撫元極
招仙觀
逶迤溪南路窈窕招仙谷空堂兩道人殘棋映深竹一
葉響疎籬雙鴉啼高屋出門隨歸人遠燒在山麓
知非堂夜坐
前池荷葉深微涼坐來爽人歸一犬吠月上百蟲響余
非洽隠淪隙地成偃仰林端斗柄斜撫心獨悽愴
遊樂安穆山寺
秋隂出南郭佳色來遠山悠然渡野水却宿前林間朝
氣銳幽步相攜上孱顔行穿綠蘿遠共愛青杉閒已窮
高原路忽得雙石關飛煙帶香氣深木藏幽潺景晏鐘
磬寂桂花滿苔斑道人一尊酒時聽風珊珊多悟從此
始塵緣諒能刪空廊對微雨亦復不知還
宿田家
村暗煙火生林深雞犬靜麥花如積雪月色澹相映鄰
家夜汲歸寒蟲滿幽徑
小孤山
牽牛與織女河漢有時渡小姑綠髮深隔與彭郎語流
水去仍回望郎郎不來精神有相貫形迹難相猜年華
朝又暮江頭晴又雨靈風吹斷磯行人聽鐘鼓
龍潭阻風夜興
水宿滯前期前津北風惡林寒燈影深莎雞滿籬落恍
忽寄孤迥淒清愧離索年光星河轉夜氣衣裘覺我前
勁翮飜我後大魚躍潮痕侵柳根移船避沙閣
同鄉客(有認余舟者問隆興消息焉)
遙見江西船認是同鄉客何日發龍興迎人間消息長
河落雁秋古渡啼鴉夕不見楚天長重重暮雲色
淮安道中
鐘聲起前林悠悠向南客天垂大野高月澹行路白雞
犬淮上村雲霞海邊色舊時塞垣地來往人馳驛
南浦旅懷
鄉近歲已闌猶為候風客落霙蓋篷深三日不知息浦
樹分城煙水明遠沙色滿筐紅竹枝渡人隔邨夕久滯
妻孥望孤還友朋惜音形兩暌離情生自難抑
朱方偶作
雪餘春水生日上暖雲泮杳靄松林中柴扉起樵爨新
妝攜童穉鄰曲欣年換坎坎邨鼓鳴沙頭酒聲亂江西
田家樂豐歲猶盛觀山市溪橋春還多看燈伴
丹霞洞天
飛舄落丹霞蒼然洞天劃草木皆異香煙雰有靈色寒
苔潔宜坐幽水甘可滌樵子指峰賞野翁教藥摘琳宫
積筠隂慮消景難昃道人供仙茗亹亹言所歷唐王懸
舊照唐帖式遺墨師年知幾何山前事多易稽首浮丘
翁歸歟紫玄宅
黃溪口看白水
黃溪且緩程白水方迎賞石扇千餘仞雪源數百丈幽
光照天動寒氣發地爽松杉含清英猨鳥翫奇響仰視
蔥蔚中當得一席敞移家結香茅把書寄泉上
早起
覺來日已升花梢衆禽語何許白浮萍池間散還聚起
見梅已空夜來幾更雨魚行春到水草暖香生露溪上
人語喧樵薪滿沙路
洪都靈應觀榜雲徑
厭煩取蕭閒隨意入雲徑上堂敲響板山童質辭令地
寂室生涼體暢心逾靜出門看木隂佳鳴發清聽風光
勻可愛水色豔相映眞契成自怡歸路得新詠城市今
滯留將無失幽性
新淦太平山
縱觀不知遠言登太平山諸峰卷秋雨日射風霏間懸
磴折古石側溪倒危潺金燈如丹紅異卉相斕斑忽悵
經丘絶俄欣尋壑閒筠隂聚森爽樵人指幽關聲鐘出
晻靄演梵作孱顔靜者足吾契語瑩冰珊珊厓東野月
上露華膏夜鬟松杉炯玲瓏流飇過瑤環既靜有餘聽
焉知趺坐頑偶然在塵表非能悟無還
崇仁鍾山寺(宋樂史侍郎有詩在寺)
方看望仙雪仍訪鍾山泉石限阨危溜峽厓減青天不
知路深淺但愛山蒼圓俄驚侈樓觀一禮黃金仙衲僧
喜客來觴行續茶煎仰視慈竹題俯吟慈竹篇前脩凜
高躅滋久餘芳傳白日倚山轉倒暈千峰煙悠悠思難
極且與樵風還
櫪溪
林嶺甚可愛溪源無盡時山花已亂發煙暖東風遲因
與采樵者坐談樹隂移日斜自歸緩我興非人知
樟樹鎮五公寺
久幽厭拘維暫弛欣舒散近關得禪扉擇步歷蒼蘚沈
沈松隂重灩灩水光遠殘花起餘香乳禽響新囀虛廊
清晝長高僧坐談簡學空素所昧慮妄還自遣移晷始
知歸生煙滿林晚
風雨
池上風雨來柴扉人迹絶隔水煙氣生林峰半明滅蛤
吠秋草深魚驚晚荷折孤坐倚匡牀微紅隠天未
次韻甯志道表氏偕菴夜興
空庭山色重積此松桂隂微風從何來一鳥驚前林清
心有密契幽聽得遠音寒燈照孤館歲晏夜偏深
王禎
圃田
二頃負郭田人上寧易取數口仰成家片産足為圃遠
即加倍蓰多仍防莽鹵雖云絶里閭終得並城府幽可
尋山隈潤宜臨水滸未始外犁鋤或亦事斤斧中可居
一㕓外或興百堵請學擬樊須不如聞孔父業作灌園
翁籍古輸稅戶作計務勤劬傭工贍貧窶水種要漸濡
糞滋饒朽腐蔬茹間甘辛瓠瓜無苦窳芃芃黍稷苗蔚
蔚桑果樹鬻利達市㕓植木入邨塢界展陣圖横區分
僧衲補隨分了朝昏無心富囷庾高卧儘元龍信誣從
市虎閒看穴蟻爭静聽井蛙怒偶爾閱物情居然為地
主進退綽有餘奔競恥為伍寸壤思康莊衆流獨砥柱
自我結蓬茅從渠愛簪組畎畝著吾身乾坤留此土陵
谷幾變遷畊鑿一今古四序轉軒楹八表際庭宇造境
到義炎逢時知舜禹柴荆敞昏夜桔橰憩煙雨俱同動
植甦忝與膏澤溥斗酒一醉勸槃餐衆美聚口腹麤能
甘身形不知苦養生誠足嘉報本非敢侮五土既有神
百穀豈無祖齋祭奏豳詩歲時鳴土鼓不務農務中是
用紀圖譜
礰礋
他山有奇石鐫鑿煩良工制成三尺餘簨軸旋其中齒
齒鋩鍔堅就彼磈塊功一轉土膏潤再轉春泥融轣轆
復轣轆妙用無終窮遄觀萬頃綠粼粼漾春風不辭處
泥濘但願歌年豐
耨
創物各有名薅器即云耨壅厚破蟻封啄深過鳥咮護
苗如養賢去草類擊寇曾聞傴僂翁功毋求速就
鏟
古鏟惟制小頗逾鋤耨功今於古制異用亦差不同溝
田壟欹仄他刃誠難攻製器度地宜創物須良工長柄
加闊首圓柄投直銎畎畝耀吐月肘腋淩輕風務進同
撞戈再前隨換蹤覆茇易反掌剸地深潛鋒已令土膏
潤旋看蔓草空要處薅薙外不離芸芓中養苗成此稼
去穢利吾農無田非力闢有具致時豐嘗見燕趙北亦
傳遼池東遠近或未識圖譜容相通
銍
制形類短䥥名義因聲聞總秸既異賦禾藁惟中分雖
云一鉤鐵解空千畞雲小材有大用乘時策奇勲苟無
遽棄捐磨礪以須君
鋸
百鍊出鍛工脩薄見良鐵架木作梁横錯刃成齒列直
斜隨墨絃來去霏輕屑倘遇盤錯間利器乃能别
刮板
廣舌横短柄雙環繫長紖却行作斂蹤前排如擁盾起
偃作陂塘分田立畦畛人間不平地所到略能盡
擊壤
泰和民如何戲適因塊壤相從雜稚耋峙立越尋丈乘
平初側一得雋終殺兩徒歌足歡愉至意自融盎帝力
旣不知大德日蕩蕩爾來幾千年古俗遂長往雖云遺
制在淳風邈難想誰能陶眞樂返古如指掌懷哉壤父
歌三復有遺響
油榨
巨材成榨牀細溜刻槃口麻爛入重圈機械應心手取
之亦多方脂膏竟誰有回顧室中婦何嘗潤蓬首
土鼔
粤昔伊耆氏樂制惟土苴繼自神農氏作鼓正從瓦蒯
桴一引擊眞性足陶寫當時風俗成往往朴而野大音
能希聲調高和誠寡迨周因用之龡合豳頌雅祈年及
祭蜡齊敬格上下是雖器質略名亦不徒假花腰鳴且
急可以愧來者
蠶連
前朝繭如山今朝卵如粟如山今歲謀如粟來歲足來
歲一何神生花楮一幅丁寧語荆婦依時勤曬沐
御選元詩卷十六
