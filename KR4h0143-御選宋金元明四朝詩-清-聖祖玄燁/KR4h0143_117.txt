欽定四庫全書
御選宋詩卷三十四
七言古詩十
方岳
東西船
昨日東船使風下突過乘輿快於馬今日西船使風上
適從何來急於浪東船下時西船怨西船上時東船羡
篙師勞苦自相寬明日那知風不轉推篷一笑奚爾為
怨遲羡速無休時沙頭漠漠杏花雨依舊年時檣燕語
諭俗
稻壓田塍穡頭重蛟蛇糾蟠扶不動得霜欲老晴下鎌
捲野秋雲堆作隴昨日糴米如糴珠頓落半價多年無
賣刀買牛政不惡一字入官妨爾樂不知阿婆殺雞賽
田神阿翁買酒邀田鄰三杯徑醉客歸去茅簷曝背溫
如春
觀漁
林光漏日煙霏溼鸕鷀族立春沙碧湘竿擊水雪花飛
鸕鷀沒入春溪肥銀刀撥剌爭三窟烏兔追亡健於鶻
搜淵剔藪無噍類餘勇未厭心突兀十十五五斜陽邊
聽呼名字方趨前吐魚筠籃不下咽手捽𤨏碎勞爾還
嗚呼奇哉子漁子塞上將軍那得爾
扣角
東家打麥聲彭魄西家繅絲雪能白中間草屋眠者誰
不農不桑把書冊書中宇宙三千年凡幾變滅成飛煙
不知讀此竟何用蓬藋拄逕荒春田東家麥飯香撲撲
西家賣絲糴新榖先生帶經駕黃犢扣角前坡煙水綠
次韻採菌
秋崖不慣大官肉雪屋為出齊房芝山靈頗憐世味薄
風格略與詩情宜菘膰何但退三舍蕨拳恨不同一時
自尋墮樵了幽寂豈料枯枿能神奇羣仙餐霞吸沆瀣
豪貴蒸乳盛琉璃磚爐石鼎煑飛瀑此妙勿令渠輩知
題司理采芙蓉圖
紉之以湘纍秋蘭之珮載之以剡溪夜雪之舟潄之以
清冰寒露之壺澆之以碧玉晴雲之甌著童船尾書船
頭荷花浦溆雙飛鷗新紅如洗雲錦稠停橈佇棹香浮
浮薰風滿座凉颼颼醉面欲醒誰相醻若有人兮眇中
洲把住月老叫不休花亦問月愁不愁何以了此蒹葭
秋蛟宫鮫人夜泣悲靈修靈幢欲濕行雲留楚騷如水
不可作此意難以筆墨求蕩予槳兮涯之幽
中秋
月出未出山蒼蒼明毫倒射生寒芒光搖林彩已奇怪
月時猶在青山外一杯兩杯呼出來仰天喝雲雲未開
冰輪碾上何人推天凉如水青如苔不知今我何如哉
冰撑雪拄胸崔嵬欲飛上天㪺斗魁手取蟾蜍探撥醅
醉眠老兔秋毰毸下視茫茫青作堆今人不見古時月
古月長照今人衰由來今古一丘貉安用老滴成瓊瑰
如此佳月能幾回搔吾髩已霜皚皚李白如在三百杯
與騎鯨魚游九垓
豆苖
江南之筍天下奇春風悤悤催上籬秦郵之薑肥勝肉
遠莫致之長負腹先生一鉢同僧居别有方法供齋蔬
山房掃地布豆粒不煩勤荷煙中鉏手分瀑泉洒作雨
覆以老瓦如穹廬平明發視玉髯磔一夜怒長堪冰苴
自親火候㵸魚眼帶生芼入晴雲盌碧絲高壓涎滑蓴
脆響平欺辛螫蔊晚菘早韮各一時非時不到詩人脾
何如此雋咄嗟辦庾郎處貧未為慣
合紙屏為小閣畫卧袁訪戴其上名之曰聽雪
各與長句
空山十日雪塞門天荒地老無行人蘆花敗絮不堪著
山石夜裂蒼皮皴奇寒中人僵贔屭樵汲路迷瓶粟既
駕風萬鶴危欲仙此腹久無煙火氣家家暖入紅麒麟
誰肯問訊推柴荆洛陽令亦可人者惜哉史不書其名
此公要亦非知我志士從前例寒餓倘令開口向凡兒
寧忍春雪曲肱卧
颼颼飀飀風落木淅淅瀝瀝聲撼竹乾坤不夜起開關
一港玻瓈四山玉我所思兮渺中洲幽懷欲寫誰與酬
世間餘子不足語乘興徑上漁翁舟未到山隂竟回棹
歘去驟來何草草神交奚必面相朋逸韻高情一如掃
寧可一生無此人不可一日無此君襟期何必戴安道
玉立寒青自不羣
利登
青陽洞天呈青陽主人曾少裕
兩岸蒼蒼峭天柱停策崖邊喚舟渡青巾羽客打舟來
驚起靈蛇絶溪去千年神漿不自惜萬里晴天安得雨
但見飛流落半空空中此水來何處巖下猶涵太古泉
安知上不通銀浦蒼藤半濕苔蘚昏石罅無根迸孤樹
洞門一隙僅通人可惜鑿空開洞府乾坤明晦自有時
突然棟宇那非數開闢豈無人到來巖南尚絶猿猱路
先生朝昏息丹巖萬壑歸心心不語瑤磬一聲天碧寒
白雲紫霧驚相顧
野農謠
去年陽春二月中守令出郊親勸農紅雲一道擁歸騎
村村鏤榜粘春風行行蛇蚓字相續野農不識何由讀
唯聞今年秋粒顆民不收上堂對妻子炊多粒少饑號
啾下堂見官吏税多輸少喧征求呼官視田吏視釡官
去掉頭吏不顧内煎外迫兩無計更以饑軀受笞箠古
來丘隴幾多人此日殘生豈難棄今年二月春重見勸
農文我勤自鍾惰自釡何用官司勸我氓農亦不必勸
文亦不必述但願官民通有無莫令租吏打門叫呼疾
或言州家一年三百六十日念及吾農唯此日
錢時
袁尚右座中王屯田出與可竹甚奇歸成古調
郎星聚頭金地麓十月夜堂春昱昱屯田博古到名畫
座上忽展牛腰束我生不識須菩提薛鶴楊梅姑置之
寒梢八幅奇更偉上有巴中與可題蒼蛟滑足石詰曲
鐵鈎怒掃聯蛇腹欹風洒雨清逼人恍疑身在篔簹谷
千尋雙幹劒拔雄筆力有盡意無窮冥冥上與風霆會
拭目變化洪陂龍長憶東坡一轉語與可德人非畫史
輪囷寫出歲寒心正要諸公相料理(薛稷鶴楊補之梅并唐畫須菩提像)
(皆座上所觀)
周弼
菰米
江邊野灘多老菰抽心作穗秋滿湖拂開細榖芒敷舒
中有一米連三稃剖之粒粒皆尖小整齊遠過占城稻
不煩舂簸即晨炊更勝青精顔色好尋常艱得此忻逢
默計五升當百叢雨多水長倍加益十畝定收三十鍾
野人獲之亦自足何用虚縻太倉粟連日秋風思故鄉
况復家田有茅屋墜網重腮鱸已鮮蓴絲牽葉又流涎
急歸收穫蘋溪畔細撥蘆花撑釣船
海棠
海棠最佳須老叢遠及百年花始紅歴看名葩此為盛
剛柯硬葉交相映倚石攅青二三丈雨膏倒吸臙脂上
髣髴璇霄發曙光細簇蓬萊繡旗仗露欲收珠色轉深
香玉萬顆藏春隂輕風欲透紫絲障一片朝霞傾入林
鳳城多少栽花處低嫩俱無可觀樹相對令人憶故山
年年雕萼掃朱欄只今惟有溪童在應放高枝棲白鷴
陳起
汎湖紀所遇
六橋鶯花春色濃十年情緒藥裹中筆牀茶竈塵土積
為君拂拭臨東風可笑衰翁不自忖少年場中分險韻
畫舸輕移柳線迎侈此清遊逢道韞銖衣飄飄凌綠波
翡翠壓領描新荷雍容肯就文字飲烏絲細染還輕哦
一杯絶類陽關酒流水高山意何厚曲未終兮袂已揚
舉目歸鴉噪棲柳
宋伯仁
寄征夫
待君君未歸寄書書不去寄書書可去有意殊難語深
夜彈琵琶思君在何處知君在何處不禁春事已闌珊
東風吹起楊花絮東風吹落楊花絮
李曾伯
已亥題茅山玉晨觀
煙雲作嶂松作關夜深迫人星斗寒分明己在天上坐
不可更作人間看須臾睡去復睡覺髣髴前身在巖壑
洞門鎻鑰呼未譍時有天香暗飄落
姚勉
遊曲江分韻得日字
曲江磯頭山崒嵂此景江南誇第一漁舟晚弄暖波閒
市樓春映晴嵐出擁肩寒吟入畫圖席地草飲成真率
更叩僧房借榻眠再上山椒約明日
訪李興伯不遇其家人命二子留宿有古人截
髮撤薦之風賦此志喜
暮煙蒼莽浮林麓征人尚殿歸鴉宿山前知有故人家
急往叩門驚啄木主人多日出未歸鵲飛三匝愁無依
刲羊忽逢伯仁母設饌乃有襄陽妻竹窗掛燈見二子
褒已自佳融更偉烹雞炊黍羅酒漿奴飯馬芻更充美
慨然好客尚父風謫仙家人自不同古來如此能有幾
截髮留賓書入史王珪他日貴勿疑不須論客母可知
中秋放舟
玉壺瀟灑澄風露一派銀河卷輕素九秋此夜恰平分
冰輪碾上青霄路繞枝散亂驚飛鵲搗藥分明見靈兔
荻花冷浸一汀水桂子香飄半天霧江山如畫洗塵目
風景入詩多秀句乘風緩放牛渚舟仰空長歌赤壁賦
往來舉楫直欲舞興到行杯不知數此江流水自千古
此月照人知幾度一年好處在今宵不到天明莫歸去
余評事惠龍團獸炭香瓔鳬實且許以百丈山
楮衾而未至
青禽啣雲落蓬壺風簷快讀光眉鬚百朋珍貺羅庭隅
一一皆可當清娛建溪龍焙香雲腴香瓔巧製來東吳
鬅鬙獸炭奇形模辟邪天禄獅熊貙王家舄種君家鳬
晴沙暖抱明月珠雅意下照仙人癯矮窗醉兀詩情孤
蒲團松拂燒紅爐蝸廬積凍春潜驅侍兒金珞香玉膚
月鐺煮雪煎春酥窗前笑玩嬌黃雛能言直可貢上都
其波及晉皆君餘獨欠一幅横雲鋪王孫醉擁紅氍毺
楮生長揖非吾徒藤牀紙帳恰此須能供梅花清夢無
京城苦熱
羲和鞭日就地行祝融張&KR0987;燒空明錢塘人家苦偪仄
行立坐卧皆如蒸清宫邃殿山峨雪歡飲相攜冰藕潔
溫泉浴罷凉颷來太液池邊芰荷月王公甲第連雲霄
柳泉竹石秋蕭蕭龍皮淺沁寒坐客驪珠直上清塵囂
天上清涼不知暑炎熱人間徒自苦亦有江南雲水鄉
胡不歸歟釣烟雨
聽箏
春簷雪乾初日長簾花深壓梅影香美人帳中午睡起
釵横髩嚲慵添妝文窗窈窕鮫綃綠卧按古箏横漆玉
微揎翠袖露春葱學弄梁州初遍曲拂絃輕揠三兩聲
問渠學曲成未成已成未成君莫問聽取軮軋咿嚶鳴
七絃一似焦琴樣立鴈參差相下上左按天孫織錦絲
右斡仙人飛海杕輕挨淺揠聲短長疾徐洪纖抑復揚
瓶笙吐韻出蚓竅雲車碾響升羊腸雙龍晚日吟秋水
孤鸞春風悲鏡裏清猿嘹喨萬松間雛鶯惺鬆百花底
平生有耳喜此聽手不能作心自醒除却高山與流水
琵琶箜篌俱逕庭樓中弄玉吹簫侣同學丹山鳳凰語
鳳凰鳳凰來不來簫史行雲在何許
朱繼芳
送李秋堂赴京口
客懷正賴春相與苦欲留春天不許送君一舸下南徐
落花起舞流鶯語鮫人欲出扶桑繭天女染作紅雲段
君從何處得錦機借與人間作樣看青杏園中暖漏長
柳綿如雪撲酒缸吳姬道字未端正當爐學唱新番腔
貔貅百萬張頤仰都將鐵甕盛春釀有客高談四座傾
王人合序諸侯上日邊此别各南北君頤始髭我衰白
何以贈之折柳條千絲萬絲心搖搖
趙崇鉘
尋真夕對
春雲弄月黃金絲春山草木皆仙姿松根對坐日西夕
羣峰當前列青壁鏗鏗虚壑含古音靜聽宛似商山吟
洞石微開月當戸翦水絃冰心手語
大孤
大孤溶溶决眼青小孤江色春冥冥隔江淮壖幾千里
枯荻蕭槮朔風起佳人何在遙相望我無羽翼從君翔
為君暗整珍珠裳綠蘅翠芷參差香
黃大受
中秋舟次沙津
去年中秋月照我入桂城今年中秋月送我到江陵桂
林二千八百里城邊買船發春水瀟湘六月寒如冰洞
庭湖中秋氣生峽江西來雪波急片帆帶雨煙中溼朔
鴈不來蘆葦秋風林淅瀝生人愁反思前年風露好月
入金尊醉將倒如今漂落千萬山煙波瀰漫幾時還露
香堂中千百甕玉瓶取醉風吹夢今宵絃管閙繁華燈
火沙頭一萬家爭似詩翁弄江月微吟還自汲江花
趙希㯝
次韻李鶴田德真寄遠
長安日下浮雲生故人久作西南行漚邊兩載音信絶
髩絲應與秋風爭蒼苔冉冉荒茅屋愁來忍把離騷讀
驚鴻剛自墮邊聲碧嶂那堪遮遠目青雲高處期翺翔
去人歲月今堂堂吳鈎拂拭霜雪冷龍光飛躍秋天長
思君一夜離心折東樓又送無情月
吳汝式
朅來
嶺上朅來觀白雲翔鸞奮鶴浮天英斜開錦繡春樹滿
溶溶半露遙山青忽然變現成蒼狗萬里長風霍無有
海龍塞氣不敢吹日照虚空無老時
陳鑒之
同潘孔時飲摠宜園孔時出寶晉數帖呼道人
吹簫次日有詩予用韻答之
六橋秋新宜醉吟舉杯共聽巖鶴音危亭三面立老竹
寶晉數帖清人心凉蟬不敢喧夕曛洞簫聲繞山腰雲
搖搖歸艇水紋裂山紫天青河漢白想君獨立對空闊
一鷺毛寒藕花月
樂雷發
寄雪蓬姚使君
贈君昆吾湛盧之寶劒青雀黃龍之巨航懸黎垂棘之
美玉都梁篤耨之名香佳人佳人在何處濯足洞庭望
八荒䔾車馡馡辟芷綠欲往從之道阻長倚寶劒兮翼
軫膠巨航兮沅湘玉以彰君子潔身之德香以表騷人
流世之芳我所思兮隔秋水天吳翕忽蛟螭翔佳人佳
人蹇誰與愛而不見心衋傷
毛珝
登黃崗清淮門
風吹蘆葉江頭路江水江天共秋暮邊淮寒早客行稀
只有征鴻向南去征鴻自去書不來遠衣未寄憑誰催
孤城慘咽暮笳起城下荒榛接淮水
種竹
山居無力塵居俗有客勸予惟種竹種成貧家可驟富
翠色琅玕遶君屋清晨荷鋤斸溪岸分得溪光入城綠
暮年有事課功遲坐待春風滿林玉
檜瀑
媧皇失補天南角一道銀河落君屋又疑元氣自周流
不然瀉盡誰能續瀑邊老檜尤可人髯疎骨瘦皮鱗皴
崩崖欲壓全不懼夜半潛蛟暗來去
富池廟
船頭蜀錦三千尺倒影長虹浸寒碧相逢不是紫髯郎
鸚鵡洲邊眼生棘江頭簫鼔雜靈鴉人道隂兵曾護國
安知樓下雪千堆不是吞曹氣衝激
秋日即事
黃花暴日香欲醉黃蜂抱香暖欲睡老夫邂追亦欣然
一段先天畫前意喧喧歸雀䀨叢篁夕風欲轉明朝霜
花搖蜂醒我亦覺斜陽一片秋茫茫
徐集孫
觀秋潮
八月西風嘘沆瀣長江協候肆澎湃錢塘王氣天所鍾
非為子胥逞靈怪海門三山縹緲青雙練夾岸奔雷霆
蛟龍黿鼉匿形影銀濤雪浪翻滄溟踏浪羣兒慣行險
出沒波心旗閃閃須臾瀲灎潮信平蕩漾漁舟千萬點
天低暮靄襲人衣遊子興盡各云歸獨有騷翁看不足
吟到夜月揚清輝
裴說
寄邊衣
深閨乍冷開香篋玉筯微微濕紅頰一陣霜風殺柳條
濃煙半夜成黃葉重重白練明如雪獨下閒階轉淒切
秪知抱杵搗秋砧不覺高樓已無月時聞塞鴈聲相喚
紗窗只有燈相伴幾展齊紈又懶裁離腸恐逐金刀斷
細想儀形執牙尺回刀剪破澄江色愁捻金針信手縫
惆悵無人試寬窄時時舉手勻殘淚紅牋漫有千行字
書中不盡心中事一半殷勤托邊使
羅椅
次歐振仲見贄韻
紫蘭賸有無離騷梅花不欠欠水曹眇焉何許是人物
枉子秣馬行林臯古人相逢未易得紫燕西飛東伯勞
吟餘切莫談時事正攪春思紛如毛
錢選
雪霽望弁山圖
弁山之陽冠吳興峮嶙&KR1005;&KR1625;望不平煥然仙宫隠其下
衆山所仰青復青雪花夜積山如換乘興扁舟須放緩
平生不識五老峰且寫吾鄉一奇觀
何夢桂
贈徐霞錦
昔日山隂老魏仙丹成飛去三千年倒影滅沒不可得
誰駕玉犬驂雲軿當年從事君家祖獨向爐邊得丹譜
刀圭入口羽翰生至今去作羣仙父丹砂散地無人收
聚作丹霞如錦毬騰騰五采狎獵起夜半精光衝斗牛
問君從事適孫子全家任坐丹爐裏夜窺璇璣落星躔
書負丹囊踏山水有時賣易掛百錢醉卧圯橋墮雙履
問君何事落人間謫業已盡當復還人間處處風雨惡
不如歸去蓬萊山山中朝霞猶可餐
方䕫
無愁潭
酌彼無愁酒歌我無愁詩朅來無愁潭上弄明月潄滌
萬慮清肝脾平生蓄積總開豁便欲遺世超希夷持杯
試問此潭水昔來何處今何之覆船山高寒岌嶪玉泉
飛下東天池分流一瀉數百里直抵絶壑瀦清漪鏡平
百丈洞無底其下深黑蟠蛟螭幽蘭薜芷亂洲渚倒影
寒浸枯松枝千回萬折流到海波濤噴薄孤城危潮生
水滿潮退涸蓬萊清淺倏改移此愁與水兩無盡昔人
已去今人悲君不見莫愁鄉下春水長畫船鼉鼓相追
隨澹煙芳草望不斷石城荒廢留空陂不如此潭只在
山水窟縱有奇勝無人知何曾紅粉照清泚但有欸乃
漁翁詞一聲歌斷暮山碧秋風兩髩寒颸颸
桐關大石
蓋天蒼蒼非虚空高懸萬象驚愚蒙仙人朝罷玉帝側
戲抛黃土留遺蹤何年墮此作砥柱千古屹立洪濤中
巨魚出沒深不測罅縫草長蒲花茸淙淙細浪夜舂擊
水石鞺鞳鏗金鐘我來載酒坐其上扁舟南下編青篷
飲酣恍恍欲飛去如踞猛虎騎遊龍夜深酒醒山月落
一曲短笛横秋風
龔孟䕫
送孟和鄉平陽尋母
杜羔念母心最苦豈意一朝逢澤潞母驚兒貌似乃翁
兒抱母啼淚如雨五十孺慕朱夀昌刺血寫經毛髮蒼
間關同州晚相見迎侍親輿歸故鄉人生百年一彈指
母恩未報情曷已團圞尊前舞綵衣大勝世間朱與紫
子行萬里涉風沙誓不見母不還家兒今髮落母應老
道旁觀者還咨嗟臨川孟氏號雍睦家世來此澶淵族
婆娑老慕紫荆花料想春風依舊綠
劉鑑
醉題月亭
采石江頭李太白狂不柰煩宫錦窄赤壁磯下蘇東坡
一葉泛泛凌風波當時有月并有酒和酒和月吞入口
酒腸得月冷於冰化作瑰辭喧宇宙兩首賦百篇詩千
秋萬世稱絶奇兩翁不作歸來鶴玉宇瓊樓寒漠漠若
得長江變潑醅少住人間亦差樂望圓晦缺秋復春古
來明月今來人我時舉酒問明月月亦團團譍不得鐵
如意玉唾壺我歌君和聲嗚嗚爛醉起舞嗔人扶問影
莫是李與蘇月中仙子知得無
登黃鶴樓
西風吹我登黃鶴白雲半在闌干角題詩不見舊時人
惟見青山俯城郭萋萋芳草鸚鵡洲江水衮衮來無休
歲月俯仰成春秋古人今人無限愁
梁棟
野水孤舟
前村雨過溪流亂行路迷漫都間斷孤舟盡日少人來
小舟繫在垂楊岸主人空有濟川心坐見門前水日深
袖手歸來茅屋下任他鷗鳥自浮沉
邵桂子
海蟾
三足老蟇太隂精夜載阿姮朝帝庭澡形不假桂花露
背負金輪浴滄溟騰騰躍起幾萬尺癡腹一團露圓白
睨目光射鮫宫寒海若天吳難遁跡腹中萬斛蝌蚪藏
吐作列緯森光芒曉驂六龍駕羲馭騰踏未必輸飛黃
牟巘
長江圖
漢川影落鸚鵡洲金山鐘到多景樓老龍幾載卧寒碧
中間不斷萬古流晚來雪浪大如屋澎湃舞我一葉舟
舟移岸轉知何處離離烟草令人愁說與渠儂莫倚柁
轉帆别浦盍少休此圖此景俱可惜展玩不足空白頭
家在江水發源處何時還我舊莵裘
真桂芳
陳雲岫愛騎驢
君不學少陵騎驢京華春一生旅食長悲辛又不學浪
仙騎驢長安市淒涼落葉秋風裏却學雪中騎驢孟浩
然冷溼銀鐙敲吟鞭梅花溪上日來往身跡懶散人中
仙有時清霜松下路松風蕭蕭驢耳竪據鞍傲兀四無
人牧子騎牛相爾汝勸君但騎驢行路稳姑徐徐九折
畏途鞭快馬年來曾覆幾人車
王弈
贄見五峰燕先生
康廬崒嵂撑青空五峰下有神仙翁黃金為佩白玉𤨏
跨虹飛上燕臺穹紫垣蒼𤨏白日静薇花的的明丹衷
帝謂公田久不井為提明月江西東某丘某壑無隠耳
佇見漢庾堆陳紅周官六典冢宰事有功畎畝方為忠
蹇予落魄不歸子半生煮字悲吟窮蓋頭不忍戀茅屋
負笈遠拜夫子宫黃河泰華幸一見於人須識歐陽公
枯根纖芥盡收拾藥籠未必遺芎藭品題願借燕許筆
何以報德歌豳風
文天祥
贈曾一軒
磨蝎之宫星見斗簸之揚之箕有口昌黎安身坡立命
謗毁平生無不有我有斗度限所經適然天尾來臨丑
雖非終身事干涉一年貝錦紛雜糅吾家禄書成巨編
往往日者迷幾先惟有一軒曾正德其說巳在前五年
隂陽造化蕩晝夜世間利鈍非偶然未來不必更臆度
我自存我謂之天
和謝愛山晚吟韻(并引)
日晚與客散步因誦夕陽雖好不多時之句謝愛
山欣然賦之余亦率然口占以和亦一時之樂也
日落未落天蒼凉懸厓掛壁留餘光紫煙翠霧空迷茫
颼颼度壑松風長牛背短笛催歸忙飄飄逸興空悠揚
襟懷灑落萬慮亡須臾薄暝山色藏長歌浩浩相激昂
澹雲弄月微昏黃
贈林碧鑑相士
咸陽宫中四尺鏡照人五臟何烱烱桑田滄海千餘年
百鍊依然化為鑛君從何處得此物鑄就雙瞳敵秋月
向來照心今照形不事瀾翻三寸舌遠衝風雪肯我過
看來猶未深知我我方蓑笠立釣磯萬事浮雲都勘破
噫嘻吁只今神目鬼眼紛道途暗中許負應胡盧試問
何如林家老碧鑑不知天津橋上復有龍鍾無
偶成
昨朝門前地寸裂今朝牀下泥尺深人生世間一蒲柳
豈堪日炙復雨淋起來高歌離騷賦睡去細和梁父吟
已矣已矣尚何道猶有天地知吾心
謝枋得
華峰雪霽
朔風吹折寒梅枝嚴凝凍合彤雲癡筆峰屹立亘今古
堆螺積聚皆昏迷楊花飛舞盈三尺蝶翅交加呈六出
朝陽發焰照乾坤萬壑千崖消粉飾
竹
新篁娟娟如綠玉瀟然出塵淡無欲清風明月誰主張
留得此君在空谷
菊
淵明豈但隠逸人淵明素懷諸葛志清香不獨占秋天
菊潭一滴三千歲
松
喬松磊磊多奇節冬無霜雪夏無熱根頭更有千歲苓
知誰可語長生訣
鄧光薦
題烏龍山
歲云暮矣可柰何雲愁雨溼隂風多林壑摧殘海驚波
慘澹一色無山河哀鳴嗷嗷舊枝柯飛天不容憂虞羅
深山短景孤鳥過會看明午風日和
林景熙
春感
柳花衮雪春冥冥溪風一夜吹為萍萍隨風去渺流水
人生無根亦如此故山入夢草芊芊半窗疎雨寒食天
曉來白髮稀可數多少朱顔化黃土高原冉冉青煙斜
麥飯洒松能幾家子規叫殘金粟暮繭紙蘭亭已飛去
毗陵太平院壁間畫山水熟視之有飛動勢殆
仙筆也因賦
山風不動雲四寂萬頃波濤生素壁三峽夜怒搖星河
九溟晝沸捲霹靂誰將江海一筆吞華陽入硯元波翻
靈鼇東轉坤軸動驚浪出沒蛟與黿毫端分寸千萬里
人心之險亦如此老僧閱世如閱畫面壁凝然悟元理
嗟余老作汗漫遊寒光飛動六月秋廼知瞿唐在平陸
安得竹葉吹成舟
石門洞
臨溪雙石如層城中有洞天門不扃杖藜穿莎入微逕
古藤絡樹春冥冥渴猿引子下飲澗山瓢我亦分清泠
一重一掩翳復朗朱門金榜開珠庭衆峰環拱受約束
何年神造驅五丁縹緲樓臺鐘磬寂薜荔紛披窗戸青
黃冠羽服者誰子瓊臺坐閱南華經客來揖坐松下石
呼茶味瀹枸杞靈笑遣青衣道余步峰回路轉銀河傾
初看絶壁走雲霧倏聽萬壑驅風霆不知何代擘青峽
明珠萬斛皆龍腥欲喚琴高借僊鯉濛濛山雨吹孤亭
謝翺
逃暑崇法寺
城南古寺凉生處草色遙連孝子墓棋局雨生苔蘚文
袈裟晴挂芭蕉樹自昔闍黎修白業會公惟與舒王接
只今塵土影堂空石上猶鐫麻紙帖
種葵蒲萄下
茙葵花種蒲萄下年年葉長見花謝蒲萄漸密花漸遲
開時及見蒲萄垂微風搖曳架上枝隂雲凝碧行琉璃
天人下飲葡萄露花神夜泣向天訴謝爾蒲萄數尺隂
不如寸草同此心
汪元量
幽州除夜醉歌
燕姬壓酒春宵永列炬搖光拂紅影銀鴨香烘雲母屏
綺窗繡閣流芳馨晚管聲含蘭氣嬌鳳釵拖頸烏雲飄
錦瑟無端促弦急纖娥歛翠翻成泣雕龍啁哳雞鳴早
一笑紅顔鏡中老
山東飛放
天子出獵山之東臂鷹健卒豪且雄我欲從之出雲中
坐看萬馬如遊龍
鄭思肖
雪中醉題
元雲冥冥凝不飛朔雪灑灑晴還落水神恣意弄奇怪
宇宙一白隂風惡南州客子心飄颻狂發長歌破寂寥
醉中瀏亮金石聲精神秀發意氣驕故人睨目嗔我怪
撫掌大笑羣兒駭我家萬卷列中堂古人顛怪皆曾載
須臾酒醒那得知索紙落筆蛟龍飛明曉火輪飛出海
來看壁上新題詩
龔開
僕為虚谷先生作玉豹馬先生有詩見詶極筆
勢之馳騁乃以此詩報謝
南山有雄豹隠霧成變化奇姿驚世人毛物亦增價天
山房星浥瑞光孕成白馬而黑章為誰容易來中國風
雪天山道路長頭為王欲得方目為相欲得明脊為將
軍欲得彊腹為城郭欲得張絶憐此馬皆具足十五肋
中包腎腸嗟予老去有馬癖豈但障泥知愛惜千金市
駿已無人禿筆松煤聊自得君侯昔如汗血駒名場萬
馬曾先驅山林鐘鼎今何有歲晚江湖託著書白雲未
信仙鄉遠黃髮鬖鬖健有餘飲酒百川猶一吸吟詩何
嫌萬夫敵我持此馬將安歸投之君侯如獻壁君侯作
詩凜馳騖八方滿盈動雷雨豈知此馬知此意獨欠老
奚通馬語曹將軍杜工部各有一心存萬古其傳非畫
亦非詩要在我輩之襟期君侯君侯知不知
周密
題高彦敬夜山圖
郎潛暇日多冥搜夜深獨上千尺樓天回海立月政溼
風起雲湧山疑浮縈青繚白互變滅浮嵐飛素寒颼飀
潛虬棲鶻聲磔磔山鬼木客鳴呦呦城中癡兒方囈語
有夢不到千山幽遙岑寸碧目力遠欲遡汗漫凌風游
高侯落筆萬象泣寫出萬古蒼茫愁無聲詩與有聲畫
一夕異事傳南州玉琴在膝酒在手欲寫天籟無莊周
憑誰為問華表鶴城郭人民今是不
師嚴
藺五見訪
漢隂美人青兕裘獨騎瘦馬尋荒丘花前下馬迎一笑
珠玉在側形骸羞酒酣散髮箕踞坐錦帶爛漫懸吳鈎
斷蛟刺虎好身手碧瞳如水涵清秋惜哉科目大脱略
壯士豈為章句囚中原格鬭困不已江波木落寒悠悠
趙善璙
生朝觴客即席用韻
西風吹客浮仙槎萬斛詩香散幽遐瓊裾翠裳佩九霞
賜我羔酒龍團茶剪錦飛落山人家黃絹幼婦無以加
衰賤何足辱齒牙相看白髮羞黃花西山薇蕨東陵瓜
前村煙雨黃犢車共嚼秋芳咀春華茅齋飲盡鄰可賒
俞琰
春日口占十八韻呈仇宗道處士
柴門無事春日長輕風蕩漾舞綠楊幽人高枕眠方牀
夢與蝴蝶俱飛揚稚兒踉蹡走中堂怪我晝寢牽我裳
覺來西窗横斜陽博山銷盡餘遺香老婢吹火燒銅鐺
火熱湯沸號笙簧起呼茶盌澆枯腸茶雜菊味揚幽芳
入口真如甘露漿颯然五臟俱清涼直疑身在雲水鄉
其樂無窮安可量詩成出遊古道傍塵埃散漫天茫茫
吕同老
題高彦敬夜山圖
我昔絶江看吳山朝光正落山水間金波遠自海門入
翠嵐高插扶桑殷安知璚樓有夜景明月蒼茫墮清影
李侯勝賞高侯筆展卷一時如夢醒
黃希旦
和賈鴻舉移竹
琳房珠館何虚寂寶砌無塵苔蘚碧仙翁倚檻靜吟哦
却憶篔簹拂巖石勁節虛心守歲寒未嘗暫變風霜色
移來迢遞不辭勞深根雅向瑤臺植漸成春意葉青青
時惹天香煙羃羃月籠翠影尚蕭疎露被繁枝纔滴瀝
迎風向夜擬龍吟結實他年期鳳食非才終約老煙霞
此際謬當親採擇寄言紅紫莫相猜彼此無情蒙化力
逢時剪拂任他人沉去葛陂都咫尺
觀申公山水
申公山水老更狂耽耽巨耳雙瞳方生涯秃筆數千管
欲與造化爭毫芒長烟三素挂四壁經營指點何安詳
凝神淨慮偶得意一洗混沌開元黃須臾三才及萬類
迤邐筆下分低昂水寒石秀老木怪蒹葭岸古天蒼蒼
漁舟行客動不動閒者自閒忙者忙伊予本是山野叟
對此直欲乘風翔咫尺杳然數萬里又疑跳入壺中藏
可憐絶藝老更妙為君率爾成斯章
葛長庚
積翠樓
飛雲湧浪天邊來翠色迷空撥不開逸人憐此一崔嵬
峨翬危簷倚翠堆客來樓前認林樾坐久神爽愈飛越
移時雙鶴何處歸遙見前山兩點雪
題潛庵
已把功名等風絮鶴氅星冠懶成趣谷口人尋虎跡來
林間庵在猿啼處好向青山白雲中參取翠竹黃花句
道人珍重老維摩明日千峰萬峰去
浙江待潮
秋空無塵鴈可數蘆花蓼花滿江渚夕陽影裏高掀篷
落葉聲中更鳴櫓六角扇起解熱風三杯酒為澆詩雨
船頭拔劒叫風廉潮花捲雪魚龍舞
天開圖畫樓
層簷疊巘入蒼冥千山萬山相送迎晴雲一抹收未了
溪尾更濯餘霞明化工朝暮費點染丹青變態隨深淺
凭闌空展千里眼却愁此軸難舒卷
契嵩
冷泉獨賞寄冲晦上人
南風掠波溪水滿山中幽人來洗浣獨立溪傍清興欵
更愛泉流芳草短平生幽討貴蕭散世道紛紜何足算
人間五月夏雲煩相約歸來君莫緩
道潛
送王彦齡承務還河内
武陵王郎高韻度鞍馬四方無定住眼逢泉石便吟哦
咳唾珠璣不論數我亦悠悠事不羈浪萍風梗隨安之
少室山前古蘭若邂逅便與同襟期興來岸幘一長嘯
清聲激越穿雲嶠竹林故事猶未冺人物如君獨高調
秋風獵獵促鳴蟬歸路千山入馬鞭白袍烏帽宜圖畫
不羡襄陽孟浩然
淨端
答陸蒙老
枕上浮生過半百短髮毶毶霜樣白西溪河上舊家山
歲歲故鄉歸似客船頭漸近古松門云是吳筠讀書宅
烟雲半嶺望層樓鼇頂崢嶸蘂宫窄有人掛衲歸盤陀
稜稜瘦骨真維摩幾年面壁舌不動忽然拍手賡漁歌
秋來滿船載明月俄驚雨笠仍烟蓑黃梅渡口水流急
五湖深處任風波
惠洪
送子美
曉痕翠浪行將遍掠面柔風初剪剪梅頰欺寒底死香
柳眼窺烟皺未展相看感此故意長欲别忍看春尚淺
離情惱人深造次撩我小詩弄清婉腸斷江頭無語中
謝郎匹馬嘶風遠
夏日西園
晚庭一霎過暑雨高林相應山蟬鳴南窗夢斷意索寞
牀頭書卷空縱横蔬畦日涉已成趣起來扶杖園中行
葵英豆莢小堪摘矮榆高柳隂初成野禽啄果時落地
池塘蓋水新荷平歸來西屋斜陽在原舍尚聞舂簸聲
浙竹
龍孫初長浙江曲疎影蕭蕭濯寒玉平生知愛足風流
只有山隂王子猷而今流落蒼崖頂暗換年光鄉路永
冰敲雪壓未應衰鸞鳳不棲空故枝堅幹猶堪製長笛
最合宫商勝金石為君吹動鏡湖秋驚起雙龍翼小舟
送季長之上都
十年不踏黃塵路老盡歸心餘一縷因同夜語想京華
歸心百尺游絲舉前年别我楚山邊解鞍班草弄雲泉
今年送公古城北花發水流聞杜鵑眉間秀色照春晚
青雲故人紛滿眼門前車馬氣如雲知誰倒屣迎王粲
行看腕脱供十吏玉堂風景非人世萬乘叩扉宫月斜
夢驚呼燭度窗紗
山市晴嵐
宿雨初收山氣重炊烟日影林光動蠶市漸休人已稀
市橋官柳金絲弄隔谿誰家花滿畦滑唇黃鳥春風啼
酒旗漠漠望可見知在柘岡村路西
洞庭秋月
橘香浦浦青黃出維舟日暮柴荆側湧波好月如佳人
矜誇似弄嬋娟色夜深河漢正無雲風高掠水白紛紛
五更何處吹畫角披衣起看低金盆
瀟湘夜雨
嶽麓軒窗方在目雲生忽收圖畫軸軟風為作白頭波
倒帆斷岸漁村宿燈火荻叢營夜炊波心應作出魚兒
絶憐清境平生事篷漏孤吟曉不知
烟寺晚鐘
十年車馬黃塵路歲晚客心紛萬緒猛省一聲何處鐘
寺在烟村最深處隔谿修竹露人家扁舟欲喚無人渡
紫藤瘦倚背西風歸僧自入煙蘿去
如璧
送善權歸豫章
北斗以南好風土西山爽氣吞吳楚前輩風流固超絶
後生法像仍奇古道人久學祖師禪敗裙破衲今幾年
胸中秀氣磨未盡時出新詩皆可傳都城鼎鼎冠劒偉
爭掃權門日中市道人香火辦寂寞有脚不踏公侯地
古來賢俊能幾何只今零落亦已多一見道人氣象是
蒲團棐几生春和我思伸眉向林莽未暇優游取卿相
扁舟今日與君别明朝夢落江湖上
寄夏思道惠示縑帛
憶昔南方木葉下祝融逗留不退舍閭閻未簡卒歲材
明月滿門自宜夜而今身在天中央日月寒暑遵故常
西風今日我為政冥冥塵沙何可當浮雲倚勢不解事
濃隂蔽日釀秋思卧病但作仲卿泣載酒誰問子雲字
故人千里知我寒書來遺我帛數端㨂絲織作經緯稱
長細廣幅尺度寬染人暴練勿設色衣被皎皎識君德
送趙廉訪
飛來之峰可圖寫畫工搖筆不敢下玲瓏八面尚能摩
萬古冷泉那可畫趙公胸中有涇渭愛山自得山水意
向來與客到峰前亭上酌泉賞泉味我客峰邊一蔀室
關門無事輙終日公來剥啄自敲門暫解跏趺為公出
池上煙光初過雨巖花膠轕開無數曳杖唯愁猿狖驚
笑譚復恐蛟龍怒聞道公歸朝玉京王事不敢寬作程
想公拜舞升天庭雍容奏議詳而明知公不獨稱安寧
疏民利害通民情吾君憂民精且誠願公中和輔太平
青原臺詩(為錢大任宣教作)
五馬胸中足丘壑駐車决遣有餘樂似言新廣青原臺
不減滕王舊江閣滕王閣下當年路靜中懷抱時來去
聞說青原比像間表裏江山便知處使車時此携佳賓
與人同樂不同羣倚欄自得新詩句矯首常懷古道人
青原親見曹溪祖渠有兒孫住山斧問公何處見青原
杳杳飛鴻掠雲去(來書云此臺大略似滕王閣臺在廬陵望青原諸山青原即思禪師道場)
次韻卿山主解嘲
道人竹瘦松栢剛飽更風雨慣雪霜堂堂自住一法界
豈與蕭艾相短長利刀割水風吹光以空壊空竟誰傷
君不見湖邊飛來兩白鷺終朝容與水雲鄉
祖可
秋懷
霜禽驚呼山麓音霜風急吹溪上林羲和攬轡不可緩
夏后苦身驚寸隂横河明明月皎皎遠山蒼蒼水深深
哀鴻萬里遶雲陣遊子不眠中夜心
永頤
野棠花
野火回飈掩舊株新叢滿眼臨征途綠攅深棘欲自蔽
千朵萬朵爭敷腴新晴遠客過林坂烟漲吳船春泊晚
冶豔空搖蕩子情繁香暗逐吳姬遠吳姬飄泊行人愁
年年此花開不休半壓壊牆荒館外亂生春蕻野池頭
人間買花貴紈綺一世爭知異朝市曲檻朱欄轉頭空
野棠無主自成叢
祖心
感懷
風蕭蕭兮木葉飛鴻鴈不來音信稀還鄉一曲無人吹
令余拍手空遲疑
日益
偶作
金谷春光長滿眼紅藥花梢香爛漫昨夜西風一陣寒
徧地殘芳落何限王孫醉倒不知歸猶向欄邊索金盞
魏夫人
虞美人草
鴻門玉斗紛如雪十萬降兵夜流血咸陽官殿三月紅
霸業已隨灰燼滅剛強必死仁義王隂陵失道非天亡
英雄本學萬人敵何用屑屑悲紅妝三軍散盡旌旗倒
玉帳佳人坐中老香魂夜逐劒光飛青血化為原上草
芳心寂寞倚寒枝舊曲聞來似斂眉哀怨徘徊愁不語
恰如夜聽楚歌時滔滔逝水流今古漢楚興亡兩丘土
當年遺事久成空慷慨尊前為誰舞
李清照
感懷詩
寒窗敗几無書史公路可憐合至此青州從事孔方君
終日紛紛喜生事作詩謝絶聊閉門燕寢凝香有佳思
靜中我乃見至交烏有先生子虛子
朱淑真
湖上詠月
清宵三五凉風發湖上閒吟步明月涓涓流水淺又清
皎潔長空纖靄滅水光月色環相連可憐清景兩奇絶
喜雨
赤日炎天燒八荒田中無雨苖半黃天公不放老龍懶
掣電驅雷雲四方瓊瑰萬斛瀉碧落陂湖池沼皆泱泱
高田低田盡沾澤農喜禾無枯槁傷我皇聖德布寰宇
六月青天降甘雨四海咸蒙滂沛恩九州盡解焦熬苦
傾盆勢歇塵點無衣袂生凉罷揮羽江上數峰天外青
眼界增明快心腑炎熱一洗無留迹頓覺好風生兩腋
紗廚湘簟爽氣新沈李削瓜浮玉液傍池占得秋意多
尚餘珠點綴圓荷樓頭月上雲散盡遠水連天天接波
盼盼
惜春容
少年看花雙髩綠走馬章臺管絃逐而今老更惜花深
終日看花花不足坐中有女顔如玉為我一歌金縷曲
歸時壓得帽簷欹頭上春風紅簌簌
紫姑
詠艣
寒巖雪壓松枝折斑斑剥盡青虬血運斤巧匠斵削成
劒脊半開魚尾裂五湖仙子多奇致欲駕神舟探仙穴
碧雲不動曉山横數聲搖落江天月
御選宋詩卷三十四
