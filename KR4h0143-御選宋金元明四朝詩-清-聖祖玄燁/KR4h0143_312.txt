欽定四庫全舊
御選金詩卷二十二
七言絶句四
劉從益
宋樓道中
十里羊腸路詰盤過花穿柳幾迴還馬頭忽轉青林角
綠繞人家水一灣
戲荅侯威卿覓墨
萬松火厄化緇塵依舊徂徠雪裏春冷劑香螺夔一足
破慳分與畫眉人(宫中取張遇墨燒去膠以之畫眉謂之畫眉墨)
北園
碧梧斜影落胡牀白葛烏巾滿意涼晏坐不知紅日晚
笋輿歸路麥花香
宋九嘉
東州有感
東城衰草沒黃沙故壘周遭小范衙牧豎那知真老子
龜趺繫馬卧吹笳
途中書事
幼穉扶輪婦挽轅連顛翁媪抱諸孫饑民羸卒如流水
掘盡原頭野薺根
老穉扶攜訪熟鄉驛塵滿路殣相望終朝拾穗不盈把
只有流民如麥芒
攘絲奪麥人爭略烘日吹風天有年湯餅元非小人腹
蠒絲都作大夫賢
被檄從軍
不巾不襪柳隂行朝醉南村暮北莊一旦捉將官裏去
直驅盲馬陣中央(即所乘盲馬而言)
留别孫俊民姚公茂
草根殘日射離觴主席風生熱肺腸此去兜零紅照夜
輸君吹笛傍糟牀
酴醿菊
酴醿風味醺人醉著莫東籬愛酒翁一夜金英全換骨
冷香晴雪滿秋風
蓮社圖
野鶩家雞俗好乖虎溪泉石滿塵埃壯哉砥柱頽波裏
惟有淵明挽不來
卯酒
臘蟻初浮社甕篘宿酲正渴卯時投醉鄉兀兀陶陶裏
底事形骸底事愁
雷淵
讀孔北海傳
漢室風流絶建安老瞞父子力排山可憐魯國真男子
也著區區七子間
濟南汎舟水底見山有感而作
南山已在風塵外更恐飛埃涴碧巔一棹晚涼波底看
浴沂面目本天然
啟母石同裕之賦
千古崩崖一罅開強將神怪附郊禖無情頑石猶胎謗
貝錦從為巷伯哀
洮石硯
緹囊深複有滄洲丈石春融翠欲流退筆成丘竟何益
乘時真欲礪吳鈎
過華山懷陳希夷
五季乾坤半晦冥先生有意事澄清齁齁四十年來睡
開眼東方日已明
梅影
維摩丈室冷於冰千刦蕭然無盡燈天女散花愁不寐
夜深高髻影鬅鬙
河山形勝圖
高峰巨塹與天連中國關防表裏全北岸塵氛重回首
不如圖上看風煙
冀禹錫
僧房
上方樓觀裌衣寒霜後川原眼界寬我是禪房未歸客
阿師休作長官看
李獻能
玉華谷同希顔裕之分韻得秋字
玉龍落峽噴飛流空翠霏霏晚不收軟脚山堂一壺酒
暮涼閒對兩峰秋
四皓圖
弋繒安足致冥鴻自是兼懷翊贊功謾說壺關有遺老
望思臺上已秋風
二老雪行圖
自笑膠膠擾擾身十年匹馬走紅塵何時雪滿平生屐
太華峰前約故人
抱琴衝雪又衝風二老風流阿堵中未似村翁眵抹眼
火爐頭上話年豐
從獵口號四首
蓮燭金紗簇簇齊宫槐籠曉尚凄迷景陽鐘罷聽殘漏
萬馬銜霜不敢嘶
閶闔傳符啟九關一聲清蹕駐南山虎賁先導三千士
天馬初離十二閑
爛爛龍旂捧日旂從臣遥認赭紅衣天王清曉親弧矢
初合今冬第一圍
的皪金鎞墮曉星晴天霹靂應絃聲風毛雨血燕雲在
未要草間狐兔驚
李獻甫
夏夜
銀潢淡淡沒疎星一陣涼從雨後生仰看浮雲成獨卧
數圍蛛網絡中庭
九龍池春望
五年外地看清明袖手低回過客亭謝絮楚萍無定著
春光如我更飄零
興慶池書所見
短短菰蒲刺水青翠萍開處鑑波明畫船轉過垂楊外
水面風來聞樂聲
河堤
河堤一决豈天窮失在當年固白公誰與麻岡開故道
暫教版籍見山東
新築河堤要策勲萬人採淨北壖薪青青好借曹州柳
舊是中原一段春
萬夫卷土障横流負土成山水未收明日落成真盛事
誰能作賦擬黃樓
王渥
蒙城縣齋
穀雨連朝沒麥場官糧未入長官忙階庭有雨青蛙閙
牢戶無人白日長
被檄再至揚州制司驛亭有題詩譏予和事不
成者云來往二年無一事青山也解笑行人因
為解嘲
二年奔走道途間知被青山笑往還只向江南南岸老
行人應更笑青山
馬天來
山中
青林寂寂鳥關關畫出風煙落照間脫却草鞋臨水坐
野雲分我一邊閒
張本
九日月中對菊同禧伯郎中賦
花上清光花下隂素娥惜此萬黃金一杯寒露三更後
誰信幽人更苦心
九日餘香伴月明一觴亦足暢幽情青樓夜半琵琶語
不說人間有此清
子山牢落去江南賦主悲哀尚一堪只恐秋天聞亦苦
併催紅雨下霜巖(庾信哀江南賦唯以悲哀為主)
病魂招得未渾全暝倚秋屏豈是禪一夢忽成霜蝶去
草深三逕若為眠
鬼化斯文念賈生精神琱琢坐寒更一書草就渾衣卧
恨殺東方不肯明
龍山戲馬賞秋光多少新詩入錦囊磨滅英雄豈勝數
千年依舊一花香
申萬全
南征道中
回首秋風謝敝廬﨑嶇又復逐戎車人生行止元無定
一葦江湖縱所如
李過庭
讀公孫弘傳
古來好客數平津我道真龍未必真一箇仲舒容不得
不知開閤為何人
李天翼
還家三首
幽花雜草滿城頭華屋唯殘土一丘鄉社舊人何處在
語音強半是陳州
牡丹樹下影堂前幾醉春風穀雨天二十六年渾一夢
堂空樹老吾華顛
殊音異服不相親獨倚荒城淚滿巾秖有青山淡相對
似憐我是此鄉人
劉微
春柳應制得城字
翠紐圓勻綠線輕著行排立弄新晴更看三月春風裏
散作飛花滿鳳城
馮辰
雨後(時年十三)
東風花外錦鳩啼喚起西山雨一犁綠滿蔬畦人不到
桔橰閒立夕陽低
王世昌
方城東寺海棠
苦苣如針草有芒桃花輕薄絮顛狂少陵例有詩沾丐
只枉無言到海棠
李廣
自靈泉寺詣偃月山
立馬松間首重回亂峰無數翠成堆為尋偃月山前路
直向白雲深處來
史士舉
超化
石根寒溜迸珠璣尋丈驚看雪浪飛我是玉川煙水客
暫來盤礴亦忘歸
晉祠
小橋流水竹蕭森竹裏人家一徑深只欠東風小籬落
梅花疎淡月籠隂
郭邦彦
秋夜聞彈箜篌
露重花香飄不遠風微梧葉落無聲倡樓何處教新曲
夜靜月高弦索鳴
村行
棗花初落路塵香燕掠麻池乍頡頏一片雲隂遮十頃
賣瓜棚下午風涼
芹葉蘆花岸兩邊釣溪石畔落孤鳶小畦引入平流水
麻稈森森已拍肩
豆葉芃芃麻葉光植禾得雨又催黃田家樂事誰真得
牧子行歌醉叟狂
田錫
牧牛圖
干戈擾擾徧中州挽粟車行似水流何日承平如畫裏
短蓑長笛一川秋
元好古
中秋無月
佳辰無物慰相思先賞空吟昨夜詩莫怪更深仍坐待
密雲或有暫開時
讀裕之弟詩藁有鸎聲柳巷深之句漫題三詩
其後
阿翁醉語戲兒癡說著蟬詩也道竒吳下阿蒙非向日
新篇爭遣九泉知
鸎藏深樹只聞聲不著詩家畫不成慙媿阿兄無好語
五言城下把降旌
傳家詩學在諸郎剖腹留書死敢忘(先人臨終有剖腹留書之語)背
上錦囊三箭在直須千古說穿楊
題江村風雨圖
渡口舟横水拍空墨雲傾雨樹號風江山不到紅塵眼
半幅煙綃想像中
秦略
雪行
匹馬東來冰雪天蒼山手冷墮吟鞭煙中髣髴聞雞犬
不覺人家到眼前
鳥影過寒塘
著眼分明莫作疑從來形影本同歸不應水底青天上
更有飛禽仰面飛
同希顔裕之賦樂真竹拂子
覓箇龜毛抵死難直教擊碎釣魚竿世人不用生分别
信手拈來總一般
少室山卓劒峰
神威洗盡世間讐電歇雷閒怒氣收一柄太阿留少室
却擎空掌華山頭
此身
此身日日一簞貧貧裏留殘自在身獨把笻枝行又立
東風花柳不嗔人
麝香
山麝逃風遠谷藏一山行過四山香臍堂自養千鈞弩
枉怨虞人鼻孔長
趙洛道中
柔青初散隴頭桑村落人家布穀忙一段蕪菁渾著角
葉間猶有幾花黃
劉昂霄
送裕之往洛陽兼簡孫伯英
洛水嵩山夀樂堂每從熱惱得清涼竹牀石枕應無恙
尚可分風供十方
題裕之家山圖
萬里神州刦火餘九原夷甫有餘辜作詩為報元夫子
莫倚家山在畫圖
寄申伯勝
直氣南山相與高爭教塵土涴青袍征科頗似曾料理
差勝參軍作馬曹
執版那能拜下風世間禮數困英雄狂歌醉舞人誰識
憔悴通泉郭代公
連昌能隔幾牛鳴不見令人鄙吝生乘興時思一相訪
劇談豪飲見真情
田紫芝
冥鴻亭下第後作
眼底功名一物無飛揚跋扈竟何如青雲岐路多辛苦
賴得皇家結網疎
王萬鍾
春宵
風尖月細春猶淺酒冷燈昏夜向深人在西軒愁不寐
十年間事總經心
江村風雨圖
秋風摵摵澹林暉煙靄昏昏失翠微一段蓴鱸江上興
蓬窗岑寂夢魂飛
張仲宣
下第
主司頭腦舊冬烘更著書郎骨相窮曉賦得官何足道
直須遮馬困吳融
戲題石鹿蜂猴畫卷
横槊將軍馬足塵判花學士筆頭春功名果屬丹青手
造物如何戲得人
王敏夫
李氏友雲樓
霧幕煙迷十二欄壺觴招我一躋攀黃簾卷起湘川竹
分得西州數點山
徐好問
龍門
疏鑿西來道路通行人萬古翠微中南山山寺題詩滿
一字何曾到禹功
吕大鵬
夏日(北渡後作)
旋移石枕拂藤牀細灑槐隂趁晚涼大地嗷嗷困爐鼎
老天不肯下殘陽
縫掖
縫掖無由挂鐵衣劒花生澀馬空肥燈前草就平南策
一夜江神泣涕歸
曹用之
憶舊
花鳥巡簷喚曉晴喚來和氣滿春城春風二十年前客
煮酒青梅也後生
馬舜卿
會州道中
山腰薄雪眩朝暾未放陽和入燒痕一片長安世情月
梨花院落幾黃昏
張子權
遊黃華
溪流漱石振蒼崖林樹號風吼怒雷為謝山靈幸寬貰
漫郎投劾已歸來
張介
贈詩人楊叔能
我貧自救如沃焦君來過我亦何聊為君欲寫貧士歎
才思殊减荒村謠(楊初以荒村謠得名)
麻九疇
牛歎
誰憐宿料一生無身後仍遭金十奴帷蓋却教蒙狗馬
不知何事負農夫
清明
村村榆火碧煙新拜埽歸來第四辰城裏看家多白髮
遊春總是少年人
暮春山家二首
山煙向晚白濛濛人過梨花樹底風一犬不鳴村徑黑
野燈孤起遠林中
語闌壯氣欲消磨奈此青燈永夜何壁上取琴彈一曲
不知天外落銀河
紅梅
一種冰魂物已尤朱唇點注更風流歲寒未許東風管
澹抹穠糚得自由
史才
陪陳彦文謁筠泉榮上人
強隨禪客到西禪竹柏團青蔭石泉一首小詩吟不就
閒情元在落花邊
史學
宫詞
寶帶香褠水府仙黃旂彩扇九龍船薰風十里瑶華島
一派歌聲唱采蓮
李道人崧陽歸隱圖
石壁城頭夜斬關軟紅塵底曉催班道人一笑那知許
門外清溪屋上山
晚梅
孤根春半恰春回剛逐夭桃豔杏開蝶子蜂兒應有語
東風元不為渠來
七夕
箱牛迴馭錦機閒天上悲懽亦夢間月夜竝肩人不見
蕭蕭風葉滿驪山
醉後
觀魚暫覺心差樂化蝶元來夢亦忙得似醉中都放下
春風自與百花香
宋景蕭
春雪用上官明之韻
啑啑春蟲閙撲窗地爐茶鼎蚓聲長詩中有味清於酒
只欠冰梢數點香
劉勲
讀張仲揚詩因題其上
布衣一日見明君俄有詩名四海聞楓落吳江真好句
不須多示鄭參軍
偶作
將軍馬躍五撾鼔客子車行三唱雞白髮書生無伎倆
滿窗紅日醉如泥
杜善甫乞炭
筆口酸嘶解說窮寒爐隨手變春紅因君大笑涪翁拙
費盡竒香得馬通
秋涼
桃笙乘勢獻微涼紈扇無功送暑光老病不嫌風露冷
莫教添作鬢邊霜
愛詩李道人嵩陽歸隱圖
脫却儒冠已自閒更令家事勿相關百錢便挂青藜杖
不看先生紙上山
同趙宜之賦梨花月
雪樹生香淡月邊相媒相合鬭清妍空庭冷落秋千影
虚度良宵亦可憐
不寐
酪奴作祟攪秋眠追咎前非四十年一夜蟲聲相計會
併催白髮到愁邊
戲鄭秀才
張老豆新頻見餉鄭家米鑿不須賒客來粥熟吾能辦
要與齊奴鬭咄嗟
春日
粉蝶耽香夢正迷黃蜂和蜜計何癡小軒無事誰如我
卧看楊花點硯池
贈馬元章
車轂春雷震屋山馬蹄亂雹響柴關何時得箇茅菴子
不在車塵馬足間
趙達夫
紅梅
西湖句好已成塵蠟點都能幾許春乞與瓊兒薄梳洗
才情留待月中人
柳
楊柳攙春不耐秋十分憔悴儘風流水邊沙際風煙冷
收拾殘陽合暮愁
張子和
㶏亭
學劒攻書兩不成年來蹤跡愈如萍而今㶏水無魚釣
收拾綸竿海上行
酷嗜醫經五十年野芹曾獻紫宸前而今憔悴西山下
更比文章不直錢
齒豁頭童六十三邇來衰病百無堪舊遊馬上行人老
不似當初遇汝南
辛愿
過崧山
催老年光衮衮來好懷知欲向誰開箕山潁水春風裏
呼起巢由共一杯
隆德故宫
蛇分鹿死已無秦五十年來漢苑春問著流鶯無一語
柳條依舊拂牆新
山寒
山寒春靜早關門新月微光照短垣可恨暮雲欺落景
却將殘靄助黃昏
山園
歲暮山園懶再行蘭衰菊悴頗關情青青多少無名草
爭向殘陽暖處生
雷琯
南國
南國春生江水肥烏檣風扇錦帆歸吳兒日暮棹歌發
驚起鴛鴦相背飛
李汾
清明
鳴珂振轂滿重城春日綿綿老燕鶯人在碧雞坊外住
澹隨流水過清明
下第
學劒攻書謾自竒回頭三十六年非春風萬里衡門下
依舊并州一布衣
磻溪
封侯輸與曲如鉤冷坐磻溪到白頭老婦廚中莫彈鋏
白魚留待躍王舟
感寓述史雜詩五十首(并引首錄五)
正大庚寅予行年三十有九獻賦明庭為有司所
病遂有不遇時之歎皂衣斗食從事史館以素非
所好愈鬱鬱不得志卧病中僻居蕭條盡日無來
人緬惟先哲凡所以進退出處之際窮達榮辱之
分立身行道建功立事關諸人事者竊有所感焉
於是始自騷人屈平以來下逮漢晉隋唐諸公終
之以遠祖雁門武皇作為述史詩五十首以自慰
其羈旅流落之懷述近代則恐涉時事故斷自唐
以下不論嗚呼三百篇大抵皆聖賢感憤之所為
作也余以愚忠謬信獲譏於斯世久矣非敢示諸
作者庶幾後世有揚子雲者出或能亮予之宿心
是歲秋七月既望并州人李汾引
蘇客卿秦
游說諸侯獲上卿賈人脣舌事縱横可憐一世癡兒女
爭羨腰間六印榮
韓淮隂信
仗劒淮隂去復還舉頭西望識龍顔堂堂竟握真王印
未害男兒辱胯間
叔孫奉常通
秦時博士魯諸生漏網驪山百丈阬邂逅劉郎習綿蕝
便能彈壓漢公卿
馬中令周
脚踏長安陌上塵布衣西上欲誰親君王不省常何策
憔悴新豐一旅人
遠祖雁門武皇
死心唐室正諸侯鐵馬南來隘九州當日三垂岡上意
諸孫空抱腐儒羞
邢安國
過唐州西李口
白沙翠竹溪上村漁家賣魚喚行人西風吹皺一溪水
水光日影金鱗鱗
御選金詩卷二十二
