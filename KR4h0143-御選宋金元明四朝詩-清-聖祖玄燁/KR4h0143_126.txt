欽定四庫全書
御選宋詩卷四十三
五言律詩九
武衍
京口策應戌將歸營
老矣猶征調新從淮上歸盡知邊境事曾解壽春圍腥
血封刀匣黃沙漬鐵衣奏功均得賞沽酒醉斜暉
伯氏自吳門來輦下再宿即别
把酒論新事移牀問故山桑麻云已長親戚喜相關斷
雁江湖外馳心夢寐間兩年三度别此别覺尤艱
新雁
塞月程程遠星河字字疎不眠沙外水恐濕足間書倦
翮支風去悲聲落枕初秋清人易感政自不關渠
李龏
早梅
草木盡凋殘孤標獨耐寒瘦成唐杜甫高抵漢袁安雪
裏開春國花中立將壇年年笑紅紫翻作背時看
張藴
顧徑
海水還清淺停杯問二豪雨來江色暝沙長岸容高吏
鞅何能脱王程敢憚勞秋風柁樓底短髮不禁搔
道場山
訪碑無古跡丹碧覆嵯峩塔向城中共山從寺右多疎
松小谿路遠漊太湖波何鍇書堂在猶嫌隔翠蘿
何山
山因人得姓人去佛來居鄰有天章墓碑無玉局書幽
溪通古郭荒澗入春畬客子吟髭冷高峯夕照餘
霅川次韻鶴田
苕霅雙流合颿檣萬里通連山黃獨雪一夜白蘋風酒
戶春醅淺魚邨晩市同舊遊蕉鹿外未老已成翁
正月二日雪
雨送冬雷了如簁墮曉晴縈盈溪樹色騷屑紙窗聲著
瓦消還易因風凍不成紛紛門外履猶自賀元正
趙希㯝
游臨平乾洞水洞
兩洞深如許神龍此奠居山空仙去久路險客來疎風
雨千崖暗雲煙四壁虛自揩巖石蘚閒把姓名書
寄黃溪雲
十年成遠别幾度上高樓風遞江南信雲消渭北愁春
心驚海燕曉夢入溪鷗何日西窗燭相看說舊遊
雪
不是春風柳因何絮客衫一雲同萬里半夜失千巖征
馬寒蹤印饑鴟凍吻緘江心一片白知有暮歸颿
送詩僧隆瘦巖
五載京華客山中坐得牢禪心天竺石吟思浙江濤入
𣲖名隨重游方步轉高秋風飛錫遠相憶讀離騷
鄧林
真陽峽
滿眼皆吟料歸囊未盡空江波連岸碧野火漲天紅高
樹留寒日長蘆轉晩風客行雖小艇心已故山中
凌江灘
灘高舟去緩閒眺暮江濱竹本沙㾗舊茅叢燒色新青
裙缾汲澗白帽斧尋薪渺渺蠻煙起秋風一旅人
吳惟信
山居春興
林雪消寒滴春風入草廬好山分客看閒地課童鋤竹
瘦偏宜鶴泉清直見魚邇來因苦詠零亂一牀書
黃文雷
南豐道中
此縣聞天下披圖且萬家螭頭餘佛屋鹿角卧江沙好
與蘇凋瘵誰令息歎嗟春風多少意殘竹映松花
次黃存之東臯韻(錄一首)
蓺木東臯下新榮冐水涯錦機分箔閙青子亞枝斜犢
角初生筍龍鬚正引瓜汲清雙玉井留客品嘗茶
負耒東臯下溝塍稻秫分汙邪爭一溉臺笠事重耘豳
雅春稱壽秦謳歲勞勤無功虛作傳農績未如君
胡仲參
山中作
邨居便野性况復是清秋為愛山間好因成旬日留林
深喧鳥雀露重滴松楸昨夜新寒入篝燈覆敝裘
入京第一程
六載館杭州重來訪舊遊山中隨過雨客裏又驚秋嵐
氣蒸衣濕泉聲激石流功名苦行役羞見渡驚鷗
道中早發
未曉催行色微吟獨據鞍露垂星影濕月淡水光寒犬
吠知邨近雞鳴覺夜殘親闈在何許誰念客衣單
雪晴汎湖
雪後湖清淺令人心眼開林疎知寺近冰合礙舟回寒
色欺吟鬢斜陽入酒杯山行已清絶况復是尋梅
寄黃雲心
竹屋少行跡閉門春晝長天時半晴濕人意共炎凉苔
蘚侵階綠荼䕷壓架香冥搜尋杖屨不為看花忙
早發
早發六七里前途曙未分漁舟依岸立水碓隔溪聞獨
樹支殘月空山半白雲清晨那可駐日出又如焚
思家
夜夢到山居回頭千里餘屢傳歸去信不得寄來書小
徑應添筍荒畦欠理蔬客程頻得雨田里事何如
寒夜作
生計尚茫茫微吟思故鄉羈愁消不盡寒夜未為長門
掩梅花月禽翻竹葉霜挑燈裁錦字明發有歸航
雪
凝雲釀作雪頃刻滿天涯片片疎還密霏霏整復斜映
窗疑月影著地似楊花四望渾同色微茫認點鴉
陳鑒之
春晩野步
容易老春工扶藜趁好風蛙跳蒲細細燕没絮濛濛沽
酒亦可醉有懷誰與同長松古鬚鬛無語對繁紅
暮登蓬萊閣
危欄散煙鬱已暮亦登臨鼓角孤城日山川萬古心鸛
棲松霧重鷗卧渚煙深客子終何托婆娑且醉吟
夏夜
鵲影翻高樹螢光出淺莎牆低天宇闊樓小月明多清
吹徐徐至微雲緩緩過欲談無與共默坐養天和
陳允平
秋暮登太白
飄飄短褐袍倚杖立金鼇橋束溪流急樹增山勢高白
雲連海嶠黃葉滿亭臯落日西風惡塵埃兩鬢毛
題李丹壺壁
閒乘海上槎來訪謫仙家風逆磬聲短日低旙影斜猿
攀高樹果蜂採半巖花誰在丹臺上三更煉紫霞
别何橘潭
駐馬赤欄橋餘寒著柳條舟車富陽路風雨浙江潮惜
别津亭暮思歸故國遥臨行莫惆悵回日定花朝
嚴陵郡舍
花飛石上斑水落白雲灣簾捲千重樹窗開四面山鼓
聲魚市近旂影訟庭閒滿目皆吟思殘陽縹緲間
西興
西興潮半落漁浦日初昏嶽面雲收脚沙頭浪積㾗樓
鐘鳴野寺船鼓入江村回首長安路歸心幾斷魂
梁湖道上
東風酒旆斜浦口第三家谷鳥鳴春樹江鷗起暮沙故
鄉山漸近曲岸柳初芽客路歸心切孤帆帶落霞
青龍渡頭
天闊雁飛飛松江鱸正肥柳風欺客帽松露濕僧衣塔
影隨潮沒鐘聲隔岸微不堪回首處何日可東歸
湖上
流水斷橋邊笙歌擁畫船日酣花半醉春困柳三眠策
杖登雲洞觀魚上玉泉鳳城歸去晩山鎻萬重煙
馬塍道上
閒拖瘦竹笻獨步馬塍東鳥影青山外春愁碧樹中麥
潮風化蝶櫻熟雨生蟲莫過谿頭去谿頭多落紅
江邨
草舍蔬畦遶柴門竹徑通斷雲遮落日細雨濕斜風野
艾抽花碧山茄帶葉紅煙深南浦遠難認楚江楓
樂雷發
訪伯父幽居
對坐如禪舍閒燒石乳香書看新講義藥問未傳方僕
語梅花裏僧經竹案旁題詩吾豈敢窗戶半吟章
次韻史主簿雨夜見寄
水長許由溪春寒入竹扉幾人聽夜雨唯我怯單衣樹
罅青燈耿籬根白菌肥明朝有忙事推枕問魚磯
張至龍
齊雲寺
雨疎分點下略彴界横塘接竹通生水搴蘿補壊牆字
塗窗眼黑香染佛衣黃未晩螢先出蕭然兩畫廊
李梅磵雪後留飲
擁爐收案牘市遠隔喧譁伎唱新填曲僮分旋碾茶花
枝承雪重燭熖受風斜僦屋為官舍更深酒更賖
峽口
峽深猶有路泉遠不知源禽學鄉談語山填野燒㾗晩
風樵笛塢春日酒旗邨茆舍人耕罷鳬雛浴水渾
毛珝
湓江
遠樹一重重煙邨與市通難尋元亮宅遥酹菊花叢蜀
浪帆檣外廬山几席中何時邊事息來此作漁翁
徐集孫
同杜北山鄭渭濱湖邊小憩
與朋看落葉捨棹踏湖西野店傳杯酌殘陽索品題雲
隨波影動山被柳隂迷一點寒雅過知他何處棲
訪詩人
得得訪詩仙平湖水接天身輕如鶴羽路遠買漁船日
上荷撑蓋春深柳脱綿造門人已出冷潄石山泉
石屋
路僻鳥關關行吟逐字刪偶來游石屋却喜見香山閣
峭寒雲護巖深野水閒坡仙留墨在姓字有無間
孤山訪鄭渭濱不值
寂寞石琴臺香雲撥不開多知騎鶴出自欲買舟來葑
岸春回草山亭雨謝梅懷人成悵惘日暮惜空回
王琮
讀書樓作
近來閒過日幽事頗相關遠樹開晴畫歸雲當晩山宦
情隨處薄詩藁逐時刪骨若無仙分何因住此間
三巖
閒攜一壺酒來對雪巖斟秋老瀑飛瘦石寒雲宿深坐
無僧共話行有鶴隨琴此處儘不俗令人生隠心
宋自遜
一室
一室冷如冰梅花相對清殘年日易曉夾雪雨難晴身
計蠒千緒世紛棋一枰麯生老解事談笑破愁城
趙與東
次韻方萬里雨夜雪意
芋火房隂處翛然類嬾殘雨欺梅影瘦風助竹聲寒擁
袂衣全薄哦詩字欲安兒童疑有雪頻起穴窗看
次韻方萬里寒甚送酒
連日寒殊甚衰年無一能硯呵磨凍墨瓶曬插花冰浮
世無根絮餘生有髮僧蘇門如可即端合事孫登
王柏
舟中和葉聖予
江闊風帆急潮回沙露㾗寒林無剩葉茅舍各成邨雁
落煙波渺鴉歸野色昏未知孤客棹今夜泊誰門
野興
文字饑難煮為農策最良興來鋤曉月倦後卧斜陽秋
稼連千頃春花醉幾場任他名利客車馬逐康莊
何偁
贈王居士
多羡王居士心閒事事幽山從天末見江近枕邊流春
囿千葩秀霜林百果收更能窮物理濠上看魚遊
地占松江勝為園不種瓜幽深清磬響高下石欄斜花
密蜂隨蝶林深雀啄蛇勝如摩詰畫不是季鷹家
霜落川原淡風高木葉丹雲垂千頃白月墮一江寒禮
佛因成塔焚香旋築壇竹聲過小院雜珮響珊珊
徐作
開菴
藜莧幽人室丘園隠者居一原青嶂合萬木綠隂疎手
把歸田賦腰懸種樹書桑麻連畛秀網罟入溪漁
方中荀
虎丘
海湧起平田禪扉古木間出城先見塔入寺始登山堂
靜參徒散巢喧乳鶴還祖龍求寶劒曾此鑿孱顔
黃幼張
過臨平
孤蹤逐浪萍幾度過臨平人語水相應帆移山倒行鷺
飛秋嶼冷虹飲晩川明不是憑詩句丹青寫不成
馬廷鸞
程楚翁見訪
汗竹丹鉛側空花粉黛中尚懷丞相亮肯署大夫雄有
客來今雨誇予邁古風幽情傾不竭渺渺碧雲東
羅椅
次劉孟元見贄韻
坐久不知夜饑鼯窺瓦檠詩從吟樂國酒不打愁城白
雪夫君句黃花老我情商量能住否賸欲飲公榮
何夢桂
登天台巾山
寸碧倚蒼旻孤城俯可吞人行平木杪帆去入雲根月
榻留僧夢風松弔鶴魂江心千古石歲歲記潮㾗
方䕫
早行
早起理歸裝殘燈耿曙光開門半山月立馬一庭霜鐘
響知雲寺波聲認石梁修途留不住去去出山莊
曉行
百年長擾擾無地寄浮蹤客醉傷春酒人行送曙鐘煙
霏啼謝豹星斗壓盧龍笑共孤雲去歸投江上峯
秋晩雜興
天涯誰道遠嶺海接并幽馬帶交河種人穿真臘裘梅
花南國夢苜蓿故宫秋安得方仙道飄飄訪十洲
青溪溪上路書劒此棲遲涼月穿衣褐寒波照鬢絲古
桐傳賀若横玉犯龜兹不為傷秋老孤吟自可悲
夜坐
風葉夜蕭騷寒鐙照寂寥冷泉和月汲殘葉帶霜燒半
白吟髭茁餘紅醉臉潮舊來樵牧地小隠不須招
魏新之
春日田園雜興
野景入時務東風劚滿鋤笛聲牛出後酒味燕來初榖
種天心在桑枝雨澤餘紅塵幾飛鞚肯信有農書
熊鉌
泊舟野望
樹色連雲色春歸物更妍落紅飄近岸新綠漲平川野
鸛窺漁笱沙鷗避客船斜陽江上立搔首意茫然
牟巘
贈厲白雲上人
雙徑聞鐘罷而今但熟眠事須紅日上身在白雲邊古
貌應違俗高吟不礙禪爐頭煨芋火相對各欣然
真桂芳
夏晩江行
行盡山頭路江空帶夕暉風蟬聲不定水鳥影同飛蕭
散烏藤杖輕鬖白苧衣試呼垂釣者分我半苔磯
光霽閣晩望
一閣納萬象危欄俯渺茫白沙難認月黃葉易為霜宿
鳥投煙嶼歸樵趁野航孤吟誰是伴漁笛起滄浪
興福寺
為厭市喧雜攜詩來此吟鳥聲山路靜花影寺門深樓
閣莊嚴界池塘清淨心松風亦好事送客出前林
修真院訪崔道士
竹扉蒼蘚牆林下小丹房風定香煙直月斜簾影長瀹
茶泉味别點易露㾗香安得棲塵外求師却老方
三山旅夜
獨坐本無况淒涼更旅中檻低簷礙月窗破紙吟風鄰
館笛三弄譙樓鼓二通半觴聊自適新荔擘輕紅
泊白沙渡
日暮片帆落渡頭生暝煙與鷗分渚泊邀月共船眠燈
影漁舟外湍聲客枕邊離懷正無奈况復聽啼鵑
曉行山間
出門誰是伴只約瘦藤行一二里山徑兩三聲曉鶯亂
峯相出沒初日乍隂晴僧舍在何許隔林鐘磬聲
山間次季芳韻
好山多在眼塵事少關心風竹有聲畫石泉無操琴許
猿分野果留鶴守雲林不是閒邊客誰來此地吟
溪行
春暖溪西路行吟又幾回水清明白鷺花落失青苔雲
過日吞吐樹搖風往來漁歌聽未了欲去又徘徊
幽居雜興
松桂小菟裘山扉幽更幽蜂王衙蚤晩燕子社春秋鬢
秃難遮老心寬不貯愁年來把鋤手無復揖公侯
蘭溪舟中
一舸下中流西風兩岸秋櫓聲搖客夢帆影挂離愁落
日魚蝦市長煙蘆荻洲篙人夜相語明發又嚴州
臨江曉行
茅舍亂雞聲疎林淡見星霜輕留草綠霧暗失山青蹤
跡去來燕交游聚散萍浮生原是客不必恨飄零
舟中峽口
亂山如碧玉處處見鵑花水漲傍分港舟行倒走沙宿
依沽酒市飯過釣魚家喜脱水波險推篷數暝鴉
寄郭月篷
煙波秋草外活計一漁篷淡月明寒葦新霜醉曉楓身
雖殊出處道豈有窮通俯仰看人面何如數過鴻
夜話無上人房
蒲團一榻上坐到夜將分窗月燈昏見巖泉雨歇聞茶
甌勝飲酒禪語當論文只恐紅塵跡涴師松下雲
春游和胡叔芳韻
春光潑眼明占勝得新亭棠醉風扶起柳眠鶯喚醒非
無杯泛綠安得鬢皆青且事日為樂歌聲莫暫停
山亭避暑
怕礙清風入丁寧莫下簾地皆宜避暑人自要趨炎竹
色水千頃松聲風四簷此中有幽致多取未傷廉
枕上偶成
長夜更難曉天寒吟思清夢魂山館枕燈影雪窗檠守
拙艱生理安貧識世情淒風響簷竹豈是不平聲
春感
春光元自好我却為春愁但見柳青眼不知人白頭一
生浮似寄百歲去如流頼有芳樽在花前日醉游
春曉園中
綠隂留我立清曉小闌東林外一鳩雨柳邊雙燕風吟
懷愁渺渺春事去悤悤莫恨芳菲盡葵榴花又紅
閒居
虛明兩竹窗濟楚一書房風動鳥移樹花香蝶過牆身
安知病少晝靜覺春長未必全無事終焉也勝忙
樓居
攜書來過此便覺不塵埃簷冷留雲宿窗明報月來閒
愁山隔斷幽夢鳥呼回湖海元龍氣從渠俗子猜
夏日
虛窗暑亦涼境靜晝偏長樹色煙明滅蟬聲風抑揚家
貧書是業身老睡為鄉赤日黃埃客紛紛為底忙
晩春
有恨青春老無營白晝長葉新林换綠花落地生香雨
意一番足人家百事忙為儒竟成誤悔不早農桑
冬雪
雪凍飛禽少林深落葉多寒塘倒山影空谷答樵歌不
有梅花在其如詩思何霜風吹落帽應歎髩絲皤
江樓秋夕
樓高古城遶無奈漏頻催幽夢風吹斷新吟月送來江
長漁唱遠雲冷雁聲哀明日重陽酒黃花開未開
初夏訪劉道士
白雲隨杖屨伴我到山房暑薄疑天别林深見路長术
芝皆道味花竹亦詩香更待荷開候來分半榻涼
孤標上人留宿
山僧留我宿我亦似山僧香茗半甌雪寒虀一筯冰廊
風響黃葉壁雨暗青燈參透詩三昧何須契一乘
秋晩
暮色入江郊霜風兩髩毛笛聲吹月落詩興挾秋高謝
絶南柯蟻留連左手螯孤燈竹窗裏危坐一歌騷
王易簡
寶林寺
元度存遺跡元英有舊詩城中獨高處雪後最佳時拂
壁書行記逢僧談故祠闌干頻徙倚不奈朔風吹
趙若槸
即事
雲散春山出人閒白晝長禽聲答空谷樹影畫斜陽種
果期秋實澆花趁晩凉行藏天已定隨分且徜徉
劉辰翁
龍霧州雪
此處幾人行隔波搖暮晴洲廻江似玦山遠雪如城離
合看雙櫓荒寒又一程今年梅未醉最覺别來輕
李珏
題崇元觀
舟維楊柳岸來拜晉英靈碑古龍紋暗劒寒蛟血腥江
春半篙綠山曉一樓青燈火旌陽殿鐘聲過客聽
吳大有
餞陳隨隠歸鄉
兩年書問斷湖海竟悠悠一見心雖滿相看泪忽流彩
煙山色暮碧瀨月㾗秋明日登程去鶺鴒沙上愁
山中多雨水秋晩正妨農病菜和根煮新粳帶濕舂擁
沙埋廢井墮石折枯松寂寂猿啼晝白雲藏數峯
王奕
回建德寄馮和峯隠士
王子歸鄒魯知公隠德鄉道為千載惜身抱六經藏青
壁丹崖遠黃花白髮香百年交一臂悔不拜龐牀
吳錫疇
春望
春事今如此憑高興未刪半簾疎雨過一院落花閒草
色迷幽徑泉聲出晩山東風能育物不改髩毛斑
洲上
藜杖步芳洲風花點碧流時情鳬汎汎心事水悠悠有
約山長翠無名草自幽聲聲啼布榖夜雨足西疇
山行
策蹇又山行看山不識名平林秋後薄疊嶂日邊明雲
近侵衣濕泉幽照影清歸樵饒樂意笛弄兩三聲
新城
短棹泊新城江寬風易生帆隨潮共上煙接岸俱平冷
蕊江南信孤鴻塞北聲詩成休朗誦怕有老龍驚
九日
九日今朝是風吹帽欲斜愁惟添白髮貧莫負黃花蟹
上橙初熟秋登酒易賖茱萸休把翫且辦醉生涯
山居寂寥與世如隔是非不到榮辱兩忘因憶
秋崖工部嘗教以我愛山居好十首追次其韻
聊寫窮山之趣(錄八首)
我愛山居好杖藜步晩晴俗醇存古意境寂快詩情杜
老銀絲鱠坡翁玉糝羹隨緣清供足儘可佚餘生
我愛山居好蔬畦間蒔花筧泉歸㸑舍篝火偷鄰家茁
嫩貓頭筍焙芳雀舌茶野人曾拜號何用給黃麻
我愛山居好軒窗傍水開遊魚吹墮絮閒鶴啄荒苔有
字人誰問無租吏不來寂寥門徑側數尺長蒿萊
我愛山居好崖雲濕㸑煙琴横雙鶴舞犁閣一牛眠酒
熟花開日詩成雨霽天逢場聊適意總結喜歡緣
我愛山居好枌榆老故丘好峯當戶立遠水護田流鼓
響移秧日耞鳴穫稻秋年豐身老健一飽外無求
我愛山居好荒磯一釣竿白鷗春水闊黃犢綠坡寬徑
菊香秋晩溪梅報歲寒人間幽意足詩思倚闌干
我愛山居好茶甌困解圍松邊横蘚石柳下敞漁扉細
雨噞喁出斜陽觳觫歸交情殊貴賤似覺故人非
我愛山居好田園在力耘樵歌風外斷猿嘯月中聞舴
艋夜招鶴轆轤曉汲雲久慙呼處士未必應星文
湯仲文
過東洞庭山
寒色滿空山翛然一徑閒鳥啼黃葉外人度翠峯間古
殿藏雲氣唐碑帶蘚斑未窮幽絶處興盡忽思還
虎丘
虎是何年踞名存跡已亡塔從林外出山向寺中藏池
暗生寒氣臺荒受夕陽更無人道古來祇為春忙
過慧山寺
梁溪停短櫂帶月步西關路盡忽逢寺松多不見山巖
腰雲殿古洞口石泉間到此政吟苦秋聲滿樹間
顧逢
題善權寺
英臺修讀地舊刻字猶存一閣出霄漢萬松連寺門洞
深雲氣冷池淺鹿行渾山下流來水風雷日夜喧
文天祥
餞新班弟
送君天上去當戶理瑶琴萬里白鷗遠千山黃葉深江
空行路影日暮倚門心若見西湖雪灞橋人正吟
别謝愛山
綠綺知音早青燈對語遲那知今雨别又重故人思山
隔詩情遠雲含客思悲小樓今夜笛莫向月中吹
君今拂衣去我獨枕書眠一片過林雨數聲當戶蟬情
長空有恨吟苦不成篇後會知何日西風老雁天
病中又賦
寄興逃吾病吟詩老此生風高鴻雁起晴久鵓鳩鳴野
樹辭秋落溪雲帶雨行晩涼便嬾坐移傍竹隂清
病愈簡劉小邨
倦餘心似醉病起首如蓬黃竹斷橋雨白蘋長笛風躚
躚鷗屢舞咄咄雁書空孤負秋來眼閒挑㸑下桐
早起偶成
澹澹池光曙沉沉野色秋片雲生北舍隻雁過南樓有
見皆成趣無言總是愁芭蕉夜來水嚥罷自搔頭
曉起二首
夢破風煙迥衾寒不自由鐘聲到枕曙月影入簾秋雁
過江山老蛩吟草樹愁整冠人共笑兩月不梳頭
遠寺鳴金鐸疎窗試寶薰秋聲江一片曙影月三分倦
鶴行黃葉癡猿坐白雲道人無一事抱膝看回文
夜坐
淡煙楓葉路細雨蓼花時宿雁半江畫寒蛩四壁詩少
年成老大吾道付逶遲終有初心在聞雞坐欲馳
羅山長存叟兄弟來謝宴山中
天開盤谷隠春到浣溪家一水樓臺影滿山桃李花春
風寄横笛夜月擬乘槎政好逢佳客江空北斗斜
幕客載酒舟中即席序别
故人滿江海游子下瀟湘夢載月千里意行雲一方櫓
聲人語小岸影客心長總是浮萍迹飛花莫近牆
題鬱孤臺
城郭春聲闊樓臺晝影遲並天浮雪界蓋海出雲旗風
雨十年夢江湖萬里思倚欄時北顧空翠濕朝曦
翠玉樓
昏鴉何處落野渡少人行黃葉聲在地青山影入城江
湖行客夢風雨故鄉情試問南來信梅花三兩英
皂蓋樓
一水樓臺繞半空圖畫開蝸涎行薜荔雀影上莓苔碧
落人千載青山酒一杯晩煙看不盡待月却歸來
賣魚灣
風起千灣浪潮生萬頃沙春紅堆蟹子晩白結鹽花故
國何時訊扁舟到處家狼山青兩點極目是天涯
竹間
倦來聊歇馬隨分此青山流水竹千个清風沙一灣乾
坤醒醉裏身世有無間客路真希絶浮生半日閒
别里中諸友
青山重回首風雨暗啼猿楊柳溪頭釣梅花石上尊故
人無復見烈士尚誰言長有歸來夢衣冠滿故園
夜
秋光連夜色萬里客淒淒落木空山杳孤雲故國迷衾
寒霜正下燈晩月平西夢過重成夢千門雞亂啼
雨雪
秋色金臺路殷殷半馬蹄因風隨作雪有雨便成泥過
眼驚新夢傷心憶舊題江雲愁萬疊遺恨鷓鴣啼
許月卿
看山
看山車放慢遇水馬爭先須信一年景無如三月天露
花如此好煙柳十分圓客醉不須去竹牀相對眠
王夢應
東歸
一棹仍為别他鄉復避兵客隨風雨老春著鼓鼙輕宇
宙關何事艱危得此生門前一溪水幾日到江城
甲申元日
上日仍漂寄尊前客又非鄉心眠聽雨病骨晩添衣街
鼓春將動簾燈寒未歸梅花經一雪幾片不曾飛
林景熙
崑巖
神斧何年鑿南山片石盤玉藏仙笥古翠落縣門寒老
木天邊瘦歸雲雨外殘市塵吹不到朝夕靜相看
鄭宗仁會宿山中
挑燈懷舊夢移席近春泉共話忽深夜相看非少年斗
垂天末樹燐出雨餘田亦有茅簷下飯牛人未眠
桐角(楚間山家每季春截桐皮卷而吹之謂之桐角)
田家無律吕聲寄始華桐碧卷春風老清吹野水空客
心寒食後牛背夕陽中不惹梅花恨年年送落紅
飛雲渡
人煙荒縣少澹淡隔秋隂帆影分南北潮聲變古今斷
峯僧塔遠初日海門深小立蘆風起乘槎動客心
道中
程入江鄉宿新炊飯帶砂亂山愁外笛孤驛夢中家野
水平菰葉春風足楝花西來三兩客閒說舊京華
宿台州城外
荒驛丹丘路秋高酒易醒霜增孤月白江截亂峯青旅
雁如曾識哀猨不可聽到家追此夕三十五郵亭
神山寺訪僧
獨客無清伴高僧住别邨空山卓錫影斷石繫舟㾗風
細松生籟沙虛竹走根小停閒坐久落日嘯孤猿
鄭氏西莊
不踏紅塵道結廬依水鄉遠風開宿雨高樹表初陽犢
卧野門寂雁飛秋稻香午橋花竹地回首已淒涼
仙壇寺西林
古壇仙鶴杳野鹿自成羣松氣浮清曉經聲出白雲石
穿僧屋過水到寺門分人世無窮事山中了不聞
夜意
澹然無一事至樂在書牀老石棲雲定疎松過雨香砧
清秋巷㢠燈白夜堂涼此意無人會重城醉夢鄉
新昌道上
江湖猶是客歲月已成翁仙路重雲外人家落木中山
㾗經燒黑土脈入泉紅又得春風信孤花照驛東
過北雁蕩山下
驛路入芙蓉秋高見早鴻蕩雲飛作雨海日射成虹一
水通龍穴諸峯盡佛宫如何靈運屐不到此山中
禹廟
萬國曾朝會羣山尚鬱盤嚴祠鎮元璧故代守黃冠窆
入雲根古梁歸雨氣寒年年送春事來拂蘚碑看
京口月夕書
山風吹酒醒秋入夜燈凉萬事已華髮百年無異鄉遠
城江氣白高樹月痕蒼忽憶凭樓處淮天雁呌霜
許郢州故宅
讀君丁卯集想此建橋時荒草一區宅清風七字詩吳
雲含靜態郢樹寄餘悲落日空懷古長歌知不知
漁笛
楚竹聲何遠蒼茫想釣舟横當半篷月吹破一江秋落
葉紛前浦驚鴻過别洲曲終枕蓑卧無夢到涼州
山中早行
短策穿幽徑山樵半掩扉月斜林影薄石盡水聲微一
犬隔籬吠孤僧何處歸相逢松下立風露滿秋衣
山隂秋懷
舊遊渾似夢短髮不勝簪風雨行金氣乾坤老鐵心舜
田秋稗滿禹穴夕雲深正是登臨懶淒涼隔水砧
溪亭
清秋有餘思日暮尚溪亭高樹月初白微風酒半醒獨
行穿落葉閒坐散流螢何處漁歌起孤燈隔遠汀
王英孫
寶林寺
飛來幾千載臺殿壓岧嶤落日飛仙鼠秋風下健鵰山
腰微露石海眼暗通潮堪歎元音後詩名竟寂寥
方鳳
鹿田聽雨
禪棲投倦客山雨起更闌窗葉散幽響石林生峭寒洞
深猶暗瀑江遠忽風湍想像雲蘿外應宜晩色看
謝翺
元日讀老子望瀑作
空山無轍迹懸水下分洪醉醒聽猶在寒暄色不同異
書天姥秘靈物乳池空秖憶殘年雨先流到海中
雨中觀海棠
風吹簾網動對爾惜芳菲蜀雨何人在吳宫秖燕歸燭
消春粉盡淚濕野香微抱蘤殘青子鳥銜隨處飛
二月十日
山居少四鄰櫧葉半為薪野色生遥念空江滯此身風
濤春憶越親舊晩游秦獨擬尋雞犬雲蘿挂葛巾
山隂道中呈鄭正樸翁
楊柳遠天色野風來水涯異鄉同夢客今雨故人家越
樹夜啼鳥禹陵冬落花悠悠江海意為爾髩先華
别子靜郤送之霅
獨往知吾事語離何所求故家無别業殘夢下扁舟積
葉吳宫冷吟猿顧渚秋那能不相待羈旅負清遊
雨夜呈韶卿
相看隴水雲一夕幾回分預恐今宵雨他年獨自聞野
花同楚越江靄雜朝曛不得鋤芝术逢樵却寄君
暮春感興
天涯芳草夢此意未應泯獨對風煙老虛為江海人漁
樵分落日櫻筍過殘春舉世無知巳他生應逐臣
雨中感懷
幽齋蒲稗裏夜色入柴荆坐久雨聲絶水深荷刺生聽
猿思楚宿失鶴夢南征白屋青山下何年返舊耕
巳丑除夜
髩絲殘雪影况復在塵埃暮色隨鐘盡年光逐水來鄰
逋燈下索鄉夢戍邊回明日聽春雨渡江登越臺
青篛亭
青山何處似疑是剡溪傍採篛無人到生莎滿徑荒水
交難辨色花和不同香歸路逢樵子麻衣草結裳
社前
無家借燕住離别又經年客館依山上春分到社前雨
來換宿水雲起暗晴川颯颯吹衣帶因風問去船
汪元量
杭州
有客回陽九無人握髮三關中新約法江左舊清談鐵
騎來天北樓船過海南一枝巢越鳥八繭熟吳蠶
江陵
月到荆江上輕帆莫遠揚水搖龍影動風送雁聲長北
斗回秋柄南辰耿夜光徘徊舒一嘯詩興落瀟湘
封丘
今夜宿封丘明朝過汴州雲横遮遠塞水落見長洲樹
折棗初剥藤枯瓜未收傾囊沽一斗聊以慰羈愁
趙孟堅
題道場
夜泊禪扉靜清吟入興頻風生水鱗甲雲放月精神禪
有機元秘詩無句法新舊題尋不見吹遍壁間塵
鄭思肖
題多景樓
英雄登眺處一劒獨來遊男子抱竒氣中原入遠謀江
分淮浙土天闊楚吳秋試望斜陽外誰寬西顧憂
山中聞鶴
涼夜坐巖石飛來白鶴鳴星流銀彈過月碾玉輪行萬
里思不極一天秋更清欣然有所得長嘯度蓬瀛
宿虎丘寺
到晩歸不去因而此宿休雪深千古寺月冷一天秋崖
裂池如束天虛塔欲浮最宜初日上高處見煙收
送人之官
爛醉擁貂裘揮鞭跨紫騮客途寒色重邊地月華愁旌
旆開前道江山指别州相逢俄作别滄海一虛舟
聽琴
洋洋盈耳間一𣲖水潺潺意不隨聲盡心應與物閒宿
雲穿竇出飛鳥御風還却喜無人識支頤看遠山
别故人
拍馬又登程餘酣尚未醒曙蟾消淡白秋漢覆空青江
走遊龍勢山盤睡虎形飄零毋感歎天地一浮萍
獨釣
高興一絲在清風萬古長不為周吕望願似漢嚴光天
下皆秋雨山中自夕陽後來有孺子終久辨滄浪
曉晴
雨晨輝朗霽一碧湛無垠草木新容淨林巒遠意分海
生東出日天散北飛雲却喜風猶競微涼透夏薰
晩晴
落照開空霽明霞映水鮮乾文懸造化土𣲖潤山川白
滿重圓月青還不翳天定鐘聲更徹通夕喜無眠
宿半塘寺
一襟清氣足此夜豈人寰醉影松杉下吟身風露間秋
懸當殿月雲宿近城山明發騎鯨去飄然不可攀
宿本覺寺
一宿路傍寺霜清夢亦寒憶曾遊覽處來覓舊題看病
衲成新墖層樓隠敗垣青山猶不老千疊似翔鸞
柴望
月夜溪莊訪舊
山山明月露何處認梅花石色冷疑水溪流白是沙清
吟幽客夢華髮故人家相見即歸去已應河漢斜
何天定
散策
孤坐忽不樂出門聊散行溪喧亂人語樹偃礙農耕雨
徑莓苔積陽坡草木明道逢九十老相對話承平
王曼之
春日郊行
出門逢柳色忽過野橋西坐石看潮長隔花聞鳥啼地
隨芳草盡樹與夕陽齊不是桃源路行人亦自迷
王澮
贈段十
相識風塵下斯文伯仲間騎驢逢聖日捫蝨對秋山忠
義偏成拙支離最得閒秦川貴公子早計適荆蠻
冉琇
海州
波濤起天末舟檝滿城隅管晏非王佐田韓有覇圖何
門堪趿履吾道欲乘桴倚杖春風近含愁向綠蕪
元吉
陪翟三游平州東城
老境逢春色平州聚德星不堪歌敕勒并欲案丁零雪
泥殘年白山呈太古青殊方更分手暮角若為聽
師嚴
公安早發
去國秦公子窮途阮步兵别離如昨日豪俠異平生江
月為誰好巴船何處行高秋伴搖落早發若為情
皇甫明子
水國
水國淒涼住秋宵爛漫眠歸雲猶帶雨墮月忽明船社
稷資長算髭鬚近暮年亂離棲不定百口託浮田
丁開
揚州歲暮
萬國春回日層城晩眺餘江聲隔吳楚原色到邳徐大
閱軍容壯狂歌客禮疎百年寒荻裏風雨憶吾廬
楊應發
水宿
水宿逢今雨春歸反故園聖朝臣已老往事客何言乞
米分鄰里看書到子孫蒼茫不可會一笑了清樽
楊雯
宿峽市
人煙正搖落樓笛頗清圓老樹依山驛東風上峽船江
湖萬里外燈火十年前世路能令老吾生且醉眠
御選宋詩卷四十三
