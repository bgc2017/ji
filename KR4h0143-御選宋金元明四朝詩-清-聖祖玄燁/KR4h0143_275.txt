欽定四庫全書
御選明詩卷一百六
七言絶句六
楊榮
子規啼
江天夏夜露氣清山鳥忽作腸斷聲莫道啼多不解意
催人歸去最分明
王鏊
夜過西虹橋
破楚橋邊步偶停夜船燈火散如星館娃歌舞今何處
留得吳歌與客聽
馬中錫
題畫雪景
山人住向水雲鄉一夜雪深三尺強已辦青錢沽酒到
小舟仍喚打魚郎
題戴文進送别圖
白雲紅樹路悠悠三兩行人古渡頭一向江南一江北
不知何地著離愁
畫屏紅梅花二首
六出瑶花尚未開紙屏先見一枝梅驚回斗帳羅浮夢
恐是仙娥暈酒来
羅浮山下月昏黃曾倚春風試淡妝今夜畫屏銀燭冷
却啼紅淚濕衣裳
吳洪
中秋同明古含虚閣對月
滿地江湖鬢欲絲月明風動挂疎枝懷君散步清光裏
不似當年對酒時
吳愈
題畫
巉崖絶壁一千丈上有孤樹風颼颼道人不顧荷衣薄
坐冷一片玻瓈秋
王弼
惜梅
獨樹牆西老更繁幾回相伴月黃昏東風只為芳菲計
不道飛花已滿園
便面
竹裏幽亭是我家門前白水浸平沙釣船順放中流下
袖手船頭看浪花
書所見
水明烟碧萬條絲短岸斜風晚更吹紅面小奴牽白馬
為誰来繫斷腸枝
次韻吳諭德先生共月庵賞花
城市看春總未真縱無車馬亦紅塵醉翁獨有閒風味
管領東園樹底春
柳中書山水小景次王修撰韻
永嘉山色秀成堆曾憶前年訪舊来何處最牽東閣夢
一林松影覆春苔
次韻荅李拚之二首
昨夜追歡一鬨堂醉歸山月已無光朝来中酒無人問
卧聽春鶯不下牀
榾柮爐頭擁薄綿嫩寒微雨暮春天不知詩思能多少
榆葉梨花已滿前
次韻匏庵先生共月庵賞桃花
斜月枝頭照返魂先生扶醉倚籬門花應欲識蒼然面
莫遣風前絳燭昏
洪貫
宫詞二首
隔花女伴笑呼名新試宫鞋月下行倦劇歸来更漏永
一簾秋水浸桃笙
别院笙歌别是春芙蓉屏障隔風塵玉魚金鑰年年在
鸚鵡籠中解喚人
林俊
看梅偶成
消息東風兩月前西湖索莫老逋仙雪蓬昨夜還扶醉
移近梅花一處眠
陳章
雨中過匏庵先生園居
海月菴前景自清更看疎雨快吟情紅芳落盡還堪賞
綠樹黃鸝三五聲
林榮
薊門聞笛
冒寒重到薊門遊羌笛嗚嗚起戍樓應有開元遺譜在
月中三弄小梁州
盧格
遣興
莫歎風塵行路難閒過僧舍借花看數聲啼鳥不知處
滿地綠陰清晝寒
侯直
夜集送楊君謙
馬蹄日日走紅塵自怪微官繫此身滄海烟波無限好
未歸真是不如人
邵寶
客有持寗菴詩至山中者次韻贈之
山中十里綠陰長新漲浮浮架石梁賦罷蒹葭掩僧舍
午風銷盡佛前香
贈錢校書
夫椒山前孤草亭水風吹月秋冥冥客来鶴去主人返
七十二峯湖上青
喜晴
山行愁雨水愁風兩月風中更雨中今日一帆天送我
晴湖如鑑夕陽紅
喬宇
懷張南園
六詔山川萬里餘秋来長恨賦離居雁歸不過衡陽去
何處逢人好寄書
寄劉南垣司空
江上青山多白雲秋来離思日紛紛别来擬鼓中流棹
采得芙蓉一贈君
王雲鳳
送客
春濕蒸雲雨欲絲飄飄遊子别離時愁看陌上青青草
送盡行人總不知
儲巏
張道士山房(并序)
正月九日冒雨過張道士碧雲山房蓋别十有五
年矣剖柑命酒酌予夢鶴小樓追念舊遊凋謝殆
盡道士今年八十有一而康強如曩時奔走塵途
者固不如閒居之佚也感歎之餘為賦四絶
不到青林十五年長松垂鬛鶴成仙江東舊事憑誰語
坐盡銅盤一穗烟
芳樹青青二月時林扉衝雨記吾詩紅塵消盡長安客
留得雲房老鍊師
十日連江雨不休雨聲隨處種閒愁搴簾欲待晴時去
不為春寒不下樓
徙倚詩成午照餘仙家宫府半樓居醉来也有回仙興
自擘黃柑蘸酒書
七日寶應有懷
湖雨吹風洗暮烟渚禽驚浪逗行船舊時酒伴飄零盡
莫怪春愁到客邊
古城驛
野水微茫斷岸平幾家相對掩柴荆不須候吏沙頭報
驛站懸知是古城
北風
一路輕寒二月中水南桃李不曾紅怪来河朔春光晚
吹過花時尚北風
老米店有感
層冰一夕塞河船記得攜家己十年鮭菜燈前誰共飯
月明行店一悽然
黃村
梨花半落柳初綿客路題詩憶閬仙莫道長安春已盡
歸人猶在暮鐘前
過房山
秋光著意洗秋山碧淨千峯宛若閒不似春来多變態
斷虹殘雨片時間
銀冶嶺
青濛一徑亂山間簇簇千峯擁翠鬟最恨剛風吹樹裂
不教倚看暮雲閒
山迴水曲自成溪城市初来路欲迷西崦人家尋不見
衡門應傍翠微棲
楊循吉
百花菴主見訪
一春高卧只垂簾說著浮名病又添聞道百花菴可住
他時借我讀華嚴
石珤
唐宫詞
四月笙歌沸苑池瑞蓮花對海棠絲昭容尚記開元日
正是宫中蠶老時
社日
春風簾幕駐晴雲社酒杯深我對君燕子未来花不語
綠蕪寒雀共斜曛
七夕
七月七日風雨多御橋南望水增波鴛鴦自向沙頭宿
不管牛郎信若何
金陵
織錦坊前春日明賣魚橋上晚波生城中盡日無絃管
時聽漁歌三兩聲
陸完
王元章作墨梅并題長句書其後
月落參横興已空鑑湖清淺夜推蓬消磨不盡惟豪氣
猶在疎花淡墨中
楊廉
題曹憲副采蓴卷
三泖秋霖浸四圍水邊未覺露葵稀金盤玉箸長安客
幾箇西風為汝歸
羅玘
紅梅圖為肇和題
西湖殘雪候多時却恨前年被雪欺且學杏花紅似錦
暫招鳴鳥到南枝
風泉閣
閣外寒泉元自清泠泠慣與夜風争閣中默聽人何在
今日新添一兩聲
楊子器
早朝詩
殘月朣朧欲五更禁門候立萬燈明君王静對銅人坐
一夜齋宫數漏聲
九重天上六龍飛御氣絪緼拂太微鳳閣西頭明月在
清光還照侍臣衣
東方曙色未分明玉陛千官接武行華蓋殿開鑾駕出
部頭天樂一齊鳴
向曙趨朝玉珮和露華滿地濕緋羅更番奏對銀臺罷
聽得西班喚六科
仙漏迢遥隔綘霄兩行銀燭照趨朝鼓聲纔歇鐘聲動
不放朝官過御橋
綵雲飛擁翠華春寒耿疎星照紫宸曉向承天門外望
過橋多少謝恩人
曉風吹動角端旗仗外祥光繞赤墀忽聽殿頭宣内閣
獨承密旨退朝遲
綵雲飛繞鳳凰樓簾捲屏開見玉旒西殿鐘聲朝已落
滿天星斗未曾收
鄒智
奉和石齋先生見寄
風清月朗蜑船輕到處青天有酒星淼淼番禺江上水
幾番遷客夢中經
大忠祠下聘君家一度登門一看花花裏有禽驚異客
倩將青箬換烏紗
夜泊馬寧呈胡用晦吳獻臣
白舫青簾幾夜同洞簫聲裏海雲紅百年身世知何處
笑倚梅花月正東
沈周
白頭公圖
十日紅簾不上鈎雨聲滴碎管絃樓梨花將老春將去
愁白雙禽一夜頭
次天全翁雪湖賞梅
少在城中多在鄉尋梅猶抵候朝忙新詩似與梅相約
詩到成時梅恰香
重巒疊疊水灣灣雪舫尋春醉未還因省玉堂為客夜
如今不似夢中山
黃帽孤舟且莫催雪山留客好銜杯梅花况是堪題咏
今夜春城判不回
過聽松鄰房
石子橋低細路平未敲門戶有僧迎松風最不私人聽
行過西家共此聲
七月十五日城中晚歸
晚郭歸舟急若何市塵猶恐累漁蓑到家覺得曾風雨
兩樹芭蕉破葉多
送方水雲
一箇仙舟竹葉風不知南北與西東世人若欲追行跡
或在長安酒市中
聞楊君謙致仕
春官司署儘能閒猶道勞形與病關身在早朝霜馬上
青青殘夢是吳山
神武高冠挂急流老人之事少年謀江南四百八十寺
處處磨碑待記遊
寄宗儒
秋来懷抱獨無聊雪鬢鬅鬆短莫掻手把芙蓉望江北
烟波無奈美人遥
題畫
草房仍著薜蘿遮地拗林深獨一家只道春風吹不到
門前依舊有梅花
嫩黃楊柳未藏鴉隔岸紅桃半著花如此風光真入畫
自然吾亦愛吾家
碧水丹山映杖藜夕陽猶在小橋西微吟不道驚溪鳥
飛入亂雲深處啼
臨水人家竹樹中只因孤嶼水船通當門細荇牽微浪
繞屋藤花落軟風
水次人家似瀼西參差竹樹路俱迷溪翁兀兀不出戶
日午飯香雞正啼
獨坐樹根無一事清風滿袖作微吟夕陽好在秋水外
日閣遠山還未沈
杏花
半抱春寒薄染烟一梢斜露曲牆邊東家小女貪妝裹
聽買新花破曉眠
客有餉河豚者畫雙玉圖酬之
有客来從海上村早朝新喜得河豚齊穿青篾一雙玉
侑我田家老瓦盆
溪山落木圖
溪山落木正蕭蕭野客尋詩破寂寥一路夕陽秋色裏
不知吟到段家橋
史鑑
夜宿烏鎮有懷同遊諸君子
兩兩歸舟晚渡關孤雲倦鳥各飛還月明烏鎮橋邊夜
夢裏猶呼起看山
題許子厚扇
好山多在石湖西草色新年綠未齊亭子半開修竹裏
一簾春雨鷓鴣啼
觀書偶成
竹深門閉亂藤垂隠几觀書欲倦時長嘯不知風起處
槐花吹落戲鵝池
和汝其通見寄
雨後蒲芽綠滿池出門閒望暮歸遲小娃不道人傷别
自炙銀簧對月吹
為僧朗碧天題扇寄人
玉篪峯下雨来時索我閒吟寄遠詩蕉葉滿庭松子落
竹林啼鳥荳花垂
斷橋分手
近水人家半掩扉兩山樓閣尚斜暉斷橋無數垂楊柳
總被遊人折漸稀
口號
黃鳥嚶嚶柳絮飛送君無計伴君歸一春買遍金陵酒
落盡紅香萬綠肥
吳廷暉水榭
花蹊柳浪帶回溪碧簟眠風近鳥啼芰荷出水青青小
頻語行舟棹過西
溪聲到枕驚春夢露氣入簾生夜寒自起開門看明月
和花移過曲闌干
題僧扇
湖水泠泠山日低上方臺殿古城西春遊記得前年事
醉卧竹房聽鳥啼
湖上暮歸
鴨羣呼去水雲空香滴葓花露氣濃僧寺茫茫看不見
暮煙生處忽聞鐘
寄吳鳴翰湖上
紅塵不到三山遠家住蓬壺鏡裏天隔浦落花雙屐雨
過門流水一溪煙
崔澂
偶題
行舟少住更聽歌江上東風吹綠波折取桃花贈離别
却憐春色已無多
程慶珫
入垓口
沙明水碧淨無泥三百灘盤上歙溪兩岸青山春欲暮
楝花飛盡竹雞啼
史忠
雜詩
二月江南花正開山光欲翠水浮苔綠陰到處還堪賞
不厭扁舟日日来
雨晴江館洞雲歸桑落人家半掩扉好是癡翁真不俗
揮毫便作米元暉
雷鯉
題畫
細路小橋人獨往落花流水燕飛忙松陰匝地沾衣濕
空翠滿身風露香
鳥外風煙古寺迴半帆倒挂夕陽来江天物色無人管
處處野棠花自開
古塘秋曉淨烟沙籬落西風菊自花滿目紅塵無著處
半簾殘日隔溪斜
竹杖芒鞵一徑深小橋晴漲瀉松陰隔江亭子是何處
紅葉白雲秋滿林
滄江碧浪飛紅葉峭壁孤峯倚斷雲一舸圖書兩知已
滿天秋思屬平分
黃雲
蕭齋坐雨感懷書事
三月琴川四月還虞山佳處儘躋攀曾於拂水巖頭望
一搭烟中認玉山
殘書徧閱就窗明少暢閒情賴鳥聲斷送春歸花事了
一番細雨綠陰成
唐伯虎
走馬春城遍綠煙揮金隨處擁嬋娟自家花樣天機杼
笑領蓬莱第一仙
題畫
曾躡匡廬五老峯連山雲氣擁長松而今看畫渾相似
夢斷開先寺裏鐘
雨止
滯雨無聊待雨晴依然飽飯聽松聲西風短棹明朝發
一路看山直到城
鄭延
懷劉隠君
隠君家住秦溪上茅屋蕭然掩薜蘿記得春風曾有約
扁舟載酒一經過
題畫梅
羅浮山頭孤月明碧天澹澹參星横玉人歌舞萬籟歇
樹杪翠羽飛有聲
羅燾
贈愛山上人
古寺高僧意自閒虚堂新構翠微間白雲綠樹遥相映
愛看當窗雨後山
陳蒙
題石田翁贈朱守拙小景
野藤刺水竹籬斜落盡東風枳殼花日午不聞茶臼響
春城買藥未還家
聞笛
落盡梅花雪滿庭故園楊柳夢中青羌兒馬上傳来曲
今夜關山月裏聽
戴冠
題姚少師畫竹即次其韻
北地風高卷塞雲驚沙吹起雁成羣客邊偶寫龍孫譜
忘却江南有此君
方太古
題鼓山廨院壁
十年寶劒行邊友半夜寒燈夢裏家細雨短墻新佛院
小堂香滿荔枝花
夜酌清白亭同鄭繼之過黃用光看新竹
移燈半醉看琅玕夢裏瀟湘月影寒記得題詩傷縹節
鷓鴣題斷粉痕乾
十五夜飲王敬止園亭
客子未歸天一涯滄江亭上聽新蛙春風莫漫隨人老
吹落来禽千樹花
客散
客散書堂秋日涼山風吹雨葛花香竹牀藤簟茶初熟
消受山人午睡長
程玄輔
館邸紀事
柴門一月南京雨斗帳半牀西晉書藜杖日晴初出戶
園林落木已蕭疎
舟次京口逢故人
相逢一曲酒如澠京口留歡去未能波影滿船煙雨散
瓜洲晚見隔江燈
沈本初
送周山人南還
東風晴日送餘寒野色山光恣客看立馬春亭勸君酒
醉君容易别君難
朱曜
喜雨
一犂春雨潤新田小犢還宫老牸眠笑摘園蔬漉村釀
夜燈兒女說豐年
秦奭
溪橋散步
老去觀書興易闌綠陰清晝况多閒杖藜扶我溪橋步
看盡湖南十里山
龔行儉以扇索畫
行過溪橋日欲低綠陰滿地郭公啼微風輕颺茶烟起
知有人家住水西
董澐
醉漁
石佛寺前江繞門柳枯祠下花連村何人得似漁郎醉
白日青天枕瓦盆
月夜舟行
野鷗抱夢棲煙渚山月隨舟過水村猶有打魚人未睡
共聽更鼓到城門
史徐
宫詞
玉樹花枝過雨稀不堪減却小腰圍朝来陡覺香羅薄
還著團金舊賜衣
楊中
題畫
素衣緇盡鬢絲蓬兩脚東華踏軟紅何似儂家江水闊
醉眠春雨釣船中
袁仁
漫興
不干榮禄息危機茅屋三間老布衣多少長安騎馬客
故鄉深院鎖重扉
暮春有懷
花老辛夷萬綠肥草香江岸燕低飛故人竟負看春約
回首東風事已非
王鎰
宫詞
雨過河光雁影遥銀牀冰簟自秋宵長門楊柳搖殘月
報道君王已視朝
康阜
有感
晚出看花到夕陽歸来猶帶碧桃香王孫不識春光好
夜夜鳴絲向曲房
感遇
燕子樓中人去時落花飛絮繫相思闌干獨倚看明月
腸斷春風知不知
方良節
題李在畫
煙霏壓翠萬峯低樹樹陰濃路轉迷何處人家春不管
落花流出小橋西
楊旦
小圃即事
池館圍春曲徑通虚簷掩映綠陰中入門頓覺風光别
幾樹桃花隔竹紅
祝允明
長途
長途只是水連天好景惟應月帶烟獨有流鶯與飛絮
見来渾似綠窗前
京館聞鶯
天風吹出掖垣聲瀏亮緱山午夜笙錯認閶門折楊柳
一時飛夢滿江城
絶句
白眼青天萬里心門前世事正浮沈日斜睡起無聊甚
獨倚闌干看樹陰
夜歸
雨洗秋光萬井明風高雲破月微生還家莫道長酣寢
纔聽雞聲又出行
無題
亭角樓窗取次憑東風不送笑歌聲山村水郭城西路
却放朝雲此處行
山窗晝睡
身在雲房夢亦閒松頭鶴影枕屏間一聲隔谷鳴華雉
信手推窗滿眼山
三月初峽山道中
春陰春雨復春風重疊山光濕翠濛一段江南好圖畫
不堪人在旅途中
寄謝雍
謝家蘭樹有清芬每誦澄江却憶君想得山莊長夏裏
石牀眠看度墻雲
送蘇瑾
柳枝不折折梅花帶去吳中舊物華白雪黃雲迷雁影
片帆明日是長沙
徵明畫草
光風輕泛綠迢迢氣暖烟和未盡消想得美人簾底坐
月華斜漾翠裠腰
小景
濃雲壓嶺雨初至密葉障林風更多只有漁翁能了事
一枚圓笠半肩蓑
絶句
忽見銀河水倒傾森森毛髮不勝清悟来只在空山頂
卧聽松風夾雨聲
雜題畫景
江曲柴門日自關夕陽舟檝斷萍間寒流遠近長如玉
流過漁磯便不閒
柳風欺水細生鱗山色浮空澹抹銀總道江南風景好
從来都讓罱泥人
花滿百花潭北莊無人同出碧雞坊因風竹葉浮巾翠
落地松花上屐香
歷亂茅堂草樹深隠居蹤跡杳難尋只因獨自攜琴去
小荅松篁太古音
顧清
宫體四首次良金韻
鳷鵲樓深月到遲倚闌閒弄玉參差侍鬟記得新腔去
又向花間教雪兒
水殿涼多夢易醒昭陽歌吹隔青冥綘紗還有同来伴
奉帚金門候曉星
領得銀環奈别何更煩同伴畫雙蛾一般昨夜龍池雨
偏有垂楊葉上多
瑪瑙階邊蛺蝶花玉闌低轉畫廊斜大家近日親經史
不向宫門候小車
書所見
垂楊十里拂金堤走馬東来不記誰飛虎兩鞬搖玉帶
盤雕雙袖蹙金絲
馬首東風吹柳絲碧桃紅杏鬭芳菲遊人不是金丸客
說與流鶯莫亂飛
出郊
小隊黃衫簇絳燈春来幾度出郊行桃花結子楊花盡
只有䕷蕪滿路生
涯翁與二汪飲襄陵酒聞清来留一尊見待已
而盡之賦一醉二首清至首以見示敬和
江湖無地著心寬夢襄尊前一笑歡来晚尚餘三日恨
春風只得半醒看
黃閣歸来綠野寬諸生時得奉清歡吳泉晉水皆名勝
正要先生次第看(衆以襄陽為當時第一吳寗菴謂義興家釀可以敵之靳介菴復以鎮江)
(之五加皮為勝衆論未以為然)
題曲水草堂二首
曲水村中景最幽也宜杖屨也宜舟白沙翠竹灣灣路
楊柳芙蓉歲歲秋
紫蟹行沙菊有霜紅蓮登岸白蓮香何人漫說桃源好
便有桃源是異鄉
送宋惟德分教池州
池陽風物似長沙第一名山是九華輸與能詩宋文學
芙蓉影裏岸烏紗
三月卄一日書事
只合清江坐釣磯等閒誰遣著朝衣綠陰門巷青繩路
心逐南雲一片飛
小閣垂簾相對紅窄衫低帽一叢叢歸来有語那能記
坐倚東風憶夢中(時初教内書館)
秦金
落葉
半庭黃雜半庭紅萬點飛来禁苑東祗愛玉河秋色好
不因搖落怨西風
曹鏷
菊花
霜落天涯草木稀疎花秋晚獨芳菲平生不愛杯中物
嬾向西風望白衣
許天錫
晚次安南吕塊站
瓊雲歸路正悤悤十里官亭坐晚風何事最關孤客思
數聲啼鳥木綿紅
李汛
江上懷釣隠翁
向夕蟬鳴疎柳斜烟光鷗外淡江沙潮来月上無人釣
落盡西風白藕花
王良佐
九日過九江
一舟西下繫垂楊忽值黃花夾岸香逢著故人汪太守
九江城裏過重陽
舟次
社公祠前五日雨白馬湖頭三尺潮客子掀篷正無賴
隔船何處一聲簫
暮渡江
沙頭燈火見樓臺黃帽那堪隔岸催舊日風流王博士
又吹長笛過江来
紅牡丹
沈香亭北午風微香霧濛濛燕子飛三十六宫春色好
大家齊試絳羅衣
許讃
窰嶴北海港内青嶼廟
山根忽見午烟斜晚稻秋深始著花青嶼廟前潮已退
漁舟乘浪下江义
首夏
隔樹山鳩作伴隨新荷亂貼小盆池楊花墻外渾無力
偏是東風著意吹
雨晴
積雨初晴夏氣融鳥聲相和喜南風階前榴樹纔勻綠
忽見枝頭一朵紅
劉麟
山居
十年山館始圍牆竹裏開門筍正長但著小車行得過
不嫌春露濕衣裳
劉玉
新春漫興
杖藜門外問浮槎路隔溪南處士家梅子漸肥梔子瘦
黃鸝啼盡雨中花
蓮花澱
平堤一望盡湖光橋北橋南路短長漁父水中圍曲箔
行人冰上引拖牀
送行
日日都門送别離道傍楊柳已無枝西飛白日東流水
不放行人住少時
懷歸
鑑湖之水清且漣中有二頃桑麻田故人有約不歸去
老却黃花又一年
戴銑
閨情
春眠初起軃殘妝倦倚雕闌漫自傷那得花花隨水去
為儂傳恨與劉郎
朱諫
瑶川新漲同魏海南泛舟
草煖風和二月天江南鰕菜不論錢前溪昨夜添新漲
一葉中流范蠡船
夜坐
金爐火盡不聞香銀燭無光春夜長想見落花千萬朵
盡隨風雨下池塘
寄曾良用
幾度南樓坐夕曛十年消息隔江雲歸来又向江頭别
只見梅花不見君
唐錦
近山
卜得幽居傍翠屏澗泉偏愛枕邊聽曉来嵐氣衝簾入
濕透牀頭相鶴經
唐寅
題芭蕉仕女
獸額朱扉小院深綠窗含霧静愔愔有人獨對芭蕉坐
因為春愁不放心
送陳憲章
僧房酌酒送君行把臂西風無限情此際若為銷别恨
兩行紅粉囀春鶯
題畫
青藜拄杖尋詩處多在平橋綠樹中紅葉没鞋人不到
野棠花落一谿風
獨木橋邊倚樹根古藤陰裏嘯王孫白雲紅樹知多少
雞犬人家自一村
楊柳陰濃夏日遲村邊高館漫平池鄰翁挈盒乘清早
来決輸贏昨日棋
雪滿梁園飛鳥稀煖煨榾柮閉柴扉地爐温却松花酒
剛是溪頭拾蟹歸
紅樹中間飛白雲黃茅檻底界斜曛此中大有逍遥處
難說於君畫與君
題雲山煙樹圖
雲山烟樹靄蒼茫漁唱菱歌互短長燈火一村雞犬静
越来溪北近横塘
贈感慈鄒先生畫
騎驢八月下藍關借宿南州白塔灣壁上殘燈千里夢
月中飛葉四更山
呈何先生畫
青雲閣榭泉聲隔黃葉關河雁影来别有詩人好懷抱
西風雙鬢一登臺
曉起圖
獨立茅門嬾拄笻鬢絲涼拂豆花風曙鴉無數盤旋處
綠樹枝頭一綫紅
野寺
野寺空林落照低微鐘烟樹使人迷逢僧只道山門近
不覺穿雲又過溪
雪景
重重樓閣凍雲連烟樹蒼茫帶瀑泉一夜空山千丈雪
草玄人在玉壺天
墨菊
故園三徑吐幽叢一夜玄霜墮碧空多少天涯未歸客
借人籬落看秋風
王守仁
用實夫韻
詩從雪後吟偏好酒向山中味轉佳巖瀑隨風雜鐘磬
水花如雨落袈裟
張琦
梨園教曲圖
犂花千樹雨初收上苑春風吹未休新製樂章音調澀
敕教依舊唱伊州
都穆
次韻邊太常
深居休歎食無魚詩思春来說有餘苦愛弄風池畔柳
纖條時拂手中書
張鳳翔
宫詞
社燕花梢翠尾分玉樓斜度語朝曛卷簾忽趁東風入
誤落芹泥濕鳳裠
玉掻頭綰綠鴉横霧縠冰綃底樣輕簾閉水晶無點暑
百花亭外度流鶯
周用
秋思
黯黯湘雲斷九嶷娟娟山月照峩眉西風楊柳渾搖落
莫向江亭賦别離
魯鐸
春日書院
門巷青苔隔路溪小桃開滿磬池西枕書眠著無人喚
花裏東風百舌啼
桃溪
世路悠悠已倦遊桃溪深處草堂幽東風自解幽人意
不遣飛花逐水流
分水嶺
一道原泉却兩支右為湘水左為灕誰知萬里分流去
到海還應有會時
王尚絅
送白德明之太原
十載高名專百里舊遊山水入新詩雲中樓閣開王屋
春水田疇繞晉祠
范嵩
過太平府有感
滿汀芳草夕陽斜長恨春時不在家昨夜月明鄉夢醒
杜鵑啼上杜鵑花
湛若水
送鄭汝高尹黟縣
黟縣縣前江可憐青山四塞上通天長官公暇嗚琴坐
不管桃花開縣前
御選明詩卷一百六
