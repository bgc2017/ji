欽定四庫全書
御選明詩卷二十七
五言古詩十二
王慎中
遊西山
良辰戾首夏肅軫遊西山山形何崒嵂洲渚互相綿奔
湍旣下赴危峰亦上干谽谺石洞窈迤邐飛梁懸朱葩
晞陽谷翠羽蔭陰巒閟室象霞搆疎甍憑風騫抗宇凌
層基列楹俯流泉好鳥揚幽音弱蕖濯清漣豈惟眈遠
遊因兹達大觀拾乳歷窱䆗擷芳陵巑岏淳渟出澗淙
靄靄冒隴煙水碧間清藻靈飇茁瑶菅履險神彌豁入
幽情更延隱巖懷子真蹈海期仲連遺形九州外棲迹
萬象顛崇深惟素秉神理迷真詮游心迓沖漠斯道庶
不諼
山行
鴟夷泛左蠡康樂慕東甌屐泯無續蹤舟沉誰溯流至
人與物化曲士局時謀疑冰哂夏蟲將隨汗漫遊蜿蟺
旣沿澗崎嶇復經丘振袂陟危巘解纓濯澄洲石滑時
藉蘭巖蹇或搴樛文芝榮華巔秀穎蔽平疇綠葉藂成
帟潄泉戞如璆霏霏雲出岫淅淅飇扶輈旨酒盈瑶巵
臨風自獻醻身已塵象超心與灝氣游緬懷羽化客高
舉不可留精搖生乃勞欲淺道則修簪紱為鞿紲撫已
竟誰尤
十二夜月與張子同玩感述
高旻蕩浮翳仲冬淑氣清良夜何未央憩坐臨前楹舒
景揚雲端皓魄委廣庭灝英鮮瑶席華彩鑒雕櫺稍稍
風露重微微河漢明眷兹泰宇寬展席諧芳朋撫景遺
俗迫即事寡氛嬰豈惟祛煩積亦以湛心靈戒盈君子
德和光達士情葆曜貞有孚養晦善自名
普光寺睡起
羣動各有營蹙蹙不得息嗟哉尺蠖徒煩蹇牽物役豈
謂塵中姿還寄雲外跡古刹絶浮氛法堂鮮來客首夏
澹新凉偃卧不知夕覺來盼高峰近遠各異色草搖席
下芳筠散尊中碧鳥語無俗音泉潄皆洌泎俛仰愜幽
賞去矣從所適
登金山口絶巔
地紀控西界靈山亘北甸足弱步屢憩崖峭石猶踐枝
樛迺能援葛脆不可挽當其意象開豈復慮高蹇瞻峰
皆峛崺陟磵數迴緬稍覺天地寬即看雲煙變石竇芝
自榮林罅雪尚泫興闊無近尋登高有遠見周圻矗五
雲易水通一線微茫燕趙區歷歷皆可辨長嘯發靈籟
倦坐席苔蘚氛垢苟不嬰沉慮斯可遣
異典
南郊工就冬至前四日上親勤玉輅習郊禮於壇
上威儀卒度周折咸中小臣從觀其美作異典
芝壇斂浮景休氣郁昭清晨旭流翠葆泰風颺華旌飛
龍麗重霄蕤綏在天庭式禮紆皇步篤恭軫聖情几几
磩承舄亭亭雲耀紘秉離臨日鑒乘乾健天行升崇儼
帝對納陛愓凌兢周折並圓方興俛以屏營萬象羅㡍
帗廣樂敶咸莖度以哲罔忒文用道自弘卒事秩無諐
百辟具維刑亹亹不顯德千載揚徽稱
章丘縣校士六月十七夜月有作因示諸屬
日入羣動息予亦遂休兹稍喜喧濁屏徒步臨前墀仰
見明月出忽與心賞期湛曠神俱王虚明意自宜況逢
時雨霽宿潤含華滋品物各懷榮因得靜中窺始悟玄
寂理寧為躁競知亦有盈尊酒屢進不一持非此莫與
同真賞豈因之
游大明湖晚至北極廟登覽
春城足遐觀攜手復嘉客欲極高深趣停橈理輕策林
木飛鳥還蒼茫煙景夕返照射巖丹遥空帶水碧山色
晦彌明人聲喧更寂燈火起閭閻漁樵散原澤當歌浩
思盈對酒沉憂釋不知歡娛滯天表生皓魄
游白鹿洞
素嬰丘壑情況秉英賢想寤寐懸宿心遊盤得兹賞重
陰始晦蒙杲杲旋開朗攬勝據巉巖探奇歷榛莽境閒
百慮空意愜二儀廣野色淨巾衣秋容成物象菊含露
下英泉作山中響柔葉稍朝零剛條非夏長景光易流
徙今古同俛仰躊躇悵回軫何時還獨往
侯民部靜溪招遊甘棠湖陪憲使管復齋諸公
積雨夏陰生瀰漫湖水遍悔為一室拘幸奉方舟宴遠
嶼微出江雜芳正盈甸沿流始泝洄逗浦更游衍樹色
逐橈迴波容隨望變放情魚鳥閒景昃不知晏一杯已
可歡況以偶時彦
洪方洲養疾山中惠訪草堂因而留館
裊裊桂樹枝涼風日將變生色難久留華光苦流轉夫
君如不來何以慰偃蹇今夕良何夕悠然適我願片雲
本在山出岫亦遊衍吾園雖蕪没物意皆疎遠以兹城
郭深豈必山林善開軒散煩促憑檻息步踐新飇起草
頭白月浮池面蕭閒秋正初徙倚夜方半君自所好殊
疵吝何足眷
李元陽
冬夜
漫漫冬夜長熒熒孤燭光山人自無寐況棲修竹房修
竹夜淅瀝蕭灑吟寒螿朗月照戶庭鳴泉歸故塘别葉
棄寒風餘芳委嚴霜東壁正中昏振衣起徬徨徬徨豈
有他望道吁升堂悠悠歲云暮遐哉猶面牆寸陰與彈
指久近不可量千古在須臾安得不悲傷
馮恩
齋居雜述
蟋蟀已在堂涼風來颼颼田作穫且盈歲晚役車休置
酒會四鄰滿坐半白頭今我不為樂日月如置郵昔與
顛沛遭蛾眉苦多仇歸來幸此身何惜百觥酬人生貴
知足相勗戒多求菡萏澤之陂桂樹山之幽五畞宅其
間可以常優游
登楞伽寺閣
夙心寄山水苦為六情鑿乘暇恣冥搜攜侣淩修閣遠
水逥羣鷗寥天度一鶴雲梵落秋林霜鐘流夜壑岑寂
靈異栖決莽隱淪託煙月空人襟藏腑自疏㵸天游豈
在遐境超即寥廓
羅洪先
雜詩
故人萬里外夜夢忽在兹一去二十年宛若平生儀因
悲久離别再拜前吐辭舉手雙涕下自訴長相思覺來
天一涯彼此安得知豈無同心言道遠孰致之人生重
結交結交在當時對面不傾倒相思亦奚為
煩歊不能寐披衣步前楹仰視天漢流衆星一何明萬
動皆有息人生何所營久佇風露下灑然當我情
唐順之
游西山碧雲寺作得悦字
端居滯文翰久與賞心闋出沭乘休豫尋幽展歡悦涉
澗俯潺湲攀巒面&KR1005;嵲邈哉神皋奥居然靈境别夷峻
疏深池塞坎搆崇梲浴室盪陽泉冰井蔭陰穴躋險惕
瞑眩逃迥欣超軼密林嬉猿獼遠峰挂虹霓宵看朝旭
升晝見昏星列蔀豐光乍熹崖懸曜先晰景會萬象昭
跡暌百慮絶巖栖庶可希從兹謝塵轍
陳束
返趙懷唐一學何體
蕭疎秋欲晚辛苦客情違龍分雙劒遠雁阻一行歸月
色明疑見風期邈難依霜交白野合露罷青林稀羈候
朝朝别寒雲處處飛兹時軫遠念憶爾倦遊非
夕霽對月有懷唐一編修
終日滯飛濛三徑絶來枉櫩溜一以捐族雲漸迴蕩長
飇纈河出月華依波上微微辨林柯稍稍息塵鞅槿委
猶餘泫萱開更映幌草螢掠明流土蟲疑晝響命酒陶
清虚解襟納新爽懷人邈不遇樂來何由賞沉思永終
夕景同神宜往
楊爵
中秋懷友
寂寞復寂寞還如去歲秋美人消息遠令我心悠悠吳
水旣東去秦山不可求思君譚道處念此日幽憂
吳子孝
園居懷袁儀部補之時袁抱病
空庭戰淒葉寒日下高原雖家北闕下白雲常滿園風
霽琴張淨池昏鳥語喧茂陵方請告悁悒奉清言
卧疾藂桂園
乍遘冥景臨已驚玄髮素豈伊蒲柳姿猶忝金門步紫
殿慙華纓淒風灑宫樹遂嬰採薪憂具臣曠天務自省
玄尚白還嗟時漸暮初旭偃荆扉山樊淡輕霧行藥循
方池寒波欲成沍感兹日月流苦為簪組誤墟菊挺殘
英庭松悦零露負暄有深懷飲冰非前懼棲遲此中園
彌賤紛華慕
沈愷
園中雜言
洪鈞陶萬象品彙皆天情四時忽代謝歲功頼有成物
理鮮常盛天道有虧盈哲人秉大觀所以稱達生伊余
無所好夙抱幽人貞一丘常自足千駟良可輕寵祿豈
足貴賤者乃有名
中歲不自好營慮相糾纏寧如返初服停策倚林泉豈
不羨松喬生本無仙緣鍊形得長生此事終茫然有溪
亦可漁有山亦可田營謀良已足踰分詎自全青陽不
再御朱華苦易捐欣然命旨酒且以娛天年
蔡靉
九日
蕭蕭草徑間秋菊繞籬側端居事探討佳節聊登陟雲
物望淒淒山川亦歷歷疎林帶夕煙天宇淡秋色時變
驚物華川流增慨息遊覽有真意夫豈弄文墨頤養適
性靈夙心在昭塞青尊對白雲託以暢胷臆
柏林寺送周尹西歸
秋樹振霜葉蕭寺别君時絲竹悲高閣英賢復在兹芳
尊留永夜慷慨吐情私悠悠千里道相憶令人老遺愛
在甘棠春暉懷寸草天涯極目時一點青山小
孔天胤
鴈山峰洞巒壑之勝水石之奇雲物之美多在
靈巖予往臨眺述景散懷
紆轡試委塗迴策亦尋壑過澗厲潺湲攀厓淩峭㟧步
滑苔已沉手援葛猶弱磴竟造幽禪山平臨化閣列峰
非一奇芳林紛沃若空水望如煙絶巖驚欲落深洞海
冥冥層城天漠漠雲物倏然改霞氣時間作景與玄閬
并跡乃靈仙託將乘琴高鯉或馭王喬鶴
朱衡
十四夜待月
日入石梁暝攜僧待華月萬籟方澂瑩孤鐘助淒越素
影澹青襟清輝鑑玄髮憮焉遐意存暢矣浩歌發歌聲
難以竟流響振林樾
蔡汝楠
舟行雜詩
昨攬荆州莽今宵文陽陂遥天收密雨平隰茂春荑分
泉臨渡咽愁雲出岫離載彈山水曲坐結孤絃悲
揚帆平海波繫纜長江浦清眺倦水族春心寄芳樹風
傳女媧歌潮送馮夷鼔行跡方滯滛卜居問三楚
荆州雜詩
迢遥樂平境寥泬瀟湘空日月光相照蘭椒氣未窮大
招三楚内餘怨九秋中微有懷忠賦誰當繼國風
巉巖蒙山路威紆磵嶺斜池光疑秋月泉蕊代春華寒
溪聚瑶葉淺徑縈金沙灑然坐相望高亭流水霞
林應亮
春夜有懷
節序若流雲陽和應東陸嚴風日夕解春氣散微燠粲
粲夜明河融融當戶燭纖月出高隅素影澄梁屋披衣
起延立懷人在浚谷昔為雙飛鸞阿閣互棲宿采秀紉
金英冥飛將黃鵠在約不希腴處葵寧避蓼雲盡丘岫
微山空桂樹馥矯首欲搴裳崇阿藝桑竹
周復俊
野橋芳草
石梁帶修臯川光曖平陸條風融勾芽天際搖輕綠王
孫陌上歸笑指雙黃鵠
寒江釣雪
嵐雪凍不飛江水明素練千林冥若空遥峰隱還見漁
歌巖下起落日聲猶轉
送張子益
盈盈園中柳睆睆花中禽旋輈薄芳汜飛旆繞青林君
子何所思嘉朋鼔朱琴清商盪金石起舞不成唫曲竟
長歎息持以報瑶琳宵征矚天漢撫劒誰論音千峰梅
已舒芳芬澄素心
咏落葉
朔風厲修坰三浦氣方肅靉靉山崩雲耿耿葉辭木騂
騂下萍川摵摵翻蘿屋飄颻任迴環零亂解羈束莫以
九秋凋惋彼三春縟蕭條紫煙岑超忽丹林麓於兹欲
何言歲暮偃修躅
淶水官舍感懷
今夕復何夕倚此明燭光疎星燦前帷三五河漢旁天
寒邊雲白歲暮堠草黃古云易水寒重以繁露霜迢迢
遠行遊塗軌浩無方眇余苦不達素髮垂中堂所嗟志
徒菀四牡厲周行
白水驛早發
東方日未明寒林鳥將散靄靄川霧昏縷縷邨煙亂崩
雲卧岑崖狂飇決門閈迢迢白水程栗栗黑墳岸陰陰
蟲知曙喈喈雞迎旦狨猺儼狙伏徒御失魚貫稍聞滇
水寒已習炎方暵凉冷雖迕時陰陽自貞觀吹萬感觱
發致一疑漶漫霜封紫柯榮冰蝕丹蘤粲遊子悲遠鄉
夙興轉勞憚朱輪一何翩玄冬豈為玩騂騂激靡懷鬱
鬱累方歎五斗陶令奔一瓢許君判扣角白石咢乘桴
滄海惋永言緝修軌末以塵纓絆
許應元
再過懷玉感述
瑟瑟零雨暮熒熒燈燭光我僕亦已痡偃息臨廣堂我
何獨不寐起坐思縱橫念我同懷人遠遊在冀方豈無
二三子與子共翺翔良友信可懷寧知非爾兄引領旣
北睇側身復東望倚閭久相待何以遲遲行修途繁暑
雨塗潦沾衣裳願言託晨風飛止即故鄉
尹耕
贈鄒漸齋
白雲没西日我當東南征念子在路途執手久屏營娟
娟閨中女寶瑟理新聲揚眉為誰妍修辭薦精誠覆水
不再顧放麑難自明君其珍令德努力須時平
白悦
秦省諸君招飲愛山園亭
幽林闢瑶圃飛閣臨華池高賢敞燕會慰我遠遊思情
酣衆音翕日永杯行遲鮮飇空中來坐令炎霧披綠竹
蔭雕榱雜樹緣芳畦夕照燦雲峰澄波漾漣漪淵魚伏
蒲藻鳴鳥遷櫂枝歡樂良不極惜兹光景馳慷慨君子
心明明孚令儀散聚靡有常邂逅天之涯眷言崇懿德
式彼周行詩
孫陞
送龍氏
客子欲何之蒼梧古南粤相望萬里餘征鴻杳天末杪
秋霜露零寒飇迅城闕睠兹發深慨而況當乖别采蘭
以贈君所願芳未歇
送陳氏之留都
結交不在早要在心所當伊人則古昔晤暫情何長云
胡倏行遊告言之建康驅車薊北門鼔枻潞河陽川原
悠以邈使我戚中腸自戚還自慰暌離庸詎傷黃鵠摩
青霄遠舉固其常去矣勿復道恒德期不忘
何維柏
夜坐
虚亭面芳沼涼月散遙林坐觀羣動息惟聞蟋蟀吟物
性各自適兹理會予心虚明生夜景微風開我襟整衣
起巡簷鳴我花間琴緬懷千載下希聆疎越音高梧發
孤籟妙契天機深對此不能寐待旦夙所歆
康太和
擬古
客從遠方來遺我一素琴援琴試高調凄切不成音一
彈清商曲再彈白頭吟鍾子今已遠歎息意何深惟有
中天月偏照幽人心
姑射有仙人獨處混沌關餐霞忘世味煉藥駐紅顔宇
宙無古今日月共往還我欲往從之逸駕杳難攀王喬
不可見悵望空人寰
張瀚
雜詩二首
王胥習格熊黃公善厭虎血氣一時衰終為黠獸苦安
身貴明哲鷙猛奚足數魯縞本非堅猶能敵強弩知雄
守其雌深藏是良賈
復蜟生枯株脱殼為玄蟬本與槁壤俱一朝憑化遷吐
納月露中櫛沐風雨前微形竊伏匿何意聲日宣螳蜋
枉見撲稟質非甘鮮
初夏入濟
我昔駕征航芳華媚初景淺綠曳垂楊輕紅發朱杏忽
焉幾千里始涉齊魯境春風度去陌夏雲薄前嶺花落
樹陰繁鶯鳴晝逾永戀土厭薄遊懷人復心耿天闕五
雲中篷窗日延頸
康朗
昌平道中
塵俗每相拘日夕不遑息暫輟簿書勞山間事行役驅
車出北郊晴煙委園陌松梢露漸晞草際霜已白初與
市塵違忽見山如積明月含半峰流水時滴瀝良似故
山中眷言素所適遊子未能歸懷哉安所獲
許榖
新秋飲秋澗宅分韻得我字
輕飇送驕陽嘉節屆流火故人敞層軒芳筵列瓜果野
老纔登堂良朋漸盈坐展卷道古今冺迹忘爾我赤日
旣西匿涼月升樹左高天飛白雲歷亂不成朵遷席向
廣庭縱橫樂皆可旣醉乃言旋竟忘白幘墮揮毫贈同
心志合會終妥毋然逐輕肥令人笑委瑣
王維楨
贈汪氏赴琅邪
初景照城闕垂楊蔭廣陌孤鳥遶樹鳴旦出送征客感
物愴離乖逐往思羽翮各天從此始喟然叙疇昔
别汪仲子
還子無苦顔羈人寡歡趣宛馬東道來西風常反顧予
也塞鄙人謬習從章句會值好文時淩風偶鸞翥天路
豈不廓翺翔非所慕華嶽雲臺邊翳翳遶松樹其下盤
茯苓其上棲白鷺歸歟依吾鄉延年而保素
駱文盛
讀延生集
適俗韻自少愛山情頗多邇來南山下卜築當巖阿檻
外倚修竹牆頭纏女蘿藹藹叢桂陰鬱鬱喬松柯清泉
日夕流好鳥鳴相和展書坐磐石書中意如何延齡與
養性要在蠲煩苛長生豈敢慕庶以痊沉痾
王立道
送沈夷齋
飛來雲中雁十五自成行如何同心友各往天一方憶
與君相見桃李熙春陽胡然忽離跡飛蓬卷秋霜天時
有代謝人事安可常不見參與辰出沒遥相望雖有盈
尊酒何能解中腸
劉繪
曉望終南
終南亦何有白雲長英英層峰亘西來巍然臨咸京中
有太一洞窈窕清籟生鬱鬱古柏颯關關春鳥鳴紅泉
石乳溜金竈丹光縈經年鮮人跡翠竇懸空青我欲往
從之坎壈不能行緇塵滿周道蹢躅傷我情何能奮飛
去翛然學長生
薛應旂
贈朱子价
美人淮南來貽我瓊瑶篇扣之作哀玉引被清商絃忽
復渡江去揚帆凌紫煙臨風愴然别佇立還自憐況當
三五夕皓月生嬋娟盈盈媚河漢對影成留連豈無新
相知故舊情獨牽折葵製團扇置子懷袖前采蘭結芳
佩繫子衣帶邊如彼遠行邁勿為中路捐
陳鳳
贈别孫子請告還山
丈夫各有志所志在千秋臨岐送將歸解贈雙吳鈎子
有高世才行矣善自謀盛年易就衰去日安可留努力
萬里塗及時須好修肯戀京洛塵以貽靜者羞
陳元珂
新構一笑亭於烏石山陰漫述
曾聞劉隨州英采特高妙解印無與言見山始一笑伊
余慙古人拂衣幸同調結屋傍山陰開軒面層嶠庭草
愜幽懷巖雲增遠眺況有同心人銜杯縱吟嘯翠篠逗
曉風薜蘿收夕照散地有餘歡閉門忘津要悠悠百年
身此意知誰肖
茅瓉
寄王冉山
清商涼氣肅白露瘁庭柯美人去極浦一夕秋風多言
念燕婉情攜手南山阿為樂苦不周良游忽蹉跎瞻彼
松柏枝引蔓附女蘿而我同心侣悵别情如何
王健
贈江臯陳子
日月互代謝火旻忽西馳荃蘭祕幽谷芬馨誰復知矯
矯江臯彦文采未彰施鳳凰栖庭梧鵬鳥運天池機哉
不可度神物固有時君其抱明志終始以自持
喬世寧
行役
行役何倉皇登涉念徒御白石息虞淵行子在中路杪
秋多悲風搖落不可顧我非草與木胡為被霜露不辭
霜露侵但恐歲云暮
王問
宴徐將軍園林作
白石照名園青陽改故姿瑶草折芳徑丹梅發玉墀主
人敬愛客置酒臨華池階下羅衆縣堂上彈清絲廣筵
薦庶羞豓舞催金巵國家多閒暇為樂宜及時徘徊終
永宴不惜流景馳
涇上觀菊
涇上一老人愛菊如愛稼踏葉到林丘散襟茅茨下青
柯吐芳英采采漸盈把睠言五色姿陽春似相假晚節
良可親予懷自舒寫有物苟會心那辭在荒野歲晏不
可留柴車夙云駕奕奕車馬客誰解閒行者
湖莊觀穫
清川泛容與輕飇動微波霜氣日夕寒歲暮棲巖阿遹
觀湖上農子婦紛取禾甌婁盈筐箱比屋廩嗟峨醑酒
燕鄉社擊缶笑以歌仰荷皇澤覃早得謝鳴珂絶軌車
馬途何由逢轗軻優游養餘齒但願豐年多
南莊示子姪
歸來南城隅幽懷似堪寫言有二子俱豈謂儔侣寡庭
花發故叢新雛亂簷瓦日抽架上書方春已徂夏出戶
更蕭散矚目向平野人耘舍北田鳥泛青蒲下喬木蔭
古臺長日自休暇吾自愛吾廬非因傲世者
齋中聽談琴師彈歸去來辭
閒齋白日靜時至變鳴禽凱風來自南飄飄吹帶襟談
師本道流窗下拂素琴歷歷七絃上泠泠發清音唯有
歸來曲可以寫吾心
夏日洞虚道院樓上示諸生
炎月苦不輟暇日登兹樓高棟多涼氣戶牖闢四周俯
檻見方塘淵然與心謀游魚不驚人藻下自沉浮自予
棄簪組簡牘寡所投永謝車馬客澹然無世憂溽暑自
昏劇吾意良悠悠偕汝二三子常得來宴游
山中贈友人
情性各有營翳予在山水昔出暫相違今兹返桑里鱸
鱖正鮮肥扁舟自能理與君衡門下行歌互相倚下渚
亂鳬飛湖中夕風起
涇上與田父言
歸來葺舊廬場圃向東阡聊為卒歲謀耕鑿自年年充
腹不願餘裋褐庶自完涇水饒灌漑自足涇上田田夫
就餉罷樹下來憩眠霡霡甘雨後話歲共忻然
溪上送陳生游湖湘
故園足棲遯況值秋風時溪鳥日來去竹露光參差與
君心境閒可以彈素絲大雅久不作高音諒難知飄颻
岐路間日暮寒猨悲車輪無停聲漸違空谷姿
早起聞雀聲
朝聞寒雀喧薄暮亦來歸鳴啄自無患叢竹欣相依涼
風吹衡宇明月照素帷寄傲北窗下太息往事非今兹
已息交門外車馬稀慰我閒居夕歲寒良不違
洗桐
梧桐生高岡菶菶貽夏陰挹取葉上露為予洗其心有
時藉槁君閒情寄徽音何以報爾德激泉濯朝林永日
影相對勿使塵涴侵
往山舍值雨不得至
輕舷遲出溪玄雲黯如墨率彼涇水涘霡霂涼樹積湖
口跂子望瀰瀰浪花白鬱哉西山岑雲林坐相失悵然
命迴橈乃與初志别契契終有懷撫事重歎息
寄贈華鴻山學士
憶昔步薇省羨君專白麻自君解龜後並藝東園瓜湖
上偶相見閱兹三歲華陋廬依巖竹自比顔闔家閉門
常覓句幾度落藤花
送陳鳴野還稽山舊廬
溪上與君飲即從溪上歸溪雲向暮生飄颻隨君衣淼
淼越江渡遥遥想容輝草玄心自苦常掩子雲扉
山中陡寒
居人忘歲年忽聞寒風發曉起衣裳單呼兒理新袷香
秔應時刈壤室初置臿一飽仍偃卧山中意已洽
雨中懷陳山人
冥冥濕雲流漠漠飛白鷺寒生湖上村雨暗山中路睠
彼空谷人纏緜結中慕悵望松嶺東沮洳不可度
洞虚錢道士樓居
涼風動高梧登樓挹清暑於心無所營永日自閒處流
雲生遠空當晝忽微雨江禽帶濕回枝上相對語
自山中泛湖歸
登踐窮幽深下山日已晚餘照留青蘋歸雲度蒼巘對
此生遠心返棹意自緩川塗風浪平沿流弄清淺
雨後喜楊世卿至
久暘鬱成暑一雨遞微涼琴書忽無緒繩牀幽夢長草
徑暮生霽客來還命觴簾帷逗疎影竹日含蒼蒼
始至山家
斜日罣西嶺林影初在地鷗散曲湖陰鴨眠莎草際風
急露蟬沉徑紆竹門閉豹脚飛幽房山獫竇中吠
江郊
江郊四月時蠶老麥始熟隔竹啼青鳩遠邨出黃犢臺
上夏陰濃護田溪水綠徑畔無人行鳴雞上牆屋
雪泊溪上
乘輿晚出溪雨雪暝前路遂違青山期繫船溪邊樹柔
櫓時一鳴歸漁投凍浦晤言夜未央蕭蕭燭花吐
早秋涇上作
兹晨暑氣平涇上自容與返照入柴扉蟬聲在高樹涇
水靜不流蘋花發西渡五湖秋色中欲乘扁舟去
贈友人
秋風吹衡宇絡緯已宵吟忽忽歲將暮誰不念所欽合
并嗟難久會合喜自今良辰且為樂胡不日鼔琴白駒
一朝去金玉懷爾音交義永不薄悠哉君子心
何御
符子入秦郊遊
寒日行白陸朔吹楊飛塵送客在廣陌中情多苦辛野
雲覆長路孰識東西秦臨發執前綏願為陳所因瞻彼
二黃鵠淚下不能伸
别何子
北風吹征襦與子重契闊仰盼雙禽翔握手不能發一
似野中蓬一似弦上筈朝望在河梁河水鳴活活夕思
隔河梁浮雲起天末悠悠生别塗慎矣無飢渴
青龍橋南遇山人汪旦
沿湖行欲竟前望青龍橋茅茨鬱煙火稍已鄰紛囂故
人歘相值雅見塵外標長揖立道左眷言相招邀山居
當甕麓轉岐路非遥松膏堪繼夜菰米足供朝畦蔬摘
露薤林果炊新蕉慷慨珍來意婉孌停予鑣野風吹秋
水征馬鳴蕭蕭願留竟莫克投贈媿瓊瑶
殷邁
贈吉山寺僧漫爾自述
迢遥吉山隈林端見喬木齊梁有古寺紺宇構巖麓朝
梵發孤煙暮禪響幽瀑淥水帶長川青蕪暗平陸上人
隱雲門披緇謝紈縠心同野鶴遠身與孤峰獨跏趺一
松下四壁藤蘿覆十月高秋天清霜粲籬菊問之年八
十顔色如膏沐布袍方掩形清齋但蓴䔩食力自荷鋤
盈疇種秫菽隔嶼雜芳花緣溪環密竹時有高人往談
經龍虎伏落日洗鉢歸飛鳥自與逐世情復何有清淨
聊自淑我本煙霞姿幽棲愛林谷抱疴增簡慵忘機侣
猿鹿每從野衲遊時向名蘭宿蕭條長白寺十年厭虀
粥曠然絶緣想道心中夜肅清晨簡楞嚴披衣窗下讀
從聞悟無生心空神自復一從綰纓組馳驅南北轂人
事有將迎勞生空蹙蹜念兹感夙心靜觀中自而心何如
解塵鞅歸來結茅屋杖策泉石間相從參一六年華不
可返達窮何足卜
陸師道
玉女潭題贈史吏部恭甫
玉陽古洞天名是神仙宅因君地始顯令人思俱逸玉
岡遶鸞鵠雲莊蓺芝朮修廊俯大觀列卦開玄室虹橋
迥隔凡蓍臺靜硏易生明抱弦月澄觀披雲物玉虚奠
其中别館竦而翼門前萬梅竹葱蒨麗綿密琅玕羣玉
山環珮藐姑射想當經始時頗極位置力探妙&KR1140;䆳初
選勝窮搜剔爰建玉清祠實表上真蹟禪棲儼大士仙
㝢藹羽客岧嶤玄真閣杳渺古佛窟招邀緇素流迴移
造化德疏幽美石露翦莽珍木出導澗龍馬呈芟林鳳
麟集青騾張果繫白羖初平叱踞獅與馴象殊狀各異
質巍碣訝天成承霤雨欲滴盤玉擁琳琅期仙望裙舄
宴處超然宇徙倚瑶臺側坐對芙蓉城一一青可摘杯
浮縹緲峰太湖翠如拭琪樹挺瓊枝獨本蘖維十幽洞
俯靈木三株原自一飛雲被綺郁采藥路詰屈豈無斸
苓者欲往迷所適巒嶂妙連絡草樹相蓊鬱回巖上盤
互側錦厓四塞中為玉女潭靈源澄水碧陰壑天倒開
蒼蒼疑正色月魄墮深谷寶氣浮瑟瑟石梁亘清漢龍
鼻吸金液伏流轉地中萬壑爭灌射翠微玉一泓淵凝
瑩沈寂稍下瀉為湍瓊樹上蒙羃輪囷壽千載扶疎影
百尺曲碕可浮觴廣蔭不見日嶼遠始逶迤峽束遽奔
突虯鼉奮相角贔屭怒方勃盤渦車輪轉淜湃雷霆擊
飛橋沸萬玉砥柱中流屹西行得龍湫崩厓雷斧劈渟
淳湛碧林峭壁潄金骨娟娟淨如染杳杳深莫測懸舟
浮空明俯首度偪仄中虚别有天外視如無域井氣上
通榦陽光下容隙嘗觀蝘蜓游知有髯羊蟄厓顛虚竅
存猶蛻蜿蜒跡靈鬐矯玉柱瑩帶流漦白其旁洞谽谺
三折互齗齚恍游君山陽由唐履其閾牖通水犀靈屋
偃龍藏闢天碑矗崢嶸淨槃舒的皪穿石倚撐拄飛瀾
迴蕩激嵌空垂地肺溢洑交泉脉右盤青牛峽紫氣紛
可挹朝日照金晶巖下光奕奕仰捫瓌寶羅奇怪不可
識方坻環玉流圓折數珠瓅赴壑急於奔緣厓亂如織
鐘竇聲始洪喤喤音孔翕回陽勢忽旋怒湧歸潮入安
行孰為達逆捲竟誰扼磯頭止青鳥如欲對以臆玄津
示吐咽一氣妙呼吸吾因灌輸理悟彼蒼生術睠兹靈
異境信與塵凢隔歷世閟勝絶一發邁古昔蓬萊豈在
遠桃源邇可即我來竭幽興游覽盡微賾森奇目屢奪
惝怳神如失初來即忘歸欲去更遐歷君本謫仙人名
猶在籙籍帝命主兹山功成有申錫吾聞白玉京官府
足衆職不如且住世逍遥領泉石願攜金光草長共爾
游息
董份
寄題弁陽精舍
卜居弁山陽山陽足真賞抗館出幽岑凌軒闢疎莽雲
日共澄霽峰巒互開敞觸景有奇矚聆聲俱妙響遣情
旣超曠理喻得心爽粤子嬰塵樊久抱山阿想偶酬適
俗心終然謝時網
龔秉德
夏日齋居即事
首夏物始和端居恣游衍林木花已敷池荷葉未展布
穀啼空桑流鶯下崇峴雨餘竹韻清日上巖光顯澄心
扇自捐縱目簾初捲偶因謝簿書兼得理墳典叨籍力
不任冒榮分非淺感兹華髮生滄洲若在眼神與元化
并思將遺慮遣守道情自愜處順顔無靦升沉嗟倚伏
明晦歎尋轉性本戀煙蘿敢云輕軒冕
鄭渭
舟次桐江釣臺
乘舟入桐廬山水得佳憩伏岸倚灘隈連峰上雲際傍
石試躋攀臨流喜容曳目隨魚鳥閒心與漁樵契寂寞
古釣臺青蒼遠虧蔽天晴靈境幽日暮長川逝邈矣羊
裘人高名誰與繼
朱瑞登
中秋對月
林塘客萃止待月欣舉觴今夕勝昨夕已見生東方澄
空歛煙霧彌覺清輝揚初猶樹枝杪俄頃天中央徘徊
臨廣除白露霑衣裳弦望信有度明晦何能常良時不
屢值對此宜樂康母容外物累長近君子光
瞿景淳
秋懷
秋夜不能寐起視臨軒墀明月入我懷幽恨不自持憶
昨赴京洛正當月弦時月明幾圓缺我行無還期祗應
清光同千里長相思
趙釴
雨坐
捲簾雨初霽忽聽牆頭鳥恍似在家時春眠花未曉惆
悵月還來殘虹挂林杪
胡安
客亭松
蒼松當幽厓自謂傲歲寒移來華屋間屈節若所安無
復霄漢志未直先摧殘將與花卉同嫵媚令人歡草木
亦有知何顔見芝蘭
秋日
朝見芙蓉霜暮聞梧桐雨縱有清夜月秋光復幾許賓
鴻自北來野泊未有主耿耿銀河開無人見牛女老至
自悲秋空階聽蛩語流螢照我牀餘涼生白紵樽中酒
不空與君忘爾汝
魏文焲
遊武&KR0642;
躡步上昇真長揖紫霞客兹山多靈異想像銀臺闢瑶
草吐金光慧泉注丹液仙翁挾茅龍棄世如遺跡回首
謝所親尚留赤玉舄我欲往從之茫茫水雲白誤與軒
冕期學道恐無益
劉鳳
懷友
迴思京洛日初及壯盛時極意但娛樂奄忽歲月馳亦
知計不立才薄靡所施良無根株託飛蓬安可期自我
與君居遠在天一涯出處道不同榮悴古有之反復念
疇昔筋力亦已衰會面諒無由願寄一言辭久要貴能
敦情義兩不疑勗哉崇明德式用慰我私
方九叙
同諸子遊靈隱寺夜宿澗西房
厭喧慕幽棲惜陰躭夕憩梵宇枕山阿層巒延遠睇水
石互清華松篁紛蔽翳緣澗蔭芳椒依巖構禪砌嵐翠
罨簷牙靈籟響雲際曖曖日將頽凄凄風且曀稍覺朝
歡闌還因宵賞滯高閣謝塵囂流泉澄夢寐況復偶羊
何寧須狎支惠尚子欣遠遊嵇康慵作吏苟非賢達人
詎知身似寄
張居正
喜雨獨酌
振風起西北飄颻撼庭幹長空響洊雷驟雨何零亂奔
騰走蛟龍倒瀉傾河漢倏忽庭除下淼漫生波瀾沾灑
遍枯槁翩翾舞沙燕遥嶺合翠微平林鬱蔥蒨伊余因
積熱閒居解簪弁披襟卧北窗槖管辭東觀嘉此涼靄
愜且復屏紈扇開樽聊命觴欣豫以濡翰
雨霽遊蕭氏園亭
端居苦沈鬱振策憩雲林夕雨盪氛埃惠風扇輕陰以
兹景色麗翛然生遠心披榛尋徑曲排雲眺嶇嶔樛松
宿煙靄延蘿挂襟簪江花送餘馥山鳥懷好音仰欣天
宇闊俯視萬卉森洗觴幽樹底長嘯白雲岑折蒙霏瓊
屑濡毫動蘭吟日夕車馬散林塘紫翠沉
楊巍
春日述懷
曉齋春雨歇一鳥當窗鳴山雲入我座不知在邊城夙
心本閒曠偶無塵事縈手把楞伽讀忽已忘吾生軒冕
是何物可以嬰其情君子貴得道誰能顧浮名
醒後聞磬聲
泠然響清磬我思良悠悠披衣一起坐明月懸高樓遥
遥目天宇空闊萬象收此時無人言獨與太虚遊河清
不可俟天運倏已周冥心入無極真想在浮丘人生亦
晝夜身外更何求
漫翁詩
子美稱漫郎次山號漫叟兩公皆偉人斯名傳不朽余
本疎闊士且與病為偶性惟率其真名不居其右雖嘗
為文章不習韓與柳詩韻尚未諧況復辨好醜亦嘗涉
世故世故良難剖軌事與掄才舛錯恒八九自信惟此
心得失兩無有所幸遂歸來惟與鹿豕友耕也不知穫
漁也不用笱富貴若浮雲詩書成敝帚於今年八十萬
事空回首茫茫視天地未知誰長久仍欲惜豹文仍欲
競雞口縱得千載名何如一杯酒歲月自盈虚吾生無
譽咎從此稱漫翁可並古人否
林燫
馬侍御宅偕同館諸丈宴集
人生百年内奄忽浮雲馳隨風日萬里聚散難可期昔
我同門友王事各乖離豈伊道路遠邈若天一涯三秋
積晨暮耿耿懷相思何期升斯堂復得一追隨豐殽列
綺席美酒溢金巵相見各怡然獻酬吐芳辭蘭膏繼明
晝良夜殊未疲鳥棲戀共林魚遊樂同池交誼古所敦
久要諒不移今夕良宴會貽爾伐木詩
舟發芋江别諸兄弟親友
宦遊二十載幸始歸故鄉盤桓未及久戒徒復嚴裝豈
不戀樂土王事有靡遑遲遲出郊郭回顧悽以傷秋風
何飄飄吹我征衣裳兄弟送我行執手淚數行親戚送
我行各攜壺與觴日暮客程促踟躕猶路旁泛舟泝大
江怨彼道里長落葉雖隨風遶樹自飄揚禽鳥失儔侣
嗷嗷鳴迴翔矧伊骨肉情離别天一方暫且赴簿領行
當返畊桑努力各自愛引領遥相望
工曹後園觀稼
伊昔仕京華不忘畎畆志幸此南土遷公署有餘地後
園懇為田蕪穢舊已治陽春倉庚鳴四野肇農事晨興
戒農夫播種及時至薄言勸其勤簋飧餉數器實閔東
作勞豈要西成利周行阡陌間嘉樹或時憩即目雖暫
欣於心慨未遂伐檀刺素餐鵜梁譏竊位自顧魯鈍姿
食浮久吾媿悠悠望故山懷古有深意寄謝沮溺羣高
蹤庶可企
宋儀望
遊梅仙山
白雲在深山山深轉空翠古木凌飛煙叢竹亦森䆳梅
公隱何時漢道昔云季當其抗言時鼎鑊寧足畏一斥
眇何所去作南昌尉兹山信超曠盤鬱多佳氣幽棲亦
何為豈不以我貴一朝變姓名挂冠從此去親舊相太
息妻子不知處余亦骯髒人誤觸當時諱見幾苦不早
撫已有深媿永願謝塵緣長往從我志
朱大英
觀潮憩海岸小山垂釣
海畔有盤石宛似濠梁潯垂釣西風裏秋水清我心盈
盈照白髮寧知滄海深下有負山鼇上有摶風禽天地
信寥廓浮生憩一岑海門潮暗生三山亦浮沉白鷗期
不來野老閒登臨方壺與員嶠一水亦可尋惜無凌空
翼何以披我襟日落秋氣佳歸理無絃琴
章美中
早發湘潭
凌晨陟平麓野色眷行旅娟娟千林花猶含夜來雨山
深雲不流春去禽自語景物各有適吾道豈踽踽
傅夏器
涉園遣興
春山春草芳春日拂衣裳開我東窗坐試向東浦望新
綠染新色秀榮發秀香桃李自家植蜂蝶此際忙紅妒
臙脂錦碧練琦玉璫應須借一朵持此侍花王
徐學謨
種蓮不成書此解嘲
買地種蓮花蓮芽喜漸長謂當朱明時花開大於掌梅
雨苦不休澄潭集魚網泛濫那可言水浮蓮葉上桔橰
無所施一望成泱漭為復傷其根極目惟灌莽吾聞太
華巔其蓮高十丈應有神物護人力詎能攘種之已無
法況也非膏壤汨没安可論徒然發深想仲尼遜老圃
而我顧用罔固知清淨因幽人所獨賞一物雖細微成
毁良不爽花神杳莫招吾將任所往
王司寇元美相别四年兹枉顧山居作十二韻
窮秋作寒候風雨復見侵歲晏卧空谷何當遲知音門
有車馬客果獲心所欽為煮山中石置酒相酌斟别來
曾幾時白髮俱盈簪轉盼各有述感愴故不任所希戰
勝顔四座沾德馨眉宇挺芝秀方瞳碧以深欲扣軒轅
訣邈矣空同陰海上集霞氣登樓洽沖襟仙源詎云遠
偃息此中林盈盈一水間毋為歎商參
王好問
幽居
幽居少煩慮愛此屋上山嘉木蔭芳池流水常潺湲東
風弄晴和好鳥鳴關關觸目若有得撫景心自閒窅哉
廣成子望望不可攀
御選明詩卷二十七
