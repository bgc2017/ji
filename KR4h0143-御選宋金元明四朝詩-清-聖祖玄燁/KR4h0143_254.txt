欽定四庫全書
御選明詩卷八十五
七言律詩十八
王懋明
同鴻山公遊吳尚寶水雲居(時吳復宦京師)
公子高標抗俗氛翠微開館坐氤氲回塘暗引荆溪水
虚閣常蒸玉洞雲花隠房櫳春不去席依松竹畫疑曛
主人却有家山勝鶴怨空巖詎忍聞
姚咨
送人遊句曲
鳬舄鶴袍辭世紛望山峯下禮茅君祈年欲啖金光草
好道寧披玉檢文絶巘琳宫當日見上方清磬隔花聞
山中倘遇陶弘景願乞松風與白雲
郊居自遣
前溪煙水路漫漫長日郊居性所歡老去自知䨇鬢改
春歸一任百花殘閒忩寂寂晴絲繞高樹隂隂鳥夢寒
學易由來諳物理慣將消息静中看
岳岱
暮秋遊眺
千里秋風䨇眺目孤懷落日共悠然村居繚繞寒原外
人鳥縱横夕逕前山寺紫煙盤曲磴石梁黃葉擁流泉
比因病肺時行藥物色幽鮮一可憐
陳鳳
春夜阻舟尤村渡華子攜酒見訪
盤谷春雲覆竹扉夜船燈火宿霏微故人何意一尊共
野渡不堪孤雁飛世路波濤渾不定客程風雨竟誰依
重來應待晴芳好柳絮桃花滿釣磯
吳擴
同華許諸君横塘舟中漫興
四月溪深花氣微遠煙明滅閃晴暉柳條蘸水碧于染
麥穗連雲黃不稀䨇燕掠波分畫槳片霞生雨灑春衣
同舟况是高陽侣汗漫三江未擬歸
姚兖
寄懷朱宗魯大醫
憶昔都城醉故人暌㩦二十四迴春心隨明月長飛夢
目斷停雲欲愴神藏室書成周柱史丹箴筆紀漢宫臣
何時得副還山望芝草琅玕共采真
鄭坤
同王駕部遊慧山題秋聲小閣
輞川居士共襟期小閣登攀欲暮時山色可淹今日酒
秋聲還憶去年詩閒雲竹掃無留影老樹藤纏不剰枝
景物漸隨人事謝隔忩幽鳥未曾知
王叔承
風雨泛太湖宿松陵長橋漫興
羣飛鷗鷺逐鵁鶄予亦揚帆赴杳溟灑鬢湖風寒氣白
打船風雨浪花青水邊萬樹來江縣雲裏雙峯出洞庭
七十二橋燈火亂野煙沽酒宿漁汀
黃姬水
登三山宿聽江樓經落星崗李白換酒處
空巖香閣叩棲禪坐見歸禽没遠天鐘渡寒潮鼉峽外
帆移芳草鷺洲前春江半是巴山雪暮嶺全迷楚澤煙
忽憶仙人換酒處飄零今古一悽然
息園賞芍藥得寒字
淺白深紅鬭合歡絲絲香雨晝難乾直須一日三百盞
無那東風十二欄水上新傳錦字艷樓頭長怨玉簫寒
可憐春色隨花盡留興還應帶月看
賦得長干柳
春煙嫋嫋雨濛濛梁苑隋堤一夢中纖葉空憐半江水
殘絲猶怯五更風永豐園裏情無限蘇小門前路乍通
寄語飛花好棲泊莫教飄蕩恨西東
張太學載酒同劉侍御彭秀才石佛院看芍藥
因懷龍灣徐太守
山繞吳宫舊館姓清江曲曲綠楊斜偶移畫鷁同杯酒
不道空門有豔花白日簾櫳堪羃霧夕陽欄檻更添霞
美人不見偏惆悵欲折瓊枝感歲華
中秋集定慧寺時自金陵暫歸
共喜中秋河漢明東林坐見月華生青天不染金波冷
古寺無人玉漏清竹柏空階交藻影蛩螿深巷雜砧聲
故鄉番作思家夢此夜長安兒女情
金陵寒食
禁煙時節若為情春草芊芊春水生不挽人行惟路柳
慣催花落是宫鶯秋千影裏嬌嘶馬醴酪香中白泛餳
風雨滿城愁旅鬢怕言明日是清明
上巳日石湖王百榖席上送童山人子明
詞客來遊脩禊辰澄江十里綠楊津喜尋勝景酬佳節
愁對青山送遠人水上傳觴浮露氣林間著屐藉花塵
吳臺越嶠同芳草無那明朝兩地春
落梅
昨日看花花影重重來惆悵幾枝空隨萍半積芳池上
學絮全飄畫閣東秦隴迢遙悲夜月漢宫憔悴怯春風
臨觴莫恨凋零盡留得鄰家玉笛中
王穉登
弢光菴
浮嵐空翠晝氤氲谷静人聲寂不聞處處引泉遥接竹
重重躡石上千雲山將秋色晴偏好海與江光遠不分
欲對老僧談半偈林間不覺又斜曛
雨中遊茅山
碧殿隂隂倚翠微春寒雲薄雨霏霏桃花石上開俱白
燕子山中濕不飛入戶青嵐沾客鬢有時香霧見仙衣
塵顔未受還丹訣玉闕瑶臺何所歸
無題四首
一朵千金泣露斜簾櫳難護幕難遮吳王城上同看月
伍相江邊獨浣紗楊柳名為離别樹芙蓉號作斷腸花
舊時鄰舍俱新主莫辨東鄰是宋家
昔日吹簫鳳下來如今鳳去只荒臺劔分安得重歸匣
水覆難教再上杯倩酒禁愁何日醉待花消恨幾時開
無情最是忩間雨吹入空牀生綠苔
芙蓉江上露淒淒楊柳樓前月影低燕入朱門藏不見
馬過花巷憶還嘶藕絲無力終愁斷萍葉隨流不肯齊
信有銀河千萬里人間隔斷路東西
王釵中斷兩鴛鴦繡枕平分半海棠戲擲櫻桃奩尚在
學吹楊柳笛還藏紅顔夢裏將為石青鬢愁中易作霜
錦字消磨鴻雁絶門前咫尺是衡陽
天平道中看梅呈陸文
新春日日雨霏霏雨後尋春願不違花近翠微苔作樹
人行香徑雪生衣折從野岸俱無主開入僧家盡掩扉
誰似丈人能好事衝風踏凍不言歸
奉荅汝南公
平津閣上夜題詩繡牘親裁與項斯字比宫雲俱五色
情將禁柳共千絲䄂中攜出香偏入馬上看時月故隨
自是陽春元寡和莫言寒屋報書遲
荅遠相公問病二首
斜風斜雨竹房寒雲裏蓬萊枕上看愁過一春容鬢改
吟成五字帶圍寬書生薄命元同妾丞相憐才不論官
泣向青天懷烈士古來惟有報恩難
形骸土木佛燈前黃閣情深有夢牽喘似吳牛初見月
瘦如遼鶴不冲天詩題半作逃禪偈酒價都為買藥錢
知己未酬徒骨立一生孤負佩龍泉
舟中與建初話舊
十載行藏半未齊聞君論舊益淒淒汗從何晏朱衣拭
書覓羊欣白練題歌是竹枝容易和淚成珠子不輕啼
干將已是徐君劔明日扁舟下剡溪
贈顧杭州貞叔
才高誰識顧君平身著青袍世所輕楊柳不曾湖上看
芙蓉元在幕中生馬頭雲斷家山色官舍潮連夜雨聲
流水白雲心盡折丈夫辛苦為微名
會稽道中
江東名郡古無雙處處青山照玉缸竹箭一流明客枕
芙蓉兩岸夾船忩清猿夏斷稽山廟急雨朝平孝女江
此地何須歎淪落買臣頭白始為邦
碧雲寺泉上酌酒與朱十六
雲中流下不勝清石瀨濺濺只自平宛轉浮杯人不醉
潺湲到枕夢難成分厨已足千僧汲出寺能為十里聲
同是黃塵騎馬客與君相對濯冠纓
湖上
鸕鷀荷葉滿秋煙太液滹沱處處連碧浪半湖雖似鏡
銀鞍十里不如船堤同隋苑能栽柳歌欠吳姬憶采蓮
不為無魚思故國他鄉風物本淒然
至日懷諸太史陪祀南郊
圜丘馳道草芊芊曠典重逢御極年聖夀長如南至日
皇恩高似北溟天葭灰應氣迎鄒律松籟含風入舜絃
最羡翰林供奉客揮毫先進慶雲篇
玉皇閣對雪懷黃丈淳父
雪後登樓興未賖仙人香案挂寒霞帝京初暁渾如玉
宫樹先春已著花人意喜時消作水馬蹄行處踏為沙
黃公壚畔新醅綠遊子如何不憶家
長安立春日
城上高樓五鳳皇春雲日日轉年芳鏤金作勝家家帖
剪綵為花樹樹妝太液池中波早綠昭陽殿裏柳先黃
隴梅消息無人寄斷盡江南思婦腸
送吳中丞之金陵
建業青山是帝都暫勞開府握軍符花間朱鷺鐃歌曲
江上黃龍水陣圖玉節中丞新盪寇樓船諸將舊平吳
不知燕子磯前地容得陳琳草檄無
溪上步月簡秦方伯胡侍御
如海侯門路不通溪流寂寂霧濛濛誰家客許花間入
何處樽能月下空敲散彩雲鐘隔水吹殘王漏笛臨風
南樓酒伴東山侣半憶庾公半謝公
新春感事
信有清風不厭貧吹簾入幌轉相親紅顔薄命空流水
綠酒多情似故人服藥難辭星入鬢閉門長與竹為鄰
黃金散盡真堪惜前日親知是陌塵
龍湫
石潭寒水翠如苔日暮搴蘿俯澗隈投綆漫言浮海出
蕩舟剛及隔巖回泉飛暗作千山瀑龍去先從二月雷
不飲何須愁笑客桃花洞口未曾開
乙未人日對雪簡沈從先
春隂寂寂最堪憐人日登樓雪皎然不肯共消唯白髮
且留相映有青氊桃花玉勒看山騎蘭葉銀筝載酒船
笑殺洛陽袁處士閉門終日只高眠
重遊武林
十年不踏西泠路此度重遊感舊時楊柳忽驚枝盡老
芙蓉應笑客來遲敲門月下僧猶在載酒亭中鶴未知
明日南屏山麓寺壁間還覓舊題詩
錢象先移居
三年並舍接清言一日移家避俗喧僦廡橋邊真隠士
射潮江上舊王孫垂簾柳不遮鄰巷盖瓦藤纔隔對門
此去牆東元咫尺相過莫厭倒芳樽
送曹能始進士北上
風流藴藉更才華年少成名乍起家銀甕清絲吳市酒
竹爐紗帽建溪茶車同潘令人人果筆似江郎夜夜花
去覓江東二三子帝京明月醉琵琶
贈長洲蔡明府
廿年京洛羡飛騰此地重逢不負丞走馬泥塗朝帶雪
棲鴉官舍晚如冰橋邊烏鵲非銀漢塢内桃花隔武陵
一枕黃粱俱莫問君依遷客我依僧
雪中梅花
二月春光雪尚飄看梅猶坐思無聊銀花亂綴難分萼
玉樹交加莫辨條粉似傳來容易褪香偏留却不同消
一般飛入妝臺裏獨讓殘英點額嬌
不渡錢塘簡屠長卿
東望錢塘去路賖鄞山鄞水隔天涯非關雲夜空迴棹
其奈炎蒸苦憶家短髻烏蠻簪茉莉輕衫白㲲繡桃花
採蓮亦有江南女何用扁舟渡若邪
送蒋都護入蜀
瞿塘峽口水初生都護樓船入蜀行地到益州皆沃野
營開賨叟盡雄兵干雲鳥道三千里掛樹猿啼一兩聲
欲卜封侯何日事成都市上問君平
贈劉汝臨
劉郎才思長卿看帝里風光駐馬鞍村過杏花春酒綠
磯登燕子暮江寒湖平桃葉同衣帶雨熟枇杷似彈丸
歸去稽山當仲夏園林竹箭長千竿
中秋日送錢象先遊豫章
西風征雁不堪聞病裏題詩忍送君月與離樽今夜滿
秋將行色一時分匡廬木落山如黛彭蠡霜寒水似雲
公子西園賓客盛好陪飛盖共論文
宣城友人移居白下
南朝山色近移家朱雀橋通路狹斜宛水月從江樹出
敬亭雲被苑牆遮横舟渡口尋桃葉沽酒村邊問杏花
聞道章臺街畔柳不堪戱馬只藏鴉
送徐惟和還閩兼寄惟起
未把并州作故鄉送君重與賦河梁吳宫蟋蟀方啼月
越國芙蓉未著霜賓從琴樽忘逆旅弟兄漁獵憶鄰莊
還家且說西堂夢細擘黃柑薦酒嘗
林純卿卜居西湖
藏書湖上屋三間松映軒窗竹映關引鶴過橋看雪去
送僧歸寺帶雲還輕紅荔子家千里疎影梅花水一灣
和靖高風今已遠後人猶得住孤山
王逢年
登瓜州酒樓留别
楓樹清霜戀客杯日高京口曙煙開帆飛細逐通州下
江影青浮北固來擊楫關心鴻不到登樓何事角頻哀
秋風黃葉平原里此去遥應首重回
袁景休
送沈嘉則遊中原兼訪戚將軍
中原此去欲如何把酒聞君慷慨歌道上霜寒逢白雁
馬前木落見黃河五陵煙雨秋難盡三輔風雲氣尚多
記得少年曾學劔壮心猶日憶廉頗
朱邦憲
寒夜集家兄園居有懷唐光禄三丈
騎馬衝寒共出城一尊宵宴愜歡情棋聲到樹鳥不定
池影入窗人倒行林滿清霜山更瘦地留殘雪月逾明
天涯忽憶離羣客長落聞鐘夢未成
朱正初
無題
長干車馬少年同此夕飜疑似夢中楊柳有聲吹作笛
梅花無數落隨風春山尚鬭顰間翠夜月都消枕上紅
惆悵當時歌舞處夕陽猶照小橋東
葉權
感遇
花暗重門燕遶梁珠簾高捲鬱金堂香雲縹緲來青瑣
初日玲瓏照寶妝蜀錦晝長鋪翡翠吳綾春暖卧鴛鴦
含情飲恨風流盡笑殺羅敷自採桑
孫七政
寄懷禹錫阿咸僑寓百花洲上
蕭然窮巷一茅廬却喜頻迴長者車避地不忘梅福隠
移家還傍伯通居春風洲上花猶發夜月門前柳自疎
若憶嗣宗長嘯處豈堪回首重踟躇
袁昭陽
詠陽山草堂竹贈漳河岳山人
草堂正倚陽山曲裊裊琅玕澗水潯風塢籜辭同蘚碧
雲林梢長接空隂雨晴簾捲秋如許日午尊開暑不侵
過客留連盤石坐求羊應許更攀尋
陸俸
送友遊武夷
秋來天外結幽期一月看山到武夷石壁負舟仙去後
天風吹袂獨吟時花深九曲煙霞寂月出千峯猿鳥悲
我亦江湖從孟浪聞君長往不勝思
除夕
病抛簪紱風塵外老媿詩名五十聞華髮漸看青鏡曉
草堂重伴碧山雲春歸柳岸啼新鳥歲晚江村帶夕曛
獨酌椒花燃柏子閉門空自歎離羣
王延陵
洪光寺同崑崙山人
洪光高閣杳林端繚繞䨇過錦繡鞍曉日乍開仙闕曙
春雲猶弄上方寒窗中猿墮青天影樹裏人行赤玉欄
已分息機甘晏寂長安風霧任漫漫
黃鳳翔
坐澗石
石榻苔茵倚翠岑臨流坐久落花深水涵遠岫千層影
風送輕雲一片隂狎鳥窺人如欲語幽蘿對我共無心
誰云海上蓬瀛隔咫尺尊前便可尋
寄題東塢别業
槎江一曲水雲多竹塢荆扉擁碧莎樹挂羅浮煙外月
橋横滄海晚來波芳亭雨歇閒鷗鷺别沼秋深老芰荷
我向江山遥騁望飛鴻近日少輕過
大柳驛夜行
長安雲樹渺蒼蒼歲暮驅馳疋馬忙日落暝煙迷野色
夜來殘雪帶寒光數聲犬吠鄉村近一徑泥深道路長
忽望青燈懸古寺遲回欲借遠公房
巖前方亭小坐
空亭谷口敞晴暉迢遞層巖一徑微翠壁丹崖開寶地
寒花細草拂荷衣苔邊雲影僧頻掃松下棋聲鳥不飛
選勝何須方外去浮生到此已忘機
南溪泛舟憩黃大參溪館
棹歌泛泛向滄洲夾岸松隂為少留看竹方園還問主
懷人雪夜獨回舟風搖細纜天新雨潮湧空江月欲流
漁父磯頭垂釣罷可能從我五湖遊
沈一貫
若邪溪獨往
編竹為船任所之高低白石上灘遲水波不待春生後
山色偏多雪霽時到處溪邊憐謝客誰家村裏問西施
小橋野店人争席縹緲松煙入午炊
對月憶家園
月如銀鏡好當臺酒與金波一色開乍似水南清磬發
還疑天末故人來花間香霧蜂堪釀雨後閒雲燕欲回
蘆笋正生梅子熟小池連夜長莓苔
于慎行
冬至南郊扈從紀述和陳玉壘太史韻六首
聖后乘乾奉帝禋日躔南陸協靈辰九關肅啓天門鑰
萬姓歡隨御輦塵樓雪初融丹禁曉葭灰微動玉衡春
虚慙珥筆親文物實有甘泉賦未陳
玉闌東畔畫簾前到處常隨豹尾旋聖代儀文今日盛
儒臣雨露向來偏琅函賜錦馳中騎實鼎分餐出御筵
齋室受釐應有問朝回猶恐夜深宣
絳闕隂沉啓秘局鑾輿肅穆欵真庭霜凝碧落天衣濕
月上仙壇玉樹青帝坐九重開萬象雲門六變走羣靈
祠臣秉笏香煙裏時向珠躔望景星
絳節氤氲上太清紫煙縹緲冠層城鵷行不動瑶池影
鳳幄微聞玉藻聲律應一陽璇象轉福凝五位泰階平
禮成回蹕傳行漏百尺華燈闕下明
燈火薰天夾路旁屬車旋處翠華張非煙擁盖璇霄麗
若月乘輪御陌長十里香花連泰畤千門鼓吹徹昭陽
皇誠已自通天貺萬祀應知寶祚昌
紫氣葱葱繞禁廬南郊近日履長初皇王禮樂光前殿
侍從聲華滿後車漢畤龍麟金匱紀周臺雲物彩毫書
雄丈亦是鄉人似齊客談天恐不如
館課冬至齋居
緹室灰飛晷欲長清齋仙館坐焚香雪殘樓閣虚瓊樹
月出簪裾滿玉堂筆望五雲迎舜日心隨一線入堯裳
明朝負槖趨陪地只在瑶壇帝座旁
在告書懷柬可天
金門何事轉愁予日見紅塵上錦裾祗為思歸常數雁
幾因多病欲焚魚鄉心瓦上三更雨客計牀頭數卷書
幸藉自休聊閉閣文園從此卧相如
病中遣懷
三月孤齋斗室寒十旬休沐主恩寬閒翻藥裏呼兒晒
細檢詩筒借客看千里鄉心芳草綠一年春色杏花殘
浮蹤去住渾無頼行路人間信是難
新都程君房寄墨數螺道中為税使所榷戲作
志感
客卿聞已渡江涔烏有何從間藝林楮國交遊成落莫
松侯封爵付銷沉思玄但檢張衡賦守黑空遵老氏箴
為語中人休錯誤隃糜原不化黃金
丙子二月初與經筵進講紀述
延英别殿倚平臺問道恭承步輦來講席平依丹地轉
經函近對御筵開凝旒晬穆聞天語委佩從容列上台
聖學方隆恩禮茂儒臣長此奉康哉
丙子七月初侍日講紀述
内殿雲深啓法筵隔屏初聽玉音宣宫臣舉案趨宸幄
閣相垂紳拱細旃壁影絲絲浮繡網籖頭字字指瑶編
冰兢祗懼終無補未覺身依尺五天
丁丑三月上親灑宸翰大書責難陳善四字以
賜
龍箋一幅日星光天藻昭垂自尚方久向横經窺聖藴
還因納誨奉奎章琅函想見仙毫動蓬室驚聞御墨香
儒術承恩逢景運非同常侍漫登牀
丁丑五月大旱雩禱上齋居御講須賜素蔬一
盒
雲漢憂歌歲事艱桑林虔禱聖心殫祈年不綴金華講
減膳猶分玉箸餐始見仙盤疑泛露却嘗寶饌是調蘭
崇朝膚寸紆宸想霖雨應騰四野歡
戊寅正月進講賜大紅織成叚衣一襲
講殿朝朝聖渥頻賜衣又見出楓宸織成共識金梭巧
貢到初開錦樣新色借宫雲紅映日香浮仙佩暖宜春
垂裳幸值軒唐理補衮無勞愧許身
元旦賜門神掛屏葫蘆等物歲以為常
節啓青陽歲籥新金人十二畫為神韶華自合留天府
御氣惟期洽近臣綵勝仍分仙禁縷雲屏况借漢宫春
却憐寂寞揚雄宅門巷恩光接紫宸
端午賜黃金艾葉銀書靈符等物歲以為常
芙蓉闕下玉書宣午日恩頒侍從前寶葉光分仙島月
靈符香綴御爐煙歲時舊自荆人記風俗曾經漢史傳
聞道宸遊臨太液龍舟鳳管畫樓邊
八月十七日萬夀聖節賜白金文幣及鏤金萬
夀福禄篆字銀書黃朱靈符等物歲以為常
華渚祥開禁籞天恩光每覺近臣偏函加白壁來天上
錦散紅雲出日邊裁就靈符華舜旦鐫成寶畫記堯年
銜恩效祝慙無補金鑑先時獻御筵
十一月二十九日聖母萬夀聖節賜金幣鏤金
篆字黃朱靈符等物歲以為常
長樂凝和婺彩光侍臣沾貺聖恩長璆琳内苑開銀甕
雲錦天機隠御香鳥跡呈書仙筭永龍文紀瑞寶符黃
朝來碧落簫韶度内殿親稱萬夀觴
冬至恭侍慶成大宴
南郊夜燎泰壇煙内殿朝開大慶筵兩陛衣冠承湛露
千門鐘鼓震鈞天親瞻玉几雲霄上久泛仙杯日月邊
温旨三傳咸已醉歡聲動地未央前(宴中三奉玉音初云官人酌酒再云)
(斟滿三云飲乾)
賜畫面川扇
九華綵扇貢巴東午日承恩出漢宫雲影金泥黃帕解
花開寶繪玉函空擎來濯錦江頭月動處披香殿裏風
自是君恩在懷䄂惟將皎潔矢丹衷
賜鮮笋
殊錫光生玉笋班曾從青簡賦檀欒蒲筐乍解香盈座
錦籜初分綠滿盤一飯疑含仙禁雨三秋猶憶北窗寒
慙無鳳實儀千仞祝有龍孫長萬竿
賜鮮藕
芙蓉别殿曉風涼玉井靈根出水香薦熟方聞開寝廟
賜鮮已見布朝堂冰絲欲斷鮫人縷瓊液疑含閬苑霜
憶昨金鼇橋上望紅衣翠盖滿銀塘
賜鮮枇杷
嘉名漢苑舊標竒北客由來是不知綠萼經春開籠日
黃金滿樹入筐時江南漫道珍盧橘西蜀休稱薦荔枝
千里梯航來不易懷將餘核志恩私
賜鮮鰣魚
六月鰣魚帶雪寒三千江路到長安堯厨未進銀刀鱠
漢闕先分玉露盤賜比羣卿恩已重頒隨元老遇尤難
遲回退食慙無補仙饌年年領大官
丙戍冬至南郊扈駕聖母軫念天寒特賜薑蘇
杏仁一盒
黃門飛鞚到天壇傳道東朝賜講官秪為甘泉勞扈從
特從温室下盤餐調蘭欲動先春色斮桂渾消午夜寒
慈念殷勤知有望慙無一字罄衷丹
丁亥二月奏進大明會典賜白金文綺宴於南
宫仍給三代誥命
九朝謨烈玉書藏祖德宗功萬祀昌漢代不須條故事
周家惟用考前王頒恩内省温綸降賜宴南宫廣樂張
就裏儒臣稱最渥特煩三錫下龍章
己丑六月三品考滿荷蒙聖恩遣内使及門齎
賜羊酒寶鈔
典禮南宫侍禁筵還因奏績荷恩偏牢尊特遣中涓賜
楮幣親從少府傳漫擬恩華同八座猶將名字厠羣仙
多慙兖職曾無補一卷牙籖十四年
辛卯九月乞休得請欽遣内使齎賜路費寶鈔
次日又遣内侍齎賜白金文綺盖六卿日講各
有特恩也
乞休十疏始抽簪勅使連朝出禁林偹物卿臣元自厚
殊榮講幄舊來深初衣已卷天機錦歸槖猶函内殿金
慙負宸慈何以報惟將丹扆效餘箴
送朱養淳太史冊封周藩
蓬萊闕下五雲飛桐葉封函出帝畿漢苑花香隨使節
河橋柳色上征衣天臨玉署恩偏渥星近銀河夜更輝
試向天津橋上望銅街無處不芳菲
林景暘
雨聲
暮雨空山掩竹扉若聞天籟一燈微漫隨落葉臨窗下
遥帶疎鐘度嶺飛林静淒淒和玉漏巖虚歴歴中金徽
那知驚破家鄉夢猶有周南客未歸
泛泖
澄湖浩淼接長天一島孤浮塔影懸雲外波濤開澤國
鏡中城郭想由拳數行鷗鷺依晴渚九點芙蓉隔暮煙
便欲乘槎御風去此身如在斗牛邊
富陽曉望
席挂天風出富陽江流曲折溯洄長譙樓山聳晴曛麗
雉堞雲連宿鳥翔幾處菑畬收晚稻萬家碪杵倍秋光
更勞地主能相送直到桐廬夜未央
張位
江天閣
片帆煙雨暮潮間山在江心樓在山波影垂寒新石塔
鐘聲破寂舊松關好峯當面雪明滅流水何情客往還
樹外夕陽城市近喧聞車馬抗塵顔
范謙
遊洪陽洞
絶壁攀蘿一竇穿洞中虚豁敞壺天青蓮倒插渾無地
玉筍長生不記年遊客漫尋燒藥處山童猶識種芝田
為逢賢令雙鳬舄暫借雲窩半日眠
邵陛
過拜將臺懷古
千載遺蹤表故臺殘雲縹緲夕陽開三川佳麗興王地
百戰勲名大將才此日江山空草木當年壁壘半蒿萊
登臨不盡英雄恨風急寒沙過雁哀
朱孟震
春日金沙寺訪羅孝廉元我
春水金沙是舊遊春風黃鳥況相求馬啼一逕穿雲入
花氣千林帶雨浮詞客雄文巴蜀檄故人清興剡溪舟
草堂蹤跡今猶昔好為狂夫十日留
謁張桓侯廟
英姿颯爽氣雄哉恍惚晴霄風雨來一代君臣元伯仲
千秋祠廟倚崔嵬乾坤已限三分業熊虎空懷上將才
正是雲安春月夜杜鵑啼徹不勝哀
龔勉
送王會泉武庫出守永州
仙即戎政擅才名簡命熊幡向楚城車騎舊曕司馬節
䄡帷新識使君旌九疑南接湘江遠五嶺東連粤路平
遥想行春風日好瘴煙消盡百花明
張一桂
送張明成翰撰奉母還江西
幾年槖筆侍承明奉母潘郎暫此行宫錦晝歸誇戲綵
江鱸秋美足為羹孤帆帶月搖鴻影落葉隨風作雨聲
我亦慈親鄉思切那堪回首大梁城
送王蟾芬同年入閩
繡服承恩下玉墀使君南去獨褰帷寒雲雁影天涯遠
驛路梅花歲暮時把袂且沽燕市酒逢人須寄幔亭詩
可憐舊日瀛洲月又向樽前照别離
蔡文範
遊南岳
縹緲仙臺紫氣浮煙籠玉座儼垂旒地包荆楚標南紀
江合沅湘向北流牲帛千秋周祀典衣冠五月舜諸侯
塵緣未斷慙仙骨金簡雲書何處求
赤帝高居小梵天衆峯羅列擁階前秋經絶壁風雷起
(有風雷洞)醉倚雙臺日月懸(上有望日望月二臺)誰道人騎黃鶴去我
今寒抱白雲眠莫言此夕非冲舉已隔人寰丈九千(誌載)
(祝融峯高九千丈有竒)
顧大典
朝謁
珮聲隠隠步委蛇天樂初傳曙色低一命乞為秦博士
十年重見漢官儀清時幸際風雲會華衮新瞻日月姿
猶憶先皇親御極曾將三策獻彤墀
送張郎中守出辰州
分手風煙悵舊遊且憑樽酒暫淹留愁來欲擬張衡賦
君去真同郭泰舟征旆遠從三楚沒離心先逐五溪流
欲知何處懷人切雲白山青獨倚樓
秋日同華水部登宣武門城樓
縹緲層樓四望開五陵草色對銜杯寒衣未受清砧急
暮角頻吹朔雁來漢闕晴光連睥睨秦關紫氣接蓬萊
登高正爾逢蕭瑟落日懷歸賦自哀
五雲道中懷故園兄弟
千盤石磴迴誰攀疋馬遥從鳥道還澗草暗侵池上夢
林花聊破客中顔飛泉噴壑虚疑雪宿雨蒸嵐不辨山
十載刀頭心已折浮雲回首是吳關
沈位
中秋
秋光長與翠華連况是中秋更可憐城闕影高雲裏見
芙蓉露冷沼中妍誰家笛弄江南曲幾處鴻飛塞北天
此夜清輝應莫負人生能見幾回圓
張鏜
寄艾和甫謫戍西寧
荆南偶接故人書為悉關門近起居萬里獨看營外月
孤身誰念釡中魚辭劉徐庶心元苦折檻朱雲願不虚
秦地日聽邊塞曲楚歌相和調何如
鍾庚陽
劉在南直指遷郴州余亦謫守廣德同發潞河
投贈
繡衣使者下蘭臺愁說雙旌潞水開自是聖恩寬逐客
却從謫宦見仙才山過衡嶽孤帆轉路入瀟湘雁影回
余亦南行賦歸去秋風天末幸追陪
陳允升
秋柳
陌上寒煙銷柳條幾株殘縷況飄颻章臺舊夢羞蛾黛
繡閣深歌怯舞腰驛路秋高忘折贈灞橋月白怨征軺
封侯莫遣還相憶來日東風信未遥
劉克正
春雪
乍覺輕寒薄太空凍雲舞絮一宵同點穿簾幕渾成雨
飛入園林不待風萬里江山春寂寞九重宫闕玉玲瓏
仙郎天下聞高調一曲誰能和郢中
劉元震
月下聽琴
明河澹月挂疎林此夕張君綠綺琴一曲正堪清夜聽
幾人先動故園心寒催兔杵霜前響静愛龍脣泓下吟
流水高山意何限遥遥天路彩雲深
吳中行
潞河旅懷
拂䄂歸來意豁如故園生計豈應疎門前已少相過轍
架上仍多未讀書暮雨苔痕封僻徑夕陽山色滿精廬
隔湖二頃沮洳地築土疏泉學種魚
馮時可
贈梁參軍
共說梁鴻杜德機歸來八十隠蓬扉身如老樹霜中挺
官似春花夢裏飛山墅田腴收稻早里門江近得魚肥
何時握手星巖側剪韮開尊共夕暉
端州秋夜
端州物候似江東雨後煙氛萬里空傍郭潮生荔浦月
虚堂香送桂枝風城臨石室來霜鶴路近星巖曳彩虹
銀燭清尊應自賞中朝誰念一衰翁
禹錫山居得深字
水曲山圍幽且深茅齋窈窕杜招尋寒淙漱壑飛清響
密靄生林結翠陰淨洗六塵除綺障卧遊八表曠虛襟
爐香茗椀能消日一任間階苔蘚侵
嵩山
蒼然岳色厭天中隂壑陽崖望不同遠水如雲浮落日
飛泉似雪舞迴風石牀夢醒羣魔伏金地心開萬鏡空
誰可入林相把臂朗公今在玉溪東
金山寺
樓臺傍水淡秋客寒影涵來翠靄重地控海門千萬里
江浮天柱一孤峯騰空白浪驚棲鶻出洞隂雲起卧龍
壯觀生平曾更幾維舟徙倚聽煙鐘
劉伯淵
園居
松際茅簷隔小橋水濱穿圃亦通潮得閒獨坐翻書卷
有客相過慰寂寥方竹歲深裁作杖大壺霜落剖為瓢
年豐飽喫青精飯莫問仙山路近遥
梁岳
暮春燕京懷歸
長安春盡落花多越客思歸意若何節序幾從愁裏變
家園頻向夢中過西京形勝雄三輔北雁音書隔九河
燕市酒壚堪取醉莫將留滯起悲歌
李應徵
送康元龍還閩時歸自海上
書生尊爼笑談兵幕府還聞倒屣迎九塞昔曾驅馬度
五湖今許放舟行海天雲樹無諸國客館鶯花檇李城
莫道倦遊歸計拙春風意念倚門情
重送萬和甫還江西
去歲今年雨度回寸心遥指白雲隈城頭擊鼓天未曙
江口候潮&KR0657;正開望望美人南國遠淒淒孤雁朔風哀
明朝此地看山色愁絶還登百尺臺
姚舜牧
落山石
一徑斜通石洞幽危梁曲磴是仙遊禪關雲擁千年樹
野艇星浮數點鷗莫道迷津能進棹須知大壑可藏舟
海陽處處皆蓬島何必崑崙十二樓
林章
暮春登燕子磯懷古
楊子江南燕子磯楊花燕子一時飛六朝人物空流水
兩晉山川盡落暉草色遠迷瓜步去潮聲暗打石頭歸
倚闌天際春三月惆恨東風動客衣
吳門秋日送族人南還
百花洲畔木蘭船杯酒西風思黯然客似長卿遊已倦
人如小謝别堪憐江城暮色初回月野樹秋聲盡入蟬
明日姑蘇臺上望片帆落處是南天
趙南星
燕子
漸見年來燕子稀香泥何處戀忘歸竹亭草閣簾虚卷
樹杪雲邊影乍飛社日屢看時節爽舊巢忍與主人違
蕭條景物殊疇昔歎息林中事亦非
李化龍
秋日飲張司理
關河秋色晚蒼蒼江畔逢君更憶鄉海内弟兄多意氣
天涯雲物總凄涼三山木落啼猿急八月風高旅雁長
此夕燈前拚盡醉故人明日棹相將
登醫無閭山
天柱高標九域東振衣萬里受雄風雲煙低擁黃龍府
日月高懸黑帝宫截海帆檣來徼外防秋士馬下回中
分明半壁歸撐柱合有明禋禮上公
邢侗
用韞學士待命長山許枉泲園詩以奉遲
繫節曾同雪夜歡别來翻覺會時難愁随南陌暮雲遠
夢落東風春雨寒病裏書從前夕寄酒邊花是異鄉看
即今聖代思公等一為蒼生起謝安
送濟南趙太常起家大京兆
三輔風煙傍紫清徵書十道及躬耕起家杜曲新京兆
入對齊川舊伏生篋裏殘荷留野服馬頭斜月引王程
太常不忘玄都觀重問繁桃醉玉笙
寄徐茂吳
攝瑑江城事已非宦情原與世情違歸來負郭無田宅
到處寒波有釣磯啼鳥似關愁客語亂雲如曳故人衣
知君詞筆頻年健幾向秋空詠落暉
秋日百榖以其羣從見存把扇對酒漫賦寄懷
愛弟鄰莊意氣雄托將書札反秋風乍抛漁獵遊初薄
纔隔池塘夢已工狼籍素紈霜杵色綢繆香露菊花叢
相看兩地成追憶練影雲封入望同
范淶
浣花溪
百花潭接浣花溪饒笑堂開傍水西新綻夭桃微帶雨
輕飛柳絮半沾泥尋芳力倦年非壯懷古愁多日欲低
回首白雲家萬里深林偏喜杜鵑啼
鄒迪光
中秋虎丘紀勝
琳宫十二夜生光車馬闐駢選佛場水月競邀羅綺色
栴檀都作麝蘭香林間度曲烏棲急石上傳杯免影涼
金虎高墳勝遊地玉魚銀海正茫茫
雨後上湖心亭待月
雨過澄湖一掌平翛然人似坐瑶京丹梯刻鳳臨層漢
翠棟銜蜺截太清燈火寥寥天宇闊香波閃閃月㾗生
誰歌一曲滄滄調能使塵心想濯纓
沈璟
酬澤民見懷之作
何來雙鯉漢江頭江水西南萬里流高枕青山家負郭
開襟白日賦登樓洞庭葉下孤雲晚夢澤寒深五月秋
珍重芳蘭堪作佩湘臯搖落不須求
韓子祁
煙雨樓
層樓百尺點空濛東指蓬壺一葦通春雨自添湖上碧
晚霞輕抹浪頭紅萬家煙火浮天外午夜星辰落鏡中
醉坐漁磯還獨酌却將鴛渚作鰲宫
沈懋學
次别曾直鄉太史
年來多病檢方書夢入雙溪把釣餘賈誼豈能收涕淚
嵇康元自愧麤疎飜愁草色春將晚却笑桃花錦不如
戀别可堪風雨夕江天掻首坐躊躇
御選明詩卷八十五
