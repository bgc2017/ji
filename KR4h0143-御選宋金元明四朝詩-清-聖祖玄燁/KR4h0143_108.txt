欽定四庫全書
御選宋詩卷二十五
七言古詩一
田錫
御溝
春半桃花水初下一溝澄綠光如砑夾道官城數里中
静聽潺湲明月夜千門萬戶建章宫金鏁横門溝暗通
三月花飛若零雨水流何處咽香紅
送春
花霏霏柳依依留春不住送春歸春歸何處堪圖畫春
盡江南日暮時黃鸝啼多芳草遠青梅子重楊花飛人
生三萬六千日與君復有明年期
風箏
白蘋洲暖春風生畫樓檻迥銀筝鳴鏗鏘節奏急復慢
空中一部天樂聲三十六宫深䆗窱繡楣藻井光相照
十三弦上千般聲朝靄微吟暮煙嘯夜來親奉月中聞
繁弦促節何紛紜碎如鸞鈴與珂珮巫山隊仗迎湘君
晩來金屋愁微雨風細箏聲不全舉依稀嬪妾怕人知
啾啾切切私相語洪纖斷續何所拘鳳凰對著飛鸞孤
梧桐枝邊泊未穏琅玕節上鳴相呼有時方奏俄中絶
宫商斗頓如刀截杏花露重鴛鴦寒空見如霜滿庭月
有時半日全無風一一暮天樓閣紅唯聞鳥雀啄弦上
暖珠寒玉何玲瓏清音朝朝與暮暮誤聲不管周郎顧
祗嫌雅鄭交奏時寶鐸丁東暗相妬
張詠
寄程說傅逸人
綠楊隂蔭長楸道桃李初飛紅杏小手浮大白口談天
得意相歡不知老一從召入金馬門三載長纓事邊徼
幾欲含毫寄别離悠悠亂思如芳草
寄晁同年
昔同白日昇穹碧還同水國司民籍三年不見頻寄書
兩月相過忘行役桃花江上雪霏霏黃鶴樓中風力微
幽勝逼人魂欲飛此時不醉無與歸人間美事應有主
别馬蹄霑邊塞土高樓一望心淒迷昨夜疎簷滴寒雨
休誇筆力敺眞風勿憶雲山千萬重但遇西風一行雁
殺青相問莫辭慵
王禹偁
應制皇帝親試貢士詩
天王出震寰海清魁星燦燦昭文明詔會郡國多貢士
大張珠網羅羣英皇情孜孜終不倦日斜猶御金鑾殿
宫柳低籠三月煙爐香飛入千人硯麻衣皎皎光如雪
一一重瞳賞鑒别孤雲得路荷君恩聚首唯言盡臣節
小臣蹤跡本塵泥登科曾賦御前題屈指方今五六載
如今已上青雲梯位列諫官無一語自問將何報明主
應制非才但淚垂強作登歌歌舜禹
楊億
禁直
鳳樓鴛瓦蟾波溼衆籟聲沉百蟲蟄仙盤雲表露成霜
何人夜半牛衣泣芝泥香熟封詔書河漢西傾移斗車
隂風摵摵起庭樹寒澌戞戞鳴宫渠千廬迭唱傳宵警
海山鼇背蓬壺頂金釭珠網結綺錢玉井銀牀垂素綆
前席受釐詢碩生觀書百斤須中程投籤乍應嚴鼔節
求衣誤聽蒼蠅聲渴烏漏盡繁星曙魚鑰建章開萬戶
初日曈曨豔屋梁鳴鞭一聲下天路
魏野
太陽津渡
數點歸鴉啼遠樹人行欲盡斜陽路暮靄還生竹塢邨
西風乍起茅津渡顒卭三兩待船人立蹇扶笻望水濱
忽見蘆中煙一縷祗應炊稻烹霜鱗
韓琦
答孫植太博後園宴射
花梢點紅芽綠茁宴亭爽塏堋雲列呼賓習射次序升
體裁人人矜勇挃六鈞力副百中藝由基注目老羿拽
支左屈右何太工象弭急收如列缺須臾一鏑入鵠心
畫鼔連轟盡聲喝後者審固意愈精有時大呼劈箭筈
惜哉最是毫釐差采侯似動笴微撇分明角勝各記暈
將終或為一箭奪當筵主籌令難犯大白時舉出正罸
此禮自古尤所重矍圃去留宜有别五善大抵主和容
不止穿楊與穿札因憶當年黠羌叛非才誤授將軍鉞
帳下貔貅十萬師力過生犀心似鐵大仁未許覆兇巢
飭謹封陲禦侵越悍夫猛士志待騁貯填憤氣何由洩
正值高秋天氣寒塞場霜重嚴風刮約束偏禆整隊兵
旌旗爍電戈矛雪驅出長郊閱竒陣離合應麾皆有節
次引精銳較絶技控弦命中無虚發氣豪馬健走危坡
直下千尋未嘗蹷收軍校獵圍平原犬順人呼鷹解紲
山麋衝軼犯勁矢崗兔奔跳迷狡穴大鵰盤空不輕搏
老狐仰視肝膽裂駐鞍賞獲犒部曲浪瀉酒車輪染血
將軍未酣衆心醉耳後風生鼻頭熱此日淮藩奉寬詔
朱輪慢碾行春轍鈴索聲沉訟牒稀優游大司養疎拙
斜蒿青青鱭鱠新公醪香重醅才撥射堂對客且相娛
不妨樂事陶嘉月襟懷聊與水雲閑夢魂猶寄關山闊
逢辰未立赫然勲破的求功眞𤨏屑欲得心如外貌歡
報國之誠盡攄豁
廣陵大雪
淮南常歲冬猶燠今年隂沴何嚴酷黑雲漫天一月昏
大雪飛揚平壓屋風力軒號助其勢擺撼琳琅摧凍木
通宵徹晝不暫停堆積樓臺滿溪谷有時造出可憐態
柳絮棃花亂紛撲乘温變化雨聲來度日階庭恣淋漉
幾縈寒霰不成絲驟集疎簷還掛瀑蟄蛙得意欲跳擲
幽鷺無情成挫辱罾魚江叟冰透蓑賣炭野翁泥沒輻
閭閻細民誠可哀三市不喧游手束牛衣破解突無煙
餓犬聲微饑子哭我聞上天主時澤亦有常數滋農榖
膏潤均於一歲中是謂年豐調玉燭此來盛冬過爾多
却慮麥秋欠霑足太平憂民仰天祝願嘘氛霾看晴旭
望晴不晴無柰何擁被醉眠頭更縮
和袁陟節推龍興寺芍藥
廣陵芍藥眞竒美名與洛花相上下洛花年來品格卑
所在隨人趁高價接頭著處騁新妍輕去本根無顧藉
不論姚花與魏花只供俗目陪妖姹廣陵之花性絶高
得地不移歸造化大豪大力或強遷費盡擁培無豔冶
東君固是花之主千苞萬萼從榮謝似矯東君汎愛心
枉殺春風不肻嫁遂令天下走香名髣髴丹青競誇詫
以此揚花較洛花自合揚花推定霸其間絶色可粗陳
天工著意誠堪訝仙家冠子鏤紅雲金線妝治無匹亞
旋心體弱不勝枝寶髻欹斜猶墮馬冰雪肌膚一纈斑
新試守宫明似赭雙頭兩兩最多情象物更呈鞍面窊
樓子亭亭欠姿媚特有怪狀堪圖寫見者方知畫不真
未見直疑傳者詐前賢大欲巧賦詠片言未出心先怕
天上人間少其比不似餘芳資假借我來淮海涉三春
三訪龍興舊僧舍問得龍興好事僧每歲看承不敢暇
後園栽植雖甚蕃及見花成由取捨出羣標致必驚人
方徙矮壇臨大厦客來只見軒檻前國豔天姿相照射
因知靈種本自然須憑精識能陶冶君子果有育材心
請視維揚種花者
後園寒步
如何天地舉寒令獨將殺氣凌邊遐公園跬步亦難往
試來舉目成吁嗟長空黯澹作愁色日光似透雲還遮
朔風刮面不吹雪徒擾萬竅掀黃沙園中索莫不可狀
唯視衆木攢枯槎如有漢將肅行陣遠涉大漠平番家
貔貅凍列樹營壁巨矛長戟何交加老樹一二柯葉在
外皮皴裂埋殭蛇幽禽聲好久絶聽孤城遠近號饑鵶
齋中酒熟忍自酌幾何貧戶無纖麻冥官持權用意惡
直欲萬類殲隂邪窮嚴極烈勢未已不知泉底生陽芽
臘日出獵近郊
悲風吼林霜草白殺氣稜稜慘空碧因畋講事此其時
况值嘉平農巳隙暫整和鸞出近郊獵獵旌旗原燒赤
狩場一望天四垂貔虎意豪猶恨窄鼓動圍開翼復箕
人知部分如刀劃飛走竄伏不得暇狡兔幸生徒奮擲
饑鷹眼捷翅頭健下鞲風發無虛搦鶻拳交擊或未仆
繼嗾韓盧追以咋忽穿叢薄失所捕眐焉便縱摩霄翮
不似寒鴟得腐鼠傲然直視鵷雛嚇烏鶉鵲雉曷足數
亦有晨風競搜索其間駭獸欲凌突悍卒爭趨矜手格
前驅反旆弗及舍丘山大委虞中獲翻車瀉酒犒士衆
萬刀刲肉恣燔炙塞防寓令豈徒然不在詩人刺荒癖
王者設官猶取衆大奸宿猾許擒扼乘時廢職莫自效
勿謂鷙烏無全策别有老狐智計巧只就高城營窟宅
疑冰識扱行步穏此日何由見蹤跡鵰兮鵰兮未得志
將軍憤懣如何釋
答章望之祕校惠詩求古瓦硯
魏宫之廢知幾春其間萬事成埃塵唯有昭陽殿瓦不
可壊埋沒曠野迷荒榛陶甄之法世莫得但貴美璞踰
方珉數百年來取為硯墨光爛發波成輪求之日盛得
日少片材無異圭壁珍巧工近歲知衆寶雜以假偽窺
錢緡頭方面凸概難别千百未有三二眞我來本邦責
鄴令朝搜暮索勞精神遺基壤地徧刓窟始獲一瓦全
元淳蘚斑著骨尚乾翠夜雨點漬㾗如新當時此復近
簷溜印以篆字花其脣磨礱累日喜成就要完舊質知
無倫吾才寡陋不足稱思與好古能文人好古能文今
者誰武寧祕書章表民無詩尚欲兩手拊何况大雅之
奏聞鏗純
觀胡九齡員外畫牛
丹青之筆奪造化能者幾何登品錄蛟龍獰惡鬼神怒
更工不接時人目有形之物至者稀是否難欺衆所矚
絳臺胡掾文章外偏向畫牛其好酷海内馳名三十年
得者珍藏過金玉老來纔始著青衫養親不及朝家禄
前日野服忽相過云訪恩知走京轂微風入指未能畫
示我蠟本數十幅採摭諸家百餘狀毫端古意多含蓄
鬭者取力全在角臥者稱身全在腹立者髣髴精神慢
背者分數頭項促行者動作皆得羣乳者顧視眞憐犢
當流泅戲益自在欲渡或疑猶蓄縮從容飲囓得天眞
荷鞭時有童兒牧或横一笛坐牛背便是無聲太平曲
江天雨雪易溟濛風勢掀號摧古木歌斜蓑笠趁牛歸
蕭疎暮景煙邨宿竒哉胡掾老筆不可到戴叟重生須
死伏吾觀諸牛之態雖盡妙尚有所遺思未熟牛於民
生功最大不畫牛功牛亦辱胡君胡君聽我言别選輕
綃成巨軸寫出區區耒耜勤使知天下由我食方足
醉白堂
戅老新成池上堂因憶樂天池上篇樂天先識勇退早
凛凛萬世清風傳古人中求尚難擬自顧愚者孰可肩
但舉當時池上物媿今之有殊未全池東無廪貯餘粟
池西無亭揮五絃中無高橋跨三島下壓鼇背浮清漣
其間合奏散序者童妓百指皆嬋娟平無三石展湘簟
静無雙鶴翹丁仙雅無吳郡青版舫游泛安便牢且堅
吾今謀退亦易足池南大屋藏羣編一車豈若萬籍富
子孫得以精覃研夾堂修竹抱幽翠森森擁檻竿逾千
池中所出粗可愛芡盤菱角紅白蓮芍藥多名來江都
牡丹絶豓移洛川及時花發池左右香苞爛染朝霞鮮
戅老於此興不淺間會賓屬陳芳筵妖妍姬侍目嘉卉
咿啞絲竹聽流泉宜城釀法亦云美詩酒僅可追前賢
狂吟氣健薄霄漢豪飲體放忘貂蟬酒酣陶陶睡席上
醉鄉何有但浩然人生所適貴自適斯適豈異白樂天
未能得謝巳如此得謝吾樂知誰先
范仲淹
中元夜百花洲作
南陽太守清狂發未到中秋先賞月百花洲裏夜㤀歸
綠梧無聲露光滑天學碧海吐明珠寒輝射空星斗疎
西樓下看人間世瑩然都在青玉壺從來酷暑不可避
今夕涼生豈天意一笛吹銷萬里雲主人高歌客大醉
客醉起舞逐我歌弗歌弗舞如老何
依韻答賈黯監丞賀雪
今之刺史古諸侯孰敢不分天子憂自秋徂冬渴雨雪
旬奏空文慙傳郵得非郡國政未洽刺史閉閤當自尤
上頼天子仁且聖神龍奔走不俟求同雲千里結雪意
一夕密下誠如羞(俗有雪羞多夜落之句)曉來賞心江海上東望
不見三神丘揮祛厲氣發和氣明年黍稷須盈疇煙郊
空闊獵者健酒市暖熱沽人稠光精燦燦奪劒戟清寒
拂拂生衣裘鈴齋賀客有喜色飲酣歌作擊前籌常願
帝力及南畝盡使風俗如東鄒誰言吾子青春者意在
生民先發謳
依韻和提刑太博嘉雪
南陽風俗常苦耕太守憂民敢不誠今秋與冬數月旱
二麥無望愁編氓龍遁雲藏不肯起荒祠巫鼔徒轟轟
昨宵天意驟回復繁隂一片飄寒瑛裁花片片盡六出
化工造物何其精散亂狂飛若倚勢徘徊宛舞如含情
千門競掃明月色萬木都坼寒梅英天上風流忽爾在
人間險阻無不平因松偶作琴瑟調過竹徐聞環珮聲
江天鳴雁畏相失龍庭奔馬豪如驚丞相沙堤初踏練
將軍紫髯渾綴纓崖前饑煞嘯風虎海上凍死吞舟鯨
我有高樓擘雲上雙瞳一開千里明羣閻逐去疫厲遠
長逵壓下塵埃清當知有年可坐致東臯父老休營營
因招大使賞天瑞醉把羲皇向上評窮通得喪了無事
莊老器宇何難幷君起作歌我起和天地和氣須充盈
當年此樂不可得與雪對舞攄平生共君學取雪好處
平施萬物如權衡
文彦博
寄贈華清觀大師
五城三洞朝眞客紫房名隸神仙籍玉案晨餐沆瀣精
椒庭夜飲流霞液姑山綽約冰雪容亭亭霞外脫塵蹤
飈馭狂遊紫貝閣雲裝醉入白銀宫想陪桂父與金母
崑蓬春賞蟠桃紅愚亦放懷隨淡泊採芝茹术希彭朔
常祕六泥東竈丹每求五色西山藥紫臺久判浮丘袂
錦川繡嶺三千里羽駕鸞驂未載逢經年望斷函關氣
過燕川渡
燕川東北孔山西借車直渡馬頭溪(退之詩云馬頭溪深不可厲借車載)
(過水入箱)農樵引路津不迷行行引上青雲梯回頭下視林
木低谷風泠泠山鳥啼岩隈泉甘土仍肥昔人於斯卜
幽棲春深芝术生新荑采芝茹术希夷齊諸公共游不
知疲長吟吐氣如虹蜺水濱石上寫此詩手拭蒼苔脚
踏泥冒寒履險不憚辭勉欲繼踵前賢題
余靖
代贈
幽房寂寞時香散輕袿衣可憐夜永不成寐苦恨春殘
猶未歸歸時一見伸修眉寶柱新聲逐調移多少相思
說不盡淚滿玉壺看自知
趙抃
訪何若谷
君愛仙源壓塵俗高樓對起闌干曲朝霞灼灼浮晴暉
二十四峰照羣玉樓下長江煙水綠樓前有瀨歸艎促
主人借問何時還回首崢嶸看不足
順風呈范御史
濠州抵泗里數百長淮波平曉如席鳴鼙解繂楊柳堤
畫船中有東吳客君恩得請許歸去聊治里閭去咫尺
歲窮天遠心欲飛念之汲汲事行役豁如天意適吾願
號令西北起風伯初時淅淅似鼓動布帆尚留十幅窄
孤檣得勢安以平中流激箭巨浪劈篙横櫓閣力不用
疾若鷙隼增羽翮瞥然兩眼瞬霎過木葉馳黃山走碧
拏舟月餘今日快一樽自歌兩手拍樽中酒空不自歌
順風好景如之何毘陵太守同此樂為言無惜新詩多
石介
聞子規
月上半峰峰樹碧子規啼苦月無色壯士耳邊都不聞
兒女眼中淚自滴古人出處非關身處兮事親出事君
服勤至死不敢倦避勞擇逸無所聞我看蜀道誠為難
嗟爾子規何云云王尊九折竟叱馭班超萬里圖立勲
乘危蹈險盡臣節二人至今揚清芬我本魯國一男子
少小氣志凌浮雲精誠許國貫白日有心致主為華勲
位卑身賤難自逹滿腹帝典與皇墳有時憤懣吐一言
小人謗議已紛紛宰相寬容天子慈八年之中三從軍
從軍官清我何苦嘉州路遠爾勿語地不為我易其險
我豈守道不能固子規子規漫啼絶斷無清淚灑向汝
送范署赴天雄李太尉辟命二首
我家泰山徂徠間濃嵐潑翠粘衣冠君來訪我茅屋下
正值山色含春寒終日把酒對山坐幾片山色落酒盤
峰頭空好望無倦篘裏酒多傾不乾臨行再拜殷勤别
請我一言披心肝吾貧無錢以贈君門前峨峨横兩山
願君節似兩山高眼看富貴如鴻毛
伯樂之廐無駑駘豫章之林多瑰材相君新坐碧油幢
之子直上黃金臺秋風蕭蕭動笳鼓落葉摵摵鳴罇罍
將軍手持十萬騎陣前號令如疾雷從事借籌為决勝
運於掌上何恢恢蠢兹元昊命螻蟻西師堂堂難當哉
况我賢相賢從事北門無憂宜大開
何郯
益州州學聖訓堂詩
益為藩捍西南隅物衆地大稱名都擇守來頒兹土政
治人頗與他邦殊差跌一有戾條教便宜皆得行黥誅
羣姦帖息不敢動無復弄兵覬穿窬任威或謂一時事
立政恐非長世圖豈無逹識究是否重在改作徒嗟呼
仲翁(文翁字)裔孫有偉度敢决不以常文拘當官勇欲除
弊法伊憂内惻仁心孚視人無異遠方意威行惠政還
相須始時歲荒力賑救坐使餓殍成完膚既而為俗思
根本其在立學陳師模大開儒庠務誨導秀民聳慕紛
來趨遂言謂署鴻生職使演經傳傳諸徒奏函一上聞
法座詔劄即日來諧俞詔云信汝辦治蜀緩任威罸先
文儒公心感激侈上賜刻在金石尊神謨覆之大厦牓
美稱日久傳著期無渝邦人承風為盛事觀者填道來
于于吁嗟多士其聽命勿即邪徑安夷塗師無訿聖生
率教信尚姬孔尊唐虞施之鄉邦勵雅俗仁誼得以相
持扶漢皇初始盛文學起自蜀國行中區本朝教化視
三代建元安可為齊驅吾君訓辭諭萬里義均盤誥兹
宣敷吾守教本樹一國學盛洙泗相涵濡臣謀君從恊
大義聖哲倡和眞同符欲歌盛節示萬古才不逮志嗟
其愚
歐陽修
三遊洞
漾檝泝清川捨舟緣翠嶺探竒冐層嶮因以窮人境弄
舟終日愛雲山徒在青蒼杳靄間誰知一室煙霞裏乳
竇雲腴凝石髓蒼崖一徑横查渡翠壁千尋當戶起昔
人心賞為誰留人去山阿跡更幽青蘿綠桂何岑寂山
鳥嘐嘐不驚客松鳴澗底自生風月出林間來照席仙
境難尋復易迷山回路轉幾人知惟應洞口春花落流
出巖前百丈谿(即下牢溪也)
黃牛峽祠
大川雖有神淫祀亦其俗石馬繫祠門山鵶噪叢木潭
潭邨鼔隔溪聞楚巫歌舞送迎神畫船百丈山前路上
灘下峽長來去江水東流不暫停黃牛千古長如故峽
山侵天起青嶂崖崩路絶無由上黃牛不下江頭飲行
人惟向舟中望朝朝暮暮見黃牛徒使行人過此愁山
高更遠望猶見不是黃牛滯客舟(語曰朝見黃牛暮見黃牛一朝一暮黃牛)
(如故言江惡難行久不能過也)
千葉紅棃花(峽州署中舊有此花前無賞者知郡朱郎中始加攔檻命座客賦之)
紅棃千葉愛者誰白髮郎官心好竒徘徊繞樹不忍折
一日千匝看無時夷陵寂寞千山裏地遠氣偏時節異
愁煙苦霧少芳菲野卉蠻花鬪紅紫可憐此樹生此處
高枝絶豔無人顧春風吹落復吹開山鳥飛來自飛去
根盤樹老幾經春眞賞今纔遇使君風輕綘雪樽前舞
日暖繁香露下聞從來竒物産天涯安得移根植帝家
猶勝張騫為漢使辛勤西域徙榴花
聖俞會飲(時聖俞赴湖州)
傾壺豈徒強君飲解帶且欲留君談洛陽舊友一時散
十年會合無二三京師旱久塵土熱忽值晩雨凉纖纖
滑公井泉釀最美赤泥印酒新開緘更吟君句勝啖䏑
杏花妍媚春酣酣吾交豪俊天下選誰得衆美如君兼
詩工鑱刻露天骨將論縱横輕玉鈴遺編最愛孫武說
往往曹杜遭夷芟關西幕府不能辟隴山敗將死可慙
嗟子身賤不敢薦四十白髮猶青衫吳興太守詩亦好
往奏玉管和英咸杯行到手莫辭醉明日舉棹天東南
晉祠
古城南出十里間鳴渠夾路何潺潺行人望祠下馬謁
退即祠下窺水源地靈草木得餘潤鬱鬱古柏含蒼煙
幷兒自古事豪俠戰爭五代幾百年天開地闢真主出
猶須再駕方凱旋頑民盡遷高壘削秋草自綠埋空垣
幷人昔遊晉水上清鏡照耀涵朱顔晉水今入幷州裏
稻花漠漠澆平田廢興彷彿無舊老氣象寂寞餘山川
惟存祖宗聖功業干戈象舞被管絃我來覧登為歎息
暫照白髮臨清泉鳥啼人去廟門闔還有山月來娟娟
鎮陽殘杏
鎮陽二月春苦寒東風力弱冰雪頑北潭跬步病不到
何暇騎馬尋郊原鵰丘新晴暖巳動砌下流水來潺潺
但聞簷間鳥語變不覺桃杏開已闌人生一世浪自苦
盛衰桃杏開落間西亭昨日偶獨到猶有一樹當南軒
殘芳爛漫看更好皓若春雪團枝繁無風已恐自零落
長條可愛不可攀猶堪携酒醉其下誰肯伴我頽巾冠
初伏日招王幾道小飲
北園數畝宫牆下嗟我官居如傳舍滹沲北渡馬踏冰
西山病歸花巳謝落英不見空繞樹細草初長猶可藉
空園一鎻不復窺不覺芳溪繁早夏隔牆時時聞好鳥
如得嘉客聽清話今朝試去繞園尋綠李横枝礙行馬
蒲萄憶見初引蔓翠葉隂隂還滿架紅榴最晩子巳繁
猶有殘花藏葉罅人生有酒復何求官事無了須偷暇
古云伏日當早歸况今著令許休假能來解帶相就飲
為子掃月開風榭
啼鳥
窮山候至陽氣生百物如與時節爭官居荒凉草樹密
撩亂紅紫開繁英花深葉暗耀朝日日暖衆鳥皆嚶鳴
鳥言我豈解爾意綿蠻但愛聲可聽南窗睡多春正美
百舌未曉催天明黃鸝顔色已可愛舌端啞咤如嬌嬰
竹林静啼青竹笋深處不見唯聞聲陂田繞郭白水滿
戴勝榖榖催春耕誰謂鳴鳩拙無用雌雄各自知隂晴
雨聲蕭蕭泥滑滑草深苔綠無人行獨有花上提葫蘆
勸我沽酒花前傾其餘百種各嘲&KR1116;異鄉殊俗難知名
我遭讒口身落此每聞巧舌宜可憎春到山城苦寂寞
把盞常恨無娉婷花開鳥語輙自醉醉與花鳥為交朋
花能嫣然顧我笑鳥勸我飲非無情身閒酒美惜光景
惟恐鳥散花飄零可笑靈均楚澤畔離騷憔悴愁獨醒
滄浪亭
子美寄我滄浪吟邀我共作滄浪篇滄浪有景不可到
使我東望心悠然荒灣野水氣象古高林翠阜相回環
新篁抽筍添夏影老枿亂發爭春妍水禽閒暇事高格
山鳥日夕相啾喧不知此地幾興廢仰視喬木皆蒼煙
堪嗟人跡到不遠雖有來路曾無緣窮竒極怪誰似子
搜索幽隠探神仙初尋一徑入蒙密豁目異境無窮邊
風高月白最宜夜一片瑩淨鋪瓊田清光不辨水與月
但見空碧涵漪漣清風明月本無價可惜祗賣四萬錢
又疑此境天乞與壯士憔悴天應憐䲭夷古亦有獨往
江湖波濤渺翻天﨑嶇世路欲脫去反以身試蛟龍淵
豈如扁舟任飄兀紅蕖綠浪搖醉眠丈夫身在豈長棄
新詩美酒聊窮年雖然不許俗客到莫惜佳句人間傳
菱溪大石
新霜夜落秋水淺有石露出寒溪垠苔昏土蝕禽鳥啄
出沒溪水秋復春溪邊老翁生長見疑我來視何殷勤
愛之遠徙向幽谷曳以三犢載兩輪行穿城中罷市看
但驚可怪誰復珍荒煙野草埋沒久洗以石竇清泠泉
朱欄綠竹相掩映選致佳處當南軒南軒㫄列千萬峰
曾未有此竒嶙峋乃知異物世所少萬金爭買傳幾人
山河百戰變陵谷何為落彼荒溪濆山經地誌不可究
遂令異說爭紛紜皆云女媧初鍜鍊融結一氣凝精純
仰視蒼蒼補其缺染此紺碧瑩且温或疑古者燧人氏
鑚以出火為炮燔苟非神聖親手跡不爾孔竅誰雕剜
又云漢使把漢節西北萬里窮崑崙行經于闐得寶玉
流入中國隨河源沙磨水激自穿穴所以鐫鑿無瑕痕
嗟余有口莫能辨歎息但以兩手捫盧仝韓愈不在世
彈壓百怪無雄文爭竒鬭異各取勝遂至荒誕無根原
天高地厚靡不有醜好萬狀奚足論惟當掃雪席其側
日與嘉客陳清樽
豐樂亭小飲
造化無情不擇物春色亦到深山中山桃溪杏少意思
自趁時節開春風看花遊女不知醜古妝野態爭花紅
人生行樂在勉強有酒莫負瑠璃鍾主人勿笑花與女
嗟爾自是花前翁
四月九日幽谷見緋桃盛開
經年種花滿幽谷花開不暇把一巵人生此事尚難必
况欲功名書鼎彜深紅淺紫看雖好顔色不柰東風吹
緋桃一樹獨後發意若待我留芳菲清香嫩蕊含不吐
日日怪我來何遲無情草木不解語向我有意偏依依
羣芳落盡始爛漫榮枯不與衆豔隨念花意厚何以報
惟有醉倒花東西盛開比落猶數日清罇尚可三四攜
鸚鵡螺
大哉滄海何茫茫天地百寶皆中藏牙鬚甲角爭光鋩
腥風怪雨灑幽荒珊瑚玲瓏巧綴裝珠宫貝闕爛煌煌
泥居殼屋細莫詳紅螺行沙夜生光負材自累遭刳腸
匹夫懷壁古所傷濃沙剥蝕隠文章磨以玉粉緣金黃
清罇旨酒列華堂隴鳥回頭思故鄉美人清歌蛾眉揚
一釂凛冽回春陽物雖微遠用則彰一螺千金價誰量
豈若泥下追含漿
送徐生之澠池
河南地望雄西京相公好賢天下稱吹嘘死灰生氣燄
談笑暖律回嚴凝曾陪罇爼被顧盻羅列臺閣皆名卿
徐生南國後來秀得官古縣依崤陵脚靴手板實卑賤
賢俊未可吏事繩攜文百篇赴知巳西望未到氣巳增
我昔初官便伊洛當時意氣尤驕矜主人樂士喜文學
幕府最盛多交朋園林相映花百種都邑四顧山千層
朝行綠槐聽流水夜飲翠幕張紅燈爾來飄流二十載
髩髮蕭索垂霜冰同時並遊在者幾舊事欲說無人應
文章無用等畫虎名譽過耳如飛蠅榮華萬事不入眼
憂患百慮來填膺羡子年少正得路有如扶桑初日昇
名高場屋已得儁世有龍門今復登出門相送親與友
何異籬鷃瞻雲鵬嗟我筆硯久已格感激短章因子興
鵯鵊詞(效王建作)
龍樓鳳闕鬱崢嶸深宫不聞更漏聲紅紗蠟燭愁夜短
綠窗鵯鵊催天明一聲兩聲人漸起金井轆轤聞汲水
三聲四聲促嚴妝紅靴玉帶奉君王萬年枝軟風露溼
上下枝間聲轉急南衙促仗三衛列九門放鑰千官入
重城禁籞鎻池臺此鳥飛從何處來君不見潁河東岸
邨陂闊山禽野鳥常嘲&KR1116;田家惟聽夏鷄聲(鵯鵊京西邨人謂之)
(夏鷄)夜夜壠頭耕曉月可憐此樂吾獨知眷戀君恩今白
髮
贈沈遵(并序)
予昔於滁州作醉翁亭於瑯琊山有記刻石往往
傳人間太常博士沈遵好竒之士也聞而往遊焉
愛其山水歸而以琴寫之作醉翁吟一調惜不以
傳人者五六年矣去冬予奉使契丹沈君會予恩
冀之間夜闌酒半出琴而作之予既嘉客之好尚
又愛其琴聲乃作歌以贈之
羣動夜息浮雲隂沈夫子彈醉翁吟醉翁吟以我名我
初聞之喜且驚宫聲三疊何泠泠酒行暫止四座傾有
如風輕日暖好鳥語夜静山響春泉鳴坐思千巖萬壑
醉眠處寫君三尺膝上横沈夫子恨君不為醉翁客不
見翁醉山間亭翁歡不待絲與竹把酒終日聽泉聲有
時醉倒枕谿石青山白雲為枕屏花間百鳥喚不覺日
落山風吹自醒我時四十猶強力自號醉翁聊戲客爾
來憂患十年間髩髮未老嗟先白滁人思我雖未忘見
我今應不能識沈夫子愛君一罇復一琴萬事不可干
其心自非曾是醉翁客莫向俗耳求知音
於劉功曹家見楊直講褒女奴彈琵琶戲作呈
聖俞
大弦聲遲小弦促十歲嬌兒彈啄木啄木不啄新生枝
惟啄槎牙枯樹腹花繁蔽日鎻空園樹老參天杳深谷
不見啄木鳥但聞啄木聲春風和暖百鳥語山路磽确
行人行啄木飛從何處來花間葉底時丁丁林空山静
啄愈響行人舉頭飛鳥驚嬌兒身小指撥硬功曹廳冷
絃索鳴繁聲急節傾四座為爾飲盡黃金觥楊君好雅
心不俗太學官卑飯脫粟嬌兒兩幅青布帬三脚木牀
坐調曲竒書古畫不論價盛以錦囊裝玉軸披圖掩卷
有時倦臥聽琵琶仰看屋客來呼兒旋梳洗滿額花鈿
貼黃菊雖然可愛眉目秀無柰長饑頭頸縮宛陵詩翁
勿誚渠人生自足乃為娱此兒此曲翁家無
初食雞頭有感
六月京師暑雨多夜夜南風吹芡觜凝祥池鎻會靈園
僕射荒陂安可擬爭先園客採新苞剖蚌得珠從海底
都城百物貴新鮮厥價難酬與珠比金盤磊落何所薦
滑臺撥醅如玉醴自慙竊食萬錢廚滿口飄浮嗟病齒
却思年少在江湖野艇高歌菱荇裏香新味全手自摘
玉潔沙磨軟還美一瓢固不羡五鼎萬事適情為可喜
何時遂買潁東田歸去結茅臨野水
晩泊岳陽
臥聞岳陽城裏鐘繫舟岳陽城下樹正見空江明月來
雲水蒼茫失江路夜深江月弄清輝水上人歌月下歸
一闋聲長聽不盡輕舟短楫去如飛
代贈田文初
感君一顧重千金贈君白璧為妾心舟中繡被熏香夜
春雪江頭三尺深西陵長官頭已白憔悴窮愁愧相識
手持玉斝唱陽春江上梅花落如積津亭送别君未悲
夢闌酒解始相思須知巫峽聞猿處不似荆江夜雪時
惠泉亭
翠壁刻孱顔煙霞跬步間使君能愛客朝夕弄山泉春
巖雨過春流長置酒來聽山溜響鑑中樓閣俯青池雪
裏峰巒開曉幌須知情興無時巳酒美賓嘉自相對席
間誰伴謝公吟日暮多逢山簡醉淹留桂樹幾經春野
鳥巖花識使君使君今是罇前客誰與山泉作主人
寄聖俞
西陵山水天下佳我昔謫官君所嗟官閒憔悴一病叟
縣古瀟灑如山家雪消深林自劚筍人響空山隨摘茶
有時攜酒探幽絶往往上下窮煙霞嵓蓀綠縟軟可藉
野卉青紅春自華風餘落蘂飛回旋日暖山鳥鳴交加
貪追時俗翫歲月不覺萬里留天涯今來寂寞西岡口
秋盡不見東籬花市亭插旗鬭新酒十千得斗不可賖
材非世用自當去一舸聱牙揮釣車君能先往勿自滯
行矣春洲生荻芽
答朱寀捕蝗詩
捕蝗之術世所非欲究此語興於誰或云豐凶歲有數
天孽未可人力支或言蝗多不易捕驅民入野踐其畦
因之姦吏恣貪擾戶到頭斂無一遺蝗菑食苖民自苦
吏虐民苖皆被之吾嗟此語祗知一不究其本論其皮
驅雖不盡勝養患昔人固已决不疑秉蟊投火况舊法
古之去惡猶如斯既多而捕誠未易其失安在常由遲
詵詵最說子孫衆為腹所孕多蜫蚳始生朝畝暮已頃
化一為百無根涯口含鋒刃疾風雨毒腸不滿疑常饑
高原下隰不知數進退整若隨金鼙嗟兹羽孽物共惡
不知造化其誰尸大凡萬事悉如此禍當早絶防其微
蠅頭出土不急捕羽翼巳就功難施只驚羣飛自天下
不究生子由山陂官書立法空太峻吏愚畏罸反自欺
蓋藏十不敢申一上心雖惻何由知不如寬法擇良令
告蝗不隠捕以時今苖因捕雖踐死明歲猶免為蝝菑
吾嘗捕蝗見其事較以利害曾深思官錢二十買一斗
示以明信民爭馳歛微成衆在人力頃刻露積如京坻
乃知孽蟲雖甚衆嫉惡苟銳無難為往時姚崇用此議
誠哉賢相得所宜因吟君贈廣其說為我持之告采詩
和對雪憶梅花
昔官西陵江峽間野花紅紫多斕斑惟有寒梅舊所識
異鄉每見心依然為憐花自洛中看花上蜀鳥啼綿蠻
當時作詩誰倡和粉蘂自折清香繁今來把酒對殘雪
却憶江上高樓山羣花四時媚者衆何獨此樹令人攀
窮冬萬木立枯死玉豔獨發凌清寒鮮妍皎如鏡裏面
綽約對若風中仙惜哉北地無此樹霰雪漫漫平沙川
徐生隨我客北郡冰霜旅舍逢新年憶花對雪晨起坐
清詩寶鐵裁琅玕長河風色暖將動即看綠柳含春煙
寒齋寂寞何以慰卯杯且醉酣午眠
石篆詩(并序)
近蒙朝恩守此州州之西南有瑯琊山唐李幼卿
庶子泉者某在館閣時方國家詔天下求古碑石
之文集於閣下因得見李陽冰篆庶子泉銘學篆
者云陽冰之迹多矣無如此銘者常欲求其本而
不得於今十年矣及此來已獲焉而銘石之側又
陽冰别篆十餘字尤竒於銘文世罕傳焉山僧惠
覺指以示予予徘徊其下久之不能去山之竒迹
古今紀述詳矣而獨遺此字予甚惜之欲有所述
而患文辭之不稱思予嘗愛其文而不及者梅聖
俞蘇子美也因為詩一首并封題墨本以寄二君
乞詩刻于石
寒嵓飛流落青苔㫄斲石篆何竒哉其人巳死骨已朽
此字不滅留山隈山中老僧憂石泐印之以紙磨松煤
欲令留傳在人世持以贈客比瓊瑰我疑此字非筆畫
又疑人力非能為始從天地胚渾判元氣結此高崔巍
當時野鳥踏山石萬古遺跡於蒼崖山祗不欲人屢見
每吐雲霧深藏埋羣仙飛空欲下讀常借海月清光來
嗟我豈能識字法見之但覺心眼開辭慳語鄙不足記
封題遠寄蘇與梅
雪(時在潁州作玉月棃梅練絮白舞鵝鶴銀等字皆請勿用)
新陽力微初破萼客隂用壯猶相薄朝寒稜稜風莫犯
暮雪緌緌止還作驅馳風雲初慘澹炫晃山川漸開廓
光芒可愛初日照潤澤終為和氣爍美人高堂晨起驚
幽士虚窗静聞落酒壚成徑集缾罌獵騎尋蹤得狐貉
龍蛇掃處斷復續猊虎團成呀且攫共貪終歲飽麰麥
豈惜空林饑鳥雀沙墀朝賀迷象笏桑野行歌沒芒屩
乃知一雪萬人喜顧我不飲何為樂坐看天地絶氛埃
使我胸襟如洗瀹脫遺前言笑塵雜搜索萬象窺冥漠
潁雖陋邦文士衆巨筆人人把矛槊自非我為發其端
凍口何由開一噱
奉使道中作三首
執手意遲遲出門還草草無嫌去時速但願歸時早北
風吹雪犯征裘夾路花開回馬頭若無一月還家樂爭
奈千山遠客愁
為客莫思家客行方遠道還家自有時空使朱顔老禁
城春色暖融怡花倚春風待客歸勸君還家須飲酒記
取思歸未得時
客夢方在家角聲已催曉悤悤行人起共怨角聲早馬
蹄終日踐冰霜未到思回空斷腸少貪夢裏還家樂早
起前山路正長
和子履遊泗上雍家園
長橋南走羣山間中有雍子之名園蒼雲蔽天竹色淨
暖日撲地花氣繁飛泉來從遠嶺背林下曲折寒波翻
珍禽不可見毛羽數聲清絶如哀彈我來據石弄琴瑟
惟恐日暮登歸軒塵紛解剥耳目異祗疑夢入神仙村
知君襟尚我同好作詩閎放莫可攀高篇絶景兩不及
久之想象空冥頑
御選宋詩卷二十五
