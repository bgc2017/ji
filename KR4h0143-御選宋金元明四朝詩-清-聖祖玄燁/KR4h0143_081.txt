欽定四庫全書
御選元詩卷八十一
雜體
方回
與孟能静飲聯句
三月一日春如酒紅是桃花綠楊柳人生不醉欲如何
不如意常十八九(孟)暫兹袖公補天手誰能箝我談天
口挹斗酌海兩相逢天風吹入無何有(方)
三月三日一觴酒同上危樓望晴柳豈可不飲負此春
向來風雨十朝九(方)何必水邊看麗人何必水晶行素
鱗曲阜橋邊同一醉杭州城裏兩閒身(孟)
白珽
玉清宫與趙達夫鮮于樞聯句
湖田漠漠水禽飛(達夫)堤柳斜斜帶夕暉(樞)二月江南好
天氣(珽)初陽臺上愜春衣
巾子峰頭檥釣船(達夫)初陽臺上坐鳴絃出雲高樹明殘
日(珽)過雨蒼苔泫細泉絶俗誰能繼遐躅(樞)凌空我欲
學飛仙(達夫)還家正恐鄉人問(珽)化鶴重來知幾年(樞)
趙孟頫
醉後同張剛父清風樓聯句
碧樹未黃風露秋晩雲蕭瑟亂山愁(趙)千家疎雨催砧
杵兩岸殘陽入釣舟(張)畫角吹殘人罷市清尊飲散客
登樓(趙)古今回首俱陳迹唯有溪聲日夜流(張)
袁桷
送曾編修同王繼學聯句
奇鶴慕南雲俊鶻欣北雪行藏龜左顧去住坂九折纂
書墨兵從擬制銅史挈佩委松籟回冠峨星光徹甎花
窺日輪井藻旋風鐵歸思紅葉高家憂紫荆裂晨裝發
五兩夕祖謝駟驖沙明石痕瘦川遠桅影列吳歌導鷗
舞楚制慘鶉結汀葭青女臨岸橘黃人揭組練危瀑懸
簫磬古灘咽詩箋江神幻目送山君别炯炯鴈集洲挺
挺鸛鳴垤賈颿魚貫直僧屐鷺飛滅前坡指迎帽舊墓
拜表碣明知紹世譜詎肯逐宦轍兒孤文襁昏女乳粉
鈿涅深思振鴒原後胤超鳳穴過都塊非歷去魯淅豈
接歌驪念暌違瞻蟾數盈缺
袁裒
東湖聯句
舊學蕪三史新居隘一廛煎熬魚煦轍奔竄鳥驚弦擬
整登山屐(伯長)須乘破浪船出關塵已遠(德平)過埭意争先
歸舶攅桅聚(伯長)浮梁斷鎖懸潮渾江葑沒(德平)塍破岸藤
纏戍柵依樟密(伯長)官隄砌石平機閒蠶喚織(德平)砧響鴈
傳箋乍静喧煩耳(伯長)猶欣展轉眠鶻橋華屋廢(德平)鵝滙
曲河連稇實閑農具(伯長)鹺嚴絶竈煙急裝紅蔽膝(德平)辮
髮黑垂肩估客編文貝(伯長)村家緯木棉生涯疲剝割(德平)
世路窘迍邅龕室休行客(伯長)郵亭歎逝川韝鷹圍獵罷
(德平)聯騎縱遊旋路轉分支港(伯長)川明幻别天鄮城花已
暗(德平)甬水恨空傳數堠搜唐刻(伯長)題詩紀宋編會堂夫
子像(德平)汲井隠居泉海眼藏龍窟(伯長)山心射鹿田水鳴
知櫂急(德平)岸走訝途遷隠見岡巒近(伯長)低昂橘柚鮮青
山猶五里(德平)綠樹已千年歸犢如雲擁(伯長)閑花似火然
苧裳遊女淨(德平)蘆管野伶妍繫纜披團氅(伯長)循溪舍竹
箯徑香幽菊傲(德平)土薄假山偏鐙火精廬古(伯長)衣冠故
物全登門論子姓(德平)對坐敘姻聯金魄篩窗影(伯長)丹砂
養井淵螢飛光熠熠(德平)鶴唳翼涓涓斗室横烏几(伯長)方
牀藉素氊魂清時入夢(德平)意得竟忘筌過墓成扃戶(伯長)
遵湖復扣舷滄洲迷秀麥(德平)真隠拱朱椽碧洞諸天杳
(伯長)蒼珉帝畫鐫梯危頻縮武(德平)像寂且擎拳紫府商霖
歇(伯長)丹書漢澤宣銅鋪苔暗蝕(德平)經庋燕新穿倦鳥辭
枯柳(伯長)游龜戴旱蓮古奩開瀲灩(德平)斜縠縐漪漣淤寒
茭排劒(伯長)洲乾蓼糝鈿官徵都尉粟(德平)漁納水衡錢王
絶山靈泣(伯長)祠荒野老憐紙旗鄰社閙(德平)草广曲河填
此去真聊爾(伯長)斯行信偶然柏幽藏魍魎(德平)潭黑衮蜿
蜒雅興呦呦鹿(伯長)勞生跕跕鳶攬芳真啗蔗(德平)寫絶擬
和鉛轍跡蕪菁翳(伯長)麻綦枲耳緣貞娥鬱龍虎(德平)胄相
紹貂蟬宰木分神隧(伯長)思亭列石筵風霜翁仲老(德平)香
火釋迦專楚些招歸魄(伯長)王官慨昔賢拜峰誰控勒(德平)
篆水自書玄屈曲東西路(伯長)縱横南北阡繁華眸轉電
(德平)得失口垂涎絮酒悲宗老(伯長)囊經想地仙房温連梵
唄(德平)市近接腥羶破露生衣溼(伯長)登坡弱足腁卧牛遺
扁暗(德平)眠鹿繪容虔金刹從兹訪(伯長)塵纓合少蠲伐山
靈運躁(德平)衝雪子猷顛檜暖蜂偷蜜(伯長)蘆寒鳥啄綿蟹
稀螯數百(德平)樵夥斧論千淡日收人影(伯長)空嵐漲土埏
蒲葵遮望眼(德平)繭紙論吟篇除道家僮嬾(伯長)偷程地主
儇蟻封徒曲折(德平)駒隙漫拘攣碎石行行直(伯長)修篁箇
箇圓深叢驚雉翠(德平)夾徑聳楠楩濯錦芙蓉豔(伯長)飄香
桂子駢雕楹回複道(德平)斜閣布陶甎刻畫功難盡(伯長)翬
飛勢欲翩奉常陳劒履(德平)尚服錫紘綖幰織鮫人網(伯長)
帷凝罽國㫋妖姝汙粉頰(德平)土偶聳高顴驅石當時力
(伯長)臨淵昔日權只今留舊業(德平)何處覓幽禪燕頷風雲
會(伯長)龜趺日月躔蛛窠緣衮服(德平)鼠跡上朱籩累僕供
朝沃(伯長)因僧進午饘佳城蹲五鳳(德平)素業廢三鱣勝已
窮蘭若(伯長)名猶慕偓佺臺空霞珮冷(德平)殿寂羽幢蔫觀
主何年住(伯長)真官永世鍵畫梁誰復葺(德平)美蔭久頻朘
木已非真李(伯長)僧宜賤壽籛悲來雲羃羃(德平)恨極水潺
潺重嶺藏椒屋(伯長)斜暉指蕙櫋暫歸心未穩(德平)欲去眼
空眩憶昔窮誅闢(伯長)如今猛棄捐慈山名轉赫(德平)困墺
恥誰湔積翠林霏悄(伯長)流波海月娟遠鐘催宿鳥(德平)横
笛挂烏犍拄笏風騷夐(伯長)攜壺主僕牽情懷同黍醴(德平)
臭味比香荃圓澤休論舊(伯長)華胥復記前乳彪號澗側
(德平)哀狖嘯雲巔惇族盤餐盛(伯長)通家笑語闐鵁鶄歸槳
熟(德平)舴艋逆風沿濟勝應難促(伯長)臨流且賦遄鴟夷歌
逝矣(德平)漁父卜終焉紫槿遮籬角(伯長)丹楓壓廟堧鍊形
金骨化(德平)團礎土砂堅破屋啼山鬼(伯長)荒碑立老鸇歲
時羞野賽(德平)水旱禱靈篿西帝澄金宇(伯長)東湖鑄玉璿
涼颸舟泛泛(德平)晴日草芊芊射鴨縈長弋(伯長)叉魚擊短
鋋酒壚横矮甕(德平)屠几斫肥牷衒市僧袍麗(伯長)招虚販
鼓鼘登臨難婉戀(德平)想像費平銓更欲南窺海(伯長)誰能
北跨燕同心雙繭緒(德平)徇俗走珠蠙朗鑒詞聯寫(伯長)玄
談茗更煎翺翔誠放浪(德平)匍匐類狂孱已乏凌雲句(伯長)
時思縮項鯿還家如夢寐(德平)共點曉霞邊(伯長)
遠遊聯句(壬寅冬與伯長同留姑蘇時伯長將赴都)
海鵬跨南雲一去抰浩蕩宛駒踏北雪絶足追罔象宵
征車載脂(伯長)明發燈在幌行邁念悄悄離愁懷養養違
吳始接淅(德平)過越類指掌蛛網結遐思羯鼓促新響觴
至不復辭(伯長)駕逸誰能仿明堂企棟梁武庫輸篠簜氣
合芝蘭芬(德平)學愧蓬麻長大施朱絃清小薦金莖沆雲
間鶴孤唳(伯長)天外鴻横上曉舲斸層冰午店憩平壤追
攀瞰煙濤(德平)涉歷走塵鞅長淮橋螮蝀薄霧裘驌騻風
臺牛一鳴(伯長)日觀雞三唱榑桑沃如蓋宿草亂若繦青
帘客沽酒(德平)素鬛漁收網心觀洙泗流眼豁恒岱爽追
程騎侵星(伯長)勸耕農值杖俗厚喜豐登氣俠存慨慷伊
河既東流(德平)維斗復北仰誰云風土殊始覺宇宙廣骨
聳終超騰神清何惝怳鈞天夢非真(伯長)廣寒步空想銖
衣入閶闔芥粒視北坱千官紫府榮九奏肜庭昶摛文
翦金炬(德平)展采簇天仗清都踰咫尺弱水漫方丈絳旂
雲霧開寶扇日月晃仁聲被八表(伯長)德意蘇羣枉泥檢
極封崇芬苾嚴肸蠁瑞氣藹重重泰階瞻兩兩駞峰出
天廚(德平)褭蹏錫中帑嗚珂接俊彦正笏嫉偏黨德人笑
采芝逋客棄拾橡茅拔要有方(伯長)矢來本無嚮湘纍但
瑰詞越相僅金像遭讒氣徒憤得計身何往豈如及承
平相與窮昭朗君行步飄颻我滯心悒怏輕霜著衣帽
(德平)微霰點草莽離歌起蒹葭古製出盆盎先登匪十獲
後至激孤奬城南燈火深(伯長)塞北音書往東風漸披拂
臘水初滉瀁詩成愈加險酒盡未為彊雙眸秋水炯(德平)
累語春波盪經行度崎危交友希倜儻羈遊棄楚荒遠
客憐齊傖光陰尺璧重(伯長)事業千金賞行還鴈墖題復
睹鴻都榜時來戒步窘事至勿技癢脂韋本凡近(德平)鐵
石乃忠讜詞林納疵美書田課荒穰列仙會儒癯羣仕
趨吏駔陸生強吚嚘陶令終骯髒貞心百壬辟正色上
帝享徒為捧心施莫學畫眉敞功名要無心造物端有
相行行遂初志作事記疇曩(伯長)
馬祖常
鸚鵡聯句同王繼學賦
雕籠居啄桃袨服儀采綠南荒孕靈質西顥發麗曲頸
綬紅縈絲喙棘赬屈玉蓄慧婉含章襮彩粲成縟能言
貫珠舌善舞凌雲躅金眸肖韝隼珍畜異巢鵠層墖寶
舍利深杯注醽醁流丹曙林度墮翠春洲浴石鏡影毰
毸銅梁步陸續題賦吾豈能入貢爾應錄
天慶寺納涼聯句
槐屋夏陰繁石池暑氣清高堂瞰福田䆳宇依王城午
磬梵唄集夜廊酥燈明龕經鬱金字壁礎承丹楹寂寂
鴿棲罘宛宛燕穿榮露葵炫晝豔霞藥敷陽英境闃便
静室心古樂高情逍遙祇園賞迤邐廬社盟山枕藉雲
潤水簟凝冰輕飯盂給香積袈衲褫華纓共忻朋簮合
敢謂詞鋒并睥睨荒草棘横縱按林坰幽尋振塵鞅雅
談忘飛觥鄙哉河朔飲投憤得世名
宋本
南城校文聯句(并序)
翰林直學士馬祖常左司都事宋本太常博士謝
端丙寅大都鄉試貢院作
天街麗奎文王都會髦弁奉璋來峩峩(祖常)佩玉坐宴宴
揖庭鴈鶩立干祿虎豹變(本)解衣三褫帶束卷一如縳
(端)蜂房磬折入(本)鈴素宫懸奠瀋墨翻玄江(祖常)炬蠟燒
赤電(端)冥思嗒移精(本)幽探寂凝眄刻楮非三年(祖常)穿
楊真一箭微吟忽首肯(端)急寫掇意見字誤率一注(本)
藁屬各後先廟器陳古制(祖常)舶香然甲煎潘陸蕪静分
(端)枚馬遲速見駝疥落毨毛(本)牛溲起回漩趨蹌進程
書(祖常)緘封遞謄繕號分梵夾字(端)畫裂蒼史椽校讀乃
上副(本)考第或當薦揀金晝披沙(祖常)角麟宵設饌頞蹙
咨碌碌(端)眼嵬矜涎涎去取決一目(本)利鈍盡三戰仙
籍銀牓懸(祖常)牙門鵠袍袨數盈輻共轂(端)餘棄繻過傳
得雋九族賀(本)敗績十朋唁工歌勞府主(祖常)几授集曹
掾淳毋太官具(端)臑肩庖丁剸瓶罍雜酒湩(本)供張爛
彩茜羣譁劇賓興衆樂醵飲餞里嫗嗔兒癡(祖常)室婦詈
夫懦憶昨被請初(本)自赧官居賤鳴騶紛辟易(端)曲巷
隘迴邅飛蓋及泮水(本)重鑰限别院邏卒游鐸振(祖常)周
垣園棘栫攝事四列署(端)防嫌兩隔面御史官方峻(本)
主司目敢眩持衡亦榮名(祖常)束溼奈罔罥浹旬雖獨苦
(端)得士期衆羨博士曲臺秀翰林金閨彦敘賦極覼縷
修詞妙貫穿而我典簿領偶爾共筆硯補綴褐倒繡瑣
碎韤拆線細書刻他山奇迹壯赤縣(本)
丁復
同永嘉李季和望鍾山聯句
鍾山日在望匏繫未成往我本忘世人(孝光)誰能久塵鞅
窮猿苟擇木(復)冥鴻不離網納蕞升斗縻(孝光)迺此尺尋
枉川江互迢遞(復)天地一莽㝗霸氣遂終陳(孝光)山名猶
姓蔣策羸結幽躋(復)拔茹傾勝賞踡林萬蚪伏(孝光)獰石
羣獸仰雨晴虹蜺裂(復)雲熱鸛鶴響靈骨瘞浮屠(孝光)癯
趺踞方丈陟閣鷹巢危(復)闚戶蜂房敞禪林舊稱一(孝光)
梵刹新闡兩苾芻化城喻(復)獬廌嚴駕上一人㪺小月
(孝光)七佛築峻壤狻猊睥玉除(復)科斗罥銀牓庸超謝羶
葷(孝光)媚禱懷肸蠁俗子空卑棲(復)至人廓遐想相期訪
龍盤(孝光)何如遊鴈宕窗明誦楞嚴(復)林昏過魍魎終然
千仞顛(孝光)極彼九州廣圓龕坐覓心(復)方具跪合掌攬
秀目顒顒(孝光)討憂心養養沈綿阻客遊(復)爽塏令人奬
境虚雲壓闌(孝光)江遠浪浮槳揮清宜麈尾(復)翳静便鶴
氅域分三國鼎(孝光)淮湊百川輞喜彈青綺冠(復)倦曳綠
玉杖朝晴竟崎嶔(孝光)夜夢猶髴髣祝酒遣詩魔(復)搜句
搔技癢深推衆壑宗(孝光)雄據諸峰長碧眼覽益遠(復)白
髯聯苦強地籟息箕簸(孝光)天孫遺女紡金聲調危鐸(復)
石華繡卑磉騎驢約兹後(孝光)驚猨記疇曩資罄恐支離
(復)腹果歸莽蒼間休幼安席(孝光)敏奪雲門棒竹露曉衾
溼(復)松飇秋髮爽玉樹異風標(孝光)珠林列星朗躡屐去
後齒(復)早炊囊宿滰弔古重追尋(孝光)披荒增慨慷(復)
貢師泰
剪燈聯句(并序)
元夕同吳子彦劉子清侯敬文會飲水陽陳善甫
家用剪燈聯句云
夜暖拈香繭春寒落剪刀勞心連鬱結(貢)綺思出長繰
點綴輕蟬翼(吳)裝黏細鳳毛風花凝瑣碎(貢)雲葉護周
遭影爍金垂燼(侯)光融玉作膏舞裀圍落絮(劉)歌扇逐
飛桃帶轉銀幡小(貢)輪迴寶蓋高蜘蛛圍露網(吳)顧兔
墮秋毫鶯擲翻紅雪(侯)魚跳起碧濤春陽嘘蛺蝶(劉)秋
冷蜕虭蟧翠薄荷分鈿絲柔柳散絛青童來絳節玉女
翳纖翿碎訝珠胎迸尖愁燕尾翺微茫縈錯落斜隙漏
葡萄飴釡空燒蠟棚山謾結鰲浮塵籠漠漠流水眩滔
滔纂綺難為密裁綃秖自勞嬋娟妬清夜螮蝀落晴臯
製異宫人綬榮懷學士綯未曾分寶炬先許照幱袍劇
賞尊頻倒窮搜筆屢操盍簮嘶騕褭奮袖舞豪曹酒促
華筵散詩慙白戰鏖時平無夜禁繁弱且歸弢(貢)
曹知白
遂生亭與錢南金陸伯翔陸伯弘邵復孺安雅
世長自聞熏師聯句
深冬鼓大籟極寒抑新陽(曹貞素)凍痕固封坼暝色浮穹
蒼(錢南金)針暉射屋壁嚴飇襲衣裳(曹世長)氣候沍昕夕景
物惟冰霜(陸伯翔)幽居絶蕭散喬木相低昂(僧自聞)長林展
圖畫疎松奏笙簧(陸伯弘)經時歲云暮撫事心亦傷(邵復孺)
朋來温重席衆喜累千觴(曹安雅)窗梅弄疎影盤蠟搖寒
光(伯翔)竹罏榾柮火柏子氤氲香(自聞)豆籩既無算肴核復
屢將(伯弘)野胾雜鶉雉溪魚間鰷鱨(世長)翠罌玉蛆凍犀筯
紅肉僵(安雅)偉哉青雲彦會此白石房(南金)盍簮意已洽得
酒氣益強(伯弘)世道久澆薄古意殊荒涼(復孺)真情悦親戚
佳會非尋常(貞素)高才貴瑚璉妙語鏘琳琅(南金)太原興五
姓燕山尊十郎(伯翔)阿翁真矍鑠我輩俱頡頏(世長)宗族互
有託禮貌詎可量(安雅)舟車遠無間燈火遙相望(自聞)九世
同安居百年有餘慶(復孺)兒孫等鱗次兄弟列鴈行(貞素)賴
有北道阮況得共被姜(安雅)鳩杖祝勿咽兕觥介無疆(伯翔)
晨昏足甘旨歲時謹烝嘗(安雅)臭味忘薰蕕優劣何粃糠
(自聞)躬勤樂耕釣志儉忘膏粱(伯弘)招隱及巖谷濯纓下滄
浪(南金)清風起竹徑朝陽耀梧岡(世長)歌長擊瓦缶興酣據
胡床(貞素)秋花照籬落春草生池塘(復孺)望重詩禮庭志薄
名利場(南金)學術本鄒魯治化沾虞唐(貞素)百兩重聘國千
金戒垂堂(伯翔)雄觀隘四海壯志馳八荒(伯弘)恒鄙貨殖貢
豈羨干祿張(安雅)詞源尚屈宋書法追鍾王(世長)奇才任犖
犖雅量須汪汪(自聞)心胸藴星斗頭角嶄珪璋(伯弘)黃麻珍
世賞青氊寶家藏(伯翔)松柏抱貞秀蘭蕙含芬芳(世長)擬儕
谷口鄭弗愧商山黃(復孺)曳裾或混俗衣錦寧忘鄉(南金)王
掾元不癡酈生乃佯狂(復孺)婉孌談笑闊輾轉理義長(貞素)
會合益膠漆契闊毋參商笑論寒稍弛歡樂夜未央(南金)
真性本寥廓幻身且徜徉(自聞)聯詩出雅頌看劒生光芒
(世長)焚膏照無寐瀹茗搜枯腸(自聞)人情笑失馬世利嗟亡
羊(伯翔)惟兹一餉樂勝彼終日忙(安雅)所欲論文字初不事
酒漿(貞素)耆英固難繼真率或可方(復孺)坐醉春滿席起舞
月在梁(南金)宿氛息廣漠晴暾炫扶桑(伯弘)分袂重慷慨驅
車走康莊(安雅)猗歟紀宴集斐然成文章(復孺)
鄭基
同王原吉逢訪吳庠鄭德明教授元祐俞叔鉉
學正鼐教授留飲齋中是夕雪因相與聯句
中吳泮宫古廣文官舍敞佩衿方休誦(逢)冠帶駢憩鞅
歲晏雲四合(祐)雪暮霰交響飛廉勢簸揭(基)滕六影下
上汙邪畢潔淨(鼐)坱軋周滌蕩若將混端倪(逢)無復别
封壤颯沓竹未俯(祐)崒兀木本強漏壺咽銅龍(基)城柝
卧素蟒冰澌静膠研(鼐)顥氣深透幌香乾芸散帙(逢)味
永虀凍盎擁褐肩獨聳(祐)擊鉢心共癢詩盟得塞郊(基)
茗飲失麤党路迷梁園邈(鼐)地切程門丈殊憐跼驢背
(逢)頗快衣鶴氅洗廖度郢曲(祐)浩溔泛剡槳流風注存
心(基)叔世入紆想戍遥皸瘃苦(鼐)野曠爪牙攘好音懷
鴟梟(逢)怪物絶魍魎願追文正躅(祐)不辭慶歷黨層甍
度諸經(基)直道擴羣枉新知春蘭藹(鼐)舊遊曙星朗謙
虚側臯比(逢)欲寡賤熊掌張燈初筵秩(祐)舉爵朋酒饗
黃羞登俎柑(基)白薦作羹鮝叙齒先一飯(鼐)探錢罄餘
帑清宜禪堂分(逢)端許賢守賞螟蝝殄無類(祐)來牟屬
有象陰褰天光發(基)陽復履道長高視吞八九(鼐)獨立
配參兩幸敦君子交再極尼邱仰(逢)
陳基
至正十一年正月一日遂昌鄭元祐龍門僧良
琦臨海陳基聯句送匡廬道士于彦成歸越兼
簡蕭靖復盧益修
歲朝逢王春雨雪暗吳下行人當明發(祐)别袂慘莫把
飄颻賀監舟(基)蹀躞靈運馬山驛梅始繁(琦)溪船浪仍
打行紆莊舄吟(祐)去結遠公社禹穴紬奥編(基)蘭亭集
羣雅神韻鶴氅朗風標鵝經寫(祐)雙鳬繼遐躅千秋祝
純嘏(基)信憑回潮尾春融枯樟骻(祐)越臺瞰蓬瀛胥濤
駕龕赭(基)白戰隱鞍甲綠醑酣&KR0678;&KR1356;(祐)知囊倒精悍詞
鋒發侈哆(琦)蕭臺多神仙盧敖本静者道樞混溟涬語
穽脫謑髁(佑)但令冠峩峩肯羨綬若若滄海等稊米黃
金真土苴接䍦或露髮短褐不掩踝捷若矢離弦勇如
金躍冶青雲步伊始白雪和殊寡(基)土膏動勾萌春晴
滿原野(琦)桂樹歌詎已柳枝折難舍(基)别夢梁月墮清
談松風灑(琦)蓬藋既可居蘆菔自堪鮓(基)望望玉山阿
來期卜燈灺(祐)
楊維楨
同郯九成過玉山舟中聯句
城角初升旭日暹舵樓東向起遐瞻鼇頭直下癡雲暗
(維楨)鷁尾徐開破浪恬野色微明金水曲(韶)清江隠見玉
山尖雨收幕燕簷牙起(維楨)風颭檣烏帆腹添波影白翻
鷗箇箇(韶)燒痕青出麥纖纖弋來野鶩毛全蜕(維楨)笱得
冰魚口尚噞解籜上萌蓮菂苦(韶)潑醅新盎蜜脾甜避
船好鳥機先識(維楨)入座清花手自拈未必江山惟客有
(韶)也知吏隠許吾兼桃花不隔仙源路詩就寧辭晷刻
淹(維楨)
戴良
甲辰元日對雪聯句
三冬不作雪元日乃飛花殆似呈豐兆(蔡)還如獻歲華
曉梅同璀璨(戴)凍蝶鬭交加疊徑如拖練(徐)旋空若攪
車隨風疏復密(蔡)雜霰整還斜葩借雲為葉(戴)光疑月
在沙迷汀難辨鷺(徐)著柳易分鴉詠絮應輸韞(蔡)吟車
欲過叉寒將椒酒敵(戴)瑩比塞酥嘉刻畫天呈巧(徐)鋪
張地掩瑕早朝光映笏(蔡)暝獵勢漫罝後臘寧非瑞(戴)
先春益自誇拂林微見蕊(徐)綴草淺窺芽煖促庭㹸化
(蔡)陽催瓦雀呀土融偏潤麥(戴)水活最便茶不雨檐常
滴(徐)當陰砌或遮詩成燈屢剪(蔡)坐久鼓頻撾路滑妨
迴騎城嚴畏奏笳歲寒同在旅(徐)春至倍思家此日堪
乘興(蔡)歸舟向若邪(戴)
顧瑛
與繆叔正聯句
短檠二尺照清酣(瑛)圓餅裁肪韭味甘(侃)舊雨今為紅
雨葉(瑛)閒雲不障白雲庵(侃)范君遠餽吳犍肉(瑛)錢老
能分林屋柑(侃)今夕共謀真率醉(瑛)莫將時事說江南
(侃)
湖光山色樓聯句
樓倚清秋爽氣高(高起文)眼明百里見纖毫風行綠野翻
清浪(于立)雨到青林起暮濤幾樹好花開别岸(顧瑛)一雙飛
鳥趁輕舠龍門今日婁江去(高起文)會有新詩寄我曹(于立)
浣華館聯句
大厦千萬餘小第亦云甲馬山分玉崑(維楨)鯢津類清霅
湖吞磈礧深(立)江瀉吳淞狹地形九曲轉(師賢)峰影千丈
插斜川萬桃蒸(華)小徑五柳夾仙仗撞石檢(仁)靈洞開
玉匣雲停清蔭初(瑛)涼過小雨霎鶴舞竹䙰褷(維楨)魚亂
萍喋啑風顛帽屢欹(立)暑薄衣猶袷花憑嬴女獻(師賢)酒
倩吳姬壓簾卷蒼龍鬚(華)盤薦紫駝胛戎葵粲巧笑(仁)
文瓜印微掐白䰏魚乍刲(瑛)紅蓮米新臿急觴行葡萄
(維楨)清池扇蒲箑火珠梅燁熿(立)冰絲蓴浹渫雲靁摩乳
彝(師賢)珌琫玩腰玾伶班鼔解穢(華)軍令酒行法弓彎舞
百盤(仁)鯨量杯干呷腔悲牙板擎(瑛)調促冰絃擪客歡
語噂嚃(維楨)童酣鼻齁䶎酒徹給泓穎(立)詩成繕書劄嘔
句投錦囊(師賢)披圖出緗笈驪駒歌已終(華)青蛾情尚狎
永矢交友盟(仁)銅盤不須歃(瑛)
書畫舫聯句(三月三日與楊鐵崖飲于書畫舫侍姬素雲行椰子酒遂成聯句如)
(左)
龍門上客下驄馬(瑛)洛浦佳人上水簾瑪瑙瓶中椰蜜
酒(維楨)赤瑛盤内水晶鹽晴雲帶雨沾香炧(瑛)涼吹飛花
脫帽簷寶帶圍腰星萬點(維楨)黃柑傳指玉雙尖平分好
句才無劣(瑛)百罰深杯令不厭書出撥燈侵繭帖(維楨)詩
成奪錦鬭香奩臂韝條脫初擎研(瑛)袍袖弓彎屢拂髯
期似梭星秋易隔(維楨)愁如錦水夜重添勸君更覆金蓮
掌(瑛)莫放春情似漆黏(維楨)
舟中與陳敬初聯句
行春橋下看山回(瑛)翠幕紅簾面面開(基)一夜水風吹
不斷(立)蜻蜓飛入畫船來(瑛)
貢性之
題紅梅翠鳥圖與唐愚士聯句
萼綠枝頭翠羽鮮(貢)春風早入豔陽天幾回夢覺頻聽
處(唐)正是書聲欲斷邊(貢)
李道坦
吳山清暉與伯雨仲舉聯句
吳山秋色裏(坦)倚石望滄江日脚霞侵戶濤頭雪濺牎
浪奔沙岸疊(翥)山夾海門雙(坦)有客離新隱(雨)於兹感
舊邦(坦)憑高乘險絶懷古黜紛厖(翥)龜殼冠將墮(雨)龍
文鼎可扛(雨)頗諧幽事熟(坦)未覺壯心降(翥)滿月孤金
柱(雨)藂筠亂碧幢(坦)晴峰俄點點夕磬已摐摐(翥)歸路
風塵表酣歌不用腔(雨)
張雨
燈花聯句(并序)
永嘉李季和自金陵持趙涼公書來累宿菌閣下
十月三日夜天始霜殊寒兩燈並作花遂聯句於
酒間
星閣迎寒閟霜鐘動夜摐(孝光)酒深燔术火漏下續蘭釭
寸草熒芝小(雨)丹葩瑞帶雙金枝交婉孌(孝光)銀粟亂鬃
鬞蠟結飛蛾笑(雨)膏融吐鳳𢥠汞珠光透鏡(孝光)火齊幻
垂幢的的煇青瑣(雨)搖摇颭玉缸燭龍擎紫蓋(孝光)翹燕
綴紅䝄鄰眼書窺隙(雨)仙眉墨暈窗狂吟心蕊發(孝光)喜
聽足音跫折堲風吹座(雨)鈎簾月墮江青藜如見遇揮
手出紛厖(孝光)
劉因
雜著集陶句
人生豈不勞終古謂之然孰是都不營早起暮歸眠過
足非所欽躬耕非所歎但使願無違甘以辭華軒正爾
不可得在已何怨天自古有黔婁被服常不完榮叟老
帶索飢寒況當年何以稱我情賴古多此賢
集杜句贈王運同彦材
霄漢瞻佳士公侯出異人家聲同令聞文雅見天倫元
朔巡天步危樓望北辰燕王買駿骨黃閣畫麒麟妙譽
期元宰蒼生倚大臣蛟龍得雲雨鵰鶚離風塵治國明
公在雄圖歷數屯世儒多汨沒賢俊贊經綸開闢乾坤
正調和鼎鼐新弼諧方一展風俗盡還淳經濟宜公等
泥涂任此身尊榮瞻地絶感激異天真交態遭輕薄浮
生有屈伸嗟予意轗軻撫迹獨酸辛留滯才難盡蒼茫
興有神形容真潦倒世業豈沈淪倚著如秦贅逢迎念
席珍壯心久零落敗績自逡巡載感賈生慟難甘原憲
貧邵平元入漢王粲不歸秦回首軀流落生涯脫要津
稻粱求未足台衮更誰親碧海真難涉蒼鷹愁易馴君
能微感激何處不依仁
陳孚
入安南以官事未了絶不作詩清明日感事因
集句成十絶奉呈貢父尚書并示世子及諸大
夫
十里宜春下苑花二年寒食住京華自憐慣識金蓮燭
奉使虚隨八月槎
迴首扶桑銅柱標芙蓉帳暖度春宵清明寒食誰家哭
折戟沈沙鐵未消
關山迢遞古交州物換星移幾度秋微雨微風寒食節
夷歌銅鼓不勝愁
殘花悵望近人開不盡長江滚滚來寒食清明都過了
鷓鴣飛上越王臺
台州地闊海冥冥人踏金鼇背上行獨在異鄉為異客
無花無酒過清明
慈母年高鶴髮垂鄉書無鴈到家遲初過寒食一百六
一日思親十二時
昔藉梨花作寒食孟光舉案與眉齊越裳翡翠無消息
夜合花開日又西
寒食家家出古城滿川風雨看潮生八千里外飄零客
起向朱櫻樹下行
一百五日寒食雨風光别我苦吟身尚書氣與秋天杳
同是天涯淪落人
海客乘槎上紫氛清明時節雨紛紛虎牙銅柱皆傾側
水盡天南不見雲
于石
次韻子益秋懷集句
春草秋更綠能得幾時好人生非金石坐愁紅顔老振
衣千仞岡木落鴈飛早無營地轉幽逐動自紛擾時哉
不我與全身以為寶不是傲當時用拙存吾道
春遊集句
興來無遠近吾得及春遊江月隨人影山光落釣舟樹
交花兩色石横水分流天外猿啼處數峰生暮愁
黃溍
集淵明句題李中甫員外稼亭
東方有一士客養千金軀束帶聽鳴雞出則陪文輿代
耕本非望暫與田園疎田園日夢想投冠旋舊墟興言
在兹春新疇復應畬田父有好懷過門更相呼披草共
來往履歷周故居悠悠待秋稼時還讀我書雖未量歲
功棲遲固多娛此事真復樂此語真不虚餞送傾皇朝
歸子念前塗前塗當幾許直至東海隅古時功名士事
事在中都遙遙沮溺心君情定何如
集淵明句題胡主簿嘉樹軒
孟夏草木長霜露憔悴之藹藹堂前林冬夏常如兹嚴
霜九月中卓然見高枝如何舍此去白日掩荆扉深谷
久應蕪此蔭獨不衰黽勉六七年懷此貞秀姿常恐負
此懷未足為高棲及時當勉勵慷慨思南歸親戚共一
處日夕歡相持披榛步荒墟登高賦新詩坐止高蔭下
一觴聊可揮從今至歲寒縱心復何疑
吳師道
集句贈荅潘季通
江上春風送客舟鳥啼花落水空流勸君更盡一杯酒
與爾同消萬古愁
陳泰
天嶽圖歌(并序)
雲間康鍊師來自岳陽稱其友蔡素蟾好道之篤
乃作天嶽圖以寄徵余題卷末岳陽予舊遊也爰
集杜陵句以贈之
知君重毫素好手不可遇壯哉崑崙方壺圖對此興與
精靈聚雲來氣接巫峽長影動倒景搖瀟湘湘妃漢女
出歌舞矯如羣帝參龍翔大江東流去忽在天一方初
月出不高照我征衣裳憶昔北尋小有洞青楓葉赤天
雨霜先生有道出羲皇晚有弟子傳芬芳神仙中人不
易得今我不樂思岳陽蔡侯靜者意有餘戚聮豪貴眈
文儒致身福地何蕭爽幾歲寄我空中書
韓性
集杜句題五馬圖
使君五馬一馬驄聲價歘然來向東飛電流雲絶瀟灑
迥立閶闔生長風肉鬉磊塊連錢動大宛立仗青絲鞚
不須對此成歎嗟古來才太難為用
郭豫亨
梅花集句
水沈為骨玉為肌好處曾臨阿母池雪後園林應有恨
籬邊屋角立多時早開却被嫣紅妬未落先愁玉笛吹
要識此花奇絶處滿窗惟有月明知
刻玉雕瓊作小葩溼雲黯淡雪横斜半開半落緣誰事
和影和香屬我家數抺晚霞憐短笛一泓流水度寒沙
吟邊苦思無佳句立盡斜陽數過鴉
黯淡江天雪欲飛屋檐斜入一枝低禽翻竹葉霜初下
春在花梢日未西晚歲風霜從冷淡小園煙景正淒迷
平生慣是思梅苦多謝詩翁為品題
天寒落日澹孤村占斷風情向小園翠羽啼花追昔夢
縞衣和雨立黃昏蘚厓直上雙飛屣茅店驚寒半掩門
憶得去年風雪裏江南石上對窪尊
踏破溪邊一徑苔與尋陳迹久徘徊雲漫隴樹魂應斷
風靜寒塘花正開只恐好枝為雪壓留看瘦影上窗來
花前獨立無人會謾使詩腸日九迴
雪後相看意更深謾將一朵插銅瓶人生此樂須天賦
歲晚知心唯月明白鶴未歸春已老危闌倚徧酒初醒
逋仙只說香和影不是詩家莫浪評
勾引春情出苑牆無人知處忽然香愁連粉豔飄歌席
亦要天花作道場風約暗香臨淺水月明疎影媚寒塘
浣花溪上堪惆悵可是無心賦海棠
貌楛神澤骨槎牙蕭索東風兩髩華甘與雪霜同冷淡
醉看參月半横斜溪山冷落泥三尺水竹參差屋數家
自笑自吟還自得案頭搖落小瓶花
榾柮爐寒硯欲冰舍南舍北雪猶存旋催妝額添宫樣
靜愛寒香撲酒尊兩岸嚴風吹玉樹一灣流水護柴門
閑中有意堪圖畫溪上無人月一痕
半屋蒼雲冷不知茅檐竹隖兩幽奇凝情金谷登樓日
依約華清出浴時隴月定知今夕恨春風搖動故人思
綠楊解語應相笑雪裏開花恐是遲
滿地飄零更斷腸恐隨春夢去飛楊柳摇臺榭東風軟
花撲玉缸春酒香驛使不來羌管歇燕釵初試漢宫妝
巡檐說盡心期事幾度憑闌到夕陽
湖山摇落歲方悲自恐冰容不入時但笑紅芳誇豔冶
渾將絳雪點寒枝橋邊野水通漁路城外春風吹酒旗
正似美人初醉著澹妝濃抹總相宜
金岷
植芳堂詩集陶一首
謂人最靈智衛生每苦拙所懼非飢寒將養不得節通
人解其會在世無所須羲農去我久空歎將焉如念之
動中懷積善云有報藥石有時間詩書敦夙好藹藹堂
前林灼灼葉中花枝條始欲茂春風扇微和弱湍馳文
魴靈鳳撫雲舞坐止高蔭下神淵瀉時雨爾從山中來
相見無雜言赤泉給我飲乃欲飲得仙老夫有所愛養
色含津氣遙遙望白雲蒼蒼谷中樹
馬臻
集句和陳渭叟見寄詩韻
寒食離家麥熟還不應空老道塗間會須伐竹開荒徑
剰著溪南幾尺山
集句遣懷
嬾慢無堪不出村當年心事與誰論如今老去愁無限
雨打梨花深閉門
張雨
集太白語酬僧淨月
主人碧巖裏為余話幽栖真訣自從茅氏得風流還與
遠公齊滿堂空翠如何埽而君解來一何好白玉麈尾
談重玄琉璃硯水常枯槁蒼蒼雲松拂彼白石世人聞
此皆掉頭就中與君心莫逆袖拂紫煙去空中聞天雞
借問蘇耽鶴早晩向江西
集王摩詰書語六言二首
寒犬吠聲如豹夜舂相應疎鐘華子岡頭清月照人獨
坐山中
夜深僮僕静默月明輞水淪漣獨與山僧飯訖寒林遠
火初然
賈雲華
别詩集唐
兩行清淚語前流千里佳期一夕休倚拄尋思倍懊恨
寂寥燈下不勝愁
相見時難别亦難寒潮惟待夕陽還鈿蟬金鴈皆零落
離别煙波傷玉顔
倚闌無語倍傷情鄉思撩人撥不平寂寞閑庭春又晩
杏花零落過清明
自從消瘦減容光雲雨巫山枉斷腸獨宿孤房淚如雨
秋宵只為一人長
紗窗日落漸黃昏春夢無心只似雲萬里關山音信斷
將身何處更逢君
真成薄命久尋思宛轉蛾眉能幾時漢水楚雲千萬里
留君不住益淒其
鄭氏允端
杜少陵春遊曲集句
何處尋芳策蹇驢典衣買酒出城西玄都觀裏桃千樹
黃四娘家花滿溪
春詞集句
春色沈沈鎖建章困人天氣日初長閑來獨立雕簷下
笑殺雙飛燕子忙
秋詞集句
月轉觚稜夜未央倚牀自炷水沈香芙蓉帳小雲屏暗
二十五聲秋點長
何理問
題宜春臺集古
山外青山樓外樓楚雲迢遞暮天秋千年綵鳳鳴高阜
一道長虹鎖碧流舉目但知天地闊憑闌不管古今愁
二仙縹緲成塵迹我亦飄然思遠遊
無名氏
集古
翡翠屏風燭影深春宵一刻直千金共君今夜不須睡
明日池塘是綠陰
御選元詩卷八十一
