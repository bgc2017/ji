欽定四庫全書
御選明詩卷九十四
五言長律三
黃鳳翔
秋聲
新秋涼似洗噫氣發清商木落空山月烏啼永夜霜斷
雲喧故鴈零露泣寒螿戍角三城外閨砧一水傍天高
聲更遠院寂聽偏長悄悄悲秋客徘徊正倚牀
蟋蟀
莎雞閒振羽野外作秋聲為怯霜前冷翻從屋角鳴隨
風喧古壁帶月度虚楹影向簷燈近音飄砌葉輕幽閨
機上怨孤館客邊情夜靜吟偏切更闌夢不成
李維楨
曹允寧水部心遠齋
方丈端居室悠然與世違清香凝座滿俗駕到門稀嶽
色遥當戶京塵不染衣放歌啼鳥和對酒落花飛日涉
閒成趣天游思入微雲霞邀翰墨山水寄音徽謖謖風
鳴籟溶溶月鑒幃會心寧在遠吾亦憺忘歸
沈一貫
登金山寺
寶界凝三島琱臺絶四鄉江心懸法鏡渡口出慈航塔
鎮龍王藏龕依鴈子堂濺濤銷畫彩隱岫濕爐香夜榜
投僧火春帆引佛光巳聞潮是梵寧指蜃為梁呪食靈
黿喜齋心老檜涼望來炎暑薄歌罷海天蒼素愛中泠
水兼依大法王誓當滌塵袂高卧片雲長
沈位
十二月二十一日獻俘
睿德通中夏天威震北隅遐方歸正朔款塞獻新俘清
廟陳弘業彤庭顯祕圖五兵原不戰巨寇已行誅將相
多酬賞寰區盡大酺小臣叨侍從率武詠神謨
黃洪憲
别許都監
萍水他鄉聚多君傾蓋懽九秋迎使節千里送征鞍久
客歸心切孤亭别袂寒遠星江上落殘月馬頭看豈不
懷瓊玖無因託羽翰相思不得見努力且加餐
馮時可
玄墓夜宿同圓上人
木葉猶未落洞庭水濺濺空林上新月野寺如秋天清
梵流山壑幽琴和澗泉僧歸迷翠靄人語出蒼煙蘭燄
招蟲逗松飇警鶴眠焚檀相佞佛拂塵互談禪薄味為
靈藥無生是大年廓然那有聖深悔滯蹄筌
過六和寺懷蓮池上人
只疑山徑盡展轉見禪宮吳越分疆異齊梁建宇空鳥
聲頻喚雨虎嘯屢呼風草細春猶淺花稀暖未融江波
侵去騎嵓采映垂虹于役不遑息何因見遠公
張比部席間咏青青河畔柳
窈窕長安柳參差河水濱波光羞比綠草色怯爭新細
縷臨流濯纖眉對鏡顰霞酣張緒態風約小蠻身不數
章臺暮空疑灞岸春離人正多恨羌笛莫教頻
送鄭總督之鎮
聖主自垂裳猶懷御遠方月卿臨馬邑星使下龍荒地
控諸關壯天連萬堞長慇懃宣廟略翕習動軍裝五利
和戎策千言實塞章白題迎節舞紫燕傍車昂鈴閣秋
聲靜油幢晚氣涼邊沙看淨埽朝野倚金湯
李應徵
舟中眺雪
俯仰迷江甸東南凍未蘇扁舟下遠水積雪斷寒蕪朔
氣連滄海窮隂混太湖瀟瀟兼霰密脈脈受風扶大地
遥浮越低空近壓吳山川紛莽蒼雲木半虚無鴈路纔
分影鷗沙祗辨呼戢鱗潛素鯉側目逗飢烏色借齊宮
並音操郢曲孤披來朝練淨映處夜珠枯不用裁梁賦
偏宜入剡圖乍驚容鬢似却怪歲華徂臘漸回杓斗春
先到酒壚乾坤原浩蕩泥滓暫﨑嶇自笑寒暄態誰燃
造化鑪聖朝陽德在白日麗高衢
鄒元標
中秋夜宿玄潭江上
三五良宵好澄江一水平月華欺淺嶼零落點浮萍白
白兼流湧垂垂帶樹横邨砧淒古渡燈火伴孤檠字閃
冥鴻過蟲驚腐草鳴滄浪今幾夕曠野百年情高閣凌
霄靄危巒切大清松聲秋萬壑人擬到蓬瀛
馮大受
秋日郊園
景外郊園勝芳原引興長高談開曲宴雅奏發清商叢
菊籬邊色芙蓉水面妝荷衣辭故綠柳帶變初黃晚照
莓苔徑秋隂薜荔牆泉聲經竹塢霞彩散林塘踞石呼
毛潁臨流泛羽觴文人騁妙說飛翰即成章
善卷
問道尋無著探竒到善卷高名自堯世古刹創唐年柱
有雷文在亭因偃柏傳攀蘿循磴仄轉徑選幽偏玉室
疑留藏金堂似昔緣有山皆露骨無地不飛泉燎火深
逾耿懸崖滴欲穿洞中垂玉乳地底插青蓮䆗窱還藏
壑崆峒忽有天會當餐石髓莫漫學嵇仙
余寅
侍司馬公發疃畮至茂嶼十六韻
遵渚有餘清看人白鳥明遥分平野色乍入大江聲旋
旋空濛失嶷嶷積翠生短檉皆岸立老鸛逐陂行進艇
枯河澀扶笻絶巘輕危巒驂别榭神瀵墮前楹日月頻
揮擲山川暫合并䨇眸凝不極一嘯意難平壯志聽鶗
鴂高懷訊杜蘅交情多險巘世事太縱横珍重鰣魚膾
尋常竹笋羹弈過天再旦睡到日西傾有地恣幽討無
時解宿酲乾雲栖老石苦霧羃荒坪萬慮緣於俗千年
好是名滄洲鷗鷺在敢愒舊時盟
朱國祚
頒歷恭紀
閶門開曉日玉律下雲邊一紀逢羲馭千秋卜漢年靈
臺占氣早上苑得春偏瑞靄含蓂莢懽呼雜管絃三辰
傳夏令萬國戴堯天欲進昇平頌慚無白雪篇
太學釋奠同郭美命行分獻禮畢周覽橋門石
鼓歸塗成二十韻
上丁遲日麗咸秩辟雍先釋奠周官禮安歌魯國絃質
明期敢後分獻典宜虔宿鳥初離樹殘星尚在天百夫
趨陛戟萬舞列宮懸次第陳犧象從容執豆籩班居元
老次位近素王偏十子升堂舊千春配享專循階登降
數薦帛節文全小大從於邁東西互折旋黃流纔灌地
朱燎已生煙畢奏咸和曲徐收廣殿筵更衣辭鷺序散
胙得羊肩坦步橋門外偕行獵碣邊形模度科臼歲月
昧成宣已免風霜剥無愁鐘&KR1607;遷四詩雖絓漏終古自
流傳坐久趖松日歸來並杏韀協恭良不易同調最相
憐好琢燕山石題名廟學壖
朱長春
載酒餘不溪攜客道場山改席歸雲菴迴船碧
浪湖
溪盤遊徑曲山引放船清白屋鶯啼曙平臯麥秀晴絲
縈風裊裊花炫日盈盈兩屐登厓迥䨇柑坐石平暖沙
邀拾翠香磵逗吹笙社燕避人舞樵童領客行幽探過
野寺携酌對春畊肅矣林嵐景泠然山水聲冶遊迷落
日餘醉緩歸程薄暮芳洲上褰裳采杜蘅
方應選
辛卯元日
惠風開獻歲旭日起層霄客邸頻簪柏王春正轉杓看
山青落潁釃酒碧浮椒擁雪翻新歷攀梅憶去朝遐蹤
聊自寄俠氣未全銷吏隱躭殘蠧官寒撫敝貂斗間龍
劔動天外鴈書迢入洛名非陸歌衢路是堯但能寬宓
肘寧敢愛潛腰到處堪攜鶴何枝可息鷯占年饒雨露
訪道問漁樵萬木琴中調三花舄上飄焚香遲白晝刻
燭賦清宵我已齊喧寂何須厭世囂
湯顯祖
初發瑶湖次宿广溪
病瘦那臨鏡清虛欲衣綿舂糧三月外伏枕一秋偏吉
日將行色殊方或勝緣署過新雨薄氣逐晚雲鮮堂上
行猶怯窗低寢似便命飄危葉起相濕死灰然君子能
無瘧良醫幸有全月窗推藥杵雲戶隱書箋氣弱難扶
餞裝輕得漾船斑爛垂地泣蔥鬱舊塋憐故故隨搖曳
悠悠獨遡沿金隄斜照落瑶水暮風旋客夢初移枕勞
歌始扣舷外家依广下中國向窮邊盱贛江連峽雷瓊
海隔天滄浪誰莞爾岐路欲潸然星謫郎官遠心知宅
相賢賦詩耆舊引樽酒樂人傳鳩祝人難老鵬扶尉欲
仙山川彌望積丘壑幾時專
秋日西池望二仙橋
池上映秋光登臨愛夕陽鏡中蒲柳色衣上芰荷香聽
雨初留屐當風一據牀猗蘭延客語高菊以鄰芳紫翠
連山暝晴隂隔水涼坐看人世小仙馭白雲鄉
相圃新成十韻示諸生
禮樂在平昌諸生立射堂山形君子似地脈聖人傍四
獸風雲合三龜日月良天門馳直道星舍翼迴廓卑壁
新泉煖成帷舊木蒼嘗聞殷曰序如見孔之牆遠意桑
蓬色清歌蘋藻香修容隨抗耦射策擬穿楊有鵠求臣
子為侯應帝王同科非爾力得雋乃吾祥
袁宗道
送邵芝南太史冊封唐藩
暫輟編摩去行行入豫疆驅車遊宛洛立馬問韓梁雨
洗沙溪淨風傳路草香雲霞添旅槖花鳥貯吟囊白水
秋澄徹丹山夜鬱蒼剪桐分帝子酌醴醉仙郎泛酒思
文叔登臺憶武鄉民艱今可問何似昔南陽
袁宏道
旃檀館雨中限十一韻
卧觀殘帖蠡閒撥冷池灰洗碗供棃汁分壚炙芋魁雉
斑穿砌笋兔目長宮槐謝草吟三復支堂看幾迥思深
泉透石吟苦將銜枚敝冊膠春鹵花箋汙曉煤鵁飛頻
帶子鳩雨不通媒種藥愁沙澀增欄值岸頽茜衫官長
過小服野人推木壁塗番像丹房裂淨苔菘菁欲放滿
自起斮旁萊
王嘉謨
余司隸本甫昆仲共集薛衛尉園亭池上作
畫戟森前列鳴珂集上闌渚宮坼城畔翠幄敞庭端緹
騎明村落簪纓映樹檀靈源二路瀉空翠九門寒花鳥
春將晚山川雪後看席移時藉草觴薦半調蘭選勝何
須遠興言自可歡凄清鳴澗壑掩映向衣冠日永宜酣
暢人幽信曠觀會心還自失寂寞獨憑欄
沈瓉
夏省齋居(時將有事於方澤)
幸屬尚書省言隨司馬郎韜鈴存上策俎豆肅初將故
事禋方澤新恩逮末行黃琮朝獻瑞粉署夜凝霜寓直
參帷幄摳趨近衮裳齋心時聽氣陳力敢乖方身作長
城許名慙尺蠖藏微衷期格帝賤吏亦從王拄笏迎西
爽含蔬憶舊裝競傳雲漢詠恐負蓼蕭章多壘非今日
無祈信彼蒼皇心迓天眷降福自穰穰
徐&KR0958;
賦得深閨秋織
深閨秋色早中婦倚流黃寒杼傳聲切殘絲結縷長壁
間聞促織錦上見鴛鴦斷綆金刀疾抛梭玉釧忙芙蓉
叢出朵蓮子簇依房緯密經䨇引文迴字幾行捲縑纏
别緒移軸轉離腸窗外烏啼夜簾前鴈帶霜愁魂縈綺
縠清淚滴縹緗星斗斜將盡支機動未央張彄乘月影
完匹續燈光竇女思千里天仙妒七襄莫辭閨力苦邊
塞待衣裳
焦竑
松麓山房聽雨得連字
春隂遊寶地襟袖攪霏煙雨合千峰徧雲屯一壑偏冥
濛驚色暗滴瀝訝聲連檐樹寒逾翠江梅濕欲然林空
羣籟息門掩一燈懸徑斷翻增勝觴飛不礙禪秪疑人
世裏别有淨居天
黃輝
襄陽隆中四十四韻
斬蛟寒浦外何處卧龍岑亂世燕齊事高人管樂心隆
中山故闔漢上日偏沈魚水應竒會蝸廬耐數尋乾坤
交顧盼雷雨動蕭森感激輕強弱營綜妙古今鷹揚師
盡躍虎視敵全瘖王略無偏正天威有縱禽雄圖文武
略密計鬼神臨紏合忘殘局艱危失斷金屯田判不退
按堵了無侵風送迴旗影星疎冷劔鐔木牛機少洩巾
幗辱猶任多壘揮戈氣秋原别主忱三分寧夙畫二表
自餘音宇宙綸巾老山河陣蕝沉荆梁寒色迥宛雒亂
流深苔色還遺井松聲豈故林短茅存露井疊劔引霜
碪寂寞軍前淚虛無世外琴筆籌空簡策羽扇奈氛祲
執御甘相屬沾書共欲禁水流深感歲雲出詎為霖撫
稻思圭里看桃愴蕩隂英雄俱往跡歎息此彌襟想像
躬耕罷歸來抱膝吟
吳正志
暮春邀諸僚友署中賞牡丹
名花經雨霽同舍各憐香歲月移根舊鳩曹勝會常當
軒繁似錦孤本燦成章競秀枝頭重含羞葉底藏姿偏
歌臉媚瓣簇捧心昂絳雪飄仙羽丹霞爛曉光無欄雲
欲護帶粉玉為妝嫋嫋隨風舞紛紛惹蝶忙容華真絶
代窈窕失同行故殿羣葩後翻專衆美場鼠姑原屬草
鹿韮亦為糧未必延州産疑分洛下芳吾猶尋種貴人
已擬花王獨步顔微笑偕來客引觴同心葭半倚聚樂
幕高張點筆神俱炫傳籌興更狂禮忘先後輩人自水
雲鄉有約傾&KR0812;醁何須問鷫鷞嘉賓歡雜沓小吏並趨
蹌投轄情匪誕留髠宴未央樹隂交映碧鳥語間成簧
日落猶停騎春歸欲斷腸明朝了公事好共檢詩囊
丁肇亨
越卓凡招飲高座寺登看竹軒松風閣同席者
鍾伯敬馬瑶草賀斗虚李新宇乘月而歸
高座隱山岑千層樓閣深銜杯同覽勝說劔復成吟竹
影連苔色松聲和鳥音亂花迎面舞飛蝶趁風侵屈曲
通幽徑逶迤入茂林沉酣猶未巳蘿月滿衣襟
鄭明選
獻縣懷古
漢代賢王子風流獻縣存遺書千載散雅樂幾人論墓
道松楸古祠堂俎豆尊故宮迷草色殘碣鎖苔痕鴈鶩
浮河水風沙暗郭門行行一回首煙月度黃昏
謝肇淛
安平署中述懷五十六韻
丘壑元吾好風塵力未勝漫言金馬隱翻作土牛乘賜
履三河遠封章六郡承幸無官長罵時有簿書仍地重
飛艘集曹閒老吏能抱河城似玦臨水署為冰北極通
幽薊南流控魯滕穆陵齊地壯淮甸楚天澄畚鍤冬還
舉秔稌歲屢騰郵籖妨午夢官舫促晨興面目隨人改
文章避世稱寧知貧是病轉覺愛為憎旅食愁新況離
羣憶舊朋彈碁時映竹開卷夜挑燈方外忘年友山中
結夏僧露華紅擘茘冰水綠翻菱逐電青絲騎排雲白
角鷹胡姬春釀壓趙女晚妝凝寶帶鳴條脱銀牀織毾
㲪夢迴香灺篆歌闋月藏稜玉笛吹横塞琱弧走射堋
鄰多窺宋玉酒或送王弘伏劔經吳苑觀濤過廣陵名
山皆蠟屐絶壑獨擔簦象闕通瑶極燕山應玉繩雲衢
隨地望天路得階升蜩鷽飛將奮駑胎價亦增詞猶慙
色絹宴巳預紅綾捧日心常繫從雲氣倍蒸詎知鵷鷺
侣便隔鹿麋層綬忝郎官貴茵均刺史憑分符行郡國
簉羽後農丞未學操刀割彌深捧玉兢雲霄霜翮勁象
緯彩毫凌但欲深懷瑾何知遠避矰風雲變蒼狗天地
亂青蠅萋菲終安用蹉跎亦自應積薪甘似汲投杼更
疑曾舉世羞駢指何人問折肱沙蟲吹未了塞馬失何
曾白眼終難變紅顔轉自矜擬抛雞肋去勉就鶴書徵
冀北千金駿圖南六月鵬寒流河漭瀁秋色岱崚嶒北
郭竽長濫東山屐再登無勞沈璧馬祗惜費金繒楗恐
薪垂盡沙防岸善崩桃花無怒浪瓠子有荒塍樓迥隨
雲度亭虚任月昇榜師聲欸乃稚子髮鬅鬙蟻穴容周
弁龍門媿李膺全身看弈局守口固緘縢宿鳥知驚彈
傷魚巳遠罾鴻心元矯矯蟲羽故䎖䎖趨舍寧無定升
沉固不恒長歌聊自適休弔剡溪藤
陳薦夫
團扇承落花
宮扇偃輕羅宮花隕玉柯偶持迎絳雪詎遣雜青莎帶
露疑揮汗沾朱似障歌陣香風處逗片影月中過白為
叢深損紅因坐久多殘英兼舊寵相戀恨如何
黃汝亨
游焦山
末照流晴豓長風薄暮潮山藏江寺古林引海門遥露
氣通丹井雲根長藥苗鶴書豐草護鼇背袐巖超靈境
真無匹仙人不可招翛然遺世想萬籟寂松寥
蓀谷
横溪凡幾度别是一林幽崖斷憑橋合泉寒帶雨流舊
龕沉佛火新竹護書樓支許人俱往煙霞氣自投片隂
堪結夏高樹颯含秋便欲懸䨇屐還為勝地留
熊明遇
江渚即事
寒輕江渚碧煙滿市樓青打鼓船開岸鳴榔鶴起汀遠
村交老樹芳草藉新亭漁子將竿挂舟人把柁停澄空
飛白鷺浮靄隱蜻蜓晚對西山好嵐光作畫屏
張鼐
賦得春色遥看近若無
和風吹麗景碧草動春暉黛淺分苔砌煙輕薄蕙幃浮
香疑入夢澹影欲侵衣雨過迴塘杳雲深曲徑微王孫
池上綠塞客隴頭菲相浥疑相望萋萋意不違
題王光禄公覲南園二十韻
古堞臨平圃城南小有天狎鷗新築社飲馬舊開泉竹
徑疎疎影花蹊細細煙遊蜂先得路乳燕正歸椽戶攬
西山爽堂宜北海筵松濤日風雨梧井夜嬋娟靈榭紺
宮閟梵鈴畫閣懸峰灣迷洞口牆短出山巔亭聳孤巒
峙橋通曲水漣一簾捲紅雨半衲坐青蓮梅蕊方舒雪
楊枝又散綿遠風翻柳浪平水布荷錢桂樹堪招飲竹
林可對賢迴廊初得句丈室且逃禪鳬渚浮花瓣漁磯
隱釣船鷗忘機不動鹿野性彌堅幻影成何事浮名空
自煎菟裘爾有主薖軸吾隨緣
楊鶴
春日遊百泉王信卿留酌賦别
碧澗千堆雪蒼煙九疉屏山光垂倒幔潭影落空青雲
壑丘中賞巖泉靜者聽一泓秋瑟瑟三峽水泠泠噴沫
驚風雨迴波射日星浪花穿地肺海眼洞幽冥石髮摩
尼色溪毛翡翠翎綠宜盛玉盌白好瀉銀瓶香汎共城
稻清浮竹葉&KR0812;禪心參水觀韻事補茶經鳬舄憐王子
烏衣舊典型倉皇呼雀舫造次出侯鯖投轄肝腸見懸
河舌本靈坐欽陪野服歌管動吳伶執手愁輕别牽裾
酒不停驪駒歸路暝燈火照熒熒
程嘉燧
九月既望次瑞卿惜别詩
逢君春向暮相送忽深秋長夏無蟬噪高天極鳥投閒
階松葉碧空院菊花留曉月臨山驛寒風滿縣樓人行
落木戍馬識渡河愁不謂平生淚還因别思流
錢龍錫
題豳風七月圖
國本民生繫深思草昧存淳風懷墐戶美俗寫朋尊卜
洛從何始承邰信有源艱難開聖主告誡切文孫拭目
丹青麗賡歌雅什温思隨工瞽誦欣望闢虞門
鍾惺
溪晚
浩渺秋難望平林但遠煙山楓紅隔寺谿水碧連船寒
犬喧疎店驚鴉亂晚天僧歸殘雨外笛散夕陽邊幽思
宜孤往高情多所捐不知吟眺後何事亦淒然
舟晚
舟棲頻易處水宿偶依岑岸暝江逾遠天寒谷自深隔
墟煙似曉近峽氣先隂初月難離霧疎燈稍著林漁樵
昏後語山水靜中音莫數歸鴉翼徒驚倦客心
楊嗣昌
飲龍君御先生㶏園賦謝短章兼致蓴菜
白業開摩詰黃冠訪季真路尋三徑遠情共一丘親翳
水搖輕楫臨風整角巾人從今御李家是舊逃秦發口
言無雜掀髥笑欲頻入山魚得水狎渚鳥依人坐即捫
經笥行如遇石囷自嘗題偃骨誰擬戲修唇著史閒追
陸填詞偶效辛喉隨車子囀聽與雪兒新忽漫來飛雨
因之浣素塵一聲喧小海兩槳驀長津繞閣風無定窺
簷氣欲勻舉杯當石面開扇拂雲鱗醴酒荆王設葡萄
魏帝珍傾筐寧欵謝投轄似過陳謔異鄱陽暴歌同郢
里春門生行適越太史故居鄞賤子懷鉛裔功曹入幕
賓已都無白眼何必有青筠客次眠元亮神前醉伯倫
一龍真矯矯三狗漫狺狺七里行邊瀨千巖畫裏身雲
煙揮在手鐘鼓聽非鄰洗鉢如容我書裙會有因勉羞
禪悦味蘭澤采芳蓴
萬燝
三月三日同諸友飲江亭
三月風光好蘭亭事莫遲觴隨流水轉思逐落花飛水
鳥沈波沒山雞掠岸歸遊人沾柳絮江女浣春衣輕鷁
穿洄澗斜陽下釣磯相歡追祓禊入市掩柴扉
黃尊素
周玉汝年兄招飲郊外梁昭明廟
積雨纔生霽郊前士女稀相將斗酒去往看綠隂肥廟
古猶餘像僧閒自采薇冠纓且暫解棋酒動相依遠鳥
啼春晚孤枝映夕輝久濡人事理那識歲華飛
盛時泰
偶然作
酒醒聞雨響况復在山村木葉知時序雞聲識曉昏七
絃頻寄興二畞足為園清淨元無字逍遥賸有言未能
離世網聊且寄丘樊白足人為侣玄同道作門茅茨臨
谷口煙火出雲根為報陶弘景何時辭帝閽
俞安期
謁禹陵
水土開荒服憂勤任聖躬八年忘内顧四載畢前功歷
數虞咨及巡游夏諺同會稽臨絶徼道里記方中玉帛
諸侯集梯航萬國通重輝扶舜日後至戮防風論德人
無間傳家祚莫終寢園非遠隧祠廟異卑宮祭本天酬
孝民猶俗尚忠穴深藏詭物石立窆神工祕守玄&KR0642;使
竒探太史公為魚心感歎酌水意尊崇草莽成臣禮精
靈鑒鄙衷願為松柏樹朝暮護青蔥
王嗣經
郊游
禁樹青郊外重城綠水湄園林春閏月花鳥晝晴時遠
岫平浮檻清泉曲到池晚紅私蛺蝶新綠遂黃鸝煙斷
游絲見風輕落絮知一陂芳草色禁得馬蹄遲
送曹能始還閩中分賦得李白詩湖清霜鏡曉
歸客金陵道霜帆夢鏡湖天秋水衣歛海曙日輪孤幔
卷波紋縠舟凌露藻珠湖平光稍白風定浪還無清映
冰花薄澄涵錦樹鋪鳥來分水碧人去亂汀菰賀監風
流在臨風酹一觚
邵正魁
觀太學石鼓
十鼓千秋石橋門列儼然功應昭羽獵世得紀成宣想
像于岐日寧論入洛年法書存斷畫大雅在殘篇色起
雲霞絢光爭日月懸依櫺星自聚照水璧猶聯呵護諸
生重臨摹博士專長同夔樂典豈羡漢經傳後作知難
及他山可罷鐫子雲徒曉事白首獻甘泉
汪元范
寄邢子愿三十韻
自作西京客深嗟阻舊遊凉風生遠道景色入清秋董
澤蒲先脆樊川菊正稠潦收鶬警露霜落鴈環洲積氣
坰邊合寒煙木末流夷猶頻出郭蕭瑟一登樓轉切懷
人思寧銷去國憂眼穿臨渭汭神越繞齊州憶過坊城
畔尋君泲水頭授餐存繾綣下榻媿淹留蓬徑要真隱
瓜畦學故侯避喧敧皂帽抗世擁羊裘側目羣公忌修
容衆女讐扶搖矜鷃雀馳騁棄驊騮貝錦徒虚織華簪
信久抽雄心輸寸翰矯志傲崇丘苑囿晴偏媚文章老
更優&KR0008;成荆國寶興狎㟙湖鷗漫擬歸同趣翻憐抱别
愁栖栖應去魯碌碌似依劉旅服凋黂緼行裝斷蒯緱
關門繻用棄幸舍轄隨投促席傾宵雨聯牀聽曉籌素
交欣再接新好競相求阮氏才皆俊岑家燕屢修未辭
渼陂夐直愛竹林幽卒歲慚多累餘生實寡謀襟期良
有待會面渺無由契託他山石情懸剡曲舟尺書題字
滅欲致定沉浮
吳兆
癸卯元夕曹能始席上咏夾燈屏得花字
火樹當筵出燈屏繞席斜逶迤一片影匼匝九枝華薄
素流明月層波浸百花龍膏然作霧鶴彩散成霞曉戶
鶯窺鏡春窗蝶誤紗盈盈空内外瞰客若為遮
冬至夜集曹能始園亭觀伎
佳候要佳麗山齋啟暮扉入園驚茘發窺琯見灰飛梅
亂歌中落春爭笑裏歸橙香寒靧面桂氣暖薰衣粉壁
釵横影雕窗燭散輝不堪絃管歇殘月尚棲幃
偶書閩中風土十韻寄金陵知己
風氣南來異行行歲月賒梅香逾五嶺猿響類三巴時
見蠻煙黑還驚左語譁舟中喧水碓城上出人家茘子
家家種榕隂處處遮居民晴著屐市女晚簪花短蜮能
伺影蜼魚會噴沙蠣房經雨吐石&KR0917;入春華劔浦龍何
在螺江事可嗟好遊非向子錄異是王嘉鄉信難逢鴈
歸期易及爪吾生從汗漫世路更無涯
元旦書事
閩中風景麗元旦百花開有岸皆縈草無波不染苔樹
光搖粉蝶雲彩照金罍濃黛新年點春衣隔歲裁夜罏
藏宿火曉燭剪殘灰袖裏分餘蕙釵邊罥落梅松枝當
戶插椒氣拂窗來正好隨懽笑那知客思催
人日立春林民部宅觀伎
䨇節值新年東風裊伎筵土牛官鼓迓彩燕内人傳杏
子裁衫薄梅花點額圓歌深眉黛蹙酒重臉紅妍香霧
迷窗鳳金屏影柱蓮尚書舊東第賓客喜重延
集林光禄新第得花字
到戶塵喧遠開門蕙徑斜圖雲流礙棟刻鳥立窺紗帶
筍移鄰竹栽枝寄别花殘霞藏宿雨弱柳墮栖鴉亭敞
分歌伎池清漾釣槎誰言光禄第定是石崇家
師子巖
石罅置檐楹高低縱復横臨深畼幽意極嶮盡遊情火
照潭心影經傳洞腹聲際眉巖電射繞足磵霓生潛怪
禪能伏蹄鼯狎不驚欲窮前勝處無路若為行
過吳門訪沈野范汭攜酒至因賦
臯橋通市外鴻墓即城隈芳躅君能繼衡門客到開藥
香餘石臼茶綠泛山杯鄰圃花迎發東家酒送來池萍
初點絮階筍欲穿苔誰復尋行跡荒蹊不剪萊
春日過馮祭酒孤山别墅
池館青春好泉臺白日辭梅香曾賞處柳發獨攀時湖
舫遊新主賓階生旅葵野煙沉酒徑山月冷歌帷鄰起
山陽篴庭閒謝傅棋還聞有遺令開閤散諸姬
過西湖懷曹大參學佺
每憶同遊處悽然起舊懷蘭舟曾泛泛春鳥正喈喈幾
訪孤山影常持淨寺齋苦吟花閣曉泊月柳橋佳此别
經三載聞官進兩階旌驂臨蜀道賓客散秦淮出祖龍
江日嗟余不克偕
法海寺
野航時可繫林寺晝猶扃古木無年歲清隂滿戶庭客
來方禮磬僧坐但翻經煙起炊茶竈聲聞汲井瓶窗過
湖鳥白簷挂葉蟲青蔬飯欣然飽徐徐步遠垌
王醇
寺居答陸無從先生六韻
還鄉亦是客棲寺宛如僧麥飯邀孤磬花龕懴一燈夜
寒分白㲲月好借青藤病起惟嫌雨心清似結冰所思
窮巷隔相望亂愁凝幾日東林下秋風落葉層
倪元璐
皇極門頒歷作
鳳闕開形旭猊爐散紫煙六階齊度緯七政轉璣璿甲
歷龍躔改寅賓象魏懸明時功在革資始義承乾黑帝
威初試青皇位早傳周官新月令甘氏舊星篇人繼羲
和後書成蓂莢前庚先三日戒貞下一元旋圖籙符垂
赤干支德應玄興王惟省歲太史又編年賜出黃星曜
披看綠字鮮因知天歷數如日起虞淵
黃景昉
何太常悌邀步南郊覩圜丘享殿齋宮諸制恭
述
皇矣穹窿廣君哉制作殊改絃歆世廟分祀别留都日
練金支秀春迴華蓋趨竹官靈放&KR1820;羽客韻虚無繭栗
三犧用瓜華百末敷篆煙颺鬱鬯罳影入珊瑚冨嫗壇
仍峻高皇座稍隅殿詢公玉帶庭接鬼庾區憶昔陪清
蹕於兹享大雩鳥銜齋饌素沙點布袍烏重許窺閶闔
須知辨濮瀘帝真雲漢主天轉斗牛樞禁地人雍肅祠
官汝敏膚秩從夷典禮倫始契司徒誰獻河東賦空吹
冀北竽戚干容肄雅卿景合賡虞
李世熊
萬石山信宿
凌晨曳秋策巘疊貯雲多流水看人盡微風帶鳥過磴
穿山骨巧葉改樹顔酡目刮峯皆異竅虚籟盡和浮杯
依石醉倚簟納泉歌桂魄扶飇冷烏痕染月皤何能從
五嶽矢寐此槃阿
譚貞良
樓桑先主廟
系出中山近名從小沛聞卜鄰占李定望氣得周羣象
叶黃龍瑞符仍赤帝文全家賴脱險一旅忽能軍名士
收諸葛英雄獨使君志寧摧百戰力已限三分淚盡髀
生肉魂歸棧入雲枯桑遺廟折野火斷碑焚繫馬臨風
至題詩塞日曛枌榆存舊社絃管尚紛紛
吳騏
寄懷金天石
旬日陪吟嘯雄才爾不凡風雷生動蕩渾沌剖機緘鵰
鶚為旗幟蛟龍受轡銜清思三峽永竒句一峰巉照乘
珠何麗連天草盡芟赤文搜玉笈梵字出金函戛擊能
忘寢華腴亦解饞驪歌忽戒道鳳德阻深巖雨積黃梅
苦潮連碧海鹹地同梁傅濕愁似楚臣讒四望傷王粲
多能憶阮咸欲知求友意梁上燕呢喃
王鏳
留别白門同病
濩落猶諸子蕭條更此身自知行有恨敢謂至無因是
石吾宜刖非竽世莫珍匡衡經易詘孫寶道難伸帙冷
囊螢燼門蕪食雀馴秋期松寺杳夜遂酒燈頻瘧苦揶
揄鬼貧甘俯仰人奏廷書未乙丏緼紙徒申洞口投棋
局城隂結釣綸叩門惟劇孟斷席共田仁醉泥寒雲外
行迷夕水濱自竒䨇履跡誰落一冠塵山黯浮雲髻江
明凸地銀染村楓色敗薰畫袖香陳旅食嗟何賴鄉醪
報已新扁舟東下疾煙霧隔沾巾
良琦
吳水西袁子英憩余寓所有懷玉山匡山雲臺
以端字為韻
蘭若清溪曲苔蹊宿雨乾閉門書自展扣竹客相看蓮
社容沽酒松房可挂冠風流成雅會慷慨失幽歡日落
江聲急山空玉氣寒桃源人已去柳逕菊初殘簪盍賓
朋集田收秫米寬鄭莊元好客陶令獨辭官詩意迂辛
好才追短李難交遊敦道義出處共盤桓昨日山行樂
連朝興未闌孫登嘯絶響靈運屐寧刓眺遠欣情豁臨
深怯股酸石竒祥鳳舞池碧老蛟蟠曲磴與頻憩蒼崖
向欲刊披煙行犖确拂雪到㠝岏巖橘黃登俎畦菘綠
在盤空迂長者轍真具腐儒餐聚合驚雲散睽離見月
團鹿鳴還自詠流水不成彈鴻鴈啼荒浦鳬鷗落暮灘
沖襟聊一寫搔首睇雲端
歲暮有懷玉山兼柬彦成子英
城府一會面塵埃各滿襟悤悤官寺飯草草市樓斟歸
棹隨沙月飛帆拂渚禽妓妝紅照水仙侶玉為林宅近
梅花早溪清竹葉深佳兒候門喜好客向筵臨閤暖簾
圍繡香温鼎錯金酥杯春酒味錦瑟夜絃音賀老狂猶
在袁安瘦不禁文章會社友園墅憶君心池隔茅亭靜
山當雪洞深想聽松子落應念野僧尋世態今輕薄江
湖有陸沈卷阿誰復賦招飲且高吟時見祅氛息年催
雨雪侵新詩肯相慰把玩比璆琳
妙聲
送僧歸日本
碧海蓬萊外扶桑日本東居然成絶域久矣染華風王
化能柔遠遐琛亦會同佛書龍藏古梵夾象胥通問道
來飛錫浮生若轉蓬中朝師法在厚往聖恩隆歸羨翩
翩鶴吟瞻肅肅鴻片帆唯就日萬里若游空洗盋鮫人
室焚香海若宮將迎煩國主感歎聚鄰翁告别行何遽
題詩媿未工懸知音信絶徒望海霞紅
廣潤
賦得新月柳
初月生明夜嬋娟映柳時幽暉凝露葉淡影弄風枝寫
黛將開鏡停梭未理絲絃調銀指甲珮曳翠腰肢顧兔
眠還起驚烏舞乍敧一痕青眼媚萬縷素心知濯濯俱
盈手纖纖互鬭眉攀條悲往事流彩誤佳期偏照深閨
夢長牽故國思關山正愁絶莫向笛中吹
賦得東鄰美人臨潭水二十韻
窈窕東鄰媛明妝綠水洲有懷殊繾綣無夢獨夷猶汎
瑟來湘浦為雲下楚丘洛妃嬌自倚漢女愧同遊靨輔
宜嫣笑丰神洵好逑釵沉將化雀珮響欲驚鷗練渚霞
裾耀蘭臯路屧幽蓮花矜並蒂羅襪詫分鈎彳亍凌波
怯低回照面羞却憐潭上影還似鏡中愁寫黛䨇顰翠
横波并作秋翻疑身不定轉覺意相投濯髮蓴絲亂牽
情荇帶柔素書魚斷絶紅怨葉沈浮物侯紛搖落津途
漫阻修君心寧比汜妾命宛如漚珠浦誰當合龍淵孰
與儔煙帆勞倚望江杵倍離憂落鴈青峰外疎燈古渡
頭斷腸人不見日暮水空流
方孟式
秋夜林
林深長寂寂夜永漏迢迢月透玲瓏砌花舒宛轉嬌銜
杯浮竹葉得句點芭蕉池瀉芙蓉面風輕楊柳腰流星
喧蟋蟀零露濕鮫綃銀漢翔鴻鴈煙霞隱玉簫清閒自
今夕風雨妒明朝萬木紛飛意相思到六橋
章有渭
春感
舞蝶莊生夢啼鵑蜀帝魂紫芝逢勝友芳草想王孫小
閣聞雞唱閒庭聽鳥喧曉煙迷麥隴春霧鎖柴門魚戲
青萍動風吹碧葉翻綵毫題玉柱綠蟻引金尊乍摘葳
蕤草長依翡翠軒避秦無絶境何必問花源
景翩翩
寄情十四韻
握粟詹予美端蓍竟我欺前魚如未棄下鳳故應遲荏
苒驚吹律悽涼憶屨綦漫餐妃子秀虚齧舍人飴嬾去
初侵鬢顰回却到眉淚痕留琥珀花勝淡燕支露遣冰
紈冷風傳畫角悲題盤緣伯玉𢷬素事班姬苦海填愁
遍盟山著恨移秋深仍繫帛日入已棲塒石闕何能解
刀頭尚可期三緣經曲折五内幾妍媸塵掩菱花鏡心
搖桂葉旗何妨梁下信更作有情癡
王微
汪夫人以不繫園詩見示賦此寄之
湖上選名園何如湖上船新花搖灼灼初月載娟娟牖
啟光能直簾鈎影乍圓春隨千嶂曉夢借一溪煙虚閣
延清入低闌隱幕連何時同嘯咏暫繫淨居前
游牛首閱春江即目
初晴開柳色忽照片檣懸林遠鶯聲倦江流月影圓餘
花繡崖谷幽翠染雲煙雨帶前朝夢春留昨日妍平洲
䨇鏡合靈院一燈然只此佳游際疑參雪後禪
許篈
謝編修黃公惠詩扇
越槖傳輕箑良工制作勞古藤分剡曲寒竹截湘臯洒
落留清什飄揚動彩毫書因逸少重價為謝安高自得
䨇金贈還同一字褒年年火雲日長是憶仙曹
御選明詩卷九十四
