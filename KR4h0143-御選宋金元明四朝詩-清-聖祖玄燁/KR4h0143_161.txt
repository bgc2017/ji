欽定四庫全書
御選宋詩卷七十八
雜體二
文同
累字詩一字至十字詠竹
竹竹森寒結綠湘江濱渭水曲帷幔翠錦戈矛蒼玉心
虚異衆草節勁踰凡木化龍枝入仙陂呼鳳律鳴神谷
月娥巾帔静苒苒風神笙竽清簌簌林間飲酒碎影搖
罇石上圍碁輕隂覆局屈大夫逐去徒悅椒蘭陶先生
歸來但尋松菊若論檀欒之樂無敵於君欲圖瀟灑之
姿莫賢於僕
累字詩一字至十字詠石
石石隂黑陽白岸胚胎山骨骼天地鎔鑄鬼神刻畫鯤
鯢張怒眼虎兕交鬭額敲如温玉聲清洗似精銅色碧
花邊矹爾盡竒品林下礴然無俗格冰霜慘冽堅操不
移塵土昏冥孤標自隔嶤矹獨立見到侍中家磊落羣
居在牛丞相宅昔時大士常命汝曰聽徒今日衰翁且
對君為佳客
孔平仲
累字詩一字至七字送夢錫夢錫託疾引歸
行行夙駕宵征秋漸老雨初晴黃葉歸思青山去程隨
身一鴈遠入眼故鄉明流水光隂可惜浮雲軒蓋須輕
把酒日飛鸚鵡盞尋花更到鳳皇城
累字詩七字至一字
仕宦千憂出海濤功名一笑付秋毫榮望去如脫屣歸
心斷若操刀東堂展圖畫北牖綴風騷暗煎越茗寒泛
宫醪超世網釋天弢就逸辭勞高高
宋伯仁
累字戲作解愁吟簡舊同寮
愁知不空白頭心事驚秋歸興滿滄洲貂蟬雖出兜鍪
功名有愧黑貂裘夷齊與盜跖總荒丘無非蘧蘧栩栩
夢莊周空教笑倒江上煙雨汀鷗一琴一劍一童一鶴
一茶甌自不須苦苦高卧元龍百尺樓著眼看翻雲覆
雨處豪傑總成羞牙旗金甲蹇驢破帽窮通一任前修
五湖千萬頃明月則儘可棹歌横釣舟
龔開
累字一字至七字觀周曾秋塘圖有作
秋秋瀟灑清幽人静處水邊頭波紋細細風色颼颼鷗
鷺情相狎鳬鷖樂自由疎葦敗荷池沼白蘋紅蓼汀洲
幾竿漁釣去已盡一段晩雲寒不收
蘇軾
歸去來集字十首(并序)
予喜淵明歸去來詞因集字為十詩
命駕欲何向欣欣春木榮世人無往復鄉老有將迎雲
内流泉遠風前飛鳥輕相攜就衡宇酌酒話交情
涉世恨形役告休成老夫良欣就歸路不復向迷途去
去徑猶菊行行田欲蕪情親有還往清酒引尊壺
與世不相入膝琴聊盡歡風光歸笑傲雲物寄游觀言
語審無倦心懷良獨安東臯清有趣植杖日盤桓
雲岫不知遠巾車行復前僕夫尋老木童子引清泉矯
首獨傲世委心懷樂天農人告春事扶老向良田
世事非吾事駕言鄉路尋向時迷有命今日悟無心庭
内菊歸酒窗前風入琴寓形知已老猶未倦登臨
富貴良非願鄉關歸去休攜琴已尋壑載酒復經丘翳
翳景將入涓涓泉欲流老農人不樂我獨與之遊
觴酒命僮僕言歸無復留輕車尋絶壑孤棹入清流乘
化亦安命息交還絶游琴書樂三徑老矣亦何求
歸去復歸去帝鄉安可期鳥還知巳倦雲去欲何之入
室常攜幼臨流亦賦詩春風吹獨立不是傲親知
役役倦人事來歸車載奔征夫問前路穉子候衡門入
室亦詩策少遊常酒尊交親書巳絶雲壑自相存
寄傲知今是求勞定昨非聊欣尊有酒不恨室無衣丘
壑世情遠田園生事微庭柯還獨眄時有鳥歸飛
邵雍
首尾吟
堯夫非是愛吟詩雖老精神未耗時水竹清閒先據了
鶯花富貴又兼之梧桐月向懷中照楊柳風來面上吹
被有許多閒捧擁堯夫非是愛吟詩
堯夫非是愛吟詩詩是天津竚立時有意水聲千古在
無情山色四邊圍孤鴻遠入晴煙去雙鷺斜穿禁柳飛
景物不妨閒自適堯夫非是愛吟詩
陳舜道
春日田園雜興首尾吟
春來非是愛吟詩詩是田園引興時聞布榖聲驚綠野
聽提壺語憶青旗曾因鬭草争春起每為看花樂意隨
景物撩人禁不得春來非是愛吟詩
春來非是愛吟詩詩是田園乘興時得暇分畦秧韭菜
趁晴樊圃樹棠梨山煙青笠等閒去沙地烏犍和醉騎
一片野情羈不住春來非是愛吟詩
春來非是愛吟詩詩是田園遣興時行傍山翁驅犢父
坐看鄰嫗試鵝兒插秧時測水深淺行菜閒占春早遲
白日漸長消不去春來非是愛吟詩
春來非是愛吟詩詩是田園感興時草地耕牛纔有犢
花邨吠犬那生氂麥青未必三時粥桑綠其如二月絲
觸物興懷言不盡春來非是愛吟詩
李師中
送唐子方之貶所轆轤體
孤忠自許衆不與獨立敢言人所難去國一身輕似葉
高名千古重如山並遊英俊顔何厚未死奸諛骨巳寒
天為吾皇扶社稷肯教夫子不生還
陸游
東山避暑用轆轤體
避暑穿林隨所之一奴每負胡牀隨望秋槁葉有先隕
未暮赫日無餘暉輪囷離竒澗松古鈎輈格磔蠻禽悲
北巖竹間最慘慄清嘯倚石真忘歸
楊萬里
過若山坊進退格
綠漲空中屋黃鋪地上雲風條鈎過轎雨穟沒行人夾
路桑千樹平田稻十分泥行殊不惡物色逐邨新
雪後寄謝濟翁聯騎來訪進退格
封胡連璧雨中來自送歸鞍悵獨回隠几讀書寒入骨
開門落雪皓平階急尋火種温雙手自喚兒郎共一杯
念汝野梅官柳路地爐松葉買茅柴
周紫芝
五雜組三首
五雜組隴頭水往復來玉關騎不得已從仕子
五雜組雲際翮往復來長安陌不得已千里客
五雜組夜茫茫往復來鴈南翔不得已思故鄉
范成大
五雜組四首
五雜俎同心結往復來當窗月不得已話離别
五雜組流蘇縷往復來臨行語不得巳上馬去
五雜組回文機往復來錦梭飛不得已獨畫眉
五雜組綵絲鍼往復來鳥投林不得已夢孤衾
張舜民
兩頭纖纖二首
兩頭纖纖織女梭半白半黑右軍鵝腷腷膊膊石子坡
磊磊落落大風歌
兩頭纖纖繭綰絲半白半黑蠅蠧之腷腷膊膊母赴兒
磊磊落落忠臣詞
范成大
兩頭纖纖二首
兩頭纖纖探宫繭半白半黑鶴氅緣腷腷膊膊上帖箭
磊磊落落封侯面
兩頭纖纖小秤衡半白半黑月未明腷腷膊膊扣戶聲
磊磊落落金盤冰
賀鑄
和杜仲觀青字詩二首
青袍少年子獨出青門遊逢人少青眼凝笑望青樓窗
巾青娥女正為青春愁心事屬青鳥青驄能少留
白馬青絡頭青萍寶帶鈎青溪流水急獨上青翰舟佳
人青雀釵手把青荷遊慕君青雲器青髮結綢繆
孔平仲
本是一首寄芸叟(本是同根生相煎何太急)
本末已倒植是非當告誰同為天涯客根冷聊相依生
平尚氣節相約老不衰煎烹雖炎炎何損百鍊姿太過
空自返急鞭猶恐遲
相看一首寄芸叟(相看過半百不寄一行書)
相與同少壯看看俱老人過日如脫兔半生如浮雲百
事多齟齬不如收此身寄心青霞杪一笑輕千鈞行行
秋鴈去書此贈情親
吳儆
已夘之冬月餘端坐無以度日因聚諸童幼極
其歡笑時與相說謎因戲為數語示之
簾
滿身珠翠間花鈿舞到梁州最可憐一捻宫腰如束素
清風明月畫堂前
雞
楚楚衣裳兩頰紅冠兒斜墜脚兒弓夜來塞上無消息
玉筯偷彈對曉風
梭
奔波來往一生忙方寸包藏不可量用盡心機還骨立
為他人作嫁衣裳
王禹偁
鄭州與張秉監察聯句
函關秋霽鴈初回六里商於曉邑開(秉)四皓有靈應笑
我謫官方始入山來(禹偁)
魏野
解城條山(并序)
解城之南出五里抵中條山山有絶壁介立儼若
峽束緣岸泝流似有人跡瑯琊王衢趙郡李識處
士魏野江東僧用晦披榛索徑深入數百步止於
泉石之涘道路未遠塵事且隔雲鳥風物鳴動左
右而山語野笑樂坐盡日因相與濯足命為聯句
詩一章凡二十句用晦書於巖壁時淳化五年秋
八月三十日
萬仞雲根泉清泠濯我足(用晦)森森灑爪甲凜凜寒肌肉
(衢)來初自試探坐久頻舒縮(野)觸開浪花白踏破苔衣
綠(衢)肺腑亦清泠形影相照燭(用晦)忽罷避遊魚未歸妨
渴鹿(野)懼濁遠泥沙就隂憐草木(衢)浸潤易調暢狎玩
難拘束(識)欲伐我未能先起人何速(野)此會高且閒願
繼漁父躅(用晦)
歐陽修
冬夜小齋同陸經聯句寄梅聖俞
寒窗明夜月(歐)散帙耿燈火破硯裂冰澌(陸)敗席薦霜
笴廢書浩長吟(歐)想子實勞我清篇追曹劉(陸)苦語侔
島可酣飲每頹山(歐)談笑工炙輠駕言當有期(陸)歲晩
何未果幽夢亂如雲(歐)别愁牢若鎖雪水漸漣漪(陸)春
枝將婀娜客心莫遲留(歐)苑葩即紛墮何當迎笑前(陸)
相逢嘲飯顆(歐)
劒聯句同范仲淹滕宗諒
聖人作神兵以定天下厄(范)蚩尤發靈機干將搆雄績
(歐)橐籥天地間鑪冶隂陽闢(滕)南帝輸火精西皇降金
液(歐)炎炎崑岡熒洶洶洪河擘(范)雷霆助意氣日月淪
精魄(滕)神氣不在大錯落就三尺直淬靈溪泉横磨太
行石(歐)雄雌威並立晝夜光相射(范)提攜風雲生指顧
煙霞寂(滕)堅剛正人心耿介志士跡(歐)初疑成夏鼎魑
魅世所適(滕)又若引吳刀犀象謂無隔(范)截波虬尾滑
脫浪鯨牙直頑冰挂隂霤皎月乘孤隙(歐)河角起彗氣
雲罅露秋碧曉鐔星斗爛夜匣飛龍宅(范)舞酣霰雪回
彈俊球琳擊鮮搖霅水光膩刮湘山色(滕)青蛟渴雨瘦
青虺蟠霜瘠(歐)清音鏘以鳴寒姿堅且澤(范)鬼類喪影
響佞黨摧肝膈(歐)一旦會神武四海屠兇逆(范)周王奉
天討商郊千里赤(歐)楚子揚軍聲秦師萬首白祥輝冠
吳楚殺氣横燕易(范)與君斬鼇足八極停震虩(歐)與君
刜鵬翼三辰增煥赫莫使化猿翁辱我為幻惑(范)莫使
暴虎人屈我執仇敵(滕)尊嚴俟冠冕左右舞干戚(歐)功
成不用留延平空霹靂(范)
鶴聯句同范仲淹滕宗諒
上霄降靈氣鍾此千年禽(范)幽閒靖節性孤高伯夷心
(歐)頡頏紫霄垠飄颻滄浪潯(滕)岳湛有仙姿鈞韶無俗
音(范)毛滋月華淡頂粹煙光深(歐)目流泉客淚翅垂羽
人襟(滕)騰漢雪千丈點溪霜半尋(范)纖喙礪青鐵修脛
雕碧琳(歐)巖棲於溪樹澤飲卑朱泠(滕)鸞凰自塤箎燕
雀徒商參(范)獨翅聳瓊枝羣舞傾瑤林(歐)病餘霞雲段
夢回松吹吟(滕)静嫌鸚鵡言高笑鴛鴦淫(范)金清冷澄
澈玉格寒蕭森(歐)潔白不我恃腥羶非所任(滕)稻粱不
得已蟣蝨胡為侵(范)天池憶鵬遊雲羅傷鳳沈(滕)風流
超縞素雅淡絶規箴(歐)相親長道情偶見銷煩襟(范)西
漢惜馮唐華皓欲投簪(歐)南朝仰衛玠清羸疑不禁(滕)
端如方直臣處羣良足欽(范)介如廉退士驚秋猶在隂
(范)幾誚鷹隼鷙羈鞲俄見臨(歐)還嗤鳬鷖貪戈繳終就
擒(歐)乘軒乃一芥空籠仍萬金(滕)片雲伴遙影冥冥越
煙岑(范)長飇送逸響亭亭出霜砧(歐)蓬瀛忽往來桑田
成古今(歐)願下八佾庭鼔舞薰風琴(滕)
來鷰堂與趙叔平王禹玉王原叔韓子華聯句
賢侯謝郡歸從游樂吾黨林泉富餘地卜築疏陳莽是
時春正中來鷰音下上若賀大厦成喜留衆賓賞(槩)得
名因談笑揮墨粲題榜所夸賢豪盛豈止池榭廣人心
樂且閒鳥音頡而頏吟罇敞花軒醉枕酣風幌(脩)輕雲
薄藻棟初日麗珠網紅袂生暗香清絃泛餘響林深隠
飛蓋岸曲遲去槳波光欄檻明竹飛衣巾爽(珪)虛容凉
樾入影與文漣蕩晨飇轉綠蕙夕雨滋膏壤嘉辰喜盍
朋命駕期屢往觴詠陶淑真世俗豈我倣(洙)得以為勝
遊蕭然散煩想公子固好士世德復可象今此大基構
不圖轉奉養美哉風流存來葉足師仰(絳)
蘇舜欽
丙子仲冬紫閣寺聯句
白石太古水(才翁)蒼崖六月冰昏明咫尺變(子美)身世逗留
增橋與飛霞亂(才翁)人兼獨鳥升風泉冷相搏(子美)樓閣暮
逾澄反覆青冥上(才翁)躋攀赤日稜唄音充别壑(子美)塔影
弔寒藤仙掌挂太一(才翁)佛壇依古層巖喧聞鬭虎(子美)臺
静下飢鷹晴檻通年雨(才翁)濃羅四面罾日光平午見(子美)
霧氣半天蒸潭碧寒疑裂(才翁)鐘清遠自凝陽陂冬聚筍
(子美)隂壁夏垂繒有客饒佳思(才翁)高吟出遠凭雄心翻表
裏(子美)遠目著軒騰岑寂來清夜(才翁)沈冥接定僧宿猿深
更杳(子美)落水静相仍松竹高無奈(才翁)煙嵐翠不勝甘酸
收脫實(子美)坳隩布清塍北野才沈著南天更勃興恣睢
超一氣(才翁)黤黕起孤鵬並澗寒堪摘看雲重欲崩行中
向背失(子美)呼處下高應庭樹巢金爵樵兒弄玉繩斷香
浮缺月(才翁)古像守昏燈乳管明相照莎䫇綠自矜深疑
嘯神物(子美)㩻欲敵殽陵俯仰孤心撓回翔百感登畫圖
風動壁詩句涕霑膺(先公有留題在澄心閣)歲月看流矢(才翁)心腸
劇斷絙追攀初有象悲憤遂相乘故賞知無遁遺靈若
此憑依然忍回首(子美)愁絶下崚嶒(才翁)
薦福墖聯句
踴甓皇都壯(才翁)盤基紫宙雄山河供遠目(玉緯)簷戶發高
風梯險三休上(子美)輪開一氣中門當谷子午(才翁)影落陌
西東韻鐸翻天籟(玉緯)危觚駐夕紅側聆悲下俗(子美)仰面
識長空絶若神擠至(才翁)深疑壑暗通人寰如蟻垤(玉緯)身
世甚秋蓬歎息興亡地(子美)沈吟製作工清思抱明月狂
欲把飛鴻去矣登臨興(才翁)巍乎造化工凉襟當爽塏幽
意入鴻濛頭角峰如揖(玉緯)丹青樹不同城郛回迤邐閣
殿失穹窿可使孤懷放(子美)胡為萬恨終何當得壯士提
取出塵籠(才翁)
梅堯臣
風琴聯句同謝希深
竅竹漏天風張絃擬嶧桐佳名從此得妙想未曾窮(希深)
夜静危臺上人閒皎月中依依聽不足秋露滿蘭叢(聖俞)
黃庶
斑石枕聯句同向宗道
斸得西山骨磨礱露斑駮凝結一何怪(宗道)形模萬難學
直疑彩雲根(庶)又訝紫珉礏中瘦&KR0008;蛟腹(宗道)外文灼龜
殼冷剖清泉肝(庶)&KR1469;榰老鼇脚堅方君子性(宗道)清純聖
人璞有氣當補天(庶)無瑕應並㲄定漬盤古苔(宗道)想漏
神農藥堪作夢寐寶(庶)尤是炎蒸託眠月病頭愈(宗道)横
風酲肺濯珊瑚侈可唾(庶)陶甄脆堪撲夜深魘鬼驚(宗道)
晝冷詩魔愕首愜無俗夢(庶)心清去煩惡蘄簟方敢友
(宗道)蜀笻良可攫何必檄愈風(庶)何必文驅瘧質任兒女
嗤(宗道)頑宜童僕謔枕流固迂誕(庶)籍糟徒落魄潤生審
將雨(宗道)輝發疑有珏髑髏莊生狂(庶)虎魄宋武薄欲鑱
中郎銘文章體猶弱欲秘淮南書神仙志非樂(宗道)我疑
混沌鑛誰與礱竅鑿可作甘寢輿華胥詣冥寞(庶)子道
足施為我拙困嬰縛已謀具巾屨行當老嵩霍子其乞
我歸終焉卧雲壑(宗道)嗜好我已癖須求子惟慤氊舊王
固惜瓢陋顔不博異時一經子便當千金橐客退獨摩
拂卧送山月落(庶)
范純仁
遊嵩山與王弱翁聯句
靈境中天秀(辟疆)雄名古到今位尊朝列嶽(純仁)勢重壓千
岑静鎖神仙宅(辟疆)高盤宇宙心孤棱標日月(純仁)絶仞倚
戈鐔彩棟靈祠邃(辟疆)層簷淨刹深民祈傳覡語(純仁)國祀
致君忱碑古苔生字(辟疆)堂虛畫蠧金山呼曾薦夀(純仁)神
降即為霖事怪塗山石(辟疆少室山下有啟母石)形端玉女砧峰巒
排翠玉(純仁)灘瀨潄鳴琴蕙帳人誰繼(辟疆)金泥迹可尋唐
經藏寶妙(純仁)魏殿想鸞音(會善寺魏文帝離宫)雲作他方雨(辟疆)松
連别院隂谷泉長浸斗(純仁山有七星泉)頂路欲捫參探穴夢
潛動(辟疆)捫蘿力不禁箕熊分蟻垤(純仁)伊洛認蹄涔鳥道
樵夫去(辟疆)龍潭驛使臨衆仙停羽駕(純仁頂有八仙壇)昔帝儼
宸襟(山有元宗御容)選勝先看記(辟疆)乘危可作箴天門開四極
(純仁山有東西二天門)樹品冠雙林(少陵有則天一品松五品松)靈藥看苗劚
(辟疆)香醪挈榼斟道宫庭不埽(純仁)學館突無黔(山有書院)壠麥
風搖浪(辟疆)溪淙石聳簮雜花春爛漫(純仁)虚壑響幽禽溪
月寒澄霽(辟疆)巖煙暮杳沈寺橋横螮蝀(純仁)禪磬擊璆琳
拂壁題新字(辟疆)逢僧舉舊吟疲驂何處解(純仁)高閣在﨑
嶔(辟疆)
蘇軾
夜坐與邁聯句
清風來無邊明月翳復吐(坡)松聲滿虚空竹影侵半戸
(邁)暗枝有驚鵲壞壁鳴飢鼠(坡)露葉耿高梧風螢落空
廡微凉感團扇古意歌白紵樂哉今夕遊獲此陪杖屨
(邁)傳家詩律細已自過宗武短詩膝上成聊以感懷祖
(坡)
楊傑
崔仲岳隠居松江以丹白黑飾舟曰鶴舟括蒼
周子韶無為楊次公治平三年夏六月會仲岳
于繁昌蓬萊亭勉其罷鶴舟以應書席上聯句
送之
且就飛龍牓休登白鶴舟(子韶)隴書方勸駕閬苑莫回頭
(次公)丹頂歸滄海霜翎擲素秋(子韶)海鵬期變化仙驥任沈
浮(次公)煙月閒三島功名重五侯須知馳鳳詔便是釣鼇
鈎(子韶)已得冲天便無思擊槳遊(次公)楚醪鏗逸韻湘瑟助
冥搜(子韶)南浦成春别北山空夜愁九臯聞象魏一葉寄
汀洲(次公)世氣騎風虎機心走海鷗(子韶)昔年嗟鶂退今日
並麟遊(次公)八月仙槎駛千齡聖運優市朝真大隠箕潁
謾清流(子韶)鼔枻嗤漁父乘桴笑仲由片帆從此卷舊氅
亦應留(次公)冠佩重華國鶯花四皓樓雄文高鴈塔大醉
憶蓬丘(子韶)勲若書青史幢須建碧油蘭橈好重舉乘取
上揚州(次公)
晁補之
直廬聯句
上閤井泉甘若醴蓬山點茶竹隂底(張耒)庚伏恩容午課
休宫殿初凉朝雨洗(晁補之)身閒出飲官不嗔日長睡足
長精神(張耒)未慚便作蠧魚老拔毛濟世知何人(晁補之)
王十朋
夜聽雙瀑同劉方叔毛虞卿聯句
夜聽雙瀑喧遙聞疑雨來澗壑生清風襟宇捐纖埃(龜齡)
飛鳴撼半空暗想飄瓊瑰前觀阻步屧側耳成徘徊(虞卿)
蕭然山館閒此興何悠哉子晉不復見月白空簫臺(方叔)
對月同方叔聯句
與君坐階除遙望海上月(方叔)試舉太白杯借問幾圓缺
(龜齡)人生易分散動作隔年别(方叔)今宵對嬋娟莫放酣歌
絶(龜齡)
丁開
漂泊岳陽遇張中行因泛舟洞庭晩宿君山聯
句
元氣無根株(開)地脈有斷絶(中行)日月互呑吐(開)雲霧自
生滅(中行)楚妃結幽想(開)巴客答清吷(中行)寧知莽蒼中不
假巨鼇力勢閱南紀浮(開)思隨西風發形影寄孤舟(中行)
吾道成鴃舌笑談正凌傲(開)俯仰不偪側每與景物會
(中行)未省歡娛畢疊翠晩愔愔(開)墮黃秋的的魚龍負贔
屭(中行)獨鳥去不息曠原眇周抱(開)異境超慌忽徑度萬
頃空(中行)忽得一拳碧稍稍雞犬近(開)依依鐘梵夕推門
月微墮(中行)煮茗香初歇衣裳識霜信(開)瓶鉢了禪悅事
定心源清(中行)夢回斗柄直周遊興欲盡(開)長往計未決
出門更回首(中行)沙水盪虛白美哉神禹功(開)已矣三苗
跡山川長不朽(中行)愚智俱可惜神交正冥冥(開)指點宜
歴歴慎勿與俗人(中行)桃源恐相失(開)
楊氏女
締盟詩聯句
珠簾半牀月青竹滿林風(楊)何事今宵景無人解與同
(謝)
王安石
烝然來思集句(并序)
烝然來思送程公也公來以薧麋饋我我飲餞之
率西水滸故作是詩
念我獨兮亦莫我顧烝然來思程伯休父我有旨酒爾
殽伊脯酌言酧之式歌且舞不留不處適彼樂土言秣
其馬率西水滸有客宿宿于時語語山有喬松江有渚
式遄其歸不我與作此好歌倡予和女
金山寺集句
招提憑高岡四面斷行旅勝地猶在險浮梁褭相拄大
江當我前颭灧翠綃舞通流與廚會甘美勝牛乳扣欄
出黿鼉幽姿可時覩夜深殿突兀太微凝帝宇壁立兩
崖對迢迢隔雲雨天多賸得月月落聞津鼔夜風一何
喧大舶夾雙艣顛沈在須臾我自擑迎汝始知象教力
但度無所苦憶昨狼狽初只見石與土榮華一朝盡土
梗空俯僂人事隨轉燭蒼茫竟誰主咄嗟檀施開繡楹
盤萬礎高閣切星辰新秋照牛女湯休起我病轉上青
天去攝身凌蒼霞同凭朱欄語我歌爾其聆幽憤得一
吐誰言張處士雄筆映千古
春山集句
春山春水流曲折方屢渡荒乘不知疲行到水窮處依
然舊童子要予竹西去歸時始覺遠草蔓已多露
送吳顯道集句
臨川樓上柅園中羅幃繡幕圍香風觥船一棹百分空
看朱成碧顔始紅杏花楊柳年年好南去北來人自老
舊事無人可共論惟君與我同懷抱
甘露歌集句
折得一枝香在手人間應未有疑是經春雪未消今日
是何朝盡日含毫難比興都無色可並萬里晴天何處
來真是屑瓊瑰天寒日暮山谷裏的皪愁成水地上漸
多枝上稀唯有故人知
離昇州作集句
相看不忍發慘淡暮潮平語罷更攜手月明洲渚生
懷元度集句
秋水纔深四五尺扁舟斗轉疾於飛可憐物色阻攜手
正是歸時君不歸
即事集句三首
漸老逢春能幾回蓬門今始為君開莫嫌野外無供給
更向花前把一杯
一樹籠鬆玉刻成遊蜂多思正經營攀枝弄雪時回顧
還遶櫻桃樹下行
幽棲地僻經過少鐘梵聲中掩竹門惟有多情枝上雪
暗香浮動月黃昏
孔武仲
集句寄孫元忠
不恨我衰子貴時經濟實藉英雄姿君有長才不貧賤
莫令斬斷青雲梯驊騮作駒已汗血坐看千里當霜蹄
省郎京尹必俯拾軍符侯印取豈遲
孔平仲
集杜詩句寄孫元忠
君不見瀟湘之山衡山高八月秋高風怒號草木黃落
龍正蟄哀鴻獨叫求其曹男兒生無所成頭皓白漂零
已是滄浪客呼兒覓紙一題詩此心炯炯君應識
王阮
滄洲閣集句
滄洲有竒趣吾道付滄洲樹影中流見船燈照島幽轉
思江海上却著土山頭野水無人渡乘桴學聖丘
戴昺
春日偕兄弟侍屏翁游晉原分得外字因集句
而成
既雨晴亦佳適與賞心會初日照高林幽泥化輕壒步
屧隨春風始覺天宇大牽懷到空山逍遙白雲外青松
夾路生童童狀車蓋清川帶長薄隂壑生虛籟性達形
跡忘傲然脫官帶薄暮方來歸月老搖千籟
宋伯仁
别友人集唐人句
菊花邨晩鴈來天同住蘭舟未十年今日送君須盡醉
離人獨上洞庭船
水邊聞鴈偶集四靈句
蘆花新有鴈四面水連天清淨非人世吾詩詠不全
遠訪友人不遇留集句小絶
寒食花枝插滿頭長亭搔首晩悠悠灞陵老子無人識
别是天涯一段愁
客樓戲集唐人句
門掩楊花一夜風自憐羈客尚飄蓬不堪吟罷東回首
鳥傍簷花戲晩紅
李龏
謫仙吟集唐
空白凝雲頹不流牧龍丈人病歌秋尋詩北嶺截珠樹
老父飢寒龍為愁呼龍耕煙種瑤草若為失意居蓬島
泓泓水繞青苔洲鯉魚風起芙蓉老
長安春集唐
春欲來日日望春門早開花臺欲暮春辭去禁城煙暖
蒸青苔齷齪浮生如走電客舍似愁誰遣來夜夜抱冰
寒不睡流光暫出還入地門外平橋連柳堤落花聲裏
仙娥醉
塞上北風行集唐
北風叫枯桑玉沙粼粼光天寒山路石斷裂駐馬相看
遼水傍軍容帶甲三十萬都護寶刀凍欲斷旄頭夜落
捷書飛少年金紫就光輝
吳娃歌集唐
洞庭明月一千里芙蓉水殿春風起殘絲欲斷黃蜂歸
鴛鴦翡翠承燕私露脚斜飛濕寒兔越王金雞報天曙
官街柳帶不堪折謝豹空啼采香月
致酒行集唐
零落棲遲一杯酒綠凸蠻觥奉君夀湖光江月前後鄰
寒風又變為春柳離鸞别鳳煙梧中曦輪送客溝水東
霜白松溪轉斜蓋世間何處無春風
採蓮歸集唐
採蓮女採蓮歸落日晴江裏蓮舟漸覺稀蓮莖有刺不
成折争弄蓮花水濕衣白練束腰袖半捲不語低鬟幽
思遠碧雲搔頭落水中粉痕零落愁紅淺
秋閨思集唐
征人遙遙出古城天河夜轉漂迴星銀縷香寒鳳凰薄
樹色深含臺榭情雨滋苔蘚侵階綠為有秋期眠不足
城邊殘月勢如弓月上丁東𢷬寒玉
折楊柳集唐
萬里邊城地垂楊二月春年華枝上見日暮客愁新露
葉疑啼臉風花思舞巾玳梁誰道好持此寄情人
秋夜曲集唐
秋夜長殊未央秋燈向壁掩洞房天漢東西月色光啼
蛄弔月鉤欄下寒衣未寄莫飛霜
老婦吟集唐
萬轉愁城繫腸線青畝春蕪連石苑為他人作嫁衣裳
頭白如絲面如繭
怨詩二首集唐
綠蔓花綿綿日晩梧桐落所思終不來蟲聲入羅幕
洞房秋月明玉關芳信斷含怨倚蘭叢日驚羅帶緩
金陵春日集唐
登臨吟望思無窮折盡青青賞盡紅白鳥影從江樹沒
數峰春色在雲中
寒食日花讌集唐
萬象鮮明禁火前紅英翠萼簇芳筵殘春未必多風雨
少别穠華又隔年
湖上贈新得意者集唐
湖上新正逢故人天明騎馬入紅塵憑君莫話封侯事
栲栳量金買斷春
初夏偶賦集唐
野煙喬木弄殘暉虚室無人乳燕飛正是清和好時節
青叢花盡蝶來稀
桐江客舍酬客集唐
一片離心白羽輕桐廬江上晩潮生客來吳越星霜久
身賤多慚問姓名
秋夜長集唐
丹鳳城南秋夜長殘蟬急處日争忙如何消得凄凉思
水色簾前流玉霜
題郵亭集唐
荆卿雄骨化為塵春草秋風老此身行盡江南數千里
未曾逢著獨醒人
山居老將集唐
腰間寶劍七星文不下青山老白雲門外碧潭春洗馬
鎮南人憶杜將軍
送景道士還山集唐
古羅衣上碎明霞自說歸山人事賒金鼎藥成龍入海
不應青女妒容華
先排法駕出蓬萊宫女侵晨探幾回隨駕上樓同看雪
廣寒宫闕玉樓臺
銀臺金闕夕沈沈歌待新詞促翰林誰傍宫牆偷記譜
姮娥歸處月宫深
文天祥
集杜(錄十首)
自淮歸浙東
北走經險艱十步一回首碧海吹衣裳挂席上南斗
汀洲
雷霆走精銳斧鉞下青冥江城今夜客慘淡飛雲汀
駐惠境
朱鳳日威垂羅浮展衰步北風吹蒹葭送此齒髮暮
南海
南海春天外祗應學水仙自傷遲暮眼為我一澘然
至南安軍
短日行梅嶺天門鬱嵯峨江西萬里船歸期無奈何
吉州
戚戚去故里我生苦飄零回身視綠野但見西嶺青
過臨川
獨帆如飛鳥清江轉山急回首白雲多山寒夜中泣
北行
浮雲連海岱寒蕪際碣石落景惜登臨人煙渺蕭瑟
懷舊
風塵淹白日乾坤霾漲海為我問古人離别今誰在
望故鄉
老夫悲華年天涯故人少每望東南雲決眥入歸鳥
趙善璙
懷梅水邨集句
我思君處君思我一掬歸心未到家相見或因中夜夢
孤燈何事獨成花
千里萬里西復東山川常在淚痕中何當共剪西窗燭
一曲琵琶酒一鍾
少年心壯輕為客不寄梅花遠信來為借行舟試借問
看花出約幾時回
御選宋詩卷七十八
