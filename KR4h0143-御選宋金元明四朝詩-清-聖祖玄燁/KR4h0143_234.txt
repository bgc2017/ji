欽定四庫全書
御選明詩卷六十五
五言律詩十六
祝守範
雨中過郭四葑畦别墅和王二仲臯韻
隙地新栽竹清隂覆短牆探幽停客舫引興雜飛觴暮
雨霑花徑春流到草堂物情渾可適機事久相忘
急雨
野曠雲垂黑山高雨驟昏鳥飛不過樹人急欲投邨暑
氣清疎簟涼飇度晚軒客心愁褦襶賴此滌塵煩
周楨
寄季華弟讀書石湖草堂
青山遥入夢詩寄别愁生雨過添秋色雲開驗晚晴藤
花鋪地滿澗水入池平轉憶湖邊好中宵月倍明
陳衎
張德充别予之青州賦贈
馬首分殘雨青齊古道迂相逢何慷慨言别亦須臾腦
後雙丸躍懷中一刺孤九迴山上望為我斷腸無
吳為霖
客自澄江歸有贈
浮遠堂前路微風穏放舟江昏茶磨雨煙暝弩臺秋入
饌花雞脆開封綠蟻浮西塘十八里來往候潮頭
吳一元
冬望
野爨孤煙起灘舟一水膠深林餘敗葉高樹見危巢地
僻無行騎家貧驗素交年年玄草在誰解子雲嘲
張丑
墨皇齋即事
用拙經營少居閒興趣長閱書宗海岳展畫得瀟湘玩
世歌漁父陶情付索郎向平婚嫁畢白首杖桄榔
陳士鵠
秋光好
何處秋光好秋光在狹斜碧添螺上黛黃入鬢邊花蓄
意纏頭錦輕寒繫臂紗江州何必怨任爾聽琵琶
王留
訪太乙邨居
籬壁皆香氣寒梅深復深預愁花落後門徑亦難尋春
雨又將至暮山俱已隂别時聞谷響應和主人吟
張采
晚眺
野色看無極斜陽接遠山步遲溪路穏心靜鳥聲閒竹
影遮橋畔梅花照水灣前途渺何處點點碧雲間
九日同子常東郊即事
郊行尋野勝秋遠菊花天溝曲初移徑溪深好放船冷
楓當岸落高柳隔籬穿試共登樓望寒城起暮煙
吕大器
閒居
好山當面出旭日敞幽軒煨芋聊充飯烹泉不問源譚
玄藏史李學稼小人樊數得林間趣花開鳥亦言
晚次江門
世事何年定江臯且振衣樹紅橙子熟濤白鯉魚肥獨
鳥衝煙去殘霞壓岸飛村醪無處得空對月光輝
葛徵奇
武林留别吳梅里
昨喜逢初地蘭釭夜雨紅故人相爾汝今日又西東楓
落前山樹蘋開别墅風小窗涼月靜客夢與誰同
周鳳翔
舟中聞雁
一葦秋横渡三江雁引羣北來應幾日消息可相聞嘹
唳孤雲迥蕭疎夜色分當前渾欲訴木葉落紛紛
送王昆華前輩使節歸省由楚入滇
益部占星信桐圭展萼親水瀠湘畹碧山入點蒼新休
沐西南里諮諏遠近人潘輿聞送喜日望使車塵
汪偉
旅次述懷
于役逢蕭序停鞍已夕舂酒餘忘逆旅湖外憶高蹤挂
壁留殘火披衣候曉鐘故園今漸近白岳有雲封
吳甘來
經彭澤
亦有東籬菊何人尚隠居夕陽催進艇殘夜擬焚魚物
變看多異名高謗未除懷歸無長物猶有一牀書
王章
聖駕閱城
秋色當樓滿崇闉奠帝居虎門横雉堞鳳吹導龍輿峻
坂雲臨近封泉地絡舒翠華迴輦處嵩舞遍丹除
黃端伯
山隂道中
夙昔流觴地回溪曲曲盤遥憐沙月迥漸覺海天寬暮
色横煙暝春陰閣雨寒自耽泉石趣無夢到長安
建德道中
青天霜氣迥匹馬立平沙遠道風千里寒城月萬家亂
山盤徑險深樹引堤斜夙昔悲秋意偏於作客賒
夜泊龍湖登仙居閣
閣夜鳴風迅江天度月寒石林幽獨到沙路暝相看倒
樹斜懸壁驚濤急下灘長懷仙境勝便欲棄儒官
金聲
送雲莊師至吳門
斯文未墜地夫子獨棲遲論易真傳在從先與俗移片
雲常自遠孤鶴去何之别後時相憶雲山不可知
萬夀祺
憶錢大
忽憶南徐道春風樓上年晚鶯移浦樹苦菜秀沙田驛
路歸人少蛟門落照懸如何問津者五載滯江船
魏沖
元日
年年悲作客今日賦閒居春草生新夢山花滿舊廬畏
人書謝病示儉食從蔬問字吾何有無勞長者車
陸坦
和姚修民簡寄
世逐浮雲換身同落葉輕難忘百年恨誰殉一朝名去
國懷公子憂時過賈生江臯無限淚日暮不勝情
徐柏齡
夀寧逢艾千子
白日黯無色城門掩半開故人何地别間道此時來鄉
夢遠難寄官程近莫催江關庾開府詞賦不勝哀
劉振之
闞湖即事
秋容到處好碧水湛晴暉嶺樹陰逾密湖雲濕不飛亭
虚山易入野曠鵲忘歸戶外塵雖滿那能上芰衣
張溥
荅黃石齋先生韻
墜羽驚霜早誰云蜀道難孤雲自起止旅雁失平安萬
卷為行李千秋仗史官漢朝方議禮不屈有師丹
贈董校書
驚鴻識小字竹葉折為舟明鏡盤龍照離絃别鶴留翩
翻非畫裏蹀躞自溝頭滿願詩裁就薰籠長倚愁
姜埰
鑾江雜詠
老去人猶在春來客未旋側身天地外卜宅水雲邊月
照歸棲鳥江喧出口船苦遭生意短白髮不相憐
送林衡者還嘉善
相知不在久岐路莫頻驚客舍由拳地鄉心夾漈城霜
前孤雁白雨後一湖明為報余生札平安問舊京
姜垓
送楊明遠渡江
書記從征日軍咨入幕年六朝京口樹萬里海門船裘
馬誰為主才名自可憐西風征雁急遲爾菊花前
法螺菴秋居同徐枋作
寂寞重陽後秋林晚更花月高沙宿雁風勁樹翻鴉卷
幔丹梯遠懸燈竹院斜定知愁病日坐穏勝還家
許豸
建州逢陳德輝
已分别離久何期此地同西城山路近南浦野橋通信
宿情何極他鄉歲欲終維舟無限意相對有飛鴻
送友之瓊州
匹馬珠厓路須防瘴嶺雲蠻童青箬笠黎女綠蕉裙潮
有東西候時占朔望分臨岐還把臂不敢說離羣
春日送客
春光初荏苒客路惜分攜露濕鶯花重風吹燕麥齊孤
燈茅店裏殘月柳橋西别思千峰外猨聲不住啼
張鳳翥
武陵道中
孤城臨古渡斜日一舟横北渚離人目西風遠客程藤
疎知樹冷櫂響信江平不用分漁火前洲月已生
于穎
新歲次茂貽韻
不覺流光度霜華入鬢邊難忘惟舊雨相對又新年學
佛寧遺世為農敢問天椒花一相勸身世各悽然
成仲龍
除日立春
除日今朝是蹉跎又一年歲從燈下改春訝歷頭先柏
酒愁無分柴門靜可憐半生成底事兩鬢已皤然
劉應迪
曉起
曉色漸熹微柝聲聽漸稀月潛銷客袂燈已失林扉竹
外風翻冷花間露欲晞巢烏棲未穏先上女牆飛
王厈
病臥聞砧
白露蒹葭老西風梨棗肥可憐人病臥翻羨鳥高飛藥
竈縈秋草藜牀帶落暉那堪砧杵急盡力𢷬寒衣
左懋第
道上
歸鴻昨夜過紅葉見秋深念我籬邊菊思君石上琴舍
車眺水色倚樹聽風音舊業荒東海悠悠此際心
楊廷麟
諸葛武侯祠
霸氣西南日嘗聞屢出師才為王者佐學與古人期柏
剰一孤樹桑移八百枝中原仍帝魏遺恨史臣辭
示城兒
歸舟今夕遠西望獨沾巾骨肉天涯闊山川枕席親誦
詩思有汝好學或如人以此發深省鄉書不厭頻
陳宗之
病橘
病橘含辛實淒然墮曉風本無雕飾分敢恨託根窮斷
續隂依井低昂鳥啄蟲可憐冰雪後剰有一枝紅
李天植
雪夜泊舟滸墅
朔雪沉宵柝江關臥未安窗虚得疎響舟重壓新寒梅
落倡樓笛蘆垂釣子灘鄰航催曉發得共月華看
游青蓮寺
香刹從來古春風客到稀溪光平入座竹色冷侵衣地
僻鳥無語林深花自飛相過逢勝侣並坐話清機
獻生賦謝鄰叟
瓜蔬吾所愛分惠媿芳鄰不忍私佳種還期及令辰青
囊珍重意白髮老成人生計憐余薄時來話苦辛
謝遴
銅官山書齋
坐臥深林裏窗開别一天山腰埋宿雨石面瀉流泉路
盡雲猶觸邨分樹尚連煙霞吾所戀只此可忘年
中秋旅集
共作悲秋旅翛然話久時燈寒扶影瘦酒薄上容遲慨
歎吾生事蒼茫午夜思幾人還賦月孤客倍淒其
閒居偶詠
不扣南山角牛衣且索居雨深三徑草門掩一牀書醽
醁愁難翦吳鈎恨有餘半生真夢幻蹤跡老樵漁
山行阻雨
山纔經雨洗頓改昔時容峻可百千仞横惟三四峯暮
雲爭鳥道返照破苔封多少塵勞意翛然杖野笻
清江曉發
星影墮寒谿蒲颿半摺西留人昨夜雨絮别此時雞牢
落顔難壯參差夢不齊遥憐小黃鳥恰恰隔林啼
富莊曉發
催客村雞早連朝轍未停酒無千里力寒極半程醒老
馬衝殘月孤鴻唳小星山中招隠地辜負日高扃
陶汝鼐
嚴州道中
曲江流不盡寒氣凛初嚴野泊紛漁艇遥帆類酒帘枯
河冬雨活濕壁凍雲黏不分多歸思蕭蕭與夢添
劉理順
錢塘江遇雨
微雨來江上濛濛曉未收故園千里隔客夢一身浮烏
桕家家樹魚榔岸岸舟觀濤無不可須上幾重樓
傅巖
庚辰元旦
曉起看雙鬢居然比昨非趨朝人語早掩幔客來稀酌
酒分居後傳柑秩尚微遥思故鄉會是日定春衣
吳本泰
賦得草徑入荒園
匝地蘼蕪綠戎戎接短垣路迂隨鹿引村靜覺禽喧泫
露沾芒屨頽陽臥瓦罇園丁渾解事野䔩具盤飱
秋住湖口
雨夜官城暗霜期候雁呼瘦笻黃葉寺高枕白雲湖歲
月傷羈客煙波狎釣徒醉吟楓落句秋思滿東吳
冬日村居
短景催年盡荒齋擁膝安甘蕉經雨敗叢菊抱霜乾閉
戶腰肢健干人齒頰難得閒能幾日杯勺此盤桓
候舟
浦口千檣集占風信宿遲長雲鴻沒影古壘樹無枝人
語殊方雜客心孤月知湯湯濁河水利涉問舟師
由歙邑入海陽
淺瀨無舟渡迴溪有路通獨行過市上元只在山中薺
麥搖晴綠林蕉逗晚紅清鐘隔巖寺留憩聽松風
陳組綬
舟泊清河有攜絃索過飲者
客思紛河北商絃復漢南星光零夕霧村柝靜虚潭去
國黃花九逢人白社三曾為記歌者不醉亦何堪
蘇瓊
淮陰釣臺
駐馬淮陰道王孫劇可憐已無諸母漂猶剰一臺偏試
問藏弓日何如把釣年我來倍惆悵片石立寒煙
徐銘敬
江中
遡江三折上輕舫出中流岸轉山容變風高水氣幽繁
花明野墅歸鳥下荒洲名勝知何限春光一望收
天光能媚客千里越山明合嶂懸泉路羣煙起石城掀
篷來樹色欹枕得灘聲未暇稽前跡蒼茫思已盈
劉同升
句曲山中
地肺通幽處泉流決決聞山形同一色仙籍注三君衣
潤恒燒术人來欲贈雲青童煩指點十賚拓遺文
堵胤錫
婺州道中
幾家邨火聚古樹接橋横薄日淒天色空山細澗聲路
長前嶺暮夢短故鄉情去國隨南雁征衣半此生
臺莊河
釋擔乘流急歸心事屢更蒲浮連岸闊風定覺鷗輕落
日微涼感應秋照水明依舟謀野爨極望浦雲平
宫繼蘭
送袁天游讀書南雝
莫辭通夕醉為惜片帆輕柳汁沾衣綠榴芳照酒頳乘
風思蕩漾攬轡憶澂清元武湖頭月三秋分外明
陳子龍
冬涉曹娥江
夕宿淹長道晨興涉廣川峽雲昏草樹江雨雜人煙風
急神娥廟天寒津吏船溯洄洵可樂思卜剡中田
見新燕
春風吹蕙草送汝出瑶臺來往常相並飛鳴何所哀香
泥新歲淺綺戶隔年開況有高樓婦交河戍未迴
桃源夜遇鄭超宗落第還維揚
相逢班馬鳴三月出王京秉燭黃河岸悲歌下相城風
雲雙闕暗花柳半江明突兀金臺上知君最不平
交河
烏啼征馬動曙色散滹沱海氣通三島天風靜九河沙
平邊草斷日澹塞雲多百里無煙火空村客自過
寒月
苦霧江潭合明雲天際開河流凝碧落霜影拂樓臺魚
海逢歸雁龍沙寄折梅漢家餘故壘永夜照蒼苔
仲春田居即事
閉關春草外矯首白雲端行樂乘新霽登臺怯暮寒鑿
池栽菡萏移榻近琅玕偃仰悲生事相思獨夜闌
野色淡霏微攜笻更掩扉棠棃分曉月楊柳弄春暉藉
草乘雙屐當風試夾衣最憐煙景在獨與賞心違
山櫻荒館靜岸柳蓽門疎夜雨深丹壑春星動碧虚蓬
蒿遲二仲蘋藻弔三閭歎息故人盡無勞長者車
樊圃青蘿合分畦綠水平種貽香稻粒齋出露葵羹許
掾曾聞道龐公事耦耕飄搖天地外真欲寶無名
濠上思莊叟緱山憶子喬種魚浮碧嶼相鶴問青霄大
道隨時隠雄心向晚消所悲虞夏沒無地著漁樵
春深歸雁急山晚落花幽倚杖斜陽盡攀條宿雨收青
黏能却老丹棘可忘憂日覺乾坤隘誰言大九州
大文收虎變清嘯學鸞聲澤畔貽香草風前餌落英石
留貞女像果得隠夫君握粟辭詹尹升沉吾已輕
七夕
輕飇流海月仙瀣落庭柯杳杳飛雕鵲沉沉失絳河針
樓秋思滿玉宇夜情多永夕愁無寐清輝奈爾何
紫石上人精舍
高閣俯青湍千峰落木殘焚香開寶珞飛梵拂琅玕禾
黍江雲淨桑榆海日寒東籬憔悴客惟得遠公看
上方通竹徑殘月照空牀鳥雀喧初曙松杉落晚霜有
山還種桂無海不栽桑莫測升沉理相攜問法王
野望
谷口棲真處柴門極望中行吟寒日落揮手暮雲空明
月流沙雁微霜變草蟲吾衰非一事且莫厭牆東
辰維閣
平楚微茫盡繁霜黯淡愁川光浮樹杪山雨碧簾鈎白
鳥孤煙暮丹楓萬井秋神州空極目蕭瑟賦登樓
梁朝鐘
憶檀溪
半月襄城路山川滿目迷後聞都護語知已渡檀溪遥
憶歸鞭處微沙沒馬蹄叩門抱長慟忍入邵陵西
方以智
春辭長安過蘆溝橋
河道出桑乾橋頭薄日寒榆關春色迥遼海暮雲殘征
雁迴金闕歸鞭控玉鞍驚沙掩獨鹿回首遠長安
還過汶上道中
馳驅過汶上流淺壅淤沙千里唯垂柳三春不見花望
湖名范子行路憶朱家郭外孤蓬振煙飛太白斜
孟廟作
陽關愁北望草落嶧山空野渡荆榛外殘碑煙火中塵
飛不見日廟古自生風檜柏千餘歲猶存鄒邑東
浮山在陸居此藏軒
開門受山色深竹當書軒花轉錢塘路香從流水源白
雲每幽壑青草自荒園時就東谿口殷勤漁子言
雨後閒題
飄風吹急雨沙路不成泥白石洗松徑青雲挂柳堤鹿
湖秋後雁牛屋午時雞飯罷隨笻杖招人握手題
看月
一片鍾山月那從嶺外看昔嘗臨北闕今獨照南冠萬
里天難問三更影易寒夢中兒女路莫憶舊長安
逍遥洞(在武岡之洞口)
天地一時小惟餘洞口寬名山藏日月野老剰衣冠石
向何人語春知此歲寒幾家煙火在題作鹿門看
金堡
聞高齋還公安
别離不覺易過後悔常遲此老己歸去何時重見之嶺
雲緘舊草江月憶新詩零落尋山寺虛齋只夢思
朱朝瑛
同姚有僕何羲兆孟長民游棲真洞
白日然犀火青泥滴乳泉暗須幾兩屐寒想五銖緜仙
鼠翩翩掠瓜牛曲曲旋不知危石底忽露一條天
徐芳
喜渡河洛再過伊闕
次第鄉城減龍門入望真游絲天際路歇馬渡頭人繡
佛雙崖古流花一洞新頗矜伊洛道從此稍知津
高承埏
十八里橋
野外官橋斷溪邊綠樹層人家多酒市風俗但魚罾問
渡爭編竹聽歌雜采菱晚來飛雨過半濕夜船燈
同錢而介尋東峰亭遺址
精舍憶東峰曾栽夾道松到門停吠蛤洗盋隠乖龍露
滑前山屐風傳隔嶺鐘淳于遺世士送客想高蹤
湘江漫興
南浦多芳草萋萋亂客愁虛傳帝子瑟不見鄂君舟白
鳥迷沙市青楓對驛樓登臨無限意煙水共悠悠
辛巳人日遷安署中懷諸從弟
人日人無賴春風春可憐登高成故事寄遠有新篇柳
色開晴陌梅花媚遠天故園兄弟在相憶草堂邊
宿薊州塔下寺
樹色漁陽少僧廊塔下開爐中分佛火檻外即香臺露
草吟蟲苦風鈴怖鴿來雞蘇問遺砦覽古思徘徊
張利民
過竹崎
憶昔讀書處溪山半已非飄零村店酒寂寞草橋扉世
變人愁老江寒鳥倦飛乘舟風頗惡歎息寸心違
田有年
淮浦
極浦連天邈横隄引練長雨新魚吸浪風過鳥銜香地
入三洲闊人同六郡良榜歌隨所適到處有漁榔
萬曰吉
墖影園
半壁依青嶂千峰落翠微草堂冰雪路山鬼薜蘿衣斷
墖仍棲鴿荒岡亦采薇中原方格鬭坐臥掩柴扉
寒食
東郊朝日靜北郭暮煙遲燕不巢新幕花猶戀故枝嬾
投分肉社羞逐鬭雞兒屏絶人間事緜田弔子推
送吾無上人返廬山
萬里秋聲急青楓古渡平潯陽潮自落楚岸月孤明破
衲飢寒去芒鞵雨雪行爐峰遥在望惠遠定相迎
黃周星
天台
勝蹟天台路移情入窅冥亂泉秋後寺絶壁古時亭槲
葉岸多濕蓮花峰更青白雲吾語汝且向石梁停
儲福疇
溪行
夕騖清溪涘輕橈興若何扣舷聊躑躅念遠悵蹉跎蒼
戍春雲合空山落日多蕭蕭風北至浩蕩入悲歌
徐孚遠
曉入京口
獵獵風稍勁驚流伏枕聞晨鐘下巖際戍鼓列江濆已
辨南城樹新添北府軍亂離知未定淹泊對孤雲
姚宗典
同朱十汎舟鏡湖過祁六紫芝書屋留飲賦此
鏡水八百里輕舟信所之迴塘柳姑廟獨樹項王祠白
露采菱角烏篷維柳枝相過紫芝屋爛醉亦無辭
朱一是
郊飲
萬里兵猶動三年客竟歸偶尋芳草路因見落花飛野
燕隨風側溪魚得雨肥悠然堪獨醉惜與壯心違
包捷
吳佩遠徐昭發晚過
野岸黃泥路繁花二月天有來客不速休使榻常懸秉
燭愁仙鼠披衣拜杜鵑人生寧再少莫負酒如泉
陸彪
雪消汎舟泊八測
春草吳江碧扁舟興忽乘長橋斜雁度古墖凍雲凝放
溜愁傾甕欹帆罷枕肱怪來村鼓靜小市已收燈
閔湘陵自山陰寄蕙蘭賦謝
寄我青青蕙攜持喜欲狂葉垂江露重花發剡溪香沅
芷神交遠猗蘭古調揚無言一莖草金石永難忘
錢棻
園居次韻
麗矚青郊外芳菲饒勝情幽花偏解語黠鳥自呼名避
客笻隨鶴攜柑僧聽鶯繁陰此夕改小草媚新晴
避世隔松關空階隠雉斑綠香經雨重紅濕臥溪閒有
檻堪邀月無窗不面山幽居午夢醒雛鳥試緡蠻
光風愁欲盡搖落歎經旬布榖千家雨梨花小院春藥
鐺分佐使槐國自君臣一榻茶煙外長吟獨往身
徐枋
食園茄
園蔬生自好微物入盤飱錦里芋相似青門瓜共繁嘗
新霑夏實垂露摘秋原遥憶霜風裏根株何處存
朱積
村居雜感
臯廡容假息到此即為家繞徑新栽柳鋤田學種瓜扶
犁三月雨插槿半籬花横海張帆近桃源未敢誇
身世何堪論翩然學冥鴻鳩啼春社雨魚汎午潮風紫
的澆新蕙青畦薦晚菘夢醒無一事長日註參同
周齊曾
贈吕叟
自得林中趣蕭然水石間過橋重聽瀑入寺乃尋山雖
與羣動接不殊獨坐閒年來勤穡事晴雨頗相關
彭長宜
過下壩換小舟
屢逐尖頭艇還盤上水堤斷煙歸遠嶼新漲涌前溪田
陌晴飛雀村莊午聽雞迴塘何宛轉又過小橋西
旅夜
茅店寒威冽愁因不寐添排風窗隙猛落月屋梁纖柝
響遥從魯(左氏傳魯擊柝聞于邾)驢鳴笑似黔披衣喚僮僕猶戀
睡鄉甜
鈕應斗
鄭耘谷備兵岢嵐寄之
分手玉河日微風皂角橋南歸鄉夢近北望驛書遥露
冕知臨晉懸旌想度遼榆關秋色好落日馬蕭蕭
平波臺
積水明於鏡中流峙此臺雲從湖岸落浪湧寺門迴柳
外千帆去沙邊一鳥來昔年題詠處古壁滿莓苔
魏學濂
王孝峙遷居
小屋容君住遷期日日賒對門横一水出汲有千家曲
徑通橋便低簷避樹斜著書儻有暇移種故園花
吕潛
大水渡泗州
浩浩春濤闊孤城一葉浮煙城淮水暮風雨泗陵秋戍
壘存官渡蘆花伴客舟年年涉江渚愁絶此中流
上元日懷兩弟
已斷江南夢荒園勝事增遠灘春社鼓寒月草堂燈濁
酒因鄰得嘉蔬近圃登佳時兄弟隔愁思獨難勝
宫偉鏐
湯君謨見示蕭尺木所畫春江送客圖
小艇知何適將無蹈海行草橋新月上山店曉燈明悵
望同舟色踟蹰執手情片帆春水足詩思落江城
張若羲
夏日即事
池塘饒野趣菡萏一花開深樹黃鸝語空庭舞蝶回新
篁增勁節古砌長蒼苔箕踞長松下香颸拂面來
望牛首山
牛首登臨地金陵指顧中飛雲曉欲白落日夕猶紅能
使衆山俯頓令萬象空從兹一憑眺高臥老江東
擬太白登謝朓北樓
孤城一眺望平楚正萋萋春榖流泉暗陵陽落日低寒
雲随宿雁暮靄失前溪坐嘯懷人遠狂歌度水西
徐遠
贈大輿上人
賈島人稱佛湯休不類僧一絃彈古月五字琢寒冰指
石禪心定看松歲臘增鴛湖多長者共許道人能
顧朱
月夜
三徑陶潛宅重湖范蠡舟一輪初滿夜萬象已高秋遠
樹枝藏鵲前溪水沒鷗秦川貴公子此夕強登樓
金廷韶
上方菴
寒花三五樹開落在中峰不見招尋侣深林出午鐘鳥
隨雲到谷泉注盋藏龍今日春游始禪關得所從
李待問
臥子招飲臥龍山蓬萊閣
故人留牘少酒坐亦從容俯視湖一曲不知花幾重澄
煙天鏡水哀壑禹陵松身在蓬萊閣千巖第一峰
吳昜
東湖雜詩
百代傷心地風煙莽不收江山一弔望吳越幾春秋鴻
雁青楓渚芙蓉白露洲霸才今寂寞何處問扁舟
清時敢避地堅臥竟如何兩岫窗中入千帆枕上過飢
鷹翻健翮老鶴立平柯招隠誰當賦蒼涼起棹歌
浩蕩晴波遠蕭疎古岸秋沙明矜獨鶴風淡悅羣鷗此
日五湖長浮雲萬戶侯臨淵尋片石真欲老披裘
停午片隂合移時急雨鳴簷虚曠野失壁破怒濤傾龍
飲前溪罷虹依北岸生新晴豁遠目喜見衆峰清
寂寂顧榮扇蕭蕭張翰蓴斯人不可見秋色幾回新水
涸蛟龍蟄風高鴻雁賓江湖搖落裏懷古一傷神
劉曙
舟直道中阻風作
慘憺孤舟客喧豗兩夕風殘書愁燭短淺漏怯樽空土
語依稀在鄉心咫尺通耐他花信變二十四番中
計偕舟次濟上立秋和維揚汪子支菴韻
旅夢安孤枕驚秋一葉知舫輕風訊到沙白水痕移野
店餘烽火殘碑臥色絲似聞宫徵換賡唱總含悲
烹悟泉因懷王克仲
相依謀已定相望意仍違清夢勞明月孤吟繞翠微分
泉甘苦共脫帽往來稀漸欲尋山徑秋風一款扉
郭符申
題寓園松徑
長風何處起清響落層湍忽聽晴空雨翻飛午院寒蒼
鱗移漢殿鐵幹老秦官即此開三徑徘徊盡日看
吳惟英
西湖長隄
斜日長隄迥村煙接帝京路從溪外轉人在樹中行野
草石橋短沙鷗春水輕回看游賞地晴色萬山明
蓮花菴
去年花外客今復到長隄淺水兼天闊新蒲與岸齊鐘
傳高閣遠柳覆小橋低指點村煙起歸心促馬蹄
葛一龍
九日送客之湘潭
吹帽風初起那堪吹别離纔臨放鷁處已是聽猿時楚
服裁應短湘山望轉疑歸期指籬落莫比菊花遲
潯溪對雨
市斷溪聲遠橋迴野色荒吹來數點雨相送一孤航漲
綠平官渡煙黃拂女桑隔花僧共語東去是錢塘
初晴過孔先生園居得泥字
一雨百憂集好山空杖藜偶從樵採去言訪石林棲屋
角蜘蛛網簷牙燕子泥留歡對新旭不道夕陽西
喜聖僕至
為約每無憑今宵喜得朋片雲波上宅殘雨夢中燈春
冷花如病齋清客當僧看山不待霽把臂入煙層
徐日方水亭雨酌
結宇蕪煙際披紗柳浪間新鶯同客到微雨挈春還呼
取隔籬酒看他何處山重來須蕩槳荷葉已斑斑
秋隂
西爽忽自晦不知朝與昏井上半殘葉湖中無遠村桔
槔幾日罷農牧相過存雲淡一如水野風吹到門
寄懷李九
思君夏之日日在東園東泉潄松根下石搖潭影中賭
棋來木客司果有狙公昨夜秋聲起帷褰栗葉風
小除夕七里岡店宿
歲杪還行役投棲野店空牛衣夫婦對旅況主人同爨
壓危簷雪燈吹破壁風一冬更漏接都在此宵中
寄懷葉中祕時奉使出塞初還金陵
無數江南樹蕭蕭待綠吹春將歸信及星比使君遲夜
火明高壘邊風裂凍旗間關出塞意惟有雪鴻知
雨渡錢塘同公武
山氣鬱生雷斜風舵後催岸青秋雨足天白夜潮回飄
泊同吾友艱辛一酒杯錢塘君若問橘社里中來
趙舜舉
中元對客
京國中元日微風暑乍收鵲飛明月樹人汎洞簫舟且
喜深杯滿休嗟大火流盂蘭僧社近鐘鼓雜更籌
蔣臣
劉憲石招遊虎丘奉荅
山川猶昨日金虎氣全凋萬事蹉跎盡千秋涕淚遥寒
螿依畫舫欹柳臥平橋勝地欣相見何年復此宵
張廷立
出塞
征馬立風鳴緣知戀舊城烽煙南地起羽檄北風驚都
護玉關思將軍碣石情吳鈎腰下佩氣射陣前營
朱茂暉
移居百可園即事二首
十畝牆東地新編六枳籬上番移竹便辰日種瓜宜穉
子解行藥鄰翁邀揲蓍忽聞蜃樓見策杖往觀遲
梓樹層陰合莓牆一徑穿亭開三面水地占十弓田書
籍雖亡矣犂鉏幸有焉晨朝鼠姑放並坐許銜蟬
朱茂曙
外父石屏守唐公别業池上作
買斷一池水重編六枳籬露寒聞蟋蟀潮落走蟛蜞柳
色陶元亮山心向子期逃禪有精舍留賦八關詩
馮鼎位
舟中喜晴
霜天開曙色初日弄新晴遠宇雲全碧疎林葉半頳浴
鷗閒曬翅旅雁肅長征更喜乘流便孤舟一棹輕
夜泊寶應
薄暮維舟處荒城戍壘邊晴沙浮夕照遠水羃寒煙鳥
雀投林亂魚鰕出網鮮夜闌還秉燭漁笛起前川
贈豁堂和尚
息心超欲圃彈指古稀年妙悟真如理端稱忍辱仙清
齋蓮漏永法偈髻珠圓忝結宗雷契來參柏子禪
久雨
滴瀝聞階砌濕雲擁不流蒼茫渾似晚慘澹欲疑秋浥
案香煤潤侵簾碧蘚稠曠懷何以遣移榻上南樓
戴重
泊鎮江口
病髮搔皆落長衾擁有餘明星入江&KR1468;濁酒出州廬鹺
海聞虧引冰河說梗儲舟喧愁不睡呼火讀方書
烏江項廟
夕陽雙雀廟孤艇繫烏江病葉風相戰寒潮夜不降劒
留蛇瘞井轡絶馬號樁如此千秋恨霜鐘儘客撞
烈山舟中
江火燒茶臼山雲曳布帆櫓搖紅荻澀網挂白魚饞淮
麥炊難輭吳鹽歠不鹹家人同汎汎十載一黃衫
黃翼聖
春夜宿草堂寺
最愛臨江寺殘春始一行落花隨水汲亂竹過牆生雨
帶新泉響燈搖古院清如何聽鐘後猶有未銷情
渝城度歲
風俗他鄉異巫歌達四鄰江明無月夜猿喚不眠人眷
屬生兼死年光臘帶春客中艱一醉辜負物華新
林希顥
舟中對酒
水國風來爽江鱸今日鮮布帆秋色外巵酒暮雲前兩
岸丹楓樹千邨白屋煙客情方寂寞漁笛起前川
春日龍潭寺閣眺望
珠闕倚茸城江天三月晴香臺高縱目芳草遠含情地
拔九華碧潭開一鏡清夕陽孤磬外靜坐悟無生
王廷宰
送高明水工部營桂府於衡州
楚塞衡陽壯姬公叔父尊三湘疏地脉一柱表天門桐
葉圭初翦蘭臺賦尚存聖朝寬物力採𣙜亦須論
徐時勉
種柳和白香山
樹木十年事吾衰計轉忙小莊疎竹外處處插垂楊叢
短初成帚身高欲過牆年逾三五後遮莫暑風涼
浦羲升
石城
挂席秋江上涼生薜荔衣雨聲蘆葉偃風色浪花飛方
度龍潭驛隨過燕子磯石頭城下泊坐對月霏微
馮鼎爵
首春紀懷
春雪不到地巡檐雜雨聲出幽看鳥性善瘦見梅情老
矣成無相優哉豈愛名寒威雖未解砌草怒含英
家在鳴珂裏閒人只是閒破書聊用補雄劒任成斑却
病頻收藥無資可買山直教明月至一為啟松關
春半即事
小徑雖荒落一枝亦是春如何不飲酒負此百花晨石
逬筍當戶巢低鳥近人禪玄兩無據撫已問前因
突兀古城邊谿迴草閣偏緋桃貪醉雨碧樹迥粘天剰
有江湖思曾無車馬緣莫言投筆事不是請纓年
鮑釗
春興
高軒初睡足遲日照闌干命酒隨斟滿尋花不厭殘歡
因歌扇合心向舞衣寬莫漫愁羇旅春風任自寒
陸璉
題徐元歎落木菴
棲巖有精舍窈窕挂藤蘿天與幽人占山偏落木多連
峰當戶立一澗遶門過近有離騷作非因學楚歌
汪之鵬
步出城東門
東城去不遠細柳自芊綿漸出高墉外初臨暮水前澄
溪鳴短棹歸鳥帶殘煙空壑人稀至餘暉照野田
望亭晚泊
望亭多野況林際艤輕舟疎竹入餘照危梁俯亂流牧
人村外返稚子渚間遊更望他山遠蒼蒼晚氣幽
歸昌世
槎溪道中
蒼茫岐路色立馬一踟躕樹到高原合村臨大澤虚孤
雲懸野鳥落日返樵漁數點青山外依稀是故廬
旅懷
亦有嵇康癖偏宜謝奕狂酒中遺往事夢裏失他鄉野
曠雲開樹窗明月在牀扁舟生計好最苦夜猿長
萬時華
送衛子建歸河東
四渡章門水歸與益黯然講依壇際杏離引曲中絃野
色朝隨馬溪聲暮入蟬西風時念爾千里太行煙
送重熙一兄之淮隂
宿雁分朝影章門野水邊弟兄嗟遠道離别畏中年風
定晨開纜江寒早著緜淮陰垂釣處今古易潸然
張致中
聞蛩次方㢲若韻
蛩以鳴秋擅先秋亦自鳴未須嫌寂寞已足助淒清振
羽爾何意關心各有情從兹風露下愁逐草根生
郭金臺
詠新燕
舊侣招何處瀟湘路不迷停雲思傍主惜羽欲封泥厦
屋棲難定空梁語暫低健飛先就暖蚤晚到應齊
山行
棲遲歲欲暮白日臨青峰雲墮幾聲雁山傳何處鐘失
門閒鳥入撥竹老僧逢負杖聽溪水春煙已萬重
寄和毛子霞郢中樓居
避人存小隠敢負北山銘列坐吟虚室開窗就翠屏臥
游無箇事圖嶽有真形眇眇思神女空瞻解珮聲
會仙橋
忽接空山響奔泉注石梁巖分雙壁落溪會衆渠香宿
鳥驚人出垂蘿帶壑長斷碑餘繡字髣髴記滄浪
姚士粦
帆影閣為僧照淵作
片席出林杪驚看閣樹枝劃空爭鳥疾抱水受風遲却
認此身住翻看彼岸移欲分衣上冷交臂短窗時
周綺生移居
籬落借春城盤紆覓路生缾花攜舊蝶鄰樹喚新鶯粉
院宜妝好虚窗叶句清尋常門外草一倍攪人情
楊彝
建溪
艇子飄搖下青移對岸峰一灘溪一曲千里石千重鴻
雁應難到鳧鷖亦少逢深潭與急峽曾說有蛟龍
御選明詩卷六十五
