欽定四庫全書
御選金詩卷十四
七言律詩三
周昂
登綿山上方
環合青峰插劒長小平如掌寄禪房危闌半出雲霄上
祕景盡收天地藏野闊羣山驚破碎雲低滄海認微茫
九華籍甚因人顯廻秀可憐天一方
謁先主廟二首
東市臍乾照夜脂雲龍風虎各乘時地中鼓角袁方捷
天下英雄操已知壟畞見賢誰恨晚心中得計不妨遲
亦知漢祚難恢復聊擲荆州恐未宜
暗粉陳丹半在亡短垣殘日共悲涼不須古碣書綿竹
自有荒邨紀葆桑塵土衣冠曾繫馬歲時歌舞亦稱觴
不應巴蜀江山麗能使英靈忘故鄉
香山
山林朝市兩茫然紅葉黃花自一川野水趁人如有約
長松閱世不知年千篇未暇償詩債一飯聊從結淨緣
欲問安心心已了手書誰識是生前
即事
遠目傷心千里餘凛然真覺近狼須雲邊處處是青塜
馬上人人皆白鬚正憶荒邨臨古道不堪獨樹點平蕪
誰人與話西園路梅竹而今似畫圖
九日
不堪馬上逢佳節况是天涯望故鄉高會未容陪戲馬
舊遊空復憶臨香癡雲黯黯方垂地小雪霏霏欲度牆
猶賴多情數枝菊肯留金蕊待重陽
和路宣叔梅
月底明肌粲夀陽道人呼入竹西堂安排臘味千鍾酒
消破春風萬斛香花鳥有情應見惜蛾眉傾國故難藏
西湖骨朽東坡遠又為君詩惱一場
憶劉及之
千株何處封君橘二頃誰家負郭田長路風塵空費日
故園書札動經年未能免俗真聊爾不為懷憂亦悄然
襟抱何人與開釋論文除得老臞仙
王磵
記南塘所見簡孟友之
大橋南郭野橋東十里垂楊十里風渺渺煙波連御道
離離雲稼入郊宮雨滋蔓草曉逾綠日映荷花晩更紅
登覽只宜開笑口尊前六客四衰翁
次文遠韻
野性唯便闃寂居蒼苔鳥跡滿庭書林花過雨紅猶重
籬竹和煙翠亦疎已與農人成保社更令兒輩學畊鋤
賞音只有東郊客日袖新詩到敝廬
田特秀
宿萬安寺
長途鞍馬倦黃塵喜見空巖萬疊雲漫漫野煙迷去鳥
蕭蕭林葉帶殘曛苔封老檜龍鱗起石礙流泉燕尾分
夜敞松窗耿無寐一庭蘿影月紛紛
楊庭秀
成臯道中
瘦馬成臯道阻長崢嶸冰雪老年光九關欲上虎豹怒
三徑未歸松菊荒嵩少雲煙聊駐馬漢唐宫殿兩亡羊
鄭南嶺下梅花發千里相思空斷腸
蕭貢
假梅
綠窗嬌小似梅人素手東風巧思新鸞尾翦裁千顆雪
蜂脾點綴一家春長教客枕生幽思不逐林花委路塵
莫道去非詩破的兔毫那解寫花真
樂府崔生(徽蘭二崔名)
徽門晝暖柳啼鴉蘭閤窗深月照紗腰素輕盈珠衱穩
鬢雲鬆亂玉釵斜春風一去空陳迹暮雨三生只當家
自倚廣平腸似石不妨綺語賦梅花
梨花
丰姿閒淡洗妝慵眉綠輕顰秀韻重香惹夢魂雲漠漠
光搖溪館月溶溶陳家樂府歌瓊樹妃子春愁慘玉容
安得能詩韓吏部郭西同去醉千鍾
保德州天橋
鬱鬱風雲入壯懷天潢飛下碧崔嵬兩崖偪側無十(音忱)
步萬頃逡巡納一杯濺沫紛紛跳亂雹怒濤殷殷轉晴
雷曾聞電火魚燒尾會趁桃花漲水來
族兄才卿下第後赴宜禄酒官以詩寄之
久期老距擅文場命壓人頭可得忙兩脚塵泥官業晩
十年燈火夜窗涼霜添老葉山梨紫雨浥寒叢野菊香
南北相望無百里幾時尊酒涴離腸
趙秉文
春山詩意圖
何年身入畫圖傳似是三生孟浩然詩句工夫驢背上
醉鄉田地酒旗邊一川芳草綠堪染夾路杏花紅欲燃
想見歸來泥樣醉却如蘸水柳三眠
寄王學士子端
寄語雪溪王處士年來多病復何如浮雲世態紛紛變
秋草人情日日疎李白一杯人影月鄭虔三絶畫詩書
情知不得文章力乞與黃華作隱居
鸛鵲樓
樓成鸛鵲幾時還人去樓空境自閒地接連城秋水渡
河分兩岸夕陽山汀煙冉冉籠秦樹隴雁依依度晉關
千古廢興還造物暫攜風月出塵寰
除日
梅花無信報平安又聽譙門畫角殘荒郡人煙窮臘外
上方樓閣晚雲端沉沉鳥沒天無盡漠漠煙昏山更寒
日暮數峰猶帶雪城頭霽色入闌干
連雲島望海
壯觀天東第一遊曉披絶島寄冥搜煙中熊岳隨潮沒
天際遼江入海流地絶四維那辨樹風來萬里忽通舟
我從析木西南境回望中原四百州
白霫雜詠十首(錄五首)
白霫
黑山潢水解弓刀茅屋朝來聽伯勞萬里馬辭邊雪苦
一聲雁淚朔雲高關山落日家何在詩酒春風氣尚豪
試上荒城望鄉國重來清鏡鑷霜毛
翠微軒
千里風煙棟宇間地形西去接松關尊前奚霫來朝地
雲外幽營不斷山故壘蕪城人物換斷霞落日古今閒
百年興廢人空老水自東流鳥自還
七金山寺
刳簷篆額螙蝸涎像教塵埃閱百年殿棟猶題遼日月
圖經不載禹山川荒碑盤屈蜿蜒古壞壁參覃罔象拳
想見當年崇奉日無邊花雨散諸天
靈感寺
徒河岸北白蓮東法鼓驚飛碣石鴻塔上風煙高鳥路
山頭雲雨化人宫松林礙日蜂房冷石砌頹沙蟻穴空
欲盡休公揮麈樂鬢絲羞對落花風
蘭若院
傳經蘭若四時同繡轂珠簾處處逢花院鳥歸深殿磬
雨樓人散隔城鐘長空淡淡吞平野落日微微見遠峰
年去年來人自老空餘壞衲挂長松
琵琶嶺
曉拂朱欄滿袖風支頤吟望翠微中薄雲漏日巖開碧
淺露離花澗滴紅馬散平陂臨水聚人來盤路到山窮
子雲老大無才思懶賦長楊五柞宫
金蓮川
一色天連王氣中離宫風月滿雲龍向來菡萏香消盡
何許薔薇露染濃秋水明邊羅韈步夕陽低處紫金容
長楊獵罷回天仗萬燭煌煌下翠峰
五月牡丹應制
好事天工養露芽陽和趁及六龍車天香護日迎朱輦
國色留春待翠華穀雨曾霑青帝澤薰風又卷赤城霞
金槃薦瑞休嗟晚猶是人間第一花
代州
金波曾醉雁門州端有人間六月秋萬古河山雄朔部
四時風月入南樓漢家戰伐雲千里唐季英雄土一丘
繫馬朱闌重回首煙波誰在釣魚舟
上清宫
暇日登臨近吹臺夷門城下訪寒梅鼇頭他日幾人在
尊酒而今一笑開秋潦滲餘村徑出夕舂歇處野禽來
醉歸扶路人爭看知是詩仙閬苑回
寄陳正叔
渺渺西風去翼輕長林風葉動秋聲嵩印競秀容多可
河洛交流忌獨清廣武山川迷故壘成臯草木閟空城
憑高一掬英雄淚寄語窮途阮步兵
寄裕之
久雨新晴散痺頑一軒涼思坐中間樹頭風寫無窮水
天末雲移不定山宦味漸思生處樂人生難得老來閒
紫芝眉宇何時見誰與嵩山共往還
和欽正河中即事
鸛鵲樓前一望時長河寂寞送斜暉人歌人哭幾興廢
年去年來今是非寒雨渭流人斷渡秋風汾水雁來稀
千村萬落生煙靄更許砧聲莫搗衣
古缾臘梅
石冷銅腥苦未清瓦壺温水照輕明土花暈碧龍紋澀
燭淚痕疎雁字横未許功名歸鼎鼐且收風月入缾罌
嬌黃睡醒朝陽夢漢苑荒涼草棘生
暮春得寒字
九日聊偷一日閒三分春事二分闌鄉關夢裏人空老
風雨夜來花又殘乍拆泥封餻酒熟未開火禁粥餳寒
却思投劾歸田去楊柳隂中把釣竿
九日會極目亭
孤亭高壓冷雲堆九日登臨貰酒杯魏國河山殘照在
梁王臺殿野花開鷗從白水明邊沒雁向青天盡處回
未必龍山如此會座中三館盡英才
過慶陽
地形占得古金湯感歎當時幾戰場父子一家三范帥
功名異代兩汾陽西山帶郭環天險二水分流會女牆
想見公堂無一事臨川閣上日飛觴
朱瀾
寒食不出
地偏無客過吾廬寒食清明入燕居驥子捧甌仍臘茗
孟光舉案只春蔬蠅沾香篆渾傷字蜂蹙缾花半墮書
習氣未除還自笑却將佳節付三餘
張彀
贈劉雲卿
丘垤孰與南山尊公卿皆出山翁門遺文人共師夫子
隂德天教有是孫問禮庭中新有桂忘憂堂下舊多萱
人間樂事君兼有歌我新詩侑夀樽
張翰
再過回公寺
山川風土極邊頭二十年中復此游青鬢已隨人事改
碧溪猶繞寺門流輕寒翦翦侵駞褐小雪霏霏入蜃樓
為問勞生幾時了不成長抱異鄉愁
萬寧宫朝回
宿雨初收變曉涼宫槐恰得幾花黃鵲傳喜語留鞘尾
泉打空山輥鞠場已覺雲林非俗境更從衣袖得天香
太平朝野歡娛在不到蓮塘有底忙
高廷玉
道出平州寒食憶家
柳色方濃别玉京程程又值石龜城山重水複人千里
月苦風酸雁一聲上國春風桃葉渡東陽寒食杏花餳
楚魂蜀魄偏相妬兩地悠悠寄此情
劉仲傑
題獻陵梁氏成趣園
附郭新營五畝園不親闤闠樂郊原樹頭黃栗留求友
庭下碧梧桐長孫漁唱遠聞歸别浦牛歌卧聽在前村
何時適彼清閒地共醉田家老瓦盆
酈權
八渡崖
奔湍百折似蟠虬響入山根匯復流咫尺蒼崖溪八渡
等閒藜杖我頻游層崖障日樵聲晚寒谷呼風樹影秋
安得剰栽溪上竹一菴領盡兩山幽
留仲澤
朝衫酒濕紫宸霞暫輟旌旗擁使華馳馬彎弓真將種
載書囊筆自名家江湖萬里春回雁燕趙千林月滿花
明日升沉便霄壤更留玉樹倚蒹葭
寄唐州幕官劉無黨
白髮青衫宦苦卑邊荒誰識鳳麟姿河西落魄高書記
劒外清貧杜拾遺紫玉山高傳楚夢蠙珠淵靜照黃陂
禁中頗牧他年事先遣江淮草木知
除夜
殊方節物老堪驚病怯諸鄰爆竹聲梨栗異時鄉國夢
琴書此夕故人情眼看歷日悲存沒淚濺屠蘇憶弟兄
白髮明朝四十七又隨春草一番生
劉濤
小雪
黃紬被暖起還慵小雪經簷落旋空舊館簿書寬半餉
冷官庭戶滿西風馬遭萁窘三山瘦人坐詩工五鬼窮
安得東風囑桃李也教春色到衰翁
和德卿雪
南華香火是真依不學呼鷹雪打圍梁苑舊遊荒徑改
潁濱新唱綵箋飛春生東閣酣朝飲寒入西鄰泣夜機
夢寐扁舟釣江水重嗟白髮此心違
送王純叔守曹州
柏路人看御史驄年來眼落簿書叢單車乍别金鑾月
五馬頻嘶玉勒風故國山河連小鄶舊家雞犬識新豐
遥知别夜詩成處醉袖淋浪蜜炬紅
李好復
雨中與客飲
門外平橋一水分數聲漁唱隔溪聞暖風落絮飄香雪
小雨沾花濕夢雲釀具未甘名長物詩壇聊足張吾軍
相逢莫惜通宵飲明日閒身不屬君
趙文昌
軍中寄親舊
軍中從事鬢絲垂把釣江湖與願違紅葉關河為客久
黃花時節寄書歸霜天不盡孤雲遠秋意無聊一雁飛
鄉社故人應念我豈知南望更依依
張檝
蓮實
水妃擎出紺珠囊玉筍雕盤喜乍嘗膚白已攙新藕嫩
心青猶帶小荷香鬭餘翠鳥零珍羽飛盡黃蜂露蜜房
口腹累人良可笑此身便欲老江鄉
初夏
小園綠筍間朱櫻點綴年華似有情露浥葛巾晨氣潤
風隨竹簟晚涼生閒窺黠鼠潛身處靜厭飛蚊遶鬢聲
安得冷泉幽石畔解衣盤礴樹隂清
楊雲翼
光林寺
煙浮霜墖閉禪關今落先生杖屨間碧水同來弄明月
黃塵不解汙青山因緣多自成三宿物我終同付八還
欲識光林全體露松花落盡嶺雲閒
上白墖寺
睡飽枝笻徹上方門前山好更斜陽苔連碧色龜趺古
松落輕花鶴夢香身世窮通皆幻影山林朝市自閒忙
簾幡不動天風靜莫聽鈴中替戾岡
張廣文消搖臺
方寸閒田了萬緣大空物物自翛然鶴鳧長短無餘性
鵬鷃高低各一天身内江湖從濩落眼前瓦礫盡虛圓
叩門欲問姑山事聾瞽由來愧叔連
侯右丞雲溪
功成何許覓菟裘天地雲溪一釣舟夢破煩襟濯明月
詩成醉耳枕寒流西風歸興隨黃鵠皎日盟言信白鷗
政恐蒼生未忘在草堂才得畫中游
謾興
乍寒簾幕一燈青從臾羇情爾許清葉擁西風秋有思
天垂北斗夜無聲吟蛩遶夢家千里過雁連愁月四更
寄語黃華耐岑寂好看霜蕊到歸程
應制雪詩
隂雲破臘不曾晴瑞雪隨風落五更積玉未平鳷鵲瓦
飛花先滿鳳皇城潤深農畝千疇綠塵壓龍沙萬里清
最好夀杯浮喜色明年洗眼看昇平
元日
香灺猶餘去歲煙五更斗柄已回天來從天外春何早
俵向人間老不偏莫問流光似流水且從今日數今年
東風五十七年夢夢覺還驚雪滿顛
應制白兔
聖德如天物效祥褐夫新賜雪衣裳光搖玉斗三千丈
氣傲金風五百霜禁籞合棲瑶草影御爐猶認桂枝香
中興慶事光圖譜黼坐齊稱萬夀觴
燕子
危巢客舍久相依常記西風社日歸海國傳心千驛隔
塞垣回首十年非新詩尚在人空老舊夢無憑鳥自飛
寄語齊諧休志怪沙鷗相款解忘機
劉中
冷巖公柳溪
斗印輕抛繫肘金故園風物動歸心柳含煙翠絲千尺
水寫天容玉一尋山色只於閒裏好風波不似向來深
人間桃李栽培滿換得溪南十畝隂
龐鑄
冬夜直宿省中
吏散庭空宿鳥過凍唫聊復戰詩魔陶泓面冷真堪唾
毛穎頭尖漫費呵畏事政宜賓客少不才偏覺簿書多
西窗燈暗尊無酒奈此迢迢夜漏何
却暑
九夏樓居不厭高更須直至冷雲巢風來蘋末聊自快
暑滿人間無處逃蔗蜜漿寒冰皎皎畫簾鈎冷月梢梢
閒思殿閣生涼句誰為誠懸作解嘲
懷友
鏡裏衰顔失舊紅當年豪逸夢魂中山城對月中秋夜
隴雁寄書西北風遣興與誰同酒盞相思無處附詩筒
憑高想到消魂處落日無言水自東
田琢
贈燕
幾年塞外歴﨑危誰謂烏衣亦此飛朝向蘆陂知有為
暮投茅舍重相依君憐我處頻迎語我憶君時不掩扉
明日西風悲鼓角君應先去我何歸
陳規
送雷御史晞顔罷官南歸
五事前陳志弗劘屹如砥柱閱頽波一麾共指延年去
三黜何傷柳季和連蹇仕途如我老激昂衰俗在君多
扁舟南去知難戀萬頃煙波一釣蓑
趙思文
試院中呈同官崔伯善李順之
睡起松隂鳥雀譁忽驚霜果墮檐牙簡書廹促全疎酒
眼力眵昏只費茶不學道人餐柏葉却隨舉子踏槐花
提衡文字非吾事崔李風流有故家
嵩山承天谷又云逍遥谷
煙霞直上逍遥谷路轉山腰咫尺迷已覺洞天分聖境
更疑石磴是天梯霜添紅葉黃花好天與金壺玉柱齊
(兩峰名)醉倚西風正南望暮雲煙草一時低
張建
韓信廟
一檄風馳萬壘降當時意趣已難量既能歸漢識真主
何必下齊求假王將幄深嚴巖樹碧門旌搖曳嶺雲黃
我詩責備春秋法勝把君侯美處揚
梨花
蠧樹枝高茁朵稠嫩苞開破雪搓毬碎粘粉紫鬚齊吐
潤卷丹黃葉半抽月影曉窗留好夢雨聲深院鎖清愁
瓊胞已實香猶在散入長安賣酒樓(長安酒家有梨花樓)
答華隂宋先覺
雲臺清集憶當年詩筆逢君厭老拳後會邈如千里遠
壯懷不似十年前風帘搖曳橋南酒煙樹溟濛渭北天
咫尺靈山飛不到夢魂長遶玉峰蓮
送賀彦淳還南邠
玉峰明滅暮雲邊默計歸程約半千襁負尚憐靈照幼
家貧賴有孟光賢臨岐淚眼三年别夾路風槐六月天
佇立望君西去遠夕陽村落起孤煙
送王主簿還鄉
笑君習氣只書生薄有歸裝亦自清瘦僕擔詩雙籠重
羸牛引軛一車輕長亭已過那知遠别酒猶多未忍傾
記取明年斷腸處玉梨花底月三更
李純甫
真味堂
問渠真味若為言不著鹽梅也自全黿鼎大夫徒染指
麴車公子漫流涎胸中已有五千卷徽外更聽三兩絃
此老清饞何所嗜宦名嚼蠟已多年
猫飲酒
枯腸痛飲如犀首竒骨當封似虎頭嘗笑廟謀空食肉
何如天隱且糟丘書生幸免翻盆惱老婢仍無觸鼎憂
只向北門長卧護也應消得醉鄉侯
天游齋
丈人未始出吾宗草靡波流盡太沖七竅鑿開無混沌
六根消落盡圓通法身兔角聲聞外塵事牛毛夢幻中
誰會天游更端的瘦梅疎竹一窗風
偶得
包裹青衫已十年聰明更覺不如前簿書叢裏先抽手
鼓笛場中少息肩缾底剰儲元亮粟叉頭高挂老坡錢
會須著我屏山下了却平生不問天
瓢菴
書生只合飽黃虀大嚼屠門計似癡壁上七絃元自雅
囊中五字更須竒横陳已覺如嚼蠟皆醉何妨獨啜醨
此味欲談舌本強如人飲水只渠知
閻長言
應制中秋
璧月當秋夜未闌漢宫高會浹宸歡塊蘇塵世三千界
珠翠瑶光十二欄桂實飄香浮夀斝露華零潤溢仙槃
都人側聽雲韶奏共指天家是廣寒
李著
觀音院書閣
門巷蓬蒿一尺深小軒岑寂似山林鳥聲落枕有高下
山色閱人無古今客裏三年侵老境牀頭一易浣塵襟
晚涼癡坐忘言裏滿地西風白玉簪
馮璧
和希顔
虎守天門未易通庾塵無扇障西風主人何負盜憎主
公論不明私害公老伏固非千里驥冥飛似是五噫鴻
紛紛往事渠知幾都付崧巔一笑中
河山形勝圖
書劒丁年記昔遊中條之麓過蒲州地形西控三秦遠
河勢南吞二華秋晉魏兵爭一春夢漢唐壇祀幾荒丘
披圖弔古令人慨不必重登鸛雀樓
雒帥覓蘭作詩以寄
雲插高牙畫戟森春移寶檻燕堂深水南紅藥初退舍
嵩麓紫蘭今嗣音蠒足頳肩坐香累高梁華棟豈渠心
使君有問花應語玉樹誠佳非故林
元光間予在上龍潭每春秋二仲月往往與元
雷游歴嵩少諸藍禪師汴公方事參訪每相遇
輙揮毫賦詩以道閒適之樂今猶夢寐見之兒
子渭近以公故抵任城禪師附寄詩以敘疇昔
未幾駐錫東菴因造謁間出示裕之數詩醉筆
縱横亦略道嵩遊舊事感歎之餘漫賦長句二
首
性理諸方巳徧參歸來一錫住東菴山中蓮社舊招隱
旅舍阿戎新對談詩筆如君僧有幾文章媿我老無堪
綾書大字拈香疏須趁微之酒半酣
少林修竹欲天參竹外幽閒草結菴顧我雖存惟白髮
與君曾此共玄談干戈横絶境猶夢草樹荒殘人豈堪
臘甕春醪髯莫預商歌悲壯不能酣
王若虛
西城賞蓮呈晦之(晦之自號放公)
舊賞回頭已隔年高花又見出新妍偶成濁酒狂歌會
恰及斜風細雨天樂事適來偏有興閒身常得分無緣
作詩莫怪多誇語差比放公先著鞭
舒穆嚕世勣
紙鳶
鴟鳶鵰鶚誰雌雄假手成形本自同果物戲人人戲物
為風乘我我乘風扶搖漫擬層霄上高下都歸半紙中
兒輩呶呶方佇目豈知天外有冥鴻
劉昂
讀三國志二首
虎視鯨吞卒未休一時人物盡風流婦翁正得黃承彦
兒子當如孫仲謀乳臭蒙孫真寄坐齒寒鄰國莫分憂
阿瞞狐媚無多罪誰作桓文得到頭
泣漢遺黎血未乾繁昌新築受終壇天球寶鼎私臧獲
坎井㘭堂局鳳鸞地易主賓窮赤壁勢成螳雀事烏丸
陳言衮衮令人厭枉就輸棋覆舊槃
王仲元
雪中同周臣内翰賦
天上瑞花散不收温温協氣浹皇州横溪月淡梅宜臘
平野風閒麥有秋清興雅高東武會孤吟誰似灞陵游
西山玉立三千丈好句都輸趙倚樓
李節
漁父
舉世從誰話獨醒短蓑輕篛寄餘生半篙春水世塵遠
一笛晚風山雨晴稚乳滿船生事簡魚蝦到市利源輕
旁人莫怪機心少曾與滄洲白鳥盟
許古
訪箕和尚峴山
山中風定夜沉沉月滿禪林靜客心蒼檜四排嚴法界
孤松中立殷潮音鼓鐘有節人如玉臺殿無塵地布金
二月來遊春尚淺紅梅無數照山隂
楊慥
過司竹監有懷王監正之
不見崧丘跨鶴仙才名留得萬人傳春郊漬酒傷今日
夜雨論文記昔年宰樹謾懸公子劒高山已絶伯牙絃
故居修竹青青在寂寞終南落照邊
王良臣
送任李二生赴舉
塵澀鼇鈎公子恨風吹馬耳謫仙愁皇天老眼成人晚
今日男兒得志秋官樣文章堆筆底世情風色候江頭
主司不是冬烘物五色迷人莫浪憂
旬休飲
嫋嫋東風雪外還又催春色動谿山百年莫作千年調
十日須謀一日閒千丈歸心詩卷裏一襟豪氣酒杯間
醉鞭約住黃昏月馬首低懸玉半環
九月七日飲
紫霞零落帶孤禽平楚蒼蒼秋意深月過初三半梳玉
菊迎重九滿籬金天憐病骨商量暖雲促歸程計會隂
風雁飛來更瀟灑一枝蘆雪印波心
牧牛圖
三摩不受一塵侵本分工夫日念深杖屨得廻遊子脚
葛藤灰盡老婆心顛狂不作風頭絮出入誰傷井底金
回首人牛在何許一江明月夜沉沉
燕子圖
相别相尋積歲年人心不及鳥心堅填償恩義三生債
分付平安七字篇王謝烏兜疑誕說紹蘭紅線定虛傳
何如此段人親見舊話從今不直錢
劉鐸
澠池驛舍用苑極之郎中韻
慣從鞍馬作生涯宿處依依認是家罏火相看衣袖暖
盤餐未辦驛廚譁淹留歲月頭如雪汨沒風塵眼更花
永夜如何得消遣新詩吟罷自煎茶
御選金詩卷十四
