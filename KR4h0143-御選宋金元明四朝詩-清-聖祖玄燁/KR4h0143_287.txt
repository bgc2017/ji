欽定四庫全書
御選明詩卷一百十八
六言詩二
王樵
望湖亭二首
平疇門外春雨遠寺山西夕陽柳暗溪橋輦路水肥穜
稑江鄉
孤村數家隱樹一曲清流抱山四月城中未有林端黃
鳥關關
徐學謨
漫題六言絶句
東風細雨樓頭兩人相對悠悠掩却朱脣無語留情付
與箜篌
題唐伯虎畫
日下棠隂覆屋門前流水遶渠黃鳥無聲睡去問君所
讀何書
錢鎮
田家雜興
細草行来芳徑修篁覆處茅菴借問丈人生計薄田自
種溪南
申時行
偶成
池上横穿小島山間斜倚孤亭静對游魚戲藻閒看立
鶴梳翎
縹緲雲開列嶂澄空水遶孤亭遠樹重重暮靄疎萍點
點寒星
何良俊
無題
雲儀冉冉朝日碧韻娟娟晚風幾重霧障遥隔一道星
河暗通
金陵弔古
漢季平分三國孫吳元占東方堪笑當時王濬與人閒
管興亡
周處臺前草長莫愁湖上雲深不惜英雄代謝獨憐紅
粉銷沉
李攀龍
郡齋同元美賦得遺字
城上西山黯黯齋中秋草離離風塵微禄相誤疎拙除
書自遺落日故人對酒白雲仙吏裁詩蕭條回首何處
徙倚論心此時
王世貞
游武當山五龍宫
聽雨過青羊澗披雲出紫蓋峰曲曲蜿蜒複道層層歷
落怪松嵌巖幾點韎&KR1944;擁殿千朵芙蓉倦時但引三爵
睡法不輸五龍
江南樂
亞字城西沽酒桃花塢頭放船春城處處啼鳥寒食家
家禁烟榜枻飄来羅帶羃䍦抛却珠鈿么童攝客施粉
姹女當壚數錢隙日金鱗擁釣柔風玉鬛垂鞭五陵俠
客空老何似閶門少年
舟行即景
落鴉千點萬點流水一灣幾灣漁燈南垞北垞鳥道前
山後山
阻風黃石磯
桃葉江南江北桃花千山萬山捲簾但看白浪沽酒不
減朱顔
吳國倫
登分署後山小飲
城郭家家厭雨山川面面出雲天畔老夫獨坐閣中野
色平分
樽盡萬山垂暮汀深五月如秋薄霧將舒忽卷醉翁欲
去還留
李先芳
正心樓賞梅
今歲梅花太晚開時携酒登樓莫怪三春過半且攀一
醉銷愁絃上空傳白雪夢中如見羅浮歸興濃於詩興
宣州疑是揚州
春日登樓作
長堤芳草初青古廟垂楊幾樹登樓不見山村知在杏
花深處
吳維嶽
孝豐西圩道中
澗泉遶路十里石屋棲雲數家何處微風醒酒溪南紅
杏新花
李言恭
山居樂二首
一徑杳無車馬萬山忽有人家相問不知歲月惟見開
花落花
夜静白雲鶴睡春深紅樹鶯啼若問幽棲何處胡麻流
出山溪
村晚
山下數聲犬吠村中幾處人歸短笛醉横牛背斜陽正
對柴扉
沈明臣
芳徑
芳徑不時獨到高樓盡日過從耽看百年喬木緘情一
片芙蓉枝弱鴉棲未穩花深蝶睡方濃青眼最憐詞客
白頭翻愛秋容
題畫
江頭欲雨不雨水面無風自風日脚倒射江底莎青樹
綠波紅
客次有懷中林諸勝
雅見渡橋西路白公廟畔東鄰竹馬村中賽社土牛郡
裡迎春
江浦楝花鱭上海田麥葉蟶肥十姊妹花開遍梁山伯
蝶来飛
春煖潮生大堰夜凉月出横塘梅裡黃魚散子霜前紫
蟹輸芒
舊說新豐酒市空傳櫟水菱歌不得青春作伴忍令白
髮蹉跎
王叔承
西湖雜興
看花須近寒食看潮待過中秋二月十五花信八月十
八潮頭
王穉登
苕城雨望
雲生上若下若雨暗苕溪霅溪牧豎過橋牽犢山翁登
屋驅雞藕花岸邊魚躍桑樹村裡鳩啼藥裹茶烟禪榻
思家病客悽悽
劉應時
金山道中作
翠壁蒼松古道空山白鶴深林籬花帶風吹帽泉香飛
雨霑巾
逕石巉巗縈帶山雲出没縱横近水人家犬吠隔溪僧
寺鐘鳴
皇甫汸
泊江口
大别山前暮雨漢陽江口孤舟秪是臨流送酒無因挽
日登樓
子慎行
夏日村居
有竹有山有水宜烟宜雨宜晴欲似浣花溪畔主人背
郭堂成
范謙
九日同年讌集
宦旅風塵荏苒天涯節序頻催霜前白鴈初度雨後黃
花漫開題塔尚懷舊侣登高並集仙才百年此日長健
四海論心幾回
顧大典
金陵懷舊
小岸高樓長笛秋風野寺昏鐘問渡重經桃葉涉江欲
采芙蓉
陳允升
善權洞
山深不見人跡林密惟聞鳥鳴洞裡石牀丹竈松間雲
影樵聲
春日荒村即事
晝静寥寥犬吠村荒寂寂春暉鴈落平蕪遠近蝶隨花
影翻飛
馮時可
石湖漫興
千頃湖流寺左一丘雲護窗前布帆遠隨去鴈碧渚近
戱游鮮牀頭綠蟻初泛籬下黃花競妍閉戶無人問字
跏趺有客逃禪
幽居雜言
魚眼已翻蟹眼松聲更作雨聲人言酒澆磊塊吾喜茗
解煩酲
小圃自堪種藥幽溪亦足浣花金尊白墮誰共璧月青
天肯賖
劉逴
洧上
鵲逐玄蟬上下魚隨花鴨沉浮問道塵中車馬何如此
地消憂
鄒迪光
望亭至滸墅雜書所見
村鼔若遠若近山烟或淡或濃土沃可耕可鑿人安兼
賈兼農
趙南星
六言絶句四首
地僻門無剥啄林深竹有檀欒一壺濁酒自飲竟日蓬
頭不冠
睡起斜陽欲落信步獨往林臯舊日曾看釋典近来懶
讀離騷
昨夜雷聲送雨朝添綠水滿池船尾新来翡翠沙邊久
立鷺鷥
合歡雙樹阿那時有清禽好聲遮莫雲隂晝晦由来昏
曉分明
堂成漫興四首
結構茅堂低小地偏夏日亦凉鄰家幾株高樹為送清
隂過墻
懶囀鶯潛密葉多情蝶訪幽花城上半規日落村中一
縷烟斜
年来燕子稀少不見紅襟可憐瓦雀喧喧無數鬭争每
墮人前
却掃何須謝客閒居每自垂簾門外不栽五柳恐人知
是陶潛
鄒元標
山居雜興
峰前峰後山寺舍南舍北人家草閣春深酒盞寒江雪
裡漁槎
馮大受
山中
修篁未舒密葉喬松復長新枝投策林間晞髮磨厓石
上題詩
金陵游樂三首
燕子磯邊月皎牛頭山頂雲開太平堤上走馬莫愁湖
畔銜杯
載月秦淮渡口看雲鍾阜山頭題徧南朝古寺醉殺十
里紅樓
散步曾經邀笛尋幽自愛棲霞公子西園高會佳人南
國繁華
余寅
題便面
洞壑天低萬仞叢枝雨立千章歲月都從寥泬人家半
住蒼茫
楊于庭
歸田樂
不歎塞翁失馬已拚學士焚魚數椽趺坐閉戶一榻清
香讀書
幾家白秫酒熟十月黃粱蟹肥為喜青山強飯更憐黑
髮初衣
何三畏
贈蘇爾宣卜居吳門
金閶南寺北寺虎阜前山後山天色不風不雨先生獨
往獨還
張夀朋
翠屏房
江漁釣罷無市野寺殘僧似村鉏圃須留行路愛山莫
掩柴門
方應選
茅山贈道士
采藥誤投香澗攀蘿直躡罡風片片紅霞杖底雙雙白
鶴雲中
積翠深沉檜嶺流紅窈窕桃源雨後獼猨學舞雪中雞
犬争喧
袁宗道
行衛輝野村中即事
茅屋犬卧人邊麥隴鴉啼牛背儻逢種柳先生僕夫停
車少待
袁宏道
七夕偶成
天上一昏一旦人間甲子周年不分黃姑織女夜夜烏
鵲橋邊
兒女紛紛乞巧先生老矣何求不用丏靈烏鵲唯宜拙
守斑鳩
焦竑
性公自高陽過訪賦贈
千樹萬樹雲嵐舍北舍南烟景高陽有客晨過小徑無
人晝暝
舟横遠浦斷岸鴈度長汀晚霞欲采蘋花相贈澄江冉
冉天涯
靈谷寺梅花塢六首
山下幾家茅屋村中千樹梅花藉草持壺燕坐隔林敲
石煎茶
薝蔔林東短墻曾開寶地齊梁初春老樹花發深澗無
人水香
落落半横参月溶溶盡洗鉛華盈盈湘浦解珮脉脉蘿
村浣紗
西湖夢斷人寂東閣糚殘月斜襟解微聞薌澤鈿昏半
卸檀霞
一枝初出巖阿看盡千林未多天女知空結習散花不
礙維摩
二十四番風信四百八寺樓臺何似草堂梅燕同人先
探春回
陶望齡
塗中雜詩
風塵忽換蒼鬢寒色偏侵紫貂上馬踏一村月迴鞭避
獨木橋
陳薦夫
和閔夀卿扇頭韻
白雲千片萬片草屋三家兩家課僕滋培花藥逢人較
量桑麻
魚鳥羣中作伴烟霞深處為家分與世緣隔絶莫教流
出胡麻
題商孟&KR1777;小景
風蕭騷時落木霧朦朧處遠山秋光半澹不澹雲影欲
閒未閒
林景暘
崑山道中
楊柳歌殘楚水梅花夢繞吳宫往往来来江上風風雨
雨舟中寒色全憑麯友行蹤半似漁翁惟有玉峰留客
一螺青黛浮空
范鳳翼
游招隱洞訪懋修禪師
支笻撥將烟路信步誤入雲堆獸窟今来佛窟書臺本
自香臺山高不惹塵坌境僻自隔囂豗玉蕊泉宜枕藉
袈裟地費穿裁下舂樵斧未歇上界經磬方催紅葉漫
天花雨碧峯拔地蓮開垂栢清影可憩蹲鴟膩粉堪煨
焚香粗具松果瀹茗旋爇秋荄愛此維摩十笏可容徵
士三杯
延令西鄉同夢叟賦
十年不過延令問俗殊異他方處處宜桑宜竹家家乃
積乃倉子鮆時魚充市朱櫻綠笋盈筐城子潮同楊子
西鄉景似吳鄉風氣漸隆騷雅人情容得疎狂只餘一
事堪恨名園底事荒凉
吳文企
汎舟碧浪湖二首
紺塔高懸山寺蘭舟不遠人家載出村莊兒女折来楊
柳桃花
小櫂白蘋洲渡輕帆碧浪湖風歸到郡城春望湖山盡
在樓中
阮自華
别徐茂吳
采鷁江干迅速朱樓天上淼茫連夜高唐風雨一行付
與徐郎
不向天門走馬只来松舍烹魚飛得青城寶劍長干露
出芙蕖
熊明遇
東皋即事二首
門外平疇漲綠樓前畸墅鋪紅家本耕田山北人今避
世墻東
紫鯉春潮活活黃鸝夏木隂隂竹下茶爐烟起牀頭酒
甕香深
張鼐
題蔣民部竹徑梅花卷
遲日吾廬閒坐三春一事栽花小苑幾番點綴東君别
領烟霞
題徐成夫畫扇蘭亭圖六首(錄二首)
草閣獨依松樹主人長對鵝羣不妨臨池把酒無限青
山白雲
百道泉聲竹裡千峰雨色松間黃鳥催觴新韻白茅藉
客初筵
傅淑訓
題香積寺
平甸草鋪似繡高峰石削如門牛羊十里五里雞犬前
村後村
唐時升
紫筠居
晝永竹隂入戶春深花事滿城尋常幸無酒債夢覺猶
有書聲
幸有棋中敵手曾無鏡裡愁顔案上南華秋水屏間北
苑曉山
題娛暉亭
負郭家家水竹殘春處處烟花開尊欲栖鳥雀舉網頻
得魚鰕
春霽耰鋤札孔晝長棋局登登行就南鄰酒伴立談北
寺歸僧
風拗藤絲脫樹雨餘柳絮為萍閒居莫来莫往小酌半
醉半醒
鵲喜携尊新客魚迎散食小僮岡腰暮靄凝碧水面殘
陽漾紅
侯豫瞻東園
鵲巢傍簷古木魚唼臨水長條暮靄横拖匹練春冰薄
似輕綃
深林已生宿霧遠樹猶帶斜暉犬吠鄰家社散雞棲學
舍兒歸
夏氏池亭
出郭平分浦溆開門别有山川日高竹露猶滴風定茶
烟翳然
長鑱雷後尋笋短笠雨餘種瓜乳雀欲栖畫竹游蜂頻
采蘋花
垂楊頻卧頻起落果乍浮乍沉游魚攪翻竹影倦鳥投
入藤隂
竹蔭巧藏三伏茶香分入四鄰波間先辨来客石畔長
眠醉人
程嘉燧
江上
亂眼江雲飄忽照心山雪徘徊漁舟遲客不發野廟無
人自開
立馬嘶寒斷渡居人乞火沿村十步雪迷津閣半空濤
殷山門
許令典
題陳平叔陋巷
狹巷難容旋馬小池也愛籠鵝客来兒子教揖興到老
人自歌
譚元春
園中
柴門未破先改橋木將欹始安夜燭每臨水次午餐多
在林端
得蜀中故人書
蜀川兵定人静老友天寒信来莫怪草堂深閉小橋邊
有門開
吳伯與
漁父
裊裊江村綠柳潏潏橋邊清瀏抛將長網成圍駕去扁
舟應手驚開飛鷺浮鷗跳入細鱗巨口得意蕩槳歸来
若箇争先沽酒
蔡懋德
書扇頭送元昆兄歸舍别不歎遠冀相見勿遲
去年九月八日相見正在長沙今年七月方半兩人一
人歸家飄零尚乃如此何時同植桑麻堂有白髮老母
鄰有糓麥可賖歲月與我共此辛苦何似天涯入門且
作歡笑賓朋無酒亦譁問我近來何狀春山近寸粗茶
盛時泰
城山六言四首
微雨纔沾麥脚軟風剛報花枝田舍春光幾許江南上
已臨時
禾黍平連遠陌牛羊半下重岡花影垂簾弄色茶烟隔
屋吹香
樵語深林若嘯泉聲隔樹如雷少婦機絲未罷老翁社
飲初回
曲磵魚游碧藻寒莎蛩響千林西舍歸因賣畚東鄰出
為修琴
俞安期
東濠雜興
青谿東九西九白鳥朝雙暮雙結屋何殊柳浪投竿别
是桐江
姚旅
山家
水盡重重客路山開處處人家粉壁斜銜落照朱簾半
捲桃花
柏葉麝餐雲暖柳枝鳥踏烟寒稚子出墻看客隔籬犬
吠衣冠
汪逸
蘧公池上
園經一雨再雨水接西村北村牧子驅牛避道僧雛譲
鶴譍門
吳沛
節憶
蒼鵝肥只計隻白酒賤不論觔歲歲會逢節令人人幾
遇年登
王龍起
春雨村中有懷
惜春長自顰眉獨立階前望誰幾樹山村杜宇一欄風
雨荼䕷苔生滿地將遍燕入空簾半垂惆悵香銷耐冷
玉樓人去多時
曉起
夜闌遠寺鐘鳴漸漸啼雞有聲起把疎簾半捲一鈎落
月西横
寒夕
疎林夕照將斜半嶺風吹斷霞無事柴門獨掩庭前幾
樹梅花
雨夕
滿城風雨層層寂寞危欄獨凭墻外梨花亂落黃昏一
點孤燈
秋夕
小窗殘日斜懸葉落空庭悄然簾影無風自舞數聲雞
犬村前
田狩龍
晚登城東望海樓二絶
月出光浮翠巘潮来浪泊晴沙登樓只有王粲颯颯西
風蓼花
刺船知有漁叟小岸微聞櫂歌望斷碧天無際白雲紅
樹秋多
李向中
題旅舍
雲外平林東郡天邊落日西峰悲凉此夕何夕燈火黃
昏店中
朱積
題桃源圖
門外千巗飛雪洞中萬樹流霞山田處處雨足桑柘依
依日斜綠楊渡頭艇子白雲影裡人家春風欲迷去路
惆悵溪邊落花
春閨曲
繡戶斜侵芳草閒庭開遍棠梨朱簾抱愁不倦翠黛無
言自低刀尺年年塞北夢魂夜夜遼西紅顔一去難返
愁逐春風馬蹄
張若羲
孟冬作
莫謂歲寒無友當軒老樹亭亭水面風来自白山頭日
上先青
負郭汚邪五畆前村沼沚一灣鳥啄荒畦隊隊魚游湍
水潺潺
天邊鴻鴈雙雙波際鷺鷥一一舉頭仰看行雲轉盼回
思落日
睡熟鳥喧不覺客来我醉欲眠樹色年年如此山光處
處依然
隔溪錦樹初殘對牖臘梅微吐鳥依枝上輕啼花隱林
間暗數
昨夜霜飛似雪今朝霧散無烟坐處白雲滿地起時紅
日半天
梅市人家大隱桃源時節小春禮數山翁簡略懽情野
老殷勤
照檻一潭寒月當忩四面微風弱柳千條未綠野燒萬
井齊紅
陳繼儒
贈雲麓上人
雲去雲来空谷碧苔暗生茅屋日斜一卷法華坐對飛
泉自讀
贈濓上人
錫杖半隨青席獨宿萬頃寒雲雲氣夜来飛去藤花又
復紛紛
九月一日
籬下黃花堪把城頭風雨初来欲問重陽消息不知何
處登臺
飲虹橋
柳蘸鴨頭春水草分燕尾晴沙莫問旗亭遠近忩前認
取桃花
山中
燕子飛来枕上荷花開到橋西新凉幾番客至永日不
住雞啼
題雲山
雨過石生五色雲度山餘數層時有炊烟出樹中多處
士高僧
宗泐
巖潭道中
古水灣頭漁艇夕陽山下人家風起一溪白浪秋来滿
路黃花
山中小景
四山一片秋色埜客獨坐茅亭渡頭紅葉如雨石上長
松自青
道衍
張山人適見訪暮歸口號
隔水茅堂塵静臨蹊松戶時開烟碧磵邊非草雲白山
前是梅琴為知音一曲酒緣得意多杯今日乘驂且去
明朝帶鶴重来
春日西溪即事二首
雲斷山峰遠遠樹迴溪路斜斜酒旗風颺村店牛衣日
曬田家喚婦鳩藏密竹引雛鴨聚圓沙人晚櫂歌歸去
争先去折汀花
人家半依沙觜舟子長停岸足楊柳三株五株桃花一
簇兩簇斜陽澹澹牽黃遠水盈盈漲綠老翁忘却投綸
因看晴鷗對浴
題畫
小小板橋斜路深深茅屋人家竹塢夕隂多雨桃源春
暖多花
善啟
十五日桃紅復含宿雨柳綠更帶朝烟分韻
浮世空嗟擾擾逝川莫駐滔滔且從遠老栽藕肯學劉
郎種桃
夜泊歌邀明月曉行帆送東風峩峩山殿銜碧隱隱驛
樓露紅
德完
十五日桃紅復含宿雨柳綠更帶朝烟分韻
篷底遠山疊疊船頭新水滔滔烟暖已舒岸柳春寒未
放溪桃
吟處有山有水歸程無雨無風何須竹葉浮綠自喜燈
花吐紅
懷瑾
十六日桃紅復含宿雨柳綠更帶朝烟分韻
獨樹村邊落照短篷江上回風沙草微含烟碧溪花半
帶雨紅
鐘動錫山驛外帆收滸墅橋邊兩岸曉風殘月幾家古
木寒烟
明秀
舟還二首
東家西家看竹南寺北寺題詩欲問出門高興山中猨
鶴幽期
晚筆青山剩語春沙白鷺餘杯兩岸落花芳草滿船明
月歸来
正念
燕京春暮寄山中人二首
鳥鳴不鳴山静花落未落春遲美人如雲天際勺藥空
留一枝
蠶熟柔桑更綠鶯啼小麥初黃喫餅且隨燕薊繰絲空
憶荆揚
明曠
曉起
幾點星猶在樹成羣鴉已出村最是依微梵火居然掩
映松門
洪恩
冶父山居
亂石砌成茅屋編柴夹就疎籬䋲樞華門晝掩任教霧
鎖風吹
風雨杳無人至開門静裡生涯詩字蒲團經卷燒香汲
水烹茶
十月十五日冶父山中有懷丈庵
東嶺初升皓月西林漸歛殘霞散步歸尋邊笋乘凉摘
到新茶
望亭飯僧作四首
借得人家隙地中藏幾樹梅花旋搆數間茅屋欲談一
卷楞伽
隔岸長松疎柳雙溪一片湖光夜聽漁舟共語風吹菱
芡時香
屋後一灣流水門前幾點青山雲去月来橋上鳥啼花
落林間
添得一條略彴如從盡裡行来即此草庵亦可何須百
尺樓臺
法杲
山居詩
山田有鳥春種水碓無人夜舂隔浦玉幢金刹過橋白
石青松
無心學圃學稼有事不陶不漁倚枕過于倚杖看雲勝
似看書
青天月出几上白日雲生杖頭矯跡不因人避過橋每
著花留
半夜草鳴枯壁六時雲擁䋲床形影自為支許土風别
是羲黃
方孟式
雜興
雨後移花種竹冬来掃雪烹茶倚闌輕揮團扇樓上遥
憐落霞
田家樂
松下柴扉静僻籬邊竹逕清溪菜花蝴蝶一色野雀山
雞亂啼
石上殘棋一局松間初試新茶春去不知節候門前楊
柳飛花
荷衣野興初覺歧路風波不知水綠山青自在素書掛
角忘疲
采藥白雲深處逍遥流水生涯尋梅不識歸路隔嶺鐘
催碧霞
舟中
篷窗日高初起坐看長溪釣閒世態紅花白眼人情碧
水青山
秋意
夜来莫驚風雨吹落梧桐滿庭漫道白雲無意河邊遮
却雙星
朱妙端
惜春
挂樹游絲旖旎撲簾飛絮輕狂杜宇喚將春去小桃落
盡紅香
董少玉
憶兄妹
秋後梧桐彫落故園兄弟銜杯旅夢三更燭影歸心千
里塵埃
七月寄衣
鴈鴻何處飛鳴滿目蕭條黃草書来先寄寒衣風雨太
原秋早
降道人
探梅
輕舟十里五里殘雪一山半山我意探梅獨往誰教放
鶴先還
金尚憲
九日
黃縣城邊落日朱橋驛裡重陽菊花依然笑客鬢髮又
度秋霜
御選明詩卷一百十八
