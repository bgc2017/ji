欽定四庫全書
御選明詩卷四十八
七言古詩十三
徐冽
春日過趙凡夫山居即事
茂苑三月春色都錦雲五色開平蕪碧浪澄泓蕩蘭槳
推篷忽列西山圖不禁殊勝來觸目神魂搖搖已馳逐
願御長風跨紫霄且隨飛鳥盤空谷况復同心恰兩人
探幽直抵支硎澳晴暉絢爛自吞吐萬壑千峯莽回互
兜輿直上樹杪行短袷還從花底度亭臺秀聳非人間
瑶光片片生雲霧丹石巖前茜草腓青霞榭裏啼鶯暮
流水淙淙一徑通層崖巧鑿驚神工主人護惜扃靈異
重關窈藹藏蛟龍五丁徘徊不得啓隻腕奮決闢微濛
玄溜斜飛千丈雪絶澗遥懸百尺虹恍疑惠子臨濠上
不道秦王幸海東意氣縱横凌白日山崩水涸俱懵懵
蒼頭競出譁異事遊人蟻聚紛來視詫余弱骨不勝衣
何為狂趡若奔駟仰天大笑還應之歴落嶔崎本狂士
飲酒百日餘兩眸讀書萬卷無一字看山不用通姓名
袖中漫滅禰衡刺呼馬呼牛任爾曹醉狂醒狂我自豪
人生行樂且乘興那能窘束坐牢騷我聞主人才且賢
何况蓬萊有謫仙芍藥參差開錦帙芙蓉冪䍥覆霞箋
畫閣雙題碧玉柱宵鐙對詠蕊珠篇咫尺瓊樓不可到
對此飛流一惘然狂生雖狂解自處白眼看人得幾許
寧令落落笑知音豈肯卑卑溷俗侣尚平痼疾已成顛
衛玠膏盲無復悛暫折危柯下奔嶺還依落照返澄川
高山流水年年在勿令伯牙空絶絃
張鼐
登醫巫閭山絶頂
神州五岳神所居遼西乃有醫巫閭長城不能斷地脈
靈氣盤結東扶餘翠屛萬疊遮大漠危峯千尺凌清虚
砂頭西犇似駭浪山勢北曳同衣袽石壁巉巉俯絶壑
泉流滴滴下深渠鼉岡磈礧苦折屐鳥道盤屈驚摧車
逶迤百折山之半别開一洞棲猿狙山樓突兀鑿新磴
佛火荒凉依舊廬攀厓披棘上絶頂天風欲墮吹襟裾
何當一埽狼煙息山巔可勒燕然書
楊鶴
題虎谿三嘯圖
青山日向微送客還山下行行出東籬去去離蓮社談
深仙梵隠枯蒲漸似鐘聲入窈無陸公不語陶公笑因
之拍手相揶揄揶揄咫尺還相失十年却破山僧律無
情翻作有情歸秦人誤逐漁郎出
李流芳
送程孟陽遊楚中
我昨勸君為楚遊喜君翻然即掉頭今日置酒與君别
見君行色我始愁平生心知兩莫逆人言君癡我亦癖
村扉城郭嫌疎索那能别此長為客去年送我揚子湄
焦山落日江逶迤豈意今年復送君楚雲湘水勞相思
君家書閣秋山中千山萬山松入風我亦買山梅花裏
誅茆卜居期子同惜哉此意不得遂連年飄泊徒西東
人生萬事常相左飢來驅人欲誰那君今新得賢主人
相將且拽寒江柁江月山花遠趁君詩囊畫本留貽我
蓴羹
怪我生長居江東不識江東蓴菜美今年四月來西湖
西湖蓴生滿湖水朝朝暮暮來采蓴西湖城中無一人
西湖蓴菜蕭山賣千擔萬擔湘湖濱吾友數人偏好事
時呼輕舠致此味柔花嫩葉出水新小摘輕淹雜生氣
微施薑桂猶清真未下鹽豉已高貴吾家平頭解烹煑
間出新意殊可喜一朝能作千里羹頓使吾徒搖食指
琉璃盌成碧玉光五味紛錯生馨香出盤四座已歎息
舉筯不敢爭先嘗淺斟細嚼意未足指點杯盤戀餘馥
但知脆滑利齒牙不覺清虚累口腹血肉腥臊草木苦
此味超然離品目京師黃芽軟以酥家園燕笋白於玉
差堪與汝為執友菁根杞苗皆臣僕君不見區區芋魁
亦遭遇西湖蓴生人不顧季鷹之後有吾徒此物千年
免沈錮君為我飲我作歌得此十斗不足多世人耳食
不貴近更須遠挹湘湖波(袁石公盛稱湘湖蓴菜美不知湘湖無蓴皆從西湖采去)
(以湘湖水浸之耳蓴菜初摘後以水浸之經宿則愈肥凡泉水湖水皆可浸不必湘湖水也今人但知有湘湖)
(之蓴又因石公言謂非湘湖水浸不佳皆耳食者耳)
程嘉燧
江上送超宗弟遊海門
人生良會難再遇常將骨肉等行路昔居山中無世情
汝未勝冠余未娶誰知衣食旋相驅坐令流落那能顧
頻冬嶺北厭冰雪長歲江東足煙霧(弟嘗客章贛)去日艱難
真可惜後來離别知無數相逢且暫同遨遊狂波對酒
升高樓江邊女弟留十日風雨賦詩殊未休汝更請為
離别吟試聽長歌足哀音余愁一歌傷汝心汝今又向
海門去能識江流深不深
孫履正履和北上予同舟送之入郡艤舟白蓮
橋信宿臨别題贈長句
凉風一杯酒明月萬里心雙帆飛度吳苑樹澄江遠挂
秋河陰君過三山向京闕揚子津樓秋漲没廣陵豪士
邀醉君期我不來意超忽君不見梁園歸弄黃河舠驚
沙刮地哀鴻高又不見吳都走馬來觀試霜葉覆階鴉
滿寺壯心簸蕩功名疎劒歌蕭條風雨至逐君兄弟歲
月深寸心匪石千黃金脫衣貰酒君酌斟君胡不飲心
沈吟沈吟欲言向余久舊時好事還能否黃羅峯頭搔
首問青天逸句驚人落杯酒此中二月棃花明綠莎錦
湍飛羽觥千林皚皚雪照夜踏冰響屧空巖聲玉屏門
西初罷射揮鞭半醉歸侵夜將軍開閤遮馬迎琉璃燭
晃金盤炙别來耕商甘隠淪此日感歎傷精魂令弟胸
懷萬人略結束弓矢干金門仲今落魄向侯邸食魚有
無那可論送君江邊天迢迢月明青天生夜潮我醉仍
眠為君侣起看日暮陽山雨朝來移艇游村南碧湖蒼
翠藏精藍龍鱗古木不見日菱花演漾開風潭卷帷散
髮蔭深樾此時賦詩思清發忽然二子就我來手指月
出浮雲開谿橋石路皎霜雪顧影踏月心徘徊徘徊不
眠欲至曙預愁明日還歸去白蓮橋西題贈君千載知
余送君處
送李茂脩還山省母
男兒遠圖幾年志未得引領彎弧向屬國秋風辭家今
始歸顔狀慘澹氣抑塞憶昨薦士尚書郎(殷職方公)知爾善
射聞四方中丞側耳識名字轅門長揖生輝光西秦猛
士産靈夏(杜生少年大刀五十斤)長弓大刀仍善馬令與校射藂
萬人齊聲共呼出君下來趨幕府何逡廵報國無階自
致身里中輕薄休相笑陶母廚間正苦辛
走筆答贈胡京孺
丈夫身無羽翰長偪側江水滔滔阻相識白首逢君大
道間一笑寒灰吐顔色五山低昂波浪高扁舟掀舞同
秋毫截江破浪赴知已侯門噂沓譏徒勞世人豪舉皆
如此朱絃半絶心欲死顔厚難教伺貴人舌存未遣憂
妻子城中泥淖十尺深多君款曲投知音寧須百錢一
斗酒自有片語千黃金男兒感激會下淚莫緣失路沾
衣襟
清明舟中
清明寒食山頭哭到處猶傳舊風俗無家自愧百年身
有情共傷千里目漢陽渡口柳依依江風作花雪打衣
經旬始過道士洑五日未離黃鶴磯吳王廟前烏銜肉
又攪崩江作銀屋义魚艇子不敢行晝傍官船愁水宿
春光忽開三月三紅桃寫鏡江拖藍煙花纔下兩孤北
松楸正在九華南蟂磯亭亭落日孤春原盡處是蕪湖
青煙白道人歸去紙錢挂樹啼鳶烏
周敏仲同客過拂水莊阻風山廚蕭寂戲作
烈風振山石欲落亭午高眠縮雙脚髯郎扣門二客俱
好事經耳宛如昨青春豪絲醉白髮綠水華燈蕩朱閣
米家船從何處來但說東臯好林薄朱門如山酒肉待
却犯顛風抵窮壑纜舟盡日不得去白浪喧豗斷煙郭
自巡寒庖有濕葦走問東家無郭索樵蘇清淡亦恒事
倚壁呻吟如可怍老夫猶云幸免俗且未燒琴思煑鶴
題畫雪景送炤師歸黃山碣石居(去年除夕師以余疾出山)
(兹感舊作歌)
蓮花峯腰三丈雪飛鳥無聲人跡絶山僧冒寒晨出山
觸踏層冰跗坼裂遠來問疾剛一笑寒釭結花如吐屑
紙窗竹屋歲聿除駒隙光陰催電掣故人遊山恨不俱
愁我無緣上嶻嶪(海虞公曾語炤師云云)八十衰翁老無力賈勇
扳躋強得得前推後挽賴炤師擐肘牽裾抱腰襋穿崛
渡壑捫确犖十步迴顧五步息忽然坐我天門間自怪
平空生羽翼此時日下千崖赤相去牛鳴望碣石崖松
龍挐互相引林石人形如欲沫菴前矮垣齊及肩道上
清泉纔沒跖仰頭天都五千仞俯瞰蓮溝十萬尺曈曈
簷松樹羽蓋羃羃楓林排畫壁廿年茅齋落夢境方丈
香廚共禪席牀下地爐火長活龕裏燈明磬方寂八月
山寒苦風雨有客夜投同軟語山芋煨來手自剥秋芽
焙出還親煑老人擁衾日僵臥小師蓮經晨夕課開門
忽報下方晴唶唶空中靈鵲過
左光斗
報國寺看松同李懋明御史鄒匪石吏部
梵宇紛披松十圍龍鱗高挂鶴來歸擁護天闕心獨苦
涉歴冰霜勢欲飛寒柯苒放伸勁鐵皴皮細蹙姿態裂
怒枝雲霄敵蛟龍老根連蜷纏虹霓清風吹散何蕭騷
妙音衆樂生波濤碧雲秋影横僧榻金粉春花點客袍
我聞廬山之松參天起孤高挺秀吸江水天柱龍山遥
相望爾我貞心毋乃是長安遍地桃李花笑他夭冶擅
繁華五侯七貴爭相看歲寒誰為過君家與君手挽長
松株向僧還索長松圖安得攜松置邱壑遠避如今五
大夫
聞啓祥
南關署中古梅一株南宋時物也徐青璧使君
邀看有賦
我愛西溪似西磧梅花鱗鱗照溪碧十里五里香雲迷
千枝萬枝玉筍劈我欲因之結伴遊誰知春向署中收
花枝次第巡簷發使人忘却西溪幽展轉看花被花惱
一樹婆娑稱獨老蒼顔鶴髮足典型縱使無花亦自好
使君愛花兼愛客斗酒潑花應不惜醉殘明月參横昏
還憶西溪花正白
送陸遂初山人歸梁溪
有美平原儁偶過平原里巋然六尺挺鬚眉腰下黃金
紋蝕紫音操白雪和者稀大雅真能推七子與君把臂
自秦樓紫蠏黃柑好拍浮舉杯長嘯邀明月恨不相逢
共白頭相逢一日足千古烈士肝腸為君吐霜鍔芙蓉
匣底寒空宵擊筑賦鸚鵡秋風蕭瑟蒯緱濕江水迢迢
岐路泣送君南浦折柳條年年折柳長相憶
侯恪
題蘇漢臣鷸蚌圖
秋風瑟瑟蘆花白秋山如洗澗泉碧夕陽遠挂楓樹林
鷸蚌無心相逼迫蓑衣漁子下垂綸却看手取如有神
人生萬事皆如此誰為此圖蘇漢臣
高道素
臨淮秋夜
鳴橈伐鼓漾回波美酒千鍾開櫂歌秦箏甫停越謳發
落日微風雙翠蛾芳年易盡瑶華晚白日朱顔愁不返
横笛他鄉未忍聞空齋獨坐成長歎
屠本畯
潮生
潮生君未來潮落君又去來去總無常勞勞西江渚江
渚月明潮又回郎行那得好懷開明朝試看天邊月不
待潮生蕩槳來
莫是龍
秋夜汎月龍潭聽賈客吹簫
空潭浩渺秋如練竹樹千家隔波面獨倚飛艫泊夜潮
冰輪一片林端見江頭賈客愁如何參差紫玉聲嗚嗚
欲絶不絶還更續飄颺細入寒雲多恍疑清籟因風舉
又似孤凰求鳳侣泣盡鮫人百斛珠織成嫠婦千條縷
江南八月煙水深魚鴈寂寥鄉國音我亦聞之不能寐
曲中誰念客苦心一從簫史仙遊去嶰谷枯篁杳難御
今宵若遇玉容人青天定有驂鸞處
謝三秀
郭外看春山集任去疵齋頭作
花信風高繡幕垂牆東深樹語黃鸝向夕張燈留客處
漫空飛絮困人時春寒側側春衣薄隔水流雲度幽閣
小史紅牙按柘枝細君綠醥浮桑落陶然淺飲亦沾醉
眼底幾人能得意不如棐几看南山鏡裏芙蓉寫煙翠
潯陽江上望匡廬
落日半銜江上峯峯峯矗若青芙蓉香爐五老在咫尺
令人一見開心胸昔賢餘韻滿中谷社裏蓮花洞門鹿
耳根萬馬呼天風無乃懸巖瀉秋瀑冥探未暇客愁生
徙倚篷窗空復情不如覓枕且高臥呼兒為誦琵琶行
王同軌
虎邱舟中見楊花撩亂飛入幕内感而賦之
來時門前柳芽吐到日窣地條如許裊娜全傾掌上腰
纖長故鬭機中縷垂條百尺任毿毿亂絮何緣飛滿天
認是雪花霑不濕喚為梅片却成團畫舸筠簾遮不著
美人紈扇撲半落罥從蛛網又颺來墮向蜂鬚飛復脫
樓頭少婦方孤寢懷人起對妝臺冷莫惹春愁上剪刀
休縈别恨歸衾枕縈恨惹愁飛轉賖紛紛逐我北還槎
還時已化浮萍草應對池塘憶柳花
梅蕃祚
後湖看荷花
山翠重重傍湖起北柳南楊暎湖水水態秋來錦不如
宛轉荷花三十里底用花開十丈長遶堤無處不聞香
葉密花深難辨色紅衣綠羽鬭鴛鴦
宋登春
將之吳越别秦中知已
寒亭嫋嫋紫蘭枝曲池兩兩鴛鴦羽鴛鴦飛去蘭池空
青山一别隔千里秦娥抱瑟歌陽春金尊綠酒照離人
酒清絃正苦腸斷不堪聞我有相思曲歌竟恐憂君明
朝又向東吳去含情結思滿秦雲
柳應芳
長安送馬參軍之金陵
去去南遷客遠送黃金臺長江臘月春正來綠冰片片
迎船開問君無事蓮花府一日看山定幾回
胡可復水閣
長夏宜人溪上住短薄疎籬圍水樹炎蒸不到蕭森處
轉壁迎山閣子開凉風度雨北窗來濕花吹集木蘭臺
閣中别貯人如玉停波靜寫修蛾綠簾下凝妝看不足
畫槳誰家載妓過倚闌竊聽歡聞歌盈盈無奈蕩舟何
酒船歸後溪聲靜斜月窺河升半嶺照見雙棲梁燕影
盛時泰
題史癡翁畫
老樹丫牙鐵作柯亂竹縱横拂雲起誰知一段秣陵秋
寫在癡翁半邊紙癡翁癡翁蓬萊精有時拈筆人皆驚
想見臥癡樓上景狂歌醉舞鳴秦箏我本大城山裏客
看君圖畫來君宅出門却被強題詩坐對疎棚豆花白
汪元范
張恭父畫柳
近代何人能畫柳東吳張生稱國手沈周陸治不復作
藝苑聲名生獨有是時燕京風日妍生也拈筆當窗前
墨花片片落縑素千樹萬樹含春煙柔條窣地颺輕縷
密葉隠天帶疎雨耳畔疑聞黃鳥聲宛然坐我江潭滸
對君此畫融心神頓令價比連城珍不須更寫河橋色
落日蒼茫愁殺人
王嗣經
賦得千山紅樹送姚園客還閩
秋山無處無紅樹君歸獨向秋山去霜錦千章照客衣
林霞一片隨行屨幾曲雲林到武夷幔亭高處坐題詩
南天氣暖無冰雪直到春花憶此時
盛鳴世
送陳獻墀入計
朔氣渡河水生骨敝巾小車傷遠涉朅來送客三日程
不盡關山恨重疊與君相知豈徒然一片肝膽千秋懸
感恩不忘國士報許心更受他人憐君今西去謁人主
五玉諸侯聯佩組漢家計吏開明堂黃金璽書誰比數
朝罷從容下玉除天樂縹緲雲中居行過閣門問丞相
挽回元化今何如
金鎰
贈同谷山人
太白之陽有同谷同谷之中白雲宿美人結廬谷口居
朝朝暮暮雲相逐我來問君君不言雲裏長鑱種黃獨
吳夢暘
暑夜孝若攜妓飲長橋上同諸從踏月歌
明月滿地寒如霜踏歌出門氣揚揚登橋仰面天蒼茫
千峯萬峯挂女牆酒星客星為低昂老夫興好君相當
阿渾阿咸底復狂袒跣大呌呼索郎長鬚仡仡催行觴
甘瓜碧藕壓酒漿其時妖冶誰為將黃衫蕩子青樓倡
絳紗引出差飾妝氍毹狼藉脂澤薌嬌歌忽轉嫵媚娘
前溪采菱音旋亡入宫變徵吾未皇坐來白露塗衣裳
鬢毛刁騷肌骨凉烏棲月黑還洞房博山煙滅燈無光
蟋蟀當戶逼人牀歡樂繼之慨以慷悄然無寢夜未央
徘徊中庭何所望
吳鼎芳
清明日汎舟
似晴欲雨養花天湖中冉冉生白煙波光夾岸綠無際
買得扁舟春可憐可憐最是清明節青青踏處盈盈韤
陌上漸歌桑渡頭仍弄檝燕燕正飛來鶯鶯啼未歇幾
樹啼鶯歇更啼幾家芳草綠初齊橋迴野渡還官渡路
接山溪又水溪山邊水邊春風起松花柳花飛不已春
風搖蕩棹歌前花香撩亂篷窗底棹擊空明濺酒衣中
流容與澹忘歸西林落日東林暝隔水漁燈映遠扉
秋盡
茅宇掩深壑石燈懸屋梁坐來清不寐自起繞空房門
外寒威知幾許牀頭猶有陰蛩語斷送空山一夜秋栟
櫚葉上瀟湘雨
吳兆
秦淮鬭草篇
樂遊苑内花初開結綺樓前春早來春色染山還染水
春光銜柳又銜梅此時芳草萋萋長秦淮女兒多閒想
閒想玉閨間羅衣正試單芳飇入戶吹帷動巧鳥當窗
攪夢殘因嬌麗日長安道相戲相要鬭芳草芳草匝初
齊茸茸沒馬蹄芳草遠如暮望望迷人步將綠將黃不
辨名和煙和霧那知數鳳凰臺上舊時基燕雀湖邊當
日路結伴踏春春可憐花氣衣香渾作煙誰分遲遲獨
落後誰能采采不爭前嫋嫋桑間路佳期何暇顧悠悠
淮水湄遠道不皇思空生謝客西堂夢徒怨湘娥南浦
離未鳴鶗鴂先愁歇乍轉倉庚正及時正及時先愁歇
密取畏人窺疾行防蘚滑入深翠濕衣緣高香襲韤搴
若將何為束芻欲待誰茜紅猶勝頰荑白却慙肌薜茘
裁衣安可被菖蒲結帶豈堪垂盈匊盈襜羅衆芳蛾飛
蝶繞滿衣裳蘭臯藉作爭衡地蕙畹翻為角敵場分行
花隊逐對壘葉旗張花花非一色葉葉兩相當君有麻
與枲妾有葛與藟君有蕭與艾妾有蘭與芷君有合歡
枝妾有相思子君有拔心生妾有斷腸死贏歸若箇中
輸落阿誰裏相向無言轉自愁芳坰過客忽疑秋别本
辭柯何倚託傾青委綠滿郊邱雖殘已受妍心惜縱賤
曾經纖手摘芍藥多情且自留蘼蕪有恨從教擲人生
寵愛幾能終人心安得采時同縈愁結念尋歸徑接珮
連裾趁晚風情知朽腐隨泥滓會化流螢入幕中
雪浪菴看桃花呈恩公
白石累累如雪浪青山疊疊疑屏障孤菴結處絶人尋
千樹桃花深又深吾師講散生徒暇或行或坐桃花下
悠然花下悟真機落花偏著定時衣處處飄來天女散
紛紛銜出佛禽飛如此春山誰獨往城中人有山中想
磵戶疎鐘出谷遲石橋流水和雲响幾曲雲林望不通
惟將流水世人同徐穿鳥語枝邊路傳過經聲花裏風
步步留人春不盡掩映嵐光無遠近池上數株昨夜開
舊紅幾點逐沿洄禪關自與仙源異莫誤漁人不再來
登五老峯望彭蠡湖(甲辰仲夏梅子庾喻宣仲曹能始林茂之同游凡半)
(月)
適度含鄱口來登五老峯千盤萬剥無人跡雨過泥腥
見虎蹤一徑孤懸五峯背煙嵐五點濃如黛壁面起兮
矗相向石顔疊兮詭萬狀履觸雲生處身齊飛舄上霞
綴屏兮成錦霧瀰谷兮如漲峯頭霧雨峯下晴一邊湖
樹夕陽明波聲直撼鄱陽縣江色遥分湖口城憶昔揚
帆彭蠡左湖心迴壓看將墮今來頂上看湖光湖光射
眼白如霜不知浮蕩蒼翠表只覺微茫衆山小林交陰
兮青兕啼草丰茸兮故步迷遊人今夜何峯宿遥逐鐘
聲逐水西
王醇
題馬姬湘蘭所畫蘭竹卷
寒映秋芳數枝玉冰綃宛是湘江曲能使湘靈愴别魂
瑶瑟泠泠怨秋綠霓裳奔月留難住錦衾紅燭生愁緒
墨花化作秦淮雲猶向妝樓日來去
夜同曹野臣宿西清館
夕煙如雨滃山脚煙際園林隔層幕遥燈一點透微紅
正月花枝閃螢爝路窮石子横塘角小門輕響迸魚鑰
紙幃絮被重重閣新詩攪思眠難著十載清顔夢中索
此宵是夢翻愁覺
吳門送劉元博遊楚
芹芽淺淺江淥深江南畫船載楚心因君余夢瓜州渡
期君水宿夢相遇梁間敝笱江底魚三年意密見面疎
寫與苦謌伴千里峽夜啼猿疑在紙
黃世康
新柳篇
靈谷看梅初駐杖清溪又見柳條長穉葉晴窺拾翠堤
流絲暗撲游春仗帶結柔腰不自持笛弄新腔那得知
小樓思婦愁見别南陌征人折恨離離亭欲折未堪折
昨夜迴風復迴雪黯黯妝成寒食天毿毿怯近清明節
漢苑三眠髻欲斜隋宫一望雲半遮此時出谷緜蠻鳥
此時曳豔桃李花縈花狎鳥空青滴金縷千行照窗碧
抹黛當壚何氏孃垂鞭繫馬誰家客客來索酒葡萄香
巾懸結綠衣蘸黃迎陰半上鞦韆架踏影爭登蹋踘場
場前歌舞少年路綺羅綷盡傷心樹但憐蘇小門庭清
誰知稽大林園暮一年柳色一年新新柳年年弄早春
章臺曲斷驚殘夢月淡煙疎惱殺人
冒愈昌
聽南嶽六空上人彈琴
我聞唐時穎師宋義海千載琴心應有待開士於今豈
後身朱絃一曲鼓青春春空雲漠漠春思生寥廓於水
見瀟湘於山見衡嶽彈為山水音彷彿聞仙樂仙樂泠
泠行樹中慧鳥流音和晚風虚言世上知音少君自心
如半死桐
鄭鄤
同諸子遊梅花村次東坡韻
水簾洞過梅花村耿耿歴歴空山魂素衣玄珮不可見
風吹夢斷人黃昏久荒松菊謝良友尋遍山川皆故園
歎息炎凉何處少此間氣候冬常温歸雲僧共夜燈寂
落日坐待朝光暾仙姑已去酒田在萬樹花飛守洞門
(村左有何仙姑賣酒田)獨立高原令人醒空中天語如聞言徘徊
弔古渾多事且醉神湖白石罇
徐石麒
苦寒行句曲道上
天寒敝絮僵如鐵車輪乍轉車聲咽歴過千山萬山雲
時飄三點五點雪皮膚蝟縮毛髮張蹇驢蹄滑愁道長
暮煙一點青句曲鞭梢遥指此中宿
郭紹儀
同官李匡山成寶慈言事被謫感而有作
花莫眄武陵花酒莫飲烏程酒武陵花豔迷人目烏程
酒甘誘人口李公骨鯁天下奇壯志屹立山勿移此時
朝廷重鈎黨皂囊霜簡無遲疑成公凜凜氣雄發夜漏
沈沈整袍笏漳江學士孤鳳鳴慘澹萇弘碧流血成公
裂眥那肯平苦諫危辭三伏闕二公名義垂不朽二公
既去儒林醜武陵花烏程酒花殘酒歇終何有君不見
柳外東風動江樹輕薄紛紛飛作絮莫遣烏啼白下門
予亦飄然拂衣去
魏學洢
九日同嚴知章澹如兄弟遊茶磨山
我來松陵尋好友到門恰值九月九主人大笑攜上船
船頭載花腹載酒舟子勸上姑蘇臺衆客首肯我獨否
青山宜作生面觀耳目熟爛妍亦醜但問誰家富修竹
我船便纜堤上柳布帆直指吳山陲起覽奇蹟竟何有
洞庭縹緲波雲沈彷彿頑沙臥千畝細雨斜侵濕布袍
放船倒出蓮花漊上方樹杪插浮圖石湖湖光照戶牖
隔林前度茶磨山共約聽歌到申酉驟觀山石勢頗仄
愁無平壤安坏瓿斯須簫管咽流雲畫船别駐清溪口
蘆花楓葉舞凉風豈必美人垂素手同來伴侣大呌絶
私喜兹櫂良不苟寒蒲縛蠏一十輩烏巾注酒七八斗
酒酣不厭觴令酷衆人或辭我輒受推窗更問曀與晴
皎月若出當坐守
田狩龍
德香園初成邀同人水閣小飲
從教性懶似孝先一日一醉梅花前隨風艇子繫斷岸
斜陽細雨二月天茅齋近構臨水際薄霧杳靄含溪煙
竹樹無多露山色門前種菜十頃田黃昏偕友坐水閣
蟹眼臨風手自煎隨意摘蔬供匕箸杖頭不少阮宣錢
推窗凉月挂簷角西堂醉臥春風顛微波渺渺助清興
明日山前花欲然
張溥
題汪爾張深山歲月圖
深山歲月良如此亂石槎松鬱成雨彈琴不見無可言
泉聲淙淙漏天乳圖之高堂大厦中六月寒生晝忘暑
萬竹一廬老其間飛禽落日迴沙嶼
姜埰
簡余寒鐵
自我不見余秀才夏云徂矣秋風來我今一到秀才宅
堂前堂後生蒿萊丈夫骯髒只如此誓欲破家去鄉里
今日路旁一匹夫當時萬言干天子低頭俛眉心不辭
養雞牧豕身應爾吾今讀書停雲館仰天狂歌何衎衎
有時野老扶杖過烹葵摘果酒先煖白公堤上波欲沒
期君同看溪雲滿
蔡道憲
踏梅
閬風山上珮環聲流雲西去愁不行玉笛只吹人間曲
不管湘娥夢未成漉漉月上青天去欲向瑶池歸何處
雙成臺殿已煙深玉蕊香驕風滿路
送堵牧遊入覲
十月迎君南千里送君北一歲雙酒巵隨君變顔色誰
能入長安便無故人憶下有洞庭上湘江為我留君不
可得我在南君在北夢相思見顔色他鄕飯君強食歌
再歌中歎息
陳子龍
清明登越州門樓
高樓四望春風曉落花已滿江南道黛色横天照白雲
碧川繞郭連芳草芳草湖分屏障中千巖倒映金芙蓉
盡日紅妝明鏡裏幾處青山憶謝公
方以智
遊雲壑憶啓一玉龍峽
松高結舍西山側青草年年舊相識東風何故又楊柳
昨夜為君發顔色歸鴻嘹嚦越長林聲入龍山峽水深
峽高明月照石壁隔嶺有人彈鳴琴一杯一曲彈未巳
西望龍山白雲起
從冶父道中還家
作客寒冬冬至節日夕北風何凜冽同雲布地卷茆村
悲號中夜枯桑折五更風止天未明半空淅瀝雨作雪
長塗一望高下平雞鳴門外無車轍披裘騎馬行雪中
以手執鞭冷如鐵男兒他鄉自苦卒安居那得成豪傑
荒田不種少人煙野河冰合橋梁絶馳驅百里始還家
入門夜暗燈將滅道路風塵阻且長相逢氣結不能說
親戚家人皆笑余年年歲歲長離别
陳恂
麟溪沈氏九松
我聞杜陵野老浣花溪上之草堂堂前四松初移三尺
強當時作歌紀其事千載想見柯葉之青蒼麟溪沈氏
之松勝錦里相傳南渡攜家植於此九株天矯羅北山
北山堂枕麟溪水麟溪子姓十九傳約略與松五百年
偃如車蓋散若霽捎雲拂月參高天我登北山山色好
山中爽氣開晴昊偶逢蔣詡開三徑却似香山揖五老
主人愛客兼愛奇拂拭几席罷圍碁圖書金石出箱笥
梅花衲畫老鐵詩諸公此地經過數坐石臨流翠成幄
月波之酒清若空戶戶齊傾斛犀角酒酣最愛謖謖風
古人知與今人同我將别去轉惆悵夢裏無忘十八公
錢棻
題麗農山居圖
向子徒懷五嶽願摩空無力慙羽翰愚公之谷何蕭閒
萬頃寒溪山夾岸我昔扶笻看飛瀑往返刺促山靈笑
君今結屋巢其巔囊雲弄月領清妙賣藥販屐堪逃名
種瓜青門待友生當軒晴對芙蓉萼并刀剪取琉璃屏
此中佳趣說不得呼童快洗雙蠟屐我欲買山依君住
披圖早識山中路
黃淳耀
虞山喫虎肉作
猛虎入山山氣惡腥風倒射巖石落雨山村甿不識虎
謂是旄牛未生角扼虎之吭擥虎尾虎驚不及施牙觜
東海無煩赤刀制南山已報白額死老夫羇旅春盤空
短衣匹馬行山中坐分羹臛飽欲死拔劒四顧吾何功
村甿村甿莫倉卒儒冠為爾頻衝髮人間真有猛於虎
勸爾拔身辭虎窟
梁于涘
竹西亭
茱萸灣水渙渙上有孤亭峙高岸而今冷落荒煙斷遊
人不來蒼鼠竄問竹西人不辨惟有隴上舊畊夫五十
年前說曾見
劉曙
喜雨
柳陰未暗江南綠萬壑千林雨光足堤上桃花點水平
巖頭雪乳飛泉曲渺渺煙蓑何處歸遊鱗瀺灂遶魚磯
不然閒殺任公子空羨如船赤鯉肥亦有躭幽閉戶客
博山舊翠添新碧夜聽空階環珮聲朝嫌短綆缾罌窄
郊外泥香樓外絲踏青休恨濕臙脂紫騮芳草吳綾韈
三月春風醉未遲
葛一龍
靈巖山下尋黃二丈不遇
開門見山如見君渡湖相問不相聞籬邊野水淡秋色
屋上老烏啼夕曛鄰人為說攜家去更入深山最深處
溪寒路狹難獨行短棹空維烏桕樹
丹陽作
江流河流決如矢曲防新築巖巖起雲連粉堞雨重城
風嫋綠楊三十里小時行遠不知勞每向長安過此橋
衰鬢還騎款段馬春泥滑滑雨飄飄
史滄如攜琴過訪
櫻桃花開山雨紅有客乘舟雲水東舟空祇餘三尺桐
仙人氣骨林下風姓名不署神相通别云訪我若不遇
自彈一曲出門去
周岐
風雪夜山中偶賦
一夜北風三尺雪四壁欲穿肌欲裂孤燈黯黯爐無煙
兩手握拳冷如鐵溪頭活水聲忽死巖下勁松枝盡折
中宵擁被不成眠坐聽寒鴟叫荒穴
郭金臺
秋同石琬伯仲琳諸子遊坤月精舍
山僧門掩數竿竹魚磬無聲瓜果熟我來欲就石頭眠
白日羲黃隠茅屋興來解却青山回野鳥銜花入幽谷
沈章
淮陰侯祠
淮水十㪷泥半石行人入門三歎息王孫功高天下疑
赤龍雌雄俱慙德前有渭水後桐廬進則不足退有餘
曷不歸釣城南魚
陳梁
夀王叟
竹隠居士不入市手易一編三截韋顛毛下垂不復理
于塒有雞闌有豕牀頭有酒清且旨對竹銜杯聊自喜
田舍翁願已足矣人生大都百年耳叟今四百四十幾
甲子壯夫之顔小兒齒南宫注名從此始
吳寅
得無咎書
去年書來花欲紅滿城桃李醉春風今年書來花欲落
綠樹陰森人寂寞回首膠山一片雲無端忽向嶺頭分
愁心欲託松間月一夜清風吹送君
八月十五夜山中
九龍山中蘿月凉誰家玉簫調鳳凰清歌宛轉續霓裳
山中之人樂未央樂未央天欲曙停杯悄然共相語明
月未盡莫歸去
鄒斯盛
過陸清臣别業
水田剛數畝種菱兼種藕一方新築水田中四窗俱受
藕花風古藤為杖竹為榻起看青山臥看月田間晨夕
不閉關酒人自來還自還
燕子磯
江上危磯高百尺孤亭下瞰黿鼉宅一帶新沙秋剪青
浪翻千朵蓮花白風颿如鳥沒雲痕野僧猶踞臨流石
吳拭
湞陽峽
清晨醉别曲江守直下湞陽望峽口須臾舟子亦動容
兩岸高插數百峯日氣在峽吐不得蒼嵐紫靄霏濛濛
下視潭影無天色但見石根沒深黑十丈巖頭靈乳開
百尋壁上暮鐘回餘峯一一斷復續蓊蔥各欲出風雷
舟中野客苦殘病决眥支頤攬奇勝不堪夕色下遥陰
翠微枕上寒相競
吳騏
池魚因風雨逸去和錢天陶作
鑿陂種魚一千石隊隊銀鱗戲空碧風細翻騰綺縠紋
月華吞吐珠璣色垂柳陰陰覆曲堤喁花唼草出漣漪
芙蓉密種防獱獺蘇合飛丸駭鷿鷈豈知八月秋風急
疾雷傾雨天如失湖海田疇一望連羣魚四散何嗟及
魴鱮常材不足奇任隨波浪自遊嬉願留一二蛟龍種
看取他年變化時
御選明詩卷四十八
