欽定四庫全書
御選明詩卷七十九
七言律詩
邊貢
萬夀節
綵仗淩風啟曙煙翠華含日俯晴川遥憐外閫稱觴地
恰是西江獻捷年鞶錫共歡恩似海凱歌齊祝夀同天
微臣亦有迎鑾曲願奏君王玉几前
次韻送汪少宰閑齋進賀北上
皇居穆穆九關開有客乘槎萬里來宫月夜明鳷鵲觀
江雲秋繞鳳皇臺金魚待漏還通籍赤舄凌空不染苔
珍重麥丘三祝意等閒休當祖筵杯
送丁考公秉憲之關中
鶯花如錦豸袍新建節西行及好春周禮職方分二陜
漢都形勝說三秦天浮紫氣函關動雨洗青蓮華嶽真
藻思還應有神助詩成先寄故鄉人
送鄒黃山考滿北上
駿聲華譽滿留都社稷蒼生望不孤八座早登南執法
三年兼考大司徒風傳海甸鯨波息石固臺城鼠穴無
心是子年身范老遠從廊廟憶江湖
送胡中丞伯珩進賀上尊號表如京
羽旗芝蓋拂雲長鳳匭龍函入帝鄉星近紫垣歸執法
日明丹扆坐垂裳元年繼統天無外大孝尊親國有章
朝下九衢人辟易尚看驄馬識威光
奉送少傅邃菴翁節制三秦
帝夢非熊起舊邦側思賢佐隱京江三邊羽檄來金殿
五色龍函到石淙范老甲兵胷有萬李侯才氣世無雙
臨戎制勝尋常事蚤見邊城築受降
三十年來四入關土人迎拜想開顔風雷晚送蛟龍雨
藜藿春藏虎豹山已遣北門歸鎖鑰更從鹵海弄潺湲
寥寥蜀相千年後伊吕誰當伯仲間
送都憲南屛高公赴鎮
遥承北闕絲綸詔近出南曹法從班龍劔倚空衝夜斗
豸袍迎日動春山國儲民業經營際淮水江流保障間
千里舳艫看利涉雲霄旌旆即須還
送顧明府之聊城
上春行縣出東疇桑葉萋萋喚乳鳩道左壺漿迎父老
雲中冠蓋識君侯魯連箭滅遺書在微子城荒故堞留
攬轡可應空弔古土風先為達宸旒
題桐鄉遺愛卷次屠尚書韻
一從明府出巖廊租吏三年不下鄉日出野田聞雉雊
雲移江館見鳬翔徵遷路入秦京遠撫字名歸漢吏良
遺愛古人誰得似羊公碑與召公棠
登嶽
玉皇祠畔一憑闌絶頂風高夏亦寒北去塵沙通瀚海
西來天地是長安青雲迥隔三千界白日平臨十八盤
似有飛仙度幽壑鳳笙聲裊珮珊珊
康海
華州張子梅花小酌
梅花亭上午隂涼芍藥欄邊春晝長霧鬢雲鬟何處女
羅衣金鈿坐來香嬌歌欲遣行雲住妙舞空疑乳燕狂
笑殺西溪能愛客滿缸常釀鬱金漿
西園眺望
五月不來溪上遊溪雲猶自伴溪流雖非給事茱萸沜
絶勝郎官鸚鵡洲半頃稻花迷浴鷺萬株桑柳報新秋
何當更挈同心者小酌微吟盡日留
王九思
無題
寂寞西風翡翠樓黃昏斜抱玉箜篌彩鸞影逐秦簫斷
紅葉心隨御水流天外行雲難入夢手中團扇易驚秋
愁來只恐嫦娥笑明月疎簾不上鈎
十四夜月與李二獻吉飲
萬戶秋風碪杵哀殊鄉今夕故人來竹間涼露蕭蕭下
樓上浮煙細細迴地僻柴門無過客家貧樽酒有餘醅
疎簾碧簟須同醉明月青天為爾開
暮春即事
禁柳條長榖雨微輕寒猶自怯朝衣風光賣遍花聲歇
春色銜歸燕子飛曉闥排青山欲動露盆凝翠草初肥
不知萬斛紅塵外高興何人共浴沂
王廷相
約遊華嶽簡程道長質夫
華掌崢嶸紛紫翠蓮花十丈似蓬萊遊龍飛蕩滄溟水
翔鳳翻迴日月臺帝側神仙方朔老江南詞賦子山才
百靈搜盡風雷息懷抱逄春亦好開
江村
日暖江村漾白沙長干風景勝年華野桃齊發迎春早
社燕初回度水斜澤國帆檣依市井蘋洲茅屋擬仙家
煙波忽漫中原望渺渺歸心未有涯
朱應登
再過同官道中作
浮雲細細雨還晴客思車塵喜暫清山館重來應識面
野花空好不知名長林樹轉迴征蓋遠戌煙消出候旌
日落興闌猶信馬荒城夜火斷人行
夏日游德山乾明寺
寺門高敞接層山殿角低垂瞰碧灣涼境自生祇樹底
塵心先墮翠微間風搖朱實僧前落路繞蒼崖鳥外攀
雲榻放參仍假臥暮天涼月未能還
起坐
忩含曉日尚熹微起坐從容意不違寒菊抱花餘舊摘
慈鴉將子試新飛久知初服無羈束始信浮名有是非
暫欲展書還棄擲閒心已習靜中機
登王孫亭望華嶽
華嶽遥瞻勢已雄河流入望更無窮羣山總出三峰下
衆水同歸九曲中絶塞衣冠通上國行人車馬入新豐
漢家陵邑依然在擬賦西都恐未工
滄浪江
千尋鐵鎖貫長橋積翠浮天萬壑遥人向中流看砥柱
路從平地入岧嶤未論文教開荒服已見蕃王欵聖朝
鳥語花明迎使節滄浪江上瘴全消
顧璘
寄許州七弟瑮
千官扈從羡能文謫牧新聲天下聞落魄吾家蘇季子
風流南郡小馮君魚龍路怯黃河險鴻雁聲愁碧海分
莫上吹臺瞻越嶠五湖回首隔重雲
寄和趙戶曹叔鳴西寺遊矚
水香花氣鳳樓西宿雨初晴御苑泥萬柳曉含蕭寺暗
五雲春壓漢宫低行經繡陌啼鶯滿迴望滄郊遠樹齊
獨念江南愁病客竹忩斜月卧聞雞
宿雲開堂
難逄魏母彩鸞車聊試彌明石鼎茶翠羽金支雲縹緲
紫厓丹洞石㟏岈五峰黛色消晴雪萬木靈暉散晚霞
願借雙公玄鶴羽月明騎上太清家
初出岳陽期登嶽有賦
浮湘未了嶽峰緣夢寐煙霄二十年問俗再游荆楚路
乘風須到祝融巔神馳滄海看紅日路指朱陵上碧天
赤帝肯分賓友席莫教雲雨暗山川
遊丘常侍山園
采芝深谷賦歸休幸有鄰莊水竹幽畫障日開山九疊
素封秋倚橘千頭長懸片月延僧住滿放閑雲伴客遊
桐葉已齊春去久翻階紅藥為誰留
寄張司馬九月六日憶湘山寺舊遊
遥憶東山張太傅去年今日共離觴清江畫舫愁中别
落月楓林夢裏長黃菊再逄非舊日白頭相見定何鄉
題詩欲寄衡陽去目斷西風旅雁行
陳沂
憶昔
紫宸朝退下青扉侍從花間過錦衣金吐鳳皇香不發
玉傾鸚鵡醉方歸楹高甲帳雲霞色官冷牙牌冰雪輝
一自夢回天萬里長安空見塞鴻飛
王章
春盡日
滿院楊花雨後稀綠隂清晝思依依小園風暖櫻桃熟
曲岸泥融燕子飛北闕明時開王氣南山青處藹晴暉
眼前風景皆堪賞莫道韶光夜已歸
與衛南英玉圍爐
圍爐曾共訂幽期底事今年寒較遲却喜草堂初雪後
更逄梅樹欲花時鐘聲遠度啼烏壘燈影頻驚凍雀枝
細茗清薰供樂事短吟長詠勝彈絲
西堂偶興
曲檻迴廊處處通深深簾幕暗花叢一春人醉斜陽裏
三月鶯啼細雨中柳絮不飛黏草白櫻桃初熟亞枝紅
門前若有求逋客為說西堂夢未終
寄題劉東之園池
柱史園池萬竹斜小羅山下岸烏紗晚畦刈罷還抽葉
秋徑歸來未著花不用平泉繁草樹誰言蓬海賸煙霞
平生賦詠多休暇更種東陵十畝瓜
田汝&KR3256;
旅夜憶郁子南歸
月上高梧風露清疎燈旅夜憶君行孤舟深傍蘆花宿
漁火潛依浦嶼明江上雁過鄉思劇天涯人去夢魂驚
含情無那江皋晚愁聽寒更斷古城
孫一元
山居著野服
道人占斷南屏景十里青山帶郭斜對水柴門通鶴渚
隔鄰煙火是漁家巖頭老檜占風雨石上昌陽閱歲華
妝點太平還我輩棕鞵桐帽送生涯
秋夜坐吳山僧舍
夕隂一抹暗江城入夜星河淺澹明度水煙寒千樹暝
隔林雲卧一僧清絡蟲故故催機杼木葉蕭蕭送雨聲
獨坐山忩情自慰燈花無那向人生
草堂
溪上高秋雲木涼地偏人事不相妨開門江日流書幌
背水秋花照草堂塹北買田時未就舍南種竹己成行
幽居自擬王官谷藥裹書籖引興長
范文一昆仲約余同汪進之方質夫汎舟西湖
雲移洲渚樹迴灣來泛湖光十里間逸客風流同白幘
道人詩句說青山天留晚景平波上鷗落漁家亂竹間
此意與君須領略菰蒲明月棹歌還
新築苕溪草堂成
白沙濯蓧淨江潭新築堂成映色寒旋有飛鳬臨釣石
即看浴鷺傍清湍扁舟此日鴟夷子木榻經年管幼安
長暇南鄰呼酒伴一尊相對坐林巒
鄭善夫
病起步西禪
一春伏枕鶯可憐病起野池明白蓮偶爾梳頭出城郭
便應看竹到西禪天晴求食鳥雙下日午閉門僧獨眠
明發螺江有行役紅塵白鳥異風煙
順門曉直
城上清鐘散御墀曙鴉聲動萬年枝天迴閣道星辰迥
雲捧乾清歲月遲内省尚承東闕旨從官稀見早朝儀
羈孤愁斷周南日仙仗新傳到具茨
秋日病懷
南州落木歲蕭蕭薊野風煙萬里遥病後客心惟藥物
秋來人意滿雲霄平沙雁帶三江雨横浦帆歸八月潮
搖落應歸楚公子不將舊業付漁樵
讀太初潯陽歌
青春寄我潯陽曲長路思君鸚鵡洲此日江湖須遠志
浮雲西北有高樓嵇康竟少神仙分尚子仍牽兒女憂
居洛何曾定蹤跡終南渭水入鄉愁
後秋興二首
江湖霄漢不相聞獨拊龍泉看斗文燕雀豈知鴻鵠志
鳳麟終遁羽毛羣閉門春事生黃葉去國秋山長白雲
傳語元豐舊遷客好將王道輔明君
龍起襄陵漢水清風掀雲揭動神京一時卿相收耆舊
萬國衣冠接聖明戀闕重懷和氏璧防身驚絶楚臣纓
致君堯舜羣公在短褐長鑱意自平
贈汪希周太府
憶並先朝戊已年雪堂文酒日聯翩燕關舊侣嗟誰在
閩海浮槎羡汝賢鄉信風煙連楚粤宦情冠劔動山川
郡齋今夜虚懸榻何地看雲更黯然
吕柟
天津
天津城下水浮天海口東來萬里煙遥見帆檣雲外落
却疑日月鏡中懸鶴巢不避波濤險蜃閣常依島嶼連
愧是乘槎銀漢客幾回吟望斗牛邊
毛伯温
鄰霄臺和丁近齋
殊方久客情難遣高閣同登意忽開遏日高帆過西峽
霾雲古樹壓南臺沙村近帶農田出海岸遥看買舶來
醉下虚亭尋古迹斷碑危碣半莓苔
周金
九日中山道中憶故園諸子
攬轡川原秋日晴岳蓮高並海雲生天涯佳節愁中過
塵世歸心夢裏驚懷李街頭船傍屋通吳門下水連城
登臨忽憶當時事落帽風流何限情
甲午二月七日再度紫荆關石門
兩峰高並一門通曲徑斜盤紫翠叢絶巘啼猿棲古樹
斷雲歸雁渺層空荆榛不識春風面壁壘空邀返照紅
歲晏旌旗今又到漠南飛檄正匆匆
午日
天涯物候催佳節岳嶺雲霞綰曙暉風日漸於晴後好
音書何事别來稀山齋翠竹仍含粉江閣紅蓮未落衣
惆悵吳門五湖上畫船簫鼓踏歌歸
秋日送客歸江南
故鄉此日多幽賞家傍寒塘獨掩扉野寺雲閒僧有約
孤村楓落雁初飛吟邊歲月空流水夢裏關河半夕暉
一葉扁舟五湖上葦花秋色轉霏微
韓邦靖
北上
萬木蕭蕭共别離此行未敢卜歸期還鄉夢怯關山遠
戀土情深花竹知滿榻閒雲憐去後半忩風雨憶當時
不知他日庭前鳥還上空槐第幾枝
秋雨
雨到秋深易作霖蕭蕭難會此時心滴階響共蛩鳴切
入幕涼隨夜氣侵江闊雁聲來渺渺燈昏宫漏夜沉沉
蕭條最是荆州客獨倚高樓一醉吟
送别周世寧
離亭落日照秋杯愁共寒花各暫開别去幾時還再見
交遊如子實多才洞庭木葉秋仍下巴峽猿聲今正哀
鴻雁南飛還北上可能無意寄書迴
方鵬
西洲和時鳴韻
水雲深處卜幽棲不減夔州舊瀼西寒雨渡頭孤艇沒
夕陽江上遠山低養馴白鴨當門浴種就黃蘆與屋齊
未識東山歌舞地祇將尊酒對山妻
留都將歸先呈未齋
羞將白髮戀京華已辦歸裝路不賒旋買雞豚投里社
敢驅鵝鴨惱鄰家春風枕上聞啼鳥秋水溪頭看泛槎
莫道山翁無一事借書沽酒亦生涯
生日招遠林
勞勞六十又三年半在愁邊半客邊假我餘生還對酒
與人多忤合歸田花前臥疾妨春事枕上敲詩失夜眠
此日江村期一醉淺沙深竹繫吳船
丙申新正試筆和舍弟韻
七十行年祇欠三清時無補自知慙輕寒枕上慵朝起
細雨樽前劇夜談春意熙熙人自樂病懷黯黯我何堪
賣花聲在東風外紅白江梅共一擔
方鳳
閒居
自入春來日日閒柴門無客晝長關枕書榻傍階前樹
對酒忩開屋後山葉暗新枝花盡落泥添故壘燕初還
近來識得全生術不放愁催兩鬢斑
戴冠
遊胡少尹竹墅
十里江風吹竹林萬竿拂日座隂隂主人不惜玉壺淺
客子翻疑金谷深白晝水邊閒繫馬清秋花底下鳴禽
山翁醉後且歸去明日杖藜還復尋
方豪
尋王粲樓故址
仙子乘雲去不還空餘詞賦落人間高樓試問今何處
故老相傳是此山極目平原空悵望側身塵界欲飛攀
漳沮秋淨征鴻下越客悲吟鬢已斑
胡纉宗
太湖
即看鶴駕盤湖上擬有仙曹集洞中日月隔橋生碧海
星河當戶點瑶空天圍春樹千村合山漏秋濤十郡通
獨放扁舟領丹詔白雲深處問三公
傍海月生潮不上緣江路隔水還連兩山雲出東西樹
五夜星搖上下天洞口鱗鱗千頃玉水心皛皛萬家煙
鳥喧花發壺觴亂太守頽然醉欲仙
林屋洞
繫馬靈宫第幾天紫霞丹竈坐羣仙金庭空闊蛟龍闘
玉柱玲瓏日月懸改火欲烹山乳食掃雲初藉石牀眠
隔凡不隔岳陽水黃鶴飛飛何處邊
陪王侍御登虎丘次韻
清泉白石照吳門駐馬停杯日未曛塔影青圍江左樹
殿光紅映海東雲靈池窈窈能留客明月娟娟欲傍君
詩罷聞歌掃花坐遷喬春鳥語初勤
雅州
征客愁看雲隱隱居人慣聽雨潺潺將軍列塞屯千騎
刺史分符控百蠻萬齒横斜江上石四時層疊霧中山
人耕細竹寒煙外春在叢梅凍雪間
駱用卿
題韓信廟
逐鹿中原漢力微登壇頓蹙楚軍威足當躡後猶分土
心未猜時尚解衣畢竟封侯符蒯徹幾曾握手到陳豨
英魂漫灑荒山淚秋草長陵久落暉
陸伸
四月五日游淮雲寺儀上人限韻求題
得見支郎半醉中相將高閣詠南風豈緣避暑追河朔
自為傷春到瀼東說法竿頭慚未會談經注脚喜能同
(昔惠琳嘗註孝經贊寧嘗陳說論語而師方開門以儒學授童子故云)何年許入雲門社
辨取青鞵出軟紅
田惟祜
晚登城樓懷友
江城天暝夕陽微拍拍輕鷗逐浪飛水郭煙光迷野屋
海天風色上征衣倚樓長笛家何在出浦扁舟人未歸
愁絶知心成兩地目隨征雁思依依
童寬
雨花臺
阿師何術隕天花臺迥登臨望眼賒百里晴山圍帝宅
六朝芳草入僧家層層樹色寒煙合歴歴車聲古道斜
鐵鎖銷沉龍戰後落潮處處咽紅沙
楊慎
過南溪懷劉參之承之兄弟
京國交游四十春劉家兄弟最情親風流雲散三生夢
水逝山藏一聚塵沙步維舟催解纜鄰村聞笛倍沾巾
可憐煙草江安樹愁見當年送别津
贈永寧白參戎
貴竹新疆古藺州分弓上將擁貔貅笙歌城郭天無夜
耒耜郊原歲有秋界首江清春洗馬海漫山翠晚當樓
銳頭勲業君家事四十登壇早拜侯
春興六首
遥岑樓上俯晴川萬里登臨絶塞邊碣石東浮三絳色
秀峰西合點蒼煙天涯遊子懸雙淚海畔孤臣謫九年
虛擬短衣隨李廣漢家無事勒燕然
昆明初日五華臺草長鶯啼花亂開探禹穴遊今已遂
弔湘纍賦未須哀巢雲獨鶴時時下傍水羣鷗日日來
散地幸容高枕臥清朝豈乏濟川才
帝里朝辭供奉班客程宵濟洞庭灣湘靈鼓瑟清泠外
鮫女鳴機縹緲間青草波光連夢澤蒼梧雲物隔疑山
故園亦有岷江水垂老生涯釣艇閑
平沙落日大荒西獨立蒼茫意轉迷蕙畹蘭臯愁晚對
竹垣花掖記春棲摧頽杜甫歌朱鳳憔悴王褒望碧雞
白首艱難隨去住青雲容易墜攀躋
天上風雲此際多山中日月竟如何爭傳鳴鳳巢阿閣
又見飛鴻出罻羅宣室鬼神思賈誼中原將帥用廉頗
難教遲暮從招隱擬把生涯學醉歌
白屋茅堂枕碧沙玄亭亦近子雲家浣花溪上花饒笑
濯錦江中錦勝霞遊女秉芳歌窈窕狂夫題竹醉横斜
悲來瘴海凋霜鬢愁聽山樓咽暮笳
聽歌
彩雲天外駐行杯明月樓中引上才紅頰綻時銀燭爛
翠眉低處玉山頽飄颻俠客遊燕市窈窕仙娥下楚臺
千載王郎風韻在倩君重唱夕陽開
詠霧松(并序)
甲寅歲秋冬久雨連月十一月廿六日甲子曉籠
霧微凇盖晴兆也俗諺云霜松打霧凇貧兒備飯
瓮往歲在北方寒夜冰華著樹若絮日出飄滿庭
階尤為可愛曾南豐詩云園林日出靜無風霧凇
花開樹樹同記得集英深殿裏無人齊插玉瓏鬆
又曰香銷一榻氍毺暖月映千門霧凇寒韻書謂
之凍洛洛音索冰著樹如索也
怪得天雞誤曉光青腰玉女試銀妝瓊莩綴葉齊如剪
瑞樹開花冷不香月白詎迷三里霧雲黃先兆萬家箱
貧兒飯甕歌聲好六出何須賀謝莊
寄徐用先程以道
軒轅臺畔雪霜寒隂磧茫茫萬里寬夢繞盧龍明月易
書隨鴻雁朔風難天涯好在崔亭伯海上終還管幼安
應念瘴鄉孤戍者自將形影弔衰殘
次雲樓上公韻五月十九日魚池雅會
環衢窈窕錦亭東珍樹留春綴糝紅鳥度屛風青嶂裏
魚窺明鏡碧瀾中賓筵鄴下詩篇盛軍次漁陽鼓角雄
獨有白頭虚授簡梁園應愧長卿工
郫縣子雲閣
落景登臨縣郭西坐來結搆與雲齊平郊遠訝行人小
高閣迴看去鳥低林表餘花春寂寂城隅纖草晚萋萋
酒闌却下危梯去猶為風煙惜解携
中丞白泉汪公生辰值安南款報至
金潾銅柱貢函來象渚龍編道路開上將簡書回北極
中丞勛業冠南臺擬將萬舞排家宴欲取鐃歌獻夀杯
節鉞可能淹衮舄明年何地望三台
春夕潘園
雨砌風簷墮楝花蟲書鳥字遍晴沙春山載酒馳朝馬
江閣邀賓起暮鴉陶令葛巾從滲漉管寧紗帽任欹斜
殊方未覺追隨盡章曲風流更爾家
寄用貞弟
杜陵巴國苦寒行李白梁園昨夜情山葉早梅心萬里
雪忩風竹夢三更河橋晨别南鳬影江漢春催北雁聲
回首長安當日下感時懷汝總難平
嘉陵江
嘉陵江水向西流亂石驚灘夜未休巖畔蒼藤懸日月
崖邊瑶草記春秋板居未變先秦俗刳木猶疑太古舟
三十六程知遠近試憑高處望刀州
無題
石頭城畔莫愁家十五纖腰學浣紗堂下石榴堪繫馬
門前楊柳可藏鴉景陽妝罷金星出子夜歌殘璧月斜
肯信紫臺玄朔夜玉顔珠淚泣琵琶
與諸弟别樂菴弟約有江陽之會
中宵風雨早來涼謝草春池别夢長綠野開筵聯玉樹
紅亭離思結垂楊通波直下無千里明月何曾是兩鄉
白晝看雲何限意佳期良晤在江陽
泛蓮池晚歸
桂枻蘭&KR1299;泛碧漪芰塍蓮蕩到芳巵十三雁足傳情徧
二八蛾眉度曲遲玉樹風前人散後金波水上月明時
良辰勝會應難續風雨連宵惱别離
中秋禁中對月
漢家臺殿號明光月滿秋高夜未央銀箭金壺催漏水
仙音法曲獻霓裳路車天遠鸞聲靜宫扇風多雉影涼
千里可憐同此夕美人迢遞隔西方
春夕聞雨坐至曉寄熊南沙
半夜風聲似水聲五更春雨徧春城被堤芳草茸茸暗
鏡渚夭花灼灼明牆過村醪仍凍蟻忩臨海樹已喧鶯
天涯節物催華髮同是懷鄉去國情
冬甲子晴江亭小集
晴意初從甲子回江亭更集暖寒杯笑看裠帶憐芳草
喜向釵梁見早梅潘岳不勝金谷罰嵇康己覺玉山頽
石苔可踐成隅路細把青溪古句裁
懷歸
星橋南望沈犀渚雪嶺西連抱珥河關塞渺茫魂夢隔
山川迢遞别離多汀洲春雨搴芳杜茅屋秋風帶女蘿
心事未從詹尹卜生涯聊聽僰童歌
李君偕過臯橋新居言别
沙門草閣對漁舟坐俯昆池萬里流蕭索暮塗猶浪迹
登臨暇日豈銷憂阮公失路誰青眼江令還家尚黑頭
行見羣英滿青瑣寧忘一老在滄洲
張崇象新居
碧山學士居茅屋錦里先生過草堂淼淼龍池接溝水
啾啾雀樹隱鄰牆何人問字能携酒有子攤書解滿牀
巴曲肯來收下里楚歌還擬和滄浪
費寀
贈彭高惠州倉使高多髯善談
掀髯論事了非難雌伏休嗟滯羽翰彭祖術傳知不老
惠州飯好且加餐才堪會計官何忝地少逄迎夢亦安
猶有風流曾解否梅花清絶荔枝丹
長至齋居和荅太常盛程齋少常胡九峰
郭外千峰列畫屏捲簾相對坐虚庭凍痕尚覺孤梅瘦
秋色猶餘萬竹青簾護燭花寒不動棋驚鶴夢夜頻醒
輕瓷茗飲清何極羽客敲冰貯玉瓶
王以旂
九日登長城關樓
邊帥高登百尺樓遥天極目迥消愁穹廬遠向西番徙
烽火無勞内地憂四野牛羊隨處牧千家禾參滿場收
喜看安阜叨清宴醉倚黃花插白頭
屠僑
江頭晚步
薄晚江行意若何夕陽徽影漏林柯緣厓白鳥沙痕淺
隔岸青山塔影多下網人聽潮外語入村船載渡頭歌
觀瀾不用登遐絶百里蛟門送海波
郝鳳升
無題
來去渾疑雲雨蹤楚王宫北數聲鐘情當厚處翻成怨
淚到乾時不覺濃煙縷湘羣飛蛺蝶玉屏羅幕墮芙容
月中剩有森森桂遮却清光第幾重
游璉
興田道中
興田驛路人家遶烟火依稀出遠山蔗圃秧分疎雨外
茶煙人語亂雲間半生戀闕心空赤五馬之官鬢欲斑
獨坐肩輿懷正惡武夷遥望一開顔
齊之鸞
將至荏平
長塗秋暮馬騑騑風起塵高雉堞微蟬到夕陽聲更急
樹經寒露葉初飛正聞老母平安信兼喜中丞克捷威
揚策不知行色倦欲沽村釀解朝衣
赤木裏口墩下坐憩
赤木空濛翠接天懸車路杪下烽煙須驅虎北馮金塔
更走龍南跨玉泉青草谷中兼得水白雲巖下盡堪田
奔馳庶竭㳙埃報心苦三陲版榦前
宿三城寺
寺僻隂隂轉夕陽藤蘿小徑涉微茫瀕江水鳥歸投樹
過竹林蟬噪切牀秋已三旬猶苦熱郡違十里自成鄉
年來服習山中靜直北神京路許長
周廷用
經廣武城
廣武城邊草樹青濁河波浪晝冥冥天呼垓下真龍起
事異鴻溝白馬刑日晚沙場留返照秋風燐火亂殘星
英雄自古功無敵阮籍狂言未可聽
孫繼芳
嵩明次韻
海畔青山山上城野橋村巷接昆明峰開林木千章秀
水抱沙田十頃平蠻井夜深人未定炎州霜後瘴還生
飄飄萬里西南路莫採芙容愴獨行
新添次韻
仙源泝盡水西頭欲採汀花賦遠遊巖徑曲盤千嶂入
野橋斜度一溪流明星擁旆連宵發暗雨回車信宿留
望斷遥空征雁没片雲何處是江州
徐咸
石首蓬萊閣
蓬萊高閣臨清漢閣下風濤日夕撞花日映紅明霽野
草煙浮綠翳晴忩雕闌遠挹荆南勝玉笛新開洞府腔
悵望謫仙何處去娟娟秋月照澄江
林大輅
蔣子雲都水定居西長安門外
南泠三載賦閒居春日長安近卜廬苑樹飛煙分客榻
禁鐘浮月散朝車揚雄天禄多竒字方朔金門有諫書
相望西橋應不遠莫教風雨往來疎
李濂
無題二首
芙容為面玉為肌當日君王恨見遲十二樓臺留兔魄
三千粉黛妬蛾眉行雲易散高唐觀落葉難平太液池
擬辦黃金求作賦長門心事長卿知
為雨為雲恨幾重楚臺何處覓仙蹤開簾悔入雙雙燕
伏枕愁看六六峰謾唱迴風雕木葉且將團扇畫芙容
瞢騰甫作西樓夢惱殺層城五夜鐘
當朝
當朝藝苑爛天葩前輩風流擅大家詩律總推高太史
文章誰繼宋金華未能雲夢吞千頃謾說圖書誦五車
臨楮自慚才思澁幾時重夢筆生花
擬唐人送官人入道二首
苦憶仙人萼綠華乞身遥入太清家向來寫恨餘紅葉
此去行蹤有碧霞學道晚依新藥竈洗妝朝棄舊菱花
玉笙不作昭陽調緱嶺閒吹月影斜
蚤承丹詔入華清却戴黃冠出漢京簫譜好傳秦弄玉
鍊師初拜許飛瓊衣沾别島朝霞色夢斷長門夜雨聲
十二層樓何處所芙容花外是仙城
秋懷
閏年秋盡水城寒積雨瀟瀟澤菊殘五夜霜嚴迴朔氣
萬家砧急趁江湍登樓興減難成賦報國才微合掛冠
向晚闕河悲落葉仰天鴻鵠羡高翰
黯黯江潭楓樹林異時屈宋並傷心蕭森合入將歸辨
顦顇猶傳既放吟今古歲時供涕淚水天樓閣倦登臨
浪為楚客焉能賦腸斷寒城日暮砧
城南題壁
一自歸來茹紫芝每逄野老話襟期中林結舍雲光抱
别墅看花酒具隨學稼秪緣餬口累抛書纔是息心時
行歌剰有古今思瑟瑟晚風吹鬢絲
春興
老興逄春興轉饒無端白髮任飄蕭山中有客傳丹訣
月下何人弄玉簫滿眼風煙驕蛺蝶一枝天地足鷦鷯
野晴臺寺花爭發緩步長吟續楚騷
嵩渚先生麋鹿姿早春樂事許誰知晴遊杏塢詩成捷
夜醉榆村酒散遲身世一鋤聊半飽江湖雙鬢未全絲
逄人不解藏蹤跡笑贈山中五色芝
夏日閒居雜興
鳥下庭蕪柳覆廬幽居閒况邇何如飽餐麥飯奚干禄
穩臥藤牀勝讀書白髮懶尋詹尹卜青天思執化人祛
晚風忽動逍遥興爛漫花村過小車
夏日城南别業訓林都憲湘南見寄
碧椒結子亂鳴蟬五月村居思窅然青壠歲華流水外
白頭心事落花前松齋夜拉高僧話竹簟涼宜醉客眠
對月懷君江渚上遥知飛閣俯湘川
送李濟之令泰和
為避緇塵染繡衣羈棲灊沔日相依深春幾伴看花醉
小艇時陪泛月歸潘岳詞章仍出宰匡衡心事已多違
廬山彭蠡曾遊地莫滯雙鳬入漢畿
送王都閫之廣西
帝簡鄖襄節制雄嶺南專閫氣如虹琱弓玉斧皆廷賜
燕頷虬髯有父風桂水瘴消飛檄外梧山氛淨凱歌中
麒麟峻閣雲霄待蚤樹平蠻第一功
解官歸汴初度日作
此日偏驚白髮新當筵楚舞酒行頻碧山有伴還成社
銀漢無梁莫問津種柳醉翁書甲子紉蘭騷客賦庚寅
情知鏡裏流年換聊復酣歌汴水春
蔣山卿
夏日田居即事四首
草堂聊藉竹為門花塢從將槿作垣長日鳥啼紅藥盡
夕陽人坐綠隂繁愁多非為逢時歉住久應知隔世喧
賴有青山如舊故年年相對兩忘言
偶携藜杖過橋東曲港潮流處處通溪上閒花多覆水
村前垂柳半含風黃昏鳥宿輕煙外青野人耕細雨中
莫怪移家來畎畝欲將遺事學龐公
水榭風亭取次開新涼應有客同杯樹隂深處黃鸝語
溪水平時白鳥來葵扇偶從鄰嫗買荷衣旋學野人裁
花間蝴蝶雙飛去正是山翁午夢回
雨過苔荒石徑徽林園一向掩柴扉柳堤潮滿魚苗上
麥隴風晴雉子飛花暝更教移晚酌竹深猶遣著寒衣
老人本自心無事不為投閑始息機
戊申正月初宿休園
江村物候又驚新月色花香併換春自笑無能惟野性
孰知有味是閒身茆簷遲日偏宜懶竹院風清不受塵
終日閉門常謝客只應酒伴得相親
贈别孫刑部還京次衡山韻
早因休沐出承明又見彈冠上帝京芳草五湖初放棹
華林三月細啼鶯浮雲莫歎當時事零雨還傳舊日名
二十年前題漢柱為君飛動不勝情
薛蕙
雨中遊翠微山
亭午翠微山半路下看山底翠雲生客來凖擬山中宿
雨至何妨洞裏行隔竹泉聲初淅瀝傍巖花樹轉分明
題詩携酒兩殊絶翻怪風煙報晚晴
題張子醇西峰草堂
山人卜築城西郭日日西山爽氣來細雨濛濛丹磴濕
晴雲裊裊翠屏開階前蔓草穿書閣石上松隂覆奕臺
况有春湖可乘興他時須作泛舟回
訪孫世其叙飲
苑内銀河垂裊裊城邊暗月上微微不辭懷抱今宵盡
無奈賓朋此地稀萬里飄零同卧病三年邂逅一沾衣
燕山楚水遥相望目斷天涯鴻雁飛
春隂
春隂日日春晴少料得春晴春已歸竹裏雄鳩嗔獨語
池邊乳燕喜羣飛炊煙冷落侵寒食簷溜飄蕭上裌衣
寂寂小軒賓客散祗餘禪榻不相違
人日
暉暉晴日透簾帷冉冉和風颺鬢絲野老自傾田舍酒
故人誰寄草堂時即看梅柳春含早預想鶯花景不遲
旋鬻園蔬辦家釀剰拚酩酊艷陽時
睡起
午夢初醒夘酒消不知風雪已終朝客來小閣聊盤礡
鳥散空園轉寂寥老境時時懷故舊窮途事事愧漁樵
古人堅臥非無意未必淵明為折腰
顧瑮
清明效白體
四序無如春最好一春最好是清明海棠欲放留鶯語
楊柳初齊趁馬行風定鞦韆時自動月高絃管夜還鳴
老來減盡少年興對酒當歌尚有情
劉天民
渭南道中用韻荅黃汝厓方伯
隴水秦關道路均春風花柳著行新烏巾斜日久折角
白酒誰家堪入唇晚歲始醒蝴蝶夢故園今返鹿麋身
天涯尺牘勞相問猶是漁磯舊友人
林春澤
昌平懷古
秋早邊城無伏暑夜深庭樹起涼風月明烏鵲羈棲地
天迥關山感慨中抗疏深悲劉諫議荒村猶祀狄梁公
年光荏苒身岑寂聊采蘋花慰轉蓬
舟下揚子江
咄咄南登江上臺江頭日暮使人哀曾聞嶺海多遷客
未見風塵終棄才返照斷虹收雨去夜潮隨月度江來
燕雲薊樹三千里天末孤臣首重迴
登天華山
函谷青牛歲月寒小華惆悵白雲殘香罏畫省空回首
旅鬢秋霜未掛冠何處珮環風外響他年龍虎鼎中蟠
便携五嶽盧敖杖玉宇高凭最上闌
楊銓
曉發
耿耿星河拂曙流舳艫銜尾上邕州牂牁南下摧鮫室
暘谷東開破蜃樓山頂漸排雲影出浪花初盪日光浮
捷書夜報降王款應有元戎侈壯猷
舒芬
九日游烏石倡和
轉壁迴巒一徑深直窮烏石最高岑為將佳節酬孤興
應被旁人識壯心山勢北來雲萬疊潮頭東望雪千尋
揮毫欲掃煙嵐淨風雨今朝未許侵
八月菊
禁中有菊先秋吐誰謂陽春此地私為把幽香慰知已
未妨明月是佳期肯隨風雨催詩句怕共茱萸醉酒巵
人事却須殊物理行藏珍重敢違時
御選明詩卷七十九
