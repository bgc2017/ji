欽定四庫全書
御選宋詩卷四
樂府歌行一
徐鉉
柳枝辭十二首
把酒憑君唱柳枝也從絲管遽相隨逢春只合朝朝醉
記取秋風葉落時
南園日暮起春風吹散楊花雪滿空不惜楊花飛未得
愁君老盡臉邊紅
陌上朱門柳映花簾鈎半捲綠陰斜憑郎暫駐青驄馬
此是錢塘小小家
夾岸朱顔柳映樓綠波平幔帶花流歌聲不出長條密
忽地風回見綵舟
老大逢春總恨春綠楊陰裏最愁人舊遊一別無因見
嫩葉如眉處處新
濛濛堤岸柳含煙疑是陽和二月天醉裏不知時節改
漫隨兒女打鞦韆
水閣春來乍減寒曉妆初罷倚闌干長條亂拂春波動
不許佳人照影看
柳岸煙昏醉裏歸不知深處有芳菲重來已見花飄盡
惟有黃鶯囀樹飛
此去仙源不是遥垂楊深處有朱橋共君同過朱橋去
密映垂楊聽洞簫
暫別揚州十度春不知光景屬何人一帆歸客千條柳
腸斷東風楊子津
仙樂春來按舞腰清聲偏似傍嬌嬈應緣鸎舌多情賴
長向雙成說翠條
鳳笙臨檻不能吹舞袖當筵亦自疑唯有美人多意緒
解衣芳態畫雙眉
柳枝詞十首(座中應制)
金馬詞臣賦小詩梨園弟子唱新詞君恩還似東風意
先入靈和蜀柳枝
百草千花共待春綠揚顔色最驚人天邊雨露年年在
上苑芳華歲歲新
長愛龍池二月時穇毶金線弄春姿假饒葉落空枝後
更有梨園笛裏吹
綠水成文柳帶搖東風初到不鳴條龍舟欲過偏留戀
萬縷輕絲拂御橋
百尺長條涴麴塵詩題不盡畫難真憑君折向人間種
還似君恩處處春
風煖雲開晩照明翠條深映鳳凰城人間欲識靈和態
聽取新詩玉管聲
醉折垂陽唱柳枝金城三月走金羈年年為愛新條好
不學蒼華也是絲
新春花柳競芳姿偏愛垂楊拂地枝天子徧教詞客賦
宮中要唱洞簫詞
凝碧池頭蘸翠漣鳳凰樓畔簇晴煙新詩欲詠知難詠
說與雙城入管絃
侍從甘泉與未央移舟偏要近垂楊櫻桃未綻梅花老
折得柔條百尺長
田錫
江南曲三首
金蟬飾綠雲細靨蘂黃新南浦解清珮西谿采白蘋密
竹映深花湖山日欲曛春腸知已斷脉脉兩難親
吳豔若芙蓉乘舟弄湖水照影不知休雲鬟墮簮珥含
笑忽迴頭見人羞欲死歸去入花谿棹濺鴛鴦起
金陵王氣銷六朝墮霸業白雲千古恨空江照樓堞虎
丘羅蔓草姑蘇委楓葉懷賢思伍員靈濤浩難涉
晩雲曲
高唐晩峰欲生雨空山啼猿風嘯虎卷雲數片留南浦
自與鴛鴦共飛舞
倚柱吟
暮春慘慘黃昏雨零落櫻桃斜掩戸未張燈火簾幕深
樓閣巢寒聞燕語昔時常說長安好而今厭走長安道
蘇秦辨說長卿才自笑功名何不早人悄悄倚柱時情
脉脉無人知憐春惜遠情不盡斜雨兼花闇濕衣
紫雲曲
沉沉鸞殿垂珠箔祥煙瑞氣含樓閣三十六宮明月中
夜静無風花自落寶屏珠帳一夢時靈仙初降趨丹墀
煙衣霞綬赤瑛珮鈞天樂部前參差合奏鏗鏘向金屋
云是仙鄉紫雲曲朱弦遠召舜湘靈鳳管應呼秦弄玉
天漢星流夜既闌露零珠樹彤庭寒芙蓉枕上夢初覺
猶聞庭際聲珊珊上曉五音十二律仙曲記時心歴歴
金線龍頭紅玉笛新聲吹得雲飄逸應是夔襄樂府魂
翻得雅音聞至尊俾與霓裳羽衣曲遞相奏向梨花園
春洲謠
衣鮫綃兮美人采白蘋兮水濱裊羽翅兮為飾步羅襪
兮生塵緜緜兮遠道萋萋兮芳草遠山眉兮淡掃
短歌行
曉月蒼蒼向煙滅朝陽燄燄明丹闕杜鵑催促躑躅開
鶗鴂已鳴芳草歇芳春苦不為君留古人勸君秉燭遊
願與喬松弄雲月紫泥仙海鸞鳳洲
寇準
古別意
水螢光淡曉色寒庭除索莫星河殘清樽酒盡豔歌闋
離人欲去肝腸絶露荷香散西風驚征車漸遠聞雞鳴
深閨從此泣秋扇夢魂長在遼陽城
江南春二首
波渺渺柳依依孤邨芳草遠斜日杏花飛江南春盡離
腸斷蘋滿汀洲人未歸
杳杳煙波隔千里白蘋香散東風起日落汀洲一望時
愁情不斷如春水
張詠
柳枝詞
靑連遠戍和煙重静映疎櫳窣縷輕遊子不歸春夢斷
南邨一樹看啼鶯
遠映天街近遶池長條無力自相依上陽宮女愁方絶
又見東風有絮飛
王禹偁
拍板謠
麻姑親採扶桑木鏤脆排焦其數六雙成捧立王母前
曾按瑤池白雲曲幾時流落來人間梨園部中齊管絃
口中纔動我能應知音審樂功何全吳宮女兒手如筍
執向玳筵為樂準數聲慢仙人屐齒下雲棧老狐臘月
渡黃河緩步輕輕踏冰片數聲急空江雹打漁翁笠鮫
人泣對水晶盤滿抱珠璣連瀉入劃然一聲送曲徹由
基射透七重札金罍冷落閴無聞隴頭凍把泉聲絶律
呂與我數自齊絲竹望我為宗師總驅節奏在術内歌
舞之人無我欺所以唐相牛僧孺為文命之為樂句
畬田詞(有序)
上雒郡南六百里屬邑有豐陽上津皆深山窮谷
不通轍跡其民刀耕火種大底先斫山田雖懸崖
絶嶺樹木盡仆俟其乾且燥乃行火焉火尚熾即
以種播之然後釀黍稷烹雞豚先約曰某家某日
有事於畬田雖數百里如期而至鋤斧隨焉至則
行酒啗炙鼓譟而作蓋劚而掩其土也掩畢則生
不復耘矣援桴者有勉勵督課之語若歌曲然且
其俗更互力田人人自勉僕愛其有義作畬田詞
五首以侑其氣亦欲採詩官聞之傳之於執政者
曰苟擇良二千石暨賢百里使化天下之民如斯
民之義庶乎汙萊盡闢矣其詞俚欲山人之易曉
也
大家齊力斲孱顔耳聽田歌手莫閒各願種成千百索
(山田不知畎畝但以百尺繩量之曰某家今年種得好若干索)豆萁禾穗滿青山
殺盡雞豚喚劚畬由來逓互作生涯莫言火種無多利
樹種明年似亂麻(種榖之明年自然生禾山民獲濟)
鼓聲獵獵酒醺醺斫上高山入亂雲自種自收還自足
不知堯舜是吾君
北山種了種南山相助力耕豈有偏願得人間皆似我
也應四海少荒田
畬田鼓笛樂熙熙空有歌聲未有詞從此商於為故事
滿山皆唱舍人詩
韓琦
柳枝詞五闋
樓前輕雪未全銷偷得春光入嫩條似向東風猶綽約
可能渾忘舞時腰
陌閒宮古綠煙迷惹盡春愁困拂堤却為多情足離恨
故教溝水亦東西
章街風曉起新眠寒食輕陰未雨天無限青絲拂遊騎
一生芳意負金鞭
輕煙輕日簇誰家微出青旗一帶斜對景似嫌春意老
更搖疎影拂殘花
畫橋南北水連天纔聽鶯聲又晩蟬長使離魂容易斷
春風秋月自依然
再賦柳枝詞二闋
曲江風暖曉陰斜翠色相宜拂鈿車自是春眠猶未起
日高人困又飛花
葉葉新長約黛蛾絲絲輕軟任風梭啼鶯便學歌喉囀
知是春來舞意多
范仲淹
明月謠
明月在天西初如玉鈎微一夕增一分堂堂有餘輝不
掩五星耀不礙浮雲飛徘徊河漢間秀色若可餐清風
起叢桂白露生階蘭高樓望君時為君拂金徽奏以堯
舜音此音天與稀明月或可聞顧我亦依依月有萬古
光人有萬古心此心良可歌憑月為知音
清風謠
清風何處來先此高高臺蘭叢國香起桂枝天籟迴飄
飄度清溪浮雲安在哉萬古鬱結心一旦為君開有客
慰所思臨風久徘徊神若遊華胥身疑立天台極渴飲
沆瀣大暑執瓊瓌曠如攜松丘騰上煙霞遊熙如即莊
老語入逍遙道朱絃鼓其熏可以解吾民滄浪比其清
可以濯吾纓願此陽春時勿使飄暴生千靈無結愠萬
卉不摧榮庶幾宋玉賦聊廣楚王情
文彦博
郊祀歌二首
降神
在國南方時維就陽以祈帝祉式致民康豆籩鼎俎金
石絲簧禮行樂奏皇祚無疆
飲福
潔兹五齊酌彼六尊致誠斯至率禮彌敦以介景福永
隆後昆重熙累洽帝道攸尊
朝會樂章八首
皇帝升坐隆安
天臨有赫上法乾元鏗鏘六樂儼恪千官皇儀允肅玉
坐居尊文明在御禮備誠存
公卿入門正安
堯天協紀舜日楊光淑慎爾止率由舊章佩環濟濟金
石鏘鏘威儀炳煥至德昭彰
上壽禧安
乾健為君坤柔曰臣惟其臣子克奉君親永御皇極以
綏兆民稱觴獻壽山嶽嶙峋
白龜
聖德昭宣神龜出焉載白其色或游于川名符在洛瑞
應巢蓮登歌丹陛紀異靈篇
甘露
天德冥應仁澤載濡其甘如醴其凝若珠雲表潛結顥
英允敷降於竹柏永昭瑞圖
紫芝
煌煌茂英不根而生蒲茸奪色銅池著名晨敷表異三
秀分榮書於瑞典光我文明
嘉禾
嘉彼合穎致貢升平異標南畝瑞應西成德至於地皇
祗效靈和同之象煥發祥經
白兔
盛德好生網開三面明眎標竒昌辰乃見育質雪園淪
精月殿著于樂章色含江練
親耕籍田樂歌七首
出大次
勤勞稼穡必躬必親為籍千畝以教導民帝出乎震時
維上春天顔咫尺望之如雲
親耕
元辰既擇禮備樂成洪縻在手祗飭專精三推一墢端
冕朱紘靡辭染屨以示黎甿
升壇
方壇屹立陛級而登玉色下照臨觀耦耕萬目咸覩如
日之升成規成矩百禄是膺
公卿耕籍
羣公顯相奉事齊莊率時農夫舉耜載揚播厥百榖以
佑我皇多黍多稌丕應農祥
羣官耕籍
畟畟良耜我田既臧土膏其動春日載陽執事有恪于
此中邦農夫之慶棲畝餘糧
降壇
肇新帝籍率我農人三推終畝祗事咸均陟降孔時粲
然有文受天之祜多稼如雲
歸大次
教民稼穡不令而行進退有度琚瑀鏘鳴言還熉幄禮
則告成帝命率育明德惟馨
祭文宣王廟樂歌四首
迎神
大哉至聖文教之宗紀綱王化丕變民風常祀有秩備
物有容神之格思是仰是崇
初獻
右文興化憲古師今明祀有典吉日惟丁豐犧在俎雅
奏來庭周旋陟降福祉是膺
奠幣
一王垂法千古作程有儀可仰無德而名齊以滌志幣
以達誠禮容合度黍稷非馨
酌獻
自天生聖垂範百王恪恭明祀陟降上庠酌彼醇旨薦
此令芳三獻成禮率由舊章
折楊柳
長憶都門外低垂拂路塵更思南陌上攀折贈行人行
人經歲別楊柳逐年新何當逢塞鴈重寄一枝春
關山月
蕩子久行役遼西戍未還佳人怨遙夜清淚浥朱顔蘚
晦蘭閨寂塵昏寶鏡閒相思不相見明月下關山
采蓮曲
江南秋色早江山早蓮芳佳人采紅萼兩漿渡横塘翳
日華芝薄隨風緜䋏長蕩舟方自樂綠水任霑裳
夜夜曲
明月流清漢娟娟照洞房微風吹敗葉颯颯下銀牀塵
晦流黃素鑪銷辟惡香年年機杼妾獨怨夜何長
長相思
遠別苦無悰離居常戚戚顧慕懷所歡徘徊彌自惜瓊
蘂不可采瑶華未堪摘惟憑尺錦書一寄長相憶
陌上桑
佳人名莫愁采桑南陌頭因來淇水畔應過上宮遊貯
葉青絲籠攀條紫桂鈎使君徒見問五馬亦遲留
俠少行
錦帶佩吳鈎翩翩躍紫騮垂鞭度永埒挾彈過長楸平
樂十千酒南城百尺樓荆娥拂雙袖日夕又遲留
陽春曲
頗傷金管遽仍恨緹光促四序若循環百年入轉軸佳
人暮不歸蘭苕春又綠空持綠綺琴愁弄陽春曲
巫山高
巫山高不極高與碧穹齊朝雲常藹藹暮雨復凄凄髣
髴聞珠佩依稀認繡袿無能留彼美徒使夢魂迷
尹洙
皇雅十首
天監受命也自梁至於周兵難不息宋受命統一
萬方焉
天監下民亂靡有定甚武且仁祚厥真聖仁實懷徠武
以執競匪虔匪劉拯我大命自昔外禪月經日營令以
挾制政以陰傾帝初治兵志勤于征奄受神器匪謀而
成淮潞弗虔卒汙叛迹戎輅戒嚴皇威有赫彼寇詿民
吾勇其百殄厥渠魁貸其反側帝朝法宮左右宗公忮
夫悍士以雍以容爾居爾室爾工爾農既息既養惟天
子功
西師征蜀也
王用西師岷梁弗賓匪曰負固實交晉人予訓予誓合
我將臣正厥有罪無庸傷民矯矯虎士載摧其壁于嗟
孟侯亦果其策迎師而降靡抗鋒鏑豈獨身謀完是宗
國蜀都既平將臣失律此衆悍驕彼民危慄當塗叫呶
合萬為一匪懷則威帝心是恤帝曰將臣予嘉乃庸廢
命毒民爾弗有終邦典用疑惟罪惟功靡極而削協于
厥中帝曰孟侯受封于楚斿旂琱戈備物異數俾爾族
姻及乃文武服在王庭靡不有序蜀民呼歌天子威靈
保我者封暴我者刑匪勁是和匪弱是陵天子惠民疇
敢不承
耆武受俘也命將伐南海平金陵俘二王以獻
耆武定功時惟二方淮服其義海南遂荒孰孱而盭孰
暴而猖自底不譓乃終滅亡帝戒二俘同即爾誅予惟
民無辜休息是圖時其輯矣寧威獨夫帝嗟汙邦久罹
于兵或暴下以征或敷虐以刑予命中典協于國經民
服德音室家以寧
憲古令守臣也削其附庸以強帝室焉
帝懷永圖治古是憲四方守臣惟屏惟翰在昔艱難弗
惠訓典跨都連城高牙以建有土有民肆乃征繕以息
以容終焉叛渙凡今帥臣狃厥聞見匪革亂源曷清多
難帝告庶邦式是典彛元侯顯父戚臣宗支正乃封圻
予一人是毗凡曰附城罔爾俾之畜兵厚賦靡爾得私
毋凶而國作福作威天子有命疇敢不祗子孫承承唯
萬世規
大鹵王師討晉罪也
冀州之疆粤惟大鹵俗忮而專地扼而固協比幽都蕩
搖邊圉三垂既摧兇威弗沮帝御六師百萬貔虎剪其
附庸至於城下鋒鏑始交梯衝如舞蠢爾孱王請附降
土我士奮楊願究吾武皇帝曰吁念彼黎庶匪鯨匪鯢
復為王土晉郊既平九區以寧陳功太廟告假威靈在
昔武王于商觀兵惟我藝祖亦勤于征匪貸晉罪俟厥
貫盈聖作聖繼巍巍相承皇矣二后功莫與京
帝籍修故典也躬耕以勸農焉
帝籍于郊典儀具陳務農以訓供祀以勤祀在於誠匪
勤于人訓農以實匪訓以文帝謹二物乃躬乃親公侯
卿士暨厥庶民千甸有服飭哉惟寅帝賚高年式宴且
喜種種黃髮族丘而議我生艱難暴亂以繼耳狃金鼓
目狎戎器皇其我圖親講農事有子有孫力田孝弟鼓
舞至仁薰焉如醉
庶工任賢也
帝咨庶工疇其輔予俊乂以登厥勞乃圖匪忘舊勲非
賢勿俞巍巍衮台盛德以居任賢伊何昌言是庸勉告
爾猷罔恤迺躬豈無直辭怫于予衷予不爾疵爾無面
從始時從官戎客揚揚今帝左右儒冠煌煌朝廷以尊
文物典章得人之盛奕世重光
帝制北方請盟也
帝制萬邦罔有弗賓蠢爾化外羈焉勿臣威格三方稽
顙獻珍匪茹革心願交使人帝謀公卿列侯庶校咸曰
彼心暴戾陰狡既擾我疆復利吾寶無若勵兵襲其還
道皇曰有衆予實念兹戰無必勝矧其歸師借曰大獲
疇能盡之益俾餘醜毒吾朔陲乃俞其盟北州以綏在
漢世宗抗威速攻暴農算商經用弗充中區震騷漢室
始空降及後世猶稱厥功於穆皇考德無與偕匪勤於
兵荒服遂來逮是三紀遠俗以懷生民休息嗚呼仁哉
皇治恤刑也帝仁於明刑在位者以寬恤為治焉
皇底其治欽哉惟刑在疑而宥罔察為明愛怒弗肆孰
為重輕毋一弗辜惟典之平前世理官倚法以刻匪彼
為仇蓋曰任職今之蔽獄務正其辟鑒于前人繄我仁
德皇德在仁寖而成風公侯卿士靡不率從麛卵萌生
咸保厥終不鄙不夭樂哉融融
太平封祀告功成也
噫太平無象兮世烏得而知維盛德可迹兮其封祀之
儀東岱宗兮西汾脽禮上帝兮賓地祇皇有征兮吾民
以嬉皇有祈兮吾民是私天敷佑兮俾皇之釐億世永
寧兮無疆之基
張方平
宋頌
祈汾陰祀后土也
萬邦清和歲乃薦有思皇烈祖既勤繹止撫有疆土迄
若正命妥綏有家於嘻承武敦尚繹思亦既顯報以升
以降以禋以祀報時介肓介育不已生物靡靡降福侈
侈其逹驛驛其豐薿薿
天監有事于南郊也
昊天蓋高降監顯在於亶熙哉詔佑我有宋三后介之
天命可畏翼翼保之對越在上維懷格思乃眷不違福
祖繁錫宜我子孫永以無斁
有浚者泉大祫祖宗也
有浚者泉匪長自源皇建民極彌萬世則允時帝軒之
力肆有羡德小侯國是宅大龜是食帝命不越炎德原
發丕顯后祖懿德之平聖猷庭庭帝命是膺彤盧旌斧
以征以輔洵烈且武肇荒東宇克寬克擾不澄不撓百
休是保天禄始造江介既耰湖潭嶺陬右叙川蜀并汾
之酋師行優優不犯不劉取其大球旂裳冠旒格其僣
戾悉公我謀三象霧霽無競無絿中葉奕章有猷有常
敷哲維人天錫無疆彌億萬年山嶽之固河流之長嗚
呼令王寔念兹來享
載耜修千畝也
月旅孟陬農事既飭陽氣蒸達原隰充澤駕言徂郊載
耜告籍申命農畯率時主伯爰任疆游開其茨棘乃播
而實亟耘以擇既發我公亦服爾私迄登稔成有穫丕
丕爰稟于廟積億及秭以豐粢盛以供酒醴以禮賓尸
以格祖禰既登既徹亦勞其耋以蜡以醳穡夫胥悦
朝元引
星斗挂空碧鸞鶴翔紫清朝真弟子古壇上爐煙裊裊
金磬聲露脚斜白寒不動千山岑寂横煙清絳闕太真
冠簡静紫宮夫人璫珮鳴霞旌曉邁遺空谷石磴雲埋
瑶草綠殘蟾冷帖西南隅迴首塵寰煙一簇
老將行
聖明天子仁且英海寰内外歸神靈辭客有誇凰皇詔
功臣不貌麒麟形繡旗塵卷霞紋闇古劒秋澀銅花青
尚餘舊受征西馬侍從日仗登云亭
桃源二客行
劉郎阮郎丹籙客桃花源中有舊宅閒尋流水過碧溪
忽聞雞犬見人跡瓊臺瑶榭知何所紫雲深處開朱戸
鶴駕龍軿綵仗來鸞歌鳳舞霞觴舉世緣未斷塵心狂
苦厭仙家日月長洞門一閉恍如夢歸路古木何荒涼
石介
宋頌
皇祖太祖皇帝初用師伐潞州殺李筠伐揚州滅
李重進也
皇祖神武疇敢違拒元年四月筠畔於潞皇祖躍馬至
潞城下筠窘赴火焦頭爛骻
皇祖龍驤誰敢猖狂元年九月進叛於揚皇祖徐驅至
揚城隅進窘登樓并焚其孥
皇祖曰嘻物情難籌予伐有周天時人謀罔有不同予
德其休
予亦即祚涵濡養撫罔有失所予德其裕
筠胡予違進胡不隨予匪汝誅汝自取之
既剪二盗聖武燀耀荆潭蜀吳如拔腐草
聖神太祖皇帝出師援長沙且假道徑進取荆潭
也
不疾而速不怒而威惟聖惟神其幾其微
二國之君各保爾土虎憑於山莫予敢取蛟馮於淵莫
予敢侮萬斯年兮關鐍以固
聖機神謀天祕地蔵風行雷動震于八荒旦秣我馬夕
取其疆二君不知晏眠于牀
具篙與舟同朝天子一發五豝二君皆至皇祖聖神鴻
光丕懿
湯湯太祖皇帝收蜀取孟昶也
湯湯其江區區爾孟一夫當關不知天命蟻固于穴蛙
負于井咫尺之地為可以騁
彼以險守我以德懷王師東來函谷自開蜀主授首呼
號哀哀蜀人鼓舞與我偕來
昔時蜀道絶人來往今蜀既平王道蕩蕩尉侯一置朝
貢相望巍巍皇祖德聲遠暢
莫醜太祖皇帝用周渭之策命潘美取廣州也
莫醜匪虺莫悍匪兕有鋹在南毒螫不已沸湯熱火暴
我赤子
皇祖曰嘻天生蒸民樹之君長以養以仁乃予不恤匪
鋹之嚚
乃謀于渭乃將于美王師鷹揚涉江萬里闢其城門鋹
號請死
皇祖有德乾覆坤容予在弔民不殺以封皇祖仁慈感
于昆蟲
金陵太祖皇帝命師取李煜也
金陵峩峩長江萬里誰為巢穴養此蛇豕天豈作限而
險而恃不順不臣敢抗天子
帝赫斯怒王師徐驅蕞爾螻蟻豈勝誅鉏哀哀窮俘爰
呌以呼歸于京師燀哉聖謨
聖文錢俶以吳越歸也
聖文安安聖武桓桓朝貢萬里正朔百蠻無吳之險無
蜀之艱無潭之嚚無荆之頑感于賓順悦色和顔
彼俶在杭有地千里皮毁毛落孤暌莫恃懾服聲教慕
為臣使攜彼人民挈其土地于槖于囊歸於天子
天子聖神罔不懷柔既懷而封恩涵澤流逆於有刑視
彼揚州順予有封視此錢侯赫赫宋德何有窮休
慶歴聖德頌(并序)
三月二十一日大昕皇帝御紫宸殿朝百官相得
象殊拜竦樞密使夸簡以司徒歸第二十二日制
命昌朝參知政事弼樞密副使二十六日勅除修
靖素並充諫官四月八日皇帝御紫宸殿朝百官
衍樞密使仲淹琦樞密副使乃用御史中丞拱宸
御史邈御史平諫官修靖十二疏追竦樞密使勅
十三日勅乂除襄為諫官天地神人昆蟲草木無
不歡喜皇帝退奸進賢發于至聰動于至誠奮于
睿斷見于剛克陟黜之明賞罰之公也上視漢魏
隋唐五代凡千五百年其間非無聖神之主盛明
之時未有如此選人之精得人之多進人之速用
人之盡實為希闊殊尤曠絶盛事在皇帝之德之
功為卓犖瑰偉神明魁大古者一雲氣之祥一草
木之異一蹄角之怪一羽毛之瑞當時羣臣猶且
濃墨大字金頭鈿軸以稱述頌美時君功德以為
無前之休丕天之績如仲淹弼寔為不世出之賢
求之於古堯則夔龍舜則稷契周則閎散漢則蕭
曹唐則房魏陛下有之諸臣亦皆今天下之人望
為宰相諫官者陛下盡用之此比雲氣草木蹄角
毛羽之異萬萬不侔豈可翻無歌詩雅頌以播吾
君之休聲烈光神功聖德刻於琬琰流於金石告
於天地奏於宗廟存於萬千年而無窮盡哉臣實
羞之臣嘗愛慕唐大儒韓愈為博士日作元和聖
德頌千二百言使憲宗功德赫奕煒炳昭於千古
至今觀之如在當日陛下今日功德無讓憲宗臣
文學雖不逮韓愈而亦官於太學領博士職歌詩
讃頌乃其職業竊擬於愈輙作慶歴聖德頌一首
四言凡九百六十字文辭俚鄙固不足以發揚臣
子之心亦欲使陛下功德赫奕煒炳照於千古萬
千年後觀之如在今日也臣不勝死罪臣賤無路
以進姑蔵諸家以待樂府之采焉
於維慶歷三年三月皇帝龍興徐出闈闥晨坐太極盡
開閶闔躬攬英賢手鋤奸枿大聲渢渢震搖六合如乾
之動如雷之發昆蟲蹢躅妖怪蔵滅同明道初天地嘉
吉初聞皇帝蹙然言曰予父予祖付予大業予恐失墜
實賴輔弼汝得象殊慎重微密君相予久予嘉君伐君
仍相予笙鏞斯協昌朝儒者學問該洽與予論政傅以
經術汝貳二相庶績咸秩惟汝仲淹汝誠予察太后乘
勢湯沸火熱汝時小臣危言嶪嶪為予司諫正予門闑
為予京兆堲予讒說賊叛于夏往予式遏六月酷日大
冬積雪汝暑汝寒同于士卒予聞辛酸汝不告乏予晩
得弼予心弼悦弼每見予無有私謁以道輔予弼言深
切予不堯舜弼自笞罰諫官一年奏書滿篋侍從周歲
忠力盡竭契丹亡義檮杌饕餮敢侮大國其詞慢悖弼
將予命不畏不懾卒復舊好民得食褐沙磧萬里死生
一節視弼之膚霜剥風裂觀弼之心鍊金鍛鐵寵名大
官以酬勞渴弼辭不受其志莫奪惟仲淹弼一夔一契
天實賚予予其敢忽並來弼予民無瘥札曰衍汝來汝
予黃髮事予二紀毛秃齒豁心如一兮率履弗越遂長
樞府兵政毋蹶予早識琦琦有奇骨其器魁櫑豈視扂
楔其人渾朴不施剞劂可屬大事敦厚如勃琦汝副衍
知人予哲惟修惟靖立朝讞讞言論磥砢忠誠特達禄
微身賤其志不怯嘗詆大臣亟遭貶斥萬里歸來剛氣
不折屢進直言以補予闕素相之後含忠履潔昔為御
史幾叩予榻至今諫疏在予箱匣襄雖小臣名聞予徹
亦嘗獻言箴予之失剛守粹慤與修儔匹並為諫官正
色在列予過汝言毋鉗汝舌皇帝明聖忠邪辨別舉擢
俊良埽除妖魃衆賢之進如茅斯拔大奸之去如距斯
脱上倚輔弼司予調燮下賴諫諍維予紀法左右正人
無有邪孽予望太平日不逾浹皇帝嗣位二十二年神
武不殺其默如淵聖人不測其動以天賞罰在予不失
其權恭已南面退奸進賢知賢不易非明不得去邪惟
艱惟斷乃克明則不貳斷則不惑既明且斷惟皇之德
羣下踧踖重足屏息交相告語曰惟正直毋作側僻皇
帝汝殛諸侯危慄墮玉失舄交相告語皇帝神明四時
朝覲謹修臣職四夷走馬墜鐙遺策交相告語皇帝神
武解兵修貢永為屬國皇帝一舉羣臣懾焉諸侯畏焉
四夷服焉臣願陛下壽萬千年
歐陽修
馬齧雪
馬飢齧雪渴飲冰北風卷地來崢嶸馬悲躑躅人不行
日暮途遠千山横我謂行人止歎聲馬當勉力無悲鳴
白溝南望如掌平十里五里長短亭臘雪消盡春風輕
火燒原頭青草生遠客還家紅袖迎樂哉人馬歸有程
男兒雖有四方志無事何須勤遠征
風吹沙
北風吹沙千里黃馬行确犖悲摧蔵當冬萬物慘顔色
冰雪射日生光芒一年百日風塵道安得朱顔常美好
攬鞍鞭馬行勿遲酒熟花開二月時
歸田四時樂春夏二首(秋冬二首命聖俞分作)
春風二月三月時農夫在田居者稀新陽晴暖動膏脉
野水汎灩生光輝鳴鳩聒䀨屋中啄播榖翩翩桑下飛
碧山遠映丹杏發青草暖眠黃犢肥田家此樂知者誰
吾獨知之何不歸吾已買田清潁上更欲臨流作釣磯
南風原頭吹百草草木叢深茅舍小麥穗初齊雉子嬌
桑葉正肥蠶食飽老翁但喜歲年熟餉婦應知時節好
野棠梨密啼晩鶯海石榴紅囀山鳥田家此樂知者誰
我獨知之歸不早乞身當及彊健時顧我蹉跎巳衰老
春寒曲效長吉體
東風吹雲海天黑飢龍凍雲雨不滴嗔雷隠隠愁煙白
宿霧無光瑶草寂東皇染花滿春國天為花迷借春色
呼雲鏁日恐紅蔫幾日春陰養花魄悠悠遠絮縈空擲
愁思織春挽不得高樓去天無咫尺遠岫參差亂屏碧
梅堯臣
武陵行
生事在漁樵所居亦煙水野艇一竿絲朝朝狎清泚忽
自傍藤陰乘流轉山觜始覺景氣佳潛通小溪裏常時
不見春入谷驚紅蘂幽興窮綠波翫芳心莫已花外一
峰明林間碧洞啟遙聞雞犬音漸悟人煙邇捨舟遂潛
行石徑劣容屣豁然有田園竹果相叢倚龐眉髽髻人
倏遇心顔喜尚作秦衣裳那知漢名氏自言逢世亂避
地因居此來時手種桃今日開如綺更看水上花幾度
逐風委競引飯彫胡邀飲酌瓊醴復呼童稚前綠鬢仍
皓齒飜遣念還茅思歸釣鱣鯉將辭亦贈言勿道丘壑
美鼓枻出仙源繁英猶邐迤薄暮返滄洲微風吹白芷
他日欲重過茫茫何處是
一日曲
妾家鄧侯國肯愧邯鄲姝世本富繒綺嬌愛比明珠十
五學組紃未嘗開戸樞十六失所適姓名傾里閭十七
善歌舞使君邀宴娛自兹著樂府不得同羅敷涼温忽
荏苒屢接朝大夫相歡不及情何異逢路衢昨日一見
郎目色曾不渝結愛從此篤暫隔猶恐疎如何遂從宦
去涉千里途郎跨青驄馬妾乘白雪駒送郎郎未遠別
妾妾仍孤不如水中鱗雙雙依綠蒲不如雲間鵠兩兩
下平湖魚鳥尚有託妾今誰與俱去去約春華終朝怨
日賖一心思杏子便擬見梅花梅花幾時吐頻掐欄干
數東風若見郎重為歌金縷
挾彈篇
長安細侯尚年少獨出春郊不湏曉手持柘彈霸陵邊
豈惜金丸射飛鳥金丸射盡飛鳥空解衣市酒向新豐
醉倒銀瓶方肯去去卧紅樓歌吹中不管花開與花老
明朝還去杜陵東
烏啄棗
樹頭陽烏飢啄棗破紅滿地青蠅老青蠅雨濕驚不飛
殘棗入泥人不埽西風落盡烏亦歸晉客齒黃終懊惱
御選宋詩卷四
