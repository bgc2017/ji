欽定四庫全書
御選宋詩卷六十三
五言絶句三
王十朋
九日寄昌齡弟
此日黃花酒深期酌弟兄誰知有離别西望不勝情
白石登山客新詩句必豪寧容杜陵老獨步玉山高
千葉紅桃
在處飄紅雨臨窗照夕陽何時清禁裏一笑伴仙郎
蓼花
秋色在何許蓼花含淺紅客情禁不得歸興逐西風
燕竹
問訊東牆竹佳名今始知龍孫初迸日燕子却來時
西湖柳
瀟灑西湖種誰移向浙東青枝太纖細莫近楚王宮
葡萄
珠帳臨簷挂龍鬚滿架抽也知堪釀酒不要博凉州
芭蕉
草木一般雨芭蕉聲獨多主人栽未足其奈客愁何
石菖蒲
天上玉衡散結根泉石間要須生九節長為駐紅顔
鸂鶒
文采真為累飛鳴不自由小池新水漲相對漫沈浮
題佛閣
桑下不三宿閣中經半年青山滿庭戶雖好莫留連
靈運本狂士偶來蓮社遊鐘魚聽巳厭歸去故園休
率飲亭
老去識交情興來懷酒伴山林車馬稀風月壺觴滿
文舉客滿座淵明酒盈尊雖無古高躅妙意亦長存
十月望日買菊一枝頗佳
秋去菊方好天寒花自香深懷傲霜意那肯媚重陽
菊晩不害好固宜登我堂書生自頭白奚用泣馨香
東籬
我豈規彭澤兹籬偶在東悠然見山處仍向菊花叢
四望亭
有澤宜觀水無簷不見山鄱君千里國俯仰一亭間
百花樓
昔日風流守公餘種百花春風不檢點紅紫落誰家
鄱江樓
郭外山横閣江邊水照樓麤官無暇日何以得消憂
柑
白帝誰云陋黃柑亦自香一枝三百顆風味自吾鄉
馬當山
此地水如峽有山名馬當猶疑是灩澦更合戒舟航
宿富春舟中
苦雨吟朱夏小舟眠富春餘生今可樂歸作太平人
小瀑布
釣瀨雲山外巖花瀑布邊却疑方處士詩思湧如泉
宿飯溪驛
甑嶼飽曾見飯溪名始聞老懷如子美到處不忘君
鷹爪花
誰把名鷹爪天然狀不殊無心事搏擊中有鳥相呼
燭花
郡舍擁爐坐燭開連夜花主人無喜事應是報還家
用滿城風雨近重陽句作七絶(錄五首)
重陽無數日風雨登臨緩會見天氣佳黃花插須滿
老對黃花節遙臨白帝城空齋聽蕭瑟點點是鄉情
江山悲木落身世歎飄蓬未會登山客先吹墮帽風
巫峽有雄風菊天多細雨知我欲登高先期洗塵土
竹葉悲杜陵秋雲近柳惲家鄉鴈蕩遙節物龍山近
劉爚
皇帝閣春帖子詞
新歲朝元使龍荒萬里來至仁天廣大朔漠亦春臺
雉扇開金殿雲韶奏紫庭天顔知有喜班首是前星
觀梅
三杯暖寒酒一榻竹亭煙為愛梅花月終宵不肯眠
陳造
次張學錄韻
廣文無酒錢到官倏改火清談坐蕭齋惟子屢過我
君才高一時從我計亦左要追莊惠塵揮塵論然可
泊上虞驛
溪山可圖畫風物憶吾鄉漁艇鷗鷺亂茅茨菱芡香
龍公底戲劇長笑溟江天雨鵲翻仍語風舟舞不前
姜特立
偶成
盥面知新瘦看書覺近昏風霜不相貸老意與誰論
臘中感春
小雨濕紅蕤輕颸動碧池東君送消息預作探春詩
野步
江山客思滿雲水稻田空日塢懸秋實霜林墜晚紅
公館
公館當清夜移尊近北墉秋聲連蟋蟀月色澹芙蓉
雪後雙溪城外
雪消閒出郭騎馬踏山橋池響冰澌落泥融雁齒消
夜飲
風高霜挾月酒暖夜生春一曲清歌罷華胥有醉人
野坐
野坐花飛片溪行水漲痕山中閒日月世上别乾坤
晩晴
草木肥梅雨江山快晩晴芳塘荷芰發香泛葛衣輕
贈湯仲輝郊居
木橋横野水竹逕踏晴沙桑苧交隂處中藏隠士家
野步
倚杖立江干丹楓疊嶂寒何人三昧手畫我看秋山
動植
動植凑東風天機各自濃花粘蜂股重絮戀柳腰慵
雪晴
六出弄隂機新晴閃夕暉餘寒隨雁去殘雪帶春歸
古意
共綰同心結那知有别離對人爭忍說不敢畫蛾眉
有感
滴水添壺箭跳丸疊崦嵫只誇顔似玉不覺髩成絲
繭庵回
歸路俯清川呼奴自刺船戲魚翻晩照宿鳥入寒煙
秋園
商氣入山園園花取次妍蓼叢迎露重菊本望秋圓
風色
風色作吳霜山中草木黃冷煙籠碧瓦露葉徧寒塘
山中
不到山中久山寒景益竒凍泉零雪谷墜葉弄風絲
驟寒擁爐
雪霰曉漫漫天公剰作寒林梢棲白鳳爐焰舞紅鸞
村翁
茅茨西日暖翁媪自相依不識鴛鴦意雙雙作伴飛
秋夜月
新月秀彎彎高懸碧落間何當依玉戶瀟灑看江山
小橋
小橋横野澗物色自孤清終日相晤語松聲與水聲
出郭
歲暮偶出郭斜陽帶遠村雪松含臘意沙水動春痕
春曉
春來貪起早春思還繚繞一語破春愁黃鸝韻清曉
秋江柳
春暖和煙重冬寒帶雪稀何如秋浦畔含思獨依依
和虞守感秋
莫憶鱸魚美吳天浪正浮只應歸夢到千頃荻花秋
張良臣
别持上人
茂竹永和寺浣花天寶詩清江入舟檝忍淚别僧時
黃幹
過翠微
古寺殘僧少孤村碧樹圍明朝山下路愁絶望煙歸
詹初
梅
萬木枯歲晩寒梅獨不移幽香對白雪清景月明時
林亦之
續夢中所見兩句
長劒歌明月吳門一夜過紅樓何處是為說馬闌坡
記九月二十五夜夢中作
藥圃幽人徑桃源處士居歲時雖屢改蹤跡尚如初
陳藻
霧城山
雲攜山遯出霧逐雨奔來萬象一毫沒孤簷數尺開
壺山四望
天遠碧無地山寒半入空林開生虎穴樹遶梵王宮
題靜江
桂林多洞府疑是館羣仙四野皆平地千峰直上天
舟行
衆流江漸闊百怪石如生錯聽人聲鬧容巗答槳鳴
樓鑰
水蕉
獵獵水芭蕉如將隠士招清風來處遠溽暑坐中消
裘萬頃
善利閣次伯仁所題趙子良畫
平生交游間吾幘蓋屢岸區區稻粱謀君亦逐鴻雁
風簷手君詩心跡已清絶何當更長吟坐對澄江雪
扁舟兩漁翁清唱發日暮安得如鴟夷相與五湖去
題蘇希亮畫
石梁渡山澗上有秦人居歲寒不種桃汲泉灌佳蔬
劉宰
送李季允侍郎歸蜀用禪房花竹幽為韻
密葉秋逾潤幽花晩更妍去來誰是主試問白頭禪
地僻風煙好身閒日月長未知嘉遯吉占驗笑京房
淮海身如繫岷峨路去賒相思冰雪裏却立嗅梅花
文情契金蘭燕樂非絲竹我歌古别離語盡君當續
日腳收新雨禪房早得秋重來應更好誰與共清幽
劉過
遊郭希呂石洞
傾月
去去山轉深樹下益凄冷時有月烏飛閒碎梧桐影
石井
銀牀遶周遭一規寒浸水試敲拄杖看恐觸蛟龍起
壺天
逆溪隨水行更上紫翠峰朱闌忽飛閣映帶煙霞重
笙鶴
木末俯清軒獨立久閒佇何人騎鶴來髣髴吹笙侣
吕聲之
春郊
勝日遊郊外嵐光入眼新桃花開萬樹又是一年人
山行
山花雨後紅野草風前綠浩歌歸去來不辱在知足
周文璞
玉晨觀二首
野筍衝泉出山花避石開余方有公事不為等閒來
羽扇臨元寺霓衣上醮壇九枝松葉冷十葉杏花殘
高翥
桂
玉蕊琅玕樹天香知易熏露寒清透骨風定遠含芬
葛天民
春懷
向晩一鳩鳴道人春睡足無處寫幽懷巡簷數修竹
趙汝鐩
登樓
地卑梅雨溼氣壓篆煙低孰是披襟處高樓百尺梯
苦吟
幾度燈花落苦吟難便成寒窗明月滿樓上打三更
尋勝
老子移笻杖小童挑酒壺徧尋泉石勝引路倩樵夫
傷春
飛蝶捎風絮鳴禽戀午簷不知春去未但見柳隂添
半夜
坐久香消篆更長燭屢花一輪觀浴兔兩部聽鳴蛙
山寺
樹闇常疑夜山多易得雲撞鐘最深處嶺外不曾聞
題莊舍壁
水深荷較晩地僻草偏多佇立風前聽樵夫隔隴歌
後圃
澆花惟要早芟草不知名新竹生來巧南牆補數莖
秋夜
秋到情懷惡美人天一方夜深窗轉月夢斷角吹霜
劉學箕
侵曉書懷
石泉宵冷冷清響雜寒吹恍驚山雨來醒我一覺睡
幽蟲聲唧唧感此秋夜長起坐彈鳴瑟蘭釭炫餘光
疎星澹河漢點點在秋水微瀾漾殘輝曲沼通游鯉
題壁
午日柳隂正曉風花氣新川明魚泳水林静息啼春
葉茵
即事
竹暗筍無數江晴水有痕田蛙喧麥隴野犬卧柴門
有所思
仰天有所思心遠目苦短西風驅殘雲千里月華滿
春詠
舍瑟聲不傳詠歸聲在道風乎野水濱夕陽轉芳草
沈說
聽雨
耳根聽不歇滴滴冷於秋疑是山翁醉巖前枕瀑流
戴復古
汀州道上
宇宙何牢落客行雙髩華千山萬山底老眼付梅花
寄興
長願如人意一生無别離妾當年少日花似半開時
嚴羽
閨怨
昨夜中秋月含愁顧景頻空留可憐影不見可憐人
西陵望
西陵終日望不見有歸橈欲去頻回首寒江起暮潮
空齋
寒燈照疎竹棲禽時復驚默坐空齋夜寂寞道心生
嚴粲
松雪
隂崖未知晴松雪自在白可恨晩風顛飛寒亂苔石
七夕
纖巧逐時新誰將大雅陳天孫古機錦笑殺世間人
張輯馮去非話别
此夕真成别幽懷欲語誰梅花霜月曉獨起詠君詩
憶山中
山中桂香滿無復向來遊官事何時了一年孤負秋
即事
僧寺藏深塢漁舟帶遠汀誰教雙白鳥來點暮山青
閏九
前月登高去猶嫌菊未黃秋風不相負特地再重陽
徐經孫
龍門春浪
雷奔石壁間瀑瀉洞門側蜿蜒乘洪濤變化莫可測
隆福晩鐘
山圍古寺隂曙隔鯨音發悠揚三四聲喚上東林月
雜興
梅花亦何竒偏得幽人愛清寒風雪夜一枝靜相對
方岳
秋厓
鑿空為此名忽已落衆口聊結一間茅仍當作厓叟
山居十六詠(錄五首)
幽谷
入林不厭深避世不厭獨倦飛鳥知還毋憚下喬木
清樾
山林有灌木其大可蔽牛蘚石眠清隂坐閒天地秋
桃李蹊
竹逕轉西麓山花能白紅要知造物心政在無言中
寒泓
子盍觀於水遇險維其止流行非所知一寒清到底
田園居
秋風新飯香蔬亦美可茹寧知世有人萬錢無下筯
此君室
匪書誰與稽匪竹誰與居以書造竹所俛仰千載餘
利登
沽酒
有錢但沽酒莫買南山田勾引催租人驚散青松煙
郊外
春色到江斷野花涵日嬌鳥穿芳樹語人隔遠山樵
春日
雨過苔猶濕風來戶半開閒花忽落盡啼鳥自飛來
周弼
春怨
極浦蘋花白空壕蘭萼紅傷心城上燕飛入館娃宫
送客
欲知行遠近細數杜鵑聲暗入蒼山去千聞是一程
錢時
歲寒即事
鳥語春通信蜂喧日釀和不消花滿院竹外一枝多
安素午睡
禾黍秋相近溪山日自長午窗千嶂雨幽夢一簾香
劉克莊
宿山中
就泉為碓屋壘石作書龕有意耕汾曲無心起水南
玉筯篆文古銀鈎楷法精得知千載下時有打碑聲
答婦兄林公遇
霜下石橋滑蛩吟茅店清夢回殘月影錯認是天明
恨余行李速愧子酒杯長日暮於誰屋天寒陟彼岡
挹君如玉雪未易得親疎何日深山裏同燈共讀書
移居
鄰曲無還往何由有别情惟應小窗月長記讀書聲
乍歸
兒童娛膝下母子話燈前却憶江湖上家書動隔年
北戍邊城下南遊瘴海頭不知天地内何處可逃愁
絶愛牆隂橘花開滿院香鄰人欺不在稍覺北枝傷
弛擔逢除夕團欒共擁爐把如為客看還得似家無
手種梅無恙蒼苔滿樹身可憐開較早不待遠歸人
格律窮方進功夫老始知儘教人貶駁喚作嶺南詩
即事
香火萬家市煙花二月時居人空巷出去賽海神祠
東廟小兒隊南風大賈舟不知今廣市何似古揚州
陳起
寄彭庵
一片巴江月移輝到庾梅孤山春事早疎影望東回
薄暮
寂寥誰作侶耿耿一寒缸薄暮西風急呼童掩却窗
宋伯仁
山下
山下六七里山前八九家家家清到骨只賣水仙花
李曾伯
題宜興庵壁
禪榻一覺睡冬宵五更長窗遞清風入枕邊松栢香
拂石坐小橋臨流俯清泚松聲與禽聲可以醒吾耳
永州曉行
推枕月微明登車纔五更啼破千山暝枝禽三兩聲
飛燕
瞥見誰家燕纔驚社日臨洛花移種否喚起故園心
蘭花
行盡離騷國春深未見蘭容非隠君子甘老蕨薇間
古木
古木列官道春風老榦柯炎凉知幾變來往閱人多
姚勉
桂莊
不求田二頃只種桂為莊秋滿黃金粟飽餐風露香
湖上釣者
荷風湖面曉垂釣柳隂中何日能蓑笠扁舟此興同
王君猷花圃八絶(錄四首)
海棠城
家住山水國種花以為城詩將日登陴圍春驅酒兵
若春
静中見萬物各各有春意收拾入襟懷陽和散天地
臨青橋
通渠入小池循除㶁㶁鳴羣魚忽悠然過橋聞屐聲
山扉
一徑綠隂去隠隠花竹幽主人地行仙終日杖履遊
朱繼芳
蛩
一蛩何唧唧吟落兒童心只在竹籬外篝燈無處尋
吳歌
雁影江潭底秋聲浦漵間吳兒歌一曲月子幾回彎
草蟲便面
蝶舞蜂歌倦蜻蜓看未休誰知織婦意方夏又思秋
鷗
採魚秋江上鷗鳥來相隨蕩槳忽驚起雲天碧四垂
羅與之
商歌
門前桑柘枝中有千錦機遊人不迴顧桃李欲成蹊
林尚仁
暑夜
松風生晩凉坐久市聲歇客去獨行吟踏石碎明月
俞桂
江上
江頭雲閣雨柳色與春深船發春風阻誰知客子心
薛嵎
蓑衣步
水浸石根冷風吹藤葉飛菰蒲秋影裏長趁釣船歸
黃大受
竹
虚心懷月明勁節挺玉立豈是外春風春風不能入
毛珝
山月
山月共徘徊山泉酌一杯詩成無筆寫畫石記蒼苔
王栢
漁舟晩笛
落日下大野江邊漁事收小舟横斷岸長笛一聲秋
許尚
白龍洞(在横雲山頂下通澱山湖每風雨夜有龍出入洞中)
呼吸湖中水山椒寄此身洞門風雨夜電火逐霜鱗
鶴坡(府東七十里此地出鶴俗云鶴窠者是也)
索莫東郊遠仙禽盡此藏夢回明月夜林杪響圓吭
西林
林外初晴後斜陽滿芰荷頻來指靈鷲此去路無多
張堯同
題會景亭十首(錄四首)
白蓮池
滄波圖四面豔豔玉開花自可除簾幕清香不用遮
桃花亭
不待東風拆池塘已自春試看源上客猶恐是秦人
芙蓉塘
一發連千丈紅雲出素波秋風吹欲老無奈落花何
月波樓
天闊冰湖淨溪平玉鑑寒捲簾看晚色鷗鳥傍闌干
牟巘
溪邊釣船
莫出前溪去隨宜下釣鈎風波若不惡鱸鱖滿船頭
題束季博山園二十首(錄四首)
東壑
雲卧不禁冷誤把巖扃觸翻動若木枝紅光被空曲
第一溪
倚闌發長嘯援筆記舊遊想見同來者俱非第二流
釣臺
窮鱗無處避網罟如雲密悠然釣臺畔袖手看落日
雲關
此處若為關自來還自去中有無心人不妨相伴住
相如撫琴
不負百年心琴中託意深如何渾忘却猶費白頭吟
真桂芳
吉水夜泊
入夜始維舟黃蘆古渡頭眠鷗知讓客急過蓼花洲
劉辰翁
戲題
無人知坦腹水影半簾苔驚謂青蟲墮垂絲忽上來
吳大有
餞陳隨隠歸鄉
客行情最苦草草共清尊萬山千山路今朝好出門
林同
魏孝子(役於大國陟彼屺兮瞻望母兮狄仁傑登山望雲曰吾親舍其下)
念母嗟陟屺思親徒望雲可憐魏孝子不比狄參軍
徐庶(辭先主曰老母見獲方寸亂矣王陵母曰為語陵毋以老妾故持二心)
不勝方寸亂豈暇二心持忍矣王陵將賢哉徐庶辭
桓沖(小字買德郎母病須羊以解以身質羊後為江州刺史)
不辭身作質只為母須羊此日江州牧當年買德郎
王悦(導之子有高名事親色養諸子莫及導見輒有喜色)
色養傾餘子高名重一時足為丞相喜豈計外人知
文中子(汾水之曲有先人之敝廬在有田可以具饘粥彈琴著書不願仕也)
先人舊所理汾曲有田廬何意求聞達彈琴自著書
木蘭(古樂府云阿爺無大兒木蘭無長兄願為市鞍馬從此替爺征)
謹勿悲生女均之有至情縈能贖父罪蘭亦替爺征
文天祥
贈羅雪崖樵青
蕭蕭山下人閉門衣裘單春心動溪谷曉起捫松看
贈周東鄉畫魚
觀君瀟湘圖起我濠上心短褐波濤舊秋雨菰蒲深
咸淳甲戍第二朔予道櫧洲里徐畋方諫自長
沙來為别問客幾何曰半年矣臨别為賦
君為湘水燕我作衡陽鴈鴈去燕方留白雲草迷岸
家鉉翁
寄江南故人
曾向錢塘住聞鵑憶蜀鄉不知今夕夢到蜀到錢塘
文及翁
山中夜坐
悠悠天地間草木獻竒怪投老一蒲團山中大自在
林景熙
侍應平坡侍郎郊行口占
春霖卷流芳霽旭浮遠野白首正元人相期古松下
試耕黃犢健入社白鷗真柳外呼舟去水風吹葛巾
謝翺
友人自杭回建寄别
同來不同去離别暗銷魂閩浙若同水扁舟送到門
潮信到嚴瀨水色過衢城寄潮不寄水潮去有回程
鄭思肖
對菊
受命太極前立身晩秋後一朝揚清香名動天下口
日月雖云逝山中秋自香平生抱正色誰怕夜來霜
三徑今非昔多愁老此身誰知陶靖節只是晉朝人
周密
題温日觀葡萄
百八牟尼顆擕將萬里遊歸來還自笑何不博凉州
徐直方
觀水
滄江無盡水夜夜隨潮去若復作潮來滄江止不住
王曼之
西窗
西窗枕寒池池邊老松樹渴猿下偷泉見影忽驚去
安如山
下瞿塘
去去如奔馬來來無盡船人心似江水日夜向吳天
王翥
送張判官歸巴州
回首三巴曲平生萬里橋衣冠無賴客花月可憐宵
柯芝
横江
横江一片碧擕鶴上漁船收綸不成下只把釣竿眠
邵定
山中
白日看雲坐清秋對雨眠眉頭無一事筆下有千年
楊雯
北客
北客相催發一日舉千帆遥憐庾開府歲晩望江南
羅公升
秋懷
空庭下梧葉欲静聞疎雨幽懷耿無寐鄰客終夜語
次韻槐姪送花
塵欺雙髩少春寄一枝多為報花神道晴天載酒過
送歸使絶句
梁楚連天闊江湖接海浮故人相憶夜風雨定何州
手植東臯松勿遣樵牧經他時化鶴歸要斵千年苓
陳普
溪莊
疇昔何來此青山與白鷗絮飛春不去潮返月頻留
黃希旦
二月春將半
二月春將半農耕細雨中花前輕薄子醉倒笑春風
葛長庚
遠景
岸樹冥茫外人家點畫中斷煙分紫翠殘照抹青紅
示周道士
人行秋色裏詩入畫圖中笑指白雲頂猿啼第一峰
蠟梅
破莟如凝蠟粘珠似滴酥恍疑菩薩面初似粉金塗
寶慈寺
殿古涵煙冷樓空得月多鐘聲巡遠岫塔影卧青波
送郭進之
避暑白雲鄉茶甘齒頰香海城悲暮角煙樹澹斜陽
芙蓉
臨水翫芙蓉一花還兩影上倚夕陽斜下浸秋波冷
月夜書事
月光流如酥天影湛於水饑鶴啄梅花風吹酒波起
護國寺秋吟
雁過天成畫魚驚水作紋簷牙宵吐雨殿脊晩䭾雲
酒弄三竿日詩成一枕風寒聲落鴻鴈秋意著梧桐
樓影秋江白苔碑卧夕陽水昏沙暮起一一鴈南翔
嫩竹容歸鵲寒松捧落暉危紅和露落空翠撲衣飛
竹手擎雲重松肩荷月高煙收天地闊醉目數秋毫
香篆孤煙裊燈龕寸火微夢和明月冷心與白雲飛
星似螢千點雲如鶴一雙孤吟寒不寐落葉打空窗
徐道士水墨屛
鴈側風前字煙凝雨後情不知誰氏子持釣立江城
人遠看來短山遙淡欲無水邊漁舍密天際客帆孤
亂山草斜出危岡竹倒懸人家春樹裏山色夕陽邊
霜月沈青嶂汀鷗卧白沙曉風刪竹葉秋霧補山了
玉豔亭即事
正月梅花盡一溪春雨香燕方尋故壘蜂已葺華房
夙酒縈懷處芳亭拄頰間一鶯黃翠柳雙鷺白青山
黃鳥新聲變青山霽色妍預為寒食地晴放海棠天
犬見行人吠牛尋熟路回煙花迷碧嶂花片點蒼苔
風雨平安日山林富貴天筍芽青露爪蕨蕻紫伸拳
雷怡春小隠送春
天不欲留春東君暗歸去碧梧枝上看瀟瀟送風雨
仙巖無塵軒
麈尾清虛話銅爐起澹煙嶺頭猿呌罷月落碧潭圓
山庵曉色
燭影奪明月鐘聲撞曉雲甆盤餘栢子傾作一爐焚
雪窗
素壁青燈暗紅爐夜火深雪花窗外白一片歲寒心
風臺遣心
春色濃於酒梅花瘦似詩長青今歲葉粲白去年枝
鵶報千林曉梅供一枕香曉來春思倦餘夢尚悠揚
簡長
夜感
無眠動歸心寒燈坐將滅長恐浮雲生奪我西窗月
清順
題僧房壁
竹暗不通日泉聲落如雨春風自有期桃李亂深塢
景淳
夜坐
夜色中旬後虚堂坐幾更臨溪猿不叫當檻月初生
藴常
詠石菖蒲
細水圍棋石纖纖手自移幾年離鴈蕩萬里到天池
法平
登北固樓
不負南徐眼來看北固雲金焦兩山小吳越一江分
惠洪
余在制勘院晝卧念故山經行處用空山無人
水流花開為韻寄山中道友八首(錄四首)
掃徑偶停帚幽懷凝佇間暮樵迷向背餘響答空山
數峰横杳靄空翠疑有無落日誰同看啼猿我欲呼
新晴收雨腳宿霧隔花身睡美不知曉啼禽解喚人
舍南一曲溪春漲半篙水去作落崖聲雪花濺山翠
次韻履道雨霽見月
昨夜中庭樹隂寒葉上稠今宵掃疎影寫出十分秋
雨洗詩魂健梅梢月色新遥知愁絶處對影只三人
斯植
遠山
萬里色蒼然春煙夕照邊舊過南岳寺曾向雨中看
照影
性與兒童異飄蓬二十年照來池上影恰似未生前
昨夜
草堂雲去後人境兩茫茫忽見青松老翻疑昨夜霜
雪鴣
風吹蘆葦鳴殘雪滿橋板不見棹回人愁立汀沙晩
和路字
青山何人家芳草滿樵路猿鶴未歸來殘月照煙樹
宿雲軒
千峰雲未還數樹芭蕉綠風雨暗黃昏何人共幽獨
昭儀王清惠
𢷬衣詩呈水雲
妾命薄如葉流離萬里行黃塵燕塞外愁坐聽衣聲
秋夜寄水月水雲二昆玉
萬里倦行役秋來瘦幾分因看河北月忽憶海東雲
黃淑
詠竹
勁直忠臣節孤高烈女心四時同一色霜雪不能侵
謝希孟
題芍藥
好是一時豔本無千歲期所以謔相贈載之在聲詩
李清照
貴妃閣
金環半后禮鈎弋比昭陽春生百子帳喜入萬年觴
分得知字韵
學詩三十年緘口不求知誰遣好竒士相逢說項斯
朱淑真
書窗即事
花落春無語春歸鳥自啼多情是蜂蝶飛過粉牆西
一陣挫花雨高低飛落紅榆錢空萬疊買不住春風
西樓納凉
小閣對芙蕖囂塵一點無水風凉枕簟雪葛爽肌膚
秋樓晩望
凉吹晩颼颼蘆花兩岸秋夕陽樓上望獨倚淚偷流
長宵
霜月照人悄迢迢夜未闌鴛闈夢展轉珠淚向誰彈
丁渥妻
寄外
淚濕香羅袖臨風不肯乾欲憑西去雁寄與薄情看
崔球妻
寄外
數日相望極須知志氣迷夢魂不怕險飛過大江西
賈蓬萊
詠蝶
薄翅凝香粉新衣染媚黃風流誰得似兩兩宿花房
鮑娘
題杉溪驛
溪驛舊名杉煙光滿翠嵐須知今夜好宿處是江南
温婉
初冬有寄
萬木凋零苦樓高獨凭闌繡幃良夜永誰念怯孤寒
崖州女子
詠花扇
團扇畫方新金花照席茵那緣燈下見更值月中人
女道士李少雲
梅花
素豔明寒雪清香任晩風可憐渾似我零落此山中
湘江漁父
湘江月夜詩
高枕形骸外空江何限情落葉不成調半夜起秋聲
閩清野人
閩清谷中斫樹詩
偶與水雲會不與雲水同雲散水流去杳然天地空
呂仙
楚州紫極宫詩
宮門閒一入獨凭闌干立終日不逢人朱頂鶴聲急
無名氏
題壁
空餘綠綺琴懶把新聲寫不見臨卭人誰是知音者
御選宋詩卷六十三
