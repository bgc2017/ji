欽定四庫全書
御選宋詩卷二
四言詩一
王禹偁
藉田賦頌
倬彼東郊公田是闢大君戾止言耕其籍帝籍既脩乃
及公侯親爾耒耜勤爾田疇言采黍稷祀于圜丘億萬
斯年以承天休倬彼東郊耕壇其崇大君戾止言訓其
農農功既篤乃知榮辱爾家以給爾人以足言奉烝嘗
遍于比屋億萬斯年以介景福
宋祁
籍田頌
倬彼鮮原帝籍于田匪籍其勤我為民先悠悠春旗覛
土于畿陽膏澤澤邁乎三推有壬有林亦莫不祗我疆
我理或耘或耔實苞實茂茀厥豐草田畯至喜祈年伊
早我穀用成我倉既盈我倉眈眈種于東南其用伊何
事神薦馨為酒為醴為粢為盛烝之浮浮釋之叟叟上
帝居歆降福孔休降福伊何我民既蕃室家溱溱三事
不諼食足武奮震疊爾功蠻夷來同罔不率從帝猷昭
升式于九圍兢兢業業以毖萬幾在豐念匱在飫思饑
子子孫孫勿替引之
夏竦
廣農頌
皇哉惟聖躬提天柄億兆歸心三農洽慶廣我田事肇
修稼政乃置官民乃頒號令號令惟何分條建規恩斯
懋斯流冗攸歸官名惟何啓職庀司訓之導之播種維
時民曰勤止服田力穡晝爾于耕宵爾無斁千耦偕飛
百穀咸植既藝浮鹵越經封洫官曰莅止糾力勸能痔
我錢鏄疏我溝塍乃能灌溉爰相丘陵汙萊以闢游惰
用懲赫赫聖謀有作咸覩畎澮四溟井疆九土沃野萬
里縱横其畝擁耒成林灑流降雨陽春如膏原隰如鱗
我稼既華六合生雲稻粱黍稷萬井龍文同我婦子或
耨或耘八月其穫乃登爾稼滯穗棲原餘糧厭野盈溢
京庾流衍方夏式歌且謠土金同價百姓足矣君孰不
足三百之同九年之畜八蜡既通五禮咸穆藏財于民
所寳惟榖君哉君哉樂事訓農炎帝之教后稷之功方
我王度明而未融臣之頌之永矣無窮
富弼
定州閱古堂詩
朔方之兵勁于九土尤勁而要粤惟定武兵勁在馭用
則羆虎失馭而勁驕不可舉曰保曰貝閉壁連阻武爵
斯守束手就虜皇帝曰噫汝武曷取有敝必革以儒于
撫公來帥定始以威怒有兵悍横一用于斧連營怛之
膽栗腰傴既懼而教如餔如乳以刺以射以鉦以鼓無
一不若師師旅旅列城自刺靡不和附隂沴為梗降此
大雨大河破洩在河之滸民被黜墊田入汚莽流離蕩
析不得其所公感曰吁予敢寧處廼大招徠乃大保聚
乃營帛粟寒衣飢茹民歸而安水下孰禦強弱死生由
公復慮曰義曰仁震肅春煦合和蒸天天順以序公境
獨稔爰麥爰黍公俗獨樂夫耕婦杼人雖曰康公亦奚
豫謂此一方民與兵具務劇任重稽古其裕人皆謂公
與古為伍公文化民公武禦侮何思古人公不自許遂
擇竒匠繪于堂宇列其行事指掌可數前有古人在我
門戶後有來者依我牆堵斯堂勿壊有堂有故堂之不
存來者曷覩宏乎煥乎千載是矩
劉敞
閔雨
臣伏見春首以來天久不雨歴官李用晦治大衍
軌革太醫趙從古治黃帝六氣咸以謂風旱歲惡
然陛下焦心勞意側躬修德審樂損膳議獄宥過
以迎導善氣爰及言事得罪者唐介杜樞之徒復
特見甄序小大之臣莫不欣然人情悦則天氣和
矣乃三月已已日入而雨至於庚午詩不云乎益
之以霡霂既優既渥既霑既足生我百榖以此見
聖人之德與天相符言出而物應行發而神助雖
水旱之災有常數者猶不能違之况其眇者乎竊
觀詩書所載盛德之君至誠動天之速未有及陛
下者也臣不勝鼓舞之至謹譔閔雨詩一首十三
章章六句投進以聞
堪輿絪緼一晦一明或沉而毁或亢而暘自古以然世
習為常
民生冥冥靡究靡知其幸而吉不幸而災猖狂妄行惟
所遇之
天命降監在我元聖兼覆慶裕四方既定惟民之恤無
所疵病
伊年暮春旱久不雨人曰時哉歴有常數禹湯之賢莫
能弗遇
帝獨喟息是豈足言化育萬物若鎔以埏患在誠薄不
能動天
退而齋心淵默以居鐘鼓不抎宴遊不娛左右肅然一
懷瞿瞿
疏獄省刑與物更始内恕孔悲引咎在已爰及四海愚
智咸喜
追悟讜直褒進淹滯聲色無迕式序在位嬖習權近攝
威屏氣
已已乃雨若有鬼神淒淒其風渰渰其雲自東徂西罄
無不均
匪震匪拔匪溢匪洩生我百穀區萌畢達以亭以食小
大胥悦
天子之德視雨之施肇自京師達于四裔無有蠻貊孚
我君惠
天子之政視雨之時養老長幼速哉熙熙更化易俗而
民不知
天子之慶視雨之積自天降康時萬時億眉夀無疆以
靖四國
蘇洵
張益州畫像詩
天子在祚歲在甲午西人傳言有寇在垣庭有武臣謀
夫如雲天子曰嘻命我張公公來自東旗纛舒舒西人
聚觀于巷于塗謂公暨暨公來于于公謂西人安爾室
家無敢或訛訛言不祥往即爾常春爾條桑秋爾滌場
西人稽首公我父兄公在西囿草木駢駢公宴其僚伐
鼓淵淵西人來觀祝公萬年有女娟娟閨闥閑閑有童
哇哇亦既能言昔公未來期汝棄捐禾麻芃芃倉庾崇
崇嗟我婦子樂此歲豐公在朝廷天子股肱天子曰歸
公敢不承作堂嚴嚴有廡有庭公像在中朝服冠纓西
人相告無敢逸荒公歸京師公像在堂
邵雍
不同吟
求者不得辭者不能二者相去其遠幾程
偶書
才高命寡恥居人下若不固窮非知道者
觀物吟
居暗觀明居静觀動居簡觀繁居輕觀重所居者寡所
觀則衆匪居匪觀衆寡何用
師資吟
未知道義尋人為師既知道義人來為資尋師未易為
資實難指南嚮道非去非還師人則恥人師則喜喜恥
皆非我獨無是好為人師與恥何異
安樂吟
安樂先生不顯姓氏垂三十年居洛之涘風月情懷江
湖性氣色斯其舉翔而後至無賤無貧無富無貴無將
無迎無拘無忌窘未嘗憂飲不至醉收天下春歸之肝
肺盆池資吟瓮牖薦睡小車賞心大筆快志或戴接䍦
或著半臂或坐林間或行水際樂見善人樂聞善事樂
道善言樂行喜意聞人之惡若負芒刺聞人之善如佩
蘭蕙不佞禪伯不謏方士不出戶庭直際天地三軍莫
凌萬鍾莫致為快活人六十五歲
甕牖吟
有客無知唯知自守自守無他唯求寡咎有屋數間有
田數畝用盆為池以甕為牖牆高於肩室大于斗布被
煖餘藜羹飽後氣吐胷中充塞宇宙筆落人間輝映瓊
玖人能知止以退為茂我自不出何退之有心無妄思
足無妄走人無妄交物無妄受炎炎論之甘處其陋綽
綽言之無出其右羲軒之書未嘗去手堯舜之談未嘗
虚口當中和天同樂易友吟自在詩飲歡喜酒百年升
平不為不偶七十康強不為不夀
盆池吟
有客無知唯知不為不為無他唯求不欺我有人是人
無我非因開甕牖遂鑿盆池都邑地貴江湖景竒能遊
澤國不下堂基簾外青草軒前黃陂壺中月落鑑裏雲
飛既有荷芰豈無鳬茨既有蝌蚪豈無蛟螭亦或清淺
亦或渺瀰亦或渌淨亦或漣漪風起蘋藻凉生袖衣林
宗何在范蠡何歸密雪霏霏輕冰披披垂柳依依細雨
微微可以觀止可以忘機可以照物可以看時不樂乎
我更樂乎誰吾于是日再見伏羲
大筆吟
有客無知為性太質不忮不求無固無必足躡天根手
探月窟所得之懷盡賦于筆意遠情融氣和神逸酒放
微醺綃鋪半匹如風之卒如雲之勃如電之&KR1554;如雨之
密或往或還或沒或出滌盪氛埃廓開天日鸞鳳翺翔
龍蛇盤屈春葩暄妍秋山崪屼三千簪裾俯循儒術百
萬貔貅仰聽軍律松桂成林芝蘭滿室蜀錦初番朝霞
乍拂白璧一雙黃金百鎰羲之來求牧之來乞物外神
交人間事畢觀者析酲收之愈疾
善人吟
良如金玉重如丘山儀如鸞鳳氣如芝蘭
司馬光
瞻彼南山詩
瞻彼南山有梌有棠維葉牂牂君子之燕籩豆洋洋鼎
俎將將百羞阜昌上下樂康邦家之光君子萬年撫有
四荒受禄無疆瞻彼南山有椐有栩維葉湑湑君子之
燕清酒有藇壺樽有楚酌言觴之命之釂之上下以序
君子萬年永綏兆民受天之祜瞻彼南山有杞有樅維
葉逢逢君子之燕管絲噰噰奏鼓&KR2280;&KR2280;自堂徂庭上下
肅雍靡有不恭君子萬年令德高明高明有融赫赫明
明天命有嚴命我祖考九土是監倭馯之東蠻蜑之南
享獻允時靡敢不詹閟兹餘文複閣巖巖萬世是承四
方是瞻帝曰卿士左右之臣四方無虞矜爾之勤式觀
且遊從予一人于壼于閎于堂于陳金石之符翰墨之
珍匪予汝夸祖考之勲多士庶尹羣公百辟拜手稽首
答揚休德既醉既飽慎思爾職罔顧爾私罔愛爾力惇
忠祗勅永奉丕則立民之極載祀千億
王安石
新田詩(并序)
唐治四縣田之入於草莽者十九民如寄客雖簡
其賦緩其徭而不可以必留尚書比部郎中趙君
尚寬之來問敝於民而知其故乃委推官張君恂
以兵士興大渠之廢者一大陂之廢者四諸小渠
陂教民自為者數十一年流民作而相告以歸二
年而淮之南湖之北操囊耜以率其妻子者其來
如雨三年而唐之土不可賤取昔之菽粟者多化
而為稌環唐皆水矣唐獨得歲焉船漕車輓負擔
出於四境一日之間不可為數唐之私廩固有餘
循吏之無稱於世久矣予聞趙君如此故為作詩
詩曰
離離新田其下流水孰知其初灌莽千里其南背江其
北逾淮父抱子扶十百其來其來僕僕鏝我新屋趙侯
劬之作者不饑歲仍大熟飽及雞鶩僦船與車四鄙出
穀今游者處昔止者流維昔牧我不如今侯侯來適野
不有觀者税于水濱問我鰥寡侯其歸矣三歲于兹誰
能止侯我往求之
雲之祁祁答董傳
雲之祁祁或雨于淵苖之翹翹或槁于田雲之祁祁或
雨于野有槁于田豈不自我薈兮其隮其在西郊匪我
為之我歌且謠蔚兮其復南山之側我歌且謠維以育
德
蘇軾
新渠詩(并序)
庚子正月予過唐州太守趙侯始復三陂疏召渠
招懷遠人散耕於唐予方為旅人不得親執壺漿
簞食以與侯勸逆四方之來者獨為新渠詩五章
以告于道路致侯之意其詞曰
新渠之水其來舒舒溢流于野至于通衢渠成如神民
始不知問誰為之邦君趙侯
新渠之田在渠左右渠來奕奕如赴如湊如雲如積如
屋如溜嗟唐之人始識秔稌
新渠之民自淮及潭挈其婦姑或走而顛王命趙侯宥
我新民無與王事以訖七年
侯謂新民爾既來止其歸爾邑告爾鄰里良田千萬爾
擇爾取爾耕爾食遂為爾有
築室于唐孔碩且堅生為唐民飽粥與饘死葬于唐祭
有雞豚天子有命我惟爾安
觀碁(并序)
余素不愛碁獨遊廬山白鶴觀觀中人皆闔戶晝
寢獨聞碁聲於古松流水之間意欣然喜之自爾
欲學然終不解也兒子過乃粗能者儋守張中日
從之戲予亦隅坐竟日不以為厭也
五老峯前白鶴遺址長松蔭亭風日清美我時獨遊不
逢一士誰歟碁者戶外屨二不聞人聲時聞落子紋枰
坐對誰究此味空鈎意釣豈在魴鯉小兒近道剝啄信
指勝固欣然敗亦可喜優哉游哉聊復爾耳
泂酌亭(并序)
瓊山郡東衆泉觱發然皆冽而不食丁丑歲六月
予南遷過瓊得雙泉之甘於城之東北隅以告其
人自是汲者常滿泉相去咫尺而異味庚辰歲六
月十七日遷於合浦復過之太守承議陸公求泉
上之亭名與詩名之曰泂酌其詩曰
泂酌兩泉挹彼注兹一缾之中有澠有淄以瀹以烹衆
喊莫齊自江徂海浩然無私豈弟君子江海是儀既味
我泉亦嚌我詩
何公橋詩
天壤之間水居其多人之往來如鵜在河順水而行雲
駛鳥疾維水之利千里咫尺亂流而涉過膝則止維水
之害咫尺千里沔彼濫觴蛙跳鯈游溢而懷山神禹所
憂豈無一木支此大壊舞于盤渦冰拆雷解坐使此邦
畫為兩州鷄犬相聞胡越莫救允毅何公甚勇于仁始
作石梁其艱其勤將作復止更此百難公心如鐵非石
則堅公以身先民以悦使老壯負石如負其子疏為玉
虹隠為金堤直欄横檻百賈所棲我來與公同載而出
讙呼填道抱其馬足我歎而言視此滔滔未見剛者孰
為此橋願公千歲與橋夀考持節復來以慰父老如朱
仲卿食于桐鄉我作銘詩子孫不忘
江郊詩(并序)
惠州歸善縣治之北數步抵江少西有磐石小潭
可以垂釣作江郊詩云
江郊蔥曨雲水蒨絢碕岸斗入洄潭輪轉先生悦之布
席閒燕初日下照潛鱗俯見意釣忘魚樂此竿綫優哉
悠哉玩物之變
答龐參軍(并序)(和陶)
周循州彦質在郡二年書問無虚日罷歸過惠為
余留半月既别和此詩追送之
我見異人且得異書挾書從人何適不娛羅浮之趾卜
我新居子非元德三顧我廬
旨酒茘蕉絶甘分珍雖云晚接數面自親海隅一笑豈
云無人無酒酤我或乞其鄰
將行復止眷言孜孜苟有于中傾倒出之奕奕千言粲
焉陳詩觴行筆落了不容思
丱妙侍側兩髦了分歌舞夀我永為歡欣曲終悽然仰
視浮雲此曲此聲何時復聞
擊鼔其鏜船開艣鳴顧我而言雨泣載零子卿白首當
還西京遼東萬里亦歸管寧
感子至意託辭西風吾生一塵寓形空中願言謙亨君
子有終功名在子何異我躬
時運(并序)(和陶)
丁丑二月十四日白鶴峯新居成自嘉祐寺遷入
詠淵明時運詩云斯晨斯夕言息其廬似為余發
也廼次其韻長子邁與余别三年矣挈攜諸孫萬
里遠至老朽憂患之餘不能無欣然
我卜我居居非一朝龜不我欺食此江郊廢井已塞喬
木干霄昔人伊何誰其裔苖
下有澄潭可飲可濯江山千里供我遐曯木固無踁瓦
豈有足陶匠自至歗歌相樂
我視此邦如洙如沂邦人勸我老矣安歸自我幽獨倚
門或揮豈無親友雲散莫追
旦朝丁丁誰款我廬子孫遠至笑語紛如剪䰂垂髫覆
此瓠壺三年一夢廼復見余
停雲(并序)(和陶)
自立冬以來風雨無虚日海道斷絶不得子由書
廼和淵明停雲詩以寄
停雲在東黯其將雨嗟我懷人道修且阻眷此區區俛
仰再撫良辰過鳥逝不我佇
颶作海渾天水溟濛雲屯九河雪立三江我不出門寤
寐北窗念彼海康神馳往從
凜然清癯落其驕榮餽奠化之廓兮忘情萬里遲子晨
興宵征遠虎在側以寧先生
對奕未終摧然斧柯再遊蘭亭默數永和夢幻去來誰
少誰多彈指太息浮雲幾何
和勸農六首(并序首錄四)
海南多荒田俗以貿香為業所産秔稌不足於食
乃以藷芋雜米作粥麋以取飽余既哀之乃和淵
明勸農詩以告其有知者
咨爾漢黎均是一民鄙夷不訓夫豈其真怨忿劫質尋
戈相因欺謾莫訴曲自我人
天禍爾土不麥不稷民無用物怪珍是殖播厥薰木腐
餘是穡貪夫汚吏鷹鷙狼食
豈無良田膴膴平陸獸蹤交締鳥喙諧穆驚麏朝射猛
稀夜逐芋羹藷糜以飽耆宿
聽我苦言其福永久利爾鉏耜好爾鄰偶斬艾蓬藋南
東其畝父兄搢梃以抶游手
御選宋詩卷二
