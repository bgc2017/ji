欽定四庫全書
御選明詩卷八十四
七言律詩十七
魏裳
題白雪樓
郢調淒涼思轉幽卜居還倚鮑山丘初疑海氣能成市
不道仙人獨有樓乘興好看明月上登高長嘯白雲秋
琴心自在誰堪識且聽巴人下里謳
送萬章甫兵憲滇南
仙郎擁傳出燕關開府西南控百蠻萬里烟濤青雀舫
千秋詞賦碧雞山主恩題柱雲霄上時難論兵天地間
春到昆明懷漢苑幾回鳴玉共朝班
夏夜于鱗山樓
濁酒高樓暑自清凌雲詞筆意崢嶸星辰倒挂青萍色
山水涼生綠綺聲賦入甘泉通御氣人傳河朔見交情
知君庾亮多幽興長嘯胡牀坐月明
汪道會
過王百穀
秣陵三月柳含烟猶憶城南送酒錢雙槳暮潮桃葉渡
一尊寒食杏花天江門隔歲書相問吳苑今宵月再圓
執手莫須論往事傷心近廢鶺鴒篇
重至上陵看花作
春山拄杖獨經過一路緣原訪薜蘿幽處白雲能抱石
興中黃鳥自成歌桃花流水生涯足籬落衡門古意多
卜築廿年猶未果秖今回首媿巖阿
張佳胤
登函關城樓
樓上春雲雉堞齊秦川芳草共萋萋黃看雨後河流急
青入窗中華嶽低客久獨憑三尺劔時清何用一丸泥
登高眺極鄉心起關樹重遮萬嶺西
張九一
自夀春鎮登舟值水勢如海
北走黃河萬頃秋南來淝水蹴天浮蒼茫不辨乾坤色
浩蕩長懸日月流細雨鳥啼楊柳岸斜陽人在木蘭舟
海門咫尺飛濤接吾欲凌風問十洲
飲周公瑕書齋
山人開閣貯遺經入坐江流挾雨青貰酒也須隨白社
換鵝還為寫黃庭未逢後載仍漁父似覺前身是客星
獨夜空城秋色滿讀書分得草間螢
題潘中丞讀書堂
毘山千仞洞庭傍更結精廬在上方樹杪女牛雙宿近
階前苕霅二流長春風芳草抽書帶夜月梅花伴篴牀
曾是中丞吟咏處石林一部奏清商
留别趙夢白
娟娟叢竹翠猶飜冉冉微霜白漸繁海上孤槎張博望
尊中十日趙平原江鴻片月寒爭渡朔吹空林晚自喧
知已風塵看汝在那能離别不銷魂
寄見甫弟
歴盡巴山白髮新西風何處不傷神馬曹蹭蹬官難起
鳥道艱危老更貧九派長江春後雁一年芳草夢中人
相思况是無消息徙倚天涯涕淚頻
黃陵廟
黃牛朝暮望青春此日維舟白馬津古廟空山存漢碣
屠羊伐鼓過江人九河注海猶稱異三峽開天始見神
應共長年歌賽酒衣裳鱗介仰陶鈞
盧柟
醉後射魚宿羅山人草堂
南射滄溟十丈魚碧潭搖影動清虚太行遠望仙人嶂
淇水斜臨高士居曉傍楓巖留客飯夜歸蘿徑即吾廬
何時共策青藜杖為覓中山白鹿車
贈羅月巖推府迎侍還萬安
漢京仙客知名早佐郡驚看漳水濆南楚花明萊子服
西山樹送狄公雲高秋大澤龍蛇隱落日寒江鼓角聞
最是少微干象緯天風先報洞庭君
李先芳
天峯寺同譚少府覽眺
郭外名山碧四圍聮鑣載酒歴山扉千家戶牖分青靄
一曲江流寫翠微日嶠晴雲低古寺海門秋色澹征衣
天峯果在烟霄上坐對長松了道機
宜春臺
春臺獨上俯千家聛睨風高起曙鴉南下萬山連百越
東來一水繞長沙青厓竹覆經年雪碧落松盤小洞霞
駐馬荒祠聊借問韓公何事客天涯
雲津送袁生之京
曲水平橋江岸斜雲津門外送仙槎離亭握手愁將夕
遠道逢春鬢易華二月行人折楊柳一年心事問桃花
蘭橈泊處東風遍細雨樓臺燕子家
昌平城樓望居庸關作
樓外羣山拱帝畿朔雲燕樹晚霏微孤城落日催刁斗
九月微霜浸鐡衣海氣東來千嶂合關門中斷一鴻飛
萬家烟火行營外笳鼓風高塞馬肥
暮春過山莊
山人本性愛山居弭節春游過草廬短砌雨餘芳草合
小亭風定落花初拂塵下榻驚梁燕開篋抽書走壁魚
更闢巖扉頻灑掃能無長者命巾車
吳維嶽
祈雪齋居
太乙壇開薦禮勤省垣梧竹絶塵氛靈光正想通三極
清漏微聞下五雲窗散爐薰看月淡簾垂竹影坐星分
無才未就豐年頌秖有齋心奉聖君
家叔致考功事山居寄呈
窈窕巖阿松桂繁沙田數畞傍仙源開尊白石依汀鷺
搗藥清齋引洞猿花外小車鄰客至架中紛帙野僮繙
南樓月上村墟靜醉倚孤琴無一言
歐大任
伏日姚唯之陸華甫董述夫見過
官含鶯啼綠樹陰炎天步屧爾能尋樓前過雨山俱出
階下生烟竹更深講肆不妨開馬廐詩篇何必到雞林
酣歌氣與秋空遠丹壑誰知靜者心
嶺下酬蔣宋二使君見過
梅花嶺下幾擔簦敢向中原論代興置驛豈期縫掖貴
乘船猶媿孝廉稱虞廷此日咨州牧漢相何人起郡丞
聞道長安推轂地歸朝行見璽書徵
王道行
吕二山人自上黨以詩見貽却寄
山陰夜雪興何如客去遙天斷雁書曾許王生重結韤
未應梁苑倦驅車林開叢桂香飄席臺倚千峯草結廬
遲爾憑高一杯酒漫從張翰問鱸魚
石星
同穆敬甫舟中作
回首雲深薊北臺不緣五斗賦歸來江湖我適扁舟興
廊廟君終濟世材寒色侵人鄉夢斷濤聲入夜錦帆開
平生擊楫成何事起向燈前歌莫哀
黎民表
祈穀齋居
鈴索無聲樹色寒集靈臺上拜千官旌旗夜繞長楊陌
燈火春祠太乙壇煖入芳郊陽氣淺月臨青閣曙光殘
揚雄白首玄經在誰捧雲中玉露盤
送胡翰林懋中冊封襄府
回望金莖雪色間南行旌節入昭關長楊羽獵停車待
錦里江山策駟還風射紫貂憐遠道月臨青雀夢朝班
詞人已在麐臺上招隱無勞賦小山
戴金吾伯常招飲鄭園
禁城秋色淨無烟碧水澄波帶遠天十里樓臺通泰畤
五陵花木有平泉風搖柳浪低紈扇日暮菱歌起釣船
冰簟疎簾銷暑地流塵知不到樽前
趙用賢
恭題皇上所御畫扇
詠鶺鴒葵蘭二花
花鳥芳菲禁苑中畫圖省識見春風香飄蘭氣千莖碧
日麗葵心萬朵紅當暑移來看皎潔自天題處轉青葱
鶺鴒原上休相急已荷皇仁祝網同
詠白燕棃杏二花
春城駘蕩日初長白燕雙飛度苑牆千樹曉霞迷杏豔
一簾晴雪泛棃香廻風舞共花為雨帶月看來羽作裳
莫向昭陽營舊壘君王原薄漢宫妝
李維楨
贈别楊元素
才情奕奕少年場家在河南舊帝鄉綠樹三山通御苑
青樓十里帶横塘銀光紙養芙蓉粉金鏤衣薰荳䓻香
羨爾紅顔生羽翼仙人曾授枕中方
立秋日九龍溝觀蓮
徑僻山深事事幽塵情如洗坐夷猶相看菡萏千花色
不受梧桐一葉秋帶雨香從衣上惹凌波影入酒中浮
宜人少女風微扇無數紅裠蕩小舟
屠隆
夜飲李將軍帳中
兩行實炬照華堂一派笙歌夜未央戶外高牙明畫戟
燈前小隊舞紅妝花生步障風光煖月在簾鈎海色長
大將只今容揖客不妨沉醉荅青陽
送馮開之太史還朝
三年採藥訪桐君忍别滄江鷗鷺羣豈謂金門堪大隱
秪緣玉牒重靈文河橋柳暗人初去山店花香夢欲分
暫入紅塵心不染宫衣猶帶五湖雲
北上彭城别姜仲文
荒城濁酒送斜陽數起門前指雁行木葉時時作風雨
星河夜夜在衣裳坐深熠燿初驚扇秋冷莎雞半入牀
何物最能關别恨野橋殘月照清霜
懷嘉則賓父伯翼長文田叔仲初鄭朗諸君
相思公子住巖阿歲歲衣裳剪薜蘿水濺山花春屐冷
僧歸湖雨暮鐘多犬能愛客沿谿送猿不驚人帶月過
詎用移文心自媿雲青沙白奈君何
夏夜泛舟青谿得東字
千家隱隱夕陽中一葦蕭蕭浦溆東疎樹晴搖樓映水
斷霞初散月當空花明子夜驕華燭簫咽中流度冷風
欲繼清歡遲三五芙蕖閒向酒杯紅
范司馬園
秀木扶疎衆草齊開殘紅藥半香泥鳥窺青嶂平湖入
人倚珠樓落日低曲竇暗通花逕外垂楊横過石闌西
坐來麋鹿深深見不是桃源路已迷
新鶯
初來閣外弄春暉上下花間試學飛小語未全調玉管
薄寒深自護金衣龍池萬柳棲應怯紫殿千門見總稀
九十韶華愁易老啼殘紅藥綠陰肥
魏允中
雨餘樓望懷先賢李于鱗
平陵蕭瑟不勝情落日登樓鬱思生遠樹澹含千嶂雨
春陰輕散萬家城曲終白雪今無色人去青山尚有名
三十游齊吾愧晚從誰染翰一縱横
送康裕卿寄暘谷先生
授簡風流滿洛陽青春游子倦思鄉桃花尚記當年宅
荷葉堪為卒歲裳九曲暮雲連雁宕片帆秋雨落錢塘
吳門驄馬深相憶錦字遙憑寄八行
徐獻忠
金陵
南朝王氣昔分明盛業千年始作京春樹久迷江總宅
寒江長傍秣陵城三山落日明秋練六苑輕風動早鶯
聞說高皇初駐蹕閱江麾蓋定專征
丁酉北上同年馮南江將赴雷陽追餞吳門即
席賦謝
仙槎搖曳闔閭城惜别那堪鴻雁情千片鮫冰同棹發
五湖龍氣逐船生陽春北指江關賦化國南通瘴海程
此夜相看渾不寐霜風吹動欲宵征
陳津
燕子磯
燕子何年集釣磯春風不見舊烏衣空餘芳草迷前浦
長自寒潮送落暉刺眼野桃臨岸發多情山鳥傍人飛
獨慚白髮紅塵客此日披襟對翠微
黃省曾
虎丘詠
芙蓉近倚闔閭城眺閣觴樓逐勢成珠寺飜為歌舞地
青山盡是綺羅情巖花吐學紅妝麗谷鳥啼兼鳳管聲
十里垂楊芳草岸四時常映彩舟行
胡應麟
贈觀察馮元成
把袂秋風白苧涼壚頭猶記舊清揚談兵武略雄三署
校士文名擅八荒得句乍逢天姥客飛書曾懾夜郎王
那堪後夜河橋别落月啼烏上客航
吳旦
秋夕城闉納涼
同游冠蓋晚相招澤國山川正泬寥官閣迥臨秦代壘
女牆斜帶越江潮流螢草細風先動繞鵲枝長露易飄
多少高樓人不寐碧天涼月夜吹簫
蔡宗堯
感詠
海國涼生吹雨花西門十里即天涯山銜落日孤雲細
林著疎風翠篠斜湖海壯心驚白首廟堂清議屬烏紗
洛陽年少空前席賓客梁王憶漢家
楊樞
贈馮南江侍御謫戍雷州
此去雲山應萬重天心原不負孤忠欲令宋室還唐介
先使雷陽識寇公火後自當分玉石眼前且莫論雞蟲
征帆落日斜塘路掻首頻看劍倚空
馮行可
泛白龍潭
百頃寒潭依古寺隔林風景樹蒼蒼天連野水平橋綠
雲度谿陰拂袂涼飛閣層層懸鳥路晴沙淺淺没魚牀
由來此地春偏好兩岸蘼蕪綴夕陽
泛泖
浮屠十丈枕平川浪湧珠光日倒懸客泛星槎疑入漢
僧耽水觀不知年曉霜楓葉明村市暮雨蘆花失釣船
浣盡塵纓心境寂鐘聲忽逗半江烟
吳山大觀亭
選勝登臨興自豪披襟對酒咏離騷坐來湖影搖空碧
嘯入江聲作遠濤靈氣常通三竺近浮雲忽斷兩峯高
秋風桂子雲中落時見天香滿客袍
湖上逢故人
與君吟賞十年餘博雅翩翩是我師懸磬由來無長物
攜笻到處有新詩烟霞自足幾兩屐日月頻驚雙鬢絲
湖外青山湖上月不妨潦倒桂花巵
望湖亭
特立孤亭隱翠微空山春早客來稀望深烟景堪投策
坐久嵐光欲染衣赤鯉驚看牽藻去白鷗閒自傍人飛
芳洲杜若應思採那得扁舟繫釣磯
許邦才
于鱗宅送江山人
良夜琴尊興不孤蕭然行色㟙山湖天涯芳草思公子
雪後春風戀酒徒那惜十千供舉白從來百萬判呼盧
河橋楊柳誰堪把況復梅花正滿途
韓詩
小齋即事
小齋寂歴似山居池上逍遙與世疎盡日不通門客刺
經春嬾報故人書捎簷細竹含風響繞榻輕雲過水虛
願得郡中無一事十年不調更何如
黃尚質
再過半山堂
春風重過半山堂依舊千峯入坐蒼更有好花明後院
旋添新竹蔭虚廊畫圖想像摹雲谷詩句糢糊認雨牆
却怪山禽似相識向予啼上卧龍岡
丁一中
九日江樓逢琴上人
重陽晴色滿江樓偶爾逢僧愜醉游黃葉漫同塵事轉
青樽遙對楚江流波光東接滄洲遠山色西連灔澦秋
誰謂羈懷銷不得此中登眺足忘憂
游武夷九曲靈峯觀
溪窮九曲日初斜更躡靈峯觀裏霞華髮衰顔還世路
碧桃修竹自仙家雲深紺殿晴猶潤春暖瑤壇晚亦花
便擬重尋遼海約翩然時泛武夷槎
張鳴鳳
留别黃門周公
清時落拓媿無能何事高人獨見稱朝議遽寬重譴吏
聖恩因借六安丞雲山曙色催行李秋渚離心醉采菱
夢裏亦知雙闕路幾回深夜悵殘燈
姚光虞
送周國雍守順慶
使君千騎擁朱幡此去誰云蜀道難列郡分符虞岳牧
前驅負弩漢衣冠湓城月色揚舲渡巫峽濤聲倚劔看
行矣外臺今不薄循良卿相滿長安
艾穆
奉和岳州張兵備
握蘭虎署為郎日意氣相看獨有君擊節幾談天下事
建旄今領水犀軍幕中說劔雙龍動樓上停雲七澤分
秋色滿湖吟眺足銀魚何苦碧山焚
寄懷沈純甫戍金沙
衡陽那見雁飛回庾嶺梅花幾度開謫後沈郎應更瘦
調同楚客不勝哀金沙潮落珠光動銅柱風清海月來
君在瘴鄉偏逸興新詩能為故人裁
李䞇
宿天臺頂
縹緲高臺起暮秋壯心無奈忽同游水從霄漢分荆楚
山盡中原見豫州明月三更誰共醉朔風初動不堪留
朝來雲雨千峯閉恍惚仙人在上頭
江上望黃鶴樓
楓霜蘆雪淨江烟錦石游鱗清可憐賈客帆檣雲裏見
仙人樓閣鏡中懸九秋槎影横清漢一笛梅花落遠天
無限滄洲漁父意夜深高咏獨鳴舷
張邦伊
沈嘉則有三楚之游席上得分字
春城斗酒惜離羣把袂高歌到夕曛地入衡廬三楚盡
天迥襄漢九江分停舟夜聽湘靈瑟倚閣朝搴鄂渚雲
知爾尚平家累淺逢人勝事好相聞
潘緯
春日官莊
幽居近喜卜東溪遠市依依隔水西隄柳漸迷來客駕
小花自發野人蹊游魚晴戲陂塘暖雊雉朝飛壟麥齊
更好林鶯聽不盡雙柑斗酒日勞攜
出郊與黃吉父言别
策蹇出都俱莫問笑彈長劔對銀釭虛傳郭隗臺千尺
誰賜虞卿璧一雙林下放歌俱白首門前把釣有滄江
也知西掖還東閣且趁南風卧北窗
應制賦禁中柳絮
日暖長楊露乍晞樓臺無處不霏霏纔隨漢苑春風起
忽作梁園暮雪飛案上花生供奉筆墀頭影落侍臣衣
不因賦質輕微甚那得吹嘘到禁闈
周錫
吳門夜泊
谷口揚帆風正急野亭雲木雨霏霏晚來城郭維舟穩
老去湖山見面稀十里烟光開疊嶂兩崖樓閣帶斜暉
夜深欲傍寒山寺依舊鐘聲落翠微
張之象
還山留别仲交作
相期意氣欲凌虛旅舍春風厭索居末路但存三寸舌
明時不用百家書昆丘窈窕思棲鶴谷水清泠憶釣魚
日暮干將抛酒市生平結客似專諸
游馮廷尉迴瀾臺
關西誰築此層臺屹立中流亦壯哉白浪勢從天末瀉
紫霞暉傍日邊開古丘百里蟠龍護華表千年化鶴來
形勝有餘思罔極至今風柏助悽哀
楊文卿
秋日送曾公子實卿之延安
車馬翩翩送汝行離愁遽逐海雲生三杯籬落菊花節
一路蛩螿豆葉聲荒草濁河連古戍悲笳明月動山城
鯉庭趨後勞相報婚嫁如今累尚平
丘雲霄
北固山江望
偶來結束成登眺獨立蒼茫散暮愁地入秦淮千嶂出
天分南北一江流潮隨返照衝長島鳥入深雲是故丘
自信久無蕉鹿夢浮名應愧釣魚舟
旋漸
春日過長蕩湖野望
不因修褉過春山誰得澄湖一望閒頓覺塵心空水上
偶逢漁父語沙間幾多沃野桑麻蔽半是荒畬雁鶩還
日夕微茫僧問渡雙峯寂歴掩禪關
李奎
詠湖上新柳
依依弱柳不勝春裊裊垂條向水濱奈可輕盈愁少婦
豈堪攀折贈離人烟消翡翠眠初起風折鴉黃舞乍新
猶喜芳心未成絮肯將眉黛向人顰
戚繼光
三屯新城工成志喜
受降新築壯三屯燈火遙連十萬村障燧層巒秦作塞
風雲大陸薊為門東廻地軸山河固西擁天關宫闕尊
百二城邊過質子千秋同戴漢家恩
伏龍寺
梵宇蕭條隱翠微丹楓白石靜雙扉曾于山下揮長戟
重向尊前醉落暉衰草尚迷游鹿徑秋雲空鎻伏龍磯
遙看滄海舒孤嘯百尺仙橋一振衣
塞外觀音巖
朔庭喜見戰塵收石洞思從大士游不道受降唐節度
何如奉使漢通侯天垂臺觀三千里雪染顛毛四十秋
短劔蕭森心尚赤班超獨倚玉門愁
張通
游西林菴
野寺蕭條一逕微山僧相見語禪機雲深石洞玄猿伏
烟鎻松林白鶴歸上界疎鐘通碧落邊城鼓角送斜暉
浮生自覺渾無定欲解鳴珂問釣磯
張元凱
西苑
曲房宣室自逶迤聖主中宵正受釐湛露曉凝千片玉
甘泉春長九莖芝鳥棲御宿啼偏早花近朝陽落故遲
自識萬幾宵旰切望仙臺下草離離
索居
自憐多病強加餐里巷浮湛罷據鞍懷舊十年蓬鬢改
傷春三月落花寒志酬投筆元非易事到持杯便不難
敢謂閉門深避世亦知門外有波瀾
江上遇蔡都尉
同是窮途歎數竒鶡冠凋敝不勝悲孤蓬夜雨天涯淚
老驥秋風塞外思去國一身渾似夢歸家雙鬢各成絲
長安記得相逢日正是桃花飲馬時
贈建平潘子會
潘郎星鬢尚朱顔為卜郊居已賦閒爾汝孔融多綠酒
比鄰謝朓有青山濯纓水上游魚過高枕花間宿鳥還
敢向宦途論巧拙清時唯有閉柴關
陳鶴
金子坤話别
驛路孤亭含落暉綠蕪風暖燕頻飛城頭潮上酒初歇
江畔月明人獨歸才滯莫疑天道遠路貧方覺世情非
淒涼十二年來事惟有臨岐淚染衣
曹娥江寄京口諸友人
曹娥江上浪如花數幅蒲帆過浦斜烟際亂山明落日
樹中古廟帶殘霞乾坤故舊勞魂夢客路星霜換歲華
鳴雁滿天無信息相思一夜遍天涯
卧病雙溪山館見月寄張有功
溪邊桑柘映雙流病裏蕭條賦四愁坐雨幾宵方見月
别君一日已成秋山深倦鵲猶依樹風靜飛螢自上樓
託迹文園須共遣莫因鄉國歎羈留
炎居苦俗因入蕭山養病張子成郊園
炎天病起厭逢迎借爾深山且避名偶對野翁忘出處
暫隨農侣話隂晴林猿乞果時穿木海月窺人夜過城
頼有流泉能灌圃隔窗時見藥苗生
旅館病起奉寄近山白崖諸公
新橋客舍俯横塘柳色千門路轉長却病且須辭酒伴
習閒還欲借僧房日高花氣蒸書案風過潮聲到石牀
巷陌春深芳草綠故人車馬在何方
陳第
追懷宜黃大司馬譚公
昔年飄泊入燕京制府憐才意不輕獻策獨過司馬署
分符旋赴薊州營秪誇相國知韓信無復功臣妬賈生
秋草春風今日淚不堪回首楚江城
李言恭
送仲弟南還有懷老親
無限離愁匹馬前況多風雨斷鴻邊板輿未得歸潘岳
春草何堪送惠連伏枕夢回滄海月登臨望極白雲天
飄零若見高堂問雙鬢休言異昔年
李僉憲招飲黃鶴樓
勝地慙非作賦才清尊今向大江開當年黃鶴雲中去
何處梅花笛裏催風起潮聲喧島嶼日斜帆影上樓臺
相逢俱是他鄉客衰草涔陽漫復哀
别單竹樓還金陵
幾年作客共湘川君去秦淮獨惘然數幅征帆秋水渡
一聲鴻雁夕陽天從今不下延徐榻何日重來訪戴船
吳地故人如有問鄉心常在月明前
吕時臣
金陵雨霽登吳子充長吟閣次韻
五嶽窮搜老未閒長吟此日共躋攀相逢到處俱為客
大隠明時不在山絳闕春深烟樹碧石城雨過草花斑六
朝事業漁歌裏江上浮雲自往還
憶環溪草堂託張公子寄雲間沈大參
白苧當年憶勝游芳尊早暮共登樓秋風故國張公子
明月雙溪沈隠侯花氣尚憐吟處醉江聲不斷别時愁
吳淞水煖鱖魚美何日重來泊釣舟
游吳山寺同翟教諭沈嘉則父子次韻
拂衣直上百盤梯客自忘言鳥自啼萬里潮聲廻玉壘
四圍山色護璇題僧來竹下風初動帆過峯前日欲低
不是春深武陵處碧雲芳草也能迷
京口望揚州懷吳原柏沈肩吾
隋宫梁苑暮雲遮淮水淮山烟樹斜隔岸雨晴飛燕子
渡江風煖散楊花多情季札常為客抱病休文未到家
我亦飄蓬無所寄秪將詩酒報年華
過内鄉縣奉懷荆南主人
乍聞人語覺殊方萬疊山溪出内鄉夢裏瀟湘雲縹緲
望中函谷樹青蒼衰年不得為秦贅多病猶堪學楚狂
囊底餘金曾賣賦令人到處說元王
雨中渡錢塘留高文中宅出新詞譜以侑觴
碧雲芳草滿天涯相見應憐歲月遲半夜開尊留客處
片帆帶雨渡江時青蓮許結山中社白雪教傳郢上詞
且醉且歌休問訊浪游原不計歸期
尤嘉
送劉山人往太原謁梁李二使君
平原日落雁聲寒送子西游歲欲殘共惜異鄉裁别賦
更于何處解征鞍山横熊耳尖如削路遶羊腸曲似盤
自是陳蕃能下榻匣中長鋏不須彈
徐渭
道場山贈棲雲禪者
古塔臨風寶閣欹雲峯上去路逶迤山田穫稻僧人出
湖水行舟落葉移風静鳥翔施飯石日斜魚聚放生池
遠公心地元無住却共飛雲此住持
寓穿山感事
荒城臨海一山圍何事東方滯衮衣曉日每看牙將集
秋風自送遠人歸霜寒戍草嘶征馬潮落江門露釣磯
欲請長纓何處是且尋酒伴扣荆扉
從少保公視師福建抵嚴宴眺北高峯同茅大
夫沈嘉則
晉公雅望復英姿坐領樓船遠視師夜半自平淮蔡日
秋深同上華山時(昌黎侍裴晉公征淮蔡偕游華題名)軍營列岸江全遶騎火
穿林席屢移却說陪游賓從美不妨帳底有風吹
九月十六日游南内值大風雨歸而雪滿西岫
矣(石橋魚龍百族巧甚云是西洋物乃三寶大監取歸者)
寶樹瓊臺夾梵輪星壇月宇詎非神從來天上游俱夢
說向人間恐未真風雨故梢銅網翼魚龍欲活石橋鱗
尋詩正是廻驢處忽面西山雪照人
蘭亭次韻(相傳蕭翼竊蘭亭記掀閱百花一時盡開)
長堤高柳帶平沙無處春來不酒家野外光風偏拂馬
市門殘帖解開花新觴曲引諸溪水舊寺巖垂幾樹茶
回首永和如昨日不堪悵望晚天霞
沈明臣
馮咸甫赴燕臺賦贈
梅欲生香柳未黃孝廉船入潞河長燕臺金埒收騏驥
海國丹山起鳳凰雪裏江花猶刺眼雲間烟樹莫迴腸
東風漸暖長安道馬上聽鶯出禁牆
黃山道中
短服新將薜荔裁碧山無地著塵埃陰崖霜老路常滑
幽澗花遲寒自開楓葉亂隨人影下松濤遙雜水聲來
千廻萬轉皆仙徑麋鹿相逢不肯回
雨後書事訊文長記室
江鄉無盡燕雛飛越水仙舟歸未歸花事幾番風雨後
故人三月信音稀極天戍草嘶邊馬並海雲山雜卉衣
愁思滿前惟欲睡郊原白日掩荆扉
出姚江
地迥句餘客路紛半晴秋色一江分雨中黃葉移江樹
天外青峯失暮雲流水無情人遠去長空不盡雁初聞
自憐白髮猶為旅豐草憑誰領鹿羣
再賦宛在詩
一天秋水詠蒹葭渺渺輕烟帶晚霞只隔片雲如萬里
直隨飛鳥盼孤槎錦帆青入吳山影畫鷁紅分楚澤花
遙聽棹歌何處歇應同明月到長沙
送徐孟孺應金陵秋試
片帆西去五雲飛春水如天没釣磯十里芳洲迷白鷺
幾家新燕認烏衣桃花媚客欹歌扇芳草留人敞玉扉
月色清溪秋夜永馬蹄輕踏翠香歸
重過錢子愚園中用壁間韻
重來却怪舊游稀綠滿郊原杏子肥翠幄晴驕微雨色
青溪陰借夕陽輝花藏數蝶驚人散燕領雙雛傍客歸
一夜鄉心生白髮越王臺下杜鵑飛
顧仲方園中留别同張玄超莫雲卿殷無美分
冬字
片帆東去水溶溶敝盡春袍憶舊冬知己天涯幾行淚
隣僧江上數聲鐘到家楊柳當三月别處芙蓉是九峯
為汝相留猶未發燭花今夜故重重
從大司馬胡公過陸州道中即事呈徐文長記
室
孤城全在翠微間九疊屏風繞郡環紅樹作花欹粉堞
白雲如畫寫青山戴村人共秋空遠嚴瀨潮隨暮雨還
自笑無才趨幕府也從車騎得乘閒
顧晉卿席上聞其弟益卿憲副南越之捷喜而
賦之
廿年豺虎劇縱横百粤遙傳一日平再睹樓船横海出
更標銅柱伏波名天青馬嶂春銷甲雨過龍川夜洗兵
誰道虎頭非將種請纓原只是書生
王寅
春社前三日送兄惟明之淮南
山村賽社濁醪醇分取餘觴勸醉頻弱柳初黃難繫馬
嬌鶯新囀似留人去程姑浦逢寒食到日雷塘屬暮春
故舊相知如有問長竿今已學垂綸
吳山秋晚
有客閒居無奈閒為看秋色一躋攀百盤細草斜陽路
三曲澄江隔岸山野寺最宜紅葉後孤鐘偏在白雲間
賞心又得逢僧話此後幽期數往還
康從理
黃河夜泊
燕雲朔雪路千重飛藿關河歲暮蹤日落帆檣隨雁鶩
夜寒衾枕傍魚龍鄉書寂寞天涯淚客鬢蕭騷鏡裏容
斷岸蒹葭風雨急一燈孤影聽疎鐘
吳門逢吳孝甫
握手天涯問釣磯别情歸思兩依依年華共老芙蓉劔
生事孤憐薜荔衣雁外清砧侵坐急霜邊殘葉傍愁飛
十年岐路懷君意一入青山會轉稀
同王必漸言懷
江頭木落雁初飛客子傷心賦授衣鄉夢不緣千里隔
浪游空說半生非雲山是處堪招隱塵海何年可息機
漫向天涯愁極目幽懷已負北山薇
懷顧太學
登樓風雨暮蕭蕭久客離魂黯欲消楚樹吳雲春寂寞
寒鴻江燕歲迢遙新愁芳草天涯路舊事梅花月下簫
今日分飛悲萬里憑闌搔首思無聊
送陳京兆致政還白下
挂冠東去共稱賢天外浮雲意渺然不是逢萌因世難
祇緣弘景嗜神仙琴中白雪驚人調江上青松負郭田
無限長干花柳色春風不乏杖頭錢
彭年
祠部五臺陸公請告歸省却寄
欲事空王賦遂初道心如水浮涵虚歸航更挾浮杯侣
輕槖惟&KR0724;譯貝書帶月攜琴投野寺乘風看竹訪幽居
秋蔬春茗供談笑謝客高情白社餘
叔平山居
一曲谿山似輞川天開幽境與棲禪堤分柳浪烟中遠
峯矗芙蓉水上妍不斷香風吹寶殿有時花雨墜珠筵
還憐假榻清秋夜數盡漁燈廢客眠
次韻魯望于公瑕宅觀舞有贈
晚風吹拂暑烟收曲宴重開醉客留竹外雲來疑昨夢
花前月出浣新愁驚鴻妙舞情偏逸雛鳳嬌歌韻轉悠
綺席瑤屏圍疊嶂恍然身在閬風樓
陸治
治平寺納涼
竹根雨過石苔斑鐘梵蕭然晝掩關坐愛微涼生碧殿
忽看飛雨失青山雲分暝色來天外風卷潮聲落樹間
最是晚晴宜眺聽夕陽横抹蓼花灣
居節
夢游仙四首
水精小殿玉勾闌鯨甲風生隨處看四面簾垂常不夜
六銖衣著豈知寒翠衿鳥語如鸚鵡紅樹花開似牡丹
報道雙成娘子到麻姑有信問平安
一緘雲札早相邀去聽嬴家弄玉簫臺倚鳳凰花不謝
車將翡翠路非遙夜珠似水鮫人淚春服如水織女綃
薤酒千杯未成醉赤闌橋外上秋潮
一葉悠悠太華蓮近來弱水亦勝船春寒不上三珠樹
海氣常生五色烟金鳳矮牋邀翰墨赤龍小輦載神仙
自從曼倩偷桃後花已重開今幾年
朱樓翠閣碧桃花花底春雲擁路斜藍水有田皆種玉
赤城無樹不飛霞珮環猶自憐交甫條脱何緣贈綠華
惆悵劉郎易歸去重來何處覓胡麻
秋日
槿花委露渚蓮愁無復紅妝蕩小舟濃淡雲山堪入畫
蕭閒門徑自宜秋當時載酒人如鶴昨夜吹簫月滿樓
鴻雁欲來江欲冷白蘋風起思悠悠
聽雨遣懷
一番秋事老芙蕖蕭颯寒生暮雨餘村巷犬聲如吠豹
鄰家燈影有歸漁重陽酒熟萸初紫五柳霜清葉未疎
賣賦虛名吾豈有向來多病似相如
暮歸書事
竹溪蘿徑自幽清片片山衣細靄生薄暮園廬半烟火
高原禾黍正秋晴遙看綠酒懸帘賣未辦青錢挂杖行
新月柴門牛背笛澹雲紅樹總詩情
初春書事
青蘿小屋綠莎牆臘後梅花已試香一斗東鄰買桑落
千金北客問干將讀書研破魚生釜卧雪齋虚月到牀
欲識溪頭春幾許新波新柳似鵝黃
對雪
老樹荒村鳥雀稀隔溪茅屋午烟微黃雲壓地門深閉
積雪滿山樵未歸一樹梅花閒覓句十年湖海歎無衣
釣魚却憶披蓑客小艇寒江興不違
舟行書事
滄江無數白鷗羣欹枕漁歌杳杳聞斷港淺浮消雪水
薄陰微斂護霜雲雞鳴漸覺人家近木落遙看浦溆分
茶竈筆牀舟一葉布帆影裏見斜曛
舟中夢後月明江清悵然有懷
月吐青山夜四更夢回酒醒正寒生滿空霜色白于雪
繞枕江流細有聲蠶繭紙新教寫字龍香火煖聽吹笙
少年場上春游騎葑水桃花舊日情
穀日感懷
穀日條風喜及晴東臯南隴已春生少從劔客游三輔
老傍田家卜五行衣食有端終歲計江山信美故園情
蹉跎十畝桑陰地慙愧花林鳥勸耕
無題
力薄慵梳十八鬟夢回誰與說雙鸞鵝兒酒嫩堪成醉
雲母屏涼不障寒芳草都從行處長春山豈是畫時殘
金魚牋紙迴文句昨夜燈前仔細看
春寒
重樓燕子隔天涯五柳陰疎未聚鴉十日春寒淹雨雪
幾番風信到梨花横塘水長聽鶯處小巷泥深賣酒家
多少朱門咽弦管沉香火底按琵琶
夢後作
酒醒天涯春幾分綠琴惆悵昔年聞海棠無信作寒食
夢雨何心入斷雲石竹短襦留半臂秋香小字記雙文
潯陽江上潮難到此夜花前忽見君
春日有懷
柴門春水浴沙鳬嫋嫋垂楊短短蒲花勒淺寒迎燕子
雨將新綠入蘼蕪焚魚學士誰招隠放鶴仙人不可呼
欲聽黃鸝過橋去隔煙小鳥喚提壺
晚晴簡姚伯容
曲薄斜扉帶遠林鵓鳩啼徹晝陰陰雨催春色二分過
水長桃花十尺深江上片帆斜日影天涯芳草踏青心
料君閉戸焚香處道性知來為聽琴
仲夏閒居
樹底柴門不浪開松釵竹粉半青苔綠分田水新栽稻
黃入園林已熟梅小艇送僧籠鶴去片雲載雨過湖來
夕陽山好詩難就夜合花前費討裁
周天球
北歸客至述懷
脱跡風塵少自寬對君杯酒話更闌去天尺五終非近
行路尋常總是難解佩尚餘孤劔在探囊不問一錢看
泰階星斗時時合綵筆于今未易干
御選明詩卷八十四
