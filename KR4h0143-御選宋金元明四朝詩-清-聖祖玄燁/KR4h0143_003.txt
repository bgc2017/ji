欽定四庫全書
御選元詩卷三
樂府歌行一
劉秉忠
宫中曲
簾捲東風戶半開閒庭煙鎖綠紋苔海棠花上黃昏月
曾照金鑾幾度來
遠别離
霜落江寒鳴雁稀倚樓人定怨歸遲笛聲喚起山頭月
飛上青天照别離
郝經
聽角行
疎星澹不芒破月冷無色千年塞下曲忽向窗中得當
空勁作六龍嘶四海一聲天地寂長呼渺渺振長風引
起浮雲却無力此聲誰謂非惡聲借問何人有長策漢
家有客北海北節毛落盡頭毛白聽此空令雙淚垂中
原雁斷無消息南枝越鳥莫驚飛牢落天涯永相失江
上舊梅花今夜落誰家樓頭有恨知何事牽住青空幾
縷霞
趙邈齪伏虎圖行
南山射虎曾得名壁上忽見令我驚何物敢爾來戶庭
屢叱不動仍生獰畫師前身是山靈胸中有虎無丹青
老槲數筆手埽成殺氣慘淡猛氣横頭顱半妥蹲孤城
怒尾倒插蟠霜旌鐵鬚張磔疑有聲赤吻瀝血猶帶腥
抱石欲卧伏欲騰爪入石角瞠不瞑寒電夾鏡騫兩睛
四座凛凛隂風生威稜神采出典刑邈齪乃是金天精
伊昔詩家杜少陵酷愛賦馬并賦鷹爲憐神俊故屢稱
我今賦虎亦有徵安得猛士建太平坐令四海皆澄清
吁嗟擲筆還撫膺世間道路多棘荆倀鬼磨牙不可行
華不注行
崑崙山巔半峰碧海風吹落猶帶濕意氣不欲隨羣山
獨倚青空迥然立平地拔起驚孱顔劒氣勁插青雲間
濟南名泉七十二會為一水來浸山我來方作鯨川遊
玉臺公子邀同舟君山浮嵐洞庭晩小孤滴翠清江秋
酒酣興極煙霏昏魚龍慘淡迴山根少陵不來謫仙死
舉杯更欲招其魂魂兮不來天亦老元氣崔嵬山自好
超超絕頂淩長風注目東溟望蓬島
巴陵女子行(并序)
已未秋九月王師渡江大帥巴圖及萬戶解成等
自鄂渚以一軍覘上流遂圍岳岳潰入于洞庭俘
其遺民以歸節婦巴陵女子韓希孟誓不辱于兵
書詩衣帛以見意赴江流以死其詩悲婉激切辭
意壯烈有古義士未到者嗚呼宋有天下文治三
百年其德澤龐厚膏于肌膚藏于骨髓民知以義
為守不為偷生一時計其培植也厚故其持藉也
堅乃知以義為國者人必以義歸之故希孟一女
子而義烈如是彼振纓束髮曳裾峩冠名曰丈夫
而誦書學道以天下自任一旦臨死生之際操履
云為必大有以異于希孟矣余旣高希孟之節且
悲其志作巴陵女子行以申其志云
北來諸軍飛渡江突騎一夜滿岳陽樓頭火起入閭巷
曹逃偶走如牛羊巴陵女子尚書婦生平不識門前路
亂兵驅出勢倉皇夫壻翁姑在何處吞聲掩淚行且啼
啼痕沾濕越羅衣此身忍使人再辱裂帛暗寫臨終詩
上言社稷安危事下說投江誓天志一回宛轉一悲辛
心折魂飛不成字詩成淚盡赴江流蛾眉蕭颯天為愁
芙蓉零亂入秋水玉骨直葬青海頭古來烈婦纔一二
誰似巴陵更文理名與長江萬里流丞相魏公還不死
江聲行
雁啼月落揚子城東風送潮江有聲乾坤洶洶欲浮動
窗戶凛凛隂寒生昆陽百萬力一蹴齊呼合噪接短兵
鐵騎突起觸不周金山無根小孤傾起來看雨天星稀
疑有萬壑霜松鳴又如暴雷鬱未發喑嗚水底號鯤鯨
秪應靈均與子胥沈恨鬱怒猶難平更有萬古戰死骨
銜冤飲泣秋濤驚虚庭徙倚夜向晨重門擊柝無人行
三年江邊不見江聽此感激尤傷情須臾上江帆欲舉
舟子喧豗鬧撾鼓江聲漸小聽雞聲慘淡芙蓉落疎雨
後聽角行(并序)
丁未冬十有一月漢上趙先生仁甫宿于余家之
蜩殼菴霜清月冷角聲寥亮乃作聽角行以贈其
行近在儀眞每聞角聲因思向來卒章四句江上
舊梅花今夜落誰家樓頭有恨知何事牽住青空
幾縷霞便有江城羈留之兆故作後聽角行以自
釋云
燕南壯士江城客孤館無眠心已折那堪夜夜聞角聲
怨曲悲涼更幽咽一噴牽殘楊柳風五更吹落梅花月
霜天裂却浮雲散雁行斷盡疎星接餘音眇眇渡江去
依稀似向愁人說勸君且莫多歎嗟家人恨殺生離别
可憐辛苦為誰來彫盡朱顔頭半白萬緒千端都上心
一寸肝腸能幾截當時聽角送南人南人吹角不送人
不如睡著東風惡拍枕江聲總不聞
陽春怨二首
江頭怕見楊柳春楊花飛來愁殺人紅顔落盡花片新
黃昏無人淚霑巾舊花被疊凝春塵夢中忽見渾未眞
隔花半面春山顰恨郎不歸多怨嗔不知兩處同苦辛
同是天涯愁恨人幾年心事向誰說花落鶯嗁晝掩門
芳草萋萋春又青階前院後喚愁生隔牆飛花帶鸎聲
都因無情却有情強飲不醉愁難醒欲睡不著夢難成
一簾斜日堆綠英春風澹沲江無聲楊花茫茫揚子城
總是天涯流落情夜來說殺梁間燕一世春愁在此行
楊奐
金谷行
洛陽園池天下無金谷近在西城隅晉時花草不復見
野人猶解談齊奴齊奴豪奢誰比數酒酣愛擊珊瑚株
後堂春風滿桃李中有一枝名綠珠千金買步障百金
買氍毹時時吹笛替郎語雲窗霧戶長歡娛層階欲下
須人扶豈料一日能捐軀紅飛玉碎頃刻裏空使行客
悲躊躇樓頭小婦感恩死君臣大義當何如
酬昭君怨
玉貌辭金闕貂裘擁繡鞍將軍休出戰塞上雪偏寒
劉祁
征夫詞
頑隂漠漠秋天黑冷雨瀟瀟和雪滴塗中騎士衣裳單
半夜銜枚赴靈壁中州近歲雨雪多只因戍馬窺黃河
將軍錦帳衣千襲馬上揮鞭傳令急但令飽暖度朝夕
一死沙場吾不惜九重日望凱歌歸安知中路行逶迤
願將舞女纏頭錦添作征人身上衣
杜瑛
留春曲
絮飛冷屑龍蟠玉花隕香摧鳳銜燭批頰深林叫新綠
倚闌人唱留春曲春光欲去如死灰明年暖風吹又來
何如日日長相思典衣共醉花前杯殷勤留春春不住
白日西馳水東去鏡中絲髮奈老何君當持杯我欲歌
李冶
楊白花
帝家璚樓春晝長紫笙吹破百花香蒲萄凝碧琥珀光
燕語鶯啼空斷腸枕帷紅淚灑瀟湘玉鏡臺前添午妝
茜裙緩帶雙鴛鴦胡蝶趁雪上釵梁千里萬里雲蒼蒼
劉因
清江曲
清江芙蕖玉可憐岸花汀草自年年來鴻去雁不相識
曉露無聲香暗泣江樓縹緲如花人望之見之不可親
無限晴雲錦樹新愁眉只向遥山顰遥山一千里長在
愁眉底鏡裏繁華過眼空遥山鑄向青銅中遥山遥復
遥芙蕖霜早彫明日愁眉為誰埽月白江清天未曉
白雁行
北風初起易水寒北風再起吹江干北風三起白雁來
寒氣直薄朱崖山乾坤噫氣三百年一風埽地無留錢
萬里江湖想瀟灑佇看春水雁來還
李思衍
石牛行
寒牛觳觫秋江煙五丁擔落石一拳驚濤拍岸撼不動
夕陽老背供鴉眠天荒地老煮白石頑嬾不過蒼苔田
騰騰卧地帶佛性尚肯遠護風濤船泥深蹄轉重鼻缺
繩難穿旣不能西推紫氣度凾谷五千道德言神仙又
不能糞金開秦塞隔絶鳥道四萬八千年渴奔一斗酒
傲兀廬山前潢池刀劒賣已盡貞觀斗米方成錢雨犂
急趁勾芒起不然碎汝東風鞭
魏初
田家謠
五月軍回未有期不禁野瘴入枯脾馬頭一骨還家日
只有弓刀似舊時
王惲
拖舟謠
湯湯汶水波西騖復東注勢雖汗漫來止可流束楚發
源本清淺才夏即沮洳安能浮重載通漕越齊魯有時
汎商舶潦漲藉秋雨船官行有程至此日艱阻鉅野到
齊東著淺凡幾處必資州縣力澀滯方可度漫邨赶丁
夫所在沸官府先須刮流沙推挽代篙艫硬拖泥水行
奚異奡盪努涉寒痺股腓負重傷背膂咫尺遠千里跬
步百舉武兹焉幸得過斷流行復阻又須集牛車陸遞
入前浦中間吏因緣為弊不可數蠻梢貪如狼總壓暴
於虎所經輙繹騷不若被掠虜盼盼入海口未免風浪
鼓舟中一斛粟百姓幾辛苦今復起堰垻壅積百方禦
木石動萬計科配困氓伍不思根源微隄障深幾許轉
漕本便民廣儲實國補事功貴順成勉強終齟齬海道
事已然又復有此舉惜將生民力委棄若泥土山東實
重地一静乃可撫嘗聞建隆間有相曰趙普凡百投利
人罷遣皆不取以兹報國恩後世比申甫黃閣十餘年
清風一萬古
捕魚歌
塢西溪水深及篙漁戶曉集拖輕舠縱横張網截兩涘
挺叉遠混驚銀魛柳隂潛涔深且密大魚小魚爭遁逃
須臾合網環深碧薄摻提綱從掇拾小魚骨罣半死生
口頰噞喁無足惜就中一魚匪常材黃金作鱗尾砂赤
泳游本在孟津居波蕩江湖事行役中涂遇厄夢不神
騰躍舟中有時立漁郎迴艇催歸急幾處金盤待鮮食
夕陽澹澹洲渚空回風蕭颯溪神泣網罟設兮水不深
役物而君戒貪得古人數罟不入池以時漁捕須盈尺
今人古道棄如泥竭澤焚丘意方畢野人有樂在濠梁
澤畔行吟三歎息
醉歌行(燕平湖作時為平陽府判)
蒼陂水漲玻璃滑堤柳含煙翠蒲茁當年亭館已陳跡
老樹遺臺猶秀拔我來置酒池上頭使君不負驄馬遊
縣曹供張散平碧呼集妓樂羅珍羞君侯一笑開懷抱
十日東風醉芳草自嗟客子何所有春色三分二分老
人生歡樂不易得況值清明時節好終年塵土簿書裏
未礙金尊重傾倒湖光照眼明羅綺碧瀲遥翻歌扇底
氣酣急遣張水□取樂不論冠佩委溪風吹面縠紋生
兩葉蘭舟鐃鼓起紅衣飛墜彩繩高没入蒼煙驚躍鯉
郡人亦喜歲華新四面縱觀空巷里佳人弄水祓不祥
公子聯鑣特觀美錦筵香細酒不空旣醉窮歡忘誇靡
溪神捧出柘枝娘翠袖娉婷矜便體繡靴畫鼓隨節翻
羅襪塵生步秋水一春盛集固云樂此會賓僚尤燕喜
山隂修褉晉諸賢暢叙幽情差可擬客言行春似蜀守
醉倒浣花而已矣樹梢晴日向斜暉使君皂盖先醉歸
就中二公最愛敬移次臨流盡餘興一杯未了風翻浦
山公倒載尋歸路自憐白髮非春事多為湘妃厭歌舞
呼兒寬紙紀歲時不以斯文烏所覩至元乙亥三月春
元已纔過日在寅浩歌月底還自笑醉裏詩成似有神
(二公謂同知張明卿治中忽英甫)
滹沱流澌行(幷序)
馮征西傳云世祖自薊馳至饒陽蕪蔞亭南渡滹
沱入信都王將軍霸稱冰堅可渡處今鼓人指縣
東北龍華鄉故河道曰全渡者即其處也且以饒
陽取直趨冀其經鼓縣東界無疑但河自收國庚
午徙縣南行流問諸父老云今七十有一年矣春
秋鼓聚在今縣西五里廢城尚在今曰下曲陽者
是也至元庚辰夏予按部是州士子張春卿者請
予紀其事因為賦此
王郎何人著柘黃欲與赤伏爭翺翔漢炎中斷天復熾
肘後頑石胡為光蕭王揮戈指幽薊戰血滿野風塵蒼
募兵返得市人噱當時南馳亦蒼皇鳶鞮城東滹水長
北風烈烈天雨霜前驅候騎兩失色河雖流澌無可航
兔肩麥飯未下咽大冰横合堅於梁古稱王者阨不死
淮陵一言殆天使赤龍已渡淩四開白魚躍舟未逾此
壇亭王氣如水清妖彗邯鄲死灰耳彼蒼有意開真主
固令若輩先驅處君看隴蜀最健者一旦等蛙終漢虜
王郎區區安足數蒼茫此日龍華渡漠漢野煙生綠樹
留在長河閱世人萬古朝宗浩東騖
通漕引
漢家鼎定天西北萬乘千官必供億近年職貢仰江淮
海道轉輸多覆溺東阿距泉(清泉縣)二百八瀹濟西來與
清合安流取直民力省積水浮綱纔兩閘自昔河防爭
横議秪辦薪芻不勝計宣房瓠子至今悲以彼方兹功
極細役徒三萬期可畢一動雖勞終古利裹糧荷鍤去
莫遲行看連檣東過薊休說春潭得寶歌長笑韋郎空
侈麗從今粒米斗三錢狼籍都城樂豐歲
李夫人畫蘭歌(為郎中孫榮甫賦)
清閟堂深不知暑瑶草佳期夢元圃孫郎笑折紫蘭來
素影盈盈映修渚李夫人澹丰容天然與蘭相始終剡
藤一筆作九畹落墨不減江南工芳姿原與凡卉異曄
曄況是湘纍藂離騷不復作遺恨千古沈幽宫君看此
花有深意似寫靈均幽思悲回風君家大雅堂文彩東
野翁併入慘澹經營中秋風拂簾秋日長芳霏霏兮氾
崇光淡妝相對有餘韻畫欄桂子空秋香淡軒託物明
孤潔五十年來抱霜節固知色相皆空寂妙得於心聊
自適仿像湘娥倚暮花黃陵廟前江水碧生平佩服眞
賞音升聞紫庭非素心喚起謫仙搖醉筆為翻新曲瀉
瑶琴
仙遊曲
庭竹無人綠滿窗幽香和露濕霓幢日長孤絶壇邊鶴
啄徧晴苔影一雙
荀宗道
琴山行
山形取類非一端琴山得名知何年丹楓列植如朱絃
時有鸞鳳棲其巔秋風颯颯鳴飛泉豐山霜鐘晝夜懸
摐金戛玉聲清圓抑揚起伏萬籟全雲韶大雅久不傳
至音一變羲皇前不煩繩削皆天然春雷玉磬俱蹄筌
姥山山人遯世賢心閒體弱志節堅幽居彷彿如龍眠
醉吟時泛湖海船迢遥宛若蓬壺仙嗟予未解纓組纏
煙霞痼疾不可痊奈何尚有箏笛緣擬將俚耳濯清漣
為君重賦思歸篇與山相對期終焉
元淮
文婦詞
掠起雲鬟賦小詩文窗晝永筍初肥木香架上薔薇落
簾幕無風燕子飛
方回
石頭田
晝欲求一淘有竈無竈煙夜欲求一榻有屋無屋椽歴
歴數百里無人居道邊問言何至此我亦為恍然江西
走荆蜀行行三十年鈴卒遞羽檄販夫駢擔肩觀國上
秀士奉使驟達官車馬或相遇往往皆衣冠後隴竹未
斷前坡花已妍入肆飲美酒旣醉不問錢是時鬢如漆
浩歌無憂端豈謂再至此滿頤霜雪攅尋覓舊題壁脱
落迷榛菅乾淳老前輩間有數字完昔時所見人往往
沈重泉翕張孰移斡隆替更變遷雲曖淡竹嶺雨昏石
頭田我僕旣已惰我馬復不前慨慷一以思古有行路
難難更莫如今懷古空永歎
楊弘道
空村謠
淒風羊角轉曠野埃塵腥流膏夜為火望際光青熒頽
垣俯積灰破屋仰見星蓬蒿塞前路瓦礫堆中庭殺戮
餘稚老疲羸行欲倒問汝居空村何以供朝昏氣息僅
相屬致詞難遽言往時百餘家今日數人存傾筐長鑱
隨日出樹木有皮草有根舂磨沃飢火水土仍君恩但
恨誅求盡地底官吏有時猶到門
戴表元
秋蟲歎
夏蟲聲漸微秋蟲聲漸繁微物何所知時至不得閒嗟
我鏡中髮亦復就彫殘淒然雜憂患霜風埽茅菅反不
如彼蟲自得草莾間所以達生士逃名在空山客居雖
云樂不如早知還
昨日行
種樹莫種垂楊枝結交莫結輕薄兒楊枝不耐秋風吹
薄交易結還易離君不見昨日書來兩相憶今日相逢
不相識不如楊柳猶可久一度春風一回首
招子昂飲歌
與君相逢難草草與君相逢苦不早人生何處少泥塗
此日飄零武林道武林城中馬如雲閉屋狂歌人不聞
狂歌自笑君亦笑依然狂絶不如君君歌豈是真狂者
青衫少日春瀟灑至今俊筆五花紋最惜青眸十行下
虛名何用等灰塵不如世上蓬蒿人黃金偏趨不貧室
白髮難老無愁身風雨無情亦如此淒淒但聒窮人耳
不見朱樓高到天鳳簫龍管連朝起連朝笙管可奈何
我歌且止須君歌青天白雲望不極坐見綠水生層波
我生何為被狂惱江頭魚肥新酒好從今作樂&KR0838;醉倒
與君相逢難草草
採藤行
君不見四明山下寒無糧九月種麥五月嘗一春辛苦
無别業日日採藤行遠岡山深無虎行不畏老少分山
若相避忽然遇藤隨意斫手觸藤花落如蝟藤多力困
一顰伸對面聞聲不見人日昃將來各休息妻兒嬾拂
竈中塵須臾叩門來海賈大藤換糧論斛數小藤輸市
亦值錢糴得官粳甜勝乳明朝滿意作晨炊飽飯入山
須晚歸南村種麥空早熟逐日扃門忍饑哭
義蜂行
山翁愛蜂如愛花山蜂營蜜如營家蜂營蜜成蜂自食
翁亦藉蜜禆生涯每當山蜂採花出翁為守關司徼遮
朝朝莫莫與蜂狎頗識蜂羣分等差一蜂最大正中處
千百以次分來衙叢屯雜聚本無算勢若有制不敢譁
東園春晴草木媚漫天蔽野飛横斜須臾駢翼致雋永
戢戢不啻輸牛車似聞蜜成有所獻儔類不得先磨牙
重防覆衛自嚴密雖有毒螫何由加一朝大蜂出不戒
舂容靚飾修且姱蜻蜓忽來伺其隙摶擊少墜遭蝦蟇
羣蜂倉皇迷所適謁走欲絶聲呀呀求之不得久乃定
復結一聚猶如麻我來訪翁親目睹拊髀不覺長咨嗟
翁言蜂種幸蕃盛衆以義聚尤堪嘉烏衣槐安傳自古
蠻觸分據兩角蝸雖云仿彿存國族徒以紀異其詞夸
博勞舅婦恨翼短鼈靈異姓爭荒遐豈如兹蜂互推舉
一體同氣無疵瑕我憐翁言私誚責扶傷早媿隋侯蛇
況伊二毒俱下類瑣細不足勞鞭撾前尤往悔俱勿論
事會倚伏來尚賒新房才成蜂未壯舊房委棄隨泥沙
飛花行贈馬衢州時馬在建嶴别業
山上風花山下飛花飛欲盡山翁歸歸來亦自忘行跡
但覺滿地紅依依餘花更惜隨春去溪上遊人山下路
戀家漁父斷來蹤難老劉郎記前度花開花落春風前
我昔與翁同少年祇今鶴去但華表何處烏啼悲杜鵑
遊人自遊春自暮從翁問花花不語且當向花日日醉
醉倒花前學花舞
吾丘衍
古采蓮
濕風吹花生冷香馮夷為舞冰絲裳霏霏粉金飄晚塘
浮蘭舟鼓桂楫歌采蓮為君發遲遲歸來弄明月
洛城曉
洛陽曉氣浮春空花風漾暖香濛濛油車碧鈿金騕褭
染露蹴煙移海紅回廊複宫洞房隔夢入瑶臺買春色
疊柳蛾眉蜀帳昏謾識銅駝錦香陌鸞悲鏡舞秋茫茫
簾移日光春晝長春晝長恨春草胡蝶飛來鬢先老
龔璛
楚雲湘水圖歌謝張師夔教授
離騷之國幾千里十幅蒲帆順風駛順風猶須兩月程
伊誰移來墮書几張君墨妙遊戲爾亂峰因君接天起
蒼然古木摧不死君應曾隱茅屋底得非是間種蘭芷
慘澹經營那及此松連閣上聽秋聲讀書眼花字如蟻
玉立長身挾童子披圖置我平生喜憶昔詩家愛許渾
淩歊荒臺尋舊址云何姑孰大江邊望湘潭雲尺有咫
我今識君意總為詩料理雲兮楚之雲水兮湘之水迴
雁夕陽銜一葦山高見衡岳江遠會南紀君兮君兮可
奈何我詩敢劘屈賈壘
黃庚
古意
庭前有高樹風撓無停枝寒烏噤不鳴夜半環樹飛託
身未得所三帀情依依高飛犯霜露低飛觸茅茨乾坤
豈不容振羽將安之徘徊戀明月顧影徒傷悲
醉時歌
茫茫古堪輿何日分九州九州封域如許大僅能著我
胸中愁澆愁須是如澠酒麴波釀盡銀河流貯以倒海
千頃黃金罍酌以傾江萬斛玻瓈舟天為青羅幕月為
白玉鈎月邊天孫織雲錦製成五色蒙茸裘披裘把酒
踏月窟長揖北斗相勸酬一飲一千石一醉三千秋高
卧五城十二樓剛風冽冽吹酒醒起來披髮騎赤虬大
呼洪崖拉浮丘飛上崑崙山頂頭下視塵寰一培塿揮
斥八極逍遥遊
尹廷高
車中作古樂府
車歴轆車歴轆驢牛逐逐雙轉轂可憐喘汗更鞭朴行
到深更鞭轉速老夫平生苦暈眩兩手扶頭身蹙縮停
車少憩日又出束栝營炊道傍屋牛疲馬跛筋力絶世
上利名心未足前車未去後車續車歴轆車歴轆老夫
柳下眠正熟鈴丁當鈴丁當大車小車擺作行問渠捆
載有何物云是官滿非經商蟠螭金圅五色毯鈿螺椅
子象牙牀美人嬌嬌如海棠面簾半染塵土黃迎門軟
脚閙親舊提擎酪甕刲肥羊人生富貴歸故鄉鈴丁當
鈴丁當老夫北行書滿箱
張可久
君山行
蜀江湘流合千里中有蒼崖壓秋水仙人金冠坐鐵船
反披紫裘初醉起小龍二女相從遊眉山低壓青黛羞
寄書不通雙淚流三十六宫明月秋花邊閒袖玉堂手
老來頓覺嫦娥醜岳陽樓下喚開門神仙幾年曾醉否
扶雲老鶴去不還青青一點天涯山
趙文
婕妤怨
團團一片冰出自蠶女紅何言入君手動搖生清風一
朝棄篋笥零落如秋蓬時節自當爾君子詎無終
瓊花上天歌
朔風吹沙堆浪白二十四橋沈冷月顚風夜半撼蕪城
雪萼瓊絲破空碧金缾歲歲獻君王玉罌汎酒蓮花香
明光殿暗沙漠遠人自無情花斷腸落蕊飛天識天路
何如拔樹飛昇去唐昌游女再歸來城中只賣瓊花露
江南俘客吟如叫想像裁辭不成調天宫夜半按霓裳
玉女擎花紫皇笑
上之回
動皇輿回中道龍為驅虎為導樂蕃釐祠雍后息甘棠
飫天酒澹穆清冰熱惱曰夷服咸稽首臣三祝皇萬壽
公無渡河
河之水深復深舟以濟猶難諶被髮之叟狂不可箴豈
無一壺水力難任與公同匡牀恨不挽公襟亂流而渡
直下千尋我泣眼為枯我哭聲為瘖投身以從公豈不
畏胥沈同歸尚可忍獨生亦難禁公死狂妾死心蛟龍
食骨有時盡惟有妾心無古今河之水深復深
團扇歌
私衣必見汚葛屨必遭踐生世不為男託身況微賤悲
痛只在心憔悴更障面出入懷袖中羨郎白團扇
王義山
古意二首
少年紅顔女敷芬對芳樹盈盈澹豓妝清歌雜妙舞凝
睇倚高樓桐絲試一譜世間知音稀誰識姱節素清貞
守幽閨不作凡子婦容華委西山良人兮何暮空牀思
悠悠明月正當戶
東籬采秋菊秋菊清且香采之欲寄誰聊以寓感傷感
傷何所思故人天一方故人日以遠思君豈能忘瞻望
兮弗及西山傾夕陽黃昏人倚樓一聲笛何長
毛直方
江南曲
津頭聞别語三載以為期安得中山酒醒日是歸時
沽酒酹江神發船相送餞船去浪如席船回風似箭
妾薄命
妾肌如玉顔如花長眉窈窈青山斜深閨學成新婦禮
鏡鸞不與留年華昨朝東鄰裁嫁衣今朝西鄰催結褵
自憐孤燈照春夢年年風雨棃花時不怨父母貧不恨
蹇修拙妾生賦命自坎壈底用閒情寫紅葉千絲萬絲
霜練光與誰織作雲錦裳千針萬針兩黼黻與誰佩服
朝明堂吁嗟妾薄命薄命可奈何失時還自羞失身羞
更多妾寧失時無失身平生分定月下繩但把貞心守
貞色肯信嬋娟解誤人
漁父詞
呼兒買米得新粳漁村且喜見秋成今朝嘗新莫草草
好釣鱸魚來煮羹
黃旗綱運牛馬走皂衣追呼雞狗喧深傍蘆花搖櫓去
遥望漁人是水仙
彭九萬
淩波詞賦水仙花
歲芳兮婉冉悲江空兮蘭枻歸人嬋娟兮何來遲憺風
魂兮佩誰思素衣兮儼黃裏玉襦兮明翠被明波渟渟
兮渺愁予含香懷春兮中心苦昔遺褋兮今契闊佇佳
期兮窅修絶幻塵緣兮蹇中憂時旣晏兮不可留汎雲
軿兮水裔糺予瑟兮難理人奚歸兮路蒼茫湘有臯兮
春綠起
陳孚
長歌出門别親友
停君漢水浮鴨之翠杓聽我嶧山棲鸞之綠桐男兒拂
衣出門去龍泉三尺光如虹君不見磻溪鶴髮釣魚者
偶擲漁竿來牧野白旄麾開炮烙煙桓圭朱芾侯青社
又不見南陽卧龍人不識一朝佐漢坐狠石羽扇輕搖
蛇鳥驚火精焰焰天西極旗亭四月柳如藍紫騮嘶風
黃金驂豈無叩牛歌亦有捫蝨談天生巉巖崒嵂骨蒿
萊槁死誰能甘我欲登泰山扶笻款天關東溟若木如
可攀手弄日月青雲間我欲渡黃河赤脚淩秋波水仙
樓閣銀嵯峩徑叱海若笞蛟鼉停君翠杓聽我綠桐真
人開天六合同風騶虞鳳凰飛舞鎬宫有線五色獻于
重瞳補舜衣裳山龍華蟲虎豹九關兮不可以達吾則
脱冠歸來兮丹丘之青峯長揖二三子目送西征鴻
吳宫子夜歌
紫貝樓闕鬱金香暖雲七十紅鴛鴦玉蟬笑擁霞綃裳
星河不墮宫漏長綠樽灧灧麟髓泣露重花寒秋不濕
歈歌一聲驚怒濤海鯨夾陛如人立誰知淺顰蛾半埽
中有疎螢滿秋沼越兵曉踏西風來碧波一夜芙蓉老
黃河謠
長淮綠如苔飛下桐柏山黃河忽西來亂瀉長淮間馮
夷鼓狂浪崢嶸雪崖墮驚起無支祁腥涎沃鐵鏁兩雄
鬭不死大聲吼乾坤震撼山岳骨磨蕩日月魂黃河無
停時淮流亦不息東風吹海波萬里湧秋色秋色不可
埽青煙映蘆花白鳥亦四五長鳴下汀沙黃靈奠四瀆
各剖盤古髓千載今合流神理胡乃爾漁翁一鬢霜扁
舟依古樹隔浦欲叩之翩然淩波去
燕子樓歌
長相思久别離東風不暖殘燕支乳鴉困柔鸞悲櫻桃
泫紅膩蘼蕪凋綠滋牙牀琥珀枕夢君君不知
長相思久别離珠樓無人但有月翠屏寒銀燭歇芙渠
為誰憐丁香空自結淚滴錦襜褕十年化為血
陽羅堡歌
陽羅殘堡高㠝岏亂山勢如秋蛇蟠長山西來五千里
雪濤怒濺秋風寒憶昔王師駐江上旌旗百萬騰龍鸞
江神俯首不敢喘鏡光浮碧無驚湍乾坤一統自此始
坐見北極朝衣冠我來蘄黃望夏口彷彿但認煙波竿
漁歌數聲起何處白鳥飛盡青天寬鯶公盈尺不論價
翛然一笑生清歡興亡往事誰復問磯頭石老蒼苔乾
津鼓急催渡江去又見曉日浮晴巒
黃鶴樓歌
嶪嶪乎黃鶴之樓兮突起乎天之東南吾不知其幾百
尺兮踞石磴而仰望眩金碧之耽耽手捫星漢如可近
但見天飈吹髮寒鬖鬖瞿唐三峽之波濤洶湧訇擊而
下兮雷聲怒撼于江潭忽繞城以北滙淨若萬頃之青
藍楚山數點鸞騰蛟躍兮碧影倒浸乎煙嵐殘霞似落
未落兮蒲獵獵以風偃柳裊裊以露含武昌亭臺一十
萬瓦光參差浮楩楠下視十二之衢兮袨服士女東西
行者藐蠕蠕之吳蠶黃鶴之仙人霓冠青瑶簪御絳旌
于列缺倒景兮偶見我以大笑欲駐我之征驂攀東溟
之博羅曜折西極之優鉢曇飲我以蒲萄鴨頭之綠兮
侑以洞庭之蒼柑洞庭帝子鼓軒轅之瑟兮舞干戚而
撞宫圅白也挾赤鯨以旁睨崔顥怩縮而不敢以談浩
浩乎萬丈之氣兮長虹横空夭矯而方酣下蟠黃之輿
上斡元之堪安得挽招搖以酌元氣兮妙太極而圅三
慨彼在昔如焚如惔陶司馬之狂悖庾大令之貪惏鸚
鵡之洲何罪而戮赤壁之磯何功而戡吾豈若二三子
斲崑崙之璞兮輕蹈夫大阿之鐔飛來兮黃鶴跨汝從
兮彭耼
楊壽
聽琴歌
十八年少誰家女綽約容儀衣楚楚秋波瀲灧映春山
暫駐空刀裁白紵輕移蓮步出重幃玉纖閒理焦桐絲
琳琅婺女不足數前身疑是蔡文姬一鼓天風生再鼓
山月明蒼龍夜啼老蛟泣孤鸞别鶴不敢鳴一絃宫牛
鳴古盎應黃鍾二絃商梧桐葉落敲銀牀三絃角野猿
暮嘯巖花落四絃徵百囀黃鸝綠隂裏五絃羽洞庭蕭
蕭落寒雨大宫小宫錯雜彈一堂魚水情交歡我聞此
聲重太息歴代聖賢能作述杏壇千古有遺音何須更
聽湘妃瑟
鮮于樞
湖上曲
湖邊蕩槳誰家女綠慘紅愁問無語低回忍淚並人船
貪得纏頭強歌舞玉壺美酒不消憂魚腹熊蹯棄如土
陽臺夢短悤悤去鴛鎖生寒愁日暮安得義士擲千金
坐令桑濮歌行露
蛟龍引
古劒咸陽墓中得抉開青天見白日蛟龍池底氣如虹
土花千年不敢蝕洪爐烈燄初騰精横海已覺無長鯨
世上元無倚天手匣中誰解不平鳴割城恨不逢相如
佐酒恨不逢朱虛尚方未入朱雲請盟盤合與毛生俱
誰念田文座中客只將彈鋏歎無魚
陳澤雲
天台高贈陳剛中先生
天台高萬八千丈淩雲霄老仙摩空補文彩五雲落地
風飄颻昔年控翮清虚府七寶丸成費斤斧天風吹下
文錦章萬斛明珠寸心吐龍蛇影動麒麟飛指揮霹靂
平南夷一聲笑落銅柱外版圖收拾山河歸歸來重上
交州集玉堂視草天香濕金鑾夜静奎壁開但見學海
文林啟春蟄天台高日月長大丈夫兮歸故鄉錦衣别
駕開南荒滿城桃李吹春香只恐箳篂擁不住紫泥催
上中書堂貂蟬冠衮繡裳一時禮樂千年光
戴天錫
天馬圖歌
月支天馬難再得誰向君家貌眞蹟駿毛皎潔骨月勻
騄駬驊騮敢同色當時超逸眞絶倫矯如玉龍下天門
朝馳峻坂飛匹練暮浴深淵浮赤雲四蹄飽踏咸陽月
滿身猶帶燕山雪只恐元霧閟神姿未許清塵汙汗血
飄然却立精神聚想見落筆驚風雨他年開匣君勿驚
照室神光夜飛去
于石
續金銅仙人辭漢歌(并序)
魏明帝遣宫官西取長安漢武帝承露盤置洛陽
仙人臨載乃潸然泣下俄而盤折銅人重遂不能
致唐李長吉賦金銅仙人辭漢歌辭未能達意因
作後歌以廣之
漢皇銳意求神仙神仙之效何茫然蓬萊弱水不可到
且立宫中承露盤飢餐玉屑不堪飽誰謂有方能却老
人生修短數在天多慾未必能延年秋風吹老茂陵樹
年年空滴金莖露建章宫闕隨煙塵塊然屹立惟銅人
宫官西來果何意一朝辭漢將歸魏吁嗟銅人如有知
口不能言惟淚垂自從曹氏盜神器父子相傳已三世
漢宫故物無一存汝獨猶能感舊恩淒然照影臨渭水
一折銅人扶不起寧為棄物委道傍不忍漂泊離故鄉
迢迢東望洛城路回首長安愁日暮長安繁華非昔時
洛陽寥落誰復悲漢魏興亡何日了長見銅人卧秋草
御選元詩卷三
