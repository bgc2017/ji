欽定四庫全書
御選宋詩卷一
帝製詩
太祖
初日詩
欲出未出光邋遢千山萬山如火發須臾走向天上來
趕却殘星趕却月
太宗
賜陳搏
曾向前朝號白雲後來消息杳無聞如今若肯随徵召
總把三峯乞與君
真宗
太廟樂章二首
奠瓚用萬國朝天
鴻源濬發睿圖誕彰高明錫羨累洽延祥巍巍藝祖溥
率賓王煌煌文考區宇大康珍符昭顯寳歴綿長物性
茂遂民俗阜昌甫田多稼禾黍穰穰含生嘉育鳥獸蹌
蹌八紘統域九服要荒沐浴惠澤祇畏典常隔谷分壤
望斗辨方並襲冠帶來奉圭璋峩峩雙闕濟濟明堂諸
侯執帛天后當陽何以辨等衮衣繡裳何以褒德路車
乘黃聲明煥赫雅頌汪洋啓兹丕緒佑我無疆大統斯
集大樂斯揚俯隆宗祏仰繼穹蒼
亞獻終獻用平晉樂
五代衰替六合攜離封疆竊據兵甲競馳天顧黎獻塗
炭可悲帝啓靈命濬哲應期皇祖丕變金鉞俄麾率土
執贄獷俗來儀瞻彼大鹵竊此餘基獨迷文告莫畏天
威神宗繼統璿圖有輝尚安蠢爾罔懷格思六飛夙駕
萬旅奉辭徯來發詠不陣行師雲旗先路壺漿塞岐天
臨日照宸慮通微前歌後舞人心悦随要領自得智力
何施風移僭冒政治淳熙書文混一盛德咸宜干戈倒
載振振言歸誕昭七德永定九圍
玉清昭應宫樂章十一首
降聖真安
巍巍真宇奕奕殊庭規模太紫炳煥丹青元命祇答大
猷是經多儀有踐丕應無形肆設金石聲聞杳冥佇迴
飇馭永佑基扃
奉香靈安
芳氣上浹飇馭下臨紹承丕緒永勵精明氤氲成霧蔥
鬱垂隂虔恭對越介祉攸欽
奉饌吉安
發祥有自介福無疆紛綸丕應保佑下方嘉薦斯備雅
奏具揚寅威洞達監肸昭章
玉皇位酌獻慶安
無體之體強名之名監觀萬㝢統治九清真期保佑瑞
命昭明乾乾翼翼祗答財成
聖祖位酌獻慶安
於昭靈貺誕啓鴻源功濟庶彙慶流後昆蘭肴登俎桂
酒盈尊俯迴飇駕永庇雲孫
太祖位酌獻慶安
赫赫藝租受命高穹威加海外化浹區中發祥宗祏錫
祐渺沖欽承積德勵翼精衷
太宗位酌獻慶安
明明文考儲精上蒼禮樂明備溥率賓王功德累洽歴
數會昌孝思罔極丕祐無疆
亞終獻冲安
太初非有體至道本無聲降跡臨下土成功陟上清至
仁敦動植丕緒啓宗祊紫禁承來格鴻基保永寧發祥
垂誕告至孝薦崇名廣樂伸欽奉儲休固太平
飲福慶安
明明始祖誕啓慶基翼翼後嗣虔奉孝思精潔斯達祉
福咸宜于以報貺于以受釐
徹饌吉安
雕俎在御飇駕聞聲真遊斯降旨酒斯盈大樂云闋大
禮云成徹彼常薦罄此明誠
送聖真安
精心既達真游允臻禮容斯舉福應惟醇將整仙馭言
還上旻永存嘉貺用泰烝民
賜楊億
瑣闥往年司制誥共嘉藻思類相如蓬山今日詮墳史
還仰多聞過仲舒報政列城歸覲後疏榮高閣拜恩初
諸生濟濟彌瞻望鉛槧諮詢辨魯魚
賜蔡伯俙
七閩山水多才俊三歲竒童出盛時家世應傳清白訓
嬰兒自得老成姿初當移步來朝謁方及能言便誦詩
更勵孜孜圖進益青雲千里看前期
題香藥庫
每歲沉檀來遠裔累朝珠玉實皇居今辰内府初開處
充物尤宜史筆書
仁宗
上辛祈穀樂章二首
太宗配位奠幣用仁安
天祚有開文德來遠祈穀日辛侑神禮展
酌獻用紹安
於穆神宗惟皇永命薦醴六尊聲歌千詠
夏至祀皇地祗樂章二首
太祖奠幣用恭安
赫矣淳耀俶載帝基一戎以定萬圖來儀寅恭潔祀博
厚皇祗威靈有在福禄如茨
酌獻用英安
丕命惟皇萬物咸覩卜年邁周崇功冠禹有赫炎精大
昌聖祚酌鬯祈年永錫繁祜
孟夏雩祀樂章二首
太租配坐奠幣獻安
昊天蓋高祀事為大嚴配皇靈億福來介
酌獻感安
龍見而雩神之來格犧象精良威靈赫奕
賜梅摯
地有湖山美東南第一州剖符宣政化持槖輟才流暫
出論思列遥分宵旰憂循良勤撫俗來暮聽歡謳
賞花釣魚
晴旭輝輝苑籞開氤氲花氣好風來遊絲罥絮縈行仗
墮蕊飄香入酒杯魚躍文波時撥刺鶯留深樹久徘徊
青春朝野方無事故許遊觀近侍陪
神宗
分揭封樁庫上二十字
每虔夕惕心妄意遵遺業顧予不武資何以成戎捷
徽宗
已亥十一月十三日南郊祭天齋宫即事賜太
師蔡京
報本精禋自國南先期清廟肅齋嚴層霄初擴同雲霽
暖吹俄回海日暹十萬軍容冰作陣九街鴛瓦玉為簷
肅雍顯相同元老行慶均釐四海霑
題畫八首
海棠通花鳳
錦棠天與麗映日特妖嬈五色絢儀鳳真堪上翠翹
杏花鸚鵡
並亞隴雲飛穏巢文杏枝高棲良自得蜂蝶莫相疑
芙蓉錦雞
秋勁拒霜盛峩冠錦羽雞已知全五德安逸勝鳬鷖
千葉碧桃蘋茄
太平蜀雀異仍映碧桃間一秀三千歲高枝永共攀
聚八仙倒挂兒
垂身如逮下名冠八仙中最是天真處櫻脣一點紅
桃竹黃鶯
出谷傳聲美遷喬立志高故教桃竹影不使近蓬蒿
金林檎遊春鶯
佳名何拔萃美譽占遊春三月來禽媚嬉娛異衆倫
香梅山白頭
山禽矜逸態梅粉弄輕柔已有丹青約千秋猜白頭
題趙昌江梅山茶
趙昌下筆摘韶光一軸黃金滿㪷量借我圭田二百畝
直須買取作花王
禁苑荔支結實賜燕帥王安中
葆和殿下荔支丹文武衣冠被百蠻思與近臣同此味
紅塵飛鞚過燕山
幸徐常廬
人生何事厭囂塵泛宅浮家冬復春今日暫來猿鶴語
他年應召白雲人
宣和宫詞三百首(錄五十首)
春朝小雨乍新晴祥靄勻收洞宇明嚴警不聞人一語
海棠枝上曉鶯聲
塗丹輝映霽霞明四啓微聞曉漏清初御廣庭人意肅
九宫遥聽警鞭聲
御溝春水綠濺濺曲沼迴波四接連環碧下臨方鑑淨
遊魚跳躍浪痕圓
春工先與上林芳迎歲紅梅破臘香才過閤門分曲檻
弄晴繁蕊麗如粧
玉宇珍庭夜未央月移花影上迴廊精神勤禱祈民福
耿耿晴空靄露香
羲獻真蹤勝古初搜求方得到皇居退朝彝鼎然沉水
因染霜毫更學書
太皇生日最尊榮獻夀宫中未五更天子捧觴仍再拜
寳墀侍立到天明
元宵三五競芳年十二都門沸管絃鼇負繒山輝絳閣
龍銜寳炬撤金蓮
翠芳庭宇疊山圍路轉龍盤燦陸離響石因風飄冷韻
小碑刊勒祖宗詩
承平皇族益繁昌鴈序天倫令德彰此意緜長敦友愛
時時别殿宴親王
崇政西清闢講筵簪裾雜沓盡英賢守成當謹持盈戒
紬繹鳬鷖大雅篇
齊警開場設鼓鉦雷霆凜凜奏嚴聲通宵環衛無譁語
唯聽雞人巧唱更
珊瑚植立壯林巒翡翠巑岏作小灘几案自成清曠景
蓬山常對坐隅看
早臨書殿啓芸香冰硯難開肅曉霜初製煖爐新樣巧
雲龍突鏤遍金箱
秋來簾幕捲輕風一夜濃隂蔽遠空燕館乍凉人不寐
更聽疎雨滴梧桐
日冷天晴近臘時玉階金瓦雪離離浴堂門外抄名入
公主家人謝面脂
禁宇春回晝漏長睿思宸極景相望迴環路浥蒼苔合
一架荼䕷滿殿香
翠石岧嶤競巧形無雙惟是碧雲屏坤輿秀色全融結
尤比三峯色更青
教化風行自掖房芸輝新繕萬書堂清閒几硯皆編帙
時誦關雎正始章
花洞連延一架平文鴛雙砌接珍亭明輝北望垂楊岸
滿目煙波上下青
金題玉躞燦星光御札紛紛雜紫黃宣索女官三十六
就中誰是校書郎
三年禋祀敞圜壇星斗凝輝玉露寒郊外燔柴煙欲斷
禁街人已待迴鑾
方響新成白玉牌叩聲仍與八音諧高低二八還相映
絲竹陶匏莫可偕
瑞日融和麗玉庭花枝密處有鶯聲六宫閒燕無餘樂
索寫新詩頌太平
湘簟凉生暑氣微午天攲枕向紗幃轆轤車扇間關處
雙月迴廊彩鳳飛
緩步宫花夜漏清廓然天宇月華明凝眸望極無纖翳
惟有銀河一練横
春池蘋藻綠盤跚羣鴨相呼戲碧湍兩兩輕舠閒倚岸
斜陽清景鑑中觀
太清樓畔柳依依闌外飄飄綠線齊魚鑰未開鈴鐸静
一林鶗鴂占春啼
院宇花深鎖洞房更闌銀燭尚熒煌芸窗盡日觀前史
入夜乘閒覽諫章
巧簇羅牌翰苑詞宜春相向貼門楣近來清禁尤珍重
珠蹙金書御製詩
靈宫複道問東西殿宇凝霜繡栱齊時祀每懷霜露感
祖宗功德勉攀躋
苑西廊畔碧溝長修竹森森綠影凉戲擲水毬争遠近
流星一點耀波光
午夜登樓戶不扃長廊夾幕内人行蟠龍尾道華燈合
五色雲中笑語聲
清曉輕雲鎖玉樓樓前宫柳弄春柔昇平宫宇浮佳氣
占得風光待宴遊
玉宇深嚴洞戶扃小山松柏四時青遶闌下瞰溪流碧
恰似仙都一畫屏
龍鬚成布一端長珍重惟將寳匣藏荒服獻珍誠足異
承平八表自梯航
岷山遐表得靈犀剖出花紋兩脚齊良匠涓辰成寳帶
鴛鴦一對水中棲
五穀豐穰廣有秋漕司運絡奏年收籍田得駕循常典
潑麥園中結綺樓
小桃初破未全香清晝金胥漏已長臨罷黃庭無一事
月移花影上迴廊
一夜濃雲布九霄忽成春色潤寒苖玉墀墀下鴛鴻列
欲曉傳宣教放朝
修竹成林碧玉攢幾枝榮茂可棲鸞瑶宫月白風清夜
誰共庭除一凭欄
清晨檐際肅霜鮮曉日初消萬瓦煙隆德重陽開小宴
競將黃菊作花鈿
刺花彈篋紫檀弓何處星丸入苑中驚起流鶯花裏去
紛紛如雨落殘紅
琳庭節物樂無涯又是餘寒易歲華昨夜雪晴天氣好
後園初進蠟梅花
璇題玉額起層樓三閣圖書集校讎近日得增新碧榜
顯謨相繼繕徽猷
小雨飛輕助燕泥萬花零落柳垂隄紫清宫裏人稀到
廊外雙雙孔雀棲
蓬萊宫殿五雲低廣内樓臺草色齊憂在進賢忘寤寐
曉粧常是未鳴雞
機杼年來入禁垣素絲初織未成端遍呼御府令均玩
方識農家力最難
曉色輕隂四幕低如膏小雨密霏霏傳宣儀仗通廊立
唯恐沾濡近御衣
麻紙初新詔墨乾金蓮未剪燭花殘珠簾不隔霜華月
應此人間分外寒
高宗
圜丘樂章八首
昊天上帝奠玉幣嘉安
上穹昊天日星垂曜照臨下土王國是保維玉與帛寅
恭昭報永左右之欽若至道
皇地祗位奠玉幣嘉安
至哉坤厚隤然止静柔載動植資始成性玉光幣色璨
若其映式恭禋祀有邦之慶
太祖皇帝位奠幣廣安
明明藝祖並侑泰壇肇造綿宇王業孔艱表正封略上
際下蟠躬以大報亦止于燔
太宗皇帝位奠玉幣化安
赫赫巍巍及時純熙昊天成命后則受之登邁邃古光
被聲詩有幣陟配孫謀所貽
昊天上帝位酌獻禧安
謁欵壇陛祗祀泰禋丘圜自然可格至神桂尊登酌嘉
薦方新靡福菲眇敷祐下民
皇地祗位酌獻光安
厚德光大承元之明兹潛莩吹升于昭清冰天桂海咸
資化成恭酌彝醪報本維精
太租皇帝位酌獻彰安
於赫皇祖創業立極肅肅靈命蕩蕩休德嘉觴精潔雅
奏金石丕顯神謨惟后之則
太宗皇帝位酌獻韶安
丕鑠帝宗復受天命羣隂猶黷一戎大定奠鬯斯馨功
歌在詠佑啓後人文軌蚤正
郊前朝獻景靈宫樂章一首
聖祖位酌獻祖安
瑤源誕啓玉牒肇榮覆育羣有監觀圓清酒醴既洽登
薦惟誠無有後艱駿惠雲仍
題中和堂
六龍轉淮海萬騎臨吳津王者本無外駕言蘇遠人瞻
彼草木秀感此瘡痍新登堂望稽山懷哉夏禹勤神功
既盛大後世蒙其仁願同越勾踐焦思先吾身艱難務
遵養聖賢有屈伸高風動君子屬意種蠡臣
漁父辭三首
薄晩煙林淡翠微江邊秋月已盈輝縱遠柁適天機水
底閒雲片段飛
青草開時已過船錦鱗躍處浪痕圓竹葉酒柳花氊有
意沙鷗伴我眠
水涵微雨湛虚明小笠輕蓑未要晴明鑑裏縠紋生白
鷺飛來空外聲
晩春
草深煙景重林茂夕陽微不雨花猶落無風絮自飛
梅花巖
怪石蒼巖映翠霞梅梢疎瘦正横斜得因祀事來尋勝
試探東風第一花
題天台寺僧房二首
古寺春山青更妍長松修竹翠含煙汲泉擬欲增茶興
暫就僧房借榻眠
久坐方知春晝長静中心地自清凉人人圓覺何曾覺
但見塵勞盡日狂
有獻紅木犀花者愛之畫為扇面仍製詩以賜
從臣
月宫移就日宫栽引得輕紅入面來好向煙霄承雨露
丹心一點為君開
秋入幽巖桂影團香深粟粟照林丹應随王母瑶池宴
染得朝霞下廣寒
孝宗
和史浩古詩三十韻
揖遜荷帝堯寅恭五元禩治道貴清淨聖言有深旨誰
歌元首明自得股肱喜躋民期仁夀詎肯中道止力農
樂彼田坐賈安于市歲行閱豐登國論銷委靡予力初
何能濟濟頼多士矧予有元老中立而不倚居東逾三
年不遠來千里未遂赤松遊輟誦青琅蕊皓首持六經
日侍明光裏翼乎鴻遇風縱矣魚在水儒行絶瑕疵道
心無塵滓挺挺松柏姿巉巉山岳峙予惟日萬幾至仁
同一視西成錫小宴促坐才尺咫湛露愧歌周置酒非
封齒歸美見新詩如卿能有幾眷言澄碧行勝賞得迂
趾亦屢引公卿對此談正理虚心欲受人忠言資逆耳
朕瘠天下肥至樂無易此頗念文武疆六合尚殊軌東
都會諸侯宣王昔于是期爾罄嘉謀使吾勲業起勿以
方燕貽所書聊復爾巵酒正須釂話言未能巳都護萬
年觴何當至庭戺文章藉老手直筆中興紀載嘉矍鑠
翁焉得辭骩骳
春晴
春風歸草木曉日麗山河物滯欣逢泰時豐自此多神
州應未遠當繼沛中歌
題宫内飛來峯冷泉堂
山中色秀何佳哉一峯獨立名飛來參差翠麓儼如畫
石骨秀潤神所開忽聞仿像來宫囿指顧已驚成列岫
規模絶似靈隠前面勢恍疑天竺後孰云人力非自然
千巖萬壑藏雲煙上有崢嶸倚空之翠壁下有潺湲漱
玉之飛泉一堂虚敞臨清沼密蔭交加森羽葆山頭草
木四時春閱盡歲寒長不老聖心仁知情優閒壺中天
地非人間蓬萊方丈渺空闊豈若坐對三神山日長雅
趣超塵俗散步逍遙快心目山光水色無盡時長將挹
向杯中渌
玉津園賜和洪邁
春郊柔綠遍桑麻小駐芳園覽物華應信吾心非暇逸
頓回晴意絶咨嗟每思富庶將同樂敢務漁畋漫自誇
不似華清當日事五家車騎爛如花
秋日臨幸秘書省因成近體詩一首賜丞相史
浩以下
玉軸牙籖煥寳章簪紳列侍映秋光宴開芸閣儒風盛
坐對蓬山逸興長稽古右文慙菲德禮賢下士法前王
欲臻至治觀熙洽更罄嘉謀為贊襄
少帝
前溪曲
憂思出門戶逢郎前溪度莫作流水心引新都捨故
賜汪元量南歸
寄語林和靖梅花幾遍開黃金臺上客應是不歸來
鸚鵡
毛羽自然可數仙禽不受樊籠銜得梧桐一葉中含無
限秋風
御選宋詩卷一
