欽定四庫全書
御選元詩卷三十
七言古詩六
李泂
留别金門知已(幷序)
我本山人素志邱壑獲歸名山為願畢矣爰以四
月十一日離京師是夜抵潞陽慨然賦詩遥慰匡
廬隱者并示金門諸公為一噱云
野馬脫羈鞅倏疑天地寬臨風一長鳴風吹散入青冥
間頗如魯仲連蹈海不復還又如安期生長留一舄令
人看江南浩蕩忽如海落日照耀浮雲關既不能低眉
伏氣摧心顔詭遇特達驚冥頑又不能抱書挾策干萬
乘調笑日月相迴盤匡廬迢迢接仙山仙翁泛若秋雲
閒長松之隂引孤鶴望我不見空長歎采鉛天池津飲
醁桃花灣蒼梧倒影三湘寒赤城霞氣生微瀾鯨鯢翻
空海波赤曉色欲上扶桑灘人間之樂兮誠不足恃何
如歸卧棲巖巒棲巖巒卧巖穴夜半天風吹酒醒猶有
西溪萬年月
月夜過采石江呈樵隱學士兼示吾徒李止順
文
空江偃仰見明月月向天心散冰雪捫天恍惚與之脗
桂樹瓊枝紛糾結倏挺枯槎汎河漢又似山隂理歸楫
美人不來江水深獨對風煙正愁絶欲愁絶兮奈此懷
征帆茫茫江上開黃蘆風起鳥聲至千里一望銀山來
銀山嵳峩隔滄海海上羣仙復誰在五鼇已沒三山沈
扶桑葉條失光彩丹砂不逐兒童歸曠懷更為秦人悲
英雄去國彼其志想像金闕空葳蕤笑呼白雲觴我酒
翠疊連山作窗牖狂風吹月落西去水氣冥冥浴星斗
夜深忽到蛾眉亭紫鱗欲去江潮生只愁新詩幻出龍
虎文翩然將我日月元氣歸滄溟
劉致
望夫石
望夫山頭日欲頽望夫山下江聲哀山頭日日風雨惡
江上不見行人回高山亭亭幾朝暮獨記行人去時路
知君渡河長不歸恨不當年逐君去此身化作千仞磯
石猶可轉心不移長江水涸黃埃飛行人應有歸來時
王瓉
題赤壁圖
我昔南遊過赤壁曾上磯頭訪遺跡吳魏勝負了無聞
一歌漁歌楚天碧黃岡遷客峩眉翁道同北海人中龍
羈懷得酒逸興發扁舟夜汎空明中江山如許誰賓主
醉挾飛仙夢中語直將天地等浮漚三國周郎曾比數
神遊八極空畫圖開卷彷彿瞻眉鬚清風千古凛如在
悠悠目斷江雲孤
傅若金
奉題達兼善御史壁間劉伯希所畫古木圖
遠樹含幽姿近樹亦古色水傍嘗見畫不得乃在君家
中堂之素壁青林寂寞行人窈白澗微茫斷烟隔入門
蕭蕭雲氣生落日便恐歸禽争耳後颯爽寒風聲知君
夜眠愁雨黑留客晝坐宜秋清劉侯學李成畫手稱獨
步時見作古松盤屈百怪聚中林一株直且良安得劉
侯寫其趣
送奎章閣廣成局副楊元成奉旨之徽州熟紙
因道便過家錢唐二首
新安江水清見底水邊作紙明於水兔臼霜殘曉月空
鮫宫練出秋風起五雲高閣染宸章最憶吳牋照墨光
明朝驛使江南去詔許千番貢玉堂
綠槐五月高雲冷行人辭闕瞻鄉井奎璧秋迴帝座深
斗牛夜隔天河永君今銜命出江關却到徽州幾日還
天上應須朝絳節湖邊何得愛青山
立春日對雪
帝城東風作春雪千花墮地吹還滅雲氣微分五鳳樓
日華稍動蒼龍闕天涯對節每思親況復愁中數見春
坐憶高堂獻生菜朝來說著遠行人
題篤御史海鶻圖
空庭海鶻誰所狀海氣初高鶻神王雲脚西騰弱水涯
潮頭東出飛霞上此時扶桑色始分下視百鷙空其羣
日中金烏側相避籬下凢禽何足論
孫伯大山水圖
齋居胡為見雲壑白日虚嵐滿秋幌何水深蟠地底回
層崖險歴空中上蒼茫不知開闢始只尺須論數千丈
林端遠岫微有無巖畔精藍蔚蕭爽雜樹縣羅拂輕黛
寒松覆谷含清響仙源或在人間世洞口孤舟欲長往
嗟我平生最漂泊中年萬事何鞅掌憶昨征行多所經
至今絶境懷幽想雷霆半夜山忽至風雨三春石應長
對坐聊歌隱士芝無因一試仙人杖
黃鈺
游張公洞
碧水漣漪漾流藻指點蒼烟即蓬島烟開遠見燒香臺
攀蘿陟磴升崔嵬羣仙之居萬松頂陡然身世星河冷
虚中泳洞隔塵凡道人邀我游其間洞中紛紛白鶴舞
石上采采靈芝殷仙童燭燒先余去脚底濛濛起雲霧
徑渡青騾過澗橋直到仙人下棋處
黃清老
丁卯及第歸和揭經歴見賀詩
兒時見月欲上天昆侖獨往三十年山深染得秋水綠
所思忽到梅花邊螢燈照雪心炯炯危坐空齋似禪定
落花啼鳥意不驚澗瀑松風自相應書成上謁天帝君
半夜掣起扶桑雲麒麟峥嶸列萬戶虎豹奰贔懸千鈞
翠盤八珍為君薦劍佩鏘鏘揖羣彦木天日上五色雲
知有百靈護經傳春城如海花滿園狂吟中有白與元
至今風雨飛動意垂楊起舞花能言銀潢東流幾時了
松下夢回秋又曉蒼蒼此意誰得知蟾闕佳人霜雪皎
題胡修撰金華雜興小稾
吾聞金華之山東南峰石壁巉起如飛龍滄溟盤礴幾
萬里但見扶桑日影倒挂金夫容山中仙人古愚老青
霞落落雲間松翩然獨去遊無窮謁帝西上昆侖宫春
苔染水碧於酒輦路人家插楊柳金莖露瀉明月珠散
落人間作星斗君不見西山日上紫氣横花下有人調
玉笙太平擬進九成樂五雲樓閣生秋聲
上繼學王公
大風卷地沙塵昏十日不得一出門眼中俗子浩於海
思欲一見雲中君雲中之君玉為節廌冠峩峩照晴雪
振衣驚落琪樹花片片人間作明月有時霹靂生風雷
松聲曉落青崔嵬衆芳收雨作春色瑶草綠遍三蓬萊
有時筆端吐光怪干將生花玉龍蛻廣寒天上聞步虛
萬壑千崖起秋籟嗟余困學無所成仙家幸識黃麒麟
願從輞川覓詩法白鷗飛入南山春
題高都事戴嵩二牛圖
東風吹浪翻平林吳江咫尺移春隂牧童曉出不知雨
日暮歸去青溪深一童驅牛涉古岸草烟慘澹迷目觀
䨇蹏湧出層水間蒼峽蹴翻石雲斷一童踞策溪中流
溪風不動波悠悠恍然顧影驚自失尚疑身跨蒼龍遊
平瀾遠峰結寒色至今宇宙留墨跡可憐三子人不識
我欲問之漢津客
登平遠臺鼇頂峰
六鼇簸蕩元圃碎三島崩騰失空翠海風掣斷南山雲
分我滄江半江水臺南巖谷青岌岌竒松怪石作人立
山巔恐有風雨來林徑空濛落花濕水東屴崱結平綠
積霧飛嵐坐堪掬蓬萊迢迢幾萬里一碧天光浸寒玉
吟翁回首看不足緩步策驢度空谷誰知咫尺山中幽
望斷殘暉立修竹
天馬山
溪隨天馬西北行半空忽見蓮花生雙鸞欲下却飛去
旌旗引入丹霞城攀蘿上到猿嗁處恍然曠坐消百慮
千山無人雲氣深終日徘徊不能去虛空樓閣時自開
異香忽起三清臺風吹笑語落天半疑是神仙跨鶴來
百花潭上春自照白鹿呼人猿亦嘯路迷不敢輕問津
恐有賢人隱畊釣蒼厓九折樵徑通絶頂可見西崆峒
塵心豁然臂欲羽竦身直上淩天風
江學庭
題雙虹橋
雙虹鎻湖湖水長影搖洞庭吞三湘霜飛八月橘柚熟
我欲打船聞水香晴天晩照過湖曲歴歴遠樹波茫茫
客中有懷不得盡無人同上三高堂
段輔
登岳陽樓
羣江西來與天平天壤巨浸開洞庭雄吞三湘隘七澤
中蟠萬古君山青我行持節按廣海驛騎暫駐巴陵城
巴陵城樓冠天下風軒月戶雲霧屛平生夢想今始到
危闌乍倚心魂驚初疑太極渾未判日月往復凌空明
又疑此世墮物外弱水萬里環蓬瀛湖山得意有如此
况乃佳客聯簪纓金杯浮動玉色酒滿抱清思春雲生
龍魚掀舞怒濤起眼花落日搖青冥軒皇廣樂渺遺響
芳洲寶瑟愁湘靈丹丘謫仙竟何許幾欲八表追遐征
孤心未了忠孝願敢念綠髮潛凋零聖神一視無遠邇
恩風化雨浹四溟尋常嘯聚犬豕爾瘴煙一洗霜天清
歸鞭咫尺覲慈母細語八千山水程孰能閉置若新婦
正要磊落肝膽横飲酣拂袖下樓去忽聽過雁雲邊聲
侯賓于
送張漢英之金陵
平生不願為傭書亦不願作章句儒酒酣詩成吐素霓
意氣凛凛吞千夫去年排雲叫閶闔出門一夜車四角
今年踰嶠席未温一舸乘潮又催發大江之西日本東
廬陵人物嘗稱雄決科歲占十八九君當努力揚辭鋒
才高不用長太息四海彌天豈無識壯年懷居亦何有
著眼帶礪開胸臆霜臺屹屹淩高寒豪士傾蓋宜交歡
我知屠龍不屠豨食馬正欲食馬肝吳姬壓酒吹香絮
謫仙神遊歌白苧敬亭惟有孤雲閒欲雨人間亦飛去
喀爾布哈
題夏禹玉烟江疊嶂圖
大江來自岷山遠萬里東流幾深淺洪濤巨浪日舂撞
一派西隨萬山轉萬山峩峩翠黛浮大孤小孤當中流
高城遠出武昌樹衰草微連鸚鵡洲茅屋人家住深島
雞犬不聞人跡少幾行歸雁日邊來一幅征帆天際小
湘南雨歇秋風清落木黯淡哀猿聲荆門月出夜潮長
九疑山碧秋雲横我生自是優游者足跡何曾半天下
長江萬里欲神遊却喜今朝見圖畫圖畫再展未得休
似有糢糊寒具浮只恐通仙忽飛去驚絶當年癡虎頭
趙友藺
清明述懷
東風吹春桐始花青青柳枝插簷斜内園小兒得新火
紫烟已遍金張家雙鸞吹笙調鶯舌起踏秋千弄明月
夜深步轉玉闌東笑倚梨花一株雪
岑安卿
次韓明善題推篷圖
青松隂隂間修竹六月翛然破炎溽梅花一味只宜冬
江上孤舟水邊屋筆端春信回孤根鮫綃淺抹清霜㾗
江南烟雨正愁絶一枝喚醒羅浮魂無聲詩生有聲畫
吟咏工夫見揮灑坡翁仙去二百春夢繞松風古亭下
兹花清致誰堪當孤山品題淵源長推篷細認心凄凉
鼻端彷彿聞天香
題晴川圖
清溪粼粼生淺花曉日倒射搖金沙翩然雙鷺下危石
玉雪照影無纖瑕溪邊小景入圖畫青烟綠樹漁翁家
漁翁歸來歌未終鷺鷥忽起蘆花風回眸遥望不可極
但見白玉飛青空昔年夜宿瀟湘浦徹曉不眠聽急雨
解衣曳杖立沙頭何似今朝得容與長安馬寒泥沒腹
雪滿朝衣凍肩縮試令援筆題此圖長篇應賦歸來曲
二月二日大雪偶賦時寓州郭
東風吹寒春漠漠海氣作暝天昏昏空階夜落雪一尺
起看萬樹梨花雲詩翁撚鬚僵不死開窗強作飢猿蹲
欲呵凍筆寫清思甕中餘瀝催頻温山僧積財富畎畝
驅馳役事何紛紛木魚停撾磬聲絶但聽衙鼓趨公門
何如孤舟釣魚叟一蓑獨釣寒江濆
予觀近時詩人往往有以前代臺名為賦者輒
用效顰以消餘暇
姑蘇臺
吳王築土山為址俯視水雲三百里臺中歌舞萃華麗
金碧㠝岏眩珠翠江花泛泛浮鴟夷會稽思霸甘卑辭
千金不買西子笑一舫竟逐陶朱歸丹砌草深麋鹿卧
淒淒棘露沾人衣闔廬邱墓虎為衛至今鐘磬聞餘悲
遊人不悟國傾亡松間援筆題真娘
朝陽臺
巫峯十二青參差石形儼現仙娥姿蒼藤翠木怯悽冷
精誠夜感襄王思仙衣縹緲仙裙濕雲影飄颻雨聲急
陽臺朝暮不勝情高唐想像愁無極夢中竒遇事杳冥
公子雕辭亦胸臆荒涼古廟屹江干臺空不見行雲跡
遊人悵望尚徘徊古碑寂寂荒莓苔
戲馬臺
彭城負險河為障南屹崇臺勢雄壯重瞳奮跡入秦回
諸侯攬轡皆東向酒酣蹴馬升崔嵬鬉翻鬛振雲烟開
倚鞭四顧示無敵指揮貔虎心雄哉黃金間行亞父去
帳下茫然失謀主楚歌聲合潰重圍昔日名騅空故步
千年積恨氣未消繞臺泗水撞飛濤
鳳凰臺
萬里長江東入海千年高臺今尚在當時誰道鳳凰來
覽德何人足相待鳳聲悠悠梧葉空謫仙文采流長虹
跨鯨一去不復返後人欲語羞雷同海上三山渺何許
羣仙騎鳳隔風雨登臨空詠謫仙詩白鷺斜飛過秋浦
八月上旬出遊晩歸
栲峯老人頭雪白竹扇如箕障炎赫徐行阡陌稻花間
稚子歌呼手高拍西風吹我衣巾輕鷺鷥飛起鸜鵒鳴
西山一餉挂龍雨薄暮歸來新月明
題張彦明所藏翦紙惜花春起早圖
流蘇帳卷春寒輕紗窗弄碧天微明輭紅嬌紫怯朝露
美人推枕心為驚鬢雲未綰香奩開侍兒側立肩嬰孩
黃鶯飛動花影亂停梳睥睨猶相猜誰將妙意寄工巧
溪藤雪瑩金刀小丹青退舍松煤枯翦出天真數分杪
筌熙傾軋空自誇惟競時人顔色好無聲有聲兩相副
此景此詩均壓倒司空見慣了無言應是禪心被花惱
求葉仲輿寫墨竹扇面
此君一日不可無子猷篤愛心歡愉延平官舍斬伐餘
稽山倦客心煩紆先生抛官南海來胸中邱壑爭崔嵬
筆端造化奪天巧籜龍一夜驚春雷素絹團團翦秋月
願染元霜寫幽絶蕭然便覺風雨生頃刻清寒屏炎熱
昔時與可稱絶倫息齋近世尤逼真我持此扇出門去
要使襪材咸萃君
逢秋
高梧脫葉金井寒璧月夜挂珠闌干銀河萬里浸虚白
凌風欲訪乘槎仙金壺箭水聲第一畫角梅花聽悽惻
三山樓閣碧海涼老鶴不眠清露滴
謝李仲容見贈
海風立水天空濛瘴雲晝掩蓬萊宫仙人跨鶴天姥東
歸來樓閣昏無蹤九仙山高玉為戶廣寒夜訪乘鸞女
桂香滴露夢不成看徹霓裳羽衣舞宫袍舞錦花翩翩
詩成毛骨生清寒飛章贈我歸剡川推篷月在梅花邊
周權
徐仲晦作書惠水墨梅圖有和靖題紀歲月絹
素蠧敗餘字不存作詩歸之
溪藤擣霜寒奪目硬黃瘦字疎相續墨花出袖吐春妍
一片玲瓏水蒼玉分明寄我孤山圖上有歲月書林逋
古丹漫漫篆窠暗敗素䬃䬃形神枯西泠橋畔黃昏景
船頭鶴夢風吹醒一從馬鬛鎖荒寒萬古人間幾香影
苦吟老盡詩壇豪窮愁到我心徒勞還君此畫三太息
雪晴月映横窗梢
惠山寺九龍峰下酌泉
惠山鬱律九龍峰磅礴大地包鴻濛劃然一夕震風雨
欲啟靈境昭神功六丁行空怒鞭斥電火搖光飛霹靂
一聲槌破老雲根嵌洞中開迸寒液道人甃玉深護藏
鏡涵萬古凝秋光陸翁甄品親試嘗翠浪煮出松風香
我來山下討幽境自挈缾罌汲清冷味如甘雪凍齒牙
紺碧光中敲鳳餅昏塵滌盡清淨觀心源點透詩中禪
亟呼陶泓挾元玉揮灑字字泉聲寒投閒半日聊此駐
孤櫂明朝又東去紅塵人世幾浮雲鐘鼓空山自朝暮
次韻徐景端席上
洞庭霜橘包黃銀海邊丹荔輸閩珍高堂開筵薦華俎
風味雋美懷芳新蒸花厭玉飣鵝炙雕盆犀筯行鮮鱗
紛紛歌管奏名妓秩秩簪履羅佳賓芳尊細酌綠琬琰
寶罽共擁紅麒麟燒殘絳燭轉留客疑有四角生車輪
書生商歌風雨室此志鬱鬱何由伸短衣穿肘不掩脛
五窮相與為雷陳青陽開動生意達短翅亦擬淩空雲
豫章遠志各有適黃鐘瓦缶俱陶鈞且安麤糲槃澗濱
未厭紫豉羹吳蓴
赤壁泛舟
赤壁之山何崚嶒下有江水何清泠天空月出夜寥泬
玻瓈萬頃涵秋冰為問黃州雪堂老遷官何如謫官好
酒酣㩦客夜拏舟憂患都將談笑了劃然長嘯來天風
神遊八極世慮空但見横江秋露白錯落低垂斗柄紅
舉袂欲挹浮丘公洞簫聲斷潛蛟舞月下清樽貯千古
老瞞當日困周郎十萬樓船鬭貔虎煙銷水冷沈戈矛
空餘野燐寒沙頭江山牢落滿陳跡追憶往事懷風流
勝遊到我知幾度感昔視今猶旦暮乾坤何事老英雄
衮衮長江自東去
子陵釣圖
東都熱官手可炙吳儂面似秋江色平生落拓一羊裘
七葉貂蟬不堪易功臣盡在雲臺中丹青化作灰塵空
先生遺貌乃在此釣竿尚裊桐江風悠悠世事江雲白
過眼輕帆自朝夕人間萬古仰孤風天上有星猶是客
錦雞
巴山靈鳥初離羣葳蕤麗組雲錦文羽翎新刷爪距利
采色勝似沙頭鴛晴暾入戶爛相射嗉中有物垂紅碧
綬光若若花盤絛出示山童有矜色文章固足媒爾身
雕籠拘束還悲辛區區啄飲豈不厚情深野樹溪雲春
焦山寺
赤霞夜出扶桑東海雲捲浪淩虚空剛風浩浩吹不去
崔嵬化作青蓮宫萬衲月寒清梵寂四面沈沈皆海色
鐘聲不許到人間自送潮音落寒碧
舟行阻潮
江流浩浩吞長天打篷巨浪翻銀山篙師維舟不敢發
東望微茫盡溟渤荒邨古渡生客愁丹楓落葉秋颼颼
夜半西風卷江雨咿軋數聲聞過櫓風收雨霽晨氣清
金烏蕩漾波間明舟人歡呼指歸路十幅蒲帆順風去
夜泊吳江
瀰茫巨浸無坤軸溶溶一鏡天東北兩虹渴飲駕空來
千尋横截玻瓈碧齧堤駭浪飛晴雨晦冥白晝蛟鼉舞
萬家燈火水晶宫令肅貔貅夜撾鼓斗柄銜城湖月白
清愁惱我江南客安得風流張志和共醉漁舟擪長笛
金山龍游寺
金山突兀摩青冥六鼇駕海來蓬瀛風濤卷雪撼不動
中流湧出毘耶城山僧眼底乾坤闊俯瞰朝暾乘落月
鐘聲薄暮來蜃樓燈影晴宵入蛟窟馬銜韜怪蒼龍蹲
聽法卧護孤雲根參旗歴落倚闌楯金碧照耀滄海門
天光萬頃涵虚碧扁舟獨艤玻瓈國六朝興廢幾英雄
往事雲浮江露白窮高一覽雙眼明天風灑我毛骨清
淮山數點不可寫矯首九萬搏風鵬
八里莊渡淮入黃河水渾不可飲過徐入清河
水方澄潔信筆閒記
河流汨汨如涇水濁浪崩騰疾馳駛一石中膠數斗泥
舟客居民皆飲此黃河不復行故道下注清淮通海涘
十人度索上一洪寸寸強弓挽難起屹然趺坐如僧禪
日與篙師同愠喜青山一髮認邳州蕭條莫上魚豚市
酒邊一笑我何為獨冐驚濤行萬里爭如林下混漁樵
俛仰嘯歌行復止回頭寄語北山雲征塵待向風泉洗
徐州暮泊風雨驟至
清河綠漲琉璃堆黃河濁浪排空來兩流合一混涇渭
噴薄東注無時回孤城迤邐枕其左晝夜怒激聲喧豗
人烟蟻集一鬨市夕陽孤塔空崔嵬客舟簇簇鬧河滸
極目但見烟中桅黃壚呼酒足自慰愁城頓破紅顔開
須臾笑電急驅雨神物變幻令人猜狂飇揚沙昏白晝
黑雲卷地翻風雷
雞鳴臺
横空陣氣長雲黑戈鋋照耀旌旗色龍跳虎躍神鬼愁
漢楚存亡一絲隔相持兩地皆雄據楚力疑非漢能拒
瑞啟炎圖芒碭雲悲歌覇業烏江路空餘故壘傳遺跡
離合山河幾勍敵戰塵吹盡水東流落日沙場春草碧
魯橋
泗河汨汨流青銅魯橋突兀横長虹驚波蕩潏石鬭怒
石門空洞如弛弓風霜剥蝕勢欲壓亂石齒齒填深洪
南連淮楚九地厚東導齊魯羣流通征商貿遷百貨阜
來帆去櫂紛奔衝車輪彭鍧鐸聲急馬蹏蹴踏塵影紅
我遊天京偶經此一見淳俗真堯封扁舟膠涸守連日
欲去未去心忡忡嗟予行役浪自苦颯颯吟鬢將秋蓬
摩挲殘碣討遺跡搔首蹢躅斜陽中銜杯一洗胸芥蔕
浩歌目送吳天鴻
濟南原上
朔河春透冰未裂黃蘆伐盡洲渚闊荒祠老棟壓欲頽
古樹無枝枯復活長嘶飛騎抹流雲草舍微茫聚疎樾
夕陽返景低黃埃漠漠平沙浩如雪
冠州
臨津衝要環墟市横橋斷岸人如蟻車聲軋軋風蓬蓬
道上黃塵半空起御河柳色如藍綠翻翻酒旆風高矗
歸馬聲喧烟火深落日孤城催暮角
蒲萄酒
翠虬夭矯飛不去頷下明珠脫寒露纍纍千斛晝夜舂
列甕滿浸秋泉紅數宵醖月清光轉穠腴芳髓蒸霞暖
酒成快瀉宫壺香春風吹凍坡瓈光甘逾瑞露濃欺乳
麴生風味難通譜縱教典却鷫鸘裘不將一斗博涼州
次韻馮仲遠聽鄰舟孟監州琵琶
江州司馬真愁絶潯陽夜醉黃蘆月琵琶撥動兒女情
淚濕青衫寫淒切漢東傑客老監州雲夢胸中吐竒崛
春風斗酒忽解后暮雨扁舟談激烈酒酣古調手自傳
鵾絃撼動龍香撥抑揚按節氣雄放清度回飇激林樾
迢迢訴盡出關情漢宫往事孤鴻滅黃雲萬里絶音塵
馬上誰能記嗚咽新聲洗盡鬱輪袍清和扣舷歌間發
曲終一笑兩茫然江水泠泠滿襟雪
客枕
寒更四點雞未號行人道上聲嘈嘈酸風慘慄寒贔屭
長河争渡冰堅牢霜花著面膚欲裂虬髯稜稜凍欲折
征車卷地聲如雷槖駝吼落燕山月
冷泉亭
昔人來自天竺國縹緲孤雲伴飛錫天風吹落凝不去
化作竒峰聳空碧至今裂峽餘雲髓桂冷松香流未已
翠光圍住玉壺秋不放晴雷度山趾道人晏坐無生滅
炯炯層胸照冰雪夜深出定汲清泠寒猨啼斷西巖月
次春日即事韻
吳蠶欲老疇未秧拍堤野水迴横塘淡烟疎樹綠隂薄
落花飛絮白日長寒具油乾過冷節悤悤芳事歸鶗鴂
枕書睡足午窗明雪乳浮浮翻兔褐
雅琥
送御史王伯循之南臺
京華歲晏饒風雪况復知交遠相别金貂貰酒燕市傍
官柳殘條未堪折客心戀戀不忍發離歌莫唱陽關疉
羡君年少早致身文章德業追古人繡衣驄馬向南去
江湖草木含青春
劉聞
送傅與礪交州教授
君不見丹穴産鳳雛五色不是凡禽狀廣文年少薄遊
吳一旦詩名動天上前年開詔赴交州今年載書東海
頭仙人騎羊渺何許歸夢先落江南洲樹枝當窗靈鵲
喜綵服趨拜庭闈裏别有佳期隔片雲洞庭月照瀟湘
水君歌有所思我歌遠别離落花飛絮春去盡杯酒相
送都門時一官冷熱何足取文章自可名不朽滄波早
掣釣鼇鈎莫遣玉堂人倚久
柯九思
題所藏趙仲穆畫江山秋霽圖
國朝名畫誰第一只數吳興趙翰林高標雅韻化幽壤
斷縑遺楮輕黃金憶昔金華陪勝集郎君妙年才二十
江南春雨又相逢筆底秋山那可及便欲追蹤僧巨然
破墨爛漫還清妍倚闌人待滄海月懸崖樹拂瀟湘煙
老夫絶愛扁舟趣風静波深疑可渡顧生癡絶忽大叫
指點前峰問歸路
送趙季文之湖州參軍與逹兼善秘書同賦
人生功名如掣電獨有君家吾所羡弟兄玉立總成名
堂上慈親尚強健伯兄日日報平反喜溢萱花促張宴
參軍赴官百餘里甘旨懸知可充膳聞君二月當揚舲
太湖水暖春冥冥碧瀾堂前萬花麗水精宫外羣峰青
幕府事稀多暇日騎馬題詩訪陳迹野亭日落朱顔酡
早寄書來慰思憶
題宋誠夫尚書垂綸亭
尚書昔隐江漢間垂綸蒼波弄白日千山桃葉起春謳
萬頃蘆花湧秋色適興偶拂珊瑚光豈謂渭濱終得璜
未央奏策動天子四海籍籍傳文章至今亭子松隂古
磯上蒼苔長膏雨經綸事竟尋舊遊願逐茶烟渡湘浦
題錢舜舉畫梨花
洛陽城西千樹雪走馬看花徧阡陌金鞭換酒為沈飲
爛醉花前扶不得粉香熏透詩人脾思入吳牋灑殘墨
别來風雨難為春客懷幾度孤清明壯遊回首已陳迹
一聲啼鳥心魂驚苕溪居士獲天趣造化潛移不知處
玉容寂寞涉春寒猶記香山舊時句羡君好古情有餘
勵志耻作黃金奴梅邊握手恨不早老眼半世空江湖
畫圖詩筆耀當代大嚼屠門意殊快更須什襲為珍藏
靜裏春光常自在
中秋醉後偶作
虞淵日沉羣動息露點蒼苔鬼工泣纖塵不染堪輿情
秋水無㾗湛晴碧初若照膽鏡飛上天一壁又如驪龍
珠跳出滄海窟冷光透體骨髓凝灝氣浸人毛髮立年
年中秋事行李孤館殘燈滯他邑今歲居貧家此景頗
自適持杯向月月墮酒舉酒長吞月隨入酒到胸中飛
火車月入詩腸灑冰汁眼花忽見仙人來笑語欣然若
相識長笛叫虛寒餘響裂巖石搔首於兩間今夕復何
夕雲中老桂飄古香樹影婆娑印蟾壁天風忽吹散人
月兩俱失玉山倒入無何鄉雄雞一聲東方白
李裕
次祭酒虞伯生先生壁間韻
八月一日灤河濱西風白草長如人城烏未棲角未起
落日砧杵連比鄰砧聲砧聲一何急露寒孀婦抱衣泣
行人獨向明月中望斷星河夜深立
贈人歸江西
春深瓊島輕隂碧翠殿瑶階甃文石貂蟬侍中曉傳詔
殿頭急宣供奉入玉音春煖珠琅琅金篦屈折盤龍香
十年珥筆向左掖錦衣白日歸故鄕故鄉歸去隔江水
江上蘼蕪一千里短楫紅船載燕女少婦深閨怨遊子
江頭風急楊花飛鷓鴣暮雨烟中啼
胡寬
送友之官江西
花間乳鶯啼曙色送客驅車上南陌陌頭芳草綠萋萋
今人古人滅行迹明發吳儂燕尾&KR0657;江卷寒潮飛練白
鸞童乘月吹紫笙不似琵琶怨秋瑟滕王閣中歌舞闌
一望秋林謝公宅
韓性
韓左軍馬圖卷
五花雲散紫電光縶維未許飛龍驤垂頭欲就圉人飲
渴烏作勢吞銀潢長安畫史擅筆力萬里猛氣收毫芒
羽人乘風倦鞍勒一笑收拾藏巾箱世人不識真驌驦
顧影尚爾分驪黃放鶴峰前有遺意神駿政可誇支郎
宛委山
秦山幾千仞翠入蓬萊城城中望山色明暗分隂晴老
夫散策山前路為愛看雲不歸去仰看驚怪鷺飛來回
頭忽見雲生處崦中孤起如炊烟乘風騰上蒼厓巔厓
巔宿雲喜迎接横空一幅兜羅緜天風吹散銀千縷淡
處是煙濃是雨雲師拗怒不肯回露出峰頭尺來許一
雨三日溪水肥老夫欲歸不成歸雲師知我慘不樂故
出小譎相娱嬉老夫作詩一笑領舉袖收雲散空迥倚
松絶叫山下人仰看雲峰起山頂
東山
遠山倚空青濛濛剡溪白匝來天東天機不卷芳草碧
中有行地雙蟠龍扶藜欲出人間世俯仰明河在平地
長松忽動鶴飛來萬里剛風起衣袂薔薇開落春復秋
洗屐何人繼清遊凭闌一笑衆山小遥指雲氣看齊州
陽明洞二首
洞天深窅行客疑飈輪碧簡誰能稽倚松長嘯巖壑動
放懷未必今人非石氣盤空散成霧檜子無風落青雨
草間欲問苖龍壇薜荔鱗鱗絡銅虎
蕙草雪消綘蝶疑遊子挈榼來何稽少待山桃綴紅糝
回首已憐春事非青風成雲濕成霧洞天深沈百花雨
山深玉殿鎖碧苔天上通明羅九虎
陳深
書駿馬圖
王良伯樂骨已朽曹霸丹青亦希有開圖欻見神駿姿
對酒高歌雄劍吼秖今騏驥困鹽車落日長鳴漫昂首
嗤嗤俗眼迷天機相士嫌貧馬嫌瘦
程益
賦得金盤露酒送宋顯夫僉事之山南
鳳城仙客來揚州便當解此千金裘丹邱夜出瑪瑙甕
洞庭春泛瑶華舟看花路入竹西寺吹簫人倚橋邊樓
船頭對月且獨飲錦袍明日金陵遊
俞希魯
題李伯時三馬圖卷
渥洼汗血真龍種千里霜蹏賈餘勇閶闔牽來三疋練
霧鬛霜鬃欲飛動龍眠居士筆有神獨憐神駿為寫真
雪堂老翁親灑翰妙墨著楮光如新三百年間一蕭瑟
此書此畫俱難得市骨猶&KR0838;五百金此卷應當萬金直
方今四海同一家玉關咫尺無塵沙十二閑中盡騠駃
不須更畫青絲結
辛鈞
訾州烟雨
漁翁披蓑侵暮歸家家買魚趁晩炊沙村草樹遠復近
一簇兩簇青冥迷蘆花深處歌竹枝人間風浪那得知
明朝雨過杜若長定有采藥仙人來
桂嶺晴嵐
青山山氣薄日色似霧非霧雲非雲我疑玉烟吹不斷
化作老桂香氤氲仙人振衣千仞岡對花酌酒傳瓊觴
一觴一詠聲鏗鏘吐出字字天葩香
劉詵
題白府判仲謙所藏錢舜舉巖壑圖
我如謝公好名山開卷著我千巖萬壑間亂烟遥峯出
縹緲怪石翠樹相回環忽然山破飛瀑落皎如仙人玉
帶垂雲端喧豗欲撼溪谷動使我毛髮森清寒不知其
間有何徑但見荷擔兩兩相追攀浮屠崔嵬蒼壁頂佛
屋隠映長松關下通窈窕知何處想見小溪穿石去沙
邊汲叟犬相隨橋上行人驢半渡林空路斷孤舟横或
坐舟尾或疾撐左巖右灘地苦狹長篙落石如有聲我
疑桃源從此逝恍若風景非人世欲呼錢郎問其塗錢
郎已去誰能呼
謝王宜遠餉黃雀
野田秋隂稻穗垂山禽來啄日以肥斑斑背點楚雁色
煌煌腹借倉庚衣稍飢作陣帶雨下既飽聯翅穿雲飛
土人㩗網巧覘伺或布一網無脫遺高明購買貴初出
但取悅口寧論貲饌美鮮淨凝琥珀入酒㶑灩明琉璃
詩人尤喜體質滑錫以美號柔緜披嗟哉羣百性命易
一旦鼎鑊魚貫隨物惟有美足取害復以貪得忘罟維
頭顱萬里奉包篚幸免遠貢遭明時吾徒縱食誠有媿
捫腹何以酬相知
題羅稚川小景
遠洲連岡近洲平高樹稀葉低樹青長溪浸日流無聲
中有數葉漁舟横誰家飛軒接水亭沙邊客至扶杖迎
江村頗類浣花里人品兼似陶淵明
題鐵仲堅宣差所藏羅稚川烟邨圖
荒邨漠漠煙連山誰家野店兩樹間青帘稍出樹梢外
秋風敗葉寒斑斑路通白石流水亂長橋縹緲依山澗
漁姑得酒歸意速㩗稚渡橋如落雁寒藤老木又一川
罾船方饌罾斜懸有魚有酒復有客風致何必能詩篇
亂鴉幾點天疑暮欲泊未泊環高樹小舟七八散前灘
或倚長篙收釣具君不見鴟夷一舸遊五湖子陵羊裘
釣桐廬安知若人非其徒
廬陵十景同蕭克有孚有諸公作(錄四首)
神岡晩橋
兩江秋波燕尾岐千嶂春木鳳翅齊道人結船布江面
行者如蟻東復西巒頭烟起樵子急林杪磬發山僧歸
菴中老僧危坐稳付與萬古看斜暉
螺峯殘雪
城東青山女兒眉天寒變作滄浪髭晴風忽放寸碧出
亂白猶在蒼松枝暾光日射分衆色斷纈碎錦春離離
道人看山踏泥去日暮拾得金螺歸
古城秋釀
大江蓼花紅滿堤堤上人家多竹籬雨厨争炊白雪甑
霜甕滿瀉黃酥巵城中少年好游冶渡江買醉携蛾眉
江東估客貪祭賽第一先酹蕭郎祠
小洲暮漁
螺湖石屋江水平大船小船滿東津舉罾出魚輒數十
落日光射金鱗鱗楓橋烟起新酒熟共穿小魚飲西鄰
大魚雖肥且勿食明朝賣與城中人
賦杜氏秋晚紅梅用友人韻
君不見綠珠吹笛意態閒畫樓百尺垂闌干紅妝千年
不復識今日忽見春風邨又不見景陽麗華唱璧月酡
腮半露鈿花繁酒酣妙舞未肯散一笑婉娩宫井寒餘
妍尚可眩一世緣空化盡難為完坐令前身白玉質施
朱作豔嬌能言頗疑守宫點臂㾗不滅又疑如意傷頰
血未乾淒風澹月疎竹外幽香著客能返魂同根霜雪
魁百卉未有早秀爭秋蘭煌煌庭院生曉色一樹變作
扶桑暾我欲呼坡仙叩門共醉詩清温我欲呼東野長
安一日走馬看向來酒禁今已釋莫遣頃刻無罍尊
賦歐園海棠和羅起初
蜀州海棠錦成畦昌州海棠芳氣菲名花自古恨不見
東風吹在西家西美人壓酒紅珠落半笑新晴半含萼
玉膚柔薄綘袖寒妝淚輕盈脂臉怍太真姣睡金屋春
綠珠夜燕宫蠟薪一時羣花盡妾媵娉娉嫋嫋真仙人
雨餘繁枝深綠淨好及佳時入觴詠花容相對易新故
人事無情有衰盛我昔曾同花下歡寶釵插映鴉髮盤
只今便能日日為花醉欲挽朱顔應已難
南樓乘月
人間塵埃能幾何夜夜明月九州白獨提愁髮御秋風
漢江染之不成黑江流迎我來滔滔古今銷盡黃龍高
樓頭㩗酒邀天飲我與殷庾為三豪吳姬膚肉映肪雪
笑倩坐客穿舞袍胡床吹玉龍朱闌懸豪曹巳傾四海
添我酒更推三山鱠其鼇苻堅石勒豎子耳尺組縻之
如猨猱昔人功名何足論惟有風流千載存當時結束
不成興誰愛明月來端門我起舞君莫回姮娥隨人不
可推君捉我影入我手酌君玻瓈三萬杯
和劉元翁
廬山江水之西流今年涉我舟復舟平生歲月向此盡
百里何必非并幽伏波少游兩不可元髮如客誰能留
南飛鳬鷗北鴻雁我亦天地無幾求空山歲晏催客别
與子擊筑歌四愁陌頭雞鳴曙光發池上古木寒蕭颼
人生百年各有願養牛種橘亦得齊封侯
雪林獵虎(丙辰歲晏無營友人有賦十題者援筆戲效其體)
朔風曉寒天地白將軍打圍千騎列南山老獸工避人
穿厓蔽木蹤不滅地窮怒躍戟亂衝千丈瑶峰盡成血
却懸駝背歸入城不見斕斒見白額
竹外梅梢
誰家修篁千萬竿短牆流水朱闌干孤芳託根得春早
一枝斜出行路看遥凝青林炯初霽一點兩點雪未殘
小窗月落霜角動誰與伴此空山寒
水邊柳影
江南殘臘冰雪消人家垂楊如灞橋窺春嬌眼寒未動
彷彿已學東風腰東家女兒重歲月心逐時物先妖嬈
此時欲寄未可折直待二月黃金條
城角春聲
江城窮年柳芽黃家家辛盤鬪稱觴城樓夜吹梅花引
起視天宇皆飛霜牛衣有人久待旦冷銼三尺冰花長
勿云暖律苦未轉中有萬斛東風香
江帆雪影
朔風殷空夜飛霰百萬玉龍交曉戰茫茫天地如大荒
只有行波蒲一片推篷四望眼光眩倒浸玉扉水中見
却疑馮夷宴未終舞女猶持白鸞扇
和羅昌逢蠟梅
梅兄不見今幾時黃塵盡涴冰玉姿却疑來從金仙國
已覺顔貌俱近之水邊林下恍如昨都非都是驚相嬉
額黃萬斛塗未了頩怒半落宫簷枝縹裾下壓紺裾裼
緗袖醉枕紅膚脂天寒鵝兒凍凝酒日明蜂戶光分脾
暗香著人欲襲骨妙意未必和靖知小窗静晝膽瓶古
長廊微雪珠簾垂一枝几案誰所置便覺春意生睫眉
勿嫌吟詩苦不似酒觴更倒黃金巵
和羅昌逢
空江五月輕帆漲南風飄飄卷衣浪故人百里肯重尋
相逢喜見平生心窮通慣見貌難老談笑生風人愈好
新詩猶欲俎豆予倦遊久已如相如夢中占夢竟何據
鄉人說鄉念歸去春花繞屋菘韭長有酒不願求西涼
宋无
西湖酒家壁畫枯木
衡岳喬松道途遠成都古柏山川隔忽驚老樹刺眼來
疑是頹崖壓東壁拗怒風雷龍虎氣盤摺造化乾坤力
隂連滄海一片秋秀奪西湖兩峯色寒雲苒惹霾晝影
凍蘚緣沿借春碧醉翁睥睨欲挂衣禪伯經營思憩錫
烏鳶冥下踏枝空猿猱夜過嗔藤仄鐵榦銅柯嗅不香
蒼雪元烟潤將滴便擬攀蘿解糾纏何煩平地生荆棘
直須埽去曲碌姿揮作昂霄數千尺
梁隆吉遺馬筆幷詩荅以長句
吳剛夜入廣寒闕生擒老兔出秋月嫦娥泣雨蟾影孤
靈藥不舂玉杵歇桂花凝毫拔蒼綠蜀絲纏金鏤湘竹
紫蘭蕊笑春風愁蓮花仙冠墜簪玉松腴點漆光照眸
藤肪搗雪滑欲流樂毅小帖排銀鉤天馬歴塊無九州
夢中忘筆那有花古錐畫地飛龍蛇覺來尋錐亦無處
但見鳥跡留平沙
南岳李道士畫雙松圖
道士醉卧天柱峰睥睨石上千年之老松松精相感入
夢寐化作蒼髥雙老龍酒腸空洞生鱗角飛出兩龍醉
不覺須臾霹靂撼五岳豐隆縮手不敢捉神靈頃刻歸
虚無壁上但見雙松圖松邪龍邪莫能詰棟梁霖雨藏
秃筆
僧日觀畫蒲萄
玉山道人蒼壁立胸瀦萬斛松煤汁吐作千年古怪藤
猶帶西湖烟雨濕元氣淋漓草木活太隂菌蠢蟲蛇蟄
須縈翠霧瘦蛟走睛抉元珠黑龍泣神剜鬼刻字崛竒
水精火齊光陸離天魔擎來空青寶鯨波涌出珊瑚枝
墨花酣春馬乳漲醉夢渴想西涼姿風窗秋疑螙葉語
露架夜憶虬柯垂須臾掩卷何所見月落庭空無影時
汪珍
孫逸夫書堂作
清山盤盤雲氣度岡巒滅沒互吞吐柘林煙潤繭行絲
荷蕩水香魚吐絮人間化物日月流先生閉門雙鬢秋
大隱從來在朝市幽居况近城南樓
御選元詩卷三十
