欽定四庫全書
御選元詩卷七十七
七言絶句十
張渥
次友人韻
清曉移舟及暫晴水光明媚照娉婷銀筝玉柱纖纖手
翻得新聲醉裏聽
水光承雨亂銀花柳外雙峰出碧丫我便欲尋蓑笠去
斷橋灣裏是漁家
淺絳籠紗白玉膚鬢雲雙嚲映犀梳尊前自有丹青手
描取崔徽入畫圖
舞衫歌袖奏紅紗一朵春雲帶晩霞盡日無人見纖手
小屏斜倚笑簪花
題金碧仙山圖
丹崖翠壁五雲間此是蓬莱第一山笑指碧桃花發處
玉鸞曾載月中還
題王元章梅
照水疎花冰有暈橫窗瘦影玉無痕孤山月冷黃昏後
拄杖曾敲處士門
題趙翰林墨蘭
白鷗波點研池清楚畹香風筆底生記得弁峰春雨後
撥雲移種向南榮
黃玠
弁山
黃龍洞口晩雲收白鶴廟前春水流二百年来鮑君宅
看花看柳到溪頭
李瓉
暮春
水生澤國徂春暮倚杖汀洲立晩風千樹桃花紅雨落
滿林竹筍綠陰濃
漁莊
芙蓉開遍錦雲低夜飲漁莊月滿池按得新詞倚紅袖
桃花便面寫烏絲
纖纖新月上簾鈎楓葉蘋花隔水秋一曲清歌来送酒
雙鬟小妓木蘭舟
李元珪
題梅花士女
夢裏尋香出曉城一聲殘角暗魂驚美人不作羅浮夢
獨倚梅花看月明
江行春暮
江岸薔薇也自紅可憐夜雨落花藂不如燕子知人意
箇箇飛来近短篷
白鷗
幾箇白鷗真可愛碧波蕩漾即為家春江正喜中流急
又打潮頭過淺沙
馬麐
古塘秋月
錢塘東去海潮生吳浦東来舟自橫十里金波秋浩蕩
流光直到闔閭城
岳榆
漁莊
文竿比目出清波翠袖香醪金叵羅涼月圑圑當檻白
秋花冉冉隔簾多
黃華丹樹繞漁莊錦瑟秋風子夜長驚起水禽棲不定
背人飛去不成行
張遜
題挾彈圖
綠樹隂隂水滿隄春風立馬看黃鸝憑郎金彈莫輕發
恐有慈烏来上棲
文質
題秋林才子圖次玉山韻
石嶺西来竹屋幽蹇驢歸去晩山稠溪頭霜葉如花落
天外白雲似水流
題風雨歸舟圖
西風木落九江秋黃鶴磯頭是舊遊憶得向年風雨裏
青山無數逐歸舟
題芙蓉畫屏
太液池頭月色涼夜深天上按霓裳西風吹醒遊仙夢
尚帶清秋玉露香
梅花燈
五出玲瓏四面分一枝挑月照黃昏歸来踏遍橫斜影
吹落東風不見痕
顧敬
寄芝雲堂主人
雲暖幽亭長紫芝昔年曾許鶴来期短笻空倚清江上
滿目春愁兩鬢絲
雲林生畫林亭遠岫
雲林八法寫倪迂夏木幽亭翠幾株雨後長洲正如此
騎駝山色近何如
贈婁東朱叔重
海岳菴頭接翠峰蒼松兩兩似游龍要知米老騎鯨去
誰把雲山寫淡濃
芝雲堂
一室林間絶垢氛九莖當戸秀芝雲好風晝日便清夢
莫使人書白練裙
顧盟
次韻楊廉夫冶春口號
醉舞花前倒接䍦雙雙燕子共差池留連只恐春光暮
芳露濕衣人不知
綠暈雙蛾新畫眉風流堪賦比紅兒繡窗無人解春意
行傍辛夷折柳枝
題梅
玉妃步步影毶毶燕罷瑤池酒正酣夜半不知風露冷
夢隨春雨過江南
宋本先
題秋山圖
南游雁蕩北居庸歴歴青山在眼中今日不勝怊悵處
馬頭黃葉又秋風
題琵琶士女圖
江水東流月滿船江風吹怨入冰絃如何銀燭秋堂夜
一曲新聲值萬錢
題墨竹
可人家住篔簹谷明月清風十萬竿一自玉山相見後
滿庭清影夢高寒
沈右
題高尚書秋山暮靄圖
高侯筆法妙天下貌得江南雨後山都是乾坤清淑氣
興来移入畫圖間
與慎獨先生
東林薄酒試新嘗中有松花膩粉香遣送潁川陳有道
書齋渴飲勝茶湯
王楷
絳雪亭
春去好花都落盡也憐秋見海棠開日斜爛醉紅雲底
莫把銀燈照石臺
陸景龍
題紅梅
昔醉西湖處士家酒痕吹上水邊花東風蛺蝶迷香夢
一樹珊瑚月影斜
邾經
絡緯圖
牽牛風露滿籬根淡月疎星夜未分燈下有人挑錦字
機絲零亂不成文
舒頔
次朱克用萬戸韻
和風駘蕩柳腰斜茅屋溪邊賣酒家馬首翩翻旗脚轉
何如偏惹帽檐花
采石
江聲似欲欺文士月色曾經照錦袍八百仙人騎白鶴
紫簫吹徹碧雲高
維揚十詠(錄六首)
明月樓
昔年明月照盈盈今日樓空月自明銀甲錦筝歌舞地
寒鴉落日澹孤城
皆春樓
樓前景物逐時新樓上笙歌日日春華麗已隨時節換
東風吹恨柳眉顰
嘉會樓
壯年登覽醉歌日况是太平全盛時燕子銜將春色去
畫闌寬處樹旌旗
平山堂
平山山上構高堂堂下青蕪接太荒堂廢山空人不見
冷雲秋草卧橫岡
蕃釐觀(即瓊花觀)
天上竒花玉色浮祗留一種在揚州如今后土無根蔕
蜂蝶紛紛各自愁
太平橋
青樓翠幕舞纖腰金屋銀屏貯阿嬌二十年前豪俠客
相逢猶是說前朝
題水墨葡萄
老龍騰淵雲氣濕萬斛驪珠夜光泣秋風吹滿西涼州
釀就清香浮玉液
由績坑出乳谿聞鵑
細草幽花二月天暖風晴日弄春妍村孤路僻行人少
忽聽深林叫杜鵑
題清湘秋景
木落三湘雨後天細泉飛瀑挂晴川疎篁影裏簫聲過
借問誰家上水船
偶題
生平不識大鄣山歴井捫參四十彎誰道仙家隔蓬島
桃花流出在人間
書西坑楊子威巡檢官舍
詰曲山蹊穿復斜溪流淺碧漾寒沙山邨亂後蕭條甚
隠約疎林一兩家
張氏畊隠堂次韻
獨向南莊卧白雲遠山點點入簾清半犂新雨孤邨外
始聽春禽第一聲
舒遠
莊居述懷
花如鋪錦柳如緜落日空山叫杜鵑癡客不知塵世事
顛厓長伴白雲眠
早行
月落霜林烏早啼風生驛路馬頻嘶柴門犬吠天將曙
知有人家住隔谿
雞鳴野客整雕鞍路漸分明出亂山記得少年因中酒
一竿紅日倚歌鬟
舒遜
題百馬圖
詔許平戎罷戰還征鞍初卸汗初乾從今歸牧華山後
只許丹青畫裏看
周霆震
戲筆
西園蹴踘醉葡萄北里琵琶紫錦絛堪笑東家頭白者
一燈深夜讀離騷
籬間小花
小小閒花分外紅野人籬落自春風江南多少繁華地
盡在寒煙蔓草中
雨中
柳塘分路市橋斜海燕雙飛識故家一月閉門聽夜雨
隔牆落盡碧桃花
楊翮
題徐熙桃花鸚鵡圖
海上紅雲日日新碧鸞無夢識芳塵金籠不鎖間鸚鵡
占得東風一段春
寄于清叔
暖沁香篝宿火温絳紗紅燭照黃昏自憐不廢千金夜
帳底吹笙倒玉尊
梅花亂落雪紛紛兩袖東風酒半醺春月滿堂歌舞散
高情渾欲夢棃雲
題李德瞻壁間相看不厭圖
窗前圖畫勝玄關怪石長松九夏寒寄語山靈休厭客
清風明月好相看
張端
酬秦仲納涼
庭樹圑團散夕陰浴蘭步屧懶冠襟殘蟬猶戀餘薰好
故故長繅獨繭琴
空庭坐待月華生蓮葉吹香到骨清誰把銀筝彈别院
聽来多是斷腸聲
池上尋詩繞百迴何須東閣對官梅静中賞識人知少
一箇山螢度水来
錢逵
次韻陳敬初荅虞清二子雨中見寄
白籙裁牋帶玉紋烏絲題字寄衡門風牀展玩論書法
何似顔公屋漏痕
積雨孤邨水滿堤杏花零亂落春泥草堂近在橋東路
只借丹丘處士棲
喧喧春鳥報新晴不遣春愁眼底生擬約芙蓉洲上坐
暫分私地聽蛙鳴
獨立春江古岸基風帆沙鳥總忘機今朝聞有巢湖信
南陌東阡遲子歸
村塢深如華子岡東風花落澗泉香故山猿鶴相望久
莫遣濡須草樹荒
關河猶未息風塵孤負春来草綠茵莫報淮南近消息
題詩且慰白頭人
趙子固蘭蕙卷
王孫書畫出天姿痛憶承平鬢欲絲長借墨花寄幽興
至今葉葉向南吹
吳志淳
題小山水景
十年小隠在青山喜有東湖屋數間門外白雲常在眼
此身渾似釣舟閒
小舟何處問通津二月東湖柳色新老向天涯頻見畫
一枝曾折送行人
日湖
玉几東来浮野色錦溪西下接湖光道人燕坐心如水
六月荷花鏡裏香
朱希晦
秋懷
怪底浮雲翳碧空千山秋色入溟濛何當一埽羣陰盡
坐看東方片日紅
寄友
雨過溪頭鳥篆沙溪山深處野人家門前桃李都飛盡
又見春光到楝花
次李二丈韻
看花醉眼不須扶花下長歌擊唾壺回首荒城春較晩
淡煙疎雨綠平蕪
周之翰
寒夜擁爐缾梅枯凍戲為作下火詩
寒勒銅缾凍未開南枝春斷不歸来這回不入梨雲夢
却把芳心作死灰
鄭洪
題盛叔章畫
記得天台鴈宕歸滿山松露濕人衣十年眼底無林壑
今日畫圖看翠微
唐珙
過洞庭
西風吹老洞庭波一夜湘君白髮多醉後不知天在水
滿船清夢壓星河
吳會
題扇贈首坐
提来電掣風千里放下雲沈月五更舉示坐中三百衆
定從何處有風生
宫人欠伸圖
舞困歌慵酒夢遲小欄舒腕轉腰時落花垂柳嬌無力
都送春愁上兩眉
陳安
題美人春睡圖
深宫紅日上窗紗枕印微痕暈曉霞鶯燕不鳴簾幕静
綵雲低護海棠花
題雲山春樹圖
青山綠樹靄春雲野水挼藍草色新溪上數椽茅屋小
晝長應有讀書人
題畫
春萱翠石倚琅玕睡足東風錦翼寒却憶江南舊庭院
晩晴池上倚闌干
徐淮
與劉景玉安固泛舟
雲平水暖魚吹浪雨潤泥香燕啄花著面東風濃似酒
扁舟流過白鷗沙
客舍春暮
蜂兒釀蜜心方醉燕子營巢語未安開戸不知春事老
滿簾風雨落花寒
華幼武
擬比紅兒賦解語花
綽約柔情不自勝翠圍紅繞幾層層隔簾立盡闌干月
却訝真眞喚即譍
霧縠雲綃淡淡妝微風吹夢鬱金香臨風一片傷春意
欲向何人訴斷腸
題桃花十二紅圖
枝上棲禽五色毛睡酣花氣日初高江南一覺繁華夢
滿地荆榛叫百勞
春日偶成
城頭楊柳綠如雲城下官河水拍春一片江山元不改
畫船都是異鄉人
船頭細雨濕漁蓑船尾桃花漾碧波借問東君知得否
江南春色已無多
雲林畫山水竹石
秋雲無影樹無聲湛湛長江鏡面平遠岫煙銷明月上
小亭危坐看潮生
次韻曲林春色
謄喜漫天飛玉蝶不嫌幽谷阻黃鶯夜深錯認催花雨
夢覺驚聞折竹聲
寄曲林
湖上春光也太顛燈前愁殺汎湖船故人何處聽春雨
應在江樓未得眠
睡起
梅子將黃杏子肥綠陰門巷客来稀南窗一枕睡初覺
蝴蝶滿園如雪飛
葉顒
示小兒阿真牡丹荼䕷春暮各一首
絳色羅裳綠色𥜗沈香亭北理腰肢含風笑日嬌無力
恰似楊妃睡起時
一點檀心氣味長向人無語舞霓裳千紅萬紫消磨盡
猶有風吹不斷香
老紅新綠駐煙波無奈青皇促駕何又是一年春事了
杜鵑聲裏夕陽多
晩步
偶随芳草踏斜暉石徑雲深翠滴衣兩袖天風明月上
杖頭挑得樹陰歸
次韻周安道憲史仲春雨窗書懷
茶鼎松濤翻細浪桃谿花雨湧香泉旋尋筍蕨春山下
不枉江南二月天
破除愁悶無過酒消遣情懷正要詩燕子不来春又半
一簾花雨海棠時
蝶懶鶯慵燕語衰紅羞綠怨濕難開晴窗誤聽山禽樂
又是鳴鳩喚雨来
霜天曉角
耿耿星河曙欲流角聲悲壯起層樓滿江明月清霜重
人與梅花一樣愁
冬景十絶(錄四首)
鷺立寒江
青苔白石魚鱗腥盡日獨拳寒雨汀疑是晴江沙上雪
黃昏一點不分明
霜天曉角
城上征人吹角聲月寒霜重聲冥冥孤舟萬里南遷客
起著衣裳帶夢聽
江路梅香
漠漠江雲路不分小橋流水夕陽村吟翁馬上頻回首
一陣東風暗斷魂
書舍寒燈
青燈黃卷伴更長花落銀釭午夜香異日長檠珠翠處
苦心寒燄莫相忘
丁酉仲冬即景
雲巢鶴睡
煙梢深處穏棲翎標格孤高迥出羣只恐聽琴驚夢醒
踏翻松頂一巢雲
月嶺猿啼
樹頭清嘯兩三聲紙帳梅花睡欲成喚醒冷泉亭上夢
嶺雲飛動月初明
春雨晩霽
東風吹雨作絲輕駕勒餘寒放晩晴滿地濕雲收未盡
一簾花影不分明
春曉
數點滋花雨未乾弄晴紅日上闌干杏花梢上風微動
著意吹人也不寒
王鵬
蓮塘
一帶蓮塘似錦機輕風冉冉日暉暉花間鸂鶒窺人慣
畫槳翻波也不飛
九日
老逢佳節倍咨嗟落日風吹鴈影斜猶恐明年頭更白
籬邊隨分插黃花
郭鈺
訪龍長史不遇
鸚鵡窗深鎖翠寒松花不埽紫苔乾自將名姓題修竹
延桂樓前第五竿
題扇
柳樹晴虹隠畫橋藕花微雨過歸橈波光倒蘸紅樓影
照見佳人弄玉簫
宜春贈别
微茫煙浪浦帆開一曲琵琶淚滿腮江水不如潮水好
送人東去復西来
發家信
寒硯敲冰帶淚磨故園消息近如何老妻不信愁深淺
歸日應憐白髮多
和宋五别後見寄
誤將鸚鵡教詩成每到人来喚姓名從此西園蹤跡少
萬絲煙柳鎖春晴
二月十七日有感
花匝疎篁水遶門幾回扶月醉西園青燈昨夜挑殘雨
空認春衫舊補痕
偶興
高柳著花懸紫烟歸舟離恨滿晴川六年牡牧傷遲暮
况復如今二十年
涼夜
竹外涼風留晩坐驚斷蛩聲山葉墮天河何處是雙星
新月纖纖碧雲破
洞口人家
松樹迴環四五家機梭長日響咿啞西風裹得臙脂色
偏與籬東木槿花
秋浦晩歸
芙蓉開後涉波頻落日迴舟獨愴神鷗鳥幾回相見熟
故穿菱葉避歸人
題春江送别圖
君上孤舟妾上樓望中煙雨意中愁江波若會離情苦
一夜東風水倒流
六月二十九日觀雨
青山山下是吾廬六月丘園草盡枯憑仗西風吹雨去
官田今歲又添租
題龍旗梅
硯冰敲碎碧雲殘蜂蝶無飛花意閒記得共尋林處士
媆寒清曉到孤山
題鄒自春石屏巫山圖
一片屏開十二峰陽臺去路有無中午窗香霧籠寒玉
猶是行雲到楚宫
閠十一月朔日山路見梅
蓓蕾微傳春信真幾回夢想玉精神不知月落參橫處
猶有孤眠惆悵人
贈别
醉挽征衫折柳枝柳花飛處不勝悲東風過後西風起
待得青條又幾時
江望
盡把離愁種驛亭春風吹入草青青傷心為問行舟客
東過清江停不停
春日憶簫韶
雲歸長宿北山頭誤逐東風過小樓帶得舊時蕉葉雨
數聲敲碎客中愁
寄遠
萬點飛花風外過紅埋泥土白隨波閒愁散與傷春客
君在江南想更多
春日過山家題羅帕
冰絲縷縷繫深恩青鳥飛来每斷魂留得薔薇香易滅
只從燈下認啼痕
無題
遊絲風暖颭飛花窈窕簫聲隔彩霞畢竟神仙難換骨
自分丹火煮胡麻
有感寄宋五
春夜情濃夢覺空爛柯不省遇仙童人間翻手恩成怨
無怪襄王憶夢中
怨别
病起銀缾滿藥塵夜窗愁絶月窺人寒燈不作雙花夢
羅帕啼痕點點勻
劉永之
酬别宋贊善大夫景濓
西閣垂簾坐夕陰每因朝退共論心文章千載知音少
獨立蒼茫感慨深
大秀千峰菡萏開玉梁高接九仙臺預從山頂結茅屋
待得先生跨鹿来
題竹
溪藤潤帶空青色湘竹寒生琬琰文何處幽尋不可愛
夜深山雨隔窗聞
聽琴圖為周易題
韋帶筠冠白㲲衣龍脣鶴足軫文犀試看十指風泉繞
曲裏時聞烏夜啼
題扇
烏絲細寫蠶頭篆白紵新裁燕尾衫雨過西軒苔色淨
澗中雲影似江帆
秋江晩釣圖
曲渚環洲隠釣篷寒藤古木落秋風十年閉戸空山裏
忽憶江湖似夢中
題竹
晩窗新霽綠陰稠隨意揮毫倣薊丘老鶴陊翎回舞態
洞簫吹徧石林秋
讀易茅齋夏日長琅玕繞屋擬瀟湘山風一夜吹疎雨
共愛西窗五月涼
題扇
金鳳洲頭倒玉壺銅塘浦口送飛艫他時若記分攜處
花滿春城聞鷓鴣
飛仙圖
綠膺么鳳載瓊簫霧鬢煙鬟向月飄閬苑獨歸仙路遠
九天風露濕紅綃
和何平子韻
碧池萬柄青荷葉相映茅齋水霧深滿酌君家琥珀酒
時時扶醉過花陰
雪竹霜筠負所期寒雲飛雁影離離縣知磐石蒼苔上
猶有山陰道士詩
蕭蕭官柳著霜稀水鳥沙禽弄夕暉明日鍾陵相祖别
金盤斫鱠鯉魚肥
重過何氏席上作
霜筠雪竹暮雲寒采筆題詩點石闌銀燭金尊重到日
老懷不似少年歡
謝家羣從最多賢第宅新成綺戸連預喜酒闌賓客散
看傳銀燭散青煙
寄西峰道士
棲碧山人兩袂輕玉蜍盛得露華清新詩不記人間事
盡寫瑤臺閬苑情
古墨輕磨紫麝臍白雲窗下小書帷何時為寫梅君傳
換得鵝羣映錦池
百尺飛樓接太清萬年枝上月華明鹿車入谷無人見
應是仙人衛叔卿
夜禮珠衡佩玉鏘慶雲低繞鬱金章空中鶴語神君至
睡鴨頻添百和香
瑤壇丹柰景闌干不比人間荔子丹明月㳙㳙清露濕
碧苞珠實滿金盤
石室虚明隔紫煙靈文中閟白瑤鐫丹書隠字誰能識
歲月應題建武年
北澗夏日
酒傾蘭勺石泉香水翦荷盤露氣涼誰料十年江海興
閉門疎雨對橫塘
白紵衣裳碧玉冠綠波池上獨盤桓水禽飛下涼颸起
閒看冰壺側露盤
夜宴定侯宅醉中口號
刻羽堂中畫燭明將軍夜醉水西營青樓小婦新承寵
彈得涼州第一聲
題墨梅
郭西茅屋經年别嫩蕊疎枝入夢頻何處幽尋重相憶
寒雲野水月如銀
為何彦修題縣厓古木圖
古木蒼蒼帶女蘿峰陰斜蘸石潭波十年不到屏風疊
夜雨茅檐幽夢多
與何重容
百尺長松不記年石牀欹帽午陰圓何郎茅屋相憐住
為煮新茶汲澗泉
題扇
揚州何遜多才藻秋水金塘艷碧蕖深院閉門芳草合
小簾低護殺青書
重過北澗和韻
北澗蒼蒼古木長南塘夜雨落花香重来萬事堪惆悵
翦燭西窗共一觴
三友圖
冰髯玉節間苔枝瘦影參差落墨池最憶山陰殘雪裏
西窗相對鬢如絲
和貳守漫興
鄱陽春水渺連空煙嶼花飛遠近紅石渚買魚新斫鱠
一時風致似吳中
題墨梅
茅屋蒼苔野水濱歲寒冰雪久相親江湖後夜扁舟夢
猶記尊前對玉人
仙館曾逢玉帶姿夢中要作曉寒詞於今相對情如水
唯有清霜繞鬢絲
寫墨竹一枝
為君拈筆寫篔簹數尺新梢綠粉香持向西窗聽夜雨
高情渾似對瀟湘
為彭子弘題漁釣圖
彭郎磯畔小茅堂露滿秋林木葉黃石渚水生魚欲上
一江風雨夜鳴榔
題北澗精舍
石田流水繞生苔翠竹蒼松傍舍栽恰似輞川莊裏住
蓽門斜對芰荷開
貢性之
東坡竹
玉堂罷值獨歸遲墨瀋將秋入硯池坐到夜深情不寐
瑣窗涼影碧參差
題畫
山接天台路萬重仙家樓閣杳難通不知昨夜溪頭雨
流出桃花幾許紅
送别
桃花浪暖錦帆開楊柳風輕燕子来無限離情隔江水
隨人直向鳳皇臺
觀畫
滚滚長江入窅冥越山無數隔江青一雙白鳥誰驚起
衝破蒼煙下别汀
題竹
美人環佩玉玲瓏騎得青鸞下碧空寂寞湘魂招不返
鳳簫聲斷月明中
題梅
平生心事許誰知不是梅花不賦詩莫向西湖踏殘雪
東風多在向陽枝
題畫梅送友人
折梅江上贈人行此是東風第一程從此不須憑驛使
看花直到豫章城
題畫
風来水面綠生波雲淨山頭翠擁螺白鳥驚飛背人去
一聲何處采菱歌
送人回黃山
望斷秋空白鴈過故人書問轉蹉跎無端又與君相别
添得苕溪夢更多
題盧東牧雲山
風流争解說盧郎墨瀋淋漓入醉鄉雲白山青隨意寫
一時不數米襄陽
題畫梅
濕雲壓地雪花乾一日狂風十日寒不管春光滿鄰屋
却從牆角借来看
美人别後動深思春到南枝總未知記取灞橋明月夜
忍寒花下立多時
羅浮山下著青鞋蹋雪曾看爛漫開好似人家茅屋底
一枝先占短牆来
十月江南正苦寒花開如雪雪成團如今老盡咸平樹
只寫前身畫裏看
題畫蒲萄松鼠
獧似彌猴捷似猱栗梢走過又松梢紫萄若使知滋味
一日能来一百遭
畫蓮
吳王宫殿水流香步屧廊深暑氣涼長日香風吹不斷
藕花多處浴鴛鴦
題畫
桃花紅綻斷橋邊楊柳垂陰散綠煙記得少年曾取醉
玉人扶上總宜船
暮春
吳娃二八正嬌容鬭草尋花趁暖風日暮歸来春困重
鞦韆閒在月明中
惜花公子愛春晴駿馬驕嘶曉出城半醉歸来人共看
笑將金彈打流鶯
雲山圖
鴨觜灘頭燕尾分西風吹老樹無根何人醉灑淋漓墨
半是青山半是雲
題畫
多景樓連鐵甕城壯游猶記昔年曾江心遙見金山寺
風裏鐘聲塔外燈
題畫
雨蒲煙草接風湍望入蒼梧九點寒怪得歸帆如馬健
有人樓上倚闌干
蘭竹
翠鸞飛下尾毿毿怪石嶄巖倚碧潭一路鷓鴣啼不斷
行人揮淚濕征衣
寄友人
瘴雨蠻煙萬里餘别来消息近何如誰憐白髮疎狂處
猶寫平安兩字書
紅梅翠竹
仙子羅浮侍宴来笑扶殘醉下瑤階東風不管雲鬟亂
吹折雙雙翡翠釵
桃花雙鳥圖
茂陵帝子宴瑤池翠管銀笙取次吹王母不来桃未熟
可憐雙鳥立多時
題竹
翩翩么鳳下晴空半入江雲半落風憶昔瀟湘泊船處
玉簫聲斷月明中
墨葡萄
酒醒西樓月欲斜滿窗晴影走秋蛇狂夫剩有相如渴
一滴涼州未許賖
觀奕圖
笑殺王郎底事癡斧柯爛盡不曾知却抛塵世無窮樂
只博山中一局棋
過鑑湖
南風吹斷采蓮歌越女船開小似梭却恐紅妝不成態
背人偷照鑑湖波
題菜
西風吹動錦斕斑曉起窺園露未乾三日宿酲醒不得
正思風味到辛盤
雨過畦蔬綠漸勻呼童小摘慰情親箇中滋味如諳得
不是尋常肉食人
凍鳬
江天歲晩景淒淒雲脚低垂望欲迷水鳥畏寒飛不起
黃蘆枝上並頭棲
題梅
美人吟苦減腰圍瘦影竛竮不自支只有梅花是知已
相逢多在月来時
十年癡坐冷官氊幾度看花雪後天白水同心如此調
載將春色上歸船
萬里無雲月正高翠禽啼斷酒初消靈均自是非知已
不寫芳魂入楚騷
寒氣稜稜雪作晴看花獨自出郊行北枝未吐南枝發
笑殺春光也世情
枯木圖
湖石東頭太液西春風宫樹半高低王孫金彈多如雨
不著黃鸝一箇啼
翠蘿牽恨引絲長黃葉將風戰曉霜莫怨一枝棲未穏
上林春樹近昭陽
題畫翎毛
莫怪幽禽雪滿頭多情只為海棠愁開元宫裏千株錦
一夕西風起碧秋
御選元詩卷七十七
