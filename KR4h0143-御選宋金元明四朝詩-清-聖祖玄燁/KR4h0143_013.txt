欽定四庫全書
御選元詩卷十三
五言古詩一
耶律楚材
過濟源和香山居士韻
覃懷勝遊地濟瀆垂名久忽見樂天吟笑我輸先手麗
詞金玉振老筆風雷走乘興試續貂啓我談天口平湖
湧泉注清涼瑩無垢憑檻瞰漣漪風髯塵抖擻龍孫十
萬竿蓊翳濃隂厚沁水濟源東天壇王屋右秀色已可
餐何須杜康酒步步總堪詩佳篇如素有賡酬淡相對
獨有龍岡叟亭上幾徘徊斜陽西入酉晩年歸意切對
此空沈首何日遂初心營居碧林後
郝經
雁媒
雲衢眇飛鴻往來解隨陽序當夜有所次進朝有行瀚
海天山西卵育歲為常八月秋風高雝雝共南翔水國
足汀洲江湖多稻粱晻靄帶殘蘆老岸青草長哀鳴洞
庭月亂點瀟湘霜太和開冰天北去頏穹蒼信禽法天
運斷不為炎涼偶為篝燈誤縛足離江鄉飲啄養為媒
朋儔總相忘嗷嗷解愁人乃反無愁腸弋人見冥鴻矰
繳潛施張置媒使號呼投網來搶攘奄忽一舉盡羽毛
皆摧戕厭然束縛去又向雲間望嗟嗟罔民徒詭計不
可防被獲反為用竭力如鬼倀有信復無智終自為身
殃誤已更誤人不悟眞可傷
遊靈巖寺(并序)
乙卯秋九月十九日登泰山二十二日下太平頂
遂遊靈巖寺
岱宗西北馳倒卷碧玉環嶽靈祕雄麗勢欲藏三山初
從谷口入兩崦爭孱顔漸疑下地底細路深屈盤仰視
覺天窄石井攅峰巒陸海沙劫開突兀仁王壇桐鯨吼
西風棟宇横高寒石龍噴清泉灑落几案間脩竹埽山
色瑩綠穿雲根丹鳳飢不來寂莫青琅玕上方在天上
下視無塵寰空霏鎖霜樹翠錦蒙朱殷西日回清輝輕
金滿煙鬟何時脱世網挂席高盤桓靜境求初心滯慮
驅萬端向晚蒼煙合更欲窮躋攀路斷不得前矯首重
一看
贈青社諸公
北風吹海氛雄鯨偃脩鰭皇皇擇木鳥落日將安之清
霜摧豐林枯沙没卑枝况復天地閉豈汝飛騰時嗷嗷
復嗷嗷途窮愈多岐寸心增鬱陶拊髀潛生悲蒼茫欲
問津謾使行人嗤賴有魯連子亦在東海湄舉手謝浮
世共欲尋安期扶搖三山顛笑傲雲濤低半夜開扶桑
弄日騰清輝伊昔孔尼父亦欲居九夷世綱儻可逃去
去夫何疑
渡江書所見(幷序)
已未秋奉命宣撫江淮自鄧南入新野蹈宋北鄙
渡泌河及湖陽入於舂陵陂塘聯絡畎澮縈屬邨
墟蓊翳荒空不可行佳木修竹奇花異卉櫛比林
莽間怵然有感於中而取野蓮荒竹秋桐野菊四
者姑以寓感焉
野蓮
陂塘渺煙蕪秋波淡浮空蒹葭雜芙蕖依稀見愁紅輕
鎖露華涼亭亭倚西風金粉亦自香霞腴為誰容無言
恨最深失偶情更濃搖搖似相招為喜詩人逢翻思彼
桃李反在羅綺中復憶巖下蘭綠葉翳荒叢西子出苧
蘿原思老蒿蓬萬物在生處莫謾仇天公
荒竹
荒竹遶廢宅高下隨女蘿新梢入林莽迸葉揚條柯玉
骨清且癯埋没還奄阿病綠煙慘悽枯黃雨滂沱劒斷
戟復折壯士空悲歌伊昔主家安森森氣相摩籜龍起
雲雷平地煙霄過幽香澹庭除靜隂延綺羅一自兵塵
生人去斤斧多寂寞秋不實飢鳳將奈何
秋桐
高秋江漢波卉木入搖落荒林擁孤桐蔓草重繞縛凄
迷氣日喪憔悴若隕籜黃彫晚風吹青裂飢鳥啄無時
亦無儔幢幢老隂薄儀鳳安所棲宫樹空寂寞謂汝無
自傷植根亦嬌弱豈能持風寒况乃失所託何時此焉
居揚鋤翦荒惡攜幼扳庭柯遂我生聚樂
野菊
乾坤入消數萬物呈晚節秋晏菊始華荒叢翳林樾野
迥幽姿清岡斷寒豔接絲蟲罥青苞啼螿抱枯葉瀼露
積玉華層層擁金屑我欲摘以杯飲之濯中熱霜栽郁
高標胡與荒穢列嗟爾夷惠儔玉質難變滅不謂無人
看便使幽香歇安得老瓦盆坐對澆古月
橄欖(南人謂之格覽)
南果足韻勝北人罕為奇銀盤獻青子愛玩驚見之蓮
房飽出□棗滑生下枝翠粉苔𡋯新清烈凝松脂齒牙
噴艱澀苦硬不可持氣韻久始來靈根瀹天池灑然凌
清飇甘露濡仙芝有如宿瘤妻苦節真可期亦如相韓
休朕瘠天下肥危辭遽逆耳終自為良規先難阻欲速
後得卒莫違默默心語口此樂夫誰知始覺衆果俗橘
奴復梨兒海嶺瘴天黑異味翻荼飴雨露存天眞颶霧
不可滋島嶼出乳泉造化亦若兹元氣舌本甜酸苦歸
涕洟本來甘受和衆味相假移居然復其源偽妄焉能
欺何當謝世網兀坐忘奔追深山石室空煮石療調飢
破鼎煎春芽嚼此吟湘纍翛然沃肺肝看山坐支頤物
表有真味載歌采薇詩
秋思四首(錄二首)
木葉墮積水西風白雁來祇應破月底曾過黃金臺昔
年弔荆卿臺邊把酒杯落日督亢陂莽蒼秋雲開浩歌
易水寒晚山青崔嵬誰知坐江館兩見飛鴻回空庭日
徙倚慘淡生莓苔援溺先墮井計拙良可哀
昔遊東諸侯秋晚登泰山佇立太平頂超然出塵寰日
觀望吳越浩渺秋雲間長風漾江海天末生微瀾今年
坐舍館江聲滿重關却如在幽陵修阻不得看好花靜
有色相對婉且閒無由寫哀怨日遶歌幽蘭
儀眞館後園海棠兩花於秋因為小酌賦詩
二年海棠秋幽妍對寥索霜後輒栽花枯株吐纖弱化
工為詩人故令造物錯木落出奇芬風度亦不惡尖黃
簇短葉膩翠光欲爍蹙縮包紅粟殷濃入深萼稀疎生
意怯靜麗尤綽約飛絲罥青蟲蠨蛸共聯絡深閨養春
嬌霜華滿珠箔賴得西風輕微薰小陰作盈盈出宫妝
新寒翠綃薄空庭自顔色含恨誰附著息亡楚無言意
婉心不樂琵琶怨昭陽所遇非所託獨有未歸人相看
慰孤酌却似海南時坡仙政漂泊有酒仍有花世事且
高閣後時亦何遲適遇今猶昨香霧霑新橙傾酒兩螯
嚼銀燭更高燒秋花易零落
甲子歲後園秋色四首
雞冠
夷則播新律卉木協秋候綰結流火餘的皪金天宿峩
峩列庭除摘摘儼雄秀炎帝朝火官絳幘軒宇宙植立
竟不拜離披擁青袖奕葉初類莧吐心漸如豆脈絡引
絲起一片珊瑚瘦雲芝茁紅腴紫茵卷翠脰碎顆蹙丹
砂肉綻殷血透怒割赤龍耳勁磔還亂揉麻葉薄且聳
山字缺乃覆查牙欲成角擁腫下連咮生全餘小穗展
盡帶殘皺昂藏偃膺高突兀出羣驟還將早霞映欲向
朝日雊月露終夜棲風雨幾回鬭再厲復自止交退誰
與救區區閒草花象物與接搆弭兵日觀戰亦是自貽
咎垂簾且相忘高枕卧清晝
牽牛
野花照天星星中花亦盛長夏蔓草深疎籬掩斜徑幽
庭日無事森寂澹相映繚繞絲亂垂點綴葉相並金風
一披拂零落光彩競參差碧玉簪綰插滑欲迸霜絲吐
冰同容色好娟淨堂隂青錦張牆背紫苔瑩時方鵲橋
成佳節當秋孟織女能翦裁天河洗尤稱女以秋為期
郎將花作證風雨開雲屏鸞鳳鏘月鏡處處乞巧筵家
家喜相慶五年江館客萬事成墮甑不能致龍節空自
悲虎穽永日鏖炎蒸中暑甘卧病對花淚盈目坐起不
覺暝雲漢見雙星回頭看斗柄遙憐小兒女昏嫁俱未
竟中流虞風波相見何日更
葡萄
深院荒草長短蔓裂塼縫葡萄本西果南國誰與種插
蘆為扶持灌漑甚珍重瘦骨紫節舒龍頭青線控蟠蟠
上疎籬蒨蒨將遠縱遭遇雖後時取實望秋仲摘露添
俎豆庶閒館人供誰知六月旱卉木焦死衆斷秧餘幾
花強勉著土擁竟作纏結枯日遶空悼痛肺渴口重乾
望梅心欲烘忽憶河隴秋滿地無歇空支離半空架串
草十里洞拇乳積成岸澒癑接梁棟一派瑪瑙漿傾注
百千甕往歲見沙陀回鶻正來貢詔賜琥珀心雪盛瓶
盡凍查牙飲流澌氣壓黑馬湩一旦離魏闕五載猶在
宋見此復何時鳥道目逆送
野蓼
窞池蓮蒲短久旱餘淺淤牆隈積餘埃玉鳳秋不翥野
蓼根莖堅幸得侵沮洳節葉瘦且赤蘼蕪交翠箸細蕊
亦鮮潔粉米糅丹素獨窣裊輕穗離披滴清露水花澹
晚色幽窅足真趣忽憶過夢澤千里渺煙樹蘆花與蓼
花露錦蕩雪絮深入芙蕖藪遠映蒹葭渡舉鞭問飛鴻
駐馬嚼佳句乃今四壁中浩渺隔煙霧日斜對幽叢聊
以慰遲暮大似辛苦蟲無復風標鷺來因援沈溺底事
極幽錮屢上刳腸書無地瀝血訴嗟嗟好花草焉用生
此處祇因爲詩人故故獨不去嘗膽如啖蔗食蓼猶饍
御仰首但有天志節久愈著
幽思六首
江山鬱幽思靜止有天光宛然褰薄帷明月照我牀蟋
蟀鳴孤根鴻雁頏飛霜惄惄動羈衷耿耿發清狂有萬
來無端百折縈回腸晤言且伏枕一寐成兩忘
鸞鳳翥丹霜尺鷃搶枮株知止各翺翔卑高一何殊精
衛苦填海冤憤一何愚鳲鳩不為巢亦自有所居偉哉
衡門士高卧一束書曲肱有餘樂不用長者車
濯纓厭世塵入海求夜光貝闕涵珠宫異色森綺芒采
采滿懷袖駕龍登扶桑赤烏驚上天火曜舒乾陽回視
乃瓦礫自媿空犇忙書生莫謾愚敝帚安足藏
有物莫不由萬古長安道區區往來者總向塵中老年
年雨灑清日日風驅埽行人竟無迹涸轍生秋草我欲
謝帝閽離居事幽討束載無良辰幾回問蒼昊
藏舟泰山巔偶值懷襄流忽從歸墟東直向西海頭洗
日復濯月光抱空中樓扶疎散青紅異氣纏九州忽焉
閣寒沙佇立令人愁明朝早潮來欲往不得留
景晏念慮歇支頤坐看山起來復何為結佩紉幽蘭萬
事從悠悠不媿俯仰間舉杯謝塵世月落梅花殘深江
總風波天澹孤鳥閒氣數當閉塞我亦方閉關
劉祁
古意二首
庭前有桂樹綠葉尚離披秋風動地起飄落將安歸高
飛入青雲下飛入汙泥貴賤既偶爾孰為喜與悲
秋江有芙蓉顔色好鮮潔褰裳欲采折水深不可涉嚴
風下飛霜芳豔空凋歇悵望一長歎臨川無桂檝
送雷伯威
朔風起天末落木鳴空山冰霜正凝沍遊子百里還出
郭送將別徘徊上高原如何睽離情對此芳歲闌壯士
志四方不須涕汍瀾人生非山海會面亦不難願子崇
明德餘功振文翰長因東南鴻惠我金玉言
姚樞
聦仲晦古意二十一首愛而和之仍次其韻(錄十)
(首)
聖聖繼天極授受惟一中宣尼集大成玉振條理終盡
性無思勉中道何從容乾坤有全德尚資參贊功
韋編日三絶孳孳何所嗜人道合天心天人本無二盈
虛消息幾進退存亡事何當擬虛玄百世老輔嗣
觀人莫觀貌相馬不相肉羣經無釋辭熟讀意自足易
道微九師春秋散公穀古今有成言此論非余獨
高明懸萬象經緯成縱横君子動靜機一以蹤天行後
來英偉士槩舉名書生胡為事無用篆刻風物情
任重不易勝無為鼎折足小利害成事不達緣欲速閉
戶豈遺世入仕非干禄出處貴適時違時招自辱
夷齊顧名節不食餓首陽尚父應天討奮時清渭傍心
跡異天壤日月同輝光道義有如此人惟重行藏
志士慕功業富貴鴻毛輕仁人懷道義不為功業縈富
貴詎可求功業從自生狂狷奚所取無由見中行
有士氣凌雲孤松挺高節壯懷入酣歌歌長擊壺缺鬢
髮日以秋肝腸老於鐵從知養浩然此意潛消歇
拔茅連其茹激濁揚其清雲山興大厦諒非一木成嶷
嶷萬斛舟水積舟乃行羣材惟柱石國勢何用傾
天道有定常推行無少忒人心復何為遷變莫能測古
人貴全交所貴在恒德黃金百煉餘不改當時色
許衡
遊黃華
我生愛林泉俗事常鞅掌十年苦煩劇一念愈傾仰峰
巒看畫圖雲煙入想像久成心上癖欲忍不可強荷有
敬齋公恒以善相長攜我遊黃華一洗塵慮爽行行歎
奇絶舉目皆勝賞鏡臺聳百嶮瀑布落千丈石苔積重
痕溪風動幽響使我躁競息使我心志廣恍如夢中身
翺翔千古上回首聲利場誰能脱塵網我老得仁心動
作皆可像還家擬鄰居求田冀接壤便許樸鈍質於此
靜中養
送竇清淑
初來識君面此行見君心匡時有長策慮遠憂且深俗
情取近效雅意入幽沈人生貴所依所依貴知音知音
得長布身將比黃金我本貧賤士多思委相尋未得辦
一飯胡為遽分襟征鴻出遠塞西風動疎林去去渺萬
里何年酒同斟含情望無極白雲障孤岑
別西山二首
大山如蹲龍小山如踞虎煙嵐鬱蒼翠遠近互吞吐我
來蘇門居遨遊成樂土策杕望朝雲捲簾看暮雨佳意
豁塵腥勝槩入談麈使我鬱陶消使我勞瘵愈生平鄙
吝心一洗出千古回首聲名人何殊坐囹圄遠役非素
懷况有跋涉苦吟鞭裊春風遲遲如去魯芳菲二三月
追遊盛梅塢歸來願無違一觴相對舉
我愛林慮山不處要路津兹焉幾千古絶彼朝市塵我
來成素交澹澹日益親形骸兩相忘誰主復誰賓充然
樂我飢怡然棲我神朝光連暮色佳意含餘春心境一
融會世味殊未真奕奕草木光熙熙禽鳥馴衆物欣有
託吾廬行亦新詩書詠而歸况有耆德鄰
王磐
遊黃華山
林慮著太行峰巒一都會晴嵐照郛郭朝日炫金翠盤
盤黃華山高秀衆峰内萬仞青芙蓉屹立見根蔕有泉
不知源滂沛落雲際初疑玉虹垂兼訝銀河潰翻翻雪
練飛洶洶風雷沸前年會一遊披覽恨未細今兹重經
過適與佳客萃坐分石上苔行並林間轡緬懷雪溪老
遠出遼海外飛聲入中華遂占此山麗吾家墨竈峰卑
小衆所易婆娑百本松龍蛇護清閟煙雨一窗書作我
幽棲地會看此名山永無黃華配江山無大小玩賞因
人貴嗟我復何人題詩聊自戲
&KR2762;峪山
昨日遊黃華抵暮方言還今晨到&KR2762;峪驅馬五松邊未
移金門日還指元康煙山中富清境不暇相周旋大似
山隂客望門却迴船空懷上方寺矯首浮雲顚瀑布落
晴雪金燈開夜蓮何當重經過巖下細留連
劉因
韓魏公祠
定州古北門作鎮多英竒如何郡學傍獨有韓公碑乾
坤極厚大運物物不知堂堂宋三朝斡旋公似之惟公
元默間泰山已四維天宇公之祠元氣非公誰郡人一
何愚而於公欲私大者且勿論緒餘猶世師千年閱古
堂誰歌鄭國詩(公閱古堂富公有詩)裴回老柏前目送秋鶴飛悠
悠五色雲悵望今何歸
仙臺
碣石來海際西南奄全燕中有學仙臺燕平欲昇天燕
平骨已朽遺臺猶相傳雖復生青松歲久摧為煙極目
望海波不見三山巔三山巨鼇簪山人蟣蝨然使無不
足論信有亦可憐大塊如洪鑪金石能久堅天地會有
盡何物為神仙空山無笙鶴落日下飢鳶今古非一臺
浩歎秋風前
黃金臺
燕山不改色易水無新聲誰知數尺臺中有萬古情區
區後世人猶愛黃金名黃金亦何物能為賢重輕德輝
照九仞鳳鳥才一鳴伊誰腐鼠棄坐見飢鳶爭周道日
東漸二老皆西行養民以致賢王業自此成黃金與山
平不救兵縱横落日下荒臺山水有餘清
張燕公讀書堂
陰壁下寒泉陽崖隠深洞想像張幽州當年此絃誦遐
情納方寸灝露驚宵夢既有真積功豈無致時用不然
起絶學猶當垂後統濟濟唐開元儒臣相伯仲文雖數
燕許名不並姚宋遂令百世下煙霞抱餘痛尋幽縱步
貪懷古清歌送緬思白鹿翁眼中見連棟兹山有道氣
會遇或天縱聊以永今朝白雲不可種
龍潭
盤磴脱交蔭平壇得高岑高岑不可攀哀湍激幽音窮
源豈不得爽氣來駸駸靈潤發山骨沮洳下崖隂為問
石上苔妙理誰曾尋乾坤有乾溢此水無古今下有靈
物棲倒影毛髮森東州旱連歲呼龍動雲林顧此百丈
潭豈無三日霖為霖此雖能鞭策由天心日暮碧雲合
空山深復深
經古城
我行常山尾高城下吾前按轡覽形勢依依見全燕易
水開前襟飛狐連右肩遥想豪傑場撫已增慨然薪人
過我傍一笑如相憐指城前問余考古今幾年沈思未
及荅行歌入蒼煙
孤雲
孤雲生幾時冉冉何所適豈無崑華高路遠嗟獨力徘
徊天中央明月為顔色下有幽棲士歲晏倚青壁朝飲
澗下泉暮拂松間石相對澹忘情倒影寒潭碧
遊天城
逕遠澗隨曲崖深山漸少居然翠一城四壁立如埽天
設限仙凡雲生失昏曉平生萬事嬾登臨即輕矯山靈
知信息風煙久傾倒顧瞻困能仰泛應習稱好端居得
蕭寂遠眺礙孤峭乃知方寸間别有萬物表未須凌絶
頂胷次青已了
遊源泉
叢祠鬱蒼翠萬古藏清幽泠然石上足不逐蒼波流長
風索我御欲舉仍遲留白雲何山來相對亦悠悠
玉溪精廬
居然山四頹危檻俯晴春川氣生不極翠潤流衣巾林
隂起薄暮酒色生微醺歌聲忽落谷驚歸欲飛雲
隱仙谷
山川含太古風氣如未開中有幽棲人日暮斸蒼苔吾
胷素羲皇人世不可諧此地復何地怳若登春臺山扄
掩對峙石逕迷縈回桑麻連水竹屋宇依山崖燕南避
世謠千古知我懷横渠百世師一區竟相乖知音得元
老龍門有遺齋(伊川先生上文潞公求龍門菴地書略曰勝善上方舊址荒廢為無用之地欲)
(得葺幽居其上為避暑著書之所唐王龜剏書堂於西谷松齋之名傳之至今某雖不才亦能為龍門添勝迹)
(於後代為門下之美事)賤子孤旅人念此良悠哉於世豈有望居
山亦無媒舉杯對山靈欲去仍徘徊他年要勝跡此駕
當招來
遊雲水菴
乘春奮幽潛觀化登丘山哀淙聞遠壑息駕思雲關墾
石密松桂結屋珍茅菅生煙紛漠漠激流散潺潺山石
浮夀色澗木榮歡顔覽物有真意撫節驚循環悠然千
載情儼若盤石間眷焉欲晤語古人何當還
泛舟西溪
萬山倒滄浪一葉凌嵯峨嵯峨為飛舞翠影如婆娑輕
隂散雨足淨綠生圓波人間碧海幻老眼青銅磨風雲
幾千古辦此雨一蓑溪南有幽人鼓櫂前山阿煙深渺
無處月色浮松蘿
玉簪
堂隂秋氣集幽花獨清新臨風玉一簪含情待何人含
情不自展未展情更眞徘徊明月光泛泛如相親因之
欲有託風鬟渺冰輪
和陶
和飲酒(錄四首)
凝冰得火力鬱鬱陽春姿寧滅不肯寒陽火如松枝詩
家有醇醪釀此松中奇一飲盡千山枯株彼何為所以
東坡翁偃蹇不可羈
士窮失常業治生誰有道身閒心自勞齒壯髮先老客
從東方來温言慰枮槁生事仰小園分我瓜菜好指授
種藝方如獲連城寶他年買溪田共住青林表
吾宗幾中表訪我時一致自吾居此菴才得同兩醉逆
數百年間相會能幾次每會不盡歡親情安足貴所歡
在親情杯水亦多味
器飲代窪尊巢居化安宅凡今佚樂恩孰非聖神迹况
彼耕戰徒勤力有千百乞我一身閒坐看山雲白内省
吾何功停觴時自惜
和詠貧士
陶翁本強族田園猶可依我惟一畝宅貯此明月輝翁
復隠於酒世外冥鴻飛我性如延年與衆不同歸孤危
正自念誰復慮寒飢努力歲云暮勿取賢者悲(獨正者危至方)
(則礙爾實愀然中言而發違衆速尤迕風先蹶此淵明規顔延年語也見延年誄公文)
四皓二首
智脱暴秦網義動英主顔䰅眉不得見猶思見南山每
當西去鴻目極天際還馬遷歌采薇託名夷齊間孰謂
紫芝曲能形此心閒鄙哉山林槁摶也或可班安得六
黃鵠五老相追攀一笑三千古浩蕩觀人寰
留侯在漢庭四老在南山不知高祖意但欲太子安一
讀鴻鵠歌令人心膽寒高飛横四海牝雞生羽翰孺子
誠可教從容濟時艱平生無遺策此舉良可歎出處今
誤我惜哉不早還何必赤松子商洛非人間
吳山夜雪圖
江南無寒歲一雪今幾時吳山豈無春畫此寒巖姿壯
哉萬里流不廢東南馳胸中謾長風俛仰今古非誰能
唱小海為和大江詞
月下獨酌
佳月靜可飲一天明水寒餘光泛不極徘徊尊俎間但
覺涼露下不知清夜闌醉眠吾有興君當下西山
書堂谷晏坐
上負青天壁下引碧澗滋中有晏坐石日夕忘吾歸永
懷幽棲人千載誰與期人間九瀛海莽蒼天相圍黃塵
重如霧舉手不欲揮白雲如可招願作雙鶴飛
九日登洪崖(有道士居此今二十年不睡矣)
卑居不見秋登高自誰始清狂未免俗謹厚亦復爾山
光故相迎百步翠可倚屈指數勝遊兹山居食指高絶
讓龍門平敞亦專美羣山渺波鱗天開見洪水列岳眞
情塵遐瞰小千里却恐行路人視予旋磨蟻解衣林表
坐爛摘蒲萄紫甘漿來逡巡毛骨脱泥滓勝境得眞賞
泉石迥如洗况有幽棲人嗒然空隠几相對已忘言一
笑雲林喜回首暮煙深高歌望吾子
遊龍宫
翠澗如生煙石瀨欲無雪縱目失平地仰面猶清樾時
節未當春生意方謀泄隨時久閉藏與物今超越兹遊
豈人力勝境殆天設拊石看棲龍髣髴仇池穴聞說如
桃源自古有深絶摳衣徑欲往不見當年轍獨立御長
風哀歌山石裂
九日攜諸生登西山
九日秋服成童冠從我遊萬古清沂春重結西山秋白
雲歸青岑狂瀾落滄洲永嘯長風來爽籟生巖幽清商
失搖落生氣浮林丘門生顧我言樂矣行歸休風袂尚
飄然此意浩難收
重遊北溪分韻得暉字
蒼黃淡野色草樹含清暉林居隱䓤蒨晴嵐散霏微歸
雲有眞意鳴禽發天機勝處必深會輕觴豈虚揮山泉
來何從北望空依依
劉宣
飛翼亭
朝挹東山雲暮看西山雨孤亭在中央相對如賓主矯
矯臥龍蟠軒軒飛鳳舞樹影各參差嵐光互吞吐吁嗟
吳越亡於今已千古不悟抉目忠詎知嘗膽苦登臨撫
陳迹凄涼與誰語白鳥煙中來長歌下山去
胡祇遹
題思聖堂
汶上魯中都哲人宰兹邑石刻思聖堂後人知仰德汙
池困飛龍鸞鳳棲枳棘天意人豈知來者三歎息立言
澤萬世貧賤何足惜再拜登故臺斂衽拱而立恍如夢
見之受教開茅塞
王惲
拜奠宣聖林墓
庭訓墮渺茫師授悖嚴誡羌予不惑年行巳得夷隘今
歲客東魯似為神所介駕言逐秋風得展闕里拜遥遥
魯甸餘汶水走湍瀨憑軾望雲林鬱鬱佳氣靉齊莊趍
兩楹奠獻成孤酹巋然三聖封仰止高泰岱恨生千年
後今夕備埽灑披雲覩天日太極開一畫彼蒼詎能言
諄諄聖為代三綱與九法範圍無内外君臣以之定乾
坤以之泰東周不可為述作萬世賴藐聆徇鐸音元化
雷雨解敬想燕居容金聲鏘玉佩當時七十子授受儼
如待鳳兮鳴幾時諸子沸秋籟一朱亂紅紫百穀茷稊
稗愚者甘下達誕者樂語怪韞藏寶康瓠斡棄清廟鼐
明倫得不泯而有六經在天高孰可階一氣包厚載兹
遊固難言嘿契心有會胷中九雲夢吞納失蔕芥循循
善誘辭師也書諸帶緬懷伯禽業郁郁文獻最三桓張
公室霸功熾而汰一奢去無復荒陵餘石獬煌煌天乙
孫膚敏半冠蓋德博慶自修道大世能邁金石貫元精
泗波來遠派汪濊一聖海不隨梁木壞歸侍金絲堂攝
齊聞謦欬怳如到帝所鈞天廣樂備洗我兩耳聰肉味
忘一嘬詠歸寫遺音風雅變鄘弼一簞老東家吾知其
樂大遲遲不忍去寒日下蒼檜
鹿喻
我本麋鹿性出處安自然金鑣非所慕志在長林煙得
遠機穽地食苹飲清泉呦鳴錫同類甘以辭華軒野兕
出其側暗蹂山前田農家伺所害乃知獸之愆彼兕以
計去嘉禾歲芊芊野人居山中數畆事墾斸慮為町疃
場指鹿乃兕屬雖無獨刃心見之惡且逐鹿心素無機
淡與標枝閒遁跡入幽谷擇音遠人寰尚為山中人置
疑齒頰間
遊萬固寺
中條鬱蒼蒼首尾固雄大連山一臥虎矯首盡兩戒東
南萬峪門犖确入幽阨空青上絶壁嶻嶪兩崖對南山
開畫幈高下蔚萬檜扶藜到山門黃衣六七輩寺殘薄
水賞一水良可愛尋源入雲蘿不惜阮屐敗掬飲清臆
塵坐睨巨石怪山空響佩環林迥騰怒獬行聽溪聲回
周覽詢勝槩當年爽心亭萬竹爭映帶碧鮮照清泚襟
袂濯沆瀣人境兩渺茫佳句儘誇邁(舊有石刻坡詩云水自竹根流出風)
(從松頂飄來座上儘為佳士更無一點塵埃)開軒邀客飯放目欣一快盤餐
固疎糲泉冽幾肉嘬俄焉林風振萬壑一氣噫前林疑
虎嘯作勇助吾憊筆落還自驚一埽衆峰靉(寺僧請書殿閣名故)
(云)山僧喜醉顛海會得珠貝興來本無心遊藏詫佛界
夕陽送歸鞍依約虎谿外風煙作破墨塔廟失所在鍾
美厭摹寫閟伏化機藹盤空乏硬語技癢苦無賴馬首
詩遽成一笑豁吾隘
汾水道中
蒼巔互出縮峪勢曲走蛇回眺驚後擁迎看復横遮雲
林蕩高秋半嶺翻晴霞十里九渡水清流帶寒沙山溪
本幽寂激之聲乃譁解鞍憩美蔭覺我心靜嘉風枝滿
秋實野菊被水涯幽馨散蘭馥紅鮮綴丹砂二物固瑣
碎託興騷人誇我欣記所見信筆書田家
過鹿臺山(在澤州沁水縣南二十里時被安西王命伐石於此)
遠尋文石崗來歷南山纏鹿臺臺為山幽徑蟠古篆後
峪行未盡前嶺已當面秋聲蕩林樾風露淒以弦陰壑
氣蓊鬱疑有虎豹變山田苦無多溝崦耕已徧柴楥結
半空羅絡碧巖轉自憐終歲勤獸患防一旦我本山中
人束帶對郵掾頓然還舊觀瀟灑償夙願行經雙蟾嶺
石怪驚變現闖首槲樹間氣自太古練月中誰推墜囚
鎖屬山縣乃知北平守認虎飲羽箭物肖本偶然長歌
下層巘
苦熱歎四十六韻(效昌黎體)
祝融駕火虯頓轡周八裔戰酣西北乾回薄餘暮熾朱
光沸虞淵大地蒸一氣蒼茫夜色溼酗鬱元象醉今年
六月中荼毒逾往歲金晶才始伏熛怒勢此銳炎官張
火傘屏翳揚赤幟四合歊陳來一鼓赫離治天潢影半
涸星鳥芒欲彗吟風樹葉噤塌翮林鳥墜併兼坎兑權
不使天地閉王城十萬家薰灼迫一勢乾坤墮熾甕逸
德駭天吏掩關人事絶藏伏敢口議褰裳起中夜通夕
不容寐捫背赭汗流窺井湯泉沸松間有困鶴無夢到
清唳牆根有腐草螢化光晢晢穿簾入我室照眼驚火
齊陰蟾遁老魄火鼠騁黠智夜深過我前跳躑翻飲器
屋古又足蝎伺螫尤謹避簟紋燎炎輝側脅能少憩舉
動體愞熟歔欷氣短細抱水眠或可揮翣何所濟二年
客京師身幸置散地雖無束帶勞唯老覺加倍彷徨不
知曙種髮沐而被四序本平分偏盛誰所致火攻出下
策不已熸萬類嗟此一世人暍死將何厲此生匪金石
流鑠吁可畏内熱復自焚衰槁將立至燥惟以靜勝事
須以義制冰山詎可依煬竈非所媚遐想崑陵巔庭觀
何偉麗巍然五千仞日月光隠蔽回環十二樓空明淡
無際水晶作柱礎羣玉絢軒陛天風掠枕席月露溼環
帔瑤臺擁顥靈萬舞發清吹眞仙事朝元鸞鳳互驂翳
閬風接玄圃追陪憶遊戲何年墮塵緣坐想無由詣安
得萬里風振此垂天翅脱落區中囚高舉尋吾契
出香奇石
張生貯奇石攜來有遐觀一峰華不注墮我几案間穿
穴作怪供突兀横蒼顔炷香煙滿竇野燒生春山我久
汨俗冗對之心暫閒瞑坐清興遠夢與孤雲還
雙廟懷古
鐵轝動地來獵火燼九縣睢陽東南衝江淮國所援蔽
遮不使前恢復可立見二公明此機死守誓不變雖危
所保大如蝮螫解腕最難結衆心存殁匪石轉彼蒼畀
全節誰為落賊便巳矣君不忘握爪掌為穿竟能濟中
興淮海了清奠至今忠烈氣皎皎白日貫賀蘭觀成敗
不飲浮屠箭殺亡計多寡此論誠可辨我來拜遺像凜
對如生面乞靈激懦衷剸決剛同鍊朔風吹樹聲尚想
登陴戰暮倚暈月城悲歌淚如霰
江船二詠
篷
尺簣編黃蘆節密數須隻長短隨所宜張弛易為摘(長者)
(二十九節廣二丈餘)一傍繫脚索若網綱總緝北人布為帆南俗
篷以荻舟師貪重載高挂借風力順流與遡波巨鷁添
羽翮望從遠浦來一片雲影黑亂衝渚煙開重帶江雨
溼百里不終朝用舍從順適夕陽見晚泊堆疊紛襞積
水雖物善利其助乃爾益
櫓
江船一鉅魚櫓柁乃尾鬛當其淵水深棹弱不救乏故
令施航後前與棹力合濟川具有五此物乃其甲一聲
天際來欸乃中流發或浮大河東並岸行若狎終朝卧
舷間蘭槳但空插緬懷剡木皇智創萬古法
覓風字歙硯詩贈侍其府尹
硯本發墨具不爾安用他碧紫暈鸜眼黝黑深宫鴉彼
端類高人風姿同云佳遠韻不少吝清談浩無涯但於
當機時未免思棼挐若或砥礪用茫然手空义硬則墨
為褪軟則磨泥沙惟歙士之傑體性何交加羅紋與刷
絲一寸皆可嘉回視端溪公有名實則差新安山水窟
澤大生龍蛇舉世被其利何有蛭與鼃山高溪水清其
芒例如碬嘗聞右軍硯風字琢手奢是名為水箕朵頤
駭唅呀松煤燼無餘惟恐中書丫池寬水瀰漫挹彼如
尊窪陂陀浸半海揮灑生雲霞平生未嘗有夢寐江之
涯君今去為邦過此空成嗟包公尹端州歸不一硯挐
彘肝類安邑一笑春生華書生乞索態殆是心貪邪禰
衡溺所愛竟摻漁陽撾今冬與來春會有泛斗槎雄雯
或雌縵分送張華家
王旭
遊山林寺
石徑俯雲壑竹林開幽境寺古僧徒稀山深嵐氣冷待
遊未終興紅日忽倒影曳杖披暝煙長歌下前嶺
宋渤
璜溪書院
公餘雨方歇策馬城北郭柳侯讀書處魚鳥尚欣躍鑿
池引泉流種樹滿山脚窮堂峙碧阜風露棲軒箔湘南
富奇峰湘山互經絡斯文自元氣萬古猶如昨相從二
三子暫解塵纓縛廓我仁智心飽此山水樂
丙戌冬至衡陽食柑
衡陽冬猶温長至似春日朝盤富筍蔬夜砌響蟋蟀白
酒如玉膏黃柑飽霜實更闌裌衣坐燈火不欲即三年
江之南光景去如失匆匆節序時無歲寧家室宗祏香
火寒牢醴誰致潔三雛隔兩地不得遂顧恤勞生分有
數敢但念安逸不虞與求全世或不可必官事未易了
應止筋力率漳東二頃田亦粗給秔秫
衡陽村院得杖材寄徐容齋
放舟清湘波繫舟湘水曲落日紅露生蔽映兩岸綠衲
衣何處僧揖客看修竹攀緣入幽深松桂薦芬馥輕飇
振裳衣餘韻久回復亭亭小梅花却立野人屋蕭然方
出林碧玉萬竿矗敢攀籜龍新請乞老枝蹙詩翁澹古
思與汝交不凟往登讀書堂清修配佳菊
程鉅夫
至洪王肯堂治書見示芙蓉詩次韻
春風歇桃李秋雨深莓苔蕭然公館間得此奇種栽九
天清露零一道紅雲開句牽綠衣隊酣宴瑤池杯穠妝
月鑑懸麗服霜刀裁瑞蓮湧平地妙色分五臺暫陪飛
仙遊偏稱幽人懷終疑閬苑去嘉會何時諧此日眼雙
明臨風首低回長當歌楚騷招得花神來
家園見梅有懷疇昔同僚諸君子因成廿六韻
奉寄徐容齋王肯堂諸公
往時姑射仙夜墮江南村江南富嘉植梅花衆中尊九
地閟元凝先天占春暄的皪冰雪姿不受風塵昏孤清
愜幽意賸馥醒吟魂愛之玩不斁冥契終無言羅浮本
幻境前夢覺已諼蹇蹄滯京華倦翼棲淮垣後先青雲
士表裏白玉温我形自覺穢交道久愈敦貞節保松柏
芳心共蘭蓀信知歲寒友何異連枝昆獨賢天所矜家
山問雞豚歸來適仲冬平旦窺荒園依依故人面竟日
對傾罇清池疎蕊影淡月新梢痕冷然絶埃壒恍若遊
崑崙忽憶如花人高談霏露繁眼中不可見思纛風翩
翻頗慚標致似遠近殊託根洪鈞轉嚴令青皇畀新恩
坐看佳實長適口塞衆喧徧遺實中仁生意彌乾坤平
生識賞心皎潔明朝暾凌寒折一枝殷勤寄王孫又恐
遠莫致作詩當重論
次韻肯堂學士冬日紅梨花
黃菊臥階雨六花舞天風壁凍室生白手僵肉作紅秀
句忽墮前光怪侵簾櫳至人宴坐處元氣含沖融無情
及枯株嫣然為修容坐令玉華君來從蕊珠宫麗妝凝
祥雲明眸轉驚鴻豈非散花手試君情所鍾老我嗜好
淡空詩亦雷同祇願酌花時毋忘比鄰翁
次韻盧疎齋就以贈別二首
百川晝夜流萬折不能止羣山勢崩奔終古乃在此人
生費推輓三歎中夜起瀟灑有佳人朗月鑑秋水思之
不可見曠若隔千祀相逢在歲晏使我寢食美又言當
遠别東去數千里何由小躊躇招招彼舟子
芥拾琥珀針不言自相得留君我無辭送君我無力願
君加餐飯努力崇明德江空餘深寒出入慎扶翼梅花
照清潁夢寐耿玉色矯首東南雲金門幸回憶
和陶詩
秋風吹庭樹密葉潛銷落玄燕寧久翔白雁紛南泊清
晨得尊酒冥然還獨酌年運倏徂謝春秋焉能託依依
仰先哲緬邈空述作江漢日東流寒花繞叢薄開卷撫
休運振衣望丘壑
秋江釣月
荷蓑非避世持竿不求賞夙抱江海心寧為利名鞅天
明紫煙裏日暮清波上四顧無人知孤舟自來往
瓜爾佳之竒
題周孝侯廟
長橋漲晴波南山滴空翠清風孝侯祠六月薄炎熾蒼
然擁喬木廊宇深以邃升堂拜遺像凜凜增壯氣緬懷
絶塵姿跅㢮幾自棄一念狂聖分千秋仰高義義興阻
湖山從古勞撫治况當離亂後生理多不遂連州虎為
害接浦蛟作祟故國神所遊隂相得無意我來按兹郡
強禦寧汝畏恐被蛟虎徒匿形知暫避不埋張綱輪徒
攬范滂轡澄清悵何時留詩志予媿
苟宗道
題申伯福遊山圖
聖賢初用心出處固不苟胡為慕萬鍾胡為棄升斗鵬
鷃兩逍遥夷惠各有取丈夫遇明時立志期不朽中有
幸不幸竊位徒可醜申君閥閱子繪作山林叟推却簿
書叢便與麋鹿友不醉河陽花擬種彭澤柳堂堂胡紫
山毅然為倡首於今宰祀城欲去尚掣肘未得遂吾初
愼勿廢官守安知遊山人不是調元手
元淮
水竹軒乃予退居之所政與熙春樵嵐相鄰朝
暮之間雲烟變態四時之景氣象萬千其畫工
吟筆之所不能盡者皆致吾書窗几席之間因
賦樵嵐閒居水竹軒土字韻邀好事者和之(錄二)
(首)
水鏡得閒居脩竹映軒廡樵嵐城市外迥有山林趣幽
窗宜習靜孤坐忘百慮風枝正韻秋寒葉更飛雨兹來
息奔走即此成燕處道勝物自輕權勢皆糞土
容膝坐小軒野興厭廊廡潺潺水竹幽寓此得佳趣憂
道輕黃金身外何足慮水鏡瑩無塵竹圃自煙雨幽棲
雖寡徒筆硯可同處更喜芋區旁尚有種瓜土
方回
秋晩雜書
昔聞有烈士哀歌缺唾壺衰暮心不已徇名殆忘軀我
老詎復爾一壑不願餘外物百無嗜惟喜讀我書空樽
巳絶瀝寒庖僅微蔬兒啼得非餒塵編聊自娛敝廬匪
無山猶兹寄城隅車馬不至處願言遷林居
賦詩學淵明詩故未易及飲酒慕淵明酒復罕所得荒
涼數畆園卜築未成宅此或類陶家秋菊亦可摘古稱
士希賢將無肖厥德如我於柴桑往往似其迹儲粟既
以瓶子尤不勝責有時醉欲吟坌集索逋客
堂堂陳去非中興以詩鳴吕曾兩從橐殘月配長庚尤
蕭范陸楊復振乾淳聲爾復頓寂寥草蟲何薨薨永嘉
有四靈詞工格乃平上饒有二泉旨淡骨獨清學子孰
取舍吾非私重輕極元雖有集豈得如淵明
吾家一何竒竒峰照南窗是為紫陽山萬木青摐摐上
有出岫雲下有見底江江清雲無心伴此眉宇龐詩思
忽飛來時有白鳥雙落日澹秋水寒溝度枯杠歸歟書
屋夜昏燈剔幽釭懷人良未遠遯翁生是邦
秀亭秋懷
一室局戶牖古籍勤討刪鬱鬱忽不樂扶杖登東山莽
蒼何所極秋色天地間我欲出塵世黃鵠無由攀憂端
從空來嵂矹未易宣意闊步武窄四顧盡險艱不如復
我所陶此靈府閑
老懷幸無事何用知秋風團團烏桕樹一葉垂殷紅為
此有所感長吟敲虛空城市了在目心隔雲萬重燕席
鼓吹急游騎呵殿雄亦各適爾適擾擾塵堁中焉知天
地外有此頽然翁
八月十五日二十日兩至南山飲瀟灑亭
悠悠桐江水寓廬十二年重來六日内兩日登南山南
山有何好高閣西北偏隔江三千家一抺煙靄間閣檻
一巨松挺出衆木前野性所酷愛老藤相糾纏亦如我
與僧相對談幽禪稍遂物外性屢寫酣中篇故侯復齊
民鬒髮成華顚念當舍此去焉得長周旋
初三日水長二丈早行
夜聞舟人呼江水溢二丈岸薪隨波流救者何擾攘亥
子十月交地氣不當上十日柱礎汗蠅蚊閧帷幌此時
肯為雪豈不兆豐穰積熱化滂沱傾空瀉盆盎前夕適
醉卧不省船背響濤聲撼醒枕於兹發孤想炎方節候
乖病叟體膚癢遑遑欲何之曷日中園仰星斗猶粲然
曉征發雙槳起視所泊處餘燈煜莽蒼
送劉都事五十韻(晦叔密齋)
近人於仕宦如以韓盧獵泰山有不見得獸誇足捷學
問夫何如有書鑰諸篋府史以為師僅能署吏牒雕鞍
驟肥馬畫閣貯美妾萬一至公相豈堪任調燮老友劉
密翁早隸周孔業大輅鸞和鳴大樂律吕協南省據都
曹不以貴自挾朋來多下交賓至必謙接解官寓城東
座寒乏氈㲲高卧懶問遺兩落秋蓂莢積薪後居上彼
勇哂吾怯為言恥孟晉如病夏畦脅有時酤我飲荒墅
縱步屧果核飣俎豆羹糝供匕筴居然道懷孚宜爾情
話浹公才豈不知大川宜作楫顧於名利波未肯卜利
涉人生惑外物種種意欲愜高睨官爵梯等級恨不躐
愚竊窺此翁嗜欲穽已敜寧為三省魯不慕一諾俠經
史入胷中丘陵堆重疊文詞落筆下布泉極熨怗莊重
異新銳詳緩蔑虛讋誰歟心怏怏或者言喋喋氣帥直
其内義理為管攝歸歟埽松楸試負都門笈中書多缺
員聞早下堂帖不然肅政臺冠豸羣小懾分司江之南
亦足煦疲劣去當柳嘶蚻還及杏飛蝶鯫生嶺海夢尚
憶鳶跕跕短隨李廣衣長彈馮驩鋏萬死脱一生麤免
翳桑輒今年七十老鬢秃無可鑷與人素寡合况又畏
訟諜往往交游間平地生嶻嶪萬里風枝殊一旦合鶼
鰈揮塵許諳聽曳履容追躡公將北闕覲我終南畝饁
甚欲餞遠郊扶杖尾蹀躞愧無一杯酒陽關唱紅頰他
人侈别筵椎牛宰剛鬛而此何枵然窮極碁無劫顧視
童子佩帨礪若觿䚢持干富人肆詎肯出質貼吟兹送
行篇終夜不交睫浩浩號西風索索雨木葉
御選元詩卷十三
