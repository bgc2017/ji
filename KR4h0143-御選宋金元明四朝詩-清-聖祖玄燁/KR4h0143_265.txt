欽定四庫全書
御選明詩卷九十六
五言絶句一
劉基
春晚
疎雨隨風過輕寒薄暮歸猶憐數花朵辛苦駐春暉
遣興
於越三年客思家一百旬如何今夜月却憶鏡湖春
漫成九首(錄三首)
日暮庭隂合斜陽復照簷不禁風絮亂寂寞掩重簾
病身勞應接長日掩雙扉燕子來何晚春歸寒未歸
萱草花空發丁香子又生浮雲無處所孤月不須明
題墨竹
風梢舞空煙露葉滴晴月折取寄情人感此歲寒節
歲晏
歲晏悲風急空江白晝隂黃蘆與紅蓼無處不傷心
宋濂
題亭上
意隨流水行却向青山住因見落花空方悟春歸去
陶安
楝葉
楝葉垂萬珠碧重枝亦俯驚問此何因白晝霧如雨
晚凉
孤螢屢明滅長飈驅濕暑幽枕擁虚窗夜聽竹間雨
汪廣洋
贈孫炎
建業孫公子文如李謫仙江頭看明月醉枕酒缾眠
過吳城山
夜過吳城下不眠閒倚窗遡流雙櫓健搖月下西江
江上
昔從江上去今從江上還家僮笑相語又過小孤山
灘行
花底駐鳴鞭曉行灘上船上流風較穩百丈不須牽
聞道沙溪酒春來如蜜香買將千百斛取醉到東陽
灘上水平沙梭舟蕩落花吳儂不相識對面浣春紗
登蔣山望江亭
絶頂出華構有時來一登曾將六朝事間問百年僧
畫虎
虎為百獸尊罔敢觸其怒惟有父子情臨行更相顧
夕景
水樹和煙生人家傍沙語孤帆何處來驚鳬去如雨
蘇伯衡
絶句
落葉滿衡皋瀟瀟風雨夕一燈溪上明何處獨歸客
張以寧
泊十八里塘
繫舟古柳根一犬吠柴門欲記來時路問人何處村
渡江
幾載途中月窺愁酒半酣送人楊柳色今日是江南
題道士青山白雲圖四首
仙館白雲封青山第幾重道人時化鶴巢向最高松
行到溪源盡青山無俗氛道人拈鐵笛吹起滿川雲
只到溪源盡遥聞鐘磬音却尋流水去行盡白雲深
雲氣曉來濃前山失數峯道人夜作雨呼起碧潭龍
木槿花
朝昏看開落一笑小窗中别種蟠桃子千年一度紅
太和縣
曉掛船窗看蒼茫暝色分前山知有雨流出滿江雲
揚州廣城店
潮落邦江夜先將夢到家揚州無賴月獨自照瓊花
袁凱
京師得家書
江水一千里家書十五行行行無别語只道早還鄉
寄家書
白髮時時脫青山處處同人行千里外書到五湖東
龍江夜行
細雨過江頭孤篷夜未休歸心與煙浪相逐下揚州
江上二首
野屋藏春樹江隄倚暮花買魚留楚客沽酒問吳娃
日暮江風急江花水上飛吳船三十丈載得夕陽歸
無題
門外青青草今年更覺深前時玉釵墮侍婢不能尋
春衣裁翦罷密葉間穠花縫到鴛鴦處行行線脚斜
因何彦明賦八新效其體
新煙
覆堤初冉冉渡水尚遲遲一樹梨花色猶能似舊時
新水
柳外朝朝雨平添過舊痕往時桃葉渡今日更銷魂
新燕
乍拂芳池遠還窺繡幕重莫將花片蹴飛舞滿筵中
新草
水籩春尚淺沙際葉纔穿拾翠雙雙女迢迢度碧煙
新鶯
芳樹何年到西園夢裏驚不須重聽汝只是舊時聲
新柳
淺色初含雨輕隂未過池黃昏畫樓畔最是斷腸時
新蝶
怯露依芳蕙驚風入繡幃莫將羅扇撲更待滿園飛
新月
既從碧雲上復傍綺窗移願得長如此教人學畫眉
高啟
為外舅周隱君題雜畫五首
斜陽榜釣船秋色滿江天彷彿吾家近沙村落鴈邊
白鶴忽飛還松杉靄然暝眀月出溪橋照見支笻影
風雨過蒼嶠秋色渺江海白鷗期不來沙上人相待
落葉帶回吹荒筠冒幽石池上鳥鳴時閒齋掩秋夕
山深嵐氣寒高齋掩窗臥林間踏葉聲知有樵人過
春溪獨釣圖
春水鱖魚肥垂綸坐斷磯羊裘人易識好著舊蓑衣
林下
樹涼山意秋雲澹川光夕林下不逢人幽芳共誰摘
階前苔
莫掃雨餘綠任滿閒階路留藉落來花春泥免相汙
蓴菜
紫絲浮半滑波上老秋風憶共香菰薦吳江葉艇中
尋胡隱君
渡水復渡水看花還看花春風江上路不覺到君家
淵源堂夜飲
懸燈照清夜葉落堂下雨客醉已無言秋蛩自相語
和陳左司夜泊桐江
月出釣臺樹長灘秋更喧渾如宿巫峽唯少一聲猿
過師子林
雨餘鳥語涼斜陽竹深見頻來非看花借讀高僧傳
過舊送别處
前時送畫船西港柳株邊别處愁猶在鴛鴦不肯眠
懷陳寅山人時居西山昭明寺
聞看西澗月秋閣與僧開正是相思夜鐘聲君處來
略上人房竹
幽篠半梢横山窗颭月明上人禪定久不怕有秋聲
别吕隱君
孤舟晚溪口欲去重回首不忍别青山況此山中友
黃氏延綠軒
葱葱溪樹暗靡靡江蕪濕雨過曉開簾一時放春入
喜從兄遠歸
聞汝歸舟到相迎只恐遲方當見時喜還憶别時悲
寒夜與家人坐語憶客中時
茅屋夜燈青竹庭寒雪白不對室中人依然去年客
雨中過玉遮山
尋鐘入蒼茫一澗復一崦落葉去方深山扉雨中掩
西寺晚歸
遠寺别僧歸隨鐘出煙嶺犬吠竹林間斜陽見人影
白葵花
素彩發庭隂涼滋玉露深誰憐白衣者亦有向陽心
得家書
未讀書中語憂懷已覺寬燈前看封篋題字有平安
期陳則不至聞宿清隱蘭若
幽禽雨中響門掩春塘綠思君暮不來應伴山僧宿
曉發山驛
風殘杏花曉馬上聞啼鳥茅店未開門山多住人少
僧舍訪吕隱君為學上人題墨竹
山房竹雨過簾影靄春雲得與幽人會何殊見此君
題孫卿家小畫二首
高嶺冒層嵐疎林逗殘照何處覓孫登雲間聽長嘯
前林遠杵歇别院疎鐘起行人與居人同在秋雲裏
叢竹圖贈内弟周思敬就題
窈窕復蒙蘢千山萬竹中幽人夜驚起秋雨共秋風
題張來儀畫贈張伯醇
風起澗聲亂景寒雲氣深山人歸臥晚詩意滿秋林
次韻及禪師懷王水曹
千峯一寺遠雲滿跏趺處無客伴孤禪懸燈照深樹
夜聞雨
窗燭冷殘夜聞蛩更聞雨秋館總多愁猶勝在羈旅
題方壺小畫
夕陽數峯遠靄靄江南思煙外有鐘聲山僧獨歸寺
大癡小畫
溪水雖多曲舟行不憚賖山山秋樹赤猶復似桃花
扇上竹枝
寒梢雖數葉高節傲霜風寧肯隨團扇秋來怨篋中
吳仲圭枯木竹石
叢篠倚喬柯秋隂雨尚多風霜莫搖落留蔭石邊莎
題倪雲林畫贈因師
含暉峯下路樹石盡垂藤欲認莓苔迹相尋行道僧
題徐山人畫贈内弟周思恭
複澗兼重嶺雲嵐處處生君家還可認為有讀書聲
訪因師而師適詣余兩不相值
我去尋幽院師來訪小園休言不相見相見本無言
題張校理畫
寒色初凝野秋聲忽在林遥山不能見秖為晚煙深
題畫贈别
扁舟暮歸去别路江南樹愁指楚山遥明朝望君處
龍門飛來峯
風吹峨眉雲東依此山住我來不敢登只恐還飛去
待渡
渡子未迴舟立傍沙頭樹天寒雪欲來莫滯人歸去
送人遊湘中
離恨掛帆檣隨君遠入湘飛花蕩春影江水不勝長
蔡村田家
田中耒聲歇煙火西林起獨立候歸人柴門夕陽裏
夢中作
悠悠衆擾去寂寂孤吟歇雨過滿窗涼高林上明月
鴛鴦
兩兩蓮池上看如在錦機應知越女妬不敢近船飛
齋前芭蕉
静遶綠隂行閒聽雨聲臥還有感秋詩窗前書葉破
韭
芽抽冒餘濕掩冉煙中縷幾夜故人來尋畦翦春雨
五塢山五首
飛泉塢
山空響更遠雨過流還急餘沫洒迴風一林紅樹濕
脩竹塢
色映溪沉沉秋雲生夕隂無限楚山意鶴鳴風滿林
丹霞塢
遥聞丹霞塢中有餐霞者絳綵發朝朝還同赤城下
白雲塢
雲開見山家雲合失山路聞語知有人欲尋已迷誤
芳桂塢
欲攀淮南樹人去山寂寞嫋嫋涼風生疎花月中落
卓筆峰(在天平山)
雲來初似墨鴈過還成字千載只書空山靈恨何事
師子林十二咏(錄六首)
師子峯
風生百獸低欲吼空山夜疑是天目巖飛來此山下
吐月峯
四更棲鳥驚山白初上月起開東閣看正在雲峯缺
問梅閣
問春何處來春來在何許月墮花不言幽禽自相語
玉鑑池
一鏡寒光定微風吹不波更除荷芰影放取月明多
冰壺井
圓甃夏生冰光圅數星冷窗有定中僧休牽轆轤綆
脩竹谷
翠雨落輕牀林鳩午鳴後笋出恐人來編籬遮谷口
楊基
新月
光斜鏡露邊影沒眉鋪黛香煙隔院來知有佳人拜
殘雪
庭雪半消殘猶存舊臘寒春風如有意留待隔年看
五色
五色繡羅衣花多枝葉稀春來不敢著怕引蝶雙飛
隔簾聽歌
低處景多情聲遲拍轉停坐中腸亦斷況乃隔簾聽
木芙蓉
江寒浦溆多舉目皆衰草惟有拒霜花遥遥隔江好
花開
花開醉不休花謝莫深愁縱使花常在東風也白頭
題畫
泉爭亂石穿松激回飈響山經讀未終猿啼孤月上
墨竹
煙樹忽縱横風葉屢偃仰一榻臥山中静聽秋雨響
竹為僧賦
猿啼石澗幽月出秋林静孤僧耿未眠坐對蕭蕭影
柳塘春燕
花落燕飛交春風在柳梢玉樓皆繡幕高處莫安巢
芙蕖
紅衣寒未脫綠蓋晴猶卷楚女棹歌回遥遥秋江晚
彈琴高士
江静月在水山空秋滿亭自彈還自罷初不要人聽
白雲泉
泠泠白雲泉流向白雲邊泉水流不斷白雲飛上天
夜坐
窗寒雪亂飛鴈帶邊聲過對影却增愁吹燈暗中坐
示楊水西
親遠更家貧將歸未有因相逢難說與君是故鄕人
長沙雜咏六首
花深衆禽寂格格啼山鷓橈響一燈來人歸碧湘夜
東風吹小雨一夜滿瀟湘明月鷗波裏蘼蕪各自長
網得湘中魚穿向湘邊柳一逕入花隂來換長沙酒
寒沙竹塢深細雨煙江渺不聽野鶯啼那知是春曉
筠嶼煙長碧蘭坡水自香只疑行畫裏忘却在瀟湘
湘人愛樓居斜枕湘江起樓下倚闌人簪花照春水
西園梨花春晚開一枝
明日是清明孤花雪鬭輕不須開滿樹春少更多情
春盡又開一枝
深院閉青苔黃昏獨自來花應憐我意特放一枝開
春夢三首
春夢復春夢春夢有誰醒昨日梨花白今朝杏子青
春夢復春夢夢好不知春只有雙蝴蝶憐他夢裏人
春夢復春夢夢覺春無迹何處覓殘紅東南數峯碧
張羽
蘇小墳
冷落百花朝無人上畫橋東風吹綠草依舊似裙腰
蘭室詠
葉
泛露光偏亂含風影自斜俗人那解此看葉勝看花
花
能白更兼黃無人亦自芳寸心原不大容得許多香
徐賁
送朱知事
惆悵官亭酒如何送客頻尊前莫催别明日異鄕人
送呂庸南
雪色上征衣雲沙鴈自飛去家千萬里只解送人歸
劉崧
峭壁蘭
巖石下隂隂猗蘭綠如翦花發人不知秋香入苔蘚
題李唐牧牛圖二首
天寒放牛遲野曠風獵獵獨來長林下吹火燒山葉
日夕山氣昏獨歸愁路遠猶戀草青青遲回下長阪
周湞
寫江岫春晴圖
汀洲碧草生鳬鴈動春聲莫上高亭望能傷送别情
牛諒
紅梅
隴頭人未來江南春幾許惆悵玉簫聲吹落胭脂雨
吳雲
題周伯寧江山送别圖
江山天共遠無限别離情人去長亭在空餘落鴈聲
吳琳
小景
茅屋掩芳林蘿衣臥苔石空山寂無人寒雲落秋色
戈鎬
送陳伯淵教授歸沔陽
去買沔陽船挂帆上秋水别路折垂楊歌聲斷腸起
周豈
新月
稍向天邊落初從雲底生徒然似鈎曲能得幾時明
馬治
絶句
有弟天涯隔無人消息稀何時比鴻鴈一道向南飛
陳汝言
雜詠
空庭清晝永花落見春暮誰念未歸人草色江南路
張宣
題冷起敬山亭
石滑巖前雨茶香樹杪風江山無限景都在一亭中
畫梧石
鳴琴罷瑶席鶴夢清宵警涼月下前除照見梧桐影
謝徽
禪窩(師子林十二咏之三)
隂壑寒猶閟空山響已沉白雲無路入禪向定中深
臥雲室
朝臥白雲東暮臥白雲西白雲長共我此地結幽栖
雲林竹
風葉響秋林煙稍帶夕隂美人離思遠湘水夜來深
錢宰
夜泊西江
綠樹如韋曲澄江似謝家暖雲巢燕子清露溼梨花
題畫菜二首
綠酒交春熟燈花入夜開兩畦堪小摘不見故人來
今日荷鉏倦嘉蔬沒四垣客來春酒綠風雨夜開園
秋江晚渡
落日歸棹緩滄江秋思加雙鱗上荷葉一鴈下蘋花
牧牛圖
野老春耕歇溪兒晚牧過夕陽牛背笛強似飯牛歌
葉子竒
徽嚴道中
經行古官道何處有人家時見荒山脚一川蕎麥花
題花木翎毛畫
海棠花未開枝上春禽語東風幾何時滿地飛紅雨
濛濛花上霧五月海榴紅幽禽哢晴晝葉底聽惺愡
寄履齋
鑿池取青天魚向天上游夜静風不波一痕山月秋
胡奎
江邊柳
朝送木蘭船暮迎征馬鞭非關離别苦生長在江邊
管訥
江行三首
晚過三江口江空水急流船頭燈火起咫尺是黃州
野色含江薄沙痕帶水長東風無白浪容易下蘄陽
遠樹微茫裏江流浩蕩間舵樓煙雨重不見九華山
殷奎
絶句
霜落水禽啼寒流遶大隄長魚不受釣躍過石梁西
袁華
柳塘春
鴨綠波搖艦鵝黃柳覆堤飛花如白雪流出武陵溪
申屠衡
問梅閣
石闌護苔枝相對黃昏月問荅本無言翠禽強饒舌
指柏軒
冰霜二百年老骨耐撑拄欲知僧臘高即是階前樹
陳璧
題淨林寺壁
急澗無停流行雲那得定不息奔競心山林亦非静
淩雲翰
題畫
山雨忽開霽溪流繞茅屋時有濯纓人雲端看飛瀑
王叔舟
三月三日雪應制
柳絮飛還早梅花落太遲天顔多喜色瑞氣滿瑶池
王紳
題黃侍中翠微書舍
屋頭有流水時作幽琴鳴掩卷欲細聽風移過前楹
趙迪
天鵝
飲啄渚田中栖薄蒹葭岸不與鳬鴈同飛鳴在雲漢
鸂鶒
朝浴湖水濱暮宿菰蒲裏偶值盪舟人雙雙復飛起
殘雨
黃陵日已昏蕭颯涼飈起殘雨挂空江冥濛若千里
黃本
題江霅川長江圖
弋罷棹歌廻斜陽映衰柳何處最秋多湘南斷磯口
飛鴈帶秋來汀蘆風夕響曾恐釣違時扁舟送潮往
王彝
竹谷
幾曲轉逶迤月明人跡稀長林秋露落一犬吠山扉
臥雲室
秋潭看月還片雨千山暝獨有鉢中龍蛇蜒伴僧定
指柏軒
行道出深樹空庭秋颯然風來人不見青子落僧前
問梅閣
窗間月色微薄雪自風吹誰得春消息南枝定北枝
徐尊生
畫馬
白馬被朱韉牽來過御前憶曾何處見金水小橋邊
梁寅
初夏
樹暗雲更深鳥鳴春已去多謝桃源人能留漁父住
韓奕
楞伽院
江左尚清談方外多高士春山煙雨中半是禪棲地
王履
逢雲歸可愛
一朵歸雲静徘徊正好看匆匆恐驚散不敢上林端
卞同
倪雲林畫
雲開見山高木落知風勁亭下不逢人斜陽淡秋影
吕不用
東山寺題樓壁
白雲幾曾散却作一樓貯明月夜夜來無人敢攜去
題送别圖
何處瞻衡宇西江煙水村彭郎磯上月送汝到柴門
梁蘭
窗下
月落窗中暗月來窗外明夜深風弄葉疑是有人行
題紅梅
貞態由來白輕紅故惱人莫將桃李比别是一枝春
逯昶
涉溪
晝涉溪猶淺暮行溪忽深水猶如此變安可測人心
方孝孺
枯木圖寄許士脩
春到已多時幽禽尚未知上林無限好何事立枯枝
題山水
離家今幾載衣袂染京塵不敢看圖畫青山恐笑人
練子寧
罷直圖
草詔下金鑾宫槐白露寒紫騮驕不控明月在闌干
程本立
宿普安
漢婦良家子從軍歲月多生來小兒女唱得僰人歌
江頭絶句
小樹香櫞子疎籬扁豆花人情悲異土物色似吾家
胡閏
題畫松
幽人無俗懷寫此蒼龍骨九天風雨來飛騰作神物
解縉
芙蓉
木未有芙蓉宛在水中沚若向春風開無人看桃李
送人
落日照大堤花間聞馬嘶城頭鼓角起相送午門西
早朝
騘馬五更寒披衣上繡鞍東華天未曉明月滿闌干
楊士竒
邳州城下夜雨
薄暮風色寒移舟宿前渚欹枕不成眠孤篷夜來雨
夜發清江口
日落煙水寒解纜清江渚中夜北風來相送潭州去
夾溝遇邑人問家信
聞道故鄕來辭家今遠近恐有南京書停舟試相問
過谷亭
明月轉檣竿露下孤篷濕欲繫谷亭舟沙頭風正急
吳溥
自歎
去鄕三十年顔貌總非昔昨日鄕人來相看不相識
王達
題扇
葉暗前朝雨花飛昨夜風空山人不見春在綠隂中
王璲
雲林畫
羣樹葉初下千山雲半收空亭門不掩禁得幾多秋
王偁
題美人撲蝶圖
為惜韶華去春深出繡幃撲將花底蝶秪為妬雙飛
王恭
古鏡
寶鏡何年鑄龍紋積暗塵非關磨洗倦恐照白頭人
鷓鴣
綠樹殘春外雙飛錦翼齊長沙有遷客莫向雨中啼
曾棨
雨後即事
片片白鷗鳥看人隊隊飛沙頭莫相認與爾久忘機
王英
題楊補之墨梅圖二首
積雪園林暮春光獨滿枝玉人閒對此清淡最相宜
斜月轉空齋風清畫角哀横窗見疎影疑有暗香來
魏驥
三月三日雪晴寒甚早起偶成
起掃階前雪寒猶臘盡時貂裘還再擁却負看花期
吳凱
題古木竹石
古木封苔潤叢篁被雨滋空山無與伴相結歲寒期
新篁翳怪石古木晝隂隂我欲頻來此焚香一鼓琴
薛瑄
舟發辰溪岸
岸脚插江深洄潭搖石影舟行若天游妙處心獨領
秋夜
泠泠碧窗風皎皎疎簾月重門掩秋霜素練擣寒雪
荒逕
曉行荒逕中瀼瀼草上露日出雲氣收一鳥空中度
野市
野市二三家柴門傍水斜溪童賣蒲笋歸路不辭賖
穆陵關夜雨
暝色來遠谷清風動華燭山樓雨聲寒羅幃人獨宿
于謙
春寒
遠山猶帶雪淺水未生波花柳無消息春寒可奈何
秋意
溽暑隨風散微涼趁雨生蕭蕭樹頭葉已解作秋聲
秋閨
深閨夜勝年刀尺如冰冷縫紉不成眠轆轤響金井
惜春
無計留春住從教去復來明年花更好只是老相催
春曉
晝静暖風微簾垂客到稀畫梁雙燕子不敢傍人飛
春日登樓
柳條如翠線萬縷織春愁遮斷東風路無緣入畫樓
偶題
倦鳥投林處斜陽在樹枝薄雲收未盡山雨乍晴時
春夜
長風送華月照我庭前樹宿鳥忽驚飛雙雙背人去
劉球
山居
水抱孤村遠山通一徑斜不知深樹裏還住幾人家
張楷
金陵懷古
落日滄江雨東風廢苑春莫言三國士猶勝六朝臣
平顯
光霽堂
碧雞翠鴻濛夕影到滇水月出金馬東徘徊白雲裏
施敬
巴陽夜泊
獨棹三巴夜秋高片月孤灘聲將客夢萬里下東吳
貧樂軒
長卷束牛腰簞瓢繫牛角讀書深樹中不知山日落
鮑仁濟
絶句
月移階上花露滴階下樹四顧寂無人流螢自來去
劉績
自題詩本
幼小工刺繡極知箴綫難秖緣花樣古不耐入時看
錢遜
閨思
望斷傷春眼湘簾懶上鈎落花深院静鸚鵡對人愁
韓永
詠梅次竹鄰
昔訪逋翁宅牆頭露半梢因吟暗香句行過段家橋
陸德藴
富林春曉
旭日始啟旦鳥聲出煙蘿草堂檢春事花落風檐多
谿橋曉市
石梁雙跨谿虹影倒涵水斜月未墮煙煙中市聲起
吳高
黃洞山
惠陽十萬家采薪皆此處荷葉蓋頭歸知是前山雨
陳憲章
對菊
淅淅西風至為秋未有涯江邊聊一醉信手得黃花
不落龍山帽何須九日風更煩將小雨向晚洗花叢
贈鄺筠巢
山中一夜秋老屋居然别丈人不飲酒共坐看明月
送劉宗信還增城
夜宿黃雲塢秋登碧玉樓歸時一片石見月過羅浮
山到鐵橋西青天一角低送君高處望天與帽簷齊
可怡亭
此地還成趣庭柯幾度攀亭中人不見月照門前山
訪客舟中
船中酒多少船尾閣春沙恰到溪窮處山山枳殼花
九日
霜前淡淡花瓢内深深酒今日陶淵明廬山作重九
周鼎
月夜湖上
移舟煙水上吹笛藕花前衣薄露如雨杯空月在天
冬夜
寶篆沈煙白銀屏燄燭紅不知窗外雪撩亂撥春蟲
郭登
客中春晚
遠塞書難寄空庭花自開舊巢雙燕子今歲不曾來
春日游山偶成
林下扶籐杖溪邊整葛巾春風莫相妬不是折花人
范澄
送别
酒盡津鼓喧風生浦帆亂山迴不見君夕陽在沙岸
童軒
春日臥病柬高仲顯一首
紅桃始破顔綠楊已堪把想應城南道日日多車馬
湖口夜泊
江水匯為澤瀰漫深萬丈山寺晚鳴鐘湖心明月上
小孤山(又俗呼為小姑)
秀色眞可餐雲鬟不須理江水濕羅衣芙蓉滿身紫
采石懷李白
扁舟依采石牛渚浩風波不見錦袍客滿蓬涼月多
倚樓
愁倚溪樓望還因見月明月明如有約偏照别離情
感興一首
芳草春來綠閒花雨後紅思君不能見悵望畫樓東
李應禎
東禪寺
松杉滿院風豆莢一籬綠不聞車馬喧時有高人宿
謝績
東浦夜泊
日落潮生浦天空月上沙歸舟與飛鳥相趁入蘆花
張寧
南浦停雲
不見同心人相思渺雲樹記得别離時却在飛雲處
林良花鳥
竹樹晚淒淒天寒相傍棲春風疎雨歇飛上畫樓啼
丘濬
客中對月
萬里思歸客傷心對月華欲憑今夜影回照故園花
中秋有感
客裏逢秋景思鄕倍愴神依然今夜月不見去年人
題扇面小景寄鄕友
遠樹平連野微雲低度山黃龍青雀艦不似釣舟閒
湯胤勣
樵嶺
遲日轉輕隂驚風發疎冷何處斧丁丁千山白雲暝
蔣主忠
芙蓉
清露下林塘波光淨如洗中有弄珠人盈盈隔秋水
李東陽
吉安府
山勢西來斷江流北去平萬家深樹裏聞是吉州城
見月
野宿秋雲暝溪行曉霧寒歸心與明月夜夜到長安
西園秋雨詠苔
豈不愛佳客畏人踐我苔西園十日雨三徑不曾開
慈恩寺
水繞湖邊樹花垂石上藤長來寺前坐不識寺前僧
雜畫
種樹自何年幽人不知老不愛松色竒只聽松聲好
野樹兼天暝山鐘度水遲詩僧不出戶頭白少人知
入谷聽幽泉依稀隔雲注欲觀泉出時須向雲深處
謝鐸
桃溪
淺水難容櫂繁花自作村分明幽絶地不是武陵源
吳與弼
秋曉
風來夜枕寒雲生曉窗雨旅思共秋清遥思故山侣
道中作
微雨已滑途行客未堪住遥問讀書齋正在花深處
友人至
獨繞煙村來共兹玩雲月細語夜已闌深意殊未歇
縱步
幽花發清香芳林漲新綠閒聽山中禽更倚籬邊竹
宿黃茅潭隔港
日夕北風起停橈未有涯横江欣得伴和月宿蘆花
大同峽
秀峙交翠屏清泠響寒玉谷鳥時一鳴蒼苔此幽獨
楊林橋
野水平橋路行行霽景開地名時記取他日或重來
弋陽道中
日短前途遠天寒問宿忙亂雲迷望眼細雨濕行裝
黃嵐坑
連山桃李開晴光爛如許寧知明日花不有今宵雨
宿湖頭
野闊雲爭瞑江空雨未休問程須策馬燈火宿湖頭
俞誥
盼項文祥不至舟抵於陵夜泊
相去不百里相思愁萬重於陵城下泊夢斷五更鐘
張德政
送客
旅食正蕭條況别知音者空抱流水琴獨立斜陽下
陳景融
荅姚景升
露冷催砧杵風高急鼓鼙登樓回首處目斷塞鴻西
劉玒
秋望
天迴黃雲斷林空古木疎遥憐漢庭使千里寄邊書
魏時敏
休息軒
亭小貯琴聲池清蘸花影曉日上窗紗幽人夢初醒
章珍
無題
溪橋春水生新蒲綠堪把茅屋掩松雲斜陽鳥飛下
文洪
睡起
寂寞掩林扉東風晝方永睡起落紅多斜陽半樓影
黎擴
山茶
葉苦寒摧綠花愁雪妬紅自知榮適晚不敢恨春風
洞庭秋月
湖上清秋夜扁舟泛碧波紫簫吹不斷無柰月明何
王寬
解任歸書草萍驛
三月草萍驛風花點客衣春山啼杜宇也道不如歸
張鎬
為李景陽題便面
高樹落涼隂幽溪漾晴碧山雨夜來多苔痕上磯石
御選明詩卷九十六
