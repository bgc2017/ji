欽定四庫全書
御選明詩卷六十七
五言律詩十八
通潤
將歸簡三如學公
曉起春寒甚思君巖上廬當門雪幾許倚杖興何如不
日理歸櫂無人傳别書臨行重相憶先此寄雙魚
賀九嶺晚歸
半月足未出空林葉漸稀偶隨秋草去便趁晚雲歸路
逼沙穿履松明影照衣行行轉山峽已見竹間扉
春日焦山閱楞嚴
一枝懸笠處三月聚糧時日出人初醒春深燕不知細
風梳石髮新水扈江蘺未入空王室冥然尚有疑
斯學
雪夜山行
孤舟疑入剡夜繞亂山行雪與月俱白江因人更清嵐
深寒氣重岸斷凍痕平況復人煙少空聞落雁聲
寄吳少君山人
知君好芳草荷芰半衣裳一别春山綠幾經秋葉黃海
門生片月江寺送殘陽曾有天台夢相攜度石梁
智舷
秋日元微邀集水亭同凡上人分得憐字
葉落欲埋徑萍開為進船想懸孤錫處猶是小亭邊池
水幽相映芙蓉絶可憐晤言須竟日重至恐經年
過天放菴
結茅野田外猶自苦逢迎遂擬徑常塞不容人暫行日
高僮僕睡花落鶬鶊鳴竹戶憶曾啓飯僧炊午羹
以貞
七夕
空庭疏雨歇秋思夜來多一葉初離樹雙星已渡河月
明花裛露風動水曾波乞巧人間事吾生奈拙何
法衡
聞雁
嘹唳天邊雁哀聲靜夜聞雨中孤夢斷空外數行分北
向歸沙漠南來渡楚雲人間有矰繳高舉莫離羣
欽義
長干曉發
幽事忻自抱幽尋每獨行曙鐘凌曉氣人跡動雞聲樹
老三秋色江深六代情村煙饒野飯洗鉢浣溪清
姑孰道中
殘月含霜落城皋曉氣蒼橋横半空出蹊折斷巖妨幽
潄雲根冷平原草甲香峩眉亭下路江水樹微茫
雨夜泊涇縣
水宿同鷗鷺平沙晚帶船山城寒潄浦溪雨暗蒸煙漁
火深秋樹河流淺暮天西風鄉思切千里獨依然
雨中宿山寺
振衣辭夙好一錫向江鄉水逗溪煙急風鳴木葉凉密
雲垂野白微雨淡空蒼昏黑山城路鐘聲識上方
賢首山
秀色鬱磷磷諸峰合遝陳雲流飛壁冷花補斷橋春竹
意留行客山靈愜隠人如云容駐錫終託百年身
西湖
三竺忻私託西湖自往還肆情方水澹尋石愛雲閒春
氣調疏柳晴光抹遠山老來形漸懶未肯廢躋攀
喜吳允兆見過山寺
世事無媒入青山有分居觀心閒過日消夏坐依書塔
影含風動江光弄幌虚小亭留客處秋色感懷餘
叔堅宅同王損仲待月
仲冬何日短一飯忽黃昏待月羇人醉棲鴉競樹喧涸
陰交竹影燈火射苔痕不覺留深夜清光到石根
瓦官寺
煙霞城闕起勝跡在林椒春草繞三徑松風話六朝冶
城深竹樹白鷺帶江潮憶昔談經處鐘聲鎖寂寥
寬悅
送歐楨伯工部
玩世久微禄懷歸蘿薜心一樽霜露冷三徑草堂深月
是初弦夜秋當欲暮陰蛩聲寒咽雨流入短長吟
投宿淨居菴
幽意率吾真秋光處處新亂山行不盡流水坐相親夢
屬初中夜燈然最後身石牀重覺起松月冷依人
如愚
冬日潯陽道中
殘冬人在路朔氣重愁顔落日下寒郭亂雲生晚山短
松懸獵網高岸護漁關試問同行客匡廬何處還
春日龍潭菴對雨
苔蘚空門外煙蘿夾徑陰春流一澗急寒雨數峰深鳥
倦還山翼雲遲過客心望中燈火起人語出遙岑
舟行雜詩
望去金山小行來疋練新應聲潭上樹照影水中人雙
逝鳬歸岸孤鳴鶴下濱窮年依旅食何日是通津
道敷
江上憶山居
忍置一茅舍空閒叢竹傍限歸憎月閏乞夢願更長草
合深埋徑苔知自過牆還憐挂瓢樹到日葉俱黃
移住中州二首
郭外故人屋茅簷即水涯遠灘通鷺渚近徑借農家移
樹惜隂薄開籬當月斜便知循乞處村路不妨賖
漫須論住後只擬到來初樹凍花從裹煙寒柳任疏飯
因飢鳥施偈為老農書盡慕居窮谷深村可不如
題元朗水亭
微徑樹邊入亭偏池水涯即能鍾野趣兼亦占鷗沙晚
色湖生月秋香荇作花竹扉分夜火只為釣魚槎
落紅
開亦未幾日忽驚紅亂飛生憎風底急猶賴燕銜歸隨
水意何限遇墻力漸微雖含零落感曾憶在芳非
月下聞蟬
林葉淨堪數山蟬吟未休今宵且趁月明日恐驚秋咽
露忽沈樹因風旋入樓念能枯得盡總是不關愁
天遂
雨中懷黃葉老人
不斷黃梅雨知師反得閒孤眠聽鳴溜孰謂非深山苔
色漸逾檻溪光欲浸關爨煙厭空寂一去便㤀還
西山道中
懸壁杖難容盤旋青萬重到來深竹院行盡數聲鐘瀑
挂雪邊雪雲圖峰外峰此中皆靜者日暮不相逢
海旭
游趙氏洲居
小港慳通棹行知經幾灘敗荷還立雪寒水不生瀾埽
石容苔瘦栽松待鶴安梅花如有月借我一宵看
宿甘露菴
舟出太湖險語溪投暮鐘聽風多在竹看月不離松柝
護城三里雞鳴村一重長安明日路霜草滑歸笻
圓映
山中懷萍菴師
高竹過于木溪分兩岸陰看流成獨影得句只孤吟詩
草荒誰理心蓬亂日深懷人秋水寺寂莫此山林
舟行懷竹浪師弟
遠水明如練前舟如鑿空白雲鴻爪外紅樹雨絲中禪
詠知兼勝行蔵孰與同去年留此月常共泛溪東
春日過金沖垣滌煩塢
踏莎春路遲柳倒却如眉因入竹間室閒吟壁上詩護
花常換土割水暫通池延賞欲終日滌煩茗苦時
照源
題指月菴
短扉將綠掩小徑倚村斜老樹借藤葉新桐布屋花漁
歌傳外港鷗夢立前沙靜者離言象門題指月家
慧秀
仙巖山居三首
茅屋青巖半雲來路已迷樹深松鼠競花暗竹雞啼絶
壁吹寒瀑空潭飲素霓日斜山影裏樵語下前谿
日出蒼煙盡千山入望新風流臨水樹雲逆過橋人花
竹殊無恙茅茨未有鄰頽然自終古不是學逃秦
誰家深竹裏當檻即鳴湍人語入雲盡峰陰到水寒草
香娛鹿性藤老學龍蟠步屧渾㤀遠兹山不厭看
佛引
晚晴寄空波空明休遠
前村收薄靄舍外雨新晴竹鼠爭枝墜檐烏得食鳴峰
開餘日氣水咽過灘聲芋熟沙田早連朝憶友生
圓復
山中
槲葉縫衣翠松花作飯香全生無長物卒歲有餘糧觀
瀑衣㤀濕緣流路轉長偶然逢怪石趺坐一林霜
贈别華頂老僧
老宿清無侣名山住有年鬚留三寸雪衲挂半窗煙破
屋眠秋雨孤鐺煮夜泉相逢笑相别紅葉滿霜天
贈無生祝髮
薙染酬初願皈依向大乘夙傳人似玉新納戒如冰香
鉢分甘露田衣挂紫藤從今翠微裏添箇白雲僧
廣印
登毛公壇
黃屋辭仙闕玄門向北開驅雞何處去跨鶴幾時來殘
雪窺丹井清霜肅古臺寒煙紆縹緲一望一徘徊
暮登鮑侍御園亭
轉過斜橋峽林疏見草堂松濤翻水浪花雨雜天香歸
鳥雲千樹幽人月半牀憑闌憶明遠露下生微凉
廣潤
晚泊南岸有懷吳允兆茅孝若客燕中
孤棹倚江濆魚梁浦樹分北書曾未達南雁最初聞碧
海寒生月空山夜出雲不堪三徑遠何以慰離羣
黎嶺曉行懷范東生
咽石寒流細沾裳白露多疏林生曉籟片月偃秋河肅
肅征人語勞勞牧子歌因思巖穴者高日卧松蘿
秋雁
隨陽來朔漠刷羽汎瀟湘只恐音書斷寧辭道路長塞
雲迷遠陣江月引疏行到處多矰繳休言足稻梁
賦得春園美人
曉日新粧竟盈盈度曲梁露裙沾粉蝶風佩雜鶯簧暗
淚將花落春心見柳傷影池雙黛淺似憶畫眉郎
蕪湖道中
江明分采石柳暗夾横塘驟雨菱茨亂輕風禾黍香秋
聲催雁鶩暝色下牛羊遠道人煙少偏令游子傷
春閨次汪仲嘉韻
曉鏡掩芳奩晴絲罥晝檐鉛華久不御眉黛若為纖南
陌鶯啼樹東風花入簾緒長書素短續以舊時縑
行忞
吳江道中與陸叔度並載晚至鸎脰湖别
斜日松陵道扁舟共汝還不期初握手旋復動離顔水
積猶餘岸雲多莫辨山宵來分寢處宛在漵沙間
如觀
春日胡孝轅過崇福菴
肩輿人病足村路邈何長獨步入深院老梅生暗香霞
飛山欲暝風急蝶猶狂相送虎谿外悠然㤀夕陽
道衡
鑿徑
茆菴將已就取徑透柴門漸剔汙泥淨平添怪石蹲雪
埋留虎跡雨過長苔痕讓竹微成曲還驚古道存
宗乘
新冬
荒齋草盡腓薄冷暗微微上卷新秋句加身舊葛衣窗
疎留墮葉檐淺戀殘暉來往殊相絶都㤀舉似機
閒居
落葉積深巷閉門無客敲閒雲過石面爭雀墮籬㘭障
眼書難廢看心日易抛青青數竿竹應不厭窮交
月下樹影同石城賦
了不異真樹枝枝生自空下檐雲轉影搖壁野過風淡
極如烟外欹多似水中閒人古來少心喻幸君同
海岱
丁卯歲歸仰天塢故山二首
松小已逾嶺不歸應偶然久窺飛鳥意難定白雲天夜
磬答孤語秋花照短眠清光紛委壑寒重草堂前
萍逢江漢上曾似此林居引水涵雲竇編花護草廬雨
香孤徑竹風冷半畦蔬曾侍山中石還開案上書
實印
月夜送弱翁
山客復何去柴門故夜開月寒醒鳥夢松影誤溪苔水
上孤舟解林端一磬來知君非遠别相送亦徘徊
同詵兮過竹㤀齋中
鐘聲如一寺林影望還分徑轉塔纔見軒開溪共聞相
過成晚步分坐見秋雲詩卷娛禪暇晴窗花氣熏
妙嚴
雨歇
林畔低煙豁斜光草露輕虛窗停薄暑獨坐擁餘清雲
去漸無影泉來自有聲起看江上夜新月白微生
新寒
露氣逼衾枕早窗寒已生客心驚歲晚物色過秋清羣
木連朝脱空山竟日晴宵砧方未歇處處寄衣情
際瞻
水寺
孤寺水中起淨心宛在虚鐘邊雲易濕松外地無餘幢
影魚窺熟梵音風定初入秋看月上清切復何如
源際
偶題竹上
冷翠何冥密幽尋獨坐時扉開流水過風靜到雲遲嬾
性知終棄虚心幸自持偶然吟未穩清響動高枝
如曉
山居
挂鉢初為客巖前别是春梅殘窗影亂草發砌痕新日
出偶無事雲來如有人長歌深竹裏不記住山貧
本成
早行
木葉墮寒溪軒窗月已西客心驚吠犬茅店乍鳴雞漸
覺人煙動相看馬力齊霜華前路滑不住亂鴉啼
實䚮
送燕
晚稻花香處西風送爾歸路長誰是主社遠漸無依故
壘殘煙斷虚檐落葉稀春來芳草遍莫㤀舊柴扉
懷葛震父
虎峰言别後懶與慢相兼已過探梅約翻因病酒淹孤
煙生石突飢雀下茅檐昨夜林中雪看山一卷簾
海明
别石車禪師
欲别難為别西林落月銜且飛千里雪聊挂一風帆草
引石梁屐花飛金粟巖浮雲本無著何處尺書緘
通發
再過永慶寺
山涌孤城外舟行一水前落花柔櫓撥斜日斷橋連丈
室依林住雙扉倚竹偏再來情不厭知是主人賢
讀徹
將游黃山留别友人
孤舟明日發再宿皎公房莫惜通宵坐懸知此别長草
花黏露重山色入春黃遥指丹臺月心期一片霜
再至崇川
地盡應臨海天寒欲授衣月隨秋水上人共夜潮歸一
犬無聊吠羣鷗自息機橋頭燈火裏猶記舊僧扉
自吳門之雲間
春雨夜淹淹春波幾尺添背花摇短㯭礙柳揭高簾三
兩家邨落一行書酒帘華亭看不遠的的九螺尖
葑門化城菴留别舍中諸友
相送了無意臨岐忽黯然回看吳苑樹獨上秣陵船春
老還山路江昏欲暮天白鷗休避我拍拍碧波圓
送朗癯入匡山
獨向匡廬去安禪第幾重九江黃葉寺五老白雲峰落
日啼蒼兕飛泉挂玉龍憑將寒歲意先報虎溪松
藕花社僧
山居
滄海歸來日貪看麋鹿羣窗虚含遠嶂屋破補重雲夕
鳥吟邊過春蔬雨後分不須憐闃寂清梵隔山聞
安福郡主
柳眼
一段風流態青青獨可親㳂隄看去客隔水望歸人滴
露如垂泣含煙似頞顰半開還半合窺盡滿江春
陳懿德
春草
無人種春草隨意發芳叢綠遍郊原外青回遠近中羃
煙粘落絮和雨襯殘紅不解王孫去淒淒對晚風
朱妙端
客中偶成
異鄉久為客風雨阻歸程兩岸數峰碧孤舟一羽輕篷
窗殘燭在煙樹早鴉鳴坐待東方曙依稀見海城
馬間卿
苦雨
終日雨翻盆愁人欲斷魂嶺雲生屋角野水没籬根楊
柳深藏徑棃花靜掩門聲聲偏入耳寂寞自朝昏
毛鈺龍
鏡
樣出秦宫製團團寳月廻虚空開物像心迹遠塵埃影
覆香羅帕光生碧玉臺繡囊鴛鳥並珍重嫁時裁
楊文儷
秋日懷親
玉露沾花濕金風入幕凉天連秋水碧山帶晚煙蒼撫
景嗟時序懷親憶故鄉倚闌凝佇久心逐雁南翔
姜氏
寄文學山居
何必入山深居然似漢隂雨殘雲在竹野曠日平林負
郭多幽事為農長道心芸窗開卷罷多是聽鳴琴
桑貞白
秋日村居
素節金風度商聲應律初碧霞浮遠漢黃葉覆閒居籬
下霜催菊天邊雁作書小窗蛩語切明月照窗疏
董少玉
雨望
睡起凭闌望殘雲晚較多雨刪花織錦風熨草鋪羅嫩
篠平穿閣垂楊半近河蕩舟儂豈敢莫唱采蓮歌
題西施浣紗圖
白石澄流水春來坐浣紗青陽愁隠鳳玄髮亂飛鴉倚
玉渾無色傳神賴有花蛾眉如淡埽不在野人家
塞上晚春憶家
新草滿長隄思鄉望月遲露桃深中酒煙柳淡塗眉秋
塞關難掩春江棹可移此身同越鳥夜夜想南枝
送别
飛盡楊花别相看不自由征人望絶塞少婦倚空樓易
換春前色難聽角裏愁無情江上水日日送行舟
周潔
晚晴
久雨愁無極斜陽喜乍開樹披殘靄出山挾斷雲來的
歴穿花徑逶迤過渚臺更須林月上清賞一追陪
立秋
白帝嚴金駕乘風下紫微德惟宣湛露令即屏炎暉乍
警青梧落將催赤雁飛何須賦團扇恩顧似君稀
全少光
暮春即事
經時渾暖候映日有青枝花落蜂猶戀春歸草不知竹
苞仍个个柳線亦絲絲獨憶深閨裏柔風入暮時
袁九淑
春日齋居雜書二首
妝成出幽閣芳徑寂無譁林潤涵朝雨窗明帶曙霞鶴
棲醒酒石鳥啄睡香花長笑耶谿女春風自浣紗
雨過小池綠苔生白板扉玄言深玉麈幽思託金徽遠
笛兼鶯語飛花趁燕歸相看貧亦好安用泣牛衣
袁彤芳
九日
玉露泣秋草金風彫晚渠白衣三徑少黃菊一籬疎病
減登高興愁無寄遠書遥知二三子相向正愁余
徐小淑
寄懷趙四夫人
濕雨隴煙暗淒其故國心鳥歸千嶂寂花散一簾陰門
靜時聞柝亭閒不厭砧美人秋色裏望斷五湖深
贈滿妹
少小貯蘭房蛾蛾拂曉妝髻鬟輕的素眉黛巧安黃寶
鴨晨香滿彫簷夕月光梁園正花發誰共理明璫
詠美人雨中觀荷
風破荷隂亂清流照淺妝暗香籠彩袖疏雨拂紅裳葉
共羅裙碧花分膩頰芳盈盈重回首莫悞逗秋光
王氏
仲春見雪
二月春將半同雲黯九霄玉河迷斷岸宫柳折新條萬
里蘼蕪没三山鴻雁遥隴梅何處是素影謾空飄
聞雁
嘹唳南征雁清宵枕上聞隨陽離絶塞連夜度層雲月
上驚看影風高慮失羣尺書相珍重辛苦敢煩君
陸卿子
山居即事
披榛越宿莽背郭隠花蹊月靜妖狐泣松深怪鳥啼秋
山雲照戶春澗水穿堤飛作千尋瀑家家引灌畦
項蘭貞
雒城聞雁
明月照蒼苔横空一雁來影翻飛葉墮聲帶晚風迴塞
北征人思閨中少婦哀江南别業在叢桂幾枝開
秋夜憶家
一夕秋風至天空雁忽來露溥階下草月落掌中杯故
國書難到他鄉客未回坐憐砧杵急寒柝又相催
吳令儀
遣懷
幾樹孤村外空船倚暮雲風來衰草色日蕩去潮紋羣
雁江邊語淒猿雨後聞無端鈎月小人影各單分
方孟式
寄任夫人
可怪暌違日相思幾換年故園芳草合南國美人偏生
死交難見悲歡意莫宣祗應三五夜明月共君圓
秋興
西風傷往事笑此客中身葉落蒼煙斷花開黃菊新天
涯蓬鬢短邊徼羽書頻蟋蟀知秋意階前鳴向人
美人梳頭
深院小桃叢紗窗春色籠鳳釵横上下鸞鏡舞雌雄秋
水凝波淥湘雲剪袖紅錦屏嬌欲倚不語向東風
寄嬸母
園林星聚日歡意露華初别後鶯聲老秋來雁字疏獨
傷千里月空慰萬金書異地江風冷蕭蕭到玉除
舟雨
水天凝一色野漲隔林溶蘭棹排驚浪漁蓑釣晚鐘刀
環流隻影木葉淡秋容雲掩荒村小山頭潑墨濃
待月
遲月淡籠煙期人較可憐荷風疏雨後螢火亂星前烏
鵲殘生影梧桐隠半絃因之默坐久花上月娟娟
病中思歸
嵐氣爐煙合疏燈影素移愁生零雨夜病値落花時夢
裏鄉音近天邊雁字遲牀頭閒月色心事薄光知
屈氏安人
述懷
淅淅北風起蕭蕭木葉稀寒花愁更發鴻雁獨南飛秋
老商山裏天長渭水西思歸歸未得悵望淚沾衣
方維儀
憶金陵諸姊
昨歲長千里今宵寓楚城漢宫彈一曲幕府獲千兵花
發留春意人傷遠别情可憐枝上月長在子規聲
獨坐
僻境無人至清芬閣獨居梁閒新燕去墻外老槐疏風
韻笛聲遠花殘月影餘編摩情未厭坐卧一牀書
獨歸故閣思母太恭人
故里何須問干戈擾不休家貧空作計賦重轉添愁遠
樹蒼山古荒田白水秋蕭條離膝下欲望淚先流
方維則
題竹
小院何空寂相依獨此君雪深愁易折風急不堪聞白
石移花影青苔擁籀文樓頭明月上空翠落紛紛
沈宜修
感秋
月向中天迥人驚秋暮悲玄霜初落後客夢未歸時縹
緲三秋雁蕭條兩鬢絲空餘舊簫管愁對月明吹
張德蕙
中秋
秋氣中天淨愁人獨夜看停橈江愈闊却扇月初寒霜
入桐隂薄風飄桂影殘扣舷情未已露濕綺蘿單
黃修娟
邨居即事
寂寂邨居晚迢迢旅雁稀煙花迷曲徑山月澹清輝黃
菊經霜淨秋蓴帶雨肥夜深寒漏徹漁火逐星歸
項佩
夫子書屋落成闌干皆用卍字遂名曰卍齋屬
賦四十字
夫子愛奇字迴闌繚繞之一時齊作卍三點不成□樹
色春浮並齋居繡佛宜定知人載酒送喜有芻尼
盛韞貞
邨居雜感三首(錄二首)
自我來兹地重門曉夜扃蕭條門外柳幾度向人青采
蕨懷商土占時望歲星但能安病骨不必問池亭
蓬徑無人迹春廚斷暮煙稻粱謀自拙僕隸義相捐薄
俗終難入幽棲性自便尺書兼斗粟慙愧主人賢
錢敬淑
泊浦子口
殘年孤櫂泊近浦驗歸程雪浦芹牙白江醪竹葉青夕
陽新别路衰草古離情隔岸寒山色含悽望舊京
李因
郊居用松陵集韻
避世牆東住牽船岸上居雨分三徑竹晴曝一牀書上
坂驅黃犢臨淵網白魚衡門榛草遍長者莫停車
馬守真
愴别
病骨淹長晝王生曾見憐時時對蘭竹夜夜集詩篇寒
雨三江信秋風一夜眠深閨無箇事終日望歸船
鸚鵡
永日看鸚鵡金籠寄此生翠翎工刷羽朱咮善含聲隴
樹䰟應斷吳音教乍成雪衣吾惜汝長此伴閨情
郝文珠
别孫子真
江左多名彦惟君獨擅奇興公山入賦摩詰畫兼詩地
憶重游處人憐再晤時分攜且莫恨千載託心期
鄭如英
雨中送期蓮生
執手難分處前車問板橋愁從風雨長魂向别離銷客
路雲兼樹妝樓暮與朝心旌誰復問幽夢任搖搖
景翩翩
五日汎舟男字
浴罷試冰蠶重扶碧玉簪操舟臨雒水作賦弔湘潭曲
誤郎應顧盧回客自酣此時論黛色誰復鬭宜男
馬如玉
飲雨花臺賦得落葉
登眺臺千尺論心酒一尊青霜侵樹杪丹葉舞江村逐
浪同浮梗隨風欲斷魂榮枯何足歎此日幸歸根
燭花
銀燭透簾櫳蘭房瑞色融丹葩應妬月紫燼却愁風杯
映珠還浦光流星度空無香辜戀蝶有燄引飛蟲
張回
送别賦得帆影
勞勞亭次别無計共君歸一葉隨風去孤帆挾浪飛目
窮河鳥亂望斷浦雲非只在天涯畔傷心隔翠微
羽孺
柳
草閣疏林迥簷前遶綠楊章臺憐御苑灞岸惜他鄉繫
馬青春晚蔵烏子夜長玉關頻折贈離思斷人腸
周文
游韜光菴與沈千秋分韻作
轉徑白雲近回風清磬殘霜花欺客眼江雁怯秋翰片
石泉聲細千峰日影寒煙深鳥不語歸路已漫漫
秋日汎舟懷友
臨風思永夕極目感深秋月落應同照溪陰故獨流鳥
啼清露下雁過薄寒收衰草猶如岸空依此夜舟
夏日和友人見贈並謝蘭膏名酒
睡起獨憐人吟詩感歎頻蠶眠知入夏溪漲覺餘春搔
首慙膏沐停觴憶飲醇蒹葭餘一水何處問通津
題徧碧苔牋吟殘淥水篇流霞穿樹出明月隔溪懸乍
聽聲聲笛還逢汎汎船琴心誰共識山水自相憐
呼文如
别後舟中風雨却寄
不堪風雨夕憔悴在孤舟淚與波聲濕燈縈暝色秋夢
猶疑赤壁目已斷黃州此際君知否湘靈自可求
王微
夾山漾别陳仲醇
夾山寒水落木葉下紛紛斜日已難别扁舟況送君瑶
華一以折零露不堪聞為我題紈扇新詩寄白雲
近秋懷宛叔
已覺江聲外秋情入暮蟬竹光留黯淡桐影漸孤圓啼
鳥當清夜疏碪隔遠天一燈寄客夢難到石城邊
天柱峰
太乙吹爐處依然客帝青千峰抱鬚萼五石鍊真形忉
利移金畤神霄墮碧鈴仙衣如可拂投杖出空冥
雪夜小泛
北風吹夜雪聽只在菰蘆但惜湖山冷何妨野艇孤灘
聲疏落雁鬼火怯啼烏欲寫梅花影敲冰硯未枯
閒居
不妨昨日雨可喜是新晴窗暝從雲宿庭虚待月行閒
真難適俗靜乃合詩情冬候常如此將愁何處生
春夜留别
朝朝還夕夕春與夢中看月有痕知怨花無言欲殘羈
魂游處怯醉影别時寒一水何曾隔其如去住難
楊宛
促梅
風期今歲阻幽抱竟難開榦弱猶含凍枝繁幾暗猜未
能傳信去那得逗香來自恨春相避羞憑羌笛催
詠閣前柳
初春無限意況復近妝樓不舞時如醉參差亂若愁風
流費管束綽約自難儔腸斷重門裏花飛逐浪浮
病起
是事與心違經旬未啟扉閒花隨逝水弱柳蕩晴暉燕
子羞簾箔魚兒長釣磯年年當此際病起怯春衣
渭臺漁父
喜艾純卿至
何日離青海春過北斗城亟須譚間闊深足慰交情雨
雪辭關塞風塵送客程投荒君最苦早有二毛生
天目游人
宿重雲菴
煙蘿一徑通宴坐白雲中樹影晴浮水秋聲半在空疏
鐘山際月高枕竹邊風竟夕渾無寐清談對遠公
無名氏
題石鏡寺(見潼川碑)
昔日朱輪守經過釋子家柱間留墨蹟泉下隔年華雲
去空雕檻風來卷白沙江山誰似畫每到動吁嗟
崖老
詩
乍下人間世何須問姓名翩翩臨水影窅窅步虚聲恣
草黃庭帖還調碧玉笙江南美風物九月采蒓莖
鄭夢周
開雁
行旅忽聞雁仰看天宇清數聲和月落一點入雲横錦
字回燕塞新愁滿洛城疏燈孤館夜何限故園情
旅懷
水國春光動天涯客未行草連千里綠月共故鄉明游
說黃金盡思歸白髮生男兒四方志不獨為功名
李穡
早行
淩晨問前路曉色未全分帶月馬頭夢隔林人語聞樹
平連野霧風細繞溪雲異國堪愁絶南天無雁羣
朴原亨
登漢江樓次張黃門韻二首
遠岫横如黛芳郊綠漸平歸鴉翻夕照啼鳥哢春晴暫
得新知樂還教别恨生關山逾萬里何處望燕京
春光方浩蕩嵐翠轉霏微雪浪搖歌扇汀蘭襲舞衣素
鱗時潑潑輕燕已飛飛景物看如此從教緩緩歸
申叔舟
次韻登漢江樓
綺席登樓迥春江碧玉流早梅香澗曲芳草滿汀洲賓
主歡情洽江山喜氣浮良辰須酩酊莫惜更遲留
權擥
登漢江樓二首
南樓初縱目檻外俯長流雪盡落梅塢春深芳草洲湖
光晴灩灩山氣暖浮浮使節陪登眺斜陽更挽留
城南一尊酒相對暮山青小艇横前渡孤帆落遠汀江
雲連復斷主客醉還醒落筆龍蛇動高懷入窈冥
尹子雲
登漢江樓次韻三首
高軒時暫駐勝地許相招詩律吟邊改愁懷醉後銷汀
花經雨動岸柳受風摇忽起中流興春心付短橈
何處窮遐矚丹梯近百層陽坡先有草隂壑已無冰美
景時相引風懷晚尚仍欲成賓主好觴詠正堪憑
風光觸處好春氣望中微山淨濃如畫江深綠染衣夢
隨蝴蝶亂心逐野雲飛人世難開口惟須倒載歸
李克堪
登漢江樓次韻
遲日晴方好和風暖更微山陰追褉事沂上換春衣劇
飲金巵滿清談玉屑飛牆頭輕燕舞有意惱人歸
許琮
登浮碧樓次韻
渚草平如翦江雲濕不飛餘霞飄綺席新浪濺苔磯古
寺蘿垂壁漁家水浸扉眼前多少景惆悵客將歸
李荇
開城館次董圭峰韻
行行緜道路日日困風沙去壑悲流水投林羨暮鴉窮
冬催暖律宿草欲新芽更憶吾廬好寒梅幾樹花
過臨津江
臨津催早發問渡即清江緩擊中流楫徐牽水上艭寒
魚依石竇曉日照篷窗有客㤀機坐飛來白鳥雙
蘇世讓
漢江陪宴
斷徑緣崖轉高樓面水開杯盤供宴賞歌鼓殷晴雷沙
遠迷煙樹潮迴没釣臺江山如許勝應為使星來
金安老
望遠亭次韻
幽興牽人惱遊蹄豈惜遥殘雲横浦口飛鷺割山腰江
穩開輕䌫潮生没斷橋異鄉歸思促心趁紫宸朝
尹仁鏡
太平館次韻
紅惜花飄岸青憐柳拂橋江風吹颯颯篷雨打蕭蕭簾
卷樓横笛山空谷響樵雙旌拚賞去回首海天遥
黃琦
開城
白駒難自縶青眼更離筵江海相㤀處煙波欲暮天落
花飄醉袖芳草入吟鞭翰墨真餘事功名正妙年
魚無迹
逢雪
馬上逢飛雪孤城欲閉時漸能消酒力渾欲凍吟髭落
日無留景棲禽不定枝灞橋驢背興吾與故人期
李澯
泛臨津江
臨津傳勝事駐節是仙舟煙羃沙邊樹風迴水面鷗笑
談情不淺詩酒興難收絶域萍蓬會無㤀此日遊
許筠
陪吳參軍子魚登義城
迥野垂天末長江接海流雨餘多牧笛風急少行舟一
鶚穿雲去雙鳬就渚浮相憐無限思空倚仲宣樓
林悌
中和塗中
羸驂䭾倦客日暮發黃州可惜踏青節未登浮碧樓佳
人金縷曲江水木蘭舟寂寂生陽館孤燈夜似秋
白光勲
縣津夜泊
旅泊依津口重遊屬暮年鐘聲隔岸寺人語渡湖船月
上蒹葭遠燈横島嶼連夜深風更急落雁不成眠
權韠
清明
淑氣催花信輕黃著柳絲人煙寒食後鳥語晚晴時老
去還多事春來嬾賦詩京華十年夢惆悵只心知
金宗直
佛國寺
為訪招提境松間紫翠重青山半邊雨落日上方鐘語
與居僧軟杯隨古意濃頽然一榻上相對鬢鬔鬆
洛師浪客
安定館北驛
四月關門路風沙氣慘悽河邊春雁盡林外曉鶯啼去
國魂長往思家意轉迷羸驂經左道今日向安西
無名氏
夜泊大灘
夜纜泊灘下水邨霜氣凝枯查拾沙渚爨火乞漁燈病
客孤舟夢寒江十月冰亂家今幾日黃帽是親朋
成氏
書懷叔孫兄弟
事隨流水遠愁逐曉春生野色開煙綠山光遇雨明簾
前雙燕語林外數鶯聲獨坐無多興傷心妝不成
俞汝舟妻
别贈
恨别逾三歲衣裘獨禦冬秋風吹短鬢寒境入衰容旅
夢風塵際離愁關塞重徘徊思遠近流歎滿房櫳
趙瑗妾李氏
歸來亭
解紱歸來早亭開一水分溪山知有主鷗鷺得為羣秫
熟先充釀心閒欲化雲菟裘終老地非是傲徵君
許景樊
寄女伴
結廬臨古道日見大江流鏡匣鸞將老園花蝶已秋寒
山新過雁暮雨獨歸舟寂莫窗紗掩那堪憶舊游
嗐哩嘛哈
答明高帝問日本風俗
國比中原國人同上古人衣冠唐制度禮樂漢君臣銀
甕篘新酒金刀膾錦鱗年年二三月桃李一般春
天祥
寄南珍
上人居處僻心與石泉清道在從違俗身閒不用名空
階松子落雨過蘚花生怪得稀相見年來懶到城
題龍關水樓
此樓登眺好終日俯平湖葉盡村村樹花殘岸岸蘆漁
翁晴獨釣沙鳥晚相呼何處微鐘在雲蔵島寺孤
次韻惟心見寄
世間無往著林下且棲遲映戶幽花發侵階亂竹垂老
年銷記性餘習未㤀詩此意難為說西峯道者知
贈李生
異域無親友孤懷苦别離雨中春盡日湖外客歸時花
落青山路鶯啼綠樹枝從今分手後兩地可相思
送僧歸重慶
東西千萬里來去一身輕碧鳳山前别黃梅雨裏行江
長巴子國地入夜郎城昔我經過處因君動遠情
機先
寄仲翔外史
天涯又索居歲晏近何如遠水蒼茫外空山寂莫餘老
逢諸事嬾病覺故交疏想見多閒暇應修輔教書
送别
天書召賈生匹馬出滇城白首相逢處青雲送别情山
經巫峽盡水到楚江平好獻治安策殷勤答聖明
御選明詩卷六十七
