欽定四庫全書
御選明詩卷七十四
七言律詩七
徐璲
秋日江館寫懷
水國天寒樹影稀西風又見鴈南飛郢中白雪無人和
湖上青山有夢歸獨對浮雲傷往事驚看秋草又斜暉
十年浪跡煙波外滿眼塵氛未拂衣
朱純
遊絲
紫陌遥看一縷微籠煙曳日轉依依不随蛛網縈鈿合
肯逐鸞梭上錦機香罥落花低趁蝶煖随柔絮欲沾衣
無由繫得東君駕空向春風上下飛
春詞
瑶瑟聲沈閉綠牎月明空吠隔花尨綵旛零落宜春字
綃帳低迴照夜釭好夢每嫌鶯喚醒傷心況對燕飛雙
奢雲豔雨情多少遠逐楊花渡楚江
李勗
送春
強對東風酒一尊留君無計黯消魂綠波芳草汀邊路
飛絮殘陽柳外村鶯倦語時渾寂寞客傷離處又黃昏
寒燈孤館何曾寐山雨瀟瀟獨閉門
賀承
湖鄉佳處為朱昌年賦
湖鄉佳處足幽栖路入蒹葭望欲迷一水遠連天上下
幾家如在瀼東西紅塵市迥人稀到綠樹春深鳥自啼
何日編茅居此地杏花春雨看扶犂
陳延齡
妙智寺
永安山高一萬丈妙智寺建三千年古澗泠泠瀝蒼雪
畫樓面面開青蓮老猿果熟占一壑怖鴿燈暝依諸天
老夫登臨發長嘯風露滿身寒不眠
張振
貧居
青眼交游覺漸稀側身天地可相依若知白石真堪煮
何待黃精為療飢已過禁煙無熟食不因沽酒典春衣
蒼苔碧草侵階長高卧空齋晝掩扉
楊範
鏡川
斜日一輪山上頭輕霞片片漾波流平蕪野岸碧千畝
喬木人家紅半樓沙鳥迴翔將下宿田夫祓濯欲歸休
漁舟各已收緡去漸有燈明蘆荻洲
周德行
寄泮水諸公
早年曾許筆如杠老我於今興已降作容渾如錦江杜
攜家未遂鹿門龐沙鷗睡熟原相並梁燕飛来偶自雙
昨夜夢魂歸别墅富春山鎖白雲牎
許穆
送邵昇遠之官吉州
京華相見惜分攜歌罷驪駒思欲迷獨客自憐留日下
一官君喜向江西天涯月落聞雞唱驛路花開聽鳥啼
想得到州春未晚柳條垂綠草初齊
沈貞
桃花渡
渡頭渾似曲江濱誰種桃花隔世塵紅雨綠波三月暮
暖風黃鳥數聲春舟横落日非無主樹隔層霞不見人
幾欲前源訪仙跡迷茫何處問通津
得故人書
蕭蕭落葉蔽荒苔流水柴門晝始開紫塞鴈從江上過
故人書向日邊来秋風客舍心千里夜雨燈牎看幾回
迢遞關河空念别何時能報一枝梅
吳淞漁樂
家住滄洲白鳥邊捕魚沽酒自年年桃花浪煖堪垂釣
楊柳風輕不繫船帆影帶歸孤嶼月笛聲吹散一江煙
武陵亦是人間路誰說仙家别有天
沈恒
秋江送别為戴友諒賦
蕭蕭落葉早寒天忽送秋聲到耳邊千里客心驚歲月
五湖鄉夢入風煙青山紅樹還家路綠水滄洲載酒船
夜半燈前對兒女白頭重話謫居年
歸鴈
冥鴻不覺又逢春遠别湘南北向秦雲接斷行天漠漠
江涵歸影水粼粼關山呌落三更月旅館愁驚萬里人
莫怪東風催去翮清秋蘆渚又来賓
錢煜
贈澄江周岐鳳
琴劒飄零西復東舊遊清興幾時同一身作客如張儉
四海何人是孔融野寺鶯花春對酒河橋風雨夜推篷
機心盡付東流水惟有家山在夢中
陳顥
竹西草堂為曹汝器賦
新搆茅堂就竹西渭川千畝共襟期清風埽榻秋来早
蒼雪團隂月到遲插棘每遮東面笋脱巾還挂北邊枝
尋君記得曾留宿日出三竿尚不知
題姜舜民竹深處次蘇雪溪韻
結茅竹裏似巖栖面面牎開翠色迷長聽雨来虚榻外
不知日轉曲闌西奚奴埽地收新籜吟客敲門看舊題
幾欲相尋無路入鷓鴣何處隔煙啼
與賀文徵鴛湖痛飲聯句别後再用韻寄
鴛湖風日暖薰人行樂都忘俗事紛換酒主翁偏愛客
盍簪朋輩總能文新詞妙絶填金縷醉墨横斜埽練裙
歸到寒齋枕書卧一燈夜雨正思君
題吳門趙時俊山樓文會圖
樓居百尺謝囂塵良會攀躋屬隠君望處有山皆入畫
坐中無客不能文一簾花氣香春酒半榻茶煙暝夕曛
自是高懷尚清事風流不羨醉紅裙
張愖
四月三日
未盡傷春酒一杯微風吹雨又南来浮雲心事何曾定
逝水年華更不回數尺雞頭添穉竹一簾鼠耳長高槐
博山無火清香度何處薔薇昨夜開
贈天童詩僧讓公
自聞方外說天童夢繞青山十里松珍重能詩老支遁
尋常結社勝爐峰傳書度海朝憑鶴擊鉢臨江夜擾龍
今日東風花縣裏解衣留偈得徙容
張肻
送人之官嶺外
曉裝帶雪出吳門惜别休辭酒滿尊邊徼一官同謫宦
平安萬里即殊恩月明好度梅花嶺雨過頻穿槲葉村
想得龍城公退後故鄉風景與誰論
杜瓊
蘇臺别意送沈原還琴川
相逢未幾即思歸忍聽朝来歌式微綠酒數杯遊子去
青山百里故人稀杏花微雨飄離席楊柳東風拂釣磯
明日到家春正暖祓除時節試春衣
秦旭
寄公禄
海内新詩久不聞東樓高卧思紛紛牎含竹色清如許
人比梅花瘦幾分銀燭翠壺歌白苧畫船春水載紅裙
昔年樂事俱陳迹愁對孤燈更憶君
松菴避暑
秋燈禪榻鬢絲絲行樂鄉山也自宜草閣共招溪上月
茶爐重和卷中詩牧之有意尋春早靈運無緣入社遲
且與諸公相對飲風流不減會昌時
送人還京
青楓江上葉蕭蕭汴水淮雲去路遥宫燭漸低鄉夢斷
家山將近客愁消霜寒鐵甕秋聞柝月落揚州夜聽潮
厚禄故人如問我白頭甘作惠山樵
馬愉
題高漫士雲山圖
白雲縹緲亂山深最喜幽居傍翠岑茅屋幾家松栝暗
石梯五丈薜蘿侵門前流水通南浦邨外長橋接北林
有客抱琴何處至祇知来共歲寒心
王懌
秋夕有懷
洛浦遺衾未可將露蛩凝思滿中堂鵲橋已散銀河影
鴈柱初傳玉宇涼燈近暗牎星有燄扇歸秋笥月無光
懷人不寐多惆悵更耐悠悠漏點長
劉珏
荅陳醒菴
畫舫頻過柳外莊南溪原得近東陽風来絶澗水無迹
月到空山樹有光愁裏得詩如老杜醉中揮墨過顛張
别来兩月無清約孤負寒梅一度香
寄沈同齋
藥闌花徑斷紅塵坐閱昇平五十春繭紙有書皆晉體
錦囊無句不唐人新圖寫就多酬客美酒沽来只奉親
昨夜天涯憶君夢西風吹過楚江濱
戴璉
送梁瑾赴春闈
江亭日落鷓鴣啼酒盡沙頭惜解攜離思不堪成去住
宦情無那易東西清秋野戍聞寒角殘月山城聽曉雞
明日思君還北望暮雲煙樹總悽悽
張和
送龔進士文彦
雪後關河見鴈稀感時傷别思依依吳門煙月期同醉
天路雲山又獨歸官驛暮帆和雨落水城寒鳥背人飛
京華此去推先達惆悵丘園只布衣
滄江送别劉習之廣西憲幕
秋波渺渺布帆輕醉折蘋花贈遠行萬里一官江上别
楚雲湘月客邊程關門背嶺寒蕪綠驛樹迎船瘴雨晴
此去蜑夷知有望使君心似玉壺清
訪曉菴禪師師以洞庭柑為供
十年不到白龍潭延慶名僧始一參石鼎未烹陽羨茗
金盤先獻洞庭柑簷前暮雨霑天棘席外春風動石楠
明日又從江上别九峰惆悵隔晴嵐
倪謙
南郊草堂為陳天錫賦
選勝南郊結草堂幽清絶似午橋莊林鳩喚雨山光暝
畦稻舒花水氣長攜酒秋清觀納稼杖藜春晚看條桑
粢盛獻享修祠罷合族筵開樂未央
韓雍
江行懷天全侗軒諸老
西江北塞嶺南壖奔走風塵三十年勇退未能心已倦
專征纔歇夢猶懸自緣衰體纏多病敢向明時話獨賢
苦憶鄉園諸大老西風先泛五湖船
商輅
山水圖
雲山重疊樹高低景色蒼茫望欲迷江上有舟人蕩槳
林間無路石成蹊柴門晝掩車塵杳茅屋春来野鳥啼
昭代徵書勤束帛高才未許學幽棲
送巡宰之莆田
與君兄弟意綢繆不惜離筵重勸酬紅葉馬前牽别恨
白雲江上動鄉愁舟移劒水腥風遠春到閩山瘴雨收
況是莆陽文獻地宦情詩思兩悠悠
葉盛
題畫
綠樹青山漾碧流畫中風景似揚州隔江明滅漁人火
出岸高低估客舟去燕来鴻千古事閒花野草一春愁
不知誰在紅塵外獨向蕃釐觀裏游
劉昌
無題
玉鼎清香試水沈湘簾如霧碧牎深閒中次第占花信
夢裏分明見藁砧臨鏡慵妝蟬鈿翠倚闌失墮鳳釵金
東風一夜芭蕉綠亦似含愁卷半心
閒門疎雨立清寒羅帕無人借字看草色天涯迷處所
花隂日午上闌干春情不射屏中雀秋影孤停鏡裏鸞
碧海茫茫空復夜西風吹破爛銀盤
寄奚元啓顧文之二進士
天涯分手歎蹉跎書劒功名近若何上苑啼鶯春信早
楚江歸夢月明多舊時詩社誰同飲長日公庭客少過
此意蕭條總難寫東風腸斷一悲歌
邵伯宣
題徐景顔教諭瀫江漁者卷
柯山青浸瀫江波有客長年被綠蓑釣澤偶膺多士選
講帷仍賦散人歌桃花白鷺忘機久蒓菜鱸魚入夢多
遲子束書歸舊隠水雲深處一經過
陳憲章
晨起將出尋梅
朝煙横野犢鳴陂倚杖山齋睡起時田父許留今日酒
梅花不欠去年詩衝寒索笑来何處帶病尋香出每遲
髣髴西湖夢中見冰邊籬落忽横枝
重約馬默齋外海看山
春風擬進赤泥洲曾約看山共此遊落蕊忽過三月半
先生能復一来不不堪老我癡猶在且喜嬌兒病已瘳
想得渡頭楊柳樹清隂閒弄釣魚舟
南歸途中先寄諸鄉友
不分賓主共林塘脱下朝衫作道裝酒為老夫開甕盎
茗和春露摘旗槍津頭水滿鴛鴦下牆背風来枳殼香
何處與君拚坐久萬株花裏小藜牀
元旦試筆
天上風雲慶會時廟謨争遣草茅知鄰牆旋打娛賓酒
穉子齊歌樂歲詩老去又逢新歲月春来更有好花枝
晚風何處江樓笛吹到東溟月上時
飲酒
君莫停杯我為歌我今忘我是誰何避人懶弄船頭笛
對影非無月下蓑廬阜春雲眠華嶽江門秋水釣銀河
竹弓挽住閒人手漸覺年来射鴨多
邀馬玄真
閒眠閒坐或閒行身老溪雲病亦輕客至正當秋釀熟
船来莫待晚潮生江河偶得三人對風月還添一榻清
(數日前玄真送木榻)昨日書来張主事頭顱空訝老無成
龍溪寄馬玄真
我家久住龍溪上說著龍溪便有情茘子不將棃鬭美
沙螺羞與蟹争衡江村婦女蕉衫窄市巷兒郎木屐輕
漫興詩多誰和我樽前忙殺馬先生
種樹
早雨山泥滑屐牙瘦藤扶路入雲斜東原綠映西原白
一徑松連兩徑花寒夜試看殘月挂東風須著短牆遮
江門亦是東門地我獨何為不種瓜
次韻張叔亨宿别
春草江門綠兩涯隔江人唱浪淘沙好春剛到融融處
細雨初開淡淡花僻地豈堪留客久連牀端合拜君嘉
明朝愛得酕醄别笑脱藤蓑付酒家
九日和朱子韻示陳冕
正是詩忙酒亂時滿樓風雨不須歸碧苔院裏多秋色
紅樹溪邊又夕暉九日共餐花有菊暮年誰羨錦為衣
滄江野艇来何處遥望孤雲在翠微
劉珝
太常少卿陳維成致仕賦贈
帝城東下潞河流河上聊停范蠡舟五斗直從今日醉
一官還自老年休白鷗喚醒紅塵夢鐵笛吹殘玉宇秋
白髮仙翁今在望江湖随處即瀛洲
安溪僑叟為張檢討賦
溪上茒茨屋數椽春雩秋社自年年牎含鼇背千峰雨
簾捲波心萬頃煙柳徑有時緣客埽竹牀長日抱雲眠
白頭自分無人識不解詩名到日邊
鄭文康
林東齋居
溪流一曲繞柴門屋後田園有路分莊在輞川成故事
客歸盤谷見遺文借書夜讀三更火聽鳥春眠半榻雲
堪笑幾人雙健足每於城市報新聞
周鼎
甲午新歲九日臘盡
荼壘明朝滿市新一杯燈下舊吟身流年細檢頒来歷
往事都成埽去塵薄有田廬聊卒歲可無溝壑尚遲春
殷勤照取田蠶看同是雞豚社裏人
郭登
普安道中
竹暗藤荒路欲迷一重山度一重溪枯槎偃蹇如人立
蠻語侏&KR0867;似鳥啼花底雨晴飛蛺蝶水邊冬暖見虹霓
祇應風味堪題處三寸黃柑壓樹低
梅花鋪
綠樹冬深不怕霜怪来風土說南方人經蠻寨愁蛇蠱
客聚盤江趁虎場翠黛插雲山似戟潢流蒸氣水如湯
王師到處霑恩澤甘雨随車洗瘴鄉
永昌書事寄京中諸友
略說南方試静聽侏&KR0867;風俗盡堪驚花間蛩語春風暖
樹上蛙鳴夜雨晴孤嶺忽從天外出瘴雲時向水邊生
妖姬妝罷迎人笑古帽長衫畫不成
竹軒為阮公振賦
清嘯寥寥久不聞更開三徑避囂氛白頭自擬存高節
青眼相看獨此君當戶碧雲晴裊裊隔簾蒼雪晝紛紛
如今林下閒人少每坐無言到日曛
又過鎮南州
萬里狼煙去復回征衫風露黯黃埃一年寒食棃花近
二月春晴燕子来綠水亭前羅帶繞碧山牎外畫屏開
經過每愛絃歌宰驥足終非百里才
遊太華寺和素軒沐公春日韻
鷺渚鷗波接遠天落花飛絮滿平川春歸客夢偏驚雨
寒食僧家不禁煙澗底泉聲消永日階前草色換流年
何由近向東林住常得尋師水石邊
寓滇陽寄京中友人
霜重梧桐葉漸飛淺黃欺綠上荷衣鱸肥江上秋將晚
酒熟山中客未歸鄉夢夜長雞唱早故人書遠鴈来稀
黃花兩負東籬約空對西風賦式微
入緬取賊早發金沙江
征帆如箭鼓聲齊舟渡金沙更向西石棧夜添蠻雨滑
曉江晴壓瘴雲低水邊烏鬼迎人起竹裏青猿望客啼
又隔滇陽幾千里桐華榕葉晚淒淒
偶成寄彦謐
三歲春風客未歸邊城無事暫幽棲朱櫻映日枝頭滿
翠荇牽風水面齊老樹蔵鴉添嫩葉舊巢歸燕補新泥
閒来漸有漁樵興更欲移居向瀼西
舟至高郵風氣尚暖
北地風高水欲冰南方秋晚尚餘蒸漁家香飯聞炊芡
溪女纖歌識採菱鷺渚櫓搖歸夢客柳汀舟渡夕陽僧
故鄉多少蓴鱸興三十年来愧未能
秋日至城南草堂
渡水登山到草堂田家香稻喜新嘗牆邊薜茘秋多雨
池上夫容夜有霜看竹每尋扶老杖借書先錄養生方
白頭自笑歸来客況復江南是故鄉
和許太常道中家園成趣軒韻
君家三徑幾時開千箇長松繞屋栽把釣每從溪上去
題詩還傍竹間来夢闌石枕月相對花落柴關風自推
有約頻過尋賀老莫教空掉酒船回
甘州即事
黑河如帶向西来河上邊城自漢開山近四時常帶雪
地寒終歲不聞雷牦牛互市番氓出宛馬臨關漢使回
東望玉京將萬里雲霄何處是蓬莱
送岳季方承命釋累回京
早登黃閣贊經綸欲報君恩敢愛身青海四年羇旅客
白頭雙淚倚門親鳴珂又喜趨仙仗補衮還思用舊臣
漫道歸来心便了天涯多少未歸人
王肄
題沈孟淵江鄉深處二首
村西村北路相連處處桑麻綠野田一帶好山如畫裏
幾灣流水到門前漁歌唱過鷗邊月牧笛吹殘谷口煙
不獨仙緣異人境杏花春雨自江天
路入江鄉覓隠淪遠随流水渡前津雲遮茅屋不知處
舟過柳橋方見人白鳥下汀芳杜雨紫鱗吹浪落花春
相逢說罷忘機事一道香風起綠蘋
龍瑄
客夜
寂寥孤館掩黃昏滿抱羇愁誰與論時候早寒淮北地
田廬多潤海邊村天凝蜃氣朝猶暗風雜潮聲夜復喧
幾欲強眠眠不得擁爐枯生黯銷魂
山居雪中
風抱茅簷雪擁門山居寥落易黃昏平頭踏凍春粳米
榾柮煨煙煮菜根萬事由他愁不得一寒如此樂猶存
清歡今夜須拚醉傾倒何妨甕酒渾
荆山鄉思
驛廳長晝思依依坐看晴簷柳絮飛斜日鳥呼春不住
東風鴈比客先歸山程迢遞淹征轡野水微茫夢釣磯
却憶舊居江口市雨香蘋藻鱭魚肥
和南村春興
朝来攜杖到前溪風暖花香滿袖攜郭索近晴穿草出
鉤輈長日隔林啼松隂野廟將春社茅屋人家正午雞
眼底韶光盡詩景酒廬僧舍漫留題
次沈陶菴題石田有竹莊韻
愛汝東莊多種竹旁人錯認是湘川敲門僧立秋隂裏
避雨猿啼屋角邊最喜談詩揮白拂閒因憩樹濯清泉
相過定與髥張約同掉輕舟破暝煙
雪夜招文永嘉宗儒飲承宗儒和詩再荅
同雲漠漠護深齋興到從教漏點催寒色照人知霰集
疎花有喜傍燈開平生漫說詩千首一飲還能酒百杯
明日雪晴山滿目更開溪閣待君来
上元十三夜
近喜元宵雪更晴千門翠竹結高棚珠簾半捲將圓月
玉指初調未合笙新放華燈連九陌舊傳金鑰啓重城
少年結伴嬉遊去遮莫雞聲下五更
十四夜
燈光漸比夜来饒人海魚龍混暮潮月照梅花青瑣闥
煙籠楊柳赤闌橋鈿車過去抛珠果寶騎重来聽玉簫
共約更深歸及早大家明日看通宵
十五夜
一派春深送管絃九衢燈燭上薰天風回鼇背星毬亂
雲散魚鱗璧月圓逐陣馬翻塵似海踏歌人盼夜如年
歸遲不屬金吾禁争覓遺簪與墜鈿
楊守陳
贈周廷參張邵齡二知已
客牎情思渺無涯麥隴蔬畦浥露華白屋三間連野寺
青苔一徑入鄰家晴煙亂繞庭中樹夜雨微沾戶外花
此地幽偏可乘興馬蹄来去豈嫌賒
童軒
送張汝綸還雲間
不逐明時隠者流觀光又到帝王州匣中三尺馮驩劒
馬上千金季子裘呼酒長安歌夜月乘潮白下放歸舟
相思後日知何處吳地雲山是舊遊
春水
湖北湖南燕尾分半篙纔動綠如芸梅花港小依橋見
桃葉歌長隔岸聞細草斷冰鷗外浦斜陽晴笛鳥邊雲
晚来幾陣廉纖雨灑碎玻瓈萬頃紋
中秋對月
吟倚高樓思爽然蟾光飛上一輪圓九霄清露漙金鏡
萬頃澄波泛白蓮雲母屏開秋似練水晶簾捲夜如年
何因得步林臯下喚起坡仙共泛船
簡溪為吏部吳主事題
溪上幽居敞竹扉溪邊春水淨苔衣吟鈔甫里新詩草
坐買嚴陵舊釣磯幾點青山當戶立一雙白鳥背人飛
也知習静真成簡游俠無勞問是非
送人還閩
鷗波新綠漲苔磯有客都門賦式微洛下布衣誰復薦
閩南山色又思歸江城雪後逢梅少野館春深見鴈稀
回首鳳皇臺下路夕陽新柳正依依
題江湖勝覽卷
雲臺煙閣總浮名自分江湖老此生木客峰前題句去
竹王祠下放歌行月臨僧寺寒鐘遠水落漁梁夜火明
幾度酒酣雙耳熱扣絃高詠不勝情
清明書感
兩年作縣越江湄回首鄉關未得歸華髮又驚佳節換
青雲堪歎故交稀山村細雨棃花發茅屋東風燕子飛
潦倒不須嗟薄宦且將尊酒送斜暉
秋夜夢康侍御用和
宦遊歲月易蹉跎青鏡流光兩鬢皤客夢不知江水遠
鄉心偏傍雨聲多張衡有詠惟愁在燭武無能奈老何
為問舊遊驄馬客别来誰與共鳴珂
王越
獨坐感懷
倚徧曲闌愁似海滿庭風雨晝冥冥呼門有客憐孤注
競醉無人問獨醒離恨春随芳草綠歸心暮入遠山青
舊時學得幽蘭操彈與鍾期一段聽
夜坐
感昔懷今坐夜深悠悠身世任浮沈三鍼已錮金人口
百鍊難消鐵漢心春甕有天蔵酒聖草堂無地著書淫
不知誰是鍾期耳乘月時来一賞音
村樂
愛飲村醪懶賦詩此中真趣有誰知教成白鶴如人舞
買箇黃牛當馬騎除草澗邊春意足銜雲洞口夕陽遲
吟成獨坐空庭久正是紗忩月上時
蜀中送項斯誠同年回京
白髮慈親七十餘不知消息近何如老来頼我供湯藥
别後憑誰奉板輿旅館夜長頻有夢故鄉路遠久無書
君歸正向門前過為報平安莫倚閭
馬文升
秦隴道中
問俗昔曾過隴山西征今復出秦關鴈聲呌日迷寒渚
楓葉經霜帶醉顔世路羊腸千里曲功名蝸角幾人閒
林間鸚鵡能言語笑我年来兩鬢斑
沈珒
題漁隠故居
名落人間二十年一溪漁隠自悠然晚風楊柳堤邊笛
秋雨蘆花渡口船沽酒肯邀漁父醉枕蓑時伴野鷗眠
只今回首成陳迹贏得人稱似輞川
何喬新
登岳陽樓
雲牎月牖俯清流滿目山川快壯遊誰向江湖懷北闕
漫誇樓閣冠南州朱絃夜鼓湘靈瑟錦纜春回楚客舟
欲起靈均歌九辨澧蘭沅芷徧芳洲
謝省
荅編修姪次韻
江湖飄泊二毛初半世謀身智亦疎春意欲歸彭澤柳
年華未盡茂陵書孤桐自覺非時調尺牘誰能問客居
須信人生身外事落花殘雨向春餘
張寧
送史明古過訪還吳江
一燈新火映鄰扉話盡殘更未解衣元亮老嗟蕪業改
無功生怯醉鄉非天孤遠鴈和雲斷風急春潮帶雨飛
暫爾相逢便相别祗應清夢送君歸
杜庠
登滕王閣
滕王高閣壯洪都此景多應海内無山截地形横隔岸
江流天影下平湖鳴鑾聲斷停歌舞蛺蝶香消冷畫圖
一片閒心誰解得白鷗飛入暝煙孤
夏正夫邀飲蛇酒
藤峽香醪遠寄来一尊公館晚涼開功同薏苡能消瘴
色勝葡萄乍潑醅錢在杖頭宜賸買壁懸弓影莫深猜
主人情重憐衰病入夜張燈再舉杯
寄吳中諸友
故園東望路綿綿一别何期竟隔年客思半消春酒後
鄉心多在夜燈前杏花邨店西山雨楊柳河橋上苑煙
欲語平安歸未得自嗟身為薄名牽
桑瑾
横瀝口泊舟
浦外炊煙起柁牙岸頭茅屋是農家一冬苦雨全無麥
二月春晴未見花野渡至今濡馬足江潮久不露鷗沙
閒随漁父談占候怕見朝霞愛暮霞
劉英
暮春陪陳太常西湖宴集
六橋柳色翠迷津畫舫遲移送酒頻醉眼不知三月暮
賞心又度一年春鶯諧急管催歌板燕蹴飛花墮舞裀
年少莫將行樂悮坐中半是白頭人
春興
一天微雨送清明歲歲逢春不快晴近水人家多養鴨
依山樓閣早聞鶯子期不用黃金鑄顔駟空嗟白髮生
惟有東風一尊酒朝朝相對藥闌傾
次韻姚公綬舟中夜話
銀燭楸枰對奕碁烏絲繭紙更題詩月明鄰舫人眠早
鼓絶江城漏下遲斷飲頓忘犀首樂放懷偏笑虎頭癡
朝来欲别應難别未了山中笋蕨期
聶大年
余讀元人王仲蔚詩愛其楊柳青旗連坐榻杏
花春色過鄰牆之句惜無全章因足一律奉寄
施彦顒
夾城門外好風光曾醉君家碧玉觴楊柳青旗連坐榻
杏花春色過鄰牆迴鸞錦字新題句睡鴨銅爐小篆香
酩酊不辭歸路晚銀鞍驄馬映斜陽
錫山飲友人樓中臨别贈以詩
小樓燒燭了殘棋是我孤舟欲發時千里宦情雙鬢改
十年心事故人知閒推甲子憐衰態醉折名花續舊詩
無限西湖風月好抱琴相訪莫教遲
蘇堤春曉
樹煙花霧遶堤沙樓閣朦朧一半遮三竺鐘聲催落月
六橋柳色帶棲鴉綠牎睡覺聞啼鳥綺閣妝殘喚賣花
遥望酒旗何處是炊煙起處有人家
寄劉士享
一樹櫻桃鳥啄殘麥秋天氣尚輕寒蠶登曲箔桑初盡
燕補新巢土未乾囊裏古方閒自檢鏡中華髮老羞看
花時不共劉郎醉辜負東家芍藥闌
澄江舟中留别故舊
雪後晴沙玉一坡孤舟斜日奈愁何白頭宋玉偏能賦
紅袖吳姬最善歌笠澤暝煙連浦樹惠山寒翠濕漁蓑
傷心一帶梁溪水添得征人别淚多
劉溥
賦得石城暮雲送别
石城千仞鬱嵯峨城上春雲向晚多薄映殘霞分雉堞
暝随歸鳥渡龍河依依欲散風前角羃羃猶停柳外歌
又逐行舟過江去相思回首奈愁何
春晚漫成
重城楊柳晝沈沈坐久黃鸝囀夕隂幾處閒門芳草綠
一簾微雨落花深年光暗覺随流水春色長看滿上林
故國松篁還似舊莫教奔走負歸心
送徐仲吉赴任龍江
楊柳隂隂乳雀飛可堪相見復相違南風草色連江舍
北闕鐘聲繞禁闈盛世一官随處好故人千里幾時歸
欲知後夜相思意疎雨寒松獨掩扉
寄平江侯陳立卿
梧桐葉老菊花肥秋氣催寒及授衣青眼故人頻入夢
白頭孤客未言歸江湖寂寂雙魚冷風雨淒淒一鴈飛
尊酒論文久相約不堪時與素心違
送盛御史昶巡按廣東
玉驄金廌下青霄庾嶺南頭道路遥霜葉定從行處落
瘴雲應向到時消山雞吐繡風號雨海蚌含珠月映潮
最喜送行冰雪霽臺中老柏讓孤標
送錢理平還吳
江上蘆花似雪飛玉京遊客正思歸畫船載酒尋詩社
沙鳥衝人下釣磯南浦早霜秋潦涸西風殘照故山微
到家想見開筵處翠竹黃花晚更輝
使回過獨石
邊城二月暗塵沙吹過東風不見花天遠玉京旋日騎
水通銀漢繫星槎雲中路出高山險上谷營連獨石斜
正是旅愁消未得夕陽樓外又鳴笳
湯胤勣
碧溆斜陽
斷虹收雨彩霞飄渺渺清波入望遥鴉遡晴空歸晚市
鴈拖秋影落寒潮參差黃葦洲邊路隠約丹楓岸畔橋
誰似江南貴公子獨凭高閣醉吹簫
遊琅邪寺
袖挽春風度石梁巒光嵐影亂衣裳馬蹄翻樹綠雲卷
鶯觜啄花紅雨香山自五賢遊過好泉從庶子接来長
主僧迓我鳴清磬詩罷紆徐步晚廊
遊甘露寺垂青軒
笑擁春風激壮懷平生素願此方諧波光遠揭青銅鏡
山勢旁簪紫玉釵松頂薄雲沾苧縞草頭輕露濕芒鞵
追随未了同遊興更刻新詩上嶮厓
焦山寺次黃淮少保韻
海鏡光中玉一簪羣山如揖水如含千年碑碣敲寒雨
半夜風雷起石潭化國有天留勝賞普門無地著玄參
櫂歌聲絶孤帆遠半縷青煙罩佛龕
誰把明珠飾寶簪騰波未許玉龍含青襄南國山千點
碧亞中泠水一潭蜃口神樓舒海市夔皮法鼓聚晨參
焦光老去煙霞在時為摩挲舊石龕
聽潮軒為金山霔法師題
鼇背東風滚雪花餘波轉眼沒鷗沙越軍怒發摧山弩
漢使驚回犯渚槎午枕欲抛鐺正沸夜經纔輟鼓頻撾
老禪不厭喧雙耳笑倚虚闌閱歲華
送理平之海虞
故人别我向奚川滿掬恩光下九天客夢未沾菰米飯
歸心已付木蘭船弦高致犒由安上卜式傾貲為助邊
一片離情誰寫得金臺落日薊門煙
沈愚
追和楊眉菴次韻李義山無題詩五首
蘭槳雙敧倚桂舟隔花臨水思夷猶香囊玉珮勞相贈
繡幄銀屏惜共留愁繞鳳臺秦樹暝夢回巫峽楚雲秋
多才苦被春情惱鏡裏潘郎雪滿頭
行雨行雲少定蹤夢回時節怕聞鐘竹枝寄恨心偏懶
桃葉題情意轉濃香冷繡鞍閒騕褭燭殘金障掩芙蓉
紅樓綠水無多遠如隔江山幾萬重
纖纖斜日弄微風腸斷仙山碧海東鸞鏡有塵空自掩
鴈書無路若為通愁横柳葉眉顰翠淚濕桃花臉暈紅
盡道芳年易憔悴莫教青鬢作秋蓬
油壁香車幾度来赤闌橋畔起驚雷夢随暮雨陽臺去
愁踏春波洛浦回青鳥銜書通密意綵鸞留詠惜奇才
苦心一寸如紅燭總遣燒殘未作灰
瑣牎珠戶别離難蘭蕙柔姿惜易殘曲斷瑶筝銀甲冷
書留錦字墨花乾羅衾積夢驚春晚寶鴨銷香覺夜寒
檻外碧桃花自好一年芳景共誰看
蘇平
送駱泰入蜀省兄
回首鴒原感别離遠攜書劒上巴西雲深蜀魄呼名語
月冷猿聲向客啼諸葛祠堂春草沒杜陵茅屋夕陽低
相思亦有南来鴈莫道音書醉懶題
送張景歸四明
萍水相逢此識君天涯蹤跡又離羣夢随海月鄉心遠
愁逐江流客路分極浦斷鴻驚暮雨亂山孤騎入寒雲
空齋别後門還掩詩酒何人話夕曛
送沈愚歸玉峰
皇州鶯囀柳條新客裏那堪此送君歸夢不離吳苑月
還家高卧玉峰雲江村貰酒逢寒食驛路看山對夕曛
最是臨歧分手處落花離思共紛紛
秋夜與金璘秉貞同酌有懷沈愚
舊遊心事念多違此夕憐君扣竹扉客裏清尊明月在
山中白社故人稀涼歸苑樹秋聲早漏盡江城燭影微
暢飲莫辭同一醉相思空遣淚沾衣
旅次清明
萬家煙樹散啼鴉上國清明好物華滄海幾回驚節序
東風随處見鶯花山迴鳳闕雲邊出柳帶龍旗雨外斜
欲醉芳尊消客況鵑聲落日在天涯
蘇正
秋日登臨
海外寒雲暝不開望秋閒上夕陽臺江流東去疑天盡
山氣中浮覺雨来綠水平蕪孤鳥下白雲空處斷猿哀
臨高漫有滄洲想愁向西風見鴈回
蘇直
送人東歸
東風官路柳依依目送鄉園賦式微晚渡雨晴孤權發
春江潮落遠人歸夢回野戍遥聞角家近滄洲獨掩扉
惆悵天涯同是客臨歧那忍又相違
晏鐸
登黃鶴樓
宦遊歲月易蹉跎對景其如感慨何黃鶴不来仙已去
古樓猶在客重過青山遠戍寒煙積芳草平洲夕照多
此日獨吟傷往事長江渺渺水空波
蔣主孝
送劉草牎原博北上
管庫誰憐有俊才買舟今日上燕臺繞堤江燕對人語
千樹野桃當午開使者再来顔闔去箭書初下魯連回
煩君此别須珍重莫遣兒童浪自猜
王淮
旅館書懷次韻
吹斷金猊一縷煙淒風忽到鬢毛邊出門歎有千歧路
負郭慚無二頃田淺水乾蘆秋雨鴈荒村病柳夕陽蟬
空牎獨掩黃昏後半壁寒燈對榻然
王貞度
清明日寫懷
地僻長時少送迎坐看春色又清明傳家舊物青氊在
處世中年白髮生楊柳東風猶料峭杏花疎雨半隂晴
塞翁得失何須論且共沙鷗暫結盟
徐章
春日陪孟英陳先生遊横山寺
懶逐輪蹄走市㕓却来林下重盤旋天開圖畫丹青遶
嵐近樓臺紫翠連春水落花孤島外夕陽歸鳥片帆前
閒情不獨躭幽僻為喜山僧似皎然
盛箴
秋夜寓宿江寺
天涯歲晚倦宵征望裏鄉山路幾程落日遠投江口寺
疎砧遥隔水邊城一身在客驚秋序孤夢還家厭雨聲
賴得遠公消此況夜深香茗說無生
張野
秋日有懷
雲散長天見晚霞江濤千頃漾晴沙西風門巷飄桐葉
疎雨園籬落豆花笛韻已殘漁罷釣砧聲初起客思家
舊交契闊稀相見閒倚西樓數去鴉
寂寂孤村獨掩扉滿階荒草客来稀秋霜未降蓮房老
社日初臨燕子歸半壁燈光纔照字一牎涼思又添衣
故人千里無書到多少長天旅鴈飛
吕伯剛
次韻滕至剛先生别後見寄之作
半山殘照獨回舟一片閒雲任去留水屋風簾餘晚興
雨花燈影共春愁從来養鶴山中住不學騎鯨海上遊
自此易知東浦路苑堂只在磵西頭
周傳
和鐵崖先生題黃子久畫
最愛山居養性靈空山為几翠為屏亂峰雨過雲猶合
小洞春深草更青對月漫題招鶴咏臨池常寫換鵝經
興来還解吹蕭管有約離人夜半聽
御選明詩卷七十四
