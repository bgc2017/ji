欽定四庫全書
御選明詩卷九十八
五言絶句三
謝承舉
泊清溪
夜泊清溪岸臨流發嘯歌浪高風力緊江闊月明多
南浦
江流入南浦浦上有高亭日日送行客年年芳草青
題畫
悠然值林叟忘機坐日西灘聲與人語相逐下前溪
蕭山
岸帶青桑浦江環綠篠灣小航留不住日暮過蕭山
史諫議園亭雜詠
玉芝
甪里舊餐餘化石頗竒古恥入丞相莊移來司諫圃
辛夷
紫粉蘸毫端似為不平發花神寂無言書空常咄咄
水仙
楚楚拂涼颸娟娟挹秋露誰招洛神魂來乞陳王賦
桐井
賓來轄可投吟餘茗可煮山翁詩夢醒石闌響秋雨
蒲石
仙人住蓬瀛涼雨洗瘦骨雨晴山月來清風生綠髮
蓮塘
望望水晶宫翠蓋迎仙姊中有蕩舟人誤觸鴛鴦起
萱
東風不解愁長信春光老宫娥已白頭尚折宜男草
題畫
燕雀隨風翻蛟龍逆潮上扁舟欲渡難横江拍天浪
天遥征雁疎海闊潛龍睡野埭客來稀孤亭倚寒吹
月墮江欲吞風停波不動高眠天作幃慣與鷗同夢
送戈用周回滇五絶句
送君出南郭江城春正明重煙暗花柳何處滇南程
江水從西來是君歸去路相思逐水波日夜向東注
樹色迷浦沙蘋香静湘水幽思懷騷人微音動哀徵
遠望碧雞山金馬障其左鄉心不可羈夢裏芙蓉朵
含悲弔屈平壯心懷馬援香芷生滄洲銅柱倚荒甸
金鑾
有懷
悵望隔江雲春來不見君歌聲與流水俱在夢中聞
銀河
月出影漸沒夜深光倍明鵲毛看又盡填到幾時平
程誥
琵琶亭
殘照皋亭夕秋風旅雁飛琵琶千載恨淚滿逐臣衣
詠史
易水長虹白將軍首入秦荆軻無劔術不是報讐人
雒下逢汪子明
我行西入秦驅車雒陽陌相逢故鄉親況是東歸客
瓜州送鮑世重
沙上問歸帆日暮北風起遥看一片雲飛度江南水
市汊驛下阻風
江干日色黃北風怒不已君看上水船一日三百里
傅汝舟
月下
月明坐空山不覺石苔冷猿嘯搖藤蘿亂我松桂影
程佳
獨坐
空館寂無人摵摵鳴木葉乍疑風雨聲忽見當窗月
陳璽
斑鳩
香禽自何處共立枝頭語喚起曉耕人西疇足春雨
馬駢
曉行
明河欲西垂樹杪大星落隱隱遠煙消霜天一聲角
村獵
隴斷沙痕淺山空月色孤歸來夜將午射得紫髯狐
吳夔
山居即事
颯颯樹頭風山犬吠不已呼童啟柴扉明月照谿水
汪生民
避雨山寺
偶逐荷鋤入松關犬吠頻山僧買藥去風雨自留人
程節
賣花吟
妝罷幽閨坐門前叫賣花春光用錢買那得到貧家
鄭崑
青山
把酒對崔嵬青山顔亦開吾嗟不如女曾見古人來
木公恕
覽鏡
借覽青銅鏡香匳出繡㰍喜看今日面不改舊時紅
病起
臨曉新梳髮呼兒捲幔紗平生行樂慣病起即看花
江村
江上層雲合村村結暮隂漁燈半明滅風雨葦花深
張時徹
廬山
暗室生雲葉靈巖吐石膏何人吹玉笛縹緲落青濤
李舜臣
徐錦衣西園
暖日紅芳樹晴煙碧小溪春風二三月定有好禽啼
高叔嗣
延津縣立春
征路目纔幾客心遽已煩春風花鳥處回首憶田園
至蘇門山
空山暑氣少臨水夏雲多照影人將老愁心在夕波
交城縣壁
汲黯匡君意顔延出守情憑高無處語寒日下孤城
陸粲
秋水亭
夷門秋水亭梁王古臺下臺前舊堤路盡日無車馬
田汝成
韶州
河戍寒依浦村氓晝掩關隔山明野燒云是小溪蠻
趙時春
早起偶書
獨卧聽晨喧攬衣欲遽起院静不聞人鳥啼深樹裏
罌粟
罌粟花如錦開時蝶滿枝明朝零落盡惆悵暮春時
馮恩
石湖對雨
綠水綠於染青山青欲流一飛洞庭雨萬樹盡生秋
松煙結暝翠竹雨助秋寒空壑流雲滿鐘聲杳欲殘
題扇
山色和雲暝松隂間竹疎隔巖啼鳥處疑是子雲居
西宫月
長安生素月流采媚朝陽一照西宫去淒清若有霜
羅洪先
獨坐
數月不出戶庭前多夕隂閒看芳樹色一倍舊年深
山中雜詩
問我家何在山深多白雲巖前飛瀑下對語不相聞
唐順之
梅塢
層冰結平川積雪埋高樹無處寄幽情但到梅花塢
會遠樓
層樓對迴溪溪邊草新綠不是傷春人聊騁千里目
迎仙館
空齋寂無人草木自森蔚不因羽客遊安得有雲氣
山池
百泉自奔注更不費疏鑿雨歇天氣清臨池看洗鶴
松關
月出照松關松隂正滿地恐有山僧歸終衣不須閉
筠徑
面面隔深竹茅齋在何處遥聞犬吠聲試從此路去
陳子文
夜泊皖城村舍
孤舟夜泊初遠寺疎鐘起茅屋兩三間懸燈深樹裏
王糓祥
水仙
瑶環月下來翠帶風中舉胡然洛浦神胡然漢濱女
蔡靉
暮春逢郭樂泉二首
結廬在中林因以消塵慮碁枰與酒斝幽人自來去
訪友前溪上花落如紅雨習習清風來談玄坐芳樹
題胡止菴畫
大雪滿天涯山中只一家前溪有高士邀我看梅花
周顯宗
宿安平驛
湖静冰初合人喧市晚收夜深誰共語寒月獨登樓
莊一俊
小居
雀飲硯池水蝶翻菜圃花雖非高士宅終是野人家
范欽
東歸次錢唐先寄弟
月落天將曙風高浪欲層夜來春草夢先已度西陵
蘇志皋
盱眙山館
山館雨初歇村園菜正肥摘花引寒蝶冉冉過籬飛
周復俊
憩白沙驛
且避黃牛險攜車就白沙相逢芳草路任意看桃花
渡淮河
衰草深苔徑微瀾盡日流西風捲殘葉飛上木蘭舟
馮汝弼
夜發天津
明月天津岸孤帆水底明北來新鴈至仿彿自神京
王畿
登西天目
早起登山去芒鞵結束牢但令雙足健不怕萬峰高
陳同甫舟中燕集次卓小仙韻
春風雙眼開落日孤帆去相對默無言悠悠渺雲樹
白悅
惜春次吳侍御亞夫
忽訝春光轉春山静獨過鳥聲啼不歇無那落花何
劉繪
賞花送客遊江南
喧笑攀花會悲歌悵别期明年賞花處只恐動春思
池上梨花
裊霧香魂暗淩波素質嬌可憐流雪影半逐杏煙消
陸師道
秋夜獨坐
寂寂復寥寥寒燈掛環堵犬吠何處村蟲喧今夜雨
殷邁
棲雲樓晏坐效寒山偈
春隂蔽幽齋朝來始和霽春風悠然來花雨滿庭際
對雨千峰静看山百慮輕昨宵明月夜露地白雲生
何遷
萬松菴
青林千尺隂覆此山中閣月出不逢人門前松子落
李時行
旅思
寒月下疎桐清霜醉晚風客心元自冷不是為秋風
趙釴
白龍潭
白龍水底眠猶放雲光入有時化作人獨向峰頭立
古藤洞
古藤生洞口不遣遊人入酌酒坐藤隂飛泉忽相及
題秋亭畫
亭臯木葉黃露滴瑶階濕坐待月華生捲簾放秋入
朱曰藩
廣心樓絶句為楊升菴賦
樓西鸚哥樹單棲鐵鸚哥兒童作蠻語花鳥入滇歌(雲南)
(名伯勞曰鐵鸚哥)
舟行
渌水平如鏡芙蓉媚遠天時聞采菱曲唱近使君船
楊巍
春日南墅讌集
南郭春偏好留人到夕陽風吹山鳥語花落酒杯香
楊繼盛
苦冷
凍日摧寒色狂風送冷塵漫愁衣服薄眼底是陽春
彭輅
送祝學博之當塗
姑孰城頭月常邀采石雲山齋看不厭聊以贈夫君
周思兼
題畫
遠渚蒹葭滿孤村風雨多明朝江上路誰在酒船過
傅夏器
秋興
夏盡炎薰解火微涼露飛開窗通月色卷幌引螢歸
徐學謨
題陳道復畫折枝卷
碧桃花
豔不争春麗香惟與露含小姬沾醉後寂寂倚清酣
茉莉花
露氣集芳叢千頭趁晚風淡妝宜小摘鬢嚲玉玲瓏
與諸文學酌沈廷望二絶句
索酒到西鄰泠然孤興發夜飲復厭厭林端露微月
清鬟何處來遶座歌聲起摩挲諸少年燈前作秋喜
為人題竹贈楊博士
水墨淋漓處清風漾輕碧相遺比琅玕掩映寒氊色
黃甲
夏日山齋
雨添春水漫溪上鱖魚肥月出僧因過船歸鵲正飛
李蓘
石室
連日深山雪春寒撲巖塢石室不關門風枝滴殘雨
題畫二首
春水流何遠春雲煖故饒柳邊雙燕子時觸最長條
涓涓石瀨鳴兩兩江鴛語回溪無人來桃花照春渚
季科
曲水亭
飛瀑雲中響清觴石上浮蘭亭還我輩不減晉風流
姚汝循
半峰禪院遲同遊諸君
策杖款禪扃垂藤交古路却顧後來人蒼蒼隔煙霧
沈奎
富春
雨後衆山青汀邊雙鳥白挂帆趁西風遥看富春驛
張祥鳶
村居雜興次潘百愚先生韻
屛居湖上村相攜塵外侣看竹過鄰家不問誰為主
湖上看青山山影湖中倒湖光澹若空山色青未了
申時行
題畫
雪梅
瓊樹發寒葩紅英敷宿植堪憐冰雪姿況有陽春色
桂梅
金粟遠飄香霜枝寒吐萼相將領素秋不用悲搖落
穆文熙
俯谿臺
高臺勢崒嵂下瞰清流水横水跨石梁宛若飛虹起
林如楚
倦遊
野館花空發江城鳥亂啼倦遊春色裏斜日竹林西
陳文燭
送别
落日青絲騎西風白苧詞廣寧門外柳折盡向南枝
胡涍
梅
隴上春風生江梅幾枝發仙人坐吹簫飛墮一樓月
許僴
西砰路
蒼蒼古木中夕陽忽已晚隔浦聞雞鳴人家知不遠
皇甫涍
鍾吾驛晚思
遙山白雲外古驛青林端惆悵川鳥盡蒼然多暮寒
皇甫汸
題美人蕉
帶雨紅妝濕迎風翠袖翻欲知心不卷遲暮獨無言
梅花水仙
弄影俱宜水飄香不辨風霓裳承舞處長在月明中
題茉莉二首
萼密聊承葉藤輕易繞枝素華堪飾鬘爭趁晚妝時
香慣臨風細花偏映日生若將人試擬小玉定齊名
馮惟健
姑孰道中三首
獨眠山館夜微鐘度溪口牽帷語僕夫起視天霽否
煙起樹色暝水生江岸仄夜來别故人風雨最蕭瑟
冥冥雨不絶嚦嚦啼征鴻寒江烟霧裏小艇一漁翁
高啓
山行
欲訪山中人未識山中路茅屋漏疎林蒼蒼但煙霧
蘇潢
寫蘭寄王湘雲
幽蘭兩三花寫在齊紈扇寄語女校書秋來心莫變
張鳳翼
蟬
抱葉微沾露臨風響遏雲偶然鳴木末非欲使人聞
李攀龍
寄登宗秀才茂登池亭
窗中采蓮舟落日菱歌起坐見浣紗人紅顔照秋水
戲呈郭子坤二首
家有秦臺女青雲路不遥但愁明月夜天上喚吹簫
丹竈幾時開妝成倚鏡臺不須嗔竊藥本是月中來
王世貞
衞河四首
河流曲曲轉十里還相喚那比下江船揚帆忽不見
十五誰家女紅妝嬌自多低頭浣衣坐不解聽吳歌
人家半侵河屋後曬漁網夜深喚小婦篝燈聽波響
人云風波惡風波信自惡生長在家鄉那得容華落
閨恨
興慶坊前柳蕭郎手自栽藏鴉今漸穩只是不歸來
江口
江口安檣處孤舟盡日停秋雲無限好只傍蔣山青
教坊婦
小拂乾紅袖新聲十四絃不知頭已白猶唱想夫憐
道過一嶺曰米花邨其名頗雅因成一絶
夾溪黃葉路三戶米花邨車馬須臾事寒山日掩門
謝榛
東園春感
落花風不定終日亂芳塵昔醉故園酒寧知愁暮春
春草青猶短牽愁爾許長天涯白首客獨立幾斜陽
懷鄒子序
渺渺太湖水湖中多鯉魚故人時把釣應有北來書
遊天壇山
偶逢雙玉童相引躡雲去犬吠洞開開山花最深處
初春夜酌樗菴處士書齋
客子燈前酒梅花雪後天不須横玉笛春意滿山川
春柳
嫩色含輕雨柔絲弄早春昏鴉棲欲定腸斷未歸人
潞陽曉訪馮員外汝言二首
海日上孤帆山雲交雜樹美人方曉眠更在林深處
野闊早霜明林空涼吹動一犬吠人來松窗破秋夢
春雪登樓
天垂樓外雲雪變城中樹何處不春寒鴉啼又飛去
東園秋懷二首
地僻有長松鶴閒非短翮落落丈夫志白頭幾人識
天寒聞落木葉葉是鄉愁敲窗作風雨不減去年秋
秋閨
目極江天遠秋霜下白蘋可憐南去雁不為倚樓人
梁有譽
東林寺前作二首
山色斜依寺江流曲抱村時有山僧出殘陽獨掩門
寒日照流水晚風吹古樹遥聽暮鐘聲依依度江去
秋夜雨中過黎氏山房
瑤琴不復理空餘山水情棄置石牀上風來時一鳴
宗臣
寄陸子
白鷺三洲遠青山萬樹低相思惟夢到夜夜鳳臺西
郊行
並馬出春城摇鞭一相語楊柳遍西湖應從何處去
聞雁憶弟子培
秋雨千峰散寒雲萬里開不知天際雁幾日故園來
題畫
山徑度青波石門遲白日客到不披衣春風理瑶瑟
夜立
秋風天外聲明月江中影幽人把桂枝露下衣裳冷
徐中行
活水池
池分襄漢水岸夾武陵花但得高陽侣寧須問習家
次劉明府宴二大參松雪菴韻二首
樹古苔痕厚山秋黛色增穿雲鐘報客坐石鳥窺僧
雙星天目來九月雲林宿禪房秋興多題詩遍青竹
吳國倫
過七盤嶺
驅馬度層嶺馬鳴知轗軻欲舒千里足其奈七盤何
落梅歎
忽忽春無力梅花作雪飛誰能萬里外聞笛不思歸
汪道昆
石林
落日石林西林中擁煙霧樵歌何處郎猶記來時路
二弟園中合歡杏子
纍纍酣獨樹兩兩結同心好去投青帝春來薦上林
汪道貫
題扇
落日照前溪倒影映紅樹幽人不出山白雲自來去
煙梅
青靄春籠樹花枝巧耐寒神人在姑射只隔絳紗看
張九一
大隱園六景為曹大參賦(錄二首)
苔階
高卧謝喧紛苔蘚青如積細雨啟柴扉空階散鳥跡
柳堤
斜日將嫩柳黃金嬌欲滴堤上散髮人間來一吹笛
池亭對雨示舍弟見甫
春歸草木青雲白山川曉微雨夜深來寒聲在空沼
雪夜示見甫弟
流霞滿空庭幽篁時自語但見落花來不見花開處
盧柟
山雨五首(錄四首)
日落石窗時林花起幽色不敢窺蛟龍雨昏潭影黑
朝看山作雲暮看山作雨幽人期不來踟躕望江樹
峽雨晝不絶暝煙沉孤嶂徘徊山中人苔蘚生衣上
門前黃岡陂能長青琅玕夜來溪雨惡流作白石灘
李先芳
醉中偶成
小院草盈尺清砧月一鈎酒酣眠露下河漢向人流
客夜
空牀坐淒清佳人渺何許不省是他鄉依依夢中語
圓覺寺晚坐
片片歸林鳥微微出寺鐘僧門掩秋色明月在高松
閨情
月宇開天鏡高樓試晚妝秋風吹桂樹雙燕語雕梁
江雨
西山帶雨痕南浦生秋草煙中樹若薺波上舟如鳥
吳維嶽
晨詣玉華山摘桂花口占
淩晨採花遊蕭然遇山雨登閣啟雙扉新泉響何處
江上
淒淒江路風曖曖遠村樹愛殺鳴榔人長歌入煙霧
歐大任
朝漢臺懷古
甌駱猶歸粤河山尚隔秦誰令南海尉終作漢藩臣
黎民表
友芳橋
隔浦風煙暗桃花自不迷壺觴憐小阮時向竹林攜
魏允中
詠柏
孤立殊不移四時空翠積直愁枝漸高插破秋雲碧
詠竹
借問數根竹幾時能長成憑將截作管吹出鳳凰聲
客夜聞歌
如何清夜曲偏向旅人喧黃鳥春風外悠悠憶故園
夜行
一片泥滑滑縱横荆棘樹月暗少人行前村不知路
胡應麟
胥口
落日溪水寒漾舟殊未已西泠何處村望望茶煙起
寄江蘺館
朝夢江蘺開夜夢江蘺落如何二十年不到江蘺閣
顧聞
夜泊崔鎮聞笛
雲落清河夜天横片月涼江樓莫吹笛明日更山陽
鄧遷
感秋
白露下亭臯涼風吹綺陌一夕芙蓉花紅芳變瑤碧
馮行可
春雨
春雲欲作雨浮浮山帶生卧聽芭蕉上蕭蕭一夜聲
空濤閣
松靄鬱空青抱膝恣玄想一派濤聲來秋風起閣上
題倪元鎮小景
孤嶼媚清漣寒煙帶林薄庭空不見人一徑幽花落
許邦才
盈口夜泊
三日北風怒孤舟泊寒浦鄉夢苦難著瀟瀟滿江雨
陳所有
草堂
草堂在西林露頂避溽暑客來剥啄聲葛巾不知處
邵圭潔
桃葉渡
妾生如桃花根葉相綢繆隔江喚欲渡江闊使郎愁
黃尚質
采茶女
結束烏椎髻攜筐去采茶歸逢鄰女笑也插杜鵑花
潘緯
上渡
渡頭風雨急橋斷夜來水時有喚舟人招招者誰子
松石臺
倚松踞磐石無伴坐亦好不信石無塵松風與灑埽
漂母祠
曾謂千金意能酬一飯恩往來人下拜猶是為王孫
吳承恩
秋夕
竹火煎茶寺菱歌載酒航人間秋夕好第一是錢唐
施漸
南山隈
一因搖落後悵望秋天空向晚尋歸徑村村夕照中
網集潭
朝向湖上去暮從湖上歸漁家自成市曬網及斜暉
竹房
寂寂春窗下惟餘修竹隂忽聞人共語送客出深林
陳鶴
寫山水
夜來風雨惡落葉打柴關曉起敞溪閣乳雲猶在山
吕時臣
再經鍾吾懷許兵馬
去日黃河邊水深不可渡故人久不回今作行人路
沈明臣
睡起
睡起當窗坐遠山侵竹斜竹西官路口一騎入林花
題長輿畫
近水晚逾碧遠山秋未黃夕陽寒滿地松影落衣裳
竹西村
蕭條苦竹西沿溪幾家住日暮起墟煙蒼蒼出高樹
梁王臺
日落梁王臺臺空映江水江水流不流只在鐘聲裏
江夜
起坐並汀花空江月自華一帆深夜渡分月過前沙
春盡日劉道士房
偶逢春盡日飲酒到斜陽再過丹房裏青山酒更香
中峰寺
樓閣翠微間鐘聲白雲裏尋僧秋日遲落葉行數里
浣紗石
不見浣紗人空留浣紗石石邊春草痕想見羅裙色
陳淳
畫梅
風引上春香雪弄南枝色為有惜花心樓中莫吹笛
岳岱
題畫
暮色起郊墟牛羊識歸路牧童無枕簟但鋪明月卧
方學箕
劉愼吾贈石
怪石從何得玲瓏自可憐感君同白璧置我小窗前
吳錦
送金伯謙北行
浮雲西北征客心渾不住到日屬秋深寒生灞陵樹
顧源
雜題三首
春水織文穀春花散雲錦壁上松蘿搖時見猿來飲
晨登蒼崖巔夕息蒼崖足手把青松枝坐看春禽浴
遶屋多叢樹蛩聲入曉窗此時心似水殘月照明釭
李敏
春曉
草閣臨春浦蓬扉驚曙鴉水明殘夜月雲傍隔溪花
發盤塘
朝發盤塘㘭夕望平陽郭江空雨冥冥無風客帆落
陸九州
半山
山深翠微寒飛花亂如雨輕風抽布帆落日在高樹
張文介
醉醒口號
夜分醉微醒山樓半銜月閨人猶未眠月底看蠶葉
趙綱
寄洛陽李五秀才
未得吳公薦空憐賈誼才年年三月裏相憶看花來
西郊
山關啟翠微霜鐘自晨夕花裏一僧來泠泠振金策
王叔承
鳴玉園雜景二首
魚扈
山童報新水沒到櫻桃樹雙飛跋扈魚衝散落花去
硯洗
鸜鵒洗清泉細眼開春曉金魚吹墨花黑却浮萍草
荅陳濟之雪中見寄
暮雪搖空江美人隔煙水門外寄書人蘆花裹雙鯉
濟之怪余久歸賦雜言解嘲二首
白苧含閨怨吳蠶五月空但知桑葉綠不識茜花紅
梁鴻無好興歸及采桑時媿汝張京兆朝朝畫翠眉
晚渡西湖
西湖宜晚渡趁得采蓮船越女嬌吳客搴衣再索錢
雨後雜興三首
秋雨欲浮村青螺上牀脚日出過東鄰船頭繫籬落
野水平溪橋波翻蓼花亂斫竹編青籃門前開蟹籪
溪娃逐晚涼雙雙戲簷底笑入豆花棚燒燈尋絡緯
益卿簡寄家兄酒錢志感
異姓憐兄弟天涯寄酒錢急難那得汝我媿鶺鴒篇
觀音巖訊蘇道人適山頭虎過
層巖飛茗煙道人正高坐牧童折山花笑指神虎過
黃姬水
四十八渡
武溪多野涉一日四十八入水人脛寒登崖馬蹄滑
王穉登
清口驛阻雨
小驛官無馬扁舟客有星淮南芳草色望見隔河青
冷泉亭
暮瀑飛花急春流飲鹿渾潺湲一片雨終日在山門
平望夜泊四首
魚鱗成石量桑葉論斤賣珍重絲網難家家月中曬
雨多楊梅爛青筐滿山市兒女當夕飱嫣然口唇紫
月下壓酒聲將船繫楊柳明日到家近不須沽一斗
店旁栽紫薇顔色鬭江霞我家庭下樹歸日正開花
霜寒
烈烈瓦溝霜他鄉草木黃合歡牀上被一半冷鴛鴦
梁辰魚
紈扇
朝來兩蛺蝶分宿花房雨紈扇亦多情拂爾雙飛去
劉逴
要屯舖西境
避水行西境豆中僻徑斜炊煙林内起深處有田家
鬧店雨中
牧童望遠近逐草白雲隈細雨牛羊外村邊蓑笠來
御選明詩卷九十八
