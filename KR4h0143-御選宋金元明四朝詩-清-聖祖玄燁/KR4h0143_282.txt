欽定四庫全書
御選明詩卷一百十三
七言絶句十三
熊開元
穿雲棧
盡日凝雲谷口封倦還飛鳥亦迷蹤何如近借齊厨鉢
鞭取耕烟白耳龍
侯玄演
新柳詞
秦淮雪濘緩春晴十里烟堤綠未明早是酒旗歌板地
隔江風浪卷蕪城
黎遂球
山中
寂寂春眠野夢多酒醒那識夜如何山中慣不聞雞犬
只是天明烏便歌
陸寶
行嘉善道中夜宿朱涇
春潮覆草半江青長水分塗客未經少理蠶絲多織布
百家烟火傍朱涇
齋居二首
層層樓榭枕松關每到花時獨不閒酒榼茶罇人去後
窗前一幅米家山
浴蘭初罷振纖袿竹枕桃笙手自㩦避熱不教人點燭
滿樓凉月照登梯
送人之秦川
水鳥低飛狎榜歌木蘭雙槳送淩波浣紗人在中流見
錯認前山作苧蘿
湖上
承恩坊裡綠楊烟翠幄朱樓大道邊誰似儂家湖口住
當門人上木蘭船
周應儀
夏日
風荻蕭蕭日欲斜水村無處不荷花遥看白鷺忽飛去
占斷柳隂一片沙
夏季風雨大作
急雨斜風百尺樓樓頭殘暑一時收而今炎景成蕭瑟
零落荷花十里秋
聞歌
桃花扇底落紛紛宛轉清歌一曲聞醉殺文園渴司馬
酒壚斜盼卓文君
陸嘉穎
如皋道中
滿目桑麻雨露稠白花籬落遶清流家家魚略村村酒
絶勝淮南十一州
陳衷脈
過開衡長兄書齋
堤邊烟樹曉隂濃一片青苔委落紅粉蝶不嫌春寂寞
紛紛飛過小亭東
王彦泓
吳行紀事
月鐘霜瓦凍鴉啼夢裡楓橋郤向西暖語未終天忽曉
不堪空作翠鄉迷
燒殘絳蠟啼千樹碎嚼冰蠶攪萬絲水國不生紅豆子
贈卿何物助相思
燈宵紀事
燈樓月沼映春雲簫鼓風前院院聞但是酒旗歌板地
一時凄切想離羣
趙李鈿車昔昔遊酒邊燈下共遲留如何月照金堂夜
只有梅花伴莫愁
詠史
冠劔紛紜出石城偏從佳客問分明只應不避蘭成妒
歴歴鶯喉說太清
横塘
却持離淚下西軒絡緯秋聲玉砌喧行過迴塘更添恨
綠荷猶自蓋雙鴛
為楊子常題文水畫吳中山水二十四首(錄九首)
長蕩
柳邊漁艇罾䍣歇沙工人家略彴斜落日雁行千片下
蒼蒼未見有蘆花
西虹橋
吳門山水天下無淡蕩更在城西隅誰言此橋近闤闠
己是一幅桃源圖
横塘
縹緲空亭蓋石梁壓村山色鬱青蒼烟波一折南流去
便是吳王走狗塘
觀音山
百丈寒泉落寺門琳宫迢遞桂松深鶴亭馬石依然在
欲喚清譚支道林
天池
壁含雷雨氣成霞流下青蓮幾瓣花絶壑樹深鴉噪處
兩間茅屋漢卿家
天平
棟宇都攅蒼壁根湖光萬頃鏡光分題詩恰憶前年事
茶米雞籠品白雲
三高寺
雪灘古木長橋外烟樹湖光短榻前蝦菜蓴鱸杞菊薦
可憐風味得同筵
鄧尉山
半山已見太湖全米囤蟲頭出沒邊長想清秋明月夜
㩦笻直上萬峯巔
太湖
烟巒數髻鏡中孤邊畔檣帆一點無錯道曲終人不見
包山湖達洞庭湖
秋詞
小屏紙榻浣衣家幾度論心掩碧紗此日踏歌門外過
墻頭認得刺桐花
月澹花寒曉鏡前初凉天氣怯孤眠秋姿較比春姿豔
試看霜楓似杜鵑
凉月横窗燭半銷卧寒清露滴寒蕉悠揚别夢飄何處
誰托愁魂為一招
寒詞
從來國色玉光寒晝視常疑月下看况復此宵兼雪月
白衣裳凭赤闌干
雪壓紅樓照座明旋添香獸煖銀笙玉人相顧時時笑
喜聽冰條落砌聲
丁夘首春余辭家薄遊端已首唱驪歌情詞凄
宕征途吟諷依韻和之并寄呈&KR0802;仲以志同歎
五首(錄二首)
幾夜猖狂别恨侵踏歌相送最情深明朝獨醉黃茆店
更有何人把燭尋
薄倖江南杜牧之花前落魄醉難支阻風中酒誰相伴
頼有韋莊一卷詩(端已詩冊在余行篋中韋莊亦字端已故云見說江湖不歸事阻風中酒)
(過年年杜牧之詩也却受紫薇情調逸阻風中酒過年年韋端已詩也實余目前光景)
花下
未必春工一夕移杏花清減夜來姿可知顔色關人處
正在紅銷欲白時
春遊絶句
春河曲曲柳絲絲碧草如烟杏滿枝開盡畫船天未午
遊人猶悔上船遅
李世熊
夜泊聞歌
鳴灘扶夢殢香殘酒醒風聲送月凉孤影却憐烏匝苦
峯青江白一天霜
黃光昇
懷許受先
玄符綠字細能分家學湏知有說文此去橋門摹十鼓
籀書難讀益思君
廖孔說
華陽雜韻
林間風靄日氤氲乍露孤峯半未分一夜雷聲在山下
始知身出萬重雲
酒家同彦先何事留春
若說傷春還餞春夜深啼鳥淚沾巾綠隂村酒城南肆
同是尊前白髮人
與一然聽鐘
寥寥相對一燈明數盡遥鐘百八聲題向山堂成故事
他年却好話平生
懷子畫次其韻
花滿揚州月滿櫳相尋最苦夢難同悶來細把蕪城賦
讀向凄凄莫雨中
重過蘭溪
越跡吳蹤久未能飄來一葉泊孤僧依然白酒青山夜
鶯脰湖邊摘野菱
石門
石門酒薄客愁寬誰念霜溪曉被寒偶見鄰舟說紅葉
五更疎雨夢長干
偶集
隂雨霏霏濕酒巵滿堂紅燭對弹碁主人先醉非無意
愁見更闌客散時
訪道士
露草烟林客斷行竹扉晝掩對高城道人不愛人天供
消受秋空鶴一聲
西湖
水中雲影鏡中山山自無心水自閒明月兩堤人不見
小舟獨向斷橋還
田狩龍
蘭溪夜泊
刺船黃帽亂漁燈載酒孤斟綠似澠落葉蕭蕭渾不寐
滿溪烟雨憶西興
秋塘
漫天積霧暗新池蟬送殘聲過别枝一路荷香飄水殿
滿盤珠落雨来時
林有麟
龍安解組歸舟口號
秋風忽動季鷹思鱸膾蓴羹正此時傲骨止應麋鹿伴
松間明月好銜巵
拂衣長謝蜀山雲漫說當年借寇君亦有青萍囊底吼
可憐無地斬妖氛
簪組何勞伴我身一瓢萬里未為貧芙蓉九點秋光好
聖世偏容放曠臣
歸來不改舊時門有客時開綠蟻樽記得雲山多變幻
與君深坐細評論
王屋
題黃大癡横幅山水
絶壁長松倒影低寺門殘日響迴溪老身意想如曾到
八月虞山拂水西
朱鷺
謁采石磯李白祠沽酒不得
先生邀月飲江邊此月年來夜夜懸我念先生對今月
恨無一斗醉祠前
顧猷
秋夜泊謝村
水上人家半掩門寒鴉棲盡欲黃昏孤舟夜泊依紅樹
記得唐人詠謝村
西湖夜别葉環中
水落西陵日已斜濃烟疎柳半藏鴉相逄莫漫輕相别
燈火湖頭是酒家
張志遠
集慶寺作
參差紅樹倚晴空楖栗行吟度晚風忽憶翠華臨幸處
滿山黃葉寺門東
泛月
烟雨微茫水國秋暮霞飛盡月當樓誰家短笛續長笛
吹墮微霜上客舟
仲夏同仲醇子逸伯承秋潭泛舟城西
兩槳夷猶風幔低湖流清淺荻蘆齊相將迎入烟波去
晚泊竹橋西更西
戈金湯
郊游
雨過青山碧四圍春風輕颺百花飛極知良會非容易
馬上何妨酩酊歸
姚思孝
康山
康山一簣草萋萋無復豪華似滸西猶有揚州舊時月
翠禽飛上玉梅啼
李奇玉
山居
方花礎潤氣氤氲静對薰爐柏子焚夜半雨聲新水漲
枕邊流出一溪雲
顔俊彦
村居雜興
病卧經旬滿面埃梅花落盡杏花開畫梁無數空巢在
社雨蕭蕭燕不来
周鳳翔
送葛無奇侍御按粤
刺桐花發粤山青一路爭看豸繡經迴雁峯南望天北
五雲長傍使臣星
魏冲
春晚
梅葉初齊梅子勻新榆穉柳暗通津春深莫惜餘花盡
却喜黃鸝不露身
陸坦
春夜雪
春雨聲聲入夢闌暗忩風動曉燈殘濕雲厭竹鳥驚墮
起看空階一片寒
劉振之
豋青笑臺
樓隂倒映水孱潺簾卷空青鳥乍還一幅雲林難著筆
半沉半露霧中山
楊廷樞
閨情
寂寞空閨怨夜長征人何事未還鄉不知墻外誰家笛
十二樓中盡斷腸
張溥
小斜川
偏於曲徑見垂虹一片疎梅四望同滴露清晨懷淡漠
石鍾山下起秋風
迴波嶼
潤州兩點合成三謝客風流未是憨㶑灔湖光收拾盡
蘭橈紅板唱江南
周燦
鄰翁邀食五月桃戲作
桃實纍纍也足豪主人笑飣玉盤高仙家一熟三千歲
五月先嘗遜我曹
管正傳
西泠橋
斷嶺寒烟落晚鴉閒聽漁鼓傍橋撾誰知湖上彎彎月
又照錢塘蘇小家
馬世奇
贈曹元宰守漳州
靈查秋泛海天凉五夜心懸燕寢香總為至尊憂社稷
漢臣何必薄淮陽
贈鄭少府之任
宦薄無妨吏隠尊清風一拂百年存流移滿目誰堪繪
念爾監門舊子孫
張明弼
金陵送胡常之歸九華
目極秋江隠碧山九峯想像有無間孤舟此去同鳬雁
知宿蒹葭第幾灣
陳宗之
秋山即事
宋朝自召种明逸漢室何知鄭子真今日徵君何草草
馬蹄手板拜紅塵
李天植
山中訪宋爾垣
風吹帆影過西城一片浮雲嶺上晴滿地落紅都不埽
萬松臺畔讀書聲
祝淵
西湖月夜二首
落月鱗鱗水面浮露華濃滴桂叢秋不知何處鳴柔櫓
驚起一雙雪色鷗
佛火漁燈漸寂寥推篷起坐已中宵夜來極浦灘頭急
知入西泠第幾橋
傅巖
姑蘇早發
吳閶西去片帆輕野樹微茫水國平一夜櫓聲搖月影
不知枕上過菰城
吳本泰
春曉
南來消息斷歸鴻江國迷春曉夢中斜帶參星杏花白
依稀牆半宋家東
凌世韶
惠州西湖
湖面寒光一鏡平露荷烟草入秋清白鷗浴罷各飛去
遥見潮痕郭外生
朱芾煌
獨步文德橋
畫樓高閣不同登雀妨鵝笙亦自憎每日杖藜橋上立
青青雨過看鍾陵
北行江上阻風
荻港黃雲壓水流風翻白浪打船頭長年莫道秋江冷
楊柳堤南是酒樓
示從行汪伶
歌行作使得何戡尚與殷勤佐酒酣我有傷心千種恨
鷓鴣切莫唱江南
與客飲感舊
檀板牙牌事事新小車花下自相親勸君莫惜花前醉
舊醉花前今幾人
雜吟
賽社人稀古廟東午烟晴裊酒旗風游人不盡春游興
醉帽欹斜落日中
金毓峒
早春雜詠
繫馬河濱及早春鳴鳩燕乳往來頻故園風景知何似
自媿東西南北人
徐之瑞
春游詞四首
西山松栢翠成林十里横塘水路深鸂鶒鴛鴦莫相妒
荷花香處結同心
檀槽低攏小鸞青金雁斜飛玉手輕弟子三吳零落盡
橋頭弦索最知名
山頭擊鼔賽金錢檣上飛烏散舞筵長記迎神送神處
石湖沙觜泊郎船
龍膏千炬繞芝楹銀鑰初收玉漏傾夜冷不禁羅䄂薄
雙鬟炙火更吹笙
孫嘉績
聞笛
一林寒碧露華浮吹笛誰家客倚樓剪剪西風吹不斷
夜闌翻入小涼州
宫繼蘭
東平道中
長日銷魂去路賒一鞭殘照見人家幅巾笑我無頭角
籠盡春風處處花
别徐廣文之任新寧
擁傳鳴騶據上游神君頌起自䕫州臨岐不是無投贈
知有清風伴去舟
謝泰宗
訪友
西子湖頭二月槎到來剥啄日將斜主人原是孤山鶴
長定花時不在家
蔡道憲
飲同寅周石拙齋偶題其壁
卍字闌干一字無如君對我捋長鬚中原别有關心夢
消得瀟湘酒半壺
九月己未不宜聞雷夜忽大震正爾整衿危坐
一雁過簷書示周子聖生
秋聲已老尚聞雷獨雁横天放膽回只道湘江書易濕
故人風雨夜豋臺
梁朝鐘
題畫兼寄友人
㶚陵山色動秋風開遍黃花九月中每憶江南帶霜樹
夕陽疎葉渡頭紅
馬嘉楨
訪隠者
樵子相逢不問名指予山上白雲生此中新結茅菴在
清磬一聲山鳥鳴
方以智
西湖雜興
露冷芙蓉色不紅孤山無限老梧桐當時油壁車前路
猶在西陵風雨中
欸乃漁歌杜若洲露寒燈火不知愁朝朝盡醉餘杭酒
厭薄樓船歌舞遊
秦淮漫興
乘舟到處醉來多溝水東西夜不波猶是洛陽諸子弟
只今強半解吳歌
聽蘆笙作
誰伴愁人坐月明苖中兒女舞蘆笙自言頗似江南曲
不是秋笳出塞聲
朱朝瑛
題畫
釣竿三尺寄浮查漂泊萍蹤一水涯日暮可憐紅蓼岸
秋聲一夜繞漁家
來集之
贈吳半壁
養鶴栽松共幾年故人茅屋萬峯前只應谷口移雲住
滿洞桃花隔釣船
高承埏
送王瑜仲還維揚
一曲旗亭酒未消離情已逐廣陵潮君歸定倚吹簫侣
明月相思第幾橋
鴛鴦湖
兩湖秋水抱城斜縹緲樓臺帶落霞日暮鴛鴦看不見
數聲風笛起蘆花
中秋詞
芙容墜露玉階涼小院銀屏秋夜長一曲清歌人不見
水晶簾外月如霜
過江州
江州風物自妍華過客停舟只暗嗟秋暮離腸元易斷
不關紅䄂泣琵琶
溪上偶見
畫船風動茜裙低兩兩紅妝照綠溪驚起鴛鴦不成夢
一雙飛過藕花西
望盤山作
中盤雲氣下盤生紫蓋峯高晚獨晴安得時平觧塵組
白松樹底飯黃精
春日聞杜鵑
三月花前呌落暉四更柳外點征衣行人一夜催歸去
只莫天津橋上飛
單恂
春雨
杏花紅雪覆東墻玉版初肥若下香陡憶斷橋清夜燭
瀟瀟暮雨唱吳孃
紅發棠棃花滿枝小樓寒食雨絲絲白頭更度傷心節
細簡冬郎蜀紙詩
鄧尉觀梅
擬尋茅屋占山椒亂後生涯谷口樵慚媿梅花憐客去
衝寒飛度虎山橋
鄰叟貽芍藥一本
一叢婪尾映窗紗誰寫徐家沒骨花好共當階傾鑿落
離人多少尚天涯
有贈
花底相逄記隔春西忩剪燭夢還真鵝黃柳色鵝黃酒
莫負池塘月待人
對雨念小園花事
記得停歌醉似泥木蘭擎月小廊西玉人泥要新詞唱
蜀紙燈前減字題
有憶
綘河斜落草蟲鳴簾捲芙蓉夜色清憶醉銀船凉月底
白家菱角坐吹笙
姚奇胤
遊虎丘
高丘窈窕恣幽探席展諸天坐蔚藍聽徹疎鐘歸櫂動
半塘漁火泊城南
徐孚遠
簡朱子若甥
烏衣門巷舊勾留不過東齋兩度秋凖擬天星湖水發
藉袈橋下穏停舟
陳瑚
訪江子
家住蓮花淺水灣随風偶爾到人間輕舟載得故人酒
趁此月明連夜還
朱一是
經過有感
金粉瓊膏化作灰美人池舘半青苔只今寂寞斜陽裏
多少東風燕子來
秦溪
秦溪斜日射秋蘋幾箇閒鷗自作鄰沙斷柳深漁路狹
野橋西去竟無人
林尊賓
將歸莆陽留别吳江諸子
贈别臨岐折柳枝越山上瀨片帆遲荔支亭下清秋月
還憶吳江楓落時
張&KR1352;
秋晨
新凉容易到幽棲晨起輕衫小院西蟋蟀草根吟未歇
牽牛竹尾一莖低
錢棻
雞冠花
數枝濃豔泛秋光凝露舒霞玉砌旁何日秦關驚曉夢
一聲長嘯破秋霜
蘋花
蘆花洲外蓼花西秋水空香日影低好似天風吹玉女
霓裳一曲下青谿
無塵自天姥來將返白下
新柳絲絲點落梅莫愁湖上暮潮回春光依舊江鄉好
還向南朝寺裏來
譚貞良
題河梁泣别圖
都尉臺前起朔風節旄空盡路西東不知别淚誰先落
同在河梁夕照中
題圯橋授履圖
千金散盡己無餘圯上蕭條授履初法吏空煩偶語律
不知黃石解傳書
余增遠
杜子將歸楚賦送
春風春水太無情有客無家問去程黃鵠磯頭斜照下
斷腸玉笛武昌城
彭長宜
泊沈家門山
嶴門深峭海波平戍檻頻傳夜柝聲欲訴離愁眠未稳
起看殘月趁潮生
陸鋡
越行雜詠
蕭山一帶接江潮迤邐湘湖雉堞遥恰似西泠烟樹裏
好安十二繞堤橋
嵐光冉冉樹亭亭盡日漁人汎綠汀八月山隂山下路
稲花香軟舞蜻蜓
吕潛
成都雜感
繁華閨閣重詩書賦就朋箋錦不如萬里橋頭凝望眼
枇杷花下更誰居
宫偉鏐
寄懷篛葊禪師
誦經千紙坐雲龕水鏡光中月一函别後睡蛇應已出
好牽清夢過淮南
燕地雜感
天雄直北古澶州千里浮雲入望愁一自寇萊公去後
暮雲風葉響梧楸
張若羲
桃花詞
偶然洞口一花開不謂漁郎逐浪來看得等閒儘好住
無端又欲趁潮回
何事從來又問津人間好景不容尋武陵果有撈魚者
枉却桃源一片心
酒半聽絃索
鶯聲細囀習家池鵠操誰弹别恨滋最是離絃聽不得
看花看到夕陽時
趙庾
野眺
野眺西山水畔行五湖波浪静無聲短垣故逗仙人杏
啼罷鵓鳩山雨晴
吳易
鄴宫
千騎宫娃簇仗新白櫻桃拂紫綸巾年年遺殿花爭發
可憶當時馬上人
張家玉
閨思
竹林啼鳥遍春暉何事行人尚未歸惆悵夜來窗月白
夢魂飛不到金微
劉曙
水鄉詞
西湖風月好徜徉門鑰催人不盡觴此夜闔閭城隔斷
藕隄穿遍過菱塘
乙酉中秋夜農家對月作
橘柚垂垂綠未霜屋頭徙倚漏清光廣寒照我愁如海
一片空庭萬里長
眉痕慘淡對疎星碧海鮫宫想淚零坐到夜闌惆悵盡
不堪重憶可中亭
葛一龍
野橋懷郭聖僕
白板斜扉曲岸通朱闌照見綠波中故人别處猶堪憶
楊柳西邊蓮葉東
寄周公美
溪雲載屋鶯啼晝溪漲浮花柳著綿門外小舟如意去
清齋人起卧茶烟
柬凡夫
石作籓籬樹作鄰家生春菌與秋蓴偶遺書法呼兒子
未定詩篇詣孺人
嚴延甫之楚復留秦淮數日乃别
雪裡看花花裡眠莫愁飛雪到新年愁人只有湘山路
漫入寒鴉苦竹烟
清明
今日還留昨夜寒一年春又客中拚太湖石畔柴門影
魚咂飛花上釣灘
八月十五盤龍寺
歴歴三年看月愁燕山楚水白門樓不知何處明年夜
更憶盤龍寺裏秋
渡石湖
風攬帆隂亂法幢山懸墖影墮吳江白鷗慣聽横塘曲
來往飜飛自一雙
陳濟生
秋山和貫休韻
秋來秪是入山宜坐到泉聲幽咽時清淚欲零誰許見
峯頭惟有老猿知
朱茂曙
牽牛花
金飈初動露華滋最愛娟娟竹尾垂多少紅樓昏夢裏
不知秋色到疎籬
京口别元孩後豋樓作
西樓昨夜露為霜楓葉新紅槲葉黃愁絶江南望江北
雨鈴風鐸正郎當
蔣茂
初夏
水沉烟裊翠參差永晝窺簾燕語遅簇簌桐花飛不已
鵁鶄啼過白蘋池
沈之琰
西湖
微雲澹澹碧天空叢桂香生細細風百頃西湖一明月
此身已在廣寒宫
馮鼎立
金陵秋夜有感
露凉蓴股耐調羹不向江東號步兵縱是山靈文未勒
白鷗應怨負初盟
題畫
萬丈瓊崖蹴碧湖瑶林寂寂似清都何人策蹇衝寒到
試向他村覓酒沽
萬峯迴合抱幽居奇峭爭輸映碧虚一點紅塵飛不到
開忩時閱化人書
巖嶂重重溪澗縈綠崖碧樹奏春聲相携策杖紅塵外
為訪高流結隠盟
危峯斜倚碧溪邊春樹隂隂宿翠烟一道飛泉雲外落
還和爽籟韻朱絃
閨怨
合歡無伴冷衾禂池水沄沄易得秋一樣樓臺花㡳月
流黃何事獨關愁
沈水初燒未減香秋風如水透羅裳低頭自刺鴛鴦繡
不道湘簾已上霜
八聲詩和夏彛仲韻(錄四首)
砧聲
碧鴛瓦上乍凝霜風送疎砧和漏長歲歲空教心力盡
此聲傳不到漁陽
櫓聲
松灣一道水流斜小艇凌波蹴浪花欸乃數聲柔櫓過
輕鷗點點起晴沙
蛩聲
泣露寒蛩感客心勸君莫作苦悲吟兒童仔細尋聲覓
一入金籠鎖閉深
雪聲
玉塵冉冉灑空庭松竹傳聲静夜聽洛下高人堅卧稳
任教落索打忩櫺
戴重
春燈歌
年年人日到長干取次看燈不忍看十四樓邊新月夜
銀筝小䄂歇春寒
黃翼聖
村居雜興
廿四番風取次來梅花落盡杏花開畫梁無數空巢在
社雨蕭蕭燕未回
休誇紅紫鬭芳菲開到荼䕷春已非恥逐游蜂與舞蝶
别尋一徑綠隂歸
閒花無數爛空庭别有黃金綴决明一自杜陵矜惜後
秋風秋雨獨關情
胡甲桂
夜泊常山
淙淙灘響上舟遲到面山容未即移更喜月明迎短櫂
吳吟細聽隔船詞
徐時勉
荷亭
輕風不送市廛塵出水芙蓉面面新莫道老年心易足
還思兩槳蕩舟人
林徵材
重過田公園
門巷春深碧草齊花枝大半委黃泥林鶯認得尊前客
依舊飛來恰恰啼
李自明
覧輝樓
雨後驚濤響石磯望中烟樹轉霏微湘江直北陽臺路
舊日行雲何處飛
張紀
京口懷古
江抱青山鳥勢斜萬家城郭照殘霞南朝多少繁華夢
只有當年夜合花
張鹿徵
送葉榮木入閩
野鶴孤蹤道士顔層林千里入閩關不知烏石峯頭路
可似江南雨後山
御選明詩卷一百十三
