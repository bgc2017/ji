欽定四庫全書
御選元詩卷六十九
七言絶句二
貢子仁
自題遠山
拱北樓頭晩眺晴吳山相對列如屏白雲天外孤飛處
認得茅峰一點青
范晞文
湖上詩
湖邊多少游湖者半在斷橋煙雨間盡逐東風看歌舞
幾人著眼到青山
黃庚
海棠
臉暈輕紅酒力微真妃半醉夜深時杜鵑叫落花梢月
獨倚東風睡不知
聞角
誰送寒聲入夢中遥知人在戍樓東明朝梅嶺花飛雪
未必都因昨夜風
一春
新綠園林雨過時黃鸝無語恨春歸楊花怕逐東風去
塔住闌干不肯飛
江景
寒生雁背天將雪冷入魚腮水欲冰釣艇歸來江路暝
舟人分火點漁燈
暮春
東風庭院夕陽天恨綠愁紅又一年春自要歸花自落
莫將芳事怨啼鵑
一鳥不啼春寂寂百花都落雨濛濛十分花鳥東風恨
半在詩中半酒中
傷春
園林芳事已闌珊梅未生仁筍未竿隄上柳綿風脱盡
綠陰應在雨中寒
書館即事
煙拖野色入書窗一畈平田隔草塘暮雨初收新水滿
藕花香雜稻花香
春寒
春寒料峭透窗紗睡起晴蜂恰報衙怪得曉來風力勁
滿階香雪落梨花
池荷
紅藕花多映碧闌秋風纔起易彫殘池塘一段榮枯事
都被沙鷗冷眼看
林高士隱居
家住西湖深更深古松陰裏禮茅君白猿攀樹藤花落
點破巖前一地雲
見雁有懷
滿眼西風憶故廬親朋音問久相疎年年江上無情雁
只帶秋來不帶書
春夢
銅匜艾納翠氤氲六六屏山酒半醺夢入中州看秦畫
春風吹亂玉梨雲
暮景
浮雲開合晩風輕白鳥飛邊落照明一曲彩虹横界斷
南山雷雨北山晴
臨平泊舟
客舟繫纜柳陰傍湖影侵篷夜氣涼萬頃波光搖月碎
一天風露藕花香
山中秋夜
石牀彈月鶴聽琴玉宇凝秋絶點塵萬里無雲銀漢淡
一天風露濕星辰
春閨
屏山夢斷整雲鬟金鴨吹香火未殘背倚闌干聽燕語
一簾風雨卷春寒
秋吟
曉徑支笻步屧遲西風吹露濕秋衣舉頭凝望青山外
萬里江天一雁飛
略彴當門石徑斜槿籬深護野人家炊煙起處江村晩
一片斜陽萬點鴉
江村
極目江天一望賒寒煙漠漠日西斜十分秋色無人管
半屬蘆花半蓼花
述懷
故鄉迢遞幾時還目斷長江杳渺間一雁飛邊天萬里
白雲多處是青山
閨情效香奩體
金鴨煙銷一字香滿懷春恨強梳妝看花又怕東風惡
偷隔紗窗看海棠
嬾向妝臺對鏡鸞羅衣怯薄正春寒黃金絡索珊瑚墜
獨立春風看牡丹
江邨即事
江邨暝色漸淒迷數點殘鴉雜雁飛雁宿蘆花鴉宿樹
各分一半夕陽歸
舟次九山
水雲盡處列竒峰螺髻參差杳靄中江岸維舟看不了
煙嵐分碧入疎篷
尹廷高
江鄉夜興
極浦霜清雁打圍漁燈明滅水煙微天寒想是鱸魚少
犬吠空江船夜歸
宫怨
綠衣無分惹天香滴碎春愁玉漏長日上海棠眠未醒
夢隨蝴蝶出宫牆
翁村思歸
一年歸計久蹉跎落盡梨花春不多昨夜翠微深處宿
月明無奈子規何
秋夜旅懷
夢繞家山舊菊叢芭蕉葉葉又秋風閒愁一夜深如海
只在空階雨滴中
北關買舟
北關門外柳青青閒寄江南第一程别酒未闌山鳥唱
短篷撑夢過臨平
揚州后土祠瓊花
無雙亭下萬人看欲覓殘英一片難夜靜月明猿鶴唳
誤翻玉雪墮闌干
燕山寒
地穴玲瓏石炭紅土牀蘆簟覺春融一窗明月江南夢
恍在重簾暖閣中
楓塘别業
白雲缺處露簷牙雞犬相聞僅數家幽鳥不啼林寂寂
滿山黃霧落松花
臘月海棠
尤物真能奪化工臘前偷洩數枝紅霜花不上臙脂面
強飾春妍嫁北風
劉邊
玉女峰
不作巫陽雲雨羞風鬟霧鬢亂蕭颼行人莫問當年事
獨立寒潭空幾秋
金履祥
朝真洞
洞府高深對月開長疑底裏閟龍雷天窗不照人間世
限盡遊人自此回
李簡
龍紋石
林邊大石碧璘珣應使遊人駐目頻幾度雨餘苔蘚合
翠紋高蹙似龍鱗
登封臺
絶頂登封駐此臺諸侯玉帛走如雷珠簾乍捲紅雲擁
清蹕聲中翠輦來
高老橋
石橋流水碧泠泠多少遊人坐此聽好看春風二月雨
桃花新浪滿沙汀
燮元圃
寓楊梅洲書舍
枯桑敗葉集寒鴉籬落芙蓉曉見花有客歸來新作主
釣船灣處是生涯
傅定保
翠光亭次韻
墨妙銷沈萬丈光人間流落句文香青山不管興亡事
暖翠浮煙竟日長
張夢應
題温日觀墨葡萄圖
濃淡纍纍半幅披却疑月架影參差憑君問取乘槎使
還似宛西舊折枝
甘泳
下豫州
壯懷忍共白雲閒孤負僧房屋半間賣却窮愁三萬斛
載將明月入西山
楊學文
月夜
明蟾破雨欲流冰一碧涵空萬籟沈和夢起來猶是蝶
滿襟花氣露痕深
吳澄
跋牧樵子葡萄
芸香樓上汗成珠起趁清風為埽除見此西涼甘露乳
泠然齒頰出寒酥
寄題無波亭
長江遠壑幾飇迴雪屋銀山巨浪摧最喜此中澄一鏡
微風不動月常來
題皮如心行囊中畫竹圖
疇昔江鄉識此君清風凛凛動霜筠被誰點染移將去
也受京華半面塵
題和靖觀梅圖
一枝春信到孤山冰雪肌膚不覺寒月下水邊看未足
折來更向手中看
姚燧
賞花
出門京國事無涯虛擲東風五物華却謝病歸催不起
故園今見碧桃花
富珠哩翀
題公益荅孫魯齋帖
丞相裁詩荅布衣殷勤辭翰總珠璣秋風吹落蒼松樹
二百年來此道非
盧摯
遊茅山
馬上微風散薄隂玉笙吹客過華林山中宰相杳何許
日暮碧峰雞犬音
竹杪飛亭枕石泉松壇香霧散茶煙烏聲記得夜來雨
鹿夢驚回别有天
題鄒尊師松鶴圖
翥粉昂丹筆有神道人無夢到雞羣何時醉拊蒼髥客
喚起茅山萬里雲
歲旦後四日留别宗壇師松溪許君鄒君心遠
碧溪風日隔人間催得梅花鏡裏看莫為軺車太幽獨
剰分香玉照春寒
山頭羽客曉相攜踏破蒼雲北斗梯偶向茅君巖畔宿
卻隨猿鶴過松溪
送趙左丞之湖廣
十年關隴得春偏戶有城南尺五天昨夜台躔照吳楚
夢中黃雀亦欣然
江空歲晩不堪愁鸚鵡洲寒鬢欲秋留得梅花莫開盡
為公吹玉過南州
李孟
舟中作
石激灘聲纜釣船夜寒人對白鷗眠江風吹盡浮雲片
南北東西總是天
陳孚
湖上感舊
昔日珠樓擁翠鈿女牆猶在草芊芊東風第六橋邊柳
不見黃鸝見杜鵑
嘉興
簫鼓聲中十萬家垂楊淺映綠窗紗象梳兩兩蟬鬟女
笑擁紅嬌買藕花
出順承門
又騎官馬過中原袖有芝泥御墨痕嶺海孤臣天咫尺
五雲回首是都門
涿州
乾坤萬里一征驂馬上彎弓膽氣酣回首太行青未了
不知身在涿州南
磁州
漳水東流繞碧灣風蒲獵獵夕陽間帽簷不奈黃塵滿
賴有磁州數點山
黃河
千載金湯擁上流只今惟有荻花秋江南客子笑無語
閒看黃河繞汴州
盤石山
懸崖千仞鐵崔巍勢似飛虯卷海來我見只疑山欲躍
馬蹄不敢蹴青苔
自永福縣過八十里山
下山如井上如梯亂石嵳芽割馬蹄正是行人行不得
鷓鴣更在隔林啼
過牂牁江
青草風吹毒霧腥交州何在海溟溟牂牁已恨天涯遠
又過牂牁二十程
思明州
風吹蠻雨滴芭蕉杵臼敲殘夜寂寥習得孤燈牀榻畔
思明州裏過元宵
手捧檳榔染蛤灰峒中婦女趁墟來蓬頭赤脚無鉛粉
只有風吹錦帶開
鹿酒香濃犬彘肥黃茅岡上紙錢飛一聲鼓絶長鎗立
又是蠻巫祭鬼歸
毒蟲含弩滿汀沙荒草深眠十丈蛇遥望天邊紅似火
瘴雲飛落木棉花
刺竹叢叢苦筍生山禽無數不知名元宵已似春深後
龍眼花開蛤蚧鳴
至永州
萬里歸來一葉舟淡煙疎雨滿汀洲夢魂怪得清如許
身在瀟湘第一州
迴衡山縣望南岳呈御史完顔正夫修撰龐或
簡
雨洗松陰綠未乾今朝山下倚闌干一天露重月華濕
七十二峰生翠寒
回雁峰前一棹孤平波如鏡漫菰蒲楚天日落碧雲合
山北山南聞鷓鴣
承旨野莊董公殊勲清節孚聞之縉紳紀以八
詩(錄三首)
鐵馬長驅棧路高捷旗飛渡大江濤漢南煙柳蓬婆雪
猶識團花舊戰袍(扈從破大理雲南巳未飛渡為先鋒首奏捷功)
不負朝廷七十年樓臺無地榻蕭然清名當與温公並
只欠河南二頃田
萬卷青燈味道腴苦心欲探魯鄒餘朝回立馬天衢上
又典春衣買異書
彈琴峽
月作金徽風作絃清聲豈待指中傳伯牙别有高山調
寫在疎松亂石邊
赤城驛
一溪流水繞千峰宛與天台景物同魂夢不知家萬里
却疑只在赤城中
明安驛道中
野鵲山頭野草黃野狐嶺上月茫茫五更但覺天風冷
帳頂青氊一寸霜
風吹灤水湧如淮十萬雕弓飲馬來長嘯一聲鞭影動
金鞍飛過李陵臺
馮子振
桑乾河
幾年朔客度桑乾野水潺潺滴瀝寒回首燕南煙雨外
西風沙雁報平安
高克恭
過信州
二千里地佳山水無數海棠官道傍風送落紅攙馬過
春風更比路人忙
過弋陽
雷聲驅雨過山西水腹雲根似削齊日暮牧兒歸不得
料應白水漲前溪
滿目雲山樓
溪頭白鷺來相安溪上紅桃雨打殘滿目雲山為誰好
一川晴色上樓看
題道院
草色琅玕逼兩楹早陰才過午陰清斜陽又送西軒影
一枕移牀待月生
夜山圖
萬松嶺畔中秋夜況是樓居最上方一片江山果竒絶
却看明月似尋常
鮮于樞
淨慧寺
晩雨纔收日已西石梁沙路淨無泥清泉㶁㶁千峰迥
綠柳陰陰一鳥啼
僧巨然畫
秋鱸春鱖足杯羹萬頃煙波兩櫂横就使直鈎隨分曲
不將浮世釣浮名
王大令保母帖
撞破煙樓固未然唐摹晉刻絶相懸莫將定武城中石
輕比黃閍墓下磚
姜侯才氣亦人豪辨折區區漫爾勞不向驪黃求駔駿
書家自有九方臯
周馳
雜興
聊攝城邊樹色秋往來長此繫扁舟不是故鄉無舊業
長邀明月醉高樓
楊樹青青麥吐芽壺觴來就野人家可憐廢井荒畦畔
狼籍東風一徑花
懷郭安道
江南江北路茫茫明月高樓各異鄉旅雁叫雲天似水
故人今夜泊瀟湘
和郭安道治書韻
西風吹起白蘋波半夜扁舟掠岸過不向長橋酤一醉
滿天明月奈秋何
君醉淋漓我浩歌古人為恨復如何秋來幾日渾無賴
已有新霜著芰荷
江間小艇數能乘活計今如船子僧近喜老妻能斫鱠
欲令稚子學扳罾
久客思歸歸未能題詩附與遠遊僧吳松江上鱸魚美
何處人家不下罾
張伯淳
為范君澤賦梅屋
壑谷周遭范玉妃當時茅舍映疎籬秪今便作槐堂看
不問南枝與北枝
寄蔡復齋
美人秋水隔丰標老樹隂森鎖畫橋幾度經過須檥櫂
不緣茅店酒旗招
夜雨西窗話歲寒雲萍自昔聚時難殷勤不在同衾處
長竹西窗夜雨看
楊柳村
千絲萬縷拂章臺陌上行人幾去來何事結根荒寂處
東風青眼為誰開
陳思濟
移官淮東别杭州
湖上雲煙百態新湖邊幽趣屬閒身春風楊子江頭路
白首行人又問津
發南康赴江州
繡斧重持白髮翁路人猶說宧情濃一帆又下潯陽去
羨殺雲間五老峰
王泰亨
七星臺
雲低天闊七星臺鴻雁遠銜霜信來汾水晉山今古夢
夕陽無語重徘徊
黃棠
天池芰荷
荷芰紛紛綠漲浮天池風景勝瀛州於今萬仞青山頂
分得銀河一派流
湯炳龍
西湖雜詠
馬塍雞唱曙初回幾處嚴關次第開多少賣花人已到
賸將春色入城來
馬昫
大明寺
喬木千章擁大明南風細灑葛衣清鬢絲禪榻茶香裏
靜聽黃鸝求友聲
張謙
題高尚書夜山圖
萬籟無聲夜氣清江山一片月華明倚樓誰在高寒處
一笑披圖白髮生
張楧
戲題趙子固水仙圖
翠袖冰姿隔暮雲淩波微步襪生塵江空歲晩情無奈
笑把明璫解贈人
姚雲
碧山
彭祖嶺頭春草生逍遥洞口暮煙横分明半幅著色畫
何許黃鸝聞一聲
吕起猷
詠雪限藤滕二字
天上九龍施法水人間二鼠齧枯藤鶩鵝聲亂功收蔡
蝴蝶飛來妙過滕
繆鑑
詠鶴
青山修竹矮籬笆彷彿林泉隱者家酷愛綠窗風日美
鶴梳輕毳亂楊花
懷歸
折柳期春春便歸叮嚀好與護柴扉東風怪我歸鞍晩
調撥楊花到處飛
安熙
故縣道中
塵事年來亦屢更此身與世澹無情敝裘羸馬嘉陽道
只有雲山管送迎
杏花始開連日大風不獲一賞晨起攜笻往觀
之歸而小酌得三絶句(錄一首)
生紅和露滴臙脂又到芳春寂寞時便擬提壺花下醉
却愁羞殺背陰枝
于石
雜興
采藥歸來竹徑涼滿身草露濕衣香怕驚幽鳥穿林去
不埽松花卧石牀
兜率寺(詩僧貫休道場也)
錢唐一劒倚霜寒萬木千山蜀道難缾鉢生涯何處在
秋風松子落詩壇
淨居院遇雪
夢回寒月吐層崖湯響松風聽煮茶倚樹恐驚殘雪墮
起來不敢嗅梅花
次韻趙羽翁秋江雜興
雁落蘆花洲外洲半川斜日獨凭樓笛聲何處雁驚起
點破清江一片秋
旅中遣懷
片雲相望浙東西回首家山路欲迷昨夜桐江江上夢
倒隨流水上雙谿
小三洞(予所居有小三洞金華洞天之附庸也各賦一絶)
四山迴合響幽泉古木蒼藤路屈盤一局殘棋雙鶴去
石屏空倚白雲寒(上洞舊名白雲)
洞門相對是吾家朝看煙雲暮看霞鐵笛一聲山石裂
老松驚落半巖花(中洞)
斷崖怒湧四時雪虛壁寒凝六月霜倚樹老僧閒洗鉢
碧桃花落澗泉香(下洞東萊吕公名以湧雪)
旅夜
擁爐兀兀坐成睡夢到家山人不知半夜酒醒還是客
一庭黃葉雨來時
何失
雨中睡起
閉門連日雨霏霏一醉誰憂生事微睡起不知風色暮
北窗花氣濕人衣
燕都雜題
畫屏誰畫一風帆阻隔千山與萬巖不護樓頭些子雨
使人春盡怯春衫
一夜春陰徹曉寒玉山無奈酒杯乾青娥知有愁多少
狼籍妝奩嬾對看
花市東邊柳市西矮堂一笑百金揮如今蹤跡無尋處
谷雨綿山燕子飛
蕭國寶
題畫
半山蒼靄鎖招提托宿僧寮路欲迷惟有曉鐘遮不斷
數聲吹落小橋西
趙孟頫
清勝軒絶句
小草幽香動碧池暖風晴日長新荑南窗晝倚綠陰靜
聽盡行人過馬蹄
次韻剛父即事
玉樹彫傷衆草黃夜蟲時語怨流光美人望望隔秋水
不寄相思書一行
淒涼鼓角北風傳嘈雜琵琶思遠天白雪有誰知幼𦕈
翠娥空自惜聯娟
搖落山川樹影稀隴雲時逐雁南飛苦無綠酒酬佳節
猶有黃花媚夕暉
戲題僧惟堯墨梅
蕭灑孤山半樹春素衣誰遣化緇塵何如澹月微雲夜
照影西湖自寫真
題范蠡五湖杜陵浣花二首
功名自古是危機誰似先生草拂衣好向五湖尋一舸
霜黃木葉雁初飛
春色醺人苦不禁蹇驢䭾醉晩駸駸江花江草詩千首
老盡平生用世心
梅花
蕭灑江梅似玉人倚風無語澹生春曲中桃葉原非侣
夢裏梨花恐未真
送王子慶詔檄浙東收郡縣圖籍
木落江南天地秋西風吹子過東州試開圖籍尋佳處
便命舟車作勝遊
懷德清别業
陽林堂下百株梅傲雪淩寒次第開枝上山禽曉啁哳
定應喚我早歸來
部中暮歸寄周公謹
日暮空街生白煙歸來羸馬不勝鞭明朝又逐雞聲起
孤負日高花影眠
絶句
春寒惻惻掩重門金鴨香殘火尚温燕子不來花又落
一庭風雨自黃昏
都南張氏園寓居
尺五城南跡似幽鄉心空折大刀頭杏花飛盡臙脂雪
日日東風未肯休
和黃景杜雪中即事
君說江南苦未歸香橙新酒蟹螯肥何當與子扁舟去
共挽清溪浣客衣
當年臨水照春衫浮玉山前水似藍歸計未成羈思惡
為君飛夢到城南
東城
野店桃花紅粉姿陌頭楊柳綠煙絲不因送客東城去
過却春光總不知
湖上暮歸
春陰柳絮不能飛雨足蒲芽綠更肥政恐前呼驚白鷺
獨騎款段繞湖歸
即事
湘簾疎織浪紋稀白苧新裁暑氣微庭院日長賓客退
繞池芳草燕交飛
古墨輕磨滿几香硯池新浴照人光北窗時有涼風至
閒寫黃庭一兩章
題孫登長嘯圖
在澗幽人樂考槃南山白石夜漫漫空林無風萬籟寂
長嘯一聲山月寒
詠史
酒酣斫劒氣如雲屠狗吹簫盡策勲漢室功臣誰第一
黃金合鑄紀將軍
宫中口號
日照黃金寶殿開雕闌玉砌擁層臺一時侍衞回身立
天步將臨玉斧來
偶成
竹林深處小亭開白鶴徐行啄紫苔羽扇不搖紗帽側
晩涼青鳥忽飛來
即事
庭槐風靜綠陰多睡起茶餘日影過自笑老來無復夢
閒看行蟻上南柯
趙孟籲
題高尚書夜山圖
絶愛樓居卧看山照人秋月入樓寒秖今此景那能得
時展新圖對月看
鄧文原
題陶淵明像
詩中甲子春秋筆籬下黃花雨露枝便向斜川頻載酒
風光不似義熙時
松雪墨梅
憶昔衝寒踏雪時百花零落願開遲如今收拾横書卷
一任無情塞管吹
周曾秋塘圖卷
慘澹枯荷折葦間夫容秋水轉碕灣鳴鴻飛度江南北
却羨溪禽滿意閒
題高尚書秋山暮靄圖
傍溪草舍隔林中望際雲山翠幾重長憶雨餘閒信馬
輕鞭遥指兩三峰
閻立本秋嶺歸雲圖
貞觀從知畫有仙能將萬里尺圖間白雲掩映楓林好
遮却溪南無數山
盤紆逕路却何之中有居人未卜誰百尺飛泉雲外落
一林霜葉九秋時
題危太樸所藏滎陽鄭虔畫秋巒横靄圖
金風琴瑟入空山村落人家葉盡斑羨殺個中竒絶處
一天煙靄有無間
鄭君胸次有江山應識區區只一斑山色空濛斜日裏
鬱林遥指碧雲間
趙子昂仿顧愷之畫
溪邊春樹綠成羣重疊青山翠影分客子何來忘歸去
歌聲遥落水中聞
袁桷
童時侍先人泊京口旅樓一月正對江山樓繁
麗特甚江津流民散處不可悉數今皆不復有
追憶舊事因成絶句十首(錄八首)
碧瓦參差第一樓風旗獵獵喚行舟兵厨有酒真堪飲
不學弓刀也白頭
燈火闌珊月色低少年乘醉馬東西樓頭畫角聲悲壯
又聽歌聲促曉雞
朱門高插相風旗千里船行總得知稻米流脂江上去
健軍何處是男兒
日日樓頭算酒錢峩冠太守號籌邊鳴騶傳入丹陽館
為是行都過客船
淮馬低如果下騮春風小隊打紅毬日斜臺上人爭看
銀盌分明第一籌
明月曾隨多景樓幅巾長袖是清流金焦山勢元相望
不掩諸公富貴羞
研山園下將軍宅脫却兜鍪強學儒聞說高堂擁紅粉
醉翻筆陣墨糢糊
白雲一片愁千疊此地重來百不如空憶當年覓梨棗
小樓燈火了殘書
甓社湖
甓社湖中新水清風牽荇帶引帆行靈妃夜度霓裳冷
輕折菱花翫月明
舟中得功遠瓊花露戲成三絶
瓊花瑞露十分清客裏相看眼倍明自是江南春色好
錯教騎馬到京城
平生嗜酒不殢飲最憶停杯微醉時花下盈盈似相待
莫教春到最濃枝
繁禧觀裏花如雪留取清陰待我來應有真真花底坐
生香一曲舞三臺
送危功遠
居庸關外雪糢糊簇騎分明似畫圖猶有深春後歸雁
見君曾宿洞庭湖
晩訪仲章不遇
小院春濃落照間碧篁相對乳禽還晩風陣歇遊絲盡
留得歸雲在屋山
靜芳亭
簾外羣山當畫屏白雲如水度中庭松花落徑無人埽
失却莓苔一半青
次韻馬伯庸應奉絶句
垂髻雙雙白馬郎看花不語愁晝長堂前有婦不肯守
遍看吳姬與趙娼
誰家弄玉矜少年采蓮艇子歌娟娟轉首那知顔色老
猶抹横雲啼鏡前
向曾六月桓州住雪歇前巖散冰樹王郎馬郎太愁生
兩騎雙雙辭我去
烏靴窄窄稱宫袍雙鬢風翻見二毛聞道山中止十驛
急須乘馬釀松醪
次韻繼學伯庸上都見寄
陰陰椶殿水雲蒼鳷鵲風微夏日長渾似醴泉宫畔境
千官齊立從文皇
紗縠單衣珮水蒼碧牋裁詔繭絲長日斜雙入通明殿
雲母屏前對玉皇
錢舜舉折枝菊
醉别南山十五秋雁聲深恨夕陽樓寒香似寫歸來夢
背立西風替蝶愁
薛濤牋
蜀王宫樹雪初消銀管填青點點描可是春山留不住
子規聲斷促歸朝
宫女度曲圖
望瀛法曲紫霞觴更按伊州奉玉皇翠竹涼深宫院密
新聲那得過宫牆
簡馬伯庸
象榻香濃翠幌春美人倦繡態横陳平明欲進朝天韈
小立蘭燈熨貼頻
李陵臺
雪衮寒沙風衮灰眼穿猶上望鄉臺隴西可是無迴雁
不寄平安一字來
戲題樺皮
褐裳新脱玉層層紅葉朱蕉謝不能擬製小冠韜短髮
意行雲水一枝藤
翰林故事莫盛於唐宋聊述舊聞擬宫詞十首
(錄八首)
禁鐘初動趣傳宣衣袖薰香到御前漸近宫前扶下馬
内官分引導金蓮
御筆圓封草相麻龍牋香透擁金花儀鸞敕設庭前候
賜酒方終更賜茶
制草塗鴉未敢刪内璫宣引侍龍顔已分筆格金蟾滴
更賜端溪紫研山
春帖分裁閤分多宫娥爭餽纈綃羅青絲菜餅銀盤送
幡勝新題墨旋磨
文思如泉涌墨林屏風院吏不須尋舊時内相諸孫在
猶有當年埽閤金
入院聽宣席未温賜金已向案頭存清晨上馬還家去
内出黃麻付閤門
天孫夜度玉潢清内托銀盤涌化生秋思未多團扇在
擬題宫怨月分明
盤雕暈錦是冬衣鴿炭初生酒力微聞道邊臣風雪苦
口宣臘藥布皇威
戲題開平四集
開平四集詩百首不是故歌行路難竹簟暑風茅屋下
他年擬作畫圖看
滕斌
夜雨
未到黃昏緊閉門怒雷挾雨過前村老夫熟睡渾不覺
風捲濤聲入夢魂
半生
半生獨受春風力萬感相隨秋夜長隱几無眠聽落葉
松梢搖雨濺山房
吟人
吟人瘦倚曲闌干酒醒香銷午夢殘燕子不來春社去
一簾疎雨杏花寒
小雲石海涯
題陳北山扇
秋鳴無數醉秦娥却把輕風惹扇羅明月碧澄天似水
此山雲氣動纖波
紅旭如鉛海上來蒼蒼煙霧小蓬萊東風昨夜醇如酒
吹得桃花半樹開
一簾明月倚闌干宇宙尤宜就夜看飛上仙查河漢近
手招沆瀣海銅盤
功成不用服丹砂笑指雲霞總是家清曉山中三尺雪
道人神氣是梅花
題廬山太平宫
山上清風山下塵碧沙流水淺如春不知松外誰敲月
驚動南華夢裏人
題岳陽樓
天遠岳陽樓影孤下窺夢澤渺平蕪城南老樹依然在
試問仙童重到無
宫詞
風外丁當響珮環玉人依約凭湖山侍兒報有君王命
月下輕輕整翠鬟
御選元詩卷六十九
