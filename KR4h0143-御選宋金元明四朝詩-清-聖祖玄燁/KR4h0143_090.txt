欽定四庫全書
御選宋詩卷七
樂府歌行四
王銍
折楊柳
手拗楊柳贈行人情條恨葉江南春朦朧疎煙濕芳草
搖蕩微風生白蘋長亭短亭銷離魂古情不盡今情新
一聲驪歌幾聲哭行人去後春江綠歌哭相雜江水頭
相看不發情何屬江河到海有窮日輪蹄行路無已時
路傍楊柳折已盡東風再換明年枝
妾薄命(并序)
夜讀齊梁諸集見多有此作因賦二篇繼其聲
寒閨有静女十載念遠征命擬絳綃薄身同朝露輕存
心合歡綺待得機杼成從來君獨賞詎可賣都城憑夢
欲寄遠舊路春草生獨夜理瑶琴淚燭剪不明待誰相
應節要自不勝情會有不眠者聽此斷腸聲
少年輕遠行易發同爾汝紅顔望中老離恨尚如許妾
身異金石更涉幾寒暑長天誰云廣不見收墮雨愁來
津頭望信絶不得渡鄰婦念幽獨艇子隔溪語落日下
空江修煙淡晴渚流恨滿春風西飛數歸羽
古意
茅簷秘秀色從古歎不遭遊子去未返徒使寸心勞朝
歎江海深夜視星斗高歸期約春風今已木葉凋一日
兩回來看取門前潮
漁父詞
風波穩處釣舟閒雲去諸山暝不還江面一峯何所似
青銅鏡裏綠雲鬟
風裊溪頭釣線多戲魚無奈巧依荷直須飄淨浮萍草
盡放青天照碧波
范浚
送春曲
春光勸汝一杯酒我能為春作高歌未解春能聽歌否
春歸有㡳急落盡桃花紅園溪漠漠野隂静兔葵燕麥
空搖風風光幾何時背我忽如客殘絲欲斷感春心語
燕勞勞上簾額我有惜芳意一春憐物華春來雪裏索
梅笑春去悵望飛楊花春歸知復來奈此經年别綠楊
三月暮天愁鶗鴂一聲芳草歇歌竟我亦醉一棹觥船
空明年待春花樹下放歌擎酒相迎逢
周必大
皇太子受冊樂章一首
皇太子出門明安
淵中象德玉裕凝姿進退周旋有肅其儀既安國本益
隆慶基燕及兩宫福祿如茨
德壽宫加上尊號冊寶樂章一首
升殿聖安
天畀遐福允彰父慈維昔曠典我能舉之徐爾陟降敬
爾威儀申錫無疆永言保之
中宫冊寶樂章六首
皇帝升座乾安
赫赫惟皇如日之光肅肅惟后如月之常禮行一時明
照無疆天子涖止疇敢不莊
皇后出閤坤安
椒塗蘭馭河潤山容副笄在首褘衣被躬静女其姝實
翼實從自彼西閤聿來殿中
皇后受冊寶成安
備物典冊樂之鼓鐘拜而受之極其肅雝司言司寶各
以職從行地有慶與天無窮
命婦入門咸安
碩人其頎公侯之妻翟茀以朝象服是宜如星之共遡
月之輝母儀既瞻羣心則夷
皇后降座徽安
窈窕淑女備六服兮陟降多儀聳羣目兮内治允修隂
教肅兮宜君宜王綏百福兮
皇后歸閣泰安
天監有周是生大任亦有大姒嗣其徽音孰如兩宫慈
愛相承思齊之盛復見于今
漁父四時歌
春
三湘七澤雲連水短棹意行無遠邇江花時傍綠蓑飛
水鳥忽隨清唱起醉從歡呼踏浪兒鮪可鱠兮秔可炊
芳草從教天樣遠都無閒恨寄萋迷碧桃幾片來何處
試訪秦人武陵路
夏
朝霞沈綺烏鵲驚釣車徐理桹一鳴夕蟾散金鷗鷺浴
乘流蕩槳清江曲行人亭午汗如流綠隂濃處杙扁舟
絲綸卷盡身無事日長睡足風颼颼覺來一觴仍起舞
未信人間有炎暑
秋
世人只詠江如練此景何曾眼中見露零月白人已眠
萬頃風光儂自占蓴鱸况復生計優酒醒還醉餘何求
有時閒看飛鴻字斜倚高竿不掉頭曉來誰誤招招渡
一笑夤緣葦間去
冬
白浪粘天雲覆地津人斷渡征人喟欲矜好手傲風波
故把扁舟恣遊戲雪蓑不博狐白裘尺寸之膚煖即休
賣魚得錢沽美酒翁媪兒孫交勸酬田家禾熟疲輸送
樂哉篷㡳華胥夢
范成大
春思
沙際綠蘋滿樓頭芳樹多光風入網戶羅幕生繡波前
年花開憶湘水今年花開淚如洗園樹傷心三見花依
舊銀屏夢千里
車遥遥篇
車遥遥馬憧憧君遊東山東復東安得奮飛逐西風願
我如星君如月夜夜流光相皎潔月暫晦星常明留明
待月復三五共盈盈
夜宴曲(效李賀)
金麟噴香煙龍蟠玉燈九枝青闌干明瓊光帶湘簾斑
風幃繡浪千飛鸞舞娥紫袖如弓彎雲中一笑天解顏
銜杯快卷玻瓈乾花樓促箭春宵寒二十五聲宫點闌
樂神曲(以下共四首效王建)
䐁蹄滿盤酒滿杯清風蕭蕭神欲來願神好來復好去
男兒拜迎女兒舞老翁翻香笑且言今年田家勝去年
去年解衣折租價今年有衣著祭社
繰絲行
小麥青青大麥黃原頭日出天色涼姑婦相呼有忙事
舍後煮蠒門前香繰車嘈嘈似風雨蠒厚絲長無斷縷
今年那暇織絹著明日西門賣絲去
田家留客行
行人莫笑田家小門戶雖低堪灑埽大兒繫驢桑樹邊
小兒拂席軟勝氊木臼新舂雪花白急炊香飯來看客
好人入門百事宜今年不憂蠶麥遲
催租行
輸租得鈔官更催踉蹡里正敲門來手持文書雜嗔喜
我亦來營醉歸耳牀頭慳囊大如拳撲破正有三百錢
不堪與君成一醉聊復償君草鞋費
三湘怨
牙檣罨畫櫓搖漾三湘浦佳人翔綠裾含顰為誰舞拳
拳新荷葉愁絶煙水暮風雲忽飄蕩隱約聞簫鼓
刈麥行
菊花開時我種麥桃李花飛麥叢碧多病經旬不出門
東陂已作黃雲色腰鐮刈熟趁晴歸明朝雨來麥帶泥
犁田待雨插晩稻朝出移秧夜食麨
高樓曲(連下一首皆夢境所得)
歲暮天涯客黃昏蝙蝠飛高樓人不到小雨怯單衣
湘江怨
蘋芷迷煙路蓮舟忘却歸夜寒江水黑風雨夢如飛
竹枝歌二首(歸州作)
東鄰男兒得湘纍西舍女兒生漢妃城郭如邨莫相笑
人家閥閱似渠稀
東岸艬船抛石門西山炊煙連白雲竹籬茅舍作晩市
青蓋黃旗稱使君
竹枝歌九首(䕫州作)
五月五日嵐氣開南門競船爭看來雲安酒濃麴米賤
家家扶得醉人迴
赤甲白鹽碧叢叢半山人家草木風榴花滿山紅似火
荔子天涼未肯紅
新城果園連瀼西枇杷壓枝杏子肥半青半黃朝出賣
日午買鹽沽酒歸
癭婦趁墟城裏來十十五五市南街行人莫笑女麤醜
兒郎自與買銀釵
白頭老媪篸紅花黑頭女娘三髻了背上兒眠上山去
採桑已閒當採茶
百衲畬山青間紅粟莖成穗豆成叢東屯平田秔米軟
不到貧人飯甑中
白帝廟前無舊城荒山野草古今情只餘峽口一堆石
恰似人心未肯平
灩澦如幞瞿唐深魚復陣圖江水心大昌鹽船出巫峽
十日溯流無信音
當筵女兒歌竹枝一聲三疊客忘歸萬里橋邊有船到
繡羅衣服生光輝
後巫山高一首(余前年入峽常賦巫山高今復作一篇十二峯中東西各一峯)
(最竒不可繪畫左右前後餘峯之可觀者尚多不止十二峯也不問隂晴雲物常相暎帶)
(尤為勝絶但以漲江湍怒難檥泊鼓棹而過不復登廟前余以水暴漲得下瞿唐至巫山)
(縣人云却須水退始可入巫峽一夜水落十餘丈遂不復滯留)
凝真宫前十二峯兩峯娟妙翠插空餘峯競秀尚多有
白壁蒼崖無數重秋江漱石半山腹倚天削鐵荒行蹤
造化鍾竒矗瑶巘真靈擇勝探珠宫朝雲未罷暮雲起
隂晴竟日長冥濛瑶姬作意送歸客一夜收潦仍回風
仰看館御飛檝過回首已在虛無中惟餘烏鴉作使者
迎船送船西復東
臘月邨田樂府十首(并序)
余歸石湖往來田家得歲暮十事採其語各賦一
詩以識風土號邨田樂府其一冬舂行臘日舂米
為一歲計多聚杵臼盡臘中畢事藏之土瓦倉中
經年不壞謂之冬舂米其二燈市行風俗尤競上
元一月前已買燈謂之燈市價貴者數人聚博勝
則得之喧盛不減燈市其三祭竈詞臘月二十四
夜祀竈其說謂竈神翌日朝天白一歲事故前期
禱之其四口數粥行二十五日煮赤豆作糜暮夜
闔家同饗云能辟瘟氣雖遠出未歸者亦留貯口
分至襁褓小兒及童僕皆預故名口數粥豆粥本
正月望日祭門故事流傳為此其五爆竹行此他
郡所同而吳中特盛惡鬼蓋畏其聲古以歲朝而
吳以二十五夜其六燒火盆行爆竹之夕人家各
又于門首然薪滿盆無貧富皆爾謂之相煖熱其
七照田蠶詞與燒火盆同日邨落則以秃帚若麻
䕸竹枝輩然火炬縛長竿之杪以照田爛然遍野
以祈絲榖其八分歲詞除夜祭其先竣事長幼聚
飲祝頌而散謂之分歲其九賣癡獃詞分歲罷小
兒繞街呼呌云賣汝癡賣汝獃世傳吳人多獃故
兒輩諱之欲賈其餘益可笑其十打灰堆詞除夜
將曉雞且鳴婢獲持杖擊糞壤致詞以祈利市謂
之打灰堆此本彭蠡清洪君廟中如願故事惟吳
下至今不廢云
冬舂行
臘中儲蓄百事利第一先舂年計米羣呼步碓滿門庭
運杵成風雷動地篩勻箕健無粞糠百斛只費三日忙
齊頭圓潔箭子長隔籮耀日雪生光土倉瓦龕分蓋藏
不蠧不腐常新香去年薄收飯不足今年頓頓炊白玉
春耕有種夏有糧接到明年秋刈熟鄰叟來觀還歎嗟
貧人一飽不可賒官租私債紛如麻有米冬舂能幾家
燈市行
吳臺今古繁華地偏愛元宵燈影戲春前臘後天好晴
已向街頭作燈市疊玉千絲似鬼工剪羅萬眼人力窮
兩品爭新最先出不待三五迎東風兒郎種麥荷鋤倦
偷閒也向城中看酒爐博塞雜歌呼夜夜長如正月半
災傷不及什之三歲寒民氣如春酣儂家亦幸荒田少
始覺城中燈市好
祭竈詞
古傳臘月二十四竈君朝天欲言事雲車風馬小留連
家有杯盤豐典祀猪頭爛熟雙魚鮮豆沙甘鬆粉餌圓
男兒酌獻女兒避酹酒燒錢竈君喜婢子鬭爭君莫聞
猫犬觸穢君莫嗔送君醉飽登天門杓長杓短勿復云
乞取利市歸來分
口數粥行
家家臘月二十五淅米如珠和豆煮大杓轑&KR0008;分口數
疫鬼聞香走無處鎪薑屑桂澆蔗糖滑甘無比勝黃粱
全家團圞罷晩飯在遠行人亦留分褓中孩子強教嘗
餘波徧沾獲與臧新元叶氣調玉燭天行已過来萬福
物無疵癘年榖熟長向臘殘分豆粥
爆竹行
歲朝爆竹傳自昔吳儂政用前五日食殘豆粥埽罷塵
截筒五尺煨以薪節間汗流火力透健僕取將仍疾走
兒童却立避其鋒當階擊地雷霆吼一聲兩聲百鬼驚
三聲四聲鬼巢傾十聲百聲神道寧八方上下皆和平
却拾焦頭疊牀底猶有餘威可驅癘屏除藥裹添酒杯
晝日嬉遊夜濃睡
燒火盆行
春前五日初更後排門然火如晴晝大家薪乾勝豆䕸
小家帶葉燒生柴青煙滿城天半白棲鳥驚啼飛格磔
兒孫圍坐犬雞忙鄰曲歡笑遥相望黃宫氣應纔兩月
歲隂猶驕風栗烈將迎陽令作好春政要火盆生煖熱
照田蠶行
鄉邨臘月二十五長竿然炬照南畝近似雲開森列星
遠如風起飄流螢今春雨雹蠒絲少秋日雷鳴稻堆小
儂家今夜火最明的知新歲田蠶好夜闌風熖西復東
此占最吉餘難同不惟桑賤榖芃芃仍更苧麻無節菜
無蟲
分歲詞
質明奉祠今古同吳儂用昏蓋土風禮成廢徹夜未艾
飲福之餘即分歲地爐火㬉蒼术香飣盤果餌如蜂房
就中脆餳專節物四座齒頰鏘冰霜小兒但喜新年至
頭角長成添意氣老翁把杯心茫然增年翻是減吾年
荆釵勸酒仍祝願但願尊前且強健君看今歲舊交親
大有人無此杯分老翁飲罷笑撚鬚明朝重來醉屠蘇
賣癡獃詞
除夕更闌人不睡厭禳鈍滯迎新歲小兒呼呌走長街
云有癡獃召人買二物于人誰獨無就中吳儂仍有餘
巷南巷北賣不得相逢大笑相揶揄若翁塊坐重簾下
獨要買添令問價兒云翁買不須錢奉賒癡獃千百年
打灰堆詞
除夜將闌曉星爛糞埽堆頭打如願杖敲灰起飛撲籬
不嫌灰涴新節衣老媪當前再三祝只要我家長富足
輕舟作商重船歸大㹀引犢雞哺兒野蠒可繅麥兩岐
短衲換著長衫衣當年婢子挽不住有耳猶能聞我語
但如吾願不汝呼一任汝歸彭蠡湖
陸游
思歸引
善泅不如穩乘舟善騎不如謹持轡妙于服食不如寡
欲工於揣摩不如省事在天有命誰得逃在我無求直
差易散人家風脱糾纏煙蓑雨笠全其天蒓絲老盡歸
不得但坐長飢須俸錢此身不堪阿堵役寧待秋風始
投檄山林聊復取熊掌仕宦真當棄雞肋錦城小憩不
淹遲即是輕舠下峽時那用更為麟閣夢從今正有鹿
門期
丹芝行
劒山峩峩插穹蒼千林萬谷蟠其陽大丹九轉古所藏
靈芝三秀夜吐光如火非火森有芒朝陽欲升尚煌煌
何由斸取換肝腸往駕素虬朝紫皇
春愁曲(客話成都戲作)
宓羲至今三十餘萬歲春愁歲歲常相似外大瀛海環
九州無有一州無此愁我願無愁但歡樂朱顔綠鬢常
如昨金丹九轉徒可聞玉兔千年空擣藥蜀姬雙鬟婭
姹嬌醉看恐是海棠妖世間無處無愁到底事難過萬
里橋
塞上曲
三尺鐵如意一枝玉馬鞭笑把出門去萬里行無前當
道何崔嵬云是玉門關方當置屯守征人何時還馬色
如雜花鎧光若流水肅肅不敢譁遥望但塵起日落戍
火青煙重墓垣紫回首五湖秋西風開芡觜
長歌行
人生不作安期生醉入東海騎長鯨猶當出作李西平
手梟逆賊清舊京金印煌煌未入手白髮種種來無情
成都古寺臥秋晩落日偏傍僧窗明豈其馬上破賊手
哦詩長作寒螿鳴興來買盡市橋酒大車磊落堆長缾
哀絲豪竹助劇飲如鉅野受黃河傾平時一滴不入口
意氣頓使千人驚國讐未報壯士老匣中寶劒夜有聲
何當凱還宴將士三更雪壓飛狐城
白紵歌(并序)
古有四時白紵亦有止作一時者丙申五月在成
都烈暑可畏戲作夏白紵二首
雲母屏薄望如空水精簾疎不礙風美人獨立何所似
白玉芙渠秋水中素絹細織冰蠶縷清寒不受人間暑
晩來浴罷綠窗閒自把新詩教鸚鵡
翔鸞矯矯離風塵眼明見此絶代人紗窗弄筆消永日
臨得黃庭新逼真飛樓縹緲今何夕月與玉人同一色
下簾不為九霄寒自要玲瓏看團璧
出塞曲
佩刀一刺山為開壯士大呼城為摧三軍甲馬不知數
但見動地銀山來長戈逐虎祁連北馬前曳來血丹臆
却回射雁鴨綠江箭飛雁起連雲黑清泉茂草下程時
野帳牛酒爭淋漓不學京都貴公子唾壺麈尾事兒嬉
長歌行
燕燕尾涎涎横穿乞巧樓低入吹笙院鴨鴨觜唼唼朝
浮杜若洲暮宿蘆花夾嗟爾自適天地間將儔命侣意
甚閒我今獨何為一笑乃爾慳世上悲歡亦偶然何時
爛醉錦江邊人歸華表三千歲春入箜篌十四絃
秋風曲
秋風吹雨鳴窗紙壯士不眠推枕起牀頭金盡酒尊空
櫪馬相看淚如洗鴻門灞上百萬師安西北庭九千里
帳前畫角聲入雲隴上鐵衣光照水横飛渡遼健如鶻
談笑不勞投馬箠堂堂羽檄從天下夜半斫營孱可鄙
拾螢讀書定何益投筆取封當努力百斤長刀兩石弓
飽將兩耳聽秋風
短歌行
富貴得意如登天自計一跌理不全晝食忘味夜費眠
渠過一日如一年春蠶得衣耕得食農功初成各休息
賣酒壚邊紛鼓笛我過一年如一日二者求兼勢安可
與我周旋寧作我春城桃李豈不妍雪澗未妨松磊砢
人生禍福難遽論廟犧烏得為孤豚君不見獵徒父子
牽黃犬歲歲秋風上蔡門
吳娘曲
鏡奩蠶出千黑蟻釵梁梅小雙青豆吳娘十四未知愁
羅衣已覺傷春瘦閒尋女伴過西家鬭草歸來日已斜
睡睫濛濛嬌欲閉隔簾微雨壓楊花
賽神曲
叢祠千載臨江渚拜貺今年那可數須晴得晴雨得雨
人意所向神輒許嘉禾九穗持上府廟前女巫遞歌舞
嗚嗚歌謳坎坎鼓香煙成雲神降語大餅如槃牲腯肥
再拜獻神神不違晩來人醉相扶歸蟬聲滿廟鎖斜暉
行路難
平生結交無十人與君契合懷抱真春遊有時馬忘秣
夜話不覺雞報晨極知貧賤别離苦明日有懷就誰語
人無根柢似浮萍未死相逢在何許道邊日斜泣相持
旗亭取醉不須辭君貴堂廚萬錢食我勸一杯應不得
東吳女兒曲
東吳女兒語如鶯十三不肯學吹笙鏡奩初喜穉蠶出
窗眼已看雙蠒成空庭日暖花自舞簾卷巢乾燕新乳
阿弟貪書下學遲獨揀詩章教鸚鵡
芳草曲
蜀山深處逢孤驛缺甃頽垣芳草碧家在江南妻子病
離鄉半歲無消息長安城門西去路細靄斜陽芳草暮
尊前一曲渭城歌馬蹄萬里交河戍人生誤計覓封侯
芳草愁人春復秋只願東行至滄海路窮草斷始無愁
漁歌
晴山滴翠水挼藍聚首漁舟兩復三横埭北斷橋南側
起船篷便作帆
湘湖煙雨長蓴絲菰米新炊滑上匙雲散後月斜時潮
落舟横醉不知
估客樂
長江浩浩蛟龍淵浪花正白蹴半天軻峩大艑望如豆
駭視未定已至前帆席雲垂大隄外纜索雷響高城邊
牛車轔轔載寶貨磊落照市人爭傳倡樓呼盧擲百萬
旗亭買酒價十千公卿姓氏不曾問安知孰秉中書權
儒生辛苦望一飽趦趄光範祈哀憐齒搖髮脱竟莫顧
詩書滿腹身蕭然自看賦命如紙薄始知估客人間樂
古别離
孤城窮巷秋寂寂美人停梭夜歎息空園露濕荆棘枝
荒蹊月照狐狸迹憶君去時兒在腹走如黃犢爺未識
紫姑吉語元無據况憑瓦兆占歸日嫁來不省出門前
魂夢何因識酒泉粉緜磨鏡不忍照女子盛時無十年
小出塞曲
全師出雁塞百戰運龍韜金絡洮州馬珠裝夏國刀度
沙風破肉攻壘雪平壕明日受降處甲齊熊耳高
水邨曲
山邨今年晩禾旱奏下民租蠲大半水邨雨足米狼戾
也放三分慰民意看榜歸來迭歌舞共喜清平好官府
老翁猶記軍興時汝輩少年那得知
賽神曲
擊鼓坎坎吹笙嗚嗚綠袍槐簡立老巫紅衫繡裙舞小
姑烏臼燭明蠟不如鯉魚糁美出神廚老巫前致詞小
姑抱酒壺願神來享常歡娛使我嘉榖收連車牛羊暮
歸塞門閭雞鶩一母生百雛歲歲腸粟年年蠲租蒲鞭
不施圜土空虛束草作官但形模刻木為吏無文書淳
風復還羲皇初繩亦不結况其餘神歸人散醉相扶夜
深歌舞官道隅
采蓮曲
采蓮吳姝巧笑倩小舟點破煙波面雙頭折得欲有贈
重重葉蓋羞人見女伴相邀拾翠羽歸棹如飛那可許
傾鬟障袖不譍人遥指石帆山下雨
三峽歌(并序)
乾道庚寅予始入蜀上下三峽屢矣後二十五年
歸耕山隂偶讀梁簡文巴東三峽歌感之擬作九
首實紹熙甲寅十月二日也(錄六首)
神女廟前秋月明黃牛峽裏暮猿聲危途性命不容恤
百丈牽船侵夜行
不怕灘如竹節稠新灘已過可無憂古妝峩峩一尺髻
木盎銀杯邀客舟
十二巫山見九峯船頭彩翠滿秋空朝雲暮雨渾虛語
一夜猿啼明月中
蠻江水碧瘴花紅白舫黃旗無便風涪萬四時常避水
棚居高出亂雲中
亂插山花篢子紅蠻歌相和瀼西東忽然四散不知處
踏月捫蘿歸洞中
我遊南賨春暮時蜀船曾繫挂猿枝雲迷江岸屈原塔
花落空山夏禹祠
路傍曲
冷飰雜沙礫短褐蒙霜霧黃葉滿山郵行人跨驢去淒
涼路傍曲朱門人不知秋街槐葉落正是斷腸時
將進酒
我欲挽住北斗杓常指蒼龍無動搖春風日夜吹草木
只有榮盛無時凋我欲剗斷日行道陽烏當空日杲杲
非惟四海常不夜亦使人生失衰老如山積麴高崔嵬
大江釀作蒲萄醅頹然一醉三千杯借問白髮何從來
楊萬里
行路難
君不見河陽花今如泥土昔如霞君不見武昌柳春作
金絲秋作帚人生馬耳射東風柳色桃花却長久秦時
東陵千戶侯華蟲被體腰蒼璆漢初沛邑刀筆吏折腰
如磬頭搶地蕭相厥初謁邵平中庭百拜百不譍邵平
後來謁蕭相故侯一拜一惆悵萬事反覆何所無二子
豈是大丈夫窮通流坎皆偶爾搏扶未必賢搶榆華胥
别是一天地醉鄉何曾有生死儂欲與君歸去來千愁
萬恨付一杯
羲娥謠
中秋夜宿辟邪市詰朝早起曉星已上日欲出而
月未落光景萬變蓋天下竒觀也作羲娥謠以記
之
羲娥夢破欲啟行紫金畢逋啼一聲聲從天上下人世
千邨萬落雞爭鳴素娥西征未歸去簸弄銀盤浣風露
一丸玉彈東飛來打落桂枝雪毛兔誰將紅錦幕半天
赤光絳氣貫山川須臾却駕丹砂轂推上寒空碾蒼玉
詩翁已行十里強羲和早起道無雙
竹枝歌(過白沙作)
窮崖絶嶂入雲天烏鵲纔飛半壁間遠渚長汀草如積
牛羊須上最高山
田畝渾無尺寸強真成水國更山鄉夾江黃去堤堤粟
一望青來各各桑
絶憐山崦兩三家不種香秔只種麻耕徧沿堤鋤徧嶺
都來能得幾生涯
東沿西泝浙江津去去來來暮復晨上岸牽檣推稚子
隔船招手認鄉人
昨日下灘風打頭羨他上水似輕鷗朝來上水帆都卸
真箇輕鷗也自愁
絶壁臨江千尺餘上頭一徑過肩輿舟人仰看膽俱破
為問行人知得無
圩丁詞十觧(并引)(錄五首)
江東水鄉隄河兩岸而田其中謂之圩農家云圩
者圍也内以圍田外以圍水蓋河高而田反在水
下沿隄通斗門每門疏港以溉田故有豐年而無
水患余自溧水縣南一舍所登蒲塘河小舟至鎮
水行十二里備見水之曲折上自池陽下至當塗
圩河皆通大江而蒲塘河之下十里所有湖曰石
臼廣八十里河入湖湖入江鄉有圩長歲晏水落
則集圩丁日具土石楗枝以修圩余因作詞以擬
劉夢得竹枝柳枝之聲以授圩丁之修圩者歌之
以相其勞云
上通建德下當塗千里江湖繚一圩本是陽侯水精國
天公勅賜上農夫
南望雙峯抹綠明一峯起立一峯横不知圩裏田多少
直到峯根不見塍
兩岸沿隄有水門萬波隨吐復隨吞君看紅蓼花邊脚
補去修來無水痕
兒郎辛苦莫呼天一歲修圩一歲眠六七月頭無滴雨
試登高處望圩田
圩上人牽水上航從頭檢點萬農桑即非使者秋行部
乃是圩翁曉按莊
朱熹
虞帝廟迎送神樂歌詞(并序)
桂林郡虞帝廟迎送神樂歌者新安朱熹之所作
也熹既為太守張侯栻紀其新宫之績又作此歌
以遺桂人使聲於廟庭侑牲璧焉其詞曰
皇胡為兮山之幽翳長薄兮俯清流渺冀州兮何有眷
兹土兮淹留
皇之仁兮如在子我民兮不窮以愛沛皇澤兮横流暢
威靈兮無外
潔尊兮肥俎九歌兮招舞嗟莫報兮皇之祜皇欲下兮
儼相羊烈風雷兮暮雨
右迎神三章二章四句一章五句
虞之陽兮灕之滸皇降集兮巫屢舞桂酒湛兮瑶觴皇
之歸兮何許
龍駕兮天門羽旄兮繽紛俯故宫兮一嘅越宇宙兮無
隣
無隣兮奈何七政協兮羣生嘉信元功兮不宰猶彷彿
兮山阿
右送神三章章四句
招隱操(并序)
淮南小山作招隱極道山中窮苦之狀以風切遁
世之士使無遐心其旨深矣其後左太沖陸士衡
相繼有作雖極清麗顧乃自為隱遁之辭遂與本
題不合故王康琚作詩以反之雖正左陸之誤而
所述乃老氏之言又非小山本意也十月十六夜
許進之挾琴過余書堂夜久月明風露淒冷揮絃
度曲聲甚悲壯既乃更為招隱之操而曰榖城老
人嘗欲為余依永作辭而未就也余感其言因為
推本小山遺意戲作一闋又為一闋以反之口授
進之併請榖城老人及諸名勝相與共賦之以備
山中異時故事云
南山之幽桂樹之稠枝相樛高拂千崖素秋下臨深谷
之寒流王孫何處攀援久淹留聞說山中虎豹晝嘷
聞說山中熊羆夜咆叢蒲深林鹿呦呦獮猴與君居山
鬼伴君遊君獨胡為自聊歲云暮矣將焉求思君不見
我心徒離憂
右招隱
南山之中桂樹秋風雲冥濛下有寒棲老翁木食澗飲
迷春冬此間此樂優游渺何窮我愛陽林春葩晝紅
我愛隂崖寒泉夜淙竹栢含煙悄青蔥徐行發清商安
坐撫枯桐不問簞瓢屢空但抱明月甘長終人間雖樂
此心與誰同
右反招隱
步虛詞二首
扉景廓天津空同無員方丹晨儛七氣朵秀東渟房飱
吐碧琳華仰噏飛霞漿疎轡絶冥外眄目撫太荒策我
綠軒軿上際於浪滄神鈞亦寥朗晻靄晨風翔養翮塵
波裏縱神非有亡一樂無終永千春詎能當
褰裳八度外竦轡霄上遊軒觀隨雲起偃駕東渟丘丹
荑耀瓊岡三素粲曾幽躡影遺塵波偶想即虛柔盼目
娛真際不喜亦不憂宴罷三椿期顛徊翳滄流千載何
足道太空自然疇
武夷櫂歌十首
武夷山上有仙靈山下寒流曲曲清欲識箇中竒絶處
櫂歌閒聽兩三聲
一曲溪邊上釣船幔亭峰影蘸晴川虹橋一斷無消息
萬壑千巖鎖翠煙
二曲亭亭玉女峰插花臨水為誰容道人不復荒臺夢
興入前山翠幾重
三曲君看架壑船不知停櫂幾何年桑田海水今如許
泡沫風燈敢自憐
四曲東西兩石巖巖花垂露碧&KR2513;毶金雞叫罷無人見
月滿空山水滿潭
五曲山高雲氣深長時煙雨暗平林林間有客無人識
欸乃聲中萬古心
六曲蒼屏遶碧灣茅茨終日掩柴關客來倚櫂巖花落
猿鳥不驚春意閒
七曲移船上碧灘隱屏仙掌更回看却憐昨日峰頭雨
添得飛泉幾道寒
八曲風煙勢欲開鼓樓巖下水瀠洄莫言此處無佳景
自是遊人不上來
九曲將窮眼豁然桑麻雨露見平川漁郎更覓桃源路
除是人間别有天
御選宋詩卷七
