欽定四庫全書
御選元詩卷七十六
七言絶句九
吳徹
西山夜雨
莫厭西山夜雨多也應添起洞庭波東風肯與周郎便
直上金陵奏凱歌
陳基
題柯學士畫竹
羣玉仙人佩水蒼金莖分露服琳琅曾將天上昭華琯
吹作飛龍奉玉皇
題倪元鎮畫
西池亭館帶芙蓉雲水蒼茫一萬重此日畫圖看不足
滿簾秋雨夢吳淞
次韻劉德方經歴
白露池塘點翠荷越羅衣袖覺秋多棃園弟子今華髮
唱得開元供奉歌
次韻送彦成玉山
著屐溪頭日日過驪駒歌斷奈君何虎丘山下東流水
争似春愁一半多
倦繡圖
宫門深鎖晝偏長懶把春雲繡作裳恨不將身比蝴蝶
長隨飛絮近君王
蓼花雪姑圖
紅蓼花開水滿洲西風吹夢總成秋銜泥不及三春燕
兩兩巢君翡翠樓
題葛仙翁移家圖
是處青山可鍊丹問君拔宅向何山縱令兒女恩情重
雞犬何心不肯還
題徽廟馬麟梅
内家春色少人知玉蕊冰蕤看轉宜說與宫中小兒女
畫樓瓊琯莫輕吹
張憲
簡竇彦南
二十四橋風月清瓊花觀裏坐吹笙金盤露冷凝脂滑
一夜新霜睡不成
竹蝶圖
落盡春紅春夢熟平沙小苑窗中綠美人睡起背東風
蛺蝶飛来上修竹
題畫
晴川渺渺停春水怪石峩峩插亂山最愛夕陽煙寺裏
千株古木一僧閒
趙集賢枯木竹石
槎牙老樹響天風寂歴幽篁泣露叢惆悵玉堂舊公子
故家陵廟月明中
陳秀民
岳陽樓夜宿
湘靈瑟鼓瀟瀟夜龍女笙吹淡淡秋楚曲吳歌互相荅
嶺猿巴鳥不勝愁
周元初来鶴詩
天外誰呼衆鶴来壇前道士本仙才月明遼海通三島
能載飛瓊數往迴
蘇大年
長橋
綠陰高樹映清潭一舸夷猶酒半酣最愛西城城下路
長橋煙雨似江南
方行
題美人圖
白玉簾開露氣浮芙蓉花近紫金鈎陽春一曲無人識
空拂銀筝下翠樓
閑居
絃管春深繞畫樓微風吹動玉簾鈎倡條冶葉俱無恙
相伴丁香結暮愁
劉仁本
宫詞
舞靴輕轉玉階前憶昔承恩已十年記得當時供奉曲
上皇新自月宫傳
楊維楨
漫興
今朝天氣清明好江上亂花無數開野老殷勤送花至
一雙蝴蝶趁人来
南鄰酒伴辱相呼共訪城東舊酒壚柳下秋千閒絡索
花間喚起勸胡盧
冶春口號
今年臘底無殘雪却是年前十日春騎馬行春橋上路
寒梅花發便撩人
吳下逢春春思濃不堪花發館娃宫吳山靑青吳水白
愁殺江南盛小叢
見說崑田生玉子海西還有小崑崙明朝去拔珊瑚樹
龍氣隨飛過海門
南朝宫體袁才子更說西崑郭孝廉自是玉堂新句好
風流無復數香奩
湖上女兒柳葉眉春来能唱黃鶯兒不知却是青娘子
飛傍枇杷索荔枝
宫詞
雞人報曉五門開鹵簿千官泊虎臺天上駕鵝先有信
九重鸞駕上都回
海内車書混一時奎章御筆寫烏絲朝来中貴傳宣急
南國宫娥拱鳳池
金屋秋深露氣涼宫監久不到西廂丁寧莫竊寧哥笛
鸚鵡無情說短長
續&KR3504;二十首(錄七首)
學書
歌徹陽春酒半醺玉尖搦管蘸香雲新詞未上鴛鴦扇
醉墨先汚蛺蝶裙
習舞
十六天魔教已成背反蓮掌苦嫌生夜深不管排場歇
尚向燈前踏影行
染甲
夜搗守宫金鳳蕊十尖盡換紅鴉觜閒来一曲鼓瑤琴
數點桃花泛流水
照畫
畫得崔徽卷裏人菱花秋水脫真眞只今顔色渾非舊
燒藥幧頭過一春
理繡
揀得金針出象筒鴛鴦雙刺扇羅中却嗔昨夜狸奴惡
抓亂金牀五色絨
甘睡
漏減良宵晝日遲困人天氣酒中時東家女伴太驕劣
偷解裙腰竟不知
蹋鞠
月牙束靿紅幧首月門脫落葵花斗君看脚底輭金蓮
細蹴花心壽郎酒
題春江漁父圖
一片青天白鷺前桃花水泛住家船呼兒去換城中酒
新得槎頭縮頸鯿
郭天錫春山圖
不見朱方老郭髯大江秋色滿疎簾醉傾一斗金壺汁
貌得江心兩玉尖
飛絮
春風門巷欲無花絮起晴風落又斜飛入晝簾空惹恨
不知楊柳到誰家
吳詠十章用韻復正宗架閣
館娃宫裏落花多春色撩人可奈何南省風流又架閣
宫才解賦館娃歌
曾侍虛皇第二筵鐵仙輕脫故依然江州坐上初相見
還識人中孟萬年
杜牧尋春苦未遲水晶宫裏舊題詩小鬟莫訝腰如束
善唱白家楊柳枝
馬上郎君出帝城璚林宴裏記相迎吳山吳水新迎送
學唱陽關第四聲
淮南八月雁初過奉使槎回烏鵲河十里揚州花底散
五陵年少已無多
夏駕湖頭朱雀舟湖光山色不勝秋丘中不見金銀氣
臺上閒看麋鹿遊
江上梅花鐵石心江南腸斷越人吟南垣閣老多情甚
才見梅花便抱琴
鴟夷仙去五湖船故國何人憶計然昨夜洞庭秋水長
夢聞廣樂下鈞天
黃菊初花客未歸登高自試苧羅衣真娘墓上好紅葉
伍相祠前多翠微
地行仙子羊權家曾降山中萼綠華三十六橋明月夜
姑蘇城内有瓊花
題山居圖
千澗沄沄一徑通長松盡入白雲中徵君更在山深處
滿谷桃花爛漫紅
雨後雲林圖
浮雲載山山欲行橋頭雨餘春水生便須借榻雲林館
卧聽仙家雞犬聲
狼山晩晴圖
樵東風雪夜無邊一别狼山已幾年今日江南攜畫看
玉峰十二倚青天
題芭蕉美人圖
髻雲淺露月牙彎獨立西風意自閒書破綠蕉雙鳳尾
不隨紅葉到人間
題撚花士女圖
寫罷桃花扇底詩木香手撚小枝枝靈犀一點春心密
不許牆東野蝶知
瑞香花
一團華盖翠亭亭萬箇丁香露欲零日炙錦薰眠不得
玉人扶起酒初醒
題柯敬仲竹木
洞庭秋盡水增波光動珊瑚碧樹柯夜半仙人騎紫鳳
滿天清影月明多
題王元章畫梅
舊時月色有誰歌拔劒王郎鬢巳皤惆悵東風舊詞筆
南枝香少北枝多
題墨鴈
黃沙衰草羽毿毿八月天山泠不堪昨夜朔風吹過影
盡將秋色到天南
士女
小玉相呼起問春階前草色上羅裙玉釵半墮無聊賴
欲倩牙籖理亂雲
紅梅
羅浮仙子宴璚宫海色生春醉靨紅十二闌干明月夜
九霞帳暖睡東風
折枝海棠
金屋銀釭照宿妝一枝分得錦雲鄉梅郎底事多餘恨
怪殺珊瑚不肯香
賦春夢婆
黃柳城邊風雨多白頭宫女有遺歌東坡哨徧無知已
賴有人間春夢婆
玉山以詩見招用韻奉荅
君泛脂江我汎婁沙棠小槳木蘭舟醉吹鐵笛珠簾底
端為風流刺史留
春情
惜春正是上春時何處春情可賦詩吳王臺下鬭芳草
蘇小門前歌柳枝
灼灼桃花朱戸底靑青梅子粉牆頭蹋歌起自春来日
直至春歸唱不休
錢惟善
宫詞和符安理鎮撫韻
放生池上月沈鈎掖樹如雲易得秋鐘動景陽梳洗早
轆轤聲轉井榦樓
夢驚鴛瓦落宫牆殿鎖長愁怨夜涼教授後庭今白髮
舊時博士漢披香
粉團花下夜飲
萬花碎翦玉團團晴雪飛香夜不寒恰似玉人相對立
酒尊移月近前看
元宵偶作
彈壓城池夜屬櫜放燈那復事奢豪水晶宫裏香風細
曾見神山駕六鼇
張昱
訪舊三竺次泐禪師雜興韻
酒館湖船盡有名玉杯時得肆閒情至今人說張員外
不是看花不出城
過泖湖
泖湖有路接天津萬頃銀花小浪勻安得滿船都是酒
船中更載浣紗人
題吳綵鸞寫韻圖
小點紅鸞欲下遲遠山渾似畫来眉如何一念人間事
上界仙曹便得知
同徐大章溪上看芙蓉
日暮歸来雨濕衣涼風千樹綵雲飛渚宫只在秋江上
何事襄王夢到稀
覺来
好風吹雨覺来遲開遍荼䕷總不知團扇晩涼人似玉
也須消瘦暮春時
春光
湖上偏多楊柳風桃花吹盡雨前紅等閒却被東君笑
大半春光在醉中
船過臨平湖
船過臨平欲住難藕花紅白水雲間只因一霎溟濛雨
不得分明看好山
翦花士女
咫尺芳叢豔色深蜂情蝶思兩難禁看来莫用閒惆悵
翦下春風一寸心
劉曜卿畫折花宫女
柳風草露欲沾衣又是宫中上直歸好把桃花都折盡
免教吹作落紅飛
湖中即事
湖柳湖波盡可憐不知春在阿誰邊滿頭翡翠雙鬟女
細雨吳歌濕畫船
春日
一陣春風一陣寒芭蕉長過石闌干只銷幾箇瞢騰醉
看得春光到牡丹
王逢
登越城故基
吳王臺對越王城歲歲春風燕麥生一片范家湖上月
照人心事獨分明
登雙鳳普福宫東樓贈吳道傳時周境存隠
君同席
道人獨坐覽輝樓海底青天入座流燕子飛来又飛去
遊絲挂在玉簾鈎
樓殿岧嶤上赤霞水紋蟠鳳臥靈槎石棋盤静香煙直
簾下雙頭百合花
雜題
洄塘昨夜綠波增偶策交州鬼面藤一雨百花香洗盡
流春矼上立魚鷹
几杖琴尊共一丘燕歸巢近午香篝游絲不挂山人眼
直趁東風入别樓
水涼風攪一池荷睡眼醒来手自摩數席雲陰亂疎樾
髫孫驚報鶴羣過
藻池岸匝水仙開滿面香飄玉蝶梅遺事罷書山館寂
鼠狼行過雉雞来
園館雜書
竹樹藏山石作門魚矼水帶洗花痕鶯聲又在雞聲外
老不勝官只住村
殊鄉春色不曾濃才力新兼病思慵一枕清風聞格磔
半缾香雪浸蓯蓉(香雪酒名)
戴良
秋思
往事分明似夢中弊衣破帽立西風河流不為愁人計
勢逐長江日夜東
憶汪遯齋
四明羈客近如何欲去今纔一月過記得小齋多野色
豆花陰裏唱離歌
一身獨向中原去每到前塗憶故知折得柳條無寄者
小橋東畔立多時
詠懷
自昔操觚逐縉紳也曾白眼看時人年来點檢平生事
海角天涯一老身
顧瑛
房山畫
渴龍飲海海水寬鐵網下截珊瑚寒道人醉卧叫寒玉
金粉亂落松花壇
補之竹卷
碧眼胡兒叫橫玉落日如盆照茅屋美人清夢斷梅花
却寫相思在修竹
題趙子昂畫楚江春曉
東方旭日出曈曨照見巴江曲似弓莫遣猿聲到巫峽
山頭猶有楚王宫
往鳳陽次虎丘
柳條折盡尚東風杼柚人家戸戸空秖有虎丘山色好
不堪又在客愁中
題文湖州竹
湖州昔在湖州日日日逢人寫竹枝一段枯梢作三折
分明雪後上窗時
新安梅和張師夔
寶地生春玉氣新苔煙如霧翠光勻山僧分得維摩供
三素雲中别有春
謝静遠惠紙
蜀郡金花新著樣剡溪玉板舊齊名荷君寄我黟川雪
猶帶漣溪瀉月聲
謝静遠惠蜜梅
江南煙雨未全黃誰使靑酸墮蜜房嫵媚已能知魏證
典刑時復見中郎
玉山草堂口占
臨池醉吸杯中月隔屋香傳蕊上花狂殺會稽于外史
秋風吹墮小烏紗
湖光山色樓口占(并序)
至正十年五月十八日余與延陵吳水西龍門僧
元璞匡山于外史避暑于樓中時輕雲過雨霽光
如秋各占四絶句云
天風吹雨過湖去溪水流雲出樹間樓上幽人不知暑
鈎簾把酒看虞山
晴山遠樹靑如薺野水新秧綠似苔落日湖光三萬頃
盡隨飛鳥帶將迴
雨隨牛跡坡坡綠雲轉山腰樹樹齊江閣晩添涼似洗
隔林時有野鶯啼
紫茸香浮薝蔔樹金莖露滴芭蕉花幽人倚樹看過雨
山童隔竹煮新茶
金粟影以荷淨納涼時分韵得涼字
翠沼新秋浴夜光畫闌古樹發天香西風陣陣廉纖雨
荷葉荷花不奈涼
柳塘春口占
二月看看已過半春風尚爾不放晴楊柳長堤飛鳥過
鸕鷀新水沒灘平
溪上草亭絶低小春来有客日相過便須對柳開春酒
坐看晴色上新鵝
鳥啼殘雨適平皋魚逐輕波趁小舠獨愛大堤楊柳樹
又牽春意上柔條
小亭結在瀼西頭况復春半雨初收柳垂新綠枝枝弱
水轉回塘漫漫流
夜坐口占
虛亭月色不勝寒况坐綠波亭上看啼斷候蛩秋寂寂
好懷正在曲闌干
西湖口占
湖山堂上看荷花亂舞紅妝萬髻了細雨霑衣涼似水
畫船五月客思家
十九韋娘著絳紗金杯玉手載春霞清歌未了船頭去
笑買新妝茉莉花
泊垂虹橋口占
三江之水太湖東激浪輕舟疾若風白鳥羣飛煙樹末
青山都在雪花中
江南吹颿倏數里野花笑人應獨行更須對雪開金&KR0678;
要聽鄰船搊玉筝
發齊門
東方晨星如月明舟人捩舵聽雞鳴自憐不合輕為客
莫厭秋風攪樹聲
泊閶門
楓葉蘆花暗畫船銀筝斷絶十三絃西風只在寒山寺
長送鐘聲攪客眠
發閶門
閶門西去是陽關疊疊秋風疊疊山便是早春相别處
如今楊柳不堪攀
自贊
儒衣僧帽道人鞋到處青山骨可埋還憶少年豪俠興
五陵裘馬洛陽街
倪瓉
絶句次九成韻
我别故人無十日衝煙艇子又重来門前積雨生幽草
牆上春陰覆綠苔
斷送一生棋局裏破除萬事酒杯中清虚事業無人解
聽雨移時又聽風
沒徑春泥不出門山煙江霧晝長昏糟牀聲雜茅簷雨
破却陰寒酒自温
郯子論詩冀北空晤言千里意常同待晴紫陌堪縈手
行咏山光水影中
雨晴
江上白薲風起波冷紋縈碧暮煙和織成一幅鴛鴦錦
零落紅衣遠恨多
絶句
醉喚吳姬舞踏筵風闌花陣亦回旋愁生細雨寒煙外
詩在靑蘋白鳥邊
賦宜遠樓
宜遠樓前春可憐數峰依約亂流邊若為倚劒崆峒外
回望齊州九點煙
别潘先筆
君来煙草正淒迷君去溪頭柳葉齊挂席中流竟東上
莫重回首向荆溪
題畫
樓閣參差霞綺開峰巒重複水縈迴赤闌橋外垂楊下
步月吹笙向此来
吳中
望中煙草古長洲不見當時麋鹿遊滿目越来溪上水
流將春夢過杭州
三月廿日題所寓屋壁
梓樹花開破屋東鄰牆花信幾番風閉門睡過兼旬雨
春事依依是夢中
六月五日偶成
坐看青苔欲上衣一池春水靄餘暉荒村盡日無車馬
時有殘雲伴鶴歸
正月廿六日漫題
泖雲汀樹晩離離飲罷人歸野渡遲睡起香銷金鵲尾
獨聽疎雨打窗時
二月十五日雨作
風軒紅杏散餘霞隄草靑青桃欲花寒食清明看又近
滿川煙雨亂鳴鼃
秋容軒
碧花翠蔓引牽牛叢竹黃葵意更幽不用田疇三日雨
已輸䆉稏十分秋
題畫
南望銅官曉色新三株松下一茅亭何當濯足臨前澗
坐石閒書相鶴經
追和蘇文忠墨蹟卷中詩韻
奎章閣下掌絲綸清淺蓬莱又幾春三十六宫秋寂寂
金盤露冷泣仙人
剖瓜士女圖
月彎削破翠團團六月人間風露寒誰覓東陵故侯去
但知華屋薦金盤
晩照軒偶題
南湖春水碧於天夢作沙鷗狎釣船綠樹拂簷風雨急
覺来依舊北窗眠
畫竹贈申彦學
吳淞江水似清湘煙雨孤篷道路長寫出無聲斷腸句
鷓鴣啼處竹蒼蒼
題秋江圖
長江秋色渺無邊鴻鴈来時水拍天七十二灣明月夜
荻花楓葉覆漁船
偶成
紫燕低飛不動塵黃鸝嬌小未勝春東風綠遍門前草
暮雨寒煙愁殺人
清明日風雨淒然舟泊東林西滸步過伯璇徵
君高齋焚香瀹茗出示燕文貴秋山蕭寺圖展
玩良久因賦一絶
野棠花落過清明春事悤悤夢裏驚倚櫂微吟沙際路
半江煙雨暮潮生
國寶照磨有平野軒在揚州城郭中今寓吳十
許年矣至正丙午九月十一日在開元寺為寫
此圖并詩以贈
雪筠霜木影參差平野風煙望遠時回首十年吳苑夢
揚州依約鬢成絲
煙雨中過石湖
煙雨山前度石湖一奩秋影玉平鋪何須更翦松江水
好染空青作畫圖
姑蘇城外短長橋煙雨空濛又晩潮載酒曾經此行樂
醉乘江月卧吹簫
自題設色山水贈孟膚徵君
秋潮夜落空江渚晩樹離離含宿雨伊軋中流間櫓聲
卧聽漁人隔煙語
題所畫雲林小景圖
赤城霞暖神芝秀洞裏桃花不記春何事却將山水脚
鍾陵市上踏紅塵
自題小畫
逸筆縱橫意到成燒香弄翰了餘生窗前竹樹依苔石
寒雨蕭條待晩晴
九日登華氏溪亭
茱萸黃菊稍班班野水寒煙蒼莽間送客歸来逢九日
華家亭上獨看山
郯韶
題柯丹丘墨竹
玉文堂上寫琅玕只作吳興老可看一夜秋風動寥廓
綵雲零落鳳毛寒
題王元章畫萬玉圖
西湖千樹玉交加淸夜掀篷看雪花狂殺山陰王處士
興来放筆埽橫斜
題美人琴阮圖
金谷花飛春半時花間鶯語太遲遲美人心事渾無賴
忍把柔情摘阮絲
題宋高宗詩意便面
深宫華氣接蓬莱日日題詩上紫苔一夜雨聲無處著
盡將秋色過江来
題柯博士梅竹圖
文王宴罷奎章閣博士歸来兩鬢絲寫得寒梅與修竹
照人清影尚參差
題浴馬圖
花落春雲滿御隄晚涼試浴濯龍池五王未許争飛鞚
先賜承恩太僕騎
湖州東門即事和玉山韻
路入仙源一水分雞鳴犬吠自成邨晩風忽送青天影
吹入匡廬九疊雲
游弁山李雲山點杜鵑花與玉山同賦
金井西頭萼綠仙霞裾風度影翩翩隴西才子多清思
謾把春雲染杜鵑
題趙魏公畫
漢家宫闕盡蒿莱煙雨蒼茫護石苔惟有金河舊時鴈
年年秋色過江来
次韻陸友仁吳中覽古
赤闌橋下記停橈細雨菰蒲響暮潮說與行人莫回首
故宫煙柳正蕭蕭
過漁浦
江水飛花作雪輕月明似入剡溪行可憐一夜天涯雨
又聽春潮打櫓聲
題盧益修鍊師所畫水仙
盧敖愛向山中住長遣看雲一舄飛昨夜候神東海上
夢隨環佩月中歸
題秋林高士圖
山磴坡陀細路平石橋流水雨初生絶憐童子驚秋色
聽得空林落葉聲
題趙仲穆畫送鄭蒙泉之鄞
海寧太守歸来日愛寫新圖入卧遊見說甬東風日好
春山如霧隔瀛洲
題米南宫畫
風流不見米南宫依舊雲林遠樹重貌得匡廬舊遊處
半江秋色洗芙蓉
題柯丹丘畫
溪上青山石徑紆暖雲晴嶂錦糢糊行人如隔湘江岸
日暮青林啼鷓鴣
題溪邨煙雨圖
山雨朝来不作泥望中煙雨使人迷依稀絶似羌邨路
無數春船逆上溪
棃花
渚宫花落雨霏霏春盡江南客未歸多少東家蝴蝶夢
相思并逐彩雲飛
題宋王孫雨竹
閟閣春寒寫素屏兩枝如玉立亭亭分明自注銀潢水
白日天階洗鳳翎
題魏明鉉畫
老翁住在浣花邨日日哦詩醉瓦盆怪底橫江見船尾
不知春水到柴門
題畫
重岡細草覆坡陀風引松花落澗阿草屋雨餘雲氣濕
開門不厭好山多
過女兒浦
浦口寒煙生白波蘋花風急櫂舟過人家一路青山下
只有秋田落鴈多
邨行
江煙漠漠雨霏霏野飯吹香落釣磯三十六陂秋水闊
背人白鳥一雙飛
題趙仲穆畫
水晶宫裏佳公子拄笏看山逸興多昨夜溪南新水漲
釣絲晴拂白鷗波
趙彦榮臨畫
北苑南宫奈老何青山依舊洛中多相思一夜鷗波夢
稚子船頭結綠蓑
鸜鵒圖
東風吹柳日沈沈階下宜男綠正深百尺遊絲春院静
卧看鸜鵒步花陰
題唐子華山水末句用楊廉夫五字
我愛會稽楊使君洞庭秋月約平分時時吹笛中流去
卧看苕山如畫雲
梧桐士女圖
厭厭微步出深宫露濕紅綃怯晩風争信長門今夜月
肯分清影照梧桐
泊垂虹橋口占次顧仲瑛韻
洞庭之西湖水東客行三日上江風行行塞鴈青天外
箇箇輕鷗白浪中
鷺鷥鸂鶒總多情蕩漾春江取次行日日沙頭候歸鴈
為郎搊得小秦筝
題倪元鎮春林遠岫圖
杏花簾幕看春雨深巷無人騎馬来獨有倪寬能憶我
黃昏躡屐到蒼苔
十日春寒早閉門風風雨雨怕黃昏小齋坐對黃金鴨
寂寞沈香火自温
春寒時節病頭風惆悵年華逝水同世事總如春夢裏
雨聲渾在杏花中
題朱澤民山水
洞庭南下水如天篷底看書白日眠我亦憐君愛山色
直須買酒過秋船
寄文煥章
楊子橋頭送客舟株陵煙樹不勝秋征鴻過盡無消息
注目寒江水倒流
題謝仲和竹石
江南謝老獨風流愛寫晴雲竹樹幽絶似玉堂殘月夜
數枝晴雪映高秋
任陽江上水生時日日臨流看竹枝便好扁舟載春雨
蒼苔石上坐題詩
山水四景
天際羣峰翠竹圍丹臺千尺淨朝暉何人脫屐長松下
坐看青天瀑布飛
西風木落曉猿驚一水東流日夜聲兩岸青山看不盡
扁舟又過楚王城
山頭玉氣作朝寒石澗春雷響百灘知有高人絶塵慮
獨臨虛閣俯層瀾
扁舟晩泊洞庭西江草江花岸岸齊却過白龍祠下去
兩邊楓樹鷓鴣啼
姚文奐
書畫舫
小築中流便翼然窗開面面見清泉微風澹沲生文采
如坐米家書畫船
題馮文仲畫秋亭野望
黃葉蕭蕭聲自雨西風夜作離人語秋亭野色滿江南
誰擣玄霜千萬杵
題虞瑞巖描水仙花
離思如雲賦洛神花容婀娜玉生春凌波韈冷香魂遠
環珮珊珊月色新
題畫雞冠花
何處一聲天下白霜華曉拂絳雲冠五陵鬭罷歸来後
獨立秋亭血未乾
熊夢祥
題二色芙蓉便面
曾障西風十二闌亭亭醉醒碧波寒月邊青鳥無消息
流落人間作畫看
題李息齋竹
薊丘道人寫瀟灑煙寒兔齒石蒼蒼素娥翦翠雲葉亂
三十六陂春水香
吕誠
舟中
潮發江門百餘里曉過芙蓉湖上頭嫋嫋秋風吹岸柳
層層雲氣蓋船樓
天河垂地月光白荻岸秋連野水青浪静野鷗来片片
櫓搖楓葉下冥冥
感興
静室無塵少客過新篁陰曳小坡陀朝来始悟春歸盡
風裏楊花似雨多
周砥
春日西澗獨立
澗房松竹静煙霏逕裏蒼苔行迹稀相與尋君遂初賦
江花欲落換春衣
經杜樊川水榭故基
落花風裏酒旗搖水榭無人春寂寥何許長亭七十五
野鶯煙樹綠迢迢
題畫
水闊天低欲盡頭柳花如雪暗歸舟平生解識滄洲趣
何處飛来雙白鷗
惟寅徵君踏雨過林館為留終日因誦近賦絶
句三首輙走筆奉和
野花疎竹媚幽姿翡翠簾前雨散絲最愛陳琳詩句好
玉盤春露捧金芝
秋来長掩竹間扉過客誰能識道機慚愧廬山陳處士
時来共葺薜蘿衣
晩風吹雨過林廬柿葉飄紅手自書無賴蕭條江海意
一尊相對憶鱸魚
讀故友徐幼文詩集有懷
欲與評詩恨久違楚雲吳樹兩依微讀闌北郭平生稿
秋晩空齋掩落暉
春寒慰缾中杏花
銀缾春盡竹風来愁向花前把一杯不得幽人相伴住
西園雨裏亦須開
聞笛聲送任掾
春水綠波生柳塘橫吹掩抑復悠揚今朝送别已惆悵
前時渡江猶斷腸
漁莊
傍水芙蓉未著霜看花酌酒坐漁莊花邊折得芭蕉葉
醉寫新詞一兩行
秋月團團照藥闌水邊簾幕晩多寒素娥不上靑鸞去
借得銀筝花裏彈
次韻發齊門
西風洲上荻花明秋水船頭落鴈鳴誰抱琵琶涼月裏
為君彈作斷腸聲
石湖
煙中白鶴獨飛還相伴孤雲盡日閒落日放船湖水上
一簾秋色看青山
張簡
寄阿山
最憶鳳雛年十四臨池愛學漢中郎西齋舊種櫻桃樹
今歲還應共汝長
題雲林竹
笠澤莊頭道士家書窗風竹翠交加新梢便有淩雲勢
高出牆簷埽落花
御選元詩卷七十六
