欽定四庫全書
御選元詩卷十四
五言古詩二
戴表元
次韻荅朱侯招遊海山
江南春草黃江北秋雁飛窮居念還往故物悉已非我
有青雲交山林可同歸十年學撫琴對客輒累欷豈不
願和悦調苦心易悲青天無古今白日相因依向來炎
炎人所得一何微成者化埃塵不成翻禍機玉美受雕
鐫馬良遭絆鞿所以曠達士但貴知我希請休接輿歌
且急梁鴻噫名微少士責身閒免官譏寧無一日力相
尋盡嶇崎霜魚碧玉鱠水菊黃金暉君歌我按筑我舞
君攬衣此日為君歡醉遊敞船扉
題陳高士所藏冬青枝上白頭翁畫
飛高得珍叢青子饑可食不知何憂愁二鳥頭亦白道
人天機深清齋意相許賴汝不能鳴一鳴嫌殺汝
浴蠶沙溪水一首為上饒陳烈婦作烈婦信州
上饒人嫁同郡葉氏年二十五生子四齡而寡
丙子兵寇起能以智全其家歲饑發粟賑貧類
大丈夫慷慨知大節非徒守閨門貞行而巳有
司上其事賜旌表蠲復如法
浴蠶沙溪水采桑玉山巔絲成白稜稜膠作烈婦絃烈
婦何所言絃中意纏綿一說鸞影孤二訴雛巢穿巢穿
尚可葺影孤恨終天有食不自肥衆禽仰喉咽眞宰憫
其疲勞役盡弛蠲及今雛長成雛舉亦翩&KR1473;朝陽照巖
林枯槁生光妍黃蘗誰謂苦鐵石誰謂堅請君屛俗耳
聽我沙溪篇
君莫誇少年一首贈余光遠
君莫誇少年與我憊者疎我亦嘗少年少年君不如談
諧今已忘猶有少年餘東南山水國早得飛長裾春園
虎丘樹夏檻玉泉魚吳妍與楚豔過眼日千車當此秋
氣淒遊子易欷歔我時未更事意氣益發舒出門有佳
侣遇勝不得虛惟憂日晷短當去亦躊躇官曹人所厭
高士不肯居平生縱觀處最在客南徐姻黨四面集綵
衣擁安輿停觥待淮蟹醇甘逮僮胥道路無此願此願
勝鄉閭自從秣陵歸鬱鬱不再攄三間風雨屋僻在荒
林墟非君好事者誰能至吾廬今來建溪上逢君屢相
於行藏且勿問人世有乘除舊狂吾已悔新銳君當祛
男兒不用世資身在犁鉏臨風贈君别勸君惜居諸勸
君重桑梓勸君重名譽歲晩未相忘頻寄山中書
老樹
老樹老且枯數柯枝綴之蟲來食其葉藤來纏其皮幸
然根本堅未至甚離披風霜既無損雨露猶見私如何
烏鳥輩同巢自傾危鬭擊翼似斧啄傷觜如錐樹色歲
時減樹力日夜衰回首試一顧但可相扶持
伯收東岡麥
伯收東岡麥仲移西塍秧四季各有役餬口走皇皇豈
不惜冠履兼嘗業縑緗憐爾衣食微及兹筋力強古來
經術士什九起耕桑窮通自天命謹勿事胥商
次韻焦治中雲洞紀遊十四韻
是身虛空中如雲本無有遊行又其寄縱樂安得久嵌
巖大磈質鑱削奇鬼手棟宇起何年名稱出誰口憶昔
扳藤蔓凌空訝雞狗疎疎石生窽剡剡室懸斗乘峻開
棧梯緣明挂窗牖豈無題壁堂多逢斫畬叟賢侯韋平
家雅韻王謝友驪珠百四十模寫已八九坐我南樓牀
澆我北海酒人生主客意如此豈云偶風花命浮沈木
雁天可否悠然付一嘘山靈儻回首
宿福海寺
斲巖蒼龍角汲流紫雲根道人不絶俗自然無耳喧屋
脊挂脩嶺一日過千轅此中但高卧松風有清言聽之
亦無有風定松在門炊成我欲去獨鶴鳴朝暾
春風
春風吹愁端散漫不可收不如古溪水秖望鄉江流新
花紅爍爍舊花滿山白昔日金張門狼籍餘廢宅回首
語春風莫向新花叢我見朱顔人多金亦成翁多金不
足惜丹砂亦無益更種明年花春風自相識
八月十六張園翫月得一字
明河盪殘雲青海收晚日婆娑林端月為我良久出洗
杯問勞苦天女笑肸肸月行虛空中萬古無損失且可
娛今宵勿復思昨日歌情天水遙坐影人樹密嗔醒有
徵酒徼詩或呼筆仲容歡入林懷祖嬌在膝初猶整褐
裘久乃忘冠櫛趨蹡翻奕盤笑傲驚帳室寧來共喧呶
不許私暇逸蚩蚩復擾擾醉態不可一情知此月下此
樂世無匹月光本天性清瑩本其質動定極渟涵聲沈
轉蕭瑟忽忙記醉語悟遲已難述
仇遠
題高房山寫山邨圖卷(并序)
大德初元九月十九日清河張淵甫貳車會高彦
敬御史於泉月精舍酒半為余作山邨圖頃刻而
成元氣淋漓天真爛漫脱去畫工筆墨畦町余方
棲遲塵土無山可耕展玩此圖為之悵然而巳
我家仇山陽昔有數椽屋誤落城市間讀書學干禄井
枯竈煙絶况復問松菊如此五十年一出不可復高侯
丘壑胷知我志幽獨為寫隠居圖寒溪入空谷蒼石壓
危構白雲養喬木向來仇池夢歷歷在我目何哉草堂
資政爾飯不足視吾吾尚存吾居有時卜
白珽
題斬蛟橋
桓桓周將軍英烈照千祀少年知自艾成仁不惜死射
虎南山下斫潛北橋底騰挐三日夜瀝血四十里激波
為嶽立揮刃電亦駛想當批鱗初見義不見水及其立
人朝矯矯中不倚文學旣英發武事復霆起殱兒善醜
正甘作忠義鬼至今有生氣耿耿耀青史蘇公百世豪
氣味有相似泊舟蛟川下洗石題所以平生疾惡意十
有二言裏豐碑刻祠宇詞翰晉二美二美固足珍吾取
不在是
同陳太傅諸公登六和塔
龍山古化城浮屠峙其巔開殿生妙香金碧森貝筵應
眞儼若生倒飛青金蓮頭陀紺林叢導我丹梯緣初猶
藉佛日閟境儵已玄回頭失誰何叫嘯衣相牽且復忍
須臾當見快意天嬌兒詫先登網戶相鈎連炯若蟻在
珠九曲隨盤旋爛爛滄海開落落雲氣懸羣峯可俯拾
背閱黃鶴鶱奇觀興懦夫便欲凌飛仙絶頂按坤維始
見南紀偏神京渺何許王氣須停躔舟車集百蠻島嶼
通人煙一為帝王州氣壓三大千剛風灑毛髮鐸語空
蟬聯紅紅杏花園媿乏慈恩篇
冷泉亭
靈山本清淨一泉渟其中靈山孤飛來此水將無同山
影厭不盡照見天玲瓏分明千尺冰不獨疑寒蟲京洛
多風塵到此一洗空炎寒無二心凜有操者風留然守
空梵萬劫豈終窮驪山有温泉虛築華清宫
山居懷林處士
昔在林處士結廬鄰峰巔年年不入城梅花有佳聯童
鶴三數口負郭十畞田弟姪列朝裾咸平好時年人品
旣已高奉養常充然嗟我何為者日用買山錢愛詩不
能佳未了區中緣空有一寸心羨殺處士賢飽看貴人
面不若饑看天推牀呼伯雅且此相周旋有田足幾時
卓哉坡翁言
吾丘衍
龍吟軒
四山若龍盤精廬剡溪曲中有不蟄龍長吟破幽綠道
人宴坐起拂袖窗牖開手持碧琅玕聽此風雨來
張伯雨贈黃精
山中有靈草乃云太陽精况聞天老言餌之可長生故
人赤松意分贈慰我情玉津比靈芝采采三秀英我願
服此久飄然出蓬瀛綠髮無秋霜身如羽翰輕舉臂入
霄漢丹臺列高名手把金芙蓉與君遊太清
古詩一首送翼之回吳
遊子動歸思南風起秋聲我亦當此時相送難為情交
朋尚如斯况爾懷父兄三吳亦鄰邦一水非遠程君還
姑蘇臺我留鳳皇城兩地各相望馳心互奔傾流光若
頹波彼此即寓萍浮世苦離散輾轉百慮縈何能慰予
懷握手徒營營
菌耳徧沃野
菌耳徧沃野瓊芝亦芬芳羣隂掩其茨誰復知爾良我
願得此草移根植崇岡閒攀紫金蕤挹露晞朝陽服食
換綠髓輕舉過紫皇招㩦三辰遊與之同輝光
胡長孺
題山外歸人
結屋北山阿境趣適有契閒寂聊悅心深密非避世誰
令賦遠遊山空冷蘭蕙人間萬得喪欣戚隨所制頗似
觀優伶笑語雜悲涕戲弄刻漏間陳迹安足寄策杖歸
去來溪深亦朝厲陟嶺見我屋竹柏松杉桂雨餘青一
色淨埽如作篲行可休此足無言得深詣
龔璛
偕林彦達天平即事
籃輿過西郊故指長松樹幽尋得清深古藤蛟蛇聚聊
為取徑來復作尋澗去峩峩天門山僧坊掩其處稽首
忠烈祠兹遊有神助違世常獨行會心有同趣手㪺白
雲泉一洗儒者腐躋攀龍門上滄海欲竟渡狂嘯風雨
飛血肉那可住俯觀大千界莽蒼盡回互病夫杖藜還
數息安窘步之子凌絶頂相失不可遇俯廊把臂笑物
色方受句跏趺贊公房茶甌要深注蹇予每多艱沮洳
沾兩屨肩僕亦已痡重負寧少恕前途更回首空翠灑
嵐霧持此將安歸濟勝自非具知津問長沮無淚灑羊
祜平生樽酒期中秋月當戶
題劉文偉府判收藏山莊夜歸圖
盤桓長松樹莽蒼歸薄暮惟應門外山見我蹇驢去泠
泠野水聲候子莊上路亦有東鄰僧分卧清寒處
留岳仲遠處欲歸賦
客懷迷積隂歸夢理前路篠岸散清漪秧疇生綠霧蚓
鳴沮洳夜鳩喚蒼茫曙我本江海人安得扁舟去
偕陸季道錢德鈞陸友元葉彦思張仲容飲府
庠荷花池上旣而又自韓園至鄧覺非家飲觀
蓮分得色字韻
清樽如有期初涼意俱適肯來寂莫濱菡萏亦浮植陶
然轉乘興徑度一圃碧遥指城南家臨水更展席酒狂
易為仙風便香堪食空宇無能塵物我皆醉色誰言鬢
已秋始得痛飲力願將花上露為洗坐中客
題丁生所藏錢舜舉山水
寒溪深無魚扁舟小如屐舉世相為浮更用一篙力畫
彼山中人憩此松下石
南墅散步
散策忘遠近看雲孤野夕履石冰磵喧緣岡松林黑紛
紛車輪後宛宛崎嶇迹矯身一延佇金彩罅西魄遐思
動盈抱百年會有息人生信少娛道心常自得山中樵
者歸舍南炊煙直焉知同歲暮亦有還鄉客
空心亭分韻得旭字(常建題處)
依微轉樵徑更上虞山麓閒尋昔人詩自悟禪房宿野
木蔭花氣幽潭得山綠日日空心亭山僧愛朝旭
浮圖山莊冬夜
山田得秋稔農家共欣欣里社競簫鼓吾生愧鋤耘躭
書歲云晏五十更無聞古今轉難通何能筋力勤緬兹
寤寐懷擁爐取微曛荒村雞鳴遠不知遥夜分可憐獨
轅車徑度長岡雲賣薪者誰子低回日寒昕曠望城中
塵天地方絪緼
述懷二首
古道直如矢古心能斷金今人思古人寥落誰知音旭
日臨前除暄風散幽襟相彼好鳥鳴擇隂嘉樹林豈無
念朝飢漑之釡與鬵大川無停波高山上嶔崟白髮何
由玄寒暑日夜侵叔孫獨楚製莊生常越吟載歌行路
難歌闋意彌深
葺荷不用織采蓮尚可食芳時安可常秋風鳴摵摵美
人明月璫青霓以為裳手攬北斗柄低昂挹天漿天漿
解渴心下土何茫茫九牡閶闔開寸誠函綠章焉得飛
仙術與陪鸞鶴翔所憂歲年駛敢畏道阻長啓戶辨夜
色驅車遡晨光終然江海澨臨路空徬徨
袁易
登開元寺閣觀浮海石佛
招提控城闉飛閣峙千尺白日轉棼楣朱霞覆檐隙升
高覽萬象目炫潛動魄天驚泱漭懸地覺虛無闢閣中
兩金象奇姿斲山石當年浮巨海波汜來中國未聞積
水厚能負萬鈞力瞽俗昧玄津至人示靈蹟區區拯世
心於道詎無益危坐睨隋唐浩劫一朝夕檻前飛鳥逝
戶外流水疾九衢冠蓋場浮埃浩如積車馬何時閒丹
梯展良覿
春日雪中
蕭齋聽寒雨出戶霰已集飛霙點砌銷綠苔稍沾溼紛
紛漸填委勢若包原隰冥觀隂陽妙欲張故先歙定知
陳荄下已有春風入
胡西軒道院竹石
靈石起微雲高篁嘯飛雨解襟散幽寂清心見琳宇道
人方燕坐碧鮮照巾履客來但對面莊視不得語如觀
温伯雪目擊破千慮清風何方來泠然入窗戶羣籟起
虛谷衆妙會靈府飄颻紫鳳鳴蕭瑟驪虬舞伊予墮塵
網憧憧困馳騖神棲方外久夢繞雲卧屢永願繼壺心
終當效巢父
送潘鶴臞歸侍母
冉冉虞淵月迴光照我衣蕭蕭大隄馬送客長鳴嘶窮
冬霜雪繁陟岡行旅稀子何意浩蕩歸心如奮飛王粲
故鄉志江淹南浦悲丈夫各有適聚散焉可期子有白
頭親天寒守重闈蠨蛸懸牖戶知子行當歸舉觴慈顔
和升軒福履綏士生食萬鍾高堂色養違何如衡門下
菽水歡逶迤羨子敦懿義家聲良不虧閒居富詞藻札
翰時相貽
郭麟孫
遊虎丘
海峰何從來平地湧高嶺去城不七里幻此幽絶境芳
遊坐遲暮無物惜餘景樹暗雲巖深花落春市靜野草
時有香風絮淡無影山行紛遊人金翠競馳騁朝來有
爽氣此意獨誰領我來極登覽妙靈應自省遥看青數
尖俯仰綠萬頃逃禪問點石試茗汲憨井意行忘步滑
野坐怯衣冷聊為無事飲頗覺清晝永藉草方醉眠松
風忽吹醒
黃庚
至後
道人坐茅宇獨抱無絃琴對此景物異夕雲散還隂雨
氣一簾潤雲意千山深新陽暢微暄疎花點孤林芳時
坐消歇孰同歲寒心孤梅發清夜庭樹驚棲禽
潘淑妃
二八入宫掖一笑輕三千雲階渺何許步步生金蓮繡
鞵不勝春風若淩波仙榮華一回首荆棘生我前君恩
花上露妾心井中泉井泉誓不波下照青青天
約王琴所不來舟中偶成
清飇卷炎埃碧水出秋素迢迢見山亭回首隔煙霧酒
帘颺漁邨笳鼓響軍戍倚篷問舟人云是三江路籬落
雞欲棲野水牛巳渡釣翁吹荻煙稚子收漁具抱琴人
不來殘陽在高樹
種松
去年種松樹未有蒿與蓬今年松漸長埋没蓬蒿中老
髯何蒼蒼歲華不改容回視蒿與蓬零落悲秋風
讀文相吟歗稾
垂垂大厦顛一木支無力精衛悲滄海銅駝化荆棘英
風傲几碪濱死猶鐵脊血灑沙場秋寒日亦為碧惟留
吟歗編千載光奕奕
王義山
書永嘉嘉禾驛
老來倦躋攀悠悠憩山側層巒軼穹霓紆縈困行客崖
傾覺嶮巇徑曲盤險迫石老枕雲根橋横界野色海嶠
吞暝暉松標挂辰極殘煙罩成幄長波曳如帛天際鳥
知還溪澗魚自適幾忘物無我慮澹意常寂泛觀穹壤
間天亦局於迹榮華忽彫枮俛仰遽今昔傾羲倏再旦
急軌等寄驛愚公果何為老且欲移石
劉邊
會仙巖
青山解隨人遠近互相對寒潭入陵谷龍去知何處歷
歷沙上石羣仙昔來會日暮一童歸横吹卧牛背
仙船巖
仙舟等奡盪萬仞架雲表木石渾未分風雨能不朽恐
因堯年水艤棹寄巖竇猶勝夜壑藏有力莫負走奈何
苦海深忍袖慈航手我欲遡靈源乘槎問牛斗
茶竈
仙人足戲劇磐石留渦房紫陽來此遊與客煮茗嘗青
煙久消歇白雲時飛揚至今潭中水猶作笑語香蒙茸
履跡在欲步不敢翔三吸此清泠回首入空蒼
金履祥
遊三峰山
九月天氣清高飇埽虛碧山色日嶙峋山意亦寥閴有
來二三友勸我振雙屐問道始委蛇陟巘轉深密犖确
礙微徑藤蔓絆行色岡阜出陂陀重險更崷嵂絶壁詫
天造石筍疑人立上上復攀援巍巍亦恂慄摩蘚追舊
題捫蘿看新蹠佝僂度崎巖盤礴踞危石誰鑿丹臼深
碧瓦孰摶埴云胡半空中有此千載跡中峰函劒氣幽
洞飛靈液霏霏人間雨往往此中出隂崖採芝人東岡
並遊客虛谷遠應聲重崦近城隔而我獨油然振衣表
千尺川原一以眺蒼莽浩無息長風拂巾袂太清可噓
吸乃知艱險餘始有高明極益知身轉高冥然氣超逸
登天信有基昇仙豈無術何當躡飛煙高舉振長翮倒
景凌三光達觀天地窄
楊學文
梅花
朔風凍雲低雪意光林杪北枝寒無聲南枝香獨早縹
緲羽衣明的皪椒房小中有浩蕩春笑傲煙塵表美人
山店夜玉光破寒曉孤潔豈欲高羣芳自枯槁悠悠歲
寒心不為東風老乾坤萬壑冰一花已不少
劉壎
補史十忠詩(幷序)
詩以厚倫美化為本非曰諧俗寄情而已即千篇
奚益每思張許二顔同時死國名芳唐史與天長
存近代死節數公何媿往昔顧麥秀黍離無繇倣
柳州狀逸事上太史庶幾不朽竊以慨念更後幾
年遺老漸盡舊聞銷歇將無復知有斯人者悲夫
哀哉死臣子職分古人常事爾死矣寧顧其傳不
傳乃亦不可無傳者為其繫彝倫關風教厲後代
之臣子媿前日之不如數公者也采清議得忠義
臣十人史不書各賦十韻纂其實曰補史詩
知潭州湖南安撫使李公(芾)
三已甘退休十連起遲暮伊誰急求子流落乃不怒黑
雲來如山殺氣震平楚恭惟君父命封疆以身護闔門
義不辱呼卒汝善處飛魂隨劒光自已投火去天泣鬼
神愁地搖山岳仆吾非莒柱厲敢以死酬主正自常事
耳命義逃安所沖遠誰與儔睢陽有張許(吉悒字祖沖丁穇字彦遠)
(皆晉忠臣)
池州通判權州事趙公(卯發昌州人妻雍氏)
若人作何狀立節乃殊偉人言此蜀珍位卑名未起坐
分秋浦月攝此千里寄沙頭風色惡寒城凜弘峙吾聞
開關迎棄遁亦復恥兹惟城郭臣大義我知已問道走
帛書灑血别玉季細君絶可人雙飛同一死南八彼男
兒此婦乃如此骨朽香不廢吾詩當青史
丞相都督信國公文公(天祥丙辰狀元)
時平輒棄置事迫甘前驅嗚呼忠義臣匪直科目儒江
寒朔吹急列城同一趨豈不寄便安綱常乃當扶移檄
倡諸鎮奮袂躬援枹川決莫我回萬險棲海隅天乎復
不濟道窮竟成俘一死事乃了吾頭任糢糊悠悠譏好
名責人無巳夫三衢有魁相投老作尚書(三衢魁相謂留夢炎)
參政行丞相事陸公(秀夫)
天地無託足海天同隰光明知復何為不忍隳三綱祼
薦覬少延謳歌寧遠忘或者莒在齊聊且帝一方竭蹷
竟委頓臣謀非不臧運去天莫留力盡心彌強終不負
吾主名義天地長懷璽隨龍遊舉室水中央斯人文華
士乃爾百鍊鋼機雲儻通譜應羞朝洛陽
前左丞相江文忠公萬里弟(萬頃)
匡廬雲錦屛鴻儒産其下風神儼如龍夭矯莫可駕卷
懷經濟具婆娑洛中社怪事玉牀搖清晝天忽夜突騎
從何來隂風飄屋瓦大臣義有死欲避吾不暇庭前環
止水萬事付一捨從容友靈均朝野動悲吒愍章極哀
榮汗簡誰記者倘有南熏書季方足堪亞
江西制置司都統密公(侑)
臣有置身義豈計官崇卑偏將知死忠不曰天下奇漢
節既披靡失位趨江西閫帳駐臨安招徠樂其歸雪寒
南浦愁羽檄蘄濟師一將奮風虎鼓行亟飇馳踰嶺疾
戰苦裹瘡呼健兒坐縛膝不屈伏鑕甘如飴小臣禆校
耳職也宜死綏廬州大將在白首豎降旗
淮東制置使知揚州李公(庭芝)
淮海接風塵胡乃似鐵壁卧護有天人十載藉福力重
來人未老愁絶事如昔苦戰孤城危痛哭天柱折夢遊
三山上人倫浮海出突圍志南征吾欲重建極天弗鑒
臣忠冥冥墮叢棘先軫面如生萇弘血化碧臣死誰復
知臣忠終不易一將更大事嚼舌死罵敵
樞密閩廣宣撫使陳公(文龍戊辰狀元)
淳熙名宰孫比德粹如玉決科魁偉英駸駸薦冠肅類
田煩諫疏相嗔俄嗾逐補郡仍免歸黃流已漫陸天族
日光薄力疾支顛覆蹉跎南冠縶道病死不辱往昔五
峰堂傾蓋語跋燭斯人眞妙人哀哉慳厚禄長揖丙辰
魁各天並黃鵠不有二忠存千古笑科目
少傅樞密使張公(世傑)
士有守節死豈以責武夫武夫尚能奇消得銀管書何
許熊虎英鐵面美髯䰅護寒久枕戈赴難甘捐軀金山
定活著志願嗟違初江心集羣策炎精回一嘘間關障
海濱萬死存趙孤時也可奈何北風散檣烏漂漂竟何
之無乃膏鯨魚渭濱多貴將反笑斯人迂
四川制置使知重慶府張公(珏)
坤維拓提封形勝古天府血戰五十秋零落餘八柱江
南傳箭急誰暇此回顧落日古渝城杖鉞乃甚武天東
甑雖墮吾自強支拄渡瀘躬討逆歸來戰彌苦蕭條下
夔門機穽伏中路咄咄快敵仇誰與掩坏土哀哉關西
雄國亡猶不負同時督軍將腰金插雙虎
吳澄
餞王講師分韻得波字
夫君鸞鵠姿早蔭青青柯天風忽搖落匿影逃虞羅堂
堂少微翁闊視海一蠡閩山初識君有如歐得坡違離
十年餘契義矢靡他朅來漳江濆千里重經過青眼兩
熠燿白髮各挪挱朝飲共談諧夜燈對吟哦交情政爾
歡别意今如何謂有神官招道妙相縷覼去去不可留
船頭漾春波寅軒窗外月清夜照薜蘿頽然一翁老顧
影獨婆娑我欲丏賸馥亦復成蹉跎目極象山雲仙巖
岌嵯峨幸君勿我遺頻寄别後歌
談經次韻夏編修
六經在天下浩瀚若河漢東流竟日夜萬世資溉灌遼
哉去聖久原遠未益散競持郢書說孰别魯鼎贋雞鶡
物之微猶自了晨旦云胡有目人莫覩星宿爛新安巨
子出毫縷密分辨嗟予童而習弱質少勇悍續綆鉤其
深事倍功未半吾鄉有奇彦京國逞縱觀顧予虀夢中
快甚湯液汗妙句發心聲嚴嚴氣魁岸相期五色瓜剖
實得犀瓣
送楊志行赴閩海照磨效其體
負疴出京華息擔憩江介解后玉雪姿乘陵塵囂外嘉
名昔屢聞良覿今一快談諧每欣豫晨夕數期會藉此
慰羈孤胡然倏離背天書下司臬海嶠備寮寀陽烏方
赫曦驛騎促徂邁去矣君弗留懷哉我奚賴
江西秋闈分韻(幷序)
延祐四年秋江西府中書省欽奉天詔第二舉進
士典校文者七人或居千里外或居千里内一時
麏至來集於兹晨夕相親亦云樂矣其將别也能
無情乎乃九月九日開尊暢飲登樓遠眺秋意滿
目悠然興懷酒闌以日月依仁至舉俗愛其名為
韻各賦古詩一首爰記良辰會聚之樂且抒異日
離索之思焉
一水秋意滿淡泊散微靉羈棲滯公館朓朒忽已再佳
辰遘九日節物兩冥昧東籬黃花吐應笑我安在天綱
罩羣髦驅使及我輩白袍蟻蜂聚黑字蛇蚓態居然三
千牘負以幾牛背妍媸屬鏡鑑踳駁混鉛黛披條索其
華掇擷紛瑣碎臨文費三思撫几特一嘅皇心天廣遠
鴻澤海汪濊猗歟際休明光垢勇礪淬誰能日鋤耨沃
衍有荒穢繼今獲小成力學期大耐異時國君臣彪炳
麗昭代此中斷金侣清氣浮沆瀣繾綣膠漆情頡頏璚
瑤佩忽謂歲華徂共希賢哲配道崇極所躋厚德重彌
載臨别無媚言努力各自愛
姚燧
寄王憲使立夫
庭樹生秋風炎熾奪如失小蟲鳴喓喓高隼飛鴥鴥緬
懷素心人若髮未忘櫛百年能幾見過眼徂電疾而君
有官事出言千里律何暇喜跫音情與逃空一昨因趙
卿至戒遣書新述篇軸不害多無憚費紙筆且約來北
州罇酒留十日晴天逼佳夕共看華月出非不思餘論
門無一親即吾私如汲車已脱復縈繘晚菘生待種蚤
稻行可銍少須黃花發秋風亦蕭瑟倒冠獨山巔兹遊
或能必
次韻閻子濟二首
吾友宋僉憲頗聞思湘中每云所遇奇未易言說窮崇
蘭春風花巖桂秋露叢三年一官内身在香國東朝航
汨羅波翻動海日紅暮揖嶽麓寺蒼煙樓觀霳喧喧名
都邑百貨聚商工何時訪君遊盡歷西南雄
霜水收風濤江船穩歸路唯應江間月照汝來往屢長
沙隔南雲尚飽艱險趣天涯念棋錯暌闊皆舊故新知
苟會心何必懽有素黃鐘未懸業衆目齊瓦釡大音故
希聲欲說難至戶况我言毛輶誰復聽其句所恃君盛
年學仕猶未暮丈夫重道義自足輕外騖觀今紛華儔
愠喜隨一芧願終藏山書榮於鹿眠賦
盧摯
行農洛西題王居仁山堂春曉
幽人持所見曠然捐世故豈薄軒冕榮正有林壑趣興
居惟自適早晏常暇豫草芳澤氣春鳥鳴嵐光曙巖花
抗韶容溪雲澹吾慮圖史敦夙好朋遊非外慕招邀具
雞黍笑言在農務我來忝符竹行田課耕助撫卷懷清
風長吟山郭暮
寄博士蕭徵君維斗
秦中幽勝地乃在終南山磐石負磊磊清泉散潺潺偘
偘古君子亹亹泉石間圖史紛座隅衡門晝長關種菊
餐落英襲芳佩秋蘭道腴德充符怡然有餘歡鳴鶴時
一來似愛孤雲閒孤雲不能飛鳴鶴遂空還濈濈桃李
艷鬱鬱松栢寒羲和駛春暉歲晏霜露繁感物有深儆
懷哉邈難攀
載酒訪王敬仲昆季登樓賦詩得見字
城南有幽人旬浹不獲見駕言寫我憂况懷青雲彦寒
潭照林廬高樓俯郊甸偶持一觴酒相與言笑宴農畞
方委積庭柯謝紛絢空山歲年晚聊以觀物變此日足
可惜攜手盡餘睠
席上荅周饒州
美人如脩竹日暮何娟娟美人如野鶴所貴非乘軒遠
遊豈不佳緇衣為誰賢相别亦云久相看已蒼然襟韻
尚豪爽尊俎重流連追憶平生歡見贈長者言鏗鍧咸
池奏溔渺渤澥淵我無英瓊瑤持以贈君筵為君賦淇
澳為君歌芝田
石鏡精舍
時暇陟林阜聊訪塵外迹禪巖瑩靈輝於兹鑑空寂看
筍出深樾聽泉憩危石勝踐已云屢誰能憚行役
送李廉使西歸洛陽
靡靡歲年晚肅肅霜露霏君子不遑處四牡來騑騑月
出方皎皎我心恒依依今夕復何夕山中依容輝惠然
有深契使我心悦夷北風日以涼行役乃無期言邁未
可留悽然送將歸永懷金玉音時得慰渴飢
贈陜西李廉使古意二首
威鳳覽德輝來自丹穴山孤鶴慕文采飛從浙江干鳳
飲必醴泉啄食唯琅玕簫韶奏虞廷鳳儀五雲間朝陽
忽西馳梧竹隨凋殘孤鶴黯秋影雁鶩相與還長鳴九
皋恨月落天風寒
娟娟秦關月偏照松山雲山雲自無心而能遠緇塵崧
雲初未閑下有幽棲人曀曀風雨交悠悠去來頻時時
宿簷端姿態如相親悲鳴動遥夜天衢屛遊氛秦關漫
修阻月輝皓無垠願言奮西飛奈此由東鄰
春晚歙郡高齋
憑高得華構燕坐臨此州偶來稅塵鞅得與靜者遊甿
俗仍楚越城居帶林丘川明雲物閒風喧鳥聲幽羣峰
舉自獻春溪亦爭流餘光殿芳序春苗綠平疇臨觴詎
能飲對時思悠悠將指訪凋瘵摩撫庶有瘳曠職固所
虞永日聊淹留
宣城南郊何氏遊集
懷疴苦無悰撫節驚歲暮淹留屬休告寧復嬰物務幽
人偶相賞蕭散隨所遇寒郊聯騎出崇岡時延佇山家
如可即雞犬隔煙霧舉鞭聞樵丁始識林下路亭榭歘
軒敞巖壑鬱盤互主人能愛客何必論雅素濁醪散襟
顔池鮮足供具雖非窮勝踐政自得野趣日夕歸影亂
嵐霏襲衣裾鳴騶慎毋前悠然望江樹
陳孚
夜泊六和塔下
碧天如幕垂露濕星磊磊漁燈射寒沙萬點亂光彩壯
哉大江水浩浩東北滙西風卷潮來鐵馬擁萬鎧木落
煙嶂横鴟夷魂安在卧聞黃帽郎一曲歌欸乃扣舷起
和之逸興渺雲海
飛來峰
寒峰插天出玲瓏萬菡萏微風起松際怪石勢搖撼上
有百尺松幽花綴紅糝野猿忽躍去滴下數千點回首
泠泉亭天鏡光瀲瀲游姬長眉青嬌童兩髦髧平生山
水癖如人嗜昌歜對此一壺酒玉色翻醉臉路逢老祝
髮絳袍金光閃兹山信自佳恨為緇塵染置之且復醉
天竺鼓紞紞
甓社湖遇大風
天低煙冥冥平湖繞淮楚一帆東南來乃為風伯侮前
如殘葉飄後如輕蝶舞驚濤湧雪山濕浪濺銀雨嘗聞
貝宫胎夜夜靈光吐吾無盜睡心龍兮爾何怒舟師倚
斷桅相戒不得語亦有誦呪者拱手面如土回視天際
雁萬點落遠浦彼物何悠悠吾生浪自苦
徐州
項王熊豹姿氣欲吞天下大呼渡江來山岳如解瓦當
其火秦宫血湧渭水赭嗔目叱諸侯膽落毛髮灑誰知
隂陵路浩歌淚如瀉惟徐乃故都昔此奠宗社尚想巍
臺上鐵槊擁萬馬酒酣笳鼓鳴旌旗蔽原野及今亦何
有荒棘秋滿把皇天祚真主神器不可假豈有時雨師
刈人如土苴天亡君勿悲為君奠罍斝
百步洪
大山如飛虯小山如伏牛天河横空來聲撼山骨浮我
偶石上眠夢驚霹靂怒急起扶瘦笻恐山亦流去
過臨洛驛大雨雪寒甚
弭節發襄國飲馬清洺水山冰忽隂沍急雪白玼玼北
風利如矛翦翦射雙耳飢烏時一鳴僕夫寒墮指平生
三間茅豈不願田里天子命有行去去何敢已道傍有
旗亭濕煙亂汀葦尚想布衾衣晏眠猶未起
黃州黃陂驛
晨發定邊驛千崖紅櫟林午度大勝關萬壑青松隂寒
泉寫澎湃亂石懸崎崟呦呦走野鹿角角鳴山禽平生
一兩屐若有山水淫天台雁蕩路坐對清猿吟朅來擁
使節躍馬聲駸駸誰知長淮上風露凝衣襟黃州渺何
處雪堂蒼煙深因思蘇長公幅巾霜滿簪洞簫起月下
天地皆清音千載豈云遠知我猶此心
出健德門赴上都分院
北樓急鼓絶南樓疎鐘鳴盥櫛未及竟騶官戒晨征三
年去鄉井已覺身飄零今朝别此去又有千里行懷君
豈不願王命各有程小車如雞栖軋軋不得停出門見
居庸萬仞參天青鄰家三數嫗對我清淚傾問我善飯
否慮我衣裘輕大笑揮之去我豈兒女情
懷來縣
榆林青茫茫塞煙三十里忽聞雞犬聲見此千家市石
橋百尺横其下跨媯水人言古媯州殘城無乃是民家
坐土牀嬉笑圍老稚糲飯侑仙蔥勸客顔有喜足跡半
天下愛此俗淳美醉就軟莎眠夢游葛天氏
李老峪聞杜鵑呈應奉馮昂霄
三月十九日客行桑乾坂杜鵑啼一聲清淚悽以澘故
園渺何處萬里隔雲巘燕子三見歸我車猶未返杜鵑
爾何來弔我萬里遠同行二三子相顧一笑莞問我此
何鳥怪我苦悲惋掉頭不復言日落千山晚
李陵臺約應奉馮昂霄同賦
落日悲笳嗚隂風起千嶂何處見長安夜夜倚天望臣
家羽林中三世漢飛將尚想甘泉宫虎賁擁仙仗臣豈
負朝廷忠義夙所尚漢天青茫茫萬里隔亭障可望不
可到血淚墮汪漾空有臺上石至今尚西向
瀟湘八景
洞庭秋月
月明水無痕泠光泫清露微風一披拂金影散無數天
地青茫茫白者獨有鷺鷺去月不搖一鏡湛如故
煙寺晚鐘
山深不見寺藤陰鏁脩竹忽聞疎鐘聲白雲滿空谷老
僧汲水歸松露墮衣綠鐘殘寺門掩山鳥自爭宿
江天暮雪
長空卷玉花汀洲白浩浩雁影不復見千崖暮如曉漁
翁寒欲歸不記巴陵道坐睡船自流雲深一蓑小
瀟湘夜雨
昭潭黑雲起橘洲風卷沙亂雨灑篷急驚墮檣上鴉黿
鼉互出没暗浪鳴艣牙漁燈半明滅濕光穿蘆花
平沙落雁
十里黃晶熒菰蒲映原隰亂鴻忽何來影墜西風急嘹
唳三數行欲起又飛立水寒夜無人離離爪痕濕
遠浦歸帆
日落牛羊歸渡頭動津鼓煙昏不見人隠隠數聲櫓水
波忽驚搖大魚亂跳舞北風一何勁帆飛過南浦
山市晴嵐
茅屋八九家小橋跨流水市上何所有寒蒲縛江鯉犬
吠樵翁歸家家釡煙起共喜宿雨收霞明亂山紫
漁村返照
雨來湘山昏雨過湘水滿夕陽一縷紅醉眠草茵暖漁
罾曬石上腥風吹不斷野鳬沈更浮沙汀荻芽短
馮子振
題鈕處士隠居
太湖光爛銀日上炫朝彩幽人住此中浩蕩增&KR1041;嵬亦
有千林橘柯葉霜不改仙翁留丹竈五色精璀璀我欲
從之遊芝田為君采
高克恭
至正已亥四月廿二日宿翠峰禪室登留雲閣
數日與淨蓮公
米老天機清夢入煙雲窟山河大地影玻瓈鏡中出任
自選勝場莫浪翻墨汁今于西湖濱割取南半壁
鮮于樞
戊午十二月十二日别家
玄冬尚閉藏游子戒遠塗出門少人跡霜露霑衣裾強
顔辭老親低首戀蓬廬牽舟逆北風墮指哀僕夫十年
賦倦遊卜築滄海隅旣無官守責亦作飢寒驅宴坐固
所懷復此畏簡書仰慚隨陽雁俯羨在藻魚
過桐廬漏港灘示舟人
驚流激長灘百折怒未已篙師與水爭退尺進纔咫技
窮解衣下力排過乃止維時春冬交冰雪寒墮指我時
卧舟中起視顙有泚迂疎一何補辛苦媿舟子
百步洪
灩澦三蜀險吕梁天下壯我昔過彭門舍舟步青嶂釃
酒神龍祠凜乎不敢嚮間關一葉下號呼百人放篙師
稍失律身入魚腸葬至今僕夫輩言之氣輒喪危哉石
梁洪勢與吕梁抗一石截中流兩山束驚浪雷霆怒轟
訇魚龍氣慄愴輕船汎順風大艦劈秋浪我行有期程
稽留速官謗慙愧雙白鷗飄然凌滉漾
周馳
耕雲鋤月寄貞居
買山靈山下石多如羊羣造物為我耕種之皆白雲洶
湧初鬱勃散漫還氤氲收歸方寸間吐作五色紋一笑
顧妻子未用愁空囷
石田不生禾何以養吾拙中宵披白雲自起鋤明月明
月無根株滿地散霜雪吾鋤不妄揮要使蕭艾别惜無
植杖翁相對同此潔
季札廟
古人不可及冥晦秉淳德一動成功名煥爛照無極季
子賢大夫劒佩游上國微乎禮樂意洞達有精識迄今
二千年欲繼難再得我行故城闉寂寞弔遺跡廟古丹
雘漫階空苔蘚積翔禽集中霤懸網挂虛壁鄉人尚加
敬瞻仰自夙昔歲時修饋祀塵土走巫覡吾徒志為學
不肯競朝夕景暮將何如江海起㳙滴
張伯淳
延祥餞夢符行
古交重氣誼不為勢位隔會少别離多志士深所惜驄
馬東南來來暮去何亟留連苦無計杯酒聊永日絶嫌
城市喧一舸訪荒寂孤山芳意歇青子漸堪摘淒淒風
雨横黯黯楊柳碧天公豈有意助我動秋色重來定何
時慰此長相憶
題董承旨野莊圖
古人志道義但覺利禄輕朝市亦足隠何必求郊坰論
心不論迹乃稱人物評董公廊廟器一門富簪纓石張
漢世胄崔郭唐家聲筆下翻波瀾胷中韜甲兵黃閣政
柄舉烏臺公道行征謀與治法和氣與威稜隨施無不
宜因物以賦形詞林日月間班高地望清公餘掃俗軌
窗草階苔青樓臺雖無地詩禮勝金籯田園雖荒薄松
菊還欣榮有時論國事膽張目增明使公遯江湖秉心
亦朝廷所志真在隠非必身歸耕野莊視綠野他年定
齊名
陳思濟
題趙德輝宣慰代友人償債卷
人以利為利利等丘山高能以義為利其利輕鴻毛偉
哉趙使君重義輕幣刀周急乃君子而况同氣交交游
負宿債代償曾不勞錐刀抵死競紛紛笑兒曹義風久
不作千載空寥寥佳聲足傳播復有御史謠余時亦安
用但續金之貂尚願君侯心推之及蓬蒿又願君侯位
鈞衡早持操躋民富夀域永永無逋逃
湯炳龍
湖上觀春
閉門五日雨出門萬山春湖光忽見我搖蕩白雲新九
節瘦笻杖一幅故葛巾桃花忽相笑聊復此紅塵有錢
困鞭筭有官縶夘申洞然宇宙間餘此自在身但恨不
能飲我亦無事人
盛如梓
遊集仙宫
紺宇出闤闠來遊慕虛寂流水環四圍入門杉檜碧長
廊煙霧生靈貺幡幢密主人聞客至尊酒延丈室脩竹
逾萬个老桂高百尺日色淨不暄松風涼可挹翛然人
間世陡覺詩興逸
戴天錫
題高尚書夜山圖
風露百尺樓湖海兩奇士山空宵月滿寥落非城市明
明浙河西宛宛豪素裏德人與天游恢廓應如此
張復亨
題高尚書夜山圖
畫山晝易工畫山夜難狀高侯江海姿落筆勢雄放毫
茫見神工超忽移物象越岡遞起伏浙水尤滉瀁初看
浪如山却訝山似浪簸蕩煙月間未數溟島壯兹圖歘
流傳披展神為王何當就謫仙一醉秋閣上
題子昂墨梅圖
皎皎姑射姿寒香淡孤月歲暮耿幽貞江空照奇絶何
處碧參差吹落南枝雪因之托豪素夜半清輝發一洗
京洛塵芳菲不堪折踟躇坐消憂何待清尊竭
御選元詩卷十四
