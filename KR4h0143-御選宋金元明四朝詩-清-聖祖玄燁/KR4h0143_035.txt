欽定四庫全書
御選元詩卷三十五
五言律詩一
耶律楚材
用萬松老人韻寄鄭景賢四首(錄二首)
隱隱三星出依依片月沉鶴飛遼海闊猿嘯楚山深柳
色雲沾袖蘆花雪滿襟普天秋意露一葉墜梧林
漁家何足好乘興一鉤沈路僻蒼苔滑舟横古渡深小
晴掀篛笠微雨整蓑襟夢斷知何處寒潮沒晚林
西域河中十詠(錄三首)
寂寞河中府連甍及萬家蒲萄親釀酒杷欖看開花飽
啖雞舌肉分餐馬首瓜(土産瓜大如馬首)人生唯口腹何礙過
流沙
寂寞河中府西流綠水傾衝風磨舊麥(西人作磨風動機柚以磨麥)
懸碓杵新秔(西人皆懸杵以舂)春月花渾謝冬天草再生優游
聊卒歲更不望歸程
寂寞河中府西來亦偶然每春忘舊閠隨月出新年強
策渾心竹難穿無眼錢異同無定據俯仰且隨緣(西人不計)
(閏以十二月為歲有渾心竹其金銅芽錢無孔郭)
郝經
雨中感懷
舍館年年老江邊日日陰雨聲便熟睡花氣動幽吟樹
密鶯愁濕庭荒雀畏深晚風吹鼓角慙媿弭兵心
江雲
江雲似流水渺渺復粼粼晻靄無窮態紆餘不盡春遮
回斷行鴈望殺未歸人何日星軺路馮高更憶親
新館感春
東風吹敝褐水氣樸虛簷月窟星河淡江城鼓角嚴年
深愁不醒春至恨猶添為問秦通守何顔說錦簾
佇立無人語廵簷思慘然夜江寒浸月春樹暝生煙計
拙仍持節途窮擬問天難為繞指鐵萬折志彌堅
癸酉閏六月十三日夜病中聞笛
深夜涼風發迢遥送笛聲只愁江月破不放野雲行怨
曲人多感離腸恨易生病中催坐起傾側若為情
楊奐
宿草堂
百頃逍遥苑千年羅什家荒林藏屋小細逕逐溪斜老
檜今何在瑞蓮春自花山靈憎俗駕朝暮白雲遮
留别儒禪
溪行魚不畏巖宿虎相隨怕客談新事逄人誦舊詩衲
輕聊覆體米滑欲翻匙僧臘知餘幾霜髭巳滿頤
雨夜
關河隔千里筆硯寄餘生老覺鄉心重閒知世念輕微
風搖竹影細雨簌簷聲落魄緣何事吾今不用名
訪耿君玉隱居
居幽穿洞府岸狹束溪流細逕鄰翁熟懸崖遠客愁橋
眀山月上窗暗野雲浮世事何曾到年侵亦白頭
飲山家
為愛春風好乘時把一杯百年雙眼在萬事寸心灰花
向坐中落客從雲外來詩成無紙筆畫地惜蒼苔
晚至青口
長年困行役短髮易飄零世事驚春夢交親散曉星燒
㾗侵路黑柳色夾隄青落日眀霞底原情動鶺鴒
浮生一首懷裕之
漢節飛雲外秦城落照邊浮生空自老歸計定何年淚
滿陳蕃榻心搖祖逖鞭短詩聊遣興羞向故人傳
撫州
北界連南界昌州又撫州月眀魚泊夜霜冷鼠山秋為
客無時了勞生有許愁殘年嬰世網吾欲謝浮鷗
至滑州隄
舊事悲存歿殘年厭往還孤城晴雪底雙塔暮雲間馬
没長堤在龍歸老井閒隔林青數點多是濬州山
宿南石橋
江流平入楚山勢遠連秦岸柳猶含凍溪花欲破春石
銜車轍古沙印虎蹄新晚境長為客空山不見人
出鴉路宿北石橋
燒火連山暗春雲出谷遲避人投野店繫馬就疎籬舊
宇穨垣在新愁客枕知清眀無幾日細與數歸期
承德亨見訪
世事元無定人生只合閒君今悲白髮我亦負青山廢
郭官居冷荒年旅食慳最憐情意厚朝至暮方還
次荅正卿
客愁青鏡裏歸夢白鷗邊故國人何在新秋月又圓米
鹽逄此日詩酒負殘年長羡平林鳥雙飛入暮煙
未歸
渭水遥通洛函關近隔秦百年垂老日千里未歸身夢
寐嫌為客妻孥不諱貧一官無可戀花氣五陵春
雨夜
窗秋風獵獵檐夜雨頻頻蛩韻愁於我燈花笑向人此
身猶在洛何日定歸秦不必黃粱熟眞慚白髮新
泊舟老鸛觜
衮衮風生觜㳙㳙月印沙船頭平壓浪櫂尾旋生花老
去長為客愁來轉憶家雙棲疎影裏羡殺柳橋鴉
送靳才卿之平陽
却向西州去蕭蕭雪滿簪邱園初到眼兒女總關心汾
水野煙白霍山寒霧深得歸歸更好吾亦愛秦音
呈君美
上陽門外路日暮獨歸時齒髮各衰謝風塵仍别離斷
雲横紫閣急雨掠蒼陂地勝饒新句君將寄阿誰
懷同祖卿
東府倉皇别西河迤邐回元戎期坐嘯上客入行臺夢
裏惠連句生前張翰杯龍池清似染應恨不歸來
宿重陽宫
村落到山盡軒窗臨水多野禽如舊識鄰叟漸相過林
靜連官竹籬疎補女蘿夜深眠不著倚杖看星河
陶君秀晉人嘗為司竹監使因祖淵眀嘗遊五
柳莊為立五柳祠在縣東西原方見有祠堂詩
碑(淵明詩寄陶監使君秀)向禹城侯先生司竹時與扶風
張眀叙六曲李仲常鳳翔董彦材從之學如白
雲樓海棠觀所謂勝遊也兵後吾弟主之亦西
州衣觀之幸感今慨昔不能不惘然也握手一
笑知復何年敢以此為質兼示鄠亭趙秀才四
首
家世江頭令風流竹裏仙海棠烘暁霽野筍澹春煙尊
爼違今日弦歌記昔年挂冠吾有意送老白雲邊
違别亦巳久蕭蕭雙鬢絲自憐多病後不似早年時暮
雨千山道春風五柳祠剰留溪上竹到處刻新詩
不見長楊館人家只翠微溪流環監署林影入宫闈花
鴨夜方靜竹䶉秋更肥青仙無處問老淚日沾衣(侯先生舜)
(臣没後其家人輩夢為青仙觀管香使)
老病鄉心重艱危世契疎少年知自立近日定何如渭
上千叢玉陂頭半尺魚往來元不惡容我坐籃輿
楊惟中
夜泛赤壁
暫艤清江舸來登赤壁山怒虬松偃映漱玉水潺湲眀
月尊前色丹崖戰後顔高城催暮角醉倚櫂歌還
許衡
不寐
秋宵初感慨展轉不成眠老况青燈外羈愁白髮邊蹉
跎嗟往事安穩憶歸年却起開門望霜清月滿天
别友人
良朋不易得此去復誰羣别酒無勞勸濃愁已自醺間
關花外鳥冷淡日邊雲莫唱陽關徹離聲忍更聞
喜晴
霽色開晴望春風破客顔綠紆東去水青起北來山魏
府方期往共城巳夢還芳菲梅塢盛要醉竹花間
趙氏南莊
曉起北窗涼清談戢羽觴入簾花氣重落地燕泥香夢
裏青山小吟邊白日長秋風載書籍相對築茅堂
夜雨
苦雨變秋霖瀟瀟入夜深亂敲驚葉脱清響雜蛩吟往
事十年夢故鄉千里心西風助凄切不管客難任
張宏範
雨霽登樓
樓外雨初霽乾坤望眼眀岸高秋漲滿簾卷暮霞生燕
入泥香潤龍歸海氣清闌干殘照底一片古今情
柳塘避暑
避暑溪塘上翛然林木疎挂冠疑過鳥濯足礙行魚雨
過波紋細風來樹影虚消閒長日事棋罷數行書
徐世隆
紀夢
我夢天倪子同登日觀峰骨彊清似鶴步健老猶龍方
外無官府堂中有岱宗仙閭真福地杖屨會相從
劉因
登武陽城
朝游樊子館晚上武陽城潮接滄溟近山從碣石生斷
虹雲澹白返照雨疎眀且莫悲吟發樵歌已愴情
滿城道中
學館三年夢西山此日行人生兩屐足世累一蓑輕别
澗水流合斷林煙補平誰能分半壑相與結巖耕
竒村道中
此日西塘路乘閒作勝遊深深柳成巷脉脉稲分溝白
石長含雨黃花不受秋移居新有意試就野人謀
秋望
病骨秋偏早單衣露更寒微雲生水際暝色起林端地
迥月遲下樓高山易殘輕風吹欲舉醉袖拂層巒
王惲
秋夜
臥榻鋪筠簟風簷遞晚涼雲枯涵旱氣星爛射寒芒鐘
鼓寒更永乾坤夜色蒼時危關百慮低首拊空牀
星子鎮道中
北下星關道川開百里寬夢殘傾錦帢吟細緩征鞍土
峽深回洞山田疊醮壇一杯亭傳酒來為敵霜寒
田間
斜日秋瓜圃雲間雨過初平疇交晚吹涼意滿輕裾草
木浮元氣河山擁草廬拊心欣有得重展故人書
午憩陽城北龍泉寺
倦客鞭催急龍泉一解鞍在家貧亦好行路古來難寺
古松杉老山空水石寒萬松亭廢久重拂短碑看(碑大定間)
(澤州刺史楊庭秀撰真竒作也)
清苑道中
野店春風裏行人避繡衣劒花寒有暈山日慘無輝孤
隼梢雲下羣鴉結陣飛驚鷗無遠泛事外本忘機
首夏家居即事二首
懶幘從鬅鬢披衣任曳裾都忘身外事貪讀意中書比
老心能爾雖貧樂有餘繞園欣細履樹影綠扶疎
竹茂資泉潤花榮藉圃沙鉤簾來舞燕鎖樹護棲鴉客
至留酤酒吟長待煑茶幾時容却掃一向似山家
和仲常牡丹詩
漢殿承恩早金盤薦露新色酣中省樂香重錦窠春儘
殿羣芳後誰辭載酒頻清如司馬相也作插花人
王搆
淤泥寺
野寺消煩暑長途促晚行落霞眀遠岫返照下孤城月
傍山村出風從古渡生僕夫毋乃倦彼此亦關情
王旭
西溪
我愛西溪好披雲屢往來一川煙景合三面畫屏開薄
俗無商隱清時有逸才近巖多隙地松竹更須栽
程鉅夫
天門山
萬里瀰漫地天門據要衝乾坤大開闢江漢此朝宗往
事空多壘千年只二峰舟人亦癡絶遥認兩眉濃
板橋午食
縣郭二十里板橋三五家西風熟禾黍陸地富桑麻去
歲遭洪水高林帶舊槎他鄉豈不好無奈此生涯
孤雲
渺渺從何起亭亭只自飛朝隨風鶴去暮逐雨龍歸幾
度超滄海多應點翠微何時能借我裁作羽人衣
重送戴道士(并序)
予既作霞川詩送戴君提點其所稱述翰林從事
邵生為予言如此後數日太常博士虞伯生來言
君所適者越也非天台所謂霞川乃在桃源蓋用
以自號者請更賦
被命將居越扁舟指會稽海雲迎棹起江月照人低有
道蟠龍虎無心混鶩雞霞川隨處是何必武陵溪
元淮
鳳皇臺
此地可消憂長江不斷流橋邊朱雀市城外白鷗洲鳳
去名猶在潮回浪倒收六朝春夢散遺跡在荒邱
徐眀善
奉使安南世子陳日炫於席間索詩口占
乘傳入南中雲章照海紅天邊龍虎氣塞外馬牛風日
月八荒燭車書萬里同丹青入王會茅土祚無窮
方回
出馬家塢
野迥夏無暑塢深朝更涼路隨流水轉山背古城荒縣
宇欹紅閣僧菴出粉牆暗驚兵火後猶有數蓮塘
次韻汪翔甫和西城吕全州見過
想見花開路籃舁草草裝叩門馴犬喜入室蠧魚香躡
石苔黏屐眠松露滴牀焉知人世事積甲又宜陽
虚谷志歸十首(錄二首)
共道歸何晚猶能喜欲狂幼兒初拜揖癡女僅梳妝有
筆修花譜無錢闢草堂新添竹踰百風徑細尋香
衰晚眞當戒疎慵竟未能病專從酒得謗輙為詩興每
悔居城市常思絶友朋誰來敲竹戶又見醉吟僧
次韻志歸十首(錄二首)
老不任時棟窮猶宅士鄉端能甘澹泊未覺厭荒涼古
井深泉冷閒庭異草香田翁來問字略為說偏傍
解語鶯能巧交飛蝶許狂苔紋深翠毯榴靨競紅妝粗
已成幽圃猶當築小堂未妨無暑藥熟水紫蘇香
秋到
秋到山居僻貧無異味嘗擘黃新栗嫩炊白早秈香漸
減家人病徐添夜氣涼憑誰理荒穢籬落菊苗長
治圃雜書四首
天地一閒人園林數畝春認苗諳藥性養果護花身社
友同蔬飯鄰兒笑野巾空庭維老馬不出動經旬
汲水洗青石寘之盛酒樽身閒宜獨坐手冷喜時捫曉
露黏花片春苔蝕浪㾗從吾已安穩不復動雲根
花有如罌粟能同橘不遷茄藤宜硬地豆莢惡肥田元
勰齊民術夷吾土物篇園丁初未讀口訣自相傳
芍藥抽紅銳荼䕷縋綠長幾家蠶落紙比屋燕分梁榖
雨深春近茶煙永日香詩成嬾磨墨拄杖畫苔牆
戴表元
苕溪
六月苕溪路人言似若邪漁罾挂椶樹酒舫出荷花碧
水干塍共青山一道斜人間無限事不厭是桑麻
道桐川欲訪梅右司不知其處
桐川蕭灑處面面碧芙蓉峻塔當關獨清溪抱郭重市
多吳客語祠有漢時封欲覓梅仙去知藏第幾峰
和鄧善之秋興
鬢髮日夜老神仙那可求揚雄識字苦元晏著書愁碧
酒紅蓮夜朱絃白鴈秋論心得少暇同上最高樓
次韻荅應德茂雪後遠寄
山中不來久何處度殘年人悶如中酒村荒似禁煙將
茶冰箸煑移枕雪篷眼更肯狂歌否春風雙玉船
史昭甫招陳宗魯之長興
之子滄浪去三吳西更西白鹽蓴菜膾紅酒稲花雞地
少驚雲滿天空見日低錦囊看爛漫佳客醉留題
頓寒懷單祥卿教諭時新開酒禁
霜花一夜白風葉滿村黃欲出歲華老相思江水長留
枝遮鵲戸存蜜補蜂糧想見山行處開窗新酒香
社日城南山作
社日年年雨江花處處春漸成垂白老不見踏青人榆
柳邊聲雜龍蛇歲事新端來近城郭猶自厭風塵
趙君理約同途不至
待子不來久煙山看樹青為吟天外句更立水邊亭雨
暖催科斗雲深長茯苓鄰居亦有約休待鬢星星
同諸子行上畈山
白石秋更潔清溪寒自鳴牛羊争道路鳥雀聚柴荆野
果高低熟山田早晚耕吾歸任衰嬾兒輩託平生
仇遠
錦城方天瑞元英先生後人得白雲山居圖仿
彿桐廬山中隱所舜舉眞跡别有一種風致漫
系以詩
翼翼山千朵蕭蕭屋數間石崖不可渡門徑幾曾關綠
樹經秋在白雲終日閒依稀鑑湖曲西島水迴環
為如鏡淨上人賦
一片靈臺月圓眀適中規誰知相對者曾悟未磨時去
垢元來淨觀空了不疑水邊閒獨立照見白鬚眉
寄題如鏡上人房
吳城久卜居歸夢只西湖花木四時有塵埃一點無看
經常戒酒得句少催租盡日坐相對壁間蓮社圖
白珽
春日田園雜興
雨後散幽步村村社鼓鳴陰晴雖不定天意自分眀柳
處風無力蛙時水有聲幾朝寒食近吾事及躬畊
山中懷友
幾年音問絶此夕更關情寒雨人孤坐殘燈鴈一聲干
戈猶故國貧病自空城惟有琴堪訴愁深彈不成
清和
白苧漸相便因知物候遷空山一雨後小檻綠陰前鶯
在留春思人幽減晝眠此時風日好元不似梅天
餘杭四月
四月餘杭道一晴生意繁朱櫻青豆酒綠草白鵝村水
滿船頭滑風輕袖影翻幾家蠶事動寂寂晝關門
吾丘衍
次韻謝錢翼之
筆翰西臺妙文章五鳳樓美才須比玉直道豈如鉤吳
苑辭春色江風散旅愁吾廬正蕭颯二仲得羊求
與鄰寓人隔屋對月夜話
禦寇連牆屋神交得謝瞻(謝有隔屋夜語事)偶逢吾所契共語
月當檐微禄終何補良才尚此淹憑君縱玄論未怪發
幽潛
龔璛
嘉定州道中寄庶齋
客夢孤雲散漁翁一帆投人行江路晩花繞槿籬秋有
酒誰同醉還家此暫留中年髮盡白豈必為離憂
郭祥卿同游虎丘
弱植有緩步同游無雜賓清隂山寺古紅樹石楠春邱
壠埋吳國園林閱晉人不應繫舟處猶是去年津
偶題
宿雨池館淨閒官造請稀石榴朱夏色山鵲青雲飛遐
矚臨風檻沖襟散暑衣陳編撫芳潤脉脉髮初晞
郡樓
久客有遠思肩輿登郡樓聊為避暑飲更學御風游疊
翠城南面雙虹水北流流將五湖去葉葉采蘋舟
袁易
杭州道中書懷四首(錄二首)
白霧籠舟楫青山失畫圖往來迷只尺收斂忽斯須野
曠連飛鶻江清映浴鳬還將眀媚色且復慰征途
堤柳欹招纜汀花笑入舟高歌鳬鵠起闊視水雲流牢
落江淹恨飄零庾信愁都將付尊酒短髮得禁秋
重午客中三首(錄一首)
往恨湘纍遠他鄉楚俗同流傳存弔祭汨没見英雄竹
葉於人綠榴花此日紅未須嗟旅泊吾道豈終窮
寄吳中諸友六首
錢德鈞
風雨蕭齋裏雞鳴夜向晨簡編心力盡燈火鬢毛新餘
地知游刃何人解斲輪願君毋割席漂轉暫埃塵
蕭子中
並馬春風陌高歌夜雨牀遨遊前夢失漂泊此身忙綠
酒西湖色冰肌六月涼難招髥似戟來對玉成行
湯師言
卓行拘常調微官更數移君懷同棄屣吾道歎如絲濩
落才高世飛騰命與時晚成梁棟器剰破十年遲
唐希賢
枉策招尋密高談謔浪俱他鄉懷楚奏何日攬桓須白
月垂文練青天落酒壺看君話心事餘子盡﨑嶇
趙眀仲
共話巴山雨曾題華步秋儒官雖寂寞公子是風流即
擬同吳詠焉知效楚囚江南新作賦寄爾恐添愁
馮景說
之子華簪裔簞瓢祗晏如為郎應駐輦延客愧無車早
託襟期合能容禮法疎一燈何日共料理讀殘書
正月十六日與德鈞子敬翼之洎兒子震遊東
季博山園賦詩
我愛山園好芳堂隱薜蘿野雲棲不去風葉掃還多暫
憩忘城郭長謠咏澗阿不嫌頻啟鑰重過意如何
郭麟孫
題趙榮禄水村圖
澤國淨秋色遠山横夕煙水田羣鴈起蘆渚一罾縣林
樹幾間屋君家若箇邊扁舟何日去相伴白鷗眠
與龔子敬同賦
清遊及新霽緩步得佳賓古木寒泉寺鳴鳩乳燕春山
行六七里舟受兩三人總是曾經處何須更問津
黃庚
秋晩山行
鏗然短策聲無事覺身輕落葉山行輭流泉澗飲清蟹
㾗沙露濕鴈影夕陽眀歸路逢林叟班荆歃隱盟
夜坐即事
對影坐清夜蕭然鬢已華詩慳難就稿燈暗不成花易
醉愁邊酒頻歸夢裏家何時鋤舊圃學種邵平瓜
翠峰菴即事
竟日尋幽處杖藜不憚遥客行黃葉路僧立碧溪橋巖
瀑飛寒雪松風吼夜潮是山皆可隱何用楚辭招
王脩竹館舍即事
池館翠涼處寬閒稱客居未仙猶閬苑不夢亦華胥竹
淨堪居鶴荷香欲醉魚心清無箇事長日一編書
贈葛秋巖時寓能仁蘭若
蘭若分清隱秋窗飽看山風霜雙鬢老天地一身閒拄
杖穿雲去吟囊貯月還詩成誰與語時訪竹林間
夜坐即事呈脩竹
一室冷於冰秋高夜氣清月窗攙燭影風葉亂琴聲寡
欲知身健安貧覺累輕吟邊閒倚竹誰識此時情
春日西園晩步
為愛園林好筇枝伴獨行花香能醉蝶柳色欲迷鶯但
得青春在何妨白髮生斜陽紅盡處一抹暮山横
書所寓
不厭茅廬小棲棲寄此身菊殘如倦客梅瘦似詩人有
地堪藏拙無方可療貧并州故鄉夢長憶鑑湖春
送别胡汲古
自憐身是客又送客登舟雖有重來約難禁一别愁風
煙迷柳驛草樹暗春洲後夜懷人處山空月滿樓
對竹
門對南鄰竹青青玉萬竿雖然無地種且得隔籬看露
葉晴猶濕風枝夏亦寒但教休翦伐日用報平安
秋色
憑高望不極望斷動愁情落日凄凉處西風點染成丹
楓眀野驛白水浸江城馬上人回首戎戎黯客程
西州即事
一雨洗空碧江城獨倚樓山吞殘日沒水挾斷雲流燈
影深村夜鐘聲古寺秋西州舊遊地十載此淹留
春日即事
扶杖行幽逕園林欲暮天錦棠紅濯雨絲柳綠繅煙春
事忽三月風光又一年客懷正愁絶那復聽啼鵑
春日
春色濃於酒何須醉玉觴柳疎鶯占影花雜蝶分香往
事隨流水閒愁付夕陽吟邊自歌舞猶學少年狂
書山隂驛
迢遞三山道重來感舊遊潮聲寒帶雨山色淡生秋寄
驛通鄉信題詩記旅愁江湖十年客兩度到西州
宿甘露寺
山險疑無路縈廻一徑通鐘聲寒瀑外塔影夕陽中窗
出茶煙白鑪分葑火紅禪房遇耆舊清話數宵同
王可交昇仙臺(臺在青龍鎮南)
仙翁不可見惟有一空亭地冷春留雪林深晝見星松
篁團秀色蘭蕙吐幽馨立盡斜陽影閒看鶴刷翎
孤鴈
長空獨嘹唳隱約背斜暉塞北離羣遠江南失侣歸度
雲憐隻影照水認雙飛却羨投林鳥相呼入翠微
和茅亦山韻
愛静吟成癖躭書近欲癡事因多錯省節不為貧移長
物新添畫生涯舊有詩窮通係天命知命復何疑
對客
窗下篝燈坐相看白髮新共談為客事同是異鄉人詩
寫梅花月茶煎榖雨春眀朝愁遠别離思欲沾巾
林霽山架閣同宿山中
秋風山館客移席近汀前共話忽深夜相看非少年斗
垂天末樹鱗出雨餘天亦有茅檐下飯牛人未眠
鶴林仙壇寺
古壇歸鶴杳野鹿自成羣嵐氣浮清暁鐘聲出白雲樹
穿僧屋老水到寺門分人世無窮事山中了不聞
尹廷高
客中思歸
孤燈寒照影清夜自沈吟砧杵他鄉淚松楸故國心路
長歸夢短酒淺客愁深了却江湖債攜書隱竹林
八詠樓(婺州)
披褐便歸休登臨底用愁樓空偏愛月山瘦不勝秋二
水城根合孤雲天際浮倚闌千古意鴻影去悠悠
壬午秋自翁村回奕山
竟别桑乾水歸并却似家春風故巢燕夜雨廢池蛙石
逕曾栽菊磚爐舊煑茶自憐萍梗迹何日定生涯
耕雲即事
閉門貧亦樂世態任炎涼夢穩疑宵短心閒覺晝長與
鷗分釣石留鶴伴丹房休笑生涯薄疎籬橘柚黃
山居
青山深處隱時事不須聞門閉千峰雨樓吞萬壑雲種
花籬密護接竹水遥分羞作千人態甘心鹿與羣
翁村翠流閣
四圍山翠合縹緲見危樓地狹星辰少雲深水石幽溪
聲晴亦雨松影夏如秋寄語遊方者桃源豈外求
古杭秋日
成毁乾坤老炎涼歲月忙冥鴻既寥廓煙鷺亦滄浪江
寺秋雲白宫牆夕照黃凭闌無限意一笑越山蒼
長蘆舟中夜坐
故國五千里孤帆四十程客懷偏浩蕩鄉夢不分眀萬
折河流曲三更斗柄横不眠方晏坐野寺又鐘聲
劉將孫
别蕭高鳳
惜與可人别又貪歸路長人生有離别吾事屬閒忙沽
酒澆芳草垂鞭看夕陽眼前聽鶴語世路劇茫茫
王義山
和王槐城寄詩韻
慣熟虀鹽味誰云食澹難舊嘗司國子今又作儒官有
手肯炙熱無氊不怕寒芹香至今在常夢到槐安
别中齋楊左丞
孤山久無主誰伴月昏黃歸興西湖動離情南浦傷官
清從馬瘦政暇又詩忙莫羨和羹事林逋有暗香
劉邊
林泉寺
采芳仍漱潔散策到來遲客坐自相語僧禪了不知疎
風潛入戶暗水細鳴池小作石牀夢夢中還覓詩
毛直方
野宿
歸恨逐春深遲休欲縮程遠山何處碧落日故鄉眀路
改柴門僻村空石磑鳴乞蔬仍買米一宿尚營營
秋感
宇宙百年身江湖萬里心世情高枕遠詩味閉門深白
髮銷窮達青山傲古今情知秋亦客何事感秋吟
金履祥
城南塔院
佳境城南勝浮屠占十分漁釣船依竹僧齋鉢薦芹夜
寒雙港月日曉九峯雲不隨塵世改千古瀫溪紋
甘泳
晚立黃洲
今度闌干倚蒼茫入暮天碧溪分市井華屋亂雲煙鐘
隔春來樹燈流夜去船惜哉題柱壯琴動鳳凰絃
伯篤曾丁
逍遥樓
身世雲霄上飄然思不窮晴山排翠闥暮靄閟琳宫牧
笛殘雲外漁歌落照中蓬萊凝望眼隱隱海霞紅
吳澄
送富州尹劉秉彝如京
六載心如一今朝船欲東我來期數數公去忽匆匆别
意萬里外交情片語中自憐棲病鶴不得逐長風
送唐教導往見鄉先達
謂余將有適暫此輟絃歌城市囂塵遠山林遺逸多樹
膏蘇隰稲涼意到庭柯為問躬耕者憂飢思若何
豫章貢院即事奉和雲林提舉晚春閒居舊韻
客裏秋光好歸心不厭遲牆低孤塔見院静一簾垂隔
紙聞風怒臨階看日移宛然似三徑未負菊花期
與張仲美别
已了公家事歸尋小洞天友吟留别句官辦送行船夜
月各千里春風又一年但當頻寄字悃懇問安眠
姚燧
寄暢純父治中
欲聞眞息耗無使梓潼來烽火平時報田疇亂後開徒
歌王粲賦不直士元才遥憶牛頭寺思親日幾迴
輿病高崖道中作
役役乾坤遠棲棲道路頻五年三入蜀十夢九歸秦瘧
鬼偏淩客山英定笑人無勞問前渡祗覺白頭新
舟達黃溪
草木隨寒暑殊方榮瘁同葦花兼露白檉葉未霜紅日
月雙飛鳥江湖一病翁晩來沙嶼上愁坐獨書空
盧摯
書梓潼山寺經堂
問俗來山郭攜春到隔溪花香破禪寂林樾愛鶯啼欲
和觀音偈聊乘醉墨題閒雲若留客不肯為予西
青華觀西軒
琳宇夏天曉官曹今日閒深松欲無路疎竹不遮山靜
對黃冠侣時看白鳥還平生林壑趣聊復此窗間
少林寺贈達禪師(是日得至面壁菴觀達摩石影)
古刹東風裏逢僧一解顔收經出深竹披衲下空山未
要天花墮聊看石影閒何妨病居士眀日到田間
李孟
贈黃秋江處士
君釣秋江月我耕秋谷雲逃名君笑我伴食我慙君老
我素多病壯君高出羣何時各歸去雲月緫平分
偶成
日午山中道停驂進步難鹻侵苔徑滑風入毳袍寒匡
國終無補全身尚未安一尊茅店酒強飯不成歡
月魯
老人巖
幾年混元境曾見繡衣游刻石俯丹井題名瞰碧流我
來尋古跡魚躍上扁舟還是宿緣否眞仙微點頭
陳孚
過鏡湖
鏡水八百里水光如鏡眀偶尋古寺坐便有清風生天
闊鴈一點山空猿數聲老僧作茗供笑下孤舟輕
越上早行
青鞵三十里草露惹衣斑潮落曹娥渡雲昏夏禹山秋
聲黃葉裏天影白鷗間欲問錢唐路漁家半掩關
登北固樓
北固閒回首荒城夕照中煙光浮海闊天影入樓空星
斗占吴分江河見禹功誰家兩翁仲無語立秋風
瓜洲
煙際繫孤舟蘆花滿棹秋江空雙鴈落天闊一星流急
鼓西津渡殘燈北固樓商人茅店下沽酒話揚州
眞州
淮海三千里天開錦繡鄉煙濃楊柳重風淡芰荷香翠
戶糚營妓紅橋稅海商黃昏燈火閙塵麝撲衣裳
金陵
六代帝王州寒霞滿石頭星河天北轉江漢水東流步
絶金蓮雨歌殘玉樹秋白頭有漁者猶說景陽樓
長淮有感
一笛山陽上東風蜃氣腥煙迷隋帝柳潮湧楚王萍曉
市推淮白秋郊獵海青古今愁不絶落日蓼花汀
邳州
沂水碧潺潺江沙白鳥閑林邊郯子國煙際嶧陽山茅
屋秋先到荒城夜不關烹魚呼濁酒一笑夕陽間
獻州
萬里天東北西風獨杖藜鴈聲秋帶魏樹色曉浮齊野
闊青煙澹天空白日低人家在何處隱隱野烏啼
度三花嶺
絶壁三千丈荒煙八九家黃茅青草瘴黑質白章蛇橄
欖高懸子芭蕉倒吐花嶺頭一回首何處是京華
感懷呈龐夷簡修撰張幼度應奉
五湖煙浪闊短棹早歸休有母思臣密無人問客周關
河雙鬢晚風雨一燈秋留取金鑾夢寒汀對白鷗
觀光樓
試上危樓望東風尺五天一溪寒瀉月萬壑暝含煙古
塞黃雲外巍臺白鴈邊誰憐家萬里有客擁衾眠
雲州
天險龍門峽懸崖兀老蒼千蹄天馬躍一寸地椒香夜
雪青氊帳秋煙白土房路人遥指語十里是温湯
送修撰輔伯賢同知滑州
又作州官去秋霜點鬢沙風生白馬渡月冷紫薇花三
釜娛親老雙旌放吏衙重來定何日雲路有靈槎
高克恭
岳陽樓
九水匯荆楚一樓名古今地連衡岳勝山壓洞庭深宿
鴈落前浦曉猿啼遠林倚闌搔白首空抱致君心
鮮于樞
建德溪行
山截溪將斷川回路忽通鳥聲青嶂裏人語翠微中玄
圃參差是桃源想像同平生苦行役翻愛打頭風
湖上新居
吾愛吾廬好臨池搆小亭無人致青李有客覓黃庭樹
古蟲書葉莎平鳥篆汀吾衰豈名世詎肯苦勞形
遊北山呈雲屋上人
犖确敗芒履蒙籠礙筍輿半空横鳥道絶頂見僧居興
盡拂衣下詩成借筆書彌天雲屋叟不見正愁予
過釣臺
霜髮孤舟客風帆七里灘漁家江樹晩鴈影水雲寒鄉
近人情好年豐老慮寬歸舟眞誤矣何事著儒冠
次韻仇仁父晚秋雜興三首
薄宦長為客虛名不救貧又看新過鴈仍是未歸人茅
屋寒誰補柴車晩自巾青雲有知巳潦倒若為親
地靜莓苔合心閑落葉深炎方秋尚暑水國晝多陰寓
意時觀畫怡情偶聽琴起予頼詩友為爾動微吟
身共賓鴻遠心同野鶴孤謀生知我拙學稼任兒愚北
望空思汴南遊未厭吳餐須問藜藿興不在蓴鱸
周馳
遠觀亭
徐君因仕宦便欲老江南風土知為美人情粗亦諳買
田收黑黍為圃樹黃柑我有相從意羇棲力未堪
結構開青野回環俯翠岑雲留芳樹暗草長繚垣深共
愛閑居樂相依歲晩心春醪求善釀過日許同斟
遠觀亭上望風物六朝餘古寺荆王宅荒墩謝傅居英
靈傳草樹冠蓋逐邱墟欲問當時事飛雲過太虚
郝天挺
寄李道復平章
聖主尊賢輔眀時仗老臣策勲分二陜錫土列三秦邊
徼風塵息乾坤雨露均遥知黃閣下得句更清新
張伯淳
送李公略
風雪滿吟鞍長江望眼寬宦情騰踏易聚久别離難人
去鶴應怨冬深梅不寒暮雲依舊碧幾度倚闌干
赴浙東
涉水是東州江南記舊游中年偏苦别薄宦欲何求岸
北雪仍在嶺頭雲未收陰晴元不定且泛剡溪舟
送嶧山鄧同知
鄧君名譜系解后軟紅間解組郵京闕題輿向嶧山秋
清行色好地僻宦情閒已熟雲霄路何時報政還
次韻安野内翰梨花
元景窮陰候春林早著花素妝臨曉鏡紅粉浣輕紗勝
賞懷京洛吟情軼永嘉泥中妨載酒咫尺路頭賖
送陳仲孚赴天台教諭
除書出紫微百里較增輝又趣横經去應如衣錦歸鄕
枌迷驛柳泮藻勝山薇問訊諸親友秋高鴈字稀
贈富翠屏
人海偶相逄凄涼共客中笑談良不惡去住若為同春
草池塘夜棃花院落風鄉人如問訊即此是詩筒
李彝
留别學宫諸友
萬事貴知止吾行已覺遲忍聞三疊曲聊贈一篇詩載
酒相從處停舟不語時感君無盡意重會若為期
安熙
次韻書事
野性元孤潔無朋儘自哦業荒聞道淺靜久閱人多靈
鳳寧棲枳冥鴻本避羅南遊有高興何處是滄波
病中齋居雜詩次和仲韻五首(錄二首)
時事今如此幽居獨慨然心期鐘鼎外身世水雲邊病
骨便清晝高懷惜壯年前修渺何在目斷夕陽天
多病交遊少相看動浹辰賦詩聊遣興觀化足怡神問
字有知已過門無俗人伊誰同此樂願許卜東鄰
于石
山居
結屋萬山頂柴扉晝懶開擣茶驚鶴醒抛菓引猿來笋
短和泥掘松高倚石栽有時尋勝去多趁暮鐘回
伊昔四首
伊昔西湖柳清陰滿畫樓午涼欺舞扇晩雨繫漁舟春
盡花無主風寒葉自秋六橋今在否空惜舊時遊
伊昔西湖上孤山幾樹梅斷籬深院落流水舊亭臺眀
月無今古春風自去來逋仙不復作消瘦為誰開
伊昔西湖裏娉婷十里蓮香凝花上露影落鏡中天枕
簟水亭雨笙歌月夜船雙鴛不解事常傍翠陰眠
伊昔西湖外清陰九里松天低深雨露風怒走蛟龍林
靄通樵徑山雲隔寺鐘何時一行樂重到北高峯
得家書
久客秋又晩思家夢屢驚空階聞葉落隔樹見燈眀親
老貧常健兒癡學未成凄凉今夜月照我故鄉情
何失
我醉
我醉焉知老人扶不論家鶴衫飄月練烏帽墮風紗是
處相逢笑醒來更自誇神仙豈無有何必上煙霞
蕭國寶
閒居
開扉對東臯逸興覺偏豪積雨苔㾗合殘陽樹影高獨
醒無酒債多病為詩勞學得安貧法悠然讀楚騷
秋思
閒看浮雲白臨風清且涼煙林含紫翠霜菊間青黃遠
浦沈孤鶩荒郊宿野航心空隨地靜木石自相忘
御選元詩卷三十五
