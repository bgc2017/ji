欽定四庫全書
御選元詩卷二十六
七言古詩二
吳澄
雪谷早行為張允中作
路絶人蹤失關隘槎枒老樹森矛介兩間寥廓淨無塵
誰翦天花徧飛洒風絮當頭零亂舞兹遊浪說平生快
蹇駑瘦骨真耐寒踏破鴻濛新色界應不是竒謀李常
侍夜發文城薄淮蔡又不是直諫韓侍郎遠謫潮陽出
秦塞面梨凍帖髭綴銀何事催君早行邁君不見古昔
閉門僵卧人高似灞橋驢背償詩債
次韻楊司業
春夏華榮變衰歇頹飈刮肌山露骨騷人望秋悲泬寥
忽見小春梅蕊發頓然喜氣排寒冬不管天令嚴鈇鉞
古來蹈道如蹈水與汨與齊偕出沒坐中白晝對羲皇
門外黃埃自城闕只憐郭璞注蟲魚或誤蔡謨啖蜞&KR1209;
争似冥冥雲翼遠静看滑滑霜蹄蹶公桑十畝邇洙泗
我菊一區連楚越懸知真樂在曲肱到處扁舟堪散髮
我能振袂從公遊分我南溪半風月
湖口阻風登江磯山觀濤
狂風吹人渾欲倒瑟瑟寒聲動秋草捫蘿徑上磯頭山
萬頃江湖波浩渺怒鱗雲鬛奔騰來眩目快心千樣好
向曾觀海難為觀回首匡廬青未了玄雲作帽深蒙頭
五老藏昂元不老何時月夜水鏡淨漭蕩澄虚納蒼昊
著我峰尖伴老人坐看海東紅日杲
玉霄詩贈王成教諭
玉霄山人通身酒淋漓醉墨龍蛇走偶然山邊行一匝
攬取雲煙十之九如何止分山半截不謂此山可全有
歸來小立象山巔俯視羣山皆培塿
過枯河
高堂出郭二舍近午憩東陽安樂鎮雙堤對峙似城牆
中坳一道如濠圳驅車下坂抵坳行低平盡處還復登
半坳一門字斗大濱鹽滄鹽兩分界不知此是古黃河
且行且顧心疑怪前詢父老為予言河北山東此處分
濱隸河南滄隸北河流巳改界仍存古河來自白馬渡
東過開州城下去遂入滄河越魯河入海當年猶此處
自從六七十年來南趨梁汴會於淮河患古來兖州極
今日兖州河道塞憶昔初通禹貢時道元漁仲徧參稽
萬語千言俱紙上親見親聞今指掌振古黃河北道流
漸漸南移天地秋今徑與淮同入海北行無用濟河舟
世事古今大竒變豈但蓬萊更清淺他年欲續山海經
聊述此詩紀聞見
題羅漢過海圖
阿誰解衣盤礡臝作此中乘第一果等閒地獄駭屠沽
如許風波無不可巨浸彌天靈怪百現前幻境元非我
騰踏逍遥容易去只有虚空無障裹般若岸金剛山超
登只在霎時間吾為說與諸尊者更有海門關外關
盧摯
題李伯時九歌圖
蒼龍駟車載初陽綠天浮春開八荒連蜷飛霧儼冠劒
四三神君翼東皇桂醑盎烈蘭餚芳楹筵巫覡紛披猖
瑶琴袗衣杳何許兩妃倚竹臨空江野煙顰翠九疑遠
暮雨灑恨湘波涼冰夷闇投明月璣山鬼夜嘯猿猱悲
長歌撫節懷楚纍遺音疏越知者稀築室賴有佳人期
紫壇荷屋薜茘帷汀洲聊堪搴杜若怨公子兮悵忘歸
恑毫慅墨含古色虎頭癡絶公麟癡續騷未成今見畫
忽欲輕舉起無為朝來目送秋雲飛
題淵明歸去圖
留侯晩節從赤松武侯早歲稱卧龍仇秦復漢身始終
淵明初非避俗翁兩侯大節將無同陽秋甲子法王正
特筆宛有長沙雄易地灞上祁山功王弘何恨奉吾足
督郵能芥平生胸歸來種豆南山中斜川只許桃源通
門前垂柳春濛濛落絮不與江波東環堵蕭然吾未窮
北窗儘有羲皇風畫圖不盡干古意詩成一笑浮雲空
梁曾
小孤山阻風
江上青山一劒孤氣虹夜貫斗牛墟寒藤古祠神所居
謾說彭郎迎小姑此言不經聽者愚舉世孰敢明言誣
山下長江通蜀吳飛廉怒鎖千舳艫乾坤變色慘不舒
竿摧櫓折愁萬夫初疑破虜遇老狐又訝伏波留賈胡
陽侯負弩雄前驅馮夷擊鼓嚴後車六鼇掣釣軒蓬壺
八駿按轡鞭龍魚神靈怪駭千萬殊縱有健筆難窮書
一官長沙賦歸與三年卧病南陽廬故交新貴一字無
扁舟薄泛松江鱸行或止之不可虞呼童取酒聊自娛
短歌激烈驚樵漁掀髯一笑誰知予鄰商去住依祝巫
盤餐拜飼檣上烏百錢之利從所趨浪走不待晨雞呼
進銳退速中乘除未要冒險争前途江山政自不我疎
我亦樂與江山俱安得匹素百尺餘他年寫與東遊圖
陳孚
常州
毘陵城西漁火紅家家夜香燒碧空荻花離離季子塚
楓葉索索春申宫雞聲人語三十里大船小船浪相倚
鸂鶒一聲飛上天人在舵樓弄秋水
吕梁洪
沂泗之水來魯邦平沙千里流淙淙忽逢吕梁萬石矼
勢與石鬭不肯降半天卷起千尺瀧怒聲日夜相摏撞
有如萬騎騰驪駹左挾賁獲右羿逢惡若哮虎鼎可扛
踴槊躍矢横矛鏦風雲蛇鳥萬旌幢大呼擊碎龍文杠
死戰不復留空羫我生事業在北窗蒙莊一卷映秋釭
每羨老叟何其憃忠信出入言非哤及此更覺心悾悾
西風吹衣衣茸尨茅店沽來酒盈缸篙人贈我尺鯉雙
扣舷而歌和柷椌問禹何故留此浲何當理我小舽艭
東浮溟海西岷江沛然一口吸老龐要使后土安鴻庬
黃樓
長河如帶彭城東亂石蹴起百步洪昔年民歌山鞠藭
孤城滙為河伯宫城上閃閃鯨鬛紅雪堂先生人中龍
驚湍偃受丸泥封手援赤子魚腹中黃樓千尺雉堞雄
巍梁畫棟光曨曨吹笙伐鼓撞歌鐘先生鏗然一枝筇
麾斥八極凌星虹酒酣叱起楚重瞳為我拔劒舞西風
卯君作賦聲摩空至今讀者毛髮鬆百年事往猶飛鴻
我獨流涕將何從孤角一聲煙濛濛又送落日沈西峰
題太白酒樓
昔聞李太白山東飲酒有酒樓我今登樓來北風吹髮
寒颼颼太白天酒仙人間不可留金光絳氣九萬里翩
然而上騎赤虯左蹴大江濤右翻黃河流手攀北斗招
搖柄瓊田倒瀉銀灣秋銀灣吸乾日月液蟾驚兔泣黃
姑愁太白方悠然掀髯送汀鷗炯如曉霞一點映秋水
紅痕微湧玉色浮太虛變化如蜉蝣仙今何在不可求
惟有胸中燦爛五色錦化為元氣包神州我欲起仙從
之游安得羽翮飛上崑崙丘
陵州
五里行盡桑麻疇十里一見蘋花洲十里五里烏鳥樂
隠隠煙火浮陵州陵州大船腹如鼓陵州梨棗賤如土
陵州女郎金縷衣低鬟亂擁紅窗舞柳絲裊裊縈清河
綠頭水禽飛帶波簫笙月下不肯飲一笑如此陵州何
景州
聊攝之東一千里昔為青社太公履只今但有無棣溝
榆葉亂擁沙水流車行半夜草露溼路傍土堠如人立
丁當鐸搖馬不驚黑天倒垂參昴星吾生百年浪自苦
悲笳一聲殘月吐
河間府
北風河間道沙飛雲浩浩上有銜蘆不鳴之寒鴈下有
隕霜半死之秋草城外平波青黛光大魚跳波一尺長
牧童吹笛楓葉裏疲牛倦馬眠夕陽有禽大如鶴紅喙
搖綠煙路人指我語似是信天緣我生功名付尊酒衣
如枯荷馬如狗為問天緣可信否旗亭擊劒寒蛟吼
雄州
燕南垂趙北際昔年巍城鐵可礪城上烽火明如彗只
今殘堞黃雲曀老榆半枯懸薜茘市翁叱馬聲嘒嘒叩
以瓦橋潛出涕英雄虎鬭空萬世北風吹沙秋鶴唳
蔡州至馬鄉遇大雪有作
北風一夜聲洶洶大地歘如銀浪湧古槐夾道萬玉虯
向人夭矯欲飛動蔡州昔讀昌黎碑疾馳文城見真勇
我今躍馬蹴瑶瓊馬怒長嘶耳雙聳平生凜凜鐵石心
意行萬里無關隴膚爪皴裂豈復問政要歲寒報天寵
回頭却笑鶴髮翁地爐如蝟縮擁腫(鶴髮翁謂交阯老使臣也)
邕州
左江南下一千里中有交州墮鳶水右江西繞特磨來
鰐魚夜吼聲如雷兩江合流抱邕管暮冬氣侯三春暖
家家榕樹青不凋桃李亂開野花滿蝮蛇挂屋晩風急
熱霧如湯濺衣溼萬人塚上蜑子眠三公亭下鮫人泣
驛吏煎茶茱萸濃檳榔口吐猩血紅䬃然毛竅汗為雨
病骨似覺收竒功平生所持一忠壯荒嶠何殊玉階上
明年歸泛兩江船會酌清波洗炎瘴
交阯境丘温縣
九月出薊門北風吹雪衣正温正月至交阯赤日燒空
汗如水天涯海角茫茫路馬蹄聲裏光隂度萬里長空
一飛絮飄飄知復墮何處夜瞻天極思鬱結臣身南嶠
心北闕願頌聖主如天福早見塗山班萬玉
采石月題蛾眉亭
昔年李白身翻然袖裏明月飛上天剛風吹度瑶圃前
雪兔跳落千丈泉白今巳去八百年明月猶向江中圓
我行萬里擁使旃柳根偶繫東歸船三生似結明月緣
銀光射牖窺我眠夜深忽夢羽衣仙神如碧沼浮疎蓮
脚踏赤鯨跨紫煙問月何在搖玉鞭聳身忽滅鴻翩翩
覺來試鼔朱絲絃起誦國風月出篇開篷視月月滿川
魚龍吐浪聲濺濺
詠神京八景(錄六首)
瓊島春隂
一峰亭亭湧寒玉露華不墮瑶草綠珠樓千尺星漢間
天風吹下笙韶曲萬年枝上槲葉滿小鸞倀倀繞龍管
金根曉御翠華來三十六宫碧雲暖
居庸疊翠
斷崖萬仞如削鐵鳥飛不度苔石裂嵯岈老樹無碧柯
六月太隂飄急雪寒沙茫茫出關道駱駝夜吼黃雲老
征鴻一聲起長空風吹草低山月小
蘆溝曉月
長橋灣灣飲海鯨河水不濺冰峥嶸遠雞數聲燈火杳
殘蟾猶映長庚横道上征車鐸聲急霜花如錢馬鬛溼
忽驚沙際金影搖白鷗飛下黃蘆立
西山晴雪
凍雀無聲庭檜響冰花洒簷大如掌平明起視巖壑間
插天瓊瑶一千丈夕陽微漏光嵯峩倚蘭更覺爽氣多
雲間落葉有徑否想見樵叟猶青蓑
薊門飛雨
黑雲如鴉漲川谷雷踴電躍風折木半天萬點卷海來
森森映窗如銀竹鳳城無數笙歌樓珠簾半卷西山秋
誰憐羈客家萬里一燈政擁寒衾愁
玉泉垂虹
靈波碧湧千崖高落花點點扶寒瑶日斜忽有五彩氣
飛上太空横作橋古寺鐘殘塔鈴語回首前村猶急雨
輕綃欲剪一幅秋又逐西風過南浦
度摩雲嶺至思凌州
嵯峩摩雲嶺石壁如梯繞天頂千年毒瘴鬱不消怒入
老楓結丹癭蒼茫思凌州懸崖結屋如蜃樓寨門半掩
刀槊健隠隠雲際聞鳴牛奴獠下山健如虎口紅如血
面如土手捧椰漿跪馬前山虺水蟲間殽俎對此停鞭
空自慨吾獨何為在荒裔他年周京王會圖願借丹青
寫椎髻
吕仙亭
昔日吕公游洞庭玉簫吹裂蘆花汀秋空一劒忽飛去
夜月千山煙冥冥天地茫茫烏兔急波濤洶洶蛟螭腥
起呼老樹欲與語溼露亂洒苔痕青
呈李野齋學士
青蓮居士長庚星手抉河漢翻滄溟天子呼來紅潮湧
冰唾濺几玻瓈聲仙人上天不可見耳孫更侍金鑾殿
欲補十二龍火衣袖中别有五色線上帝冊府紅玉田
宫鬟對捧芙蕖煙彩毫草就雞竿詔矞雲赤繞寥陽天
江南客子年三十布袍鴉黑秋霜溼欲買俠骨無千金
雄龍一夜銅花泣今朝出門忽膽驚後五百載逢長庚
安得剛風九萬里從公横騎太乙鯨
居庸關
車稜稜石角角車聲彭彭鬭石角馬蹄蹴石石欲落不
知何年鬼斧鑿僅與青天通一握上有藤束萬仞之崖
下有泉噴千丈之壑太行羊腸蜀劒閣身熱頭痛縣度
索一夫當關萬夫卻未必有此竒巘崿吾皇神聖混地
絡烽火不紅停夜柝但有地險今猶昨我扶瘦筇息倦
脚欲叩往事雲漠漠平沙風起鳴凍雀
桑乾嶺
昔聞桑乾名今日登桑乾桑乾是否不必問但覺兩耳
天風寒大峰小峰屹相向空際谽谺一千丈燕雲回首
夕陽間長川歴歴平於掌人家如蠣黏石壁白土堆簷
高半尺門外氊車風雨來平地轟轟驚霹靂漢唐百戰
場綠草今滿磧野夫耕田間猶有舊鐵戟道旁誰歟三
歎息布袍古帽江南客
馮子振
奉皇姊大長公主命題展子虔游春圖卷
春漪吹鱗動輕瀾桃蹊李徑葩未殘紅橋瘦影迷遠近
緩勒仰面何人看高巖下谷韶景媚瑟瑟芳菲韻纖細
層青峻碧草樹騰照野氍毹攤繡被李唐歲月脚底參
楊隋能事筆不慙東風晴陌苔復穎濃綠正要君停驂
奉皇姊大長公主命題周曾秋塘圖
芙蓉滿意陂湖秋枯荷折葦林塘幽沙鳬野鴨浮清流
霜中鳴鴈寒汀洲黃蘆紅蓼葉尚抽水石嬾倦不自由
大年小景方綢繆能事更費千金收瀟湘之南買一丘
併與夢澤長唱酬
高克恭
題怡樂堂為贈善夫良友
君家華堂號怡樂巳見簷楹佳致作時張圖畫翫江山
晴敞窗櫺詠風月有書教子知義方有席延賓酬斝觴
天壤不知更何樂松門醉倚看斜陽
鮮于樞
望嶧山
東方巨鎮宗岱宗羣山列侍臣妾同西南崛起一萬仞
却立不屈如争雄何年天星下天宫墜地化作青芙蓉
外如刻削中倚空閬風玄圃遥相通我昔東遊訪青童
羣仙招我遊中峰悔不絶粒巢雲松失身誤落塵網中
如今可望不可到艤舟空羨冥飛鴻神仙可學事亦晚
安用屑屑悲秋蓬吾聞嶧陽有孤桐鳳皇鳴處朝陽紅
安得斲為寶琴獻天子為民解愠歌南風
題董北苑山水
愛山不得山中住長日空吟憶山句偶然見此虚堂間
頓覺還我滄洲趣隂厓絶壑雷雨黑蒼藤老木蛟龍怒
岸石犖确溪澗闊知有人家入無路一重一掩深復深
危橋古屋依雲林是中宜有避世者我欲徑去投冠簪
源也世本膏粱子胸中丘壑有如此後來僅見僧巨然
筆墨雖工意難似想當解衣盤礴初意匠妙與造化俱
官閒祿飽日無事吮墨含毫時自娛誰憐齷齪百僚底
雙髩塵埃對此圖
范寬雪山圖
前山積雪深隠約形體具後山雪不到槎牙頭角露遠
近復有千萬山一一倚空含太素懸厓斷溜冰滿壑野
店閉門風倒樹店前二客欲安往一尚稍前一迴步仲
冬何為開此圖寒氣滿堂風景暮荆關以後世有人幾
人能寫山水真李郭惜墨固自好晻靄但若浮空雲豈
如寬也老筆奪造化蒼巖萬仞手可捫匡廬彭蠡鴈蕩
窮海垠江南山水固瀟洒敢與嵩高泰華争雄尊寬也
生長嵩華間下視庸史如埃塵亂離何處得此本張侯
好事輕干緡我家汴水湄境與嵩華鄰平生亦有山水
癖愛而不見今十春他日思歸不可遏杖藜載酒來敲
門
高尚書夜山圖
世人看山在山下李侯看山向絶頂世人畫山畫白日
李侯畫山摹夜景絶頂看山山更竒夜景摹出人少知
遠山蒼蒼近山黑巖樹歴歴汀樹微天高露下暮潮息
月明一片寒江遲藏深樂淵潛驚定安林棲耳絶城市
喧心息名利機古人無因駐清景高侯有筆能奪移容
翁復作有聲畫冥搜天巧為補遺後來知有李侯之德
高侯畫千年人誦容公詩
張伯淳
題程雪樓黃庭經
雪樓之中有至人手持一卷黃庭經閒居無事心太平
審能行之可長生鼠須吐英玉螭蟠山隂書仙脱塵凡
傳之琬琰堅且完拓以繭素資陳元白黑粲粲久可觀
雙瞳炯炯常凝注天君泰定歸俗慮自然神全守深固
門中五城十二樓粉黛當前身之蟊被服黃庭急回頭
長生之方勿外求古今日月車兩輪崑崙蓬萊無晨昏
深藏巾笥培靈根君能寶之可長生
李京
雪山
麗江雪山天下絶積玉堆瓊幾千疊足盤厚地背摩天
衡華真成兩丘垤平生愛作子長遊覽勝探竒不少休
安得乘風凌絶頂倒騎箕尾看神州
戴天錫
懷牧心
風流年少今安在江頭駐馬空相待暮鴉千點落西陵
歸帆一片生東海去年别爾鴈南征今年迎爾春水生
我心思爾如春水回波相續無窮巳君如鴻鴈早驚霜
方逐長風度千里歸來滿地生芳草相期走馬西門道
大堤日出佳氣濃飛絮遊絲滿晴昊如澠之酒傾玉壺
下馬共飲休躊躇文章似爾絶代無不須更草封禪書
但願長醉黃公壚
屠約
題高尚書夜山圖
李侯登樓見明月清景曾持向人說高侯欣然為作圖
剡藤半紙吞吳越西風八月天氣涼白露亂下濃如霜
萬井鱗鱗閟蟻穴羣峰點點陳鴈行鳳皇翺翔貙虎踞
斗牛光射潛蛟怒方驚畫色辨羽毛尚覺遠林帶煙霧
嵯峩孤塔撑雲霄坐令旺氣東南銷玉宇璚樓在何許
高低草樹寒蕭蕭隂陽剖割太樸散天地悠悠昏復旦
江山千古月千古中秋看月人幾換丹青之筆何代無
此夜此山應難摹侯能胸次發新意傾泄造化皆無餘
二公生來不同地燕魯相望各千里偶然一笑吳山顛
城市明日傳清事清事城中人得知造化妙處神莫窺
唐人兼重廣文畫輞川況有摩詰詩李侯李侯君寶之
盛彪
題高尚書夜山圖
錢塘城中吳山高右背湖水前江濤江南江北山周遭
隠若廢堞緣空壕山椒樓居湖海豪晝趨省垣坐郎曹
夜歸憑闌呼濁醪維時江月明秋毫羣動一息沈譁囂
山如聚米樹如蒿刹竿離離如桔橰江流無聲夜滔滔
風帆何處藏千艘下窺萬垤埋腥臊政夢膏火相煎熬
攝身便擬虚空逃東將入海凌鯨鼇昔年采石披錦袍
蕩兀未免隨輕舠近者觀潮蹋江臯却恨管籥重門牢
何如坐窗寂不遨一覽不費躋攀勞兔蟾西風首重搔
寫留尚賴中山毛鉅公賦詠追風騷江山動色矜衮褒
野客嗜山逾老饕展卷物色分殘膏快剪巳具并州刀
不須汗漫期盧敖
王勉
遊靈山懷舊
靈山傑立青摩空靈源一擲銀河通長松駕鶴號隂風
肩輿裊裊穿空濛霹靂送雨來千峰一洗萬劫塵霾胸
人生飄泊猶飛蓬微官束縛居樊籠故人各别天西東
十年夢想冥飛鴻生平詩筆稱豪雄不妨醉墨蟠蛟龍
明朝行復追塵蹤
曾遇
温日觀葡萄(并序)
至元庚寅以寫經之役起驛入京瀕行之際先一
日至靈隠别虎巖長老出至廊廡一老僧素昧平
生聞予華亭鄉音近揖而笑握手歸房叱其使令
於方丈索酒果款洽執縑素者填咽於其門叱拒
而不納問之甫知其為温日觀也以遇將有行役
引墨寫葡萄二紙一寄子昂學士一以見贈且以
榮名相期此意厚甚別後留燕書經訖事將得官
而轟薦福之雷此卷偶留集賢翰林諸老處多為
著語大為歸裝之光今遂裒集成巨軸南還未及
數載不獨温師化去卷中名勝半歸思伯之阡撫
卷感歎係之以詩曰
我初不識温玉山偶然邂逅湖山間戲寫葡萄贈行色
呼酒酌别期榮還人言此僧性絶物法書名畫求不得
一時青眼信有緣鄉物鄉人嘗寶惜淋漓醉墨蛟龍蟠
磊落圓珠星斗寒疎略之中自精絶工與造化争毫端
殷勤攜上金臺去袖惹天香雜煙霧價輕不敢博涼州
但費玉堂評品句萬里歸來家四壁沙鷗笑人空役役
惟餘翰墨爛生光十年俯仰成陳迹
于石
浪吟
十載驅馳翰墨場翩翩霞佩高頡頏賦窺賈馬搜班揚
詩崇晉漢卑齊梁斯文未喪道未亡欲尋墜緒何茫茫
蕭騷短褐淒風霜匣中蛟龍吼干將男兒有志行四方
安用把筆工文章掀髯長嘯眺大荒殘煙落日塵沙黃
紛紛蟻穴争侯王邯鄲一夢炊黃粱斷鶴續鳬誰短長
世間萬事俱亡羊何如長歌歸故鄉古松流水繞石牀
濁酒一壺琴一張卧聽孺子歌滄浪
夜燒松明火次韻黃養正
銀爐熾炭麒麟紅銷金帳煖熏籠烘爨下有蠟可代薪
笑我夜寒癡坐然枯松貧富貴賤何不公安能排雲叫
呼天九重空憐爾松生抱有用材不遇匠石梁棟施帡
幪盤根錯節屹立凍不死凜凜勁氣猶足排嚴冬顛崖
峭壁人跡絶閒雲流水相冥濛胡為明不能保身丁丁
斧斤山其童鶉衣百結縮如蝟地爐擁膝便可閒從容
當年𣙜油幸不嚴汝禁餘用尚及斯民窮陽和無聲入
骨髓不知夜雪沒屋霜横空但見濛濛香霧靄四壁紅
煇紫焰明窗櫳禦寒何必裘蒙茸盎然一室回春風何
當散作一天暖坐令四海盡在春風中
追和東坡次蔡郎中遊湖韻
昔年著脚窮深幽藕花十里煙波秋騎驢踏月楊柳市
買舟聽雨菰蒲洲酒樓倚天沸歌管繁華轉眼如雲浮
山川悠悠尚如昨歲月悤悤不可留君不見錢塘江上
潮早潮生兮晩潮落滔滔東去何時休
西湖荷花有感
我昔扁舟泛湖去回望荷花浩無數誰家畫舫倚紅妝
笑聲迥入花深處笙歌淒咽水雲寒花色似嫌脂粉汙
夜深人静月明中方識荷花有真趣水天倒浸碧琉璃
淨質芳姿澹相顧亭亭翠蓋擁羣仙輕風微顫凌波步
酒暈潮紅淺渥脣膚如凝脂腰束素一捻香骨薄裁冰
半破芳心嬌泣露湖光花氣滿衣襟月落波寒浸香霧
恍然人在蕊珠宫便欲移家臨水住回首落日低黃塵
十年不到湖山路花開花落幾秋風湖上青山自如故
張德裕盤谷隠居
盤谷四面環青山晴嵐暖翠浮雲煙盤谷之阻多幽泉
湛然深碧蛟螭蟠中有華屋貯神仙猿鳥不驚犬不喧
竹侵行徑松礙檐人疑無路堪攀緣忽聞讀書聲琅然
始信別是壺中天翩然振屐登其巔仰林俯壑天地寬
桑麻盡處開平川千帆來往無時閒旁有一葉漁翁船
出沒紅蓼黃蘆邊呼之來泊巖下灣就船買魚歸烹鮮
煑茗有泉秫有田問之世事笑不言家藏黃石書一編
安用李愿歸來篇我欲前峰卜數椽幅巾杖履行其間
目送歸鴻揮五絃閒窗静聽松風眠
趙孟頫
題錢舜舉著色梨花
東風吹日花冥冥繁枝壓雪凌風塵素羅衣裳照青春
眼中若有梨園人攀條弄芳畏日夕只今紙上空顔色
顔色好愁轉多與君酤酒花前歌
題西溪圖贈鮮于伯幾
山林忽然在我眼攬袂欲遊嗟巳遠長松謖謖含蒼煙
平川茫茫際曾巘大梁繁華天下稀走馬鬭雞夜忘歸
君獨胡為甘寂寞坐對山水娛清暉西谿先生竒崛士
正可著之巖石裏數間茅屋破不修中有神光發竒宇
綠蘋齊葉白芷生送君江南空復情相思萬里不可見
時對此圖雙眼明
送孟仲則遊荆湖兼往襄漢
行路方難子何往瀟湘洞庭天一方長江風來浪如雪
荆門木落天雨霜千金養客不復見萬里訪舊庸何傷
子才有用未得試牛刀愛惜藏鋒鋩似聞遠遊未渠央
更欲攬轡趨襄陽昔年戰鬭且休息白骨巳瘞愁雲黃
伏龍鳳雛在何處鹿門山色還蒼蒼登高弔古一長嘯
萬事慘淡悲中腸人生聚散安可常為君起舞君舉觴
明朝帆影拂浮玉寄言客居思故鄉
送高仁卿還湖州
昔年東吳望幽燕長路北走如登天捉來官府竟何補
還望故鄉心惘然江南冬暖花亂發朔方苦寒氣又偏
木皮三寸冰六尺面頰欲裂凍折弦盧溝強弩射不過
騎馬徑度不用船宦遊遠客非所習狐貉不具綈袍穿
京師宜富不宜薄青衫駿馬争騰騫南鄰吹笙厭粱肉
北里鼔瑟羅姝妍淒涼朝士有何意瘦童羸騎雞鳴前
太倉粟陳未易糴中都俸薄難裹纏爾來方士頗向用
讀書不若燒丹鉛故人聞之應見笑如此不歸殊可憐
長林豐草我所愛羈靮未脱無由緣高侯遠來肯顧我
裹茗抱被來同眠青燈耿耿照土屋白酒薄薄無葷羶
破愁為笑出輭語寄書妻孥無一錢江湖浩渺足春水
鳬鴈滅沒横秋煙何當乞身歸故里圖書堆裏消殘年
謝鮮于伯幾惠震餘琴云是許旌陽手植桐所
斲
仙人巳歸白雲中空餘手植青枝桐根柯盤鬱如蛟龍
一朝霹靂驅雷公烈火半爇隨狂風箕子之裔多髥翁
才氣邁俗驚愚蒙抱持來歸尋國工斲為二琴含商宫
我來自北欣相逢持一贈我為我容自我得此不敢寐
終夜起坐彈孤鴻下絃清泠上黃鐘轉絃更張涕滿胸
黃虞已遠將無同恨君不識牙與鍾恨我不識瞽與朦
周南大雅當誰從
贈相者
吾聞伯樂善相馬一顧千金長高價何人倜儻買權竒
滿眼駑駘居櫪下張君年少目有神走半江湖多閱人
我生瘦愞乏駿骨浪許騰驤防失真連朝春雨今始晴
花枝點眼生春情樓前山色横翠靄湖上柳黃飛亂鶯
便須酤酒與君飲醉倒花前猶滿引嬾從唐舉問流年
欲向德翁謀小隠
題商德符學士桃源春曉圖
宿雲初散青山溼落紅繽紛溪水急桃花源裏得春多
洞口春煙搖綠蘿綠蘿搖煙挂絶壁飛流直下三千尺
瑶草離離滿澗阿長松落落凌空碧雞鳴犬吠自成村
居人至老不相識瀛洲仙客知仙路點染丹青寄輕素
何處有山如此圖移家欲向山中住
賦張秋泉真人所藏研山
泰山亦一拳石多勢雄齊魯青巍峩此石却是小岱岳
峰巒無數生陂陀千巖萬壑來几上中有絶澗横天河
粤從混沌元氣判自然凝結非鐫磨人間竒物不易得
一見大叫争摩挲米公平生好竒者大書深刻無差訛
傍有小硯天所造仰受筆墨如圓荷我欲為君書道德
但願此石不用鵝巧偷豪奪古來有問君此意當如何
兔
少年馳逐燕齊郊身騎駿馬如騰蛟耳後生風鼻出火
大呼討來飛鳴&KR1076;如今老大百憂集拄杖徐行防喘急
卷中見畫眼為明驥聞秋風雙耳立(討來國朝語謂兔也)
鄧文原
題丁氏松澗圖
天目之峰凌紫煙下周林壑紆長川清池斗絶涵倒景
神運直自疏鑿先彼美幽貞廬閒房曲奥辛夷荃蒼官
手植經幾年靈虯夭矯今參天門前朝流暮流水但聞
激石瀉瀨鳴濺濺山人養真衡茅下有書可讀琴可絃
意行清澗曲長嘯松風前山月出林高溪花弄春妍仙
人歌來夜將半天空鶴唳山淒然飇塵大笑狂馳子口
誦丹訣傳真元我欲從之結鄰屋得疏藥圃謀芝田
山中居
山人獨向山中居風雨不庇三椽廬短衣破帽家無儲
形忘意適心自娛挂壁拄杖懸珊瑚鬼神遯跡蛟龍趨
眼前不識為妻孥生平豈解躬耕鋤黃精採苗供曉餔
碧溪飲泉傾瓠壺行歌紫薇眠枕書夢遊滄海坐釣魚
雲霧煙霞同卷舒狙猨麋鹿相驚呼顛崖蒼蒼日欲晡
舉手拊掌笑挽鬚起望八極吞五湖喬松在足憑空虛
有客跨鶴來須臾龐眉皓齒當坐隅綺語唾落飛明珠
翻身别去登康衢寄言擊壤人有無茅茨風俗今何如
梁貢父學士江行阻風圖
匡廬枕長江彭蠡居上游我幼不識風濤怒但喜青山
緜亘急櫓鳴中流老來行道增百憂山有虎兕水次多
蛟虯梁公示我江上圖空齋颯爽迴高秋想見飛廉簸
蕩驅陽侯雷鼓動地萬貔貅連檣十日不得發何異駿
馬伏櫪鷹在韝行人邀福古祠下潔觴置酒旨且柔小
姑倚絶岸彭郎渺孤洲脈脈關情隔煙水不如天孫絶
漢從牽牛明發風止江鏡淨楚天無際來櫂謳回首繫
舟處惟有參差煙樹飛鳬鷗世事翻覆那有定人生憂
樂為誰謀慨彼東逝川白日不得須臾留濯滄浪委浮
丘買田結屋山之幽擷芳釣鮮亦足樂安用高門列鼎
冠蓋誇鳴騶
贈墨士吳雪堂
永寧賜筆世安有易水良工今不傳了知膠漆用相得
亦悟膏火明自煎昔從蒙莊觀副墨老歸芸閣窮太玄
與子欲擬毛穎傳待我暇矣磨墨甎
題開元宫圖
西湖春動風泠泠歘忽鼓瑟窺湘靈夫君要眇降雲軿
椒堂桂棟羅芳馨春城日逝崦嵫暮幽夢重門鎖花霧
玉簫聲沈鳳飛去迸入秋風五陵樹至人高懷視雲浮
昔者金屋今丹丘白鶴來下明月樓知有王喬飛舃遊
仙人好幻多戲劇海變桑田蓮變碧百靈呵護融風息
依舊瓊臺絳宇炫燿雲五色
題李思訓寒江晩山圖
李唐王孫重毫素愛寫寒江千萬樹上有蓬萊五色雲
下有仙家幾庭戶清霜點作秋滿林咫尺瑶窗起煙霧
西風吹動晩山蒼歸舟掩映猶堪數迢迢錦水汎雙鳬
漠漠青天飛雪鷺人間畫手非不多誰似李侯得真趣
李侯宿世列仙儔更有何人同出處徽廟題來字字真
把玩殷勤迺竒遇斯圖斯景世莫傳古汴荒涼風景暮
眼中人事巳非前畫裏山川尚如故老我披圖一愴然
落日長歌漫為賦
王摩詰春溪捕魚圖
輞川之景天下竒我昔曾聞不曾識若人筆端斡元氣
萬頃煙濤歸咫尺漁翁生事浩無窮醉挹青藍洗胸臆
或披蓑笠卧寒蟾或倚孤篷蘸空碧静觀此理良可娛
應須仰慕王摩詰
李昭道春江圖
江上亂山青束筍平沙草樹望不盡大江入海來滚滚
吐雨吞雲雜蛟蜃中有崔巍夐絶之高亭遠出晴空寒
數仞江山傳舍觀英雄英雄盡說孫江東自從得地雙
鶴翁紫髥一拂豚犬空石田睡起秋屢豐歸耕應羨漢
隂翁
趙幹春山曲隖圖
春雲盡斂春山出雨過千林翠猶滴桃花歴亂柳芊綿
兩兩啼鶯在林隙短橋深樹阿誰家樓閣重重映曉霞
往來豈是避秦客理亂不聞度歲華衡門草綠深於染
迴塘瀲灩流青靛雞鳴犬吠各成村巖際飛泉如白練
虚亭寂歴倚江開圖畫千重入望來桃源山莊何足數
此卷真足稱竒哉畫史當年推趙幹妙筆流傳人所羨
吁嗟乎人去悠悠不可呼為君賦此期重見
王晉卿蜀道寒雲圖
巨靈何年移五岳石扇中開兩厓削峽中六月清風寒
仰視青冥何漠漠碧溪屈曲通冷泉紺葉玲瓏帶籬落
鈎連石棧不可梯縹緲煙中見樓閣行行遊子幾經年
幾度空林愁夜鶴仙峰歴覽豈不佳還憶白雲舊巖壑
江城過雨秋氣涼時有疎鐘度寥廓山林如此誰能為
都尉丹青深問學當年故習一銷鎔三百餘年無與角
君家珍秘在雲房六時展對忘離索我詩渠畫相後先
固應不負三生約
李思訓妙筆(并序)
思訓作畫雖由於天性然亦多宗閻立本惜世罕
有知者因見此卷為表而出之
李侯丹青勝結綠貝闕珠宫看不足偶研丹碧寫春山
萬壑千峰僅盈幅應知深處有神仙花落花開度歲年
扁舟自是尋真侣為覓桃源一洞天
唐子華雲松仙館圖
危峰削玉插晴空淋漓秀色含鴻濛世間萬物有時易
惟有青山今古同隠君山下營茅屋煙霞笑傲逃塵俗
日長心境鶴俱閒自掃白雲松下宿谿頭覓句行遲遲
童子囊琴歸竹籬猗蘭調古少人聽等閒何處尋鍾期
棣華堂為錢塘羅雲叔題
江空暗雨飛鴻杳天長古道行人少芳草池塘夢欲迷
紫荆庭下無人埽誰似君家常棣華炫日矜春長媚好
文采風流昭諫孫詩書滿屋來華軒我聞同姓古所敦
尺布斗粟何足論
袁桷
題高彦敬桑落洲望廬山圖(為秋泉作)
長江亭亭桑落洲一塔獨傲蘋花秋邊聲巳逐鼙鼓盡
水氣欲挾漁榔浮謫仙騎鯨五柳老真景變滅隨沙鷗
空餘秦筝與羌管斷續不洗琵琶愁玉堂小窗解蒼佩
晏坐得意毫端收空青點雲碧痕溼方諸取月寒光流
匡廬老人在何許似覺頷首相遲留佳峰稜稜鐵鈎鎖
寸樹點點銅浮漚要知翰墨洒清氣俗子政爾勞雕鎪
秋泉山人息機事青眼不與王公酬高張素壁凜太古
擬跨獨鶴還磯頭人生江湖在適意底用絶俗埋林丘
披圖覽古重歎息天際杳靄疑歸舟
秋泉德生仲章梅叔章周儀之皆次余韻題廬
山圖再次韻以謝
海郡列戍連沙洲榆柳插戟搖清秋擬從京國洗氛瘴
黃塵復作煙花浮西山紫翠不可望但訝積雪如明鷗
愛君寒齋之畫幅瀟洒不寫人間愁胸中丘壑吾豈少
奈此磊磈難為收宣城詩法挺二妙炯若玉瓚盛黃流
永興天機愛神駿碧眼一顧羣無留千年周子古風月
衮衮亦散空中漚乾坤無言混沌鑿頗怪我輩勞鐫搜
沈冥天台老仙伯清坐自與廬山酬天青無人月色古
縹緲五老疑駢頭功名榮身旋蟻磨芻豢得意崇糟丘
何當相從老其下釀酒一醉黃金舟
謝王參議送練春紅二枝
玉堂老仙玩幽獨閉戶無人似初溽倚闌岸幘領孤芳
簌簌輕紅冠羣綠化工有意卑凡卉積李崇桃空眩目
争先鬭巧等堪憐巳向東風盡驅逐此花清妍淨如洗
收拾餘春傲榮辱何郎湯餅徒試妝太真温泉空賜浴
天然生色鑄真態亭午低頭睡初足誰言花后最竒絶
我怪酪奴能汙觸嫣然一笑奉清歡莫把金尊歌别鵠
并刀妙翦駢頭來珠露淋漓袖新蹙似嫌凡子多京塵
却恨高人付流俗微風淡蕩新雨生強拭愁容吐殘馥
擬將色筆寫清意綺語非工那忍瀆徘徊中庭月過半
翠袖娟娟泣寒玉
寄南劒李士弘使君
水雲離離千疊峰海日如鏡行天紅使君新沐坐清樾
筆底丘壑生隂風玉蘭之花不受觸日給飛泉三百斛
高舂打衙人不來鶴立蒼苔動新綠
㶟陽張節婦瓶中杏枝著花因賦
陶人妙合隂陽機凍壺頃刻回芳菲盈盈綠房綴冰蕊
玉蝶婀娜穿帷飛佳人蓬鬢不下堂手繡孤鳳横匡牀
寶刀翦繒試春色翠袖慘淡顔無光烏頭可白珠九曲
造物深知憐不足故應試此一枝春點綴扶疎驚衆目
君不聞天上瓢髯龍平陸成波濤又不聞壁間壺兩曜
瞬息如跳珠齊諧茫昧不可詰炯目看朱動成碧張氏
之壺如截肪真火鍊質千年剛枯根借潤表貞志慎勿
語怪歸荒唐
同子唯賦水車
挈瓶之智誠有餘抱甕之勞亦良苦何人嘗巧抉天機
河伯逡巡魚鼈舞昂昂長身卧塍岸卷地翻濤敵驕暑
誰云龍骨化梅梁未信魚身作橋柱縈紆香輪過流水
突兀雲梯卷清雨横陳歌板促紛綸倒流谷簾聲齟齬
東家饁婦顔色惡步步生蓮空媚嫵陽烏流爍汗成漿
平陸須臾涌銀乳推移燥溼意本同竊奪隂陽天所怒
人言無踵能自至跬步周旋路修阻不辭滿眼看黃雲
歲晩論功付梁梠君不見田舍翁年年苦辛與我同天
寒破褐厭糠覈仰視屋壁知誰窮
善之攜酒招遊西湖值雷雨分韻得杯字
南山樹影糊輕煤北山雲花玉崔嵬絶憐我輩少姿媚
幻此異景窮竒瑰湖光山色兩愁絶更挾新雨除飛埃
千年龍公睡忽醒頃刻駕浪鞭春雷我生倦遊端有意
陳迹黯淡漫蒼苔擬將鐵笛寫清怨復恐翠袖含餘哀
主人似怪不解樂故結勝侣攜尊罍翩翩六鶴舞晴翮
華表清唳雲光開絶憐山雞強聯翼照水寒影空徘徊
謝公屐齒殊濟勝偪仄蓬宇徒低摧娟娟新青故堤柳
片片輕白孤山梅春風佳遊詎易得相與一笑同銜杯
寄張伯雨道士兼簡鄧慶長
越羅作衫花纂纂今年身長覺衣短垂虹大隄迎櫂船
綵袖翩躚酒巵煖還家閉門百不知桐葉題詩綠隂滿
鄰坊為約張隠君細雨湖橋乘款段
煑茶圖(幷序)
煑茶圖一卷仿石窗史處州燕居故事所作也石
窗諱文卿字景賢外高祖忠定王曾孫儀觀清朗
超然綺紈之習聚四方竒石築室曰山澤居而自
號曰石窗山樵此圖左列圖卷比束如玉筍錦繡
間錯旁有一童出囊琴拂塵以俟命右横重屏石
窗手執烏絲闌書展翫疑有所構思屏後一几設
茶器數十一童傴背運碾綠塵滿巾一童篝火候
湯蹙眉望鼎口若懼主人將索者如意麈尾巾壺
研紙皆纖悉整具羽衣烏巾玉色絢起望之真飛
仙人余意永和諸賢放浪泉石當不過是而其泊
然宦意翰墨清洒誠足以方駕而無媿甲午冬十
月其孫公疇出以相示因記而賦之以發千古之
遠想云
石窗山樵晉公子獨鶴蕭蕭煙竹裏月湖一頃碧琉璃
高築虚堂水中沚堂深六月生涼秋萬柄風搖紅旖旎
遵南更有山澤居四面晴峰插天倚憶昔王門豪盛時
甲族丁黃總朱紫曉趨黃閣袖香塵俯首脂韋希雋美
一官遠去長安門德色欣欣對妻子豈如高懷脱榮辱
妙出清言洗紈綺郡符一試不挂意岸幘看雲卧林墅
平生嗜茗茗有癖古井汲泉和石髓風回翠碾落晴花
湯響雲鐺衮珠蕊齒寒意冷復三咽萬事無言歸坎止
何人丹青悟天巧落筆毫芒研妙理黃粱初炊夢未古
舊事淒零誰復記展圖縹緲憶遺蹤玉珮珊珊響秋水
龍門
瀚海雙龍鐵鱗甲卷壑拏雲蹲冀闕千泉百道湊東南
急雨翻空迸晴雪古言神禹功最多導山鑿石疏九河
幽都之地不復顧乃使雙龍下地成盤渦隂風何颼颼
磅礴太古秋墜崕落車礟怪木森戈矛碎砂晴日鋪金
麩云是昔日當關挽勁之僕姑寒泉組練結九曲亭午
赫日光糢糊車聲何轔轔昨宵急水迷無津垂堂之言
猶在耳遊子商人行不已子規徹天呼我歸翠華北幸
那得辭龍門之石高不磨泚筆書我龍門歌
袁裒
送仇仁父分教溧陽兼寄張仲實
往讀大歴才子詩常恨諸人不公卿當時將相漫豪舉
誰如千年麗句留佳名破帽飢吟孟貞曜一尉辛勤晩
初調至今山水餘妖妍尚有當年賦詩料廣文清絶非
警曹況君意氣凌雲高黌宫寬閒衿佩集底用如彼雕
鐫勞丹陽湖西足煙樹想像昭關遁逃路六朝舊迹徧
蒿萊盡是諸賢醉遊處人生自古并合難詩人今日盟
未寒聯珠粲比百里聚會見卜史昂頭看西秦公子眸
炯炯陽羨三年官舍冷憑君為我致相思行矣追尋嘯
煙艇
御選元詩卷二十六
