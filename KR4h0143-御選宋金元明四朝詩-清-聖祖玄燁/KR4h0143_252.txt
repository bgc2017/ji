欽定四庫全書
御選明詩卷八十三
七言律詩十六
周世選
秋暮自西村道經衛河
野望平蕪秋色闌疎雲斜照鴈南天臨風楊柳流霜葉
夾岸村墟起暮烟漁唱寒汀孤棹迥笛聲衰草幾人旋
藍輿遠道催歸思籬菊噴香正爛然
許國
月夜集余太史宅觀白藥
冰姿綽約照人寒錦席淹留盡客歡上苑名花春後得
美人遙夜月中看高歌脱帽狂呼酒半醉移燈數倚闌
明日還來可乘興莫教風露暗摧殘
秋聲
銀漢滄浪淨碧空天街一葉下梧桐霜前淒切兼砧杵
月裏悲涼斷塞鴻何處羈人驚伏枕幾回中夜感飄蓬
繇來志士輕搖落莫向西風憶桂叢
林如楚
春情
鳳樓十二倚窗開楊柳如烟拂鏡臺瑶瑟夜深還獨奏
舞衣春至為誰裁雙雙乳燕穿梁入點點飛花入戶來
織得錦紋無用處夢魂空繞白龍堆
秋聲
纔驚淅淅轉蕭蕭散入寒空萬里遥暮雨數枝湘岸竹
涼風八月廣陵濤靜分梵宇搖金鐸虚度秦樓引玉簫
黃葉滿窗欹枕倦更堪鳴鴈落烟霄
歸有光
西苑觀刈麥
御苑清風正麥秋金輿晚出事宸游兩岐凝露垂黃茂
萬斛連雲際麥疇先為祈年多瑞雪節來甘雨應玄修
豐穰美報非無事粒粒曾關聖主憂
賞荷次韻
碧池清泚漾天香滿眼芙蓉似水鄉映日新糚爭綽約
迎風小舞稱清狂須酬佳客千杯綠無奈明時兩鬢蒼
向晚乘涼各歸去一天明月浸滄浪
鄭家口夜泊次俞宜黃韻因懷昔年計偕諸公
飛沙竟日少光輝浪急風高月色微為憶含桃催物候
尚淹行李未春歸吳歌獨自彈長鋏楚製堪憐著短衣
還往常經鄭家口當時同伴共來稀
袁尊尼
春暮
乳燕流鶯相和鳴曉風吹滿送春聲桃花落盡千溪煖
柳絮飛殘幾樹輕紫陌青騘回首恨朱簾粉面斷腸情
少年已去如無及為語游絲莫謾縈
何洛文
游石湖遂登上方寺
山色湖光本自妍冶游況是暮春天帆開塔影沉菰浦
風細花香入酒船簫鼓沸時鷗鷺起星河動處水雲鮮
憑將謝朓詩中景總向王維畫裏傳
許相卿
除夕感懷
酒冷香銷夢不成逼人殊覺歲峥嶸老如舊歷渾無用
醉戀殘燈亦暫明雪霰已應隨臘盡梅花寧復與春争
向來筋力虚名盡白髮無愁也自生
王嘉言
送錢祠部以德守真定
郊原同餞戀芳樽攜手河橋離思繁幾載為郎馳妙譽
一朝出守荷殊恩雲開恒岳懸飛蓋月照漳河擁畫旙
儒雅由來光吏治不妨乘暇倒詞源
皇甫沖
送劉朝甫還吳
同游心事已成非忍向都亭復送歸二月渾河冰尚合
三春禁柳色猶微舊來道路愁能記此去音書憶到稀
極目輕舟雲水上别君那得不沾衣
皇甫涍
晚興
悵望林巒返照微渚煙江樹淨冬輝籬邊黃菊人方逸
湖上青山興不違斜月暗催漁唱起片雲遥伴鶴飛歸
近來好事相過少落盡寒霞獨掩扉
皇甫汸
暮春雨後病遣
庭閒坐對日仍斜邑小猶堪早放衙已過一春纔見燕
乍來微雨亦驚花桑麻自擬勞民事桃李何緣競物華
正是茂陵多病骨好從勾漏覓丹砂
南省齋居
漢家祀典盛如今幾處郊宫駐輦深燕月懸知臨太乙
淮流争得向汾隂齋居宛記分蘭省禁衛仍聞集羽林
静數從臣枚朔輩同時零落忽傷心
荅蔡子木初秋約游之作
官閒似與病相宜朝謁俱無起獨遲禁院蟬聲移物候
空山木葉報君知薄游丘壑何嘗廢雅興琴書每自隨
聞說潘生歸騎省却因詞賦動秋思
七月六日訪蔡比部作
中郎身寄白雲司戶近青山秋早知樹下聞琴蟬噪後
花間倒屐客來遲迢迢榆漢雙星待冉冉蘿陰滿徑垂
行樂漸宜清夜永從君秉燭向南皮
同王子集蔡子館
相逢西府訝初筵為語當時一惘然戶下鳴螿頻帶雨
湖邊落木似催年人傳台嶽題詩後客向長沙奉召還
機事對君渾遣盡莫嫌爭席主人前
春暮索居
棲息無能出世塵青山何處可藏身還期向子招禽慶
為報支公待許詢靜對鶯花思舊事忽驚風雨送殘春
朝來閉戶多相戲猶自含毫擬荅賓
金陵懷舊
平生蹤跡半京畿别去秦淮歲屢違道上投珠多按劔
市中擊筑幾沾衣寺尋白社僧猶在宅訪青溪客已非
莫學隴西逢醉尉夜深愁向霸陵歸
普德寺
古寺城南訪六朝高臺一望幾蕭條門前黃葉催年暮
林外青山覺路遥塔影常圓沙苑月鐘聲靜帶楚江潮
老僧宴坐躭禪定送客何曾過虎橋
送王戶曹擢九江守
甘泉獻賦早知名才子為郎在兩京闕下承符初出守
郡中森戟已相迎空庭廬嶽晴雲色燕坐潯陽江水聲
試覓古來循吏傳幾人年少寄專城
赴丹陽廣福寺與弟言别(寺在練湖傳為日光佛靈異而建上有第十一泉名玉乳云)
古寺碑題西晉年澄湖如練倚窗前寒雲自覆金光殿
荒草猶埋玉乳泉楓葉染霜秋後色雨花和梵夜中禪
亦知閱水同觀世不奈潮聲送客船
送馮咸甫孝廉北上
漢時世濟數諸馮今代家聲晚更雄忽枉新詩憐小謝
已無故友似嵇公直臣曾抗批鱗疏俠士猶存彈鋏風
射策入朝逢内侍指看折檻在墀中
錢江夕泛舟人因指括蒼感賦
冬霽寒輕樹未凋丹楓江岸似花饒半帆布影懸初月
幾處漁燈點落潮慢世不將辭賦賣端居何用簡書招
白雲東望蒼山路曾記當年誤折腰
鴈宕
千山行入鴈山中猶道仙源路未通鐘落風濤知近海
衣生香霧若淩空竒峯指點憑僧話幽壑攀躋只鳥同
别向龍湫訪飛瀑一林晴雨石梁東
皇甫濓
啟關
長日齋心解息機聊堪經月掩衡扉忘言客難將誰設
避地車塵亦自稀蟬寂松風還易聽雀驚荷露定難依
朝來爭席猶相笑却信人間事轉非
馮惟健
歸讀書處作簡汝威弟
城南書舍復相違身外浮名有是非若得羽翰遺世網
定應猿鶴老柴扉泉鳴花徑時垂釣日到松梢自曝衣
王子夜深乘月色山頭吹把玉簫歸
馮惟敏
石頭城有懷
石頭城畔枕寒潮坐聽疎更夜寂寥生計已拚尋舊隱
窮年猶自滯歸橈空悲浪跡淹三楚無復傷心問六朝
稷下故人知健否何時散步汶陽橋
馮惟訥
秋日同參伯邵公游鳳凰山
鳳凰高閣俯晴空萬里蠶叢此路通遠近川原秋色裏
參差草樹夕陽中尊前舞袖翻霜葉天外清笳咽塞鴻
回首舊游成夢隔獨將遲暮歎征蓬
至都始見峻伯留宿廨舍識喜
可憶毗陵夜雪船亂帆相背各風烟探囊詩卷行堪把
計日心期又隔年秉燭更疑成别夢當杯翻怯近離筵
同游自昔多豪彦獨對狂歌倍黯然
秋日寄懷家兄
燕山落木鴈來遲遠客南歸未有期明月雙懸江海淚
秋風一寄鶺鴒詩淹留賈誼才無敵漂泊馮唐鬢欲絲
最是昭王遺恨處黃金臺上草離離
侯一元
贈王督學
長江千里白波來畫舫風輕五兩催新雨曉看雷澤漲
冰壺秋映洞庭開洲前月落聞湘瑟峽外雲飛見楚臺
辭賦郢中應一變漢家方重馬卿才
舟次感懷
江城久客鬢垂絲故國長年入夢思老大緫非童穉日
川原猶是釣游時笛中朋舊今誰在鏡裏衰顔轉自疑
安得相隨慶禽侣雲山采藥任吾之
栗應宏
龍山别業即事
葺屋空林半翠微柴門無事柳依依隔年藥物頻宜日
近午茶烟欲上衣山郭歲時流水舊野堂風雨到人稀
興來獨步多尋賞為問茅君理息機
高岱
詠鸚鵡
一入深籠捐翠衣隴雲秦樹事全非月明萬里歸心切
花落千山舊侣稀棲傍玉樓春晝永夢回金瑣曙光微
翩翩海燕羣相趁簾幔風高得意飛
汪正叔席上對菊别子畏
清宵虚館絶紛華霜滿高城咽暮笳尊酒放歌俱白雪
風塵愁鬢又黃花幽懷共擬淵明宅遠道堪憐博望槎
此去逢春多塞鴈莫言巫峽是天涯
秋夜送梁舍人奉使便道歸嶺南
沈沈宫漏夜霏微風灑離愁動客衣仙掌乍分秋色去
征帆遥帶月明歸路經庾嶺梅花發天入衡陽鴈影稀
尊酒薊門須盡醉明朝空惜故人違
送徐荆州
中原形勝古荆州露冕看君此壯游十載共淹長樂漏
一麾今賦仲宣樓雲開夢澤浮空盡水到巴江入楚流
應念故人頭盡白風塵猶自滯貂裘
何良俊
與張玄湖夜飲醉歸用韻
總為繁華住舊京尊前花朵照人清楊枝鬭舞全無力
桃葉傳歌慣有情閱世堪悲惟逝水喚人行樂是流鶯
莫辭酩酊歸來晚殘月依依下石城
春日花前聽李節箏歌作張王屋黃質山海誇
余以歌館之樂書貽之并要和篇戲呈紫岡兄
瘦鶴支離病客身黃鶯嬌小帝城春花前莫遣清尊歇
頭上應添白髮新縱飲已忘身外事當歌且惜眼中人
秦淮花月如天上幾欲乘槎一問津
金大車
寺中荅高近思
曾向長干寺裏來高情逸興愧君才夜壇得句驚山鬼
秋壁穿雲破徑苔明月聽簫緱氏嶺芳春對雨越王臺
重來往事如流水笑指山桃五度開
雨花臺觀月
高臺上與碧雲齊坐看冰輪出海西吳苑參差雙闕迥
楚天高闊萬峯低燈懸村落昏初見帆出江烟遠欲迷
疑向廣寒歸路晚滿身風露夜淒淒
贈蔡内翰九逵
清朝散吏鬢毛斑江左詞人數往還綵筆調高追漢代
玉堂官冷厭仙班醉攀春柳晴看月卧放晨衙早閉關
他日思君尋舊隱荷花衝雨洞庭山
金大輿
秋日與徐比部宿棲霞寺雲谷僧房
仙郎乞假白雲司暫向東林問遠師仄徑蟲喧秋露後
空堂人語夜燈時天花不著山中樹細水爭流石上池
灰刧莫教傷往事且看明月倒金巵
客舍病中懷康裕卿兼寄顧氏兄弟
越客僑居建業城白門花月幾同行别來窮海青春歇
望入長天暮靄生離恨自驚隨積草鄉心翻厭聽流鶯
虎頭兄弟追歡日應念文園病馬卿
寄升菴先生
人日梅花自可憐折來誰為寄西川入行欲附銅魚使
四海爭謠白雪篇滇水山川增氣色錦江花柳隔風煙
何時一棹穿巴峽得就揚雄問太玄
文彭
題溪南别業
西溪溪水深不流溪南更築林堂幽會心自有濠濮想
乘興不數山陰舟一簾暮雨足吟眺萬疊春山作卧游
主人縱有蒼生寄清夢依然狎白鷗
文嘉
天池
天池之山今始到仰首忽見蓮花峯池水潺湲瀉琴筑
石壁嶻嶪開芙蓉春疇連延麥初熟暮嶺迥合烟已重
肩輿催予下山去悔不此地巢雲松
蘇濓
寄北山李璽卿
客裏逢秋倍憶鄉裁詩遥寄鴈南翔東山樂事攜紅袖
西閣才名溢縹囊舊雨故人空在望新豐美酒共誰嘗
猶聞聖主思耆碩尚問先朝尚璽郎
蘇澹
莊上閒居
苦柏叢篁與屋齊野雲常宿藥欄西鷗情久定看春鴈
鶴夢初驚怪午雞葉墮每令山犬吠月明常賺夜烏啼
隔橋景物應如待日引幽人過鹿谿
夏日閒居
繩牀瓦枕興偏賒靜檢芸編玩物華蝶夢欲殘香散靄
鳥聲不斷樹籠霞林墟乍迸翁孫竹籬落齊開姊妹花
便託瑶琴奏清賞南薰早為過山家
張獻翼
有所思和黃吉甫
鴛鴦七十自成雙翠袖紅顔映碧瀧淮水有時邀玉笛
秦樓無伴對銀缸梨雲入夜常飛夢桃葉乘春欲渡江
相望本無千里隔共看明月照寒窗
張燕翼
送仲氏之南都
鴒原思别惜依依洛下憑誰薦陸機池上夢隨芳草去
江干心逐片帆飛愁添旅食頻彈鋏葉落空園靜掩扉
欲識倚門情更切白雲回首是庭幃
李攀龍
郡城西樓
使君杯酒郡西樓倚檻高臨落日愁河朔浮雲連巨麓
太行春雪照邢州自憐叔夜常多傲無那相如故倦游
畫省少年人所羨風塵豈亦念淹留
青蘿館
湖上高齋此一時垂蘿四面繞茅茨欲令何處紅塵入
可道窺人片月疑色借古松成遠勢意含幽石有餘姿
空傳蔣詡開三徑不遇求羊那得知
送皇甫别駕往開州
銜杯昨日夏雲過愁向燕山送玉珂吳下詩名諸弟少
天涯宦跡左遷多人家夜雨黎陽樹客渡秋風瓠子河
自有吕虔刀可贈開州别駕豈蹉跎
懷子相
薊門秋杪送仙槎此日開樽感歲華卧病山中生桂樹
懷人江上落梅花春來鴻鴈書千里夜入樓臺雪萬家
南粤東吳還獨往應憐薄宦滯天涯
送趙戶部出守淮陽
仙郎起草漢明光幾載軍儲事朔方五馬新為淮海郡
三臺舊署度支章行車麥秀隨春雨卧閣花深對夕陽
時憶上林詞賦客鴻書遙下楚雲長
同元美子與子相公實分賦懷太山得鐘字柬
順甫
域内名山有岱宗側身東望一相從河流曉挂天門樹
海色秋高日觀峯金篋何人探漢策白雲千載護秦封
向來信宿藤蘿外杖底西風萬壑鐘
郡城樓送明卿
徙倚高樓問索居故人湖海意何如尊中十日平原酒
袖裏三年薊北書大麓夏雲當檻出石門寒雨過城疎
明朝遠道空相憶那得仍停長者車
重送山甫
短髮蕭蕭日影孤清秋行色又皇都百錢杖底猶懸否
片刺懷中好在無老去他鄉唯藥物愁來佳句滿江湖
只言倒屣尋常事不是燕山舊酒徒
登黃榆馬陵諸山四首是太行絶頂處(錄三首)
太行山色倚㠝岏絶頂清秋萬里看地拆黃河趨碣石
天迴紫塞抱長安悲風大壑飛流折白日千厓落木寒
向夕振衣來宿雨關門蕭瑟罷憑欄
西嶺高秋大陸前馬陵寒影踏遙天羣峯不斷浮雲色
絶嶂長流落日懸地險關門銜急峽山竒削壁挂飛泉
何人更遇青泥飯有客空歌白石篇
西來山色照邢襄北走并州擁大荒巨麓秋陰沙渺渺
石門寒氣雨蒼蒼天邊睥睨窺句注樹杪飛流挂濁漳
搖落故人堪極目朔風千里白雲翔
送許右史
少年裘馬日紛紛老去誰應更識君酒態美如嵇叔夜
詩才清似沈休文曳裙忽動梁園雪飛蓋兼停鄴下雲
試向尊前看過鴈春風那不念離羣
與友人登郡樓二首得秋字雲字
開軒萬里坐高秋把酒漳河正北流自愛青山供使者
誰堪華髮滯邢州浮雲不盡蕭條色落日遙臨睥睨愁
上國風塵還倚劎中原我輩更登樓
搖落高樓此對君天涯不復有離羣銜杯大麓來秋色
倚檻邢臺過白雲樹杪人家漳水出城頭風雨太行分
極知今日同王粲賦就還應鄴下聞
子與病起移書二美吳下羣賢爰修禊事踴躍
勝游遙為屬寄
伏枕經春憶舊游永和三日命扁舟一時藝苑人亡恙
千載蘭亭事可求吳下山川何藴藉王家兄弟本風流
獨憐搦管傳觴處有客中原自白頭
王世貞
柳洲亭即事
紫微分館曲城阿碧甃朱欄奈勝何一一芙蓉爭插漢
雙雙舴艋戲回波烟將暝色歸蘿薜風引歌聲出芰荷
今日吳興使君道柳洲佳較白蘋多
金山與送者飲别登舟作
江天高閣倚㟴峨惜别猶呼金叵羅送客總歸唯月在
游人欲老奈山何才聞出峽吳音少稍入中流楚調多
爭道壯游官亦得不知吾意已蹉跎
桂花
五嶺秋清瘴欲消尉佗城外鎻岧嶤金鵝岫暖花爭發
玉兔宫寒葉未凋明月自吹靈隱粟白雲誰誦小山謠
天香莫怪誇君採曾躡仙人上漢橋
鴛鴦
翠領文綃淺著緋軟波芳渚自依依生憐蕭史前身定
長向韓馮故冢飛璧月聮窺秦殿瓦銀燈雙上竇家機
烟波最好翻新曲聽罷吳儂並手歸
夏日同僚友游崔都尉山莊分韻
尺五高臨杜曲天況逢三伏勝游偏夾堤楊柳涼全得
出水芙蓉曉故鮮南國烟波開檻外西山風雨落尊前
誰家暗度秦臺引回首朱門月可憐
于麟邀登郡樓分韻得秋字
使君杯酒一登樓倚檻蕭條木葉愁不盡天風吹大陸
何來嶽色滿邢州匣中星動雙龍夜柝裏寒生萬馬秋
為問郡曹諸記室幾人能並李膺游
迥瀾臺馮廷尉南江築在雲間第一橋外
欲識先朝馮野王高臺宛宛水中央為憐游鳳金陵地
猶帶棲烏御史霜起傍北辰瞻北闕望依南斗憶南荒
請看喬木連雲起不似蓬池多慨慷
載用廷尉長公京兆君韻
卜築初成萬象開高風不讓景夷臺九峯雲氣時時合
三泖波光面面來共道將軍人似樹宛然仙尉市名梅
狂瀾砥柱當年事感舊懷賢首重回
履省任後之吳興部戲作
縱然名姓墮塵寰身比闍黎可較閒錫杖乍飛天竺寺
芒鞋還踏道場山三生公案聊須檢十部除書了不關
細雨斜風應便住故鄉原在一帆間
游南高峯
從游指點南高勝躡屩攀蘿興不賖畫裏餘杭人賣酒
(可以望餘杭城中)鏡中湖曲棹穿花千巖半出分秋雨一徑微明
逗晚霞最是夜歸幽絶處疎林燈火傍漁家
初自彭城山行聞鶯
水宿逶迤不計程有無春事未分明白門渡口逢三月
黃鳥行邊始一聲句向清時稀感慨官因遲暮減心情
祇園桃李花如錦秖為游人特底生
贈馮咸甫
汝向玄都禮赤文吾從彩筆覩青雲魚歌不惜齊南鋏
騘步終空冀北羣諫院世傳真御史陪京人頌大馮君
亦知忠孝而家事可但詞場第一勛
徐二公子邀與陸司寇吳司空游東園
六月冰壺生晝涼侯家池館勝平陽樓頭霽色開鳷鵲
臺下新雲似鳳凰客詫郇公厨味好人驚衛尉厠衣香
不煩投轄深相挽小舫青油繫綠楊
送瞿師道太史使大梁周藩
長安草色上鳴珂繁吹春調四牡歌太史授圭開赤社
宗藩如帶指黃河天邊漢節蛟龍繞雲後梁園鴻鴈多
上客知君頻授簡鄒枚詞賦未應過
戚大將軍入帥禁旅枉駕草堂賦此贈别
初聞小隊駐吳江忽漫花溪隱畫艭細柳尚虛金鎻甲
前茅時緩碧油幢南中舊部思馳義塞上新城喜受降
儻寫雲臺須第一如論國士總無雙
履善比部歸自嶺右賦此問之
問君八月下牂牁銅柱天荒使者過桂嶺風來秋色早
盤江木合瘴烟多蠻童夾道誇椰酒蜑女穿花出櫂歌
向識子雲竒字擅近來詞賦更如何
送狄行人使蜀藩
隱隱寒星度永安迢迢節使下金鑾錦江新水迎船發
石棧浮雲騎馬看梧葉舊餘周典禮蠶叢爭識漢衣冠
壯游詞賦應歸汝對酒母歌蜀道難
喜吳山人過訪村居
出塞吹笳馬上聽薊原春草又凋零相逢門巷淹今雨
垂老江湖混歲星醉後放歌雙眼白愁時拂袖萬山青
何當謝却人間累五雨追攜下洞庭
游虞山拂水巖
鬱盤蒼翠有千株絶頂肩輿興自扶天闢陡崖如擁劔
風迴飛瀑盡含珠山僧偈向巢間發湖妓糚從鏡裏鋪
逢勝便思雲卧穩未須投暝問樵夫
登金山
青螺㶑灎水晶盤斗削風烟面面看地湧樓臺千蜃結
天迴波浪六鰲蟠山形自挾秋雲壯海色遙將曙日寒
怳忽龍宫吟嘯起何人玉笛倚欄干
秋日病中書懷
散帙高秋病骨清科頭聊復罷將迎眠過半壁紛紛影
坐數空林葉葉聲末路行藏難任性中年哀樂易關情
東鄰判負黃花約酒債朝來頗漸輕
祈雪齋居次峻伯寅長韻
畫省森沈坐掩門齋心應自遠塵氛僊郎曲調裁春雪
武帝祠壇禮白雲天闊苑鐘空外度夜寒宫漏夢中分
栢梁何限豐年頌今日瓊瑤祇報君
丁已春余以青臬朝衡王賜宴殿中大雪有述
使者相逢玉樹留君王設醴殿東頭鱗鱗積素分鴛甃
片片飛花點翠裘上客無漸梁苑對何人不羨雪宫游
酡顔緩傍雕欄出欲唱陽春自寡酬
同徐汝思登雲門山
芙蓉削立郡城西躡磴捫蘿徑欲迷忽有青天穿箭括
初疑璧月挂瑶梯雲根半壓千峯小海氣遥吞萬堞低
搔首狂歌吾不厭莫驚風雨妬新題
登岱六首(錄二首)
軒轅皇帝有高臺鞭石千秋輦道開匹練天縈吳觀出
金泥日射漢封回西盤瓠子河如帶東挂扶桑海一杯
誰為登壇論王氣祇應塵世有僊才
尚憶秦松帝蹕留至今風雨未全收天門倒瀉銀河水
日觀翻懸碧海流欲轉千盤迷積氣誰從九點辨齊州
人間處處襄城轍矯首蒼茫迥自愁
游大司寇顧公箬溪書院分韻
壺觴選勝一從容負郭堂開面面峯地擁菰城横翡翠
天迴箬水浸芙蓉敢從門外題凡鳥曾向雲間識卧龍
抱日蒼虬雄對舞主人親植兩株松
石峭亭虛瞰碧空振衣長嘯許誰同千林瀑過初疑雨
萬葉秋歸自起風洛下名流唯白傅襄陽耆舊有龐公
仍聞東閣開高宴不為登臨興易窮
游木犀嶺得峯字
酒榼琴囊到處從風微桂嶺畫溶溶億身金粟光能滿
十里旃檀氣已濃靈隱不隨明月墮小山長愛白雲封
狂來一鼓三秋曲亂插繁花過别峯
王世懋
春日集袁魯望齋中遇雪得先字
高齋寒色似春前坐裏梅花慰别筵不盡黃昏迷海月
長吟白雪醉吳天梁園此夜傳觴促金谷何人得句先
為報袁安休獨卧浮沉我輩總堪憐
天池夜月
華池秋歛玉波停絶壑松濤壯地靈萬頃晴雲湖上白
千峯落日醉中青支頥坐印蓮花石欹枕還聽貝葉經
酒罷不須愁欲暮自留山月照人醒
復出莆陽即事因之有懷家兄
五馬驂驔又復東劇憐行色有壺公江湖不雨常生白
山葉無霜也自紅野店風腥魚市近官橋石老蠣房空
亦知橘柚榮堪寄只是長天少片鴻
登馮廷尉迴瀾臺
當年抗疏比朝陽此日登臺憶鳳凰拒浪獨懸天一柱
溯流常在水中央江空夜唳華亭鶴柏老秋凝御史霜
歌罷迴瀾氣蕭瑟至今蛟蜃不能狂
横塘春泛
吳姬小館碧紗窗十里飛花點玉缸臘屐去尋芳草路
青絲留醉木蘭艭山連暮靄迷前浦雲擁春流入遠江
棹裏横塘聽一曲烟波起處白雲雙
謝榛
送王侍御按河南
塞上初歸復此行燕南極目送飛旌天連嵩嶽寒雲盡
馬渡黃河春草生簪筆常思未央殿封章時發大梁城
知君最愛應劉賦更向西園一寄聲
早發坡泉薄暮至太行山下
地分三晉此山川形勝迢遙在馬前亂石斜通青草路
太行横斷夕陽天漫垂雲氣孤村雨時聒鄉心幾樹蟬
不及阮宣隨處醉興來即解杖頭錢
春柳
黃鸝時復喚春游陌上楊花漫不休幾向離筵搖落日
莫教長笛動清秋輕烟直接都門外細雨低臨灞水頭
謾繫王孫金絡馬萋萋綠草有人愁
病懷
鬢髮蕭蕭晝不冠他鄉風物若為看花庭曬藥日將午
茅屋烹茶春尚寒久别親朋誰問病深憐兒女自加餐
是非高枕浮雲過遙憶西湖舊釣竿
天寧寺同章景南行人李于鱗比部餞别李伯
承明府之新喻
野寺門前楊柳新一尊聊此駐征輪西山物候仍餘雪
南國芳菲更有春楚櫂正逢歸塞鴈漢雲遙送渡江人
共知陶令還相憶落日匡廬北望頻
冬日雪登鬱孤臺
孤臺突兀樹摧殘此日登臨自鶡冠哀角暮從風外斷
荒山愁動雪中看關河渺渺行人遠吳楚蒼蒼落木寒
醉倚南樓望江北片帆何處是長安
寄懷西谷主人
上黨歸來獨憶君野亭幽事每宵分荷池燭影游魚蕩
花院棋聲宿鳥聞漳水遠通千里脉洛城高壓萬山雲
于今南北殊修阻回首長吟又落曛
楊參軍次和歸自古北口
淮南高士落人間仗劔經秋未破顔自惜草玄淹歲月
可堪垂白向邊關天横落照明孤壘地湧黃沙接亂山
長路誰能問行役夜來驅馬雪中還
送客游洞庭湖
相逢楚客問巴州此去揚帆湖上游日月平臨洞庭水
烟霞半入岳陽樓低空白鴈投寒渚隔浦丹楓照暮秋
莫向湘君聽鼓瑟黃陵月冷不勝愁
喜黃實甫至留酌
自别梁園歲幾徂可憐消息斷江湖相逢白髮嗟多少
一醉黃金問有無地接邊關秋氣早樹翻烏鵲月明孤
百年聚散應難定與爾長歌扣玉壺
自述
九江山下三橋水地僻塘回蒼樹遮懶讀亦生書帶草
無憂不種鹿葱花光爭日月惟詩卷暗犯星河有釣槎
麥飯布袍堪自寄百年未了此生涯
送毛明府伯祥去羊城
君今初捧郎官檄此去羊城道路賒海上有雲連蜃氣
嶺南無雪到梅花行春策馬青山近退食鳴琴白日斜
回首風塵迷北望幾逢燕使問京華
留都上邢少司馬
司馬牙璋此日分誰將書劔許從軍論兵曾上平蠻策
奉使寧誇喻蜀文詔下三川新雨露圖開八陣舊風雲
不須頻說東征事只見當年吐哺勤
梁有譽
出郭小園二首
澹澹波光冉冉天汀蒲沙柳共依然驅馳未卜宜瓜地
貧病猶營種秫田杜宇聲殘花似雪鵓鳩啼急雨如烟
朋游共棄嵇生懶誰掉江湖載酒船
新水斜通浴鷺洲蒼蒼孤嶼鏡中浮黃花未綻江南景
紫蟹先成水國秋舊路忽驚芳草合高臺獨上暮雲稠
郊居豈為棲遲計堪笑人間沈隱侯
春日病起得家書悵然有感
苑柳宫槐生曉烟起看佳節倍堪憐天涯尺素驚殘臘
客裏分陰似小年愁病可堪歸鴈後春心空負落花前
西山爽氣朝來好擬把琴尊眺遠天
送文子還吳
湖海蕭條劔氣孤吟邊白髮歲華徂馬卿四壁愁沽酒
張翰三江擬釣鱸月下潮聲過建業雨中秋色上姑蘇
挂冠余亦滄洲去遲爾烟霞倒玉壺
燕京感懷
山翠成圍連積石河流如帶接崆峒北廵終協成龍瑞
南幸曾看飲馬功綵杖參差垂象外烟花繚繞畫圖中
獨憐旅食真何補帝苑風光自鬱葱
送莫祠部督學貴州
獻歲星軺出漢京南中鳥道入雲平遙經遷史浮湘處
肯讓文翁化蜀名戀闕夢懸春署月登高詩滿夜郎城
莫嗟萬里風烟迥攬轡應憐報主情
登黎氏山樓
樓前山氣日氛氲偶為看山一訪君下榻微風吹石壁
當歌明月出江雲斷鴻遠向沙頭落孤磬低從樹杪聞
祇道避喧非避世他時休勒稚圭文
歐楨伯貽桂樹
嶺嶠空傳入桂林汝移雙榦自丹岑高枝寒拂星榆影
側葉晴分若木陰仙客偶從廬兵遇詞人謾向小山尋
何如歲晚幽窗下金粟香飄對苦吟
寄陸子和
江門一别又秋分何處風烟不憶君久客衣裳鶉自結
舊游尺素鴈為羣十年世路彫青鬢三歎斯人卧白雲
羽翼南溟最相近未須重勒北山文
人日柬楊子
游子頻年棲漢庭又看春事落階蓂乾坤雙眼逢人日
江海孤槎是客星病起鬢毛知汝白愁邊楊柳為誰青
風烟況復音書隔向夕征鴻不可聽
徐中行
荅孫侍御秦中見懷之作
千里緘書報漢曹新傳使節在臨洮西通大宛飛黃入
北上蕭關大白高沙苑春深饒苜蓿柏亭秋晚醉葡萄
誰知侍從回中後更有詞臣賦綵毫
題潘中丞留餘堂
勲滿青雲獨晏如堂開綠野署留餘非關物理嫌多少
自喜榮名讓太虛門似于公堪結駟官仍柱史只藏書
韋平素業君須見玉樹參差接禁廬
送李使君復守夔州
遷客新彈漢吏冠春風相送使君灘賜環自荷天恩重
叱馭寧辭蜀道難益部星臨三峽曉岷江濤起萬山寒
懸知戀闕情無限永夜遙從北斗看
秋日諸君餞焦山作
破浪扁舟興轉饒憑虛杯酒坐烟霄秋陰曉散千帆雨
海色晴連萬里潮半壁樓臺藏䆗窱中天日月避岧嶤
青山況有焦君宅白社他年可待招
奉送元相華亭徐公南還
浮雲西北晚暝暝元宰新傳出漢庭微省天迴三殿紫
布帆秋掛五湖青帝從宵旰思賢佐人向烟霞仰歲星
門下侯芭今白首相逢猶得問玄經
玉女潭
仙臺千尺玉為容寒照瓊樓十二重石鏡月華流桂樹
錦屏秋色散芙蓉碧霄縹緲春雲度絳雪葳蕤白日逢
更喜洗頭盆尚在便應晞髮卧高峯
黃臺泛舟懷子相
峭壁初開白石灘烟霞百里鏡中看青天瀑挂千秋色
滄海雲垂萬樹寒倚棹芙蓉生暮渚開尊鷗鷺過風湍
愁來却憶維揚客潮落江空賦采蘭
再和袁魯望
匹馬蕭蕭向帝州北風吹雪滿貂裘棄襦自許終逢主
抱璧何妨晚拜侯夜月銜杯燕市裏春雲載筆鳳池頭
相思南望蘼蕪綠定有鴻書問舊游
登岳陽樓
天敞平湖萬里臺秋高鴈色照行杯三湘白石波間動
七澤青山鏡裏開風靜仙人吹笛去月明神女弄珠來
徘徊便擬休餐住俗吏慚非曼倩才
吳國倫
陶尚書邀游開元寺
自投簪紱下承明尊酒看山鹿馭輕載客遠隨松徑入
尋僧深叩石門行春衣翠滴諸峯色夕磬清流萬壑聲
梵殿書臺零落盡君家五柳獨含情
寄懷子與
故人幽思白雲同只怪新詩病後工看菊屐停三逕裏
採蓴舟泛五湖東尺書迢遞緘秋色斗劒憑陵倚暮空
我亦倦游歸未早可能雙翼比晨風
黃鶴樓
黃鶴仙人去不回漢家樓閣自崔嵬千帆雨色當窗過
萬里江聲入座來雲夢天低湘女怨洞庭葉下楚臣哀
西風何處聞長笛亂落梅花到酒杯
歌風臺
何年衣錦帝鄉回父老猶能指漢臺寶劔尚留千古色
翠華曾擁萬靈來沛宫巵酒懽相屬芒碭星辰黯不開
欲問楚歌誰更似大風蕭瑟使人哀
鄱陽湖
欲向匡廬卧白雲官亭水色盡氤氲千山日射魚龍窟
萬里霜寒鴈鶩羣浪擁帆檣天際亂星蟠吳楚鏡中分
東南歲暮仍鼙鼓莫遣孤舟逐客聞
送顧季狂方景武赴汪中之招
十日山城醉濁醪歲殘猶復攬征袍婆娑贈汝雙龍劔
貧賤驕人五色毫馬上幔亭晴雪擁春來幕府瘴烟高
探竒並倚空同嘯不忝元戎得二豪
將至武夷以詩促季狂併約沈郭二子
武夷明日是中秋遲爾還攜二客游薜荔巖懸千古月
桃花洞入五溪舟仙人委佩青霞落詞客揮毫白雪流
佳節名山如可負却從何地覓丹丘
過層臺驛
野潦奔鳴石逕斜疎林殘日見田家編籬半護卭王竹
築塢新移望帝花荒徼萬山連蜀道遠人重譯問京華
鄉音斷絶愁如夢何處風高急暮笳
御選明詩卷八十三
