欽定四庫全書
御選明詩卷六十八
七言律詩一
劉基
冬暖
今年南國天氣暖十月赤城桃有花江楓未肯換故色
汀草強欲抽新芽野畦落日舞殘蝶小池過雨喧鳴蛙
城上幾時罷擊柝愁見海雲蒸晚霞
夏日雜興四首(錄二首)
層樓迢遞俯清郊天際羣山檻外交日暖水禽鳴哺子
風輕沙燕語尋巢綠荷雨洗藏龜葉翠竹煙寒集鳳梢
可歎仲宣歸未得苦吟終日倚衡茅
菱葉荷花漸滿池紅榴綠篠正相宜天邊日出園葵覺
地底雲生柱礎知長夏未應炎暑過薄寒恰似晚秋時
朝來若怪雙青鬢輒向風前學素絲
夏日訪王友文留飲贈詩
長日園林白晝閒高軒留客雨漫山傾壺竹葉沈沈綠
落樹楊梅顆顆殷檻外新荷搖水佩簷前弱柳舞風鬟
醉來帶月浮舟去忘却塵埃世路艱
送李子庚之金陵
舍下微波湧碧鱗湖邊草色可憐人也知使者徵書急
莫厭舟輕出郭頻春酒盈缸清似水時魚帶子白于銀
山桃野杏能紅紫醉眼相看意自真
發紹興至蕭山
落日牛羊下綠坡微風短檝拂晴莎窮愁白髮真相得
悲感青春最苦多水暖菰蒲沙鴇集月明洲渚榜人歌
此時忽漫思身世奈爾桃花滿眼何
二月七日夜泊許村遇雨
漫喜晴天出北門還愁急雨送黃昏山風度水喧林麓
野樹翻雲動石根宿麥已隨江草爛新泉休共井泥渾
魚龍浩漫滄溟闊澤畔誰招楚客魂
感懷
新晴楊柳散春絲長路行人有所思愁上客顔青鏡識
寒生亭館落花知高雲送雨來無定獨鳥驚風去自遲
悶對庭前紫荆樹同根那得却相離
水西寺東樓曉起聞鶯
日上高城柳影齊風軒臨水看鶯啼初來木杪鳴相應
稍入花間聽却迷芳草自深勾踐國行人猶隔禦兒溪
思家每恨無輕翼可對鶯花不憯悽
茶園别朱伯言郭公葵
細雨吹煙送客舟離情恰似水東流此時對酒難為樂
何處尋春可縱游去雨來雲天渺渺輕蜂亂蝶日悠悠
絶憐短髮無聊賴一夜如絲白滿頭
蕭山山行
積雨今朝天氣佳山亭曉色上林花未須汗漫思身世
且可逍遥翫物華偶值斷橋妨去路却隨修竹到鄰家
籬邊野鴨驚人過撥刺飛鳴落遠沙
題水墨蓼花草蟲
為愛江頭紅蓼花秋來獨作草蟲家尋香粉蝶應隨夢
采蜜黃蜂不趁衙絡緯語殘涼露滴蜻蜓立困晚風斜
畫圖水墨驚相見却似扁舟過赤沙
次韻和新羅嚴上人秋日見寄
負郭無田生事疎微官已謝不須除散愁漫入高僧舍
乘興還過野老居草冷蟲聲悲杼柚霜餘蕉葉碎緘書
黃花素髮相將暮獨立淒涼憶往初
愛汝精藍抱翠微青松綠竹共依依龜臺落日明霞綺
鰻井寒潮長石衣銀杏子成邊雁到木犀花發野鶯飛
鐘殘永夜禪心定一任秋蟲促杼機
重用韻荅嚴上人
坐見風霜百草疎却憐光景漸消除萍蓬飄蕩三年客
松菊荒涼五畝居陋巷蒼苔封蟻垤室庭黃葉帶蟲書
江楓恰似知人意強學芳菲二月初
江水東流西日微閒身不繫獨何依塵埃爽颯枯蓬鬢
霜露淒涼破衲衣百粤雨餘山翠合三韓雲淨海青飛
滄溟自古通天漢夢遶黃姑織女機
宿賈性之市隠
今年冬雨不作雪屋頭鳥聲渾似春絶憐草色綠鋪地
可愛梅花白照人時物已迎新歲換交情空向異鄉親
忽思昨夜殘燈裏錯認還家夢是真
丙申歲十月還鄉作
小舟衝雨清溪上雨密溪深宿霧昏游子到家無舊物
故人留客欲空尊荒畦蔓草纏蒿草落日青猨叫白猨
語罷不須還秉燭耳聞目見總銷魂
次韻石末公元夜之作
八表流雲澄夜色九霄華月動春城條風細細吹旗影
香靄微微引漏聲河漢虹橋應斷絶滄溟鼇足漫崢嶸
愁來更聽漁陽操獨倚闌干坐到明
題煙波汎舟圖
舊遊憶鼓湘湖棹日淨風微江練平小艇曲穿花底出
游魚相伴鏡中行别來漫想心徒切畫裏重看眼亦明
素石蒼松是何處願從巢父濯冠纓
秋夕
栢葉蕭疎柳葉黃露華如玉綴空廊丹心欲共燈花結
白髮偏隨漏水長月色故園同窈窕蟲聲此夜獨淒涼
寒鴉莫更啼金幷衰病能堪幾斷腸
贈西巖道元和尚
西巖寺裏雲巢子不到人間幾十年杖錫野猨迎路側
談經山鬼立燈前塵飛劫火青春夢雪滿長松白日眠
近得淵明入蓮社興來時復有詩篇
侍宴鍾山應制
清和天氣雨晴時翠麥黃花夾路岐萬里玉關馳露布
九霄金闕約雲旗龍文騕褭驂鸞輅馬乳葡萄入羽巵
衰老自慚無補報叨陪儀鳳侍瑶池
欣懷亭為脫因宗道賦
愛子山亭湖水中雜花修竹合蒙蘢三春錦繡花迎日
十里笙簫竹度風菰飯炊來勝雪白鯉魚釣得出波紅
浮生無事當為樂應許閒人一醉同
妙成觀用何逸林通判韻
我訪仙家溽暑前青楓綠柳暗晴川竹根露濕登山屐
沙際鷗迎渡水船雲氣長留虚白室丹光直上蔚藍天
純陽道士重來日為問蓬萊是那邊
為賈性之題山水圖
不見唐朝王右丞世間畫史少知名何人貌得煙嵐意
靜聽如聞風水聲遠岫帶雲纔隠約斜陽照樹却分明
清泉素石堪乘興欲買扁舟過此生
題陸放翁湖上詩後
放浪江湖一老翁若耶溪上幾春風門前流水斜還直
籬外閒花白復紅甚欲賦詩追杜子也能縱酒學陶公
細看墨蹟成懷古歎息他鄉類斷蓬
葉叔安南溪草堂即事
溪上草堂盈十尋疎楊密竹各成陰綠苔繞舍桑畦靜
白水當門稻遂深過雨忽翻金碧影涼蜩亂發管絃音
此時不省愁何在坐到鴉棲月滿林
遣興
白露如珠滴素秋啼螿絡緯寂然收煙開碧水浮天遠
月帶銀河入海流艷艷霜林張綺纈琤琤風葉落鳴球
此時客旅篝燈坐無奈黃昏一晌愁
雲門寺作
若耶溪頭過新雨雲門寺前芳草長好將薜荔紉衣帶
更取辛夷結佩纕綠鬢朱顔非昔日茂林修竹是他鄉
東風且莫吹花盡遠客傷春易斷腸
宋濂
送編修張仲藻還家畢姻
少年歸娶奏金鑾喜得天顔一笑看紅錦裁雲朝奠雁
紫簫吹月夜乘鸞靈椿堂上承中饋寶鏡臺前結合歡
從此梅花消息好青綾不似玉堂寒
送楊廉夫還吴浙
皓仙八十起商山喜動天顔咫尺間一代遼金歸宋史
百年禮樂上春官歸心只憶鱸魚鱠野性豈隨鴛鷺班
不受君王五色詔白衣宣至白衣還
陶安
采石晚渡
殘霞遠樹水雲中淮甸江鄉有路通沙影分開晴浪白
櫓聲搖落夕陽紅風前宿鷺投疎葦岸上征人望短篷
幸有蛾眉解迎客無勞更歎暮途窮
探梅
東君消息乍來時訪問江頭慰所思踏雪且行新霽路
向陽應有半開枝遥知暖意回苔幹驚喜寒香度竹籬
又恐重來花爛漫細看蓓蕾最相宜
姑孰溪
映帶城隅地勢雄昔稱重鎮大江東萬山中斷飛銀浪
一曲西流卧采虹夾岸樓臺楊柳月對船燈火荻花風
釣魚臺下鷗如雪我己忘機似海翁
泊吴興
屋覆長橋客艤舟玻瓈窟宅冷涵秋塔穿雲表萬松嶂
水注城心兩岸樓列肆晨喧分海錯重簾晝捲起吴謳
玉堂翰墨多遺跡安定祠前更少留
秋江雁影
西風不動楚波涼倒浸征鴻帶夕陽雲母屏間箏列柱
水晶宫裏字成行紛如鵲映銀河面孤似鸞窺寶鏡光
幾見蘆汀飛起處冷涵數點在青湘
晚渡
下馬江頭綠草生蒼童笑指暮潮平得風先送孤舟渡
過岸將為萬里行宿雁隔煙沙際没寒鴉帶日樹頭鳴
多情最是津亭柳歲歲逢人費送迎
三湖
三澤茫茫一碧連白蘋風起棹歌傳樹頭煙浪浮沈日
水底星河上下天葦長新沙留雁夢草腥殘箔濕蛟涎
何當結屋瓊瑶窟買取臨隄二頃田
秋館書事
多年草樹未芟除野豕山麞走傍廬三五吏曹來捧牘
欹斜客枕罷觀書秋江潮湧霜飛晚暮靄鴻征月上初
木落風高生遠興思歸意不在鱸魚
贈朱允升先生
年年應召赴秦淮此會留連百日偕王室大興新制作
客窗細話舊情懷未霜荷葉迎湖露初月梅花映雪齋
更為相逢多勝事御溝垂柳拂春街
泊江州
江雲紺綠夕陽邊江水空明海氣連一點遠帆如白鳥
數聲急鼓隔蒼烟潯陽九派疑無地廬阜千峯直造天
清夜開尊酹司馬琵琶亭下月當船
過湖口
荆楚東疆合衆流微茫天地一浮鷗山圍古邑當湖口
水没平沙露樹頭處處茅茨松葉暝蕭蕭風日荻花秋
何時訪友章江上共倚朱簾畫棟樓
王褘
次韻蕭山友人
長憶蕭然山下縣去秋為客日招邀夕陽玄度飛輪塔
曉雨文通夢筆橋搜檢蟲魚窮爾雅詠歌草木續離騷
舊游回首成彫謝莫遣音書似路遥
吴江客中冬至日
十年奔走竟何依轉覺謀生事事非時序每驚愁裏換
家山長向夢中歸吴江歲晚寒波積楚塞天空鴻雁稀
酒後登樓倍惆悵緇塵猶滿舊征衣
桐廬舟中
瀟灑溪山夢此邦輕風細雨過桐江川迴幾訝船無路
林缺時看屋有窗野果青包垂箇箇水禽白羽去雙雙
到家會值重陽節新釀村醅正滿缸
懷宋學士景濂
芙容峰下是鄉邦未許歸帆泝浙江天下文章寧有幾
斗南人物恐無雙心期久與三乘契筆力真能九鼎扛
投老著書渾不倦頗聞中夜坐燈窗
汪廣洋
别劉希敬
與君同理揚州棹卧看長天入翠微何事杜陵傷遠别
不如范蠡賦東歸春風小店梨花發宿雨疎林燕子飛
惆悵臨溪一杯酒鑾江江上日暉暉
廣陵懷舊
官柳陰陰銷汴橋暖催晴綠上蘭橈花迎后土依然在
人去東風不可招紫陌漸稀春試馬青樓殊絶夜吹簫
回看烽火連雲起應使江淹歎寂寥
過胥江寄鄭久誠參政
浦口潮來穏繫船汀花如雪草如煙幾家茅屋臨江水
一路松風響杜鵑簾捲輕寒中酒日香焚新霽熟梅天
少陵心事誰人識頭白相知有鄭度
孫炎
贈黃鍊師
留侯弟子有初平九歲從師住玉京天與數書皆鳥迹
家傳一劒是龍精瑶池桃子無消息海水桑田又淺清
我為紫芝歌一曲夜深相荅洞簫聲
夏煜
康郎山奉旨
三軍戰罷日重輪好雨東來為洗塵絶壁秋聲清潄玉
白沙月色爛堆銀氣成龍虎知王者兆應熊羆得老臣
半夜内官催草檄燭花影裏繡衣新
蘇伯衡
陪諸公郊行
忽憶兒童唱大堤便攜僚友出金閨清溪繞郭穿魚市
瘦馬尋芳踏燕泥酒美得辭花下醉詩成謾向竹間題
始知游衍來應晚岸芷汀楊色已齊
張孟兼
北山草堂
草堂卜築近嶙峋怪石蒼苔跡未陳澗瀑亂鳴前嶂雨
山花遲發半巖春每逢過客留題壁自有居僧為卜鄰
松下伏苓今亦大可能謀食樂終身
危素
送張幼初之京
振衣鳴玉上青霄銀漢清秋轉斗杓北闕飛龍天杳杳
南雲歸雁路迢迢朝登華岳風生腋夜飲灤河月入瓢
水竹清虚好真館劉安有賦為相招
送章右丞戍廣西
文昌橋上紫騮嘶又送將軍戍廣西三省甲兵勞節制
八蠻煙雨入封提琱弓曉射崖雲裂畫角寒吹海月低
已喜皇威清海岱邑封上將拜金泥
張以寧
長蘆渡江往金陵
春日三竿上翠屏曉風五兩下蘆汀水兼天去無邊白
山過江來不斷青沙觜潮迴平雁跡海門雨至帶龍腥
昇平不復後庭曲睡起漁歌爛漫聽
次李宗烈韻
倒著烏紗醉幾回白鷗門外莫相猜浮生萬古有萬古
濁酒一杯復一杯棕葉響交風色異荳花飛滿雨聲來
青燈獨似兒時好一卷遺書自闔開
坐來落葉兩三聲野菊開時雨滿城作客愁多仍歲晚
還家夢遠易天明古時豪傑有遺恨秋日溪山無俗情
君可歸歟吾未得百年懷抱向誰傾
横陽草堂次謝疊山韻
迤邐中州二水回參差傑閣五雲開銀釣透壁詩人去
鐵笛裂巖仙客來行度蟬風涼白恰松翻鶴露瀉清杯
何時夜半梅花月溪上吟篷帶雪推
秋登九江廟晚眺
黃花開後葉初霜紫蟹肥時酒滿缸羇旅已知浮世淡
登臨未覺壯心降天垂去鳥低平楚水學驚蛇到大江
目極孤雲鄉思亂煙波空想白鷗雙
次韻王尹夜泊獨柳
霽月中天見絳河黃流滿地漾金波荒陂野火兼漁火
短棹吴歌和楚歌去雁竟連家信杳眠鷗未識客愁多
江南二月花如海獨負歸期奈爾何
送僧遊杭
銅駝夜濕苔花冷銀雁秋飛寶氣消曾共殘僧披舊跡
尚憐故老話前朝衲隨猨挂雲生樹杯趁鷗還月上潮
師去新詩如見寄白沙翠篠赤闌橋
高郵
長陂雲氣滿淮東下隠蛟龍萬仞宫湖岸樓臺連海上
水田秔稻似吴中古藤酒醒春風在甓社珠寒夜月空
四海昇平須進酒賣魚柳畔見南翁
和劉公藝暮春有感韻
醉夢還家醒未歸起尋墜萼惜流輝靜聞白蟻如牛鬭
閒看青蟲化蝶飛日轉漸長添篆縷雨來忽冷覓羅衣
却思翠竹清溪路曛黑兒童候竹扉
次張祭酒虚游軒雨後即事韻并憶揚州舊遊
二首
牆角紅葵一丈開鵓鳩聲斷雨聲來風鳴竹屋詩新就
日度花磚夢恰迴露蔓蝸行經午濕風枝蟬語近秋哀
虚游軒裏涼如水自玩春秋著玉杯
百年何處好懷開憶在揚州幾醉來落日放船穿柳過
微風欹帽看花迴即今盡減尊前興憶舊寧堪笛裏哀
一笑廣文官飯窄論文那得酒盈杯
吴門懷古
曾見吴門歌舞時遺臺廢苑不勝悲春風雁啑菰蒲葉
夜月烏啼楊柳枝有客買舟尋范蠡無人穿塜近要離
館娃宫外繁花發游女長歌白紵詞
富陽南泊驟風雨
征夫直北厭風埃南下蒲帆比日開山遠蒼龍趨海去
潮喧鐵馬蹴江來雲昏白日林如失風約青天雨却迴
短髮相欺予漸老孤舟獨宿意難裁
七里下舟至鉛山州旁羅店
懷王山前似葉舟卧看帆影晚悠悠雲飛梨嶺先南去
水匯鄱江倒北流煙渚白花迷晚蝶風林碧葉應啼鳩
去年此日隋隄柳馬首青青客正愁
寄廣西參政劉允中
重臣授鉞殿南邦五月旌旗過上江青帶碧簪環畫省
綠沈金鎖護油幢峒丁萬笠春耕野海估千帆曉渡瀧
銅柱南邊相憶處尺書難寄鯉魚雙
全思誠
寄題玉山草堂
草堂中人天下竒昔聞盧鴻今見之鯨牙已出滄海底
鳳雛猶隠崑山陲村醪醉客飛鑿落竹牀卧月吹參差
相知何必曾相識畫裏題詩寄所思
詹同
秋夜書懷簡李希吉
江臯秋水明晚霞江城秋滿詩人家雙杵隔牆夜敲月
一燈向壁寒生花烏鵲驚風繞紅樹紫蟹帶霜行白沙
清虚之府入幽夢醒看河漢思乘槎
題雲林丹房為葛元德賦
盤龍菴前翠可食道人鑿雲開竹房丹光出林如月白
石髓滿山連水香每聞向此采芝术欲往從君愁虎狼
展圖使我空歎息三十六峯清夢長
宋訥
荅趙樵山見和二首
半年學稼入田中時訪村西鶴髮翁草徑暖煙晨牧犢
蓬窗秋雨夜聞鴻瓜香果熟園林趣酒濁雞肥里社風
野鳥不知興廢事爭枝擇樹滿林同
故里初歸整頓中草堂欲學浣花翁芳樽酒熟濃浮蟻
老眼詩成遠送鴻晚節半籬黃菊露秋聲一榻碧梧風
于今只有樵山在暮景何妨事事同
霍元方辭訓導之職來居東崖故居再用前韻
賀之
舊隠高崖曲岸中療飢歸作採芝翁無人徑造依亭竹
有子書追戲海鴻門外小船漁笛月籬東矮屋酒旗風
先生襟韻知何似秋菊春蘭臭味同
袁凱
聞笛
花發吴淞江上村隔花吹笛正黃昏風塵遠道歸何日
燈火高樓合斷魂夜靜幾家無别淚雨聲終日過閒門
天邊楊柳今無數短葉長條非故園
南村
南村煙樹接蒹葭白鷺翩翩滿白沙此地遂成茆屋計
何人更識老夫家即開斷壟行新竹便接平臯樹雜花
戎馬紛紛終未已此身汎汎獨長嗟
春日溪上書懷
溶溶春水雜蒹葭嫋嫋晴風度落花小巷幾時佳客至
新詩獨向野人誇未聞汗馬收諸國且逐閒鷗坐淺沙
春色酒杯俱在眼底須辛苦欲還家
久雨
荒村處處聞流水草閣時時自掩扉庭樹葉深沙鳥宿
野藤花退蜜蜂稀只將書卷消長夏更倚漁舟送落暉
天意未教戎馬息老夫漂泊敢言歸
張叔温諸公攜酒至泖濱明日作此奉謝
八月風高鴻雁飛三江潮落蟹螯肥已拚白髮如秋水
不厭清尊共夕暉氛祲遠連豺虎窟波濤晴晃芰荷衣
揚雄舊宅城東住騎馬歸來月滿扉
寓所二首
草閣閒庭春水邊雨蒲風柳自紛然鄰翁對客還爭席
水鳥依人欲上船西北朝廷無使節東南城郭有烽煙
老夫避地非遊說正少蘇家二頃田
西齋春樹日陰陰下有飛花一尺深幽趣未容他處坐
新詩只向此中吟鄰翁小圃春相接漁父扁舟晚更尋
歸去故園應念此他時懷抱亦難禁
登虎溪閣
秋深時節雨霏霏獨坐江樓看翠微煙火數家山郭晚
篷檣幾處野航歸謀生計畫人皆笑投老鄉關事已非
聞道淮南新易將江湖此日欲沾衣
秋晚東海寓舍
落葉寒蟬小巷深枯藤斜日半牆陰讀書稚子當軒坐
為客衰翁倚杖吟滄海未知終老計白頭難忘故園心
敝裘零落餘雙袖清淚年來似不禁
沙邊
沙邊細路少人行只有閒花樹樹明水閣經春塵自滿
風簾終日鳥爭鳴躬耕豈願將軍顧肥遁聊成處士名
白鷺晴煙滿平野老夫于此最關情
題馬氏草堂兼柬黃二秀才
江上草堂風物幽江花紅白滿汀洲鳴鳩呼婦東西去
麋鹿將兒遠近遊已有軒窗成晚趣更無舟楫散春愁
東鄰早晚櫻桃熟應與黃香數勸酬
白燕
故國飄零事已非舊時王謝見應稀月明漢水初無影
雪滿梁園尚未歸柳絮池塘香入夢梨花庭院冷侵衣
趙家姊妹多相忌莫向昭陽殿裏飛
觀王生所藏王維畫
右丞小景樹參差我有林塘實似之日日欲歸還蹭蹬
時時借看解愁思恨無黃鵠高飛去獨奈沙鷗靜不移
明日江頭候春水典衣沽酒待篙師
鏡中梅
的皪孤芳野水濱折來應是曉妝人瑶池風暖香初散
銀漢春回跡未真奔月定知猶有影淩波却喜不生塵
綠毛么鳳無棲處來往蘭房不厭頻
喜洪山人恕復至
煙巷雞鳴曙色開秋林鵲噪遠人回老夫自埽風前葉
稚子兼鋤雨後苔近市酒漿渾易得傍溪魚蟹亦須來
鷗邊野水明如鏡更坐寒山共一杯
京師歸至丹陽逢侯生大醉
白下西風吹夜涼五湖秋草著微霜千家砧杵初淩亂
獨客關山正渺茫歸去定應殘臘盡飄零猶幸此身強
丹陽郭裏盈樽酒且為侯芭發醉狂
郭外寄王錄事
白鷗黃鳥動春聲綠樹清波稱晚晴何用城中走塵土
只消江上過清明深村濁酒還堪醉野老狂歌亦有情
寄語東門王錄事底須辛苦過平生
賦黃葉漁村
澤國西風霜樹多蕭條茅屋倚江波家人酒饌兼蝦菜
野老衣裳雜芰荷東海任公時問信滄浪孺子此來歌
白鷗亦有忘機意清影相看奈爾何
懷曾彦魯
不見曾公白髮侵酒杯棋局最關心年華冉冉情何限
江海悠悠水正深欲買小舟隨雁去便從幽壑聽龍吟
(聞其恒往來龍井)明年春滿長洲苑挂杖穿花處處尋
江上櫻桃甚盛而予寓所無有忽蘇城友人惠
一大盒故賦
野店荒溪紅滿枝暖煙微雨共離披忽思西蜀勻圓顆
正值東吴遠送時老子細看方自訝兒童驚喜欲成癡
拾遺門下曾沾賜此日飄蓬也賦詩
得馬叟書作此遠寄
洛陽馬叟世稱賢童稚相看四十年只道詩名傳宇内
寧知酒債滿江邊蓬蒿久没揚雄宅鰕菜聊隨范蠡船
此日將書付歸雁不勝清淚濕吴箋
浦上寓所
我有茅堂南浦潯回岡千尺晝陰陰繁花映帶墟煙密
弱竹流連海氣深寂寂軒窗唯鳥下蕭蕭風雨亦龍吟
東家野老猶淳朴酒熟瓜香數見尋
横溪寓所
高林深竹氣冥冥野色波光更滿汀草閣雨晴鳴翡翠
花畦風暖入蜻蜓書成已與三公絶賦就惟教阿買聽
猶未忘情是杯酒尚煩鄰里致盆缾
飲謝氏東園
謝氏池臺多好春風簾水檻不凝塵千鍾綠酒能留客
滿樹黃鸝更可人蝶翅乍驚歌扇遠柳花輕觸舞衣頻
醉餘蕩槳城東去正值南湖月色新
次圭法師過金秀才隠居
墟里人家煙霧深背岡茅屋自陰陰不愁逸竹妨嘉谷
自愛繁枝集衆禽田父耰鋤時得借漁人舟楫莫相尋
舊聞雞犬桃源裏彷彿溪邊花樹林
清明獨坐
花柳千家郭外村老夫官屋近荒園晴林渺渺浮雲氣
細草油油疊浪痕川上畫船爭載酒煙中長笛自消魂
暮年況復追遊倦落日泥牆獨閉門
高啟
送何記室遊湖州
暮雨關城獨去遲少年心事劒相知故人當路輕貧賤
倦客逢秋惡别離疎柳一旗江上酒亂山孤棹道中詩
水嬉散後湖亭廢此去煩君弔牧之
江上寄丁校理昆季
望裏煙生是子家草堂應近脊令沙江汀每恨無舟渡
野墅空憐有酒賒半雨暮成風外雪孤梅春動臘中花
相思尚隔前村遠獨倚柴門數去鴉
送顧軍咨歸梁溪
新柳休攀短短條離愁似雪未能銷春回廢苑還芳草
人渡空江正落潮德曜宅前今獨去平津門下舊相招
重來莫在花開後擬聽狂歌醉幾朝
白蓮寺次韻杜進士喜予見過話舊之作
不辭鳴棹遠相尋欲向江齋伴旅吟百事未成年已長
幾時纔别夏將深萱留倦蝶連池綠樹帶殘鶯滿寺陰
恐被老僧嫌滯礙舊遊休說更傷心
賦得寒山寺送别
楓橋西望碧山微寺對寒江獨掩扉船裏鐘催行客起
塔中燈照遠僧歸漁村寂寂孤煙近官路蕭蕭衆葉稀
須記姑蘇城外泊烏啼時節送君違
送滎陽公行邊
風卷雙旌雪覆韉遠騎白馬出行邊兵馳空壁三千幟
客宴高堂十萬錢屏裏舊圖魚腹陣燈前新著豹韜篇
功成他日論諸將只有荀郎最少年
送葉卿還隴西公幕兼簡周軍咨
落日關城動鼓笳遠遊憐汝尚無涯壯身謾託三公府
歸夢難尋萬里家投驛暮山燈照葉待潮秋渡棹粘沙
軍中記室能相問只說愁吟對菊花
西塢
空山啄木聲敲鏗花落水流縱復横松風吹壁鶴翎墮
梅雨過溪魚子生尚有人家機杼遠更無塵土衣裳輕
斜陽已没月未出樵子歸時吾獨行
過海雲院贈及長老
衲擁寒雲老一丘遊方無夢轉悠悠茶香吹過前林晚
菜葉流來别澗秋舊拂講餘懸壁上殘經定後落牀頭
紫藤塢裏歸逢雪煨芋曾煩慰客愁
送錢塘守
繁華莫歎異昇平到郡初煩露冕行幕下吏書催署字
湖中妓舫歇歌聲潮來兩度皆侵岸日落諸山半入城
休沐南屏煩一到松間尋我舊題名
陪臨川公遊天池
騎馬尋幽度嶺遲老僧不識使君誰門開紅葉林間寺
泉漫青山石上池殘果已收猿食少枯松欲折鶴巢危
壁間不用題名字無限蒼苔没舊碑
客舍歲暮
空江寒雨送淒涼離合無多即異鄉井臼尚勤慙德曜
音書未至憶平陽心輕别歲憑年少夢喜還家及夜長
自笑病來詞賦拙懶從枚叟客遊梁
江上晚眺懷王著作
渡頭西望足離情晚水寒山雪後清鷗立斷冰流漸遠
鴉隨殘照去還明漁人笛過風生浦估客帆迴樹隔城
范蠡祠前春意動思君欲放酒船行
遊雲巖值雨
深殿幽廊映竹開鳥聲忽斷雨聲催蘚生偏上題詩壁
花落還臨說法臺林下聞鐘諸客散磵邊汲水一僧來
晚晴更好看山色西閣憑闌獨未回
賦得惠山泉送客遊越
雲液流甘潄石牙潤通錫麓樹增華汲來曉冷和山雨
飲處春香帶澗花合契老僧煩每護修經幽客記曾誇
送行一斛還堪贈往試雲門日注茶
寄題張著作菁山隠居
霞映青山似赤城歸棲聞已謝時名半湖殘雨收虹影
幾樹斜陽帶鳥聲竹下逢僧投杖揖蘿間候客抱琴行
平生應笑王夷甫末路方言少宦情
秋日江居寫懷
每看搖落即成悲況在飄零與别離為客偶當鱸美處
思兄正值雁來時天邊暝為秋陰早江上寒因歲閏遲
莫把丰姿比楊柳愁多蕭颯恐先衰
葭菼連秋渺渺長歸舟猶歎滯江鄉客衣欲冷鄰機急
農事初成野飯香千里斷雲隨雁鶩半邨殘照送牛羊
有愁不解登高賦空使頻迴宋玉腸
舌在休誇術未窮且將蹤跡託漁翁芙容澤國瀰漫雨
禾黍田疇掩冉風身計未成先業廢心懷欲說舊交空
楚雲吴樹無窮恨都在蕭條隠几中
風塵零落舊衣冠獨客江邊自少歡門巷有人催稅到
鄰家無處借書看野蟲催響天將夕籬豆垂花雨稍寒
終卧此鄉應不憾只憂飄泊尚難安
桑苧翁家次近居人煙沙竹自成墟移門欲就山當榻
補屋惟防雨濕書貧為湖田長半没拙因世事本多疎
當時亦有求名意自喜年來漸已除
喪亂將家幸得全客中長恥受人憐妻能守道同王霸
婢不知詩異鄭玄借得種蔬傍舍地分來灌菊别池泉
却欣遠跡無相問一棹秋風笠澤邊
秋塘門掩竹穿沙為客鄰酤未易賒間裏壯年慙白日
愁中佳節負黃花漁村靄靄緣江暗農徑蕭蕭入圃斜
薄俗相輕吾敢怨魯人猶自笑東家
寄倪隠君元鎮
名落人間四十年綠蓑細雨自江天寒池蕉雪詩人畫
午榻茶煙病叟禪四面荒山高閣外兩株疎柳舊莊前
相思不及鷗飛去空恨風波滯酒船
與杜進士寅登白蓮閣對雨
遠愁高樹共離離風逆潮聲上浦遲海客市中煙起處
江僧閣外雨來時船歸杳靄惟聞㯭店隠蒼茫不見旗
回首南朝今幾寺可堪重詠牧之詩
與姪常遊東菴
水樹圍菴綠幾層陰中敲戶晝登登十年重到猶為客
半日纔間且訪僧舊履塵生趺後席亂幡風颭供餘燈
高齋對作忘言坐此事堪憐汝亦能
謝周四秀才送酒
不忍醒愁只欲眠幾日花發自江邊欲沽百錢未易得
忽送一壺真可憐梳頭好鳥語窗下洗盞流水到門前
今朝得醉已無恨不使春光空一年
上已有懷
春寒渾未減征衣愁對佳辰坐掩扉江上琴書留滯久
水邊車馬祓除稀閒園細雨梨花落廢苑平蕪燕子飛
欲覓蘭亭會中友幾人遷謫未能歸
徐記室賁北歸見訪南渚復送還城
初辭楚澤到吴村訪舊嗟君古道存欲治悤悤歸後計
難留款款坐中論雪遲似讓梅先白月早如愁樹已昏
此别終非前别遠孤舟江上莫銷魂
雨中寄劉沈二别駕
漠漠春寒水繞城誰家可作看花行一杯不得三人共
二月都能幾日晴夢逐鶯聲風外斷愁兼草色雨中生
畫船載妓南湖上不似年時放浪情
丁校書見招晚酌
正坐羇愁不自聊遠煩舟檝暮相邀江懸落日猶三尺
風折垂楊定幾條流水入花村杳杳幽人對酒屋翛翛
此鄉不得君同客應是春來更寂寥
梅花六首
瓊姿只合在瑶臺誰向江南處處栽雪滿山中高士卧
月明林下美人來寒依疎影蕭蕭竹春掩殘香漠漠苔
自去何郎無好詠東風愁寂幾回開
縞袂相逢半是仙平生水竹有深緣將疎尚密微經雨
似暗還明遠在煙薄暝山家松樹下嫩寒江店杏花前
秦人若解當時種不引漁郎入洞天
翠羽驚飛别樹頭冷香狼籍倩誰收騎驢客醉風吹帽
放鶴人歸雪滿舟淡月微雲皆似夢空山流水獨成愁
幾看孤影低徊處只道花神夜出遊
淡淡霜華濕粉痕誰施綃帳護香温詩隨十里尋春路
愁在三更挂月村飛去只憂雲作伴銷來肯信玉為魂
一尊欲訪羅浮客落葉空山正掩門
獨開無那只依依肯為愁多減玉輝簾外鐘來初月上
燈前角斷忽霜飛行人水驛春前早啼鳥山牆晚半稀
愧我素心今已化相逢遠自洛陽歸
斷魂只有月明知無限春愁在一枝不共人言唯獨笑
忽疑君到正相思歌殘别院燒燈夜妝罷深宫覽鏡時
舊夢已隨流水遠山窗聊復伴題詩
晚登南岡望都邑宫闕
落日登高望帝畿龍蟠山下見龍飛雲霄雙闕開黃道
煙樹三宫接翠微沙苑馬閑秋獵罷天街車鬭晚朝歸
明朝欲獻昇平頌還逐仙班入瑣闈
奉天殿進元史
詔預編摩辱主知布衣亦得拜龍墀書成一代存殷鑒
朝列千官備漢儀漏盡秋城催仗早燭明春殿卷簾遲
時清機務多閒暇閣下從容幸一披
送沈左司從汪參政分省陜西汪由御史中丞
出
重臣分陜去臺端賓從威儀盡漢官四塞河山歸版籍
百年父老見衣冠函關月落聽雞度華岳雲開立馬看
知爾西行定回首如今江左是長安
清明呈館中諸公
新煙著柳禁垣斜杏酪分香俗共誇白下有山皆繞郭
清明無客不思家卞侯墓上迷芳草盧女門前映落花
喜得故人同待詔擬沽春酒醉京華
送吴生赴汴省其父指揮
都亭槐雨淨朝埃彩服逢秋試剪裁定遠未歸雙節在
孝廉初去一船開城依梁苑煙中閉河繞隋隄樹裏來
家慶拜餘尋舊跡夕陽騎馬過繁臺
客舍夜坐
樓角聲殘鎖禁城燈花半落夜寒生啼鴉井上驚風散
殘雪窗前助月明清世莫嗟人寂寞中年漸怯歲崢嶸
酒杯詩卷吾家物客裏相親倍有情
送鄭山人聽宣諭後歸東陽
闔門傳詔山人拜清曉蓬萊望彩霞布褐朝天纔赴闕
蒲帆帶雨又傳家沈侯詠罷樓沉月婺女妝殘廟掩花
無限朝廷仁恤意殷勤歸向老農誇
春來
客愁擬向春來減春到愁翻倍舊時走馬已無年少樂
聽鶯空有故園思日光皛皛濃熏草風力颺颺緩墮絲
辟歴溝南酒家路共誰來往問花枝
送賈文學以郡薦赴禮部試畢歸吴
疋馬都門候曉開吴公新薦賈生來郡中方待傳經業
闕下先稱射策才寒食杏花江店雨春衣柳絮驛程埃
慚予東掖叨陪講難把長干送别杯
休沐日期衍公遊北山不果獨卧齋中
休沐欣逢一日閒擬邀禪客共登山兩笻未許尋蘿徑
孤枕應須掩竹關歴歴遠峰塵土外蕭蕭深屋草萊間
安眠却勝清遊樂覺看斜陽燕子還
送内兄周誼還江上
憶奉綸音趨赴朝曾煩遠送過楓橋雲山方恨成暌阻
雪夜俄來伴寂寥吴苑疎鐘沉晚樹楚江歸雁逐寒潮
情親海内如君少敢惜離魂為一銷
次韻楊署令雨中卧疾
雙桐分蔭曉池清乍喜新晴覺病輕蛛曳林風吹欲斷
鷺經沙雨洗偏明吟多稍怯臨窗寫卧久渾忘出市行
不道春歸踰一月起聞歌鳥尚疑鶯
謁甫里祠
衣冠寂寞半塵絲想見江湖獨卧時遁跡虚煩明主詔
感懷猶賦散人詩釣魚船去雲迷浦鬭鴨闌空草滿池
芳藻一杯誰為奠鼓聲只到水神祠
歸吴至楓橋
遥看城郭尚疑非不見青山舊塔微官秩加身應謬得
鄉音到耳是真歸夕陽寺掩啼烏在秋水橋空乳鴨飛
寄語里閭休復羨錦衣今已作荷衣(舊有塔今廢)
送徐山人還蜀山兼寄張靜居
我因解紱遠辭京君為修琴暫入城偶爾相逢春酒熟
飄然忽去暮煙生山頭學嘯猶聞響世上留詩不寫名
西磵煩詢張靜者年來註易幾爻成
寄題内弟周思敬野人居
野人何處是幽棲聞在天隨舊宅西半屋圖書春落蠧
一村花柳晝鳴雞分泉自給烹茶水待雨唯畊種藥畦
日暮扁舟欲相訪恐驚鷗鳥過前溪
喜幼文北歸
風塵萬里損光輝舊面相逢却訝非在路定留經處詠
還家猶著去時衣久留遠土蟲蛇雜忽解高羅鴻鵠飛
尚念梁園二三客與君同去不同歸
江上晚眺圖
一髮青山斷雁邊渚宫樓閣暮雲連煙波彷彿江南意
風柳依稀峽外天釣艇歸時風動葦僧鐘起處日沈煙
觀圖忽起滄洲想身墮黃塵又幾年
遷城南新居
辛苦中年未有廬東西長寄一囊書未能避俗還依俗
堪信移居更索居葉滿林園煙羃羃竹連僧舍雨疎疎
何須許伯長安第此屋翛然已有餘
逢倪徵士
數千里外久相違十八灘頭偶獨歸自說病來辭幕府
只因愁絶念庭闈吴歌重把還鄉酒蠻布猶穿過嶺衣
話盡三年遊歴事滿庭風雨送斜暉
雪中
舟絶寒江凍不潮縈沙拂柳影翛翛纔從漁浦磯邊積
還向樵村竹外飄撲馬憶從少年樂點袍曾逐侍臣朝
如今獨坐吟詩句茅屋茶煙冷未消
過僧舍訪吕敏
幾欲相尋與願違今朝始得過禪扉磬聲穿竹山房遠
履齒粘苔石徑微幽鳥每同馴鴿下高人間與老僧依
談詩說偈俱堪喜坐覺茶香上薜衣
初夏江村
輕衣軟履步江沙樹暗前村定幾家水滿乳鷗翻藕葉
風疎飛燕拂桐花渡頭正見横漁艇林外時聞響緯車
最是黃梅時節近雨餘歸路有鳴蛙
江村
南囿薰風吹葛衣汀花未露岸花稀水神廟下莎侵路
江叟門前柳映磯犢卧已知耕耒歇鷗驚長見釣船歸
天隨宅畔吾曾住留得閒罾挂夕暉
御選明詩卷六十八
