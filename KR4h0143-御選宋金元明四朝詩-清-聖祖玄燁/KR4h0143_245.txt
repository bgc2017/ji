欽定四庫全書
御選明詩卷七十六
七言律詩九
羅倫
和緝熙過毛英懋西園隱居
肝腑贏餘五畝春草堂雲暖小山貧塵中物色原無我
林下心情見此人鶴伴野翁梳白髮蝶隨春色上烏巾
褰衣細問西園老怕有人家可並鄰
題張氏水村小景
逄著閒人只點頭海邊同我是沙鷗多情芳草舊知已
如意好山都上樓白髮已前渾是夢黃花相與又逄秋
年來解得濠梁意却笑游魚誤中鈎
程敏政
聞南都新開池館之勝漫摘坦侄二屬對成詩
二章
一川新綠板橋通更起盆亭著鏡中杜曲兒孫供酒盞
謝家兄弟走詩筒草鞵半濕莎庭露蒲扇輕回竹埭風
勝日無因陪勝賞只憑春夢到江東
别業新開水竹居遊塵全不到庭除楝花臺榭聞幽鳥
荻草盆池種小魚翁醉不勞方竹引客吟多借古藤書
何時罷直金華省日日江頭奉板輿
卧病七旬方起試筆作字適世賢有詩見慰依
韻奉酬
獨卧空房思有餘茂陵顦顇舊相如病來自覺逄迎倦
客至從嗔禮法疎風約黃塵凝硯沼雨催青草上階除
讀君詩罷還成句棗筆藤箋試手初
嚴州道中
山遠沙平水似煙篷忩贏得枕書眠暖風一日初黃柳
好雨連宵賸綠田傍岸鳧鷖如送客隨家雞犬不驚船
相看便有紅湖戀耕鑿娛親在幾年
度東山嶺
石橋駐馬問田翁一塢深深隔樹東帝子閣前沙似粟
野神祠下路如弓疎松石磵風微動細草隂厓雪半融
回望紅塵才數里不知身在亂山中
太平山行
江南風土最怡情臨水人家分外清輕棹野航如使馬
密栽高竹似連城好山隔岸開真畫絶磵流泉奏古笙
此去定應勞夢想題詩留與白鷗盟
周德章駙馬府賞海棠
冥冥花霧擁迴廊冉冉猩紅隔畫牆按譜更誰爭有韻
失評空自說無香莫燒銀燭驚春夢好障丹紗護曉妝
仙種北來初識面臨風拚醉九霞觴
游王司言國賓郊園
風逗黃雲漲麥川井分新綠繞瓜田童穿牆缺携壺到
客趁堂虚借榻眠樂憩牛隂憐困馬預傳秋律愛鳴蟬
城樓咫尺忘歸晚多少詩情落照邊
辭朝出城借宿清化寺
早脱朝簪出帝城喜分禪榻坐深更便疑身在山中住
追笑詩從馬上成把釣未應歸計拙照人偏愛佛燈明
枕酣一夜清無夢蕉鹿當年亦浪驚
四月二十八日起屢賜鮮筍青梅鰣魚枇杷楊
梅雪梨鮮藕
都城三伏暑方炎天上分鮮我亦霑緘發紫泥留榼筥
香生青箬帶冰鹽南州遠貢來何數北客初嘗味更添
為感歲時繙賜帖不知殘日下疎簾
訪進士何斯復于歙北黃荆渡不值時斯復方
以養親告歸
問路尋君徑出城過橋自得繞溪行小翻翠柳東風軟
返射青山夕照明為就江魚長供母暫容沙鳥一尋盟
前邨種藥歸應晚欲話心期恐未成
迎駕次亨父韻
一聲清蹕下郊壇閶闔齊開敞玉闌十二鸞鈴陳路馬
三千犀甲擁材官御鑪煙裊流香霧宫扇雲移護曉寒
最是詞臣偏近輦龍顔春色有餘歡
莊㫤
江上偶作
蕭蕭草閣管江煙已分從今到老年明月可人垂釣坐
北忩隨我枕書眠東坡老子門冬酒康節先生擊壤篇
到此無榮亦無辱老懷何以不翛然
舟中
暮靄千家望欲平風光著處有詩情秋燈小榻留孤艇
疎雨寒城報二更石自隔河分别界人將望驛問前程
同行我亦朝天客兩鬢羞看雪亂明
直沽
悤悤光景到香醪萬里天涯兩鬢毛北海風回帆腹飽
長河霜冷岸痕高寒城斂霧山俱出老句横秋氣亦豪
拱北樓高滄海近夕陽欄檻倚秋濤
章懋
禁中聞鶯
禁苑花深晝漏遲鶯聲遥在萬年枝不隨舞䄂歌金縷
却伴仙韶奉玉墀長信夢回欹枕處瑣闈吟罷倚闌時
東風空費如簧舌不道明廷有鳳儀
瓊林賜宴
風雲千載遇重華賜宴瓊林寵渥賒丹桂廣寒非月窟
紫煙篷島是天家食分綾餅堆紅玉酒出黃封瀉絳霞
見說金明池上事有人聞喜不簪花
王孟端畫竹
此君一别已經年今日披圖不厭看風度只疑搖翠珮
月明應想下青鸞肯隨羣卉爭春色直伴孤松老歲寒
珍重鳳皇池上客盡將清節付毫端
送鄭尚書
一鴻天外去冥冥峻節孤風聳在廷投笏遠辭丹鳳闕
掉舟閒過白鷗汀午橋事往名猶在晝錦詩傳德愈馨
媿我欲歸歸未得金華山色夢中青
送王司馬致仕還鄉
材猷勲烈重當朝抗疏辭榮去莫招暁日都門開祖帳
輕風江渚汎歸橈魏公晚節吟秋圃裴老閑情寄午橋
可是太平無一事角巾私第得逍遥
張弼
寓館述懷
為客京華若轉蓬移家又向玉河東謾凭白石看新綠
嬾著青鞋踏軟紅三月風光渾夢鹿半生事業尚雕蟲
牀頭舊醖江南物且約心知一醉同
栽杏
玉河東畔春坊裏借得閒齋寄此身偶見移來山杏好
買栽不計客囊貧孤根原荷乾坤力媆蕊都含雨露春
擬醉紅雲香霧底曲江風景一番新
渡江
篷底茶香酒夢醒大江風急正揚舲浪花作雨汀煙濕
沙鳥迎人水氣腥三國舊愁春草碧六朝遺恨晚山青
不知别後東湖上誰愛菱歌倚棹聽
夜雨獨坐懷范季方
四簷風雨一篝燈脈脈懷君思不勝龍廐未收千里馬
鶉籠却鎖九霄鷹何時玉斧重修月今日青氊漫坐冰
回首東風舊遊處花開花落總無憑
寄建昌太守秦廷韶
老守題詩寄少游天涯幾度斷鴻秋丹心自許乾坤識
白髮誰憐歲月流蓴菜關情千里外杜鵑驚夢五更頭
章江北至雲南去獨倚斜陽鐵漢樓
次韻答丘時雍太守二首
未老身閒樂有餘芝山舊業竹扶疎興來縱寫開長卷
醉至微吟坐軟輿甘與鹿門成隠計肯從狗監薦相如
牀頭頼有韓檠在且讀平生未讀書
次錢世恒繡衣韻
六年作郡幸清安筆興詩懷不屬官酒遇故人隨量飲
花當好處及時看鱸肥松水家千里馬倦梅關路九盤
京國舊遊如夢寐未幾何日罄交歡
和荅林亨大侍講
清和堂上櫂&KR1553;船小賞庭中玉馬鞭忽接故人千里信
如投窮漢萬緡錢嬾將貢禹冠頻拂却笑陳蕃榻久懸
舊日緇郎勞問訊麤官原不是詩仙
題牡丹
同遊南浦及芳時漫賞名花朵朵竒西子睡餘成巧笑
太真浴罷暈嬌姿檀心香拂緋羅袂金縷光涵白玉巵
聞道洛中千萬樹幾家能得謫仙詩
得玉山蔣仲學書
故人書自玉山來細認緘題手自開怪問道途淹歲月
驚看筆札出風埃陸雲自是三吳俊龐統原非百里才
後會未知何處是再三展讀幾裴回
李傑
遊靈谷次鄭司徒韻
吾愛山中筍蕨甜山靈况復不吾嫌日華濃染緋桃色
雲影輕籠翠柏尖尊酒興催詩興發管絃聲與鳥聲兼
韶光滿眼供春望分付奚奴為卷簾
過蔡村
白沙灘接綠楊堤遍野青黃麥秀齊萬雉都城天咫尺
幾家村落水東西濛濛細雨來帆重漠漠平蕪去鳥低
岐路年年成底事遣懷只合醉如泥
陸容
病中無寐用陸放翁韻
愁來失却睡瞢騰坐此蕭條昔未曾傾耳有聲疑墮葉
委心無物佀枯僧風回别院聞雞唱塵落空梁見鼠登
數盡殘更誰是伴半忩寒雨一檠燈
嘗酒
飲盡君家碧甕春香痕狼籍上羅巾詩壇不遣前盟負
郎署應憐此會新歸騎已聞珂撼玉留人莫待燭銷銀
步兵故有風流在傲殺金貂買醉人
次韻鼎儀東郊見寄
歸來無計買青山身在從渠兩鬢斑朝退已忘迷柳院
夢回猶憶度榆關衰年坐我書千卷别墅無君屋數間
小巷閉門心自遠也知隨處有商顔
和彭性仁雜興
午夢纏綿卧起遲晚山相對一支頤飛花欲盡春歸後
啼鳥不驚人靜時好雨每遭風廢閣夕陽仍受月侵欺
同曹尚憶劉郎在曾爇銀燈夜賭碁
寄亨父
金閨予告免趨朝石枕孤眠病未消絲布小帷蝇不障
竹枝團扇暑仍搖匏壺汲水添森爽土盎栽花伴寂寥
革故題詩寄張敞木瓜應擬博瓊瑶
韓文
西藍禪院
西藍禪院夕陽開古殿碑殘畫雜苔霜冷松林無鳥宿
月明竹徑有僧來霍山東抱諸峰合汾水西流九曲迴
老去未忘憂國念浮雲直北望燕臺
羅漢院
寺近孤村路轉西小橋流水夕陽低經霜崖果猿偷摘
欲暮風林鳥亂棲蛀粉尚留題壁字香灰半入種花泥
箇中老衲耽幽寂不為登山不渡溪
顔瑄
登鳳凰臺作
鳳皇臺上雨初收天際涼雲拂地流萬里關河明落照
九重宫闕動高秋青山近繞城頭路紅樹深藏驛外樓
莫怪臨岐重惆悵青袍三載此淹留
樊阜
醉中到白厓而歸
往事無憑一夢空悠悠岐路任西東菊花向晚應嫌雨
梧葉驚秋不耐風自笑長貧仍作客誰憐多病欲成翁
青山斷處孤城在一片砧聲夕照中
城上
獨上高城力未衰西風吹老桂花枝山廻薄暝牛歸後
江變新寒雁過時砧杵幾家聲斷續帆檣兩岸影參差
英雄自古知多少老得身閒計亦竒
久雨
高竹鳴鳩未放晴小牀衾冷夢難成厨煙著樹添嵐翠
野水歸塘亂瀑聲吟對落花傷俗態醉看飢雀歎浮生
山人自是無塵事深閉柴門懶入城
舟中作
青山淡淡夕陽時狂客扁舟只載詩細雨一江菰葉老
西風兩岸柳條衰雁横秋影過荒戍鴉帶寒聲落古祠
但說蓴鱸滋味好季鷹心事幾人知
秋日懷東湖
枯荷殘蓼滿秋池長日思歸未有期一笛喚愁霜落後
雙砧敲夢月明時老惟防病勤收藥貧欲謀生懶作詩
莫怪羈人頭易白他鄉歲晚倍堪悲
張習
和石翁水悶
舊居忽異東西瀼白水茫茫不見鄰始下方牀堪濯足
每疑泛宅僅棲身魚蝦易覓應兼味畎畝全沈已概貧
好鼓蘭橈放歌去乘桴浮海是何人
梅江
都門送弟還鄉作
高城曉角意如何執别離亭淚欲沱池館夢中青草盡
鶺鴒原上白雲多西風苦憶歸帆影落日時聞鼓棹歌
最是明朝傷獨處寒山古木對嵳峩
吕㦂
次韻文宗儒感懷
靄靄山雲載雨濃雨收還對兩青峰隔林幽鳥如相語
照水孤花只自容南陌春歸驚短夢西忩酒醒見高舂
儗參玉板禪師去連日東風長籜龍
吳寬
次韻周原已懷石湖舊遊
上方高處共捫蘿落木空山雨滿蓑野寺推門黃葉亂
湖亭倚棹白雲多向來行樂成陳夢别後離愁遶綠波
滿紙新詩更清省令人相對憶隂何
雪夜憶友人宿伏龍山中
孤城鐘漏促寒雞風雪殘燈夢欲迷靜夜獨眠高榻上
故人遥在數峰西空林松子時時落絕磵梅花樹樹低
知是山中有佳興柴門清曉候封題
書句容丁溪僧舍壁
丁公溪上古招提策馬來尋路欲迷遠道黃埃臨水隔
當門綠樹與雲齊山中地僻無人到忩下僧閒自鳥啼
瀹茗焚香坐終日不知林外夕陽低
過大姚陳玉汝宅飲散宿大覺寺追和趙與哲
韻
月出平湖積水空上方仙梵隠花宫似聞薝蔔林間雨
總是芙蓉浦外風有客題詩先我到向僧分榻幾人同
敲門自怪來何暮投轄傳杯惱孟公
次韻顧天錫九日病起
重來不是舊劉郎籬菊都從病裏黃小院入愁雙杵外
故鄉歸夢一燈傍詩家供給山當戶客鬢侵淩樹著霜
明日也須扶杖出呼童已製錦為囊
荅于喬次韻謝送冬笋
西郭清風棋墅開門前俗物敢持來聊供香飯抄雲子
為想長鑱劚雪堆空腹冷舍金瑣碎壯心未怯玉崔嵬
知君能畫非饞守乞與鵝溪絹翦裁
與諸友出城東散步水際
岸花汀草駐殘春步逐漁郎更問津側足岡巒渾不畏
會心魚鳥自相親一灣已似江南意半日都忘洛下身
西出郭門勞僕馬青山真是誤游人
分題豐樂亭送文宗儒太僕
何處亭成樂歲豐瑯琊山在亂雲中西南林壑誇尤美
六一文詞信獨工幽谷泉鳴琴操古石屏路轉酒船通
幸當歸馬滁陽日此地來游興不空
送原輝南還
清秋欲盡向南旋别淚何堪重泫然吾已行年當五十
汝尋歸路又三千亦知禁酒勝良藥好為修書附便船
舊業東城勞葺理相期歲晚在園田
原輝行後晚坐有懷
東望秋雲壓柁棲晚來水宿定通州却愁細雨行装濕
還恨深溝送騎留臨别題詩偏覺嬾坐來呼酒不忘憂
惟應後夜生新月兩地悠悠照白頭
渡沙河
橋下新澌玉一灣六年從此照衰顔疎林小店行厨到
落日平原獵騎還韋杜南連多白草居庸北距盡蒼山
天寒喜報王師轉驛路無塵羽檄閒
望昌平
脱轡能淩千丈岡解裘還耐北風涼迢迢古轍餘秋水
漠漠平疇又早霜日隠峰巒天易暝樹連城郭路何長
孤雲飛處梁公廟猶似當時望太行
次韻任太常過園居
暑氣鬱蒸知嬾出肩輿只許到寒家元修席上能供菜
康節車前慣看花尊酒長空非北海冊書相對是南華
醉鄉不識茫茫路始信吾生亦有涯
卓午風來特地清槐花落處入簷輕高荷久待蓮生子
香草不甘梅是兄倒屣出迎翻失禮解衣留坐更忘情
玉延自是吾家物欲學盧公也爛烹
休笑吳儂故態狂小園日涉步能量閒憑却愛琴徽冷
連飲惟誇茗椀香何日歸田成老嬾終年學圃覺清忙
乘涼莫惜重相過只待籬邊雨一場
對雨
清池水長欲平橋雨勢渾如上晚潮汎汎漸於亭礎近
淙淙真是筧泉遥即看並浴鵝羣戱却恐新生魚子漂
東望菱濠歸去好吳儂家有木蘭橈
謝顧良弼李世賢携酒過訪
初伏將臨日正長肩輿同約到茅堂遠臨忽辱來公子
小圃翻能致辟疆花下扶笻臨亂石藤隂移席避斜陽
幽居無物相延款綠樹成行晚更涼
楊一清
將至涼州
雉堞連雲十里城將臣開府此屯兵山連虎陣千年固
地接龍沙一掌平塞上馬嘶春草綠村中人和凱歌聲
秪因邊徼無烽火忘却關山是遠行
希大司馬扈駕至淮安便道過江訪余石淙精
舍感今憶昔口占一首
停雲回首意如何揚子江頭一棹過老去多情憐水石
閒來開眼看風波門牆舊侣凋應盡燈火通宵話轉多
更約扁舟和月宿荻花深處聽漁歌
聽雪
庭樹蕭蕭夢屢驚幾回風景逼人清坐吟食葉春蠶句
起聽空山裂帛聲寒落瓦溝停更響爽疑天籟靜還生
憑誰為續幽蘭調萬古悠悠此夜情
孤山堡
簇簇青山隠戍樓暫時登眺使人愁西風畫角孤城曉
落日晴沙萬里秋甲士解鞍休戰馬農兒持劵買耕牛
回思未築邊牆日曾得清平似此不
出連雲棧
雞頭關下石杈牙傍險憑高此駐車一水縈紆通漢沔
萬峰廻合控褒斜雲中板閣燒難絕谷口篔簹翠欲遮
蜀道秦關俱莫論於今四海正為家
出郊
向來塵慮已真抛一卧經年始出郊天下華陽稱八洞
人間福地是三茅病求仙术聊充餌老愛雲松願結巢
夢覺迷途自兹始北山猿鶴謾相嘲
西湖
重向西湖續舊遊望中山色與雲浮平橋隔水雙溪合
古寺連空萬木稠醉後納涼時枕石興來尋句或臨流
幽棲彷彿江南秪欠漁翁一葉舟
西山雜詠
十里長堤一掌平野田溪草正縱横青山遠映秋雲薄
紅樹疎含夕照明細荇牽風浮不定落花隨水去無聲
幽人合是忘機者傳語沙鷗莫浪驚
夕陽紅樹遶平丘極目乾坤萬里秋自是閒官堪適興
不須吾土亦消憂幽崖礙日懸青蔓高閣憑虚瞰碧流
咫尺洞門無路入野雲孤鶴為誰留
興國道中
十日登程九日晴鄉心羇思一時平鳥聲細逐泉聲緩
風力寒欺酒力輕馬首青山堪入畫路旁幽草問無名
逄人若話經遊樂賸有篇章為紀行
望岳陽
岳陽南望是并州三十年來兩度遊同學故人今幾在
異鄉孤客此登樓高雲絕島連清漢落日層城俯碧流
誰遣王程戒明發吏情吾已負滄洲
遊焦山
洞口孤雲面面生百年身世坐來清一般月色金山寺
十里煙光鐵甕城江閣雨餘秋水闊海門風定暮潮平
青山潦倒虚名在恥向沙鷗問舊盟
雨中王丹徒公濟招遊焦山席上作
無端秋色登臨地不盡長江眺望時世路渺然空作客
風光如此可無詩及辰為樂人能幾冒雨看山興亦竒
直待曉晴淩絕頂徧摩蒼蘚認殘碑
登金山
西風殘葉嫩寒初兩日幽尋興不孤心愛竹巖留客坐
力窮雲磴遣人扶城頭山色遥連楚樹裏江聲直到吳
莫怪居人誇勝境分明此地是蓬壺
宿子午鋪
躡磴穿蘿路轉遥夜寒燈火正蕭蕭官程又出子午谷
鄉夢遠懷丁夘橋秦嶺天低星斗近漢江春暖瘴嵐消
馳驅敢作賢勞歎愧乏㳙埃荅聖朝
書懷
山南山北路重重使節還隨斗柄東客裏心情詩當酒
春來天氣雨兼風家鄉在遠無書到故舊相思有夢通
便欲乞身還未可坐縻官廩愧無功
沔縣道中
此地重來倍憶家野橋風景望中賒田田春水船船月
步步旗亭岸岸花選勝可能容我往尋幽空復向人誇
自慚官長非坡老解道江山似永嘉
西山口占示同游諸子
偶向名山慰所思幽尋已是隔年期一春風雨清明後
滿目鶯花爛漫時老覺同遊非故侣笑看殘壁有前詩
相逄得意憑開口莫為迂疎引興遲
坐上宫道房
瑶臺正對大茅峰一日閒行萬慮空青鳥夜歸玄圃月
碧桃春綻玉臺風上方樓觀天應近古洞蓬萊路或通
便欲尋仙還自笑夕陽芳草茂林中
重游甘露寺
已辦登臨罷遠遊倦知吾土故多幽渡江形勝諸山小
到海風煙一目收晴影抱樓僧寺午寒聲飛雨釣巖秋
滄波滚滚何時定贏得丹心伴白頭
殷文濟過予待隠逸老二園有詩次韻荅之
開園十載到于今喜遇知音愜賞心兩屐不嫌花徑僻
一枰長傍竹忩深醉眠石上殘林蘚倦憩池頭狎水禽
如此風光如此客不知身世有煩襟
文林
感懷
家室倉皇付草萊含情自下讀書臺不知滿地梅花落
又是東風燕子來六尺微軀何處著百年笑口幾時開
最憐門外青松樹盡是兒時手自栽
客思
寒廹重裘曉更清宦情羇思坐來生眼前世事浮雲過
醉裏驚心獨鳥鳴夢入故鄉春社散愁懸孤館夜燈明
南歸久負梅花約忍聽東家笛裏聲
和合驛
孤艇飄飄浪打篷客懷無奈酒杯空地偏西北關河冷
天近清明日夜風岸柳塵埋春色黯野塘冰決晚潮通
自憐十載驅馳意獨立長歌落照紅
舟中有懷林待用
渺渺長波映遠空依依新柳颺春風相思人在青山外
盡日舟行細雨中汲黯身為漢廷重杜陵詩到錦城工
天王明聖江湖遠贏得驅馳兩鬢蓬
寺中春
野寺沉深門半扃午忩慵起晚風輕雲開半壁夕陽出
花落一庭春草生鳥掠池中得魚去鶴歸雲外伴僧行
馬槽散吏真如隠咫尺山田帶雨耕
荷花蕩夜歸次吳水部德徵韻
採芳日暮未言歸處處村家揜杼機水漫蓮洲愁路斷
月明沙渚覺鷗飛高歌小海風波急回首横塘煙火微
蘭棹屢移罇屢倒不知露下已沾衣
歲暮客錢唐次邦彦韻
隠君瀟灑有高齋徑造何煩折簡催雪砌宜人寒不埽
溪門待客夜還開離離燈火分春色奕奕梅花照酒杯
笑殺山隂王長史不逄安道為誰來
後三日雪晴同邦彦遊西湖再疊前韻
雪後孤山共探梅便乘清興不須催林邊細路如橋斷
湖上疎花傍竹開雲影分明披絮帽蹄涔彷彿散銀杯
酒寬新量詩盈卷不負淩寒此度來
謝遷
偶興
曲徑疎籬擁薜蘿晚風紅落豆花多南山夜半牛堪飯
東海門深雀自羅遺恨未酬三顧寵清時誰解五噫歌
謾將舊硯臨池洗莫遣餘生待墨磨
習靜
一塵不到水邊亭埽石焚香晝掩扃方治萍開魚掉尾
高崖松動鶴梳翎忩臨絕澗涵虛白山隔重湖送遠青
更是晚來羣動息空庭仰卧數流星
王鏊
春日應制
奉天朝罷暁曈曨勅使傳宣籞苑東好雨晴時三月裏
鑾輿遥過百花中東皇默運無言化南國新收不戰功
歸坐明堂還布德豫遊分與萬方同
夏日應制
水晶宫殿晝沈沈别院春歸碧樹深南陸迎長欽馭日
東臯旱久望為霖歴中星火修堯令弦上薰風識舜心
幾務了時多暇日試開黃卷一披尋
送戚時望僉憲之湖廣
逄君未久送君行十載同忩幾日情平獄舊推于定國
按刑新過漢陽城雁回千里書須寄春到三湘草自生
收拾楚材歸藥籠湖南賓客總知名
昌平劉諫議祠
荒灣野木古城隅何處昌平是舊廬氣帶幽并多感慨
策如晁董亦迂疎同時下第誰云屈此外求言總是虚
不盡懷賢千古意執鞭無路欲何如
送趙栗夫歸省吳江
秋水吳江一葉飛歸來游子著朝衣鄉人始識文章貴
仕路休嫌定省稀寶帶橋邊舟汎汎白雲司裏樹依依
路經震澤人應問太史周南胡不歸
次韻楊維立初入史館
東角門前十館開史家自昔總難才病容野客隨行入
遠喜諸公取次來氣合每聯朝食坐事多長後午朝回
揚雄識字今誰及疑義須煩一一裁
送高良新知歸州
江上青山識秭歸江邊弔古駐驂騑夢中馬耳先曾到
行處人煙亦已稀屈子宅空江渺渺昭君村在雨霏霏
使君撫字知多術䕫府如今正阻飢
朱天昭始第進士主余家至明年移居西鄰
兩年不厭草堂低頗愛晨昏出入齊長日經過無主客
秪今相見有東西濁醪尚可牆頭過歸院那愁柳下迷
廐馬似知人意思臨期回首再三嘶
贈梁都憲廵撫四川
赤甲白鹽雄作鎮鐵冠繡斧凛先聲雪山已為來時重
黑水應聞去後清殿上位虚中執法邊頭人散小團營
憑誰說與蘇明允畫像無煩記姓名
送吳大章還宜興
試罷彤廷便乞還不教名字落人間小團龍鳳春前雨
罨畫樓臺水面山文彩傳來多似舊功名老去只如閒
洞庭東望無多路楚頌亭成有舊顔
酒熟志喜
常年送酒媿諸鄰斗覺今年富十分水法特教擔柳毅
(特汲柳毅井泉)麴材先已謝桐君(麴不用藥)牀頭夜滴晴階雨甕面
香浮暖閣雲莫笑陶公巾自漉年來正策醉鄉勲
徵明飲怡老園有詩次其韻
吳王銷夏有殘闉特起幽亭據要津剰水繞時傷往事
短牆缺處見行人綠楊動影魚吹日紅葉留香蝶護春
為問午橋閒相國自非劉白更誰親
馬中錫
送王生南歸
都市楊花撲酒杯送君迢遞去天台應憐青史何蕃傳
故下黃金郭隗臺風軟林鶯當路囀日高檣燕領潮回
今宵那是相思處人倚南樓月欲來
送畢秀才還安東
綠樹隂濃梅子黃南風一棹返江鄉馬因送客臨清渚
鳥似留人語夕陽此日不須歌折柳他年還擬看穿楊
到家故舊如相問莫說從游馬季常
憶東郭别墅
别來水北原南圃夜夜相思夢裏行曲徑總教苔蘚合
短牆應有蒺藜生東風白晝閑花事落日青林自鳥聲
回首光隂易流轉不知身在鳳皇城
和吳艾夫
落花香靄燕銜泥湖上薰風柳夾堤回磴下觀山遠近
斷橋平隔岸東西水浮荇帶紅猶濕雨插秧針綠未齊
遊客去來禽鳥樂樹林隂鬱夕陽低
和劉振之感懷
垂柳隂隂覆苑池省中春去吏先知宫鶯捎蝶衝閒幔
簷雀將雛過别枝盡日早囊無一事幾時黃色見雙眉
為郎媿我身先老白髮年來漸覺私
山行限韻
春風湖上杖藜行水碧沙明眼界清得句漫題蕭寺壁
逄僧閒問遠山名莓苔有徑俱人跡花柳無村不鳥聲
回首却驚歸路晚幾時聽鼓再離城
看花湖上得歸遲花滿南枝共北枝細雨釀寒纔歇後
遊絲墮地更飛時酒香茅店人初到春去園林鳥未知
不是紅塵山路少東風無力馬前吹
十四日游甕山次謝于喬太史韻
柳外湖光花外樓四時佳興屬春遊隔林陽燄初疑馬
度水晴雲欲亂鷗客醉不禁寒食酒僧歸還上夕陽舟
自慚潦倒東風裏也復看山逐勝遊
官莊道中
漠漠平沙野望寬漢家小苑近長安孤鴻墮日青山小
萬里嘶風白草寒遠火隔村明候館驚塵如霧撲征鞍
長途不盡吟懷倦始覺人間行路難
和楊重光韻兼柬照一天上人
高樹涼生暑解嚴客忩風味許誰兼越南羇客惟莊舄
吳下詩僧數道潛賓館有時勞貰酒故山無日不鈎簾
止緣禁直經過少滿地蒼苔護筍尖
暁發甘泉
肩輿清暁發甘泉風雪遥連塞外天野店客敲門問酒
土窑人隔水炊煙山無草木還多石地産氊裘不衣綿
試叩征夫前去路戍鴉聲裏是延川
再發安塞
塞門東望雪初晴驄馬遥遥趁曉行面日遠山明似近
背風深塹積皆平僧開野寺林鴉散人叩柴扉砦犬鳴
不是六花妝點好黃沙白草若為情
把都河堡
行臺無事戶多封睡起支頤百念慵風柳似為渾脱舞
雨花常帶别離容城圍白屋高低住簾卷青山遠近重
日暮詩成吟未穏一聲忽送戍樓鐘
柳樹澗廢城和壁間王威寧韻
野色蒼茫帶遠岑空城歲久白蒿侵更無粉堞悲笳隠
惟有黃沙古道深荒日晝眠人影絶剛風西起塞雲隂
題詩豪客今何處牢落襟懷付短吟
賦得荷葉露應教
花氣侵晨濕畫欄池荷如洗翠團團誰將天上金莖露
瀉入波心碧玉盤風動每愁爐汞走雨餘應訝浦珠寒
十年曾作西垣客此景親從太液看
南都官舍寓懷
門臨流水夾垂楊庭院深深晝景長青竹妥梢山雨足
綠荷翻葉水風涼書憎燕入銜泥涴花喜蜂來帶蜜香
造物似知人健作故令官拜水曹郎
西掖晚歸有感時事聊賦述短章用呈同志者
矮忩缺月照人寒殘雪留簷凍水乾衰信已憑雙鬢寄
世緣聊作一枰看斜封官好空批敕神武門高未挂冠
悮却登山與臨水十年騎馬走長安
吳洪
客中和史明古
一尊誰共合朋簪又見空階覆綠隂草色不銷游子恨
月光偏照故人心霜前白雁音書在雨外青山别路深
安得携琴溪上去社中重覓舊知音
題五同會圖和匏菴濟之
劒珮聯翩向玉閨東吳人物應文奎侍朝並立螭頭下
退直同歸鳳闕西諸老耆英真不忝菲才疎拙愧難齊
太平遭際須歌頌上國風花共品題
四燕詩為周行之賦
八座歸來且耄期五朝遭際記恩私自從擢桂賓興日
次第簪花釋褐時玉帛南郊陪鹵簿鼓鐘東序覩威儀
迂慵近日躭周禮容賦先生四燕詩
王弼
出城
今晨不為閒遊出不為閒遊興亦嘉帶雨青山十餘里
傍雲茅屋兩三家斷流已作方塘水舊雨猶殘半樹花
欲借蘆根安釣石不知誰管碧溪沙
梁儲
元夜
尊前休問夜如何且聽佳人達曙歌圓月向人偏皎潔
緒風吹面正清和星從左个將春至雁向南樓帶字過
翹首五雲最深處千觴應助聖顔酡
林俊
讀唐人錢起詩黃綬罷來多遠客青山何處不
愁人之句
林園樂事頗相關不換神仙秪一閒荒徑也須存白菊
愁人原不是青山將雛野鶴飛還舞釀蜜崖蜂去却還
涼月孤舟自濃睡乘流知下幾溪灣
勸駕述懷次東所韻
霜前黃葉漫秋山瘦竹疎花共晚閒老去筋骸翻自念
日來雲水信相關經心楊柳三眠外作意棋枰一著間
好是内庖羞獨割凍梨慙改故時顔
包鼎
己丑下第南還
孤舟千里賦南歸慚愧逄人問禮闈野浦關情芳草遠
曲江回首杏花稀半生事業雙蓬鬢十載風塵一敝衣
臨水高歌向何處夕陽煙樹共依微
孫衍
寄沈宗遠
挂席曾逄江上舟别來彈指又經秋閒從何處爭棋局
醉共誰人較酒籌金鯽魚池芳草合女蘿花樹小庭幽
客中無限相思意坐對寒燈獨自愁
楊廷和
送周少宰秦府分封
少宰分封出御批二函新冊爛金泥恩波入渭天潢近
使節臨關華嶽低銓事暫辭流内外民風兼問陜東西
肩輿不覺驅馳倦餘興猶能及品題
送神武蔡千戶致仕還湖州(進士中孚之父)
神武挂冠歸舊隠赤松相伴話長生車前紫氣青牛引
天上新聲綵鳳鳴軍務不關惟白戰醉鄉何處是烏程
太湖合是逃名地畫舫絃歌自在行
趙寬
行臺日暮偶成
何處蕭蕭暝色侵海雲將雨過寒林間關旅雁天涯路
寂歴啼螀歲暮心槁木嗒然聊隠几飛蓬搔盡不勝簪
松垣深掩黃昏靜惟有爐薰對苦吟
三月八日省中偶成
省中事少稱閒情白日高眠飽飯行起得幽亭尋竹種
汲來新水乞茶烹牆隈風靜花仍落樹下人來鳥不鳴
忽憶四郊前夜雨欲從田畯問春耕
題扇贈金明府
鵝谿一幅剪裁工玉雪娟娟在眼中為我閭閻消溽暑
自君懷䄂發清風掄材定覺蒲葵陋入侍還看雉尾同
怪底循良多善治長持明月照羣蒙
次韻荅存敬見憶之作時存敬將奉使山東
每覺清談左席虚憶君長在惜春餘楊花榆莢皆離思
香灺燈光共索居風月正憐吟社冷園林應怪賞心疎
河橋更有明朝事欲倩東風挽佩琚
春暮遊西郊過釣魚臺遂至趙氏莊居留飲
紫陌聯鑣不動塵天將一雨助遊人西溪看竹門空掩
北苑尋花酒更新案牘偷閒聊一日園林成越已三春
吾儕會合應非偶莫遣樊籠繫此身
桐江
乍啟篷忩豁睡眸桐江煙景正悠悠青山隔岸千螺疊
白鷺衝波片玉流日弄行雲棲樹杪風將疎雨過船頭
越中無限清華境欲恣幽探不可留
走筆送何以仁
傾蓋湖邊懷抱開胸中了不挂纖埃乘凉武穆祠前樹
遣興巢居閣上杯乍到山林如舊識遄歸猿鶴定相猜
知君未斷煙霞意暑退秋凉更一來
題畫
目極江湖不可攀偶披圖畫一開顔春深草閣林隈暖
日落扁舟渡口閒山色正濃雲隔斷海天無盡鳥知還
耳邊彷彿疎鐘度疑在蒼茫杳靄間
方向
桃源道中
桃源西望是辰州兩境中分五置郵征旆影隨紅樹没
斷橋水帶夕陽流關山迢遞孤臣路風物淒凉滿地秋
半世飄零竟何事獨騎瘦馬重回頭
御選明詩卷七十六
