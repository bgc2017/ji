欽定四庫全書
御選宋詩卷十
五言古詩一
田鍚
擬古
棠谿出精金百鍊無餘滓鑄得芙蓉劍靈輝若秋水陸
可斷兕犀隂亦驚神鬼照物雙影寒中霄靈氣紫有時
風雨至欲作龍蛇起海酒與陵肉寶燭延竒士歡飲取
傳觀英圖各相視吐氣成虹蜺將平不平事大笑荆軻
輩卒如兒女子
中山魏公子志意邈難儔朝吸沆瀣精遠與冥鴻遊風
高江浪惡雲黃海樹秋青山對獨酌明月在孤舟心常
懸象魏迹若參公侯縱横致君術思一伸良籌
遊子中夜心功名忽嗟暮黑貂空上書甘泉方獻賦白
日驚壯齒青雲有英顧收采苟不時珊瑚亦生蠧
玉樹香不滅柳帶柔堪結惠然貞婦心皎若天上雪羅
幕生春風珠簾鑒秋月滄波燕又歸尺書胡斷絶
萱花不須折安足忘君憂青銅莫頻覽適令驚鬢秋謝
安壯未仕定遠晚封侯功名俱磊落時來豈自由
楚畹種芳蘭發生逢早春萌芽初戢戢枝葉俄莘莘幽
叢秋既老芳氣冬彌薰馨香當還風菴藹來襲人百草
莫相妒從之為爾鄰深林莫蓋藏芬然亦自伸
贈朱道士
憶昔長安道與君初相識密雲滿天來不見南山色美
酒斗十千一醉情歡然胷中雲夢澤眼底高陽客狂呼
月華人撫弄雲和瑟揮鞭過渭川館第相留連朝簾杏
花露暮樓楊柳煙流輝今六稔交情益相審忽忽披君
文如截機頭錦余本生天涯散金常破家東方上書志
高欲凌丹霞安能常刺促雀啄秋田粟海路與天遥鸞
皇好相逐
韓丕
寄岳陽劉從事
秋來憶故人寓目臨大野遠近聞清商依稀奏豳雅經
霜樹半紅無風葉自下一片洞庭心聊憑塞鴻寫
寇準
秋興呈裴李二同年
歲晩亂山外野望誰能同寒沙明夕照敗葉驚西風孤
煙暝汀樹霜氣高秋空徘徊念前事旅恨良難窮
庚辰歲將命至巴東時已秋序霜荷索然偶賦
是章用遣幽恨
乘軺偶將命撫俗煙江湄地僻接窮峽務簡稀公期秋
信任無趣野懷良自宜月白夜蟬響池暗風荷衰溪雲
入破牖山菊開疎籬貰酒不能醉鄉國空結悲徘徊遠
凝望目極長天涯
雪霽池上
霽雪池上亭晴光扇泉石煖覺岸冰消靜聞簷溜滴務
簡身暫閒景幽心自適極目望南山圭峰露微碧
水閣晨起
板閣常晏眠偶獨起清旦月落簷鳥語煙開客船散長
江色自澄汀樹聲空亂羣動又復然勞勞可長歎
張詠
蕭蘭
移蕭芳蘭中蕭生蘭亦悴他日秋風來蕭蘭一齊敗自
古賢者心所憂在民泰不復夢周公中夜獨慷慨
送張及三人赴舉
才雄揚子雲古稱蜀川秀千載遺英聲三賢繼其後文
章積學成孝友亦天授遠郡得充庭期將免固陋
王禹偁
送朱九齡
吏隱不求貴親老不擇禄之子有俊才弱冠中正鵠弗
墜先人業何慚有道榖一命佐碭山枳棘聊容足再命
佐永嘉絲桐幾易俗率身甘菜茹養母求梁肉承顔苟
不虧折腰未為辱解印無餘貲舟中只琴筑十口寄淮
泗一身來輦轂又說東南行秋風江水渌鄱陽古名郡
赤金流山谷每歲鼓錢刀從來設官局還得便高堂無
辭縻逸䠱颺帆江湖思木落天地肅楓葉紫斕斒蓼花
紅□□津吏暁來迎溪僧夜留宿至止事方簡優游從
所欲江城豐稻粱水市多魚䔩三載奉甘飴百錢飽家
族自有綵衣華勿歎藍袍綠行年未三十氣壯顔如玉
行義日以聞焉能長碌碌終列侍臣班耀我同年錄且
賦白華詩唱作離筵曲
庶子泉
物趣因天造物景不自勝泉乎未遇人石罅徒流迸宫
相政多暇行樂躡巖磴發蒙漲為溪幽致兹焉盛唐賢
大歷後峭壁刻名姓我來一何暮今秋始乘興山勢環
有缺山門壺引柄乍挹清泚香頗愜幽閒性味將春茗
宜光與曉嵐暝架竹落僧厨遠聲入清瘡何當宿禪室
欹枕終夜聽飲多病骨換照久塵襟迥銷盡謫居愁無
心治歸艇
白龍泉
岸石何鑿鑿渤潏湧山脚含虚光可鑑倒影壁如削瀰
漫到前溪支脉通遠壑白龍乃神物胡此戀一勺勢能
為霖雨力可興雷雹上天未有命兹焉縮頭角應防困
螻蟻泥蟠詎敢躍菹醢曾是憂豢養殊非樂亦如君子
道出處竒先覺吾生苦遷謫未免郡政縛偶來泉畔坐
感興題秋籜抖擻纓上塵成就清漣濯聊將一掬水洗
我面慙怍日暮不忍歸風埃滿城郭
望日臺
荒臺隠層碧雲磴踰百尺攀蘿試一登依然有遺跡掌
舒舊砌平屏卓諸峰直憑高聊寫望孤懷念鄕國長安
不可見但對金烏赤傾盡葵藿心庶免浮雲隔
北樓感事(并序)
唐朱崖李太尉衛公為滁州刺史作懷嵩樓取懷
歸嵩洛之義也衛公自為之記其中述直翰林時
同僚存沒且有白雞黃犬之歎頗露知退之心及
自滁徵拜再秉鈞軸卒以怙權賈禍貶死海外則
向之立言誠空文爾皇宋至道元年夏五月僕自
翰林學士尚書禮部員外郎知制誥除工部郎中
知滁州軍州事到郡之日訪衛公舊迹樓之與記
皆莫知也而郡有北樓通刺史公署登眺終日甚
亦自得作北樓感事詩以見意
北樓出林杪登覽開病姿旁帶滁州城雉堞何逶迤下
入刺史宅却臨統軍池(孟統軍作小池在僂下)伊余翰林客失職
方在兹兩衙簿領外盡日吟望時晩窗度急雨夏木交
繁枝淮南氣候殊經秋囀黃鸝簷前有山果採掇亦甘
滋樽中有官醖傾酌任醇醨忘機得真趣懷古生遠思
念昔李太尉落落邦家基下筆到西漢料兵如六竒謫
官來此郡鬱鬱持一麾嘗在懷嵩樓記文悲盛衰甚得
進退理深明禍福機未幾再入用斯言忽如遺君恩匪
膠柱天殃若影隨六月萬里行炎荒竟不歸功成又名
遂不退將安之姑以人事較勿憑天命推矧予草澤士
被褐復羹藜謬因弄文翰八載侍丹墀三入承明廬古
人期並馳玉堂百日罷所累非文辭強仕未為老望郎
不為卑淮邊永陽郡人物自熙熙費用量所入豐約從
其宜一妻本糟糠不識金翠施三男無庶孽詎愛紈綺
貲甘貧絶誅求易退無羈縻五十擬歸耕何必懸車期
且予望衛公雲龍與山麋唐賢昔際遇文雅道光輝進
士取將相易於俯拾棋自從五代來素風已陵遲干戈
為政事茅土輸健兒儒冠筮仕者僅免寒與饑至今明
聖代此風猶未移自無經濟術焉能碌碌為歸與復歸
與無忘北樓詩
甘菊冷淘
經年厭粱肉頗覺道氣渾孟春致齋戒勅廚惟素飱淮
南地甚煖甘菊生籬根長芽觸土膏小葉弄晴暾采采
忽盈把洗去朝露痕俸麫新且細溲牢如玉墩隨刀落
銀鏤煮投寒泉盆雜此青靑色芳香敵蘭蓀一舉無孑
遺空媿越盌存解衣露其腹稚子為我捫飽慚廣文鄭
饑謝魯山元(廣丈先生飯不足元魯山饑而死)况我草澤士藜藿供朝
昏謬因事筆硯名通金馬門官供政事食久直紫薇垣
(知制誥給政事食自小許公始)誰言謫滁上吾族飽且温既無甘旨慶
焉用品味煩子美重槐葉直欲獻至尊(事見杜工部槐葉冷淘詩)起
予有遺韻甫也可與言
楊州池亭即事
冥心閱羣動亦各趨斫安胡為名利人戚戚常鮮歡吾
生四十四結佩呼郡官掌言入綸閣待詔直金鑾匪謂
得禄少所嗟行道難前年謫滁州憂時雙鬢殘頼有瑯
邪溪時濯塵纓冠朝命徙淮海任重力易殫君恩詎可
報感激涕汍瀾民瘼不能治惻隠情悲酸况復多病身
名宦心已闌歸田未果决懷禄尚盤桓公退何所適池
亭一凭欄旭日媚春弄微風生鳴湍呵僮勿挾彈留客
不持竿用冀魚烏馴熙熙肆游觀神仙未可學吏隠聊
自寬孤吟刻幽石此義非考槃
月波樓詠懷(有序)
月波之名不知得於誰氏圖經故老皆無聞焉因
作古詩一首凡六百八十字陷於樓壁庶使兹樓
之名得與詩俱不泯也
郡城無大小雉堞皆有樓其間有名者不過十數州吹
簫事遼迥仙迹難尋求庾公在九江締構何風流謝守
鎮宣城疊嶂名有由東陽敞八詠吾聞沈隠侯白雪架
郢中調高誰和酬黃鶴依鄂渚仙去事悠悠贊皇謫滁
上作賦懷嵩丘樓居出俗態澤國多勝游好景不遇人
安得名存留齊安古郡廢移此清江頭築城隨山勢屈
曲伏環周兹樓最軒豁曠望西北陬武昌地如掌天末
入雙眸平遠無林木一望同離婁山形如八字會合勢
相勾(東晉方士戴洋言武昌有山無林山形八字勢不及九故孫權以黃武元年都武昌八年遷建業)
三國事既遠六朝名亦休近從唐末來爭奪互仇仇斯
樓備矢石此地控咽喉終朝望烽燧連歲事戈矛可憐
好詩景牢落無人收皇家統萬國遠邇盡懷柔三聖四
十年蕩蕩文德修淮甸為内地黃岡為上游儒冠假郡
印踐更若公郵况多辦職吏誰肯恣吟謳伊余何為者
竊慕騷人儔兩朝掌文翰十年侍冕旒去歲出西掖謫
居抱窮愁日日江樓上風物得冥搜何人名月波此義
頗為優西南新桂魄初上懸玉鈎晚瀨清且淺漂蕩影
沉浮三五金波滿夜光如暗投驪龍弄含珠晃朗照汀
洲澹臺披寶劍碎璧斬長虬冰輪暁入地推下赤金毬
闌干四五星斜漢印清秋誰家上元燈兒盛刳&KR0797;&KR0803;此
景吟不出謾使聲呦呦千里畫圖闊四時詩興幽野花
媚宫纈芳草舖碧紬火雲照沙浦暴雨傾瓦溝白亂蘆
花散紅殷蓼穗稠簷冰垂若練雪片大於鷗江蘺煙漠
漠官柳雨颼颼舟子斜蕩槳牧童倒騎牛水獺有時戲
江豚頗能泅山鳥奏竽籟落霞展衾裯魚網雪離離酒
旗風飂飂旅懷雖自適詩物奈相尤右顧徐邈洞精靈
如在不左瞰伍員廟荒隙令人羞樓中何所有官醖湛
蚍蜉棋枰留客坐琴調待僧抽橘包鄰藥鼎墨筆間茶
甌平生性幽獨寂莫誰獻酬官常已三黜懷抱罹百憂
凭闌憶王粲望闕同子牟自甘成潦倒無復事聲猷身
世喻泡幻衣冠如贅瘤放意無何鄉誰分親與讎寓形
朝籍中毁譽任啁啾君恩無路報民瘼無術瘳惟慚戀
禄俸未去耕田疇題詩郡樓上含毫思夷猶功名非范
蠡何必泛扁舟
种放
夏日山居
隂隂林木靜寂寂無人境紅綻紫葳香嵐沉玉膏冷看
雲時獨坐慎事常中省何客御風來新篁動疎影
林逋
監郡太博惠酒及詩
塵事久謝絶園廬方晏隂鏗然郢中唱伸玩清人心况
復對樽酒百慮安能侵何以比交情松桂寒蕭森
送牛秀才之山陽省兄
之子詠陟岡别我歲時晏後夜失羣鶴高天看行雁楚
山遠近出江樹青紅間尊酒無足辭離愁滿行盼
和運使陳學士遊靈隠寺寓懷
山壑氣相合旦暮生秋隂衳門韻虚籟錚若鳴瑶琴舉
目羣狀動傾耳百慮澄按部既優游時此振衣襟泓澄
冷泉色寫我清曠心飄颻白猿聲答我雅正吟經臺復
丹井捫蘿常遍臨鶴蓋青霞映玉趾蒼苔侵温顔煦槁
木真性馴幽禽所以仁惠政及物一一深灑翰璘珣壁
返駕栴檀林回睨窣堵峰天半千萬尋
黃亢
臨水
人生朝復暮水波流不駐去年此日水今日到何處惆
悵雨殘花嫣紅隨水去花落水東流識盡人生事
宋庠
歲晏出沐感事内訟
山海有完士希世無良籌偶穿東郭履遂别野人舟不
恥篆刻賦來肩英俊遊私智甚鳬短塵容若鴟愁備員
太史氏補屬富人侯姑學了官事何嘗分主憂日貪斗
食利歲感星躔周中都富才彦方駕若龍虬茂先善史
漢平津治春秋高文用司馬格五寵吾丘間闊路逢葛
繽紛人召鄒桑羊興賈豎安國出縲囚汲鄭貴交盛徐
陳英藻遒况乃天下樞雄雌來九州衣冠徑複道鼓吹
出長楸席上萬錢箸橋邊八列騶雍容紱魯玦意氣拂
吴鈎咨余良不韙瓴甓厠琳璆吹竽昔已濫在梁今可
尤臺閣魏舒被風霜蘇季裘有志謝軒鶴無機防海鷗
恭俟杜陵課誅茅歸故疇
宋祁
九日藥市作
陽九協嘉辰期入始多暇五藥會廣㕓遊肩鬧相駕靈
品羅賈區仙芬冒闉舍擷露來山阿劚煙去巖罅係道
雜提攜盈襜更薦藉乘時物無賤投乏利能射癰零互
作主葠薺交相假曹植謹贋令韓康無二價西南歲多
癘卑濕連春夏佳劑止刀圭千金厚相謝刺史主求瘼
萬室繫吾化顧賴惡石功捫襟重慚唶
衆熙亭曉矚
長夏宜高明緩帶散煩窘憑軒一超然目與天俱盡山
從雲端見日就林外隠風來草樹披煙生井閭近自公
况多暇冲臆無留藴即此可宴居何須事遊軫
杜衍
幽居即事
寂寂復寂寂告老閒居日徑草高于人林烏熟於客黃
卷不釋手清風常滿室内顧平生心無過此時適
晏殊
和王校勘中夏東園
東園何所樂所樂非塵事野竹亂無行幽花晚多思閒
窺魚尾赤暗辨蜂腰細樹影密遮林藤梢狂罥袂潘蔬
足登膳陶秫徑取醉幸獲我汝交都忘今昔世歡言捧
瑶佩願以疏麻繼
韓琦
啄木
剝剝復卜卜意若念良木營營求蠧心未獲空我腹或
露一襠紅或展雙翅綠捷緣都盧橦響弄羯鼓曲搜索
不知疲利觜信摧禿忽爾破姦穴種類無遺族内孽固
難辨一發知潛伏彼實害珍材盡殄此非酷直疑天意
深不使嗜粱肉專為衆蠧仇待飫弗與足如令知庶味
恣擇蟲與粟杞梓任隂賊長喙罷攻觸飽食作羣飛時
下泉沼浴歸鳴凉樹隂暮趁高枝宿
答袁陟節推遊禪智寺
春去惜餘景偶來郊外觀蕪城千古恨一顧殊悲酸荒
祠枕大道尚記吴城邦遠近綠隂合水襯紅英殘隴麥
齊若剪隨風捲波瀾罷農喜有望守臣心麤寬蕭疎禪
智寺壞址不甚完叢花亂&KR2792;藥籬竹推琅玕空有亭亭
柏成行如筆端供帳具朝膳僚寀成清歡小杜詩板暗
樂事曾未刊乘興詣茶圃百步登平巒摘焙試烹啜甘
挹零露溥午過倦微暑堤路騰歸鞍天子憂歲旱引咎
古所難列郡承新詔朝夕弗敢安况此行春意問不在
遊盤朝廷責吏治莫若久其官政和氣亦應災沴無由
干願循三載舊庶幾酬素餐
衆春園
中山雄北邊地得要害扼烽警昔未徹民日困兵革一
從無事來歴祀且半百戈茅既錢鏄比屋遂仁宅人生
亦自勞營業鮮暇隙誠哉百日勤固願一日適為政本
人情三代所不易漢史稱循良在宣布恩澤兹吾治廢
園大揭衆春額庶乎時節遊使見太平迹園中何所有
風物雅具籍方塘百畝餘遥派逗寒碧虚亭跨彩橋孤
嶼聳幽石環堤柳萬株無時張翠帟移得江南天不覺
萬里隔芳林灼灼花次第錦繡坼三春爛漫時為民開
宴席觀者如堵牆士女雜城陌野態得天真靚糚非俗
格惟意任所如去來何絡繹多歡如有今勝致駭非昔
如登老氏臺懷抱罔不釋既已休吾民又足奉嘉客清
暑暨凉秋池景尤可惜紅蕖四照香風送入絺綌乘興
命輕舟縱賞緩撐刺芳餌須鱠資蓮房欣手摘就飲圓
荷中一當數大白時見羣鷗飛驚比紅袖拍獻酬如未
快申令喜相搦或見大敵怯便可遺巾幗酣戰方氣振
俄景忽晡夕人笑山公歸酩酊倒巾幘誰知酩酊心自
有制勝策
遊開化寺
開化得地勝崇侈何代作全山鑱佛身萬木互高閣突
然數百尺較力陋禹鑿峰巒翠環合與寺為郛郭煙霞
無四時為我張幄幕飛泉乘空來直在庭砌落松柏森
成行鬭伏蛟龍惡如整萬人陣偏伍不敢錯春芳難悉
名紅紫競灼灼點綴巖壁間圖畫曾未若距城纔一舍
曠絶類霄堮噫吾何自勞日窘吏事縳到官踰二期未
克造林壑引疾得鄉邦晝錦行遂著猛抛公几煩不負
真境約精廬始一登百慮已澄擴徘徊延賓僚開席盛
燕酌歌留嶺上雲吹亂風前鐸勿譏清賞累粗繼東山
樂數刻方暫歡俄景忽西薄歸鞅下危岑眷戀心欲却
何處無林泉隔閡牽寵爵終期報國家功業效涓勺連
露乞骸章不待七十削歸來解朝紳放意任衡霍超然
出世紛安步適冲漠山蔬充盤筵邨釀滿瓢杓吾夀此
其全何必不死樂
畫錦堂
古人之富貴歸於本郡縣譬若衣錦遊白晝自光絢不
則如夜行雖麗何由見事累載方冊今復著俚諺或紆
太守章或擁使者傳歌樵忘故窮滌器掩前賤所得快
恩仇愛惡任驕狷其志止於此士固不足羨兹予來舊
邦意弗在矜衒以疾而量力懼莫稱方面抗表納金節
假手翼鄉便帝曰其汝俞建纛往臨殿行路不云非觀
歎溢郊甸病軀諧少休先隴遂完繕歲時存父老伏臘
潔親薦恩榮孰與偕衰劣愧獨擅公餘新此堂夫豈事
飲燕亦非張美名輕薄詫紳弁重禄許安閒顧已常兢
戰庶一視題牓則念報主眷汝報何能為進道確無倦
忠義聳大節匪石烏可轉雖前有鼎鑊死耳誓不變丹
誠難悉陳感泣對筆硯
范仲淹
寄題孫氏碧鮮亭
天地何風流復生王子猷黃金買碧鮮綠玉排清秋非
木亦非草東君歲寒寶耿耿金石性雪霜不能老清風
乃故人徘徊過此君泠泠鈞天音千載猶得聞應是聖
賢魄鍾為此標格高節見直青靈心隠虚白粉筠多體
貌錦籜見兒童上交松桂枝下結蘭蕙叢秀氣藹晴嵐
翠光凝渌水明月白露中靜如隠君子不願湘靈泣不
求伶倫吹鳳凰得未晚蛟龍起何時蕭蕭雲水間良與
主人宜紅塵滿浮世何當拂衣袂坐嘯此亭中行歌此
亭際逍遥復逍遥不知千萬歲
古鑑
磨此千年鑑朱顔清可覽君看日月光無求照人膽
贈棋者
何處無神仙傳此棋上旨靜持生殺權密照安危理接
勝如雲舒禦敵如山止突圍秦師震諸侯皆披靡入險
漢將危竒兵翻背水勢應不可隳關河常表裏南軒春
日長國手相得喜泰山不礙目疾雷不經耳一子貴千
金一路重千里精思入於神變化胡能擬成敗繫之人
吾當著棋史
歲寒堂三題(錄一首)
君子樹
二松何年植清風未嘗息夭矯向庭戸雙龍思霹靂豈
無桃李姿賤彼非正色豈無蘭菊芳貴此有清德萬木
怨搖落獨如春山碧迺知天地威亦向歲寒惜有聲若
江湖有心若金璧雅為君子材對之每前席或當應自
然化為補天石
和人遊嵩山十二題(錄六首)
公路澗(曹公與袁術常爭據此地)
嵩高發靈源北望洛陽注清流引河漢白氣横雲霧英
雄惜此地百萬曾相距近代無戰爭常人自來去
拜馬澗(子晉登仙遺馬於此鄉人見之皆拜)
傳聞王子仙澗邊遺逸驥當時青雲路鷄犬亦可致未
必真龍媒悠悠在平地
自峻極中院步登太室中峯
白雲隨人來翩翩疾如馬洪崖與浮丘襟袂安足把不
來峻極游何能小天下
玉女𢷬衣石
但見巖前砧誰聞月下杵金文與鐵色璨璨知千古試
問𢷬衣仙何如補天女
三醉石
巍巍八仙壇上有三醉石憐此高陽徒如樂華胥域憔
悴澤邊人獨醒良可惜
峻極上寺
徘徊峻極寺清意滿煙霞好風從天來吹落桂樹花高
高人物外猶屬梵王家
和僧長吉湖居五題(錄三首)
湖山
湖山滿清氣賞心甲吴越晴嵐起片雲晚水連初月漁
父得意歸歌詩等閒發
風笛
風引湖邊笛焉知非隠淪一聲裂雲去明月生精神無
為落梅調留寄隴頭人
渚蓮
武陵誰家子波面雙雙渡空積心中絲未成機上素似
共織女期秋宵若霜露
天平山白雲泉
靈泉在天半狂波不能侵神蛟穴其中渴虎不敢臨隠
照涵秋碧泓然一勺深游潤騰雲飛散作三日霖天造
豈無意神化安可尋挹之如醍醐盡得清凉心聞之異
絲竹不含哀樂音月好羣籟息涓涓度前林子晉罷雲
笙伯牙收玉琴徘徊不擬去復發滄浪吟乃云堯湯歲
盈盈長若今萬里江海源千秋松桂隂兹焉如有價北
斗量黃金
祠風師酬提刑趙學士見貽
先生制禮經祠為國大事孟春祭風師刺史敢有二齋
戒升于壇拜手首至地所祈動以時生物得咸遂勿鼓
江海濤害我舟楫利旱天六七月會有雷雨至慎無吹
散去坐使百榖悴高秋三五夕明月生天際乃可驅雲
煙以喜萬人意願君入薰絃上副我皇志阜財復解愠
即為天下賜八使重古禮作詩歌祭義誠欲通神明非
徒奬州吏賢哉推此心良以警有位
依韻答提刑張太博嘗新醖
南陽本佳處偶得作守臣地與汝墳近古來風化純當
官一無術易易復循循長使下情達窮民奚不伸此外
更何事優游欵嘉賓時得一笑會恨無千日醇客有多
聞者密法為我陳自言此靈物盡心妙始臻非徒水泉
潔大要麴糵均暄凉體四時日月周數旬其氣芳以烈
厥味和而辛涓涓滴小槽清光能照人固可奉宗廟宜
能格天神我姑酌金罍駐此席上珍况有百花洲水木
長時新煙姿藏碧塢柳杪見朱闉兩兩鳬雁侣依依江
海濱晩光倒晚影一川無一塵悠悠乘畫舸坦坦解朝
紳綠隂承作蓋芳草就為茵引此杯中物獻酬交錯頻
禮俗重三爵今乃不記巡大言出物表本性還天真或
落孟嘉帽或抛陶令巾吾非葛天民誰為劉伯倫八使
達觀者與予日相親作詩美嘉會調高繼無因但願天
下樂一若樽前身長戴尭舜主盡作羲黃民耕田與鑿
井熙熙千萬春
富弼
留府太尉相公就居為耆年之會承命賦詩(時以)
(守司徒致仕年七十九)
西洛古帝都衣冠走集地豈惟名利場驟為耆德會大
尹吾舊相曠懷輕富貴日與退老游臺閣并省寺予慙
最衰老亦許預其次遂欲肖儀容爛然形繪事閩嶠訪
精華鮫綃布絶藝令復崇晏衎聊以示慈惠幽居近銅
駝荒敝仍湫庳塞路移君庖盈車載春醴獻酬互相趣
歡處不知止商嶺有四翁晉林惟七子較我集諸賢盛
衰何遠爾兹事實可矝傳之足千祀
文彦博
寄致政太傅侍中曾魯公(并序)
近以王屋山所産靈夀杖為獻伏蒙尊恕不責輕
凂仍貺雅章并惠古鑑吟繹捧玩不能釋手輒成
拙詩一首以答來貺
天壇小有洞神仙稱福地草木盡翹秀靈夀特珍異孑
立無附枝挺生出羣類既不假矯揉復不煩削治制杕
待時用訓鳩循古義獻於君子堂達此野人意所獻雖
已微其意亦有謂願公稍扶持與國同安置匪惟布私
誠兹乃出公議豈圖一羽輕復委千鈞賜報之以寶鑑
百練精明致副之以雅章二南風格備蔀屋天光照陋
軀華袞賁何以稱尊貺傳家為重器何以繼希聲陳詩
言鄙志
題史館兵部傅君草堂
羨君濟上墅勝槩不可名泉石與松竹聲影交相清周
牆數百堵版築皆親營箕尾出南極直對茅軒明陶廬
自愛樂蔣徑堪逢迎但恐赤松子到此難忘情捨却留
侯伴從吾林下行
田况
成都遨樂詩(錄四首)
元日登安福寺塔
歲歷起新元錦里春意早詰旦會朋寀羣遊僕騶導像
塔倚中霄翬檐結重橑隨俗縱危步超若薄清昊千里
如指掌萬象可窮討野闊山勢迥寒餘林色老遨賞空
閭巷朅來喧稚耄人物事都閒車馬擁行道顧兹懽娱
俗良慰羈遠抱苐憂民政疎庸何答宸造
上元燈
予嘗觀四方無不樂嬉遊惟兹全蜀區民物繁他州春
宵寶燈燃錦里香煙浮連城悉奔騖千里窮邊陬衯裶
合繡袂轣轆馳香輈人聲震雷遠火樹華星稠鼔吹匝
地喧月色斜漢流懽多無永漏坐久凭高樓民心感上
恩釋唄歌神猷齊音祝東北帝夀長嵩丘
八日大慈寺蠶市
蜀雖云樂土民勤過四方寸壤不容隙僅能供歲糧間
或容墮孏曷能備凶痒所以農桑具市易時相望野氓
集廣鄽衆賈趨寶坊敦本誠急務戒期靡愆常兹會良
足喜後賢無忽忘
三月三日登學射山
麗日照芳春良辰重元巳陽濱修祓除華林程射技所
尚或不同從俗亦足喜門外盛車徒山半列鄽市彩堋
飛鏑遠醉席歌聲起回頭望城郭煙靄相表裏秀色滿
郊原遥影落川涘目倦意猶遠思餘情未巳登高貴能
賦感物暢幽旨宜哉賢大夫由斯見材美
王琪
秋日白鷺亭向夕風晦有作
白鷺敞西軒檐宇窮爽塏千峯若聯環翠色不可解是
時天宇曠六幕無纖靄金斗熨秋江素練横衣帶乾坤
清且斂氣象朝昏改蘆花作雪風飛舞來滄海九霄汀
鷺起萬里檣烏快月上三山頭鳥沒横塘外蒼茫洲渚
寒錯落星斗大開樽屏絲竹披襟向蕭藾余生本江湖
偃蹇欣所會清興雖自發苦嗜亦吾累魚龍憑夜濤四
面忽滂湃安得犀燈然煌煌發水怪
余靖
山寺獨宿
柴車走縣封窮途秋耿耿急雨帶溪聲殘燈背窗影驅
馳下士身凄凉旅人景山寒夢不成愁多知夜永
趙抃
寄酬蔡州王陶正言
自顧愚無堪老大何所用得郡江湖來一意雲泉縱驚
此西南身連夕東北夢乃知故人念許與明月共荆書
一紙賢季諾千金重寄我瓊瑶篇使得長諷誦寒松有
唳鶴高梧有鳴鳳何日謝知音為鼓商絃弄
張方平
新定道中寄桐廬關太守
旦下烏石灘暮泊嚴陵瀨潺湲臥溪聲慘淡宿山靄所
歴已陳迹不忘惟嘉話淚濕青雲篇撫襟慙慷慨(關有詩相)
(送青雲關送行處也)
帆挂桐君山櫓入富春渚寒風蕩江波煙雨迷汀樹煮
茶論藥經挑燈數碁路全勝謝惠連獨望新安去(同行者蜀)
(僧吉善醫茂材龔君美好奕謝守赴新安過富春渚有詩)
初赴新定過錢塘江
颺帆上漁浦隨潮宿雁灣煙火指富陽雲樹連蕭山曲
岸蓼花疎清波鷗鳥閒江外信清曠吾心睢洛間
酬歐陽舍人寄題醉翁亭詩
我本高陽徒野性蓋疎拙豈堪天子傍命令裁機密一
麾出承明猿鳥遂超逸山州寂無事氣象頗蕭瑟閒尋
琅邪溪雲嵐可披拂中路聞潺湲幽亭對崷崪鏘咽觸
環珮清冷泛琴瑟知君多醉此歸鞍屢突兀醉中遺形
骸題名亦信筆遺我溪風清蒼顔坐髣髴暝色失松竹
徘徊望寒月攜酒頻來游行待山花發
崑山初秋觀稼回縣署與同寮及示姑蘇幕府
邑民三萬家四邊湖海遶家家勤穡事市井商游少荐
歲逢水沴饑勞何擾擾我來忝撫字見此心如𢷬去秋
僅有年膏田尚停潦今幸風雨調皆話天時好春喜鵲
巢低夏畏蟬聲早(吴民以此候旱潦饑穰焉)秧船拏參差對岸縈迴
繚萟插暮更急車響轉清曉紡筥猶挂壁何暇張魚鳥
我時行近郊小艇穿萍藻渚長葭亂深野沃䆉稏倒孺
子遠餉歸閒暇顔色飽預喜省敲笞租賦可時了歸來
軒館靜曠蕩盈懷抱衙退人吏散庭廡閴窈窈露篠映
孤亭風荷動幽沼置身木雁間兹焉願終老顛蹶走榮
利况余拙非巧鱸鱠飯紫茫鵝脂酒清醥(紫茫鵝脂稲名)悵然
懷友生虚齋為誰掃
石介
赴任嘉州嘉陵江泛舟
中心横大江兩面疊青嶂江山相夾間何人事吟放半
罇岸幘坐永日開舲望孤棹巳夷猶數峰更清尚危影
倒波底凝嵐浮水上鳴鷺答猿啼樵歌應漁唱併生泉
石心堪媿庸俗狀
蜀道自勉
潮陽瘴煙黑去京路八千吏部有大功得罪斥守藩朝
衝江霧行夜枕江濤眠蛟蜃作怪變時時攀船舷魚龍
吐火燄往往出波間故為相恐怖倏忽千萬端道在安
可劫處之自晏然我乏尺寸效月食二萬錢自請西南
來此行非竄遷蜀山險可升蜀路高可緣上無嵐氣蒸
下無波濤翻步覺閣道穩身履劒門安惟懷吏部節不
知蜀道難
張先
巢烏
烏啼東南林危巢雛五六心在安巢枝一日千往復脫
網得羣食入口不入腹窮生俾反哺豈能報成育
歐陽修
遊龍門分題十一首(錄四首)
上山
躡蹻上高山探險慕幽賞初驚澗芳早忽望巖扉敞林
窮路巳迷但逐樵歌響
下山
行歌翠微裏共下山前路千峰返照外一鳥投巖去渡
口晩無人繫舸芳洲樹
伊川泛舟
春谿漸生溜演漾迴舟小沙禽獨避人飛去青林杪
宿廣化寺
横槎渡深澗披露采香薇樵歌雜梵響共向松林歸日
落寒山慘浮雲随客衣
伊川獨遊
東郊漸微綠驅馬忻獨往梅繁野渡晴泉落春山響身
閒愛物外趣遠諧心賞歸路逐樵歌落日寒川上
下牢溪
隔谷聞溪聲尋溪渡横嶺清流涵白石靜見千峯影巖
花無時歇翠柏鬱何整安能戀潺湲俯仰弄雲景
憶山示聖俞
吾思夷陵山山亂不可究東城一堠餘高下漸岡阜羣
峰迤邐接四顧無前後憶嘗祇吏役鉅細悉經覯是時
秋卉紅嶺谷堆纈繡林枯松鱗皴山老石脊瘦斷徑履
頽崖孤泉聽清溜深行得平川古俗見耕耨澗荒驚麏
奔日出飛雉雊磐石屢欹眠綠巖堪解綬幽尋難獨往
清興思誰侑其西乃三峽嶮怪愈竒富江如自天傾岸
立兩崖鬭黔巫望西屬越嶺通南奏時時縣樓對雲霧
昏白晝荒煙下牢戍百仞寒溪漱蝦蟇噴水簾甘液勝
飲酎亦嘗到黃牛泊舟聽猿狖巉巉起絶壁蒼翠非刻
鏤隂巖下攢叢岫穴忽空透遥岑聳孤出可愛欣欲就
惟思得君詩古健寫竒秀今來會京師車馬逐塵瞀頹
冠各白髮舉酒無蒨袖繁華不可慕幽賞亦難遘徒為
憶山吟耳熱助嘲詬
水谷夜行寄子美聖俞
寒鷄號荒林山壁月倒挂披衣起視夜攬轡念行邁我
來夏云初素節今已届高河瀉長空勢落九州外微風
動凉襟暁氣清餘睡緬懷京師友文酒邈高會其間蘇
與梅二子可畏愛篇章富縱横聲價相磨蓋子美氣猶
雄萬竅號一噫有時肆顛狂醉墨灑滂霈譬如千里馬
已發不可殺盈前盡珠璣一一難簡汰梅翁事清切石
齒潄塞瀨作詩三十年視我猶後輩文詞愈清新心意
難老大譬如妖韶女老自有餘態近詩尤古硬咀嚼苦
難嘬初如食橄攬真味久愈在蘇豪以氣轢舉世徒驚
駭梅窮獨我知古貨今乃賣二子雙鳳皇百鳥之嘉瑞
雲煙一翺翔羽翮一摧鎩安得相從遊終日鳴噦噦問
胡苦思之對酒挹新蠏
暮春有感
幽憂無以銷春日靜愈長薰風入花骨花枝午低昂往
來采花蜂清密未滿房春事已爛漫落英漸飄揚蛺蝶
無所為飛飛助其忙啼鳥亦屢變新音巧調篁遊絲最
無事百尺拖晴光天工施造化萬物感春陽我獨不知
春久病卧空堂時節去莫挽浩歌自成傷
遊瑯邪山
南山一尺雪雪盡山蒼然澗谷深自煖梅花應巳繁使
君厭騎從車馬留山前行歌招野叟共步青林間長松
得高蔭盤石堪醉眠止樂聽山鳥攜琴寫幽泉愛之欲
忘返但恐世俗牽歸時始覺遠明月高峯巔
秋晩凝翠亭(探韻作)
黃葉落空城青山繞官廨風雲凄已高歲月驚何邁陂
田寒未收野水淺生派晴林紫榴坼霜日紅梨曬蕭疎
喜竹勁寂寞傷蘭敗叢菊如有情幽芳慰孤介嘉客日
可攜寒醅美新醡登臨無厭頻冰雪行即届
喜雨
大雨雖滂沛隔轍分晴隂小雨散浸淫為潤廣且深浸
淫苟不止利澤何窮巳無言雨大小小雨農尤喜宿麥
已登實新禾未抽秧及時一日雨終歲飽豐穰夜響流
霢霂晨暉霽蒼凉川原淨如洗草木自生光童穉喜瓜
芋耕夫望陂塘誰云田家苦此樂殊未央
竹間亭
高亭照初日竹影凉蕭森新篁漸解籜翠色日巳深雨
多莓苔綠幽徑無人尋靜趣久思得暫來聊解襟清風
颯然生鳴鳥送好音佳時不易遇濁酒聊自斟興盡即
言返重來期抱琴
橄欖
五行居四時維火盛南訛炎焦陵木氣橄欖得之多酸
苦不相入初爭久方和霜苞入中州萬里來江波幸登
君子席得與衆果羅中州衆果佳珠圓玉光瑳媿兹微
陋質以遠不見訶餳飴兒女甜遺味久則那良藥不甘
口厥功見沉痾忠言初厭之事至悔若何世巳無采詩
詩成為君哦
述懷
歲律忽其周隂風慘遼夐孤懷念時節朽質驚衰病憶
始來京師街槐綠方映清霜一以零衆木少堅勁物理
固如此人生寧久盛當時不樹立後世猶譏評顧我實
孤生饑寒談孔孟壯年猶勇為刺口論時政中間蒙選
擢官實居諫諍豈知身愈危惟恐職不稱十年困風波
九死出檻穽再生君父恩知報犬馬性歸來見親識握
手相弔慶丹心皎雖存白髮生已迸慚無羽毛彩來與
鸞皇並鎩翮追羣翔孤淚驚衆聽嚴嚴玉堂署清禁肅
而靜職業愧論思文章慚誥命厚顔難久居歸計無荒
徑偷閒就朋友笑語雜嘲詠歡情雖索寞得酒猶豪横
羣居固可樂寵禄尤難幸何日早收身江湖一漁艇
折刑部海棠戲贈聖俞二首
搖搖牆頭花笑笑弄顔色荒凉衆草間露此紅的皪草
木本無情及時如自得青春不可恃白日忽巳失繞之
重吟哦歸坐成歎息人生浪自苦得酒且開釋不見宛
陵翁作詩頭早白
搖搖牆頭花艷艷爭青娥朝見開尚少暮看繁巳多不
惜花開繁所惜時節過昨日枝上紅今日隨流波物理
固如此去來知奈何達人但飲酒壯士徒悲歌
西齋手植菊花過節始開偶書奉呈聖俞
秋風吹浮雲寒雨灑清曉鮮鮮牆下菊顔色一何好好
色豈能常得時仍不早文章損精神何用覻天巧四時
悲代謝萬物惜凋槁豈知寒鑑中兩鬢甚秋草東城彼
詩翁學問同少小風塵世事多日月良會少我有一罇
酒念君思共倒上浮黃金蘂送以清歌裊為君發朱顔
可以却君老
清明前一日韓子華以靖節斜川詩見招遊李
園既歸遂苦風雨三日不能出窮坐一室家人
輩倒殘壺得酒數杯泥深道路無人行去市又
遠索於筐筥得枯魚乾鰕數種彊飲疾醉昏然
便寐既覺索然因書所見奉呈聖俞
少年喜追隨老大厭諠譁慙愧二三子邀我行看花花
開豈不好時節亦云嘉因病既不飲衆歡獨成嗟管絃
暫過耳風雨愁還家三日不出門堆豗類寒鴉妻兒強
我飲飣餖果與瓜濁酒傾殘壺枯魚雜乾鰕小婢立我
前赤脚兩髻了軋軋鳴雙絃正如艣嘔啞坐令江湖心
浩蕩思無涯寵禄不知報鬢毛今已華有田清潁間尚
可事桑麻安得一黃犢幅巾駕柴車
夜坐彈琴有感二首呈聖俞(錄一首)
吾愛陶靖節有琴常自隨無絃人莫聽此樂有誰知君
子篤自信衆人喜隨時其中苟有得外物竟何為寄謝
伯牙子何須鍾子期
西齋小飲贈别陜州沖卿學士(分得黃字)
今日何不樂衆賓會高堂坐中瀛洲客新佩太守章豈
無芳樽酒笑語共一觴亦有嘉菊叢新苞弄微黃所嗟
時易晩節物巳凄凉羣鷺方盛集離鴻獨高翔山川正
搖落行李怯風霜君子樂為政朝廷須儁良歸來紫薇
閣遺愛在甘棠
有馬示徐無黨
吾有千里馬毛骨何蕭森疾馳如奔風白日無留隂徐
驅當大道步驟中五音馬雖有四足遲速在吾心六轡
應吾手調和如瑟琴東西與南北高下山與林惟意所
欲適九州可周尋至哉人與馬兩樂不相侵伯樂識其
外徒知價千金王良得其性此術固已深良馬須善馭
吾言可為箴
與子華原父小飲坐中寄同州江十學士休復
歲晚忽不樂相過偶乘閒百年纔幾時一笑得亦艱有
酒醉嘉客無錢買嬌鬟問子官何為侍從聯朝班朝廷
多賢材何用蒯與菅白髮垂兩鬢黃金腰九環奈何章
綬榮飾此木石頑於國略無補有慙常在顔幸蒙二三
友相與文字間江子獨捨我高鴻去難攀秋風動沙苑
郡閣當南山吟詠日多暇詔條寬可頒寒雲雪紛糅幽
鳥春緜蠻勝事日向好思君何時還
嵩山十二首(錄五首)
公路澗
驅馬渡寒流斷澗横荒堡槎危欲欹岸花落多依草擊
汰翫游鯈倒影看飛鳥留連愛芳杜漸下四峯照
二室道
二室對岧嶤羣峯聳崷直雲隨高下起路轉參差碧春
晩桂叢深日下山煙白芝英已可茹悠然想泉石
自峻極中院步登太室中峰
繫馬青松隂躡屣蒼崖路驚鳥動林花空山答人語雲
霞不可攬直入冥冥霧
峻極寺
路入石門見蒼蒼深靄間雲生石砌潤木老天風寒客
來依晚照徙倚聽山蟬
中峰
望望不可到行行何屈盤一逕林杪出千巖雲下看煙
嵐半明滅落照在峰端
江上彈琴
江水深無聲江雲夜不明抱琴舟上彈棲鳥林中驚遊
魚為跳躍山風助清泠境寂聽愈真絃舒心已平用兹
有靈器竒此無景情經緯文章合諧和雌雄鳴颯颯驟
風雨隆隆隠雷霆無射變凛冽黃鍾催發生詠歌文王
雅怨刺離騷經二典意澹薄三盤語丁寧琴聲雖可狀
琴意誰可聽
别聖俞
車馬古城隅喧喧分曉色行人念歸途居者徒慘惻薄
宦共羈旅論交喜金石薦以朋酒懽寧知歲月適人事
坐云變出處俄乖隔關山自兹始揮袂舉輕策歲暮寒
雲多野曠隂風積征蹄踐嚴霜别酒臨長陌應念同時
人獨為未歸客
御選宋詩卷十
