欽定四庫全書
御選金詩卷十三
七言律詩二
劉汲
題西巖
卜築西巖最可人青山為屋水為鄰身將隱矣文何用
人不知之味更真自古交游少同志到頭聲利不關身
清泉便當如澠酒澆盡胸中累劫塵
王寂
易足齋
吾愛吾廬事事幽此生隨分得優游窮冬夜話蒲團暖
長夏朝眠竹簟秋一榻蠧書閒處看兩盂薄粥飽時休
紅旗黃紙非吾事未羡元龍百尺樓
送張仲謀使三韓
照海旌幢出樂浪過家上冡路生光鴨江桃葉朝迎渡
㞯嶺松花夜煮湯恩詔肅將芝檢重醉鞭低裊玉鞘長
遺民笑指天車道酷似南陽異姓王(高麗稱中原使節皆曰天車某官事)
(見閻子秀鴨江行記)
黃桃花
應嗔國色朝酣酒賜與羽衣如太真道士厭看千樹老
令君别換一城新緗梅拂額更不俗栗玉削肌殊可人
想得乞漿尋舊約東風不似去年春
奉題少保張公曲阿别墅二首
休沐時時散馬蹄綠隂如染轉長堤帝城和氣融春圃
相國餘波到兩溪無數龜魚欣作主不言桃李自成蹊
聖時正要傳衣事賀監從渠老會稽
鍾湖亭下水淙淙綠野平泉未易雙十里藕花紅步障
一軒松蔭碧油幢洛中獨樂有司馬天下不名知曲江
紙尾欲煩賢宅相雨蓑添我坐篷窗
喬扆
翠貞庵訪晦之不遇
飛錫南遊久未歸北藍清勝與誰期明窗但見横經處
靜坐還思酌茗時獨誦隔林機杼句謾題渴井轆轤詩
翠貞庵外千竿竹嘯月吟風待阿師
趙可
來遠驛雪夕(使高麗時作)
江上東風冷不禁晚雲翻手弄晴隂春來天氣不全好
夜久雪花如許深暖老正思燕地玉辟寒誰有魏臺金
空齋寂莫青綾被學得東山擁鼻吟
題嵩陽歸隱圖
風煙萬頃一椽第邱壑端能傲市朝窈窕雲山三兔穴
飄颻風樹一鳩巢本來無取亦無與只合自漁還自樵
三十六峰俱可隱願從君後不須招
郝俁
郝吉甫蝸室
草草生涯付短椽身隨到處即安然功名角上無多地
風月壺中自一天世路久諳甘縮首麴車才值便流涎
一生笑我林鳩拙辛苦營巢二十年
應制狀元紅
仙苑竒葩别曉叢緋衣香拂御罏風巧移傾國無雙豔
應費司花第一功天上異恩深雨露世間凡卉謾鉛紅
情知不逐春歸去常在君王顧盻中
故城道中同元東巖賦
客亭南北厭飄零尚喜揚鑣過故城桐葉不堪追往事
泥丸尤足見民情青山閱世幾興廢白塔向人如送迎
佇立夕陽無限思西風禾黍動秋聲
子文致君九日用安字韻聊亦同賦
旅食京華秋又殘舊遊真似夢槐安閒居浪說重陽好
塵世端知一笑難黃菊巳堪增悵恨白衣無復慰荒寒
馬頭明月應相笑依舊紅塵滿客鞍
題孔氏園亭
嚴勝諸孫賢至今相承種德滿家林綠槐丹杏風流遠
翠竹蒼松歲月深傾蓋昔誰陪俊賞過庭今復嗣徽音
此生夙有東游願杖屨他時或可尋
上巳前後數日皆大雪新晴游臨漪亭上
十日隂風料峭寒試從花柳問平安野亭寂歴春將晚
山徑縈紆雪未乾足踏東流方縱酒手遮西日悔投竿
淵明正草歸來賦莫作山中令尹看
奉陪太守游南湖同郭令賦
翠幄千章蔭晚空年華心賞兩無窮雲頭欲落催詩雨
池面微生解愠風經笥使君談似綺仙舟令尹飲如虹
娵隅自適清池樂不信參軍是郝隆
新秋
旅食京華困鬱蒸可人秋意又新晴夜窗便覺風千里
曉鏡從添雪數莖蟬噪不離羇客耳燕歸還動故園情
軟紅塵外西山色乞與閒人眼暫明
寺樓晴望
詰曲闌干面翠微蕙蘢窗戶溢清暉雨侵斜日明邊過
雲望前山缺處歸多病過春猶止酒薄寒向晚却添衣
宦名不負滄波願羞見陂田白鳥飛
馮子翼
贈張壽卿
美如冠玉張公子知是留侯幾世孫老境流離少歡趣
天涯邂逅對清尊貂裘聊作西州客物化終同北海鯤
十日相從又言别關山明月正銷魂
劉仲尹
西溪牡丹
為雲為雨定成虚醉臉籠嬌試粉初舉國春風避姚魏
換胎天質到黃徐百年金谷憑欄袖三月揚州載酒車
我欲禪居淨餘習湖灘枕石看游魚
冬日
刁騷短髮鑷還生鏡裏形骸只自驚睡枕食槃翻歲月
頭風股痺識隂晴鳩棲任笑謀生拙兔簡難忘照眼清
不用暖爐公庫酒試容擁被聽雞聲
秋日東齋
一區寂莫子雲家便腹那能貯五車筋力只今如老鶴
筆頭新愛綰秋蛇樹間風定葉漫徑籬外雨寒梅著花
勝日一尊能笑客更須官鼓候晨撾
謝孔遵席後堂畫山水圖(後堂號秀隱居)
家在龍沙弱水東劫來塵世笑春風都將天外蓬壺景
漏作人間畫手工玉腕雪迴犀管細寳煤香散鳳綃空
只應大地山河影常記飛鸞下月中
别墅二首
牆根雨大土花碧秋筍寒添一兩莖愛買僻書人笑古
痛憎俗事自知清黃花催織鈿鈿出白髮欺人故故生
饘粥年來我稍具厭隨鞍馬逐浮名
風雨驅寒入敝裘閒齋氣味冷颼颼年華過眼驚飛鳥
利禄催人窘督郵竈下旋添温炕火牀頭剰買讀書油
可人誰似黃夫子著意裁詩寄四休
龍德宫
碧栱朱甍面面開翠雲稠疊鎻崔嵬連昌庭檻渾栽竹
罨畫溪山半是梅藻井香銷塵化網銅欄秋澀雨留苔
只應千古華清月狼藉春風媿露臺
酴醿
相看絶似好交友著眼江梅季孟中海窟笙簫來鶴背
月林冰雪繞春風滿前玉蕊名尤重特地梨花夢不同
安得涪翁香一瓣種成聊供小南豐
王啟
王右轄許送名酒久而不到以詩戲之
燕酒名高四海傳兵厨許送已經年青看竹葉應猶淺
紅比榴花恐更鮮枕上未消司馬渴車前空墮汝陽涎
不如便約開東閤一看長鯨吸百川
高公振
裴氏西園
簿領沉迷倦不禁偶從名勝此幽尋竹陰疎處見潭影
人語定時聞鳥音陳迹謾留千古恨歡遊聊慰十年心
多情一片梁園月送我垂鞭出上林
魏道明
佛巖寺
虎谷西垠北口南横橋過盡見松菴舊遊新夢猶能記
般若真如得徧參霜圃擷蔬充早供石泉煮茗薦餘甘
殘年便擬依僧住過眼空花久已諳
張公藥
往鄜州
出門旋復入崎嶇行路真將蜀道如埽凍村童燒積葉
趁春田婦鬻新蔬雪花被岸中流黑雲氣涵山衆壑虚
老子頻年厭羊酪故溪新綠正肥魚
史旭
懷郭碩夫劉南正程雲翼
已將春夢等浮生更著秋光比宦情薄有酒銷閒日月
苦無心向老功名黑城村晚鴉千點白土坡高雁一聲
天末何人慰寥索正思張丈與殷兄
高德裔
坐忘女(女環州張氏年十三異夢之後坐忘巳四年矣贈詩者甚多)
結習銷來性自圓去留元不間人天消搖自是忘形蝶
枯寂寧同委蛻蟬無礙真空常蕩蕩若存餘息尚綿綿
立忘坐脫皆游戲定力何嘗有變遷
楊子益
題吳莘老萬卷堂
隨分虀鹽不力珍一堂書史日相親五經尚說無癡子
萬卷于今見古人既有鄴侯籖滿架更知工部筆如神
階前蘭玉十才子指日鵷行列縉紳
步元舉
下第過榆次
棲遲零落未歸人巳坐無成更坐貧意氣敢論題柱客
晨昏多負倚門親囊空漸覺錢餘貫衣敝翻饒蝨滿身
遥望秦關獨惆悵一天風雨落花春
馮文叔
客舍
秃襟衲褐破書嚢十五年來客異鄉生事穽中搖虎尾
窮途天上轉羊腸三朝不遇馮唐老半夜悲歌寗戚狂
獨倚牛車望遼海西風塵土鬢蒼蒼
鮮于溥
魯村道中
小橋沙路已堪圖更著衰翁跨蹇驢暮靄似催寒日短
秋容仍帶遠林疎鵰盤平野黃榆落兔走横岡白草枯
漸喜閒身遠朝市一年強半在村墟
春日倣舊詩體
年老逢春莫等閒逢春能得幾回看插花儘要花枝滿
把酒休辭酒琖乾好向酒邊留舞袖不妨花外駐吟鞍
閒身健在須行樂燕語鶯啼春又殘
耶律履
史院從事日感懷
不學知章乞鑑湖不隨老阮醉黃壚試從麟閣諸賢問
肯屑蘭臺小史無一戰得侯輸妄尉長身奉粟媿侏儒
禁城鐘定燈花落坐拊塵編惜壯圖
孟宗獻
巢雲
元氣氤氲天四垂我來高處足棲遲笑看烏鵲空三匝
肯與鷦鷯共一枝露濕衣裳星斗近煖生毛骨夢魂知
有時借得天風便喚取仙人白鶴騎
閏月九日
南崖烘煖貯秋光勝處相㳂釂一觴俚諺難逢兩寒食
閏餘今值小重陽頭風比似常年愈菊面渾如去歲黃
老矣歡遊定能幾佳時此樂最難忘
許安仁
達摩庵
巖壑深嚴入翠微少林金碧霧煙霏五峰屏簇禪庵小
萬劫天開佛日輝聞說九年深面壁得逢二祖便傳衣
千秋少室山靈在曾見神僧隻履歸
郭用中
偶得
參徧叢林懶出游指端孤月照高秋大千界裏閒窺掌
不二門中暗點頭掃地燒香聊自遣栽花種竹儘風流
蒙莊抵死談齊物無物齊時也合休
黨懷英
夏日道出天封寺
疊澗重岡掩復開鳥啼人寂路縈回微涼暫逐行雲過
細雨俄從遠樹來世事自嗟吾老矣山僧那識興悠哉
婆娑十畝溪邊櫟借汝清隂感不材
龍池春興
三十餘年惜别心重來獨興此登臨佳人何在暮雲合
遊子不歸春草深曲檻凭欄花羃羃扁舟繫岸柳隂隂
避人白鳥忽驚去雙影飛翻明翠岑
雪
寳花天雨曉紛紛佛界糚嚴盡白銀待臘風雲初接勢
犯寒糟麴若為神園中芳草誰能賦江上梅花獨自春
半臂騎驢得佳句九原誰喚灞陵人
蟬
槁壤隂潛罷轉丸飄飄便作飲風仙幽叢何處拳枯蛻
别樹還來續斷絃小院日長清夢覺空庭人靜綠隂圓
無情物化誰能料觸撥羇懷一慨然
書因叔北軒壁
生涯自分老林泉欲止還行信有緣未許綸竿歸醉手
且教煙水入吟鞭雲山聊欲追聱叟風腋何妨借玉川
獨臥北軒元不寐竹間寒雨夜琅然
世華將有登州之行作是詩以送之
少陵兄弟蓋三人坡老相知只夘君五畝有期將共隱
一樽何易便輕分秋鴻渺渺看孤往夜雨瀟瀟忍獨聞
他日書來問無恙我應深釣竹溪雲
昫山驛亭阻雨(東海地名蒼梧舊說云此島自蒼梧浮來又州有景疎樓)
脫葉蕭蕭山木稠連檣飄汎海蓬秋浪回昫島馮夷舞
雲暗蒼梧帝子愁欲往未行淹僕馬乍來還去羡鶬鶖
景疎樓下無邊水暫濯塵纓可自由
弔石曼卿(曼卿嘗通守昫山遣人以泥封桃李核彈之巖石間其後花開滿山又嘗)
(攜妓飲山之石室間鳴琴為冰車鐵馬聲)
城頭山色翠玲瓏尚憶清狂四飲翁鐵馬冰車斷遺響
桃花石室自春風平生詩價千鈞重身後仙遊一夢空
想見蓬萊水清淺芙容城闕五雲中
應制粉紅雙頭牡丹二首
卿雲分瑞兩嫣然鏡裏妝成穀雨天曉日倚闌閒妬豔
春風拾翠兩駢肩水南水北何曾見桃葉桃根本自仙
夢想沉香亭北檻略修花譜記芳妍
春意應嫌芍藥遲一枝分秀伴雙蕤並肩翠袖初酣酒
對鏡紅妝欲鬭竒上苑風煙工獻巧中天雨露本無私
更看散作人間瑞萬里黃雲麥兩岐
寄賈因叔
鶉居鷇食兩迷陽四十猶貪桂子香石汶為君抛水月
憲陵回首見冰霜蟲魚細碎成書癖荆棘崢嶸失醉鄉
舉白北軒真一夢竹間猶記雨浪浪
題王廣道環翠堂詩
誅茅結搆略三楹顧揖青山共落成一徑宛如通輞口
廿岑何用詫南城清風枕簟人間世黃卷聖賢天下名
只恐山靈留不得暮年合起為蒼生
劉迎
數日冗甚懷抱作惡作詩自遣
生涯吾亦愛吾廬踏地從來出賦租胸次有懷空磈磊
人間無處不﨑嶇扶搖安得三千里應見真成百億軀
直欲棄家參學去一龕香火供齋盂
寄題安巖起官舍北溟
一軒高占鳳麟洲要作人間汗漫遊海國風煙自朝暮
洞天日月幾春秋夢魂欲拂三花樹活計聊隨一葉舟
待我丹成訪君去閬風佳處卜菟裘
莫州道中
楓林葉葉墮霜紅天末晴容一鏡空野曠微聞烏鳥樂
草寒時見馬牛風人生險阻艱難裏世事悲歌感慨中
白髮孀親倚門處夢魂千里付歸鴻
上施内翰
十年不見建安公草木依然臭味同賴有酒尊煩北海
可無香瓣禮南豐天墀禮樂三千字海國鵾鵬九萬風
正以高軒肯相過免教書客感秋蓬
題吳彦高詩集後
片雲蹤跡任飄然南北東西共一天萬里山川悲故國
十年風雪老窮邊名高冀北無全馬詩到江西别是禪
頗憶米家書畫否夢魂應逐過江船
代王簿上梁孟容副公二首
妙年椽筆賦長楊一日聲名滿四方天上風流青𤨏客
人間嘉慶綠衣郎錦囊看讀金花誥畫戟閒凝燕寢香
預恐政成趨急詔海沂無計駐王祥
自笑微官馬骨高十年霜鬢雪刁騷長林豐草未適性
尖帽短鞾安得豪名宦真同一雞肋簿書空束兩牛腰
故園清興湖山裏歸去經營一把茅
清明前十日作
雨餘天氣動朝寒寒食都來數日間羯鼓催開小桃李
畫屏圍出好溪山塵埃老我真堪笑風物撩人欲破慳
梅雪巳殘春過半一尊無處與公閒
聞邱丈晚集慶壽作詩戲之
桃李欲開風雨多花時猶得屢經過緩聽一曲玉連瑣
滿汎十分金卷荷紅燭影紗聞喚馬翠羅承韈見凌波
杜陵老矣孤春事奈此詩愁惱亂何
明日復會客普照繼呈此詩去及瓜不數日矣
室中呼起散花天來伴維摩到處禪百刻篆香消晝永
一番風雨破春妍雲山真欲追聱叟風腋何妨借玉川
他日相思共明月舊遊應說禁煙前
觀古作者梅詩戲成一章
翠袖佳人修竹傍風姿綽約破湖光靜中慣識形神影
妙處誰知色味香觀想有靈通水月孤音無侣伴冰霜
故人愁絶今何許煙雨霏霏子半黃
贈人
何必羅浮訪稚川相逢一笑共談玄蓬萊咫尺三萬里
銅狄因循五百年夢幻莫論身外事嘯歌聊得醉中天
幾時丹竈同收拾去入雲山了舊緣
别後有懷元濟
聞說風流靖長官宦游寥落廢清閒酒狂吞盡喙三尺
詩瘦聳成肩兩山世事君方厭蝸角生涯我欲賦魚蠻
脫身何日扁舟去相對一蓑煙雨間
贈董丞秉國
迫窄十年冠蓋場誰憐王謝有諸郎俗緣不脫三生債
豪氣都無萬丈長遣興久憑詩作社避愁專欲酒為鄉
黃塵投老逢青眼賴有知音未可忘
聞彦美服藥以詩問訊
耳邊塵事且無喧聽我歸畊郭外村賤子自藏蝸殼舍
故人誰並雀羅門書窗共作三年計尊酒相逢一笑温
不信家山不堪隱仇池今在古銅盆
和人七夕韻
今古良宵此會同望窮雲物有無中人間鈿合三山隔
天上靈槎一水通鳷鵲樓空紈扇月鴛鴦機冷苧羅風
不須更乞蛛絲巧久矣人生百巧窮
次曹次仲韻因以自感
自笑區區學道難未容香火訪名山因循憂患餘生裏
收歛光芒窘步間白社祝公今日始丹邱容我幾時還
相從願結翻經會共過壺中日月閒
寒食阻雨招元功會話
滿城風雨殿餘春燕坐翛然亦可人楊柳杏花相對晚
石泉槐火一時新愁邊興味渾如酒句裏機緣欲脫塵
早晚阿咸來過我坐中軟語慰情親
次韻諸園不暇游覽
故人家有小池臺桃李成蹊手自栽尊酒幾時邀客去
園林無日不花開丹青一一歸圖畫紅紫紛紛費剪裁
勝槩須公與題品杖藜何惜醉中來
自解
投紱歸來歲月過清閒殊勝吏分窠人思狡兔藏三窟
我願白鷗同一波棋局何妨爛樵斧印章終欲博漁蓑
人間萬事俱塵土醉倒尊前奈我何
陪諸友登三山亭二首
半濠清淺芰荷彫落日登臨未寂寥山色逼秋渾作市
海聲迎暮欲吞潮沙頭白鳥疑相熟木末青旗苦見招
不似常時對官府可無閒話及漁樵
霜林餘葉未全彫極目西風對泬寥萬里沙荒秋後草
三神山動晚來潮移尊正及兵厨近結客何須驛騎招
老素撫牀端可必未甘隨分隱畊樵
次劉元直韻二首
秋來何事憶歸頻正以家無妬婦津未許桂枝招隱士
不妨桃葉贈行人夢魂歴歴千山遠客宦悠悠五斗貧
犀箸鸞刀許何日歸來舉案得紛綸
半年歸夢别離間只有音書雁足還羅幕翠横秋掩冉
玉壺紅濕淚斕斑天明不作霧非霧月破可憐山復山
準擬春風對眉嫵一尊相對洗愁顔
次韻夜雨
海山何處是蓬瀛節物催人意自驚客裏厭逢今舊雨
夢餘愁聽短長更故園頗覺歸期緩老境難堪此段清
想得成詩正蕭瑟竹窗燈火夜微明
梅
誰道江梅驛信遲碧琅玕裏見横枝為尋疎影暗香處
獨立嫩寒清曉時嚼蕊不妨浮白飲認桃休賦比紅詩
平生東閣風流在何遜而今鬢欲絲
城南菴
故鄉歸思白雲邊缾鉢東來想浩然桑下久無三宿戀
室中今許一燈傳夢驚城郭風塵窟興寄湖山雪月船
老矣重游恐難得平生四海與彌天
寄題薊丘僧房
道人休去白雲邊老矣分明懶瓚然參學誰能知許事
退休聊得息諸緣忘形馬跡車塵外適意山光水影前
想得松根憩寂莫壊殘雲衲半垂肩
虛春亭
碧琅玕裏小蘧廬想像幽人手植初不獨禪心破諸有
還於法性識真如(古宿有翠竹真如之句)應緣任笑風月底出世
要觀霜雪餘他日升堂參玉版會須傍出賞春蔬
雨後
塵埃日日厭風霾一雨方容眼界開水底天光大圓鏡
樹頭山色小飛來馬牛涉地無相及鷗鷺知人已不猜
更得扁舟待明月一杯容我醉雲罍
題歸去來圖
筆端竒處發天藏事遠懷人涕泗滂餘子風流空魏晉
上人談笑自羲皇折腰五斗幾錢直去國十年三徑荒
安得一堂重寫照為公桂酒瀉蕉黃
寄題孔德通東園
花木隂隂一畆宫平生高興與誰同尊罍北海無虚日
鄉里東家有故風先業固知衣鉢在大門何惜橐奩空
襄陽耆舊今誰識尚喜風流見阿戎
次韻酈元與贈于元直道舊二首
人物傷心萬馬空于今聲價&KR1554;然東教條不獨行千里
籌策曾經奉一戎事契百年知有自笑談三語記無同
白頭賴有髯參在解說當時喜怒公
倦游方歎錦囊空此道誰知一夕東客裏簿書慙老子
詩中旗鼓避元戎叩門莫厭經過數促席聊容語笑同
此樂秖憂兒輩覺不應品藻待渠公
昌邑道中
屋角雞號夜向晨客牀相對話悲辛流離僅脫噲等伍
老大空為濟上人却埽欲安無事貴累人猶屬有錐貧
故山鄰里今安否歸去同尋筍蕨春
題仲山枝巢
鏡中青鬢雪霜皤歲月從教落魄過物理不容人太過
生涯休歎我無多百年竟似蠅鑽紙萬事終同鼠飲河
秖恐徐公宿緣在東風時夢海棠窠
王庭筠
示趙彦和
四柳危亭坐晚隂殷勤雞黍故人心兒孫滿眼田園樂
花木成隂歲月深十畝蒼煙秋放鶴一簾涼月夜横琴
家山活計良如此歸興秋風巳不禁
送士選山東外臺判官
秋天寥廓使星明光動山東七十城玉署文章厭閒冷
繡衣風采試澄清人隨白雁霜前到詩繞青山馬上成
才力如君君未老只愁無地避功名
超化寺
隔竹微聞鐘磬音牆頭修綠冷隂隂山迎初日花枝靚
寺裹清潭墖影深吾道蕭條三巳仕此行衰病獨登臨
簡書催得悤悤去暗記風煙擬夢尋
被責南歸至中山
短轅長路兀呻吟行李遲遲日益侵親老家貧官職重
恩多責薄淚痕深向人柳色渾相識著雨花枝半不禁
回首觚稜雲氣隔六年侍從小臣心
棲霞觀
偶尋溪水到仙宫身世渾疑是夢中風動霓旌雲縹緲
煙籠瑶樹鬱青蔥曾聞白鶴歸華表試為丹砂問葛洪
明日挽舟重相訪桃花滿路失西東
林慮南樓
殿閣偏宜落照間倚天無數玉孱顔黃華墨竈知名寺
荆浩關仝得意山遊子也如紅樹老殘僧偶與白雲還
人生既說功名好不博南樓半日閒
毛麾
遊河西孫氏園
臺榭依山水亂鳴巳如罨畫障中行照溪芳樹紅雲合
迎客幽禽翠羽輕豪氣未饒金谷友醉魂如到錦官城
猶慙歸騎悤悤去不得持杯待月明
魏城馬南瑞以異香見貽且索詩為賦二首
梅心蘭甲類元同氣壓荀家百和功借潤更煩纖手玉
出雲初試博山銅崇朝日下亭亭蓋三月花間細細風
我有因緣在香火鼻端消息為君通
二卉真香豈復加便宜編譜入雄誇留殘一點薔薇水
幻出諸天薝蔔花佩帶正垂金鈿小薰爐孤起翠雲斜
金籠甲帳豪華事慙愧桑樞甕牖家
新春雪與韓府推
春到千門氣自嘉更教飛雪助年華六街官柳枝枝絮
一夜江梅樹樹花况是縱吟多伴侣直須爛醉作生涯
埽庭迎客東風裏幕府風流有故家
和思達兄杏花
碎剪明霞役化工曉園香散暖煙中羞逢柳眼三眠白
分得桃腮一笑紅上苑繁華迷故國曲江顦顇老春風
欲傳此恨花無語強對芳時作醉翁
春賞
潤入梅花雨乍晴喚回春意有新鶯雲霞照眼青山近
羅綺吹香白晝明翠勺銀罌沽酒市暖風遲日賣花聲
人人共喜華胥世何用遨頭羡錦城
傷醉軒
蓋世清芬五十年直疑湖海水雲仙不矜江夏無雙譽
便造南華第一篇松菊就荒堪笑晚蓴鱸託興果誰賢
佳城鬱鬱高名在應與臺山萬古傳
王琢
元夜雪
寳燈樓閣澹連雲轉盼俄驚糝玉塵遊伎行歌俱失意
蔬畦麥壟自知春良宵不肯平平過造物應誇著著新
獨有中天端正月一尊梅影屬閒人
同漕使趙中憲對雪
投隙穿窗苦見侵向無湘酎若為禁花多不入貧家眼
歲好方知造物心躍馬共思追兔跡抱戈誰與置羊斟
新詩與雪爭奇峭擁褐空齋得細吟
趙渢
駕幸春水放海青扈從得鵝應制
鴐鵝得暖下陂塘採騎星馳入建章黃傘輕隂隨鳳輦
綠衣小隊出鷹坊搏風玉爪凌霄漢瞥目風毛墮雪霜
共喜園林得新薦侍臣齊捧萬年觴
黃山道中
小榖城荒路屈蟠石根寒碧漲秋灣千章秀木黃公廟
一點飛雲白墖山好景落誰詩句裏蹇驢駝我畫圖間
膏肓泉石真吾事莫厭乘閒數往還
用仲謙元夕詩韻
聞道藍田輞口莊欹湖前日具飛航李膺定巳回仙棹
王績無由入醉鄉薄宦繫人如坐井窮愁染鬢欲成霜
早知上界多官府只向人間作酒狂
盆池荷花
一泓寒碧甃波光雨後妖紅獨自芳不許纖塵汙天質
政須清吹發幽香洛神初試凌波襪妃子來從礜石湯
休笑埋盆等兒戲要令引夢水雲鄉
扈從車駕至荆山
海上飛來碧玉峰瑶林琪樹更青蔥參差樓觀浮雲表
顛倒山光落鏡中侍從有臣司碧落笑談無處不清風
好分靈沼為膏澤乞與人間作歲豐
中秋
秋氣平分月正明蕊珠宫闕對蓬瀛已驅急雨消殘暑
不遣微雲點太清簾外清風飄桂子夜深涼露滴金莖
聖朝不奏霓裳曲四海歌謳即樂聲
路鐸
慶壽寺晚歸
九陌黃塵没馬頭眼明佛界接仙洲清溪照影紅渠晚
禪榻生涼碧樹秋少室宗風開木義裕陵遺墨爛銀鈎
對談不覺山銜月只為松風更少留
賦丈室碧玉壺善甫賦詩鐸亦奉和二首
心知雲路等榆枋戲作方壺當玉堂虚靜自應詳止止
逍遥均是一蒼蒼心含寳月無中外身著青霞可頡頏
政爾天遊到疑始覺知誰送竹風香
隨人作計魚千里知命無憂鳥一天碧落雲深堪避世
(碧落洞名)九華煙暖可忘年平章萬有歸玄覽收拾方心入
大圓上界真人自官府不妨聊作橘中仙
次韻荅季通
華顛何意軟紅塵霄漢聊收退鷁身方喜長松倚東野
又從淨社得遺民高山流水知音少霽月光風發興新
賴有好詩相慰藉不然開口欲誰親
赫仲華求賦鄴臺張氏野堂
白沙翠竹小江村路轉西郊隔市塵入坐好山如有素
忘情鷗鳥澹相親芋魁飯豆平生足澗草巖花各自春
得酒誰能更羈束不妨倒著白綸巾
題鄒公所藏淵明歸去來圖
牛刀小試義熙前一日懷歸豈偶然有意候君門外柳
無機還我酒中天貞姿佳菊秋霜裏真意南山夕鳥邊
善學展禽唯此老萬人海裏小斜川
衛州贈子深節度
淇上風光萃一樓尊前北海百無憂平分玉鑑漁村晚
西望黃雲寡婦秋斜照鈎簾納煙翠微飇高枕看安流
梅天消息和羹近老穉寧容挽鄧侯
七夕與信叔仲荀會飲晚歸有作
秋香瀉月笑談香飲散歸來夜未央闕角星河搖淡影
柳行燈火試新涼雄飛勲業歸時輩信美江山著漫郎
萬事浮雲心鐵石休將梁國嚇蒙莊
襄城道中(有言長官暴横者)
禾黍低風汝水長遲遲驛騎困秋陽病軀官事交相礙
夢雨行雲肯借涼盡說秋蟲不傷稼却愁苛政苦于蝗
詩成應被西山笑巳炙眉頭尚否臧
感寓
沄沄一水抱山流路轉岡陵到渡頭張翰秋風動歸興
惠崇煙雨著孤舟禄輕道重從三黜日暮人遥發四愁
世事悠悠莫回首聊憑酒聖作天游
冠氏雨中
氣肅關河萬綠摧遠遊節物動悲哀人牛不見曉煙重
草樹有聲山雨來老矣何堪米鹽事中之安得聖賢杯
遥憐鶴髮孤雲底日望林梢一葉迴
次韻酈著作病起
元晏躭書昔坐癡如今手板對山持病知居士安心處
貧是詩人換骨時單見敢參東觀論徐行休歎後山遲
山林朝市元無異怨鶴驚猿自不知
披雲樓
步上雲端曉碧空恍然身似出樊籠斜陽飛鳥陶邱外
淡月畊牛禹跡中聊混古今千榼酒不分賓主一襟風
挽鬚笑語真難得明日泥沙印爪鴻
御選金詩卷十三
