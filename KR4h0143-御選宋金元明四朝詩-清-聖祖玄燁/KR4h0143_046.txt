欽定四庫全書
御選元詩卷四十六
七言律詩四
馬祖常
用樂天韻因效其題詠閒意
繅絲車響雨來稀罨畫圖中住翠微邨北邨南桑扈呌
家前家後竹雞飛青憐藤蔓春牽屋綠愛荷盤夏翦衣
更憶江天家萬里行逢僧子借船歸
奉和奥屯都事秋懷
靈河七夕巧雲稠墜露聲清夜得秋月冷桂花飄左界
山寒茘子落東甌人憐紈縞裁衣袂誰借蒲葵剪扇頭
竹影近窗砧杵急夢隨南客問行舟
雙頭菊
金屈巵邊醉袖垂秋雲如幄貯仙姿寒生小靨迴鸞動
香入流蘇睡鴨移結綬巧承西顥曲落鈿羞帶月支眉
青霜為我催憔悴銀屋何人怨别離
上京翰苑書懷三首
沙草山低叫白翎松林春雨樹青青土房通火為長炕
氊屋疏涼啟小櫺六月椒香駝貢乳九秋雷隠菌收釘
誰知重見鰲峰客颯颯臨風鬢已星
門外春橋漾綠波因尋紅藥過南坡已知積水皆為海
不信疏星又隔河酒市杯陳金錯落人家冠簇翠盤陀
薰風到面無蒸暑去鳥長雲奈客何
萬里雲沙碣石西高樓一望夕陽低谷量牛馬煙霞錯
天險山河海岱齊貢篚銀貂金作藉官窑磁盞玉為泥
未央殿下長生樹還許尋巢彩鳳棲
次韻王參議寄上京胡安常諸公二首(錄一首)
省中温樹晝隂隂郎署熏衣盡麝沈星近紫垣明上界
日行黃道對天心和鸞秋駕車塵靜珮玉朝鳴漏水深
好乞龍門灘上石種桐千尺斷為琴
徽政院公退
早春天氣半晴隂坐隔宫牆望上林御水有波皆浴鳳
官橋無柳不拖金相風竿直青雲近井幹樓高綠霧深
朝路暮歸塵更合五方調馬出駸駸
送王參政上京奏選二首(錄一首)
千官吉日聽宣麻白髮詞臣帝汝嘉池鳳有毛皆五色
蕊珠無樹不三花綠綈詔底書分雨紅錦囊中字翦霞
天路北盤三十六歸時秋月滿京華
奏對興聖殿後
萬花簇錦寳簾垂化日舒舒漏下遲馬酒金盤流沆瀣
凌人玉井出琉璃侍臣槖筆皆鵷鳳御士櫜弓盡虎羆
他日滄洲應夢想紫宸端御放朝時
雜詠二首(錄一首)
濠梁無客更觀魚游子行過莫問書潮落沙痕鷗泛少
風回雲影鴈行疎歸帆夜宿山前寺從槖秋辭仗外車
俯仰此身天地内滄洲重去帶經鉏
西山
鳳城西去玉泉頭楊柳堤長馬上遊六月薰風吹别殿
半天飛雨灑重樓山浮樹蓋連雲動露滴荷盤竝水流
艤岸龍舟能北望翠華來日正清秋
試院雜題五首(錄二首)
蓮炬銀臺墮蠟泥氍毺重席織文雞計偕萬里人交趾
骨買千金馬月題省樹春回珠蕊亞御溝冰泮纈波齊
臚傳名上多龍虎昨夕官占已報奎
春闈新雨透花泥學士聯詩擬鬭雞腰褭龍媒來大宛
狻猊獅子出雕題宮花壓帽牌金小官錦裁袍綬綵齊
奏牘三千方朔健天章爛漫象西奎
無題四首
瓦溝銀竹曙翻江閬苑涼風滿石幢葛令寄來丹臼一
陶公歸去酒瓢雙梧桐寂寞陳公井薜茘扶疎玉女窗
天畔帝車呼小鳳桂花流水夜淙淙
鶴城十二疊瑤光琪樹懸秋四面香蛺蝶染花生粉白
玻璃著酒煖金黃熏爐舊夢憑荀令燭釦閒吟屬沈郎
南國鴈來書不至江樓誰為製荷裳
三湘瀟灑恨無潮烏鵲填河願有橋丹穴鳳來龍樹遠
海門魚去蜃樓遥已知京兆誇高髻不信章華鬭細腰
船尾横江春水急長年無事醉吹簫
愛酒書生白髮垂鸞膠獺髓豈能醫漢宫鬭草端陽節
唐殿穿針七夕時竹上蠣房真可買石間芝箭似難移
揚雄擬奏河東賦但乞君王酒一巵
次前韻四首
岷峩山下錦成江好買元都翡翠幢竹種篔簹千萬个
鳥飛鸂鶒兩三雙銅龍漏下春生水金馬神來霧入窗
花落天台招小隠胡麻飯熟石淙淙
切玉龍刀寳氣光袷羅半臂麝臍香茘枝囊蜜嫣嫣紫
盧橘團金顆顆黃秦氏故侯更漢主石家小婦嫁孫郎
江心誰鑄芙蓉鏡照見姮娥織翠裳
錢塘八月水生潮卭筰千年竹架橋簟織龍鬚天路近
衣裁蟬翼渚宫遥府中丞相魚垂帶閫外將軍箭插腰
無奈黃金閒買賦雲間學得鳳凰簫
樂部韋娘舞小垂病來能召翰林醫嗔人書奏三千牘
勸客歌詩十二時金谷花枝隨雨盡石城江水逐潮移
世間若有神仙術西去瑶池醉酒巵
駕發上京
蒼龍對闕夾天閽秋駕凌晨出國門十里貔貅騎騕褭
一雙日月繡旗旛講蒐獵較黃羊圈賜宴恩沾白獸尊
赫奕漢家人物盛馬卿有賦在文園
琉璃簾
吳儂巧製玉玲瓏翡翠蝦鬚迥不同萬縷横陳銀色界
一塵不入水晶宫月華遠射離離白燈影斜穿細細紅
相隔神仙纔咫尺靈犀一照若為通
菊枕
東籬采采數枝霜包褁西風入夢涼半夜歸心三徑遠
一囊秋色四屏香牀頭未覺黃金盡鏡底難教白髮長
幾度醉來消不得卧收清氣入詩腸
次韻進士宋顯夫海岸春行
靈沼春波殿影高行人苑外望蟠桃街塵曙雨沈紅霧
宫瓦晴飛動翠濤鳥度鏡中還避彈魚跳船尾不因篙
曲江别有新承宴笑我官曹似馬曹
駕發
紫繡鸞旗不受風北都駕發日曈曨九秋宫殿明天外
十部簫韶起仗中白海水波浮曉綠赤城花蕊帶春紅
神皋不用清塵雨輦路龍沙藉草豐
寄淡淵提點
仙客吹簫踏月輪因遊淮海誤尋真松花𢷬藥分貧士
柿葉題詩寄遠人秋浦有潮留載酒春雲不雨取裁巾
江都千樹隋宫柳曾見先生綠髮新
張雄飛
棲霞洞
仙李巖前問大還碧沙瑶草水潺潺虎隨客去春尋藥
龍作人來夜叩關八桂月華連五嶺七星雲竇接三山
洞天說有飛昇處只隔雲煙縹緲間
張起巖
題楊宣慰雲南頌後
揮戈如筆筆如刀帥閫文場有此豪絶域建功追定遠
明時獻頌效王褒風雲慶會扳鱗貴竹帛光榮汗馬勞
吏草新銘刻銅柱不須辛苦學離騷
贈王季境
春滿維揚十萬家先公曾此駐高牙官廳寂寂留芳樹
舊館隂隂閉落花祠下繫鞍尋芍藥樓前騎鶴聽琵琶
歸來不異當時事一路東風帽影斜
貢奎
久留翰院思歸
日日思歸未有期夢魂幾度繞園池白雲滿地山深處
紅日當簷雪霽時竹外板輿春步小花間銀燭夜筵遲
好將烏鵲頻占喜便買歸舟泛碧漪
舟過湖州
樓臺金碧照嵯峩故國諸公奈樂何遼鶴歸來城郭在
海鷗飛處水雲多春迴廢苑花新發愁滿空船客自過
回首蒹葭三十里天風落日斷漁歌
得家書
睡起相思勞寸心卷簾無語立簷隂故人千里碧雲合
斜日半川紅樹深江鴈忽傳秋後信隴梅應待雪中尋
天涯奔走成何事輸與寒窗抱膝吟
懷胡側大
疎林日暮雨澘澘睡起秋聲滿樹間高閣卷簾人北望
短帆隨鴈客南還棲遲自覺身全懶憂患潛驚鬢欲斑
應有山靈迴俗駕不妨長日掩雲關
餞王敬叔
十年湖海一尊同醉裏那知鬢欲翁投轄不緣今日雨
論文未減昔人風春隨流水三分盡酒重交情百罰空
莫道雙溪堪舉棹片雲來往敬亭東
寺丞公索賦鶴雛
楚楚玄裳映縞衣長身漸見頂丹微未乘遼海秋風去
應待緱山夜月歸珠箔小開頻飲啄玉琴閒弄學鳴飛
主人馴養情方狎莫似鷗盟海上機
邳州
荒城十載路重經暫艤扁舟坐驛亭春到梅花何處白
雪晴山色向人青驚心家遠書難寄迎面風寒酒易醒
莫憶牽衣兒女態曉猿夜鶴笑林扃
送師道姪赴太常奉禮並寄勉師泰二首(錄一首)
江浦風帆拂翠微官程日日去如飛容臺晝静花明佩
玉禁春深柳染衣隨直定知車北上思親莫忘鴈南歸
青雲故友應相問為說煙蓑老釣磯
許有壬
和謝敬德學士見寄韻
淡靄輕風弄野姿江天寥廓鳥飛遲從知宇宙多閒地
誰信襟懷勝舊時夜雨不驚逋客夢暮雲猶入故人詩
山中亦有陽春曲拂拭朱絃待子期
登岳陽樓
半空輪奐壯巴丘消得騷人一繫舟雲氣遠攜湘雨至
湖光寒入蜀江流山川信美非吾土天地無窮有此樓
三十四年如夢過可憐華髮賦重遊
閑居雜詩四首
鬢髮蒼浪齒動搖自知宜退待誰招茶餘引鶴消春晝
酒醒聞雞記早朝肥截玉肪羹縮項香翻雲子飯長腰
尚嫌門有徵詩客時與山人破寂寥
半山雲樹接修篁鎮日無塵到草堂甕牖風來書葉亂
膽缾花落硯池香壺觴自酌教微醉松菊猶存及未荒
護果灌園常不暇誰知閒裏更多忙
鵠山東北接郊墟郭影嵐光畫不如九十日春朝暮雨
兩三間屋古今書庭花紅礙經行處園竹青回翦伐餘
滿地蒼苔愁踏破年來深喜故人疎
竊禄多慙號具臣歸田何幸作閒人登山臨水今非客
病酒愁花又過春夢斷紫霄黃閣遠眼明青鏡白頭新
芥薹竹筍來相續不道茅柴味更真
送張囦亮鍊師
杏園陳迹夢暄妍馬上相逢豈偶然每憶可人如隔世
不聞新句又經年花迎驛路飛紅雨香到朝山散紫煙
王事遊方歸有日遲君洹水白鷗前
出郭
萬慮攻催雪滿頭還鄉纔得縱遨遊太行雲盡青浮曉
洹水霜餘碧染秋漸老始知閒有味此回真與世無求
溪山好處䲭夷滿況有風流老郡侯
墨竈寺追和緱山先生韻
丹霞圓鎖翠潭潭仰面青天鏡出函解組已能辭好爵
判山還欲署新銜冷傳霜信風生谷清透雲根月滿巖
却憶瓈江舊林壑幾多煙霧護松杉
許有孚
侍飲圭塘和姪楨韻
買得園亭位面陽百年心事一時償風吹揚柳回鸞舞
雨浥芙蕖墮馬妝相下未成真率會洛中空記姓名香
當時太液池邊宴不信人間六月涼
王結
開平事
金馬門東畫省西千官花覆曙光低九莖芝蓋雲衣合
百尺銅盤露顆齊鹿柵已營修竹塢燕巢還補落花泥
上林伏日金桃熟鸚鵡來時不敢棲
趙世延
代祀南嶽登祝融峰
天風吹我躡雲根一覽羣山蟻垤紛瀛海波翻初日上
石坡人語半空聞炎荒作鎮荆吳遠元氣浮形天地分
何日束書煨芋室孤峰絶頂看浮雲
蒲道源
和霍思齊接駕
六軍嚴衛抱珠旛曉發衝開宿霧寒象輦塵清千里至
龍顔喜動萬人看踐禾屢戒畋秋騎獻果爭迎住夏官
自愧涓埃無以報敢辭奔走候儀鑾
金釵翦燭(幼作)
歌舞蘭堂夜色深燭花輕翦試釵金分開小鳳雙飛翼
撥盡寒灰一寸心玉淚亂隨紅袖落蠟香留得碧雲簪
短檠二尺挑寒雨頭白書生正苦吟
辭陜西儒學提舉閒居言志
布穀聲中雨散絲曉窗濃睡正忺時春來暖透黃綢被
老去甜歸白粲糜仕及引年何況病官雖閒局亦當辭
為余多謝門前客莫怪慵夫應接遲
梁宜
旅懷和孟昌道韻
幽蘭凝露泣如啼獨愛含香滿竹扉信口詩成寧見悞
快心事過漸知非故山路遠音書少小院苔深好客稀
誰慰荒寒一尊酒滿城風雨送春歸
鐵城山
踏破蒼梧一徑幽入門信是有丹丘雲開鐵障千尋碧
泉落巖扉六月秋仙鶴護巢塵不染青牛出峽迹空留
遥聞絶頂飛霞珮疑是羣真拜玉旒
岑良卿
和趙宗吉御史過平江韻
遥瞻斧鉞欲相依水國雲帆浪拍堤越女臺荒秋草綠
伍胥廟靜暮潮低金鑾舊夢青藜月驄馬春驕錦障泥
料得東風回轡日闔閭城外夕陽西
文矩
次元復初韻送虞伯生代祠江瀆二首
成均十載宛遺經未識沙墩長短亭旌旆曉霞穿化日
文章秋月映華星鳥鳴春晝岷江白鶻沒天低隴樹青
四海車書今混一摩娑劒閣重鐫銘
出宿春城宿霧低閱人老眼似層梯功名愧我蠅鑚紙
文采憐君玉在泥蜀道連雲春繫馬巴山踏月夜聞雞
贈言知笑瀛洲客冷落梅花日又西
胡炳文
題治平寺
二十年前到治平青山歴歴記吾曾花因百五有孤注
寺過十三無一僧雲影長昏天外日榆煙誰換佛前燈
新安山水依然在不為空門管廢興
陳櫟
再用易巾韻
隨處聊憑製漆紗豈其官樣必京華竹皮最古今苴履
椰子稱竒亦貯茶秃髮已知頭似筆笑顔底用面如靴
小冠子夏時方尚岌嶪青雲難自誇
郭天錫
普照寺楚山圖
白衣處士息羣機高閣登臨送夕暉吳地荒涼征馬盡
楚山空闊斷鴻飛晝閒塔影來朱戶月落鐘聲隠翠微
直下先人敝廬在暮年蓮社得相依
夜宿山寺
客行暫憩此禪林路繞溪流石磴隂山氣入舟知夜久
雨聲連樹覺村深寒添芋火增多事風落燈花息妄心
憶與高僧宿靈鷲月斜松頂一猿吟
遊焦山
砥柱中流障北溟海門對勢兩峰青鶴歸幽竇元煙冷
龍卷空江樹石腥為爾欲招蓮社侣嗟余久負草堂靈
坡翁綸老之何處西日荒涼照野亭
元日登北固望金焦二山
弟兄常共屋三間元日登高北固山江水拍堤知雪盡
晴風著面覺春還新年且醉一杯酒勝地同消半日閒
放目金焦天宇闊暮雲低處擁煙鬟
揭祐民
二月遊禪林寺
溪桃二月逗殘紅喚醒尋春到倦翁騎馬度橋觀日瀑
支笻轉嶺聽松風才通麥氣兼花氣政想農功比吏功
安得細民如庶物離離生意滿西東
何中
秋懷
采采蘋花可佩香依依橘柚未全黃人行塞北非征戍
鴈過江南有稻粱短笛疎鐘來别浦亂鴉飛鶩共斜陽
西風擾擾知何似看見黃花滿地霜
偶成
初啼山鳥篆香斜荏苒明時翫歲華三日雨深春在水
一林煙濕煖生花尋盟舊卷鈎簾展開禁新醅隔竹賒
却憶去年歸漸近半篷殘雪下寒沙
寄鄉信
謠俗傖荒越下州西風孤旅倦悠悠酒壚女静花落樹
魚市人歸潮滿溝鄉夢頻經關上月書題分寄海邊秋
已期待臘西邨畔春在梅花雪映洲
李材
元日賀裴都事朝回
海上瓊樓接五城人間歌吹近蓬瀛雲移豹尾旌旗暖
日射螭頭劒戟明拜舞盡隨仙仗入退歸遥聽玉珂鳴
欣欣百草含春意得傍東君暖處生
海子上即事
馳道塵香逐玉珂彤樓花暗弄雲和光風已轉瀛洲草
細雨微添太液波月榭管絃鳴曙早水亭簾幕受寒多
少年勿動傷春感喚取青娥對酒歌
送省郎楊耀卿使雲南
飄飄使節出金閨郭隗臺前暫解攜天入五溪無鴈到
地經三峽有猿啼子雲舊里風煙在太尉家聲日月齊
後夜客槎何處望秋河迢遞碧雲低
禁城秋夕
絳宫星淡海無波九陌猶聞動玉珂閶闔微雲藏夕漏
建章明月挂秋河此身天地流萍遠故國關山落木多
欲聽鈞天塵夢隔紫簫吹盡桂婆娑
薛漢
和馬伯庸御史效義山無題四首
羽林垂影動天江幕府光聮白虎幢吏法有章皆畫一
將壇得士故無雙臺中長夏霜凝簡掖内通宵霧銷窗
若使九門容逕入肯思巖隠聽流淙
良人執戟侍明光誰與金爐共夕香妝鏡曉寒凝蝶粉
舞衣春暖卸鶯黃渡江桃葉應憐我照水荷花似見郎
太息蹇修無復理空思摻手為縫裳
乘槎準擬逐秋潮却訪成都萬里橋滄海有山皆縹緲
青雲無路不迢遥閒居潘岳驚斑鬢歸去陶潛懶折腰
後夜相期明月上露臺高處弄笙簫
驥服鹽車兩耳垂臂空九折未成醫欲尋箕潁終逃世
苦恨章逢不入時金井蛩鳴知露冷銀河鵲度看星移
長貧久客應無補擬挽滄江塞漏巵
睡起
卷簾春色上苔衣新水相看近竹扉風動樹枝鳴宿鳥
雲收山崦放晴暉舉杯竹葉埽愁去欹枕楊花約夢飛
腸斷碧苔溪上路暖風晴日釣魚磯
陸文圭
丹樓
丹樓獨倚對青山歴歴西風十二鬟曉氣淨連江樹碧
秋雲低護石苔斑仙人長嘯聞天外道士空謠帶雨間
安得置身蕭爽地捲簾時待鶴飛還
王禎
絡車
軖絲張柅復相牽絡婦車成用具全座上通槽連簨舊
軸頭引籰逗繩圈一鈎遞控防偏度獨縷依循入卧纏
幾向華筵曾誤認箜篌人坐理冰絃
虞集
送袁伯長扈從上京
日色蒼涼映赭袍時巡毋乃聖躬勞天連閣道晨留輦
星散周廬夜屬櫜白馬錦韀來窈窕紫駞銀甕出蒲萄
從官車騎多如雨秖有揚雄賦最高
贈星上人歸湘中
潭北湘南無影樹一花吹度海門潮天香滿室定初起
雲氣上衣身欲飄寳月夜寒龍在鉢銀河秋近鵲成橋
豈無一箇卭州竹與爾松根共寂寥
子昂秋山圖
翁昔少年初畫山丹楓黃竹雜潺湲直疑積雨得深潤
不假浮雲相往還世外空青秋一色窗中遠黛曉千鬟
瀛洲雞犬同人境尚想翁歸向此間
謝茅山主者贈白羅氅衣請為作大洞祖宗師
四十五贊
鶴氅裁成雪色新仙翁持寄感情真清高自此全抛俗
寬博由來穏稱身佩玉洞聞雲外響劒光飛射日中塵
畫圖寫向羣真裏便是揮豪贊詠人
歐陽元功待制入院後僕以兼領成均辰酉甚
嚴絶不得相見今夜當同宿齋宫賦此先寄并
簡謝敬德修撰
學省初兼禁直稀故人同署却相違食餘苜蓿承朝日
坐候棠梨過夕暉(成均堂東有棠梨樹日影至則師生始散二十餘年矣)預喜奉
祠秋寺燭定知催襆早朝衣今晨瘦馬經門巷想擁青
綾尚掩扉
次韻張蔡國公淡菴青山寺詩
相國觀山負夙期聖恩秖許暫相違身隨雲影留三宿
心了泉聲絶百非開士談空依寳樹野人耕雨薦山薇
雙龍深護安禪處繞坐諸天近紫微
次韻國子監同官二首
坐隠烏皮髀肉消諸生應笑嬾邊韶階前老馬隨秋草
袖裏遺編俟早朝乞米西鄰晨有粥留家南國暑無綃
經明亦是歸耕好清夢無時萬里橋
學宫南直禁垣隂假寓惟愁兩壁沈一曲鏡湖遺老事
三年經幄小臣心銀河回夜天逾近草徑迎秋露轉深
珍重鄉人居巷北時能來往和鳴琴
鼇峰者國史院庭中石名也伯寧御史為僕言
自其先公時與諸老名勝賦詩者蓋數百篇今
玉堂無本而御史家具有之且曰峰所托差低
盍稍崇其址乃八月五日既克如命因賦此以
報且請錄示舊詩補故事以傳云
視草堂前石一拳何人移置自何年久憐翠色連重地
故拔孤根近九天俯仰百年承雨露等閒千尺接雲煙
故家御史遺書在為錄鼇峰舊賦篇
題南野亭
門外煙塵接帝扃坐中春色自幽亭雲横北極知天近
日轉東華覺地靈前澗魚遊留客釣上林鶯囀把杯聽
莫嗟韋曲花無賴留擅終南雨後青
次韻伯庸尚書春暮遊七祖真人菴兼簡吳宗
師二首
石渠承雨作流泉中有參差荇菜牽花近飛觴魚駭逝
柳低步障燕隨穿紅塵朝路常參吏清晝齋居幾劫仙
但乞會稽尋賀監酒船一棹水中天
一住京華三十年春花秋月謾相牽高情總付珠簾卷
危坐空餘木榻穿水曲停驂新禊事牆隂題字昔遊仙
動成陳迹多惆悵安得長生老後天
觸石墜馬卧病蒙恩予告先至上京寄溉之學
士敬仲參書二首(錄一首)
翠幄臨都尚駐郊言瞻龍漠度前茅雨餘草氣千原合
日下雲章五色交給札修辭持玉筆賜羹充腹出珍庖
白頭感遇知何補阿閣清嚴棲鳳巢
閒閒宗師和前韻期望過當復用韻以謝
草堂長憶蜀西郊屢卜歸休自折茅司馬檄傳驚父老
少陵詩苦入神交山多美竹深宜屋江有嘉魚遠致庖
乞得閒身當及早堯時原自有由巢
次韻楊友直北行道中
蕭蕭戎馬昔升虚壯士吹笳慘不舒關外羽書三月急
道傍茅舍百年餘沙田雨足仍生黍河水冰消不禁漁
洛下賈生猶獻策平明立在玉階除
王儀伯參政見和郊字韻詩復用韻叙謝二首
(錄一首)
龍游宫沼鳳游郊通水明堂不翦茅緜蕝草儀三日具
大亨饗帝五雲交執輿已信神為馬和鼎寧容祝代庖
八月涼風張樂地頌聲洋溢播雲巢
次韻馬伯庸尚書
邃閣晨趨禁掖西暮街騎馬及雞棲退朝每想花邊散
得句應從竹上題賜被南宫無宿火齋居方丈有蒸藜
鳳池何似承明近久候文星共聚奎
二十五日即事呈閣老諸學士
松隂鵠立候宫車風送飛花著白鬚水影漸移簾側畔
鶯聲秖在殿東隅近牀儗進名臣操載筆親題列女圖
太液雨餘波浪動龍舟初試散魚鳬
送全州錄事
清湘郡城公事少錄事官曹盡日閒且可隨雲度流水
更宜把酒看青山僧前虎跡石苔紫雨裏鳥聲江竹斑
應會吟詩一百首寄與明年春雁還
謝吳宗師送牡丹并簡伯庸尚書
輕風紫陌少塵沙忽見金盤送好花雲氣自隨仙掌動
天香不許世人夸青春有態當窗近白髮多情插帽斜
最愛尚書才思别解吟蝴蝶出東家
大廷策士問經世之道僕忝在讀卷之列觀諸
進士所對有感賦此錄以贈别鎦性粹中支渭
興文舉二賢良
昔人有欲問先天林下相期二十年已向塵埃成白髮
尚從燈火事青編獲麟遂訖春秋後鳴鳥猶聞禮樂前
春雨未來農事晚獨懷歸計在山田
贈趙生
天門一日觀黃榜茅屋三年掩素扉湘帙蠧魚春雨潤
綀囊螢火夜光微夢游朔雪留鴻迹思入南山望鶴飛
會倚宫牆看射策上林初日炫朝衣
訪李真人不遇
退朝花底珮珊珊去訪真人曉出關芳草欲迷行徑古
長松深護步廊閒蒼龍挾雨得瑶簡白鹿穿雲致玉環
如到天壇看月影定知清露滿人間
賦壺洲
傳聞海上有元洲曾是安期舊所遊千頃白雲都種玉
一杯弱水不勝舟魚龍夜護黃金鼎鸞鵠晨朝紫綺裘
波浪不驚星斗近步虚聲裏度清秋
次韻朱本初訪李溉之學士不遇
城南城北煖塵飛伐木相求苦未歸吟到碧桃還細雨
行尋芳草又斜暉綺窗綵筆題詩徧斗帳沈香入袖微
共載小車勝上馬重遊莫待曉紅稀
寄趙子敬平章
聞道乘閒入翠微猶愁嵐氣溼人衣道傍野樹飛花盡
谿上春雲作雨歸故舊釣絲輕在手仙人棋局静忘機
赤松曾許同千載儗向高秋傍鶴飛
仁夀寺僧報更生佛祠前生瑞竹有懷故園三
首(錄二首)
聞道故園生瑞竹令人歸興滿江干扁舟不畏瞿塘險
匹馬誰云蜀道難杜甫谿頭花匼匝孔明廟裏柏闌珊
新堂題作歸與字定得臨江把釣竿
聞道故園生瑞竹吾家孫子好歸看佛祠竟日春隂覆
先隴多年暮雨寒門戶淒涼嗟老病鄉關迢遞報平安
重來慎勿勞余夢駟馬橋邊據馬鞍
謝書巢惠梅花
巢翁遠送梅花樹正在東風四日前紅萼無言餘舊雪
白頭相見又新年喜從嘉樹來江雨憶共香秔上海船
春夜不眠賓客醉只留孤鶴伴清妍
再用韻簡巢翁
豈無尊酒梅花側聞道長齋繡佛前方閣護雲宜煖日
小車衝雪稱高年頗辭閣下金蓮炬但乞湖中罨畫船
約取巢翁攜鶴去鬢毛同白不爭妍
送王君實御史
頓覺文星闕下稀旁人猶道此言非東風十日京城雪
西道三春客子衣鶯滿輞川君定到鵑啼劒閣我思歸
千花竝繞圖書府相待承恩入紫微
送歐陽元功謁告還瀏陽
曉奉新書進御牀解纓隨見濯滄浪歸鴻不計江雲闊
倦驥空懷野水長竹簟暑風魂夢遠茶煙清晝鬢毛蒼
籃輿千里宜春道投老相求訪石霜
送許有孚赴湖廣提舉
奉詔掄文祕殿西才華知合籍金閨思親浩蕩江波遠
戀闕遲回苑樹低望鶴樓前移綵鷁吟詩花底聽黃鸝
歸來尚覺春風早鴈字充庭玉筍齊
賦石竹
積雪初消萼綠華東風吹動絳綃霞龍嘘石氣千年潤
鶴過林隂一逕斜刻字欲尋金錯落析旌如織翠交加
綺窗坐對吹笙煖未覺人間歲月賒
賦碧筠堂
藹藹江東雨後雲碧筠堂上注芳尊眉山老去無賓客
番水春生有子孫團扇晩涼留翠黛疎林纖月對黃昏
問誰吹得參差玉為劚蒼苔向石根
奉同吳宗師賦蔡七祖新齋
城南煙樹聽鶯啼石上莓苔覓舊題自有琴心傳内景
更將書帙事幽棲晩來相鶴風生竹雨過籠鵝水滿谿
蜀客草玄成底事蕭條白髮媿青藜
送張兵部巡視運河
畫橋冰泮動龍舟鴨綠粼粼出御溝使者旌旗穿柳過
人家鳬鴈傍谿浮桃花吹雨春牽纜江水平隄夜唱籌
應有餘波方浩蕩不令歸楫恨淹留
謝吳宗師惠墨
念我衰年不廢書錦囊古墨送幽居明窗塵影丹同熟
元圃雲英玉不如敢謂文章勝虎豹秖應箋註到蟲魚
研磨不盡人間老傳與兒孫尚有餘
三用韻答巢翁就以奎章賜墨贈之
鄰父長思長史書不辭頻謁惱巢居臨池三月元霜盡
對月千篇白雪如賦敵洛波翔翠羽歌成湘浦媵文魚
故分瀘石松煙色猶是奎章舊賜餘
題著色山圖
江樹重重江水深楚王宫殿在山隂白雲窈窕生春浦
翠黛嬋娟對晚岑宋玉少時多諷詠江淹老去倦登臨
扁舟却上巴陵去閒聽孤猿月下吟
寄海南故將軍
海上風來五月秋晩涼應上木蘭舟金盤丹茘生南國
玉椀清冰出北州狂客醉時花作陣美人歌罷月如鉤
期門舊識將軍面從獵還披翠羽裘
次韻宋誠甫學士城南訪病暮歸
騎馬城南覓舊題飄蕭蓆帽碧雲低東風花柳過韋曲
落日兒童唱大隄繡閣豈無和玉髓錦囊還有鑄金蹄
歸來吟轉樓頭月池冷芙蓉翡翠棲
仙遊道士余岫雲為從珠谿余隠士求得華山
下黃茅岡一曲規作丹室喜而賦之不覺五首
華山東下有茅岡云是毛公舊隠場清露尚餘丹滿臼
白雲今許草為堂冬憑野燒開畬隴春託山雷淨石牀
從此便為千載計洞天先拜紫元章
茅岡地主古醇儒乞我岡頭作隠居嶺上閒雲從管領
澗中流水聽開除刀耕火種從兹始雨笠風瓢便有餘
自古詩人多會合浮丘毛氏不愁予
石人屹立古仙壇雙澗交流拱一盤臨水種松須匼匝
就中作室要寬安洞經即日修真訣玉臼逢春浴舊丹
却恐山中添故事題詩莫與世傳看
仙游辦得茅千束華蓋須分屋數間微詠玉經忘我老
謾調金鼎勝於閒龍雷變化從舒卷鶴露清寒自往還
何似綺園諸老者採芝初不離南山
茅岡初割一溪雲元契華陽舊隠文謁簡自題香案吏
封章先報大茅君種成和露桃千樹借與摩霄鶴數羣
便是宸清真洞府不煩夢想託紛紜
送易用昭
詩成長是倩人書最愛東家織翠裾遠樹斷雲春雨外
華星明月晩涼初滿窗柿葉題都徧短帽梅花畫不如
莫向墨池成久别鵝羣還欲謝崇虚
集自郡城歸溪山翁寄詩并和申字韻垂教依
韻再呈殊媿遲拙
暮春長日雨兼風買得江船未及東出郭故人邀杜老
輟耕田父訝龐公謾從修禊忘溪曲何用安車徧洛中
旦起紫芝行復長詠歸先與謝崆峒
待客花隂午過申茶香榆火一時新千竿嫰綠搖輕暑
數萼餘紅墜晩春坐憶雲林行道迹夢游仙島意生身
連根分種如冰雪來向清池對玉真
已卯臘八日雪為魏伯亮賦
官橋柳外雪飛綿客舍樽前急管絃僧粥曉分驚臘日
獵圍晨出憶殘年白頭長與青山對華屋誰為翠黛憐
惟有寒梅能老大獨將清豔向江天
某與胡伯友書問疏闊稍久因楚石藏主待謁
翹仰高誼賦寄此詩
喬木千章萬壑秋使君清興在危樓星沈夜水神魚化
霜落寒汀宿鴈留紅袖烏絲酣楚客畫屏銀燭看吳鉤
不知肯著枯藤杖采采芙蓉涉遠洲
贈楚石藏主謁饒心道六有先生
不識南塘第幾橋翠樓華屋上岧嶤古文獨許揚雄識
幽興誰為杜甫邀伐木春聲生澗谷涉江秋影蕩蘭苕
散花如雨攜雙履解與高人話寂寥
送撫郡經歴海朝宗調官
館閣論思拜命新風雲近接屬車塵受釐宣室多清夜
奏賦甘泉是暮春雨過落花行處少日移高樹坐來頻
知君此日行吟思驄馬封章又避人
東坡墨竹
扁舟憶上浣花溪風雨横江萬竹低石室歸來秋似水
峨眉相對醉如泥春雷翻石蛟龍起夕照穿林鳥雀棲
二老何年重會面為揮濃墨寫淒迷
白雲閒上人度夏
白雲長傍太湖飛忽向西江度釣磯彭澤小龍邀共飯
潮陽遷客憶留衣筍因春雨朝朝喫橘待秋霜顆顆肥
我自本名無所住經函松下共柴扉
孫宰金碧山水
昔代香山避暑宮中天積翠立芙蓉雲生金水三春柳
露滴銀牀五粒松飛瀑橋長通窈窕斷隄人倦立從容
舊時行處今看畫煙雨樓臺晩更濃
蜀人鎦夢良效楊補之掀篷圖
錦屏山下花如錦却愛清江野水邊放筆豈能無直幹
掀篷方欲鬭清妍最憐半面欹歌扇更笑輕身障舞筵
君看上林千樹雪繁枝何處獨娟娟
答錢翼之
吳郡名書盛有唐流傳風致到錢郎閉門三月梨花雨
徧寫千林柿葉霜客看舊題驚歲月僧將新句度江鄉
莫愁茅舍淹留久秋菊春蘭各自芳
柯敬仲畫古木疎篁
不見丹丘四五年幽篁古木更蒼然蒹葭霜露風連海
翡翠蘭苕月在川憶昔畫圖天上作每題詩句世間傳
前村深雪誰高卧亦有晴虹貫夜船
李伯宗錄詩
老去逢春秖謾吟敢煩綵筆為追尋玉堂天上成塵夢
茅舍山中稱野心萬里雲霄歸鳥盡孤村風雨落花深
文章傳世知何用空使高情慨古今
送朱仁卿
喜子南歸盱水上經過為我問臨川幾家橘柚霜垂屋
何處蒹葭月滿船應有交游憐遠道試從父老說豐年
寒機早晩成春服一一平安報日邊
送韓伯高僉憲淛西
正月樓船過大江海風吹雨灑船窗雲消虹蜺横山閣
潮落黿鼉避石矼闕下諫書誰第一濟南名士舊無雙
湖隂暑退多魚鳥應勝愁吟對怒瀧
寄福建僉憲馬叔惠
茘子枝頭火齊紅高堂紈扇坐薰風湘筠簟冷魚波合
海柏梁深燕雨通絡緯豈知秋袂薄扊扅長憶曉餐同
禁城來看花如錦誰道清霜解惱公
端午節飲客與趙伯高
龍沙冰井夏初融簪筆長隨避暑宫蠟燭煙輕留賈誼
銅盤露冷賜揚雄南村久病思求艾北客多情問轉蓬
忽聽滿船歌白苧翻疑昔夢倚春鴻
周昉畫美人圖
島上雲生日轉櫩海風吹面暮寒尖春明玉色遺薌澤
夜定珠光入鏡奩織得鴛鴦隨綠皺教成鸚鵡啄紅甜
試令鼓瑟應無語目斷歸帆思未忺
費無隠丹室
碧雲雙引樹重重除却丹經戶牖空一徑綠隂三月雨
數聲啼鳥百花風年深不記栽桃客夜静長留賣藥翁
幾度到來渾不語獨依秋色數歸鴻
賦雪洲
江上經年憶雪多長洲化作玉坡陀舊時射虎迷蹲石
薄暮歸漁認擁蓑河伯作宫龍獻璧湘靈遺佩鳳停梭
鳬鷖容與江花發更待春來生水波
贈無塵道人
雲霧為衣月作裳天壇獨自禮虚皇龍收古劒沈秋水
鶴識神丹起夜光金井有聲惟墜露玉階無色乍凝霜
無端下界松風動又欲飄然上鳳凰
玉華山
何處清江擁玉華手題名榜寄仙家光凝石殿千年雪
影動銀河八月槎藏藥寳函騰玉氣說詩瑶席散天葩
奎章閣吏無能賦得似新官蔡少霞
王庶山水
蜀人偏愛蜀江山圖畫蒼茫咫尺間駟馬橋邊車蓋合
百花潭上釣舟閒亦知杜甫貧能賦應歎揚雄老不還
花重錦官難得見杜鵑啼處雨斑斑
滕王閣
城頭高閣插蒼茫百尺闌干背夕陽秋雨魚龍非故物
春風蛺蝶是何王帆檣急急來彭蠡車蓋童童出豫章
燈火夜歸湖上路隔籬呼酒說干將
代祀西嶽答袁伯長王繼學馬伯庸三學士二
首
紫禁沈沈曙色低奉祠羣使已班齊承恩歸院迷煙樹
乘傳開關蹋雪泥蹀躞共憐騎苑馬逶迤不若聽朝雞
山川有事寧辭遠咫尺成都是國西
棧道年年葺舊摧已將平易履崔嵬經行關輔圖中見
夢戀鄉山馬上來諸葛精神明似日相如情思冷於灰
重思親舍猶南國願託江波去却回
張道士蜀山圖
碧玉參天是蜀山舊曾飛度歴孱顔松風上接空歌外
蘿月長懸合景間試劒丹崖秋隼疾濯纓清澗夜龍閑
君家虚靖歸來日冉冉蓬壺為憶還
興慶宫朝退次韻袁伯長見貽是日上加尊號
禮成告謝集即東出奉祠齋宫
翠蓋重重寳扇斜從官穿柳散慈鴉過宫路遠紆天步
上夀杯深閣雨花玉貫兩虹通象錦衣成五綵鍊雲霞
奉祠東出蓬萊道春水鳬鷖踏漢槎
送胡士恭
十年京國擅才華宰相頻招載後車太液蒼涼黃鵠羽
元都爛漫碧桃花三清風露仙人館萬里煙塵野老家
拂拭舊題如隔世華星明漢望歸槎
舟泊安和阮宅次黃志高韻
十月東歸下石瀧羣公促膝共輕艭蕭雲故宅多喬木
阮籍清樽對暮江方駕肯來良馬五尺書先寄鯉魚雙
欲求深隠何山曲雪竹霜筠共一窗
賦文子方家篔簹亭竹影
數箇篔簹一小亭南窗承日印寒青水晶簾裏珊瑚樹
雲母屏間翡翠翎却愛微風動蕭瑟翻疑薄暮倚娉婷
憑君縱有鵝溪絹莫與空花結定形
舟次湖口
江沙如雪水無聲舟倚蒹葭鴈不驚霜氣隔篷纔數尺
斗杓插地已三更抛書枕畔憐兒子看劒燈前慨友生
尚有乘桴無限意催人搖櫓轉江城
寄澄湛堂法師
月中桂子落巖阿想有林間閱具多持足地神衣拂石
獻珠天女韈淩波香因結願留龍受水為烹茶唤虎䭾
寄到竹西無孔笛吹成動地太平歌
御選元詩卷四十六
