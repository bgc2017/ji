欽定四庫全書
御選明詩卷六
樂府歌行三
王彝
神絃曲
紅蓮小朵金塘秋水上弓鞵新月鈎碧日無光靈鵲死
文星墜地銀雲起陰股森寒聞唾壺神衣繂縩機聲裏
曲曲湖波豔神眼十八虛鬟神自綰寶奩掩月裊蛛絲
天促神歸神不歸
右織女廟
鼕鼕天鼓秋湖裏雪山曜日靑山紫金鎖蛇鱗百尺身
領得江中萬魚起女巫亂乳飲龍孫兩蕊芙蓉瀉秋水
神絃棖棖風雨黃明珠一夜照龍堂三江水渾龍濯足
明朝化作林中綠
右滬瀆龍王廟
梁寅
玉階怨
團扇且棄置夕氣凉轉添流螢點魚鑰隕葉近蝦簾羅
衣舊恩賜不令珠淚沾
怨歌行
寳釵頭上千黃金可憐墮井無復尋情知秋嶺朝朝淡
愁似春江日日深
陶宗儀
折楊柳送夏西疇謫居大梁
折楊柳贈君别楊柳未折心已折丈夫落地志四方到
此誰能不鳴咽江南九月天雨霜鴈聲墮地秋風長出
門行行幾千里寒煙落日增離傷令嚴獨許攜家室藤
笈編花載書帙可憐身上千金裘阿㜷手縫鍼線密吾
聞中原百戰餘民物鮮少城邑虛君去結廬得幽勝便
可小擬西疇居荆榛塞路猛虎伏髑髏如山冤鬼哭願
言緩轡無疾驅疾驅恐妨傷馬足折楊柳歌苦詞呼酒
酌君君莫辭黃河之水東南馳人生會合還有時
鐃歌鼓吹曲二章(并序)
丙午夏秋之交彌月不雨民以菑告錢塘張野賓
者得法於靜樂君禱輒有應時留松江郡父老請
建壇城北門翼日乃雨大夫士作為文章歌詠以
美之因製漢鐃歌鼔吹曲二首云
屢豐年上帝閔農也帝德好生易菑為祥焉
屢豐年羣生熙瘨我旱寧怨咨星火烈螟螽滋苗而不
秀歲且薦饑精誠格天聽允惟念之命幽靈擊妖魑龍
膺捷疾先後馳金精流光淫虹糜四溟靉靆甘雨時積
水彌九野稔而可期不殄禋祀上帝是祈
旱既甚張君闡化也君積功累行有禱而天
應之
旱既甚金石流苗患槁民煩憂疇能祈天致天雨曰惟
張君驗之屢雩壇長跪恭進詞黑札玄文啓雷祖閉陽
縱陰理則然叱電鞭霆一何武暘烏鬱光祝融奔淵龍
起蟄商羊舞甘澤及我私田里長驩娛擊壤歌至正厥
功匪君誰
暮春謠奉和正齋承旨韻
風颾颾雨蕭蕭東皇促駕車載膏墮紅殘萼芳草深嫣
香壓地膩不消繡屏寒逗熏沈腦愁重燕支倦梳掃玉
關萬里人未歸風雨一番春又老
劉仔肩
春曉曲
紫絲複帳流蘇結雲母屏風疊香雪門前嬌柳乳鴉啼
暖漏丁丁曉將徹花枝入簾紅尚小蘭露著衣香不歇
江南行客歸未歸芳草春風滿城闕
黃樞
婺州竹枝詞
桃花雨晴春水生東風去船如箭行鯉魚活煮蘭溪酒
蓬底醉眠江月明
陳週
倚竹歌
修竹兮靑靑中虛兮外直素節兮貞姿寒暑兮一色泠
泠兮朝夕予舍之兮焉適
梁蘭
遠將歸
遠將歸歸來苦不早黃河西沒不復歸鐵衣夜夜眠秋
草遠將歸歸來在何時明年二月桃花飛郎時歸來妾
下機便裁白紵縫春衣
陳緝
竹枝
贈君曾出雙南金别君曾彈紫綺琴斷金還比阿儂意
斷絃持比阿郎心
黎充輝
山雲辭將歸作
淸江兮淙淙上有山兮穹窿白雲兮谷口一碧兮千峰
晻靄兮絶壁挂偃蹇兮長松朝迎兮秋陽暮卷兮秋風
山之人兮雲從被薜荔兮搴芙蓉來乘雲兮朝九重跨
一鶴兮江東點汀花兮白蘋雨霜葉兮丹楓忽雲歸兮
人遠山蒼蒼兮倚晴空
茹湜
楊白花
楊白花身輕不由己一夕長風生飄飄渡江水江南處
處好繁華悠揚落地知誰家知誰家不復歸永巷春深
人跡稀悲歌連臂空腸斷回首長秋鴉亂飛
謝常
蕭杖曲
蕭杖者黃大癡之珍玩也杖乃湘竹一枝皇英淚
血斑儼在修不逾五尺竅兩節間而吹之聲淸剛
而竒淵魚臯禽驚騰應和非止嫋嫋餘音而已提
之出遊以古錦囊蒙其首人謂筇枝在握不知為
簫管也遇佳山水處或當風淸月白之夜啓囊出
弄聞者有飄飄然仙舉之意大癡晚遊華岳山不
知所終傳於松陵谷祥徐氏余嘗艤舟垂虹徐為
按舊習洞仙歌水龍吟詞數闋因製曲贈之
桂楫蘭舟誰弔古往尋美竹瀟湘浦淋漓恨血染秋煙
千載娥皇淚痕苦當時得之無所施愛同海底珊瑚枝
金刀横截瘦蛟頸剜作玲瓏簫管吹驪珠上連星點七
竅竅淸圓俱應律有時提挈坐花前葛陂老龍眠在膝
世人不知何如名但見鹿斑碎點琅玕靑掀髥一笑發
孤弄杖頭忽作嗚嗚聲一聲崑岡山石裂兩聲梅花盡
飛雪三聲羣仙飛珮聽四聲吹墮瑶臺月五聲銀潢驚
倒流霜凋蘆葉風鳴秋六聲鳳叫海日出吳姬斂黛凝
春愁七聲八聲毛髮聳露寒乳穴浮銀汞九聲連十怒
濤翻鯨魚鼓鬛三山動停吹起坐向客言此是黃癡之
所傳斯人已騎鵬翼去老眼摩挲今幾年我云道人休
歎息猶勝蓬萊鐵仙笛古物存亡奚足悲雲斷蒼梧暮
山碧
竹枝詞
闔閭城邊楊柳黃吳姬如花明月璫送郎不勸銀瓶酒
持贈雲鬟金鳳皇
胡温
古歌
閩山喜鵲少越山喜鵲多如何不歸去其奈羅網何
方孝孺
蕨箕行
並海飢民千百數攜鉏上山劚山土蕨根已盡劚不休
力絶筋疲未言苦屋頭五日無炊煙十步九却行不前
全家性命係朝暮弱子假息阿母眠昨日劚蕨僅盈斗
今日蕨根不滿手但憑劚蕨保餘生再拜靑山感恩厚
靑山靑山爾勿猜明朝未死攜鉏來
練子寧
玉山謠贈時憲
我所思兮玉山之岧嶤粲芙蓉兮凌丹霄謫仙一去已
千載至令誰續廬山謠熊侯家住劒江側慣埽秋山之
黛色聞余此興為寫之彷彿梅仙舊時宅梅仙兮何在
邈淸風兮滄海蹇夷猶兮孤舟弔遺跡於千載舟中所
載非凡流羌故人兮李與周按玉笙兮明月下黃鵠兮
淸秋洞天兮石扇蒼崖兮路轉横余劒兮視八荒訪蓬
萊兮幾淸淺張侯兮昂藏驂白鶴兮靑霓裳窺玉梁之
寳笈醉石髓之瓊漿千巖萬轉路莫測酒酣一醉三山
窄待得君王賜鑑湖錦袍重訪山中客
周是脩
商婦怨
作木莫作桑樹枝作女莫作商人妻桑枝歲歲苦攀折
商婦年年感離别桑枝折盡猶解抽人老豈有重靑頭
強龍猛虎皆可執其奈夫壻心難留朔風吹江浪如屋
柂樓嘈嘈行色促望殺蒼天哀憤深目斷雲山淚成掬
何能化作檣頭燕到處飛飛得相見何能化作帆上風
千里萬里長相從爺娘嫁我初何意但道商人每多利
門前宴集盡輿馬篚筐聘來足珠翠豈知今日遇分張
輿馬珠翠看無光月懸别恨秋宵永花撓離思春晝長
妾心豈學道傍柳朝朝暮暮千人手妾心豈學空中雲
變易隨時情何有妾心可似南山石雨打霜侵只如昔
更看歲晚不歸來化作南山一拳石
桑婦謠
採桑婦朝朝暮暮南園路出入寧論晴與雨蠶盛愁桑
稀蠶衰恐姑怒大眠起來忙更忙寢食不遑兒不顧年
年養蠶多繭絲身上到頭無一縷小半輸官大半賣繰
織未成先有主可憐寸寸手中過竟作何人襖衫去采
盡桑葉空留樹樹下靑靑長麻苧山雞角角終日啼桑
椹漸紅春雨住妾尚無襦夫少袴
牧童謠
遠牧牛朝出東溪溪上頭溪頭草短牛不住直過水南
芳草洲脱衣渡水隨牛去黃蘆颯颯風和雨老鴉亂啼
野羊走絶谷無人驚四顧寒藤枯木暮山蒼同伴相呼
歸又忙石稜割脚茅割耳身上無有乾衣裳却思昨日
西邊好曠坂平原盡豐草短蓑一臥午風輕長笛三吹
夕陽早
解縉
怨歌行
絃奏鈞天素娥之寳瑟酒斟流霞碧海之璚杯宿君七
寳流蘇之錦帳坐我九成白玉之仙臺臺高帳煖春寒
薄金縷輕身掌中托結成比翼天上期不羨連枝世間
樂歲歲年年樂未涯鴉黃粉白澹相宜卷衣羞比秦王
女抱衾誰賦宵征詩參差雙鳳裁筠管不謂年華有凋
換楚園未泣章華魚漢宫忍聽長門雁長門蕭條秋影
稀粉屏珠級流螢飛苔生舞席塵蒙鏡空傍閒階尋履
綦宛宛淸揚日將暮惆悵君恩棄中路妾心如月君不
知斜倚雲和雙淚垂
踏靑行
春風綠遍天涯路滿院殘紅不知處西家有酒不肯賒
愁坐茅簷日將暮出門時作踏靑行晴川雲暖花冥冥
時人塤管吹落日難為一段江南情
楊士竒
江南行
家住横塘口船開去漸遥歸時不愁暮出浦正乘潮
偶來長浦裏相伴采蓮歸並船打兩槳濺水濕羅衣
楊白花
楊白花逐風起含霜弄雪太輕盈蕩日搖春無定止樓
中美人雙翠顰坐見紛紛渡江水天長水闊花渺茫一
曲悲歌思千里
巫山高
巫山高高十二峰連崖疊巘如游龍當時陽臺下神女
翠斂紅銷空處所朝朝峽裏望氛氳可憐猶似作行雲
相思已下沾裳淚况復猿聲不可聞
古意荅伯陽
河洲雙鴛鴦流蕩還相逐皎皎白楊花風吹不相續
胡儼
烏棲曲二首
階前候蟲鳴唧唧機上美人不成織含情下階望天河
鵲橋横練正無波
夜半烏啼月將落金釭靑熒照羅幕抱琴試鼓白頭吟
淒淒切切難為心
採蓮曲二首
荷葉高低籠水碧葉下花紅露霑濕採蓮渡頭風正急
風正急櫂船歸雲片片雨霏霏
湖中花豔張紅雲湖上女兒新茜裠淸歌妙曲隔花聞
隔花聞聲宛轉跡雖親心獨遠
採得荷花香滿衣與郎相見思依依晚凉湖上並船歸
並船歸桂為楫激淸波蕩明月
四時詞
春風吹簾斜簾開飛柳花美人高堂上見此惜年華年
華容易隨春草一雙蛾眉鏡中老
碧水汎迴塘新荷豔曉妝看花臨綺檻愛此雙鴛鴦鴛
鴦宛轉迴塘路相對朝朝還暮暮
秋露白如玉梧桐墜寒綠文犀鎮錦帷紅淚消銀燭銀
燭輕搖翡翠煙孤影熒熒夜不眠
葉落深閨靜露零孤鶴警玉井凍無聲夢迴寒夜永夜
永銅龍漏幽咽小窗斜轉梅花月
遠將歸
去年與郎别楊花飛白雪今年候郎歸楊柳綠依依聞
郎買船下湘渚日日門前望行旅行人過盡乳鴉啼徘
徊日暮空延佇攬衣回洞房對鏡下新妝那知淸漏短
但愛明月光月光照席凉於水帳裏燈花撒紅蕊好事
從來不浪傳明日升堂報姑喜
楊柳枝詞四首
罨畫樓前雨歇時千絲萬縷綠垂垂無端却被風吹起
撩亂春心不自持
罩水和煙萬葉重倚風飛絮曉茸茸莫教吹落長河去
化作浮萍無定蹤
門外春風楊柳枝去年折柳送郎時車輪一去無消息
只有長條依舊垂
畫簾風動影絲絲曳綠搖金晝景遲睡起倚闌看蛺蝶
鶯聲只在最高枝
四時詞
海棠睡足東風曉金爐香燼餘煙裊遊子傷心未得歸
迢迢綠遍天涯草錦屏圍暖樹交花淸露流珠溼絳霞
窗前有夢隨蝴蝶門外無人啼乳鴉
綠陰門下垂靑子庭院深沉雙燕語金縷鶯穿楊柳風
白頭人卧芭蕉雨林中新笋已交加猶自階前有落花
長卿多病心如雪閒却平生書五車
銀河星淡流雲濕蒼苔露滴莎雞泣久客蕭條未授衣
誰家搗練聲聲急嘹嚦驚聞過雁低更堪烏鵲又爭栖
援琴欲鼓淸商調月冷風淒意轉迷
開遍梅花雪初落深寒尚覺貂裘薄紙帳偏宜白髮酣
茶甌却被靑娥謔閒來索笑對湯婆枕席相從年頗多
莫怪老夫今冷落故衾猶是賜兜羅
王璲
瑶琴怨
多情莫學澤中蘭有恨莫為江上蓮蘭心守死心不改
蓮根折斷絲猶牽君不見天荒地老皆如此千古湘娥
怨湘水至今血淚灑叢篁點點香含露痕紫涔陽西望
煙淒淒鷓鴣飛入煙中啼蒼梧波杳彩雲滅萬里孤光
秋月迷西風北渚蘋花白歸夢未知身是客夜彈瑶琴
渡江來九疑翠黛濃如滴
和高季廸將進酒
君不見雲中月淸光乍圓還又缺君不見枝上花容華
不久落塵沙一生一死人皆有綠髮朱顔豈能久樽前
但使酒如澠肘後何須印懸斗咸陽黃犬悔已遲至今
千載令人嗤試看古來功業士何如陌上冶遊兒百年
飄忽寄宇内日日歡娛能幾歲勸君莫惜囊中金便趁
生前常買醉臨卭壚頭綠蟻香柳花捲雪春茫茫吳姬
越女嬌相向痛飲須盡三千觴興來狂笑縱所適慎勿
畏他權貴客東風吹落頭上巾此日獨醒端可惜一朝
綺羅生網塵妝樓空鎖靑娥人酒星不照九泉下孤鳥
自哢山花春解我金貂脱君素裘白日既沒秉燭遨遊
君為我舞我為君歌歌舞相合其樂如何
王偁
車遥遥
車輪何遥遥西上長安道不見車上人空悲道傍草君
行日已遠恩愛難自保憂來當何如一夕夢顛倒豈無
中山酒一浣我懷抱但恐三春華顔色不再好車聲何
轔轔風吹馬蹄塵願隨馬蹄塵飛逐君車輪
長歌行
有淚莫泣鮫人珠有足莫獻荆山玉赤心徒使按劒猜
至寳翻令笑魚目千金蹈海稱達人五噫出關西去秦
負芻不復遇知己空歌白石南山春楚卿棄相復何有
於陵甘作灌園叟雜縣偶集魯東門惆悵胡能事杯酒
長風蕭騷百草殘長鋏悲歌涕汍瀾金臺駿骨久已化
瑶水風波不可攀畏途羊腸能折軸緘書為謝雲間鵠
海上三花久負期醉歸漫託平原宿
行路難
倚劒且勿歎聽我行路難世塗反覆多波瀾焦原九折
未為艱君不見漢謠斗粟歌未闌長門一夕秋草殘骨
肉之恩尚如此何况他人方寸間又不見絳侯身榮應
繫獄賈生終對長沙鵩功成更覺小吏尊才高寧避明
時逐所以赤松子遠赴中林期誰能吳江上見笑鴟夷
皮驪龍有珠在滄海勸君逆鱗勿嬰之子推介山下屈
原湘水湄當時枘鑿自不量至今憔悴令人悲行路難
難為言滄浪一櫂且歸去長安大道横靑天
短歌行
東風吹花墮錦筵綠楊半軃靑樓煙主人自為鴝鵒舞
小妓更奏鴛鴦絃當杯入手君不醉落日已在西山巔
短歌一拍心茫然請看明鏡高臺上何須白髮悲芳年
君馬黃
君馬黃我馬白二馬同嘶出南陌南陌東阡夾渭橋馬
行平地似靑霄羈金絡月人皆羨振玉鳴珂意自驕朝
出相隨暮相逐可憐人馬皆如玉如何與君生别離君
馬東行我馬西欲知後夜長鳴處羞對鴑駘一萬蹄
王恭
妾薄命
玉釵墮地無全股雙鳳蟠龍兩分去雖藏匣底終棄捐
欲賣傍人不值錢轆轤宛轉黃金井手挽銅缾繫纖綆
誰知綆斷缾墮泉千尺深沉不窺影銅缾墮泉釵墮地
君心何得生離異
去婦詞
刺促何刺促東家迎鸞西家哭哭聲休使東家聞東家
新婦嫁郎君滿堂笑語看珠翠夾道風傳蘭麝薰浮雲
上天花落樹君心一失無回悟明知遣妾何所歸飲泪
行尋出門路靑銅鏡面無光采苦心尚在容華改東家
新婦傾城姿似妾從前初嫁時
王紱
吳姬留客行
吳姬年少纔十六能抱琵琶唱新曲愁連山黛鎖靑蛾
汗透霞綃濕香玉問郎今去宿誰家郎須聽妾彈琵琶
吳城有酒不肯住巴姬未必顔如花遲留那得情相與
芳心一一絃中語空江霜落叫征鴻孤櫂風高響秋雨
須臾彷彿臨三湘切切哀猿堪斷腸巫陽雲暗楚臺晚
故山不見關山長彈到胡笳少三拍郎心欲去何怱迫
挽郎不住郎過船滿江月色秋潮白
折楊柳詞
每為多情記别離道傍披拂亂如絲東風也學時人態
偏向柔條恣意吹
鄒緝
行路難
請君勿言苦我歌行路難世事有反覆人心若波瀾布
衣扼奪卿相位禍讐起自杯酒間君不見昔時山東一
匹夫讀書往往輕凡愚談笑強於唐舉相搖鞭西入咸
陽都一言啖秦王再言扼范雎黃金束帶高堂居風雲
變態生須臾君不見魏其都位漢公卿灌夫意氣排漢
廷武安本在門下列拜伏跪起呼父兄一朝寵據要津
地舊時意態寧復生竇嬰既失勢潁水亦不淸狂呼罵
坐何足驚咸陽市上殊無情行路難行路難人生自古
有如此何須局促增歎聲
陳繼
烏夜啼
宫井烏啼宫樹碧月色生寒露華白啞啞不斷深夜閒
明朝車馬天際還綠窗美人歡不寐未曉凝妝貼珠翠
漁父詞
江柳陰江水深釣船不到江之心江心風高浪相激縱
使魚多不易得釣絲只在江邊垂得魚無魚心自怡有
時投竿把書讀殘陽漸紅江轉綠有時沽酒醉風前沙
鷗忘機相對眠人生冨貴那足羨好似春鴻與秋燕江
柳陰江水深釣船不到江之心
袁珙
長相思
有美人兮天一方丹霞為織雲錦裳盤龍舞鳳交鴛鴦
昔年飲我瓊瑶漿贈我白玉雙明璫欲往從之楚山長
安得羽翼同翺翔望望不見令我傷仰天悲歌涕浪浪
明月在戶光滿堂牽牛織女遥相當長相思愁未央
郭武
乞巧詞
明河拖天玉繩遠新月掐雲銀甲淺丁東細漏滴金荷
百子樓前桂花滿三三五五試新妝鶴扇如霜羅帶長
雲母屏前齊下拜絞綃帳底共焚香焚香爭乞天孫巧
穿斷蛛絲繡針小夢裏傳來是有無入門巧已知多少
織女牽牛别有情螢飛鵲度兩難憑芙蓉舞困西風薄
楊柳垂低北斗横
烏夜啼
金井梧桐霜葉飛寒烏啞啞中夜啼蘭閨少婦停燈宿
夢見征人塞上歸相思未訴烏驚起千結柔腸碧窗裏
鵾絃羞澀掩瑶琴線斷紅珠泪如洗啼啞啞聲不住牽
轆轤逐烏去
閨中曲
寒衣剪就金刀冷雲母屏空對孤影心知井底墜銀缾
猶把轆轤牽斷綆
王直
豔歌行
翩翩春歸鴈秋至復來翔如何遠遊子兄弟各異方山
川何迢迢參辰夜相望寒風日以厲零露結為霜空林
静無人但見明月光徘徊不能寐徙倚臨中堂睠彼南
飛翼故鄉安可忘
周忱
棄婦辭
回車已駕衡門下欲去復留情不捨舉家欲語畏郎嗔
獨自登車無送者吞悲惟恐路人知默默還思初嫁時
父母殷勤受明禮良媒宛轉來通辭入門即聽舅姑語
婦道營生在勤苦淡妝不用畫蛾眉朝採蠶桑暮機杼
亦知樸陋人所厭習成天性終難變丈夫有才常好新
賤妾薄命何嗟怨繰絲在車猶未除亭午當炊誰下廚
但得新人亦似此庶免高堂煩老姑到家無面見鄰姬
獨掩寒閨雙淚垂小時只恨靑春促今日方愁年老遲
李禎
楊柳枝二首
參差幾樹瞰長河樹樹垂金拂綠波不是秋來易零落
自緣人世别離多
細葉如眉綠未勻修眉渾似帶愁顰輸他桃杏東風裏
不管南遊北去人
薛瑄
竹枝歌
錦官城東多水樓蜀姬酒濃消客愁醉來忘却家山道
勸君莫作錦城遊
于謙
古意
妾顔如花命如葉嫁得良人傷遠别别來獨自守空閨
夜夜焚香拜明月月缺重圓會有期人生何得久别離
願將身託蟾蜍影照見良人不寐時
採蓮曲
朝採蓮暮採蓮蓮花豓冶蓮葉鮮花好容顔不常好葉
似羅裙怨秋早秋風浩蕩吹碧波綠怨紅愁將奈何年
年采蓮逞顔色采得蓮花竟何益蓮花雖好却無情夫
壻有情常作客萬里關河歸未得争如池上錦鴛鴦雙
去雙來到頭白采蓮復采蓮采蓮還可憐願比蓮花與
蓮葉不論生死根相連
落花吟
昨日花開樹頭紅今日花落樹頭空花開花落尋常事
未必皆因一夜風人生行樂須少年老去看花亦可憐
典衣沽酒花前飲醉埽落花鋪地眠風吹花落依芳草
翠點臙脂顔色好韶光有限蝶空忙歲月無情人自老
眼看春盡為花愁可惜朱顔變白頭莫遣花飛江上去
殘紅易逐水東流
擬吳儂曲
憶郎直憶到如今誰料恩深怨亦深刻木為雞啼不得
元來有口却無心
遊春曲
垂楊拂地如靑絲輕盈不奈東風吹馬上誰家游俠兒
雕鞍玉勒黃金羈張弓放彈如星馳正中流鶯落樹枝
衆中大笑稱絶竒揚鞭走馬當路岐忽聞鞦韆笑語嬉
隔牆竚立情如癡牆裏佳人顰黛眉留情不語知伊誰
分明相望不相知恨無羽翼通佳期夕陽啼鳥催分離
可憐兩地空相思
春晝曲
東風吹花花不定紅雨紛紛落芳徑喚人啼鳥隔紗窗
巧語關情誰忍聽柔腸百結苦縈回却似丁香花未開
花開花謝年年事可惜流光如箭催門外紅塵飛紫陌
陌上垂楊弄春色垂楊只解送行人不管行人歸未得
折楊柳
折楊柳折得柔條持在手慇懃贈與遠行人人去書來
莫厭頻明年柳發黃金芽却望歸轅早到家春來春去
須臾事莫待漫天飛雪花折楊柳愁思多短長亭畔崎
嶇路送盡行人奈爾何
張楷
漢宫曲
日暮上簾鈎春花壓翠樓忽聞宣召急羅帕掩箜篌
古詞
羅帕凝香濕未乾朱櫻窗外雨生寒燈花知是虛傳喜
落盡靑煤誓不看
宫中詞
宫中楊柳戲靑娥不見葳蕤舞鳳過怪底東風不相忌
隔牆吹送落花多
江南春
滿川啼鳥怨殘紅水郭春園柳絮風春雨一番江水闊
草痕將綠到吳中
采蓮曲
靑綾裙子試新裁水面風吹拂拂開舟小身輕波復靜
荷花蕩裏去還來
江南曲
忽得三巴信郎歸未有期只言風浪險不是薄情兒
瞿佑
春愁曲
杏雨調泥隨燕觜煙重柳條扶不起採香蝴蝶挂蛛絲
不惜將身為花死東風入幕動流蘇寳篆燒殘睡鴨爐
繡牀塵積錦機怨巧語誰能憑紫姑小砑吳牋雙鳳翅
墨痕濃沁相思字玉釵半脫帕蒙頭寬盡玲瓏金纏臂
春社詞
十日一風五日雨杜前拜祝神已許瓦盆瀲灩斟濁醪
高俎縱横薦肥羜嗚嗚笛聲坎坎鼓俚曲山歌互吞吐
老巫狡獪神有靈傳得神言為神舞祭餘分肉神自與
醉裏狂言相爾汝小兒覓餅大兒扶頭上神花付鄰女
車遥遥
少年離别多苦辛驅車何處問通津停轅勸飲一杯酒
酒飲未盡車轔轔十步百步聞車聲三里五里望車塵
車聲巳斷車塵遠何况遥遥車上人
春鶯囀曲
西淸詩話宋駙馬都尉王晉卿歌姬名囀春鶯晉
卿投南春鶯為勢家所得晉卿南還汝陰道中聞
歌聲曰此囀春鶯也訪之果然賦詩曰佳人已屬
沙吒利義士今無古押衙回首風光雖尚在春鶯
休囀上林花
停驂惆悵惜芳時嶺海歸來兩鬢絲縱使鶯聲如舊好
綠楊都是折殘枝
西湖竹枝詞
西子湖邊楊柳枝千條萬縷盡垂絲東風日暮花如雪
飛入雕牆兩不知
看燈詞
傀儡妝成出教坊彩旗前引兩三行郭郎鮑老休相笑
畢竟何人舞袖長
風簾珠翠動紛紛笑語聲喧隔戶聞明月滿街天似水
不知何處著行雲
東家砍竹縛山棚西舍邀人合鳳笙官府榜文初出了
今宵喜得晚來晴
銷金小繖揭高標紅藕靑梅滿擔挑依舊承平風景在
街頭吹徹賣餳簫
文錦坊西後市南鬧竿挑過百花籃少年遊子誇輕俊
拾得雙頭碧玉簪
村裏兒童暫入城隨羣齊上大街行歸來徹夜渾忘睡
從此春田懶去畊
義士行
鍊金鑄范蠡買絲繡平原遊者恐無知徒用勞心魂陋
矣哉烏江八千軍壯矣哉海島五百人任安念舊不改
轍豫讓報讐須殺身酒不必澆劉伶墳上土劒不必挂
徐君墓前樹感君恩重死相從冥漠重泉有逢處
施敬
秋塘曲
蓮謝秋塘晚風來野水香采蓮休采葉留蓋睡鴛鴦
塞上曲
八月秋高塞草斑將軍千騎獵前山彎弓不射南飛鴈
恐有征人附信還
劉績
去婦詞
去婦兩眼淚為君滴平生一滴致妾意再滴感君情三
滴眼欲枯血點淋香纓不滴堂前花死株有時榮不滴
階畔草苦心展芳萌請滴橋下水長煎嗚咽聲
蕩婦怨
蕩子行天涯行行日去賒詎知閨中婦夙昔減容華憶
夫上靑山下車逢狹邪路遥不可見拭淚徒怨嗟慎勿
令婦嗟蕩子蚤還家不應蘼蕪草竟作菖蒲花
結客行
結客千金盡酬恩一劒存羞為狗盜伍不傍孟嘗門
蓮塘謠
疊翠參差水容淨蘭芽半吐蒲根冷膩極紅蓮怨臉明
霞綃委墜千重影藕腸斷處絲暗牽荷露學珠那得圓
小姑羅袂拂秋月鏡裏紅妝只自憐吳歈響斷平橋晚
溝水漾愁愁不淺搖蕩輕橈泛灩光銀塘鸂鶒雙飛遠
秋淸曲
吳紗織霧圍香玉八尺銀屏畫生綠睡鴨煴氤惹夢長
重城漏板聲相續西風淅淅吹蘭塘雲波微茫連洞房
芙蓉膩臉啼秋露怨綠愁紅俱斷腸交河萬里知何處
啁哳金雞報天曙玉鬃駿馬歸不歸含情自折相思樹
鄭嘉
幼女詞
下牀著新衣初學小姑拜低頭羞見人雙手結裙帶
陳靖遠
姑惡行
芳池月陰春草碧有鳥有鳥鳴不息千聲萬聲道姑惡
新婦低回淚痕落姑惡姑惡姑不惡努力窗前勤織作
嗟爾小鳥胡不思新婦會有作姑時
鄭關
竹枝詞
十二灘頭水接天千山煙雨萬山煙自從前路風波惡
不敢回頭望别船
李進
花游曲
飛花入簾宫漏長游絲落絮春茫茫金鞍駿馬靑絲勒
綺閣小姬紅粉妝黃金作丸落花底啼鳥隔花飛不起
明朝更欲載東風早賣湖船放春水
張璨
君子有所思行
騁駕向名都縱觀極西京煌煌九衢裏列第起朱甍虹
梁駕層漢翬閣臨紫淸高槐蔭金溝弱柳垂雕楹前揚
許史鑣後懸金張旌燕姬撫瑶瑟趙女彈鳴箏歡娛豈
終極為樂擬千齡淸川去悠悠白日光易傾金谷歎綠
珠上蔡悲蒼鷹繁華會當歇大運有虧盈勿嗤黔婁室
寂寞掩柴荆
洞房曲
鵶雛夜宿迷濛柳斗帳燒燈䗶光透銀罌注酒芙蓉香
金絲檀槽為君奏謌喉䆗窱鶯兒語象口吹香凝碧縷
盤龍繡帶結同心牽惹巫雲隨峽雨歌聲未闌香未滅
曲屏生香暈眼纈小玉催鋪蜀錦衾紗牎影轉桐花月
春曉曲
濛濛碧柳垂輕煙露花千朵臙脂鮮東風無力颺羅幕
曉閣香温人正眠春眠更比春酣重情深每作相思夢
間關黃鳥莫驚啼正是離人相見時海棠嬌多扶不起
簾外日高花影移
楊白花
輕盈楊白花風吹渡江去金屋閉重重莫鎖楊花住
婕妤春怨
太液柳垂絲昭陽花滿枝如何長信草獨是見春遲
朱純
怨詞
井上梧桐樹密葉何沉沉傷心昨夜月照見雙棲禽
御選明詩卷六
