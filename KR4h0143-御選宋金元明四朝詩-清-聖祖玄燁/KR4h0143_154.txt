欽定四庫全書
御選宋詩卷七十一
七言絶句八
王炎
出郊雜詠
閉門不知春色嘉柳梢欲暗可蔵鴉鴨頭新綠齊腰水
女頰輕紅刺眼花
道上東風掠面輕一犁雨足得新晴草頭蛺蝶自由舞
林下鶌鵃相對鳴
孤煙近見數椽屋急水時行獨木橋入眼異鄉風景別
修眉一抹暮山遥
雲昏山色收圖畫雨過泉聲雜管絃馬上得晴春滿眼
好花迎客亦嫣然
晩憩田家
家書未到鵲先喜春事無多鶯又啼偶對好山留客坐
綠陰遮屋日將西
雙溪種花
雙溪漸有雜花開每日扶笻到一回勝似名園空鎖閉
主人到老不歸来
戴敏
海上
萬頃鯨波朝日赤滄洲四望無窮極海山何處是蓬莱
遍問漁翁都不識
陳造
早夏
安石榴花猩血鮮涼荷高葉碧田田鰣魚入市河豚罷
已破江南打麥天
題趙秀才壁
日日危亭凭曲欄幾層蒼翠擁烟鬟連朝策馬衝雲去
盡是亭中望處山
游隠静往反
突兀南山萬仞青饜觀山頂白雲生今朝訪道五峰去
却向白雲生處行
煙樹雲生若有無行輿咿軋路盤紆小風弄雨晴還落
身在龍眠水墨圖
游普向
青林果熟星宿爛修竹風来環珮鳴翠影扶疎僧宇静
吟餘屋角見雲生
日冐風埃髩脚黃歸懷絆驥可能忘誰知碧嶺蒼雲外
占斷人間五月涼
早春十絶呈石湖(錄二首)
倏看媚白破梅枝更喜嬌黃著柳絲春事斬新當客眼
何須山鳥報人知
樹外晴雲不礙飛東風無力怯單衣垂楊院宇斜陽裏
還是鈎簾待燕歸
題頂處士山堂
一菴小憩俗間勞月牖風軒俯鳥巢我亦青山倦遊者
羡君先辦蓋頭茅
閒居
破曉東風尚作寒孤笻隨客已媻姍絶知早起非吾事
要趁梨花帶露看
次韻郭帥梅
客子徒煩賦憶梅怯寒未肯臘前開定知酒處頻回首
有待江南信使来
題張省幹扇
前溪天闊渌泱泱溪上詩翁引興長安得南風吹小艇
吟看千蓋擁紅妝
泛湖
荷面跳珠小濺衣酒邊團扇已停揮濕雲收盡人間暑
却度西山載雨歸
趙汝愚
題福州鼓山寺
幾年奔走厭塵埃此日登臨亦快哉江月不隨流水去
天風常送海濤来
致爽軒
濃陰夾道水流渠吹盡殘花不復餘惟有范家三畆竹
青青依舊色侵書
姜特立
初夏
催成新夏荷浮翠送盡餘春柳褪綿正是清和好時節
嫩柯嬌葉媚晴天
柳
長條攀折歎離披底事人間管別離何似龍津通御氣
建章宫裡鬭腰支
翠螺
繞旋曾不費躋攀累土為基聳翠鬟恰是洞庭湖上望
爛銀盤裡對君山
人送雙雁
卑棲籠檻尚成雙莫歎彫零未著行猶勝孤飛千萬里
洞庭波上冷吳霜
煩劉公達甃園中小池以詩謝之
感君巧思葺方塘石甃無痕細著行更擬中間添小嶼
藕花深處宿鴛鴦
庭草
一簇牆陰綠正繁不依朱戸傍雕闌竹光苔色深相映
只許閒人静處看
和潘倅新溪
山色湖光相接連千章古木老雲煙晩来曲港回舟處
如在孤山柳嶼邊
平湖㶑灔帶垂楊綠暗長堤五月涼彩女移舟蓮浦去
棹歌聲裏水風香
寄邦佐弟歸鄉
馮公嶺上翠摩空下視羣山千萬重想得行人歸意速
又穿雲樹過前峰
陳傅良
晚春
千枝寂寞待春風風雨淒淒春已空未曉啼鶯相喚語
海棠飛盡一庭紅
海棠
淡蕩看花似霧中遽呼燈燭倚花叢夜来月色明如晝
却向庭蕪數落紅
姜夔
過湘陰寄千巖
渺渺臨風思美人荻花楓葉帶離聲夜深吹笛移船去
三十六灣秋月明
雁圖
萬里晴沙夕照西此心惟有斷雲知年年數盡秋風字
想見江南搖落時
除夜自石湖歸苕溪
細草穿沙雪半消吳宫煙冷水迢迢梅花竹裏無人見
一夜吹香過石橋
黃帽傳呼睡不成掇篙細細擊流冰分明舊泊江南岸
舟尾春風颭客鐙
笠澤茫茫雁影微玉峰重疊護雲衣長橋寂寞春深夜
只有詩人一舸歸
次石湖書扇韻
橋西一曲水通邨岸隔浮萍綠有痕家住石湖人不到
藕花多處別開門
湖上寓居雜詠
花牆曲曲柳冥冥人静山空見一燈荷葉似雲香不斷
小船搖曳入西陵
指點移舟著柳堤美人相顧復相攜上橋更覺秋香重
花在西陵小苑西
過垂虹
自作新詞韻最嬌小紅低唱我吹簫曲終過盡松陵路
回首煙波十里橋
訪費山人
稻叢茁茁欲齊肩楊柳僛僛不蔽蟬忽憶石頭橋上路
槿花斜壓釣魚船
雪中
黃鶴磯邊晩渡時柳花風急片帆飛一聲長笛魚龍舞
白浪如山不肯歸
萬里行空轉屋簷高寒屢索酒杯添故人家住吳山上
借得西湖自捲簾
越中士女春遊
秦山越樹兩依依閒倚闌干看落暉楊柳梢頭春又暗
玉簫聲裏夜遊歸
送范仲訥往合肥
我家曾住石闌橋鄰里相過不寂寥君若到時秋已半
西風門巷柳蕭蕭
小簾燈火屢題詩回首青山失後期未老劉郎定重到
煩君說與故人知
蕭山
歸心已逐晩雲輕又見越中長短亭千里水邊山下路
桃花無數麥青青
釣雪亭
闌干風冷雪漫漫惆悵無人把釣竿時有官船橋畔過
白鷗飛去落前灘
燈詩
南陌東城盡舞兒畫金刺繡滿羅衣也知愛惜春遊夜
舞落銀蟾不肯歸
遊人歸後天街静坊陌人家未閉門簾裏垂燈照樽俎
坐中嬉笑覺春温
琵琶洲
松尾颼颼石浪寒塞吟蕃曲轉聲酸人間無此春風手
應是江妃夜夜彈
劉翰
漁父
輕舟一葉一輕篷上有蕭蕭鶴髮翁昨夜不知何處宿
月明都在笛聲中
上元小亭
靖康詔令文章種桐邑公侯國老家種得人間桃李滿
春風無地不開花
石頭城
離離芳草滿吳宫綠到臺城舊苑東一夜空江煙水冷
石頭明月雁聲中
客去
送客歸来月滿檐梅花微笑隔疎簾酒醒今夜銀屛冷
沉水薰爐旋旋添
聞笛
誰家玉笛按梁州吹徹春風不下樓若道聲聲都是恨
不知消得幾多愁
小亭
芳草淒淒怨未歸西池殘夢要題詩綠窗昨夜東風小
開遍梅花第幾枝
題飛雲閣
一笑歸来春尚寒小梅飄盡雪初殘遲遲更待梨花月
醉倚飛雲十二闌
立秋日
亂鴉啼散玉屛空一枕新涼一扇風睡起秋聲無覓處
滿階梧葉月明中
張良臣
曉行
千山萬山星斗落一聲兩聲鐘磬清路入小橋和夢過
豆花深處草蟲鳴
西湖晩歸
帖帖平湖印晩天踏歌遊女錦相牽鳳城半掩人争路
猶有胡琴落後船
送人遊姑蘇
兒時吾亦寄君州細細聽君說舊遊處處綠波通酒巷
女郎多在採菱舟
九日書吕季慈室
上池入寺見承平影落南州迹易陳手把黃花看新雁
風煙愁殺舊京人
偶題
誰家池館静蕭蕭斜倚朱門不敢敲一段好春蔵不盡
粉牆斜露杏花梢
黃幹
甲子語溪閔雨二首
塘中龍骨高數層龜坼田中縱復横青裙箬笠倚車卧
但有空車無水聲
牛女盈盈河漢傍清風肅肅吹羅裳朱門達旦聽歌曲
莫遣濃陰蔽夜光
詹初
春歸
生意無端綠滿枝閉門高卧日遲遲一編周易年年把
門外春歸總不知
林亦之
題嚴子陵釣臺
莫向金門傲冕旒歸来却要著羊裘乾坤不是劉文叔
那得長竿到白頭
重陽次日登城山
城山登罷冷侵衣湖上重来月滿巵未愛疎籬黃菊日
最憐秋水白雲時
九日下水口
黃花時候苦思鄉急水還家一日強不道南風打頭上
客船搖櫓作重陽
陳藻
過新喻
四顧茫茫水接天遠山如卧白雲邊馬頭忽看孤峰起
錯喜鄉關是目前
春日
獨上譙樓日一迴春風桃李滿城開狂夫欲語無人聽
呼取閒雲共酒杯
過象州
都無一物作生涯坊巷蕭條有幾家料得寒梅應悵恨
滿城開作寂寥花
趙民則
題張家店壁
舍策投牀睡便濃覺来涼葉動西風驚秋念遠無窮意
客裏知誰此夜同
虞儔
和姜梅山
當年寶婺我為州錦里先生得唱酬一自江頭分袂後
至今空想暮雲愁
州縣豐登公事少凝香燕寢只吟哦樂天長短三千首
爭似斯民擊壤歌
胡澄
和葉樞相芍藥詩
鶗鴂一聲春已歸蝶蜂無計戀花時筆頭挽得春光住
却是先生芍藥詩
樓鑰
從子滌濯寒納涼
楊柳陰陰映粉牆密雲蔵雨晩来涼高荷欲出闌干上
笑挹江湖吸淨香
謝潘端叔惠紅梅(并序)
潘端叔惠紅梅一本全體皆江梅也香亦如之但
色紅耳来自湖湘非他種比自此當為紅江梅以
別之王文公蘇文忠石曼卿諸公有紅梅詩意其
皆未見此種也感歎不足為賦二十絶(錄八首)
舊家桃李種河陽今日紅梅自楚湘根撥送春君意重
為移絶艷到吾鄉
黃姑曾為點冰肌亦有緇塵染素衣何似胭脂天賜與
暗香猶在是邪非
為君手種向南窗誤認昌州移海棠元是玉妃生酒暈
帳中仍帶返魂香
殿後鞓紅色漫濃絳紅空自笑春風何人擊碎珊瑚樹
惱得嬌姬面發紅
舊見寒花蠟蔕紅寧知沁入雪膚中絶憐金谷佳人墮
到地餘香散曉風
梅花幾種盡相聞老矣才欣見此君相與對花文字飲
絶勝歌舞醉紅裙
縞巾練帨玉為肌誰點微頳向北枝若使羅虬見顔色
定須將此比紅兒
只說梅花似雪飛朱顔誰信暗香隨不須添上徐熙畫
付與西湖別賦詩
從子渢送梅枝戲作
向来地暖見東家帶葉江梅殿歲華不似青春三月暮
南枝梅子北枝花
菁江送客
菁江十里路逶遲兩岸平疇接翠微贏得閒中乘畫舫
隨潮西上趁潮歸
過從子澤家
楚楚初篁脫綠苞城居約略似荒郊土膏更得春風力
直引薔薇上竹梢
龍潭方丈
又因寒食此中来窗戶虚明絶點埃山裏春風無間斷
海棠開過棣棠開
小酌元衛弟聽雨
小閣臨流暑氣清藕花的的照人明移牀更近闌邊坐
要聽碁聲雜雨聲
楊花
雨壓輕寒春較遲春深不見柳綿飛忽然飛入閒庭院
疑是故人何處歸
省宿
樹滿茅山綠正肥昏鴉日日向南歸如今身在三茅外
却看歸鴉正北飛
葉適
贈通川詩僧肇書記
海闊淮深萬里通吟情浩蕩逐春風却尋斗水龍湫住
裁剪雲煙字字工
送王道夫舟中韻
鸜鵒收聲避鷅鶹田家蠶麥已知秋西湖風物無人共
時有跳魚入過舟
橘枝詞記永嘉風上
蜜滿房中金作皮人家短日挂疎籬判霜剪露裝船去
不唱楊枝唱橘枝
高似孫
聚景園
翠華不向苑中来可是年年惜露臺水際春風寒漠漠
官梅却作野梅開
石楠
自隨野意了山行香浸楠花白水生借得風米帆便飽
隔溪新度一聲鶯
梅
舍南舍北雪猶存山外斜陽不到門一夜冷香清入夢
野梅千樹月明邨
危稹
春日有感
春日長安百萬家湖邊無日不香車一株柳色吾無分
看殺庭前薺菜花
情知老却流鶯了争奈狂如蛺蝶何尚有紫薇紅藥在
佳人休唱怨春歌
春日即事
麥風翻隴潑濃綠花露滴枝黏老紅小立樓頭檢春事
一絲暖日墜青蟲
裘萬頃
次洪内相十月桃韵
千紅萬蕊彫零盡安得枝頭數點紅疑是神人寫春色
鎮長留影在屛風
舊日驪山宫殿中玉妃無數舞衫紅只應歸去蓬莱後
夢作寒花笑北風
次余仲庸松風閣韻
飛来數點雨初歇啼鳥一聲春正長讀罷黃庭了無事
旋安銀葉試爐香
古木陰陰六月涼幽花寂寂四時香絲桐清夜作三弄
明月入簾風拂牀
恰到梅邊春意萌困人天氣又清明爐熏茗椀北窗下
卧聽綿蠻黃鳥聲
已著遺經洗此心更尋流水濯吾襟經旬不涉溪邊路
荇帶苔錢如許深
日出
日出柴門尚嬾開綠陰多處且徘徊槐花滿地無人埽
半在墻根印紫苔
早作
井梧飛葉送秋聲籬菊緘香待晩晴斗柄横斜河欲沒
數山青處亂鴉鳴
北窗清冷不成眠風逓蛩聲到枕邊試喚兒童捲疎箔
一簾花影月娟娟
秋
數聲牧笛日將晩一曲樵歌山更幽解帶盤桓小溪上
坐看紅葉汎清流
雪中再示德齡二弟
青青窗外幾修篁也學宫梅巧樣妝說與惠連須著句
雪邊春色到池塘
別曹教授
從渠柳色自青青莫為行人賦渭城只恐南牆舊時竹
誤隨風雨作離聲
江花岸柳太多情長遂春風管送迎我亦思歸歸未得
夜窗愁聽杜鵑聲
高安別蘇野塘
交蓋纔傾便語離絶憐立馬看君時梅花未必堪相寄
待倩郵筒寄小詩
題希亮畫
晩牧歸来月在山夜深茅屋不勝寒棲烏欲動催翁起
快傍煙汀把釣竿
題箋
六七葉蘆秋雨裏兩三箇雁夕陽邊青天萬里渾無礙
衝破寒潭一抹煙
簡瑄上人
千里歸来覓故林朱絃雖在少知音春風玉几山前路
忍負平生一片心
劉宰
過剡溪
青山疊疊水潺潺路轉峰回又一灣想見雪天無限好
不妨獨棹酒船邊
題馮公嶺
層樓傑閣聳朱闌樓下行人自往還但見彩雲横木末
不知身在翠微間
舟過惠山
小立船頭看惠山山尖半在有無間蠶眠未老秧方綠
且放煙雲自往還
舟中
蓼岸著花紅半吐稻畦雨過綠平鋪炊煙起處三家市
却向江湖憶畫圖
秋懷
一抹紅綃日脚霞千林暮靄納歸鴉西風捲盡梧桐葉
乞與中庭散月華
雲邊阻雨
輾轉無眠到夜闌鵲聲送喜近簷間好風吹斷夜来雨
晴日放開雲外山
又用前韻
薔薇籬落送春闌筍葚園林早夏間牛背牧兒酣午夢
不知風雨過前山
劉過
呈王山父
疎煙淡淡樹重重略得西南有路通鐘板不鳴山寺静
閉門人在月明中
越州能仁寺壁
流年轉眼一飛梭如此頭顱奈老何狼籍落花春不管
竹雞啼處雨聲多
西湖
西湖湖上山如畫二十年前魯客来飛絮滿城歸未得
江南老却賀方回
弋陽渡頭
車聲盡日滑黃泥怕聽空桑呌竹雞風雨不知春早曉
柳條拖綠半江低
自宣溪過早禾渡
雨後斜陽未見晴曉看紅日報窗明筍輿十里宣溪路
剗地濃雲脚裏行
梅到攙春菊送秋早禾渡口晩煙收風從灘上催船過
滚起寒沙一併流
邨店
林深路轉午雞啼知有人家住隔溪一鳥鬧紅春欲動
酒帘正在杏花西
春歸
百花開盡到酴醿一片春心又欲歸可恨東風留不得
謾教啼鳥怨斜暉
雁
朝隨漢使到天涯暮與江鷗宿浦沙歲晩客途容一飽
稻粱多處即為家
聽阮
絳蠟攢花夜氣横尊前更著許風情却將江上風濤手
来聽紗窗摘阮聲
閒步
山徑無人鳥篆沙杖藜閒看摘新茶錦綳委地筍翻籜
黃玉滿林松帶花
吕聲之
紫霄亭二首
半空煙雨有無間碧玉屛開四面山我欲紫霄亭上望
吹笙人去幾時還
未把浮漚閱世間蓬莱一水隔三山試窮千里登臨目
望斷青山白鳥還
丹丘道中
夜宿溪頭十里邨數星漁火照籬門雁山峭絶經行處
猶帶煙霞入夢魂
高孝璹
題臨安西湖
朱簾白舫亂湖光隔岸龍舟艤夕陽今日歡遊復明日
便將京洛看錢塘
汪莘
秋懷
四野秋風交敝廬時平不用藺相如有人来問生涯事
指點蓑衣學釣魚
次潘別駕韻
野店溪橋柳色新千愁萬恨為何人殷勤織就黃金縷
帶雨籠煙過一春
謁真直院楊花滿路口占一絶見直院誦之
三月天寒尚臘衣錢塘遊子歎斜暉柳間蘇小無由見
惹得楊花滿袖歸
三月十九日過松江
薰風吹夢聽新蟬又向長橋艤釣船好剪吳松半江水
袖歸三十六峰前
笠澤滄波擁洞庭望中七十二峰青待偕龍女乘雲去
占取參天一畫屛
回至松江
欲向江南採白蘋杜鵑啼後已無春洞庭龍女雲中降
手把雙珠笑贈人
深林茅屋隠漁樵時有扁舟過石橋誰把客星入圖畫
曉風殘月伴吹簫
夏日西湖閒居
十里湖光若見招柳堤荷蕩赤闌橋待他朝市人歸後
獨汎扁舟吹玉簫
急管繁絃樽俎間何人静眼對湖山怪来水面無鷗鷺
多在殘蒲落照灣
晩風吹動碧琳寒初日花房露未乾誰道幽人無伴侣
紅蕖萬朵竹千竿
醉把青荷當篛笠亂披紅芰作蓑衣漁翁家在蓬瀛上
欲駕蓮舟一葉歸
春夏之交風雨彌旬耳目所觸即事
石橋南北碧桃香翠葉交柯水面涼終歲方壺無一事
春来也為種花忙
不賦杜鵑三十秋今愁不比昔時愁杜鵑豈是催春去
為見春来啼不休
野水平橋細浪生柴門草長斷人行園林霽後春如在
燕雀鳴時夏正清
雷電陰晴共一簾殘春首夏境相兼閒尋穉笱今朝長
静數新荷昨夜添
贈張漢卿
相伴留侯訪赤松碧桃花下醉溶溶玉龍嘶罷還家晩
月到蓬莱第一峰
籬陰
籬陰雙蝶趁春暉輕展新黃試舞衣點草撲花如得意
因何相逐背人飛
感秋
閒佩仙瓢到柳汀柳邊一點酒旗星斜陽欲落無人惜
空有煙林作畫屛(天文柳星邊有酒旗星)
陳淳
題江郎廟
三石參天作柱擎自從開闢便峥嶸何為末俗好竒怪
盡道江郎魄化成
李璧
龍鵠山房
蕭條白日閉巖扃留作遊人萬古情猶有山中舊時鹿
舉頭如聽讀書聲
杜旃
上徐子宜侍郎
猿臂將軍戰不休當時部曲亦封侯夜涼忽夢燕山月
猶幸君恩晩見收
岳珂
至鄂期年以饟事不給於詩乙亥夏五廿有八
日始解維雪錦夜宿興唐寺繁星滿天四鼓遂
行日初上已抵滸黃州幾百里矣午後南風薄
岸舟屹不能移延緣葭葦間至暮不得去始作
紀事十解呈舊幕諸公(錄六首)
雪錦亭前水接天晩波如縠放歸船新詩開務從今日
此是江行第一篇
離歌已盡沙頭玉夕照初翻浪底金自是晴鷗無六月
半江雪片湧波心
蕭蕭衰髮倚西風兩岸青山盡識儂東去西来緣底事
祗應添得一龍鍾
葭葦延緣舞翠旌白頭吹浪又相迎攀轅亦作留行計
莫道馮夷不世情
赤壁江頭白羽揮鱖肥西塞酒同攜歸期應在初弦月
家住康山西復西
人生邂逅適相歡一曲高歌行路難頻寄詩筒君勿厭
種花持釣是閒官
後江行
日日征帆上水風掀天雪浪駭魚龍不須檢校江行歷
知過雲山幾萬重
遠邨煙暝牛羊下近岸澄波鷗鷺閒一抹斜陽江似鏡
天移小景向人間
西望沙湵東秣陵湓江中道是歸程柳陰繫纜人歸後
頻有黃鸝三四聲
九月八日桐川道中二絶
斷雲輕素抹山腰山下人家野水橋小隊旌旗空獵獵
不教閒趁酒旗招
依稀九日明朝是三徑情知不到家隨分秋光關節物
桐川道上看黃花
劉仙倫
旴江道中
過雨青山啼杜鵑池塘水滿柳飛綿田家正好忙時節
女採桑歸男下田
程珌
早入
紫薇浥露翠條深捷捷靈烏振好音全是冰巖亭上坐
四屛煙靄奏春禽
閏九十四
午夜青衣海上還八年兩度雪漫漫如今一水平如鏡
好釣桐江五百灘
出南郊清甚
春風吹屣到南園著酒塗酥花正繁更喜滿前無俗物
横塘疎竹渭南邨
盧祖皋
玉堂有感
兩山風雨故留寒九陌香泥苦未乾開到海棠春爛漫
擔頭時得數枝看
松江別詩
明月垂虹幾度秋短篷長是繫人愁暮煙疎雨分攜地
更上松江百尺樓
敖陶孫
蘆雁
莫話淒涼塞北秋銜蘆避弋使人愁與君細展江南畫
水宿沙眠得自由
趙師秀
玉清夜歸
巖前未有桂花開觀裏閒尋道士来微雨過時松路黑
野螢飛出照青苔
池上
朝来行藥向秋池池土秋深病不知一樹木犀供夜雨
清香移在菊花枝
白石巖
誰炷清香禮少君數聲金磬夢中聞起来閒把青衣袖
裹得闌干一片雲
約客
黃梅時節家家雨青草池塘處處蛙有約不来過夜半
閒敲碁子落燈花
數日
數日秋風欺病夫盡吹黃葉下庭蕪林疎放得遥山出
又被雲遮一半無
題四聖觀道士詩卷
一觀桃花紅似錦兩堤楊柳綠於雲遊人只是遊晴晝
煙雨朝昏盡屬君
翁卷
西風
一處西風一處愁又逢鳴雁在滄洲芙蓉不分秋蕭索
鬭拆繁紅滿樹頭
雁池作
包家門外柳垂垂搖蕩春風滿雁池為是城中最佳處
每經過此立多時
舍外早梅
行遍江邨未有梅一花忽向暖枝開黃蜂何處知消息
便解尋春隔舍来
東湖行
湖水添時宿雨晴野禽無處不春聲萬株楊柳青如昨
全是東風染得成
觀落花
纔看豔蕾破春晴又見飛花點點輕縱是閒花自開落
東風畢竟亦無情
寄張季思
荆吳中隔萬山遥那得相逢話寂寥長憶梅花好時節
訪君船泊古楓橋
鄉邨四月
綠遍山原白滿川子規聲裏雨如煙鄉邨四月閒人少
纔了蠶桑又插田
還家夜同趙端行分韻賦
莫怪繁霜滿髩侵半年長路幾關心還家檢點家中物
依舊清風在竹林
野望
一天秋色冷晴灣無數峰巒遠近間閒上山來看野水
忽然水底見青山
徐照
題趙運管吟篷
飛塵難到碧波中波上煙雲盡不同吟斷不知驚鷺起
汀花一半落窗篷
舟上
小船停槳逐潮還四五人家住一灣貪看曉光侵月色
不知雲氣失前山
題張提舉西野
渡頭風景如前日誰種桃花在水邊未晩人家門戶閉
鷺鷥閒立釣魚船
寄家書作
屋頭桑葉大如錢知是吳蠶第一眠遠水忽来瀟岸沒
家書却寄道州船
徐璣
夜涼
夜涼扶杖出山齋身似孤雲倚石崖吟就不知山月曉
清風滿面落松釵
春雨
斷橋横落淺沙邊沙岸疎梅卧曉煙新雨漲溪三尺水
漁翁来覓渡船錢
柳著輕黃欲染衣汀沙漠漠草菲菲晩風吹斷寒煙碧
無數鴛鴦溪上飛
夏日閒坐
無數山蟬噪夕陽高峰影裏坐陰涼石邊偶看清泉滴
風過微聞松葉香
移官南浦作
簿領初為建水栖移官南浦又沉迷溪山轉處人煙隔
惟有黃鸝一樣啼
秋行二首
戛戛秋蟬響似箏聽船閒傍柳邊行小溪清水平如鏡
一葉飛来細浪生
紅葉枮梨一兩株翛然秋思滿山居詩懷自歎多塵土
不似秋来木葉疎
新涼
水滿田疇稻葉齊日光穿樹曉煙低黃鶯也愛新涼好
飛過青山影裡啼
春晩
午風庭院綠成衣春色方濃又欲歸蝌蚪散邊荷葉出
酴醿香裏柳綿飛
漳州圓山
輕煙漠漠霧綿綿野色籠青傍屋前盡說漳南風水好
衆山圍繞一山圓
新秋
新秋一雨洗林關晩色清澄滿望間風静白雲横不斷
山前又叠一重山
秀峰寺
籃輿晩泊近巖隈精舍門臨古道開僧子相逢便相識
十年三過秀峰来
過九嶺
斷崖横路水潺潺行到山根又上山眼看別峰雲霧起
不知身已在雲間
連江官湖
衆山圍繞渌團圓官木參差古道邊行盡濃陰今不了
一湖飛雨帶輕煙
丹青閣
翠靄空霏忽有無筆端誰著此工夫溪山本被人圖畫
却道溪山是畫圖
御選宋詩卷七十一
