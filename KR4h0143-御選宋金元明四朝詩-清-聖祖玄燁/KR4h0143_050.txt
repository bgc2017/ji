欽定四庫全書
御選元詩卷五十
七言律詩八
王逢吉
柳湖春曉
柳湖湖在宛丘西湖水溶溶浪拍堤畫舫載春人尚醉
青帘沽酒馬頻嘶雜花隱映山光薄初日依稀樹色低
想像蘇公行樂處讀書亭畔寫新題
鄂倫圖
遊山谷寺
春風重到野人原修竹桃花尚儼然高塔已空多劫夢
清溪猶說昔時襌鶴知避席歸華表龍愛聽經出石泉
寄與宿雲莫輕去巖前草樹綠無邊
題西湖亭子寄徐復初檢校
芙蓉花開一萬頃錢塘最好是湖邊曉風得酒更留月
春水到門還放船笙引鳳凰天上曲賦裁鸚鵡座中賢
令人却憶徐公子深閣焚香日晏眠
多爾濟
水簾泉
山泉當戶若垂冰一𣲖源泉自古今澗下風吹銀線溜
巖前月落玉鈎沉寒生禪席松扉溼冷浸仙居歲月深
隔斷紅塵飛不到水晶簾作老龍吟
李絅
濟州西湖
渺渺澄湖望不窮畫船曾駐夕陽中千峰倒映嶙峋碧
一水平鋪瀲灧紅鴉背浮金歸古戍雁行如字寫晴空
玉簫吹徹遊人醉十里荷香送晚風
實默巴延
石鼓書院
雲開衡嶽放新晴舊客今為萬里行二水合流浮石鼓
一聲回雁落山城朱陵不改千年迹綠淨重登六載情
多謝歲寒三二友殷勤握手笑相迎
胡杕
送人之九江
四野鐃歌起暮愁壯年激烈載書游九江月白琵琶夜
五老天青菡萏秋對酒豈無司馬在巢雲應共謫仙留
但逢勝地曾登眺多寫新詩寄白頭
陳鈞
題冲寂觀
琴聲邀我鶴壇遊瘦馬遥途得暫休黃葉兩鞵山徑晚
白雲一枕石牀秋丹泉月靜曾飛兔怪樹年深欲化牛
忽憶波心長嘯客凌波不假碧蓮舟
趙友藺
道中作
華裾縹緲拂煙霞千里旌旗客路賖簾幕晩風初燕子
闌干春日又梨花湖吞古甸三苗國雲護荒村五柳家
千古功名一雞肋故園無處不生涯
楊鎰
送聞上人遊廬山
三峽橋頭水落深袈裟春日此登臨浮雲不繫空中跡
流水偏清世外心龍化喜蟠行處鉢猿吟慣續坐時琴
香爐北接長江近折葦行須度少林
題徐氏埜畊
寥寥箕潁邈千年高士猶畊谷口田春隴落花雙袖雨
埜橋流水一犁煙未交聘幣應難識終卧茅廬亦自賢
芝草琅玕深幾尺秋來移種白雲邊
凝翠樓
禪房高棟拂層霄晴翠浮空孰可招簾幕倒遮斜日出
香煙細逐亂雲飄翻經高處千函盡挂衲閒時萬慮消
獨倚闌干飛鳥外一聲殘磬晩蕭蕭
寄柬南園隱者
垂老無家秪一身翛然短褐住南園十年春色惟高枕
萬事浮雲秪閉門曲徑水流通藥圃隔溪花落似桃源
客來松下清風坐除却煎茶更不言
送葛子熙遊吳
布帆相續下東吳海戌霜清萬木疎兩𬒮朔風慈母線
一燈微雨故人書江天漠漠空聞雁冰雪隂隂獨膾魚
菽水三牲誰盡樂綈袍相問意何如
岑安卿
重峯寺祈雨後簡李元善
麈尾高揮演大乘火雲不散愈崚增謾同三島吟詩客
閑訪重峯醉酒僧翠竹隂移涼夢遠碧蓮香散暮雲凝
歸途未即天瓢注猶有長風解鬱蒸
周權
秋霽
梧雨聲乾爽籟生年華流水鬢星星夜涵露氣漫漫白
秋入山光楚楚青欹樹帶蟬侵竹座斷雲和雁落蘆汀
酒醒誰鼓松風操炷罷鑪薰洗耳聽
贈松崖道士
名山歴遍氣飄浮面帶風霜雪滿頭碧澗寒通丹井曙
青松影落石壇秋布袍洗藥香猶濕砂釜藏茶火自留
笑問閬風何處是追游還許借青牛
西村
松聲翠氣薄吟衣曲逕盤盤護槿籬野碓舂泉分澗急
山鐘送曙出雲遲人家綠艾端陽節天氣黃梅細雨時
刈麥稼秧農事足西郊生意綠無涯
暮春
綠樹亭亭午蔭遲倦遊情思不成詩落花春晩客中酒
嗁鳥日長人正棋盤篆香銷空院寂鞦韆影閣畫闌欹
閑邊頗適觀魚興飛絮風萍約半池
張氏新居
小雨東風拂𬒮寒神仙華屋畫圖間茶香入座午煙歇
花影壓簾春晝閑翠竹白沙泉細細朱闌綠樹鳥關關
客來一笑推棋局坐占溪南十里山
秋日
石脈泉花蘸眼明竹根沙路舊經行雲歸天際山容澹
日落江頭雁影横梧葉庭除秋漸老豆花籬落晩初晴
客行迢遞歸心遠煙火蒼茫起暮程
次韻秋望
暮鴉歸處斷霞明搔首風前萬里情煙抹山光翠屏冷
水涵天影玉壺清蟲鳴沙逕宵初永雁落蘆汀月未生
何事數聲江上笛吹將離恨滿孤城
次韻孟韶卿
知道龐公不出山客來訪鶴借山看海棠開盡雨方歇
燕子來遲春尚寒一隖煙霞隨步屧千峯紫翠入憑闌
掉頭巢父成何事謾向珊瑚拂釣竿
送友東歸
東華厭逐輭紅塵一見潘郎興味真落落孤松霄壑志
昂昂野鶴水雲身關山客夢三更月驛路梅花十里春
誰唱渭城朝雨曲坐中愁絶未歸人
九日
座上風流憶孟嘉憑高目斷楚天涯百年歲月催蓬鬢
十載江湖負菊花小雨釀寒侵白苧西風憐醉避烏紗
閑擕榔栗吟歸路流水殘雲帶晩鴉
晩春
輕車繁吹尚紛紜衮衮香浮紫陌塵杜宇青山三月暮
桃花流水一溪春東風旗旆亭中酒小雨闌干柳外人
何許數聲牛背笛天涯芳草正如茵
多景樓
北固峯高翠色浮斷崖千尺障東流誰言宇宙無多景
今見江山第一樓雲氣曉含簷箔雨濤聲夜落海門秋
客來莫問孫劉事狠石苔深萬古愁
有懷
鼎食難登苜蓿盤虀鹽滋味笑儒酸白雲望斷親闈遠
紅葉吟殘客路寒心事蹉跎忙裏過人情翻覆靜中看
何如歸去蒼山下閑聽松風煮月團
晩春
花事匆匆彈指頃人家寒食雨晴天香浮夜月梨飄雪
綠染春風柳拂煙涉世百年真逆旅忘機萬事即安禪
獨憐顦顇江湖客猶記風流櫂酒船
金焦兩山
海暾紅處謁仙山不管剛風客櫂寒一鑑寒光開玉匣
兩螺青黛落銀盤天低塔影攙雲聳地窄鐘聲度水寬
羨殺禪心如止水任教四面自波瀾
嬾菴講主得九江餅茶鄧同知分餉其半汲泉
試之因次韻
解組歸來萬事輕日長門巷澹無營團香小餅分僧供
折足寒鐺對客烹色卷空雲春雪湧影沉江月夜潮生
一甌洗却紅塵夢坐愛風前晩笛横
應夢虎
梅䰟
禹廟歸來骨已靈風林月落見儀形玉龍一曲香隨返
彩鳳三招夢未醒吊影西湖雲樹黑斂粧東閣土花青
莫誇賦客心如鐵楚此淒酸可忍聽
墨竹
為愛江頭碧玉林生綃移入小齋深軒屏得此數竿足
淇澳從教千畝隂幸免雪霜侵直幹不妨木石伴虚心
蘇仙文老成寥落安得高人為賞音
雅勒呼
和韻王繼學題周冰壺四美人圖
唐宫題葉
彩毫將恨付霜紅恨自緜緜水自東金屋有關嚴虎豹
玉書無路託鱗鴻秋期暗度驚催織春信潛通誤守宫
莫道銀河消息杳明年錦樹又西風
崔徽寫真
舞鸞妝鏡拭鉛華毫素無聲散彩霞夜月影寒分桂魄
春冰暈薄映桃花夢隨圖去憑青鳥愁逐書來點墨鴉
未得離魂如倩女衰容先我到君家
洛神
鄴宫檐瓦似鴛飄蘭渚鳴鸞去國遥謾說君王留寶枕
不聞仙子和瓊簫驚鴻易没青天月沈鯉難憑碧海潮
腸斷洛川東去水野煙汀草共蕭蕭
二喬
珊樹交加玉樹重鴛鴦難偶雪難容共思漢事隨流水
各對吳儂蹙遠峯洛賦未成梁月墮胡笳已斷塞雲濃
人間流落渾相似猶勝淒涼泣暮蛩
送蘇伯修御史之南臺
天上詞臣夐莫雙乘驄此日莅南邦梅花路近宜逢雪
桃葉波平好渡江千里蒼生瞻繡斧十州使者避旌幢
同袍知已如相問已許閑身老北窗
酬江夏友人見寄
四海元龍眼界空平生豪習竟誰雄早知黔首成秦贅
悔學蛾眉入漢宫曲水疏篁秋色裏小山叢桂月明中
故人歲晩能招隱便買扁舟向漢東
二月梅
去年呵筆賦寒梅又見仙家二月開不是東君留客醉
肯教神女逐春回梨花院落為雲妒柳絮池塘作雪猜
東閣如今清興減羅浮誰與寄香來
送袁果山經歴之潮陽
潮陽贊府之官去猶是薇垣白髮郎天上故人懸夜榻
海邊候吏促春裝翠綃卷雨蕉花老火齊然雲荔子香
終日韓香對簾幕只愁簡牘破詩忙
留别凱烈彦卿學士
十年帝里共鳴珂别後悲歡事幾多汗竹有編歸太史
雨花無迹染維摩湘江夜雨生青草淮海秋風起白波
明日扁舟又南去天涯相望意如何
送劉縣尹赴山後白登縣任
使君出宰近龍沙芳草凄迷是縣衙五月山溪猶積雪
三春庭樹不開花往時烽火通秦塞今日絃歌屬漢家
聖代行將徵卓茂莫嫌白髮負年華
送吳子高還江夏(庚申春余在江夏嘗賦詩送子高之沅庚午子高復來會)
(於京師因求偶而還復作此以餞)
黃鶴磯頭惜𬒮分京華回首又離羣十年南北兩為客
萬里中間一見君訪舊眼前星落落驚新鬢底雪紛紛
歸時莫過臨卭令應有王孫識賦文
劉仙巖
削雲千丈倚蒼崖箭括通天一竅開草樹隂深藏洞府
煙霞縹緲護樓臺白雲已向空中去黃鶴時聞月下來
欲問仙翁借笻杖凌高長嘯望蓬萊
羅朋
唱名日與同年賦詩
龍燭輝煌五夜闌花迎仙仗擁千官臚音雷動蓬瀛曙
戟衞霜明殿陛寒風定玉爐香影直日高金榜墨痕乾
甲科不入微臣夢三策深期子細看
柯九思
元日會朝大明宫
軒冕朝元湧翠埃中天雞唱内門開雲飄五鳳層樓矗
日繞羣龍法駕來謁者引班聮寶帶上公稱夀進金杯
撞鐘告罷宫花側人指儒冠錫宴迴
題安僧元帥遠景亭
東河亭子憑高爽俯瞰平原繞茂林滄海日生朱栱濕
秦山雲起綉簾隂夢回春渚鐘聲小目倦晴空雁影沉
誰似詩書老元帥清時於此寫丹心
送趙虛一還金陵書虞翰林詩後
詞臣通籍侍金閨天語從容問舊蹊雲外山高龍虎踞
人間松老鳳凰棲翰林擬詔當紅藥道士疏封出紫泥
更賜金錢祠泰畤寥陽前殿麗璇題
送李教授之湖州
水精宫裏尋春處天目山前看月時隔岸園亭俱可愛
舊時風物未全衰廣文遊宦詩如錦博士淹留鬢欲絲
欲謝君恩無寸補他年杜牧去應遲
李裕
過髮冠女仙廟
天上香雲擁碧鬟山中大藥駐紅顔千年仙去空塵土
半夜月明聞珮環芳草不知前度綠古苔渾似舊袍斑
自憐軒冕馳驅者目送浮雲不得閒
對酒感懷漫賦
半醉簪花出杏園玉驄嘶過五門前豈無綠酒酬佳興
坐對青山憶去年蛺蝶有情嫌我懶名花底事向誰憐
嬌娘莫惜羅裙涴看取腰肢醉後姸
送趙鵬舉之西臺掾
掾曹騎馬赴西臺迢遞關河幾日回秋草自隨人去遠
夕陽長共雁飛來亂雲荒驛迷秦樹落葉殘碑有漢苔
最憶年年寒食節華筵誰向曲江開
薛明道
掛席
掛席春風任我之鬢毛雖白氣猶竒欲將碧落開成路
遂取黃河瀉作辭槎到漢津須幾日桴乘滄海竟何時
鷺身本有高飛具也立汀洲有所思
王都中
登東山寺
古寺岧嶤隱翠微松隂行盡見朱扉巖花識面遠迎笑
野鳥忘機近不飛相國書堂今寂寂山僧法坐久巍巍
凭闌欲問當時事白鷺無言立釣磯
題叉魚亭
昌黎曾此賦叉魚披棘尋碑故郡圖重築草亭存古意
雙浮畫舫倣西湖激輪為磨供官費隔水分塘笑我愚
寄語後來賢太守相承無似此慵迂
和彬卿江行即景
怪石竒峯疊削城江行渾若泛仙瀛崖松偃蹇蛇龍勢
瀧浪飛翻玉屑輕山色入懷衣𬒮冷溪光照影骨毛清
更闌放溜泊郴口明月清風更有情
杜本
暮春遣懷
東風吹盡滿林花底用無涯始有涯飲量素慳難止酒
客懷雖惡少思家巳諳世味荼如薺未信仙人棗似瓜
為愛綠隂春晝永出門轉覺換年華
秋興
兩峯高聳竝秋霄雙澗分流送晚潮月冷誰家頻搗練
風清何處細吹簫七閩荔子丹砂顆五嶺梅花玉雪標
黃鵠不來空悵望自歌雅曲和漁樵
送李伯循
已聞盤谷最深幽便欲從君遂此遊春氣和柔朝採藥
秋風清徹夜行舟巖花冉冉難留客汀草纖纖獨倚樓
楊柳新條不堪折只須買酒換離愁
送趙伯常歸揚州
往年初記抵京師正類機雲入洛時未說鼇頭分赤管
先傳馬首控青絲瓊樓舊醉家家酒金刹新題處處詩
此日揚州歸去路錦衣光采照城池
寄楊仲弘
老來自愛黃叔度少日真期魯仲連高卧獨無田二頃
曳裾誰有客三千蒼波渺渺浮鷗鷺白日翩翩換歲年
却憶江東楊少尹劇談終夜不成眠
題周南翁悠然閣
大江之東彭蠡南周家高閣與雲參秋風猿狖嗁青嶂
暮雨蛟龍起碧潭遶屋千叢生杞菊過簷百尺長楩楠
何時共此登臨樂指點山川與縱談
廉州阻風
自因三宿致綢繆豈為狂風殢客舟鄉國十年思舊雨
河山千里記前遊黃雲釀雪禾將刈綠霧籠霞橘漸收
離别不堪成悵望雁孤飛起白蘋洲
劉汶
寄贈華陽洞隱者
一日書成四海傳華陽始信有儒仙神交弘景吹笙夜
心在留侯辟穀年重碧拈春瓢貯月硬黃臨帖研分泉
山中物色清無限便擬凌雲到洞天
胡寬
宋定遠赴京并柬翰苑諸友
桃花浪暖鯉魚跳送别殷勤折柳條一角祥麟符漢武
千金駿馬出燕昭豐城劒氣干南斗長樂鐘聲和早朝
若到鑾坡煩寄語江南煙雨老漁樵
送方永叔往教渝州
詞采年來比賈終石渠東觀未能容今君乘驛西南去
我欲為雲上下從峽湧春濤飛霹靂天開晴崿削芙蓉
江山險壯猶今昔遺恨難平有卧龍
陳復
宿州作
聞道苻離睢上居主人從諫擊毬疎遺風謾詫朱雞石
故事猶傳白兔書民起廢橋聞渡虎官開響泊為求魚
屯田好在斜陽外一帶青山接北徐
韓性
若邪溪
一川暝色鎖煙蘿瀟洒禪關偈獨過簷蔔香中詩夢遠
芭蕉葉上雨聲多九重闕下心猶戀二十年前事總訛
畫舫蘭橈待明發若邪溪水夜增波
陽明洞
日日攜壺坐釣磯眼看門外軟紅飛已無遊騎尋芳事
却訪幽人入翠微石磴欲青春雨足酒罏初冷絮花稀
悠然自解登臨意十里香風一棹歸
陳深
曉望吳城有感
嗚嗚寒角動城頭吹起千年故國愁才見專諸操匕首
旋聞西子載扁舟霜寒古寺鐘聲早月落南園樹影秋
一笑浮華易盈歇白雲長在水長流
送劉梅溪游句曲
華髮蕭蕭兩鬢秋醉眠花竹舊風流天心橋畔行將老
(劉居吳天心橋)地肺山中隱去休半嶺白雲容可玩一菴明月
尚空留(劉有故菴山中)西風趣赴方臺約巖下遥看二老遊(句曲)
(有四平山亦名方臺劉故人吕江蟾號四平翁)
次韻子封承之遊桃花塢
閶門行樂送韶華閑訪城隂野老家黃蝶得晴飛菜葉
翠禽隔浦啄桃花衡門倒屣臨官路古渡横舟閣淺沙
亦有詩人時一到醉吟行盡夕陽斜
雪後遊石湖
衆峯戴雪玉崔嵬風定湖光鏡面開山色可堪西子笑
溪聲曾送粤兵來天寒野外搖孤艇日落浮圖對古臺
回首風塵翳城闕愁來誰伴倒清罍
湯梅山為道士歸吳還山賦一詩以餞
三年猶向孤山住應為梅花滯水濱滄海鶴歸空有語
荒城草長又逢春芝田火暖丹砂熟松嶠花香白釀新
安得與君俱隱去煙蘆深處著閑身
舟行解后周西園示詩次韻
遊遨適興隨幽境笑語相逢忽並船流急濺袍飛帶雨
岸回迷草暗浮煙樓高近水涵飛鳥樹密藏雲咽恨鵑
愁破已空尊酒綠醉吟同眺晚晴天
圖烈圖
題董泰初長江偉觀圖
往歲曾登北固樓遥看天際白雲浮天分吳楚波濤闊
山湧金焦樹木稠落日放船過赤壁清秋騎鶴上揚州
于今高卧篷窗底展卷令人憶舊遊
熊太古
送復上人遊吳
二月鐘陵花滿煙袈裟東上木蘭船地浮彭蠡江聲轉
山入姑蘇海氣連千里從師應未晚五湖為客謾多年
遥知後夜相思處坐看中天好月圓
陳植
題禰氏杏林卷後
禰子洲前萬杏花一壺仙隱自成家抄書簷下分香露
洗藥溪邊蹋錦沙布素屢煩卿相揖劒芒猶拂斗牛斜
曲江又廢明年會栽樹何由見綺霞
奉題丁氏竹堂并寄廷玉嚮仰之意
慈州二判經年别黃鶴山前見阿咸聞築新堂臨水勝
剰栽修竹與雲參午風窗戶清含雪晴日琴書翠滴嵐
欲拉王猷時共造幅巾揮麈縱清談
錢良佑
至順四年四月九日同王叔能柳道傳胡古愚
遊天平山次古愚韻
松門一逕度蕭森門外澄淵得重臨翠木斬新隨地長
白雲依舊在山深泉分茗盌來巖隙香起熏爐出殿隂
篆墨題名志崔石忘形容我亞冠簪
察罕布哈
千佛崖
丹崖琢就玉桓楹何代人為佛寫生賸喜可瞻還可仰
不惟堪畫又堪行山頭樹色連雲碧棧下江波徹底清
若使般輸來至此儘教工巧莫能更
林暾
奉使過建陽懷四兄
游宦浮蹤水上萍自憐添却鬢星星嶺南不見來鴻雁
原上徒看下鶺鴒蘭菊秋風誰共賞芭蕉夜雨獨愁聽
杖藜莫厭行途遠觸眼雲山盡畫屏
陳天錫
都下偶成
玉泉遠接禁溝流輦路春深碧草柔細柳望迷秦女舘
清池學弄楚人舟尊前艷態初疑月雲裏新聲欲變秋
不道有人騎瘦馬夕陽春樹起高愁
别桐城諸老席上作
七人五百有餘歲高會尊前笑語譁逸興過時濃似酒
交情密處恰如家朱顔鶴髮明秋水瑶句魚箋動彩霞
明日馬蹄衰草路桐鄉回首又天涯
吳元德
崔御史綠筠軒
種得湘筠十畝寬森森蒼玉拂簷端裁竿未許投江海
結實終看集鳳鸞錦籜有時飛曲檻綠隂終日護吟壇
淇園只在軒窗外怪底霜臺六月寒
倪道原
題成趣亭
吳氏亭臺水竹間百年幽興滿松關匏樽雪後移當徑
石榻晴來卧看山晝日鳴雞花下散春風飛燕柳邊還
揚雄五畝城西宅草就玄經未得閒
智熙善
安南喜雨
丹鳳啣書下九霄遐荒氛癘已全消乾坤露雨通元氣
海岳風雲逐使軺楊僕樓船何用入馬援銅柱不須標
欲知金澤涵濡遠看取村村滿綠苗
龍仁夫
懷舊次韻
匹練潮頭寂莫飛五雲臺榭暖殘霏坐看殷麥漸漸秀
忽唱吳歌緩緩歸仙井龍藏荒罅冷孤山鶴怨舊巢非
畫橈兒女貞元曲空繞年年細柳磯
劉詵
元夕諸子孫小飲
梅外初升寶月圓柴門春入菜絲盤鼓鐘不斷山城闊
燈火無多野郭寒童子折花偏愛節老人持酒強為歡
牙旗鐵馬羣英事謾賦新詩寄客看
社日偶成
西郭先生嗜酒杯敝裘潦倒積緇埃疎疎社雨梨花老
漠漠春隂燕子來灌圃天隨餘杞菊閉門仲蔚長嵩萊
衰年頗覺頭風進烏帽何因倩客裁
和彭贊府琦初新歲陪拜黃堂之什
九州八極共年華未覺天顔萬里賖雉扇排春階立笋
猊煙泛曉燭生花侯藩勢重嘶千騎仙樂聲高進九霞
懸想故人袍帶冷頗輸高卧屬儂家
金竹峯前共歲華新詩同賦酒同賖君如老柳春先綠
我似寒梅臘未花晴日市眉行却月暖風客臉上流霞
小桃忽露牆東萼春色寧遺陋巷家
和張漢英見夀
吾里文章小晏家才情欲學賈長沙妙書鴻戲秋江水
佳句風行曉苑花富貴未來歌扣角畸窮相對賦煎茶
芳年京國蜚騰近預想春車墮馬撾
旦日試筆并自和
爐煙燭影共徘徊手試春風第一杯萬里星辰環極共
五更鼓角挾春來凌寒柳意如先動閱歲梅花不受催
坐久不知天向曙出門爆竹發驚雷
老來節意重徘徊小案猶横隔歲杯得句定知春未覺
開門喜報客頻來江山萬古晴隂老花柳千林雨露催
郡國昇平人自樂城頭畫鼓響輕雷
和劉道淵
小巷柴門剥啄聲齋爐相對得詩盟春寒未了花開落
山雨頻來窗晦明我自一經成皓首君方萬里起修名
人間變化知何據危坐東風看馬程
庚午上元雨陪學翁兄飲
元夕相看白髮兄燈花應笑兩無成村醪薄薄客三五
疎雨瀟瀟漏幾更老境情懷多舊感荒年市井少歡聲
興來欲聽祈賓喚門巷成泥嬾復行
和蕭孚有新年
閉門十日雨漫漫詩思焦枯酒盞乾杜若水生江舫集
海棠風起郡齋寒千年競轉青春易百藥重回白髮難
知子頗憂天下事可能參錯立朝端
彭琦初用坡翁紙帳韻惠建昌紙衾次韻二首
為謝
雪綿揉碎密縈連清卧梅花性更便茸暖何須蠻客帳
座寒但少廣文氊窗升紅日那知曉夢壓白雲疑近天
但恐少陵茅屋漏雨宵霑破不成眠
旴溪水暖楮藤連練作雲衾與老便補幅全勝羊續布
褁身疑是鄧侯氊温欺枲絮娛霜夜潔與梅花共雪天
要識故人淘瑩意可貪一暖但高眠
曉起用麟孫韻
七月今年涼氣高牆東古木夜蕭騷孤城殘月角初動
野屋秋風雞亂號萬事惟餘雙短鬢百齡須用幾綈袍
故人莫薦揚雄賦衰老難勝執戟勞
和友人遊永古堂二首
流水小橋園路迂虚堂午憩息徐徐山空轉覺禪機寂
地勝不知人意舒靜倚修篁聞鳥語閒尋敗葉認蟲書
輞川金谷餘荒址三兩園翁自結廬
勝日偶尋山寺幽老僧石鼎沸茶漚市窮路轉得此地
人語經聲在小樓君似淵明來白社我如蘇子說黃州
雪乾沙靜春晴好出郭何妨更小留
和蕭孚有閒居即事
天氣初宜小扇輕故人不至巷泥深水村鷺去千畦雨
山郭花開四月隂愁裏有誰同細酌老來并欲廢清吟
若為共息塵勞意行遍青原處處岑
和友人病起自夀
藥案常行鼠迹塵花枝閒結膽缾春病餘不放吟詩樂
别久重如識面新鸚鵡茶香分供客荼䕷酒熟足娛親
與君共語如銅狄長作比鄰還往人
辛亥清明日陪彭琦初黃用寔八人同登螺山
瑞華用仲子尚支韻
故人新句妙何隂一笑相看得會心勝日從來成解后
老懷正復託浮沉山含萬古春晴薄水挾孤城霧氣深
隨意酒家聊復醉暮歸未用典腰金
再用韻酬同遊諸公
聽盡城鐘聽寺鐘暖風扶醉覺衣重粥魚餉午催僧飯
酒榼行春酹墓松羈客得晴辭櫪馬歸人分路各房蜂
簪花泥飲田間老我自不如渠興濃
丁已上元前一夕留飲蕭氏盤中和友人韻
香篆縈簾九曲盤清尊對客語更闌不妨小雨留人住
未覺東風到酒寒綘燭繞廊春意閙玉笙連巷市聲歡
文園元有吟詩渴更愛茶香透舌端
樓外青山勢折盤春愁正在最高闌落梅門巷行人少
細雨山城薄暮寒醉裏聞歌偏易感老來撫節強為歡
戲拈詩句償今夕尚覺春風滿筆端
游新淦興善寺
不待前期偶出門酒壺詩擔散郊原樹連山勢高藏屋
路挾溪流曲抱村老遇清游偏易感醉思往事了無言
此生定合重來否細踏沙頭屐齒痕
欲雨不成雲往還筍輿稳載度禪關青天四匝高峯外
白水交流亂畝間經論已隨仙客去佛煙長共老僧閒
竟忘柏子西來意惟有溪聲送出山
再和曾學士
風水霓裳妙可聽斷雲過雁筆縱横揚州杜牧樓中夢
淮海秦郎天下聲駱馬柳枝餘感慨沉香芍藥待才名
從今伐梓供新譜流播梨園與妓營
謁安成魏君壇留宿其下
一溪抱峽玉潺湲竒草幽花滿古壇千岫月明丹石去
萬松風轉斗垣寒白雲可踏天垂屋老鶴不歸人倚闌
定有吹笙王母下露淒夢冷欲生寒
重游青原回塗過清都臺和坡韻
門外江流萬里東青山曾識老仙翁百年客髩東風裏
兩岸人家落日中蠟屐平生須幾到桃花前度有誰同
文章隨意成千古草樹荒荒老屋空
寒食和友人
二月微暄試白團得晴一笑未應難故人不至花頻落
好句初成酒半闌郭外漁樵無世念墓門翁仲看人歡
夜歸坐聽瀟瀟雨自剪西堂寸燭殘
江上清明和友人
北郭山花開赤鵑東津榆筴作青錢大江萬里雲連野
元氣千春樹接天豪傑盡隨流水去文章未許俗人憐
感時惜别俱常事莫放清愁到酒邊
故居南山感興
凉風薄日滿天地團作人間一片愁衰柳馬嘶山驛晚
冷菰雁落野田秋吕安潦倒黃公酒杜甫蕭條白帝州
欲說舊家無故老杖藜默數昔經遊
乙亥留故鄉自夀
七十古稀今已迫回頭一一記兒時三生我豈後商隱
(舊曾夢與李商隠語謂余乃其後身)四海今無半子期盞斝有情聊暢適
文章無用祗娛嬉傍人莫比耆英輩但好商山學采芝
九日蕭孚有約諸賢登高遂訪青龍寺午至桂
溪橋飲於小菴晚登菴後山藉草松下浩歌痛
飲舉酒酹野墳又呼樵童為山歌行者屬目賦
詩
朝尋古寺石齧履暮上崇丘風掠冠狂飲眼看紅日盡
高歌聲入碧雲寒亂峯猶作太古色野墓不知遊客歡
何必龍山為故事賦詩留與後人看
送趙光遠道州寧遠稅使
故家喬木鬱衣冠小試司征第幾班鵬翼未搏千仞外
馬蹄初踏萬山間門當遠嶠花連務縣接清溪水繞關
詩課書程應不減東風早送錦衣還
雨中出郭訪友
驟解冬棉復用棉江城二月社寒天埜桃漠漠一村雨
山屋冥冥半隖煙燕子未歸風滿面馬蹄不度水生川
惜無濁酒供新興但把新詩荅暮年
清明和李亦愚
煑茶閉戶看殘編風味凄凉似玉川春到名花偏久雨
人逢佳節恨衰年棠梨野館輕寒燕楊柳人家薄暮煙
新水夜來生郭外麥畦桑隴不論錢
宋无
次友人春别
波流雲散碧天空魚雁沉沉信不通楊柳昏黃晚西月
梨花明白夜東風秋千庭院人初下春半園林酒正中
背倚闌干思往事畫樓魂夢可曾同
金陵送倪水西之江陵
楚江江上暮雲東萬里春波去意濃桃葉歌殘秣陵酒
梨花夢斷景陽鐘沅湘水落瓊瑶合巴蜀山來錦繡重
回雁峯前見歸雁相思何處再相逢
猿
巴峽聞聲愁斷腸冷泉照影綠隂凉藤搖亂雨領兒過
樹晒斜陽拾蝨忙獻果去尋幽洞遠攀蘿來撼落花香
空山月暗無人見啼入白雲深處藏
鶴
毛骨珊珊白雪清千年世上頂丹成晴飛碧落秋空闊
露立瑶臺夜月明仙島雲深歸有信天壇花落步無聲
時來華表何人識依舊翻身上玉京
湘竹杖寄無住
采向舜妃江廟前得來賈客木蘭船老宜泉石搘慵態
吟稱煙霞倚瘦肩宴坐夜和飛錫憩經行春卓紫苔穿
知師道價神龍護莫謾騰空去九天
如鏡伐竹架過牆葡萄斷竹插地復生枝葉無
住序曰瑞竹余以詩贈之
為引寒籐延晚翠試栽碧玉動秋根鳳梢依舊生虚籟
龍籜相將添遠孫林月過庭窺斷影茶煙潤色到啼痕
湯休麗藻題還徧貝葉應多此處繙
靈巖寺上方
霸業銷沉煙樹濃吳王臺殿梵王宫屧廊人去土花碧
香逕僧歸秋葉紅颶母射巖風動地蛟精徙穴霧迷空
明朝江郭重回首寺在翠微蒼靄中
喜虚碧自龍虎歸
雨巾風帽别真師雲滿天壇駕鶴遲囊佩山圖行幾日
棋逢仙客看多時丹房芝术春英長玉洞煙霞夜夢離
定有壺公遠相送瓢中添著幾篇詩
雨篷為吟友題
家分半席並鷗眠興墮吳頭楚尾天機杼曉聲柔櫓月
簾帷暝色片帆煙魚龍窟宅同春夢雞犬圖書當夜船
咫尺五湖晴景好釣竿閒在草堂前
垂虹亭秋日遣興
滿袖玉皇香案煙綵霓背上俯晴川紅黃霜樹珊瑚海
黑白雲花玳瑁天元圃空離樓十二丹墀罷對字三千
吟毫醉蘸吳江水寫與騎鯨李謫仙
謝僧遺石鎗
遠寄竒鎗紫玉形寒翁歡喜欲鐫銘茅峯道士傳茶訣
林屋山人送水經崖瀑松風添瑟縮地爐槐火共青熒
矮缾未罄長鑱健且傍雲根飽茯苓
春日野步書田家
翳日榿隂翠幄遮葑圍高下奕枰斜陂塘幾曲淺深水
桃李一溪紅白花赬尾自跳魚放子綠頭相竝鴨眠沙
春郊景物堪圖寫輸與煙樵雨牧家
端石硯
千年巖璞斬新硎一片琳腴截紫青雲漢戴星來玉匣
墨池蒸雨出滄溟煙開霧斂天晶彩海靜江澄地典刑
要與陶泓作佳傳老磨松液寫黃庭
無題效李商隱
妝淺顰深凭綺疏小郎新拜執金吾絃中言語分明怨
䄄上腰肢凖擬扶翠履鴛寒慵鬭草紅牙馬暖罷樗蒲
無人商略心頭事潛向花間卜紫姑
雙陸
金縷紋桑斲局堅紅雲倒浸一池蓮星環紫極無多點
月印銀潢有兩絃行采砧聲鳴素練計籌花片落牙錢
箇人慣受卑棲苦長為歸遲罸綺筵
許山人家
桐君種藥隱蘅臯竹祖生孫共養高茶脚碧雲凝午椀
酒聲紅雨滴春槽休糧貌古添清瘦餌术身輕長綠毛
仙詔未頒遲拔宅家資猶戀一溪桃
荅無功歲暮見寄
豆稭灰動擁鑪天品字煨殘榾柮煙詩草病多刪枕上
眼花書久廢燈前老依蕭寺僧留宿相對蒲團夜不眠
筋力漸衰餘習在夢中去趁暗門船
御選元詩卷五十
