欽定四庫全書
御選宋詩卷六十
七言長律一
楊億
郡齋西亭即事十韻招麗水殿丞武功從事
郡齋退食復何為縱目西亭景物奇疊嶂雨餘泉眼出
澄潭風靜釣絲垂城臨古戍寒蕪闊路轉荒村野彴危
幾處唱歌聞白紵誰家沽酒見青旗蝶隨遊伎穿花徑
犬吠行人隔槿籬桃李成蹊春盡後魚鹽為市日中時
桑麻萬頃晴氛散絲竹千門夕照移吟際嶺雲飛冉冉
望中壠麥秀離離煙迷喬木鶯遷早水滿方塘鷺下遲
鶴蓋翩然肯相顧主人終宴豈知疲
次韻和席衢州憶洛陽春遊十四韻
周漢經營迹未遐山川形勝最堪嘉前瞻闕塞千尋出
旁逗伊流一𣲖斜子晉鳳笙調夜月宓妃羅襪映朝霞
何人貰酒青樓曉幾處尋春紫陌賖駿馬每從金埒試
芳叢多展翠帷遮出逢勝境爭飛蓋歸逼殘陽競走車
庭竹惹煙披嫩籜臯蘭裛露長新芽嵩峰崷崪疑摩斗
洛水清泠欲見沙萬井閭閻真陸海九重宫闕是天家
禁林日暖空啼鳥御苑風微自落花關路行人偏絡繹
津橋賈客苦諠譁何當獻賦論遷邑便欲抛官學種瓜
江海三年勞夢想田園二頃有生涯應知父老沾堯化
長挈壺漿望翠華
集賢宿直寄中書李梁二舍人
耿耿銀釭照直廬西風黃葉滿庭除愁心不忍聞賓雁
病眼猶能拾蠧魚敧枕微吟空展轉遶廊閒步自躊躇
銅龍漏滴傳鈎盾玉兔光芒射綺疏薄宦久淹滄海郡
故交多入紫垣居洛陽已在拜塵後宣室那逢膝席初
投閣寂寥深自愧抱關憔悴擬何如寧思西掖五花判
且補河東三篋書桑梓狂抛萬里外蓬萊試住十年餘
釋之不調嵇康懶終待休官學灌蔬
次韻和十六兄先輩見寄
秋風苦憶鱠霜鱗暫剖銅符出紫宸一路雪寒多挾纊
幾程山險欲摧輪清香撲鼻梅林近秀色凝眸麥壠新
閉閣草元終寂寞下車為政尚因循尋僧不厭攜笻遠
愛客寧辭舉白頻簿領孜孜防黠吏丘園矻矻訪遺民
魚鹽自與滄溟接雞犬仍將白社鄰官滿會須抛印綬
武夷歸去作閒人
寄章徵君
水陸都無數舍程魚符龜印苦相縈夢魂長繞龍門坂
姓字終懸月旦評鮑室清琴應獨撫融樽渌醑共誰傾
春深詩石苔衣駁雨過書齋草帶生鴻寶枕中初得術
丹臺籍上已題名清談宛有南朝體嘉遯全忘北闕情
金馬深嚴堪避世滄浪清淺未沾纓諸儒正議明堂事
軋軋蒲輪即奉迎
章徵君見和所寄詩再次本韻酬贈
武夷山秀建溪清身隱心閒事不縈前古是非為已任
故鄉人物與誰評勸農春壟巾頻折逢客秋郊蓋暫傾
綵服趨翔娛夀母綘帷談論誘諸生潁流洗耳殊非達
谷口躬耕亦近名博奕自堪銷永日絲桐兼得助高情
莫嫌霜雪將侵髩須歎塵埃漸滿纓早晩鳴騶催上道
聖君虚左欲相迎
次韻奉和知府温尚書送致政朱侍郎十六韻
拜章納禄便歸休袐殿親辭十二旒閣筆罷批丹鳳尾
拂衣初下六鼇頭非緣荆渚依劉表定欲箕山訪許由
北闕子牟終眷戀南朝安石本風流明庭顧遇違三接
别墅生涯治一丘身健寧煩策鳩杖心閒無復夢刀州
素風有子堪傳遺禪論將誰共對酬白璧賜多應尚在
黃金散盡不須留人欽雅譽芝蘭馥帝憶嘉言水石投
祖帳特令開上苑歸帆那肯待高秋(侍郎辭日上令待秋涼即程堅請便)
(行)幾程郵驛經濃暑千里山川見舊遊已是抛官玉堂
署尚思陪宴井幹樓時裁奏牘猶規諫旋寫丹經自校
讐鄉里高門表陰德國朝惇史紀嘉猷枌榆舊業須重
葺香火前緣莫廢修歲計將何資伏臘龍陽千樹木奴
洲
路學士知河中府
一麾新自海濱還又佩魚符入故關千里山河臨劇郡
九天鴛鷺别通班樓經往聖迴清蹕路接邊夷獻白環
版籍素多田賦錯干戈初息羽書閒從軍上客雕龍藻
佐酒妖姬墮馬鬟更遣府公吟思發中條新霽碧孱顔
鄭工部陜西隨軍轉運
西鄙攙搶未埽除營平慷慨請行初三軍粒食資心計
一月星郵待捷書宣室喜聞延賈誼茂林久歎滯相如
謗言盈篋親曾見反間千金計豈疎遺愛道旁喧竹馬
先聲塞外懾穹廬馮唐莫歡淹郎署博望還忻擁使車
隴右行收萬里地關中坐致九年儲牙籌羽檄皆吾事
才思飄飄兩冇餘
梅詢
送黃覺出鎮太原
五馬雍容出鎮時都人爭看好風儀文章一代喧高價
忠直三朝受聖知帳下軍容森劒戟門前行色擁旌旗
雲籠古戍黃榆暗雪滿長郊白草衰出去暫開貔虎幕
歸來須占鳳皇池髩間未有一莖白陶鑄蒼生固不遲
宋祁
送趙御史仲禮之任南臺
天子龍沙拜法官議郎親戴辟邪冠曉辭漠北冰霜重
秋到江南草樹寒諫疏頻煩明主聽題詩長共故人看
應憐閭里誅求急尚布朝廷禮意寬幕下風清鳴一鶚
臺端雪霽見雙鸞寥寥度海三冬翮翽翽凌空五色翰
晉代新亭蒼蘚合梁朝舊寺土花殘石城慷慨悲袁粲
别墅風流憶謝安千里憑高麾繡斧幾回攬轡並銀鞍
諍臣事業須公等努力明時匪素餐
范仲淹
紀送太傅相公歸闕
縉紳誰敢望差肩獨向昌期協半千首會雲龍游少海
親扶日月上中天碧油兩就元戎鎮黃閣三提宰相權
坐致唐虞成大化退居師傅養高年閒披丹訣開爐竈
醉度清歌被管絃同榜幾人登將相滿朝今日羨神仙
松楸薙草思純孝里巷揮金過昔賢歸赴誕辰如兊說
輕安拜舞夀觴前
文彦博
次韻留守相公同遊龍門
鑿開青嶂啓天門直瀉伊流濺汝濆八節驚濤鼉振鼓
千花寶塔雁翔雲巖隈雨過飛泉漲谷口風回墮葉紛
龕穴窿穹三像列樓臺奕煥兩崖分方陪茜旆來尋勝
不就蒲餐趁茹葷北里笙竽皆擁從東方羅綺半酣醺
升堂共覩皤仙貌策杖同尋古士墳喜脫貂冠親野老
幸隨熊軾附邦君林巒岑寂真堪賞市井喧譁漸厭聞
人度長川猶隱映香銷古殿尚氤氲周生歸後蘭重佩
荀令行時蕙更熏曉露未晞珠滴淚秋花爭發錦挑紋
羣娃散步塵生韈小艇爭登水濺裙釣叟旁觀皆歎羨
禪師迎謁盡歡欣既無冗局羇閒迹忍促回軒背夕曛
得向石頭溪上飲從今遂不畏移文
耆老會詩
九老唐賢形繪事元豐今勝會昌春垂肩素髮皆詩彦
揮塵清談盡席珍染翰不停詩思健飛觴無算酒行頻
蘭亭雅集誇修禊洛社英遊忝序賓自愧空疎陪几杖
更容款密奉簪紳當年尚齒尤多幸十二人中第二人
余靖
和伯恭自造新茶
郡庭無事即仙家野圃栽成紫筍茶疎雨半晴回暖氣
輕雷初過得新芽烘褫精謹松齋靜採擷縈迂澗路斜
江水對煎萍髣髴越甌新試雪交加一槍試焙春尤早
三盞搜腸句更嘉多謝彩牋貽雅貺想資詩筆思無涯
石介
燕枝板浣花箋寄合州徐職方
合州太守髩將絲聞說歡情尚不衰板與歌娘拍新調
箋供狎客寫芳辭木成文理差差動花映溪光瑟瑟奇
名得只從嘉郡樹樣傳仍自薛濤時奇章磊磊馳聲價
江令翩翩落酒巵幾首詩成卷魚子誰人唱罷泣燕枝
紅牙管好同牀置紫竹笙宜一處施願助風流向樽席
杏花况是未離披
張問
題睢陽五老會圖
槐庭二老樂堯仁盛集高年洛水濱華衮具瞻雖禮絶
白頭序齒却情親清閒几席同禪院山墅巾裘似隱淪
樽酒椒香纔過節池塘草色已催春白公酣暢吟哦内
衛武康強笑語頻豈獨丹青傳不朽潛欣風俗欲還淳
芝田鶴戲調形健蓮葉龜游納息勻商皓寂寥拘小隱
漢疎局蹙止家人莫因氣貌疑丹竈自有光陰寄大椿
復得兼謩為重客(司馬君實未七十)恐遺元爽在編民神仙可學
今方信道術相忘久益真滿座交歡祝眉夀羣生五福
托鴻鈞
歐陽脩
夷陵書事寄謝三舍人
春秋楚國西偏境陸羽茶經第一州紫籜青林長蔽日
綠叢紅橘最宜秋道塗處險人多負邑屋臨江俗善泅
臘市魚鹽朝暫合滛祠簫鼓歲無休風鳴燒入空城響
雨惡江崩斷岸流月出行歌聞調笑花開啼鳥亂鈎輈
訟庭畫地通人語邑政觀風問里謳土俗雖輕人自樂
山川信美客偏愁黃牛峽口經新歲白玉京中夢舊遊
曾是洛陽花下客欲誇風物向君羞
寄梅聖俞
青山四顧亂無涯雞犬蕭條數百家楚俗歲時多雜鬼
蠻鄉言語不通華繞城江急舟難泊當縣山高日昜斜
擊鼓踏歌成夜市邀龜卜雨趁燒畬叢林白晝飛妖鳥
庭砌非時見異花惟有山川為勝絶寄人堪作畫圖誇
蘇舜欽
依韻和王景章見寄
歲律崢嶸臘候深一天風雪卷愁陰故人默默懷交意
逐客棲棲去國心千里相望空眄盻當年下吏阻追尋
咄嗟謗口聞高誼披豁羇懷見雅吟學道元將禦窮困
浮生何必計升沉世間機穽知難避往者圖書可自任
猶得雲山開醉眼可無俗物撓沖襟鵩來閒睱何須怪
鬼見揶揄豈昜禁楚客留情著香草啓期傳意入鳴琴
夫君自上丹霄去莫忘雲泉寄好音
梅堯臣
次韻和春日偶書
甕面春醅壓嫩藍盤中鵝炙亦肥甘正宜醉夢輕為蝶
苦怕酬詩密似蠶病起羊公方隱几歸來陶令只乘籃
河堤古木欣欣暗野水新秧拍拍渰已向官資隨分足
莫將忠憤等閒談况於世上諸般厭不作人間一例貪
陋巷自知當退縮擁門誰解更趨參高低趣舍難為合
冷暖情懷固飽諳勉意妻兒猶苟禄強顔冠冕未抽簪
唯公恩遇留連久頻對樽罍也負慙
蔡襄
城南春會
陰雲薄薄地無塵清曉城南集畫輪睢苑即時裁雪霰
潁川連夜聚星辰山眉帖漢晴光擬鶯舌尋風碎語真
芳草有情述謝客落花無地問秦人尊前莫厭歌醒耳
世上偏饒淚滿巾嘉意未闌繁盛減東皇底事惜殘春
劉敞
劉永年部署清讌堂(文丞相為作之)
漢廷謀帥用詩書丞相今來握虎符帳下偏禆皆緩帶
軍中談笑亦投壺故開廣榭宜高會自有清泉入座隅
三輔衣冠獻謠俗五陵豪傑壯規模椎牛醴酒捐長日
急管哀絃舞豔姝射取天狼作乾豆莫推衛霍擅西都
謝伯初
走筆寄夷陵歐陽永叔
舟行作險似瞿塘蒲峽猿聲斷旅腸萬里更堪人謫宦
經年應合髩成霜長官衫色江波綠學士文華蜀錦張
去似長沙非黜辱比於連郡亦遐荒(韓退之以言事初貶連州令)可
能作賦嘲巫渚好為投文弔耒陽下國難留金馬客新
詩傳與竹枝娘才如夢得多為累情甚安仁久悼亡絕
境化成儒雅俗遠民爭識校讎郎典詞縣待修青史諫
草當來露皂囊不用臨流羨漁者便將纓足濯滄浪
徐積
雪
君看飛雪競翩翩雲將爭驅正著鞭人望已酬殘臘後
物華兼值早梅天招沽北掾輸平日走馬西州憶少年
漏屋旋消濡弊褐破窗穿過濕餘箋蹄涔易見真窪滿
糞土難辭偽色鮮席戶冷灰人削迹朱門熱炙客摩肩
紛紛萬事還如此寂寂幽懷盡舍㫋流水明中爭趁月
斷鴻深處獨藏仙誰家漁棹空聞笛何處樵邨只見煙
最好耕農相賀了牛衣醉卧夕陽田
王安石
送江寧彭給事赴闕
西江望士衆長兼卓犖傳家在一男壯志異時開史牒
妙齡終日對書龕桂堂發策收科選櫻苑頒詩豫宴酣
大邑援琴聊試可小州懷紱果才堪分臺拜職榮先入
抗疏辭恩恥横覃勁操比松寒不撓忠言如藥苦非甘
龍鱗直為當官觸虎穴寧關射利探朱轂獸頭終協夢
粉闈雞舌更須含均輸北轉荆門鷁勸課西臨蜀市蠶
期信有兒迎郭伋食貧無地乞羊曇櫜垂鈴棧駝鳴&KR1387;
節擁棠郊虎視耽歸見廣墀瞻斧藻對揚初服改朱藍
進班華省財方阜出按窮邊虜稍戡帝命賈琮當冀北
民歌姬奭次周南投壺饗客魚無乙伐鼓蒐兵馬有驔
鯨鬛掀紅旗沓沓虬髯吒黑纛鬖鬖威加諸部風霜肅
惠浸連營雨露涵大斗時時能劇飲輕裘往往祇清談
乾龍已應天飛五晉馬徐觀晝接三道在君臣方自合
德侔卿長亦誰慙便蕃肯較平生寵放曠皆知雅性耽
委佩去辭廷殖殖掦舲來得府潭潭一尊客語從容盡
千里人情委曲諳豈但搢紳稱召杜故多扶杖祝彭𣆀
幕中俊乂閒刀筆帳下驍雄泠劒鐔楚地怪須留汲黯
蕭規疑欲付曹參從來貴勢公何慕自是賢名上所貪
未信逸身今已老且當憂國每如惔論心邂逅膠投漆
搔首低徊雪滿鬖鎮撫未驚移歲月追攀曾許賞煙嵐
餘歡遽隔新亭餞宿惠難忘舊館驂卷曲尚誰知散櫟
崢嶸空此詠枮楠
鄭俠
謝工部徘徊堂
高堂增構廣幽齋鑿破青青遍地苔雲入洞房疑有氣
月當疎牖若為開路無荆棘皆新闢砌得芝蘭是舊栽
流水聲中迎送屐綠筠叢下獻酬杯逹生不為休塵慮
齊物元由悟本來終見東山報重起未登蒲乘且徘徊
馮山
送徐之才赴洋州
三河使指皆精選八座郎官最上遊袖手看人趨要職
息肩隨分領偏州遐方暫屈嚴明府舊部爭迎郭細侯
常愛昔人為郡樂不妨循吏與民休枌榆指顧秦川近
臺榭周環灙水流闕下子牟心感慨天涯賓客老淹留
方將振羽趨庭鷺豈便忘機狎海鷗青漢繞山迎隼旆
北風吹雪犯貂裘從來恩館深仁遇依舊鄰封竊庇庥
遠别不唯思酒盞相忘何事更書郵郢中無和陽春曲
時寄新聲欲強酬
春遊
依約東風共出城雲容羞日弄陰晴看人牆外衝花氣
下馬石間聞水聲林蘖半從樵刃起草芽還傍燒痕生
趁時桃李參差發得意禽蟲各自鳴開謝眼前窮物態
豐登時下見民情悔將詩筆隨春酒萬景投懷醉不成
蘇軾
次韻周開祖長官見寄
俯仰東西閱數州老於岐路豈伶優初聞父老推謝令
旋見兒童迎細侯政拙年年祈水旱民勞處處避朝謳
河吞巨野那容塞盜入蒙山不易搜仕道固應慚孔孟
扶顛未可責由求漸謀田舍猶懷禄未脫風濤且傍洲
惘惘可憐真喪狗時時相觸是虚舟朅來震澤都如夢
只有苕溪可倚樓野釀酸甜如蜜水樂工零落似風鷗
遠思顔柳并諸謝近憶張陳與老劉風定軒窗飛豹脚
雨餘闌檻上蝸牛舊遊到處皆蒼蘚同甲惟君尚黑頭
憶昔湖山共尋勝相逢杯酒兩忘憂醉看梅雪清香過
夜櫂風船駭汗流百首共成山上集三人俱作月中遊
海南未起垂天翼澗底仍依徑寸庥已許秋風歸便得
豫憂詩筆老難酬此生歲月行飄忽晩節功名亦謬悠
犀首正緣無事飲馮驩應為有魚留從今便蹋青州麴
薄酒知君笑督郵
次韻樂著作野步
老來幾不辨西東秋後霜林且強紅眼暈見花真是病
耳虚聞蟻定非聰酒醒不覺春強半睡起常驚日過中
植杖偶逢為黍客披衣閒詠舞雩風仰看落蕊收松粉
俯見新芽摘杞叢楚雨還昏雲夢澤吳潮不到武昌宫
廢興古郡詩無數寂寞閒窗易粗通解組歸來成二老
風流他日與君同
次韻楊褒早春
窮巷淒涼苦未和君家庭院得春多不辭瘦馬騎衝雪
來聽佳人唱踏莎破恨徑須煩麴糵增年誰復怨羲娥
良辰樂事古難並白髮青衫我亦歌細雨郊原聊種菜
冷官門戶可張羅放朝三日君恩重睡美不知身在何
和致仕張郎中春晝
投紱歸來萬事輕消磨未盡祇風情舊因蓴菜求長假
新為楊枝作短行不禱自安緣夀骨深藏難沒是詩名
淺斟杯酒紅生頰細琢歌詞穩稱聲蝸殼卜居心自放
蠅頭寫字眼能明盛衰閱過君應笑寵辱年來我亦平
跪履數從圮上老逸書閒問濟南生東風屈指無多日
只恐先春鶗鴂鳴
生日王郎以詩見慶次其韻并寄茶二十一斤
折楊新曲萬人趨獨和先生于蔿于但信櫝藏終自售
豈知盌脫本無橅朅從冰叟來游宦肯伴臞仙亦號儒
棠棣並為天下士芙蓉曾到水邊郛不嫌霧谷埋松柏
終恐虹梁荷棟桴高論無窮如鋸屑小詩有味似連珠
感君生日遙稱夀祝我餘年老不枯未辦報君青玉案
建溪新餅截雲腴
蘇轍
記歲首鄉俗寄子瞻二首(錄一首)
踏青
江上冰消岸草青三三五五踏青行浮橋沒水不勝重
野店壓糟無復清松下寒花初破萼谷中幽鳥漸嚶鳴
洞門泉脈龍晴動觀裏丹池鴨舌生山下缾罌霑稚孺
峰頭鼓樂聚簪纓縞裙紅䘧臨江影青蓋驊騮踏石聲
曉去爭先心蕩漾暮歸誇後醉縱横最憐人散西軒靜
曖曖斜陽著樹明
送王恪郎中知襄州
魏公德業冠當年汝守威名竦漢邊將相傳家俱未遠
子孫到處各推賢風流最喜君真似符竹連分政得專
峴首重尋碑墮淚習池還指客横鞭逃亡已覺依劉表
寒俊應須禮浩然當有郡人知古意攔街齊唱接䍦篇
和毛君新葺囷菴船齋
厭居華屋住東菴真味全勝食薺甘多病維摩長隱几
無心彌勒便同龕誤遊田舍空成笑謬入僧房即欲參
風霽不知吹有萬月明聊共影成三齋如小舫才容住
室類空囷定不貪擁褐放衙人寂寂脫巾漉酒髮鬖鬖
畫囊書帙堆窗案藥裹瓢樽挂壁籃簷竹風霜曾不到
盆花蜂蝶未全諳公餘野鵲驚初睡賓醉佳人笑劇談
勸客巨觥那得避和詩難韻不容探曉來霏霧連江氣
冬後温風帶嶺嵐去國屢成還蜀夢忘憂惟有對公酣
終身徇禄知何益投檄歸耕貧未堪借我此菴泥藥竈
古書鴻寶試淮南
蘇頌
同賦山寺郁李花
小樹扶疎若剪裁新英濃淡對山齋青紅相間垂羅帶
華葉同開綴寶釵未必無言芳徑列須看成實翠珠排
禪扃掩映情多感藥譜標題品最佳衆卉紛敷爭欲並
三春顔色此難偕誰憐寂寞游觀少便與移根向玉階
彭汝礪
寄伯兄兼問子文二首
富貴浪圖雖汨汨詩書餘力尚桓桓聖門一室相從易
世路多岐欲合難儀鳳穩移深閣宿老蛟寒即碧溪蟠
青雲有侣歌魚藻空谷無朋唱考槃緣木退藏沖漢翼
扁舟歸整釣鼇竿臨風願聽王陽仕洗手思彈貢禹冠
壯志當年欲請纓孤宗今日尚飄萍塵埃易染羇容黑
氣義難邀俗眼青馮客劒寒長自擊伯牙絃古欲誰聽
風雲勇膽馳燕塞社稷丹心望漢庭思入鶺原愁四散
夢馳鶯谷涕雙零客悰願託詩情見吟盡清宵卒未醒
張耒
清明卧病有感二首
支離病卧逢佳節漂泊西遊寄洛城重帽避風惟益睡
青笻扶步不禁行紅飄淺萼知風急綠滿新林寄鳥聲
不見賈生遺宅處空傳金谷舊園名悲歌身世驚將老
悵望古今空復情笑看家人競時節爭持新火照清明
飄萍著處即為家伏枕悠悠對物華處處鞦韆競男女
年年寒食亂風花藥囊親坐勞頻檢酒甕生塵亦可嗟
未老會尋吳市卒苦貧須種邵平瓜雲煙南望羣山會
水樹東浮去路斜行止此生應有命不須辛苦問生涯
朱長文
送知府滕光禄
牓登龍虎亞倫魁一紀横飛長憲臺謨議軒昂開日月
辭章雄偉鼓風雷朝端已慶明良會廟論咸推將相才
一跌雲衢成老大幾遷方面歎邅迴致君事業看雙髩
經國風猷付玉杯驅弩屢驚園令出引車還喜買臣來
展墳乍覺青松長視學追懷綘帳開榮滿江山增氣象
仁霑里巷舞兒鮐齋雲晩詠難留白(白傅將去蘇有齋雲樓晩望之作)
綠野新居欲繼裴淮海巨藩雖重寄傅巖須起作鹽梅
喜雪上太守
築壇精禱意通神零雨先期澤此民驟作六花猶及臘
更遲一日即回春斜飄燕寢初驚密平壓高樓漸喜勻
千里山河忘險隘十門坊市絕埃塵謝庭賀燕凌晨集
郢曲歌聲遇景新細入吟窗粘凍壁輕隨舞袖落華茵
膠舟漸進危檣遠汲井彌甘短綆伸遍壅枮根蘇杞柳
巧裝寒葉活松筠終朝訟息延嘉客幾度年豐達紫宸
力可回天消旱暵為霖豈待傅巖人
劉弇
贈致政曾宣德十二韻
自得逍遙物外情肯將冠冕謾勞形門前始種先生柳
斗下重添處士星文豹霧中誰逐逐飛鴻天外自冥冥
最憐孤竹人高卧却訝三閭客獨醒放曠七賢林下洞
棲遲六逸水邊亭和煙買得花栽潤帶雨移來藥顆馨
鳬舄印殘蒼蘚綠蝸廬築破遠山青消磨日月棋千局
笑傲雲霞酒一缾隱几旋成招隱句披衣新看養生經
小軒靜把琴開匣幽苑深將鶴剪翎明月有時來竹塢
紅塵無路到松扃幾多九老圖中景都為丹青入障屏
傅察
晩登清微亭次祝教授韻
雉堞亭亭倚翠微高樓裊裊弄清暉共邀佳客扶笻杖
驟喜涼風振羽衣過眼山川顔色好投林鳥雀噪聲稀
月搖翠浪明珠碎雲滿金波破鏡飛雄辯琅琅如落屑
新詩句句似連璣自憐性癖耽幽寂却恨悤悤便賦歸
王庭珪
和歐陽廣明竹間桃花
雨罷新花明曉日竹陰瑣碎錯黃金牆頭過盡雙飛蝶
葉底巧啼何處禽玉女洗妝勻淺淡老龍脫籜著青深
柔姿敢並高標立直節時容粉面侵愛客分明莫來折
坐與徑造不須尋桃花落後春事已惟有清風滿竹林
張綱
次韻蘇晉翁見寄
不見梁王舊吹臺年來愁眼向誰開求賢廊廟無虚日
報國消塵自乏才直指謾能迎櫑具永懷寧敢詠金罍
相看髩髮霜千丈自視文章水一杯晚歲可憐神氣索
故人猶寄好詩來追還正始真堪喜突過黃初豈易陪
婉孌也知能度曲葡萄應已釀新醅何時東閤容驚坐
一日那辭一百迴
蘇籀
仲秋苦熱半格一首
老火薪蒸鼎竈然柔金低伏聽燔煎虚窗疊巘攢三㟧
冷枕清飇直萬錢俛仰生涯恃林井包纏冠紱哂毹氈
朝蠅夕蚋嗟何集山雪河冰渴沃湔子夜涼生秋思肇
午時炎熾赫曦鮮蔭饒華桷單絺叟嬉愛清川泳月船
巾幨垢氛勤靧濯果肴剖剥萃新妍芸夫望望瞻雲漢
鋜鶴聲聲唳碧天瀑水何山千尺瀉洗心安得賞懸泉
崔與之
送袁校書赴湖州别駕(秘書監)
奎璧光芒久聚東奏篇入獻大明宫胸中抱負經綸業
筆下鋪張造化功四海高名如日揭一襟和氣與春融
誰知正大傳家學惟有擎拳體國忠華踐峻登羣玉表
清修屹立急流中校讐正對青藜月關浹俄分畫戟風
自喜合簪方衮衮不堪分袂太悤悤送君悵望雲帆别
顧我凋殘雪髩蓬戢羽孤棲憐病鶴脫身高舉羨冥鴻
星躔已應魁三象天路須知尺五通若水臘前新蟻綠
橘洲霜後巨螯紅清談岸幘聊遊戲獻納歸班萬口同
汪莘
贈祁門不老山高法師
鼇山萬仞峙璇霄上有高真道寂寥䟦足壯能軒物表
洗心清不涴塵囂洞天别有風光異人世那知宇宙遙
雲覆醮壇閒悄悄煙凝仙室靜蕭蕭步虚韻穩聽晨禮
環珮聲遲識晩朝飯㗖青精顔色好詞歌白鶴利名消
囊空阿堵緣辭寵匣蓄千將為斬妖折角巾多裁㲲布
隱居衣盡屏鮫綃神遊汗漫趨蓬島禹步迴旋指斗杓
九轉丹砂盈日月三千功行繼松喬密渠細石通泉竇
斜插疎籬護藥苖甕裏春醪斟琥珀壁間修扇閣芭蕉
蟠桃欲熟人爭竊野菜初生手自桃花卉得時舒錦繡
缾湯娛客奏笙簫長松夭矯龍千尺嫩竹琳瑯玉萬條
鳳翅亂峯森洞口羊腸微徑繞山腰牀眠癭木肱常曲
兀坐文藤足屢翹衮衮騫河傾俊辯温温和璞琢孤標
我慙未躍三春浪君去行看八月潮好把陰功拯存没
西歸宜早買吳舠
周弼
仲宣樓
仲宣徙倚思歸後又復誰傳獨步名自昔城闉雖尚在
至今波浪未嘗平半規赤日沉荒渚一縷黃煙起廢城
梅落碎花催塞色葭横響葉弄邊聲驚寒牧馬頻回顧
趁暖賓鴻漸北征况乃有懷傷歲暮登樓那不動鄉情
汪元量
鳳州
鳳州山館有清輝古木扶疎散陸離紅尾錦雞鳴古埭
綠頭花鴨蕩幽池荷聲策策秋來後桂樹團團月上時
病馬嚙荄思故櫪驚烏繞樹宿何枝三分割據人如夢
滿目興亡客似癡走筆成詩聊紀實岷峨風土出蹲鴟
葛長庚
捲雪樓
煙水蒼蒼古渡頭神鴉噪罷纜方收泊舟鳧渚鷗汀晩
夜入蘭宫桂殿秋綠葦黃蘆悲落日白蘋紅蓼鬧滄洲
冥冥千古今如夢浩浩長江不管愁雁陣歸時雲似幕
風檣高處月如鈎驚濤飛起銀花舞萬頃寒光十二樓
御選宋詩卷六十
