欽定四庫全書
御選明詩卷五十六
五言律詩七
張治道
聞雁
何事天南雁春來又北飛為憂霜雪苦轉見羽毛稀江
漢慙余阻瀟湘笑汝違雲霄蹤跡異空有淚沾衣
與薛君采夜語
入夜杯仍把論交淚暗揮醉憐山月上愁對海雲飛江
漢三年阻風塵萬事非故鄉南北遠猶恨不同歸
舒芬
東流遇雨
歲晏東流縣江雲黯寂寥雨滋帆葉重風急浪花飄鴻
雁飛何遠蛟龍舞更驕客懷何處遣隔岸酒旗招
崔桐
玉虚山行
是處瑶宫敞隨山羽客棲雲根百里路木杪萬重梯人
語鳴虚壑鷄聲報隔溪桃源知不遠欲往路仍迷
夏言
侍上奉聖母觀九龍池
駐蹕靈湫上依巖帳殿開雨從龍洞作雲擁鳳輿來玉
竇春鳴溜金潭晝殷雷翠華清樾下天語賜徘徊
秋日同李序菴顧未齋張亭溪飲鄭氏莊
雨後沙全濕風前竹半斜野橋通細水秋圃映餘花出
郭悲塵鞅臨池憶釣槎清歌且終日應不問年華
夜泊吳江
月岸秋燈滅風湖夕浪翻橋連楓葉冷城帶水雲昏把
燭延津吏停舟次驛門漁歌起何處瀟灑數家村
漢川道中
晚市浮烟歛春州曲水連遥燈林表亂圓月浪中偏犬
吠經村店蛙鳴逼稻田夜行三十里野興得蕭然
次薛西原
背郭茅齋僻沿堤竹逕斜杖藜逢野客酌酒共山家暖
日薰芳草寒流漾淺沙江村二三月歲歲足鶯花
許宗魯
零陵西亭同朱大參衮楊僉憲材賦
入洞探幽賾登臺散遠心雷聲帶雨重虹影射江深山
鞏三苖國天低八桂林來遊陪二妙詞賦總南金
遼左雪中登樓
歲杪崇朝雪天涯絶塞城凍雲連海色枯木助風聲懷
土情無已登樓賦未成梅花南國思笛裏暮愁生
三月三日作
上已今朝是風光異往時海雲成雪易塞柳得春遲目
極關山道情懸曲水詩誰能修禊飲一涴望鄉思
東岳
秩祀嚴東土明禋冠五宗金函神鬼籙玉簡帝王封海
湧中宵日巖留上古松何時凌嶻&KR1110;飛舉跨蒼龍
晚渡黃河
落日西山暗洪河夏漲餘昏黃沈鞏洛浩渺極梁徐鼓
聽臨流驛燈看遠岸漁頻年在行役倚棹一長吁
西苑
畫閣横青漢彫臺俯碧流苑雲低度雨宫樹早生秋水
抱芙蓉殿山連翡翠樓何須浮海外即此見瀛洲
徐氏南莊秋集
九月重逢閏一年秋未殘城南時載酒樓上復憑闌黃
菊霜前放青山雨外看病軀猶自可不畏倚高寒
立秋日曲江别業作
垂柳晝隂隂村居門巷深秋光來此日時序感吾心水
鳥浮沈浴風蟬斷續吟江臯餘暑在竹下且披襟
胡侍
宴王御史惟人山亭
别館秋城側高亭夕霧中疎簾通野色曲磴裊天風醉
舞招松鶴悲吟和草蟲平生習池興遮莫笑山翁
九日同陳魯南文徵仲劉希隱薛君采登海印
寺鏡光閣
湖景澄珠閣雲虹度石梁行攀雙樹杪坐對九華觴水
抱香城入山横紫禁長憑高不厭晚待月詠胡牀
送劉德徵守夔府
國有蠶叢古城聞白帝雄龍蛇夏禹廟雲雨楚王宫羽
檄通南徼樓船進北風還令蜀父老喜得漢文翁
陳文沛
懷遠堡和韻
峭壁樓危石徒杠漫遠沙河流隨溜曲樹影逐風斜客
枕移更鼓鄉愁起暮笳官齋何寂寞鄰舍兩三家
吳仲
送吳舍人使中州
茅土分封重天書十道開浮槎乘月渡飛舄倚天廻南
國王孫草西園驛使梅荆溪何處是遥在白雲隈
李士允
晚過劉中丞園
暝色延春徑烟光啓夜關綠深裴相野香滿白公山銀
燭回花底金壺侍竹間不妨山簡馬乘醉月中還
秋日與施生言别
斗酒一為别攜琴何處歸雨催花早放人與雁同飛節
序侵吹帽風霜未授衣離人如落葉日見故林稀
曹嘉
聞雁
連翩升紫塞嘹嚦過秋城帛染傳書淚砧催搗練聲雲
深飛總近風細落還輕此夜高樓笛懷人幾度横
王廷陳
溪邊晚興
萬井皆秋色千巖盡落暉谷喧鄰牧散溪響夕漁歸初
月懸楓岸餘霞戀竹扉坐來憐夜永霜露入人衣
春盡
春盡人將老庭閒晷獨遲絮飄兼鶴毳花落罥蛛絲石
溜依琴瀉雲隂入戶移幽懷偏水竹晚步故臨池
聞箏二首
楚館名娃出秦箏逸響傳徘徊芳樹側掩映雜花前雁
促玫瑰柱鶯喧錦繡筵年來哀怨切復此感繁絃
花月可憐春房櫳映玉人思繁纖指亂愁劇翠蛾顰授
色歌頻變留賓態轉新曲終仍自敘家世本西秦
春日山居即事
草動三江色林占萬壑晴籬邊春水至簷際暖雲生溪
犬迎船吠鄰鷄上樹鳴鹿門何必去此地可躬耕
閒步
卜築蒼巖畔為園碧水涯浴童依淺瀨浣女散晴沙中
散林惟竹東陵圃是瓜村頭歸欲暮巾服映殘霞
江上言懷
野闊風雲入天廻楚蜀通渚禽多白鷺巖樹半青楓哀
怨湘君曲平成夏后功晚來懷古意極目送冥鴻
平野蒼烟合高城白鳥過澤蘭懷楚客石竹隱湘娥谷
響歸樵唱江鳴發棹歌夕陽葭菼外將奈暮愁何
楚眺
眺迥臨高閣三湘萬里餘草邊雲夢獵花下武陵漁白
日山川氣清秋水竹居仙蹤同覇業消歇總愁予
李沔陽自大梁經裕州因贈
雪夜梁王宴霜秋宋玉愁回瞻嵩嶽峙去逐楚江流少
室三花樹滄浪一葉舟南行正搖落知爾憶林丘
張子魚過訪
故人天上至清宴夜深開澤畔微芳度江臯暝色迴楓
林停翠幰月岸擁金罍正苦歡娱逼無令候吏催
宴魏子園亭
池館名江國賓朋實楚材屏間烟霧濕鏡裏芰荷開鶴
以吹笙下魚因鼓瑟來邀歡須秉燭歌妓莫頻催
山莊雜興
老夫諳稼穡次第葺園廬對酒惟田父呼門絶里胥桑
麻經雨後花竹宛秦餘如此生涯足何勞薦子虛
事去心逾壯年來迹轉孤濯纓臨漢沔安枕荷黃虞春
澗偏魚鳥秋窗近竹梧出逢鄰叟飲醉倩野童扶
江暉
謝政志喜
雲戶焚魚珮烟汀放鷁舟寂寥傷白石浩蕩想丹丘挂
席牽風穩垂竿颺月流故園松竹在聊得慰窮愁
馬汝驥
遊安花寺
懸刹俯山河飛梯繞薜蘿乍寒黃鳥澀向晚白雲多四
壁開經藏三天落梵歌淨心窺浩劫蒼蘚柰碑何
飲城南水亭
天上開朱檻城隅進綵船移尊臨水竹繞坐落風蓮北
海晴窗映西山晚鏡懸漁歌聞隔港歸弄月嬋娟
劉士竒
秋夜旅懷
為客方如晉還家復入秦音書徒屬望燈火自相親草
色連朝改砧聲向晚頻那堪千里外猶有未歸人
王謳
夜坐書懷柬劉伯敘
一官彌歲月為客久京華道路愁長塞田園憶故家沈
雲風散角棲雪夜驚鴉身愧虞翻老疎狂秪自嗟
秋夜聞雁
最苦思鄉淚今宵為汝多秋隂連海嶽歸路識星河未
信銜蘆葉真能捍綱羅楚雲一萬里故渚擬須過
王鳳靈
次梁學泉吏部徐州舟中夜酌之作
石仄江逾勁峯迴日易斜歸鴻迷極浦飛鷺落平沙越
客同杯酒春光正柳花相看仍意氣行路莫深嗟
許相卿
晚晴
苦雨連旬日初晴一振衣殘雲依海嶠新水到柴扉僻
性嫌山淺塵緣與世違斜陽疎樹裏清影日邊歸
朱豹
送顧經歴之福建
京華倦羈旅憂思喜南天烟柳山頭驛春溪樹杪船官
清蓮幕靜地暖荔支鮮况值干戈少詩篇紀歲年
李鳴鶴
山居
石洞幽閒處深林下鹿羣溪喧前夜雨鳥語半山雲樹
暗聞嵐氣巖明見溜文藤花照潭水風日共紛紛
石壁日初上春山風乍晴偶隨黃犢出閒傍綠溪行幽
鳥淡無語落花如有聲廻看飛瀑下樹杪白雲生
袁淮
秋夜宿堠馬驛寄舍弟渙
月騎停沙浦風林出驛樓青燈萬里客玉露九霄秋失
路添星鬢還家滯驛舟未成春草夢徒有越鄉愁
廖世昭
定光塔登高
寶塔層層上危欄面面開秋城圍野曲遠水接天迥日
射珠光迥風迎鐸響哀長安知萬里目斷朔雲堆
張治
萬壽節朝天宫習儀
看佩移宵燭聞鐘候曉鷄鼓嚴千隊肅嵩祝萬聲齊鳳
吹隨金仗龍宫隱玉題回看天北極香案五臺西
清溪阻雨
客愁已若此况聽雨聲多潮氣連滄海江光湧白波暝
雲低野渡濕鳥掠船過咫尺齊山色蕭蕭鎖薜蘿
秋日登城樓用南田韻
城臨孤壁迥樓出萬峯開域勢銜天闊江形抱楚洄野
風吹日落霜雁切雲哀直北長安道憑軒首獨回
草市廟
登臨猶不倦倚杖更山扉舊壁龍蛇落空堂蝙蝠飛雲
香流别澗樹影動深磯便欲招仙侣青天振羽衣
秋郭小寺
短髮行秋郭塵沙記舊禪長天依片鳥遠樹入孤烟野
曠寒沙外江聲細雨前馬蹄憐草色藤月自娟娟
同楊後江黃希齋趙洪洋陸雙石迎祥寺分韻
得溪字
郭外逢僧寺林深野路迷捫蘿凌石磴隨柳過青溪花
梵聞經語松風聽鳥啼向來幽僻意欲就白雲棲
江暮
薄暮回江舸輕風滿柁樓水空天上下波動月沈浮鷺
宿洲逾静鐘鳴寺轉幽漁燈依近浦明滅向沙頭
放舟
野水孤舟動春帆江色開烟花迎䌫出沙鳥傍人來雲
白唐朝寺山青玉女臺乾坤意無限隨意葛巾頽
李默
秋夜泊下邳值雨
濁河元楚塞古驛自秦城旅泊河山異飄零風雨生波
濤喧獨枕鐘鼓暗深更秋事方蕭索應知歲晏情
黃佐
雨
膚寸雲初起彌天雨正狂魚龍空窟宅草木各輝光爽
氣連南紀愁隂接上方故山青未了歸夢此宵長
對月
江月初成鏡山城獨倚樓徘徊如伴客浩蕩更隨舟陌
上清光滿樽前爛漫遊豈知離别後對爾轉添愁
彌羅閣秋望與馬子仲房
羽觀臨霄漢飇臺出薜蘿霞觴延客久琪樹受涼多日
色隱平楚秋聲連大河君看愜幽意吾醉即狂歌
何棟
玉泉
鬼斧何年鑿仙源此日看濺珠翻石溜拂鏡漾晴瀾鸚
鵡春塘淨雲霞夕影寒分流入内苑故作九龍盤
登眞覺寺浮圖
凌空垂寶塔披霧出銅盤影照青蓮色光寒白露團霞
標窺日近風動洩雲寒静坐觀空界天花遶石壇
張衮
奉和順之陽溪别業之作
千峯羅杖底選勝武夷傍夜雨蘼蕪徑春風薜荔牆鑿
渠分海色種竹隱嵐光會發王猷興籃輿就辟疆
王同祖
涿鹿遇杜道士
晚渡桑乾水西風匹馬過寒城歸鳥急古道夕陽多邂
逅班荆地蕭條伐木歌悤悤更南北回首意如何
楊言
行舟次朱雲巖
迢迢山嶂月寂寂雁汀秋百丈牽三老千峯送一舟窮
猨相叫嘯祭獺互沈浮不是巫山路空餘楚客愁
田頊
寄玉谿舅
廉水扶桑北石城勾漏西吏情甘散地春色在扶藜榔
葉斜侵屋江魚逆上溪飄飄犯蠻府淚應暮猿啼
吳檄
春日
黃鳥鳴高樹春聲滿鳳城憐予長作客聞此倍含情何
處步芳草出門逢友生東風隨杖屨迢遞晚山晴
陳大濩
十五夜舟中對月
水國人初靜江村月漸高九天開霽色百里見秋毫興
已懷鱸鱠官猶滯馬曹孤舟對清夜湖海思滔滔
張含
離夕有贈
仙子武林溪春深歸路迷翠翹迎露濕羅袖避風啼留
珮花籠玉分釵月印犀金杯延落日酒醒各東西
南浦盈盈淚東風小小年廻鐙窈窕夜分鏡泬寥天銷
骨驚花箭離腸泥酒船可憐明月子依舊影娟娟
汪本
溪行呈元之族祖
雨濯山光潤風吹溪響清有懷成遠詠無伴趁幽行野
草不媚世沙鷗寕近名歸來卧松石新月西林生
旅邸述懷
歲月秋將晚風塵鬢欲華孤雲天外影寒菊夢中花濁
酒賖難得滄洲興未涯何當返初服歸駕鹿門車
王希旦
僧院訪蔡可泉荅莊石山來韻
我欲重來此君能幾日留居然人外境已似故鄉秋别
院幽芳雜諸天色界浮都無簪組意猶自問歸不
桂華
丙子重過石上
五載今重至人閒地亦幽坐深松月夜吟苦竹橋秋問
宅憐曾舍尋山憶昔遊主人無限意翻恐僕夫愁
董穀
金山寺
孤絶江心寺烟波接渺茫浪花浮石磴帆影落僧牀金
碧輝天界歌鐘起下方月明潮落後倚檻聽鳴榔
方邦望
春日别洪子
枝上曉鶯飛江亭春未稀輕舟移浦漵别酒惜芳菲風
急寒潮響天長遠岫微此時頻徙倚空憶謝玄暉
文徵明
夜坐
溽暑夜不寐涼風初解圍起看星漢動坐久語音稀殘
月耿猶在流螢忽自飛一聲何處鶴露下欲沾衣
石湖作
落日淡烟消平湖碧玉搖秋生茶磨嶼人在越城橋樹
色晴洲斷鐘聲古寺遥西風吹短鬢還上木蘭橈
追和錢舜舉山居圖
翠深山帶屋綠淨水通門泉石情還重丘園道自尊種
莎添野色留竹護籬根樂事惟心會休逢俗子論
飲酒
晚得酒中趣三杯時暢然難忘是花下何物勝尊前世
事有千變人生誰百年唯應騎馬客輸我甕頭眠
四月
春雨綠隂肥雨晴春亦歸花殘鶯獨囀草長燕交飛香
篋青繒扇筠窗白葛衣抛書尋午枕新暖夢依微
蔡羽
野興
落日愛人影鳥鳴山谷長逢僧溪上月飲客竹間牀得
雨瓜先落迎霜橘早香開門三萬頃隨意飲滄浪
春去
謾說春歸去多情無計追勝遊須秉燭餘興獨臨池鳥
怨花飛急杯嫌月到遲三眠楊柳足正是浴蠶時
曉起
竹色衣全綠林光露未晞隴猿催夢曉塞月墮烟微别
恨琴中語流年客裏歸悠悠花上蝶偏作合歡飛
懷履約
載酒尋蕭寺風烟古越城竹房穿月冷葛屨照霜清溪
上叮嚀别歌中慷慨情如余空自老念子早崢嶸
積晦
積晦衾常薄初暄花亦希蛟潭生潤氣汀樹挂寒輝倚
杖白鷗起罷琴黃葉飛柴門臨磵道蹤跡太幽微
暮春山居
斜廊下塔影半嶺送湖光紅霧花藏島寒泉竹隱房空
虛時墮翠寂寞自生香客過蒼苔合翻經日漸長
張膳郎席上
官舍迴深巷頻來識苑牆緩吟春草秀靜語晚巵香沙
柳初藏鵲溪雲復滿堂官橋紅燭散驚動宿鴛鴦
齋宿
驛使催乾鵲齋居廢曉眠霜籠官道月木罩故宫烟朱
邸聞鷄早銀潢度馬堅天河光未滅正挂玉樓前
闕下咏雪
寒光逼四隅瑞氣滿皇都素女開金鏡遊人在玉壺蓬
萊駕白鳳湯殿浴霜鳬别有藏香室紅烟下碧衢
春日徐氏東園
入洞多門戶乘高野望饒花欄依曲磴潭水接流潮院
院遊難盡鶯鶯聽轉嬌屏間有弦管待月輙通宵
徐霖
除夕禁直書事
夜色浮宫殿星河耿不昏御香飄十里銀燭照千門祗
覺天顔近俄承詔語温徧書春帖子知是沐殊思
謝承舉
晚雨
枕簟渾無暑園林早占秋荷風晚池靜槐雨夜堂幽藥
裹休頻檢書籖散不收虬髯先著雪今已漸侵頭
白苧辭新服黃紬理舊衾月華雲掩鏡簷溜雨鳴琴花
片渠流急苔錢石繡深閉門淹病嬾誰肯為招尋
春讌次徐子仁韻
金屋人堪貯銀燈客競豪舞輕簾外柳歌掩扇中桃雨
漏春聲緩霜弦夜調高深杯拚達曙明日是花朝
白兔
夜月絲千縷秋風雪一團神遊蒼玉闕身在爛銀盤露
下仙芝濕香生月桂寒姮娥如可問欲乞萬年丹
泊新塗
水帶孤村遠山環野寺深漁樵爭晚渡鐘磬出秋林燈
火鄉人語風霜去客心含情望東北斗柄夜江沈
蘭若晝寢夢接劉與之施以德任仲修言笑
去子無千里旅程南北分江船揚子水人面蔣山雲雙
鯉投空札孤鴻念故羣離懷欣有慰夢裏得殷勤
金鑾
立秋日呈一二知已
久雨銷長夏涼風生早秋野航如市集江水入城流迂
闊從人笑艱難豈自謀違時况多病寂寞戀交遊
子房山
報主元非漢封侯豈為留早求滄海士晚伴赤松遊故
國山猶在黃河水自流王孫歸去好春草徧芳洲
崇明寺荅木雲禪師
野寺臨晴晝園花照暮春夕陽千樹繞芳草一江鄰有
客來何處逢人寄此身遠公能好事頭白更相親
泊淮上
愁輕遊冶興老重别離情野戍寒更盡河橋春水生斷
雲疎雁影殘月亂雞聲明發應千里蕭蕭過楚城
柳堤
春江水正平密樹聽啼鶯十里籠晴苑千條鎖故營雨
香飛燕促風暖落花輕更欲勞攀折年年還自生
漂母祠
古渡臨祠廟長淮接市門旌旗搖白日風雨鎖黃昏貧
賤求知已榮華少故恩湖邊逢牧竪猶自說王孫
邢參
懷吳奕嗣業
共泛荒溪際悤悤兩月來薰風老苜蓿霖雨熟楊梅裹
茗尋僧試看花許客陪遥知明月夜獨棹酒船回
王寵
聽琵琶
紫塞傳龍撥崑丘學鳳鳴春風吹白雪總是斷腸聲司
馬千行淚明妃萬里情當懷愁未已天末海雲横
張詩
過抑齋先生
偶過維摩宅悠然南郭陲閉門芳草合入室白雲移塵
俗了不染道心閒自怡焚香素饌罷斜日下花枝
送吕思抑募兵
六郡募竒兵三韓列漢營甲光開絶塞海氣動高旌楊
柳關山月梅花雨雪情引弓十萬衆不敢復横行
鄭作
除夕
除夕愁難破還家夢愈頻十年江海客孤館别離人殘
漏聽還盡寒燈坐愈親梅花滿南國誰寄一枝春
有感
越客居梁久為歌尚越聲秪緣秋夜苦長繫故鄉情三
徑黃花暗孤燈白髮明憂來獨凭檻鴻雁正南征
程誥
送友人遊沛中
傾蓋即相知逢君自恨遲丘園遽為别弧矢獨何之雲
指眞人氣風歌猛士詞荒臺如更上莫及暮秋時
登北固山
松林度幽僻蘿磴轉孱顔眺望堪千里東南有此山江
流包楚徼地勢控吳關萬古登臨意風檣不暫閒
白沙逢佘子陳却送之金陵
新詩滿行槖相見未遑論趁月浮江舸乘潮入郭門聽
歌桃葉渡問酒杏花村羨爾遥乘興無由共舉樽
峽夕
楚塞連三峽巴雲暗五溪鄉心春雁過客淚夜猿啼百
丈緣流險雙厓壓樹低孤城舟巘麓江白露淒淒
夜泊乾灘寄肇之
江迥月娟娟蘆花渚路連暝沙團宿鷺風樹曳驚蟬廟
祭傳儺鼓津喧索渡錢愁心付漢水遥寄秣陵天
傅汝舟
中秋烏石山
良夜孤峯頂秋天隂復晴大江烟下滅低月雨邊明雁
過聲猶濕雲收意未平狂歌誰獨和漁笛隔洲鳴
傅汝楫
移家
世情那可問青歲欲移家魚得陶公法耕燒龐老畬種
桃求漢核食棗慕齊花醉卧滄浪曲科頭看日斜
傅起巖
京師書事次舒國裳殿撰
京國烟花重盧溝雪樹消宮陳開帟幄仙仗下簫韶御
酒葡萄綠官庖芍藥調天顔多喜氣報捷在今朝
鈕仲玉
返照
返照吞江色歸雲護石田半含吳地曲不盡越山偏萬
木回元氣羣鴉接暝烟飄然陸魯望隨意泛湖船
微隂
雲氣微含雨江村小作隂烟中雙鳥沒天際一龍吟落
日傷春事扁舟繫客心放歌巖木動隨意酒杯深
趙金
過菱湖
去去餘不路遨遊一問津村孤船作市地絶水為鄰菱
藕官租足魚鰕野饌新衆山遥映帶相對碧嶙峋
徐璘
甲子除夕宿魚卿館
旅跡元無定哀情此更加飄零逢歲夜惆悵宿君家醽
斝春生綠風霏雪度花故園今夕意悽斷若天涯
將歸夫椒泊湖口作
咫尺胥臺路風波滿渡頭鶴情懸碧壠蓴思協滄洲柳
暗藏歸漵花深引去舟白雲為帶處彷彿識仙丘
宿治平寺
暝色投真境精廬一駐車暮山飛靄遍春嶺挂星疎澤
近窺汀火溪深宿夜漁良宵不成寐花月在香除
江上别盛太學與明
草色汀芳綠歸心鬢欲華楚江臨别路春水怨天涯飛
絮淒征軸青烟暗遠沙無勞歌折柳腸斷是清笳
宿西莊懷幼子
出郭風烟澹林扉映綠波水回全作帶樹古半懸蘿月
白鴻聲切花寒露氣多佳遊成獨宿良晤惜蹉跎
冬日重過西莊
背郭雲莊靜孤村雁蕩情岸回沙半出山遠雪微明草
戶連郊色寒簷傍竹聲夜深靈籟作宿處本香城
山家
山家日翠微澹蕩挹清暉溪水繞門綠巖雲當戶飛夕
陽啼鳥盡細雨落花稀遲暮何知客逢歡便作歸
題鄒氏山居
草戶烟波上林扉碧嶺西柳邊時繫艇花外忽聞雞圃
樹縈窗暗山雲度檻低主人開徑處惟有綠桑蹊
滄浪亭作
窈窕滄波寺玲瓏水上扉綠窗雲竹淨朱戶露花晞魚
逸晴偏躍鷗閒晝不飛東鄰精舍近無慮戴星歸
臘日山居柬淳甫
生事同寒鵲冰霜意若何黃金初歲盡白髮暮愁多世
慮銷雲梵冥心托薜蘿故人年亦謝良晤惜蹉跎
幼于攜酌南館
避暑南樓暇逢君遲客時綠隂消夏氣清曠貯涼思林
密雲歸早溪深月到遲興闌杯末徹惆悵暝烟滋
川上晚步
野步斜陽外逶迤度廣㕓荻花明翠渚雲葉散華天水
冽含霜氣山青帶暮烟正逢同稼日春酒興相牽
春日登灣上水樓
心賞歡同調聊成暇日遊暮窗紆翠岫春檻抱滄流蕪
綠烟催暝花寒雨作愁紅芳坐來歇登處且消憂
姜玄
暮秋集白陽山人五湖田舍
倚檻開湖色鈎簾見浦沙晚田惟種秫春浦亦宜瓜落
帽松風近浮觴竹日斜坐來忘出處幽意愛陶家
張金
題丁道士小房
一徑晚來雨千巖秋正深潭空魚出藻果熟鳥窺林絶
壑蒼烟斷危廊敗葉侵此中堪辟穀人世信銷沈
陳籥
送辰翁還閩
飄零同楚越此别各風烟後會知何日相思動隔年孤
燈雙淚盡萬里一帆懸誰見家園好椒花勝裏傳
劉嘉胤
過吳嗣業東莊
塵容與俗情到此異平生始向亭中坐還來樹下行小
池當面淨獨鳥隔林鳴更勸君栽竹他年約聽聲
張本
秋夜登閶門城樓
月白三吳晚風清八月秋芙蓉照江國蟋蟀上城樓海
思飛雲亂鄉心落葉愁忽聞黃鶴笛清夜重淹留
徐階
夜行安山道中
木落境蕭蕭殘燈照寂寥病驚時日暮愁厭客途遥急
澗聽逾響荒村語不囂月明如有意深夜伴歸橈
瓜洲風雨不克渡江
未遂歸來願空驚歲月奔布帆三日雨茅屋數家村山
氣遥連海江聲近在門無緣得飛渡東望欲消魂
廣信阻雨有懷子明弟
山國夏多雨冥冥氣不分石田寒貯水松徑濕蒸雲灑
密愁仍見聲微醒故聞西堂何處所知共惜離羣
夏日遊通惠河
頗憶三江遠乘流意若何水聲秋氣入竹密雨聲多熟
果當尊落驚禽拂棹過柳隂催繫纜欹枕聽漁歌
題西莊巷
問訊高人第城西莊更幽竹深秋靄合花重夕隂留澗
水斜通柳雲峯曲抱樓不知塵世外何處有丹丘
送王國完東歸
春色千門柳歸航兩月塗歲更鄉夢切客去草堂孤會
合期猶阻翻飛意不無瑁湖煩問訊松菊恐荒蕪
送顧起元甥壻之京
病中愁送客况復是殘年雨雪三更夢江湖萬里船天
垂龍塞沒星接鳳城懸到得燕山路應書數字傳
分水關
峻嶺開閩服重關限楚氛星隨分野異地漸燠涼分人
語聽難辨山名得未聞所嗟南逝水不似北歸雲
鄭曉
彭城
彭城天下險萬里接河源落石東南斷飛濤日夜喧江
淮連絶島齊魯入平原寄語當關者征求無太繁
張時徹
自清泉至衞源舟中作
不是滄浪水臨流試濯纓桑鳩依葉語麥雉引雛行汎
渚枯槎出楊帆返照明渡頭簫鼓近稚子亦相迎
行邁未云已仍為江漢遊青山隨處好况乃在滄洲木
密衆禽亂川平澹月流停橈來曲渚驚動夜棲鷗
楊蔡二子至留酌
有酒一斟酌相看即故人清溪落日靜輕燕蹴花頻薄
餉新炊霧高懷得借春誰憐仲蔚第碧草細生塵
送潘直卿
鴻雁領秋色江南桂子香旌懸石門近雲度剡溪長白
水朝朝霧黃蘆夜夜霜那堪正蕭颯把酒送潘郎
送鄭本德
二月河冰泮輕舟棹碧波柳交行旆綠雲出曉風多北
闕甘泉賦春風寶劍歌天涯一尊酒相送意如何
郊遊
路出片雲外烟霞萬井同江山二月雨楊柳一春風草
舍面岑石清溪多桂叢塵心應自遠長嘯此宵中
秋日雜詠
初驚楊柳變復訝洞庭波欲採蕙蘭去其如霜露何遠
林霞護竹平野雉穿蘿落日村舂急豐年黍稷多
官城元枕水朝暮白雲歸寒憶蒹葭落晴看鸂鶒飛輕
帆行木杪碧草照荷衣永夜月如練沙頭莫掩扉
歲暮山行
歲晚還行役空山聚客星梅花千澗白桂樹一冬青水
淨燈偏亂雲深戶不扃青宵無别夢趺坐誦黃庭
永寧寺
春風將客騎日日到山亭坐愛苔生石香憐花滿庭竹
圍華屋秀雲冠遠峯青有客能相款銜杯不願醒
長安道
月曉開長樂風清遶建章龍媒馳道出鳳吹彩旌揚繡
陌生朱霧銅溝映綠楊渭橋春水漲日日浴鴛鴦
春日舟行四首
出郭便如意春光盡眼中雲衣浮石淡樹杪著霞紅野
渡新添水村禽各佔叢桃源在何許宛轉未能窮
為愛春流好初晴即放船林臯青帶雨江露澹生烟漁
唱因風亂鶯花鬭日妍瀛洲應不遠凝望轉堪憐
空聞玄圃勝何似碧溪行積雪千峯白斜陽一鏡平艫
移平罣藻岸轉只聞鶯信是滄浪好中流試濯纓
青雲將畫舫步步可憐春野草風吹綠山峯雨洗新花
枝初綴蝶燕語故招人村叟亦何意逍遥傍水濱
曉起
晨星開曙色風鐸響簷端白髮綈袍敝青山病骨寒畦
蔬雞啄亂園果鳥銜殘竹裏收遺籜新裁處士冠
春日舟行次韻
春郊芳草色步步引仙舟未試登山興先為載酒遊輕
雲籠過鳥斜日趁歸牛最喜初晴霽羣峯翠欲流
渡黃河
黃河回九曲適郢乍經過積雨初添漲無風亦自波人
行沙岸小樹近夕陽多為愛滄浪曲因之鼓枻歌
月夜燕客朱氏園亭
窈窕將軍宅招邀長者車彩霞秋竹亂零露夕花舒水
抱庭除碧屛開石鏡虛尊前好明月相對意何如
廣陵曉發
征夫逐草露夜夜月中眠霧擁玄猿嘯風吹白雁旋有
江能繪樹無路不生烟旭日秋光淡芙蓉亦可憐
次南禺見新月有懷
衡門緣徑啓花榭倚雲成照水月初出近人蟲自鳴疎
鐘風外落碧漢樹頭平無限傷秋意同誰次第評
歐陽德
送胡九峯改太常少卿北上
丹楓江上路送爾倍沈吟南北如相避誰從話此心漸
鴻遵月渚倦鳥怯雲岑孤負溪山約臨風撫素琴
富好禮
枝江縣
寂寞枝江縣居民祗數家村中無吠犬城上集啼鴉風
送千山雨潮侵兩岸沙客途春欲暮紅見一枝花
李仁
茂欽至得德兆起居
不見黃生久天涯怨索居椒蘭懷楚客冰雪斷江魚白
日登山屐青春負郭廬虞卿能發憤會見早成書
李宗樞
度居庸關
峻壁含雲迥飛湍接澗回虛聞三峽險疑是五丁開荒
樹分天宇驚沙暗戍臺祗慙持節度豈是棄繻來
劉隅
過宿州
憶昔乘軺過霜飛楚甸清十年頻去國此日重含情浦
樹浮烟遠河流入海平山川望不極春草徧王程
李舜臣
過友人郊園
暇日薄言出郊原列薜蘿為將芳草歇亦是别君多即
檻看紅藥開尊面綠荷晚來烟境上率爾遂長歌
吳鵬
潞河發舟
解纜催笳鼓青春萬里行烟籠堤柳密水汎野鳬輕獨
立思王事無才補聖明此心懷魏闕惆悵棹歌聲
永平道中
疎雨未滑道秋風隨使軺磴危頻下馬溪斷不逢橋板
屋居何陋蒲蠻習更驕暝投孤館宿寂寞聽鄰簫
高叔嗣
飲任文選宅
敢謂齊年齒常嗟抱夙心文章知汝在交契為誰深華
屋春燈艷層城夜柝沈頼蒙終夕話客路一開襟
與鄒生遊香山宿僧房
遽愁春草歇驅馬春山中夜宿禪關下時將心賞同風
生近谷滿月照前湖空終愧淵明輩玄言對遠公
簡子陽廷評
終日秪緣此微官奈若何世情堪歎息身計任蹉跎客
鬢涼風早鄉心夜雨多故交誰復在無厭數來過
分水嶺晚行
客興日無柰兵荒歲屢加少年曾許國多難更移家遠
水通春騎孤城起暮笳馮高一回首何處是京華
二月十日至尉氏
含悽去舊里秣馬頓荒城是節春將半崇朝雨再晴倉
庚欲作語楊柳盡垂榮楚塞杳何所嗟予方此征
喜蕭司勲袁比部見宿山園
上客何時見中園屏卧遊門連莘野樹路轉信陵丘共
坐深林晚紛看落木秋非君憐病侣誰向此淹留
九月十日晚登城樓同川甫
暝色起郊關層城烟霧間千家響砧杵四顧滿雲山片
月增愁思涼風減病顔登高情未已還共此追攀
行至車騎關河南界盡處與親知别
山河未可盡行處與春長驛路沙俱白關門柳欲黃親
知還自反離别各相望且緩征車發中心戀故鄉
寓居慈仁寺遊覽
終日仙宫掩青松遶殿遮到來長春草行坐落天花閣
上王城盡門前官路斜微身隨處是何敢歎無家
毘盧閣上同伍疇中諸公西望
客來常一上對此西山平向夕簷楹立憑空閤道行楊
花飛暮野雨色動春城却戀同攜手都忘羈旅情
送别德兆武選放歸
燕郊秋已甚木葉亂紛紛失路還為客他鄉獨送君罷
歸時共惜棄置古常聞莫作空山卧令人望白雲
歲暮荅許武部廷議懷歸
掩閣日愁晚他鄉歲已深未能逃世網豈是戀朝簪以
我不如意憐君同此心故園春事及歸路儻相尋
初去都夜
汎舟當日落解佩及春歸病比相如是情方叔夜非暖
雲蒸海氣殘月吐洲暉今夕孤懷客誰云伴少微
子脩侍御見過時謝病
郊扉臨巨壑野日照晴空柳色春衣上波光曉鏡中當
軒留駟馬出戶倚雙童欲問朝簪懶人今卧病同
與客遊宋戴樓城門九老泉上
草屩相攜處田家水郭間林風動衣帶泉色照容顔軟
草留堪坐芳花折與還春城一散罷車馬更難攀
得張子家書
晚日照餘晴荒亭暗復明歸雲度深樹飛雨過高城蹇
劣慙當代棲遲笑此生空持一書札長歎故人情
雨後有懷子延
驟雨新秋晚微晴墟落間悠然抱藜杖率爾倚柴關空
壑纔容水流雲故滿山遥知城市裏應羡此身閒
和汝南見過
晚日留仙轡涼風勸客尊偶然擊筑伴依舊抱關門樹
落千重葉蓬吹萬里根病身一如此誰念在孤村
曉起
惆悵空堂曉蕭條秋氣隂懸窗對疎雨落葉滿重林長
往懷仙事端居養道心誰知歲復晚高志莫能尋
文水縣驛壁讀王司僕德徵詩因和其韻
長途無驥足短髮有漁舟感歎如同日羈牽自去秋寒
燈知客意鳴柝亂人愁屏上山川記何因認汴州
寒食定興雪中
二月鶯花少千家雨雪霏可憐值寒食猶未換春衣積
水生空霧高城背落暉忍看楊柳色從此去王畿
晚趨忻口
雲峯聊極目立馬獨愁心豈直關山遠其如雨雪深笳
聲先入夜邊氣迥生隂疇昔長征意蹉跎力不禁
仲春山行
春事殆過半客行殊未閒流雲開白日微雨點青山身
世本遲鈍林臯當早還烟郊草色長感此奈愁顔
三月二日交城大雪
建辰開此月上巳預今朝柳絮寒應未雪花晚故飄輕
盈對山榭點綴愛芳條若伴邊愁客經春總不消
沁州張源鋪
去國三年意還家此日心天寒客路永日暮衆山深沙
塞人偏老風霜馬不禁如何更萬里投跡楚江雲
量移湖南用文谷韻
歲暮邊隅客歸來見此身馬蹄穿欲盡虎穴到為鄰漳
水經塗舊湘潭去路新我生豈斷梗逐處任飄淪
武城漕河逢張使君憶考功舊寮
岸坼留餘照舟行稱晚風歸心千里倦行役一時同置
酒滄波上停橈綠樹中思君如河水何日不朝東
東郊雨中柬士量
閒居甘絶跡疎雨對芳原念欲開青眼誰還共綠尊林
煙旁舍午野色遠村昏自笑平生意無人空閉門
御選明詩卷五十六
