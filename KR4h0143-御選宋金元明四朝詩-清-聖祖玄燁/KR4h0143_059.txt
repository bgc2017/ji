欽定四庫全書
御選元詩卷五十九
七言律詩十七
謝應芳
除夕和諸葛用中韻
盡道王門可曳裾青山吾自愛吾廬新年且醉屠蘇酒
舊業重修種植書堂上弄雛慈母喜階前繫馬故人疎
東風一樹梅花雪折得南枝報鯉魚
陳伯大先輩偕邾中義陳容齋張子毅見過酒
邊以茶瓜留客遲分韻得茶字
白鶴溪清水見莎溪頭茅屋野人家柴門淨埽迎來客
薄酒留遲當啜茶林響西風桐隕葉雨晴南畮稻吹花
北窗幾箇青青竹題遍新詩日未斜
丹陽陳天倪及其弟剛中奔牛陳心遠諸羽士
避兵洞庭山寄此代簡
洞庭林屋聚羣山問訊曾逢賣橘船湖上白魚多滿尺
山中朱果不論錢仙家犬吠雲連屋澤國龍吟月滿天
辟穀有方煩寄我吾將多與世人傳
顧國衡萬戶席上與乃翁及元璞長老數客把
酒賦詩各成七言四韻
客來寒食清明日每日清風醉玉山綵筆醉題鸚鵡賦
寶香頻爇鷓鴣斑簷前脩竹翠欲滴池上小桃紅更殷
按得錦筝新製曲隔花黃鳥共間關
子英云玉山顧隱君今於同里法喜寺樓居日
鈔佛書至午而止餘暇則吟咏不輟雖親舊來
訪亦不往荅馬余因子英復去作此代簡
客來喜得平安信蕭寺樓居日掩扃湖近浪摇窗影白
地偏苔沒屨痕青羣賢方結蓮花社小楷猶鈔貝葉經
歲晩扁舟歸甫里好尋漁父過寒汀
奉寄楊鐵崖先生
光範門前三上書先生曾為發長吁畫橋楊柳藏書屋
鐵笛梅花落酒壺偶遇故人論北海相思一夜夢西湖
由來海内誇長句肯寄浮家野老無
再和韻寄趙彦深
平原公子午橋莊草木當年雨露香桂樹不嫌招隱士
桃花應喜識漁郎錦茵醉酒冬宵暖冰檻垂綸夜月涼
我亦欲拈横玉去為君三弄踞胡牀
寄章彦復
蘭省歸來日未斜閉門塵静似山家教兒楷字謄詩槀
遺客生綃寫墨花太伯祠前人走馬姑蘇城上樹棲鴉
知君觴處多懷古忍聽吳趨唱小娃
和陸宗魯韻贈夏師魯
百斛葡萄賸有餘一官不換只閒居窗含煙氣虞山近
門掩秋聲栗樹疎鴻鴈去來知幾度雞蟲得失竟何如
丈夫高蓋非無日聊遣閑情賦子虚
過震澤留别智愚隱長老蘇昌齡先生
淞江太湖春水生湖邊白鷗尋舊盟遠公沽酒壯行色
坡老賦詩慰别情燕子日長書屋静柳花風颺釣絲輕
相過不負青山約一櫂夷猶兩日程
劉旭齋過婁江客舍作詩贈之
正欲題詩寄草堂遠勞移櫂過滄浪十年同飲三江水
一笑相逢兩鬢霜田野無人鴉種麥漕渠通海蟹輸芒
憑君莫話悲秋事且復持杯送夕陽
馬公振以久雨懷思作詩見寄適千墩諸友朋
為謀道旁之舍因和及之并發巨浸之歎云
芳草萋萋春復春桃花應笑未歸人數椽矮屋清溪曲
一箇扁舟綠柳津且與往來乘款段從教圖畫上麒麟
老妻頗勝劉伶婦不惜春衣典酒頻
次韻荅許君善
小徑迂迥草欲迷村居如在瀼東西為煎新茗頻敲火
自掃殘花恐汚泥白首十年吳下客傷心千古越來溪
羣賢何日能相顧重為湖山一品題
和陳思忠過王德修草堂
曲塘柳岸似蘇堤編戶菑畬比鄭陂春日鶯花圖畫裏
秋風雞黍古人期開樽許共傾蕉葉出妓應教舞柘枝
老我杖藜慵出入草堂遙望為題詩
黃宗禮
星查池館東牀客冰玉襟懷我所知百榼葡萄春灩灩
一闌芍藥晝遲遲門前送却催租吏枕上還吟夢草詩
只恐繡幃人早起又催京兆畫蛾眉
寄題無錫錢仲毅煮茗軒
聚蚊金谷任葷羶煮茗留人也自賢三百小團陽羨月
尋常新汲惠山泉星飛白石童敲火煙出青林鶴上天
午夢覺來湯欲沸松風吹響竹爐邊
贈董明府惠炭
范叔寒多正不禁烏薪重惠比烏金賖來脫粟忙炊粒
留得焦桐好製琴環堵一龕春盎盎麗譙三鼓夜沈沈
硯池冰釋龍香暖寫我朝來抱膝吟
徙居横山口號
為愛横山山水清山前築室小溪縈老夫枕石看雲卧
兒輩求田候雨耕古井寒泉龍有宅孤村夜月犬無聲
廿年兩眼風塵暗猶喜如今見太平
重遊虎丘寺
不謁閭丘謁虎丘幅巾藜杖興悠悠飄蕭白髮三千丈
來往青山八十秋寶地近曾為戰壘劒池今復屬禪流
老松知我題詩意也學生公石點頭
次韻自述
百年有限恥求仙數口無飢賴薄田菰米熟來連日雨
菊花開到小春天方從易外窮羲畫無復詩中泥鄭箋
客至酒杯時一舉開籠放鶴舞蹁躚
過顯慶寺
六載重來釋氏家一甌新啜趙州茶杏花風後春何冷
柏子庭前日未斜拄杖賴能無潦倒闕文煩為補楞伽
要聽說法頻來往且喜平橋路不賖
懷詹伯遠
蝌虯殘書補未全齋居一榻坐來穿楊花繞屋白如雪
溪水出湖接青天冠蓋不來騎馬客鷗鳧長傍釣魚船
多時欲問平安信伏日題詩寄竹邊
次韻送秦文仲歸海上
溧水先生挽不留故山回首鬱相繆落花飛送九年客
行李歸來一葉舟勲業鏡中成白首耆英會上冠清流
獨憐詩社今寥落無復尋盟集舊鷗
沈貞
湖上
遠水晴山湖上村柳花飛雪擁柴門魚吹浪沫翻萍葉
鳥浴隄沙糝草根獨老一區揚子宅誰争三里謝公墩
青吟冷館無聊賴皓首空招楚客魂
張庸
楊子江晩泊與同舟劉伯瑾諸公
東鄞倦客家何許圵固鐘聲暝却聞小汛候潮船已泊
上弦看月鏡初分憑誰貰酒酬三益且自題詩咏五君
謾憶南湖垂釣處磯頭新水綠生紋
錢應庚
閏正月得復孺先生見教去冬寄懷之詩謹次
韻奉答
忽見新詩慰闊疎好懷憐爾獨思予無由横柳同垂釣
依舊匡山借讀書自惜交情嗟老矣即今世事轉紛如
西園寂寞梅花路腸斷春風處士廬
雅干
題破窗風雨圖
幽人高卧窗仍破其奈蕭蕭風雨何寒襲書帷秋氣重
潤侵衣桁夕陽多挑燈看劒聞雞舞貰酒連牀待客過
不道有人青瑣内春風隨夢入南柯
周棐
寄沂陽劉廷鎮員外
故人相與最從容尚憶論詩向夜中白首無家千里别
青山何處一尊同夢回孤館燈前雨目斷西風塞上鴻
誰識離懷愁絶處野亭依舊穆陵東
秦衡
題燕穆之楚江秋曉圖
幾聲哀角起寒譙一夜青霜脆柳條浦溆未明滄海日
客帆應發楚江潮山經太白西來險鴈轉衡陽北去遙
愧我無才重弔屈忠魂千古有誰招
華仲庸
暮春山中即事
翦翦東風生曉寒羣芳搖落自愁看牢籠詩景無神句
點檢花枝有月丹布穀催耕知雨足杜鵑啼血怨春殘
光隂代謝如彈指短髮刁騷不受冠
姜文震
題秀野軒
聞君溪上結幽居地僻時通長者車山愛夕陽留几席
竹因涼雨潤琴書碧香蟻嫩新篘酒白味羹分小艇魚
我亦有家山水窟十年無地著茅蘆
江輻
竹深處詩
萬玉深中搆草堂風清幽致逼瀟湘羣龍垂影秋無際
獨客高吟興正長雲壓四簷飄翠雨暑消三伏墜玄霜
清芬不許紅塵入寒溢苔花滿石牀
魏奎
秋日訪友席上賦錄似耕漁
開遍芙蓉菊未花杖藜隨意踏江沙水雲遠接青山色
林木深藏處士家酒熟一尊香漉蟻詩成兩袖墨塗鴉
兒童安識吾徒樂只聚飛蚊醉館娃
金信
赤松山
桃源洞裏時一到紫雲觀前今始遊黃冠洗藥丹井水
白羊化石青松丘丹光半夜赤於日天氣五月涼如秋
竹皮之冠小鶴氅何以寘我神仙流
周衡
秀野軒詩
背郭幽居如畫裏斷林春水綠迴環樹連煙外啼猿寺
門對湖中過雨山送客馬嘶清蔭去鈎簾鳥度亂花還
十年奔走風塵際肯借凭闌一日閑
客中九日呈良夫先生
疎疎冷雨濕重陽遙對青山舉一觴白髮又饒今日醉
黃花仍送去年香只宜覓句醉秋意莫作登高望故鄉
不有幽人相慰藉客中那得散凄涼
丘處機
題天壇二首
峩峩峻嶺接雲衢古柏參差數萬株瑞草不容凡眼見
靈禽只傍道人呼鑿開洞府羣仙降煉就丹砂百怪除
福地名山何處有長春即是小蓬壺
四面諸山若附庸突然中起最高峰每看晴日移壇影
常說寒潭卧黑龍沆瀣要和千歲藥茯苓先斸萬年松
擬尋活計參真趣又隔煙蘿第幾重
初入峽門
入峽清遊分外嘉羣峰列岫戟查牙蓬萊未到神仙境
洞府先觀道士家松塔倒懸秋雨露石樓斜照晩雲霞
却思舊日終南地夢斷西山不見涯
至回紇城暇日出詩一篇
二月經行十月終西臨回紇大城墉塔高不見十三級
(以甎刻縷玲瓏外無層級内可通行)山厚已過千萬重秋日在郊猶放象
夏雲無雨不從龍嘉蔬麥飯蒲萄酒飽食安眠養素慵
梁大柱
凝神庵
庵廬占勝倚巖扃中有高人謝俗名書卷獨存標月指
松風聽儗瀉潮聲袖磨銀鼠花生纈墨洒金鸞草間行
回首浮榮空一夢湖光蘸碧遠山横
張嗣德
灤京八景(錄二首)
龍岡晴雪
陰山積雪亘春秋霽景玲瓏燦十洲玉展畫屏當黼扆
翠凝香霧繞龍樓吟懷暖動鼠鬚筆酒力寒輕狐白裘
清署年年動游幸冰壺六月坐垂旒
灤江曉月
灤江曉月漾琉璃皓景沈沈碧海西監牧平沙時洗馬
趨朝青瑣政聞雞鐘聲破霧騰珠刹橋影垂虹枕玉溪
夙德詞臣勞扈從恩承紫誥又春泥
馬臻
越中言懷
分甘茅屋老蒼苔不是明時棄不才避社燕歸楊柳合
趁虚人散鷺鷥來半江落日明漁浦兩岸回潮掠釣臺
吳越争雄俱一夢年年杜若滿汀開
初春即事
東風又到武林城静裏看春各有情怕說利名多晝睡
愛尋山水每閒行傍人冷笑營巢燕求友翻憐出谷鶯
世事不窮時易失翠微深處夕陽明
貴公子
麝沈灰暖瑞煙輕十二闌干轉畫屏翠袖閒調鸚鵡語
牙牌分牓牡丹名半垂簾幕因春冷未放笙歌為宿酲
颭颭流蘇風不定隔牆時送賣花聲
春日寫望
遠山重疊眼空明淡拂生綃絶點塵半舸夕陽喧酒客
一樓寒色倚詩人早鶯懷舊隨時至芳草無情著處新
却憶城中有貧者杏花開盡不知春
寄越上友人
分袂沙邊兩歲餘生涯别後竟何如雲迷禹穴無來信
秋隔吳山有故居思斷碧天江漠漠吟低白日雨疎疎
郊墟昨夜新涼入珍重佳兒好讀書
擾擾
擾擾行塵應接勞繇來斥鷃樂蓬蒿胸中丘壑開圖畫
霞外光陰託酒醪未必漢廷疎四皓至今吳地祀三高
功成便合謀身退緱嶺春風正碧桃
春日閒居二首
滿院春陰半掩扉杏花猶怕曉寒欺蘚痕帶露侵棋石
山影分雲落硯池貧久家僮生去意社遲梁燕阻歸期
詩成一餉無人說芳草連天寄與誰
數峯青處敞蕭齋自斫楊枝傍水栽問字無人攜酒去
消閒有客抱琴來遙汀風急鷺雙起古岸日斜花亂開
衮衮光陰堪一笑城頭畫角為誰哀
送梁中砥歸句曲
家住華陽第幾峯又將琴劒去匆匆地浮雲氣連山白
露浴丹光入夜紅千里音塵隨斷鴈百年聚散類飛蓬
吳頭楚尾關春恨盡在鶯聲柳色中
楊花
品題曾入百花名長恨濛濛畫不成灞岸雨餘黏穗溼
章臺風暖撲人輕緩隨流水知無力閒度高樓似有情
想得山齋清影裏亂和蛛網惹柴荆
蝶
曾隨秦女踏青陽幾被鶯捎出建章芳草夢寒迷碧色
杏花雨細宿紅香粉凝薄翅春無力恨入脩眉晩斷腸
寄語莫尋歌舞處五侯門第有高牆
雨久江邊餞别
别意千重酒暫停放歌一曲向君聽家貧禮數多相失
雨久支干盡不靈古巷聚人祠櫟社暮潮催客散樟亭
孤帆又傍誰家宿遙見沙田燐火青
新州道中
風沙渺渺客聯鑣時拂吟鞭慰寂寥車馬綠緣酸棗樹
野田青蔓苦瓜苗杜陵老去家何在阮籍愁來氣不驕
自笑閒人閒未得得閒終合隱漁樵
汶上即事
北關言别柳飛緜記得離家月又圓華髮流年身半百
黃塵匹馬路三千戍兵自裹餱糧送津吏遙迎傳驛眠
一夜南風吹汶水古榆深巷巳聞蟬
旅興
客中白日送青尊燈下裁書眼漸昏南浦一年雲隔夢
西風萬里月當門酥凝癭椀茶膏熟火慢筠籠楮被温
未覺情懷殊冷落終身衣食是皇恩
回南
家在錢塘江上春京華投老獨漂零玉泉山外雪猶白
金水河邊柳又青帽底流塵春冉冉花間行李髮星星
分明記得經遊處一路吟詩寫驛亭
途中寒食
行装迢遞轉孤城一路閒吟緩客程潑大雨晴餳粥冷
落花風暖筍輿輕感時巳悟莊生夢遺俗空懷介子情
只有啼鵑解人意平蕪漠漠兩三聲
野外
野外蕭條景更佳牧童將犢卧晴沙白鷗長遶分魚市
紅杏深藏賣酒家倦向客程添懊惱老看春事厭紛華
田翁也學青門隠料理荒畦自種瓜
謾成
暖催花雨溼行塵脈脈憑軒欲損神閒憶少年如昨日
只疑樂事是前身黃鸝紫燕春仍好剰水殘山物自新
可惜白鷗波浩蕩扁舟老却釣魚人
春日獨坐言懷
昔日歡娛憶此身名園歌舞接芳辰蟄雷夜送催花雨
香逕春迷鬭草人合沓樓臺形勢壯風流鶯燕語言新
眼前舊物渾狼籍休怪提壺勸客頻
桃花
淺碧繁紅又滿枝化工消息本無機豔滋曉露鶯摇落
香漬春泥燕掠歸金谷園中芳草在玄都觀裏昔人非
自從雲隔天台路劉阮如今夢亦稀
行春
行春無侣自遲留汀草汀花暖更稠馬援近來成矍鑠
謝安應合減風流乍驚語燕穿人屋無賴游絲絆客舟
老我光陰忽如此不判尊酒復何求
閒居自遣
喜無軒盖款柴荆靜裏天機見物情德愧王良千里馬
食無婁護五侯鯖海翁豈為鷗防慮稚子休烹雁不鳴
一笑行藏頭巳白新涼又到讀書檠
送楊仲弘之京
迢遞官塘官樹隂征鞍催發短長亭荆吳雨漲河流白
齊魯春歸岱嶽青玉宇風雲開北極金臺日月聚文星
近聞下詔求賢急劉向終須論五經
和仇仁近歲暮見寄韻
瑶琴三疊此心閒目送飛鴻信手彈千里故人行自遠
一聲白雪和應難賀公歲晩稱狂客鄭老才高只冷官
且向吟邊了身世西山暮雨卷簾看
越上感懷
曾負琴書到越中别來三十五秋風江山有待容回雁
歲月無情類轉蓬禹穴荒煙寒木老鑑湖舊水野田空
騎鯨人去知何在擬向沙邊問釣翁
山居寫興
人事喧喧任奕棋青山數畝是歸期分將藥草鋤雲種
買得松杉趁雨移老去故人多入夢愁來閒事總成詩
芒鞵布韤身猶健十里莎堤信杖藜
幽居
一逕荒涼長碧苔竹門斜對遠山開自操清白傳家譜
不受青黃致木災穴鼠苦銜詩槀去溪螯喜薦酒尊來
東籬滿地金錢菊多謝西風為翦裁
和山村見寄詩二首
休將野服染緇塵大患須知為有身藥餌任從留過客
是非終不到閒人山中相隠懷弘景谷口躬耕羨子真
午睡醒來春事晩枝頭梅豆已生仁
不成一事鬢先皤朋友偲偲喜琢磨千里音書歸雁少
滿城風雨落花多迸階新筍微過竹脫繭春蠶欲變蛾
惆悵少陵身老大壯心激越醉時歌
秋日閒咏
西湖晴雨畫圖間坐倚闌干自解顔無酒可供千日醉
有錢難買一生閒草衰春色來時路鶴宿秋聲起處山
横笛吹殘天又晩釣舟燈火入蘆灣
吳全節
崇禧觀
曲林古觀水西流天遣皇華駟玉虯高士遠分龍虎派
哲人久伴鳳凰游樓臺山色三峰曉池館泉聲五月秋
雲案凝香浮洞府坐令和氣藹丹丘
送原功太監南歸
漸覺文星闕下稀奎章兩見送行詩渭城朝雨歌三疊
湘水秋風賦九疑國典紬金藏鳳闕詞臣步玉即龍墀
席前時有蒼生問可向江南久别離
送虞伯生使蜀
送别應思舊所經秦川花柳短長亭三峰高拊仙人掌
萬里先占使者星錦水東流江月白潼關西去蜀山青
當年不盡登臨意待爾重鐫劒閣銘
題饒氏雨樓
夜夢蒼虯遶屋梁曉看飛雨灑浪浪潤㴠琴調清風遠
涼入書聲白晝長翠壁凝雲流石乳綠疇翻浪沃金穰
何時翦燭西窗下却聽檐花共醉鄉
題葉氏四愛堂
方今文采重奎章光照芝山四愛堂梅蕊春融冰雪界
蓮花晩静水雲鄉湘纍往矣蘭為佩陶令悠然菊泛觴
千古高風猶一日迢迢歸夢楚江長
玄妙觀
榴皮書壁走龍蛇池上芭蕉又見花北闕恩承新雨露
西湖光動舊煙霞春風日長玄都樹秋水星回碧漢杳
修月功成三萬戶蕊珠宫裏誦南華
季境舍人歸維揚朝中名公各贈以詩看雲八
十翁閒閒吳全節作唐律一首以授之
相君五馬牧饒時玉樹秋香生桂枝日麗鳳毛延世澤
風培鵬翼運天池平山堂北看紅藥析木津頭識紫芝
文獻通家遺一老塗鴉贈别寫烏絲
繁禧觀
門前流水泛桃花回首蓬山别一家曾把金莖餐沆瀣
閒揮玉麈看琵琶火存丹鼎春長好卷掩黃庭日欲斜
心與江湖天共遠大開瀛海駐吾槎
子昂諸賢賦天冠山五言詩二十八首模寫已
盡矣余遂作唐律一章題卷尾云
青山特地聳天冠聞說羣仙駕紫鸞浮世黃金空白髮
倚雲蒼玉尚玄壇松根怪石千年化檜頂飛泉六月寒
弘景定辭神武去鷗波浩蕩錦江干
夀慶堂
堂成仙子捧流霞文物衣冠見世家江上青山如玉壘
山中白石亦金華雲連夀櫟千年樹日映蟠桃幾度花
天府歸榮傳錦里行看丹鳳降黃麻
薛元曦
送文郎中奉使交趾
天子龍飛統萬邦玉符封檢下殊方遠人盡是雕題獠
奉使唯應粉署郎翡翠飛時銅柱濕鷓鴣啼處石門荒
炎風苦雨煩珍重蔞葉檳榔取次嘗
送陳都事使雲南兼寄李仲淵廉訪
送君銓選使滇池部落諸賢想自題明月先經䕫子北
長風却度夜郎西山橫塞雨驊騮滑花發蠻雲杜宇啼
為問霜臺李廉訪白頭官滿尚羈棲
宋顯父秘書惠海子北門之什次韻荅之
得君佳句見君情春半閒從海上行紅杏啼鶯沙苑邃
綠楊嘶馬漢堤平玉山地勢連雙闕金水河流注夾城
萬乘以仁懷遠邇遊觀宜著魯諸生
送朱本初之玉隆堂
西山紫翠簇芙蓉師住逍遥第一峰慎勿挽弓思射鹿
秖須鑄鐵學降龍閒穿曉月鉏靈藥醉拂秋風卧古松
應憶京華舊遊處蓬萊坊畔五雲重
題劉京叔歸潛室
獨構茅堂養道真滿前俗事罷紛紜磻溪夜釣波心月
汾曲春耕隴上雲長笑熊羆勞應夢直教猨鶴怨移文
近來傳得安心法萬壑松風枕上聞
萬歲山次韻
萬歲仙山聳碧空廣寒春殿最當中橋連綺石通三島
路遶銀河接兩宮柳拂甘泉巢翡翠花凝太液下冥鴻
年年此地經遊輦自是承平樂未終
張舍人遥碧樓
西北高樓入九天楚雲吳樹淨娟娟玉浮翡翠流青草
金削芙蓉列紫煙方匵尚藏周典禮故家猶繼漢神仙
想應公子登臨處明月吹笙彩鳳旋
慶黃晉卿任江浙儒學提舉
憶昨追隨到上台鼇頭先奪錦標回道人獨寶籠鵝帖
天子曾驚倚馬才禮以二儀宗太極名因三賦重蓬萊
只今教雨司吳越絶勝文翁化蜀來
大駕度居庸關
居庸雄據萬重山南北門分作漢關鼓角動時森虎衞
旌旗行處識龍顔禪宫路轉風煙合御苑春深草樹閒
待得長楊圍獵罷又隨車騎此中還
次韻王侍郎上都見寄
灤水東風静物華石鼇峯下駐仙車清明草檢歸黃閣
勝日開筵近紫霞萬戶砧聲聞别館九天秋色落誰家
仙郎賦罷長回首南去還乘八月查
寄贈華陽洞隱者
歸去華陽古洞天高情蕭爽絶凡緣牽蘿石壁書紅葉
散髮雲林卧紫煙長史玉經何日降隱居真訣至今傳
江東却擬尋君去合景回風問上元
黃石翁
碧桃
洗盡嬌紅出翠帷玉人無語背斜暉綠華前度通仙譜
天水何年染素衣宴罷瑶池春夢斷影寒姑射夜深歸
禁煙時節多風雨莫遣繁英一片飛
張雨
馬塍新居
浮家泛宅意何如玉室金堂計未疎歸錦橋邊停舫子
散花灘上作樓居澹然到處自鑿井玄晏閉關方著書
但得草堂貲便足人間何處不樵漁
西湖放燈
共泛蘭舟燈火閙不知風露溼青冥如今地底休鋪錦
此日槎頭直掛星爛若金蓮分夜炬空于雲母隔秋屏
却憐牛渚清狂甚若欲燃犀走百靈
次韻段推官觀潮
雪濤卷入白螺杯雲夢吞將灩澦堆陳馬直從天漢落
颶風先自海門來青山一向開銀壁黃繖中央立露臺
好在畫圖留壯觀江頭白首不堪回
次韻虞公和斷江和尚種松
松下微吟愜病悰支離潦倒似支公頂因巢鶴翻成結
心為依禪畢竟空陸子壇前春古淡葛洪井上雨青䓤
茯苓乞與楊員外誰復緘詩過浙東
遊華藏寺
湖上亂峯如髻鬟湖邊才子駐春鞍霜餘鸚鵡沙汀淺
日落麒麟墓道寒古壁風篁無盡意清尊雲海有餘歡
遠遊未羨䲭夷子直向飛仙乞羽翰
題雪景三香圖二首
春雪無聲入畫堂東風渾似北風涼秖緣何遜題詩少
信是徐熙落墨強青鳥下迎羅襪步蒼髯來近玉臺妝
匡廬也入幽閨夢睡裏山花各自香
雪羽飛來雪意濃國香狼藉暝煙叢倩誰與翦吳淞水
愛爾能吟柳絮風翠袖佳人玉跳脫平頭奴子錦熏籠
劒南畫手看前輩著粉施朱或未工
范以善雲林清遠館
華陽范監居幽眇不到玄窗未易逢山氣半為湖外雨
松聲遙荅嶺頭鐘常聞神女騎龍過亦有仙人控鶴從
安用乘流三萬里小天元在積金峰
舟次滆湖用柳博士夢薛元卿詩韻寄倪元鎮
兼懷鄭明德
遠思重逢茅小君香銷酒盡路三分五湖歸思浮天水
一霎秋陰過雨雲柳子篇章渾可法花奴絃索共誰聞
惟應自洗唐溪石填得金泥小篆文
次韻劉伯温御史春遊
草木幽馨澗道微白雲拄杖去如飛獨尋玉女洗頭處
相伴仙人採藥歸幾疊翠微深杳杳一簾紅素亂霏霏
何堪酒債兼詩債老却江南白苧衣
題范德機編修東坊槀後
一編上有東坊字慚愧詩中見大巫直想瘦生如飯顆
竟從癢處得麻姑咸池水淺孤黃鵠空谷天寒病白駒
擬共風流接尊酒秖愁塵土沒雙鳬
三月病懷
煮藥香中聽雨眠都緣未熟養生篇雪消春水深三尺
日上花陰過幾甎世事悠悠高枕外衡門寂寂暮霞邊
自慚病鶴摧穨甚却顧雲霄意悄然
吾愛吾廬
吾愛吾廬聊復爾眼前白石與蒼苔水從林木陰中過
風自房櫳曲處來薄有餘情歸竹素竟無長物受塵埃
先生閉戶成真嬾詩債敲門不厭催
乙亥二月還錢塘書懷寄劉師魯
黑頭時與王孫别春草又生天一涯貧甚馮驩猶有鋏
歸來丁令已無家葑田湖窄殘舟少墓道山荒剰屋斜
還憶菌巢書數卷雪麋應護手栽花(雪麋元洲白犬名也)
十二月五日雪晴
日光玉潔千峰立快雪晴時一氣凝當晝爐亭催埽巷
犯寒魚榜借收冰松皮石裂號飢鼠窗隙塵消觸凍蠅
青茁菜芽渾可愛倩誰春餤卷紅綾
鐵笛道人新居曰書畫船亭作詩以寄
蘇州去訪揚雄宅近水樓居似月波東府官曹知者少
西山爽氣望中多臺招天上仙人鳳池養山陰道士鵝
誰和涼風吹鐵笛莫愁艇子柳枝歌
荅董子羽見寄
清都聞已住多年鶴駕鸞驂與後先閶闔五雲宫樹暖
蓬萊初日羽衣鮮神仙翰墨唯皇象史館人材總孟堅
天上春風如舊識殷勤吹送寄來篇
再次韻實喇巴勒郎中春遊二首
楊柳三眠午未醒楊花飛雪散星星海中蜃氣春浮島
月下胎仙夜降庭尺素書來雲錦織紫鱗躍處浪紋腥
樓前政有三株樹翦斷西山一半青
鄰近桃源雞犬家不緣迷路得看花衣裳總溼三危露
服食惟消五色霞鶴塚浪磨崖上字漁舟潮閣渡頭沙
石盤棋子都狼藉莫向人間問歲華
八月十五夜待月
移牀露坐閒臨水浴鵠灣頭足芰荷秋已平分催節序
月還端正照山河老憐宋玉生悲思狂憶桓伊作浩歌
雲漢茫茫一巵酒白頭慚愧古人多
碧筒飲
採綠誰持作羽觴使君亭上晩尊涼玉莖沁露心微苦
翠蓋擎雲手亦香飲水龜藏蓮葉小吸川鯨恨藕絲長
傾壺誤展淋郎袖笑絶邪溪窈窕娘
上京賜宴王眉叟有詩次韻
從事何緣過草堂行都遣賜玉壺方遠勞使者紅塵騎
爛煑仙家白石羊中聖敢辭千日醉承恩獨許四明狂
金莖賸有三清露潤及葵心向太陽
次孫大方仙興詩韻
仙仗來時瑞霧屯真人玉女侍靈軒亭亭珠穗香煙直
爛爛扶桑玉色温花雨埽塵鸞帚濕島雲承韈蜃樓昏
至今星斗天壇夜望拜青都虎豹門
送人之茅山
桃竹齊眉草屨柔江雲曉溼木棉裘茅山一去五百里
楚月相望十二樓林下甑香黃獨月松根鉏冷茯苓秋
藥瓢料得歸來滿多病微軀我亦求
雨褱郭子昭御史
洞戶霾雲晝不開大茅南面水縈迴深山此日蛟龍喜
舊雨故人驄馬來澗道浮槎高寄樹石幢陰篆溼生苔
銷愁底用金陵酒賸引窪尊枕瀑雷
次韻荅吳興黃伯成
行盡松陰黃葉株三叉路口開茅廬青山對語惟捫蝨
落日催歸獨跨驢土木形骸嵇叔夜波瀾文字木元虚
殘年記得相存問莫道天寒無鯉魚
丹陽道中觀稼
行遍山東黃葉村縱横草路細難分荒雞戶暗蠨蛸月
落鴈天黏䆉稏雲下澤車傍縣酒榼延陵詞畔讀碑文
空山更覓牛羊逕入獸依然不亂羣
賦西塞山送趙季文湖州學錄
往來苕霅舊山川流水桃花思杳然溪女浣紗春雨後
仙人把釣夕陽邊漁歌未用朝廷覓惠政先繇隱逸傳
不信青衫涴塵土水晶宫裏住三千
猿臂笛
三峽家山已隔生一枝玉骨尚堪横攀援遠似穿雲曲
吟嘯高于噴竹聲栗葉霜黃天竺夢梅花春老玉關情
伶倫且為相娛樂誰問將軍善射名
夏商隱還京師
扈蹕行營三十載王門不肯曳長裾閒從甪里先生飲
與說圯橋父老書花外飛丸紅叱撥月中采藥玉蟾蜍
殘骸尚有刀圭分會向南山訪敝廬
和率性大滌十詠(錄四首)
鳳洞
第幾峯前蒼玉洞何年于此鳳求皇梧枝宿久毛皆變
竹實餐多髓亦香露溼紫苔春似錦月明丹穴夜生光
我亦鵷行舊儔侣雲中有路共回翔
翠蛟亭
誰見蒼龍劈石開此峰元自勝飛來闌干截斷山頭雨
贔屭翻將地底雷寒甚秖疑雲是雪霜餘每恨葉成堆
坡仙獨將無言說慚愧搜詩日幾回
丹泉
涵渟萬象一泓中欲探靈源未易窮丹窖久埋泉眼赤
珊瑚長浸石頭紅評來水味羞揚子收拾砂牀贈葛洪
一醉流霞三萬日年年分給羽人宫
天柱峯
此峰屹立浩無前信是人間别有天銅柱何煩天北際
蓬山寧在海東邊采樵巨蒻多無骨擣藥靈禽或是仙
老我不能為狡獪峰頭看月幾回圓
金陵僧來聞笑隱住持事繁風雨有懷
憶曾共坐繙經石語我松華壓酒方一自宜城居輔國
幾時天竺話連牀栖栖春草元桑楚歷歷風鈴替戾岡
乞得江南今夕雨與君聊洗夢中忙(後魏沙門法果為輔國宜城子加侯)
(封蓋浮屠爵秩之始)
閏三月三日北山看花不與盟
應笑黃花厄閏時後三仍復負芳期老無劉几簮花分
閒有陶潜止酒詩穀雨林中先紫筍鬱岡山口足黃鸝
韓湘自倩奴星去袖得瑤臺第一枝
盧大雅
舟中寄散木張外史
櫂郎催踏春溪舫阻我辭君散木亭江水未應春去漲
鄉山偏向别時青煙波釣艇新衝雨河漢仙查舊犯星
輸與仙都吉居士一簾山雨聽鵝經
薛毅夫
毛道士石田山房
數畆依山宅一區喜存磽确勝膏腴近因辟穀懷黃石
也復耕煙種白榆玉氣潤多山水秀松雲飄盡鶴巢孤
會當脫屣從師去乞取青櫺顆顆珠
荅虞叔勝用文靖公韻
青城文思涌波濤子復長吟海上遨瞻望白雲歌伐木
記從瑶島得餘桃百年風雅誰能記萬里煙塵共此逃
不是菊花知節序一杯負却蟹雙螯
富恕
垂虹
坤軸東南岸兩端巨靈擘華壓平川玉鯨偃蹇吞三峽
彩蜺連蜷落九天有客吹簫明月下何人釃酒大江前
闌干三百風煙晩獨立蒼茫歌洞仙
于立
簡玉山
我離城中五十日念子終日不相忘驛回隴首梅未發
鴈過沙頭書幾行田間雞黍酒正熟霜後園林橘半黃
亦欲歸栖同一笑酣歌不減少年狂
次友人韻
落日晴江好放船西風滿棹未須牽鯨鯢已静波澄海
鴻鴈初來水接天過眼風光如隔夢近人風月也堪憐
歸來尚有黃花在暫醉佳人錦瑟前
伏
留題雲巖寺
闔閭陵谷是兹山往往遊人不厭看草長荒丘曾虎踞
藤牽古木作龍蟠七層窣堵穿雲破百尺轆轤翻水寒
今古入吟無限意海天秋色滿闌干
圓至
送建昌黃綺秀才踰淮教授
還山羞聽紫芝歌旅館千門講四科絳帳未懸知已少
黑裘漸敝閱人多秋風白下沾巾别落日青淮照影過
莫對飯盤嗔苜蓿桑榆雖暖易蹉跎
道英
夏晩泛湖
楊柳陰中艤小船芰荷香裏聳吟肩雷聲驚起雲頭雨
塔影倒搖波底天羣鷺遠明殘照外一僧閒立斷橋邊
菱歌裊裊知何處滿袖清風骨欲仙
客夜憶傅森
深夜相思浣水邊情懷堪恨復堪憐雲山千里書不到
風雨一樓人獨眠蛩帶秋聲吟壁下鼠窺燈影出窗前
去年記得西湖上醉倒荷花香滿船
善住
春杪登蘇臺
獨上高臺小凭闌荒城寂歷水雲寬連天芳草雨初霽
滿地落花春又殘白髮不生還亦老青山無事且須看
吳王伯業消磨盡江鳥呼風野樹寒
送人還山
茅茨抛出翠微間楖栗横肩又獨還松樹别來巢鶴大
銅瓶歸去蟄龍閒西風黃葉埋寒徑落日青猿叫亂山
後夜月明誰是伴枕前飛瀑響潺潺
送人入杭尋弟及謁山村先生
之子難忘骨肉情遠尋仲弟入杭城好山半向舟中看
佳句多於枕上成驛路牛羊歸暮色江橋鼓角動秋聲
端淳耆舊今無幾為問湖邊老淨名
過石湖
十月吳臯霜露零田家收稻滿柴扃湖中浪擁銀花白
天末山横螺髻青寒色亂鴉飛笠澤夕陽衰柳並旗亭
何時覓得清遊伴更買扁舟過洞庭
登報恩寺閣
高閣閒登四望寬青山極目倚雲端水村漠漠連天遠
壠樹沈沈帶雨寒罷馬嘶風春草徧倦鴉歸堞夕陽殘
豈知大道平如掌今古人間行路難
舟次江亭
歸思悠悠極渺冥暫維舟檝並長亭春江水暖蒲牙白
野岸煙銷柳眼青鳴犢帶聲登廢壠征鴻和影度遙汀
不知何處吹銅角獨立天涯淚欲零
月夜
明河如練月如弓涼葉蕭蕭下遠空水國正秋無過鴈
苔階終夕有鳴蟲故人自隔關河外往信猶存篋笥中
一盞青燈伴孤寂夢回吹殺破窗風
京口
車聲軋軋輾紅埃北馬南帆日夕來淮甸雪銷江水漲
海門月上楚天開堤邊行飯多逢柳野外尋詩不見梅
會散金山即歸去春風催我上琴臺
次山村先生韻二首
嚴陵臺下水潺湲漠漠高風去不還處士隱廬遺路側
永公書甕出松間山田墝瘠民生儉郡邑蕭條吏事閒
幾欲清遊身未遂煙霞盤礴鬢毛斑
定起空山尚有星悲笳杳杳上青冥壁間燈暗鴉啼樹
池上月涼魚闖萍文錦薦柈風字研綵繩穿夾梵書經
舌端解使天華墜争似無言對翠屏
錢塘阻雨寄山村先生
客窗燈暗署鐘殘泥潦從衡路未乾滿目雲山留我好
一樓風雨見君難湖邊雪盡梅應早吳下春遲麥尚寒
南渡耆英久寥落豈知猶有故衣冠
如鏡師翦竹四竿植為蒲桃架其一適活要予
賦詩遂作此以塞請云
蒼筤翦得出遙林架就危棚近壁陰柔蔓未垂珠落落
短梢先挺碧沈沈月明亂影翻秋儿露冷清聲入夜琴
養取閑門表孤直莫教容易俗塵侵
經故人所居
桃花灼灼柳依依院落荒涼晝掩扉石沼水乾魚逝久
杏梁巢覆燕來稀隴頭未說人澆酒世上先傳客買衣
欲對東風寫離恨郡譙吹角暮雲飛
落梅
晴雪霏霏灑砌苔浪蜂欲去更徘徊空傳淡影浮歌扇
不送寒香入酒杯隴首故人千里隔江南驛使幾時回
翠禽莫怨高樓笛一度春風一度開
春晩
矮窗日月無今古閉戶争如春去來清鏡静臨多白髮
好花閒看半蒼苔鼃傳鼓吹池塘雨茶展槍旗澗壑雷
海燕未回寒尚在暮雲重疊鎖崔嵬
苦雨
積潦横流路不分滿空煙靄暗朝昏烏鳶跕跕墮荒圃
風雨瀟瀟失遠村芻米價騰愁白屋管絃聲沸醉朱門
無言桃李參差放似怯春寒欲斷魂
自陽山歸舟中作
小麥青青大麥黃澗松風急夜聲長屩穿細路春泥滑
花落清渠野水香嶺上獨留雲作蓋村邊多見石為梁
楓橋寺轉閶門近回首西山已夕陽
山中
寂寥空谷久相容行道何須向别峯山腹引泉因煑茗
嶺頭乘雨為栽松倚天傑閣巢靈鶴徹海澄潭卧毒龍
樵客豈能知住處草堂終日白雲封
御選元詩卷五十九
