欽定四庫全書
御選明詩卷三十
五言古詩十五
陳體文
雜詩
林間慈鳥鳥哺母聲嗚嗚城上雙鴟梟破巢還啄雛韝
鷹飽食肉勁翮翻平蕪不擊城上鴟但擊林間烏
漢家有通儒窮經三十年腰下解尺組囊中無一錢出
門逢高車呵者當其前問之彼為誰牧兒新助邊
明鏡不在遠妝臺當目前只言他人媸長謂自己妍人
亦不能别鏡亦不能宣遂使效顰子翻希惑者憐
岳岱
詠懷
郊外春風寒寒梅花正吐尋花繞樹行南枝漸三五茅
齋寂無事酒力微消午石徑稀往來樵夫及漁父依依
班荆坐款款桑麻語歸鴻起荒陂黃雲暎農扈彷彿村
樹中布谷聲催婦新年擬豐稔處處鳴社鼔徘徊不能
去暮色延平楚
楚歌發中堂非為取樂方魯酒湛金罍殷憂不可忘志
士苦日短愚夫矜夜長明燈灼綺羅廣席列芬芳彈絃
奏清曲攜手醉徜徉但惜嬿婉情年髩生秋霜不見蟪
蛄暮歎此蜉蝣裳
平生好雲山圖繪乃游藝筆吐造化心狀此雲巒勢變
幻侔神功頃刻呈地志煙霞出膏肓肺腑流蒼翠虛無
起遥岑杳冥藏遠樹溪橋過山村迥隔人間世往來盡
漁樵荒塗少輪駟茅舍多清風仙者時遊戲萬戶與千
金此樂誠不翅憂懷若冰釋不知老將至因思伏羲畫
當令鬼神忌
武陵精舍六首
湖南春雨
紫燕銜青泥湖南事東作一犂衡嶽雨細逐桃花落婦
子餉田歸平臯煙漠漠
河洑漁梁
白石何纍纍流水亦復急茅茨對夕暉敝笱待鮮食曬
翅滿漁梁鸕鷀與鸂鶒
西山煙寺
雨過落花深春眠嬾無事起望西山雲不見山中寺日
高忽聞鐘驚散雲峰翠
桃溪夜月
可憐武陵溪本自仙源水漁舟昔延緣未盡巖壑美石
門今已迷月照千峰裏
竹灣雪艇
鷗飛江上雪雪覆江邊竹扁舟不可渡遠望迷川陸漁
父暮歸來蓑衣滿珠玉
金霞夕照
鳥歸山日落石壁開返照餘霞赤城標復暎臨海嶠披
襟坐春臺幽懷發孤嘯
出萬年寺踰嶺下澗觀仙人趕石道中竒勝遂
至浦口
櫛髮下層巒回望孤雲巘嶺際熠東光雲中樹莫辨清
旦聞哀猨澗谷知深淺谿壑多悲風䬃䬃林葉卷紛紛
勞應接行行得竒選百降復千升既出還似返始謂盡
﨑嶔旋更得平衍淒淒樹霜含燦燦花雲罥孤懷欲誰
語世慮忽已遣逶迤石成羣奔馳若可轉洑流深叵測
山徑益迂緬雖令素心洽忍見僕夫喘浦口下歸舟川
塗日晼晚
朱察卿
雨中感懷
春雨久不歇春寒戀衣裳駟馬斷委巷蝸牛蠧空牆卧
讀感舊篇惻惻各悲傷人生貴適意所就何短長屠狗
足成名豢龍終亦亡虎鞟腐泥沙繭絲成文章物理有
盈虧人情空較量不如典春衣沽酒澆吾腸
程天符
飲酒
昨非未皆非今是未皆是是非皆茫昧寧知譽與毁毁
於我何悲譽於我何喜時對無極翁翛然鳴綠綺
張應文
食新米作
人生欲無涯各各饜粱肉吾獨薄滋味一飽但饘粥屏
居事躬耕辛苦踰三伏瀰瀰白露滋栗栗香稻熟滌我
碌碡場納之杼與柚揚糠已隨風漬水乍離䉛欣欣婦
子語足比玉田玉力穡斯有秋薦廟乃嘗穀先民戒肯
播老氏尚實腹感彼桑田巫食新詎非福
郭第
宿象山下劉權家簡瀾上人
我宿象山下薛門潮一灣為尋焦隱君太山今又還田
家恐漂麥擾擾趨林間白髮一老翁倚樹遥相扳把臂
一問之頗覺開心顏呼兒摘韭花攜筐弄潺湲粉蝶不
妨雨亂飛繞雙鬟土壁積簷溜苔蘚成斑斑濁酒無勸
酬滿飲歌南山心將平等觀身已離塵寰忽懷古祠下
老僧應閉關明日渡江去慈雲相對閒
張文介
湖上晚興
日夕湖水佳波光皎如雪沿堤踏花去獨行自怡悅浮
香時有無流螢乍明滅興盡櫂歸舟山齋照涼月
張虞卿
雜詩
青青江上草關關洲中禽物類各有待因時樂相尋嗟
予久漂泊感遇情難任豈無他人好咸非心所欽所思
在遠道關河阻重深寒暑屢變節魚鳥空浮沈離憂共
誰語強坐彈鳴琴孤鸞與别鶴此曲傷人心
王叔承
述歸
離家四五載骨肉多猜疑生還不自分忽如夢與迷小
兒不識父大兒驚我歸妻子怨離别笑言仍嗟咨此别
未為久何得生酸悲明朝事行役為余備晨炊
贈别益卿
往時慕遊俠尚友追昔賢乃兹頗超逸舉世同所天況
我肝膽交惜别能無憐余歸向吳會君行入幽燕烹蓴
鱠鱸魚白馬西翩翩揮手各有期江水聞此言
將渡江訪戚世秀阻風雲陽道中作
大江何茫茫晨風䬃已夕故人如浮雲可望不可即有
夢亦須臾寤言轉悽惻生别時易徂一日三秋隔袖中
懷素書零落餘紙墨區區方寸心相看皎猶昔
王穉登
贈翟丈
翟公方得意結客何紛紛冠蓋填巷中一一皆青雲芳
蘭雖被鋤未嘗易清芬胡為平生交落落不相聞門外
寡轍迹暮雀成空羣昔亦一翟公今亦一翟公世情如
浮雲朝異夕不同路傍桃與李芳菲競春風不如南山
柏靑靑歲寒中
梁辰魚
登西塞山訪張志和遺跡
晚登西塞山翛然出林薄諸峰自南來兹嶺獨岝㟧攀
援上蘿磴翠微搆蘭若清梵懸香林法鼔時間作零雨
飄巖阿殘雲卧松閣緬懷玄眞子雅志甘寂寞雲鴻入
冥冥孤飛避矰繳風雨湖上歸浮名寄蓑箬斯人邈千
載高風滿寥廓伊余慕肥遯世故還束縛名境雖盤桓
猶未諧宿諾何時返初服於焉此棲託
汪坦
夜上嚴灘
上灘似牽羊下灘如走馬灘高月未出亂石怒流瀉離
離巖際星風雨聲在下夜久漁火明疑是披裘者
沈倬
松際月
清風湖上來徐徐入松下風吹松子落拾之欲盈把月
出松際雲清光滿籬舍
王逢年
情詩
美人臨高樓靑蛾眄睞久何許繫相思一帶横塘柳横
塘柳初齊梁燕築巢棲雙雙飛不去莫蹴柳花迷柳花
拂羅袖脈脈銷清晝離恨幾回腸獨援瑶琴奏瑶琴奏
還歇燕掠樓中月似夢昭陽宫心將露苔結
汪日夢
秋閨
秋風望關塞征夫何日歸新涼抛紈扇沈憂減裠圍鴻
鴈西北來哀哀乞寒衣裁縫宵獨坐紅燭對清輝
袁昭陽
同陸明府過陽山訪漳河岳上人
汎舟入西山炎景照南陸梅霖歇崇岡積潤含林麓挈
徒過脩坂訪友臻空谷川薄陽已微煙霏忽叢竹石竇
注清冷雲蘿覆巖屋庖人饋鮮鯉童子進鼎餗翰墨情
所投令人發深穆兹會難再洽艮趾蘭堂宿
陸俸
酬劉子古鏡
古鏡不自惜遥兼千里音懸之照肝膽奚啻雙南金圓
質凝精光螭盤古銘深明月入我懷聊復理吾簪與君
别幾時髩髮雪已盈冉冉悲年暮悠悠空陸沈願言保
不缺報君久要心
黃鳳翔
告歸發潞河作
方朔恆苦飢相如常病渴明時許乞身初衣辭魏闕革
車逐扁舟長河接溟渤舳艫爭唱呼鷗鷺閒出沒帆影
日外落棹歌津頭歇舉酒酬暮雲卷簾對夜月悠然萬
里心頓與江天豁
除夜
靈曜升暘谷頽景泊桑榆昏旦相推遷不覺歲月徂今
夕是除夕萍蹤寄幽都追想芳春時屈指猶須臾故園
萬里遥鄉書一字無縱有屠蘇酒安得成歡娛寒衾擁
榻眠殘燈寂與俱徬徨起視夜守歲在玉除
覺海石巖
誰上鼇背山鑿開混沌竅石髓爛如泥石巖足淸嘯寥
廓迎朝暉沈冥斂夕照飛泉灑松篁緣崖森蘿蔦晝伴
巢鶴眠夜聽寒猿呌靈籟蕩囂氛崇岡恣遠眺一壑閒
雲多三杯開口笑便欲矙滄溟共把陵陽釣
夜泛錢塘江
秋水澄似練秋月明似鏡艤棹宿莽洲夜見穿雲磴海
門潮未生江干波可泳放舟縱所如騁目千里淨恍若
博望槎上與天河映漁火遠微茫棹唱近堪聽頓忘是
客中高發南樓詠
寓潞河驛
客路常苦長曦晷常苦短淒風日以急歸期日以緩明
發方戒途須臾雪花滿寒鴉噪屋角門外人跡罕欲把
掌中杯羈孤無酒伴去住各有時吟嘯自蕭散
李維楨
秋懷
朝見芙蓉霜暮聞梧桐雨皎皎雲間月秋光能幾許哀
鴻自北來野泊亦何主老至自悲秋空階復蛩語流螢
照我牀餘寒生白紵樽中酒不空陶然成爾汝
王家屏
初入翰林自述
生平未知學世路方多岐古人已不作古道猶可追願
言對靑簡澹慮澄玄思宇宙皆吾事一念安可欺譬彼
機中素皎潔防其緇譬彼山下石孤貞堅自持文章乃
末技富貴非吾期出入感榮遘朝夕承師資遠心在霄
漢努力酬明時
于愼行
感懷
東出長安門倚馬息道周上有百年木下有萬古流華
軒馳廣陌冠蓋如雲浮去者日以遠來者日以遒朱顏
入朝市皓首將安求應侯朝上書蔡澤暮西遊榮枯在
俛仰譬海浮水漚所以赤松徒屣脫萬戶侯
張位
擬古
濯濯水邊鷺飲啄閒自如暮擇芳渚宿朝羣清漣居帆
檣日往來簫鼔喧晴墟笑此煙波秋都因名利疎濯影
澄潭雲供餐迴波魚念爾興遠心無營意常舒去去從
所好秋江多芙蕖
詰朝約解纜風雨暗秋色咫尺渺難定人世孰可測園
林呌鶗鴂牀帷鳴促織感時懷殷憂悄悄令人惻意氣
負當年望秋倦力穡鯤潛橫海鬛鵬戢垂天翼白日豈
爾私蹉跎空歎息
涼月印澄江澹然興遐思孤鴻號雲外徘徊若傷離念
我平生交咫尺天之涯蒹葭色蒼蒼白露凋芳蕤佳人
渺何許瓊樓媚霞姿臨風振清芬晤言定何期曷以申
繾綣中心自保持
范謙
漫步湖上偶成
城中無停輪郭外雜塵鞅幽人眷丘壑夸士隘天壤薄
懷隨所之托足堪俯仰佳辰值休沐良朋洽心賞間從
湖上行披襟覺虛敞纖茸青始齊柔條綠初長羣山淨
如拭一水平於掌微風動漣漪輕雲散高朗徙倚自成
趣躋攀亦欣往豈以魚鳥留不作煙霞想悠然憺忘歸
浩歌曳餘響因懷川上遊狂簡眞吾黨
滿井
春城探幽竒出郭得靈境平疇見高原芳泉溢深井大
塊鑿渾胚一竅湛清冷披襟藉虛豁岸幘照孤影臨流
戒濫觴窮源測修綆恍疑川上遊忽作規中省高亭扁
流謙吾為發深警
初入翰林自述
聖人啓元運應龍恊昌期萬物快先覩而我逢兹時抱
策獻天門鴻漸修羽儀木天肆宏敞玉軸陳參差石渠
發中祕虎觀探幽期淵源接師友得失隨箴規分陰期
共競古道還力追願言謝紛華兼以息驅馳但令微忠
效無求虛譽垂庶幾大造化於以酬毫釐坐見乾坤泰
我亦贊無爲
田一儁
遲鄭郎不至
幽齋淨朝塵崇館紛晝靄涼葉陰已深疎花落猶在美
人來不來搔首空相待渺渺望河干靑山出雲外
顧大典
得山東觀察報留別省僚
肅肅晨風吹明星帶徂兩平生攜手俱今乃殊風壌大
江一以遠日夕春潮長憶奉南皮遊良時淸尊賞華篇
想遺則淵調懷餘響朋僚既雨散世路即塵鞅去去不
可追臨風徒懭怳
喻均
春暮宿大觀樓簡士功及二三知已
閒居不適意觸事增煩憂振步出西郭登君江上樓滄
波漲初闊綠樹陰已稠煙雲綴遐岫蘭茝盈芳洲迥覺
心迹淸轉見身世浮徘徊未能去衾枕聊淹留既以自
怡悅因之報舊遊
送方子及入計
凝霜沾浦樹冉冉歲欲晏君子意如何垂老仍薄宦一
卧艾子城六見秋花綻月米分故人日食藜與覓高志
慕翔鸞卑棲託斥鷃發軌謁承明蚤晚流皇盼白首感
睽離追餞臨寒澗握手慘無言側睇雲間鴈
郭莊
賦得謁帝承明廬
丈夫重意氣束髮事周遊挾策日坎壈西風吹敝裘一
朝際風雲謁帝來神州出入承明廬交結盡英流雙闕
聳雲漢朱旗夾道周翺翔供奉客錦帶佩吳鈎相期樹
勲名寧論沈與浮君看黃鵠志不為稻粱謀
帥機
秋懷
八月金氣深蕭瑟叩虚牝梧楸半離披朱華日就隕風
急度離鴻氣嚴感飛隼皎月正舒遲羲輪漸縮窘砧聲
動四鄰薄寒侵席筍清景誠足嘉惜此歲遒盡況復愴
松楸欲賦思歸引
唐邦佐
感興
蟠曲惡木根不植泰山岡婀娜孤生竹抽梢淇水旁佳
人好修飾被服素羅裳感兹帛鴈會得充君子房絲蘿
引長蔓琴瑟淨高張合歡在令德容色豈足揚
張元忭
杜轄巖訪吳公度
杜轄巖中人曲江舊同席未折彭澤腰早著東山屐棲
心老氏書結廬武夷側晴峰萬點青雲溪幾條白玄關
夾長松丹房架危壁巖頭露可餐巖下芝可摘猿鶴時
為羣車馬杳難即我本丘壑人聊作金門客煙霞夙同
好出處偶殊迹諦觀聲利場何似神仙宅四十已無聞
百年亦瞬息徒然赤松子巢居鍊形魄明發出閩嶺題
詩訂泉石
黃洪憲
觀蘭亭脩禊圖
夙昔秉微尚縱情寄丘壑晞髮秦稽陽俯觀但寥廓蘭
亭被荒丘羣賢不能作風生松下寒月出雲上薄觴詠
已無歡墨妙虚有託崇峻跡未殊清朗又如昨彭殤誰
見齊庶幾達者樂
鄭邦福
牛場坡
俯身牛場坡仰面臘笳嶺白雞(山名)帶雨翔老鴉(關名)入雲
猛如穿螺竅中復躋蝸角頂行地雖數舍計天不盈頃
從來汗漫遊覯兹殊絶景那知陟宦階巖嶮極無影
陳允升
幽蘭
深谷有幽蘭未能離叢棘飄飄發古香冉冉垂秀色棄
之既不忍欲佩何由得所以澤畔人行吟心惻惻
幽亭啜茗望巾幘山
望望巾幘山日夕生雲氣林際雙浮屠靄靄蒸雲蔚半
畞蒔園蔬引泉頻灌溉淺碧泛雲芽冷冽湔腸胃幽亭
趺坐時靜觀覺禪味
馮時可
送張孝豐
浮雲不可駐遊子不能留驚飇逐駭駟歲月去何遒禦
寒安得裘濟河安得舟客處無與歡寧不思故丘
常山道中遇雨
東山詠零雨感彼歸塗事今兹賦愁霖行役我伊始&KR0034;
&KR0034;業不堪滂沱末由止嶄嶄石彌高油油雲未已我車
淖方掀我僕顚莫起蜎蜎蠋蒸桑肅肅鴇集枳苦哉遠
征人重山復重水
建陽道中
趨程苦行遲遇景苦行速清晨發建陽重霧若雲簇載
馳且一舍始能豁我目清溪映明沙茂樹間修竹千山
開且合煙翠爭相逐飛梁若垂虹去艇如遊鶩竟日抵
甌寧應接難更僕人遠意如何良遊偏恨獨
寄鄭子載
風塵滿天地遊子行未央春華如昨日亭臯忽零霜隕
籜隨飛蓬晨飇吹素商莽莽層陰結白曜曖無光薈蔚
亂蓁荆項領瞻四方朅來何所騁浮雲望故鄉大丙萬
里驅規步徒涼涼孔翠猶徘徊朱鳳已高翔
送徐中舍二玄南還
悠悠子行邁相送在城隅新雨洗塵坌雲氣漸撥除微
陽照芳樹緒風襲輕裾臨觴不能御别思慘不舒蓬飄
嗟瑣尾匏繫感居諸迢迢三鳥使遥遥雙鯉書分手當
千里會面不須臾曷月期旋歸胡不少踟躕
歲暮鎮遠公署百感
我行值歲晏旅色正蕭森肅肅繁霜下靉靉玄雲沈野
日淡如月餘照冷松陰儲雪半封山迴飇助樹吟窮獸
啼曠澤羈羽號空林客子欲如何搖落良已深徙倚登
高臺倏生千里心翔鸞有逸翮逝鴻無哀音慷慨賦歸
歟達人自古今
建寧即事
春城何逶迤飛泉流幾曲雲山競高低竹樹森重復小
艇疾如鳥款乃聲相逐有美在一方相思湖水綠
滇行雜感二首
美好皆有涯文章獨得壽神氣出自然斯能擅其秀乃
今操觚家開篋拾飣餖既為古人障又與今人鬭有腎
無不刳有髓無不鏤搰搰名理間長夜空自瞀達者洗
其腸澄然無一垢醖釀自天機衆妙斯來就發籟雖獨
唱合轍與聖媾豈為蜉蝣撼允也垂宇宙
九河不相形互岳不相傾昭昭素明月曾不患長庚周
道本如砥蕩蕩無榛荆人心不寥廓眼底立疑城堂上
失懸鏡庭中如沸羹君子秉貞操不與世相爭莊子羡
全生老氏戒近名超然狃外物寵辱那能驚
李應徵
題清音閣贈朱君采
君采天下彦乘時奮遼廓身雖在軒冕志不㤀巖壑朝
謝桓氏驄暮羅翟公雀結樓臨靑苕憺焉守玄漠一水
既當戶衆山亦羅郭俯瞰激清泠仰矚熙崖㟧曠然招
遠風蕭疎振林薄并入山水間情境兩寂寞綠尊時時
開清言復間作心期契鴻冥世變付龍蠖達人操其權
神理或可託
秋夜歸自苕水泛月鶯脰湖寄沈子勺
朝辭若下城暮驅笠澤艑景物忽已改川原亦邈緬娛
目惟淸暉百里同一眄月出梅堰高水落松陵淺曲渚
屢縈紆環洲遡迴轉澹澹波生煙遥遥雲沒峴楓林霜
欲丹蒹葭露初泫境會心自恬神曠理逾顯同懷寄秋
水離念得所遣
趙南星
灌園
淳古逝不還俗士羞田畞衣食生君臣忠孝復何有林
居易成嬾素餐畏我友灌園匪自今緬懷漢陰叟轆轤
揚清音寒漿出井口瀺灂下石牀浸我葵與韭翛然自
怡悅嘉蔬日以茂眷言賞心人小摘共杯酒
宿雨
宿雨苦不開四望垂雲黑塗潦浩縱橫阡陌不可識客
子駕言邁行行還自惻薄暮路轉修人馬同倦極高空
絶飛鳥況我無羽翼遠壑來悲風草木慘無色念彼白
駒詩喟焉長歎息
吕坤
雜詩
野水漸我車掀之出於淖夫豈避危塗行險終違道萬
事有當然禍福安足保君子守其轍無論遲與早孔孟
恆固窮儀秦毋乃躁所得非所欲寧以落魄老
邢侗
演樂天閨婦詩意
三歲戍遼陽無日不長欷夜合花幾開刀頭望來慰紅
綃帶緩無綠鬟低也未正詠白家詩隔牆啼絡緯
游朴
行役
驅馬上高山山高欲近天及到山巔上更有山在前高
山豈有盡客行良可憐
沈璟
擬古荅澤民
客從遠方來遺我一紈扇上有秋風詞讀之淚如霰颯
颯懷袖間悠悠異鄉縣會面詎有期涼燠代更變莫以
新相知棄捐故與賤
龐一德
山家
入山亦已深居人一何稀百里三四家茅茨枕山陂爨
斫山木葉餉食道邊藜斜日羣行汲漏下未得歸籬門
麂眼疎所憂虎與羆居人已偃卧何由知客悲
馮琦
秋夜簡敬承公亮
秋色遽如許客心鬱未安微微日影薄肅肅天宇寬高
風下木葉零露被叢蘭四氣自斡運誰爲衰盛端朱華
曾幾何素萼忽已殘楚楚松柏姿凌風以自完
碧雲寺
朝望山間雲暮就山間宿佛果何莊嚴入門風肅肅古
殿倚巖岫磴道盤空曲山僧出相迎班荆坐修竹峰頭
過新雨石髮淨如沐泉聲下石溜歷歷飛寒玉對酒不
知晚星河低以屬良游殊未竟同醉待朝旭
西山道中
休沐屬良辰招邀盡吾黨晤言山中人兼有濠間想瞻
彼已超忽去此復悵惘行行出谷口原田何莽莽微雨
灑然至林樾增蕭爽興來發高唱丘壑傳餘响遥見採
樵人不得訊所往白雲深復深何處留眞賞
中峰
中峰何高高孤標聳寥廓寺樓遞隱見石徑互參錯雖
乏濟勝具始快遠遊諾振衣凌爽塏舉杯眺廣莫不知
山路盡但見天澄豁對面薊門山數點青如削樹木若
鱗次西湖不盈勺萬象各自媚孤雲安所薄山南行雨
罷且復歸舊壑
世用索五十詩感時念别言詠斯章併寄直卿
伯楨
元化一何速汝年遂半百余最小弱弟頭顱亦已白身
世忽欲老日月彌堪惜往時階下樹歷落數千尺以兹
生感歎豈更堪離析憶昔入詞林及汝共朝夕歡言如
醇酒終不廢藥石中夜尚杯酌盛夏或袒裼驚心問疾
病握手論干鬲一朝忽分攜萬事俱陳迹南浦送客處
儼然遽為客往時我送人衣冠竟長席今日君送我雙
騎長安陌昔如滿樹花萬點臨階赤今如一片葉萬里
隨流碧歡敢望當年别亦非疇昔音徽雖已遠往事頗
歷歷曾公陟宫端王郎為冏伯勲業當及時努力相鞭
策垂天憶大鵬避風感六鶂出處不同行意固各有適
寄言鳳池侶無羡林間翮
鄒元標
採薪
幽暗泉巖下松柏漸成行灌漑深封護或恐牛羊傷諸
卉隨芳萎獨此傲雪霜衆莫輕微渺佇看參天長
贈汝實内兄
空谷有足音招賞遊青山歡言幾朝夕中道忽辭還雞
鳴戒儔侶霜雪滿河關送之城南隅酌酒勉加餐丈夫
志四方無為愴離顏
楊起元
送黃雲崖宿州掌教
前月乘輶車經過睢陽驛慨然思古人入城訪遺跡西
去二百里張許今廟食秉彝在人心誰不好懿德君今
涉濉流傳經聚逢掖文藝何足云忠孝為標的國家根
本地士風最當植丈夫萬世名勉之在一息
馮夢禎
廿五日曉泛山行歷龍井諸處還孤山湖是日
物色加濃遊情曼衍不覺盡日
淸旦踐夙期泛舟益新侶和風沁肌骨初旭媚空水水
窮山色新徑曲樹容美龍泓畫長陰竹閣晴疑雨返策
循廣堤沿流越孤嶼落日纈通川紅芳爍羅綺靑帝無
回鑣春物寧淹晷濃淡準疇昔羽停情靡止
送姚叔祥還檇李
久飲建業水爾來歸夢頻思歸未得歸不堪送歸人君
來朱明初倏忽佩萸辰較史惜炎晷剖疑掃餘塵考索
資發蒙補綴愜知新休文稱益友卯金亦忠臣斯文既
輟筆離席何遽陳遊子戀故鄉仳離多苦辛客嚢但市
書腹笥寧療貧放歸必有期開徑希日親
仲春湖上登覽與叔宗同賦
春至嘉卉榮氣和長薄絢遵渚洽淪漣升堤媚蔥蒨遠
近生態殊昏旦物候變高下柳盡舒參差桃始炫鳴禽
選秀木時女步芳甸朋儔或回睇舟陸諧所便勝情欣
有託日夕遺深眷
題東山許氏小樓
為樓枕東山山翠常滿樓非徒自怡悅亦以娛朋儔璧
月當綺窗白雲漾丹丘我來秋色晚不惜十年留南墉
如可闢兼得狎海鷗
若下
夙昔眷幽溪於今凌漭瀁引艇及朝暾瀠洄淹夕漲乍
進離煩囂少焉益蕭曠岸仄交濃陰林缺露靑嶂瞻岫
集遥姿睇漣延近狀改步款蘭疇陟憩紆迴望地偏俗
駕罕侶勝遊蹤暢朱羲不遽頽沈歡將無蕩
王士性
冬日眞陽道中
悲風黃葉落哀思何翩翩振衣起中庭明月墮我前馬
蹄凍欲裂野火燒不然僮僕忍朝飢歷磴多苦顚行行
過廛市莫莫經回川驅車曰未息失路何當旋
白岳東天門
東南有名岳沿流探其勝丹崖挹曉氛紫霞落飛磴海
天一望平松濤逗清聽行行上天門一竇開石徑忽然
見樓臺金碧相緯經樓高不知暑雲歸常晝暝縹緲樓
中人焚香擊清磬諵諵讀黃老適與雅意稱
羅漢洞
大壑渾無底青山到處逢連岡抱曲澗片片削芙蓉月
冷時窺虎雲深尚蟄龍洞門落回飇隔浦聞淸鐘束炬
達藍渡百里藏仙蹤欲問桃花津仙源杳無從惟餘澗
下水遲日照溶溶
五老峰
眞宰無終秘靈山開左掖石池函玉髓顚崕倚千尺寒
雨晝常飛明星夜可摘仙鹿不再至空洞挂絶壁何來
五老人蛻骨化兹石我愛坐其麓把酒酹空碧天風下
瑶臺吹我雙鳬舄遥向黃山去一片浮雲白
楊德政
苑田觀穫
南風吹城闕西苑鳴桑鳩帝畞雨露偏田畯職亦修維
時麥稼登滿地黃雲稠播植良苦艱喜見千倉收皇情
念民依感之紓殷憂願以庾廩資勤息覃遐陬詠哉七
月篇庶幾追成周
丁此呂
雨中望勾漏
迢遞策敝車言尋稚川子風雨何淒其蕩然滌塵滓濛
濛山下雲泠泠峽中水雲水幽以深徑路憑誰指丹竈
突無煙白石徒齒齒至今不可攀邈焉懷斯理我家西
山陽許令實同里玄都計非遥赤縣更伊邇沖舉遽難
期沈淪恒自恥孺子儻可言請為公納履
吳安國
遊武夷
十年懷名山薄遊未能至弭節偶兹辰探竒始欣遂層
峰抱迴合長林引深䆳煙霞鎖冥濛指顧詫靈異玉函
閟遺封勝跡符往記洄沿九曲溪溪溪落空翠水木澹
澄暉泠風送餘吹登臨兩稱絶幽期愜遐企願謝區中
緣浮生永斯寄
秋日偕孫太史萬都諫王比部侯奉常趙大行
郊遊憩禪寺得遠字
嘉辰值休沐晴郊恣游衍秋色淒以清深懷託所遣回
飇振叢樾閒雲入幽巘眷言二三友同心自繾綣垂楊
十里陰清流一溪轉稍憩初地偏頓覺塵心遠歸鑣故
夷猶移觴欲忘返何當置丘壑一笑謝軒冕
領郡出都留别諸君
明時忝嘉招薄遊謝遠度孤衷夙寡諧恬漠有遐慕結
交二三子實以賢豪故覽故窮皇墳摛華託豪素本乏
希世資還甘守遲暮襆被辭舊廬分襟阻淸晤徘徊戀
餘尊慷慨即長路
屠隆
幽居詩
旭日散林光晨起坐前楹長天作紺碧水映孤霞明散
髮把道書恍然遊太淸會心欣有道撫景澹無營但見
修竹裏童子理茶鐺囂聲遠近絶鳥來嘉樹鳴微風吹
落花適與蟲絲縈何必驂鸞鶴端居超凡情
馮大受
擬陶雜詩
避俗非違世聊以謝塵喧吾自適吾適焉知吾性偏朝
來爽氣多開窗對西山浮雲自卷舒倦鳥亦復還此意
何人知可與知者言
袁年
白水道中
驅車上山巔俯瞰人如蟻及從澗底行仰觀亦同此地
位有崇卑所見因乃爾林端宿鳥鳴天際浮雲起前村
可息肩澄心會玄旨
雨宿一雲寺
蠟屐候新晴攜尊陟西嶺松間聒濤聲樹杪挂瀑影雲
起日欲晡雨來山亦暝徑窄怯笻躋林寒覺衣冷言投
方外居因嘗雨前茗堂懸燈一粟門擁墨千頃鳴禽寫
幽泉頓使萬慮屏
楊于庭
擬古
種菊東籬下嚴霜彫我姿鶗鴂亦何來噭噭秋風時佳
人渺何許歲晏誰與期白日欲西匿浮雲還間之豈無
好鳥鳴良辰傷别離自非王子喬鬒髮能不絲相思不
相見何用長相思
用韋蘇州全椒山中道士韻贈吳山人湘
悠然見南山睠此山下客煙蘿牽荷衣清風響泉石有
時忽長嘯山開白雲夕童子出門去階頭破苔跡
夜發
涼月隱深蘿寒雲上高樹遥遥逐燈火人煙舂杵處促
縮空山行啼鴻自來去
天津
宵行發楊村朝望天津驛天吳靜不揚中流穩如劃舟
人乞火至艤棹知商舶曙雞無停啼重霧猶霂霡空濛
見日出氣射天地白雨餘遠岫淨四顧如列戟霽心投
行雲恬眥送冥翮飽諳黃金交雅卜青山宅鄭邴亦何
人清風自今昔
林卧
偶與林壑諧悠然卧田舍散髮時不冠道書閒一把濯
足石瀨邊披襟松風下詩就渾漫題杯乾聊復瀉靄靄
南山雲是余知音者
春晴
春晴日遲遲柔葉風習習睠兹芳洲杜緩步行復立地
幽花落深日夕鳥飛急高臺望已騁庭草香可襲閒居
無一營吟帙時復輯鶯聲杖藜過山光捲簾入出岫雲
欲窮歸舟槳相及言課東作人于彼原與隰篝燈聽夜
紡灌園促朝汲門無車馬喧徑有求羊集皎皎空谷駒
焉能就維縶
董嗣成
湖中夜泊效謝體
落日沈遠樹寒煙出孤城湖中鸕鷀起沙際蟋蟀鳴社
鼔發初響漁燈漾微明遥岑漸以沒但見蒼煙平空水
饒雨色雲林散秋聲未深宋玉悲良懷遠公盟獨步縱
遐矚曠焉寄微情
發青陽驛
條風啓征塗于邁自旭旦覽古舒遠懷解紱謝微絆廣
衢殘雪開遥甸芳荑散遠揚既載敷谷禽亦時囀尚游
逹者心點狂聖所贊唐風詠山樞感物有餘歎
嚴道澈過訪不值寄懷
河漢光皎皎照我彈鳴琴寂寂感物候白露沾我襟絃
絶不復調良夜空沈沈抱此孤桐還藉以寄知音
章嘉楨
清遠縣
日行山間溪偪仄復輾轉孤舟彌䆗窱今夕泊清遠攢
峰忽曠夷駛流乍灩瀲海月升平蕪光映江樓滿恍疑
苕霅間亦復似漢沔我思鴻濛祕造物有舒卷頽然對
漣漪把酒歌坎坎
張恒
百感詩
渚鴻不登木蓼蟲不集芥物性寧可移足已復何待處
卑夷即適茹苦習亦快魯享爰居悲衞軒野鶴駭藿食
而衡棲自顧亦云泰處身勿蘄高但置風塵外
射干生山頭挺榦故不長叢蘭發澗底隨時布幽香高
下殊所託物性自有常富貴多疵辱貧賤愉且康負乘
為寇媒考槃古所臧素心苟無瑕跧伏道彌光
步文子極偕遊從姑
峨峨靈峰石雙拆若初判鑿磴纔受趾陟崖迥迫面鐘
磬出雲端杖屨入天半眷此清和月萬象俱蔥蒨曰晃
搖沙金林疎出江練蜿蜒圍暮嶺森錯分晴甸軍山聳
孤髻麻瀑飛一綫俯視何蒼茫俄頃嵐光變古今杳相
接登覽時哲換嘉會洽歡悰長懷託文翰
朱國祚
同葉給諫過鐵柱觀(有序)
南昌鐵柱觀相傳為晉旌陽令許遜鎖蛟處按唐
李白詩云浪動灌嬰井潯陽江上風豫章城灌嬰
所築疑此即灌嬰井也萬歷辛卯九月子與葉給
事典江西鄉試畢偕遊是觀覽其遺跡證以李詩
給事然子言爰賦詩十二韻以紀其事
微瀾遠通江水黑照無影誰鎖戟尾蛟繚以千丈綆神
州八柱外於此得塹穽地戶闢趙尊眞靈位陶景人言
毋支祁神禹昔鉗頸要當去民患不在遠方屏凍鐵斷
繡花終古但嚴冷九派潯陽流有時風力猛潮生浪亦
動疑是灌嬰井比於渴馬厓術可驗穅䵃我言殊怪牒
給事默心領請誦白也詩可以發深省
九日飲涵虚閣和葉進卿作
傑閣峙層霄來遊屏鬱怏晴臨山靄逼遠見宫雲敞天
氣日以清江光一何爽&KR0008;&KR0008;候鴈鳴汎汎寒潮長登高
循令序勝引屬吾黨甄藻恊夙心爨桐得新賞絲餻乍
出榼細菊且浮盎席移鳥遷樹坐久月承幌一唱白雪
音滋我丹霞想
蘇州送君輿姪赴試北上
駕言勞舟發送爾出金閶游子將何之行行入帝鄉帝
鄉日已近佳氣逾蒼蒼俯視碧水流仰看浮雲翔情隨
水偕遠意逐雲俱長重寶抱璠璵殊材堪棟梁努力獻
文賦佇聽聲名揚
天台道中同郁伯承賦
游目覽層峰攜手攀高嶺舉步若登天畏塗復顧影喬
柯聳白雲深壑陷丹井落日猶半規山色已先暝但愁
寒虎嘷不嫌老鶴警忽聞下方鐘頓使千慮屏安得百
丈厓縋以兩修綆
天台
人言天台高四萬八千丈中有瀑布泉飛流衆山響多
少採藥人石梁不得上我思劚壽藤削作過頭杖拄上
最高峰雲中一拊掌
干若瀛
宿唐洞寺
野寺大道旁短垣倚雲嶠舍策叩禪關平蕪恣延眺暝
色還荒徑明滅寒原燒篝燈坐幽室皎月來相照未稅
塵鞅勞已窺靜者妙夜半風鳴條不減蘇門嘯
虞淳熙
懷淨國
客有歸來辭都作蓮花字五柳珊瑚枝三徑玻璃地天
童候金門香芻總而至翠祴傾丹英紛紛羅應器翩然
六銖經秋霞生半臂解衣浴澄池霛風撼仙芰承足青
玉沙妙觸各如意空樓千樂鳴次演第一義吾安進禨
歌獨笑聲聞醉極樂詎有涯行向刀林戲
朱長春
巾子峰
出山非舊塗後顧見怪石尋蹊屢登下仰視股欲慄衆
塊射空庭側直各自立詭象不止指移步形已易但見
交屈拏往往如旗戟上有欲墮片夫乃風吹出脚虚終
不搖古蘚蝕半白日出照高溜細縫見雨跡傍路容半
足僮豎每仆側盤旋南得寺穿澗行見汲不見參寥子
吟幽徒自述
自横塘放舟宿漁浦作
清晨發横塘日暮宿漁浦清川何悠悠林木澹回互衆
山春氣鮮遠近發煙漵雞鳴過村舍鳥落蕩洲渚落日
照富陽潮聲散如雨兹行涉清境人事惜多阻孤舟抱
風疾薄暮江氣苦前程問舟人形勝卧中數遥憶越王
山莽莽空懷古
方應選
汝上有懷
故園日以疎故人日以隔奈此頭上冠負却山中屐望
望吳天遥䕷蕪春一碧同心曠難期異鄉誰結客二陸
想平原五湖招少伯存者半參商歿者成往昔而我徒
索居流光坐愁惜白雲何處尋桃花空脈脈
汝水清且紆明霞生遠空何來得雙鯉溯自江之東素
書不盈尺白雪滿郵筒經術彭宣老清言徐穉雄朱張
故無恙王楊激頽風升沈各異趣幽事總相同蹇余周
南留天涯憐轉蓬延津會須合長嘯倚崆峒
御選明詩卷三十
