欽定四庫全書
御選金詩卷六
七言古詩一
蔡松年
晚夏驛騎再之涼陘觀獵山間往來十有五日
因書成詩
兜羅蔥鬱浮空青曉日馬頭雙眼明名山不作世俗態
千里傾蓋來相迎老松閱世幾千尺玉骨冷風戰天碧
應笑年年空往來塵土勞生種陳迹山回晚宿一川花
剪金裁碧明煙沙寒鄉絶豔自開落欲慰寂寞無流霞
明日行營獵山麓古樹寒泉更深綠強臨水玉照髩毛
只恐山靈怪吾俗陂潮不盡水如天清波白鷗自在眠
平時朝市手遮日思把一竿呼釣船驛騎回時山更好
過雨秋容淨如埽山英知我宦遊心為出清光慰枯槁
可憐歲月易侵尋慙愧山川知我心一行作吏豈得已
歸意久在西山岑他年俗累麤能畢雲水一區供老佚
舉杯西北酹山川為道此言吾不食
小飲邢巖夫家因次其韻
東風初度野梅黃醉我東山雲霧窗只今相逢暮春月
夜牀風雨翻寒江人生離合幾春事霜雪行侵青髩雙
大梁一官且歸去酒腸雲夢吞千缸
宇文虛中
白菊
西風蕭颯百草黃南齋白菊占秋芳主人好事不專饗
擷送客館分幽香幽香清豔兩難得冰雪肌膚龍麝裛
悄然坐我蘂珠宫玉斧瑶姬皆舊識仙家蓺菊名日精
我今號爾為月英月中風露秋夕好感此仙種來曾城
憑君傳與金天令月與霜姿駐清景重陽好伴白衣來
五柳先生憶三徑
還舍作
燕山歸來頭已白自笑客中仍作客此生悲歡不可料
况復吾年過半百故人驚我酒尚狂為洗缾罍貯春色
酒闌人散月盈庭靜聽清渠流㶁㶁
邊元鼎
八月十四日對酒
梧桐葉彫轆轤井萬籟不動秋宵永金杯瀉酒灩十分
酒裏華星寒烱烱須臾蟾蜍弄清影恍然不是人間景
金波淡蕩桂樹横孤在玻璃千萬頃玻璃無限月光冷
澒洞一色無纖穎清風颯颯四坐來吹入羲皇醉中境
醉中起歌歌月光月光不語空自涼月光無情本無恨
何事對我空茫茫我醉只知今夜月不是人間世人月
一杯美酒蘸清光常與邊生舊交結亦不知天地寬與
窄人事樂與哀仰看孤月一片白玉露泥泥從空來直
須卧此待雞唱身外萬事徒悠哉
馬定國
秋日書事
南山悠悠去天尺雀寒未晚爭投棘野人籬落不勝荒
溪欲絶流堆亂石小園蔬藥知有無未免杖藜煩兩屐
霧蒙甘菊細莖紫風動牽牛晚花碧鄰舍翁歸竹几空
秋天日落松窗寂小杯翻酒足自娛閭巷浮沈真可惜
朱之才
次韻東坡跋周昉所畫欠伸美人
巫峽昭君有竒色毛生欲畫無由得但作東風背面身
看來已可傾人國朝來睡起鬢髮垂手如春笋領蝤蠐
繡帷幽夢斷難續想像翠黛顰修眉春光三月濃於酒
燕燕雙飛鶯喚友不教膩臉露桃花且喜腰支似楊柳
君不見漢宫多病李夫人轉面不顧君王嗔古來畫工
畫意亦自足煙霧玉質何由眞
復用九日詩韻呈黃夀鵬
忽忽天星二十九當年曾醉瓊林酒(癸未歲登科第適二千九年)春
風射策紫垣深猶記靈和殿前柳與君雖異千佛名出
入南宫同戶牖春蠶食葉七千人看君運筆如埽帚妙
齡忠氣軼衡嵩餘子紛紛真培塿那知晚節岱陽城白
髮蒼顔兩閒叟君材有如萬斛舟顧我碌碌才筲斗時
窮壯士或飯牛遇合封侯起屠狗東臯有田供王賦天
寒且輟扶犁手寂寥圭竇對書冊火冷燈青夜方久先
生乘興肯相過亦有青錢沽玉友
七夕長短言
牛不可以服箱女不可以成章其名則然實豈爾政如
箕斗難挹揚河漢特水象安有波浪為津航惟鵲乃巢
居詎能上天搆橋梁星經有躔次東西永相望今夕復
何夕乃謂合并如鸞皇一人唱誕惑萬世浪令兒女爭
猖狂瓠牛載槃何等秩金梭擲地殊荒唐吾命有貴賤
吾性本直方探官與乞巧是豈吾所臧何如舉酒邀明
月更遣清風屏炎熱星光落盞黃金空露華糝袂眞珠
滑我方幕天席地醉兀兀癡牛騃女知何物
朱自牧
晨起趨省
鄰雞一唱僕再呼三星已在東南隅霜風繞屋伺我出
布衾尚欲留須臾才疎性嬾真勉強飢寒見迫誰能逋
山靈笑我真有謂能使我庾如陵乎
自鄜州歸至新市鎮時方渡險喜見桑野
誾山自天降為田洛水自瀑舒為淵山川險盡鞍馬穩
昔居&KR2417;橰今乘船三年官業無毫髮萬里裝囊更蕭瑟
歸來何以謝鄉閭細說艱難為土物
自鄜州罷任歸宿澠池道中有虎為暴
崤山之阿澠之滸行路蕭條正艱阻日落山空澗水哀
市門靜閉防飢虎前年張茅殺餉婦今歲食驢斷行旅
我來萬里逐一官安可不戒為汝脯晝持弓矢夜枕戈
靜匿兒童防笑語白額將軍莫笑人世無劉琨當畏汝
蔡珪
醫巫閭
幽州北鎮高且雄倚天萬仞蟠天東祖龍力驅不肯去
至今鞭血餘殷紅崩崕暗谷森雲樹蕭寺門横入山路
誰道營丘筆有神只得峰巒兩三處我方萬里來天涯
坡陁繚繞昏風沙直教眼界增明秀好在嵐光日夕佳
封龍山邊生處樂此山之間亦不惡他年南北兩生涯
不妨世有揚州鶴
保德軍中秋
定羌城下河南流定羌城上三層樓使君置酒勞行役
今夕何夕當中秋孤煙落日明天末洶湧碧雲俄莫合
惺惺騎馬雨中歸造物戲人無乃虐紞如戍鼓方三更
夢回一室還虛明出門驚笑遽如許浮雲四捲秋天清
誰家高會搴珠箔笑語聲從雲外落倦客明朝又短亭
行人何似居人樂
劉長言
通叔以詩送古鏡為長言生日之壽次韻謝之
綵衣禄隠非臞仙猶有向來文字緣都城一别兩歲晚
寄聲勞苦常相先人間始生俗禮重而我永感方頹然
遠憑詩句致竒物欲挽暮景迴虞淵規摹九寸函大方
古製不作菱花妍開奩拂拭愧陋質但喜虹氣浮晴天
夫君久要心不遷期與鐵杖論清堅保身賴此孤月圓
明年上印歸行田
任詢
庚辰十二月十九日雪
馮夷揃水翻銀璣北風浩浩如兵威瓊臺玉榭壓金碧
三十六宫明月輝五更待漏雞人唱近衛臚傳九天上
須臾龍馭踏飛瑶萬戶千門寂相向皓齒才人宫袖窄
巧畫長眉梅半額含嚬一笑競春妍繡勒錦韀生羽翮
城外雪深迴馬首别殿傳觴燈作晝歡聲一曲借春謠
半夜西園滿花柳霑濡已見盈阡陌况是隆冬見三白
帝力如天人得知今慶明年好春澤
浙江亭觀潮
海門東嚮滄溟闊潮來怒捲千尋雪浙江亭下擊飛霆
蛟蜃爭馳奮髯鬛鉅鹿之戰百萬集呼聲響震坤軸立
昆陽夜出雨懸河劒戟奔衝潰尋邑吳儂稚時學弄潮
形色沮懦心膽豪青旗出沒波濤裏一擲性命輕鴻毛
須臾風送潮頭息亂山稠疉傷心碧西興浦口又斜暉
相望會稽雲半赤詩家誰有坡仙筆稱與江山作勍敵
援毫三呌句不成但覺雲濤滿胸臆
孟宗獻
龔平甫森玉軒
古人借宅亦種竹大是饕竒心未足高齋聞有萬琅玕
坐對懷山飲秋綠官閒勝日無一事尊酒不空仍有肉
他時剝啄叩君門高枕矮牀容我宿
舊蓄一琴棄置者久矣李君仲通為張絃料理
仍鼓數曲以詩贈之
我家箏奴憂樂同塵埃滿面髩髮蓬徽絃不具挂牆壁
似慙無以娛衰翁夫君一見為披拂坐使寒谷回春融
中含太古意味足雜以新態來無窮繁聲流水不可喻
直與造化相冥通形神久已坐灰槁一旦抉剔驅肓聾
寂然反聽杳難詰但覺萬竅俱玲瓏千金不得和扁力
誰謂起廢由枯桐曲終元旨竟誰會非絃非指仍非空
拂衣欲往君且止為我乘興彈悲風
梁襄
謁禹王廟
波涵九域民為魚帝奮忠勤親決除水涸茫茫盡桑稼
萬世永賴功誰如功高受饗宜閎久廟貌方方無不有
砥柱神靈最偉竒會稽血食尤隆厚父山所建在空山
庳殿短廊纔數間遊謁人多題字閙祭祀禮尠犧尊閒
欽惟帝道崇勤儉此郡民繁地磽嶮辛苦耕耘衣食麤
乞徧孚祐無令歉
党懷英
徐茂宗蝸舍
萬生擾擾安其安鷽鳩不羨鵬飛摶端知扶搖上九萬
無異跳躍蓬蒿間是身江海一漂粟身外紛然皆外物
一廛倘可容所寓何用渠渠作高屋知君從道由心成
昔焉忘俗今忘形物來弭角不知競觸蠻血戰良虛名
我夢敲門訪君舍舍小不容相對話覺來驚見壁間蝸
俯仰人間眞物化
壬辰二月六日夜夢作一絶句其詞曰矯冗連
天花春風動光華人眠不知眠我佩絳紅霞夢
中自以為竒絶覺而思之不能自曉故作是詩
以紀之
夢中作詩眞何詩夢中自謂清且竒覺來反覆深諷味
字偏句異誠難知豈非夢語本真語無乃造物為予嬉
君不見莊周古達士栩栩尚作蝴蝶飛我生開眼尚如
此况在合眼夫何疑
君錫生子四月八日(左君錫薊北名士)
堂前種蘐憂可忘不知生兒喜殊常嘔啞啼笑綵衣側
滿堂和氣生嘉祥燕寢香凝佳夢兆與佛同生佛親抱
我來初見出錦綳肌肉照人眉宇好世間兒子空紛紛
如君此兒真慰人薊山東盤出英秀政與德門宜子孫
天馬駒海鶴子氣骨初成便超異籋雲沖霄從此始
黃彌守畫吳江新霽圖
江雲捲宿雨江風散晨煙山光煙雨潤欲滴影墮江水
空明間修娥新粧翠連娟下拂塵鏡窺明蠲漁舟來何
許觸破青茫然中流水肥魚逆上受網應有松鱸鮮借
問張季鷹西風幾時還漁郎理網喚不應但見水碧江
涵天如何塵埃中眼界有許寬道人胸次陂萬頃為寫
此境清而妍蒼崕無塵樹影寒直欲坐我苔磯邊我家
竹溪陰小艇横清漣異時赤脚踏兩舷不應尚作披圖
看
金山
我從渡淮涉高郵雪風連日吹行舟維揚地西闖夜色
星月隠見邊城樓晴光破曉射瓜步照耀玉宇開瓊洲
馮夷收威浪妥帖容我一到金山頭金山勝槩冠吳楚
萬礎蟠峙江中流平生夢寐不到處乃以王事從私遊
鍾山雨花落眼底海門鶴崖波際浮川開林闔望不極
但見遠色明輕鷗風煙渺漭異吾土行役有程難久留
一杯未舉帆影轉已看浙樹捎旗旒
和濟倅劉公傷秋
川流為瀦鉅野闊水色天容兩開豁山隨水遠勢奔騖
駿馬西來銜轡脫山前雲木散不收坐看木末來歸舟
秋容澄明納萬象畫本寂默横雙眸謫仙曾來釣煙磧
想見夕陽寒影隻騎鯨去作汗漫遊只有荒臺壓澄碧
臺邊昨夜西風來倦游羇宦心悠哉豈無瓊艘百柂載
春色是中可以忘形骸官居得秋况不惡高吟何遽悲
搖落君不見中郎詩翰憶湖山秋色正滿連雲閣
題春雲出谷圖
春雲乍出山有無春雲已去春山孤山光空濛不可寫
正要雲氣相縈紆山吞雲吐變明晦半與巖谷生朝晡
輕林蕭蕭暗溪樹餘影漠漠開樵居舟人艤棹並沙尾
坐看縹緲搖空虚巧分天趣出畫外韻遠不與丹青俱
今人重古不知畫但愛屋漏煙煤汙惜哉東坡不及見
此本詩中獨有疉嶂煙江圖
新泰縣環翠亭
官居坐官府不見青山青閒來亭上看青山遶重城左
見青山縱右見青山横具敖浮虚碧崢嶸羣峰連娟相
繚縈縣庭無事苔蘚生獨攜珍琴寫溪聲琴聲鏘鏘激
虛亭罷琴舉酒招山英山英莫相嘲我雖朝市如林坰
客有山中來聞說令尹清山英異時合有情周遮不放
公馬行
送崔深道東歸
君從鬱蔥幾時來鬱蔥山色空崔嵬白雲已自動歸意
蟏蛸蛜蝛况可懷薰風濁酒非莓苔那知空齋響蚊雷
酒酣臨風解相憶喚取玉笛傳清哀
楚清之畫樂天小娃撐小艇偷採白蓮回不解
藏蹤跡浮萍一道開詩因題其後
樂天歸卧湖山邊閒買池塘娛暮年小蠻已老樊素去
心地玲瓏如白蓮室中誰遣散花天故點禪衣香破禪
鴛鴦為報竊花處題詩要戲小嬋娟紅妝秋水照明蠲
清之粉本清且妍道人無心被花惱對畫作詩眞適然
君不見元亮投名蓮社裏不妨更賦閒情篇
題大理評事王元老雙橘堂
朱橘復朱橘傳分包貢實煌煌中堂榜竒畫照公堂前
蘐草碧公今致養豐禄食更取蠻珍奉顔色舉觴一笑
三千秋坐看諸孫索梨栗
劉迎
梁忠信平遠山水
憶昔西遊大梁苑玉堂門閉花隂晚壁間曾見郭熙畫
江南秋山小平遠别來南北今十年塵埃極目不見山
烏鞾席帽動千里只慣馬蹄車轍間明窗短幅來何處
亂點依稀涴寒具煥然神明頓還我似向白玉堂中住
濛濛煙靄樹老蒼上方樓閣山夕陽一千頃碧照秋色
三十六峰凝曉光懸崖高居誰氏宅縹緲危闌蔭青樾
定知枕石高卧人常笑騎驢遠遊客當時畫史安定梁
想見泉石成膏肓獨將妙意寄毫楮我愧甫立隨諸郎
此行真成幾州錯區區世路風波惡還家特作發願文
伴我山中老猿鶴
連日雪惡用聚星堂雪詩韻
朔風朝來放雲葉紛紛吹落龍沙雪山河大地同一如
變化須臾亦竒絶參天松頂老猶強搶地竹頭低欲折
亂飄書帙愛窗明狂入地爐驚火滅重衾方擁膚尚粟
凍筆將書肘先掣未容衰白點髩華只許醉紅生面纈
何人清唱墮梁塵有客高吟霏鋸屑昔賢句法今尚在
斷臂阿誰心地瞥後生曠世安敢望故事歴劫徒能說
是中聖處公會無一粒靈丹工點鐵
鰒魚
君不見二牢山下獅子峰海波萬里家魚龍金雞一唱
火輪出曉色下瞰扶桑宫槲林葉老霜風急雪浪如山
半空立貝闕軒騰水伯居瓊瑰噴薄鮫人泣長鑱白柄
光芒寒一葦去横煙霧間峰巒百疉破螺甲宫室四面
開蠔山碎身粉骨成何事口腹之珍乃我祟郡曹受賞
雖一言國史收痂豈非罪筠籃一一千里來百金一笑
收羹材色新欲透瑪瑙盌味勝可浥葡萄醅飲客醉頰
浮春紅金盤旋覺放箸空齒牙寒光潄明月胸臆秀氣
噴長虹平生浪說江瑶柱大嚼從今不論數我老安能
汗漫游買船欲訪漁郎去
題十眉圖
寶箱拂塵金屈戌周昉丹青見眞筆春風曾憶賦妖嬈
人共畫圖成十一燭奴香底花光凝錚錚鐵響聞三更
車聲雷動不通語眼態波横空送情蠻雲盤鶴遼天闊
犀玉依依對書札人生何處不相逢還醉武陵溪上月
雲中君圖
衣若新沐蘭湯薰靈巫拜舞方迎神恍然相見帝者服
九歌昔詠雲中君畫史亦可人妙入造化域羽衣玉麈
美且間此意不知何處得空明倏忽紛溟濛胡為眷眷
臨壽宫飄然來下復遠舉想像決去隨飛龍祠空人散
秋蕭瑟落日猿聲喚秋色湘天極目青茫茫憑高一望
無南北
楚山清曉圖
山娟娟江茫茫緣山林木老已蒼穿林細路縈羊腸汀
洲人家蘭杜香兩山秀出江中央宛如雙劒森鋒鋩層
巒架空化寶坊墖波突兀一氣傍雞聲喔喔林鳥翔顧
瞻曙色開東方清風宿霧方蒼涼兜羅錦網淡平野紫
磨金餅暾浮桑櫓聲纔動欲離岸鐘韻已殘猶殷床當
年有米維楚狂生子亦復肖阿章想從乃翁住朝陽收
拾山綠餐湖光膝前翰墨觀琳瑯此圖戲出遂擅場彼
衆史者何敢當不然安得牙籖犀軸古錦囊賞鑒一朝
蒙古皇
題劉德文戲綵堂
郵傳文書日傍午過眼不容留頃許先生遣決談笑間
退食歸來奉慈母吾不愛錦衣榮歸誇梓里吾不愛繡
衮徒步登槐府傳家所愛作寧馨入室不愁無阿堵堂
中怡愉奉顔色堂下嬉戲同兒女十分壽斝汎醇酎五
色綵衣紛雜組映階萱草弄春色循陔蘭葉榮朝雨先
生藴藉古人似早歲聲名天尺五拘縻豈合坐冗曹獻
納直宜趨禁所更書屈指今幾日竚看褒詔傳天語龍
光歆豔動庭闈湯沐疏封分郡土芝封鈿軸爛雲錦羽
衣寶帔輝金縷形容何止入畫圖歌詠亦須流樂譜區
區賤子獨何幸晚喜宗盟同鼻祖他年一笑約升堂萬
石尊前拜嚴姥
郭熙秋山平遠用東坡韻
槐花忙過舉子閒舊遊憶在夷門山玉堂曾見郭熙畫
拂拭縑素塵埃間楚天極目江天遠楓林渡頭秋思晚
煙中一葉認扁舟雨外數峰横翠巘淮安客宦踰三霜
雲夢澤連襄漢陽平生獨不見寫本慣飲山綠餐湖光
老來思歸真日日夢想林泉對華髮丹靑安得此一流
畫我横笻水中石
袁輔之得鄴南城注雨瓦筒以之支琴
鄴城城南青雀來五樓突兀肩三臺胡桃萬瓦淨如水
春隂不敢生莓苔簷雨闌干三百尺多年雨齧空階石
繁華已逐水東流斷甓時從耕者得可憐此君落君手
愛之不博連城璧錫花如雪錯菱花小字興和猶可識
晴窗拂拭支桐君上下一般蛇蚹文哀彈遽止不成弄
千古雨聲愁殺人
王庭筠
舍利墖
蒼山亭亭如覆盎佛墖東西屹相向林頭朝日射重簷
黃金丹砂曄生光中華此墖第十五圖記所傳知不妄
智慧薰成舍利羅夜半竒芒時一放想見當時阿育王
麾叱神工鞭鬼匠雲車瘴海挽炎沙沙底黃腸三萬丈
石排方面蔑石段鐵錮瘦中腰鼓樣功夫精密業長久
位置尊嚴氣高張地皮浮水膚寸許旱溢與之俱下上
崧山歸山夏秋雨雨潦從衡歲相盪天龍圍護夜义守
終劫不敢生波浪墖前樹秀老不死樹下水流多益壯
再拜初嘗一勺甘洗我三生煩惱障
王琢
癸酉歲大熱
似動不動雲蒸空欲雨未雨天無風時時日脚蹴雲破
一射萬土紅爐中纖絺挂體劇重鎧大屋僅可為樊籠
積冰為丘坐自潰輕箑况得微凉通山林亦聞有暍死
城市偪側宜無容吾生於熱亦屢度此熱盡可并前鎔
雖然一氣播常令頓作駭異疑非公曾聞天南有祝融
出入毒霧騎雙龍自從鼎去昧神怪無乃煽處行心胸
手搖斗柄酌炎海力逐熛怒乘離宫喜為鬱蒸怒為火
流爍金石乾河洪熾昌自欲弄朱夏驕蹇未肯官炎農
霞煙灼灼燥昏曉鳥獸喘喘茫西東此而不制滿三伏
遂恐百物隨枯蓬太白之兵攢萬鋒銀河之浪滔無窮
可洗虐焰夷姦凶我欲呼愬煩神功耽耽九虎天關重
趙渢
和崔深道春寒
長風忽落青林端風聲洶若江聲寒太陰盤礴亂天序
摧書撲筆成長歎美人何許媚幽獨使我不見心無歡
頗聞隠居誦莊屈篷窗坐擁塵編殘琴歌酒賦兩寂寞
懸知此興殊未闌遲君一來吐款要舉杯放目雲天寬
西城觀水
西山秋水來天地巨野横流浩無際長風蹙浪鱗甲生
兩角斜分半山際繚堤北去接飛橋鼓鼙洶洶翻驚濤
中流突兀玉山起直疑河伯驅靈鼇冷光搖蕩秋雲白
渾似夢中遊震澤隔林我欲喚漁郎孤帆忽如過鳥翼
安得酒船常拍浮四時甘味置兩頭何人與我同此樂
潁陽試覓元丹丘
路鐸
高唐劉氏駐春園
風光去人無咫尺人自塵勞不相及此心既定境從之
雪樹霜林亦春色劉翁有道久陸沈十年種樹今成陰
醉鄉天地白日永鶗鴂栗留皆好音良辰行樂今已矣
依舊東流泛蘭芷誰道青春挽不留鯉庭看取新桃李
膏車秣馬吾將歸誓與清景相追隨安用苦求三徑資
明月常滿千家墀
劉昂
都門觀别
買酒消閒愁剪刀剪流水閒愁不可消流水無窮已悠
悠窗下斷腸波總是行人墮淚多門外馬嘶思遠道小
嚬猶唱渭城歌聲未斷征鞍發望斷垂楊人影滅斜陽
照影却歸來兩地相望今夜月閱人多矣主人翁離别
都歸一笑中陌上行人終不悟年年楊柳怨春風
周昂
清放齋
平生眼白嫌物俗此身誰要冠帶束茶甌飯飽一飲足
卧聽松風仰看屋
莫州道中
大陵河東古莫州居人小屋如蝸牛屋邊向外何所有
唯見白沙纍纍堆山丘車行沙中如倒拽風驚沙流失
前轍馬蹄半跛牛領穿三步停鞭五步歇雞聲人語無
四鄰晚風蕭蕭愁殺人人有禱沙應神遼東老兵非使
臣何必埋却雙行輪
利涉道中寄子端
行武昌望利涉高青煙低白雪岡陵瀰漫溝澮滅氤氲
冷日從東來照我清影忽作溪水卧明月凌兢羸馬蝟
毛縮詰曲微行蛇腹裂遺鞭脫鐙初不知指僵欲墮骨
欲折氊裘毛襪良可念我自無備誰從輟人家土榻借
微暖坐久清冰落鬚頰黃花臞仙怯風馭久向笙歌窟
中蟄徑須持此遠相餉一洗夜堂花酒熱
底柱圖
鬼門幽險深百篙人門逼窄逾兩牢舟人呌渡口流血
性命咫尺輕鴻毛開圖頓覺風雷怒素髮飄蕭激衰腐
河來天上石不移安得此心如底柱
王磵
暮春郭南
大梁城外孤臺傍煙昏水碧春林芳憑高極目見歸鴈
風物令人思故鄉紫金山下斜陽暮萬里川光照雲樹
山間細雨花落時何人來往東風路
田特秀
題獻陵梁氏成趣園
淵明昭曠人韻高難適俗折腰肯為五斗米三徑歸來
理松菊千年何人為賞音伯鸞之孫懷古心幽園日涉
自成趣手植佳木成清陰問公是中有何好杖屨婆娑
不知老凉風月夕竹自笑輕雲春晝花相惱鴻飛冥冥
無弋網萬事不理醉醇釀忘機便是葛天民高情真到
羲皇上人生古今貴適意兩公解作一生事君不見平
泉樹石名九州主人萬里著窮愁
蕭貢
中秋對月
去年中秋客神京露坐舉杯邀月明今年還對去年月
北風黃草遼西城年年月色長清好只有悲秋人易老
兒童不解憶長安歌舞團團繞翁媪人生宦游真可憐
不知何處度明年預愁老罷廢詩酒負此冰玉秋嬋娟
我生萬事隨緣耳居自無憂行亦喜君不見杜子閨中
只獨看鄜州寂寞千山裏
趙秉文
秋懷次高參軍韻
秋風蕭條秋氣傷歲云暮矣思故鄉客行未歸正落木
鴈飛不下空斜陽白草岡頭風似箭黃沙戍下月如霜
聞君近有從軍作愁思與之誰短長
倣太白登覽
扁舟過海島風便一日爾咫尺不可期波濤四十里朅
來雞山下具浴桃花湯洗盡塵土骨心期雲水鄉夜夢
挂席南斗傍金山寺影水中央海雲嘘蜃化樓閣撞鐘
擊鼓聞海陽施食狎鷗沾法味銜花馴鹿散天香夕陽
萬里鶻沒處水涵天影青茫茫臨風朗誦太白句鳥飛
不盡吳天長海山道人種白玉碧眼方瞳照巖谷遺我
天書三十六糢糊塵眼不可讀醉乘天上紫玉麟一問
東海青童君天風吹衣毛骨冷銀河倒浸扶桑雲麻姑
兩鬢垂秋霜人間滄海變耕桑歸來笑撫靈松下春風
幾度桃花香
霜葉
天工設色繪雲屏山光劈破煙嵐青夕陽閃閃見鴉起
晚風蕭蕭吹客醒林間老僧倚瘦藤一枝秋水冷金瓶
日暮千巖秋影裏紛紛吹落讀殘經
人日遊西山寺觀謝章壁畫山水
蕭寺荒堂三五間謝章滿壁畫江山天涯霜雪少春意
一日攜酒開心顔飢禽穿窗啄官粟歲久刓牆樵指秃
山僧送客不關門寒雲夜夜飛來宿
重九登冷禪寺冷翠軒
北風吹倒磨雲峰冷然雙角蟠白龍邊城雪花大如席
黃花紅葉誰為容冷禪西軒作重九登高望遠開心胸
煙嵐捲盡暮山碧冷雪萬里迷玄穹山北花豬大如馬
割鮮飫食如長虹酒酣起舞望兩寺鳥驚踏雪摧長松
天低日落望不盡一徑何處來樵蹤君不見七金山下
打圍處貂裘風帽寒蒙茸跑風駿馬下平野迎霜老兔
咻榛叢歸來得雋托朋友臨風一飲輕千鍾飲餘勝地
兩蕭瑟百年聚散如飛蓬明朝却望登眺處城中惟見
白雲封
伯時畫九歌
楚鄉桂子落紛紛江天日暮天無雲煙濃草遠望不盡
翩翩吹下雲中君九歌一曲送迎神還將歌曲事靈均
一聲吹入汨羅去千古秋風愁殺人
與龐才卿雨中同遊太寧山
羣山西來高崔嵬太寧萬疉屏風開半天截斷參井分
夕陽不到吟詩臺近都形勝甲天下况此萬斛藏瓊瑰
青蛟百道走玉骨下赴僧界如奔雷泉聲夜雨倏飛來
冷雲滴破煙嵐堆柏梯可望不可到石鱗冷砌黏莓苔
墖上一鈴時獨語慎勿促裝遽如許徑須攜被上方眠
明日顛崕看懸乳寺後一峰高更寒歸來駐馬更重看
蕭蕭易水寒流廣蒼茫不見雲中山西風粟葉高陽道
澹澹長空沒歸鳥荆卿墓前濕暮螢昭王臺畔沾秋草
擬豁千秋萬古愁更須一上郡城樓西山應在闌干外
注目晴空浩蕩秋
重午遊冠山寺
南風搖百草吹我遊山樊青山映華髮似我頭上冠長
松五月窗戶閟終古不散蒼雲寒步出喬木杪俯視林
下鞍飛亭枕爽塏更覺天宇寬憑高送遠開心顔白雲
青嶂非人間深林冥冥白日暮飛鳥裔裔長空閒夕陽
萬里開野色晉趙形勢空河山時清老守容癡頑臨風
把酒遺巾綸明朝却望題詩處城樓惟見煙中竿
魯直烏絲欄黃庭
太清虛皇玉景經琅函瓊笈祕始清囊以雲錦金鈿扃
四神守衛訶百靈中夜一氣存黃庭玄霜瓊膏灌子形
方瞳綠髮魂魄寧上壽千秋下百齡天書下降勅六丁
控駕三素乘風泠鳳笙龍筦超冥冥揚旌抗旆㸌飛星
八威吐毒驅雷霆擲火萬里流金鈴仙人拂石劫不聽
笑視人世風中螢世間醉夢紛膻腥三尸調汝丹田螟
有如尾閭泄滄溟一朝神離鳥飛缾涪翁書法出蘭亭
名書此經實自銘開卷恍然如酒醒養生新發庖丁硎
游華山寄元裕之
我從秦川來徧歴終南游暮行華隂道清快明雙眸東
風一夜横作惡塵埃咫尺迷巖幽山神戲人亦薄相一
杯未盡隂霾收但見兩崖巨壁插劒戟流泉夾道鳴琳
璆希夷石室綠蘿合金仙鶴駕空悠悠石門劃斷一峰
出婆娑石上為遲留上方可望不可到崖傾路絶令人
愁十盤九折羊角上青柯平上得少休三峰壁立五千
仞其下無址傍無儔巨靈仙掌在霄漢銀河飛下青雲
頭或云竒勝在高頂脚力未易供冥搜蒼龍嶺瘦苔蘚
滑嵌空石磴誰雕鎪每憐風自四山而下不見底惟聞
松聲萬壑寒颼颼捫參歴井到絶頂下視塵世區中囚
酒酣蒼茫瞰無際塊視五岳芥九州南望漢中山碧玉
簪亂抽况復秦宫與漢闕飄然聚散風中漚上有明星
玉女之洞天二十八宿環且周又有千歲之玉蓮花開
十丈藕如舟五鬛不朽之長松流膏入地盤蛟虬采根
食實可羽化方瞳綠髮三千秋時聞笙簫明月夜芝軿
羽蓋來瀛洲乾坤不老青山色日月萬古無停輈君且
為我挽回六龍轡我亦為君倒却黃河流終朝汗漫游
八極乘風更覓元丹丘
張翰
贈石德固
西湖之月清無塵橘中之樂猶避秦向來所見止此耳
渠亦豈是真知津如君眼孔乃許大萬事付之塵甑墮
兒能詩書又肯播著脚世間看踏破青巾玉帶桃李花
日斜空望紫雲車布衣誰識隠君子一馬㿉然何處家
高廷玉
天津橋同李之純待月一首
驂鸞追散仙乘槎抵銀潢跳上玉龍背抱得銀蟾光素
娥愁不歸再拜捧瑤觴問以天上事玉色儼以莊爾能
為我歌白雪我亦為爾搗玄霜不然借我廣寒殿與我
長作無何鄉傍有謫仙人拍手笑我狂天風忽吹散人
月兩茫茫
壺溪
我觀壺盧溪未易以蠡測大若溪上翁有口吸不得壺
中别是一洞天溪上翁即壺中仙畢竟人間無著處杖
頭挑取屏山去
御選金詩卷六
