欽定四庫全書
御選明詩卷八十二
七言律詩十五
趙貞吉
宿關山
隴雲低合水分流羌笛高吹月滿樓乍客關山生遠夢
自憐旌節到邊州雪消長坂黃昏度水浸幽汀綠草抽
聞說此方泉作酒寧將駐馬勸箜篌
黃埧驛次壁間余方池韻
太白峰迴指大峨遥看錦水帶金波宜男草綠沈犀浦
織女星寒抱珥河老去玄經知尚少歸來易卜買應多
春風舊著荷衣在但乞山間薜茘阿
酬馬宜泉幽居之作
雨淨池荷淨有餘聞君池上草為廬避喧人浣桃花水
聞道僧留貝葉書雲裊鶴巢松蓋濕機忘魚筍槿籬疎
門生幾度慚秋水猶自淵沖退若虚
林廷機
九日瑯琊山宴集
此日瑯琊亦勝遊眼中風物足清遊青山似識重來客
白髮能禁幾度秋萬事無如行處樂一尊還為故人留
登臨况復逢佳節會取黃花插滿頭
康太和
重遊觀音閣
傑閣崚嶒傍燕磯幾回吟賞駐征騑洪濤撼岸金鰲動
絶壁穿雲石燕飛天外三山晴歴歴江中千艇晚依依
登臨未似禪心寂笑聽鐘聳一振衣
中丞克齋李公邀飲盱眙山第一亭
第一亭開鳥道遥中丞愛客駐星軺厓懸北斗天應近
地瞰長淮影欲搖坐久歌聲喧樹杪醉歸燈火滿山椒
回看萬籟清音薄疑有仙人弄玉簫
尹臺
送西吳張太史使江藩
京國論交幾過從郊筵惜别奈殘冬衝寒裘馬今朝發
獻歲鶯花若處逢桐葉前主周建爵菁茅立社漢分封
歸將錦節停鄉邑玉笥高開紫霧重
靳學顔
草橋即席寄以騰
舊國春深草似煙年年此際對離筵纔聞柳外歌三疊
已識尊前路五千劍閣啼猿梅雨夜錦江駐馬麥秋天
從今莫問西來鴈縱有風翰不到川
許榖
雜興次羅贊善韻
為謝山靈莫獻嘲年來泉石許論交開軒不剪蘼蕪草
上樹能窺鳥鵲巢竹塢有風門不閉茶鐺無火石頻敲
間中亦有關心處藥褁書籖兩未抛
送湯世登
萬里攜家上海船到時黎蜑拜車前鯨濤蜃霧圍官舍
鐡樹瓊花照酒筵騐歲土人占草節採珠波客候龍眠
遥知問俗經過地停旆常投飲馬錢
集沈大理次韻
青髩仙人列九卿錦觴邀客對春城筵前香篆將花氣
院外松風雜鳥聲山帶鍾陵蒼靄合池分玄武綠波平
追歡近夜飄疎雨歸路垂鞭信馬行
初夏偶成次薛考功韻
少日彈冠非貢禹老來學圃似樊遲平生愛我無如酒
凡事輸人不但碁一畝舊臨佳麗地四言新和考槃詩
炎風朔雪年年轉裘褐無心總不知
贈何翰林致仕居金陵次文太史韻
金馬來時動鎬京銀魚焚後别西清才人豈厭承明地
高士原多谷口情買得曲池堪鬭鴨種成芳樹好藏鶯
秦淮亦是機雲宅鄉夢休過白苧城
雪
吳山冬盡雪初飛極浦彤雲合翠微越女臺邊猶黯淡
蘇公堤上已芳菲他鄉酒盞愁仍把虚室琴書淨可依
所願普天歌樂歲故園休問幾時歸
豋五雲山
名山高擁五雲層危磴重重躡屐登西望諸天應咫尺
東來疊嶂緫丘陵海門遥指三山樹梵殿常懸七寶燈
便埽蒼苔題短句乾坤高覽記吾曾
送南江馮侍御赴戍雷陽
曉聞寬詔下瑶京萬里投荒荷聖明直氣舊從雲海得
恩波今許石門行斑衣遠入黎人俗野戍時聞羌笛聲
見說天朝多雨露金鷄還過五羊城
駱文盛
旅中聞鴈
西風鴻鴈惜離羣露下天高彷彿聞方訝北來衝遠塞
忽驚南去入寒雲千山落葉還秋杪一卷殘書且夜分
無那餘音更嘹喨倚樓鄉思益紛紛
劉繪
送吳祥雲赴趙總戎幕
天門昨夜耀龍文大將横戈正立勲上谷不傳青海箭
漁陽新練水犀軍金笳夜嘯樓前月赤幟朝翻陣外雲
遠客莫辭千里去滿堂珠履盡迎君
施峻
次宋石樓春日過訪作
停雲脈脈對春杯宋玉招尋此日來屋矮坐看書接棟
溪平行愛水生苔河橋細雨舟初泊山郭寒烟梅半開
萬里心期空歲暮潛夫翻愧黑頭回
倚樓柬徐長谷
倚樓極目思無涯溪上幽居似浣花未信年華欺客鬢
也知春色到隣家柳塘汗漫生新水桃錦參差疊絳霞
欹枕竹牀渾欲夢不禁啼鳥隔窗紗
寓雲居得張龍湖相公書
精舍岧嶤隔翠微我來便覺世情違疎燈照雨簷花落
短鬢臨風木葉稀白鴈虚疑千里信青山容得幾人歸
詩成正在鐘鳴後獨立空庭攬舊衣
王燁
曩時讀書龍湖眷言念之因述其詩
樓接山光水接空幾年身在碧空中藕花蘆笋多鮮氣
短笛輕舟正晚風掩卷敲碁同羽客沿溪尋藥遇村翁
興來乘月放歌去竹暗雲深一徑通
袁煒
冬夜院中齋宿
玉堂清接禁城隂庭樹蕭蕭夜氣森院靜風迴霜柝近
簷虚星映雪階深窗含殘燭搖空影鳥禁寒枝襍衆音
咫尺天南雲縹緲瑶壇應候翠華臨
喻時
猗氏志懷
郇伯城孤煙火迷魏徵祠近葦花堤霜飛官閣書初冷
風射寒林鳥自啼縹緲家于平楚北寂寥人在太行西
思親夜夜驚魂夢雲遶關山樹遶溪
獨旅逢春
江城江郭暖風吹獨旅蕭蕭物候移倚榻晝憐巢燕語
隔簾晴對海棠枝秦淮水遠空惆悵嵩嶽山高正别離
目斷紅雲半天杳不知春草碧參差
章煥
南巖宫
三十六巖何者奇南巖巖壑多幽姿飛空欲作翔鸞舞
跨澗真看渴虎垂樹杪迴欄時隠見雲中棧閣故參差
歸旌欲問來時路洞口雲深已不知
温新
野菊
重陽不見鄉園菊野徑折來尤可憐為客正當嶺海外
逢花偏憶酒杯前荒英斷葉愁相把落日飛雲恨轉牽
兩歲佳辰俱自負幾回欲賦不成篇
沈鍊
送張司丞有功北上
北風吹動寶刀初短别江城念有餘知已不因長會面
論心只欲屢題書征帆未及春先到鄉夢須教歲併除
君若逢人談姓氏知余京國舊交疎
荅陳鳴埜社友
十年赤縣頻為吏一疏中間便落官勞寄音書知夢在
細籌世路念歸難馬蹄最識邊沙苦鴈影猶驚塞月寒
詞客幸能憐旅况玉門應為賦生還
寄諸生楊子中
碧柳青莎怨暮春沙明水白更傷神娟娟夜月當樓靜
冉冉飛花入座頻海畔音書常阻絶山城瘦馬苦逡巡
坐憐物色多惆悵欲覓芳洲彩句新
茅坤
春日蹋雪彭城道中
春日獨傷春事稀馬蹄又向雪中歸數家烟火望欲斷
幾樹飢禽寒不飛有客尋詩穿谷口無人載酒欵林扉
看山不覺日已暮千里雲霏生薜衣
莫如忠
和董紫岡
頻年不復賦秋悲秋盡江城昨始知身向閒居寧論拙
客來問字久無奇中廚黍熟焚枯後小閣樽開釀菊時
聞道窺園猶懶性肯攜唫興過東籬
柘湖還山投贈
去住無心久悟禪獨將蹤跡寄雲煙陸沉金馬簪仍脱
市隠吳門姓不傳白髮江湖遊倦日青春花鳥賦歸年
圖書舊有名山業莫問蘇君二頃田
春日遊虞山
興在春山獨遠尋行隨杖屨歴嶔岑千盤磴出花間路
百囀鶯調谷口音石洞流雲藏窈窕海門初日變晴隂
更臨絶巘看飛瀑頓覺清泠洗客心
馮南江侍御赴雷陽贈别
得遂生還雨露寬不堪顦顇復南遷持將白日浮雲意
行盡黃茅瘴海邊心壮此時岐路别名高終古斗霄懸
誰嗟越絶音書滯正憶雷陽召寇年
迴瀾臺(臺在松江第一橋外馮御史南江築)
孤標遥扼郡城隈勢枕奔濤障欲迴迥閣憑虹雲外出
環州縮地水中來賓遊誤指招提境童竪猶呼御史臺
怪似主人能選勝不言到海有蓬萊
喬世寧
擣衣
城上秋風木葉稀城中思婦擣寒衣誰憐此夜腸空斷
獨恨經年戍不歸聲度隴雲傳玉塞心隨關月到金微
相思更有殘機錦願逐長安一鴈飛
商南寄谿田
移家遠傍碧山廬為愛煙蘿此定居蓬巷有人時問字
洞巖深處好藏書過逢况對春宵雨晤語頻來長者車
别後更懸芝草夢關雲北望渺愁予
寄王太史元思謫戍玉壘
學士兩朝供奉年上方詞賦萬人傳一從玉壘長為客
幾放金雞未擬旋聞道買田臨灌口能㤀歸馬向秦川
五陵他日多豪俊空望城南尺五天
何御
過慶原
野燒萋萋尚雨痕半山斜日近黃昏驛亭阻絶來時路
煙火蕭條戰後邨倦鳥驚人移浦樹寒潮帶月上江門
長年書劍催行色肉食長懸報主恩
陸樹聲
院中觀蓮次紅字韻
堤擁平沙玉澗東小池花發水雲紅繁香撲醆天初霽
涼影當軒日正中自愛孤芳留雨露羞教薄媚借春風
誰將瓊液參仙鼎持獻軒皇太乙宫
次流字韻
小築新亭傍紫丘水晶宫外接仙流花開似近芙蓉殿
地迥宜臨太乙樓風散舞衣香影亂露凝緗蓋素華浮
分明二華峰頭見謾憶瀟湘遠地秋
吳江長橋晚眺
吳越迢遥一望通飛梁開道枕長虹江城黯淡雲低樹
澤國微茫水接空落日晴看歸鳥外去帆寒泝夕流中
鱸香亭下尋遺跡回首蒼波思不窮
登馮御史迴瀾臺
卜築還從選勝開振衣長嘯此登臺千年砥柱排流出
四野風煙入望來舊日雷陽曾化竹後時江閣遍栽梅
試看往蹟今猶昔敦挽頽波百折回
再次前韻
西去茸城地望開巍峩百尺有高臺坐窮塵海千年勝
閱盡江流一𣲖來荏苒歲華還宿草霏微寒意欲催梅
重來感舊懷賢處悵望雲天首重回
殷邁
病懷
城闕秋生爽氣還空堂木榻對衰顔簾前花落常疑雨
樹裏雲過忽見山朝隠暫隨未紱後心齋時住白雲間
湖南草綠浮鷗淨愛爾㤀機盡日閒
董份
出郭
閒來出郭偶相從極目田原四望通策馬欲趨青嶂側
聽鶯先在綠隂中幾家水映蘼蕪逕一路香傳荷芰風
風景依然似南國可堪鄉思與君同
王崇古
登鍾山戍樓
危樓高結跨飛虹古塔崚嶒對梵宫北去關河連塞上
西來風物自秦中洞門暗向前山轉石井深連幽澗通
扼險應期追一范不堪搖落戍煙空
方逢時
過天津
城頭初日亂啼鴉客子行歌上使槎蜃氣高連蓬島近
鴈行遥度薊門斜河聲過雨添新漲草色和煙翳淺沙
聞道邊庭猶苦戰九關西望動悲笳
吕時中
靈巖寺喜晴和吳學憲
秋山雨過靜朝氛爽氣初開散鹿羣倚杖欲攀峰頂樹
披衣猶拂洞中雲青天塔影當巖落曉閣鐘聲别浦聞
自是新晴堪遠眺擬窮丘壑到斜曛
萬衣
九日蒲圻張魏二省丈見邀
年年客裏逢佳節今日登高復異鄉二妙恰逢天上侣
孤臺宛在水中央白衣似為幽人至黃菊能如故國香
别後出關秋正杪年華旅思共淒涼
龔秉德
雨花臺眺望
崇臺縹緲出雲孤春日憑虚覽壮圖江繞潯陽遥辨楚
山連京口半呑吳秦淮風土憐今昔王謝豪華問有無
回首長干傷往事六朝煙雨半蘼蕪
李時行
寄廣陵高子通徐伯可
憶昔逢君客帝京留連郎署十年情看花並醉長干里
走馬同過白下城春入吳宫芳草色月明蕭寺暮鐘聲
别來迢遞天南北一望江湖感慨生
趙鉽
登雲龍山放鶴亭因暉山有約不果作
停車暫試登山屐蘿逕周迴宿霧間雲淨已驚龍去遠
亭空不見鶴飛還千帆曉發川流穏萬戶春回草樹閒
覽眺何須援地主林端一嘯且開顔
胡安
有感
長笑何時向碧山歲華誤落利名關梅如輕别經風下
潮似多情帶月還攬鏡誰能饒白髮開樽暫許借朱顔
欲如徐福尋蓬島縱未長生亦得閒
秋思
袖手長吟悲路窮綈袍不是怯西風縱嘲小草應終出
欲賦長楊恐未工皂帽久依遼水曲黃冠願隠鑑湖中
菊花滿插休相笑老態還知少壮同
飲酒
菊間被酒竹間行待得雲銷看月明莫笑郎當鮑老態
已知傾倒麴生情丹楓葉落分溪色黃鳥羣鳴雜雨聲
曉起凭欄紵衣薄秋風吹夢墮江城
客館
閒中詩卷愁中酒漫向殘春惜落花栽柳已多陶令宅
藏書將擬鄴侯家苔痕受雨初行屐潮候兼風欲泛槎
歴歴青山湖上路似從遊子送年華
送别
洲畔蘆花到野橋曉風催浪伴歸潮醉中捉月憐波淺
别後看雲恨路遥江月繞闌非故國霜華驚夢又明朝
問君鼓枻游何處閒向髥翁試洞簫
秋日閒行
蒼松偃蓋覆吾廬俯視澄潭可數魚風到乍迴流去葉
螢飛時照讀殘書西山拄笏氣應爽北海開尊願未虚
遊屐轉從雲畔入朱門寂寞近何如
山舍
茅屋初成蕙水濱空思陶謝作芳鄰月如佳客過清夜
花似離人去隔春萍掩小池魚躍驟棗垂深院鳥啼頻
每嫌佳景多遲暮欲問隂晴竟未真
汪一中
送吳舍人還楚
百年心事獨依依千里思家願不違燕塞夕陽孤鴈度
荆門秋雨一帆歸曲終江上人何處雲散荒臺夢已非
莫向鍾山賦搖落朝廷獻納似君稀
任環
和張石川野航之作
蘆花汀畔獨移船一曲滄浪興杳然已付世情流水外
遂令心事老江邊閒憑魚浪傳書帖靜愛鷗沙占酒筵
便與先生訂幽約乘槎真欲犯青天
徐文通
岱宗
岱頂凌霄十八盤中原蕭瑟思漫漫振衣日觀三秋曙
倚劍天門六月寒風雨黃河通瀚海星辰紫極近長安
小臣願獻蓬萊頌閶闔高懸謁帝難
魏學禮
贈黎仲子
伊人結客少年場芳草長亭正夕陽忽見雙魚來萬里
始知尺素下三湘布衣然諾輕朱建冠蓋縱横憶鄭莊
郢曲自來多白雪遲君早晚賦長楊
朱曰藩
對雨東徐楊二先輩
長安飛雨灑輕埃萬戶千門畫裏開霧樹稍迷蓬閣觀
煙絲猶嫋建章臺故園紅藥誰同賞旅榻青苔客不來
莫怪殘春倍惆悵一山風景各銜杯
清明揚州道中憶王端公
江花江草淨春煙北望空懷乘興船水國人家種楊柳
清明士女競鞦韆客厨未乞龍蛇火旅食頻催犬馬年
遥想風流王柱史西臺銀燭柘枝顛
飲罷逍遥館中
沙谿雨過漸通潮新漲朝來拍小橋九曲湖堂藏窈窕
數株楊柳伴逍遥時魚饌客烹蘆笋海鶴驚人起稻苖
飲罷中庭不成寐夜闌河漢正寥寥
寒食
水滿春湖花滿城况逢寒食雨初晴花深不礙秋千出
水闊從教舴艋行午憩旗亭分杏酪夜歸餳市有簫聲
多情一樹山梨白小立柴門待月明
涇上夕眺柬友人
臺下平池池上花春風無日不山家紅藏塢壁攀危磴
綠浸闌干繫短查小市漸沽寒食酒中林長隔美人車
夕曛也戀西枝好不管城頭已暮鴉
無題和王子新
葱青玉樹宫槐陌婀娜纖腰楊柳枝多病心情寒食後
小樓風雨落花時陽臺永夜難為夢洛浦微波可寄詞
何許鑒儂心獨苦朝來青鏡有垂絲
寄升菴先生
亭花落盡鷓鴣飛吉甫臺邊春事稀錦水繁英添麗藻
萬山金碧有光輝僰中僮隸傳書至煎上人家沽酒歸
笑挈一壺江浦去輕紅正值荔枝肥
陳皋謨
環縣城遠眺
靈武孤城霽色開感時還上最高臺山樓風急熊旗動
關塞天連鳥道回經略久寒西夏膽安危深仗北門才
殊方獨抱懷鄉思日暮愁聞畫角哀
劉爾牧
重陽前一日
楚天愁絶九迴腸漢水煙波動渺茫鴈盡北書無日到
秋深南菊為誰芳江頭落葉催行路峴首浮雲蔽故鄉
惆悵年來遲暮意明朝風色是重陽
王宗沐
寄李一吾在告
蚤歲相期共挂冠俄傳疾足竟爭先十年名在寧俱隠
萬里身輕始自全如縷茶煙依竹試半痕紋簟傍花眼
馳驅祗恐雄心在對酒休歌伏櫪篇
羅汝芳
珠溪漫興和揭傒斯
夜深銀燭坐憑闌恍是身遊霄漢間香霧潭紛龍欲卧
長林風繞鳳初還金仙紫蓋雲中駕玉女青螺月下鬟
錯落泉聲流底亂夢回時作佩珊珊
張居正
觀音巖次羅念菴韻
上方重閣晚依依飛錫何年此息機行盡碧霄平有路
坐看紅樹不知歸法身清淨山長在靈境虚無塵自稀
欲借一枝棲野鶴深公應笑買山非
舟泊漢江望黃鶴樓
楓林霜葉淨江烟錦石遊魚清可憐賈客帆檣雲裏見
仙人樓閣鏡中懸九秋查影横清漢一笛梅花落遠天
無限滄洲漁父意夜深高咏獨鳴舷
楊巍
沙磵驛逢劉參戎
風塵滿目塞門間媿我書生鬢欲斑為問干戈何日定
不知江海幾人還河聲暮遶沙邊驛雪色晴看天外山
全仗將軍能破敵莫令匹馬近三關
朱大韶
和家弟韻
延閣臨湖覽眺初翛然自是碩人居拖金不羨朝端侣
鼓楫聊為澤畔漁萬柳凝煙新雨後九山排闥晚風初
共知皮陸傳詩草雅勝文園賦子虚
朱大英
再别沈嘉則得多字
殷勤子夜動悲歌海内同心近若何慷慨樽前同擊筑
淒涼江上一披蓑美人有佩遺蘭芷狂客無言醉綺羅
明日蕭蕭黃葉路青山馬首白雲多
胡杰
九日馮西田侍御讌具瞻樓
亭閣嵬嵬俯一丘柏臺清讌復高秋籬邊黃菊經時晚
谷口青驄竟日留抱病有懷仍對酒自公多暇幾登樓
臨風不用傷搖落歸路月明山更幽
馬一龍
湖上有懷
湖上青山半入城湖中風景坐來清高飛雙鶴與天近
遠去孤舟隔水明為客故鄉秋鴈杳懷人落日暮雲平
無端忽起思歸念相對尊前共一傾
楊繼盛
送萬楓潭少參山東
二月江南氣尚寒石頭城外水漫漫雲連削壁千屏合
日映離觴兩鑑看近渚晴花香細細傍人風柳絮團團
聖朝此際求言切補牘還思舊諫官
雪晴
疎狂㤀却一身憂思入蒼生始觧愁萬事無成憐我拙
百年有恨倩誰收每思北闕開宣室羞對西風泣楚囚
且喜陰雲薄欲散依稀遥見鳳凰樓
送李東明審察北直隸
悵望霓旌拂曙暉嗟君此去故人稀南山判草更誰易
北極恩光伴爾歸晚樹喜承新雨露春風醉舞舊斑衣
漢廷此日須元禮早促仙舟赴帝闈
送徐子與讞獄江南
寥落白雲司半虚看君此去更何如西曹月滿幽人榻
南國星隨使者車塞鴈不堪行斷夕秋風况是葉飛初
秣陵故舊如相問為道疎狂病未除
周思兼
送李羅邨大參河南憲長
春風斗酒邵陵西新柳依依綠滿堤征馬不須催客去
暮猿何事向人啼道經湘水花初發夢繞漳河路欲迷
故舊那堪頻送别愁看芳草轉萋萋
劉應時
同方少參采山登蓬萊閣望海
蓬萊閣上東南望但見乾坤一氣浮萬里波濤呑日月
十洲煙雨變春秋應疑水外無他地恍是山中有别樓
縹緲仙城定何處乘槎直欲問牽牛
寧塞山行即事
山徑盤雲水隠沙土門遥見野人家耳聞雞唱星全曙
眼望炊煙日已斜地接窮邊無寸草天臨絶域有殘霞
班生此際情何限牛斗新横泛海槎
章美中
毗陵道中遇司勲皇甫子循舟有詩相貽奉荅
三月輕風桃李隂春城吹入客愁深扁舟未遂五湖去
華髮空隨雙鬢侵芳草東歸故園色江流北轉逐臣心
煙波日暮知何處天畔疎峰相對吟
亢思謙
首夏即事
朱明新景轉皇州永日虚堂暑氣浮南隴雨晴梅已熟
西疇風暖麥方秋古槐隂覆空庭靜細草芳連曲徑幽
翹首五雲天咫尺虞絃薰吹滿瀛洲
傅夏器
贈朱肖簡四川僉憲
樽酒相逢意未窮離亭行色更匆匆却看燕蜀幾千里
不似朱陳共一風萬丈天梯懸日月兩涯劍水瀉玲瓏
王尊許國何愁險匹馬蕭蕭出棧中
徐學謨
松江馮咸甫進士投詩見訪短律奉贈
雲間二陸說能文屈指諸馮又見君賦就兩都占氣象
書開萬卷破紛紜登龍價為遊燕重紉佩香疑自楚分
更有華篇堪述祖先朝遺直至今聞
春正二日沈六丈暨周婁諸文學集海曙樓感
舊漫興
天與雲林便索居閒門賓客未應疎相攜落日登樓處
無奈春風載酒初花綻小紅寒石豔波搖新綠綺窗虚
去年雪後逢今日次第流光過草廬
喜宋山人夜過府署
南紀蕭疎老客星鵝池遥憶草堂靈滿城何處堪攜杖
深夜相過聞扣扄秋遠江聲寒小簟月高鳥影在閒庭
自來公府無拘束一任狂歌醉復醒
省僚夜集南館觀教坊樂部
一去湘江散酒徒重開蠻館夜呼盧休憐前席心飛動
且問當年興有無老去梨園猶黑髮春來桃樹更玄都
醉看殘月催歸客誰倩玲瓏馬上扶
張四知
上已送陳子韶赴浙東僉憲
暮春燕地草萋萋冠蓋追隨漢苑西尊酒不須臨水泛
宫鶯已聽隔花啼風流遠媿山隂客麗藻新傳上已題
況是河梁明日别離裾莫惜暫相攜
李蓘
懷姚叙卿謫居
自從東郡别君侯吳楚茫茫悵遠遊故國鶯花牽客夢
大江風雨動人愁偶緣散吏調琴鶴無復題詩上酒樓
驛騎蕭條山海隔逐臣心事兩悠悠
林命
遊定惠院和韻
言尋僧舍出東門紫菊黃橙處處村秋盡遠峰含翠靄
天寒斷岸落潮痕山中花謝臺空在亭上詩成酒續温
不見美人湘水畔數聲漁笛欲消魂
侯祁
浮圖峪
雄關北峙萬山中天外浮圖接太空白馬遠從青海入
紫臺高與碧雲通秋風沙塞寒煙暝古戍旌旗晚照紅
自是聖朝無戰伐漢家不數貳師功
胡直
龍洲書齋新霽客至
芳洲倚樹接江城曲巷回軒霧細生弱柳窗中銜宿雨
遊絲水面帶新晴林花點草粗成字山鳥呼朋自有名
卧病一春蘿逕滿君來時復埽柴荆
錢鎮
新晴散步
自啟郊扉曳履行傍溪雲日放初晴新篁拔地已數尺
黃鳥隔林時一聲老去任情忘檢束客來廢禮缺逢迎
家臨西塞清溪口坐看桃花錦浪生
張祥鳶
省夜
裊裊明河帶苑牆蕭蕭亂葉下微霜風迴寒柝沉遥堞
天近疎鐘出未央共道漢庭方貴少可知顔駟尚為郎
一官無補思田里歲晏南中橘柚黃
湖心亭晚酌
湖心亭上半虚無身在英英白玉壺涼雨初收峰似點
高雲不動水如鋪杯前芳杜青堪把檻外馴鷗近可呼
指點漁燈認歸路絶憐煙景晚糢糊
花朝有約
花朝曾與故人期夜敞柴關遲所思小閣憶君同倚處
曲欄憐我獨憑時望中落日青絲騎夢裏東風瓊樹枝
可是海棠如有待春分猶自看花遲
晚春遊韋莊水亭
黃鳥關關喚友生玉壺美酒繫絲繩花圍亭子移時坐
水遶欄干盡日凭肺病忽因兹地減鬢華奈比去年增
懷中歸疏明朝上吾亦江東張季鷹
申時行
應制題扇(杏梨白燕)
羣芳爛漫吐春輝雙燕差池雪羽飛玳瑁梁間寒色瑩
水晶簾外曙光微輕翻玉剪穿花過試舞霓裳帶月歸
一自銜恩金屋裏年年送喜傍慈闈
應制題畫二首
昂然獨立羽毛鮮金距横施絳幘懸聲徹銅龍初問寢
光寒紫陌共朝天曣㬈陳寶祠神夜吚喔秦關度客年
會向宫庭長警旦國風今日正思賢(右畫雞)
瑩蹄騂角向東菑短笛輕蓑跨牧兒春雨一犁歸隴後
夕陽三徑下山時桃林已見櫜戈早渤海休嫌賣劍遲
明主只今憂稼穡農人處處詠來思(右畫牛)
恭題畫鷹
何處蒼鷹掣錦絛霜林颯颯灑風毛&KR1143;身萬里層霄迥
側翅三秋殺氣高狡兔應還愁窟穴鷽鳩那敢决蓬蒿
聖朝祝網開三面摶擊何須借爾曹
堯階屈軼應制
聖朝已自登元愷靈卉還能指侫臣自是乾坤扶正氣
儼如殿陛立端人觸邪似與神羊並就日常依歷草新
倘使漢庭長借爾何須請劍更埋輪
汎湖觀白蓮花
夾堤菡萏劇芬馡載酒蘭橈逗日輝千頃蔚藍迎棹破
一雙屬玉繞塘飛月明漢浦留瓊佩雲淨湘江浣素衣
容與中流看不厭夜深歌逐採蓮歸
小園初植牡丹結亭垂就忽放一花時逼長至
新除藥圃結亭臺傾國奇葩忽自開霜後著花還傲菊
春前破萼肯輸梅韶華豈為三冬借陽氣真從九地迴
敢謂青黃私綠野名園桃李漫相猜
御史大夫沈純甫邀汎南湖集真如寺
畫舸乘流錦席開招攜仍到給園來新投慧遠三生社
舊識休文八詠才抗疏功名真脱屣逃人蹤跡且銜杯
相從並是忘機者湖上羣鷗莫浪猜
光福看梅舟行遇雪紀興
正憶梅花寄隴頭又看飛霰滿汀洲探奇肯負孤山約
乘興還同剡曲遊千樹著花看閬苑萬峯攢玉寫羅浮
逢春對雪饒佳興&KR0838;飲何妨十日留
落花十首(錄五首)
一年一度惜芳藂破萼辭條轉盼中瓊苑乍驚飛霰白
錦林俄散落霞紅蛛絲罥住香猶殢羯鼓催來色已空
榮悴由來憑造化飄零不敢怨東風
名園嘉卉劇堪憐玉褪香消倍黯然旖旎不禁含雨墮
輕揚無奈逐風顛漢宫憔悴悲顔色韋曲蕭條感歲年
春去春來如有恨試將圓缺問嬋娟
撲面窺簾故惱人穠華能得幾回新漂搖逐浪渾無賴
澹蕩隨風似有因青鳥銜來沾綺席紫騮嘶去踏紅塵
呼童埽逕還教住醉客何妨吐錦茵
繁華過眼若為情獨倚雕欄數落英朱戶月來虚弄影
玉階星隕不聞聲驚鴻洛浦遊魂遠飛燕昭陽舞態輕
幾日啼將春色換教人錯認樹頭鶯
殘英片片入塵埃芳徑迢迢遍草萊野鹿銜將溪畔過
杜鵑啼向月中來偶經别院飄歌扇忽舞前簷送酒杯
不似無情東逝水明年還逐豔陽開
落花詩後二十首(錄四首)
春林飛色到晴窗忽有殘英墮玉缸乍逐飄風過紫陌
還隨流水到滄江興闌祇覺啼鶯緩夢斷空留睡蝶雙
無奈倚欄頻惜别芳心一片未能降
洛陽如錦是耶非欲訪名花見已稀宛轉依人低入幌
迢遥逐客暗沾衣漳河逝水愁難挽巫峡行雲恨不歸
獨有丹青收景色屏幃長得漏春輝
香霧濛濛鎻杏園流波冉冉出桃源招尋藥圃頻經眼
送别荒郊幾斷魂彈指乍驚春黯澹攢眉空倚月黃昏
不須武仲長辭客羅雀年來絶埽門
良時美景鬭妖嬈纔到春深已暗飄自與煙雲同聚散
非關風雨獨漂搖湘妃淚盡留斑竹嬴女臺空咽紫簫
謾道上林工剪綵人間生意緫蕭條
存問紀恩
十載江湖望帝閽千秋心事向誰論青蒲諫草留蓬閣
錦軸褒章到蓽門明主笑嚬關大計老臣終始荷殊恩
謳歌不盡華封祝更有芻蕘荅至尊
莫釐峰
莫釐千仞削芙蓉賈勇能攀最上峰陡絶丹梯淩日觀
依稀玉檢護雲封澄湖漸隠中流楫遠寺惟聞下界鐘
敢謂勝遊同謝傅東山蠟屐有遺蹤
登泖塔
澄波萬頃一峰孤雲樹煙嵐緫畫圖八月浮槎淩汗漫
四天開閣浸虚無禪燈影動魚龍出梵鐸聲高鸛鶴呼
把酒憑欄看不厭好將身世寄菰蘆
再登縹緲峰
千峰雲氣俯岧嶤萬壑秋聲起泬寥巖岫長浮波浪出
蓬瀛不隔海天遥御風直欲淩三島捧日猶疑近九霄
莫為狂瀾頻駭目閒身久已伴漁樵
再荷存問紀恩二首
燕喜螽斯屬至尊宫廷喜慶謁乾坤老臣聽詔曾扶杖
使者銜綸又及門咫尺威顔如晝接殷勤天語自春温
當年衮職慚無補何意頻叨聖主恩
一從揆路謝簪裾兩荷君王問起居林卧尚承三錫寵
衮褒仍拜十行書江湖跡遠丹心在霄漢恩長白髮疎
易轍調絃今日事葵衷欲獻轉躊蹰
遊金山二首
青螺丹鷲結氤氲振策淩高破夕曛千地樓臺孤嶼出
萬家城市兩涯分峯前夜汲中泠月渡口晴披北固雲
徙倚江天頻送目煙波愁思轉繽紛
巨鼇曾擁六龍遊今古名區日夜浮拔地孤峯淩上界
擎天一柱砥中流山腰閣枕黿鼉窟海口湖呑鴈鶩洲
四起風波還自定法輪長鞏帝王州
北固山
宛轉籃輿入翠微崚嶒孤嶂出煙霏江間洲渚縈如帶
石上藤蘿曳作衣樹色深依山霧合鐘聲遥共白雲飛
金焦對峙成三島倘許蓬壺著釣磯
遊焦山
江天鼓棹入林皋勝地攀緣興轉豪帆影亂飛京口渡
灘聲驟激海門濤布金法界棲雲淨浮玉仙巖架壑高
石壁留題俱幼跡摩挲讀遍首頻搔
又登天平山
十年五度到天平靈壽初攜賜杖行丹壑長留松檜色
白頭偏繫薜蘿情盤紆樹杪雙林出卓立雲端萬笏迎
更向層雲攀絶頂吾將此地學無生
贈大參馮元成
才名蔚起縉雲司使轍曾勞萬里馳指顧山川歸品藻
巡行郡國仰風儀一官玩世終投隠十載還家始及耆
閉戶祇今多著述山中日月為君私
許孚遠
黃村塔院歸途遇雨宿舟中
山行雲氣滿蘿衣忽向黃村失翠微自愛良朋五湖集
不妨夜雨一蓑歸身隨鷗鳥眠俱穏歌發陽春和更稀
賸有漁燈破清曉蒼煙白露共依依
登南高峯夜歸湖上
杖藜扶醉躡層空吳越江山一望中南渡樓臺餘宿草
西陵杉桂動秋風煙消野寺鳴孤鶴日落滄洲度遠鴻
歸向湖心吟夜月一簔瀟灑即漁翁
劉璧亭年丈招飲舟中
樹影離離河水流使君載酒泛滄洲捲簾倏過千山雨
隠几蕭然六月秋天地幾人愁逆旅風波何處話扁舟
夜來獨向前汀宿鷗夢蘋香兩自愁
王叔杲
初冬登大伾山
初冬飛蓋拂晴雲共陟嵯峨探秘文河勢已非神禹鑿
山形還是太行分崖端想像懸金粟洞口虚無散紫氛
登眺壮懷聊此寄酒闌歸路已斜曛
東平道中呈竹巖叔父
古塹寒風吹旆旌星軺歲晚尚南征殘燈幾點遠村暝
霜月滿空孤鴈鳴戀闕猶懸頻夜夢到家應記隔年程
東山叢桂虚凝望尚作馳驅萬里行
清明日過碧雲寺
佳節登臨興未闌停驂山寺一盤桓千厓霽色初融雪
三月花枝尚怯寒風靜波光涵碧落月明松籟雜清湍
朅來未遂耽幽趣回首紅塵走馬看
穆文熙
月下聞鴈
岸幘池亭共酒杯蕭然秋氣正悲哉高城落木臨風下
遠塞新鴻向月來遊子荷裳堪自緝班姬紈扇未須裁
塵心種種歸無語坐看天南斗柄迴
御選明詩卷八十二
