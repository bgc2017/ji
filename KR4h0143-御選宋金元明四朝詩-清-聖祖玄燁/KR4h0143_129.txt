欽定四庫全書
御選宋詩卷四十六
七言律詩二
范仲淹
得李四宗易書
秋風海上憶神交江外書來慰寂寥松柏舊心當化石
塤箎新韻似聞韶須期管鮑垂千古不學張陳負一朝
三復荆州無限意王孫芳草意遥遥
歐伯起相訪
海涯牢落若為懷惟子相過未忍廻勁草不隨風偃去
孤桐何意鳳飛來樽藏金醴遲遲進匣鎻雲和特特開
萬古功成有天命浩然攜手上春臺
試筆
偶緣疎拙得天真豈問前途屈與伸車馬縱能欺倦客
江山猶可助騷人嬾如叔夜書盈几狂似淵明酒滿巾
况有南窗姬易在此心那更起纖塵
送石曼卿
河光岳色過秦關英氣飄飄酒滿顔賈誼書成動西漢
謝安人笑起東山亨途去覺雲天近舊隠回思水石閒
此道聖朝如不墜疏封宜在立談間
桐廬郡齋書事
千峯秀處白雲驕吏隠堂邊豈待招數仞堂高誰富貴
一枝巢隠自逍遥杯中好物閒宜進林下幽人靜可邀
莫道官清無歲計滿山芝术長靈苖
依韻酬太傅張相公見贈
出處曾無致主功南陽為守地猶雄醉醒往日慚漁父
得失今朝賀塞翁七里河邊歸帶月百花洲上嘯生風
卧龍鄉曲多賢逹願預逍遥九老中
依韻答王源叔憶百花洲見寄
芳洲名冠古南都最惜塵埃一點無樓閣春深來海燕
池塘人靜下仙鳬花情柳意憑誰問月彩波光豈易圖
溪上山公發新詠許昌何必詫西湖
富弼
題安樂窩
先生自衛客西畿樂道安閒絶世機再命經筵終不起
獨甘窮巷寂無依貫穿百代常窮古吟咏千篇亦造微
珍重相知忽相訪醉和風雨夜深歸
文彦博
秋風吟
獵徧蘭叢與桂枝巢居未必有先期靈臺十仞烏隨轉
阿閣三重鳳豈知度柳暗催蟬嘒嘒出雲高送雁離離
漢宫玉樹知何限爭忍重吟畫扇詩
寓懷
高樓閒背夕陽登渺渺長懷不自勝錦瑟有時聞北渚
鈿車何日到西陵地寒萱草猶難種天遠瑶華豈易憑
多謝蘇門清嘯客了無塵事染壺冰
和公儀遊太華
山水清音步步隨謝家歌舞豈須攜深遊霧市身應潤
直上蓮峯路不迷細草舒茵承蠟屐長松傾蓋護雲梯
巖隈靈藥皆堪采采得盈箱亦自提
遊史館張大卿靖致政李少卿章史館傅兵部
堯俞濟上郊園(時判河陽祈雪濟源廟作)
疇昔常聞處士莊林泉勝景甲山陽一渠寒水流清濟
千仞濃嵐聳太行枋口雲歸穿古木燕川風過入修篁
前賢舊業何人繼分與三賢作醉鄉
余於洛城建昌門内循城得池數百畝其池乃
唐之藥園因學徐勉作東田引水一支灌其中
歲月漸久景物已老喬木修竹森然四合菱蓮
蒲芰于沼于沚結茅搆宇務實去華野意山情
頗以自適故作是詩
引得清伊一𣲖通三灣相接勢無窮便成渺渺江湖趣
更有蕭蕭蘆葦風西洛故年為勝地東田今日屬衰翁
藥園事跡分明在盡見雲卿舊記中(唐沈佺期雲卿藥園記東田乃其舊)
(地)
奉陪伯温中散伯康朝議君實大夫席於所居
小園作同甲會
四人三百十二歲况是同生丙午年招得梁園同賦客
合成商嶺采芝仙清談亹亹風盈席素髮飄飄雪滿肩
此會從來誠未有洛中應作畫圖傳
田况
四月十九日汎浣花溪
浣花溪上春風後節物正宜行樂時十里綺羅青蓋密
萬家歌吹綠楊垂畫船疊鼓臨芳甸綵閣凌波汎羽巵
霞景漸曛歸棹促滿城歡醉待旌旗
王琪
金陵賞心亭
千里秦淮在玉壺江山清麗壯吳都昔人已化遼天鶴
舊畫難尋卧雪圖冉冉流年去京國蕭蕭華髮老江湖
殘蟬不會登臨意又噪西風入座隅
余靖
謝蕭閤副惠茉莉花栽
素艷南方獨出羣只應瓊樹是前身自緣香極宜晨露
勿謂開遲怨晩春闌檻故將賓榻近丹青重整畫圖新
移根得地無華裔從此飛觴不厭頻
和胡學士館中庭樹
仙材封植九重深苒苒何年别故林晩色半籠青瑣闥
春光長在玉山岑靜臨高閣翻清吹坐見羈禽息密隂
休羡井梧能待鳳凌霜堅守歲寒心
和董職方見示初到番禺詩
五方殊俗古難并千載猶存古越城(今子城及東有故壘俗號趙陀城)
客聽潮雞迷早夜(三更潮上即雞鳴)人瞻颶母識隂晴(颶風欲至黑雲)
(起謂之颶母)波濤洶湧天邊闊犀象斕斒徼外生太守不才
當永寄惟憂南畝廢農耕
趙抃
初入峽
峽江初過三遊洞天氣新調二月風樵戶人家隨處見
仙源雲路有誰通峯巒壓岸東西碧桃李臨波上下紅
險磧惡灘各幾許晩停征棹問漁翁
同萬州相里殿丞遊溪西山寺
使君呼客入山行曉徑前驅照彩旌蠻女背樵巖側避
野僧攜刺馬頭迎千層雲水迷三峽一閧人煙認百城
樓閣凭餘清我聽竹風蕭瑟澗泉鳴
題杭州清風閣
庭有松蘿砌有苔退公聊此遠塵埃潮音隠隠海門至
泉勢潺潺石縫來夜榻衾裯仙夢覺曉窗燈火佛書開
休官不久輕舟去喜過嚴陵舊釣臺
鈐兵王閣使素芳亭賞梅花
素萼清香並酒巵主人勤意囑留詩為逢蜀國新開日
却憶江南舊賞時春早未通桃李信臘殘都放雪霜姿
先公舊植亭欄外肯構重來見本枝(先司空鈐兵日始創是亭間使□其)
(職可謂有子矣)
下牢津
拖舟百丈苦攀躋一過牢津恍自迷花放亂紅迎綵旆
谷傳深響答鳴鼙避人幽鳥凌雲噪抱子驚猿走險啼
春岫重重春水綠却疑身在武陵溪
次韻范師道御史
昔如李郭去登仙今復東行並客船夾岸雲山千里路
滿襟風月九秋天持杯旋斫桐江鱠覓句頻賡蜀國牋
君到七閩佳麗地荔枝紅發欲殷然
招運判霍交回轅
自卭之雅漸高丘所過從容盡勝遊白鶴山頭雲裏寺
金雞關外雨中州公今南按蠲民瘼歲已西成輟上憂
江瀆荷花開似錦且同歸去采蓮舟
張方平
送吳春卿赴都
法座臨軒策俊髦同君陛見預旌招疲駑十駕始千里
孤鶴一飛先九霄蘭棹秋風行邐迤觚稜旭日勢岧嶤
石渠為謝諸儒彦行邁同趨便殿朝
蝶
遲景融融暖氣浮中園曲密小庭幽春風故引顛狂甚
芳樹相容爛漫遊不慣風流輸楚女嬾將身世問莊周
有時潛見多情處每遇王孫盡日留
青陽峽
竒峯疊巘無重數横澗飛泉會一溪老樹藤蘿從古長
寒空雲靄與天迷幽中應有神仙住深處無聞猿鳥啼
野性舊多山水癖恨無心賞此相攜
唐介
寄杭州孫資政
何人富貴不圖安大抵為臣節欲完手執樞機謀國易
心存忠義入時難臨風未覺龍媒老衝斗誰知劒氣寒
天子聖神思舊德肯教旌馭久盤桓
胡宿
津亭
津亭歌闋戒棠舟五兩風來不暫留西北浮雲連魏闕
東南初日滿秦樓層城渺渺人傷别芳草淒淒客倦遊
平樂舊歡收不得更憑飛夢到瀛洲
寄昭潭王中立
高絃一弄武陵深六幕天空萬里心吳苑歌驪成遠别
楚峯回雁好歸音十千美酒花期隔三百枯碁奕思沉
莫上孤城頻送目浮雲西北是家林
沖虛觀
五粒青松護翠苔石門岑寂斷纖埃水浮花片知仙路
風遞鸞聲認嘯臺桐井曉寒千乳斂茗園春嫩一旗開
馳煙未勒山亭字可是英靈許再來
淮南發運趙邢州被詔歸闕
天臺封詔紫泥馨馬首前瞻北斗城人在函關先望氣
帝於京兆最知名一區東第趨晨近數刻西廂接晝榮
正是兩宫裁化日百金雙璧拜虞卿
石介
留題敏夫隠居
三廻到此尋逋客杯案蕭疎滋味長山飯半甌橡子熟
春蔬一筯术苖香四時泉石應無夏滿谷雲霞别是鄉
終待共君結鄰里竹邊相並兩閒房
村居
幽居一畝枕溪稜階下松杉纏古藤常愛園林深似隠
不嫌門戶冷如僧菱宜過社猶催種山近經秋亦嬾登
巳把壯心閒頓置少年莫要苦相憎
張先
題花下無相院西溪
積水涵虛上下清幾家門戶岸㾗平浮萍破處見山影
小艇歸時聞草聲入郭僧尋塵裏去過橋人似鑑中行
已憑軟語添秋色莫放修蘆礙目生
吳江
春後銀魚霜下鱸遠人曾到合思吳欲圖江色不上筆
靜覓鳥聲深在蘆落日未昏聞市散青天都淨見山孤
牆南水漲虹垂影清夜燈光照太湖
梅摯
自和寒食韻
龜堞春遊土著奢青青踏去冐煙華翠停舴艋客尋寺
紅卸羃䍦人上車亭落五重沽卓酒釵行十二步潘花
乘歡盡醉高陽侣倒載歸來不認家
歐陽修
和應之同年秋日雨中登廣愛寺閣寄梅聖俞
經年都洛與君交共寄詩中思最豪舊社更誰能擁篲
新秋有客獨登高徑蘭欲謝悲零露籬菊空開泛凍醪
縱使河陽花滿縣亦應留滯感潘毛
初出真州汎大江作
孤舟日日去無窮行色蒼茫杳靄中山浦轉帆迷向背
夜江看斗辨西柬滮田漸下雲間雁霜日初丹水上楓
蓴菜鱸魚方有味遠來猶喜及秋風
松門
島嶼松門數里長懸崖對起碧峯雙可憐勝境當前塞
翻使流人戀此邦亂石驚灘喧醉枕淺沙明月入船窗
因遊始覺南來遠行盡荆江見蜀江
冬至後三日陪丁元珍遊東山寺
幕府文書日已稀清樽歲宴喜相攜寒山帶郭穿松路
瘐馬尋春踏雪泥翠蘚蒼崖森古木綠蘿盤石暗深谿
為貪賞物來猶早迎臘梅花吐未齊
至喜堂新開北軒植楠木兩株走筆呈元珍表
臣
為鄰碧砌宜佳樹自劚蒼苔選綠叢不向芳菲趁開落
直須霜雪見青葱披條泫轉清晨露響葉蕭騷半夜風
時掃濃隂北窗下一枰閒且伴衰翁
戲答元珍
春風疑不到天涯二月山城未見花殘雪壓枝猶有橘
凍雷驚筍欲抽芽夜聞歸雁生鄉思病入新年感物華
曾是洛陽花下客野芳雖晩不須嗟
再至西都
伊川不到十年間魚鳥今應怪我還浪得浮名銷壯節
羞將白髮見青山野花向客開如笑芳草留人意自閒
却到謝公題壁處向風清淚獨潺潺
送沈待制陜西都運
幾歲瘡痍近息兵經營方喜得時英從來漢粟勞飛輓
當使秦人自戰耕道左旌旗諸將列馬前弓劒六蕃迎
知君材力多閒暇剰聽陽關醉後聲
懷嵩樓新開南軒與郡僚小飲
繞閣雲煙匝萬重昔人於此感懷嵩霜林落後山爭出
野菊開時酒正濃解帶西風飄畫角倚欄斜日照青松
會須剩酒攜嘉客踏雪來看羣玉峯
初至潁州西湖種瑞蓮黃楊寄淮南轉運吕度
支發運許主客
平湖十頃碧琉璃四面清隂乍合時柳絮已將春去遠
海棠應恨我來遲啼禽似與遊人語明月閒撑野艇隨
每到最佳堪樂處却思君共把芳巵
去思堂手植雙柳今已成隂因而有感
曲欄高柳拂層簷却憶初栽映碧潭人昔共遊今孰在
樹猶如此我何堪壯心無復身從老世事都銷酒半酣
後日更來知有幾攀條莫惜駐征驂
内直對月寄子華舍人持國廷評
禁署沉沉玉漏傳月華雲表溢金盤纖埃不隔光初滿
萬物無聲夜向闌蓮燭燒殘愁夢斷蕙爐熏歇覺衣單
水精宫鎻黃金闕故比人間分外寒
和梅公儀嘗茶
溪山擊鼓助雷驚逗曉靈芽發翠莖摘處兩旗香可愛
貢來雙鳳品尤精寒侵病骨惟思睡花落春愁未解醒
喜共紫甌吟且酌羡君瀟灑有餘清
和較藝書事
相隨懷詔下天閽一鎻南宫隔幾旬玉麈清談消永日
金樽美酒惜餘春杯盤餳粥春風冷池館榆錢夜雨新
猶是人間好時節歸休過我莫辭頻
早朝感事
疎星牢落曉光微殘月蒼龍闕角西玉勒爭門隨仗入
牙牌當殿報班齊羽儀雖接鴛兼鷺野性終存鹿與麛
笑殺汝隂常處士十年騎馬聽朝雞
三日赴宴口占
賜飲初逢禊節佳昆池新漲碧無涯九門寒食多遊騎
三月春隂正養花共喜流觴修故事自憐雙鬢惜年華
鳳城殘照歸鞍晩禁籞無風柳自斜
遊石子澗(富相公創亭)
嶻嶭高亭古澗隈偶攜佳客共徘徊席間風起聞天籟
雨過山光入酒杯泉落斷崖舂壑響花藏深崦過春開
麏麚禽鳥莫驚顧太守不將車騎來
水磨亭子
多病山齋厭鬱蒸經時久不到東城新荷出水兩飛鷺
喬木成隂百囀鶯載酒未妨佳客醉憑高仍見老農耕
使君自有林泉趣不用絲簧亂水聲
樓頭
百尺樓頭萬疊山楚江南望隔晴煙雲藏白道天垂幕
簾捲黃昏月上弦桑落蒲城催熟酒柳衰章陌感彫年
髮光如葆寧禁恨不待為郎已䬃然
送趙山人歸舊山
屈賈江山思不休霜飛翠葆忽驚秋吟抛楚畹蘭苕老
歸有淮山桂樹留䀨耳春池蛙兩部比封秋塢橘千頭
嗔條怒穎真堪媿莫染衣塵更遠遊
即目
李徑隂森接翠疇押簾風日澹清秋晩烏藏柳棲殘照
遠燕傷風失故樓星漢經年雖可望雲波千疊不緘愁
平居革帶頻移孔誰問無聊沈隠侯
昨日偶陪後騎同適近郊謹成七言四韻兼呈
聖俞
堤柳纔黃已落梅尋芳弭蓋共徘徊桑城日暖蠶催浴
麥壠風和雉應媒别浦人嬉遺翠羽弋林春廢鎻歌臺
歸鞍暮逼官街鼓府吏應驚便面回
贈王介甫
翰林風月三千首吏部文章二百年老去自憐心尚在
後來誰與子爭先朱門歌舞爭新態綠綺塵埃試拂絃
常恨聞名不相識相逢尊酒盍流連
初夏西湖
積雨新晴漲碧溪偶尋行處獨依依綠隂黃鳥春歸後
紅蘤青苔人跡稀萍匝汀洲魚自躍日長欄檻燕交飛
林僧不用相迎送吾欲臺頭坐釣磯
蘇舜欽
留題樊川李長官莊
杜曲東邊風物幽我來繫馬獨淹留門前翠影山無數
竹下寒聲水亂流酒壓新陳常得醉花開番次不知秋
主公堆案縈官事早晩歸來今白頭
天章道中
畫鷁低飛湖水平高低樓閣滿稽城人遊鏡裏山相照
魚戲空中日共明盡是荷花香不斷忽逢溪雨氣尤清
藍轝却上蘭亭步猿鳥雲蘿伴此行
望太湖
杳杳波濤閱古今四無邊際莫知深潤通曉月為清露
氣入霜天作暝隂笠澤鱸肥人膾玉洞庭柑熟客分金
風煙觸目相招引聊為停橈一楚吟
阻風野寺有感呈子履
輕舟留滯巳春殘攜手棲棲田野間盡日東風吹百草
有時雙鷺下前灣古來少見如君困世上應無似我閒
抖擻塵襟莫回首謗書終不到溪山
秋宿虎丘寺數夕執中以詩見貺因次原韻
生事飄然付一舟吳山蕭寺且淹留白雲巳有終身約
醁酒聊驅萬古愁峽束蒼淵深貯月巖排紅樹巧粧秋
自嗟塵土先衰老底事孤僧亦白頭
夜聞笮酒有聲因而成詠
糟牀新壓響冷冷欹枕初聞睡自輕幾段愁悰俱滴破
一番歡意已篘成空階夜雨徒傳句三峽流泉無此聲
只待松軒看飛雪呼賓同飲甕頭清
梅堯臣
依韻和歐陽永叔同遊近郊
洛水橋邊春已廻柳條葱蒨眼初開無人拾翠過幽渚
有客尋芳上古臺林邃珍禽時一囀酒酣紅日未西頽
知君最是憐風物更約偷閒取次來
依韻和永叔同遊上林院後亭見櫻桃花悉已
披謝
去年君到見春遲今日尋芳是夙期祗道朱櫻纔弄蕊
及來幽澗巳殘枝飄英尚有遊蜂戀著子惟應谷鳥知
把酒聊能慰餘景乘歡不厭夕陽時
送樂職方知泗州
長堤凍柳不堪折窮臘使君單騎行蘇合輕裘霜莫犯
銅牙大弩吏先迎山旁楚賈連檣泊水上禹書寒磬清
試向郡樓東北望煙波千里月臨城
次韻和長文禖祀郊外見寄并呈韓子華
鵓鴣知雨在桑中雄逐雌飛自不同胡粉未生輕蝶白
燕脂先綻野櫻紅高高樹裏鞦韆月獵獵牆頭蓓蕾風
曉下祠壇多寄咏衣冠方侍大明宫
宫槐
漢家宫殿蔭長槐嫩色葱䓤不染埃天仗龍旂穿影去
鈎陳豹尾拂枝來青蟲掛後蜂銜子素月生時桂並栽
我意方同杜工部冷淘惟喜葉新開
次韻景彝三月十六日范景仁家同飲還省宿
種桃依竹似仙家邀對春風共泛霞席上未觀雙舞鳳
城頭已覺聚啼鴉匆匆跨馬人歸省羃羃生煙樹歛花
稚子候門知我醉東方明月照扉斜
送李載之殿丞赴海州𣙜務
瓜蔓水生風雨多吳船發棹唱吳歌槎從秋漢下應快
人憶故園歸奈何世事靜思同轉轂物華催老劇飛梭
茶官别有清閒味海月團圓入酒螺
上元從主人登尚書省東樓
閶闔前臨萬歲山燭龍銜火夜珠還高樓迥出星辰裏
曲蓋遥瞻紫翠間轣轆車聲碾明月參差蓮艷競紅顔
誰教言語如鸚鵡便著金籠密鎻關
自和
沉水香焚金博山杜陵誰復與車還馬尋綺陌知何曲
人在珠簾第幾間法部樂聲長滿耳上樽醇味易酡顔
更貧更賤皆能樂十二重門不上關
又和
康莊咫尺有千山欲問紫姑應巳還人似嫦娥來陌上
燈如明月在雲間車頭小女雙垂髻簾裏新粧一破顔
却下玉梯雞已唱謾言齊客解偷關
和吳長文舍人對雪懷永叔内翰
紫禁低雲拂綺櫳西垣人憶玉堂翁撚髭覓句方傳咏
著樹成花尚舞空不管因風吹塞外任教飛片落杯中
曉來城郭遮無路阮籍驅車莫歎窮
和宋次道答弟中道寄懷
陸家兄弟苦西東黃耳傳書近已通共歎流年同轉轂
各驚華髮似飛蓬河冰夜合知霜勁塞霧朝開見日紅
臘盡春來又相遠江南江北望歸鴻
葉清臣
先照寺
一徑凉颷響萬松青霞紫霧秘靈蹤寒生列洞前溪雨
聲到諸天午夜鐘仙頂月高猶駕鶴隂潭雲起舊降龍
出塵境界無多遠已上金庭第七重
蔡襄
上元進詩(并序)
伏覩元夕法駕特御端門宣諭臣僚曰上元觀燈
不為遊賞蓋與民同樂也臣職在文字恭惟德音
宣布睿旨感詩人揄揚盛美之私輙成短章上干
宸覧
疊聳青峯寶炬森端門初晩翠華臨宸遊不為三元夜
樂事全歸萬衆心天上清光開夜色人間和氣閣春隂
要知盡作華封祝四十年來惠愛深
漳南十詠(錄二首)
滿月池亭
有客高懷脱世塵碧灣晴檻樂遊頻無心自合波中月
照影誰分鑑内人莎砌亂蛙爭噪雨杏梁雙燕欲留春
長年老厭趨毫末来揖孤雲作上賓
西湖
湖上山光一筍青佛宫高下裹巖扄煙收水曲開塵匣
春送人家入畫屏竹氣更清初霽雨梅英猶細欲殘星
吳船越棹知何處柳拂長堤月滿汀
宿延平津
嗚籟蕭森萬木聲濃嵐環合亂峯青樓臺矗起雙溪會
雷電交時一劒靈曉市人煙披霽旭夜潭漁火鬭寒星
畫屏曾指孤舟看今日孤舟在畫屏
耕園驛
新晴特地入煙霞道並南山轉更賖幽磬過鄰溪口寺
衆鷄鳴午野人家洞深墮溜先如雨石古籠籐亂放花
潘岳小園猶作賦輕軒選勝樂無涯
庚子上元即事
老去年華只自驚又逢佳節向山城春臨半夜寒猶重
月到中天色更清上客風流連宿醉遊人歌調得新聲
遥思鳳闕行時令紅繖朱闌萬燭明
龔宗元
送陳友之四明
短亭祖帳接平川柳拂廻波繫畫船漸向落暉分繡袖
忍聽離曲怨鵾絃雲連稽嶺應懷古路近花源好訪仙
那更憑高望天際江堤煙重草綿綿
劉敞
招友上清宫
修竹高松無俗塵全然不似近城闉黃冠習靜多藏客
野鳥忘機却傍人高閣切雲銜落日廣庭霏雨濕清珉
北窗固有逍遥地來讀離騷戴角巾
臨波亭
綠楊菲草舊無蹊竹塢花源敵剡溪水影時翻高檻動
天形略抱却城低逢迎野興鷗雙下點綴春愁鶯亂啼
宿雨楚山雲正滿高人莫上使人迷
獨宿直舍
談笑從容宫漏稀高軒去盡掩重扉風含玉宇霜威勁
月墮窗疏燭影微周衛相望喧夕警爐香不斷護朝衣
塵軀更覺仙山峻旅夢端從江海歸
集禧齋
雨餘風露似新秋燈燭愔愔十二樓高枕江湖時獨往
卷簾河漢正西流人間浪逐顛冥客物外初知汗漫遊
拂露却趨青閣路蓬萊回顧五雲浮(是日事畢仍赴早朝)
和御製後苑賞花釣魚
四照繁英拂檻開九重芝蓋賞春來卿雲共和光華旦
瑞露偏凝沆瀣杯池藻躍魚波淡蕩林光傾日景徘徊
淮陽閉閣頭今白夢繞鈞天惜未陪
張徵
自然亭
久雨妨漁復滯樵自然亭上一逍遥萬緣不自閒中起
百事惟於睡裏消老去自知如蠛蠓病來誰悟似芭蕉
愛名之世忘名客幸有山林舊市朝
黃庶
和題雲臺觀
太華疑連畢昴回欲觀形勝上雲臺雪中地把銀屏立
雨後天將畫軸開景好更宜和月看客忙常是愛山來
我知遊者登臨意常恨西軒落日催
蘇洵
香
擣麝篩檀入範模潤分薇露合雞蘇一絲吐出青煙細
半炷燒成玉筯粗道士每占經次第佳人惟騐繡工夫
軒窗几席隨宜用不待高擎鵲尾爐
曾鞏
錢塘上元夜祥符寺陪咨臣郎中文燕席
月明如晝露華濃錦帳名郎笑語同金地夜寒消美酒
玉人春困倚東風紅雲燈火浮滄海碧水樓臺浸遠空
白髮蹉跎歡意少強顔猶入少年叢
和史館相公上元觀燈
九衢仙仗豫遊歸寶燭星繁換夕暉傳醆未斜清禁月
散花還拂侍臣衣天香暗度金虯暖宫扇雙開彩鳳飛
法曲世人聽未足郤迎朱輦下端闈
環波亭
水心還有拂雲堆日日應須把酒杯楊柳巧含煙景合
芙蓉爭帶露華開城頭山色相圍出簷底波聲四面來
誰信瀛洲未歸去兩州俱得小蓬萊
早起赴行香
枕前聽盡小梅花起見中庭月未斜微破宿雲猶度雁
欲深柳色已藏鴉井轤聲急催寒玉籠燭光繁秉綘紗
行到市橋人語密馬頭依約對朝霞
南軒竹
密竹娟娟數十莖早天瀟灑有高情風吹已送煩心醒
雨洗還供晩眼清新筍仍穿苔石上碎隂微破粉牆生
應須萬物冰霜後來看琅玕色轉明
甘露寺多景樓
欲收佳景此樓中徙倚闌干四望通雲亂水光浮紫翠
天含山氣入青紅一川鐘唄淮南月萬里帆檣海外風
老去衣衿塵土在祗將心目羡冥鴻
金山寺
塵外岧嶤鷲嶺宫架虛排險出青紅林光巧轉滄波上
海色遥涵白日東夜靜神龍聽呪食秋深蒼鶻起摶風
連荆控蜀長江水盡在回廊顧盼中
李覯
篷屋
長簷數尺庇堂東疏漏從來只有篷日影碎如秋樹下
雨聲初似夜船中竹經蠧後多垂地筍到乾時半捲空
此處想非人所競江湖終是屬漁翁
野意亭
福唐城郭掌中窺旭日登臨到落暉誰在畫簾沽酒處
幾多鳴櫓趁潮歸晴時海色依稀辨醉後鄉愁積漸微
山鳥不知紅粉樂纔聞歌板便驚飛
題袁州東湖樂游堂呈龍學
古郡城池已枕江重湖更在郡東方水仙座下魚鱗赤
龍女門前橘樹香路絶塵埃非灑埽地無風雨亦清凉
使君待客多娛樂只有醒時覺異鄉
陶弼
閣皂
萬仞天然閣皂形隂陽不似衆山青一區海上神仙宅
數曲人間水墨屏華表鶴歸春谷響玉京龍起夜潭腥
可憐張葛無人繼三級高壇拂杳冥
周惇頤
觀巴嶽木蓮
仙姿元是華巔栽不向東林沼上開嫩蕊曉隨梅雨放
清香時傍竹風來枝懸縞帶垂金彈瓣落蒼苔墜玉杯
若使耶溪少年見定抛蘭槳到巖隈
邵雍
小圃逢春
隨分亭欄亦弄妍不妨時傍酒罏邊夜檐静透花間月
晝戶晴生竹外煙事到悟來皆偶爾天教閒去豈徒然
壺中日月長多少爛占風光十二年
秋遊
七月芙蕖正爛開東南園近日徘徊有時風向池心過
無限香從水面來罨畫溪深方誤入洞庭湖晩未成廻
坐來一霎蕭蕭雨又送新凉到酒杯
馮京
謝潭倅南宫遷
嘗思鵬海翮飛翻曾得天風送羽翰恩比丘山何以戴
心同金石欲移難經年空歎音書絶千里常思道義歡
每向江陵訪遺治邑人猶指縣題看
司馬光
和宋次道大慶殿上元迎駕
鳳律年華到尚新九重氣象巳成春曉雲低拂羽林仗
宿雨先清紫陌塵玉殿鳴梢傳警蹕彤庭委佩集簮紳
闕前無復魚龍戲自有驩謠億萬人
寒食御筵口號二首
雨意沉沉潑火餘䕫龍盛集退朝初酒殽絡繹來丹禁
冠劒參差下玉除紫鳳歸飛雲爛漫黃鸝新展柳扶疎
麥禾滿野邊烽息佳節何妨賦樂胥
聖主襃優鼎軸臣金觴玉醴照青春萬家煙火朝來靜
九陌風光雨後新高燕翻飛驚紫綬餘花點綴託朱輪
問牛因得觀民俗不獨嬉遊惜令辰
次韻和韓子華寒食休沐與諸公同會趙令園
暮歸馬上偶成
冠蓋連翩陌上來風光爛漫擁樓臺玉巵貯酒隨宜飲
綺席尋花觸處開小雨前宵先潑火季春明日又吹灰
須知勝集人間少惆悵金羈容易廻
范鎮
遊學射山
幾年魂夢寄西州春晩歸逢學射遊十里香風塵不動
半山晴日雨初收指麾赤隊呈飛騎次第紅粧數勝籌
夾道綺羅瞻望處管絃旌旆擁遨頭
王珪
依韻恭和聖製上元觀燈
雪銷華月滿仙臺萬燭當樓寶扇開雙鳳雲中扶輦下
六鰲海上駕山來鎬宫春酒霑周宴汾水秋風陋漢才
一曲昇平人盡樂君王又進紫霞杯
次韻和元厚之平羌
詔收新土鳳林東四百年來一戰功蔥嶺自横秦塞上
金城還落漢圖中輕裘坐款無遺策折箭來庭有舊風
零雨未濛音已捷不勞歸旅詠周公
王安石
段約之園亭
愛公池館得忘機初日流連至落暉菱暖紫鱗跳復没
柳隂黃鳥囀還飛徑無凡草惟生竹盤有嘉蔬不采薇
勝事閬州雖或有終非吾土豈如歸
送項判官
斷蘆洲渚落楓橋渡口沙長過午潮山鳥自呼泥滑滑
行人相對馬蕭蕭十年長自青衿識千里來非白璧招
握手祝君能強飯華簪常得從雞翹
登寶公塔
倦童疲馬放松門自把長笻倚石根江月轉空為白晝
嶺雲分暝與黃昏鼠搖岑寂聲隨起鵶矯荒寒影對翻
當此不知誰客主道人忘我我忘言
示俞秀老
繚繞山如涌翠波人家一半在煙蘿時豐笑語春聲早
地僻追尋野興多窣堵朱甍開北向招提素脊隠西阿
暮春要與君攜手處處相煩作好歌
讀眉山集次韻雪詩(錄一首)
若木昏昏未有鴉凍雷深閉阿香車摶雲忽散簁為屑
剪水如分綴作花擁帚尚憐南北巷持杯能喜兩三家
戲挼弄掬輸兒女羔袖龍鐘手獨义
和御製賞花釣魚二首
蔭幄晴雲拂曉開傳呼仙仗九天來披香殿上留朱輦
太液池邊送玉杯宿蕊暖含風浩蕩戲鱗清映日徘徊
宸章獨與春爭麗恩許賡歌豈易陪
藹藹祥雲輦路晴傳呼萬歲襍春聲蔽虧玉仗宫花密
映燭金溝御水清珠蕊受風天上暖錦鱗吹浪日邊明
從容樂飲真榮遇願賦嘉魚頌太平
御溝
渺渺金河漲欲平數支分綠報清明常縈輦路漂花去
更引流杯送酒行靜見金輿穿樹影清含玉漏過牆聲
衰顔一照自多感回首江南春水生
次韻祖擇之登紫微閣
漠漠秋隂護掖垣青雲柢在兩楹間宫樓唱罷雞人退
門闕朝歸虎士閒華蓋北瞻天帝座蓬萊東想道家山
却慙久此隨諸彦文采初無豹一斑
和王微之秋浦望齊山感李太白杜牧之
齊山置酒菊花開秋浦聞猿江上哀此地流傳空筆墨
昔人埋沒巳蒿萊平生志業無高論末世篇章有逸才
尚得使君驅五馬與尋陳迹久徘徊
不到太初兄所居遂已十年以詩攀寄
一水衣巾剪翠綃九峯環佩刻青瑶生才故有山川氣
卜築兼無市井囂三葉素風門閥在十年陳迹履綦消
歸榮早晩重携手莫負幽人久見招
和晩菊
不得黃花九日吹空看野葉翠葳蕤淵明酩酊知何處
子美蕭條向此時委翳似甘終草莽栽培空欲傍藩籬
可憐蜂蝶飄零後始有閒人把一枝
酬淨因長老樓上翫月見懷有疑君魂夢在清
都之句
道人心與世無求隠几蕭然在此樓坐對高梧傾曉月
看翻清露洗新秋登臨更欲邀元亮披寫還能擬惠休
顧我不知天上樂虛疑昨夜夢仙遊
再至京口寄漕使曹郎中
漂流曾落此江邊憶與詩翁賦浩然鄉國去身猶萬里
驛亭分首已三年北城紅出高枝靚南浦青回老樹圓
還似昔時風露好只疑談笑在君前
次韻平甫金山會宿寄親友
天末海門横北固煙中沙岸似西興已無船舫猶聞笛
遠有樓臺祗見燈山月入松金破碎江風吹水雪奔騰
飄然欲作乘桴計一到扶桑恨未能
登西樓
樓影侵雲百尺斜行人樓上憶天涯情多自悔登臨數
目極因驚悵望賖一曲平蕪連古樹半分殘日帶明霞
潘郎何用悲秋色祗此傷春髮巳華
春寒
春風滿地月如霜拂曉鐘聲到景陽花底裌衣朝宿衛
柳邊新火夜嚴妝冰殘玉甃泉初動水澀銅壺漏更長
從此暄妍知幾日便應鶗鴂損年芳
法喜寺
門前白道自縈廻門下青莎間綠苔雜樹繞花鶯引去
壊簷無幕燕歸來寂寥誰共樽前酒牢落空留案上杯
我憶故鄉誠不淺可憐鶗鴂重相催
長干寺
梵館清閒側布金小塘回曲翠文深柳條不動千絲直
荷葉相依萬蓋隂漠漠岑雲相上下翩翩沙鳥自浮沉
羈人樂此忘歸去忍向西風學越吟
泛舟青溪入水門登高齋奉呈康叔
簿領紛紛惜此時起攜佳客散沉迷十圍但見諸營柳
九曲難尋故國溪牽埭欲隨流水遠放船終礙畫橋低
子猷清興何曾盡想憶高齋更一躋
送沈康知常州
作客蘭陵迹巳陳為傳謠俗記州民溝塍半費田疇薄
厨傳相仍市井貧常恐勞人輕白屋忽逢佳士得朱輪
殷勤話此還惆悵最憶荆溪兩岸春
九日登東山寄昌叔
城上啼烏破寂寥思君何處坐岧嶤應須綠酒醻黃菊
何必紅裙弄紫簫落木雲連秋水渡亂山煙入夕陽橋
淵明久負東籬醉猶分低心事折腰
到舒次韻答平甫
夜别江船曉解驂秋城氣象亦潭潭山從樹外青争出
水向沙邊綠半涵行問嗇夫多不記坐論公瑾少能談
只愁地僻無賓客舊學從誰得指南
王安國
金明池
霓旌遠遠拂樓船滿地春風錦繡筵三島路深浮閬苑
九霞觴滿奏鈞天仗歸金闕浮雲外人望池臺落日邊
最引平生江海趣波瀾一段草如煙
和魏道輔雨中見示
移病憛憛久雨中鳴騶時聽六街東忽吟佳客詩消暑
遠勝前人檄愈風海運我殊慙斥鷃陸沉君合伴翔鴻
更酬珠玉思談笑裹飯何須厭屢空
春隂
似雨非晴意思深宿酲牽率卧春隂苦憐燕子寒相並
生怕梨花晩不禁薄薄簾帷欺欲透遥遥歌管壓來沉
北園南陌狂無數祗有芳菲會此心
池上春日
一池春水綠於苔水上花枝間竹開芳草有時依舊長
文禽無事等閒來年顔近老空多感風雅含情媿不才
獨有前人修禊在荒亭終日此徘徊
假寐
計較平生分閉關偶然容得近人寰春風池沼魚兒戲
暮雨樓臺燕子閒假寐塵侵黃卷上行吟花墜綠苔間
了無一事撩方寸自是頽齡合鬢斑
繚垣
繚垣鳥鵲近人飛簾外曈曈日上遲檜作寒聲風過後
梅含春意雪殘時古今無物為真樂出處何心更詭隨
寄語年華聊一笑未應長負醉鄉期
王安禮
恭和御製上元觀燈
鑾輿清曉出瑶臺羽衛瞻迎扇影開鳳闕張燈天上坐
雞林獻曲海邊來修文可笑秦無策能賦休誇楚有材
星漢未斜鈞樂闋君王宣示萬年杯
御選宋詩卷四十六
