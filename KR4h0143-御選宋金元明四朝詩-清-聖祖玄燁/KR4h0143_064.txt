欽定四庫全書
御選元詩卷六十四
五言長律四
周伯琦
至正元年復科舉取士制承中書檄以八月十
九日至上京即國子監為試院考試鄉貢進士
紀事
上國興王地神州避暑宫規摹三代廓聲教萬方隆至
正儒科復留司造士充周南麟趾厚冀北馬羣空積雪
寒無夜清秋月正中氈闈環璧水彩筆扇祥風殿陳寧
韜劒先登不待弓豹斑開曉霧雉羽爛晴虹障候瞻鄒
魯都人想鎬豐簾分堂上下區列院西東副楮行鴉螘
緘名畫鳥蟲厲防周四署塗抹眩雙瞳理到無優劣辭
修有拙工神明終日鑒造化四時公讎校稽魚豕詮題
辨鷃鴻固知骰繫博敢以聵為聰天淨文星麗寒收士
氣叢薹萊浮渭洛杞梓出恒嵩偕計先章甫前驅軼小
戎有人争覩鳳何處兆非熊合志官聯樂連床笑語同
獸爐團炭熾魚燭綴花紅雕豆羞肴炙金巵奉酪酮環
廬帷毳罽侍史服貂鼨扃鐍虔朝暮閽兵慎始終更移
壺滴瀝衙報鼔籠銅事憶歐蘇遠詞懷賈董雄驛程心
歴歴雅奏日渢渢聖統乾坤久人文日月崇灤河天上
出銀漢定相通
貢師泰
上京大宴和樊時中侍御
一元開大統四海會時髦畿甸包幽薊天門啟應皋羣
黎皆屬望百辟盡勤勞蕃國來琛獻邊陲絶繹騷劒韜
龍尾匣弓屬虎皮櫜列聖尊皇極元臣異節旄宗盟存
帶礪世胄出英豪歲駕嚴先蹕居人望左纛平沙班詐
馬别殿燕椶毛鳳簇珍珠帽龍盤錦繡袍扇分雲母薄
屏晃水晶高馬湩浮犀椀駝峯落寶刀暖茵攅芍藥涼
甕酌葡萄舞轉星河影歌騰陸海濤齊聲纔起和頓足
復分曹急管催瑶席繁絃壓紫槽明良真曠遇熙洽喜
重遭化類工成冶聲同士赴鼛隆恩雖款洽醉舞敢呼
號拜命榮三錫論功恥二桃重華躋舜禹盛業繼䕫臯
燕饗存寅畏遊畋戒逸遨乾坤春拍拍宇宙樂陶陶争
獻公車頌光榮勝衮褒
吳炳
古鏡
鴈去悲銀海螭蟠泣鬼工黃腸迷漢柏野火上秦蓬濃
翠凝螺黛鮮朱漬守宫漆添燈暈黑文滅繡奩紅一旦
珠還浦千年劒出酆霧餘空黯淡雲在月朦朧伏獸銜
絲結蒙絺畫羽蟲粉綿施婉轉臺玉㓨玲瓏匪茹曾申
誡惟明可保躬他時賜盤鑑來照夢中熊
趙奕
玉山與郯九成自姑蘇來吳興僧可傳邀余陪
遊弁山之黃龍洞時有紫霞同席遂分韻得花
字
盤屈度碕礒嶔崟復谽谺龍居潛石洞花暖護蜂衙峭
壁生蒼蘚清泉長赤砂松濤響雲壑竹翠滴桃花杖屨
丹梯險籃輿綠磴遮攀蕂嘯猿狖並草臥麕麚絶頂望
笠澤傾溟想女媧遥天連島嶼遠水接蒹葭道士來邀
坐仙童為煮茶林深多虎迹地僻少人家對景詩情逸
尋芝道氣遐窗幽塵不到境勝興無涯堪種茅山术宜
栽邵圃瓜寶書傳正法靈劒挂青蛇徑滑崎尤峻苔荒
突又窪淙淙流暗澗聒聒叫鳴蛙下嶺日欲落登舟路
更賖平田飛白鷺别墅宿歸鴉犬吠柴門近鵑啼野樹
斜菜畦黃撲簌麥壟碧交加老態倦跋涉衰形獨歎嗟
山翁荷鋤鍤村婦倚籬笆駐舫攜紅袖停杯挾紫霞金
爐熏篤耨玉手弄琵琶錯落傾香釀玻瓈插艷葩歌姬
聲縹緲醉客笑喧譁擊柝城將閉吹笳鼓尚撾卷簾風
滅燭濕幔雨垂麻今日雖云樂他年還共誇更闌歸去
速燈影照籠紗
鄭元祐
送李舉人克明任教職
職教同時雨郎官等列星吳區都水監閩國道山亭兩
地頭逾白諸公眼為青身名金玉質文采鳳凰翎鼔枻
辭江郡攜書入漢廷河山秋肅肅宫闕曉冥冥夜月鴻
遵渚秋風馬在坰李嶠初夢筆劉向老傳經樸棫材千
尺菁莪翠一庭天邊期中鵠囊底任枯螢歸路梅花發
長歌為子聽
陳高
同諸友游宴豐山(并序)
至正戊子春正月七日甲辰永嘉陳高與黃巖商
尚敬施謙訪朱君伯賢於臨海之鳳嶼越翼日乙
巳伯賢與其季伯良持酒爼邀予登豐山時黃君
順德章君子皓陳君大章欣然從游巳而陳師聖
張子材偕弟子温亦至遂相與上絶頂望巨海還
飲浮圖寺席既撤復舉盞松樹間酒酣因賦二十
八韻
新歲多幽興清游出縣城故人留款曲好友復逢迎整
屐當清曉登山寄遠情嵐光寒不起樹色寂無聲徙倚
巖邊憩逶迤谷底行路蹊窮曲折峯頂上峥嶸俯瞰滄
溟闊渾疑地軸傾天光連浩淼海氣變隂晴沙鳥雙雙
白風帆葉葉輕波瀾看浩蕩島嶼見分明宇宙真無極
虚浮嘆此生似堪扳若木可擬即蓬瀛眺望移時立稽
留半日程那知身是客但覺思逾清古寺藏深竹禪窗
蔭白檉倦依林樾坐静聽鼓鐘鳴高論窮千古彈棋謾
一枰旋呼茶滿椀賸出酒盈甖珍重開華席頻煩勸兕
觥嘉蔬烹筍韭異味雜螺蟶浩飲俱勍敵沈酣及老成
狂吟驚虎豹至樂謝竽笙忽返青林興其如白日征扶
攜重舉盞真率遂班荆自笑何為者空傳漫浪名梗萍
慚獨客冠蓋動羣英勝賞殊堪紀高懷孰與并明朝歸
北郭回首暮雲平
黃鎮成
投贈鄭守光遠三十韻
累洽開皇極分藩重守臣列茅周土舊分竹漢符新師
帥能宣化儀刑最近民隼旟張日月雉閣麗星辰地紀
逾荒服天光照遠人選材歸德器分命聳朝紳一代文
章伯羣心怙恃親祖風光藹藹家學早振振聽履曾馳
譽工書固絶倫九苞騰鸑鷟千里驟騏驎仗引陪供奉
官聯屬選掄河源通析木星象擁勾陳暫輟中朝紱來
紆外府輪土風連太末山節聳全閩佐乘臨漳浦搴帷
入劒津近河能借潤依燭解光鄰化雨蘇民望祥風洗
瘴塵袴襦歌巳浹刀劒俗咸悛山郭惟樵郡封鄰接海
濱地偏田少沃土狹戸多貧捐瘠饑瘥并流亡寇役頻
震凌思大厦枯枿徯洪鈞幸借循良牧咸依撫字仁晝
長簾似水更静月如銀赤社分南服清都拱北辰報看
三月政和覩萬家春少日探經笥穨年媿席珍雨畦仍
把耒風艇自收緡喜見瘳民瘼無由傳吏循祗須成德
化濡筆頌堅珉
陳方
華彦清登常州玄妙閣
地接三吳口人操衆楚音樹迷晴漠漠花亂夕森森碧
是當時血春非昨日心翻思當矢石猶暇惜冠簪丞相
戈如雪將軍志比金倉皇驚破竹踴躍念披襟壊堞仍
存舊高標獨峙今星河垂綺戶雲霧出琪林鳥去蒼茫
闊帆歸迤邐深諸天欣共賞勝地肅同臨突兀雄連棟
依微隔遠岑紫霄停廣樂白日閟層隂倒影何多美空
歌試一吟悠悠江海興冉冉市塵侵
胡天游
送姪胡文學修江館
我祖文章伯餘光耿未休聖朝崇學校猶子重箕裘蠧
簡三生債皋比幾度秋登高還小魯觀禮復從周琴為
知音鼓珠寧暗室投小奚藤作笈長鋏蒯為緱細柳牽
征袂飛花餞去舟嗟予倚市拙壯士異鄉遊白酒春風
席紅燈夜雨樓生徒交授受賓主迭賡酬章甫儀刑重
湯盤德業修多能宜下問博學更旁求勿謂青氊冷毋
貽素食羞句休吟苜蓿交重擇薰蕕忽忽山川異行行
歲月遒竹林難共醉江樹攪離愁幕阜山前屋脩江月
上鉤白雲飛暫遠莫惜重回頭
台哈巴哈
陪幸西湖
北都冠蓋地西郭水雲鄉珠樹三花放鸞旗五色翔雞
翹輝鳳渚豹尾殿龍驤駕擁千官仗帆開百尺檣屬車
陪後乘清道肅前行河漢元通海湖山遠勝杭經綸屬
姚宋制作從班揚瑞繞金根動聲搖玉珮鏘春隂飛土
雨曉露挹天漿御柳枝枝綠仙葩處處香葵傾惟日向
荷偃借風張寶馬鳴沙路華舟迥石塘金吾分禁籞武
衞四屯箱小大濡深澤仁明發正陽皇皇星斗潤落落
股肱良朝野崇無逸邦家重有光賜租寬下國傳詔出
中堂布政親巡省觀民或怠荒麥禾連野迥桑柘出林
長樂歲天顔喜回鑾月下廊
陳肅
和許集賢春夜寓直
通籍趨香署分曹隸瑣闈金泥疏奏簡珠檢藴朝衣竹
静憐鐘迥花深覺漏微絳河低綺綴紺斗入羅帷薄夢
先雞發間情信馬歸幸因披艷藻謬用接清輝
送董副樞鎮益都
推轂選才雄分符寄總戎鐃簫驚海上旌節耀山東百
將乘黃道三軍出絳宫營開知偃月陣轉識偏風龍躍
蓮花劒烏號棘竹弓旄頭天苑鑿斃齒地隅空奏凱青
春外飛書白晝中誰當采金石願紀太平功
陳基
送謝參軍十八韻
帷幄掄材日君侯許國年三吳修職貢六合倚蕃宣絳
灌功難並龔黃政獨賢金湯新設險琴瑟重張弦借寇
心雖切安劉策最全肯甘周顗泣勇著祖生鞭殺氣連
區夏妖氛亘海壖丹心期捧日赤手欲擎天綠愛蘇堤
柳紅依庾幕蓮此行真特逹臨别更留連夜蹙西湖席
春回震澤船輕風吹解纜落日慘離筵浩蕩十年客衰
遲百慮牽眼青慚阮籍頭白事孫堅迹忝樞機近恩沾
雨露偏委身同草莽報主乏埃涓知巳青雲上忘形太
古前願君容一壑隨分老林泉
張憲
投贈周元帥十韻
玉帳臨江近金城鎮海遥鼔聲秋動地劒氣夜衝霄露
下星河白風高草木彫山寒旗獵獵沙淨馬蕭蕭左廣
初傳駕西船巳畏燒五離纔散鼠六博又成梟豪傑乘
時奮賢材早見招紫樞虚上座黃闥待清朝會見擒奸
操歸來醉小喬恩波門外柳長拂富春潮
楊維楨
送謝太守
湖秀今三郡循良第一人武林非復舊文比要圖新海
岳東南會湖江左右鄰曾開天水國直問尾箕津府大
同京尹居崇異國賓提封家萬戶易俗力千鈞惜也承
平久於焉值亂頻煙華餘故市風物感殘民今日褱匡
濟乘時好拊循念君多意氣滿腹貯精神别地梅凝曙
寒江柳孕春過船沙沒屐駐旆雪埋輪黽勉猶無及窮
愁不敢嗔贈言知面赧取醉寄情真勿袖烹鮮手須閒
牧犢身推誠歸簡妙植善息頑嚚亂後無家世漁中有
隱淪千年黃鶴返萬里白鷗親莫學張京兆應如召信
臣貂蟬從岳牧圖畫可麒麟
張昱
送天使僧
釋子承天語儒臣撰寺碑萬間靈谷見一切布金為寶
界山河大璇題雨露垂丹青人所仰壯麗古尤推鈔幣
勤中賜恩榮拜曲施文章尊典誥億兆頌皇基鶱舉鸞
迴筆光華鳳吐辭繡幢天上遣金錫日邊移赫赫瞻行
邁遥遥賦載馳在公無候謁於禮有嫌疑道路承傾蓋
言辭見誦詩斯須知久要造次亦委蛇宗廟觀罍洗雲
霄式羽儀乃知修白業動輒守清規空谷行春律餘生
共聖時頂祈摩佛手目願覩堯眉慶讃諸天會觀光夙
世期叩頭雲陛遠舞袖草堂卑枝繞貪生鵲池支服氣
龜睽違難折柳嚮仰只傾葵復命蒼龍闕覃恩白玉墀
握蘭前席對侍草近臣知仙樂停宫扇天花散殿帷一
人膺大慶萬宇受繁禧立雪時將至拈花事未遲有緣
皆弟子無念不慈悲軟語敷甘露清齋却紫芝頻煩尊
者問慚媿老夫衰在德寧忘報惟心不可欺朝宗江漢
水日夜注懷思
王逢
讀國信大使郝公帛書
西北皇華早東南白髮侵雪霜蘇武節江海魏牟心獨
夜占秦分清秋動越吟蒹葭黃葉暮苜蓿紫雲深野曠
風鳴籟河横月映參擇巢幽鳥遠催織候蟲臨衣攬重
裁褐貂餘舊賜金不知年號改那計使音沈國久虚皮
幣家應詠稾砧豚魚曾信及鴻鴈豈難任素帛辭新館
敦弓入上林虞人天與便奇事感來今(公羈旅日有以鴈四十餉公内)
(一鴈體質稍異公命畜之後鴈見公輒張翮引吭而鳴公感悟擇日率從者二十七人具香北拜二人舁鴈跽)
(其前手書尺帛親繫鴈足且致祝曰纍臣某敢煩鴈卿通信朝廷鴈其保重欲再拜鴈奮身入雲而去未幾虞)
(人獲之于苑中以所繫帛書託近侍以聞上惻然曰四十騎留江南曾無一人鴈比乎遂進師南伐越二年宋)
(亡書今藏諸祕監河南主客劉澹齋云)
奉題執禮和台平章丹山隱玉峯石時寓江隂
昭代優勲舊平章謝鬭班堂開新綠野玉隱小丹山曣
晥文璀錯孚尹氣往還崑丘玄圃畔台嶠赤城間不假
工琱琢元承帝寵頒静容賓從仰明燭鬼神奸秩禮均
恒岱謙光俯粤蠻儼持周勃節秀擁楚巫鬟樹錯珊瑚
朵苔封翡翠斑座裀聯綺縠車轂映朱殷或跂雙么鳳
時窺一白鷴爐香嵐勃勃簷雨瀑潺潺地縮三鰲島天
長九虎關文饒淫翫好靈運癖躋攀日月由來繞風雲
不暫閒殷曾求傅說漢亦聘商顔金匱盟藏劵青春詔
賜環皇基同永固國步罷多艱館閣題千首琮璜價百
鐶願移銘盛烈襃史著人寰
贈别浙省赫赫左丞國寶自常州移鎮徽州三
十韻時歲癸巳
武德興元運文恬近百年一隅初難作四境遂兵連斧
扆朝元早彤弓受命專馮岑材並濟李郭駕争先路入
延陵邑星分左轄躔著名黃閣上虛位紫宫前汗血駒
千匹跿跔士兩甄帳寒龍守劒城曙虎飛旃跡掃齊門
瑟身親楚醴筵慧山屏列野震澤鏡涵天刁斗軍中堠
鉏犂亂後田白無遺朽骨青有續炊煙插羽書閒署封
泥詔撫邊陣容催畫鼓蠭氣動樓船舊政猶霜肅新安
素地偏蜄精嘗感夢帝子或逢仙漆葉雲羞密茶花雪
妬妍誦弦家櫛比冠蓋里班聯鄒魯流風洽甌蠻習俗
遷比來疲賦斂况復值戈鋋餼稍官曹待謳歌父老傳
挽屯吳幼節總體漢文淵裴度歸休近羊公臥治便鼎
彛今燀赫韋布數周旋小閣牛行炙長楸鶻試拳王融
五雜組孫武十三篇華夏殘河汴神州巋薊燕殄除纔
蚋蠓睥睨滿鯨鱣狂斐言姑及高明義莫捐憂君尚有
疏儻寄麥光牋
題馬洲書院(并序)
馬洲書院者孔聖五十二代孫元虔昆季所建也
其五世祖若罕高抗不羣長于春秋當宋南渡自
闕里將之衢留滯泰興見河流逹南江詢之老人
曰此龍開河也西北通淮泗因歎曰吾洙泗龍泉
之支流其在兹乎遂築室河上與其子端志各授
弟子業從遊日衆乃有菑田百畝人助以力官復
其税戒子孫治生勿求富讀書勿求榮邑大夫嘉
之易名龍開河曰敭教示崇化也年六十卒葬河
之陽端志克守父道薦辟不就淳祐元年冬邑燬
于北兵元虔避地是洲咸淳間書院落成教授復
如初然皆無後今崇聖寺旁惟破屋蔓草遺像瓦
爐而巳逢懼變遷殆盡故叙其槩于壁間庶後之
起廢者得以考焉詩曰
蝌斗秦皆廢靈光魯獨存豆籩漂海國丹雘暗淮村苔
蘚花侵礎蒲蘆葉擁門青春深霧潦白日老乾坤德化
三王並威儀百代尊郊麟初隱遁野兕遂崩奔先輩俱
冥漠諸生罷講論斷編塵樹冷遺像網蟲昏盡變衣冠
俗終歸禮義源江南遊學士瞻拜敢忘言
送郡知事李仲常還金華
列郡歌岑晊孤城頌李膺文華仙掌露人品玉壺冰畫
本黃荃學詩兼畢曜能關河千里道風雨十年燈薦鶚
知無忝登龍貴早承朔雲低紫禁東壁映青綾郎署新
帷幄儒門古豆豋黿梁初隱見羽檄遂飛騰軍事諸曹
服元僚太守稱芙蓉秋獨臥驃騎日同興衆仰寬民力
誰堪作帝肱埽除塵澒洞屏蔽雪侵陵野戌銷鋒鏑田
家罷棘矜昆侖天柱正宸極泰階升顧此心常切多君
興遠乘崇桃紅霧斂豐草綠波增喻蜀漢司馬歸吳張
季鷹宦情輕比蜕行色澹于僧三洞金晶發雙溪白練
澂過家饒賞咏來紙細緘縢
戴良
詠雪三十二韻贈友
暮雲凝黯黮曉雪墮縱横騁巧穿窗牖乘危集棟甍挾
風潛作黨雜霰暗分聲綴柳如欺弱縈梅似妬清銀盤
浮石出縞帶逐車成增勢初堆岳含光復灑瀛即卑猶
避汚飄急未忘争細度歌帷遠斜侵舞袖輕試深笻屢
擲驗密手頻擎裹樹形披介摧篁韻嘯笙堞遥迷睥睨
岸斷接坳泓罅隙仍仍掩高低故故平陵鋪看象鬭庭
積羡猊獰照曜連金闕微茫混玉京林寒催雀聚檐白
誤雞鳴浪走兒應喜狂號犬自驚烏輪埋欲沒鼇極壓
將傾獻歲先期見豐祥此日呈及時消癘疫潤物逹萌
生列賀喧朝貴騰歡沸野甿第嫌災困約仍訝助驕盈
冷豔凌迴騎寒光媚飲觥風流梁苑宴悽惻灞橋行亦
有離鄉客遠居邊海城底穿嗟履屣路斷歎門閎孰動
乘舟興誰憐臥寢情映書空舊習授簡豈前榮倚望勞
晨策吟哦費夜檠枉煩歌玉樹寧許嫓璇英刻畫移羣
象搜羅憊五兵身孤慚待伴思沮詫羞明聊示輕微體
殷勤比贈瓊
歲除示姪十六韻(時將遊西浙)
客裏光隂速天涯道路長漂流知幾處奔走巳三霜似
汝年猶壯如余老足傷應慚謝氏父徒憶阮家郎識曠
惟游衍時艱可薦揚第須依竹徑未用羡羅囊卜賣嚴
公術醫鈔陸姓方暇仍研史冊閒亦愛詩章運至終超
逹道窮姑退藏晴窗開藥籠雨館倚書牀苕水支支綠
淞雲片片黃客行隨處是旅食在身彊白首摧頹甚青
春奔迅將頻年同患難此去莫淒涼木德迎新節條風
換歲陽萍蹤如可合處困更何鄉
秦湖漁隱為袁桂芳賦
履運已成昔名湖尚說秦避時端有意把釣可無人若
士居姚水遺風似舜民地雖占越上境實慕河濱巳忝
歸漁業何言託隱淪月浮孤艇夜雨著短蓑春泊渚多
依藻窺汀或傍筠羽沈疑中餌絲動訝拖鱗竭澤知難
脱殃池數巳屯競多聲失厲得雋語忘嗔獺怨誅求盡
龍嫌蕩漾頻腥風連巷陌濁浪接沙塵水際呼兒急牆
頭喚酒新謳歌便野習嗜好任天真行嫓清狂客名傳
放逐臣家臨煙浦近門對雪鷗馴釣渭心徒苦興周迹
巳陳子陵辭漢日賀老别唐辰事業今如是棲遲固足
珍青雲人既遠白首我還親衰謝無知巳飄零偶問津
但期連郡邑豈料結比鄰東主方懸榻西風且釣緡扁
舟如可具同老此湖漘
張田
送鄭同夫歸豫章分題滄浪池
滄浪池上水無日不東流披竹尋幽徑攜壺趁小舟雜
花分兩岸叢樹掩雙丘旭日金波亂微風碧霧收登臨
增慷慨笑語漫夷猶野老閒相過漁人自對謳芙蓉晴
綵落菡萏晩香浮樂事連長句忘機狎衆鷗時逢采芹
士為說故園秋翠影侵碁局晴光漾酒甌醉深偏繾綣
義合愈綢繆席故儒官冷堂升弟子優年華欺短髮霜
落暗征裘畫鷁行將去驪駒唱未休柳疎縈馬首帆飽
出江頭别思隨煙浪懸懷倚柁樓山昏雲盡宿林暮鳥
相投今夜中吳月分光照薄愁
郝經
婁東述懷寄示龍門上人玉山居士
寂寞婁東寺經過歲暮時後凋松柏古亂點石苔滋方
外尊吾友龍門得老琦十年今幾遇早歲故相知震澤
三江入虹橋五色垂水西春酒熟花下晩尊移聯句應
題竹留餐更折葵那知俱是客各以業為師蓮社招呼
費茅堂出處卑也馳支遁馬而向習家池何物譏臣朔
如人怪舞逵遂令兄弟急豈但友生疑落落情偏好悠
悠事莫期參商天上路萍梗海之涯嚮憶身猶白前修
道不緇君攀獅子座我把桂花枝吳子非無學周胥亦
有為龍泉終再合豹管未容窺泥滑雙扶屐燈明共奕
棋笑言方款合交誼更堅持好客囊羞澀捐人佩陸離
初筵俄列豆屢舞竟揚觶醉揖都輕别醒吟每重思優
哉聊復爾舍此欲何之伐木鳴幽鳥椷筩寄阿誰玉山
投美璞珠水照摩尼為說饒清事從游盡白眉載觀名
勝集多是故人詩自笑如張翰何煩識項斯江帆風去
逆林館雨留遲紫硯元香潤紋窗棐几宜翔鸞開粉紙
直髮引烏絲燕坐書成癖窮探字識奇雄文毛穎傳小
隸武梁祠韓柳文章在雲龍上下隨兩家才並立千喙
語難追小子真狂簡前賢詎點嗤百金寧取直三絶且
聞癡漫與非神品居然奉令儀異時傾孔蓋八字讀曹
碑回首高飛隼行歌倒接㒿剡溪歸盡興泌水樂忘飢
野閣延疏廣韋編拾散遺儒冠傲軒冕農耒力畬菑明
月懷人遠長林鼓瑟悲平常要久契翻覆訝羣兒願把
平生意毋求小有疵矢心同白水披腹獻丹墀把袂寒
潮上還家夜雪吹上人逢顧愷馮謝拙言詞
葉顒
故圃梅花
身世水雲鄉冰肌玉色裳靈均千載恨和靖一生忙南
國遺高躅東風遞暗香久同松柏操肯學杏桃妝冷淡
孤山月高寒半夜霜鶴猿常款狎蜂蝶任猖狂
劉永之
新歲有感寄簡席煥章胡居敬
積雪蒼茫裏寒山慘澹中艱難經日别漂泊此時同筋
力年非壯詩書道未通狼煙春戍火禽語夜溪風心似
西橋水滔滔日夕東
遐想亭為憲史劉原善作
柏府多清暇西曹愛苦吟結亭修竹淨開徑古苔深拄
笏延朝爽抽豪對夕隂色分滄海樹興接紫山岑鶴唳
雲侵戶烏啼露滿林冰紈韜羽扇素錦藉瑶琴佩響玲
瓏玉杯浮錯落金管寧應有約早晩共幽尋
胡居敬助教來訪雨中有述
日月歲年邁風霜道路難晨刁傳警急夕火報平安江
遠連三峽山危過七盤轉蓬嗟共逐落葉喜同看散帙
依松几抽豪點石闌劒神終兩合璧美竟雙完雲物含
朝慘琴尊盡日歡慈烏低避雨鷙鳥急衝寒迢遞吳天
迥蕭條楚塞寬魏牟心獨切目斷北飛翰
池閣獨坐懷周伯寧諸公
沓閣林光合冰簾水霧消虛池含碧鑑古甃疊青瑶境
託祗園迥泉分别圃遥雙桐隂覆地疏竹榦陵霄珍鳥
銜珠果金魚蔭翠苕輕颸吹白苧凉露濕紅綃鸚鵡懷
深酌空侯想緩調含情寄幽翰幽賞憶清杓
酬寄伍朝賓
才子多文藻京華富友朋價同千里駿情似九霄鷹學
省然官燭倡樓對市燈醉傾光祿酒渴飲凌人冰馬惜
障泥錦人輕半臂綾御溝縈似帶馳道直如繩青瑣彈
冠入朱門躡履登時清周道泰運否楚氛騰六郡良家
選千金國士徵星驅干載鳥露宿騎縣棚荏苒山河隔
蹉跎歲月增鯨鯢依巨浪虎豹嘯高陵野燒兼風起邊
烽共月升候雞晨喔喔警鼓夜鼟鼟水市船通賈山村
屋近僧陶尊深泛蟻竹簡細書蠅交愛虞生好詩憐辛
子能遠書同客寄遺稾借人謄古道時因棄孤忠世共
憎相思愁極目惜别淚霑膺日晩凋琪樹天寒落翠藤
願堅松柏操海宇遲中興
貢性之
清江圖
江驛背孤城江流繞舍清露枰松下奕驛騎柳邊行帆
落晴窗影鐘傳雨寺聲堆牀餘簡帙列坐總耆英燕語
能留客鷗馴解結盟詩郵趨堠吏衙鼓集關兵薄俸尊
仍滿新知蓋屢傾不才翻自媿何以答深情
題畫山水
山水東南勝遊遨歲月遷登高頻折屐載月屢移船鏡
水荷花裏秦雲嶺樹邊猿偷霜果下鹿借石牀眠野趣
閒誰適詩懷静自便洞深通窈窕澗曲寫之玄采藥時
逢虎看棋或遇仙僧留題竹字鶴避煮茶煙捷徑惟增
媿移文只浪傳種桃春萬樹别有武陵天
丁鶴年
逃禪室述懷十六韻
出處兩茫然低徊每自憐本無經國術仍乏買山錢故
邑三千里他鄉二十年力微歸計杳身遠客心縣桃李
誰家樹禾麻傍舍田鶉衣秋屢結蝸室歲頻遷逝水終
難復寒灰更不然久要成齟齬多病復沈緜俛仰衷情
倦棲遲野性便延徐誰下榻訪戴獨迴船恥灑窮途泣
閒修淨土緣談玄分上下味道悉中邊有相皆虚妄無
才幸苟全棲雲同白鹿飲露效玄蟬高蹈慚真隱狂歌
媿昔賢惟餘空念在山寺日逃禪
送鐵佛寺盟長老還襄陽(盟居襄陽父死方在殯遇亂奉母逃難江)
(南餘三十年常典藏鑰于蔣山主武昌鐵佛寺而重興之及今道路既通乃奉母北歸而葬其)
(父喪士大夫以為方外所未有咸作詩文美之鶴年因製五言排律二十韻附卷末)
襄漢揚波日江湖避地時行行隨老母處處禮名師雲
水元無住風塵信所之睦州勤奉養江革備艱危掌鑰
鍾山下傳燈鄂渚湄剩翻龍藏典幾咏鶴樓詩深慨叢
林廢真成一木支銅山頻閱世鐵佛重開基法几雕文
具靈旛刺綵絲雲鐘晨縹緲月殿夜參差巳悟無生法
還興罔極悲他鄉流徙遠先壟奉遷遲澒洞今方息旋
歸故可期望雲雙淚瀉計日寸心馳官柳催飛錫曇花
侑奠儀既明埋玉理豈是繫珠癡定應牛眠兆毋生觸
鹿疑春暉憐舊線秋露薦新祠生死俱無憾諸方起孝
思
馬臻
歲暮偶成
古人不可見養拙謝時髦隱傍淵明柳飢懷曼倩桃鑿
坏誰敢望抱甕豈應逃義見馮公偉仁依范叔豪乾坤
心浩浩江漢日滔滔老境誠難料繁荆未易薅親朋隨
宿草歲月掩秋濤夜短雞籌促天寒象緯高燕情傷局
促松節感持操姜被流離析鄒裾揖讓勞亂雲迷鶴路
短髮問魚舠念與追攀絶心辭寵辱熬世情甘木石我
輩豈蓬蒿萬事差池裏長歌對濁醪
尹志平
盤山棲雲觀
盤山路不深道院正當心一谷水流細滿山松布隂庵
前閒散髮亭下静披襟羽客朝舂藥幽人夜撫琴雲生
添瑞景風動轉清音此地全真樂予知勝萬金
吳全節
重登第一峯
重登大峯頂曉色正蒼涼華構煙霞壯幽居日月長碧
雲浮洞戶清露沁衣裳水淺元龍躍林深黑虎藏去天
疑咫尺勝地豈尋常屏俯金峯畫爐分玉案香會仙猶
有市濟世得無方藥圃多春意丹房耿夜光何時結茅
屋稽首禮華陽
張雨
書懷二十韻奉呈虞集賢
昭代千齡運斯文一柱功初當延祐日晩識廣陵公朝
士因推轂先生猥擊蒙暌乖遺廿載寤寐接孤風太史
山川彦仙儒館閣崇置身清切上用志杳冥中句法黃
初過才名冀北空朔南馳使節江漢借歸篷酒問餘杭
姥泉尋六一翁境非秋水觀寺即紫薇宫侍坐要王遠
移家近葛洪於焉承欬唾足以振罷癃卓爾身為貴胡
然老見攻戰肥終道勝德重豈途窮玉趾閒迂步麻衣
病鞠躬茶煙窗冉惹墨沼樹玲瓏飢甚無瑶草招來有
桂叢輸心何落落把袂輒匆匆易進乘軒鶴難追戲海
鴻明朝去吳會長笑為誰雄
元日雪霽早朝大明宫和辛良史省郎二十二
韻(并序)
延祐改元三月民瞻石宰相遇京師承需鄙作且
辱先施之惠林下朽生不能造館閣綺語幸於言
句外求之愧悚而巳
纔設中庭燎俄看密霰飄歲開環甲紀星動指寅杓鳳
集天門榜珂鳴月殿橋卿雲同四表和氣集三朝陛級
肪初截雲層玉旋雕句陳分彩隊步輦簇青腰積屑承
盤重吹花到笏消逶迤光斧座凌亂綴珠翹樂共爐煙
合班随翠袖招閬風游廣漢玉局道逍遥北戲魚龍舞
中巖虎豹調旌旗攅贔屭冠劒掠招搖穆酒曾觴母洪
崖及見堯萬年臨紫極一日慶璇霄朝會儀如此鶱騰
意頗饒身唯參寂寞世豈絀紛囂姑射消疵癘蓬萊倚
泬寥瑤華攙戴勝珠樹引回鑣有術探鴻寶何人識㸑
焦竟須窮海岱直擬並松喬書就神牀寫香從别室燒
憐君守華省琢句廢春宵
宗衍
送樂子儀侍兄之京
祖帳閶門外送君江水濱關山深積雪蠻海尚飛塵獻
策思奇士觀光得上賓棣花行處好楊柳别時新解纜
占風色登程記月輪預期當到日猶可見殘春苜蓿能
肥馬蒲萄解醉人衣冠雲縹緲宫殿翠嶙峋地接煙霄
近天垂雨露頻如蒙前席問先願及吾民
大訢
送趙公子去疾侍平章魯公歸蜀
所羨還鄕樂兹行得侍親魯公黃閣舊宣詔紫泥新給
傳舟車備承筐玉幣陳會靈奔岳瀆移次動星辰父老
懷遺愛朝廷眷大臣百年輕重計一舸去留身子職共
承重親知囑諭諄行庖供膳早張燕進觴頻寶瑟調銀
甲琱盤膾玉鱗雲林還弔古風物獨傷神地勢金城壯
山光錦浪勻江喧初上峽樹遠欲通秦牛女天河夜魚
龍野水春豐碑臨奰屓高冢撫麒麟側聽歌淇澳猶聞
起渭濱上尊羅甲帳仙仗擁蒲輪朽櫟依瓊樹飛華戀
錦茵峨眉尋舊約谷口卜芳鄰願結香山社終陪綠野
賓相期無遠别萬里月隨人
次韻張夢臣侍御遊蔣山五十韻
勝遊還送客秋日淨郊原别酒歡逾洽行廚禮不煩楓
林生晩吹鞠沼媚晨暾滿座金貂貴斯人玉雪温絲綸
承異渥黼黻進嘉言宥密皇猷重才華大雅渾披雲簾
挂玉前席錦為墩接武䕫龍地冥懷鴈鶩村外臺分重
寄南服占名藩登麥初横塌迎春及賜旛馮高荒壝没
弔古斷碑昏種竹期招鳳尋僧共聽猿洞呀獰蟒化海
立怒鵬鶱珠鈿沈眢井金鋪委壊垣國初遺老在江表
故家蕃及物多膏澤為邦固本根化行民自信身退道
彌尊美俗時丕變吾人溺可援山川還寂寞歲月去翩
翻廢館弦聲絶虚龕繪像存苔斑飢鼠走梅卧野蜂屯
除道看驄馬來儀集采鸞傳呼驚鹿鋌笑語答江喧撫
跡多遺恨懷人欲斷魂馭風寧有待斲堊妙無痕師表
儒林盛賢勞王事敦不求金躍冶但愛土為塤陳寶徒
祠雉桓温苦化黿青山隨地好朱實著霜繁充味和椒
桂同馨佩芷蓀衡廬肩可拍參井手先捫說劒雙龍吼
揮毫萬馬奔築臺先自隗學圃恥如樊破衲多年冷窮
檐傍午暄不才甘朽櫟何幸枉高軒蕪穢煩芟刜泥塗
頼力掀班揚鋒遠避屈賈氣還吞舉世懷燕石惟吾重
魯璠三光開渾沌萬派出崑崙喜接東山屐叨陪北海
樽辱知榮篚帛懷德報壺飱多稼欣逢歲嘉蔬更滿園
雲霄翔鸛鶴溟渤偃鯨鯤寒士勤嘘拂諸生淑討論望
塵趨末路立雪候重閽緣沗三生舊心冥萬化元棠隂
思召伯柳色憶王孫精衛慙填海神鰲力負坤他時愁
遠别此意竟難諼嵩華相從去重窺玉女盆
述懷送觀空海歸臨川七十韻
幼慕空門貴高蹤世可遺功名輕閥閱塵土豈磷緇澄
觀難居俗湯休不廢詩三生猶有習四海豈無師身去
江湖遠山空雷雨垂諸方驚老宿同舍走羣兒素昧平
生願居然會面期解牛須肯綮相馬必權奇壯業期軒
輊新功日倍蓰氣豪空虎穴戰勝失魚麗五載靈谿寺
千章白雪詞清遊忘旦暮物論不瑕疵奎畫前朝祕清
霜古佛規巖空狐有塔山古寺無基松燎供宵讀芹香
助午炊凍泥蛙似蟹春雨菌如芝遠客愁猿狖村童抱
鹿麛雲藏吳猛廟雷護柳公碑物色紛難數雄材應接
疲願終盤谷隱恥視北山移未覺歡娛盡深蒙造物私
寒巖徒刻畫元氣忽淋漓共喜師門盛何嗟友道睽青
山吳甸没白水楚天涯落日三年望浮雲兩地思驛書
勞白鴈貞信卜玄龜果爾期雞黍同心感鐵磁羣公來
雜遝餘子去委蛇風日矜神駿雲霄刷羽儀古今存道
統師友得綱維今代誰潛子宗門一器之聯芳端不忝
清要合如斯自許奔流象何知測海蠡芟夷開樸&KR0554;洗
滌脱瘡痍弔古多閒暇登臨甚忸怩山河秦百二宫闕
漢罘罳黃壤侵銅狄春風動兔葵林蘇俱異物標晝不
同時志大交難合歌長聲愈悲近人山擁座照席月臨
池正擬追金玉方將脱馽羈不才還涉世中道逐分岐
相失嗟狼狽無謀哂鷾鴯交情淡於水真味美如飴衣
綻寒分絮囊空遠貸貲鴒原兄弟急犴獄簡書疑仁者
應無敵將軍自數竒波濤孤梗汎風雨一巢危亡命憐
張儉逃生愧范睢百年俱繾綣千里許驅馳誓欲同生
死那能顧渴飢推恩豈望報菲德竟何為吾道縣孤注
叢林失一䕫老師甘屏棄弟子頌期頤逝水歸東壑流
光及崦嵫空餘匠石斲誰善宰夫胹行獨招羣忌名高
得謗隨長鳴悲病鶴老氣卧孤羆入室猶横榻承顔或
奉匜樓孤金驛遠河直玉繩欹未厭從師樂其如念母
慈江雲連䆉稏山雪溼茅茨短世驚炊黍成功付覆碁
何曾犀首貴空作虎頭癡白日真成去青春有别離風
煙辭北固江漢抱南箕浪穩饞蛟睡天長白馬遲鄉關
迷遠近雲樹暗參差幸喜收蠻獠於今静鼓鼙詩成須
數寄清響播塤篪
送何彦敬赴山東憲幕
風物中州美人材聖代優恢恢光岳合肅肅羽儀修省
署千官盛臺綱衆目收諸公多汲黯文掾獨何休健筆
回天險精機動鬼幽霆奔羣蟄奮鼇負五山浮責巳常
存恕知人庶寡尤平生周禮樂後世魯春秋西極銷鋒
鏑坤維得綴旒元功推衞霍首罪竄共兜陳寶無祠雉
桃林巳放牛九天行日月一命重山丘幕府非閒散山
東且勝遊飇車馳羽檄霜刃避吳鈎白下諸侯酒淮南
使者舟風清捎退鷁月冷動潛虯歴數無雙士誰為第
一流託交慚素昧道術得相求塵土緇衣涴山林白髮
羞送君因有感暮色起滄洲
御選元詩卷六十四
