欽定四庫全書
御選明詩卷三
四言詩
劉基
秋懷八首(錄六首)
凉夜悠悠華燈有輝淒風動林明月在帷山川迢迢遊
子無衣瞻彼原隰零露溰溰靡草不凋無木不稀不覩
逝波焉知昨非亭亭南山有蕨有薇黃華晚榮紫芝秋
肥歲云暮矣胡寧不歸
陟彼高原望彼中陵玄商夕振白露宵零蔚彼茂草化
為枯莛我有素琴玉軫朱繩彈為陽春旭日滿庭愴恨
興懷悲來填膺子期逝矣其誰汝聽
喓喓草蟲慓慓其股歲暮如何爾獨良苦瞻望日月綿
綿我愁如彼逝矢一往不留嗟爾小子時不再得匪緡
曷魚不藝胡稷蕭蕭草蟲烈烈其音歲暮何為秖攪我
心
鬱彼晨煙亦曼于楚瑟彼枯楊策策其語良辰幾何亦
既徂暑溥彼郊原有禾有黍凄凄夕興鴈鶩如雨
今日何日歲聿其秋候鴈北來星火西流懷我故鄉道
阻且脩俯察淵潛仰睇天游孰翺匪鳶孰躍匪虬瞻望
日月中心如抽豈無美酒焉得良儔矢詩不多聊以解
憂
有鳥一首贈袁尚志
有鳥有鳥薄言繳之君子至止何以樂之有酒湑湑亦
盈于觴明月照帷清風滿堂我酒既旨我儀有秩言念
君子温其如日有鳥有鳥載好其音君子之洽如瑟如
琴有棐有翼有勸有飭古訓是式大猷是力有栗者璧
瑕則磨之有紑者絲色以訛之如彼織絍君子維經如
彼鋒刃君子維硎無為夸毗無為戚施伊我之僨亦子
之痍此令朋友交相為助匪中式孚俾好作惡有酒在
觴有琴在堂酌言鼓之心焉孔臧有鳥有鳥載翔載飛
豈弟君子式昭令儀業不厭修學不厭多既酌以酒復
相以歌
東園之柳
東園之柳萋其黃矣瞻彼白日煥其陽矣睠睠懷思曷
其長矣
東園之柳萋其青矣瞻彼白日煥其明矣睠睠懷思曷
其平矣
東園之柳冉冉其華悠悠行人玄髮卒華瞻彼白日維
懷永嗟
黃鳥于飛喈喈其音惸惸行人悠悠其心瞻彼白日維
懷永吟
題蘭雀圖
有雀有雀亦集于棘無啄我蘭空林多風霜落其漙婉
彼孤芳克貞以完無俾荒蕪以永歲寒有雀有雀亦集
于枳無啄我蕙空林多風雨雪有曀婉彼孤芳克貞弗
替無俾荒蕪以永終歲
春夜
春夜迢迢微風不興六合無氛銀河欲冰月流素波星
回玉繩孤坐不寐憂思相仍壯年已謝昔非莫懲如彼
老馬心念超騰道路﨑嶇勱不可能俯撥紅爐仰剔青
燈欲與晤語誰其我應
青陽
青陽俶載白日孔昭草生于野華發于條隨氣成形或
蘂或翹睠睠興懷中心飄搖麥有雉雊藻有魚躍嚶鳴
在樹磬管簫韶駕言出遊以猶以陶皤不可髫籜不可
夭自非松柏不能後凋來者弗畏往者其消
陶安
詠當塗張縣尹善政
有美君子嘗觀國光賢書載登赤紱斯煌再命陞爵來
于荆湘尹兹百里編氓樂康
理涵于心道積于身克施有政民德亦新耕桑被野雨
暘屢勻衆庶而豐侯儉而貧
民有雞豚我盤蔬茹民有紈帛我衣布素閔厥士女瘡
痍是撫瘡痍是瘳我體完固
公綽不欲滕薛非長子産惠愛刑書靡良侯兼其德政
有紀綱三年化行嘉猷孔彰
英英白雲遠瞻是惻遄歸于南承顔有懌願為時雨均
此下國維兹邑人永思無斁
袁凱
送貢先生入閩
日月異行川岳異塗嗟嗟我人胡能並居衎衎夫子奕
世之儒嬰躭世華而味道腴伊余後生固陋荒蕪學匪
上逹質為下愚既蒙不鄙通家視余朝趨函丈夕陪座
隅話言諄諄既霑且濡其霑如何如彼時雨膏液滲漉
萌芽翹舉庶幾有成實堅實好如何翩然遠邁于道肅
肅王命孰敢後之峩峩閩關載驅載馳湯湯江流泛泛
行舟&KR0008;□僕夫負擔以趨悠悠長林蕭蕭逝波瞻望弗
及為之奈何昔為長葛松柏是依今為轉蓬蕩然無歸
山則有砠河則有渚嗟嗟我人獨行踽踽天高無窮地
長茫茫允矣夫子何時可忘
蔣氏夀萱堂
湜湜黃浦東流為莆維莆之陽季碩氏居維季碩氏夙
失其怙母氏是拊是復是顧是乳是哺燥濕易處不敢
笑語不敢恐懼母也勞苦既長而教出就于校復因復
好克荷克紹母也其耋嗟嗟我母如彼昊天何以報之
維以永年韡韡芳草樹之于陰翼翼高堂匪高且深維
此芳草其氣揚揚母氏覯止其憂乃忘既忘其憂其樂
悠悠無有災咎維康維夀維夀其何如山如河不竭不
磨寢食且宜叶水有游鯉陸有秔米烹炙浙洗甘膏(叶去)
滫&KR1329;酌此春醴于堂之北于堂之北旦旦若是曷其有
既我歌我詩置之于&KR0925;告爾後來告爾後來季也可儀
徐氏建華亭學詩
渠渠新學徐卿始作伊誰克完季子仲寬維此新學始
亦甚隘爰斤爰構以就于大其大維何有門言言有堂
軒軒有廡騫騫有階平平高墉連連鑿池濺濺樹木芊
芊凡民之俊其來如雲小心鞠躬不惰以勤維昔玄聖
訓言斯明百工居肆匪肆不成嗟嗟爾俊亦既知止豈
徒誦言厥有微旨其旨維何曰仁與義明明仁義不遠
甚邇爾求其方先我孝悌維此孝悌為仁之始始于家
邦終于四海昔為棫樸今則楩櫧昔為碔砆今焉璠璵
是蓄是儲邦家之需嗟嗟爾俊克就兹美誰其始之徐
氏父子徐氏父子可謂曰賢我歌我詩刻于學宫以告
後人以永其傳
胡翰
之子于征美監胄陳生也陳生歸省其母奉養
于京師故勖其行以慰其母心焉
之子于征有楚者衣翼彼北風翩其以歸豈忘在公爰
恤爾私惟皇有命來慰母思之子于征言汎其艫明發
于越夕濟西吴薄登于畿安車載驅惟皇有命將母來
居之子有母令儀有怭養則有禄皇斯爾錫曷以報之
顧懷罔極竭爾臣節迺殫子職
管訥
素堂
湘水之涘衡山之陽有美一人于焉構堂維榱維桷匪
雕匪斲不尚其華爰復其朴堂之翼翼人之諄諄匪謀
自適爰以養親于時興止于時甘旨朝夕弗違惟親之
喜委順在天窮逹是宜居易而行心毋外馳奢則蠱情
儉以養德用戒後昆服之無斁
王沂
題觀泉圖
毖彼泉水其清瀏瀏既出于山亦經于丘原則有坎陸
則有岐汪汪洋洋莫知所之奔壑西馳經天東注夫豈
性然勢激而寓斂此涓滴至于尋丈隨波同流惟海是
向彼觀泉者朋簪童琴洗耳其操濯纓其心鳴雨林臻
霏雪厓至時不待人圖不盡意漆園蒙莊妙契淵默君
子與人果行育德養正之功有漸無已勖爾後來是之
取爾
黃淮
勵志
猗猗者蘭于彼空谷悠悠我思曷云其穀猗猗者蘭維
芳維馨我有好爵君子攸寧蘭之榮矣繁霜瘁之靜言
孔念中心悵而蘭之瘁矣益厚其根我之懷矣匪善奚
敦蘭之瘁矣芳華載陽淑慎其身終焉允臧
王直
騶虞詩
有靈者獸是曰騶虞環滁之山以潛以居其靈維何莫
之與匹既玄其文而白其質猊首虎軀尾參於身一日
千里孰知其神振振仁厚不踐生草彼物之生亦不以
飽維天生之亦自天成聖明之世為祥為禎維今天子
道德純至肫肫皇仁遠邇一視昭事上帝曰敬曰誠孚
於下民皆樂其生皇天維親兆民胥悦神祗效靈騶虞
乃出石固之山榮光燭天百獸從之其行蹮蹮彤軒文
檻帖然自致翼以祥飇獻于天子天開日晶慶雲垂英
百僚歡趨騶虞在廷騶虞在廷實為大瑞龍馬神龜乃
同其類昔在太宗文德武功騶虞之來頌聲渢渢維今
天子祖武是繼騶虞復來以昭盛治穆穆聖明天眷滋
彰萬世之隆萬世之光小臣作詩以歌盛美播之韶鈞
垂示無已
梁潛
清河詩
河流渾渾肇自古昔横亘萬里潢汙霆激觸乎崑崙踔
乎龍門震掉奔騰入乎無垠惟皇聖明百神效靈湯湯
蒲津河流載清始視其流混漾弗定若鑛在鎔五彩輝
映厥既清矣靜影浮空榮光上燭煜乎溶溶若挹而注
若涵而蓄元氣默融太和潛漉纖滓弗滯淵乎若澄千
峯倒浸湛乎若凝蒲津之堧幾數萬里烏翔而廻魚駭
而逝屬時載陽楫而泳之祥飇慶雲盪潏無涯觀者如
堵聞於京師京師髦倪鼓舞孩嬉列章帝庭帝弗矜異
曰匪在兹益惟寅畏於惟河流為地之紀四瀆之宗五
行之始在昔皇祖戡定萬邦惟兹河流駿發其祥我皇
繼統舊章是則河之清矣如軌合轍河之既清萬民以
寧萬方畢來物以阜成顧兹河流念我皇德東漸西被
始自家國皇皇弘化功邁三五如彼河流行地東注河
流浩浩孰非皇仁淪肌浹髓品物皆春河流洋洋皇帝
夀考於萬億年為民父母
岳正
營建紀成詩
天眷皇明誕命高祖俯建萬方定都江滸如龍斯蟠如
虎斯踞以朝以會以享以祀逖矣厥謨欽于世世(一)天
眷皇明亦啟文祖為厥孫謀聿又胥宇碣石之西太行
之東有嚴厥宫四海是同(二)維帝即祚夙夜顧諟神既
受職民亦綏祉乃繼乃述乃經乃營戢此土工為萬國
宗(三)有赫朝堂有翼廟庭瑣瑣公府總總偕興士方耕
矣女方筬矣曾是不驚奏功成矣(四)匪臣之功伊民之
力匪民之力維帝之則帝曰匪予文祖之德天相文祖
爛其營室(五)
童軒
味道齋詩為秀才程裕賦
道之旨太羹玄醴君子味之渾然斯理
道之腴熊掌及魚君子味之淵乎其微
於皇天命一誠不已文王大聖不顯於已聖也希天賢
其希聖動靜或愆為道之病
君子味之是謂自持朝斯夕斯道豈遠而
吳伯通
嘉禾瑞麥詩
萋萋禾苗在彼東阡有黍有粟靈雨膏焉益之霡霂稼
滋蕃鮮一莖三穗兹豈偶然父老僉曰我尹仁賢尹不
自居功歸于天和德于上吾皇惟乾臣則坤道代終無
愆卓哉令尹君子謙謙我昔持節宛洛十年作人無效
永負魚鳶披彼感媿旱麓之篇安得嘉穀於仞三川
程敏政
辟雍
有嚴辟雍四方之則孰其師之一人孔碩眷此碩人明
德是崇穆其家風自清惠公侍禁有聲出教國子横金
服緋再命伊始戟門夜啟舍菜于庭碩人顧瞻是儀是
刑朝鼓其鏜碩人升坐諸生執經或右或左相帝之治
爰藉羣才遲此碩人樂哉斯培材成孔易功亦云懋耆
俊之求入副元后允兹明良庶事攸康蔚有耿光吾道
之昌
石珤
遠遊
君之出矣遊如之何朝覽冀野夜浮滹沱帝子不逢中
流揚歌高鳥墮雲游鱗逝波曷發崑崙曷濯洧盤禾黍
蔽野童欣耄歡新聲在梁清酒在尊聊以永日以抒憂
煩
趙同魯
平賦詩(有序)
國家賦役之重莫逾江南在江南諸郡又莫蘇松
若也而賦額尤苦於不均或膏腴而反輕或瘠薄
而反重腴而輕者雖倍其入不過十税其一瘠而
重者稍加其耗則税其三之二矣其始盖由國初
以田賜功臣之家及豪強兼并者私重其租厥後
犯法没入則視其租以徵税甚至陂湖沙漲咸在
焉且輕者多入富家而重者則歸細弱是以富益
富貧益貧吳民世受其患實由於此矧洪武間轉
漕道近且海運不廢故耗輕而民不甚病逮永樂
中定都北方武臣憚道之險疏裏河以通漕於是
行資僦直咸出於民始倍其耗故歲輸恒歉而逃
亡相繼宣宗章皇帝明燭是弊詔減官田三分之
税柄國者復寢不行時蘇守况侯抗章上請得遵
優旨又賴巡撫尚書周公設水次倉以便輸納立
對支易銀諸法以省遠役故民頗蘇息而催徵易
竣邇年水旱薦臻疫癘時作餓莩接跡死亡相枕
雖大臣奉命屢加賑䘏而瘡痍未瘳譬猶揚湯止
沸而不撤其薪投膠理濁而不浚其源未見其可
也乃去年秋御史中丞陳公奉勅巡撫京畿下車
之始首布均則之令俾當出耗者賦額輕則倍之
稍輕則半之而最重者則免焉參合分劑多寡適
均貧者獲甦富者知其至公亦無不悦服田野阡
陌間歡聲相屬不絶以為斯令也誠得聞之於朝
著為定制則我公之德將與皇明之運同垂於無
窮矣若是而頌聲不作非在下者之責歟同魯跧
伏草野親沐膏澤有不容嘿者謹撰平賦詩一篇
庸紀其實俾來者無忘焉
於赫皇明奄有萬方貢賦包篚罔不來王矧兹畿甸揚
州之野厥土塗泥厥田下下因地制賦初匪不均末流
敝刓輕重攸分或輕而腴或重而瘠富食其利貧罹其
厄宣皇憫焉明詔是頒十宥其三民用乂安逮乎邇年
歲祲癘作老弱疊疊填溝委壑事既上聞屢下優詔亟
命大臣撫綏慰勞賑之雖至民則未甦繼命我公我公
曰吁盍澄其源盍正其本不釐爾賦曷救爾窘輕重參
停各盡其情如鑑之公如衡之平若解倒懸若拯焚溺
謳歌鼓舞道路充斥譬彼雪壑釋然春融誰其致之實
惟我公何以報之願公受祉母久賢勞歸相天子天子
元首我公股肱一德交孚福我蒼生野人作頌敢告太
史祝我皇朝億千萬祀
戴冠
女蘿篇
瞻彼女蘿托身喬木朝兮煙綰夕兮雲矗嫋嫋千尺下
引深谷斧不可施斤不可劚豈無桃李懷此幽獨相依
萬年惟日不足媿彼兔絲蔓于春綠不慎所從其能有
淑
早發順承門外
車人聽雞起整戎索轤轤轆轆言出京都三星在天明
月未落霜風徐來客子衣薄
許讚
池有荷
池有荷懷友也
池有荷其葉祁祁君子至止佇立以思懷我良朋在天
之涯
池有荷其花灼灼君子至止眷言有約篤我良朋其在
西郭
池有荷其實離離嗟我懷人眷兹盛時遠想其風近挹
其儀維金維玉我心則怡
唐寅
送文温州
日月徂暑時風布和遠將仳離撫筵悲歌左右行觴緝
御猥多墨札參横冠帶崔峩絙絃嘈嘈嘉木婆娑孔雀
西南止于丘阿我思悠悠慷慨奈何
陸深
修竹篇三章
瞻彼修竹薄言睠之依依庭除託植在兹我悦我親以
况其儀竹之苞矣以慰我思
瞻彼修竹其色如玉眷言顧之豈曰空谷出則爾恭入
則爾復君子之居清風穆穆
瞻彼修竹鳳皇于飛歲聿云暮泥泥有輝崇是正直以
保中虚君子萬年神明所依
李夢陽
和方山子歌
餞者在郊黃鳥交交楊柳蔭車有酒有肴
何景明
原有楚贈韓子也
原有楚隰有苦子車駟牡駕言徂矣見子之父
原有杻隰有蓼子車駟駵駕言遊矣見子之母
原有桑隰有唐子車駟黃駕言行矣見子之兄
子涉渭矣渭水滺滺我思見子安得北流
王九思
渭川懷康子也
渭川有竹其葉翛翛繄彼美人于焉逍遥愛而弗覿我
心搖搖
渭川有竹亦濱于水繄彼美人莫我肯邇願言卜築于
子之里
渭川有竹風以散之繄彼美人何日見之何日見之中
心戀之
謝承舉
四言
一丘一壑一笠一裘日朝月夕無春無秋春日而游秋
月而休花開鳥啼山空水流
張時徹
彭彭者車
彭彭者車于彼河洲有美丹漆不以飾輈彼君子兮使
我心憂
彭彭者車于彼河側矯矯騏馵不以服軛彼君子兮使
我心惻
李攀龍
效阮公二首
太清孔揚元氣絪緼靈曜懸鑒列宿垂文威鳳振羽神
龍作鱗蕙蘭幽鬱松桂輪囷
日照月臨天高氣清金支秀華羽林翠旌六駕龍秋四
牡鸞鳴濯纓雲漢晞髮增城
王世懋
弘農詩
清晨脂車發自陜疆峻彼兩崖夾轂周行載馳載西劃
然中明湯湯洪河忽置我傍懸流飛沫既翕且張終南
在南中條在北首陽冠之蒲人所宅粤有太華蒼然四
塞芙蓉目成攬之弗得前琮後璜遺珠在側崤函既窮
會同三方策我駟馬陟彼高岡誰謂晉遠一葦可杭誰
謂關長一丸可望凌厲顧盼天風吹裳昔在戰國角險
競雄狡焉之辱山川是蒙赫赫皇明車馬來同雖有天
險恃德弗庸靈蟠瑞凝乃生鉅公翊我泰階鬱若高墉
皇皇者華曰有奔走觀風自東獲我良覯既嘉既樂土
風之厚哀彼營窟亦孔之疚小臣咨諏敢告良守庶無
西顧以攄我后
李維楨
甘露
甘露瀼瀼于彼蘐草君子之澤無憂用老
英英白雲為此旨酒拜獻于公以祈黃耉
天降膏澤汜布濩之彼君子兮載覆露之我歌且謠以
永譽之
馮行可
鳬飛二章
鳬飛為鴻雲渰成嶂寸失于尺銖失于兩遠則宜然近
何以爽子而不知孰也予諒
母憎我言言則子藥母惡我攻攻則子錯母曰不灼母
曰可略蔂則成城針則成幕
原田
原田不耨維草其宅美稷不穫維禽其食我有靈淵曷
為堙塞塵坌汨意美好亂色日居月諸如弦如翼愚者
戀歲君子懷德高山易樹卑渚易荻我思古人心如結
織奉以周旋庶幾無慝
我行
蓬生依麻蘞蔓于野我行思子山川伊阻
念子浮海憂心如舂誰同流水日月朝宗
鴥彼晨風依其在林之子一去邈若飛沈
陳第
北征道中四篇
翩翩五兩載發載遠沙灘纍纍溪流反反臨此劔津伊
思塞苑我有所懷遥展嬿婉
秋風拂拂楊柳凄凄商羊為虐樹沙棲泥四野蕭颯幾
乏遺黎羈人夜泊蟋蟀宵啼
四望茫茫原隰膴膴亂江涉淮云戾徐土我授我衣復
越齊魯家鮮擔儲憂我父母
天邊鳴雁行列麗麗伊誰云從實維我師我師元老壯
志不萎過古戰場愾然嗟思
馮時可
南陔
循彼南陔原田每每我黍既成我酒既醅葡萄初潑酌
以金罍駐我慈顔庶幾不頽
我昔于役登山采杞王事靡盬不遑將母今我閑居吴
江之涘山畔有蓴澗濱有芷屑屑斗筲能奪甘旨
孫高士
靈巖抗雲石室逼霄松韻笙簧石潄瓊瑶先生處兹名
理自超高邁匪隱玄跡非標神龍變化大鵬逍遥笑彼
下士雀附菱苕
鄒元標
客行
有客有客言白其馬于以係之空谷之下
有客有客言載其舟酌彼金罍以詠以遊
白駒皎皎輝谷孔多何以贈之解我珮珂
子啟舊育于南林為之賦有鳳
有鳳有鳳棲彼枳林誰之懷矣遺我好音
有鳳有鳳德音不己言顧舊廬載翔載止
高攀龍
水居
薄暮登樓四望遠疇時雨既降農人乍休乳燕來止鯈
魚出遊萬族有樂吾亦何憂
陳薦夫
大會鄰霄臺
今日何日陟彼崇阿曰有旨酒載詠載歌四海之内弟
兄孔多今我不樂去矣如何
范鳳翼
買山清凉山遊憩志喜
伊予夙好養姿林麓如彼倦羽靡思出谷雖乏山資微
尚彌篤惠儌靈丘睠言相屬峰勢却略松風清穆森閣
冠嶺直造雲族日月旉華曠朗心目鍾竒爭售江練如
束戶庭黝窈悠然靜肅我友勝侶共禀清淑載商崇搆
載騁遐矚亦既樂止謂予願足野夫托體洵石與木于
焉用晦媚兹幽獨優游舒嘯爰伸偃蹙
公鼐
唐蒙有絲
唐蒙有絲不可以縫戴星有穀不可以舂天有匏瓜其
誰食之海有昆布其誰衣之飛鳥依人不可與語嘉樹
蔽身不可與處鶴飛于天其鳴在隂魚沈于淵其潛在
深
張鼐
春雪飲紅梅花下漫詠
我聞花災風欺霜妬惟其爭妍故有銷墮寒梅孤特傲
然風霜白惟素質紅則淺妝一枝雪態萬點春光誰為
清伴疎竹兩行澹影無聲冰肌有骨鶴舉逍遥龍潛孤
寂冷韻一庭浮香四壁乘時得氣杲日東生雪消水來
大地成春萬紫千紅繽紛獻媚開落無言梅花斯貴
焦竑
宗人時中之南鴻臚索余詩為韋弦之佩作此
與之
炎帝開天垂仁創制爰及西周眷彼苗裔實始焦城離
疆啟世維陜有焦古曰名都胙土命氏此其權輿有棼
孫子棋跱星敷代易世疎本根一氣譬若千江同源派
異念兹厥初慨焉以喟猗猗令族來從宛陵有璧在懷
和風鬱蒸匪我則阿實宗之英觀光上京音徽日振遨
遊冬春載觴載詠豈無他人不如同姓攜手亡何周南
以遷孰是典司曰臚句傳何時復來一别三年漢有延
夀經學之宗亦有孝然飛聲青龍和談遂飲奕葉清風
峩峩德素開我後人庶其繩之以慰所親匪仁曷仗匪
善曷敦一簣非微為山可至千里雖難脂車策驥華胃
遥遥孰敢不厲
戴九玄
三月三日同社修禊東湖
暮春其柔元已維朝招我友朋薄言臨流蘭旉其英柳
滋其條川鳥羣飛淵鱗載浮服我春服汎彼輕舟羣動
咸熙于焉遨遊
婁堅
祁之柳二章分寄君實伯隅
祁之柳其葉油油自我送子于祁之洲佇立望之莫知
我愁豈不能言以寫綢繆我言斯永我心則憂乃如之
人洵美且修我之所臧人以為尤
祁之柳其葉爛爛自我送子于祁之畔佇立望之莫知
我怨豈不能言以寫嘅歎我言之長我心則亂乃如之
人洵美且燦人之所榮子以為患
陳繼儒
新開園圃
行高初筮節甘暮年愛素好古辭事就閒裂石介道植
竹引泉少時繁密有若自然誰美同此山癯列仙
書壁二章
衡門之下有琴有書載彈載詠爰得我娱豈無他好樂
是幽居朝為灌園夕偃蓬廬
人之所寶尚或未珍不有同愛云何以親我求良友實
覯懷人歡心孔洽棟宇誰鄰
鍾惺
自題深山圖
爭日分煙草木昭晦寒吹暄肅風泉斯籟壁岸無階衡
廬若對石走波停緩急時會﨑嶇抵觸兩存無礙尋梁
契集坦步人外誰謂山空中有嘯欬往來非無滅迹輕
靄辟彼禽魚叢淵之内匪莫能圖恥躬不逮
阮大鋮
田野
豹叔瑕仲較書遠塾晤言成阻秋野屏居觸情宵
旦難已于懷
蕭蕭田野矯矯修林暘雨夜滌山氣朝深婆娑一室有
觴有琴弄琴銜觴爰寫我心田野蕭蕭修林矯矯村靜
鳴雞天長歸鳥明月宵盈軒墀淨皎偶影其間羣象載
悄迢迢星宇夜境其幽蟲聲喓喓若或相求園列靜&KR0008;
雜籟交流我思君子飢劬曷酬良夜有燦良辰有撰霞
冠鮮姿飇迴餘善與子遊般期罔或倦豈無他人懷我
親串
侯恪
題曹元芝山川卷子
綠樹蒼蒼白石粼粼閑雲野鶴山高水深結廬獨處中
有幽人晏然不事鹿處為羣春日鳥鳴其氣氤氲載往
載來以酌以斟扁舟明月孤棹長吟湘蘭九畹花可為
茵丹經玉术延壽萬年笑彼人士牢役風塵安知空谷
鸞鳳之音
梅守箕
送潘景升北遊
鬱鬱寒雲興于崦嵫白露既下嚴霜戒之水歸其壑榮
變而衰時之方殷如何弗悲
薄言送之于江之濱弓矢在御佩服孔明百里旋風千
里異雲如何良友遂此離分
顧瞻帝京宫闕峩峩左肩滄海右帶濁河太行接輦憑
嵩界華建瓴之勢萬國是儀
七國雄門五陵俠士羃霧連雲星流電駛載塵康莊揚
風易水惻惜荊高經過趙李歴歴天上不暇有咫娱心
極宴聊樂我止
高騖遠眄至彼朔方煙塵野合關塞悠長接流瀚海託
鄰氊鄉悲笳夜呼春草旦黃堅冰蔽道車頓馬傷言念
君子憂心不忘
熠熠飛鳥振翮願升去其南陵集于北陵恥與黃口附
風超騰鶴鳴在臯鴚慘于冰翼彼南風亦懷其乘我思
伊人終莫可勝
我有斗酒好與君期徵歌鼓瑟以樂斯須來兹未明去
日難追勉㫋周道毋以後時
鄭鄤
賦得威儀棣棣二章
雒水之濡有馬負圖雲章炳炳洵美且都盍亦覯止君
子之符
岐山之陽有鳳言翔瞻顧容與鳴于高岡盍亦覯止君
子之章
賦得山有榛隰有苓二章
采彼榛兮在山之阿山中無糧芝田玉禾凉颸清發念
子實多欲往從之慨當以歌
采彼苓兮在山之隰山中無裳雲綃霜褶白露既零簫
聲何急欲往從之慨當以泣
張采
相陟二章(詠學也相水陟山若或喻焉作相陟)
相彼流水滔滔何極上下下上舟泛魚宅毋以盈坎昧
厥蒙出
陟彼高山與天地通維巖有塗跬步可從曷云石頑草
木豐隆
陳子龍
上已同王太守畢郡丞李别駕脩禊蘭亭傚古
嘉辰載陽良儔孔多停雲冠嶺輕風扇柯我懷先民在
此山阿散髮玄澗浮羽澄波
朱朝瑛
過沈聞大葭莊
伊人何在在蘆之漪有堂有亭有林有池(一)為丘不高
為壑不深其室則邇而有遐心(二)策杖以游遵彼一曲
釣綸可垂巾酒可漉(三)與子分手於今六年百爾所思
不如晤言(四)
朱積
南山三章題畫冊
田于何所南山之南淮水湯湯白石巉巉我欲從君道
阻且長
中田有廬南山之下既懸我車亦秣我馬我欲從君息
駕于野
陟彼高岡北風烈烈我山我阿我陵我闕惟塵冥冥憂
心如惙我欲從君言采其蕨
張若羲
晨起
扶桑未出咸池微寒殘月在天疎星猶攢井梧一葉風
篁數竿寂無人聲流水潺潺
宵坐
明月當窗清風入坐流螢點點落星幾箇浮雲頓開虚
空何大我於此間遂不能卧
雜感
湯湯者何無傷我禾民之所天畏彼滂沱
駒有空谷鳥有集木我無幹止無傷我屋
古柏鬱翳蔭我丘壟歎彼飄零俾我神悚
琅玕翠竹中養鳳皇何不顧惜任彼飄揚
馮鼎爵
題菊
凡草則靡凡香則佞獨禀金精坤黃居正肅然其枝挺
然其性長松子男酣楓婢媵葉縝以清跗貞而靜殿彼
羣芳陶我晚興
郭金臺
山居
頽唐土室補苴則已幽映山窗容膝則止維條伊幹株
隂桐蘂方塘停淤春魚瀰瀰斗酒夜勞門光星起主詶
旅亞嗿饁布&KR2572;來牧飼牛摩挲溼耳雞犬孳息山家福
履豈敢席豐農夫之喜室家終勤小人樂只
沈章
示弟璉
蠭則有蛹蠶則有績矧伊人兮胡不爾德(一解)昔我先人
實懋厥功靡不夙夜克纘其宗(二解)伊余懷兮程是稼穡
一經不遺以永朝夕(三解)朝斯夕斯日月言邁令聞或忒
我心匪懈(四解)人亦有言聲類是求相彼蒼鷹氣化為鳩
(五解)淵冰在前惕焉戾止繩墨在御敢以勖子(六解)
華淑
雜詩
斲木為車其半為輪車自招搖輪何苦辛
自悦
雩詠亭續蘭亭會補任城吕系詩
疇昔有懷隂雨翳霄尤爾居室忽焉終朝際此晴煥散
豁林郊潛魚泳波遊羽鳴條
福報
雩詠亭續蘭亭會補彭城曹諲詩
晴雲冉冉幽草茸茸羣賢戾至衎樂攸同芳葩汎豔翔
羽遡風亦有旨酒可以從容
如阜
雩詠亭續蘭亭會補任城令呂本詩
遲遲春陽藹藹蘭苕樂爾嘉賓以宴以遨静觀物化散
懷逍遥一觴一詠庶水終朝
妙聲
蒲菴
循彼南澗言采其蒲采之何為滫&KR1329;是圖彼蒲之良利
用為屨載緝載綑如蓻稷黍我思古人維睦之陳克用
是道甚宜其親我行四方十年于今母實有命予何弗
欽乃築我居於越之野悠悠我思朝夕于楚亂離孔憮
山川邈悠豈不懷歸水無行舟爰有清泉在居之側既
浸既灌蒲葉嶷嶷蒲葉嶷嶷蒲生日多母氏燕喜我勞
其何
方孟式
四牡夫子行役志思也二章章六句
翩翩者鵻肅肅其羽王事靡盬以風以雨琴瑟在右我
心悲苦
檀車幝幝悲風四起父母既遠維予與子相隔千里共
飲江水
武氏
贈外
林端綠雪水際紅霞詩香思酒筆藻夢花
四月維夏
四月維夏居也二章章四句
四月維夏濬室閒居戶庭綠重可以詩書
四月維夏百卉俱開清風直入語鳥不猜
夏之日
夏之日游也二章章四句
夏之日媺人倦起小院間窗風搖簾子
夏之日重槐輕柳燕子喚人園林宜酒
素帶
四言
郎明日别妾心惙惙願作郎車與郎俱歇
御選明詩卷三
