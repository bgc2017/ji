欽定四庫全書
御選明詩卷四
樂府歌行一
劉基
艾如張
有菀者林衆鳥萃之我欲張羅榛楛翳之既礪我斧又
飭我徒孰是奥穢而不剪除爰升于虚以相乃麓有條
我綱載秩我目有鳥有鳥五采其章&KR1523;&KR1523;喈喈率彼高
岡張之弗獲憂心且傷寤寐懷思曷云能忘有鳥五采
亦既來止昭其德音以相君子君子豈弟其儀是若艾
而張矣云胡不樂
聖人出
聖人出臨萬方赤若白日登扶桑陰靈韜精星滅芒羣
氛辟易歸大荒晻曖寒谷熙春陽枯根發茁暢幽藏潛
魚躍波谷鳥翔花明草暖靑天長靑天長聖人壽北斗
軒轅調氣候北辰中居環列宿八風應律九歌奏圓方
交格神靈輳聖人出陽道開億萬年歌康哉
釣竿
斫竹作釣竿抽繭作釣絲滄洲日暖波漣漪綠蒲茸茸
柳葉垂鈎纖餌香魚不知石鱗激水溪毛動玉燕迴翔
竿尾重大魚入饌腮頰紅小魚却放淵沄中更祝小魚
知我意長逝深潭莫貪餌
思美人
雨欲來風蕭蕭披桂枝拂菱苕繁英隕鮮葉飄揚煙埃
靡招搖激房帷發綺綃中髮膚憯寂寥思美人隔靑霄
水渺茫山岧嶤雲中鳥何翛翛欲寄書天路遥東逝川
不可要芳蘭華日夜彫掩瑶琴閑玉簫魂睘睘心搖搖
望明月歌且謠聊逍遥永今宵
懊憹歌
白鴉養雛時夜夜啼達曙如何羽翼成各自東西去
君子有所思
晨上龍首山徘徊望咸京交衢錯萬井甲第連公卿鞍
馬相照曜冠蓋如雲行扈從金宫歸賜酒銀甕盈前庭
列騶騎後苑羅傾城寵極妬心起歡餘驕氣生田竇巧
相奪蕭韓互摧傾快意在一時報復延戈兵范雎掉柔
舌穰侯去彊嬴寧知幽燕客接踵夸雄鳴茫茫前車轍
遺跡猶未平何為不自悟坐使憂患并二疏獨何人千
載垂令名
上山采蘼蕪
上山采蘼蕪山峻路迢遞下山逢故夫悲風生羅袂憶
昔結髮時願得終百年變故不可期中道相棄捐蓮實
生水中石榴生路側未嘗挂齒牙中心豈能識上山采
蘼蕪羅袖生芳菲因君贈新人莫遣秋霜霏落葉辭故
枝不寄别條上白日無回光誰能不惆悵
雙桐生空井
雙桐生空井井空桐葉稀葉稀不自蔽鳳鳥將安歸
雙桐生空井井泥泉不出桐根日夜枯何由伐琴瑟
玉階怨
長門燈下淚滴作玉階苔年年傍春雨一上苑牆來
長門怨
白露下玉除風淸月如練坐看池上螢飛入昭陽殿
東飛伯勞歌
南飛鷓鴣北飛鵠黃昏鷄鳴白日燭珊瑚石上栽兔絲
鴛鴦獨宿枯桑枝永夜涼蟾入羅幕蟬翼不如秋髩薄
寒塘露蓮千葉紅可憐零落空隨風
白苧詞二首
鏗華鐘伐靈鼓靑娥彈絲白苧舞文竿迎風雉振羽長
袖奮迅若雲舉博山霧合春濛濛玉釭搖火生長虹翠
蕩紅翻如夢中
暖香結暝嬌靑春翠釵珠壓光照人鳳簫十二煙霧勻
鴻驚燕嬌波龍鱗玉觴交飛酒如沼門外斜陽在林杪
宫中沈沈天未曉
江上曲
江上風吹沙石走江中濤浪如牛吼鄂君繡被寒無香
江水不如殘夜長
蓮塘曲
落日下蓮塘輕舟赴晚涼偶然花片落飛出兩鴛鴦
遠遊篇
三山六鼇背翠水扶桑東鷄鳴上海日海面玻瓈紅仙
人騎鸞鳳呼我遊雲中雲中有金闕謂是天帝宫明星
列兩藩琪樹花玲瓏太一坐端門白髮映靑瞳授我玉
篆文赤蛇蟠九虹出入元化先壽命齊老童因逢靑鳥
使遂造東王公素女如蓮華歌喉絃管同顧盼動環珮
振迅若輕鴻化為五色光倏然隨長風
畦桑詞
編竹為籬更栽刺高門大寫畦桑字縣官要備六事忙
村村巷巷催畦桑桑畦有增不可減準備上司來計點
新官下馬舊官行牌上却改新官名君不見古人樹桑
在牆下五十衣帛無凍者今日路傍桑滿畦茅屋苦寒
中夜啼
瑯琊王歌
駿馬須好鞍強弓須勁箭將軍不知兵健兒空自健
夜夜曲
冬夜恆苦長夏夜恆苦短短長相蔽虧殷勤望推挽紉
茅作䋲繩易斷汲水作池池易旱故鏡塵昏難遠照故
衣絮敝無新暖西風嫋嫋吹桂枝白露點苔黃葉滿
思歸引
山高高兮可以望四方胡躋爾巔兮不見我故鄉歲云
暮兮無衣裳車罷馬羸兮僕夫頓僵水有蛟鱷兮陸有
虎狼吁嗟奈何兮惟懷永傷
雪鶴篇贈詹同文
有鶴有鶴丁令威碧玉為骨玄霜衣層城十二身所依
千年伐毛一度歸洗髓織女黃姑磯瑶臺雪花大十圍
食之神爽肉不肥乘風振羽芳菲菲丹砂結頂燁有輝
咳唾璀錯生珠璣朝遊明星夕大騩騰光躡景超巍巍
滕六驂乘虹蜺騑蕊宫仙娥頊帝妃鎔雲鍊雨成瓊葳
眩晃晝奪扶桑輝離眸閃爍不可睇回猋摐摐翼縞旂
白虎觳觫艮厥腓鸞鵷烏鴻鶉鵠翬鷺鶚鸛鵲鷢與鵗
局促縮胸潛崿﨑惟有皓鶴從之飛竦翮夜過東皇畿
玲瓏琪樹戛金徽砉然長鳴驚海圻海波噴作煙霧霏
馬銜罔象蹲若鞿鯤鯨天矯相嘘欷銀河腹堅膠蜄豨
王母桃花凍不緋五色石裂女媧譩祝融上訴開九扉
帝命養之靑鎖闈賜以沆瀣憐其饑朝朝暮暮朝太微
翅翎披拂天香馡北斗粲爛星依稀翠赮抱日露未晞
圓肮脩趾逸且頎蹌蹌蹈舞霍以揮散仙引領空相希
嗟哉淸峻天下稀勿歎遼東城郭非桂華窅窐甘露溰
味美遠勝商山薇擷英為羞堪咀嘰比之琅玕亦庶幾
盤空硬語去脂韋歌以贈君君莫譏
宋濂
越歌
勸郎莫食鑑湖魚勸郎莫棄别時衣湖中鯉魚好寄信
别時衣有萬條絲
戀郎思郎非一朝好似并州花剪刀一股在南一股北
幾時裁得合歡袍
越王臺下是儂家一尺龍梭學織紗願郎莫栽梨子樹
遮却房前夜合花
蘭花篇
陽和煦九畹晴芬溢靑蘭潛姿發玄麝幽蘤凝紫檀綠
蘿托芳鄰白谷挹高寒玄聖未成調湘纍久長歎菉葹
雖外蔽貞潔終能完豈知生平心卒獲君子觀雜以靑
瑶芝承以白玉槃靈風曉方薦淸露夜初漙此時不見
知駢羅混荒菅春風桃杏華爛若霞綺攢徒媚夸毗子
千金買歌歡棄之不彼即要使中心安願結媺人佩把
玩日忘餐
陶安
秋風辭送梁生
涼飇蕩原野遠送賓鴻翔蕭蕭西北來草木忽變黃不
惜草木衰寒入客子裳曉窗凋髩影夜堂搖燭光值此
素節晏令人懷故鄉援琴賦將歸苦雨菊有芳盼望埽
積陰下土見太陽明當吹羽翰高飛戾穹蒼
王禕
江上曲
木蘭船繫門前樹阿郎今朝棹船去去時為問幾時歸
約道歸時日須暮江上風水不可期日暮不知歸不歸
憶别曲
低低門前兩桑樹憶君别時桑下去桑樹生葉靑復靑
知君顔色還如故桑葉成蠶蠶作絲絡絲織作綾滿機
欲將裁作君身衣恐君得衣不思歸
汪廣洋
東吳擢歌三首
太湖茫茫水拍天吳儂只慣夜行船竹枝歌罷燈將滅
風雨瀟瀟人未眠
艇子搶風過太湖水雲行盡是東阿阿誰坐理靑絲網
遮得松江巨口鱸
玻璃冷浸洞庭山雪竹攢靑橘柚斑白髮吳姓笑相語
官船不似釣船閒
蘭谿棹歌三首
涼月如眉挂柳灣越中山色鏡中看蘭溪三日桃花雨
夜半鯉魚來上灘
野鳬晴踏浪梯平越上人家住近城箬葉裹魚來換米
松舟一箇似梭輕
棹郎歌到竹枝詞一寸心腸一寸絲莫倚官船聽此曲
白沙洲畔月明時
淳安棹歌
淳安縣前江水平越女唱歌蘭葉靑山禽只管喚春雨
不道愁人不願聽
哀蛩吟
西風院落無人語白露泠泠滴秋宇仰見月明河漢高
咿軋哀蛩弄機杼咿軋咿軋機杼鳴綺窗飛度玉梭輕
同聲合奏思無限萬緒千端織不成芳蘭夕氣浮金井
寳鴨沈煙翠衿冷蕩子從軍去不歸妾身抱恨愁孤影
此時此夜聞此聲更長夢短難為情銀釭暗擊玉釵碎
錦瑟斜移金鴈横金鴈斜横飛不起漫索餘音滿入耳
梨雲化作陽臺夢家書望絶湘江鯉湘江水流東復深
蕩子不歸勞妾心故將鮫人萬斛淚寫入哀蛩腸斷吟
孫炎
迎日詞
鳳炙兮麟脯瑶席兮桂俎樂萬舞兮如雲吹笙竽兮龍
二女干孑孑載以輿六蒼虹歴天衢雲霈霈兮夜未艾
執長轡兮久相待
宛轉詞
流黃機響春閨織成幼時華綵衣玉為容水為瞳二十
嫁與梁家鴻妾鼓瑟郎鼓琴海枯石爛同一心雲母屏
夜向冥郎是明月妾是星鞭珊瑚障流蘇郎騎高馬妾
坐車女蘿枝延兔絲綿纏到老郎自知徑寸珠水中居
團圓到老妾不如
張以寧
倦繡篇為雲中吕遵義作
蘼蕪葉暗江雲暖翡翠單飛怨春晚陳女多情玉鏡分
陸郎薄倖斑騅遠寳鴨團爐百和香錦鴛方褥五文章
陰陰垂柳籠書幌點點飛花落繡牀雙鸞欲寄金龜倩
燕月吳雲不相見柔腸萬轉逐迴文亂緒千條縈弱線
女貞枝上燕雙棲夜合花前思欲迷停針嘿嘿無人會
但覺春山兩葉低曉嘶繡勒門前路夜炙銀燈帳中語
指點香茸舊唾痕見妾朝朝斷腸處
朱善
遠别辭送餘干令李謙山
風淅淅兮雲悠悠木葉落兮天宇秋君胡為兮不返嗟久
客兮淹留攬西山兮秀色泛東湖兮弄明月樂莫樂兮新
知心奚忍兮輕别山有虎兮湫有龍勞余思兮忡忡眇餘干
兮何許揮五絃兮送孤鴻父老兮扶藜兒童兮竹馬侯之
去兮我心悲侯之來兮我憂寫桂櫂兮蘭舟摻子袪兮夷
猶南州雖好兮不可以久處嗟子去兮何以慰我之離愁
詹同
淸江曲
淸江水淸峽水黃清江之上多綠楊浣花女兒立沙際
靑裠白足如秋霜蜀山雪消十日雨一夜扁舟欲齊樹
兩岸猨聲不肯休送君流過峽川去
秋夜吟
桂樹叢叢月如霧山中故人讀書處白露溼衣不可去
袁凱
楊白花
楊白花飛入深宫裏宛轉房櫳間誰能復禁爾胡為高
飛渡江水江水在天涯楊花去不歸安得楊花作楊樹
種向深宫飛不去
竹枝歌十一首(并序)(錄四首)
馬益之邀陳子山應奉秦景容縣尹江上看花二
公作竹枝歌予亦作數首
吳淞江上好春風水上花枝處處同得似鴛鴦與鸂鶒
時時來往錦雲中
江水東流更不回行人白髮苦相催只恐明朝風雨惡
夜深燈燭亦須來
吳姬玉手好琵琶少小聲名到處誇但使主人能愛客
年年來此看江花
松江水碧碧如天水上行人坐畫船記得吳兒竹枝調
為君高唱百花前
高啓
折楊柳歌詞二首
高枝拂翠幰低枝垂綺筵春風千萬樹此樹妾門前
江頭横吹悲北客休南去聞道武昌門愁人無别樹
將進酒
君不見陳孟公一生愛酒稱豪雄君不見揚子雲三世
執戟徒工文得失如今兩何有勸君相逢且相壽試看
六印盡垂腰何似一巵長在手莫惜黃金醉靑春幾人
不飲身亦貧酒中有趣世不識但好富貴亡其真便須
吐車茵莫畏丞相嗔桃花滿溪口笑殺醒遊人絲繩玉
缸釀初熟搖蕩春光若波綠前無御史可盡歡倒著錦
袍舞鸜鵒愛妾已去曲池平此時欲飲焉能傾地下應
無酒壚處何苦寂寞孤平生一杯一曲我歌君續明月
自來不須秉燭五岳既遠三山亦空欲求神仙在杯酒
中
羅敷行
陌上三月時柔桑多綠枝攜筐行采葉日暮畏蠶飢君
來駐車馬相逢在桑下謾說同心言不是知音者君貴
多輝光妾賤無紅妝自信田間婦難從天上郎長安畫
樓宇無限如花女使君當早歸莫共羅敷語
古詞
妾刀不斷機郎行當早歸還將機中錦作郎身上衣
烏夜啼
啼烏驚多棲未久半夜疎桐上高柳燈下佳人顰淺眉
機中少婦停纖手月入空閨夜欲深數聲猶似聽君琴
行路難
君不見盤中鯉暫失風濤登俎几君不見枝上蜩纔出
糞壤凌雲霄推移變化詎可測勿謂明日同今朝出乘
高車入大馬半是當年徒步者悠悠行路莫相欺為雌
為雄未可知
堂上歌行
堂上歌歌南山主人為歡仰客顔翠帷夜卷出兩鬟移
尊更飲花樹間花樹間有明月客不醉歌不歇
少年行
下直平明出禁門笑提博局伴王孫寶刀不敢將輸却
明日沙場欲報恩
相逢行
沽酒渭橋邊平陵俠少年相逢各有贈寳劒與金鞍
君馬黃
君馬黃我馬玄君馬金匼匝我馬錦連乾兩馬喜遇皆
嘶鳴何異主人相見情長安大道可並轡莫誇得意爭
先行搖鞭共踏落花去燕姬酒壚在何處
楊白花
楊白花太輕薄不向宫中飛却度江南落美人踏踏連
臂歌山長水闊奈爾何奈爾何春欲曉何不飛去仍飛
返洛陽樹多啼鴉愁殺人楊白花
櫂歌行
溶漾漢潭淸搴荷趁浪平船輕知體弱簪滑見鬟傾落
日懸江思浮雲結浦情去從千葉隱歸愛一花迎吳歈
并子夜誰似棹歌聲
襄陽樂
門前黃柳鴉雛宿羅幌低垂婢擎燭懸璫結珮略妝成
日暮相邀漢江曲水靜花寒月小明舟中樓上鬭歌聲
腸斷年年大堤路南商行過北商行
長安道
長樂鐘聲動平津樹色開中郎長戟衞丞相小車來新
成賜將第更築候神臺誰念公車客空懷作賦才
白紵詞
白紵出自吳女工著來色與素體同舞時偏向江渚宫
長袖拂起微有風觴催管促四座中攬裾徘徊慘曲終
玉階夜寒零露濃
江南意
妾本南國姝父母愛如珠貎豈慙明鏡身纔稱短襦學
成采蓮唱曉出横塘上舟小復身輕隨風兩搖蕩歸時
曲岸傍恰見貴遊郎輟歌欲轉棹花淺不堪藏將嗔却
成哂相問那能隱雖憐郎意深終嫌妾家近回首各盈
盈南湖月又生煙波三十里都是斷腸情
猛虎行
陰風吹林鳥鵲悲猛虎欲出人先知目光燑燑當路坐
將軍一見弧矢墮幾家插棘高作門未到日沒收猪豚
猛虎雖猛猶可喜横行只在深山裏
湘中絃
涼風嫋嫋月粼粼竹色蘭香秋水濱一夜猿聲流淚盡
黃陵祠下泊舟人
涼州詞二首
蓬婆城下淨無花慘慘黃雲漠漠沙卷葉誰將番曲奏
白頭都護亦思家
關外垂楊早換秋行人落日旆悠悠隴山高處愁西望
只有黃河入海流
當壚曲
光豔動春朝妝成映洛橋錢多自解數箏澀未能調花
如秦苑好酒比蜀都饒深謝諸年少來沽不待要
竹枝歌
江水出峽過䕫州長流直到海東頭郎行若有思家日
應教江水復西流
躑躅花紅鵯鵊飛黃牛廟下見郎稀大艑攤錢賣鹽去
短釵簪葉負薪歸
楓林樹樹有猿啼若箇聽來不慘悽今夜郎舟宿何處
巴東不在定巴西
秋江曲送顧使君
秋江月滿秋潮大江上行人待潮過别離休說渡江難
半日順風船穩坐楚江茫茫葭菼平使君來時雄雉鳴
子弟從軍隔江去幾家猶住夕陽城水田雖荒飯常足
芡米夜舂二十斛誰道繁華不及前戶無征稅官無獄
渡江渡江君莫留江北樂似江南秋
秦箏曲
嬌絃細語發砑羅臂動玉釧鳴相和關雲隴月愁思多
愁思多聽此曲停蜀琴罷燕筑
城虎詞
候潮門開啼早鴉有虎忽入居人家母兒畏竄雞犬伏
排籬突戶誰能遮獰風動樹初哮吼驚起東營捉生手
怒拔長戈試一舂目光落地倀魂走南山藜藿深冥冥
白日横行誰敢攖何為離窟來城市牙爪雖全不能恃
君不見壯士遭急縛失路窮時亦如此
子夜四時歌
白白復朱朱芳條罥繡襦摘來隨女伴賽鬭不曾輸
紅妝何草草晚出南湖道不忍便回舟荷花似郎好
堂上織流黃堂前看月光羞見天孫度低頭入洞房
空幃擁罏坐夜冷微紅滅郎意似殘灰無因得重熱
寒夜吟
月下凍痕生綠井隔林霜片飛無影樹枝風息轉迎寒
愁人如鳥棲未安夜短夜長應獨覺熒熒殘燭嗚嗚角
小長干曲
郎採菱葉尖妾採荷葉圓石城愁日暮各自撥歸船
春江行
春江南北疑無岸綠草綠波連不斷一女紅妝出浣紗
恰如鏡裏見桃花裌衣猶冷過寒食雲度春陰半江黑
浦口風多潮正深輕舟搖蕩愁人心鷓鴣暮啼歸路遠
飛絮茫茫楚王苑
牧牛詞
爾牛角彎環我牛尾秃速共拈短笛與長鞭南隴東岡
去相逐日斜草遠牛行遲牛勞牛飢唯我知牛上唱歌
牛下坐夜歸還向牛邊卧長年牧牛百不憂但恐輸租
賣我牛
捕魚詞
後網初沈前網起夫婦生來業淘水忽驚網重力難牽
打得長魚滿船喜不教持賣去南津且向江頭祭水神
願得年年神作主無事全家卧煙雨不論城中魚貴賤
換得酒歸儂不怨
養蠶詞
東家西家罷來往晴日深窗風雨響二眠蠶起食葉多
陌頭桑樹空枝柯新婦守箔女執筐頭髮不梳一月忙
三姑祭後今年好滿簇如雲繭成早簷前繰車急作絲
又是夏稅相催時
射鴨詞
射鴨去淸江曙射鴨返回塘晚秋菱葉爛煙雨晴鴨羣
未下媒先鳴草翳低遮竹弓彀水冷田空鴨多瘦行舟
莫來使鴨驚得食忘猜正相鬭觜唼唼毛褷褷潛機一
發那得知
打麥詞
雉雛高飛夏風暖行割黃雲隨手斷疎莖短苦牛尾垂
去冬無雪不相疑場頭負歸日色白穗落連耞聲拍拍
呼兒打晒當及晴雨來怕有飛蛾生卧驅鳥雀非愛惜
明年好收從爾食
采茶詞
雷過溪山碧雲暖幽叢半吐槍旗短銀釵女兒相應歌
筐中摘得誰最多歸來淸香猶在手高品先將呈太守
竹爐新焙未得嘗籠盛販與湖南商山家不解種禾黍
衣食年年在春雨
賣花詞
綠盆小樹枝枝好花比人家别開早陌頭擔得春風行
美人出簾聞叫聲移去莫愁花不活賣與還傳種花訣
餘香滿路日暮歸猶有蜂蝶相隨飛買花朱門幾迴改
不如擔上花長在
惜花歎
惜花不是愛花嬌賴得花開伴寂寥樹樹長懸鈴索護
叢叢頻引鹿盧澆幾回欲折花枝嗅心恐花傷復停手
每來花下每題詩不到花前不持酒准擬看花直盡春
春今未盡已愁人纔留片萼依前砌全落千英過别鄰
懊惱園中妬花女畫旛不禁狂風雨流水殘香一夜空
黃鸝魂斷無言語縱有星星在蘚衣拾來已覺損光輝
只應獨背東窗卧夢裏相隨高下飛
田家行
草茫茫水汨汨上田蕪下田沒中田有禾穗不長狼籍
只供鳬鴈糧雨中摘歸半生溼新婦舂炊兒夜泣
憶遠曲
楊子津頭風色起郎帆一開三百里江橋水柵多酒壚
女兒解歌山鷓鴣武昌西上巴陵道聞郎處處經過好
櫻桃熟時郎不歸客中誰為縫春衣陌頭空問琵琶卜
欲歸不歸在郎足郎心重利輕風波在家日少行路多
妾今能使鳥頭白不能使郎休作客
金并怨
照水羞見影汲水嫌手冷閒立梧桐陰烏啼秋夜永
新絃曲
舊絃解新絃張冰絲牽愁六尺長寬急頻從指邊聽金
鴈參差移不定新絃響高調勿促不如舊絃彈已熟憐
新厭舊妾恨深為君試奏白頭吟他日愁如舊絃棄泣
向羅裠帶頭繫
照田蠶詞
東村西村作除夕高炬千竿照田赤老人笑祝小兒歌
願得宜蠶又宜麥明星影亂棲烏驚火光辟寒春已生
夜深然罷歸白屋共說豐年真可卜
吳趨行
僕本吳鄉士請歌吳趨行吳中實豪都勝麗古所名五
湖洶巨澤入門洞高城飛觀被山起游艦沸川横土物
既繁雄民風亦和平泰伯德讓在言游文學成長沙啓
伯基異夢表休禎舊閥凡幾家奕代產才英遭時各建
事徇義或騰聲財賦甲南州詞華並西京兹邦洵多美
麤舉難備稱願君聽此曲此曲非誇盈
王敬伯歌
舟初維琴始薦驛亭邊夜相見詞宛轉情綢繆解環珮
彈空矦調易闌情難歇江波寒墮明月綠壺再傾芳音
欲違譬彼林鳥逢晨各飛羅衣沾霜城烏忽起明日相
思孤棹千里
楊基
長洲春
穀波流暖雲花光豔綠薲津頭洗紅女蝴蝶上羅裠羅
裠秋水上明璫搖白槳飛下雙鴛鴦溘溘潮水響
横塘晚
川氣夕氤氲愁雲凝晚綠蘭舟蕩秋水東向横塘宿横
塘花正開紅桃間竹栽誰家織白苧機聲度水來
梧宫夜
桐階白露下溼螢光炯炯銅盤燒蠟黃秋衾夢魂冷粉
淚鉛華滴雲髩秋蟬整何處玉鑾聲芙蓉笑孤影
楓陵秋
楓樹落淸曉野煙結愁陰聲傳燒竹火人語滄波深鳬
飛秋水黑蛩吟涼露白江月參差光芙蓉照芳魄
綺川遊
川水東北流川花照靑樓龍船載鳳吹日來川上遊沙
明屬玉止苕香翡翠留漁郎蒲葉底網得雙吳鈎
春愁曲
小樓十日聽雨卧春雲作團拂簾過金黃楊柳曉初勻
雪白梨花春半破東家胡蝶飛無數西鄰燕子歸兩箇
玉關萬里尺書稀春風不似春愁大
毬場曲
軟紅十里平如掌馬蹄踏沙輕不響金袍玉帶五陵兒
飛騎擊毬珠作賞身輕擘捷馬游龍綵仗低昂一點紅
倏忽飛星入雲表據鞍回袖接春風有時隨地香塵滚
楊花亂撲桃花粉就窩奪得笑歸來月牙輕旋驪珠穩
一生嬌貴厭朝天不信人間有倒懸但得花間風月好
打毬場上自年年
廢宅行
弓刀掛牆旗拂瓦行人過門須下馬日暮將軍縱酒歸
白棒横街人亂打朱門一閉春草積官印斜封泥涴壁
守卒收蝦屋後池鄰翁晒麥階前石簾幕當年盡綺羅
網絲顛倒腐螢多杏梁風雨丹靑溼時有野鳩來做窠
樓臺易成還易廢前年猶是桑麻地
陌上桑
靑靑陌上桑葉上帶春雨已有催絲人咄咄桑下語
君莫疑贈薛起宗
有弓莫朝射有劒莫夜舞舞劒空驚半夜雞射弓須射
南山虎當年意氣雙白虹三尺寳劒兩石弓平沙軟草
馬蹄疾仰面射落南飛鴻歸來面皺頭雪白魚皮包劒
弓挂壁逢君一笑杯酒空憐我衰顏手無力手無力眼
有眵作歌贈君君莫疑英雄老去衆所薄何獨區區楊
去非(先生年五十更名日去非)
張羽
吳宫春詞擬王建
館娃宫中百花開西施曉上姑蘇臺霞裠翠袂當空舉
身輕似展凌風羽遥望三江水一杯兩點微茫洞庭樹
轉面凝眸未肯回要見君王射麋處城頭落日欲棲鴉
下階戲折棠梨花隔岸行人莫偷盼干將莫邪光粲粲
楚宫夏詞擬張籍
渚宫四面芙蓉開碧水晴搖冰井臺玉壺蔗漿光滿滿
當晝君王頻賜來雲綃半幅涼釵滑援琴向風彈白雪
冷玉屏開十指寒輸却鸞篦戲相奪吳綾畫扇鎮長新
肯信年年有炎熱不願生入蓬萊峰願妾世世居王宫
秦宫秋詞擬李賀
涼波翠溼南山影露滴金人光炯炯君王夜半捲衣回
樓壁斜開蜀雲冷西宫桂熟離離子海童不歸海塵起
蟪蛄啼老不勝秋小玉採香惜香死胭脂影破澄潭白
菱角尖尖怎堪摘鮮紅皺綠來滿船樓前涼月光團團
漢宫冬詞擬温庭筠
石鯨呿浪搖金池吹盡宫梅如雪枝避風臺高風不到
寳帳熟眠人未知象爐紅熾狻猊影氍毺軟翠鴛鴦並
李娘喚春春為回笑却人間求火井椒房小妓起常先
玉瓶暖手濯温泉白頭臣朔寒無履待詔金門霜滿天
松陰夢詞
陽坡碧草秋芊綿疎影漏衣團綠煙龍枝無聲山日午
仙骨蛻空神悄然冰魂微回海山小泠泠鶴語靑林表
俯視黃塵蓋九州悠悠凡夢何時曉
徐賁
靑靑水中蒲
靑靑水中蒲織作團團扇不肯贈傍人自掩春風面
猛虎行
爾虎從何來據住三义口昨日啖東家豬今日噬西家
狗山中百獸不敢鳴白楊黃竹陰風生鄰家少年憑意
氣彎弓挂箭巡山行夜深月黑候虎出明朝荒草餘白
骨
柳短短送陳舜道
柳短短春江滿蘭渚雪融香東風釀春暖山長水更遥
浩蕩木蘭橈蘭橈向何處送君南昌去離愁落日煙中
樹
白蘋花送王汝器
白蘋花綠蘼草南風吹碧波五月湘江道行人勸酒離
緒多櫂女櫂郎歌櫂歌黃鸝啼時風景好大堤日落奈
君何君今去不可留山疉疊水悠悠
神絃曲
靈風颭旗日光黑燈影半明斜照壁湘筠颯颯泣慘悽
翠裾香帶蘭葉齊跳梁絳鼠舞碧雞神鴉飛出寒煙啼
紙錢嘯火高懸樹千輪萬馬登天去
漁父篇贈瞿敬夫
君本煙波一釣徒載得全家入五湖耽詩每笑唐高士
致產能輕越大夫往來不向州城住朝泊西巖夜東渚
筆牀茶竈何用將篷底惟留釣魚具第四橋頭春水多
朝朝暮暮自經過綠蓑常帶桃花雨白槳頻翻荇葉波
春風秋月年年好銅斗歌中髩華老閒愁總在醉中消
樂事從教行處少但取魚來不論遲黃粱綠竹手親炊
飽時把釣醒時唱世事於君定不知
劉崧
秋夜長
月出烏啼城上頭閨中美人生遠愁銀河迢迢當北樓
褰帷弄影揚淸謳月光如水地上流珠箔微茫懸兩鈎
羅衣半捲涼颼颼起坐數盡寒更籌更籌數盡明不發
明月鏡中生白髮
織女吟贈黃進賢
憶昔束髮初嬌倚雲錦機折花事戲劇笑詫身上衣一
從十五時學向機中織絲短愁苦長梭緩心轉急永夜
蘭燈懸洞房門前梧葉零秋霜霜寒手凍絲緒亂絡緯
悲啼金井牀春花更疉黃金縷花底靑鸞蹴煙霧東風
何日天上來擬奉瑶池宴歌舞十日滿匹恆苦遲一夕
停梭生網絲持刀沈吟剪秋水粉淚欲落秋風吹遠懷
素心人邈在千里道何由託交歡持此永相保東鄰小
姬昔同年至今盛飾為母憐幾回月高鳴杼軸正是他
家夜彈曲
秋夜詞
林鳥夜啼金井西蟋蟀在戶聲相齊中天無雲白露下
漸見梧桐靑葉低幽居此時愁獨曉蘭燈雙照蛾眉小
歌聲恐逐迴風高掩抑冰絃破淸悄絃中語語心自傷
低頭却看明月光羅衣一夜惜顏色庭草明日霑秋霜
甘心霜下草秪在階庭好不作白楊花飛飛洛陽道
芳樹篇
芳樹好容華深深映狹斜二月三月時千枝萬枝花夜
舞留瓊珮春遊礙寳車折榮遺遠者含思獨咨嗟
東方行
東方閃閃啼早鴉美人愁眠隔窗紗桐華樹下人來往
銀牀轆轤夢中響
江南弄
江浦晴雲作水流鴛鴦哺雛花滿頭沙堤十里寒溘溘
湘娥踏槳搖春愁菖蒲葉齊寳刀綠珮魚雙剪琪花玉
酸風吹雨不見人一夜啼痕繡叢竹
照鏡曲
蟠螭雙銜錦帶紅妝臺刻玉秋玲瓏綵雲忽開紫鸞舞
明月夜墮香奩中美人妝罷房櫳杳鸚鵡呼寒帳中曉
拍簇花迎笑靨開低飛黛綠秋蛾小滿庭桃李各嬌春
顧影含羞便惱人愁來獨掩雲屏宿手持寳釵扣寒玉
吳錦蜀粉暗消磨淚滿菱花奈别何不知昨夜愁深淺
但覺朝來華髮多
歎息行贈别胡思齊
歎息復歎息志士恆苦辛少日不得意暮年愧其身前
有尊酒淸且旨酌酒奉君君莫止人生最樂在相知莫
徇虛名輕跅弛沛中屠販還封侯揚雄草玄空白頭浮
雲不盡萬里意白日長懸千古愁南山之陰多洞府十
年不歸歎脩阻綠蘿芳草澹風煙君獨胡為在塵土五
雲館前花滿津紫騮蹀躞驕靑春春時禽鳥各自適燕
子低徊還附人江風蕭蕭吹水急江寺鐘殘野烏集口
中吟詠眼看山細雨蒼茫愁獨立鄧溪漉漉秋水泥見
爾令我懽相攜酒酣燕坐石盤嶺明月正在松林西近
聞煙塵起閩廣官軍驅馳日南上郡邑無人豺虎行道
路蕭條竟安往我思舊遊湖水東昔者登臨今不同常
年九月章浦淨吳霜夜落靑芙蓉芙蓉花開日欲暮美
人娟娟隔煙霧一段愁心化綵雲至今飛繞河橋樹今
夕果何夕别君還憶君古來賢達常坎坷慎爾出處超
其羣
春宴曲
大鼓作鼉鳴美人花間相對行忽聞横吹座中起吹出
雙雙鸞鳳聲鳳聲微茫作復止飛入靑天綵雲裏當筵
盛酒金屈巵酌酒勸君君莫辭不見堂前桃李樹昨日
花發今空枝東家作官閙車馬西鄰從軍能騎射一生
長客邊塞間芳時不在鄉國下何如載酒鳴雲和手折
山花行唱歌少年有酒不痛飲白髮滿頭君奈何
古意
仙女不照鏡愁來看深井井底那得風搖波亂人影
楊柳曲三首
種柳城南河水邊靑枝拂地盡含煙柔絲若有千千尺
應繫儂家蕩子船
種柳城南河水傍常年二月好春光晴風暖日無聊頼
只聽鶯聲也斷腸
金縷織成歌舞衣年年江上惜春暉無端心性輕離别
待得花開只解飛
少年曲
乍出建章宫還過酒肆中聽歌留寳劒數鴈試琱弓烟
草一片綠風花千點紅馬嘶驕不住直驟渭川東
姑蘇曲
姑蘇城頭烏夜啼姑蘇臺上風淒淒芙蓉露冷秋香死
美人夜泣雙蛾低銅龍咽寒更漏促手撥繁絃轉紅玉
鴛鴦飛去屧廊空猶唱吳宫舊時曲
寄曾郁文短歌
澄江水向東流流向東昌江上頭我有故人在江上十
年不見增煩憂白沙水聲寒活活黃巖雲氣凝淸秋豈
無沙棠枻吳女謳可載酒同遨遊狂風吹山波浪惡使
我不得回輕舟翩翩雲中雙飛燕銜書寄我頻留戀書
中展轉道深情但恨相思不相見春燕飛來秋復歸報
書不遣壯心違碧蘭紫蕙何由採只恐蕭條霜露稀
御選明詩卷四
