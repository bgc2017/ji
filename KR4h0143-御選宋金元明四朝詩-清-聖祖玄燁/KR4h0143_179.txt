欽定四庫全書
御選明詩卷十
樂府歌行七
王寵
陽春詞
春到江南春可憐東郊西郭得春先初飛蛺蝶猶疑夢
忽見梅花各問年鸚鵡洲邊芳草積鳳凰樓下百花然
王孫拾翠爭相問美女尋春總獻妍千金買得飛龍馬
八寶裝成軟玉鞭啼鳥亂羣還自對游絲爭繞暗相牽
勾吳樓閣如天上别有紅妝笑相向雲屏珠箔正昭回
錦樹璚花次第開傾國能誇神女賦凌雲還有茂陵才
欲移角枕鮫綃帳先挂冠纓翡翠釵春色年年歸有期
勸君須惜少年時春去春來人不見花開花落日相思
昨日朱顔渾似玉今朝白髮已如絲年年暗受傷春病
不與楊花燕子知
鄭作
醉歌行贈懋昂别
我持白玉壺酌君黃金巵我為楚歌君楚舞並言行樂
當及時憶昔少小擕名姓千金調笑聽琵琶青絲絡酒
穿芳草白馬尋香踏落花可憐綠髮不相待舊遊回首
今誰在
程誥
春江行
壚頭新酒柘枝黃郎醉尊前不上牀一聲鳥啼天未曙
東風吹上巴船去
浦口曲
家臨五溪水浣紗歙浦口恐有寄來書君行見郎否
朱應辰
東湖曲
曲岸香風起汀洲采白蘋鴛鴦浮綠水偷眼蕩舟人
余育
貧女吟
舊絲織盡復新絲辛苦終朝不下機秖恐與時花樣别
不堪裁作嫁人衣
木公恕
采蓮詞
弱袂長鬟蕩水中釧文釵影入荷叢鳴榔驚起韓朋鳥
一箇西來一箇東
徐階
太廟迎神曲
肅肅兮廟廷列炬兮孔明秉予誠兮上達迓諸帝兮垂
歆望鸞輿兮龍蹕來雍雍兮太清
太廟送神曲
神之至兮御靈風神之去兮歸天宮贊天恩兮佑我千
秋萬歲兮廟祀攸崇
潘恩
塘上行
綠蒲生中池其葉何蒙茸與君締昏媾焉知鮮有終三
月楊柳花飛泊隨春風入沼化為萍吁嗟無定蹤衝波
一相激葉葉自西東我心元不移君情忍中絶妾生禽
不如鴛鸞故成列妾生草不如絲蘿可高揭妾生木不
如連理枝糾結越鳥豈北翥吳江不西旋妾生一以棄
苦相誠可憐恨無奮飛翼委志畢君前
張時徹
古意
我以青龍劔酬君綠玉琴朝為郢中曲曲盡愁予心徘
徊白日暮仰見雙飛禽
南山桂樹黃贈此連理枝今兹楊柳綠春風日相思君
看隴頭水猶自東西馳
邯鄲有姝女能為秦楚音芳菲何太盛棄置獨傷心只
自憐顔色君門萬里深
上壽歌
金叵羅玉屈巵奉君高堂上長跪前致辭君王有道四
海雍熙胥悅康永無為宣朗鼓諧塤篪今日樂相樂萬
歲以為期齊三光並兩儀
宛轉歌二首
玉柱調金徽和歌宛轉宛轉歌芳堤步羅襪綠藻蕩流
波七襄織就鴛鴦錦夜夜停機思度河
明星粲露華泫宛轉歌歌宛轉月白烏夜啼絃長曲何
短綠水芙蓉夜夜開芭蕉葉落心常捲
自君之出矣
自君之出矣雕梁復生燕思君如斷石投水不可見
自君之出矣鬢髮如蓬捲思君如井幹時時轆轤轉
自君之出矣衾枕歇芳蘭思君如明星夜夜在雲間
搗衣篇
鼓鼕鼕夜何其月明露白風凄凄闌干北斗映南箕莎
雞入戶流螢飛鳴玉佩步瑶墀揎皓腕出鳳幃念君不
歸搗君衣心煩力疾雙杵揮寒影散亂聲參差輕綃舉
繡帶垂調玉節淚交頤庭柯葉落烏夜啼流音回轉聽
者悲熠熠魚舒錦出自流黃機裁為合歡被夜夜待君
歸君今未解黃龍戍賤妾年年空搗衣
江南曲
采蓮復采蓮蓮塘清見底前有鵁鶄遊後有鴛鴦戲朝
隨海潮來暮隨飛鳥去生作江南人慣識江南路
秋胡行
衆鳥有匹胥遨以遊摯而有别實惟雎鳩彼誰者子矯
矯卿侯突而好我中心孔羞卿有婦兮妾有夫悅彼姝
兮曾雎鳩之不如兮(一解)倉庚喈喈春日載陽執我懿筐
采彼柔桑彼誰者子車馬龍驤含情流睇黃金是將獸
有穴兮鳥有林卿有金兮不如我有心兮(二解)明明日月
照臨下土女子有行畏彼多露彼誰者子繡衣朱輅美
也可悅不念其故山有木兮水有魚子不信兮孰可與
同居兮(三解)
閭閻曲
穀熟不到釡絲成不上身莫道江南樂江南愁殺人
采葛篇
種葛南山下春風吹葛長二月吹葛綠八月吹葛黃腰
鎌逝采掇織作君衣裳經以長相憶緯以思不忘出入
君箧笥長得近輝光層冰步河水中野皓凝霜吳羅五
文采蜀錦雙鴛鴦君恩當斷絶歎息摧中腸中腸日以
摧葛葉日以衰願留枯根株化作萱草枝
隴頭流水歌
隴水下隴頭東西南北流浮萍逐隴水一去不復收
隴坂廻九折七日乃得越如何下隴水瞬息成訣絶
殘月寶刀白微霜隴樹黃笛中聞折柳那得不思鄉
俠客行
登君堂把君肘生從衞霍遊復與金張友主讐尚不報
肝膽向誰剖脫下驌驦裘換得新豐酒千錢作使邯鄲
倡北斗闌干掛朱牖平明走馬長安中翻身細折章臺
柳
子夜四時歌
朝朝聽鵲報日日揜重闈莫踏門前草留蹤待郎歸
乍來結女伴江頭去浣紗問訊郎消息夜來燈燭花
女郎宛轉歌輕舟棹碧波打動明珠碎團圑落青荷
日出望車塵徘徊至日曛拾得紅蒨草染就石榴裠
凄凄復凄凄月出光尚微郎衣猶未綻何得理儂衣
惻惻復惻惻桑黃秋露白持糜不能餐持麻不能織
夜來風似箭晨起雪盈牀侯門教歌舞剪綵鬭紅妝
河水結層冰疾風吹曠野嗟爾衣裳單獨宿在車下
幽澗泉
幽澗泉飛珠玉道傍白花細如粟繩樞小戶架山麓翁
析薪婦煑粥小兒敲冰斷青竹風吹草屋寒肅肅
潯陽歌
九江江水九流盤彩鷁朱旗霄漢間七十二峰今夜月
龍門相對駱駝山
錦雲堆樹浪花長桃李飛來片片香打鼔鳴橈何處客
怪來驚散兩鴛鴦
澤北喧喧商賈廬澤南隱隱蛟龍居蓬頭赤脚沙中子
蕩漿拏鈎學捕魚
漁郎渡頭燈火明潯陽市上酒旗横沙白水清烟月冷
琵琶猶作斷腸聲
陌上柳
陌上柳陌上柳春風披拂長短條不知攀折誰人手爲
問去年折柳人今年柳發歸來否雉朝飛車轔轔柳花
飛飛愁殺人
江上行
東風乍雨還乍晴十里百里聞流鶯春波淼淼淨素練
春山簇簇行畫屛江上花飛已如霰澤中蒲柳何青青
五陵俠客金騕褭瀟湘美人瓊玉筝珊瑚寶玦照碧草
飛絲急管喧層城繡服凌雲翡翠動香輪壓霧鴛鴦驚
日中鬭雞馳道塞日暮搥鼔紛吹笙金陵美人鸚鵡杯
桂櫂蘭舟不計傾相看莫放赤日落白石清沙無限情
鳳凰臺上鳥初下白鷺洲前笛一鳴歸途况值明月光
回首猶聞白苧聲
還山行贈林屋山人
秋風多秋水波行人擊汰歸山阿朝辭鳳凰臺夕宿蒲
葦中月照江流白霜催山葉紅征途已蕭瑟鴻㕍互西
東行看洞庭樹遠在煙生處結廬枕山石時時戴雲霧
未種鹿門田歲月奄已暮山中九月甘菊黃山家美酒
鬱金香蒼松蔭地百尺長好呼仙客行羽觴羽觴速絃
柱促玄鶴為我舞長歌紫芝曲拂袖還沾隴上霞著書
應長門前竹竹葉何青青霞光何盈盈辟榖餌金石凌
虚躡太清靈巖瀑布日夜懸下有野雉雊遠田林間彷
彿白玉童雙吹鐵笛上青天林屋之山清且虚為問瑶
草今何如湖上若逢雙鯉魚煩君惠我尺素書
高叔嗣
古歌
荆和當路泣良璞為誰明茫然大楚國白日失兼城燕
石十襲重魚目一笑輕古來共感歎今予益呑聲
狄沖
臨淮思
淮之水兮清且瀏思若人兮情夷猶遡予舟兮夕逝願
從之兮靡由淮之水兮清且駛思若人兮不能已抱多
病兮焉投隔淮湍兮千里淮之水兮洋洋睠我情兮難
忘永悠悠兮冬戶輾轉反側兮未央悲莫悲兮生别離
我思君兮君不知臨北風兮隕涕屬孤雲兮南馳
豐坊
桃萼歌
東風一夜吹桃萼桃花吹開又吹落開時不記春有情
落時偏道風聲惡東風吹樹無日休自是桃花太輕薄
南隱歌
步出城南門曠然遠塵俗江流奔白龍山色凝蒼玉丈
人别業元近家時鼓瑶琴對碧霞曲終拂衣無一事閒
看仙人掃落花
春遊曲
十旬風雨清明節昨夜窗前見新月喜謂春晴可出遊
平明携樽南陌頭陌頭不見花開處城中城外多桑樹
桑樹連天綠葉濃落花盡在春泥中春泥浩蕩從馬踏
香魂宛轉蹄躞蹀看花淚眼忽潸然人生安得長少年
鄭旦
子夜歌
聞郎住瀟湘裁書寄㕍去郎行無定蹤書寄知何處
欲織雙鴛鴦終日才成匹寄書作香囊長得繫肘腋
蘇祐
擬四時詞(錄二首)
瓊樓十二闌簾捲怯春寒燕泥香墮地知是杏花殘
寒漏滴疎窗凍雲滿虚閣梅花自多情對雪開如約
子夜歌
相逢采蓮船含笑各分首憐君目送妾直過横塘口
竹枝詞
依依江柳弄烟絲粲粲江花映竹枝莫把竹枝翻别調
轉愁折柳送行時
鈿蟬金㕍惜春華寂寞東風到妾家惟有江頭明月色
夜深共對木蘭花
陸垹
築隄謠
彼田高我田低高田積土河成蹊低田年年催築堤築
堤復取田中泥去年大水百穀傷高田得熟低田荒今
年土龍雨莫禱高鄉之田為茂草
樊鵬
楊白花
楊白花一夜風吹去和他飛飛落何處金屋重重閉不
開哀鴉啼盡宮中樹
袁袠
長干曲
停橈暗相語妾在長干住郎亦秣陵人便可同舟去
西蘆詞
秋㕍集復飛寒潮明更滅日暮風起時蘆子花如雪
君家滬瀆城城西蘆子渡蘆子何蒼蒼秋風吹白露
金陵歌
夾岸垂楊起畫樓秦淮烟浪接天流朝朝桂槳來江口
夜夜蘭燈集渡頭
馮恩
寒夜曲
一點清暉入畫欄西風吹送㕍聲殘冰心不共銀釭暖
繡閣翻如玉塞寒
游俠曲
燕市來過劇孟家深心杯底薄聲華寶刀偃月雙飛電
紫馬嘶雲散五花
花艷蘭香綠酒澄當筵意氣欲馮淩方調綠綺看彈鶴
又著紅衫出臂鷹
蒲萄新熟馬湩芬垂手齊翻舞翠裙萬騎嘶風和笳鼓
雙丸驚雁落空雲
碣石篇觀滄海
東臨碣石滄海無埃靈若勃怒超騰如駛齊入汨出輪
天軸地連涎八裔飛沫萬里日月星辰乍沉乍起瓊樓
金城十二邐迤願隨神仙龍鞭鳬屣一越三千遊戲其
裏幸甚至哉歌以詠志
前緩聲歌
遥望崑崙曲層城聚遊仙羽輪任遐舉環珮鳴翩躚晞
髮閬風上彌節緱嶺巔青鳥翔瑶池女英來湘川服日
從東華餐霞追偓佺嗈嗈玉鸞響肅肅雲車旋琴高揮
綠水太容奏朱弦玉醴與金漿永娛壺中天願言惠皇
家寶籙綿萬年
車遥遥
驅車何遥遥遥遥不復返不如車上塵逐君車輪轉
李開先
塞上曲
虎旅紛紛列虎牙龍庭漠漠走龍沙未交八月先飛雪
已盡三春不見花
一春不見煖融天自是要荒氣候偏落地雪花原是雨
漫天榆莢不成錢
陳束
高陽行
高陽少年事横行重侠由來不重生奪得雕刀搖雪色
騎將飛馬蹙風聲
周復俊
有所思酉水舟次作
去年三月滇水隂今年二月沅州路風光晼晚愁殺人
春色飄回忽遲暮楊花昨夜春泉發竹寨沙邊弄明月
始見繁花復亂飛愁多不願理春衣花飛已怯傷春别
何忍還聽喚子歸沅湘两岸垂楊碧白日牽絲送行客
草際烟横浦溆香江聲千轉流雲長夢魂驚載寤水廣
何由度王孫天末未歸來公子江南先有賦公子王孫
散夜愁愁人難下杏花樓樓臺弗鬱迴清漢山水清圓
映去舟停橈日欲晚紫嶂猿啼遠何處積幽思幽思似
隴坂臨流歌復歌濯纓瀟湘裏菁菁芳草心眷余紛何
已浮雲有時卷草色幾時結相送過吳宮殷勤向君别
吳宮翹望轉逶迤層層玉樹蔭連欐芳菲帆浦迷香徑
窈窕菱潭帶竹池萬里淹仍西復東一年凉暑春徂夏
春臨絶嶼叩文鶯曉涉空津浮白馬我日思歸今得歸
山中美人音信稀東風浩蕩吹梧樹極目天高鴻㕍飛
王梅
江干曲
估客乘潮去春風幾度寒江潮元有信日日至長干
白悅
武夷山九曲擢歌(錄二首)
風塵飛舄探山靈春水浮槎曉氣清游息渾忘歸路迥
中天明月照溪聲
仄磴氤氲覆石巖松篁林接影毿毿仙家白晝無啼鳥
滿樹桃花映碧潭
張謙
東門行
步出城東門泛彼河上舟河流東北馳念子悵悠悠子
行一何遠乃在渤海頭白日照遼陽朔風吹高丘王事
各有程焉得斯須留執手淚盈把杯至不能酬垂楊夾
廣衢有鳥聲相求感之增煩惋怨彼道路修丈夫自有
懷豈若兒女儔贈子明月珠照耀光九州所期在同心
千載為我逑
張瀚
歸鶴篇
皎皎雲間鶴不受氛塵侵幽人一以贈馴為階下禽春
風舞翩翩秋月唳清音經年託儔侶欲别意難任念非
夙所隨還歸嘉樹隂客既眷故鄉鳥亦適故林去矣物
無累懷哉誼已深願比雲霄翼常同萬里心
劉繪
綠水曲
杏雨紅初散楊烟綠半消日上金妝麗風廻繡帶飄含
情聽燕語泫淚惜花嬌流璫波影裏明月蕩輕橈
春遊曲
春光九十日一日莫虚過雪映疎梅影風雜早鶯歌蘭
橈戲雨沼玉騎踏香莎名姝調麗曲飛觴莫厭多
施峻
撒秧謠
東阡有田三千畆秧穀已撒十五斗去年薄收難接新
種得早稻方救貧相傳今年晚更好十分秖宜一分早
東隣西舍皆晚禾我種早稻知如何
王煜
折楊柳
楊柳何青青偏令别恨生連芊多宿雨流囀更新鶯裊
裊曉烟中枝枝春色同顰眉照芳沼著意拂香櫳含情
不忍見手弄千條線弱線不禁吹歴亂花前颭柔條易
攀折思遠令心煩花飛隨風遠那能到塞垣聞有新戍
人遠寄一枝春只恐寄到時棄擲同妾身
茅坤
南山行
行行入南山蘼蕪日以深不見津亭吏但聞鼪鼯音夕
陽猶在樹谷風起中林下有種豆歌欷歔傷我心
我心空自摧太息今與古上山多飢鳶下山多猛虎道
路寂無人日暮楚三戶停車一以悲深林有巢父
巢父無名子相對語瓜田夜聞李都尉醉獵南山前射
殺白額虎飛鳥落青天歸來感往事叱詫黃金鞭
金鞭勿復揮古來事如此仲連破聊城辭爵歸田里子
房定漢室言從赤松子何如酌金罍酒酣猶熱耳
喬世寧
江干曲
送君曾水上臨水即相思不似錢塘水潮來有信期
江上與君别日來江上看知隨江水去猶自立江干
鴻㕍行
鴻㕍何聮翩聮翩西北翔西北曠何許逝將之塞疆我
有一書扎緘之金玉箱將以遺所思道路阻且長因風
託羽翼爲爾立傍徨去時春草青歸當秋草黃草黃歲
將晚毛羽恐摧傷願言愛毛羽邊塞多風霜
王問
越女辭
盈盈越川女川上採蓮花花深隱紅妝輕風吹臂紗花
葉忽零亂隔浦弄明霞日暮獨歸去雲門是妾家
翠翠辭
翠翠復翠翠雙飛亦雙止西風吹老芙蓉枝水冷河清
魚不起朝從南海去暮仍珠樹歸娟娟波心影氄氄身
上衣今日沙頭忽不見點上吳宮美人面
江南樂(彭城作)
朔風吹沙暗河縣隔水桃花不相見江南春早花滿蹊
上枝下枝鶯亂啼此時水曲豪華盛碧樹紅樓相隱映
浦口浮橈蘭桂香陌上流車翡翠光三吳貴遊秦川女
流盻山隅隔花語邀入紫雲吹鳳簫風飄歌曲度寒宵
千金激賞雙鴛起今日花前為君死樓船錦筵猶夜開
燭光清凝綠水廻美人醉後金鈿落忘却銀箏在山閣
鞦韆行(顧園作)
東風桃李鬭芳辰城邊陌上啼鶯新當窗美人罷鍼線
並結鞦韆招比親百尺長繩掛香霧結束衫裙學仙舉
一回蹴踏一回高漸絶飛塵逼清宇幼女十五纔出閨
舉步嬌羞花下迷自矜節柔絶輕趫不倩人扶獨上梯
春意撩人重離析每出邀懽不知夕柳暗沙昏未肯歸
汗濕鮫綃不愛惜此戲曾看北地多三三五五聚村娥
笑聲遠出垂楊裏倦遊歸客意如何今日江南初見此
麗人如花映瑶水金飾丹題綵作繩宜在君家墻院裏
陸樹聲
玉河春水曲
積石金堤駕落虹波分千練影長空無端亂湧桃花片
猶帶輕紅出漢宮
何良傅
雷陽歌送馮南江赴戍
雷陽三月濤聲怒漲海冥冥亂烟嶼伏波廟前苦竹低
雷公山下鶖鶬舉氤氳霾霧濯隂霓屼嵂火雲蒸毒雨
一自三閭遭放時身乘文豹驂虯螭忠憤氣排閶闔動
思君淚落天南垂馮君崛稱三吳彦覽輝振翮風雲顫
巍峩繡服鳳凰臺嶙峋諫草麒麟殿不惜捐軀批逆鱗
寧辭伏竄窮荒甸昔騎驄馬侍龍樓今聽哀猿到粤洲
壯志由來狹四海豈應鄉土增離憂君不見蘇叔子僦
居民舍猶遭訾竒絶翻憐惬壯遊風流盡付羅湖水又
不見寇萊公郡圖來獻城門東始知履歷非偶爾賸有
蒸羊贈狡童爾來四百五十載二公精爽今猶在此地
淒凉君再過仰看萬里風塵改明朝遥矚嶺南雲長虹
夜夜流光彩
胡安
柳枝詞
惜取楊枝暮復朝未經攀折欲魂消閒中喜得無離别
緩步春風灞水橋
魏學禮
采蓮曲
煙中一葉采蓮舟兩岸香風正早秋瞥見江南明月上
玉簫吹斷紫雲愁
朱曰藩
秋閨怨
合歡樹上烏欲棲空房織錦竇家妻遥遥夜夜誰能奈
三三五五並相擕鏡花對影慚雙笑燭淚分行伴獨啼
莫道廻文能妙絶陽臺雲雨隔安西
雲中樂
塞門楊柳未經霜錦帕貂裘馬上妝帶得相思出關去
銀釵嶺上斷人腸
方九叙
涉江採芙蓉
六月江南天家家出採蓮並舟青雀近分歌綠水連看
花誤是面摘葉戲成鈿夕陽歸渡口更覺晚粧鮮
王樵
短歌答趙江都金山見懷之作
海門兮長風中流兮孤嶼懷美人兮何方覽大江兮東去
孫承恩
江上曲
春雨既過行水濱江花汀草相鮮新牧童歌上前山去
愁殺江天行路人
章美中
暮相思
征帆日已遠回波不相待暝色孤峯來故鄉何處在日
淡墟煙裏雲盡天邊海如何暮相思坐令鬢容改
王好問
春江曲
東風度江城四山漾新綠江頭蕩舟人載酒過江曲少
婦白苧歌風吹斷還續春鳥似相依雙雙沙上浴
劉效祖
折楊柳
楊柳千條拂地垂春風送客妾心悲誰家年少輕離别
偏把愁聲笛裏吹
塞上曲
龍沙近接古檀州多少從軍倚戍樓寒夜不堪愁絶處
西山片月挂城頭
李蓘
代美人春怨
行行下長浦玉手把荷葉昔日妾佀花今朝花笑妾妾
年十四盛鉛華不數城南大道家蜀錦吳綾耀朝日蘭
閨一步猶嫌賖人言嫁向兒家好不悟兒家重金寶當
時學得十三腔只今遺落如風埽易州青銅碧窗内照
去照來自不愛璚珮鞶囊若有知羞向儂家腰下帶曲
檻薔薇嫋嫋新池亭明日委芳塵東隣少婦常悲泣不
怨兒家輕薄人
送遠曲效温飛卿體
游絲著柳曉成醉湍浦鵁鶄暖晴媚金翹玉馬欲臨關
惟有離腸與粉淚前高山晴花覆頭每時看好今看愁
野桃結子幽厓裡落盡春風餧鸒鳩
横江詞
采菱莫近秋駕船莫近洲秋菱刺傷指洲淺風難使横
江女兒顔如瓊弄花簮柳隨娘行笑拈竿子撇波去不
解蘆中孤雁聲
許國
結交篇
種樹不成隂不如㸑下薪結交不得力不如行路人路
傍共休息欲去還逡廵奈何轉盻間不念平生親平居
接杯酒自謂雷與陳一朝事相涉化為越與秦緩急固
時有所貴相憐振安用空綢繆愧彼伐木聲
林如楚
采蓮曲
鏡湖春水綠越女顔如玉桂檝木蘭舟齊唱采蓮曲翠
鈿窈窕明空沼纖手徘徊弄清曉薄采那妨馬上郎含
顰却望雲邊鳥年年采蓮湖水邊清歌艷舞搃堪憐蘭
燈寂寞青樓晚掩淚猶看並蒂蓮
長安侠少年
長安俠少年寶劍光如雪朝馳御道春夜醉倡樓月
胡汝嘉
子夜四時歌
黃鳥鳴深林往來疾於織非無機杼聲其奈不成匹
湘筠織成箔瞥眼便相親漫將心附郎别有簾外人
蠨蛸網朱戶露葉藏暗螢與君幾日别忽地秋風生
起來不梳頭冒冷弄冰雪儂手原不寒郎心為誰熱
白紵春辭
小窗西畔月輪斜銅博山前散紫霞宴罷不知春夜促
醉憑紅袖看梅花
皇甫沖
楊柳詞
上林新柳弄晴暉柳上春來春又歸江南此日絮應盡
北地今來花未飛一自離家五經月夢裡垂楊别時折
春歸不逐梁間燕春去其如花上鴂人道京華别樣春
我獨逢春愁殺人陽和偏到宇文樹風力長吹庾亮塵
塵飛莽莽蔽白日禁柳宮花自顔色何事當年撫樹人
今日還來淚沾臆臆淚沾衣不得乾人生何似客中難
年華易逐東流去白髮羞將鏡裡看眼看白髮何能改
故園楊柳應猶在婀娜長條拂地垂莫使春光不相待
皇甫涍
寒夜曲
碧殿金風生綺紈宮槐吹盡不留殘沉沉月到苔隂上
添却簾櫳無數寒
空庭藹藹月凝霜銀燭無光玉漏長清漢數聲征㕍度
夢回中夜憶遼陽
寒切雕窗透錦茵殘更望斷履綦塵空閨不恨飛霜夜
總使春來益黯神
玉衡低戶夜無聲月色籠寒照不明燈火漸催迎早歲
綠窗愁殺近啼鶯
皇甫汸
芳樹
芳樹九華邊春風一度妍飄香承輦路弄影向甘泉綴
葉紛千種濯枝幸萬年不作淮南桂空山徒棄捐
有所思
春風吹繡戶明月鑒羅幃同心阻芳訊千里悵清暉歌
絃塵屢積舞衣香漸微别有關情處梁間雙燕飛
擬中婦織流黃
金閨方永夜翠䄂理殘機燈花斜落鏡月光低鑒幃寸
心共絲斷雙淚與梭揮作伴除蛩響驚眠惟㕍飛織就
當窗素裁為遠道衣徒令芳訊達不及早旋歸
採蓮曲
雀舫疑杯渡虹橋似帶縈湖光湛處全無暑雲氣浮時
半有晴此時流水歌聲起此日採蓮殊未巳帆迴櫓轉
逐橋斜樹裏溪邊是妾家翠裙怨殺風前葉紅粉嬌於
水上花花開花落獨含愁人去人來不斷遊玉斝醉霞
何惜晚瑶華零露易驚秋秋露蒹葭沒秋水芙蓉歇菱
鏡年年非故顔荷衣夜夜空明月
盤江詞
白磵流殘青嶂開雞公嶺帶夕陽來更聞江水盤千曲
何似愁腸日九迴
攅峯夾岸若雲稠下有飛泉一綫流春草深時多瘴癘
行人駐馬不堪愁
松風萬壑引盤渦聞唱公無此渡河漢將西征遺壘在
至今啼血染滄波
寒夜曲
風吹芳樹已凋殘却放晴暉入畫欄莫道金閨常自煖
夜深翻似玉門寒
淡烟和月出霜林落盡寒花只素隂别有蘭缸凝彩焰
鏡臺斜倚照冰心
繡戶深沉半掩門玉窗愁對月黃昏閒垂翠帳何曾寐
熏盡金籠總不温
年隨流水去傷神催入風光一度新何事蛾眉顰不展
玉顔無伴怕逢春
何良俊
白下春遊曲
城市總居圖畫裏江山鎮遶帝王宮秦人謾自誇韋曲
越客何須說剡中
即遣嬌歌和野禽更教紅䄂拂青林自從謝𫝊東山後
傳得風流直至今
金大輿
白下春遊曲
江南春煖杏花多拾翠尋芳逐隊過滿地綠隂鋪徑轉
隔枝黃鳥近人歌
雙飛蛺蝶戀青莎逐隊流魚泛碧波共買杏花村裏酒
來聽桃葉渡頭歌
長干寺前花不稀淺紅深白映山扉樓頭載酒看花坐
堤上行吟踏月歸
臺城東望樹蒼蒼玄武湖春碧水長晴雪亂翻飄蛺蝶
錦雲如砌宿鴛鴦
文彭
笠澤漁父詞
無利無名一老翁筆牀茶竈任西東陸魯望米南宮除
却先生便是儂
吳淞江上是儂家每到秋來愛荻花眠未足日初斜起
坐船頭看落霞
釣得鱸魚不賣錢船頭吹火趁新鮮樽有酒月將圓落
得今宵一醉眠
夜深結網一燈紅吹笛隣舟攪睡濃雪夜月雨晴風都
是漁家一醉中
張鳳翼
養蠶曲
曉露沾我𥜗採桑過南陌葉少不盈筐蠶飢妾行廹蠶
眠妾不眠絲成共夜織勞苦有如此方能成匹帛奈何
衣帛人剪裁不復惜
竹枝詞
妾從湘江歸君向湘江宿欲識淚㾗多請看湘江竹
御選明詩卷十
