欽定四庫全書
御選宋詩卷三十二
七言古詩八
范成大
過松江
長虹斗起蛟龍穴朱碧闌干夜明滅太湖三萬六千頃
多少清風與明月青鷁驚飛白鷺閒丹楓未老黃蘆折
誰將横笛呌蒼烟無限驚波翻白雪洞庭林屋舊遊處
玉柱金庭路巉絶水仙逄迎摻修袂問我歸計何當決
去年匹馬兀春寒今此孤篷窘秋熱人生意氣得失間
輕重劒頭吹一吷莫將塵土涴朱顔却待丹砂回白髮
癸亥日泊舟吳會亭
去年春盤浙江驛湛湛清波動浮石今年春盤吳會亭
冥冥細雨濕高城天邊作客風沙裏今年去年成老矣
客心古井冷無波過眼人情亦如水憶昔三生住翠微
偶來平地著征衣山中故人應大笑扁舟坐穩何當歸
題湯致遠運使所藏隆師四圖
欠伸
春風吹夢驀江飛行盡江南只片時深院無人自驚覺
夕陽芳樹乳鴉啼背立妝臺髻鬟懶鏡鸞應見茸茸眼
不須回首更嫣然劉郎已自無腸斷
倦繡
猧兒弄煖緣階走花氣薰人濃似酒困來如醉復如愁
不管低鬟釵燕溜無端心緒向天涯想見檣竿旛脚斜
槐隂忽到簾旌上遲却尋常一線花
倚竹
輕薄人情翻覆手冰容却耐幽居久關中舊事逐春休
付與新人莫廻首目送斜陽忘却歸竹風搖曳翠羅衣
君看脈脈無言處中有杜陵飢客詩
嗅梅
雪意勒花愁未解背隂一朵寒先退東風還是去年香
不比人心容易改宿酒瞢騰正耐春花枝人面兩時新
相看好作風流伴只恐花枝却妬人
題金牛洞(洞在宣城之成山前此蕪廢無聞自魏公尚書發之常有笙簫仙音之瑞)
故鄉吳江多好山筍輿篾舫相窮年春風吹入江南陌
疊嶂䨇峰如舊識聞道金牛更孱顔古來鐡鎻高難攀
自從仙伯弭芝蓋鳳舞鸞歌開洞天新詩賸說山中妙
我不曾游先夢到從渠弱水隔蓬萊雲山何處無瑶草
嶺上紅梅
霧雨臙脂照松竹江南春風一枝足滿城桃李各嫣然
寂寞傾城在空谷城中誰解惜娉婷遊子路傍空復情
花不能言客無語日暮清愁相對生
奉題胡宗偉推官攬秀堂
城外屏峰雲百疊城裏看雲笏拄頰山靈自與人爭秀
明滅烟霏難應接南鄰范叔骨相寒不如騎曹知愛山
晨霞倘可救枵腹丐君分我入朝餐
七月五日夜雨快晴
豐隆坎坎夜伐鼓靈湫老龍撇波舞搴雲掣電上清空
倒捲天潢作飛雨向來炎官作夏旱萬里彤霞烘玉宇
豈惟牛馬困蚊蝱壟上行人口生土我從雪浪葉舟來
不謂山城熱如許天公知我愁欲病施與一涼蘇逆旅
稍聞水繞屋除鳴不覺星從雲罅吐千山濯濯淨鬟髻
缺月娟娟炯眉嫵浮生此景萬里足但欠清歌對芳醑
天上秋期正多事趣駕星橋跨銀渚人間四者自難并
莫妬黃姑迎織女
送通守趙積中朝議請祠歸天台
城頭千峰青繞屋城下灘流三百曲誰云偪仄復偪仄
尚有高軒肯來辱紅梅花下兩芳春春風惠和如主人
搶攘塵土簿書裏見此繅藉天球温厚禄故人車結轍
掉頭獨汎清溪月不從世外得超然世間誰肯如公決
生平我亦一沙鷗葦白蘆黃今正秋送公使我歸思動
破烟衝雨憶扁舟明年想見東山起我亦煮茶石橋水
道逄蓑笠把漁竿即是馬曹狂掾史
送詹道子教授奉祠養親
新安學宫天下稀先生孝友真吾師斑衣悞作長裾曳
二年思歸今得歸牋詞上訢人叵挽璽書賜可羣公歎
青山百匝不留人空與諸生遮望眼白雲孤起越南天
向來恨身無羽翰下馬入門懷橘拜身今却在白雲邊
鶴髮鬖鬖堂上坐兒童稱觴婦供果世間此樂幾人同
看我風前孤淚&KR1089;一杯送舟下水西我欲贈言無好詞
徑須喚起束廣微爲君重補南陔詩
浮丘亭(知郡秘書新作以望黃山有浮丘容城峯浮丘公容城子之所遊也)
黟山鬱律神仙宅三十六峯雷雨隔碧城欄檻偃䨇旌
笑挹浮丘爲坐客巖扉無鎻晝長開紫雲明滅多樓臺
雲中仙馭參差是肯為使君乘興來西崑巉絶不可至
東望蓬萊愁弱水誰知芳草遍天涯玉京只在珠簾底
他年麟閣上清空却訪舊遊尋赤松我亦從公負丹鼎
來劚砂牀汲湯井(朱硃峯温泉皆在黃山黟山即黃山也)
倪文舉奉常將歸東林出示綺川西溪二賦輙
賦長句為謝且以贈行
綺川亭上凌雲賦人在回仙舊遊處誰教書劒走長安
荻月雲楓等閒度朱門不炙釣竿手萬卷難供折腰具
偶然把箸憶蓴羔乞得閒官徑呼渡江漲橋頭有渡船
船頭歴歴東林路雲烟如畫水如天笑憶紅塵問良苦
我亦吳松一釣舟蟹舍漂搖幾風雨因君賦裏說江湖
破帽蹇驢明亦去雞犬相聞望可見鷗鷺同盟心亦許
相過得得欵溪門雪夜前村聽鳴㯭
古風酬胡元之
拂我膝上琴當客清風襟我琴無軫絃不和願借之子
調其音美人一笑千黃金彈作江岸花木深下有同隊
之游魚上有同聲之鳴禽琴聲一疊一歎息江花江草
無終極
愚溪在零陵城對岸渡江即至溪甚狹一石澗
耳蓋衆山之水流出湘中
一水彎環羅帶闊千古零陵擅風月取名如許安得愚
因病成妍却竒絶至今鏡淨不可唾猶恐先生遺翰墨
澤及溪流不庇身付與後來商巧拙我欲扁舟窮石澗
春漲未生寒瀨咽紛紅駭綠四山空惟有風篁韻騷屑
清溪東去客西征鈷鉧潭邊聊駐節何時隨汝下瀟湘
歸路三千櫓伊軋(鈷鉧熨斗也潭形似之)
湘口夜泊南去零陵十里矣營水來自營道過
零陵下湘水自桂林之海陽至此與營會合為
一江
我從清湘發源來直送湘流入營水故人亭前合江處
暮夜檣竿矗沙尾却從湘口望湘南城郭山川恍難紀
萬壑千巖詩不徧惟有蒼苔痕屐齒三年瘴霧亦竒絶
浮世登臨如此幾湖南山色夾江來無復瑶篸插天起
坡陀狠石蹲清漲澹蕩光風浮白芷騷人魂散若為招
傷心極目春千里我亦江南轉蓬客白鳥愁烟思故壘
遠遊雖好不如歸一聲鶗鴂花如洗
連日風作洞庭不可渡出赤沙湖
金沙堆前風未平赤沙湖邊波不驚客行但逐安穩去
三十六灣漲痕生滄洲寒食春亦到荻芽深碧蔞芽青
泪羅水飽動荆渚嶽麓雨來昏洞庭大荒無依飛鳥絶
天地惟有孤舟行慷慨悲歌續楚些彷彿幽瑟迎湘靈
黃昏慘淡檥極浦雖有漁舍無人聲冬湖落&KR0893;此暫住
春潦怒長隨傭耕吾生一葉竒萬本况復搖落浮滄溟
漁蠻尚自有常處羇宦方汝尤飄零
浯溪道中
江流去不定山石來無窮步步有勝處水清石玲瓏安
得扁舟繫絶壁卧聽漁童吹短笛弄水看山到月明過
盡行人不相識
將至公安
前村後村啼杜宇伴人憂煎與人語雲寒日薄春一夢
地闊天低淚如雨我馬虺隤我僕痡豈不懷歸畏簡書
公安縣前酒可沽不如且聽提胡盧
八場平聞猿
清猿泠泠鳴玉簫三聲兩聲高樹梢子母聯拳傳枝去
忽作哀厲長鳴號天寒林深山石惡行人舉頭淚䨇閣
雪澗琴心未足悲須寫峽中腸斷時(琴曲有雪澗聞猿)
大丫隘
峽行五程無聚落馬頭今日逄耕鑿麥苖疎瘦豆苖稀
椒葉尖新柘葉薄家家婦女布纏頭背負小兒領垂瘤
山深生理郤不乏人有銀釵一䨇插
玉華樓夜醮(青城觀殿前大樓制作瑰麗初夜有火炬出殿後峰上羽衣云數年)
(前曾一現已而如有風吹滅之比同行諸官至則無見矣予默禱云此燈果為我來者當再明)
(使衆共觀之語訖復現)
丈人峰前山四周中有五城十二樓玉華仙宫居上頭
紫雲澒洞千柱浮剛風八面寒颼飀靈君宴坐三千秋
蹻符飛行戲元洲下睨濁世悲蜉蝣桂旗偃蹇澹少休
知我萬里遥相投暗蜩奏樂鏘鳴球浮黎空歌清夜遒
參旗如虹&KR1554;下流化為神燈燭巖幽火鈴洞赤凌空斿
誰歟蔽虧黯然收禱之復然為我留半生縛塵鷹在鞲
豈有骨相肩浮丘山英發光洗羇愁行迷未遠夫何尤
笙簫上雲神欲遊揖我從之驂素虬
慈姥巖與送客酌别風雨大至涼甚諸賢用中
巖韻各賦餞行詩紛然擘牋清飲終日雖無絲
竹管絃而情味有餘
山靈知我厭塵土喚起蟄雷鏖午暑松風無力雨絲長
散作毿毿雪塵舞巖前懸溜珠簾傾安得吹來添玉觥
詩成酒盡腸亦斷休喚佳人唱渭城
萬景樓(在漢嘉城中山上登覧勝絶殆冠西州予令畫工作圖以歸山谷來遊時但有)
(安樂園未有此樓也)
左披九頂雲右送大峨月殘山剰水不知數一一當樓
供勝絶玻瓈濯錦遥相通指麾大渡來朝宗川靈胥命
各東去我亦順流呼短篷詩無傑語慚風物頼有丹青
傳小筆仍添詩客倚闌看令與山川相映發龍彎歸路
繞烏尤棟雲簾雨邀人留若為喚得涪翁起題作西南
第一樓
扇子峽(西岸山尤竒殆過巫峽蝦蟇碚在南岸)
兹行看山真飽諳今晨出峽仍窮探南磯北磯白鐡壁
千峰萬峰蒼玉篸横前直疑江已斷崛起競與天相攙
蜀山欲窮此盤礴禹力且盡猶鐫劖望舒宫中金背蟾
泥塗脫盡餘老饞下飲岷江不知去流涎落吻如排髯
挈缾檥棹㪺清甘未暇煮茗和薑鹽聊將滌硯濡我筆
恍惚詩律高巉巖
頃乾道辛卯歲三月望夜與周子充内翰汎舟
石湖松江之間夜艾歸宿農圃距今淳熙已亥
九年矣余先得歸田復以是夕汎湖有懷昔遊
賦詩紀事
石湖花月浮春空憶共仙人同短篷三更半醉吹笛去
櫂入濕銀天鏡中鶴鳴喚歸斗未没却步扶疎花底月
不知行到碧桃邊但見天風吹積雪月圓月缺今幾回
依舊滿湖金碧堆仙人還上玉堂宿合有片時清夢來
一笑流光飛電抹嫦娥相對兩愁絶桂枝應亦老無花
蟾兔不須疑鶴髮
陸游
夜宿陽山磯將曉大雨北風甚勁俄頃行三百
里遂抵雁翅浦
五更顚風吹急雨倒海翻江洗殘暑白浪如山潑入船
家人驚怖篙師舞此行十日苦滯留我亦蘆叢厭鳴艣
書生快意輕性命十丈蒲帆百夫舉星馳電騖三百里
坡隴聯翩雜平楚船頭風浪聲愈厲助以長笛撾鼉鼓
豈惟流漲震山嶽直恐澒洞連后土起看草木盡南靡
水鳥號鳴集洲渚稽首龍公謝風伯區區未禱煩神許
應知老去負壯心戲遣窮途出豪語
雨霽出遊書事
十日苦雨一日晴拂拭拄杖西村行清溝泠泠流水細
好風習習吹衣輕四鄰蛙聲已閤閤兩岸柳色爭青青
辛夷先開半委地海棠獨立方傾城春工遇物初不擇
亦秀燕麥開蕪菁薺花如雪又爛漫百草紅紫那知名
小魚誰取置道側細柳穿頰危將烹欣然買放寄吾意
草萊無地蘇疲氓
寄調楊齊伯少卿
楊卿人材金百鍊岐公座上初識面十年萬事不須說
猶喜歸來且強健題詩想見初削&KR1000;寄到茆堂已歸燕
辭嚴意密敢輕讀呼兒炷燈重把卷即今相望幾千里
何日蟬聯語忘倦就令有使即寄書豈如無事長相見
夜聞松聲有感
清晨放船落星石大風吹颿如箭激回頭已失廬山雲
却上吳城觀落日夜深龍歸擘祠門入木數寸留瓜痕
明朝就視心尚慄腥風卷地雷霆奔歸船買酒持自慰
性命平生驚屢戲固知神怒有定時波紋蹙作魚鱗細
如今衰病卧林坰霜覆茆簷月滿庭松聲驚破三更夢
猶作當時風浪聽(丙戌七月自京口移官豫章昌風濤自星子解舟半日至吳城山小龍廟)
醉歌
老夫檣竿插蒼石水落岸沙痕數尺江南秋盡木搖落
槲葉離離楓葉赤楚人自古多悲傷道傍行歌猶感激
野花碧紫亦滿把澗果青紅正堪摘客中得酒薄亦好
江頭爛醉真不惜千古興亡在目前鬱鬱關河含暝色
飢鴻垂翅掠舟過此意與我同悽惻三撫闌干恨未平
月明正照頹烏幘
滄灘
百夫正讙助鳴艣舟中對面不得語須臾人散寂無譁
惟聞百丈轉兩車嘔嘔啞啞車轉急舟人已在沙際立
霧斂蘆村落照紅雨餘漁舍炊烟濕故鄉回首已千山
上峽初經第一灘少年亦慕宦遊樂投老方知行路難
岳池農家
春深農家耕未足原頭叱叱兩黃犢泥融無塊水初渾
雨細有痕秧正綠綠秧分時風日美時平未有差科起
買花西舍喜成㛰持酒東鄰賀生子誰言農家不入時
小姑畫得城中眉一䨇素手無人識空村相喚看繅絲
農家農家樂復樂不比市朝爭奪惡宦遊所得真幾何
我已三年廢東作
遊錦屏山謁少陵祠堂
城中飛閣連危亭處處軒窗臨錦屏涉江親到錦屏上
却望城郭如丹青虚堂奉祠子杜子眉宇高寒照江水
古來磨滅知幾人此老至今元不死山川寂寞客子迷
草木搖落壯士悲文章垂世自一事忠義凛凜令人思
夜歸沙頭雨如注北風吹船横半渡亦知此老慣未平
萬竅爭號泄悲怒
東津
歲暮涪江水歸壑白沙渺然石犖确蜀天常燠少雪霜
綠樹青林不搖落闌干詰曲臨官道烟靄參差望城郭
打魚斫膾脩故事豪竹哀絲奉歡樂樂莫樂於新相知
美人一笑回春姿四方本是丈夫事安用一生無别離
九月十六日夜夢駐軍河外遣使招降諸城覺
而有作
殺氣昏昏横塞上東並黃河開玉帳晝飛羽檄下列城
夜脫貂裘撫降將將軍櫪上汗血馬猛士腰間虎文韔
階前白刃明如霜門外長戟森相向朔風卷地吹急雪
轉盼玉花深一丈誰言鐡衣冷徹骨感義懷恩如挾纊
腥臊窟穴一洗空太行北嶽元無恙更呼斗酒作長歌
要遣天山健兒唱
嘉州守宅舊無後圃因農事之隙為種花築亭
觀甫成而歸戲作長句
吾州山水西州冠正欠雄樓並傑觀竒峰秀嶺待彈壓
明月清風須判斷三峩舊不到郡齋創為詩人供几案
烟雲舒卷水墨圖草木青紅錦繡叚一時冠蓋共登臨
百年父老俱驚惋縈回舞䄂試弓彎宛轉歌聲學珠貫
佳人蜂蝶爭繞髩上客龍蛇看揮翰寓公雖作一月留
梅發東湖歸思亂兒戲聊成此叚竒陳迹應留後人歎
明朝艇子泝平羌却伴謫仙遊汗漫
十月十九日與客飲忽記去年此時自錦屏歸
山南道中小獵今又將去此矣
去年縱獵韓壇側玉鞭自探南山雪今年痛飲蜀江邊
金杯却吸峩眉月竹枝歌舞新教成淒怨傳得三巴聲
城頭築觀出雲雨峩眉正與闌干平酒酣詩就擲杯去
醉蹋玻瓈江上路懸知幽磵斷橋邊已有梅花開半樹
苦筍
藜藿盤中忽眼明駢頭脱襁白玉嬰極知耿介種性别
苦節乃與生俱生我見魏徵殊媚嫵約束兒童勿多取
人才自古要養成放使干霄戰風雨
雨聲
暑氣滿天地薄暮加煩促清風吹急雨集我北窗竹竹
聲蕭蕭固自竒况得雨聲相發揮令人忽憶雲門寺半
夜長松墮雪時
同何元立賞荷花追懷鏡湖舊遊
少壯欺酒氣吐虹一笑未了千觴空凉堂下簾人似玉
月色泠泠透湘竹三更畫船穿藕花花為四壁船為家
不須更踏花底藕但嗅花香已無酒花深不見畫船行
天風空吹白紵聲䨇漿歸來弄湖水往往湖邊人已起
即今憔悴不堪論頼有何郎共此尊紅綠疎疎君勿歎
漢嘉去歲無荷看
怡齋
東湖仲夏草樹荒屋古無人亭午凉萱房微呀不見日
筍籜自解時吹香野藤蟠屈入窗罅濕菌扶疎生屋梁
跨溝數椽最幽翳漲水及檻雨敗牆静涵青蘋舞藻荇
閒立白鷺浮鴛鴦芙蕖雖瘦亦瀰漫照眼翠蓋遮紅妝
水紋珍簟欲卷却團團素扇嬾復將天風忽送墖鈴語
喚覺清夢遊瀟湘
觀小孤山圖
江平風不生鏡面渺千里軻峩萬斛舟遠望一點耳大
孤江中央四面峭插水小孤特竒麗丹翠凌雲起重樓
邃殿神之家帳中美人粲如花遊人徙倚闌干處俊鶻
横江東北去
眉州郡燕大醉中間道馳出城宿石佛院
玻瓈春作江水清紫玉簫如雛鳳鳴漏聲不聞看炧燭
俠氣未減欺飛觥單車萬里信有數二年三過寧忘情
釵頭玉茗妙天下(坐上見白山茶格韻高絶)瓊花一樹真虚名酒酣
忽作檀公策間道絶出東關城清歌未斷去已遠回首
樓堞空崢嶸貂裘狐帽醉走馬陌上應有行人驚徑投
野寺睡正美魚鼓忽報江天明
初到榮州
亂山缺處城樓呀䨇旗蕭蕭晩吹笳烟深綠桂臨絶壑
霜落淺瀨鳴寒沙廢臺已無隠士嘯遺宅尚有高人家
鈴齋下榻約僧話松隂枕石放吏衙杯羔最珍慈竹筍
缾水自養山薑花地爐堆獸熾石炭瓦鼎號蚓煎秋茶
少年遠遊無百里一飢能使行天涯豈惟慣見蓬婆雪
直恐遂汎星河槎故巢肯作兒女戀異境會向鄉閭誇
一杯徑醉幘自墮燈下髮影看鬖髿
齋中夜坐有感
荒山為城溪作壕風鼓巨木聲翻濤鴟梟乘屋彈不去
狐狸欺人怒竪毛雨來紅鶴更可惡爭巢一似嬰兒號
城孤屋老草木茂正坐人少此輩豪急呼伍伯具畚鍤
欲掀窟穴窮腥臊忽然語罷却自笑殘年何至與汝鏖
浣花江色綠如黛春波灩灩浮輕舠行當繫䌫柳隂下
仰聽鶯語傾香醪
春感
少時狂走西復東銀鞍駿馬馳如風眼看春去不復惜
只道歲月來無窮初遊漢中亦未覺一飲尚可傾千鍾
义魚狼籍漾水濁獵虎蹴蹋南山空射堋命中萬人看
毬門對植䨇旗紅華堂却來弄筆硯新詩醉草誇坐中
劒關南山纔幾日壯氣摧縮成衰翁雪霜蕭颯已滿髩
蛟龍鬱屈空蟠胸鄰園杏花忽爛漫推枕彊起隨遊蜂
繞看百匝幾歎息吹紅洗綠行悤悤暮年逢春尚有幾
常恐春去尋無蹤青錢三百幸可辦且判爛醉酤郫筒
錦亭
天公為我齒頰計遣飫黃甘與丹荔又憐狂眼老更狂
令看廣陵芍藥蜀海棠周行萬里逐所樂天公於我元
不薄貴人不出長安城寶帶華纓真汝縛樂哉今從石
湖公大度不計聾丞聾夜宴新亭海棠底紅雲倒吸玻
璃鍾琵琶絃繁腰鼓急&KR0777;龍舞衫香霧濕春醪凸盞燭
光搖素月中天花影立遊人如雲環玉帳詩未落紙先
傳唱此邦句律方一新鳳閣舍人今有樣
對酒
閒愁如飛雪入酒即消融好花如故人一笑杯自空流
鶯有情亦念我柳邊盡日啼春風長安不到十四載酒
徒往往成衰翁九環寶帶光照地不如留君䨇頰紅
晩過五門
五門路四月乳鴉啼綠樹閒遊但喜日初長薄暑始知
春已去樓頭風高舞䨇旗畫角聲中日還暮馬蹄特特
無斷時去盡行人路如故
偶過浣花感舊遊戲作
憶昔初為錦城客醉騎駿馬桃花色玉人攜手上江樓
一笑鈎簾賞微雪寶釵換酒忽徑去三日樓中香未滅
市人不識呼酒仙異事驚傳一城說至今西壁餘小草
過眼年光如電掣正月錦江春水生花枝缺處小舟横
閒倚胡牀吹玉笛東風十里斷腸聲
豐橋旅舍作
我本山林人心期在塵表出門消底物兩屩萬事了羣
兒何足愠為爾常悄悄今朝山中路更喜相識少三义
市人醉爭席豐橋逆旅留饋食小婦梳髻高一尺梭聲
札札當戸織
芳華樓賞梅
素娥竊藥不奔月化作江梅寄幽絶天宫丹粉不敢施
雪洗風吹見真色出籬藏塢香細細臨水隔烟情脈脈
一春花信二十四縱有此香無此格放翁年來百事惰
惟見梅花愁欲破金壼列置春滿屋寶髻斜簪光照坐
百榼淋漓玉斝飛萬人辟易銀鞍過不惟豪横壓清臞
聊為詩人洗寒餓
過筰橋道中龍祠小留
江邊龍廟何年作白浪花中插朱閣朝暾漸上宿霧收
春氣已動晨霜薄我來倚欄一悵然蘆花滿空如柳綿
安得身為䨇白鷺飛上灘頭却飛去
二月十六日賞海棠
常年春半花事竟今年春半花始盛衰翁不減少年狂
走馬直與飛蝶競妍華有露洗愈明纖弱無風搖不定
莫放飄零作紅雨&KR1233;看倩笑臨妝鏡溪梅枯槁墮巖谷
山杏輕浮真妾媵欲誇絶豔不勝說縱欠濃香何足病
華燈銀燭搖花光翠杓金船豪酒興夜闌感事獨凄然
繁枝空折誰堪贈
通濟口
朝發嘉魚縣晩泊通濟口睡起喜微凉船窗一杯酒長
魚吹浪聲恐人巨黿露背浮奫淪今夕風生月復暗寄
語舟人更添䌫
懷成都十韻
放翁五十猶豪縱錦城一覺繁華夢竹葉春醪碧玉壼
桃花駿馬青絲鞚鬭雞南市各分朋射雉西郊常命中
壯士臂立綠絛鷹佳人袍畫金泥鳳椽燭那知夜漏殘
銀貂不管晨霜重一梢紅破海棠回數蕊香新早梅動
酒徒詩社朝暮忙日月悤悤迭賓送浮世堪驚老已成
虚名自笑今何用歸來山舍萬事空卧聽糟牀酒鳴瓮
北窗風雨耿青燈舊遊欲說無人共
憶唐安
南鄭戍還初過蜀朝衫與髩猶爭綠逢春飲酒似長鯨
醉裏千篇風雨速康安池館夜宴頻㶑㶑玉船搖畫燭
紅索琵琶金縷花百六十絃彈法曲曲終却看舞霓裳
嫋嫋宫腰細如束明朝解酲不用酒起尋百畆東湖竹
歸吳寂寞時自笑縱有詩情誰省錄今年二頃似可謀
去斸雲根結茅屋
乍晴風日已和汎舟至扶桑埭徘徊西村久之
十日風雨今日晴衰病忽減思閒行接䍦一幅烟霧薄
舴艋八尺鳧鷖輕亭亭孤墖遠天碧曲曲深巷斜陽明
數家茅屋門晝掩不聞人聲聞碓聲身似龐公不入城
東阡南陌餞餘生新年倘有豐年喜買酒漁村看太平
八月十四日夜湖山觀月
長空露洗玻璃碧紫金之盤徑三尺忽看擘地出人間
桂樹扶疎如淡墨攬衣獨立鏡湖邊風露萬頃秋渺然
開帆詎必入東海騎&KR1706;便可追飛仙冰壼玉瀣侵骨冷
醉看孤鸞舞清影夜闌歸舍人已眠却倩天風為吹醒
題少陵畫圖像
長安落葉紛可埽九陌北風吹馬倒杜公四十不成名
䄂裏空餘三賦草車聲馬聲喧客枕三百青銅市樓飲
杯殘炙冷正悲辛仗内鬭雞催賜錦
月中過蜻蜓浦
天光水色合為一舟出西城猶落日一規忽見寒璧升
萬頃坐歎溶銀溢哀哀姑惡訴何苦熠熠螢火光自失
葦低時見小艇過水響遥知大魚出銅壼玉酒我徑醉
短髮垂肩蓬不櫛緩篙遡月勿遽行坐待湘妃鼓瑶瑟
雨晴遊香山
雨打酴醿夜未拆一晴柳岸先飄雪我搖畫檝鏡湖中
碧水青天兩竒絶長歌縹緲雲不動横笛清悲竹將裂
悠然起舞影零亂卓爾四顧心激烈好山可隐輕捨去
故人已貴長乖隔肺渴生塵防酒興眼暈成花作書厄
平生所期無一遂獨有曠快相除折夜歸燈火閙湖邊
淡淡西邊一鈎月
秋懷
少時本願守墳墓讀書射獵畢此生斷蓬遇風不自覺
偶入戎幕從西征朝看十萬閱武罷暮馳三百廵邊行
馬蹏度隴雹聲急士甲照日波光明興懷徒寄廣武歎
薄福不挂雲臺名頷鬚白盡愈落莫始讀法律親笞榜
訟氓滿庭閙如市吏牘圍坐高于城未嫌樵唱作野哭
最怕甜酒傾稀餳平生養氣頗自許雖老尚可吞司并
何時擁馬横戈去聊為君王護北平
贈竹十韻
放翁小築湖西偏虚窗曲檻無炎天人間乃有真富貴
繞舍十萬碧玉椽連林娟娟泫清露高枝裊裊搖蒼烟
常憂俗客觸新粉屢戒園丁傷逸鞭凉生尊斝消午醉
聲撼窗扉驚晝眠春殘斸土得美茁氣壓卿相食萬錢
邇來作吏若墮穿每一夢到心悽然還家再見却惝怳
塵土何地從臞仙囊中幸藏餐玉法欲屏萬事相周旋
更當待月出東嶺坐石冷冷揮響泉
夜歸塼街巷書事
近坊燈火如晝明十里東風吹市聲遠坊寂寂門盡閉
只有烟月無人行誰家小樓欲惱儂餘響縹緲縈簾櫳
苦心自古乏真賞此恨略與梅曹同歸來空齋卧凄冷
燈前病骨巉巉影獨吟古調遣誰聽聊與梅花分夜永
探梅
我遊東村衝暮烟斷橋流水鳴濺濺欲尋梅花作一笑
數枝忽到拄杖邊高標元合著山澤絶豔豈復施丹鉛
定知曾授餐玉法不爾恐是凌波仙錦江賦詩忽萬里
蓬山把酒今三年相逢風味宛如昨人生何者非前緣
頗思取醉極清賞杖頭幸有百許錢但判插破烏紗帽
莫記吹落黃金船
夜聞湖中漁歌
夢回一燈翳復明卧聞湖上漁歌聲嗚嗚乍低忽更起
嫋嫋欲斷還微縈初隨缺月墮烟浦已和殘角吹江城
悲傷似擊漸離筑忠憤如撫桓伊箏放臣萬里憂國淚
戍客白首懷鄉情峽猿失侣方獨宿沙雁垂翅猶遐征
巴巫竹枝短亭晩瀟湘款乃孤舟横世間此恨故相似
使我百感何由平
追和王履道韻
小江之上千峰立潮回艇子爭來集飄風忽起白浪高
急雨横吹綠蓑濕歲豐斗酒纔百錢茆店無人驚醉眠
醒來徑入亂雲去異日出看東封年
秋樹
秋風一夜吹橋樹明日來看已非故吳中九月霜尚薄
落葉半隨飛鳥去老人心事感彫零只欲逢秋醉不醒
范寬用意真難解偏寫丹楓作畫屏
游昭牛圖
游昭木石師李唐畫牛乃自具所長出欄初聽一聲笛
意氣已無千頃荒客居京口老益困衣不揜脛鬚眉蒼
時時弄筆眼力健蹏角毛骨分豪芒我無沙隄金絡馬
拂拭此幅喜欲狂乞骸幸蒙優詔許置身忽在烟林傍
日落飲牛水滿塘夜半飯牛天雨霜俚醫灌藥美水草
老巫訶禁祓不祥願我子孫勤農桑願汝生犢筋脈強
碓聲驚破五更夢歲負玉粒輸官倉
題望海亭在卧龍絶頂
瑞龍千丈何蜿蜒蒼鱗翠鬛翔江邊路逢鏡湖乃下駐
翫珠不去知何年七州元帥擁畫戟全家終日樓居仙
霜笳一曲入銀漢碧瓦萬疊浮嵐烟其間望海最傑觀
疎豁坐占蓬萊先風雲變化几席上蛟鼉出没闌干前
手捫心房倚北斗眼中萬象俱森然尚書喚客共領略
遠方十里聞管絃從容賦詩出妙思超絶欲拍微之肩
坐中有客垂九十追逐無路空自憐夜闌客散公歸院
笙歌隱隱在半天向來老客今何處菱唱三更起釣船
楊萬里
泊冷水浦
前日放船湘口步約到衡州來日午五程一減作三程
謝渠江漲半篙清今日雨來三四五又閉疎篷聽暮雨
長年商量泊舟所雨外青山更青處
題太和主簿趙昌父思隱堂
西昌主簿如禪僧日餐秋菊嚼春冰西昌府舍如佛屋
一物也無惟有竹俸錢三月不曾支竹陰過午未晨炊
大兒叫怒小兒啼乃翁對竹方哦詩詩人與竹一樣瘦
詩句與竹一樣秀故山蒼玉搖綠雲月梢風葉最關身
勸渠未要思舊隱且與西昌作好春
曉泊蘭溪
金華山高九天半夜雪裝成珠玉案蘭溪水清千頃強
朔風凍作琉璃缸日光雪光兩相射病眼看來忘南北
恨身不如波上鷗脚指爲楫身爲舟恨身不如沙上雁
蘆花作家梅作伴折綿冰酒未是寒曉寒眞欲冰我肝
急閉篛篷擁爐去竹葉梨花十分注
上巳日予與沈虞卿尤延之莫仲謙招陸務觀
沈子壽小集張氏北園賞海棠務觀持酒酹花
予走筆賦長句
東風吹我入錦幄海棠點注燕脂薄不論風雨便宜晴
莫愁傾國與傾城半濃半淡晩明滅欲開未開最竒絶
只銷一線日脚紅頃刻千株開絳雪偉哉詩人桑苧翁
持杯酌酒澆豔叢坐看玉頰添醉暈爲渠一醉何須問
題徐載叔雙桂樓
遥憐天上桂花孤月中何不種兩株唐人此句眞絶唱
後來詩人半語無向來何夕秋風起吹脱廣寒雙桂子
落向君家樓閣前種玉開花今幾年清宵雙影寫窗戶
却兼月裏成三樹年年八月九月時黃金粟綴青瑶枝
秋風吹香入月去風回却帶天香歸容齋仙人爲作碑
誠齋老人爲作詩金蟇玉兔已傳誦莫問姮娥知不知
贈都下寫眞葉德明
我昔山林人不識或疑謫仙或狂客仰看青天不看人
醉裏那知青眼白一㩦破硯入長安素衣成緇綠髩班
上林麒麟著野馬滄洲鷗鷺綴孔鸞漢官威儀既不入
貴人樣灞橋風雪又不見詩人相不須攬鏡照清溪我
亦自憎塵俗狀葉君著眼秋月明葉君下筆秋風生市
人請畫即唾罵只寫龍章鳳姿公與卿肯來爲予寫衰
貌擲筆掉頭欣入妙相逢可惜遲十年不見詩翁昔年
少
林京兆寄贈五言以長句謝之
華亭沈虞卿惠山尤延之每見無雜語只說林景思試
問景思有何好佳句驚人人絶倒句句飛從月外來可
羞王公薦穹昊若人乘雲駕天風秋衣剪菊裁芙蓉暮
宿銀漢朝蓬宫我欲從之東海東西湖柳色二三月相
逢一笑冠纓絶醉呼和靖叫東坡一吸西湖湖水竭我
醉自眠君自顚路人往往指作仙此輩何曾識此樂識
與不識俱可憐别時花開今巳落思君令人瘦如鶴夢
裏隨君㩦酒瓢同登天台渡石橋瀑泉界天瀉雲窟長
松拔地攙煙霄與君聯句章未了帝城鐘動西峰曉海
風吹動珊瑚枝乃是先生寄我詩火雲燒江江水沸君
詩清凉過於水定知來自雪巢底恍然坐我天台寺
寄題廬山楞伽寺三賢堂呈南康太守曾致客
山房牙籖三萬軸六丁下取歸羣玉空餘坡老枯木枝
雪骨霜筋插雲屋楞伽老僧懷兩言作堂要與祠千年
只供清風薦明月不用秋菊兼寒泉江西社裏曾常伯
李家玉潤蘇家客倂遣巫陽招取來分坐廬山泉上石
丞相周公招王才臣中秋賞梅花
素娥大作中秋節一夜廣寒桂花發天風吹墮綠野堂
夜半瑶階丈深雪梅仙不知天尚秋只驚香雪點搔頭
笑隨玉妃照粉水洗妝同入月中遊晉公賞梅似賞桂
獨招子猷雪前醉明朝有客訴天公不喚香山病居士
題永豐劉伯英雙清亭
銀河一派天上來霜松萬本水際栽公幹作亭占佳處
攔住清風入窗戶醉餘綠綺膝上横學得松聲與水聲
更待九秋月亭午白玉壺中有新句煩君赤手雙拾取
朱熹
和李伯玉用東坡韻賦梅花
北風日日霾江村歸夢正爾勞營魂忽聞梅蕊臘前破
楚客不愛蘭佩昏尋幽舊識此堂古曳杖偶集僧家園
嵐隂春物未全到邂逅只有南枝温冷光自照眼色界
雲豔未怯扶桑暾遥知雲臺溪上路玉樹十里藏山門
自憐塵羇不得去坐想佳處知難言但哦君詩慰岑寂
巳似共倒花前罇
與諸人用東坡韻共賦梅花適得元履書有懷
其人因復賦此以寄意焉
羅浮山下黃茅村蘇仙仙去餘詩魂梅花自入三疊曲
至今不受蠻煙昏佳名一旦異凡木絶豔千古高名園
却憐冰質不自暖雖有步障難爲温羞同桃李媚春色
敢與葵藿爭朝暾歸來只有修竹伴寂歴自掩疎籬門
亦知眞意還有在未覺浩氣終難言一杯勸汝吾不淺
要汝共保山林罇
丁丑冬在温陵陪敦宗李丈與一二道人同和
東坡惠州梅花詩皆一再往反昨日見梅追省
前事忽忽五年舊詩不復可記憶再和一篇呈
諸友兄一笑同賦
江梅欲破江南村無人解與招芳魂朔雲爲斷蜂蝶信
凍雨一洗煙塵昏天憐絕豔世無匹故遣寂寞依山園
自欣羌笛娱夜永未要鄒律回春温連娟窺水墮殘月
的皪泣露晞晨暾海山清游記玉面衰病此日空柴門
相逢不敢話疇昔能賦豈必皆成言雕鐫肝腎竟何益
况復制酒哦空罇
次張彦輔賞梅韻
朔風萬里開雲屏清霜夜墜朝景晴南枝浩蕩正春色
凍蕊的皪含空明花邊偶對青銅鏡槁項不堪冰雪映
擁爐獨坐只悲吟振策出遊舒遠興暗香何處時一飄
行行復值最長條仰頭欲折渺誰贈滿意相思那得邀
極知異縣淹行李心賞未甘輕付畀石雄賦罷不相聞
秀野書來因舉似两翁句法爭新奇畫出疎影沉寒漪
幽探自出塵境外勝槩未許兒曹知祇今嚼蕊攀條處
他日重來記前度風臺月觀悄無言玉笛冰灘索同賦
嗟余衰懶倦將迎過眼紛紛無復情尚喜疎英窺水白
更憐落片點苔青興來亂插飛蓬首擬向君家醉君酒
酒酣耳熱莫狂歌布鼓雷門須縮手
題祝生畫
裴侯愛畫老成癖歲晩倦遊家四壁隨身只有萬疊山
秘不示人私自惜俗人教看亦不識我獨摩挲三太息
問君何處得此奇和璧隋珠未為敵答云衢州老祝翁
胸次自有陰陽工峙山融川取世界咳雲唾雨呼雷風
昨來邂逅衢城東定交斗酒歡無窮自言妙處容我識
為我埽此須臾中爾時聞名今識面回首十年齊掣電
裴侯巳死我亦衰祇君雖老身猶健眼明骨輕鬚不變
筆下江山轉蔥蒨為君多織機中練更約無事重相見
奉陪機仲宗正景仁太史期會武夷而文叔茂
實二友適自昭武來集相與汎舟九曲周覽巖
壑之勝而還機仲景仁唱酬迭作謂僕亦不可
以無言也衰病懶廢那復有此勉出數語以塞
嘉貺不足為外人道也
此山名自西京傳丹臺紫府天中天似聞雲鶴時降集
應笑磨螘空回旋我來適此秋景晏青楓葉赤搖寒煙
九還七返不易得千巖萬壑渠能專同遊幸有二三子
天畀此段非徒然梁郎季子山澤臞傳伯爰盎瀛洲仙
相逢相得要強附却恨馬腹勞長鞭黃華未知白雪句
畫舸且共清泠川回船罷酒三太息百歲誰復來通泉
(景仁數日屢誦此句)盈虚有數豈終極為君出此窮愁篇
復用前韻敬别機仲
君家道素幾葉傳只今用舍懸諸天屹然砥柱戰河曲
肯似落葉隨風旋奮髯忽作蝟毛磔浩氣勃若霄中煙
隱憂尚喜遺直在壯烈未許前人專武夷連日聽奇語
令我两腋風冷然初如茫茫出太極稍似冉冉隨羣仙
安能局促夜起舞下與祖逖爭雄鞭終憐屈賢惜往日
亦念孔聖悲徂川願君盡此一杯酒預澆舌本如懸泉
沃心澤物吾有望勒移忍繼鍾山篇
伏蒙秘閣張丈寵顧下邑并以長篇為貺降歎
之餘牽勉繼韻仰求斤削僭率皇恐
向來滅迹東山東閉門不問烏雌雄門前有路向塵土
两足未舉心先慵當時亦有車馬客此意欲說嗟誰同
窮居聊復追仲蔚篤論何必須劉龔平生故人子張子
相思安得長相從每勞書疏問生死坐想星宿羅心胸
幾年持節漢水上木牛流馬旌旗紅君王輟饋思頗牧
外庸且訖來朝宗因能過我紫霄下後乘載得珠簾櫳
蒼顔白髮應笑我曷不飽卧陶窗風開樽鵝池水清激
下馬醮石烟空濛須臾路轉山更好摩天巨刃排雙峰
少看銀河忽倒挂直欲跳下清泠中南臨匯澤共指點
縹緲貝闕浮珠宫公言平日愛登覽到此一洗羣山空
坐間為我出奇句不用遠寄南飛鴻上言雲泉足奇賞
下歎契闊歡相逄紛吾失脚墮世網乃有此會寧天窮
流光過眼驚昨夢舊約回首羞塵容明朝却上煙艇去
滅没萬頃追鳧翁
和彭蠡月夜汎舟落星湖
長占煙波弄明月此心久矣從誰說只今一舸漾中流
上下天光两奇絶回頭忽見西郭門尚喜蘇仙有遺烈
問予何事却回船塵土涴君頭上雪(首句全用蘇養直詩蘇舊居西門外)
(舟行望見其處)
題霜傑集
先生人物魏晉間題詩便欲傾天慳向來無地識眉宇
今日天遣窺波瀾平生尚有陶彭澤未肯輕為折腰客
胸中合處不作難霜下風姿自竒特小儒閥閱金匱書
不滯周南滯海隅枌榆連隂一見晚何當挽袖凌空虚
御選宋詩卷三十二
