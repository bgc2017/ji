欽定四庫全書
御選宋詩卷六十七
七言絶句四
孔武仲
入山
冠蓋成隂中路迴獨攜蓮社道人來千巖萬壑初相識
分付晴嵐面面開
直舍新闢西窗
幾歲榴花蔽曲隈繁隂初逼坐中來西鄰小檻如圖畫
偷入簾帷次第開
孔平仲
登賀園高亭
東武名園數賀家更於高處望春華深紅淺白知多少
直到南山盡是花
荆林館
古木森然滿驛庭繁隂凌亂月分明千枝萬葉誰拘管
攪作秋風一片聲
集于昌齡舍
一醉昏昏萬不知黃昏促席夜深歸明朝唯見家人說
昨夜歸時雪滿衣
榆錢
縷雪裁綃箇箇圓日斜風定穩如穿憑誰細與東君說
買住青春費幾錢
禾熟
百里西風禾黍香鳴泉落竇穀登場老牛初了耕耘債
齧草陂頭卧夕陽
米芾
登金山
插雲樓殿壓滄溟笑語風生伴暑清誰為抉雲開皎月
練飛雪卷看潮生
游湖洲
夜泛五湖霜氣清漫漫不辨水天形雖無織女支機石
且對嫦娥稱客星
垂虹亭
斷雲一葉洞庭帆玉破鱸魚霜破柑好作新詩寄桑苧
垂虹秋色滿東南
中秋登望海樓
目窮淮海滿如銀萬道虹光育蚌珍天上若無修月戶
桂枝撑損向西輪
壯觀亭
邀賓壯觀不辭寒玉立風神氣上干欲識謝公清興處
千山萬嶺雪漫漫
題泗濱南山石壁曰第一山
京洛風沙千里還船頭出汴翠屏間莫論衡霍撞星斗
且看東南第一山
賀鑄
東城送客馬上
向午孤煙起客檣一陂春水兩鴛鴦漁童解唱滄浪曲
應笑塵埃馬上郎
魏城東
短短宫牆見杏花霏霏晚雨濕啼鴉欲將今夜思歸夢
憑仗春風吹到家
東平周村驛觀臨川吳公題
頓轡揮毫墨尚新碧紗從此壁生塵可憐庭下長楊樹
猶有清隂待路人
泊舟永城寄京都朋遊
正西十里是青門橋下春流帶雨渾想見舊遊芳草合
有誰樓上與銷魂
將發永城題陳伯雋蒙軒
幾對春風把酒杯小舟臨發更徘徊四明狂客重來日
庭下榴花開未開
李氏池上
湖外西風吹雨絲半隨楊柳拂漣漪女郎偷折藕花去
沙上鴛鴦睡不知
阻風小孤山晩晴
小孤山下晚波恬委墮青鬟玉鏡奩借與彭郎作眉樣
西南初月正尖纖
斗峴山馬上
西來投策倦躋攀晚葉寒花一徑間盡日閒雲不留雨
斜陽還照隔江山
僧居對雨
簷雨濺濺滴砌沙綠叢深處一榴花小窗隱几俄成夢
堪笑無功飯後茶
平沙四繞護城隄小雨經旬不作泥似與幽人慰牢落
一雙白鳥隔牆啼
渡冷水澗投宿萬歲嶺
蕭蕭黃葉下清溝白鳥飛來故少留今夜行人短亭宿
小窗風雨夢漁舟
曉晴西郊馬上
夜雨蕭蕭徹曉聞不應為我埽塵紛弄鞭十里西郊道
但見青山納白雲
重遊梵行院
曉渡南岡五里松精廬未見已聞鐘門前拂地垂楊柳
埽淨秋來過馬蹤
同張漢求宿升中院西寮
僧閣窗扉學畫船青熒燈火對牀眠北風帶雪披簷竹
渾似瀟湘夜泊天
東城馬上
綵虹橋下水關東接畛園林狹逕通繁杏半開隨半落
短牆無計礙春風
平野堂重送江茂宗
東風南浦雨瀟瀟欲去行人不自聊誰道垂楊攀折苦
過春猶有最長條
題芭蕉葉
十畝荒池漲綠萍南風不見芰荷生隔窗賴有芭蕉葉
未負瀟瀟夜雨聲
吳門秋懷
吳門客髩再經秋城郭籃輿久倦遊平靜松江三萬頃
不應無處著漁舟
題流香亭
秋色朝來已十分遠山清瘦露雲根芙蕖昨夜驚風雨
葉葉流香有淚痕
王欽臣
試院題壁
蜀國相如最有詞武皇深恨不同時凌雲賦就還無用
寂寞文園意可知
古木隂森白玉堂老年來此試文章日斜奏罷長楊賦
閒拂塵埃看畫牆
張舜民
塗中
靈州城下千枝柳總被官軍斫作薪他日王關歸去路
將何攀折送行人
陳襄
和如晦桃
一色胚紅染露柯誰栽安石舊巖阿自嗟老大無心賞
不及流鶯管領多
過罨畫溪
五雲無處問新亭月裏乘舟夜半行不覺藤花相掩映
鄉人遥指畫溪名
攜家遊東園
紅墖寺前千頃稻青山門外百家村豐年米賤無公事
不惜時來倒一尊
中和堂木芙蓉盛開戲呈子瞻
千林寒葉正疎黃占得珍叢第一芳容易便開三百朵
此心應不畏秋霜
郭祥正
次韻和孔周翰侍郎
誰知北客與春期乍見山桃一兩枝却憶洛陽行樂處
賣花天氣晚晴時
漁船歸盡晚江空只有楊花罥細風多少春愁與春恨
為君都付酒杯中
金陵
洗盡青春初變晴曉光微散澹煙横謝家池上無多景
只有黃鸝一兩聲
漁者
從來生計託魚蝦賣得青錢付酒家一醉不知波浪險
却垂長釣入蘆花
再至汀洲倅宅南樓
樓外青山似故人雨餘山色靜無塵青山依舊人還老
一片離愁挂晚春
睡起
睡覺紗櫉酒尚醺老來詩句怯題春冥搜一夜添華髮
不認青銅鑑裏人
寄王丞相荆公
謝公投老宅鍾山門外江潮去復還欲買扁舟都載月
一身和影伴公閒
安北同登王園葆光閣
清風吹坐冷蕭蕭更有南溪透海潮白酒一尊須酩酊
荔支紅映碧芽蕉
院師旦希聖撤垣開軒而東湖仙亭射的諸山
如在掌上予為之名曰新軒盖取景物變態新
新無窮之義賦十絶句(錄四首)
羣山高下浸湖漘暝靄朝霞物物新驛道更穿東北去
青銅影裏看行人
一湖綠水當窗淨百里青山卷箔開只恐夕陽催客去
不嫌幽鳥趁人來
鋤去蒿萊地勢平開軒蕭灑瞰東城湖山變盡朝昏景
只欠青猿一兩聲
仙庭射的鬭崔嵬紫翠飄飄落酒杯更待春隂須一往
要看雷雨過湖來
次韻安止春詞
尋春行過古城東春氣先從海角通池草怯霜拳嫩綠
山桃迎日展新紅
一聽春聲只自悲山山相應鷓鴣啼却看花島尋花處
水上紅雲數片低
數行徙倚迎風柳幾樹參差照水花最惜去年梁上燕
會隨春色到貧家
又和
關關禽語弄輕風決決田流上下通行過小橋穿竹塢
山花時見一枝紅
訪隱者
一徑沿崖踏蒼壁半塢寒雲抱泉石山翁酒熟不出門
殘花滿地無行跡
謝陳昌國惠酒
欲瀉瓊漿洗我憂百壺分送不知休醉來一覺還鄉夢
看盡江南二十州
荔支
暑館風沉睡眼醒荔支新熟暗香生玉纖為剥紅綃顆
甘露初凝濕水晶
承天院清輝閣
一軒誰與寫清輝地近城闉却少知只待中秋夜深看
玉蟾低蘸碧琉璃
出清遠峽
軋軋孤舟兩㯭鳴悠悠山闊白沙平回瞻蒼峽來時路
只得銀潢半日行
雨霽小飲示曾令
嵐雲送雨一番涼把酒休言憶故鄉荔子鰣魚相伴熟
畫船槌鼓下靈羊
送王侃主簿棄官歸南城
紛紛嵐翠撲征衣滿酌離觴對落暉憶著故園心巳醉
更堪臨水送人歸
玉澗橋
橋名玉澗玉淙琤覆水松隂兩岸清野草已香仙露濕
客從此去問長生
出萬杉
禪庭欲别更遲遲猶戀西風灑客衣無力便分青嶂住
滿懷空帶白雲歸
追和杜牧之貴池亭
悠悠江水綠於苔楊柳迎風眼半開行客不如沙上雁
每逢春暖即知回
桐城青山裴山人枉步見尋興盡遽歸
門外青山是我山手攜笻杖只今還巖花落盡鶯啼嬾
紙帳孤燈夢亦閒
重題公純池亭
凭闌盡日看山色歌枕連宵聽水聲一點紅塵無入處
幾家池館近清明
曉
曉光初透玉玲瓏迥與真山意思同蒼翠正含煙霧濕
一峯先占太陽紅
雨
林林銀竹注潺湲迸玉跳珠亂壑間不惜倚闌襟袖濕
為君吟出雨中山
懷歸
黃鸝出谷鳴聲軟紫燕營巢意思和欲問江南近消息
落花飛絮向人多
笑
檀口微開皓齒香眼波浮動臉生光桃花未落燕脂淺
半颭春風半倚牆
訪華陽隱者
小徑斜分石磴通蕭蕭古屋隔杉松主人無事晝慵起
殘雪滿庭春未溶
峽石道中口占
淮日暉暉浴暖沙小橋斜見兩三家不知春色來多少
是處牆頭見杏花
香社院
重隂消散日車明社鼔村歌樂太平行過柘塘蕭寺宿
隔牆猶聽賣花聲
三月三日
一琖扶頭又半酣久無歸夢到江南桃花欲發杏花謝
細雨斜風三月三
楊傑
遥碧亭
幽鳥無心去又還迢迢湖水出東關暮雲留戀不飛動
添得一重山外山
太白桃花潭
桃花潭似武陵溪太白仙舟去路迷岸上踏歌人不見
年年空有鷓鴣啼
遊白雲山醉題僧壁
買得青山不用錢金沙門外草緜緜黃梅老令醉欲倒
擬借白雲今夜眠
山房枕上作
十里溪源尋未見忽逢茅屋白雲堆竹牀紙帳睡正穩
無奈野猿驚覺來
江公著
久旱微雨作
雲葉紛紛雨脚勻亂花柔草長精神雷車却碾前山過
不灑原頭陌上塵
楊蟠
時燕堂
吏隱盂城九十旬豐年日日是佳辰五壇芍藥齊教放
何處揚州更覓春
孔宗翰
題壁
屈指從來十七年交親零落一澘然嬋娟再見中秋月
依舊清輝照客眠
周燾
遊天竺觀激水
拳石耆婆色兩青竹龍驅水轉山鳴夜來不見跳珠碎
疑是簷間滴雨聲
蔡確
夏日登車盖亭
一川佳景疎簾外四面涼風曲檻頭綠野平流來遠棹
青天白雨起靈湫
紙屏石枕竹方牀手倦抛書午夢長睡起莞然成獨笑
數聲漁笛在滄浪
西山髣髴見松筠日日來看色轉新聞說桃花巖畔石
讀書曾有謫仙人
風搖熟果時聞落雨滴餘花亦自香葉底出巢黃口閙
波間逐隊小魚忙
來結芳廬向翠微自持杯酒對清暉水趨夢澤悠悠過
雲抱西山冉冉飛
章惇
玉光亭
千層懷玉對軒窗池上新亭見玉光祇此便堪為吏隱
神仙官職水雲鄉
曾肇
滁州北園池
長山漫刻金芝頌宫相空吟石竹詩事往歲深無處問
北園惟見孟家池
黃履
題淺沙泉
瀾低沙淺一泓寒雨不增深旱不乾要識有源為可取
餘波更向大江看
舒亶
夢入天台
天風吹散赤城霞染出連雲萬樹花誤入醉鄉迷去路
傍人應笑却還家
村居
水繞陂田竹繞廬榆錢落盡槿花稀夕陽牛背無人卧
帶得寒鴉兩兩歸
湖心寺
吹落清香縹緲風樓臺彷彿水邊紅人間誰是丹青手
畫取春湖細雨中
俞紫芝
歲杪山中
石亂雲深客到稀鶴和殘雪在高枝小軒日午貪濃睡
門外春風過不知
何耕
龍華大像盖冀國夫人所作因成絶句
慧性原從戒定熏百花潭水浣僧裙箇中力量真超絶
故老猶傳娘子軍
張景修
九月望夜與詩僧可久泛西湖
山風獵獵釀寒威林下山僧見亦稀怪得題詩無俗語
十年肝鬲湛清輝
李行中
賦佳人嗅梅圖
蠶眉鴉髻縷金衣折得梅花第幾枝嗅盡餘香不回面
思量何事立多時
龔程
偶題
月度疎櫺起更慵坐聽澄照五更鐘却思湖上西興急
風送山前萬箇松
王仲修
宫詞
雲嬌煙嬾雨初晴環碧風輕細浪生盡日黃鸝不飛去
萬年枝上聽簫聲
殿角風搖柳帶長御溝流水落花香雨來雙燕歸應早
先上珠簾十二行
玉闌萬朵牡丹開先摘姚黃獻御杯翠幕重重圍繞定
料應蜂蝶不曾來
宫槐御柳繞池亭水殿中間暑氣清珠網簾深塵不到
靜聞燕子引雛聲
太液池頭水浸雲綠荷搖曳露華新漾舟尋得雙蓮子
摘向金盤進聖人
玉簫聲裏酌玻璃風獵旍旗卷絳霓星渚月斜珠露重
銀河流水亦東西
樓臺雪霽晚隂隂珠網屏風御幄深和氣先春宫掖暖
鳳釵不用辟寒金
六曲屏風倚殿帷君王幾度欲題詩却宣學士書無逸
又賜沉香筆數枝
乘輿前殿退朝初玉案焚香午漏餘三省奏來祥瑞事
編排付與内尚書
銀河清淺夜縱横魚鑰傳呼鎖禁城試上紅樓三十級
凭欄好看月華生
下直歸來日未晡鳳盤錦幄卷流蘇紗籠粉壁無人到
挂起長康列女圖
月沉天角曉星明上直妝成趁五更昨夜宣徽初進曲
仙韶院裏未知名
黃庭堅
村居即事
小麥青青大麥稀蠶娘拾繭盈筐歸放牛薄暮古堤角
三四黃鶯相趁飛
牧童(七歲作)
騎牛遠遠過前邨吹笛風斜隔隴聞多少長安名利客
機關用盡不如君
漫成呈文潛
十年閉戶不作舞為君一整紅羅裙莫倚琵琶解寫怨
朱簾垂下阿誰聞
絶句
竹筍纔生黃犢角蕨芽初長小兒拳試尋野菜炊香飯
便是江南二月天
題伯時畫嚴子陵釣灘
平生久要劉文叔不肯為渠作三公能令漢家重九鼎
桐江波上一絲風
往歲過廣陵值早春嘗作詩云春風十里珠簾
卷髣髴三生杜牧之紅藥梢頭初蠒栗揚州風
物髩成絲今春有自淮南來者道揚州事戲以
前韻寄王定國
淮南二十四橋月馬上時時夢見之想得揚州醉年少
正圍紅袖寫烏絲
呈外舅孫莘老
九陌黃塵烏帽底五湖春水白鷗前扁舟不為鱸魚去
收取聲名四十年
從張仲謀乞蠟梅
聞君寺後野梅發香蜜染成宫樣黃不擬折來遮老眼
欲知春色到池塘
題惠崇畫扇
惠崇筆下開江面萬里晴波向落暉梅影横斜人不見
鴛鴦相對浴紅衣
題劉將軍雁
將軍一矢萬人看雪灑晴空碎羽翰乞與失羣沙宿雁
筆間千頃暮江寒
題花光畫山水
花光寺下對雲沙欲把輕舟小釣車更看道人煙雨筆
亂峰深處是吾家
和陳君儀讀太真外傳三首(錄二首)
梁州一曲當時事記得曾拈玉笛吹端正樓空春晝永
小桃猶學淡燕支
高麗條脫琱紅玉邏逤琵琶撚綠絲蛛網屋煤昏故物
此生唯有夢來時
夜發分寧寄杜澗叟
陽關一曲水東流燈火旌陽一釣舟我自只如常日醉
滿川風月替人愁
春近四絶句
閏後陽和臘裏回濛濛小雨暗樓臺柳條榆莢弄顔色
便恐入簾雙燕來
亭臺經雨壓塵沙春近登臨意氣嘉更喜輕寒勒成雪
未春先放一城花
小雪晴沙不作泥疎簾紅日弄朝暉年華巳伴梅梢晚
春色先從草際歸
梅英欲盡香無賴草色纔蘇綠未勻苦竹空將歲寒節
又隨官柳到青春
張仲謀家堂前酴醿委地
沉水衣籠白玉苗不蒙湔拂苦無聊煩君斫取西莊柳
扶起春風十萬條
上蕭家峽
玉笥峰前幾百家山明松雪水明沙趁墟人集春蔬好
桑菌竹萌煙蕨芽
酴醿
漢宫嬌額半塗黃入骨濃薰賈女香日色漸遲風力細
倚闌偷舞白霓裳
奉答李和甫代簡二絶句(錄一首)
山色江聲相與清卷簾待得月華生可憐一曲並船笛
說盡故人離别情
題陽關圖
斷腸聲裏無形影畫出無聲亦斷腸想得陽關更西路
北風低草見牛羊
病起荆江亭即事
閉門覓句陳無已對客揮毫秦少游正字不知温飽未
西風吹淚古藤州
登岳陽樓望君山
一川風雨獨凭闌綰結湘娥十二鬟可惜不當湖水面
銀盤堆裏看青山
秦觀
泗州東城晩望
渺渺孤城白水環舳艫人語夕霏間林梢一抹青如畫
應是淮流轉處山
春日五首
幅巾投曉入西園春動林塘物物鮮却憩小亭纔日出
海棠花發麝香眠
一夕輕雷落萬絲霽光浮瓦碧參差有情芍藥含春淚
無力薔薇卧曉枝
裌衣新著倦琴書散策池塘返照初翠碧黃鸝相續去
荇絲深處見游魚
春禽葉底引圓吭臨罷黃庭日正長滿院柳花寒食後
旋鑽新火爇爐香
金屋舊題煩鳦子蜜脾新採賴蜂臣蜻蜓蛺蝶無情思
隨例顛忙過一春
秋日
霜落邗溝積水清寒星無數傍船明菰蒲深處疑無地
忽有人家笑語聲
月團新碾瀹花甆飲罷呼兒課楚詞風定小軒無落葉
青蟲相對吐秋絲
四時四首贈道流(錄二首)
本是匡山種杏人出山來事碧虚君上清欲問因何事
請看先生十賚文
夜深樓上撥書眠天在闌干四角邊風拂亂雲毫髮盡
獨留璧月向人圓
題郴陽道中古寺壁
門掩荒寒僧未歸蕭蕭庭菊兩三枝行人到此無腸斷
問爾黃花知不知
納涼
攜杖來追柳外涼畫橋南畔倚胡牀月明船笛參差起
風定池蓮自在香
早春
黃金簌簌滿垂楊尚有春寒到畫堂酒力漸消歌扇怯
入簾飛雪帶梅香
秦覯
寄蘇子瞻(子瞻守杭守穎皆有西湖)
十里熏風菡萏初我公所至有西湖欲將公事湖中了
見說官閒事亦無
晁補之
新城塔山對雨
山外圓天一境開山頭雲起似浮埃松吟竹舞水紋亂
坐見溪南風雨來
竹枝草履步蒼苔山上孤亭四牖開煙雨濛濛溪又急
小篷時轉碧灘來
邨居即事
十載京塵化客衣故園榆柳識春歸深邨芳物無由覓
蝴蝶雙尋麥隴飛
題工部文侍郎周翰郭熙平遠二首
漁村半落楚江邊林外秋原雨外天誰倚竹樓邀大艑
天涯暮色已蒼然
洞庭木落萬波秋說與南人亦自愁欲指吳淞何處是
一行征雁海山頭
將别歴下二首
來見紅蕖溢渚香歸途未變柳梢黃殷勤趵突溪中水
相送扁舟向汶陽
鴛鴦鸂鶒繞漁梁搖漾山光與水光不管使君征棹遠
依然飛下舊池塘
晁說之
送張君玉赴江寧幕府
遠景樓高風月清酒酣要看筆縱横山川有待君知否
可是東坡賦不成
江聲洶洶雷霆峽山色蒼蒼雲雨臺白髮拾遺吟不盡
分留物色待君來
看花
春到人間得幾時可堪鵯鵊趣春歸不辭日去千回看
便恐風飄萬點飛
簿書
柳梢飛雪滿城風暖日催花爛漫紅詩興消磨渾欲盡
一春心事簿書中
午睡
漸覺銅壺刻漏遲捲簾花日弄晴輝午窗睡美無人喚
夢逐遊絲自在飛
雨中觀庭下梅
霏霏凍雨細無聲解洗梅花花上塵似與横枝借顔色
故應添我一分春
春近梅梢著意紅留花不發待春風籬邊一樹最佳處
半在冥濛煙雨中
偶成四首
鸞鏡無塵月影圓不須朱粉汚紅顔待傳京兆眉橅樣
剰寫春容入遠山
臉上桃花春自開眉邊柳色日全回遥知弄粉妝成晩
應待温郎玉鏡臺
樓上東風簾幕垂纖纖春筍弄妝遲玉籠鸚鵡知人意
催報花梢日影移
深深小閣夜籠香日上珠簾逗曉光為喚羅幃春睡起
翠盆添水試新妝
晁冲之
春日
隂隂溪曲綠交加小雨翻萍上淺沙鵝鴨不知春去盡
爭隨流水趁桃花
戲成
長夏軒窗倚碧岑人間塵土莫相侵榴花不得春風力
顔色何如桃杏深
題超化寺壁
曲池風定碧瀾平小白魚如鏡裏行水竹再來應識我
壁間不用更題名
過王立之故居
酴醿架倒花仍發薜荔牆摧石亦移此地與君凡幾醉
年年同賦臘梅詩
春晩圃田道中
度柳穿橋聽午雞一溝春水國門西行人不用傷心别
看取塵間萬馬蹄
和王立之臘梅
茅簷竹塢兩幽竒岸幘尋花醉亦知崖蜜已成蜂去盡
夜寒唯有露房垂
和新鄉二十一兄華嚴水亭五首(錄三首)
近市危樓通野寺隔溪高柳接京華蕩舟不怕風波急
看盡芙蓉十里花
渚蒲淅淅風猶急岸柳纖纖雨尚餘棲鷺宿鷗渾去盡
泝溪還有兩三魚
荷盖點溪三數葉藤梢遶樹幾千層投閒更與高人約
重抱琴來聽廣陵
張耒
偶題
屋角纖纖挂斷虹青蟬一噪起高桐天涯雲盡見殘日
林下雨餘來好風
謁僧不值
古寺人閒僧掩扉客來下馬解塵衣雙松帶月風蟬噪
高閣鳴鐘夕鳥歸
舟行
渡頭風雨晩生寒蓑笠漁翁坐釣船為問篷中有魚否
一雙新鱖出籠鮮
天寒野店斷人行晚繫孤舟浪未平半夜西風驚客夢
卧聽寒雨到天明
渡頭煙雨欲昏天灣畔枮桑繫客船風打篷窗秋浪急
一杯寒酒夜深眠
宿南山普濟院
閃閃青燈照薄帷幽人不寐自吟詩僧來邀我更深坐
待聽山風到樹枝
自上元後閒作
閶闔樓南粉署西舊時種柳長應齊如今冷落窮山縣
卧聽春風百鳥啼
寫情
人閒漏永報春歸日過簷牙夢未回隔夜雨飄梅蕊盡
入簾風捲柳花來
宿銅陵寺題
僧房秋夜月明天下馬擁裘人悄然老僧何事亦晨起
清磬一聲驚客眠
將之天長題新亭壁
新亭登眺解征鞍飛鳥悠揚雲意閒誰為塵埃無野興
故乘風雨看秋山
雲卷山光到眼前滿川搖落早秋天客來繫馬成何事
風雨寒窗一覺眠
楚城曉望
鼓角凌虛雉堞牢曉天如鑑絶秋毫山川搖落霜華重
風日晴明雁字高
感春
梅梢柳眼弄春嬌雲暖南山臘雪消近郭樵漁成野市
遠邨簫鼓隔溪橋
傷春
浮雲冉冉送春華怯見春寒日欲斜一夜雨聲能幾許
曉來落盡一城花
次韻王彦昭感秋
年來詩酒最關身滿酌休論薄與醇愁見洛陽秋夜月
無情偏照不眠人
塵埃容易點吳衣澤國秋來信息稀想見淮南初木落
秋雲秋水雁初飛
荒園
日暖風簷翻乳燕曉寒露柳囀流鶯荒園日日東風裏
吹盡閒花香草生
東海旅夜
蘭釭背壁影微微千里天涯客夢歸一夜海風聲不斷
曉來寒葉滿庭飛
立秋
西風嫋嫋木颼颼身在江湖北岸洲自古楚人詞最好
為君重賦竟陵秋
西軒
出架薔薇秀晚枝雨餘屋角理蛛絲可憐一夜秋風地
萬思千情鬭入詩
夏日
兩架酴醿側覆簷夏條交映漸多添春歸花落君無恨
剰得清隂恰滿簾
野水彎環夏木森青蟬晚噪碧雲深扁舟兩槳誰家子
萬里江湖此日心
風轉翻翻梧葉驚入簷白雨打窗鳴應將清絶酬無睡
穩聽空階半夜聲
題水閣
積雨荒池水欲平軒窗長夏有餘清公餘一枕滄浪夢
卧聽風荷受雨聲
題宣州後堂壁
我欲留春情不淺青春别我苦無情敬亭山下紅千樹
日日南風綠滿城
水仙花葉如金燈而加柔澤花淺黃其榦如萱
草秋深開至來春方已雖霜雪不衰中州未嘗
見一名雅蒜
宫樣鵝黃綠帶垂中州未省見仙姿只疑湘水綃機女
來伴清秋宋玉悲
漫呈无咎一絶
題扇燈前亦偶然那知别後遠如天去年醉舞看花處
獨聽琵琶却惘然
泊楚州鎖外
莫愁家住大堤邊朱閣青樓映暮川斜照清淮一梳月
晚妝相對鬭嬋娟
題洛尾亭
日出南山春霧收渾渾洛尾入淮流莫向行人贈楊柳
折將離恨入孤舟
洛尾亭邊淮汴交來波去浪恨迢迢無端更灑黃昏雨
吹作春愁不肯消
宛丘道中
日斜沙路馬翩翩故欲迎涼不著鞭誰解多情似新月
伴人歸去照人眠
淮隂道中
映日斷霞臨水盡出雲新月向人來野塘秋晩無行迹
點點黃花照水開
新春
水鄉清冷落梅風正月雪消春信通昨夜園林新得雨
杏梢爭放曉來紅
偶成
乍晴幽步踏斜陽殘潦青苔曲徑荒風擲落花填小塹
雨催芳草上空牆
福昌官舍後絶句十首(錄四首)
小園寒盡雪成泥堂角方池水接溪夢覺隔窗殘月盡
五更春鳥滿山啼
洛川春色幾時歸漾漾清流照翠微日暖雪消沙岸軟
鴛鴦相對不驚飛
不埽竹根藏筍茁旋培殘雪擁蘭芽為君更接櫻桃樹
付與春風換却花
清明山色到前簷漍漍溪流聚小潭一榻竹窗晴晝睡
依依春夢入江南
洛岸春行
溪上映人楊柳黃滿溪流水碧泱泱憑君莫向溪南望
春草春風能斷腸
南山晴翠入波光一派溪聲繞郭長最愛早春沙岸暖
滚風輕浪拍鴛鴦
清明日船中書事
清明不到旅人家乞火鄰船自試茶弄柳好風低作舞
夾船春浪細浮花
曉雨
綠滿園林紅已稀濕煙和柳共霏微誰家油壁春寒裏
獨輾天街曉雨歸
絶句
亭亭畫舸繫春潭直待行人酒半酣不管煙波與風雨
載將離恨過江南
曉雨
輕隂江上千峰秀小雨牆邊百草生唯有春禽慰孤客
曉啼渾是故園聲
聞鵯鵊
紙窗未白燭微明鵯鵊枝頭一兩聲却憶去年桃李後
淮陽旅舍聽殘更
自二月末苦雨寒食前一日始晴視園中花乃
殊不敗
春雲湛䨴弄朝暉清峭餘寒透裌衣最喜園花渾似舊
十分春色一分歸
絶句
風掉浮煙匝地回雨將濃翠撲山來晩涼樓角三吹罷
夕照江天萬里開
紺碧
紺碧遥空秋意生深簷當午暑風清老翁睡起支頤坐
初聽新蟬第一聲
御選宋詩卷六十七
