欽定四庫全書
御選元詩卷六十
七言律詩十八
明本
船居
世情何事日羈縻做箇船居任所之豈是畸孤人共棄
都緣疎拙分相宜漏篷不礙當空挂短櫂何妨近岸移
佛地也知無用處從教日炙與風吹
水光沈碧駕船時疑是登天不用梯魚影暗隨篷影動
鴈聲遥與櫓聲齊幾回待月停梅北或只和煙繫柳西
萬里任教湖海闊放行收住不曾迷
人在船中船在水水無不在放船行藕塘狹處抛篙直
荻岸深時打櫂横千里溪山隨指顧一川風月任逢迎
普通年外乘蘆者未必曾知有此情
一缾一盋寓輕舟溪北溪南自去留幾逐斷雲藏野壑
或因明月過滄洲世波汨汨難同轍人海滔滔孰共流
日暮水天同一色且將移泊古灘頭
山居
胸中何愛復何憎自媿人前百不能旋拾斷雲修破衲
高攀危磴閣枯藤千峰環繞半間屋萬境空閒一箇僧
除此現成公案外且無佛法繼傳燈
數朵竒峰列畫屏參差泉石暢幽情青茅旋㔶尖頭屋
黃葉頻煨折脚鐺雲合暮山千種態鳥啼春樹百般聲
世間出世閒消息不用安排總現成
見山渾不厭居山就樹誅茅縳半間對竹忽驚禪影瘦
倚松殊覺老心閒束腰嬾用三條篾扣已誰參一字關
幸有埋塵甎子在待磨成鏡照空顔
頭陀真趣在山林世上誰人識此心火宿篆盤煙寂寂
雲開窗檻月沈沈崖懸有軸長生畫瀑響無絃太古琴
不假修治常具足未知歸者謾追尋
水居
道人孤寂任棲遲跡寄湖村白水西四壁煙昏茅宇窄
一天霜重板橋低驚濤拍岸明生滅止水涵空示悟迷
萬象平沈心自照波光常與月輪齊
水邊活計最天然物外相忘事事便門柳每招黃蝶舞
岸莎常襯白鷗眠雨蒸荷葉香浮屋風攪蘆花雪滿船
不動舌根談實相客來何必豎空拳
縛箇茅菴際水涯現成景致一何奢野塘水合魚叢密
遠浦風高鴈陣斜道在目前安用覓法非心外不須誇
一聲鐵笛滄浪裏煙樹依依接暮霞
年晩那能與世期水雲深處分相宜茭蒲繞屋供晨爨
菱藕堆盤代午炊老岸欲隨添野葑廢塘將種補新泥
無心道者何多事也要消閒十二時
水國菴居最寂寥世塗何事苦相招去村十里無行路
隔岸三家有斷橋數點鴉聲迎暮雨一行魚影漲春潮
陳年佛法從教爛豈是頭陀嬾折腰
次韻瀋王題真際亭
高亭結構標真際體共雲林一樣閒山勢倚天忘突兀
水聲投澗自潺湲伽陀迥出言詞外海印高懸宇宙間
佇看凭闌人獨醒又添公案入禪關
梅花和馮學士海粟作
見非恍惚夢非神雪後霜前分外真疎影暗消三弄月
半聯淒斷獨吟人歲寒搖落孤根在江驛荒凉往事塵
碎嚼幽香清可挹玉奴無復更臨春
眼花落井眩雙神雪步迢迢見欲真澹墨畫圖横玉影
黃昏庭院倚闌人唾絨猶認窗間跡啼粉空餘鏡面塵
消得黃金鑄成屋年年雪裏貯芳春
水中仙子鏡中神夜夜相攜入夢真隴鴈哀殘埋玉地
朔風吹老弄蟾人寒添灞上雙眉凍愁壓江南幾屐塵
雪裏不嫌情味苦一枝占斷九州春
横影伶仃似有神半清淺處獨呈真數枝沖澹晩唐句
一種孤高東晉人上苑清房誰耐雪廬山玉峽肯蒙塵
是中天趣那能識惜被東風漏洩春
題金山寺
半江湧出金山寺一簇樓臺兩岸船月到中宵成白晝
浪翻平地作青天塔鈴自觸微風語灘石長磨細浪圓
龍化楚人來聽法手擎珠獻不論錢
行端
山居
山木交柯莎滿庭馬蹄且不汚巖扃篝燈對雪坐吟偈
擁裓遶泉行課經睡少每知茶有驗病多常怪藥無靈
金園一歲一牢落誰似孤松長自青
題飛鳴宿食鴈圖
年去年來無定年中郎何處有書傳影横薊北月連塞
聲斷衡陽霜滿天雨暗荻花愁晩渚露香菰米落秋田
平生千里與萬里塵世網羅空自纏
祖銘
南屏雨中
五月雨聲連六月南屏雲氣擁柴扉林巒有穴山精出
巖谷無人石燕飛詩句偶從行處得家鄉多在夢中歸
曉来杖策湖頭去春水溶溶没釣磯
次韻免原懷徑山
蒼蒼喬木五峰齊十載江湖憶舊棲丘壑芝蘭香霧上
金銀樓閣彩雲低秋風悵望遼天鶻夜雨悲凉冢上雞
但得閒身各安健會尋石壁灑新題
益
山居
亂流盡處卜幽棲獨樹為橋過小溪春雨桃開憶劉阮
晩山薇長夢夷齊尋僧因到石梁北待月忽思天柱西
借問昔賢成底事十年騎馬聽朝雞
自知疎拙不可變深入寒雲千萬層夜火晴收楓塢葉
午茶寒煮石池冰青林有雀安知鵠碧海非鵾不化鵬
從此世人尋不到亂山無路石稜稜
荒徑敧斜挂籊篷半籮紅粟倩溪舂山中有客見真虎
世上何人識假龍秋竹走箯穿斷石老藤行蔓上枯松
晩風斷送雲歸去誰打原西寺裏鐘
題徑山
攀蘿捫石上崔嵬為訪名師特到來碧眼望穿紅日際
青鞵蹋破白雲堆松濤振壑鳴天籟瀑布舂巖動地雷
好境自然塵世别何須海上覓蓬萊
清珙
閒詠
柴門雖設未嘗關閒看幽禽自往還尺璧易求千丈石
黃金難買一生閒雲消曉嶂聞寒瀑葉落秋林見遠山
古柏煙銷清晝永是非不到白雲間
溪淺泉清見石沙屋頭無角寄藤蘿夜深月下長猿歗
苔厚巖前少客過庭竹敧斜春雪重嶺梅消瘦夜寒多
寥寥此道非今古徒把甎來石上磨
優游靜坐野僧家飲啄隨緣度歲華翠竹黃花閒意思
白雲流水淡生涯石頭莫認山中虎弓影休疑盞裏蛇
林下不知塵世事夕陽常見送歸鴉
滿頭白髮瘦稜層日用生涯事事能木臼秋分舂白术
竹筐春半曬朱藤黃精就買山前客紫菜長需海外僧
誰道新年七十七開池栽藕種茭菱
細把浮生物理推輸贏難定一盤棋僧居青嶂閒方好
人在紅塵老不知風颺茶煙浮竹榻水流花瓣落青池
如何三萬六千日不放心身靜片時
法道寥寥不可模一菴深隠是良圖門前養竹高遮屋
石上分泉直到廚猿抱子來崖果熟鶴移巢去磵松枯
禪邊大有閒情緒收拾乾柴向地鑪
覺恩
虎丘寺
東西兩寺今為一有客登臨見斷碑剰水殘山王伯業
苦風酸雨鬼仙詩樓臺半落長洲縣簫鼔時來短簿祠
盤郢魚腸不知處轆轤千尺響空池
智寬
送王尚書轉漕還京
白髮蘭臺老鄭崇野人爭識舊乘驄青冥斧鉞來南國
碧海樓船駕順風夜指星樞天直北曉瞻雲氣日華東
趨朝正及端陽節細葛承恩出漢宫
送王景華道士之京
羽客思歸尺五天雙鳬直上紫雲端玉簫聲徹春空迥
寳劒光浮夜月寒夢入瑶臺香冉冉步趨青瑣佩珊珊
奉顔重進長生籙南極星迴太乙壇
文靜
天香室為定水見心和尚賦
天香蘭若倚高岑雙桂花開秋正深鶴唳空山凉月白
龍歸古洞碧雲隂一窗風雨高僧定滿壁珠璣好客吟
拄杖何時問幽寂旃檀林下遠相尋
懋詷
昨過定水獲觀中丞相君和見心禪師詩亦續
其韻
閒陪繡斧訪林墟丹桂飄香九月初濯足溪流山鳥近
論文香閣晚鐘疎禪翁愛客炊紅稻童子烹魚得素書
為問中興好消息江南忠傑有新除
處林
答定水堂上見心和尚
時危無計訪瀛洲何處山川可浪游天外羽書勞傳馬
江間戰艦起沙鷗正思蓮社香雲滿未覓桃源春水流
東望雙峰情似海乘槎擬欲共賡詶
照鑑
歸泉寺
憶别山泉歲月深暮雲秋草幾光隂鬢鬢盡換池邊影
少壯多移世上心舊逕林間無曲折前交座上總消沈
眼中唯有亭亭塔獨坐東峰第一岑
餘澤
送趙季文之湖州知事
日暮江南歌采蘋春風催起宦游人鷗邊水葉侵衣碧
馬首山花照眼新公子文章應獨步參軍案牘漫相親
也知伯仲能忠孝當上潘輿送喜頻
廣宣
玉山佳處以冰衡玉壺懸清秋分韻得秋字
故人一别知幾秋相逢談笑便登樓圍棋細說東山法
酌酒應為靖節留蓮葉秋深纔綠淨蓀花露冷尚香浮
界溪文物風流在不減當年顧虎頭
元本
富春歸隠圖為鐵雅先生賦
小橋流水隔紅塵亦有漁郎解問津要路只聞收壯士
好山還許住閒人每思李愿歸盤谷獨愛嚴陵老富春
便擬采芝歌隠曲白雲紅樹謾為鄰
泊雙井亭有感
凉飇微動水雲收鷗鷺無聲泊處幽露落梧桐雙井冷
月明砧杵萬家秋貪歡盡醉吳姬酒長往誰同范蠡舟
最憶多情鄭司馬琵琶和淚上江州
玉山草堂
每憶吳中顧野王門前溪水即滄浪寄來書法全臨晉
傳刻詩章已入唐翠竹碧梧歌鳳曲疎簾細簟坐漁莊
扁舟準擬來相訪稍待秋風八月凉
文信
送李提舉歸
白帝城邊落木秋峩嵋山上月如鈎少陵野老曾為客
太白山人舊所遊玉峽樓船煙雨暝錦官臺殿夕陽收
他年百丈牽江上訪子殷勤到孟州
自恢
書畫舫以春水船如天上坐老年花似霧中看
分韻得花字
綠波池頭書畫舫窗開晴日見梅花愛賢曾讀當時傳
好事嘗傳米老家座上酒甖傾臘蟻硯㘭書水滴文鼃
艱時會合須謀醉莫向空江歎歲華
送海上人還荆門
徧禮南朝古佛宫荆岑春去百花濃江通楚蜀波濤壯
山入湖湘紫翠重拄杖穿雲隨白鹿軍持分水浴蒼龍
欲知後夜相思夢月落猿啼滿竺峰
子賢
寄翠峰寺敏仲謙
敏公遥住洞庭西咫尺煙波路欲迷落日斷霞山疊疊
揚舲鼓枻風凄凄魚龍出沒隨潮上橘柚參差壓樹低
東崦人家更清絶也思來此作幽棲
至奐
寄玉山徵君
草堂風物靜朝曛春日題詩每憶君澗底松青疑過雨
山頭玉氣總成雲神鵬未展溟南翮天馬能空冀北羣
會見丹陽為内史笑揮白羽樹高勛
老去高情獨放歌新亭結構近滄波狎鷗泛渚知人意
稚子應門喜客過山色湖光春浩蕩碧梧翠竹雨婆娑
絶勝池上山公子醉著江東白鷺蓑
小徑升堂舊不斜幽居渾似杜陵家五株桃樹當春草
一帶溪流入浣花每自放船歌白苧也從漉酒脫烏紗
風流更憶瀛洲客應獻安期棗似瓜
春到江南野水濱絶憐幽事總相親風飄玉雪柳花落
雨濕琅玕竹樹新洗硯時時臨晉帖賦詩往往似唐人
向來為識江邨路此日過從莫厭頻
照
寄玉山主人
草堂東望白雲深主人愛書如愛金下榻每因揚執戟
得句長懷支道林松花滿樹可為酒竹筍隔簾成綠隂
我欲乘閒遠相過坐對石牀彈玉琴
寄楊廉夫
絶愛才多楊執戟家住東吳錦繡場姓字已知傳宇宙
玉堂新誦好文章畫船百丈牽春雨鐵笛一聲鳴鳳皇
海上相望千里隔尺書無便為君將
題玉山佳處
玉山青青青若蓮山中樓閣白雲連采藥相從赤松子
吹簫時約紫霞仙鮫人獻寳珠盈斗石壁題詩筆似椽
相去地無三十里會須騎馬草堂前
良圭
玉山草堂
傳道崑山有草堂風流不減百花莊窗前綠竹飛鸚鵡
井上高梧集鳳皇每想對牀延孺子近聞築室款支郎
乘閒亦欲攜樽酒雪裏清江泛野航
泉澄
玉山草堂
徵君家住玉山西雅集詩成每自題高爽只仝崔氏宅
風流不減浣花溪碧桃春露迷青鳥翠竹晴沙散錦鷖
聞道白雲泉上客近攜瓶錫寄幽棲
超珍
碧梧翠竹堂分韻得陽字
碧梧翠竹蔭高堂堂上張筵引興長上客凌風還解珮
美人傳令更飛觴簾櫳冉冉香微動星斗沈沈夜未央
黃菊紫萸應爛漫江南風景在重陽
良震
題定水見心和尚天香室
上界金銀開佛宫六時鐘磬度溪風空王晏坐寒巖下
天女散花明月中石几爐煙秋澹澹碧窗香霧曉濛濛
幾時乘興登鳴鶴與子夷猶桂樹叢
淨慧
題楊竹西高士小像
鶴立長身大布襦綠光瞳子雪眉䰅才名恥列三生後
文物看來兩晉無牛度玉關迴紫氣龍眠滄海抱遺珠
憑君更著東維輩畫作雲林五老圖
善行
送瞿慧夫上青龍鎮學官
丈夫求仕非無術只合明時作校官弟子日來供茗飲
先生時坐取琴彈澱山春樹簷前綠谷水秋風帳底寒
善舞不須愁地褊才名行且屬儒冠
志瓊
深秀亭暮春述懷
空庭雨濕聚華茵回首東風憶遠人玉砌香消行跡斷
雕闌吟徹别愁新樓臺半是前朝景桃李都承舊日春
歸燕多情還戀主銜泥雙拂畫梁塵
宗衍
秋興
一别空山舊草亭衣裳五見點秋螢沙沈短艇餘菰米
苔卧長鑱老茯苓弱水蓬萊那可到瞿塘灩澦不須經
歸帆早晚吳波裏嫋嫋凉風望洞庭
題趙松雪墨蘭
湘江春日靜輝輝蘭雪初消翡翠飛拂石似鳴蒼玉佩
御風還著六銖衣夜寒燕姞空多學歲晚王孫尚不歸
千載畫圖勞點綴所思何處寄芳菲
題仙山樓觀圖
琅玕珠樹隔煙霄仙子樓居積翠遥羽化夢驚玄鶴返
丹成身與白雲飄杖隨麋鹿山深淺釣掣鯨魚海動搖
想像虚無圖畫裏秦皇漢武若為招
子熙兩和詩寄再用韻以答
梁甫吟餘自荷鉏南陽非復舊門閭春愁亂逐楊花起
秋興頻將柿葉書水落楚江尋瘞鶴草荒吳苑問蒸魚
遠遊憶母還歸省安得雲萍有定居
次韻瑛石室謝事雪竇歸吳江
草堂舊在吳江上江水江花照眼明久客歸來渾似夢
比鄰相見不知名蓴香笠澤思張翰瓜熟青門憶邵平
一夜西風吹白髮挑燈因自賦秋聲
送友人游温台
天台鴈宕好林丘水竹風杉寺寺幽路轉山腰斜避石
渠通泉眼細分流經過遂欲留佳處險絶何須到上頭
八月錢唐望歸櫂江潮如雪倚江樓
寄李太無
不見能詩李謫仙東湖吟望兩經年丹光迥出青雲上
紫氣長臨碧海邊擬對椶衣論澗竹更留茅屋賦江蓮
疎鐘細磬匡山裏頭白歸來也自賢
惟則
遊茅山雲林清遠之館
華陽有客似重來新見雲林别館開寒日半巖松鶴起
腥風萬壑雨龍回琴牀流露滋瑶草丹鼎飛春上玉梅
居者未知清且遠人間咫尺望蓬萊
廷塤
題徐良夫畊漁軒
海内黃塵沒馬深林間雲氣護遥岑蘿窗竹峙千竿玉
苔徑花明萬樹金酒熟山瓢留客醉茶香石鼎共僧吟
也知風致多清絶短櫂何時一再尋
可繼
謝良夫惠茶
欲譜茶經喚陸郎三泉何事水湯湯金芽尚帶先春露
玉髓空遺舊日香清苦家風搜肺腑亂離符䜟說旗槍
閉門讀罷先天易驚覺王孫出醉鄉
法智
泊安慶城
浮圖高出暮雲低雉堞連隂碧樹齊茅屋人家兵火後
樓船鞞鼓夕陽西大江千里水東去明月一天烏夜啼
欲酹忠魂荒塜外白楊秋色轉凄迷
大訢
萬歲山
蜿蜒金翠倚青冥虚谷時傳萬歲聲葆羽毿旓雲氣濕
玉龍鱗甲夜寒生關河拱挹皇居壯宫殿深嚴聖慮清
自愧山林麋鹿性也隨鵷鷺到承明
高彦敬尚書墨竹
西域高侯自愛山此君冰雪故相看蒼梧帝子秋風淚
翠袖佳人日暮寒妙處寧論鐵鈎鎖深情莫報翠琅玕
誅茅何處隂崖底靜看梢頭玉露漙
送郭幹卿學士赴奎章閣次趙魯公韻
歲宴俄聞上國行安車可是暮年情早朝翠霧霑衣濕
夜直銀河入座清社稷憂勤霜鬢短江湖歸夢釣絲輕
相攜不盡丁寧語歌斷驪駒白下城
短褐寧陪衣繡行相忘道術愧深情光分玉樹精神合
氣肅金盤沆瀣清孤鳳遠歸阿閣晚六鼇浮去五山輕
微蹤亦與扁舟約煙水南詢第幾城
次韻王繼學侍御金陵雜詠十首(錄二首)
東窗看山
微茫翠浪瀉青瑶木末斜分鳥道遥雲斂江亭初過雨
月明津樹欲生潮崖根橘柚知誰種磵曲茅茨許共樵
不羨東山攜妓看堆盤鱠玉映紅綃
賞心亭
碌碌從人媿抱關賞心應共鶴飛還孤舟野水東西渡
落日長淮遠近山神鼓乍喧香霧合賓筵初散綠隂閒
相思咫尺長相隔一似河流九曲灣
次韻薩天錫臺郎賦三益堂芙蓉
華開未覺早霜殘留伴仙人酒半闌翡翠巢空秋浦淨
落霞飛盡暮江寒玉真對月啼雙頰楚袖迎風舞七盤
持向毘耶聽說法病翁元作色空看
次韻王伯循僉事將上江東留别
江南江北白雲秋隨分高情且宦游醉著氍毹歸月下
夢披葭葦釣槎頭光生玉宇秋先見氣肅銀河夜不收
明日繡衣終遠别看山不盡更登樓
善學
紙帳
一團虚白墜輕柔護我禪林分外幽身在芸暉堂上卧
神於銀色界邊遊素雲助暖春常在霽月凝光夜不收
好是枕邊蝴蝶遶梅花有夢到羅浮
道中望靈峰寄秦上人
海門煙霧日沈東曙色濛濛帶雨風古寺半空丹壁裏
幽林一望畫圖中雲堆鶴夢松聲細石近龍泉水眼通
勝覽江山觀未足寫生留寄梵王宫
大圭
王丞石泉
白石藂藂屋上山泉聲一道碧雲間十分如練月同色
萬古不痕天照顔靜夜竹齋知雨意清秋茶鼎共僧閒
甘寒可濯功名念公子青袍鬢未斑
曇塤
次韻答慈元恕
茅堂住在清江曲瀟灑渾無俗客過流水自懸舂藥碓
落花閒度煮雲窩不躭元石三年酒只賦梁鴻五噫歌
退食歸來塵事少舊游回首隔風波
答定水堂上和尚次韻
兵塵十載暗滄洲矯首東南憶舊遊夜壑松濤驚别鶴
春江柳色映眠鷗天香滿室澄還寂澗水涵空湛不流
車馬擁門多慕道雲興百問若為酬
金山寺
崢嶸兩岸市㕓開愛静人尋此處來水底有天行日月
山中無地著塵埃塔擎燈影明雲杪船載鐘聲出浪堆
自信平生有仙骨好風吹上妙高臺
送王宗禮尚書趣運還京
轉海雲濤萬里賖長風指日望京華南州已入諸侯貢
北極初回奉使槎内燕宫花迎馬酒御溝官柳拂龍沙
從容好奏安時策還見車書混一家
智圓
送僧還四明
遠移瓶錫秣陵城又逐秋風過四明白石清泉尋舊約
碧雲紅樹動離情路從朱雀橋邊去舟自丹陽郭裏行
惆悵客中頻送客更堪疎柳暮蟬聲
文藻
答定水和尚
西江一派接天流浩浩東南日夜浮寳地珠宫金氣爽
神山碧海玉壺秋翰林雲錦時相寄覺院麟龍日共遊
猶有凌霄遺業在未應定水得淹留
芳林幽谷混漁樵國士筵中肯赴招天上簡書何絡繹
雲深島嶼自岧嶤詩篇每向閒邊寫香篆常於定後燒
宗社人材還可數惟公玉立聳巖標
元旭
次韻答定水見心和尚
胷次由來貫九流已將富貴等雲浮一溪春水蒲芽綠
滿室天香桂子秋投老河山成獨往題詩小朵憶同遊
即今海内風塵暗且向林泉好處留
白髮蒼顔谷口樵美人不見誰能招獨客春深但惆悵
雙峰日落空岧嶤貝章早起焚香讀金粟秋蒸埽葉燒
文采風流有如此雲霄何必羨杭標
淨昱
題丹山
白水丹山何處看清暉亭上一凭闌半空積翠三台近
萬丈飛流五月寒仙女吹簫來洞口山人采藥出雲端
我身亦是鄰峰鶴來往相從總不還
員怡然
借琴
桐梓年深半裂開嶧陽道士獨憐才細磨蛇腹秋風起
輕鑿龍池夜雨來此日銘邊重注字當年爨下欲成灰
何時試鼓陽春曲預拂空山小石臺
月中桂
霜風吹老桂婆娑輪滿旁枝長漸多萬古秋香懸宇宙
一株晴影照山河雲間銜子無黃鶴天上看花有素娥
折向人間應不識九重清露濕鳴珂
元
客中除夕
瞬息光隂赴壑蛇遲留此夕上天涯三更孤枕兩年夢
四壁一燈千里家是處送窮驚爆竹巡簷索笑看梅花
明朝甲子頒新歴飲後屠蘇莫歎嗟
若舟
館娃宫
白晝娃宫宴未旋東風吹下越來船捧心方妒三千女
嘗膽誰知二十年花暗屧廊蜂蝶困草深香徑鹿麋眠
憑闌一段傷心事都在西山夕照邊
古愚
題海雲亭
目前多少古今情盡在太湖湖上亭舸艦浮空雲葉亂
屬鏤沈水浪花腥一杯瀲&KR1527;吞雲夢數點蒼茫認洞庭
明日慧山曾有約又攜茶鼎汲清泠
玉峰
北固山
獨上危樓眼倍明無端風景動吟情小窗近對金山寺
曲路斜通鐵甕城山色四時當戶綠波光萬頃接天清
箇中若許容吾宿坐聽江流半夜聲
善觀
北固山
最愛招提景物饒朅來乘興陟山椒層雲縹緲青冥外
狠石瓓斑歲月遥一帶雲連京口樹滿帆風送海門潮
天然圖畫真竒絶分付良工子細描
性嘉
北固山
十載摳衣登此樓江山有待我重遊景多人立海東面
天近鳥飛雲上頭雨過煙巒翠屏曉月明冰塹鏡奩秋
世間無限丹青手誰寫蓬萊第一洲
茅山遊僧
謁張外史
久聞方外有神仙只住華陽古洞天花徑不曾緣客埽
石牀今許借僧眠穿雲去汲燒丹井帶雨來耕種玉田
一自茅君成道後幾人騎鶴下蒼煙
何節婦賀氏
齧指血題詩
涇渭難分清與濁妾身不幸厄紅巾孤兒尚忍更他姓
烈女何曾嫁二人白刃自揮心似鐵黃泉欲到骨如銀
荒邨日落猿啼處過客聞之亦愴神
胡烈女妙端
題壁
弱質空懷漆室憂搜山千騎入深幽旌旗影亂天同慘
金鼓聲搖鬼亦愁父母劬勞何日報夫妻恩愛此時休
九泉有路還歸去那箇雲邊是越州
馬彦竒妻盛氏
詠梅
古枝點點類璚瑰不假天工為剪裁月夜孤標憐晚景
冰溪瘦骨絶塵埃寒香潠血魂難返貞節凌霜志莫回
桃李未曾爭豓冶半窗疎影自徘徊
万俟蕙柔
題夀沙驛壁
夫官湖右妾江東三載孤幃日夕空葵萼有心終向日
柳花無力苦隨風兩行血淚孤燈下萬里家鄉一枕中
鴈到衡陽身即返有書難倩子卿鴻
王嬌紅
記懷
情緣心曲兩難忘夢隔巫山蝶思荒春思嬾隨花片薄
愁懷偏勝柳絲長金鬆瘦削腸堪斷珠淚闌珊意倍傷
人自蕭條春自好少年空爾惜流芳
一點芳心冷似灰蘭幃寂靜鎖塵埃幾時閨思多慳澀
昨夜燈花又浪開夢裏佳期成慘澹想中顔色苦疑猜
芙蓉帳小雲屏暗一段春愁帶雨來
咫尺天涯一望間重簾十二擁朱闌斷腸芳草連天碧
作惡東風特地寒籠裏飛禽堪再復盆中覆水恐難乾
落花舞絮春如水下却珠簾不忍看
屈指光隂又隔春朱顔枉負一生身情牽相喚鶯聲細
腸斷無端草色新露帳銀牀初破睡舞衫歌扇總生塵
幾回惆悵空悲歎祇為無情薄倖人
鄭氏允端
碧筒
主人避暑開芳宴輕折荷盤當酒罍半朵斷雲擎翡翠
一江甘露瀉玫瑰胷中爽氣飄飄起鼻底清香拍拍回
可笑狂生楊鐵篴風流何用飲鞵杯
紅指甲
鳳花染就玉纖纖别是風流幾種看鸞鏡勻脂丹髓濕
鵲鑪添火綵雲寒封題錦字春無限彈淚香閨血未乾
報道金欽斜插處落紅飛上髻雲端
葉正甫妻鎦氏
寄衣
不隨織女渡銀河每到秋來幾度歌歲歲為君身上服
絲絲是妾手中梭剪刀未動心先碎針線纔縫淚已多
長短只依元式樣不知肥瘦近如何
蘇小卿
題金山寺
憶自當年拆鳳皇至今消息兩茫茫蓋棺不作横金婦
入地當尋折桂郎彭澤曉煙迷宿夢瀟湘夜雨斷愁腸
新詩寫記金山寺高挂雲帆上豫章
范秋蟾
達元帥詩
江頭沙磧正交舟江上人懷百戰憂力屈杲卿生罵賊
功成諸葛死封侯波瀾洶洶鯨横海天地寥寥鶴怨秋
若使臨危圖苟免讀書端為丈夫羞
劉侍史
九日過上都
瘦馬行吟萬壑中浮萍身世幾西東山空雨洗千崖翠
酒薄顔添半面紅滿逕荒叢摧夕露一庭黃葉走秋風
今朝又是重陽節流落天涯愧老翁
孔進士
賈島遺菴
亂峰青抱石溪寒中有詩人獨倚闌夜月龕燈曾禮佛
秋風驢背偶驚韓殘碑剥落苔封篆古寺荒凉草壓壇
我有新詩吟未穏推敲相憶路漫漫
施翰林
偶題西藍
亭下紅蕖次第開翠淪溶漾絶纖埃林疎忽見遠山出
竹密不妨清吹來雲水卜居心未遂簿書堆案首慵迴
晚凉益快披襟興便欲援毫賦楚臺
倪公
經遊石門山
春雲醉日不成霞沙上刺桐三兩花白馬錦韀霄漢客
綠隂茅屋野人家浮生有酒且同醉公事勞人何用嗟
頗覺三農了征税藝麻薅麥足生涯
無名氏
美人紗帶
滿眼春嬌倚繡牀玉鈎新綰藕絲長鴛鴦機上舒晴雪
翡翠簾前蹴曉霜拾翠不知羅韤潤踏花猶隔繡鞵香
幾回暗憶吹簫侣背立東風詠鳳皇
仙壇
碧壇纛影蔭龍蛇騎鶴歸來棗似瓜仙女風前飄玉屑
道人天上剪雲霞寒潭六月猶無暑老木千年尚有花
采藥青童來借問蒼烟起處是誰家
鶴夢
九臯寒冷寂無聲一覺仙遊夢更清風過松巖酣未醒
煙生茶竈倦還驚青田月下家千里赤壁舟中夜幾更
香暖紫芝方睡足莫教琴上玉絃鳴
鴈字
故國霜前省舊遊夕陽影裏見銀鈎都將塞北千年恨
寫破江南萬里秋一畫如真横遠漢數行帶草落平洲
傳書莫到秦淮上明月蘆花客正愁
破屋
一番風雨一番顛捲我書齋屋頂穿紅日透光來枕上
白雲拖影到牀前小鐺煮茗烹明月古硯濡毫蘸碧天
寒士夜來讀周易燈光直射斗牛邊
梅花燈籠
翠節玲瓏玉骨凉分明照見鐵心腸一挑銀燄勾春色
萬點金錢散野芳帶月横窗疎弄影篩金滿地暗生香
幾回引馬歸來後青鳥無聲更漏長
櫓
斲木為竿駕客舟翩然快我下中流雙龍影落湘江晚
百鴈聲傳楚岸秋素練撥開波浩渺黃金攪碎月沈浮
長灘鷗鷺多如雪一路驚飛不敢留
焦山
江上峰巒擁翠濤神仙曾此挂丹瓢中流坐席雲常護
六月樓臺暑自消樹色遠迷淮甸雨鐘聲遥帶海門潮
天開圖畫非人世一葦相過不待招
訪樵隠不遇
想是朝真去未回空教人久立丹臺冰盤露冷生瓊屑
玄圃春深長碧苔巖下響知松子落洞中香是竹花開
拍闌一笑欲歸去海闊天高鶴不來
安南王陳光昺
送天使張顯卿
顧無瓊報自懷慙極目江臯意不堪馬首秋風吹劒鋏
屋梁落月照書菴幕空難住燕歸北地暖愁聞鴈别南
此去未知傾蓋日篇詩聊贈當高談
安南國王陳益稷
大明殿侍宴
班陪玉筍侍紅雲日表熙熙瑞氣温萬派朝宗滄海闊
衆星環拱紫宸尊雍容湛露歌詩什髣髴鈞天入夢魂
孤蘖秋毫皆帝力願殫忠赤報深恩
駕畋柳林隨侍
仙仗平明擁翠華景陽鐘發海東霞千官捧日臨春殿
萬騎屯雲動曉沙白鷂韝翻山霧薄黃龍旗拂柳風斜
太平氣象同民樂南北梯航共一家
送元明善赴京
江流脈脈草離離黃鶴磯頭酒一巵報國寸心憐我老
論交半面識君遲正當重鼎調梅日又是長亭折柳時
滿載詩書歸路穏鳳城依約更相期
送李龍川平章赴闕
雪滿長亭酒滿斟楚山千疊水千尋梅青半識平生面
桐老相知太古心鴈影南樓孤月冷馬頭北闕五雲深
二毛越叟情無限獨向南窗袖手吟
駐馬渡頭
大别山頭漢口前吳王磯下沔城邊立殘秋水隔灘鷺
噪落夕陽何處蟬赤壁冷煙消魏卒黃州澹月照坡仙
英雄瀟洒名俱在我愛狂吟不媿天
鄂館書懷
蕭然孤館起凄風半壁青燈照病容滴碎秋心窗外雨
敲殘曉夢枕邊鐘衡陽鴈斷三千路巫峽猿啼十二峯
不盡關山回首處暮雲疊疊水重重
秋晚睡覺
海水盈盈漏轉籌霜風吹角出譙樓夢殘澹月五更曉
心遠孤雲萬里秋玉帛幾年賓上國詩書半出老中州
平生事業渾如昨無奈青燈照白頭
謝青宫賜酒
黃封星使控麒麟騰踏高風拂路塵仙醴釀成天上露
宫壺分賜臘前春恩沾南紀波濤闊氣轉東皇草木新
拜徹雍容歌既醉遥瞻鶴禁喜津津
上都回宿赤城站
塗山執玉會諸侯宴罷回程宿嶺頭白海雨來雲漠漠
赤城秋入夜颼颼皇圖萬里乾坤闊客路幾年身世浮
驛吏驚呼詩夢破一聲雞唱隔雲州
安南武威公段福
翠華臺扈從詩
叨從萬乘陟蘭峰一片青螺起梵鐘日影仗霞祥彩徧
花明輦路景光重天戈肅肅參巖竹仙樂泠泠響澗松
佇看玉毫明海國朱旗揮霍擁蒼龍
驃信
陟靈峰記興
遥望靈峰壯大邦攀遊陟嶺過清江日輝花影霞舒院
風襲爐煙霧透窗谷口嬌鶯吟對對闌間粉蝶舞雙雙
追尋不但憐芳興將極基圖建法幢
輔義公陳秀峻
登岳陽樓
樓高百尺倚雲端扶病登臨試一看望眼直窮燕塞遠
吟腸須貯洞庭寬烏沈谷口千林暝龍戰波心六月寒
多少羇懷無處話平蕪漠漠水漫漫
安撫賴益巋
元日朝會
聖日垂光被越南驛亭官柳許停驂車書今混四方一
冠佩咸呼萬歲三香唾翠雲龍闕潤酒翻金海鳳簫酣
羣臣舞蹈天顔近眷顧恩深雨露涵
賡參議許公詠東山飄然樓詩
秋興亭前月去時滿樓山色索新詩心如柳絮沾泥早
身似蓮花出水遲經卷已輸居士樂酒樽宜與可人期
倚闌看遍郎湖景塵俗紛紛總不知
少保丁公文
陳郎中剛中自交阯還朝以詩餞行
使星飛下擁祥煙不道﨑嶇路九千雙袖拂開南海瘴
一聲唱破下乘禪妙齡已出終軍上英論高居陸賈前
歸到朝端須為說遠氓日夜祝堯年
盛熙明
遊補陀洛迦山
驚起東華塵土夢滄洲到處即為家山人自種三珠樹
天使長乘八月槎梅福留丹赤如橘安期送棗大於瓜
金山對面無言說春滿巖前小白花
御選元詩卷六十
