欽定四庫全書
御選宋詩卷三十七
五言律詩三
蘇轍
寒食遊南湖
遶郭春水滿被堤新柳黃官池無禁約野艇得飛揚浪
泛歌聲遠花浮酒氣香晚風歸棹急細雨濕紅妝
次韻子瞻飲道者院池上
雨氣涼侵殿河流滲入池黃粱瀹魚子白酒瀉鵝兒風
細初生袖塵清免汙眉郊行不易得拂壁看題詩
雪後小酌贈内(乙酉正月九日)
薄雪為燈止和風應節來出遊吾已懶小酌意難裁竹
徑泥方滑菁畦凍欲開細君憐老病加料作新醅
次韻李簡夫秋園
秋色豈相負小園仍有花繞欄吟落日拾徑得殘葩菊
細初藏蝶桐疎不庇鴉遊觀須作意霜雪僅留槎
題李簡夫葆光亭
逕草侵芒屩庭花墮石臺小亭幽事足野色向人來坐
上烏皮几牆間大瓠罍老成無不可談笑得徘徊
九日三首(錄一首)
昔忝衣冠舊今從野老遊籬根菊初綻甕面酒新芻不
負重陽節都無舉世憂人生定誰是萬事本悠悠
南堂新甃花壇二首
亂竹侵紅藥病花羞晩春移根近談笑得土長精神榮
悴非由爾芬芳止為人庭西井泉好汲灌每躬親
老木不忍伐横枝宜少除根基漸有託雨露稍分餘生
意初無損開花終自如他年諸草木成就此幽居
移竹
牆隂竹蒙密板築念相妨欲補園東缺欣乘雨後涼三
年生筍遍一徑引風長但恐翁彌老笻枝懶復將
將出洛城過廣愛寺
寺古依喬木僧閒正暮年為生何寂寞愛客尚流連虚
牖羅脩竹空廚響細泉坐聽談往事遍識洛中賢
覽輝亭
城裏最高處坡陀見一城山多來有緒江遠靜無聲歌
吹風前度樓臺雨後明風光同楚蜀聊此慰平生
題方子明道人東窗
閉門何所事毛髮日青青齒折登山屐塵生貰酒瓶調
心開貝葉救病讀仙經定起無人見寒燈一點星
蔣之竒
和祕閣曝書會詩
宴豆追儒雅簪纓盛禮容中天開璧府左海見鼇峰汗
簡陳三館緗圖煥九重紫微才思敏十吏筆能供
錢勰
和閣老舍人曝書會詩
天禄圖書府芝籖歲曝頻旛經窮藏室賜會集儒紳顧
陸高標好鍾王妙入神可無慙俗吏來預石渠賓
孔武仲
旅枕
旅枕春風底翛然一夢驚漏移清禁遠天入小窗明桂
玉梁園費山椒楚客情蕭條過百五猶有賣花聲
夏晝
落花寧是穢啼鳥不為喧野水從侵道青山任塞門吏
身閒似隱官舍靜于邨開卷何嘗讀風來只自翻
孔平仲
寄題蕭文照閣
虚明敞高閣清淺對方塘軒冕忘懷久江湖寓興長紅
蕖開細雨白鳥下殘陽不挂人間事逍遥自一鄉
至城東作
出郭二十里依山八九家茅岡風卷燒土井雨推沙凍
蝶依殘菊幽禽立臥槎路邊桃李木猶發小春花
馬上口占
澗底泉初動山頭雪尚深凍條桑破眼燒地草抽心搖
落殊非昔芳菲想自今浮雲多意思已解作春隂
折柳亭
楊柳已藏鴉高亭望物華平時常送客此日自離家别
酒杯何滿征途日欲斜醉行三十里春思滿鸎花
冬夕即席作
燭滴緋桃淚香蟠春蚓灰酒花隨煖聚酥蘂帶寒開自
有清歌送惟愁畫角催隔簾凝曉色雪壓數枝梅
米芾
揚州
東風何索寞帶雪入揚州尚想遺釵雀重觀上玉鈎真
同一夢覺空憶十年遊邂逅逢孫楚酣歌慰滯留
江臯晩泊
柳色倚舟晩醉餘雙眼醒水光涵一氣星彩動圓靈炯
炯月初下翛翛風更泠遠山横秀碧淡墨說吾經
將之苕溪戲作呈諸友
松竹留因夏溪山去為秋久賡白雪詠更度采菱謳縷
玉鱸堆案團金橘滿洲水宫無限景載與謝公游
賀鑄
雨餘晚望
相應乳鳩鳴桑間返照明平津小舫度高隴一牛耕林
藪歸心健塵埃病骨輕屈騷魂爽在未許獨君清
賦得枕上聞鴈
朔吹飄征鴈寒聲徹枕前遠違沙漠雪不下汶陽田客
夢悲中夜歸期隔故年莓苔與菰米何處是湘天
送陳𫝊道攝官雙溝
弭檝想登臨閒雲護日隂青蒲泗水闊古木漢祠深應
醉杯中物誰聞澤畔吟禪房養疴客輕别若為心
遊滕縣時氏園池
珍重西園主開門待子猷城隅樹交蔭樓下水通流鸜
鵒鳴深竹蜻蜓駐小舟可能忘夢想塵土滿徐州
自鄆還徐道中
八月過新雨行雲弄晩凉山川乍明晦禾黍半青黃西
去真何事東還非故鄉悠悠塵土裏無路不亡羊
京居感興
為問長安客何人識要津長持一馬箠浪走六街塵城
闕烟中曉關河雪後春故園桃李在樽酒願相親
苦竹邨南馬上
楚澤薰風後林臯夕照間漁船沿綠岸鳥道轉荒山久
負杯中樂長偷馬上閒悠悠白門路何日杖藜還
題諸葛谼田家壁(地名諸葛亮谼在烏江北八十里與江南石頭城相望)
晩度孔明谼林間訪老農行衝落葉逕坐聽隔江鐘後
舍燈猶織前溪水自春無多遊宦興卜築肯相容
題烏江東隆山鄧氏亭
逋客今何許空餘接隱亭舟隨潮水上門背夕陽扃兔
策塵生蠧漁蓑雨化螢題詩巖下石聊代草堂靈
湯泉道中
青石岡西下靈泉産藥苖山英如有待木客可相招蟬
帶風移樹塵隨馬度橋颺鞭吟舊句歸路不知遥
艤舟當利口待風累日懷寄城中朋遊
一葉寄津口怒濤安可乘朝風颭酒旆寒㸑乞漁燈牛
渚逢新月秦淮想結冰故人他夕夢歌吹滿金陵
秦淮夜泊
官柳動春條秦淮生暮潮樓臺見新月燈火上雙橋隔
岸開朱箔臨風弄紫簫誰憐遠遊子心旆正搖搖
秋夜聞雨晨興偶書
故國心馳北扁舟計漫東寒生一夜雨病涉兩秋風落
泊籬根葉幽憂屋角蟲何情悲節物聊自况衰翁
留别米雍丘
明釭通夜語壘塊寫胷中水癖推劉令書名凂魯公忘
猜悲廩鼠逐熱賤雲鴻不乏佳山水東南著兩翁
詶桂林從叔
江到三湘盡山圍八桂深龍蛇寒不蟄霧露晝多隂迢
遞馳梅信殷勤訪竹林淮南風土美留滯亦何心
寄懷潘孝本兼簡其子言
春色先梅嶺秋聲後桂林溪通五羊險雲近九疑隂無
鴈難逢信有猿能伴吟燒春酒自美應對阿戎斟
宿黃葉嶺田家
聚落荒山裏畬田歲不登牛衣障隙雪鼠穴見鄰燈愁
入魚難瞑寒凝酒亦冰悵然歌白石推枕待晨興
龜山晩泊
春候半寒溫維舟淮上邨長林補山罅青草際潮痕久
厭浮家役重招去國魂禪房欲舒寫烟雨促黃昏
江夏寓興
風與檣烏便儂先塞鴈來山經七澤斷潮自九江回漁
父猶知隱騷人枉衒才朋遊正相遠梅信為誰開
張舜民
聞赦有作
擊鼓填街道傳聲過水濱國嚴三歲禮恩洗萬家春舟
楫親南斗衣冠拱北辰嶺南並嶺北多少望歸人
漁父
家住耒江邊門前碧水連小舟勝養馬大罟當耕田保
甲元無籍青苖不着錢桃源在何處此地有神仙
陳襄
觀海
天柱支南極蓬山壓巨鼇雲崩石道險潮落海門高客
館聞鼉鼓秋風憶蟹螯倚闌望鄉墅千里楚江臯
郭祥正
望牛渚
江迥偏留月山空不住雲遥憐李太白曾憶謝將軍帆
影隨潮上樵聲隔岸聞柳花迷客眼三月正紛紛
溪岸
溪岸逢春暮柔條儘意攀輕鷗翔近渚好鳥響空山小
艇常欹側孤雲自往還遠游成底事白首憶鄉關
野寺
野寺盤山腹高秋雨霽天拂簷雲漫漫穿竹水娟娟接
食憐馴鳥搘笻慕老禪經年無客到門巷疊青錢
和石聲叔留題君儀碁石亭
高才攄遠趣鑿石架危亭宿鳥依林白春苖接海青雲
光隨帚亂泉響入琴聽况得少陵句宜鐫座右屏
因山基大石華榜揭高亭畦稻翻新綠山嵐浮遠青鳥
行雲際度松籟雨餘聽安得吳生畫為予傳小屏
雨懷安止
春雨霪難霽青山阻後遊綠迷芳草恨紅濕落花愁古
劔空彈鋏疎簾懶上鈎何當生羽翼一日似三秋
立夏日示陳安國宣義
昨日春歸盡輕衣畏暑侵落花空眷影新葉自成隂晝
永惟便睡蟬清稍伴吟小團宫樣茗分酌莫辭深
和劉漢陽浩然亭
磴道通絶頂登臨懷敝廬山雲數峯斷江樹一行疎舊
史名空在新亭畫不如自迷姑熟釣深愧漢陽書
和朱行中龍圖遊登惠寺
一水碧漪漪更逢煙雨微草昏千步障松挂六銖衣冷
翠光爭滴殘紅濕不飛自憐詩句拙空伴使君歸
楊傑
和程大卿雨中登物華樓
澤國連朝雨春山半夜雷登樓寒食近隔岸畫屏開沙
鳥飛還止漁舟去復來年年南浦草相伴綠波迴
楊蟠
寄東山禪師
高卧西林下孤閒獨見君杖藜探澗水欹枕看山雲鹿
過何人見猿啼只自聞篇章知幾首寄我莫辭勤
春日獨遊南園
天淨鳥飛遠路幽花自香春風吹草木野水滿池塘事
去青山在人閒白日長興來搔短髮微意久難忘
郡中書事
把麾何所在海上有名山潮落魚爭拾雲低鴈可攀一
城仙島上雙塔畫圖間當路誰知已天應賜老閒
林希
修仁英兩朝實錄開局日賜史院筵就席成詩
調元台極貴頒宴帝恩餘昔副名山錄今裁史觀書天
心憂作者國論屬誰歟寂寞懷鉛客容瞻相府車
晁端友
甘露寺
北固山頭寺風烟昔縱觀卧亭秋石狠環舍海濤寒越
舶樓前聚江楓戶外丹最宜清夜月虚閣憶盤桓
早行
馬上雞初唱天涯星未稀驚風時墜笠零露暗沾衣山
下疎鐘發林梢獨鳥飛遠峯煙靄淡迤邐見朝暉
馬處厚席上探得早梅
嶺梅何處早雪裏看芳菲北陸寒猶在南枝春已歸曉
妝初見妬殘角未成飛引我江頭夢清香憶滿衣
劉中叟
王昭君
斂袂出明光琵琶道路長初聞絶塞語未解漢宫妝薄
命隨塵土元功屬廟堂蛾眉如有用慚愧羽林郎
楊甲
靈泉山中
小縣相籠合濛濛數百家果蔬爭晩市樵牧亂晴沙落
日平江迥青山細路賖偶居無事在隨意問桑麻
勝地仙靈宅微官也謫居焚香他日夢隱几向來書小
睡便山雨長齋稱野蔬逢人問無恙滿意說樵漁
何處長松寺雨花雲外臺山從百曲轉路入九關回老
檜成龍盡殘柯借鶴來人間斤斧亂風壑夜聲哀
野色山圍盡風烟更可憐客情牛鐸外農事野花前聚
汲松根井寬愁石底泉雲安須斗水詩興亦超然
何耕
自合江亭過渡觀趙氏園亭
喚舟芳草渡繫馬綠楊隂步入莓苔徑門開花竹林王
孫隨蝶遠婺女隱雲深想見西南望悠悠空賞心
春日
寂寞城南寺三年寄索居折花修佛供持鉢乞僧餘竟
日無車騎依時認鼓魚九衢塵一尺吾自有華胥
門前無俗物城上亦竒觀花浪東流穩雲山西望寒身
凌域外遠目極境中寬最愛風標客晴沙理素翰
朱行中
元豐感事
冠帶橋門路雍容俊士關微言尊噩噩小道屏閒閒禮
樂高千古詩書到百蠻斯文知未泯璧水尚如環
郟亶
失鶴
久鎖沖天鶴金籠忽自開無心戀池沼有意出塵埃鼓
翼離幽砌凌雲上紫臺應陪鸞鳳侣仙島任徘徊
郟僑
翠微
行客倦奔馳尋師到翠微相看無俗語一笑任天機曲
沼淡寒玉横山鎖落暉情根苦未得愛此幾忘歸
黃庭堅
呻吟齋睡起五首呈世弼(錄二首)
棐几坐清晝博山凝妙香蘭芽依客土柳色過鄰牆巷
僻過從少官閒氣味長江南一枕夢高卧聽鳴榔
牆下蓬蒿地兒童課剪除蔓蒿隨分種杞菊未須鉏河
水傳烽火交州報捷書無能落閒處慙愧飽春蔬
次韻劉景文登鄴王臺見思
舊時劉子政憔悴鄴王城把筆已頭白見書猶眼明平
原秋樹色沙麓暮鐘聲歸雁南飛盡無因寄此情
試說宣城郡停杯且細聽晩樓明宛水春騎簇昭亭䆉
稏豐圩戸桁楊卧訟庭謝公歌舞處時對換鵝經
秦觀
次韻答米元章
嗜好清無滓周旋粲有文揮毫春在手岸幘海生雲花
鳥空撩我蓴鱸正屬君惟應讀雌霓差不愧王筠
次韻子由題斗野亭
滿市花風起平堤漕水流不堪春解手更為晩停舟古
埭天連雁荒祠木蔽牛杕藜聊復爾轉盼夕烟浮
晁補之
吳松道中二首(錄一首)
曉路雨蕭蕭江鄉葉正飄天寒雁聲急歲晩客程遥鳥
避征帆却魚驚盪槳跳孤舟宿何許霜月繫楓橋
同魯直和普安院壁上蘇公詩
畏暑聊尋寺追凉故遶池雨園鳩喚婦風徑燕將兒散
篆縈簾額留雲暗井眉龍蛇動屋壁知有長公詩
次韻鄧正字慎思秋日同文館九首(錄二首)
憶臥蓬萊閣同聽午唱雞星辰望天北簪組隔城西幾
日宣魚鑰長驅響月題更憑催鄧子要剸玉如泥
風雲日夕改秋氣襲堂闈映葉無蜩響依叢有蝶歸官
壺催賜酎鄰杵急成衣留滯真何補蓴鱸興又違
千秋嶺上
永日倦高躋盤回四望迷松根危抱石嶺路曲隨溪馬
腹飛雲薄山腰過雨低隂崖不可度誰此搆長梯
晁說之
清明
便覺近長夏温風蠢欲成冠攲知髮少衣薄喜身輕初
荻青穿水繁隂綠滿城朝來試新火茶鼎聽松聲
春日
花發春連屋山晴晝滿樓所過皆異縣何處是皇州頡
頏鶯銜逐呢喃燕聚謀物生各有累於世孰無求
挈榼
挈榼吾何往閒臨積水邊晩紅看落日春碧愛晴川蜂
蝶低窺酒鳧鷖狎近船平生五湖興見此一欣然
合江舟中作
雲氣昏江樹春流沒釣磯如何連夜漲似欲送人歸亂
石水聲急片帆風力微舟師且停櫓鷗鷺畏人飛
春畦
水滿春畦白雲連晚照黃野花時結子溪柳不成行客
禮容吾懶酣歌與世忘晩來得新句吟罷立蒼茫
漢川
道路通襄野風烟近楚天地卑荒巨澤山斷見平川舟
楫自此去音書誰與傳西南是巴峽應盡落霞邊
修覺寺
山繞象耳北堰横龍爪西遥瞻蜀玉壘不減漢金堤未
合三江水仍通百社溪春流已可愛散亂浴鳧鷖
池上與師伯渾飲酒
冉冉烟生樹溶溶水滿池藻寒魚不食花暖蝶先知相
對飲鑿落不妨敧接䍦還山何用遽同過艷陽時
樊口
林烏晴自語水鶴暮知還故國浮雲外寒溪積雪間東
行臨赤岸北望阻青關石上窪尊在吾將酌次山
春晩
野樹交新葉春江上晩潮花泥粘落蕊麥隴散疎苖輕
籟因風發浮塵著雨消遥憐小山桂久負楚辭招
晁沖之
寄王立之
臘雨城南宅衝寒憶屢陪拊憐庭下石問訊竹間梅諸
子譍門立羣公跋馬回不知多病後誰與倒樽罍
僧舍小山
爛石有佳色禪房疊更幽九疑峯不斷十字水長流枕
簟日逃暑軒窗時卧遊吾衰更何往只此對湯休
寄江子之
平生江季子疎懶近忘吾不啻三年别如何一字無燒
丹勾漏令釀酒步兵廚二者將安擇功名莫浪圖
初來東里
乘流從此去河漢失清都送騎沙邊散征帆雨外孤挾
雌棲隴雉生子哺巢烏宇宙將焉往飄飄盡畏途
再至都城
崢嶸花萼西清曉望猶迷御路紅塵合宫槐碧瓦齊夾
城知輦過複道覺香低中使傳宣入千門避馬蹄
送僧
無端伏枕日不見放舟時晩得平安報初成送别詩山
深歸履急江闊渡杯遲定許同香火終參惠遠師
夏室
夏室不禦暑竹隂新未交幽花時結子晩燕續開巢午
夢還高枕晨炊出近庖此生吾自了客至莫相嘲
重過鴻儀寺
秋色遽如許寒花奈若何客行傷老大野次記經過廢
圃猶殘菊枯池但折荷吾生與物態天意豈蹉跎
梅
素月清溪上臨風不自勝影寒垂積雪枝薄帶春冰香
近行猶遠人來折未曾江山正蕭瑟玉色照松藤
張耒
秋日
隕葉鳥不顧枯莖蟲莫吟野荒田已穫江暗夕多隂夜
語聞山雨無眠聽楚砧敝裘還補綻披拂動歸心
落日
落日西風急空山客獨驚夕雲寒不動秋木暮多聲粟
厭周人飯蓴思故國羹南飛有征雁羡爾羽毛輕
舟中曉思
樹色未啼鳥槳聲初渡航客燈青映壁城角冷吹霜飄
泊年來甚羈游情易傷年豐清潁尾吾計亦差良
將至漢川夜泊
水翼飛棲定連檣宿暝煙葦風驚客夢江月伴人眠多
病閒偏樂苦吟愁易牽漁郎爾何恨終夕獨鳴舷
何處春深好
何處春深好春深居士家荒園幾畦菜環堵數枝花自
蠟登山屐好驅下澤車時時客問字醉帽任傾斜
歲暮書事五首(錄二首)
風捲塵沙白雲垂雪意凝夜山時叫虎晩市早收燈園
栗炮還美村醪醉不能三年官况味真是冷于冰
牛羊已歸去殘照滿山陂霜雁田中靜風鳶木杪悲川
原今自若龍虎昔交馳邱隴耕桑盡千年不復知
晩卧
日落煩暑退秋晴河漢明微雲映天白纖月過林清獨
卧誰晤語幽懷殊未平蕭蕭夜深冷皓露滿前楹
冬夜
山靜寒雲薄天空孤月明霜桐占階影風葉繞廊聲經
濟心難就蹉跎歲屢更冥鴻本清遠何事亦宵征
和西齋
山色供開鏡溪光照掩扉暗蟲先夜響萎葉近秋飛灌
壠晴蔬出窺籠暮鶴歸鳴琴坐朗月輕露點秋衣
食薇
歲窮隂不解短日過牆微幽鳥穿林小寒烏啄樹饑冰
霜崖嶺壯烟火井閭稀老拙安閒僻無心厭食薇
寺西閒步
閭里靜無事野塘春水生好風時獨立芳草共閒行閏
月遲春候輕隂弄晩晴鄰炊烟火動下舍晩雞鳴
暮春
應接非吾事探幽興有餘筍深鳴鳥下花薄午風疎草
淺見飛雉溪清生細魚端居亦多趣不用席門車
紅點薔薇架綠深桃李蹊語鶯知熟果忙燕聚新泥節
物有常態羇游無定棲寧須說鵬鷃物理固應齊
宿東魯殳店
夕陽低欲盡春淺邑蕭條暝色催歸牧炊烟向晩樵疎
星臨水際遠火隔邨橋黯黯柴門夜棲鴉對寂寥
淮上夜風
縣郭初傳柝船窗已閉篷星低春野路月淡夜淮風烟
水東南闊魚鹽吳楚同久游諳里社賖酒問鄰翁
春望
暖日晴薰草清淮闊浸天地卑連遠水城廢入春田目
極風燈外愁懸淚眼邊人生苦多感花柳自年年
初秋對雨
閉戶理殘編疎慵得自便朝涼清病思秋雨對高眠屋
冷深藏燕槐疎濕抱蟬所忻堂下菊芳意已鮮鮮
發長平
歸牛湖上渡去翼望中迷野水侵官道春蕪没斷堤川
平雙槳上天闊一帆西無酒消羈恨詩成獨自題
離建雄道中
遠水悠悠靜孤牆裊裊遲草深春老後麥秀日長時聚
語條桑婦行歌拾穗兒年豐隨處樂飄泊我何為
夏日五首
過雨芰荷亂繁隂竹樹多雛聲知鳥哺萍動見魚過細
逕饒苔蘚隂牆引薜蘿角巾從倒側疎懶欲如何
朝雨來還密邨墟一望間遠聲惟野竹潤色但青山書
史供高卧莓苔只閉關蕭蕭覺秋興飄颯近衰顔
養拙貧無事幽深樂更真簷巢偷哺子樹啄巧藏身竊
果鶯知主移居蟻過鄰老夫朝食美薦俎有溪鱗
謝守常搜句陶潛亦效官傍谿分水細過巘得天寬布
種隨蔬壠尋香到藥欄野裝兒稚笑繩屨鹿皮冠
蛩怨青莎老螢飛積水深庭除延夜色砧杵發秋心雄
劔鳴初匣寒衣補硬針老來詞賦懶從使二毛侵
冬日雜興
小園晴自掃曝日坐前軒野鼠穿山葉寒烏啄樹根短
籬樊隙地别逕入孤邨幽趣供岑寂淹留不復論
擊柝山城閉疎燈野店扃疾風鳴夜谷晴水動浮星霜
翼歸何晩鄰機織未停短歌時自和愁絶更誰聽
建平途次
野橋田徑滑官路柳條新流水伴遲日疎花留晩春點
空知去翼衝綠有歸人自笑諳岐路無勞更問津
白沙阻風
春江風易惡故作客行艱晴日開野色寒朝醒醉顔歸
人出斷岸去翼復前山淹泊吾誰語邨翁亦往還
晨興
端居歲已晏杖履亦蕭然雲露窗前日秋明樹外天大
江寒欲落諸嶺霽逾鮮白首無聊劇昏昏只醉眠
陳師道
寄外舅郭大夫
巴蜀通歸使妻孥且舊居深知報消息不忍問何如身
健何妨遠情親未肯疎功名欺老病淚盡數行書
從蘇公登後樓
倏作三年别才堪一解顔樓孤帶清洛林缺見巴山五
月池無水千年鶴自還白鷗沒浩蕩愛惜髩毛斑
登燕子樓
綠暗連邨柳紅明委地花畫梁初著燕廢沼已鳴蛙鷗
沒輕春水舟横閣淺沙相逢千歲語猶說一枝花
寒夜
一夜風澎浪中宵月脱雲到窗資少睡遠響倦多聞星
火光相亂江山氣不分早雞先得便斷鴈屢鳴羣
次韻夜雨
暗雨來何急寒房客自醒驟看燈閃閃擬對竹青青聲
到江干靜風回葉上聽更長那得曉欹側想儀型
除夜對酒贈少章
歲晩身何托燈前客未空半生憂患裏一夢有無中髮
短愁催白顔衰酒借紅我歌君起舞潦倒略相同
湖上晩歸寄詩友二首
髭髮難藏老湖山穩寄身却尋方外士招作社中人霜
葉深於染秋花晩自春無人還有礙詩卷莫辭頻
功名違壯志戒律負前身劉德長欺客王融却笑人殘
年憎送歲病眼怯逢春杖履知何向如君未厭頻
夏日書事
花絮隨風盡歡娛過眼空窮多詩有債愁極酒無功家
在斜陽下人歸滿月中肝腸渾欲破魂夢更何窮
夜坐有懷
瑣瑣重門閉蕭蕭一再更短檠昏細字高枕笑平生來
鴈防身早秋陽換眼明已須甘酒力不用占時名
次韻無斁雪後
閉閣春雲薄開門夜雪深江梅猶故意湖鴈起歸心草
潤留餘瀝窗明度積隂殷勤報春信屋角有來禽
雪後黃樓寄眉山居士
林廬烟不起城郭歲將窮雲日明松雪溪山逗晩風人
行圖畫裏鳥度醉吟中不盡山隂興天留憶戴公
寄潭州張芸叟
湖嶺一都會西南更上游秋盤堆鴨脚春味薦貓頭宣
室思來暮蒸池得借留熟知為郡樂不動越鄉愁
雪意二首
睡眼拭朦朧開門雪已濃客來迷舊徑虎過失新蹤浦
遠渾無鶴林疎只有松借留如不解酒興若為慵
榆關書不到雪又滿平蕪指冷頻呵玉胷寒屢掩酥綠
斟冬至酒紅擁夜深爐塞上風沙惡征衣得達無
十五夜月
向老逢清節情懷托素輝飛螢元失照重露已沾衣稍
稍孤光動沉沉衆籟微不應明白髮似欲勸人歸
老柏
歲月那能記風霜亦飽經輝輝垂重露點點泊流螢色
與江波共聲留靜夜聽轉因枯槁後潤澤出新青
歸鴈
弧矢千夫志瀟湘萬里秋寧為寶箏柱肯作帛書郵遠
道勤相喚羈懷誤作愁聊寬稻粱意寧復網羅憂
和黃充實詠榴花
春去花隨盡紅榴煖欲然後時何所恨處獨不祈憐葉
葉自相偶重重久更鮮流珠沾暑雨改色淡朝煙
山口
重霧真成雨疎簾不隔風青林擁紅樹家鶩雜賓鴻漁
屋渾連水晴湖半落虹往來成一老猶在客途中
和仲良春晩即事
貧難聘歡伯病敢跨連錢夢豈花邊到春俄雨裏遷一
犁關五秉百箔候三眠只有書生拙窮年墾紙田
寓目
曲曲河回復青青草接連去帆風力滿來鴈雪聲先野
曠低歸鳥江平進晩船望鄉從此始留眼未須穿
宿濟河
燭暗人初寂寒生向夜深潛魚聚沙窟墜鳥滑霜林稍
作他年計初回萬里心還家祇有夢更著曉寒侵
和彦詹題遠軒
開窗得遠意興出杳冥間芳草日邊路片雲天外山好
花和露斸修竹夾藤刪每許南鄰伴時來一寄顔
後湖晩坐
水靜偏明眼城荒可當山青林無限意白鳥有餘閒身
致江湖上名成伯季間目隨飛鴈盡坐待暮鴉還
次韻夏日江邨
漏屋簷生菌臨江樹作門捲簾通燕子織竹護雞孫向
夕微凉進相逢故意存何當加我歲從子問乾坤
次韻觀月
風雲隨落日河漢欲回天隔巷如千里還家巳再圓簾
疎分細細江淨共娟娟他日吾何適聽詩說去年
登快哉亭
城與清江曲泉流亂石間夕陽初隱地暮靄已依山度
鳥欲何向奔雲亦自閒登臨興不盡稚子故須還
春夜
宿鳥一枝足爭林終日鳴庭花當戶發江月向人明雲
渡清溪影風回晩市聲夢中無好語池草為誰生
秋懷二首
小雨斷復續回斜落晩風寒心生蟋蟀秋意傍梧桐草
與遥山碧花欺晩照紅口須談世事目已失飛鴻
山斷開平野河回殺急流登臨須向夕風雨更宜秋急
急後飛鴈翩翩不下鷗晩舟猶小待暮雀已深投
住鴈
斷岸通横水枮荷著早霜一陂堪度歲數鴈不成行市
遠無矰繳年豐足稻梁中原有佳氣不必到衡陽
家山晩立
繞舍苔衣積倚牆梨頰紅地平宜落日野曠自多風禹
跡千年後家山一顧中未休嗤土偶已復逐飄蓬
登城樓
城郭春容晩因行可當游飛來雙蛺蝶自畫一浮鷗峽
險山將合江平水却流同來端興盡且為小遲留
雜題
亂水交如線羣山翠作屏寒輕春悄悄雪盡麥青青霜
草猶疑滑風林漸喜聽生涯鞍馬上歲月短長亭
和賈明叔秋晩見懷
陋巷少行迹故人車馬稀世情方汨沒吾道肯依違萬
葉迎風脱孤雲帶月歸獨憐高義在猶肯問柴扉
范祖禹
多病
多病心牢落經秋髩颯然風乾桐葉地雨冷菊花天舊
隱荒江漢新居俯澗瀍西都長夢想何日賦歸田
蘇頌
和刁推官蓼花二首
煙雨寒塘外蕭條廣隰中花逢秋至盛人愛水邊紅碎
纈排霜葉纖蕤拂露叢尊罍不見賞留得伴溪翁
蓮疎菊未破野艷獨敷榮濯水紅纓細鋪園步障平露
寒偏發色風勁不摧莖采掇聊供餌丹房助氣清
宣甫以栟櫚茶刷見惠繼之以詩依韻奉和
裝橐分餘具茶筒使拂塵製時工匪易得處賞尤頻常
與輪槽並宜為焙匣珍齋中延客語供辦未應貧
和蔡子直
官局誠俱冷交盟信不寒風霜兩髩白冰蘗一心丹未
剖方州竹猶熏畫省蘭北宫陪論定應似漢丁桓
和冬至紫蒙館書事
泰畤迎長日殊方展慶杯關山厭沙磧星斗望昭回月
共寒更永風隨協氣來欲知玉歴正候律應孳荄
贈同事閤使
山路盡陂陁行人涉險多風頭沙磧暗日上雪霜和草
淺鷹飛地冰流馬飲河平生畫圖見不料此經過
彭汝礪
送嵓夫庭佐歸寧
春雨傷行色秋風問後期欲吟黃鳥意更遺白華詩家
塾求吾友親庭寄所思獨行城壁晩始悟角聲悲
宿鄧橋
一舍山頭路數家溪上邨泥塗淹白晝風月宿黃昏松
徑笙簧雜蛙池鼓吹喧寂寥無酒興迢遞有歸魂
馬上
馬上值寒食塗中非故鄉山川勞跋涉風雨助悲涼碧
樹鳥相語幽林花自芳不辭趨道路多愧負春光
自臨川泛舟還歸因假前韻寄粹老提舉兼簡
知府龍圖丈四首(錄二首)
邨郭孤煙暝溪山片月斜吾生渾是客所至即為家春
色生顔面寒泉遶齒牙歸歟須載酒一笑慰天涯
舟行朝市隔恣意看溪山天地青春遠江湖白日閒偶
隨鷗獨往却與燕俱還時節清明近應須屢破顔
道傍松竹
細細松千葉紛紛竹萬枝寒聲落幽徑碎影出疎籬冷
逼風霜勁清含雨露滋不須稂莠念自有歲寒姿
先赴東流因寄虞蔣諸君二首(錄一首)
相愛不能去欲行還復留山川蕩行色風雨結離愁紅
日千山晩清霜萬木秋回頭望車馬目斷白蘋洲
宿金鉤
絶域三千里窮邨六七家雲深無去鴈日暮有棲鴉霧
擁雲垂野霜連月在沙夜長無復寐寂寞聽寒笳
惠州
霧暗山千疊冰寒水一涯風高天作雪日晩路迷沙居
士身如夢行人驛是家青燈無意緒點點自成花
李昭玘
出郭閒步
城市不在眼始知天宇寬田園休歲事風物似江干茅
屋上斜照水煙生晩寒徑須追野老笑語暫盤桓
舟行阻雨
暮雨來何急乘時助發生水邊千樹暗篷底一燈明半
夜起鄉思空波聞鴈聲春風故留客不為阻歸程
道中書懷
竹樹出平岸人家藏遠煙片帆雲度水雙槳鴈隨船綠
變春回地寒生雨後天前塗盡佳境得意且流連
漸入臨淮路移舟每問津行行風逆水處處雨隨人啼
鳥如留客幽花忽見春白魚不論價沽酒莫辭頻
平野青蕪合長橋綠樹低客愁須白酒春意屬黃鸝落
日鄉關遠孤邨煙水迷清明能幾日却遇浙江西
久雨
苦雨經旬久溟濛勢未收細聲來短蓋横點透重裘澗
曲水流急峰深雲氣浮此生吾自喜所念老農憂
登龍游寺
飛構起崔嵬江晴宿霧開風旛兩州見花供四天來日
月依峯轉魚龍觸石回蓬壺在何處更擬上層臺
過虹縣有作
老態倦羈旅不堪行舸催風高鳥横度汀轉樹交回雨
過霧猶濕春寒花未開楚愴如見問不為米南來
早秋書事
正晝睡方起門無雀可羅風池亂荷蓋雨徑滿槐鵝齒
髮流年速江湖歸興多終期買船去臥月扣舷歌
十月晦過舍弟庭玉處見諸人碁戰方酣頃之
復過集者皆散獨一枰尚在窗戸閴然因成三
篇呈子堂漢臣(錄一首)
妙手固多暇忿兵終易窮戲餘歸一笑戰罷失羣雄風
過雨雹息天明星斗空爛柯人已去斜日上窗紅
雨後二篇
苦雨幾十日滿庭多土花行螺上牆屋倒竹卧泥沙澄
景生涼吹晴雲變晩霞却愁清夜夢無計逐池蛙
一氣不自息四時如轉九月流天宇靜風掠葉聲乾紈
扇已謝事莎蟲將戒寒登臨偶有得不復計悲歡
春日游金明池
日有江湖思坐無車馬塵横橋自照水啼鳥不驚人輦
路晴飛絮宫門暗鎖春多情老園吏灑地喜相親
南峯閒步
足健會真賞眼明逃世紛風煙入詩畫杖履逐僧雲水
闊天疑盡峰寒日易曛羈人正愁思城角不堪聞
李之儀
昨日偶到北觀蒙君俞元載元發明叔惠然見
過
勝日欣相得曠懷誰與同如何四君子肯顧一衰翁林
杪收殘雨簷牙遞好風歸時不須問更待月如弓
自大乘將遊湯泉道中
迢迢山路永渙渙晩風昏雨歇鴉呼婦年豐稻有孫旅
懷悲暮齒野飯寄前邨只恐今宵夢憑誰續斷魂
宿滴水巖懷趙德麟和壁間韻
瀑水瀉靈竇鏗鏘韶濩音樹深猿嘯月山迥鳥歸林一
曲廣陵散再彈梁父吟天邊有鴻鴈莫寄此時心
游石磧寺寺僧以牌求詩
花石鎖風煙軒楹半似山門連虎溪路橋接趙州關屈
曲深疑步高低屢解顔却應多事夢不伴此身閒
劉季孫
題子瞻揚州借山寺
給事風流在虚亭景越閒全臨故宫水盡致别州山峯
勢晴相向嵐光夜不還無時供勝賞歴歴白雲間
林敏功
春日有懷
風高收雨急日薄過窗微梅蘂初迎臘春溪欲染衣形
容今日是游衍昔人非節物關愁者歸鴻正北飛
潘大臨
江上晩步
白鳥沒飛煙微風逆上船江從樊口轉山自武昌連日
月懸終古乾坤别逝川羅浮南斗外黔府若何邊
謝逸
社日
雨柳重重葉風溪灧灧紋清懽惟煑茗美味只羹芹飲
不遭田父歸無遺細君東臯農事動舉趾待耕耘
謝邁
種竹
開地種修竹得方緣秘經成陰向北宇倒影落中庭直
取内含素豈惟枝鬭青龍鍾玉川子猶擬抱添丁
莫莫堂新竹
僻寂漏茅屋蕭騷新竹枝徑迷人不到蔭密鳥還知綠
色怱怱換薰風細細吹即看柯葉老不受歲寒欺
螢火
日出知何許宵行有底忙自疑緣寸草不敢近扶桑瑣
碎豈堪數神竒安得長微風迹未掃更待九秋霜
李彭
題吕少馮聽雨堂
碧澗寒侵屋幽雲夜度牆貪看山入座慣聽雨鳴廊苦
乏陰鏗句聊登孺子牀非君無汲引寄傲學潜郎
洪州宿范民水閣
枕水鑿疎櫺雲扉夜不扄灘聲連地籟林影亂天星人
静魚頻躍秋高露欲零何妨呼我友乘月與揚舲
御選宋詩卷三十七
