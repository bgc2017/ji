欽定四庫全書
御選明詩卷七十五
七言律詩八
王汝章
寄席心齋
老子齋心與世違山中春雨藥苖肥騎將鶴去身俱瘦
鍊得丹成骨自飛青簡風雷行祕籙紫綃雲霧出仙衣
明年海上金桃熟并就安期作燕歸
簡心齋席鍊師
山色搖春發翠妍憑軒把酒答流年自知原憲貧非病
人謂陶潛醉欲眠霧洗百花薰白日天開一鳥入青煙
席謙已作東遊想異氣看從海上先
送席心齋住白鶴觀
昔在鴻山遇席謙長松落雪下飛簷道歸玉局心逾逹
詩到珠宫律更嚴鸞版晝鳴雲擁座龍文夜誦月窺簾
應思慈母營甘旨春雨園林笋露尖
顧辰
題錢山水仙花
宴罷瑶池曙色凉凌波仙子試新妝金盤露積珠襦重
玉珮風生翠帶長萬里弱流通閬苑一簾疎雨隔瀟湘
歲寒林下花時節只許梅花壓衆芳
陸釴
次韻荅亨甫
水繞城圍二萬家市門潮落露寒沙橋連白塔吟風葉
路憶新隄卧雨花自愧兒童辭邑里每因朋舊惜年華
他時歸卧吳江上應借滄洲十頃霞
李東陽
立春日車駕詣南郊
暖香和露繞蓬萊彩仗迎春曉殿開北斗舊杓依歲轉
南郊佳氣隔城來雲行複道龍隨輦霧散仙壇日滿臺
不似漢家還五畤甘泉誰羨校書才
元日早朝
九門深掩禁城春香霧籠街不動塵玉帳寒更傳虎衛
彤樓曉色聽雞人簾前樂應紅燈起階下班隨綵仗陳
朝散東華看霽日午煙晴市一時新
雪後早朝
六日長安雪滿城五更鐘鼓一時晴水精宫冷雲猶凍
鳷鵲樓高月正明朝馬不嘶金勒静院燈無影玉堂清
祗應天上寒如許怪底人間夢不成
郊祀喜晴有述
碧霄煙盡露華凝目極瑶壇第九層清珮緩隨馳道月
絳籠高應午門燈(郊祀時樹大燈籠與正陽門燈相應)風傳廣樂聲初下
天近燔柴氣已升人意可占神意悅萬年靈祚永堪膺
十八日聽傳臚有作
金蓮影與赭袍明華蓋前頭次第行黃紙數行丹詔字
鴻臚三唱甲科名雲邊曉日中天見夢裏春雷昨夜聲
歸向長安聽人語聖朝羅網盡豪英
賜藕
祇向名花看畫圖忽驚仙骨在泥塗輕同握雪愁先碎
細比餐冰聽却無郭北芳菲懷故里江南風味憶西湖
渴塵此夜消應盡未羨金莖與玉壺
分獻次青谿太宰韻(時青谿分得星辰二是日立春)
星壇對立本聮班複磴憑空不易攀良久夜方移斗柄
早時春已到人間朱旗影隔天門静玉珮聲隨閣道還
舊日同年今並命共從光霽識威顔
齋居和世賞編修韻
半夜開門雪滿坡清吟無柰玉人何人間路與紅塵隔
天上春隨翠輦過靈吹下時神語寂瓊樓高處曉寒多
笙蕭本是虞廷樂不為秋風起櫂歌
九峰書屋和曹時和韻
江上草亭新卜築已聞揚子著書成每逢社日聊隨俗
久住青山却有情霜入晚松經歲老雨繁春笋過鄰生
小堂若許臨江閣杖屨無須疋馬迎
和若虚郎中贈行韻
赤日黃塵馬倦行石橋山店有官程城頭路盡千峰隔
袖裏詩來兩腋清蟬雜柳風秋漸遠鶴翻松露夜還驚
欲知小吏將詩意記取柴門剥啄聲
和韻寄荅陳汝礪掌教
寂寞天涯歎所依海風江月意俱違茱萸歲改身仍健
苜蓿秋荒馬不肥白雪屢傳新調寡青雲半覺舊人非
家山不隔長安路應倚南樓望夕暉
遊城西故趙尚書果園與蕭文明李士常陳玉
汝潘時用倡和四首
漫憶江湖萬里遊西園風景似東州青苔地濕頻經雨
白苧凉生不待秋塵事已醒前日夢歲華空白幾人頭
松醪載得渾拚醉莫遣飛花浪作愁
官曹無計可招尋坐愛林風滿素襟醉後頗思醒酒石
貧來須辦買山金花蹊柳徑稀疎見茗盌冰壺次第斟
欲問五陵歌舞地幾家園樹得成隂
句入西園字字清葛衣紗帽稱閒行苔侵翠壁應全徧
果熟青林已暗生流水斷隄人共遠片雲孤鳥意俱輕
閒官愛說山中話為有歸田錄未成
殘樽繫馬立斜陽忽送秋聲滿樹凉花落始知留客久
雨來偏為作詩忙山堂竹戶寒猶閉石徑苔泥滑不妨
獨有園人愛霑灑不隨僮僕問歸裝
飲士常新居和席上聮句韻
寂寞官曹似隠居清風時動一牀書花應旋種闌將滿
客不頻來席尚虚詩好忽驚傳錦字酒狂真欲換金魚
多情愧有東鄰卜已辦城西款段車
遊白秉德西園次韻
行逐溪流過野亭望疑山色繞空冥池魚自躍非因餌
園蝶還飛不受扄傍渚幽花憐寂寞舞風疎柳愛娉婷
郎君門地清如水不待平泉石已醒
和王世賞韻
石門惟許白雲留我亦何心戀此遊竹裏行廚煙未午
水邊蕭寺葉先秋行貪覓句忘吹帽醉怯登高不上樓
詩景滿前誰會得野僧名是遠公流
邵東曹墮馬傷足次武昌韻
十年雙足躪詞場我亦憐君墜後傷歷塊敢誇千里俊
乘船翻笑四明狂扶顛老僕空隨路學仆嬌兒更倚堂
應似崔家亭下鷺獨拳秋雨向寒塘
次韻賀彭閣老先生二首
吏部銜清帶翰林路隨仙步轉高深人間别有登雲地
天下空勞仰斗心瀛海新波添夜雨玉堂喬木長春隂
歸來更覺門如水不受車塵半點侵
半生名行重儒林吏隠官曹歲月深文靖舊無旋馬地
敏中元有耐官心川原煖入三春雨殿閣凉分六月隂
欲效禹偁書院壁向來官序敢相侵
次韻荅愧齋先生
歷歷星霜歲屢移病來雙鬢幾莖絲故人别久翻疑夢
往事心勞尚有期天上浮雲初變日江南芳草未青時
祗應千里神交地不識人間是路岐
次韻寄題鏡川先生後樂園二首
藥闌花圃背堂開一日朝回幾度來范老心終念廊廟
寇公家不起樓臺海邊釣石鷗盟遠松下棋聲鶴夢回
多少舊題詩句在碧紗籠底認青苔
綠隂繁處小堂開野蝶園蜂自去來細草有情雙駐屐
遠山無數一登臺幽花坐愛栽時滿俗客空教到後回
病起三年猶未賞短垣多雨長莓苔
次夏提學韻
衣䄂歸時雨盡沾卧聞凉葉響虛簷鳥情幽寂將依樹
苔意夤緣欲上簾静裏祗應閒尚在病來長與懶相兼
讀書自笑成何事細取蟲魚幾字添
得匏菴觀造雨䈳詩輒次韻
結構親勞較短長棟材應不棄餘良平分屋角三重溜
巧借簷隂二尺凉闥外青山猶可送簾前紫燕莫愁妨
從今穏作城東客雨笠煙蓑不用將
寄應寧提學用留别韻
天上詞垣近省闈十年毛羽愛追飛南池水煖鵾重化
西華風高鴈未歸絶足風塵須獨步初心道德肯相違
綱羅剰有求才意未放山林老布衣
用韻荅䆳菴
嶽麓峰前湘水隂思歸無計豁煩襟亦知吳越非吾土
未必功名是我心地上青山隨處有鏡中華髮逐年深
故人只在鄰州住空谷他時聽足音
京都十景(錄六首)
瓊島春雲
瑶峰獨立倚空蒼雲去雲來兩不妨旋逐春寒生苑樹
更隨晴日度宫牆玉皇居處重樓擁太史占時五色光
若與山龍同作繪也須能補舜衣裳
薊門煙樹
薊丘城外訪遺蹤樹色煙光遠更重飛雨過時青未了
落花殘處綠還濃路迷南郭將三里望斷西林有數峰
坐久不知遲日霽隔溪僧寺午時鐘
盧溝曉月
霜落桑乾水未枯曉空雲盡月輪孤一林燈影稀還見
十里川光澹欲無不斷鄰雞催短夢頻來征馬識長途
石闌橋上時翹首應傍清虚憶帝都
金臺夕照
往事虛傳郭隗宫荒臺半倚夕陽中迴光寂寂千山歛
落影蕭蕭萬樹空飛鳥亂隨天上下歸人競指路西東
黃金莫問招賢地一代衣冠此會同
南囿秋風
别苑臨城輦路開天風昨夜起宫槐秋隨萬馬嘶空至
曉送千旓拂地來落鴈遠驚雲外浦飛鷹欲下水邊臺
宸遊睿藻年年事况有長楊侍從才
東郊時雨
鳴鳩將雨過東林細草青郊望轉深潤入土膏春脈脈
暝含山色晝沉沉尋花問柳遊人興荷鍤扶犂野老心
見說帝城多景物春晴未必勝春隂
横塘春水
君家住在横塘北長見洲邊春水生窈窕斜通山澗曲
分明直與釣磯平比鄰鵝鴨應無數近渚鳬鷖亦有情
明日看花到南岸小舟搖蕩不須撐
團墩秋月
庾亮樓前月正明謝公墩上雨初晴清光照我雙吟鬢
此夜懷人萬里情隔竹流螢看不見繞枝羇鳥宿還驚
天涯一望鄉心切腸斷秋山笛裏聲
梅澗
地僻沙寒水更清老梅偏向澗邊横風吹落瓣仍低隕
石壓傍枝却倒生野鶴對人輕欲舞蹇驢衝雪瘦能行
山翁只在山中老看盡春光不入城
體齋西軒觀玉簪花偶作
小園紆步玉堂隂堂下花開白玉簪浥露餘香猶帶濕
出泥幽意敢辭深冰霜自與孤高色風雨長懷采掇心
醉後相思不相見月庭如水正難尋
風雨種竹
石闌沙路雨聲乾為欠蕭蕭一兩竿深帶土膏從地底
暝移茅屋過江干方於辰日依時種影待晴天拂翠看
試倚蓬窗聽疎密布袍沾盡不知寒
夜窗聽雨
蕭蕭殘雨入深更半灑疎窗半拂楹芳草池塘應有夢
落花庭院不勝情聽疑野寺昏鐘遠望憶江船夜火明
明日曉晴須出郭葛衣藜杖一時輕
柳岸垂綸
釣魚磯上晚風多拂拂垂楊渺渺波行過酒家來别岸
坐移林影下前坡聊將短日供長線又見新條綰舊蓑
老去祇應家在此不須盤石更垂蘿
糝徑楊花
漠漠楊花帶遠天舞如輕雪糝如氊行當僻處隨人到
風向多時著意偏地濕似霑前夜雨日斜猶颺隔溪煙
春光到此真須惜莫愛牀頭沽酒錢
卜居一首柬南屏
日下園亭秋氣隂故人相見暫開襟買田陽羡蘇公計
客舍幷州賈島心老至尚誇詩力健病回猶怯酒杯深
歸來漫作鐙前話却喜妻兒是賞音
九日盆菊盛開將出郭有作
買得長安擔上秋南山只在屋西頭花開正好逢佳節
身病那堪復遠遊昨夜月明空對酒晚來風急怕登樓
多情重有燈前約為報花神作意留
重經西涯
缺岸危橋斷復行野人相見不通名轆轤聲裏田田水
楊柳枝頭樹樹鶯看竹東林無舊主買山南國有新盟
不知城外春多少芳草晴煙已滿城
再經西涯
拂樹穿雲二里堤綠隂深處鵓鳩啼背城古路車塵少
隔岸人家酒幔低清愛野僧來紫衲醉扶童子當青藜
相逢却恐知名姓不向慈恩寺裏題
病中言懷
門掩疎籬雪滿池夜寒惟有病先知冰輪影薄當窗近
竹葉聲稀到枕遲三徑業荒秋去後十年心苦夢醒時
一身經濟元無術醫國如今合付誰
西山雜詩
日日車塵馬足間夢魂連夜到西山近郊地在翻成遠
出郭身來始是閒雲裏盪胸看縹緲溪邊洗耳聽潺湲
秋風忽散城頭雨先為遊人一解顔
下馬溪橋散步行暑風稀紵入林清村殽野飯悤悤發
碧水青山面面迎踏盡平堤憐草綠到來幽谷見雲生
西湖勝事年年别幾日愁多不出城
路繞山根斷却連亂藤深竹寺門前貧憐白屋蒸梨餉
倦愛清溪枕石眠載酒欲呼狂客醉留詩聊結野僧緣
深山六月無炎暑一坐西風萬樹蟬
路入西巖小洞天碧牀青磴許夤緣山中歲月空寒暑
世外緇黃亦化遷崖蘚剝餘猶有字石泓隂處欲通泉
相逢擬就湯休宿野性從來不解禪
望盡孤雲入杳冥翠微深處一茅亭高臺地迴秋先至
古榻僧閒晝亦扃詩思更隨流水遠醉魂還為碧山醒
馮虛試徹凌雲調應有遊人下界聽
數頃湖田一半荒野人門巷日蒼凉鳩啼遠樹雲初合
龍卧深潭雨自藏幾處犂鋤當暮急誰家粳稻及秋嘗
蒲團竹几隨緣坐獨愛山僧午夢長
潭影蕭蕭碧樹寒一亭山色俯潺湲疎林隔寺聞僧語
落日登臺見鳥還塵事豈知明日異吏情應識野人閒
丹崖翠壁潘郎興長恨巉巖不共攀
春興八首(錄六首)
柳絲花片滿芳洲長為溪山感舊遊急雨過窗醒短夢
驚風入樹攪離愁歸帆欲挂三江水病脚難登百尺樓
老去不知春興減向來一月罷梳頭
高歌曾扣隔江船楚泛吳遊興渺然山寺夜鐘眠裏月
洞庭春水坐中天翠籠鸚鵡空愁思碧海鯨魚幾歲年
一語故人三歎息始知清廟有朱絃
六年書詔掌泥封紫閣春深近九重階日煖思吟芍藥
水風香憶種芙蓉登臺未買千金駿補衮難成五色龍
身病益愁愁轉病老來歸思十分濃
帝城芳意入春濃快馬輕車處處逢宫樹巧藏鶯百囀
苑雲深護月千重愁來擬斷杯中物病起還支石上笻
得似玉堂風月地少時遊賞幾從容
甕山西望接平坡(寺名)疋馬雙童幾度過十載衣冠朋舊
少五更風雨夢魂多湖邊漁榜驚鷗鳥樹裏僧房隠薜
蘿飛盡桃花還燕子一年春事竟如何
小疊峰巒淺作池幽堂長是見春遲風傳翠篠聲先到
雨換青松葉未知江上帆檣經幾駐城南第宅已三移
君恩若放山林去始是雲霄得意時
舟發張灣宿河西務
蒼茫正合塵中眼縹緲真乘水上舟江月海雲疑是夢
畫圖詩卷坐消憂沙邊細浪隨鷗鳥樹裏青山入柁樓
行盡驛亭三百里五更風急住灘頭
早發滄州
片帆輕舸發滄州野樹離離散不收兩地離心河上草
一燈殘夢渚西樓塵生曉市人煙集雲擁春城水氣浮
我欲憑高問歸鴈瀟湘何處可維舟
遊雞鳴寺
諸山盡是鐘山脈聞道雞鳴更有靈岡勢斜分龍虎脊
巖光深閟鬼神扃風含落日松聲迥雨帶平城草色青
東郭吏人催上馬暮寒吹面酒初醒
郊行二首柬張遂逸親家
樓頭鐘鼓報新晴又是城南一度行剛到閒時身已老
未曾經處路猶生平沙遠水如江色落葉疎林似雨聲
欲問郊園幽寂地野橋山寺不知名
芒鞵隨意踏青莎一日溪頭幾度過高樹夕陽人影亂
斷橋幽澗水聲多思鄉擬作東都賦遠俗猶聞隔院歌
不向晚凉移席坐好懷佳賞奈君何(是日溪林為俗客所據别席避之向)
(夕一賞而罷)
遊岳麓寺
危峰高瞰楚江干路在羊腸第幾盤萬樹松杉雙徑合
四山風雨一僧寒平沙淺草連天在落日孤城隔水看
薊北湘南俱在眼鷓鴣聲裏獨凭闌
泛南池有懷南溪聖公
輕舟别浦路迢遥危石虛亭影動搖雲去好山争入座
雨來新水欲平橋多情留客空杯酒舊事傷心但柳條
今日我來還我去小山叢桂竟誰招
寄莊孔暘
買斷溪南十頃煙還家無復夢朝天身如元亮歸田日
詩似東坡過嶺年蓬島謫來仙骨在釣臺高處客星懸
十年未洗紅塵耳誰聽清風石上絃
背郭誅茅草蓋堂邊江種柳樹爲牆舟中夢醒聞春雨
樓上詩成坐夕陽南紀壯遊餘歲月北扉遺草舊封章
清時例有逃名客見說嚴陵本姓莊
秋日出郭崔甥有詩因次韻
直從亭午坐斜陽却借南薰作晚凉沙路試看騎馬快
玉堂剛謝攬衣忙移將隴樹和雲種折得園葵帶露嘗
四十六年公事裏向來塵夢一何長
九日度江
秋風江口聽鳴榔遠客歸心正渺茫萬古乾坤此江水
百年風雨幾重陽煙中樹色浮瓜步城上山形繞建康
直過真州更東下夜深燈火宿維揚
秋雨荅鳴治次韻
客情搖落竟難收砌草牆花亦自秋月盡俸錢隨例給
雨荒書屋倩人修哀歌莫倚王郎醉短髮聊同杜老羞
馬上誦詩渾不忘為君歸詠水西樓
謝鐸
八月初一日大雨喜而有作
一雨驚看喜欲狂倒懸真解此皇皇未論報社還扶醉
且免從人乞奏荒民念在天終可頼杞心憂國暫須忘
有年自是春秋瑞麟筆誰堪繼末光
張泰
元旦
天上寒星斂曙鐘海隅佳氣溢晴空東華湧出曈曨日
南極吹來長養風丹鳳歷端觀夏正瑶華枝上見春工
體元天子調元相管領民歸玉燭中
倪岳
孟春奉陪廟享恭紀
祠殿森嚴楯陛重雍歌初徹燎煙濃虞周典禮千年合
文武衣冠百辟從日影漸移高閣漏露華猶拂御街松
却瞻天仗東風裏冉冉霓旌導六龍
孟冬時享齋宿院中和韻荅克勤賓之二同年
玉署沉沉隠畫牆柳隂深覆御溝傍鈎陳天近通三接
奎璧星明共一堂地迥自驚塵土隔雲深翻覺路岐長
叨參此會元非偶二十年餘白鷺行
齋宫候駕次西涯學士韻
銀河如璧護重關翠輦初臨大祀壇映日牙旗環禁旅
連空甲騎擁祠官風雲已覺爭春麗雨雪先驚入夜寒
禮罷天門重整珮歡騰萬國正迴鑾(是日大雨雪)
侍從親耕籍田用程學士韻
南郊晴旭晃鑾儀天路無塵進輦遲京兆青箱依耒耜
教坊花鼓應旌旗明禋早致先農享粒食仍歌后稷詩
聖主重農親稼穡此生何幸際昌期
劉大夏
西山道中
曉來聮騎踏晴沙風景蒼蒼一望賒幾處白雲前代寺
數村流水野人家鶯啼别墅春猶在馬到西山日未斜
回首不知歸路遠九重宫殿隔煙霞
閔珪
題翫芳亭
羣芳掩映草亭虚知是元龍舊日居滿地綠隂新雨後
一簾香霧晚風初屏開屈戍春無際人倚闌干畫不如
容我數來閒坐久愛臨流水看芙蕖
馬愈
次韻沈陶菴題有竹莊詩
獨攜真誥西林住便是仙人葛稚川一箇茅亭修竹裏
幾聲茶臼夕陽邊閒抄玉子餐秋月細摘松花釀乳泉
昨夜夢君高閣上曉來清思滿江煙
吳伯通
庚戍重九杭州作用杜韻
吳越江山天地寬登臨聊借酒為歡蕭蕭白髮紛垂領
采采黃花滿插冠西北風煙浮望遠東南雲水入吟寒
幾行鴻鴈遥空度孤客傷心不忍看
浙臺送楊德澄歸賨城
卜居闤闠接芳鄰無事從容話養真蹤跡偶然分出處
歲華倏爾兩冬春端為後會巴山裏忽漫相逢越水濱
世路悠悠俱白髮可堪獨作未歸人
與諸公遊西巖
西巖竹寺篆江邊暇日同參玉板禪隔岸山高蹲虎嘯
遶堂潭静隠龍眠使君有道猶韓愈釋子何人是大顛
佳境百年纔一到未須催放下灘船
姚山
雨後官舍漫成
雨歇凉生風入扉日長官舍客來稀竹窗破夢人初起
松院新晴鶴試飛花落殘紅知蝶少樹垂重綠見春歸
客懷無事難消遣閒對青山看夕暉
吳與弼
東齋讀晦菴先生詩次韻
朝朝黃卷自埋頭物外從教春復秋座接好山青繞屋
門迎活水綠平溝舊花匝徑紅如織新竹成林翠欲流
課罷幾回閒徙倚誰憐心賞十分幽
題聽松軒
曾向高軒共好音乾坤浩蕩境沉沉恍然指下迷宫羽
不信人間有古今瀑澗夜寒鳴雨歇風林晝静落花深
回看勝事已成夢難寫凄凉一片心
贈友人
琴書深託綠蘿谿風月何人共品題流水舊穿幽徑轉
喬林新與碧霄齊一犂春雨兒畊稼百甕寒泉自灌畦
隨分無非安穏地相逢何必問丹梯
馬軾
奉餞季方先生
灤江江上水悠悠送客江邊莫上樓五嶺瘴高煙蔽日
兩孤雲濕雨鳴秋豐城劒氣東南起合浦珠光日夜浮
祭罷鱷魚歸去晚刺桐花外月如鈎
張彛
晉州述懷
微官何事久殊方回首田園業漸荒多病一年三乞老
思歸十夢九還鄉椿隂已散遼陽月鴈影空分海國霜
幾度休衙獨凝睇夕陽西下路茫茫
錢洪
送湯公子胤勣應薦之京
襄武家風迥出羣奇才能武又能文劒鋒足壓三千士
筆陳還驅十萬軍銀管綠沈新草檄丹書盧矢舊銘勲
臨風自顧長纓在醉袂蒼茫欲贈君
送徐守民歸淛之常山
壯遊湖海幾經年老氣凌雲雪滿顛詩思已成芳草夢
歸心又上木蘭船長亭人折春前柳驛路梅開雪後天
萬壑千巖舊形勝酒樽茶竈向誰邊
陳寬
題燕穆之楚江秋曉圖
五更人語覺潮生估客帆檣候曉行樹色未分雲夢澤
雞聲已動漢陽城天空畫角吹霜盡月落銀河入斗横
欲問楚南千古事至今江水為誰清
陳完
和徐德彰春日雜詠八首
暖色晴光處處迷畫橋楊柳路東西千村紅亂桃花雨
一夜香生燕子泥鶯舌語雙諧作瑟草根枯半踏成蹊
最難留得芳時在怪殺枝頭杜宇啼
花搖銀壁影幢幢香靄空濛撲瑣窗留客小鶯偏恰恰
可人飛蝶故雙雙好山罨畫連平野新水挼藍正滿江
紅粉蹋歌溪上女彩雲隨處度新腔
三竿紅日曉輝輝流水平蕪燕子飛芳徑露香花錦碎
深山雲暖蕨芽肥烏紗别製籠頭帽白苧新裁稱體衣
社鼓鼕鼕桑柘外野翁扶醉蹋歌歸
蹀躞青驄款款騎淺村深巷柳如絲土牆茅草低低屋
竹徑柴門短短籬細雨一簾飛燕子香風十里醉花枝
館姓溪上春如海時有人歌白紵詞
鷗波十里帶平沙茆屋人家柳半遮柔櫓嘔啞移畫舫
輕雷轣轆走香車泉如燕尾清流拆草似裙腰白路斜
何處玉錢都化蝶夜來飛上一林花
十里香塵暖霧消綠煙芳草去迢迢春風春雨花連巷
溪北溪南柳映橋遊女踏青羅襪小粉郎沉醉玉驄驕
謝家庭院鞦韆下會有何人拾翠翹
勝賣東風冨貴春青衣催坐疊花茵鶯欺皓齒清歌妓
柳妒纖腰學舞人猩色屛風圍孔雀麝香衾被壓麒麟
任教日日如泥醉不負韶華一度新
繡戶凝香瑞靄浮日催紅影上簾鈎鶯捎飛蝶穿花去
水學驚蛇抱石流綠酒金尊邀醉飲朱絃銀甲按歌謳
若教買得春常在不用良宵秉燭遊
祝祺
寄蘇先生正
西風倚櫂問歸程詩酒應多慰别情黃葉疎鐘溪上寺
白雲孤角海邊城鷗飛煙渚連秋色鴈下寒塘起暮聲
回首天涯嗟落寞夕陽歸路萬山晴
趙廷玉
金臺留别
笑拂緇塵出帝畿一尊重與故人違青雲紫禁辭仙仗
白鳥滄洲戀釣磯夜雨尚存三徑菊春風仍采故山薇
舊遊天上如相憶萬里關河有鴈飛
周漳
寄弟瑩
年年無處避征塵况復衰遲值暮春千里綠蕪江上路
一簾疎雨夜深人白雲鄉國回頭遠青草池塘入夢頻
兩載分攜歸未得強將封鮓慰慈親
陳昌
送吳素行之廣西
廣州南望海冥冥百丈牽江幾日程鯨浪打船風正惡
蜃灰塗屋雨初晴蠻巫祭鬼憑雞卜島戶編氓事象畊
此去化成皆樂土尉佗不敢更言兵
顧潤
送王景方歸杭州
闔閭城外送歸航流水何如客思長已遣停杯傾别酒
還教攜手上河梁白蘋漁浦迷秋色紅樹官亭帶夕陽
最是不堪凝望處青山無數隔錢塘
丘吉
遊霧山寺和寇萊公韻
風引鐘聲落大溪行廚酒盡夕陽低斗杓斜墜闌干北
澗道横分略彴西雲雜天花銀葉舞門排行樹寳幢齊
普香世界青山繞一路煙霞送馬蹄
和姑蘇劉工部昌無題
轆轤綆斷玉瓶沉雙鯉無書碧海深别夢吹殘吳苑笛
愁腸敲斷漢宫砧病來眉淡波斯黛老去屏閑孔雀金
不及浮雲能自在朝飛暮散却無心
楊梅
楊梅獨出吳興異龍井名高味不同饞客幾嘗山雨濕
佳人一笑玉盤空羞看月下櫻桃色不數釵頭荔子紅
更擬明年同採摘要將華髮待熏風
魏時敏
寄全汝盛
久旱村園豆麥焦鑿池引水灌田苖籬疎野竹横窗戸
潮滿春帆礙浦橋酌酒不愁無苜蓿揮毫深喜有芭蕉
人生適意應如此莫怪淵明懶折腰
夏日寄高尊卿
林屋虛寒半掩扉野情偏稱綠荷衣柳風乍起燕雛軟
梅雨初晴荔子肥歲月無情催客老溪山有意待君歸
浮沉世事何須問好整綸竿坐釣磯
朱翰
送楊少府貶柳州
洞庭秋色對衡山一路猨聲夕照間湘浦舟行何日到
羅池人去幾年還煙邨土屋連孤壘嶺樹松牌界百蠻
自古中朝通使節莫因流落歎衰顔
朱存理
九日
松下行行二三子書聲白晝草堂開老夫把卷仍自讀
舊雨到門今不來苔石無塵碁局在莎汀有水釣船回
秋風籬落偏蕭索獨嗅寒花持酒杯
宿光福寺
短策行行一里餘松林過雨步徐徐半泓墨沼窺遺跡
數仞龜峰望遠墟石磴夏凉青荔合山扉晝寂綠蕉舒
夕陽突兀浮圖影送目長天罨畫如
僦松軒避暑漫興
溪南借我雙松樹六月虚堂面水開松下清吟成漫興
酒邊凉雨洗炎埃一聲老鶴月中聽萬里秋濤天外來
自把殘書堪臥讀先令童子掃莓苔
張淵
次韻沈陶菴題有竹莊
愛汝石田茅屋好依然風物似斜川白蘋洲渚滄江外
紅樹園林夕照邊艇子打魚偏趁月山童洗藥每臨泉
老夫欲問東家住分取瓜疇數畝煙
陳金
拒馬河較閱兵馬
廵邊直度飛狐嶺較藝親臨拒馬營畫戟攅霜迎陣出
雕弓彎月向人明縱横目下元無敵闔闢胸中自有兵
慚愧間關十餘載玉門應不負書生
劉泰
恰似邨為諸立夫題
非邨非郭路縈迴繞屋薔薇戸半開春暖鶯聲相應荅
晚晴鴉陣自歸來白煙土銼炊新稻紅雨糟牀滴舊醅
山色滿窗書滿架此生無夢落黃埃
晚春漫興
單羅初試怯春風金鴨香銷翠被空江燕低翻三寸黑
海棠微褪一分紅酒因睡淺酲難解詩為愁多句未工
晴日漸長兒女懶鞦韆閒在曲闌東
舒鑑
寄雲城知已
琵琶洲畔白雲城紅樹千行隔短亭塵迹自悲衣欲化
故交誰復眼長青江空木落雁初度院小燈殘酒半醒
終夕相思不相見碧山寒月照疎櫺
喻省
送友人
梅花殘雪照晴川立馬郵亭思惘然媿我飄蓬仍薄宦
與君分手正殘年一樽行色沙頭酒千里鄉心月下船
垂老莫言歸計拙綠編研北是良田
張淮
遊鶯脰湖
白鳥眠沙夢不驚寒生水國半隂晴酒涵春色花邊過
船載湖光鏡裏行南浦愁連芳草綠東風歌送落梅聲
那堪日暮臨岐别更聽河橋柳上鶯
牡丹百詠(錄二首)
紛紛畫史筆通神誰與花王寫得真臨水似窺捐珮女
倚風如見墜樓人芙蓉只合稱凡品芍藥端教接後塵
興慶池東誰更賞冷風凄雨不禁春
司花未省是何神不合教渠盡領真方半吐時偏惬意
到全開日便愁人紅雲冷慘枝間露綠霧香流葉底塵
一曲山香莫輕舞臨軒正欲賞長春
潘子安
送周鍊師還龍虎山
年來忽憶舊巖扉即向青天跨鶴歸老樹著風驚虎睡
好山和雨作龍飛松間夜月封丹竈花底秋雲補練衣
辟穀有方仙有術笑人空餓北山薇
蔡昶
都門春日寄友
曲曲宫牆繞御河春冰消盡水生波桃花帶雨垂枝重
柳色籠煙隔岸多白首蔡邕嗟老矣青年沈約奈狂何
典衣莫惜沽新釀笑聽吳姬子夜歌
楊子善
江上秋懷
水國風高木葉霜滿舟山色入荒凉小孤殘照收江左
大别寒煙鎖漢陽新飯軟炊菰米白濁醪香泛菊花黃
故鄉千里空回首雲樹茫茫鬢髮蒼
書懷
舵樓空闊望京華蘆荻江楓岸岸花山色淡濃昏霧薄
水光浮没夕陽斜故鄉鴻雁書千里遠浦牛羊屋數家
邊塞柳營多苜蓿石田空憶舊桑麻
黃褧
南閣病中兼寄黃玄之
水市南頭晝掩扉衰容垂柳共依依雁來高閣春歸盡
雀下閒門客過稀對酒花枝憐獨卧盍簪芳草念多違
憑君為問清吟處何日相從賦采薇
李兆先
送人
南國騷人憶薜蘿每逢尊酒一酣歌隔年鄉信春前至
入夜歸心夢裏過舊路漸隨燕樹遠故山偏傍越溪多
陽和到處流澌盡時送東風與碧波
漫興
小園散步暫徘徊黯靄隂雲去復來深樹欲秋黃落葉
斷階經雨碧生苔頻搔短髮和愁亂静掩蓬門待客開
無限幽懷酣睡裏日華亭午夢初回
春日答所知
草堂無事起常遲閒愛逢春静愛詩十日濃隂常帶雨
一池空碧漫生漪青回院柳鶯猶澀開到園花蝶未知
三尺短牆君共我韶光如此合分誰
王佐
中年
纔過中年百慮輕獨於尊酒未㤀情窮將入骨詩還拙
事不縈心夢亦清萬卷豈圖金馬貴一竿當與白鷗盟
灞陵賣藥原無意女子何從識姓名
桑悅
碧溪
五兩蓑衣百尺竿碧溪十里足盤桓卧分芳草為衾枕
坐愛清流照肺肝花落無聲雲影動鳥飛不度鏡光寒
平堤多種芙蓉樹唯有秋容耐晚看
同王如齋揮使金宗秩上舍暮春郊行
單衣初試覺身輕雲淡風和雨乍晴墨潑小池科斗亂
簧調深院栗留鳴飛花逐馬疑招飲落絮依人似送行
餘景老來偏愛惜可堪白日去無情
宿茶陵五峰菴
攀蘿躡磴路盤紆出澗流泉百折餘地獻秫田充佛供
天留松徑作僧居數聲清磬紅塵隔一瓣名香黑業除
喜共山雲分半榻通宵魂夢倚空虚
御選明詩卷七十五
