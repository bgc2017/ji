欽定四庫全書
御選明詩卷一
帝製
太祖皇帝
神鳳操
鈞天奏兮列丹墀俄翩翩兮鳳凰儀斂翺翔兮棲梧枝
彼觀德兮真為我辭
鍾山賡吳沉韻
嵯峨倚空碧環山皆拱伏遥岑如劔戟邇洞非茅屋青
松秀紫崖白石生玄谷巖畔毓靈芝峯頂森神木時時
風雨生日日山林沐和鳴盡啼鶯善舉皆飛鵠山中道
者禪隴頭童子牧試問幾經年荅云常辟穀
又賡載安韻
旭日射山巖嵐光加翠色鳴鳳在高梧育雛傍崖側風
來楸葉紅寒鴈起塞北江流護周迴天澄雲影碧磅礴
氣氤氲鴻濛太古積靈秀峙嵯峨仰瞻常晨夕倚天來
何時孰謂題名籍朱湖洞中仙蟠桃徑一尺
賡僧韻
天台五百尊方寸皆明月月影彌千江何曾有暫歇為
斯妙用通今古長不滅昔當懸挂時誠非凡可越住世
及應真幾度阿僧劫假錫作梯航泛海濤如雪一旦杳
無蹤暫與沙門别儵忽羣禪中孰能為機泄禪心曠無
跡如海亦何竭僧本具他心宗門常合轍
寳光廢塔
寳塔摩青蒼招提歲久荒秋高棲俊隼夜深月影長寂
寂星搖蕩飛霞入棟梁守僧都去盡螢火作燈光鬼哭
思禪度遺經風日張獨有來巢燕呢喃似宣揚停驂傷
古意雲合草頭黃聞說當年盛鐘魚徹上方
春日鍾山行
我愛山松好雲埋常不老幾度春風吹更綠勝似蓬瀛
羡三島石徑聞蕊馨流泉潄春草草青啼鳥澗邊幽玄
鶴摩空來晨早錦衣隊列出山阿飲客婆娑歸更飽山
清水清我亦清有秋足我斯民寳
鶯囀皇州
絮飛鶯囀柳垂青春雨過時天正晴新澗水流聞鼔韻
舊崖松埽聽琴聲神州氣象寰中盛天闕風光世上明
猶有上林花似錦殿階仙樂鳳笙鳴
大祀
晨駕旌旄列隊行龍旗遥映鳳城明護霜雲外天顔碧
籠水煙邊山色青新歲野郊春氣靄今朝村市曉晴生
鞠躬稽首參天處四海謳歌賀太平
聞人嶺南郊行
極目山雲雜曉煙女蘿遥護嶺松邊陸行盡服嵐霞氣
水宿頻吞虬蜃涎晨仰際峯觀擁日暮看臨海泊來船
信知百越風塵異黑髮人居不待年
詠南越
邊邑深隍嵌疊峰土民食粟扣時舂雲山深水常相合
煙樹藤蘿每自封嶺外瘴横鳴蟋蟀海濱鬱熱顯鰅鱅
常思不律皆由此數月朱顔别舊容
竹榦青樂釣
曠浦澄天濕曉煙智人樂釣穩沙前蓑輕雨霽雲收谷
釣擲綸樞水映船舉棹欲歸江月上掛帆已近暮霞邊
汀蘆處處飛煙火照徹漁村欲不眠
盧汀洲隱浦
泛入遥江漸渺茫蘆花飛落雪飛揚天邊雲影浮舟靜
村外秋光列鴈行覓隱誰知棲所在用心無處不籌量
盧生避世深幽跡故入滄浪野水鄉
牧羊兒土鼓
羣羊朝牧遍山坡松下常吟樂道歌土鼓抱時山鬼聽
石泉濯處澗鷗和金華誰識仙機密蘭渚何知道術多
歲久市中終得信叱羊洞口白雲過
巨罟叟漁魚
悠悠江靜日和暄迥水歌聲度藹煙漁網布時天上曬
布帆張處斗移邊風恬喜目遥山嫩岸色頻看邇草鮮
薄暮欲歸星月上流螢點點近船舷
横秋風吹笛
西風木落綻黃花牛背村童笛正佳曾識倚樓人聽處
每聞吹月鶴昇遐蒼江一色渾秋意紅葉初光襯晚華
露冷下天星斗潤煙波聲到是誰家
莽蒼叟歌山
仰目巍峯柱上穹千巖萬壑盡玲瓏玄猿嘯月丹崖側
紫燕摩天碧漢中樵牧往來雲樹裏牛羊歸去霧煙東
山中人物常歌道歲歲年年莽蒼翁
春山新水
山雲靉靆節初暄景色清明春水漣谷鳥喜鳴花沐雨
巖猿悦躍樹籠煙仙家麥飯雲蒸熟旅館薇羹氣育鮮
最好滿川渾似錦漲溪新水印晴天
僧目空山
孤寂凄凄一徑微處心應與世塵違朝觀松鶴摩天去
暮見巖猿挽樹歸瓶水一爐香滿座錫鐶丈室氣盈衣
空山僧對知何日化作蒼龍挾雨飛
雲衲野人
山人修道幾經年聞說餐松足意便時以斷雲完故衲
日將流水灌新田常勤侣鶴巖崖下寂靜儔猿煙霧邊
欲訪未知何處住料應霞舉已成仙
鍾子煉丹
翠微高處渺青煙知子機藏辟穀堅丹鼎鉛砂勤火候
溪雲巖谷傲松年潭龍掣雹深淵底崖虎風生迥洞邊
逕已苔蒙人未履昂霄足躡斗牛天
新月
誰將玉爪指長空萬里山河一樣同映水有鈎魚怯釣
銜山無箭鶴疑弓清光未放雲霄外素影遥分宇宙中
輪滿待逢三五夜九州四海照無窮
賜都督僉事楊文廣征南
大將南征膽氣豪腰懸秋水呂虔刀雷鳴甲胄乾坤靜
風動旌旗日月高世上麒麟真有種穴中螻蟻竟何逃
大標銅柱歸來日庭院春深聽伯勞
咏雪竹
雪壓竹枝低雖低不着泥明朝紅日出依舊與雲齊
春望牛首
遥岑峙立勢蒼然春日鶯啼景物鮮疊嶂倚天江月外
三山映帶石城邊
新雨水
片雲風駕雨飛來頃刻凭看遍九垓檻外近聆新水響
遥穹一碧見天開
又賡吴喆韻
時近清和氣愈濃雨催花實喜晴風籬邊點點如錢大
盡是青青間綠紅
又賡宋璲韻
清和未至尚春風花幕園林似錦紅細雨只教成子速
蕊飛彩蝶最多功
山頂白雲
山椒極目白雲崇蕤色繽紛百丈松新水潺巖聞鼓韻
女蘿遙似洞門封
詠李白早發白帝城
謫仙東下入瞿間一葉扁舟日日還聞說衝濤千尺浪
兩江極目盡皆山
詠李白秋下荆門
布帆高掛映長空且喜新秋冷露風數日輕舟歸似箭
須臾繫柳泊吳中
雪詩賡曹文夀韻
翩翩飛舞布田垓似絮還疑玉蕊梅一夜撲窗春蝶戲
好風吹去又吹來
又賡張翼韻
臘前三白曠無涯應是天公降六花九曲河深疑底凍
張騫無處再乘槎
遊鍾山
鍾山陽谷梵王家帝釋臺前優鉢花遊戲但聞獅子吼
比丘身衣錦袈裟
思老試壯
因過雕鞍見馬肥迎風振鬛試霜蹄試將舊日弓彎看
箭入弦來月樣齊
成祖皇帝
勃泥長寧鎮國山詩
炎海之墟浡泥所處喣仁漸義有順無忤慺慺賢王惟
化之慕導以象胥遹來奔赴同其婦子兄弟陪臣稽顙
闕下有言是陳謂君猶天遣其休樂一視同仁匪偏厚
薄顧兹鮮德弗稱所云浪舶風檣實勞懇勤稽古遠臣
順來怒趌以躬或難矧曰家室王心亶誠金石其堅西
南蕃長疇與王賢矗矗高山以鎮王國鑱文於石懋昭
王德王德克昭王國休寧於萬斯年仰我大明
賜太子少師姚廣孝七十夀詩二首
夀介逃虚子耆年尚未央功名躋輔弼聲譽籍文章晝
靜槐隂合秋清桂子香國恩期必報化日正舒長
玉露滋芳席奎魁照碧空斯文逢盛世學古振儒風未
可還山隱當存報國忠百齡有餘慶寫此夀仙翁
仁宗皇帝
陽春曲
遲遲麗日照春空陣陣芳塵花信風依依弱柳含嬌翠
爛爛夭桃埋淺紅黃鶯飛上花間語似勸遊人邀酒侣
醉燒銀燭作夜遊瞬息桃花落紅雨
冬至日賜右春坊贊善梁潛
侍從有佳士朝端斯得人夙昔自卿至接見情益親旦
夕資論納豈獨詞華新仲冬風日暄和氣如陽春湛湛
樽中酒歡然對良晨
冬至賜贊善徐好古
清朝盛文治輔德資儒耆念彼筋力倦趨朝諒非宜賦
詩有佳致納誨多良規起予得深趣歡懷浩無涯新陽
届初復况此承平時酬勞有樽酒庶以勞期頤
桃園春晚
曙光猶未分芳園露華泫碧桃千萬樹鮮妍如錦絢隔
林鶯語滑兩兩間關囀掖垣將啟扉漏箭傳聲遠花底
候宫車更覺東風軟
上元觀鼇山詩
盛時調玉燭佳節粲華燈象緯當黃道鼇峯擁帝京金
蓮春放早寳月夜同明聖夀天長久謳歌樂太平
早朝
淡月低鳷鵲祥雲遶建章金門森羽衛寳鼎靄名香日
上東方曙風輕曉殿凉千官朝退後諮訪接賢良
江樓秋望
遠碧接天涯登臨景自佳蘋洲晴亦雪楓岸晝常霞落
鴈過前浦浮鷗傍淺沙竹籬高曬網茅屋是漁家
秋風
玉律轉清商金飇送晚凉輕飄梧葉墜暗度桂花香月
下生林籟天邊展鴈行吹嘘禾黍熟萬頃似雲黃
池亭納凉
夏日多炎熱臨池憩午凉雨滋槐葉翠風過藕花香舞
燕來青瑣流鶯出建章援琴彈雅操民物樂時康
宣宗皇帝
思賢詩(有序)
予嗣守祖宗大位夙夜兢惕思惟致治之道必有
賢臣相與贊輔雖屢詔求賢然恭默之思未已乃
作詩以著予志詩曰
天命有赫付畀萬方肆予承之夙夜弗遑亮天之工其
責在予亦惟求賢以作心膂堯舜大聖咨于臣鄰
湯武致治敷求哲人稷契臯䕫周召伊傅同德一
心以匡以輔惟時匡輔百工允釐治效之隆臻于
皥熙悠悠我心念之勿置欲得羣賢以弼予治告
言惓惓束帛戔戔命彼皇華歴于丘園庶幾多才
拔茅連茹奮其功庸翼我王度惟天昭昭惟嶽降
靈篤生賢哲聿馳駿聲啟心沃朕以迪先德揚其
耿光有永無斁
猗蘭操(有序)
昔孔子自衞反魯隠居國中見蘭之茂與衆草伍
自傷不逢時而託為此操予慮在野之賢有未出
者故擬作焉
蘭生中谷兮曄曄其芳賢人在野兮其道則光嗟蘭之
茂兮與衆草為伍嗚呼賢人兮汝其予輔
祖德詩
恭惟我仁祖躬備大聖德天性稟純粹温恭而允塞篤
志在仁義兼亦貴稼穡寶玉之所藏山川被光澤
維時屬遘屯畎畆之自適進退與道俱玉德懷貞白皇
天鑒昭晰寶命所繇錫篤生太祖聖配天立人極
海内如鼎沸土壤分割析蒼生靡怙恃俛伏斃毒螫仗
劒起濠梁奉天拯焚溺再駕定東南一舉下西北
曠哉六合内腥穢悉蕩滌三光復宣朗五典重修飭遠
齊堯舜功近過湯武績遂令普天下休養樂生息
太宗削姦回維統奠宗祏聖文既炳焕神武尤赫奕賢
才盡登用秉德各修職庶邦承覆載貢獻来九譯
昭考撫盈成至仁弘隱惻民安視如傷恭已臨萬國繼
志與述事夙夜懷兢惕皇風益清穆皇道彌正直
正本所自隆仁祖實啟迪祥源深且廣天派肆洋溢聖
神肇傳序茂衍萬世歴造商本玄王興周美后稷
兹予嗣鴻業時幾謹申飭四聖赫在天悠久貽法式保
佑賴深眷負荷愧餘力稽首陳咏歌庶用示無斁
賜許廓巡撫河南
河南百州縣七郡所分治前歲農事缺旱潦始復繼衣
食既無資民生曷由遂顧予位民上日夕懷憂愧爾有
敦厚資其往勤撫字徙者必輯綏飢者必賑濟咨詢必
周歴母憚躬勞勩虚文徒𤨏碎所至皆實惠勉旃罄乃
誠庶用副予意
憫農詩示吏部尚書郭璡
農者國所重八政之本源辛苦事耕作憂勞亘晨昏豐
年僅能給歉歲安可論既無穅覈肥安得緼絮温恭惟
祖宗法周悉今具存遐邇同一視覆育如乾坤嘗聞古
循吏卓有父母恩惟當慎所擇庶用安黎元
示戸部尚書原吉
關中歲屢歉民食無所資郡縣既上言能不軫恤之周
禮十二政散貨首所宜給帛遣使者發廩飭有司臨軒
戒將命遄往母遲遲命下苟或後施濟安所期吾聞有
道世民免寒與飢循已不遑寧因請書媿詞
捕蝗詩示向書郭敦
蝗螽雖微物為患良不細其生實蕃滋殄滅端匪易方
秋禾黍茂芃芃各生遂所忻歲將登奄忽蝗已至害苗
及根節而况葉與穗傷哉隴畝植民命之所繫一旦盡
于斯何以卒年歲上帝仁下民詎非人所致修省勿敢
怠民患可坐視去螟古有詩捕蝗亦有使除患與養患
昔人論已備拯民於水火勖哉勿玩愒
減租詩
官租頗繁重在昔盖有因而此服田者本皆貧下民耕
作既勤勞輸納亦苦辛遂令衣食微曷以贍其身殷念
惻予懷故跡安得循下詔減十三行之四方均先王視
萬姓有若父子親兹惟重邦本豈曰矜吾仁
憫旱詩
亢陽久不雨夏景將及終禾稼紛欲槁望霓切三農祠
神既無益老壯憂忡忡饘粥不得繼何以至歲窮予為
兆民主所憂與民同仰首瞻紫微籲天攄精忠天德在
發育豈忍民瘝痌施霖貴及早其必昭感通翹跂望有
渰冀以蘇疲癃
草書歌賜程南雲(有序)
朕幾務之餘游心載籍及徧觀古人翰墨有契於
懷嘗賦草書歌以寓意焉以爾日侍之勞書以賜
之
草書所自何所授初變楷法為章奏當時作者最得名
崔瑗杜度張伯英三人真蹟已罕見後來繼之有羲獻
筆端變化妙入神逸態雄姿看勁健風驚電掣浮雲飛
蛟龍奮躍猛虎馳漢晉草法千載師張顛藏真亦絶竒
一代精藝才數輩遺墨千人萬人愛固知頓挫出腕力
亦用飛動生神采古來篆籀今已譌何况隸草譌愈多
吾書豈必論工緻誠懸有言當默識
招隱歌
吾觀天地化育功四序五行實任之軒轅堯舜致熙皥
亦有六相兼臯䕫君臣共濟自往古大厦豈是一木為
况予凉薄資九五承大寳四海之廣兆姓繁側席仁賢
翼王道長林大澤高丘巨壑豈無懷才抱德者蕭散幽
閒樂其樂扣舷清歌弄綠水結巢雲松招白鶴雲松蒼
蒼白鶴飛翠蘿搖曳春風時朝饞黃獨夕茹紫芝放歌
考槃什吟詠梁父詞如玉在璞韜其輝天之生才將有
為屢下求賢詔明珠寧無遺中夜有懷起待旦勞心咨
求忘日晏嗟爾賢人何樂空谷有莘幡然起畎畝傅巖
何嘗終版築磻溪白首還鷹揚卧龍亦復興南陽旱歲
人間望霖雨大川利涉需舟航嗟爾賢人無為徘徊石
泉麋鹿非爾伍風雨天路為爾開脱却芰荷衣挂在青
澗隈翩翩命駕蒲輪來黃金如山築高臺待爾為咏臺
與萊無令我悵望思難哉
喜雪歌
一冬晴明人不厭臘月雪飛尤所喜從古農占重三白
來年有秋預可擬昨夜長風廣莫來號空捲地初停雷
斯須漫漫撒玉屑千樹萬樹梅花開天地平鋪皆一色
光輝未數瓊瑶白四山蒼翠不可尋但見淩空聳銀壁
憑高四顧真竒觀日上扶桑朝不寒昔人勞農享臘惟
此時更說來年豐有期村村腰鼔聚晏飲庶幾時平今
見之嗟予菲德臨九五燮理功能寄丞輔舉觴相樂拜
天庥永念皇天與皇祖
山水圖歌賜長春真人劉淵然歸南京(有序)
長春真人劉淵然事太祖皇帝太宗皇帝仁宗皇
帝以至於朕凡歴四朝闡玄元之妙著感通之功
攄恭秉誠老而逾篤今已耄年志存閒佚辭歸南
京朕重其去也因取孔子仁智夀樂之旨援筆作
山水圖賜之而題詩其端以寓所以睠厚於老成
之意云
東華之東湛明景彩霞環繞蓬萊境瓊芝瑶草春不窮
丹光夜動黃金鼎淵然老仙崆峒客萬里歸來此棲息
手持如意青芙蓉兩臉潮紅頭雪白頭上玉琢冠身中
雲繡衣朝朝飛神馭炁超汗漫直上太清朝紫微腰間
騰龍雙寳劔秋水光晶寒瀲灔嘯風呼霆作霖雨屢注
仙瓢蘇下土功成斂用歸希夷玄天至道本無為眼看
民患忍坐視恤人亦體天之慈旦來謝别何匆匆騎鶴
逕度江之東江東龍蟠虎踞五雲表鍾山翠接三茅峯
茅家兄弟青冥上白日驂鸞定相訪還來赤松子亦有
安期生上朝南極夀昌星好山好水清且明西方出金
桃南斗斟雲液長生有曲舞且歌年過廣成千二百
綠竹引賜都督孫忠
薊門八月霜華濃何時種竹能成叢鳳城之陽禁苑東
琅玕萬樹凌青空光搖太液波心月高出三山頂上松
祥飇拂拂來天上鳴金戛玉聲玲瓏蓬萊宫中日如年
高柯密葉霏雲煙陽春挺秀百花表秋月增輝仙桂邊
九夏繁陰覆靈囿祥麟瑞鶴相周旋六花凝寒羣卉老
清標轉覺生光妍軒皇當日初製律截筒來自昆侖谷
江心磻石桃竹枝斬根剥皮誇紫玉何如蓬萊宫中竹
雨露偏多生意足盤根固節千萬年遠勝猗猗淇水澳
上林花木熙青春靈芝瑞草爭芳芬愛此蒼蒼太古色
竹邊幾度停遊輪世云鳳皇食竹實又云鳳皇棲竹枝
鳳笙九奏太平曲鳳兮鳳兮今來儀予將拭目而觀之
太液池送黃淮辭政
天香早折仙桂枝筆花五綵開鳳池蓬萊之仙直奎璧
近侍九重天咫尺永樂聖人臨御初鞠躬稽首陳嘉謨
仁宗監國文華殿左右謀猷共羣彦朕承大寳君萬方
相與共理資賢良傾心寫情任舊老而卿引疾先還鄉
五歴星霜復相見霜鬚肅肅秋滿面是時朝旭光升紫
殿明相對清言良慰情留之累月未盡意歸心又欲東
南征太液清冷涵碧藻楊柳芙容相映好鳬鷖鸂鷘弄
清波紫霧紅雲拂瓊島芳殽在爼酒在壺工歌鹿鳴續
白駒君臣大義古所重心雖庭闕身江湖鴈蕩峯高高
不極中有謝公舊遊跡採芝劚苓可長年應在天南憶
天北
喜雪歌賜兵部尚書張本
天氣肅肅當嚴冬大地凛冽號朔風扶桑曜雪韜曈曨
屏翳一色浮鴻濛斯須素影搖太空霏花糝葉何茸丰
六出巧自造化工覆纊敷縞遠近同綴瓊貼璐緣牆墉
輕盈宛轉穿簾櫳千門萬戸光玲瓏積平坎窞增丘封
凍合溝瀆流靡通林沼幻出銀芙容遂令松篁失青葱
翰飛蠕動寂斂蹤萬幾之暇坐九重豈不自足鮮與醲
一念所重存瘝痌荷戈披甲防鹵戎況復懷此為沖沖
維時預兆年歲豐滋潤麰麥消螟螽騰歡溢喜畎畝農
瀟湘八景畫
瀟湘夜雨
濃雲如墨黯江樹九疑山迷天色暮蒼松巖下客維舟
魚龍鼓舞飛煙霧但見長空風雨來勢與雲夢相周迴
三湘淋漓瀉銀竹七澤洶湧翻春雷長江横絶巴陵北
一水悠悠漾空碧洪濤巨漲頃刻中虹橋隱隱無人迹
前溪遥見野人家槿籬茅屋半欹斜高樓誰得江湖趣
坐聽瀟瀟對燭花隔浦鐘聲來遠寺曉色蒼涼喜開霽
青天萬里白雲收滿目湘山翠欲流
洞庭秋月
洞庭秋水清徹底岳陽城頭月初起巴山落影半湖隂
金波倒浸芙容翠須臾素景當瑶空寒光下燭馮夷宫
雲夢微茫冰鑑裏沅湘浩蕩玉壺中霜華初飛風息浪
萬籟無聲夜光寂彷彿湘靈汗漫遊虹橋直跨天南北
但見鷗汀與鷺洲折葦寒沙帶淺流縞衣綸巾湘中老
高歌取醉岳陽樓回看月下西山去湖水悠悠自東注
洞庭咫尺西南陬赤岸銀河萬里秋
山市晴嵐
茅屋幾家山下住長橋遥接山前路湖天雨過曉色開
滿市晴嵐帶煙樹遠山近山杳靄間村前村後相彌漫
浮藍積翠久不散懸崖滴露松梢寒湘市老人頭半白
琴僕從容隨杖舄林外青帘賣酒家山殽野蔌漁樵客
洞庭春來湖水生君山到處花冥冥波光澄涵横素練
樹色掩映開銀屏撫景徘徊看未足颯颯天風滿林麓
何人獨倚岳陽樓長笛數聲山水綠
平沙落鴈
秋江水落波痕淺平沙渺渺連天遠白蘋紅蓼滿瀟湘
枯葦黃蘆迷漢沔鴻鴈恒憐澤國遊數聲忽報楚天秋
萬里避寒違朔漠幾行帶雪下汀洲雲水微茫少矰繳
歲歲南來歡有托霜田豈乏稻粱謀江村自得棲遲樂
黃鶴樓前鐵笛鳴時驚嘹嚦兩三聲湖通巴蜀寒煙淨
天接荆衡暮景澄嗟爾迢迢自荒服慕戀中華生計足
行當懋德覆羣生盡使洪纖皆發育
遠浦歸帆
斜陽欲掛晴川樹丹霞遠映瀟湘浦洞庭湖上接星沙
萬里歸舟自何處雲帆縹緲天際來勢壓滔天雲浪摧
須臾已逹漢江曲江聲洶湧如鳴雷漢陽城頭夜吹角
暫從鸚鵡洲邊泊長笛一聲山月低殘燈數點江雲薄
西蜀滇南與海通浮波來往自無窮暮天已捲三湘霧
曉日還懸七澤風突兀危樓看江水臨眺何人頻徙倚
寒鴉飛盡淡煙收浩蕩遥空淨如洗
漁村夕照
岳陽城頭望湘浦芳草垂楊迷古渡晴嵐霏白夕陽紅
渺渺江村天欲暮漁家茅屋住汀洲罷釣歸來穩繫舟
自念生涯在網罟臨風高挂向船頭出水鮮鱗雜紫蟹
壚頭有酒還堪買東隣西舍當此時歡笑聲餘歌欸乃
豚魚吹浪白連天隔江買客促歸船餘光遠映雙鳬外
殘影半落孤鴻邊湖上高樓雲外起下瞰湖湘千百里
憑高一望楚天低雲樹蒼蒼暮山紫
煙寺晚鐘
煙光漠漠春山紫古寺深藏萬松裏夕陽西墜羣壑隂
隔林藹藹疎鐘起瀟湘無風波浪停恍如水底鳴長鯨
山僧策杖歸來晚遥聽穿雲百八聲緩急因風如斷續
遠徹山阿并水曲已隨暮角響江城更送樵歌出林麓
乘橋二客心悠然偶立遥看瀑布泉高山流水有深意
咫尺不聞音韻傳乾坤無塵萬籟靜朗然空谷聲相應
高秋正遇曉霜清分明若向豐山聽
江天暮雪
大江東去天連水薄暮蕭蕭朔風起須臾吹却凍雲同
六花亂撒滄波裏橋南橋北樹槎牙隔浦紛紛集晚鴉
馬嘶百折蟠雲路犬吠孤村賣酒家俯仰山川同一色
眼前不辨浪花白茫茫七澤與三湘分明皓彩遥相射
漁翁獨酌寒江濱頃刻瓊瑶飛滿身得魚醉唱湖南曲
欸乃一聲天地春有時倚棹弄長笛洞庭景物清無敵
中流迢遞望君山但見遥空聳銀壁
瑞香花詩
瑞香花有數種或紅或白或紫春早盛開芬馥可
愛盖唐宋人多有賦詠之者予亦見之短篇云
瑞香花葉如織其葉非一狀花開亦殊色或如瑪瑙之
殷紅或如玉雪之姿容或含淺絳或深紫細蕤疊葉芬
玲瓏臘後春前花未放先春獨占梅花上繞枝芳意露
毰毸萬卉千葩總相讓曈曨旭日照階墀澹蕩香風拂
面時初疑沉檀爇寳鼎亦似蘭麝熏人衣瑞香花樹高
三尺強山桃野杏動踰丈得以幽叢約馥香
水亭偶成
臨流亭館淨無塵落澗松泉處處聞半濕半乾花上露
飛來飛去嶺頭雲翠迷洞口松千箇白占林梢鶴一羣
此地清幽人不到惟留風月與平分
樂靜詩
暮色動前軒重城欲閉門殘霞收赤氣新月破黃昏已
覺乾坤靜都無市井喧陰陽有恒理斯與達人論
四景(錄二首)
水影虚涵一鏡中晴光搖蕩暖雲紅小桃花重初經雨
弱柳絲柔屢舞風
暑雨初過爽氣清玉波蕩漾畫橋平穿簾小燕雙雙好
泛水閒鷗箇箇輕
幸史館
天命余躬撫萬方丹心切切慕虞唐退朝史館咨詢處
回視文星爛有光
過史館
蕩蕩堯光四表巍巍舜德重華祖考萬年垂統乾坤六
合為家
上林春色
山際雲開曉色雲間鳥弄春音物意皆含春意天心允
合吾心
詠撤扇
湘浦煙霞交翠剡溪花雨生香埽却人間炎暑招回天
上清涼
英宗皇帝
漢江歌賜襄王
漢江滔滔出嶓冢兮偉兹巨浸壯南邦兮萬有千里流
無窮兮逶逶迤迤志必東兮於戲漢水殆與天地同始
終兮
憲宗皇帝
闕里孔子廟詩
天生孔子縱之為聖生知安行仁義中正師道興起從
遊三千往聖是繼道統流傳六經既明以詔後世三綱
五常昭然不替道德高厚教化無窮人極斯立天地同
功生民以來卓乎獨盛允集大成實天所命有天下者
是尊是崇曰性聖道曷敢勿宗顧予眇躬承此大業惟
聖之謨於心乃愜用之為治以康兆民聖澤流被萬世
聿新報典之隆尤在闕里廟宇巍巍于兹重美文諸貞
石以光于前木鐸遺響於千萬年
孝宗皇帝
闕里孔子廟詩
聖人之生天豈偶然命之大君俾贊化權二帝三王君
焉克聖繼天立極道形於政大化是洽至治斯成巍巍
蕩蕩渾乎難名周政不綱道隨時墜孔子聖人而不得
位乃稽羣聖乃定六經萬邦之師於焉足徵自漢而下
數千餘歲褒典代加有隆無替於皇吾祖居正體元六
經是師卓爾化原列聖相承先後一揆逮及朕躬思弘
前軌廟貌載崇祀事孔禋經言典訓彌謹彌敦俗化治
成日升川至斯道之光允垂萬世
靜中吟
習靜調元養此身此身無恙即天真周家八百延光祚
社稷安危在得人
武宗皇帝
賜大學士楊一清致仕還鄉
時光疾箭催人老先後恩榮世間少雖然私第保餘年
每日心懸待天表
鑾輿幸第
車駕親臨茂祉堂璽書高掛耀龍章昇平宴罷明良會
盛事流傳萬載香
攔門勸酒
歡飲醺醺出相門勞卿再四勸金尊南征已定旋師旅
去暴除殘第一人
上馬留題
正德英名已播傳南征北勦敢當先平生威武安天下
永鎮江山萬萬年
世宗皇帝
饗太廟禮成賜張元輔
戊子新正吉春饗祖廟親祀事忻已成肅駕迴宫宸登
輦偶一顧輿南一輔臣貌竒真才傑形端氣志伸外焉
秉真一内則抱忠純誠正輔吾躬清白飭乃身予喜荷
天眷賚賢作邦楨庶幾臯䕫輩望以康斯民
御經筵講大學衍義有感賦此
帝王所圖治務學當為先下作民之主上乃承之天致
治貴有本本端化自平人君所學者其序有後前正心
誠其意志定必不遷吾志既能定理道豈復顛身修本
心正家國治同然國治乃昭明萬邦斯協焉於變帝堯
典思齊文王篇萬國修身始朕念方拳拳
賜賈詠詩
卿本中州俊簡在登台衡君臣際良難所貴德業并朕
固亮卿志夙夜懷忠貞卷阿有遺響終聽鳳皇鳴
秋日即事詩送元輔張羅山
拂暑金風動衮裳滿天商吹送新凉農家萬寳收成後
十里遥聞禾黍香
神宗皇帝
畫眉山龍王廟碑詩(有序)
畫眉山龍王廟在都城西一舍其地故有泉潭相
傳以為龍之所居即其旁為廟祀龍王焉成化壬
辰憲宗純皇帝禱雨有應新其廟而勒辭于豐碑
萬歴十有三年春夏不雨麥稼焦枯以五月往禱
于廟浹旬之間嘉㴻屢霈郊野霑足三農忭舞爰
出内帑金錢重增葺之為之記而系以銘詩
於赫龍王不顯其光上下帝旁嘘翕無方為雷為霆為
雲為雨有開必先靡求不與我求伊何黍稷稻梁爾與
伊何千倉萬箱眉山之下龍王之宇迄用康年穀我士
女
漷縣景命殿詩
翼翼京邑漷水瀠之璇原遠濬載奠坤維尊靈長樂歡
洽重闈緜緜景命百禄咸宜睠兹湯沐啟瑞集禧周原
膴膴寳殿攸基重門邃閣崇敞逶迤仁祠左拱靈宇右
麗甍連棟接鳥革翬飛虹祥式闡慈念載怡爰及薄海
耀景咸熙聖母之德綏此蒸黎百千萬禩永永無隳
勸學詩
斗大黃金印天高白玉堂不因書萬卷那得近君王
莊烈皇帝
賜石蛀土司秦良玉
蜀錦征袍手製成桃花馬上請長纓世間不少竒男子
誰肯沙場萬里行
御選明詩卷一
