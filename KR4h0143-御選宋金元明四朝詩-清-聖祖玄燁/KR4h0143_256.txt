欽定四庫全書
御選明詩卷八十七
七言律詩二十
曹學佺
送陳民部出守思州
言辭粉署重凄凄道路時聞征馬嘶日照夢懸鄉樹外
夜郎吟向郡樓西竹雞羣裏登峨嶺銅鼔聲中出閬溪
我欲白門攀柳送相思此夜有烏啼
金陵懷古四首和汪仲嘉
江東列郡領丹陽鼎足三分此一方緫為石頭成虎踞
不知巫峽下龍驤雲生寝廟千秋閟月照籬門幾夜長
年少風流能顧曲行人猶自說周郎
一從荆棘歎銅駝五馬為龍世所歌晉室山河遺略盡
雒中人物過江多楊花寂寂新宫出燕子依依舊宅過
欲向登臨感陳跡至今天闕尚嵯峨
鍾阜霜飇館已傾至今哀壑起秋聲針樓銀漢舍情語
畫屧金蓮逐步生日落盧龍迷古戍天寒白馬走空城
不堪重理玄暉詠極目澄江似練平
齊雲宫觀景陽樓盡入隋家作蔣州下若溪寒明月夜
後庭花落隔江秋疎鐘夢斷猶疑響紅淚看餘獨不流
何事高情江僕射攝山泉石恣淹留
謝公墩
謝公墩上日閒行四野霜天一倍明亭館已空雲物麗
寺門相近夕鐘清寒山又傍斜陽路江水終銷十月聲
載妓如花不同賞風流應感古今情
楓亭
長亭山勢倚岧嶤半璧斜陽散采樵野燒輕隂遥度水
海門喧市乍歸潮蘆花古戍生殘角木葉西風過斷橋
回首不堪仙路遠馬頭塵夢又今宵
安藎卿招集蔣弢仲鄭肇中徐興公諸子送
春
令節那容心賞違天涯有客喜相依似因歲閏遲遲别
不道春光黯黯歸閤下鈴籖稀報漏坐中單袷屢更衣
漫言白社凋殘甚掩映榴花杏子肥
顧起元
大司成李次卿晉少宗伯學士應召北上
入朝將押紫宸班祕史先成石室間風采乍驚臨虎觀
天香旋喜近龍顔時聞赤羽傳三輔歲遣朱輪訊百蠻
拭目金鑾新詔下侍臣初對玉堂還
熊廷弼
新卜東園
為愛池塘好避喧新開别業向東原梅山樹遶斜連谷
蓮渚橋通直到門傳是舊時花柳巷朅來漫作桔槔園
主人初領林泉事鎮日經營不憚煩
袁世振
天寧寺杏花(寺在揚州)
古木疎隂綠色遲老僧堅鎖最繁枝一簾夜雨猶堪聽
十里春風緫不知陌道馬蹄飛雪後鞦韆蟬影出牆時
膽瓶暫借游人看晴靄依依上苑姿
范鳳翼
夏日過飲君印静芳軒即事
娟娟静綠樹交加障却炎塵客不譁雨洗月光清似水
香聞蓮葉勝於花移尊石几涼消酒裊壁爐煙晚鬭茶
歌管何緣籬外度鬱輪風調本君家
黃汝亨
朝發盤山飯千像寺
初日盤峯爽氣侵薄雲輕騎上高林石横曉岫千巖競
泉落秋濤萬壑沈鳥道偶窮松下路僧家小隐澗邊隂
胡麻飯罷尋諸佛亂點山容散紫金
張履正
送堵師甫方伯之任嶺南限韻
熊車曉發建朱幢帝簡名賢任大邦南海諸侯推最長
中朝國士本無雙風清合浦明珠返雨過炎洲瘴厲降
相送一尊須盡醉明朝回首隔滄江
阮自華
萬歲山
丹丘不離青冥上玄武高憑紫翠重北斗晨光低睥睨
西山曉色綴芙蓉蕊宫掩映阿房樹芝駕逶迤閣道鐘
朝罷金門幾回首空中華蓋偃喬松
荅湯義仍見寄
匡阜蕭條横左蠡鄱陽浩渺限南州夜看斗氣知君在
曉聽江聲動客愁人去鳳皇阿閣冷書來鴻鴈大江秋
膝前宣室今誰是一望瀟湘共白頭
曹徵庸
秋柳
長信宫前幾樹彫風吹灞岸更蕭蕭空勞好夢三千里
無那輕霜十萬條青眼乍迷魂黯黯蒼烟忽暗路迢迢
却憐二月春寒淺占斷東風紅板橋
陳允升
碧浪湖
城外煙波浸碧天城頭煙火萬家連中流塔影浮寒玉
隔岸風光入畫船一片松雲歸獨鶴千秋爼豆列三賢
由來問俗多淳樸不似西湖競管絃
王衡
秋月感懷
水國高秋倍闇然涼風天末想娟娟黃花耐擁南樓屐
紅樹相看牛渚船白社避巢將客燕平林抱葉未歸蟬
那堪子夜烏啼盡荻岸楓城夢裏煙
計偕别長孺仲醇
結旆蕭蕭事遠游沙湖潮上荻花秋征帆日落長江外
送客鐘聞野渡頭一夜弟兄吳市酒幾回風雪剡溪舟
緇塵古道渾如許珍重初衣問白鷗
與仲醇館中夜話
腰鎌無頼翦秋蓬孤館寥寥夜色空忽報客來鐘定後
共看心事月明中夢回書帶飛蝴蝶坐久經簾墮網蟲
種得芭蕉堪作紙墨莊荒盡舊牆東
大内蓮花
西山青落影娥池仗外芙蓉入照時薄雨未消初日暈
晚風欲語向人枝六宫香粉流紅膩三殿浮涼湛綠漪
的的夜舒人不見集靈臺畔露華知
蔡毅中
秋興
木落江空天氣清西風蕭颯鴈南征浮雲暗逐年華變
歧路虚憐短鬢生千里關河懸客夢萬家碪杵動秋聲
崇蘭芳芷依然在何處江潭弔屈平
雷思霈
臨懷素墨蹟
鷗羣鶴侣道人閒只住菁蔥竹柏間欲買小莊先問水
但逄佳客勸登山深林不放雲輕出野艇常邀月共還
家有懷公顛墨在臨時多染醉毫斑
趙士諤
來季方還蕭山
仿彿經過三十秋年年盼望越來舟幾番夜雨曾聮榻
何處青山不共游往事茫茫渾是夢故人落落緫堪秋
老來轉覺難離别欲去還期十日留
蔡善繼
春日閒居
幽棲未擬絶塵寰楚帝橋西水一灣樹裏暗浮鄰寺塔
樓頭青入傍城山不緣好客寧沽酒祇為高僧遂出關
春鳥自鳴花自舞襌心竟日與雲閒
劉宗周
酬别長安故人
弱柳千章鎻鳳樓春風送别不勝愁杜門重憶十年病
束髮誰先天下憂銷鑠壯心吾自老傍徨歧路子何求
却教空谷傳驪唱落日浮雲滿帝州
陳勲
山居和韻
亂山飛翠似相迎山畔山雞自喚名海雨挾潮歸極浦
溪雲扶月上孤城數聲漁櫓鳴寒漲一酌村酤坐晚晴
歌入滄浪秋思遠不妨倚和到參横
石壓幽窗竹覆垣秋聲秋葉漸應繁雲歸却讓孤峰出
雨歇還添别澗喧遥夜山寒吟木客高林果熟快王孫
杜陵亦有憂時老短褐長鑱獨閉門
張鼐
賦得霜前白鴈
霏霏金井露凝華搖曳横空皓羽斜寒陣幾行迷野月
清聲何處亂蘆花素心欲託衡陽夢冷思還侵玉塞沙
為有稻粱恩未荅帛書傳入漢皇家
長安秋興
禁牆蕭瑟半霜林宫月高懸桂影森銀闕曉鐘開霽色
錦城暮角散清隂瞻雲不禁回鄉夢捧日長懸戀主心
欲擬長沙空太息幾回孤枕度蛩吟
樓居春暮
春事初殘雨一犂豆苗瓜蔓長春畦客來烹茗供新水
興到銜杯續舊題剰有圖書翻枕上總無亭館近瀼西
小樓日出朝眠稳為語流鶯莫亂啼
吳應琦
滇中有懷
南詔春深暮雨昏懷歸畏有簡書存三年雪鬢行荒服
萬里冰心荅至尊永夜衰親頻入夢何時稚子一迎門
龍眠櫻笋聞無恙短褐黃冠是主恩
魏濬
墟上詩
紆迴巖徑轉嵯峨笑問蠻家第幾窠入市每衣芒木布
出門時唱浪花歌峒丁慣筈殱狐矢獞女能抛織貝梭
墟散盡投歸路去斷煙半隴罥荒蘿
樊良樞
暮春登滕王閣
江上春歸思渺然危欄百尺瞰寒煙美人南國銷芳草
帝子東風怨杜鵑半嶺孤雲銜落照一帆遠水淨浮天
月明十二樓頭曲夜夜吹蕭到客船
楊鶴
匡山曉霽
絶勝匡山曉翠濃蓮花千瓣劈芙蓉石門曙色開仙掌
南嶺天星落寺鐘赤日射潮遥辨海紅雲擁帝下連峯
東林屐齒渾難禁徙倚江干拄短笻
寄懷張子達伯仲
澤畔相思夢卜居故人兄弟近何如天邊黃葉新供眺
屋裏青山好著書江口月明猿嘯夜荆門霜落蟹肥初
再來剡曲堪乘興畏爾淹留逼歲除
孫承宗
殫忠樓
縹緲憑高百尺頭籌邊何暇坐銷憂日窮江樹家千里
笛倚風檐月一鈎藻井幕天開鴈陣鬘雲結市失龍湫
白山黑水簷楹外玉帳蕭蕭萬壘秋
閱中右所鹽場
牙旌西駐小沙河結隊爭看碧玉珂萬竈晴煙雲自減
六花雄陣雪初多作鹽漫笑和羹手拊髀誰揮指日戈
匹馬長鳴應有意健兒新挽武剛過
中右城得魏道沖信
關山秋盡鴈隨陽鴈去人閒不下堂絶塞貒弓空抱月
孤城畫角自吹霜青天欲問雲霄遠白髮還驚歲月長
漫說安危渾注意可從國手試温涼
李流芳
錫山夜别閒孟子薪彦逸及從子宜之兒子
杭之二首
十日追隨意未傾一朝言别若爲情祇憐對酒成高會
無那挑燈是送行家累關心難共語功名垂老不堪評
便應撥櫂從東下十畞閒閒尚可耕
撩亂鄉愁一夕生燭殘酒醒奈深更隔船安穩歸人夢
前路迢遙去客情江月又催征棹發寒雞不待寺鐘鳴
十年分手梁溪路但覺衰顔負此行
小葺檀園初成
秋入吾廬景物賖一簾新月半闌花風迴水葉翻翻白
雨壓簷枝恰恰斜宅比柴桑多種柳門通苕霅可浮家
客來隨分能供具埽籜煨鐺與試茶
種花
爲園數畞未言賖鑿沼疏泉手灌花花欲疎疎仍密密
枝須整整復斜斜漸看節序皆芳候不放風光到别家
最愛南榮冬日暖蠟梅一樹映山茶
訪慧法師於皋亭桐塢作
不見皋亭慧法師每勤書札慰相思蹉跎又作三年别
慙愧終無一往時忽憶虎溪成舊社且尋茅屋賦新詩
關門短棹衝炎去黃鶴峯頭月上遲
唐時升
九日海曙樓觀練士戲柬同游諸子
最高樓下瞰屯營九日轅門赤羽明綺席遙翻弓劔影
清談雜入鼓鼙聲乍看虎帳心猶壯曾學龍韜世已平
却笑壯夫投筆意時清寧作一書生
詠鴈字四首
一夜風霜過洞庭莫教惆悵羡冥冥蘆洲掩映成飛白
竹塢迴翔欲殺青右轉正如秦代璽横行疑寫梵王經
君歸直向燕然去且爲皇家好勒銘
翩翩六翮破寒煙初月纖纖列宿連雨後糢糊濃淡墨
風前斷續短長篇綵霞淨拭紅絲硯銀漢平鋪白地牋
自罷結繩書契起憐君長在網羅邊
漠北湖南萬里通年年爲客任長風飲時渴驥奔泉上
棲處驚蛇入草中空裏作書皆咄咄日來多暇不匆匆
張芝自有淩雲意莫比藏眞老禿翁
遠拂殘霞攪斷雲始知筆陣掃千軍元常法備皆三折
阿買詩成寫八分賦客近爲離合體經生能辨古今文
危峯阻日君須記隴首羣飛背夕曛
薛侍御出按貴州便道歸雲南省覲
繡衣持節出長安南入牂牁路萬盤重箐濕雲常欲雨
點蒼晴雪不知寒登車自埽豺狼跡遇客爭彈獬豸冠
遥憶樹頭新酒熟刺桐花下正承懽
婁堅
寄孟陽
炎蒸客路子如何秋入庭蘭阻嘯歌京口列營看射戟
石頭荒刹共捫蘿畫圖層嶺青嵐出詩句長江白浪多
縱道山川殊快意不將離索飽經過
孟陽長蘅游西山又過虞山遥有此寄
春游處處屐堪攜看徧青山暮靄低高興又聞尋覆釜
傷心應不到藤谿梅花綻盡香猶遠柳葉開遲色未齊
我怯輕寒身嬾動時傳客至問幽棲
程嘉燧
雨中曉發臨安雙谿道中作
回首青山半入城碧潭時傍碧巖縈煙中小寺開晴翠
樹杪重泉帶雨聲飲馬苕溪逢漲發問人天目指雲生
試觀萬壑千巖裏何似山隂道上行
富陽桐廬道中早春即目柬吳中朋舊
暮倚城樓江日曛曉過山縣市煙分迴峯凍雨皆成雪
出霧危巒半是雲沙際年光催鳥囀冰間寒溜動鷗羣
吳江越嶠千餘里春賞何由早寄聞
子柔將歸憶别漫賦
巷南秋雨過君家獨掩閒門幾日斜無那别來偏皎月
即看歸到負黃花春江在眼新安郭暮雪驚心梁苑沙
欲去念君仍未決窮愁相見莫相嗟
因舍弟歸柬山中親知
故人相望𦕈天涯久客傷心憶歲華城上雪聲游子屐
縣南風色酒人家郵筒近隔錢塘路歸纜遥牽歙浦沙
鄉國清明正愁絶憑將雙淚濕梨花
東林寺雨中張次孫丈話舊
憶昨南徐官舍東江心遥夜與君同重看焦嶺終宵月
却話松寮徹曉風病眼向梅空脉脉旅愁兼雪太匆匆
可憐襆被尋君處暝雨寒煙野寺中
題張仲復西康草堂
我愛城西張仲居天寒鳥雀下階除彈琴響動游山帖
隱几風開種樹書留客添燈嘗蜜酒呼兒汲水煮河魚
尋常自愛吾廬好若到君家愧不如
過虎丘尋君實爾常夜歸憶前月同伯美於
此送客
吳洲四月尚春衣日暮停舟轉翠微又喜清暉山頂見
不妨疎雨樹頭飛黃鸝入寺渾相識白月當門恰送歸
灌木隂隂萍沼綠重游心念故人違
瓜洲東郭訪王隠士同方平仲
安穩茅齋水郭東沙圍曲映綠楊中餘寒出浦三春酒
片雨横江五月風遠意幾因高士發清游難得故人同
斜陽醉眼連歸路野翠煙嵐半彩虹
歲暮懷孫履和李茂修
故人不見歲將窮臨别風煙在眼中嶽院夜眠春澗雨
浦樓寒醉雪山風谿南郵使明朝發江北來帆二月通
廿載東橋歌酒伴他鄉殘臘夢應同
寄莊將軍
僧榻書廊臥夕曛興來吟嘯每過君梅殘燭燼疎窗雨
雪沍香濃小閣雲茶作松風先破睡墨添山氣待微醺
自從一别蓮花府月下笳簫憶共聞
春暮與鮑谿父言懷
江上楊花覆白蘋對君猶喜見殘春雲山家在難乘興
風月閒來自愴神旁舍盤飱留客共向人懷抱好誰親
山中只是空相憶漫道天涯即比鄰
病中送履和兼懷李茂修
江楓落後見君遲欲雪前林又别時多病酒杯難共醉
獨行歸路更相思家人望遠愁腰帶舊侣逢春問鬢絲
身世飄蓬何日定楚雲淮水各凄其
再過杭州訪許成之同鮑谿父話舊
湖頭城角雨如麻宿雨殘歌夜鬭茶自笑經過無此客
欲尋好事更誰家留連别夢猶芳杜早晚歸帆已楝花
人事年光應共惜相逢爛醉是天涯
同聞師兄鮑谿父登北高峯宿絶頂僧舍即
事
雙峯徑轉石林蒼攜客捫蘿宿上方澗飲斷虹明積翠
湖飛片雨亂斜陽東來島嶼吞江郭西去雲山指故鄉
夜久禪心同寂歴松風諸嶺一何長
七夕懷平仲揚州
江邊一别兩悠悠湖上相思且滯留十里星河同此夜
廿橋明月自三秋無由結伴還鄉國況欲因人作遠游
潦倒更於何地會見君空已雪盈頭
十六夜登瓜洲城看月懷舊寄所親
十年曾宿焦山寺浪急天寒少客行明日片帆仍遠道
一時雙眼復孤城暮山欲盡離尊歇黃葉全稀白髮生
别後故人無限憶隔江同見月初盈
李洋河舟中戲爲俚體遣意
半似春還半似秋不成估舶不成游幸無冰雪傷離思
且有雲山遮客愁遠鴈如塵飛水面亂帆疑葉下吳頭
眀年更鼓瀟湘柂老淚憑添萬里流
次韻寄子柔兄兼柬所親
東林還往近如何客裏春寒忽忽過望遠不堪芳草遍
開書應對落花多天邊帆影揚州路雪後江聲灎澦波
爲報心情蕭颯盡相逢無復舊悲歌
仲夏偶過長蘅水檻即事
輕舟出郭信風颺過雨陂塘五月涼山檻水添平入戸
野亭樹密遠生香村中客少過逢簡醉後情深笑語長
頻到不須仍載酒自煎花乳間黃粱
雨中過張魯生清夜聽曲
新賞由來興不違忍逢高唱獨言歸共穿疎雨牽花艇
自載清樽款竹扉紅蠟淚多時見跋嬌鶯聲斷一沾衣
已拚白髮從今盡莫放梁塵到曉飛
五月一日雨中過東林軒惜别
寺門橋下獨徘徊谿樹籠煙黯不開月出可忘攜策到
泥深曾幾泛舟回冬青香滿花堆雪苦楝風多徑糝苔
從此經時蹤跡斷更誰衝雨亦能來
荅江似孫謝遺錦衾
故衾何意託交歡得共高人寤寐寬不分秋風破茅屋
從教夜雪滿長安空牀獨枕琴三尺遠札相遺錦一端
早晚平津誰與報布衣思庇九州寒
姑孰道中見梅花
燕南薊北限春光瞥見江梅劇斷腸花被雪禁猶黯淡
影遭風横正郎當斜臨官道窺郵騎開傍旗亭撲酒香
纔是玉門關外客莫憑羌笛訴昏黃
荅朱子暇見訪同牧齋次韻
幽棲元不厭山深把臂何人共入林樹下涼飇蕭散客
窗間白日上皇心青苔果落空庭得流水花香别澗尋
但恐鶴書知處所不容高臥只如今
招得無家一布袍留連酒聖狎詩豪林端水聒歸潭静
雲裏峯來跂石高曉案晴光研竹露夜瓢明月煮松濤
山中入夏先涼冷便約湖心弄小舠
題梅花草堂
竹寒沙碧堂成處移得官梅遶屋栽未到花時留客坐
恰當人日寄詩來出郊路熟香偏早傍舍春生水正迴
湖畔垂垂天欲雪鄉愁驛信兩相催
何人曾送草堂貲幾首廵簷索笑詩東閣去逢春動候
西溪邀宿月明時山空翠䄂禁寒薄雪緊青燈放燄遲
煙角霜鍾斷消息窗前一夜爲相思
秋雨端居有懷
百日全家藥裹間不論風雨不開關籬邊秋水愁中路
郭外春湖夢裏山時倚缾花滋起色漫懸梁月見衰顔
南村賸客如相憶好就茅齋一宿還
徐禎稷
客有問予蜀道者詩以荅之二首
竒遊莫問蜀江山萬里眞堪損客顔白日風霆三峽水
青霄樓閣百牢關猿聲棧道捫參處龍氣京華望斗間
峩月巫雲看不盡自疑靈漢泛槎還
嚴嶂層林晝亦冥千崖懸磴度寒星雲顚叱馭王陽坂
天角題詩白帝亭高瀑怒翻空外練怪峯羞作世間青
竹枝唱徹西陵暮何限愁猿月裏聽
登丹鳳樓在上海北城上
咫尺風塵亦勝遊萬家城郭暮煙浮潮聲夜撼黃龍浦
海色天高丹鳳樓孤樹乍明含落日長雲忽斷見清秋
蒼茫勢盡憑闌外彷彿青霞是十洲
楊漣
積雨小霽同劉生伯王思延出遊賢隱寺
震雷河外初收雨出晀賢山曳短笻一徑斜穿通薜荔
數峯高插削芙蓉仙留石洞人何在僧定松門雲自封
羇客此中虛望眼徘徊預恐暮城鐘
題柏子園青芸閣
官閣淩空汶水深金飇初動客登臨浮雲易改三山色
落葉先驚萬里心江上美人遺雜佩城南少婦拭清砧
繁臺兔苑今禾黍日暮憑闌思不禁
左光斗
正月三日飲玉成宅得冬字
庭院深深樂事重雨餘滑屐更相從屯雲古樹依城濕
著席寒梅照眼濃語燕流鶯聲漸遍遠山高閣望全封
醉來忘却經三日談笑依稀似去冬
李標
題梁愼可墨香亭
古㨾蕉衫白接䍦芳亭長日坐支頤焚香自悟無生訣
拈筆閒摹有道碑竹韻松濤清自遠花觚茗盌靜相宜
近來愛寫黃庭否好換新鵝浴小池
鄒維璉
初至夜郎
遠戍天涯事可悲疎狂眞負聖明時誰言鴻鵠能千里
差喜鷦鷯託一枝草野數懸丹闕夢鄉園空望白雲垂
高山流水情堪詠已擬埋名老下惟
姚祚端
遊弁山古法華寺
因愛名山結境幽同來擬續泛觴遊林深日到方知午
松蔭風生不待秋徑路幾曾緣客掃山花今似爲人留
牢愁至此多消盡還問明朝有酒不
傅振商
白髮
西風寒影集林鴉落日愁心急暮笳宦興無能回白髮
秋光偏自染黃花砧敲渭水愁煙破鴈度秦雲碧樹斜
秋草不知人意遠悽悽故自繞天涯
趙崡
莊河村主人
落日牛羊嶺上村誰開三徑召王孫山容似黛斜侵檻
水字如巴曲到門野客行藏無揖譲田家賓主有盤樽
欲將谷口煙霞色並向桃源洞裏論
韓敬
題南陵山房
碧山初築澗之濱選石疏池位置新坐守庚申偕道士
橋名丁卯續詩人情深只託支頤笏時㨾爭傳墊角巾
縱是漁師魚不賣暇從秋浦戲垂綸
張愼言
過洹水將入里有懷長安故人
洹水纔過丹水流客愁爭似水悠悠汀洲綠映征袍淺
桃李香迎語鳥柔耽靜計將書卒歲懷人豈但日三秋
歸來鄉里都如故晚計方思馬少游
文翔鳳
遊靈山
聞說看山已不禁尚堪蘿逕徧登臨座從竹影移時轉
泉向月華映處尋觴曲頗疑修禊事枕流何似聽鳴琴
嵐溪侍我能千古底事清秋學楚吟
鍾惺
江行俳體
村煙城樹遠依依解指青溪與翠微風送白魚爭入市
江過黃鵠漸多磯家從久念方驚别地喜初來也似歸
近日江南新澇後稻蝦難比往年肥
譚元春
别栗仲芳諸子
遊集常添好友情玉川風日自幽清春山碧處頻登閣
晚燭紅時尚啟城藥餌相將停過客吟披不輟念平生
此中亦覺多離緒愁負家園老去鶯
尹嘉賓
秋日寄受之太史
屋梁落月思悠悠清夢依然到虎丘月滿講臺宵度曲
雲生西嶺晚登樓林香冉冉流清梵楓葉蕭蕭下小舟
苦憶風流錢太史賞心何日續同遊
莊廷臣
家居作
四朝宣力終何補中外驅馳白髮侵獨履冰霜凛臣節
各從爼豆見人心瞻依有子惟勤學俯仰無營只浩吟
鉤黨諸公先我去寸丹差可荅知音
王象春
山居
雲與同閒鶴並孤嗒然隱几得今吾敲來石火炊先熟
服久山泉體自癯隔舍有僧同說夢抄方無劑可醫迂
曉窗嵐翠濃於染自看長松過雨圖
馬之駿
伏枕
伏枕梅簷過柳衙北湖又復負荷花門因謝客全無籍
身欲稱僧尚有家七尺向拚同草木三生知久痼煙霞
餘年倘遂幽棲志剰我清湍舊釣槎
賀萬祚
周侍御行部
蘭臺使者舊知名攬轡從容江海情抗疏共看任伯雨
行軍還擬趙營平五花騘馬巡周道三輔黃圖歴漢京
不獨艱危憂水旱前籌更欲請長纓
朱大啟
同萍師赴沈公虔招看梅
早約採梅日已西放歌白雪和聲齊倚樓好共高人笑
繞屋偏宜隱士棲香入深杯傾滿座風吹殘月印前溪
徘徊瘦影猶堪折不覺横條壓帽低
李衷純
登岱
層巒絶巘轉氤氲倒影淩虛日觀分方詫河山同帶礪
忽驚噓吸緫風雲珮環神女青霄度陸博仙人洞府聞
聖主明堂知欲啟將無重過稷丘君
王坊
宿瞻在軒聽雨
憶曾信宿素王宫今夕重留講院中聲到竹窗霏暮雨
香回紙帳落梅風挑燈夜映苔痕碧沾濕朝看杏蕊紅
夢裏渾忘身著處華亭百里岱雲東
曾楚卿
自芋原至車盤驛
數家煙樹鬱蕭森人語殊方莫辨音雲傍馬頭晴作雨
松横嶺口晝成隂關城晚色疎寒木古渡秋風亂夕砧
信宿淹留吾有意故園已在白雲深
繆昌期
賦得秋聲一鴈飛
淅瀝金風動碧林遥空獨鴈助長吟聲寒絶塞三千里
影照長安一片砧秦隴雲横朝起笛瀟湘月冷夜聞琴
於今聖世銷烽火北海應無繫帛音
洪葆原丈關政報滿還朝
錦帆簫鼓出江湄水凍黃河驛路遲鄕味久應忘荔子
客情偏自憶蓴絲閶門柳色非前日長樂鐘聲似舊時
聞道使君廉載石江東父老望族麾
周宗建
送德祖南遊
白門秋冷六朝煙爲憶棲遲又一年此日布帆看獨往
到時尊酒亦應憐山中解帶收雲貯渡口聽歌借月懸
遲爾歸來同候鴈黃沙匹馬共遊燕
張唯卿以微疴杜門詩以訊之
颯颯秋風入鬢寒草堂高臥歲星看金莖好解文園渴
米汁還尋栗里歡睥睨晴雲流几榻梵鐘隨月近闌干
知君息踵風塵遠晚步東籬菊可餐
朱本洽
柬九先上人
野寺輕雲覆荔牆棗花鋪地晚風涼不知門外炎何似
但喜閒中味更長雨過竹痕餘淺碧月生松影辨昏黃
空庭著子吾猶懶只與希夷乞睡方
范景文
湖上夜作
游情入靜始相關歌管雖清亦暫刪乘月遍尋湖上寺
披煙細認雨中山荷風散水香初冷嵐氣吹雲晚漸閒
幽賞仍須人共領聽鐘坐待老僧還
齋中
頗嫌多事是尊生但得心閒近道情長與疎梅耐幽獨
儘教瘦鶴伴凄清掃花欲便親苔坐刪竹當防礙月行
片石穨然無位置也同老懶畏經營
劉榮嗣
憑闌
高樓秋氣正蕭森罷酒憑闌且獨吟何處吹簫催暮雨
有人孤策倚荒林癖如米芾差存石懶似嵇康并廢琴
早已投閒吾計得入山何必更求深
坐王氏園亭作
秋向郊原靜處尋古牆圍繞蓽門深迂回窈窕層苔路
青紫丹黃千樹林風定小池開竹影日中高榭合藤隂
孤琴更在西林北遥領清商識隱心
潘曾紘
金陵感遇
花發垂垂歸興濃便教歸去若爲容日邊潮合迷前浦
雨後煙開出數峯楊柳暗彫江岸笛松楸靜落寺樓鐘
閭閻三月音書斷夢入燕關第幾重
申紹芳
送張玉笥中丞進擢緫河
玄圭初鍚自宸衷四載勤勞特借公開府夙推眞使相
導河新命少司空舳艫風引桃花浪海甸雲興瓠子宫
何獨甘棠思召伯轉輸專倚鄼侯功
方孔炤
己巳元旦早朝
紫閣金莖露向晨鐘聲催出日重輪青龍扇匝迎豐歲
白獸尊開待直臣閶闔風生三部樂玲瓏儀轉九州春
職方將上輿圖攷不羡甘泉獻賦人
歸白鹿洞
虛將五嶽挂桐絲翠積東山晚不遲陽鳥似馴蘆葉性
秋蟲不誤蓼花期閉門仲蔚容非隱對壁王郎未是癡
怯與江濤同上下鹿湖清淺好風吹
魏大中
息游
一夜秋聲萬木寒乾坤何處足彈冠時名盡向黃金起
世事多堪白眼看己自故人嗟落魄更誰同病問加餐
風塵伏枕衡門穩行路於今轉覺難
黃尊素
同胡馨寰虞乾颺周玉汝集涵秋亭
羣玉山頭一逕通孤亭踞頂破空濛霏微翠影江流外
掩映湖光草色中座客雄詞分謝李碑文荒蘚辨魚龍
攜尊尚欲尋幽處煙火千家動晚風
登金柱山
乘興扁舟攬物華更將雙屐破煙霞山横天末雲頭迥
塔落波心日脚斜誰念遺祠香火冷且留殘醉管絃譁
爭如江上垂綸叟賸有閒情數暮鴉
彭期生
送秋
悲秋秋去轉堪悲枉復登臨賦楚辭遠壑水殘斜照斂
荒原煙冷朔風吹天邊白鴈迷消息月下清砧感别離
蟋蟀似能占物候寂寥一夜傍牀帷
瞿式耜
遊虞帝祠次金道隱韻
祠宇蕭疎迥絶塵孤峯隨意著閒人窺雲應傍巢松鶴
破浪終同入釜鱗茶盌酒鐺全部史風篙月槳一江春
(予與子暇道隱扁舟泛月而歸)却憐嶺嶠仍無恙便託荒巖老此身
沈德符
秋日家林
繞林行藥挈軍持小插秋花寄遠思謀醉得愁因節飲
逐貧無效錯尤詩才頑未判陶弘景癡黠平分顧愷之
青舸畫橋黃葉寺又勞谿友釣緡隨
顧胤光
三月十七日馮素生偕諸同社過訪山齋
只賸春光十日奢空齋兀兀憶天涯幾回約醉扶頭酒
猶及同看婪尾花小品試挑來燕笋隔年還煮伏龍茶
四方誰唱昇平樂我輩如何報物華
御選明詩卷八十七
