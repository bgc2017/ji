欽定四庫全書
御選明詩卷十七
五言古詩二
楊基
感懷
璞玉宜深藏白雪乃寡和和寡非所悲衒玉徒取禍奈
何刖足者抱璞不知過進非烈士忠退恥愚夫懦傭舂
匪利直販鬻欲自涴山中一尺雪且復掩扉臥
鄧禹南陽來仗策歸光武孔明臥隆中不即事先主英
雄各有見何必問出處孫曹與更始未可同日語向非
昭烈賢三顧猶未許君子當識時守身如處女
位卑諫勿直直諫君心疑交淺言勿深深言友誼虧諤
諤衆所惡況復違逆之豈不利於行吐蘖而含飴朝登
千仞崗振我身上衣丈夫貴自潔毋論他人非
一女不得織三人歎無衣一夫不暇耕八口皆啼饑饑
寒迫於身誰能不為非西伯善養老仁人為已歸霜寒
草木落禽鳥相背飛民心亦何求在於得所依此理勿
暫失君子慎其微
鵲巢知避歲終為鳩所居巧者勞不足拙者安有餘溪
翁夜結網山人朝煮魚隆準入關中不讀半卷書當時
微張韓乃與勝廣俱大拙乃至巧巧者復何如
驊騮日千里亦在御者功向無造父能乃與凡馬同韓
彭覂駕材驅策遇沛公增本渥洼兒意不與項通豈獨
知馬難所貴御馬工駕御苟失宜鮮不敗乃翁蕭蕭帳
下騅千駟何足雄
陳平
陳平素無行終為漢相國陰謀固可鄙奇計凡六出後
來諸吕難卒賴陸賈力豈緣富且貴臨事意反詘智者
猶若斯請為愚者說
秋夜言懷
鮮鮮籬邊菊摵摵庭下蕙蕙氣日已銷黃花自妍麗復
恐清商激幽芳亦凋瘁褰衣步廣除露白月在地鵲飛
林影空蟲語牆陰細昔賢悲絲染往聖歎川逝少壯不
我留臨風發長喟雅志諒難酬蹉跎老將至
西齋近寒徑枯葦接深篠秋風颯然至索索鳴不了抛
書坐孤榻眼澀鐙暈繞窗破斜隙明漏斷餘更悄平生
所欣遇此夕紛内擾假寐入冥思南枝有歸鳥
雨中效韋體寄道衍
叢林翳重岡迢遞僧居獨憑軒一悵望春雨蘼蕪綠泉
香花落磵窗暝松圍屋憶爾諷經餘袈裟坐深竹
初夏過寧真道院
偶來高樹下獨坐青苔石澗雨落餘霏衣裳淡生碧道
因微物悟理向玄言析習静自無營何妨處囂寂
賦得山逐放舟遲送王主簿
舟行山亦移山静舟亦住青山無故人行人自來去初
辭逶迤谷復接參差樹柁轉暮色分帆駛秋嵐度俄停
風暫弱既遠烟重護别意即山情依君屢回顧
觀魚
池陰樹影涼白小紛成隊吹絮圓漚續觸荷清露碎俄
沉静却浮忽遇驚還退幸免釣絲憂江鱸且充鱠
賦得萍贈陳久中
浮蹤散寒星一夕生無數魚跳翠乍開漚過青還聚微
風和影去急雨連根露惆悵别君時楊花滿衣絮
季迪病目醫令止酒因作此勸之
病目須飲酒飲酒調微痾氣血鬱不舒賴此酒力和所
以雷公方製藥用酒多活血必酒洗散鬱須酒磨製藥
既用酒飲酒良匪他酒可引經絡酒能驅病魔病目不
飲酒此蓋醫者譌李白好痛飲不聞目有痤子夏與丘
明不為飲酒過飲酒既無害不飲如俗何清晨呼東家
買置數斗醝爛醉瞑目坐滿目春風酡陶然物我忘夢
見孔與軻此藥豈不佳而乃止酒那我今勸君飲君意
無媕婀庸醫或見責請示眉菴歌
送方以亨還吳興(并序)
以亨來洪都省兄以常予因與之游者累月既而
將還吳興其兄錄所贈詩見示余喜而作三章以
餞之
草有不可偃木有不可彫人心非秋蓬安得隨風飄憐
君玉雪姿明月當清宵葳蕤紫荆花輝映非一朝嗈嗈
寒江鴈去去誰能招
遠别腸欲斷近别淚滿纓交遊無不然而況弟與兄荒
塗霜露繁哀角響故城去傷骨肉思住感鄉里情還家
及東作翳翳桑麻成
賢女失之陋壯夫失之貧相逢無所遺慷慨不得伸臨
岐歌短章所道皆苦辛淮陰未去楚江總復仕陳聊沽
客中酒用酌還鄉人
發南浦
開船别西山迤邐向南浦帆輕去自速初不用篙櫓蒼
蒼烟中樹槖槖響斤斧一女沙上汲衆漁洲畔語我行
歲云晏況復遠儔侣回首北歸鴻翩翩下寒渚
夜過市汊驛時酒醒月出有懷幕中諸友
驛樓枕迴洲湍汊聲活活霜蘆花猶泛烟柳葉漸脫月
出鳧鴈鳴孤榜寒江闊酒緣風力退詩苦真景奪何處
寄相思浮雲楚天末
過小孤
大孤俯如盤小孤儼而立羣山如從使左右相拱楫孤
根屹撐拄萬竅争噴噏瀏瀏陰風旋慘慘元氣濕江流
亘其下震怒莫敢汲洑為盤渦深馳作奔馬急躋攀或
失手一駃不可及我來值秋晚木落衆鳥集勿焚夜船
犀鮫人抱珠泣
望南岳
我從匡廬來但覺諸山低嵯峨望衡岳雲霄與之齊下
有赤蛇蟄上有朱雀棲仰瞻祝融拔俯揖紫蓋迷五嶺
皆培塿三江為涔蹄巍然南服尊嵩霍相提攜封秩崇
君稱諸神咸朝隮丹書篆寳冊萬古封金泥百王重祀
典赤繅耤玉圭自非精靈通牲帛勞焚賫余方向遠道
無由陟層梯蒼蒼烟霞中喔喔聞天雞緬思昌黎伯恭
默開雲霓靈貺自昭格誠敬良可稽斯人久云没感念
徒含悽
湘江道中思常宗
暮江散微雨風定波自碧一鷺立不飛雙鴻遞相直餘
烟菱女唱新月漁郎笛此處忽懷人相思杳何極
湘竹有題
朝行湘竹下暮宿湘竹中雲情與雨態萬變俄不同密
密深翳日疎疎細含風新梢露裊裊老節烟濛濛紛如
千靈妃從以萬青童旛幢列縹緲環珮搖丁東來從蔚
藍天步入東華宫悵望不可即翩然若驚鴻夭矯喜而
笑低回俯乃恭質堅本外直性潔緣中空籊爾中弦矢
揉之可彤弓冰雪誓不易肯與時汚隆今朝揭春晴更
覺翠色濃戢戢琅玕叢忽見桃花紅直疑路不遠便與
桃源通我欲捐輕舟褰衣入崆峒春禽迎我啼音響諧
絲桐終當聽山雨自號蒼筤翁
瀟湘八景
山市晴嵐
靄靄復霏霏横霄曳夕暉巴人與湘女相逐買鹽歸回
望墟烟處蒼茫隔翠微
漁村夕照
今朝罷漁早掛網堤邊樹雲斷一峯青斜陽在坳處癡
兒晚睡醒却訝東方曙
烟寺晚鐘
孤塔望中青鐘聲隔洞庭蒼山不可及烟闊浪冥冥憶
似寒山寺楓橋半夜聽
江天暮雪
風攬瑞花晚江寒波欲凝凍僵業漁者歸載一船冰一
白迷沙渚柴扉認有燈
遠浦歸帆
輕帆挂春風倒映湘江綠天低浦溆遠歸向誰家宿遥
指落花西黃陵廟前屋
平沙落鴈
江横秋水白日落寒沙淺鴻鴈萬里來翩翩下平遠欲
墮更低飛斜行兩三轉
瀟湘夜雨
風急雨浪浪孤舟夜正長江湖隨處惡何況是瀟湘今
夜殘燈裏無人不斷腸
洞庭秋月
湘水秋更清湘月秋更白光輝一相蕩水月不辨色何
處洞簫聲巴陵夜歸客
舟中聞春禽寄江陰包鶴洲
山中無音樂絲竹在禽鳥嚶嚶呼春晴嚦嚦報春曉嬌
吟與柔哢圓滑鬭新巧知君在山中樂此長不少疎籬
密竹外深澗綠樹表青鞋踏花影信步聽未了歸去聞
筝聲應怪銀甲小我來行一月風雨春江渺今朝豁晴
霽孤琴破幽悄鏗如女媧笙忽作餘音嫋平生黃鍾耳
直欲辨分杪萬事付松風翛然坐秋草
張羽
雜詩
后皇有嘉樹受命生南國謬承雨露恩結根非一日如
何游閒子攀條摘其實一摘已自傷況乃再三摘清霜
凋綠葉榮枯良未測
泠泠山下泉汨汨谷中源中有雙鯉魚浮游戲波瀾江
漢豈不深欲往道無緣風雲諒難遇棲棲守故淵但恐
勺水枯終為漁者憐感此令人悲置身良獨難
生平慕遊俠驅馬適東周周人重千金所遇非我儔撫
劔登太山歴覽魯與鄒小儒事絃歌齪齪安足留北臨
邯鄲道平原曠悠悠嘗聞虞卿賢斯人不可求悲哉窮
途士緩急將焉投
擬古
閒夜會親友置酒臨高堂秦筝間趙舞吹笙復鼓簧清
音隨飄風逸響繞修梁坐客咸同志寧復算羽觴人生
忽如寄富貴安可常含情待所歡渺渺天一方譬彼鶡
鴠鳥揚聲待朝陽憂思怨零雨白日何時光且當極歡
宴聊以慰中腸
雜言(并序)
予屏處閒默久絶篇章維時新春偶感歲月慨然
興言既復自課成帙輒書以見襟抱隨事為篇雜
出無倫故云
青陽萌始節萬物咸光昭我亦動新懷晞沐起晨朝俯
覽手中鏡仰看枝上條枯卉有再榮華髮行已焦總角
服遺訓老大望逾遥不傷華髮衰但恐志業消學成在
永久期之於後凋
此邦非吾土寄跡聊在兹旅食何所營亦復假耘耔玄
冬苦霖潦良苗奄離披至今畎澮間餘波渺相圍行恐
春澤盛耕墾失其時共虞斯人難豈獨念吾私先師有
遺言耕也有時饑且當竭所務天道非我知
生平頗愛酒未嘗自斟酌一與佳賓遇陶然不復却雖
得一醉歡傷生莫能覺況復多謬忘空為俗所薄静言
思利已一止良不惡東鄰有父老顧我忽大噱與子共
秃翁忍棄手中爵酒為榮衛楨多憂正相搏呼兒漉新
釀且復共酬酢醉罷各相恕誰誠責狂藥
青青女貞樹霜霰不改柯托根一失所罹此霖潦多高
枝委為薪落葉掩庭阿弱柳對門植秀色一何佳物情
固有常變幻其奈何
伯鸞舂吳市伉儷乃相之布衣日操作椎結無容輝居
貧敢忘敬舉案與眉齊斯人亦何修感彼糟糠妻買臣
躬負薪室家請長辭豈惟匹婦醜君子諒有虧周道興
閨房袵席詎為微所以郤缺耨重耳任不疑斯道久寂
寞捃摭為此詩
抱拙衡門下久已忘鳴琴凝塵翳其徽絃絶調亦沉時
還置我膝命酒聊自斟高歌出金石拂拭趣已深酣來
枕之臥冥此千古心吾亦忘吾形何事待知音
春日陪諸公往戴山眺集暮入北麓得石牀巖
洞諸勝
張宴淩崇巔返策憩澗陰南岑夙厭歴北麓今始臨危
磴絶來術崩壑瞰空潭幽竇抱虛白哀牝遞清音傍探
闖窈窕側坐倚嶇&KR0706;古苔紋已駁春蒲茸漸深幽禽語
相續驚䴥竄莫尋扳蘿罥修袂折蘭芳素衿奇蹤閟自
古勝賞發予心雖微舞雩詠敢諧溱洧吟山河永襟帶
微生終陸沉愧乏古人操將何視來今
春初遊戴山
雲羅横四海田野無遺英尚賴二三子共怡山水情煦
煦新陽動寥寥天宇清昔人稱四美兹晨遂成并前登
高丘阻遥睇澄湖明憑林招遠風松檜自成聲俛仰天
地間微軀良不輕安能自羈束坐使衆累縈處賤足為
貴抱素詎非榮逍遥解神慮庶以適吾生
山中送陳惟寅
春山有佳趣累日同遊寓我為采薪留君先拂衣去竹
翠落閒階鶯聲出高樹空館愁獨歸依然攜手處
春晝
人閒白日静鳥鳴高枕餘薜蘿引修蔓綠覆茅簷虛砌
筠初過雨窗風時弄書已無車馬跡適似田家廬於焉
何足戀性自樂幽居
雨中試筆
門徑素來静雨中人更稀山禽時一囀田雉每雙飛客
散罷琴讌心閒清道機南山有佳色相對共依依
晚涼放舟
徂暑驚節謝幽煩倦日永翫舟乘夕涼沿渚入烟境靄
靄殘陽飛沉沉綠陰静蒼茫水容寂照見歸禽影開襟
招遠風延目認遐嶺偶遊非素期炎氛聊暫屏守拙寡
世用尋幽得澄景清賞猶未愜孤舟當重整
始聞早砧
寂寂秋景晏蕭蕭涼吹生閨人感寒至一軫遠人情嘹
亮清砧動紆徐搗杵鳴微茫帶烟遠蕭疎出林輕此時
離居客單眠夢亦驚披衣一惆悵斜月滿山城
秋陰遠望
重陰生夕霏陰靄紛如霧乍睹餘霞景已失前山處氛
氲迷去鳥杳𦕈沉疎樹望遠一凄然徘徊獨歸路
月夜舟行入金山(在吳中)
夙志羨山水塵縈久未遑名峯久在望兹辰一來翔揚
舲入南渚夕氣倏蒼蒼紆直水無極沿洄路更長皓月
懸高天廣川散飛霜夜寒人語清烟霏繞洄塘歸樵遞
谷響驚鳥動林光愛此塵境遠敢畏露霑裳
戴山石上聽松
溷耳俗喧久兹晨一清聽長松遞解飇哀壑互相應奔
騰駭濤瀨窈𦕈韻笙磬至音不假器始覺自然勝緣觸
故成聲動極還歸静此時憩石坐默然待其定乃知棄
瓢者未悟聞中性
曉起
新寒人獨臥寢扉風自開向無羇旅念秋思亦佳哉曙
禽翻暗竹白露瀉青苔欲賦幽居意對景每難裁
寄中竺泐季潭
師從鍾山來遺我故人書一入白雲去相思秋雨餘徒
慙塵土迹來擬竹林居遥想中峯月清梵滿空虛
碧瀾堂
藹藹層城陰瀰瀰溪流漫問誰所構堂軒窗傍高岸畣
云唐刺史文采當時冠華筵勢獨高賓佐俱才彦吹簫
横落日畫鷁如雲散健兒簸旌旗水戰逞奇玩臨流賦
新詩意氣共稱歎烽火幾荒殘城郭多遷換歌聲久矣
滅郵亭鎖溪畔臺傾鳥雀下闌壞鳧鷖亂惟餘南山青
依然眼中見
白蘋洲
層城鬱迢迢長溪貫雙流喧然闤闠中乃有白蘋洲兹
晨策杖往秀色散我憂窅眇蛟龍窟澄明鷗鷺秋開花
照白日接葉暗漁舟涼風起其末客衣薄颼飀我欲攜
童穉具此雙釣鈎高歌綠水曲散髮洲上頭安能隨世
人負我平生遊
過雲巖(在虎丘寺)
逶迤度前峯到寺行屢歇齋庖竹外烟汲路松間雪覩
水悟真源聞香解禪悅欲共老僧言相對還無說
懷景佺師
旅宿厭煩喧愛此僧居静蓮宇已摧頽茅齋自清迥山
光林際來野色雨中淨池水不生瀾袈裟坐相映累日
滯幽尋綠苔應滿逕
舟中
朝發戴山岑夕逗金溪瀆雲天方慘栗川途屢迴復颿
駛岸疑轉棹奔山似逐鷗鳥隨波泛霜澌孕苔綠依依
浣女影嫋嫋榜人曲采奇忘來久躭勝成往速悅生良
可懷徇名非所欲請試孺子歌去矣從我獨
山中荅武康徐高士寄書
久别得君書開緘散吾慮不寄山僧來何由知我處剪
紙荅君書還寄山僧去為問片雲間何時一相遇
舟中望佛燈院懷南澗
蕩舟西陂上望山懷遠公遥知覆衲臥雪屋一燈紅事
殊迹暫曠神交理自通維當待歲杪期子白雲中
擬過園隱阻雨
在遠每傷離在近還成隔飛雨渺何窮佳期悵難得人
寒市井空天晚江潮白知君掩閣臥終朝遲來客
讀書圖
幽棲出塵表脩翠連松竹袖得碧苔篇閒來石上讀日
暝欲忘還山空人轉獨
楚江清遠圖為沈倫畫并寓九曲山房作四首
烟霏亂晴旭遥見西林山憶歸東湖遠人家春樹間荆
扉映水掩應待龐公還
潮落寒沙廣蒼然遠山暮何處罟師歸自識門前樹披
圖憶所歴彷彿松滋渡
猿啼楚山晚雲生冒洲渚返照入澄江風吹半峰雨中
有遠行舟悠悠待徒侣
塞烟引輕素斜日在高峰但聞猿鳥響更無塵土蹤山
僧暝投寺迢遞來清鐘
松下曉櫛
凌晨盥漱罷獨步南階行悄然四鄰寂暫此息營營散
髮綠陰下一櫛晨風清彈冠塵自散振衣香更輕松露
空中墜荷氣静時生悟脫遂真性俛仰忘憂情
元日喜雪懷方員外以常
片片逐年來皎色映樓臺墜花驚爆竹落素濕香梅遶
林春宴罷撲馬早朝回應知洛中客高扉徒自開
春山瑞靄圖
鶯啼山雨歇前川綠正繁人家在深樹雞犬晝無喧澹
澹流水意依依田父言謾鼔木蘭楫往溯桃花源即此
堪結廬可以傲華軒
娟淨軒
綠竹有異質夙著風人篇猗猗瞻淇隈籊籊懷衛泉拾
遺美形容復有娟淨言微植被奬飾麗句永流傳若人
同所尚掇辭以名軒攅玉矗森爽編翠鬱芊綿鮮標貫
寒日密葉冒清漣遥想佳雨餘静對罷鳴絃濡翰傳霜
節搦管題春妍聊探詞詠妙默寄圖繪宣逝將汎濤江
息駕依名園攀枝埽涼月憩陰濯寒烟雖微求羊高請
附嵇阮賢緘詩附所愛纏繫日為年
倪雲林畫
南枝有高士乃在延陵東清時不肯仕滅跡雲林中拂
石坐蘿月絃琴寫松風焚香誦黃庭望雲送歸鴻門車
常自滿尊酒無時空乘興畫滄洲古人未為工干戈攘
末路白首隨飛蓬名山乖始願羈遊無所終賴有車武
子能哀阮籍窮傾壺醉陶令碎堂延蓋公流俗輕高賢
貧賤困豪雄孤鳳混雞羣野鶴摧樊籠豈乏梁伯鸞不
聞皋伯通吾將傳遺逸清芬千載同
紀行十首洪武七年甲寅臘月奉旨乘驛往鳳
陽祭皇陵道經目覽爰筆舟中用紀其實(錄六首)
龍江灣
玄天無烈風江水日夜清馳波渺東注迴流抱神京至
哉鍾水德乃以龍為名舟檣萬方合雄麗殊百城昔云
天塹險今作衣帶縈山川跡不改人理有代更下馬入
官船兹焉始孤征祀事有常期中心念王程俯視萬仞
淵不啻溝澮平涉川古所戒事重軀命輕
觀音山
連山争南馳劃斷滄江曲勢如萬馬奔鞭鐙忽迴復石
角不戴土蒼然四無麓寸草不得榮唯含古苔綠浪波
撞其根巖竇響琴筑浮圖乃善幻凌虛駕佛屋行人願
利涉望拜各致祝人生貴無事安能慮存覆我欲升其
巔憑高快心目飛傳不可留一往如電速
竹篠潭
凍雨不成雪客行利新晴迴睇三山外殘陽靄餘明江
神不揚波歸流澹且平使者誠寡德國家育威靈笳鼓
發中州櫂歌悲且清釃酒凌長風篇翰倏已成常讀皇
華章征夫任匪輕愧無咨詢效何以荅聖情
金川門
兩山夾滄江拍浮若無根利石侔劒戟風濤相吐吞維
天設巨險為今國東門試將一卒守堅若萬馬屯我來
犯清曉天空霜露繁列宿森在列北斗峭可援江光合
海氣溟涬神攸存俯視不敢唾中有蛟龍蟠浮圖者誰
子高居凌風旛下見渡口人擾擾蜂蟻喧愧彼超世士
去去將何言
清口
豁達兩河口前與黃河通高岸忽斗折清淮滙其中甘
羅城在南韓信城在東一為秦人英一為漢家雄人生
有不死所貴在立功方其未遇時鹿鹿何異同時命苟
未會丈夫有固窮舍舟登高防歲暮百草空坡陀隴畞
間一二老弱翁遺跡不可問但見荒榛叢行行重回首
目斷雙飛鴻
三江口望京闕
凋年赴陵邑穉景懷京闕引領鳷鵲觀言旋桃李月綠
蕪滿芳甸青山麗佳節沙氣已含春柳意方辭雪征夫
雖邇近同心仍阻絶逃空庶無遺賞勝聊自悅吾其和
天倪將從莊生說
徐賁
八月十五夜飲王擴相川别業得動字
風高海雲收月出天宇空今日寒暑均適與諸君共懽
深坐忘永契合飲易痛露螢寒不飛水鳥夜停哢山精
各潛匿銀蟾忽飛動亭亭廣寒桂不知何年種我欲問
嫦娥素鸞無由控佳節屢變更壯心久悾恫人生非仙
骨有樂當自縱惜無桓伊笛為爾作三弄
過荷葉浦
粼粼水溶春淡淡烟銷午不見唱歌人空來荷葉浦無
處寄相思停舟采芳杜
題陳允中山居圖
昔年為客處看圖懷故山今日還山住儼然圖畫間泉
來繞蘭逕月出對花關應知農事畢高坐有餘閒
池上晚立
芳草湛微漣高柳駐餘景喧喧林鳥繁藹藹墟烟迥幽
情卒難愜因兹立俄頃
衍上人蕭然齋
高林灑繁露閒齋自翛然俄聞一葉墜應我琴中絃野
水寒欲淺遙岑秋更姸清晨理梵罷窗扉靄餘烟
獅子林竹下偶詠
客來竹林下時聞澗中琴經房在幽竹庭戶皆春隂孤
吟遂忘返烟景生逾深
晚步
雨餘夏氣清煙聚園齋暮紅萱宿困蝶綠橘垂新螙豔
情杯裏融幽意琴中度蕭散且未寢遂適前度趣
尹明府吳越兩山亭
長江接海門一水限吳越兩山鬱相對峰巒各羅列勁
勢爭吐呑蒸嵐互出沒尹君好遊觀結亭山水窟闌干
出層巔細路縈百折崩石絡垂蘿老樹著棲鶻平生登
臨興盡為山水發不知嘗膽人此地幾征伐至今兩山
雲來往似奔突嗟余客江海所歴多奇絶何當上斯亭
長歌弔遺烈
蒼筤軒
小軒閟幽寂迴闌碧筠護寒色晴裊池垂梢晚營露隂
凝訝烟積籟起知飇度瑟瑟含夕清蕭蕭澹秋素不有
虚心人何由同歲暮
種菊
蕭條齋舍前隙地頗高爽兹焉倦耘鉏而乃成廢壤邇
來學種菊始為驅草莽掩冉籬落間枝葉紛以長雖煩
灌溉勤亦藉雨露養秋香固所悦晚節益可仰匪曰表
隠名聊以備幽賞
菜薖為永嘉余唐卿右司賦
遠辭華蓋居來卜山隂宅乍到俗未諳久住地旋闢屋
廬尚朴純楹桷謝雕飾高營踞山跗深甃逗泉脈檐將
狼尾苫門用鼠筦織缺垣唯補蘿圮砌總蒙虉編籬限
邇鄰封枿表殊場本來是野性豈是眈地僻學圃欲擬
樊為功敢侔稷寧惜勞外形自甘食餘力耕鉏限兒課
灌溉當僕役破塊何畇畇陳器亦畟畟駕許俗士回屐
向鄰翁借筐筥織湘材鍬鍤鑄棠液卓钁鷹觜利負蓑
蝟毛磔俯仰疲桔槔沾灑漬襏襫循畦行策鑱偃林臥
敧石鐮披欲芟丘刈削竟驅礫值阜即為坡遇凹就成
洫堤崩防密葭竇隙拒亂棘地同農畞計區學井田畫
長畛縱復横曲渠廣還窄接流引餘清疏沼滙深碧架
桁秋實垂籬落夏蔓羃雨露加膏腴糞土發磽瘠識種
題裹藏辨類分行植蒔法常按譜候時即看歷蕨芽拳
握紫薑蘗拇駢赤兩合憐蘮蒘叢生愛銚芅初&KR0034;迸蟄
雷新薹長春蔌雀弁萒葉峨馬帚茾莖直蔩繁微瓞緜
瓠老枯瓣拆芍苗卷龍鬚藥幹擁牛膝黃獨雪晴收紫
藄露晞摘陰階茂菧苨下田豐菲蒠卷輪木耳垂攅刺
菱角射秋茄采更稀夜韭剪仍殖芝芳凝海瓊茭鬱點
池墨枸杞香可醪竹菇熟堪腊石皮被柔藫土酥膾肥
菂細蓴入饌鱸鮮蔞雜羹鯽荼苦檗與儔菘脆冰為敵
菌櫨西蜀致苜蓿大宛得長縈荇帶流亂簇蔯絲繹芹
效野人獻瓜為天子副決明纔一方萵苣連數席璚縻
慰渴心玉延起羸疾蕈毒笑非喜芥辛泣詎戚盤根芋
埋壤脫穎笋穿壁擷香憐雞蘇折甘嗜燕麥粟腐切方
圭乳餅斲圓璧孕子㯶受刳贅聃石被馘兔目淘夏槐
鹿角芼臘炙菁託諸葛呼巢以元修斥(諸葛元修二菜名)莧褒
蔡守清薇怨周節逆邪蒿義所攘穢荽理堪啞薄利嘉
拔葵省謗惡遺薏窮餐虀酸黃儉啖薤留白閒情付田
園生意仰膏澤莢齊翠疑剪甲坼綠訝擘掩冉烟際姿
蔥蒨雨餘色始掇惜滓染載滌畏蟲螫新薦或在籩薄
湘亦須鬲求久漸投醝致爽遽沃醷不煩僚友送敬向
先聖釋對屠誇大嚼燕客忻小摘柈羞不過三甕菹當
飫百未能著蔬經安敢踰食籍旨蓄足山廚素供過香
積用兹卒歲年庶得勤朝夕賓魏徐見厭厄陳顔自懌
潔畚士恥汚造橋盜懷恤抱甕忿設機授書誚求益(用侯君房)
(徵嚴光事)縱馬因致憂吞蛭遂亡謫萬錢柳復乞片金華還擲
仕知吕姪妄居味鄭人識枕肱仲尼樂傷指范宣阨鼎臑
固云嘉食單亦足適敷淡分所安堪味欲易極毋因口體
累遂使愆民德
蜀山(在吳興弁山南十里)
喧囂厭已久閒居喜兹遂茅茨起高明澗道入深邃鑿
牖通震方開扉面離位藩編槿雜篁壁補蘿牽荔井櫚
旋解苞田稙齊吐穗溪山固可娛風雨亦足庇到日始
八九良友得三二客情卒難愜人性頗煩記時具茶果
招或攜酒肴餽感激壯歲心慰藉平生意兹欲尋幽期
弗暇理塵事諸方未遍遊近處聊一至指引賴苾芻隨
行有童稚陟怯危磴敧瞰訝頽岡陂褰蔓悟險途披叢
見傾隧緩流似矜清舊藏欲呈瑞變綠亂䔩蔫發頳老
葉醉深村羈旅絶荒山古祠閟厓攅紫閣陰松映綺疏
緻聖像委蒙塵靈幡颯驚吹青史失記名朱榜但題諡
庭空衆草羅地僻百蟲蚑鳴禽語供弦飄雲影翻幟螢
停暗帷燈蝸篆仆碑字柏癭蟠輪囷瓠子懸重膇喬林
神鴉號卑薄鬼蝶戲甃虛泉脉通級夷石髮被怒蛙恒
瞋睛癡螳忽掉臂鼠行黠無聲螘旋馴有次壞柱腐耳
垂敗几蒸眼漬絲颺罥蠨蛸燐飛見魑魅螟蝕供後花
猨窺祭餘器浮烟不熏爐溜雨常停觶崩垣竄驚麕崇
簷巢惡鵋野蒿食復生園棗啄將墜牧笛秋霜清樵歌
晚風遲嵐光疑積愁谷氣如發喟對景獨感懷覽物各
求類癯祝勞遠陪慵僕倦久侍歸時羣動息日腳在平
地
題崔生南軒
軒居曠宜夏嘉樹覆前榮南風藹繁綠幽禽時一鳴理
櫛陽光啓奏琴涼月生逍遥自旦暮于以暢閒情
閒居
謝事返丘壑退耕理田園兹心獲遂初稍得灑中悁振
策升崇巘揚舲遡長川驚湍信汨汨清溜自涓涓新蘭
豔遲日密竹曳叢烟東館朝燕坐西林暮獨還朋舊固
云曠山水聊夤緣居喧暫亦遣習静久乃便已幸駐靈
藥復能諷瑶編既無羨魚志外物非所遷
題王彦舉聽雨軒
高竹覆南榮寒蕉滿前渚蕭閒此中意適對清秋雨疎
當簾外飄密向窗前聚聲聞俱兩忘悠然坐無語
晉冀紀行
荆山
荆山揭高厓塗山聳横堮長淮出兩間中斷見斧鑿洪
流受束縛浪起日鬭角誰能為此功在昔大禹作至今
遺廟存香火乃寂莫我來問邑人往事竟緬邈于時春
正深草木尚荒落登臨欲開豁覩兹反不樂更傷卞和
泣三獻空抱璞
河口山登高
秋日何淒其嚴風變陽卉嘉節叶重乾時菊芬且蘼臨
高一跳望仰見城郭裏三關為襟帶雙溪流瀰瀰浮雲
起天末鳴鴻在中沚雖非吾故土但悅山川美獨遊意
尚適況兹值多士珍肴出豐廚吳萸泛芳醴人生雖長
夀良時亦有幾對此不為歡憂思何由弭鑒此登山悲
飄飄然已矣
陽臺
昔聞陽臺名今上陽臺路我因興古懷驅車暫停駐餘
基尚突兀雲雨自朝暮哀猿失故聲野色賸孤樹當時
襄王夢曾與神女遇幽宴事莫測萬載誰能悟平原亘
千里巫山渺何處淒涼宋公子深情見遺賦
潁川
客程不論遠所愁在陰晦惡風滿川來雨勢晚逾倍船
争急流上寸進還尺退枯葭夾崩沙路轉百數滙颯颯
孤篷外琅琅萬珠碎篙師左右呼坐客默與對去心雖
云迫前途苦茫昧德星無復覩洗耳亦何在有懷仰高
風令人發深慨
天井關
峰迴抱深壑下視天鑿井昔人建重關扼險備邊警鍵
鑰久已絶垣石尚森整峨峨尼父祠門掩衆山静曾聞
此回轍無復過斯境詢知鄉老言此事古未省餘氓數
家在破屋暮烟冷我行力稍疲景物不暇領且為投宿
來驚風夜愁永
羊腸坂
盤盤羊腸坂路如羊腸曲盤曲不足論峻陟苦躑躅上
無樹可援下有石亂蹙一步一嗟吁何以措手足途人
互相顧屢見車折軸少時徒耳聞今日親在目不經大
行險那識安居福
渡沁
陸行渴懷抱今渡沁河水奔騰走百灘聲遠聞數里我
來坐其涯肩擔欣暫弛不意山塢間偶得見清泚連朝
塵沙目豁爾淨如洗雖云倦行力對此亦足喜南風吹
青蒲白鷗忽飛起
劒池
闔閭試劒處靈泉湛澄静苔花漬餘血石色帶古礦空
山秋氣寒幽林夜光冷月明樹交壁人静霜折綆古懷
且當置清景庶足領
余堯臣
秀野軒
濕翠浮草芽空青散木杪輕舟理横塘歸人渡清曉棲
鴉返故巢潛鱗躍新藻倒景澹斜暉迴飇蕩晴昊衡門
夜不扄燕坐事幽討落葉秋自飄殘花春嬾埽我欲往
從之稅駕苦未早揮手謝孤雲去去没蒼徼
王行
題趙元臨高房山鍾觀圖
北苑貌山水見墨不見筆繼者惟巨然筆從墨間出南
宫實遊戲父子並超軼高侯生古燕下筆蛻凡骨沄沄
水墨中探破造化窟嘗圖得鍾觀景象照雲日長松映
飛泉霞采互飄歘今朝見兹畫臨寫意無失慘憺入窈
冥稜嶒隔岑蔚高堂時一舒六月氣蕭瑟平生丘壑性
塵坌欣已拂因之興我懷山中斸苓术
秀野軒詩
高館罷零雨前榮颺微風霏霏碧蘿花吹落酒斝中移
席俯流水揮絃度秋鴻遥思獨樂意邈哉誰與同
樂韶鳳
送滁守周鼎秩滿復任
聖代車書一登庸崇俊良禮羅天下士銓選核精詳維
時使君賢經術成老蒼較藝騁奇健機發能穿楊雲深
閶闔開韋素拜天皇服命展驥足絃歌殊未央萊蕪既
奏最五馬來滁陽滁陽古名郡前修政聲揚世際昌運
期赫奕神龍驤天戈一揮埽晏然静八荒疆理廓漢宋
雍熙紹虞唐郡縣古封國守令誠贊襄煌煌大駕來迢
迢山驛長矧復凋瘵餘編氓雜淳龐騋牝遍畿甸閭閻
課耕桑處置諒惟艱敷布政有常奉承良靡倦撫字亦
多方政平淮土安報最信無雙錫宴新恩渥重開舊印
章瑯琊青入望滁水綠彌茫父老應郊候羣僚擬進觴
通衢歡藹藹田野喜洋洋雲開豐嶺出亭古釀泉香蒞
政中都近蜚聲輿論揚願言終此惠遺愛詠甘棠而我
藉餘蔭豐年儲稻粱歸來松林下哦詩頌龔黃會看屛
疏徵勲業佐巖廊
滕毅
啓行
虞卿雙白璧魯連千黃金重輕豈在彼在此方寸心聲
名落天地輝采流古今没齒無一稱終將媿朝簪晨趨
螭石下夕過鸞閣陰兹焉復申命載道荆山南閒中牧
龍媒韝上馴鷙禽豈徒飽芻肉神俊令消沉揚舲大江
水弭節春樹林高高向明月聊用開吾襟
三閭大夫祠
襜帷褰薄暮迴飇吹白雲下有棲神宇慘淡臨江濆行
吟既不返遺響寧再聞綠榮並丹綵婉爾含清芬沐芳
正冠佩酌水炷夕熏長歌靈谷應春思何紛紛願言卜
瓊茅巫咸不可羣渚宫望儀羽再拜雲中君
楊訓文
春日遊真常觀
攜琴偶爾來尋幽入芳樹林深鳥聲寂坐久澹忘慮振
衣下崇岡斜陽在歸路
魏觀
至嚴州遺文員外煥代致其母平安意也
升堂拜慈母容色穆以和兩孫慰目前烱烱瓊玉柯呼
名使之拜拜罷仍撫摩問我之金華與子相見麽再拜
覆母言道取嚴陵過平安致母辭所處居有那行行及
二旬始達江之沱殷勤上槐省聞子行已他櫧槩早晚
來又恐說者訛同袍重交遊為子笑且歌香搴紫薇花
酒泛金叵羅好懷盡傾倒不覺醉顔酡西軒儘瀟灑地
僻情不頗風生綠槐枝月轉烏龍坡銀燈漏疎櫺照見
庭前莎高踞嚴武牀微作杜甫哦諸公憐髦荒不復加
譴訶雖然出歡愛狂簡同一科睡覺雙目明殘星在銀
河慨然在真意披衣舞婆娑明發不可留王事毋蹉跎
題詩勗佳友美玉思琢磨閒情渺無窮扁舟泝晴波
東流縣
東流古名邑渺在江之干民居苦蕭條官舍亦苟完廡
陋紛草茅垣周翳榛菅棗植行疎疎槐隂鬱團團覯此
餘物清盍展規橅寬丞無兩松哦令乏五柳歡簿則頎
而長或謂棲枳鸞咨詢我初來偶滯風雨寒坐彼容膝
軒徐徐散憂端龍鍾數耆翁再拜陳肺肝小縣喪亂餘
人烟重凋殘百一雖幸存門孤戶仍單老者困以衰弱
者傷以孱況復差役頻斯須未遑安賴有父母慈桑麻
慰盤桓撫字皆得人昭蘇固無難援筆題此詩考績時
取看
劉崧
秋興
中夜畏煩促起坐愛涼風明月在東壁流輝當井桐翩
翩林鳥翔喔喔鄰雞起感時不復寐短髮聊自理
桃源
青林被重岡蒼石立絶磵冥冥松風迴高蔓弱可綰驅
車鶴嶺下沮洳濕危棧微茫烟霞集披靡杉筠間高秋
灝氣豁秀色紛屬盼芸芸澼纊子涉水恒及骭山女行
負薪結髮垂兩丱年豐稉稻足食狃芻與豢呼吏不及
門征租少稽慢銀坑重茶賦往往先月辦緣山八九家
火耕習薅鏟土屋桑樹高雞鳴日方晏清霜落原菽夕
露沾畦莧吁嗟避秦人歴世乃多患豈知太平俗鎧甲
未嘗擐永宜曠士懷樂此謝游宦種桃實吾事荷耒乃
不慣窮源愁日暮流水方汕汕歎息行險艱南雲送涼
鴈
蠶尖
日出西嶺赤鳴禽度高柟稍陟衣帶嶺東尖屹危參側
身忽旁斷擬步若幽探勃勃草木霏高下皆浮嵐巨石
當横途始復一解驂崖古樹根瘦谷深人語含石角利
攅劒遠山突搘簪何姑騎白鹿綠髮長鬖鬖坐令婦女
輩奔走祈春蠶千崖動合沓秋色晚正酣鴐鵝飛益高
剛風迴東南我行蒙翳中胸刺寧所堪山水能媚人夙
性所樂耽奚能戀文字局促如&KR0008;蟬曠兹登覽際躑躅
忘憂惔振衣復少憩歴險不敢貪片雲觸石起流澤思
遠覃惜無晨風翼照影雙溪潭
送孫景賢歸江東
客有敬亭思春愁何渺然謝公墩上月已照江西船船
頭花亂飛釃酒發鳴鼓四顧不成懽悲歌淚如雨壯遊
南海上曾著從事衫驄馬青連錢馳突聞巉巖南歸阻
艱難寄食贑江側多謝尚書公看客好顔色高筵列綺
饌賓客如流雲舞劒萬人却談兵四座聞年華逐流水
五見楊柳綠夜夜夢故山浮雲滿巖曲兹行未可住郤
望江東還人散井邑空鳥啼烟樹間殷勤候高堂次第
訪隣里山栗與木瓜離離照烟紫放船弄明月躡屐淩
翠微春風久相待吹老薜蘿衣南平二月暮惆悵忽成
别把臂共論心知君有奇節東遊我所願遠作秋風期
郤攜采石酒高詠敬亭詩
送楊公望得滿字
君行服初命列醼當堠館賓從寒道周風烟激危管舟
航既泛泛珮璲亦鞙鞙滄江東流深浮雲北飛遠林含
春雨潤石抱蒼山轉朝驅歴荆吳夕秣邁齊兖淩雲紫
殿重棲日丹闕烜玉塞繚都城金河注林苑薇垣甚弘
敞天衢實夷垣鳳毛出西坂鷺翿翳雲䍐誰論羽林直
自足郎官選茂名勗樹立令緒慎繼纉兹辰悵言别于
餞宜樂衎日麗花氣薰鶯啼草香暖承恩貴在早返駕
焉得緩仰懷天外翮俯愧溝中斷竚立睇遐征城闉月
初滿
過南圳訪友同王子與羅子理分韻得滿字
連阜衍平皋深林閟虚館揚襟暢遐思散帙延清欵溪
蓴花羃羃田黍實纂纂逕迴千彌永水落澗初滿載欣
秋稼登矧愜人事罕欲往悲曠塗言歸理修疃
歲暮南歸留别蕭翀
旅寐不能旦披衣坐牀帷屋角曉色動鳥鳴已多時起
坐出庭際雲物正華滋殘雪未盡消羣山鬱參差即此
念故園焉得不懷思矧屬歲運周返駕固其宜理策望
前路揖君從此辭窮檐有穉子但訝歸來遲
游三華山
龍門兩山負一水下迴繞蒼峽忽中開飛橋出林杪盤
盤石磴引羃羃松林窅危闌正西挂層閣復東繚樹暗
盡含雲花明忽聞鳥懸厓傍架棧鑿石潛通穾早聞三
仙人棲化迹已杳常疑雲月上顔色覿清皎丹井舊時
深朝真亂來少荒壇翳霜蒹虛館閟叢篠凝神觀衆妙
屏迹謝羣擾懷賢嘅重憩振翼思遠矯佳境能娛人何
因致清醥
早行霧中過田家失道
我行烟霧中不復辨原陸幽幽聞雞犬隱隱見松竹田
家迷遠近阪路有崎曲已覺瞻望勞誰云往來熟
江干草居
江干愜幽屏草扉亦常關晚塗斷歸人虛市見寒山林
木變冬候繁綠忽已殷鳴鳥相因依孤雲時去還唐虞
既云遠慨此時獨艱四體豈不勤我髮日已斑遨遊千
載上偃仰一室間樂詠古人書庶幾無靦顔
和荅蕭國錄八月十一夜對月有懷之作
林塘澹清華庭宇豁虛朗露井波澄輝風林葉交響高
言倡令德孤吟振遐想亭亭江上月肅肅雲鴈往美人
浩前期令節延遠望池魚既堪綸旨酒亦可釀永懷契
天游庶以會心賞宇宙本達觀如何較銖兩
御選明詩卷十七
