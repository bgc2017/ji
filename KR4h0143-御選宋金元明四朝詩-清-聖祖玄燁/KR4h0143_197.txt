欽定四庫全書
御選明詩卷二十八
五言古詩十三
張翀
别貴竹諸友
十年與君遊千里與君别把袂意不言含杯氣欲絶漸
隔瀟湘雲空留夜郎月一曲瑶琴彈知音對誰說
楊綵
鴈門述懷
昔稱鴈門郡嵯峨抱萬山樓煩隱天際滹沱水潺湲寒
沙慘白日北風摧朱顔封侯詎非願王事顧多艱丈夫
志四方兹遊何時還
李蓘
曉夢陳晦伯
人皆競榮達君獨嗜編撰廿載歴中外蹉跎寡青眼朅
來共為郎相過每一莞溪水鳴小筵花林具薄饌修禮
或五漿餐和詎一盞直衷肩衞鰌博物跂鄭産鼯鼠渙
羣疑竹書徵脫簡伊余硜硜心相得意何限一朝江浦
别重覿杳未僝春夢兩悠悠覺來淚㾗澘我聞天中山
青霞接&KR1132;嵼何時携謝詩青天醉新醆
雨花臺讌集
休衙松日高出郭溪風送蘭棹漾晴波花林煖香夢輕
雲蕩我胷萬象可撫弄綠竹搖崇丘青煙發巖洞踞險
把金樽悅此山鳥哢翩翩遠帆回稍稍疎鐘動良會不
可常歸鞍且遲控
送唐生
江頭春日高看爾乘㳅去淑氣澹宜人淮山雨邊曙田
鼠方化鴽岸柳未成絮傾囊貯詩草撫誦自厭飫醵酒
噭花神江山發靈助長安九天高文章滿朝著男兒筆
札間往往收名譽時復夢江南羈魂向誰語
周詩
赴天津
仲夏衆芳歇沃野羣卉稠曜景窮北陸薰風獻南陬伊
余赴期會東騖戒方舟晴雨遞昏晝凉燠變絺裘瀠洄
見湖澳寂歴懷滄洲結髮事明主策勲慕前修名賤業
匪建時往命不猶才將世塗左道與隠者謀漆園侈達
生柱下崇致柔優哉聊卒歲庶以謝愆尤
胡直
登衡嶽
弱齡慕遐舉中為世網嬰雖抱及物志而非濟時英家
本衡廬交早負泉石盟秉憲涉湘沅吏事滋牽縈靈岳
奠疆域渺若隔蓬瀛恭承帝新命駕言自西征廽車恣
探歴使我夙心傾朝暾蕩雲巘導我游上清吾衰疲塵
鞅學道未有成安得同心友眷言事耦畊
姚汝循
夏夜對月
落日暑暫歇微風蕩靈襟囂塵淨庭宇竹樹森繁隂皎
月牆東來照見石上琴揮手一再鼓悠然生遠心鍾期
久不作千載誰知音
沈節甫
題且住軒
此邦非吾鄉此室非吾廬情知匪久客且復卜其居蕭
蕭環堵中俯仰欣有餘天地為逆旅百年亦湏臾羲娥
無停轂吾生自有初念此坐長歎秋風起庭樗飄蓬任
回飇素位恒晏如
錢鎮
山中雜興
結廬傍青山繩樞瓮為牖生涯陌上桑行逕門前柳獨
行媿踽踽顧盼無與偶策杖求友生陶潛去我久豈伊
逃醉鄉翻念魯中叟寂寞柴桑間寄意千載後廬山舊
遊路往跡今已朽古今諒同轍悵望一搔首
張祥鳶
雨後偕沈道升登華陽
微雨曉來歇新晴媚花柳愛此風日佳尋山挾懽友呼
童巾柴車行行上隴首蒼翠近轉濃攬之欲盈手佳木
翳清泉雜英被林阜為訪稚川家仙桃著花不
石湖訪舊
黃葉落不盡平湖澹無波泛舟湖上來訪舊青山阿長
揖謝故人六載今重過豈不念清標遠道成蹉跎向來
山中月依舊清光多呼酒斟酌之君起為我歌歌長山
月落醉顔亦已酡揮手别君去奈兹良夜何
虎丘山房
僧屋翠微半窈窕青苔路空林無鳥聲白雲自來去遠
尋素心人直到雲深處振衣臨高臺夕陽在紅樹
晚春韋莊水亭
十日不出門出門芳草晏遠岫晴雲滋緒風啼鳥變高
樹夾廣路雜英滿遥甸入寺不逢僧經聲隔松院嘯坐
小山南紅藥當階亂曲池清且漣明滅孤亭畔蒲葉綠
於水藤花落如霰斗酒價十千春衣聊可換
濟上曉行
水落不盈尺舟行悵多阻對此明月光清宵泊枉渚夜
闌新水來稍覺舟人語解纜及晨流孤帆曉容與攤書
坐篷窗風簾散微暑遠視浮雲征飄飄薄何許豈不戀
舊山隨風忽遐舉感此賦行邁含情獨延佇
東郡道中早行
雞鳴庭樹曉漏斷晨星疎濃霜白於玉皎皎塗階除攬
我征衣裳出門復驅車數里始辨色井屋炊煙初日氣
結朝霞絳色横扶餘已欣遠懷曠復懽塵眼舒馬嘶驛
樓近晨風吹白榆計程尚千里歲晏歸吾廬
招隱山樓看月
長嘯翠微半山月忽東上松際露清光攬之不盈掌歡
友兩三人開窗坐閒敞宿鳥赴幽期飛泉遞清響有酒
旨且馨有月晧以朗長吟招隱詩臨風寄遐想公子歸
去來山中瑶草長
題閔道士山樓
仙人喜樓居架樓青山曲嘉樹一千章色映窗櫺綠調
鶴白雲端汲澗華陽麓來往不逢人馴鹿閒相逐
東平道中
驅車涉長道荒塗曠無人斜陽澹古木驚風翼征輪候
館莽牢落日暮寒城闉停驂一以憩振我衣上塵庭樹
集歸鴉依依得所欣如何客遊子不念平生親
申時行
遊一雲寺(寺在晨臺山下其地有菊泉)
散步出平林窮攀度高嶺遥聞梵唄音遂入招提境晨
臺聳翠屏菊泉注金井丈室禪燈明祗園佛日永青浮
雲一丘碧破天萬頃古檜結重隂疎篁散清影寺深山
更幽雨至風忽猛繞徑莓苔生憑軒衣袂冷坐久不知
還盤桓弄餘景勝遊俱幻迹悠然動深省
登穹窿山入寧邦寺
昔聞陽山高不敵穹窿半而我登其顚振衣凌汗漫居
然五嶽尊突作三吳冠天目來蜿蜒具區環浩涆排雲
豁洞庭出日恍秦觀䆳谷吐煙霞層巒入霄漢盤紆磴
道危杳靄峰紋亂石裂紛下馳厓崩劃中斷崚嶒結鷲
頭逶邐出龍幹鐘磬發林間招提在天畔古松剥生皴
豐草深没骭藤塢既蒙茸雨泉亦漫漶傳聞古魚吏白
日生羽翰仙蹤不可求目境有餘玩辟榖辭人間願與
赤松伴
感懷
朝旭暎芙蕖天然發華姿凉飇振梧桐落葉何紛披物
性從所受榮瘁固有時璣衡自旋轉陵谷常遷移良貴
匪軒冕眞樂在茆茨所以考槃士衡泌獨棲遲亭亭傲
霜柏藹藹傾陽葵優游以終老素心恒自持
林烴
諸公餞送城南樓寄謝
冉冉歲云暮于役殊未休冠蓋集相送置酒城南樓微
雨霽朝景騁望消人憂蒼蒼遠山色浩浩清江流丹楓
羅曲岸白鳥戲中洲景物紛可悅驪歌促行騶衡門昨
棲遲杖屨忝從遊奈何遠離别一日如三秋索居感羇
旅久要慕前修適意豈非達徇禄良足羞山靈勿相誚
早晚歸林丘
府江渡
朝發陽朔崖暮次昭潭渡行邁千餘里孤舟日東騖川
途阻且長耳目漸非故巉巖夾崇山杈枒羅茂樹四望
寡人煙三時昏瘴霧深林蹊徑絶怪石波濤怒虎穴幸
徙蹤狼烽猶置戍客子獨何為艱險常道路雖懷叱馭
心寧免垂堂懼白日易蹉跎玄髮忽改素人生苦拘束
多為浮名誤萬事良悠悠達生庶可慕
苦雨述懷
我行赴京華征途纔及半渡江越淮南原隰何渺漫溽
暑當兹時氣候變昏旦迅雷激中宵隂雲翳層漢山雨
驟淋漓川流俄浩涆陽烏避何許水鳥羣相喚高浪沒
危橋飛湍瀉崩岸我馬淖不前我車靷已斷屈詰歴羊
腸回顧屢顚汗僕夫仰天號客子撫膺歎吁嗟行路難
徬徨日將晏塵中苦局促物外思蕭散挂冠亦由人何
事長羈絆
王叔杲
聞鴈
凉風起天末孤鴈獨南翔攬衣步庭除仰視明月光舉
酒屬賓朋歡宴夜未央憶昔事遠遊客居易水陽迢迢
望天末鬱鬱思故鄉噭噭聆飛鴈零零霑衣裳感之一
懷注惻焉棄椒觴往事不可陳終夜徒悲傷
山齋獨坐懷友人不至詩以招之
投迹寄空門幽懷日虚泊境寂山氣佳日午庭隂薄新
鶯未停囀初篁漸舒籜愛此林樹芳窅然坐丘壑故人
萬里至約我移觴酌今朝風日熙乘閒眺虚閣
别高叔崇
仲夏林木變愛此黃鳥鳴同聲宛相和悵然懷友生良
辰忽以改歡會難久并征夫理鞍轡夙駕侵晨星停驂
酌君酒湛湛芳尊盈
尊盈豈不飲離緒紛難任送子陟岡阜浮雲布輕隂悠
悠遵往路默默涕盈襟豈無同門友念子意彌深游鱗
戀新侣飛鳥懷故林湘江浩無涘衡嶽何嶔崟願因秋
風起惠我瑶華音
錢貢
京邸懷歸適唐楮汀來謁於其還賦長句言别
此日意不樂掩關有所思忽聞君遠來錯愕令我疑平
生不辭鄉安得來京師去年與君别屈指已一朞南望
懷故人日與浮雲馳嗟予坐羈束素顔日以緇金門盛
才賢迂疎將何為感之百憂集歎息還自嗤君今馬首
南握手復何辭投簪雖未能煩君語吾兒貧賤雖爾慙
富貴匪我期願言各努力勉將門戶支予家柞溪東綠
水環茅茨豈獨饒桑麻松竹植亦宜好闢十畆園樹藝
須及時護筍編枳棘灌花引泉池待予此中老與君同
栖遲此願良未果永懷常在兹去去勿復陳人生多别
離夜闌欹枕卧暑雨捎罘罳
許國
登風月樓度凌波橋憩愛蓮堂觀荷有作
南國芙蕖花昔賢聊寄意芬芳播海隅臺沼足佳致層
樓瞰清冷孤樹隱荷芰水上卧長虹空中舉香袂凌波
弄素影俯檻散幽思殘萼已飄紅疎莖猶疊翠杯搖暮
霞色衣染秋霜氣澹爾言已忘悠然心自媚盈盈隔笑
語采采憶交契落日更登樓風月見光霽
擬御製勸農詩
四民皆天職嗟農獨苦辛所以古哲王廵省及兹辰簫
鼓吹豳詩訓迪良諄諄東郊土脈動好鳥鳴芳春桑間
拂其羽催畊一何頻乘時播嘉種原隰何畇畇念兹民
所天珠玉安足珍一日苟不作飢寒將立臻勿惜沾體
勞但憂年歲屯沾體勞尚可歲屯傷我民憶昔先皇時
端居軫郊闉載賡憫農咏丕揚烈祖仁禁苑籍千畆雨
暘雩百神玉食豈不足貴令四海均九重高結念况爾
謀其身古人有良言歲計在於寅豈伊公家賦婦子亦
相親春風正發育萬物皆鮮新勉以東作力佇見西成
禋
周子義
送何小坡致政還信陽
海鶴遠罝網冥鴻謝鞲籠人間千丈絲安能縶游龍所
以達命士脫迹塵囂中眇兹盈尺組曾是羈我躬何侯
東海彦司牧早奮庸一麾指淮右載旆佐漢東斯民有
父母國論方爾崇朝宗甫竣事高蹈隨赤松薄言戒行
李云歸天目峰惜此遠行别不得少從容載歌驪駒詞
聊以紓我衷
林如楚
翫月有所思
白顥應潛運朱明時浸沉回飇釋炎溽虚堂延夕隂簾
透雲光薄池涵苔色深螢火穿野蒿牀下莎雞吟如何
袗絺子佇受凉氣侵素月出東嶺飛輪迥自撍金波沒
遠漢翠靄掩修林茂篁無疎影栖鳥有駭音泠泠鑑冰
簟悠悠滌子襟翫兹不成寐兀坐思難任北牖湛清酤
東窗開玉琴不惜斷琴絃但恐傷琴心傷心在何處宛
在滄江潯勞我伐木意叢桂祗蕭森
潘志伊
題存石草堂
名園迥塵域參差開石林丹梯襲曉光碧嶂含夕隂昔
自鬱林來置此閒幽襟緬彼巨靈跡宛在梧江潯夫子
肯堂構誅茅面雲岑棲巖意已遠陟岵思逾深摳衣緣
磴道拭目見嶔崟兹言懷仰止誰謂愜登臨
歸有光
沛縣
泗水抱城闉東去日粼粼豐沛至今存漢事已千春嗟
我亦何為獨歎往來頻封侯不可期白日坐沉淪每見
沛父老旅行泗水濱空傳泗水亭井邑疑未眞城外綠
楊柳高帘懸風塵猶有賣酒家王媪幾世親高廟神靈
在英雄却笑人
自海虞還阻風夜泊明日途中有作
百里見青山言旋諒非徐風波仍水宿龍蛇驚夜居明
發尤慘淡川途尚修紆水駛凌方約雲寒日未舒彌亘
多芳草寂歴少畋漁寒光冒明湖朔風轉高墟舊事成
往跡餘生惟讀書古人不可見歲暮安所如
淮上作
長淮餞落日圓光正如赭傾紅注流波殊景不可寫淮
水自西流黃河從北下併合向東行終年無停瀉哀此
千里客春至復已夏獨立空惆悵所與晤言寡
奉託俞宜黃訪求危太樸集并屬蔣蕭二同年
及長城吳博士
昔年宋學士嘗稱太樸文獨力撐頽宇清響薄高雲余
少略見之諷誦每忻忻淡然玄酒味曾不涉世氛如欲
復大雅斯人眞可羣苟非知音賞宋公安肯云嗟乎輕
薄子狂犬方狺信惜哉簡袠亡家簏少所藴徒為嘗一
臠盈鼎未有分四賢宦遊地博達多前聞為我一咨訪
庶以慰拳勤
磧砂寺
望見石柱立知是招提址蓮宇已燹蕩土牆何迤邐淡
淡遠天色梅花帶寒雨溪廽竹樹交風吹鳥雀起日暮
湖波深蒼茫白雲裏
和俞質甫夏雨三十韻
浮雲方靉靆光景遂已戢浹旬深霪澍千里破封蟄茫
茫河伯歎蕭蕭山鬼泣靈曜邃高居朱明閟赫翕希微
澹將開淅瀝吹又急遇夜轉連綿釃流更湁潗萬壑㘊
霵鳴百川灌注入池容添紋縠林色浸淤浥離畢月暫
耿宿井星恒濕瀲灎湖光翻蹙咽海潮澀霓旌尚高翔
雲衣猶日緝水覆詎可收天漏誰能葺馬牛三江混鴻
濛九峰立嗟我来自東獨行阻虚邑夢裏思明兩筮坎
成洊習誰假卜商蓋但戴杜甫笠繽紛餘花落寂寞愁
烏集窮巷長閉門高河近通汲天地政氤氲雷風遞呼
吸悽悽聽晨鳥濛濛睇宵熠作乂徵時暘思文憂民粒
鼃黽費灰洒魚蝦饒掇拾廣室坐增悽匡牀聽生悒何
由度日闋安能使家給泥塗跲重繭梅潤浸什襲寒袍
故戀綈瀾簡慵啓笈顧歎風雲滿寧使蛟龍蟄短屐徒
齒齒折巾空岌岌俯仰觀宇宙坱圠迷原隰阻饑知不
免寅亮豈所及
邢州敘述
為令旣不卒稍遷佐邢州雖稱三輔近不異湘水投過
家茸先廬決意返田疇所以泣岐路進止不自由亦復
戀微禄俶裝戒行舟行行到齊魯園花開石榴捨舟遵
廣陸棃棗列道周始見栽苜蓿入郡問驊騮維當撫彫
瘵天馬不可求閭閻省徵召上下無怨尤汝南多名士
太守稱賢侯戴星理民政宣風達皇猷郡務日稀簡吾
得藉餘休閉門少將迎古書得校讐自能容吏隱退食
每優游但負平生志莫分聖世憂竚待河冰泮稅駕歸
林丘
袁尊尼
長安感遇
朱華謝南土遊子客冀方豈不念遄歸簡書勞未遑悠
悠若懸旌倏忽意靡常魏牟阻江海蘇子怨河梁失路
良可悲曠望迷周行春陽念將歇滯淫非我鄉願假鸒
斯翼超飛歴故疆
施愛
寄李五
噫嘻復噫嘻與君恒别離祗隔一溪水相見良難期芊
芊池畔草灼灼園中葵倏然悲風來凋謝實淒其思君
令人老玄鬢忽成絲贈君青萍劒神物合有時
王嘉言
遊清涼洞
山行恣眺望物色有明晦逼仄紆苔徑繽紛洩竇瀨窟
壓雲水邊步跼磽确内深探毛骨凄周視巖壑大峽束
路若窮石懸勢欲墜蓊蔥古樹排嶔崟細岑對蕊開噴
微芳衣潤浮幽靄搖竹動碎金翻羅拽長帶奇峰喜駮
犖飛泉駭訇磕罰籌擬蝟毛讙聲混江汰將暝促駕還
共愜斯游最
皇甫冲
維摩寺雨坐
回嶺無仄徑陟岡有夷壤展睞入空濛遊心益昭朗長
風吹輕衣飄搖翠微上古寺迷夕煙明燈澹綃幌冥雨
從東来驚雷自西往林巒忽不見但聞山澗響景寂非
避喧心瑩乃成賞為禮沉疴蹤因之知幻象
於巖石上眺東西兩湖
旭踐山中蹊午憩巖上石雲移石欲墮雨霽蹊猶濕倚
策眺兩湖波光煥相襲東若旣紆青西蘅亦凝碧芙蓉
落䨇鏡天影浮重璧不覩水分流但覺洲如織檣烏有
離聲磯鷗無並翼會兹物化情感彼高深迹從適得所
遣何為苦拘迫
上已觀田橋祓禊望所期客
青山結層嵐新流漾周澤陽景屬良辰遊人滿晴陌聯
翩塘上行去來江邊客拾翠行且留擷芳散還集臨賞
遲所思搖搖冀來覿夢寐時見之寤言忽復隔昔人三
秋懷宵旦今屢易為問修禊人憂心何能祓
皇甫涍
代古
朗月升東隅流輝照苦顔愁思撫清夜房櫳凄以閒玉
墀花稍積簷鳥雙飛還凝薰空錦衾游塵集綺絃馳波
豈盡意浮雲難結言所恨千里遥所望一水間
春朝雪後
拂曙啓荒扉雪照蘭林瑩迥榭眺氛氲層原閱彌亘春
動鳥數聲晴開煙一徑欲訪垂綸人悠然五湖興
發郡城之天台道中述所經覽寄孔謝二憲副
趙何二僉憲同年
夕夢層城阿曉行滄波上縈溪復含流連岑時隱障風
湍信千轉雲峰非一狀錦繢紛迎翫氤氲忽彌望蘭泉
芬可掬苔壁險難傍思偕同懷子攜手追禽尚
雨夜雜思
清齋隱蘿月簷暝滋林巒澤國夜溪雨亭皋春草寒山
光帶滉漭池響交檀欒憶處畏入夢遥遥獨寤歎
春日齋中即事
仲春氣姸和蘭薄幽可踐開軒眺遠野文霞靄層巘黃
鳥鳴芳菲綠蘋泛清淺感物懷古人緗帙聊自展嘗欽
柳下黜頗悅邴生免苟持齊物心得喪兩俱遣
雜詩
凝霞晦朱陽繁雲結玄陰有渰興崇朝淫溢遂成霖涌
溜交簷曲浮苕冒水潯冥霧縈綠池悲風激丹岑惟彼
倦遊客感此物序侵慕類興長懷含思寄微吟
秋日雜詩
廓處乏歡悰出門眺長衢悲風吹落日四顧無行車蹉
跎失盛年感慨獨嗟吁况我在樊籠六翮不得舒撫劒
思西邁安能守故廬淮陰困閭里馬生戀邊隅桑梓豈
我志蓬藿非我虞行行舍此去去去浮雲俱
贈韓侍御謫滁州
皦皦原中日照此城闕寒登山送歸客臨塗悵盤桓借
問子何之竒服涉江干遠斥千里道飄颻冒驚湍急觴
遡征雲悲風激長瀾我馬懷層岡佇立發哀歎忼慨無
所道贈子以加餐
月夜贈伯氏叔季氏山人以言
歡游美清夜高會良在兹金飇薄綺櫺鮮雲蕩華池凉
氣發喬林湛露零丹蕤皎月升前隅中庭粲其輝密親
旣已具蘭友相攀追繁音豈不奏所樂吹塤箎齊願等
金石皓首長不暌
送周氏
清晨餞我友駕言遠徂征前瞻齊魯墟千里浮雲興親
交豈不眤懷役不遑寧曠野饒悲風揚塵翳邊庭中衢
雪霰集邊馬寒無聲蹊谷無行跡側足層冰横回首望
京闕能不惻中情子其祗自愛順時保榮名
予嗜琴山人張子妙得古法嘗學焉而予輟響
久矣舟夜臨流對月發琴而彈之興嘅命篇
伊予寡世姿由来慕丘壑長從嵇生玩假物思所託匪
盡至人理聊敘逸民樂改服暌宿心久負長往諾石房
綴幽響泉蕊迎秋落沿泝開昔襟浮彈昨間作滄波流
潺湲明月照灼爍想見乘風人長懷披雲鶴且以慰營
魂拊心終緜邈出處焉是非俛仰笑今昨
雜興
騖節流炎紀馳暉屆清商游魚湊重淵蟋蟀鳴空堂白
露滋前墀隂風来北房我心亦何思所思天一方離居
宛如昨再覩鴻雁翔含情撫遥夜申旦獨徬徨哀彼采
葛詩零淚沾衣裳
茅山
杳靄登春山嵯峨入雲嶺徵竒不覺遠發興日初永石
叢孤亭秀花覆仙竈冷長揖山阿人坐使塵慮屏
自溪口歸
朝来醉别酒溪上孤舟還遥村轉江路落日迷松關平
波望煙樹百里蒼茫間坐愛丘中事春雲留碧山
使中都道中作
將命適遠京夙駕戒征侣臨流别友生野塗曠延佇靖
恭爾所敦我志不遑處揚旆越修坰舒節薄蘭渚日夕
秋風生曾是歲不與淒淒聆候蟲肅肅望歸羽藴結愁
我心沉憂誰能去悟彼詩人言歸來藝稷黍
皇甫汸
夏日来鳳亭小集各賦
首夏猶芳月終宴就薰風泛觴蘭水上置座竹林中飛
花代舞似鳴鳥當歌同笑將愁暫破醉遣累俱空更待
西園景留賞北山叢
春夜游西園同諸兄弟作
佳節值瑶燈清夜游金谷良友披蘭襟懿親儷芳躅經
過敞榭邊徙倚寒塘曲遵渚雖近尋翫峰生遐矚軒冕
幸暫違簿領謝羈束跡非三徑荒情是一丘足鏡裏髮
始華尊中酒初綠及時不為歡坐遣春光促
奉荅子安兄歲暮見貽
在昔參英僚俱承明主顧被服紛姸姿彯纓儷芳步悲
哉游子情徒以潛郎故一為衝飇激遂使佳期誤入魏
悵無倚浮湘眷有慕揚旌指敝廬千里同歸路再聞蟋
蟀唱兩見蒹葭露耀靈本易傾馳運豈難度端居懷苦
心苦心誰與晤但感時不然何嗟歲云暮
始至澶州作
自我謝郎曹朅來守吏局塌翼懷奮飛低眉就羈束驅
役遵旄丘興歌睇淇澳愧乏沂海謠何以佐明牧幸寡
宣城辭間可理尺牘升旣等凌喬沉亦悟陂復芳草合
江程清猿竚旋轂衞水日東流因之鑒心曲
同蔡中郎過王員外宅懷子安兄
委巷駐高車清溪夾幽宅細雨急逝年凝燈照寒夕依
同南樹情飛異西陵蹟為假雲中翰一寄天台客
往視城南别業
夙齡不事産落魄懷英風抗志雲霄外絶戀蓬蒿中避
世豈在遠漢廷聊見容未識山川險安知途路窮兩自
違京輦久欲返臨邛疏公有遺業精舍開牆東命策值
蕭序覽物感情悰逕密多陳莽林荒非故叢昔往候門
稚今歸成衰翁鳴蜩若騰笑馴麏儼相從搏飛乏高翼
何為苦微躬吾廬倘可適稅駕幸來同
鳥散餘花落
春来啼鳥伴相逐百花中棲處迷深綠飛時帶淺紅祗
惜香沾羽非關嬌惹風回看意不盡猶是戀芳叢
空梁落燕泥
金閨春色早玉關芳信賖人歸飜後燕淚盡每先花戶
暗香泥積梁低舞影斜不作雙飛去東鄰王謝家
張仲讀書吳山
輟養辭南陔駕言邁西郭問子將何之避喧謝羈縛堂
閭豈不懷雲林諒有託風叩支關清月鑒董帷薄披帙
就長明静夜靈花落羊亡屏意筌猿定啓心籥幽谷聞
鳥鳴澄湖眺魚樂霞綺雜煙絲桃柳互紛灼時枉塘上
篇日積丘中作焉得奮羽翰因君適寥廓
初發京口
少年慕攀鱗千里輕徒步媿匪登廟姿亦謬臨軒顧朝
躋赤墀塗夕騁青門路寧知世網嬰遂為儒冠誤昨浮
湘江還願守箕山卧不勝戰者勞心跡兩乖忤解纜指
廣陵眷戀未能渡興歌矚流波庶幾照情素
秋夜偶作
晚歲絶外牽懽悰寄所適皓齒發新聲蛾眉矜故色變
態逐情生羽商隨意易冶豔詎有央靡曼信無極歌方
一再聽行期三五夕淫雨忽東來素輝乍西匿金尊悵
屢空玉趾邈難即露砌寒蛩鳴風窗起歎息
秋夜把酒對月
宋生陳九辨陸機歌百年悵兹清秋日聊使幽懷宣矯
矯歸雲鴈嘒嘒含風蟬摧芳委朝露俄景流夕川鱗運
有代謝蕣榮無常妍始知行樂貴何用居情牽長夜思
秉燭新月正登筵金尊泛綠醑寶瑟縆朱絃商歌當棗
下楚舞出花前餘名焉足藉達生乃為賢
仲秋之月諸晜燕私風月雖佳雲雨或間
良辰信具美清夜永為歡明月已幾望華彩流雲端廣
庭置芳座高會列盤餐但云杯行緩不惜露下寒情來
感今易跡往戀昔難一聞關山曲猶似别長安
敦賞每卜夜行樂聊及時秉燭且不寐待月豈云罷鱗
鱗玉葉薄皎皎金波遲高臺臨窈窕廻塘生漣漪載歌
蟋蟀唱復詠鶺鴒詩清輝一以鑒素心同所期
嘉月有餘照歡晤無限情寵弟載旨酒要我坐華楹蓂
齊莢復萎桂滿輪乍傾忽忽愁霖至瀏瀏悲風鳴員缺
遞相運明晦焉足驚太康靖往訓知止崇令名
秋宵酬子安兄作
清夜游家園眷言懷丘壑素月升員靈千載共寥廓始
出東南樓俄頃西北郭華燭滅蘭堂金波蕩羅幕雖過
二八時光彩紛綽約商歌正流響魯酒亦未薄人生貴
適意何為坐羈縛結髮從至今朱顔悵非昨冶服豈常
翫榮名焉足託良會聊具陳麗藻復間作穆如揚清風
粲若敷春萼申意忝惠連何以獻康樂
秋日往梅林莊居
疏公守舊業班生慕常廬薄遊千里外一出十載餘偶
與密親邇惄焉懷所居東林扉尚偃北郭徑始除青山
藹盈戶綠水湛通渠流盼悉成往眷言思遂初將從古
人學乞歸事耕畬顧驚年跡乖坐使情興紆
皇甫濂
不赴郡檄荅子循兄
矯翮思霄翥游鱗託淵沉物類各有適殊塗難並尋豈
伊世網慮擾擾誰為心振衣還東山寢迹棲舊林江海
多風濤舟楫弭川陰無令衝波激但恐歲序侵願言謝
西府谷口有徽音
昌平登陽翠嶺望居庸
漁陽通古北上谷邇皇州緜山帶西日重關枕滄流澄
霞澗影分歸雲嵐氣收陰厓忽成晦夏色驚先秋無以
行邁心恤此烽烟愁伊昔布駿略婉矣幕中籌匪今重
俠士自古并與幽傷哉投筆懷白首何所求
從僧簡經說難
少乏經世姿長逢行路廹何為百歲間坐使千慮積薄
從沙門遊聊與同所適風遠水木華雲興梵鐘夕委叩
愛良託空情謝深譯曾是投石心對爾翻經席廼協支
許懷焉貴軒冕客初服儻有期永願庶可畢
馮惟敏
七里溪别墅
知足始遠辱至人貴自全不羡公與侯所志受一㕓吾
家有舊業乃在城東偏一丘藏一壑宛轉依晴川生涯
故不常中道成棄捐棄捐從此去一去二十年非無五
畞宅在邑多糾纏幸兹協初心歸我汶陽田
我田無遠近處處緣澄溪朝發巨洋滸暮泊野水棲野
航流北陸香稻來東齊豈伊貴異穀美利貽烝黎名山
近村落迨暇恒攀躋仰瞻霄漢遥俯眺浮雲低翩翩比
翼鳥乃在太行西終歲不合并激昂飛且啼
東郭次甫
送子遊東岳五月渡長淮誰言獨往人(次甫自號獨往也)中道
臨常乖乘流豈不返何以安予懷一諾重平生三年今
始諧心期在山水所貴敦朋儕秋日動遐思良夜閒高
齋螢火照裳衣蟋蟀鳴庭階何時披素襟一笑遺形骸
馮惟訥
吳郎坐見人餉衣香戲贈
湘君搴薜荔魏帝采蘼蕪盤龍連理帶翠鳳合歡襦不
能機上織學作府中趨定知香十里終然傾五都
侯一元
書扇贈王少華
古人有遺言惟白可受采齊紈變蟬雀昭質復安在願
持君子心如月初離海太空無纖翳淳白終不改四海
揚仁風蒼生良有待
侯一麐
和家兄南塘樓居書懷
人意各有適自得貴不違潛虯本淵媚冥鴻入雲飛自
是愛芳草非關薄紫薇南塘山水清可以築釣磯曠野
一登樓青村四作圍出郊甘離索高齋保玄虚日夜起
棹歌處處見樵漁野老多農語東鄰聞讀書避地翻近
人臨潭非羡魚當知陶晏意奚必㕓市居
高岱
感興
天員不中規地方不中矩人生天地間安得無齟齬仲
尼屢放逐顔回苦貧窶賢哲不偶時古今那可數達士
貴樂天仁人亦安土勉哉宣令德庶以表千古
鴻雁萬里來翩翩渡彭蠡海燕去何之秋風辭故壘去
亦不足悲來亦不足喜物性各有適景光一何駛運至
疇不興時過亦云止世事俱茫茫静坐觀無始
何良俊
春日寓懷
東方雖大隠終是漢庭臣如何敢恣肆嘲哂萬乘尊武
帝本愛才寵賜亦殊倫百金買少婦終歲輒易人侍從
匪孤遠諷說恒見親當時非不遇傲兀竟何因我今六
尺軀頭白久沉淪始圖佐明時一官終為貧比肩侏儒
笑爭食雞鶩嗔放身鹿豕場終勝金馬門若非速謝去
孤意何由申
包大侍御冬日過余城館見貽新詩率爾奉酬
弱年慕大隱中歲棲附郭試以惬微尚兼用諧勝託環
堵有舊營山楹無改鑿高樹列偃蹇羣峰羅岝㟧輕颸
披葯房微雨灑菌閣新竹漸紫苞繁花吐芳萼春歸競
敷榮秋至同瓠落林卧閱代謝天游恣寥廓遺形偶斥
鷃混迹隨屈蠖豈無寰市喧幸免纓組縛畢歲矢勿諼
中懷諒無怍包子臺中彦風期眇丘壑暇日訪衡茅投
我游園作委曲陶令言纏綿尚平約丈夫貴得意乘時
展明略勉終天上期庶果林中諾
贈徐伯臣補奉化令
嚴程忽云屆將子臨河橋弱柳向微風黃鳥時交交感
物傷余心申爾以久要雖有盈尊酒何以永今朝徘徊
意不極揮淚發長謠
金大輿
與文源朱二過溧陽道上
侵星登徂輛悠悠即長路家人前致詞問我將焉赴躬
耕苦旱乾何以資朝暮衣食事奔走晨寒犯霜露楓林
號夜烏宿草棲寒兔輕烟動虚里崩沙依淺渡悽悽浮
客心黯黯長天霧逍遥思孔桴濩落嗟莊瓠去去返蓬
蒿脫粟安吾素
路岐苦奔峭村舍多蕭索遠水明石渠疎雨散林薄唧
唧棲鳥喧澹澹油雲漠頽陽即主人野飯開山酌窮途
頼所歡言笑解寂寞丈夫江海心何事勞羈縛弭棹息
遠遊長歌畊負郭
塘中亭子初成
抱僻愛丘壑緣厓築幽居雖無漫堊工清曠情可舒陶
子樂容膝諸公甘草廬達人貴適意豈必輪奐俱山桃
發當戶岸柳垂前除青柯集鳴鳥碧水浮游魚禾黍被
阡陌鷗鷺戲菰蒲高天豁朗霽和風飄輕裾朋徒時枉
臨命僕具園疏一觴自斟酌清言常晏如悟彼蟋蟀詠
逍遥百慮祛
李攀龍
錄别
秋風西北来蕭蕭動百草蕩子無室家悠悠在長道紅
顔能幾時棄捐一何早對客發素書零涕復盈抱上言
故鄉好下言故人老
集張使君别業
清河迅寒流金輿杳空翠秋氣下高原蒼然西北遇返
照散疎林蕭條煙景異零落復佳期茅茨况幽致握手
平生人笑談出往事舊遊數子盡風流吾黨備千金抵
白髮一醉滿君意
荅寄俞仲蔚
太乙貺漢德名駒生渥洼赤汗霑青雲長嘶挹流沙飢
齕玉山禾渴則飲其涯翹尾以躑躅騊駼相經過不願
游閭闔况乃服鹽車世豈無伯樂垂耳奈我何天子發
素書使者出蹉跎駪駪十二閑駑馬常苦多雖有千里
姿羈絆非所加
集開元寺
流陰拂層岑返照翳深谷古寺入蕭條迴巖抱幽獨梵
影淨香臺鐘聲殷石屋絶壁棲禪誦懸厓下樵牧秋花
雨還瘦老樹霜逾秃寒泉可瑩心白雲况極目登臨客
自佳搖落時何速蔬色蕩腥羶苔光清簡牘新詩發神
秀舊遊耿初服歸來杖屨便老去煙霞伏高城出睥睨
燈火通林麓言旋轉多興後期此同宿
古詩
孟冬風已厲攬衣有餘歎獨宿知夜長遠客知天寒河
漢直雙闕皎若素與紈黃鵠從西南孤飛正漫漫一鳴
緩中帶再鳴沾玉顔遊子不可聽令人中道還所以生
别離慷慨亮為難
王世貞
碧雲寺泉
蒼龍戢其首日夜潄寒玉助爾松風聲借之竹色綠時
從齋廚下泠然注空谷自愛穿雲多焉知出山濁一酌
聆斯言徘徊愴心曲
薄暮發古城即所見志懷
一水天未明餘霞亂相射錯落披金膏噴流萬瑟瑟長
嘯招天風為我馭海席吳越指掌間黃花正秋色
行淮揚境汎甓社即事有作
湖波二百里元氣何茫茫天隨一線盡日起萬鬛張無
論南北風但見來往檣炯若青銅鏡掩映美人妝驚鷗
散明玉唼藕奪冰霜纖鱗一入手大嚼無餘觴冥見漁
火微静聞稻禾香榜人前後歌語語子夜長人生劇可
樂何如近故鄉
暮坐蘺薋園即景
高齊語來暝偶爾成幽憩崢嶸石色古窈窕川流細新
月在疎篁娟娟自相媚顧此羣籟寂怳焉覩眞際欲叩
俄已忘呼杯但成醉
馮子仁先生挂冠長君咸甫赴公車賦此贈别
馮唐厭郎署拂衣卧滄洲有子字王孫頗與史長遊冥
志越三墳英風隘九州飄然赴公車甲第焉足酬三語
司空掾一疏富民侯鄙意稍不然良玉戒暗投不覩長
安市談笑生戈矛桃李駕春風獻態不自羞憔悴離根
株零落委道周竊窺松與柏偃蹇若潛虯鬱作清廟材
竟為匠石收出當承八柱處當傲千秋
早起
初月將曙輝亭亭淡空碧微星漸以隱存者猶歴歴玄
蟬乍停號宿羽時鼓翼時至鐘未鳴山僧嬾成寂
暑嬾
一暑生百慵一慵百事簡偃息衡門下悠悠夢初轉亭
午鳥倦啼槐陰自舒卷時有凉風來令然忽稱善勿謂
羲皇人此意知者鮮
發自義興由東九抵湖汉一首
揚舲出荆溪溪流浩無盡疇謂當蕭辰青山吐餘潤驚
鱗發潛響振羽横遥瞬時見空翠来焉知余榜進喬木
生午煙場禾表秋信茶叟攜筐歸行歌渺然近顧余若
有適壺漿當為引明發從此辭中宵衣時振
入林屋洞天不能竟有述
林屋第九天中藏黃金庭北穿丈人峰西達峨眉陘垂
滋結乳玉穿溜散空青㟏岈藏石門嶒&KR1478;吐神鉦是時
秋始暮積潦尚澄盈雖負褰裳勇踝擊中不勝邇慚孺
子託遠媿靈威生誓欲偕青童飇輪探窈冥千載靈文
出聖治冀可徵
王世懋
初夏田家
本愛園林居遂與塵世隔敧枕過鳥啼初陽在簷隙攬
衣臨前除遊目恣所適藹藹千樹交紛紛里煙白清渠
已新苗高壠尚餘麥雀乳深茅茨魚防閒雈澤野夫荷
鋤語小婦當窗䌟周覽物候齊憺焉忘朝夕薄暮池上
歸苔㾗亂深屐
至漆塘絶頂見太湖
泊舟閶門道汀渚生夕曛嚴程指明發展側及宵分雞
鳴舟人語柔櫓聲相聞浩渺煙波間鷗鷺自成羣輕霞
冠初景遠巘斂餘氛日出照蟾蜍髣髴若纖雲停橈止
宓妃擊鼓下湘君情境自怡適寧知行役勤
夜泊芙蓉湖翫月
今宵仲冬月忽發滄洲興進艇延素光開樽坐青鏡霜
含煙樹遠塔挂寒山静何處洞簫聲魚龍夜深聽
謝榛
雜感寄都門舊知
瞻彼終南山松蘿幽且䆳中有一眞人超然遠朝市手
握神龍珠照夜光自祕石苔積古色斗室廓天地澗泉
為誰清蕙花為誰媚西望徒遐思書札何由寄嗟哉處
流俗冥心可無醉鴟鴞為家祥鳳鸞非世瑞奈何君子
交中道兩棄置不見鍼與石相合似同類文字生瑕疵
鄧林紛葉墜有家早歸歟獨歌以卒歲歲寒元氣塞偃
仰待春事
雨中宿榆林店
凉雨何冥冥黑雲復浩浩山行夜不休破屋臨古道數
口遠相投蕪穢不及埽園荒無主人馬散齧秋草席地
即吾廬餘生聊自保隔林乞火回酌酒慰懷抱反為妻
子嗤寧如在家好
梁有譽
秋懷
夕霽凉氣發曲房藹餘清金風被蘭茝白露浩已盈密
林謝陽彩叢薄隕芳榮迅商無緩調征鴻懷苦聲物候
旣易感神理固難名漢陰甘灌園鹿門事躬耕金張逐
丹轂王貢彫華纓由来事不同各以性自營伊予秉微
尚恬曠諧夙情柱下明守雌漆園持達生緬懷昔人訓
煩囂祗自驚
遊白雲寺
崇岫控越徼巍鎮峙郊甸崒嵂億劫餘迢遞百里見疎
嶺何岑峭楊林鬱蔥蒨峻擬玄天平俯瞰海日炫化城
架層巔拂策陟遥峴逢槎舊術迷遭石新磴轉始至嵐
陰豁暫息厓光顯露翳若木莖風墮曇花片鳥啼谷互
荅竹亞露猶泫冲襟挹恬寂素想協遊衍静惟迦葉智
默遡龍樹辨十喻總歸空六塵原不眩清朝意蕊凋縞
夜心蓮現歲月紛遞馳棟宇幾遷變鶴往臺草荒龍去
井泉淺刻桷鼯鼠啼雕梁蛛網罥感物置安排看雲悟
舒卷結桂緒方遥攀蘿情莫展景協賞為美慮澹機自
遣願總塵外轡謝此區中戀
詠懷
心星轉坤維芳榮遽銷謝玄蟬號樹間蟋蟀吟幽榭商
飇蕩陵苕物性隨時化瞻彼孤飛鴻遊戲清瀾下霜霰
旣已違唼藻何雍暇微禽尚有適而我獨悲咤智士惜
流光哀歌達長夜愧無魯陽德何以廻羲駕
明月鑒重幃凉風吹綺疏佳人揚清謳顧影傷離居音
别黃鳥鳴倏忽秋蘭舒繁華不再至歡樂寧倩餘迢迢
牽牛星萬古恒不渝所思杳天末日夕增煩吁秦女善
鳴箏趙女亦吹竽箏竽豈不哀不如琴瑟娛織縑常苦
遲織素常苦劬嗟哉織作勤淚下沾羅𥜗
燭龍騰遐輝離照亘天衢室隙受餘光徒能耀一隅物
理固殊鑒各隨賢與愚楚客倒滄海提攜得明珠重寶
不見賞抱價增煩紆掩袂卧空谷孰知中所須
昔遊黃金臺酒酣卧燕市哀歌傍無人泣下擊筑子黍
谷生悲風易水何瀰瀰豈無英雄者翻覺霸圖恥白日
忽復易脫冠藝枌梓良覯邈山河撫劒中夜起
雜詩
圓象無停晷四序迭相循曄曄春華敷歘忽委埃塵候
蟲善審時鳴鳥常司晨如何建名士遲暮多苦辛衝波
鮮安舟岐路恒摧輪順風響易遠却行難及人鐘鼎鐫
峻功竹帛垂逸民靜躁雖殊域德業終同倫慷慨感中
情高駕良可遵
送傅山人遊羅浮
仙山矗遐陬藴竒信靈造晻靄蹴重溟巍峩冠穹昊陰
室引陽輝霧谷通霞島玄溜澤難枯炎林蕊還早故鼎
無留丹煮石有遺老神境誰能躋玄蹤爾方討祕檢洞
中尋塵蹤雲外掃陟霄搴若華憑厓掇朱草吹萬固不
同得一以為好嗤彼蜉蝣士夸毗喪其寶何當榮茅龍
吸景滌幽抱
御選明詩卷二十八
