欽定四庫全書
御選金詩卷十五
七言律詩四
王彧
和落花韻四首
曾見嬌窺宋玉牆忽驚遺夢到延涼聚塵非分侵凌玉
流水無情葬送香錦韈謾拖終隔面綵灰雖吐若為腸
蒼苔碧草無窮恨木石癡兒亦自傷
可人未厭出鄰牆回首空殘翠幕涼好事只傳懷夢草
殊鄉誰致返魂香塵凝燕子慵開眼煙暗馬嵬空斷腸
穠李絳桃俱異物為歌薤露寫餘傷
綠影浮空只自傷賞心死著未能忘瓊枝不解留春色
銀燭空曾照夜妝肺腑已傳蜂蜜盡肌膏仍與燕泥香
情知青帝回車日合有翔風老退房
韶華終竟合凋傷獻笑縈懷忍遽忘露壓不禁昏淚臉
風披無奈醉愁妝芳菲頓減園林趣狼籍空餘陌路香
却憶班姬浪辛苦一生都得幾專房
禪頌七言二首
昧已全抛大事憂為渠剛攬等閒愁桑榆晚景無多子
針芥人身豈易投閒日搆來忙日用此生迷却再生休
鼻頭捩轉從今始看作回程火裏牛
放下情懷觸處安生涯取取沒多般褐衣襤褸聊遮赤
短髮鬅鬙底用冠一榻省緣資困歇二匙隨分了飢餐
也知苦澀人人笑烈日初心不敢謾
師拓
和張叔獻題首善閣
岧嶤飛閣與雲齊來凭修欄日轉西秦客此時愁欲醉
隴山何處望渾迷九天花鳥催春事千里風煙入暮題
久怕殊方看節物不知今日在丹梯
魏摶霄
送河南府尹張夀甫赴闕
夜半恩綸出漢宫朝家虚席待燕公春風已徧湖山外
元氣還歸鼎鼐中侍從定誰陪白鳳低回空自惜冥鴻
洛川萬頃葡萄碧長與清愁日夜東
田若虚遊龍門寳應用天隨子體賦詩因次其
韻
少室右臂禹所斷開排清伊來高寒土肉養石自古秀
山腰流泉無時乾佛髻滴滴染濕翠松風颼颼鳴驚湍
白傅已矣不可見予誰從之投歸鞍
史肅
别懷玉
官曹不著市門仙綠髮悤悤換少年慣作簿書塵裏夢
愧無山水窟中緣蜂腰鶴膝曾搜句兔角龜毛不論禪
此别相思渺何許一川山色雁連天
方丈坐中
紙本功名直幾錢何如付與北窗眠詩書作我閒中地
風月知人醉裏天水底游魚真見性樹頭語鳥小參禪
平生習氣蓮華社一炷香前結後緣
早出遵化
朝來對酒不能觴看盡西風去鳥行山好未忘三日雅
詩窮贏得一秋忙強顔紅葉自由舞野性黃花無賴香
多謝殷勤暮雲影更留淡墨寫溪光
宿睦村
闌干河漢已西傾獨坐披衣過五更簷馬丁東風外響
田車歴轆月中行忘形沙鳥知人意窣地山雲不世情
露草霜筠有幽意詩題分付候蟲聲
次韻安之飲酒
日上南窗已數竿醉頭扶起不巾冠欲開社甕多招客
先乞兵廚暫補官翫世唯知酒功聖藏身無似醉鄉寬
麒麟閣上功名字不博生前一笑歡
偶書
東風數點梨花雪吹我傷春萬里心知有高亭堪眺遠
惜無佳客共登臨晴雲入戶團傾盖飛鳥隨人作好音
寒食清明少天色孤居未要酒杯深
次張信夫韻
絳帳先生寄一州不教文字到横流草玄只擬關門坐
好事應從載酒遊虎穴已曾探虎子龍溝未信出龍頭
錦囊詩句年來滿供盡閒花野草愁
髮脫
年年道路少清歡處處葵蔬餽薄餐月色過窗同夜夢
霜華著壁獨朝寒求醫未有詩千首破老惟消竹數竿
衰髮從今不須脫少留衰白戴黃冠
復齋
居士年來一復齋馴庭鳥雀絶驚猜雨添窗下硯池滿
風揭牀頭書卷開身似卧輪無伎倆心如明鏡不塵埃
紛紛寵辱人間世付與浮雲任去來
北潭
竹隂松影玉蔥蘢十里平堤一徑通碧水乍開新鏡面
青山都是好屏風寒蟬高鳥清愁外折葦枯荷小景中
酒力未多秋興逸夕陽聊貸半林紅
晩興
秋蟲已息又還吟晩雨初晴又作隂水面微風掠蒼玉
雲頭落日緣黃金年豐酒價應須賤睡起茶甌未要深
人道雙清到心迹年來無迹亦無心
雜詩二首
春江日暖舞清漣客舍蕭蕭一縷煙幽鳥隔林招我醉
小桃當戶為誰妍禪心已作沾泥絮詩思渾如上水船
却是官閒得無事一簾紅雨枕書眠
南皮城下荒秋草說是當日燕支臺世事翻騰只如此
吾生棄置已焉哉迎風紫莧因循老背日黃花次第開
獨夜不眠思阿謝白羊如駕小車來
春雪
豐年不救兩河饑臘盡纔看小雪飛謾說春來膏澤好
其如壟上麥苗稀空花只解驚愁眼濕絮寧堪補敗衣
頗笑西臺瘖御史日斜騎馬踏泥歸
元德明
太原古城惠明寺墖秋望
西山萬古壯陪京一日汾流入廢城浩浩市聲爭曉集
畇畇原隰但秋畊晉公老去詩仍在(晉公晉陽官舍春日詩云白頭官舍)
(裏今日又春風)越石亡來恨未平千尺浮圖暮煙底瓦盆濁酒
為誰傾
薄遊同郝漕子玉賦
全晉山河百戰場登臨歴歴見興亡夷居厖雜尤堪歎
霸氣沉雄亦未量石甕煙霞詩秀潤駘祠風月酒淋浪
書生不是功名具慙媿山翁問葛強
寒食再遊福田寺
春山寂寂掩禪扉複嶺盤盤入翠微布韈青鞵供勝踐
粥魚齋鼓薦玄機日烘幽徑綠煙暖風定曉枝紅雨稀
曾是西堂讀書客不應啼鳥也催歸
送張冀州致政還都(狀元行簡之父)
一札恩書下紫宸東門祖道畫圖新路人也解賢疏傅
河内猶思借宼恂父子文章千載事田園松菊自由身
玉京才過梨花節靈沼行春莫厭頻(用宋退傅張公閒遊靈沼探春回故)
(事)
春雪
幾日韶華雪更侵龍公試手本無心寒留整整斜斜態
暖入融融洩洩隂著柳直疑香絮重擁階還似落花深
前頭桃李應無恙剰破相如買賦金
觀柘枝伎
腰鼓聲乾揭畫梁綵雲擎出柘枝娘簾間飛燕時窺影
鑑裏驚鸞易斷腸輕細不妨重暈錦廻旋還恐碎明璫
杖頭白雨催花急拂散春風兩袖香
郝天挺
送門生赴省闈
青出於藍青愈青小年場屋便馳聲未饒徐淑早求舉
却笑陸機遲得名嗟我再衰空眊矂喜君初筮已崢嶸
此行占取鼇頭穩平地煙霞屬後生
高憲
寄李天英
稻秸蒼蒼陂已枯西風翦翦弄楸梧蒹葭水落魚梁迥
蟋蟀聲高山驛孤社甕新成元亮酒并刀細落季鷹鱸
作詩遠寄霜前雁人在海東天一隅
題新山寺壁
列壑攢峰發興新落花飛絮舞餘春虛堂坐視三千界
冠者相從五六人澗草軟宜承屐齒溪泉清可濯纓塵
靜聽山鳥松風裏始悟人間樂未真
王特起
謾作
有時幽鳥話心事無限秋蟲誇口才北闕上書吾老矣
東籬把菊思悠哉竹林留得巨源在蓮社招入淵明來
不然餘子敗人意懷抱耿耿胡為開
白君舉
酬元遺山
夢裏薰風湛露歌花開漢苑舊經過拾遺老去青春暮
司馬歸來白髮多横槊賦詩吾豈敢短衣扣角夜如何
相逢未盡相思話草色連雲水碧波
毛端卿
題崞縣郝子玉此君軒
桂林名姓一枝新萬竹青青德有鄰渭上風煙分别派
山陽詩酒屬閒人心期已到冰霜窟眼界不知花柳塵
萱背從今看輝映嫩香新粉四時春
梁持勝
海棠
野杏山桃委路塵芳華都屬錦城春只緣造物偏留意
任使無香亦可人粉白謾誇妝樣巧胭脂難染睡痕新
沈香亭子勾欄畔消得君王比太真
張温
致仕作
病身衰退謝明朝北洞閒眠晝寂寥十畝晚禾煙冉冉
一林修竹雨瀟瀟黑花遮眼秋不落白雪撲頭春未消
世事悠悠吾老矣一壺濁酒且逍遥
趙元
客况
廬山踏遍却歸崧世事悠悠付老慵樂近僧居非佞佛
苦無田種強為農菊花雨似人情冷梨葉霜如酒力濃
一十五秋河表客合教節物笑龍鍾
學稼
不堪炊煮一箱書十口東西若可餬食禄已慙中隱吏
墾山聊作下農夫藁遺場圃無多積子入官倉困遠輸
近日愚軒睡眠少打門時復有追胥
立秋日
况味年來老比丘禪房三伏得遲留連宵雨作垂垂曉
十口家貧盼盼秋熟未先須伺禾黍有無何暇問衣裘
半生枉却親燈火一事不成空白頭
次韻荅裕之
薄暮敲門喜客佳水萍風絮共天涯行藏一話傾心肺
古律三詩淬齒牙朱研不妨閒度日青山終得共餐霞
扶持老病須君輩滿地豺狼萬里家
書懷
懶退無心廪與庖願攜諸子劚山磽閒消白日醒吟醉
猛省浮生夢幻泡窈窕雲山三兔窟漂搖風樹一鳩巢
聮名便入村家社莫認公卿是故交
寄裕之二首
汨沒兵塵滿鬢霜買鄰心樂古清涼閒陪老秀春行脚
悶欠臞元夜對牀正欲脫身求兔窟誰能隨世轉羊腸
南陽未比嵩陽好滿眼交游即故鄉
老懶愚軒百不能飽諳人意冷於冰猜狂舊日躭詩客
灰朽而今有髮僧夢裹紙衾三丈日話延雪屋一龕燈
新開一徑通蘭若斬盡清涼舊葛藤
丙子夏卧病汗後有作
枯腸得水若通靈渙汗週身一雨零行客筋骸困方歇
醉人心骨喚初醒病蟬移夢入新殼老鶴息神梳舊翎
乞得殘骸對兒女不愁無粟貯陶缾
次韻裕之見寄
魚入深淵鶴在隂飛潛何幸遠庖砧乾坤萬里雲無迹
冰雪三冬柏有心故國鉤留清夜夢歲華分付白頭吟
莘川擬作桃源隱共與青山閱古今
古屋颼颼四壁塵不堪幽獨足吟呻缾儲看客常年慣
家具為農近日新世味飽嘗惟可睡詩情漫苦不醫貧
相從分我西山半欲乞臞元伴老身
早發寳應龍門道中有感
山僧送客客行東廻首雲寮夢寐中人語咿呦村店火
帽簷欹側石門風伊川遠映春冰綠少頂先攙曉日紅
為問年來幾還往只應烏鵲識衰翁
王元節
古鎮道中
秀拔諸峰鎮海墩海天水氣兩昏昏鷗飛翠竹白沙地
人宿黃魚紫蟹村向背雲山行處路淺深潮浦漲來痕
同遊幸有能詩客不倦躋攀到石門
岳行甫
謝人惠二小漆冠
規製新翻出杜郎最宜閨子夜燒香不争寳髻峩宫樣
自與霓裳配道裝細攏翠鬟雲易滿淺銜牙櫛月難藏
水衡雙寄非無意要買楊枝惱孟光
立春日
銀線青絲翠椀堆爭牛擊鼓欲驚雷翻風鬭巧春頭勝
漉雪浮香臘尾杯迎暖梢梢金著柳逗寒葉葉粉飄梅
不成一事人空老半百光隂又七廻
張聖予
賦古松
蟠根蹙足怪虬藏平頂摩雲翠盖張不怕雪霜侵玉瘦
却愁雷雨化龍驤異材詎肯資梁棟靈夢還能避斧斨
萬古天風吹不老岱宗山色共蒼蒼
高延年
題獻陵梁氏成趣園
幽圃平堂累歲成芒鞋笻杖日經行禽聲依竹自然樂
風吹過松無限清種藥幾番逢雨歇接花常見趁春晴
是中受用難窮盡不學塵蹤遶利名
崔巍
題獻陵梁氏成趣園
梁君人品上羲皇日涉家園引興長芳草翠茵承杖履
脩篁碧玉映壺觴自然風月情無盡如在山林樂未央
我亦欲歸歸不得空嗟三徑已成荒
楊用道
題懷范樓
初載希文此屈蟠天衢一旦遂高摶古人直許到夔契
當世獨能並富韓事與陶朱終古煥名將長白倚天寒
何但東坡為流涕遺編我讀亦汍瀾
金全
夜過寳應縣
滿湖風浪拍隄沙雪壓黃蘆沒釣槎卧聽隔船歌白苧
起來和月岸烏紗故鄉近别無多地歸夢應知已到家
何日弟兄攜子姪海天煙雨藝桑麻
高逸
遊延祚寺留題
已向靈峰得勝遊更來延祚少遲留高槐葉密晴無日
廣厦簷深氣似秋嘉果摘來聊自食新詩吟就與誰酬
一缾一鉢能隨分休把身心妄處求
招提深靜少炎曦衰病無堪氣力微一葉未聞庭下落
斷雲已見隴頭飛齋餘鳥雀爭殘啄講罷松杉轉夕暉
坐羨僧家偏省事令人心地自歸依
翟升
送王廷玉輩五十三人赴試
肥國英才久作成秋闈戰藝勢崢嶸雖從前舉多偕計
不似今場廣薦名五十三人占府榜一千里地赴神京
定應得意秋風裏次第同占桂籍榮
楊天衢
宿海會寺
屋上青山屋下泉泉聲相雜竹琅然人生有限興無限
海會結緣終有緣身外豈知真佛境忙中聊復定心田
那堪更著瀟瀟雨妝點清虛助客眠
完顔奉國
練軍太華山隂書蒲縣壁
閱兵肄武躍驊騮仰視蓮峰瞷碧流縱是邊陲狼燼滅
暫喧鼙鼓角聲幽如貔似虎威風銳積玉堆藍爽氣浮
未老君恩須重報終焉更卜隱巖陬
胡光謙
遊延祚寺用高逸韻
精藍並搆每攀遊接翠連香為少留牆外果懸紅帶日
堂前松偃老經秋羨君利禄身非戀笑我雲山志未酬
欲學高眠林下客萬緣銷盡更何求
路入西郊背曉曦給孤園近景霏微光搖三界金繩動
聲颺雙林玉磬飛龍過山隂拖翠靄僧眠溪影弄寒暉
羣公已約開蓮社只恐陶潛未肯依
何慮
題海會寺以禪房花木深五字為韻得禪字
槐柳隂隂首夏天閒門塊坐正蕭然忽蒙蘭友相為伴
來訪蓮宫一問禪粉著衣襟穿翠竹冰生齒頰潄寒泉
晩來更看前山雨共借西軒對榻眠
楊之休
題海會寺以禪房花木深五字為韻得房字
碧玉千竿蔭蘚牆水聲山色近禪房一軒疎雨僧棋靜
滿榻清風客夢長隔葉幾聽溪鳥弄媚盤尤覺野蔬香
賦詩把酒龍泉上共埽餘花坐晩涼
劉廷彦
題海會寺以禪房花木深五字為韻得深字
淩晨策蹇從知音來謁龍泉溪路深一𣲖寒流通亂石
萬竿修竹囀幽禽虛簷列坐棋酣戰小徑閒行酒旋斟
珍重老僧延倦客清談亹亹滌塵襟
李中立
題淩雲臺
山圍平野四回環天迥臺高眼界寬雲漏殘陽明遠岫
濤飜急雨漲前灘一川勝趣四時好千里雄風三伏寒
誰見淩雲清絶處夜涼空翠濕闌干
李永安
題獻陵梁氏成趣園
花木幽深遠市塵箇中清隱作閒人忘情勢利居安易
寓意琴書得味真成趣已追陶令迹放懷無愧葛天民
他年若遂歸休願好向東臯卜近鄰
李楫
題獻陵梁氏成趣園
蕭然三徑足雲煙須信壺中别有天柳暗花穠隨杖屨
月明風細入豪牋亭軒侈靡非金谷交友清真似白蓮
我亦老來當辦此挂冠何日得歸田
祁昌紹
題獻陵梁氏成趣園
近郊風物小斜川竹樹隂隂晝掩門奉已樂天無伎妾
退居元亮有田園靜中身與世俱棄妙處心知口莫言
曾到君家北窗下空涼真可卧羲軒
劉從益
清明即事
一度清明了一年温風嫋嫋雨班班幾家繡幰尋芳去
何處蹇驢䭾醉還宿草新墳驚世短落花流水占春閒
曉鶯啼破松窗夢缺月東南挂屋山
五月十四夜對月有感
世事易隨雲變滅人生難保月團圞淮陽旅舍三年夢
河朔風聲五月寒何處雲山端可老向來天地為誰寬
宦遊脚底生荆棘蜀道而今却不難
再過郾城示伯玉知幾
三年兩度過溵陽鞍馬紅塵道路長花月不應知我老
溪山也解笑人忙朔風凛凛頻驚坐夜雨蕭蕭偶對牀
他日水南營葬地愧無遺愛在桐鄉
次韻閒閒公夢歸
眉間喜色幾時黃滿貯羇愁著瘦腸萬里鄉關飛不到
十年岐路走空忙杯心蘸月松梢影鼻觀通風柏子香
最愛南山舊山色夢中相覓不相忘
題閒閒公夢歸詩後用叔通韻
學道幾人知道味謀生底物是生涯莊周枕上非真蝶
樂廣杯中亦假蛇身後功名半張紙夜來鼓吹一池蛙
夢間說夢重重夢家外忘家處處家
送儀提點西歸
自斷平生不問天拂衣歸去任吾年五侯鯖飽無多味
九老圖成又一傳回首京華瞻日遠放懷鄉社得天全
綸巾醉卧咸陽市始信人間有散仙
再賡
人定端能坐勝天刀圭有力制頽年道非出世頭頭是
丹不遺經口口傳隂魄沉迷終鬼錄陽精飛鍊即神全
三山縹緲誰能到目下身安亦是仙
次韻李公度
缾有儲糧鬢有絲蹉跎歲晩坐書癡輞川畫隱王摩詰
錦里詩窮杜拾遺應舉尚陪新進士主文半是舊相知
春闈看決魚龍陣未必尖錐勝鈍錐
題無盡藏(梁斗南所藏畫)
誰開天地秘密藏今古人間用不窮眼尾搖光千丈月
耳根傳響一溪風勝遊赤壁文章在高卧燕山氣象同
二老風流渺何許後生猶可畫圖中
三弟手植瓢材且有詩予亦戲作
為愛胡盧手自栽弱條柔蔓漸縈回素花飄後初成實
碧蔭濃時可數枚試問老禪藤繳去何如游子杖挑來
早知瓠落終無用只合江湖養不才
次韻三弟贈南菴老人
一菴盤礴勝巢仙不入叢林恰是禪花圃蓮塘閒打景
粥盂齋鉢老隨緣忘言已了八千偈適意更揮三兩弦
邂逅我來推不去坐分一半好風煙
次韻劉少宣
旅窗蝶夢曉驚回默數流年秖自哀與世迂疎甘袖手
及身強健且銜杯桐凋翠葉看看盡菊著黃花旋旋開
杖屨南菴訪幽事秋光滿眼送詩來
酬李子遷
曾著朱衣侍冕旒忽乘羸馬出皇州青山有約攜琴往
白髮無成把鏡羞却笑張儀誇舌在不妨巢父有詩留
柳湖莎徑東南夢又見兒童迓細侯
過洧川次侯生君澤韻
誰能孤憤效韓非且喜元微對鏡機出得山來無遠志
寄將書去有當歸閒居已判平生了真賞從教舉世稀
日咀道腴深有味更須口腹事甘肥
論詩
楊劉變體號西崑竊笑登壇子美村大抵俗儒無正眼
惟應後世有公言光生杜曲今千文派出西江本一源
此道陵遲嗟久矣不才安敢擅專門
樂府虛傳山抹雲詩名浪得柳連村九泉太白有生氣
千古少陵無間言登泰山巔小天下到崑崙口識河源
知君少進可入室顧我今衰不及門
宋九嘉
館中納涼書事
涼灑塵纓聵耳醒虛堂窈渺好風清雀知愛子來廻哺
鼠不畏人旁午行每用熟眠酬闃寂端知固有享高明
宦遊非不佳官府奔走塵勞漫一生
康錫
按部南陽有贈
魯山佳政霑鄰邑白水歡謠見路人縣務清談君自了
農郊夙駕我何勤星河直上冰輪轉桃李前頭玉樹春
海㝢疲民望他日草堂那得遽移文
雷淵
賦侯相公雲溪
相公襟度本汪洋戲鑿陂池便渺茫解起晴雲作霖雨
更邀明月貯清光千重複嶺藏仙境萬斛香泉釀醉鄉
畢竟麟符抛不得煙波空效五湖蒼
贈陳司諫正叔
洗兵有志挽天河補衮剛留諫諍坡賦出石腸還婉麗
政成鐵面却中和寒侵桃李淒無色雪壓池塘慘不波
急手尊前謀一醉六街塵土涴人多
贈達爾瑪信之(并序)
信之弟避兵渡河徑謁裕之于崧高夤緣一見相與
之意甚厚既留數日又將過吾景元于女几之隂
維元劉國士也而弟游於其間則弟之為人可知
已臨行復長歌相贈清平豐融盖他日未易量也
愛仰不足詩以送之
五老英靈未陸沉一枝高秀出詞林珪璋自是清朝器
律吕偏諧治世音此去文章足知已後來功用只齋心
濟時相約元劉了索我雲山深復深
宫鴉
萬樹瓊芳鎖漢宫羣鴉容與五雲中曙光先背朝陽日
春信頻呼禁籞風青鬢巧梳欣一色秀眉學畫鬭新工
鳳樓未訝啼聲切愁滿長門信未通
馬上見桃花
九衢鞍馬苦塵腥忽見溪桃倦意醒未必施朱便麤俗
最憐滌露出娉婷城東詩老圖幽絶水上仙郎記窈冥
何似玉堂留故事賣花擔上有丹青
叔獻兄歸隱崧山有詩見及依韻奉寄
幾百千年一敬通飄飄歸袂振孤風平生自處神明在
衰俗無從議論公韶箾向來儀彩鳳弋矰何苦慕冥鴻
他年杖屨相尋處三十六峰雲霧中
送李執剛致仕歸洛
漕計中興屬老成引年陳請獨崢嶸果能辦此公真勇
愛莫留之我愴情塵坌恐驚黃鵠舉煙波不負白鷗盟
洛陽去去春如錦晝日神仙看地行
梨花得紅字
雪作肌膚玉作容不將妖豔嫁東風梅魂何物三春在
桃臉真成一笑空雨細無情添寂寞月明有意助豐融
相如病渴妨文賦想像甘寒結小紅
李獻能
夜宿虛皇閣下
倚天青壁截雲霞一水高懸界削瓜不惜竛竮攀石磴
要看絢爛坼雲華玉峰影裏虚皇閣鐵笛聲中秘監家
明日川塗入塵土却應平地幾褒斜
題飛伯詩囊飛伯以布為囊采當世名卿詩投
其中
穎露毛錐秪自賢智如樗腹但求全迂疎差似淵才富
羞澀猶無杜老錢收拾珠璣三萬斛貯儲風月一千篇
嘔心大勝奚奴錦要與風人被管絃
送王飛伯歸陽翟
故舊相望似曉星平生懷抱向君傾朱絲不入秦箏耳
彩鳳終儀韶濩聲三楚迢迢動離思九山落落助高情
一㕓擬就隆中卧要子同躬壟上畊
西園春日
的皪冰梢出短牆泓澄暖綠靜横塘娟娟高竹迎人翠
嫋嫋長紅隔水香病起心情疎酒醆朝來風色妬年芳
只應歸去芸窗晩夢到湘妃錦瑟傍
滎陽古城登覽寄裕之
突兀高臺上古城登臨人境兩崢嶸關河落日歲云暮
草木臨風氣未平虎擲龍挐王伯事天荒地老古今情
一杯欲洗興亡恨為喚窮途阮步兵
上清宫梅同座主閒閒公賦
厭住盧家白玉堂琳宫瀟灑占年芳光生琪樹風霜古
影占銀潢月露涼物外根株本仙種世間紅紫避嚴妝
遨頭詞伯今何遜一笑詩成字字香
燕子圖
塞上光風已十霜仁心覆護獨難忘當時相送詩仍在
此日重來話更長客舍花開新信息雲兜香冷舊昏黃
主人得報君知否千古珠璣在錦囊
丹陽觀竹宫中移賜
素士如林侍紫清紫清新許住蓬瀛娟娟粉節霜勻出
矗矗煙梢玉削成福地根莖蒙化育中天雨露借恩榮
綠章封事朝來奏又聽風前彩鳳鳴
李獻甫
圍城
碧樹蒼煙起暮雲長安陌上斷行人百年王氣餘飛觀
萬里神州隔戰塵身與孤雲向雙闕愁隨落日到咸秦
山河大地分明在莫為時危苦愴神
驟雨
龍戰雲鏖擁日囚鞭驅雷電走蛟虬望中雨脚横天落
觸處湍聲卷地流梁苑樓臺失炎暑漢家城闕動高秋
若為借得天瓢去倒瀉明河淨九州
資聖閣登眺同麻杜諸人賦
高閣淩雲眼界寬野煙碧樹有無間天邊孤鳥飛不盡
陌上行人殊未還魏國幾回時事改汴堤千古夕陽閒
愁來重倚闌干望崧少西頭是故山
題黃華幽居圖
層層佛屋貼山腰山下幽居勝午橋物外人家無稅役
閒中生理足漁樵雁踰遠障淩虛迥人與高秋共寂寥
何處人間景如此便應歸隱不須招
王渥
潁亭
三載西湖阻勝遊潁亭聊喜散羈愁九山西絡煙霞去
一水南吞澗壑流賓主唱酬空翠琰干戈横絶自滄洲
悤悤匹馬從軍去慚愧煙波萬里鷗
有寄
十年鐵馬暗京華客子飄零處處家征雁久疎河朔信
小梅重見汝南花棲棲活計依簷雀冉冉年光赴壑蛇
舊雨故人應念我不來聯句夜煎茶
寄京父
憶昔相從在寢丘城南城北縱歡遊杏花聯句香隨馬
野水添杯浪拍舟邂逅又成三月别飄零合負一春愁
汝陽淮甸經行徧應有新詩為我留
開福寺
翠林深處款招提冉冉春風入鼓鼙雲獻好山青入座
雨添新漲綠平堤樹頭樹底見花發山後山前聞鳥啼
踏月歸來聞好語兒童爭唱白銅鞮
送裕之還嵩山
高懷不受簿書侵清潁鷗盟欲重尋老去宦情知我薄
閒來道念見君深對牀夜雨他年夢滿馬西風此日心
嵩頂勝遊誰得共仙聞仙馭待知音(末句用古仙人詩語)
遊丹霞下院同裕之鼎玉分得留字
霜落豐山白水收歲華全在竹園頭賦詩鞍馬慙真賞
載酒林泉阻勝遊野色自隨人意遠夕陽應為鳥聲留
仙源回首旌旗隔一笛西風喚客愁(丹霞下寺土人以竹園頭名之)
御選金詩卷十五
