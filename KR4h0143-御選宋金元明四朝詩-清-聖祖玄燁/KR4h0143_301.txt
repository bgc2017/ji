欽定四庫全書
御選金詩卷十一
五言律詩三
張琚
移河中
畊戰連年廢吾知有此行條山猶在眼渭水若為情飽
肉豺狼喜傾巢燕雀驚西樓今夜月愁絶是空城
秋夜
人與年華老愁兼節物雙高風梧墮砌久雨竹侵窗客
簟悲秋卧僧鐘數夜撞更堪衰鬢影蕭颯照寒釭
郭安民
題獻陵梁氏成趣圖
樂壽有高士買園鄰郡城坐尋嘉樹蔭卧聽野禽聲閒
裏書頻讀歡來酒自傾醉歌歸去曲應不愧淵明
雷淵
紫芝峪
仙徑玄雲覆靈芝紫氣浮朝霞屯錦蓋春雨潤珠旒蘭
有香偏襲苔無色可侔如何采真客辟榖費冥搜
雪
風定雲仍暖天圍四顧低紛紛俄攪野浩浩欲平溪樵
擔歸時重漁舟望處迷飢鴉空遶樹若箇可安棲
劉從益
聞蛩用少陵韻
唧唧不堪聞村居更惱人青衫傷久客華髮念雙親歲
暮那逢雨秋宵未向晨石心猶可轉百感本來真
除夕用少陵韻
窗送迢迢漏燈開豔豔花正愁聞過鴈久客羨棲鴉放
眼春猶好驚心日又斜一蓑江上雨歸思浩無涯
即事
卧疾劉公幹躬畊鄭子真溪山留好客天地許閒人花
醉紅沾袖松吟翠繞身捫心無所歉持此壽吾親
張德直
叔能見過
度嶺千峰闊沿溪一徑微山寒花發晚村迥客來稀強
飲酬佳節悲歌送夕暉平生愛歡聚衰病與心違
周馳
㪪子(私盍反支起也)
勿以微才棄安危任不輕誰憐一片小能使四方平几
案由吾正槃盂免爾傾何當遇夷坦沈默更何營
秦略
元日
新歷從頭數殘冬與我違不知垂老至但覺拜人稀汲
水泥融井看書暖入幃淺情牆外柳新綠已依依
劉昂霄
趙村晚望
放眼東原上風煙接渺茫林疎出村落野迥散牛羊天
地浮元氣山河半夕陽登高一長嘯未覺阮生狂
孫益
送張安中還雲中(名保極雲朔名士)
相送還相送臨分手重分驊騮欣得路鴻鴈惜離羣木
落黃花露城低紫塞雲中秋月正好千里謾思君
麻九疇
秋望
雲氣東南壯風煙正北長遠人投屋小寒草帶城荒馴
鴨便秋潦飢牛背夕陽閒情儘堪畫未要雨浪浪
辛愿
亂後
兵去人歸日花開雪霽天川原荒宿草墟落動新煙困
鼠鳴虚壁飢烏啄廢田似聞人語亂縣吏已催錢
贈趙仲常(名憲宜之從弟)
趙子年雖小論詩樂最深秋風凡幾首冬日更多吟老
大吾無力文章爾用心荒山松竹底莫厭數相尋
贈劉菴主(劉遼貴族)
蚤薄軒裳貴高尋綺皓蹤一囊閭里藥六尺水雲笻午
枕眠芳景晴簷望遠峰柴門常不掩應得野夫從
贈趙宜之二首
夫子今詞伯胡為遠帝京青雲無轍迹白髮有柴荆鬼
戲多年病人高四海名麟經方有缺無惜繼丘明
轉徙家無地逢迎客有尊光隂連病枕天地一愚軒霜
雪青松古風塵白璧温從渠投隙者衮衮向金門
送裕之往許州酒間有請予歌渭城朝雨者因
及之
白酒留分袂青燈約對牀言詩真漫許知已重難忘爽
氣虚韓岳文星照許昌休歌渭城柳衰老易悲傷
張澄
積雨
積雨生頑痺新晴意自怡幽花依小逕野蔓媚疎籬髮
少從梳懶年衰與杖宜腐儒慚用拙糲食復何辭
王元粹
送李文起令鄜城
好去鄜城宰當途有薦章長才試縣邑嘉政寄循良遠
路連秋草征衫帶夕陽濟時公等在吾欲泛滄浪
旅次
旅次渾無定生涯亦漫勞病求方士藥寒憶故人袍避
俗惟黃卷忘憂但濁醪柴門多落葉昨夜朔風高
馮延登
雪
屋破寒無那庭空雪巳深山川非舊觀松柏見貞心凍
雀争遺粒棲鴉點暮林㩗琴訪溪友清興憶山陰
李俊民
荅祁定之韻
黃菊催秋暮青山勸客歸事隨時漸改人與物皆非爽
氣收殘暑閑雲送落暉平生會心侣别後往來稀
游太平泉
稍有林泉興相陪杖屨遊百年人易老千種事堪愁是
處花無主誰家酒可篘芳時好行樂春去不能留
宿夾谷彦實菴
挂名仙籍上晦迹茂林間門外丹河水墻頭明月山境
隨心自遠人與話俱閒應笑紅塵客區區謾往還
河橋成(并序)
橋成有日必有佳句寫河上逍遥之興贈子榮及
督役楊成之
預積他山木重新兩岸堤龍依天上卧虹傍水心低不
假鞭秦石何勞立蜀犀落成應有日誰向柱先題
勢截長河浪横陳百步梁經營方斷手過涉不褰裳漫
惜千金瓠休誇一葦杭西風簫鼓咽奠酒水仙堂
乙未冬至
已應黃宫律初生復卦陽道隨天在北愁與日俱長節
物驚時換年光有底忙浮雲多變態試與問何祥
五哥生日
落落青雲器天然骨骼竒自從懷橘後每恨學書遲同
樂憐荆樹相煎笑豆箕氣豪常自許躍馬是男兒
寒食
為戀風光好那堪節物催事隨浮世往花似去年開莫
灑無家淚須傾有限杯詩人多少興都向醉中來
游青蓮
閒㩗方外友同謁梵王宫山吐三更月松搖萬壑風流
年飛鳥過浮世落花空不有歸來興何能見遠公
行處春風惡山中勝槩藏漸佳如蔗尾薄險似羊腸翠
揖雙峯角清臨一水堂夜長僧睡少為我話興亡
過雲中
把酒不成醉出門行路難客愁千里破歸夢五更殘三
仕有何喜一生常鮮歡恨無南去鴈為我報平安
宿海會寺二首(同孫講師明上人趙叔寶劉巨濟夜酌)
佛堂光未放桑下喚難回是處皆堪歇何山不可開泉
因龍吐出經自兔銜來徑向黃沙過尋僧問劫灰
青山雲水窟杖錫幾時來竹待香嚴擊松經道者栽西
江無水吸震旦忽花開三笑圖中友同傾破戒杯
游碧落(并序)
巳亥仲夏十有九日平水曹漢卿楊子平本郡李
鑑臣劉濟之君祥姚子昂史逐良同謁治平院與
上人和霽月煑茗道話抵暮而歸
寂歴松間寺臨流勝槩藏斷雲開石壁横翠爽溪堂謾
興詩情在留連道話長行人貪弔古歸路半斜陽
九里谷
九曲羊腸路千層劒戟山行鈎藤蔓刺坐印石花斑樹
發三春暮雲歸萬壑間相陪林下屐雖倦不知還
陽城懷舊(呈陽敬之燕子和李文卿)
路梗傷時事春歸感物華風波千萬丈煙火兩三家樹
杪失巢燕墻根無主花當年人不見何處是生涯
道塗行處惡故舊别來稀澗口分流水林梢掛落暉好
山留客住幽鳥背人飛門外秋光老征鞍尚不歸
上長平寄楊成之
衰遲長在外矍鑠愧征鞍世路驚心惡天風刮面寒迢
迢人漸遠冉冉歲將殘今夜梅梢月同誰共倚闌
獨坐
地偏無俗客日在掩柴扉暑退閑蒲扇凉生換葛衣風
高雲散影露下月揚輝獨據胡牀坐心清即道機
乙亥過河
一身長道路四海尚風塵昔作依劉客今為去魯人渡
河年在亥乞酒歲非申别後山中友相逢話又新
中秋對月
雲山懷素隱秋興暫來歸月與人同醉星隨客漸稀入
河蟾不没遶樹鵲何依浩氣凝光界瑶臺夢欲飛
元夜有感
春城行欲徧百感到愁邊市冷猶燈火人稀尚管絃梅
從今夜落柑憶舊時傳歸去西窗月無情照不眠
自遣
居閒聊自適造物果何如生理年年拙交情日日疎吠
猶聞跖犬技可笑黔驢誰識徘徊意西山有舊廬
過星軺
古道開天險危峯拔地形連營南北戍過客短長亭野
燒驚山鬼湖雲掩將星何人弄羌管哀怨不堪聽
元好問
老樹
老樹高留葉寒藤細作花沙平時泊鴈野迥已攅鴉旅
食秋看盡行吟日又斜干戈正飄忽不用苦思家
陽翟道中
長路伶俜裏羈懷蒼莽中千山分晚照萬籟入秋風頻
見參旗縮虚傳朔幕空故園歸未得細問北來鴻
月觀追和鄧州相公席上韻
月觀知名舊池亭發興偏露凉驚夜鶴風細咽秋蟬綠
泛兵厨酒紅依幕府蓮無緣逐清景空羨飲中仙
太室同希顔賦
壯矣崧維嶽盤盤上窈冥中天瞻巨鎮元氣有遺形雨
入秦川黑雲開楚岫青鼇掀一柱在萬古壓坤靈
送登封張令西上
罷縣人稱屈悠悠復此行渭城秋鴈到秦嶺暮雲平道
路衣從典風塵劒已鳴山西多俠客莫說是書生
方城道中懷山中幽居
技拙違時用年飢與食謀江山貧士歎日月賈人留楚
客頻招隱文園故倦遊衡門有幽事還我北窗秋
孟州夾灘飲承之御史家(同欽叔作)
萸酒禁愁得芳梅發興饒紛紜聊且置磈磊故須澆雞
黍成前約干戈有此宵平生楊大理惜不預佳招(雲卿赴召)
(五日矣)
送曹吉甫兼及通甫
意氣羡君豪憐君屈騎曹安能事筆硯且復混弓刀風
雪貂裘暗關山馬骨高南飛見鴻鴈應為惜哀勞
勝槩(三鄉作)
勝槩煙塵外新詩杖屨間偶隨流水去澹與暮雲還吾
道三緘口時情一解顔從今便高卧已負半生閒
少室南原
地僻人煙斷山深鳥語譁清溪鳴石齒暖日長藤芽綠
映高低樹紅迷遠近花林間見雞犬直擬是仙家
聞希顔得英府記室
近得髥參信知從兔苑遊文星映朱邸勝槩减黃樓進
退存中道功名接上流徒懷貢公喜塵土隔瀛洲
落魄
落魄宜多病艱危更百憂雨聲孤館夜草色故園秋行
役魚赬尾歸期烏白頭中州遂南北殘息付悠悠
長壽新居三首
地古村墟迥川迴縣郭斜蒲池餘老節菊水引新芽卜
築欣成趣歸耕覺有涯迎門顧兒女今日是山家
隱去心初在親朋復此偕荒田歸别業高樹表新齋泉
石深三徑風塵限兩崖青山坐終日無物寄幽懷
昔有姜夫子來家寂寞濱墓田畊巳熟碑石字猶新詩
酒娛中歲山林有外臣三生可信否吾亦寄前身(宣和中姜)
(夢得處士常隠於此墓碣在焉夢得曾上書仁宗旣老以詩酒自娛碣文說地名白鹿原長壽村也)
短日
短日砧聲急重雲鴈影深風霜侵晚節天地入歸心零
落溝中斷酸嘶爨下音五年朝與夕淚血幾沾襟
送毋受益自潞府歸崧山
薄俗科名賤孤生志願違正須謀獨往何暇計羣飛泌
水真堪樂荆州况可依青山吾舊隠此日羨君歸
送楊次公兼簡秦彦容李天成
海國山如染雲堆草易荒時危頻虎穴路絶更羊腸弔
影雙蓬鬢攜家一藥囊殷勤秦與李無惜借餘光
倪莊中秋
強飯日逾瘦裌衣秋已寒兒童漫相憶行路豈知難露
氣入茅屋溪聲喧石灘山中夜來月到曉不曾看
陽興砦
亂石通樵徑重岡擁戍城山川帶淳朴雞犬見昇平雨
爛沙仍軟秋偏氣自清年年避營馬幾向此中行(繇州入府)
(避騎兵奪馬者多由此路)
送崔振之迎家汴梁
老伴不易得殘年惟有閒桑麻一村落雞犬兩柴關樊
守能供酒周侯許買山從君釣溪上日日望君還
懷粹中
醉解不復寐吟君田舍詩從知石門老未比木菴師日
月淹書尺江山入鬢絲何因重談笑却似少林時
聚仙臺夜飲
永夜留歡席高懷遠市塵月凉衣有露風細酒生鱗鄉
社情親舊仙臺姓氏新殷勤詩卷在長記坐中人
九月晦日王村道中
水涸沙仍濕霜餘草更幽煙光藏落景山骨露清秋坐
食知何益行吟只自愁隨陽見鴻鴈三歎惜淹留
十月四日往關南
行路見新月獨行還獨謠勞生塵衮衮晩色鬢蕭蕭野
曠無遺穗林疎有墮樵回頭麥山嶺更覺馬蹄遥
寄王文德新
沙際春還去雲頭雨不成興來誰共醉事往獨含情紫
邏留行客黃流隔戍城岸花何處在空憶櫂歌聲(孟津時事)
清汝風華地平生記此游酒能千日醉春必萬金酬攬
鏡非遲暮逢花儘滯留只應歌笑處偏欠李鄜州(欽叔時赴)
(鄜州幕官)
和仲梁
林影兼秋薄雲陰帶晩凉石潭魚近藻沙渚鴈留霜笑
語無長路登臨豈異鄉一尊堪共醉惜不是重陽
陽泉栖雲道院
方外復方外翛然心迹清開窗納山影推枕得溪聲川
路遠誰到石田平可畊霜林不嫌客留看錦峥嶸
九日詠菊
秋菊有何好祗緣風露清花中誰比數霜後獨鮮明九
日惜虚過一尊還自傾今年病居士吟遶更關情
感事
壯事本無取老謀何所成人皆傳巳死吾亦厭餘生潦
倒封侯骨淹留混俗情百年堪一笑辛苦惜虚名
同冀文明秀山行
暮景披横幅山間二老同雲如愁戍苦雪亦笑詩窮古
木凍欲折斷崖行復通從今胡谷夢時到水聲中
庚子三月十日作
殘夢忘書帙餘寒滯酒杯青銅原嬾照白紵更寬裁水
際時獨往花邊知幾迴殷勤雙語燕應自謝家來
亡月十六日送馮揚善提領關中三教
為愛秦中好西遊日苦遲青雲動高興白首得新知道
在貧何病官閒老更宜相思詩酒社無計與追隨
八月并州鴈(三鄉時作)
八月并州鴈清汾照旅羣一聲驚晩笛數點入秋雲滅
没樓中見哀勞枕畔聞南來還北去無計得隨君
甲寅十二月四日出鎮陽寄宰魯伯
滹水曉光動灞橋詩境同衝寒騎瘦馬認影識衰翁長
路風聲裏孤城雪意中回頭歌笑處凄絶意何窮
送文生西行
今夜東山月隨人知幾程從軍少年事分手故鄉情渭
水風霜早秦川煙樹平相招有仙掌無計與君行
送楊叔能東之相下
海内楊司戸聲名三十秋文高徒自苦食盡與誰謀老
檜風霜飽芳蘭澗壑幽東游無可慮敬客有蕭侯
乙卯十一月往鎮州
村静鳥聲樂山低鴈影遥野陰時滉朗冷雨只飄蕭涉
遠心先倦衝寒酒易消紅塵忘南北渺渺見長橋
杜仁傑
禹城道中
自發醯雞覆蓬心得少瘳乾坤一尺箠今古幾全牛歲
月憐丹竈雲山笑白頭此生真欲止何地不菟裘
病中枕上
忽忽卧幾月遂成疎懶名却因久病後更覺萬緣輕月
落窗影動夜寒燈暈生狸奴似相慰分坐守殘更
送信雲父
居士身輕日秋天木落時山青雲冉冉川白草離離涉
世心將破懷人鬢已絲相逢琴酒樂應怪久違期
病中憶坦夫兄
共脱壬辰亂他鄉見愈親論才惟有子知巳更無人避
世相看老通家未擬貧竹林平日約早晩得為鄰
從軍
野闊牛羊小天低草樹平吳疆連晉境漢卒雜番兵月
合圍城暈風酣戰陣聲中原良苦地上古錯經營
雨中寄高無塵
久客饒孤悶連陰動浹旬行雲應已倦細雨亦傷頻飄
泊嗟吾道飢寒任此身人家酒應熟誰為問南鄰
雪後書事
雪罷山原净日晴風景新一川花氣午萬壑水聲春天
地開華國關河失戰塵無邊春色裏惆悵獨行人
至日
松竹浣花里桑麻杜曲田蒼茫辭蜀地辛苦見秦天死
去誰憐汝生還事偶然但甘終隴畝待聘豈前賢
宿金線泉
官舍值滛雨客衣驚早秋泄雲迷灌木行潦帶清流蛛
網翻新霽蟬聲咽暮愁古今何限事白首對滄洲
中秋夜宿普照喜周卿至
久客厭孤寂跫然聞子來夜凉風縮瑟雲破月徘徊舊
事休重說新詩且細裁幾年無此夕獨欠兩三杯
無題
老淚河源竭憂端泰華齊苦吟知有恨細寫却無題事
與孤鴻北身携片影西催歸煙樹外不用向人啼
麻革
送李端卿之鄴臺
僮馬戒晨裝新霜木葉黃嗟予無壯節送子慘離腸林
慮荒秋色清漳下夕陽遥知一尊酒弔古鄴城傍
贈王明伯
遼海遺珠在黃華秀未空百年書法裏萬事酒杯中耿
耿此心在悠悠吾道窮好賢明達事獨喜與君同
秋夜感懷
老境歡娛少愁懷感歎長世途多險阻歸興渺蒼茫疎
雨梧桐夜西風蟋蟀牀平明攬清鏡衰鬢又添霜
雲中夜雨
憔悴杜陵客悲凉王仲宣四圍晴立壁一突午無煙病
卧秋風裏夢迴夜雨前聽來情似緒自語自還憐
渡洛
泉石經行久林丘彌望間溪鳴風蕩水谷暗雨含山淡
淡輕鷗没飛飛倦鳥還世緣良自苦空羡野雲閒
浩浩
浩浩春風裏悠悠倦客情天寒花寂寞冰泮水縱横念
遠心長折聞兵夢亦驚江山憔悴久倚杖歎餘生
張宇
和劉敏之韻
城居寧不好未易著閒人客至慙無酒詩成莫療貧談
天雖有口無地可安身羡殺清江鷺生來不受塵
房皡
寄王文炳
愛客孔文舉能詩陸士衡十年來識面千里飽聞名郁
郁芝蘭秀蕭蕭風露清幾時尊酒畔容我話生平
和楊叔能之字韻
遭亂重相見寬心不用悲江山佳麗地人物太平時白
蟻千家酒黃花九日詩鹿門不可隱吾道欲安之
叚克巳
方平道中
沙軟新經雨風輕不起塵溪山隨處好花柳著行新放
浪聊終日蹉跎又一春行年已如此猶復向來人
病怯春衫薄衰憐葛屨輕平蕪迷舊迹幽鳥變新聲興
與雲俱遠心同水共清膠膠還擾擾回首笑浮生
微雨後偶成
孤憤憑誰訴長歌聊自怡整衣憐瘦減扶杖覺衰遲小
飲非愁敵輕寒與睡宜今朝春雨好穉子莫啼飢
寂寂春歸後悠悠夢覺時病添花懊惱愁耐酒禁持瓶
貯無多粟囊封有許詩倚牀成獨笑此意幾人知
余僑居龍門山十有餘年封張二子日從余游
而貧又甚焉因寫所懷兼簡二子共成一笑
病久慵增劇途窮事轉迂木兼形共槁錐與地俱無醉
語勞揮麈悲歌漫叩壺鮮鮮籬下菊笑汝益羈孤
仲堅見和復用韻以答
道在山林勝心閒歲月迂家風病更好習氣老難無日
力分詩卷生資負酒壺儒冠三十載轉覺此身孤
枕上再賡前韻
幾年成懶散一榻了慵迂詩酒心猶在功名夢亦無雨
來催覓句鳥去勸提壺靜裏那須此應憐客意孤
野步仍用韻示封張二子
散策溪頭路溪回路更迂山隨行處好人似往年無波
靜魚千里天晴春一壺龍門何限景歲晩不相孤
段成已
壽李濟夫
夫子何為者昂藏不入時眼前諸事罷膝下兩兒嬉落
落真難合悠悠聽所之黃花一杯酒歲喜與君持
送王子壽之平遥
卜築謀南邁回轅遽北之有情漸見厚無語只空悲易
忍行時淚難堪别後思明年鴈來日屈指數歸期
曹之謙
懷劉京叔
奕世金蘭契於今只有君英才殊落落餘子謾紛紛一
别幾春草相思空暮雲何時展良覿把酒共論文
宿雲臺觀
趨程疲水路寄宿喜琳宫蓮嶽三峰對松林一徑通地
偏殘暑失境靜俗塵空入夜清詩夢山泉落枕中
中條阻雨
行李淹蒲坂歸期念晉州高峯千葉下寒雨一山秋澗
響頻驚夢蟲聲亂入愁酒醒孤館裏心折大刀頭
初秋雨後
積雨蕩煩暑迴風吹早涼老苔翻舊碧病葉墮新黃久
客應吾道浮生半異鄉黑貂渾敝盡愁看一開箱
鴈
北塞迎霜雪西風送羽翰數行天澹澹萬里路漫漫日
落秋聲急江空暮影寒故人書斷絶矯首望雲端
幽居有感
閒居仍地僻門閉草萊深車馬無還往詩書有討尋嚴
霜催歲晚破屋覺寒侵計拙煩親舊誰能數賜金
應州廟學釋奠
夜色齋廚肅秋風殿宇清右文遭聖代備禮引諸生牢
醴嚴三獻豆籩陳兩楹祭餘同飲福旭日樹頭明
送李端卿東行
故人有所適驅馬出東城紅樹添秋色青山滿去程曾
為同省掾偏愴遠離情别後能相憶因風為寄聲
御選金詩卷十一
