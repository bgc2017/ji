欽定四庫全書
御選元詩卷二十八
七言古詩四
虞集
賦洛川老人九十
洛川老人年九十鬚眉如畫身玉立錦袍金帶方烏巾
手挽強弓無決拾八月平原秋氣高聞有狡獸依蓬蒿
清晨上馬薄暮返累騎毛血懸鞬櫜身是前朝將家子
生逢太平百無事都將英氣化高年何物小兒堪指使
太守上言朝有恩束帛養牛兼上尊洛川老人過百歲
擊壤為歌傳子孫
張令鹿門圖
張侯襄陽人深知襄陽樂十年宦學懷襄陽故託豪縑
寫山郭老我不樂思蜀都人言嵩陽好隠居三十六峰
常對面水竹田廬還可圖欲往不能心懆懆忽見新圖
被山惱沙禽浦樹俱可人金澗石牀為誰好向來耆舊
皆英雄駕言從之道焉從弄珠月冷識游女沈劒潭深
知臥龍八月霜晴水清淺聞道扁舟足迴轉何時古寺
傍檀溪幾處殘碑在江峴呼鷹臺高秋草多養魚池中
蓮芡波蜀嵩未必不如此我今不游奈老何張侯張侯
早結屋莫待史詹為君卜耍看隴上課兒耕好在魚梁
白沙曲
子昂畫馬
憶昔從公侍書殿天閑過目如飛電池邊儘有吮毫人
神駿誰能誇獨擅公今騎鯨隘九州人間空復看驊騮
惟應馭氣可相逐黃竹雪深千萬秋
家兄孟修父輸賦南還
大兄五月來作客八年不見頭總白五人兄弟四人在
每憶中郎淚沾臆我家蜀西忠孝門無田無宅惟書存
兄雖筦庫實父蔭弟竊微禄承君恩文章不如仲氏好
叔氏最少今亦老五郎十歲未知學嗟我何為長遠道
諸兒讀書俱不多又不力耕知奈何憂來每得二三友
看花把酒臨風哦蜀山嵯峨歸未得盤盤先壠臨川側
碧梧翠竹手所移應與青松各千尺南風吹雪河始冰
兄歸烏帽何睘睘明年乞身向天子共讀父書歌太平
子昂墨竹
子昂畫竹不欲工腕指所至秋風生古來篆籀法已絶
止有木葉雕蠶蟲黃金錯刀交屈鐵太陰作雨山石裂
蛟龍起陸眞宰愁雲暗蒼梧泣湘血吳興之竹乃非竹
吳興昔年面如玉波濤浩蕩江海空落月年年照秋屋
商德符畫幽篁古木
湘君宫在洞庭湖幽篁古木龍所都石壇雨長碧苔蘚
水屋風動青珊瑚老人欹枕看螻蟻嫠婦停舟聽鷓鴣
江南蜀道問來往商公商公今有無
爲達兼善御史題墨竹
蜀道荒涼多古木篔簹千尺相因依少年慣見今白髮
杜宇夜啼愁不歸老可嘗作陵州守古墨蛟龍多入手
春雷每恐破壁去神鼎空令䕫魅走丹邱越人不到蜀
脩葉何以能縱横内府人家爛漫寫使可見之心亦驚
江南御史龍頭客暫别那能不相憶知君深識篆籀文
故作寒泉溜崖石
畫鶴
薛公少保昔畫鶴毛羽蕭條向寥廓通泉縣壁久微茫
故物都非況城郭長鳴闊步貌閑暇解寫高情亦奇作
田中芝草日應長石上松花晚猶落赤壁江深孤月小
白雲野迥秋霄薄羣帝相從絳節朝八公許製黃金藥
誤嬰塵網迹易迷移召中洲夢如昨借懸素壁憶眞侣
忽有微風動林壑碧虛寥寥積雪高直過蕭臺絶棲泊
寫廬山圖上
憶昔繫舟桑落洲洲前五老當船頭風吹雲氣迷谷起
霜墮楓葉令人愁高人秪在第九疊太白一去三千秋
石橋二客如有待裹茶試泉春巖幽
題旦景初僉司畫
旦公山堂城東南畫圖古檜何毿毿城中無山有山癖
直藉豪墨窮幽探旦公彈琴古檜下鬱鬱窗戸生晴嵐
春雨時來鶴鳴谷秋聲夜作龍吟潭先皇晝坐羣玉府
内使趣召飛雙驂畢宏韋偃出中祕營丘北苑開縢緘
是時旦公主舒卷一二文士相交參旦公歸來坐成想
亦頗拈筆爲楩楠伯熙奉詔每有作礧砢相並將無慚
嗟余懷歸亦已久摩挲老目百不堪山中豈乏眞偃蹇
可容白髮抽朝簪
題柯敬仲畫(并序)
予先世居隆州州治之後山石室翁守郡時隆爲
陵州州事簡時來就吾家拾故紙背作茅蘭竹木
之屬所得頗多吾幼時尚收得數紙今亦亡之丹
丘生用文法作竹木而坡石過之近又以新意作
墨花甚妙從子悅有眉山學官之行丘爲作此予
愛而賦之
昔者老可守陵州守居北山吾故丘太守時來看山雨
每畫紙背成滄洲老蒲松煙色過重揮霍陰崖交劒矛
百年離亂亡故物敝篋江南誰復收新圖篔簹枝葉脩
使我不樂思昔侯碧雞祠前杜鵑叫玉女井上叢篁幽
棠梨樹高青子落碧花翠蔓縈牽牛揚雄無家不歸老
蠨蛸蟋蟀寒相求丹丘先生東海客何以見我空山秋
蕭條破墨作清潤殘質刊落精英留陂陁重複分細草
山石縈紆生亂流眉山學官莫厭冷言歸故鄉非遠遊
石田茅屋儻可得萬里欲上東吳舟百花潭深濯新錦
持報以比珊瑚鈎
敬仲畫扇
松根茯苓如石髓服食令人壽千歲子欲求之觀此圖
老身偃蹇枝扶疎長鑱篝火新雨霽羽人丹丘期不至
却翦蒼筤崖石間吹作龍吟秋滿山
題簡生畫澗松
簡生與我皆蜀人留滯東南凡幾春每拂齊紈作山水
使我感慨懷峨岷如此長身兩松樹滿谷悲風散陰霧
雌雄如劒變爲龍鱗鬣齊成擘崖去祕閣嘗觀韋偃圖
蒼潤雄深世所無默識形神出模畫把筆莽蒼增嗟吁
玉堂寳書本同館官府旣分難復見摩挲新墨慰衰朽
鬢雪飄蕭數開卷昔我樵牧青城山坐起政在雙樹間
當時簡生若相見應并寫此聽潺湲劉郎集賢好賓客
好著幽窗對晴碧凌靈爲我哦七言有鶴飛來破秋色
題柯博士畫
磯頭風急潮水長蒹葭蒼蒼繫魚榜青山一髮是江南
白頭不歸神獨往幽篁繞屋茅覆檐木葉脫落秋滿簾
買魚沽酒待明月定是黃州蘇子瞻子瞻文章世希有
謫向江波動星斗夜投斷岸發清嘯棲鶻驚飛怒蛟吼
圖中風景偶相似欣然揮灑春雲開子瞻應是念鄉里
還化江東孤鶴來
題灤陽胡氏雪溪卷(并序)
去年予與侍御史馬公同被召出居庸未盡東折
入馬家甕望縉山度龍門百折之水登色澤嶺過
黑谷至于沙嶺乃還道中奇峰秀石雜以嘉木香
草輦道行其中予二人按轡徐行相謂頗似越中
但非扁舟耳適雨過流潦如奔泉則亦不甚相遠
郭熙畫記言畫山水數百里間必有精神聚處乃
足記散地不足書此曲折有可觀恨不令郭生見
之灤陽胡太祝乃以雪溪自號豈所見與予二人
同乎然灤水未秋冰已堅尋常已不可舟况雪時
耶當具溪意云爾因爲賦詩云
積雪平沙陰山道射虎殘年不知老豈識船如天上坐
翠竹爲帷樹爲葆昔乞鏡湖苦不早白髮如絲照清潦
他年此地若相逢應著漁蓑脫貂帽
題楊友直檢校所藏李營丘枯木圖
老龍出海蒼髥鬚營丘枯木天下無回枝屈鐵墮崖雪
澗底應拾青珊瑚明堂清廟耍梁棟朔風吹沙澤腹凍
老身不用歎遲暮按圖來求萬鈞重
酬蕭侯送蒲萄
蕭侯昔致蒲萄苖山童不灌三日焦宛西上品復親致
手種窗南自澆水一月當生一尺長移向江頭薜荔牆
秋深雨足馬乳重舉囊石壓青霞漿是時蕭侯當走馬
來訪衰翁茅屋下酒酣舞劒傾一樽不信金盤露如瀉
題衮塵騮圖
驊騮食粟石每既立仗歸來汗如洗脫羈展轉聊自恣
落花塵土隨身起君不見春雷起蟄龍欠伸霧擁雲蒸
九河水
題畫
連昌宫裏古牆隂積雨過春黃竹深老樹無枝交屈鐵
立石有書名錯金吮毫池上寫幽鳥承恩春日風光好
當時執戟今白頭却對蕭森倚秋昊
劉忠肅公之四世孫中書舍人諱震孫之曾孫
益之題其居曰雲松巢予家與劉氏累世之契
故爲書忠肅公文集之首詩三篇并賦此與之
丞相昔游泰山頂天風浩浩春晝永玉檢微茫不可求
但覺靈霞熟丹鼎白日人間如水流前代衣冠成古邱
悠悠憂患何足計直道千年横素秋徂徠之松數千尺
東連海上暮煙碧中書偉人如玉立每向南風望東北
濁世公子何翩翩却憶匡廬還謫仙芙蓉出水耀初日
五色光新天爲妍我今僑居廬阜側西視峩眉歸未得
豈無雲錦晚相娛月落終懷雪山白森森喬木魯東家
河間禮樂更光華勿忘先世舊遊處吾秣爾馬膏其車
題馬竹所畫
霜清木落江海空一棹歸來何處翁雙松千歲如鐵石
爲爾回薄旋天風憶昔神龍劒所化夕卧滄波弄明月
望中冉冉雲氣生直接銀河上瓊闕
霍元鎮規模董北苑米南宫父子寫山水雲物
殊有標致見示春江捕魚圖遂賦此
春江聚網萬魚急漁人相讙魚相泣負薪深山何處樵
利害相乘不相及海鷗冥冥秋影微黃葉江南一棹歸
人間得失兩無迹不廢山水含清暉
同開先南楚悅禪師觀息齋畫竹卷於崇仁普
安寺煜公之禪室蓋煜之師一初本公所藏也
因記延祐甲寅息齋奉詔寫嘉熙殿壁南楚與
之同寓慶壽寺時予同爲太常博士俯仰之間
已爲陳迹乃題其後云
嘉熙殿裏春日長集賢奉詔寫蒼筤邇來二十有五載
飄零殘墨到江鄉匡廬高人昔同住每見揮毫鳳鸞翥
木枯石爛是何年脩竹森森長春雨
題村田樂圖
尺素自是高唐物瑩如秋水宜設色何人畫此畎畝間
二三老人若相識茅屋蕭條古樹下農務未殷牛在野
或憐鸜鵒脫籠縶或弄獼猴笑眞假老翁政自如兒嬉
高髻襁負相扶持古時枌社祀田祖移饌高亭隨所宜
抱甕初來未貯酒亦有生鵝宛延首村優競攜樂具至
犬怪雞驚兒拍手拄杖出門欣見賓雜華滿庭生好春
歲時無事得如此擊壤何必非堯民騎驢過橋殊矍鑠
攜具荒陂來赴約定知張果千歲人游戲人間共杯酌
柳塘野鴨
江南水退秋光淺風柳參差萬絲捲鴛鴦在梁鳧在渚
蕩蕩扁舟去家遠千艘轉海古長策白粲連江動秋色
斷蒲折葦野水闊爛爛明星且將弋翠盤擎露夜深寒
玉色亭亭落月殘太液池頭黃鵠下夢中曾見畫中看
江貫道江山平遠圖
江參去世二百年翰墨零落多無傳人間幾人寫山水
誰能意在揮毫前昨見石林舊家物春雷疊嶂初破墨
我和葉詩頗豪放三者相望都突兀險危易好平遠難
如此千里數尺間高雲舒卷非散地麗日照耀皆名山
我持美脯酒一斗墨汁盈盤可濡首江生精神作此山
向山呼生當至否高秋銀漢天無雲帷中冷然來夜分
黃茅嶺頭華蓋頂畫我獨訪浮邱君
爲汪華玉題所藏長江萬鴉圖
雲巢幽人愛江渚抽思揮毫寫横素波瀾不驚潦水盡
秋氣晶明絕煙霧征帆去棹不相襲岸曲洲旋總堪賦
孤村城市僅如蟻百丈牽江直如縷蕭蕭木葉洞庭波
歷歷晴川漢陽樹蒹葭宿鴈天欲霜叢葦寒鴉日云暮
就中樓觀何王宫想見華年貯歌舞丹青倒景駭靈怪
粉黛含情怨幽阻青春遊子憺忘歸白日冷風帳中語
人間遺跡何足留最惜精思墮塵土郭熙平遠無散地
小米蒼茫託天趣銛鋒鋩戟不破墨刻畫晶熒昔誰苦
渤海細書藝文草精絶戈波絶回互南唐後主萬鴉圖
點點晨光動毛羽昔年曾見今目昏雖復逢之亦難覩
汪侯此卷出故家相示摩挲極愁予香奩犀軸見者稀
謾錄餘情示來者
題漁村圖
黃葉江南何處村漁翁三兩坐槐根隔溪相就一煙棹
老嫗具炊雙瓦盆霜前漁官未竭澤蟹中抱黃鯉肪白
已烹甘瓠當晨餐更擷寒蔬共萑席垂竿何人無意來
晚風落葉何毰毸了無得失動微念況有興亡生遠哀
憶昔采芝有園綺猶被留侯廹之起莫將名姓落人間
隨此横圖卷秋水
送吕教授還臨川(并序)
古者仕不出其國五十里百里而已入仕王朝才
千里而近無父兄妻子墳墓屋宅之别而有祿食
之羡車服之華焉豈不便適人情乎哉今國家奄
有宇宙仕者視南交朔易若東西家然則彼出入
馳驅不越乎州閭黨術之間者不亦隘乎吕君仲
謙世居臨川之南山木鬱茂田毛易長仰事其親
俯育其妻子何嘗有意于遠遊哉一旦用薦書得
爲遼東學官隨牒以行且萬里冬裘不足以禦寒
蔬腸不勝其恒肉雖志氣不變然情能無少違乎
僕願留之館中而不可歸其宜也故作詩以送之
黃金作臺留好客好客不留秋月白東風吹雪滿衣襟
却賦長歌送行客遼東之山醫巫閭六月五月雪不除
昨朝遣使降香去五尺冰上行飛車知君江上慣舟楫
快馬如龍亦徒設束取來時一卷書還向江波對明月
我本蜀人隨水來結屋與子相鄰隈白髮京塵不歸去
臨風相送興悠哉
城南春曉圖
天台先生有山癖卧起無山朝不食幾年騎馬聽朝雞
磊磈諸峰拄胸臆陳生受意不受辭竟拈秃筆爲掃之
既安樓觀對竒石復著梁棧横清漪游吾舊游釣吾釣
隔林彷彿聞幽鳥瓊臺何處無桃花此是城南暮春曉
夜來天子傳詔呼先生直上鑾坡趨盤盤迴復一萬里
無限好山并好水如從島上見陳生盡寫歸來畫堂裏
金馬圖(人負金馬睡於馬上)
賈胡自騎千金馬解囊小憩荒城下平原無樹起秋風
夢到陰山雪横野太平疆宇大無外外戸連城無閉夜
不然安有獨行人懷寳安眠如畫者
送戴眞人歸越
戴先生日飲五斗醉不得再飲一石不肯眠昨從桃源
來兩袖攜風煙長安道上小兒女拍手攔道呼神仙馬
如游龍花如雨蹴踏春秋作朝暮東方不作窗間戲上
帝還令海邊去海邊玉虹夜不收貝宫珠闕皆蛟虯芝
田玉樹久相待天上老仙那肯留戴先生鑑湖之水三
千丈不可以鑑可以釀明朝亦脫錦袍去與汝酣歌釣
船上
楊載
次韻虞彦高游陽明洞
憶昔神禹奠九州兹山會計功始休諸侯玉帛渺何許
但見萬水從東流衣冠永閉陽明洞夜聞鬼哭巖之幽
珠宫貝闕號龍瑞天造地設非人謀槎牙怪樹凍不死
化作千丈蒼玉虬丹洞呀然仙掌裂翠峰巧矣蛾眉脩
梅梁飛去鐵鎻斷往往雷雨生靈湫軒轅緱神極祕怪
海上笙鶴時相投平生閉門讀史記子乃探穴先吾遊
明當挾子期汗漫題詩更在最上頭不妨山水樂吾樂
豈有飢溺憂民憂故家喬木尚可求有子有孫百世留
卧横玉簫泛歸舟吹散萬斛江南愁
李伯時畫浴馬圖
古稱難畫莫如馬近朝惟數李伯時不至天閑觀帝服
如此骨相何由知頭類渴烏尖插耳竟渡流沙輕萬里
圉人牽浴恒凛然復恐化龍奔入水貧居里巷無馬騎
徒步出入多傷悲大脛薄蹄何足願退立道旁塵滿面
題王起宗畫松巖圖
雲起重巖鬱凌亂長松落落樹直榦若人於此結茅屋
爽氣飄然拂霄漢艤舟之子何逍遥從者傴僂攜一瓢
山中無日不閑暇跋涉相顧凌風飇始知王宰用意高
使人觀圖鄙吝消世間未必有此景塗抹變幻憑秋毫
丹青遊戲固足樂收絶視聽搜冥莫向來爲政殊不惡
乃爾胸中有邱壑
題華岳江城圖
華岳能詩世有名學畫丹青亦豪放此圖似寫安慶城
雉堞樓臺儼相向北風將至江面黑千艘萬艘爭避匿
滄溟涌溢水倒流南嶽動搖天柱側蛟龍戲落秋潭底
素練平鋪八千里時清好作釣魚翁閒弄輕舟煙霧裏
題秋雨長吟圖
雨暗秋天黑如墨窮居茅屋出不得終日長吟復短吟
吟罷令人轉悽惻飢猿抱樹屈雙肘病鶴拖泥垂兩翼
何當策杖過溪頭要看南山新翠色
竹樹圖
荆棘蒙籠迷竹樹亂堆古石蒼苔護縱獵青郊懷舊路
躍馬重岡追狡兔箭翎落地無尋處
題温日觀蒲萄
老禪嗜酒醉不醒強坐虛櫩寫清影興來擲筆意茫然
落葉滿庭秋月冷醉中捉筆兩眼花倚檐架子欹復斜
翠藤盤屈那可辨但見滿紙生龍蛇
范梈
送菊
卧病高秋留海浦明日重陽更風雨杜門不出長蒼苔
令我天涯心獨苦籬角黃花親手栽近節如何獨未開
含芳閟采亮有以使君昨暮徵詩來凌晨試遣霜根送
畚土雖微甚珍重極知無意競秋光往作横窗歲寒供
憶我初客天子都西垣植此常千株結花年年應吹帽
始信南邦事盡殊願得封培自今日何問朱厓萬家室
秋香端不負乾坤但嗔簫管亂儔匹歸去來兮雖得歸
念歸政自莫輕違他日采英林下酌誰向清霜望翠微
擣練圖
深宫佳人白日長夜感蟋蟀鳴中房起視河漢心回皇
雲鬢籠鬆分作行清水如天收素練翠娥帶月杵玄霜
轆轤無繩金井悄邊頭不見梧桐黃裁縫熨帖坐在牀
載元載黃公子裳製成不遠煩寄將但見寒暑彫三光
身體甚適平時康君不見古來邊庭士雪壓關河征戰
多拆盡衣裘淚如水
題李白郎官湖
當時郎官奉使出咸京仙人千里來相迎畫船吹笛弄
綠水何意芳洲遺舊名唐祠蕪没知何代惟有東流水
長在黎侯獨起梁棟之彷彿雲中昔軒蓋南飛越鳥北
飛鴻今古悠悠去住同富貴何如一杯酒愁來無地酹
西風大别山高幾千尺隔城正與祠相值青猿夜抱月
光啼挂在東湖之石壁黎侯本在斗南家枕戈猶自憶
煙霞祇擬將身報天子不負胸中書五車昨者相逢玉
闕下别來幾日秋瀟灑黃葉當頭亂打人門前繫著青
驄馬君今歸去釣晴湖我亦明年辭帝都若過湖邊定
相見爲問仙人安穏無
王氏能遠樓
游莫羡天池鵬歸莫問遼東鶴人生萬事須自爲跬步
江山即寥廓請君得酒勿少留爲我痛酌王家能遠之
高樓醉捧勾吳匣中劒斫斷千秋萬古愁滄溟朝旭射
燕甸桑枝正搭虛窗面崑崙池上碧桃花舞盡東風千
萬片千萬片落誰家願傾海水溢流霞寄謝尊前望鄉
客底須惆悵惜天涯
題皮野逸亭
方丈新亭隠叢篠下有長風蔭清沼林間白日漏游絲
空外青煙送飛鳥人生百歲今半之更百千歲將奚爲
麻姑自是好風骨按行蓬島歸何時
張明德經歷松石圖
張君畫手天下奇往者京城曾見之濟南參議最博雅
每爲送酒題長詩深山大澤生喬松緘封寄我章江湄
問君安得致此本吏牘政類麒麟羈又費臨川百日假
不爾能事何能施澗阿無人白石爛飛泉但見下漣漪
老夫對此神慘惻況近歲寒霜霰垂高齋展玩意未已
便欲共赴青雲期搔首絃歌白駒操悠悠四海將誰知
懷舊遊贈别杜君還益津
往與羽人曾結滄洲期醉騎鯨魚躍天池北走幽都摩
碣石所歷至今皆見之澤國波光秋瀲灎津亭月色曉
參差山夾疎鐘和雪度樓棲斷角引霜吹蘭園坐送流
鶯亂華觀行聞住鶴悲别來幾度斜陽裏平曲風煙勞
夢思安得狂心化爲浪去隨流水到天涯偶向燕城逢
杜子爲我立馬歡相持自言家在碣石西石西易水清
淪漪易州風帆日日至佳人何事重來遲重來易遲去
易遠便欲從君川路返歲年冉冉思無限詩成鴈過雲
濤晩
贈李山人
平生慕事華蓋君四海孤蹤隨白雲峨眉山人住旴水
駐馬重逢帝城裏别來相問意悠悠北走南飛又幾秋
昔向貴溪尋講鼓又從薊郡攬征裘展圖示我青山屋
山在旴城小江曲東風日日蕩人歸明發行歌載黃鵠
憶昔上帝敕游華子岡中道勒回俗駕賓炎方是行儻
或如私願華子岡頭定相見麻姑應解索題詩碧桃花
發報人知
奉酬段御史登岳陽樓之作時分理盗賊至海
康
誰能手鋪湘水平剗却君山看洞庭昔人已騎黃鶴去
樓前亂芷春蘭青豈知繡衣後千載遠違鳳闕來江城
憑高弔古落日紫領客置酒開雲屏酒酣點筆賦新句
薄海傳誦令人驚憶我初遊白玉京與君聯步趨承明
手宣皇猷敷帝績濟濟學士如登瀛一行竟墮萬里外
回首滄浪思濯纓守官區區事無補惟有白髮欺人生
牂牱水外萬竹底四時鳥語煙邊鳴忽忽此地復相見
恍如幽夢求仙靈中宵秣馬不遑暇君又北鄕余南征
如兹後會復何日念之使我雙涕零宫中聖人總四溟
所過海岳須澄清鐵冠峩峩望天下青霄快展皆脩程
由來豺虎伏仁獸況有鷹隼當秋横明夜相思隔雲島
月落高臺聞笛聲
奉寄翰林鄧侍講
曩曾持節江之東騎驢再上蓬萊宫蓬萊仙人歌白鶴
聲落五湖煙雨中世間爵祿不易致何獨去就如飄風
朝廷禮樂須制作六經隠義資發蒙論思廟堂集耆碩
啟沃寧讓前諸公閉門讀書古都市四輩冠蓋方隆隆
我生生長在窮谷那有文字爭人雄謬蒙引譽百僚上
負祿府署慚無功一别十年還又五昔年少壯今成翁
誰知復客七閩下隔二千里來詩筒羸軀頓醒瘴厲惡
賴以慰此心忡忡粤王城南浪自白粤王城西花正紅
贈别張清夫還吳
新雨不作泥鈎輈樹上啼征夫懷遠路家在太湖西别
家今幾度楊柳江邊樹念鄕車輪下漸是中年路萬事
中年尚可期人生且莫長别離長别離向何方九江落
花清浦香王雎斑斑鳧乳黃南望不見三高堂奈何游
子思故鄕我家諸公濟時早功成身退合天道當時未
必知者賢挽不迴之臥煙島後來閱盡虧成事始識從
之去時好我不能赤手縳虹霓又不能委身同草木生
逢堯舜世肯受泥塗辱昨者誤奮龍門雷蝘蜓嘲之自
云足憂來舉觴酹白日唯有皇天照空谷張公子吳江
生我有千載意不羡身後名爲君寫作贈行曲曲中鏗
戞難爲情君行不聽我意平明日買船棹秋聲亦欲東
下窺蓬瀛飄然此去白玉京須卿禹穴來相迎相迎未
見須相待客行雖遲心未改
揭傒斯
夏五月武昌舟中觸目
兩髥背立鳴雙櫓短蓑開合滄江雨青山如龍入雲去
白髮何人並沙語船頭放歌船尾和篷上雨鳴篷下坐
推篷不省是何鄉但見雙雙白鷗過
送黃五舅得武陵校官還辰州寓居省侍
寧上山頭種禾黍莫向他鄉作羇旅山田得雨尚有年
他鄉顦顇何人憐一身千里家何在全家更在沅湘外
獨樹雞鳴楓葉飛荒村鴈没蘆花碎親在窮邊望子還
子在長途衣復單居無寸田出無僕明年作官當食禄
雨述
冬來一晴四十日三日南風當有雪不知閩嶺今何如
念我故人書斷絶劒南判官心所親甌寧大夫政有神
腐儒多事浪憂喜安得貽書兩故人
長風沙夜泊
長風沙風沙不斷行人嗟行人嗟奈君何南風正高北
風起大船初灣小船喜移船更近大船頭不獨風沙夜
可憂但祝行人好心事長江何處是安流茅屋參差數
株柳時平尚置官軍守青裙老嫗詫鮮魚白髮殘兵賣
私酒魚賤可買酒可沽他人心事知何如
祖生詩
浦城孝子身姓祖自憐性命如糞土生纔五歲遭亂離
有母更被官軍虜零丁二十八春秋母縱得生何處求
天地茫茫明月恨江山漠漠白雲愁忽得母書驚母在
看書未盡淚先流書云流落河南縣河南蹋遍無由見
唐州境上忽相逢白髮蕭蕭霜滿面誰知喜極情轉悲
傍人更問初别時十生萬死到今日始爲母子東南歸
東南迢迢閩山路入門猶記階前樹居人傳說盡相看
雞黍提攜竟朝暮祖生母子真可憐少壯離别老大還
同時鄕井被兵者幾人骨肉能生全願生母子長壽考
四海昇平永相保
小孤山次韻
小孤山前一迴盼蒼然始識孤山面隔江疊嶂開翠屛
絶壁浮雲飄素練憶昔初蒙翰林聘艤棹探奇不知倦
捫蘿陟級至絶頂目極神開氣爲變大江東匯彭蠡來
晝夜奔騰入海甸笳鼓遥聞日月動帆檣忽度乾坤轉
舟人不識造物奇但趣急趁南風便蚤悟微官七載縳
底用區區厭貧賤深窗冷壁守編摩何異揚雄困雕篆
重來勝地歲云暮短景催人疾於箭天昏一火明山半
石底猶疑有雷電彭郎磯下寒浪湧坐客正說龍君傳
人生可喜還可憐世事堪違不堪戀明朝匡廬復入眼
雖有此境何由羡武城先生獨好事名山每恨游難遍
豐城客子無一錢但當作詩乞如願
白楊河看月
白楊河上看明月昔人曾見今人别茅屋數家河上村
化作三山白銀闕波平風靜棹歌來萬頃沖融鏡面開
今夜江南憶遊子空瞻雲漢上昭回茫茫萬里燕齊路
北斗從横泰階曙黃河東逝月西流明日南風過洪去
畫鷹
文梁五色絛秋高意氣豪怒張兩目直霄漢豈與短翮
翔蓬蒿妖狐晝作猛虎嗥騶虞并與神麟逃嗟爾飽食
心空勞
寄題傅尊師兄弟所作寧壽道院
鍾榮之山千萬峰琵琶麈湖相疊重兩翁入谷起臺殿
半夜空山聞鼓鐘猛虎如逢澗邊石飛龍却是雲間松
黃庭書罷人難見鴻寳披殘手自封度壑采芝隨鹿迹
登厓望日躡雲蹤已知塵世惟堪笑不是神人定少逢
辟糓有方桃更美圍碁無地橘相容但餘一念封人祝
未與人間萬事慵
題曹將軍下槽馬圖(應制)
曹霸畫馬真是馬宛頸相摩槽櫪下卓犖權奇果如此
豈有世上無知者朱絲不是凡馬韁天閑十二皆龍驤
曾從天子平四方畫圖彷彿餘驪黃華山之陽春草長
番陽蕭性淵攜其祖將領所愛唐琴號霜鐘者
還自和林求詩六月三日五門宣赦後作
嵩州昔有蕭將軍讀書學劒天下聞南隨龍馬渡江去
尚有孤琴傳子孫孤琴云是唐人斲昔日軍中自行樂
至今猶存殺伐聲一鼓哀風振寥廓將軍之孫才且良
文能作賦武蹶張秦皇城下飲白馬祁連山中射白狼
時平好文不好武抱琴却歎儒衣悞昭王臺上看青春
彭郎磯頭夢歸路日長史館幽且閑正冠拂琴爲我彈
京城六月日如火霜鐘半夜鳴空山南風自有虞廷操
可惜同心不同調捐琴決眼望青天今日天門有新詔
登祝融峰贈星上人
洞庭南桂嶺北衡山連延瀟湘黑中有祝融如髻鬟嵯
峨七十二峰間祝融不自知千山萬山如迴環迴環面
面芙蓉裏儼如天仙朝紫皇千官百辟遥相望半夜每
瞻東海日六月常飛滿樹霜龍拏鳳攫熊虎擲雲生霧
滅何時極我來正值太平時況有山僧似疇昔憑高一
覽四海空草間培塿安足雄盤盤羅漢臺翕翕炎帝宫
復恐九天上視我如井中朔風日夜相騰蹙谷老崖堅
松柏禿古來鐵瓦盡飄揚山上至今猶板屋山僧勸我
歌我歌徒自傷天下五岳嵩中央此山與我俱南疆我
今三十始一見北望中原天更長
望葛市有懷故人盧子儀以附他舟不得上岸
相見予往赴主一書院時盧實送予至長沙今
經其里不一造門能無憾乎至樊口作
順流無風江更急歲暮歸人浩難縶所思只隔江上村
亂樹參差不容入憶昨扁舟溯雲夢觸熱千里能相送
我來悵望竟空還一樽知是何年共樊山蒼蒼赤壁暮
武昌對岸黃州路連聲大笑櫓如飛回頭獨送孤雲去
題邢先輩西壁山水圖
邢家蒼蒼西屋壁萬壑千峰動寒色大江忽轉天地迴
浮雲孤飛日月白參差樓觀照林紅松檜凄迷起朔風
崑崙蓬萊不可到赤城白帝遥相通賤子平生尚奇偉
南極衡湘北幽冀復從大駕卜灤京始接邢君多意氣
君昔扈從戎馬間少壯不知行路難月明飲馬長城窟
雪深射虎祁連山萬里歸來太平日坐我江山百憂失
平明萬騎出天門又駕官車就行役
廬山連尊師求眞陽詩久諾而未作也一夕夢
中得之因書以贈
稽天之浸不可滅焦石之烈不可絶香爐峰頭按羽節
滿山桃花滿湖月
大信晚泊呈舟中諸公
千家楊柳江當門東梁西梁兩岸蹲連檣大艦集日昏
摐金伐鼓海上聞小江更出采石後前人立功後人守
大信花采石酒陌上相逢莫回首
夢題墨梅
霜空冥冥江水暮江上梅花千萬樹無端折得一枝歸
一雙蝴蝶相隨飛
黃溍
金華山贈同游者三十韻
杖藜初出城西門萬株紅葉如雲屯芙蓉峰前問行路
宛宛一線隨潺湲水聲漸遠山漸近弱蘿纖葛手所捫
須臾横側變峰嶺高岸忽復爲平原細泉瀏瀏竹竿直
石樹駢立疑同根剥金敗碧逢廢刹猶以第一名其軒
天明獨去弔遺跡玉女委蛻空邱墦樓居西起望明滅
石扉呀若山之樊罅幽穴險徑沮洳膝行匍匐不得奔
剨觀崖广架寥泬雙龍遶霤蟠蜿蜿紛綸怪狀滿巖腹
熊虎踞伏鸞鳳鶱其餘瑣細無不有形求象索難具言
前趨林麓却下縋俯矚九地窮涯垠青枝翠羽不復辨
但聽風水聲喧喧高燒松炬度其背珠箔忽隨華燈繁
聳身上出指絶頂碧桐高下彌山園遥穿蓬艾蹋雲雨
險艱從此不易論秋毫細路莫容足下瞰不測傍無藩
怪藤如鈎草如劒舉首仰歎愁攀援山翁顧之笑引臂
前牽後接猴與猿馳坑跨谷欹側過背汗喘息逾炰燔
隂沈古洞閟星日雖有寒暑無朝昏却行左轉復深入
愈覺憀慄搖心魂珠纓縹緲現滿月稽首大士天人尊
拂衣徑逐飛鳥下青山出没波濤翻或云漢人隠身處
彷彿肩背餘苔痕蛇蟠磬折又數里龕巗十丈開墉垣
夜歸草堂殿突兀坐看雲月吐復吞怡然攜手盡文士
頗覺筆下來源源名山石室如可託幸子歲晏來無諼
題李垣之詩卷
神仙中人世莫識政以文章爲戲劇李生也復可憐人
手種蟠桃待春色山空歲寒誰念汝青楓墮影霜露白
遠遊賦成一朝去翠蓋雲旗暮何適蓬萊煙霧秋冥冥
鄧君白鹿無消息袖中驪珠三百顆夜深勿近蛟龍宅
金華之山青矗天山人看山忘歲年黃精芝草幸可食
安得與子巢其間石牀醉聽松風眠無爲長歌怨如哭
使汝惻愴凋朱顔
苕溪風雨中章德茂同泛
黑風翻江白雨傾檣欹柁側斷人行此時惟我與章子
孤舟蕩漾煙波裏蒹葭蒼蒼楊柳黃浩歌擊舷興彌長
翩然一葉恣掀舞青山白塔頻低昂朝過城南暮城北
舟人問我將誰適章子掉頭作吳語秋水夜來深幾許
忽看大字標竹林寺門對水仍陰陰敲門見竹不見人
竹間翠石何蕭森迴舟少林雨如注四顧冥茫但煙霧
魚驚龍躍我不知披蓑却入菰蒲去岸傍羣兒拍手呼
笑言狂客世所無嗚呼古人今則無後來視我知何如
爲君留此有聲畫題作扁舟煙雨圖
陽山昱上人訪予吳門寓舍求爲湘竹詩予辭
以未見竹上人不遠六十里自山中舁其竹而
來謬好有如此者欣然爲賦長句
道人來自陽山麓手攜舊種千竿竹小裁方斛不盈尺
中有瀟湘江一曲未信天工能爾竒不知地脉從誰縮
晴窗翛翛散煙霧眼底森然立羣玉豈期我乃累此君
蒙犯風埃走塵俗故山方遠重愁絶新句未成慚迫促
黃岡之産大如椽政用材美刳其腹願言保此終天年
歲暮山中伴幽獨
題李氏白石山房
名山秀出鄱江曲上有立石如立玉尚書履聲忽已遠
隠者新居往盤谷花開鳥鳴春晝永白雲重重養喬木
夫君亦復稱其家有書能藏且能讀露鈔雪纂久愈富
何啻鄴侯三萬軸山靈翕霍謹呵護夜半虹光發深屋
引泉天井助芳潤大勝吳儂飲山渌我欲從之不可到
細字長書俄滿幅毫分縷析極根柢大義森然見條目
鄙人愧莫知所對叩請安得留更僕頗聞石洞閟遺音
龍門餘韻煩君續臨風傾詠寄綢繆衰朽終期挹膏馥
題張清夫心遠堂
吾聞古來賢達士不擇山林與朝市百年塵甕兩醯雞
鵬鷃逍遥俱可爾夫君平生瀟灑意俯睨軒裳猶敝屣
翩然一舸鱸魚鄕歸來不待秋風起忘言兀兀坐終日
天地古今齊一指但見山高湖水深青螺蕩漾銀杯裏
柴桑之人去我久風味何妨略相似神交冥漠雲海長
目送歸鴻眇千里
杭州送兒姪歸里
空江月滿潮聲怒二兒勇踏潮頭去故園天末渺予懷
夢中識汝歸時路起向江樓遥望汝江上青楓正霜露
涼風颯颯吹汝急櫓搖背指龍山渡翩然一葉舞中流
嗟汝童心得毋懼自我西遊歷三紀舉目交朋半新故
下車相揖何紛紛白頭朝士猶徒步玄都觀裏舊桃花
見我重來能幾度緬思疇昔仍念汝徙倚闌干日將暮
前潮將斷後潮續層波複浪無重數魚龍出没相後先
疾雷槌山雨如注隔岸峰巒空復多沙際冥茫但煙霧
計程知汝已登陸息肩弛擔今何處明朝過我三釡山
能勿徘徊起哀慕近聞旱魃肆爲虐殺我手植千株樹
且須爲我語比隣莫遣牛羊上邱墓
題醉歌圖
翰林主人天上來布帆不爲鱸魚開江湖渺渺天一色
朝光暮靄相徘徊昔賢心賞餘勝處但有水竹無亭臺
碑材久已沒荆棘屐齒不復留莓苔後來視今猶視昔
今我不樂何爲哉大官馬潼遠莫致鄰翁綠蟻浮新醅
欣然一飲便終夕鼻端氣息如雲雷是間别有一天地
不知何處爲蓬萊迴觀宇内同一粟醯雞塵甕何喧豗
黃冠祕監太狂態騎鯨供奉非仙才揮毫政要真學士
鋒車流水行相催瑶池曲宴多雨露歸與酌彼黃金罍
柳貫
出北城獨上秋屏閣望西山煙靄中漠無所見
北江負城沙似磧帖岸微行誰所闢折旋殆類蟻沿封
漫漶猶如龍印迹風&KR1058;披披鞍兀兀去馬浮曦正相逆
入門平步得高層身與危闌爭幾尺緇袍年少不嗔來
拂掠胡牀趣敷席鈎簾意擬見西山雲亦何心故蒙羃
我疑玉女畏迎將且懼詞鋒恣彈射豹藏惜此管中斑
黛點羞渠眉上碧不然洪崖仙者過霧幦煙軿羅什百
詎容左右覿昌丰秪許依微攬芳澤我時坐定深得之
大小往來成一易青天白日豈嘗無好懷轉眼難尋繹
祝融開面索新詩五老破顔愁惡劇我持一影行萬里
負舟而來山有力搴華寧俟九春期繫匏未了三千客
正須慰藉管城公重此提攜煩脫幘
與用章戴生同度淡竹嶺夜宿山家
一溪屢涉溪流淺廿里窮源臨絶巘雲間仄徑細如縈
霜後枯葼齊若剪沙崩石爛阻危攀磴斷崖縣還斗轉
已驚汗裌泫餘滋更擬班荆息微喘朱昏斜照白波淪
直下遥空青霧卷粤初川嶽各流形自是陰陽始昭辨
誰開壑谷通片雲重爲封圻制鉤鍵神工使解鏟崔嵬
世路何庸增連蹇舍車未免役孱軀搘策聊將收勝踐
枌榆連蔭壯且衰婣友關情行孰遣吾生已付一浮漚
此足寧堪幾重趼暮投山館睡齁齁雨撼窗扉燈睍睍
寒雞呼夢報詩成曠懷直爲朋知展
載酒堂詩(并序)
蘭溪州同知州事彭侯震卿爲南寧軍判官日嘗
訪得蘇文忠公載酒堂遺址築室肖像即修祠事
朝野名勝往往形之賦詠予知侯有懷賢尚德之
心則夫宜人之政是不一書而已作載酒堂詩詞
曰
東坡先生如龍鸞世人疑其欲飛蟠九州四海不容足
攝身徑去窺髦蠻南荒萬里儋耳國帝遣海若開奇觀
潛淵抉得睡驪目思山夢見峨眉彎颶風惡浪吁可駭
土芋脫粟纔供餐黎家兄弟好事者小酒初熟生微瀾
丱童迎路吹葱葉門東刺竹西牛闌扶攜歸去常半醉
流落生存重一歡四黎善善君子類若比章蔡猶蕭蘭
天乎木鐸何望爾蠅之附驥渠非難誰尋雪跡到鴻爪
正用載酒標堂顔百年文獻隨草莽庭階蕪沒井且眢
風流别駕彭夫子未負進賢頭上冠是心尚德甚飢渴
挈取舊物還祠官書銘小摘桄榔綠薦爼時羞荔子丹
海邦夷俗雜䵷黽兹事信為風化端音聲固有合琴瑟
嗜好果豈殊鹹酸朅來蘭陰語吾故緇衣三詠三長歎
咄哉愷悌神所勞雲路矯首看扶摶
題高尚書藤紙畫雲林煙嶂圖
髯翁昔飲西湖渌滿意看山看不足醉拈官紙寫秋光
割截五州雲一幅吾聞妙畫能通仙此紙度可支千年
秪愁蓬萊失左股六鼇戴之飛上天
題瀛洲仙會圖
巨鼇驤首戴三山海波不驚坤軸安方壺員嶠彼何境
靈氣布濩非人間金銀觀闕勢如翥攅林珠樹垂珊珊
榱題竦擢明河畔閣道横截浮雲端仙人來往羽衛備
或駕紫鳳驂青鸞霓裳法曲舞初破執樂瓊姬神采閑
時容下界攬薌澤却對連峰愁髻鬟茅龍飛去杳無迹
烏踆兔走雙跳丸蓬萊舟近風引却却歎靈蹤難重攀
是誰模寫枕前夢欲用鐫鑿區中頑神仙固多狡獪事
世儒論著存不刪賈生賦鵩語夫道後有達者當大觀
忽然爲人化異物斯理幾何堪控摶仇池洞穴通小有
神清玉宇標孱顔彼皆因境示生悟直啟真源湔垢瘢
嗟予質薄廹世隘輕舉便擬凌飛翰披圖惝怳縱玄覽
託乘浮游窺九關無窮八極冀一遇返道遂與松喬班
登年閱世要自致何必辛苦成金丹
御選元詩卷二十八
