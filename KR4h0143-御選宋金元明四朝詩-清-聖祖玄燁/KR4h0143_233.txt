欽定四庫全書
御選明詩卷六十四
五言律詩十五
葉太叔
小築
性本躭篇籍尤憐誦絶交先生號東郭小築近西郊花
霧侵衣袂茶煙亞竹梢坐行都自適好鳥語咬咬
螢
忽向籬邊繞還從井畔飛雨昏光不滅露重影猶微伴
讀来書舍窺眠入翠幃黃花秋老後未識汝何歸
浦口
水市千門列江邨萬井通馬嘶流水外人語夕陽中雪
浪高吹樹蒲帆軟趁風故鄉天際遠雙目送飛鴻
編籬
負郭幽居僻編籬接短牆種瓜看蔓引栽菊待花黃犬
吠驚殘月雞栖趁夕陽貧家隨分事世外得清狂
吳璜
曉發金壇出黃偃有懷箕仲田叔
山縣侵晨發舟行何處村宛然新水竹疑是舊柴門急
雨来江口飛泉出樹根無由尋二仲幽思共誰論
黃好信
春鴈
萬里湖南鴈春来又北飛亦知鄉土異不戀稻粱肥絶
塞心先到長河影漸稀玉關門外客應待問征衣
盛鳴世
贈隠者
只在高霞外無人識去蹤伴猿栖一室放鶴下孤峰丹
竈雲中火青天夜半鐘平生長往意相望不相從
送柯孝廉之巴東兼呈黃廣文
去問巴江水荆門更向西挂帆秋葉落上峽夜猿啼舊
侣傷飄泊新歡惜解攜湘潭憔悴地已恐旅魂迷
送臨江蘇太守
五馬夾朱輪清川不動塵問山廬嶽近領郡虎符新吏
冗詩難廢民稀俗易淳江花迎路發十月待行春
宿麻河
積雨湖田沒居人生事微白魚休市早烏鬼載船歸月
黑村舂盡林深岸火稀緯蕭眠不定中夜賦無衣
重過華子澄
柳市南頭路三年此重過長貧為客倦高卧奈君何嶺
背夕陽盡月明秋水多徘徊那能去門外即煙波
夜過凌方弦山齊
十里到孤村柴門下夕曛霜鋪平野月鐘斷隔溪雲病
骨逢秋健清言忘夜分自君多秘術猿鶴漸成羣
贈曹鳳岡
仙才多玩世況復幕官閒鶴養空庭樹雲栖傍閣山酒
干官長禁詩乞野人刪為有延徐榻相期數往還
李宗城
送臧晉叔國博還吳興
宦自潘安拙才應宋玉偏還家千嶂雨挂席五湖煙以
我多愁日逢君失意年江干一尊酒寧不倍凄然
王之鼎
贈友人卜居
高士移家處来尋路不迷雞鳴深巷裏門掩斷橋西招
隠仍栽桂看山獨杖藜平生厭塵事今日遂幽棲
何璧
秋日過能始民部署中
為郎無一事客到但行吟落葉滿官舍此中秋更深庭
虚聞咽潦門冷集寒禽一自黃花對轉懷頭上簪
廣陵送王太古還白下
我有秦淮夢雖還不是家送君隋苑上惆悵柳條斜歸
客趁新燕遊人歎落花傷春兼惜别況復在天涯
戴景明
深秋山居
莓蘚深層岫松杉漾北淙清宵唯鶴唳盡日少人逢倚
檻三秋老攤書萬事慵夜分魚鳥静明月半東峰
沈瑞徵
杪秋同諸君游石井山
絶巘攀躋外蒼茫秋色殘雲山千里出煙樹萬家攅石
轉奔濤壮天空落日寒扶桑一矯首海氣正漫漫
錢清夜行
秋漲乘流好孤村夜泊稀漁榔過橋遠螢火傍舟微堤
沒聞争渡涼生欲授衣夢歸懷土切山水願多違
江禹奠
嚴陵城下
背郭千邨合中流一刹孤輕隂閣秋雨殘照落平蕪入
市魚蝦少歸舟鴈鶩呼客囊任羞澀解珮問當壚
東倉
信宿翠微上翛然絶世氛喬林含曉日清磬落層雲海
色當忩見泉聲入夜聞半生塵土夢俱向此中分
夜泊燕子磯徐潤海同宿舟中
古樹懸崖下孤舟客對眠江楓隠漁火山犬吠寒煙細
雨不成寐殘星猶在天帆開人見影夜起坐談禪
過吕氏山莊題贈西巖主人
徑開無俗客一榻草堂清野老自来去山翁忘送迎引
杯延夜月選石坐松聲語及無懷世彌深懷古情
江行
夜出寒沙港山城半渺茫乘波秋月冷夾岸蓼花香月
色随帆遠江聲入夢長天涯棲泊久暝卧見吳閶
舟中夜雨
舟行虞淺水一雨漲新流入夜雲初合隨風點漸稠暗
添千澗瀑洗出萬山秋夢覺篷忩曉凄然動客愁
段黼
西郊
十里平原地青山遶碧林寒開煙雨色天遠鴈鴻心落
葉還蕭索浮雲自古今不妨乘暇日載酒數登臨
姚旅
琅琊道上
魯酒猶堪醉琅琊奈可棲荒郊花不笑殘日樹含凄城
郭寒沙外人家古墓西惟餘霜月夜烏似白門啼
賦得秋鴻送客
候氣向鄱陽星河掠桂香衝霜憐羽白催葉渡江黃顧
影成佳侣將雲束遠裝他鄉有離别撩恨綺尊傍
魏之璜
訊程孺文
不得巢湖信時詢渡口居繞籬河路折背郭草堂虚林
静風驚犬溪瑄晚聚漁主人游未倦閒殺半牀書
汪功胄
春日閒居
韶景當春半閒居覽物華綠分當戶竹紅過隔牆花樵
牧依林近溪山帶郭斜閒身甘自放吟卧寄煙霞
黃習遠
寄朱宸卿
與君同里閈只隔數家居無日不相見有時還寄書開
尊呼共飲得句問何如自作長干客别来三月餘
吳邦達
江樓送别
把袂層樓上虚忩四望平柳煙村外市花雨驛邊城東
去潮千里南歸客幾程當歸愁欲别津樹重含情
張儲
聞鴈
孤鴈来何處殘聲静夜飄江空音淰淰雲重影蕭蕭慣
向風前急偏從聽處遥秦川織錦婦掩淚憶征遼
虞伯龍
舟中
寥落明州客孤懷寄短篷江豚偏狎浪舟子但呼風歸
夢隨流水鄉書問去鴻不知今夜月千里可相同
孫元孚
草市夜泊
違家才一舍露宿尚河洲暝霧連汀白寒雲壓水流灘
聲鳴野碓燈影隔鄰舟入夜霜風急凄清動客愁
吳鶴
望潤卿弟
仲月辭家日臨岐接汝書相傳及春暮應得返衡廬衣
逐客程換花随驛路疎来帆遥數盡不見愴何如
戎玠
晚霽與客登浩然樓眺錢塘江
晴色開村樹危樓俯大江潮聲翻絶岸帆影落虚忩水
與遥天合人同夕鳥雙茫茫百端集形影若為降
泊巴東
昔行指川北今始詣巴東山縣無重郭江天有斷虹亂
峰雲欲暝官渡火初紅剪燭供清話蕭蕭暮雨中
顧孟林
寄陸纂父
日日看山色知君在此中祇因一水隔難以尺書通白
乳思林屋青霞記石公儻然乘興去相見對秋風
丁雲鵬
舟次尤溪
客程迷水國山靄護城闉歲涉三冬暮花先十月春魚
鹽通海販橘柚落園珍故舊頻勞慰荒塗未厭貧
周履靖
雪霽同友春郊閒賞
雪霽千山淨春郊麗日暄林鶯啼古木酒旆颺前村共
客趺芳草呼童倒綠尊莫愁天欲暝明月照黃昏
江邊夜泊
停檝暮雲飛殘陽上釣磯白鷗沙際遍黃葉樹頭稀戍
鼓流朱舫寒煙靄翠微朝来風色麗晨起趁潮歸
游及遠
曉發九牧嶺
嘶馬促行役出門星月稀松風吹短鬢竹露濕練衣鑒
水秋容淨緣厓足力微鄉關今日盡愁對嶺雲飛
潘之恒
畸莊訪汪伯魚
不因摩詰畫誰識輞川莊把臂秋林下披衣古佛場霜
前收柿葉雨過散荷香謾有江湖興随君寄渺茫
慧慶寺訪無懷如菴印宗三開士
寒山東一曲云是白蓮溪寺僻居橋左林深到竹西波
生梁日動梵出逕雲迷莫漫嗟無侣禪枝喜共栖
遊楞伽山
移棹出横塘悠然見上方天從湖尾縮山帶樹容蒼客
病消茶碗禪心醒石牀翻憐亭畔草盡作苾芻香
春燕
海燕留空壘逢春幾度歸引雛將唶唶識主故依依解
語欺黃鳥謀身尚黑衣莫嫌泥滓汙曾向玉楼飛
吳夢暘
同周叔隠夜坐
罷酒尚寒色頽然擁衲衣洞簫吹雨歇殘燭映江微道
路人將老鄉園夢不違連朝常少睡支枕問清暉
東生湛園
道路談丘壑惟於此地親了無塵事到各有土風陳池
集常来鳥花窺將去人燭銷仍繾綣半為惜殘春
邀諸友集顧所建湖上水閣
相趁探春去琴尊一為攜花繁那辨樹湖蕩不分堤老
益希新好閒能補舊題酒家知在否煙雨斷橋迷
留贈老僧
聞師日静坐煩惱静中除燕子鄰家去僧雛别院居嶺
雲歸復盡山果落將疎猶有相關事溪頭值老漁
臧懋循
人日送范東生還吳澹然之燕
客居還送客人日更愁人江樹停殘雪沙禽赴上春笙
歌吳苑酒裘馬雒京塵相念不相共音書空復頻
王野
訪王伯穀
流水方窮處茅堂空自開鳥啼春樹綠花發故人来白
日待將夕青山去未回題門吾豈敢此意寄莓苔
庭前坦步偶見岣山延佇以詠
偶憐山在目淺立意悠然落落泉舂石層層樹接天半
峰分夕照衆壑共秋煙將謂迷来徑樵夫已過前
山中隠者
野老自童稚看君只舊容清猿同嘯月玄鶴共巢松靈
藥登峰採神書裂壁逢相尋不識路仙鹿有行蹤
范汭
舟次平望懷王子幻
微茫煙水闊不辨故人家湖上晚風急滿天吹雪花春
帆移遠樹夕鳥啄平沙獨酌誰為慰鄰舟鼓自撾
雨中訪吳允兆
寂寂故鄉路心知尚有人那知今是客猶憶昔時鄰樹
暝煙催夕花寒雨殢春青山獨無恙宛對别来身
琴川夜泊懷孫齊之
野宿次鳬鷖青青荻笋齊潮痕随月落山勢壓城低殘
夢風前柝歸心曙後雞還知高隠處只隔水東西
貴筑憩越孝廉别業
結宇數峰間泓渟一水灣谷風過午冷原樹入秋閒苔
動赬鱗戲花搖翠羽還誰知于役者彌日此開顔
吳鼎芳
飯石峰晚步
白鳥不飛處雲光和水凝自吟松下路遥見寺中燈夕
爽山無雨春寒澗有冰隔花相問訊月照荷鉏僧
寄趙凡夫
十里寒山路香風正採茶偶隨樵客去一到隠君家細
語生清日閒心託片霞别来湖水闊秋色上蘋花
沈端伯陸仲飛攜酒過碧雲菴
秋色前山好雙扉盡日開卧雲禪侣寂曳竹酒人来空
響生黃葉清隂覆碧苔城中同是月不及此遲回
西湖夜泛
疎雨洗空翠来看湖上山斷橋芳柳外小艇白鷗間月
在美人遠春忙流水閒西陵猶喚酒燈影出花關
夜到漁家
漁家近秋水水上槿扉開地寂月初到溪寒潮不来邨
沽惟白墮野坐只青苔為說芙蓉好明朝未可回
金閶夜别費元朗
交從他處定路自故鄉分有夢難成夜無言可贈君一
燈殘細雨孤橐向寒雲未曉林中葉蕭蕭已厭聞
暮投上方寺
暝色投荒寺行盤翠幾層磵花分積雪橋月遞流冰一
宿同僧被孤吟借佛燈曉看山下路濕氣滿霜藤
和靖祠前晚坐
山翠出林杪祠前芳杜洲孤煙生後暝雙鳥去邊秋燈
影參差水歌聲遠近舟梅花無復主曾有暗香浮
林屋山石上遲謝去非不至
曾記林中别相期石上遊亂山空欲暮殘葉已無秋岸
白雲初斷江空月自流行蹤煙水闊何處問沙鷗
寄懷王元直
月照蘋花冷秦淮蕩酒船還家同一日為别易三年海
樹含青雨江鴻帶白煙西風又飄泊衰草自生憐
住静
淨几花為供閒門鳥作緣水邊盤足坐樹下枕拳眠月
上山忩火雲生石突煙有時持鉢去隔岸喚移船
隔竹聞樵斧臨流見塔燈杖輕時自倚山好不曾登立
石清於鶴浮槎嬾過僧前疇新雨後溪水蘸垂藤
雪夜
暗壁通花氣虚楹覆竹隂亂雲雙樹寂一雪萬山深永
夜枯僧定寒空古佛心斷雲風外嘯隠隠落層岑
青田舟中
碧水漾羣影游鱗細可分飛来數點鴈題破一方雲遠
火微猶見殘鐘斷復聞舟程應未極隨月宿溪濆
夜泛
幾片蕭疎葉霜容點碧嵐波平如在地舟小亦同龕白
水成佳供清香佐野談莫辭歸路杳皓月挂溪南
别方功甫之天目
經年依古寺知爾正囊空為别秋冬際論心山水中新
霜欺病葉殘雨濕離鴻浮玉峰頭月清光似不同
下城高菴
花發秋無數空香雪滿庭溪迴雙股碧峰斷兩眉青禪
影林俱寂經聲鳥自聽巖雲吹欲墮千仞立孤亭
吳兆
宿牛首僧房
連日春遊出同人宿翠微巖花香襲枕石溜冷生衣壑
暝鐘能度峰晴雲不歸紛紛蘿月上且莫掩松扉
舟過金山
重重蒼翠邊孤塔出帆前嵐氣時飄雨山隂欲壓船人
喧京口渡雁沒海門天回首微茫際鐘聲杳杳傳
春游曲
細雨濕春泥流鶯幾樹啼東風淮水曲落日長干西夾
道看馳馬圍場下鬭雞倡樓今夜醉月出管絃齊
同曹學佺過宿碧峰寺愚公房得風字
入寺昏煙斂雙橋竹磵通僧歸殘磬裏客夢亂山中燈
暗忩沾雨枝喧鳥墮風他鄉寥落夜語笑喜能同
青谿泛舟偶訪友人
青谿有九曲曲曲見鍾山山色長如此水流終不閒却
於日暮發好趁月明還之子門臨岸維舟且扣關
秋夜與俞安期宿烏龍潭吳家水亭
潭光與月色清徹一園中隂過臨城樹涼當隔岸風忩
虚涵若水亭敞坐如空幽極不成寐高懷有客同
閩中與吳元翰過馬季聲家酌
多君新釀熟邀我客中閒剖橘香生手銜杯暖泛顔敗
藤縈格下争雀墮籬間門巷斜鄰寺朝昏易往還
宿曹能始吳客軒題壁
園亭臨浦口門巷暝煙深池岸波新浴花溪草乍侵雲
来忩上濕月過樹邊隂誰謂留吳客余將起越吟
潯陽張侍御宅詠伎
房櫳花色色池館月盈盈古服仍椎髻新妝忽曼聲聞
香方覺笑辨珮即知名上客莫言醉分歌緩夜情
新秋建安王半隠園應教
薄暮登臺望西山翠滿欄湖雲屯岸宿松露滴衣寒萬
井炊煙歇千家市火殘笙歌引前路花密出猶難
西湖春遊詞
堤暖百花齊湖春萬柳低管絃初沸日羅綺已空閨上
已連寒食車輪間馬蹄遊人争向處多在斷橋西
湖水碧粼粼還疑洧與溱褰裳臨翠渚踏草及芳辰合
岸花薰暖雙堤柳夾春今年風景好直為遠遊人
晴光上柳條結伴戲花朝歌近舟沿岸人開馬度橋雷
峰看塔迥葛嶺弄泉遥日暮争門入衣香滿路飄
新堤楊柳斜遊冶肯還家珠彈光流月春衣色勝花幕
遮芳草路騎並美人車何處菱歌起仍憐似若耶
舟泊天門山寄金陵故舊
際晚帆投岸蒼蒼暮靄平别愁當月滿鄉夢趁潮生牛
渚今宵客鳩兹明日程漸欣江路少得近故山行
過吳太常山居
只在花深處恒来亦費尋書聲閒竹色鶴夢冷松隂時
過鄰僧飯仍多野客吟泠然暮空碧清磬出春林
將之廣陵過别林古度留小酌
客至摘籬豆一樽相對吟山光當戶冷秋色入門深即
此寒燈夜兼之遠别心明朝廣陵道水岸但楓林
禪智寺李本石宗衍同遊
月明橋畔寺云是舊隋宫磬發山堂寂煙銷輦路空旅
懷深落日古思入秋風耐可同遊在看碑衰草中
沈野
秋日田家
為愛田家樂看禾到野頻不關人共棄自覺此堪親暮
雨溪魚長秋風樹果新主人村釀好長嘯倒綸巾
秋日寄豫誠
芙蓉漸搖落之子曠佳期日暮孤鴻度天寒促織悲黃
糧舂北舍紅葉繞東籬正是登高候無由共酒巵
贈吳少君
一瓢將一杖隨地掩柴扉課僕磨長劒教兒製短衣詩
留閒寺遍夢入故鄉稀邂逅還成别天寒何處歸
石沆
觀稻
稻水千區映邨煙幾處斜冷風低起樹輕浪細浮花鳥
雀深深圃鳬鷖淺淺沙社歌聲不絶於此見年華
廣陵紀夢
春盡他鄉夢雲林思杳然落花溪水上斜日洞門前鶴
去遊城郭春来弄管絃倚闌懷勝事光細月初弦
無題
落日早涼歸看山倚竹扉水清仍可鑑雲薄不成衣腐
草螢低照疎林鳥亂飛平生蓑笠意不在富春磯
去歲中秋
去歲中秋月江南水上天剥菱煩伎手煮茗汲僧泉即
事渾如昨追歡已隔年算遲㛰嫁了還弄五湖煙
閒中喜慕溪兄見過
鸂鶒滿晴沙江邨好歲華投竿魚浪細舉袂燕風斜林
竹初開笋溪蘋正有花得君相聚首沽酒問誰家
溪邊
昨夜溪橋上南畦看稻還解襟聊濯足對影暫開顔羣
動無時息幾人如我閒獨行還獨坐涼月上東山
移居城中柬招溪上兩兄
荆樹江城隔梅花歲事殘曾經知别苦敢道路行難凍
雪銷泥濕霜風吹面寒一尊今到手来為話辛酸
江門擬白
何處春偏勝江門自好風酒旗斜路口花信短牆東多
病一居士雙鬟二小童題詩嵩雒去可是白家翁
何處春偏勝江門舊草堂和風團燕雀遲日散牛羊細
草當忩綠殘花隔水香老狂猶稚子拍手咏滄浪
秦鎬
雪後
悲風號曠野漠漠獨行時遠霧攙邨亂殘冰界路疑馬
蹄僵鑿落雁羽澀差池得就鄰翁飲深杯定不辭
得顧朗生還金陵信
憶别如今日風霜歲五除亂雲長短夢斷雁有無書江
暖漁揚子原荒獵孟諸相看衣帶濕獨立野躊躇
米雲卿
春日途中口號
行役日復日奈何岐路長春泥滑馬足芳草斷人腸日
落野煙合花開邨店香吳姬似相識招客酒壚傍
商家梅
自吳門登舟武陵
来往錢塘路今朝倍有情蛾眉過柳色燕語掠江聲遠
翠如鬟沐殘花帶笑迎獨憐一水上吳越女盈盈
至武林邸舍
十載武林路重来半故鄉煙青出牆竹月白過樓霜歲
晚情難住湖山夢易長蕭蕭閒坐處斟酌伴清光
得家書
忽見平安字封題見老親自驚為客久不敢述家貧松
菊縦多故路塗惟一身臨風應不盡還問寄書人
董斯張
過桐江
薄暮櫂歌聲看山不計程江晴船作市地僻縣無城蜃
氣連虹暗龍腥雜霧生釣臺猶可望緩楫未須行
旅宿
亂山行未盡落照一溪斜畏客前峰虎投人暝樹鴉已
知魚罷市數問酒誰家計日新安路應餐白岳霞
王醇
曉出田間
香稻欲辭野邨家無整眠雞聲動高樹人影亂秋田殘
火猶照屋清歌時隔煙東溪舊業廢凝思在驢韀
冬日客中送章結父
一日幾相見歲闌翻遠離莫將歸客意說向旅人知獨
雁追寒陣枯桑語凍枝板橋春水綠憶照並行時
薛岡
華清宫
繡嶺出煙邨宸遊跡尚存離宫何處是流水至今温輦
路年深廢峰巒幸後尊空餘一片月猶似照朱門
齊莱名
雨中集陳席之草堂
衝雨貪幽賞閒攜叩午堂磵雲寒抱戶砌草綠齊牀李
綻初舒白鶯穿小閃黃高談雙耳熱趺坐任徜徉
吳沛
賦得何處難忘酒
何處難忘酒淒淒客卧情故園心事集孤榻旅魂驚葉
落秋聲減鐘搖夜漏平此時無一&KR0678;何以到餘更
何處難忘酒扁舟路自遥沙平明遠雪浪湧接通潮漁
市紅燈出酤帘綠樹招此時無一&KR0678;何以謝征橈
吳上瓉
同林興祚登臺城
寺側尋山徑從空古堞平湖頭舟不繫樹杪葉無聲落
日寒秋壑飛煙薄暮城歸鴉聲不住相與愴游情
周暉
春日移居四首
只隔秦淮路清幽與市分溪聲數番雨鶴夢幾重雲古
研臨池洗名香埽石焚客来方坐定鳥語恰殷勤
垂柳綠依依煙蘿護竹扉酒醒雙燕語病起亂花飛繡
澀芙蓉劒輕便薜茘衣轉因貧與嬾漸覺昔年非
最憐佳麗地蕭散愜幽情不著潛夫論無求處士名鶯
啼催小飲鶴步伴閒行欲結村中社題詩報友生
春風花事過空翠落垂藤白版扉常閉烏皮几獨凭半
酣疑有得多病掩無能一室何蕭索分明似野僧
鄒之翰
晚坐
村墟帶落日遠見前林山登木雞已下打魚人未還疎
煙横水際涼吹出籬間孤坐看新月清光遍竹關
虎丘訪王百穀不遇
有約扣松關新詩與共刪開殘荒菊市踏遍柳花灣石
上人無跡沙邊鶴未還往来何所見明月在空山
王龍起
村居
地僻多寒氣山深空是雲葉黃秋尚淺風定雨初聞夾
竹隨籬入疎藤趁路分却因人不到添有綠苔紋
曉出通津門
人定戍樓閒明河挂樹間鴉聲團柘影漁火沒沙灣月
落猶銜水煙開初見山輕鐘何處動隔岸是禪關
胡潛
送梅主簿子馬之長沙
憶子脂車久淹留乃至今離情吳市酒秋色楚臣心傲
逐世途減貧憐宦後深襄陽問耆舊揮手峴山岑
方登
次陳藎卿生辰述懷
不屑投時好年光寄薜蘿著書人借讀種竹鳥飛過有
興詩筒滿無錢酒債多丹楓與湖水相映醉顔酡
顧祖辰
閒步
僻徑無車馬沿流看捕魚斷橋疎雨過古木春風餘片
語款鄰曲孤懷仍索居悠然真意在花竹傲忩虚
夜步
黃昏門未掩偃蹇倚孤松正見水中月遥聞風外鐘邨
虚春寂寂煙遠樹重重只覺幽懷愜微吟送短笻
晚步
風疎門柳薄日落暝煙濃向樹鳥羣亂隔溪山數重病
閒吟短句衰怯倚枯笻更有幽深意寒流来暮鐘
雨過有懷山中素友
雨過一天碧風来滿鬢涼餘酣消枕簟長病積年光静
愛蛛絲巧閒多燕子忙有懷賦招隠叢桂小山芳
客去夜坐
鳥宿門前樹嵐沈水上山忽聞鄰犬吠知是漁舟還老
病青畦廢長貧白首閒意中人去遠寂寞道書間
王人鑑
冬日閒居和居士貞丈韻
忽忽寒光早貧居水上村病疎當世事拙負故人恩黃
葉深樵徑荒煙澹蓽門憑誰論出處短褐信乾坤
得草衣道人湖上書
一散菁葱社松隂路遂分孤雲堪作我朗月輒思君溪
暖蘋初動桐敧露已聞感離因憶舊遠望思紛紛
虞山訪李孟芳
下帆尋舊泊投暝識巖扉徑寂疑為客燈明宛似歸随
風羣木響欲雨一峰微無計偕君隠空嗟握手稀
豐越人
東阡道中
杳杳泛天色孤村暮靄沈鳴榔應前舫分火度中林酒
病江南客年銷洛下吟惟應故園月偏照未歸心
武陵秋夜值潯陽友
月白夜啼鴉滄江檻外斜風高碪自響霜冷樹猶花行
侣潯陽客荒村越女家相看倦塵土一倍惜年華
早夏陽羨山中病起有懷漢陂舅李賓父
一卧春歸盡清羸寄翠微地偏鶯較少花在客来稀江
竹侵茶圃山榴罥葛衣風流懷二仲吟眺忽斜暉
秋日過李遇齋賓父兄弟
多病疲干謁秋風下小&KR0657;郊扉雲間竹江郭月生潮過
雨桐隂静聽詩燭燼銷愛君兄弟好華髮共蕭蕭
冬日郊居懷金沙崦西虞丈
數里寒林静郊居愛日暄枯枝鳴曠澤飢鶻下晴原洲
暖冰生草風疎葉滿園因思高尚者曾過崦西村
春晴
新年恒霽色芳草茂春暉小徑通玄鳥高忩拓翠微風
輕扶蝶翅洲暖曝魚衣祗是幽期慣鄰翁醉與歸
春日東城
睥睨滄溟上登臨興若何煙籠關樹遠鴈帶嶺雲過柔
櫓鳴春漵繁花照晚波雙江無限思只是夕陽多
豐應元
寂寞
寂寞逢秋半褰衣坐水濱可憐閒盡日翻是病宜人葉
落疑疎雨花開見小春為生更無計終自畏風塵
冒愈昌
得林茂之書并詩
不謂三年别能来一紙書開緘如見汝讀罷轉愁予淮
水月常在秋風柳易疎更憐詩句好吟望意何如
陳鳴鶴
武夷紫陽書院贈朱山人
先業依青嶂開軒獨隠居石田畊水月芒履混樵漁萬
壑自吹笛孤燈時讀書結廬倘相許同釣九溪魚
陳汝修
夜至孫子長山齋
空山明月静宿鳥夜驚呼葉地履聲亂霜林燭影孤叢
巖懸墜石野水漫平蕪梅信今年早憑君借一區
白雲洞
徑轉人疑墮煙深路欲遮危峰挂星漢古洞走龍蛇積
露蒸初日枯藤鉤落花可憐一尊酒相對煮芹芽
于嘉
旅興
莫奏思歸引羇情不可當翻書飛濕暈彈劒落秋光宿
雨殘晨霤新寒起夜堂獨憐遊子鬢今復點吳霜
童珮
送盛朝用讀書方山
靈巘華陽並松杉遠世氛藥多前代草香是隔山雲花
氣惟春識書聲祗鶴聞傳經君獨往弟子候河汾
過顧徵士陽山别業
繡壁盤空下春深花氣寒瓊瑶學島嶼靈秀走岡巒賦
向東山課琴随流水彈還因畏塵染自剪籜為冠
夜渡湘水
若為乘夜渡貪涉此山川水自三湘合雲知七澤連蛩
聲暗秋色雁語雜寒煙莫問黃陵廟門前斷客船
陸應陽
出都寄馮咸甫
意氣如相許天涯即比鄰賦才稱倚馬世業有批鱗柳
暗青門色花明紫禁春勝遊年尚少肯念老風塵
楊文驄
宿木瀆
竟日秋光冷維舟寄古邨隔橋依榜火晚市辨方言水
已通湖氣沙看露樹根館娃談往事歌舞夢中喧
荅陳司理卧子
峻節山隂道魚書過婺州遠人驚異數高論許同舟僻
壤蘭為國荒城竹作樓自憐随去住淮海亦曾留
苦雨
海國重隂合涼飇五月寒淋漓敧枕聽朝暮倚簾看問
路空懸屐尋山欲墊冠獨憐黃鳥語終日自緜蠻
鄭龍采
小雨復止
小雨公然止車薪水一杯已經三伏盡更得幾時来鵲
尾搖晴樹螢光上濕苔終宵仍不寐傾耳聽殘雷
張次仲
月出
微涼今夕好月出正當門岸幘微風至鉤簾清露繁客
来宜卜夜吾醉孰留髠軟語勞紅袖頻催碧玉尊
北固山
登臨来北固俯視大江潯鐵甕人煙起焦山水氣深浮
沈天設險来往客何心一塹分南北茫茫自古今
寄陸真如
草綠風翻戶河平水繞村放船隨近遠隠几度涼温盆
貼新荷葉忩依老樹根悠然觀化理清興與誰論
文震孟
夏日園林
境乃同搖落人猶是勝流即今便高卧未擬賦窮愁家
傍要離冢門迎范蠡舟孤蹤安可定浩蕩五湖遊
文震亨
柳色
點染憑誰力東風著意吹自無攀折恨猶較淺深時金
粉銷難盡樓臺遠更宜卷簾愁少婦望遠更成絲
倪嘉善
九日
牢落家居久頻逢令節過秋聲聞雁少霜意入林多幽
思驚時換山游奈雨何韋生高卧穏黃菊許誰歌
張有譽
俞無殊移居光福山同顧茂倫樵水訪之不值
留贈
一徑逶迤入升階眼膜開當忩羅洞壑平地儼樓臺山
翠侵簷落花香拂案来扁舟同訪戴興盡尚徘徊
鄭鄤
池上凭欄
倒景樓臺出凭欄一倍清枝頭魚影亂橋底佛燈明笑
語随波湧雲霞近水行微風吹月散依舊小池平
西湖泛月
西湖能得月一度夢仙遊小棹波心去寒山月影浮更
無歌舞到獨有水雲留眉月存真色春光未及秋
王錫衮
聖駕臨雍恭紀二首
乍挹方諸水来湘泮水芹金樞澹華月玉露展蕭辰俎
豆三千士都俞十九人公庭看萬舞未許羽衣陳
樸學臯謨古昌言聖主聆硬黃摹獵碣淡墨捧名經胄
子齊歡洽真儒足典型自今隆祀典常照簡編青
姚孫榘
車中漫紀
茅店孤燈黯繩牀旅夢安不知一夜雪但覺五更寒際
曉山山白因風樹樹殘憂時誰紀瑞默坐卷簾看
黃宗昌
七夕有懷
危坐撫佳節蕭蕭但雨聲閨中兒女態天上别離情秋
入玄蟬急年侵白髮生所嗟垂老意張角總無成
吳振纓
棲賢看梅
萬樹惟一色半山堆白雲鳥啼邨不夜香遠客先聞近
寺松隂合横枝澗影分誰家修竹裏簾外亦紛紛
蕭士瑋
客愁
不待秋風起思鄉念已生髮愁今夜白月好故園明孤
客人千里荒城鼓二更停燈沽濁酒屈指數遊程
春日送繆當時被謫南歸
正好留連日翻為惜别人憐君愁對酒作客怕逢春芳
草迷歸櫂啼鶯傍逐臣東風如有意莫遣柳條新
滁陽晚行
禾黍斜陽道秋風匹馬行古原荒霧白野水暮雲平酒
逐年偏減情因老更生不知今夜月何似故鄉明
孟兆祥
硤石
硤石分秦險郵亭日欲低未知山近遠已失路東西遠
水看煙起深林畏鳥啼鳳城何處是彌望草萋萋
吳麟徵
簡友
玄亭今在否竹馬舊過尋尚憶人如玉那禁雪滿簪平
湖秋水闊板屋夜燈深莫更疎還往相看歲暮心
祁彪佳
豐莊
為愛農家樂莊居築圃場秧針霑雨足稻子過風香北
郭依桑樹東臯接藕塘主人多種秫春酒足壺觴
徐石麒
曉發新州
江抱新州碧沙仍舊日黃難期晴雨色莫辨水雲光逆
旅便風俗征人漸老蒼平生我任達久矣破行蔵
黃州晚泊
赤壁雲初暝烏林日漸紅波搖兩岸火人語隔江風夢
鶴捎天路然犀逼水宫天寒游子意清夜月明中
望匡廬
突兀此何處匡君廬亘天黛浮五老壁青入九江船慧
遠林中寺康王谷口泉苻生今已老誰與買山錢
池口有懷
黃鶴池邊鶴金鷄石上雞乘雲千載去落月幾回啼不
見仙人跡空傳過客題蕭條暮江上腸斷楚天低
次蕪湖
倚櫂鳩兹邑山光雜水氛估檣蟠郭近市語隔江聞煙
氣凝為霧歌風散入雲古来佳麗地無日不紛紛
吳孔嘉
黃山雲谷(在鉢盂峰下余顔其額為傳鉢堂)
雲棲傳勝地鐘板六時開一鉢當峰立雙松擁戶来瀑
泉飛石澗巖樹蔭香臺舊有題詩在生公去不回
侯岐曾
望湖亭口占
俯檻即湖隂沿流望隔潯峰開三面色人雜五方音簫
鼓龍祠鬧松楸馬脊深悠然喧寂理飄泊一觀心
鉏用登
小園初成陳仲醇過
版築登登罷圖書處處遷茅柴過橋酒燈火到門船竹
徙上番雨荷開半兩錢醉吟無不可為我拂朋箋
沈弘度
憶北園
頗憶衡門下幽居有北園覆檐新竹嫩滿地刺梅繁好
友時来過青琴每自援齊民有要術試驗老農言
張永禎
薊州道中
匹馬漁陽道休嗟行路難霜林無定葉秋水有餘寒白
鴈飛初下明霞落未殘盤山凝望裏煙外出層巒
魏學洢
茅簷雜詩
只在塵寰内居然徑獨迂此君疎類我石丈老於儒候
雨迎鳩婦栽花薙鼠姑客来深自慰知有濁醪無
朱茂昭
楊明府龍友以山水畫扇見寄并訂遊吳之約
以詩代答
楊君黔州客愛寫吳下山沙中羣雁起天末孤雲還橘
柚經冬樹楊梅銷夏灣扁舟何日共吹笛到吳關
陸嘉穎
望君山
木葉下蕭蕭山容更寂寥浮天江縣小隔樹海門遥帝
子何由降騷人不可招無心貪利涉来往信漁樵
馮嘉言
月夜舟行
薄暝南川路相攜上釣舟江風鳴遠樹野水映危樓濁
酒高歌處征帆古渡頭月明動幽興擬作五湖遊
李世熊
黃昏又雨
做冷添秋碧將煙䟎菊黃野潭妨釣月蒻艇阻凌霜惱
夢猿三峽牽思水一方誰家羌笛晚清怨逼瀟湘
廖孔說
贈友
缻粟猶堪煮經時可閉關老愁堪落葉貧不厭青山薄
簟酬秋水孤燈管夜閒籜冠文有意為稱鬢邊斑
客至
不向紅塵去閒眠日幾回餘花山槿落小卉海棠開制
解僧初出涼生客漸来共言西澗冰經夏起枯埃
田狩龍
湖莊即事
村舍愁無寐書忩試短檠供魚多網戶致酒有門生野
寺鐘聲急荒郊鶴唳驚前溪花落處殘月照人行
山中示諸子
寂寞憐吾道秋風苜蓿盤談經多問難落筆富波瀾晚
醉羔兒酒閒簪椰子冠新来霜著鬢拭鏡每頻看
題山水抱琴圖
曳杖臨溪水過橋山更青攜琴落花畔載酒野雲亭風
細知潮退茶香雜雨腥撫絃思太古疎月上忩櫺
林有麟
峨江夜行
于役經時晚樓船秋色中寒邨依北斗孤角咽西風江
細流峨月霜高斷峽鴻可堪蒙嶺外燧火夜深紅
王屋
辛酉端陽日
午節今朝是開尊召酒徒趁晴刪艾葉冒雨剪菖蒲重
碧杯中滿輕黃額上塗醉憐霜鬢短還插健人符
御選明詩卷六十四
