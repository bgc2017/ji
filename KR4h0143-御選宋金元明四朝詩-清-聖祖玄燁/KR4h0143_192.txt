欽定四庫全書
御選明詩卷二十三
五言古詩八
趙寬
七月望夜省中對月分韻
團團月輪高浩浩天宇闊萬里無片雲碧色淨如潑開
樽臨前除庭院頗軒豁況復得佳友發興不可遏零露
生微寒慘澹滿衣葛留連肴核盡盤礴巾帽脫庾樓足
談賞謝賦深批抹清光世所共勝事吾人奪醉來吸沆
瀣可潤㗋吻渴夜久聞秋聲長風起天末
五月十一日晚坐納涼漫書
小樓闤闠中炎日如火熾偶兹西窗雨開襟滌煩思晚
色兼新涼隨風一時至須臾雨脚收眼界益清媚九陌
塵盡消城闕鬱蒼翠玉河蒲葦森瓊島煙霞䆳坐久漸
昏黑片月忽照地呼兒具杯酒涓滴輒已醉幽景方自
適外物皆可棄却笑南華仙猶為漆園吏
烹茶桐江舟中
寒碧淨澈底洒然怡我心乘船臨中流操瓢汲其深野
火爇筠桂芳茗烹璚琳俄頃發蟹眼拍拍光耀金一酌
洗煩慮再酌開雲襟但覺俛仰間羅列萬象森舒嘯排
寒飇放歌激商音四山正寂寂明月生東岑
自青田至處州一百五十里溪行
萬山蒼翠中一道開漣漪稜層削璚玉委曲盤蛟螭山
勢折復旋水行亦隨之青銅淨無塵可以鑑鬚眉深處
千百尋泓泓徹朝曦百怪悉在眼誰能遁毫釐然犀向
牛渚都笑温郎痴時復亂石攅濆薄陣馬馳崩雷殷坤
軸斜漢翻天垂砉然石門開幽洞窅難窺仰視羣峰頭
一峰更瑰奇孱顔立霄漢狀若峩冠緌三峽西瞿塘九
曲東武夷名勝人浪傳疇能過于斯扁舟三日行應接
渾忘疲平生丘壑饞取之良不貲真境未可謝尚有重
來期
訪魏孔淵方伯留飲山亭賦贈
文墨厭羇纏尋幽出江郭春事夫如何新綠暗林薄野
曠天四垂突起訝岝㠋團團結丹幢鬱鬱圍翠幕滿耳
翻波濤松檜風萬壑行行躋其巔睥睨但寥廓嵇山一
拳多滄海僅盈勺飛鳥去不還寒潮生復落參差町疃
分寂歷閭閻託東越舊風煙于今頗蕭索主人華陽巾
為我開草閣長髯霜華繁方瞳電光爍遠致遺形骸深
情付杯酌憶公昔當路秋霄厲鵰鶚高才衆所忌戢羽
隨燕雀蹉跎歲月晚勲業夢已昨自從挂冠來園居有
餘樂藏書一萬卷諸子得耕穫虚涼聽雨篷矍鑠穿雲
屩真酬佚老計猶耿匡時略接談無襍言國事及民瘼
感慨氣填膺煙飇共揮霍嗚呼廊廟心江湖豈忘却乃
知慷慨士舉世堪一噱我懷亦骯髒塵鞅無處著得公
霏屑餘豁如啓扄鑰會心不能留正坐微名縛日脚隱
平蕪暝色帶歸鵲擾擾馳巾車低頭媿猿鶴
邵寶
冬夜觀樹影
月樹影在地橫斜復橫斜誰為水墨畫老筆全無華又
如春雷動初驚蟄龍蛇因之得篆法錐鐡行平沙海雲
漾雙玕江風落孤楂玄冬萬景閟嘉此獨咨嗟他宵有
繁陰莫向時人誇
聽松
聽松復聽松松聲在高閣閣成四十年聽者今如昨風
來春濤生風去秋濤落當其無風時蕭然亦微作聰者
聽於斯冥心對寥廓
湖口阻風書所見
湖西有青草湖東有白石水與草有情與石乃相激草
邊水微波石也奈水何有石水不濫不願青草多
儲巏
磨臺山中
牆低林木疎馬上見山麓朝陽曬我背蹊徑紆且復徐
驅喜崖豁稍上驚峰獨何當陟其巔一騁遠遊目閬風
眇崑丘萬里疑可縮翻思下土人誰與洗炎燠歲旱不
為霖白雲滿幽谷
靈山
靈山慕名勝曦午停征軺倒裝換冠幘徑往凌岧嶤手
披茂草開思逐浮雲飄迢迢詣白塔獨立吹清飇迴旋
休緇廬老屋依山椒野僧三四軰衲破形容顦共言山
中貧菽水聊今朝問渠何所戀且得避征徭
白巖扇頭次泉齋韻
黃塵走名都白日觸隆景雲山忽當眼便自出人境翛
然蹇驢翁細路轉巖嶺疎林劃空明一笑得人影我家
柴墟旁南望長引領煙蘿繞茅屋江月閒漁艇栖栖恐
無成題詩聊自省
席上賦史巽仲歸雲洞
悠揚滿洞中歸來不知處曉起語農人春田夜多雨却
問洞中雲何時下山去
訪鳳舉進士寺中
聞君僦僧刹屢往屬未閒及兹炎雨霽獨步城東灣路
紆經石棧木杪開柴關老僧訊鄉曲喜溢眉與顔砌苔
淨堪憩庭樹涼可攀藤蘿映瓜圃眷子棲其間此境稍
閒闃已覺超塵寰誰為剷屋角坐納西南山嗟予職吏
局兹游良已慳但恐他時至君去空予還
楊循吉
榮公還金山
十年不出山一游即千里問師何處來固亦偶然耳人
言人閒好自愛巖谷裏紅塵日撲面洗眼無清水孤身
本何將一鉢乃生理來旣無所牽去亦誰能止昨聞檀
越船風帆欲南指别我從此逝飄飄白雲履我觀世間
人孰不為身使唯師乃不然來往由自已歸及枇杷熟
憶我青林底
祝萃
紀行
訪舊指檇李櫂出武原谿亭午歷璵城燠焉如春熙舟
人共裸裼愛此南風吹老夫厄篷櫳默坐心獨疑雲雨
易翻覆變態不可知戒言避中流沿涯泝清漪屏翳忽
四合飛廉驟如馳鷁首屢低昂怒波揚其威所幸誕登
岸免致檣檝摧顧彼鄰舟人哀哉沈鴟夷古云行路難
此語良不非相望不百里尚爾逢顛危而況千里程能
保無嶮巇裁詩記所遭進退宜知幾
石珤
夏夕
暮色蒼然至涼思澹盈衿坐閱古人編稍見古人心遥
岑出天末薄靄凝夏林羣動各有息衡門幽且深
熊耳峰
封龍山勢壯嶻嶪見熊耳高峙層雲間下聽幾千里威
深貔虎避意拔雷電起乃知天降靈自與凡石異浮雲
出晴丹淑氣凝夜紫彷彿懸崖旁呵護有神鬼我思漢
三老幽谷訪遺屣人去事亦非荒池但秋水地靈應未
散烈士還繼軌遥遥白雲中何人隱高几
擬古
秋夜何迢迢蟋蟀鳴陰壁蟾升林薄見露下庭宇闃螢
火寒依人羸駒倦嘶櫪開襟納虚明萬事謝欣戚
飲鮑雲瑞莊居
城柳初盡處薄靄開空明潦降古洲出千里關寸情斷
岸帶芳草遠樹啼殘鶯釣艇日往還或有羊裘生下馬
對尊斝故人相與傾坐久出歌舞柔風濯長纓落霞酣
野色吟蛩戰秋聲長恐西日下衢路立屏營
秋夜
涼夜始多夢升沉頃相尋蟋蟀入床下蕭序已載陰褰
裳出庭戶河漢清且深華月挂林杪高鴻送哀音百歲
豈不多半為風雨侵嗟彼蝸角名煩此孤鶴心流水激
古州高山出遠岑子期果難逢獨卧枕素琴
送王尚書德輝還餘姚
春花豈勝秋新人不如故紛紛紅紫羣酣豔良未悟千
金買馬骨百網捕毚兔一曲雍門歌夕陽在高樹
春日雜言
長空多浮雲微雨霑四郊美人隔蘭渚雜佩不可要去
年梁間燕今歲將尋巢時物各芬芳吾興亦飄颻
羅玘
送劉使君之任柳州
潞江寒欲冰柳州水如湯萬里赴百粤十年歸番陽江
頭别時兒今作長髯郎有力哮如虎挺身駕長航指言
百粤路遠在西南鄉衡山高峩峩洞庭渺茫茫借問水
窮處一源判灕湘灕合牂與鬱其流遂湯湯泝牂且泝
鬱是為柳之疆二州十縣地榮悴孰主張遐邇皆天氓
周室開明堂頌聲如可作太史紀循良
周詔
飲酒和陶
得時言或違人皆以為是失時言合道求全反致毁毁
譽何足憑窮達亦偶爾前程殊渺茫且來醉羅綺
沈周
過湖偶書
薄暮及東汛眼豁連胸臆淨碧不可唾百里偕秋拭遠
樹水光上出没似空植疎處方淼然山黛一眉塞夕陽
掩半面雲浪為風勒便以湖作紙欲畫手莫即見瞥況
難諦歷多何暇憶舟子無雅情雙櫓鬭歸力
門前有垂楊
門前有垂楊枝葉何靡靡飄花欲及地忽復因風起搖
蕩少婦心天涯念遊子愁多肌肉消不敢臨流水
二月八日過靈殿祥公房
理舟指南郊迢迢及側景中途止溪寺陶煙接村暝門
前見新月步步踏松影虚寮寂無風已有孤燈耿衲子
作供養爐香侑碗茗知我解吟事其意似有請宿酒發
孤興捉筆便惞領草草成數行狂書亂斜正復作挂猿
枝墨瀋帶雲冷但記此經過流傳我何省
圖琴川錢氏沁雪石
吳興趙文敏公鷗波亭前有二石一曰沁雪一曰
垂雲流落雲間已不可考沁雪在海虞縣治中錢
允言氏購得之白石翁為作圖系之以詩
亭前峙奇石兀自當一障沁此萬古雪亘地氣魄壯蒸
雲勢欲軒得月神更王妙擬軼仇池潤未下雪浪刓鑿
天借巧胸次見洞宕孤立宜有鄰雅許修竹傍風雨不
敢泐刻石久無恙(石上勒沁雪二字是松雪翁八分書)寶此一䕫足磥砢
不多尚貞德允配主白衣可呼丈我見便欲拜良信米
非誰聊與貌高古敢有愚公忘
史鑑
夜宿吳原博太史修竹館時陳玉汝别
歲暮入城郭攬衣獨裵回晚過修竹園主人故所知故
知義不薄執手言相思復有青雲士遠行從此辭相延
入中林呼童啓雙扉北風何烈烈萬籟鳴參差向夕繼
以燭壺觴相為持初月出雲間殘雪擁寒階獨鶴失其
雌中夜鳴聲悲會面不可常況逢生别離共言盡今夕
雞鳴各東西出處自有時人生安得偕顧慙鶉與鷃不
隨黃鵠飛各各重自愛冀以奉前規
飛來峰
久圖山澤遊苦為風雨欵驚雷破重陰及晨光已顯逶
迤入幽深厲揭渡清淺靈山傳飛來合澗互回轉蘿垂
手可捫松高蓋惟偃陽厓丹霞凝陰洞蒼雪滿秀色如
可攬絶巘竟誰棧衆竅因風號羣芳遲春衍追念平生
歡歷歷猶在眼匪無新相知已少舊遊伴老僧久見招
相攜集閒館解衣任盤礴覽物適蕭散形忘慮則消情
至心莫展寄言同懷人對酒歌勿緩
神樂觀集送沈啓南
暮春和氣暢冠紳集城隅振策闖奇縱流目眄靈區圜
丘鬱中天皇矣神明居飛宇入浮雲光景曄朝霞交龍
麗瑶砌摰獸緣金鋪川梁架流虹靈泉激深渠嘉樹夾
道生芳柯綴丹敷奏風何泠然鈞天張清都娛戲易永
日列筵湛清酤宣和賴聲樂間以嘯且歌彼美丘園客
逝將賦歸與羈縈怨遲暮臨風發長吁
杜東原酬意圖
美哉延綠亭水竹含清秀中有鹿冠翁枕書眠白晝雲
卿通家子翹思遠相候執手問平安呼童列觴豆況當
二陰月大火將西流(叶)林深暑氣消牖啓涼風透鳥哢
疑宫懸檐流亂山溜杯行不知辭食進時起侑樂事難
具陳奇文每相叩翁言吾老矣此會豈云偶題詩寫新
圖醉墨滿襟袖有暇能再來毋論雨今舊
謨無猷邀飲於南虚室讀壁間馮明府詩有感
獨客困泥雨閉門愁索居天晴氣微和欲出嗟無輿鄰
僧念孤寂招邀過精廬緒風泛林條溜水鳴階渠良友
四五人壺觴聊爾娛陶情非絲竹冥心遊古初為樂苦
不常奈此年歲徂一適非偶然且復少躊躇興懷舊遊
者由來心迹俱風波一分散判然區域殊精神莫與通
夢寐時交胥願言比浮雲隨風往微軀
韜光菴
韜光古精舍遠迹西山岑岡岫屢迴複雲嵐杳深沉流
泉激修竹綠蘿被芳林密葉翳朝陽芳柯承夕陰杖策
遵微徑逝將支遁尋行行未易即遥聞鐘磬音徙倚絶
塵想冥冥諧道心搴芳詠招隱松風和悲吟
落景村
羲和駕驟驥杳杳經天衢向夕追崦嵫弭節少躊躇餘
光爛未收冉冉下桑榆歸雪棲遠岫暝煙生廢墟野雉
雊中林牛羊下城隅回風忽復來灌木吹笙竽野老耦
耕倦盥濯歸茅蘆曳杖數雞豚引水灌畦蔬達人尚真
意寫圖聊自娛天機宛流動匪為形似拘
支硎山人
幽人戀墳墓構此山澤居層巒代屏障積石當階除飛
泉潄瓊瑶靈籟鳴笙竽清音度回風頽響棲芳株入耳
盡成曲喈喈良不殊臨軒睇冥鴻坐石見游魚飛潛各
有適悠然忘所如緬懷放鶴人不得同交娛商歌滿天
地如與金石俱富貴非吾欲逍遥真有餘
趙同魯
感遇
歲華旣云晏心事成蹉跎窮達固有命卷舒如我何抗
志磻溪釣紆情莘野禾鴻飛日冥冥不復憂虞羅
黃雲
日夕
寂居山之阿木葉明返照陰厓凝晚色餘霞尚鮮耀遠
心望煙海孤興凌仙嶠歸牧驅牛馬溪船罷漁釣閉門
羣動息默以領衆妙
游焦山
昔年過焦門風帆徑飛度老矣遂此遊清絶快平素僧
堂列古鼎欵識成周鑄秀疊水墨屏晴披濃綠樹石壁
舊題名苔蝕若簡蠧仰止三詔洞而以焦君故瘞鶴下
勒銘水落偶一露大江亭呼吸高雲岫吞吐絶頂御泠
風千里可指顧縱目窮扶桑出日蒙海霧俯仰歎今昔
往來走烏兔大哉神禹功明德詎能賦
重修瑞州學石隄工人没水得古石鯨
頖宫臨清江下瞰百餘尺水激岸善崩雷閧走羣石不
知古石鯨何年此窟宅掀置水之澨其勢欲跳擲依然
鱗甲動水苔滋冷碧得非昆池來遂與牛女隔中宵寂
無音桐魚庶可擊
薛章憲
趵突泉
觱沸趵突泉發源自王屋洑流溢為滎迤邐陶丘北黃
山渴馬厓入地乃更伏潛行五十里突爾出平陸曾不
舍晝夜東匯成川澳乍似滄浪水浴出三白鵠更疑清
泠淵白龍服魚服蒲荷相蔽虧鳬藻舞濡渌踟蹰不忍
去奈此白日速
戴冠
沃州山次韻
我從天姥遊層雲盪胸臆遥見海上山天際青歷歷俯
視崖下松一一駢拇直飛鳶凌長風欲度憂折翼洞黑
不敢前恐有蛟龍匿霞明石室丹泉掛水簾白兹遊足
奇觀此見太古色初疑補天餘鍊成五色質又疑天柱
折遺此數千尺倚空何崔嵬卓地亦奇特昔賢隱兹山
至今人愛惜遼遼千載下隱者何寂寂山川固依然世
變良可惻
方太古
歸解石山雜題
山高日出遲雲重天寒早源遠斷人煙木落驚啼鳥南
斗雁峯㘭北極玉欄杪下界隔中天陰陽别昏曉
山中
山中歲云暮抱膝惟長吟北風吹蓬藋悲響懸高林仰
視浮雲翔白日不為陰昔我三春花今日不可簪昔我
洛浦錦今日不可衾孤鴻逐黃鵠石上鳴瑶琴瑶琴絃
朱絲一操論千金真音不諧俗聊以明吾心
沈本初
嘯臺晚眺
高臺淩日暮幽懷一何閒凭闌縱遐眺員嶠如可攀雙
鳬下澄沼一鳥鳴花間欣欣物意榮寧知光景遷倚劒
白雲中賦詩蒼厓巔飄然拂衣起采菊歌南山
祝允明
述行言情詩
高閎衆祥集泰日百美具豐屋陵飛霄崇樓臨大路高
齋敞華器芳臯羅嘉樹良疇經邇郭麗舫汎妍溆紳杖
旦日臨星曜時夕聚羣公鬯威儀百彦盡能賦圖書恣
讐核琴瑟鏗在御崇議每徵今幽求競稽古巵言藹蘭
馥雄辯激水怒觴詠富章什絃吹暢情素西園繼清夜
何愁白日暮
檿榆樊石扉垝垣卑四周前楹舒廣場後宇環澄流微
淪帶山趾半覆花竹幽長夏且游浴高蔭終日休豈必
商丘開點爾聊同游
雅尚窮闊覽邇蹤愧卑纏卧遊空能賦道觀多歷年終
南華岳接峨眉太白連九疑元無地太行非有天岱宗
日華浴祝融星漢懸朝餐赤城霞夕拂匡廬煙洪河春
裂壤橫江秋勁弦因過洞庭水自櫂瀟湘船東海本吾
宅太湖襟舄前龍宫多寶藥洞穴銷禹編靈期似當值
旦暮相付傳
璇穹積重霄迴運迅不停曜靈爍神燭望舒循九行三
垣列君臣萬緯流物形河漢夜半轉四時各財成靈憲
炳乾文至精存吾徵
别唐寅
長河堅冰至北風吹衣涼戶庭不可出送子上河梁握
手三數語禮不及壺觴前轅有征夫同行竟異鄉人生
豈有定日月亦代明毛裘忽中卷先風欲飛翔南北各
轉首登途勿徊徨
龍川山中早行
磻磻左山影橫截右山腰辯色鳥讙翔微光漾晴朝浮
雲若中斷蔚蔚方行遥
朝雲山腰生我在雲中行只恐雲載我飛上白玉京世
塵邈已隔天雞猶未鳴須臾微風發東極金烏升
溧水官舍
皇州本叢麗倅府亦多暇高木停車蓋白石砥根下雞
犬寂不聞明窗晃低亞磵奏不弦琴山橫無筆架流雲
過簷牖斜照盪書畫巖居固同此此寓未税駕
八詠(錄三首)
禁省
彤華燿芝蓋初旭浮綘纈紫殿切五雲螭表雙螮嵲千
門洞陰陰天光互明滅英英鳳翼擁肅肅羽旗列仙韶
忽然奏鳥獸咸應節皂囊上玉陛丹書出金闕
漁釣
幸非城市住不舍煙波宅白鳥麗金沙蒼莓繞黃石涼
陰木澗青平遠水天碧梁寒魚盡落稻晚蟹猶瘠修綸
倚笭箵敗笠蓋襏襫沽酒自易醉楓根忽終夕
宫觀
青霞抱琳館蘿陰絡深逕龜游煙沼煖鶴立天壇淨微
香拂幽洞欲覓風不定雲房並懸簾晝日鎖虚靜琪殿
臨高臺時聞落瑶磬循除步周匝徧扣無人應
和陶飲酒
吾足如轉蓬遇風無停時節候迭代序嘗與家室辭三
歲凡五出别離復在兹行止豈有津誰為我稽疑不若
巢中禽乃免霜霰欺天運實為爾通塞任所之
徐威
五遊
佌佌甕盎中躍然懷高遷焚輪駕我騎挈貳挾我韀約
約縱我勒逍遥橫八埏登陟中天臺徘徊崑崙巔晃晃
金銀構輝輝珠玉櫋袪逐化人舞曲隨王母編渴將絳
雪進飢奉碧霞前吞嚼同沆瀣遠辟螻與膻我髮黑猶
漆龜鶴齊長年
何孟春
東山草堂為劉大司馬作
昔聞謝安石棲跡會稽山一為蒼生起功收談笑間我
公濟世才舒卷有餘閒吹律歲載成遺榮身早還東山
楚猶越千載相孱顔末路士多拘高風誰更攀
舜日麗宸極大明朝萬方天下聞風聲我公真棟梁公
有補闕線孤忠託衮裳公有决勝籌長才制畿疆君子
恃無恐臨流公為航一朝辭祿去士類何倀倀青林舊
盟在白社始願償其如本朝心一飯不易忘宇宙此東
山乾坤一草堂請看出處間斯文道彌光
顧清
臘月卄三日飲德卿宅用涯翁齋居聯句韻
良游集南園秉燭向深夜盟尋舊雨餘坐想重茵藉牆
陰有殘雪鄰酒方索價西瞻太行峯皓白欺二華兹惟
藏春塢豈伊凌風榭洪爐赫彤霞餘香裊檀麝窗明疑
若空簷短不留罅吟苦愁後成棋勍鬭先下翻思前夕
裏高宴久已罷遠鐘送深更疲僕催早駕顧兹蚓竅鳴
試我蠅頭寫得雋豪屢揮沈思首頻亞忽看山月高顧
影獨驚詫情兼賓主忘氣已芝蘭化諸公信自賢此夕
頗堪訝招要入拘牽窘迫自閒暇詞非石鼎工酒罄金
罍瀉明朝逐餘歡此榻寧許借
程德望祠部登月亭
方塘開我前明月出我東仙人騎鶴來憩我亭之中調
笑弄月影徘徊吟天風夜久月漸高光滿池上空遺我
丹桂枝自攜白芙蓉飄然凌風去千里懷德容
飲酒
故人飲我酒坐我清湖潯中燕游後園俛首交綠陰側
磴度别渚回堂面長林西日明遠陂流光蕩我襟喟然
懷往哲兹地幾登臨亭臺無遺構風水有餘音想當古
人時豈不亦似今運去鳴鳥寂時來蛩蠋吟無為後者
惜綠醑方在斟
張節婦詩(節婦京師人錦衣衛僉事讓之女許字華亭張少保鎣之子昱昱卒女誓)
(死不嫁)
妾面君未識妾心君豈知君死妾獨存誰當知妾悲父
母生我時願我有所歸生死向君家終我百歲期我非
慕共姜我非師伯姬自憐有此心不忍分兩岐皇天閔
&KR1137;弱回光照孤闈大字表貞節黃金鑄門楣我女諒非
婦拜命慙恩私翻思摧裂初一死真如飴餘生已多祜
寧復知此為賢者有備責妾人無悔辭永抱一寸丹千
秋從是非
鄭岳
九江阻風泊舟有感
白浪起層層峯頭雲正黑迴舟入小港聊兹一憩息路
梗難為期滄波浩無極坐觀北來船帆挂千仞直篙工
意閒暇津津動顔色緬懷造化心施予難為力往船風
宜南來船風宜北南北本異途彼此那俱得物理每循
環明朝未可測隱几澹無營冥心悟羲易
過水口
建溪昔隱險橫流多怪石參差别牛馬廉利侔劒戟篙
工慣習水禱賽資神力前後互招呼分寸恐或失激盪
轟雷鳴沫流飛雪白諦觀毛髮豎一命試輕擲逶迤過
水口灘盡溪流碧櫂歌發清響貰酒娛西夕患至慮煩
紆險過事愉懌物理固其然臨流長太息
杭淮
復送世恩得鳥字
朔風吹客衣寒葉辭木杪晨發城東門君馬白騕褭南
北紛多岐聚散感鷗鳥蹤跡雖屢違毋使聲聞杳相望
江一涯素月出皎皎
送劉美之太守赴銅仁
園柳何青青江草萋以碧送子適萬里執手情脈脈嗟
彼雲中雁翶翔依砂磧不為稻粱謀何以有南北努力
任所之悠悠豈終隔
早發巢縣暮宿金城寺
煙靄市上青霜露草根白日出雞尚鳴墟落溪南北涉
野多寒風枯楊何蕭索山川莽迢遞歲晏道路迫王事
苦未休慘澹逾郡國暮逢禪房幽且復舒枕席
送王陽明謫官龍場驛
白日野中微浮霾結朝陰送子遠行役躑躅傷我心豈
無良朋儔不如子同音寂寞投窮荒誰能念浮沉願為
雙玉軫相隨麗瑶琴
許讃
灌口行司
高堂聳陰森樹影互回蔽鈎廊敞而修翬跂各具勢亭
後産松菊鳳仙亂花綴蕉肥色欲滴波神敡翠袂迎暉
煥光采過雨添清霽信美亦居此而我懷多戾種種中
夜思如草未經薙侵晨步後簷兩目驚眄睇江山足眺
遊鄉國渺迢遞石合岷山蹊草漫巴山際柴關信可陟
白水還易濟此日副所思鄉心難強制
劉玉
夜坐
暝色閟琴書開軒對明月微雨卷薄雲疎星粲成列孤
蹤棲鳥定羣響蟲聲歇緬懷塵外人高枕宵鐘徹
王守仁
憶龍泉山(京師作)
我愛龍泉寺寺僧頗疎野盡日坐井欄有時卧松下一
夕别山雲三年走車馬愧殺巖下泉朝夕自清瀉
憶諸弟
久别龍山雲時夢龍山雨覺來枕簟涼諸弟在何許終
年走風塵何似山中住百歲如轉蓬拂衣從此去
登泰山
曉登泰山道行行入煙霏陽光散巖壑秋容淡相輝雲
梯掛青壁仰見蛛絲微長風吹海邊飄颻送天衣峯頂
動笙樂青童兩相依振衣將往從凌雲忽高飛揮手若
相待丹霞閃餘暉凡軀無徤羽悵望未能歸
通天巖
青山隨地佳豈必故園好但得此身閒塵寰亦蓬島西
林日初暮明月來何早醉卧石牀涼洞雲秋未掃
龍岡新構
謫居聊假息荒穢亦須治鑿巘薙林條小構自成趣開
窗入遠峰架扉出深樹墟寨俯逶迤竹木互蒙翳畦蔬
稍漑鋤花藥頗雜蒔晏適豈專予來者得全憩輪奐匪
致美毋令易傾敝
營茅乘田隙浹旬稱苟完初心待風雨落成還美觀鋤
荒旣開徑拓樊亦理園低簷避松偃疎土行竹根勿剪
牆下棘束列因可藩莫擷林間蘿蒙蘢覆雲軒素昧農
圃學因兹得深論毋為輕鄙事吾道固斯存
西園
方園不盈畞蔬卉頗成列分溪免甕灌補籬防豕蹢蕪
草稍焚薙清雨夜來歇濯濯新葉敷熒熒夜花發放鋤
息重陰舊書漫披閱倦枕竹下石醒望松間月起來步
閒謠晚酌檐間設酣時藉草眠忘與鄰翁别
水濱洞
送遠憩岨谷濯纓俯清流沿溪陟危石曲洞藏深幽花
靜馥常閟溜暗光亦浮平生泉石好所遇成淹留好鳥
忽雙下鯈魚亦羣遊坐久塵慮息澹然與道謀
山石
山石猶有理山木猶有枝人生非木石别久寧無思愁
來步前庭仰視行雲馳行雲隨長風飄飄去何之行雲
有時定遊子無還期高梁始歸燕鶗鴂已先悲有生豈
不苦逝者長如斯已矣復何事商山行采芝
諸生
人生多離别佳會難再遇如何百里外三宿便辭去有
琴不肻彈有酒不肻御遠陟見深情寧予有弗顧洞雲
還自棲溪月誰同步不念南寺時寒江雪將暮不記西
園日桃花夾川路相去倏幾月秋風落高樹富貴猶塵
沙浮名亦飛絮嗟我二三子吾道有真趣胡不攜書來
茅堂好同住
寄友用韻
懷人坐深夜帷燈曖幽光耿耿積煩緒忽忽如有忘玄
景逝不處朱炎化微涼相彼谷中葛重陰隕衰黃感此
客遊久經年未還鄉伊人不在目絲竹徒滿堂雲深雁
書杳夢短關塞長情好矢無斁願言覬終償惠我金石
編徽音激宫商馳輝不可即式爾增予傷馨香襲旰膂
聊用中心藏
别湛甘泉
行子朝欲發驅車不得留驅車下長坂顧見城東樓遠
别情己慘況此艱難秋分手訣河梁涕下不可收車行
望漸杳飛埃越層丘遲回岐路側孰知我心憂
周倫
雨霽登馬鞍山
春暮日始霽尋幽憩上方洞壑石衣冷幡幢松雨香悠
然倚雲閣極目塵沙場
張琦
遊長山
偶偕羣從遊騎馬秋山冷笑語應谷聲揚鞭亂江影入
山尚未深而有山棲境紅子落長藤蒼苔覆眢井短棘
刺我衣朔風吹我領飢腹覓蕨根健步出松頂樵人四
五家炊煙忽生暝問樵何處山云是丹霞嶺黽勉越崇
岡豁然見高景飛鳥盪胷至浮雲暗生脛陟高原自平
可以發深省
謝廷桂
茶園市伍家候大巡
微風散輕陰日色在雲裏出郭天氣佳游衍心自喜肩
輿歷青原瀰瀰見溪水農家住林藪前山若屏几因話
田與桑欣然憶鄉里
九月六日早發新化
出郭問前路度溪望千峰曉雨送薄寒碧嶂回秋容人
言秋思悲我愛山色濃歸興儻如此宦情渾已慵故園
黃菊花正及茱萸鍾佳節不負人江海媿浮蹤
過彭澤縣
挂帆過匡廬檥舟向江縣彭澤舊知名淵明今不見巖
松露沾蓋堤柳風拂面雖非當時物過客生愛戀公如
素玉姿不以緇湼變又如瑶臺鶴凡鳥亦知羨我欲賦
弔詞清詩公所擅我欲酬一觴薄酒不堪薦漲澤曉乘
舟秋濤夜馳傳區區葵藿心瑣瑣芹曝善因公懷昨非
歸里今得便
周用
清都
惟昔遊清都眷兹固難忘此日復何日真宰垂謙光合
沓來天人羽儀紛成行被髮乘麒麟赤脚踏鳳凰層霄
何嵬嵬瓊宫互相望六丁啓九關稽首朝紫皇紫皇顧
之笑署我玉座旁當顔舉北斗為我酌酒漿一酌好顔
色再酌生樂康羲和鞭白日回車息扶桑夜半聞天雞
九州但茫茫
思古
古人不可見要見古人心羲皇日已遠河嶽徒高深焉
知千載後無人復思今為君歌所思清風激商音
恥菴
子車古有訓人不可無恥悠悠下千載聞者乃興起清
風濯厚顔伊人欲何俟西山伯夷蔽東海魯連水願言
謝賢達毋獨為君子
魯鐸
送友人歸武功
庭臯鳴落木游人感秋風援琴起中夜鮮復襟期同寒
蛩響簷側高雁翔雲中雞鳴戒行李微日東窗紅游從
集盤榼酒盡情未終行人難久留矯首成西東願言尺
素書歲歲常相通
雜感
東村有松檜西村滿楊柳我家住村東來往村西久浮
陽起郊原游衍及親友取蔭東西村常倒尊中酒風霜
倏摧厲此意遂相負吾廬翳松檜搖落殊未有
苕苕孤生桐託根雲夢臺青皮閱歲年細雨生莓苔衆
羽欣所止威鳳有時來歲晚歇芳意搖落依寒梅
端居有所思所思在長安冉冉歲云暮夢想接容顔緘
書不我遺悵此别恨端徙倚向幽獨喟然傷心肝
懷人不能寐被衣彈鳴琴鳴琴若作意中夜發孤音美
人在何許遥憶湘水陰征鴻去不返雙魚逝何深引領
重躑躅幽恨獨難任
徐問
和太守朝望登毗盧閣
與客登層樓鈎簾瞰幽壑秋色動遥林千厓自空廓俯
視清川流或見沙鳥落涼飇拂襟袂閒雲漾飛閣書臺
藤蘚荒伊人久云邈餘香有叢桂三齅風前萼
歲暮
海濱歲云暮草木尚莽蒼玄枵隱化機羣蟄寂餘響誰
云果不食有復繼兹往充然天地心生息在反掌況乃
青陽交和風遍穹壤陽德嘉再亨吾亦觀吾養重關靜
喧囂性定道心長百年日斯征撫事集遐想惟當務崇
德不媿兹俯仰
陸深
聽雨
白髮日夜長青草綠階生江村荷時雨潮田愜耦耕稍
稍辨遠樹依依見孤城魚鳥亦何意上下如有情撫已
得良晤與物本同生遭逢百年間重陰幾開晴
清河曉發
清霜肅晴野秣馬乘暗發長逵迎淒風疎林薄殘月三
五東方星橫斜北斗没似聞度外陂苦寒傷馬骨
儼山精舍晚意
林深暮煙紫海近秋月白稍稍神慮淡悠悠寺喧隔乾
坤等逆旅誰非遠行客遣此百憂端棲我一畞宅楚狂
難忘世湘纍竟何益寄情混漁樵託契友金石
寓彰德倉司小憩頗有花竹之觀
愧乏瀟灑趣享此山林居時花當春發喬木向日舒好
風泛崇光有鳥鳴前除坐久獨顧影悠然思遂初去住
各有適得喪兩俱無
龍泉
瀑布下匡廬倚天垂玉柱瀟瀟六月寒坐對白龍舞幽
人送目餘新添夜來雨
張邦奇
感遇
我昔見媺人婉孌容色好貽我瓊玉鈎願言佩終老我
來旣已晚美人逝不返薄帷明月夜使我心悽惋芳蘭
何葳蕤采之將遺誰感彼媺人贈銜恩空淚垂
迎春
閉門終日坐不知天地春鴻鈞一以動百物相鮮新憶
昨凋落時梅李各有仁如今發生氣亦復資絪緼達人
均四海愚者分比鄰嗟予二三友歡會當及辰我有一
尊酒可以陶吾真
送張君用之鶴慶
燕臺一尊酒送爾滇南行風塵萬餘里極目難為情故
人忽已散落日玄蟬鳴曾無别離色可以觀平生
送王宜學編修謫官三河驛
若華照四海靄靄凝浮陰揮之不可得憂心日欽欽嶺
南多嘉樹隆冬見青林去去遠垢氛聊以澄煩襟綠衣
無怨言白華多苦心願子崇明德永言終令音
祝融峯
危峯踰萬仞衆峯不敢並到此得大觀超然稱心境捫
星或低頭望日不引領分明見員儀怳忽凌倒景時月
當坤陰霜林肅而靜我欲回陽春叩此祝融頂
徐縉
送徐昌榖使湖南
鴻雁惜離羣噭噭鳴不已如何平生親奄忽去千里懷
哉可奈何王事有端委城南走相送意逐東流水駕言
度前岡迤邐歷河涘道路阻且長嚴程自兹始贈子以
瓊瑶酬我一端綺
昔與子北征嚴霜拂貂裘今子遽行邁春水浮蘭舟永
懷會晤好重此離别愁出門望千里楊柳倏已抽想見
歲月積回首瀟湘秋遥窺九疑山近賦黃鶴樓嗟哉滯
一方安能從子遊
感遇
朝旦别燕京景落憩吳船揚舲發潞渚伐鼓信回沿芳
蘭已衰歇歸鳥紛飛旋䬃䬃風揚沙皚皚冰塞川黃雲
結四野白霧縈三邊顧瞻望城闕參差御飛軒撫化心
愴惻覽物淚潺湲行行指舊山税駕從所便
黃鞏
山中吟
春山澹無姿春雲濕將雨隔林有人家知是雲深處雲
深山徑微欲往疑無路不如山中人只在山中住
孟洋
别家
僕夫早嚴駕行行之楚鄉依依戀故里尊俎臨道旁親
友偕集送兒女泣成行隣國非遐征歲月未可量白露
塗郊原秋草日焜黃沙禽竝栖宿鴻雁東西翔且為斯
須留日晚途路長不云行役苦徒令居者傷
殷雲霄
聞太初出遊
江風散微雨重峯生遥碧林端浮新青梅遲見殘白地
僻爭訟簡吏散庭院寂煙水澹孤城齋閣坐成夕忽念
同懷人清光隔咫尺溪舟時載酒野步或攜策靜躁心
詎異寤歌聊自釋
感遇
孤鳥失其林日暮鳴且飛風枝棲未定搖搖將安歸中
洲有芳草慘澹少光輝舟楫蕩流波根株苦無依悲此
遠征人三代故鄉違萬里長塗間安知身是非東海有
釣綸西山可采薇悠悠迷方子誰能識其幾
宿江陰得太初書
侵晨發毘陵薄暮及江陰積雪明高原歸鳥喧前林孤
舟風雨夕大江雲霧深遥遥越鄉感脈脈游子心美人
隔江浦晤語安可尋情至物有合離析領瑶音愛賞欣
自古慕羣悲獨吟寄言狂歌客一尊待吾斟
雜詩
春日倉庚鳴百芳麗以繁桃李成蹊徑蝴蝶何翩翻一
朝鳴鶗鴂零露下庭蘭搖落非所悲所懷無由宣歲華
遂云晏歎息將何言
終日抱膝坐門前無來客所懷不可忘脉脉想疇昔登
高而遠望雲霧塞八極離禽飛且鳴孤蘭慘無色晤言
思親友日暮空歎息
寄繼之戶部
玄鶴摩天飛求友得雲鷖一為萬里別悲歎隔雲谿豈
無百鳥軰異趣多町畦何時三珠樹與爾同幽棲
采蘭金田山懿此幽獨春區區徒自愛持以贈遠人比
鄰豈不好寄託各有因願言保芳潔即此常相親
林文纉
再入計
冐寒發江郭隨衆述所職驅車策駑馬夙夜不遑息行
山歷峻阪遡川履深澤昔來楓葉青今往霜林赤郡縣
本舊游轉盼非疇昔新知多遷除故吏半更易惆悵時
物移銅符猶未釋服役職所任詎歎如蓬跡耿懷抱微
誠天顔期再覿
嚴嵩
山塘
山塘深且廣邐迤抱山麓隔浦見人家依依桑柘綠日
落煙水寒遶塘飛屬玉
仰山
石磴盤秋蘿危亭出峯樹行人上山道望望雲飛處洞
口曉鐘聲林僧獨歸去
贈友
北風吹層波高帆疾於馬矯首望雲山日夕到鄉舍親
友慰遠歸春杯正堪把故園多所歡薄宦何為者
阻雨不得登蟠龍
溪上風雨來䬃䬃篁竹亂油雲翳層峯對面隔霄漢鳥
道紆百盤龍門在天半佳期恨緬邈寒望增淒斷下馬
憩林居一顧屢長歎自無飛仙術安得淩絶觀
常甫憲副欽之翰檢與予先後登嶽欽之獨值
雨同賦
祠謁朝景暉峯登雲物變今朝山中客零雨罷登踐林
深厓路窄幽賞不可遍磴滑危難步谷暗近莫辨兹山
號靈幻頃刻殊隱見叨余上晴巒萬狀悉輸獻媿乏摛
毫賦琢句被厓蘚君侯擅風騷胷中富溪巘佳辭出天
巧不復勞洗鍊巖巒閟輝彩草樹迷蔥蒨豈被山靈妬
或遭造物譴並覯欣兹奇獨往惜已殿期君嗣芒屐言
保筋力健
陳彛
憩桑洲驛
六月如坐甑崎嶇歷寒景褦襶旣不堪況乃越崇嶺鳥
聲當晝寂松杉疑畫靜桑洲知駐足遥望神已騁行行
進山驛解渴趨丹井解衣卧北軒遥山度雲影
御選明詩卷二十三
