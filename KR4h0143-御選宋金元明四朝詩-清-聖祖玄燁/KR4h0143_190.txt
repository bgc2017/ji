欽定四庫全書
御選明詩卷二十一
五言古詩六
周述
玩秀軒
華軒臨清流秀色堪攪結霞彩相蕩漾波光互明滅花
飛渡頭春帆落洲上月縦觀心目超静對形神悦應共
滄浪人濯纓笑予拙
李時勉
古詩為扶風竇滔妻作
深閨有思婦慘悽亦何為容華不自惜獨理流黃機言
將成匹帛多裁遊子衣衣新忽變故恩愛從此衰以兹
殷勤意翻作長恨辭
蘭茝被幽畹桃李媚春陽新㛰結綢繆鞶衿散芬芳棄
置父母歡婉娩君子傍白日麗朝彩朗月澄夜光矢心
以相顧願為鴛與鴦
昧旦不能寐攬衣起中堂織縑與織素誰復知短長咫
尺組幽思迴還遂成章緘之戒僮御欲以寄遠方宛轉
達苦志敢期昔所伉
別久意恒親覽辭念愈結巾車適千里倏忽已超越鳴
琴諧古調恩愛感離闊夙心諒所負慙歎對明月睠言
固終始皓首以相悅
王英
自勵
團團匣中鏡皎皎流素光鑒物無遁形妍媸安得蔵經
時苦昏翳遊塵漫飛揚顧此三歎息胡為失其常拂拭
去瑕垢精采復煌煌衆汚不可染持已貴自臧恒當慎
夙夕惕然以自防
王直
同鄒侍講諸公遊長春宫故址
端居文墨暇郊原風景融爰與衆君子遊眺出崇墉﨑
嶇清磵阻逶迤幽徑通靡靡衆草綠茸茸雜花紅稍窮
林野趣遂造羽人宫鸞笙絶遺響飇輪不可逢頽址剥
文礎隂廊落綺櫳因悲昔時士翹首希方蓬
迅飇餘靄收宿雨衆流潰鬱鬱高原樹好鳥鳴相對農
家喜暄節荷鋤理荒穢昔者鸞鶴居今為阡陌會池荷
新葉小園柳飛花碎霞明清川曲雲度遠天外景物良
可懷風味夙所愛瀛海浩無垠滄洲竟安在
發儀真道中登岸延覽因憶前行
舟行苦邅迴登岸曠心目天清浮雲卷野秀新雨足澶
漫衆流會杳靄羣山綠風暄花意亂日暖鶯聲續却憶
同心人無由踵前躅
章敞
鄉山圖為魏仲房題
連山際東溟層巒儼天設陽林耀青葩隂崖餘積雪原
田莽迢遞烟霞互明滅時菊萎舊裳蒼苔閟行轍雲谷
杳難尋澗芳那可掇懷故念易盈覽物意彌結遊目愜
心賞幽期緬乖缺一為莊舄吟浩歌徒激烈
李昌祺
題山水小景
野外少人躅值此佳日遲偶與二三友遊觀賦新詩青
松藹繁隂碧草含華滋逍遥恣言笑童稚亦娛嬉濟濟
炫春服悠悠詠清沂兹歡恐難再興盡以為期
湖山佳趣卷
宦遊愜深好乃在名勝區山水自足適况兹職文儒横
經有餘閒逍遥出通衢春服各已成遂與童冠俱徘徊
恣言笑登陟忘飢劬晴鳶戾層空弱藻翻文魚至理與
景會天機獨吾娛悠悠仰川上眷眷懷舞雩詠歌返黌
舍高興誰能踰
徐道士安處軒
塵氛既屏絶氣宇亦澄鮮心恬境逾寂慮遣情自捐結
宇依層巖開軒俯重淵遥林含宿雨古樹帶秋烟落花
晚成積歸鳥夕知還習静泯衆累守默息萬緣清虚固
其性聲利豈所便智黜道乃得樸返真斯全將随鳳鸞
侣以引龜鶴年
端午日遊少林寺
少林聳岧嶤有路逹蔥嶺半生懷勝槩老乃踐真境緇
流遠見迓偏袒仍露頂升高縦遐觀頗覺癡緣屏蒲風
翻卷帙艾色侵衣領掇蔬僧具供飲騎童汲井自拈清
淨香作禮爇古鼎超超昔神師順寂同溟涬而于片石
上留比不滅影竺夏雖異轍皆貴能猛省寒巖許分坐
禪定畢餘景
魏驥
秋日閒居
秋高風露涼明月滿庭戶展轉不能眠起縦階前步美
人天一方何時遂良晤相思熱中腸坐覺年華暮
竹
傲彼冰與霜陋此桃與李籊籊青琅玕鸞停而鳳翥向
我來清風九夏涼如洗願締金石交堅貞保終始
陳全
夢遊匡廬山
夢寐遊匡廬晞髮五老峯長天散氛翳削出金芙蓉林
谷轉深䆳溪迴路彌通澄江波澹澹霽日花濛濛隂澗
長瑶草陽崖明藥叢樓臺霄漢上雞犬烟蘿中杳渺逢
羽人相期躡仙蹤覺來玉堂迥彷彿聞疎鐘丹梯如可
接共汝巢雲松
送陳廷器歸長樂
置酒新亭上親賓儼成行蘭肴雜肥鮮綺席羅瓊漿頋
兹繾綣情樂飲各盡觴中筵忽不懌援琴撫清商絲桐
易為感離思擾中腸驪歌首前塗僕御促行裝故鄉渺
何許路繞川原長願為晨風翼送子東南翔
曹閶
期楊士竒不至
羈旅無友生何以慰懷思有客噬適我芳辰以為期深
叢鳥雀喧窮巷牛羊歸相候清路傍冠佩來何遲我肴
既云具我酒亦已持雖無德與女寫心良在兹子寧不
我即佇望增歔欷仰觀列宿行羡此明月輝令德衆所
慕彼留知為誰諒無好賢誠空負緇衣詩
苗衷
楊思敬東郭草亭讌集
芳春倏云暮暇日鳴玉鞘羣公夙有約駕言適東郊冷
卿遠相迎會此文字交開筵俯亭沼次第陳觴肴疎花
粲檐前好鳥鳴樹梢睠兹百物遂樂飲恣歌嘲
錢幹
新橋驛和余檢討韻
初月生遥甸長流遵枉渚方舟沂長河宵分及前侣維
捎戒孤征懸燈照清語秋衾夢不成隕籜紛如雨
杜桓
北山草堂和韻
厭彼塵俗喧愛此清幽景雨餘山色佳日落松隂冷不
見草堂人白雲三萬頃
林誌
菊莊
別業依南山投閒忽成趣白露朝欲晞黃花滿籬尸餐
英慨前修采之恐遲暮苦無三徑資眷此歸來賦
鄭閻
懷林鴻
寒月照古樹朔風吹城樓如何咫尺居致我千里愁俯
景暫自遣浩歌誰為酬思君若逝水朝暮長悠悠
陳輝
旅次武林期叔剛修撰不至
寓宇閟幽寂羈懷轉淒其况兹梅雨候值此麥風時閒
登溪上樓悵望吴天涯長風卷潮來倏忽銀屋移潮水
尚有信我行豈無期緬懷同心人惻然起遐思
曾鶴齡
羅知州之交趾分韻得北字
惆悵杯酒間踟蹰衢路側邇別情所難况君遠行客行
客適何許南交乃絶域山川阻且修匹馬獨登陟丈夫
四海志萬里猶咫尺苦辛諒不辭所思在明德俯視川
從東仰睇星拱北還朝會有期側竚聽消息
薛瑄
擬古
白雲在高丘綠蘿在深谷中有冥棲士雲蘿蔽茅屋獨
抱尚友情緬遂碩人軸古琴時復彈古書還更讀逍遥
無外事俯仰長自足沮溺耕在野姜叟釣渭曲伊人豈
無心恥衒荆山玉將須鳳來儀朝陽滿梧竹
庭樹微飄落涼氣始披拂却憶少年時泛舟湖湘曲秋
風起波瀾寒霜下林麓日出江上楓霧隠楚岸竹蘭芷
亦蕭條芰荷不秋馥靈均舊遊處騷思方滿目忽忽三
十年涼意復相觸九歌有遺辭得意在雲谷
秋思
秋來何所思所思在遠道洞庭木葉霜楚澤芙蓉老欲
濟懷方舟風波殊浩浩寄言雙白鶴爾來苦不早
登高望滄海長風歘來過九鰲互低昂三山鬱嵯峩綽
約衆仙子飄飄戲其阿手把珊瑚枝笑拂扶桑柯我欲
往從之道遠百怪多安得騎鴻鵠乘風越洪波舉鞭逐
蛟蜃仗劒驅黿鼉永與衆仙會遨遊養天和
泊舟貽溪宿陽樓山下
窈窕入清溪側逕何紆曲魚梁截奔流雪瀨潄寒玉空
翠濕人衣霧雨滿新竹路窮上野航前登得平陸日暮
烟火迷似向桃源宿
瀟湘八景
平沙落雁
霜清秋水落風過人跡平飛飛随陽鳥相呼下寒汀向
夕聚儔侣月映蘆花明
烟寺晚鐘
夕照下山門清音出烟霧暝壑一僧還側佇尋歸路月
上楚天寬露落洞庭樹
瀟湘夜雨
兩岸叢篁濕一夕波浪生孤燈篷底宿江雨篷背鳴南
來北往客同聽不同情
江村暮雪
落落漁樵家蒼蒼起烟霧岸滑移釣舟平沙失歸路似
有淩波人盈盈月中去
漁村落照
釣艇收晚緡歸鴉集疎柳天風吹彩霞明月映江口孤
村一笛横萬慮復何有
山市晴嵐
雨來萬壑昏雨霽千岫出晴旭楚人家蛾眉書生綠看
看如有情餘光遠相逐
洞庭秋月
西風淨晚烟天水遠相接瓊樓玉宇深烱烱涵虚白夜
久風露寒一曲湘靈瑟
遠浦歸帆
翩翩投極浦漠漠背殘照水柵歌竹枝清風激幽調歸
舟漸覺稀錯莫尚凝眺
湘江舟中
湛湛湘江綠夾岸叢篁多挽舟逆水上南風起微波嘉
此晴霄景逍遥翫江沱沙渚曠緬邈雲岫紛嵯峩遠目
為舒暢客意將如何濯纓吾所愛聊為扣舷歌
遊君山寺
為愛湖中山遂尋山下路躋攀轉出䆳澗谷亦回互石
磴足莓苔青林雜烟霧前行如有窮嵐嶺乍分布招提
壓重湖千里周一顧孤峯四無根形氣自依附山僧復
導我窈窕更徐步疎籬野蔓懸老圃寒泉注逕轉山房
深重與絶境遇白雲簷外生清風竹間度庭花雜無名
歲晏色猶故澄心得妙觀忘言契良晤愛此林壑清遂
薄塵俗務重來待何時尚子畢嫁娶
洞庭遇雨
孤舟行何遲歲晚洞庭雨跳波亂明珠随風颺細縷雲
霧失君山波浪連吴楚莫唱斑竹枝別思滿南浦
秋日雜詠
庭樹生秋風微涼入衾枕久客得無思遠意復誰諗道
腴足充餐天和可當飲以兹撥離憂僻好安所稟大義
自古來旋覆吾已審
翻翻高荷葉秋雨生微涼豈不懷遠道撫時坐空堂何
以為我歡簡策多遺芳古人不可作古道不可忘兹理
將無墜欲語堕渺茫安得忘言子相與傾一觴
宿信陽慈氏寺有懷趙侍御
禪室絶清灑夜景何寥寥白月堕簷隙涼飇拂林梢有
客不能寐起坐心焦勞所懷同心友相去一何遥開門
望天宇露冷河漢高恨無雙羽翰奮飛共遊遨秉燭遂
至旦詩成還獨謠
宿山亭
山深郵舍孤入門晚色静四頋足喬林蕭蕭北風勁向
夕起重霏窗戶倏已暝燃松代秉燭明暗光靡定草草
具杯酌何暇梨果飣乃知山林趣足發遠遊興天明登
前山清風滿蘿逕
襃斜道中
褎斜一何長深谷自迤邐雲木青無邊羣峰各峻峙鳥
道緣崖顛危棧架江涘冥冥叫子規決決響溪水累日
山峽中陟降亦勞只自我入蜀門已逾一年矣既乏督
辦能兼負素餐恥而况鬢髮蒼胡寧不知止上章乞解
綬詔許感不已雖云此谷險且遂北歸喜
于謙
夏夜步月
明月入我戶清風吹我衣散步下瑶階仰看星斗暉萬
籟寂不聞羣動咸息機嘯歌振林藪鳥雀争分飛興盡
却歸來此意知者稀
夜聞鶴唳有感
齋居無四鄰庭空篆烟冷明月揚素輝修篁散疎影雙
鶴向我鳴鼓翅復引領靈風振縞衣華露挹丹頂清響
徹雲霄萬籟悉以屏芝田在何許遥遥隔塵境欲去還
未能蹉跎駐光景聽此融心神令人發深省
南國有佳人
南國有佳人皎皎冰雪姿恒恐汚潔白臙粉弗敢施奉
身事君子服勤忘燕私一朝成遠別千里長相思願托
雙飛翼辛苦良不辭飛來侍君側恩義兩無虧永言執
箕帚盡瘁以為期可望不可即翹首空嗟咨
陳叔剛
松坂
亭亭萬松林別構僅容膝席隂無冬春簾翠自朝夕主
人愛松風静聽意自適清吟到夜分明月在巾舄是非
曠不聞烟霞已成癖我有小山謠期君謝閒逸黃鶴遊
青冥汗漫不可即
偶桓
赴夷陵
迢迢上夷陵意促日易暝亂石劖馬蹄叢棘罥衣領登
山若攀天度壑如赴井撫膺欲嘔心喘息屢延頸但逢
過虎跡夐絶行人影頋兹客懷惡况乃道里永毫素難
具陳聊以述短咏
雜詩
衡茅日岑寂嘉樹生繁隂夙興挹朝爽翛然澄我心如
彼倦飛鳥冀得棲故林抱經味遺言且復理鳴琴惜哉
鍾子沒曠世誰知音
養疴卧丘樊庶得脫塵鞅三徑日就荒行樂倦還往荆
榛既蕃蕪荼蓼亦滋長幽蘭獨憔悴况復纏草莽不因
馨香發豈獲君子賞
早發灕江示同舟戴伯貞
夜泊南熏亭曉上白石潭北風颯以爽蕭蕭動征衫灕
水激沙礫桂嶺浮烟嵐頋此道里修遥遥在天南常恐
瘴癘惡三年情不堪今晨始得歸灑然脱塵凡况遇同
袍友高歌酒初酣搔彼頭上雪短髮各䰐鬖相頋但一
歎往事悉已諳林泉在何處為我洗餘慙
郭厪
懷鳴秋先生之京
澄江晚悠悠離思杳難極西風鴻雁飛我憶鳴秋客遠
樹帶餘暉前川起寒色即此待歸舟沙頭掃苔石
施敬
送吴文學東還
結歡未云久詎盡平生語執手臨路隅離觴聊一舉殘
鐘草堂夕落雁蘆洲雨相憶渺天涯深悰若為處
題梅得芳杏林圖
梅仙煉丹處山杏栽無數賣藥到人間衣裳帶紅霧花
開不知歲子落還成樹我欲與之言飄然騎虎去
李悌謙
擬古
驅車前送君送君長亭道落日照道周君行何草草結
交既已晚相去一何早世路多險巇君身詎能保別時
春草深于今已枯槁思君衣帶寬憶君容顔老
尤安禮
送人從軍
秋風正搖落遊子遽離羣結髮事戎行遠戍驃姚軍悠
悠歲月邁渺渺川塗分何以慰心曲努力樹功勲
錢安
舟中遣懷
朝發浙江頭暮宿越城下寒月照船窗清霜肅原野豈
不念別離吾道有用舍俛仰宇宙間孤懷浩難寫強取
囊中琴起彈仍復罷悠悠世上人誰是知心者
劉績
題西陵送別圖送姚進士
悠悠復悠悠風吹江上舟今朝天色好送客西陵頭西
陵在何許羃䍥春郊樹搔首望行人迢迢上京路京路
一千程官梅照眼明春風濃似酒難浣別離情別離餘
幾日佇得君消息折取杏園花慰我長相憶相憶夢相
仍高樓只自登春潮知我意日夜向西陵
鄭嘉
題陽關送別圖
漠漠楊柳花青青楊柳樹帶花折長條將送行人去灞
陵勿淹留明日發沙洲沙洲連塞路望望使人愁願推
雙車輪推過夀昌縣夀昌何蔚蔚邊城如眼見別曲歌
且停春醪香更清一杯歌一曲曲盡兩含情含情豈無
語別離心更苦懊恨別離多歡娛能幾許萬水復千山
人去幾時還誰言功名好儂道不如閒
木芙蓉
綠岸芙蓉花花穠葉逾翠影落空潭秋新妝鏡中媚朝
來白露濃臙脂堕紅淚
毛鉉
剡溪霽雪送原上人
積雪蔽招提虚室夜生白開門不見人鳥棲山正寂疎
星帶長汀澹月照幽壁遠樹看欲無近水聞更滴傍觀
雲外峯忽見青蓮色此境足安禪何為迷所適
鄭關
暇日南湖莊上
門徑絶車塵惟聞沙鳥語誰識忘機人山間坐朝暮南
風吹雨來颯爽溪頭樹白鷗知我閒相看不飛去
題秋江送別圖
美酒雙玉壺沙頭送行客瑟瑟荻花風寒江秋水白落
日下長空返景明石壁去去入煙霞相思楚天隔
陳端
夏日遊龍山寺
永日厭馳驅于焉此遊息苔徑匝清溪松廊連峭壁經
聲出遠林泉響逗幽石長嘯倚茂松鐘殘景方夕
李孟璿
擬古
卞氏有美璞采之荆山中至寳不先剖獻君乃至公玉
人何嫌猜三獻兩見刖抱之發長號淚盡繼以血宋人
貴凡石得之梧臺東周客視之笑本與瓦甓同忠言翻
見惡蔵之愈深固自誇天下珍和璧安足覩嗟哉優與
劣賤目豈能別
朱純
雜詩
浮雲起山澤靄靄敷重隂迴薄遍太虚膚寸即成霖飄
風使之漓跡滅不可尋偉哉賢達士澤物固其心遭時
為卷舒陸沈詎無因誰言擊磬聲不及南薰音
黎公弁
金疊山
青山天際來勢若雙飛蛾平明宿雨收嵐氣生林阿非
烟亦非霧炫日金碧多流鶯緩語處坐愛春風和
陳紹先
感興
豐城蝕利劍藍田沒良玉出處諒有時光芒豈終伏一
拂即世用三獻徒自辱安知莘渭間養晦恒自足龍興
雲亦從夢筮若秉燭經濟成大業誰復繼遐躅
荷篠丈人輩沮溺同其流潔身非良圖與世空沈浮禹
稷抱大器孜孜為時憂手足俱腁胝驅馳行靡休水土
既平治稼穡云亦稠粒食惠萬載厥功孰與儔
沐璘
題所畫風雨漁舟圖
寒雲翳層空暝色生平楚商吹振林巒驚濤滿洲渚漁
翁何處歸孤蓑立烟雨
陳顥
題歸去來辭畫
微風自東來地脉初回陽好鳥出幽谷潜魚躍芳塘欣
欣木向榮涓涓水流香萬物俱得時吾憂亦已忘歸來
衡門下且復酣杯觴
人生非金石寓形宇宙間抱才既沾禄知休即辭官委
心随去留避俗謝往還遑遑欲何之富貴不可干劃然
發長嘯白雲起南山
農事在東臯孤往適兹旦微雨亦既零土膏濕凝汗僮
奴未盡力宿草猶餘蔓植杖隴畝旁耘耔日過旰勞生
雖多艱卒歲應飽飯
帝鄉不可期歸老全此身清風謝流俗高節抗浮雲舒
嘯登東臯賦詩臨澗濱有酒輙取醉不負頭上巾樂天
以乘化超然真達人
張肯
題江霅川長江圖
洞庭淪三湘荆楚靄七澤奔流汛夕漲遐渚歛暝色飛
帆雲外去旅雁烟中集狂飇激洪濤落景度赤壁憑高
欲望舞歌些憐弔屈木落秋風清天低暮山碧待濟無
方舟徒令歎行役
題秀野軒
高軒臨秀野信是幽人居炎氣遠不到花竹自扶疎羣
葩靄春芳喜蔭含夕虚境勝固云適况復有琴書諷詠
佳遊外留連清賞餘應知獨樂意無復慕華裾
梁時
秀野軒詩
素秉丘壑姿勞生滯予往覽兹愜幽情遽爾成真賞林
霏藹孤墅春物組膏壤稍行樵徑遠忽展耕疇廣所以
山水情遂結雲霞想挂冠苟有期終焉稅塵鞅
羅紘
題畫
入山采靈藥山深愁日短空林獨自行木客時為伴术
肥晨露滋芝秀春泥暖荷钁暮歸遲前溪白雲滿
趙友同
題趙子固蘭蕙圖
雜花已垂盡幽草何葳蕤風來一飄泛莖葉不自持賴
有芳心在含香終未移
修葉亂紛敷幽花愛鮮澤雖非百畝繁孤馨自朝夕撫
卷動遐思悠然長太息
蕭鎡
題山水圖
青山何岧嶤下有嘉樹林高亭畫閒敞窗戶含層隂前
村夜來雨石瀨張素琴好鳥鳴簷間始知春意深迥無
外物累嘿處抱沖襟對此案上書悠悠千載心安得謝
塵羈扁舟諧遠尋
身已與世違超然景方寂嘉樹敷層隂芳苔閒行跡飛
淙如練懸斷崖若天闢亭亭山上雲齒齒溪中石豈無
同心人高談共晨夕簷虚嵐濕衣窗迥風生席雅趣良
足躭營營竟何益
樂隠為尹克俊賦
行愛溪中水坐愛溪上山富貴非所願悠然心自閒地
偏輪鞅稀蓬門晝常關清風天上來入我窗牖間豈無
一尊酒可以銷憂顔葉落驚秋徂鳥啼知春還既忘是
與非寧復虞險艱雅志固如此高蹤安可攀
徐有貞
感寓
阿閣何巍巍高梁入穹蒼飛梯十二重宛在天中央上
當北辰星下見列宿光清風流綺疏祥雲自飄揚我時
臨其上分明望四方山河遥鬱盤宇宙何茫茫威鳳去
已遠羣鳶並翺翔緬懷軒轅氏徙倚徒彷徨
七月大火流西風涼摵摵熠燿飛荒除絡緯鳴虚壁白
露下漙漙明星何歴歴起視知夜深斗柄當頭直披衣
坐不寐俛仰興歎息駸駸歲云逝冉冉老將迫人生天
地間還如逆旅客一過不留名徒生亦何益
劉經
鳳凰臺
崇臺洧水濱昔有鳳凰集朝陽不復鳴荒基徒屹立漠
漠飛塵紅萋萋豐草碧鳳兮去不回使我空歎息
周旋
霜林晚節圖
朔風何蕭蕭嚴霜亦皓皓維此歲載隂羣芳盡枯槁懿
彼松栢心堅貞長自保春風桃李花春雨蘼蕪草紛紛
競顔色第逞一時好
劉定之
義山
家居禾川湄義山日對面悵未得登臨此心徒健羡今
春雪中來半塗足已倦顧視萬坡陀茫然莫可辨巖蘿
冐飛霙林葉響急霰俛若赴井汲仰疑登塔旋竒觀豈
神助寒苦亦吾願日暮抵山麓小溪亂石濺僕夫指龍
湫時或出雷電信宿留山間隂晴已千變仁里固有鄰
誅茅從所便嗟我四方人安得長眷戀
張和
送劉文羽入京
臨岐一杯酒為君歌遠遊人生如浮萍聚散焉能謀落
日照大江長風吹行舟江花與江水離恨同悠悠
商輅
送鄺僉憲
南服苦凋瘵民物思來蘇明公早脫穎衣繡躡亨衢持
節佐烏府秋月照冰壺清濁奮激揚仁恩益覃敷黎庶
頼休養奸豪絶根株軺車一以到老穉咸歡呼至今江
浙間下吏無貪汙佇期膺峻擢同步丹墀趨云何遽行
邁離思紛鬱紆往矣慎勉㫋功業詎能逾
蘭蕙圖
蘭以比君子蕙比士大夫人物雖云異氣味乃不殊托
根深林下羞與桃李俱妖豔任紛紛貞姿恒自如共言
王者香宜為禁苑居一朝移植後雨露恣霑濡芬芳異
凡卉馥郁盈天衢採擷足紉佩把玩堪怡娱發舒似遲
晚蠲潔無終初誰將幽静意寫此蘭蕙圖對之遂清賞
塵慮焉能紆呼童出門巷止回俗士車
吕原
古風
天運無停機造物有消息雪見睍曰消日逢中乃昃飄
風固須臾暴雨亦頃刻溝潦寧常盈江河無久溢枯楊
華暫生朽壤菌虚植繁英易憔悴病葉早狼籍浮雲能
幾時初月豈終夕細推皆自然遠觀又奚惑慨彼聲利
徒擾擾竟何益
薰蕕不同蔵冰炭不同器枘鑿每齟齬蘭艾常嫌忌燕
禽肯戀吳越馬匪思冀水投石難入矛遇盾弗利道異
不相謀事殊不相為學古而居今落落與時背
木從繩則正薪受斧乃析輕重平以衡長短度于尺規
矩制方圓繩墨司曲直浣布須賴灰攻玉必資石金就
礪方利火被水斯熄凡物有相制用之在人識
泮林集飛鴞食葚懷好音惡人謹齋沐承祀亦居歆瓦
石變和玉鉛鐵成南金化惡以為美君子當存心
懷人寘頃筐卷耳采不盈爵禄靡入心飯牛有肥牲左
規右執矩方員豈並成目明非兩視耳聰非兩聽心專
使二用智者亦鮮能
劉昌
春眺
端居秉高志道與黃綺謀耿耿千歲懷安能一朝酬青
陽肇嘉節羲馭逝不留樹木發華滋綠葉揚芳柔上有
鳴春鳥嚶嚶求匹儔踟蹰不能寐攬衣起行遊况復有
良朋分若金石投攜手出西郭眷言山水幽祓除激清
波眺遠陟高丘西北臨廣路巍巍列飛樓誰人為燕會
交親結綢繆光景忽西馳娛樂殊未休豈不念合并欲
邁路阻修頋望勿復道回身駕輕舟折彼蕙蘭花聊以
忘我憂
陳憲章
漫題
日月逝不處奄忽幾華顛華顛亦奚為所希在寡愆韋
編絶周易錦嚢韜虞絃飢餐玉臺霞渴飲滄溟淵所以
慰我情無非畹與田(二孫名)提携衆雛上啼笑高堂前此
事如不樂他尚何樂焉東園集芋本西嶺燒松烟疾書
澄心胸散滿天地間聊以悦俄頃焉知身後年
有懷世卿
仙鶴去不歸黃鸝向人語空館忽相思雲山杳何許出
門望東海默默空延竚月出潮復來鳴橈下滄渚
伏枕廬山下春懷慘不舒哀絃久去耳風韻今何如灼
灼花自媚嚶嚶鳥相娛高臺夕流急古道行人疎
送劉方伯東山先生
未別情何如已別情尤邈豈無尺素書遠寄天一角江
門卧烟艇酒醒蓑衣薄明月照古松清風灑孤鶴
贈陳秉常
遠色霽初景清風振遥林子來入我室弄我花間琴正
聲一何長幽思亦已深願留一千歲贈子瑶池音
拉馬玄真看山
宫府治簿書倥偬多苦辛文士弄筆硯著述勞心神而
我獨無事隠几忘昏晨南山轉蒼翠可望亦可親歲暮
如勿往枉是最閒人近來飲酒者惟我與子真能移柳
間舫同泛江門津
紫菊吟寄林時嘉
嚴霜百卉枯三徑挺秋菊綠葉明紫英微風遞寒馥懷
哉種花人杳在江一曲遺我盎中金南窗伴幽獨時無
續騷手憔悴誰當錄且脫頭上巾茅柴今可漉
築室
辛勤結吾廬經始算一一廣狹更度量卑高在平秩堂
以備薦享閣以邀風日前樹貞節門後治渭川室四垣
謝粉飾牡礪高為骨仰瞻勢微峻其間僅容膝既以儲
簡編猶堪歛袍笏是年秋在仲筮日欣得吉良友交助
余衆工告易畢把酒對梅花浩歌新突兀
贈周文都
十年兩别君一别一回老問藥朱陵遊吾兹恨不卑平
生憂樂心相對各傾倒遠别望眼昏浮雲不堪埽
郭登
題蔣廷暉小景
我家南山中柴門別經久不知今春來新添幾株柳清
江閒釣竹鷗鷺還來否對此忽相思長歌獨搔首
楊翥
黃岡阻雪
積雨既滛溢飛雪何漫漫經旬苦不止行子多悲酸悲
酸亦何事匪為飢與寒倚門累晨暮定省違承顔欲行
阻泥塗欲濟愁驚湍凍水號江介飢烏噪林端向風長
太息恨不生羽翰出門不自遂誠哉行路難
秋懷
肅肅涼吹發唧唧寒蛩吟春夏不自豫况乃秋氣臨時
序忽流邁感此百憂尋人生誠須臾華髮易為侵立名
亦素志為善實所欽塵事日紛擾進脩力不任愁懷難
自遣徒倚高梧隂
御選明詩卷二十一
