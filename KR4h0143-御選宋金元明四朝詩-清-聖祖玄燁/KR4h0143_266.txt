欽定四庫全書
御選明詩卷九十七
五言絶句二
程敏政
題碧桃便面
省識春風面何因出鏡中暗香吹不斷掌上舞迴風
荏平道中
落日荏平道孤村未掩關望中青隱隱人說是陶山
題汪璽貢士四禽圖
春風海上桃仙禽託棲止莫啄千葉花留結千年子
何處青絲禽飛來一枝託回首啄山茶霏霏霜華落
有鳥名翠碧無花豔海棠依依留不去顔色兩相當
娟娟蠟啄鳥挺挺堂風立斜壓一枝低寒梅凍無力
山水小畫二首為張尚相題
山色青於染松隂埽未開水邊芳草地才見兩人來
危坐秋林下翛然古意生山風吹耳淨幽絶澗泉聲
海子
十里城隂道西湖一派分秋晴沙岸尾時見白鷗羣
莊泉
題畫
遥山青兩峰老樹紅一葉我懷不可羈月明江獨涉
送博羅何孝子
白酒江門暖北來風正寒釀方君不錄明日寄書難
張弼
棠溪景
悠悠下村路望望皆煙樹何處讀書聲山禽忽飛去
登登度西岡恰與詩人會歸鳥下幽叢斜陽在岡背
白鷺宿寒塘寒塘浸明月懊惱少年心分明鏡中雪
横岡春草深牧牛牛易飽短笛兩三聲歸來山月皎
李傑
題扇
竹徑清隂合行行路欲迷仙家何處是只在石橋西
雜興
花霧曉濛濛落紅飛不起文采雙鴛鴦蕩漾綠池水
賀欽
題扇上釣魚圖
倚杖看閒山垂綸釣淩水山頭宿霧開水面清風起
楊一清
山水畫
雲淨月華明江山各自清道人垂首坐莫是聽松聲
雜作題畫
幽泉出谷鳴疎竹和雲長微吟坐開襟梧桐月初上
馬中錫
絶句二首
春草碧連天春鶯始妬柳行人歸未能且醉長安酒
寄語長亭柳東風莫漫吹黃金臺下客猶未有歸期
秋江獨釣便面寄陳元溥
舴艋小于杯鱸魚肥似瓠故人如可來沽酒蘆花渡
吳愈
秋水泛舟
雨餘沙磧明風起波紋亂何處棹歌聲孤舟倚頽岸
彭綱
宿鄧川驛
風走落葉聲山犬吠不已披衣夜出戶明月照溪水
姚安分司
吟人夜未眠迢迢漏初永起步山月中疎枝露猨形
林俊
風木為康子肅題
遼鶴斷歸期攤書懶拄頰山月冷不眠雨聲戰寒葉
秋齋為周彦通題
暑伏涼又生蟲吟葉已故壯日苦不常翻書落寒蠧
題畫
獨屋芝草香衡門落松子輕舟泛芙蓉明月在秋水
閨懷
幽紘不成聲手生欲誰訴平安兩字書開落幾花樹
趙寬
題畫
細雨入林深孤雲映山薄何處是歸舟臨風倚江閣
蔡清
别鄒汝愚謫雷州吏目
識君未三月别君遽萬里吾豈小丈夫淚落不能止
石珤
秋色
返照入高樓樓中客惆悵開樓看秋色猶在闌干上
夜鐘
山寺數聲鐘霏霏度林薄夜久霜氣嚴林間下棲鶴
砧聲
西嶺無情石東林枯木枝如何明月夜觸手動秋思
蔣冕
湘山寺
孤墖湧山腰鐘聲隔煙樹朝暮見雲飛不見雲歸處
沈周
為友人寫蕉
便欲開船去因君更寫蕉要知相憶地葉上雨瀟瀟
史鑑
冷泉亭口號與劉邦彦别
君去我獨留持杯勸君酒明日虎跑泉還來看山否
倪復
江行
野水田田綠江村曲曲斜獨行尋不厭坐占白鷗沙
雷鯉
題畫
幽人讀書處茅屋倚江開雲抱長流去山銜好日來
一棹滄江上煙流帶浦沙小橋通細磵别浦入荷花
張鈇
淮陽夜月
今夜淮陽月清光似故鄕有人千里外對月望淮陽
黃雲
風雨
風雨暗江天邊江夜泊船寒燈對兒女歸路逼殘年
羅燾
野興
山中雨欲來樹杪風先起猶有試茶人偶坐松蘿裏
錢百川
寄中甫上舍
淮清樓頭花白下橋邊酒醉殺少年郎借問君知否
張文承
客至
茅屋兩三間草草蔽風雨客來不入門坐愛千年樹
方太古
江中晚泊
風急水欲立日暮山爭深雙席落洲渚幾家新柳隂
寄意
春風吹柳枝遊子别家時壩上多楊柳春風吹不吹
放船
放船春水漫繫纜柳條青去去江村近風吹魚網腥
程玄輔
懷楊儀部君謙
故人久無書山川隔淮楚相思不可攜獨臥江東雨
過澱湖泊石浦
沙蒲偃秋風湖雲藏夕雨何處遠行人飛帆下石浦
石浦偶占
石浦潮自回湘簾風欲舉一洗草堂清過雲灑疎雨
吳鑛
秋晚
風高野水寒天遠青山小渡口人不來斜陽送歸鳥
朱訥
題畫
空翠明遠林夕陽澹紅樹茅屋傍深溪漁舟日來去
朱朴
以畫寄雲村
朝望南山雲暮望南山雲雲山朝暮望一望一思君
董兩湖扇圖
南湖春水平北湖春草綠中有蕩舟人解唱滄浪曲
夕
出門望南山日夕山光冷山月出未高棲鴉動林影
曹&KR0008;
山家圖
茅屋青山裏居人不務耕雨晴攜短鍤隨處掘黃精
秋郊晚眺
潮落寒江淺沙陂露水痕漁人歸曬網撾鼓入遥村
許讚
雪詞
冷餘紅浪破消盡紫沉煙正是愁無託楊花忽滿川
初冬
庭院静如許時聞落葉聲日邊雲氣滃樹影不分明
猿
蓬巢飽山果負子浴前溪啼冷巴東月令人兩淚淒
漁父
釣魚柳溪頭賣魚花村口沽酒成獨醉枕蓑臥蓬牖
熊卓
居庸館中
隘地關門擁山樓鼓角傳長風吹不歇塞草自年年
懷友人
昔别柳條綠如今霜葉翻思君獨無語寒日下荒原
送人赴道州任
月照河臺酒離情那可消衡陽飛鳥盡君去更迢迢
出居庸
沙上望行人日暮愁心絶江南四時春邊地五月雪
送客城南
楊柳河橋外春風倒玉壺離情不可道江路滿蘼蕪
汪循
老去
老去心還競春來花又新未應行樂地偏愜少年人
王守仁
山中示諸生
桃源在何許西峰最深處不用問漁人沿溪踏花去
魯鐸
裁衣寄遠
心事停并剪啼痕漬越羅離愁身萬里寬窄定如何
盆梅
老幹纔逾尺樛枝賸著花小盆留宿雨疎影亦横斜
薔薇下
獨酌薔薇下花隂亂午風有時殘露滴剛著酒杯中
臨桂道中漁者
危灘若奔雷江魚正貪上順水飛漁船斜下攔江網
東溪小景
閒遡東風去溪頭千樹花停舟偶然坐日暮未還家
清流意不淺君須為渠醉莫遣醒時歸猶解塵中事
隔溪語農人新禾莖尚短車痕記水畦莫灌東畦滿
鳬洲即事
見說瓜堪摘閒過洲上來小船風打去半日未能回
散步
細草緣溪軟晴朝步屧遲往來深樹裏啼鳥不曾知
俞泰
題扇寄邊華泉
木葉迎風下孤亭傍水開何時尋舊約載酒過江來
潘希曾
岸柳
岸柳綠絲絲春風不斷吹昨來誰此别留得折殘枝
徐泰
枝江道中
水落枝江道風高歲暮天挂帆煙雨裏惆悵入江船
謝丕
行藥歸
徙倚亭欄外何人共此杯春風知我意吹送小舟回
崔銑
秋風
秋風何蕭蕭夜夜動林莽除畹本種蘭奈此艾蒿長
陸深
初夏
野曠孤亭廻晝長花影遲蒹葭飛白鳥楊柳囀黃鸝
芍藥花初謝芭蕉葉已斜窗前一夜雨浮綠漲文紗
林日不到地溪風長滿船雨餘黃犢健天際白鷗眠
初日浮空動微風剗地涼苧衣人尚怯看竹過横塘
細草緣階砌幽禽語畫梁好風排戶入吹散午時香
西湖
夜氣消殘暑天光浸曉星草青藏白鳥波綠泛紅菱
途中
曉行不知程夢醒聞細浪曙月逐雞聲櫂歌來枕上
武鄉山中晚行
落日下西崦餘光在高樹水流青山中人行白雲處
歸途絶句
日落山煙紫林深暝色寒殷勤問前路今夜宿新安
周廣
遺辰州張尹
江口風逾急孤舟日已西多情山上月相送過辰溪
倪宗正
為顧新山題畫用思道韻
久住水東溪欲往水西去一夜春草生溪路無尋處
嚴嵩
山塘
山塘深且廣邐迤抱山麓隔浦見人家依依桑柘綠
出仰山
鐘聲在山間客子出山去細雨濕春衣新寒入高樹
李夢陽
聞笛
白日挂雲間誰家玉笛閒北風吹楊柳落葉滿關山
曉鶯
睍晥夢中迷流鶯碧樹西起來紅日照已度别枝啼
晚出禁闥
楊柳南城道芙蓉小苑通内使來調馬君王敕射熊
東華門偶述
銀甕爛生光盤龍繡袱香但知從内出不省賜何王
黃州
浩浩長江水黃州那箇邊岸迴山一轉船到堞樓前
江行雜詩
迎送山相似舟移迷北南回看皂口日已照石華潭
日出青蘋濕江渾路不分昨宵驅雨至知是海南雲
送人
頗訝楓林赤無風葉自鳴來人與歸客同聽不同情
開先寺
瀑布半天上飛響落人間莫言此潭小搖動匡廬山
寄徐子
東省堂前樹南陽宅裏花春風如往日夜月向誰家
寄都主事穆
江草喚愁生思君黃鳥鳴遙心將夜月同滿闔閭城
贈客
出郭江南望暮天雲北飛斷蓬寒更轉長路幾人歸
贈王左史
君家百甕酒留連胡不飲花月我自來醉即花間寢
送王生北行
朝散午門西春風起御堤上林花半發幾處早鶯啼
紫霞洞主歌五首
朝霞弄海色閃爍如金蛇回光照巖洞駕我青鸞車
雲洞窈谽谺行覓石髓食蕤蕤古苔上有書字不識
丹霞熨朝旭桂葉一何芾中有騎鶴人下上隨雲氣
朝餐赤城氣暮攬羅浮色常有瑤草花寒至不曾識
石泉嫋長蘿煙翠滿山室忽聞空中音幽人弄瑤瑟
何景明
雨後十首
水漲孤邨白天垂四野青開門秋雨霽間步郭西亭
竟夕雨連舍今朝雨出溪輕雷千嶂外斜日數家西
三日不出門草長門前路登樓一水明倚柱千山暮
人歸郭門樹鳥噪野田風雨散高城上日落深澗中
畫角城隈起風吹響入雲清秋易生感深夜更多聞
遥看三角山正在雲生處日暮山中人空攀荔枝樹
片片白鷗鳥看人隊隊飛沙頭莫相認與爾久忘機
檻倚崩沙出籬通亂水過家人休埽石自愛碧苔多
朝聞城西鐘暮望城西寺寺傍二古松長藤垂到地
塘邊楊柳樹春條秋未摧已送黃鸝去還看白鷺來
題畫二首
渺渺春山雲離離春江樹君看江上山不是人間世
古洞入青冥山通武陵渡漁郎莫放舟恐失花間路
長安
白雲望不盡高樓空倚欄中宵鴻雁過來處是長安
晚出左掖簡薛君采
露重芙蓉館雲輕翡翠城文園病司馬消渴望金莖
獨立
獨立對秋隂冥冥望河渚只見沙上煙不見煙中雨
徐禎卿
沅溪潘進士在長安逆旅中見庭下山丹花詰
其主云是沅中移來感而賦詩命予嗣響
故苑花空發他鄉鶯自啼主人孤館裏斜日楚雲西
鳳凰山園雜詠
鳳鳴亭
鳳鳥期不來瑤華幾銷歇唯有山中人吹簫弄明月
奕臺
仙人好博奕時下綠雲中一片蒼苔石落花長自紅
送范静之遷威州
聞上巴江峽黃牛峽最遲君聽流水意何似隴頭悲
爾向巫山日瞿塘春可憐柳絲嬌綠水白雪媚陽天
玉罍為糟糵巴川即酒泉乘舟捉明月直到女牛邊
夜泊潯陽
草色潯陽江燈前武昌客獨坐秋風來蒹葭時摵摵
示雁
爾向滄江别予方湘水行秋風莫相負遲爾岳陽城
曉下廬山
山下鼯鼠啼藤竹使人迷多謝東林月殷勤過虎溪
香圃
露華散平林月明在寥廓時有天風來冷然桂花落
荅獻吉
花發平章宅鶯啼省樹春殷勤花鳥意愁殺獨遊人
邊貢
中元見月
坐愛清光好更深不下樓不因逢閏月今夜是中秋
上陵道中
蒼蒼土門口日出逢樵叟問爾何事來山中苦無酒
送劉約中之金陵
君到石城邊應看石城樹樹杪百尺臺是儂行樂處
贈别寗子
白日就長道清秋淩大河非關燕趙别相送一悲歌
西園
朝看長白山暮看長白山山色有朝暮吾心常自閒
庭際何所有有萱復有芋自聞秋雨聲不種芭蕉樹
雜詩
月色沙上澹山雲天際浮春江萬里闊獨見一漁舟
題畫
鳥啼青石岡日照紅泥坂杳杳雲外鐘山僧獨歸晚
近浦寒潮落平沙返照紅不嫌歸路晚家在板橋東
康海
荅太微沜東作
此水遠彌潔此沜晴更嘉請君沜上坐看此水中霞
君家韋杜曲佳勝定無比夕陽原上來此沜亦堪喜
沜東多楊柳枝枝弄新碧不繫郎君車常拂處十席
木末載酒來君與坐相酌愁彼幽鳥鳴君心樂不樂
題畫
長裾澹容與散步蒼松下不是鹿門人何似棲棲者
岐山道中
雨過萬木茂天開千嶂青迎風翻錦蝶拂霧點蜻蜓
偃蹇裁脩竹巃嵸立假山綠濤浮柳色蒼翠壓朱闌
渡渭南望
水際孤雲合船頭細浪生青山飛白鷺綠竹囀黃鶯
客散太微道人歸黑水西臨流揮短賦即景試新題
杏花亭小坐
我愛千畝杏逶迤圍小亭浮雲日夕静疊入萬峰青
柳下觀棋
塌地坐彈棋注酒莓苔上水際暗香來怕是桃花漲
王廷相
綿竹道中
水藤罥黃籜岸篠森綠蕤不見梅花樹香風暗撲衣
晴春日蒙茸遠客自惆悵白雲乍散彩青山還遮望
牡丹
迎風綠雲翻含春錦苞吐何處雙彩鸞飛來鬭毛羽
秋雨
山城一夜雨客意已深秋況對臨湖寺千松翠欲流
秋興
宋玉天南客秋來愁自深清霜數行雁明月萬家砧
江雨
獨舸江門夜衝風湧岸波約量秋雨點不及旅愁多
漫興
一琴几上閒數竹窗外碧簾戸闃無人春風自吹入
秦川雜興
古陵在蒿下啼烏在蒿上陵中人不聞行客自惆悵
顧璘
歸自灌陽望湘山口占
十日别湘山見如故人面何況石頭城是儂舊鄉縣
遣懷絶句
月落猿聲苦風高虎氣腥山雷春送雪江霧夜藏星
花豹金錢背文鷴蜀錦毛廚泉山筧細江稻水車高
猺女招歌劇蠻郎步射強花環垂耳大竹弩挂腰長
澗冷菖蒲翠山春躑躅紅草驚秋盡火樹厭夜深風
夜静雲生室春深水到門松高多繡頂蘭古自懸根
野鮮蒼兕猛山酢鷓鴣香市笋撏苞出倉禾帶把藏
不忌梟鴟暮何悲杜宇春蛩催三月織雞報二更晨
山行絶句
槎枒半折樹傾倚欲墮石行人如飛仙渺渺下青壁
雨中溪行雜詩
十日溪中舟格格響溪石孤篷過鳴雨忽失沙上脊
日暮爭渡喧天隂野風急孤客來何遲蕭蕭荷鉏立
陳沂
寄顧全州
曲渚湘雲暮叢篁楚雨秋愁心寄鴻雁煩爾過衡州
春草
夜雨江南夢春風陌上情東皇如有意移向玉階生
孫一元
江上
沙礫喧寒雨楓根挽釣槎菰蒲起煙火隔水是漁家
解衣
解衣坐漁梁水風來許許月明不見人幽篁自相語
秋夜
道人晏坐起推窗時一唫白鶴忽不見月明秋滿林
題孫道甫二景小畫
家近新塘曲月明魚可掬盡夜憺忘歸和雲汀上宿
巾杖散芳躅鉤輈啼遠林幽懷春冉冉日暮落花深
毛應奎副使隱居嚴陵釣臺赴召小詩贈之
長風吹去棹萬里客星孤何物為君贈桐江畫作圖
秋晚
秋晚不扃扉秋亭一葉飛採蓮人不見水面落紅衣
永夜
黃葉下西阪山空秋正清永夜無人語殘河盡意明
避客
報客頻勞鶴束書更住山從今松桂裏散髮弄潺湲
清風樓
長天帶川原野水映林薄倚闌吟眺餘江日當窗落
春日遊惠山以老杜一徑野花落孤邨春水生
衍韻次第得詩十首
春色滿三分梅事過其一不有載酒遊白日去更疾
茅堂藏山隈尋轉更幽興一鳥浴寒塘數花明小徑
石橋斜鬭水竹杖行堪把隔溪鶴如人相看不知野
境静山光合門臨釣石斜老翁抱甕出清曉來灌花
半里同井臼數家帶籬落溪翁留白魚社友移新籜
向晚意不歇殘陽澹欲無漁榔隔浦斷樵響入雲孤
間撫溪邊石坐彈竹下門殘霞不作雨遠水欲浮村
短策時尋句高懷自領春山禽莫相避我是住山人
卸杖坐松根覓句煙雲裏得意酬青山一掬野泉水
歸來吟不了賸有水雲情船頭借漁笛韻中明月生
山中
來往不逢人家在山深處獨鶴忽飛來風動月中樹
即景
落篷回風力移舟維石次樹影散平波蟬聲入古寺
亂山帶喬木斜日望中碧白雲忽傍人馬首嵐光滴
睡起
睡起散幽躅荒岡春日西野雲飛不起寒壓竹枝低
雜詠
夕陽沒中流舟子不停櫓風來未滿帆望斷桃花浦
盡日不見魚風高網罟冷蹋船歸未歸江波蕩人影
鄭善夫
柴門
涼月光不了照我芳桂叢白鳧如人長來往柴門東
家住白湖陽習見風波事苕荻何蒼蒼亂我蘭與芷
王崇慶
舟次德州
遠浦漁舟小寒天柿葉稀歸心正愁絶一鴈夕陽飛
贈沈綬歸海虞
吳門城上山虎丘山下水春花曉鶯啼念子在言里
曉發清豐
寒鴉棲古枝蒼黃月未落山館何蕭然雞聲起城郭
夢中一首
欲上河陽郡先來洞府遊白雲滿天地紅葉不知秋
周金
題春溪圖
主人坐春溪更邀溪上客日暮不知還幽談待明月
戴冠
途中寄王定遠
去去别淮浦行行到江鄕漸覺故人少空愁前路長
祝鑾
仙源
仙源何處來無乃自天上不然瀑布泉那得千萬丈
方豪
游桃花寺
聽說桃花寺游人興不禁桃花今不見流水尚堪尋
看月
看月月轉明幽人寂無語山空秋夜長松露濕如雨
胡纘宗
絶句三首
好鳥當窗聽竒峰隔戸看林開煙嬝嬝風動竹珊珊
入懷宣化雨打面紫關風舟子牽江黑漁人炊火紅
雨後寒煙白鸕鷀載滿舸横江笑相議何處捉魚多
舟行口號
欹枕坐舟中不知舟外雨掀篷煙滿江漁翁杳前渚
望安慶
青山下碧流江樹引舒州千里輕帆外層層見水樓
月
萬里同安月秋來的的明願將通夜白流照水西營
雪
疋馬出梅谿雪飛大如掌何處扣舷人杳杳春江上
元日楊參戎席上
滿地春花發當簾春水明坐聞楊柳外無數鷅鶹聲
題畫
秋晴天欲高卷釣歸來早家住碧池東雲白無人到
楊愼
積雨始晴
霽曉憑高處涼風吹我襟海天堪倚杵嶺樹小如簮
陪盛德章春泛
中洲歌采芳曲渚艤歸艎風起春江晚飛花點石梁
普吉菴
松菁一何深細路紫百折行人歇松隂羸馬餐松葉
風雨
羅甸愁山雨滇陽怯海風可憐風雨後長在客途中
思波池别劉潤之
酌酒臨池水回船拂芰荷匆匆上馬去留興與煙波
宿華亭寺
花樹高於屋紅霞夜照人聲聲枝上鳥也似惜餘春
天風與海水鳴籟隔山聞半夜衣裳濕清朝樹樹雲
青橋夜宿
驛亭臨白水石榻滿蒼苔遠客渾無夢江聲枕上來
夜行安慶
風順月仍明扁舟半夜行鷄鳴問前路已近九江城
青橋驛早發
遠客貪晨發三更夢已回江聲如驟雨吹到枕邊來
渝江登陸
來往舟如屋相隨一月期登途不忍去翻似别家時
春二首
海風吹梅樹十日閉門中坐惜繁花過牆頭數落紅
行樂三春好春來轉劇愁鄉心悲望遠莫上最高樓
雨後見月
雨氣斂青靄月華揚彩曇戲魚蓮葉北驚鵲樹枝南
搗衣杵(山東女子趙小錢年十五為賊所掠罵賊不從以擣衣杵擊賊遇害事聞詔旌)
(其門)
戕賊金鈷鉧擊賊搗衣杵今見趙小錢昔聞楊愍女
出郊
高田如樓梯平田如棋局白鷺忽飛來點破秧針綠
妙湛寺
廢刹臨官渡香臺夜景澄僧言龍火焰却是打漁燈
費寀
七月二十六日出城西相營外邏城和几山
溪上路傍路郭西關外關村村多綠樹處處是青山
劉棟
題雲門六寺扇景
霜林護碧波細雨濕寒蓑一曲耶溪棹雲深寺轉多
屠徑
夜聞笛
夢破寒猶重更長客更愁何人吹短笛今夜在南樓
齊之鸞
石松
瘦根盤鴻濛青枝傲霜雪上有白雲巢下有蒼虯穴
白雲巖
煙霞起洞天藤蘿封石室娟娟峰上雲冉冉巖中出
趙漢
泊瓜洲
山寺清鐘曉江帆細雨秋瓜洲三日泊不為阻風留
湖上
鳥入山光去舟分樹影過秋江平似掌何處起風波
南大吉
閒居二首
落落新榆宅深深細柳村出門逢鳥雀歸院見雞豚
碧窗紅藥砌青簡綠牙籖花落鶯啼樹風回燕入簾
林大輅
暮春直省
旋夢醒啼鳥晴窗日欲斜還將多病眼閒看續開花
孫存
劉都幕泉亭
濫泉沸山巔汍泉迸山足一鷺飲東泉飛向西泉浴
李濂
良鄉道中
沙雁衝車起洲鶯隔岸聞暮看霞氣近疑是漢宫雲
薛蕙
花下
昨朝花始發今朝花已稀那為風吹落自是鳥驚飛
草堂
終朝草堂上獨凭烏皮几有時白雲來相見窗戶裏
滁陽孫氏山中五詠(錄二首)
月橋
泊舟板橋口月出溪水綠何處采菱歸遙聞榜歌曲
雲洞
洞門雙玉扇隔岫窺雲霧裊裊三石梁苔滑不敢度
落花
今朝捲簾坐時見一花飛不惜芳菲盡春風稍稍稀
晚春
日長鶯語歇中酒眠高閣庭院寂無人春風埽紅萼
秋浦
秋浦多香草當年怨楚臣安知千載後尚有廣騷人
東皋
東皋落日明西候新飈冷徘徊盤石上愛此青松影
流觴渠
流觴泛激水手攬跳波濕恰怪杯行遲風吹忽相及
城南梅開簡友人
郭外新梅樹春風吹欲殘未能攜酒出幸為折花看
顧&KR1729;
壽州題壁
去郡今千里還家尚幾程春風楊柳色相送石頭城
張治道
白鷺
沙頭白鷺鷥飛向青山閣日暮行人稀還向沙頭落
清明日
草沒尚書履花迷御史驄長安佳麗處偏在曲江東
許宗魯
春興
野霽花爭發川長柳漸齊春光更何許多在杜陵西
王謳
送姚方伯
野日流沙白山城落木黃秋來長送别何處折垂楊
汪應軫
登浮峰寺
攝衣入空山白雲留我住我欲卧白雲白雲又飛去
李鳴鶴
題畫美人
一夜春風發芳心不自持佳晨攜女伴花下對彈碁
郭波
宿坪塘舖
獨樹郵亭影千山征路塵東鄉今夜月偏照未歸人
張治
秋夜與永寧諸宗丈話舊
圓月明高峰吟蛩在空壁尊酒話青州槐隂露欲滴
無碍山房
碧嶂孤雲宿青天一鶴飛夜龕燈影滅藤月照禪衣
九日子言家用壁間白坡韻二絶(錄一首)
莫問崑崙山雲斷一千里莫對淵明花秋風中夜起
泊漢口走筆簡朱侍御
維舟漢江濱水色照黃鶴驄馬何不來風雨横江落
李默
月下
鐘鼎非吾事神仙亦世稀停杯忽惆悵明月上人衣
張逵
新年
&KR0008;甕三杯酒方牀一覺眠天涯萬里客如此過新年
任淳
野渡
潦深望不極問渡莫悽然漁笛蒹葭裏因風到客船
邵經邦
四十明朝是
四十明朝是頻聞畫鼓撾殘燈持自照忽吐兩三花
吳益夫
喜晴
朝日麗郊原晴風動梧竹沙鷗不避人飛來傍船浴
管浦
舟中雜興
江水白於練江花紅欲然長風一萬里吹送木蘭船
張綖
秋雨
秋雨中宵滴寒蛩四壁吟燈前搔短髮誰會此時心
湖上
欲理木蘭舟且檥垂楊樹沙觜兩鴛鴦飛入前湖去
文徵明
夜坐
殘月耿猶在流螢忽自飛一聲何處鶴露下欲霑衣
蔡羽
歸雲亭
尋幽坐翠微嵐氣濕人衣日暮高亭上雲歸僧未歸
徐霖
舟中雜詠二首
綠樹坐黃鸝青秧點白鷺睡起倚船窗知是江南路
今夜河西宿無眠但數更並船何處客吹笛到天明
御選明詩卷九十七
