欽定四庫全書
御選金詩卷十
五言律詩二
王磵
謝竹堂先生見過
學稼古寺側結廬高柳隂音書故交絶歲月杜門深新
雪添衰鬢寒灰没壯心西州賢别駕連日肯相尋
次友人秋日雨後韻
洺州秋雨後幽勝可供閒白首留他縣歸心遶故山野
泉來竹底危磴入雲間尚記登高會重巖細菊斑
蕭貢
靈石縣
古道行人少荒城亂石侵天横機素直河入土囊深澗
近雲長潤山高日易沈田翁樂豐歲歌笑下﨑嶔
路忱
秋懷
落日留虛壁秋風急戍樓高歌鬼神夜揮涕虎狼秋豪
貴少青眼文章多白頭何時挂長劒天地一扁舟
趙秉文
擬和韋蘇州遊開元精舍
松軒風掃靜終日閉門居犬卧青苔地鳥銜紅柿初瓶
殘夜禪起經潤雨翻餘自是少人迹非關來往疎
擬漠漠來帆重冥冥去鳥遲
薄暮蕭蕭雨何人獨倚闌濛濛山氣重澹澹水紋寒草
際光猶泫松梢滴未乾燈前未歸客無夢到長安
塞上四首
窮邊四十里野戸兩三家山腹過雲影波光戰日華汲
泉尋澗曲樵路入雲斜隨分坡田罷還簪野草花
因尋謝鵰壘偶到殺狐川鹵地牛羊瘦邊沙草木羶廢
城餘井臼古戍斷烽煙自說無征戰今經六十年
薄宦邊城裏經年無客過一川平地少四面亂山多野
色連秋塞邊聲入暮河舊貂寒更薄飄寄欲如何
樹靄連山郭林煙接塞垣斷崖懸屋勢漲水没沙痕烽
火雲間戍牛羊嶺外村太平閑撒手文字付清尊
寒夜
歲晏寒無那夜深清欲飢竹風驚夢斷雪意聽窗知稍
稍鵲翻樹蕭蕭人語籬虚明滿吾室何許月來時
三山渡口
春水三山渡斜陽八字堤河淤樹身短沙截草痕齊地
納黃流大天銜浚澤低故人不見我愁思使人迷
西陵
藹藹西陵樹蕭條歌吹聲客愁連斷鴈地古更荒城草
色嬌新雨河流怒不平浮雲臺上起不盡古今情
正覺院
西日轉廊腰疎鐘送泬寥壞牆緣苦竹破屋上淩霄白
髮知僧臘青燈更客宵葉聲風外盡窗雨續蕭蕭
開元寺
歲久開元寺黃花落石龍瓶深添碧甃蝸壁篆金容窗
影年年塔禽棲夜夜鐘平生睡秋雨竹閣味偏濃
散策
解鞍成小憩散策逐幽欣偶拂水邊石坐看巖上雲桑
麻深畏景水竹淡斜曛興寄方自得清涼誰與分
寒食遥奠西山寺
榆中草色無春水稍漸車野祭一盂飯鄉愁千里餘年
年寒食客日日故園疎莫訝交親絶嵇康懶寄書
代都張氏瑞柏堂
鬱鬱何年植盤盤兀老蒼文章深籀篆忠義抱風霜子
舍占烏鵲高枝託鳳皇主人廊廟具會見拂雲長
過黃崖
患難驚身在龍鍾感歲新山川愁倦鳥歲月老行人落
日黃崖古東風白霫春傷心潢水北無乃久風塵
大雪
大雪無朝暮衰年見未曾園林春浩蕩川岳氣憑陵雲
慘天應漏陽微井欲冰欲尋安道舍何處一龕燈
梁園中秋
今夜梁園月相逢照一尊他時千里共此會幾人存老
我追隨盡憐渠笑語温不眠瞻玉兔終夕露荷翻
和西溪歸思
好在西溪隠人今白玉堂興來看畫本夢去拂詩牆舊
竹多年合新松幾許長從渠黃石老獨占白雲鄉
徙倚
徙倚秋原上長吟動所思草荒天馬瘦日落野鷹飢多
病親朋改中年齒髮衰功名付公等才力况明時
赴寧化宿王道
山屋如雞柵才容卸馬鞍風吹四山雪月照一川寒不
敢侵星起惟愁上嶺難中宵問前路客枕若為安
北垞
驅馬北坨上山光淡復深夕嵐無遠近返照有晴隂泉
落莓苔石風生松櫟林悠然成獨酌啼鳥是知音
蘆芽山
荷葉平初盡蘆芽勢漸分朝來知宿雨谷底見歸雲日
上松猶滴風來草自薰臨溪歸路險萬篾下河汾
管州道中
龜手酸風裏寒多酒不勝馬蹄荒店雪人跡斷橋冰瘦
骨成山字霜髯作戟稜綠窗三丈日政爾夢騰騰
桃花鳥寄王伯直
冰破村橋擁春寒旅鴈低遠山封霧小高浪與雲齊島
寺明松雪潮船濺藕泥詩情吟不盡寄與畫中題
咸平道中
道壞綠岡遠村流自作塘夕陽開野色秋水納山光雨
住林逾黑鳥歸天更蒼冥搜無好句淡墨寫微茫
慶雲道中
對岸青山隔孤城碧浪開綠蕪天際合白鳥日邊回渡
口呼舟急沙頭立馬催夕煙生極浦欲上客衣來
登巢雲樓
烽火三年戍沙陀幾戰場自子甘薄宦與子各殊方寒
木錮春色高樓傾夕陽如聞洗兵馬失喜聞臨潢
和陽子元
紅葉如人老黃花與世疎物華行晼晩天宇迥澄虛山
作屏風畫鴈成人字書相逢一杯酒秋興客何如
小雨班班落庭槐摵摵疎秋涵山骨冷天入水痕虚多
病難忘酒窮愁強著書深慚靈感老時復問何如
松下獨酌
行人隱微徑古寺帶平岡山勢依城斷河流入野長樹
欹支壞道草卧壓頽牆獨酌無人共松風薦一觴
松山道中
松漠三百里飄然一日中山長雲不斷地迥雪無窮遠
嶺含殘照深林貯晩風煙村一迴首獨鶴下晴空
疊翠巖
枯枿似黔突斷崖如削瓜林深自風雨地古更煙霞脚
力行將盡雲山殊未涯試窮千里目直北際龍沙
飛身清曠外著眼有無間崖斷疑無地雲開更有山鳥
隨天影没人自日邊還歸夢扶清境詩情不得閒
帳殿臨青嶂蒼崖襞翠煙孤根盤厚地秀色入蒼天井
有四時雪巖垂萬古泉皇情非暇豫問俗到山川
陪李舜咨登憫忠寺閣
日月躔雙栱風煙納寸眸雲山浮近甸宇宙有高樓鳥
外餘殘照天邊更去舟登臨有如此况接李膺遊
宿崔家莊
野次寒山外人家霽雨中飢鴉蹲落照危葉顫西風牆
缺青山補橋欹白水通豐年聞好語倚杖問衰翁
過滹水
夕陽山豁處平照大河流漠漠雲間樹悠悠天際舟黃
塵隨匹馬白水自雙鷗會得閒中趣浮生半白頭
通許道中
曉逐三軍發清寒苦不禁征驂過野店寒犬出疎林宿
火留行客霜枝滑凍禽據鞍閒覓句愁些不成吟
廬州城下
月暈曉圍城風高夜斫營角聲寒水動弓勢斷鴻驚利
鏃穿吳甲長歌斷楚纓回看經戰處慘淡暮寒生
暮春
自嗟中歲在不與暮春宜非復歡娛地其如老大時百
年歸覽鏡萬事入支頤此意無人會陶情一賦詩
湧雲樓雨
滿地江河夢連隂晦朔秋雨中山似醉風外浪如愁眼
病憎黃卷心安任白頭明年一官滿誰復話登樓
窮愁
何處新秋好飄蕭意欲仙乍涼新雨後欲曙未明前莎
影蛩吟地松梢鶴唳天物情無好醜適意各天然
和潘師韻
暌離三十載重此叩元微日月雙蓬鬢乾坤一布衣月
明渦水宿秋老華峰歸不得陪仙馭浮生有是非
和政老九日韻
數日閒齋卧體中殊不嘉那知是重九但喜見黃花矯
首懷天末攜壺傍水涯琳宫題壁處醉墨字欹斜
贈茅先生
二室神仙宅三茅道士家野人遺竹箒(劉仙編竹箒以給公朝夕)弟
子掃松花有道能擒虎無心任踐蛇天平有陳迹吾欲
老煙霞
雪霽
黃雲霽雪威寒日淡暉暉雨砌晴先滴風簷落更飛侵
凌池面瘦擁腫樹身肥長憶廬陵老憂時詠鐵衣
十月菊得深字
地偏開較晩風勁可能禁雨漬金英淺寒添紫暈深抱
叢無曉蝶窺蕊有貞禽留待飄零後梅花約重尋
白鴈
波淨影逾白霜清鳴更哀乾坤雙鬢老風雪一聲來林
迥隠猶見天長去復回物情嫌太潔莫使羽毛摧
野菊
離離巖下菊無主混蓬毛路斷秋光隔山明水影交荒
叢鳴蟋蟀寒葉掛蠨蛸擬訪陶廬飲柴扉何處敲
嶽觀
步屧方壇上行吟避草芽簾聲風拂燕池影柳蹲鴉天
入濛濛雨春歸淡淡花遊春心未老牆外度香車
秋雨
天邊認遥電雲際尚殘陽雨脚夜深白濤頭曉霽黃沙
邊明鴈影林外見山光擬盡登高興秋懷秖自傷
早出新安
夜宿新安驛平明雪塞磎馬頭迷舊路虎跡印新蹄冰
凍寒流狹天銜遠路低人稀山店遠茅屋只聞雞
吕子羽
廣平道中
風色著黧面霜華侵老須昏埃埋故驛積雪縞脩途凍
岫新詩句寒林古畫圖夜寒孤月上天地一冰壺
宿章義廣勝寺
小邑本無事我來勞簡書路長頻問馬人靜厭烹魚鐘
冷僧參外燈殘客夢餘此心誰領會松月夜窗虚
酈權
西游雜詩
茅店雞聲外柴車犬吠間疎星涵積水殘月墮昏山好
夢人何在秋風我獨還梨園有名酒聊此慰間關
七夕
縹緲針樓外天教彩羽過步雲榆送影拂月桂交柯綉
縷縈芳袂瓜蓮得巧梭姮娥如解妬還與試斜河
盧元
閒詠
天近蒼龍闕居連白馬堂松聲得隣舍山色出宫牆巷
陋輪蹄少庭閒日月長九衢紅霧裏亦有白雲鄉
李遹
使高麗
去國五千里馬頭猶向東宦情蕉葉鹿世味蓼心蟲倦
枕三更夢征衫八月風山川秋滿眼歸思寄孤鴻
劉濤
宿平遥集福寺
院僻和僧静門閒與晝長燕泥朝雨淖蝶蕊晚風香野
興煎詩思乾愁繞客腸青奴如解事供我暮窗凉
張檝
客中
絳脣花不語青眼柳初眠塵去尋芳馬香來載酒船歸
期仍鴈後野興已鷗邊惆悵無家客春風又一年
秋興
飄零千里道牢落半生愁殘月如新月今秋似去秋露
濃花氣重風細竹聲幽何日清溪上煙蓑一釣舟
楊雲翼
大秦寺
寺廢基空在人歸地自閒綠苔昏碧瓦白塔映青山暗
谷行雲度蒼煙獨鳥還喚回塵土夢聊此弄澄灣
煙雨
凉氣先秋至重陰接望迷有無山遠近濃淡樹高低鳥
雀枝間露牛羊舍北泥支頤政愁絶風雨過前溪
父老(寄樂平令胡德玉)
老去宦情薄秋來鄉思多遥憐桑壠在無奈棘林何白
水青沙谷黃雲赤土坡幾時隨父老社酒太平歌
龐鑄
晩秋登城樓二首
山勢碧環合溪光縞帶明牛羊成晩景砧杵助秋聲酒
薄人情廢官閒吏事生天東歸興滿不為憶蓴羹
落日危樓上詩成只自哦清商行老矣紅葉奈秋何墮
甑前非悟跳丸去日多功名猶誑我未許著漁蓑
景骨城驛中夜雨
畫角邊城暮孤舂野水秋一川霜樹老萬葉雨聲愁自
古誰青眼勞生只白頭何時問漁父容我一扁舟
喜夏
小暑不足畏深居如退藏青奴初薦枕黃妳亦升堂鳥
語竹陰密雨聲荷葉香晚凉無一事步屧到西廂
梨花
孤潔本無匹誰令先衆芳花能紅處白月共冷時香縞
袂清無染冰姿淡不妝夜來清露底萬顆玉毫光
張建
送張子玉
渭水玻璃碧秦山劒戟明秋光如我瘦竹色與君清蟬
嘒西風柳鴉翻落日城歸舟幸無物且莫苦貪程
王世賞
立春後十日登樓
今日登樓眼風煙倍覺新溪梅初破萼屋雪半融銀鴈
外天逾碧鷗邊水自春兒曹應見笑吟望獨傷神
春雪
只謂春天暖寧知雪霰飛龍蛇且深蟄花柳不勝威糝
糝凌風細紛紛帶雨稀誰當問穹昊生殺果何機
李純甫
雜詩五首
乾坤大聚落今古小朝昏諸子蠅鑽紙羣雄蝨處禈一
心還入道萬物自歸根却笑幽憂客空招楚些魂
丹鳳翔金鼎蒼龍戲玉池心源澄似水鼻息細於絲枕
上山川好壺中日月遲神仙學道者那許小兒知
空譯流沙語難參少室禪泥牛畊海底玉犬吠雲邊仰
嶠圓茶夢曹山放酒顛書生眼如月休被衲僧穿
狡兔留三窟獼猴戲六窗情田鋤宿草心月印澄江酒
戒何曾破詩魔先已降雄蜂雌蛺蝶正自不成雙
道義富無敵詩書貴不貲浮生幾兩屐狂樂一鉤絲豪
俠非吾友臞儒即我師誰知茅屋底元自有男兒
閻長言
丁氏思祖亭
鶴野三千里鳬函五百年人間仍舊德龜筮得新阡族
屬東州望衣冠鼻祖傳異時誰式墓應識子孫賢
王若虚
憶之純三首
幼歲求真契中年得偉人傾懷當一面投分許終身燈
火談玄夜鸎花逐勝春何時重一笑胸次欲生塵
面目三年隔音書萬里遥宦途俱蹭蹬人事各蕭條志
大謀長拙身孤道易消本無當世用隠處會相招
雋氣輕天下高情到古人銜杯曼卿放下筆老坡神時
論誰優劣人材自屈伸窮愁須理遣不必淚沾巾
病中二首
學道今何得謀生久不成藍衫幾棄物絳帳亦虚名事
拙應天意交疎即世情煩憂時自解感觸又還生
鬱鬱窮愁意營營久病身詩情渾欲減藥物但相親未
得驅窮鬼終須問大鈞三時勞慰拊甚愧故人真
劉昂
零口早行
馬上兀殘夢沈沈天向晨行雲如妬月古道不逢人野
曠畊聲遠山高露氣新哦詩無好語聊爾一吟呻
王仲元
雪
初稀時拂拂稍密自紛紛老樹曉迷月瘦峯寒帖雲色
從空際得聲向静中聞客枕清無夢哦詩徹夜分
贈青柯平隱者
太華神明觀青柯小有天大哉霄壤内無此弟昆賢齊
物三千行棲雲二百年初平初起後又得兩臞仙
刁白
渭水
渭水秋天白驪山晩照紅行人迷古道老馬識新豐霜
雪滿歸鬢乾坤猶轉蓬愁來成獨酌醉袖障西風
物質
物質方圓定營營止自疲鶴鳬傷斷續鵬鷃失高卑巧
宦多成拙徐行未必遲可憐筝上鴈來往聽人移
許古
青柯平二道人
深谷緣危磴長林繞碧山山中四時好方外兩翁閒身
世青雲上塵埃大夢間高情應笑我才到却空還
劉鐸
三陽述懷
蟻穴吾猶夢蝸廬此僅容一川青靄合半嶺白雲封地
僻宜藏拙官閑足養慵只慙無補報潦倒不歸農
即事(亦在三陽時作)
地與中州迥民餘上古淳峽長深束渭路險曲通秦煙
柳千家曉風花百里春一官如自擇閒處著閒身
師拓
陪人遊北苑
繫馬溪邊酌啼鶯柳外聞望長魂欲斷愁豁酒微醺草
色明殘照江聲入暮雲故園春巳到歸思日繽紛
曲江秋望
山遠障重出野平天四圍凉風芡實坼久雨藕花肥水
闊漁舟小天長去鳥微紫蒲行處有采采莫盈衣
和王逸賓繁臺詩
憑望憐臺迥長吟苦思荒行雲春郭暗高鳥暮天蒼草
色傷心極松風灑面涼故園兵革外殊覺路途長
贈雲中劉巨濟
雲廓乾坤迥霜摧草樹殘風聲秋晚急月色夜深寒綠
綺音誰會青霄氣自干那知燕市裏把酒得交驩
郡城南郭早望
曉立回塘上何人逸興同柳濃天霽雨萍坼岸含風鳥
影明蒼靄湖光倒碧空秦川何日到解髮濯清灃
中元後二日
暑謝涼生際庭虚雨過時天長雲斷續風急樹離披世
態貧逾薄秋光老易悲燕城寒事近還與舊貂期
史肅
河上
堤外三竿日河邊八尺泥夜風喧馬櫪秋露冷雞棲歲
月吾生老關山客夢迷故園桃李樹搖蕩不成蹊
别張信夫
破壘殘星没寒城曉角孤天低雲錯莫野曠雪糢糊小
市千錢米征人丈八殳邊愁故未已不敢恨長途
登憫忠寺閣
净宇懷超想層梯企俊遊喧卑三界盡製作六丁愁聚
土閒童子移山老比丘能除分外見寸木即岑樓
讀傳燈錄
閉戶嬾不出真成住夏僧肝腸雖自苦面目得人憎處
世若大夢學禪猶小乘早知文字悞更用讀傳燈
夏夜
一雨昭蘇外羣山宴寂中移牀就佳月引袂納凉風蝸
舍憐渠小蚊雷訝許同幽懷閟清境舒嘯夜將終
物化
物化能忘我天游不用心羶香羣蟻聚樹静一蟬吟敗
井勞深汲荒庭闕近尋枕書聊假息夕日半墻陰
立秋日
舊榖催新榖今秋似去秋年衰猶健飯官達也窮愁樹
鳥依依宿簷螢細細流箇中詩句在倚杖得冥搜
感興
避俗嫌高絶干榮恥盜誇居貧偶從仕學道不忘家樹
果蕃秋實園葵粲晚花一軒吾事了無意競紛華
立秋日
畏景流庭過涼思即坐來物隨時共換人覺老相催憩
蝶依叢穩嘶蟬抱樹哀玉簪香好在牆角數枝開
曉出東盧
谷口子真隠水濱韋氏莊鷗鷴賓客對鴻鴈弟兄行小
圃叢生竹平林半是桑朝陽生野渡濕盡馬蹄霜
元德明
雨後
十日山中雨今朝見夕陽乾坤覺清曠草棘有輝光竹
影搖殘滴松聲送晩涼南窗聊自適無用說羲皇
覽鏡
四十宜未老年年添鬢絲直教隨牒去也是掛冠時臺
閣多新賦山林有逸詩悠然一尊酒滿酌不湏辭
室人生朝
新酒清渾共糟牀洗盞嘗平時唯欲醉此日重難忘容
服慚王霸山林得孟光白頭翁與媪萬事聽諸郎
山中秋夕
黃卷存餘習青燈共晩凉只知書味永不覺鬢絲長老
檜千年物幽蘭一國香平生陶靖節此夕邈相望
秋暮王氏園亭
細徑雲林底危亭澗水湄秋先殞黃葉寒未老紅葵嚼
句幽禽荅尋花晩蝶隨無人共幽興思與野僧期
遣興
張翰一杯酒林逋千首詩性惟便自適材敢論時施狡
兔從三窟鷦鷯分一枝青山有佳色只似往年時
發冀州留别恩禪師
詩拙非同社情親本故鄉共知成遠别且復暫相將池
古蓮花净窗深檜葉香何時重携酒來宿贊公房
燈下讀林和靖詩
落葉落復落清霜今幾番疎燈照茅屋山月入頽垣老
愛寒花淡幽嫌宿鳥喧卷中林處士相對兩忘言
郝天挺
永寧寺
絶壁秋容冷荒壇露氣清野僧留客飯山鳥為人鳴已
極登臨興無窮今古情浩歌一尊酒四海共昇平
趙元
喜霽
片叚溪雲破縱横野水淙人閒泥塞路蠅動日烘窗印
壁苔痕滿侵階樹影雙還思釀新黍甕面挹秋江
丁亥三月二十五日雪
夬變乾將至陰凝陽不流雨飛猶帶雪風急似號秋草
木無春意關河慘客愁天心寧易測三歎索冬裘
題陳居中畫唐崔麗人圖(并序)
余丁卯春三月銜命陜右道出於蒲東普救之僧
舍所謂西廂者有唐麗人崔氏女遺照在焉因命
畫師陳居中繪摹真像意非登徒子之用心迨將
勉情鍾始終之戒仍拾四十言使好事者知伯勞
之歌以紀云
並燕鶯為字聯徽氏姓崔非煙宜采畫秀玉勝江梅薄
命千年恨芳心一寸灰西廂舊紅樹曾與月徘徊
吕中孚
送李嘉甫信都令耘甫之弟
溪水碧於草溪邊送客行寫詩傳别意把酒聽歌聲去
路青天遠歸心白羽輕尊前折楊柳一一是離情
寫懷
秦川西去遠不意過漳川歸夢三千里羇愁二十年謀
生空白髮行路若青天餘事休相問相留只醉眠
御選金詩卷十
