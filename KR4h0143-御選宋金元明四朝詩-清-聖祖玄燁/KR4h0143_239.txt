欽定四庫全書
御選明詩卷七十
七言律詩三
藍仁
九日西莊懷弟
衰年無力遠登臨短杖扶持叩竹扃雨過林間雙澗碧
雲消天際一峯青黃花寂寞增詩瘦白髮凄涼畏酒醒
心把茱萸思骨肉鴈聲孤起夕陽汀
寄張兼善
故人卜隠依山寺野老遷居到石村濁酒近篘謀共醉
新詩未穏許同論南風吹笋初成竹宿雨移松已引根
肯向草堂尋杜甫百年地僻有柴門
病起偶成
春来春去總匆匆九十光隂卧病中緩步也愁平地險
加餐不與去年同生憎野草侵階綠可惜殘花過眼空
昨日鄰童偶相值不知何處一衰翁
寄雲松
雲松隠者巢居處上有屏山下藉溪花徑夕陽眠鹿豕
釣磯春雨集鳬鷖十年種术春林遠萬卷藏書草屋低
久欲相從叩羲畫負苓長往碧巖西
梅村與雲壑會宿
清泉白石趣難忘又得春前會草堂對酒先拚今夕醉
題詩還倚少年狂山林寂寞形容老冰雪間關道路長
共愛雞鳴聽山雨後期何處更連牀
雲壑寄惠黃楊木簮并詩
黃楊為木至精堅寸榦三春長未全偶乞餘材簮短髮
兼煩佳句寄衰年籜冠不用傍人正槲笠還宜覆頂圓
慚愧病軀梳沐少鬅鬆雙鬢日高眠
述懷
衰年無思獨栖栖月旦何勞更品題自古冥飛知避弋
從来世事笑吹韲階前野雀雞司食谷底芳蘭棘自迷
天末數峯猶在眼微陽隠隠暮雲西
謝劉蘭室見惠網巾二首
故人于我最相親分惠青絲作網巾鏡裏形容加束縛
眼中綱目細條陳少遮白髮安垂老轉襯烏紗障俗塵
更與籜冠藜杖稱世間還有葛天民
故人念我鬢毛疎結網裁巾寄敝廬白雪盈簮收已盡
烏紗著紙畫難如門臨寒水頻看鏡籬掩秋蓬不用梳
昨日客来應怪問衰容欲變少年餘
藍智
秋夕懷王長文
月落秋山夜正中飛雲寥落海天空攬衣誰念聞雞舞
拔劒終期汗馬功河漢星辰連北斗蒹葭霜露滿西風
憂時王粲頭如雪却憶登樓賦最工
答蕭子仁
每憶詩篇共討論更煩書札致慇懃西風一夜蕭蕭雨
落日三山渺渺雲碧海魚龍秋正蟄空江鴻鴈夜多聞
茅簷寂寞黃花晚欲采寒香遠寄君
林弼
答牛士良典簿
海國秋風客鬢華遠来共駕指南車越裳方物供周室
趙尉提封入漢家裘馬清狂成舊夢斗牛空闊接仙槎
扁舟凖擬同歸去明月洲前蘆荻花
用貢泰甫尚書韻贈别吳君濟掾史
東風蒲柳滿江津杯酒離亭暫别君春事又隨紅紫老
人生每似燕鴻分榕亭雨過聞鶯語桑海天青見鶴羣
東府仙人應握手三神高處望紅雲
張紳
湖中翫月
銀波千頃照神州此夕人間别是秋地與樓臺相上下
天隨星斗共沈浮一塵不向空中住萬象都于物外求
醉吸清華遊碧落更于何處覓瀛洲
送勤上人歸靈鷲山
靈鷲禪房我所思可堪春晚送勤師亂山啼鳥煙霞裏
一路落花風雨時定有猿看窗外果應知苔護壁間詩
門前有徑通三竺欲向中天采石芝
游冶城山
瑤草秋深石磴長半空嵐氣濕衣裳江山佳處一亭古
風雨来時四座涼隂洞水腥龍蛻骨仙巖雲暖麝生香
道人好護新松樹長見清隂覆御牀
練高
送趙將軍
崆峒一劒倚秋隂誰識將軍百戰心老去功名餘白髮
閒来歌舞散黃金呼鷹大澤風竿勁射虎南山雪羽深
敲缺唾壺銀燭短時人不解隴頭吟
送張起潛之柳州
潯水環城擁翠来柳隂府署倚雲開唐祠侑食歌丹荔
漢柱銘功篆綠苔日落雷塘龍霧合虹消桂嶺颶風回
南行無鴈音書少别思綿綿不易裁
送雲南教授劉後耕
見說思陵過五溪熱雲蒸草瘴天低星聯南極窮朱鳥
山抱中流界碧雞苜蓿照盤官况冷芭蕉夾道驛程迷
巍巍堯德元無外未必文風阻遠黎
王佑
次梧州
蒼梧平遠水如苔日出官船盪槳開五筦江從南海去
九疑山跨道周来乘槎蜑戶緣流柱輸粟猺民出峒回
聖代分巡方遣使咨詢敢憚徧蒿莱
荆南舟中寄華容孫景賢
故人不見十年餘聞就華容早卜居湖上屢停千里棹
嶺南不寄一行書别来每恨知心少老去翻令會面疎
題句荆南煩去客早春問訊向茅廬
張恕
無題四首
銀屏曲曲掩秋塵何處車聲五色鱗飛燕曾為掌上舞
崔徽不及卷中真蕙花清露紉成佩菱帶文波繡作茵
獨倚疎桐無限思盡憑雞卜問江神
一夜冷風入翠幢夢魂長是繞湘江香螺脫靨煙生幄
豆蔲含胎蝶滿窗碧袖臺空雲雨斷綘河星動女牛雙
牢愁得似秦城遠幾日重圍未肯降
罘罳涼月午隂移漠漠重簾怨阿螭竹泫啼紅猶染淚
藕分纖碧尚牽絲題封欲寄金條脫收子休彈玉局棋
惆悵章臺南畔柳何人折盡最長枝
新水流雲滿綠臯畫橋微步聽黃袍空傳解佩酬交甫
只惜能詩似倩桃柳色障塵侵小扇荷筩含雨沁香醪
蛾眉老去都陳迹懷古懷春謾自勞
劉三吾
餞周左丞
從戎江漢亦多年又領王師過極邊已展召公新土宇
載開馬援舊山川諸生爼豆陳兵後父老壺漿拜馬前
最是老儒淹滯久乞將骸骨早歸田
寄家
離别家山已數年故園桃李想依然東風客外歸心切
落日雲邊望眼穿龍虎衛前花夾道鳳皇臺畔水連天
丁寧為護溪邊石留取歸来繫釣船
吳琳
開化道中
重岡狹路倦登臨喜見溪流華步深楊柳樹邊舟小小
海棠花上雨沈沈一春王事過三月千里家書繫寸心
無補盛時縻好爵不才端合老雲林
許伯旅
歲暮有懷在京諸友
歲寒誰製女蘿衣回首天涯生事微帶劒不辭屠狗辱
讀書空媿斲輪譏丹丘雲樹三江隔白下鱗鴻十月稀
聞說五湖春色起棹船却欲話南歸
春懷潘松溪先生
壯日劬書盡五車扳龍曾上太清家老歸栗里惟躭酒
官滿河陽尚有花歲晚驊騮知道路天寒鴻鴈啄汀沙
英賢出處關機運亦欲東溟理釣槎
秦約
送殷孝章之咸陽教諭
西上長安跋涉勞三千里外朔風號地連渭水秦川近
山接終南泰華高故國總消龍虎氣斷碑猶打駱駝膏
一官莫笑儒林選曾捧琅函覲赭袍
韓宜可
題蓬莱深處
聞道蓬莱别有春五雲深處隔凡塵松迷鶴徑渾無路
花暗簫聲不見人滄海日華翻貝葉三山霞氣逐飇輪
劉郎自是神仙侣何用天台更問津
五華山圖
五華之山山上頭俯視東海如浮漚豈無四萬八千丈
亦有五城十二樓翠蕖影落中天曉玉柱光含大地秋
何日相從陪杖屨西風林外一長謳
陶誼
湛上人種秀樓詩樓在四明東湖上
百尺樓居聳碧霄天開圖畫足逍遙一帆春雨来湖口
兩岸青山落樹腰夜坐翻經香欲冷詩成倚柱酒微消
東還擬遂登臨興慚愧無才趁早朝
張適
送友人之邵武推官
遨遊京國歲華侵一命南還雨露深囊裏尚存言事藁
牀頭已盡結交金晚雲零落同官况秋水微茫亂客心
到郡縱知懷故舊地遙無鴈寄新吟
江館
黃葉孤村逕路遙時来幽客伴蕭條一簾林影雲生樹
滿屋江聲雨送潮衲子說因徵往世鄰翁觸事話前朝
此鄉喜得離喧雜自分從漁更學樵
對雨
住近南塘柳盖扉涼風送雨薄絺衣簷花暗應鄰舂下
沙鳥明隨客棹飛蝸篆登牀延筆格燕泥上壁汙琴徽
蒼苔駁石林間路一月春隂客到稀
董山人来白田為寄高季迪詩賦此贈别
江榻雲花散復凝水禽争語即晨興正當送客南塘路
更擬酬詩北郭朋渚柳風生煙縷縷漁磯潮落石層層
荒村迎送還難免泯迹山深恨未能
立夏日晚過丁卿草堂
江上茅堂柳四垂又逢旅次過春時雨多苔蝕懸琴壁
水滿蛙生洗硯池風浦蕭蕭帆過疾煙空漠漠鳥来遲
避喧心事何人解窗下幽篁許獨知
次韻高槎軒燕集之作
江郊風景頗深幽偶此拏舟得載遊新草路迷誰辨樹
舊磯波煖共尋鷗學人渚燕頻来往似客汀雲任去留
醉裏有懷空悵望淡煙斜日滿青丘
喜晴
風生柳港雨晴初塵鞅何曾識我廬燕蹴落紅沾几席
日移嫩綠上琴書傷春未許樽無醁留客尤憐饌有魚
自覺歸田便野性不妨竟日帶經鋤
過朱卿宅
斜日疎林獨杖過避人歸鳥拂煙蘿居瀕東海知潮候
門對南湖解棹歌烏桕樹紅霜落早白蘋花老鴈来多
悲哉宋玉空愁絶矯首秋風兩鬢皤
病後
支離病骨不禁風茅屋秋深水國中短髮因吟多日白
衰顔得酒暫時紅交飛柳巷將歸燕亂唳湖天欲下鴻
秋興幾篇誰為藁阿戎爛爛未知工
山中春盡
蘿磴松巖百摺斜清溪窈窕有人家樹深風送還山鶴
石上泉流出洞花就竹編籬防早筍當窗出火焙新茶
門前過澗﨑嶇路安得能来長者車
馬治
與華景彰遊惠山
華陂春水綠漪漪二月西山雪後時舊宅重尋孝子傳
新年又赴故人期鶴鳴竹日當窗澹僧定茶煙出閣遲
我欲同修清淨業泉頭来記四賢祠
寶梓二上人值雨留宿西澗草堂明日賦此以
贈
相訪竹林茅屋下不因風雨豈留連棲遲尚辱諸公問
来往深慙二子賢落葉下山逢虎跡疎鐘隔水見人煙
舊遊空憶錢塘去聞道如今異昔年
食茯苓粥
頗聞學士防風粥曾喫詩人錦帶羹豈謂茯苓宜歲晚
已收秔稻得霜晴腥膻習漫從教洗禽鳥形殘不忌烹
飽食未須論月給石杉偕坐聽松聲
因泉公歸簡王秀才
泉公相見即言歸因憶王生住翠微詩卷或留禪榻畔
酒船還傍釣魚磯春来物色偏愁思老去人情願息機
欲折芳馨遺遠者勞心東逐片雲飛
次韻酬履道雨後偶題
竹裏新泉繞屋除長年吾得樂閒居道心淡泊諸塵外
山意微茫邃古初風雨滿簷松子落夕陽穿樹橘林疎
可憐原憲閑来往猶自生涯不廢書
縱筆一首次履道韻
多羅樹下昔徜徉塵世歸来已渺茫猶有狂吟一百首
逢人大笑億千場西風雪氣紛紛白夜雨河流混混黃
忽對青山嗟歲晚知君縱筆興難忘
盧熊
寄朱伯盛
白首躭書更不忘鵠文蟲篆爛生光高人為賦峩冠石
太史曾題琢玉坊野屐踏雲閒看竹春簾凝霧静焚香
别来又汎松陵棹渺渺輕鷗江水長
朱熙
玉山草堂
玉山主人清且妍標格噭噭人中仙對花時復得詩句
愛客每能揮酒錢寒燈巢雪歌暖響春水桃源放畫船
我將載酒即相覓與爾醉倒薰風前
王敬中
南湖齋居寄友人
山寒夜透青綾被海日朝明白玉珂隠几不知春已晚
停杯驚見落花多旃檀香裏来僧梵楊柳橋邊起棹歌
咫尺湖光不相見竹牀琴調近如何
贈周元初尊師
玄都道士身如鶴長傍青松寄此生夢破九霄風雨急
神遊八表雪霜清瓊笙每應秋聲起縞羽微連夜色明
我欲相從拾瑤草漫山落葉斷人行
張輅
贈陳士寧
横溪别業錦雲鄉紅白蓮花薜荔牆百事不關心獨静
孤雲無著興俱長佳人雪藕供微醉童子分茶坐晚香
如此好懷誰解寫詩成還讓孟襄陽
鎦炳
簡戴彦碩
故人結得草堂低老圃連城近市西碧注硯池荷葉露
紅黏屐齒杏花泥書懸牛角朝畊地飯餉魚苗晚灌畦
只恐長安雲路近馬蹄催夢聽朝雞
早春呈吳待制
上林春早陌塵香紫禁觚稜射日光新綠御河搖柳黛
小紅宫樹試桃粧山連曉氣蟠龍虎臺枕東流憶鳳皇
心折故園幽興獨尋僧看竹過鄰牆
春寒寄魏居敬
上苑春寒花信遲東風不放鎮帷犀柳塘沙冷迴鴛夢
草閣梁深落燕泥苔蝕井楣蝸觸角篝連香灺麝凝臍
典衣剰欲消塵鬢暖日城南信杖藜
寄賈文彬巡檢
故人為别動經春野渡維舟送夕曛銀燭照窗秋聽雨
角弓懸壁晚看雲山城旗影中流見草閣書聲隔岸聞
江漢茫茫多舊識猶能爼豆說將軍
文樓早朝柬程邦民諸公
紫禁觚稜曙色微五更三點聽朝雞門開鳳闕鳴鞭肅
駕備鸞輿簇仗齊玉座衮衣銀燭爛金罌湯餌翠簾低
小臣簮筆還朝晚路繞芙蓉小苑西
與子昇弟觀捕魚
柳條風脆已梳黃潮落溪毛石露梁帆脚壓霜寒撒網
柁牙移月夜鳴榔載車有獵曾占渭鼔枻無歌豈濯湘
义得錦鱗長尺半鄰翁新酒正吹香
寄表弟朱永容永賢昆季
渭陽河畔畫樓西紅粉闌干柳樹齊窗底折花騎竹馬
街頭籠草鬭山雞銀屏褥隠鴛鴦並綺戶香凝翡翠栖
回首繁華成舊夢對牀今雨不堪題
郭奎
中酒
春来中酒朝朝病擁被高眠懶出門草沒漸迷湖上路
花開未到郭西村湘娥有瑟催歸鴈楚客無書託故園
惆悵東風醒亦醉夢中常是賦招魂
游三門山
黃茅盖屋石為門路轉溪迴更有村果樹連園收芋栗
豆花滿地散雞豚雲深易就漁樵隠山遠全忘市井喧
何獨武陵堪避世此中佳處亦難言
早秋旅夕
初月涼風夜向闌倚樓愁到笛聲殘天高閶闔銀河白
露滴梧桐金井寒多病馬卿猶是客幾時張翰也辭官
年年怕近清秋日憶殺湖邊舊釣竿
山中喜晴
山中十日苦風雪霧雨作寒纔放晴千澗水從松杪落
半空雲逐馬頭行居人向暖分茶樹啼鳥知春喚客名
不惜看花兼問酒東風歸路布袍輕
重吟
重吟梁甫自悲嗟為惜流年鬢有華馬上折殘官路柳
雨中過盡野牆花秦原萬里經圖遠楚澤三湘眺望賒
人物尚思羊叔子峴山歸騎詠清笳
宿雨
宿雨瀟瀟悴客心高窗連日滯秋隂一枝未遂鷦鷯托
四壁應愁蟋蟀吟家在淮南青桂老門臨湖水白蘋深
鯉魚風熟香粇早釣艇誰撐近竹林
答王克讓
南朝冠盖富才華謝朓新詩五色霞江水東来歸渤海
河源西上接流沙如今駿馬誰收骨自古牽牛不服車
每憶故人王逸少滄洲拾翠折疏麻
重憶西巖訪舊
鶗鴂聲中宿雨晴白雲閒傍馬頭生東鄰茅屋新煙起
南澗石橋春水平野老見多還問姓山花開盡不知名
故人宅近青松下未到柴門已出迎
王蒙
閒適二首
綠楊堪繫五湖舟袖拂東風上小樓晴樹遠浮青嶂出
春江曉帶白雲流古今我愛陶元亮鄉里人稱馬少游
不負平生一杯酒相逢花下醉時休
自笑愚公住翠微長年無事掩荆扉苔深綠綺閒棋局
花落嚴陵舊釣磯紫术旋舂明日飯白雲堪製暮春衣
溪南千樹碧桃下醉倒東風夜不歸
荏平縣西門郵亭廢圃中有花名玉瓏瑽枝葉
與瓊花無異但素蕊層生與葉相間遠望如翠
煙籠玉幽香撲人遂呼濁醪痛飲花下陳令取
紙筆索詩乘醉走筆賦二律(錄一首)
何年碧海會璚仙雲製衣裳雪作鈿醉鎖素虬纏寶樹
閒騎白鳳下瑤天鶴林寺廢空流水后土祠荒起暮煙
慚愧郵亭一株雪春風猶得路人憐
陳汝言
秋夜二首
蕭寺鐘聲到枕邊客懷牢落正無眠才疎自合當時棄
親老惟慚故舊憐蟲語草根秋欲暮風搖梧葉夜如年
攬衣起坐空庭月百感令人思惘然
喔喔荒雞唱五更起瞻北極大星明佳人搗練秋如水
壯士吹笳月滿城江海久慚生計拙干戈深動故園情
尺書目斷南来鴈悵望空令涕泗横
寄倪雲林
高人只在南湖住未踏扁舟往見之詩到每驚陶謝句
别来空負范張期花明曉日啼黃鳥谷暖春風長紫芝
此日幽居想無事水光山色滿簾帷
過彭城
畫角吹殘曉月明官船撾鼓發彭城山峯北去青如染
河水東来勢若傾兩岸菰蒲天共遠幾家村落屋初成
長歌激烈空懷古亞父牆頭草又生
題溪山圖
峯巒青翠高千丈織女機絲手可攀萬壑雲生春冉冉
一溪花落水斑斑人行樵徑蒼蘿裏犬吠誰家綠樹間
今日看圖懷舊隠石田茅屋幾時還
九日
客逢佳節每堪嗟忽遇君来共憶家醉裏他鄉今日酒
眼中籬菊去年花解吟一老頭如雪學舞雙童臉似霞
更憶明年會何處不知誰復在天涯
余久不與文勉聚語忽薄暮見過評論近詩余
甚有得也且言明日欲還里中特以云别為留
觴酌明月在地微風動林吾二人者情真意適
或飲或詠而不知夜之分矣既酣偶得七言律
詩一首遂用援筆走書為贈
好客評詩過草堂琴尊留共晚風涼天邊雲氣不成雨
地上月華渾似霜渠碗羹浮芹葉嫩碧筩酒吸藕花香
明朝别我城西去水色山光引興長
泊江上
卸帆今夜泊洲渚颯颯涼風起綠蘋月底扣舷驚水鳥
船頭打鼓賽江神青青芳草悲遊子落落浮雲識故人
我亦少年淹旅泊聊將濁酒慰情親
睡起
匡牀午夢鶴驚破簾外柳花飛白雲漠漠茶煙當戶起
丁丁樵響隔林聞詩成自刻庭前竹酒熟還羹澗底芹
春盡江南新漲綠扁舟何處狎鷗羣
舟過錢塘有感
錢塘江上水悠悠落日扁舟送客愁雲氣欲含千嶂雨
潮聲遠帶大江流征帆且復停洲渚晚飯應須上柁樓
見說西湖載歌舞春風不似舊時遊
題靈巖寺
靈巖之山山木稠山僧結庵居上頭蒼松風裏作龍吼
白雲窗前如水流憑闌始悲人世迫舉目更感江山秋
千年霸業俱陳迹落日寒煙生客愁
鄭定
伏波祠懷古
荒祠衰草已凄然猶有居人話昔年銅鼓苔生秋雨後
石牆花落夕陽邊竹書早著平蠻策沙井空餘飲馬泉
詞客經過休感慨雲臺麟閣總寒煙
朱芾
為志學聘君題惠麓秋晴圖
第二泉頭坐晚晴滿林松籟雜溪聲滌煩老去盧鴻一
謝俗歸来衛叔卿未必茶經隨火化擬尋茅屋待春耕
卧遊畫裏違清賞裹茗他年石上烹
寄張子政
野政老人隠者流清溪繞屋似愚溝自編蒲葉作素簡
時瀉松花洗玉舟仲連未遽蹈東海孺子還復栖南州
别来清事想不廢詩成應畫李營丘
虞堪
旅懷
野閣篝燈獨夜時苦愁風雨失歸期夢回蜀道關山險
行盡江南草木衰縱酒為憐花落去懶眠重恨月来遲
不知鳴鳳飛何處老却梧桐第一枝
春興
十日寒風翦落梅東西撩亂雪盈堆王孫何處尋芳草
野老多情踏舊苔須覺繁華隨水去斷無行跡過橋来
黃昏寂寞徘徊久安得清樽為爾開
寄馬民立在越上并簡孟季成
半生書劒各飄零千里相思望窅冥春水鷗邊吳樹綠
夕陽馬上越山青依劉已是同王粲適度何由似管寧
故舊見君還問我釣船只說寄煙汀
午日訪沈元圭席上次黃舜臣韻
一簾葵錦爛晴霞五色絲紅映臂紗玄藥自消頭上雪
絳榴誰插鬢邊花茶烹石鼎從施禁詩寫蠻箋學破邪
不是西山黃石叟難逢東老地仙家
張壁
嘉禾
城樓倒影落湖波湖上風帆鏡裏過歸客自炊菰米飯
小娃争唱竹枝歌梭頭艇子輕于葉雪色沙鷗白似鵝
此地將軍戰時血春来丹績蘚痕多
王嘏
送秦東海法師遊上清
為愛仙山絶世氛蒼苔寂寞路難分白羊歲久渾疑石
瓊樹春深半是雲洗藥泉香龍蛻骨吹簫臺迥鶴成羣
隠文秘訣無人識我欲相從一問君
寄倪元鎮
赤水丹山隔兩塵麻姑書信莫辭頻久知鴻寶飛騰術
獨許青雲磊落人賓戲能消春畫永茗香聊試石泉新
東風回首毘陵道重擬攜書與卜鄰
劉儼
南屏别墅圖
竹裏深藏聽雪齋花邊小築御風臺雲嵐倒影水天迥
蒲葦有聲山雨来内史幽情觴詠樂右丞别業畫圖開
何時許我遊真境野色橋邊踏紫苔
舟中漫興
春天縹緲吹雲衣碧水顛倒插翠微三家五家村舍出
一點兩點沙鷗飛柳枝裊裊拂過艇苔花斑斑生釣磯
風塵不到是樂土莫怪往来城府稀
陳燧
别景大
力疾微吟苜蓿盤忽聞君已駕征鞍江湖千里去来易
故舊一樽離别難荒草馬蹄山色遠古藤松樹暮隂寒
錢塘風物歸吟藳須寄山翁洗眼看
李延興
自述
八口凄涼生事微中原羽騎日騑騑天寒歲晚歸難定
水遠山長信轉稀青眼故人頻送米白頭慈母尚縫衣
蕭蕭漢渚蒹葭老好向兒時舊釣磯
河上
宛宛寒山入暮煙河流直到寺門前店頭賣酒風吹幔
浦口义魚雪滿船翻覆世情堪大笑寬閒野屋得清眠
虚堂月色明如晝獨坐清彈五十絃
京口夜泊
醉客滿船歌月明隔江燈影逐人行帆衝雨脚迴京口
鐘送潮頭打石城南渡衣冠愁北望東臯簫鼓報西成
桑田海水依然在不管人間有變更
束宗癸
玉山草堂
草堂只在滄江上西戶憑虚野氣隂秋屐行隨苔逕曲
春船坐泛柳塘深久聞好事歸時論復喜交游盡苦吟
我欲乘閒来問訊百壺送酒重論心
貝瓊
送王克讓員外赴陜西
貂裘萬里獨衝寒舊是含香漢署官白雪作花人面落
青山如鳳馬頭看關中相國資王猛海内蒼生問謝安
應念東南有遺佚采芝深谷尚盤桓
二月一日病中口號
新年猶苦病相侵白髮無情自滿簪五柳先生蓮社約
四明狂客鏡湖心滿城風雨花時過曲水東西草色深
明日兩峯茅屋下故人持酒一開襟
送楊九思赴廣西都尉經歴
卭笮康居路盡通西南開鎮兩江雄漢家大將推楊僕
蠻府參軍見郝隆象跡滿山雲氣白雞聲千戶日車紅
明珠薏苡無人辨行李歸来莫厭窮
和張思廣九日韻時王景行有約阻雨不赴
秋藕無花寄斷絲拒霜猶學漢宫姿錦袍江令還家早
白髮秋娘對客悲剰水殘山留勝槩酸風苦雨失幽期
未慚寂莫陶彭澤更把黃花盡一巵
殳山隠居夏日
病客從教懶出村兩山一月雨黃昏野花作雪都辭樹
溪水如雲忽到門無復元戎喧鼓吹試從田父牧雞豚
来青處士時相過猶是平原舊子孫
送馬伯温之廣西
樓船搥鼓發江中昨夜檣烏喜北風可惜春歸還送客
何知别後已成翁浮天雪浪三湘闊到海雲山百粤通
有子漢陽專簿領一緘千里託飛鴻
朱右
次韻答白雲悅禪師
向来同覽赤城霞山寺行吟石徑斜来往風流成二老
文章交好屬通家平安屢問東橋竹寄遠曾將小苑花
支遁肯酬南塢約相期歲晚度年華
春懷
舵樓空闊望京華蘆荻江風岸岸花山色淡濃昏霧薄
水光浮沒夕陽斜故鄉鴻鴈書千里遠浦牛羊屋數家
邊塞柳營多苜蓿石田徒憶舊桑麻
張宣
得鄧南隠書時在廣西
風塵擾擾干戈際兩地俱為淪落人夢見亦憐風度好
書来翻遣别愁新桄榔葉暗蠻溪雨荔子花濃海嶠春
壯志幾回思奮迅出門誰慰白頭親
謝徽
題宋復古鞏洛圖
青山鞏洛舊林園彷彿昇平古意存雨外人歸秋葉浦
煙中鳥下夕陽村昔年題字宸光合今日披圖野興繁
風景西湖仍不異惟餘故老說中原
邵亨貞
南金錢先生應庚暮春過溪上旋即返棹早秋
成四韻奉寄
桃花浪裏泊扁舟草草相逢恨莫留一自春風来折簡
幾番夜月獨登樓塵蹤偃蹇長懷舊蓬鬢蕭疎又見秋
為報故人安好在身閒不負遠公遊
泖濱見荷花
每愛西湖六月涼水花風動畫船香碧筒行酒從容醉
紅錦游帷次第張月殿承恩霑沆瀣星槎留影下坡塘
江南秋冷紅衣落離立西風舊恨長
錢宰
長江偉觀圖
第一江山獨凭闌秋風斷石倚江關兩峯並立星河上
一水中流天地間海日東生月西沒官船北去客南還
莫愁白髮搔来短酒落金盤入醉顔
分題賦鏡湖送張用中
鏡湖白波木葉稀涼風蕭蕭入客衣季真賜宅已無主
太白酒船空掉歸野色驚秋鴻鴈下水聲吹雨鯉魚飛
此時張翰吳中去雲鎖稽山失翠微
題趙仲穆秋山圖
人家水檻接山窗好在江南山水邦兩岸雲林皆落日
一天鳬鴈共秋江屋頭數遍青巒九松下吟成白石雙
野服何人正蕭散泊船歸醉酒盈缸
題羅稚雲林秋晚
峥嶸列岫白雲西江上晴林直與齊落日欲分山上下
秋聲不隔樹高低潯陽舊宅陶潛住天際歸舟謝朓題
我亦愛君泉石好攜家便擬結幽棲
送朱叔英還維揚
策策西風木葉稀故鄉何處鴈南飛岷峨萬里秋江落
淮海惟揚獨客歸鐵罋待潮催曉渡金盤壓酒浣征衣
高樓明月如相憶一髮秦稽鎖翠微
題崔彦輝雲林小隠
霅上平林半是雲索居别墅樂閒身蘋花落日江南唱
楊柳滄灣若下春隔岸青山連罨畫當門綠樹接比鄰
外家第宅相過近内翰風流世有人
題趙仲穆彦徵畫馬
驄馬連錢新鑿蹄絡頭羈馽任官奚来從月窟真無價
進入天閑不敢嘶雨露九重思冀北風塵千里下淮西
解鞍知在休兵後楊柳平河春草齊
烏斯道
次蒲菴長老韻二首
一别老禪三載餘每懷溪上笑談初春山細雨霑烏帽
晴日閑華墮碧疏九日登高曾有約二王小楷未能書
至今不到天香室深媿埃塵少滌除
矯首令人感慨深浮雲蔽日閣曾隂六時花散金銀刹
千里塵飛劒戟林經罷看山長獨坐定回倚石自微吟
絶憐松下清泠水好與人間洗渴心
胡奎
送徐千戶之甘州
春寒初試越羅袍不惜千金買寶刀馬援橐中無薏苡
張騫槎上有葡萄崑崙西去黃河遠函谷東来紫氣高
何事相逢又相别隴雲邊月夜勞勞
管訥
山水便面
宣和便面何從得畫史當時屬有才紫翠峯巒天上落
青紅樓閣樹頭開羣賢似向蘭亭會一老疑從栗里来
安得從容隨杖履輕舟日繫水雲隈
靈鷲僧勤無逸奉使日本回授官聞欲見舉寄
之
天宇寥寥一錫飛忽聞承詔赴彤闈山中書札三年别
海上梯航萬里歸賈島文章終釋褐曹溪弟子孰傳衣
白雲出岫無心處老我滄江理釣磯
送長史司吏吳冰中役滿還廣東
早春公館柳條黃清暇題詩送掾郎白髮簿書官事了
青山風雨客程忙船從杜若芳洲發酒向桄榔小店嘗
歸及墓田寒食後碧雲東望思茫茫
用季翔韻題胡長史所藏東坡墨竹
剰水殘山雪後時韈材貌得歲寒枝歸来内署中持燭
忘却南溪有賦詩岷谷秋隂雲冉冉湘江春碧雨差差
展圖如在千竿裏六月涼飇灑鬢絲
紙被
萬杵霜藤練色勻卷舒一幅淨無塵梨花夜暖雲迷夢
柳絮春寒雪滿身未怪青綾能見妒也勝白㲲尚欺貧
五更聽徹金門漏得似山林晏起人
木芙蓉
諸宫仙種耐清寒笑倚西風臉沃丹絳節三朝瓊作佩
霓裳一曲翠為盤夜霜漁屋燈前見秋水人家畫裏看
可惜繁華易惆悵錦官城上夕陽殘
題醫士張孟安懶窩
青年與世似迂疎一室全勝水竹居雲到榻前應共宿
草生階下不教除任從野老常争席無奈鄰人數借書
賣藥養親甘旨備何曾頭過一旬梳
陸氏滄浪漁隠
子是天隨幾葉孫家藏釣具至今存秋風鱸美時供饌
春水鷗閒日到門泛宅豈殊居甫里放舟莫擬入桃源
濯纓濯足都休論且對青山倒一尊
次韻有懷周府奉祠宋季子
故人為别動經年况復祠官久不遷白髮交游惟我舊
清時文物尚君賢匆匆過夢尋蝴蝶的的歸心在杜鵑
無限相思千里外暮雲春樹兩茫然
次韻答李孟辨見寄
十日春無一日晴閉門聽雨不勝情江花偏向愁邊發
池草都從夢裏生西北星搖天不動東南潮落海如傾
却憐臣甫憂時切夜夜遥瞻北斗城
宴徐氏樓
高宴徐家池上樓座中賓客緫風流東城美酒休辭醉
南國佳人自解愁晴日遊絲當戶落暖風香篆近簾浮
歸時不用山公馬短棹春波正滿洲
姚氏野春堂
野外茅堂不掩扉堂前風日散晴霏棃花門巷清明近
春水池塘燕子飛每約鄰翁同社飲更從田畯勸農歸
明朝我亦尋春去小試東風白苧衣
荅吳高士見寄
青鞵布韤木棉裘合是山中隠者流舉世可無劉越石
薦賢誰是吕婆樓秋風泖蟹年年上春水沙鷗日日浮
好為㩦琴并載酒三高祠下放扁舟
送瀘州判官孫彦博
新除貳守向瀘川西上長江萬里船行李莫辭為客遠
判花正喜得君賢官鹽歲汲千家井火米時收五月田
緩帶從容有佳興寄詩細寫薛濤箋
寒食
三月東風大放顛今年為客倍凄然杏花時節偏聽雨
寒食人家不禁煙千里故鄉愁共遠一春白日夢相牽
天涯草色青青處秖憶干山墓下田
寄淞上友人
憶昔都門把臂時殷勤索我送行詩客邊賴爾能相慰
别後令人有所思芳草暮雲愁忽忽落花春雨鬢絲絲
東歸艇子如堪買定擬尋君澱水湄
題王秉正雲林清隠
青林白谷水雲鄉隠者深居一草堂百道松泉當戶落
四時花雨入簾香門前車馬紅塵遠座上琴書白日長
滿目故家風景在不須重畫輞川莊
王翰
次韻峩眉山
霧作衣裳雲作屏玻璃萬頃著娉婷望夫石上偏多雨
織女河邊欲隕星螮蝀夏涼收淺絳蟾蜍秋冷抹長青
可憐天際微顰處六國興亡一夢醒
和黃體方伴讀新蟬韻
滿地殘花過雨天槐隂庭院響新蟬輕敲金奏當窗外
閒撥銀筝向枕邊曉露吸殘青草岸晚風吹出綠楊煙
家山深處林亭好曾被繁聲聒醉眠
秋信
寒来消息是誰傳金井梧桐一葉先殘暑已消團扇底
新涼纔到短檠前問愁多在蛩聲裏寄遠常從鴈影邊
流浪浮生渾不覺知機林外有鳴蟬
送成紀善省親關中
端門賜告得馳歸雪霽沙溝淨不泥寒度鴈聲天遠近
早行林影月高低河源出塞金繩直嶽色連雲翠盖齊
戲綵高堂稱夀畢歸期先報鄭門西
夜月吹簫圖
梧桐月轉欲棲鴉閒弄參差隔紫霞彩鳳暗巢長樂樹
金鸎偷語上陽花鬭糚涼露霑釵玉簇仗香雲繞扇紗
吹到揚州移别調君王親為按紅牙
趙俶
破窗風雨圖
客窗讀書過夜半江上長風將雨来茅屋身和木葉落
竹牀笑對燈花開何人雞鳴解起舞此時蝶夢付銜杯
我欲哦詩慰寥寂蓑笠敲門步綠苔
凃穎
酬鄒伯謙見寄
白髮蕭疎忝侍儀䕫龍青瑣許追隨禁廬晚退仍分直
宣室春来屢祝釐翔鳳遠連雙玉闕流鶯深囀萬年枝
老懷寥落將何補空有雲泉入夢思
蕭執
劉子高贈王明善依韻以和
匡廬之山瀑布泉老子結社来何年林間經罷常隨鹿
雲外樵歸或遇仙坐石有時巾挂樹焚香終日袖攜煙
市南别有秋江水種得花開總是蓮
御選明詩卷七十
