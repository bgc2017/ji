欽定四庫全書
御選宋詩卷十九
五言古詩十
陸游
送曾學士赴行在
二月侍燕觴紅杏寒未拆四月送入都杏子已可摘流
年不貸人俯仰遂成昔事賢要及時感此我心惻欲書
加餐字寄之西飛翮念公為民起我得怨乖隔搖搖跂
前旌去去望車軛亭鄣鬱將暮落日澹陂澤敢忘國士
風涕泣效臧獲敬輸千一慮或取二三策公歸對延英
清問方側席民瘼公所知願言寫肝膈向來酷吏横至
今有遺螫織羅士破膽白著民碎魄詔書已屢下宿蠧
或未革期公作醫和湯劑窮絡脈士生恨不用得位忍
辭責併乞謝諸賢努力光竹帛
將赴官䕫府書懷
病夫喜山澤抗志自年少有時緣龜飢妄出丏鶴料亦
嘗厠朝紳退懦每自笑正如怯酒人雖愛不敢釂一從
南昌免五歲嗟不調朝廷每哀矜幕府誤辟召終然歛
孤迹萬里遊絶徼民風雜羣猺封域近六詔淒涼黃魔
宫峭絶白帝廟又嘗聞此邦野陋可嘲誚通衢舞竹枝
譙門對山燒浮生一夢耳何者可慶弔但愁癭纍纍把
鏡羞自照(䕫民多癭無者十才一二耳)
夜讀兵書
孤燈耿霜夕窮山讀兵書平生萬里心執戈王前驅戰
死士所有恥復守妻孥成功亦邂逅逆料政自疏陂澤
號飢鴻歲月欺貧儒歎息鏡中面安得長膚腴
送金州趙都曹
霜葉無停聲脂車有行色正悲南浦秋又送清湘客啼
飢兒頰紅侍養親髮白努力事上官世路日已廹
金山觀日出
繫船浮玉山清晨得竒觀日輪擘水出始覺江南寬遥
波蹙紅鱗翠靄開金盤光彩射樓墖丹碧浮雲端詩人
窘筆力但詠秋月寒何當羅浮望湧海夜未闌
將離江陵
暮暮過渡頭旦旦走隄上舟人與關吏見熟識顔狀癡
頑久不去常恐遭誚讓昨日倒檣竿今日聫百丈買薪
備雨雪儲米滿缾盎明當遂去此障袂先側望即今孟
冬月波濤幸非壯潦收出竒石霧卷見疊嶂地嶮多﨑
嶇峽束少平曠從來樂山水臨老愈跌宕皇天憐其狂
擇地令自放山花白似雪江水綠於釀竹枝本楚些妙
句寄悽愴何當出清詩千古續遺唱
繫舟下牢溪游三游洞二十八韻
舊觀三峽圖常謂非人情意疑天壤間豈有此崢嶸畫
師定戱耳聊欲窮丹青西遊過沔鄂莽莽千里平昨日
到峽州所見始可驚乃知畫非妄却恨筆未精及兹下
牢戍峯嶂畢自呈下入裂坤軸高騫插青冥角勝多列
峙擅美有孤撐或如釡上甑或如坐後屏或如倨而立
或如喜而迎或深如螺房或疎如窗櫺峩巍冠冕古婀
娜髻鬟傾其間絶出者虎搏蛟龍獰崩崖凛欲墮修梁
架空横懸瀑瀉無底終古何時盈幽泉莫知處但聞珩
珮鳴怪怪與竒竒萬狀不可名久聞三游洞疾走忘病
嬰竇穴初漆黑傴僂捫壁行方虞觸蟄蛇頫見一點明
扶接困僮奴恍然出缾罌穹穹厦屋寬滳乳成微泓題
名歐與黃雲蒸蒼蘚平穿林走驚麕拂面逢飛鼪息倦
盤石上拾樵置茶鐺長嘯答谷響清吟和松聲辭卑不
堪刻猶足寄友生
黃牛峽廟
三峽束江流崖谷互吐納黃牛不負重雲表恣蹴蹋吳
船與蜀舸有請神必答誰憐馬遭刖百歲創未合柂師
浪奔走烹彘陳酒榼紛然餕神餘羹炙爭嘬&KR0008;空庭多
落葉日暮聲颯颯竒文粲可辨高古篆籀雜邨女賣秋
茶簪花髻鬟匝襁兒著背上帖妥若在榻山寒雪欲下
虎出門早闔我行忽至此臨風久嗚唈
航海
我不如列子神遊御天風尚應似安石悠然雲海中卧
看十幅蒲彎彎若張弓潮來湧銀山忽復磨青銅飢鶻
掠船舷大魚舞虚空流落何足道豪氣蕩肺胸歌罷海
動色詩成天改容行矣跨鵬背弭節蓬萊宫
鼓樓舖醉作
書生廹飢寒一飽輕三巴三巴未云已北首趨褒斜怱
怱出門去裘馬不復華短帽障赤日烈風吹黃沙俶裝
先晨雞投鞭後昏鴉壯哉利閬間崖谷何谽谺地荒多
牧卒往往聞蘆笳我行春未動原野今無花稚子入旅
夢挽䰅勸還家起坐不能寐愁腸如轉車四方丈夫事
行矣勿咨嗟
十月十四夜月終夜如晝
月從海東來徑尺鎔銀盤西行到峩眉玉宇萬里寬幽
人耿不寐弄影清夜闌五城十二樓縹緲香霧間不知
何仙人亭亭倚高寒欲語不得往悵望冰雪顔叩頭倘
見哀容我躡素鸞掬露以為漿屑玉以為餐泠泠潄齒
頰皓皓濯肺肝逝將從君遊人間苦無歡
夜行至平羌憩大悲院
憶昨遊天台夜投石橋宿水聲亂人語炬火散山谷穿
林有驚鶻截道多奔鹿今夕復何夕此境忽在目蒼茫
陂十里清淺溪數曲微霜結裘茸落葉拂帽屋下馬憩
邨寺頽然睡清熟覺來窗已白殘燈猶煜煜
寒夜遣懷
臨觴本不飲憂多自成醉四方行萬里不見埋憂地憶
昔入京都寳馬搖香鬃酣飲青樓夜歌聲在半空去日
不可挽華髮忽垂領娟娟峩眉月相對作淒冷月落照
空牀不寐聽寒螿早知憂隨人何用去故鄉
雙清堂夜賦
陸子病少間獨卧溪上堂人静魚自躍風定荷更香素
月行中天流螢失孤光歸鳥飛有聲度此十里塘嗟我
獨何事遲暮客異鄉太息搔短髮起視夜未央
避暑江上
苦熱厭城市初夜臨江湍風從西山來頗帶積雪寒堰
聲静尤壯噴薄如急灘頓遠車馬喧更覺衣裳單斷岸
吐缺月恨不三更看且隨螢火歸城扉欲横關
數日寒頓減頗有春意感賦
微陰寒不力破臘春暗動林梢報梅白水際聞鳥哢羈
鴻漸整翮一一勞目送應憐飛蓬客猶作浣花夢平生
江淮間裘馬事豪縱豈知老畏死齋鉢受蔬供忍饞每
自笑小飲未敢痛何以慰寂寥卧聽壓春甕
秋日登仙遊閣
馬蹄連早暮車塵細如霧誰知此路邊高閣下風馭頗
傳秋月夕語笑聯杖屨始知仙與人混迹無異處我來
想鸞鶴稽首祈一顧飛仙不可見惟與白雲遇白雲如
有情傍我欄角住借問何山來雲驚却飛去
大醉歸南禪弄影月下有作
昔我變姓名釣魚散花洲有船不用檝江急聽自流即
今客錦城醉過百花樓天風吹筍輿快若凌空游月露
浩無際指點隘九州君看塵土中頗有此樂不題詩碧
玉簡飛仙相答酬酒醒墮何處樓臺海山秋
月夕
開戶滿庭雪徐看知月明微風入叢竹復作雪來聲俗
塵不待埽凛然肺肝清林深無漏鼔鶴唳報三更
大醉梅花下走筆賦此
閉門坐歎息不飲輙十日忽然酒興生一醉須一石檐
頭花易老旗亭酒常窄出郊索一笑放浪謝形役把酒
梅花下不覺日既夕花香襲襟袂歌聲上空碧我亦落
烏巾倚樹吹玉笛人間竒事少頗謂三勍敵酒闌江月
上珠樹挂寒璧便疑從此仙朝市長埽迹醉歸亂一水
頓與異境隔終當騎梅龍海上看春色(梅龍蓋蜀苑中故物也)
廣都江上作
微波不搖江纖雲不行天我來倚杖立天水相澄鮮平
遠望不盡日落自生煙梅花耿獨立雪樹明前川好風
吹我衣春色已粲然東邨聞酒美買醉上漁船
遊萬里橋南劉氏小園
佳園寂無人滿地梅花香閒來曳柱杖臘月日已長朱
橋架江面欄影搖波光竒哉小垂虹夢破鱸魚鄉汀鷺
一點白煙柳千絲黃便欲喚釣舟散髮歌滄浪可憐隔
岸人車馬日夜忙我歸門復掩寂歷挂斜陽
張園觀海棠
朝陽照城樓春容極明媚走馬蜀錦園名花動人意嚴
妝漢宫暁一笑初破睡定知夜宴歡酒入妖骨醉低鬟
羞不語困眼嬌欲閉雖豔無俗姿太息真富貴結束吾
方歸此别知幾歲黃昏廉纖雨千點裛紅淚
劉郎浦夜賦
平生遠遊心睥睨萬里窄今年下三巴放浪浮七澤菰
蒲無遠近但見風索索浪高星辰濕天碧河漢白十年
散醉髮未易著朝幘守符尚可乞來作瀟湘客
雁翅夾口小酌
墟煙淡將散江雨細欲無回風吹衣襟晴光滿菰蒲隠
几樂此時清和如夏初犬吠船丁歸小市得美蔬歡言
酌清醥侑以案上書雖云泊江渚何異歸林廬
夜泊龍廟回望建康有感
我醉行水上身輕如飛煙魚龍互悲嘯伴我夜不眠羽
扇揮浮雲月挂牛斗間河漢横復斜風露方浩然坡陁
石頭城寂寞七百年世事感予懷竦身入青天
病中懷故廬
我家山陰道湖山淡空濛小屋如舴艋出没煙波中天
寒橘柚黃霜落䆉稏紅祈蠶簫鼔鬧賽雨雞豚空义魚
有竭作刈麥無遺功去年一月留行役嗟悤悤今年歸
興動艤舟待秋風社飲可欠我寄書約隣翁
雨夜
牆西泥三寸牆東草三尺可憐白鹿泉蛙黽紛狼籍濕
螢如隕星入戸黏几席病夫本嗜睡况此風雨夕永懷
瀼西寺更憶山南驛陳迹不可追昏然墮吾幘
督下麥雨中夜歸
細雨闇邨墟青煙濕廬舍兩兩犢並行陣陣鴉續下紅
稠水際蓼黃落屋邊柘力作不知勞歸路忽已夜犬吠
闖籬隙燈光出門罅豈惟露沾衣乃有泥没胯誰憐甫
里翁白首學耕稼未言得一飽此段已可畫
春遊
平生樂行役不耐常閉戸今朝新雨霽一笑整巾屨青
猿導幽蹊春草伴微步雖云尊酒薄蔬果亦略具辛夷
發高枝楊柳吹&KR1089;絮行歌不知遠落日呼野渡横林已
棲鴉淺水猶立鷺歸來意頗豪古錦有新句
夏夜
夏夜忽已半東岡月初生起行遶庭樹愛此露滴聲漂
流憶安卧局促念遐征幽懷誰晤語華觴還自傾
螢光喜暗庭桐葉矜冷雨幽人清不寐獨夜誰與處乾
坤信無情歲月遽如許明發視鏡中鬢絲添幾縷
庭荒蔓草長堂豁爽氣入悠然推枕起聊作倚杖立飛
螢亦避雨黏棟光熠熠南隣輸税歸小婦愁夜汲
結屋在郊墟翛然謝炎熾窗扉故闃寂水竹亦幽邃飛
蟲望燈集棲燕衝雨至石枕與葛幮美哉今夕睡
夜汲
酒渴起夜汲月白天正青銅缾響寒泉聞之心自醒井
邊雙梧桐映月影離離上有獨棲鵲細爪握高枝我欲
畫團扇良工不可求三歎拊庭楯浩然風露秋
春暁東郊送客
雨餘氣清潤迨我送客時翻翻車蓋風五里城東陂初
旭歛花房晨露流桐枝南山卷濕翠更覺光景竒澄潭
集漁艇邨路亞酒旗欲歸且復留造物成吾詩
秋郊有懷
漫漫蕎麥花如雪覆平野離離豆子莢數枝忽堪把頗
憶故鄉時屏迹謝車馬水宿依蟹舍泥行没牛骻作勞
歸薄暮濁酒傾老瓦縷飛綠鯽膾花簇赬鯉鮓棄官雖
未決世念亦已且浩歌續楚狂幽懷欣獨寫
秋山瘦益竒秋水淺可涉出城西風勁拂帽吹脫葉新
霜拆栗罅宿雨飽豆莢枯柳無鳴蜩寒花有穿蝶郊行
得幽曠頗覺耳目愜斷雲北山來欣然與之接挂冠易
事爾看鏡歎勛業永懷桑乾河夜渡擁馬鬛
自東津泛舟至桐溪
潮生東西津雨暗上下墖蕭蕭亂菰蒲拍拍起鳧鴨吾
船雖褊小尚可著一榻溪風吹醉頰高枕墮紗㡊南山
浮濕翠偃蹇呼不答安得青蓮公傑句為彈壓
晨入省中偶書
清風拂畫簾初日照素壁花枝蝶小憩草葉露時滴房
櫳闃無人溝水聲激激摩挲語枯笻伴我住幽寂
暮歸
意行無所之偶傍陂頭立空邨犬吠豪高樹蟬嘒急風
塵一身老海宇萬感集還家日已暮草露青鞋濕
藥圃
少年讀爾雅亦喜騷人語幸兹身少閒治地開藥圃破
荒劚瓦礫引水灌膏乳玉芝移石帆金星取天姥申椒
蘼蕪輩一一粲可數次第雨苗滋參差風葉舉山僧與
野老言議各有取瓜香躬采曝泉潔謹炊鬻老夫病若
失稚子喜欲舞餘年有幾何長鑱真託汝
上書乞再任沖佑
虬枝六尺藤方屋九寸帽人間無處著山水歸寄傲耳
中聞淵明自我髮未燥高標不可揖七十忽已到明窗
置經龕奥室養丹竈雖云廹遲暮要足平昔好悠然萬
念空快若河卷埽寄聲幔亭雲行拜散人號
牧牛兒
南邨牧牛兒赤脚踏牛立衣穿江風冷笠敗山雨急長
陂望若遠隘巷忽相及兒歸牛入欄煙火茅簷濕
東城
墟落歛暮煙林梢偃新月河橋燈漸鬧柳岸船猶發薄
酒吹欲無佇立搔短髮誰知七十翁歲晩念裘褐
舟中詠落景餘清暉輕橈弄溪渚之句蓋孟浩然
耶溪汎舟詩也因以其句為韻賦詩
獨鶴還故鄉巋然但城郭出門無與遊所至苦寂寞裹
飯事幽討此計殊不惡薄暮宿漁家蒼烟帶墟落
維舟入谷口信步造異境隔籬雞犬聲滿地梧楸影瓦
甑炊香稻石泉汲新井人間苦偪仄愛此須臾景
老圃髮如霜見客能廢鋤與坐使之年自云八十餘老
身六朝民草舍數世居力守遠祖言一字不學書
沿溪得茅店酒旗出柴荆杖頭錢已空一醉何由成主
人語鄭重手把甕面清勸我姑小留溪魚亦可烹
秦皇酒甕邊古有釣魚磯我來必竟日時挈雙鯉歸白
鷺真可人常先孤棹飛高詠江練句令人憶玄暉
鏡湖三百里風止鏡面平持以照吾心俗塵安得生散
髮鷗鷺間萬事秋毫輕誰能拂東絹寫我孤舟横
朝發雲根寺暮宿煙際橋冷螢濕不飛潛魚驚自跳菱
船歌裊裊荻浦風蕭蕭平明宿鳥起我亦理歸橈
古祠照滄波老木閟雲洞輕舟不搖檝正用一風送汲
井漱甘液埽榻寓幽夢所恨山未深城笳聽三弄
禹穴探斷簡樵風汎清溪倒影森松桂避船散鳬鷖塵
中有異境十里青玻瓈高墖忽招人湖邊日未低
溪行已清秋還舍尚殘暑天公為觧圍簾櫳過疎雨青
蔬喜小摘紅粒亦新杵一飽坐北軒蘋花泣煙渚
六月一日暁賦
視夜明星高蟬聲滿庭樹殘骸幸差健散髮穿兩屨巖
扉手自開曳杖得徐步碧瓦浮青煙圓荷瀉殘露草木
無俗姿雞犬共幽趣兒來問晨炊一笑揮使去
春日雜題
梅花三十本圍以疎竹籬入春甫十日開遍南北枝少
年輕節物老大復苦衰坐見零落盡一杯初未持
客路行無窮漁唱聽不厭濤江西限吳雲岫南入剡蹇
驢過小市高柳擁孤店去去望前邨鴉歸煙欲斂
夏夜對月
薄雲歸欲盡殘雨久猶滴月入疎林間庭戶燦珠璧梅
天苦蒸鬱爽氣始此夕豈無一舴艋放浪天水碧散髮
黃鶴樓醉弄白玉笛真當舞魚龍詎止裂金石
避暑松竹間
雙松五丈高萬竹一尺圍上有林蟬鳴下有磵鳥飛正
午不見日我來每忘歸清詩忽陳前永與世俗違直北
有異境煙汀連釣磯何當霜雪時散髮槲葉衣
漁父
千錢買一舟百錢買兩槳朝看潮水落暮看潮水長持
魚換鹽酪縣郭時下上亦或得濁醪不復計缾盎浩歌
忘遠近醉夢&KR1089;莽蒼元真不可逢悠然寄遐想
敝廬
敝廬雖陋甚鄙性頗所宜欹傾十許間草覆實半之碓
聲隔柴門績火出枳籬縛木為彘牢附垣作雞塒黃犢
放林莽蒼鵝戲陂池傭耕食於我客主同爨炊瓦盎設
大杓葅莧羹園葵一飽荷鋤出作勞非所辭上以奉租
賦下以及我私有錢即沽酒阡陌恣遊嬉亦有扶持者
婢跣奴髻椎欲畫恨無人後世考此詩
東岡
東岡竹千竿大者圍過尺微風生其間蕭蕭戛寒碧我
閒適一到散髮坐盤石萬事不累心清歗遂至夕此君
本傲世獨我有夙昔老惰恐作疎時來寓琴奕
春社日效宛陵先生體
社雨
開歲纔幾時春社忽已及茫茫草色深蕭蕭雨聲急扶
犁行白水不惜芒屨濕邨童更可憐赤脚牛背立
社鼔
酒旗三家市煙草十里陂林間鼔鼕鼕迨此春社時飲
福父老醉嵬峩相扶持君勿輕此聲可配豐年詩
社酒
農家耕作苦雨暘每關念種黍蹋麴糵終歲勤收斂社
瓮雖草草酒味亦醇釅長歌南陌頭百年應不厭
社肉
社日取社豬燔炙香滿邨飢鴉集街樹老巫立廟門雖
無牲牢盛古禮亦略存醉歸懷餘肉霑遺徧諸孫
大雨
今年景氣佳有禱神必答時時雖閔雨顧盻即霑洽緜
地千里間四月秧盡插季夏雨三日淒爽欲忘箑瀦水
如塞河決水如放閘几席亂鼃黽庭除泳鵝鴨舍邊魚
受釣戸外鷗可狎飛螢最得意終夕自開闔蕭蕭菰蒲
聲怳若船入夾嗟予亦耐事堅坐書滿榻懸知䆉稏收
已足供伏臘會約張志和清風從苕霅
山行
山光秀可餐溪水清可啜白雲映空碧突起若積雪我
行溪山間靈府為澄澈崚嶒崖角立蟠屈路九折黃楊
與冬青鬱鬱自成列其根貫石罅横逸相糾結上捫鵰
鶻巢下歷豺虎穴流泉不可見鏘然響環玦出山日已
暮林火遠明滅小憩得樵家題詩記幽絶
邨居
舍後盤高岡舍前面平野防盜枳作藩蔽雨篠代瓦(邨人)
(以篠覆屋如茅)數家相依倚百事容乞假薄暮耕樵歸共話衡
門下
獨行柳橋而歸
寒雲覆江干慘慘雪欲作草枯狐兔見鷹隼方縱搏老
翁卧蓬戸疾痛在腰脚忽覺意稍佳快若解束縛呼童扶
下堂西出度略彴浮波見鳬雁决起驚烏鵲籬根犬迎
吠碓下鷄俛啄霜餘桑葉積春近柳枝弱徐行過傍舍
醉笑盛醻酢歲暮農事休羡爾羣飲樂
幽居即事
小磑落雪花修綆汲牛乳幽人作茶供爽氣生眉宇年
來不把酒杯榼委塵土卧石聽松風蕭然老桑苧
屏居江海涯杳杳菰蒲深俛仰夏令中澤國正多陰桑
椹熟已紫水鳥時遺音偶得一瓢酒鄰里聊相尋
晩聞庭樹鴉鳴有感
烏鵲棲我庭將旦輒散去此豈厭所棲亦以飲啄故一
飢能驅人擾擾無晨暮不然亦已矣豈樂塵土汙我有
茆三間自少鮮外慕力耕自足食雞豚亦可具晩雖誤
收召疾走如脫兔六年楓林下不知歲月度殘骸幸強
健沽酒徧山步(鄉語謂湖山間小聚為山步)醉歸每自笑不負此芒
屨平生愛方外雖老冀有遇秋風送片帆更上剡溪路
山行
五尺桄榔杖二寸栟櫚冠往來山谷中髮白面渥丹初
非乳石力所得懷抱寬入寺不尋僧自愛松風寒松風
晩少静我意殊未闌却尋歸邨路白石明青灘
夜坐憶剡溪
早睡苦夜長晩睡意復倦斂膝傍殘燈拭眥展書卷時
時搔短髮稍稍磨凍硯更闌月入戶皎若舒白練便思
泛樵風(溪名)次第入剡縣名山如高人豈可久不見
道上見邨民聚飲
霜風利如割霜葉淨如埽正當十月時我行山陰道場
功俱已畢歡樂無壮老野歌相和答邨鼔更擊考市壚
酒雖薄羣飲必醉倒雞豚治羹胾魚鱉雜鮮薧但願時
太平鄰里常相保家家了租税春酒壽翁媪
初寒
重雲蔽白日陂港日夜涸秋風纔幾時已見霜雪作人
生各有分豈必衣狐貉吳中冬蔬茂盤筯不寂寞摶泥
治牆屋伐篠補籬落薄酒亦醉人問子何不樂
送春
新葉張翠幄落花作紅茵山蔬旨且柔家釀清而淳以
我垂老境送此將歸春我固惜流年春亦記陳人江山
處處佳風月日日新蹇驢度松岡短檝横煙津蘭亭人
已遠遺韻猶清真却下木柵市天風吹角巾
晩步門外
槐葉已成陰楸花亦離離日暮門無人迨我逍遥時左
持漆園書右挾栗里詩風從湖面來成此一段竒石路
雖甚狹雅稱拖笻枝少頃山月明照我角巾欹
甕池
薶甕東階下灧灧一石水買魚畜其間鱍鱍三十尾力
微思及物為惠止於此無風水不搖得志魚自喜涵泳
藻與蒲永不畏刀几飯罷時來觀相娛從此始
稽山
我識匡廬面亦撫終南背平生愛山心於此可無悔晩
歸古會稽開門與山對竒峰綰髻鬟横嶺埽眉黛豈亦
念孤愁一日變萬態風月娛朝夕雲煙閱明晦一洗故
鄉悲更益吾廬愛東偏得山多寢食鮮不在寧無度世
人談笑見英槩御風倘可留為我傾玉瀣
南軒
今年秋早涼七月已蕭然南山修竹下枕簟終日眠時
將半殘夢聽此欲斷蟬推枕起太息四序忽已遷功名
&KR1089;渺茫衰疾方連綿新月獨多情窺窗淡娟娟
朱子雲園中觀花
我髩忽已白君顔非復朱花前一杯酒不樂復何如暮
看枝上花已覺不如早富貴當及時吾輩奈何老我欲
君起舞竟日為君留安知花無情不解替人愁長安二
三月花滿上林中祝君早得意歸轡聽玲瓏
楊萬里
人日出遊湖上
放閘冷泉亭抽動一天碧平地踏雪山晴空下霹靂去
時數點雨歸時數片雪雨雪兩不多山路雙清絶舊臘
緣多雪新年未有梅慇懃下天竺隔水兩株開
微雨玉井亭觀荷
猛雨打萬荷怒聲戰秋鼙水銀忽成泓一瀉無復遺不
如微雨來翠盤萬珠璣荷翻珠不落細響密更稀清如
雪融窗三更夢開扉對君君不信對鏡當自知
明發陳公徑過摩舍那灘石峰下
遥松煙未消近竹露猶滴石峰矜孤銳喜以江自隔清
潭涵曦紫碧岫過雲白回瞻宿處堤路轉不可覓地迥
人絶影山僻虎留跡下有無底潭上有欲落石是間一
徑横夾以萬松直樹從何時有陳公所手植陳公今焉
在徑松自寒碧
昨宵望石峰相去無一尺今日行終朝祇繞石峰側石
峰何曾遠江路自不直仰瞻碧孱顔清峽如立壁反覆
得細看何必更登陟後顧江已遠前顧山若塞棹進岸
自回天水未有極簾欣入絶巘舟愕觸潛石東暾澹未
熹北吹寒更寂岸草不知愁向人弄晴碧
澄潭湧晴暈不風自成花回流如倦客出門復還家江
晴已數日新漲没舊沙知是前溪雨濕雲尚横斜山轉
江亦轉江行山亦行風鬟照玉鏡素練縈青屏我本山
水客澹無軒冕情塵中悔一來事外懷孤征忽乘滄浪
舟仰高俯深清餐翠腹可飽飲渌身須輕鷓鴣不相識
還作故園聲
過單竹洋徑
兩山何許來此焉忽相尋摩肩不少譲爭道各載駸喬
木與修竹相招為茂林無風生翠寒未夕起素陰天垂
木末近日到谷底深空山時一響已動客子心行到幽
絶處更聞啼怪禽
清遠峽四首
峽水都是泉非雨原自足不知幾滴珠成此一川玉旁
將山染翠仰為天寫綠何當雪月夜孤艇葦間宿
清晨霧雨重不敢開船門小窗試微啓逗入一船雲何
曾燒龍麝香霏遶吾身身在雲水上何許覓點塵
清遠望峽山山脚無半里小舟行其間五日翠未巳並
馳兩蒼龍中夾一玉水送我到英州渠當自回轡
誰開峽山寺政要避世喧深潭無來路斷崖有青天療
飢摘山果擊磬煩嶺猿人迹今擾擾秖緣一漁船
看劉寺芙蓉
初約山寺遊端為怪竒石那知雲水鄉化作錦繡國入
門徑深深過眼秋寂寂隔竹小亭明稠紅漏疎碧山僧
引幽踐絶巘恣佳陟三步綺為障十步錦作壁爛如屏
四圍搭如帔五色滿山盡芙蓉山僧所手植秋英例臞
淡此花獨腴澤却憶補外時朝士作祖席是間萬株梅
冷射千巖石舊遊不可尋雪枝半榛棘
後圃散策
花徑雨後涼樹聲風外戰杖屨頓輕鬆兒女同行散少
者前已失老者後仍倦隔林吹笑語相聞如對面明明
去人近眇眇彌步遠松杉滿地影一瞬忽不見仰觀紫
日輪偶度白雲片佳處留再來前山未須徧
碧落堂晩望荷山
荷山非不高城裏自不見一登碧落堂山色正對面如
人卧平地躍起立天半指揮出伏兵萬騎横隔岸後乘
來未巳前驅瞻已遠晨光到巖壑人物俱蒨絢綠屏紛
開閤翠旗閃舒卷安得垂天虹橋虛度雲巘老鈴偶報
事郡庭集賓贊悤悤換山巾默默下林坂
舟過柴步寺
野寺隔疎樾遠舟見深殿獨徑通絶崖長縈度微線曩
遊攜童弱攀岸已震眩前瞻足未到下窺意先轉朝來
經雲根塵思起清羨野夫三二輩走過疾於箭俛仰二
十年今老懷昔健
東園醉望暮山
我居北山下南山横我前北山似懷抱南山如髻鬟懷
抱冬獨暖髻鬟春最鮮松鬈沐初淨山葩插更妍我來
猶斜陽我望忽夕煙一望便應去不合久憑欄山意本
自惜如何許人看急將白錦障小隔青髩顔近翠成遠
淡縹緲天外仙誰知絶竒處政在有無間頃刻萬姿態
可玩不可傳
洪适
擬古(錄六首)
行行重行行
行行重行行南北各倦遊昔人重離别一日嗟三秋如
何三秋暮相見尚悠悠方寸正紆軫何以寫我憂仰瞻
衡漢移俯對蘭菊遂臭味雖云同光塵若為異迴風淒
且發飄我别時袂欲知長相思披衣不勝體
青青河畔草
青青河畔草英英籬邊菊亭亭當窗女濯濯手如玉淵
淵錦中意粲粲未盈幅藁砧天一涯刀頭誤行卜却鏡
怨新眉誰教遠山綠
明月皎夜光
明月皎夜光瑟瑟扇商籟衡紀直西躔雲章斜左界感
彼林薄凋歲律倏云邁蜻蛚誰汝憐悽悽鳴戸外昔我
耐久朋著鞭遊方泰慰藉繒縞輕金蘭舊盟改東井不
及泉須女無儔配君看貢公綦白首愧傾蓋
冉冉孤生竹
冉冉孤生竹成陰幽谷中幸來君子室葛藟施喬松喬
松千百尋攀附猶可窮思君江水深褰裳難為從同心
而偏棲愧彼摩霄鴻灼灼芙蓉花凌波媚芳風非不努
力愛秋老無復容昔盟倘不寒誰歎久西東
迢迢牽牛星
迢迢牽牛星奕奕停梭女尋盟整瑶轡緘情遵漢渚欣
讌未斯須别愁眉已度黃姑不我留殘機忍重顧翻羨
巫山雨朝朝楚王遇
明月何皎皎
明月何皎皎舒光瑩窗綺宛轉羞空牀披軒步庭際故
愛同一心新愁今兩耳咫尺相會難迢迢若千里况復
千里隔憂端無窮已
史浩
賜宴澄碧殿抵暮錫金蓮燭宿玉堂直廬命作
季秋中浣日淳熙隆四禩朝回攬轡間中使俄傳旨少
傾日轉申宣召陪燕喜預令埽玉堂深夜備棲止悚懼
跪承命鳴騶亟穿市綘闕聳皇居非煙常靡靡入自東
華門熊羆森爪士詔許乘肩輿安徐無跛倚復古距選
德相望幾數里修廓按雲漢岧嶤燦珠蘂中途敞金扉
恍若蓬壺裏羣山擁蒼壁四顧環弱水山既日夕佳水
亦湛無滓冰簾映綺疏瓊殿中央峙澄碧耀宸奎龍神
爭守視蹈舞上丹墀天威不違咫奉觴祈萬壽時蒙一
啟齒餘波丏鼠腹酒行不知幾徘徊下瑶席緩步煩玉
趾從遊至清激錫坐談名理泉聲韻琴瑟一洗筝笛耳
皇云萬幾暇觀書每來此論道及帝王直欲齊其軌堯
舜禹湯文前身無乃是臣言非獻諛道實由心起既然
明是心要在力行爾登橋釂餘罍飲興未容已金蓮引
雙燭再拜離階戺玉音寵諭臣此會宜有紀歸途感恩
榮占寫忘骩骳
朱熹
擬古八首
離離原上樹戢戢澗中蒲娟娟東家子鬱鬱方幽居濯
濯明月姿靡靡朝華敷昔為春蘭芳今為秋蘼蕪寸心
未銷歇託體思同車
綺閣百餘尺朝霞冠其端飛櫩麗遠漢曲楹何盤桓清
謠發徽音一唱再三歎借問誰為此佳人本邯鄲微響
激流風浮雲慘將寒為言何所悲遊子在河關不恨久
離闊但憂芳歲闌願為清宵夢燕昵窮餘歡
上山採薇蕨側徑多幽蘭采之不盈握欲寄道里艱沉
憂念故人長夜何漫漫芳馨坐銷歇徘徊以悲歎
佳月朗秋夜蟋蟀鳴空堂大火西北流河漢未渠央野
草不復滋白露結為霜梁燕起高飛雲雁亦南翔念我
同心子音形阻一方不念執手歡隔我如參商禺龍不
為澤畫餅難充腸金石徒自堅虚名真可傷
鬱鬱澗底樹揚英秋草前與君結歡愛自比金石堅金
石終不渝歡愛終不疎一夕遠離别悠悠在中途相思
未云變音容定何如傷彼三秋蕖灼灼層華敷盛時不
可留恐逐嚴霜枯夫君來何晩賤妾長離居
高樓一何高俯瞰窮山河秋風一夕至憔悴已復多寒
暑遞推遷歲月如頽波離騷感遲暮惜誓閔蹉跎放意
極驩虞咄此可奈何邯鄲多名姬素艷凌朝華妖歌掩
齊右緩舞傾陽阿徘徊起梁塵綷䌨紛衣羅麗服秉竒
芬顧我長咨嗟願生喬木陰夤緣若絲蘿
夫君滄海至贈我一箧珠誰言君行近南北萬里餘結
作同心花綴在紅羅襦雙垂合歡帶麗服眷微軀為君
一起舞君情定何如
衆星何歴歴嚴宵麗中天殷憂在之子起步荒庭前出
門今幾時書札何由宣沉吟不能釋愁結當誰憐臨風
一長歎淚落如奔泉
邵武道中
風色戒寒候歲事已逶遲勞生尚行役遊子能不悲林
壑無餘秀野草不復滋禾黍經秋成收斂已空畦田翁
喜歲豐婦子亦嘻嘻而我獨何成悠悠長路岐凌霧即
曉裝落日命晩炊不惜容鬢凋鎮日長空飢征鴻在雲
天浮萍在青池微蹤政如此三歎復何為
友人黃子衡欲之上庠以詩留行
若士有竒操久厭山林卑奮衣千里道已與親友辭子
行何悠悠世路方如兹歸來亦何日車馬光陸離幽蘭
生前林擢置白玉墀不以芳意遠結根終不移願子崇
明德潛躍貴因時悲風静夜聽喬木歲寒姿何以迴軒
駕千載相與期
奉酬丘子野表兄飲酒之句
微褐不充體寒夜懷重衾古來窮廬士歲暮多苦心苦
心亦何為世路多﨑&KR0706;不藉杯中物離憂坐自侵舉杯
當勿辭何為復沉吟醺酣遺所拘神慮契遐襟荒湎思
前戒歡謠發清音雅唱一何高仰酬非所任申章聊叙
報洪量亦予欽
古意
兔絲附樸&KR0554;佳木生高岡弱蔓失所依佳木徒蒼蒼兩
美不同根高下永相望相望無窮期相思諒徒為同車
在夢想忽覺淚沾衣不恨歲月遒但惜芳華姿嚴霜萎
百草坐恐及兹時盛年無再至已矣不復疑
送劉旬甫之池陽省覲六十四丈遂如行在所
上計
雨雪成歲暮之子遠徂征酌酒起相送慨我别離情池
陽實大藩佐車屈時英子行一請覲上計趨吳京良玉
懷貞操芳蘭含遠馨臨岐一珍重即此萬里程
晨起對雨二首
淒冽歲云晏雨雪集晨朝高眠適方起四望但蕭條遠
氛白漫漫風至林靄消流潦冐荒塗清川亦迢迢遐瞻
思莫窮端居心自超覽物思無託即事且逍遥
晨起候前障白煙眇林端雨意方未已后土何時乾倚
竹聽蕭瑟俯澗聞驚湍景物豈不佳所嗟歲已闌守道
無物役安時且盤桓翳然陶兹理貧悴非所歎
客舍聽雨
沉沉蒼山郭暮景含餘清春靄起林際滿空寒雨生投
裝即虚館簷響通夕鳴遥想山齋夜蕭蕭木葉聲
社日諸人集西岡
郊原曖芳物細雨青春時前岡遐敞地登覽情無遺農
畝懷歲功壺漿祝神釐我慚里居氓十載勞驅馳今朝
幸休閒追逐聊嘻嘻笑語歡成舊盡醉靡歸期
雨中示魏惇夫兼懷黃子厚二首
讀書春日晏雨至滿郊園一灑幽叢竹藹藹清陰繁齋
居無還往鎮日空掩門欲將沖静趣與子俱忘言
暄風變春餘卉木日蔥蒨林間一雨來滿庭寒草徧寂
寞謝朋儔晤語懷雋彦良無一水遥阻闊何由見
杜門
杜門守貞操養素安沖漠寂寂閟林園心空境無怍細
雨破新筠微風動幽籜聊成五字句吟罷山花落浩然
與誰期放情遺所託
晨登雲際閣
晨起踏僧閣徙倚望平郊攢巒夏雲曉蒼茫林影交暫
釋川途念憩此煙雲巢聊欲託僧宇歲晏結蓬茅
池上示同遊者
藕葉蓋波面池花猶未紅聊承暁露餘散步詠涼風香
氣已飄忽客懷誰與同唯應同遊子芳意更悤悤
自溪口買舟至順昌示同行者
時燠倦長途買舟至西郭煙波方渺然坐此溪上閣子
留且歡宴我去成蕭索同行不同調此意誰與託
倒水坑作
窮幽鮮外慕殖志在丘園即此竟無得空恨歲時遷川
陸緜半載煩燠當歸緣憩此蒼山曲洗心聞澗泉
對雨
虚堂一遊矚驟雨滿空至的皪散方塘冥濛結雲氣勢
逐風威亂望窮山景翳煙靄集林端蒼茫欲無際涼氣
襲輕裾炎氛起秋思對此景淒淒還增沖澹意
齋居聞磬
幽林滴露稀華月流空爽獨士守寒栖高齋絶羣想此
時鄰磬發聲合前山響起對玉書文誰知道機長
又聞琴作
瑶琴清露後寥亮發窗間韻逐回風遠情隨元夜闌端
居獨無寐林扉空掩關起望星河落哀絃方罷彈
讀道書作六首
巖居秉貞操所慕在元虚清夜眠齋宇終朝觀道書形
忘氣自沖性達理不餘於道雖未庶已超名跡拘至樂
在襟懷山水非所娛寄語狂馳子營營竟焉如
失志墮塵網浩思屬滄洲靈芝不可得歲月逐江流碧
草晩未凋悲風颯已秋仰首鸞鶴期白雲但悠悠
白露墜秋節碧陰生夕涼起步廣庭内仰見天蒼蒼東
華綠髮翁授我不死方願言勤修學接景三元鄉
四山起秋雲白日照長道西風何蕭索極目但煙草不
學飛仙術日日成醜老空瞻王子喬吹笙碧天杪
鬱蘿聳空上青冥風露淒聊乘白玉鸞上與九霄期激
烈玉簫聲夭矯餐霞姿一回流星盻千載空相思
王喬吹笙去列子御風還至人絶華念出入有無間千
載但聞名不見冰玉顔長嘯空宇碧何許蓬萊山
秋雨
一雨散林表清陰生廣庭喜兹新秋夜起向高齋行煩
歊獲暫袪涼氛集華纓沉沉遠林氣愜此端居情節物
坐如此撫世襟方盈歸當息華念超遥悟無生
秋夕懷子厚二首
雨歇林氣爽月華湛遥暉齋居玩物變廓落滄洲期焚
香散碧虚撫節陳清詩抗志屬雲端非君諒誰知
涼氣沉齋宇夕陰未渠央寒栖屬遥夜長簟卷單牀浮
雲蔽中天愁霖隔秋窗思君一晤對耿耿何能忘
病中呈諸友
窮居值秋晦抱疾獨齋居行稀草生徑一雨復旬餘交
親各所營曠若音塵疎始悟端居樂復理北窗書讀誦
興已闌起坐方躊躇綠樹滿空庭策策涼飆初良時不
復停煩吝未云袪還思對君子日夕佇軒車
冬雨不止
忽忽時序改白日藏光輝重陰潤九野小雨紛微微蒼
山寒氣深高林霜葉稀田家秋成意落落乖所期曠望
獨興懷戚戚愁寒飢事至當復遣且掩荒園扉
御選宋詩卷十九
