欽定四庫全書
御選元詩卷一
帝製
世祖
陟翫春山紀興
時膺韶景陟蘭峰不憚躋攀謁粹容花色映霞祥彩混
罏煙拂霧瑞光重雨霑瓊幹巖邊竹風襲琴聲嶺際松
淨刹玉毫瞻禮罷迴程仙駕馭蒼龍
文宗
自集慶路入正大統途中偶吟
穿了氁衫便著鞭一鈎殘月柳梢邊二三點露滴如雨
六七箇星猶在天犬吠竹籬人過語雞鳴茅店客驚眠
須臾捧出扶桑日七十二峰都在前
登金山
巍然塊石數枝松盡日遊觀有客從自是擎天眞柱石
不同平地小山峰東連舟檝西津渡南望樓臺北固鐘
我欲倚欄吹鐵笛恐驚潭底久潛龍
青梅詩
自笑當年志氣豪手攀金杏弄金桃溟南地僻無佳果
問著青梅價也高
望九華
昔年曾見九華圖為問江南有也無今日五溪橋上見
畫師猶自欠工夫
順帝
贈吳王
金陵使者過江來漠漠風煙一道開王氣有時還自息
皇恩無處不周回莫言率土皆王化且喜江南有俊才
歸去丁寧頻屬付春風先到鳳皇臺
御選元詩卷一
