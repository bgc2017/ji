欽定四庫全書
御選元詩卷二十二
五言古詩十
陸廣
與金伯祥虞克用清夜聯話
浩蕩即扁舟紆徐適廣路元雲蔽重隂澄湖莽洄沍客
雁度寒洲漁罾挂荒墅故人欣會面握手出深愫古篋
唘竒文微吟發清趣念茲慎勿忘勖哉紀良晤
邵光祖
宿良夫契友山齋
晏坐南窗下愛此池水平餘霞歛夕景百喙鳴秋清衆
星疎以淡缺月倚空明塵襟豁蕭爽愈覺身世輕蓬瀛
亦伊邇遐念殊凡情視彼區中聚鼾睡何由醒
陸繼善
題趙榮禄水邨圖
青山迷遠近蕭條古郊墟側逕深且窈中有幽人居短
籬門半掩竹樹相扶疎平疇涵白波淺渚漲綠蕪何人
泛扁舟似欲相招呼誰令破幽寂驚鴻起寒蘆此意胡
可言會心寫成圖撫卷空歎賞悠悠水雲孤
張常明
次徐良夫謝雲林倪處士耕雲王照磨韻
清溪雨初歇爽朗氣如秋顧我蕭閒者悠然一虛舟愛
此山色佳崔嵬翠欲流適與畊漁子心意俱休休看雲
投澗壑擷芳度汀洲行吟時岸幘坐憩或科頭尋真披
密篠寧辭道路脩忘形諒莫逆同氣欣相求勝槩夙所
聞兹來遂遨遊才思漸予劣文華羨子優巳知樂放曠
且復為延留襟期本沖澹情話幸綢繆興來哦新詩况
有鳥聲幽還邀望湖月重上臨溪樓
陸侗
綠雲洞
雲林氣蒼寒百年老禪宅清泠薝蔔香太古蔚藍色金
鐘有時振珠露不住滴朝來自研朱重將梵音譯
張體
送張吳縣之官嘉定分題得琴臺
靈巗鬱嵯峩上有古琴臺天光瀉石面月色流翠苔冥
冥煙鶴唳渺渺松風哀彷彿清商奏仙人騎鳳來雲旌
卷絶壁祖帳行瓊杯願言宓子賤去邑更徘徊
鎦堪
擬古
千金買明珠百寶裝帶鉤寶帶綰同心明珠垂兩頭美
人結新歡託體相綢繆再拜稱主夀持以奉千秋
毛翰
春日有懷仲遠徵士二首
抱病惜芳景衡門掩春風乾鵲似相語飛飛鳴屋東唼
唼不少休趣我步庭中鵲去故人至手持書一封問答
未及竟遠道情已通開椷感鵲意含笑歸房櫳
鏡湖不可去還憶夏蓋湖其源翳林麓其隰散荷蒲扁
舟四五客美酒一百壺狎弄魚鳥間簸蕩雲水區放情
恣游泝忘彼形勢途晚尋煙中塢猶足憩斯須幽花列
妓女明月侑盤盂長嘯來天風濯足亂江鳧庶足永終
日聊樂以為娛
郭完
方士志畊隱
雨衣製青荷雨笠編新籜斯人沮溺流日晏猶耕作今
年擬有秋烹羊祭先嗇招我食力徒斗酒聊取樂酣歌
擊瓦盆昨晚牛生犢
余闕
送劉伯温之江西廉使得雲字
祖帳依山館車蓋何繽紛使君驅駟馬衣上繡成文中
坐陳綺席羽觴流薄薰情多酒行急意促歌吹殷況我
同鄉友同館復離羣初暘麗神臯遥望澄遠氛迴鑣望
雙闕五色若卿雲蒼茫歲年徂東西岐路分道長會日
遠何以奉殷勤惟有淩霜柏天寒可贈君
秋興亭
涉江登危榭引望二川流雙城共臨水兩岸起飛樓漢
渚深初綠江臯迥易秋金風揚素浪丹霞麗綵舟登高
及佳日能賦命良儔御者奉旨酒庖人供膳羞一為山
水媚能令車騎留為語同懷者有暇即來遊
先天觀
仙客鍊金地蒼山深幾重至今龍虎氣猶在琵琶峰峰
前石路整金澗垂楊嶺萬壑閟阿宫千年奉丹鼎日日
采三秀人人吹玉笙既要王子晉復命董雙成方朔金
門步春來多自豫青鳥幾時還銜書寄君去北闕懷美
祿南山思遠遊勞心如御水東去復西流
山亭會琴圖
連山環絶壑雲木亂紛披中有抱琴者有如榮唘期蕭
然久不去問子欲何為
題劉氏聽雪樓
羣峰擁臨檻脩竹鬱菁菁蔭向曲池好聲惟雪夜清天
寒三日卧人道是袁生
安慶郡庠後亭讌董僉事(亭名天開圖畫)
鯨鯢起襄漢郡邑盡燒殘茲城獨完好使者一開顔省
風降文囿弭節遵曲干雙池夾行徑累榭在雲間天淨
羣峰出地迥蒼江環霞生射蛟臺雁沒逢龍山開罇華
堂上命酌頫危闌主人送瑶爵但云嘉會難豈為杯酒
讙樂此罷民安魄淵無恒彩清川有急瀾明晨起驂服
相望阻重關
九日宴盛唐門
今日良宴集玉帳設金縣賓稱此嘉辰令德應重乾淒
淒秋陽升湛湛江景鮮西馳三澨津東瞻九華山文湍
帶粉堞卿雲覆綵旃清歌送銀爵汎此秋花妍嗟予遠
征人别家今四年采薇夜歸戍操築朝治垣微此一日
歡苦辛良可憐中觴感前諜撫運當泰年燔柴盛唐郡
泛舟樅江前臨川射長蛟雄風推八埏豎儒繆從役任
重力迺綿武功既無成文德何由宣微勲儻有濟敢愧
魯仲連
雲松樓
初日高樓上卷幔對黃山黃山出霄漢爛漫發青蓮參
差非一狀朝夕看屢妍九華承雙舄敬亭附駢筵漫漫
雲羃嶺沈沈松覆泉清飇坐中起如聞帝女絃静有幽
事樂動無塵慮牽消搖悦心目茲道可長年
楊平章崇德樓
重城控秋塞丹樓耀芳甸頳霞上氛氲蒼林下蔥蒨長
河城邊急積岨窗中見遠雁滅居延行雲歸鄯善大賢
謝卿相垂幃化鄉縣春蟲觸寶瑟餘花飄玉研方從董
園樂陋彼歌梁轉伊予去山澤寒齋秋草徧載覽登樓
篇益重臨淵羨
賦得琵琶峰送人降香龍虎山
瓊峰毓竒態高高出先天柄超琳闕迥盤影渌池圓别
檻標蒼樾回窗蓄紫煙淙流如度曲藤蔓似長絃肖像
生儀始希顔太古前雖無羅袖拂常映磵花妍子有靈
侯技能彈大道篇函香一臨眺天際意飄然
汪澤民
古詩二首
美人青雲端望之不得親贈我一端綺珍重同南金上
有連理枝間以雙飛禽裁衣以被服報之綠綺琴衣以
結綢繆琴以酬知音文采豈不貴尚絅思自珍雖敝不
忍棄感子同一心
南山何崔嵬丁丁伐嘉木伐木將安施飾此輪與轂良
材莫自致棄置河水曲黨人偷且閒不獲有餘粟况無
獵較功大庖有餘肉彼美蓬廬士薇藿不滿腹飢渴豈
弗懷徒食乃所恧
陳肅
雜興
長安有高第云是金張家朱門映綠水弱柳啼春鴉曉
合列侯馬暮多名王車可憐歌舞月空照玉梁斜
驅車洛東北遥望首陽山昔有兩兄弟采薇於其間我
願從之遊孰云不可攀躊躇日將暮感此空往還
妾住雕隂東君去漁陽北惟有别時草依依滿行迹不
忍行迹沒埽盡還更碧君情如妾意纏綿無終極
王翰
送别劉子中
執手寒江濱慷慨難為别豈無楊柳枝零亂不堪折鴻
雁西北來嗷嗷唳晴雪陽和忽已暮旅况轉淒切誰憐
蘇子卿天涯持漢節
途中
萬物皆有托我生獨無家蔓草野多露眇眇天之涯親
戚不在旁更與奴僕賖落日下春坂悲風卷驚沙林依
避猛虎郊行畏長蛇封狐逐野鼠跳踉當吾車村墟四
五聚索莫集昏鴉方投異鄉跡又悲遠城笳撫劒向夜
起中心鬱如麻微軀馬足惜天道良可嗟雲漢念乖阻
道路日巳遐去去復何極為君惜年華
題菊
我憶故園時繞籬種佳菊交葉長青蔥餘英吐芳馥别
來二十載粲粲抱幽獨豈無桃李顔歲晚同草木及兹
覩餘芳使我淚盈掬離披巳欲摧瀟灑猶在目雨露豈
所偏歲月不可復歸去來南山餐英坐空谷
龍山月夜飲酒分韻得樹字
薄暮清興嘉涼風集高樹須臾明月生清光在尊俎池
空河影涼石冷苔色古列坐當前墀杯行不煩舉野庖
具山蔬稚子薦雞黍晴峰餘靄收密竹殘露湑驚鵲翻
夜巢流螢墮前戶良時念睽離觸物感所寓坐待河影
流疎鐘繞林曙
陳謙
學士山懷古
枕湖列層岑蔥鬱聚雲族出郭纔三里方舟漸通麓曾
邀昔賢賞名勝皆可錄雙峰夾亭榭崇阜富杉竹我家
世結鄰數椽依古木懷欽索遺址半與松根伏碑缺篆
無存揣文須穆卜坡仙豈遂往或寓幽人屋據梧緬高
風秋隂吹肅肅
李祁
同孫彦能遊山菴
緣崖涉清泚披草得幽逕蕭條雙檜間獨立一松勁入
門聽微鐘心垢一時淨向來飽干戈棟宇兀偏正空庭
鳥雀喧壞壁龍虎暝徒能起咨嗟無復聳觀敬三歎復
出門乾坤幾時定
一鏡亭夜坐
静夜臨深池蕭條不成寐蟾光上下浮清飇左右至潛
魚既息波幽鳥亦斂翅仰視河漢明悠然發深喟
陳基
秋懷
寒暑有代謝人事亦推移蹉跎慨疇昔俯仰念復兹籬
落委秋蔓餘葩含夕姿物化諒難窮吾生知有涯皎皎
碧山侣依依青桂枝相逢恐遲暮悵望起遐思
秋夜何迢迢迢迢不能寐起坐彈孤琴寫此千古意鳴
鳳久寂寥猗蘭亦顦顇往聖既莫作後賢孰當繼獨憐
商山翁去去復遐逝空谷亦何有紫芝聊可餌如何末
路中亦墮留侯計羽翼儻不成鴻鵠將垂翅苟可利生
民寧辭暫紆轡區區後世名於翁胡足記
羣動夜巳息秋聲適何從仰視天宇高微雲浩無蹤明
月在庭戶河漢上横從即莫知所始何由究其終我獨
弦我琴微風入疎桐寫作清商調感激意無窮
昨日苦炎暑端居厭煩渴手短河漢高井深轆轤折此
夕秋巳清一洗塵世熱䊵扇委深笥輕羅換疎葛天運
無停機人生自悲悦急景一以遷流芳遂衰歇洞庭生
微波明河湛初月落葉辭故枝驚鴻亦飄忽為謝同心
友胡為久離别
我有一樽酒獨飲不成歡豈無骨肉親悠悠隔河山亦
有平生友合并良獨難古人千載上世遠不可攀何如
與明月徘徊松桂間月既知愛我流輝照衰顔我亦知
愛月託心同歲寒長願玉宇淨河漢生微瀾四海仰餘
照親友各平安夜夜見明月人人無苦艱此月不可負
此樽不可乾天地等逆旅流年劇驚湍古人雖云遠其
言若芝蘭舉觴以和之對月更盤桓
大江
夏后道九川江源起西極想當疏鑿際豪髮無遺力奔
流赴東海吐納潮與汐萬古天塹雄洶湧限南北時秋
八月望煙霧四開闢皓月麗中天華星列東壁俯擊亂
流檝仰送搏風翮眼空牛渚舟氣傲南樓席平生臨深
戒所至每兢惕此夕獨疎狂四顧無與敵風伯引輕帆
百怪皆辟易前瞻狼五山亭亭倚秋碧
如臯縣
曉行過如臯草露淒巳白井邑無人煙原野有秋色緇
褐兩三人牢落徒四壁似訝官軍至拱立衢路側伊昔
淮海陬土俗勤稼穡潟滷盡桑麻閭閻皆貨殖及兹值
兵燹道路分荆棘十室九逃亡一顧三歎息王師重拯
亂主將加隱惻戒吏翦蒿萊分曹理鹽筴眷眷恤瘡痍
遲遲歷阡陌上天合助順九土期載闢白首忝戎行臨
風增感激
令丁鎮
水路轉下樂遠赴令丁鎮落日淡平蕪荒邨帶寒燐平
時富魚稻税薄民不困蓮芡亦時豐足以禦饑饉江湖
歲或艱老弱行蠢蠢相攜就淮食不得辭遠近四野今
盡荒百畞無一墾鞠為鳧雁區無復限封畛師行輜重
隨士飽筋力奮經費固有常變通亦宜論吾聞古賢將
羊陸開吳晉食足邊備多高標邈千仞
聽歌水調有感
江流清復清江草接江亭何人歌水調餘韻入青冥歌
者不知苦聽者有餘情坐令離别客白髮鏡中生
塘西
牽舟復搖櫓日出還亭午風遞五林秋雲挾塘西雨盈
盈採蓮槳坎坎迎神鼓對此欲忘歸停橈更容與
鳳口
溪塢晚含風山營夜依谷棲鳥息復驚歸雲斷還續畫
舸止宵征連艫銜尾宿戍鼓雜鳴笳秋聲一何肅
東塘
輕舟下溪口却轉東塘路雞犬近相聞漁樵遠城戍雖
經喪亂後漸有承平趣處處白蘋花家家紅槿樹
龍橋婦
婉孌龍橋婦空閨何惻惻夫壻弱冠餘南征死鋒鏑但
見鄰人歸不知夫蹤跡委身奉舅姑誓志如金石朝采
陌上桑暮向窗間織織成錦回文無處寄消息織成雙
鴛鴦無復合歡夕何如織縑素裁翦信刀尺為舅作衣
裳為姑易飲食
夏夜懷李尚志
蟋蟀已在壁煩暑猶未歇離居感時序憂端難斷絶綠
樹含微風明河湛初月念子行未歸徘徊至明發
聽寧上人彈琴
忽忽歲將晏鬱鬱不自聊况茲霜露集驚飇振寒條之
子從何來攜琴過衡茅為我理素曲五音紛以調莊聽
歛手衽幽憂為之消鸞鳳戲雲中餘音相與飄别鶴警
宵露衆葩悦春朝婉麗不可極忽復變蕭寥清風散六
合白日耀層霄流水一何深泰山一何高聘魯慨觀樂
適齊感聞韶疇知今日樂俛仰千載遥寤言欲報之愧
乏英瓊瑶
雲文閣為鄒伯常賦
公子愛脩潔宴坐焚椒蘭朱火生青煙絪緼升博山矞
雲成五色佳麗不可殫忽然為芝蓋輪囷殊未闌輕風
散紛郁流芳花竹間曲戶春䆗窱綺疏日闌珊霏霏縈
舞袖歡樂有餘閒
待王子充未至
屛跡遠城闕幽棲向林阿永懷同心友褰衣起婆娑憶
昨走京邑彌年阻關河結客燕趙間頗覺增悲歌逸驥
謝羈紲冥鴻辭網羅所念聖哲遠中心良匪他夏屋蔭
嘉木芳池發新荷須君此弭節日夕共委蛇
饒介
送秦文仲博士還三沙
東望大瀛海影落扶桑弓三洲直如矢正射三山中三
山負曉日曉日波浪紅仙人不騎鶴所適多御風秦君
家三洲長與仙人通即之不可見忽爾能相面翩翩頭
上巾舉舉塵中扇高談清溽暑知子不貧賤閒居寡良
儔有酒不自薦此日亦足醉況得邦之彦小醉須解酲
大醉不用醒平生慎許可祇有一劉伶太湖三萬頃七
十二峰青頗貽山水秀閉門修酒經白雲生硯石疎雨
灑窗櫺子上三洲去手杯猶未停
張憲
汎舟黃顙湖望梅山
汎舟黃顙湖望見梅仙山嵯峨結寶髻皛淼浮銀灣長
風蕩青蘋雪浪相飛翻魚龍現怪誕水怒山自閒詎知
神靈意杳在虚無間緬思學仙尉一去何時還幽姿不
可見高風邈難攀落日動簫鼓把酒酬潺湲
臨安道中先寄賽景初
朝入臨安山暮上由拳嶺周道無行蹤晴空斷飛影嚴
關固高柵疊嶂列危屛荒坰斜日淡虚市野煙冷息肩
坐茂樹瞑目發深省何庸馬蹄塵兵峰迭馳騁
我有二首
我有騂角弓百步能破的力強不受檠材美陋越棘時
能斃飛將萬騎莫敢逼翻翻鐵絲箭剡剡金爪鏑鼓寒
霜氣重應手響霹靂豈惟射渠魁眼中巳無敵雄哉兩
櫜鞬儼若左右翼時來亦大用不偶直暫塞我弓雖少
置未許楚人得
我有雁翎刀寒光耀冰雪神鋒三尺強落手斷金鐵在
昔臨元戎志在除草竊怒來死不顧決眥肝膽裂老蛟
遶腰卧夜枕寒泉冽維時誠汝賴豈忍時暫輟中途偶
棄置竟踐秋扇轍塵埋土花暗鏽澀神氣滅思之終永
傷默坐慘不悦敢忘漢宣詔不負呂虔說金風吹秋郊
賊馬政侵軼又當攜汝去舊義未遽絶莫瑩鸊鵜膏恐
汚荆卿血
席上
彼美璚林姬綠雲何盤盤清歌珠落斗妙舞玉成團風
急酒暈薄月斜花露寒翦燈續殘醉把袂接餘歡雖非
長夜飲猶勝萬錢餐
汶陽道中
汶水東入海疾流無巳時可憐齊與魯荒草秋離離日
澹野水黃風高木葉飛繫舟閒弔古不覺淚霑衣
任城道中
客行魯橋道路出毒山驛驅車上峻坂歇馬道傍石雨
來松樹暗風起荷葉白一笑歎浮生胡為倦行役
陳秀民
灤陽道中
晨出建德門暮宿居庸關風鳴何蕭蕭月出何團團短
轅駐空野悲笳生夕寒我本吳越人二年客幽燕幽燕
非我鄉而復適烏桓前登桑乾嶺西望太行山太行何
盤盤欲往愁險艱寓形天壤間忽如水上船役役何所
求吾將返林泉
燕京客舍送友歸天台
雁鳴沙漠風秋入燕陵樹客子衣裳單寧不畏霜露驅
車國東門迢迢懷往路尺璧橫道周誰能一回顧登山
豺虎雄入海鯨鯢怒天台隔三江丹霞夾玄霧黃精或
可尋胡麻庶當遇明時有遺佚歸哉保貞素我馬病巳
久東西厭馳騖逸駕如可攀吾將執其御
劉仁本
續蘭亭會補參軍劉密詩(并序)
庚子春仁本治師會稽之餘姚乃相龍泉之左麓
州署之後山得神禹祕圖之處水出巖罅瀦為方
沼疏為流泉卉木叢茂行列紫薇間以竹篁仿彿
乎蘭亭景狀因作雩詠亭以表之合甌越來會之
士得四十二人同脩禊事取晉人蘭亭會圖詩缺
不足者各占其次補四五言各一首因曰續蘭亭
會云
陽春沐膏澤草木生微暄靈圖發幽祕感此禹迹存衣
冠繼芳集臨流引清樽性情聊自適理亂復奚言
述言
膠柱難鼓瑟甚者當解絃造車不合轍出門行莫前絃
更紊古調車徒反舊轅姚虞世既遠雅奏不復宣姬公
指南作矩度誰能傳
經營百尺構掄材須豫章驅馳萬里道駕馭必乘黃君
看樗櫟姿擁腫誠匪良駑駘但芻秣不可以服箱工師
與徒御取舍當審將
楊維楨
送客洞庭西
送客洞庭西雷堆青兩兩陳殿出空明吳城連蒼莽春
隨湖色深風將潮聲長楊柳讀書堂芙蓉采菱槳懷人
故未休望望欲成往
淵明撫松圖
孤松手自植保此貞且固微微歲寒心孰樂我遲暮留
侯報韓仇還尋赤松去後生同一心成敗顧隨遇歸來
撫孤松猶是晉時樹
題繆生佚寫林塘圖和倪元鎮韻
清流帶古郭中有射鴨堂苔衣畫壁潤石臺花雨香之
子弄孤翰相見竹梧蒼思幽天機發慮清塵夢忘會須
琴堂夜共宿破山房
芝雲堂分韻得對字
窮冬積繁隂快雨不破塊問途玉山下繫船桃溪滙主
人聞客來把酒欣相徠窈窕雙歌聲嬋娟兩眉黛談笑
方云云妍媸各成態憶昔獻策時日炯重曈對下馬宴
瓊林宫花出西内俯仰三十年同袍幾人在明當理行
舟天遠征鴻背那能事煩劇曉出星猶戴行當謝冠冕
歸荷山陽耒
覽古
單父七絃琴為治務感興十金南門木立令務必行單
父有成言夜漁若嚴刑南門能徙木不能徙民情以此
知巧詐不如拙而誠
齊相善求治議論人人殊蓋翁本黃老一語蓋有餘諸
儒不足聽醉吏自足呼醉吏獄不擾諸儒多詐狙
子陵江海客本非沮溺倫仁義立竒論豈果忘吾民狂
奴作故態飄然歸富春客星犯帝座太史奏天文故人
信符䜟三公等浮雲
襄陽有高士生産不曾治何以遺妻子鹿門有深期籍
籍齒牙論龍鳳名諸兒諸葛拜牀下可是圯橋師
會稽嵇叔夜才氣浩不羣平生癖於鍛餘好在琴尊不
如一長嘯攜琴學蘇門可憐廣陵散竒弄今無聞
彈琴戴安道焦桐破竒聲蔚宗與文季俱以琴自鳴天
子不得屈王公不能聆獨憐禇司徒銀柱老齊伶
我愛王懷祖面壁售人罵不比少掾時瞋目答米價褊
中頓有容坦之詎能過桓桓大將軍漢業在出跨
青青五柳宅貧無三徑資去參建威幕為貧良亦非彭
澤八十日胡為遽來歸乃知決然逝非為鄉里兒首惡
王休元酒亦無所辭華軒欲載我我心詎能違
錢惟善
對月酌酒
對月不飲酒何以陶吾生明輝散空白照我千載情泠
然輒忘寐但覺風露清寒蛩雜羣籟天地皆秋聲流光
不可駐長江終夜鳴酒盡月欲墮浩歌倚曾城
早起
披衣起危坐心清聞曉鐘流光入窗白月淡西南峰遊
魚躍風藻幽禽翻木松青山如膏沐遠樹煙為容舟人
與漁子菰蒲深處逢
張昱
上巳日杭州府學教授徐一䕫四齋訓導拉遊
智果寺訪東坡題參寥泉
佳遊在上巳屬此清明前春景巳云晏風光猶未暄往
尋智果寺竟得參寥泉雲物豈殊昔人世自更遷邈哉
長公詠高吟憶當年我輩復登臨花界何因緣古佛儼
香閣真詮積華軒境超萬念空道勝諸妄捐緬懷此會
難徘徊未云還申章續芳藻冀或來者傳
妙高院大方垕上人
碧岑日在望雨雪阻登臨二客從事者扶藜長松隂綠
雲及上方步履皆黃金佛香出寶閣一息契初心心如
白蓮花塵垢何由侵攢眉入社後此會還可尋廬山得
遠公法侣滿東林虎溪偶然事傳笑直至今我輩仍避
俗垕師誠可欽
舟行即事
舟行如虛空上下天光裏中宵撤前幔繁星在清泚天
河橫未落北斗當面指涼風波上來吹皺青天綺蘆洲
集夜禽䀨聒鳴不巳惡聲雖擾眠清景則可喜却思車
馬塵此時動城市
王逢
復如乾封晚經漁浦
窮曛經漁浦寒水白于練總總星東出獵獵風北轉眼
中獸蹄過笛裏魚狀變稍聞刁斗應漸喜煙火見誰家
長林根繫艇沙渚面天含瀟湘思山錯吳越甸承平謝
憂患少壯忘羈賤瓜橋往未遑雲源訪殊便明涉子陵
灘桂酒同一奠
望江郎石
仲春天氣佳萬象欣改色我行六峯外遥見江郎石二
儀闢混沌牽牛委晶魄鼎列台輔姿玉藴珪璋德三神
浮瀛海噴薄東一極鉅鼇因戴之仙宫晃金碧斯連厚
坤軸乃棄姑篾域直上青蓮花或隕樵舍側安知非異
境自與三神敵于時攬深秀雲霧忽巾羃微風稍飄颻
空翠疑亂滴雜英敷陽豔嘉木生午寂交交黃鳥音好
在千丈壁二年思晤對百里今咫尺煙波動落照道路
隂巳夕尚戀女媧功躊躇望西北
送楊子明知事從觀孫元帥分制沿江州郡
寒日動大江鞍馬散滄洲漚光滅沒外迥見冰梁浮壯
士無人色旗羽風飂飂楊君志弧矢笑被黑貂裘祭軷
千仞岡掉鞅萬斛舟先聲掠淮甸遥制三邊州元帥統
將權言責在軍謀一言關興喪跬步分陽秋天地屬閉
塞波伏蛟龍湫孤煙起天際薄暮青轉幽百里静雞犬
豈但窮兵由雪冒薺麥生猶聞鑄戈矛頻年竭土壤經
時委川溝行其所無事彫瘵或少瘳耀德不觀兵當今
第一籌君昔甚惻隱曲宥千俘囚歸裝輕于葉廉價重
琳球敝邑蒙薦臨多暇獲讌遊鳳凰巢阿閣黃鵠宜遠
投菉竹霜實繁知止疇與侔蘆根短刺水鸒斯宜啾啾
顧予麋鹿姿蓬藋翳林邱行藏任本性道義期加修
夜坐
落日秋氣昏回溪夜噴薄幽花欹露榭孤螢隕風閣沖
襟謝煩歊廣簟生離索躧履望明河南天正飛鵲
游鯉山
鄉山三十三游鯉奠郊南嶻然獨高大秀掩東諸嵐土
剛蓄炎精崖仄削劒鐔我嘗挹飛翠遠在滄江潭波濤
與伏興雲霧相吐含恍然穆王駕八駿左右驂又如琴
高仙脚踏朝蔚藍久思更徽號新喜遂幽探太白賦九
華後來成美談狂歌繼其武林間免愧慚春風綠瑶草
秋霜紅石楠行將修月斤為鑿避世龕蛟龍正格鬭鯤
化誰其堪
趙善長山水
畫師今趙原東吳諒無雙寸毫九鼎重烏獲力靡扛翠
樹擁羽旂深崦敞雲窗參差見罍斝不無酒盈缸老山
石黃色插脚琉璃江隱若赤壁壘勢壓曹魏邦何當柔
猛虎蛟鱷遂我降欠伸列仙崖嚏咳漁蠻矼
戴良
詠懷三首(錄一首)
少小秉微尚游心在六經苒苒歲年遲乃與塵事冥入
秋多佳日何以陶我情園蔬青可摘新榖亦既升命室
釀美酒一壺聊復傾兒女在我側親戚還合并終觴無
雜言但說歲功成至樂固如此是外徒營營
和沈休文雙溪八詠
登臺望秋月秋月光陸離晻映西南樓徘徊東北墀凝
華奪班扇流輝鑿阮帷三五暈尚圓二八形巳虧爰有
蓬鬢人長懷桂殿思遼城記吟詠西園憶追隨願以薄
暮景承君清夜暉
會圃臨春風春風弄新陽驅煙入閒戶卷霧出虛堂響
谷鳥將韻穿林花度香逶迤動中閨駘蕩經洞房逐舞
輕靡褎傳歌低繞梁所悲金玉軀遂爍佳麗場時拂孤
鸞鏡星鬢視飄揚
秋至愍衰草衰草遍平陸方晨露染黃入夜風銷綠别
葉有歸聲故蕊無留馥勁莖坐自摧寒叢竦如束彼物
既如斯我年寧不促巳失早生榮敢冀晩彫福何當即
去茲縱浪從所欲
寒來悲落桐桐生在長林積葉既阿那攢條復蕭森排
雲正孤立乘風忽哀吟朽壤方有託急霰非所任輪囷
龍門側憔悴嶧山岑不求削成圭何待裁作琴菲薄既
非材固無斤斧侵
夕行聞夜鶴鶴鳴向天池竒聲傅月迥清思逐風悲寥
寥度霄漢噭噭傷别離華亭侣既失衛軒寵亦衰衛軒
非我顧華亭尚余思蟋蟀悟寒候商羊識隂期不有慕
類心此情那得知
晨征聽曉鴻鴻飛何處所隨陽弱水岸違寒長沙渚冥
冥憶霜羣邕邕叫雲侣固將聯匹儔豈惟念羈旅視夜
巳昭晰度聲尚悽楚以之頻感觸將何慰艱阻帛書望
不來誰知我心苦
解佩去朝市朝市路巳迷敢冀恩私被但嫌朋好暌彼
讒起青蠅我行玷白圭寸心幸能亮微命不終乖及今
去青瑣何日瞻泰階荒服固云忝是道諒亦迷安得同
志士三歎寫余懷
被褐守山東山東古於越州城冒陘峴嵐氣屢興沒剖
竹曰有行思君不能發指塗期闌暑下車巳涼月汲黯
薄淮陽子牟戀魏闕豈伊念川塗固亦悲朝列日月儻
垂照猶堪慰寂蔑
築新居
挈杖去中林卜宅江之邊江邊多故廬改築架斯椽左
右皆廢墟南北盡頹垣昔人固不留遺跡尚依然因之
悟物理盛衰恒遞遷世既異市朝海亦變桑田古來皆
有是念此一長歎何以慰我懷斗酒傾前軒百世非所
知聊且樂當年
還舊居
自我遠行遊故廬今始歸如何廿載間舊事都巳非曳
杖過比鄰相呼尋故知不見垂白翁但見初長兒我園
既稍葺我田亦就治種秫釀美酒拾薪煮豆糜一笑集
親朋相從說暌離以之感疇昔俛仰多所悲人生一世
中所憂渴與飢力耕給其用此外更何思便當息我駕
皓首以為期
憶胡仲申
點點階上苔鮮鮮為誰碧巳别舊年人空餘舊年色我
行東齋外對之還爾惜所思雖久違猶有往來迹
城東會飲送王天錫
隂崖斂暝霏霜陸耀晴晛蕭蕭落木多緜緜衰草遍開
冬感徂物列飲會羣彦美醑溢流霞妍談粲餘絢時髦
非我匹清尊豈余戀行矣送將歸悵焉罷歡宴引領阻
雲從搔首歎蓬轉
題愛柏軒
瑟瑟涼野風竦竦寒城木風勁木亦然受命一何獨歲
物已淪傷高標誰賞錄偶荷主人恩開軒向城曲老枝
扶戶吟密葉停窗綠遂忘孤生悲行享後凋福有客正
迷方振衣時躑躅願為柏上枝託蔭歸君屋
同子充濬仲遊北山夜宿覺慈院
窮年厭喧囂今晨愜游衍豈伊清曠懷直為朋知展指
塗陽巳升入谷光未顯涉流既百折尋山亦千轉停策
樹頻倚攀林芳屢搴路夷始出幽山暝復淩緬佛廬既
棲薄僧榻聊息偃地僻心自怡俗遠慮乃遣明發有佳
趣勝處將歴踐
贈别祝彦明
悵望臨荒蹊驅馳騁遐步江紆練月初山標綵霞暮天
長路易迷水深舟難渡征人去不息倦僕立相顧此時
悲送君安能髮不素
對雨金逹可送酒至
星躔離夜月桂渚發朝雷族雲起泉室零雨下陽臺飄
檐方似霧集地復如埃空濛迷野鶩霑灑滑階苔旅人
乏愉悦孤館獨徘徊久缺清酤至忽值白衣來豈不欲
為酌因君停玉杯
徐叔度遺紈扇
團團七華扇名在制久缺感君裂紈素與蒙却煩暍入
手訝如珪映容疑學月翫之炎氣消握之微風發却願
暑長在無使君暫歇
次韻宿西山
旦櫂東湖澨暝策西山麓林光漏月清水影漾天綠初
風革故和窮律轉新肅悲來攢人懷山房不成宿
治圃四首(錄二首)
三春豐雨澤晨興觀我畦嘉蔬有餘滋草盛相與齊勠
力治荒穢指景光巳西好月因時來歸路杳然迷暮鳥
尋舊林晩獸遵故蹊我亦息微勞去去安吾棲
長夏罕人事齋居有餘閒北窗多悴物且遂灌吾園攢
根既舒逹積葉亦蔥芉瓜瓞繞畦長新葵應節鮮抱甕
一回視生意盈化先在我豈不勞即境多所歡悠悠千
載間樊生信為賢
游吳山承天觀
石徑趨巍宫雲甍倚層壁昔聞帝子游今見羽人宅鱗
居庭際擁蜃閣窗外闢複嶺曲且盤喬林隱復直路縈
賞心侣谷館咀芝客既近已欣覯撫遠亦驚覿離離越
樹青渺渺海門白乘風遲來潮倚月候歸汐徘徊憶天
險俯仰誇地德于時將指使暫此盪塵臆豈無犬馬情
終負煙霞癖何當解朝組相從隱仙籍
抵富陽宿縣治作
戾戾風蕩波鱗鱗雲出㟧乘軺臨安道指景富春郭是
節春巳暮遥途寒尚薄升陽對人掩傾潤灑衣落解鞍
憩危嶺倚劒望幽壑飢禽聲固慘哮虎勢尤惡既暝入
公署息念坐塵閣俯思還浦魚仰憶迴風鶴以之念鄉
縣臨觴不能酌
游東湖
漾舟疑港斷進帆喜湖廣境麗趣非一路迷心巳往雲
峰互稠沓煙波紛滉漾梵宇浮鏡入琳宫躡屏上浪起
孤嶼沈水落衆山長隱隱草畔堤悠悠蘆際榜幽懷自
此多客情復誰奬身固脱虞穽心猶寄塵網安得超世
姿來縱山泉賞
游大慈山
水行境謂盡陸出路旋通乃即蒼松徑步入青蓮宫連
嶂既&KR0886;崒密林亦蔥蘢地涉清淨界身游紫翠重臨流
翫廣沼企石眺竒峰寒鏡湛秋夕碧玉劃晴空蘭若與
年峻象筵緣教崇謁祠慨卿相尋僧叩禪宗契理已無
像觀念豈有窮願絶區中緣永依塵外蹤㗳然遺身世
年齊天地終
贈别汪定海二首(錄一首)
故人忽巳别兀兀吾何適莫投甬東路不見往來迹古
寺静脩廊空齋冷虚壁獨有階上苔猶如舊時碧
龜毛廬
倦游去朝市委懷在田園既悟執戟疲益知荷蓧賢夙
晨飯牛出夕曛負耒還春作固云力秋斂未盈廛求贏
豈其願拙業乃所安不見龜上毛成氊亦良難
對春雪寄梧竹翁
常時寒巳收今茲隂尚結惜此豔陽天盡付蕭騷雪穿
花適自亂雜雨詎成潔獨有灞橋人詩思益清絶
舟次高錢遲孔昭不至詩以速之
屢約湖曲游良辰輒蹉跎及今風雨夕一葦淩寒波遥
遥度墟里靡靡轉坡陀暫息泉上樓倚闌頻嘯歌此時
知心友愆期在山阿儔侣徯之久不至復如何
湖上對雨有懷天淵老禪
空濛暗遥甸淅瀝響高樹乍縈林表來復灑重湖去瀟
瀟孤興發望望寒川暮念與道人期雲深不知處
顧瑛
玉山佳處以愛汝玉山草堂静分韻得静字
蘭風蕩叢薄高宇日色静林迥汎春聲簾疎散清影褰
裳石蘿古濯纓水花冷於焉奉華觴聊以娛晝永
以丹桂五枝芳分韻得五字
南州孟秋月維日二十五迴風吹層霄飛雲過疎雨客
從金華來款曲置樽俎況有匡廬仙貌古心亦古襟期
事蕭散笑傲忘賓主哀絃發秦聲修眉善胡舞秋輝能
娛人夜色滿庭戶翛翛風葉鳴泫泫露花吐春波杯中
月不照墳上土緬懷琦龍門扁舟下南浦
以夜闌更秉燭相對如夢寐分韻得夢字
涼風振林木惻惻初寒動肅客桃花源張筵鳴玉洞落
日照金樽飛雪棲畫棟談玄味妙理謔笑雜微諷取琴
雪巢彈共聽金石弄嘉會固難并聚散恍春夢明發大
江舟天闊孤鴻送
余與楊君鐵崖别兩年矣庚寅嘉平之朔君自
淞泖過余溪上適永嘉曹新民自武林至相與
飲酒芝雲堂明日鐵崖將赴任曹君亦有茂異
之舉同往武林信歡會之甚難而分攜之獨易
安可不痛飲盡興以洗此憒憒之懷因以對酒
當歌為韻賦詩如左于匡廬屬瑛序數語為識
江空暮雲合歲晚雪霰多佳人美無度嚴裝徑相過夜
宴芝雲館明發玉山阿繁聲落虚溜急袖翻迴波客有
子曹子調笑春風歌歌終易離别别去愁蹉跎相思梅
花發不飲當如何
以滿城風雨近重陽分韻得滿字
西風吹長江舟楫幾欲斷仙人遠方來羽服自蕭散頗
言官軍中殺賊盡左袒時艱會面難取醉那容緩菊開
重陽花對酒莫辭滿賡歌雜絲竹言笑亦侃侃月明梧
竹閒夜色良可款
以紅藥當階翻分韻得翻字
靈雨沐霽景初暾散朝暄林鶯哢餘春砌藥開當軒泫
妝露泥泥舞袂風翻翻流光不我邁久懷遲君論于以
樂樽罍于焉傾笑言
遊天池
縈紆白雲路窈窕青山聯秋風吹客衣逸興良翩翩捫
蘿度絶壁躡磴窮層巔崖傾石欲落樹斷雲復連兩峯
齦牙門中谷何廓然大山屹堂堂直欲摩青天小山亦
磊落飛來墮其前隂隂積古鐵粲粲開青蓮神斧削翠
骨天沼涵靈泉玉龍抱寒鏡倒影清秋縣憶昔張貞居
寄我琳琅篇逝者不可作新詩徒為傳舉酒酹白日萬
壑生淒煙幽歡苦未足落景忽巳遷美人何不來山水
空清妍
顧元臣
芝雲堂分韻
今日新雨霽山光静如沐晚香浮水花秋聲在庭竹高
堂張綺席談笑皆雍穆興酣雜觥籌詩成粲珠玉清時
多遺才白駒在空谷今者不為樂逝者良不復嗚嗚咽
洞簫裊裊度清曲更待月明生金尊照醽醁
顧晉
以愛汝玉山草堂静分韻得草字
客從桃源遊愛此玉山好清文引佳酌玄覽窮幽討流
鶯答新歌飛花落纖縞分坐有雜英醉眠無芳草
御選元詩卷二十二
