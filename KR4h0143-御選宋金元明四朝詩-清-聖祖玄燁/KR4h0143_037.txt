欽定四庫全書
御選元詩卷三十七
五言律詩三
虞集
林臯亭
九月天氣肅鶴鳴在林隂使君甚好客來者總能吟紅
樹秋山近黃花夕露深鄰翁八九十有酒即相尋
題子昂長江疊嶂圖
昔者長江險能生白髮哀百年經濟盡一日畫圖開僧
寺依稀在漁舟浩蕩回蕭條數根樹時有海潮來
送先隴二鄰僧還吳
蘭若背山隂松筠夾徑深門閑容虎卧湖近聽龍吟雨
過泉添澗風飄磬出林衲衣皆舊識一一謝幽岑
東崦憶招提幽尋日未西過山隨虎跡倚石待猿啼雲
外催歸錫松間覓舊題卜鄰吾欲老毋惜伴扶藜
次韻阿榮存初參議秋夜見寄
寓館城門夕高秋雨露開天垂華蓋近月轉紫垣來疎
闊思良會淹留到不才深期謝安石揮塵散風埃
雪谷早行
積雪擁柴門行人稍出村溪頭或遇虎木末不聞猿接
棧迴山閣支橋就樹根驅車上重坂回首見朝暾
雪巖樓觀
高閣丹青起中天紫翠分窗當太白雪門俯九疑雲伐
木山人去吹簫帝子聞塵中歸未得春思轉紛紛
送人之劒閣倅
往年登劒閣快馬著春衫設險懷前賦摩崖覓舊劖鄉
人遊雪界郡倅試冰銜歸道觀新政春江不挂帆
寄子山尚書
竹色侵衣碧重簾雨氣深白鵝翻墨沼紫燕入書林北
海春尊側西山夕閣隂東曹公事少歌舞散黃金
漫興
雨閣添衣潤風簾隠几高白頭更事少病目向書勞南
客傳音信東家問酒醪江邊茅屋破歸楫若為操
送張尚德(幷序)
史館薦張尚德為檢閱官朝廷以為宜稱可其請
未奏也有司以闕簿注新進士尚德頗有聞即斂
裳宵逝噫進退若是可以知史館之薦人矣予力
雖不足以留之亦終不敢失之也故作是詩以餞
之
六月初聞雨官河潦水生江南歸宋玉稷下謝荀卿鵰
鶚青霄迥蒹葭白露盈都留詩興在來聽上林鶯
寄丁卯進士薩都刺天錫(鎮江錄事宣差)
江上新詩好亦知公事閑投壺深竹裏繫馬古松間夜
月多臨海秋風或在山玉堂蕭爽地思爾珮珊珊
送長沙守
白髮長沙守循良又好文近辭金馬去遠有玉魚分對
竹聽湘雨開簾看嶽雲漢廷思賈誼一飯莫忘君
送趙編修祀西嶽江瀆
西道祠官去東風入旆斜汾隂巳歸雁江水正飛花歲
事聞宜穀鄉人喜過家老來思故里欲寄使君車
代衆仲作
昔在泉州住將軍每見招春雲山對屋夜雨水平橋池
鴨穿荷葉溪魚上柳條禁城鐘鼓起車馬晩蕭蕭
送王照磨之官雲南
遺廟珍珠浦歸舟僰道溪飛鳶愁暑雨走馬畏山泥官
署尊丹鷲祠官勝碧雞題詩遠相送紅日五雲西
玉堂燕集圖
朝廷多暇日别館又青春薄醉猶催酒清歌况有人玉
堂金硯匣翠袖白綸巾老去渾無頼憑誰為寫真
畫檜
茅山多古樹此檜更長生鸛鶴棲來穩蛟龍化得成雲
深還近戸月落似聞笙千載如相見蒼然故舊情
贈楊友直
雒陽楊友直字擬漢中郎畫若錐穿石垂如雨漏牆舞
花羞女美醉草笑僧狂昨日鴻都學煩君寫數行
題朱邸竹木
江上復春雨曾隂覆碧波石高龍影卧林迥鶴聲過解
珮猗蘭浦揚旍落木坡佳人翠袖薄日暮欲如何
赤壁圖
過鶴生新夢擕魚憶舊遊清霜凋木葉落月湧江流隠
者時堪訪良田亦易求如何玉堂夜白髮不勝愁
八月八日有感題視草堂壁
載筆趨芸閣探囊索緼袍坐銷秋日淨心折夜風高識
字頭先白謀生計轉勞文園多病渴常想賜蒲萄
賦程氏竹雨山房
春雨過山竹幽泉繞舍鳴燕泥書帙晩魚浪釣絲晴奉
席從孫子連床總弟兄舊聞林下叟讀易到天明
遊子聞春雨思親望故園竹間開几席花底注山尊累
世書連屋頻年稻滿村卜鄰淳朴地絶學欲重論
戲作試問堂前石
試問堂前石來今幾十年衰顔空雨雪幽致自風煙微
醉寒堪倚孤吟静更眠舊湖春水長誰繫釣魚船
為問堂前石何年别太湖春風神不王夜月影長孤不
中明堂柱空餘艮嶽圖頗思嘉種木歲晩與相扶
為問堂前石何無藤蔓纏金蓮疑可致紫菊若為姸舊
夢遺波浪閑情閱歲年秖緣相識久親為濯清泉
碣石久淪海女媧曾補天乾坤遺蕞爾霧雨護蒼然淬
劍龍隨化彎弓虎自全昔賢多賦此誰賦最流傳
為問堂前石屢逢堂上人遠來嗟最久獨立與誰鄰運
載勞車馬摩挲識鳳麟鑾車書吉日追琢到嶙峋
代石荅五首
幸自鄰頑鄙毋煩問歲年當寒金作礪向暖玉生煙眉
黛無歸意毛羣有叱眠涼州三百斛亦未酹觥船
昔觀一柱觀還度幾重湖雪盡身還瘦雲生勢不孤硏
穿鄴臺瓦賦就草堂圖芝閣玄雲在危蹤敢藉扶
牛角何堪礪蝸涎謾自纏沈冥辟邪古羞澀望夫妍神
物須清鑒靈根屬小年金輿曾共侍千載憶甘泉
轉徙寧論地存留亦信天露盤危欲折劫火不同然雒
下殘經斷岐陽數鼓全向無文字托寂寞竟誰傳
去歲留詩别嗟哉白髮人冠依子夏製居切左丘鄰執
龠充振鷺修辭綴獲麟終須愁坎壈勿用誚嶙峋
送魯子翬廉使之漢中
封上頌臺禮輕車入漢中節毛吹渭雨木葉動秦風把
酒臺基古馳書歲事豐朝回倚西閣日日數歸鴻
立春夜試墨
輕雪作春花飛來入鬢斜紫貂迎曉霧絳蠟炫晴霞書
詔頻趨閣思歸即借車幾時將穉子隨意踏江沙
次韻筠軒司徒足成旦公所藏英宗御題之句
元題曰日光照吾民月色清我心又題琴曰至
治之音二首
化國多長日高人侍紫宸觀書從上相屬筆念生民雲
漢文章備風雷號令新惟應青簡在能載古風淳
御翰龍池曉繙經鷲殿隂雲依清靜葉月印妙明心千
載堂堂去諸天肅肅臨朱絃誰為鼔至治有遺音
玉隆宫所藏宋乾道宸翰雲壑二字
昔者雲歸壑天章自九重日華常映鳳山氣盡成龍俯
仰遺陳迹高深儼德容飄然化春雨結想在高松
寄忽承旨
投老清江外依山結數椽扶藜循水竹把筆賦雲煙歲
熟無憂食清秋不礙眠故人相望遠北極在天邊
題朱澤民山水
積雪山隂道嵯峨筆底生雲門見童子禹穴閟蛟精高
卧人何在幽情幾詠成杜陵空想像晩飯柂樓晴
寄題汪道士草亭
飛白妙娉婷新題照草亭仙遺相鶴法客借換鵝經霧
雨歸懸黍風雲護伏苓遥知春晝永深坐養黃庭
聞雁
樓近煖雲濕夜深聞雁低聲音燈外盡羽翮月邊迷冉
冉白榆上悠悠黃竹西應逢穆王駿春草一長嘶
錢舜舉畫
一樹花如雪清明客未歸坐看黃鳥並夢作綵雲飛翠
袖寒猶薄羊車過絶稀相如能作賦月下卷春衣
題馬竹所畫
老樹依江岸歸舟傍釣竿水花看晩淨風葉識天寒雁
字來千里魚羹付一餐遠山青可隱日下是長安
送客北門晨登山木閣
晨登山木閣零雨煖于春溪水解留客梅花偏照人秫
香知酒熟市遠覺民淳此地堪娛老惟愁度水頻
次韻馬伯庸少監四首
仍歲從巡幸山川識重臨講幃來濟濟馳道止駸駸五
月衣裘薄諸生坐席深歸耕何待老莫問二疏金
移蹕宫城曙煙花繞閣重來王俱屬籍稱使不傳烽賜
席還親問囊書更手封恐煩宣室召視日轉蒼龍
臣甫多愁思長歌拜杜鵑鑿崖通閣道積水放樓船惆
悵霜横野棲遲雪滿顛經行看宿草碧色自年年
太平知永日漸老惜芳辰論說慙孤學推揚負相臣退
思常感慨拜賜每逡巡郊藪多閒地餘生托鳳麟
奉别阿魯灰東泉學士遊甌越
憶昔同經幄春明下玉除挂冠俄去國連舸總盛書筍
脯嘗紅稻蓴羹斫白魚莫言江海遠咫尺玉堂廬
次韻葉賓月山居十首(錄四首)
冰泮溪流碧雲生島嶼紅輕隂殘夢裏遠樹亂愁中鷗
外兼晴絮鶯邊共晩風地偏山氣近霏靄濕房櫳
露冷天光逼溪澄夜影圓水花含窈窕山吹縱清綿為
覓洪崖侣重尋赤壁船翻愁孤鶴外迴互萬山連
綠瑣依松潤湘簾亂蘚斑吹笙花下散飛燕雨中還有
客歸謀酒無言卧看山春禽忽相喚深樹兩關關
風日宜芳歲煙霞樂燕居坐深閒看奕燭冷静修書臘
醖紅生玉春盤綠間蔬但須門有客不問食無魚
酬崔御史送熊掌
熊掌來東國分甘到老夫鸞刀寒斷節翠釡煖柔膚兔
脫中山醢魚藏丙穴腴藜腸渾未厭玉食恐時須
楊載
次韻韶卿壬寅元日又三日聞游人頗盛之作
堂堂宵雨過栗栗曉寒仍獻歲人同得東郊事復興杜
門疑我拙有句愛君能且騐臨階草從今日漸增
寄劉師魯
想君遊宦處正值洞庭湖落日波濤壯晴天島嶼孤舟
航通漢沔風物覽衡巫天下文章弊非君孰起予
贈吾子行
春雨連城闊春雲暎戸多長衢方淖濘小水亦風波抱
獨能如此思君可若何便當乘興去著屣一相過
東陽十題(錄六首)
焦桐
只作全生計唯存半死心芻蕘猶不置斤斧重相尋遂
使煁焦釡誰為愛古琴有材不足恃愁絶念知音
蠧簡
往古韋編在何年始汗青蠧蟲深卜宅科斗少成形泯
滅阽秦火搜羅出漢廷斯文天未喪不敢望全經
塵鏡
收藏無寳匣歎息網絲懸孰使明為暗如觀醜勝妍玉
臺終寂寂金鵲尚翩翩政訝開元日虚將盛事傳
廢檠
二尺書檠在如今久棄捐魚膏雖有焰蠧簡獨無緣牆
下偕遺礫窗間帶舊煙却觀提挈處辛苦悔當年
敗裘
寂寞牛衣子能無敝緼袍塵埃須浣濯蟣蝨費爬搔意
味存雞肋寒涼視馬毛千金既銷鑠猶聽朔風號
卧鐘
漢殿經焚後呺然卧草中雕幾牙板廢鏽澀土花蒙追
蠡難陳力華鯨不奏功待賢初設簴想見古人風
送屠存博
君往金陵郡於予亦有聞海環平野盡山出大江分未
召元司馬誰憐鄭廣文自今師道立章薦必紛紛
渡江寄俞仲連
舟濟大江濆中流日欲曛鹵翻沙際雪潮落渡頭雲鯨
躍常知候鴻飛不亂羣頗思論勝概把酒莫如君
奉題伯父雙峰樵隠四首
山出雙峰秀溪流一派清土風存禮讓人事省將迎路
逐高低過田隨早晩耕家林有如此南望每關情
石樹盤根瘦沙溪激浪清竹間看犢卧木末見人行穡
事常分力樵歌輒和聲從來攜杖處不礙白雲生
山曲兩三家相過路不賖對門開竹徑臨水種梅花酒
熟留人醉詩成任客誇時時談舊事相看鬢垂華
草滿三春綠山留萬古青呼兒欣解意應俗憚勞形採
菌敲寒木收魚照夜汀秖應老崖谷束帶尚論經
送方韶父先輩遊五湖
蕭蕭垂素髮渺渺泛滄波過眼江山好離家日月多詩
名終不朽世事復如何一往五湖上蒼茫問釣蓑
和張仲實之吳興舟行雜詠
水程通百里雲樹隔千層鶴髮歡相見龍門羡獨登文
辭毋乃壯桮杓尚能勝仰止情何極吾為附驥蠅
寄題羅氏别業
門前臨白徑長日少人行野樹重重暗溪流脈脈清山
形元不斷雲氣自相縈巳似龐公隠何時重入城
次韻江行四首(錄三首)
潮頭終歲白沙腹有時皤利涉他州柁終更古戍戈天
依臨海樹風作滿江波亦有投竿意還聽孺子歌
藜羹真我食薜荔亦吾衣養性隨時足全生徇物非秋
蓬猶未定風樹莫相違漫作煙霞想曾無羽翼飛
路僻行來好天清望極遐白魚翻急浪黃犢卧晴沙柳
吐千條葉梅殘幾樹花佳辰從此數歴歴看韶華
送孫大方歸朝元宫
高卧林泉表超然謝世紛空山鳴白雨古石繫蒼雲不
作夔龍伍甘從鹿豕羣都門遊宦客回首總慚君
為樓因地勢四面盡青山路落秋城外河流曉樹間雁
飛雲漠漠龍現雨珊珊建木光華盛何時共折攀
題信州先天觀圖
高林褰翠氣虚谷散虹光道士多騎虎仙人自牧羊澗
泉通地遠山嶺際天長戴子文為記流傳示不忘
四圍山不斷狀若碧芙蓉谷遠含風細崖深下露濃茂
林藏虎豹隂洞伏蛟龍恍惚神人降浮空羽蓋重
次韻引浚儀公題蘭竹卷子
樹蕙連叢竹祇應族類同相依巖石畔併入畫圖中勁
葉凝清露危梢倚碧空諒非高世士此意固難通
惠崇古木寒鴉
江上秋雲薄寒鴉散亂飛未明常競噪向晩復爭歸似
怯霜威重仍嫌樹影稀老僧修止觀寫物固精微
送林季羽入京宿衛
青雲自致身磊落見斯人卷衮辭蒼麓垂纓侍紫宸漏
殘珠閣曉香煖玉爐春儻厭承明事歸來衣錦新
終軍方近幸賈誼最能文獨用竒才進應將美譽分金
鞍光照地寳劒氣凌雲來往燕臺下同遊必羨君
送徐義父入京
幽燕向日邊裘馬去翩翩磧迥沙如雪河窮浪入天上
書雙闕下待詔五門前壯節多奇遇無煩愧往賢
中秋
攬雲憑結搆步月上林臯不記金尊竭頻瞻玉宇高神
清存夜氣天闊數秋毫百尺樓如在何煩卧汝曹
送王元禮歸平城
燕趙多竒士遺風有固然射雕猶絶藝屠狗亦名賢形
勢威天下風流號北邊送君歸此地亦欲奮吾鞭
題青田葉叔至野清堂
為堂殊軒敞在野興尤濃白水流千折青山繞百重樹
麻行旆旆蒔木倚童童相對漁樵話終朝亦罕逢
送張宣撫使嶺南
奉使入蠻煙終軍始妙年抗旌辭朔野擊楫渡湘川翠
竹侵巖際黃茅盡海邊狼荒非善地為戒莫留連
送李侍郎使安南
九秋天色晩萬里送君行馬首塞雲起腰間寳劒横奉
揚天子命慰荅遠人情直渡蠻江水炎氛一日清
送吳清叔
驛路程雖遠帆風勢甚遒青山隨岸去白水滿江流牢
落添新恨繁華憶舊遊只今歸去好把釣即槎頭
冬至次張宣撫韻
北去關河遠南歸歲月長屠龍雖有技相馬獨無方雲
水連天暗霜蕪滿地荒客遊應未巳塵土在衣裳
瀛海無消息冥冥鳥道長巳經雙鬢短更待兩瞳方落
日依平嶂洪河入大荒憂來那可得揮淚欲沾裳
酬吾子行
耿耿思朋舊悠悠涉歲華既依秦大姓方問魯東家雅
道將誰與新詩敢自誇祇今能會合不憚路途賖
范梈
蘄州城下晩泊與土人語及西方事平有喜而
作
野闊秋無際天空夕始涼漁船下浦急畬火入雲長洲
遠懷鸚鵡山危指鳳凰戍人新斂甲垂老幸時康
百丈山中夜坐聞謹思將還憶甲寅入南中正
此日也十二月二十三日
近得雷州信遥聞弟姪來江山淹遠望天地保疏才鄉
為魚羹起今寧馬豆猜殘年有心事未定著寒灰
欲雪翻成雨何天恰吝晴似緣春在近故與月爭明谷
樹行行暝川雲冉冉輕往年當此夕孤棹適南征
斜谷驚風合空階墜溜鳴燈昏時作暈漏遠不傳更但
得林間趣何須谷口名是誰超物外不用計浮生
客行身萬里家在地中分爵命優臣子江湖遠聖君夜
瞻龍鳳氣歲出虎狼羣舊故無消息低回瘴海雲
壬戌秋錄囚晩行寧州道中追錄
曉發高平鎮前旌路未分小橋煙外過流水月中聞虎
豹宜多隠豺狼不可羣居人敵炎暑報有竹連雲
引兒灣晩泊
席壓波心正舟移岸脚斜夕陽明細霧秋樹擁荒葭問
道獨如夢懷京却勝家客愁不自整更苦暮啼鴉
九日諸生攜酒至城東看菊
楚楚臨階菊重陽特地開慰人良有意報汝愧無才巷
杵聞雞發鄰觴送蟹來采英吾欲寄悵望倚江臺
晩過孔奉常舍下
滄江一萬里書信近如何向暮客懷薄及秋鄉夢多故
人相慰藉並舍數經過但願長無事彤庭接珮珂
贈别李教授亭赴五羊先往餘饒覲省
仃色動西風鄉心去住同諸生五嶺外之子大江東且
羡還家鶴無愁渡海鴻若逢天上使書記莫悤悤
登南城樓
樓倚晴空外登臨延賞心微風孤雁過落日萬蟬吟客
路侵齊樹鄉愁接楚砧為詢宫外筑流水似哀琴
寒食後百丈山夜坐
已新寒食火更近暮天鐘花片隨風減柴扉帶月重以
閑酬宦逹將病抵心慵本不從耕稼臨江愧老農
快閣延望
快閣延江望清尊息坐彈風雞猶戒曙雲雁每辭寒莫
使晨歌廢聊思飽食安百年會有故終不媿儒冠
題秋山圖
我愛秋景好自緣秋氣清江空石露骨木落風無聲偶
向畫中見猶如雲外行祇疑豺與虎無地得縱横
貴州
離思久不愜幽情晩旋添天宜明月獨山與宿雲兼蛩
語通支柱蛛絲映卷簾若無光霽在何以破朱炎
發横浦之永淳縣
急槳開蜃漲孤尊巳夕陽水光排峽静洲勢背城長太
史才無敵將軍義不忘感傷今歲月淹泊愧滄浪
題吳生雨吟圖還寄清江皮野
江雨四時昏故人家遠村如何一見面還又兩忘言老
樹經鮫淚空花斷雁魂由來前輩畫妙手出吳門
東齋秋雨後花藥俱有生意
田園雖尚遠未肯放凄涼藥就籬成蔓花因徑作行豈
惟延晩趣自足信年芳頗敬鄰人婦驅雞不過牆
晩興
古寺山重掩平田縣對門鷓鴣藏白晝蟋蟀破黃昏貝
賈多通市藷偷每近村殷勤省風俗慷慨動心魂
晩上南山觀燒
渡口向寥闃夕暉生翠屛隨風初繞電翳霧忽如星鳥
獸蒸宜遁柴扉照不扃閩都春始過雨洗合重青
京下思歸
黃落薊門秋飄飄在遠游不眠聞戍鼓多病憶歸舟甘
雨從昏過繁星逹曙流鄉逢徐孺子萬口薄南州
期出東郊不果却率便河閘橋詣張道人菴尋
故舊作
却欲東郊去還尋北渚來江翻垂木動風過雜花迴馗
道迷朱轂虚空見紫臺世氛渾不奈憶得是蓬萊
和李溉之園居雜詠四首
書劒上青霄鄉關雨雪遥年華侵水竹客思墮山苗會
想商巖綺將從鄭里僑文詞成小伎祗比俗情饒
豈是幽棲地飛騰亦未量城根分鼠壤池面合魚梁名
久喧郎署歌時感女桑畏卿音調苦疇復貴相忘
圃色依簾障天光切戶庭草生連夜雨花落徧池星未
遂翔寥廓真堪托晦冥逢時須紫燕得意拂青萍
丹柰花初結朱櫻子半成寢興因物變筋力與年增燕
拂承塵去蜂隨曳杖行玉泉幾千仞好在翠如傾
種瓠二首(并序)
或言種瓠蔓長必翦其標乃實予齋所種因樹為
架蔓緣不巳果多虛花欲去之慮傷其凌霄之意
因賦五言為之解嘲云
豈是階庭物支離亦是竒巳殊凡草蔓綴得好花枝帶
雨寧無實凌霄必有為啾啾羣鳥雀從汝踏多時
秋後瓠果成一實輪囷可愛余嘉其晩成而不羣
荅賦云
嘉瓠吾所愛孤高更可人不虛種植意終繫發生神有
葉誠藏用無容豈識真明年應見汝衆子亦輪囷
盧師東谷懷城中諸友
契闊遽如許淹留空復情天遥一鶴上山合百蟲鳴異
俗嗟何適冥棲得此生平居二三子今夜隔重城
離席合賦贈南劒教授盛復之之官
首路向朱夏出關猶到官麥收風漲暑梅熟雨留寒氣
候隨方異才名自古難豈容賢若爾教授老江干
遣懷
柳影侵門暗桃枝亞竹高年深詩並進春在酒爭豪吏
隠嗟何擇行藏信所遭斯文如未喪端合付吾曹
即事
隨地居能勝因人景倍饒折風疎菡萏移雨近芭蕉放
浪明高蹈留連近久要虛心待世慮已任過雲飄
六月初十夜雨止玩月有感
雨歇青林迥虚齋生夕涼簾帷方度月枕簟已懷霜地
角家何在雲端路轉長慈幃近安否歸覲不能忘
王武子相馬圖
偶然來廏吏喚作九方臯毁譽依名立周旋逐物勞神
馳風電足眼冷雪霜毛事有遭逢者騏驎固自高
八月十五夜
城上初聞柝天邊獨倚樓可憐今夜月還照異鄉秋燭
暗頻移席簾虚不上鈎回文機錦字寫得大刀頭
風雨
風雨忽如此空山方晝眠故應為計拙可復要人憐燈
火鄉村路桑麻杜曲田悠悠今視昔把卷一茫然
揭傒斯
黃尊師高軒觀鵝因留宿
開軒南嶽下世事未曾聞落葉常疑雨方池半是雲偶
尋騎鶴侶來此看鵝羣一夜潺湲裏秋光得細分
衡山縣曉渡
古縣依江次輕輿落岸隈鳥衝行客過山向野船開近
嶽皆雲氣中流忽雨來何時還到此明月照沿洄
以事暫如武昌發臨川
江轉欲無路山迴忽似圍客程秋共遠物色晩多疑稍
稍沙鷗集匆匆野樹稀武昌今夜夢定有故人知
南康夜泊聞廬阜鐘聲
廬山三百寺何處扣層雲宿鳥月中起歸人湖上聞入
空應更迥近瀑正難分遥想諸僧定香爐上夕熏
山莊晩立有懷舍姪沆督穫臨川
簌簌黃桑葉蒼蒼白竹峰居人爭野碓歸客背村鐘路
暗緣溪濕山寒著露濃阿咸收稻未辛苦闕相從
泊安慶時再北遊
夜泊淮西郡寒生客子衣酒家臨岸閉野火映江飛雲
盡月初出潮平風漸微前年城下路此際正南歸
史館獨坐
地夐天逾近風高午尚寒虚庭松子落欹檻菊花乾撫
卷俱千古憂時有萬端寂寥麟父筆才薄欲辭官
山水圖
幽人無世事高卧謝浮名山崦晴時出溪流盡處行還
聞有漁釣相問扣柴荆不埽門前路莓苔滿地生
寄題胡氏園趣亭
日與世情遠學人聊治生畦蔬多品類樹果各生成野
老過偏數山禽近不驚詩書吾所好農圃也須明
歸舟
汀洲春草徧風雨獨歸時大舸中流下青山兩岸移鴉
啼木郎廟人祭水神祠波浪爭掀舞艱難久自知
送譚仲章歸長沙
君家雲陽下忽向雲陽歸行路有南北看山無是非三
湘迴雁盡孤劒白虹飛亦欲投簪去從君採蕨薇
桃花鸚鵡
嶺外經年别花前得意飛客來呼每慣主愛食偏肥才
子憐紅觜佳人學綠衣貍奴亦可怕莫自戀芳菲
送鄉人祜上人從師歸當陽
學道玉泉寺從師天子都流年春事半歸路客帆孤山
勢遥連蜀江聲不入吳故園如可到種芋有遺區
題俞氏看雨軒
慘澹來何處崩騰忽滿城遥憐四山黑近灑半江明可
愛花間溼偏宜竹上聲中宵未可住高枕寄餘情
飲張氏别墅
楚國多才俊張家好弟兄出門湖水碧留客野堂清微
雨鳴疎竹寒煙覆古城園人隔畦語歲暮此中行
不寐呈何太虛
隙月斜依壁窗風細著人飄零知命晩牢落夢家頻斷
雁何曾定鳴雞不肯晨何郎詩句好萬里獨相親
趙道士山水圖
悄愴寒山曉淒迷野水昏長橋通古寺小艇背衡門路
盡雙松上雲生亂石根如行南嶽暮遥見祝融尊
送人之淮東
扁舟何處客此地飽經過彭澤江聲合揚州月色多天
低知近海地闊欲横河自是吾生拙如君定若何
登薊丘作
閑登薊丘望西北削諸峰轉覺天地肅因悲霜露濃雲
間何處笛日落滿城鐘自笑栖遲者惟堪學老農
題先天觀圖
聞說先天觀重重絶壁環鳥啼青嶂裏花落白雲間樵
子能長嘯居人識大還洞門無處認唯有水潺湲
和傅與礪
近日何多念頻年不肯還河流無故道春色是他山棐
几看雲凭衡門罷月關無情寒與暑偏解鑄衰顔
出三洪峽
積水羣山裏行舟亂石間地偏疑隔世峽怒欲蔵關獨
鳥啼深樹斜陽下急灘千憂逢一快未覺此生孱
大駕既還獨候驛傳未得和陳真人見示
供奉關山遠淹留日月長鄉書迷楚越鄰笛亂伊涼秋
水流成字晴雲去作行寸心懸帳殿應似雁隨陽
黃溍
寄方韶父先生
牢落江南賦知音寄渺茫鹿麋行處有芝草夢中香遥
興滄溟闊愁歌白髮長平生今古淚滴破綠蘿裳
雨
兀坐九十日雨聲殊未收花時翻益睡茅屋不禁愁生
事吾何望春寒晩故留江波青滿眼萬里共雙鷗
泥潦今如此出門知路難蓬蒿春自長桃李夢曾看未
覺龍公倦誰憐燕子寒青燈耿蕭瑟千載入憂端
寄友人
憐君山水意局促守柴扉故里悲秋草涼風滿褐衣滄
洲斜日晩白社幾人歸寂寞分遥念天寒木葉稀
秋懷
天末雲猶去山中歲欲徂周流吾道在歎息古人無野
鵲疑秋樹新駒怯暝途蒼茫念同志微薄忝為儒
稍稍秋河落娟娟宿露微天清江不息野迥樹相依回
首狂歌數驚心昨夢非流螢無思極巧入絳帷飛
憑軒
信有儒冠誤憑軒意欲迷山深風雨惡天闊羽毛低他
日開炎瘴連城送鼓鼙荷殳吾媿爾未敢歎塗泥
山中懷友
卓犖恒山秀相逢幾抱琴五年風雨别四海弟兄心雪
外梅花遠山中桂樹深定知嵇叔夜高興薄雲林
題剡溪張氏書樓
木杪出飛樓仙山在上頭可能無客至小為借書留芸
草春仍長虹光夜不收何時試乘興一棹剡中舟
送鉅上人遊廬山
廬阜西江上秋風道路賖泉飛青玉峽池浸白蓮花此
去聊乘興何時定到家憑高莫回首悞指赤城霞
社日重過方子踐
東風吹客夜長憶見君時一别驚雲散重來與燕期春
深今夕雨花老去年枝莫待空山裏青燈有所思
聞子踐卧疾
吾子仍多病何人共解顔水聲和藥臼春色閉松關積
雨連三月懷人劇萬山同遊況零落浩蕩可追攀
過謝臯羽墓
識子今無日風流可復尋山林餘楚製弟子解閩音滄
海他年夢青天後夜心平生匣中劒零落遂如今
八詠樓
懷古荒碑在登樓晩望賖秋隂垂野薄江勢抱城斜天
地悲遊子冰霜感歲華紅塵吹短褐歸興及清笳
明月樓
遺堞何年有飛甍壓上頭鼓鼙分上幕香火望靈湫曲
岸舟如失遥沙樹欲浮登臨且吾土未敢恨淹留
杭州寄子踐
樽酒何人共春光著處同乾坤容野馬歲月失飛鴻俗
眼能無白風花故自紅向來常處士早巳負諸公
次韻荅子踐
不謂飛霞佩珊然寂寞濱相看今夕雨漸近長年人往
事驚如夢何峰擬卜鄰平生千里駕還往不辭頻
陪仇仁父先生登石頭城
談笑逢諸老登臨失故亭薄遊成汗漫高步覺竛竮峽
水通吳白淮山入楚青平生一杯酒及此慰飄零
抱琴
三尺枯桐樹相隨年歲深此行端有意何處託知音隠
隠青山夜寥寥太古心空携水仙曲更向海中岑
送陳養直歸四明
迢迢浙河水同渡不同歸執袂方成别驚帆巳若飛野
橋行處酒風雪去時衣瞻望嗟何及天長鴻雁微
送趙宗吉御史
憶共趨龍禁驚聞正豸冠汗顔居館下矯首望雲端去
路黃河直飛霜白日寒仙舟如可到歸理釣魚竿
初至海寧二首
地至東南盡城孤邑屢遷行山雲作路累石海為田蜃
炭村村白椶林樹樹圓桃源名更美何處有神仙
縹緲蛟龍宅風雷隔杳冥人家多面水島嶼若浮萍煮
海鹽煙黑淘沙鐵氣腥停驂方問俗漁唱起前汀
過永康桃巖
立石平如削飛雲近可梯莫窮千古勝但惜衆山低靈
草經春長珍禽隔樹啼人言舊朝士感事有留題
五月廿日
不擬夫容佩終焉挂寂寥百年多事始千里一身遥巢
燕驚華屋鞲鷹望碧霄蒼蒼叢桂樹愁絶小山招
含香道中
殘日亭猶遠風輕帽易斜稻畦低没鶴草徑曲行蛇經
世知無策謀生會有涯殷勤理黃菊留眼待秋花
柳貫
同楊仲禮和袁集賢上都詩十首
出塞行瞻日趨朝喜近天離宫開苑囿馳道絶風煙瑶
水巡非遠峒山歷更緜甘泉多法從獻賦憶當年
雨水漸衣黑雲砂際日黃煙開纔黯慘日出巳蒼涼徇
俗高簷帽清心小篆香端居萬里念蕙草惜微芳
昔建寰中業初開徼外山雉城平兀兀沙水淨灣灣朱
夏宸遊正清秋武衛閑叨陪文學乘空媿鬢毛斑
謠俗隨方異溝塗隔舍迷醺人惟馬湩勸客有駞蹄殿
角孤花靚城隅雜樹低天涯中夜舞如意昔曾攜
天潢猶白白雲幕故青青積潦推車軸高風墮箭翎宫
塗丹赭堊殿戸紫金釘女樂蓬萊祕哀簫動杳冥
幄殿層雲障轅門積雪峰奇鷹皆戴角御馬盡飛龍瀚
海將臨幸云亭望陟封青丘大羽獵有事待玄冬
曹務惟章句官規自法程齋扉侵雨潤宴几得風清歷
歷三刀夢行行萬里城明年遂耕隠深仗酒為名
經游還絶塞際遇復清朝大暑無蒙綌輕寒巳御貂盤
空虀屢薦觴至酒頻澆貧病諳為客何慚帶減腰
公子青絲轡王孫綠幰車宴酣風小定舞罷日西斜手
擲宫中果神行海上查築郿毋自厚儉德不期奢
水草方方善弓弧戸戶便合圍連婦女從戍到曾玄雪
毳千家帳冰瓢百眼泉浚稽山更北長望斗光懸
送李文晦僉事易節燕南二首
北候催乘傳東人挽去轅不觀滄海小安識太行尊好
爵隨年進初心與道存老儒當劇部煩護國西門
鵰鶚三秋擊騏驎萬里行官聮漢直指經術魯諸生世
或深求法公惟不近名天心與民監上下一昭明
送朱本初法師赴豫章玉隆宫
鎖蛟惟有柱墮鼠已無家想到真仙宅能回俗士車露
壇春翦柏雲臼夜敲茶人境今雙絶長吟採物華
初夏齋中雜題三首
壤隔溪流斷門依野次成初非慵應接自是寡將迎筍
蕨搜山得鹽醯入市營貧居薄滋味盤膾敢求精
經月始一出移時還小勞生涯依馬磨力作問蠶繰藤
刺青隂密楸花紫豔高雨晴看爛漫草徑莫令薅
池岸方如截池波深可泅出門歌小海見客思滄洲魚
沫吹還息蛛絲斷忽抽萬生同一馬敢望絶轅輈
二月七日與陳新甫甘允從飲范使君亭
心賞他年屢湖光此處全春生鷗鳥外人醉杏花前細
竹侵除道殘陽滿繫船毋將比西子吾實媿華顛
睡餘偶題二首
此世何多幸予生厚自憐簡書方厲禁裘葛屢催年正
是稊能熟其如橘不遷摧藏南郭隠放浪北窗眠
惜此珊瑚玦栖之薜荔牀青山圍坐密白日放歌長客
久違朝籍人誰問夕郎駕車容一駟何必更留良
十六夜重對月
白兔不擣藥病衰將奈何酒嫌他日少月似昨宵多寡
鶴無誰和新鴻亦未過兒童解娛老舞影屢傞傞
題離騷九歌圖
紫貝東皇席青霓北斗旗究觀神保意遑恤放臣悲有
客傳巴舞何人執籥吹楚巫千載恨憑向畫中窺
御選元詩卷三十七
