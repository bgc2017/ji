欽定四庫全書
御選明詩卷二十四
五言古詩九
李夢陽
發京師
蔦蘿附松柏枝葉固相因行子戀儔匹況遇同鄉親北
風起河梁日暮多飛塵攜手同車歸駕言西適秦道遠
長渴飢客于懷苦辛仰瞻天漢流夜永不得晨驂馬媚
其曹鳴雁各求羣明星出東方照見車下人夙興即往
道登彼高路津還顧望京邑愴焉何所陳
田園雜詩
壯時掉塵鞅老乃即農務值兹田事終怛然感霜露原
萋日以歛林華不守故嚴霜淨游氣翔鵠在天路鷃雀
躍蓬蒿啄食不滿嗉而余竟何言飯牛髮今素
雨後往視田園同田熊二子
鳥性悦儔匹人情豈無慕亟見不云數獨行必相呼昨
有城上眺今復郭南步膏雨回原綠楓林宿殘霧久蕪
慨我廬旱水兩妨誤夏禾旣岑漠秋秫庶能穫釀具粗
已足念子有長路
贈青石子
高鳥有違羣離獸多悲音懿彼婉孌子悵然分此襟朝
發南河隅夕暮乃北岑玄雲旣無極黃波浩且深君其
四海翔無言還舊林
季秋凋羣木寒潦濫中軌笳鼓濟方舟軒車匝河涘攀
德惜遥邁悵分睇馳晷采蘭徒情結把菊為誰美願子
厚衣襦霜露自兹始
贈孫生
古人種桃李不為搴其花君子振英芬豈在文與華炎
陽赫晴彩百卉流丹霞蕡彼東園實纍纍一何嘉采者
自成蹊舉世徒咨嗟
甲申中秋寄陽明子
風林秋色靜獨坐上清月眷兹千里共眇焉望吳越窈
窕陽明洞律兀芙蓉闕可望不可即江濤滚山雪
贈鄭生
杪秋木葉脫霜露告成歲驅車遡寒郊觸物念征邁戒
舟有程日維駒阻心愛所幸旦暮留前途或風瀨
贈劉氏
矯矯雲中鵠忽忽晨南翔連翩客遊子駕言逝何方霜
露日夜零東路悠且長意欲從子逝我馬玄以黃徒思
諒無益欲置遽難忘愛子千金軀雙親在高堂
贈劉主事麟
駕舟越洪川飄風揚其波白日不可駐浮雲一何多搴
芳涉北沚采蝱陟南阿悵我平生友傷此欲如何
濛濛孤舟夕橫笛坐煙浦秋綠被汀沙落雁不可數烈
調千行雲激商復流羽曲竟和者誰佳人淚如雨
又贈王舍人
送美城東陌還車望上陽觀闕百餘尺蓉城鬱相望同
在天一隅子今旋故疆經子故所居我馬立徬徨
徬徨亦何為悵望遠行客枯桑號天風時節倏復易簪
紱匪我榮棄置安所惜願為東南風遂附高翔翮
勁翮無羣棲靈根豈叢蒨人生非苦匏安得常相見動
息各有因況乃異鄉縣徘徊岐路側仰視雲中雁
雁征會來歸君行何日返驚風飄馳光歲月忽已晚登
山采白苓遺我心繾綣上言制頽齡下言助餐飯
衛上别王子
晨風應候至雞鳴各嚴車我今游宋中子當旋舊閭僕
夫理前綏轅馬悲鳴趨一别阻秦周相望萬里餘首春
霜露重厚汝征衣襦昔為同袍士今在天一隅故者日
以遠疇能察區區
贈徐禎卿
獨處忽不懌攬衣循東廂樹木何修修春風起飄揚我
友駕在門告言適江湘倉皇挈玉壺追送臨河陽顧瞻
兩飛鳬竝戲水中央翩翩厲羽翮鳴聲一何長奈何游
客子一别永相望時澤亮有周天命固其常薄終義所
劣别離庸詎傷懿彼回路贈慷慨申此章
送友人入關
南山鬱幽幽豐水白浩浩烏啼漢城樹塵起咸陽道驄
馬東方來長鳴翻玉蹄春風吹綠草明月滿關西
送友人之京
與君何處别汴州金梁橋下有古時水遥接廣陵潮君
搖錦帆去萬里上雲霄我掇金光草方期白鶴招
自南康往廣信完卷述懷
朝離傍羅浦東至龍潭宿戢枻候明發獨寤守空曲宵
晝有常理欲往不獲速多慮良攪眠強置復攢觸起立
萬動寂湍響應鳴谷驚風臨岸激高月散春木絮雲吐
岑岫玉繩低以屬慨哉復奚道徘徊至天旭
予懷百門山水尚矣頗有移家之志交春氣熙
忻焉獨往述情遣抱示同好數子
閱圖訪名奇久欽蘇門山危峰羅縣牖積石&KR0008;鳴泉清
吟激衛女嘉遯招古賢出遊結夢想神往理誰詮連巖
旣鬱紆迴渚復綿芊猿吟曙霏豁雁泊暝陰還杖策躡
丰葺解裾濯潺湲仰視遊雲翮俯察戲藻鮮覽物慨幽
存撫化懷冥筌況逢春華交更此眺孤煙畢婚非達生
一嘯復何言
自大過渡河趨陂沙岡
凌春遠行邁游目恣沿越漸辨林中曙遽失霞上月觸
物誰為情悲歎曷可歇載登隋疆場況眺宋城闕陽坡
散初柳陰曲峙寒雪只此判氣候豈必殊燕粤湝湝濁
河駛畟畟晨風發揚帆截驚灨倚櫂望窮髮鳬雁眇難
即汀蘭翠堪纈美人旣莫期天路復幽絶陂岡鬱參錯
岸沙皓明滅日暮孤雲興何以慰忡惙
覽遊百泉乃遂登麓眺望
束髮懷幽奇覽籍冀有遇來登百門泉果協佳勝趣毖
毖員波涌藹藹浮陽聚止坎渟泓洌激石迅湍注昔聞
滄浪濯今解川上喻豈惟傷衛歌兼以發蒙慮況值春
序中羣物已改故菰蒲冐清深鱗介各有慕行羨浴渚
鳬靜對棲雲鷺巖扉空潭影林藹變朝暮極目北上帆
朝宗感游寓
德安趨潯陽
始征晨風息雲流日色展登陸艱且澀厲澗一何緬維
時仲秋交䬃䬃林飇卷綠竹垂我車丹花映行幰冒巒
維有松繡石盡成蘚攀搴雖多悦亘頓乃勞倦日中廹
廬岳蹊徑愈回蹇雲湧連遥崿雨暗失近巘奔崩萬壑
會嶮絶一徑轉遽訝川梁没幸遇石瀨淺道以習坎利
用待旣濟顯介石諒益固巨川豈遂眩誰哉能豫謀隨
寓斯可遣
宿圓通寺
曉發蒲亭邑暮投石耳峯僕夫困霑濡山雨猶響松兹
壑況罙阻顧望惟溟濛幽巖托層房豁然臨猴江竹修
苞北基巖峭垂南窗俯觀裊戶蘿仰聆走簷淙挹比暫
足遣逖想情難降陶公有遺墳黃子留孤蹤通止良固
殊羈縛誰為悰坐聞吟猿暝祗令歸思忡
白鹿洞徧覽名跡
情高忽凌厲步徤輕巉緬葛弱亦須捫厓滑每獨踐涉
清愛重屢探阻遺驚眩始兹陟五峯遂憩松下巘巖桂
紛始華石耳翠可卷追想白鹿跡伊人竟何遣觸端緒
自縈薜荔況在眼慨歎意莫置顧望日已晚夕湖浴岑
峭流光滅蘭坂命酒寫幽獨鳴琴且游衍
赴懷玉山作
始臨清溪寺不謂兹路艱崎嶇踰南嶺轉見山鬱盤重
陰起北谷涷雨響前巒志定邁孰禦勇往竟孤攀挽葛
接懸狖架木凌飛湍律律巖壑變颯颯嵐風寒隔港望
絶岫嵉嵉已雲端
薛家樓宴
閒遊北城隅俯視清江郭洪川帶名都形勢自相錯樓
觀藹鬱鬱街巷紛以漠北城良已高況陟城上閣輕裳
拂倒景飛檻聆天樂夕山一何蒼夏潦彌井絡衝風激
回流玄霜駭難泊暗觀逝者危遂悟居者樂慷慨亮易
感捫心果誰惡夷險非我為劒彈且盡酌
上已海印寺
勞生苦役役況乃值温陽林園有嘉榮蹊渚生柔芳秉
簡迹已陳袚禊獨難忘駕言適蓮宇迂紆陟虹梁峩宫
延暮色陂樹藹青蒼詎知幽勝區占兹陸麗鄉居然心
境寂彌增塵路傷
秋日重過上方寺
居閒懷行游觸景慨時速昨來春華敷秋草倏已綠弱
蘋布霜漣叢蘭委寒陸纍果媚西陽漂籜滿空曲物遇
信綿曠情移乃躑躅夷猶步前庭迤邐陟層麓夕風一
何厲行雲結相逐鐸音抗高聽塔影駭流矚聿非封侯
骨虚疑燕頷肉飛纓靡不榮芒屩諒應足寄謝世上人
吾久脱羈束
雜詩
西國有佳人獨立青雲端容豔若桃李左右佩芳蘭含
思理玉琴泠泠一何閒更節有餘悲曲終再三歎借問
歎者誰中意難自宣沉吟攬衣帶仰視鳴鶴翻思阻望
不申何況隔丘山
朔日
朔日悲風起空除落葉平猶聞砧杵急已復剪刀鳴一
夜傳霜箭黃雲滿塞城
槿園
槿園秋氣夕唧唧寒螿聚風回啼欲斷月落歸何處爰
悲在堂吟復詠山樞句感爾中夜興微霜下庭樹
正德四年七夕上方寺作
逸人厭囂俗達士樂閒勝乃兹城中林而非車馬徑積
雨豁新霽雲石掩秋映微陽下孤塔潦水夾明鏡已疑
塵寰隔況覩蓮宇淨豈惟慕真覺亦以叩詮證玄蟬共
西夕浮雲本無定
山中
山中雨乍歇一夜瑤草長風吹翠巖竹下應石瀨響時
來展書坐悠悠絶塵想
山夜
孤月上東岫白鶴激秋唳涼風振溪壑林影䬃搖曳山
居本深靜夜氣復澄霽冥心向千古眇焉托真契
何景明
平越
清晨發平越霧暗山益密僕夫各相戒路遠恐迷失薄
午游氣清參差衆峰出雞鳴溪谷中始見厓上日雲葉
分杳冥高原被華實秋風起叢林興感乃非一悠悠遠
行邁歷險難具述
桃川宫
谿谷多青氛朝暮不可知雞鳴洞中樹輕暾散花池白
石流丹液靈葩耀朱蕤誰能學丹術遂使塵網離
溪中何所有磊磊多白石紫參生其陽青松植其北遠
林商氣清絶巘夕光白何當發雲奏招我吹簫客
自武陵至沅陵道中雜詩
叢薄被煙臯徑路紆且微秋風振喬柯綠葉漸以稀日
入羣動息林深衆響歸君看棲枝鳥大小必相依
普定
鼓絶揜山城空堂思超忽孤燈明夕帷悄悄涼風發落
葉何飄蕭飛螢互明没客窗臨古寺坐待微鐘歇
姜子嶺至三岔
出嶺上雲霓入谿下煙嵐高高不可極杳杳詎能探朱
崖秀夏木石壁映寒潭千秋覽葱蒨百丈窺澄&KR0636;崩奔
谷響赴隱曜川光含登陟力不辭險阻情已諳潛淵羨
垂綸越巘思停驂振策岷峨西揚帆江漢南臨深非忘
懼履坦但懷慙
泊雲陽江頭玩月
扁舟泊沙岸皓月出翠嶺開窗鑒清輝照我孤燈冷高
林散疎光遠渚接餘景縱橫銀漢迴三五玉繩耿弦望
幾更易客行尚殊境佳期邈山嶽端坐令人省
平埧城南村
朝出城南村策馬入荆杞村中八九家煙火自成里兒
童候晨光稍稍荆扉啓四鄰務收穫時復披草語眤眤
何所云但言好禾黍
秋陰結林霏細雨洒茅室牧放止近郊牛羊不相失廣
園散花林平疇藹風日長幼不出門咸知戀儔匹喧喧
車馬中徒為慕高秩懸輿當何時可使志願畢
沉沉古陂水日暮寒更綠隔陂見居人蘿蔓纏草屋摘
禾留客飯採薪伐秋木童稚持竹竿雨中放雞鶩區區
化外國猶得覩淳檏
還至别業
雞鳴高樹杪狗吠墟里間家人望車徒遠客造門端入
門問所親上堂叙悲歡行人暮飢渴秉燭具盤餐明月
照西戶三星爛中天出門踐野草白露倏已漙十年苦
行役兹夕方來旋寧知非夢寐忽忽心未安
詰晨親友至筐榼攜所需各言平生歡念子久離居綢
繆語未畢展席臨前除園榮亦已抽況有盤中魚人情
倦懷土富貴豈常於無為泥形迹所願恒相俱
弭駕及春暮比屋事耘畊時物展遐矚契我遺俗情故
林茂以密敝廬亦將成芳蘭冐紫葳園柳尚垂榮澤葵
蔓廢井瓜田依故城策杖衡門下仰偃遂平生所願在
怡親餘者奚足營世情惡衰歇天道遞虧盈駟馬豈不
貴翻覆坐相傾
遊魯城山南舍
溪行日亭午暑氣稍見侵脫巾坐芳草前有嘉樹林白
雲澹清景綠葉垂繁陰喜無鳴蟬聒幸有好鳥吟久厭
區中緣撫兹意彌深浩歌答良友聊用開吾襟
七夕
逝節忽不處佳夕復我臨神飇汎光蕙渥露霑華林緬
彼牛女會兹端竟難諶形影憯相望胡由接徽音飄颻
翠龍駕髣髴青瑶簪長河坐移轉素波歛西沉靈彩歘
以晦游雲起層陰同歡戀膠漆異處悲辰參翹思慕遠
匹感此涕流衿
十三夜對月
閒居愛明月良節復與俱金魄麗秋闉皓彩揚雲衢澄
空歛霜煙清飇蕩中區徘徊廣庭内改席臨方除顧景
怵衷慮興心念居諸天道遞消長戒之在須臾懷謙可
久安盛滿豈恒居孰云質靡盈所貴光不渝
十四夜同清溪子對月
林塘枉佳客待月欣舉觴今夕勝昨夕已見生東方離
離絳霄側冉冉素雲揚踰時灝氣徹縣耀天中央仰視
眇難即忽覺在我旁清池含微波左右浥流光月行固
當望人會何能常與子各鄉域邂逅臨此堂良時不屢
值明月安可忘醉歌答永夕和我窈窕章
十六夜月
日夕城煙歛列宿出復多開軒望明月展席流素波員
輝雖少虧猶能遍天涯單車不為樂念遠徒咨嗟美人
越崇京高樓結綺霞浮雲暮長征何由覩光華迅飇萬
里至霜霧日以加坐憂桂枝歇委落同泥沙清輝苟相
照豈慮天路遐
十七夜月
更深月復明揚秀青雲端浮飇倏以寂長川靜波瀾徘
徊廣除下白露棲崇蘭仰見城西樓迴光照文軒樓中
織綺女延頸獨哀歎哀歎未終已素河橫西山逝魄不
長望玉貎寧久姸君毋吝光惠使我芳歲闌
擣衣
涼飇吹閨闥夕露淒錦衾言念無衣客歲暮方寒侵皓
腕約長袖雅步飾鳴金寒機裂霜素繁杵叩清砧哀音
緣雲發斷響隨風沉顧影惜流月仰盻悲橫參路長魂
屢徂夜久力不任君子萬里身賤妾萬里心燈前擇妙
匹運思一何深裁以金翦刀縫以素絲鍼願為合歡帶
得傍君衣襟
擬古詩
名都有高樓上入青雲端修城延曲隅阿閣交重闌佳
人理清曲當戶橫朱絃揚音采霞裏令顔誰不觀賓客
會四座絲竹哀且繁日中車馬至薄暮皆來還聽曲各
言好知音良獨難
淒淒仲秋日百卉腓以殘涼風入階樹零露摧庭蘭明
月皎東壁昆蟲鳴草間孤鴻暮安適哀音揚雲端眷言
平生友振翮起孤鶱遺我若逝波望子如高山托忱在
終始蓄久諒逾宣寸心不可移盤石誰謂堅
繁霜降秋夜膏火寒無光淒風舉帷幄素月流中房客
行在殊境獨處誰與將仰視天上星羅列皆成行牛女
獨何辜煢煢守河梁嗟無臨風翼欲去不得翔引領長
太息涕泗徒霑裳
圓如天上月光輝尚當缺與君非一身安能不乖别關
山日悠遠舉步難可越君如雙車輪妾心如車轍相隨
萬里去繞繞何時絶
詠懷
北陸無淹晷歲邁隂已長攝衣起中夜凜凜悲嚴霜明
月麗高隅繁霜縱以橫徘徊仰天漢惋彼參與商形影
永乖隔萬里徒相望
烈炎灼崑岡乃辨金石堅金石有恒性銷鑠詎能遷薪
樗莫傷桂刈蕭毋及蘭薰蕕不同器清淆本殊源君覩
高翔翼卑棲非所安
英英園中槿朱榮媚朝陽朝陽倏西隤朗月借其光馳
輝難久耀華隕不再揚番番白馬郎皎皎青樓娼容好
豈足恃相要在衷腸
贈王文熙
行子夜中起月没星尚爛天明出城去暮薄長河岸草
際人獨歸煙中鳥初散解纜忽以遥川光夕淩亂
出城贈韓子
晨車去遥遥將子城之隅城隅何所有有荷復有蒲念
當與子别思心立踟躕他人豈無友非子誰為娛折荷
勿涉水涉水濡子車安得瓊瑶華採掇為子需
古怨詩
隕葉辭舊枝飄塵就岐路遲徊決絶意言念平生故泥
泥行間泥零零蔓草露豈不畏沾汚為子無晨暮
青石崖棧(秦中)
側行青石棧誰能久延竚斷板連曳雲噴泉灑飛雨迅
流西回激峻坂東折屢隤岸互傾欹危梁裊撑拄飲猿
駭游鱗立馬接翔羽慎爾千金軀永念垂堂語
徐禎卿
對雪贈客
雜絮下璚霙飛滿洛陽城仙人深雪裏燭載鹿皮行高
卧思安道攜琴就阮生竹林陪素蟻兔苑玩流英誰言
剡水棹今日在瑶京
登半塘寺閣
夙有山水慕苦為形役拘澹兹夏日永聊得狎浮圖攀
雲凌廣閣靄靄見吳都諸川散林上平野鬱芬敷法花
垂縹緲晴采動虚無煙火下方襍昏明時態殊境超自
生樂疲心忽重蘇因傷人世子擾擾即長途
送友
瓜生葛薪下緣蔓義相因人生結交故婉孌自懷親交
義諒不遠戚若同株根勿采棘下瓜棘傷多苦辛不惜
傷者苦但恐株荄分念當與子别惻惻傷我神
留别邊子
我車駕言邁將子城之隅豈無他人親婘㜻心自知握
手一為歎忽忽從此辭驅車何迢迢迢迢復遲遲匪我
車輪遲行子有所思登高望河水河水何瀰瀰褰裳欲
涉之俛首以踟蹰孤楊生河干嫋嫋何差差民生失儔
匹惻爾令心悲
留别都城諸同志
對酒忽不樂悵然懷别離别離結中勞眷彼長路岐苒
苒郊河樹曖曖關門祠佇望瀟湘水先與秋風期鴻雁
雲中來噭噭使人悲懷哉爾方集恨矣予當辭
送邊子出刺衛輝
平生歡愛日履坦昧前艱及爾嚴霜集方知末路難疇
昔同棲翮毛羽各摧殘顧影惟爾我慽慽傷心肝
心肝義所均離索一何深雖歷同朝寺雲路邈飛沉君
處承明陽我居湖水陰淹闊嬰多痗日夕遲爾音
爾音良不違胡為繫我思何況當乖絶飄飄各異枝款
曲杯酒言果諧符守期努力茂時猷聊以慰我私
我私何悠悠薄送遵坰丘朔野曠無人樹木鳴颼颼登
高望衡邑思見漕衛流前景奄忽匿浮雲蔽行輈
行輈道已綿下車歲聿遷藹藹朝歌邑閭里翳人煙慷
慨猗昔風緩疾在更絃寄謝當途子成期庶來還
送唐季和謫糓城
襄陽千里道念爾一杯辭上馬山公醉瞢騰倒接䍦回
風漂朔野飛雪繞征旂及此下車日黃河冰泮時江喧
神女館花發峴山祠莫謂長沙謫風流良在兹
懷往
穴蟲測序改客鳥知時晏嚴風振中野凝霜薄飛觀褰
裳啓東戸河星出有爛耿耿不遑寐沉思遂回亂何以
終遥夕明燈且濡翰自我違之子苑藻絶流玩郢斤不
存目流俗恥堊墁塊處空堂中誰為發言粲感慨申微
詞佇立倚長歎
對月有懷
夜氣泛虚爽灘聲來自遲繫舟南斗下翫月西江湄對
酒忽不御茫然空爾思
憶升之
昔卧廬山峽聞君入蠡湖雲帆搖石鏡波影靜天吳去
作南昌客飄然下玉鳬仙人留舊館都督盛新模落筆
揮鸚鵡榮觀四座娛神飇清管發逸興白雲俱我醉聆
猿穴南行愁鷓鴣祗今遥憶處明月隴山孤
題潘進士贈謝昌邑雪山圖
誰謂咫尺勢宛如觀九疑狂風吹白雪片片落天池雲
氣遶半壁煙光昏四維髣髴湘君廟如聞猿狖悲颯沓
凌冬樹點綴有餘姿楚客善毫素游燕人未知北忩遇
陶令大醉雪寒時凍灑丹青筆長歌歸去詞他日看圖
畫難忘剡水思
效庾信作
綺梁文桂刻椒壁石脂漫鏡牀雕孔雀窗箔織青鸞斜
牖銀河轉空庭白露團梨花初浴霧竹影尚低寒不知
紈帳裏誰復夢懷蘭
望齊山有懷
晨行煙莽中路遶山襍沓白雲巖下生青山蓊然合芳
草日離離芳春情若斯吳江千里碧回首寄相思
江上
江色千峯暮雲霞鏡裏光水清沙岸好宛似渡橫塘無
那王孫思蘼蕪處處芳
留别都城諸同志
獻歲芳景滋湛湛江水碧白芷被洲生柔楊蔭廣埸美
人蕩春思而我事行役晤賞良已違清尊坐成惜明月
懸予心青山詎能隔
嗟哉我行邁借問窮何方北征自幽薊南往浮荆湘天
地生遠色撫劍何慨慷湯湯大江流思心與之長江竹
鳴鳥暗江春行客傷回飇若有託聆我棹歌章
學謝靈運賦華子岡詩贈趙建昌
朱巒蔚靈奥雲海互盤旋陰霞絢石室夾篠蔽清漣翠
羽紛啁唽瓊蘂合芬妍桂嶺屯蒼靄桃溪迷紫煙朝登
郡樓望佳氣鬱葱芊挹景企嘉客臨風懷羽仙冥賞非
偶愜神理豈虚傳建德寡民務山水發清絃順性奚矯
迹知道在忘筌非君秉淵尚兹理誰為宣
邊貢
贈友
春陽初獻歲芳樹日以青送遠及近郊何由申我情我
情方鬱紆君駕不可停瞻彼飛鴻翼聯翩共遐征奕奕
雲中河爛爛川上星中願渺難遂佇立以屏營
分韻再送文照
夜久河漢橫春堂别燈黯風淒鳥初動露重花猶歛明
發不在兹重關為誰掩
答石峯見懷之作
斗柄當西南河漢東北傾零零露華白皛皛天宇晴微
風度廣陰熠燿時復明卉木日已黃秋氣日已清念子
理素瑟苦調多離聲嗷嗷失侣雁泛泛隨波萍會合固
有期此日難為情
次韻贈李子行之如陳
迢迢阻歡晏戚戚傷離居離居結中懷鬱鬱慘不舒若
人美無度貞抱沖以虚朝為同朝客夕暮隔林墟林墟
積秋霖流潦不可除四野晦蒼蒼行行安所如驅車臨
大道瞻顧空踟蹰
康海
雜興
滸西亦佳勝日日有襟期田園俯川陸葵藿滿階墀野
叟遺濁醪嘉樹過涼颸微曛上崇巘遐眺引東菑牧笛
風外來園禽鳴别枝睡足發新懷此心誰得知
於近山尚書莊上作
春風纈芳林虚堂翳修竹苟愜靜者心寧慙世人目昔
予懷此遊悠悠幾更宿豈期聯輿來沉醉卧兹曲高歌
歎往蹤遐眺覽前躅主人古司徒雅興薄裴陸但能永
今夕何憂乏&KR0812;醁
閒居詠懷
窮居無别悰掃徑揖清靄濁醪自斟酌幽花復芬馤雖
微恣性歡亦鮮迷津嘅寒蟲相續鳴潦水參互沛節物
漸以更人事紛相代猗彼巢由徒曠音昭物外
同用昭自華南郭往西谿作
愛爾草堂靜驅車同討尋南郊更﨑崛春溪多綠陰蒲
杏漸將徧松竹已成林感嘅宿昔意相對靜塵心悠悠
日西邁渚禽揚妙音即此興巳極何必東山岑
洪川柳浦斜眺
煙墟翼層壑巖陰生暝色柳際斜陽來徘徊望安極披
襟挹清風搴木值嘉息坐久山月升情景俱相得嵇康
非養生謝安有高識歌嘯振空林歸驂苦追逼眷言期
重來何必雲間翼
觀禾
我來彭麓下坐愛青山色雨過忽新涼蒼煙望無極秋
禾行欲成豈畏驕陽逼壠畞綠如屯原隰少螟螣同欣
有年樂詎知天子力
王九思
彭麓山房晏集
客有紅珊瑚盈盈高數尺持之博村酤反為農夫搤相
逢不一醉别後怨疇昔我今有美酒來坐松下石勸君
君不飲騎馬將安適不見桃李花落盡五侯宅
對酒憶康五
林棲鮮儔侣芳醑聊獨親繁音媚晴景嘉賓及兹辰習
習谷風發萋萋卉木春黃鳥鳴枝間翩翩求其羣對此
豈不樂念彼同心人室遠心徒勞追趨靡所因安得驂
雲霓頃刻馳見君
燕會贈諸友
卜日駕言邁睠兹川陸平親友集高會置酒青園亭中
庖具膳羞歌舞羅衆伶鼓瑟發清響擊筑揚新聲興移
夏日短入夜燈燭明壯士起為壽誼重白璧輕人生固
有懷冠組非所縈願言崇令德勿渝金石盟
對菊有懷諸友
東籬零露滋秋色燦盈目仙姿有殊類密葉映深綠時
維霖潦收欣看秫釀熟引觴聊自酌玩此羣芳馥白雲
何英英南山亦矗矗微風吹我衿飄飄絶煩熇杖藜行
且謠清商發新曲仰視歸雁翔翩翩亦何速慨我平生
親佳人在空谷逸氣蛟龍騰貞懷鸞鳳伏川原邈相隔
鶼蟨不可屬徘徊日空暮歎息倚修竹
罨翠樓聽歌
憑空覽蒼翠登兹百尺樓春風蕩擊筑高歌發秦謳梁
間轉流麗雲際迴歌喉陽春寡酬和佳人不可求恍疑
碧桃樹景與瑶池侔曲終意未極青楓生遠愁
王廷相
九日安陵同蔡成之發舟
亢帆安陵浦泛舸清川潯渚枉倦迴沿厓傾詫崎嶔寒
原變淒候浮靄散層陰落日隱叢薄孤霞冐平林雖同
佳人娛屢興游子吟曠逹獲自古維縶慚在今緬懷籬
下菊結念丘中琴川塗渺無緒風波浩難任
明月沱
客行無次序向夕舟復維豈不厭水宿搖裔渺前期沱
明星月上江冷蛟龍移野鼓何填填宵火亦離離牛渚
暮猿吟湘潭傷楚辭我行方浩然我懷亦遠而流浪自
古昔嘅歎及今兹驚鵲靡定所荒雞詎知時行藏隨去
住明發良不遲
夏日懷故園親友
齋居日沖靜不覺時令侵鳴鳥已驚聒喬木森夏陰披
襟承緒風況復龍唇琴故人本同調幽事阻相尋飛鴻
勞錦札素夢迷遥岑世氛苦未謝悵望空遠心
時雨
濕雲晨出山冥雨夕不渴流膏潤郊野隨春佐生發葱
蒼變上林清瑩淨北闕稼植奄長畞國計諒靡缺已舒
官長懷豈兹農父悅
遊西山
偶從西山遊浮靄滿幽谷臨春水木茂度岸沙澳曲中
有玉華僊閒將素書讀我欲從此休冥心附幽獨
朱應登
擬陸機招隱
修塗苦躑躅曲澗聊盤桓盤桓將安之所樂在淵泉清
泠足朝盥幽眇窮夕觀雲構蔽層木翠幄引芳蘭玉鯉
罥輕罟銀縷落素盤忽枉良朋儔誠款慰夙歡富貴豈
不欲時命非可干稅駕從所適兹焉以永歎
野中作
細細朝雨零纖纖麥苗長丁夫荷鉏出所至成偃仰林
喧羣意動山空百泉響佳境偶獨逢無人共幽賞
贈别黃子和
舉世昧所欽見客隨諧嬉良朋久寂寥十載惟君知把
袂執素手懽悰不自持人事忽生變與君長别離膏車
岐路側欲發更遲疑虚名夏廚蠅短景朝華枝兩心各
相許脈脈無一詞濁泥媿清塵何以備驅馳盟言願有
終白首以為期
贈劉元瑞守紹興
朝出承明廬駕言還故鄕當門結旌旆觀者倍生光故
人欣再見眷眷意難忘舉觴承湛露頌德詠羔羊周官
十二牧職貢各殊疆持子夙夜心坐致黎庶康深衷豈
念此但感别日長相彼水中鳬羽翼同翺翔風波一失
所望望徒心傷
夢大復何子
京華一云别瞥若紛飛翼遥遥南中道念子無消息歲
徂寒暑變日落風雨黑詎知萬里魂能逹君子側篇章
煩見示觸目見古色瀏瀏清瀨鳴擢擢朱絃直指摘發
雋語要我以終極大質多渾成至寶去雕飾晤語忽復
竟驚起謝良德音徽猶若聞轉盼己難即悵悵牽垂帷
仰睇梁月色何由託歸鴻附此長相憶
酬方思道以詩帙見寄
方子還山中兩度寄詩帙憐予方在疚報答百不一故
人枉相存所恨越阡術江南十月交山中稼應畢天寒
脆榆柳霜重熟棗栗理甕得舊醅攀崖割新蜜旣可歡
親顔亦堪悅家室吾翁嗟已晚念此重有失尚幸老母
康麤以慰蓬蓽人生歸有道貧賤匪所恤作詩謝同懷
商風振瑶瑟
顧璘
東郊田園四首(并序錄三首)
璘本江東腐儒無廟廊之骨從宦三十年濩落不
就謝歸秉耒遂與野人相親養雞牧豕能任簔笠
擊缶醉歌禮法俱廢或肅容對客如猱狙御衣冠
隨即禠去聞談官政如爰居聽鐘鼓目掉心眩乃
知情質煙霞不可以強變也新營田園輒賦此篇
陶公歸桑里謝客營石門於世旣無競努力事田園春
還理荒穢良苗應時繁豈不念歲豐天道難預論列槿
藩草屋藝蔬備晨飱郊居漸成趣益厭城市喧菽水苟
無闕萬事奚足言
出門見青山幽意自瀟洒修竹繞舍東流水在田下衣
冠不須著犁鋤亦時把日與山翁游禮貎樂疎野風俗
重時令相邀作鄕社濁醪滿浮蟻蛙魚剖新鮓交酬各
酩酊至樂絶無假長笑宇宙間誰是忘形者
刈麥思時暘分苗望時雨彼蒼於農人遷就亦良苦好
雨從東來原田白膴膴老穉荷蓑出綠縟紛可覩引耜
驤且鳴餘懽及家牯連歲荒負租頗遭官長怒今幸占
有年且願給公賦絮酒兼炙雞殷勤祝貓虎
碧溪
落落高梧隂俯瞰寒流碧微雲過疎雨秋容淡無迹魚
遊綠藻晴鳥下青蕪夕興至每垂綸歌罷還岸幘漁父
兩三人時來共爭席
贈孫思和
東林一片石綠蘚生秋㾗時招葛巾客對坐傾匏尊俯
愛澗下水仰觀枝上猿誰能策羸馬日夕依朱門
柬鄭生
圖史聊足娛胡為苦多營經旬謝賓客春草當門生白
髮午未櫛青山時獨行蕭蕭樹上飄莫與風俱鳴
薔薇洞
百丈薔薇枝繚繞成洞房密葉翠帷重穠花紅錦張對
著玉局棋遺此朱夏長香雲落衣袂一月留餘芳
柏屏
壁立青玉屏下見古柏根相憐歲寒葉鬱作蒼雲屯貞
姿洗霜雪老氣橫乾坤名園非此種誰可當君門
蕉石亭
怪石如筆格上值蕉葉青蒼然太古色得爾增娉婷欲
携一斗墨葉底書黃庭拂拭坐盤薄風雨秋冥冥
度楓木嶺
初謂山拂天飛鳥不可度逡巡躡危磴乃即我行路百
折頻攀援十步九回顧高林忽在下衣襟有雲霧倒景
猶照人平地黯將暮方當日月過似可捉烏兔飛瀑如
天河所少鵲成渡東北望故鄕江流莽傾注長風動萬
里獨立難久竚
題龍巖額有賦
蒼厓積鐡古中空若天開不知寒泉水潺湲何自來石
田莽重疊上有仙人臺淋漓濕元氣玉黍長蓓蕾青春
始來游桃花映樽罍主人邀痛飲酣歌日西頽獨揮菁
茅帚書破巖上苔巨靈拍掌笑大劫俱揚灰吾意在山
水短長安計哉
南巖雷神祠
雷神棲何所巖洞深杳冥幽林蔽日影寒澗餘龍腥經
年尚留雪當午仍見星石奇出變相境勝通神靈譎怪
山海事流傳信前經
辨蛤和涇川公
漁海窮潏泬獵山歷㟏岈生人胡多勞養此六六牙聖
哲著禮經細不遺螘蛙食黿一染指因以傾厥家末俗
貴珍異載籍紛喧譁美哉爾石蛤奚免綱與叉修脛雪
長荇腴中剖團瓜烹以實下豆亦慰賓筵嘉南荒盛蟲
族大者蛇與蟇瑣細及百種射影兼含沙食者苦嘔泄
傷者困瘡瘕例舉混美惡頗笑昌黎差幸蒙匕箸賞重
以襃辭加河豚自此賤況復論魚鰕
御選明詩卷二十四
