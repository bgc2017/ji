欽定四庫全書
御選明詩卷一百二十
雜體二
蘇伯衡
雪夜聯句
清夜羣彦集(孟膚)虚館一燈閃(平仲)白雪積更霏玄雲暝逾
掩(子堅)幌薄絢琉璃瓦素侔琬琰(克正)珠跳間投隙玉立每
因广(平仲)簷鐸金琅璫壁水銀㶑灩(克正)庭柏凍不僵宫槐
望逾儼(伯淵)臯禽奪娟娟屋烏羞黯黯(平仲)觴舉席既秩(孟膚)
語永興方漸(孟兼)芬郁雜桂椒圓方薦菱芡(仲善)酬酢肆讙
囂謳吟互褒貶(居易)爐噓火盎盎篆裊烟冉冉(克正)岸幘極
情真吮毫緣韻險(伯淵)思湧若有神文成不加點(平仲)癯然
皤侵鬢酣已紅上臉(孟膚)吻燥喜餽漿耳熱思卧簟冰齏
乃吾嗜池鱗念誰罨(平仲)青黃感木災黑白悲絲染(德王)振
衣鶴蹁躚(伯淵)絮羹魚喁噞畫蛇肯添足持螯不遺壓(平仲)
庶幾樂羈幽焉能任拘撿(子堅)掀髯良已放拊髀詎云諂
(德王)更移燭屢續坐久袵終歛(孟膚)小草漢張芝清談宋王
儉(孟兼)寒牀哂卧袁(克正)夕艇擬泛剡(伯淵)公乎材總邁余也
厠何忝假寐云小憩(平仲)夢噩恐成魘(孟兼)城柝或罷擊風
葉忽聞颭(平仲)虹光射斗牛(伯淵)妖氣蕩關陜(居易)行藏愧蹉
跎歲月歎荏苒(子堅)起舞聽窗雞驚呼駭巷獫(克正)款洽既
無荒留連復何慊相對總忘疲東方已晱晱(平仲)
高啟
虎丘聯句(并引)
與潯陽張羽太原王行剡郡徐賁遊虎阜用壁間
顔魯公韻作
山遊期屢阻風雨過今春(羽)偶遂林泉賞仍用里閈親
(行)樹重迷卓午花盡謝芳辰(啟)事往非前代僧逢是故
人(賁)金精銷虎氣寶藏衛龍神(羽)妖魄憐埋玉仙詞看
勒珉(行)年登廚有供村遠寺無隣(啟)池古寒泉定林暄
夏果新(賁)井名猶記羽樓姓尚題陳(羽)步策方循澗迴
橈已待津(行)緣雖喧寂異妄本去来均(啟)摩壁追高韻
應慙繼後塵
舞劔聯句(并引)
與會稽張憲夜飲觀銅臺季壯士舞劔而作
晚陌息鳴鑣(憲)秋城起嚴柝登堂欣有會(啟)顧座歎無
樂豪賓奉觴夀(憲)壯士掉箾作韻生飇拂鐔(啟)文綴星
輝鍔拭土色纔動(憲)映火光轉爍寒瀉走澗泉(啟)明懸
溜簷澤徒誇刀瑩膏(憲)漫詫匕淬藥腥疑人血乾(啟)威
攝鬼蹤鑠雄聞莊子說(憲)醉想王郎斫聯翩倏鴻鶱(啟)
奮迅仍雀躍来如龍出淵(憲)去若蛇赴壑疾驚雷破山
(啟)怒訝風捲漠初馳帆縱張(憲)忽注弩弛彍隂陽變開
闔(啟)潮汐隨進却高步赴節同(憲)竒形分狀各斜迴象
翼蔽(啟)曲踊肖拏攫歘驚西方帝(憲)凛怖東海若屋翻
影紛綸(啟)地殷勢揮霍亂思突騎奔(憲)低見飢隼掠旁
分萬矢斷(啟)前拉千槍拓出堪却齊壇(憲)立可當蜀閣
澤聞蛇嫗啼(啟)路遇猿翁搏斬關豁然判(憲)擊柱鏗爾
著陸疑濤涌牀(啟)宵駭虹闖幕警棲已翻翻(憲)墜槁俄
索索顛旭曾悟書(啟)俠軻記争博目花匪酒湎(憲)膚粟
似裘薄忠義氣盡張(啟)奸邪膽俱落不從玉玦計(憲)欲
定銅臺約未數大娘強(啟)終勝處女弱季路袖手欽(憲)
裴旻汗顔怍疾視誰敢當(啟)不成我慙學勇夫怒生癭
(憲)恐僕戰成瘧功收刺虎竒(啟)志感聞雞惡暫停月徘
徊(憲)既罷天寂寞崆峒詎必倚(啟)氛祲行可廓馘妖正
思今(憲)斷佞猶慕昨會合固有期(啟)死生良欲託寧憂
武庫災(憲)但俟凶門鑿慷慨忽悲歌(啟)淋漓且酣酌(憲)
陳憲章
白馬菴聯句
人生須此會何處問隂晴(白沙)動蕩乾坤氣調和鼎鼐羹
(懷玉)公来山閣雨天共主人情(定山)未了鵝湖興江城又殺
更(宗派)
童軒
波金聯句(并序)
正統戊辰冬予還番陽艤舟江東門外故人留守
鄭君廣之相送舟所不忍決去詰旦旭日方東波
光躍金滉瀁如畫廣之邀為聯句因而倡和如左
扁舟江岸泊曉日正曈曨曙色分餘靄(童)波痕漲遠葓
川原繚繞動(鄭)晴影逶迤籠滉漾丹霞散(童)熹微火齊
融漫流驚躍冶(鄭)倒漾飲垂虹皺縠挼紅茜(童)祥光㶷
鏡銅桃花流片片(鄭)萍實泛溶溶漪細縈繰縷(童)瀾分
疊綵絨龍宫呈錦麗(鄭)鮫室迸珠紅芻綠蒲萄滑(童)江
青柳線茸暖雲蒸荔子(鄭)秋水浸芙蓉甲縫金鱗動(童)
葳蕤寶髻鬆畫屏張孔雀(鄭)羅帶刺虬龍星象天梯下
(童)河滿斗府通棚山鼇結綵(鄭)機杼鳳飛空麗水珍堪
擬(童)榮河瑞頗同支旗相盪目(鄭)冠珮盡朝宗舊繡天
吳拆(童)明糚越女從影涵歌扇小(鄭)凉漬舞衣濃漫說
然犀怪(童)還驚駕海雄推敲詩易得(鄭)鏤刻畫難工絳
蠟燒屏外紅螺吸月中鍾期思復鑄(童)嵇氏恨難鎔水
母絲偏脆(鄭)周郎炬已攻自慙文燄狹千里載孤篷(童)
程敏政
焚香聯句三十韻(并引)
成化丁酉正月八日太倉張亨父陸鼎儀毘陵陸
廉伯海虞李世賢新安程克勤錢塘倪岳
齋夜對爐詠兹謀出于僉(泰)旃檀爇幽渺棐几增芳嚴
(釴)瑰材藉珍重烈勢防太炎(簡)遠聞覺逾勝默叩如有
占(傑)片雲陡驚散一星歘暗熸(岳)口浥曹溪流耳割崑
崙尖(敏政)氤氲燭映屏縹緲風回幨(泰)㘭深隱金粟火褪
委紅鹽(釴)芸憐書辟螙麝恐庭花嫌(簡)當窗噴寶鴨隔
研縈銅蟾(傑)畹蘭格調絶閣梅風味添(岳)情通一瓣夐
劑許百和兼(敏政)循牀襲青綾拂卷凝湘縑(泰)輸情已繩
直遜意仍蛟潛(釴)咀華厭雞舌采沫嬰龍髯(簡)籠烟袖
雙渥撥地匕屢拈(傑)氣合愜俱化心躭懼非廉(岳)繼美
薦竒印留芳下重簾(敏政)甲暖螺脫腥斑消鷓歸燖(泰)寧
為羃廣展不作吹輕纖(釴)春原得孤嗔曉殿思遥瞻(簡)
透隙忽已駛入虚淡相淹(傑)升騰各登鼎瑣碎或在奩
(岳)妙遣葷穢屏馨逹神明忺(敏政)終陪畫省直不受歌塵
黏(泰)薄温變寒室長力窮宵籖(釴)靜喜日照席深宜松
覆簷(簡)非同火山熾何憂木天黔(傑)吟鼻詎堪擁德芬
方共厭(岳)燕寂未經宿呼童惜餘甜(敏政)
喜雨與汪伯諧劉希賢吳原博同寅聯句
滿院凉風透葛衣(吳)雨餘輕扇不須揮齋居靜覺心無
累(汪)吟榻清期願不違瓦鼎石長烟篆裊(劉)銅壺天遠
漏聲稀菜羹茗椀同三宿(程)詩陣堂堂未解圍(吳)
楊一清
姚定之園池聯句
白羽凉添樹底風(楊)清寒疑到水晶宫鐘聲暗度西林
寺(宇)花影宵移别院櫳雞犬隔鄰猶近郭(楊)兒孫遶膝
已成翁吳門别業依稀似(宇)却恐并州是夢中(楊)
沈周
兩湖聯句
盡船載酒入空濛四面湖山水墨中(史鑑)繋纜石留秦舊
物賣花人帶宋遺風(劉鈺)怕寒沙鷺低拳白受濕汀桃淺
破紅(沈周)未必清時能勝此笙歌莫放酒杯空(沈召)
魯鐸
左江聯句二十韻
左江晴日遡輕舠(張時行)風物撩人興益豪山好只疑行
畫裏(魯)灘危真覺泛槎高清尊小共掀篷坐(張)側枕頻
驚舉楫號巖集飲猿連曉樹(魯)案羅羹鷓雜溪毛踏青
歌陋聞蠻囝(張)浮白杯香醉洞醪波漾鴨頭衣借色魯
茗翻蟹眼鼎生濤誰云石窟藏銀甕(張)自愛泉音度土
匏雨釀薄寒襟袖爽(魯)櫂迴新漲水雲勞子長寧盡天
涯味(張)韓老猶焚晷後膏每厭魚腥過竹柵魯生憎鷗
跡占蘅皋木緜花發霞殷岸(張)䭾板津虚月滿艚學得
蘆笙僮僕喜(魯)聯催鉢韻鬼神鏖時看落紙行鴉墨(張)
却憶當筵奪繡袍取次竿程憐歲月(魯)崢嶸承命幸逢
遭虚誇博望星河迥(張)仍鄙終軍節鉞叨鄉夢直隨芳
草遍(魯)游蹤還紀翠崖牢聲傳觱栗来空谷(張)光露干
將泣巨鼇沙驛泊遲常列炬(魯)絲桐乘夜輒鳴猱悠悠
歸思彌南極(張)赳赳前驅屬右櫜明到京華春正好(魯)
紫宸風暖拂旌旄(張)
徐禎卿
望遠樓聯句
華樓排豔姬(謝子象)銀釵照高燭酒歡命促弦(禎卿)腔度訝
交曲初聞澀林鶯(徐子仁)乍見並雲鵠遵譜師有規(子象)按
板侍頻續掩抑聲中情(禎卿)施呈聽餘矚嘈嘈指若鬭(子仁)
滑滑喉似沃天成肉諧絲(子象)地擲金錯玉腕轉眉漸顰
(禎卿)顧盼意彌屬(子仁)沉濁恨何長低婉悲未足王嬙嫁北
胡明皇幸西蜀游絲鳥並飛浮蓮青出浴明月曖停雲
流風香傳谷脣轉微蹙丹袖礙斜捲綠秋澗繞匡廬春
缸瀉&KR0812;醁平調喜冲和終闋苦急束思婦臨窗啼慈母
倚門囑薰耳既已酣銷魂亦太酷同是石城人堪繼莫
愁躅投贈各有言散漫盡忘錄夜短歡娛長東方忽朝
旭(禎卿)
孫一元
仲秋一日同惠從道憲副申汝欽張希孟二都
閫游西湖六橋聯句
石橋箕踞坐(希孟)高興落西湖(汝欽)杯外漁舟近(太初)烟中野
寺孤(從道)半山留晚翠(汝欽)短篴起秋蒲(希孟)此日真良晤長
吟對白鳬
仲夏周約齋大參顧慧巖少參見訪南屏山中
薄晚雨霽掉舟西湖二首
聽雨来松閣(慧巖)塵清隔市寰(約濟)湖虚雲盡入(太白)天遠意
俱閒(約齋)淹倒復漁艇(慧巖)盤桓憐晚山(約齋)相看成一笑醉
和棹歌還(太白)
日暮雲光靜(太白)舟虚水氣凉(約齋)聞鐘僧立渡(慧巖)返棹月
催觴(約齋)天亦憐疎野(太白)詩還任笑狂(約齋)山林與鐘鼎樂
處興俱長(太白)
馬汝驥
十四日夜對月聯句
移席臨廣除(陳沂)待景窺遥漢雲色漸離披(汝驥)天光忽零
亂哉生倏幾望(文徵明)流火復秋半冰紈裁未齊(沂)奩鏡
懸如判蓂吐露承華(汝驥)桂開星掩燦湧波金欲滿(徵明)淩
風玉時散仰貪首倦回(沂)俯逼神應憚蚌水下銅盤(汝驥)
蛟涎盪瓊觀川容窈窕接河影依稀斷空明析微毫(沂)
縹緲挟飛翰鳴砧城闕寒(汝驥)吹笛關山旦感此良夜娛
(徵明)惜彼西園歎(沂)
王世貞
春夜順甫子與見過聯句
上苑春將盡虚堂夜未央(裳)過頻先緩帶歡至促飛觴
(世貞)舊侣仍蘭署新詩自栢梁(中行)羣猜吾敢惜萬事爾俱
忘(裳)近眼難禁醉看人且鬭狂(世貞)哀絃任楚袖短笛據
胡牀(中行)傳菜青浮甲調酥玉縷糚博喧梟扼雉琴語鳳
酧凰(世貞)慘淡梁園月絪緼漢殿香(裳)且饒宫漏永騎馬
破蒼茫(世貞)
鍾惺
夜歸聯句
落葉下山徑草堂人未歸(林古渡)砌花泣凉露籬犬吠殘
輝(惺)霜靜戶逾皎烟生墟更微(古渡)入秋知幾日鄰杵數
聲移(惺)
善啟
江行倡和詩
遥漢華月升(完)孤墅暝烟合桅檣影倒垂(瑾)柔櫓聲互
答宵霽漫貪程(車)春寒猶戀衲鳴空鴈幾行(啟)繞樹烏
三匝郵馳遞去鈴(完)漁挈沽来榼停榜次羣艘(瑾)聽歌
吳楚雜(啟)
鄧氏
捲簾與夫子聯句
捲簾且放春風舞(太青)好共花飛入睡鄉(太妙)鴛盞可留佳
色醉(太青)早霞如與借紅糚(太妙)
方孟式
元日聯句
日月亘廣衢兩丸互相射(文)壯哉造化功割此隂陽席
剥蝕偶蔽虧摩盪匿圓魄(式)歎息風雨間士行幾能百
(文)結髮同茹荼兒女屢更易(式)碩德熾斯馨壼政美無
獲舍子吾何之形影難暫隻豈以蟾蜍微長薄遥空碧
(文)願言誓死生白首歸丘貉(式)
薛濤
落花聯句
韶豔應難挽芳華信易凋(薛首倡)綴階紅尚媚(洙)委地白
仍嬌(薛)墜速如辭樹(洙)飛遲似戀條(薛)蘚鋪新蹙繡(洙)
草疊巧裁綃(薛)麗質愁先殞(洙)香魂痛莫招(薛)燕銜歸
故壘(洙)蝶逐過危橋(薛)黏帙將晞露(洙)衝簾乍起飇(薛)
遇晴猶有態(洙)經雨倍無聊(薛)蜂趁低兼絮(洙)魚吞細
雜薸(薛)輕盈珠履踐(洙)零亂翠鈿飄(薛)鳥過生愁觸(洙)
兒嬉最怕搖(薛)褪英浮雨澗(洙)殘蕊漾風潮(薛)積徑教
童掃(洙)沿流倩水漂(薛)媚人沾錦瑟(洙)瀹茗入詩瓢(薛)
玉貌樓前墜(洙)冰容夢裏消(薛)芳園曾藉坐(洙)長路或
追鑣(薛)羅扇姬盛瓣(洙)筠籬僕護苗(薛)折来隨手盡(洙)
帶處近鬟焦(薛)泥涴猶悽惨(洙)缾空更寂寥(薛)葉濃隂
自厚(洙)蔕密子偏饒(薛)豈必分茵溷(洙)寕思上砑硝(薛)
香餘何吝竊(洙)珮解不須邀(薛)冶態宜宫額(洙)癡情妬
舞腰(薛)糚臺休浪拂(洙)留伴可憐宵(薛)
孫蕡
朝雲集句詩七言律詩十首
家住錢塘東復東偶来江外寄行蹤三湘愁鬢逢秋色
半壁殘燈照病容豔骨已成蘭麝土露華偏濕蕊珠宫
分明記得還家夢一路寒山萬木中
妾本錢塘江上住雙垂别淚越江邊鶴歸華表添新塜
燕蹴飛花落舞筵野草怕霜霜怕日月光如水水如天
人間俯仰成今古秪是當時已惘然
三生石上舊精魂化作陽臺一段雲詞客有靈應識我
碧山如畫又逢君花邊古木翔金雀竹裏香雲冷翠裙
莫向西湖歌此曲清明時節雨紛紛
東望望春春可憐江蘺漠漠荇田田遶籬野菜飛黃蝶
糁徑楊花鋪白氊雲近蓬莱長五色鶴歸華表已千年
夢回明月生南浦淚血染成紅杜鵑
浮雲漠漠草離離淚濕春衫鬢脚垂秋水為神玉為骨
芙蓉如面柳如眉鐘隨野艇回孤棹蟬曳殘聲過别枝
青塜路邊南雁盡問君何事到天涯
身前身後事茫茫惱斷蘇州刺史腸猿帶玉環歸後洞
君騎白馬傍垂楊鶴羣常遶三珠樹花氣渾如百和香
慚愧情人遠相訪為郎憔悴却羞郎
孤月無情掛翠巒金爐香燼漏聲殘雲收雨散知何處
鬢亂釵横特地寒去日漸多来日少别時容易見時難
明朝有約誰先到青鳥殷勤為探看
杏花疎雨立黃昏金屋無人見淚痕短鬢欲星愁有效
此身雖異性常存關門不鎖寒溪水環珮空歸月夜魂
倚柱尋思倍惆悵夜寒皴玉倩誰温
萬紫千紅總是春登臨一度一思君舞低楊柳樓心月
香濕梨花夢裏雲風景蒼蒼多少恨隂蟲切切不堪聞
思君今夜腸應斷書破羊欣白練裙
零落殘雲倍黯然一身憔悴對花眠南園綠草飛蝴蝶
落日空山怨杜鵑天若有情天亦老月如無恨月長圓
此聲腸斷非今日風景依稀似去年
集句七言絶句詩十首
舞衫歌扇舊因緣萬事傷心在眼前雲物不殊鄉國異
夭桃窗下背花眠
烟籠寒水月籠沙誰信流年鬢有華燕子銜將春色去
夢中猶記咏梅花
青山隱隱水迢迢客夢都隨歲月消惟有别時今不忘
水邊楊柳赤闌橋
與君别約記杭州山外青山樓外樓屈指别来經幾載
愁心一倍長離憂
旅館寒燈獨不眠湘波冷浸一枝蓮何時最是思君處
月落烏啼霜滿天
欲寫愁腸媿不才依稀猶記妙高臺問余别恨知多少
巴蜀雪消春水来
春愁冉冉帶餘酲珍簟銀牀夢不成知子遠来應有意
酷憐風月為多情
白袷王郎寄桃葉金鞍駿馬呼小妾翠眉蟬鬢生别離
南園綠草飛蝴蝶
野棠開盡飄香玉細柳新蒲為誰綠忽忽窮愁泥殺人
逢人更唱相思曲
瞿塘嘈嘈十二灘遶船明月江水寒欲隨郎船看明月
遊絲落絮春漫漫
陳言
放歌用鄭少白韻集唐
一百五日又欲来千樹萬樹梨花開眼看春色如流水
人生相命亦如此百年三萬六千朝倏忽須臾難久恃
君不見十八羽林郎君王手賜黃金鐺日晚朝迴擁賓
從片言出口生輝光一朝負遣辭丹闕窮巷悄然車馬
絶舞影歌聲散渌池遺壚但見狐狸跡當時一旦擅豪
華見此空為人所嗟莫向尊前惜沉醉参差辜負東園
花
過坤上人居集唐
野寺夕陽邊香牀坐入禪龍宫連棟宇世界接人夭寶
葉交香雨鮮雲抱石蓮浮名竟何益心賞獨泠然
折楊柳集唐
裊裊城邊柳相思幾度攀不嚬復不語長望獨長歎露
葉凝愁黛垂條拂髻鬟落花相與恨不斷若連環
月夜江樓聞笛(并引)
陳子别家經年孤身千里撫月色之淒清感笛聲
之悲惋悵然集語用寫羈懷
樓前澹月連江白樓底誰家吹玉笛笛聲憤怨哀中流
一夜愁殺江南客江南萬里不歸家空掩柴扉度歲華
雙淚别来猶未斷那堪又聽落梅花
題張應鶴郊居集唐
曲徑幽人宅藩籬插槿齊裁衣延野客分食養山雞古
木生雲際迴塘繞郭西寂寥人境外何事武陵溪
出塞曲贈林参軍集唐
入幕推英選論兵邁古風卷旗收敗馬鏘珮揖羣公紫
塞金河裏天山弱水東晚風吹畫角殘日譲琱弓廟略
占黃氣精神貫白虹丈夫期報主看取寶刀雄
攜歌者訪方氏不遇集唐
白日移歌袖空齋不見君巖聲中谷應人語隔溪聞斷
壁分垂影迴沙擁籀文無人知所去紅葉下紛紛
病中寓秦溪集唐
病多慵引架書看雙袖龍鍾淚不乾世態炎凉隨節序
人情反覆似波瀾溪風送雨過秋寺山鳥將雛傍藥闌
同學少年多不賤獨將衰鬢客秦關
題天台圖寄懷林介夫集唐
錦瑟驚弦破夢頻無因重見玉樓人鳥啼雲竇仙巖靜
夢入天台石路新芍藥比容花比貌暖烟如粉草如茵
人間只道三山遠猶隔千山與萬津
賦落葉送别集唐
落葉亂紛紛林間起送君還愁獨宿夜孤客最先聞
豔曲集句
鬢雲斜軃鳳釵横偷折花枝傍水行更有惱人腸斷處
慢回嬌眼笑盈盈
金鳳釵頭逐步搖花如雙臉柳如腰最憐舞袖風前弱
拽住仙郎盡放嬌
金鋪閒掩繡簾低輕打銀筝墜燕泥憶昔花間初識面
倚屏無語撚雲篦
輕鬢叢梳闊畫眉翠翹浮動玉釵垂醉来齩損新花子
繞樹藏身打雀兒
觀麗人走馬集句
玉鞍初跨柳腰柔嬌眼如波入鬢流翠袂半將遮粉臆
掉鞭横過小江樓
上金山寺集元句
神鼇屹立戴崔巍此地曾經幾劫灰寶藏虎歸風撼樹
碧潭龍去水生苔雲移塔影横江口船載鐘聲出浪堆
獨倚闌干飛鳥外不知身世是蓬莱
送人入蜀(以下集明句)
岧嶤高閣倚巖阿把酒相看奈别何寒色漸經巴峡路
雨聲微長楚江波滄洲别業驚蓬斷白髮流年倚劍過
他日相逢又何處眼中知已漸無多
春思集句
珠箔上銀鈎春花壓翠樓笙歌何處響鸚鵡對人愁
送陳三亦入越用韋莊韻集句
野花藤蔓亂毿毿送别旗亭酒半酣十丈畫船如畫閣
載將春色到江南
絶句集句
寶鳳掻頭玉步搖豔糚空似海棠嬌春情一種無聊賴
重到桃花第四橋
芭蕉士女集句
寂寂無言歛翠蛾花隂試步學淩波玉顔空有嫦娥貌
不及芭蕉雨露多
舟行即景集句
紅簾小艇穏如車寒水娟娟浸白沙汀畔數鷗閒不起
見人飛去入蘆花
解縉
句容縣茅山觀東白道官能文章且長於詩無
以為夀集杜子美詩二十句贈
冰壺玉衡懸清秋神仙中人不易得往時文采動人主
自怪一日聲輝赫憶昨逍遥供奉班風雨不動安如山
詞源倒流三峡水時聞雜珮聲珊珊先生早賦歸去来
鯨魚跋浪滄溟開致身福地何蕭爽石田茅屋荒蒼苔
繡衣春當霄漢立雲近蓬莱常五色池上于今有鳳毛
秋水為神玉為骨百花潭水即滄浪星宫之君醉瓊漿
西望瑶池降王母南極老人應夀昌
李昌祺
月下彈琴記集句詩二十首(錄十一首)
花壓闌干春晝長清歌一曲斷君腸雲飛雨散知何處
天上人間兩渺茫已託焦桐傳密意不將清瑟理霓裳
江南舊事休重省桃葉桃根盡可傷
寒蛩唧唧樹蒼蒼城上高樓接大荒午夜漏聲催曉箭
六街晴色動秋光滿庭詩景飄紅葉此地悲風愁白楊
舞袖弓鞋渾忘却人間惟有鼠拖腸
應笑無成返薜蘿年年惆悵是春過時攀芳樹愁花盡
寒戀重衾覺夢多桂嶺瘴来雲似墨蜀江風澹水如羅
人生富貴須回首世事無幾奈爾何
家住寒塘獨掩扉高情雅澹世問稀不將脂粉涴顔色
惟恨緇塵染素衣歸目倂隨回鴈盡離魂潛逐杜鵑飛
東風吹淚對花落惆悵朱顔不復歸
一寸相思一寸灰且將團扇暫徘徊月明古寺客初到
風静寒塘花正開綠水青山雖是舊紅顔白髮遞相催
無情不似多情苦肯信愁腸日九迴
絃管遥聽一半悲羅衾滴盡淚臙脂鳥啼花落人何在
節去蜂愁蝶未知鵩上承塵纔一日雪殘鳷鵲亦多時
綠雲斜嚲金釵墜獨立蒼茫自詠詩
愁心一倍長離憂到處明知是暗投雨盡香魂弔書客
夜深燈火上樊樓山中老宿依然在檻外長江空自流
明月易低人易散寒鴉飛盡水悠悠
葉滿苔階杵滿城登高望遠自傷情瓊枝璧月春如昨
冰簟銀牀夢不成往事悠悠增浩歎清愁冉冉帶餘醒
豈知一夕秦樓客腸斷綠荷風雨聲
處處斜陽草似苔野塘晴暖獨徘徊侍臣最有相如渴
欲賦慙非宋玉才絃管變成山鳥弄屧廊空信野花埋
情知到處身如寄莫遣黃金漫作堆
落落疎星滿太清寒江近戶漫流聲長疑好事皆虚事
道是無情還有情且盡醁&KR0812;消積恨休將文字占時名
秋来見月多歸思斜倚薰籠坐到明
門前不改舊山河蓮渚愁紅蕩碧波墜葉飄花難再復
浮雲流水竟如何魚龍寂寞秋江冷鴻鴈不来風雨多
窮巷悄然車馬絶磬聲深夏出烟蘿
童軒
宫詞集唐句五首(錄四首)
水流花謝兩無情還到春時别恨生明月自来還自往
夜深前殿按歌聲
紫烟衣上繡春雲但保朱顔莫保恩玉珮無聲畫屏冷
梨花滿地不開門
建章昨夜起春風鳳輦時巡出九重獨見綵雲飛不盡
碧霄何路得相逢
禁門深掩斷人聲花落閒階宿雨晴竟日倚闌空歎息
一場春夢不分明
無題集唐句十首(錄八首)
芙蓉肌肉綠雲鬟幾許幽情欲話難聞說春来倍惆悵
莫教長袖倚闌干
萬轉千迴懶下牀門前月色映横塘無情不似多情苦
一曲伊州淚數行
潯陽向上不通潮却筭游程歲月遥明月斷魂清靄靄
玉人何處教吹簫
南陌愁為落葉分隂蛩切切不堪聞晚来風起花如雪
忽到窗前疑是君
愁心一倍長離憂到處明知是暗投日暮酒醒人已遠
每因風景却生愁
真成薄命久尋思野寺尋花春已遲何處相思不相見
九疑雲盡綠参差
與君相見即相親脉脉無言幾度春别恨轉深何處寫
晚来幽獨恐傷神
愁聽寒螿淚濕衣嗟君此别意何如相思莫道無来使
雙鯉迢迢一紙書
丘濬
集唐句送魏孔淵御史謫判潼州
鳴玉朝来散紫宸鳳樓回首落花頻鵷鴻得路爭先翥
鸚鵡才高却累身直以疎慵招物議不趨權勢正因循
只因宋玉閒脣吻自保曾参不殺人漫說簡書惟物役
猶將談笑出風塵眼前好惡那能定夢裡輸贏總未真
芳草有情皆礙馬江湖何處不通津長空淡淡飛鳥滅
客舍青青柳色新東澗水流西澗水錦江春似曲江春
長沙不久留才子莫厭傷多酒入脣
李東陽
擬古將進酒集古
春風扇微和金樽綠酒生微波晴雲高鳥各自得遣我
寕不蒼顔酡百年三萬六千日向来哀樂何其多將進
酒世間萬事無不有君子有所思少逢親舊友小人亦
不閒終日馳車走病須書卷作良醫欲讀嗟如箝在口
我亦有丹君信否破除萬事無過酒杯行到君莫停手
君不見玉川子六碗通仙靈衆賓皆醉我獨醒我歌一
曲君試聽醉翁之意不在酒轉見千秋萬古情君不聞
濁醪有妙理君獨未知其趣耳古人今人若流水眼中
之人吾老矣
送徐學士先生之南京集杜
迢遞山河擁兩京儒門彌節下蓬瀛文章宇宙千年事
江漢風流萬古情才似茂陵非晚遇帝于京兆最知名
欲知别後相思夢幾度朝回一字行
鳴治集杜句見荅因再集杜一首
柴門空閉鎻松筠錦里逢迎有主人老去詩篇渾漫興
晚来幽獨恐傷神自知白髮非春事何用浮名絆此身
戲假霜威促山簡病從深酌道吾真(夏日邀師召同飲屢促始至殊有難)
(色)
師召南樓别後頗以不得詩為憾别贈杜句一
首
百年多病獨登臺懷抱何時得好開縱飲欲謀良夜醉
殊方又喜故人来舊来好事今能否恐失佳期後命催
傳語風光共流轉須成一醉習池回
柬敷五侍講集句
曲江院裡題名處遥想風流第一人四海交遊更聚散
十年京洛共風塵未央樹色春中見茂苑鶯聲雨後新
試問登高能賦客思情誰是舊雷陳
自鳴治外屢有投贈而和章不至試語明仲即
躍然而起此非相負者集唐句以啟之
漢宫題樹憶仙郎共汝朝天會栢梁謝朓每篇堪諷詠
揚雄托諫在文章春浮玉藻寒波落水滴銅龍晝漏長
自有神仙鳴鳳曲不將清瑟理霓裳
明仲和章至謂不宜獨以險韻相困因索再和
一首
幾宿春山共陸郎飛飛輕蓋指河梁青雲舊路通仙掖
草色新年發建章身外虚名將底用愁来一日即為長
簷前春色應須惜昨夜新裁白翠裳
周侍講伯常聞予止詩作長句見督開戒因集
唐句奉答之
北闕晴雲捧集闈洞門高閣藹餘輝郎君官貴施行馬
講殿談餘賜舊衣載筆已齊周内史何人敢和謝玄暉
楊花榆莢無才思已分將身著地飛
送羅禋仲紹興教授集句(禋仲明仲之弟餘杭教諭之子也)
輦下惟因憶弟兄何時開閣引諸生雲連海氣琴書潤
日射螭頭劍珮明好是五賢嘉賞地(府學教授一訓導四故稱五賢)早知
三禮甲科名餘杭溪上扁舟好猶是孤帆一日程
和鼎儀漫興見寄韻集句
携手城南歴舊遊江南江北路悠悠青山只憶招提境
白雪多隨漢水流綘簡尚参黃紙按清言遠待玉人酬
春風無限瀟湘意宋玉無愁也自愁
春日答舜咨集句
竹忩幽戶有佳期日暖風恬種藥時自歎馬卿常帶病
也知光禄最能詩晨搖玉珮趨金殿晚拂爐烟上赤墀
聞道仙郎歌白雪萬家同唱郢中詞
亨父集句索藥奉和一首
多少分曹掌舊文不知何事久離羣江淹彩筆空題恨
荀今香爐可待薰佳節屢從愁裡過遇書忽向病中聞
崆峒别有長生訣不惜千金借與君
清明後二日與鳴治約訪王仁輔于大德觀阻
雨寄鳴治集句
清明幾處有新烟獨向簷牀看雨眠忽有好詩生眼底
暫留歡賞寄春前壺觴須就陶彭澤直伴難呼孟浩然
何用别尋方外去庾家樓在斗牛邊
送涇源趙判官致仕後歸自京師集句
紅亭綠酒送君還五柳先生本在山已喜皇威清海岱
又勞行役出秦關川原繚繞浮雲外樓閣参差紫氣間
聖代逍遥更何事睡烟歌月老潺湲
師召邀同鳴治小飲集句奉謝
青雲器業我全疎終日王門強曳裾尺組掛身何用說
閒情入骨若為除高人屢解陳蕃榻多病能忘太史書
明日珂聲出城去登山臨水復何如
程敏政
乙酉歲瀛東别業雜興集古九首
獨在異鄉為異客十年蹤跡走紅塵歸来池苑皆依舊
萬紫千紅總是春
不妨遊子芰荷衣散髮行歌自采薇洞裡幽花莫相笑
此心非是愛輕肥
與客携壺上翠微暫時相賞莫相違白鷗自信無機事
見我猶穿曲岸飛
雞犬圖書共一船傍花隨柳過前川醉来睡著無人喚
只在蘆花淺水邊
春風疑不到天涯且任芳尊戀物華謝却海棠飛盡絮
一年容易即黃花
空林獨與白雲期一任輕風拂面吹細數落花因坐久
起来幽思有誰知
滿架薔薇一院香暫偷閒卧老僧房日長睡起無情思
閒拂塵埃看畫墻
綠槐垂穗乳烏飛白鳥銜魚上釣磯便覺眼前生意滿
斜風細雨不須歸
行人本是農桑客自恨尋芳到已遲君寵母恩俱未報
買牛賣劍定何時
題李太史世賢梅花圖集古三首
四山多風溪水急隴土何人夜吹笛幾家春夢未知回
起傍寒梅訪消息
宛然姑射子瀟灑在風塵北人初未識疑是弄珠人
西湖處士骨應槁洗雨梳風為誰好呼兒覓紙一題詩
相對真成被花惱
陸深
舟中集杜句寄顧九和諭德二首
愛汝玉山草堂静更有澄江消客愁竹葉于人既無分
微軀此外復何求穿花蛱蝶深深見長夏江村事事幽
安得仙人九節杖獨立縹緲之飛樓
爾家最近魁三象童稚情親四十年避地何時免愁苦
斷腸分手各風烟謝安不倦登臨費蘇晉長齋繡佛前
李杜齊名真沗竊封書寄與淚潺湲
李夢陽
望湖亭集古
與客携壺上翠微千家山郭静朝暉平沙渺渺来人遠
黃鳥時兼白鳥飛
翠華巖集古
曉行不上湖上山别有天地非人間安得携家此中老
白雲常在水潺潺
香山集古
二月已破三月来山下碧桃春自開半醺半醉遊三日
並馬今朝未擬回
戴冠
送湛少防入京集杜句
之子方傑立汝翁屮明光文章開竅奥達者得升堂
費寀
集句謝知己過寺見訪
寂寞誰相問招尋獨有君深林開一道遠鴈入寒雲水
月通禪觀書籖映隙曛道同意暫遣茗椀對爐熏
寺中集句述懷辭客見過
荒山秋日午望古懷清芬與物本無患空歌迥易分閒
情兼嘿嘿落葉亂紛紛何處尋行跡惟應禮白雲
童琥
梅花集句
竹外松邊一兩梢迥臨村落傍溪橋堪將亂蕊添雲肆
苦被芳風透綺寮春事頓隨花片薄清吟半逐夢魂消
却思前載孤山下踏雪相尋豈憚遥
殘雪疎籬半欲摧暗香消息已傳梅三家五家村舍出
一花兩花香意回今日多情惟我到無人解惜為誰開
相逢剰作尊前恨何處笛聲江上来
偶泄春光此一枝故山幽夢憶疎籬雪羞潔白常迴避
風送清香似可期老氣却因高樹得閒愁只許落花知
醉中曾記吟詩處獨倚闌干待月時
一枝梅笑破冬嚴殘臘新春氣候参更被誰家多事笛
不教幽夢到江南
江南地暖隴西寒一種春風有兩般最是夜深霜重處
無人起向月中看
蘇祐
集唐句送表姪吳生鸇自塞下還郡
男兒本自重横行客路常逢漢將營年少不應辭苦節
多慙名在魯諸生
太行關路戰塵收每見瓜時憶故丘三晉雲山皆北向
朔風吹葉鴈門秋
欲將書劍學從軍海上青山隔暮雲自惜汾陽紆道駕
北人南去雪紛紛
留君不住益凄其美酒香茶慰所思為報東州故人道
鄉音無改鬢毛衰
惟君與我最相親莫厭傷多酒入脣去鴈遠衝雲夢雪
汶陽歸客淚沾巾
流澌臘月下河陽却望并州是故鄉怨别自驚千里鴈
風流誰繼漢田郎
今日相逢落葉前故園歸去又新年高歌取醉欲自慰
繋馬高樓垂柳邊
邵平瓜地接吾廬為報家人數寄書萬里寒光生積雪
嗟君此别意何如
王世貞
懷李于鱗戱集李杜各一首
雙珠出海底飛在白雲端海月明可掇不為世人觀長
鯨正崔巍為我揚波瀾一朝攀龍去獨宿天霜寒掩淚
出故房清晨起長歎酌鯉焚神魚問言誰與餐方希煉
金骨並乘雙飛鸞(右集李)
長嘯宇宙間揚馬宜同時前軰復誰繼名家信有之博
采世上名得失寸心知李侯有佳句突過黃初詩伊昔
臨淄亭痛飲真吾師佳人絶代歌行酒雙逶迤掌中琥
珀鍾照耀珊瑚枝快意八九年浩蕩從此辭終悲洛陽
獄朱鳳日威蕤千載得鮑叔棄我忽若遺飲酣視八極
歲暮有餘悲(右集杜)
劉逴
集李句
安石東山三十春逢時吐氣思經綸丈夫未可輕年少
我軰豈是蓬蒿人
文翔鳳
伊齋集句
一片孤城萬仞山别有天地非人間松間明月常如此
世上浮名好是閒
吕維祺
禱雨集詩
五月鳴蜩六月徂暑七月流火靡神不舉庶幾夙夜以
祈甘雨何多日也寕不顧我
其雨其雨雨我公田夜如何其三星在天田祖有神出
話不然適彼樂土迄用康年
劉芳節
閨情集句三十二首(錄四首)
綠慘雙蛾不自持曉庭和露折殘枝長疑好事皆虚事
莫遣佳期竟後期舊曲聽来猶有恨柔腸結盡轉相思
遥知更有難忘處射雉春風得意時
纖纖初月上鴉黃不把雙眉鬭畫長素柰忽開西子面
芙蓉不及美人糚封題錦字添新恨閒對幽花識舊香
欲說春心無所似池邊顧步兩鴛鴦
劈破雲鬟金鳳凰夢回餘念屬瀟湘徒勞掩袂傷鉛粉
但惜流塵暗洞房兩臉酒醺紅杏妬一叢高髻綠雲光
糚成只是熏香坐欲捲珠簾春恨長
舊事淒涼不可聽含紅怨綠影亭亭琴聲斷續愁兼恨
杯酒留連醉復醒新睡起来思舊夢夜香燒罷掩重扃
綠忩璧月移花影銀燭秋光冷畫屏
至仁
集杜句述懷寄見心書記
宿鳥戀本枝南鴈意在北飄飄媿此身一歲四行役所
憂盜賊多不獨凍餒逼東下姑蘇臺殘年傍水國金銀
佛寺開信美無與適細人尚姑息賢者貴為德之子白
玉温令我心悅懌晤語契深心洞徹有清識學貫天人
際溟漲與筆力神功接混茫風雷纏地脉靈芝冠衆芳
冰壺動搖碧紫燕自超詣尤異是龍脊流傳必絶倫許
與必詞伯喧争懶著鞭飛騰知有策吾道屬艱難鸞鳳
有鎩翮天門鬱嵯峨乘槎斷消息干戈尚縱横道路時
通塞顧惟魯鈍姿養身終自惜桃源無處尋黎民糠籺
窄故國莽丘墟夢歸歸未得悵彼高飛禽何以有羽翼
匡山讀書處宿昔長荆棘隂房鬼火青戰地骸骨白骨
肉恩書重看雲淚横臆西江萬里船終當掛帆席天寒
鶬鴰呼北風破南極梅花已飛翻節序昨夜隔感激在
知音書此豁平昔
御選明詩卷一百二十
