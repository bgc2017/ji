欽定四庫全書
御選明詩卷八十一
七言律詩十四
徐階
試茉莉茶時有鄭三守之招不赴
絶域花來本自珍露芽江水亦新分香浮石鼎沈沈縷
清映冰壺細細紋靜聽幾迴翻白雪徐看一椀簇春雲
風生賸有盧仝賦未許山翁席上聞
自三茅歸渡澱山湖即事
梯雲磴石興逶迤華舸平川晝漏遲花底鳥過輕落瓣
柳邊風弱細垂絲隔江榜子魚為飯近水人家槿作籬
春賞此時渾不惡獨和松露寫新詩
雨後觀白牡丹
小園風日鬭清嘉夢斷揚州又此花欲買也知金有價
細評應說璧無瑕粒憐漢女啼前見臉愧唐妃醉後誇
看到子孫須解取玉堂原不似姚家
寄題嚴學士鈐山堂
百年勝地誰為主五畝新開學士宫曲徑影來青嶂月
短牆香度紫芹風泉聲細應絃歌入樹色輕含煙霧通
海内出雲元有望西垣搘笏思無窮
寄荅聶一川先生
煙波渺渺一舟行却算遊程歲屢更疎懶若為酬問訊
浮沈猶自愧科名新詩浪擬張平子文賦休傳陸士衡
正是春霖人望屬卧龍滄海可無情
五塢山房為盧師陳題
茅堂四面倚層峯曲檻迴巒路萬重吟榻夜涼邀月宿
書函春暖倩雲封畫圖髣髴容旋馬蹤跡分明識卧龍
我亦舊懷山水癖卜居何日定相從
送何復所方伯赴湖藩
仙帆渺渺隔天涯一望秋風思不支閩渚有龍遺劍在
楚山無鴈得書遲論心漫憶陳蕃榻揣分眞慚鮑叔知
巳向丘園懷舊隠彈冠直恐負深期
移橘植後圃
小圃松篁野興長更移疎橘助幽芳欲栽豫懇為藩地
已植仍披種樹方影近石壇思倚月枝低茅屋畏逢霜
多情却抱他年慮定否傍人比召棠
重過東湖書院
名區近市人知少堂構新成我數來春雨靜陪沙鳥坐
日長閒數砌花開棲遲宇宙容微品康濟朝廷屬異才
鬢白眼昏心萬轉散愁且盡掌中杯
送同年王皋南守武岡
悵别遥瞻雙去輪楚山燕甸足風塵論交不獨雷陳舊
知已兼憐管鮑真盤錯聖朝資利器焦枯遠地憶陽春
經綸自是吾儒事莫遣龔黃解笑人
題趙大參當湖卷
一竿東去意何如蘭芷鷗鳬共隠居晦迹久焚封事草
遣閒聊注攝生書鶴歸人識林逋宅龍卧時方葛亮廬
我病正牽泉石念從君端欲謝簪裾
贈許太宰松皋卷
崇關東下古秦墟結屋臨關河作渠地勝時時占貴氣
家貧事事即山居避人几榻雲長宿悟道庭階草不除
兩世渥恩那易報覽圖空憶卧龍廬
山居述懷用文峰韻
竹裏松邊一徑開水禽山鳥日徘徊生耽野興宜長往
病畏浮名幸不才任懶并於詩盡廢嫁愁聊藉酒為媒
祇疑寂寞江天外處士星明動上台
秋懷八首奉同文峯司徒用杜韻
病夫生事只山林竹樹秋來幸鬱森花露滴枝晨細細
洞雲垂地晝陰陰時移妙逹循環理歲晏偏增伏枕心
夜漏漸長愁不寐更堪江渚拂清砧
山亭睡起日初斜獨倚凉飈惜歲華燕塞正肥南牧馬
楚江猶帶北歸槎離心鎮日悲風葉清淚中宵感戍笳
何物年來慰幽寂紫蕖黃菊有寒花
寥落江天隠夕暉碧梧庭院景霏微林皋霜露玄蟬泣
關塞風塵白鴈飛多病久拚人事絶短才那恨世緣違
歸歟賴有城南徑不盡春來筍蕨肥
江閣新涼看弈棋蕭條不似昔賢悲三吳黍稌初豐歲
萬國車書及盛時偃仰儘能容我懶迂疎終愧報君遲
西風一度催衰白却望層霄動遠思
十載馳驅憶故山結廬新寄九峯間棲雲石竇寒猶往
得月松門夜不關徑竹蕭疎餘晚節江花寂寞帶春顔
翻思往跡堪長嘯一事無成兩鬢斑
文淵祕閣殿東頭一别今看已再秋白玉地高真濫跡
黃金臺古不勝愁飛騰老愧蠅隨驥放浪心憐鶩與鷗
聞說儲君近前席夜來清夢繞皇州
三年經幄漫無功撫事多歸感慨中蠲税已虚傳漢詔
授衣誰實獻豳風天寒戍雪先秋白月盛邊烽竟夕紅
眠食兩忘懷聖主眼枯頭禿併成翁
京華北去路逶迤潦倒歸來水一陂入夜帆檣悲露次
移時花實戀霜枝丘園多暇身差健溝壑雖衰志未移
却怪杜陵如宋玉傷秋吟望各低垂
送何瑞岡尹新昌
尊酒長亭夕照前宦情離思總悽然身隨客路三千里
名在鄉書二十年作吏漫嗟山縣僻安民實籍長官賢
願從冰蘖艱難地重聽甘棠蔽芾篇
送沈宜山赴福建藩幕
青山羸馬鬢如絲千里風塵歲晏時抵鵲已憐投璧誤
烹魚兼恨得書遲官閒只好遊烏石才妙應能譜荔枝
厚祿故人慚薦逹送君惟有思淒其
次張龍湖吏侍院中觀蓮四首(錄一首)
十丈芙蓉白玉堂寶函金榜共輝光摛文似出天孫杼
象物宜登帝子裳窈窕深宫看試舞氤氲祕殿憶飄香
徘徊不盡臨池意更倚層闌坐晚涼
送晁春陵太史奉使周藩
雪晴官路不飛埃梅柳津亭淑氣回雲擁漢宫龍節下
日臨梁苑鳳綸開疏封自識親侯意專對還資用世才
營洛周公遺跡在觀遊豈獨慕鄒枚
題西湖小景
西湖一别幾經秋畫裏分明見舊遊花隔六朝天乍遠
松圍三竺地偏幽官槎到處笙歌擁野寺連宵節蓋留
何日主恩麄報塞結廬終老白蘋洲
送司訓文三橋赴嘉興
嘉禾地接闔閭城來往風帆一日程几杖高堂常在望
文章鄰郡久知名談經士服傳家學請外人憐陟岵情
遥識兹行能自適廣文何必羡公卿
示瓉姪秀才
身是三吳一布衣幸逢明聖到黃扉巳緣多病思辭禄
久厭浮華學息機韋氏一經時所羡謝家諸少世還稀
願從勤苦承先業佇看雲霄六翮飛
九日送别茅練溪
曾勞把菊送行舟屈指今經十六秋每憶舊遊能幾在
翻令佳節迥添愁文章羡爾終當逹忝竊憐予合蚤休
南去有人如問訊為言早晚到滄洲
送楊南溟太僕赴南寺
君到滁陽幾日程遠衝暑雨出神京身因旅寓悲輕别
路向炎天悵獨行朝籍漸稀同學彦故山難定共遊盟
一尊相對須成醉白髮醒時恐易生
上疏乞休呈館閣諸君子
封章曉上乞歸休長跪緘題盥手脩衰老未能忘社稷
迀疎原合老林丘正籌國事同家事敢以身謀誤主謀
願得此心天鑒取早容蓑笠返滄洲
上疏後報逹齋弟
頻年夢想在山林此日應諧乞去心吟對晚天神共遠
坐觀春水趣同深種花己辦新耕地沽酒猶存舊賜金
豫擬子由時過訪笑歌相倚碧梧隂
乞休未報
連章未遂乞休情猿鶴誰尋舊日盟鄉思難消如殢酒
客懷靡定甚懸旌虚傳大隠居朝布實恐微才負聖明
欲作家書頻閣筆歸期何以報江城
馮南江晉秩廷尉
幾嗟留滯粤江潯歲晚西歸帶有金萬里一身臣節苦
兩年三命主恩深珂聲尚憶來驄馬袍色仍看映赤心
社稷有人知倚重榮光何止被丘林
張時徹
綿州道中
雪嶺春深我正來每逢佳處一徘徊飛雲度水開還合
宿鳥驚人去復迴山缺盡將松竹補門深偏向野橋開
為言役役馳驅者何似餐霞卧草萊
清涼寺
東風吹霧曉山晴江樹青青江水平芳草盡迷鳷鵲觀
碧雲長亘鳳凰城潮迴石壁帆光亂巖帶珠林花影明
總為青春能致客夕陽猶自聽流鶯
茅山紀遊
人間何處有仙都面面芙蓉錦障鋪靈沼巧將珠作液
瑶池真以玉為符雲中洞壑迷來往天際江湖乍有無
頃刻憑闌多變態逍遥還擬賦蓬壺
凱旋入省
去日邊城動鼓鼙歸來一道凱歌齊溪前風柳無情綠
雨後山禽作意啼征旆入雲人影亂馬蹄趁草夕陽低
懷春每恨流光速轉向青山憶故栖
自洛至楚道中漫興四首(錄二首)
一捧金泥下紫宸却從南國動朱輪楊花落盡仍啼鳥
江燕飛來只傍人落日旌旗遥帶郭清溪草樹自為春
匣中孤劍依然在不用明時枉問津(地名)
麥秀漸漸野雉鳴僕夫遥指日南程林間片月依孤角
馬首輕雲逐去旌芳草自憐千里夢青山應共百年盟
行行漸入煙花路試向斜陽一聽鶯
次山塘驛
乘槎直上女牛邊卜築空懷陽羨田劍旆經年行海國
煙霞何計隠壺天青峯不雨雲常濕幽徑無人鹿自眠
夜半吹簫山月白應知此地有神仙
馬坤
苦雨
南國春來不肯晴隂雲接地暗山城翻風何事鸛雙下
喚雨忽聞鳩一鳴處處蠶飢吳地妾牀牀屋漏杜陵生
鶯花三月空無賴獨掩柴門對短檠
高叔嗣
再移居
僦居屢傍禁垣西曲巷重渠路轉迷萬事無能心盡懶
一官何補首常低歸衝落日時驅馬起伺朝天每聽雞
濡迹自傷非宦業綸竿終有故山溪
狄冲
冒雨入白鹿
樹杪雨來風有聲肩輿且並樹邊行路傍鳥去葛花落
水面魚遊蓮葉生山接流雲多變態澗添行潦亦争鳴
此來老子興不淺巾折衣霑踏草坪
豐坊
荅俞子木見問
東海仙人枉尺書問余宦况近何如青山屋上雲常起
綠柳門前葉半疎遣婢花間調小鳥看兒蓮下養生魚
秋光日日催詩興只是幽憂病未除
鄭且
曉發洱海夕次濱川
天高野曠瘴煙收風急霜繁落木秋箐道千盤臨戍堡
山城百雉入邊州諸蕃樂歲休戎馬孤館頻年望斗牛
夜半角聲吹激烈紛紛凉月照人愁
蘇祐
春隂
臺館陰隂暄氣微一天風雨送春歸梁間紫燕猶私語
樹裏黃鶯却暫飛池水自牽芳草夢山人元有芰荷衣
東風好為留情在無使韶華願竟違
署中即事呈寮長諸公
日長初試越羅衣綠晝清隂坐不違過眼漫驚風物換
遠心翻愛吏人稀到簾花片依苔墮隔巷鶯聲接燕飛
追逐仙曹殊濫竊春風自長故山薇
元夕對雪
元夕隂隂雪忽飄春寒酒興夜偏饒穿簾繞砌渾無賴
臨水迴燈迥自消暗度月明花滿樹巧隨風勢玉裁絹
長安此夜猶車馬劇賞清歌未寂寥
入倒馬關
南風吹雨傍關來關上千峯畫角哀老去尚憐金甲在
生還重見玉門開鵾絃漫引思歸調虎節空慚上將才
聖主恩深何以報車前部曲重徘徊
華察
荅同年李仁甫寄點蒼山石
故人消息阻河關萬里題緘淚欲潸雲寄遠心將片石
月隨清夢到蒼山詩成却笑窮逾拙身退猶憐老未閒
悵望昆明池草色春風南雁幾時還
寄同年陸給事
著書經歲掩蓬扉江左才名重陸機宅近寒塘黃葉滿
窗開遠岫白雲飛山中春草輕朱綬夢裏晨鐘隔瑣闈
自惜蠻荒投竄後至今朝省諫書稀
送蒋戶部奉使北還
高館别歌敞别筵使君行色在樓船九江落日明秋水
八月空山響暮蟬鄉信正逢南度鴈離心先共北帆懸
獨餘猿鶴留三徑相過徒令二仲憐
送吳内翰奉使過家北上
帝子分封禮數優遠煩詞客下螭頭還家偶入青山社
載筆仍趨丹鳳樓禁苑花明雙闕曙江城楓落片帆秋
十年無復瀛洲夢潦倒因君憶舊遊
屠應埈
病中柬張郎中臬
閉閣經時思悄然綠階芳草欲芊芊啼鶯日送千門曉
官樹晴含萬井煙東第綺羅淹白晝西園桃李照芳年
何時試共張京兆走馬章臺垂柳邊
駕幸西山
行宫迢遞接仙臺郭外驂驛羽騎來山護皇輿千嶂合
天臨宸極五雲開春留翠柳供行幄香引繁花獻壽杯
獨愧周南流滯者侍臣遥羨柏梁才
再和嚴相詔賜直廬有作次韻
台垣奕奕紫庭西地近蓬萊瑞色齊雙觀月臨鳷鵲迥
五樓春見鳳凰棲層霄夜永傳宫漏中使時臨捧御題
為識履聲天上聽錦袍猶有異香攜
鏡光閣雨
鏡光閣在帝城邊遥控西山奠北川忽有風雲來絶塞
坐看雷雨下諸天微茫野色俱堪畫漭沆中流好放船
東下林塘更幽絶江南秋望此依然
王格
館試秋夜聞砧
蕭瑟秋風散晚涼誰家秋夜搗衣裳丁丁遥應疎鐘響
數數還如落葉忙明月有情留小院征鴻無數挾輕霜
不堪客夢湘雲遠獨對寒燈思渺茫
江以逹
南塘泛舟
細竹横塘晚更幽暖風纖月畫船遊斜穿綠嶼輕煙散
忽送清尊碧樹稠寂寞魚龍窺醉語留連花鳥放春愁
杳然身世蓬瀛在不道人間有十洲
卜居
白水青山此卜居水光山色澹幽虚門前亦種先生柳
地僻能來長者車日落兒童隨杖屨夜深松月上琴書
偶因消渴文園是浪得虚名谷口如
田汝成
西湖遊覽
蘇堤如帶束湖心羅綺新粧照碧潯翠幕淺寒憐草色
華筵小簇占花隂凌波人渡纖纖玉促柱箏翻疊疊金
月出笙歌歛城市珠樓縹緲彩雲深
嘉興晚發别陳子常
江南春盡落花天桑柘籠煙水滿田野店酒香新雨後
斷橋人渡夕陽邊羈懷瀟灑惟歌嘯世路﨑嶇只醉眠
傾蓋逢君成坐久片帆乘月下吳川
樊鵬
賢隠寺宴别張子言
寺門縹緲對青雲雲裏鐘聲落澗聞白晝蛟龍時並見
青山麋鹿晚為羣殿開碧霧千峯濕窗挂香泉獨樹分
明發長安萬餘里落花尊酒暫留君
袁袠
登匡廬山
岧岧廬嶽近天都萬丈丹梯鳥道孤樹裏泉聲飛瀑布
空中煙霧起香爐峰形下瞰蓮花嶺江勢遥吞彭蠡湖
白鹿仙巖何處是却看五老在虚無
范言
送馮南江同年赴戍
蕭蕭夜雨共西臺惆悵雲間獨鶴回煙瘴不妨醫國手
風波須試濟川才江亭逆旅花應笑海月澄秋天自開
宣室宵衣勤夢卜馮唐萬里去還來
趙時春
留滯
留滯滄洲已浹旬鶡冠終日滿風塵浮雲何事去還住
歲月無情秋復春海甸中宵來驛使天涯盡處未歸人
不堪對酒翻惆悵翠篠黃花幾度新
王慎中
寄錢洞泉以使事在嶺南
輶軒更為遠遊輕原隰光華阻使程莫遣衣當犀瘴減
遥知句向蜃樓成閒探仙籍朱明洞弔訪圖書趙尉城
共說嶺南多寶玉飲冰心膽自孤清
馮恩
趙凡夫山閣
丹樓畫閣映春陽倚檻支頤引興長盡日花香和蘭麝
有時鶯語韻笙簧泉流繞砌清如玉沙帶依山白似霜
門外何人載酒至相期明月詠滄浪
靈巖别業
村近靈巖新卜廬小園日涉稱幽居深篁傍屋喧晨鳥
小閣臨溪響夜魚攜客閒遊看霧菊尋僧清話薦霜蔬
逌然相對空林晚揮筆詩成興有餘
送徐存齋太史入朝
河橋别思總堪憐青雀飛飛送上天子夜鶯花江左月
春風楊柳薊門煙蓬萊氣色輝金馬閶闔恩光照寶蓮
雞舌曉含銀管握揮毫常在聖人前
靈應晚歸
黃葉寒蕪一望遐荒叢曲岸見微花巖頭半白分秋雨
水面輕紅逗晚霞幾片落帆停渚亂數行歸鴈度溪斜
最憐幽絶歸途趣燈火疎林傍酒家
羅洪先
歸田
疎賤何心與物猜敝廬歸去正蒿萊灌園漸解憎多事
種樹方知養不才手錄道經閒自誦門臨秋水晚慵開
過從亦有鄰翁語又喜寬租詔令來
春遊
春日川原曉望濃東南山色翠重重劉伶遊計常攜鍤
陶亮歸期每候鐘四壁有家還似寄一身多病遂成慵
臨蹊欲問漁郎路落盡桃花但古松
丙辰十一月六日與莆田洪元修王生養明族
叔爾相族弟惟亨至洞别去幾二年矣嘅然有
懷
巖栖擬遠人間世翻為山深到日稀石室依苔還繡几
洞門秋草欲鈎衣舊林餉客穿松至幽鳥驚人遶竹飛
留謝煙霞寫青壁此身來去本忘機
柬葉洞菴
江南煙艇十年餘鼔枻寧嗟未得魚淺水荻花閒自照
虚庭蕉葉卷仍舒子桑無用悲餐飯仲蔚還知愛敝廬
惟有故人稀見面篋中時檢舊來書
唐順之
寄周中丞備禦關口
牙旗高建白羊東鼓角殷殷瀚海空雪後錦裘行塞外
月明清嘯滿樓中幕南五部思歸義薊北諸軍盡立功
燕頷書生人共羨一朝投筆去平戎
元夕詠冰燈
正憐火樹鬭春妍忽見清輝映夜闌出海蛟珠猶帶水
滿堂羅袖欲生寒燭花不礙空中影暈氣疑從月裏看
為語東風暫相借來宵還得盡餘歡
午日庭宴
南薰應律轉朱旗火帝乘離錦席披榴吐千花承羽蓋
蓂開五葉拂瑶墀冰盤錯出仙人掌金縷遥分織女絲
復道龍舟方競渡銜恩共許向昆池
山莊閒居
身名幸自謝樊籠白首為農誓不諼慣住山中知鹿性
數行樹下識禽言巾車每許鄰翁借書帙閒同道士翻
醉後漸看松月上滿村雞犬寂無喧
再遊清溪莊值主人不在次韻
桃樹臨溪思不禁扁舟重問草堂隂西湖水落黿鼉石
南國霜清橘柚林壟際流泉宜稻性窗前過鹿解人心
憶君翦徑相迎處今日蓬蒿又已侵
同萬鹿園宿工文菴次韻有贈
何處尋山不厭深淡煙歸鳥暮鐘音去家百里訝如客
别爾經年尚此心宴坐清香滋夜氣閉門殘雪映寒林
相從一宿應堪覺機事何須問漢隂
曉發喜峯
客心流水與爭馳寒壘疎星度峽時未返王孫猶草色
初來戍卒是瓜期去鄉祇覺蟬聲似出塞方知馬脊危
辛苦下情何計逹早年曾誦采薇詩
月下小坐書懷
滿庭圖月坐孤松聊息塵機長道容任俠早知同畫虎
談兵晚更笑屠龍支離避疾猶分粟洴澼乘時亦請封
蕙帳故山應待久尚從長樂聽鳴鐘
廣德道中
蒼山百轉見炊煙茅屋高栖古樹顛細雨薜蘿侵石徑
深秋秔稻滿山田雲中望影迷遥岫草裏聞聲覺暗泉
儻遇秦人應不識只疑誤入武陵川
聞復官報寄京師友人
姓名不復挂朝參魚鳥由來性所耽篋裏隂符都已廢
山中藥草漸能諳疎狂自分三宜黜嬾病其如七不堪
深謝故人推轂意莫將陽羨比終南
崔鎮道中晚望懷陳約之
郊原極目思依依楚水連天楚樹微遠浦潮生人獨往
寒林風靜鳥雙歸泥塗自覺朋遊好日月偏催旅鬢稀
念爾同為南竄客煙波何事更相違
南苑
秦園盧橘標龍節漢苑蘘荷駐羽旗雲氣自依雕輦集
星辰故遶畫梁飛林行草木皆成隊水戲魚龍各合圍
更取薰風調曲奏已看暘谷藉光輝
題張學士仰宸樓樓藏賜書
瀛洲别館切清虚詔賜綈緗出石渠祕典自驚墳索上
祥光遥映璧奎餘簷前鳥下疑翻字草際螢來為照書
借問鄴侯三萬卷何如今日沐恩殊
送高行人使琉球
天王玉冊頒三殿漢使星槎下百蠻鬼國至今通象貢
樓船何處渡龍關海迷南北惟憑日雲起蓬壺忽見山
壮志不愁經歲去安流應是計程還
送王侍讀赴南都
玉堂學士賦南征躍馬鳴騶出上京奉詔明光新佩印
校書天祿早知名石頭城下春流滿白鷺洲邊芳草生
此去周南異留滯看君到處即蓬瀛
贈許太宰
卿家勲貴似諸袁兩世三登八座尊接席貂蟬開甲第
成隂桃李在公門身延白屋頻推哺官借青宫獨拜恩
天子行將問黃髮老臣何以贊嘉言
松江金澤寺四首
東南巨浸五湖深古寺維舟正夕隂客到山僧罷清磬
雀喧晴日下高林夾洲煙火三家市滿目蒹葭萬里心
徙倚不知餘興盡月明還擬聽龍吟
三江抱處勢如環野客探奇住不還一望樓臺疑海上
稍聞雞犬覺人間幸無漁父知名姓且與山僧共閉關
自笑歸家張季子春時蓴葉未堪攀
何年此地開金刹宋代流傳直至今聽法石將山作幻
護經龍與水增深爐煙裊裊知塵性柏樹青青見佛心
可是攀緣渾未盡天花猶是惹衣襟
名山不用遠攀登暫借繩牀我亦僧幾樹鳴禽助禪寂
一叢脩竹散炎蒸捻花不盡心傳妙對塔空將口說騰
俛仰百年成滚滚乾坤隻眼更誰曾
李開先
元夕邀客賞燈兼聽笙笛二樂
上元又是新年節狂客高歌醉不休橘酒生春連百爵
蓮燈照夜足千篝風前鐡笛驚三弄月底銀箏試一搊
聽徹落梅兼出塞居人自是不關愁
吕高
和趙庫部元實景雲篇
卿雲郁郁覆中天爛結緋文五色鮮光泛紫霄流鳳蓋
影垂金闕照龍旃漸看捧日歸仙掌故欲從龍裊御筵
此日仙郎揮藻賦蓬萊親獻沐恩篇
陳束
送李子
山城細雨綠蕪滋黃鳥關關送别時海内為鄰千里近
湖邊傾蓋十年遲蟬聲驛路催官騎草色河橋映酒旗
遥想經行多逸興逢人莫不寄新詩
任瀚
五丁峽别衡崑
峽天猿嘯萬山秋御宿相逢轉别愁後會知誰先白髮
清時勞汝問滄洲胡牀對月此邨夜霜杵擣衣何郡樓
聞道西京最蕭瑟可堪歸路曲江頭
程文德
長洲訪常劉二子
籃輿春曉渡浮梁懶問城闉六十坊小舫忽臨山盡處
美人宛在水中央疎籬仄徑紆村巷穉柳夭桃映草堂
流寓江山元有分翛然安土即吾鄉
林恕
宿唐浪村
黃精釀熟荳初花籬落蕭疎遠市譁地僻虞羅依岸曲
天寒漁火傍江斜燕尋舊壘穿重幕竹引新篁過别家
對景蕭然幽興發可甘萍梗負年華
楊祜
九日登泰山
殊方此日逢重九絶嶽高吟散遠愁漢畤秦封空往事
紫萸黃菊自深秋天清樓閣明三觀野曠山河辨九州
獨自懷親憂國意白雲滄海共悠悠
吳子孝
次韻荅衡山
積雨深添曉漲深忘機終日狎沙禽臨流欲濯纓無垢
繫纜頻移樹有隂罷釣舟閒横極浦乞齋僧去下空林
山花盡發山翁笑山外黃鸝遞好音
送陳給事使琉球
聖明新詔賁窮荒玉節金符下建章萬里春風隨斗柄
九天帆影落扶桑山川盡入周王貢笳鼓先令海若藏
暫慰遠人歸欲早紫除青瑣待徊翔
蔡靉
登友人水閣
小樓掩映俯清流一片青山天際浮有客相邀同騁望
何人到此不消憂棋聲忽訝風前落酒醆真從物外遊
最愛隠君多雅志魚罾書卷日科頭
過桑乾河入雲中
白草黃沙漢使稀桑乾渡馬駐斜暉孤城雉堞依黃土
古戍狼煙起翠微入夜角聲驚客夢凌風霜氣裂征衣
雲州一望天連水惟是山頭朔鴈飛
蔡汝楠
遊徐公子西園
西園飛蓋月中遊隨意豋攀自可留門徑近連馳道樹
池塘遥接漢宫流坐看虚牖明朱巘行見深松間畫樓
一自王孫開别第鳳臺花鳥不知秋
自題前山草堂
草堂舊結北山阿逋客還家洽薜蘿遶院松林嵐翠重
滿庭蕉葉雨聲多清尊自對叢花發高枕無如啼鳥何
若道世情堪澹處門前終日俯滄波
荅岑山人見問
問余何事謝京華遠向南州寄一家興似步兵緣嗜酒
地如勾漏為丹砂楓看江上三秋葉荷浥湖中幾度花
欲識此來兼吏隠抱關仍得傍煙霞
高座寺
雲公臺榭至今留休暇追隨訪古遊秋色總歸紅葉寺
楚江還見白蘋洲松林月上言彌靜閣道鐘殘思轉幽
莫訝為郎貪佛日官閒禪定兩悠悠
秋山積雨
湖煙漠漠草蕭蕭湖上柴關正寂寥絡緯吟愁連蟋蟀
梧桐滴雨間芭蕉家園病肺誰相問僻地驚秋不自聊
獨有沙鷗為伴侣且將心跡付漁樵
林應亮
白蓮道中
寒雲落葉見秋容客路間關思已慵仄石懸槎難度馬
空山長日只看松家家引竹分泉溜處處因灘作水舂
欲訪玉華仙隠迹清谿遥望隔芙蓉
春情
雕闌朱箔澹池塘旭日鶯啼出洞房初服已從千蕊麗
新粧猶帶百花香鬭成百草遺金釧彈罷孤相依玉牀
更道春宵間弄笛相將明月舞鸞凰
蘇志皋
早朝奉天殿接詔
禁漏沈沈曉色遲迴廊華月隠參差玉階直接承明殿
銀漢遥通太液池咫尺雲函頒聖詔逶迤宫扇肅朝儀
微臣亦見天顔喜未必長教近侍知
周復俊
三角淀中流作
東征三月㴑長川汀渚芳非接遠天冉冉鳥飛霞外盡
依依帆影鏡中懸桃花隔岸漁舟映蘆笋穿沙水市連
東望滄溟疑紫霧西歸碣石鎻蒼煙
途次感賦
春盡南中草木賖搴幃隨處見奇葩洞丁出箐常牽犬
溪女穿萍共採蛙橡葉覆田將布榖松毛拂地欲栽茶
致身霄漢慚無術獨對青山感物華
王梅
登滁州城
淮北淮南節候同荒臺無限北來鴻愁成短夢青山外
倦倚高城夕照中雲樹不堪連海岱商歌何處起秋風
横塘寂寂蘋花老欲采寒香薦醉翁
尹耕
易州道中懷古
春風匹馬經行地落日黃金有故臺敢謂燕昭無伯略
誰憐易水見雄才青雲不動龍山合綠樹無聲鴈影迥
千載天涯淪落客敝袍孤劍有餘哀
&KR0694;節
同周岐麓臺長泛
湖畔乍逢驄馬使沙行同入鷺鷗羣六橘水抱珠林月
西竺峯盤寶界雲岸柳藏鶯侵坐密園花隠麝隔溪分
况同佛院移蓮榻共息塵機理貝文
晚望即事
吏散庭閒靜掩扉點蒼四望翠霏微雲栽玉葉和煙潤
瀑濺珠花映雨飛石洞經秋龍不起松枝將暝鶴初歸
冷然忽動餐霞思擬陟丹梯一振衣
將入京即事
歇馬津樓望禁城鳳皇宫殿鬱雲行遊人盡醉新豐酒
野樹羣飛上苑鶯山扼九關開帝闕地縈八水遶神京
風前遙度鈞天樂疑是君王御紫清
白悅
次韻荅皇甫伯仲
雙鳳棲遲並帝京宫梧翻蓋午隂傾采蘋秋浦鴻初遠
伐木青山鳥自鳴明月溪樓誰共倚暮雲江閣不勝情
青霄欲問衡門樂釣檻時看杜若生
北固山晚眺
飛舄林端迎虎竹山鐘初報晚停雲霞迎遠浦迷帆影
潮落長堤聚浪紋月出中天雙島見鳥歸何處一江分
憑闌共說南泠守脈脈今宵更憶君
廖希顔
送方兵備赴蜀兼懷楊方洲先生
西路元戎看仗節南宫詞賦起明經天門初日餘殘雪
江國浮雲伴使星乘興還移浣溪櫂幾時同過草玄亭
生憎楊柳催春發故向愁邊却盡青
題南山卷二首
上黨諸峯紫氣通迤南山色繞王宫關城萬井黃河壮
臺閣三秋白露中長日琴樽歌有杞往時圭璧憶分桐
最憐幽谷巖前桂偏拂賢王殿上風
三年為客向并州兩見南山屬暮秋宋玉悲時應有賦
梁王高興幾登樓爐烟孔雀新屏上花氣芙蓉别殿頭
今日賡歌樽酒裏瑶華豈少報應劉
高世彦
冬江
秋盡寒潭歛水痕斷雲殘雪送朝昏深冬野馬巢溪樹
近渚人家掩石門何處洞簫吹夜雨一竿漁火徹朝暾
蜀江氣暖春光早已有林花映小村
御選明詩卷八十一
