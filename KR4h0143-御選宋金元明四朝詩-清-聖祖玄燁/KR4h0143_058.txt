欽定四庫全書
御選元詩卷五十八
七言律詩十六
吳會
次韻奉題吳彦貞華林别業
郡城南去有華亭花木成林竹繞汀照影鳳皇臨月鏡
傳聲鸚鵡隔雲屏分栽柳入陶潜傳點校茶歸陸羽經
我亦延州老孫子對江相望樂清寧
題崇山劉氏園亭
西山三疊鬱岧嶤亭上看山翠欲飄楊柳小樓風滿席
芙蓉清沼水平橋美人歌處傾金杓仙客來時度玉簫
我憶醉眠花底月滿衣香露夜蕭蕭
王翊
送趙文善之湘陰守
前代王孫夙相家于今出牧向長沙神龍正喜騰霄漢
天馬寧容駐渥洼江水流澌初閣棹岳雲點雪又催衙
好懷忍向高人别折贈寒梅驛路花
游莊
聞宋子瑜歸
朝辭幕府解戎衣夕向空山覓紫芝彈鋏自傷為客早
折腰方歎去官遲蕭蕭白鴈西風勁采采黃花夕露滋
却憶江波垂釣叟白頭猶作帝王師
王中
漫興
小齋清寂雨晴初養拙生涯偶自如夢裏屢尋芳草句
病來慵寫絶交書鳥啼綠樹輕煙暖花落閒階過客疎
却羨陶潜幽趣好長歌吾亦愛吾廬
初夏寄興
日長亭館倦琴書久病情懷偶自如苔徧空牆新雨後
泥香小徑落花餘躭閒會遣形骸累向老全將世味疎
風滿北窗清夢覺翛然心境上皇初
雨後夕涼柬友人
山中向夕雨初收窗戶無人熠燿流鳴杵幾家臨積水
征帆一片度危樓涼陰滿地梧桐月露氣涵香薜荔秋
誰道平生甘寂莫夢闌偏憶太平遊
暮春即事
塵事勞勞兩鬢霜愁將清鏡閱年光磨礲歲月歸吟社
檢束生涯入醉鄉草引閒情頻悵望蝶隨春夢屢悠揚
覺餘一啜茶甌罷短笛清風正夕陽
陳安
高大使吳淞歸興圖
楓落吳江白鴈飛天涯遊子正思歸香消夜月青綾被
涼入秋風白紵衣江浦蒹葭含宿雨驛亭楊柳帶斜暉
分明記得西湖上載酒蘭舟近翠微
中秋有感
畫省曾陪冠蓋遊華筵詩酒宴中秋星河不動天如水
風露無聲月滿樓皓齒纖腰催象板珠簾涼影上銀鈎
于今寂莫江城暮烏帽西風歎白頭
題高理瞻所藏小景圖
昔年為客楚江邊雨霽江南二月天楊柳畫橋深淺水
桃花春岸往來船新篘白酒浮杯釅旋買青魚出網鮮
因見畫圖驚舊夢東風吹面鬢蕭然
效唐人送宫人入道
長門一别赴琳宫寧復中官促綉工紅葉人間無舊夢
碧桃天上自春風步虚尚覺宸光近歸院還疑輦路通
猶有内家簫管在夜深吹向月明中
徐淮
送萬敏中之金陵
買舟又上金陵去風物應憐庾信才舊燕能言王謝事
夕陽空照鳳皇臺江邊商女猶教曲店下吳姬正壓醅
紫府青臺風雨近莫因登眺久徘徊
登松臺清秋有感
欲澆磊砢惟憑酒竹葉滿樽翻綠波欹帽正當風力緊
吹簫無奈月明何高林紅葉得霜醉故國青山入夢多
客子長懷有誰識凭高一笑付清歌
華幼武
宿隱微山房
二月蘭舟泊上宫春雲不雨玉壇空苔生白石斑斑綠
魚養丹池箇箇紅對酒燭分花底夜出簾香散竹間風
高寒未覺仙臺遠只此相逢似夢中
遊碧浪湖簡同行沈高士
浮玉山邊晩繫舟菰蔣蕭瑟似新秋碧天萬里寫銀漢
明月一輪當柁樓每媿塵勞成白首喜從仙御作清遊
酒杯未落南風起又挂歸帆托順流
斑竹簾
湘妃淚灑碧琅玕剪織疎簾拭未乾細縷引風宜隔暑
濕雲含雨欲生寒燈前照耀琉璃潔月下斕斑玳瑁看
直榦盡輸兵革用高堂舒卷莫摧殘
題陽山顧碧溪詩卷
聞說山中顧隱君幽居不與俗人羣愛看舞鶴護蒼蘚
淨埽落花留白雲李愿已刊盤谷序稚圭休擬北山文
一溪春水連天碧肯著孤舟載月分
寄趙易窗高士慶雲岡上人
昨宵風雨釀春寒曉色開晴露未乾棋局定須尋李遠
杖藜還肯過蘇端繙經坐榻呼龍守點易虚窗倩鶴看
暫假飛鳬挽飛錫樵蘇不爨罄交懽
秋夜有感
澤國秋來夜氣涼飄零猶自未還鄉蟪蛄泣露梧桐井
絡緯繅風薜荔牆咫尺故園千里夢亂離華髮十年霜
仲宣樓上長迴首烽火連山欲斷腸
葉顒
重九後菊
癡蝶狂蜂未用疑從來根性懶趨時情知不少争先輩
故遣遲開殿後枝斜日園林方冷淡西風天地特清奇
芳苞小蕊秋香老不是淵明斷不知
題幽居
隔谿春色兩三花近水樓臺四五家濁酒不妨留客醉
好山長是被雲遮松根淨埽彈琴石柳下常維釣月槎
路狹不容車馬到只騎黃犢訪煙霞
乙未八月二十二夜夢宿山寺與僧講道論詩
不覺夜分僧賦一聯云鶴向白雲棲處宿僧從
青嶂影邊歸覺而微改其句足成一律云
天風吹夢過招提瘦策迢迢扣夕扉鶴揀白雲枝上宿
僧從青嶂月邊歸杉松韻古調清樂苔蘚痕深染敝衣
多謝山靈能念舊此心焉敢忘煙霏
二月江城見梅二首
二月江城第一枝怕寒故故著花遲不嫌豔杏夭桃俗
甘受狂蜂妬蝶疑月落西湖驚舊夢雪消南國憶當時
樓頭亦有霜天角嬾對春風煖日吹
桃杏紛紛正得時疎梅高潔合知幾如何萬卉嬌春日
猶有孤芳駐夕暉未要板橋尋蠟屐最宜沙路試羅衣
輕鞵小扇孤山下絶勝逋仙踏雪歸
述懷
形容枯似飽霜槎身老空山處士家一徑梅香雲滿地
半窗花影月籠紗常穿謝氏登山屐慣設孫郎餉客瓜
離亂固非疇昔比池塘難得為官蛙
九日感懷二首
門掩東籬處士家每逢佳節惜年華黃花有恨驚秋老
白髮無情對日斜杜牧仙遊詩寡和王弘人去酒須賖
烏紗醉裏西風冷千古令人憶孟嘉
悠悠江影鴈南飛黃菊飄香蝶滿枝斜日西風彭澤酒
殊方異國杜陵詩煙巒慘淡山林暮霜葉蕭疎草木悲
醉後不思時節異半欹烏帽任風吹
元宵雪感懷
金帳羊羔酒裏仙醉觀皓鶴下瑶天寒英忽舞顛狂絮
香燄俄開爛漫蓮閬苑有花春未老芳城不夜月空圓
茅齋僵卧袁夫子也翫鼇山嬾去眠
張洙
辛丑十一月望日藻仲宗弟率諸生抱琴見枉
草堂藻仲偶得風雨抱琴良不惡之句予愛其
深得興體因足成唐律
風雨抱琴良不惡連牀尤盡故人情書狂屢遣供佳札
飲少惟愁鬭巨觥夜月忽於梅寫影寒雲不礙鴈流聲
看君却憶誰相似飯顆山頭太瘦生
盧煥
寄張藻仲
草堂又是經旬别江上梅花欲放春兩閱尺書煩見問
幾時尊酒復相親夜琴横月彈山鬼曉鴈呵冰寫谷神
門外雪消春水滿往來舟楫不妨頻
曾朴
次友人韻
闔閭塚上見新城無復遊人載酒行山雉聽經依塔影
樹鴉争食亂鐘聲劒池龍去泉空冽茶竈僧閒火獨明
我欲投簮營小隱佛香終日祝昇平
郭鈺
和虞學士春興八首
官河春水湧輕濤來往千艘不用篙江浦女遊遺玉珮
瑤池仙降獻金桃鞦韆拔地煙花暝閶闔中天日月高
早歲功名看得意扶搖風力送鴻毛
鳴珮天階委碧莎雪消太液漲晴波玉盤露浥仙人掌
宫錦花添織女梭王子問安回輦近儒臣進講賜金多
明朝引見狒狼使樂府新傳天馬歌
沙苑煙晴苜蓿肥朝回天馬錦為鞿詞臣會送歸青瑣
進士傳呼換白衣雲氣曉依宫樹近春陰晝護苑花飛
君王又進長生藥萬里樓船海上歸
城上觚稜霧靄迷角聲吹徹鼓聲齊雲生水殿龍常現
月滿官松鶴並棲風俗元存南國舊天文並拱北辰低
倚樓欲問通霄路誰借青雲百尺梯
萬里驅車入帝關十年棲息一枝安承恩數對麒麟殿
却老何資龍虎丹金水漲波融雪盡碧桃分蕊到春闌
江南却憶看紅藥紈扇羅衣不識寒
清明煙散柳枝斜宫樹沈沈點白鴉煖霧撲簾成細雨
朔風吹面射飛沙江南最憶王孫草天上催宣宰相麻
十載滄洲孤舊約鹿車何日共還家
柳林笳鼓曉晴饒王子春蒐出近郊雲錦宫袍攅萬馬
鐵絲箭鏃落雙鵰蒲萄壓酒開銀甕野鹿充庖藉白茅
共說從官文采盛不聞舊尹賦祈招
浩蕩天風駕海航忍從兒女問耕桑珠聯魚目知誰識
劒吐龍光不自藏司馬倦遊曾建節買臣歸去密懷章
只今豈是無詞賦材俊中朝少薦揚
賦得越王臺送萬載敖司令之官
層臺高與越山齊南斗諸星入地低海氣秋澄鴻鴈到
野煙春合鷓鴣啼官船北走輸珠翠幕府南開振鼓鼙
側想到官多暇日登臨長聽玉騘嘶
和虞學士登宜春臺
萬家平地擁高臺窗戶層層近日開鶴致瓊花迎帝子
龍持貝葉禮如來雲依老樹秋如畫峽束飛濤雪作堆
惆悵當年歌舞地碧桃開落幾千回
贈劉明道
義旗獻凱滿南州君擁兵符控上流隔岸人煙鄰虎穴
中江雪浪送龍舟劒鳴秋匣玄霜下馬浴晴波紫霧浮
白羽指揮能事集底須萬里始封侯
分府同知珤童相公大閱之日天使適至喜而
賦詩奉寄劉賓旭參軍二首
鼓角緣邊永夜哀使車忽自海南來中朝舊法三章在
大將新圖八陣開玉帳分明傳號令金臺雜遝貯賢才
早看送喜麒麟殿五色雲中進壽杯
侯印軍符塞紫衢儒生白髮混泥塗兒騎竹馬談兵法
地盡桃源入戰圖雙劒舞閒歌激烈一燈愁絶照清癯
山中薇蕨秋風老心折孤村反哺烏
送朱鵬舉照磨赴江西省掾
花外銀鞍鞲紫騮省郎文采自風流英雄舊總三千士
美譽新傳十一州山擁宜春深帶甲江通章貢小容舟
晨趨黃閣參籌畫願審安危拓遠謀
寄劉賓旭
舊日相逢玉雪姿三年幕府鬢如絲波濤入海屠龍苦
風雨還山買犢遲客到定能頻換酒花開應不廢題詩
只憐雙劒牀頭吼又是鄰雞報曉時
和周霽海吳鎮撫詩就呈李伯傳明府
牛斗秋高劒氣横幾人馬上取功名扇揮白羽臨風迥
甲鎖黃金射日明賈詡自期能料敵山濤誰謂不知兵
官軍蓄銳何時發久厭城頭鼓角聲
社日
甲子頻書入短篇細推五戊卜春田讀書未有平戎策
止酒聊輸祭社錢紅樹花穠春向晩畫橋柳暝雨如煙
舊來歌舞今誰在燕子茅簷只自憐
晩秋鼇溪宴集
菊花香滿酒如傾不謂艱危有笑聲驚座令嚴觥錄事
揮毫氣壓楮先生虛嵐紫翠籠秋色落木紅黃透晩晴
却憶桃源舊時路漁郎重到不勝情
聞龍西雨自閩海間道抵家患目疾缺於展覿
先寄此詩
萬里征帆海上回畏途行盡始驚猜入門兒女牽衣笑
問字親朋載酒來書有浮沈誰與送眼無青白故難開
蕭蘭晩歲俱彫瘁佳句惟應到野梅
二月初晴題淦西居人樓壁
老去才名久退潜樓前晴景逐人添雲連野樹深藏逕
風捲溪花亂入簾遠信忽傳閩徼外閒愁盡挂楚山尖
春光流轉曾相識獨怪經年雪滿髯
三月十三日夜宿淦西山絶頂
夜登絶頂幾千尺臨曉始知歸路遙水滿大江舟窅窅
塵飛客路馬蕭蕭山河勢窄如懸網雲漢光低不作橋
十二年間多少恨春來不共凍痕消
懷羅達則
溪山杖屨每相違況復經年去不歸移席花間春雨至
倚樓江上暮雲飛鄉書到手兼悲喜世事關心有是非
池上秖今新綠滿待君同製芰荷衣
寄宋竹坡
久欲從君借竹看東風又長碧琅玕午陰坐久晴雲落
夜漏眠遲白露漙韭葉連畦從料理菊花分逕共平安
洞簫一曲裁新管石上雙吹翠袖寒
和楊茂才閒居
板橋通徑薜蘿深濃翠浮衣竹十尋啼鳥漸馴時近客
歸雲不動似知心翦苔盤石移碁局添火香篝續水沈
賦筆惟應潘岳好恨無樽酒與同斟
荅楊和吉韻
白髮侵尋暮景來埽除無策覆空杯江山每與愁俱到
風雨不知花盡開往事謾存元祐迹少年何羨洛陽才
惟君於我過從近穉子朝朝埽綠苔
訪友人别墅
陰森萬木曉蒼茫路轉山腰問草堂池湧慢波萍葉散
窗涵細雨橘花香讀書程度輸年少中酒心情厭日長
公子飄飄才思闊何妨高詠伴滄浪
和李士周韻
春雲乘雨午橋陰病眼看花負夙心漢水盡堪添綠酒
燕臺何得築黃金手攀楊柳親曾種路出桃源不易尋
畢竟知音眼前少塵埃三尺暗桐琴
寄李亨衢
君住仙壇歸路遥人間塵慮盡冰消微風半脫烏紗帽
明月閒吹紫玉簫出水芙蓉鳴翡翠繞牆薜荔護芭蕉
日長應共羅浮客時復松花酒一瓢
和酬宋竹坡韻
寄詩問我山中事性嬾家貧一事無春甕酒香梅未落
午窗夢起鳥相呼舊來叔夜交游絶老去文通筆硯枯
鷗社共盟君未棄何須馳志向伊吾
寄王進士(并序)
伏覩前鄉貢進士王禮子讓所刻長留天地間集
辱收謬作厠其間心竊愧焉而誤名為昂因筆寄
意
老去羣書逐夢忘青燈白髮夜凄涼平時誰信班生策
落日空懷陸氏莊天為國家生俊傑地居臺閣盛文章
鄙夫空谷逃名久不謂人間有郭昂
寄贈皇厓壇劉鍊師(壇下溪中出白石如水晶)
神仙宫館近青冥紫翠峰巒開畫屏日射水晶江石白
雲封琥珀嶺松青虎司丹鼎知留訣鶴立瑤壇聽說經
相約安期今夕至靈風遙想滿虚櫺
病目寄宋時舉
丁丁伐木最關情病起秋風畏客程隔霧看花生眼纈
誓天止酒閉愁城荒村茅屋白煙起落日楓林紅葉明
青壁丹崖長在望竛竮瘦影獨心驚
和荅彭中和
長向春山數别期春花次第報君知舟迴剡曲緣何事
劒合延平在幾時庭院暖風花氣入池塘微雨鳥聲低
甕頭酒熟邀誰共悵望歸雲獨拄頤
二十六日晴過諶塘
布袍稍覺曉寒輕晴色偏饒雙眼明山逕黃泥攅虎迹
寺門蒼樹挂猿聲重來誰與同心膽老去惟思避姓名
枯柳橋西曾識面獨回青眼遠相迎
和袁方茂才秋夜宴集
下馬階除問錦幃羅衣花白縷金圍月明湖水龍吟細
雲度吳山鴈到稀楊柳舞低牙板促木犀香滿羽觴飛
袁郎自是風流客舊約秦臺願不違
胡悌
贈章伯高
共是多情惜歲華故應美酒送生涯金齏細斮秋風鱠
玉髓新烹穀雨茶每愛芙蓉依北渚還思蝴蝶過西家
江南三月鶯啼遍不信櫻桃未著花
劉永之
周所立江村草堂
將軍舊日曾分祿為結茅堂草覆檐過橋柳暗烏争樹
當戶花開燕入簾醉書江石兼雲冷晩飯山苗帶露甜
之子多才空白首獨將詞賦擬江淹
雲卧山房為了上人賦
空山雲卧杳難尋惟許人間禮磬音龍起盋中生片影
鶴歸仙頂結輕陰化為法雨霑衣濕散作天花繞座深
去住了然無定著秖應猛虎識禪心
仙溪書院為何能舉賦
江海歸來兩鬢霜仙源深處結茅堂參差樹映春山遠
窈窕橋通碧澗長金匱藏書遺鳥跡石田種玉起虹光
只愁來往迷花嶼預擬藤陰問釣航
淵明入社圖
空山樓觀遠蒼蒼路出深溪石磴長近瀑飛雲經樹濕
穿花流水過橋香高僧喜識桄榔杖稚子歡迎薜荔裳
入社幾時還出社松陰十里到柴桑
贈别傅商翁
蔗園瓜地楚山春野屋梅花照雪筠鄰甕共開桑落酒
客衣猶帶豫章塵舊彈長鋏馮驩老新著衡書季子貧
夢遶西州歸鴈遠何時同采暮江蘋
為高安何思恭題方壺所畫山水
古象山中白晝閒紫煙樓觀鳳笙寒試分玉井三秋露
戲寫方壺九疊山老樹糢糊常帶雨茅茨瀟灑鎮臨湍
知君隱處渾如此持向荷峯錦水看
題巴丘龍母廟
天開玉峽兩厓丹隔岸諸峯似翠鬟神女不歸龍巳化
仙翁飛去鶴空還碧壇芳草經年合古殿蒼松落日閒
萬里長風起天末如聞環珮白雲間
寄淦川友人
廢郭浮煙合綠蕪茅茨星散縣樓孤江連戈舫鳴春鸛
樹對寒燈起夜烏古研自磨銅雀瓦坐氊還疊罽賓羭
市南美酒梨花白最憶青絲繫玉壺
送鎦子堅之袁城
雪色征袍拂曙飇宜陽西去思飄飄千峰静對芙蓉幕
三峽遙連螮蝀橋櫂得雀舟衝雨緩借來驄馬向春驕
青年書記相知久共按秦筝和玉簫
讀黃危二閣老送何彦正歸省詩序追賦一首
水滿金溝柳著霜行人驅馬上河梁公車未奏三京賦
祖道争持五色裳班固文章傳太史鍾繇書法繼中郎
澗河夜雨燒銀燭坐聽疎鐘憶建章
題鄒惟中西樓
西樓遠對鼎山斜野客來尋駕鹿車竹嶼暝煙浮翠黛
石田秋雨潤銀沙清尊未酌心先醉往事重論鬢欲華
肯借溪南三畆宅從君學種邵平瓜
用韻送梁徵君孟敬還石門
渝曲經年不見君偶同江郭看飛雲蚌還乍喜雙珠合
龍躍終愁兩劒分蹤跡每同樵客隱姓名已被世人聞
暫隨郡邑還歸去應念山中白鹿羣
和友人過象牙潭韻
一曲寒山照水清哀鴻驚鵲亂江聲浪翻白雪千尋險
天接浮雲萬里平前輩總隨煙霧盡虚名真似羽毛輕
高懷欲棄人間事同向天台訪赤城
寄西峯李緯之
漢家仙吏駕雲螭遺迹空存碧蘚滋井底龍飛山客見
峯頭鹿過野人知芝田舊長千年藥石室新題五字詩
寄語山中李道士好將苦學慰深期
寄梁孟敬
菰山之陽隱者宅日午隔溪聞讀書時有門生陳八簋
再從家僕致雙魚石門雨過篔簹濕蓽戶秋深薜荔疎
已約暮春攜稚子詠歸沂上曳輕裾
到郡不入城寄彭聲之雪印大虚
鳳洲秋水日漸漸江水渾如博士衫草屋結來人假宿
檄文書就手親緘裁詩久愛中丞麗制酒難禁吏部饞
相見立談還即别寸心搖曳似風縿
題宋能敏青壁軒
沓嶂層巒翠幾重神光動處有竒逢霧生深谷藏玄豹
泉落陰崖化玉龍丹篆曉書朱露濕碧窗晝掩白雲封
何時攜我青藜杖結屋來依五粒松
貢性之
送葉南夫
君家盛事古全稀九十雙親七十兒四百人中同戍日
八千里外獨歸時尊前舞袖花前酒畫裏關山卷裏詩
親故争傳看遠客不妨銀燭夜筵遲
越山清曉
曙光晴散越王臺萬壑千巖錦繡開欹枕僧鐘雲外落
卷簾漁唱鏡中來樹藏茅屋雞聲斷露濕松巢鶴夢回
安得畫圖分隙地移家仍住小蓬萊
夜聞漁歌
一聲高徹一聲低憑仗東風度水西著意聽時腔轉細
斷人腸處思先迷鴈驚何處沙邊渚船泊前村月下溪
不道客愁愁不醒要隨羌管入雲齊
寓毗陵旅邸
月光涼墮夜堂深草草杯盤款款斟歡喜情懷無復舊
别離時節又從今坐銷爐篆清煙細聽徹壺籌玉漏沈
關隴秖緣頻作客翻令兒女訝鄉音
送别
江上船開起櫂歌離愁無奈故人何桃花流水春三月
楊柳東風雨一蓑送别轉嗟形影獨相思從此夢魂多
到時定有平淮策勛業終歸馬伏波
約遊山阻雨
春事無多苦未晴數來花信過清明都將酒債兼詩債
付與風聲共雨聲燕落香泥霑紙重蝶翻飛絮入簾輕
懷人久負南山約縱有南山不可行
接曹孟圭
曲江新漲黃梅雨雨裏客船江上來對酒肯辭今夕醉
有懷能向幾人開歌傳皓齒香生席舞按纖腰月滿臺
縱是金吾嚴禁夜也須容我更遲回
送陸景宣靖州從軍
蠻荒溪洞極邊頭仗劒從軍憶壯遊楊柳春風干部落
旌旗曉日萬貔貅路經彭蠡洲前過江自巴州峽外流
早報遠人歸聖化貂蟬從古出兜鍪
喜魏仲房見過
江上柴門掩夕暉客來剛被鵲先知出迎不較衣翻著
對飲寧辭琖倒垂話到更深無斷處起看月落幾多時
人生恨不如潮信暮去朝還有定期
題畫壁
何處江山似此佳看君圖畫欲移家沙邊洲渚潮渾沒
雲裏樓臺樹半遮叢桂漫歌招隱賦種桃誰識避秦花
晩風吹送歸舟急一片征帆帶落霞
雪竹山房
此君節操獨凌寒冰雪叢中更耐看簾幕影迷金鎖碎
珮環聲動玉闌干只疑玄圃翻瓊樹錯訝瑤臺舞素鸞
白戰幾時能著我萬竿深處一憑闌
次萍居留别韻
且勿長亭折柳枝離筵已判酒如池因思會面難期處
直使銜杯到醉時檣燕留人雙上下岸花迎客半低垂
計程明日毗陵道吟寄新詩欲倩誰
水竹軒
萬竹蕭蕭水繞門九街車馬自晨昏晴天波影搖窗戶
静夜秋聲入夢魂曾為故人頻下榻每因佳客屢開尊
百年清致今猶昔春雨深深長子孫
城南耕隱
愛爾城南隱者居春田繞屋下舂鉏兒孫候暖晨驅犢
燈火分涼夜校書入社有懷占樂歲趨朝無夢候公車
相逢自歎飄零久投老歸來媿不如
贈别鄉友苪公
老去親朋見面稀見時無計得同歸遊絲落絮都成恨
社燕秋鴻各自飛杜宇叫殘孤館夢西風吹老故山薇
明年春雨南湖漲擬把長竿坐石磯
買閭
題葉隱居雪篷
朔風吹雪滿溪灣一葉憑虚獨往還擊楫正思歌玉樹
舉頭驚見失青山曉窮滄海糢糊外夜泛銀河浩蕩間
笑殺當年韓刺史苦寒騎馬渡藍關
盛彧
送何彦文歸埬水
東海何郎雪滿頭新聲一曲擅風流酒邊蘇小西湖路
夢裏揚州明月樓片片桃花吹畫鷁行行柳色亂春鷗
可憐冠蓋皆塵土莫倚清尊說舊遊
滑壽
遊白水宫
白水仙宫也罕逢十年兩度追陳蹤寒流光垂玉螮蝀
晴巒秀削金芙蓉臨溪無魚石磊磊采藥有路雲溶溶
明當挾我九節杖更來陟彼三台峰
丁鶴年
兀兀
數莖白髮鏡中新兀兀窮年媿此身萬里雲霄雙倦翼
千尋江漢一窮鱗望鄉薄暮憑西日去國中宵禮北辰
客路漸遙身漸老此生何以報君親
靳公子
中朝公子多才俊蕭灑風塵獨靳侯白鴈久無天上信
黑貂漸敝雪中裘虚堂簾影遲遲晝别館燈光淡淡秋
到手深杯須劇飲醉鄉消得古今愁
雪後泛東湖
雪後湖山玉作圍小舟乘興弄清輝貪看月裏鸞回舞
不覺風前鷁退飛雲母屏空春闃寂水晶宫冷晩霏微
仙家一笑乾坤老誰馭瑶池八駿歸
題鳳浦方氏梧竹軒
鳳鳥曾聞此地過至今梧竹滿丘阿政懷翦葉書周史
却恨翻枝入楚歌金井月明秋影薄石壇風細晩涼多
中郎去後知音少共負奇才奈老何
奉寄王宣尉兼呈九靈先生
别館新城足宴游珊珊環珮摠名流獨推南郭為高士
共識東陵是故侯天上鸎花三月夢人間風雨五更愁
行藏盡付浮雲外爛醉豐年黍稌秋
寄餘姚滑伯仁先生
獨木橋邊薜荔門全家移住水雲村猿聲專夜丹山静
蜃氣横秋碧海昏詩卷自書新甲子藥壺别貯小乾坤
陶漁耕稼遺風在差勝桃源長子孫
樊口隱居
萬里雲霄斂翼回挂冠高卧大江隈春深門巷先生柳
雪後園林處士梅翠擁樊山邀杖屨綠浮漢水映尊罍
誰能領取披仙鶴月下吹簫共往來
戲贈劉雲翁
千金不惜買新聲贏得風流老更成銀甕蒲萄浮臘蟻
金屏窈窕囀春鸎香凝燕寢頻開席花暗閒房合度笙
夜宴未終賓客醉莫將明燭照華纓
長江萬里圖
右逾越巂左蓬壺萬里提封入壯圖斷石雲屯山擁蜀
驚濤雪立海吞吳蟠桃有實來青鳥若木無枝駐赤烏
秦漢經營人盡去獨留形勝在寰區
戲贈應修吉
硯溪居士神仙侣短髮蕭蕭雪滿簮暖老恨無燕趙玉
養生賴有坎離金牀頭酒熟留僧飲席上詩成對客吟
歲晩山空誰是伴北窗梅月最知心
夜宿染上人溪舍
雲去禪關戶牖空清溪碧樹有無中倒涵天影魚吞月
逆戰秋聲犬吠風見性本圖先作佛勞形翻媿早成翁
杜陵老去歸無計來往那辭惱贊公
寄西湖林一貞先生
錦繡湖山世絶稀東風不放賞心違芙蓉楊柳臨清淺
佛刹仙宫繞翠微畫舫載春天上坐紫騮䭾醉月中歸
高情獨有林和靖門掩晴空看鶴飛
海巢
海上巢居海若降三山眼底小如矼巳攀若木為華表
更立槫桑作翠幢蛟室夜光晴燭戶蜃樓秋影冷涵窗
鷦鷯夢斷無因到惟有同棲鶴一雙
渡鄞江後寄陸時敏陳可立
小艇横江捷似飛故人凝睇送將歸過山殘照明紗帽
渡水浮雲亂苧衣沙鳥水鷗同泛泛岸花汀草各依依
風塵來往慙經濟擬看漁蓑坐釣磯
元夕
燈火樓臺錦繡筵誰家簫鼓夜喧闐光移星斗天逾近
影倒山河月正圓金鎖開關明似晝銅壺傳漏迥如年
五雲不奏霓裳曲空使揚州望眼穿
九日登定海虎蹲山
東海十年多契闊西風九日獨登臨天高雲静鴈初度
水碧沙明龍自吟籬下菊花憐我瘦杯中竹葉為誰深
凭高眺遠無窮恨去國懷鄉一寸心
避地
避地長年大海東蕭條生計野人同深春耒耜孤村雨
落日帆檣遠浦風那得文章偕隱豹聊將音問託歸鴻
平生自恨無仙骨五色蓬萊咫尺中
題東湖青山寺古鼎銘長老鍾秀閣
手開樓閣貯羣經面對湖山衛百靈玉鏡夜寒通沆瀣
翠屏秋静倒空青避煙鶴起簷間樹行雨龍歸几上缾
我亦逃禪雲水客便應蕭散共松扃
山居呈諸道侣二首
日日看山眼倍明更無一事可關情掃開積雪巖前走
領取閒雲隴上行不共羽人談太易嬾從衲子話無生
劃然時發蘇門嘯遙荅風聲及水聲
嬾散形骸不自持黃冠聊束鬢邊絲頻來猿鶴渾相識
久混龍蛇竟不知養拙最宜情淡泊全生深藉德支離
看雲本自忘飢渴況有冰泉與石芝
次小孤山
峽束千雷怒擊撞危峰屹立壓驚瀧山聯廬霍朝三楚
水落荆揚限九江鎮海重關當第一擎天孤柱故無雙
珮環月夜知何處露濕蓬萊玉女窗
題風雨歸舟圖
昔向滄浪弔獨醒中流風雨正揚舲江空風捲潮頭白
野曠雲迷峴首青挂席正思遺珮浦推篷已過濯纓亭
襄陽耆舊今安在撫几長歌對畫屏
奉次虞侍講先生見貽韻
玉堂棄蹝若浮雲無奈雞林遠購文推轂近聞推漢士
避名寧計却秦軍芝亭花發春醪熟鴻閣詩成夕磬聞
一飯未嘗忘北闕鼓琴誰識和南薰
吉雅謨丁
寄邁里古思院判
將軍辛苦事戎行麾下論兵總俊良沙漠蘇卿多感慨
鑑湖賀老自清狂風塵滿眼青山舊天地無私白髮長
萬里君親俱在念扁舟何日賦滄浪
遊定水寺寄杜堯臣
水紋藤簟竹方牀山閣重陰雨後涼新月梧桐秋已老
孤燈機杼夜初長白魚入饌松醪熟紅稻供炊筍脯香
雲樹芝泉隨處好一時清賞肯相忘
鶴年弟盡棄紈綺故習清心學道特遺楮帳資
其澹泊之好仍侑以詩
誰擣霜藤萬杵勻製成鶴帳隔塵氛香生蘆絮秋將老
夢熟梅花夜未分枕上不迷巫峽雨牀頭常對剡溪雲
竹爐松火茶煙暖一段清貞盡屬君
愛理沙
題九靈山房圖
夢裏家山十載違丹青咫尺是耶非墨池新水春還滿
書閣浮雲晩更飛張翰見機先引去管寧避亂久忘歸
人生若解幽棲意處處林丘有蕨薇
題前餘姚州判官葉敬常海隄遺卷
潮汐東來勢蹴天一隄横捍萬家全陵遷谷變人誰在
海晏河清事獨賢曉日山川神禹跡秋風禾黍有虞田
河渠他日書成績應並宣房與代傳
題鍾秀閣
檻外澄湖平不流窗間疊嶂屹將浮煙霞五色錦屏曉
風月雙清瑤鏡秋薝蔔濃香吹法席芙蓉涼影蕩仙舟
結巢擬傍雲松住迴首朝簮愧未投
吳惟善
寄東海鶴年賢弟
鶴臯東望接三山海上羣仙日扣關虎守月爐丹煉就
龍吟霜匣劒飛還故園松菊餘三徑老屋煙霞恰半間
為問林泉逃世者如公今有幾人閒
邵永
次復菴學士賢姪寒食雅韻
郊原春色正丰茸藍酒榆羹引興濃寒食庖廚煙竈冷
踏青巷陌翠簾重隨風細草無端綠著雨疎花為改容
味道澄心方宴坐隔林孤起午時鐘
清明再用韻
暮春一日花紅茸頓覺園林晴色濃幾個沙鷗輕片片
數行煙柳自重重學知老大終無補髮白今朝不改容
正好出郊閒極目莫教和恨聽疎鐘
方道叡
和汪百可見寄韻二首
黃塵席帽黑貂寒歸卧懷慙飯一餐但有桑麻依杜曲
何須勲業夢槐安江山千里客愁集風雨三更春事闌
却笑今年衰嬾意閉門深睡落花殘
脩竹吾廬五月寒飯香吹麥腐儒餐綠陰黃烏北窗午
清簟疎簾一枕安夢覺忽驚詩思好心閒並覺宦情闌
千年擾擾成何事笑似棋枰著未殘
和以敬兄韻
莫怪旁人笑我愚知非曾向玉堂居恩光夜賜金蓮燭
記注晨修石室書幸接鴛鸞通禁籞敢將苜蓿詠盤蔬
清朝不草相如檄僰道巴羌久破除
趙汸
和唐縣尹山居三首
早從上國接英遊晩卧滄江擅一丘無復謝公攜處妓
空餘陶令去時舟千章古木排雲起一派寒泉傍石流
客至不須談世事小亭已扁四宜休
絶無塵土到幽扃手把離騷傲獨醒弁嶺晩來雲自白
六湖春盡草長青沙邊忽復飛鴻鴈屋角隨常鳴鶺鴒
莫對江山重回首乾坤萬古一郵亭
塵事紛紛未有涯一舟聊復信年華閒過甪里先生宅
謾訪孤山處士家有酒何曾留俗客無錢猶自買梅花
新詩寫就人先覓醉筆淋漓整復斜
和葉中茂過訪見貽
早識長材歎陸沈逢時況復重南金少年漫說從軍樂
志士常懷報國心已見奇功書幕府每傳佳句到山林
孤燈偶共抽青簡夜雨寒窗感慨深
屏山即事時周明甫來訪
地近仙巖日自長短牆時度竹風涼樓頭古木禁秋雨
檻外危峯倒夕陽高榻坐聞金奏響小橋行近翠盤香
清談況復陪賢達始信他年未易忘
棲真别館贈松高鍊師
艤棹青林翠欲流尋真勝復話英遊上方道士紅雙頰
别館仙翁碧兩眸絳節朝回瓊島近金丹時就石壇幽
投書欲與鄉人别長伴羣仙駕十洲
唐伯庸以詩謝作讀書林記次韻荅之
㕓居原不見紛華矮屋疎籬只一家雪後松筠初換葉
春深桃李自開花讀殘青竹無人到覽罷黃庭日已斜
此道從來成寂寞似君端合向人誇
與葉宗茂遊山村
村北村南春事幽故人亂後得相求倉皇屢作經年别
邂逅能無一日留丁令歸時空有恨虞卿窮久不須愁
卜居共愛清溪好先向沙邊具小舟
海月巖二首
踏盡崔嵬倚石門海風山月滿巖巒自言仙室依蓬島
不覺人寰變廣寒千載揚塵安可測一杯對景且為歡
巖前浴日皆詩景喚醒東坡仔細看
架巖鑿石有規模不學桃源舊畫圖亭上人稀林鳥樂
錫飛天老野雲孤雨餘石井泉深淺煙淡虎門山有無
說與山靈莫分别從教仙穴看浮屠
金㳙
寄友人宋邦彦
故人别後見尤難彼此詩盟尚未寒寧暇對牀論契闊
謾勞折簡報平安春山裂竹愁如海流水落花紅滿灘
九十春光都過了諸君何以罄交歡
重遊光明寺
梵王宫闕倚崔嵬積翠繽紛圖畫開啼鳥避人穿樹去
老僧迎客下山來裁詩石逕書青竹散髮雲林卧綠苔
自識箇中幽興熟杖藜何惜重徘徊
送李子威之金陵
金陵自古帝王州策馬飄然作勝遊一代衣冠新禮樂
六朝文物昔風流此時送别詩盈軸何處相思月滿樓
若見潜溪宋夫子勿云江漢有扁舟
喜雨寄楊伯容
江城曉夜雨浪浪并作芳齋六月涼倚杖出門田父樂
題詩呼酒野人狂不愁戰地多兵甲遂喜豐年足稻粱
問訊草玄亭上客竹林疎簟夢秋光
秋暮會楊仲章
矮褐凄涼淹别館故人一見話綢繆溪頭水落魚龍夜
塞北雲深鼓角秋爛醉豈知猶是酒相逢誰謂不封侯
江湖明日重分手滿眼西風獨倚樓
清德晩歸
酒留詩戀意遲遲回到中途已落暉小蹇引秋行落葉
老漁隈冷坐危磯山間明月隨人出松外閒雲伴鶴歸
試問夜深何處宿欲從山下扣禪扉
方學士招飲不赴
我在林間鹿與羣君為天上玉麒麟莫將綵樹燈前酒
來醉梅花月下人白屋不生三閣夢青山那識五陵春
行吟每到看松處自有漁樵作主賓
送張學諭歸三衢
穩泛靈槎訪斗牛未容歸伴赤松遊蓴鱸此去無干里
雞黍相期在幾秋瀔水月寒梅入夢繡湖煙淡柳分愁
春風莫問田園計須趁功名在黑頭
夜泊蘭江
江山歷朗雪初融坐見宵分碧落空世景固知光霽少
人生多在别離中影隨月下成三友春到梅邊第一風
此夕此情聊復醉馬啼明日又西東
秋日山中
不記秋風幾日晴偶來林下見雲生野梧半脫無多影
山雉驚飛忽一聲短錫引船僧渡水小輿聯擔客歸城
溪頭聽得漁翁說近日前村酒價平
秋日客中
久客歸來静閉門秋風落葉自紛紛夜來一暖做成雨
早起滿溪流出雲山色祇宜閒裏看鴈聲那可客邊聞
黃花開遍歸無計吟老秋光又幾分
富陽舟中
終日推篷對酒杯漁郎隔浦櫂歌回路傍古屋無人住
山下疎梅獨自開幾處汀洲分鴈下滿江風雨送潮來
白頭篙叟休相促明日天晴上釣臺
城中歸志喜
城郭多時得一歸小園幽館雅相宜種荷池暝便鷗睡
儲粟缾空慮鶴飢兩屐苔痕人立處一軒秋影月來時
静中自得其中理此意無人會得知
曉發金華
一帶寒林古木齊濛濛山色亂雲迷沿村問酒難尋店
隔岸呼舟欲渡溪夜雨草深蛙鼓閙曉風花落子規啼
可憐客路多岑寂何處垂楊駐馬蹄
村舍
幾村桑柘遠相連村北村南小渡船茅屋有緣臨水住
閒身無事看山眠孤林欲暮鴉争樹一雨及時人種田
昨夜鄰翁喜相報今年依舊是豐年
春日過繡湖
湖上晴光麗物華行行幽興浩無涯林頭新店去沽酒
門外小盆來賣花天氣已非三令節春風多在五侯家
茅菴兀坐無餘事静看遊蜂報午衙
病後自吟
地僻柴門少客過寂寥生計奈愁何秋來得雨涼偏早
病起緣詩瘦更多鶴立露枝黃墮葉鷗飛煙渚翠翻荷
幾回夢入江湖櫂笑看雲山卧綠蓑
御選元詩卷五十八
