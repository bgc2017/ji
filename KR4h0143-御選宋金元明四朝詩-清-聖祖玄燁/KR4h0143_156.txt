欽定四庫全書
御選宋詩三卷七十
七言絶句十
劉克莊
豫章溝
溝水泠泠草樹香獨穿支逕入垂楊薺花滿地無人見
唯有山蜂度短牆
館頭
雨雪蕭蕭驛堠長不堪流潦入車箱撫州城外黃泥路
即是人間小太行
湘潭道中即事
敗絮龍鍾擁病身十分寒事在湘濱若非野店拈官歷
不記今朝是立春
儺鼓鼕鼕匝廟門可憐楚俗至今存屈原章句無人誦
别有山歌侑桂尊
深溪驛
苔掩朱扉半闔開更無人迹獨徘徊湘江臨别如相語
早買扁舟出嶺來
出城二絶
日日銅瓶插數枝瓶空頗訝折來稀出城忽見櫻桃熟
始信無花可買歸
小憩城西賣酒家綠隂深處有啼鴉主人歎息官來晚
謝了酴醿一架花
湘中口占
船頭吹火盧仝婢馬後肩書穎士奴安得世間名畫手
寫余出嶺泛湘圖
見方雲臺題壁
寄書迢遞夢參差每見留題慰所思不論驛亭僧寺裏
有山水處有君詩
秋風
黃葉蕭蕭忽滿街偶騎瘦馬豫章臺莫將宋玉心中事
吹向潘郎髩畔來
南平驛
心隨流水還鄉國身向青山上屈盤遠夢不成秋雨細
秋風一夜客亭寒
秋懷
輕雲不動日微隂高樹無風秋色深獨聽暮蟬臨水坐
十年林壑阻歸心
中書秋日懷青社舊遊
掖垣秋色生雞樹忽憶青丘感舊情曾倚西樓吟暮雨
數峰寒碧遶高城
芙蓉二絶
湖上秋風起棹歌萬株映柳更依荷老來不作繁華夢
一樹池邊已覺多
池上秋開一兩叢未妨冷澹伴詩翁而今縱有看花意
不愛深紅愛淺紅
同鄭君瑞出瀨溪即事
鐵馬防秋記昔曾晚途消縮似寒蠅同時校尉俱封拜
誰伴將軍獵霸陵
病後訪梅
與梅交絶幾星霜瞥見南枝喜欲狂便欲佩壺攜鐵笛
為花痛飲百千場
田舍即事
去年贏粟尚儲瓶又見新秧蘸水清野老逢人說慙媿
長官清白社公靈
和仲弟二絶
一春簷溜不曾停滴破空階蘚暈青便是兒時對牀雨
絶憐老大不同聽
雁回杳杳渾無報鵲語啾啾似有憑忽得遠書看百過
眼昏自起剔殘燈
東坡故居二首(錄一首)
嘉祐寺荒誰與葺合江樓是復疑非巳為韓子騎驎去
不見蘇仙化鶴歸
豐湖三首
岷峨一老古來少杭穎二湖天下無帝恐先生晚牢落
南遷猶得管豐湖
小米侍郎生較晚龍眠居士遠難呼不知若箇丹青手
能寫微瀾玉塔圖
作橋聊結衆生緣不計全家落瘴煙内翰翻身脱犀帶
黃門勸婦助金錢
羅湖八首(錄三首)
平生不作賈胡留怪底江邊未發舟瀧吏不須前白事
更忙定要看羅浮
中州無地堪投足垂老攜家泛瘴江不愛朱丹畫車轂
且貪紫翠入船窗
異境微茫在半霄仙人垂手下相招老來尚有君親戀
未敢相陪過鐵橋
扶胥三首(錄二首)
一陣東風掃曀霾天容海色豁然開何須更網珊瑚樹
秪讀韓碑也合來
前祭京師捧祝詞尊嚴不比百神祠臺家今歲籌邊急
黃帕封香已過時
三月二十一日泛舟
少游欵段何從借伯厚雞棲未易求看取後村翁簡徑
百錢聊税一漁舟
雖沈璧馬計安施倏忽桑田變渺瀰說與神通君看取
潮頭不到艮山祠
宋伯仁
寓目
晝景逢春漸漸長博山添爇半匙香梅花一片嬌無力
自趁晴風過粉牆
訪高菊磵
可惜吳中不見君短篷空載一溪雲知君巳到孤山下
日日梅花酒半醺
紙鷂
弄假如真舞碧空吹嘘全在一絲風惟慙尺五天將近
猶在兒童掌握中
秋花
鳳兒花雜雁來紅更有雞冠弄紫㲨可笑倚闌人醉後
只將青眼看芙蓉
村居
又是江南割稻天家家兒女笑相牽芙蓉占斷清溪水
獨許漁人醉艤船
晚春
綠隂隂裏惜韶華自縳筠梢掃落花可笑遊人心未嬾
杜鵑啼處撥琵琶
夏日
泓泓圓碧漾新荷獵獵斜風顫綠莎農事正忙三月後
野田齊唱插秧歌
數點沙鷗掠野塘雨聲初歇水微茫橋邊十里荷花蕩
輸與漁人卧晚涼
夜坐
栢香煙裏瀹山茶窮似燒丹道士家窗紙暫明寒月上
一肱清夢入梅花
兀坐
坐對清清一穗香悄無人語日偏長硯盤數點梅花片
暗引遊蜂度粉牆
晩涼
兩兩蟬聲送夕陽竹隂移綠上藤牀黃昏急雨無多子
喜得今宵夢亦涼
羊角埂晚行
葛裙蒲履帽烏紗迤邐乘涼到水涯數寺晚鐘聲未歇
滿身明月看荷花
瓶梅
南枝斜插古軍持瘦影參差落硯池莫道人家窗戸暖
等閒忘却隴頭時
李曾伯
舟過霅川
一簇樓臺鎻翠煙雨疎溪闊晩秋天西風吹老芙蓉院
兩兩鷗鳬傍水眠
宜興山房
薄靄垂垂欲暮時漸生霜氣著征衣山深不見牛羊下
唯有樵人荷擔歸
四壁寒蛩作苦吟喚回旅夢約三更不知身在禪房宿
誤聽松風作雨聲
定花阻風
夜色昏昏帶遠煙誰家燈火待歸船少時月上風須息
且伴白鷗今夕眠
衡陽道間
滿林松竹翠交加路過衡陽得幾家門傍粉牆人寂寂
一陂春水數株花
姚勉
晝步江村
碧空一片水雲飛竹裏人家午唱雞江路雨晴芳草潤
杖藜行遍水東西
題梅谷詩藁
不與春風落世間萬山明月雪漫漫谷中更有人如玉
招隠不來清夢寒
雪中雪坡十憶
近水新栽一崦梅而今雪裏想齊開只愁夜後花幽獨
誰與歸笻踏雪來
此君應是舊平安瘦節森然最耐寒萬葉瓊瑶光照眼
夢披鶴氅倚闌干
磥砢擎雲十丈松冰髯不剪照瓏鬆曉窗明眼山前雪
猶似巡簷看玉龍
對牀風雨飽曾聽聽雪敲窗更自清舊日擁爐聯句樂
而今欹枕打篷聲
近郊勝處小雲居一水如龍凑佛廬長記釣蓑披雪去
磚爐温酒煮溪魚
倚空銀管立嵯峨看雪須登窣堵坡一覽瓊田三萬頃
分明掌上見山河
冰襟玉抱幾交遊儘自風流勝子猷有興可乘應不盡
定無門外便回舟
萬箇琅玕遶舍清風聲相和讀書聲蛛絲近日應侵几
孤負虚窗照月明
帳窣銷金舊党家未知清處在煎茶便應歸去燒松葉
細碾旗槍煮雪花
欲折梅花寄故人驛無來使草成茵輕風細雨分寒暖
巳是江南數日春
再題小西湖和張琦韻
閣前自倚竹扶疎梅似逋仙柳似蘇待向山椒結茅屋
更添偉觀占江湖
深深晴日漲湖煙開著篷窗飽看蓮只怕客來童放鶴
又催花裏掉歸船
木犀
絲絲朝雨溼窗紗薄日疎雲弄霽華可是都城秋事早
新涼便有木犀花
王同祖
湖上
長安三月又三日繡轂狨鞍富貴家笙鼓喧天蘭棹穏
賣花聲裏夕陽斜
偶出城來日未西百花叢底草萋萋遊人過盡歸來晚
行遍蘇公十里堤
夜步内門
靜夜孤燈人未眠等閒行過内門前一聲唱徹連珠喏
(皇城夜間唱連珠喏)碧月朱欄綠柳邊
晚秋登樓
獨上危樓望落暉昏鴉歸處遠煙微湖光洗得秋容淨
爭柰江南雁又飛
春日雜興
迢迢清夜靜無譁月色干門噪亂鴉坐久忽驚寒力重
不知殘雪在梅花
粉牆紅杏半離披春滿人間花自知幽鳥不言如有思
等閒飛上海棠枝
輕寒漠漠雨霏霏春院人間半掩扉風力不知多幾許
出門只見杏花飛
秋閨
西風昨夜到庭梧曉看窗前一葉無秋月照人眠不得
等閒拈弄繡工夫
滿目淒涼只自知閒將心事寄琴徽無情梁上雙雙燕
帶取秋光一半歸
朱繼芳
朱門
紅雨聲乾未作泥繡成十里綠楊堤金杯緩勸玲瓏唱
玉勒催歸騕褭嘶
朱門往事若為懷積雨苔痕綠上階幾處敗甎吟蟋蟀
玉人曾此溜金釵
客路
一曲長歌行路難昏鴉歸盡倚闌干不知楚水巴山地
更有高樓鳥外看
山居
宿雨初乾一杖藜欲呼漁艇訪前溪碧桃花落無尋處
惆悵人間日又西
橋西
雲澹風微日未低瘦藤扶到小橋西林花過雨相爭發
谷鳥無人自在啼
辛亥二月望祭齋宫因遊甘園
老眼看花興未厭不知頭上雨廉纖流鶯浪語春風恨
誰拗花枝插帽簷
公事相妨一半春今朝纔得自由身眼中領略能多少
細雨斜風便妬人
鄒登龍
梅花
約壁金寒拓綺疏搔頭玉重壓香酥含章簷下新妝額
試啟菱花得似無
趙崇鉘
有贈
别意參差遶碧闌外頭斜月逼人寒鉤簾恐礙雙棲鵲
乍可桃花隔霧看
江上
清露初生紅蓼秋爽風先到木蘭舟釣絲不捲波痕穏
夢入蘆花數白鷗
仙思
水殿風清急景斜靈君初下五雲車碧羅寶扇雙題字
記是誰人詠落花
壁間韻
雨又入簾風又斜東風吹客客思家浣紗西去誰家子
青絹圍裙插杏花
山月溪風雨自由紫蘭綠桂等離憂狂歌鬱鬱成何事
一片夕陽蘆荻秋
海棠開盡故清寒漠漠棃花暮色閒酒滿綠樽愁滿酒
醉憑枕障認巫山
羅與之
山行
煙草萋迷露未晞一笻伴我立晴暉丹楓雖老猶多態
散作漫山野蝶飛
盡日流連興未闌寒鴉背負夕陽還遙知今夜空窗夢
只在江南水石間
為言
日薄寒濃春意微花鬚柳眼尚依稀為言羯鼓休頻打
催得先開即早飛
倦倚
蟬聲燕語細相和池雨纔浮點點荷倦倚闌干消永日
葡萄隂薄柳風多
余觀復
次韻
榴簇殷紅竹迸青風驚簷玉一時鳴晩來幽趣無人解
流水聲中看月行
步繞
步繞蒼苔自詠詩吟情惟有澗泉知山猿忽地來偷果
攀斷庭前烏桕枝
林尚仁
贈歌者
聲逐嬌雲學鳳鳴王孫幾醉拍欄聽春深莫唱關情曲
多少行人過柳亭
適越留别
江亭飲罷起離愁何事西風又越游潮信欲來人欲去
夕陽紅蓼滿汀洲
寓舍留别
撥盡寒灰雨後深半窗燈影伴孤吟不眠只有琴知得
明日陽關何處心
簡許有實
閒磨霜刃破銀瓜沈水香銷日影斜吟客不來情思懶
曉風庭院落槐花
閒裏
閒裏身心得自如春風茅屋燕同居松花滿地溪雲滑
一榻晴窗卧看書
送陸月湖歸玉峰
行李無多半是詩買船兼載鶴同歸思君晚泊吳江冷
風捲蘆花幾雁飛
夜坐
焚香獨坐勘騷經庭樹無風葉不鳴靜入夜深聞鼓吹
一池明月亂蛙聲
俞桂
雨吟
輕輕煙霧失樓臺雨暗吳山鎻不開試與漁翁閒訪問
落花幾許泛溪來
松江
荷葉翻風暑氣微看山露冷溼征衣垂虹夜靜三高月
只照漁溪一舸歸
雜興
漫山花發草萋萋楊柳飛綿水拍堤况是客懷禁不得
那堪杜宇耳邊啼
即事
隂雲釀雨勒花遲梅已飄殘到杏枝好是池塘清夢處
勾吟春草入新詩
虎丘
突兀浮圖插翠微吳王事迹總成非寺僧未晩山門閉
不放閒雲一片飛
湖上閒步
一番雨過一番春芒屩閒行踏軟塵城裏不知春色早
湖邊楊柳巳撩人
春歸
青青結子在梅梢方見春來夏已交認得主人雙燕子
香泥銜去理新巢
晴天氣淑濃如酒引得狂蜂路亦迷獨立欄干凝望處
賣花人在畫橋西
江頭
魚浦山邊白鷺飛西興渡口夕陽微等閒更上層樓望
會看江潮不肯歸
即事
吹落楊花春事了小池新綠雨添痕浴蠶時節寒猶在
村落人家半掩門
江上
小雨纔收日漸斜酒旗插處兩三家江頭裝點秋來景
半是蘆花半蓼花
秋日
芙蓉未拆桂香浮落日西風雁過樓一雨空階深夜滴
十分秋是十分愁
雨後
雨後新晴日轉西桑間猶有拙鳩啼十分愁意無人管
紅蓼黃蘆水滿溪
薛嵎
和雁來紅
若將羣卉分高下此種無因到畫欄寒蝶不知紅是葉
飛來猶作野花看
漁村雜句
盡醉茅柴得自由蘆花蜚雪滿人頭蓑衣碎葉重重補
聽雨吟風卒未休
野水微茫路欲迷重重沙渚自高低鷺鶿飛過無心泊
直入斜陽樹杪棲
獨宿山中
誅茅無地結葊遲借得人家近翠微何事樹禽驚不起
也應知我久忘機
黃大受
早作
星光欲沒曉光連霞暈紅浮一角天乾盡小園花上露
日痕恰恰到窗前
呈魯齋提刑伯
散盡黃金與客休田園不為子孫謀白頭更自嫌多累
尚有瀟湘萬卷樓
吳龍翰
曉發姑孰城
鵑啼驚夢敧春枕花落迎風打曉窗攜杖攙先出城去
角聲吹月墮寒江
晩舟過臨平
烟鐘春起夕陽愁淼淼臨平春事幽惟有風蒲愛吟客
岸邊撩亂綰行舟
晚春留淮上
淮山歴歴春雲澹淮水湯湯夜月輝此處杜鵑啼不到
江南行客未成歸
辛酉秋吳畫士寫神
功名自有兜鍪輩榮辱寧干蓑笠翁煩作田園秋興畫
短簷斜日稻花風
京城寓居春日
春城庭院柳風輕簾影玲瓏受曉晴紅日半窗吟夢覺
咿啞牆外賣花聲
金陵寓樓居
樓中有酒客身閒約住孤雲共往還搖落碧桃春欲去
倚闌無語看鍾山
春日吳中
照人芳樹遲遲日吹面垂楊拂拂風客思一笻攜不盡
鳥聲多在落花中
冬夜山中
寒入鴈聲霜滿地香沉梅影月當崖獨鶴歸來童亦睡
微風簌簌落松釵
春日松陰小憩
瘦笻扶我過林端無狀東風掠髩寒貪數青山不知去
松花吹滿石棋盤
有所嗟
乘鸞人去玉簫寒雲斂巫山曉夢殘柳線不堪繫離别
自和煙雨搭闌干
春山曉望
糢糊數疊屋前山翠色欺凌詩髩寒啼鳥一聲泥滑滑
晩鐘春雨過林端
春日書所見
寒雲漠漠暮天低社鼓聲中日欲西隔岸垂楊遮酒店
風帘移影照寒溪
春郊即事
登臨故故檢春工小立蒼苔數落紅院宇人歸春寂寂
秋干閒在月明中
春晚野步
尋花籬下蝶牽引酌酒林間鳥勸酬山色不隨春態老
笛聲自起夕陽愁
久客買舟西還
萬里煙波興渺然愁心繫在灞橋邊歸裝詩少不成載
自折梅花凑滿船
水邊早梅
數花黯澹帶寒煙泄漏春光短屋邊為被清池寫疎影
一枝分作兩枝妍
武衍
鶯
柳外風來恰弄聲瞥然流去一梭輕分明啼斷春愁處
風不驚花午院晴
宫詞補遺
棃花風動玉蘭香春色沈沈鎖建章惟有落紅官不禁
儘教飛舞出宫牆
霜梧
栖鳳枝頭數葉輕井邊籬落正關情晩來縱有西風過
一片秋聲作不成
長橋月夕
卷來滄海黃銀浪飛出層雲白玉團千古垂虹竒絶處
獨凭三百赤闌干
榴花
蹙蹙生紅露滴珠薰風涼幌曉妝初折來戴朵頻拈看
應訝羅裙色不如
贈茗上隠者
夾溪槐柳綠雲堆轍跡何嘗到碧苔不種桃花緣底事
恐因流水誤人來
雙鷺
誰驚雙鷺起蘋汀蹵裂玻瓈細有聲飛入白雲渾不辨
碧山横處忽分明
書吳江塔院水月
疊疊滄波隔亂山白鷗飛去復飛還吟邊好思無多子
祗在孤舟落照間
春曉山行馬上口占
山深竹暗曉風輕幾樣幽禽錯雜鳴駐馬細聽渾不識
就中惟識秭歸聲
張藴
鵲
月樹爭枝影共寒楂楂飛過屋頭山五陵年少多春悶
一彈千金落等閒
秋思
暑退涼生體氣佳卷簾聽雨感年華西風葉葉梧桐冷
開盡庭前白鶴花
維揚即事
牛斗星邊禹貢州東南屛蔽大江流向來明月珠簾夢
不信秋風夜柝愁
趙希㯝
過臨平
市井蕭條景物非居人猶號永和隄春山十里斜陽樹
漠漠殘紅杜宇啼
吳道士釣雲
淡然溪上一竿絲牽動閒雲片片飛折盡柳條穿不得
荷衣裹向碧山歸
次雪林李龏苕溪寄來之韻
雲散煙收渺渺秋蛩聲四壁起新愁西風萬里乾坤眼
不到斜陽十二樓
風梧聲裏萬家秋一片吟心不著愁夜半酒醒銀燭冷
月移凉夢過西樓
秋夕
西風梳髮冷颼颼半醉微吟獨倚樓一片舊時南浦月
清光猶印别離愁
半枕小窗幽夢蝶數聲何處寄書鴻關山千里人歸晚
腸斷煙林一笛風
何應龍
春寒
博山熏盡鷓鴣斑羅帶同心不忍看莫近闌干聽花雨
樓高無處著春寒
清曉
清曉輕傳一信風花添紅粉草添茸畫樓十二闌干曲
春在疎簾第幾重
過垂虹
垂虹橋下水連天一帶青山落照邊三十六陂煙浦冷
鷺鶿飛上釣魚船
木犀
露粟藏金一半開層層碧玉映樓臺西風昨夜吹香過
人在闌干待月來
夏日即事
野土生煙遠樹焦彤彤日脚火雲燒池邊自拗青荷葉
分付山童蓋藥苖
有别
樓上佳人唱渭城樓前楊柳識離情一聲未是難聽處
最是難聽第四聲
為客
初秋為客暮秋歸一擔輕裝半是詩試問客情何處惡
五更孤店酒醒時
東風
和徹詩篇得暫閒落梅香裏立闌干新裁白紵春衫薄
猶怯東風一陣寒
居家
居家到底勝居官啼鳥聲中晝掩關待得小園花落盡
更須移酒對青山
江上有感
江上秋聲客未歸荻花楓葉兩依依傷心最是長橋路
落日西風一雁飛
清明
踏歌搥鼓近清明小雨霏霏欲弄晴喚起十年心上事
春風樓下賣花聲
杜鵑
君若思歸可便歸故鄉祇在錦江西不知何事留君住
却向空山日夜啼
吳惟信
蘇隄清明即事
棃花風起正清明遊子尋春半出城日暮笙歌收拾去
萬株楊柳屬流鶯
曉吟
翠帳香消捲碧紗風梢殘雨溼櫩牙蜻蜓亦被涼勾引
清曉低飛入水花
春詠
草堂燕子未歸時香鼎灰飛入硯池看徹唐人詩一卷
夕陽猶在杏花枝
野望
閒與蘆花立水邊歸心客思兩茫然夕陽收盡天風急
一樹寒鴉落野田
仙興
宫殿高高在五雲鶴搖松露滴行人洞門不放東風過
留得桃花一院春
閨怨
病起傷春獨倚門喚人鸚鵡隔簾聞無情最是東風惡
瘦却棃花一片雲
傷春
白髮傷春又一年閒將心事卜金錢棃花瘦盡東風嬾
商略平生到杜鵑
黃文雷
金陵即事
王謝風流自一時長干古巷記烏衣尋常百姓幾番换
那有當年燕子飛
葛起耕
次子泉韻
一聲鶗鴂又春休風簸榆錢滿地流燕子不知花落盡
等閒飛過柳邊樓
樓上
樓上何人奏玉簫數聲和月伴春宵斷腸喚起江南夢
愁絶寒梅酒半銷
莫春雜興
畫欄目斷楚雲西芳草連天客思迷家在江南煙雨裏
落花時節杜鵑啼
燕子聲中日正長讀殘書卷亂堆牀夢回却愛西窗寂
閒看松花帶夕陽
胡仲參
晩雨
勃姑鵶舅呌樓西春色隂晴景不齊濃墨四垂收不起
眀邊一片夕陽低
遊白石山觀音寺
綠隂深處石橋横纔入山門意便清林下一僧無箇事
時來倚樹聽泉聲
過界首
幾重嶺隔幾重灣路入濛濛煙雨間獨立溪橋重回首
前頭已是劒州山
和伯氏春雨中韻
兩堤楊柳拂新亭怪底遊人懶踏青手撚棃花成小立
半窗湖水雨冥冥
聽雨
聽盡燈前細雨聲聲聲總是别離情何時斷得閒煩惱
一任芭蕉滴到明
陳鑒之
題鄭承事所作蕙蘭
託跡不辭巖谷深異於蕭艾亦何心清風披拂自多事
斜日淡雲香滿林
秋晚
瘦盡芙蓉菊又殘客遊懷抱更登山秋光老矣歸何處
只在愁人雙髩間
陳允平
即事
重重簾幕燕翩翩塵鎻朱樓十二絃榆火漸催寒食節
海棠花畔縳秋干
春詞
楊柳春風三月三畫橋芳草碧纖纖一雙燕子歸來後
十二紅樓捲繡簾
觀猿
掛石攀雲日半斜亂山深處飽煙霞香林月滿僧歸去
啼落春風幾樹花
有感
軟紅塵裏度韶華楊柳橋邊舊酒家燕子不歸春漸老
東風開盡刺桐花
春歸
寂寞棃花院落閒遠山愁入兩眉彎黃金絡索珊瑚墜
獨立春風教白鷴
倚樓
金虬薰盡鷓鴣斑獨上層樓倚畫欄滿院棃花香寂寞
隔簾風雨正春寒
閨情
閒拈花片貼紗窗繡幕斜飛燕子雙細數歸期相次近
倚樓日日望春江
棃花
流鶯偷入未央宫望斷昭陽信不通寂寞雨聲寒食夜
一枝香淚泣東風
春曉
曉風獵獵捲芭蕉簾幕深深燕子巢十二畫欄都倚徧
一雙蝴蝶上花梢
樂雷發
醉中偶成
醉敲茶臼嘯秋煙苦欠高陽買酒錢擬入亂山飡栢葉
石牀閒對麝香眠
新淦偶成
飛飛綠鳳掛梅梢猶記來時雪擁袍今日歸舟新淦路
街頭穉子賣櫻桃
題王堯章佇香亭
滿池蜀錦照深衣盡日憑欄課楚詞要識此花香絶處
露涼風細雨晴時
張至龍
宿靈巖
樹杪鐘樓出半層佛前黠鼠弄殘燈五更石上僧猶定
頭滿清霜喚不譍
馬升庵惠菊苗
税得隣東地一方旋栽黃菊待重陽春晨摘落青苗葉
挼作秋花氣味長
宿易沖妙道院
松髮經寒亂不梳夜來風減屋茅疎吟邊凍指僵如鐵
袖裏枯笻畫雪書
餞翁丹山發南浦
鳴鳩語燕近清明柳絮風輕秧水平一帶春流多斷岸
盡緣倒柳當橋行
子期臺
拾葉題詩媿不才袖遮微日上層臺山僧分我松隂坐
隔岸花香渡水來
擬韓偓體
一聲烏鵲顫鸞雙學調新詞未得腔拜了夜香郎喚醒
旋收鍼綫背銀釭
晩窗
風釣鐘聲落耳根歸鴉點點不成羣前山野燒青煙起
散滿空林作暮雲
毛珝
海陵
繞城無數菜花黃隔岸蒹葭接大荒不分塞鴻偏得意
年年春老未還鄉
海陵之堡城
四面蒹葭水接天中間一片是人煙相逢盡喜干戈息
白鷺飛來立戰船
邊聲籍籍早秋風稻未黃時棗又紅莫厭水鄉遷避苦
全家載入綠荷中
晚涼
窗前灑地著胡牀浴罷閒來坐晚涼更取壁燈移暗處
待他月上竹邊牆
滄浪亭
濯纓人去水空寒事屬明時欲問難日暮客歸園館閉
鷺鷥飛上石碁盤(子美故物惟石枰存)
徐集孫
水樂洞
路穿巖竇折羊腸處處亭臺御墨香流水不隨人事去
尚餘絲竹舊宫商
湖上
不分雨色共晴光每攬吟魂夢草塘數日不來湖上看
西風次第水蒼茫
為瘦巖僧題西山爽氣
背却斜陽翠欲流一窗長占四時秋逼人風露衣巾脆
拄笏朝來獨倚樓
渡湖
漠漠西湖匝野煙夕陽柳下買歸船關心一紙平安報
雁字縱横寫碧天
王琮
客中從厚祿故人乞米
范甑欲塵貧亦甚陶腰未折計何如小窗獨對蕭蕭雨
臨得唐人乞米書
立春有懷
十千呼酒醉長安猶計年時客裏歡有約南山南畔去
只挑野菜當春盤
何基
春日閒居
輕隂薄薄籠朝曦小雨斑斑濕燕泥春草階前隨意綠
曉鶯花裏盡情啼
春曉郊行
邨煙淡淡日沈西岸柳隂隂水拍堤江上晚風吹樹急
落紅滿地鷓鴣啼
王柏
題山橋二首
北山之北兩山齊一徑蜿蜒石作梯脚力倦時山始好
芙蓉東畔赤松西
石磴斜溪下水隈玉虹鎻雪挂崔嵬雖然只是泉三疊
滂湃聲搖萬壑雷
張端義
秋江圖
浪盡風平月正中自搖柔㯭駕孤篷若無三萬六千頃
把甚江湖著此翁
王洧
西湖十景(錄二首)
蘇堤春曉
孤山落月趁疎鐘畫舫參差柳岸風鶯夢初醒人未起
金鴉飛上五雲東
麴院風荷
避暑人歸自冷泉埠頭雲錦晚涼天愛渠香陣隨人遠
行過高橋方買船
曾極
金陵百詠(錄四首)
西浦
珠璫錯落江皋佩羅韈輕盈洛浦妝欲採蘋花擲春信
停橈難覓杜蘭香
桃葉渡
裙腰芳草抱長堤南浦年年怨别離水送横波山斂翠
一如桃葉渡江時
謝公像
失喜向來因折屐含悲今日為聞箏人間悲喜何時了
攜妓東山載酒行
鳳州柳
蜀主函封遣使時芳根元自鳳州移柔荑&KR0812;醁今安在
惟有青絲拂地垂
絶句
霧帳桃笙晝寢餘此君那可一朝無秋來冷落同班扇
歲晩温柔是錫奴(山谷以竹夫人為竹奴余因名脚婆為錫奴)
楊修
齊雲觀
上界笙歌下界聞縷金羅袖鬱金裙倚闌紅粉如花面
不見巫山空暮雲
桃葉渡
桃葉桃根柳岸頭獻之才調頗風流相看不語横波急
艇子翻成送莫愁
白楊路
殘枝敗葉幾霑春莫問栽培迹已陳細雨斜風恨無力
蕭蕭滿路更愁人
白都山
駕鶴驂鸞自古聞策名仙籍是真君天邊舊迹無尋處
滿目青山空白雲
春磵
手拖葛屨坐蔾牀竹樹蕭然一水傍枕上白雲船上月
卜鄰東磵勝東岡
御選宋詩卷七十三
