欽定四庫全書
御選明詩卷五十三
五言律詩四
周述
賜觀燈詩
今夕逢元夕歡聲遍九垓星臨銀漢動月傍碧空來紫
禁千花繞金門五夜開聖情同宴賞玉漏不須催
寄楊顯道先生
我憶楊夫子風流似昔人素琴長對月白髮不憂貧彭
澤陶元亮稽山賀季真相思欲相見烟樹幾回春
周孟簡
丙午除夕
為客逢今夕寧親憶去年一尊終不醉孤館自無眠家
在雲山外身依日月邊何堪雙鬢改又值歲華遷
陳敬宗
元夕賜觀燈應制
皓月金門夜和風玉殿春雲移三島近燈簇萬花新天
仗臨丹扆星橋接紫宸中官宣德意宴賞及羣臣
紫禁疎鐘靜高城刻漏傳五雲迎寶蓋萬戸綴金蓮瓊
醴行仙席龍盤進御筵教坊呈百戲齊過玉階前
紫陌連清禁彤樓接絳河九門星彩動萬井月華多寳
炬通宵晃鸞笙協氣和臣民涵聖澤齊唱太平歌
山擁金鼇壯雲盤彩鳳來星河隨斗轉珠闕倚天開歡
洽春聲遍恩從淑氣回願歌魚藻咏長奉萬年杯
王英
扈從晚宿夾溝
初雨過符離雲霞望欲迷垂鞭信馬去傍輦聽鶯啼山
繞行營外溪迴帳殿西夜深聞鼓角天近月華低
贈伍子正還巘山舊隠
積翠羣峯出盤雲古洞深澗花春帶雨山木晚澄隂猿
鶴多年别江湖萬里心還攜謝安妓歸去一登臨
挹秀軒
勝地風煙外遥山紫翠分花飄萬壑雨簾捲半溪雲鶴
語林間聽樵歌谷口聞不妨招鄭老對酒夜論文
酬王尊師仙遊
翠水三山路微茫見十洲月臨珠斗迥雲度絳河流露
氣生鼇背簫聲出鳳樓慙無學仙分得伴赤松遊
題龍氏龍州書館
幽居如杜曲松竹舊時栽溪路隨花入柴門傍水開風
來書帙散月出棹歌回還共王喬輩吹簫坐紫苔
秋初有懷呈曾侍講彭脩撰二公
律應清商動涼生大火流梧飄金井露雁度玉門秋爽
氣消殘暑砧聲報遠愁佳期七夕近乘月却登樓
王直
過曲江
稍稍滄江曲亭亭日向低舟人方利涉客子未安栖度
鳥衝山帶飛鳬踏水梯引杯觀物性不惜醉如泥
端午日觀打毬射柳應制
玉勒千金馬琱文七寳毬鞚飛驚電掣仗奮覺星流歘
過成三捷歡傳第一籌慶雲隨逸足繚繞殿東頭
楊柳綠含滋琱弓縱射時向風飛白羽和露折青絲輦
路晴光動旌門午漏遲營前撾鼓急捷報萬人知
村居
古岸輕烟外深林夕照邊疎籬孤徑窈茅屋數家連花
暝流鶯歇沙平乳犢眠桑麻青滿眼幽思預相牽
雪
大雪下龍墀蓬萊曙色移光通九華殿花滿萬年枝賦
擬梁園作歌憐郢曲詞西山臨魏闕相對玉參差
月下對酒
萬里浮雲盡孤城畫角殘月從今夜滿人在異鄉看隠
隠關山遠淒淒風露寒客愁難為減應頼酒杯寬
得兄行敏書知在臨清將北上
嶺外三年别天涯萬里迴書從今日到船向幾時開落
日關山遠清秋鴻雁來重陽看漸近同醉菊花杯
雨
野迥雲容黑汀長雨氣寒春隨花片減愁向酒杯寬亂
水通流急孤舟逆上難白鷗渾自得來往任風湍
周忱
尋天台李道士齋
瑶草迷行徑丹臺近赤城山川遥在望雞犬不聞聲谷
靜松花落橋横澗水鳴雲間雙鶴下疑聽紫鸞笙
送孫大尹赴嶺南
尊酒三山别雙鳬五嶺過和風吹客袂啼鳥雜離歌雨
洗炎方樹霜清瘴海波宦遊知獨好春色向南多
李昌祺
宿端璧寺
遺構象王宫荒涼小邑東一燈秋殿閉孤榻夜窗空飢
嚙牀頭鼠愁吟砌下蛩蕭蕭黃葉墜庭樹顫西風
早發小孤山遇風
湖盡江逾闊舟窮路若迷垂楊春寂寂芳草雨淒淒漩
水黿鼉窟平沙雁鶩堤風波隨地有何處可幽棲
送人南歸
年年長作客北薊復南京秋雨滄洲雁春風采石鶯好
山環故里流水背孤城去住無拘繫閒身到處輕
喜張進士叔豫見宿旅舍
窮巷寂無鄰青燈共故人遠聲霜下磬孤影客邊身露
冷蛩相弔庭寒月自親殷勤一瓢酒更與話酸辛
送陳生歸吉水赤岸
清砧兼落葉總是别離情去路千程遠歸舟一葉輕秋
雲連樹暗寒日映川明亦有滄浪興何時共濯纓
送周秀才遊長沙
迢遞長沙道蕭條歲晏遊亂山黃葉寺孤棹白蘋洲夕
鳥衝船過寒波背郭流毋論卑暑地賈傅昔曾留
宿廢普濟寺
青山行欲盡深樹見僧房雲氣千峯暝秋聲一院涼長
藤懸破衲脫葉覆空廊龍象黃金地蕭蕭蔓草長
三月四日即景
忽忽春將暮俄過三月三草誰憐益母花自媚宜男乍
到尋巢燕初眠上箔蠶新茶與稚笋鄉味憶江南
新野即景
村暗濛濛雨流渾淺淺溪菊花長帶濕豆莢半沾泥野
迥居民少林昏去路迷自投新野界蒿草與人齊
魏驥
十二月九日喜晴
林屋春來近和風曉入簾玉梅開的的膏雨灑纖纖地
暖草將茁冰消水若添東君策羲馭靈鵲噪晴簷
久不過樂丘賦以識吾之戀戀耳
閒居清晝永憶昨過閑行月上湖光瑩雲收山氣清開
尊方盡醉回首更留情便欲移家去悠悠樂此生
一逕紆山麓扶藜款款行塵心隨地遠野趣入詩清弔
古傷遺跡尋幽愜素情歸途度柴嶺又喜月初生
循山宜步入傍水可舟行雞犬緣村靜松篁著處清巖
僧無怪說野老有眞情便是桃源裏移居可樂生
十月十二日夜步月
仗策紆苔逕清吟月正中隔林燈火近入望水雲空夜
靜無過客風高有斷鴻徘徊來復往此趣許誰同
春隂
屈指三春盡都能幾日晴遠山連樹暝新漲與堤平處
處鳩將乳家家蠶欲生越王臺下路阻却看花行
題竹
林立曉蒼蒼琅玕宿鳳凰孫枝凝露密稚子過人長搖
月清聲細當風粉節香敲門有佳客日日看無妨
不寐
展轉孤吟處匡牀入夜深地偏人跡杳風迥漏聲沈釋
悶聊成句何勞見賞音寒梅香忽度知即是同心
柯暹
九日次黃學士韻
客途逢九日景物為誰賖此地已無酒故園空有花翠
微亭下路采石驛邊槎未卜重過日臨風獨歎嗟
陳全
送人尹江右
窮冬正蕭索離思苦匆匆風雨孤帆别琴尊幾日同雪
晴淮水急雲盡楚天空花縣絃歌暇題詩寄塞鴻
片雨江村外霏霏暗去程輕沾芳草濕遠入斷烟輕歸
鳥愁邊沒離情别後生不堪凝望處迢遞失關城
熊槩
雨後江行
早出餘杭郭微茫曉色開畫船江上别綠樹水邊迴酒
為離人勸詩因細雨催故人凋謝久惆悵不勝哀
陳循
過徐州迴鑾處
偶得迴鑾處遥因想翠華彩雲飛輦路象跡印汀沙曉
日彭城地春風楊柳花獨慙隨使節重此泛仙槎
沛縣
漢祖歌風處荒臺宿草迷野雲連碭北溪雨過豐西人
自殊方至書因去客題鴒原千里隔落筆數行啼
高穀
送倪廷用致政歸嘉興
青雲遺宦轍白首賦歸田舊著官袍卸新裁野服便草
堂留月色花徑隔塵緣陶令門前柳春來好繫船
鄭珞
送高時旭還閩
祖帳連芳草征帆挂夕曛鄉心閩海月客夢楚江雲候
館雞聲早平沙雁影分懸知霄漢上早晚薦雄文
周敘
春日扈駕謁陵
御幄千旗擁屯營萬騎環祥煙隨鳳蹕瑞日映龍顔金
鼓轅門樂衣冠綵仗班嵩呼來父老聲動五雲間
膴膴神臯迥鑾輿晚駐時天連雙鳳闕地接九龍池日
月開黃道雲霞翊畫旂澤隨陽德布春滿萬年枝
送袁欽誠
少壯辭家去從師千里遊雨深廬岳樹天接漢江流夜
誦分漁火朝吟倚客舟遥知重會日春滿帝王州
劉鉉
題叔明靈石草堂圖
坐深殘醉醒簾捲草堂開擁坐千峯出横空一鶴來晚
風松落子時雨石生苔却憶山中客披圖日幾迴
薛瑄
武陵曉泛
今朝風日好來泛武陵溪碧水寒依岸蒼林遠護堤沙
光搖野馬人語散鳬鷖二月桃花發還應處處迷
晚至雲夢
雲夢行看近肩輿趁晚涼稻塍新穗吐蓮沼落紅香密
樹隠茅屋蕪堤繫野航霜臺絶瀟灑容我得徜徉
大江逢霽景獨酌有感
舟行逢霽景逸興杳難羣綠樹江邊影青山水底雲衆
山連復斷雙艣合還分自酌金尊酒微吟到半曛
舟發城陵磯
急鼓催舟發依稀見岳陽遠波浮島嶼衆水合岷湘竹
瓦居人閤杉牌賈客房且看風景異未覺遠遊傷
湘江道中
湘鄉南去路連日是山行地僻溪潭綠冬和草樹榮野
人懸稻把古戍列麾旌異俗今如此歸當話友生
喬口遡流往長沙
楚岫無邊翠湘流不盡清香蘭屈子賦苦竹鷓鴣聲風
景常年事雲霞萬古情沙頭舊鷗鳥誰肯與尋盟
武口守風
歸思方正切北風何太狂江村平隠見湖樹遠微茫浪
起魚龍伏天低鶴鶴翔貂裘思更著秋雨早生涼
繫舟楊柳驛風雨苦連朝遠岸烟埋樹荒村水沒橘年
華身老大湖海興蕭條天意何留滯應憐望國遥
嘉陵泛江
湛湛嘉陵水沈沈石底明岸翻雲樹影谷響棹歌聲微
冷南風細輕隂暮雨晴應難逢此景還慰遠遊情
樵雲野老
自得山中趣都忘世上名閒尋肥遯侣共作斫雲行决
决溪流響丁丁谷應聲偶然值漁者問荅有深情
于謙
暑月將自太行巡汴
三晉衝寒到中州冒暑回山川元不改節候自相催綠
樹連天暗丹葵向日開太行雲縹緲搔首意徘徊
遊春
滿路香塵起尋春思欲迷樹晴鶯出谷溪暖燕銜泥玉
勒嘶芳草青樓瞰大堤風光無限好都在畫橋西
春日大風感懷
遠塞足風沙春深不見花層冰猶度馬弱柳未藏鴉易
醉愁邊酒頻歸夢裏家凭闌一搔首心緒亂如麻
太行途中雜咏
碗子城邊路年來幾度過山川認行色花鳥熟鳴珂戀
闕情何限瞻雲思轉多壯懷成激烈彈劒欲高歌
到澤州
信馬天將暮離山路轉平川縈太行驛樹繞澤州城落
日翻旗影長風送鼓聲孤雲在天際回首若為情
春日客中漫興
客懷雖寂寞春意自堪憐草色翠如織花枝紅欲燃鳴
鳩疎雨後啼鴂暖風前翹首天涯路韶光又一年
客途春隂
薄雲和日色底事弄隂晴駐馬空回首鳴鳩不住聲東
風吹野草暮靄起山城擾擾長途倦逢人即問程
偶桓
歲暮
忽忽歲云暮朔風吹客衣却因鄉井近轉覺信音稀山
響鼪鼯嘯江空鶴鸛飛百年渾潦倒底事未能歸
郭厪
送友之京
我正愁寥落君今又北遷春歸萬里外人去五雲邊塞
柳迎征旆江花照别筵離情不可道去住各悽然
施敬
送人還廣陵
會晤情方洽暌違意更長天涯同是客秋杪各還鄉黃
葉飛揚子青山繞夜郎分襟即萬里相顧兩茫茫
劉叔讓
憶弟
漂泊嗟吾老羈遲見汝難西風鴻雁急落日鶺鴒寒渭
北書長絶滇南淚不乾相思朝夕夢懷抱幾時寬
李悌謙
春社
今日報春社風光處處同社公三日雨花信幾番風野
老還祈穀村醪可治聾醉歸茅屋臥花月淡朦朧
劉績
清夜西窗獨坐有懷
杯罄燭花殘沈沈夜向闌吟兼鄰笛怨坐怯客氊寒露
蕙蟲爭緝風枝鳥畏彈未能消俠氣時拭劒鐔看
送周興化還郡
中朝人共說未見已相知此别又千里再逢還幾時雨
來崖樹暗風靜浪花遲歸到公堂裏停雲合賦詩
送友人歸番陽
芳草綠尚淺故園春又殘平生為客慣今日别君難短
棹吳郎曲哀絃楚女彈江花正滿眼且莫下長干
送王内敬重戍遼海
别淚不可忍杯行到手空風塵重作客寒暑易成翁曙
色連關樹秋聲起塞鴻天涯見親友還與故園同
鄭嘉
秋日懷孟熙先生
故人丘壑隱塵路往來遲寒暑空相憶雲山不可期古
碑梅福寺荒井石郎祠舊日同遊處偏勞入夢思
董儒
四明夜泊
孤城臨野戍短棹倚江橋客路辭家久親闈入望遥斷
雲晴後樹明月夜深潮感此無窮恨令人倍寂寥
廖駒
思親
戎馬何時歇奔馳倦此身青燈孤館客白髮倚門人書
信連年絶家山入夢頻歸來未有日回首一沾巾
朱純
登龕山
長江限吳越形勢一何雄嶼島蒼茫外乾坤浩蕩中江
連埋日霧汀暗走沙風忽起乘桴歎滄洲不可窮
湖上
寥落暮天迥蒼茫湖水平秋雲開雁路涼雨靜蟬聲坐
石忘收釣臨流愛濯纓自緣躭野趣不是為逃名
賀言
題燕穆之楚江秋曉圖
月落楚江空秋林待日紅船開飛葉雨人渡長潮風閣
影濤聲外山形曙色中神仙問何在有路想難通
咏殘花
滿架開初盡唯留幾許春輕風南陌上落日暮江濱影
淡簾櫳月香消輦路塵漂零莫飛去别院有愁人
高璧
秋日逆旅送友人
七澤波濤險三邊道路窮生涯同泛梗蹤跡歎飛蓬晚
色平蕪外秋聲落木中毋將衰颯淚臨别灑西風
沐璘
送人
花柳正芬芳天涯去路長陌塵輕作霧澗草細生香舟
檝通巫峽山河拱建康南遊嗟我久送爾倍思鄉
滇南即事二首
自昔梁州域西南路盡通碧雞名岫遠金馬故關雄羅
婦裙花布蒲蠻臂柘弓聖恩同覆載處處樂時豐
萬山藏古砦六詔雜諸蠻僰女頭籠帽番僧耳墜鐶啖
蛇傳土俗屠犬祀神姦更有西戎種輕生性最頑
潘亨
北固晚眺
極目蒹葭外西風白苧涼殘霞隨野鶩落日送帆檣水
接蓬萊近山連楚越長六朝遺恨在誰為管興亡
七里灘
怒濤催遠客帆落釣臺隂夜雨他鄉夢秋風何處砧渚
煙籠樹杪澗水入溪深中有垂綸者茫茫不可尋
蟋蟀
愁對燈前影時聞牀下聲要知因物付何用不平鳴斷
續許多意淒涼無限情誰家急砧杵海内已休兵
岑琬
松陵道中
野闊煙凝樹湖深水近田丫鬟挑菜女獨櫓賣魚船鳥
去青山外帆收古驛前孤吟看北斗戀闕竟忘眠
秦旭
雨齋簡惟清
瀏瀏竹間雨瀟瀟窗外鳴小池收暑氣疎柳作秋聲鬢
雪蒙頭冷腰金照眼明年光太匆迫何處學長生
高得暘
雅集分韻
帝里春風早金河凍雪消暗黃初著柳新綠已平橋東
閣情何限西園景倍饒朋簪喜相盍歌咏樂清朝
春夜次韻
柳葉蛾眉綠花枝粉臉紅金鬟籠細霧繡幕護香風夜
氣三更後春光二月中梨雲隨蝶夢來往繞簾櫳
胡粹中
昨夜
昨夜霜初重他方葉又黃蛩聲悲月冷客意怯風涼孤
嶼漁村外荒郵野戍傍因思舊遊處魚稻滿江鄉
唐子儀
泊雷港
晚泊豁吟緒行行步渚沙雨添新柳耳水減嫩蒲芽烏
鬼來漁艇青蚨付酒家微風吹短褐倚杖數歸鴉
林文
秋景
水已澄秋色峯看淡落暉雁投寒渚下漁逐暮潮歸古
寺初鳴磬孤城半掩扉行人從喚渡舟子去如飛
王誼
秋日懷孟熙先生
倏忽成遠别幽栖仍薜蘿草芳經雨歇蟲響入秋多夜
月柯亭市涼風鏡外波相期盡一醉何日重經過
初秋
片雨曉初過青桐隕素柯客衣身上薄鄉淚枕邊多水
落牽牛渚機催織女梭玉門班定遠歸興欲如何
劉珏
寄傲園小景十幅倣盧鴻一草堂圖詩自題(錄四首)
螺龕
竟日雙扉掩隂隂草色侵石幢門外樹法相壁間尋借
渡石微窄鑿渠雨始深一燈綿晝夜蕭寂了無音
扶桑亭
虚亭立水面問樹乃稱竒不謂虬龍影能於隙地垂互
承欄並檻交接澗通池長日披襟坐攤書尤所宜
衆香樓
花扉深不測危立有層樓遥矚盈庭樹宛然别一丘坐
堪邀月下登或當山遊桂影趨簷際清芬却想秋
旃檀室
不來深處坐何以滌吾愁古井汲苔繡石牀吟素秋幽
香天際發竒致室中求僮僕諳清事支扉謝俗儔
張和
蘭陵秋夕
碧樹鳴秋葉芳塘斂夕波漏長稀箭刻樓迥逼星河候
雁迎霜早啼螿傍月多懷人不能寐彈鋏起商歌
過桐君山
雲斷山疑合川回路忽分秋聲兩岸葉曉色萬峯雲旅
雁衝帆度寒蟬隔水聞嚴陵遺跡在我欲問桐君
蘭陵秋夕
月砌啼秋蛬風枝起夜禽洗愁燈下酒惜别夢中心露
重驚寒早更長覺漏沈明朝覽青鏡玄鬢有霜侵
祝顥
次陽明堡
晚次陽明堡登樓望雁門牛羊歸遠楚燈火映孤村塞
近風偏勁山高日易昏羈懷何以遣公館自開尊
途中即景
野曠雲初卷山晴翠欲流殘陽牛背笛新月水邊樓異
土逢佳景危途得勝遊浩然襟抱豁清興落滄洲
夜宿無鍚
辭家無百里離思已紛紛旅泊今宵始鄉音此地分汀
沙籠宿霧星月挂疎雲回首寒山寺鐘聲杳不聞
姚夔
下峽
瞿塘天下險巫峽勢相連夾岸千尋壁中流一罅天山
空無獸迹江逼少人煙唯聽鼕鼕鼓朝牽百丈船
項忠
出清遠峽野望
行盡溪中路蒼茫見遠天歸猿啼曉日飛鳥入寒煙綠
樹江頭驛黃茅郭外田孤懷無限思望斷白雲邊
卞榮
寄隱者
曾訪巖棲處金鵝石榻前歌君紫芝曲和我白雲篇火
宿燒丹竈煙生種玉田林泉無限好三聘未幡然
陳憲章
送客
濃綠新春酒疎紅隔水花官人坐馬醉江路繞山斜桃
李成春徑牛羊散暮沙林泉無宿客興盡且還家
悅城
山作旌幢擁江絣鏡面平舟航乘曉發雲物入冬晴鼓
到江心絶槎衝石角横經過悅城曲無語笑浮生
至陳冕家
遠樹晴堪數孤雲暝欲遮自憐江海跡能到友生家落
日明江色輕風動麥花相看吾鬢白不必問年華
古揶寄周京
西來何處水千里不平流入海魚龍喜懷山草木愁雨
邊明落日石角上孤舟寄語周京道勞生不自由
晚步二首
水國秋先至江村晚更幽泥筌收郭索山網落軥輈涼
入社門樹陰連渡口舟獨憐經略地吾得放歌遊
居常懶出戸肯到社西頭海國諸峯暝乾坤六月秋微
涼生浦樹返照下西樓今夕蒲團上前山更臥遊
秋坐碧玉樓偶成
造次中秋過商量九日來詩將秋景澹菊共老人開時
節陶潛醉江山宋玉哀平生滄海意不受白鷗猜
題新村書齋壁
日色催江渡潮痕上石梯趁墟村婦出索哺襁兒啼樹
接黃村塢船移白石溪落花誰省記何必武陵迷
茅棟依巖靜柴門斫竹通桑榆巷南北煙火埭西東一
逕漁樵入孤村井臼同鄰家得美酒吹笛月明中
南歸寄鄉書
碧草東西埭黃鸝遠近山巖春花氣足檐日鳥聲閒文
字虚堆几園林不設關一條烟際路朝往暮來還
居士舊茅齋蕭然倚玉臺獨尋寺裏去每到日西回魚
躍水萍破風推巖戶開小橋殘板在長訝有人來
省事除煩惱端居養靜虚栽花終恨少飲酒不留餘山
徑兒吹笛村田婦把鋤殷勤謝閭里勝事莫相疎
社西村
結茅依里社村以社西名客至惟談稼年衰不入城鄰
雞上樹宿水鶴傍人鳴向晚尋牛去前岡笛又轟
次韻秋興感事寄東所
醉眠山影裏恨不與君同松下泉來冷雞鳴日過中就
牀梳白髮開戸納清風起視滄溟暮孤鴻沒遠空
春日江村
時候花先覺隂晴鳥自知登山嫌避客得句樂呼兒蔓
草披香徑垂楊覆淺漪美人期未至江月幾盈虧
喜梁文冠至
駐槳梅村夜風光勝早春直知花是路不覺月隨身草
木皆知舊江湖多賤貧短蓑來往數等是最閒人
石門
白髮非公事扁舟進此門山雲寒不雨江路曲通村玩
世吾何有長途馬不存晚來堪一醉江月照空樽
圭峯閣
勝處不在遠杪秋何處尋步崖碧澗落眠石青松隂地
少滄溟入山高雁鶩沈此時閒佇望誰識倚闌心
春興
野晴花簇白山暖樹更清卯酒醉欲睡午風吹又醒閒
拈曲江句勝讀法華經自在山窗下跏趺趣已冥
野坐
團蓋青松午重裀綠草春野晴鶯得意花盛蝶傷神斷
靄生西塢殘潮下溟津竹根酣共臥不覺蘚沾身
鄭文康
與諸公酌酒
燕趙多豪傑悲歌不暇裁素知黃祖性敢恃禰衡才酒
盡月將落燭殘風又來下階成獨步惆悵一興哀
題倪公禮隠居
家近閶門市清風一草廬窗明人問卜山晚僕收書客
笑鳩巢拙妻憐蟻甕虚城南炎熱地不識近何如
周鼎
送黃給事使滿刺國封王
遠國來王日深恩冊拜時璽書中禁出天語使臣知路
指諸蕃近山行四牡遲故人青瑣夢無限五雲思
江行
萬里雲濤上孤帆一羽輕霜清天宇闊沙白海潮平山
寺欲浮動鄰舟偶合并瓊花尚無恙回首廣陵城
郭登
過安南衛
絶頂見孤城征驂向曉行鳥啼多異響花發不知名石
澗閒雲碓山田趁火畊愁聞耆老說三月未曾晴
過西樵賈氏隠居
何處覓幽棲西樵更向西梨花千樹雪茅屋數聲雞澗
水穿林入春雲壓雨低仙源知近遠應使世人迷
自騰衝歸三月十五日夜至金齒
鄉思今春晚到邊花又飛嶺雲衝馬散山月照人歸遠
戍寒吹角孤城夜掩扉功名是何物猶未解征衣
柯潛
遊囊山寺
下馬松關外行行過虎溪鐘鳴知寺近雲暝覺天低斷
澗流泉澀平岡古木齊何時謝塵鞅此地卜幽棲
王㒜
宿沛縣泗亭驛
維舟當泗水涼雨洗炎蒸砧杵孤城月漁舟别浦燈客
愁秋更甚鄉夢遠難憑千古龍飛地令人感廢興
楊守陳
不寐
客夜耿無寐其如鐘漏稀入簾霜氣動當戸月華微切
切候蟲語蕭蕭寒葉飛擁衾成永歎不是為無衣
遊虎丘
出城纔數里已到白雲間但見門臨水那知寺有山鐘
鳴僧出定林動鶴飛還石磴行行遍花宫盡啟關
童軒
謫所有懷舊遊諸友
憶昔論交日相知盡少年季良身任俠叔度世稱賢夜
雨彈棋局春風放酒船飄零各分手愁絶越江邊
憶金陵
金陵佳麗地風景想依然城闕金湯固江山罨畫連晚
風樓上笛春水渡頭船惆悵曾遊處而今又幾年
東林小隠為沈處士題
小隠東林地身閒歲月忘曲池山倒影虚閣水生涼雨
潤琴絲慢風薰藥臼香羨君清趣好無夢到巖廊
雨中柬鄭廣之揮使
咫尺長安道思君日倚樓寒烟籠野色春雨暗江流燕
麥悲新况鶯花感舊遊何時一相見攜手步滄洲
閒居漫興
一榻清於洗翛然思不羣紫苔行處滿黃鳥坐來聞琴
奏松間月碁敲石上雲蒲塘新水暖花落覆輕紋
鎮日掩柴扃長歌醉復醒草生元亮井花簇子雲亭夜
玉裝琴軫秋金鑄硯屏都將舊遊事一笑晚山青
樗散眞成癖支離類隠淪林深多綠蘚地僻少紅塵酒
熟頻留客詩成不寄人清風無限樂即此見天眞
擬唐
擬晚至華隂
馬首日將晡行行歲欲徂古祠寒蘚合仙掌斷霞孤山
暝聞啼鳥溪晴見浴鳬洛城知不遠宫樹晚糢糊
擬晚發五溪
日暮添鄉思孤舟去路長蒹葭洲上月橘柚岸邊霜漢
水連天白岷山過雨蒼此中雖勝槩歸興詎能忘
寓白塔寺偶題
夜宿招提境蕭然世外蹤雨腥龍出洞月冷鶴歸松影
露林間塔聲傳澗底鐘空門應不鏁常借白雲封
舟次瓜洲晚步田家
薄暮扣林扉柴荆掩夕暉蔓長松葉暗草盛荳苗稀寒
犬迎人吠昏鴉接翅飛客愁思佇立舟子苦催歸
白沙民舍
初日照林扉山深客到稀柳溪鶯獨囀麥隴雉雙飛少
婦提筐出中男荷畚歸盛時徵賦少生事莫嫌微
徐溥
歸樂堂
十年遊上國此日賦歸歟倦却風塵路來尋水竹居山
行春載酒門掩晝攤書薄暮投林鳥相看意自如
李裕
渡揚子江
曉經揚子渡畫舸一帆輕潮湧金山寺雲連鐵甕城江
豚吹浪白海日照林明坐聽鐘聲發悠然物外情
張寧
題姚公綬山水
幽意寫不盡萬山深更深白雲無出處綠樹漫成林啼
鳥醒人夢流泉淨客心何當隨釣艇看奕草堂隂
重遊金粟寺有作
溪深通小艇山峻露層臺林葉經霜盡河冰近午開閒
雲僧出定舊雨客重來擾擾浮生路經過知幾迴
丘濬
村行
萬里勞行役驅車趁晚晴鴉邊殘照遠雨外斷虹明山
徑高低路村舂遠近聲隔林人語寂一犬吠相迎
晚泊
風定帆初落籬根泊晚晴寒潮隨月上秋水共天清隔
竹見燈影横江聞鶴聲有懷愁不寐坐數驛樓更
杜庠
送吳瓊州
瓊守相逢晚來從海外頭島微猶有國沙盡更無州風
雨迷蛟室雲霞結蜃樓喜聞為政好黎俗遍歌謳
陳䞇
晚發五溪
巴州移短棹正值暮秋天客路猿聲裏鄉山雁影邊蒹
葭連晚渚䆉稏滿秋田風物雖堪戀其如歸思牽
劉溥
晚過揚州
長河懸落照短棹尚孤征衰柳愁邊斷殘霞雨外明人
喧揚子渡鐘動廣陵城漸去鄉關遠淒然倍旅情
齋居雜興
綠水平橋北青帘小巷西酒香春甕滿山色晚樓低半
醉歌新曲閒眠改舊題偶因乘雨出雙屐盡沾泥
情懷甘澹泊書史自逍遥夜讀妨鄰睡晨眠誤客招燕
歸簾半捲鳥散竹還搖雨足軒東圃緣溪認藥苗
北岫青當檻南園綠近門蛛絲粘樹葉螘穴蝕花根移
石搘茶竈臨池濯酒尊何須求分外遲起上朝暾
涼意生新浴幽情遠垢氛雨階行亂蟻風箔散飢蚊興
好多題扇神清不茹葷有時絃綠綺横膝奏南薰
詩客每相過書齋常不扃雨生枯木菌風約小池萍得
興翻琴譜乘閒刻硯銘近來躭野趣頻到水西亭
撫景憐秋盡觀書喜夜長露蟲喧砌石風葉墜琴牀舊
集栽蔬語新傳製墨方曉來雙鶴舞踏碎一庭霜
沈愚
寒食對酒留别金陵知已
别離頻對酒去住惜分襟楚水歸帆遠吳門驛路深曉
鐘孤客夢寒月故鄉心為語同袍者愁多莫苦吟
蘇正
南州有贈
天路無期到春湘帶恨流亂山愁對酒落日獨登舟書
劒憐同客江湖耐薄遊離心寄明月相逐遠悠悠
江南旅情
天涯為客久生計日蕭條旅况頻看月鄉心獨聽潮春
歸江上早家在夢中遥無限相思意東風白下橋
晏鐸
送曾與忠
送送臨岐路滄江欲暮時我懷殊未已君去獨何之鄉
國多歸夢天涯少故知别來明月夜無那思淒其
蔣主孝
居燕旅情
不上黃金臺早歌歸去來平沙無草木短褐有塵埃故
里愁言别明時敢論才燈前一舞劒豪氣轉成哀
思昔
昔日輕王猛如今重管寧烟塵猶浩蕩豪傑故飄零客
况風中絮交遊水上萍空憐乞米帖愁絶老横經
旅邸有懷
風雨茅齋夜青燈照客眠故人霄漢上歸思楚江邊短
角吹殘夢長歌感昔年自憐身老大何以繼前賢
蔣主忠
經龍潭故居
不到故園久寧辭歸路遥山光自今昔人物歎蕭條古
鎮東西市長江旦暮潮何當尋舊業來此傍漁樵
王貞慶
分題得金山曉鐘送金瓉歸婁東
孤刹天心起疎鐘月下鳴沈沈催曙色隠隠帶潮聲近
渚鷗羣散空林鶴夢驚扁舟有歸客欹枕不勝情
顧亮
郡齋獨酌憶蔡章陽馬仲穆諸君
半生徒碌碌百事未能周白屋方甘老朱門忽見收登
龍應有愧得馬正堪憂坐對盈樽酒寥寥憶舊遊
孫寧
送淵上人
遠公無定跡心與白雲閒瓶錫春風裏帆檣暮雨間鳥
啼臨水樹猿響隔溪山此際隨緣去家林幾日還
李戣
過潘韞輝東園
為愛東園好春來事事宜藥名人不識花信蝶先知晉
帖臨青李商歌咏紫芝小船垂興往何必訂幽期
徐貫
贈别張世禎
故人成久别邂逅客都城夜雨方論舊春風又送行鄉
關頻入夢雲樹遠含情迢遞清溪上相思對月明
鄭紀
送林愼學之官
相送東郊去秋雲驛路寒秪因為客久欲别故人難馬
向花間度琴攜竹外彈歸來不覺晚月色滿吟鞍
秦夔
和謝武選齋居
長樂疎鐘曉龍墀細柳春天香飄御仗紫袖引才人萬
乘求賢切諸公奏疏新幸逢虚已日忠讜在忘身
過高郵
四顧無山色蒼茫入望遥城池百戰在魚蟹四封饒小
市黃茅店孤村白板橋停舟問民俗風景頗蕭條
久雨
劒外天常漏江南雨亦多隂雲連晦朔潦水接江河漫
說禾生耳還聞麥化蛾憑誰問元宰調燮意如何
南山小隠
茅屋住山丘丘中事事幽茶香和雨摘果熟帶霜收石
鏡當窗見山泉隔幔流何時謝軒冕來伴竹林遊
陸釴
次韻王元勛主事
一飯棲賢地居然久約中微涼庭過雨亂碧草生風荷
葉遮門近檐花映水空若非簪組繫便可老農同
李東陽
送茹知縣玉之新寧
乾坤三峽水今古一竒觀老覺襟懷壯貧嗟道路難棧
雲朝擁馬巖樹晚棲鸞萬里峩眉月青天盡處看
題倪雲林畫次倪韻
江雲亂人目江水綠人衣苔雨疑將濕林風聽漸稀吳
儂歌竹送越客采菱歸不見滄洲老垂楊拂舊磯
偶過匏菴見東軒成留壁上
吏靜眞成隠居然市作郊罅墻深嵌屋危樹巧安巢竹
老穿籬過棋清隔院敲一枝如可借吾亦繫吾匏
送攸縣陳醫官
雨過攸江綠春深楚客歸岸花隨路發沙鳥背船飛門
對孤峯秀庭餘寸草暉杏林多舊樹應長去年圍
登南昌宿東湖口
落日豫章城歸帆第幾程草中南浦色樹裏北禽聲旅
宿依津處郵籖報客名東湖不可渡風雨坐天明
弋陽雨晴
暑伏秋先至天隂日易低沙痕平草樹雨脚見虹霓席
坐攤書滿船更聽鼓齊葛溪三百里川路隔東西
過玉山
扁舟隨所適兹地復躋攀雨久未妨旱路窮方見山斷
橋人獨去高嶼鳥孤還東望臨安郡潺湲一水間
題許廷冕職方畫
路轉循岡背橋回傍水根幽人不到處茅屋自成村浦
樹經秋落山鐘晚更昏偶然一攜手相與倒芳樽
姚綬
溪居
水暖鵁鶄浴花香蛺蝶飛青絲聊繫酒白苧已成衣溪
闊容蘭槳林深著板扉留賓將薄暮猶待釣魚歸
沈棨
再遊清溪
再發扁舟興兹遊不厭重溪山元有約昆弟且相從北
渚水銜月南皋雲在松誰云秋意晚猶及采芙蓉
吳伯通
送陳一之上舍賨城
都門雨初歇九陌紫埃清酌酒與君别看雲愴我情峽
楓秋後赤燕月夜深明去後如相憶因風數寄聲
吳與弼
山行
野水荒村僻雲林細路斜晴松張翠蓋秋果熟丹砂悵
望淹鄉曲蹉跎改歲華西風吹薄袂興緒繞天涯
禪嶺即事
傍險躋攀倦臨高眺望賖天連蒼野闊樹帶小村斜晴
靄山何處寒烟屋數家躊躇懷往事容易改年華
羅頎
遊仙詩
蟠木倚滄溟花開隠耀靈高臨四海碧下視九州青地
遠無風雨天低動日星不須乘鶴去三島亦浮萍
幽徑赤城顚松蘿九曲連千林喧藥杵一嶂起茶烟深
竇源通海層巖樹隠天攜琴就猿鶴同種玉峯田
劉恕
喜從弟孟熙偕唐愚士楊思齊過宿山齋
淨掃松間榻孤懷得重陳清尊今夜月華髮去年人病
欲抛詩卷閒思理釣緡殷勤二三友相過莫辭頻
劉師邵
送張孝廉
别離知不遠情至亦澘然樹引投京路鷗隨出浦船去
程秋雨裏歸夢曉霜前親舊如相問卑棲似往年
寄虞衡王郎中
倏忽三載别故園春又殘因風數問信見月每凭闌野
服從相笑塵冠未許彈惟餘千里夢夜夜遶長安
祝祺
海鹽天寧寺作
歸人征路晚雲裏問僧家獨樹臨秋水孤城上暮鴉山
池芳草沒疎磬夕陽斜獨坐談經處天風送落花
峴山望漢江
峴首一登眺春城花草繁江山迴楚國烟靄散荆門水
闊晴空寫風高夕浪翻襄陽冠蓋里甲第敞朱軒
姚翼
送人之京
送客京華去江干落日斜百年雙短鬢千里一浮槎柳
色河橋雨鶯聲驛路花明朝相憶處雲樹渺天涯
蘇大
江樓晚眺懷朱孝常
殊鄉歎行役登覽更淒其落日家千里故人天一涯渚
烟漁父艇江樹水神祠遠道交遊少憑誰慰所思
魯道
送孟繼之歸梁州
尊酒荆門客南征古道平雲連神女廟山繞夜郎城越
巂開荒服滇池隠旆旌相思日千里腸斷夜猿聲
滕鸞
秋日寫懷
秋色靜柴扉山光鎖翠微紫牽江荇帶紅落渚蓮衣臥
病無人問思家有夢歸相看沙上鳥去住兩忘機
懷悅
開徑
開徑深林裏莓苔綠到門山多雲壓樹溪曲水通村補
屋交藤蔓疏渠破石根抱琴何處客過我共芳尊
魏時敏
寄周鶴洲太守
風雨越江邊郵亭對夜眠鄉心孤島遠客夢一燈懸訪
舊懷他日論時記昔年離魂將别夢幾度到臨川
和王文偉
最愛投閒日蓴鱸正及秋鐘聲林下寺燈影水邊樓老
去仍青眼吟多易白頭還思為客處梧雨滴鄉愁
寄姑蘇劉欽謨
清貧終不厭未老亦宜休楊柳閶門曉蒹葭震澤秋園
蔬乘雨種林果帶霜收感慨應懷古題詩上虎丘
送朱琴友之戍南海
攜書兼帶劒未必事班超暫向天涯去休辭故國遥珠
蛇生暗隴蜃氣積寒潮别後知相憶琴窗謾寂寥
御選明詩卷五十三
