欽定四庫全書
御選宋詩卷三十一
七言古詩七
李綱
奉酬陳之元教授見贈次韻
謫官因得窮林泉陶寫聊復資詩篇青岑疊疊山滿眼
碧波湛湛溪涵天南連海嶠饒霧雨北望吳越淒風煙
感懷觸目還得句但可娛戲那可傳譬如候蟲與時鳥
自鳴自已眞偶然豈知飄落廣文耳餙以妙語煩雕鑴
與公平生未相識一見傾心誰與易沙陽百里阻遊從
注目寒空暮雲碧朅來邂逅慰所思况得新詩飛霹靂
我今歸去隱梁谿遠跡江湖養愚直看公白日上青霄
九萬扶搖不勞力
九月五日對菊小飲簡申伯叔易
淵明愛此九日名對菊無錢可留客杜陵爛醉作生涯
青蕊空嗟未堪摘我今鼓柁適長淮坐見幽叢爛漫開
自從多病久不飲又爾一洗黃金罍東南節物誠已早
翠葉金花為誰好三徑荒蕪爾尚存未覺出山同小草
世間萬事皆可忘且須汎此酬秋光平生最愛老坡語
菊花開日即重陽
趙鼎
紫霄圃
羣仙邀我遊蓬島白鶴隨人拾瑶草英靈指點洞門開
前行後擁商山皓﨑嶇石路燕尾分露濕蟠桃壓竹倒
一山萬山雲氣深琅玕珠樹霜風老王喬縹緲自天下
世許高情兩相好中有一人字安期笑捧金盆具瓜棗
食之令人可長生遨遊八極登天行有時一日三萬里
西風鶴背霞衣輕有時亦復一暫息長歌一曲煙雲凝
高垂鐵鎖蒼苔古云是神仙紫霄圃芒鞋竹杖躡步間
丹鳳飛來向人舞雲中鷄犬異人世藥鼎丹爐用心苦
開軒一飲三百杯簷花亂落天飛雨青紅黑綠亂眼前
萬草千花莫能數茫然拂袖下山來白髮婆娑鏡中覩
歐陽澈
七夕後一日寄陳巨濟
高樓昨夜西風轉耿耿銀河雲葉卷擎空皎月弄嬋娟
領略溪山堪指點秋光次第磨青銅一味清凉襲庭院
遥知天外鵲橋成牛渚黃姑會佳燕凭高翻憶鳳樓人
慇懃乞巧陳芳奠可堪目斷心旌搖砌成幽恨無人展
促樽欣得莫逆交脈脈閒愁憑理遣清狂舉白話平生
午夜香然殘寶篆凄凉此際憶年時爛漫瓊樓興不淺
重遊寥陽洞有感
尋眞曾到寥陽殿小立廊腰花影轉飛瓊仙子下瑶臺
綽約雲鬟眼波剪水沉煙斷一簾秋醉睡海棠紅玉輭
武陵歸去探年華揚州夢覺江波遠重來風物恰依然
愛日融融素煙卷洞門寂歷鎖長春異木槎枒插天半
霞衣冉冉媚東風綠鎖窗前重識面酒酣春筍理琵琶
曲終依約含幽怨人間名利幾時休馬蹄不駐空留戀
桃花流水古猶今回首碧雲人不見
輕風破暖
單衣初試輕寒退嫋嫋軟風經袖袂層樓高捲酒旗斜
綺陌亂飛花錦碎多情故把惱人腸楊柳陰中弄暗香
解貂不惜換美酒爛醉春光能幾場
鄧肅
大雨
夜夜陰雲如潑墨雨勢欲挽銀河竭春工十八落泥塗
驟雨誰云不終日魏紫姚黃業已空嬉遊何足介心胸
只恐年年禾黍地浸淫盡入陽侯宫憑誰為我呼少女
埽空陰翳開天宇光風霽月暖層霄坐令六合同歌舞
寒梅上李舍人
窮山觸目紛茅章此意昏昏誰可洗竹間忽破一枝梅
對月嫣然耿寒水吟詩索酒滿高堂穿簾的皪射晶光
世上羶葷來不到剪剪天風吹冷香人言百花睡未起
獨冠羣芳差可喜那知和羹自有期未用爭雄壓桃李
但憐雨雪正濛濛寒意未舒萬象窮故作選鋒驅殘
臘挽回天地變春風
雹
黑雲壓山山欲頽阿香推車震不開廣寒宫中珠徑寸
狂風傾下九天來高堂砰轟倒四壁萬瓦飛空如轉石
燈火青熒不敢明世間誰有膽三尺年來蠢動敢爭豪
鰍鱓起舞狐狸嘷一振天威百怪息夜半雲收北極高
題梅齋
江邊蘆葦風颼颼東君一點破寒愁窗間疎影横春瘦
枕上冷香尋夢幽夜半竹折驚殘雪醉起捲簾千山月
肺腑洗空龍麝腥落筆天香鬭清絕
題吹衣亭
馬上衣衫浣塵土斂板權門腰傴僂冷風天上呼不來
厚顔如甲汗如雨星郎高韻如雲煙天籟喚歸如流泉
人間熱惱熏不到亭上鶴衣飄欲仙君方醉樂人愁絕
何如御此登天闕叩天借我衣上風吹下九州作春色
汪藻
阻風雨辟邪渡寄王仲成
渡頭急雨鳴森木木杪顚風飛大屋沒腰寒水稻生芽
滿眼青泥車折軸山行值雨舟值風窮愁日日煩天公
不如歸卧澗壑底世事不埽春煙空别君兩年重此别
喜君胸次渾冰雪擬將身作賈胡留無奈事如空鳥滅
挽我不回君怒嗔交情把翫轉清新相隨百里還相見
只有西山似故人
李彌遜
陪館中同舍遊方池分韻得香字
紅蕖碧水如曲江醉惱諸人欲斷腸波光花氣來無方
人面生春酒面凉男兒莫遣兩髩霜何妨騎馬似知章
銀鈎未落片雲黑定有六丁呼阿香
獨宿昭亭山寺
山寒六月飛霜雪樓殿夜深鐘鼓歇琅玕無風萬戟間
屋角明河挂天闕龍牙七尺玉壺冰炯炯神清夢不成
可憐幽絶無人共用看雲頭璧月生
丞廳後圃雙梅一枝發和似表弟韻
漫遊蹤跡成浮家一身四海驚年華不禁草木競時節
忽見霜榦排新花曉雲生寒日未透南枝半肥北枝瘦
就中一枝最先發浪蕊浮花敢居右山翁涉世如狼胡
功名日遠霜凌鬚與花同是江南客一笑為解東陽臞
吟哦繞樹正百匝未放零落空殘株春風雜花儘明媚
此君風味懸知無雨中著子尚不惡可堪老葉繙蟲書
歲後三日與羅叔共二邵似表弟席上分賦梅
花得多字刻燭成
春風一夜如鳴鼉殘香暗粉驚辭柯新春三日駒隙過
花前百罰寧辭多男兒莫遣兩髩皤舉觴不飲理則那
酒酣不用吳姬歌短鬚尚足供吟哦坐中鮑謝偕隂何
語如韶濩參鳴珂鏗鏘入耳痊沉疴豈獨使我衰顔酡
我今官閒得婆娑遲明更上梅花坡
過魯公觀牡丹戲成小詩呈席上諸公
昨日花間風送雨淚臉凝愁暗無語今日花開天色明
向人豔冶百媚生雨中多思晴亦好日日看花被花惱
人間絶色比者誰漢宫飛燕開元妃輕顰淺笑各有態
淡妝濃抹俱相宜傳聞姚魏多黃紫醉紅不似當年枝
移樽洗醆苦不早明日春光暗中老西齋居士心已灰
也向花前狂欲倒
秋夜枕上偶成
七月西風捲殘暑砌外蕉梢響寒雨青蠅斂翼蜩收聲
樓上逢逢夜將午徽絃信手酒自傾一杯一杯宫羽成
醉頭著枕百事置夢殘睡足天未明
將至徽州道中作
平生愛山老山間行山怕盡去復還兹遊深入衆山囿
一日看盡平生山頗聞黃山最竒秀紫翠六六堆孱顔
端如啖蔗及佳境快意不復嘲天慳我生目力固有限
應接不暇愁躋攀要令胸次洞表裏埽盡礧塊羅烟鬟
會飲得助亭分韻得千字
長松下蔭八尺椽四壁不凝萬里天水邊笙簧成兩
部月裏山河收大千山中宰相塵中仙杯如流星酒如
泉饑蟬暝鳥莫浪語淨埽綠苔共醉眠
案上梅(天寧禪房作)
横枝當案雪未融夜窗印月影若空人憐太瘦不奈冷
自抱幽獨無愁容春風雜花豈不好一笑難與孤芳同
寧來作伴管城子靜炷沉水聽號松
孫覿
崇仁縣
萬山攢擁天一笠北風吹雨兩髩濕饑烏絶呌護巢飛
老蛟怒起拏雲立孤城短日砧杵急騎驢渺渺衝泥入
桑枝倒折機杼空道傍廢井無人汲遺民到今傳舊邑
擊水華鯨浪三級故物漂流百戰餘客子起坐萬感集
小驛香醪如雪汁一杯快作長虹吸酒醒寂歴照短檠
幽咽數聲鄰婦泣
周紫芝
和趙鵬翔贈李生
人間作畫如作詩妙由心得非人為五日一石十日水
此事無乃亦可期向來郭恕先妙手真復竒經年不肯
下一筆胸中丘壑誰當知忽然有興不可遏寫作槎牙
風雨枝回頭却笑閻立本緩急與人為畫師李生聞是
成遠後一生落魄唯飲酒貴人金多不可撓閒日為多
畫日少心知公子非俗人平生筆底波瀾翻故作滄江
與巨石要看萬里風濤相吐吞誰知此老不足數自笑
一生常苦辛桃花水暖小艇窄十年辜負江邊春時危
力小去未得畫圖入眼空傷神
李使君示開化諸詩
使君一出承明廬當年兩佩龜峰魚龜峰小兒騎竹馬
笑挽朱轓歸故閭門外春風吹畫戟小閣香濃綺疏碧
蘇州五字老更竒東陽八咏人誰敵山堂聞說公自開
烟雨遥供翠鬟色更向招提山窟中竹杖穿雲鮑經歴
夜上孤峰看月明曉趁鐘魚著僧屐詩成知復幾牛腰
倒廪傾囷公不惜他年舉似與何人知我躭詩老成癖
平日探囊止一錢驚見縱横著圭璧當遣兒童勿浪傳
按劒從來少人識
道卿論吳中夏果詞頗夸且借蘇内相春菜詩
韻作詩僕亦同賦聊為江南解嘲
江南五月菱垂葉葉底紫菱如紫蕨梨香濺齒蔗漿寒
瓜熟堆盤水晶滑紅薑抹縷雜吳鹽纖手淹梅帶微辣
芳林露下摘金桃入眼燕脂紅臉抹木瓜甘酸天下無
百果論功誰可甲朱櫻萬顆滴階紅滿架葡萄更肥茁
橙香栗子芋如鴟此品秋來不勝說老翁空作解嘲詩
恐是年衰左車脱
駝山秋晩
溪邊茅屋知誰家門前水落溪露沙枯藤遶屋挂秋實
黑如點漆紅丹砂蜀葵花空已收子雞冠樹高猶有花
客來倚杖主人出屋頭日暖聽蜂衙
三月五日晩霽大風
雨後風扉擁青嶂家在斜陽晩潮上沙頭飛盡雪色鷗
柳下初横短篷舫皇天烏料風忽顛賈客倉皇回五兩
老人倚杕不肯歸看打南湖白頭浪
觀潮示元龍
越山莽蒼吳山高海門屹立通江濤江濤久客歸未得
來趁吳兒看晩潮潮頭初來一綫白雪浪翻空忽千尺
地中鳴角何處來水上六花人不識驚濤倒射須臾空
千艘已落空濛中錦帆半劈浪花裏越商巴賈爭長雄
江湖險絶常如此風靜潮平亦何事人間萬物有乘除
却遣風波在平地
和張元明食生荔支
五月麥秋閩嶺寒嶺頭風雨荔支丹舊從圖畫見眉目
何曾生食知甘酸天生尤物亦甚慳路遠致之良復難
宫中妃子一破顔猶湏驛騎來長安綘紗囊小欣乍識
晩上蘇臺醉瑶席人如玉筍擘輕紅詩似春雲驚坐客
書生饞相絶可憐誦詩口角空流涎何時遂作七閩客
日啖玉肌三百丸獨勝窮愁杜陵老暮年奔走巴山道
萬里瀘戎摘荔支一年辛苦無人知
睡餘飛絮滿庭有感而作是詩
春水綠波南浦路兩岸誰栽楊柳樹含桃熟盡未聞鶯
荷葉生時已飛絮絮將春去不可回人伴閒雲更湏住
我亦隨君似落花欲趁東風到何處
題東林香山像
大唐受歴三百年文士軰出俱可傳情雖嫵媚中骨鯁
當時只有香山賢香山年少謫湓浦卧聽琵琶心獨苦
想得回舟夜半時半濕青衫淚如雨别來江月幾番圓
黃蘆苦竹空淒然風流埽地那復有但見東風吹白髯
可憐畫手無前軰欲倩虎頭呼不起瓊枝玉樹了無蹤
鐵撥鵾絃何用爾明朝一舸下潯陽月明依舊空江水
五月二十四日晩雨忽晴浴罷獨卧池亭雲峰
竒峭出天東南既久方散
長虹截天雨初斷孤月翻光上銀漢忽從海底出三山
就中蓬萊最竒觀黃金塗闕射日光白玉飛欄入天半
青童舞女各媻姍手執雲幢影凌亂想得神清洞府君
應榜春皇侍香案羣飛白鶴徒爾為化作蒼狗何勞看
神仙出没不久長碧落天宫豈容翫荆王曉夢只湏臾
神女乘鸞逐雲散人間幻化無不爾空復欷歔一長歎
老人假寐忽舉頭但見明星光有爛
晩思
灘沙露尾江水乾江洪束峽江流湍千山落木風轉急
萬里飛鴻天更寒暮雲政擁蒼玉玦落日忽下丹砂盤
他鄉久客去未得悠然東望心悲酸
王庭珪
和劉美中尚書聽寶月彈桃源春曉
何年鑿源開混茫桃花兩岸吹紅香煙消遠浦生微陽
漁舟誤行溪水長溪回岸轉山隙光疑有綘闕仙人房
居民爭出羅酒漿花間笑語音琅琅抱琴釋子眉髮蒼
響泉韻磬鳴長廊能談往事悲孟嘗昔時臺沼今耕桑
又如勇士赴敵場坐令遊子思故鄉清猿抱木號鴻荒
孤吟劃見丹鳳翔曲終待月西南廂重調十指初不忙
如見古畫秦衣裳春天百鳥爭頡頏桃源歸來今已忘
彈到落花空斷腸
早行
羣雞鼔翼天欲光井上梧桐生微涼殘星爛爛或出沒
初日淡淡開青蒼楚妃臺邊曉雲碧伏波廟前秋草黃
騷人辛苦拾何物沅有芷兮今已香
送向豐之
君家梁苑妙人物羯末封胡咸勃窣子今二十能綴文
詩如陣馬敢馳突此去荆湖道路長要吟秋水動三湘
歸時蕉葉應黃落賸拾騷人春草香
次韻周公予趙逢源過瑶林洞中探酴釄
桃花落盡春風顚兩翁並轡來翩然入門下馬看花發
仰攀綠葉窺青天倚檻謳吟發清唱終夕擁鼻鳴寒蟬
唐昌仙人識玉蕊借月下看乘飛煙明朝池上拾落粉
草間點綴如連錢狂思玉爪搔背癢不可妄得麻姑鞭
歸來兒童應拍手笑君騎馬似乘船醉後猶能作長句
半夜打門驚我眠
次韻酬劉太虚惠端硯
端溪之水深莫測千夫挽綆下取石溪翁採得歸不眠
夜劚鵠卵出蒼璧君從何處得此寶贈我慙非玉堂客
况無健筆寫銀鉤墨汁徒翻老鴉黑
次羅伯固聽琴韻
焦桐初不受文理絃以朱絲竒乃爾坐中忽聞太古音
寵辱頓忘那有恥官廳曾有一日閒奏刀未覺肯綮難
抱牘兩衙鳧雁退目送飛鴻聊一彈爽氣朝來如有約
幽林鳥語山間樂琴罷揮毫各賦詩滿袖珠璣何璀錯
晩風歸袂失炎蒸却憶冰壺此叚清酒醒月白重開匣
更作松風夜雨聲
沈晦
獨山
山頭白雲如擘絮竹雞無聲鳩喚婦團團朝日上林梢
寒食梨花溪口路一峰獨秀横溪隂青林倒影千丈深
上有白龍蟄幽洞歲旱往往能為霖如今寂寞空山裏
古屋荒壇雜蛇虺會看六月旱生煙坎坎伐鼓相料理
吕本中
濟隂寄故人
柳絮飛時與君别南樓把酒看新月月似當年離别時
柳絮隨君何處飛千書百書要相就思君不見令人瘦
念君情意只如新顧我形骸已非舊朝來有信渡黃河
雁足繫書多網羅城南城北芳草多明月如此奈愁何
久雨路絶賓客稀少聞后土祠瓊花盛開亦未
果一往也
卧聞更鼓濕不鳴曉窗但有摧簷聲雲横不放山入座
風怒欲倒江衝城東家酒熟花爛漫折簡喚客留娉婷
街頭泥潦一尺許意欲遂往無由行儒生活計亦不惡
蒲團堅坐到日落映窗香穗觸凝塵過眼文書開病膜
明朝新晴有佳處穏看小檻翻紅藥無雙亭下一枝春
玉潔霜清未寥廓閉門嬾出君莫笑看汝多愁吾獨樂
故人無事倘能來為君試舉舒州杓
黃池西阻風
烏雲銜日日不出驟雨飄風吼三日扁舟寸步不得行
坐歎輕鷗如箭疾我行去家秋復冬故園回思春夢中
客愁茫茫若江水生計渺渺隨征鴻三年京塵共憔悴
一杯此地難從容長溪卷浪雪花碎遠山横空眉黛濃
故人别我上江去亦有書來喚同住破屋數間君有餘
太倉五升吾已具嚴霜未放鷹隼擊盤渦恐致蛟龍怒
片帆欲挂任篙師君但徐行莫深懼
夜坐有感
五更月落雞未鳴小爐殘火猶晶熒道人強起理衰疾
不聞松聲聞雨聲跏趺坐穩百念去豈有宿夢令神驚
平生於世萬事嬾况復今兹飽憂患中原北望四千里
三年不見南飛雁著身天涯未為遠所至風沙莫深歎
時寒但赴僧房火日暖可赴鄰家飯嶺南無瘴便可老
江頭有酒猶堪喚嗟哉寗子不自休辛苦飯牛過夜半
陳與義
來禽花
來禽花高不受折滿意清明好時節人間風日不貸春
昨夜臙脂今日雪舍東蕪菁滿眼黃蝴蝶飛去颭斜陽
妍&KR1126;都無十日事付與梧桐一夏凉
鄧州城樓
鄧州城樓高百尺楚岫秦雲不相隔傍城積水晩更明
照見綸巾倚樓客李白上天不可呼隂晴變化還須臾
獨撫危欄詠竒句滿樓風月不枝梧
欲離均陽而雨不止書八句寄何子應
江城八月楓葉彫城頭哦詩江動搖秋雨留人意戀戀
水光泛樹風蕭蕭綸巾老子無遠策長作東西南北客
不知何遜在揚州坐待梅花映妝額
謝主人
春禽勸我歸主人留我住一笑謝主人我自無歸處擬
借溪邊三畝春結茅依樹不依鄰伐薪正可煩名士分
米何湏待故人
已酉中秋之夕與任才仲醉於岳陽樓上明年
十一月二十日南遊道過謁姜光彦出才仲畫
軸則寫是夕事也剪燭觀之恍然一笑書八句
以當畫記
去年中秋洞庭野寒瑶萬頃兼天瀉岳陽樓上兩幅巾
月入欄杆影瀟灑世間此影誰能孤狂如我友人所無
一夢經年無續處道州還見倚樓圖
蠟梅
智瓊額黃且勿誇回眼視此風前葩家家融蠟作杏帶
歲歲逢梅是蠟花世間真偽非兩法映日細看真是蠟
我今嚼蠟已甘腴况此有韻蠟不如只愁繁香欺定力
薰我欲醉湏人扶不辭花前醉倒卧經月是酒是香君
試别
沈與求
次韻何子楚食櫻桃
輕衫駿馬飛彈丸上林花開紛繡團御廚賜筍未解籜
山櫻亦復登金盤宗廟薦新勤玉輅凡果紛紛不論數
風清日美雨絲收朱實烘春然綠樹筠籠採擷價萬錢
北人羊酪雅所便自從燕罷曲江曲五湖十載身回旋
已作孤蓬任流轉萬顆徒勞野人獻故無清夢大明宫
醉倚酡顔浮玉椀
鄭維心約趙安道中大家兄次律學士及僕探
梅城山乘月汎舟而歸
窮居不厭車馬絶委巷衡門常晝閉朝來剝啄誰過予
倒屣逢迎走驚蹶里中勝士真可人為憶寒梅耿殘雪
招呼聞早探幽芳平溪徑遣扁舟截西山佳處雲塢深
松竹蕭森迷洞穴上方小閣鎻空明開窗下見千山列
畫手無人貌平遠野闊天多供一瞥冰花只作小寒枝
拄杖不辭穿嶻嶭野僧省事畏客狂攀援自向南枝折
疎香低入坐中來骨冷肌清伴高潔襟期况有公子賢
伯也雄豪負竒節手拈凍蕊薦深杯妙語琅琅契禪悅
人間此會不多冇忍放杯空成小别歸來懷抱與誰論
一棹翻然載明月
夾竹桃花
搖搖兒女花挺挺君子操一見適相逢綢繆結深好妾
容似桃萼郎心如竹枝桃花有時謝竹枝無時衰春園
灼灼自顔色願言歲晩長相隨
程俱
夜半聞横管
秋風夜攪浮雲起幽夢歸來度寒水一聲横玉靜穿雲
響振疎林葉空委曲終時引斷腸聲中有千秋萬古情
金谷草生無限思樓邊斜月為誰明
題海會寺
萬杉堆青没山骨雲埋七峰時出没飛泉拂石瀉哀湍
下有萬古蛟龍窟藏頭睡熟呼不起地坼三年蝗蝻出
千山脈理漬清甘一罅涓涓流石液同遊况與惠詢輩
納屐振衣何勃窣大門當前築新道跨水曲欄欹突兀
舂鳴轣轆趁朝炊水甽懸流機械發搘笻對此自三歎
抱甕老人長搰搰却坐幽堂忽浩歌回首已失西山日
到官兩旬四走山野作詩以自勞云
上山偃伸如望天下山傴仆如探泉胡為持此不貲寶
來試萬丈懸崖巔前人見踵後見頂反足鳥道相攀牽
歘然置我章貢上水激石罅奔雷填荒塍曲澗無遠近
渺渺不見墟中煙土岡鑿路狹如隧蘚壁藤薜蛟蛇纏
寒風颼飀失白日上有萬木蒼隂懸航溪之深揭其淺
碎石齧足聲號川茗山發我一長喟彼有吳市人中仙
飛瓊練玉存古處秪有井竈無霜鉛我今正坐五斗米
悔不辟粒從期佺向來吳淞厭羈旅三歲半逐鴟夷船
故教筦庫著疎孏坐守兀兀聊窮年安知求逸得奔走
豈異避挺蒙戈鋋咄嗟萬事無必計努力唯有歸園田
(按圖經茗山有梅福鍊丹竈故有飛瓊之句)
陳淵
蕭山覺苑寺雪後杜門
雪融簷溜如秋霖古寺掩關無足音詩書廢放道眼淨
鐘鼓杳隔襌房深老僧勸坐媒以火茶鼎靜聽蒼蠅吟
胸中激梗造澄澈一念不作千憂沉浮生半日未易得
邂逅勝境聊安心明日孤帆落何許歲晩濁醪誰共斟
鄧志宏送張思道遊福唐次韻
紛紛涴耳俱宜洗坐遣高人厭丘里迅流早自促行舟
更有西風滿江葦當年筆陣埽千人今日流輩推能文
英辭雄辯灑醉墨倏忽百變春空雲人間萬事秋毫細
軒冕儻來誰著意身隨去櫂落波間興逐冥鴻渺天際
朱弁
蘇子翼送黃精酒
仙經何物堪却老較功無如太陽草龍銜雞銜名雖異
菟公羊公事可考蘇君真是神仙裔橘井隂功貫穹昊
雲笈書成數萬言銀闕珠宫用心早獨知此物有竒效
福地名山為儲寶不憚林泉新劚掘斥去杵臼謝篩擣
况從高士論麯糵更課公田收秫稻一朝靈液浮瓮盎
三冬浩氣生襟抱且欣軟飽得澆湯漫說逆流工補腦
眼碧那憂散黑花髮白故應還翠葆賈傳只嫌松醥陋
劉墮敢誇桑落好直湏五斗論解酲寧待三杯乃通道
誰知萬里落旄人亦許匏尊自傾倒為君喚廻雪窖春
八載羇愁供一埽曼倩宜分此日桃安期莫詫他年棗
何煩更採石斛花已覺容顔不枯槁根連石室喜入夢
句擬桐溪媿摛藻平生我亦愛書札朱髓綠腸勤探討
幸君汲引成此志鶴駕駸駸望仙島吞腥啄腐非夙心
歲晩兹言良可保
曹勛
過淮值雨偶成呈王樞密
明日立秋秋色至向晩雨隨大風起飄盆如麻不足喻
倒海傾江差可擬喬林老木亞復折簾幕頽垣紛若委
須臾霽色上南山落日煙雲照淮水
送鄭猷歸福唐
君家有唐第一人耕隱谷口同子真臨安始終三十載
我亦挂冠君歸閩重話向來倦遊處蒼顔頽髩皆如銀
喜君南歸不可從雁飛時寄天台春
胡宏
題上封寺
百年身似客浩蕩世間遊入望青山好夢魂偏我留我
家巫山十二峰浮江直過巴陵東瀟湘水與蒼梧通環
遶衡嶽青冥中扁舟白雲不可度杖藜蠟屐乘春風山
光浮動可攬結雲舒霞卷飛煙虹深巖大壑翠巘巘足
力己到心無窮羣峰迤邐勢不競上盡祝融五千仞祝
融峰高天更高天空人世如牛毛風雲萬變一瞬息紅
塵奔走真徒勞
同伯氏還鄉
江村沙暖蔞蒿長味比枸杞新甘香茁茁荻芽生近渚
紫花臺菜初未嘗白羊烏豨俱在牧茅屋竹籬真故鄉
人生未必須富貴萬事且願身康強徑買官場舊醅酒
共醉春風殊未央
朱松
宿野人家
夢裏滄波搖一葉覺來正受肩輿兀人家一宿晩可投
新席槁梧香更滑霜前䆉稏收百畝稚子新能牧鵝鴨
我生本是箇中人挾策久矣猶能說
考亭陳國器以家釀餉吾友人卓民表民表以
飲予香味色皆清絶不可名狀因為製名曰武
夷仙露仍賦一首
二年飲水閩中村忽見玉醴傾蠻尊涓涓醍醐灌熱惱
耿耿沆瀣明朝暾旱塵久漲城市暗渴夢欲挽江湖吞
何人遠致雙鯉信知我來扣羅雀門不須邀月己清絶
尚恐熨齒當微温要從華池汲真液豈獨元髩薅愁根
微芒己識投轄客嫵媚似返當壚魂竒功誰續伯倫頌
妙意要與淵明論胸中我自有涇渭筆下君己傾崑崙
詩成寄與約他日飲君與我空缾盆
谿南梅花
巉巉石徑鳴枯笻意行結曲無西東心知幽壑梅已動
一枝寄我曾未蒙暗香横路忽驚顧冰蕊的皪蠻煙中
有如佳人久去眼邂逅相得情何窮蔬畦壓霜翠羽亂
已覺雪片棲丰茸嗟吾辜此來已晩攀條嚼蕊聊從容
玉仙遊戲下塵世絶艷一洗朱鉛空不知閬苑在何許
叱回風馭無悤悤溪寒沙淨迷俯仰坐待山月來朦朧
豈無尊酒相煖熱錦裘起舞如驚鴻仇池老仙羽化久
妙曲三叠餘仙風歸時醉倒不知和明日來此誰能同
答林康民見和梅花詩
寒崦人家碧谿尾一樹江梅卧清泚仙姿不受肉眼汙
風斂天香瘴煙裏向來休沐得無事誰從我遊二三子
彎碕曲徑一攜手凍雀驚飛亂英委班荆勸客小延佇
酌酒賦詩相料理多情入骨憐風味依倚横斜嚼冰蕊
至今清夢挂殘月強作短歌傳衰齒韻高常恨句難稱
頼有君詩清且美天涯歲晩感鄉物歸歟何時路千里
柁樓一笛雪漫空回首江臯淚如洗
朱橰
次韻梅花
隂隂雪意雲垂地曳策微行傍清泚眼明横路出江梅
煙暝沙寒迷表裏當年一夢山月明依約瑶臺見仙子
俗緣掣肘意未了弄出飛瓊亂紛委摩挲銅狄豈須話
滄海揚塵固其理花神縱步來閬苑羞怕唐昌偷玉蕊
回風自作妝半面泣露真成愁齲齒相看一笑豈易得
分與天香更清美那知脫屣塵寰去傾刻蓬萊三萬里
黃昏誰伴醉鄉歸天色無情澹如洗
鄭剛中
寒食
江鄉時節逢寒食花落未將春減色嶺南能有幾多花
寒食臨之埽春跡花多花少非我事春去春來亦堪惜
柴門風雨小庭寒無奈池塘煙草碧欲將詩句慰窮愁
眼中萬象皆相識欣然應接已無暇都為老來無筆力
夜聞雨聲賦古風時趙使君祈雨之翼日也
山齋道人夢魂清夢中細響忽可聽三峽流泉出幽隱
萬蠶食此春葉聲又疑相如夜病渴蟹眼亂沸石鼎鳴
呼童起視果安在云是西簷甘雨傾於時火流祗三日
田兆正作龜縱横昨朝太守拜壇下五龍奉命雲雷驚
小兒放散蜥蜴去神鼓罷擊巫舞停田翁翻溝出賸水
婦子田邊笑相迎商量今歲多釀酒是間指日當雲平
山齋一飽想無慮摩腹卧看秋風生
寄贈張叔靖
堂堂張侯好眉宇照人冰玉無塵土憶初邂逅共杯盤
姓字未通心已許參商别後各天涯屈指流年不勝數
何如策馬忽東來扣我柴扉叙寒暑相親顔色愈敷腴
不俗胸懷細傾吐使人頻歲飢渴心如飲甘泉餉腵脯
吾生寒苦衆所知眼高無人人不與技窮漸覺蒲柳衰
進取一途方首鼠有心劚土治田園束手抽身事農圃
荷鋤今亦粗成趣頗有嘉蔬待春雨所恨松根長茯苓
僻寂無人堪共煮安得溪霜素月高促膝與公長夜語
宣和壬寅仲冬二十六日留别臨川陳泰穎
江南浙東千里遥雁聚沙汀無定跡偶然握手如平生
祇恐前身己相識不然安得一羇旅披露煩君出金石
我今漂泊又西去草草分衿實堪惜孤舟漾水如輕葉
何處煙村倚灘磧明朝横枕清浪頭夢破霜風正相憶
張綱
次韻王子飛䟦石曼卿洛中題壁
酒狂翫世芙蓉仙胸中落落太古全浮雲富貴不著服
肯復騰上誇鳶肩應怪元龍負豪氣獻書天子言十事
騎騾一去不可追風月淒涼壁間字
壽燭(代人上鄭相生日三首錄一首)
凝香紅蠟大如椽華堂两两排金蓮漏澀銅壺寒夜永
光搖翠幄爭春妍蘭膏芳苡何足道簾捲香風碧煙裊
霜娥勿用拂麟鬚合就仙丹會難老我公身依日月光
不假仙丹亦壽康煌煌神燭照天下光焰何止萬丈長
世間爝火知無助想像丹輝爭欲賦可憐賤士老不才
短檠見䟦無佳句
次韻酬彦逹
浮榮過眼風脫葉鴛行無復清夢接柴門晝閉雀可羅
寒日暉暉弄疎樾已種芳蘭滋九畹更遣胎仙舞三疊
李侯壯志亦可人舉目萬里欲横絶醉眼時看石稜紫
吟髩半作霜棘折方今聖主躬儉勤奏疏不須誇羽獵
中興盛事要磨厓老於文字誰踰結願君勉力上扶搖
渺渺雲海出飛楫莫隨鎩翮卧窮巷漫學啼螿弔寒月
次韻彦逹對雪有感
朔風卷地寒雲繁忽驚空花墮簷間遠山歴亂眼中失
飛鳥滅沒天際還緬想端門萬官賀雲陛儼列鳴珮環
豐年獻瑞天一笑聲動四海俱歡顔李侯人物妙天下
何獨卧窮看屋山胸次冰壺自深瑩管中霧豹難窺斑
異時富貴恐不免詎忍空歌梁甫艱君看鴻鵠有高志
一舉九萬誰能攀
劉子翬
詩寄懶翁兼簡士特温其原仲致中昆季
嬾翁疎散無與儔結菴名嬾山之幽蕭然杕屨巖壑裏
似是當年嵇阮流云何出處戾初志束書負劒俄西流
悲猿攀車鶴卧轍去意勇决誰能留菴隨鐡鎖人跡斷
破窗鳴紙風颼颼曳裾我昔翁門客豈知繼踵居翁室
里閭應記往還頻猿鶴乍驚賓主易爾來庭戸已更創
尚榜翁名志陳迹傍菴小樹昔親栽鑿沼今遷在簷北
我山亭闞舊牆東此景新成翁未識遥知捧檄遵歸途
摘山官况今何如書來頗厭作吏冗俸禄僅可供妻孥
趨庭日一見官長脚靴手板常睢盱簿書有程那得懶
却視故隱真蘧廬寄聲頻慰吾人望往時交友皆無恙
鵝峰諸劉更互來清湖居士時相訪中郎司戸又繼歸
酒社文盟氣增壯我慚淺拙難強陪每憶翁才真輩行
拂衣早赴竹林期莫遣移文重前謗
贈宋周賓
我車南君車北相逢總是天涯客擁爐談笑一燈殘出
門風雨千山隔
次韻蔡學士梅詩
梅梢破白香清切冷雨含春不成雪瑶池髣髴萬妃遊
縞裙練帨何鮮潔凌晨燦爛忽驚眼客中义過嘉平月
年年見梅非昔地海角尋芳更愁絶多情欲伴曉雲飛
有恨只教啼鳥說兵廚况是酒如澠東閣喜聽談吐屑
飄零使我歡意盡山城暮角聲嗚咽庭邊一樹春最晚
照影遥憐水方折暫忙不到今幾時南北枝頭開又歇
新詞婉媚發春研未害廣平心似鐵
黯淡灘
南來甌粤無平陸林巒起翠波騰綠扶輿政恐犯霜露
買舟倘可休僮僕清灘白晝雷霆作亂石驚湍犬牙錯
平生珍重千金軀舟子一篙那可託飄搖葉樣勢轉急
釡竈傾頽不能立眼看白浪散銀山蛟螭百怪堂堂出
人皆乘險欲趨利我不安行悔何及吁嗟世路風波猛
巧穽危機暗馳騁
羅願
和汪伯虞求酒
君不見菊潭之水飲可仙酒旗五星空在天此江縠紋
竒更絶投以麯米清如泉分甘正擬供低唱要築糟臺
須大匠詩人便欲醉千日歡伯僅堪陪一餉日予此樂
未之知獨愛為缾居井湄因君飲興亦浩蕩夢隨驂駕
觴瑶池昔賢酒盡孤長吸大似竹枯還欲瀝明朝秀句
傳滿城笑指空樽卧牆壁
鄭樵
榖城山松隱巖
青嶂廻環畫屏倚晴窗倒入春湖水村村叢樹綠於藍
列列行人去如蟻新秧未插水田平高低隴麥相緃横
黃昏倦客忘歸去孤月亭亭雲外生
蘇籀
遊鼔山(孫子安見招)
呼船起柂乘潮平掠窗飄箔疎雨傾潄石枕流東道主
櫛風沭雨吾曹行百尋懸瀑瀉紳珮兩邊喬木翔枅甍
乞漿滿甌牛乳粥縱横下筯駞&KR0008;羹躋摩頂踵歴蹬術
牽挽葛藟披荆榛荒浪攙差復菴靄嶻嶭屭贔仍稜層
嘷煙嘯雨猿鶴宅絶山航海樵漁能草衣穴處避世士
木食澗飲安襌僧芝房雲閣無盡藏月屏風幌長明燈
笑看闤闠一蟻垤揮斥氛祲投蠻藤經行石竇解縢屩
飲灌匏杓談淄澠莫嗔踏碎蒼苔色莫嫌汲濁隂井清
膏盲泉石有鑒裁騰踔巖崿試股肱要識石鼓真面目
立置枕几非繪繒風吹楊葉此山下欲問故老知誰譍
市朝一夢爭奪際山海蕭散堪伏膺
王銍
明覺山中始見梅花戲呈妙明老
急晷馳輪歲將歇我更荒村轉冰轍凝嚴萬物凍無姿
水墨陂塘葭葦折是誰背向此間來破萼梅花伴幽絶
遥山誰恨天作愁澹畫眉峰半明滅清香自滿不因風
玉色素高非鬭雪竹籬凝睇一淒涼沙水澄鮮两明潔
天仙謫自廣寒宫定與桂娥新作别尚憐孀獨各相望
多情與照黃昏月從來耐冷月中人一任北風吹石裂
漫勞粉鏡學妝遲欲寫冰膚畫工拙千古無人識歲寒
獨有廣平心似鐵我因花意拂埃塵尚恐人傳向城闕
詩成火煖夜堂深地爐細與山僧說(皮日休曰宋廣平鐵心石腸乃作梅)
(花賦有徐庾風格予謂梅花高絶非廣平一等人物不足以賦詠)
范浚
同伯通端杲姪效盧仝體
一春癡癖門長扄兩耳不聞鶗鴂聲不知東南風埽盡
紅紫英行行點檢桃李徑但見樹子青冥冥門前水流
渠照灼須眉清蝌蚪游其間脚股各已生渠傍草鬱鬱
草底蚯蚓鳴韻如抽蠒絲幽咽得我聽念此瑣細物隨
時變音形黃河赤鯉或點額老驥塞默長羇纓嗟嗟世
路真難行
郊行探春得梅林攀翫為樂因成詩示偕行
公不見白衣居士春風裏浪走尋芳南澗底要見深紅
躑躅花不辭辛苦行三里吾人風味復不惡異代幽情
敢相擬故穿密竹過山腰却下横橋度沙觜寧甘著脚
踏殘雪正欲搜春訪桃李天寒桃李都未花只有山梅
破紅蕊低敧巖石俯蒼翠倒影方塘照清泚臨風三嗅
忍回頭細看長吟聊徙倚賞花及此當作意歸把疎香
汎浮蟻莫令漂落亂飛空惆悵殘英隨隴水
同茂通弟效温飛卿體
海棠紅歇鶯停歌麥風時候猶清和簾垂□&KR1913;深院靜
赤欄細柳隂婆娑池塘正覺幽事好萍葉藻蔓涵清波
一雙胡燕薇叢外銜得芹泥來補窠
贈青城道人
道人來自青城巔飄飄逸氣凌雲煙青鞋布襪久遊世
踏盡海宇名山川琴心三疊得妙旨華頂一路通幽禪
自言早歲拾瑶草往往鶴上逢真仙惜哉食服只半劑
猶與世人相周旋曾期汗漫九垓外決去已復揮騾鞭
伊予此生一念誤遂墮塵綱嗟拘攣鏡中華髮已疎索
肘後丹經猶棄捐三山銀闕眇何許悵望碧海波翻天
因君告我獨往意技癢竦踴心茫然萬言得道兩塵隔
蓬島只在拄杖前定知後會君刮眼看我玉練還頽年
理喻
郵亭羇客寒無氊夜懷家山情惘然燈前坐感雨蕭瑟
浩歎逹曉愁無眠鄰翁不出蓬茨裏聽雨聽風心似水
黃昏鼻息已雷鳴往往簷喧不經耳愁霖一種聲紛紛
鄰翁不聞羇客聞是中轉物有妙理起余暗契漆園旨
春融融效李長吉體
天暄地媚春融融化工點染分花容東風夜半入香陌
雜樹曉繁爭白紅蘭叢蕙根芳翠滴柳豔明眉輕羃䍥
紅顔綠髩青春客壺中新醅鴨頭色殘絲冉惹愁如織
日暮低迷草萋碧
周必大
送光禄寺丞李德遠請養祠
君家臨川我廬陵兩郡相望宜相親長安城中初結綬
石灰橋畔還卜鄰扣門問道日不足篝燈照夜論心曲
寸莛却許撞洪鐘跛鼈近將隨驥騄聞君上書苦求歸
君今豈是當歸時滿朝留君君不顧我雖歎息何能為
莫攀楊柳濤江岸莫唱陽關動淒斷行行但祝加餐飯
潮落風生牢繫纜
韓子温尚書以長句送江梅次韻
憶昔歸田友麋鹿雪裏尋梅踏瑶玉巡簷屢作杜陵笑
窮路幾為步兵哭忽逢綠衣髩如雲歌舞醉人睡昏昏
覺來但有風相襲夢斷初無香返魂豈知重見長安雪
喜極豐年簫鼓咽更讀裴公東閣詩仍分處士西湖月
皎如玉樹臨我旁幸同待漏靴滿霜但願和羹繼先業
不辭草制搜枯腸(來辭有和羹之句)
曾無疑以長韻送金橘時已暮春次韻
荼䕷殿春枝滿霜盧橘熟夏今乃黃彈丸煌煌照坐光
老叟驚詫見未嘗客言采果孟冬月剖竹為符帶霜雪
包之赫蹏滿貯中纏以絲枲外合節或藏綠豆飲醉翁
或雜寸槁仍緘封三說未識將誰從但覺色香新摘同
分甘安能與衆樂秘方何惜都傳却已誇指下石化金
仙指併求君勿噱
御選宋詩卷三十一
