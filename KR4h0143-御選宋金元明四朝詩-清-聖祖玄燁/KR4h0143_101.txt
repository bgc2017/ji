欽定四庫全書
御選宋詩卷十八
五言古詩九
高登
思歸
忽忽已秋杪言歸欣有期節物想吾廬青蕊繁東籬流
匙白雲子蘸甲黃鵝兒對此憶羇旅多應歌式微喜慰
倚門心愁消舉案眉稚子閙簷隙繞膝牽人衣歸興念
如許兼程猶苦遲明朝秋色裏烏帽風披披
張綱
次韻國衡
古寺憑崇岡蒼煙蔭喬木敧斜屋鱗比繚繞牆帶束何
人闢層軒延客寄遐矚醉賞菊坡下客意豈在菊念昔
居此地名世盡儒服師曠賢多知蒼史聖重目臺成竟
誰遊事去不容跼梁王高帝孫名字亦不辱當時盛歌
舞肯使後人逐陳迹今故存新池為誰綠感歎世上事
翻覆如轉燭請君聽鐘魚尚想吹紫玉
張九成
山中見柿樹有感
兹山余初來掩冉柿葉青相去未三月柿花亦已零及
兹尋去路纍纍滿空庭人生豈無情眷眷不忍行嚴霜
八九月百草不復榮惟君粲丹實獨挂秋空明寄語看
園翁勿使&KR1089;秋風願比櫻桃春置之大明宫
正月二十日出城
春風驅我出騎馬到江頭出門日已暮獨行無獻酬江
山多景物春色滿汀洲隔岸花遶屋斜陽明戍樓人家
漸成聚炊煙天際浮日落霧亦起羣山定在不江柳故
撩人縈帽不肯休風流乃如此一笑忘百憂隨行亦有
酒無地可遲留聊寫我心耳長歌思悠悠
二十六日復出城
杜門不肯出既出不忍歸借問胡為爾江山棲落暉濯
濯潄寒玉青青入煙霏柳色明沙岸花枝作四圍玉塔
天外小漁舟雲際微興遠俗情斷心閒人事稀我本江
湖人誤落市朝機計拙物多忤身臞道則肥所以此勝
槩一見不我違吟餘尚多思白烏背人飛
十二日出城見隔江茆舍可愛
茆屋臨江上四面惟柴荆綠陰繞籬落窗几一以明門
前灘水急日與白鷗盟不知何隱士居處復何營朝來
四山碧晩際沙鳥鳴碁聲度竹靜江深琴調清終攜一
樽酒造門相對傾心期羲皇上安用知姓名
菖蒲
石盆養寒翠六月如三冬勿云數寸碧意若千丈松勁
節凌孤竹虬根蟠老龍傲霜滋正氣泣露泫春容座有
江湖趣眼無塵土蹤終朝澹相對澆我塊壘胷
三月晦到大庾
我登超然臺積雨久不止臺下柳成行掩映盈塘水環
塘率喬木倒影弄清泚恍如在故鄉西湖古寺裏氣象
極幽深景物盡蒼翠十年勞夢想一夕居眼底獨坐不
能去頽然起深思鐘鳴主人歸燭光何煒煒笑語復移
時夜久余當起歸路夫何如江聲寒玉碎
十一月忽見雪片居此七年未嘗有也
寒色遽如許神清瘦不禁瓦溝聲磔索珠琲亂衣襟斯
須忽復變玉屑墮前林風勁勢回旋飄飄蔽遥岑落此
炎瘴地七年到於今不見六花飛况聞寒玉音今年盈
尺瑞天以慰吾心呼兒具杯盤開樽須滿斟更製白雪
辭入我綠綺琴
辛未閏四月即事
窮居不擇交賢否那復辨似人輙已喜况復曾半面相
見且寒温不問風雨變晩來無與遊澄江喜如練攜笻
信步行屈曲隨山轉數日雨不止衝波頽激箭舊雨已
不來今雨誰復見甕頭香滿屋吾計今已辦豈復思故
鄉無事且彊飯
種槿已五載入門幽徑深拒霜偶然植亦解成清陰晚
涼新浴罷松風披我襟終日岸巾坐閴無人見尋浩然
媚幽獨發興付瑶琴
寓居城中寺蕭然如深山終年客不到終日門亦關晨
朝香火罷去履脫危冠飽讀古人書會意有餘歡客有
饋荔枝薦以碧玉盤吟哦更咀嚼未羡朱兩轓絞綃作
紅皺護此冰肌寒
擬古
山色翠挼藍杯中酒如玉飲酒彈瑶琴漫奏流水曲音
微澹無味絃緩軫不促不須苦求知古人有遺躅推琴
一長嘯清風振吾屋
秋興
秋意入茆屋杖策登平原落日銜西山一川頓明鮮蕭
蕭江上竹溜溜巖下泉我生本閒放胡為此拘拳身世
兩相違於今六十年勇退未為怯銳進豈其賢
半夜驚夢回桐葉紛索索杖藜視天宇雨罷雲收脚清
風拂襟裾片月&KR1089;籬落嗟我遊已倦悵此久淹泊豆畦
今已花稻壠行可穫翻思黃卷中古人誰可作田園愛
潛歸簞瓢識顔樂譬彼鷦鷯心平生在叢薄
多雨偶成
謫居天南陲終年寡儔侣四月山氣行淋漓滿城雨獨
坐北窗下蕭然無一語睡起復何如雞鳴已亭午
黃公度
還家
黎明呼羸僮拄策渡野水輕嵐翳初日古道步平砥麥
隴黃四出松竹翠相倚人間春告盡巖色秀未已眼入
故鄉明語還親舊喜印非朱買臣金無蘇季子竊笑免
妻孥相過動隣里富貴豈吾謀薄遊聊爾耳
謝傅參議彦濟惠笋用山谷韻
北方九月霜賓盤無生菜嶺南信地暖窮冬竹萌賣君
念庾郎貧蠒粟供庖宰中有歲寒姿經時久不壞前身
渭川侯千畝償宿債珍可配天花賤不數石芥早薤與
晩菘奴僕望賓介文園酒渴餘想不厭姑嘬預恐吹作
竹明日東風噫急須驅兒童傾筐攜采采
劉子翬
涼月
涼月未出山浮雲半空白徘徊步軒窗宛若待佳客經
林漏飛輝映漵生華澤及兹秋景清吾廬更幽寂殊觀
發秘藏妙聽生寥閴營營息初機烱烱懷新得豈無平
生心所樂已非昔天旋河漢動夜久隣機息淒淒感庭
蘭歲暮霜霰集呼兒温濁醪獨酌醉永夕
渡淮
鳴鼙渡長淮霏煙散清晨皎皎初日光照耀草木新横
林度餘碧疊嶂開嶙峋移橈失向背煙波浩無垠兒童
相棹歌余心亦欣欣輕帆互相踰畫鷁映流津徘徊望
洲渚悠然獨懷人樵漁有棲遯寂寞誰問隣暮風翻洪
濤魚蝦亦有神四顧天地黑孤舟恐漂淪
獨坐
獨坐高樓上游觀思無極重門雖晝關遠岫如不隔長
林葉布陰淺澗流波激欣欣物態榮淑氣生原隰幽禽
感時鳴遶樹飛還集常恐逐驚飆無階戀儔匹興懷念
良遊歲月更相及佳人獨棄予何以慰岑寂褰裳迷所
向望遠時佇立心知徒百憂沉思不能釋
阻風
晩歲多悲風江湖浪崢嶸扁舟渺無依日暮猶孤征重
岡擁滯霧迥隰飄浮霙繫舟古岸邊纜斷舟復横天寒
鴻雁稀滯留知旅情頹崖震林谷客子心夜驚披衣待
清曉缺月西南明遠遊多所懷益遣歸思盈
題嬾庵
地偏賓至稀晝静門常掩深房紙瓦明宴坐蒲團穩庭
花落未埽徑草繁不剪林泉倦出遊况乃市朝遠
晨興
晨興訪蕭寺爽氣清如沐坐看雨離山飛陰斷平陸歸
途阻夕漲竚立驚幽獨曳杖聽殘鐘却寄僧房宿
懷致中
夢覺殘夜永山寒氣逾清林幽萬籟息月出虛堂明披
衣坐復起懷人思空盈經時不對面素榻浮埃生遥知
念盍簪臨風亦關情褰帷望岐路慨然欲宵征無人道
我先何因識門庭仰憑鴻雁飛書詞寫深誠詞多意莫
宣益遣幽恨幷
棄竹夫人
愛憎情易遷感物思鬱紆念昔未棄捐嘗侍君子居煩
襟一披豁雅抱何清虛蹉跎怨時暮涼德竟見疎飛霜
皓中庭枵然委牆隅的皪珠幃深熒煌錦茵鋪豈不懷
舊恩君心已非初當年紈扇謠抱恨同區區
遊龍潭
四客同笑言一僧陪杖屨徜徉山水窟適意忘晨暮疎
鐘巖北寺細竹溪南路中流石參錯不礙潺湲注泓澄
小龍潭潤氣金碧聚時驚木葉墜俯見鯈鱗度斯遊非
預期偶爾造佳處幼輿丘壑情陶令琴觴趣淹留慰所
願惟以賓友故夕陽淡寒山遲回不能去
和李巽伯春懷
山寒古寺清斷續春朝雨遥憐遠客情寂寞誰晤語平
生氣軒昂失意今易與有酒即佳晨無兵皆樂土微吟
對節物林静幽花吐悠悠念鄉邑耿耿悲豺虎知有濟
時才縱横在談麈功名恐未遲老翮期更舉
負暄
宵寒卧增裯晝寒起增衣何如負暄樂高堂日暉暉引
光扉盡闢追影榻屢移妙趣久乃酣瞑目潛自知初如
擁紅爐凍粟消頑肌漸如飲醇醪暖力中融怡欠伸百
骸舒爬搔隨意為稍回驕佚氣頓改酸寒姿薰然沐慈
仁天恩豈予私願披横空雲四海同熙熙矯首望扶桑
傾心效園葵
木犀古風
化工吝幽香斑斑被花木氤氲寒巖桂高韻蓋羣馥無
人盡日芳守志何幽獨士介恥求知女貞慚自鬻淒涼
楚山秋樛枝吐金粟淺水映輕明微飆發含蓄樓端靜
忽聞馬上遥相逐踟躕為延竚但見林巒綠缾罌誰折
贈清芬閟廬屋久處不自知乍至彌鬱郁客悲芳歲暮
夢遶寒溪曲長吟小山詞古意恐難復
春寒偶書
浮雲匿晨暉雨雹驚春晝天公號令乖陰晴變何驟小
徑踐芳泥通渠走寒溜風顚萬木偃氣凛重闈透鵷鸞
護巢翔柰此羣雛幼擁爐烏薪然䨇手慵出袖褰帷望
空明屋角見遥岫良朋不可招塊處慚孤陋青青桃葉
長奕奕蘭花秀長吟曷咨嗟佳辰去難又
潭溪十詠(錄六首)
海棠洲
煌煌海棠洲錦樹臨清灣常恨灣頭風吹花走潺湲潺
湲去不息花亦無由還
懷新亭
茅簷入竹低曠野時寓目寂寂農家春新秧滿田綠何
時稻登場秋山響蓬樸
宴坐巖
青青椃樹林下蔭蒼蘚石幽人宴坐時懷抱忘其適不
見暮樵歸寒山雨中碧
山館
春林遶舍青門館終日靜吾心樂有餘所遇皆勝境更
鑿庭下池溶溶浸山影
涼陰軒
北窗何所見疎竹雜遥岑涼飆思有無虛簷動蕭森此
興何由盡移牀入翠陰
南溪
聊為溪上遊一步一回顧悠悠出山水浩浩無停注惟
有舊溪聲萬古流不去
入白水訪劉致中昆仲
夜雨歇清曉山椒雲氣昏駕言聊出遊窈窕窮川原側
帽避横篠揚袪障晴暾春泉散石壁細草羅丘園陟峻
已逾嶺窺深更緣源喬松傍澗折垂柯激潺湲過籟寒
慘慘驚林白翻翻造幽景寥閴勝絶難具論僕夫知余
樂踟躕為停軒惜無徙倚地時來此開樽暮投鵝峯宿
青燈耿柴門相從二三子交情久彌敦談玄測彖象攬
偑紉蘭蓀願言固所懷丘壑吾道尊
攜笻
晨起偶無事攜笻出潭川翩翩䨇鳧飛宛若導我前林
靜滴殘雨邨深澹寒煙當春足膏澤俯夏餘清妍野溜
綠交貫山花紅接連雄觀發新竒勝地窮攀緣據石弄
驚急班荆蔭連卷幽懷脫塵拘如超混茫先向令作興
來未必勝偶然榮觀事多乖内取樂乃全他時誰繼遊
此意遥相傳
續賦家園七詠(錄五首)
早賦堂
南溪抱山流潤氣滋林麓平生歸歟心寄老一堂足夢
破午窗陰清風在寒竹
萬石亭
嵐光近却無一徑緣厓斷危亭勢欲飛翠石雲中亂小
山閟清遊懷人發長歎
百花臺
森沉徑易迷榰笻為徘徊何處春光多時登百花臺主
人淡無情林花為誰開
酴醿洞
不愛酴醿花愛此酴醿樹青條含露滋輕陰覆行路晝
永倦尋書時來散幽步
意遠亭
雨餘陂水平徙倚聊一望歸雲淡欲無宇宙何清曠吾
心游太虛聊寄此亭上
夜行潭溪上念仲原致中喬年茂元伯達皆有
入山期以詩趣之
長夏不見雨袢暑故相病及兹顥氣回一夕飛灑併攬
衣步新涼宇宙涵清潤月離南山高水循䨇澗靜流觀
外既洽至樂中潛應緬懷平生友契闊時光運石峯許
尋盟有約殊未定事紛莽如塵欲埽那得盡年衰覺世
浮慮淡知心勝良遊莫蹉跎小暇即乘興
新涼
新涼為招客勝地非預圖前峯雨未散冷風遶吾廬披
襟沐清駛合席隨霑濡定知喧譊中欲此一快無興來
擴以酒草具來須臾田翁偶過我添杯坐其隅為言秋
暑劇稻畦日凋疎寧辭抱甕勞僅給園中蔬喜兹甘澍
足普潤無遺墟遥山莽難分綠浪搖虛徐我病不任畊
歲收仰微租蒙成每自愧一飽便有餘連觴使之釂醉
語雜呌呼野人無他腸我輩恐不如
羅願
梁寺丞見示過嶺新作
凌晨登鬱孤南走韶陽道封疆有申畫山川本懷抱公
行度寒嶺殘雪故未埽高情無南北反謂兹山小頃來
我嘗遊亦覺山媚好前賢因遠謫我輩得幽討兩崖瞻
欲眩數樹攀且繞想公哦新詩千騎轉林杪參伍候顔
色約束軍聲悄韶陽古名都四十專城早重華已千歲
蒼石在雲表魚龍舞幽壑遺韻蓋可考以兹供撫玩或
可薦壽考公餘亦時飲未用絶芳醥行行布恩惠正直
神可保
鹿鳴宴禮成貽解元諸友并通判寺簿及同官
天意欲為雨川雲出相望明時攬俊乂所立固無方少
小諷二南美此江漢鄉猥當興能職首闢較藝場羣儒
悅寬簡浩蕩出文章方觀縱壑魚忽作摶風翔此去升
禮闈旋當對殿廊忠言動明主家國有輝光
鹿鳴首小雅義取好賢深寥寥疑莫續工席有遺音詩
言君臣間不以位相臨如禽食苹水有酒方共斟從容
陳所好亦復有鳴琴庶使峩冠者洋洋動其心願言解
子褐結綬貫華簪眞心有相感千載豈殊今
鄭樵
滌愫
枳棘何榛榛猨狖不敢下芳苓何韡韡雹霜不敢灑驊
騮馳曲囏舉足難寬假所以古之人犁鋤聊自把
蘇籀
木犀花一首
何處聞國薌珍木秀巖谷高標蕙蘭枝妙輯沉麝酷葉
葉秋聲中霏霏蚤英&KR0609;介特有如松繁華豈慙菊勃蔚
襲軒墀薰沾滿衣服情人擢纖指拾蘂動盈掬蘼蕪見
離騷苓藿入譜錄卉裳未可更鮑肆或爭逐亂插琉璃
缾於斯殊不俗
王銍
送純師歸眉山吉祥寺
上人峩嵋秀冥冥聳高風依遊王公間常帶山水容謫
仙信竒逸蜀僧論絲桐寂默誰為聽誤比萬壑松﨑嶇
古今塗勢利紛其中晩遺似高識物我無異同是心湛
寒水處處流眞空猶嫌百年夢剰此一枝笻忽懷煙霞
想永念菽水供身為反哺烏更逐高飛鴻斜日澹歸袂
不似秋色濃孤行拾黃葉一笑千山重桑宿揮餘戀雲
樓杳歸蹤從兹與明月相伴落何峯
送王道元運判致政歸潛皖
好山如幽人深絶常避地潛峯獨呈露孤立信竒最高
擁一峯寒縹緲亂雲氣萬古招行人誰與賞心會我公
實仙材崑閬失品次挽公青霞襟來作繡衣使終尋汗
漫遊高舉九霄外行色開畫圖秋容捲新霽造化為我
娛神超物無累我窮知音稀與世久無味落葉埽不禁
歲月水東逝愁作送公詩出門更何詣贈言詞亦貧無
以報高誼野宿愼衣裘寒霜方夜墜
繫舟餘杭門訪西湖金輪寺參上人
北郭望西湖微徑幾尋尺澹與人意長雲寒正無色深
尋幽禪居步轉蒼山側落葉不可紀遮盡山下石師方
無定居我亦何所適四海漭無歸老矣山中客百年熟
機緣還此共禪寂語罷今古分坐上有陳迹一笑視此
生何事非戲劇開門納遥峯暮雨一江白兹遊非世逢
歸路晚蕭瑟積陰迷曉昏鐘聲報將夕
登育王山示現塔贈卿璉與三上人
危岫戴寶塔亭亭起虛空金鐸韻廣藥日夜鏘天風氣
眞逼雲漢興逸追鸞鴻嘉有三禪子超曠棲禪宫相追
不憚遠幽致惟我同興盡歸一默人逐歸雲東平軒架
絶壑上與絶頂通滄溟忽破碎百川競朝宗斜陽無遠
近山亂高低紅四表倏明晦變化安可窮夜深風雨來
隂氣誇驕雄響劇百谷咽静若一氣融明發石路乾清
韻生寒松
賦得隔樹見秋燈
隔樹見秋燈青熒更可愛半籠宜葉疎微透嫌枝礙深
誤暗蟲投靜窺棲羽在望疑簾幕中吟惜欄干外月到
冷光幽風來孤影碎山客遥夜歸耿耿如相待
中秋招葉子謙
堂上月已滿樽中酒更空故人眇何許出門惟清風不
如一夕光所至皆能同悄然望玉杵無聲桂影中
范浚
凌霄花
栽松待成陰種漆擬作器人皆笑艱拙往往後得利君
看植凌霄百尺蔓柔翠新花鬱煌煌照日吐妍媚風霜
忽搖落大木亦彫瘁視爾託根生枮莖無殘蒂先榮疾
蕭瑟物理固難恃凌霄亟繁華衰歇亦容易
遊蘭溪靈洞
朝曦杲晴空宿霧開紛披縈紆度墟曲犖确行溪湄横
橋轉山腰丹堊明招提豁谺覷陰洞欲入愁途迷流泉
暗淙琤噴壑跳珠璣巖根石彩翠映水光參差窮高上
蒼岑支策行欹危林端出紺宇兀與浮雲齊曾來念舊
事歴歴經行時松長向如人今已老十圍我尚喜青鬢
還年未生絲偕遊數君子意擬探幽竒諸峯未歴覽寒
日還平西同攜下前麓却望蘭隂歸明年豔陽春更約
相追隨當須各努力補屐尋幽期
寓居寶惠寺喜晴登山
喜霽出招提愛山登嶪岌林端已殘照路草猶半隰丹
崖斷雲歸翠竇飛泉入長天没鳥影遠水動虹吸塵襟
得恣瞰爽氣横來集欲逐野僧還更看空翠立
周必大
東宫出示和御製秋懷詩恭和二首(并序首錄一)
某近者特蒙頒示御製秋懷詩繼出殿下和篇明
良相賡徵角交作猥緣幸會獲預榮觀蟋蟀候秋
而唫蓋亦不能自已謹成二篇繕寫投獻仰塵英
鑑伏深震懼
沛宫歌風雲威德加四海雄詞照千古編簡亦光彩惟
皇與同符興寄秋序改宸章振遠響寂莫咽衆籟有如
涼飆來殘暑去安在願汛埽氛曀廓廓天宇大
次韻邢懷正孝庸通判遊蔣山
仙人薄蓬萊乘槎度河滸舊觀桑田變今訪鍾山古駕
言出東門恍若之帝所朝曦霽青霜楓葉落紅雨亭亭
望浮圖隱隱插天宇坡垂北溟鼇石卧南山虎遥聞飯
後鐘絶勝紞如鼓恭惟布金地草木誰敢侮孤芳破冰
雪喜見梅萼吐同遊皆大雅緇素競先賭巾車似元亮
潄石雜孫楚相將挹靈泉何用照牛渚西方化人國未
覺道修阻法筵盛龍象一一會心侣茗椀散午夢蒲團
便軟語懸知雨花社重辨風幡舞相投甚針芥味道眞
酪乳從來草堂靈俗駕回吾祖况如雲仍輩么麽那復
數後車倘許隨未羨黃金塢
送子開弟還江西二十韻
十年樂家居豈知離别愁言遊冠蓋場聚散靡自由子
從何方來訪我金陵州情多語反默喜極涕翻流不如
並轡出庶以寫我憂沉沉長干寺南軒清且幽烏衣訪
王謝煙滅那可求却登覽輝亭下瞰白鷺洲羣山競合
沓萬室相牽鈎回首指鍾阜黎明戒前騶林泉與臺殿
勝處皆窮搜紛紛六朝舊莽莽今幾丘弔古轍未環劇
談興方稠胡為理書劒復欲從遠遊蹉跎六年别邂逅
半月留臨分敢不盡苦語誠非偷期子如良農勤勤事
西疇愼勿因水早而令廢鋤耰豐歲會可必行行眞有
秋十月風霜動待子江之頭
陶淵明有已酉重九詩一首某以此年此日舟
次吉水距永和才一程耳輙用其韻先寄二兄
十三弟并呈提舉七兄
王覲十五載歸來稀舊交我髩昔已華今兹固宜凋去
國甫重五還家倏登高永和有兄弟咫尺如煙霄緬懷
江東使地遠心更勞遥知上翠微江山勝金焦豈無茱
萸酒望望心鬱陶相從會有日永矣非一朝
尤袤
庚子歲除前一日游茅山
犯寒出行邁值此歲云除剛風駕飆輪送我游清都華
陽第八天仙聖之所居洞門屴容人中寬如室廬横前
大谿水於焉限塵區其右萬石林錯落空翠圖茅菴著
深秀細路緣﨑嶇幽泉見客喜頗亦類逃虛山深日易
曛捷徑趨元苻琳宫照金碧天籟鳴笙竽側睨白雲峯
前瞻赤沙湖金壇聳百丈隂洞通七塗俯視人間世擾
擾眞蟲蛆早以冗陋質忝分赤城符豈悟夙昔緣復造
神霄墟平生夢寐處恍若登華胥歸來拜綠章足力尚
有餘珍館十六所安能遍遨娛窮探恨不盡太息仍躊
躇
游張公洞(并序)
舟次湖洑侍季父伯兄游洞靈步行五里夾道皆
喬木參天鶴巢其上若笑若咳澗水㶁㶁鳴聲甚
悲殆不類人間也入洞靈宫覽前賢留題徘徊久
之由石徑里許達於洞深數十丈磴道險絶俯僂
僅可下下寬廣容數百人大石離立或下聳欲落
若劒盾矛戟相撐拄或甍連崛起而不斷若虎豹
蹲伏俯踞而拏攫中有小門持炬乃得入丹竈井
臼在焉由石罅而上皆流石怪形無窮其狀旁行
屈曲蓋深遠不可到其陽有懸崖滴乳水水流澗
谷乍細乍大自成宫商横澗得小閣可憩朱藤纏
絡崖上丹花簌簌下墜芬芳襲人毛髮凛然欲少
留而大風作遂歸余遊山川多矣兹游最可紀因
成五百字貽我同志以備他日觀覽焉
吾聞荆漢南有地仙所宅十年勞夢想今日著脚歴扁
舟下湖洑水漲没沙磧結纜小橋傍杖藜從此適平岡
面陂陀疊嶂堆襞積行行三兩里夾道喬木植其木幾
合抱其高乃千尺風生萬壑響日照四山赤時搖樹林
杪忽見屋宇脊宫門何崢嶸古道頗修直長廊景曀曀
崩殿人寂寂寥落昔賢題摩挲壁間墨捫蘿上層巔俯
瞰得深窟危梯交枝撐鳥道穿詰屈投身乍寬閒跼步
仍逼窄攀援愁顚躋傲睨驚險僻懸崖朵頦頷亂石供
劎戟白雲何時横乳溢或自滴中空正澒洞了不見天
隙冥行迷近遠傴僂猶擿埴巉巖豈人工隱軫入地脉
窮幽或篝火俯跪僅容席仙壇尚故處丹竈儼遺跡山
蟲鳴咿嚘野鼠聲嘖唶傳聞父老語以往眞莫測中有
白玉堂横絶巨石室傍連洞庭野欲去不可極潛窺目
先旋縱走膝無力邅廻步西徑突兀出峭壁摐風高枝
樛藤蔓青隂羃芳草何芊綿丹花亦狼籍躊躇古亭上
頫仰幽澗碧玎璫下流水磊磈欲落石雖云培塿高氣
與華嶽敵其南有空穴澹瀩殷幽黑陰風互吞吐冷氣
森噴逼蛟龍久伏藏金玉閟簡册靈蹤信茫昧幻怪紛
慘戚將無神物守欲與世壌隔平生丘壑念蚤歲泉石
癖豈不思三山所恨無六翮樂哉兹辰遊逸興潛有激
仙翁在何許綠髮尚如昔髣髴笙簫聲徘徊鸞鶴翼俗
緣磨不盡夢境坐形役何階築衡茅幽時窮日夕風雲
西北起天地忽改色倉皇促歸舟造物類戲劇良遊易
乖誤眞賞難再得寄語山中人重來儻相識
范成大
六月七日夜起坐殿廡取涼
畏暑中夜起出門月露清晶熒卧銀漢錯落低玉繩網
戸閉妙香石樓棲古燈風從何處來殿閣微涼生桂旗
儼不動藻井森上征榱楣共突兀鬼物相枝撐彭觥鐵
拄杖磔磔棲燕驚俗人豈解事鼻息春雷鳴大星送曉
來四窗炯微明顥氣澡肌骨栩栩兩腋輕乘風欲歸去
驂鸞羾青冥却恐方平知浪得狡獪名
再次韻呈宗偉温伯
官居數椽間局促如甕牖幸鄰詩酒社金薤對玉友眞
清廊廟器偉望配山斗(宗偉自號眞清居士)行當侍紫極槐棘位三
九館舍有竒士(謂温伯)高文粲參首倡酬猥及我䨇松壓孤
柳生活從冷淡幸免譽與咎相從結此夏何異歸隴畝
過平望
寸碧闖高浪孤墟明夕陽水柳搖病綠霜蒲蘸新黃孤
嶼乍舉網蒼煙忽鳴榔波明荇葉顫風熟蘋花香雞犬
各村落蓴鱸近江鄉野寺對客起樓陰濯滄浪古來離
别地清詩斷人腸亭前舊時水還照兩鴛鴦
九月三日宿胥口始聞雁
故人久不見乍見雜悲喜新雁如故人一聲驚我起把
酒不能觴送目問行李曾雲行路難空濛千萬里塞北
多關山江南渺雲水風高吹汝瘦旅伴今餘幾斜行不
少駐滅沒蒼煙裏羇遊吾亦倦客程殊未已扁舟費年
華短纜繫沙尾物生各有役冥心聽行止江郊匝地熟
場圃平如砥歸期且勿念共飽豐年米
青青磵上松送致遠入官
青青磵上松鬱鬱磵底柏松森上曾雲柏跼抱幽石偃
植雖不同臭味乃相得千霜與百雪偶立衆芳側衆芳
豈不好歲晏埽無迹廣厦罩羣木萬牛挽山澤松材可
世用攀援入王國草木豈有情亦復念離析君看此翠
柏錯莫無顔色孤陰愁月夜獨籟怨風夕蒼官何當歸
相望長相憶
大暑舟行含山道中雨驟至霆奔龍挂可駭
隤雲曖前驅連鼓訌後殿駸駸失高丘擾擾暗古縣白
龍起幽蟄黑霧佐神變盆傾耳䨇瞶斗暗目四眩帆重
腹逾飽櫓潤鳴更健圓漪暈雨點濺滴走波面伶俜愁
孤鴛颭閃亂飢燕麥老枕水卧秧穉與風戰牛蹊岌城
沉蟻隧洶瓴建水車競施行歲事敢休宴咿啞嘯簧鳴
轣轆連鎖轉駢頭立婦子列舍望宗伴東枯駭西潰寸
涸驚尺澱嗟余豈能賢與彼亦何辨扁舟風露熟半世
江湖徧不知憂稼穡但解加餐飯遥憐老農苦敢厭遊
子倦
秋日雜興六首
我友蓬蒿士却埽謝四鄰内無三尺童外無䨇蒲輪豈
非騏驥姿執轡難其人無衣可御冬忍寒待陽春仰雲
發永歎夜作寒螿呻奓戶勸之起懷寶善自珍秋月耿
清夜秋風捲曾雲佳哉為誰歟定為我與君莫嫌酒味
薄聊復相歡欣
夕陽下桑柘餘暉挂西山西山在何許冉冉紫翠間綵
雲無朝昏綠蘿竟暄寒昔與霞上人同跨䨇飛翰上凌
紫霄峯下弄白石湍風吹&KR1089;渺莽及此行路難佳人應
望予我豈眞忘還
秋高氣彌清歲晏天雨霜繁枝各病綠况乃枝上香向
來不勝春渺在無何鄉樂極定自悲誰與此更張春秋
無終窮榮落殊未央
嫣嫣芙蓉花秀出清霜晨衆卉已昨夢孤芳若為新寒
蜂無儇飛一笑静自珍誰令嬋娟姿墮此寂寞濱絶世
貴獨立後時莫酸辛回風佐小舞薄日生微曛即事亦
足樂何必桃李塵
蒼筠如蒼玉鄉是磵壑姿朅來西窗下死生付污泥蟲
緣有病葉土瘦無新枝太陽豈我偏檐影為蔽虧昔如
松柏獨今作蒲柳衰暮夜風雨急歲晏誰與歸
屋東䨇梧桐婉娩無眞姿朝為春風條暮為秋霜枝夜
久風葉鳴驚鵲一再飛梧桐不足愁會有明年期人老
眞可歎寧復遊冶時
曉自銀林至東灞登舟寄宣城親戚
曉山障望眼脉脉紫翠横澄江已不見况乃江上城結
束治野裝木末浮三星羸馬隴頭嘶小車谷中鳴亭亭
東灞樹練練綠浦明篙師笑迎我新漲没蘋汀徑投一
葉去雲水相與平聊將塵土面照此玻瓈清懷我二三
友高堂晨欲興風細桐葉&KR1089;露濃荷蓋傾凝香繞燕几
安知路傍情
遊金牛洞題石壁上
仙翁舊遊處琅璈韻靈曲至今有餘音元鶴舞幽谷衆
眞期我住歲晚芝田熟腰鑱從翁來籋雲跨飛鹿
行唐邨平野晴色妍甚
暖日烘繁梅穠香撲征鞅雲煙釀春色心目兩駘蕩柳
眉翠已埽桑眼青未放兹遊定不俗前路入千嶂
曉出古城山
落月墮渺莽殘星澹微茫竹輿亂清溪飛蓋入嵐光松
檜霧靄濕桑麻風露香空翠滴塵纓何必濯滄浪山家
亦早作迨此朝氣涼林深無人聲木末炊煙蒼離離瓜
芋區肅肅棗栗場田園古云樂令我思故鄉墟市稍來
集筠籠轉山忙吏事亦挽我歸路盤朝陽
雪後守之家梅未開呈宗偉
瓦溝凍殘雪檐溜粘輕冰破寒一竿日春隨人意生瑞
葉再三白南枝尚含情定知司花女未肯嫁娉婷官居
苦無賴一笑如河清落木露荒山寒溪繞孤城朝暮何
所見雲黃呌飢鷹東風不早計愁眼何當明北鄰小横
斜蘚地可班荆憑君趣花信把酒撼瓊英
新館
露稻粘明璫風茅滚高浪荒煙暗白道行行亂蛩響日
脚午未吐雲頭晚猶漲欣此半日涼籃輿走清曠病客
不堪暑兹行天肯相蚊蝱埽無跡秋意滿千嶂稍尋泉
石盟略褫簿書障鴒原定相念因風報無恙
盤龍驛
聞雞一唱罷占斗三星沒天高月徘徊野曠山突兀暗
蛩泣草露怨亂語還咽涼螢不復舉點綴稻花未惟餘
絡緯豪悲壯殷林樾小蟲亦何情孤客心斷絶䰟驚板
橋穿足側石子滑行路如許難誰能不華髮高城謾回
首疊嶂屹天闕遥知秋衾夢千里一飄忽
清逸江
微生本漁樵長日渺江海扣舷濯滄浪尚說天宇隘朅
來車馬路悒悒佳思敗黃塵撲眉鬚驅逐似償債羸驂
繫偪仄狂犬吠荒怪鄉心入旅夢一葉舞澎湃晨興過
墟市喜有魚蝦賣眼明見清江積雨助横潰褰裳喚扁
舟臲卼不勝載不辭野渡險弄水聊一快
新嶺
瘦馬兀瞢騰荒雞號蒼莽絲窠罥朝露籬落萬珠網宿
雲拂樹過飛泉擘山響老桑跼潛蚪怪蔓挂騰蟒山行
何許深空翠滴羈鞅釀愁積雨寒破悶朝日放瞳瞳赤
幟張昱昱金鉦上浮動草花馥清和野禽唱僕夫有好
語沙平路如掌惟憂三溪阻橋斷山水漲
祁門
石梁平波心金刹駕巖腹溪藤卷霜繒山骨琢紫玉東
堂有嘉名窈窕窗紗綠落花埽無迹蕉葉森似束主人
甚愛客挽袖語陸續衝雨出門去役役媿童僕
王園官舍睡起
公退閉閤卧官居如淨坊屋角斷虹飲日西楊柳黃客
來束我帶客去書滿牀睡覺有忙事煮茶翻斷香
丙戌閏七月九日與王必大登姑蘇臺招王浚
明陳淵叔耿時舉避暑次時舉韻
始賀火流西還嗟斗斜閏餘暑猶強顔新涼頗難進燥
剛渴欲坼焦卷禿如燼炎官扶日轂輝赫不停運登臨
有高臺勇往得三俊仍將王郎子飛步凌劫仞風從噫
氣來雲作壞山陣鄉如垂頭魚忽已蟄蟲振空明晩逾
清更要孤月印書生乃易與俛仰更喜愠憑闌天為高
舉酒山欲近奇書鐵鉤鎖麗句錦窠暈兹遊我輩獨難
挽軟紅軔君看籠中鳥寧識咸池韻(淵叔出米元章書蹟甚竒)
玉山道中
常山多清溪玉山富喬木行色鬱蒼然頗亦慰愁目梅
花隔籬見瓏璁照茅屋晚來風刮地想見飄香玉
湘潭道中詠芳草
積雨倏然晴秀野若新沐芳草徑寸姿中有不勝綠萋
萋路傍情頗亦念幽獨驅馬去不顧斷腸招隱曲
謁南嶽
湘中固多山夾岸萬馬屯坡陀無敢高似遜喬嶽尊曉投
望雲亭衆丘拱牆藩濃嵐忽飄蕩積翠浮雲端天柱已竣
極祝融更高寒紫蓋鬱當中岡勢洶崩奔峙為赤帝峯下
直宫壖垣角樓捧䨇闕圓方模九閽炎符撫中興南正實
司天草木薰協氣山林奠神姦妥靈有備物龍卷鸞旗軒
走忝桂林伯與神俱南轅上謁禮亦宜為國憂元元心空
禍福相古井寒無瀾杯珓不用擲但願歸田園相傳壁畫
好拂拭塵埃昏弓刀立壯士劒珮班靈官後宫行樂處窈
窕千雲鬟錦地舞月畫珠櫳侍春閒武氏筆已絶梗概猶
清妍(後宫壁畫武洞清筆極禁籞富貴之趣紹興二十年火後為雨所敗後人摹舊蹟更畫猶有彷彿)旋
車闔廟去頗厭山市喧勝果招客遊徑排集賢關梵庋絢
雜組(衡嶽藏經皆錦絲竹簾護之孟蜀時捨簾乃其戶部侍郎彬所造)錫杖鏘古鐶(開山善果)
(尊者所遺)避雨勝業閣(在嶽祠之南)晚晴留凭欄石廪映岣嶁望眼
增孱顔上封眇孤絶南臺半雲煙碧岫有靈藥朱陵巢洞
仙(晩晴乃盡見諸峯)病倦懶幽討山僧鑴我頑松樛唐季枝柏跼
隋初根竒事不勝紀重遊當細論(廟路三十里夾岸大松五季時馬氏所植)
(勝業寺柏不見根偃於地出八榦龍蟠占數畝世所未之見傳為隋時物)
馬鞍驛飯罷縱步
食飽倦輿馬散策步前岡意行踏芳草蕭艾蓊生香春
事甚寂寥山桃帶松篁遊蜂入菜花此豈堪蜜房今年
蠶出遲柘葉分寸長好晴纔數日歲事未渠央
興安乳洞有上中下三巖妙絶南州率同僚餞
别者二十一人遊之
山水敦夙好煙霞痼竒懷向聞乳洞勝出嶺更徘徊雪
林縞萬李東風知我來華裾繡高原故人紛後陪繫馬
玉溪橋嵌根豁崔嵬蕩蕩碧瑶宫冰泉潄牆隈芝田溉
石液深畦龍所開匄我一掬慳頮此炎州埃仍呼輪袍
舞醉倒瑞露杯但恐驚山靈腰鼓轟春雷薪翁雜餉婦
圜視歎以咍兹巖何時鑿閱世幾劫灰始有此客狂後
會眞悠哉南游冠平生已去首猶回歲月可無紀三洞
俱磨崖會有好事者摩挲讀蒼苔
全守支耀卿飲餞七里倅楊仲宣復攜具至深
溪酌别且乞余書走筆作此兼寄耀卿
店舍煙火寒塵沙亭堠遠嫣紅糝芸綠春事亦已晩年
芳去踆踆江水來衮衮故人瀟湘逢留落一笑莞已張
七里飲更出深溪餞草間豔紅粉竹裏趣廚傳故意如
許長由來共鄉縣愧我不能觴負此離歌囀别愁滿天
末不醉何由遣却意支使君風前白波捲
題嶽麓道鄉臺
山外江水黃江外滿城綠城外杳無際天低到平陸長
煙貫楚尾遠勢帶吳蜀故園東北望遊子闌干曲
灃陽江
順流下沅江溯流上灃浦水深蘭芷寒漂搖憚風雨采
采不盈掬何由寄遠渚洞庭浮天白遐矚莽吳楚有懷
獨寤歎㯭聲與人語暮夜即維舟蒼茫定何許
渚宫野步題芳草
草色沐新雨綠潤如得意披拂欲生煙苒苒著巾袂天
涯各芳春秦吳千萬里故人攀桂枝今夕念遊子
虎牙灘(又名金門十二倍屬夷陵)
傾崖溜雨色慘淡水墨畫辛夷碎花懸瘣木老藤挂翠
莽楚甸窮黃流蜀江下一灘今始嘗三峽此其亞雨點
鼓士摻雲騰挽夫跨驚心度石林破眼見邨舍牛眠草
色裏犬吠竹林罅步頭可檥船安穩睡殘夜
蚤晴發廣安軍晚宿萍池邨莊
夜雨洗煩蒸曉風薦清穆雲頭隤鐵山日脚迸金瀑暑
塗一日凉遠客萬事足羈人正奔波觀者何陸續翠蓋
立嚴妝青裙行跣足俗陋介南徼物華入東蜀竹萌苦
已青荔子酸猶綠修蘆密成籬直柏森似纛泥乾馬蹄
鬆路坦亭堠速暮投何人莊窗戶暗修竹
蜀州西湖(荷花正盛開水月登舟亭也湖隂亭外别有白蓮尤奇蜀中無菱至此始見之)
閒隨渠水來偶到湖光裏仍呼水月舟徑度雲錦地誰
云不解飲我已荷香醉湖陰玉嬋娟夐立紅妝外何須
東閣梅悠然自詩思驚風入午暑水竹有秋意采菱不
盈掬興與蓴鱸會遥知新津宿䰟夢亦清麗
古風送南郊
廬阜有佳人顔色皦冰玉不能時世妝蕭然古冠服紛
紜倚市門組麗昡紅綠妖歌促豔舞飛上黃金屋安知
乘鸞侣流落墮空谷風泉入環珮月露作膏馥粱肉豈
不珍瀹雪煮黃獨聊用慰朝飢歲寒膚起粟綺叢三尺
塵無路到松竹誰能撫孤桐為奏招隱曲
御選宋詩卷十八
