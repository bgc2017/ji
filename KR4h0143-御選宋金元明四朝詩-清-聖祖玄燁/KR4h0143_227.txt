欽定四庫全書
御選明詩卷五十八
五言律詩九
王應鐘
題謝中臯卷
林棲懷獨往人境迥遺羣一徑通樵路千山靄暮雲埜
禽當戶囀澗水向田分偃息亭臯上玄言不可聞
龔秉德
曉發龍潭道中
霓旌蕩煙靄星駕轉岧嶤水落龍潭淺山連雉堞遥林
昏猶辨月江冷不聞潮漸覺鍾陵近淒涼憶六朝
李時行
别吳山人擴
客中仍送客離思渺難任岐路一尊酒故人千里心歸
雲衝落鴈寒角亂秋砧湖海風塵裏前期何處尋
酬張符臺秋夜閣直見寄
禁苑含香入高秋複道平疎星移鳳闕明月上龍城夜
半聞天語風前遲漏聲思君在霄漢清夢隔蓬瀛
吳桂芳
東湖
東湖行一曲十里柳煙齊遠嶼浮空碧長雲壓水低岸
香聞杜若沙淨浴鳬鷖更愛維舟處夕陰蓮葉西
江珍
寄汪伯玉職方
聞汝燕山信秋深已飭裝如何冰雪候猶未到江鄉舟
楫關河阻兵戈道路長倚闌思不極雲樹渺蒼蒼
劉鳳
十五夜月
明月照滄海清輝盈此時似規流素魄持粉儷新姿波
瀉淪河影榆寒露鵲枝與君同萬里無那獨含思
張承憲
奉送馮南江先生謫戍雷陽
明時道不偶萬里去投荒白髮情堪戀黃河路轉長哲
人多險難諫草自輝光會見金雞詔先銜到海鄉
朱曰藩
寄程自邑
一代空同子人人願執鞭贈君詩滿篋恨我見無緣綠
水蓬池上黃華艮岳顛平生高李遇徒感昔遊篇
家園種壺作
春柳半含荑春鳩屋上啼弱苗何日引長柄得誰攜瓠
落非無用鴟夷愛滑稽揮鋤不覺倦新月在樓西
箏
日者西園宴雲和獨未收弦張鵾轉急柱促鴈相求靡
靡縈懷惡纖纖繞指柔多情如有待庭樹莫先秋
贈袁河内
漢郡由來重仍傳借寇行山從上黨斷河入大伾平訪
古停千騎班春徧百城西征雲物美憑軾賦先成
蔣孝
贈顧少參
白下今才子華陽舊隠居早辭南省貴來著北山書邑
有盧敖井山藏内史廬堂前曳珠履寧羨食無魚
方九敘
賦得燕燕于飛
小院百花香輕簾雙燕翔影隨春陌近聲入午風長趁
蝶迴雕砌銜花赴彩梁空閨朝復暮徒切畫眉傷
俞文獻
送聶子靜南還
十年纔返國何事復南歸歲月冰霜晚江湖鴻鴈稀青
山還舊業落日上初衣去住乾坤裏無嗟與世違
李汝蘭
溪上晚歸
徑路草萋萋歸人咫尺迷水聲聞犬吠月色見雞棲露
下沾衣濕星垂挂樹低今宵有風雨多在杜陵西
彭謙
早行
畏途兼歲暮假寐怯宵征高柳霜前短殘星曉後明板
橋人度影畫角戍傳聲野燒前山起羈心黯自驚
羅汝芳
龜峯寺次韻
洞府真仙境人間自古今天門通海色石竇滿雲陰白
鹿來仙跡蒼苔認客吟清秋際高爽杯酒萬峯臨
張居正
返照
落日千山暮寒光入薊城虚堂餘樹色御苑亂鴉聲擁
衲僧歸晚開軒客望平鄉關杳何處萬里一含情
重遊蕭氏園亭
不到南塘久鶯聲覺底繁野雲低抱石江氣遠含村只
愛松筠冷寧聞車馬喧相過已無數不必問前源
殷士儋
送劉希宏驛宰之高郵
迢遞淮南驛風煙隔楚波潮平漁火近日落客帆多遠
樹生鄉思青山入棹歌春來見芳草知爾憶鳴珂
楊巍
北樓口留别許參戎
秋塞難為别一尊駐晚暉悲風嘶去馬落葉上征衣野
燒臨河斷寒沙帶雪飛邊城人不到此後信應稀
秋雨宿黑石嶺
嶺險藤迷路山高石作城片雲何處雨孤客此時情茅
屋幾家在秋風半夜生旅魂愁已絶况聽鼓鼙聲
海鄉聞鴈
平蕪霜露合孤鴈向南征影落黃龍渚聲淒魏豹城殘
雲疑路斷新月似弦驚十載關山北曾傷故國情
送黎樂溪轉甘肅太僕
白嶺千山外黃河萬國西塞雲秋漠漠沙草日淒淒遠
地愁離别邊城尚鼓鼙昔賢名未冺勲業爾能齊
忻州雨夜
世慮已難遣况當旅館秋寒城夜半雨故國夢中樓河
漢幾時曙蛩螿增客愁鴈門明日路鼓角入邊州
秋日閒居
笑我起居處寥寥一竹牀長貧諳性命多病識行藏地
與紅塵遠秋憐白日凉山僧久不至木落井西堂
雨夜董信溪過訪
卧病滄江上柴扉晝不開况兹風雨夕乃有故人來遶
屋吟黃葉疎燈照綠苔平生邱壑意共盡掌中杯
蕭關北作
塞路山難斷天愁雲不開遥驚戍火起數見羽書來周
室朔方郡唐家靈武臺客心正多感羌笛暮堪哀
宿瓦雲驛
蕭條來野館秋草正淒淒復此聞風雨兼之厭鼓鼙經
年階樹老入夜怪禽啼獨坐生歸思田園渤海西
林燫
送二兄謫平樂貳守
暫會仍分手離魂黯欲消如何適萬里况乃傍三苗中
土風煙隔征途雪霰飄願將盤錯意持報聖明朝
王樵
香山寺
曉色開層閣春天淨翠屏檻凭千樹綠門掩四山青遠
寺分林見流泉夾路聽禪房人不到花竹晝冥冥
朱大英
初八夜見月與淳兒同坐憶季子洽
秋月信淒清秋容在晚晴客中荒市酒愁裏故園情浦
上楓林薄淮南桂影生相思渺天末對酒憶寒檠
初九夜東岳祠庭中露坐遲淳兒同諸子較藝
片月挂高城荒祠坐二更漸聞天籟發那有夜珠明靜
柝依寒漏疎鐘送遠聲露深簷瓦白清冷不勝情
孫永思
海珠寺讌同鄉李崔二鴻臚
象設鄰鮫室江流達海門上方無陸路四壁有潮痕香
霧籠珠樹飛花墮玉尊漁歌相聽處萍水不須論
彭輅
良鄉道中
昔去經衰柳今歸見早梅緇塵飛不盡白日黯難開短
劒餘孤憤長歌動七哀年年薊門道空老洛陽才
詹萊
漁火
絶浦漁燈暗空江月色多關山空有恨欸乃忽聞歌風
靜星河汲天寒木葉波孤舟無住止獨酌奈愁何
甘茹
送成邑博
江城秋色暮客子欲何之司馬浮湘日元王設醴時風
吹猿峽冷霜落鴈峯遲欲識相思調君聽苦竹詞
鄭東白
釣舟
空亭一葉下落日五湖秋白幘攜尊酒滄波坐釣舟鐘
聲山外寺樹色水邊樓吾愛鴟夷子浮家汗漫遊
劉應時
喜泉水即至
雨餘深澗闊泉滿細流分石溜清無滓風吹綠有紋園
花團曉露池草散晴雲獨坐觀元化悠然意不羣
冷泉道中折楊柳枝悵别
寒泉初柳綠折取倍離憂昔别誰相贈今看祗自羞雲
山雖北向河水尚南流惆悵黃金色無人寄隴頭
晚出榆林
落日下榆關軺車出遠山雲隨青草合路遶碧溪灣燈
火前村急旌旗後隊閒邊亭靜無事飄灑戴星還
亢思謙
秋日晚行玉河堤
積雨欣新霽浮塵寂若沈凉風侵碧草斜日滿疎林水
靜涵空色人閒愜素心悠然異城市疑是故山岑
徐學謨
三月十五日集伯隅園觀牡丹
殘春情餘景衰髮戀長林樹密溪堪染花濃山更深酒
依金谷數簾捲玉樓陰過眼繁華盡因知靜者心
中秋八夕集沈伯咸水亭
遲月夕陽盡清輝忽滿樓筵開青雀舫地近白蘋洲花
隠滋秋媚魚歡趁夕流少陵搔髮短如續渼陂遊
登上方寺樓
向晚凌虚閣湖天入杳冥垂楊雙鷺白落日萬峯青棟
宇懸空界香燈護佛靈坐來清聽滿天際看揚舲
翁夢鯉
次忻州
故園杳無際淒然客思多雪中歸代郡冰上渡滹沱野
戍孤煙出寒空一鳥過邊庭誰與晤獨賦式微歌
方弘靜
東巖
巖端曙日暉巖下啓松扉流水不知處幽禽相與飛青
山常對席白髮久忘機試與西鄰叟攜壺上翠微
訪程山人不遇
避喧來谷口愛此青松陰永日空山寂幽蟬時自吟花
源應未隔蘿逕杳難尋稍覺塵襟豁方知仙境深
題李山人草堂
巖前宿鳥飛林外曉光微春色驚人早雲山與世違泉
流採藥逕花映釣魚磯借問金門士誰同蘿薜衣
送王以珍
爾抱鸞凰志云何枳棘棲十年猶末達斗酒惜分攜舊
業微蟬翼窮途信馬蹄贈言無自薄風雨有鳴雞
馮皋謨
泊鴛鴦湖遲友不至
野客饒春興輕舟坐夕曛湖光天下上暮色水氤氲戍
鼓連城動漁歌隔岸聞參差吹未已獨立望夫君
潘季馴
除夕
行到海窮處仍驚歲盡時燈前誰共影愁裏強吟詩遊
子歸何日芳春坐可期滿城簫鼓動客思已淒其
黃甲
出郭
出郭理蠶田幽居此最先鶯啼江樹杪月抱野亭偏社
肉分鄰叟園丁了稅錢兒荒裒臘蟻客過並溪船
靜海寺與觀頤夜坐
落木亂山巔江樓雪夜船山川千里外風雨一燈前白
髮翻岐路清尊共昔年浮生窺妄盡今夕故依然
梁夢龍
宿三川驛
寂寞三川驛風塵苦見侵王程方未已客夜且高吟山
火延危嶺泉聲聒遠林幽懷良不淺何日慰招尋
張翀
登焦山夜歸
短棹乘風去輕輿帶月歸花香入徑細漁火隔江微遠
寺猶聞磬荒村半掩扉石橋横渡處醉看海雲飛
有懷
五落龍山葉三來鴈足書夢中親舍近天外故人疎寥
闊乾坤裏疎狂醉醒餘秋風吹短髮溪畔獨躊躇
龐尚鵬
秋日園居
物候隨時變那堪問歲華晚風三徑竹朝雨半籬花自
比禪居靜從教物論譁浮生何所有醉處便為家
吳時來
焦山夜歸
古寺探幽去山城倚醉歸留人林月上醒酒暑風微漁
唱搖江渡村燈照夕扉獨憐沙上鳥已宿尚驚飛
徐師曾
宿磚河驛
渡頭風色晴漁火隔沙明帆逐暮雲落潮隨春水平長
蘆昨夜月甲馬舊時營關隘今無事稀聞擊柝聲
顧曾唯
同賓峯集我渡山房
旅客貪呼伴芳尊共解顔清池來浴鳥高閣俯重山墮
酒松花細抽梢竹筍斑夷猶二三子竟日不知還
姜子羔
下巖寺
一入招提境登臨思已牽地將金作界山以玉為泉僧
定魚皆出江空月自懸虚巖尊者像幻跡至今傳
鄭茂
過草萍驛
古驛荒煙斷征驂向晚停吟回江雨白坐對越峯青萬
事皆蕉鹿吾生亦草萍勞歌猶未已短鋏復衝星
季科
太保顧惠巖公祗役泰山途次和答
紫極傳丹詔青霄訪玉華霓旌翻日觀瑶島接星槎寒
蹋峯頭雪晴攀海上霞翩躚雙白鶴遥駕五雲車
次韻答鄧薇山社長
袒席分襟地江關積雪天寧知盧阜約翻上汶陽船夢
斷清秋半書來白鴈前心期渺流水虚奏伯牙絃
吳邦禎
渡江望京口諸山時與舍弟言别
返照荒江上深秋落木時登臨容我輩勝槩復誰知波
浪層層湧峯巒面面竒那堪垂眺久懷古更傷離
方九功
泊滄洲有感
世事看流水漂零見此身他鄉猶是客失路竟依人樹
引長堤暮花殘故國春卷簾聊對酒幽寂恐傷神
胡直
卧病省署作
掩閣烏同寂升堂鶴共遲亂花封印篋飛鳥掣文移公
事癡能了陰符懶未窺散衙饒暇日春院綠陰滋
龍州
窈窕繁花路清虚野甸居漸為逃世客嬾答貴人書水
閣依鷗鳥塵編信蠧魚日尋垂釣侣長到月明初
黎民衷
月夜吳舍人過集
向夕羣愁起幽期幸不迷天垂鳷鵲外城轉鳳凰西翠
斝淹宫漏春星散馬蹄十洲飛夢遠何路問丹梯
姚汝循
晚歸田廬
紆曲春山路行來日已昏蕭然茅宇内不盡白雲屯犬
吠初生月人歸半掩門一杯燈影下幽思共誰論
雨後行園
山園積雨後步屧惜餘春柳似酣眠客花如倦舞人啼
鶯上喬木迸筍過比鄰韶景行看盡嬉遊可厭頻
秋日閒居
曲巷人蹤少閒門秋草深露香催酒興月皎逗琴心園
果紛堪摘池蓮冷欲沈重陽佳節近風日快登臨
宿三山别業
秋深寒露候地僻水雲鄉落日楓千樹殘霞鴈幾行桂
香清小院蛬語近匡牀自卧滄洲隠逾憎世路忙
自横梁放舟還郡
解䌫横梁渡鳴橈濯錦川秋山初過雨夕漲欲浮天四
野明殘照孤城合暮煙媿無仁者政竹馬亦橋邊
卞錫
曉舟即事
野寺侵雲出千家草色勻晚風吹浪白夜雨濕苔新去
鴈聲何急當樓鼓尚頻回看煙樹合殘月下城闉
沈啓原
項里西楚霸王廟
符命通神契天心屈霸圖風雲空叱咤陵廟且榛蕪悔
失師中范徒憐帳下虞江東餘父老伏臘走村巫
懷陸仲長
京洛追遊處春風次第吹官從一命始别是隔年期藥
裹趨中禁方書得上池正逢欣賞日未許動鄉思
張祥鳶
同韓雙湖泛舟訪直峯昆季
野航坐知已盡日話閒情木落青山遠波澄白鳥明揚
帆沙岸過吹笛浪花生知近高人宅横塘竹外清
湧泉寺
單車行樹杪草屐到僧家旋吸泉龍水新烹穀雨茶峯
稠凝暮靄松暗落輕花歸路攜餘興褰帷看月華
近華村采蓮
侯家開水榭宛轉水中央舟雨青簾濕溪風白苧涼魚
潛深見影花靜不飛香笑折青荷葉持為碧玉觴
蓮葉綠於水蓮舟輕似雲好懷逢酒伴孤興入鷗羣山
色晴兼雨溪流合復分采芳動盈把持贈太華君
横山雨行
公暇省耕去農家半翠微綠疇新水足白屋吏人稀棠
憩雲籠樹山行雨滿衣青林煙火午稚子餉田歸
春日雜咏
柔風春服減遲日小簷明覆砌花陰薄縈簾柳色晴圖
書惟木榻鳥雀獨柴荆芳草青堪拾緘題寄友生
小墅清溪曲疎篁作四鄰花開留好客酒熟及芳辰屋
角丹藤繞梁間紫燕馴所欣投秩早得看故園春
散帙移長晝焚香閉小齋疎花紅覆石細草綠侵階賞
勝流光轉逃虚始願諧倦遊宗處士觀道獨澄懷
佳樹村村合晴峯面面浮渚香芳草積風澹釣船流嬌
鳥銜花語輕鳬挾子遊已堪足吾事此外復何求
早春野望
新水沒漁磯遥林收夕霏柴門堪小立沙鳥自孤飛臘
閏梅花早官休賓客稀所欣元夕近不夜月輝輝
寒食
小雨作寒食東風吹散絲翠沾楊柳眼紅濕海棠枝細
草香生榻新流綠滿池小亭花正好曾與故人期
西莊初夏
高枕應吾道衡門豈世情對牀紛樹色入夢亂禽聲雨
氣沾書濕茶煙隔竹清美人天共遠一水暮盈盈
雨晴晚步
晚霽乘輕屐溪遥步落花夕陽低草閣煙水帶漁家巢
暖鴉雛長風柔燕子斜無嗟紅似雨新綠喜交加
初夏曉起
已知無客到亦復啓晨扉刺水新秧長衝人乳燕飛書
聲隔篁竹荷氣透絺衣百畝欣常稔無嗟生事微
西山秋望
快閣臨飛鳥遥天入斷峯白雲山面面紅葉樹重重空
翠當杯落晴光刺眼穠願言隨楚客木末采芙蓉
新秋泛舟過西莊聽雨話舊三首
放船秋水落能載兩三人坐愛清波影輕搖白㲲巾到
門纔繫纜藉草便垂綸野飯無兼味嘉魚色勝銀
蓬蒿長門徑客到旋教鋤稚子炊菰米鄰家饋野蔬浦
沙雲淰淰梧竹雨疎疎草閣晝如水坐聽兒讀書
歴歴齠年事分明昨與今不因清話久那悉故情深歲
月且遲暮官曹寧陸沈所欣同巷陌伏臘每招尋
重陽後庭中晚步
叢菊幾枝吐重陽昨夜過美人别我去懷抱奈秋何月
露閒階砌衣裳舊薜蘿手攜小兒女顧影舞婆娑
渡淮春曉
朝辭桐柏水時序又殊方河抱中原轉天圍遠樹蒼緒
風啼鳥變紅雨落花忙坐惜春芳燕高歌西日黃
園居
人境重重隔溪流宛宛分竹陰飛翠雨花氣結晴雲籬
缺牽蘿補園蕪植杖芸禽言能細譯幽事賴先聞
積雨
積雨蓬門掩連陰草閣凉荷香池上榻雲氣竹間堂岸
岸新流沒村村濕霧黃釣船迷去住長繫短籬傍
申時行
訪趙凡夫别墅
扶笻躡翠微倒屣逗巖扉石塢松蘿繞山齋蕨筍肥宿
雲開半榻飛瀑濺初衣共有濠梁思悠然息是非
王錫爵
壬辰秋日高郵待詔即事
慙愧春明别依然物色新風雲真遇主骸骨豈謀身市
駿黃金盡籌邊赤羽頻總關遊子念其奈倚閭人
許孚遠
洵陽道中
歴遍商顔路言從漢水濆秦關千里盡楚地一江分岸
柳移春棹山鳩度晚雲悠然鄉國意野吹隔溪聞
余有丁
送張崌崍
客行新霽後曙色啓城頭曉徑穿雲濕春塘帶雨流江
籬牽客思山鳥動春愁何事新芳歇王孫不可留
蹇達
冬日登毘盧閣
塞鴈南飛迥高樓北望寒暮雲千嶂暝積雪萬家殘四
海徵輸盡三巴道路難天涯對搖落那得旅愁寬
戚元佐
早朝
鳳掖傳呼早晨趨逼禁闈天香浮輦靜宫漏隔花微仙
掌明河動周廬列宿稀不知風露重先濕侍臣衣
徐廷綬
胡松麓自瑞州以書見寄
搔首西風裏懷君思惘然江湖千里隔雲樹寸心懸客
淚隨猿落鄉書有鴈傳惟應今夜月相對共遥天
王叔杲
登樓望東山
騁目層樓外悠然池上山雲霞迷曲磴松桂隠禪關落
日翠微半疎鐘窅靄間求羊時命駕心與暮雲閒
穆文熙
寒食值雨趙計部攜酒見過話舊有感
佳節逢寒食連朝風雨多故人攜盞斝過我話關河别
去天同遠歸來歲幾過一時飛動意對爾欲如何
池館開尊處相看意氣生交情惟白日風雨自清明天
上暮雲色林間黃鳥聲醉來翻感慨長嘯不勝情
楊成名
秋日郊行
路遶溪流細山迴樹色分客沽村店酒牛卧隴頭雲林
葉含秋露溪煙澹夕曛兒童迎我笑拍手自成羣
許國
憩張荆山山房
一榻深雲裏空亭萬木疎門開青嶂合月上碧簾虚幽
鳥啼山木童兒摘野蔬秋風何處起落葉滿山渠
野眺
並馬出城隈蒼茫野色開巖花隨地有山鳥向人來曲
徑通雲塢迴溪滿綠苔羣峯亂煙樹何處是蓬萊
齊山亭
山亭倚空曠四顧與山齊樹色交簷密雲光入戶低長
天飛鳥外歸路夕陽西目極增惆悵蕭蕭征馬嘶
何洛文
宣宗皇帝御筆白馬
臺上黃金駿毫端白雪驄玉花生御榻寳繪奪天工照
夜雙珂瑩凝霜匹練空瑶池仙馭遠猶見畫圖雄
林如楚
瀫水夜泊有懷舊山
澄潭斂夕霏漁火靜相依河漢窺簾入梅花逐吹飛旅
愁長是病鄉夢未成歸今夕西窗月松陰滿翠微
會江驛
停舟異昔年城郭尚依然樹影浮天外江流會驛前暮
帆搖海月晴磬出山煙稍喜春來近居人話種田
江上春興
雪霽涯猶濕沙明霧半消天圍京口樹地折海門潮挂
席憐風便鳴榔覺岸遥江妃不可見春思滿蘭苕
草閣
草閣俯晴川憑虚野意便時經八九月岸舶兩三船暮
色芙蓉水寒光橘柚煙行藏吾道在休誦卜居篇
别業
别業雲深處新秋客到稀疎林發清籟古木駐斜暉課
僕收紅稻尋僧入翠微山中多勝事麋鹿可相依
陳文燭
送楊惟喬侍御北上
驛路飛新雨荒亭落晚風賜環霄漢上擊楫大江中此
地曾留犢都人尚避驄春華今又半尊酒幾時同
送陳仁甫太史使楚
玉署承天遣桐圭錫帝封浮湘即司馬作賦是元龍春
盡寒江雨潮迴故國鐘禹碑如可辨還上祝融峯
管大勲
安慶渡李楊
客路荆舒盡江帆海國賖天風蔽晴日煙雨漲平沙水
闊疑無岸春深不見花暮潮南浦泊指點驛樓斜
胡涍
過雅宜别業
不見王摩詰猶餘華子岡隔河山杳靄斷樹水微茫有
子開松徑留歡正夕陽漁舟投暝合杯外即滄浪
沈淵
塞上聞笛
何處吹羌笛秋風度玉關幾年愁作客此日更摧顔慘
淡邊雲合淒涼朔鴈還梅花知盡落一夜滿天山
王圻
商邱早行遇雪
雲暗商邱野天連葛伯城懷人宵不寐奔命雪仍行粉
絮因風舞瑶華帶雨傾貂裘寒欲透客淚灑塵纓
歸有光
乙卯冬留别安亭諸友
黽勉復行役殷勤感故知悠悠寒水上獵獵朔風吹彈
雀人多笑屠龍世久嗤往來誠數數公等得無疑
袁尊尼
長興徐太守自汝寧歸王元美諸君同集胥江
分韻贈之得關字
自薄淮陽守終然返故山江湖一麾罷歲月二毛斑中
論何當就浮名祗是閒因君夢苕水早晚叩雲關
皇甫沖
見新草
此地無暄候不知冬與春朝來原上草忽見一叢新能
亂行邊思渾迷望裏神天涯三月暮猶作未歸人
皇甫涍
長安官舍對新月次韻答宜俯
雨後延新月杯前共此身微暉不照綺清漢欲生塵自
惜行將老相看只合貧開秋思無限重感獨歸人
春朝對雨懷省中舊遊
山城看雨色畫省憶蘭芳春日京華遠江天離思長疎
花開獨樹新水亂寒塘遊子今何去聞鶯祗自傷
宴東湖流杯亭送歐陽大參赴蜀
流杯亭上酌修竹亂溪沄暝樹煙常合春山雨不分别
情依去鳥客路入重雲懷舊仍傷遠勞歌夜獨聞
出漷陰望楊柳村聊作
乘雲命傾蓋帶月度征輪地白翻疑水村寒不悟春霧
交平谷樹風散朔方塵詎向耕夫問垂楊宛舊津
病中雜言二首
翛然秋色裏斜日下庭蘿蓬徑無人顧空林落葉多山
光當戶映鴈影掠窗過靜者今方適何言久臥疴
經時謝朝謁因病得閒居日暗牛羊下風吹薜茘疎鄉
心候秋水晚計卜田廬近訝交能絶嵇康已著書
夜作
帆飛川路永煙霧杳空溟蓼積寒江渚楓凋古驛亭日
沈昏溜影雲起亂峯形入夜看牛女安知有客星
彭城道中雨行
晚遡彭山道歸雲暗幾峯殘陽向湍汲飛雨度川重誰
遣長途思還傷逐客蹤已看淮岸盡鄉夢渺何從
沛上旅懷寄兄弟
向暮勞歌起川長緩去程鄉迷淮樹隔塞斷楚雲平浪
迹舟誰繫繁憂酒獨傾如何原上鳥偏近旅人情
靈巖溪口招范生不至
倚棹待幽客蕭蕭風滿林遥知雲盡處猶隔洞門陰岸
靜渚花落溪閒山鳥吟真成獨往趣自入武林深
由桐柏嶺趨瓊臺遊眺
桐觀臨雲壑遥從此路迴石門藹天闕借問幾時開鶴
羽下清漢仙蹤空碧苔山人仍自去日暮嶺猿哀
十六夜月
牛渚風流地清江萬里長今宵懷謝尚乘月益清狂勝
事已云盡佳期何可忘凉風吹舞袖白苧滿秋霜
和子約莊遊對修和觀懷往
仙宫緣縹緲孺子問滄浪獨望青山郭空懷碧草芳田
疇諸島接雞犬百花藏何以寄幽興前溪春水長
靈峯
靈峯望縹緲疑是接層城梯繞丹霞入人攀碧樹行洞
門山日落石室海雲生何事吟招隠空令猿夜驚
席上送子循弟
離樽日南至行役魯東門海徼雲千里寒城雪滿原聽
歌仍有淚執手已無言何異飄飄鴈年年别故園
早秋楊村旅次懷伯氏季氏
滿川風露急凉度海門初薊葉先秋下江星永夜疎客
心憑北極鄉路憶南徐塞鴈何時至平原有素書
聞家兄之金陵
聞君理孤棹欲向金陵遊却憶追歡日翻成羈旅愁鐘
流客館夜砧響帝城秋得似滄江鴈東飛白鷺洲
皇甫汸
春雨
金谷寒難破瑶臺雨易滋籠花纖似霧著柳亂成絲香
氣微霑徑泉聲暗落池空愁今夜月不遣鑒羅帷
唐子應德自震澤返棹邀余夜晤
吳門煙渚夜來泊汎湖船秋水生衣上巖雲落酒邊遠
遊多世憤小隠謝時牽莫問空山葉相逢悲長年
三巖洞
峭石何年斷飛泉竟日聞虚堂秋易入晴樹雨難分夜
似觀廬瀑朝疑帶楚雲坐深羅袖冷猶自戀氤氲
賦得處處春雲生
春色藹無際朝雲最可憐金枝紛映帶玉葉綴聯翩弄
影交疏裏含情飛蓋邊長安遥向日何處奏非煙
正陽城樓西角二鷺巢焉
並負青雲翼來躭紫閣棲攀龍窺殿北隨雉卧城西顧
影依霜潔鳴籌候月迷振雝殊可詠聊此謝塵泥
春溪晚興
别業懷東墅名山倚北岑川原澄夕霽雲水亂春陰看
竹門從閉迷花路轉尋歸心不及鳥隨意向幽林
送王良醫之武岡
白髮微官在滄江别路長看星趨翼軫問水過沅湘採
藥身千里聞猿淚幾行惟應鴻寳訣猶得侍淮王
月下柬子安兄奉使將歸
纖月吐簾帷清光到酒巵似分奩鏡影已卜佩刀期桂
惜飛花萼荆憐别樹枝預愁江上夜千里共相思
早春奉柬王駕部時聞上書乞休未得
躭寂懷摩詰辭榮學右軍鄉心隨梗泛春思藉蘭薰巴
水初消雪巫山尚掩雲漢家頻遣祀留待碧雞文
和子安兄夜坐感秋
北戶鳴螿集西堂落葉過自驚秋興發并入夜情多芳
草萋零露清溪急逝波此時勞憶處萬里見明河
秋日懷王維禎
京國歲華晚江城風雨秋疎聲兼葉度寒色帶雲流羈
宦潘生省懷人謝監樓如何潮落盡猶未下仙舟
登燕磯後仍過清江道院答蔡子
别有清谿勝迴探思不窮鳥鳴殘雨歇帆落暮潮通關
路逢桃徑江花引桂叢還聞歌水調流響步虚中
子安館中言别遲蔡子不至
今夕西堂燕明朝南浦人雨滋將别淚花黯欲離神燭
下停杯久門前嘶馬頻所期殊未至含意獨誰申
除夕
異鄉逢歲盡一倍旅愁增車從來三署衣香過五陵春
晴傳法鼓夜色引慈燈誰識朝元侣禪棲學老僧
送王子亮卿真州訪蔣憲使
歲暮三山路江通一水津舟寒初載雪榻暗舊生塵靜
夜聞潮慣荒城落葉頻懸知蔣詡宅開徑遲幽人
登赤壁
萬古滄江上清秋赤壁開浴鳬知舊渚横鶴見新臺妙
齒瑜非昔䧺心操已灰媿無題賦手猶欲記重來
崑山道中延福寺逢琴僧
維舟探野寺取逕渡溪橋宿雨鳴才歇寒雲濕未消琴
聲入林細幡影隔花遥流水原無著歸心緩落潮
送徐紹卿還洞庭兼訊方子
臨水朝來望還山西渡人柳情非遠道花恨是殘春槁
澤聊吟楚尋源若避秦祗應方處士白首共垂綸
三衢道中
山居無别業民俗半為農樹杪開山閣溪灣置水舂採
薪朝候艇乞火夜聞鐘歲晏收盧橘猶堪比戶封
齒歎
齒錄非余望形衰祗自傷未須論舌在詎是為唇亡守
默渾無語歡歌漸有妨閨中罕靈藥何得似張蒼
仲冬對月數宴答子約
冬暖因恒霽宵遊及望舒弓形雲際引桂魄露中疎棲
戀鷦鷯後思深蟋蟀餘清光能幾度再滿歲將除
偶懷虞山之遊因柬張比部寰
我昔虞山泛登臨暮景斜雨迷當岸柳風度隔巖花奈
此淹京邑傷哉歴歲華張騫高興在早晚待星槎
靈巖
棟宇開靈嶽池臺隠廢宫已看塵劫遠猶想霸圖雄野
霽呈秋色濤喧見晚風從知挂帆意遥在五湖東
十月十五夜月
清漢月仍滿空山歲欲闌入林無葉礙映水覺池寒遠
道心千里高樓思萬端誰能三五夜長及盛年看
舟中對月書情
不識别家久但看明月暉關山一以鑒驛路遠相違影
落吳雲盡凉生楚樹微天邊有烏鵲思與共南飛
騎省
騎省慙三入鶯花過十春心徒懷許靖鬢已似安仁香
草思公子明珠報美人那堪秋水上猶此隔迷津
託宿報恩寺
平野新秋入長干舊寺存青蓮非世界綠竹是山門塔
火看生滅鐘聲悟靜喧迷方欲有問慙對遠公言
諸君乘月攜酒見過遲謝山人不至席上作
芳樹長安道春宵動旅愁一尊良讌會四海盡交遊玉
漏寒頻度金河靜不流清輝憐謝監何事隔南樓
寄子約弟
雨地承嚴竄同時罷省郎因書問舟楫何日下沅湘客
夢頻棲月征途欲戒霜平生題賦意那得倦遊梁
生朝寄兄弟
白髮逢初度清尊思惘然鶺鴒原上夢犬馬客中年眉
宇將雲結心旌共月懸朝來淇水望時問渡淮船
送王亮卿遊天台
嶽路從兹始仙源信可求客情臨海嶠鄉語永嘉舟天
外看霞起林間聽瀑流無能解纓去送子欲神遊
登天平廢寺
古寺空山裏重來感廢興尋溪迷蔓草攀壑藉危藤遶
樹多寒鵲然燈止病僧獨憐青嶂外猶見白雲層
與鄭司士夜話
故國經年别他鄉會面難人疑天外至花似夢中看山
瘴侵氊濕江流遶舍寒不知臺省客誰念一儒冠
由罨畫溪登玉陽山院
溪水鏡中渡風帆畫裏看潭猶名玉女地即傍銅官向
夕山常雨先秋樹已寒洞霄供奉日歸隠聖恩寬
皇甫濓
宿昌平
向夕投山界城臨萬壑秋麗譙嵐氣匝殘戍野煙收霜
薄低寒鴈風長韻素楸迢迢星斗夜應共古今愁
真州留别華陽兄
河梁意不盡相送到真州草木成今别江山是昔遊各
言衰鬢客那忍故園秋明發東西恨惟看一水流
尋靜安寺方丈
客思隨幽討僧堂列夕曛晴懸千嶂雨寒抱一邱雲草
落猶花發山空自鳥羣亦知禪寂處秋色轉氛氲
夏日要王子飲雙松道院
命爾芳樽酌同君物外蹤藥欄華碧草鶴徑老青松鳥
愛留春語雲多入夏容桃源未可問兹地暫吾從
舟入石湖煙雨成汎
煙色含微雨秋聲起暮濤水行天共遠雲觸岫同高小
汎隨魚笠閒情寄野醪無令懷往事翻益思偏勞
送子循家兄赴嚴相公召修志袁州
江水去悠悠征帆不可留一尊相送盡千里共含愁雲
樹依殘日霜笳動早秋猶憐覽風物書記在袁州
馮惟健
登觀音寺
天削孤峯峻醫閭最上頭窮巖藏古寺懸石結危樓雪
瀑千林潤松門六月秋夜來禪榻卧天漢掌中流
馮惟敏
聞柝
野柝鳴沙岸漁燈照白波淒淒風不定隠隠夜如何歴
亂鄉心碎依微客夢多江聲還自擊展轉動悲歌
馮惟訥
春日侍讌高唐齊東二王即韻應教
昔聽桂山調今看蘭坂花春雲間珠圃初日照彤霞改
服遊新苑移尊對遠沙應劉今日賞不是魏王家
春日陪孟東洲憲使公重過宋氏園亭
竹色青於染春生宋玉家衆山當戶出一水抱城斜積
雨翻高柳輕寒勒早花風光正如此莫惜醉流霞
卜大同
同戴前峯遊赤壁
共有探幽興言尋赤壁遊昔賢不可作吾輩復相求孤
鶴今何在長江漫自流因之重懷古對此且淹留
楚中思歸
久欲辭塵網拂衣返故廬水田原不薄茅屋亦堪居五
斗何為者三湘安所如勾留猶未去豈羨武昌魚
侯一元
和蔡白石湖上晚眺
赴省雞棲後看山立馬時夕煙澹秋水寒鵲附空枝拙
宦頭堪白鄉心夢獨知猶聞歌雅調不似越聲悲
寄石屋
一枝棲已定舊業未全貧白水連三畝青山作四鄰鳥
蟲披古篆牛馬應時人獨愛林間月無由寄許詢
夜渡甌江
暝色度歸橈長風動泬寥漸藏江岫月正落海門潮委
運同飄瓦全生學緯蕭江湖易成夢頓欲謝清朝
栗應宏
遊城南池
偶下南山岑蕭然諧夙心漳干一徑入煙景四圍深秋
水浸枯木夕陽明遠林相期杳難即漁浦晚沈沈
高岱
寄懷李師孟水曹
别署秋光滿千帆霽色開海風吹月上江雨帶潮來名
著山公啓詩傳水部才不知登眺處誰與共銜杯
金大車
漂母祠
王孫去不返淮水亦東流宿草封遺塜行人說故侯荒
祠黃葉暗寒渚白蘋秋一飯猶懷德空悲雲夢遊
祝禧寺訪馬承道
地僻秋堂靜琴書此盍簪短檠禪榻暗微雨梵鐘沈絡
緯鳴莎徑松杉遶石林擁衾不能寐山氣夜蕭森
遊能仁寺
落葉迷幽徑垂藤鎖斷垣溪深晴浴鷺樹老晝啼猿海
氣庭前障天花雨外翻坐來清梵永盡日不聞喧
遊楷上人山亭
病起身猶健登臨興不孤石泉當戶瀉山鳥入雲呼敗
葉秋皆墮寒煙晚欲無此中堪閉戶還擬著潛夫
陪徐子仁宿瑀上人房
平野千林雨衰年七尺藤獨衝青嶂暑來訪白頭僧蔓
草荒禪榻虚堂耿佛燈勿嫌山館寂長嘯對孫登
經廢寺有作
金身隨雨卧紺戶藉風開聽法龍辭樹翻經石掩苔藤
花簷際罥木魅洞中來澗道千年檜山僧手自栽
虎洞
靈山通上界羸馬步瑶岑天淨峯如掌風悲虎出林空
巖春晝冷石洞夜壇陰漸悟真如性還同出世心
金大輿
幽居五首(錄四首)
籬落荳花滿階除蒼蘚多微雲翻早鴈輕雨滴寒莎負
手看青竹牽衣愛綠蘿蕭條揚子宅獨酌有長歌
老去成疎懶詩書性獨偏閒看揚子賦細讀馬蹄篇綠
水偶垂釣青山忽在前不愁金錯罄時有賣文錢
仄徑叢殘草頽垣倚細花青鞋尋社遠皂帽任風斜院
靜添秋色窗虚賦晚霞荷蓑翻豆圃把酒問漁家
凉風歌蟋蟀秋日賦閒居酌醴愁心薄談空俗累虚果
懸隨鳥啄詩罷命兒書何必顔淵氏當年獨晏如
登青州城樓
麗譙滄海畔南客一登臨四野平沙合孤城遠樹深古
隍無積水飛閣有棲禽日落山風急悽悽傷遠心
廣福寺
四面松杉合中林一徑開僧房依亂石畫壁暗深苔風
捲堆沙入雲移海氣來蕭條空谷裏松柏暮生哀
雨後聞蟬
一雨生凉思羈人感歲華蟬聲初到樹客夢不離家海
北人情異江南去路賖故園兒女在夜夜卜燈花
蘇濓
遊大明湖
風物湖中好家家白板扉浮雲去水近返照入林微潮
落漁磯淺江寒鴈影稀晚來砧韻起是處搗征衣
園居
壯年不遇主歲月忽侵尋買藥到城市讀書隨樹陰窗
虚啼鳥近門掩落花深舊日逢方士曾傳戲五禽
青石嶺
鳥道盤雲細羊腸度坂危青迴峯歴亂丹轉磴逶迤飲
澗猿相挂懸崖樹倒垂平生愛山水此地足棲遲
蘇澹
暮春雨中集惟時西園
西園花事歇一雨淨芳菲不是鶯相喚誰知春欲歸池
魚翻晚碧檻筍茁新肥待得清和候重尋芍藥圍
鹽河聞鴈
客子起常早月明殊可親一聲沙嘴鴈匹馬渡頭人顧
侣鳴偏切悲秋興轉真蘭閨夢迴處應憶客邊身
弘慈寺别沈元戎
蕭寺送行頻蟬聲入座新夏雲驕釀雨關樹遠通津門
外長安路樽前出塞人願分雙寳劒萬里靜邊塵
張獻翼
春閨病起和黃得之先生作
佳氣抱房櫳年華自不窮山將眉合翠花傍鏡分紅曉
色羅衣上春聲燕壘中猶憐芳樹下無力倚東風
集孫指揮宅
入林欣把臂蕭散欲飛翻酒亦將軍令花仍處士村清
香浮畫戟殘月上營門無敵誇詩思長城在五言
御選明詩卷五十八
