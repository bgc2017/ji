欽定四庫全書
御選眀詩卷一百三
七言絶句三
黃哲
遊洪範池與劉文正
洞門斜日照金潭千尺藤蘿挂石龕騎馬獨來高處望
滿山松栢似江南
趙介
瑤池
宴罷瑤池暮雨紅碧桃花落幾番風重來八駿無消息
擬逐青鸞入漢宫
嚴震直
永州舟中
瀟湘二水會零陵灘響惟聞浪作聲兩岸青山明月夜
畫船行過永州城
林鴻
題吳江垂虹橋
雲帆秋晚過垂虹落日鯨波動遠風欲借仙家遼海鶴
月明吹笛水晶宫
早行
前山樹暗月朧朧馬色雞聲共曉風不為逢秋多感慨
只緣身在别離中
夢中仙遊
天葩小院敞雲屏鵲散星河逗客星欲識别來離思苦
晚風長學黛眉青
將歸海上辱羣公相送至龍津
百尺雲帆挂海霞勞君相送到天涯重來應恐清秋晚
落盡天香桂子花
宿逆旅聞泉聲
練瀑飛泉作雨聲樓虚月白旅魂驚相思不道無歸夢
自是離人夢不成
下山尋朱繼
攜琴載酒遠尋君石逕人稀半夕曛縱醉也須上山去
莫教閒却半牀雲
浦源
并州寒食
夢入故園千里遠覺來寒食在并州垂楊不是相思樹
那得花開便白頭
酬干秀才
酒醒題詩憶送君殘陽半掩竹間門相思昨夜空齋裏
燭滅香爐火尚温
寄熙上人
孤愁無處覓高僧欲問楞伽竟不能遙想山中禪定夕
半窗殘雪一寒燈
送友人
孤舟春别萬花西雲淡山青水滿溪料得客愁何處是
綠隂官舍聽鶯啼
題青山白雲圖
青山欲轉綠溪迴古木春雲掩復開不識桃源在何處
但看流水落花來
晚過張林山
名山幾度欲尋幽此日雖來不暇遊一棹黃昏過山下
疎燈絡緯滿林秋
留别甘露行師
秋山松栢正毶毶游子登臨酒半酣今夜阿師雖對面
明朝江北望江南
周玄
題陳大宅方壺子層層雲樹圖
昔年曾記秦川客雲樹參差去欲迷日暮孤舟行不盡
鷓鴣啼處渭城西
寄涵江陳韞玉
南望寒江無盡期蕭條還解憶荆扉相思豈道音書少
秪為春來雁北飛
林敏
期宗人林大遊華藏海
巾舄行歌接梵筵偶來松下草芊芊也知只在秋雲裏
潭水溪花到處禪
趙迪
晚眺
白雲深處野人家倚杖閒吟日未斜江上數峯看欲盡
晚鐘殘月入蘆花
客中元夕
花市銀燈夜向深香風羅綺迥沈沈不知何處笙歌起
傳得新愁上客心
述懷
門掩秋塘楓樹清斷猿疎鳥起寒汀長安道上花如錦
山鳥林間笑獨醒
為黃宗武題扇
蘿逕飛花靄暮春清泉白石淨無塵不知浮世紛紛日
門掩青山有幾人
楊性
題趙承旨竹石圖
錯刀光彩照琅玕龍影常從石上看六月酒醒開草閣
滿天風露作秋寒
徐尊生
春山樵唱
共穿石徑踏春晴却向山腰分路行樹暗雲深莫相失
隔林遙認唱歌聲
歸舟雜詠
溪雲黯黯覆溪潭雲罅疎星見兩三半夜不知何處雨
遙看飛電閃淮南
朱世濂
瀧湫和韻
竹外煙浮僧煮茶草邊風暖鹿眠沙青鞵何處看山客
瀑布巖前數落花
梁寅
為王仲義題雪梅
小橋東郭先生履曲徑西湖處士家向暖早看花似雪
冐寒更愛雪如花
和何彦正春耕
見說春耕溪水頭賦詩猶憶玉京遊莫誇塞北千蹄馬
寧買江南十角牛
竹間樵徑行應熟花外漁舟望欲迷處處稻畦分落照
荷鍬人去水禽啼
殷弼
望海
吳淞江口海門東萬里京師咫尺通白柂紅旗三月浪
紫簫花鼓午潮風
王賓
越來溪
吳人舊地越人開岸上誰將柳樹栽春水綠波三二月
畫船全是賽神回
韓奕
惜春
漠漠晴光淡淡天山青水白景依然杜鵑啼處花如雨
臼髮傷春又一年
晚晴
水國秋來少見晴夕陽忽映小忩明西風䬃䬃林間葉
乍聽猶疑是雨聲
天平寺看梨花
幾回扶醉繞花行漠漠如雲映晚晴白髮如今僧寺裏
雨中獨對過清明
王履
玉女峰待月
萬松林裏夜蕭蕭月影来時轉寂寥試看影從何處起
正東峰上水波搖
沈夢麟
趙待制席上
春城飛絮日顛狂簾幕風微燕子忙醉後不知羅褏薄
牡丹花上月如霜
劉仔肩
望闕口號
閶闔排雲寶殿開千官鵷鷺早朝回不知誰獻王褒頌
得奉君王萬夀杯
王沂
秋江送别圖題贈黃通守允中
秋江水落椘天低目送歸船渡聶溪莫道浮雲千里隔
君山只在洞庭西
季應期
寄吳彦升
積雨連朝過客稀亂紅堕地綠隂肥江南只是歸耕好
水遶孤村燕子飛
錢子義
題畫
夕陽淡淡柳絲絲遠浦長天欲暝時腸斷椘山春雨後
鷓鴣啼向女郎祠
梁蘭
迎祥觀
石徑雲深長綠苔仙家樓閣絶纖埃空庭盡日無人到
山鳥窺簷時下來
鄭瀱
海棠仕女圖
東風蕩漾百花潭翠褏迎風酒半酣好鳥隔忩催曉色
美人殘夢隔江南
吳子莊
小景
杖藜日日看芝山山下浮雲共往還昨夜小溪新水漲
釣船流到寺前灣
王珙
溪橋晚步
日日隂雲思寂寥偶因新霽過溪橋不知門巷春多少
柳外一聲婆餅焦
丘輔仁
南湖
南湖二月水如天羅綺東風醉少年十里好山多看盡
琵琶催撥夕陽船
顧協
舟中次韻
西風吹老白蘋花獨倚歸舟感物華漠漠秋雲暗山谷
不知何處是吾家
孟夏書事
脱却朝衣換布衣始知今是昨來非綠隂庭戶無人到
惟有一雙新燕飛
謝常
和靖觀梅圖
孤山歲晚水迢迢竹外横斜挂綠么吟到暗香疎影句
黃昏月上雪初消
攜琴訪友圓
秋林紅葉晚蕭蕭乘興攜琴過野橋人在翠微尋不見
白雲如練束山腰
劉子建
浦城漫興
清溪何似百花潭谷口雲峰半夕嵐借問子真歸去未
鷓鴣春雨滿江南
陳士楚
書錫山驛
嗚嗚畫角冷㴠秋一曲梅花動暮愁不管江南斷腸客
夜深吹上月明樓
沈應
次錢文伯題雲林詩韻
紅葉橋邊草舍低半灘斜照水平溪舊時曾記題詩過
疎雨桐花一鳥啼
看山
老年已免綴朝班林下於今許我閒流水小橋紅葉逕
杖藜随意看青山
江中曉行
江店雞鳴使去橈月斜灘口又平橋楚天不盡吳天遠
烟樹凝愁望轉遥
春夜
綵牋吟遍惜花詩花隠紗窗見月遅欲問海棠持畫燭
自嗟不是少年時
半輪月映杏花頭小院朱簾却上鈎鶯怯夜寒猶未睡
畫闌西畔替人愁
史謹
書鐡爐驛
銅鼓營前日欲西鐵爐岡下鷓鴣啼却憐迢遞南来使
萬壑千崖入寗溪
直房聞桂香
松隂池舘晝偏凉何處飄來桂子香起傍雕闌看秋色
廣寒宫殿近昭陽
蜀中道中
盤盤鳥道接峩嵋劍閣横空北斗低羈思不堪過夜半
萬山深處一猿啼
桃葉渡
重經古渡立斜曛愁見桃花兩岸春欲向東風唱桃葉
江邊怕有别離人
湘江夜泊
扁舟載客下三湘露渚風來杜若香一片秋聲無處著
和愁散入水雲鄉
九日次周縣宰韻
映水芙蓉簇絳霞水邊開宴坐臨花秋娘老去風流盡
繫臂猶懸一縷紗
題畫
數株烟柳綠毶毶兩岸青山起暮嵐多少天涯未歸客
却從畫裏看江南
石光霽
太學夜宿
蠟炬燒殘夜二更高齋蕭爽客懷清山林只在虚簷外
錯把風聲作雨聲
方孝孺
二月十四日書事
斧扆臨軒几硯閒春風和氣滿龍顔細聽天語揮毫久
攜得香烟兩袖還
風軟彤庭尚薄寒御爐香繞玉闌干黃門忽報文淵閣
天子看書召講官
感舊
杯酒論心有幾人天台張榖舊相親近來詩句多竒語
書比藏真更絶倫
精通八法楊文遇暗誦五絰陳用中揮翰天庭應獨步
忍飢村巷欲成翁
彭山道中
烟鳥歸林已夕陽野人相引度高岡馬頭一片青山影
經過絺衣似水凉
夜渡桑洲驛
山路灣灣石甃平碧天凉露下三更無端一夜西風惡
吹着新愁上紫荆
題畫
順流舟楫日邊回古木軒窗水際開萬里西風數行雁
送將秋色過江来
鸚鵡
幽禽兀自囀佳音玉立雕籠萬里心只為從前觧言語
半生不得在山林
練子寧
秋日作
水晶簾動桂花風湘簟凉生八月中魄落小忩銀燭裏
烏絲雪蠒寄秋鴻
卓敬
栽梅
風流東閣題詩客瀟灑西湖處士家雪冷江深無夢到
自鋤明月種梅花
程本立
題山水釣魚小畫
人間萬事一絲輕江上數峰雙眼明老去不歸空看畫
秋風又到洛陽城
題梨花錦鳩圖
萬花深處語黃鸝花底能無挾彈兒自在兩鳩春寂寂
一枝晴雪立多時
華隂駐馬橋
絶谷層關路屈盤斜岡側嶂石㠝岏今朝駐馬橋頭立
華嶽三峰正面看
茅大方
題揚州瓊花觀
秦山楚水路迢迢不道瓊花亂後凋鶴背仙遊清夢穏
月眀誰度紫鸞簫
高遜志
苕川夜宿
山遶荒城水自流霜空月色滿溪樓夜長欹枕渾無寐
二十五聲都是愁
題陸濱村舍壁
記得移家白露時秋風又是一年期獨憐零落溪邊柳
那得長條繫所思
次葉楚芳見寄韻
梅子初黃晚雨收閒身猶着木緜裘誰憐白紵新裁就
回首西風又是秋
題陶淵明像
結茅曾往白雲間游宦多年客未還開卷偶然鄉思動
數峰渾似鄂州山
題陶淵眀像
玉山頽矣葛巾偏老僕扶持步不前莫道先生渾不醒
醉中猶記義熙年
鄭桓
洪武癸亥春以公事出會寧北境
雪山高聳入青雲下有黃河一帶分粉堞數家高作塞
黃羊十百動成羣
沙葱野韭随時采蘆酒黃牛取次嘗萬里驅馳關塞外
忽驚風物憶江鄉
唐之□
秋夜懷孟熙
西風卷海作濤聲燭影簷花徹夜明况復有懷心似雨
暗随秋點出江城
次孟熙韻
百頃清江一草廬鄉人齊識病相如不知吟得秋多少
柿葉紅時好細書
龔詡
自題晚歸園
紅樹離離映夕暉水天空闊雁高飛扁舟一箇輕如葉
常載先生半醉歸
與王忠孟登玉峰共飲春風亭
山色千重復萬重少年相别老相逄春風亭下一杯酒
山色不如人意濃
孟忠
登馬鞍山感述
汲水堤邊楊柳花東風吹散五侯家江南一去繁華遠
夢覺青山自煑茶
袁敬所
題淵明五柳圖詩
藜杖芒鞵白布裘山中甲子自春秋呼兒點檢門前柳
莫遣飛花過石頭
回朝即事
赤闌紅映夕陽齊蹀躞天騏度不嘶近近報來應鎖閣
乘輿又過御橋西
觧縉
赴廣西别甥彭雲路
多情為我謝彭郎采石江深似渭陽相聚六年如夢過
不知時夜一更長
過全州
陶生巖畔草青青唐介墳前江水聲兩岸鷓鴣啼不盡
畫船撾鼓過全城
寄王玄齋
來時蕭峽駐輕舟惆悵初年作遠遊夢裏相思不相見
武功山下月輪秋
龍州
波羅密樹滿城闉銅鼓聲喧晝賽神黃帽葛衣墟市客
青裠錦帶冶遊人
楊士竒
發淮安
岸蓼疎紅水荇青茨菰花白小如荇雙鬟短裹羞人見
背立船頭自採菱
以絹問張子俊求畫
夢憶衡廬紫翠重結巢須倚玉芙蓉天恩未便教投紱
一幅鵝溪更惱公
清明有感
西江南望渺天涯歲歲清明不見家蕩日飄風無定態
亂人情思是楊花
題少保楊澹菴江鄕歸趣圖
巴陵西畔楚江分曾泛湖波望嶽雲借得君山小龍笛
月明吹向洞庭君
江行早秋
漢陽磯上鼓初稀烟柳曨曨一鵲飛乘月不知何處遠
滿江風露濕人衣
過城陵磯
城頭水落石層層石上魚檣半搭罾忽望高樓出城郭
舟中指點說巴陵
金幼孜
元夕午門觀燈應制
閶闔重重夜不扃瓊樓十二敞銀屏東風一曲昇平樂
此夜都人盡許聽
李至剛
題雲林畫
故家池舘錫山阿門徑寕容俗士過清閟閣空詩社散
蛛絲忩戶落花多
趙子固水仙
水晶宫闕夜不閉仙子出遊凌素波為愛低頭弄明月
不知零露濕衣多
趙羾
城南書事
三年為客寄龍沙望斷南雲不見家惟愛受降城外月
照人清淚落悲笳
胡儼
永樂八年春二月被詔直内閣即事
清曉朝回祕閣中坐看宫樹露華濃綠忩朱戶圖書滿
人在蓬莱第一峰
浩蕩春風雨散絲暗移春色上花枝雲隂半捲龍樓晚
正是詞臣退直時
題鳴鳩拂羽圖
日暖風暄淚竹斑鳴鳩拂羽樹林間眼中正是春光好
喚雨呼晴莫等閒
題畫
遥看瀑布落寒青野服烏巾自在行好似匡廬讀書處
滿林紅葉夜猿聲
王達
南林南渚圖
石苔凝綠上松根前輩空留翰墨存寂寞雲林堂下路
一峰殘雨映孤村
題雷公山
青山不斷勢蜿蜒上有雷公屋數椽一片黑雲初起處
北風吹雨作豐年
御橋官柳
長條嫩葉綠婆娑弄雨調烟夾御河攀折年來何太苦
只應當路送人多
王璲
早朝侍漏題楊諭德竹
禁鍾纔動曉風微新竹疎疎對鎖闈不是日高簾不捲
怕教空翠濕朝衣
題畫
渡頭初唱采蓮歌南浦西風漲綠波正是晚凉新雨後
青山不似白雲多
題畫
汀葦滄滄白露凝一灘寒月未收罾西風吹醒江南夢
四壁蛩聲半夜燈
方壺畫
紫府深沈白晝閒仙人歸去邈難攀當時暫謫來塵世
寫遍江南雨後山
王偁
題米老山水
海岳菴前覓舊蹤蒼茫雲樹米南宫别來幾片青山影
都付寒鴉一篴風
題畫鵪鶉
原草飄殘作雪絲日斜馬上鬭歸時五陵别後傷心事
零落凉州笛裏吹
雨中過洞庭
昨夜南風起洞庭曉來湖上雨溟溟忽看天際驚濤白
失却君山一點青
重登岳陽樓望君山
南湖烟水接天流天際青螺掌上浮欲弔湘君何處是
不堪重倚岳陽樓
登月江樓(仙人槎浦也)
朝來一上月江樓江月長涵瘴水流望斷釣槎人已遠
青山點點是邕州
交州即事
一騎衝嚴到市橋夕陽烟樹草蕭蕭居人猶指高駢塔
碧瓦朱甍尚未凋
九日黃司空招飲不赴書以答之
菊觴萸豆有佳期客裏憐君慰所思不是參軍招不赴
病來烏帽未勝吹
王恭
漁笛
扁舟吹笛渡横塘欸乃聲中欲斷腸莫道漁郎無别恨
武陵雖好是他鄕
聞子規
枝上聲聲怨落暉居人聞此也沾衣啼時莫近湘山路
更有長沙客未歸
詠秋風
青蘋江上響瀟瀟吹得林閒萬葉飄何處凄凉最關别
數株殘柳灞陵橋
村居
草徑茒扉帶軟沙隔林雞犬幾人家青山盡日垂簾坐
落盡棕櫚一樹花
衰柳
西風昨夜灞陵秋千樹蕭條帶驛樓莫道離人空有恨
暮蝉寒雀也關愁
海城秋晚
西風一夜海城頭羌笛聲聲水亂流楓葉蕭條山下月
戍樓殘火幾家秋
山忩夜雨
深澗垂蘿暗曲房半枝殘燭雨聲凉蕭條樹葉千峰裏
不獨猿啼斷客腸
海上送别林崇高先輩
海上新晴野水春烟村花鳥送行塵十年客路堪惆悵
況復今朝别故人
月下聞筝
愁心不見薛瓊瓊何處銀筝半夜聲腸斷十三絃上月
一絃一柱總關情
題梨花斑鳩圖
繡頸斕斑錦翼齊梁園春樹好飛棲樂遊年少偏嫌雨
莫向花間自在啼
二馬圖
紫騮嘶逐玉花驄曾是沙場百戰功今日奚官重剪拂
落花芳草灞陵東
高棅
早雁
凉霜八月寒天寒飛度衡陽楚水寬少婦樓頭初掩瑟
一行先向夕陽看
王紱
花上白頭翁
欲訴芳心未肯休不知春色去難留東君亦是無情物
莫向花間怨白頭
題竹贈潘晦初
燈下狂歌酒半醺興來為爾寫秋雲故人湖海如相問
骨立蕭然似此君
題静樂軒四首
前溪冰泮綠生波好雨催花向曉過宿酒未醒眠未起
半窗紅日鳥聲多
竹几藤牀小硯屏薰風簾幕篆烟清閑齋幾日黃梅雨
添得芭蕉綠滿庭
秋聲早已到梧桐露氣生涼湛碧空獨倚闌干待明月
紫簫吹散木樨風
斗帳藏春日醉眠静中惟與懶相便尋常甲子無心記
看到梅花又一年
小喬觀書
雲髻新妝珠翠團杏花零落曉風寒每憐春事傷心處
偷把周郎曲譜看
寫竹寄俞朝宗先生
與君一别十年餘每見人來問起居盡說丰神清似竹
霜明鬚髮影疎疎
題畫
汀洲潮落雨初晴獨坐蘭舟酒半醒欲採芙蓉過江去
迢迢秋水數峯青
題竹
宫樹棲鴉拜夕郎洞門煙靄竹蒼蒼珮聲搖曳歸來晚
香篆初消月到牀
峽中雜詠
峽裏山高多晝隂未昏煙景暗秋林停舟晚飯柁樓底
猶有夕陽明遠岑
皆山軒
嵐光飛翠入簷楹枕簟生凉暑氣清公退日斜新浴罷
坐看峰影過州城
題静照軒
尋常客不到山家松火寒爐自煮茶風雪閉門才十日
不知春已到梅花
題枯木竹石寄李公實
罨畫溪邊水拍堤繞堤高樹倚雲齊君家正在樹深處
滿地綠隂山鷓啼
茅齋煮泉圖
小結茅齋四五椽蕭蕭竹樹帶秋烟呼童掃取空階葉
好煮山厨第二泉
曾烜
秋夜
何處偏能斷客腸西風吹雨到池塘都將萬疊青山恨
散作離愁一夜長
熊直
瀟湘雨意圖
萬竹叢深日未晡寒江烟雨翠糢糊東風無限瀟湘意
却倚篷窗聽鷓鴣
薊門秋夕
清漏遲遲月轉廊博山銷盡水沈香重城不鎖還家夢
雨夜分明到故鄉
陳繼
偶成三首
紫陌輪蹄蹴暖塵野猿啼處盡遊人相逢共道看花去
逕草誰憐也得春
嵐翠霏霏濕澗蘿青山應喜我來過莫教杜宇催春去
花落東風已自多
蘋浦涼風裊鬢絲釣魚兼得賦新詩舟移不向江橋泊
意在西巖日暮時
題挾彈圖
白馬雕鞍艷綺羅東城南陌遍經過金九且莫輕抛擲
綠樹春深乳雀多
題月下裁衣圖
香幃風捲月團團睡起裁衣思萬端秋葉未紅金剪冷
玉門關外不勝寒
陳亢宗
題倪雲林碧梧翠竹圖
梧竹聯隂翠欲飛茅亭雲散客初歸誰能為我揚焦尾
操作清風滿布衣
徐晞
感懷
十年騎馬戰龍沙不道功成兩鬢華昨夜思歸有鄉夢
江南春色遍梅花
劉薦
春遊田家四景之一
竹籬茅舍兩三家屋外青山綠樹遮行客偶來春已暮
山南山北杜鵑花
郭武
宿澧陽
蘋花風急水茫茫今夜孤舟宿澧陽誰在江城吹畫角
五更殘月一天霜
秋夜懷句曲山隠者
清霜木葉空階滿静夜鐘聲獨坐聞遥想山中人未宿
自拈香炷禮秋雲
曾棨
揚州
翠裠紅燭坐調笙一曲嬌歌萬種情二十四橋春水綠
蘭橈隨處傍花行
憶别
一家去住兩關情行李蕭然又出京記得别時寒食後
斷烟殘雨石頭城
即事
片片飛花逐水流傷春何處最多愁紅妝獨倚闌干立
望盡征帆不下樓
静海感書
紅燭當壚夜數錢驛亭西面綠楊邊重來煙景渾依舊
只認青帘記昔年
旅懷
十年京國鬢蕭蕭薊北江南萬里遙家去潯陽猶尚遠
莫將音信托寒潮
夾溝
東風吹暖柳絲柔十里青山遶夾溝馬上逢人相借問
計程兩驛到徐州
夏日即事
茅亭瀟灑樹隂中曲曲疎櫺面面風樹色似煙花似火
石榴開遍幾枝紅
房櫳如水午隂清六月凉生白紵輕院落晝閒人語静
萬條垂柳一蟬鳴
雨苗煙蔓綠交加瓠葉低垂豆著花日晚呼童開後圃
旋薙畦草種秋瓜
薊門秋夜四首(錄三首)
睥睨鴉兒散曙暉香烟滿袖退朝歸西園只許清風到
不放紅塵半點飛
瑣窗珠箔暖雲低雪色屏風畫竹技對客不知天向夕
幾回燒燭了殘棋
彩毫銀管墨花香鎮紙狻猊紫石光欲試新來銅雀硯
臨池塌得十三行
白蓮
太液澄波濯素容玉衣垂影水晶宫月明無處尋顔色
只信香飄十里風
御選明詩卷一百三
