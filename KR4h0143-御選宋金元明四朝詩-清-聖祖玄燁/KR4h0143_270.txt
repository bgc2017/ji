欽定四庫全書
御選明詩卷一百一
七言絶句一
劉基
題小景
江頭日日起西風江樹驚寒葉變紅天淡雲低何處雁
一行飛下荻花中
過蘇州
姑蘇臺下垂楊柳曾為張王護禁城今日淡烟芳草裏
暮蟬猶作管絃聲
陌上清歌最可聽誰知此是斷腸聲就中更有楊枝曲
恨殺昏鴉及曉鶯
虎丘山下月朦朧閶闔門前動地風子夜一聲琴一闋
杜鵑聲在碧雲中
夜坐
露泣寒螿咽斷魂風驚簷鐸語黃昏羈愁悄悄成危坐
看盡空牆上月痕
無寐
夜長無寐待鳴雞及至雞鳴夢却迷驚起朝陽斜照屋
一眉殘月在天西
有感
物換星移事已迷重來舊處惑東西可憐如鏡天邊月
獨照棲烏半夜啼
鴻雁來時月滿天客途僮僕自相憐荒村觸眼惟茅屋
榆柳蕭疎起暮烟
黍穗高低菊有華㕓居恰似野人家夕陽日向西牆過
只為微生換歲華
漫漫陽春不見秋人生得意總忘愁茱萸謝盡芙容發
清夜吹笙月滿樓
春日雜興
雨隐滄江霧隐山鄕關迢遞寄書難病來只盼春風到
不擬春風曉更寒
日出江空曉氣柔白蘋風起渚烟收夜來一餉三更雨
送盡飛花入海流
漫成
微凉秋袂一登樓落照歸鴉點點愁誰似孤雲獨無事
隨風直到海西頭
不雨遣悶
池上芹泥即漸乾梁間燕子拾蟲難綠窗無限傷春意
看盡斜陽更倚闌
題畫魚
為愛濠梁樂有餘故拈兔穎寫成圖秋風忽憶銀絲鱠
腸斷松江隔具區
題沙溪驛
澗水彎彎繞郡城老蟬嘶作車輪聲西風吹客上馬去
夕照滿川紅葉明
過閩關
關頭霧露白濛濛關下斜陽照樹紅過了秋風渾未覺
滿山秔稻入閩中
峻領如弓驛路賖清溪一帶抱山斜高秋八月崇安道
時見棠梨三兩花
建溪激箭向南流石齒如鋒鬭客舟篙子踏歌渾不畏
行人遥望替生愁
漠漠輕雲結晚隂依依斜日掛遥岑炊烟忽起桑榆上
散作鮫綃抹半林
秋日即事
秋風吹雨冷翛翛階下金錢爛漫愁鴻雁不來巢燕去
草蟲辛苦獨知秋
春華秋草兩悠悠素髮多情却滿頭落葉自隨流水去
遠山空帶夕陽愁
垂垂密雨軃脩楊點點青苔繪短牆不是雁聲天畔過
争知今日是重陽
掛壁青缸照不眠相看到此亦堪憐露寒霜重殘螢盡
腸斷秋風憶往年
槿花數樹夕陽時收拾秋光在短籬自紫自紅還自碧
祗應獨有暮蟬知
北風吹雁過蕭蕭旅館青燈共寂寥蓬鬢一時成白雪
老來禁得幾秋宵
宋濓
題長白山居圖
滿地園林稱隐居燕泥汚我讀殘書五更風急鳥聲散
時有隔花人賣魚
宜興強如心避地而歸扁其居曰復初齋來徵
予詩
昔日攙槍照五兵今歸喜得見時平春風綠酒扶殘醉
斜立官橋聽早鶯
寄别
别來虎豆又生牙尚在揚州賣酒家醉後清狂應不減
起拈花彈打鳴鴉
陶安
題畫
鼓罷瑶琴策杖還空山流水聽潺潺夕陽林外風塵起
輸與先生不出山
為劉博士題畫
峭壁危峰護紫霞讀書聲在鄴侯家静凭窗几閒觀物
無限春光在杏花
晚山
翠剪雲頭萬朵花樹梢殘雪伴棲鴉寒風吹得蒼烟斷
露出茅茨一兩家
次安慶
城樓三面碧迴環掠過烟波棹不閒認得客途曾到處
亂雲堆裏大龍山
訪梅
山寺凌寒特為梅霜青綠蘂未春開莫愁獨立無人見
勾引詩翁兩度來
章溢
為胡仲深詠桃花馬
硃砂染瓣色重臺勾引春風上背來慎勿觧鞍橋下浴
恐隨流水入天台
王禕
蘭州
洮雲隴草都行盡路到蘭州是極邊誰信西行從此始
一重天外一重天
汪廣洋
江口渡捕魚者
芳草渡頭歌竹枝晴天小艇放鸕鷀比鄰為報春醪熟
自起持魚貫柳絲
蘇溪亭
蘇溪亭上草漫漫誰倚東風十二闌燕子不歸春事晚
一江烟雨杏花寒
臨溪橋
石磴盤盤卧濕雲山深瑶草不知春馬頭忽見梅如雪
縱有輕寒不著人
題宋徽宗雙鴛圖
蘆葉青青水滿塘文鴛晴卧落花香不因羌管驚飛起
三十六宫春夢長
江上
大山小山松樹齊千聲萬聲子規啼攬衣起舞夕露下
三更月落吳城西
象牙灘上百花開參差時復見樓臺翠香芹菜緣沙出
雪色鰣魚上水來
寫興
謝豹花開滿嶺紅空濛曉雨濕春叢看山不盡行人意
處處東風啼郭公
江上四首
歸路貪行不覺多館夫連日棹江波滿船争唱湖州調
兩岸雲山側枕過
小姑南岸對彭郎天劈雲厓峙兩傍日暮驚濤没沙尾
江流較比去年強
順風全不廢䉡牽把柁沿江穏放船指點大龍山色近
皖城只在水雲邊
櫂歌齊發浪聲喧池口東邊又換船秫酒發醅偏醉客
鰣魚出綱不論錢
朱伯徽自溪南携酒至婺源山中兼示垂絲海
棠醉中求賦
一自朝雲委路岐春風吹夢託游絲内家叢裏分明見
彷彿盤旋立舞時
東家蝴蝶愛悠揚不肯輕飛過短牆賸買麝煤千百斛
暖熏濃抹到沈香
舞罷霓裳不耐嬌口脂微動酒初潮玉闌西畔春如海
擬倩東風整翠翹
夜泊揚子橋
揚子橋頭夜泊船水波纔定月初圓不眠細數經行日
笑隔東風又一年
寶雞縣
渭河霜滿水如苔一縣人家半草萊唯有秋風酸棗木
淡烟深鎖鬭雞臺
登胥江驛亭
小閣開簾望遠岑暖風晴日囀幽禽胥江流水清無底
較比春愁一樣深
嶺南雜詠
一劒南來兩鬢星肩輿隨處看丹青豈知庾嶺梅邊客
却上交州海角亭
島嶼潮來日欲曛聱牙蠻蛋動成羣挐舟盡入沙灣泊
為避犁頭海上雲
海濱朝夕易炎凉濕氣蒸人沁薄裳昨日崖州有船到
滿城争買白梹榔
石鼎微熏茉梨香椰瓢滿貯荔支漿木棉花落南風起
五月交州海氣凉
牂牁流水碧潺潺潮落湖生草木閒一片海雲吹不起
越人遥指是厓山
雁翅城東湧怒濤外洋水長蜑船高莫言昨夜南風急
今日登盤有海蠔
越鹽如雪賽吳鹽藷蕷初肥竹筍甜何事眉山蘇太守
只將雙蟹較團尖
村團社日喜晴和銅鼓齊敲唱海歌都道二年生計足
五收蠶繭兩收禾
番禺南望渺烟波怪底魚龍出没多頃刻風霆飛白晝
黑雲拖雨過牂牁
榕樹隂隂集暮鴉竹深人静似仙家芭蕉小苑垂雙實
茉莉南州壓萬花
登南海驛樓
海氣空濛日夜浮山城纔雨便成秋馮唐頭白懷多感
倚徧天南百尺樓
晚過青河驛
遡流西望渺如烟黃帽齊將百尺牽日暮雨來風浪惡
隔河撾鼓換官船
蘇伯衡
即日
午門同出獨歸遲立斷銅壺漏下時添得綠荷千萬柄
雨聲強半在西池
危素
題宋好古墨竹
我憶東曹粉署郎琅玕寫就拂雲長秪疑散步雲林曲
獨聽秋聲待晚凉
題趙子昂竹石
叢篁偏映寒雲色古石猶凝碧蘚痕曾是碧瀾堂上月
猶臨苕水照王孫
張以寧
次翰林都事拜住春日見寄韻
日高睡起小窗明飛絮遊絲弄晝晴忽憶金河年少夢
柳隂騎馬聽流鶯
棠梨幽鳥
揚州舊夢隔天涯曾醉春風阿那家幽鳥豈知人事恨
依然啼殺野棠花
梨花錦鳩
一枝新雨帶啼鳩喚起春寒枝上頭說與朝來啼太苦
洗妝纔了不禁愁
過桐廬
江邊三月草凄凄綠樹蒼烟望欲迷細雨孤帆春睡起
青山兩岸畫眉啼
過崇安宿赤石水澁不下舟
兩岸青山下建溪筍輿軋軋坐雞棲人間最是吳兒樂
一枕清風過浙西
有感
馬首桓州又懿州朔風秋冷黑貂裘可憐吹得頭如雪
更上安南萬里舟
泊沽頭
楚客歸心河水流三更月暈長年愁沙河雨漲催開閘
半夜櫓聲無數舟
遇故人胡居敬臨江府送至新淦
翠竹蒼松映白沙清江西畔是君家明年歸路重相問
分食東陵五色瓜
鮑恂
盛叔章畫
烟濕空林翠靄飄渚花汀草共蕭蕭仙家應在雲深處
秪許人間到石橋
詹同
題水殿納凉圖
湖上闌干百尺臺臺邊水殿倚雲開紅橋人隔荷花語
玉盌金盤進雪來
舟過黃陵廟
黃陵廟下倚船窗水淺沙平屬玉雙山外斷雲寒日晚
半篷殘雪下湘江
入峽
黃牛廟下水如弦白狗峽中數尺天百丈牽春上巴蜀
巖花無數照江船
袁凱
題吳王納凉圖
微月斜侵響屧廊芙容清氣滿金塘鴛鴦只傍闌干宿
也愛君王水殿凉
陪鄭明德倪元鎮遊天平山
官河春水綠悠悠水上人家盡畫樓買取吳娃三日酒
放船直到百花洲
高臺千尺對層巒只許吳王醉裏看山色不隨勾踐去
遊人還得倚闌干
題龍江酒家二首
金陵美酒玉光浮父老相傳最觧愁安得身無官府事
長年高卧竺家樓
江上青帘映白沙壚頭美酒玉無瑕李白當年曾醉此
桃花落盡不思家
揚州逢李十二衍
與子相逢俱少年東吳城郭酒如川如今白髮知多少
風雨揚州共被眠
淮西夜坐
蕭蕭風雨滿關河酒盡西樓聽雁過莫怪行人頭盡白
異鄕秋色不勝多
李陵泣别圖
上林木落雁南飛萬里蕭條使節歸猶有交情兩行淚
西風吹上漢臣衣
客中夜坐
落葉蕭蕭淮水長故園歸路更微茫一聲新雁三更雨
何處行人不斷腸
城西送鄧生
千山風雪正霏霏君去金陵幾日歸鳳皇臺上還吹笛
東望滄溟淚滿衣
寄三江王六秀才
滄洲荷屋晚秋時橘柚青黃滿戶垂安得扁舟趁潮去
醉看江雨散輕絲
送鄭老歸襄陽
我愛襄陽老鄭虔高樓吹笛動秋烟他時若有平安信
即寄江東估客船
憶南湖二首
我憶南湖春酒香百錢亦可觧愁腸湖頭白藕猶堪愛
正似佳人玉臂長
南湖沈叟愛吟詩詩似當年杜牧之一日干戈不相見
令人雙鬢欲成絲
已未九日對菊大醉戲作
老夫愛此黃金蕊兒子湏將白酒賖直到殘陽下天去
更添燈火照攲斜
遮莫鄰家酒己無教兒更往遠村沽老夫強健如平日
醉過三更不要扶
風雨宿蕭山
東來山郭晚秋時白酒黃柑興不衰欲倩山隂王逸少
為書風雨渡江詩
題老蛟化江叟吹笛圖
吳頭楚尾老髯翁千里烟波有故宫日暮江亭不歸去
猶將玉笛倚秋風
城西送鄧生
東望滄溟涕泗垂閨中少婦亦霑衣他時若有相思字
只寄春江燕子歸
登閣
木落淮南秋色空閒登高閣送歸鴻白頭老婦癡兒女
盡在蕭條望眼中
過潯陽
夜泊潯陽江上沙扁舟何處載琵琶西風不管水流去
依舊滿汀開荻花
諸公携酒蘇臺餞别醉歸海上作此奉謝
吳王洲上百花開花下人人勸酒杯醉卧春江三百里
不知月過海門來
高啓
聞舊教坊人歌
渭城歌罷獨凄然不及新聲世共憐今日岐王賓客盡
江南誰識李龜年
山中别寧公歸西塢
一上香臺看落暉沙村孤樹晚依依老僧不出青山寺
只有鐘聲送客歸
秋柳
欲挽長條已不堪都門無復舊毿毿此時愁殺桓司馬
暮雨秋風滿漢南
送賈麟歸江上
别淚紛紛逐斷猿貧交無贈只多言離愁正似䕷蕪草
一路隨君到故園
秋夜同周著作宿婁浦
小廨寒依竹浦雲酒闌相對說離羣一聲新雁誰先聽
今夜江南我共君
送吕卿
遠汀斜日思悠悠花拂離觴柳拂舟江北江南芳草徧
送君并得送春愁
春思
愁兼楊柳一絲絲客舍江南暮雨時自入春來才思減
杏花開過不題詩
入郭過南湖望報恩浮圖
雨過春波柳浪香布忛歸緩怕斜陽漁人為指江城近
一塔船頭看漸長
登江閣遠懷徐記室與杜進士同賦
憑闌兩客怨斜曛此日同吟只欠君江閣雖高猶不見
幾重山水幾重雲
夏夜宿西園酒醒聞雨二首
飛蟲繞燭夢迴遲荷葉齊鳴雨一池不為素紈猶在手
定疑秋夜乍寒時
人睡蕭蕭院落空未秋愁已怯梧桐夜長猶幸西軒雨
一半聽時在醉中
江上偶見
阿姬不畏晚寒多綠舫紅衣柳下過滿浦秋衣已零落
如何猶唱采蓮歌
過保聖寺
隔江寒霧隐樓臺遠逐鐘聲放艇來亂後不知僧已去
幾堆紅葉寺門開
期諸友看范園杏花風雨不果
欲尋春去怕春休又值春隂不得遊寂寞西園風雨裏
杏花比客更多愁
過山家
流水聲中響緯車板橋春暗樹無花風前何處香來近
隔崦人家午焙茶
晚過浦西橋
春水何長春日短沙鴨交眠綠莎煖晚過橋西不見人
野梅零落江雲斷
逢吳秀才復送歸江上
江上停舟問客蹤亂前相别亂餘逢暫時握手還分手
暮雨南陵水寺鐘
次韻春日謾興四首奉酬外舅達翁
老去風情似樂天恨無張態抹朱絃一春酒病稀遊賞
啼鳥鶯花共悵然
水邊簾幕遠籠花遊女時時出浣紗記得横塘沽酒處
畫船明月載琵琶
雨多池館草毿毿酒色寒銷舊舞衫燕子自憐花落地
殷勤長帶軟泥銜
菖蒲葉老芷花新地暖鴛鴦護水紋不上高樓無遠恨
江南春盡草如雲
春日懷江上
一川流水半村花舊屋南鄰是釣家長記歸篷載春醉
雲籠殘照雨鳴沙
偶睡
竹間門掩似僧居白荳花開片雨餘一榻茶烟成偶睡
覺來猶把讀殘書
舟歸江上過斜塘
漫漫村塘水没沙清明初過已無花春寒欲雨歸心亟
嬾住扁舟問酒家
白傅湓浦圖
相逢淪落總天涯舟泊湓江近荻花逐客青衫自多淚
傷心不用怨琵琶
秋江晚渡圖
鷓鴣飛盡一洲蘋帆帶秋雲度遠津底事愁看畫中景
昨朝曾送渡江人
過北塘道中
春水滿田如一湖入田放艇看鵝雛女郎祠下野花雜
老子門前沙樹孤
若欲看春春色稀亂餘何處有芳菲晚鶯啼歇夜寂寂
雙樹溪邊人獨歸
渺渺一徑兩陂間楊柳初發水潺潺驚魚忽散人影盡
啼鳥時來春意閒
夜雨江館寫懷
漠漠春寒水繞村有愁無酒不開門青燈畫角黃昏雨
客共梅花併斷魂
金徵士玫雨中見過留宿
莫辭同宿掩書幃亂後蕭條故舊稀預恐明朝風雨歇
滿江春水送君歸
效香奩二首
青瑣初空别恨長繡茸留得唾痕香簾前月出無人拜
只有秋千影過牆
開過東窗百葉桃琵琶塵滿縷金槽欲呼小子敲妝閣
誰出相迎放剪刀
江上逢舊妓
玉筝紅燭艷春羅慣向高堂聽汝歌今夕相逢為重唱
孤舟江冷月明多
平常歌舞不能閒多在青春甲第間借問年來還到否
朱門風雨幾家關
吳王井
曾開鑑影照宫姓玉手牽絲帶露華今日空山僧自汲
一瓶寒供佛前花
消夏灣
涼生白紵水浮空湖上曾聞避暑宫清簟疎簾人去後
漁舟占盡柳隂風
將赴金陵始出閶門夜泊二首
烏啼霜月夜寥寥回首離城尚未遥正是思家起頭夜
遠鐘孤棹宿楓橋
烟月籠沙客未眠歌聲燈火酒家前如何纔出閶門外
已似秦淮夜泊船
舟次丹陽驛
沽酒來尋水驛門鄰船燈火語黃昏今朝始覺離鄕遠
身在丹陽郭外村
正月十六日夜至京師觀燈
天街争唱落梅歌絳闕珠燈萬樹羅莫笑遊人來看晚
春風還似昨宵多
送郭省郎東歸二首
金陵兒女踏春陽金陵客子正思鄕一杯况復春將去
目斷飛花江水長
桃葉渡頭聞唱歌孤帆欲發奈愁何君歸是我來時路
山水無多離思多
晚晴遠眺
楚天無物不堪詩登眺惟愁動遠思秋樹江山人别後
夕陽樓閣雨晴時
聞人唱吳歌
楚人不觧聽吳歌我獨燈前感慨多記得通波亭下路
畫船歸去雨鳴荷
雨中過山
春雲晻靄澗奔渾風雨行人過一村不似家山深竹裏
乳鳩啼午未開門
寒食逢社賢良飲
楊柳無烟江水長鄰家風雨杏餳香逢君共把金陵酒
忘却今朝在異鄕
讀韋蘇州詩
掃閣焚香畫卷帷綠槐疎雨夏初時客憂何物能消遣
一帙蘇州刺史詩
西園即事
綠池芳草滿晴波春色都從雨裏過知是鄰家花落盡
菜畦今日蝶來多
東歸至楓橋
故人當日送登畿此地停舟醉落暉慙愧臨河舊攀柳
尚留青眼看人歸
江行
家家漁網映迴橋春水初生没樹腰客路江南烟雨裏
綠蕪芳草恨迢迢
蜀山書舍圖
山月蒼蒼照烟樹碧浪湖頭放船去隔林夜半見孤燈
知是幽人讀書處
行樂
冠觸花梢露濕衣曉因行樂到南圻日高霧散春江曲
綠滿平田雙雉飛
柳塘飛燕
身輕不奈晚多風春盡迴塘落絮空楊柳隂迷三十里
畫樓何處卷簾櫳
題芭蕉仕女
秋宫睡起試生羅閒向芭蕉石畔過怪底早凉欺匣扇
夜來葉上雨聲多
和王耕雲與愚菴倡和詩二首
灌花移石不辭勤苔潤流泉雨後新一塢綠楊雞犬静
老來欣作太平人
欲望城西禮白雲數峰蒼翠晚嶙嶙誰知邂逅東歸客
亦是香山社裏人
夢余唐卿
路隔城臯萬里關何由得見故人還燈前夢裏匆匆見
猿叫楓林月在山
過湖南舟中卧作
野客分携水店前浪平舟稳稱酣眠午雞啼處前村近
過盡平湖幾曲天
疎竹三禽圖
棘枝疎瘦竹枝低三鳥寒多每並棲月落山空秋夢斷
不知誰箇最先啼
客舍春暮
酒醒閒寫送春詩細雨殘花尚一枝莫向天涯望芳草
客愁多似去年時
雨中曉卧二首
井桁烏啼破曙烟輕寒薄被落花天閒人晴日猶無事
風雨今朝正合眠
香斷牀幃冷未開雨窗寥落滿櫺苔休輕一枕江邊睡
抛却腰金換得來
晚立西浦渡
鬢絲微映釣絲輕水葉驚風細浪生誰見晚凉人立處
數株楊柳一蟬鳴
江上雨中
江漲隨漚欲到門濕雲依樹易黃昏幽居常日無來客
何况蕭蕭雨滿村
過北莊訪友
淺水平沙凍鴨眠秋聲和過石橋邊尋君兼得尋詩興
野樹江雲欲雪天
效香奩體
揚州夢斷十三年底事猶存未了緣不見擁鬟簾下立
斷腸騎馬過門前
遊石湖
綠楊搖曳蘸湖波鷗鷺頻驚畫舫過白紵歌殘風欲起
美人應怯暮寒多
刺繡圖和楊孟載
翠絲盤葉碧玲瓏小萼花鋪茜縷紅夢裏鴛鴦留不得
分明却在繡牀中
楊基
天平山中
細雨茸茸濕棟花南風樹樹熟枇杷徐行不計山深淺
一路鶯啼送到家
紅綠蕉二仕女圖
兩樹紅蕉隔禁扉曉凉携伴試羅衣金鈴小犬迎人吠
應怪秋來出院稀
故山春日四首
千花萬萼委塵埃只有荼䕷獨自開應是鄰家更零落
過牆蝴蝶又飛來
梨花兩枝春可憐下馬折花山徑邊山中人家改新火
隔樹吹來榆柳烟
寂寂青山一鳥啼紫藤花落午風微不知刻漏長多少
但覺桐隂半日移
春來芳草踏成蹊半是車輪半馬蹄多謝清明三日雨
舊痕新綠一般齊
寄陳惟寅惟允
坐有重氈食有魚眼能識字手能書山於秋水船頭看
家在春波門外居
遇史克敬詢故園
三年身不到姑蘇見說城邊柳半枯縱有蕭蕭幾株在
也應啼殺樹頭烏
憶挹翠亭聽歌示徐幼文余唐卿
清歌一曲動梁塵只憶當時淚滿巾何况春歸花落盡
眼前漂泊兩三人
舟泊南湖有懷二首(并序)
二月十二日舟泊彭蠡南湖嘴風雨甚寒憶吳中
是日郡人皆試夾紗衣單羅扇往范家園看杏花
入春來此為行樂之首
紗衣羅扇一時裁兩兩三三作伴來正是吳中好風景
范家園裏杏花開
單羅小扇夾紗衣冠子梳頭插翠薇知是范家園裏醉
無人不戴杏花歸
到江西省看花次韻四首
青絲茵褥是柔莎白苧衣裳勝綺羅千樹桃花紅一色
春光誰道不湏多
小小旗亭曲曲闌禁烟時節未鶯殘便湏連夜燒銀燭
莫待他年霧裏看
東湖東畔柳枝長滿苑飛花亂夕陽何處祓除兒女散
過來流水欝金香
生色屏風一面開輕羅團扇合歡裁深深院落青青柳
縱是無花也看來
鯉魚山阻風天甚寒雨皆成霰
江南天氣大無憑草色烟光暖欲蒸向晚鯉魚風乍急
盡吹小雨作春冰
望武昌二首
吹面風來杜若香離離烟柳拂鷗長人家鸚鵡洲邊住
一向開門對漢陽
春風吹雨濕衣裾綠水紅妝畫不如却是漢陽川上女
過江來買武昌魚
祁陽道中二首
疎烟小雨濕流光愁得楊花不暇狂半晌春晴便飄蕩
綴人簾幕上人牀
愁紅怨白滿江濱一樹盈盈恰破春正是情多開自晚
雨中知有斷腸人
張羽
畫
疎散元非用世才日高林戶尚慵開為憐湖上青山好
行到冬青樹底來
暮過西疃
白水泱泱繞壊堤隔林遥聽夕陽雞閒行每到東邊少
為有青山在屋西
贈琴士
有客夜半來山中横琴坐石彈松風松風曲罷抱琴去
落月一聲天外鴻
取勝亭感舊
綠雨微消紫陌塵湖光冷落似無春朱門記得曾遊處
楊柳青青不見人
寄友
客路尋常怨别離况逢秋色倍堪悲一封書到千山暮
正是思君獨坐時
梅雪軒
山如東郭先生里屋似西湖處士家為問軒中清白吏
還應比雪比梅花
小遊仙
洞口春泉潄碧沙樓臺彷彿蔡經家赤鸞銜得金盤子
擲向窗前樹樹花
朝遊碧海不騎魚鳳引霓旌鶴引車吟得步虛誰觧和
歸來閒倩少霞書
維陽春晚
烟籠柳影亂鶯啼雨濕芹香乳燕飛二十四橋春又盡
江南詞客正思歸
燕山春暮
金水橋邊蜀鳥啼玉泉山下柳花飛江南江北三千里
愁絶春歸客未歸
徐賁
雨後慰池上芙容
池上新晴偶獨過芙容寂寞照寒波相看莫厭秋情薄
若在春風怨更多
折花背立一美人圖
綉罷春山出閣遲辛夷花下立多時内園且是無人到
不省含羞怕見誰
荅楊署令送菜
隙地知君手自栽紺芽紅甲雨中開閒居我亦清齋久
肯折新葵為送來
荅高季迪酒醒聞雨
江郭多隂暑到遲夜涼孤枕怯疎帷聽風聽雨尋常慣
不似今朝醉醒時
折蓮子呈孟載
落盡紅衣見綠房折來猶帶水雲香柔絲零落芳心苦
未及秋風已斷腸
月明聽胡琴
檀板朱絃出砑聲停杯齊聽月當楹分明自是凉州曲
不觧何人最有情
題倪雲林竹二首
憶君我有淚淋漓正似湘江雨後枝記得秋聲夜同聽
蕭閒館裏對牀時
綺窗晝寂自焚香十日春隂不下堂幾度吟成微醉後
興來拈筆寫脩篁
送吕管勾
客情沙柳共依依隔浦遥山向夕微送别偶當花落後
傷心元不為春歸
曉發秀州
路出雙湖烟樹東舟行長是雨兼風夢回重有離家恨
惆悵春寒此夜中
揚州僧舍見花有感
風遞穠香到水涯幾株桃李映門斜侯家園圃多荒廢
不是僧房不見花
居龍河寺懷高季迪二首
與君長辦酒家錢共結山盟與水緣今夜重思舊遊處
一龕閒坐佛燈前
竹下幽泉細細流寺閒人去暮烟愁獨憐千里來京客
腸斷龍河寺裏秋
九月十七日聞雁寄董莊
晚意秋隂兩不分渚蘆沙竹護寒雲雁聲客裏誰先聽
愁絶惟應我共君
送葉知縣
黃葦丹楓葉落時水雲漠漠雁來遲秋風長是身為客
已自傷心况别離
送張景則歸天台
浙江東去有名山路遠天台雁宕間我未得遊空悵望
是君鄉里喜君還
陳則
題雲林畫
落花愁殺未歸人亂後思家夢更頻縱有溪頭茅屋在
也應芳草閉深春
王行
題畫
高館疎簾晚乍開讀書聲裏故人來山中本自無塵土
催得家僮掃綠苔
題自作畫
高館良宵睡思遲葛巾重著半醺時都將滿抱林泉興
付與閒窗墨半池
吕敏
為惠機長老題徐幼文寫惠山圖
天寒華表鶴歸遲隔世令人起遠思偶見漪瀾堂上畫
猶看悟澹卷中詩(幼文詩籖題悟澹集漪瀾即惠山堂扁也)
錢用壬
題米敷文烟巒曉景
江上亂峰生暮烟隔江遥望水雲連西風戰艦今無數
不見米家書畫船
御選月日詩卷一百一
