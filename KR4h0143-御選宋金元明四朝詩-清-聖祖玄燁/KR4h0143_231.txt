欽定四庫全書
御選明詩卷六十二
五言律詩十三
陸彦章
新橋暫泊
徙倚新橋路征人感滯留月明前島出風定衆帆收華
髮欺清鏡黃花怯素秋平生求友志到此信悠悠
毘陵道中喜見惠山一名九龍山
名山隨處好況復故園看紺宇蔵丹葉蒼厓漾碧瀾沙
寒一鴈下天闊九龍蟠勝具今慳在虚疑說考槃
黃輝
滴水巖
細雨不妨遊輕雲散若流馬蹄時帶水蟲語似爭秋續
騎方縈樹前尊已入丘虚疑山路遠半為古碑留
酌巖泉
石髓從君剖何如玉乳香額珠光直射膽鏡影横張甘
露霏龍沫寒星散鵠漿一杯和笑酌分得道人糧
陳所藴
得家報家園小山已成
小築堪招隠新成曲水潯此時頻夢寐何日遂登臨但
有風塵色空懸江海心故人相問訊應笑未抽簮
朱家相
送馮南雍量移德清尹
炎海憐孤憤臨溪喜量移才非黃綬吏望重白雲司桂
枻渺然去春江空所思雲霄飛舄近遮莫數歸期
孫羽侯
春園雜詩
野曠炊烟迥江深宿霧重藥苗經雨長竹筍破苔封高
枕移清晝深杯到夕舂柴門無過客病體得從容
吴正志
過虎丘普福寺次吳卿韻
劒池遊已倦更指虎溪東竹密安禪榻林深隠梵宫衣
珠非外得綺藻問誰工會得無生法孤雲湛碧空
西溪曉發
棹出青溪口嵐烟片片開萬峯秋色早帶水曉涼来岸
遠青林斷風輕白鳥回夷猶隨所去只在碧雲隈
月夜獨步松間
靜夜林傳響幽人夢不成獨歌籬落下自愜薜蘿情芳
草連雲合寒烏帶露驚棲遲眀月曉心跡許雙清
署中憩峽江綠漪亭
行役還江縣孤亭覆綠陰濠間時入想麋性乍投林魚
美初通市醪香夜獨斟殘霞照晴麓箕踞當登臨
眷此數竿竹因留半日緣池平新雨漲樹密片雲穿修
徑浮空翠穨垣起暮烟清風吹入幕臨發尚貪眠
區大相
夏日同諸客泛舟青溪二首
錦席人須醉仙舟客共登年華各自惜意氣轉相矜瓶
水沈朱李溪花覆紫菱莫誇姑射雪吾有玉壺冰
卷幔千花暝回舟一水遥芳情瑶瑟怨別曲鳳笙調桂
苑通仙閣蘭房接畫橋倚歌待眀月長笛不須邀
金陵城南宴
逸客東山至佳人南國多袖飛金谷舞梁繞石城歌妝
閣宜春入花蹊愛晚過留懽方待月無遽動鳴珂
客中九日
細雨黃花節秋風竹葉杯異鄉誰送酒何處更登臺木
落江雲暮天寒塞鴈来惟憐三徑在歸去翦蒿莱
早春長安道上
雙闕麗朝霞千門競歲華苑雲微帶雪宫柳半蔵鴉結
駟過平樂揚鞭赴狹斜春風纔幾日先發上林花
送胡孟弢之沅江(豫章人時疏論邊事)
浮湘眀日事江畔暮行吟易動騷人怨難為國士心秋
風吹芷岸落日滿楓林知有還家夢潯陽九派深
送張僕卿還桂林
還朝能幾日去國逼殘年別路春前酒離亭雪後天衡
陽隨鴈去湘浦問歸船未是投閑日東山臥莫堅
朝陵遇雨
言避崤陵雨翻行大壑雲微風清樹氣積潤洗山文銀
海春波闊龍池細澗分九陵松柏路香靄日氤氲
游宗謙老年出塞壯之
嗟君垂老日策馬薊門東易酒顔猶壯燕歌氣尚雄敝
裘經積雪頽鬢逐秋蓬寄謝行間客無輕塞上翁
晚霽玉峽驛望玉笥山
峽束江流窄山欹堞影低玉梁沈宿霧金澗落晴霓水
鳥窺魚下林猿摘果啼靈峰不可到矯首問丹梯
秋日還山
村邊黃葉路溪上白雲岑草屋山家淺松門野寺深羣
魚依密藻獨鶴返高林若問還山事多應負此心
於曲江逢高正甫奉使南還
相逢一杯酒與子暫綢繆以我北来信附君南下舟鄉
心滄海上客淚曲江頭為問乘槎使何時到廣州
東林寺
昔讀高僧傳兼懷逸士蹤停車虎溪水對面香爐峰舊
殿丹青落荒池蔓草茸我来松下坐日暮但聞鐘
夜坐
夜坐不覺久庭烏棲復啼燈前下黃葉井上鳴莎鷄漏
静風聲細帷空月影低城南有思婦幽夢越遼西
鄭眀選
與楊二叔純
許子南昌去王孫&KR0792;縣遊舊交如雨散春水滿城流不
見江邊閣徒懷雪裏舟故鄉惟汝在莫惜屢相求
雪不止復作
大路倉橋口貧家霅水灣寒雲常滿郭春雪不離山夾
雨琤琤下隨風款款還逡巡小僮僕擁袖出柴關
初冬
數日風纔罷初冬水始冰門寒朝嬾出山近午還登密
竹蔵斑雉枯松下黑鷹千村穡事早生計稍堪憑
暫移山居
春晚營蠶事移居郭外村白花低覆水翠竹遠侵門拂
几開殘帙攜鉏理廢園鄰人儻相訪薄與酌清尊
恭閱天壇
圓丘圓殿外清晝日沈沈玉陛春沙暖瑤壇古樹深太
微瞻帝座大享見王心想像鈞天曲輕風落妙音
野望懷王時立朱大復
驛外晴江白洲前夏木青過橋風細細立馬水泠泠岸
柳鳴鴝鵒汀花臥鶺鴒歌成也自愛難得故人聽
邳州晚泊
日落留侯廟春深吕布城殘花晴抱蝶細柳暗啼鶯漸
集河船密遥生野燒眀客愁無可慰膝上一經横
傷春
野漲村村水山城日日風雨深荒縣裏春盡訟庭中朋
輩他鄉異鸎花往歲同牀頭十年酒未有一尊空
官舍晩酌
百里山圍縣雙江水對門日斜初解帶秋爽一開尊家
遠思親舊官貧任子孫醉看青竹淨纖月照黃昏
鄚州即事
滿目皆湖水家家傍水居地貧村少米冰闊市無魚樹
入天雄小雲飄涿鹿虚風塵半萬里消息故鄉疎
遊獻花巖
融公昔悟道留此獻花巖野寺人初識山花鳥舊銜洞
門無日月石縫有松杉東北清江闊微茫萬里帆
朝天宫登白鶴樓
紫府深通徑丹梯半入雲樓飛三百尺門鎖五千文郭
外吳山盡忩中楚樹分游仙今夜夢親謁武夷君
幽趣
但見滄洲趣清溪對竹扉忩隂懸薜荔水色受薔薇村
鴨迎船浴山蟲冒雨飛田家蠶已老日暮翦桑歸
歸子慕
春日過荻秋菴
迥絶幽栖處何當春日過花開當午足蜂過短牆多清
世羲皇夢滄浪孺子歌同心吾輩在天壤樂如何
張民表
陳古白
文傳江左秀情見宋中書隔面雲千嶂愁心髮一梳良
圖襄野牧活計潁濱漁儻欲枉相訪嵇康候吕車
汪眀生
燕市住西菴重来續一談煎茶移竹火煮䴵漬魚泔日
月顛毛記風霜足繭諳傳聞東郡旱何以慰如惔
劉一焜
寄題金山寺
長江流日夜縹緲一峯殊落景疑飛動盤根定有無雲
端清磬濕樹杪聖燈孤幾見登臨客扁舟下五湖
張五典
送喬儆我
長路天涯外驅車背朔風三秋驚別鶴千里慕征鴻尊
酒荒城外關山落照中前程行色晚裘馬自匆匆
王愛
緜山道中
昔賢棲隠地兩壁盡高山入夏風應凛經春花未斑烟
猶遺俗禁廟許妬人還(平定州孃子關有妬女祠唐李諲作頌傳是介之推姊)立
馬看唐碣神林不可攀(神林大樹腹中有郭令公碑禁樵採)
李本緯
登張掖甘泉樓
乍別酒泉郡来登張掖樓關雲排檻入寒水背城流夜
湧陂塘月寒生草樹秋凭高聽不盡羌管數聲愁
陳懿典
李公巽招飲柰子花下
淑景春城暮聮鑣韋曲来共尋金谷墅同泛竹林杯縞
夜分穠李生香喻早梅不愁風雨至只恐暝鐘催
李日華
石佛寺冰鑑房
秋来風日好瀟灑放輕舠僧院房房竹沙村處處橋清
吟黃葉句雅坐白雲寮妙悟仍相許時煩惠遠招
謝肇淛
賦得新柳送別
短岸復長堤黃輕綠未齊曉風吹不定春雪壓常低草
細偏相妬鶯嬌未敢啼年芳君莫問日落灞陵西
谷里
谷里三家市仍為暴雨淹逢人無漢語入饌有戎鹽溪
釣青鱗小村沽白釀甜亂峰相對晚空翠滿茅檐
沈朝煥
立秋夜不寐
雨深催病葉不獨井梧飛候到蟲先覺燈寒燼漸微感
時難穩臥未老漸知非枕上驚秋信眀朝換客衣
王樂善
五渠晚渡
野潦浮平楚扁舟續馬蹄揚舲風漸緊落日望全迷林
暝漁燈出天空鴈陣低叩舷歸意嬾清興屬幽棲
丁起潜
良鄉夜宿
古驛一燈深蕭蕭車馬臨薄寒添暝色入夜動鄉心戒
寢預愁夢喜睛翻量隂首塗才此夕忽漫話家林
陳介夫
宿海邊山店
草舍依荒驛孤村背夕陽海雲秋漠漠山靄夜蒼蒼木
客歌畬月鮫人泣岸霜誰能當此地高枕不思鄉
陳薦夫
過鄭二允忠所居
憐君猶寂寞一室冶城西徑路無人到蓬蒿與客齊雨
眀蟲網線風落燕巢泥惟有方牀上書籖日改題
送王震父之臨邛省兄
共是悲秋日那堪此別君流澌巴水雪積雨劒門雲鳥
道何時絶猿聲不可聞遥知春草夢夜夜慰離羣
中秋同林仲復泛月溪上
十里澄溪上沿迴看月光棹輕天弄影杯冷雪生香秋
序行過半良宵澹未央莫辭餘興發微白在東方
丁肇亨
冬日與同寅謝午雲張四愚蜀僧常伯遊華嚴
寺登巢松亭
寺杳不聞鐘林端翠幾重登臨饒曲徑坐對有高峰說
劒情方洽談禪興未慵憑闌一眺遠落日映蒼松
朱之蕃
和周吉甫春日移居
身健當何患尊盈不計貧古今成過客風月屬閒人但
許横飛斝休論倒著巾謾憐同調病吾亦任吾真
湯賓尹
舟宿
多難棲江上謀身愧不工天河容永夜野樹易高風漁
板時窺白螢燈小放紅一年秋思急催落布帆中
南湖
南湖湖影闊霜樹遠微茫噪水鳬頭壯牽舟草尾長晚
山烟後翠初月日邊黃飄泊知予事翻愁近故鄉
王維儉
集岩亭王孫東墅
小妓宫羅窄名花綺幕張晴絲牽酒盞飛絮戀筝牀改
席臨階碧登臺望野蒼芙蓉處處是乞取緝秋裳
秋日過陳見心給諫南園
徘徊臺上望秋色已蒼蒼孤戍還吹月千林乍啗霜傍
城成虎落截水作魚梁咫尺吾園接相期瑶草芳
王思任
豆店
朦朧二三里海氣發天青飽馬衝寒色殘雞落曉星春
鋤人漸出野火店猶熒斷續霜橋上流澌瑟瑟聽
宿天界寺
古寺白門邊寒風逗石烟松篁無俗徑鐘磬有諸天歲
晚難為客官閑易入禪燈殘僧別去清夢竹相憐
吕大濩
百家巖寺
名刹蔵丹壑春遊訪道林禪居深洞寂僧梵半天音古
篆迷蒼蘚幽泉咽翠岑却憐歸路晚猶未愜登臨
經欒城
行人問井邑古跡自春秋祠宇仍欒氏風烟接趙州清
霜侵病骨遠樹動鄉愁十載曾偕計今来憶舊遊
内丘道中晚行
暝色沈寒景愁人苦夜征林煙空際合野燒暗中眀殘
月孤槎影寥天一鴈聲遙遥聞吠犬髣髴近孤城
米萬鍾
新秋泛清溪
共客邀新爽迴舟刺晚風涼生思越苧病起訝燕鴻星
櫂搖虚白漁燈簇小紅怪来蕭颯早衰草怨吳宫
范允臨
題雲聲菴
結草去孤城湖村對眼明敝衣裁野色清磬出雲聲灑
墨驚蛇走談經任鳥聽翻嫌賦招隠人世近知名
沈琦
別家次諸兄弟韻
握手他鄉路回頭故國城漸驚親舍遠真覺一官輕急
櫂隨雲影悲笳雜鴈聲無情東去水相對亦淒清
袁時選
新興道中
偪側新興路逶迤傍水隈萬山迎馬合片雨逐人来村
犢騎偏穩江鷗下不猜頻年牽物役延眺亦悠哉
曹學佺
署中對月
客邸當良夜觀空在一庭月為片水白雲作斷厓青砌
合叢邊露牆過竹裏螢北忩時偃臥風起自泠泠
臘月朔日聖果寺訪戒山上人
客裏嘉平始山中歲序殘樹呈羣石巧花雨一江寒明
月臨禪壑清霜覆戒壇應知西向笑不是為長安
夜登石鐘山
湖口行人曠山門入樹幽鐘鳴片石夜月滿九江秋洞
裏懸漁網巖前過客舟醉歌仍未已清露濕滄洲
泊舟大湘
停棹投漁火人烟自一區遠行銜月淺隔水度螢孤夕
露無聲墜寒猿有淚呼臨流歸夢促安得涉江湖
歲暮送鄭知事之蜀
暫爾仍歸去征衣未拭塵蠶叢行候火猿峽過沾巾禄
薄奴從嬾官閑吏苦貧西風吹短鬢又逐歲華新
詠墨紗燈
質裂横疑水光生薄似苔憑將綵筆畫認作剪刀裁鳥
向空中度花從鏡裏開細看若無力不畏曉風催
再送宣仲
此時君定發安得復蹉跎鴈信南来少鷗羣北去多芳
洲雖可涉寒月竟誰過餘興乘冬暖江行踏淺莎
遊楊氏園
苔深知石古竹長見牆低積翠沈波底斜陽到岸西搜
花成小汎摘葉任分題何日漁樵老能容此地栖
初十夜月
月色輕雲裏秋聲細雨邊經旬移節候灑暝作涼天鳥
宿眀河斷蛩吟古塞連予心躭寂寞耿耿不成眠
得張林宗書
三秋望不見此日寄来書簡略無餘字蕭條慰索居何
嫌知我少惟恨與君疎安得秦淮水能通浪蕩渠
歸宗巖道中
輿步行相半山迴徑轉幽野亭漁並席官渡馬同舟樹
古根盤道橋崩石咽流日斜人境寂谷鳥轉啾啾
支機石
一片支機石傳来牛女津客槎何處所卜肆已生塵較
似昆池古長從漢月新每逢秋夕裏吟眺倍相親
吕克孝
青谿菴
江令何年宅風流不可招荒烟迷斷礎陳迹寄空寮日
影移雙樹谿聲自六朝遥分鍾阜影紫翠落層霄
棲霞寺
宅記明僧紹碑傳江總持淒涼自人代窈窕隠山茨眀
月千巖宿松風萬壑垂階前雙杏樹曾見刧灰時
趙秉忠
送張水部南歸
平子歸田去山川賦舊遊遺榮纔北闕高興已南州鱸
鱠三江月菰蒲五月秋襟期知曠達尊酒寫離憂
顧起元
黃河
河水南浮泗漕渠北注燕衆心憂璧馬天意護樓船龍
首疏秦日鴻陂復漢年園陵看王氣松柏正蒼然
彭城
九日彭城道高天白鴈来但聞楓葉下不見菊花開風
起横蛇澤雲横戲馬臺江關何處所一望一徘徊
陳邦瞻
七夕
歲時還七夕風俗更杭州聞道湖船女爭歸乞巧樓輕
雲籠月度疎樹帶星流不有乘槎客憑誰識斗牛
久雨
久雨牆苔積濃隂苑樹遮席門寒下雀蒿徑曲蔵蛇浦
水連街闊江潮帶閣斜誰憐都會地卑濕似長沙
辛丑之秋自留署乞假歸省沿途觸景輒成
水次兼山次昏星復曉星古城巢父廟仙跡吕公亭日
落山光白雲流石氣青横塘秋浪闊鷗鳥自冥冥
袁世振
獨酌
山晚一燈永忩虛萬籟深持杯欣有影入道苦為心淅
淅風来座遥遥月轉林不知今夜夢何以散幽襟
董應舉
西山来青軒對月
地白鐘聲寂山秋夜色多倚闌成雪界按戶即天河野
氣沈平楚池光轉碧蘿忽聞清籟發淒絶獨如何
鄧漢
閒居
敬通歸里日彭澤去官辰酒熟邀田父花時對孺人素
琴横竹几藜杖挂山巾在世無眀略猶堪傳隠淪
漫興
夜色人初定花香牖暗通蒲團清課後紈扇豔歌中掩
卷思寒素挑燈看女紅癡兒不解事頭困觸屏風
范鳳翼
水閣
涼飇動水閣卷幔坐能幽竹嶼連朝雨荷池三伏秋茶
聲入高枕花氣上層樓鎮日無人到凭闌數白鷗
夏日李後岡先生五柳園讌集
三徑何幽勝居然陶令家涼風鳴豆葉疎雨落桐花虚
院疑秋早深林信日斜最憐塵事隔心賞足烟霞
金山對月同王伯舉給諫賦
崖月窺殘酌天風吹短衣山從墟界立潮曳海雲歸竹
嶼傳清梵松房占翠微已拚逃世鞅江上理魚磯
湖上晚坐同貞父作
花宫連後院草閣俯前川宿雨涼猶在孤雲澹可憐林
疎偏受月湖闊欲吞天坐覺囂塵静臨風意灑然
秋夜集王氏水亭
小院秋容澹長河晚色涼碁聲花外落酒氣月中香作
客生塵事離家覓睡方良宵那可負鼓枻弄滄浪
暮鴉
隋柳寒鴉散南飛三兩羣爭巢愁落日反哺逐歸雲度
嶺聮還斷搶風聚更分城頭霜月苦啞啞不堪聞
吳文企
題資福寺同寮友作
行到寺邊寺坐看山外山講堂分戶牖野席對溪灣暗
水香廚引高雲絶頂還茶瓜深話久欲起更牽攀
登定海八面樓望海
便欲乘潮去登臨小白華憑誰辨灰劫無術算河沙開
士元居海仙姑舊姓麻蓬萊幾清淺好問蔡經家
高出
洛中感秋
紅樹邙山路西風颯已驚東京有遺事游客不勝情金
谷銅駝地周公召伯城二毛動秋興三十豈成名
荅贈劉載甫比部言別
五月江流漲家人苦鬱蒸把君贈佳句忽似踏層冰為
別亦常事忘情終不能漸深交態後知已感偏增
何慶元
新浴夜坐
殘暑渾無賴炎炎赤日懸裸宜新浴後涼愛晚風前團
扇蒲葵歇方牀莞蒻便眀河想清淺烏鵲易教填
雨霽
積雨晨初霽歸心客轉多薄雲天縹緲深淖馬如何秋
水發新漲孤帆揚遠波柴扉休更掩或者麴車過
黃汝亨
宿碧雲寺
石徑餘清靄琳宫護翠微孤亭秋月下半榻暮雲歸桂
馥林間集泉聲竹裏飛安禪吾亦適虚白坐相依
新嘉驛亭
結隂深驛舍即與世喧分小澗偏沈日孤亭亦貯雲藤
蘿秋興寂林響暮還聞不覺移時坐銜杯半入醺
徑山看竹
竹色自可愛無如此徑深千秋寒玉立萬畞綠雲沈遠
竇窺天入清光覆地隂泠泠秋響切到處奏嵇琴
朝發彭城北看雲
荒城初日上廣野晚雲平近樹綠全沒遠峯青半明非
烟容若綰未雨意偏盈一望真無限漫漫何處生
新安山中
行行山不盡冉冉日何遲泉響遞松磵花香散竹籬晚
風樵子徑落照酒家旗草屋烟林裏遥思借一枝
翠微庵
山曲多精舍宜人獨翠微澗深流作枕雲冷石為衣坐
擁一峯紫杯邀片月輝不須留客憩自可憺忘歸
晚晴天闕坐眺
絶頂聮趺坐劃然天闕開雲光羣岫擁雨氣大江迴樹
杪分餘照衣裾點濕苔歸来松下宿禪誦暮鐘催
張履正
送張二府擢太平守
南粤羈縻地旌旄漢守行解維春浪闊到日夏雲生風
埽蠻天瘴威傳遠徼名聖君應有意賴爾作長城
送別夏京兆
如何夏京兆宦况獨蕭然鷄肋君寧戀羊腸我自憐烟
花洞庭路風雨石城船分手從兹地相逢何處天
阮自華
九日送章十
秋老空原寂孤蹤去轉深欲霜蒲柳色落日大江隂征
鳥若為疾浮雲如有心蕭條行萬里何處問知音
歸路
歸路數千里斜陽咫尺間角聲斷城堞離恨起鄉關宿
鳥先人入江流背客還月中聽砧杵游子復何顔
陳允升
秋日苦雨
秋水漸浮隄青禾白鷺棲祝篝空有意抱甕已無畦蛩
欲依人訴鳩偏逐婦啼不堪翹首望天際濕雲低
王衡
遊金山
日高京口渡遥值定鐘時烟雨寺幾點江山天四垂沙
晴羣市合鷗入亂帆疑數盡東歸浪淊淊未可期
三月五日偶步至象所遇杏花因與帥敬醉花
下賦得四首(錄二首)
草掩閑庭久徒行亦偶然為貪楊柳色忽到杏花前珠
勒分弓影春衫傍酒船都緣無底興隨意遶牆眠
蕊氣通香象花光接苑牆輕霞薄春浪舞雪受初暘醉
面頻生暈新姿未解妝好將門外柳吹入兩三行
雨中徐州道上
鄉山看在眼愁向暮山生驛舍清明雨人烟芒碭城花
飛急流盡雲起大河平一路茫茫白歸心亂旅程
十月
此日田功晏未誅冬月茅雨收紅豆莢霜老木棉苞地
薄秋畦苦官新雜稅交君看窮鳥至歲暮亦登庖
熊眀遇
竹里
竹里雩西宅城南古豫章水田春浸綠雲樹晚拖黃菊
圃兼書圃農莊帶墨莊求羊来曳履吾與詠滄浪
公鼐
出戒壇北行岢羅山道遇雨小憩村家
路轉瑶壇背隂崖石更竒前峯堆冒絮過雨颺游絲暫
問油囊酒旅鋪馬鬣棋(麻姑至蔡經家酒盡就餘杭姥酤得油囊酒王積薪好碁常繫)
(碁馬鬛上遇匹夫亦與對奕)却因爭席處轉畏野人知
濟河道中
汶水南通楚清河北帶齊故山雲淰淰長路草萋萋野
曠秋天闊峯高夕日低前村疑漸近轉盼暝烟迷
穆陵關
昔日齊侯履南疆盡此封諸山沂作鎮五岳岱為宗(沂山)
(亦名東泰山)霸國猶餘業重關識舊蹤故園相去近回首海
雲重
棲霞邠都宫丘長春成道處
乘槎涉弱水陟降迄仙都石室誰開闢丹臺跡有無十
洲為近地五岳識真圖坐聽鸞笙晚勞峯天外孤
南竺感舊
鐘磬重巖裏楸梧亂石間水窮仍見水山近却無山感
慨因懷舊淹留為愛閑自嗟塵網繫雖倦不知還
過蒙隂舊城山家留飲
故堞依山麓相傳漢舊城桑麻千畞遍梧竹一村平客
醉遲歸意来希重別情出門逢野老重與話躬耕
梁臺遇雨
不見梁臺月孤亭暮雨昏感時思艮嶽懷古問夷門苑
竹龍鍾發宫槐兔目存星軺疎應接白鳥對開尊
雷思霈
鴈至
去燕新辭主来鴻舊作賓江空今夜月家遠隔年身結
伴多依水將書只寫人如何白翎雀歲歲北山春
趙士諤
送周蓼洲吏部
久繫中朝望嘉招慰物情不誇津地重獨喜市門清是
處成蹊徑憑誰秉國成渙羣今日事行矣慎持衡
劉宗周
入雲門
緩步通樵徑雲低罣籜冠小尋溪磴坐又過竹樓看蕉
鹿雙心化漁磯一水寒薄遊從此發前路正漫漫
遊天衣寺
漸覺溪聲杳山深古木稀爛柯無客到飛錫有僧歸寳
盖臨丹闕蓮花傍紫微祗疑諸祖後此地說傳衣
譚昌言
贈吳興蔡叟
先生無俗侣野鶴與同羣奕對包山橘書開石室芸白
蘋雙槳渡紅葉五亭分高隠看誰似將無鄭巨君
顧雲鴻
登拂水巖
一杖入叢箐春泉處處生巖侵湖墅近崖豁海門平雲
徑分樵出風林帶鳥傾盤回千嶂盡下界一鷄鳴
還山
柴門一以杜勝事日相因移竹聽初雨披花出故人石
衣行地古野語隔牆新忽笑朝来夢風塵易水濱
徐禎稷
澱湖
雪浪堆三泖風帆挂澱湖斷雲收雨淨高樹入秋孤暮
色諸峯碧寒聲入鴈呼滄浪歌罷去漁父定吾徒
閒居
青鬢賦歸来湖山氣色開抱書消日月謝客長蒿莱貧
固吾家事迂非世路才風期上千載菊徑有深杯
張鼐
清音閣同平仲夜話
平子吾宗望相逢此地遊湖山同是客雲物已先秋北
嶺看松路西溪聽雨舟眼中惟爾我沈醉坐江頭
題山居二律
卜築成小隠深山靜掩扉嵐光下疎竹石蘚上苔磯春
谷樵雲暗寒溪漁月微坐看天漠漠白鷺自雙飛
吾廬真可愛一事不相關繞屋幾灣水當忩一面山梨
香飄澗雪藤影帶花殷是處渾無語高吟意獨閑
趙彦復
雨
高雲不可即飛雨作泥塗多難詩篇減新涼病骨蘇貧
仍雞鶩食愚任馬牛呼往事庸堪問空嗟白日徂
黃儒炳
經始興江口
三楓亭下路不盡瘴雲鄉亂石千峯落斜階一水長樓
船通漢將鐃吹發陳王往事東流盡棲鴉遍夕陽
沈珣
春日懷長兄在燕
聞道幽燕地蕭條異故鄉沙昏天欲黑春半草猶黃馬
足衝霜冷鴻聲聽夜長今宵千里月飛夢舊池塘
劉遵憲
寄書兒曹修葺山居
自悔出山誤由来歸夢頻每看客邱月偏憶故園春鳴
鳥驚時變荒叢著雨新可憐湖石畔只少白頭人
閻世科
楞伽臺
垂老投簪穩憑高對酒閑江風梳白髮海霧羃青山目
極秋天遠身依暮鳥還禹功遺跡在千載喜追攀
戴耆顯
南旺湖(古為陸地云即大野)
異代南湖水猶存大野名秋風一夕至蘆荻有餘清蕩
漾浮堤淨微茫入檻明時時隂雨裏髣髴魯諸城
楊鶴
舟過君山遇雨
湖雲一片黑雨脚東南来杳靄君山雪空濛帝子臺清
猿啼樹暝白鳥破烟迴忽憶湘靈瑟因之楚客哀
孫承宗
幕客云日為驚蟄節𢥠然有作
誰負旋乾手當春起蟄蟲魚龍驚寂寞天地喜昭融墐
戶身方遠昂霄意已雄俗聾誰與破予欲問豐霳
戴九玄
十三夜張元逸招同上慶先生胡實美士吉二
兒看月分得㩦字
露下月淒淒風林驚鳥棲賦詩長過從沽酒即招攜戍
角三更怨城砧萬戶啼清光何處好却在曲闌西
李流芳
贈別洞庭葛實甫
我懷洞庭月欲醉莫釐峯幽意久不愜高人今乍逢新
詩正堪把歸櫂阻相從却羨秋山下丹黃已萬重
黃河夜泊
明月黃河夜寒沙似戰場奔流聒地響平野到天荒吳
會日以遠燕臺路正長男兒久為客不辨是他鄉
唐時升
秋雨過徐爾常園再宿海曙樓
皛皛波烟闊隂隂竹樹寒庖人扇鮭脯小史篋衣冠欲
別頻為約斯遊豈意闌秋風吹早桂未覺後期難
過鄧尉山下
桑柘隂隂徑蠶眠晝掩門薄雲含古寺微雨入前村曲
澗通秧水疎籬護果園隔林方問路無奈鳥聲喧
太原公東園
累日厭人事殘春憐物華壺觴来別墅菜麥散晴沙鳥
語對橋竹魚銜臨水花老思棲隠處真欲問東家
冉冉野花落悠悠溪水香古藤緣樹立新竹共人長宿
燕驚棋去遊蜂趁酒忙流連待明月清露濕衣裳
再過東園
春暮意無賴轉憐新綠叢竹隂長欲雨花氣不因風臥
看營巢鳥行逢結網蟲櫻桃三月盡滴滴欲舒紅
知是午潮落小谿嗚咽流綠蘿留薄暮紅葉報深秋新
月遠林角夕陽高樹頭平生丘壑意一到一消憂
秋日與吳東美盧君一過時聖昭
榆柳隂隂處中蔵五畞園白蘋生廢沼黃葉覆衡門臥
犬憑人過鳴禽亂客言幽居太寥寂宜且置琴尊
宿直塘
雨後稻粱好霜前魚蟹饒密藤全隠壁枯柳臥成橋樹
裏方為市籬間暗上潮田家秋作罷燈火各相邀
婁堅
秦淮贈孫士徵
別君羣從後每憶半酣時曲折拈新令輕狂贈小詞垂
楊紅蓼間淺黛玉顔宜復已三年別能無感鬢絲
仲和水亭遣興
水亭春欲暮衰懶向来同照眼梨花雪吹衣楊柳風獨
殘紅颭颭尚淺碧叢叢檻外方塘漲游魚自鏡中
課子
鏡裏顔添老塵中慮漸輕青袍寧再誤綠酒尚關情抱
甕慵朝汲荷蓑難雨耕詩書仍課子吾計且儒生
荅葛實甫
雨雪度春分罏香寂自焚衝泥来好客促膝把新文霜
橘留餘綠晴湖蹴細紋清音箇中得但許解人聞
程嘉燧
四明徐匯陽莊太峯余泰靈秋盡先後言別
相逢多別酒歸路欲何之江水曹娥廟湖山賀監祠鄉
愁兼雨重旅望入秋悲儻憶江東侣論文復幾時
雨中太倉津亭別子柔泊舟崑山
海近雨冥冥分攜愴驛亭朋情春更覺酒氣別能醒潮
滿炊煙白山移睥睨青還鄉無限意寂寞向郊坰
石岡園雜詩二首
出郭不知遠沿林新笋成柳橋塵乍染枳徑雪初眀客
到山雲起魚跳春水生巖扉對軒厰遥識讀書聲
雨餘来谷口春草被山長不識澗花落惟聞潭水香聽
鶯遷密樹憎鵲踏新篁欲就谿山閣明燈掃一牀
孫士徵甘露僧房話舊
雪中分手地亦在暮江邊栖泊長如此心期共渺然落
帆千步柳到寺一聲蟬為掃清谿石還家與醉眠
雨中宿受之館惜別
別館風花急停舟問數移莫辭經夜宿已值暮春時身
遠歸難定家貧出每遲消魂南浦上不覺淚如絲
平望阻風
驛路連吳近鄉音帶越稀寒流捎宿舸夕浪急風扉旁
市求魚入鄰舟得酒歸微微掩眀燭伏枕念無衣
戴灝
宿僧院
共宿高僧院深杯賦茗柯鐘聲沉遠樹鴈影度秋河近
海金風早安禪白法多上方今夜月猶向斷橋過
陳繼儒
寄王辰玉
明月在高樹遶庭歌考槃谷風自容與古調太清寒念
子令人遠勞心及夜闌平生不識路何以夢長安
題君策畸墅二首
羨爾樂閑曠十年營一丘貧能買奇石老即臥滄洲亭
界羣峯影池涵萬竹秋憑高思縱目煙際起層樓
幽人開徑後卷石化名山巖戶轉如畫雲谿不記灣簾
疎花窈窕松冷鶴高閒祗是詩僧至先生一啟關
落梅
春色未曾半羅浮夢已空玉鱗飛寂寂翠羽怨匆匆雪
打窗前月香消笛裏風逡巡尋一醉驢背有詩翁
成靖之
送劉紫芝南還
遠別人情惜君歸更若何匡時憐道直涉世患才多路
柳催春去江風拂櫂過還應逢雨露且莫怨蹉跎
左光斗
雪霽道中口號二首
出郭舒新望搴帷對夕暉濕雲留野樹晴雪照寒衣臘
近梅爭放春生柳欲歸何如田父適高日掩柴扉
已霽天猶雪離離樹欲低寒暄衆壑異向背一溪迷凍
犬迎人靜飢烏下食齊攜牛村父老曝背近牆西
送友人
可惜春明道春光二月間故人何事別行色有餘閑言
上五臺去經游二寳山何如僧結侣獨往悵難還
馬德灃
曹園讌集
名園成勝引畫榼出疎籬不厭杯頻勸何妨席屢移暮
烟停客櫂宿雨亞花枝興劇忘歸去娑拖月上時
錢文薦
山居雜興
自掃閑房臥能令俗慮輕披簾邀乳燕挈榼赴遷鶯海
味梅魚滑山毛竹笋清湖天思蕩槳恰喜報新晴
傅振商
春夕獨坐
野色依簾重芳林定暮鴉孤燈清古驛明月媚新花流
水幽村靜歌樵小徑斜客情正望遠何處更鳴笳
園居
不是䕫龍侣偏宜鹿豕羣自題招隠字誰續絶交文鑿
壁来山雨編籬帶野雲還思接輿子遺世不如君
文翔鳳
行至椹澗
風向馬蹄鳴炎天灑汗行地浮烟樹闊衣挂晚霞眀禁
酒緣多病投驂怯遠程鳥啼如戀客恰恰和溪聲
鍾惺
暫霽
重陽無不雨况作蜀山行已歴諸峯險剛逢半日晴峽
寒偏著色江晚自多聲雖復終隂曀心魂亦暫清
沈雨若自常熟過訪(時喜得受之書)
見君疑舊識不必故人書所念久離別欣聞近起居朋
来鴻鴈後雨止菊花初得問虞山樹寒紅三月如
譚元春
同李長蘅尋聞子將龍井山齋二首
楓色紅難已黃從翠處分偶然亂葉下風雨似同聞谷
鳥臨寒路籬花開遠雲逢幽無一語心眼自氤氲
十里蒼蒼路非深亦覺遐隂晴澹山氣鷄犬靜人家閣
迥生溪水坪香過荈花紅黃光莫豔羣動豈無涯
尹嘉賓
舟泊惠山夜坐思琴
昔年與之子把酒對瑶琴明月蒹葭浦秋江楓樹林擣
衣中夜緩落葉萬山深悵矣誰能理烟波不可尋
莊起元
紫霞洞
石室何寥廓蜿蜒信地靈洩雲終古白豔草自然青軒
帝蔵神鼎淮王貯道經翛然来物外思鍊羽人形
王象春
送友人
郭外溪邊寺年来兩送行攀條猶在眼落葉已無聲憶
昔春山色能輕故國情好將詩酒約歸問魯諸生
馬之駿
聊園晚步
問病過鄰舍乘閒葺舊籬牛知自歸路鳥亂欲栖時暮
景不堪駐孤懷誰與期畦丁報寒早催護隔年枝
十方禪院
何處堪消夏非山即水鄉樹深渾欲暝花近反無香欲
晚波難綠迎秋木漸蒼市譁原未遠烟景乃微茫
秋日草橋作
白屋村村度青帘面面迎野溪殘雨入側樹早隂生棃
棗過橋色雞豚近市聲未論丘與壑出郭已多情
御選明詩卷六十二
