欽定四庫全書
御選明詩卷一百五
七言絶句五
沈愚
寄淮南
江南相望路迢迢風滿關河雁影飄最好鳳凰臺上月
共誰攜酒聽吹簫
過桃葉渡
江花含笑欲爭春江水籠煙柳色新商女停舟唱桃葉
東風愁殺渡江人
石頭城
谷口青鞵踏軟沙橋頭艇子載琵琶春風何處尋芳好
盧女門前幾樹花
金陵九日
京華風物近佳辰黃菊秋香漉酒巾欲上鳳臺同一醉
客邊誰是故鄉人
閶門夜泊
絲絲楊柳拂官河烟際樓臺隔岸多此夜闔閭城下泊
滿船明月聽吳歌
旅次送宴振之
西風孤棹楚江濱煙水殘陽照白蘋底事送君情轉切
只緣身是未歸人
旅次石城
水落寒江露淺沙斷堤楊柳集昏鴉樽前冷笑陶彭澤
三徑秋香負菊花
蘇正
重遊金陵有懷玉山沈一愚
别離何處是幽期水遠山長信息稀獨坐相思秋色裏
滿天霜月雁南飛
岐路東西奈别何壯心憔悴惜蹉跎重來雲物非前度
黃葉秋風積恨多
晏鐸
酒肆
半幅青帘柳外斜甕頭春色泛桃花遥思昔換金龜處
知是長安第幾家
徐章
題梅送友
萬樹籠香障白雲孤山深處隔塵氛玉顔為惜君歸去
却向東風瘦幾分
入城訪徐德昭
家住湖山小洞天數村雞犬自風煙因過城市逢君話
流水桃花又隔年
賀甫
為香山顧敬中題畫
芳草晴烟處處迷畫堂應在畫橋西花開記得尋君日
一路香風送馬蹄
題畫次矯以明韻
畫舫西湖載酒行藕花風度管絃聲餘情未盡歸來晚
楊柳池臺月又生
顧亮
廣陵夜泊
風風雨雨暗江津愁裏青燈照一身夜半忽聞江上櫓
往來還有未歸人
王越
烟雨萬竿圖為松陵曹少誠作
瀟湘南下路漫漫薄暮歸來倚棹看疎雨淡烟秋一片
滿江飛翠濕衣寒
馬洪
續遊仙詩
玉版金花闊幅箋朝來次第散羣仙紫皇勅遣謄真誥
第一人書第一篇
巴園橘裏賭棋還暗憶贏時笑解顔兩袖玉塵三百斛
抛為瑞雪滿人間
養馴蒼鹿放蓬山走入烟霞喚不還明日羣中尋却易
七星符在頂毛間
玉案珠簾翡翠屏焚香夜誦蕊珠經月明鸞背飛瓊過
少駐花隂帶笑聽
河西昨夜見牛郎說道天田未大穰八萬三千脩月戶
多將玉屑當乾粮
侍兒扶上紫鸞車一笑相逢萼綠華今夜蕪城好明月
無雙亭上看瓊花
徐震
題紅葉仕女
初試宫妝步玉除詩成把筆更躊躇舊愁新恨知多少
盡向霜紅葉上書
和吳太守登靈巖韻
騎馬看山度水涯楓林紅葉醉霜華欲窮西子曾遊處
踏遍蒼苔一逕斜
謝會
金臺歲暮有懷
寒盡天涯歲又新一尊孤賞帝城春懸知江畔尋梅路
踏雪吟行少一人
徐雄
春日看花之作
才子乘春覽物華錦囊詩句向人誇東風二月長干路
幾樹垂楊掃落花
張元禎
遊東郊
招提回首日沈西十里香風送馬蹄不是習家池上飲
傍人休笑醉如泥
沈暉
夏夜作
青雀西飛竟不歸芙蓉猶剩舊羅幃山齋十日黃梅雨
誰與薰籠夜焙衣
陸釴
題畫
芙蓉城外錦生香樓閣憑虛晚更涼欲把書筒乞南使
不知何處是金堂
寄絹陳雲泉
白米新炊夜夜香糟牀應聽雨琳琅只愁濕却陶公葛
為寄官家壓酒囊
寄郭用常
鳥棲殘葉夢廻時月滿關山有所思無數人家吹玉笛
未應俱是斷腸辭
三月十八日與亨甫歸自城西並玉河而北見
宫樹參差山日隱映時已薄暮無人聲獨二騎
云
參差宫樹殿東西樹裏青山落日低回首旌旗猶未定
晚來風起玉河堤
瓊林醉歸圖
金羈細馬出明光碧色羅衣錦綉香行過玉河三百騎
少年爭說李東陽(同年二百五十人獨東陽最少時年十七也)
李東陽
舟次奉新驛得戴侍御同年書知於前驛相待
漫得二絶
月出高樓生野煙斷堤疎柳驛門前美人只在雙塘外
海口潮來好放船
一棹江南本舊期宦途多事獨棲遲東風幾度停舟意
惟有春潮日夜知
過黃河
清口驛前初放船長淮東下水如弦勁催雙櫓渡河急
一夜狂風到海邊
江上聞蛙
曠野天空月正明水田青草亂蛙鳴江頭十日瀟瀟雨
禁得離人此夜情
玉簪花
昨夜花神出蕊宫綠雲裊裊不禁風妝成試照池邊影
祗恐掻頭落水中
題趙仲穆挾彈圖
東風挾彈小城春遊騎飛韁不動塵道上相逢休借問
衞家兄弟霍家親
讀漢史
綠囊方底殿屏東密使潛書晝夜通落盡仙桃春不管
更教雙燕舞西風
燕
繡戶朱簾有路岐别時嫌早到嫌遲主家只解憐毛羽
涴盡雕梁不自知
春園雜詩
庭下獮猴如小兒攀花折果不停時為憐野意厭羈馽
放著林間高樹枝
手插河邊楊柳枝眼看成樹復成絲不見雪花飛滿地
豈知春去已多時
病來無力與春爭看盡花開草乂生莫道東君不識面
舊紅新綠也關情
斑鳩
積水寒蕪遍野田惱人幽鳥隔深煙不須更喚溪頭雨
麥爛蛾飛又一年
黃鶯
柳花如雪滿春城始聽東風第一聲夢裏江南舊時路
隔溪烟雨未分明
謝鐸
次儒珍韻
莞海東頭去路賖獨乘羸馬到君家十年夢裏相尋處
依舊青山兩岸花
題扇面寄郭筠心
建水南行舊路斜石橋青竹野人家相思不及雙飛鳥
紅雨溪頭又落花
捩船
捩船又報五更開浪靜風恬亦快哉歸路早知如此穩
蓴鱸未熟己歸來
張泰
吹笛士女圖
水簟銀牀倚石屏芭蕉涼露濕秋庭貞心試托湘江竹
吹向流雲與鳳聽
海城春望
一帶浮光界遠田數村花柳簇春煙誰家酒幔招人醉
搖蕩東風出樹顛
春日睡起
春眠仍值酒初酣奈可梁間燕二三好夢斷來何處續
落花風雨滿江南
足夢中句
挾笙吹鶴度瀛洲霧濕雲窗玉女留夜半酒醒人不見
滿庭明月桂花秋
宿雁圖
理卷霜毛宿晚汀旅魂應自繞秋冥西風莫攪蒹葭水
月苦沙寒易得醒
舟中暮歸
斷柳殘沙不掩堤葦叢幽稱水禽棲半江斜照將秋色
相送歸船到竹溪
若耶溪
南風雨過若耶深蓮女菱歌亂别心後夜繁霜凋綠蓋
洞房歸去理秋砧
劉大夏
送别
離筵酒盡淚霑衣别後憑誰問是非午夜夢回明月在
天南天北共清輝
姚綬
湖上雜言
桃李漫山白間紅繞湖樓閣晚烟中客船慣向灣頭泊
不畏波濤夜半風
贈曹竹西畫并題
白下追遊憶昔年青山如畫樹如煙郭家歌舞楊家酒
一度尋思一悵然
倪輔
題竹送昌世僉憲四川
春明門外斷秋風夢隔烟花紫禁中何處竹枝傳别調
子規殘月在巴東
吳伯通
送别何舉人還安岳
落花片片點春泥芳草萋萋襯馬蹄記取今朝送行處
官橋流水是西溪
岐路春深花滿山東風遊子束書還到家綵服娛親後
好向閒中讀訂頑
鍾順
清夜聞笛
小樓人靜月初斜歸思迢迢隔海涯短笛誰吹腸斷曲
滿庭香雪落梅花
吳與弼
曉立
靈臺清曉玉無瑕獨立東風玩物華春氣夜來深幾許
小桃又放兩三花
東陳進士
獨凭吟几坐清朝閒看行雲面碧霄忽憶故人秋寺裏
西風琪樹雨蕭蕭
山中見梅花
茅菴深處路縈斜老樹遥看近臘花何事幽人吟未到
遊蜂先已得春華
夏夜
月色嬋娟夜正涼偶然徐步稻花傍籬多竹樹饒清蔭
池滿芙蕖有暗香
舟中即事
蓬戶青燈照夜長觀星玩月水雲鄉何當小雪寒猶淺
十月初旬始降霜
早行馬上口占
斷續江村踏月行誰家茅屋亂雞鳴歡呼童僕愁迷道
時聽雲林遠近聲
夕涼獨坐
緩步階除愛夕涼微吟隱几久虚堂竹穿山月紛紛白
庭散簷花細細香
牧歸途中作
夕陽歸馬正從容出峽時迎入峽風無數好峰羅遠近
朗吟身在翠屏中
舟中見紅樹
船頭時作望鄉吟難寫浮生去住心忽忽不知為客久
誰家紅樹報秋深
蕭子鵬
欲遊羅浮不果
羅浮青壓海門東雲淨江樓入望通四百峰頭千樹雪
夢魂飛渡月明中
李蕃
桐溪
萬年禹鑿東連海百折清流曲抱村風浪不驚魚鳥静
桐花開到邑侯門
沈樾
懷方孔明
梅風吹雨日綿綿綠漲陂塘已拍天為念故人生計薄
一篙春水種湖田
錢洪
江上即事
晚江如畫晚山孤萬頃煙波一釣徒縱有羊裘休浪著
客星昨夜照東吳
題海棠白頭翁便面次韻
綠草成茵一逕幽芳園日晚罷春遊海棠如雨啼花鳥
似怨東風白了頭
陳鑾
題桃花鷓鴣
瑶池三月正春酣淺綠深紅雨露含莫唱鷓鴣新樂府
座中有客是江南
劉師邵
秋塘
煙水微茫漾遠愁采菱歌斷夕陽收鷺鷥不省紅衣老
猶戀銀塘十里秋
萍
乍因輕浪疊晴沙又趁廻風擁釣槎莫怪狂蹤易漂泊
前身不合是楊花
夜雨
海風吹雨夜瀟瀟一滴愁魂一種消自是客邊聽不得
不關窗外有芭蕉
陳寬
題沈恒吉畫扇
紅樹丹山領去舟蘋花香老不勝秋滄江風月誰人管
且向前汀問白鷗
題謝葵丘雨中訪沈介軒畫
詩題畫裏記相尋白髮蕭蕭别意深惆悵十年遺墨在
秋風暮雨故人心
訪包山徐德彰
青山湖上是君家有約來看巨勝花踏破白雲秋一片
不知還隔幾重霞
題先祖畫
綠水園中舊蓽門清風喬木至今存千金遺墨人間得
腸斷題詩到子孫
朱應祥
絶句
江面微風瀉浪開鳥聲啼過釣魚臺煖雲欲送桃花雨
一片隂從柳外來
祝祺
旅中元日
異鄉一夜換風煙屈指關山路八千正是欲歸歸未得
看人兒女拜新年
陸琦
梅花
雪壓寒香凍未消江城歲晚轉蕭條冷雲漠漠知何處
夢到西湖第六橋
蘇大
山房睡起
砌草茸茸石徑斜竹籬茅舍帶江沙晝長睡起多情思
看遍林隂商陸花
朱彰
暮秋偶成
老去逢秋鬢已霜石田茅屋半荒涼商歌一曲人誰聽
疎雨南山豆葉黃
錢文
新宅
安隱茅柴屋數間起來開眼見南山千帆白日牆頭過
一鳥青天樹杪還
鍾政
揚州
樹繞人家水繞城何郎去後若為情不知東閣梅花盡
二十四橋空月明
史傑
竹石圖
雨餘苔石淨無泥翠影參差夕照低記得推篷湘水曲
滿林秋色鷓鴣啼
蕪城别唐宗吉
揚子橋頭漲淥波分攜無那故人何明朝相憶重回首
莫厭江雲嶺樹多
姚綸
水月舫二首
新綠溶溶漲煖香春來無處不風光移舟夜向湖邊泊
分得花隂月半牀
卧倚蘭橈酒半醺月寒波冷夜初分無端羌笛風前起
吹斷梅花夢裏雲
團扇仕女
濃黛消香淡兩蛾花隂試步學淩波專房自倚傾城色
不怕涼風到扇羅
修竹仕女
瑶臺無信託青鸞一寸芳心思萬端莫向東風倚修竹
能禁翠袖幾多寒
丘吉
春夜二首
銀瓶澆茗潄春酲倚遍雕闌睡未成燈火誰家庭院裏
櫻桃花下尚吹笙
香盡銅鑪火不增一牀寒被卧春冰不知明月將人夢
去落紅樓第幾層
因天如寄聲沈啓南
日望江雲卧草廬烟波無處覓雙魚高僧相見能傳語
不寫銀箋小字書
寄館天寧寺二首
寶樹林中避世情琴囊長挂白雲層蒲團學得枯禪坐
合作東軒長老稱
茶爐吹斷鬢絲烟借得禪林看鶴眠不道秋風何處起
一堆黃葉寺門前
仕女
絲抽霜藕織仙衣立近芭蕉怨落暉踏破綠苔羅襪冷
宫前昨夜有霜飛
初度日
去歲山城酒一尊今年無恙醉柴門不知有限生辰酒
合得田家幾瓦盆
畫山水二首
翠滴松梢雨乍收山光半為白雲留江邊可惜無人住
閒却蘋花一岸秋
樹樹秋風響澗阿夕陽收處暮霞多何人艇子苕溪上
唱得吳儂子夜歌
與唐惟勤索紙
魚網無功補蔡侯蜀江不洗薛濤愁教兒昨日繙詩稿
書破芭蕉數幅秋
唐庠
蕉萱仕女
羅襪生香踏軟沙釵横玉燕鬢鬆鴉春心正似芭蕉卷
羞見宜男並蒂花
小景
落日青山凝紫煙秋風殘葉雁來天五湖多少玻璃水
處處堪留載鶴船
唐廣
戲贈張伯仁陳邦器二才子
白下橋邊楊柳枝新黃嫩綠正當時重來折入尋春手
不比樊川去較遲
懷悅
登城望鴛鴦湖
一上高城思不羣東風吹面洗餘醺紅舷烏榜春湖上
多載銀箏入暮雲
過相湖
扁舟飛出相湖東花片紅穿樹底風纔聽前村鳩喚雨
斜陽又在暮雲中
春興
花氣醺人似酒醇東風隨處掃香塵不知畫舫琵琶月
載得南湖幾度春
魏時敏
賞菊
短籬疎雨正離披淡白深紅朵朵宜自計老年才思減
重陽過後不題詩
閨思
别後衡門鎮不開年年春雨長莓苔東風似欲添離恨
故引雙雙燕子來
周瑾
南湖即事
湖水空明靜不波蕩舟人遠夕陽多秋來無限相思意
欲采芙蓉奈晚何
朱存理
泛吳江
一帆風便到吳江江上飛來白鳥雙舟子飯時吾夢覺
起看新月坐篷窗
劉泰
小景
雲溪一帶淨無沙門對青山是我家幾日不來亭子坐
東風開過紫藤花
秀上人課經圖
山繞清溪樹繞亭隔雲金磬曉泠泠道人不管花開落
白乳香中讀觀經
新秋示盛伯宣
暑退新涼透碧紗砧聲不斷是誰家酒醒小立殘陽裏
閒數籬邊紫豆花
春日湖上二首
浴鵠灣頭盪槳過雨聲昨夜漲湖波落梅天氣寒偏峭
未許春衣試薄羅
步逐東風踏軟沙背人驚鷺去斜斜兩株紅杏疎籬外
知是湖村賣酒家
湖上暮歸
小&KR1042;䭾醉踏殘花柔綠隂中一徑斜日暮歸來問童子
春衣當酒在誰家
陳㷆
攬秀樓
何年構此山之東八窗相對山花紅桐山居士老解飲
何當置我新樓中
季達
過臨江府
故人别後思何堪獨倚河亭酒半酣自笑不如雙燕子
春風先我到江南
吳敏
沽頭牐
浮葦生根上陡崖牛羊原隰有人家繰車聲響南風裏
棗樹青青落白花
杜嗣昌
題畫
秋風嫋嫋露團團朱箔銀樓鎖夜寒一曲鳳簫明月裏
玉人何處倚闌干
曹侃
寫竹贈戴山黃方伯
昔遊湘浦泊蘭橈萬玉森森宿雨消記得推篷涼夜永
月明一曲紫鸞簫
任道
畫菜
露芽煙甲曙光寒紫翠漙香濕未乾記得花開曾病酒
玉人纖手薦春盤
蔣用文
暮春遇雨
暖風吹雨浥輕塵滿地飛花斷送春莫上高樓凝望眼
天涯芳草正愁人
沈翊
寄沈介軒
錦繡湖山罨畫樓君家住在小瀛洲洞簫吹上花間月
十二珠簾不下鈎
張倬
寄龔大章
半生心跡任虛舟風雪飄蕭一弊裘獨抱龍門太平策
滄浪亭下看沙鷗
丁岳
送沈彦修
江上秋風吹客衣江邊把酒對斜暉江鷗不解離人意
故作三三兩兩飛
送客
蘆花飛雪水增波一曲尊前感慨歌客裏可堪頻送客
眼中知己漸無多
周鉉
送人
越河臘盡雪澌流千里離心醉未收今夜山城聞笛恨
斷腸那似古梁州
李兆先
絶句二首
行人折柳寄相思又見春風換故枝若問無情閒歲月
恰是新條未出時
秋來賈客淚沾巾路草墻花各自春莫向中流歌楚調
舟中多是贑州人
桑悅
小遊仙
胸藏星宿是天文暗坐光騰五岳雲侵曉清都揮彩筆
欲書制誥賜茅君
仙童驚報筆生花萬丈長虹纈彩霞獨進詞頭三百卷
承恩常醉玉皇家
仙班濟濟侍宸官袖拂紅雲跨彩鸞笑約玉皇香案吏
禹餘宫裏借花看
白雲為被彩霞氊高枕常凌倒景眠却怪兩燈常下照
不知日月麗中天
文洪
南行舟中
露白沙涼月滿空雁聲歴歴度西風客程尚與鄉關近
歸夢如何便不同
訪徐尚容
虎谿谿上草堂閒千樹江梅杳藹間欲向南枝問消息
東風吹我過西山
羅倫
别廷揚
釀得新城萬頃春碧桃扶醉不辭頻羅浮山下梅花屋
夢裏逢君恐未真
程敏政
送克寬弟南還至茶菴獨歸
垂野隂雲一望迷送行愁問路東西不知幾日黃梅雨
門外青泥沒馬蹄
題小景雜畫
青山一髮海中央島霧昏昏拍岸黃過客不堪腸斷處
尉陀城下水如湯
野梅開遍釣魚磯策杖歸來雪滿衣記得西湖山下過
一雙青鳥背人飛
綠樹蕭然蔭草亭酒船安近蓼花汀分明一夜溪頭雨
洗出春山數點青
小亭斜枕石溪濆長夏空山草木薰風雨忽來歸去晚
櫓聲搖碎一川雲
題畫送敏聰弟還河間
西風吹徹桂花秋欲去珍禽不自由無限人間離别意
海天明月照高樓
題于文遠山水小景
望中疑是富春山只欠危亭著樹間記得摩崖看石篆
小舟曾泊相湖灣
題雜畫
山水錦雞
平原空笑弋人勞山木青葱護錦毛何處晚風堪顧影
石泉澄澈見秋毫
緋桃黃雀
雨後薰風不動塵名園生意逐時新囀枝黃鳥聲全變
結子紅桃色半勻
莊㫤
郊行
凌兢瘦馬踏春泥雪後郊原綠未齊一抹午烟風隔斷
野雞聲在竹林西
釣魚圖
溪上春雲與浪飛溪頭春水鮆魚肥野人只是閒無事
日出船來月出歸
寄夀州廖同知
江鄉煙景不須爭客裏風花亦有情我見白頭張汝弼
今年又在夀春城
章懋
送同年鍾美宣乃叔還鄉
紫陌春回雪乍消御溝流水碧迢迢行人欲贈新楊柳
催喚東風長綠條
滹沱晚渡二首(送同年張廷芳使陜西)
風捲流澌作晚波行人猶說漢滹沱那知天上乘槎客
不用冰堅也渡河
半川斜日照寒流騎馬來經古渡頭欲問蕭王冰合處
野烟衰草遍汀洲
别閩南僚友
三年憲府同懷抱此日離亭惜解攜回首建溪溪上路
春山隨處鷓鴣啼
送賀位賀俸歸永新(并序)
歲暮山齋老梅始花適賀生兄弟過予言别因折
一枝口占小詩為贈用致拳拳期待之意云
梅花折得贈君歸愛此亭亭絶世姿純白真香誰得似
紫陽千載共襟期
陳處士南園詩卷
平泉金谷競豪華幾度花時得在家爭似南園陳處士
曉看泉石暮烟霞
張弼
送趙弘濟春試
閒說桃花競笑春玄都道士又更新好攜三尺青鸞尾
去掃平津閣上塵
題畫贈張延芳
雲山蒙董石陂陀閒坐船頭看綠波悵望佳人渺何許
竹枝聲斷夕陽多
方文美畫
花落春歸客未歸仲宣樓上倚斜暉故園遥在三江外
綠遍靡蕪燕子飛
懷友
飛花渺渺送春歸忽漫鈎簾對夕暉竹下小池雙翡翠
銜魚飛過綠苔磯
送張維亨之沂州
瑯琊臺下看新晴聽得陽關第四聲千樹梅花滿城雪
也應難比使君清
俞舜卿僉憲許柑未送詩以促之
南海黃柑未見分舉杯空望嶺頭雲元宵燈火相將近
空手歸來惱細君
絶句
空濛山色晴還雨繚繞溪流直又斜短杖微吟過橋去
東風滿路紫藤花
舞劔臺送客
舞劔臺前梧葉飛蕭蕭涼思欲侵衣天涯萬里孤鴻遠
且對黃花醉落暉
題畫
雲杉如薺屋如蚶詰曲溪流瀉碧潭獨立小橋吟不盡
插天晴翠太湖南
賀欽
春晚
落盡羣芳枝已空遊人枉自怨東風誰知寂寞幽園裏
猶著楸花一樹紅
林瀚
寄鄭郎中
鳳臺一别四經秋羨子投閒未白頭為問濓江江上路
幾人煙雨棹歸舟
李傑
次徐文量主事韻
西風獵獵走驚沙歲晏登臨倍憶家爭似南州徐孺子
寒林匹馬看梅花
陸容
早過午橋口占
花影西偏半月高不妨清夢起趨朝金烏未促龍樓鼔
次第哦詩過午橋
南郊雜韻六首
兵衞森嚴萬幕屯馬嘶人語静中聞天垣咫尺鑾輿近
望見龍光入夜雲
卧榻明衣席未安齋郎早己報登壇君王行處陽春在
不用靈犀辟夜寒
金鑰重門暫啓扃臘燈如晝辨人行象牌分得清班賜
軍將無勞問姓名
竹宫幽䆳寂無聲風靜空懸五色旌月色照人清沁骨
萬松深處數寒更
紫壇雲霧切三台玉趾將臨畫鼓催列炬照天馳道遠
佩聲遥自半空來
仙韶隱隱落空濛壇下傳呼拜啓同知是燔柴禮初獻
沈香火起燭天紅
陸淵之
黃鶴樓
落日江流帶女牆飛樓百尺俯蒼茫筵前却怪當年事
鸚鵡何緣到楚鄉
樊阜
春日偶成
硯池香沁墨雲乾酒醒無情懶著冠燕子歸遲春欲盡
落花吹雨小樓寒
寒夜
破屋難禁深夜雨布衾寒濕半牀雲愁來自起推窗看
人比梅花瘦幾分
湖村晚眺
村南村北總西風桕葉先霜淺著紅野鳥飛邊堪入畫
數家籬落夕陽中
過村家
細莎村路繞山斜澗水西頭一兩家桑柘葉乾鳩雨歇
茅簷索索響繅車
張昇
渡淮
長淮一道入滄溟滚滚黃流若建瓴回首故鄉何處是
春風多少短長亭
屠勲
小畫
浦雲煙樹路盤紆白首青山興不孤我亦有亭歸未得
東風吹雨長蘼蕪
邵珪
胡冬官梅花圖
江南江北霏霏雨漁榜漁罾短短籬斜出一枝青鳥外
東風掩映水仙祠
楊光溥
春去
樓外青帘近酒家鶯聲巷陌夕陽斜東風暗地隨春去
幾日無人喚賣花
吳寬
題院畫二首
翩翩白馬紫絲韁馳過彎堤十里長千樹桃花萬株柳
前頭宫殿是昭陽
璚樓金屋映丹霞只把仙家比内家落日美人秋水上
紅妝一面亂荷花
園中即景
萍藻多從雨後生綠波常共小池平朱藤覆滿休輕剪
待看繁花映水明
楊一清
竹西書屋
萬竹參差路不分草堂風景隔塵氛他年有約東鄰卜
半為先生半此君
和西涯漫興二首
園亭風日入清秋綠樹重隂護四周頗恨青山看不見
似應别起看山樓
天近銀河拂曙流巷深不隔市烟浮夕陽墮地鳥投樹
明月滿空花入樓
遊茅山
丹梯百丈許攀緣萬古華陽此洞天不獨山人能愛客
野花啼鳥亦欣然
畫梅和文敬韻
十年清夢繞梅花東閣西湖興未涯不用巡簷重索笑
畫中春色正横斜
畫花
三月園亭花正開主人遊宦不曾回醉中看畫依稀是
也當尋芳一度來
後園池亭觀物感懷
重陽雨過菊芬菲把酒相看坐夕暉不覺臨風還自笑
主人今日未真歸
山檜移來數尺青盤廻今作老龍形紅塵遮斷青山色
留爾當軒作畫屏
周軫
和竹溪見贈歸來亭
小亭岑寂四窗開坐看春風長綠苔為愛多情雙燕子
暫時飛去又飛來
文林
借居龍泉菴
冷官門戶可張羅曲徑春深長薜蘿不道夜來風雨惡
松隂滿地落花多
題沈石田畫
蒼崖墨嶂含書法樹色江聲散釣船正是先生記歸路
相城東下水連天
御選明詩卷一百五
