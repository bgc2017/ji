欽定四庫全書
御選明詩卷一百二
七言絶句二
劉崧
送别叔銘出順承門
送客出城秋已凉太行南上楚天長順城門外斜陽裏
蕎麥花開似故鄕
蒼石峽中見道人菴居隔水山花盛開
蒼石峽中花藥欄舊時草屋傍巖安道人去後松橋斷
縱有花開隔水看
叔銘以紈扇索余題詩因戲作叢竹于上仍繫
以詩
家住江南青竹林别來無日不關心偶然寫向齊紈上
便欲移牀坐綠隂
偶賦
内官宣進瑞瓜詞閶闔門深畫影移東苑紅橋楊柳下
曾因待詔立多時
春晝
池南欹柳燕將雛門卷新晴轉綠蕪花隔小窗人不到
一簾香霧鬭摴蒲
入狹潭
水上石山森劒鋩水中石屋是魚房秋來水落月未出
魚眼射波如火光
廣州雜詠二首
鯽魚潮退餘溪滷牡礪牆高結海沙紅豆桂花供釀酒
㯽榔蔞葉當呼茶
椰杯深貯荔枝漿桂酒新調蘇合香啖客㯽榔紅齒頰
喚人鸚鵡綠衣裳
越童蕩漿唱蠻歌山女簪花艷綺羅沙港閣船潮退早
蜃灰塗屋雨來多
峭壁崩崖江水邊深山日暮見人烟滄波杳杳連三峽
寒草青青自一川
雨竹
滄波石面晚隂凉翠篠娟娟過雨香何許鷓鴣啼不斷
黃陵祠下是三湘
江上
沙觜微波漾綠蘋山頭落日駐紅輪依稀燈火楓林鼓
岸上人家賽水神
步月
乘凉步月過西鄰草露霏微濕葛巾一逕竹隂無犬吠
飛螢來往暗随人
八月十一日自水南渡江道金華過北巖訪蕭
鵬舉是日雲隂掩冉不見日色道中賦絶句
八月棠黎露葉紅荒陂古水湛青銅秋風依舊巖前路
高下寒山落日中
題超上人墨菊
露香秋色淺深中青蕊黃花自一叢最憶南園微雨過
短籬扶杖看西風
題三岡寺
石橋流水帶人家紫殿春隂閣岸沙啼鳥數聲山雨歇
門前落盡白桐花
寒夜
馬齕枯荄寒夜長風如箭鏃射隂房不知門外三更雪
誤起開門看月光
牛諒
畫梅
梨花雲底路參差折得春風玉一枝南雪未消江月曉
欲從何處寄相思
吳雲
道中遣興
雨餘烟柳綠如苔水淨沙明白鳥迴花氣滿船無覓處
隔籬村舍瑞香開
水村烟草映花叢夢裏青山入瘦笻晚泊楓橋春睡重
滿船風雨不聞鐘
曉入招提草樹馨怪來松栢老龍形如何剥落冰霜盡
依舊春風吹得青
花柳清明過雨初脩篁風動鳥相呼青山如此不歸去
時向溪流照白鬚
毗山嵐翠入苔溪曾倚池亭醉夕暉回首交朋半凋謝
烟波無際白鷗飛
卜居擬向水晶宮深築茅齋萬竹中三月江南蓴菜美
季鷹何苦待秋風
孫作
大年雨中見寄二絶因次韻
十載青春伴旅遊無田安敢羨歸休夢回讀罷淒然句
正似彭城風雨秋
筆端江浪貯雲烟愛汝新詩字字傳為報客懷無一事
日憑花鳥喚春眠
元夕寄梁先輩
開戶微明雪滿窗空堂睡息海濤撞照人獨有梅花發
自洗嘗春兩玉缸
董紀
絶句
小逕斜穿入竹林曲闌通轉亞花隂牆隈勢逼風如旋
落地殘紅幾許深
唐肅
題宫人圖
洗花染線刺春羅鳳翼雙飛錦作窠暫起非關針力倦
海棠時節困偏多
藍仁
題雪景
湖邊倒樹玉為槎樹底茅簷路半斜饑鶴翅寒飛不去
伴人閒立看梅花
王立中
絶句二首
梅粉凝嬌不肯添晚年籠瞑壓重簷江南可是春寒甚
十日東風不捲簾
春波橋頭柳似烟越王城郭在西邊我家遶屋皆春水
盡日鴛鴦隨釣船
林公慶
長沙
太傅兒孫多濟美東陽絳灌少聞家欲尋遺井無人識
蛺蝶飛來薺菜花
林弼
龍州十首
龍州入夏多風雨山路無時一尺泥今日開門喜晴霽
洞雲片片度前溪
山蕉木柰野葡萄佛指香圓人面桃更有波羅甜似蜜
冰盤初薦尺餘高
草閣柴扉傍竹開峒官留客意徘徊盤遮蕉葉携殽至
甕貯筠籠送酒來
峒丁峒婦皆高髻白紵裁衫青布裙客至柴門共深揖
一時男女竟誰分
千山萬山皆戴石十日九日長出雲水鼠夜啼人不見
峽猿暮嘯客遍聞
近水刺桐知驛舍倚山毛竹即人家趁虚野婦沽甜酒
候客溪童進辣茶
架巖鑿壁作巢居隐約晴雲碧樹疎水梘枝枝横檻似
禾囷箇箇小亭如
白沙青石小溪清魚入疎罾艇子輕謾說南荒風景異
此時真似剡中行
林塘幽窈隔桑村風磴﨑嶇接石門雨過茅茨忘赤日
雲深篁桂易黃昏
龍州溪洞極南邊雞犬桑麻自一天流水桃花今有路
何湏更覓武陵仙
唐敏
禁直三首
武樓高迥接迴廊繡妥盤龍護御牀得侍至尊論治道
祥風微裊水沈香
天門旭日炫新晴鳳髓龍香研墨清親見君王書草字
蛟龍吹雨雜風聲
金輿曉駐武英傍孔雀屏開御褥香今代瀛洲最多士
賜題吟得進君王
劉三吾
墨竹
奎章閣老天邊字薊北山人霜後枝想見披圖明寫處
循籬看罷落花時
張籌
朱中舍惠麓秋晴圖
湖上羣山卧九龍泉頭一客坐雙松定知别去還相憶
夢入秋雲第幾重
題美人春睡圖
春睡纔醒粉褪腮香塵不動下階來畫闌曾倚東風笑
向晚櫻桃一半開
瞿莊
秀野軒圖
高士閒門日日開遠山如髮水如苔幾時蜕却塵中鞅
布襪青鞵屢往來
題惠麓秋晴圖
清游嘗飲惠山泉客裏披圖思惘然尚憶信安祠外柳
蕭條猶帶汴堤烟
朱同
題畫
紫陌紅塵没馬頭人來人去幾時休誰家有酒身無事
長對青山不下樓
秦約
紀夢簡陳簡討二首
宫車轆轆過神臯五色雲中望赭袍野膳不嫌凉餅滑
小奴花下翦春蒿
吳蠶入繭染春紅繅盡柔絲未論功若得君王迴一顧
不辭白髮上陽宫
張適
題宫人汲井圖
燕子歸時風滿林碧梧月上思沈沈轆轤聲轉銀牀滑
望斷君恩似井深
題陳惟允所書山水小幀
濟南那得似江南千頃溪山百頃嵐三月綠隂桑子落
村村布榖老吳蠶
南塘泛舟
一百五日又清明江花冉冉鳥嚶嚶拂水柳條千萬縷
東風不碍酒船行
題山水小幀
秋林雨過雲猶濕綠莎亭子小於笠漁榔欲來猶未來
隔隄驚起雙谿&KR2051;
翠岫樓臺圖
巖下樓臺擁翠霞千章嘉樹蔭窗紗曲闌干外東風急
人隔珠簾看落花
題畫卷
青山歷歷樹重重寺在雲深第幾峰比屋人家西崦下
夕陽長聽講時鐘
楊彝
蚤起
一聲殘角數聲雞南斗高懸北斗齊多少行人度關去
東方曙色尚凄迷
戈鎬
寄劉彦炳
征旆遥分苑路西馬啼春去弋陽溪相思欲和烏啼曲
一拂瑶弦意總迷
題野塘秋景
芙容秋色滿銀塘白鷺雙飛下晚涼記得采蓮看越女
醉騎驕馬觸垂楊
馬治
經杜樊川水榭故基
風烟淡淡水冥冥杜榭橋西傷我情閒倚溪樓望山色
鸊鵜飛處晚鐘聲
追和柯丹丘所藏坡翁詩帖
東閣小詩書夢破後堂殘醉燭花明春風客散茶香在
寂寞人間萬古情
紅入兩顴春意滿翠籠雙袖曉寒尖雖知别後情難識
也覺愁中醉易添
透海丹砂一粒紅前身宜與後身同就中只換神仙骨
塵業何由到素風
滄海桑田復幾塵東風惟見落花春湏知剰水殘山後
冰雪肌膚别有人
追和虞奎章韻
梅花香冷返冰魂往事茫茫迹未論寶劒已隨龍化去
誰憐水上刻舟痕
賦罷仙人萼綠華金聲玉色衆中誇歸來世上空塵土
雲白江清月滿沙
陳汝楫
桃花泉
桃花流水合荆溪夜雨春波拍斷隄偶爾今朝出門望
平疇雉雊麥初齊
鎦炳
秋詞
廣寒樓閣玉為梁月裏姮娥百寶妝流水莫題紅葉句
人間天上隔宮牆
題葉楚庭醉漁卷簡彭敬宗劉子原子載子明
落盡荼䕷草覆䄄二分流水一分塵小車都載鵝黃酒
蘇小墳前醉過春
泊瓜洲懷舊寄顧利賓王又新隱居
潮聲月色滿江船回首春風十六年憶得石橋楊柳巷
珠簾銀燭聽歌眠
望丹陽郭經楊子橋二首
楊子橋邊楊柳新青帘斜照送行人明日揚州看花去
秪憐不似舊時春
暖風晴日丹陽郭處處東風是舊遊記得杏花寒食候
紫簫紅袖宿江樓
東湖憶舊簡劉子雍胡伯清汪宗彝
蕭家巷口化如霧紅粉闌干酒旆斜記得少年曾繫馬
如今無樹可啼鴉
離懷寄汪宗彝楊孟瑄魏居敬
垂垂江雨作春波江上行人晚唱歌莫遣青燈照衣袂
酒痕不似淚痕多
暮春寫懷四絶
晴雪飛緜柳樹斜雨餘紫陌淨無沙春衫日日騎官馬
兩袖東風看落花
官筵題就送春詩簪筆承恩出殿遲病目塗鴉不成字
粉箋香墨惜烏絲
揚州書記鬢蒼蒼每向春歸欲斷腸剰欲典衣酤酒飲
風流無復少年狂
青梅煮酒蕨芽肥倦客懷家入夢思想得故園風景好
一庭香雪落荼䕷
郭奎
寄劉彦基二首
洪州别駕久相違驥足遲遲三月歸應被長干兒女笑
春風不識繡羅衣
九月征人未授衣年年書到故園稀無情恨殺湘天雁
不帶平安一字飛
開歲卧病
多病文園渴未消自從人日過花朝不知楊柳將春色
綠到淮南第幾橋
贈陳教授敏
松樹連檐翠色多湖南春水澹生波貢家舊宅雲林在
明月滿船聽櫂歌
贈白苧山菴道人楊玄中
四望亭前姑熟溪道人種玉住山西古松數株秋滿屋
青鳥月明時一啼
德興山中
樹頭飛翠濕空濛茅屋雞鳴雪澗東好借吳興唐棣筆
畫圖傳我是仙翁
銅陵寄劉知府
雙尊特為故人將江路風濤忽渺茫坐對銅官不同飲
馬蹄明日又涇陽
王蒙
宫詞
南風吹斷採蓮歌夜雨新添太液波水殿雲廊三十六
不知何處月明多
過姑蘇
山圍平野綠烟中江葦蕭蕭兩岸風誰種闔閭城外柳
年年飛絮入吳宫
陳汝言
歸來
春城踏踏馬蹄輕醉裏歸來鼓二更月滿青樓人不寐
政將新曲按銀箏
李曄
紅梅
滿林紅雪影毶毶夜静和春浸碧潭却憶騎驢二三月
杏花小雨看江南
暮歸
山腰小路曲如蛇薄暮疎疎雨潤沙醉裏亦知春色老
西風開遍木棉花
朱芾
自題蘆洲聚雁圖
夜窗聽雨話巴山又入瀟湘水竹間滿渚冥鴻誰得似
碧天飛去又飛還
虞堪
春興
原頭芳草綠如茵寒食江南已過春飛絮漫天兼遶路
落花如海倍愁人
題盛子昭臨吳興公溪山釣船圖
著我春江聽雨眠漚波亭下水如天當時度得參差玉
吹起春風滿釣船
題趙松雪畫二首
王孫今代玉堂仙自畫苕溪似輞川如此青山紅樹底
䢷無十畝種瓜田
竹色蕭蕭木葉齊石邊芳草迥凄迷斷猿月落愁人去
正在黃陵廟裏啼
為王允同題陳惟允畫荆溪圖
好山都在太湖西滿路風烟棘刺迷華屋燕飛今在否
市橋官柳不勝題
王澤
小遊仙三首
中山千日酒初醒却愛玄都夜景清起坐天門吹玉笛
月中珠樹起秋聲
東度扶桑看日華却隨王母借飇車夜凉海色平如掌
倒看青天起赤霞
獨繞瑶壇歌洞章青天如水月華凉閒將一掬芙容露
乞與神龍作雨香
蘆雁
拍天烟水接瀟湘蘆葦秋風葉葉凉何處漁郎夜吹笛
雁羣驚起不成行
李太白像
春殿龍香試綵毫詩成奪得錦宫袍歸來笑擁如花妓
卧看薔薇月上高
劉儼
湘竹龍
赤壁山川久寂寥揚州歌吹近蕭條都將一段風流夢
付與湘江碧玉簫
袁舉
漁莊
紅白芙容照畫屏秋波如鏡照娉婷並頭花似雙蛾臉
一朵濃酣一朵醒
貝瓊
苕溪陸文寶挾筆過雲間持卷求余言而一時
縉紳之作不啻百篇有論筆法自趙松雪用落
墨而始廢者有為筆卦者近膚學小子率意妄
作類如此可歎也已因賦五絶
近代何人下筆精吳興松雪最知名欲過太令歸前輩
競學中郎恥後生
吳興松雪真竒士書到通神逼二王謾有兒童誇並駕
更無弟子得升堂
退之作傳聊為戲子雲草玄真好竒更有區區工畫卦
強分竒耦學庖犧
石鼓鐫功元自缺秦碑頌德久應訛一時篆籀今誰觧
白髮江南玉雪坡
謾秃霜毫臨北海更求雪繭寫蘭亭也知不改無鹽陋
浪抹青紅鬭尹邢
次韻邵篔谷暮春
處士渾同鄭子真水南結屋與山鄰已從竹筍生旁舍
不遣桃花誤世人
辛亥七夕
五夜天邊輒鳳梭長生殿裏望星河玉環他日無窮恨
更比牽牛織女多
朱右
次韻悦兑元見寄
於越山中謝傅家舊時池館似東嘉繼公幽隱經行處
薝蔔新開一樹花
張宣
送鄭希本還徽州
從親南國久為官話别江城歲欲闌三百灘聲流月色
青山多處是新安
邵亨貞
貞谿初夏六首
雨後深林竹筍肥渡頭風急柳花飛柴門不掩綠隂静
人在閒窗試苧衣
綠隂桑柘滿高原白水蒹葭接遠村江上人家無俗事
輕舟載網過柴門
巡簷燕子掠晴絲隔水茶烟出院遲草色入簾人不到
午風吹暖夢回時
春水初收露淺沙野人相見問年華芒鞵竹杖前村路
烟樹深深叫乳鴉
棟花風起漾微波野渡舟輕客自過沙上兒童臨水立
戲將萍藻飼黃鵝
巷巷繰車桑繭熟村村社鼓野神來鵓鳩聲向樹隂裏
花下柴扉晝不開
錢宰
春深即景
露梢黃鳥啄來禽蛀葉青蟲絡樹隂又是綠階春雨歇
滿庭芳草落花深
題牡丹仕女圖
樂府梨園曲慢裁内家新奏牡丹開下階立得花隂轉
李白承宣詔未來
題野老醉騎牛圖
村田樂事老來稀記得江南春社時兒女醉扶黃犢背
帽簷顛倒插花枝
題秦淮送别圖
綠酒斟來且莫斟酒闌歌罷去駸駸别懷恰似秦淮水
流到長江綠更深
畫魚
綠波春水没漁家楊柳青青拂釣槎三月江南春雨歇
一雙鱣鮪上桃花
題林處士觀梅圖
放鶴仙人不可招斷河殘月夜聞簫别來欲問春消息
花落西冷第二橋
客窗聽雨
綠波烟草渺天涯燕子來時未到家宿酒恰隨春夢醒
雨聲落盡碧桃花
題李伯時仕女圖
月下裁衣
霜落黃梧漢月高西征對月剪征袍妾心不憶交河冷
手冷難裁金剪刀
春屏未起
梨花落月酒微酣柳絮春雲睡正堪夢入長安歸未得
覺來不信是江南
畫蠏
江上蓴鱸不用思秋風吹破綠荷衣何妨夜壓黃花酒
笑擘霜螯紫蠏肥
童冀
冬日道中
日落疎林度小橋天寒歲晚路迢遥道人已是歸心急
更為梅花住一宵
葉子竒
岳州
綠波暗漾白龜池郭外人家有酒旗客思獨如楊柳樹
春風愁緒萬條絲
隱居
蒼石紅泉少隱家牽牛延蔓繞籬笆不知滿徑秋多少
凉露西風澹泊花
己亥元日寓舍獨坐對雨
清坐無憀獨客家一瓶春水自煎茶寒梅幾樹迎春早
細雨微風看落花
復次仲脩韻
春風村巷澹如秋細雨和雲點點愁正是别魂招不返
落花流水下溪頭
寨上過重九
客子光隂似水流西風吹老菊花秋今年不用登高去
人在青山最上頭
壬寅重九
白雁風高落木洲人間歲月水東流山城又是當吹帽
數點黃花冷澹秋
題張原琛篷窗
銀絲魚鱠碧芹羹曾記扁舟越上行今日小軒風味似
滿川風雨看雲生
宿白羊湖
客思官程意轉迷湘江南去草萋萋待尋無樹人家宿
免得中宵謝豹啼
寓玉清觀
徑草微微護淺沙小山叢竹玉清家牽牛延蔓無多碧
點綴秋光一兩花
南唐故址
唐主宫垣集暝鴉垣邊幾座野人家尚餘一片繁華地
宜種紅藍内苑花
胡奎
題蘆雁圖
草草書空不作行相呼相喚過衡陽蘆花月冷應無夢
啄盡寒沙一夜霜
宿田家
村北村南社鼓聲閒尋父老說昇平孤燈也識離人意
落盡寒花却再生
管訥
紀夢
小宴初闌罷玉笙東風庭院好春情流鶯啼過樓東去
一樹梨花正晚晴
送馬駿赴京
黃鶴磯頭上驛船柁樓撾鼔下晴川客行二月梨花後
人别東風燕子前
贈别
草色青青漢水新異鄕聽雨怕逢春客懷最是今年惡
頻向東風送故人
題畫
柴門春盡動鷗波樹色山光雨後多老去無官長自在
醉眠江閣聽漁歌
修竹芙容
水仙小隊自成雙裊裊霓旌引翠幢一夜湘君頭盡白
西風離思滿秋江
林温
盤山道中
盤山嶺頭春雨多天台雁蕩雲相摩鷓鴣啼入竹林去
我行不得君奈何
顧禄
和袁海叟題老蛟化江叟吹笛圖
千里神龍化作翁月明吹笛倚龍宫曲聲不許人間聽
散入重湖半夜風
凃穎
上京次貢待制韻
海風吹雨度龍沙滿眼金蓮紫菊花日暮笙歌何處起
高低穹帳五侯家
蓬萊仙子學長生羣帝朝天絳節迎昨日六龍迴北極
雲裾霞佩集灤京
題山水圖
憶昔灣陽八月歸北風吹雪灑秋衣槍竿嶺上停車望
萬木瀟瀟落葉飛
吕復
題方壺蒼山秋意圖
昔遊華蓋仙人掌萬疊芙容紫翠生猶記月明聞鐡笛
人間無處著秋聲
吳植
過南湖戲折藕花
秋日南湖戲采蓮鴛鴦飛上木蘭船一聲白紵知何處
無復閒情似少年
姚璉
冬日
野人曝背向牆隈時飲茅柴酒兩杯滿階落葉渾不掃
拄杖去尋江上梅
唐仲實
遣懷
繁昌縣前白楊樹隨處柴門傍水開可是夜深風露冷
流螢一箇度江來
任原
贈同舟從軍林生
青天無盡碧波長百尺雲帆挂夕陽海路音書何處寄
西風吹雁不成行
殷奎
杜曲
稜稜桑田帶水田夕陽幽興滿樊川秪疑身在江南處
放我溪頭罨畫船
絶句
㶚陵橋下水潺湲人影離披夕照間來往總憐車馬好
西風破帽獨南還
袁華
客海津送郭秀才南回
百丈牽船上御河客中送子奈愁何柁樓晚飯魴魚美
細雨微風水不波
草低沙軟見牛羊烟霧蒼茫落日黃燕女如花不相識
笑傾馬湩勸人嘗
次韻二首
乳燕初飛藕作花秋娘二八髻雙了臂韝紅露珍珠絡
疑是錢塘舊内家
細雨微風透碧紗酒痕横面上朝霞君行不唱陽關曲
聽取尊前陌上花
柳塘春口占
横雨狂風二月餘柳塘猶未動春鉏花明蘭渚宜垂釣
月暗芸窗好讀書
細雨初晴暖尚微小亭簾幕護春暉麴塵波動魚初上
金縷條長燕未歸
盧昭
柳塘春
黃柳華香水上衣褰簾亭上挹春暉蘭橈一道微風入
却逐金塘燕燕歸
過吳淞江
霜林纖月墮疎烟有客同舟思欲仙何處吳歌聞白苧
滿紅秋色坐青天
申屠衡
宫詞
青瑣春閒漏點遲博山香煖翠烟微隔簾誰撼金鈴響
知是花間燕子歸
朱應辰
元夕
闔閭城裏又元宵白屋殘燈照寂寥却憶舊時風景好
琉璃光裏聽笙簫
山中書事
支笻步屧踏莓苔小院無人燕子來最是東風難管領
梨花落盡杏花開
山青雲白鬭争高石路縈紆接野橋幾個長松高出屋
門前楊柳未成條
夢醒
夢醒方牀夜四更紙窗殘月弄微明數聲柔櫓過湖去
又是鄰家早入城
題管仲姬畫竹
夫人寫竹如寫字不墮畫家蹊徑中料得山房明月夜
晴窗葉葉動秋風
陶振
題張子正春雨鳴鳩圖
梨花枝上雨斑斑春滿西園十二闌何事錦鳩聲不絶
隂雲連日護溪山
史遷
漫興
貧居村塢長無事誰復能過野老家只有春風太情重
小桃深巷也開花
休怪狂夫出處輕孟郊還觧以詩鳴瓦瓶盛酒漁樵話
野草江花亦慰情
瀼東烟樹杜陵家百尺深潭似浣花布褏龍鍾笻竹杖
也勝裘馬在天涯
好風輕雨趁輕雷一洗山川罨畫開誰道衡門無過客
春深還有燕飛來
暮春
白頭老子愁底事正是送春無一錢偶被黃鸝故牽引
却向綠隂窗下眠
綠隂窗下春草碧無數柳花吹近牀一雙蝴蝶總無賴
飛到小闌還過牆
夕陽在山月已白人生幾何春復秋華輈疊鼓豈無謂
莫怪西園清夜遊
舞衣歌扇久寂寞白雪時時夢裏聽可憐春色别人去
能得花前幾醉醒
冷謙
題燕肅山水菴
依稀廬岳高僧舍彷彿商山隱者家我亦抱琴來谷口
白雲深處拾松花
史靖可
送宋學士
君王親為計歸程幾日携家出鳳城江上春來有風浪
扁舟好向裏河行
梅頤
夏日
松下桃笙酒半醒石根流水碧泠泠片雲將雨窗前過
分得新涼入研屏
秋日
黃葉蕭蕭獨掩關屏風小幅畫江山酒醒夢入湘雲去
不管秋聲在樹間
林子森
鎮遠道中
行盡荒林晚未休鷓鴣聲斷碧山秋逢人數問前程路
九十長亭是貴州
俞貞木
題倪雲林畫
棲神山下玄元館華表巍然鶴未歸寂寂小亭人不見
夕陽雲影共依依
戴奎
秋夜有懷
欲憑詩句寄秋風吟到宵分蜜炬終月色如銀庭樹冷
一絲和露墮青蟲
凌雲翰
次徐總制韻
燕子來時花滿城海棠絲雨半籠晴行人最愛西湖水
流入官河也自清
劉文質松溪小像
為聽松風直過溪長琴分與小童携白雲不隔天台路
千樹桃花一鳥啼
鄭真
王莊驛
日落山西一片霞愁來有路不容遮秋風三徑陶彭澤
正待南歸看菊花
題李璋梅花
三年為客海東涯萬里羅浮一夢賖霜月夜寒天地白
開門曾憶看梅花
題墨梅
先春遠寄墨淋漓折得寒香第一枝夢遶西湖山月暗
漆紗窗下影參差
題蘭
國香散落翠巉巖曄曄芳叢玉露涵楚佩可憐零落盡
春風春夢過湘南
張庸
江口晚發
四月南風紫楝花扁舟春水白鷗沙阿儂近住雙涇口
一趁回潮即到家
李洪
西良湖
蕩舟歸去月黃昏湖上人家半掩門漁笛數聲何處起
冷香一樹玉梅根
袁宗
清明日偶成
窗下修書寄遠人燕泥時復涴衣巾東風催下清明雨
鶯老花殘又一春
春曉口占
東風剪剪柳毿毿欲試羅衣尚未堪怪我春來愁不醒
杏花微雨似江南
王紳
題墨竹
瀟湘江上暮雲迷落日無人翠羽低檥櫂黃陵廟前宿
一篷春雨鷓鴣啼
貝翺
題張子正桃花春鳥圖
山禽飛上碧桃枝獨立東風喜報誰翠幌日高人未起
分明池舘記當時
孫蕡
寄高彬
條風吹綠滿蟾溪蠟屐行春日向西獨木橋邊烏桕樹
鵓鳩飛上上頭啼
寄王彦舉
綠楊隂下玉騘嘶絲絡銀瓶帶酒携夢入南園聽夜雨
不知身在蔣陵西
訪某附馬不遇題壁
青春附馬不還家公主傳宣坐賜茶十二碧闌春似海
隔窗閒殺碧桃花
龍江夜泊
蔣山山頭秋月明龍江江上暮潮生行人又是金陵客
卧聽西風鼓角聲
出蜀
白帝秋高木葉黃蜀中長是雨浪浪瞿塘水落漩渦小
一路青山到岳陽
王佐
美人紅葉圖
謝家夫人詠柳絮黃陵女兒歌竹枝誰信長門秋色淡
西風黃葉斷腸詞
御選明詩卷一百二
