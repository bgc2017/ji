欽定四庫全書
御選明詩卷九
樂府歌行六
康海
邯鄲美人歌
蘭氏小姬名鳳笙邯鄲美人獨擅名等閒一見萬金賤
何况逍遥翡翠屏精神婉孌性情適自恨生身楊柳陌
陌上羞看冶遊郎鏡中愁作當眉碧學得秦筝不肯彈
却將針指凑齊紈鴛鴦刺就腸先斷掩却銀牀獨自歎
有所思
有所思兮乃在天一方徘徊不可見反復令心傷秋雨
霏霏庭院空思逢君兮君莫逢流蘇羅帶那復展階下
梧桐生悲風
王九思
南山操(并序)
渼陂子既老棲于南山之阿作南山之操五首月
夜獨坐被之絲桐抒情素焉
我棲兮南山有佩其蘭兮有芝可餐綺皓逝矣誰與我
兮盤桓
南山之陬兮我憩我遊桂樹叢生兮其葉颼颼王孫歸
來兮與爾淹留
倚桂樹兮浩歌有樵夫兮雲中過招我采苓兮山之阿
山之阿兮采苓上有怪松兮偃蹇而蟠屈蒼虬之形安
得駕此蒼虬兮横四海兮觀八溟
山靄靄兮出雲風蕭蕭兮凉發時雨降兮霏霏芳草茁
兮勃勃恍須臾兮明晦見斗柄兮夕揭蕩吾神兮天游
足不履兮散髮濯澗水兮冷冷弄團團兮明月忽浩浩
兮長嘯舞潛蛟兮幽窟
水有蛟兮山有虎我與游兮不我有怒山有魑魅兮嚙
人與我游兮不嘯以嚬嗟嗟南山兮既幽且好縶我白
駒兮棲吾身以終老
秋泉歌
山人好弄秋泉月白髮垂肩脚不襪高眠悠悠枕碧石
長嘯時時繞清樾芝山李生揮彩筆畫出秋泉影突兀
泉影盈盈月在天山人坐弄年復年為我一賦秋泉篇
王廷相
楊花篇
廣陵三月可憐春青青楊柳蘸湖新長條不綰思歸客
散作飛花愁殺人浣紗艷艷吳江女拾取香毬連袂舉
花點輕狂只欲飛徒使多情亂心緒吳宮墮苑烟裊裊
别有豪華競春早飛璚流雪灑行旌日暮迷却長楊道
江頭一樹白離離打陣隨風趁落暉漫天撲地何時住
困入滄波却怨誰
宣州歌
河瀝溪頭伐鼔行五湖渡口棹歌聲怪來畫舸如飛去
一百八灘春水生
強半峰巒帶碧流行人猶說古宣州雙懸日月青蓮賦
獨占江山謝朓樓
柳枝詞
休種江頭柳長條空自妍春來郎别妾不繫木蘭船
同聲歌
花艷芳春林淑氣流中堂翩翩引上賓蘭芷獻椒漿趙
女揮五絃托意陌上桑非君一回首誰說慢聲長
遊獵篇
列騎晨出城日照紫羅巾翩翩鬭趫捷翻身射行雲野
鼓何填填澤火入層是右馳羽林郎左旋龍武軍不知
中軍誰袍花紫錦麟細馬䭾妖姝行厨羅天珍鼓吹振
莽蒼帳幕蔽驚塵策騎出平原呼鷹過重津飛捎鶬鵠
陣奔殪熊麋羣中黃報舉積羽角車雲屯仰兹皇圖昌
遊樂良及辰鳴橈載路轉清歌翻聲新入門選勝客夜
宴金堂春
雙燕篇
雙燕雙飛尾涎涎入閣穿簾每相見誰家繡幕黃金牀
對此躊蹰空斷腸春花秋月一回改别去人間復相待
遥天遠海不作難年年社日捲簾看蕩子出門如汎梗
憔悴孤鸞鏡中影
巴人竹枝歌四首
江草江花滿眼新不知郎處幾多春愁來欲上東峰望
上到東峰愁殺人
郎在荆門妾在家年年江上望歸查荼䕷種得高如妾
縱有春風枉却花
野鴨唼唼一雙飛飛到儂池不肯歸莫共鴛鴦鬭毛羽
鴛鴦情性世間稀
蒲子花開蓮葉齊聞郎船已過巴西郎看明月似儂意
到處隨郎郎不知
閬中歌
天闊浮烟迥沙平落照低春江同在眼只覺異巴西
江南曲二首
采蘅金陵江往來石城道不問江南人安識江南草
江上楊柳花裊裊不肯住隨燕入簾櫳因風復飛去
芳樹
芳樹不自惜與藤相縈繫歲久藤枝繁見藤不見樹
春草謠
塘上草離離照妾春羅衣待君君不來滿庭螢火飛
宮怨
夜輦昭陽月春筵上苑花不成供奉日枉自學琵琶
漢上歌
宜城出美醖載入習家池山公去已久醉殺襄陽兒
朱應登
社燕吟
不忍輕飛去低迴繞井欄情知歸計决祇為别巢難
顧璘
登高丘而望遠海
登高而望遠不見天地端日月互上下東西如跳丸長
風自何起瀛海翻波瀾六鼇正忭舞五岳無時安恍惚
青天中仙人跨飛鸞邀我謁帝室金門鬱盤桓青龍對
人怒玉女傾笑歡彷徨返故路北斗方闌干坐地仰天
歎三日不能餐
獨漉篇
獨漉獨漉水多泥滑泥滑道阻傷我車轂持膏作燭將
以照夜虚花掩光不逮盤下猛虎在山百獸畏威陷穽
三日垂首訴飢鐵生礦中入冶為器劔負威神錘則委
地男兒生身萬事綱紀突梯無施不如女子
塞下曲
千里驊騮丈八矛男兒畫地取封侯黃昏塞上傳烽火
一夜吹笳坐戍樓
古壯士歌
山西壯士何才雄虬鬚燕頷生英風青春挾槊三邊外
白晝探丸九市中一身列侍麒麟殿跨出龍駒萬人羡
狐腋朝裁趙客裘鵜膏夜淬吳王劔生年十五事横行
肯學操觚記姓名當衢賈勇萬乘避臨危重義一身輕
田文鷄狗真餘子有足不曳春申履眼前國士稍傾心
慷慨橋隂為君起
長相思曲
長相思在何處吳岫雲深隔江樹江樹臨春花正榮人
今已向天涯去璚樓繡戶横蘭煙中有綠鬟金骨仙星
河隱約秋期杳坐捲朱簾望月圓
懊惱曲效齊梁體四首
小時聞長沙說在天盡處人言見郎船已過長沙去
家雞各有塒海燕各有窠郎家撲天屋作底愛風波
玉刻蓮花斝碧酒湛若空與郎雙杯送出門耐霜風
春風上燕京秋風下湘渚黃鵠有六翮定自不及汝
王韋
柳枝詞二首
却笑梁園事已非梁王去後燕空歸可憐園上多情樹
風絮紛紛學雪飛
渭水西來萬里遥行人歸去水迢迢垂楊不繫離情住
只送飛花過渭橋
左國璣
清夜吟
清夜沉沉漏將換東方月高銀河淡美人調筝促金雁
清歌一曲行雲斷四座賓客不肯散時時顧影流清盼
主人更催著舞衣氍毺花亂銀燭輝腰支拂地鸞孤飛
鐘殘漏盡未忍歸問言乃知竇氏女昔日掌中今是非
寒夜吟贈吳江主人
昏鐘夜定華月高霜氣入室風蕭颾主人下簾執明燭
玉壺瀉出香葡萄冰河赤鯉價重萬洞庭黃柑初破苞
解我吳鈎佩著我赤霜袍當杯更發鷓鴣調意氣落魄
無辭勞白日營營苦多務喫飯梳頭日云暮不來清夜
與爾遭枉使黃金滿箱庫當年平樂宴賓客十千五千
更不顧如花少女勸酒歌醉沒西山月華素吳江主人
逸興清寒夜好客歡相迎紅爐煖炙薰空燄不怕河冰
凍玉成
孫一元
白苧詞
江上睡鴨烟草肥江南白苧催換衣雨聲四月不知暑
過盡櫻桃人未歸
自君之出矣
自君之出矣冷煖何所依不能見君面但見箧中衣
楊白花
簾幕閉重重六宮春已暮金梭萬丈絲不挽楊花住
古别離
有酒復有酒餞子河梁路離情不可整風亂道傍樹
吳女詞
開簾日晷欹剪花金刀冷脉脉情轉深誰牽轆轤綆
當窗織錦字抛梭聲咿啞阿弟不肯閒折我牽牛花
燕尾剪空寒花苞纔小吐吟成春恨詞隔窗教鸚鵡
春江曲
家在銀塘住微茫隔烟霧春水新生偶沒篙鴨嘴岸崩
人不渡問船盡日澹無歸擁衣夜宿青汀露
採蓮曲
越女顔如玉和歌行晚風舉頭乍相識棹入蓮葉中
蓮葉翻亂紅正在若耶曲願見隔溪上對坐鬭眉綠
鄭善夫
竹枝詞二首
西澗西邊東澗東千山不斷萬山通謝豹見春啼似血
王孫上樹捷如風
棃嶺遥於楓嶺遥小關高比大關高傭夫過嶺如平地
一歲來迴一百遭
短歌行
驅馬出郭門馬疾不俟鞭長跽叩君馬聽我歌一言涼
風戒芳樹白露棲寒蟬君子有所思遠遊及幽燕在家
人所愛去家人所憐朝饔不及餐豈得戀膝前下有黃
口兒上有蒼浪天今時方清廉盡室難遠遷獨行多辛
苦加餐以延年
子夜變歌
我欲渡螺江螺女不可遇人知子夜來不知子夜去
櫂歌
青螺江頭遊子吟黃金臺上秋雲深風塵一别一萬里
美人駕車傷我心
景暘
噪鵲行
鵲鵲復鵲鵲春明飛向深樹落樹邊人家懷抱惡去年
征夫從衛霍邊頭烽火接回中羽書晝警清夜同一自
將軍度河曲天山萬里風雲空邊頭戰血赤河水戰士
磨刀寒落指天子深坐甘泉宮回頭北顧常拊髀樹頭
鵲噪如有知朝來蟢子簷前垂夫君封侯應有期鳳奩
鸞鏡當窗移
韓邦靖
採蓮曲
江南七月蓮花開江上女兒採蓮來桃頰雙垂映秋水
菱歌一曲望春臺春臺一望隔千山征客秦關更楚關
妾意如舟元不定郎行似水何時還若耶溪雲門島江
水何茫茫江風何浩浩暮雨朝雲江上樓春蘭秋蕙江
邊草遠樹千重屬目頻歸帆一片憂心𢷬一片歸帆望
不來誰家簫鼓畫船開還看柁底鴛鴦宿又見檣頭鴻
㕍回一溪還一曲採蓮採未足水清石磊磊採蓮意已
怠越女長歌不肯休吳姬輟棹猶相待去年儂採蓮今
年蓮復採年年江上花朵鮮歲歲花中苦心在中有苦
心君不知請君但看並頭枝可憐片片同心蕊但作悠
悠藕内絲官道採桑勞妾身西湖採蓮傷妾神雲窗織
罷愁長日煙嶼歌殘望遠人遠人不可見且唱採蓮歌
桂檝蘭橈下極浦青樓朱箔此山阿芙蓉苑外金鞍度
楊柳隄邊玉騎過紅塵駐馬非無意白露沾裳將奈何
將奈何採蓮歸明月前溪一鏡飛珠翠綺羅紛照耀吳
謳越吹相因依明年倘若蓮花發蕩子關山莫更違
戴冠
明月曲
明月入我帷徘徊不能語腹中生車輪鷄鳴向何處
胡纉宗
上之回
上之回自回中隴山晴秋雲空上之回自終南罷期門
調雲驂上之回自岱宮帶三觀盤六龍上之回自汾河
泛樓船横櫂歌上之回自灊岳射赤蛟導神雀上之回
自大宛駕龍駒飛鳳幰居九重垂衣裳一人端拱千祀
無疆
東飛伯勞歌
東飛伯勞西飛雀佳人兩兩春相約長安游子紫霓裳
垂柳飛花空斷腸牆頭桃李爭紅白朱甍翠檻誰家宅
雨餘緩轡踏芳辰急管緐絃無那春紫騮嘶入晴煙去
窈窕秦娥隔花語
自君之出矣
自君之出矣明月滿中堂天外孤雲白君行何處鄉
自君之出矣庭草日霏霏千里春雲薄雙雙鴻㕍飛
自君之出矣竟日掩金扉楊柳樓頭綠知君歸未歸
子夜歌
流霞飛白鷴月出杏花灣繫船閶門道春歸人未還
曾嶼
南洲歌
南洲春早江蘺生南洲日長沙鳥鳴郎君莫向北湖去
不似南洲烟水平
楊慎
雙燕曲
有鳥名飛燕雄雌自相將飲君玉池水巢君文杏梁美
人當軒坐恐涴羅衣裳請君驅除之君憐不忍傷雛生
八九子嬌愛比鳳凰鳴聲何啾啾聞我庭東廂習飛還
不遠墮墜雙扉傍主人戒廬兒毛羽無摧戕不啄五株
桃不啑五畞梁秋風從西起翩翩向南翔昔為黃口兒
今為烏衣郎辭巢謝主人華屋恩難忘願主壽千歲歲
歲巢君堂
扶南曲四首
美人辭曲房羅綺雜花香遠思河邊草柔情陌上桑歸
來庭下路羞見紫鴛鴦
清歌開笑齒一夜足歡娛誓好同心結迎祥百子圖千
金當一刻城上莫啼烏
游賞上春時踟躊望所思花嬌初學臉柳淺未成眉問
訊溝頭水微波可致辭
淇上輕盈侶巫陽縹緲仙晚歸因鬭草春困為秋千羅
帳含雙笑燈昏尚未眠
垂楊篇(楚雄苴力橋有垂柳一株婉約可愛往來行此賦以志感)
靈和殿前艷陽時忘憂館裏光風吹千門萬戶旌旗色
九陌三條雨露滋蒼凉苑日籠燕甸縹緲宮雲覆京縣
芳樹重重歸院迷飄花點點臨池見臨池歸院總仙曹
應制分題競彩毫詔乘西第將軍馬詩奪東方學士袍
金明綠暗留煙霧舊燕新鶯換朝暮只知眉黛為君顰
肯信腰肢有人妬從此沉淪萬里身可憐憔悴四經春
支離散木甘時棄攀折荒亭委路塵搖落秋空上林遠
婆娑生意華年晚腸斷關山明月樓一聲横笛清霜坂
明月篇
桂樹生銀漢菱花掛玉臺山明姑射雪川静海童埃北
戶燭龍蟄南枝烏鵲來清光殊窈窕流影自徘徊樓上
盈盈女樽前灔灔杯孤桐不須薦錦瑟正相催
大堤曲
大堤二三月垂楊千萬把上枝堪藏鴉下根堪繫馬藏
鴉繫馬晚樓邊沉水香焚清酒傳紅霞宛宛歌聲外漢
水團團明鏡前夜飲朝眠歡不足秋去春來芳草綠只
知郎槖盡黃金不道妾顔銷白玉江有方洲岸有沙牙
檣絲纜各天涯釵横花困驚殘夢不信行人不憶家
出塞
烽火照甘泉刁斗出祁連錦車衝鳥穴翠眊度雞田高
柳分斜月長榆合遠天交河冰正結心斷玉門前
楚江曲
巫山花已紅楚水波新綠兩兩浣紗人照影鬭妝束笑
問竹枝詞何如采蓮曲
竹枝詞八首
䕫州府城白帝西家家樓閣層層梯冬雪下來不到地
春水生時與樹齊
日照峰頭紫霧開雪消江面綠波來魚腹浦邊曬網去
麝香山上打柴回
江頭秋色換春風江上楓林青又紅下水上風來往慣
一年長在馬船中
最高峰頂有人家冬種蔓菁春采茶長笑江頭來往客
冷風寒雨宿天涯
清江白石女郎神門外往來祈賽頻風颭青旗香雨歇
山薑花開瑶草春
紅妝女伴碧江濆蓪草花簮茜草裠西舍東鄰同夜燭
吹笙打鼓賽朝雲
上峽舟航風浪多送郎行去為郎歌白鹽紅錦多多載
危石高灘穩穩過
無義灘頭風浪收黃雲開處見黃牛白波一道青峰裏
聽盡猿聲是峡州
滇海曲
碧鷄金馬古梁州銅柱鐵橋天際頭試問平滇功第一
逢人惟說潁川侯
化城樓閣壯人寰澤國封疆鎮两關雲氣開成銀色界
天工斵出點蒼山
湖蕩魚蝦晨積場市橋燈火夜交光油窗洞戶吳商肆
羅帕封頤僰婦妝
蘋香波暖泛雲津漁枻樵歌曲水濱天氣常如二三月
花枝不斷四時春
寄遠曲
濯錦江頭烟水綠相思萬里人如玉瑶琴别後不曾彈
今朝才理將歸曲
擬青青河畔草
河水清且漣河上多芳草春風二月時千里交河道交
河漢家營荒莽少人行日暮凄風起黃沙與雲平雲間
有孤㕍附書自鄉縣翩翩欲下來聞絃却驚散草青㕍
北飛草枯㕍南歸㕍飛有歸時征人無還期
南枝曲(并序)
會川五里坡玀玀哨邊有古梅一株婆娑蔭映形
如曲蓋封蘚斑駮文如篆籀蓋數百年物也予平
生所見梅樹此為冠絶惜乎生於窮山絶域而不
得高人韻士之賞也玩歎之餘作此曲焉
我渡烟江來瘴國毒草嵐叢愁箐黑忽見新梅粲路傍
幽秀古艷空林色絶世獨立誰相憐解鞍藉草坐梅邊
芬蒀香韻風能遞綽約仙姿月與傳根地錦苔迷蟻縫
樹杪黃昏驚鳥夢飄英點綴似留人顧影徘徊若相送
焦桐椽竹亦何心中郎一見兩知音誰謂南枝無北道
願譜金徽播玉琴
伯勞吟
南中有鳥名伯勞禽經羽族稱雄豪曾隸九苞來揀竹
恥隨百舌繞蓬蒿青春受謝四月維夏茂樹薰風長林
短夜伊伊喔喔未有聲架架格格先鷄鳴階前停蚓笛
江上住鼉更熠燿收燈火蟋蟀罷秦筝村婦侵星提甕
汲山農帶月架犂耕戴勝降桑人共羡鶗鴂歇芳君不
見寄信難憑北去鴻單棲肯逐西飛燕故鄉迢遞水雲
深客遊聞此幾驚心何時高枕松窗下細聽桐花小鳳
吟
齊之鸞
擬古少年行
馬首青絲絡腰間百寳刀旗捎霜葉下剪拂嶺猿號意
氣輕儒吏飛揚見爾曹誰知杜武庫談笑静江濤
常倫
采蓮曲
素月開歌扇紅蕖艷舞衣隔江聞笑語隱隱棹歌歸
棹發千花動風傳一水香傍人持並蒂含笑打鴛鴦
唐臯
楊白花
楊白花飄飄落誰家渡江江水闊江岸多泥沙歸來舊
時樹不妨舊棲鴉楊花不來楊葉愁江水晝夜隨東流
林炫
傷歌行
楚人不識鳳謂是五色雞魯人不識麟謂是麕而蹄天
時苟不值賢聖終見嗤爰居避海風享祀將奚為寄言
明哲士樂命安蓬閨
李濓
苦寒行
長安列繡衢青樓是倡家重閨隱鴛鴦暖幕霏烟霞密
霰豈能入迴飈無奈何紫貂邯鄲兒登樓拉雙娥趙舞
小垂手吳歈揚秀蛾酒酣呼六博梟采明如花厭厭翡
翠帳冉冉春風和笑問樓上人今年寒詎多
大堤曲
漢江遊女花艷竒靚妝連袂江之湄人生不向襄陽去
寧信春風斷腸處
蔣山卿
烏夜啼五首
門前楊柳樹借汝烏夜棲郎眠夜未半無奈汝争啼
郎起見月光綺窗白如曙儂歡不成寐郎起渡江去
月明潮欲生三江風浪惡勸郎且遲留莫便將衣著
長帆百幅餘大舸夾雙櫓回頭歘不見儂心苦更苦
從歡出門去天寒獨自宿門外單棲烏夜夜啼上屋
采菱曲
騖舲乘滉漾弭櫂弄漣漪拾葉縈荷蓋牽絲亂荇枝比
鏡那能照爲盤詎易持望美徒延佇日暮重相思
新妝麗且鮮越女鬭嬋娟飄風落紅粉濺水濕花鈿紫
莖牽更直碧葉聚能圓採摘將誰寄私心祇自憐
從軍行
雪嶺愁雲凍不飛黃沙白草路人稀邊城春色惟看柳
看到青時春已歸
薛蕙
君子行
君子思危懼不終日衆人居安没齒自逸君子思退如
廹于淵衆人思進如逐于田損益之變何其相反苟非
明智孰能及遠人知其終莫知其始吉凶之萌鮮不由
已上天無私何怨何親福不擇家禍不索人道有險易
事有從違嗚呼小子慎爾所之
鷄鳴篇
鷄初鳴日東御月徘徊招搖下鷄再鳴日上馳登蓬萊
闢九闈鷄三鳴東方旦六龍出五色爛
趙瑟曲
春風初闌花半落美人挾瑟坐重幄促柱催絃勸君酌
勸君酌為君歌君不飲奈愁何
折楊柳
三月盧龍塞沙中雪未乾朝來折楊柳春色憶長安
莫愁曲
儂家住石頭綠水繞歌樓不是工娛客何緣字莫愁
江水映江花春光滿狹斜金陵衆年少爭到莫愁家
遠遊曲
五岳之山君遍過名山不比浙江多赤城直上仙人闕
天姥斜連織女河
太白仙人高士流十年不出臥滄洲爾去相逢託相訊
南來儻許共扁舟
越中會稽天下無金庭玉室是仙都即向山隂覓芝草
還從禹穴探靈符
鏡湖綠水畫難成五月南風菡蓞生越女舟中歌白苧
道人醉臥酒船行
寶劔篇
昔聞歐冶鑄寳劔冶中蛟龍欻揮霍冶開火歇蛟龍失
黯黯青雲吐芒鍔赤山丹液氣鬱勃白帝金精氣縈薄
翠珉磨出冰洞明寳鞘裝成金錯落鸊鵜膏瑩科斗字
鹿盧玉映芙蓉萼坐上傳看疾風起尊前拔舞驚虹躍
蚩尤蒼黃化石隕天吳避易隨潮却果然魑魅忌精爽
坐令神物藏冥漠由來世事不可測須臾淪落豐城側
玉珥彫零苔蘚昏雪花蠧蝕塵沙黑當年得意斷犀象
今朝失路埋荆棘地底龍眠鬼猶泣斗間氣騰人未識
泥塗汚辱君勿悲風雲變化時將逼掘獄重開雙寳刀
入市争酬萬金直自古英雄每如此平生蹉趺長歎息
哀歌謾作行路難高飛自有横天翼
張治道
青樓曲
長安狹邪綠水濱青樓羅綺暗生春碧紗窗外東風起
飄落楊花不著人
舒芬
青青麥(并序)
棗林泊舟登岸觀麥時四月而麥尚青也賦青青
麥
青青麥四月天平田萬頃浮綠烟農家銍艾翹首待風
苗露粒珠璣圓
秋雨古詞
西風一夜雨新凉入單被不管客中人寒衣未曾寄
胡侍
采蓮曲
棹謳宛轉發中川隊隊紅妝競采蓮欲就前溪問名姓
蓮花當住木蘭船
王廷陳
白紵詞
高堂䆳宇施翠帷蘭膏明燭散朱輝二八接武步舒遲
被服姣麗光陸離彈筝鳴瑟商羽移喜溢歡恣不自持
轉盻含嬉屬所私累觴勸君君自知主人既醉客不辭
燭滅纓絶珠履遺
投君漢濱之玉珮獻君洛浦之明璫感君提擕祝夀昌
舜日堯年樂未央為君楚舞紈䄂揚乍開乍合低復昂
矯若白鵠雲中翔雕楹綺閣廻素光竽瑟會節間笙簧
樂極悲來起徬徨共指皎日輸肝腸烏白馬角誓不忘
楚岸吟寄牟子
楚岸長楊垂至地百鳥嬌啼春自醉晴絲冉冉墮碧空
風光頗為遊人媚我家黃子國君住鄂王城大江東下
雲霧接滔滔應瀉故人情憶初同領南宮宴白馬青袍
花映面本期霄漢並翺翔寧知世故多更變我歸十年
前君歸十年後榮華顚倒若夢中人情翻覆無不有安
能顧墮甑自令心不開隂巖積古雪白日何當來我將
振衣從子遊請君灑埽鸚鵡洲遲日經行桃竹杖烟波
搖漾木蘭舟須令漢水變春酒更遣大别為糟丘蛟龍
自吟鶴自舞仙人鐵笛沈高樓留連坐待明月上翠娥
勸飲來沙頭竹林諸賢真𤨏𤨏高陽酒徒安足儔吁嗟
此會難即得使我悵望無時休君不見楚宮寂莫臺殿
荒歲歲東風開野棠三閭顦顇行吟處千古猶傳杜若
香丈夫眼底安足計君行采采莫相忘
妾薄命
春風轉蕙披蘭高臺曲榭中連經堂入奥張筵秦筝趙
瑟俱前鳴絃度曲雙妍輕舉紈䄂&KR1862;&KR1862;宛若游龍翔鸞
翠盤金爵闌干呈能角技為歡種種厭射更端眼看陽
景西馳高張蘭燭承暉車倦馬怠不辭但歌不醉無歸
夜深坐促尊移含悰送意向誰衆中色授君知願言並
蔕雙棲惡聞易别輕離佇立不勝彷徨獨宿寤言難忘
何以報君明璫起視銀河爛光牛女咫尺相望終夜不
成報章
子夜春歌
初華錦繡舒千林望如一懷春廢機杼縑素難成匹
子夜秋歌
貪看秋月光夜久不成寢四顧寂無人玉階有雙影
對酒歌
人生禀静躁物則凖方圓錐刀各有能情好各自妍隂
霽難並祈恩怨豈兩全於此雖不容於彼獲所安人無
億萬身何能徧周旋兼濟聖不贍榮枯有自然富而如
可求尼父願執鞭
許相卿
古意
新月生西嶺明河低遠林坐見大火中秋序忽見侵感
歎老將至徘徊勞我心勞心復誰語聊撫東廂琴調高
曲未竟寡和難為音矯首文江子何時宣此襟
楊士雲
四望謠
望蓬萊駕蒼龍棗如瓜獻木公
望崑崙驂白虎觴九霞進王母
黃佐
淡交行
瓊樓十二中天起弱柳崇桃鬭青紫魚鑰初開鶴蓋來
平頭奴子皆珠履主人愛客名謳出象琯鵾絃滿人耳
臛蠵膾鯉騰羽觴文笙黼帳春風裏當筵意氣何所如
以漆投膠差可擬舞罷陽阿花作陣歌殘子夜霞成綺
豈知戈戟在談笑回看堂上生荆杞雨雲翻覆噫吁嚱
前有張陳後蘇史君不見君子之交淡如水
西清詞四首
碧殿崢嶸槩泰清飇臺時送步虚聲流鈴擲火飛章地
一片雲遮翡翠城
輦道隂森萬柳齊水晶簾幕動晴霓六龍行處金蜩合
冉冉紅雲閬苑西
紅葉飄颻出御溝銀屏金屋不知秋侍臣鵠立空翹首
日色曈曨滿鳳樓
減却雲鬟帶玉冠紫烟衣薄露光寒步虛聲裏琪花落
贏得君王轉盻看
采蓮曲
隔花相見兩徘徊蕩漿底頭笑不來雙棲白鷺忽驚起
遥見浮萍一道開
張含
龍池春遊曲
紅心草茁紅桃開龍池淼淼春水來春鳥啼不歇春燕
語更切少婦踏春遊傷春無限愁紅蕖蹀躞曳羅襪羅
襪塵生暗香發密意難傳陌上郎含羞折花空斷腸跢
佇路側盼斜陽
董穀
臨清柳枝詞二首
春早持齋一月餘羅衣初試覓香車丁寧夫婿嚴齋禁
頂上歸來始破除
結束腰肢細可憐女奴相送上鞦韆風光又是清明近
墮却金釵記去年
文徵明
次韻吳尚德先生江南弄
煙霏曉色彤樓開美人倚醉臨妝臺韶華孰駐顔如玉
鏡裏年光轉朱轂春風江岸蘼蕪綠落盡閒花綺塵馥
翠屏自度春寒曲簾箔重重燕雙宿
春曉曲
翠塵沃日烟霏霏彤光飛上千罘罳誰家高樓鎻春色
金鋪約戶蟠雙螭東風掠幌鸞綃動瑶鴨蘭温睡初重
起來臨鏡悄無言含情自理雙鶯何夢回生帕守宮殘
捲袖移韝獨自看燕子銜春欲飛去海棠猶自勒輕寒
簾幕垂寒朝不捲綺疏結香春較淺欲裁羅段作春衫
自爇薰爐熨金剪
蔡羽
搗衣篇
夜迢迢草白露寒衣未曾絮碧杵白玉牀桂花新水香
長廊曳屧踏月光莎雞出戶螢入房金井梧桐生夜涼
涼風起聲轉促繡閣璚窗滅明燭悽悽玉關情秋來亂
心曲亂心曲其奈何銀河咫尺愁風波何况桑乾道路
多
尊中有明月歌
尊中有明月琴上有素絃美人能彈客能飲玉壺正傍
花枝邊皓齒對嬋娟清輝相共憐紅顔笑桃李獨立無
比妍月不常圓花易落蛾眉却怕秋霜薄良會難須行
樂為君高歌勸君酌酌未終歌轉哀金壺銀箭急相催
春光今夕爭時刻傾盡車渠三百杯
鞦韆怨
丹楯朱干傍花砌青絲流蘇兩頭繫葡萄結束相思帶
玉釵斜挽盤龍髻對對來尋花下繩雙雙去作雲間戲
難銷寂寂玉樓情可惜青青芳草地玉樓易斷腸芳草
令心亂空上鞦韆架春愁未曾斷
蛺蝶篇
西園蝶叢叢映花葉十五佳人二八妾鴛鴦帶長芳草
貼妾面如花步輕捷粉蝶紛紛上眉頰長安踏青天氣
和千叢萬叢情緒多蹴得游絲落釵翠牽來草露濕衣
羅遊絲亂草露長美人欲行空斷腸綠潭紫磵迴花房
銀錢瑣碎雜柘黃飛入桃李花落地亦成香花落留胭
脂蝶香無斷時相邀入羅扇起舞嚬蛾眉蛾眉轉低草
轉碧日暮江天欲何適梁園應有未歸人章臺豈少思
家客思家未歸春已殘悠悠蛱蝶空合歡芳草年年成
永歎
謝承舉
古意
峩峩石頭城下有長短亭城前江茫茫亭邊柳青青行
人重離别詞客傾醁醽東望莫愁湖西連白鷺汀華輈
送疊鼓危櫓掛飛舲隔岸商女歌歌聲君莫聽
自君之出矣
自君之出矣開遍芙蓉花思君如花枝嚴霜脆穠華
自君之出矣月圓十五回思君月掩雲狂風吹不開
吳歌
秦淮女兒歌柘枝隔淮吳兒唱新詞聲聲互答綠楊裏
正是離人腸斷時
離人莫聽女兒歌盈盈一水滯天河兩星低望不可渡
河上無梁空擲梭
美人隔秋水
美人隔秋水可望不可即空有木蘭舟未得西風力維
舟杜若州汀花好顔色見花如美人采采轉憂惻我心
傷所思耿耿情何極水流深且長安能有羽翼佳期會
當來惟以永相得
金鑾
采菱曲
采菱秋水旁驚起雙鴛鴦獨自唱歌去風吹荇帶長
竹枝詞
春雨春風花意狂誰家溪上浣花娘水流不管花心亂
花落能教水面香
春城曲
雨餘芳草遠萋萋春暖遊人信馬蹄日暮畫樓歸去晚
落花香裏路東西
邢參
竹枝詞
家住東吳白石磯門前春水浣羅衣朝來繫著木蘭櫂
閒看鴛鴦作對飛
御選明詩卷九
