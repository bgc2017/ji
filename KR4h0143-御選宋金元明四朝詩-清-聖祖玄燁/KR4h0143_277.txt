欽定四庫全書
御選明詩卷一百八
七言絶句八
王寵
夜
山腰小閣夜焚香煙滿平林月滿牀十里春湖明滅外
竹枝歌散一天長
月
娟娟霜月夜寒侵宿莽澄湖入望深自笑山中雲卧客
一牀林影類棲禽
雨過
軒窗雨過綠交加山鵲羣飛噪晚霞爛漫一番春夢覺
東風時埽日南花
同王子美湖上看月
百尺星橋卧綵虹青天飛鏡水涵空憑君看盡人間月
誰似湖山枕簟中
戲簡補之與之
伏枕聞君樂事偏鈿蟬金鴈總堪憐何時共醉桃花塢
解盡春衣當酒錢
白雀返棹李王二子送余過虞山下作
隨山高下野人家春夏林深不斷花可奈流鶯千百囀
陰陰綠樹映紅霞
朱樓紺宇鬱相參倒影斜飛墮碧潭落日畫船搖曳處
土風還自樂江南
張詩
候玉樵子
注酒攀花長候君城邊芳草已斜曛登樓數向西林望
只見青山擁白雲
程誥
送鄭思祈遊越
鏡水芙蓉五月花聽歌知道越兒家即看濤雪臨滄海
便挂樵風溯若耶
送芸上人
行盡春山翠萬重新林浦月坐聞鐘横江東去長鳴鶴
巢寄南朝第幾松
徐定夫
宫詞
禁門秋草雨中生睡醒芙蓉小帳清幾日内廷宣喚少
紫薇花底學吹笙
徐充
題扇
綠樹陰中款竹扉幾家臨水狎漁磯日長門徑無車馬
燕子楊花自在飛
陳鑑
種菜
曉日園頭抱甕頻滿衣寒氣露華勻老夫一箸非容易
為語人間食肉人
姜玄
牧童
煙中草深黃犢肥百舌繞身原上飛斜陽幾處吹蘆笛
頭戴衣裳渡水歸
黃嘉仁
田家
煙含暝色入村場一畝平田隔草堂急雨初收新水滿
藕花香雜稻花香
張金
寓嶽祠
尋常不到山前路洞口閒雲盡日封時有聽經童子至
不知身是石潭龍
泊金閶
金閶門下燈火明吳姬水調歌入城曲終夜静不知處
涼月滿船春水生
蔡圻
雨後即事
亂流東下晚霞生破屋西邊落日明卷盡墨雲山雨歇
出門扶杖看天晴
陳瀛
石林山房
輕風落樹散林煙海日三竿正熟眠傍午起来花落盡
不知雷雨過山田
顧文淵
晚發錢唐
潮平小棹發錢唐俄頃飛帆過富陽兩岸好山看不盡
數聲漁笛起滄浪
楊學禮
春興
菖蒲枸杞滿庭栽書閣垂簾半掩開蛱蝶不嫌春色淡
隔牆飛去又飛来
陳籥
寄訊
春風轉憶别衡廬淮水茫茫老客居却被故園兒女笑
至今猶作未歸書
陳宇
宜春舟次
客塗寂寞晚風寒舟次宜春近石灘苦竹叢深山鷓雨
令人却憶鄭都官
園居
無事柴扉盡日閒嬾情幽興每相關却嫌新笋都成竹
遮過門前一半山
王瀛
韜光菴
吟邊喜與故人登老樹無枝石有稜坐久江潮聽漸近
寒山高出白雲層
余育
重過大梁坡臺廢寺有感
古寺無僧門半扃重来往事暗傷神一枝殘柳猶青眼
似識當年繫馬人
方廷璽
白水寺
石徑逢僧一話間白雲深處不知還松陰日午茶煙起
不有客来僧更閒
王磐
寄陳光哲
煑雪爐邊夜坐癡踏青驢上曉行遲不知多少相思味
換得春来兩鬢絲
木公恕
自種柳
雙楊初種幾經春始見長條已拂塵萬縷綠陰堪作帳
一枝不許贈行人
冬日喜飲
暖閣熏香雪未晴淺斟膾炙舞茵横侍兒斜立朱幃下
十指紅蠶弄錦筝
蘭廷瑞
夏日
終日憑闌對水鷗園林長夏似深秋槐龍細洒鵝黃雪
涼意萋萋風滿樓
蕭宗
香嚴寺詩
方丈香銷客未眠出城頓覺夜如年烏啼霜落僧歸院
雲滿空山月滿天
烏啼霜落夜漫漫風入疎櫺客枕寒戍鼓敲殘雞亂唱
半軒明月照闌干
徐階
題賈元禎
江城漠漠柳絲輕尊酒悠悠繫别情一片春愁何處所
滿天風雨落花聲
張時徹
暮春
春日輝輝射碧流春雲淡淡匝平疇農夫荷鍤出門去
脈脈柳花飛上頭
詠竹
山陰誰種碧琳琅日日春風繞畫堂海上月明吹玉笛
令人錯認是瀟湘
朱廷立
杜字
愁煙積雨過芳辰乍喜濃陰綠樹新杜宇多情啼不歇
山中可有未歸人
吳鵬
舟行雜詠
山花瑣細簇郵亭小艇漁歸水氣腥一路東風嘶去馬
土牆斜颭酒旗青
陸銓
清明
清明日薄畫陰陰籬外新秧短似鍼縛草象人田畔立
借他風力逐飛禽
高叔嗣
定州道中
夾岸新楊映廣津客行無緒獨愁人故園亦有千頭樹
二月中旬汳水濱
朱淛
草堂前芙蓉正吐口占
清霜一夜老蒹葭牆角芙蓉漸著花猶憶昔年江上看
西風吹夢客思家
豐坊
梔子花題畫
金鴨香銷夏日長抛書高卧北窗涼曉来驟雨山頭過
梔子花開滿院香
雪夜過西湖南屏山
千巖萬壑玉層層夜半山腰見佛燈竹影埽窗塵不到
滿牀風雪定中僧
龔用卿
題畫
獨向江頭坐釣磯浮嵐空翠點春衣臨流回首看歸鳥
高樹無風山葉飛
蘇祐
砌草
細草青青尚凍痕鄉園萬里怨王孫憶乘款段晴原望
綠滿長堤過遠村
擬古宫詞
水殿涼生獨不眠風来忽漫鳳笙傳尋常門月娟娟夜
似向今宵分外圓
夜雨空階静自鳴夢回枕上太分明蕭蕭幾片芭蕉葉
故起秋聲滿鳳城
西苑新開避暑宫水晶團殿敞簾櫳鴛鴦自向池邊起
飛入橋西浦漵中
霜葉飄紅覆紫苔嬾緘幽怨向人開御溝水去曾相謝
流到人間竟不迴
陸粲
送汪僉事之湖南
驄馬長鳴飲碧流花銀鏤帶鷫鷞裘行人大别山頭望
雲外雙旌下鄂州
送人入蜀
樓船捩柁浪花生百丈雙牽黛色明夹岸兒童齊笑語
嘉陵江似使君清
陸采
春遊虎丘
閶闔東風萬柳柔家家絃吹水西樓蘭橈夜逐桃花浪
明月歌殘下武丘
范言
曉發吳江
垂虹橋邊曙色微三高祠下露華晞畫船打鼓出門去
秋水滿江鴻鴈飛
趙時春
春江行客
萬里春風客未休歸心日夜水東流不知身卧白雲上
更傍人家綠草洲
郯山半霽
山色平分翠欲鋪煙光水氣半天無老農荷笠驅牛晚
别作人間一畫圖
王慎中
滄洲道中寄蔡道卿
泠泠風舉碧羅裳一曲焦桐月在牀寂歷寒波兼墜葉
不知何處是瀟湘
馮恩
江頭夕望
秋林返照散孤煙秋水涵虚混碧天飛盡寒鴉江漠漠
青山一點白雲邊
雨中送客之蜀
一片寒雲樹杪生旋飛秋雨佐江聲糢糊不識巴山路
聽得猨啼是客程
雨花臺
徙倚高臺對寂寥尊前飛葉帶霜飄秋霞映水明雙闕
暮靄連山鎖六朝
羅洪先
後園續詠
棠棃花開深淺黃燕子初飛日漸長草亭坐久客不到
半雨半風春太狂
唐順之
古北口
諸城皆在山之㘭此山冠城如鳥巢到此令人思猛士
天山萬里鳴弓弰
李開先
秋深村況三首
農休事簡人多醉風静秋深蟲獨喧城市自然閒客少
過時不見款柴門
近郊誰復是良朋一半山人一半僧落葉滿階風自埽
危樓乘興月同登
天氣秋高正泬寥海風雖急不終朝幾畦叢菊如雲爛
兩岸蘆花似雪飄
贈致政司諫劉後峯
人散燈殘睡正濃驚回曉夢思重重攬衣欹枕從容聽
野店雞聲野寺鐘
蔡雲程
登雷港驛樓
空江返照映孤洲晚泊聊登驛外樓可歎羇懷無住著
挂帆隨月下舒州
鄭大同
天游觀
輕輿斜日上高峰瘦竹疎花萬壑風獨鶴一聲松影亂
月明人在白雲中
楊祜
簡田長官
矯矯田郎三輔賢省曹播越五經年河洲水竹新開郡
暇日閒看沙鷺眠
栗應麟
興武營暮春感懷
邊雲漠漠點征衣飲馬長城悵未歸春色不堪愁裏盡
楊花又向客中飛
蔡靉
送李樂菴赴池州司訓
依依楊柳暫停驂别酒何時盡日酣此後相思成遠夢
定隨明月到江南
蔡汝楠
小橋道中即事
茅茨帶壑兩三家火種人歸石徑斜行值深山小春候
女郎祠下半巖花
將出峽立夏前作
蜀江雲裏喚鈎輈幾片殘花萬樹稠未換征衣逢入夏
一年春事在行舟
林應亮
春陰
不見飛花上客衣無端春色又霏微輕寒猶帶東風雪
只道楊花繞砌飛
蘇志臯
送楊虚樓還任饒陽
淡煙疎雨禁城秋彰義門前古渡頭欲把相思付流水
蘆溝日夜總悠悠
顧存仁
對月
清光此夕為誰秋關月能禁故國愁何處笛聲吹不斷
卧看北斗挂城樓
周復俊
遵化道中
草自含煙水自流曉輿寒日共林丘雲飛不隔来時路
行盡青山是薊州
雨中望桃川宫
煙輕雲淡雨冥濛無數鶯聲亂竹中回首桃川知不遠
飛花隨水出牆東
王梅
南津
南津津頭春水新草堂滉漾搖青蘋漁歌窅窅遠山碧
時有鵁鶄飛近人
桑喬
流水
江流九派是潯陽山勢千重擁建康日暮雲帆看不見
夢隨江水過横塘
包節
贈俠少年
早隨飛將戰龍沙日晚收營過狹斜下馬直趨盧女肆
滿樓喧笑擁琵琶
謝少南
府江雜詩
蠻煙不雨似雲濃白日陰陰慘淡中炎氣薰人冬亦暖
不知何地候春風
冬炎卉木未蕭條暫倚篷窗旅況銷樹架綠垂君子蔓
崖林紅破美人蕉
王畿
游石堂菴次白玉蟾舊韻
扁舟泊向九溪灣青壁迢迢過石關可是王猷餘興在
隔林啼鳥下秋山
白悦
潞河
高秋鴻鴈向南征江上那堪忽數聲弟妹遥憐共相憶
坐看涼月下孤城
趙伊
案山
沙圩塔前春草齊案山樓外曉鶯啼畫船載酒三湖徧
簫鼓聲中日又西
王瑛
任丘道中寓目
萬山秋色送行韉高樹雲生欲暮天可是河頭漁艇出
鷺鷥驚起水西田
王廷榦
春雨登樓
吳中羇客感年華江上風流勝習家向圃輕煙含柳樹
隔簾疎雨濕梅花
趙貞吉
夜宿蘇長公洗墨池亭戲作
江空草綠酒旗風半醉黃州煙雨中五百年前曾洗墨
依稀猶記雪堂東
釣漁臺
醉骨煙雲艇慢開半竿風雨上漁臺無人知是寒山子
明月吹簫呼未回
春望
杖藜到處立蒼茫兩脚青山老法幢飛去白雲何處住
一蓑煙雨下吳江
尹臺
光山逢劉唐巖副使
十年芳草惜離羣海上朱旛隠暮雲何意歸舟停楚澤
萬山黃葉獨逢君
靳學顔
即事
片片輕鷗渌水涯隔溪楊柳是誰家主人有酒不招客
可惜滿林紅杏花
王維禎
過望兒山
雲去臺高草色斑居人為指望兒山忽思遊子千峯裏
白髮當門暮未關
駱文盛
元宵宴康礪峯太史宅次韻
東風池館雪消遲雪色燈光映酒時夜半醉歸河上路
馬頭明月正相宜
陳鳳
藕花居
十里蓮花過眼新水風猶自起香塵明年還約看花侣
来喚湖邊雪藕人
牛恒
周藩宫詞
蕭蕭修竹映池寒分汲銀瓶灌牡丹報道花朝開内宴
競持金剪繞朱闌
夜来行樂鴈池頭侍女分行秉燭遊唱徹憲王新樂府
不知明月下樊樓
施峻
寄王屋張山人玄超
隠隠茆堂鎖白雲萬峯飛瀑静中聞徵君只在東西崦
碧樹叢深路不分
喻時
看舞
紅娥婉婉柳纖纖半拂蘭屏半拂簾舞罷不妨迴笑口
一杯送到月窺簷
王健
懺閣阻雨
危崖側轉路千重懺閣登臨坐午鐘可是潭龍来聽法
半山香雨忽濛濛
題湖南處士卷
湖南結屋水雲間十里平湖抱岸還日落沙明開玉鏡
芙蓉倒浸郭公山
沈鍊
送朱子南還
十年辛苦在京華夢裏何時不見家一到若耶溪畔月
始知楊柳隔天涯
寄張有功
邊城楊柳路傍垂折取長條欲贈誰不若寄將明鏡去
為曾照我髩如絲
沈[啟-口+山]
黔陽舟中
黔陽春樹碧雲齊萬疊青山萬曲溪久客不禁鄉土思
半檣殘月子規啼
王問
春山獨步
春深原樹綠初齊山擁芙蓉水漫溪獨自攜笻上山去
小亭猶在萬峯西
春日江上别梅屋
改歲桃開楊子津蔡家洲上獨傷神客懷欲向愁中盡
又折殘花别故人
陸樹聲
白鷺洲
白鷺洲邊建業城幾經攀折柳條生行人莫漫輕離别
聽唱陽關第四聲
殷邁
六月六日避暑佛殿讀書
獨抱遺經坐上方諸天風度葛衣涼蟬鳴草樹半山静
松落雲花合殿香
董份
山居即事二首
幽居綠樹自成村更傍清溪日灌園聽盡啼鶯人寂寂
數峯深處閉閒門
白雲青靄路難窮萬壑千山一徑通野寺林深不知處
磬聲遥在夕陽中
謝東山
次雲屏九日韻
海門孤嶼湧中流千古龍祠在上頭記得雙旌蒼水使
春風一舸下渝州
趙釴
蒲圻道中
百疊青山野霧横迂迴何異輞川行可憐松老高千尺
不作風聲作雨聲
燈下海棠
醉後移檠看海棠嬌姿如醉半依牆無端驚起花間蝶
飛撲銀缸亂晚妝
胡安
衡嶽雜興
幽泉自注石厓銷度壑寒雲去未遥松畔茯苓無處劚
倒騎黃犢自吹簫
湘江雜興
百丈牽風浪作山别情何必恨陽關蕭蕭客坐依燈影
知是瀟湘夜雨閒
有感
樗櫟材庸歲月深松筠避地竟何心託根空向高岡上
秪作溪園數畝陰
客窗雜興
酒渴呼童汲井華借眠苔徑月初斜小窗紅葉時飛下
誤作春風送落花
劉鳳
芙蓉樓送客
醉酒高樓此别君袖中萱草惜斜曛月明水上如相憶
寄取瀟湘數片雲
朱曰藩
湖上送友人還吳門
湖上桃花瞥眼嬌鴟夷舟穏卧吹簫誰能載得西施去
却弄吳王送女潮
枕流橋避暑口號
竹牀花簟坐蕭閒好似儂家銷夏灣誰道屏風無九疊
彩雲飛作洞庭山
羅汝芳
曠覽亭
姑山亭子對江澄秋盡天風夜不生江上千山萬山月
淡煙收與浪痕平
楊巍
憶舊有感
丁卯橋西憶舊遊綠楊高映酒家樓故人莫訝凋零盡
一别江南四十秋
楊繼盛
遊卧龍山寺
出門已覺精神爽況復陽回宇宙清野樹含煙迷寺迥
晴山披雪倚雲明
懷鶴峯東城因寄
屋梁落月應懷我春草池塘更夢誰記得别時懸淚眼
佯為笑語怕相思
沈淮
積雨不能出有懷湖上
霞樓月榭欲生塵水上煙雲積幾旬滿地山花應笑我
雨中春包屬他人
周思兼
送林雙池
故鄉故人今别離春風春草各天涯尊前相對惟今日
去後相逢知幾時
劉應時
過煉山
春風深樹語流鶯綠滿河洲芳草生立馬郵亭看題壁
誰能不動故山情
清澗道中
坡陁田地一二畝土窟人煙三四家村犬不知何事吠
午雞還上野桃花
傅夏器
東齋即景
昨夜東風上柳條萬山明媚雪山消白雲不解春中意
一片清陰引寂寥
亢思謙
禮弟瀕行餞席偶成
匹馬關山路逶迤他鄉分手不勝悲今朝綠酒愁看汝
来日黃花共阿誰
徐學謨
次真州始見雨
前旌衝雪下燕臺一路愁雲鎖不開纔近江南春意動
風吹微雨過江来
代倩送髮禪君讀書婁城
君去西江儂在東江頭日日有東風東風縱便書難寄
一枕春愁細雨中
劉效祖
九日獨酌
南山遥對菊花開欲採無人為舉杯縱說柴桑貧謝客
何曾不許白衣来
陳宗虞
送胡生南歸
揚子江風落暮潮瓜洲夜月起蘭橈西湖歸去三千里
家在芙蓉第一橋
陳柏
送正卿弟之黎平
匹馬迢迢渡五溪雙旌遥指夜郎西莫憎遠道猶千里
隨處花開更鳥啼
曹梅
沅州道中
亂山盤錯入沅州瘴雨蠻煙動客愁回首燕南家萬里
斜陽誰倚故園樓
孫應鼇
華山雜詠
玉女窗開眼倍明仙童肅隊奏鸞笙海雲初散蓬萊殿
人在蒼龍背上行
王一鶚
三月晦日
花外東風送馬蹄平原一望草萋萋黃鸝苦欲留春住
深樹斜陽到處啼
李蓘
送人之岳州
與君酌酒酹春花征馬蕭蕭鴈影斜明到岳陽樓上望
斷雲殘雨各天涯
初宿海會寺
靈泉流水夜淙淙月小松高鶴影雙石榻覺来秋燭冷
誦經聲滿碧山窗
戲題
一自封書别建章荷衣常惹蕊珠香逢人白眼唱歌去
笑入西坡秋水長
盛周
蔡見麓過夜坐
南浦停車暝色催故人相見且銜杯月明何處吹長笛
落盡空山幾樹梅
王可大
宫詞
承明殿裏諫章来封事君王次第開此日昇平邊圉静
日斜猶自在平臺
史起蟄
江土
溪雲窈窕海天晴檻外江流似掌平午夢醒来無一事
水雲亭上看潮生
胡直
聞鶯懷鄒繼甫
旭日高槐啼欲斷午風深竹弄還長莫言絶域如天外
猶有鶯聲似省廊
姚汝循
柏坊驛題壁
風雨蕭蕭滯客程荒亭獨宿峭寒生今宵羈思知多少
聽盡千山墮葉聲
回鴈峯
回鴈峰頭望帝京寒雲黯黯不勝情賈生已道長沙遠
今過長沙又幾程
鄭洛
冬夜獨坐
天涯歲暮夜淒淒鼓角初傳月已低一榻悠然成獨坐
不知身寄玉關西
張祥鳶
省中齋居
初聞晝漏報升衙退食從容日未斜聞訪同心過别署
笑看馴鳥啄庭花
城闕沈沈禁漏遲攬衣起視夜何其滿庭涼月詩懷惬
一樹清風鶴夢知
春晴閣坐
翠煙輕織柳絲低綠野平鋪草色齊為賞新晴登小閣
半村斜日杏花西
申時行
中秋病懷
石湖秋水浸蒹葭曾著仙人貫月槎萬里一輪偏此夕
不知清興落誰家
薄帷孤枕不成眠一失清光便隔年為語素娥長好在
莫教三五背人圓
茅亭對菊
冷豔疎枝濯素秋結茅相對轉清幽摘来自喜簪蓬鬢
只恐黃花笑白頭
金英佳色逐人来未到重陽已爛開且為歲寒留晚節
滿城風雨莫相催
鄭履淳
春閨
朝来靈鵲繞簷鳴果得雲箋慰遠情但說别来長見憶
歸期依舊不分明
穆文熙
送葉龍塘道長謫郃陽
重来燕市蹋紅塵驄馬憐君氣象新一疏即看成遠别
寒風冷雨入三秦
山家
迤邐荆扉鎖暮霞潺湲澗溜繞籬斜山翁不解春来去
獨立斜陽數落花
林如楚
曲江夜泊
西風吹散白蘋秋野寺鐘鳴江霧流夜半猨聲聽不盡
蕭蕭山月照孤舟
劒浦
劔浦城頭落暝煙蓼花飛浪下灘前笳聲月色沙汀外
無限西風送客船
旅宿新秋
露颭高梧一葉輕月殘金井轆轤聲不知歸興緣何事
夜夜雲山夢裏行
陳文燭
寄懷家叔時官黎平
音書南望暮雲低官舍蕭蕭對五溪衡鴈北来飛又盡
不知曾過夜郎西
歸有光
李廉甫憲副書齋小酌
青燈夜雨十年前今日書齋各黯然不是故人無舊話
淒涼只說楚江邊
隆慶三年朝京師南還與宣平俞宜黃武進陸
太學同舟贈絶句一首
褰帷初識龔黃面傾蓋尋參李郭舟去路不知春欲暮
桃花飛盡過揚州
初發白河
邊風刮地起黃沙三月長安不見花却憶故鄉風景好
櫻桃初熟正還家
袁尊尼
送長兄再入留都
雲陽郭外草萋萋作陣楊花路欲迷幾樹黃鶯啼不歇
行人回首晉陵西
許相卿
月林僧舍
月午天霜破衲寒梵音蕭颯度林端經殘香燼秋寥泬
時有風枝語夜闌
金山呑海亭
江面峯頭巧著亭澄波玉宇兩争清倚闌客子心如水
何事沙鷗亦浪驚
皇甫涍
河陽馬上看江寄謝司直
秋空立馬大江堤天畔雲山望欲迷何事愁心學潮水
朝朝暮暮秣陵西
金陵絶句
長干已過落花辰滿地楊花不見春強折垂楊送歸客
勞勞亭畔共沾巾
皇甫汸
對月荅子浚兄見懷諸弟之作
南北何如漢二京迢迢吳越兩鄉情謝家樓上清秋月
分作關山幾處明
過北川橋舊寓
客舍依然禁籞西女牆淮月古青溪春風為笑堂前燕
門外何曾識馬蹄
夜過張子不值
偶隨明月過君家幽徑無人自落花書帙亂抛青玉案
尚餘螢火挂窗紗
次子約荅賓
閉戶無營嬾自宜逃名漸覺少人知相逢陌上休相問
二陸今非入洛時
馮惟訥
毘陵舟中夜别萬吳二明府次俞汝成韻
渡口雲深樹色蒼孤舟寒雨共離觴憑君莫話從前事
只是無言已斷腸
再别徐少初明府
悲歌昨夜惜離羣九曲腸隨别路分江雨未休春寂寂
那堪今日又逢君
卜大順
鄧尉探梅
日斜游倦宿湖千一望苔枝湧翠巒午夜月明涼似水
船頭獨坐不知寒
侯一元
甲戌七夕作
靈匹經年悵己違佳期此夕儼相依悲歡轉首成陳迹
明日橋邊鵲又飛
魏學禮
和章憲副豔詩
翠館雲樓花欲晴新妝初就曉鸞驚莫愁艇子知何處
露濕衣香到月明
栗應宏
宫詞
鳳凰樓下散宫花金錯裁成五色霞空有青春寄刀剪
不如紅葉到人家
高岱
省中
蕭蕭竹徑暝煙浮散帙鳴琴事事幽若比瀟湘漁父隠
門前只少木蘭舟
何良俊
乙夘八月余觴客青溪之上坐有李節鳴筝質
山詠二絶句次其韻
虚館鳴筝秋正清停絃掩抑最關情當年愛殺桓司馬
賞會由来是此聲
哀音裊裊出重幃羈客僊僊思欲飛絃滑酒香花正好
不辭零露夜沾衣
聽李節彈筝和文文水韻
汨汨寒泉瀉玉筝泠泠標格映清冰愁中為鼓秋風曲
不負移家住秣陵
春日皇甫司勲見過余出小鬟以筝琶侑觴司
勲為賦三絶句率爾奉荅
燈下曾觀舞麗華小庭亦復沸筝琶近来此樂無人解
獨有牛家與白家(白傅集有與牛竒章妓池上合樂之作)
歌珠歷落本清圓更遣流泉亂拂絃好取使君留一顧
故將誤曲唱當筵
簾同夏亶真成陋牀類楊褒亦太寒不是窈娘容絶世
何妨日日借人看(夏侯亶性節儉有妓妾數十人無被服姿容客至常隔簾奏樂時呼簾為)
(夏侯妓衣公楊褒家甚貧然好音樂家畜聲妓數人歐陽贈之詩有三脚木牀坐調曲之句)
文嘉
石湖絶句和王履吉
鵁鶄鸂鶒滿晴沙紅杏夭桃亂著花十里湖山開畫障
一雙小艇載琵琶
題畫二首
清絶倪迂未易攀能將水墨繼荊關疎林斜日茅亭外
一片江南雨後山
沈香煙煖碧窗紗綠柳陰分夏日斜夢覺只聞鈴索響
不知山鳥啄枇杷
蘇濂
絶句
新笋抽林與屋齊亂紅飛過畫闌西流鶯不管春来去
半向綠陰深處啼
蘇澹
清明日偶述
梨花寂寂燕飄零藥檻蘭畦嫩葉生處處兒童吹柳笛
扶持春事到清明
背面美人二首
抱得琵琶下玉除湖山背立溜犀梳傍人欲見春風面
但道蕭郎有寄書
釵軃烏雲髩欲蓬回身環珮響丁東背人不是無情思
自古紅顔畏畫工
張鳳翼
梨花
重門寂寂鎖香雲雨滴空階坐夜分老去微之風調在
折来何處與雙文
暮春感懷
野花開徧又殘春買櫂攜尊好及晨待得向平昏嫁畢
青山應笑白頭人
張獻翼
七夕同趙今燕賦
翠帳紅妝送客亭佳人眉黛遠山青試從天上看河漢
今夜應無織女星
紀遊
銀河耿耿夜迢迢月滿關山旅鴈高明日孤帆去何處
秣陵秋色廣陵濤
李攀龍
留别吳舍人
薊門春色送歸愁楚客思家屬倦遊借問何人賦搖落
白雲依舊洞庭秋
寄元美
薊門城上月婆娑玉笛誰為出塞歌君自客中聽不得
秋風吹落小黃河
徐汝思見過林亭
五柳陰陰逼酒清一杯須見故人情明朝馬上聽黃鳥
不似尊前喚友聲
早夏示殿卿二首
長夏園林黃鳥来百花春酒復新開人生把酒聽黃鳥
黃鳥一聲酒一杯
湖上青山繞屋斜蕭條重枉使君車到来縱遣柴門閉
只在東鄰賣酒家
郡齋同元美賦得橋字
山色秋停使者軺孤城何處不蕭條請看襄子宫前水
依舊東流豫讓橋
贈梁伯龍
太華峯頭玉女壇别時明月滿長安不知秋色今多少
君到仙人掌上看
御選明詩卷一百八
