欽定四庫全書
御選金詩卷十九
七言絶句一
蔡松年
步尋野卉
風煙草木照人明神藥竒花問識名聞道東州有仙窟
欲尋根撥學長生
癸丑歲秋郊
漫漫黃雲水清淺碧花無處亂鳴蛬此生愈覺田園樂
夢裏曉山三四峰
入關宿昌平
黃塵却送入關山自斲何如二頃田記得鳴蛬碧花句
蹉跎秋思又三年
秋日
風螢開闔度松隂松下飄然倦客心幾點清光照凉夜
何時遠寺得幽尋
高麗館中二首
蛤蜊風味解朝酲松頂雲癡雨不晴悄悄重簾斷人語
碧壺春筍更同傾
晩風高樹一襟清人與縹甆相照明謝女微吟有深致
海山星月總關情
西京道中
来時綠水稻如鍼歸日青梢沒鶴深莫忘共山買田約
藕花相間柳隂陰
銀州道中
小渡霜螯賤於土重巖野菊大如錢此時最憶涪翁語
無酒令人意缺然
高昌館道中
雨餘巖石古苔青松裏珠璣萬葉明渺渺綠畦看鷺立
深深清樾有蟬鳴
黃海棠
輕如紅豆排冰雪一拂新鵝色更竒不覺濃陰破明玉
有情誰解賞離披
梅花
的皪橫枝愛老崔一尊長對畫圖開此生端有梅花分
閒送春風入手来
吳激
山中見桃花李花
錦里春風徧海棠别時無計奈紅芳山中桃李渾疑晩
猶有殘花斷客腸
宿湖城簿廳
日遲風暖燕飛飛古柳高槐面翠微卷上疎簾無一事
滿池春水照薔薇
偶成二首
一番瘦筍羽林槍松架陰隂盡日凉繞屋雲煙無定態
連山草木有真香
蠏湯兔盞鬭旗槍風雨山中枕簟凉學道窮年何所得
只工掃地與焚香
秋興
後園雜樹入雲高萬里長風夜怒號憶向錢塘江上寺
松窗竹閣瞰秋濤
張戡北騎
張生鞍馬客幽都却笑靈光筆法麤祗今白首風沙裏
憶向江南見畫圖
題宗之家初序瀟湘圖
江南春水碧於酒客子往来船是家忽見畫圖疑是夢
而今鞍馬老風沙
王樞
三河道中
十載歸来對故山山光依舊白雲閒不須更讀元通偈
始信人間是夢間
邢具瞻
出塞
樓外青山半夕陽寒鴉翻墨點林霜平沙細草三千里
一笛西風人斷腸
王繪
江天秋晩圖
萬頃波間踏浪兒瀟湘秋晩趁歸時四山紅葉風聲健
散入儂家欸乃詞
宇文虚中
燈碑五首
清陰靄靄匝城闉萬井熙熙桃李春紫陌傳呼旌旆出
重臣新佩玉騏驎
鈿軸天章拜異恩驂驔花騎映朝暾手持禁鑰千門肅
官壓東宮二品尊
壘原清照白登山彌隴連天麥浪寒劒戟漸銷農器出
人家只識勸農官
九夏南風入舜琴恩風澤雨浹飛沈陪京最是儀型地
先識君王解慍心
枹鼓無聲訟獄空懽謠擊壤萬家同時人共解班春意
兵寢刑清第一功
館中書事
雨来蒸鬱似江鄉雨過西風特地凉尚有庭花共客恨
可無尊酒慰幽芳
春日
北洹春事休嗟晩三月尚寒花信風遙憶東吳此時節
滿江鴨綠弄殘紅
醉經齋
傍人但笑腹便便枕籍詩書正晝眠不識先生真悟處
未離文字已逃禪
醉墨齋
旋汲清泉起縠紋定知婁永是前身箇中自可逃真性
不用淋漓汙葛巾
高士談
棣棠
閒亭隨分占年芳裊裊青枝淡淡香流落孤臣那忍看
十分深似御袍黃
雪
簌簌天花落未休寒梅疎竹共風流江山一色三千里
酒力消時正倚樓
苦竹
密葉修莖雨後新肯因憔悴損天真清如南國紉蘭客
瘦似西山採蕨人
睡起
平生心性樂疎慵多病追歡興亦空睡起不知春已老
一簾紅雨杏花風
楊花
来時官柳萬絲黃去日飛毬滿路傍我比楊花更飄蕩
楊花只是一春忙
道中
鳴鳩逐婦婦欲去燕子引雛雛不来樹底樹頭千點雨
山南山北一聲雷
二月十一日見桃花
鳴鳩天色半陰晴竹屋松窗老寸心閉戸不知春早晩
桃花紅淺柳青深
邊元勲
望瀛臺春望
晴雲如困柳如癡丹杏開殘碧草齊一派望瀛臺下水
煖風遲日浴鳬鷖
七夕
高樓人散酒樽空漫擬新文送五窮獨倚南窗夜沈寂
一鈎凉月下疎桐
邊元鼎
夢斷
繡枕紅衾晩意濃啼鶯大似不相容夢魂苦恨歸来早
不盡瀛州第一峰
花開人散二首
花開人散正消魂花語無情獨閉門看即春光留不住
一聲啼鴂又黃昏
閒花閒草滿芳洲春水無人自在流白日遲遲倦遊子
一聲啼鳥一聲愁
聞笛
雌鸞無鳳怨西風月女愁寒淚灑空牙板急隨聲不斷
滿天敲碎玉玲瓏
閱見一十首
君居淄右妾河陽平白相逢惹斷腸蠟燭已殘歌欲闋
并教離恨繞飛梁
蕭史吹笙鳳女臺月高霜冷鳳笙哀不堪好酒沈沈夜
又遣青鸞獨自来
鳳紙銜封玉鏡臺繡鸞傳記已相猜傾城笑臉千金樣
莫對閒人一例開
歌裏冲冲笑裏嗔深情會處幾何人憑君為向五陵道
冶葉倡條不是春
笑裏低眉引醉波閬風秋月一聲歌明知畫燭無情物
何事尊前淚更多
笑不成歡歌斂眉景陽鐘動酒闌時此情却羨牽牛會
一歲相過可是遲
牛女佳期歲一過都緣迢逓隔銀河可憐馬上香車畔
只隔珠簾更不多
輕蓮素質澹蕭蕭葉密溪深未可招雨暗蘭舟人去後
却容白鷺逞風標
雙鸞夾鏡鳳橫釵捧額黃梅小鴈排為報阿環休調戲
雙成西母總相猜
膩髮堆雲鏡舞鸞五雲仙洞接清歡歸来失却吹簫伴
腸斷崐山昨夜寒
張斛
將渡江
無數飛花委路塵不堪重醉楚城春明朝回首江南岸
煙雨昏昏不見人
武陵春雪
天風吹雪滿千山不見桃花泛碧瀾洞裏仙人貪種玉
豈知人世有春寒
劉豫
雜詩六首
竹塢人家瀕小溪數枝紅杏出疎籬門前山色帶煙重
幽鳥一聲春日遲
風荷柄柄弄清香輕薄沙禽落又翔紅日轉西漁艇散
一川山影暮天凉
古渡停驂日向沈凄凉歸思梗清吟碧山幾點塞天闊
紅葉一林秋意深
倚巖蕭寺寄危崖丈室軒窗面水開雪霽暮寒山月上
數竿修竹一枝梅
晝色晴明著色圖山光凝翠接平湖煙嵐自古人難畫
遠即深深近却無
寒林煙重暝棲鴉遠寺疎鐘送落霞無限嶺雲遮不斷
數聲和月到山家
客館
雪消北嶺安排暖寒入東風阻節春絶塞亂山圍古驛
他時說著也愁人
馬定國
過李湘
數樹高槐散乳鴉時於缺處見黃花凉風不斷如流水
相對胡牀坐日斜
雪
紅樓翠瓦不禁寒欲剪梅花去路難淨掃竹亭聊飲酒
恰如明月照金盤
雪霽
高巖旭日吐深頳雪霽樓臺白玉京獨往南塘探春色
枇杷花下竹雞鳴
寒食
燕泥半落烏衣巷柳色全添綠綺窗且伴丁香過寒食
弄晴蝴蝶一雙雙
楊休烈邨居
籬落牽牛放晩花西風吹葉滿人家閉門久雨青苔滑
時見鴛鴦下白沙
游何氏園
八尺龍蛇薜荔牆瘦松疎竹更蒼凉梅花映水無人見
隔岸飛来片片香
香嚴病中
九州四海盡行路萬戸千門非我家金彈不徒驚燕雀
春雷終待起龍蛇
郢州城西
秋江白水浪花麤墟落人歸鳥自呼新月高城三百雉
角聲吹徹小單于
秋日書事
井邊薏苡吐秋珠舍下瓜區雜芋區世道未夷聊小隠
不須辛苦著潛夫
邨居五首
溪頭梅是去年花閒日初長逕竹斜向晩孤煙三十里
不知樵唱落誰家
蠶蛹成蛾桑柘稀海棠花發照窗扉離騷讀罷無人會
獨立溪南看夕暉
五月南風化蟪蛄野塘晩筍未成蒲檉花落盡紅英細
沙渚鴛鴦半引雛
柿葉經霜菊在溪天寒落日見雞栖西家有客篘新酒
紅葉蕭蕭蓋芋畦
歲暮行人竟不来空吟溪樹覓寒梅何時消盡關山雪
收拾春風入酒杯
祝簡
下第魚臺東寺
病眼逢花亦倦開流鶯飛去誤相猜多情却愛僧堂燕
才得春風却再来
雜詩二首
雨後清寒滿袖風鴈聲南去暮雲濃秋来杞菊能多少
欲助盤餐自不供
榴花嬌欲鬭羅裙石竹開成碎纈文更有戎葵亦堪愛
日烘紅臉酒初醺
虚極齋獨坐
虚齋長鋏短燈檠明月當窗夜氣清却掩塵編時閉目
胡牀獨坐聽秋聲
相國寺鐘
寒雞宿頸未鳴晨已聽舂容入夢頻未必佛徒知警悟
祇能喚起利名人
春日
鸎語相喧浩蕩春落花細點禁街塵游絲飛絮狂隨馬
遲日和風欲醉人
夏雨
電掣雷轟雨覆盆晩来枕簟頗宜人小溝一夜水三尺
便有蛙聲喧四鄰
和常祖命二首
著書不得自名家卷裏蠅頭散眼花未用一杯張翰酒
正須七碗玉川茶
操筆文章學古風平生羞與腐儒同相如雖有凌雲賦
不及東方射守宫
撿旱
草樹連雲綠間黃年饑邨落自荒凉晩蟬抱樹聲聲急
野菊迎人細細香
王景徽
贈定國
澗下松杉已蔽牛溪中蘋藻可供羞故鄉未有終焉計
欲指吳山歸去休
朱之才
宿閑廐
澹煙衰草慵回首晩日殘霞欲斷魂脫帽卸鞍投逆旅
蕭蕭黃葉水邊邨
杜佺
馬嵬道中
垂柳陰隂水拍堤春晴茅屋燕争泥海棠正好東風惡
狼籍殘紅送馬蹄
劉著
閨情二首
天邊北斗又回春愁絶龍沙任酒醺萬里巫山歸夢斷
不知何處覓行雲
蕙帳金爐冷篆煙故山春草幾芊芊只今惟有瀟湘月
萬里相隨照不眠
過白溝趁順安
萬折狂瀾肯倒流歸心夢寐在東周平生快意君知否
今日驅車過白溝
題御城寺壁
一徑埋雲草樹荒石麟蒼蘚卧田桑漢家陵闕今何在
洛水嵩山滿夕陽
病中寄楚卿
月滿江樓午夜鐘多情多病一衰翁行雲不道無行雨
只恐相逢是夢中
送客亭
十年羈旅髩成絲千里淮山信息稀送盡長亭短亭客
且看莊舄幾時歸
伯堅惠新茶綠橘香味郁然便如一到江湖之
上戲作小詩二首
連溪玉餅號無雙雙井為奴日鑄降忽聽松風翻蟹眼
却疑春雪落寒江
黃苞猶帶洞庭霜翠袖傳看綠葉香何待封題三百顆
只今詩思滿江鄉
王競
奉使江左讀同官蕭顯之西湖行記因題其後
雲煙濃淡費臨摹行記看来即畫圖雲夢不妨吞八九
筆頭滴水了西湖
賈泳
題安生僧寺
重来已是五年游憂國相仍欲白頭翻羨亭亭兩竒樹
不知風雨過春秋
姚孝錫
花前獨酌
老將花酒作知音起就花前酒自斟莫便興来先酩酊
却妨真賞費搜吟
移得名花手自栽花知不為老人開興来誰是尊前客
惟有提壺送酒杯
題柳溪别墅
雨霽風和不動塵柳邊攜酒賞晴春頻来溪鳥渾相識
渡水穿花不避人
晁會
杜鵑
杜宇啼聲枕上来一聲哀似一聲哀千哀萬怨無今古
喚得行人若箇迴
張大節
同新進士吕子成輩宴集狀元樓
鸚鵡新班宴杏園不妨老鶴也乘軒龍津橋上黃金榜
三見門生是狀元
施宜生
柳
魏王堤暗雨垂垂還似春殘欲别時傳語西風且停待
黛殘黃淺不禁吹
無題
唱得新翻穏貼腔阿誰能得肯雙雙天寧寺裏尊前月
分擘清寒入小窗
盆池
盆池瀲灔蔭芭蕉點水圓荷未出條分得江湖好風景
斷雲飛去晚蕭蕭
平陽書事
春寒窣窣透春衣沿路看花緩轡歸穿過水雲深密處
馬前蝴蝶作團飛
李晏
高麗平州中和館後草亭
藤花滿地香仍在松影拂雲寒不收山鳥似嫌遊客到
一聲啼破小亭幽
白巖山(白巖寺羣山環抱邨落相望亦竒觀也惜乎無水因作絶句書石)
只有山光無水聲我疑神物固巖扃如何鑿得飛泉出
當為山僧叱六丁
山寺尋春春已歸紫梅猶有折殘枝老僧兀坐如枯木
花謝花開總不知
五龍祠禱雨
麥槁禾焦厭火雲引觴潛禱五龍神君能借我青驄馬
傾倒天瓢濟此民
董師中
自臨洮還
臨潭仍是漢家城積石相望十驛程西略河源東並海
此身何地不經行
蔡珪
葵花
北墉開處葉森森政以多花負賞音小智區區能衞足
孤忠耿耿祇傾心
讀史
伯陽名節世人知太史成書未免譏不是道家齊物我
豈容同傳著韓非
閭山
西風絶境撫孤松千里川原四望通但怪林梢看鳥背
不知身到碧雲中
十三山下邨落
閭山盡處十三山溪曲人家畫幅間何日秋風半篙水
小舟容我一蓑閒
暮春
陌上歌聲枕上聽秋千梧影兩亭亭春風三月正花好
曉日一竿初酒醒
即事
竟日開編樂有餘古人妙處不欺予胷中更著五千卷
未到漢家城旦書
燕山道中三首
欵段乘凉未五更徐河十里霧中行前邨煙樹望不見
欲到忽聞雞犬聲
獨輪車重汗如漿蒲秸芒鞵亦販商我是行人更憐汝
却應達者笑予狂
燕南趙北困風埃投宿雲居眼暫開明日都門選官路
逢人羞道見山来
太白捉月圖
寒江覓得釣魚船月影江心月在天世上不能容此老
畫圖常看水中仙
雪谷早行圖
冰風刮面雪埋屋客子晨征有底忙我欲題詩還自笑
東華待漏滿鞾霜
華亭圖
頭無片瓦足無土不犯清波過一生釣得金鱗便歸去
依然明月大江橫
初至洛中
水北酴醿半欲芳長條十丈更餘長春風得得憐羈客
借與窗櫳六日香
劉汲
高陽道中
杏花開過野桃紅榆柳中間一徑通禽鳥不呼邨塢静
滿川煙雨淡濛濛
家僮報西巖栽植滋茂喜而成詠
孤雲出岫本無心何用微名挂士林近日故園消息好
西巖花木已成陰
蒲縣下庫邨留題二首
山城無事早休衙閒逐東風看落花行處不教呼喝鬧
恐驚林外野人家
古柳長楸倚翠微水光嵐氣襲人衣清閒歲月無多事
事簡何妨倒載歸
劉瞻
春郊
桑牙粒粒破春青小葉迎風未展成寒食歸寧紅袖女
外家紙上看蠶生
無極道中
銀河淡淡瀉秋光缺月稍稍挂晩凉馬上西風吹夢斷
隔林煙火路蒼茫
所見
傾欹石片插漣漪上有蕭蕭楊柳枝藻荇半浮苔半濕
浣紗人去不多時
王寂
沁水山寺
兩峽山高月半輪五更人起馬嘶頻無端又上長安道
輸與僧窗飽睡人
雷思
食松子
千巖玉立盡長松半夜珠璣落雪風林道東遊無所得
歲寒梁棟滿胷中
題王官谷天柱峰
一峰凝碧倚晴空一水縈紆一徑通中有幽人從說古
誰知高興與今同
題藏洞
仙人愛茹紫芝香占得中條最上方何事紅塵飛不到
幽居常被白雲藏
宋楫
還紫雲寺素扇且題詩其上
吳綾便面小團團失手拈来亦厚顔障盡驛塵三十里
却還明月紫雲間
庭槐
庭槐先人手所植再世清隂方滿臺慚愧兒孫種桃李
花枝準擬當年開
鄭子𥅆
即事
一錢不值程衞尉五斗解酲劉伯倫讀罷離騷解衣卧
門前花柳自争春
張萬公
戊戌二月中旬登稷山清榭
問囚推案朝還暮危坐不知春淺深今日檐間看風色
一株紅杏暗驚心
趙可
雲興館曉起
雙旌晩泊雲興館對面高峰絶可人一夜山雲飛作雪
要誇千樹玉璘珣
江路聞松風
雪裏雲山玉作屏松風入耳細泠泠朝来醉著江亭酒
却被髯龍喚得醒
郝俁
疊翠樓
畫樓西畔石州山指點雲煙識翠鬟回首十年真一夢
淡天如水夕陽閒
題均福堂三首
憧憧車馬競春遊不見溪堂五月秋卧聽雲濤舂午枕
夢隨鷗鳥落沙洲
為魚為鳥知誰是看水看山俱得意存亡貴賤聽天公
只有歸休須早計
歸休得計即歸来林下空言只可咍莫待山林嫌俗駕
却將鞍馬覓塵埃
魏處士野故莊
郊原冷落霜風後桑柘蕭條兵火餘試問當時卿與相
幾家猶有舊田廬
任詢
濟南黃臺三首
滿目江南煙水秋濟南重到憶南遊便欲移家漁市側
輕蓑短棹弄扁舟
柴扉水際晝還扃落日城頭晩更明深綠淡黃洲渚冷
敗荷無數似臨平
綠柳橋邊簇錦鞍紅紗影裏照煙鬟歸来書几高燒燭
渾似江鄉一夢間
巨然山寺
孤撐山作碧螺髻漫散水成蒼玉鱗野寺荒凉人不到
水光山影正橫陳
馮子翼
佑德觀試經
琳館清深小雪殘釀梅天氣不多寒客窗竟日無人到
只有蕭蕭竹數竿
劉仲尹
寒夜
漏聲穿竹夜霜清儘著功夫伴短檠睡足梅花半梢月
虚徐老鼻學香生
墨梅一十首(錄六首)
生憎施粉與施朱換骨元都亦自殊疎影冷香題不到
夢驚煙雨暗西湖
趙郎愛香人不知羅浮山下有佳期春寒徹骨角聲起
才記參橫月墮時
君王鳳駕九龍池後輦傳呼召雪兒狼藉玉臺銀燭暗
丁香小麝印宫眉
鐘鼓沈沈度苑牆玉繩初直殿東廂荀妃早發雞鳴埭
殘月微分燭下粧
衡州何處問花光抹月批風只欠香安得江南腸斷句
為題風雨浣啼粧
古絹誰藏謝女真天寒翠袖一招魂江山嫁盡風流夢
雪滿冰溪月挂邨
自理
日日南軒學蠧魚隠中獨愛隠於書兒癡婦笑謀生拙
不道從来與世疎
窗外梅蕾二首
玉兒秀穉雲幄藏鼻觀已覺缾水香過眼空花均一寓
十分春色屬秋堂
細蕾初看柳麥肥春風得得遶窗扉道人方作玉溪夢
石塢竹橋風雪飛
初秋夜凉
小蟲機杼月西廂風雨纔分半枕凉白髮自疎河漢夢
一缾秋水玉簪香
夏日
牀頭書冊聚麻沙病起經筍不煮茶更為炎蒸設方略
細烹山蜜破松花
不出
好詩讀罷倚團蒲唧唧銅瓶沸地爐天氣稍寒吾不出
氍毺分坐與貍奴
一室
老来湖海愧陳登只有頭鬚未是僧坐對黃昏鐘鼓定
竹根吹火上吟燈
梅影
五換嚴更三唱雞小樓天淡月平西風簾不著闌干角
瞥見傷春背面啼
路仲顯
楊秘監釋迦出山像
自從此老出山隅惱亂蒼生底事無他日若逢楊處士
只教畫箇涅槃圖
張汝霖
春溪一首
黯黯春愁底處消小桃無語半含嬌東風不管前溪水
暖綠溶溶拍畫橋
元日能
紅梅
天上瓊兒白玉肌吳粧略約更相宜認桃辨杏由君眼
自有溪風山月知
魏道明
退食
竿頭犢鼻清貧在夢裏槐安舊習空退食歸来澹無事
水邊長嘯看晴虹
史旭
臨真上元夜雪
斜風吹雪滿山城壓屋雲低未肯晴天女散花春一色
燭龍銜照夜三更
早發槖駝堋
郎君坐馬臂彫弧手撚一雙金僕姑畢竟太平何處用
只堪粧點早行圖
梨花
少年攜酒日尋花老去花前欲飲茶今日傳觴似年少
一枝香雪上烏紗
張庭玉
即事
烏鳶繞樹山梨熟蝴蝶穿花木槿開赤脚城中借書去
蒼頭原上負薪来
宗道
寶巖僧舍
寂寂鐘魚柏滿軒午風輕颺煮茶煙西堂竟日無人到
只許山人借榻眠
鮮于溥
早發
燈前夢斷家千里馬上詩成月一痕晨粥未烹官路遠
隔林煙火是漁邨
陳君可
梅影
隔窗疑是李夫人江月多情為返魂不似丹青舊顔色
十分憔悴立黃昏
劉仲傑
登陶山寺
遺跡千年事恐誣幽棲誰信為陶朱不知古寺東山洞
曾與西施共隠無
趙文昌
歌扇
媚娘巧作貫珠㗋畫扇團團半掩羞唱到春山小顰處
一輪明月為花愁
御選金詩卷十九
