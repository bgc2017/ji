沈氏三先生文集卷第三十九
長興集卷第二十九
碑誌
東作坊使銀青光禄大夫檢校工部尚書兼御
史大夫知隰州軍州兼𬋩内勸農事兼𬋩内
本州駐泊軍馬公事太原縣開國男食邑三
百戶上柱國王君墓誌銘
長壽縣君田氏墓誌銘
宋故玉山縣君施氏墓誌銘
故朝散大夫右諫議大夫知應天府兼南京留
守司公事畿内勸農使上護軍清河縣開國
男食邑三百戶賜紫金魚袋張君墓誌銘
東作坊使銀青光禄大夫檢校工部尚書兼御
史大夫知隰州軍州兼𬋩内勸農事兼𬋩内
本州駐泊軍馬公事太原縣開國男食邑三
百戶上柱國王君墓誌銘
君諱克字希仁其先大名莘人四世家京師曾王父
兵部侍郎祐贈大師尚書令晉國公秘書丞贈工部
員外郎懿之孫水部員外郎贈工部侍郎諒之子幼
孤以蔭𥙷太廟齋郎歷調開封府太康尉廬州慎縣
主簿楊州江都令母憂去喪除起監鎮戎軍拆慱務
遷大理丞知祈州鼓城縣事移泉之晉江還監富國
倉累遷水部員外郎宰相表君才任將帥召對便殿
言軍事稱旨改内園使都監涇原路兵馬夏戎寇秦
州君以第五將兵屯水洛虜觧去榷知儀州又知丹
州遷東作坊使知隰州以卒是時熙寕十年二月乙
未君之年五十有四君生平倜儻好大節以功名自
許待人不為畦畛輕施與無所計較知兵通古今宏
毅人也守丹時方用師銀州諸群屯兵悉發而慶州
兵亂關東名城多閉丹州東壓天渾塞汾晉之隘賊
馳河關戰丹城不下半日計発近縣丁壯十日不至
减少無兵民多散居河隩搖手且亂君隂部勒將卒
區處市人丁壯度可以自守一不問軍事日開壁縱
飲民瞰君信以為無事牛羊者無所愛訖於兵觧州
居两川間多水患一日大水猥至君馳救城門水已
偃而入民乘屋呼噪吏相視不知為策君率士卒
登牌自頽巨以先衆於是救者蟻咐水為之却門乃
得闔而城已不壊州之南有山據川之盛流水激以
湃城城為之數危君欲募工墮山之麓復為繚堤以
環城纉工以萬計論者難之時役卒不滿百人君自
撫勸指授方略閱歲山夷而堤成藝柳堤上上明德
君他日思君則指其所藝曰此内園柳也山外兵結
未觧丹為小州而城池浚治凢戰守之具大小重輕
強弱皆有曺軰次第揃揭圖籍嚴整俻具朝廷以為
能就発金帛以賜之時方下免猺令州縣所為多不
當法意君更丹隰兩州皆預猺議使者獨倚君以辦
其為說精深有法曲拆皆中事情民以為寬便歷三
州两縣所至事以不廃而民愛悅之去而見思其卒
也民哭之哀衆為之罷市至有画像以至者初君在
晉江州負海商舶之所出入多珍怪異物異時吏以
賣價挂法者相仍會獄起主者欲市權詞所逮及皆
鈎致慘治少所假借守以下皆堕法中獨君攘臂無所
預人乃始知君有牆域憚之戒無敢犯丹州守有俸
田俯州城下君悉曼以為新堤近邊多屯营而埸
圃狹不足以受委積既又斥宅圃以張之在隰歲旱
有芻藁數千秉悉以假俸戶之貧者州非大設不発
庫錢暇日對僚属清談從容巵酒家厨而巳與族人
居一樽爼必共盡之然後忻然自以為滿意至啓手
足家惟空壁衣食不能賙其孤君數強無疾忽為盡
以戒其平震言甚切至大要以世受國恩當進退以
義勿為身謀而已與其家人言亦數及大故后數月
果不幸以其年某月某日葬君於開封縣新里鄊大
邊村之祖塋夫人張氏封金華縣君子男四人震太
常寺奉禮郎權正中書刑房公事需霖靄未仕女子
一人未嫁孫豪傑英皆幼銘曰
蕃有家兮善之裒造兹后人廸令修將孔武兮洵多
猷治則仁兮夀孰為謀彼浚之干有條斯原彼浚之
水公逝靡靡無懟無侈公有孫子左陵面谷塗宫之
卜是維萬年以弗不淑
長夀縣君田氏墓誌銘
夫人姓田氏其先齊諸公子祖諱勻家蜜之諸城有
鄊李子某居齊魯間為學者娶同郡趙氏是為考姚
夫人幼孤鞠於大母田氏故大家夫人相其家事事
益理邦人賢之而碩委命者相踵久之得滄州無棣
李君諱頎以歸后君仕至太常少卿而封夫人長夀
縣君始太常之家巳去無棣而楚居母仁夀郡太君
已老夫人常以飬不及其親見其姑必慨然自傷曰
女子也生必有所歸吾姑與吾母安敢擇焉以其事
親者事其姑漱紉饎滌必身任之盖捨夫人則御之
不安太常所與遊皆一時聞人每過從燕語相盡間
不容一再日而夫人佐其享以至禠衣以為継而處
之𥙿如也夫人事仁夀幾四十年歡若一日喪之日
盖夫人之年六十矣尚能致毁日一飯𬞞治於不勝
於是太常方舉未卜者十襯從其母以葬帷裳衾禭
之具一諉之夫人之手至於穿復封藝皆夫婦親之
既塴有異鵲數十翔于墳上君夫人來則或集於其
肩啅於其膝太常捐其家夫人喪之至於治其藏如
戚其姑而恩有加焉後從其子出仕於四方他日語
及墳墓則涕洟不止曰吾寕歸掃丘墓安鄰里鄊黨
以死何以閱傳舍為哉謂其子婦曰吾老矣非齊寂
焚誦之業無以累吾可也未幾元豊二年七月庚午
疾革於京師子之儀之寓舍年六十有九夫人姓高
方有誠恪其治家甚嚴事至於無所欺赴人之急難
篤骨肉之愛至於禇無餘衣盛服不及珠玉之飾以
終其身人不以其慈仁為不可及所居閭巷去之雖
久猶有能道其義善者一男子河中府萬泉縣令編秩
刪定官之儀也三女子嫁大理丞何景初鄭意大常
慱士林邵孫尭行太廟齋郎一女子未嫁九月初
甲子其孤以其喪歸從先君之域於楚之山陽陽㒷
之原夫人之子詞富學明隱然節義士也與予遊且
久自言其所以教飬以成之之自嗚呼夫人哉銘曰
不愆其有既令遐夀君子維子是謂不朽下泉之賓
有條淮墳歸歟非歟嗚呼夫人
宋故玉山縣君施氏墓誌銘
君姓施氏兵部郎中元長之子母曰廬江君何氏贈
太子大師晉陵文恭胡公之仲婦其君子名宗質今
為比部員外郎君幼警了多藝能不為翾矜之行廬
江君卒君事繼母而愛之如其子事舅姑以為有禮
其君子則曰是宜吾家至客里姻家莫不善親而高
君之義鄰之人有道死京師者天暑貧無以為槥君
為脫纓珥発&KR0809;衣以䘏之而又賙其行使得以喪還
其君子從父之妹卒歸其孤於外郎君為之子飬求
令配以嫁之者三人文恭嘉祐中拜樞蜜副使君從
其姑南康夫人入見柔儀殿中宫頋南康問從者為
誰即以君對又問其門世乃曰胡氏令婦吾久以得
之所聞從䥖服以賜慰劳加等文恭在朝廷君夫婦
留飬於京師者踰二十年文恭薨而兵部君相継即
世君經裳惡食逮於喪除久之從外郎之官獨眷眷
以去南康之飬為不忍巳而南康訃至號慟不食數
日遂蒙之以熙寕九年七月甲子不幸年五十有四
元豊二年三月甲子即丘於常州無錫旌賢鄊廬江
原子簿修秀州嘉興尉安修益修奕修守將作監主
簿二女子其一已有嫁某友人陳留遠之儀其壻也
其斗是行以來求銘銘曰死者生之歸匪歸之懟唯
久慈追柄柄之既然要綿綿之無期鹿人覺夢迷是
非殘此剛栗昭原岯
故朝散大夫右諫議大夫知應天府兼南京留
守司公事畿内勸農使上護軍清河縣開國男
食邑三百戶賜紫金魚袋張公墓誌銘
公諱芻字聖民大王父隋濮州鄄人也王父皓始仕
於朝廷為東頭供奉官父牧贈職方郎中公少貧能
軒然自持於困中力學為文章起家應鄊舉為州第
一人覆試禮部公名復第一由是聲譽翕然吏部𥙷
江州司戶參軍遷餘杭令縣初無學公為開堂廬
盛勸迎之禮率其子弟日講誦其間自是邑多學者
縣依山多未發之土公為導澤浸之利趣時勸耕田
以廣饒州歲遣大校治賦於諸邑者令常與之為儐
介歛取於民属厭而後去有州校至餘杭簿督令以
下責賕於伉胥公鈎得其姦杖而械送之州於是路
使者以下偉其才為之薦藉甚厚改著作佐郎知大
名府永濟縣事時貝州軍亂丞相潞公宣撫河北表
公從軍得預軍議貝州平遷國子監直講潞公監修
國史以公為史舘檢討未幾同知太常禮院是時太
常方議温成後園寢公論不合奪職監潭州酒務潭
州西接五溪諸猺属縣益陽梅山久為猺人所據招
合亡命時出為盗湘中吏不能禁是時天章閣待制
劉元瑜安撫湖北公依其幕下始議欲通梅山以說
于元瑜使士人楊謂即其廬告之以逆順禍福得其
豪與俱出見元瑜坐之堂下飲劳終日皆呼蹈曰使
君幸貰我罪使得伍民籍碩保邊奉約束自是湖湘
之間盗亦方稀朝廷安平無事不務邊略以楊謂𥙷
州縣官餘一切不報至熙寕中梅山竟復為縣而公
未嘗以言也歲餘從通判楊州久之除秘閣校理判
登聞鼓院吏部南曹知登州召爲群牧判官開封府
推官廷事迎觧曺無留訟都人稱之遷三司戶部判
官丁親喪去終禫起爲淮南轉運使至部數月抑掦
稱職不累月除荆湖江淛淮南制置発運副使発運
司歲漕粟六百二十萬斛築敖倉於淮南以受諸路
轉運之粟粟至淮南倉然後隷癸運司発運司以餉
京師歲久江湖見舟益少粟至不以時而発運之舟
久繫運卒皆羸餓私発所載以食抵死徒者無虛獄
有司膠舊法無爲變者公至部始請下発運舟以𥙷
諸路之缺舟既出而民塩稍得至於湖湘之間公復
為之謹塩政峻治吏禁弗稱者久之姦塩不出而歲
漕大至幾七百萬斛朝廷以為能再遷刑部郎復將
漕踰四年除三司塩鐡副使既而以集賢殿修殿知
越州州遠不便親飬改蜜州少時復移滄州滄州居
北邊為重鎮公常以遠親為戚戚丐還者數上以知
陳州入提舉在京諸司庫務公每自按治漕事多所
操勒其下為之歛手時有善承伺當路者公嘗面斥
其人既而以賄敗同軰多挂吏而公獨以此顯名俄
拜諫議大夫安撫京師南路知鄧州士之方廉者莫
不自喜至州踰歲復以親亂徙知應天府兼南京留
守司公事元豊三年九月丙戌暴疾終於官年六十
有六公性仁厚無於物與公遊終始無可與間者
人有一善必傾心愛之樂推後學凢所汲引其後多
至公卿事継母仁夀君過其所生陳留有第舍花木
甚盛仁夀愛之不忍去公數欲觧官以徇親之樂既
不果去而擇官無美惡惟以近陳留為樂而竟卒于
南京士無疎戚聞公喪皆悵然哀之公端修無所附
離不爲訾訐危行爲集賢修撰凢十年上察其退廉
擢寘侍從某治平中參楊州軍事是時公爲本道轉
運使某以官見公公一見坐語終日時有詔路使者
人得荐所部官一人公即以某當詔書後數歲某不
幸失邊豆之助遂壻公門下每見公之所以治身爲
家推財樂施天性純茂與昆弟親友相從笑歌歡怡
始終如一嗚呼古所謂善人君子者其公也哉公少
好讀易老而弥邵所爲文章凢四十卷其好學䔍志
又如此夫人魏氏兵部郎中兼之女今爲昌元郡君
子九男子公履太子中舍知開封府太康縣事公賁
濮州司法參軍公巽公臨公濟皆承務郎一稚未名
其三人早世曰公益太庙齋郎公震將作主簿公晉
公之始仕屢為進士第一人而公之子公益復為别
頭第一人士人榮之女子嫁國子慱士章元方陜西
轉運使李稷江寕府溧陽縣丞錢丞朝奉郎王九齡
其一未行與某之室凢六人諸孫男女九公堋有日
諸孤謀銘其墟者使人走延以告時當有軍事就所
能言者如是嗚呼銘哉
孰㽎匪善蹈善惟艱寔公少修不強所安弗轢弗依
逮於白首從容令都樂不蘄忸先耄中零不淑謂何
仁則公與豈曰不那巉巉新藏有穹大原匪谷焉依
神實公藩既安斯狙丕用爾後匪龜則謀公作伊兆
丘有則顛石有則磨公無泯夷以直匪它
長興卷第二十九
從事郎處州司理參軍高布重校勘兼監雕
