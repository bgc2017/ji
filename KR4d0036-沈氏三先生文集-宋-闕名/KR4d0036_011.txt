沈氏三先生文集卷第二十五
長興集卷第十五
刀筆
謝賜夏藥表賀捷表
謝賜戎服表謝轉龍圖閣直學士表
謝賜夏藥表謝將士曲珍已下授官表
謝賜對衣表随州謝表
謝賜夏藥表
臣某言今月二十一日入内内侍省内東頭供奉官
史瓖到延州伏蒙聖慈傳宣撫問及賜臣百藥一
甬臣於當日祗受訖三庚應節曆當熏暑之期五藥
均慈恩出仁民之澤祗膺感抃捧拜震驚臣某(中謝)
此盖皇帝陛下兼天地之涵容相神明之發育時
屬藴陽之侯惠流扇暍之仁興飲錫扵王醫出使旄
於少府微張仲之義過矜六月之勞乏高馮之功越
當一劑之賜體驟蠲於燔炭心内慄於飲冰濡雲漢
之大章傳肖翹之末類期於顛隕莫諭恩榮臣某無
任戴天荷聖激切屏营之至謹奉表稱謝以聞
賀捷表
臣某言伏見陜西河東諸路兵馬收復銀夏韋宥蘭
石州清遠軍米脂細浮圖石堡塞門鳴沙薑詐王都
等城寨者&KR2739;蟊肆螫方興四罪之誅蓬芰何心已格
兩階之舞臣某(中謝)竊以誅止元悪故兵無兼時之
勞義存大公則衆非百姓之敵陳師而牛酒日至入
國而市井不移戴白遺民尚識故鄉之閭巷壺漿塞
路復見大漢之衣冠此盖
皇帝陛下帝卑大中天錫勇智盡霜露之所墜恊風
雷而不迷豈容一方獨不霑道德之澤因其多罪力
拯於水火之中纉文武之顯功遂祖宗之美志豈止
播為聲詩而着在金石固將薦之郊廟而告於神明
指河外之八州將悉歸於禹貢撫西方之九國巳掩
跡扵寕王臣參護制兵属聞大凱心存魏闕阻奉萬
年之觴身望法宫敢同百獸之舞臣無任歡呼忭蹈
激切屏營之至謹奉表稱賀以聞
謝賜戎服表
臣某言今月初八日准
御前封逓到賜目一道賜臣戎服𬗋緊絲䧟銀線花
襖子一領紅罽錦䧟金銀勤白一條烏漆和泥金䧟
蚌装花鞘手刀一口豹皮襔裏䩨靬一副金線烏梢
細弓一張射甲長箭五十隻銀纏桿槍二條繍門旗
二面者二矛交䩨先王所以謀有功淑旂大綏燕師
所以席嘉寵壮戎昭之美耀煥武服之華章敢圖乏
才過叨眷渥臣某(中謝)此盖
皇帝陛下貫道命以端夲兼權實以趣方恢不世之
奥區紹格天之峻烈大錫師中之命申嚴閫外之威
顧無方叔之壮猷越受武公之分命賜書出道馳騎
傳呼駭衆目以衆觀舉一軍而皆賀匈奴未滅誓摩
疊以先登玁狁于㐮嬰前疑而敢避益堅素志圖報
異恩臣某無任感天荷聖激切屏营之至謹奉表
稱謝以聞
謝轉龍圖閣直學士
臣某言今月初八日都進奏院逓到詔書一道以臣
辭免龍圖閣直學士所辭宜不允者臣尋巳祗受訖
官有定選必待純才恩出非常過收駁業名分可畏
榮懼兼深臣某(中謝)伏念臣起於諸生出逢盛際貧
不過斗食之慕知未出流習之汙誤蒙一顧之榮驟
越衆人之望器危昜覆質窳難材初無二善之聞日
興危亡為比保全至於今日終始出於
聖恩土木無知尚當震躍精誠儻䫫敢憚糜捐雖蒙
堅蹠勁而不辭况盤根錯節之敢避颯然須髮之變
白巳先蒲柳之衰不知氣力之幾何尚極榆枋之决
值震威之取亂奮天吏以拘原甫聞瞽䥢之音沛發
榮懷之慶進知干分深虞顛隕之招退不獲辭徒知
俯僂之懼此盖皇帝陛下道至能化而士有成德
功極造物而人無能名接事之變則法為政刑一民
之心則示之與奪錄霄聞而𢡟賞歆天下之赴功間
楚君臣無問萬金之委慰趙子弟不惜千戶之封致
兹瑣蒙亦冐褒渥敢不粛將廟筭力振天聲束馬仇
方傳飱逖士斬潘辰於疎勒竊慕古人係可敦於藁
街不忘素志賈三軍之餘勇蕩九姓以為期臣某無
任感天荷聖激切屏营之至謹奉表稱謝以聞
謝賜夏藥表
臣某言今月十九日入内内侍省内東頭供奉官幹
當染院權苑容約到延州伏蒙
聖慈傳宣撫問及賜臣夏藥一角臣於當日祗受訖
寵責維藩恩勞夙駕發靈蘭之異品將細札之殊榮
祗沐眷慈過矜瘅暑臣某(中謝)此盖
皇帝陛下至仁天覆厚德時行適庚伏之届期軫常
生之失御若良參辦本内府之秘經亭育示私體雲
章之濡澤駭輝華扵多目鼓抃蹈於一軍驟疑羽翼
之脩徑即冕旒之對拳拳誓報指白水以為盟斷斷
輸勤惟丹誠之自信臣某無任感天荷
聖激切屏營之至謹奉表稱謝以聞
謝將士曲珍巳下授官表
臣某言准九月二十七日
聖旨夲路將士新授西上閣門使曲珍等五百十五
人伏蒙
聖恩等第授官及减年磨勘者决策授成力未伸於
閫外圖功錫命恩首及於軍中臣某(中謝)竊以蠢兹
裔藩自千義殺㮄角並進者五路輔車相依者四軍
威神所臨雖會歸於必勝褒庸之寵惟先拜為至榮
此盖皇帝陛下藏用不居予物從厚念四牡之駕
行釋昆夷之憂微一日之勞遽蒙東山之閔罄全師
而𢡟賞罔一介之或遺勝氣折千里之衝歡聲賈三
軍之勇臣忝司節鉞職在總齊荣抃之誠倍深將卒
臣某無任瞻天望聖激切屏營之至謹奉表稱謝以
聞
謝賜對衣表
臣某言准都進奏院逓到中書劄子一道伏蒙
聖慈賜臣衣一對金腰帶一條者悸帶異章粲衣被
體仰天威之咫尺對命節之光華臣某(中謝)伏念臣
降才鯫愚趣學卑陋奬進幸逢於樂育提携獨出於
聖知誤忝榮塗對襲内衣者四詔一辭魏闕不侍清
光者六年西殿叙班為陳跡之巳久兼金在笥感舊
物之復還追故步以心驚拜深恩而涕落此盖
皇帝陛下廓两儀之度總萬化之原灼三宅以興民
差六章而疇績賁仙花之美餙副威鳳之彌文瞻篚
錫之来猶記尚衣臚句之節望宸居而拜如聞内朝
鍾鼓之音異數屡頒此生難報惟畢忠勤之誓少伸
螻蟻之誠臣某無任感天荷
聖激切屏營之至謹奉表稱謝以聞
随州謝表
臣某言伏蒙
聖恩授臣均州團練副使随州安置臣巳於今月日
到随州訖才微識暗誤被寵陞任過力窮卒招敗覆
上頼聖神之賜特寬斧鉞之誅尚隷州團曲從寬典
臣某中謝伏念臣裔方陋習寒屋孤生出逢聖時望
止一㕓之末業驟登朝路遽叨越次之殊榮居常懷
超冐之憂必欲求報效之實罄丹誠而後巳蹈白刃
而敢辭然而才薄趣卑心勤事謬措一身而無地宜
萬死之難逃豈圖天造之曲容特屈大威而伸宥
長興集卷第十五
從事郎處州司理參軍高布重校勘兼監彫
