沈氏三先生文集卷第五
西溪文集卷第五
制誥
試大理評事前保信軍節推鄭曄可大理寺
丞試祕校前冀州衡水縣令丁錞可著
作佐郎
文思使李樞可康州刺史
文思使郝元規可右騏驥使
奏舉人前太原府大谷縣令王可久奏舉人
前權知嘉州軍事推官趙嗣宗可並大
理寺丞
都官郎中楊佐可司封郎中
光禄寺丞韓宗道可著作佐郎
東頭供奉官趙鼎刑几可並内殿崇班
漳州錄事參軍前監郢州亰山縣酒稅申房
可太子洗馬致仕
宣徽北院使鎮寧軍節度使判郅州充亰東
西路安撫使曹佾奏小方脉毉人李整
大理評事馬直温可衞尉寺丞
東頭供奉官唐贇許士良可並内殿崇班
龍圖閣直學士左司郎中知河陽李兊可左
諫議大夫依前充龍圖閣直學士餘如
故
大理評事蔣續可衛尉寺丞
内殿崇班李光嗣可内殿承制
衛尉寺丞薛昌裔楊仲安可並大理寺丞
西亰左蔵庫副使楊文廣可供備庫使
軄方員外郎蕭映可屯田郎中太子中舍路
諫可殿中丞
内殿祟班丁政可内殿承制
陜府西路都轉運使兵部郎中充天章閣待
制彭思永可右諫議大夫依前充天章
閣待制充高陽關路都部署兼安撫使
知瀛州
應才職兼茂明於體用科新授河南府澠池
縣主簿蘇轍可試祕校充商州軍事推
官
西亰左蔵庫副使夏元象可文思副使
祠部郎中判三司塩鐡句院吕公孺可刑部
郎中
右千牛衞長史閣門承受陸思恭可舒州桐
城縣主簿
堂後官膳部員外郎馬千之可倉部員外郎
免堂後官
西京左蔵庫副使高允元可文思副使
故樞密副使贈兵部尚書王疇遺表長男太
廟齋郎岠可太常寺太祝次男嵃嶼嶰
可並秘書省校書郎
國子博士劉舒可虞部員外郎
大理評事宋慶曾可光禄寺丞
前保信軍節度推官慎鐸可太子中舍致仕
故太子少傳致仕贈太子太保孫抃遺表孫
男永年可守將作監主簿
仙韶副使張氏劉氏可並掌樂依舊仙韶副
使
崇儀副使李克忠可六宅副使
空名試監簿
駕部員外郎王誨可虞部郎中
太子中舍王永可殿中丞
屯田員外郎黃照可都官員外郎
右驍衛大將軍龔州刺史宗瑗所生母耿氏
可同安縣太君
供備庫副使錢適可左武衞將軍致仕
皇姪右武衞大將軍仲琳可安州觀察使安
睦侯
磁州防禦使徔式所生母南陽縣太君李氏
可永嘉郡君
右驍衞大將軍龔州刺史宗瑗長女可永嘉
縣君
殿中丞尹林可國子博士
入内内侍高班蔣永德等二十人各加恩
空名試監簿助教各壹道
前守桂州錄事參軍胥世程可太子中允致
仕
都官員外郎勾當法酒庫鄭燾可職方員外
郎
文思副使曹傑可左蔵庫副使
龍圖閣直學士工部侍郎李兊奏醫人高昭
慶可試國子四門助教不理選限
北京晉司御史臺正名知班驅使官李早可
蓬州蓬山縣主簿勤晉
前殿中丞李洙等可並舊官服閱
右清道率府副率致仕王與權可司禦率府
副率致仕
中武將軍儂宗旦可右千牛衞將軍
贈工中王𥙿長男無逸可試將作監主簿
職方員外郎致仕區法男令輿可試將作監
主簿
西上閤門使王道恭可康州刺史仍舊西上
閤門使成都府利州路鈐轄
持服人前内殿承制閤門祗候郭士選可禮
賓副使前禮賓副使郭士逸可崇儀副
使東頭供奉官郭士逵可内殿崇班
江浙等路提點鑄錢公事職方員外郎何若
谷可祠部郎中
試大理評事前保信軍節推鄭曄可大理寺丞
試祕校前冀州衡水縣令丁錞可著作佐郎
敕某等朝廷久安而仕者益衆多故吏部之法益密
而嚴盖官人之慎不如是則濫而有能應其法㕥得
進者豈非良吏哉惟尔曄暨錞伐閱效實皆最無殿
是用臨閱于廷並櫂于王官廷尉東觀之屬往服于
位靖共夙夜思有攸立無累我明可
文思使李樞可康州刺史
敕某南方多事群蠻屡擾吏民不淂休息朕甚憂之
故使靖守廣又思淂忠勇材智之將以佐其軍惟尔
樞前日在廣能捍不虞之寇以全其城其效己試然
則熟知樞賢其以樞領刺史之符往護一道之兵以
為靖貳矧靖嘗請尔以自輔其必能恊心均力以紓
朕南顧之憂矣往惟祗服可
文思使郝元規可右騏驥使
敕某荆州北部外撫夷粤而武陵之要用武之地也
治民禦侮盖難其人而大臣方薦爾元規之材故朕
以尔往領郡事又躐升使列數等以重其行朕維是
大臣之信故褒用及尔其勉思所㕥自效者稱尔所
知對我明命
奏舉人前太原府大谷縣令王可久奏舉人前
權知嘉州軍事推官趙嗣宗可並大理寺丞
敕某等吏部選法密矣然用以進退州縣之吏尚或
失之豈非難哉今尔等伐閱之状既應其法朕又躬
辦于前然後進尔于廷尉之屬王官之列其往思服
凡尔之奔走于役者幾歲于兹矣得之之艱未若守
之之艱也如何其勿怠可
都官郎中楊佐可司封郎中
敕某水之為利害也甚矣尭舜其猶病諸故歷代建
以為官莫之能廢而朕用稽焉惟尔佐學行材智廉
正膚敏實吾士大夫之望而自領都水出入累歲夙
夜盡瘁具有厥功朕甚嘉之故因有司大比之叙陟
尔左曹之正以為朕寵其往宿尔業愈獻厥成則亦
當有以稱尔矣欽哉可
光禄寺丞韓宗道可著作佐郎
敕某夫士大夫能世其家而保其祿位者固可稱矣
况又能自奮其名以致其身者可不尚之㕥尔名臣
之後克篤學問㕥苐俊造之選故今考三歲之典擢
尔于東觀之屬以顯尔能且使在位之家有㕥知勸
尔亦愈思厥服可
東頭供奉官趙鼎邢几可並内殿崇班
敕某等有司言尔積勞計日咸應於法而當遷故朕
進尔班于殿中從朝者之後夫由奔走之冗而至此
者艱矣尔其往服母怠而舊愈自刻厲庶幾有㕥稱
我之寵榮可
漳州錄事參軍前監郢州亰山縣酒稅申房可
太子洗馬致仕
敕某夫壮而宣其力老而休其身仕者之美也故古
者皆欲褒顯之㕥風在位然則雖爾州縣之卑豈可
遺乎其以房為東宫之屬通籍于朝勉哉初終㕥稱
吾意可
宣徽北院使鎮寧軍節度使判鄆州充亰東西
路安撫使曹佾奏小方脉毉人李整
敕某夫毉之於人不可湏臾而無者也矧吾大臣而
有請於尔毉者其可勿許申按故事試㕥一命以為
吾大臣之恩焉可
大理評事馬直温可衞尉寺丞
敕某夫善積者身尊勞大者報豊皆有稱也今尔累
日考成則得遷一官使能奮然有以自出于衆則吾
豈不能不次而待尔乎其往思效可
東頭供奉官唐贇許才良可並内殿崇班
敕某等考績黜陟之法朝廷之大信一均于尔臣工
豈以貴賤而有間哉贇等籍于三班其己久矣功状
無殿是應於法故遷之叙于殿朝之列頋尔之舊可
謂先寵其往自厲尚克稱之可
龍圖閣直學士左司郎中知河陽李兊可左諫
議大夫依前充龍圖閣直學士餘如故
敕左右侍從之職股肱藩宣之寄中外之選兩莫重
焉然效大者必遲故考之至乎四歲禮優者必異故
進之加手二等有國之典也具官某脩潔無玷亮直
有守入備言責出殿方面風采之美足稱一時故今
申按于故陟爾以正諫大夫且仍延閣之舊㕥臨盟
津之奥尔其祗服有㕥善其官而稱我之意無忽可
大理評事蔣續可衞尉寺丞
敕某吳大縣也号為難治今汝為令藹然有聲惟汝
名臣之後能濟其美吾甚嘉之而有司方以大比之
書来上故陟汝丞于司衞汝其懋哉吾尚有㕥褒汝
者且無愛焉尔可
内殿崇班李光嗣可内殿承制
敕某夫有内朝之籍以護一州之兵武吏亦顯矣其
可不勉今又㕥考課法增尔秩一等尔將曷㕥稱我
之寵歟其夙夜乃事思有所立豈特無蹈于咎悔而
已可
衞尉寺丞薛昌裔楊仲安可並大理寺丞
敕某等夫行遠必自邇登高必自卑君子之道也仕
者亦猶尔今汝等能積其勞三歲故進其秩一等使
積而不已則其進也將無所不至亦在懋之而已其
往無怠可
西亰左藏庫副使楊文廣可供備庫使
敕某前日南夷負恩為亂以覆壞我郡邑至於用師
而後定雖朕不德不能懷服方外而亦將吏不戒不
習之罪也故深察往失而推擇所遣益不敢輕惟尔
文廣材武忠勇更事有勞故今以尔㧾一道之兵戍
于邕管又陞尔于諸使之正㕥重其行尔其祗聽朕
命戒疆事習軍計使南徼無警而朕為知人則時乃
之功矣其往欽哉可
職方員外郎蕭映可屯田郎中太子中舍路諫
可殿中丞
敕某等夫臣能奉職㕥效於上上能念功㕥報於下
則萬事其有隳而百工其有惰哉然則爵賞雖貴不
淂而吝也今吾按有司之奏各進尔等秩一等其往
祗服益思所㕥善其職而取報之寵者亦惟休哉可
内殿崇班丁政可内殿承
敕某海旁諸郡夷蜑雜處奪攘侵害無時無之然則
持兵徼候之吏不可㕥不報其勞也㕥尔居職三歲
無有敗事部使言状應㕥褒陟故遷尔一等㕥信賞
法㕥勸武功可
陜府西路都轉運使兵部郎中充天章閣待制
彭思永可右諫議大夫依前充天章閣待制充
高陽關路都部署兼安撫使知瀛州
敕河北四方之重而高陽又河北之衝也内蓄勁兵
外抗疆虜則帥守之任豈輕哉具官某資賦純茂材
問優給更佐臺省參列侍從風采之美簡在朕心故
陟尔㕥諫臣之長仍廷閣之舊㕥臨于瀛尔其往服
厥事思所㕥息民備敵之宜㕥揚尔能以稱朕意可
淮南等路都大彂運使守少府監孫長卿可右
諫議大夫充陜府西路諸州水陸計度都轉運
使兼本路營田勸農使
敕秦地千里古之建國莫疆焉今雖郡縣然猶建五
府宿重兵㕥制西戎則天下之重也其將命刺舉盖
難其人具官某行義甚修風力甚壮内佐大農亰兆
之會外領平刑漕食之劇勤勞不怠厥功粲然其㕥
某秩諫大夫臨使西道尔其宣我威澤足我儲峙使
疆事無警而百姓有𥙿時汝之能其往祗服可
大理寺丞閻温仁公孫廸可並太子中舍著作
佐郎趙庾可祕書丞太常寺奉禮郎張鼎可大
理評事
敕某等古人有言奉職循理亦可以為治故審官之
法以責士大夫者如是而已今尔等三歲之績既應
其状可不遷以厲之其各遷一等往服尔事益思自
進亦惟休哉可
應才識兼茂明於體用科新授河南府渑池縣
主簿蘇轍可試祕校充商州軍事推官
敕某朕奉先聖之緒㕥臨天下雖夙寤晨興不敢康
寕而常懼躬有所闕羞于前日御便坐㕥延二三大
夫垂聽而問而轍也指明其微甚直不阿雖文采未
極條貫靡究亦可謂知愛君矣朕親覽其獨嘉焉其
以轍為州從事㕥試厥功克慎尔術思永修譽可
西亰左蔵庫副使夏元象可文思副使
敕某彭武一道西夏之吭而諸部之翰也其將吏必
皆材選而爾元象既參其屬今考其歲成則又當遷
焉文思之副前列之寵其思所以克稱者夙夜無懈
可
祠部郎中判三司塩鐡句院吕公孺可刑部郎
中
敕某三司主國大計盖重事也故其屬皆朝廷之選
精能疆力之士而公孺也出入數遷朕稱其職惟尔
公孺大臣之世脩潔有立㕥自致於位朕誠嘉之故
因有司之藉遷尔左曹之正㕥顯尔名㕥章朕恩其
往祗服永有尔休可
右千牛衛長史閤門承受陸思恭可舒州桐城
縣主簿
敕某執事殿閣有年有勞按用舊典叙尔于王官之
後往服所職慎厥身修思永可
堂後官膳部員外郎馬千之可倉部員外郎充
堂後官
敕某夫三公㘴大府㕥論道輔政故不親小事而㕥
尔諸吏奉行文書檢察纖悉然其責亦己重矣惟尔
千之從事累歲祗慎周密克濟其軄故增其秩一等
㕥報尔勞以勸尔䫫其往服我休顯之命無易可
西京左蔵庫副使高允元可文思副使
敕某武吏㕥材勇進以功力賞古之制也方天下無
事兵革不試則汝武吏安淂自效以取賞哉然内外
之職歲月之勞亦不可遺也今允元最状旣應陟法
其增秩一等以明勸羣吏可
故樞密副使贈兵部尚書王疇遺表長男太廟
齋郎岠可太常寺太祝次男嵃嶼嶰可並祕書
省校書郎
敕某等朕方圖尔考之材登于右府以左右樞機遂
觀其成而不幸即亡朕心永傷何有窮己故推恩徧
于尔等其各思所㕥自立㕥紹尔家㕥稱朕意可
親姪崿可守將作監主簿
敕某尔之叔父朕所用大臣之良也朕哀其早世既
推恩徧于其嗣又延叙及尔朕之於尔叔父可謂盡
矣尔其自厲無辱朕&KR1179;可
國子博士劉舒可虞部員外郎
敕某朕垂拱法宫以守四世之成嘉與士大夫共之
而勿失然則内外奉職循理之吏皆朕之所與進也
今有司言舒功状當陟其命增秩一等㕥信三歲之
典㕥稱朕意其往祗所服無怠可
大理評事宋慶曾可光祿寺丞
敕某朕惟尔祖先帝之大臣有勤勞於國家尔父方
執史筆㕥事朕左右尔克承其世官簿㕥應審官之
法来上朕誠嘉之故陟尔丞于光禄其益思厥修無
替尔服可
前保信軍節度推官慎鐸可太子中舍致仕
敕某夫壮而盡其力老而還其身士亦可㕥無愧矣
今聽鐸之請而進其秩於朝者之後使有以榮其歸
路其欽承之可
故太子少傅致仕贈太子太保孫抃遺表孫男
永年可守將作監主簿
敕某朕於先帝之大臣故家恩禮無所不至今復推
叙子尔永年㕥順尔祖之志吾於孫氏可謂盡之矣
其往祗服可
仙韶副使張氏劉氏可並掌樂依舊仙韶副使
敕某禁省内職各有司列故遷序尔各有品制不可
逾也以尔選於樂府克善其工遂佐使事今復進尔
典樂之秩以為尔恩其益慎于職無怠以永有光寵
可
崇儀副使李克忠可六宅副使
敕某武爵有諸司使以賞有功㕥序群材盖云顯矣
豈易進哉今尔克忠伐閱之状旣應賞法則雖顯爵
亦不可得而吝也其升之上列以示勸其衆汝其祗
服無斁可
空名試監簿
敕某水溢于河㕥害亰西故命興工徒㕥塞之而汝
能獻粟㕥佐其役朕所嘉也其錫之一命㕥報其忠
可
駕部員外郎王誨可虞部郎中
敕某夫公卿之世能保其家㕥不失其繼者朕皆欲
安護之以始終大臣之恩况汝誨學行純固克濟其
美有聞于時而有司方言汝功状當陟實有以稱朕
之意其遷誨正于郎位往祗厥服思永终譽可
太子中舍王永可殿中丞
敕某審官以三歲弊群吏之治而進退之其從来久
矣今上汝官簿無負於法當進者也其進之一等㕥
信常典以勸在廷汝其欽哉可
屯田員外郎黃照可都官員外郎
敕某河東据西北之會地險兵疆自古以為重故其
守帥必吾左右文武之臣而其幕府亦必材能強濟
之士而汝照實被其選必有㕥稱其任矣今有司計
汝舊課故進汝秩于中都之次盖常典也吾有不次
之賞湏汝嘉績於後汝其懋之可
右驍衞大將軍龔州刺史宗瑗所生母耿氏可
同安縣太君
敕某春秋之義母㕥子貴盖先王之制也後世莫不
放焉具官某母氏温惠有德被選宫邸克生令子冠
珮立朝乃因夀聖之慶自列丐恩朕敢忘先王之制
不成尔子之志哉其封君大縣以示國禮數之寵可
供備庫副使錢適可左武衛將軍致仕
敕某陳力&KR0556;列旣淂班諸使之後顯矣今乃自請㕥
不能而去其位是可嘉者其進適於環衞之列使歸
安于家以報其勞往維自休可
皇姪右武衛大將軍仲林可安州觀察使安睦
侯
敕朕親九族㕥恊萬邦其恩至矣豈復有存殁之間
哉具官某孝睦恭惠有聞于家謂宜夀考終享多福
奄忽物故震傷朕心不能以己其㕥安睦之使綬侯
印贈于其苐惟尔有知尚饗之㕥自榮可
磁州防禦使從式所生母南陽縣太君李氏可
永嘉郡君
敕夫人子之於其親欲盡其心者固無窮也况有冨
貴之資者哉具官某母某氏躬有懿德入事宗邸有
子受封旣啟名縣今復以壽聖之恩進之大郡維尔
夀考多福其享無己可
右驍衞大將軍龔州刺史宗瑗長女可永嘉縣
君
敕某朕推親之恩㕥輯九族其施博矣今復從汝父
之請緣夀聖之慶封汝以大縣汝其祗服可
殿中丞尹林可國子博士
敕某承平之治官有成法群工庶士能守之而無咎
者皆得㕥三歲而遷其秩頋非優哉惟尔念此靖恭
于位㕥尔禄無替於後可
入内内侍高班蔣永德等二十人各加恩
敕某等永昭之役大矣其奔走斡督之煩多吾中侍
之臣也今事旣禮成宜有以褒顯之其各進階若勲
一等㕥答尔勞以稱朕意可
空名試監簿助教各壹道
敕某歲饑民不自給官既為廪振之而汝能自輸所
有㕥為助朕用汝嘉賜汝一命㕥荅汝誠其恭承&KR1179;
可前守桂州錄事參軍胥世程可太子中允致
仕
敕某州縣之職勞矣汝奔走其間至于老而自謝㕥
去予思所㕥慰汝之心使著汝之籍於朝休哉往保
尔福于家可
都官員外郎勾當法酒庫鄭燾可職方員外郎
敕某羣司百工在中都者雖小大各有其業必皆㕥
材選維汝燾學行並懋尤有善問故使登尔于前增
尔秩一等其往率厥職愈厲於進不已可
文思副使曹傑可左蔵庫副使
敕某秦地用武其將佐必材勇之士汝傑實充其選
而有勞故遷優其使等以明勸信賞于下尚慎旃哉
龍圖閣直學士工部侍郎李兊奏醫人高昭慶
可試國子四門助教不理選限
勑某人情莫不欲康寕而壽考則醫者其可㕥己乎
吾旣於近臣之恩無所不至而兊方以尔為請故賜
汝一命㕥順兊之志其往慎尔術無廢可
北亰留司御史臺正名知班驅使官李早可蓬
州蓬山縣主簿勒留
敕某大名國之别都群司百工具有故事汝執&KR0674;御
史旣有年矣視秩命士庸荅尔勞維慎厥終無辱我
命可
前殿中丞李洙等可並舊官服闋
敕某等三年之喪天下之逹禮不淂過也汝等去位
為服既復常矣其還居于舊惟孝與忠惟汝之責懋
之哉可
右清道率府副率致仕王與權可右司禦率府
副率致仕
敕某朕受天之&KR1179;承宗廟之重大賚四海曁尔臣工
咸與之進故命與權升副司禦往廸寵休思慎厥稱
可中武將軍儂宗旦可右千牛衞將軍
敕某尔遠在徼外有地與衆而能嚮義循德深執忠
順不失其守朕實尔嘉故遷尔環衞之貴其益恭畏
無易以永保尔禄於後可
贈工中王𥙿長男無逸可試將作監主簿
敕某尔父為縣擒盜奮身不顧遂至狀殁朕所震嗟
旣已褒顯贈䘏之甚厚又推叙及于汝等其往祗畏
思有脩立無墜尔考之烈可
職方員外郎致仕區法男令輿可試將作監主
簿
敕某尔父陳力之久自請還事而為尔祈恩故吾㠯
尔試工正之屬㕥報尔父之勞其夙興夜寐思所㕥
自立無墜厥世可
西上閤門使王道恭可康州刺史仍舊西上閤
門使成都府利州路鈐轄
敕蜀古之建國今雖郡縣而連城數十地險㕥遠故
常以文武之帥兵而守之又㕥材勇之將為其佐皆
吾左右之選未嘗輕也具官某功臣之世克濟其美
將命宣旨有勞内外朕所察焉其㕥道恭領州刺史
之符往貳成都之帥其悉乃心㕥績乃考之烈無墜
我丕顯之命可
持服人前内殿承制閤門祗侯郭士選可禮賓
副使前禮賓副使郭士逸可崇儀副使東頭供
奉官郭士逵可内殿崇班
敕某等朕惟親親之誼布恩於下一均無間故今並
進尔士選等官㕥順尔母將殁之請其各率身&KR0556;禮
無忘孝忠㕥稱明&KR1179;可
江浙等路提點鑄錢公事職方員外郎何若谷
可祠部郎中
敕某國家置官東南采山鑄錢㕥給縣官之用通百
姓之利盖非精能強力之吏不能任事朕旣選於衆
用尔若谷又遷尔尚書左曹之正㕥示恩數之異其
往思所㕥稱職之效無怠可
西溪文集卷苐五
沈氏三先生文集卷苐五十六
雲巢卷苐五
歌詩
走筆酬亨甫所示二篇次韻和之
送曾處善赴寶應尉五葉松
保寕太君捝辭七言奉寄三衢趙少師
臺下江水二首
太古師弹琴示道輔寄題野翁無悶堂
奉酬巴陵令奉寄持平兄弟
寄處善不動庵次韻元章見寄
奉酬楊聖咨次韻伯成見贈
永壽太君捝詞子固捝詞
走筆奉酬伯昌示瀟湘煙竹圖
奉贈善果師奉酬通叟社曰
白頻花與善果師遊石堵
雲巢醮上清冷臺
清冷臺初夏一首寄上翟舅
暑雨二首白石爛望齊山
婆娑亭奉贈仲益南上
奉送志國赴舉題熙怡亭
開北山望白石爛奉送孝續歸九江
奉送太古歸舊隠
以沉香柱杖奉寄揔老戲呈句偈
與公詡游西禅新閣次韻奉酬公詡短句
奉送安行弟赴慱羅守
次韻悟師見寄奉寄零陵太平禅師
戲贈石堵二師偶寄林夫
奉送醇老蘇武歸漢圖一首
西禪新閣次韻酬余君見贈
奉酬伯昌志國所示古調
齊山偶題三首寄道輔
代人上杭守趙資政生辰詩
無柱亭南漪堂
寶雲叢翠亭遠行
登覧雜感
村舍邊思
感懷山中
醼集怨思
送行陪客遊山
走筆酬亨甫所示二篇次韻和之
邯郸一夢黃梁熟人生正如水中木不向黃塵瞠病
目悽悽猶寄一椽屋物外日月無淹速苟能自逹萬
事足清明神觀何可瀆不在文章夸滿腹少壮已往
誰能逐此身正如車軑轂始来齊山秌正肅山間于
于太古俗穿雲作巢倚山麓白髮老人誰檢束山松
森森丰天綠松下石色如蒼玉古人清風郍可贖夫
子知我心所𣣔飲光一衲隠窮谷不復區區論往躅
其二
老去不為世網萦我為清冷亦假名不識丹臺與赤
城此間寂寂無人聲下視千里山川平其間隠顯自
䀲明稽康作樂知未精莊周能寕何用櫻有動不在
弹與枰至静何為論攙搶大飲不復論缸罌一醉寕
復更觧酲當如美璞含其英不如不琢鳴琤琤一去
一来寄死生寵辱外事何足驚高篇琅琅示我情久
巳喪魄今載營呼奴擁篲掃柴荆當有佳客来此行
送曾處善赴寶應尉
我初隱身治蓬藟餘生不復人間世左山右山白雲
上一動一静浮塵外齊山山上老夫庵青谿谿南侍
中苐朱顔公子不易識短衣𣢾叚来相際長堤相望
雖甚遠有意即行終不計東鄰竹閣長夏熱我構雲
巢方自蔽斕斑石臺始一眺寂静庵基猶未薙隨雲
步訪胡矮老放懷止得殊師利石橋寺前夜月冷金
鷄峯下秌霖霽君恃馬足下惮遠我駕藍輿隨處稅
六峰老師氣軒豁九華雌山苦隂晦庵前菜茹常不
厭城裏羊肩難數置漫天風雪一暢目滿榻春陽欣
炙背裴休自參黃蘖禅院福豈是一昌尉相見終年
已觧空分襟一别郍成滯拍江春水浮鷁首萬里青
天運鵬趐順風莫寄南來書老夫𬗋門多自閉
五葉松
在昔金池藏遠自朝鮮来鉢中黃松實散向庵前裁
迨今幾百年已出白雲堆莹潤孔翠質夭嵪蒼龍媒
五岐媚夭葩繁日半山開秋風黃莆拆玉粒謝岨崃
我語九華人為我乞條枚還令古師意長對清冷臺
保寕太君捝詞(時子母也)
自適田閭樂不随華寵移龐恩開大邑懿德鏤豊碑
古澤浩東注仙山安不隳高門有孝嗣巨痛感風枝
繼奉荀門好欽聞孟母賢鳳雛持漢節鶴夀享天年
丹旐映落日新松含夕煙正應黃壌下稽首奉金僊
七言奉寄三衢趙少師
浮石山前十里松逍遥誰在白雲中孔光蚤上三公
印衞武終為百歲翁禅客方談無上道史官空記太
平功昔年翹館青衫客非佛非心江水東
臺下
石梅落落𣣔黃時細雨濛濛暗不間數日不行臺下
路不知江水過山来
石臺竹徑自天成細草芳花随地生白髮老人無是
處一枝枯竹伴經行
江水二首
江水入谿来無復故谿處山前浮大艑前日行人路
遥堤半滅木茅舍馴鷗鷺始知南山遠欲往不易渡
世事寕有定吾生若朝露大海為陸陵昔人非大悟
其二
江水何漫漫青山眇無畔𣣔尋青谿源魚龍路已斷
今年刈麦早無復為人患獨憐行路子束馬高山半
暑雨未當止浮雲&KR1071;不散行聽瀑泉鳴葛帽臨幽澗
太古師彈琴示道輔
我臥南山正如夢朝来欲過左史洞陽羡羽人惠相
訪三尺焦桐行自從山上赤日烈如火洞裏石泉凝
作凍揮手一奏離騷曲促軫重作高山弄嵓下隠隠
白雲生松風冷冷幽鳥哢誰識㐮陽魏夫子錙衣遠
来自崤雍身出重圍戰不死振翼江南若孤鳳數日
相從丼淡薄不與人間同倥偬夫子能知琴中趣不
叱老夫無世用三人出洞日巳斜青山茫茫煙瞢瞢
寄題野翁無悶堂
餘不衣冠故吾里上下三吴一谿水方山峨峨出清
泚野翁卜築當山趾春氣來自楊柳始不待葩華著
桃李蓮生半卷未猒眼已在紅蕖明鏡裏秌風瑟瑟
最先至千里蒼煙椄山起車聲馬足不淂到無悶主
人方隠几想見野翁形氣古少年詞華奮瓌瑋春秌
八十尚不倦一篇一詠無餘晷有材無用古所歎知
&KR1179;不憂方可喜神完皃固淂所飬從来軒冕如糠粃
嗟余䟦疐亦可鄙老向江南治蓬藟隠身齊山絶人
跡獨與白雲同作止白雲無心歸故山故山自與野
翁閑聊上南岡一引領落日巳在桑榆間
奉酬巴陵令
身世不相若孤卧南山雲怱枉故人問乃是巴陵君
君治最瀟灑洞庭天下聞高材有餘暇壯觀誰能群
子賤不弹琴河陽自工文大軸寫麗句瓊華襲蘭薰
贈我豈無意我衰何足云三復不知報悵望長江濆
奉寄持平兄弟
平昔相從三十年白雲唯識皖公山當時肺腑半黃
壤何用枯槁留人間
寄處善不動庵(為宝應尉冰余名也)
莫笑當年梅子真區區吏事走風塵風塵自是南昌
事誰識庵中不動人
次韻元章見寄
錢塘故都麗府寺雲中分往往淂佳客翩翩多好文
自余去湘水無復瞻吳雲披尋二篇意豈减鮑參軍
西堵菰蒲老南岡梅柳芳當時有佳意十載尚餘香
投老甘寂寞歸期殊渺茫君能斵句麗幽眇淂張皇
奉酬楊聖咨
霜林不障北山青淮北江南一畫屏草舍久無年少
夢故人猶記詠歸亭當時皖皖同朝露不計星星向
暮齡千里相望一驩笑北風浩浩水冷冷
次韻伯成見贈
水上浮雲斷不還松間幽石自斑斑𬗋門不接紅塵
路滿座長將白日閑彺觧誰能尋赤軸無情還自愛
青山清冷臺下無多路斷葛枯藤不足扳
永壽太君捝詞
帝&KR1179;方優渥仙軿去杳冥松筠傳懿行今石勒新銘
雙闕不復望三山依舊青慈祥豈無報獨不享遐齡
身謝漢廷路神遊湘水歸山川想如昔鄰里欲誰依
夢幼久已窹悲歡今是非最傷芸閣彦無復老莱衣
子固捝詞
江左老儒宗鴻名五紀中晚方參法從久已冠群公
纕服始去位仙丹浩無功古人稱不朽終不愧軻雄
典學蚤名世緒餘為吏師㓻嚴终不倚亮直欲誰欺
疾惡太阿刃立言黃絹辭平生游舊意流涕向豐碑
走筆奉酬伯昌示瀟湘煙竹圖
三年瀟湘客不厭瀟湘游二水相會處下有白蘋洲
洲上多美竹出沒清淺流森森百頃青玉簳長與脩
煙浮歲久無人採往往半折古岸頭坡陁上下不知
際直接九疑千古愁當時古人相會處至今作亭在
林幽最愛苦雨時吾嘗揮輕舟樂與漁人相往返其
意豈在網與鈎由来古人能放逹何必傲王侯洛陽
公子有佳致落筆直與造化侔方拏抨圖止數尺寫
出瀟湘千里秌南山老夫謝世故一榻静卧如浮漚
遣使持書遠相示欲與老夫醒病眸老夫困瘁不知
報世上誰為王子猷
奉贈善果師
大士隠精藍不踐白衣舍老夫厭世紛屏迹南山下
經時不相見道味遥相借豈是困煩溽蕭然兩閑暇
白雲等無心幽林媚如畫常恨簡寂履不入東林社
還疑松山老怕荅龐公話吾庵朝暮成莫向人間化
奉酬通叟社日
秋入瀟湘拍江水夷人社會秋聲喜山城寂寞無人
行白醪赤鮮追閭里窮客閉門食無魚雖有士子半
屠沽與君俱爲投荒客落日怊悵臨城偶
白蘋花
白蘋花生水中綠葉牽𬗋莖浩蕩向西風西風日夜
冷落日河洲静
與善果師遊石堵
秋氣日巳佳幽尋欲誰與邂逅淂彿子逍遥臨石堵
江南氣候晚九月始無暑木葉乍殞霜川原新濯兩
喬松轉山路中天揭華宇由来安禅寂不當混泥土
侵尋淂幽步周旋聞密語芥蔕同一生天地同一旅
歎戚自流轉悠悠意何𥙷倦羽息深林游魚依夕渚
吾生幸無事陶然知所處日晏坐北軒何用論今古
雲巢醮上清冷臺
太清朕無形歷&KR0851;縣衆星北斗橫天中衆星朝帝廷
顧余草芥士於此寄餘齡崇壇設香火秘笈開真經
仙客七八人步虛上清冥再拜致勤懇肹蠁參神靈
願言枯朽骨清净老嵓扄石臺峻重崖四山合如屏
夜寂天更高松風響泠泠列炬如長虹隠映春林青
久已謝世故何心混羶腥齋心肅不寢已聞朝露零
清泠臺初夏一首寄上翟舅
清冷竹樹暗成隂漸有溪流過此岑草草作巢方寄
老愔愔設榻本無心松門不隔紅塵路月疊初無俗
物侵𣣔向人間訪消息渭陽應有遠遊呤
暑雨二首
暑濕卧南窗將夕暴雨作綠樹暗濛濛流泉鳴鑿鑿
黔突苟幸足心静本無樂夜半長風號江流應更悪
其二
委蛇白水来恍若煙中素始驚孤渚失已轉前山去
清光照白璧悍執衝雲樹吾𣣔棹輕舟正畏驚湍怒
白石爛望齊山
西江水過南山来青莎白砂一半槯夜来雨猛山谷
溢平昔夷余安在哉拏舟欲過白石爛江風激激無
纖埃古来白石亦可怪狂湍蕩潏終不頽南山經春
草木王群峰委曲青雲堆江中落㬌若圖畫山翁住
處無崔嵬山翁憔悴如橋木不與世俗同樽罍江邊
山下人不識斜日獨上清冷臺
婆娑亭
老不為白髮老態自婆娑風力日已鑠流光能幾何
憫憫去世網&KR1355;&KR1355;寄嵓阿無令後生笑隠几學商那
奉贈仲益南上
昔日錢塘布衣客畫舸搖摇出淮北腰間新佩青銅
章行著綠衣歸故國漢水西流雲夢澤高堂老人頭
未白兄弟頻年收美科公卿要涂聲寂寂公車荐章
動盈束萬里清雲不遺力老夫在吴始相得惠廷高
車踐荆棘相見怱怱如夢寐尔来無復人間迹子方
策名在清時霜天正可搏鵬翼遥知後會不可期吾
心已作南山石
奉送志國赴舉
青谿八月孤蒲老山城飄瀟秋氣早弄水庭前萬斛
船一帆直上青雲抄沄川公子久論討筦庫卑棲欲
輕矯阿閣鳳鶵誰不知渥洼龍種人間少拔荐當如
頷下髭收科真探懷中寶人生淂意湏自奮何用米
塩長擾擾齊山病夫樂枯槁相見清歡慙老倒它時
不忌金玉音爲記雲巢高縹緲
顕熙怡亭
齊山翠微青天外西鄰還雲脩竹裏不如道人熙怡
亭巍然迥出青溪水云誰窮高視千里亦不沮洳埋
蓬藟清辰門外千家供落日香銷一禅几𣣔知道人
熙怡楽泛舟偏向江淮艤遊人莫問老夫名聊詠春
紅與秋𬗋
開北山望白石爛
欲尋白石爛故開北山路所向雖似殊吾真淂孤嶼
容與水上雲娑羅月中樹滕意已自適何必方舟渡
奉送孝續歸九江
池陽决曹竇君掾三年勾釘煩指呼朝来脱去如敝
屣華舟泛泛歸王廬君家世吏二千石緣餙儒雅窮
詩書昔歲先君使湖外特薦尊府聞公車廷尉于公
有隂德翩翩青𬗋登華塗江城僻院本無事窮山培
塿多荒蕪中間葉侯久無政頋遇僚吏無精粗狴犴
縲因常數百小大往往多非辜不知滯獄困寒暑直
疑爲吏憂妻孥惟君不茹亦不吐獨自垂釣来南湖
使者交章任爲令從此平步青雲衢香爐峰前木葉
落樽壘好在黃家壚此来行李有佳句莫忌齊山黧
老夫
奉送太古歸舊隠
前年姚令下陽羡老夫爲賦銅宫山飄飄道人今復
往有如孤雲誰可攀三尺古琴膝上弹一柸龍水刀
無環藥囊空空何所有獨抱冲氣參人生冨貴無金
丹湏臾白骨凋朱顔何爲愁苦強作樂逍遥不去煙
霞間吾昔東遊豈無意腰下銅章初不關至今山水
尚可想斷夢時向荆谿還安得此身如白鶴飛與道
人天外閑路逢仙友若相問爲道綠髮今瓓斑
以沉香柱杖奉寄揔老戲呈句偈
七尺潜虬出海汙久同病士御三車㫋檀彫斷終非
相薝蔔芬芳謾散花絶是離非參妙用穿雲涉水伴
生涯東林大士還知否止此無言是作家
與公詡游西禪新閣
清谿水浮青油幕漾漾輕舟上西郭高林參天轉山
脚山上黃葉山前落西禪道人屹重閣松風冷冷半
天作左江右湖若可酌青山四圍走巘崿道逢支遁
躡禪屩方水幽尋同一噱世事區區為名縳生死去
来一丘狢不知林間寄冲漠笑傲高明秌氣索日斜
回舟興不薄有意重来何用約吾歸南岡若孤鶴新
月纖纖下簾箔坐想行臺夜更樂橋下水聲鳴鑿鑿
次韻奉酬公詡短句
紅葉飄簫下石臺掃除山徑半天開百年老木和煙
斫萬頃晴天看月来
奉送安行弟赴慱羅守
博羅四十雪上鬚前年將兵出高奴直取金湯癿名
帳卷旗夜過烏波涂黠羌倉惶不睱戰即時破蕩禽
作俘橐馳牛馬以萬計白米青塩歸我儲朝廷下令
趣軍賞丹砂書檄黃金書慱羅觧甲入帥府歸功老
成為後圖漢兵百萬若㙈虎弓劔勁利無全胡不知
黠羌欲送死夭樂給事先六軀群帥無功坐待&KR1179;
天子神聖貸不誅慱羅奮髯笑呼盧黃綬却參朝士
裾踰年都城困鹿土乞淂一麾南海隅江外山川舊
遊好擊鼓鳴笳聯舳艫秌風翻浪白如雪美酒滿舡
誰要酤齊山老翁謝世故不知門外賢與愚相見欣
然拂碁局不妨遊戲為歡娛灊山金丹久已&KR0556;仙夫
道友来相呼慱羅俯首竊自笑薄&KR1179;若尔何為乎圖
形不止凌煙閣迅步扶我青雲衢豈如小邦苟廪祿
畫喏足以嬉朝晡嗣宗巳卜匡山宅雙林工簏青谿
魚子歸當在十載外老境共寄江南墟
次韻悟師見寄
一裘一葛謝時人似與孤雲老鶴親峭石山前静無
事桃花零落幾紅春
不將大辯擬天親終媿西来面璧人無是無非從此
去不同多劫一微塵
奉寄零凌太平禪師
昔住東江不記年青松白竹望瀟川先知大士當行
化故卜幽棲為結緣五姓香花瞻法坐六時清磬會
諸天山前耆舊如相見應坐維摩老病禅
戲贈石堵二師
青山古木隠禅扃一炷青香數卷經却笑擔囊南北
客強尋言語學無生
偶寄林夫
南山雪未消秌浦春太早柳萼為誰開梅花同我老
少年薄遊意落日清空杳林下寂無人煙外啼幽鳥
奉送醇老
近世考吏師誰如李荆州斯人不可作伊落青松丘
江上逢故客揚名談舊遊蚤被北海薦不向龍門羞
三年州從事利刀無全牛毁譽豈無人春夢空悠悠
乃知雲臺棟當向華岱求潢汙一尺水豈能縱吞舟
老夫卧山野自將麋鹿儔雖云相見晚笑語欣相投
曠不入州府何由接綢繆江南二月春㘴想潁水流
適當及瓜代哂笑豈不優它年青雲路六翮固巳修
嵩杪有高士為記南山幽
蘇武歸漢圖一首
蘇武不辱漠廷節生辭匈奴歸北闕胡服椎髻李將
軍反袂悲號與武别隂山茫茫天將雪北風吹旗旗
余昔淂胡馬四軸其間旗幟人物若有行者
從永仲慱淂胡馬二從仢昌慱淂蘇武别李
陵凡三人絹素之色與昔所收大相若遂合
而褾之為六軸名蘇武别李陵圖焉從官乃
常惠也
西禪新閣
秋浦千萬山蒼煙媚高木流髟落浦中泓澄一川渌
江南佳地麗六代多遺躅不見石城人空餘瓊樹曲
長圍山勢壮不駐如車轂道人敝重閣却倚山陽麓
西江瀉軒外雪浪高如屋未若秌浦佳平鋪紺文縠
水中白石爛汎汎如孤鶩天外九蕖蓉突兀摇蒼玉
太白一杯酒杜郎滿頭菊千載忽已空白骨埋荒谷
齊山皓髮客逍遥老枩竹拏舟試一眺時方秋氣肅
飄蕭得勝意遠邇窮幽矚行當乘月来置榻山頭宿
次韻酬余君見贈
老来無暗亦無明寄息深山避世情夫子暗投珠玉
惠我身正似一毫輕
奉酬伯昌志國所示古調
餘㬌避世讙棲遲在丘壑公子引車騎相訪南山崿
長離舞員嵩同爲九皐鶴脱節雖殊塗髣髴當年楽
間關幽鳥哢淩亂餘花落春夙豈有意羣生自回薄
夙昔欽二妙聯凾得佳作頋予非季子何足聞古楽
葩華玩洒藻銀鈎窺雅博故知霄鴻意不爲塵埃鑠
吾蚤拙世用投老更衰索慙無錦繍叚何由報金錯
齊山偶題三首
杜子風情春水波至今詩句使人夸不知朽骨猶存
否山上年年黃菊花
朝雲未散白笴陂落日巳過銅陵西不向人間生皓
髮直尋仙客上青谿
山腰嵌巖山頂平此下直眺池陽城城中歡戚自流
轉不似山石都無情
寄道輔
髯弟南来白髮垂襄陽夫子最相知倉惶河外元戎
客泠落江南夜半棋雲外渺漲帆信隔秋山重疊驛
書遲何緣得與君相會共醉山前白玉巵
代人上杭守趙資政生辰詩
盛世君臣會功成在太平一陽迎律至元老應時生
直道升烏府仁風擁使旌猷為安廟社惠愛及民垊
帖泰三朝事光華萬古名至誠無隱蔽妙識造圓明
愛日恩光佈流泉句偈清邦人祝公夀龜鶴入蓬&KR0801;
無柱亭(右左山)
結茅在何處為屋豈無柱山前巉嵓石四方適中度
誰知屋下人其心亦無柱悠然寄此間自淂無生路
南漪堂
湖上逍遥避百愁年来頻向比中休簷前山勢翠相
照床下&KR1413;紋清不流縈帶夕陽移畫舸留連明月卧
前州高僧會取遲意應有人来悵昔遊
寶雲叢翠亭
群山駕肩東南傾平湖照眼正中明上人置亭倚絶
巘寶雲拂樹當前楹春陽未徹地先煖秋氣𣣔下風
已清㐮才不足道佳㬌聊書䕺翠為其名
遠行
少年事遠遊迢迢指岐路遥天值秌晏煙光澹如素
寥落淮南山影入楊子渡出入三十年久嗟韋帶悞
老来感節物此意誰與喻獨知擁毳坐無復晨征路
登覧
我意欲窮眺山林蔽四域尔来已彫落萬里情何極
古人多悲秋我念不如默終朝對青山煙嵐有餘色
欲上百尺樓羸軀恐顛側
襍感
咄咄待秌至秋至安足驚年華去如掃正如寵與榮
區區白駒隙君子慎所行不如陶淵明超然自歸耕
村舍
西山草廬下古木蔽中園九月罷亞收流水滿郊原
茅茨何所樂姑無人世喧多謝朝市人吾方效孤騫
邊思
西風方折膠戍兵出巳屡赤藏候騎歸翩翩如鳥羽
犬羊舊巢穴不遠横山路漢將知為誰三軍倚全護
上頼天子聖邊方無闘捕運籌有餘略彫弓射狐兔
何謝倉頭公廽為兒女頋
感懷
秋氣已憀慄况乃隂雨多顔色不衰謝淮有庭前莎
幽忩坐讀書諷古空長哦多謝高世人辯口知縣河
幹旋白日光何用魯陽戈念我無術進憂愁將柰何
山中
朝遊白雲裏夕憩長松邊俯視世間人但見萬井煙
流轉非一日正如水潺湲吾方欲高步嘉遁休中年
醼集
袢暑久拘欝訢然對秋光薄具招友朋相與娛中堂
清觴味雖薄果蓏具青黃尤愛簷間竹風来響琳瑯
正頼文舉賢坐客乃其常相歡意氣間高韻信軒昂
怨思
幽人有幽怨其意豈為秌西風多感傷乃尔增百憂
展轉長夜枕徘徊千尺樓浮生能幾時年華亦易遒
儻非拳拳志諒復何所求天道或難平此理可信不
送行
昔我来東州送客滿江郭揮涕望井閭愁懷寄杯酌
泛然千里外秋来意非薄客舍冷瀟騷那復事飾䑾
游官非我懷俯仰令人怍何時脫身去餘生老丘壑
親朋永相過焉能事官爵
陪客遊山
相從雲中去飛盖雲中斜峭嶺想員㠐横溪勝若耶
巖通新雨溜林暗殘春花𬗟懷武林興夢寐歸山家
雲巢卷苐五
從事郎處州司理參軍高布重校兼監彫
