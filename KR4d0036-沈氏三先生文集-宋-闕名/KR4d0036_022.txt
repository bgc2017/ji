沈氏三先生文集卷第三十六
長興集卷第二十六
碑誌
故夏侯夫人墓誌銘淳于氏墓誌銘
蔡孝廉母胡氏墓誌銘
故長安縣太君高氏墓誌銘
同提點廣南東路刑獄公事文思副使兼御
史大夫趙君墓誌銘席氏墓誌銘
故尚書水部郎中致任孫君墓誌銘
故夏侯夫人墓誌銘
夫人青州臨淄人大理寺丞夏侯君綱之子處士吳
郡許君洸之夫人其為兒時已自有立如成人父母
常竒之以嫁賢夫會許君客青州以為其才可依以
夫人歸之生佺朝寬寗寔四男子大理評事丁倫士
人傳肱吳純司方景錢中復錢大受傳惇李師温鄭
中立之妻九女子某于夫人為甥少長見其裝餙舉
動如一深沉寡言笑事舅姑無所愛靳而仁其家大
小宜之方舅氏在微約窮匱之時夫人身佐其為家
僶俛有無雖衣裘簮珥夫嘗趣時之好惡而發取一
物中年乃至有美田以食有廣厦以居為富家久之
既處士卒盡推其畜藏劵質呼諸子而告之曰而翁
好學為善足以遺而曹此可以為飬吾閉口矣或以
家事問之終不一應曰吾老婦知教飬諸子與諸
孫俟死而已無以吾告也後其家復貧賣屋以為食
夫人所居雖甚&KR0763;而用或不給晏然不問也年六十
有九熙寕二年十一月甲申以疾終明年十一月丙
申即蘇州之吳縣以葬有孫十九人資深最知名曾
孫男子一諸孤使來敦名以葬某既為之銘泣以致
使者曰某之諸舅惟夫人最後亡母之晜弟盡矣使
斯銘不予之悲其有窮耶哀哉往矣銘曰
昔我舅氏初在隱約惟夫人居同憂共樂夫人始來
載室以車比其中年有腯在廟有旨在廬孫子媚好
晨經暮書下逮御人妾女乘夫夫人撫之純有法則
初終一心靡不夷直山曰天平里曰至德云誰之從
皇辟惟特有相維其肇此幽穸
淳于氏墓誌銘
虞部買外郎蓬萊王君世昌早喪其室既除合其親
戚而燕曰嬪氏不獲執登爼以為昆弟憂仲氏柔良
甚才使因其兄以有吾家何如於是醴賓而謀諸王
氏宗老用弊於寢咸曰其良無卜而宜夫人歸王氏
五&KR0556;館而四生男子曰子琦子淵子京子韶皆以儒
進竝時為京官御史自見扵世一女子嫁士人淳于
通王氏既大盖夫人姓淳于氏其先有齊大夫髠以
詭滑顯名諸候世為齊人其後有淳于某為某官盖
生夫人夫人為兒時已孤依世母以長能母事之終
其身為家而長少懷相事而宗族親大夫卒夫人經
理其家内外翕和喪祭孔偕晚乃得子不以爱故㢮
其矜嚴羞賓饌友身相饎㸑故諸子卒用有立嘗遇
窮[婺-矛+牙]於道立交與言即觧所愛萬泉臂環賙之人以
為女子之難末年諸孫男女三十有三人時節並見
髫鬟肩差從其婦子前擯後扶隨有襁攜號為盛家
夫人年若干以卒若干年以葬某郡某原其墓先大
天王君從其子之友沈某其銘銘曰
諸母維母大夫維士有禮有則莫不受祉來翔一身
蕃有孫子或緌其冠或襁或攜云來自初無毁無疪
爲母爲妻夀考令儀維子之友實仕同時知我謂予
宣鈞勿辭揭行有誄系此碩詩
蔡孝廉母胡氏墓誌銘
楚之君子蔡祥有母之喪哭扵郊三年而後入既除
以其自爲石書誌於墓者墨以來乞銘於錢塘沈某
曰諸孤不獲事母不敢以莫之誌也惟禍災之不期
懼不能喪以隕棄其虞事不得走梁走越而謀之今
則幸能身造以請母之行暴於是矣惟所取而與之
銘致其墨以哭某與蔡君游不可以銘之辭出吊且
誄曰夫人姓胡氏楚人父宿有鄕里行稱為長者夫
人年十有六而歸其君子諱某官卒某郡某官夫人
為家而夫不憂有姑則繼也及蔡氏之叔母皆刻嚴
難為下惟天人觴之曰楽衣之曰吉蔡氏女子子夫
人為其継母撫之均一嫁之則甚賄曰我非為嫌也
不使其有憾以傷為子之行則吾愛之而已其稚娣
與其良皆卒婺妾衆不能保其孤夫人收之有恩御
其下無所假借不避怨仇者以諸子諸子依夫人卒
皆能世而未嘗以言也既孀乃委事其婦好佛言棄
其生平所樂而學之至能忘喜愠視生事泊如卧而
不夢者十有七年以卒治平四年十一月丙戌也享
年六十有一其孤曰初祥襗祹初已仕爲許州長葛
主簿女子嫁三詔廉同徐𢋫廉同進士釋褐而死一
女子未嫁孫男子十女子八曾孫男女七其始終如
是是之爲銘銘曰
生以其春死以其葬以禮始卒孰爲無相子啐於左
孫徹於右歲時不衍是謂有後
故長安縣太君高氏墓誌銘(并序)
夫人姓高氏其先以官顯於江南李氏歸欸乃始徙
居毗陵皇父諱禹錫嘗爲无爲軍推官與同時爲吏
巢縣主簿睢陽張君孝友相善歡甚嘗於座屬張君
曰始吾與子同年進士而又偕仕一郡出相軰居相
聞吾心莫予宜者吾三女子所鍾獨在其稚也技能
性好皆莫如稚才吾憐之不能輕属人吾爲君之子
德可嫁無恨也主簿始固已義高君頋未有爲高君
歡者於是二家卒相與爲婚姻明年夫人歸張氏納
之巢則今殿中丞贈虞部員外郎處約其夫也夫人
性脩謹慈順舅姑楽得以為歸婦不以家之有無易
其心常約身勤事人愛憚之小大率教魚魚申申皆
為令家殿中丞預朝請夫人格當封詔以為萬夀縣
君久之殿中丞卒夫人喪之如禮教子弟以清白卒
其子以善聞嘉祐七年用子蔭進封長安縣太君夫
人盖老矣而縫紉祭享之事不廃於身行年七十有
七治平二年五月丙寅終于楊州軍慕子國子慱士
慎言之官九月某甲子從先大夫虞部之葬於廣陵
之顔原夫人二子其一人早世無爵位某仲子慱士
慎言也一女子嫁士人鄭琪三孫義仲南仲和仲五
女孫皆尚幼銘曰
夫人之先孔碩有家祖烈考材誕載厥華以有夫人
克自中世歸宜其良乃孫及子率禮自躬仁家慎祀
不以禍轢不以毁終於何萬年有獵其封
同提點廣南東路刑獄公事文思副使兼御史
大夫趙君墓誌銘
熙寕元年廣南東路同提點刑獄缺文思副使知廉
州趙趙某有治状即以命之人聞其治廉譽甚高喜
相戒曰若嘗知有趙康州乎視萬人賊若[孑(焉-正+?)]子持折
箠笞唾之且死猶刈旗殺士今其弟又賢庸易知耶
弩力每為不義君即其官未幾感属病且革碩還印
契歸死中國書未報卒雄州明年喪還廣陵遂堋焉
君之先碭郡城武人曾祖晟以子為樞密副使贈太
師至大父贈光禄少卿和始徙居楚州之山陽贈尚
書比部郎中約言君之考也君諱師望字公弼以蔭
𥙷三班奉職當授使樞密為請善地上曰佗日某未
嘗有請必優之以為右班殿直閤門祗候辭職不敢
拜六遷為慶州業樂寨主寨人多羌胡狎吏喜訟有
罪常迂文申之使入羊馬自觧獨君持法不少貰而
治雅有恩故訟為哀息鎮戎軍守相劉貽孫討叛羌
火虜悵慢其地虜空塞出戰君為其駐泊兵馬都摄
西路廵檢軍彭陽方與客飲聞變勒兵從坐起不告
其家妻子馳泣邀與之言徑出不頋身䧟陣奮擊虜
即觧去遷淮南東路駐泊都監用執政荐擢儀渭路
渭無軍政將吏廃法惡君之異已欲去之以罪頋無
可以挂吏者獨詆其不習邊人情斥徙江南東路明
其被誣者群上乃起知廉州州有珠貢歲発民沉海
取珠珠有時不至州縣課督慘刻民有自相儥賣或
為盗山澤間君至聞之曰是刺史罪也即日皆觧縦
慰遣使之還業而上書自言明年珠乃大息過於異
時人怪之以為獲嘉瑞嘗諠言交趾入寇列郡皆閉
城告變京師君逆策其不然隂部勒將卒日開壁縱
飲使者按督軍興以廉為有備及有詔根治飛語而
廉獨無㾗跡可議朝廷始高其能甫用之會不幸君
性簡介少屈於人好書傳律令生平所知表論其才
皆一時名卿顯人故事當遷官必從有司自言以是
君曾十年不遷其子以蔭𥙷三班而悉教之學問卒
皆為進士曰峴曰靚其三子方幼未命曰覺覧寬夫
人山陽王氏靈山令頥之息職方郎中柄之孫邑封
秀容先君先君兩月卒合葬江都縣之東寕鄕原君
之夀五十有四君之卒熙寕元年十月乙巳君之葬
二年十月丙寅也銘曰
趙世其居自臯狼&KR2214;羸中跳土汾漳後支播流顛厥
常或泳於淵或天翔大夫䟽原啓芒碭承家世修揭
自強珥纓插簡营肆方彼嘉無相逢天戕大江斯瀕
掎崇崗甓塗固完靈所藏我銘無竆柄幽光
席氏墓誌銘
夫人毗陵袁氏處士良之妻同郡席氏佐之女大父
翊曾大父循子男四人默照煦烈三女子皆早世夫
人歸袁氏五十有五年年七十有六以卒治平元年
予為掾淮南有吊於北州過楊者皆重客疑必有貴
者喪已而使來告哀求文銘其葬則予友人毗陵袁
君思正之親席夫人也予旣善思正宜其知其母夫
人之賢為可信於後遂考次其行而叙之曰夫人謙
謹和柔天性甚順於為善常樂聽人之講學又能以
教其不率者由是席氏在州為大家凢百餘人皆能
使之愛已由已而有善既歸氏之家與席相若而處
之如其家是時處士之大母有疾喜恚衆人嚴之弗
敢親夫人獨常盡其歡終身如一日姑又老而夫人
之得其心如祖姑而加戚焉為之致醫藥飲食祭禱
所以為飬者無所不至袁君有所施與於人嘗惟其
後惟恐其不得為也孤女頼以嫁者七人以此屢至
於困而行之自若至思正中進士甲科賢有名於時
而夫人初若未聞之者其能取捨於事如此思正為
高郵軍司理以獄用而夫人雅不喜笞辱人思正尤
以此治獄常主於情而不負勝以法也日與其弟三
人者承觴運履晏晏愉愉環嬉於前夫人康寕夀考
克有終飬卒之日思正貧至不能舉喪高郵之大夫
皆争出力葬之葬巳而皆謝弗取船載喪以歸葬於
無錫之某原思正夫人子默也銘曰
舒餘偃衍蔚而崗者夫人之藏兮匿耀含徽不愆有
承後則有昌兮華曄曄者其夲丸丸其德不瑕以有
後昆
故尚書水部郎中致仕孫君墓誌銘
孫氏之先陳桓子無宇之子書爲齊大夫伐莒有功
景公賜之樂安姓孫氏書之孫武臏皆以用兵顯名
諸候三十餘世至君之曾祖崇生贈工部尚書朓朓
之子曰冕爲禮部郎中直史館有名雍熙咸平間君
諱龍舒字士雲以五品子𥙷齋郎歷江州德化主簿
永康軍青城尉睦州錄事參軍監杭州江漲橋酒稅
知温州平陽縣知循州通判楚同鄆三州又除知簡
州不行自大理丞五遷為駕部員外郎分司南京君
性和易與人交必自傾盡而内剛不為苟利有所見
明必逡廵退讓以盡衆人之議然卒亦莫能過也少
時嘗與晜弟分財至不持一錢歸浩然自以為滿意
得倦不問所散有餘則為酒者終日與客飲欣然忘
俸曰子孫患不為善人而不患不富也故人雅相善
有後貴為宰相者在朝廷門未嘗有其跡至其罷去
則先往見之循州故蛮夷地無學者君為之築宫延
經師使州子弟從之遊久之循之俗遂變而循之有
學者自君始既分司歸曰使吾有一子仕則吾老矣
後二年子路進士登科為徐州彭城主簿其年君以
見官致仕又二年寕元年十二月八日以疾卒彭
城年六十有一四年某月某日歸君之喪於杭州即
夫人順昌縣君郎氏之柩而合葬焉四男子曰路晤
儒籲二女子嫁太常慱士葛汝平士人刁玣孫四人
其一男子也曰惠卿銘曰
内柔不支外剛不馳孰不有施君施則宜少事令績
老事令歸匪迎匪隨我謀孔時越山如堵仇水之阻
我疇其固萬世之怗
長興卷第二十六
從事郎處州司理參軍高布重校勘兼監雕
