沈氏三先生文集卷第三十七
長興集卷第二十七
碑誌
虞部員外郎許君墓誌銘
贈屯田員外郎葉君墓志銘
宋故桐廬縣尉杜君墓誌銘
萬年縣君許氏夫人墓誌銘
宗室故贈同州觀察使馮翊候墓誌銘奉
勅撰
宗室故深州防禦使饒陽佐克已妻長寕縣
君武氏墓誌銘奉勅撰
宗室故贈虔州觀察使南康候墓誌銘奉
勅撰
宗室右龍武軍大將軍萊州團練使克𢡟妻
安夀縣君武氏墓誌銘奉勅撰
虞部員外郎許君墓誌銘
君之先曰許姜國於荆鄙荆人墟其社去為許氏且
千年矣仕為常孰令家于吴曰延祚其子贈光禄卿
曰仲莊生君之考贈禮部尚書曰試禮部有高行名
盛於雍熙咸平間其族人多微至得任子弟禮部舍
其子弗官而官其族人者八九既而捐舘第則子盖
正夫也朝禄其孤𥙷將作主部五遷比部員外郎更
七官為州守以卒鳴呼許君也君諱正字茂中夷暢
謙仁人未嘗見其愠信豊如臯再為縣主簿含山保
昌襄陽三為縣令末守撗蒙二州為政寬不簡不為
炳炳少市名所居人愛之不忍其去踰嶺航江䌫于
湓浦得疾疽㾱於指且病呼吏卒而告之曰吾疾殆
困汝可從此還無以吾家為也衆為之泣是日卒於
舟年五十有九初君之籍未應𥙷州而撗州方擇吏
吏多弗稱資君以往屬治平郎政故事得自擇使
入賀君以其子遘行其守蒙也又使其子适賀熙寕
由是君之二子皆𥙷吏矣始禮部捐其室子之稍以
與族人逮君之身而二子之&KR1179;來歸之豈非天歟配
馬氏先君卒五子遘江寕府漂陽尉喪踰年以毁卒
适舒州太和主簿曰遠與其二女皆稚某於君諸舅
之子也雅知君宜為之銘銘曰
有坂之墟兮可坎而宫靈將下之兮我占既從命之
不淑兮寕丁自躬子若孫兮䔍兹令終欽欽考材兮
孔完既攻萬世是啚兮匪威之逢
贈屯田員外郎葉君墓誌銘
處士葉君諱某字明遠其皇祖諱略自金陵徙家延
平其子曰仁昶君之考也君昆弟九人與居艱難困
苦弊衾糗食率其群弟以事其親以至於有家其父
母則曰吾所以成吾家者以有是子也其弟則曰吾
所以立吾身者以有是兄也君之事父母惟其所求
無不厭其欲而兄弟樂愛之志于鄊人莫不以為有
德盖其天性誠篤順悌有不學問而能者其為家嚴
恪常若有所待族人子弟有得於外雖飲食細物必
問其從耒與之交遊皆一時端人至於行義不飭者
雖勢不得不見以其去必使取所坐榻滌之曰此非
吾設榻之意也日晏坐於門視鰥寡負版之不售者
必使厚其直以取之鄊人之貧嬴艱急嘗於君乎取
嬴而不以為厭也三男子曰棐恭棐廸棐忱慶曆六
年十一月甲子君以疾卒年五十有五而棐恭以進
士起家為都官員外郎四贈君屯田員外郎夫人曹
氏再封夀昌福清二縣太君後君幾年卒三女子嫁
士人黃昌齡𬋩道梅州司理參軍陳皐謨諸孫七人
曰云云君之才學無所施當世然予與君之子與孫
遊其規模風跡予有以知其才盖不仕仕且有所施
而名随之世之論士者必求之於事業與名嗚呼是
果可以知士乎否耶銘曰
仁其所親惠於令人惟克是圖匪暴匪聞頥丘有威
松栢之下無躒其藏後有大者
宋故桐廬縣尉杜君墓誌銘
某往時借居蘇州辰朝天靈甚有大夫入門徑升堂
語揖軒然儒者也蒼頭奴攜一樽酒置榻上出大柸
引酌淋漓滿前時起以柸属予予不能酒默對之坐
語落落可聽俄醉爛然自引去莫知其誰後嘗以問
人曰此必杜君昌期也其後二十年某過蘇州外昆
弟方竒䄂出一卷書曰竒之友杜桐廬有才不遇卒
兄為我銘其墓使不復悲其死死且有傳也某発卷
識其名曰嘻吾故人也持耒與子銘君字信臣越州
山隂人大理寺丞彙征之曾孫太常奉禮郎克慧之
孫於潜令虛巳之子少孤無以飬其母從祖父承相
歧國正獻公表以為太廟齊郎出𥙷劍浦東陽烏江
三縣尉或久或不久皆有能名末為桐廬尉未行卒
于家君自𥙷吏益不飲酒㪟節行好賦詩未嘗娶妻
而有子未仕有女未嫁君卒一年子孝孫舉其考之
喪葬於蘇州原曰射清鄊曰彭華縣曰長洲日月熙
寕四年二月甲子也銘曰
少也似不羈壯也能思去之二十年三仕而三歸延
不延命也嗚呼杜君可以無悲
萬年縣君許氏夫人墓誌銘
夫人吳郡許氏兵部郎中式之子歸職方員外郎孫
君淮封萬年縣君職方卒夫人尸其家十有七年年
七十有二以卒兵部某之舅氏也每過高郵則拜夫
人於其廬比又過之則夫人之髮粲然老矣治其家
鞠其子孫人不忍其劳夫人處之甚安有親者至則
出其婦子羅拜其前擁嬰提稚升䧏勸劳莫不呴然
有恩踧然有禮鳴呼善人哉夫人之子五人皆非其
出子愛之人之子或不若也而又愛其母若與之為
婦姒族人之貧者頼夫人以食女子之孤者頼夫人
以嫁用是至於甚貧鄊人有為吏將罹於法夫人猶
能出力以觧其賕吏以是得生夫人退而視其槖則
枵然懸矣夫人雅好事佛有所祈輙若有物告之其
意其事怪邦人往往能言之其行足以有所感且然
歟子曰珙&KR1493;皆早世珙嘗仕矣終於真州之楊子尉
今學於家者曰璹曰瑑孫六男子其三名曰鉞鐸釿
熙寕六年十一月甲子將葬夫人於楊州江都之顔
村使人走京師來求銘會某領使過高郵臨夫人之
喪吊其孤而為之銘銘曰
若子吾子若母吾婦其情則然初無去取曰東其居
西顧惟廬匪斯時之良萬歲是圖
宗室故贈同州觀察使馮翊候墓誌銘奉
勅撰
君諱叔藻字景文普州防禦使克繼之子武信軍節
度使循國公承慶之孫高密郡王德恭之曾孫景佑
五年以宗子𥙷内率府副率歷右監門衛率右千
牛衞將軍右監門衞右武衞大將軍嘉州刺史右羽
林大將軍陵州團練使州廃更祈州團練使熙寕七
年二月辛已以疾卒贈同州觀察使馮翊侯君柔友
善與人居所居必得英&KR0794;通樂律喜為歌詩有集十
卷傳其家陵州廃君方疾喟然嘆曰吾弟叔蕃為集
州州廃而吾之弟卒吾其死於是乎後數日果卒夫
人向氏永楽縣君子男四人曰動之葵之皆卒釋之
右監門率府率禄之三班奉職二女子未嫁以熙寕
八年十月巳酉歸葬汝州梁縣秦悼王之兆銘曰
謂宜夀考孰靳其與匪延斯延不既有子下宅維居
汝墳之祖炳銘幽墟萬世其初
宗室故深州防禦使饒陽候克巳妻長寕縣君
武氏墓誌銘奉勅撰
夫人故宗室深州防禦使饒陽候克已之妻性武氏
封長寕縣君饒陽候好學早卒於是夫人之齒尚少
歛其夫之遺藁&KR1060;之以告其子曰此汝父以遺汝者
使兒曺為善人吾可以無憾矣久之子叔韶裒叔皆
以經術詞業試有司優第越遷環衞帥領宗室以為
榮未幾諸子相継即世夫人皆老矣撫諸孫劬然有
恩以熙寕八年二月乙丑卒於家年七十有二冬十
月已酉歸葬於汝州梁縣秦悼王之兆夫人性剛嚴
其歸也其夫以為宜而舅姑以為有禮子男四人曰
叔韶贈鎮東軍節度觀察留後會稽郡公叔曠贈右
監門衞大將軍叔裒贈天平君節度觀察留後東平
郡公其一子早卒女五人其婿曰右班殿直鄭從冀
供備庫副使李應之右班殿直白永清内殿承制王
禹錫石侍禁王伯玉諸孫男子七曰化之右内率府
率命之贈右屯衛大將軍皆早卒檢之右武衛大將
軍賓州刺史深之右監門衞大將軍膍之右千牛衞
將軍致之右千牛衞將軍粛之右班殿直曾孫男子
六曰公邵右千牛衞將軍公餗右内率府副率公卨
右監門率府率公𬗟右内率府副率公著公彦皆三
班奉職銘曰
華曄曄者其本丸丸善於何觀觀子則然孰匪爾有
既臧以夀作於新宫以燕尔後
宗室故贈虔州觀察使南康候墓誌銘奉
勅撰
公諱克凝字希政熙寕八年閠四月公以疾聞甲午
卒詔以虔州觀察使南康候告于第冬十月已酉歸
公之喪於汝州從秦悼王之兆以葬凢傳於葬者率
命於有司而詔侍臣以銘其藏臣某謹按南康候
故虔州觀察使南康候承睦之子廣陵郡德雍之孫
秦悼王廷美之曾孫景佑元年以宗室子𥙷右班殿
直久之歷諸衛率府副率遷右監門衞將軍右領軍
衞大將軍右驍衞大將軍德州刺史右龍武軍大將
軍保州團練使以卒公先南康候之之衆子其卒也
贈子以其考之官與其邑爵以寵荣之公謹約好禮
能誦記多識朝廷官府之儀物至于有事于
宗庙朝廷必先衆人以往而身之所造者未嘗以一
日廃也故其昆弟戚属莫不知愛之而嚴惮也夫人
安平縣君張氏子男二人曰叔澹右武衞大將軍貴
州刺史叔晰右監門衞大將軍女一人右班殿直李
山甫之妻夀安縣君先公以卒孫男子五人右監門
率府率下之右内率府副率隋之三班奉職明之德
之其一人與女子四人尚稚銘曰
克永紹緒孔令有譽我圖尔家作爾舊宇枌檟其旅
子孫伊祜匪斯時之良萬世之固
宗室右龍武軍大將軍萊州團練使克𢡟妻安
夀縣君武氏墓誌銘奉勅撰
夫人姓武氏宗室右龍武軍大將軍萊州團練使克
𢡟之妻封安壽縣君熙寕六年十月十五日卒年五
十有五以八年十月已酉歸葬於汝州梁縣秦悼王
之兆夫人慈順勤睦家人宜之子三人曰叔頗右羽
林大將軍蓬州團練使叔紇右武衞大將軍康州刺
史叔邯右千牛衞將軍女子二人嫁左侍禁焦公叔
三班奉職胡天常銘曰
甓塗固完兮靈將下此以安兮有衍斯原荆樲維藩
兮鳴呼有靈尚宅於兹
長興卷第二十七
從事郎處州司理參軍高布重校勘兼監雕
