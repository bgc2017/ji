沈氏三先生文集卷第二十四
長興集卷第十四
刀筆
謝復起居舍人充龍圖閣待制表
延州謝到任表謝加恩表
謝賜曆日表謝賜衣襖表
慰祔廟表謝傳宣奬諭表
同天節功德䟽
謝復起居舍人充龍圖閣待制表
臣某言今月三日進奏院逓到敕誥各一道伏蒙
聖恩授臣依前行起居舍人充龍圖閣待制散官封
賜如故仍放朝謝者俾臨便郡仰戴睿慈更荷誤恩
就加顯秩顧惟忝冐交積兢營臣某誠惶誠懼頓首
頓首伏念臣&KR3549;然孤生出遭興運乏高明之志藴苟
獵涉於㙯文早延寵於書林亟躋榮於禁掖荐更噐
使特出聖知此緣際會於有為屢賜從容於讌對養
心無術曾蔑𥙷於國謀燭理甚卑輒敢干於罪議尚
容陳力未即投荒去違日月之清光出付江吴之善
壌為一身之計蹎沉豈望於再生惟許國之心灰杇
未忘於自奮分沒身於散地甘絶意於亨衢鈞播無
垠不能喣咻於既墜宸恩横被超然振擢於無階不
使自棄於難值之辰尚冀收功於將盡之日上聖為
恩之至此顧臣處已之何如蹈死無難畢生奚報盖
此伏遇皇帝陛下盛德天覆大明日躋輔萬物於
曲成矜一夫之不獲遂蒙善貸勿使遐遺弃席已傷
再施華幄㸑材收用復立榮塗敢不勉智力以自強
奉詔條而興治懋勤夙值祗述聖明不忘含垢之
至仁感深鏤骨固守報君之素節誓以捐軀臣無任
感天荷聖激切屏營之至謹奉表稱謝以聞
延州謝到任表
臣某言伏蒙聖恩授前件差遣巳於今月十五日
到任上訖夙祗眀詔被使連城屈師于之顯庸起幽
孱於已墜浼恩踰分感涕無從臣某(中謝)竊以榮河
而西阻山為塞背雕隂而劃壌得烏延之故庭虎旅
百營貔士十萬四府連衡而鸛鵝成列五州共貫而
隅落相鈎扼左袵之喉襟執西衝之筦鑰治吏累洽
野無暴師民忘預戒之虞俗沃久安之習扳輿羽扇
樂罷儆之空名緩帶輕裘示四方以無事武衞欝而
不奮荔戎偃然自驕逮元聖之題期監百王而更化
政象參稽於治古新書一講於神謀廊九將之銳師
揭百樓之峻壘弊旗摝鐸逹竒正者近古無倫弁服
介纓翹鍾䁀者一旦成市礪燕吴之栗鍔收屈冀之
異材的如星熒目液瞻掉而不敢視矯然鵲厲谷量
色别者無足稱法度備具如此之嚴才能衆多於斯
為盛求其將明之可任豈徒長率之為難如臣者沉
愚寡能堅陋難餙積緣幸遇浸冐大恩群遊衆人之
間無𥙷萬分之一頃以狂冥之論自干義刑上繄容
厚之仁屈從寬赦未更歲月遽荷湔提望國門之光
猶疑却步履侍臣之署驟若再生身驚飄葉之輕心
劇臨渊之慄逮賜燕朝之對再趨交戟之宸威座初
瞻俯勾陳而欲仆温詞載色恍神觀之頓還膏踰雨
露之生慈甚義方之教假海岱之使節總河洛之師
屯再易名城曾未浹日禮優臨遣身奉楉言踰聖作
之初終講睿謀之緼賾措長御之格爛典誥之難名
論古人之功皆筆牘之餘意非素期之所及悉蒙賜
於一朝巵酒至微尚足死食馬之士三戟之獲未能
酬解縳之恩才非昔人遇超夐古此盖皇帝陛下
照齊日月惠浹天淵遏戎&KR0858;以兼收微謏聞之或棄
教之載之而期至於善念兹釋兹而各盡其方鳶或
戾天竊冀下材之可作鴞之食椹尚希天性之難移
敢不盡慮力行求聖神責任之實晝警夕惕思天
地亭育之恩臣聞心决則氣為之盈勇生於義之所
激援枹誓衆則雖三軍而可陵受命忘家則視白刃
為無物雖難強者斷斷之技獨自信者區區之心有
如白水之難移不及黃泉而弗措儻十駕而可及雖
千能而必為圖報之堅誓志如此臣某無任感天荷
聖激切屏營之至謹奉表稱謝以聞
謝加恩表
臣某言准進奏院逓到敕誥各一道伏蒙
聖恩授臣朝散郎依前充龍圖閣待制加騎都尉進
封開國子食邑二百者竊以誕揚孚号一新法度之
原朋錫丕釐下及鎻凉之品臣某(中謝)竊以脩矌微
之逸典合昭莫於聽朝形容大猷翕受駿龐之命惠
休濱土疇離渙衍之恩熙闊世不講之盛儀起正王
難能之大烈綜稽稱實方訓迪於治工班授政常敢
冐干于德澤幸踰械量心兼震榮此盖
皇帝陛下廣塵霧之容廓天地之施因崇闈之裒對
嘉服列之駿承不遺外采之遐覃及榮名之賜敢不
祗欽義訓方底舊聞苟圖報之有階非沒身而不已
臣某無任感天荷聖激切屏營之至謹奉表稱謝以
聞
謝賜曆日表
臣某言今月四日都進奏院逓到敕書一道伏蒙
聖慈賜臣元豊四年曆日一卷者五紀順平四時信
飾述先王之大奉頒四海之正元祗荷恩榮兼深震
忭臣某(中謝)伏惟皇帝陛下道體乾運法侔帝王
廣延宣問以盡神嘉生茂氣之来相天人欽授以集
巍巍之功日月送迎用成嶷嶷之德敷天蒙貺羣物
底期臣職布邦條躬承詔錫仰慶無彊之曆俯授萬
民之中服命兢榮與衆歡蹈臣某無任感天荷
聖激切屏營之至謹奉表稱謝以聞
謝賜衣襖表
臣某言今月一日左侍禁倪詢到延州伏蒙
聖慈特降敕書賜臣翠毛細錦綿&KR3665;襴一領兼賜
就糧本城諸軍員寮等初冬衣襖餘從宣命指揮者
臣等已於當日各祗受訖使人即詔笥服將恩發命
之初心已踰扵挾纊拜榮之日氣驟劇於噓枯顧無
荷戟之勞越受觧衣之賜捐身為誓力報唯期臣某
(中謝)伏惟皇帝陛下躬聖神之欽明並天地之化
育旁脩𥙷發之令下及封彊之臣興篚錫以鈞休授
使華而致寵服而視事敢忘都士之有常被以晝行
深懼梁鵜之不稱期於顛隕莫踰榮恩臣與本路將
佐諸軍等無任感天荷聖激切屏營之至謹奉表稱
謝以聞
慰祔廟表
臣某言伏承慈聖光憲皇后祔廟禮畢者方中永
閟世室追崇聖念難居普天同戚臣某(中謝)伏惟
皇帝陛下自天鍾聖嚴遠致隆感虞事之既成接神
道之兹始仰視榱桶知孝德之德忘聞其容聲慨靈
遊之如在
謝傳宣奬諭表
臣某言伏蒙聖恩傳宣撫問者臣聞都俞堂陛之
上帝堯極天下之明褒貶片言之間孔子擅萬世之
法况當大明之無所屈至德之不可階舒惨迪四時
之工嚬笑移矌代之俗豈臣之微而遽當蒙格訓之
賜求義所在則以何塞名實之歸怔營省循俯仰頓
越臣某(中謝)此盖皇帝陛下稽順休命保惠庶工
謂推誠可以成物而發為過恩錄藝所以興能而先
其下逹豈止淪扵肌腑為終身之溢榮固當銘在&KR1083;
匜遺歴代之寳訓志圖力報期盡此生臣某無任瞻
天荷聖激切屏營之至謹奉表称謝以聞
同天節功德䟽
臣等伏以秘緯孚先蜜祚剛亨之運璿靈啟泰甫當
震育之期欵神畤以躋誠接丕裭於邃御庶休景會
萬宇同寅皇帝陛下伏願天固壽祺日隆帝羡濬
襲無疆之曆紹開有永之年地拱天臨契千齡之炳
爍日升月亘延四海之鴻祥臣等無任瞻天祝聖激
切屏營之至謹具䟽奏聞
長興集卷第十四
從事郎處州司理參軍高布重校兼監雕
沈氏三先生文集卷第六十一
雲巢卷第十
邵州立禅師塔銘伯少卿埋銘
宋太子中舍張傳師墓誌銘
廣照大師塔銘
朝奉郎守國子慱士致仕錢君墓銘
隱居放言謝趙資政
謝諸先軰祭張司勲文
諭客辭題畫像
真覺開堂龍華三會啓文
代乞致仕表巢父槁銘
景德乞席䟽祭曾舍人
息庵銘左右山祭外姑彭城縣君文
門箴重居開堂
勸學䟽禱神文二
豫章黃魯直叡逹跂魯直詩
魯直帖沈睿逹墓誌銘
邵州立禅師塔銘
禪師名惠立桂林蔣氏子也生不食葷血始九歲出
家依同郡蕩律師求度五年遂度為沙門入鹿門山
觀三乘經律深達法相造龍牙遷公一言頓徹若獲
亡金若復故舍推為龍牙上首山盤水渟還同未悟
且三紀邵陵太守崔侯廼啟西湖之法席以延凡舄
始轉法輪為四衆師逾二十年无為无作度度不愛
金錢為崇餙其道埸舉新之至无所用其力益獻土
田廬舍以供朝夕費朝廷出使者按夷人所獻地使
者屈禪師先入示信夷人屈膝受指使者以為功將
薦於上辭不許轉運使請遷衡岳之大伽藍亦不許
識者韙之元豊四年二月三日戒侍者具湯沐訖不
示疾亦不說偈正坐入滅問年七十七間臘六十三
門人善琮茶毗之其以骨建塔于寺之西南隅太守
關侯祀以書抵余道其高行乞偈以贊之稽首三歸
銘之偈曰
少林壁觀本无說至於咄咄蓋巳末造妙顯微參諸
佛不能无心但小黠大士迅飛出南粤道化邵陵嗣
耆崛端如亭亭海中月内含圓明外平澈不牽名勢
事攘奪不拂因緣爲斷滅法門浸衰誰可遏三湘五
溪同一茂巍巍堵波閟靈骨將與彌勒當來出南山
孤雲自起沒縳芻右流終不竭
伯少卿埋鉻
公諱振字發之世爲錢塘人以皇考尚書公任爲大
祠郎起家歴上高臨淮二縣主簿遷茶陵縣令尚書
公捐館觧官去還調星子縣令有能名公卿使者交
薦改大理寺丞監蘇州税遷太子中舍知剡縣剡淛
右大邑民頑悍吏多爲姦公至逾年峻法鉏治初卒
不撓而其民始伏樂生興事為作砩畜水漑田五千
頃至今迨三十年不壞號沈郎砩移巴西縣引仲弟
在蜀不當行改金華縣轉殿中丞其治尤嚴於在剡
時不勞而公私晏然遂稱無事仁宗祀明堂拜國子
慱士賜五品服知藤州方儂智高亂二廣公疾驅隃
嶠而賊巳平臨州視事城中蕭然无有官府閭舍始
募兵調夫戮力為築城郭立府寺閱歲舉新之轉虞
部員外郎朝廷方行賞丁太夫人憂既除進比部員
外郎通判衛州不赴換北作坊雖身在都下然未嘗
遊權執門唯跡訪道術方士購求古書為事歲滿以
其勞進駕部員外郎英宗即位拜虞部郎中轉比部
郎中乞監灊山靈仙觀於是有掛冠志前在官者多
不治事祠奉不嚴神明不格公至始革易敝病敦崇
清修逐道士伊居喆而其徒莫敢不肅山西諸沙門
多不戒而魁領文鐃尤恣横公盡錄其過移州縣遂
黥之一山為清代還轉駕部郎中今上即位拜司表
少卿乞監崇山崇福宫遂拂衣東歸祀南郊封長興
縣開國男食邑三百戶頃之上章請老詔許之乃脫
冠冕與其所知為方外之遊後三年以熙寕六年十
二月已丑卒于河東之私第享年七十三以明年三
月庚申葬龍居山先塋之左惟公内剛外柔其與人
交初不校細故及犯之亦不可觧有急難或不能自
存數捐巳以濟之為孤[婺-矛+牙]男女子婚嫁者數人所至
為人辨曲直其不能直若巳推之平日好聚書聚幾
二萬卷當其终不懈所至末年益勤時數日不御藥
遺令戒敕後事凢數百言無一語悖大底言性命示
儉約而巳猶以聚書諉諸孫使勿忘吾志云初皇考
尚書與世考侍郎皆以太常少卿䘚于官及公拜司
農謂左右曰吾仕宦四十年不苟進亦未嘗有過殁
從二父以卿葬足矣曾祖諱承慶仕吳越國為營田
使入朝改大理寺丞謝病去祖諱英以清德為世稱
贈吏部尚書考諱同任太常少卿贈開府儀同三司
吏部尚書國史有傳聚鍾陵潘氏集賢校理汝士之
女封安吉縣君先卒二男逵大理寺丞知永嘉縣述
許州司戶參軍監杭州楊村鹽埸二孫男价試將作
監主簿修尚幼三女長適會稽進士史叔參先卒次
適國子慱士孫純次適大理寺丞趙君紀七孫女長
適大廟齋郎崔熙餘尚幼遺令使某為銘不敢辭銘
曰烏峰蜿蜿奠西土群山會合執如舞流泉冷冷降
北塢白雲升天或為雨頋然司農踵先武從政四方
孰余侮致位九卿樂幽處歸于九泉適我所松楸相
望考與祖或後或前維孫子百世千秋承世祀陵谷
或遷神作主
宋太子中舍張傳師墓誌銘
君諱誨字傳師姓張氏皇考尚書公自浦城徙居吴
今為吴人尚書公在仁宗時治職任事位顯矣君年
始數歲巳能治其家號孝友謹厚不預人事以其餘
力讀書夜不半不寐宗族朋友稱賢焉初𥙷太廟齋
郎數拔進士薦不中苐當仕矣乃以親命来調杭州
新城主簿遷延不行者復十餘年及尚書公歸老于
吴乃𥙷州從事盖不去膝下而幕府事不廢公私殱
悉必應尚書公捐館哀毀骨立人以為難終喪試判
入高等授寕海軍觀察推官奉繁昌太夫人之官時
伯兄隱直仲兄樞言以才德著名數往來錢塘兄弟
雍睦人不能目其優劣踰年太夫人卒兄弟號護其
喪以歸泣血三年情過於禮治平三年服除調成德
軍節度推官今丞相建安公出使朔方深噐其材特
表薦之會定武帥孫次公卒君其壻也次公家楊其
子少不能歸乃以次公治命請十上乞君官楊州以
經紀其後遂除楊州税未上改江都令於是朝廷方
遣使行天下以新法從事使者欲省廣陵入江都爲
一縣召君議議皆合即薦君乞改秩治江都縣事二
邑在淮海號煩劇君擇吏史按圖籍因改邑一切舉
新之而人不知撓盖君不以孑子為譽而識者默知
其為能當是時淮南旱甚官除民租矣太守以下圭
租尚弗蠲君為言之乃蠲其半而令之田獨豊君悉
除之百姓以為廉方使者開洪澤渠導溪子港皆有
勞在賞格治江都凡五年乃得代遷太子中舍還朝
江淮發運使薦君華亭塩監巳拜詔將行丞相識其
故吏也擢通判祁州及還吴隱直卒於蜀而其喪始
歸兄弟友愛尤篤悲痛不巳巳治舟行矣暴得疾以
熙寕十年八月壬寅卒于舟中享年五十四嗚呼傳
師止于斯乎善悪報施不可道也幸不幸不可知也
即以其年十一月巳酉從隱直歸葬尚書公之兆余
以為逝者有知傳師无憾矣夫人孫氏賢明能治其
家六男曰元載元恪元均巳舉進士元功元伯元及
尚少四女嫁著作佐郎禇理隴西李士衮大廟齋郎
晁端復少者未笄葬有日矣其子屬余為銘以余為
知傳師者必不苟作也其世次尚書公之諱不書有
劉公原甫之碑傳于世銘曰傳師始以孝友聞其材
豈特後二昆四十綵衣戲寝門其視仕進如浮雲公
卿大臣數薦論方且振步望九閽有如大車任萬鈞
未駕巳覆何可云穹隆山深吴江渾下從先公宅揄
枌不在其身在子孫千百億載流清芬
廣照大師塔銘
廣照大師名慧欽錢唐人七歲出家依寳雲寺惟清
上人惟清以醫名多賓客廣照求度時雖甚少巳特
然不羣及落髮盡能傳老師之術益通黃帝扁鵲諸
書其視脉投藥不煩病者霍然巳即謝不往不以其
技為工遇所知即行貴賤不間也廣照操心為善能
以意攝物无内外自趣法樂不為絶行不為苟合與
寳月廣公為友士大夫多賢之言善行必推二人皇
祐中恩賜紫衣後七年加號廣照中間為其衆請主
寺事也食者千指帑無一錢廣照不祈於人求獻者
相踵有餘為易其摧木圯瓦進有筵安有次矣付其
弟子仲猷而去數語人曰吾將休吾身于寂寞之埸
不為世累也方余少時讀書西山下與寳雲諸公往
來者甚久其朝夕相從若家也而廣照每遇余雖甚
盛暑與間處必嚴衣履而後追動不逾矩余以是尚
之及吾家翰林公開府始識廣照尤加異禮其有所
召如寳月圓明天竺二公在會者不過數人廣照必
先焉文通頃語余曰他日予為州當謀屈廣照主其
教門以表領也人或聞者皆以翰林公言為然後三
年卜居青龍時余將詣京師送余於檇李又追於嘉
禾之丘憫憫不去余固異之未逾月余以事復至杭
則寳月既入滅一夕矣居數日青龍以廣照訃來釋
氏耋倪與士大夫走哭二道場者道為壅皆曰善人
逝矣善人逝矣時熙寕元年十一月辛卯也嗚呼當
末法時善士常少而二大士繼去其可傷也巳其生
也以善攝不善猶不足况其巳乎入滅後十三日仲
猶奉其棺自青龍去以明年正月壬申葬北山鮑家
田為後者弟子猷法孫彦贇彦昌凢三人曾孫曇性
一人猷曇皆紫方袍廣照善棋又善書與其氏族皆
不書非其事也將葬余為之銘曰廣照拳拳不名仁
者以世放行孰云可捨其定在心如調象馬其慧及
物乃出陶冶吾昔有志遠追香社善人先逝我懷曷
寫水泡電光一切皆假凖此崒波西峰之下
朝奉郎守國子慱士致仕錢君墓銘
君諱羔羊字升卿故吴越王諸孫父曰先芝校書集
賢院任為太祠郎初調烏程桐廬二縣尉遷寕德令
升卿有材尚氣不苟合在寕德與太守辨事不能直
太守廷辱升卿置手扳地上脫冠綬出門去遂不肯
仕數年乃請老得太子洗馬以歸時年四十矣以霈
恩再遷國子慱士賜緋衣銀魚升卿家西湖上有園
林亭榭終日幽居酣飲不修人事與其所知相忘於
形骸之外飲既無度不能常足輙自釀率不及熟巳
盡酌有一婢善庖客至與其婢戮力烹雖手自持以
餉客欣如也或入城市昏然據鞍唯其所遇不劇醉
不歸歸亦不復出太守能知其賢者多饋給之不以
厚薄為意亦多不謝龍閣祖公無擇為州乃以賄累
升卿羈置衢州會赦徙湖州雖流離困阨衣食屢空
而飲終不廢熙寕六年十一月初六其妻仁和縣君
張氏先卒後五日升卿卒其婢亦死出其家&KR0809;篋無
直一錢者親朋耆舊相與謀大事自湖載其柩歸于
吴以明年二月二十八日葬集賢君墓左五男廣國
靖國輔國康國充國爲嗣銘曰世所強者不以爲樂
終不得其志乃湛于飲陶然生死之間何可悲
隱居放言
人在天地間生死一息尔孰爲死亡以生死爲得失
者天下皆是也生死不脫是較毫末者也逹者不言
言者不逹是難言耶言者難也知者難也必造乎眇
茫視其身如幻夢者至人也影響之至也是往來也
白黑之判是利不也將以生爲妄耶其死焉往是死
猶生耶混混於此其亦不明矣性猶金也情猶滓也
匠氏範金爲噐不竆其滓則噐不利金有利鈍耶匠
有巧拙耶唯棠谿鏌耶之人能知金之爲利而天下
利噐少也性之明也至於有亡之際古人聖賢皆得
之孔子曰吾得忘唯顔淵爲殆庶故曰用之則行捨
之則蔵唯我與爾有是盖有時而忘也其心在天下
者也佛能忘我能忘万物豈忘而巳乎在乎是者我
乃不可忘是以爲其真忘也三茅之山有仙人遊焉
負琴而行吟其與人言若人也調琴以爲曲狂吟以
爲詩學道者不辨也至於御風雲忽焉而超逝形與
物皆化也東掖之山有高僧焉其生也无以靈乎人
既死之五月或發其棺視之香氣郁然而形不壞也
彼既往而不遺此乃遺而不往則是何耶將以為幻
妄則吾知天地為幻妄矣是有得於内而不惑外有
耶夫是之謂至妙茫乎其有得也戚乎其无有也發
於言也縱其支離者將而得乎簡易㩀乎其中而運
乎四方也窮支離者將汗漫而不知止莊生所以誕
也㩀其中而不知適墨子所以愚也使人知之孰與
不知无為哉庶乎知者也
謝趙資政
薦引下陳雖有常制俯及不肖乃惟至恩竊念某生
也甚愚豈稱為吏陳編之學無聞於世衡門之志聊
以自娛鄉當強仕之年勉有起家之望惟知古人行
巳之誼不度當世取容之宜由是拙疎被憎權倖浩
然斥去幸亦歸休不苟其樂者終不滔其憂不附其
榮者亦不罹其辱職安守蔵心獲奉親蟠木不刊誰
識其萬乘之噐老驥巳謝安能致千里之功豈謂某
官躬公旦大賢之姿任阿衡天下之重江海之浸衆
流必歸岱華之陽羣木是植内處機柄以熙四海之
至和出為藩垣猶耻一夫之不獲特形慰薦曲有褒
揚方造物者以為不才非知巳乎安肯遺力維其所
去斯以為難枯卉被春暘之華弱禽蒙羽翼之賜使
終老丘壑所可永者吾之仁尚有位朝廷篤不忘者
公之賜惕然有感瑟彼在中過此以還不知所措
謝諸先軰
策名盛旦振武華涂士林之傳里閈增輝方國家憲
天圖治為時擇人試以群經之言敦我一家之說以
是齊道德辨賢能在公卿者皆同門之人提衡鑑者
亦受業之士苟用一律足顯衆人蕩蕩乎莫之或非
郁郁乎於斯爲盛先軰足下有韞志尚克勤師言温
温者瓊瑶之姿楚楚者楩柟之質懷鉛抱槧久推儒
者之素風學古入官當識先王之善道適欽盛美首
辱牋封頋惟老拙之無庸敢當文藻之垂貺古或輕
美璞而有投鵲之尤我亦乏青雲以爲贈刀之報羌
自憎愧不知所裁
祭張司勲文
嗚呼昔在懷寕登公之門今二十年肺腑之託世故
歡戚如一夢然惟我不肖何足可道獨蒙頋憐我行
天下求訪盛德誰如公賢公所藴蓄著于文章粲粲
成篇當在朝廷為國光輝乃獨悁悁公孰不容執政
信䜛七年不遷出守二鎮民方安政乃易使權馳數
千里誰適我願于彼劔川蜀羌巳騷兵敗將死為之
憂煎奉詔于敉六月盛暑半塗而旋其命也夫其命
也夫乃在乎天不得於此必得於彼何後何先彭城
喪歸我始來會吳門之偏旂旐之来撫棺一慟晉陵
之壖我公之德有過人者愈久而愈傳維金石之可
䥴矢以辭寄於一奠亦何足以盡卷卷
諭客辭
或問若人者何為廼自晦於埃塵皓髮茁其在領兮
固將喻乎世紛使能績其蟺緒兮亦紆組而垂紳矧
一出其璆琳兮寕特粲奎昴而步鉤陳非其材之不
逮兮而生之不辰盖龜或不足智而蓍或不足神余
頋客少安若人者是謂不能混於滑滑而能委於忞
忞者乎彼冠不緌亦足以束髮彼褐不完亦足以蔽
身彼智雖不足亦離世而葆真委形山材兮驁古始
而凌風雲不杜機以驚俗不属騷以况均不暇和同
於群物又烏識乎緇磷忽乎為野馬在山之上忽乎
為孤吹于水之津彼亦一息此亦一息世之遑遑者
終或不窹我之寂寂者秪是以為顰其不可道者維
古有其人
題畫像
余棲于零陵將二年卧鶴山人王棲道屬客来圖余
像其不可圖者余為申之以辭然皆眩也所以為遊
戲也
有不知者強為余盖有知者亦其捕為纁黃為丹白
邪嬗死灰與朽株探山林以獨往兮即猿鳥之幽娛
豈萍苴之如弓亦泛泛於江湖昔敦媚放藝文兮既
華髮而蒼鬚終非混混之可諉弓方將佚老於无无
苟不暴夷以為絜何必襲惠以為汙挹古人之全德
兮將歲月以云徂羌余心之所得會群有於無餘彼
&KR1355;&KR1355;為周而栩栩為蝶亦甚惑矣余與是其相忘於
影響乎
真覺開堂
天台示止觀為法沙門以行觧為師絶出煩惱之津
示現真如之境自諸祖述作巳逹者皆著聲問而群
生歸依得度者豈易量數了義大師密踐師度衆推
辯才巳度城中之緣翻懷林下之樂誰識黃蘗相契
者裴公有如遠師忘言者陶令時升師子之座大振
海潮之音為彼因緣无煩謙挹
龍華三會啓文
龍華有會如來記弥勒之緣鳳曆无彊億姓祝聖人
之夀巍巍之盛蕩蕩難名仰瞻北闕之崇咸罄華封
之&KR0548;恭惟皇帝陛下纂尭為德邁舜成功推群靈不
宰之恩恊諸佛能仁之化聖人應運巳洽太平之期
文武會朝丕顯搢紳之列知郡某官宣掦國化惠恤
民情上資西竺之因敢獻後天之筭(臣)僧某及本州
耆艾等虔誠法會共薦至誠遥望嚴宸恭伸半偈
妙香芬郁望丹墀咸罄歡誠薦上釐聖主萬年天祚
德龍華三會佛為師四時雨露均天澤九有山河拱
慶基欲計南山千億夀直湏弥勒下生時
代乞致仕表
束髮從仕歴事三朝始自州縣至于郎省陳力就列
今五十年早蒙先帝技擢出領使節入位三司及陛
下即位繼承恩召入覲清光委以藩條特加奬勵(臣)
周旋奮激銘在肺肝爰當傳老之年竊慕挂冠之請
願乞骸骨以飬兵園上對升平之朝下樂桑榆之景
巢父橋銘
誰作此橋山旁老久老父有巢白雲之下瞻彼崖崿
將適吾履豈无遊客往嬉來豫不踏溪壑坦夷鞏固
敢告後人無壊朴素
景德乞席䟽
般若正宗方延海衆坐卧法具必藉信緣惟景德之
名藍控江南之大道天龍擁護巾鉢往來故遠丐於
仁人共興崇於三寳
祭曾舍人
維年月日餘杭沈某謹以清酒牲牢敢昭告于故友
子固舍人兄之靈嗚呼昔有以相知者世豈復知公
今逝矣而吾方寄死於衰嬴欲矢諸文辭以抒哀兮
空皎皎其何為吾聞聦明正直殁將為神尚何疑清
酒在罇牲牢在拌即具事神之禮以告維公来下而
饗之
息庵銘(左右山)
我心不動是身亦息結茅竆山宴樂禅寂於是身心
猶若太虛游戲上下是息亦無
祭外姑彭城縣君文
維熙寕七年歲次甲寅四月戊辰朔十七日甲申子
壻承奉郎行太常寺奉禮郎沈某謹以清酌庶羞致
祭于外姑彭城縣君劉氏夫人之靈嗚呼託姻門下
行二十年東西會散思愛纏綿夫人淑明文華燦然
維遼與贑誰敢争先勞勞有生以悲為樂平昔之好
永懷如昨前在京師羇游索寞僦居相望有無寄託
天遺不幸我室淪亡夫人撫視泣血淋浪我東曰歸
啓菆在航長慟来訣旁人為傷勿勿三年如夢始寐
夫人云何疾亦不起初聞凶訃適在故里馳望塚山
默告所以神明有知為是䆒非生者何樂逝者何悲
世無足事死或可疑要其究竟死乃其歸我方來吴
正會靈席諸舅哀號訴其凶懟追往傷今情何可任
輙陳薄奠以抒余心尚饗
門箴
政之善出于是政不善亦出于是斯民何知惟令所
置勿謂可欺固亦易制師言不私是乃可畏朝而闢
焉小大必治逮昏而闔亦休吾吏治得其平謂我豈
弟有或不然乃門之媿
重居開堂
昔者諸佛有大慈為我衆生能作怙究明真如之性
超出煩惱之津盖非小緣誠一大事惟重居之寳刹
乃陽羡之敬田𣣔聞法音當得開士某人宿植德本
樂說辨才早遊諸方默受密印以拳拳四衆之請蘄
的的大匠之來幸無多謙副此瞻望
勸學䟽
行季久在成均親受經於王丞相其言性命之要仁
義之本出入神明之際至於點晝之意章句之體既
一貫之矣古人有言士患不明經取青紫如拾芥不
其然欤方新學之来諸君亦有意乎其悱發切磋非
如簡策之略也苟恊我皆願交於下風所忻慕者也
禱神文二
維年月日謹以清酌庶羞敢昭告于晉平西將軍孝
侯鄱陽君建威將軍忠壮侯之神蕞尔小邑頻年被
灾小大艱食不知所告惟民之不夭乃省乃度方綏
恤而勸導之耄倪雜然耒&KR2722;滿野乃數日以来滛雨
不止千里之地經界漫焉若令與民將何能為屑然
有懷豈吾土之民不知事神而神弗福歟何為至斯
劇也將軍吾土之神也昔在晉室三世之功劇于覆
載千載之下廟貌&KR0770;然今令與丞有祈祠下祈神威
惠降為豊穣雨不為沴而民有望將大興祠宇時其
血食以報神休作新夏屋增崇其座挾建二壁以祠
鄱陽君忠壮侯之神至于門墻咸使祟高鑿彼川流
俯至門外以為行商報賽之津攝令之去不可遠期
惟丞與民實預祈禱敢以菲薄仰祈昭鍳尚饗
君之祠吾土之望也疇昔威惠昭然在人今令與丞
有祈祠下乞神之靈降為豊穣雨不為沴而民有望
春秋之祀丹青之飾其敢不崇期于永久以報神休
附錄
雲巢詩并序
豫章黃魯直
東陽沈叡逹少日名滿諸公間讀書取支書字作文
章敖倪一世以自為師其所鋤植縱奪未嘗依人自
為一家亦周旋得意畜畫聲伎必𣣔妙天下几研間
陶瓦金銅物皆閱數百年遠者溢出周秦然其好竒
無厭勌言論無可豪舉負氣不自金玉一縱恣䋲墨
外以是故逐不得列士大夫漂轉江湖態度巳老廼
得九華秋浦之間叡逹自慶曰使我自卜擇如是矣
遂築於齊山之下清居燠室冬夏具宜其麓之寬平
度為子舍飯牡飬雛使自取足不以關我又買舍旁
二山左山大木岑蔚其陽敏竹右山地皆載石洗剔
塵土出其伏藏皆偃蹇有敖世意舍北行山溪間可
以杖藜游衍其知名巖洞為九十有七其卑青溪秋
浦以為塹其高大江以為壑於以仰高而望遠想見
曩時中朝士大夫之游居此山及此山之九隱既巳
湮沒而無傳傷夫泪喪於俗萬世同流風雨所漂摇
靡有定正吾其終巢於此山於是削跡&KR1263;根謝去少
習因病為藥瞑眩自攻休其百骸與心俱死化冠裳
以為野服息交游以見古人屏放聲伎盡空所有卧
榻隱几無人掃除筆硯塵濛生理若寄而讀書不虛
用日多得古人著意處文章雄竒能轉古語為我家
物山林之歲月盡以從事故比學土大夫為見功多
因自號其所居曰雲巢從眉山蘇子瞻乞文子瞻曰
虎豹來田吾以是累吾方刮除毛皮獨以形立子當
愛我不當要我作文又欲乞文於南豊曾子固會子
固以憂去中書舍人而捐舘於金陵則以告豫章黃
庭堅曰敢託於子文黃庭堅曰曾子固蘇子瞻文章
磊落旁日月居一世後前能軒輊人庭堅戲弄筆墨
不經師匠家人子語耳君安用此雖然三十年藉藉
沈叡逹吾敢自愛无能之詞以恨之故傳載雲巢之
因起訖於崇城而繋以詩以俗觀之吾與叡逹皆得
罪以道觀之則俟君子其詩曰在昔人豪負世機醜
及其高丘名麗箕斗修士溺於名文人溺於口豪士
溺於財壮夫溺於酒不用其長舉擿瑕垢禮義卞章
觀心則陋我觀雲巢其歸无咎維彼蒙鳩室家于茗
婦子喪勞夕不謀朝鬼瞰之室燕雀附高禍盈去飛
其雛燔焦息丘以樵糞田以毛義示子孫食力而敖
解其天弢奠此雲巢
叡逹跋魯直詩
余自得此詩甚喜之讀既久幾可誦然每紬繹其書
終不厭古人所謂能道人心所欲言者魯直之謂乎
魯直帖
庭堅頓首初約十五日遣人送靈夀杖往取糟薑而
燈夜醉卧景德方丈明日病酒家中催放船甚急意
緒欲&KR0938;嬾向筆研故遂不果遣人承動静又所湏皆
不急耳别來日欲寓書匆匆秪了眼前及此不可以
爽雲巢之約撥忙就此不審可意否公三遊山記皆
手錄奉還六合紙寫得一軸鄙作楚詞至金陵輙為
一喜事人擕去亦不足觀故不别用紙錄上也道中
時作小詩别信當寄上天氣北極妍暖不審體力何
如伏惟動静燕譽頗復游歴諸山否永仲將去更得
誰與游亦有乞士皜人可與雲水耶濯纓之乎遮日
向西回觀雲巢定非俗物髮白矣政使向前有味更
能過往時所饗否願安樂雲巢勿作銅官以北夢也
區區隨食河外日以相遠臨書懷想增勞千萬以淡
漠自夀因北風惠音三月丙寅庭堅頓首再拜
叡逹奉禮執事
又
勉作此文蹇淺不堪承
見約甚嚴故湏錄上寫得尤不堪筆畫憨濁廼成墨
猪漫欲存錄切不宜用此刻石恐不當煩叡逹妙
墨粗得一書字淨潔人為寫石廼佳庭堅再拜上
沈睿逹墓誌銘
睿逹諱遼姓沈氏世為錢唐人贈吏部尚書諱英之
曾孫太常少卿贈開府儀同三司諱同之孫金部郎
中贈光禄卿諱扶之子翰林學士右諫議大夫諱遘
之弟也睿逹少㑺拔不羣自為兒時巳莊重寡語及
長汛覧經史尤好左丘明班固書下筆摸擬輙近似
之詞致雅麗未冠家居巳有文章聲名藉然傳京師
趣操高爽常超然有物外意謾不喜進取迫於親命
出應有司再不中乃次翰林公任為將作監主簿監
夀之酒税未就官丁母夫人憂哀毁幾不勝喪卒還
闕吴丞相充為三司使薦監内藏庫未逾年復薦監
金耀門書庫熙寕初朝廷析審官為東西二院以其
故為東院而增置西院以典領武臣崇班以上又置
主簿員以佐其長以君為審官西院主簿當是時丞
若簿皆朝廷之所慎選出則為監司矣論者以君方
且繇此進擢乃坐與其長不合罷江淮發運使薛向
與其副連章薦監明州市舶司遷太常寺奉禮郎才
二年市舶廢改監杬州軍資庫會秀州華亭闕令承
漕檄攝邑事而監司有挾舊怨者因是攟摭萬端必
欲危中以法適民有忿争相牽告事連及君遂文致
之君不能與吏辯一切引服受垢奪官徙永州丁父
憂哀毁如母夫人時更赦徙池州卒實元豊八年二
月九日也享年五十四睿逹姿軒闢秀發工為詞章
灑落豪放無世俗氣而尤長於為詩自除母夫人喪
至都下諸公交口譽之王荆公贈以詩云風流謝安
石瀟洒陶淵明其子元澤見其文亦貽之詩云前日
覽隹作淵明知不如其爲王氏父子見噐如此是時
&KR0878;公自參知政事爲宰相當國秉政更新法度而睿
逹議論寖不合以是見疎亦會以審官主簿罷去遂
擯不用及謪零陵自娱肆山水間益刻苦爲文追子
厚之作徙秌浦喜曰使我自擇得此足矣乃築室於
齊山之上名之曰雲巢夏凉冬温各有攸處又規山
之麓爲子舍飯牡飬雛使自取足母以關我旁山耕
鋤以供伏臘行其居後丘荒之間得異處焉旁蔭嘉
禾下臨青溪鬋茅爲庵築土爲臺蒔藥種花以自覧
適復杜牧張祐所遊左史洞往來其間禠屏冠帶衣
以野服横榻隱几頽然不復有軒冕意属有微恙告
終雲巢爰初得病尚如平時子敦師調官京師召所
與遊貴池令鄭東陞属以後事命家人以素服鄭令
曰君精爽不耗何豫慮也君曰人命呼吸間耳幸為
我速治之巳而果卒大&KR4031;之日肌色如生人益異之
君好義忼慨重然諾罷官明州聮事者被劾以急于
君君巳代還至越矣即弃家扁舟浮江往辨明之得
不坐性坦夷和𥙿待人如一靡有厚薄喜從交游飲
酒談謔好畜古物金銅陶瓦圖書之属近閱數百年
遠者溢出周秦或分挈以去亦無所愛惜妙於楷隷
諸書備古今體寸墨尺紙落筆輙為人争取及還自
零陵舟經冨池巳暮不可入港旅泊江滸忽大風怒
號駭浪騰播舟人相頋失色冨池有吴大尉丼寕廟
即致誠虔禱神享其衷風果小息君𣣔大振顯神之
威靈為具載大尉仕吴竒謀忠義作贊以稱之乎作
楷法書為大軸置廟中乃為好事者掇去是夜神見
夢州將趣使還之詰朝訊其事果得之以卑廟令并
著其異云君素探内典深味禪說庶幾於維摩默然
俱眠一指之意故於詩章往往及之旣居雲巢不事
請謁然名公鉅人往來東南者每泊青谿必就見於
廬下相對清談或終日不倦居山未久人化其德昔
好鬪争每為開諭後稍馴服及君之卒遠近為堕睷
焉賢士大夫莫不悼痛嘆惜而蘇子瞻尤哀之嘗語
人曰&KR1078;逹末路蹭蹬使人耿耿求此才韻豈易得哉
雲巢遂為茂草言之酸辛云君昔在沅湘間聞有道
士善捕逐鬼魅役使丁甲人甚神之過南嶽聞其適
至亟召之巳去矣常恨失之一日在齊山道士者忽
來欣然迎見從容問曰冨貴非吾願所欲知者夀耳
為我視之道士許諾歸夜作法入冥窮觀明旦謂君
天上構楼巳就可趣治装矣道士去無幾何而卒余
以詩哭君曰緋衣持板湏君至白玉樓成君作記空中
但覺嘒管聲牗下嗒然俄委蛻余賦詩時初不知有
道士說也巳乃闇合豈上帝固以長吉待君歟平生
所著有雲巢編二十卷夫人張氏贈戶部侍郎瓌之
曾孫刑部郎中直史館贈開府儀同三司馮之孫司
勲員外郎贈朝請大夫諷之女家世相配克成婦道
先君十四年卒享年三十四將合葬於杭州錢唐縣
龍居山從尚書之兆二男敦師敏師敦師前主泰州
泰興薄粹如謹厚居官有稱三女長適郊社齋郎合
肥馬永譽早卒次適吴郡張夀光季寔歸余之子
將葬其孤敦師以余職在論譔馳書以馬倩所紀行
迹來請銘余娶君之妹豈惟戚姻實有雅好
