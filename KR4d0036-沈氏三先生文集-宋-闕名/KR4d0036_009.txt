沈氏三先生文集卷第二十三
長興集卷第十三龍圖閣學士沈括存中著
刀筆
進南郊式表謝知制誥表
奉敕譔奉元曆序進表
熙寕九年謝早出表
熙寕十年謝早出表
除翰林學士謝宣召表
除翰林學士笏記
除翰林學士謝敕設表
除翰林學士謝賜對衣鞍轡馬表
宣州謝上表
進南郊式表
臣某等言伏奉敕命編脩南郊式者郊丘事重筆削
才難猥以微能叨承遴選(中謝)盖聞孝以配天爲大
聖以饗帝爲能越我百年之休明因時五代之流弊
前期戒具人輒爲之騷然臨祭視成事或幾乎率尔
盖已行之品式曾莫紀於官司故國家講燎禋之上
儀而臣等承撰次之明詔迨兹彌歲僅乃終篇猶因
用於故常得刪除其紛冗恭惟皇帝陛下體聖神
之質志文武之功嘉與俊髦靈承穹昊物方鬯茂以
薦信而無慙人且昭明知因陋之為耻固將制禮作
樂以復周唐之舊豈終循誦習傳而守秦漢之餘則
斯書也譬大輅之推輪與明堂之營窟推夲知變實
有𥙷於將来随時施宜亦不為乎無𥙷臣等編脩到
南郊式共一百一拾卷并目錄一卷謹随表上進以
聞
謝知制誥表
臣某言伏蒙聖恩授臣依前官知制誥者祗荷寵光
伏增震恐臣某中謝竊以敷揚挌訓宣發聖謨智不
足知則言有時不䫫辭不能逹則意有所不傳將鼓
舞聖神之廣聞以成就光大之盛業如臣之比盖不
出庶寮之間量力而共詎敢蒙躐等之進方陛下發
號施令作新萬物傳之無窮而群臣之謀度宜小大
一心出於並世譬之陳脩彊畎之始宜得宿艾魁壘
之才濫被褒庸固嘗自論而不獲退求守分未知私
義之所安此盖伏遇皇帝陛下圖成庶工茂遂群
匹起之於緯簘之賤煦之以成物之仁兼受師言誤
收謏學誓期殚力於未至終懼䧏材之難渝不顯亦
臨上雖宏於德善作汝用咎臣敢忘於後艱圖報之
心沒而後已臣某無任瞻天望聖激切屏營之至謹
奉表稱謝以聞
奉敕譔奉元曆序進表
臣某言數術之學素匪該明論譔之間終成獵涉臣
某中謝竊以疇人翫治官事久流歲未五更曆凡再
弊正元失紀扻漏出表而不以聞有司具存畔官離
次而莫之省搜絶統之曲藝得遺瞽於播精天雖信
其難諶億不免乎屢中求&KR2936;駁於迎日推策之際消
忽微於連珠合璧之間篾希南正之工僅免西流之
失會成新率甫及終篇此盖皇帝陛下愍墜缺之
文收斷爛之學考星辰之行以求其故輔天地之化
以相其宜使民知早晚趋勉之期於時無雨暘寒暑
之沴將百世有所稽若豈片言可以形容始專考訂
其是非終使發揮於篇目典領條奏顧匪劉歆之慱
通推傳序文增愧倪寬之寡陋上干震矅無𥙷威嚴
熙寕九年謝早出表
臣某言今月初二日伏蒙聖慈特䧏中使傳宣入
伏早下至末伏依舊者凌室頒冰方脩故事百官出
沐遽被優恩祗荷寵休退惟震憟臣某中謝此盖
皇帝陛下施同天地仁察鳶魚當永曆之初庚&KR0942;羣
心之癉暑特寬從事均賜出休伏日早歸上體聖神
之䘏物大夫夙退敢忘臣子之愛君遂蜩鼹之私誠
濯雲漢之大潤至恩𣣔報沒齒難期臣某無任感天
荷聖激切屏营之至謹奉表稱謝以聞
熙寕十年謝早出表
臣某言伏蒙聖慈特䧏中使傳宣入伏早下至末
伏依舊者竊以初庚應曆甫當金火之剛強先甲申
恩遽荷乾坤之覆育臣某中謝此盖皇帝陛下德
同天地施及飛潜方即高明之君不忘祥延之䘏寬
坐曹之常業俾夙退以便私出於上聖之至恩非若
昔人之自受從事鞅掌未申𥙷報之勤退食委蛇更
沐優容之賜罄孤忠而自效誓隕滅以為期徒貫至
誠莫酬洪造臣某無任感天荷聖激切屏营之至謹
奉表稱謝以聞
除翰林學士謝宣召表
臣某言伏蒙聖慈差左班殿直充翰林待詔董士
隆至臣所居奉宣聖旨召臣入院充學士者使人即
命昔常待天下之才詔節所加固已孤朝廷之望上
惟異恩之難報曾莫寵數之敢懷臣某中謝伏念臣
起身至微涉德未幾無良質以受學從下習以日汙
一紀從師訖無一業之僅就十年試吏隣於三黜而
偶全未能捽茄苟生歸老壙埌之下尚將亹浴自勵
起觀禮樂之興固嘗疾沒世而無聞况當大有為之
盛際日懼危微之易失未能肯綮之不嘗一對燕間
顧塵泥而已失驟更焚使傳羽翮於將衰地兼兩禁
之要華職㧾三曹之會蜜禮踰常分徒知儒者之至
榮官惟其人敢冐之所畏此盖伏遇皇帝陛
下範圍二極紀綱四方被日月之光矇蓇為之有用
因天地之化脩翶得以成材過均雨露之濡覃及鳶
魚之察恩荣至厚避托無從在於論思已迎知其有
負惟其中悃私敢必於異時圖報之心沒而後已臣
某無任感天荷聖激切屏营之至謹具状奏以聞
除翰林學士笏記
新授翰林學士朝散大夫行起居舍人知制誥權三
司使編脩内諸司敕式詳定重脩編敕長興縣開國
男食邑三百戶賜𬗋金魚袋臣沈某伏蒙聖恩授
臣前件職及差遣者祗&KR0574;渙渥伏積經營伏念臣諸
生起家白首待䛇一日之遇望清光於交戟之間再
閠未朞預俊遊於復門之召如臣忝遇自昔難逢仰
惟天地之過恩思效㳙塵而無術此盖伏遇皇帝
陛下深圖宅俊兼逮芻菜遂容曲微濫被題餙罄一
心而謀報盡兹世以為期臣某無任感天荷聖激切
屏營之至
除翰林學士謝敕設表
臣某言伏蒙聖慈以臣入院賜臣敕設者外饔視
徹宿陳&KR0686;戟之間光禄興觴盛張金鑾之下榮觀駭
於衆目異數鍾於一時臣某中謝此盖伏遇皇帝
陛下雨露均慈陵阿將意&KR0636;濡至德盛禮極於百籩
崇飫多儀御恩過於三嘆徒竭飛潜之志莫酬覆幬
之仁臣某無任感天荷聖激切屏營之至謹具状奏
謝以聞
除翰林學士謝賜對衣鞍轡馬表
臣某言伏蒙聖慈賜臣衣一襲金腰帶一條銀鞍
轡馬一疋者司服在庭校人致命被眷私之安燠傳
顯餙死之有階非沒身而不已循踐此語灰粉為期
臣某無任瞻天荷聖激切屏營之至謹奉表稱謝以
聞
長興集卷第十三
沈氏三先生文集卷第六十
雲巢卷第九
萬府君夫人朱氏墓誌銘
張司勲墓誌銘
賀州推官知陽朔縣李君墓碣銘
東安縣尉王君墓銘
福昌縣太君李氏墓銘
萬府君夫人朱氏墓誌銘
南新萬君夫人朱氏錢唐人世為吴越陪臣皇考以
官從王俶入朝卒京師夫人飬於諸父以孝聞及歸
萬君君故大家也夫人事其舅姑與愛其宗族南新
之人莫不道萬母以為賢而萬君之兄死其妻甚少
父母欲奪而嫁之輙悲憤涕泣曰叔姒遇我恩厚又
有一女我終不忍去萬氏遂不嫁及其女成人夫人
為擇婚家咨謀周至甚於巳女卒得善人而伯姒年
七十餘乃卒夫人性好浮屠書終日持誦不懈或有
所不通輙復能默識人或問夫人夫人曰我若有所
記明白不疑我知其前習也中年遂不御葷血至其
終垂三十年世之所難能者豈善緣有次第乎哉萬
氏之祖善權為唐大將功盛官顕至其下衰乃力田
為生及萬君甚貧諸宗或為縣史益晦不振夫人嘗
教戒三子者曰豊衣食莫如耕祈寵禄莫如學是謂
不辱其先故長子與少子服勞於家而仲子延之為
諸生其在州黨刻苦術業有名於庠校而南新不出
進士人或語夫人延之無益生計夫人終不信不奪
其業數給其資使遊學四方嘉祐中遂擢第調鄂州
司法參軍其歸也夫人老矣延之請迎夫人之官夫
人謂延之曰吾安於鄕里不可去而汝為法官苟以
吾為念當務寬平如吾朝夕在旁也吾雖不往亦足
以為孝飬矣而延之為吏精明其用法律好仁而不
濫部使者交章薦寵之即其官擢為常寕令其歸省
膝下夫人喜曰汝能為吏吾死不恨矣母以吾為累
其亟治行吾年八九十而耳目不衰汝視吾治絲枲
細綴不異少年當無憂也延之遂行治平元年十有
二月甲子卒於家年八十有三以明年某月甲子大
葬府君名玶先卒三子曰炳曰延之曰宜之四女嫁
楊氏施氏兩元氏皆卒二孫曰涇曰沆皆從學延之
於余在州黨為友兄弟後又於家府為属官其持喪
歸也會余於荆楚之間属余為銘銘曰
嫟嫟夫人孝厥家上下宗族安且和外耕内𧖟有條
科我以妙乘出三摩仲子起家服青緺行封大邑光
寵多作善䧏祥理非佗刻此銘章永不磨
張司勲墓誌銘
公諱某字隱直漢留侯七世孫紘居番陽至五代祖
晟乃自番陽徙浦城遂世仕於閩皇考尚書公始以
孤童從楊文公遊京師以進士中甲科歴官刑部郎
中直史館致仕乃宅吴其卒贈開府儀同三司吏部
尚書彭城劉敞銘于墓隱直其長子也少明雋好學
有噐識未冠時巳卓然爲成人與劉邍甫楊審言兄
弟爲友前軰長者多賢之寳元中西方用兵以布衣
上䟽論朝政進啓政十篇乞召對巳報罷又陳邊要
數萬言不能用即移書二府以古今兵事成敗訂其
是非於時雖不合公卿翕然以爲材數舉進士既不
中且壮矣尚書公爲陜西轉運使范文正公鎮永興
始勸公仕於是𥙷太廟齋郎郎任以為洛陽主薄盖
始仕也其所操决巳如老吏數决滯訟洛陽人善之
三年魚周詢拜御史中丞薦以為主簿仁宗方開言
路臺諫官盡人物之選其言執政得失無不聽當是
執政者不敢作威福陳賜叔唐子方諸公以此顕名
一時隱直在臺中乃主薄諸公皆推以為友皇祐二
年拜明堂既齋前殿矣人藉藉傳有泛恩過以問河
郯郯曰聞之公曰或傳外戚欲得節度使中貴求為
觀察使者於法不可遷將以亦聞之乎是進上既許
之而諭於執政矣此非不蠧也何為默然郯大懼即
與其僚請奏事仁宗愧且怒責所授言郯疑以問公
公曰某聞之以告得罪寕有憾耶明日禮成有泛恩
二人者遂不遷然上怒未巳推窮且急郯亦終不言
唐子方之論温成也夜召公以决之公曰足下當言
責尚何疑為此足以塞責子方繇是被逐其所建明
皆此類也執政聞而憎之秩滿上改大理評事范公
文正守青社薦公文行乞召試學士院因請以為從
事但除青州判官而巳比至而文正公病且革以府
事一諉之文正公從陳州至彭門而薨公馳哭于彭
門相其後事而還代歸京師尚書將請老遂求東南
官三司請以為懷寕令懷寕劇邑也治之數月廷遂
無訟而羅原茶埸戶歲輸茶百萬前日之敝上茶之
入三倍其次茶五倍既不足捽它草木皆為茶以是
致大賈賈不售為令者不得去及公至始約束必得
善茶其上者倍之其次不過一再倍吏告以法且留
公矣公曰使民不加歛賈得善茶何為不售民歡呼
相告及期畢具是歲大賈至乃先諸埸筭以其得善
貨也上下以為便僑戶出丁錢其去來不常十年間
吏不時省籍而無除遂至萬數其去者責於里胥故
任役者率破産為大害公一日按籍除其亡者六千
益新丁三之一因以聞上遂為諸縣法吏言令之圭
田五百斛請賦之公疑其不明也使訪之得田三百
畆輸有司賦其田而巳自昔守令莫不然然畢取之
號草頭供輸於是通判李基聞而詣公曰君不可以
獨清盍為我諭之其除者亦半因謂李曰勿廣語人
使人反側無益也二年孫長卿為江淮發運使因以
親嫌罷於是尚書公老矣乃還吴遂不復造朝臺檄
趣召數移疾不行尚書公捐舘時公年及知命執喪
盡禮秋而後起人以為難終喪始還臺遷殿中丞相
當國方薦公公曰視老矣不可以久留遂得通判湖
州以歸二年繁昌公卒哀毀如尚書公之喪然隱直
家故貧朝夕鬻粥或不足未始以告人治平三年入
朝於是閑居十年矣今上即位遷尚書虞部員外郎
王丞相珪提舉百司先諸公薦始編定百司勅是時
自陳丞相諸公薦者十二人詔賜對便殿勞問甚渥
於是子方新領三司請以為判官即權領戶部判官
事戶部主諸道上供金帛自慶曆時迫諸道上供入
倍常歲諸盗始為敝吏不能較一歲所負至二十五
六萬前日内帑無所考質於是有詔使公覆較以慶
曆伍年為凖因建言轉運使以經制為職盍以為殿
最中間不滿歲而去者以數告其代幾可以勸沮朝
廷遂頒以為法而計三年之入最一百三十萬又督
發川峽所負入便錢至五十萬大計頼焉久之始正
權戶部判官序其秩視提點刑獄在三司凡七年乃
以司勲員外郎出知越州兼浙東兵馬鈐轄部使者
率新進少年以新法督責其下戾甚吏馳走不給事
巳蹈罪咎會稽為大府公以樂易處其吏民吏不欺
而頼以安法度皆舉踰年徙蘇州未行又改明州明
州尚書公之故治也遺爱餘美尚在耳目人皆喜公
之来公亦樂其州為易治於是詢求民隱數日之間
政令一新時方病鹽法法巳過矣吏緣為姦自昌國
縣置發引鋪而公私之貨混淆不可辨其利於公者
削矣公至則除引鋪使民市於官市於官者不為定
格益嚴其禁期不敢犯未幾入緡錢八十萬既足其
目而又益三百萬未閱月移成都路提點刑獄自在
三司固巳親其秩矣三易鎮乃始遠徙人皆為之恨
且勸公辭之公曰吾辭之重得罪執政雖然吾㒹革
族多豈其願也吾不敢辭陳力而巳於是求對及見
上下憫劳久之曰行且遷矣遂行自四明之徙歴八
月乃至部所始至務大體不以暴刻為功自熙寕巳
前第五等戶不猺及新法起乃出免役錢公以為朝
廷立法本以寬民今乃賦困竆之民非上意因奏免
者十二萬戶蜀民大悅會茂州蛮叛數日覆軍殺將
進圍汶山郡坤維騷然公與轉運使俞充行分將兵
方無事時兵常不足及是官軍多死夷兵且深入公
移帥府請與之約和以緩其來且待王師之至也帥
府用其畫猶連公手札上聞巳而王師至夷兵不侵
軼者公之力也先時蜀使者多循故事不閱兵仗公
至成都將閱之咸以為不可且生民心公曰吾職事
也遂發視之噐甲多敝敗不可用使修完益移檄支
部舉新之至是軍興乃獲用朝廷方併州縣以充大
晨之財永康之廢未久請復以為永康縣川峽道阨
塞多瘴癘它時使者行部多不以春夏出茂州之役
自三月至七月往來無朝夕之休比官軍粗備乃還
至永康感疾矣輿歸成都病小間今樞密馮公當世
候之公嘱當世以后事神色不動處生死之際若往
來也以熙寕九年八月十日以其官終于官舍享年
六十二嗚呼隱直天性渾厚喜怒不形聲色雖子弟
有過未始言子弟皆化其德仕官四十年歴典三鎮
至于奉使未嘗一罣於法亦未嘗廢一吏所至皆稱
最與人交温温若不足及臨事不苟變在三司時左
右新進假途以致要津者如奕棋而公坦然不以為
意也有文集十卷其上論朝政䟽啓及論西方用兵
書號慶曆先書後書又十卷蔵于家曾祖諱靄仕於
閩祖諱皇贈戶部侍郎考諱沔尚書公也夫人彭
城劉氏封彭城縣君為人明爽善治家公於家事一
切不問者夫人是頼先二年卒男子八人元方進士
及第平輿令中書吏房習學公事元振元憲元舒舉
進士餘尚幼女七人太常寺奉禮郎沈某著作郎郭
茂恂試將作監主簿蘇亨節太廟齋郎盧道原其婿
也餘尚幼公卒之明年喪始自蜀歸諸孤將以九月
某日葬公穹山先公尚書之兆使來乞銘余平昔從
公之游固巳欽慕矣及代於會稽親見其民愛隱直
如父母大道為綵城以障其行至數十涕慕不使
去者移日此尤可尚者嗚呼隱直其有德君子歟乃
為之銘曰
嗚呼隱直其學慱矣而志不遂其德完矣而位不充
或恨其弗逢維其命之竆其逹也不過為王為公建
一切之功若其德則考古人而不愧將來世而無终
為能執其中使九原可作非夫人之與其誰從
賀州推官知陽朔縣李君墓碣銘
君姓李氏諱忠輔字道舉零陵人曾大父冲生師運
師運生帷簡皆不仕至君始為諸生少時巳卓然克
篤術業為不群矣於是潯陽陶公岳方為州大儒名
聞四方君以其文辭上謁陶公大稱賞以其子妻之
及冠遊長沙造内閣李公受於幕下納頋甚厚延挹
以為後進首由是知名皇祐元年秋州薦于春官不
合遂南歸與陶商翁相善文墨志氣適其所好雖黨
也然湖湘間舉稱二人有異材後商翁以戎事得官
至顯遠數欲引君君獨不肯屈既老矣巳困於北上
乃緣恩格釋褐調鐔津尉盖初筮也君之學為政久
矣一出其鋒上下皆推是邑人有聆其旁舍得地中
蔵鏹者群劫之至則無有也其主訟于令君馳往捕
悉獲之然視其人本非兇毒者皆以為地中物如遂
鹿耳遂釋之或謂君必案以法當獲賞君曰彼以過
聽自貽孽我安用傳致殺人以求官終不取州猶以
君不討賊為罰然部使者聞而賢之亦數有見譽者
攝遷江令踰月邑大治桂林北出興安為靈渠自秦
時䟽鑿以饟嵪南而前為令者皆武人久無政隄防
鏬漏漕舟數不通復以君假令至則鋤其姦敝民訟
一清乃大完築盡復其故跡益溉其旁田疇甚多而
桂林為嵪西帥府帥潘侯夙愛其材欲致之會新制
八路使者得按格除吏遂調桂州司戶參軍潘侯加
禮遇焉方交趾反也不數日覆三州公私騷動君為
咨謀調發所𥙷於上者甚力蠻亦不深入當涂者交
章薦寵之遷賀州推官知陽朔縣事大兵南出而邑
當大道使者傍午勞來供億羽檄日數十里君怡然
不撓而益辦然民力屈矣嬴粮者道多逋亡諸令率
自將上道君疾暴下乃輿行櫛沐瘴霧疾重困至杋
郎巳致役而氣血殆矣復輿歸王師亦族乃謁告以
便毉數移檄而使者惜其去輙不許卒以告歸熙寕
十年冬十月辛亥終於里第享年六十二啓手足時
神色和易戒諸子力學守約而已平生所為文章甚
多其在藁者二十卷號湘南集夫人陶氏也五男曰
述慎修廸修德修允修皆有學行為良士二女嫁同
郡何宗望胡敏行元豊元年十二月乙酉卜葬于歸
德鄉先營之右為吉兆其葬諸子來乞銘以掦其先
人之美余謂君能教其子以禮也夫為之銘曰
道舉之學久巳成五十從政艾且明使其當年造王
庭何愧古人建功名遭命不造誰主平獨留惠愛三
邑珉子孫美澤方大亨昭示来裔詔斯銘
東安縣尉王君墓銘
君諱岳字景申姓王氏楚彭城人景申為人剛毅少
所屈下皇考君捐館時景申尚未冠治喪哀毁如成
人終喪閉門讀書不履世故數年學大就進止屹然
為古儒者山東學士皆右之州以禮請為庠正其所
教導弟子悉有師法三薦于春官皆為舉首治平四
年始登進士乙科試秘書省校書郎以太夫人長安
君閻氏年九十求為下邳尉為吏矣終不旨小䧏志
視其令奄奄若無物自州從事皆卑之然公卿大人
使者莫不知景申為材不以&KR3514;吏遇也不滿歲坐法
免丁閻夫人之憂如禮巳除服奉母夫人條氏来湘
南當涂者巳鄉其名矣至即委以縣事攝諸吏乏固
有以過人者新制吏藉付於外臺而長沙為湘南會
府諸吏小大咸集號多士往往為調佞以于禄其有
所倚藉亦蹇傲以驕人景申處其間有不能平多所
折辱至廷叱而衆詬之其人雖慙伏不敢荅然愾怨
多矣景申弗恤也久之調湘鄉主簿太守卬其材檄
攝瀏陽令地有銀冶聚四方不逞難治而易謗士挾
姦者不得慾縱景申所辱者交攻之復免官使者俟
之加厚焉雖失職然領事無間日最後𥙷東安尉鄙
夷小邑也戶不滿千室太半棲崖谷間以故無吏事
夷人不知爲學景申爲新孔子廟使雄壮方秋與其
令釋菜行禮上下所未識也禮成以書抵余曰使後
世有學者知是爲名教主景申所存如此元豊三年
太守與三使者交薦之當遷矣暴感疾遂不可治以
閠九月丙辰卒享年四十有六卒之前日吏直於東
厢夜半忽驚寤見景申騎馬張盖從者騶呼甚盛奔
出從之巳不見及且病革矣噫景申其窮歟其材與
氣終不一申而沒地也使世不偷儒以苟爲得者亦
有激乎曾祖乂祖改皆不仕考尚賓官至尚書虞部
員外郎母夫人條氏夫人莊氏一男日淳一女尚幼
條夫人時年八十有二拊其尸慟曰人不復知我子
為孝矣載其柩歸葬于某鄕某之原某年某月也余
方客於湘中景申以余為相知其死也嘱其子來乞
銘曰先人之治命也為之銘曰
嗚呼景申既剛克仁生不得奮其志死將為神吾知
其輔善夭滛上相蒼旻終不傳木憑石以要羶葷後
有神靈之興者知為府君十世之間考斯文
福昌縣太君李氏墓銘
夫人姓李氏江寕上元人曾大父弘義大父潜江南
有國時以公族為逹官至皇考文覧始入天朝擢進
士科任武昌軍節度掌書記以卒夫人事父母孝處
宗族和皇考君愛之始笄矣將慎選其配以嫁焉乃
得蔣侯侯世儒者家衡陽甚寠從學四方及成昏依
李氏未去兄子偕省其世父也將西遊京師無資以
治嚴夫人為釋金條脫以賜之直十餘萬錢偕由是
能成就其業决科成名卒以母事夫人其升朝請于
朝廷封贊皇太君蔣侯以明道三年登第夫人事之
猶其父也内外属因夫人悉充滿其不足侯含德不
耀卒於光山從事今贈官為工部侍郎夫人春秋壮
止一子曰僅乃端居閉門獨以教子為事僅載就舉
有司輙不利遂以宫苑𥙷太社郎令為朝奉大夫其
始通閨也復進封福昌縣太君夫人老矣不復治家
事棲心竺乾道大夫從仕上下篤行誼謹法律能保
其禄位者夫人之教也熙寕八年簽判道州侍夫人
于北堂八月微感疾是月晦召大夫婦孫戒敕家事
不苟生不怛化奄然而逝享年七十有八一子即大
夫君也二女巳嫁孫八人曾孫二人後當某年某月
歸葬歴陽趙唐之先瑩從吉卜也大夫乞銘於余謂
可考信於後世者余豈誣乎哉為之銘曰
嬺嬺夫人妙德柔嘉作配哲人允宣厥家母道三紀
慈祥惠和安輿朱&KR1650;天澤載加子婦順承孫曾衆多
含飴玩綵綏我壽遐天有五福既備不頗人有三從
恊于寵華歸&KR0830;先塋生死可嗟勒銘幽宫終古不磨
從事郎處州司理參軍高布重校兼監雕
