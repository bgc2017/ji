沈氏三先生文集卷第三
西溪文集卷第三
歌詩
十一月二十二日朝辞出都
出都日大雪陳橋馹
城北别親友信武殿
道中見新月寄内
烽大臺老農問
荅老農
將至&KR0801;州從事張祥寄詩和荅
道中示三使
雄州遇唐子方奉使光還奉贈
使還雄州曺使君夜會戲贈
發瓦橋十里而河梁敗還坐客亭復上馬戲詠
道旁垂柳
過冀州聞介甫送虜使當相遇繼得移文以故
事請避諸路又以詩見寄次韻和荅
至澶州遇吴長文謁告歸奉贈
還家自戲出都
贈李審言贈王平甫
漕舟汳河贈審言
平甫許詩未至贈淮隂矦廟
和平甫寄介甫羡會稽之行
和平甫越州淮山
將至錢塘先寄施侍郎
送十二叔歸巴陵至樂齋
畫寢山中楽
鑑湖愛山
依韻和韓子華游趙氏園亭
彭州使君郎中寄示懷舊之篇輙次韻奉酬
將赴會稽過杭州寶日大師法喜堂
將赴淮南再過䔥山昭慶寺闍梨叔師所居
依韻和杭州施正臣與李審言王道粹宴有美
堂唱酬
依韻和李審言見贈敘舊
依韻和施正臣遊聖果寺
贈剡縣桃源官王道士
次韻和不疑借書鄰幾遇其寝
次韻和冲卿中秋不見月
大行皇帝挽歌辤陳府君挽歌辭
吳正肅公挽歌辤晏元献公挽歌辤
十一月二十二日朝辤
朝辭承明殿莫下金馬門伏讀明詔意仰思聖主恩
蠢彼獯鬻氏禮數迺弟昆帝初務息民金繒代更屯
嗣皇謹遵業使傳交塞垣下臣非知古有舌詎得論
恭承丁寧命敢不夙夜犇
五言出都
十年中都官未審去宫闕一朝使萬里馹騎催早發
徘徊景陽道瞻望未央闥高城接浮雲佳氣正幡欝
我馬何遅遅中情屢如失王事戒靡盬臣心敢它䘏
曷月還歸哉歸期幸可必
五言出都日大雪
朔風萬里来一夜卷飛雪澷澷國門路轉轂失故轍
鳥翼壓不開馬蹄僵欲折問我行安之銜命使胡羯
君恩念勤遠敦遣禮無缺賜金戒私装卜日出漢節
太官載供張厩馬先簡閱光華自難勝敢復訴劳苶
獨哀徒御衆驅馳犯寒切每懷寔靡及勖爾保嘉烈
五言陳橋馹
天命豈人力神功非智闚萟祖昔臣周周德久已衰
上將分六師北征在郊圻士䘚中夜起神器倉猝移
誰言一朝变迺定萬世基國門一舍地傳舍猶當時
故老無復存遺話嗟何知維留威神在凛然萬方歸
五言城北别親友
朝出北門道復車何轟轟頋皆我親友送我胡中行
置酒古寺堂勸酌紛縱横飲闌眎四坐悄若意弗平
試問坐上客客言安敢承謂我自慷慨固無兒女情
幸當無事時奚忽為北征僯我不受辱往拜單于营
憂我衰病餘䟦涉萬里程二者所不堪奈何誰使令
我咲謂坐客我豈徇利名仕旣不得已王命方丁寧
上羞傳介子下愧蘇子卿苐結匈奴心以保先帝盟
惓惓謝親友敢辭釂餘觥
五言信武殿
匈奴昔南牧先帝躬濯征旌旗從天下龍虎百萬兵
元臣坐帷幄大將當鼔鉦黃盖臨城樓城下萬歲声
卷起黃河波飄入单于营單于膽先破犬羊亂縱横
大黃殪賢王京觀封鯢鯨甘雨洗原野清風掃羶腥
王師奏凱歸殘胡稽䫙盟於今五十載北塞維蠶耕
黎民亦何知但見原廟成下臣方奉使過謁慓若驚
威神敢云測尚冀通精誠
五言道中見新月寄内
離别始十日已若十歲長行行見新月淚下不成行
念我一身出萬里使臨湟王命不得辤上馬猶慨慷
一日不見君中懷始徊徨我行朔方道風沙雜冰霜
朱顏最先黧綠髮次第蒼腰帶减舊圍衣巾散餘香
郵亭苦夜永燈火寒無光獨歌使誰和孤吟詎成章
輾轉不得寐感極還自傷思君知何如百語不一詳
胡鴈方南飛玉音未可望願君愛玉體日看庭樹芳
欲知歸期蚤東風弄浮陽
七言烽火臺二首
歷歷相望隠舊堆孤穿兔穴半空推行人不識問野
老云是昔時烽火臺
烽火銷来五十年居民初不識戈鋋耕桑滿野帝何
力千里邊城自晏然
七言老農問
使者輶車歲不停金繒兼載價連城洛陽年少今何
怯未省傳聞敢請纓
七言荅老農
聖主仁恩務息民收兵方外卷威神老農自保太平
樂焉用空言羞使臣
七言將至&KR0801;州從事張祥寄詩和荅
驛騎驅馳萬里身錦貂渾欲变緇塵平生未識行邊
地今日初欣遇故人洗眼已驚雙鯉至相看應訝二
毛新羡君獨得從軍樂三歲高陽幕裡賓
七言道中示三使二首
初持詔節下宫衙四牡臨門敢頋家稍遠郊畿還感
慨却瞻原隰自光華使行萬里誰非病義重千鈞始
拜嘉遥指燕山數歸日都城猶未有多花
漢家恩信撫群戎坐息邊民楽歲豊自古所求中國
治於今無復四夷功金繒但取一州賦使介何辤萬
里通頋我衰羸豈堪此共楊威命賴諸公
七言雄州遇唐子方奉使先還奉贈
擁節纔臨塞北垣正逢歸騎下幽燕昔初並命銀臺
下今獨先還赭案前胡地風沙辭異域漢家日月望
中天邊城尊酒雖云楽聞說腥膻更慘然
使還雄州曺使君夜會戲贈三首
風霜滿面使胡歸洗眼看君喜可知更出佳人對紅
燭今霄醉倒欲何辭
法曲新声出禁坊邊城一聽醉千觴明朝便是南歸
客已覺身飛日月傍
粉面嬌環紅綉裙主翁獨遣勸佳賓它時金谷重相
遇還許尊前問故人
發瓦橋十里而河梁敗還坐客亭復上馬戲詠
道旁垂柳二首
客亭門外纖纖柳觧使行人去復還為謝春風搖蕩
意上林桃杏正堪攀
行盡塘陂日已西回頭綠樹却遅遅柔條秀絶向人
甚忍不從容折一枝
遇冀州聞介甫送虜使當相遇繼得移文以故
事請避諸路又以詩見寄次韻和荅
風沙敝盡旧狐裘走馬歸来過冀州聞報故人當邂
逅便臨近舘為遅留不容傾盖論時事空寄新詩寫
容愁却望後車塵已合蕭声清斷去如流
至澶州遇吳長文謁告歸奉贈
萬里風霜一病身歸来初喜渡河津舉頭已近長安
日洗眼先逢玉署人平昔每嫌疎舘舍今兹暫許接
車塵延英對後應多睱東閣期誰共賞春
還家自戲二首
憶昨邊城初見春纖纖垂柳正矜新不知遠客貪歸
意欲把狂絲繫画輪
遠客歸来眼自明小桃滿院笑相迎當時若折邊城
柳定負春風薄行名
出都
秋風歸夢入東吳乞得城居占越湖聖主恩深未知
報豈如張翰為&KR1052;鱸
贈李審言
使節葳蕤出漢宫我方受瑞守江東觧還印綬甘元
禮霽去威嚴幸弱翁金珮並辭丹屏下画舲相接汳
波中過江弩矢應交路歛避湏如御史騘
贈王平甫
輕舟喜出大梁城更得高才共載行海内相知君與
操從容尊酒論平生
漕舟
漕舟上太倉一鍾且千金太倉無陳積漕舟来無極
畿兵已十万三垂戌更多廟堂方濟師將柰東南何
汳河贈審言
黃流千里從天来中貫帝居縈斗魁與君共宣聖主
德餘波漸暨東南垓
平甫許時未至
平生每愧不能詩今與詩豪晝夜随已許大篇湏強
和少收鋒鍔始相知
淮隂侯廟
淮隂本自市人子始定三齊便請王明哲保身非所
責如何終欲比張良
和平甫寄介甫羡會稽之行
君家兄弟古人期入直西垣已恨遅莫羡迂疎乞州
去朝廷多事待論思
和平甫越州
六朝開國盡東州此地常居第一流四海今皆歸聖
主万兵猶得眎元矦江山執勝登臨好市邑空殘賦
役稠我去正應千百慮不知能復縱吟不(王詩云縱吟還勝白蘋洲)
淮山
淮山万重𬗋淮波千里清聊兹快吾目又以㓗吾纓
夷門多塵埃黃河自泥濁我行何遅遅回望未央閣
將至錢唐先寄施侍郎(去年送施詩有何日從公醉𬗋&KR1052;之句)
億時送公公索詩欲從公醉亦狂辭今叨東鎮恩方
厚更過鄰城喜可知已分尊前非敵量獨憐湖上失
春期江南地煖霜無力橘綠蓴丹蟹自肥
送十二叔歸巴陵
讀書不遇古所有間居得地今日稀世故紛紛定難
了况獨身已與衆違洞庭水清君山碧白酒滿市魚
滿磯都門一到十日耳猶恨風塵汗我衣
至樂齋
至人得至美迺能遊至楽茲理難與言紛紛徒爾學
五經陳縱横夫豈非糟粕吾方任常然来者尚吾覺
畫寐
衙退冠佩捐吏休簿書却山城賓客稀永日臥高閣
山中樂
誰言府中居自得山中樂獨醉還自醒無人事醻酢
鑑湖
鑑湖千頃山四連昔為大澤今平田庸夫况可與慮
始萬年之利一朝毁
愛山
朝凭秦望𬗋玉几莫倚卧龍青錦屏平生愛山今日
足尚恨軒冕縈吾形
依韻和韓子華游趙氏園亭
春色先從禁苑来侯家次苐競池臺清明已近鞦䩠
動上已相尋曲水開繍幕風微花自舞金炉日永麝
銷灰病夫歡意郍能強漫作山公倒載回
彭州使君郎中寄示懷舊之篇輙次韻奉酬
昔下承明得善藩初無佳政可勝殘與民共楽湖山
好邅世承平法制寬當日清談羞俗士歸来白髮困
塵鞍羡君正逐春遨盛豈减東州舊賞歡
將赴會稽過杭州寶月大師法喜堂
悠悠十年别惚惚一夢中故人已白髮相對一病翁
日短語不盡潮生舟復東自咲更自愧此身猶飛
蓬
將赴淮南再過䔥山昭慶寺闍黎叔師所君
始作山隂行還尋廣陵路此身未許閑長負滄洲趣
往来古寺居再與高僧遇俗慮雖暫空勞生竟難訴
依韻和杭州施正臣與李審言王道粹宴有美
堂唱酬
昔為鄰政愧難参今讀新詩歎召南美化由来穪楽
國勝遊還足發清談江山臨眺乘秌霽旌節聮歸卷
夕嵐病客區區方北去尚思堂下停驂
依韻和李審言見贈敘舊
目與公家三世舊坐看高閈壓亨衢楩柟屡構明堂
厦麟鳳更参聖代符結友固應皆以義論詩何獨取
於愚歸舟早晚乘潮度猶得西湖一笑無
依韻和施正臣遊聖果寺二首
盤崕絶巘與天通汗澷煙霞謝世籠聳𧺫浮圖山突
兀自然衙石玉青葱古人興廢千年上游客登臨一
嘯中誰為燕然愧班竇弧城羈據亦銘功(排衙石有錢鏐刻詩)
長愛高僧住絶岑定知無復俗緣侵人生優擾應從
昔世事悠悠豈獨今軒冕儻来真可愧山林歸去莫
嫌深孟軻事業誰能及告子唯先不動心
贈剡縣桃源宫王道士
我昔剡谿遊道人亦相遇重来十歲餘顔色宛如故
頋我病衰早鬢毛已蒼然乃知世上榮詎若山中閑
道人家東都問胡不歸北北方多風塵素衣化為黑
斯言吾所信吾志亦江湖瀟洒會稽守平生欣莫如
君恩容苟安碩奉三年計幸爾數到城間談北方事
次韻和不疑借書鄰幾遇其寢
嗟我江湖人野性實疎簡况從衰病侵事事益以懶
豈不思自強所資乃有限但愛江夫子平生事高散
維於讀書勤晝夜不去眼每劳從事賢獨使簿書綰
揮署曾不劳兼人信無赧有時倦欲休就席初不煖
鄰友更借書丁丁叩門版尤厭吏舍喧牛羊閧棚棧
不如歸吾廬静對日晼晼詩成還示我足以驚幽孱
次韻和冲卿中秌不見月
木葉飄飄客正悲浮雲更𧺫蔽朱曦分無好月臨清
夜且共芳樽楽盛時密戶那憂風蕩燭重簾寕怯露
侵肌金壷漏盡玉山倒天外睛隂誰復知
大行皇帝挽歌辭五首
正統千齡接端朝四紀長無為獨高拱博施極多方
昔也穪何力今焉怨彼蒼維應傳聖嗣有以尉民望
二
歷數當興運謳歌属太平成康能述業文景善持盈
海外咸来獻區中不識兵至仁終莫報何以盡群情
三
欲識承平事君王五十年耕桑連萬里歌吹被三邊
德至消群慝恩深極漏泉如何一朝變群慟訴蒼天
四
四海蒼生衆真知不世逢方將請巡幸然後議登封
鑄鼎未云就乘雲安所從尤哀此下國無路望髯龍
五
西望陵臺遠隂隂白日昏孤臣欲從死累世未酬恩
身隔千官列心随万國犇維臨滄海上泣洫就湔痕
陳府君挽歌辭
吳會多長者斯人昔所欽高材誰復見令聞獨留今
松栢開原埶笳簫送水隂安知此吉卜有子服朝簮
吳正肅公挽歌辤三首
天下賢良選當時第一才文章袐群玉事業炤三台
暫作東山去還期宣室来蒼生方願治梁木何先摧
又
四海瞻師宰中朝倚典刑胡然賦全器獨弗與多齡
柱石虧宫廟塩栂輟鼎鉶風流不可挹無愧史臣名
又
笳鼓周南地公嘗此保厘都人懷舊德行路𧺫新悲
昔我祈難老今天莫愸遺呼嗟如可贖猶碩可身為
晏元獻公挽歌辤二首
英才動先聖盛業啟今王朝庭尊元老官師仰典常
才還宣室對遽歎哲人亡獨有勲名在書為後世光
又
四海尚多事君心属太平天胡不遺憗邦早奪耆門
柱石傾宫構塩梅廢鼎烹斯人無復見誰意在蒼生
沈氏三先生文集卷第五十四
雲巢卷第三
歌詩
水車召楚興禪師
春日二絶楊花
樂神山上
李華日落
黃鸝春林
散郎亭棗花寒
讀書奉送伯才都官代歸
觀大水望朝陽巖作(元次山所名者)
滄洲亭懷古出瀟江泊蒲洲
次韻荅陳生問禪復作過商翁墓
水車鈷鉧潭
庭下菊龍興觀
寄題聱隅塚亭過李氏澹塘别墅
還湘南集有感
荅林夫五頌次元韻
贈飲客雪後
次韻酬陳生求書贈廣祐上人
奉送馬令歸長沙奉贈王笥王尊師
仙居閣寄題譚氏需亭
望浯臺示無競太平上方
送唐道士遊南岳贈張明之
唁下第朱趙二使者示問
零陵觀大水謝履道天麻
奉簡莘叟次韻慱古贈王道人
戲贈莘叟明之(莘叟姓陳明之姓張)
奉贈王道人平生
將行泊瀟江宿浯溪
謝蔚宗木綿嬋娟亭
静照庵石鷰坡
峽山寺白水
題文殊峯寺(乃思勇二公卓錫處)
雪後
南臺禪師云得蔚宗書報老夫入山
君山洞庭山雪
次韻奉贈巴陵上官令
奉韻上官令重示
代諸生送王鎮判官
贈送盧緫赴調渡西
古興十六首寄金山禪師
次韻酬楚興三頌九日
送畢公綽火星&KR1104;
白髮矦灘
書堂寺(藏貞故棲也)日道
公五言
水車
黃葉渡頭春水生江中水車上下鳴誰道田間得機
事不如抱甕可忘情
召楚興禪師
匡床我示維摩疾持鉢師来舍衞城與汝欲分香積
飯不妨作戲說浮生
春日二絶
壁下茶鐺久不黔更無白眼與人嫌春来老困還多
睡時有狂風入破簾
寂寂山間誰與言悶搔短髮向香煙死灰朽木君知
否不似胡人面壁禪
楊花
島夷三月不知春唯有楊花似故人老大相逢何可
語滿頭白髮不勝嚬
樂神
夷人事神正自醵山頭水邊與神樂大巫龐衣手搖
鐸群兒伐鼓更鳴角青山歴歴神欲歸湘水灕灕日
脚西小大酣歌向山棲神羔滿盎均汝釐
山上
山上桃花紅欲焼山間病老苦無聊古人有時亦好
飴已醉復醒真似勞誰能忘情學枯木不如隱几看
猿猱攀援上下豈無意新林落日風
李華
山僧種李華華白誰肯折春風欲去時庭前紛如雪
綠葉始有芽繁香且未歇欝陶何可道空庭步明月
日落
日落沙頭山巳昏饑烏投瞑下前村誰云野客無多
事步出林間自掩門
黃鸝
黃鸝何處来我夷即下綠葉掩窮陬春容巳衰謝
百年如轉轂悲歡正相駕感事一傷懷吾年四十化
春林
春林日巳隔我遥山青下簾曝幽卧野鳥鳴嚶嚶
鳴鳴有時息息林亦衰寂生物自環轉何心翻戚戚
散郎亭
法華寺上散郎亭老樹蒼崖如有情歡戚已随時事
去代間秪有古人名
棗花寒
山禽哺雛半欲摶坐想葛帔臨風湍數日隂霖復未
畼不知更作棗花寒
讀書
讀書十車老巳忘人生得意湏少壮白髮漸多䈥力
衰誰為流年更惆悵自寄蠻夷朋舊稀更將黃卷卧
斜暉古来枉直何足道昨日皦皦今還非
觀大水望朝陽巖(元次山所名者)
前日巖間欲結廬下眺江水百步餘春水濺濺出乳
竇青山白石半洿塗不到津頭已三月誰知江水漲
天墟遥望横流不敢濟巖日已有人&KR0699;魚
滄洲亭懷古
瀟水悠悠天際来来江古木抱山回柵中人物不滿
把日晏市散多蒼苔九疑巉天古雲埋遥想帝子龍
車逥心衰目極何可望九歌寂寂令人哀
奉送伯才都官代歸
前日使君佩銅魚雅望巳合升華塗一遭黯黮誠非
辜人為歡憤我若無夷州巳非人所居况復筦庫治
嬴餘幸及瓜時咲還都襟懷落落貞丈夫
次韻荅陳生問禪
從来多事笑歸宗我已無心豈有通逹士猶能知夢
夢世人何用更空空江頭冷落三秋月山半支離一
病翁不到古今能與否林間拭目看来鴻
出瀟江泊蒲洲
汎汎瀟江水天生西北流蒼煙開蛋市曉日下蒲洲
清矌適幽步方洋如昔游何為沙上鳥相避小山頭
水車
山田遶山脚江水何可作車輪十丈圍飛湍半天落
鴈翅插修筦随流淂深酌升降豈無勢長江怒相薄
(慱)有如萬夫力讙呼傾衆壑曾不捨晝夜美源終未
涸人間有機事由來生巧悪善彼漢隂老忘懷抱純
朴
復作過商翁墓
當年不佩封侯印後世誰尋堕淚碑定遠將軍豈夸
勇關南常侍最能詩故人不觧傳遺事五嶺猶能識
信旗墓下寂寥無鼓角秋風獨向白楊悲
平生氣業許誰知官制應崇九尺碑已為朝廷恢遠
略不應江漢獨無詩交牙石鎻先偏陣野焼光開後
隊旗老婦尫殘誰主奠從耒伯道使人悲
同預楊公國士知延陵應得我題碑人間巳悟黃梁
夢泉下誰尋古劔詩邕𬋩巳聞圖象祭廣源無復納
降旗水禽山鳥無人意獨觧飛鳴不觧悲
蒼頭巳作歸来曲不信全生廋氏碑疑有史官争立
傳終無嗣子與聞詩後房已閉千金妓私廟空收五
采旗聞說詔書優贈典孤魂應結九泉悲
庭下菊
夷天九月尾秋氣殊未肅病士蒙葛衣正如庭下菊
憶昔移菊初夏暑方煩瘴山旱無雨憔悴茲不足
安得望茅茨竊自譬松竹神僊久視藥孤根寄窮谷
鈷母潭
余讀子厚書始聞鈷母潭榜舟西江下振步愚溪南
高下凌山阿松篁蔽秋嵐土人識其地古木森楩楠
水深日波瀾此理亦易探古木為鈷鉧土音正相參
所記或不然信書殊未甘此公廢已久山水窮年躭
造化毫楮間浮寔微相錟幽心有默識西歸助清談
寄題聱隅塚亭
不識聱偶生斯人亦豪怪挾書海上來軒昂軼前軰
何為老窮阨獨與當時背寵禄出一時此書終不廢
客死江都舘骸骨埋荒穢幸會田使君開塋北門外
浮屠清矌地馬鬛森松檜百年一坏土誰當論窮泰
龍興觀
山林搖落江水寒松下古觀生秋蘭白日無人午夜
静玉皇殿上朝仙官但聞金環玉佩鳴珊珊麻姑女
子不下壇有誰乞得延齡丹人生不如爲善好草頭
曉露空潸潸
還湘南集
蚤識陶公父子名未知李老思尤清後来無復能文
客瀟水湘山空月明
過李氏澹塘别墅
淵明昔巳愛吾廬我亦悁悁憶故居君有東臯千束
稲山前更望澹塘湖
荅林夫五頌次元韻
無心難與有心期欲說無心巳自癡會得金剛本来
性此人與我合先知
白髮生来何可驚不求雜食豈湏耕山間一榻無餘
事但看山花枯復榮
海水浩蕩煙蒼茫我欲求渡無舟航東西路迷何苦
渡楞伽山下秋風凉
世間明闇一毫端為底忙時不肯閑水盛草深牛不
動始知緣業有多般
阿弥陁佛一爐香欲道知時巳是狂若得醫師除我
病何煩䈥力更求方
有感
我身如断蓬我性如孤鶴飄搖寄林野不復人間樂
豈知鷄與犬朱門肆依託雖沐稲梁恩安能遠嫌薄
理或不在我幽懷放寥廓人生能幾時百年共搖落
贈飲客
鄙性不嗜餘不知酒中樂古人能閉關此興可度
形骸委物外寵利安能薄何為攘臂人喧卑同燕雀
朝揮百神王夕引群憂涸疇昔二三公逃死向杯杓
我樂不在是陶然造冲漠子當劇醉時相訪南山脚
雪後
瀟川夜飛雪草舍朝成冰微陽始下燭南山浩如蒸
林木散孚甲烏鳥營巢橧物化不可戚深挹南天僧
次韻酬陳生求書
老朽何心託市朝正當鼓腹詠軒尭由來方外希夷
樂漸與人間路逕遥澤畔應無漁父問松間時聽葛
天謠髯君莫及兒童伎留取禇中翡翠翹
贈廣祐上人
不入四明路侵尋已十年葛藤論往事蟬蛻想蒼煙
松下數株石巖前千丈泉何為不肯往芒屩更参禅
奉送馬令歸長沙
腰間新佩臨桂章歸着綵衣拜高堂鴻鴈知時自翔
翥驊驑得路方騰&KR0750;正煩絃歌治疲佫仰看干羽来
降王憔悴山間老遷客不能相送出瀟湘
奉贈玉笥王尊師
玉笥羽人不絶食鬢毛清潤顔色赤中黃僊翁傳妙
經十年功成人不識身如孤雲行無迹欲上九疑望
南極岣嶁不見神禹碑瀟湘貞得浮丘伯城南濯足
江水碧逍遥城中混名德東巗西穴巳爛遊共過廬
陽尋簡寂
仙居閣
鶴馭已歸三十春至今重閣無纖塵蟠桃誰知天上
事白骨不駐城中人門外江流似平昔林間鳥雀空
悲辛當時晉矦強辟榖黃石老翁悟終身
寄題譚氏需亭
譚子作需亭佳客同宴樂宴樂乃餘事文華相慱約
散紩列經史所游盡通慱揮毫断新義諸生困穿鑿
中厨具烹餁高懷肆杯扚遥想大論時紛紛塵毛落
春風豁幽欝秋日延林薄人生樂名教安在甘寂寞
相期一窮逹豈止為脾臄窮逹乃在天得時即鳴躍
在昔鄭司農處身固窮索饗客頗豊侈水陸薦金錯
其後李北海高材冠臺閣摛文示時彦萬金資一酌
遺風不在是斯名豈苟作泥沙何足道正當為善謔
子雲老嗜酒行當躡芒屩為君說難字猶能中一喙
望浯臺示無競
每愛瀟江西北流水邊幽石強為留歸時欲借浯臺
望何處坡陁可繫舟
太平上方
山上白雲澹無情不如山前利與名水西落日何時
盡二十一萬鍾罄鳴
送唐進士遊南岳
瀟湘一片雲翩翩上南岳不依澗底石欲引瑶臺鶴
乘風出崖嶠帶月縈林薄若會洪崖生為求金鼎藥
贈張明之
文雅張夫子飄然東嶺居不随人毁譽獨與道盈虛
歡咲一棋局湛沈萬卷書三年流竄客相見止如初
唁下第
時厺亦可惜浩然若滄溟平生窮古學老大困新經
君抱松竹操余無龜筮靈相看故眼在惟有遥山青
朱趙二使者示問
古木巃嵸山徑斜不知使者出山窊羈禽野獸遥相
避亦有人尋顔闔家
雲陵觀大水
春雨淫不巳江水一夕漲初聞漸其柵離明已三丈
老弱走山去浮沉困丁壮高楼半欲没木杪維舟舫
睢阜已懷襄那能辨閭卷升高瞰其下犬牙縈疊嶂
始知地形隘何由保無恙湘川浩東下其埶不相譲
安得驅山澤移徙就空矌市井安且平黎民獲生飬
群流亦適性千里肆夷漾斯懷知未遂蓬苑獨怊悵
謝履道天麻
仙客餌赤箭其根乃天麻延年不復老飛身混煙霞
文斤蚤得道山下多靈芽世士所購求金玉如泥沙
吾昔負嬴疾衰齡畏風邪䈥骨困連卷跳偏竟何嗟
履道知我欲&KR0809;封寄山家呼奴為煑食惜巳鬢毛華
奉簡莘叟
紅葉飄蕭秋後山相望止在一嵠間老夫無用方安
命夫子何為蚤閉關世事不随歌吹樂此身略與水
雲閑經年不見寕相外安在區區事往還
次韻博古贈王道人
調笑同方朔機微似幸靈嚢中萬金藥機上九仙經
虚静孤猿噪支離病鶴形子雲稱隱德扵此識沉冥
戲贈莘叟明之(莘叟姓陳明之姓張)
仲子絶不出留侯數相頋二客雖不同所知均一趣
仲子屏世故修然掩蓬戶留侯喜奕棋清歡寄玄悟
奉贈王道人
身世飄搖如断雲此生不復世間塵能言得喪歸諸
命唯有東坡王道人
平生
平生愛閑今幸閑投老愛山今住山不復區區同眩
事正當眇眇出人間
將行泊瀟江
憫憫久同巢幕燕翩翩今作北歸鴻湘山瀟水愁無
度更泊孤舟夜雨中
宿浯溪
孤蓬衝雨出湘西欲向崕間寄一棲天外月華如有
意故来相伴宿浯谿
謝蔚宗木綿
嶠南地熟氣如煙木華蒙茸散為綿使君作細遠相
寄表似夷錦紅欲燃病士榻上殘青氈山中苦寒多
破穿使君相贈何可言困来不妨伸脚眠
嬋娟亭
天邊新月一弦生堂上美人肢體輕何似君家庭下
竹孤風高節照人清
静照庵
優優百秊何可為正應静處得忘機心猿不動無餘
境照見人間是與非
石鷰坡
祁陽縣南石鷰坡驟雨乾時燕子多行李蕭疎常畏
雨誰能駐馬待滂沲
峽山寺
峽山山下古招提叢木猶藏半泐碑正自會昌多難
後至今龍象繞山悲
白水
九江水色白如雪流水瀟湘尚未渾落日虛頭人已
散獨晉煙樹送黃昏
題文殊峯寺(乃思勇二公卓錫處)
二公誅茒今幾秊至今山下一爐煙駐舟薄致伊蒲
饌欲結諸公寂静緣
月落山時魚鼓鳴華堂不動夜来燈人間優優方多
事誰似爐間白髮僧
雪後
朝來風雪滿湘山頓失群峰上下間風定雪休歸舫
穏江流不動碧潺潺
南臺禪師云得蔚宗書報老夫入山
支持病骨上南臺一眺雲林眼暫開不道雲長更饒
舌已將名姓入山来
君山
我来洞庭上延首望君山君山不可見止在狂波間
風休水亦息煙嵐露空碧何煩問法意開口成塵迹
洞庭山雪
洞庭春雪曉霏霏一陣風来半已晞唯有山隂吹不
盡田塍片叚衲僧衣
次韻奉贈巴陵上官令
古人善治身擺落在塵土明哲所自任不為小人侮
嗟我一何愚逍遥寄天宇長嫌柳下汙有意莊生堵
微官被黯黮遠放瀟湘浦閉關絶世故况復揮談麈
蒙恩許北下始接諸公武若得一丸藥頓發三年瞽
巴陵遇言游高文璨瑶圃泠泠挹清風使人懷玉斧
奉贈上官令
洞庭春水静楚山氣雄勁欲言世上清不敵巴陵令
山深多猿嘯水涸縱鱗泳牛刀有餘間盡入安仁詠
重示
不識南宗與北宗欲齊得喪已非通若將直指生為
夢便可偏知色是空莫為嚴周馳誕說欲輕摩詰作
衰翁古人言句真芻狗天外秋来有信鴻
代諸生送黃鎮判官
瀟湘秋水漲山阿小駐歸舟綠玉波幹苑主人青眼
在湘南使者薦書多庭中紫詔迎綸綍道上黃花醉
叵羅賤客十年京國夢恨無羽翼從鳴珂
贈送盧緫赴調
山東盧翁舊儒者少年久客都城下先朝數困春官
薦投𬒮攀鞍學弓馬大黃六鈞猿臂挽武庫官箭長
分靶横門較蓺在第一武士賈勇来相迓天子臨觀
虎豹群弓滿不苦何由化固知窮逹不在我乞得參
軍何足吒晚除一尉来荆域白髮婆娑誰復識部中
夷落寄戎政上下六年無盗賊使者垂庥太守惜地
薄噐寒無勢力平生介直耻自媒一紙薦書終不得
中間安南大將出嘗願奮身借一戟翻蒙羽檄督軍
饟靈渠首運三千石小官繇使當自效觧衣操舟上
灘磧同行嘲笑何自苦殊勝陶公閑運甓功勞㳙埃
何足道甫得臨湘升斗食高堂老母終天年屏居古
寺甘窮寂從来畏慎不干人糲食布衣殘喘息春秋
祀事亦粗給妻子不為饑寒逼三年終喪壮心在矍
鑠安能忘吏役古劔不折終不埋老馬豈甘長伏櫪
却持手板謁公府斗擻青衫塵土迹我知盧公意可
憐世人家輕相測何如市井輕薄兒朝来指白莫
為黑
古興十六首
朝亦看踰山莫亦看踰山芳華春樹外古澹白雲閑
絶頂有池水昔年棲玉顔妙靈想不駐𬗟慕何由攀
春草日巳枯山中少人迹草間秋蛩鳴遥知歲寒逼
人生何可恃金丹湏努力流景終不回永歎尚何益
我不歎白髮安得新少年往者不失勢後来豈能賢
世間亦多士倚伏良有緣寄語夸奪子古人已皆然
脩道湏隂功留矦亦何為區區欲報怨方為帝王師
辟榖學赤松強為女子飴黃石更殉葬空令後人疑
皖皖何氏女不食終不饑普公南遷日金鏡識仙衣
清冷少言語時時露天機冥數有時盡玉棺有餘輝
古人喜功名冐死立竒節嗟我亦何弱翰墨老蒙拙
冨貴難苟求耻随世汨沒千年柏庭下不負金光骨
不識楊子雲清峭想玄鶴後世欲論文斯人不可作
死生固有命一青為投閣相厺已千年空山甘寂寞
黃葉日已落西颷易驚衰憶昔陽春下芳華弄葳蕤
四序不代運生物皆凌夷勿勿盖常理晚莫令人悲
百草皆有種風土不可移甘&KR0605;與美悪所得自適宜
東家鮐背翁前日迺嬰兒耄傀寄百年誰可強扶持
芳華有不實不實未足悲神仙不死藥多採南山芝
天外青青山重雲忽蒙翳青山終不移明目未可睨
秋風方憀憟冥雨何時霽不見希夷翁欲學窮年睡
夜半山氣冷始知秋序深開軒望明月西嶺莾涔涔
人籟久已息繁然蟪蛄吟緬懷故丘鶴清唳有餘音
遥與白雲期豈憚冰雪侵人情與物象邂逅愜幽心
夜滿漸已長清風入松林逍遥掩蓬戶微凉生衣襟
瀟湘望秋月清曠無風埃誰知故園影亦向裔夷来
水際衰老翁練衣獨裴徊頫仰方自適爲誰指玄胎
落葉何足歎歲莫皆枯枝白髮不可摘我老誰不知
榮瘁乃常理日月潜推移莊生強欲下秪能觧人頥
我意不自適何為浪多憂艸舍亦無事浩如水中舟
陵谷尚或遷百年為誰侜不作亦不止生肇知吾優
前日春巳歸&KR0714;花尚赤白秋来初未頃園林亦早索
桃實久已空黃柑年可摘唯有半折松青青獨如昔
少年勿嘆息明年復春色莫疑衰老翁住世方為客
疇昔一夢還強憂亦強喜殘息若少延視今諒亦尔
何為有得失寕非為物使長哂王潜夫區區論天咫
渡西
百家渡西日巳落青山上下猿鳥樂欲因新月望吳
雲遥看北斗掛南岳一夢愔愔已十秋古人不死終
未休草舍瀟條誰與語清香吹過白蘋洲
次韻酬楚興三頌
莫欺隠几維摩老不為文殊不設齋寂寂青山何所
有霜風落葉滿空階(右荅設齋)
給孤長者尋常有應供如来不易逢二施本無差别
理莫論庭栢與庭松(右荅施衣)
已住世間如影響不牽法相論偏圓山邊苑屋随緣
業不是當時忍辱仙(右荅見贈)
寄金山禪師
秋来清血洒瀟湘遥望東流帶夕陽爲過金山沾法
力便随潮水入錢塘
九日
去年九日始離家行到江南見菊花今日裔夷逢節
物獨將白髮換年華
送畢公綽
畢子治車馬游學去成均成均首善地俊乂方軿臻
為儒當讀書術業藏諸身群居久昧是終亦為塗人
通塞雖有時操修貴道真求益當擇友好德必有鄰
吾為授裔客其言何足珍行矣當自慎思慰高堂親
火星巖
火星巖下石崚嶒殿閣相望止一僧莫問人間興廢
事門前流水几前燈
白髮
山頭甘寔半已黃領上白髮日更長青雲合散寄孤
日道
日道纏南復纏北蓬戶長開少人迹三噫七哀非我
意我身乃是投荒客
龐公
㐮陽龐公少檢束白頭女冠亦不秃世所奔趨我獨
棄我已有餘彼不足鹿門有月樹下行江漢無風舟
上宿不識當時捕魚客但爱長康畫金粟金粟杜口
不復言龐公為人不夸俗東西有人問老夫但道明
燈照苑屋
五言
五言七言正兒戲三行五行亦偶尔我性不飲豈觧
醉正如春風弄群卉四十年来目幼事老厺何湏别
愚智古人不生亦不滅吾今不作亦不止寄語悠悠
世上人浪生浪死一埃塵洗墨無池筆無塚時亦作
戲怡吾真
雲巢卷第三
