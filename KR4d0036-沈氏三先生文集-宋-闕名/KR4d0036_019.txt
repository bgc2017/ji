沈氏三先生文集卷第三十三
長興集卷第二十三
岸老堂記江州攬秀亭記
東京安禅記勅賜崇聖智元殿記
池州新作鼓角亭記
岸老堂記
岸老既歸扵夢溪之上築堂而命之曰老老不在堂
而老者之髮茁其以白其心若頽雲之淡太虛也蝯
鵠其形支木杭草之與居也臂交扵上不私其禄而
休予以苑丘之美蔭也濎濙虚納物來不辭而濯予
以靈溪之浩浸也非步非騫胡胡然循階而鳴者塏
予以澗崖之冷風也仰之在顔頋則在几圭擁而繪
張者望予以四旅之群峰也岸老之所樂聚之接之
其來而不窮者堂之爲老用也十履之而以跬計者
吾堂之袤也十抗之以爲席者吾隠以肘也野不加
抑而下視不加眀而遠者封高以爲之構也向之者
不聸背之者不頋作焉者不變策而過者趣與人謬
也苟足扵是而無所羡故吾謂之乘參昴而躡飛景
則彼且以為揚粃為虻咮也吾謂之坐泰山以浮勃
潏則彼且以為一蓬之梗與鷦鷯之鷇也微陽始升
至於歛陳而畢歲物随之盛衰變化無一息之停一
以為梟一以為雉是非相捽扵前是老也岸然坐而
視之雖通都甲觀望之如蒸霞霧履之若乘雲氣小
隙容鼓車半估當一國以被之富視十跬之隘若营
丘之與一鍧然且不碩昜之非以美奥為不足慕也
棲騖以桶决吕梁以溉巵何所資於有餘方其晦晹
風雨雪霜霧露相與遇於無所祈無所厭之時蟲魚
草木相與遇於緣延蓊&KR3909;不机不藝之地飛者相與
遇於翔佯勾輈之和走者相與遇於決擲角脚之樂
客相與遇於相迩而相忘相安而不相噐之適五者
不待否而至與之為澶澷與之為無間雖有其餘無
所受之雞不才於飛而羽生於蹠累然之贅無𥙷於
齮齒方且睢盱鍾鼓之侈而忘眩視之悲何哉
江州攬秀亭記
江州據吳鄣之麓垂踵江澨虹騫螭絡貫城皆山而
庶民列館會市於其下㙜觀㕓廬高下隠見於茂蔭
篁竹之間西有荷芰之池南属差廬連嶂紺天挾以
湓浦甘棠之水北漸九江之釃流隱然幕植於百里
之外者淮南群舒之諸山四時之景变化吐吸䫫無
常物非語言繪素之所能一官司士大夫都人之家
大率皆因山故崇㙜危榭可以臨高而遠駣者甍陛
相望然所得多主一景江湖山水闤闠之趣不能兼
有也郡城廣寕監之西垣有故樓之湮為棄數雉東
瞰井邑其㙜觀㕓廬隠見於茂蔭篁竹之間者齒布
其下荷芰之池差廬甘棠湓浦大江江北之群山悉
羅於左右前後前此為群者嘗築觀其上其法&KR0763;陋
不足以三絶賞美觀之所會至此乃徹而新之上為
重階廣堂以御賓燕其前可以席工步珩珮之節環
堂為晝疎綺撩可以來沓遞之景而盡嘨歌俯仰之
適李白嘗有詩以謂九江秀色可攬結吾將此地巢
雲松使九江之秀可攬而無所遺者非此無以當之
今太守莆田蔡履中之規畫而監廣寕監南昌孟處
善元徒以成之凢覽觀之勝雖素具至此而后畢為
吾耳目之所有其雄特則廬山之峻峙奥竒閟靈之
所御燭為象曜散為璚觹蒸為虹霓激為霰雨矛拒
戟磔者連峰累百木搖霧集則寒暑為之失行大江
之闡衍翕為二三敷為八九震風之所鼓則巨浪山
屹飛鳥跖堕澄熒不掦則日星璯錯連檣萬艘鳥驚
而争先其曠麗則南山千丈瀑布西江萬頃明月足
以稱豪而四時之葩華綦組糅駮塢别為曹連山茂
木隠見於雲煙之間乍晦倏明終坐而屢變者不可
以形殫此大略若夫時和歲登人物阜樂徒歌而腹
嬉飽食而朋遊於是太守率其僚士為賓射豆觴休
營百軄與都人士女嘨咏興俯追古人所以與民共
樂者千里秀色入於樽爼山飛水游蓮婦櫂二嘨欹
之聲雜起於珮環竽瑟之間當是之時清淳之氣和
平之樂浹於人心其高舉遠蹈則有沼白蓮㰚英菊
巾車卉服以遊乎方檢之外其悲傷感㮣則有慨高
婦之胡琴壯大江之黃雲寫意撫節流於咏嘆其遺
風餘跡尚有以攄滌滯滛以為後世之美者此又非
得以言諭者也履中治江而百軄舉民旣安其政又
求有以共樂之而處善能推其志以&KR0556;竒曠之賞凢
此皆將傳之不朽而某適客過潯陽以記見属古之
人欲盡其所言者必有詩以繫之詩生於言之不足
事有不能以言宣而見於聲辭窈眇曲拆之際者蓋
有待於詩也予不及落是亭之成旣序其大致而復
亂之以詩異日使君登是亭覽群物之會談咤交錯
觥籌雜進促坐屢舞主人將誇客以江圃之富則僕
之詩尚能為公一价之助也其詩曰標子衣兮清風
攬秀色兮堂中情何為兮飄飄來無端兮去無蹤從
化人兮瀛州乘揚焱兮下視識故里兮回覧慘孤眄
兮紅澨浩四顧兮悲欹傷千里兮客目杳江吳兮何
處望雲鴻兮斷續水渺渺兮霜天江魚跳波兮漸緸
綠遵長陸兮浩觀澹靈川之澄停汎華清兮芙蓉縈
秀渚兮煙横憩羅襪兮蘭州遡浩波兮掦衡眇何為
兮波神硠琱舷兮婵娟鼓輕秧兮杭枻登湓陽之王
鱣倚風樵兮佇立遲天邊之歸艎送孤鴻兮目修滿
中浦兮夕陽誰與偑兮予懷擷汀洲之秋芳(二)南有
山兮欝蒼蒼漸滙澤兮屹中江負南溟兮半墨凾七
澤兮當暑而蒼&KR0765;青雲卷兮修聞森珪璧兮庭中泉
曳崖而響落雪曀曀兮霾空朝惟䓤蘢兮暮窗紫綠
酒如空兮山色裏吴杭翳壠兮楚桑旖旖行人笑歌
兮賓醉起(三)桂樴兮庬躍長艘兮江湄劃流羽兮
徑往航素波兮楊緌投嶮遇兮争先絶奔流兮坌入
噪焱風兮下瀨士虎頋兮比立横怒浪兮側飛&KR1869;千
橈兮電進過江陽兮未昔失千里兮一瞬萬夫呼兮
髀躍波鴻洞兮山震觀者戟鬛兮鼓氣况匹夫之所
徇(四)有大人兮山之陂佩日月兮帶虹霓横九垓兮
方車駕矞皇兮招搖以為旗䧏吾湫兮朝氛陟吾阻
兮夜輝爛煌煌兮靈光噀流景兮雲中頋瞻猲兮衡
鄣聊弭駕乎神峰敞修除兮延望靈之來兮藹空五
雲蓊蓊兮銜山列華觀兮山間敞陽扉兮東椒連繍
曲兮南樊既萦帶兮蕙塢亦逶遲兮籟淵煙闇慘兮
籠木淡倚閣兮半褰客燕兮將歸臨風兮浩歌白鳥
亂兮霜汀晚日天下際兮蘋未徵波望西江兮浩渺
遠山如眉兮江木小失晝景於頋眄起千門之夜燎
迷列星兮下上混波間與林秒
東京永安禅院勅賜崇聖智元殿記
道不可相古人以謂強名之物之所由而非所止者
道也止則非道以此名乎所不能名者故道為芻車
名為寓馬佛者名其身且三以體言則曰法身以智
言則曰報身以用言則曰化身芻車之行寓馬之步
體也照起則智現事接則用生此名之分也慶曆中
佛之徒宗澤刻像佛於成都之西永安禪院闢廣殿
以居之為敷蓮千房以妥大像復為蓮英千苞出於
房間房别一佛赩千苞皆佛也而攝於一像是所謂
盧舍那者始名其殿曰千佛千佛者報身之所生而
所謂化身者也今夫所謂盧舍那者千佛之所自生
而以智名者智所以作聖而聖者化之積也於是改
賜其名曰崇聖智元之殿而上視御飛白字以嚴其
㮄佛之名體密玅難跡非上聖超悟境昭等螎孰能
控慱無形寫之毫素一言所標而顯三身差别之慧
辦十萬調御之雄照者哉觀夫妙相凝湛神筆飛煥
日月之光鬱蟠於櫨之間神耀相宣群餙嚴翼至
者赫然若有臨其上有臨其左右一望璙章而盧舍
那之身具環視衆色而千百億之身圓非由内出不
自外鑠不堕諸見而見以此期乎歷階趨隅以瞻夫
表揭者是不可以無誌也微臣瞻仰
聖製以偈贊曰具足無畏天人師大毗盧海不思
議玅湛圓澄離諸量一念不動遍十方芬陀一葉一
釋迦衆生差别之所現無作光眀等法界是明諸佛
大報身因陀羅相不可覩要假名言顯實際我此見
佛清净眼因智元故發妙眀非内非外及中閭文字
相空獲自性前聖後聖嚴此殿是故此殿最吉祥是
像非像真非真一薩婆若等無二不堕諸見見真像
如金剛山生道場一豪光相施伽沙盡諸有情得無
漏
池州新作鼓角門記
諸侯之臯門必有觀所以布宣政令察天地祲祥考
民言物俗之美惡民於是觀法象聽政教之所出凢
國之治亂政刑之失得莫不由此而後及乎四方故
國有太號令大慶頒則即而與衆聽焉諸侯之國廢
而守令承天子之命以施發於下者其事未嘗廢也
故凢郡邑之府門必為崇堙伉石凢朝廷之詔令典
章郡國之鼓旗纛槊至於下漏考時發昕嚴夜凡作
衆之鼓政皆典蔵於是異日有司簡忽故常文弛不
綱於是天子赫然詔州郡牙門得設鴟極法亞宫室
使守臣司之以虔天子之命令以宣耀朝廷政教
之威重非徒有以尊郡國之勢為一方美觀而已池
州有將屯鍾官在列郡為據朝廷教詔於此乎入所
以息飬條治其邦人者於此乎出政有時期物有位
序於此乎聽忽而不治使至於杇弊剥澷無以蔽風
雨豈朝廷所以付守相之意耶巨材生於山林貨
力出於民取材於山合民之力以為官府庫庾宜不
為難至於力不出於身發不及其家民未嘗知役而
&KR0556;堂之巨室者此不繫夫守相之才智者歟故雖一
堂之任一日之役必有所待而後能也為外州使民
不知劳公家之財無所屈而美壯之觀隨所栺頋而
新可以為難矣左澤右山後江前溪笳鼔之聲朝與
翔禽宿氛抑揚容與於邸閣山林之間暮與駃䭵遠
水下上浮動於江湖盎&KR1071;之際使見者識政教之所
存聞者知晨暮之所禁端委搢紳以遊乎其下者思
夫朝夕出納於此者不可以不恪則與夫殚土木之
費佐觴豆之侈以快一昔之嬉楽者異矣前日之杇
弊剥澷者使君既得而新之物之新其終必復到於
弊惟事之與物相待為重者使其事較然不可墮略
則物不待詔而必完故予所言者不在一㙜觀之新
而以郡國體要為先務俾後時有考焉抑使君之志
歟使君朝散卽東萊王君文正副守朝請大夫開封
李君端臣也
長興集卷第二十三
從事郎處州司理參軍高布重校兼監雕
