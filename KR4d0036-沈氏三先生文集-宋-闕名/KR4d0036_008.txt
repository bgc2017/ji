沈氏三先生文集卷第八
西溪文集卷第八
上殿薦馮京劄子
舍人院連署奏乞召張瓌還職状
薦胡宗愈吕惠卿劄子
薦吕惠卿孫侔常秩状
上殿薦王回孫侔常秩劄子
薦孫侔状乞舉府界知縣劄子
乞罷府事劄子第一至第三
上两府賀正二啓上两府賀冬二啓
上两府二書謝两府三啓(杭州上)
上并州判府太師相公
上留守太師侍中慰太師相公䟽五首
謝人投書樞密太尉
通判郎中知郡郎中
賀冬二首知縣郎中
知郡少卿常州知郡兵部
台州通判都官梓䕫路鈐轄六宅太保
發運司勲催發錢帛太傅
前蘇州知郡司封洪州知府待制
相度茶税太傅渭州知府侍讀侍郎
新越州簽判屯田状元學士
楚州知郡職方知府密學諫議
知郡郎中雜還賀正二首
衞州知郡覩察太傅
雜還新越州知府密學
上殿薦馮京劄子
臣近蒙恩除知制誥臣不敢輙為辤讓然臣獨有所
夫安者敢言之臣皇祐元年及第是歲状元馮京今
為龍圖閣待制知江寧府顧京官次乃在臣下者由
京避今宰相冨弼親嫌不得知制誥為中書屬官也
京始與石楊休並命修起居注継以唐詢范鎮然皆
在京後楊休詢之試為知制誥京皆不得與末乃與
鎮並試而除知待制今詢鎮皆以次補為學士而京
運換三州不一遷且京自以状元及第而其初命修
起居注時冨弼尚未為宰相則京之進用固不由於
弼矣以詢鎮臣言之則非平時用人先後之體以親
嫌言之則非聖朝大公平施之道京材質甚美中外
所稱不應留滯凢此三者臣愚以謂皆非所宜伏望
陸下特出聖断進京之職得比衆人以盡公議臣亦
因得以安不勝區區取進止
舍人院連署奏乞召張瓌還職状
臣等伏以張瓌前因命劉沆贈官制詞事遂出𥙷郡
追原其意為過本薄故朝廷亦不深譴今下遷于遠
粗足塞責而本院供職者少且瓌材質之美有𥙷朝
廷不宜留滯於外臣等竊以謂可召瓌還職使在侍
從傋顧問與論議亦朝廷急材助治之一也臣等不
勝拳拳愚慮謹具状奏聞伏候敕旨
薦胡宗愈吕惠卿劄子
臣伏見光禄寺丞監楚州粮料院胡宗愈權永興軍
節度掌書記監杭州清酒務吕惠卿二人並修身高
材好學不倦其議論文章皆足以過人又皆明習世
務可施有政為朝廷之用伏望陛下特賜采擇母使
留滯以厲士大夫之望後有不如所舉臣當連坐其
罪取進止
薦吕惠卿孫侔常秩状
臣伏見權永興軍節度掌書記監杭州清酒務吕惠
卿學有操術材劇噐慱試祗書省校書郎孫侔志行
剛烈特逹不群試將作監主簿常秩經明義修安於
窮賤凢此三人皆當今士大夫之高選舉而用之無
所不宜而臣之所知亦無以過此伏乞朝廷采擇任
使後有不如所舉臣當連坐其罪
上殿薦王回孫侔常秩劄子
臣伏見前毫州衞真縣主簿王回試祕書省校書郎
孫侔試將作監主簿常秩三人並躬修道德畜其術
業施於有政無所不宜天下士大夫所共推高以為
不及臣竊謂方今朝廷求人如不足天下賢士大夫
略以舉用如回侔秩固應在衆人之先而不宜在後
伏乞陛下特賜召命寘之臺閣以觀其能它後小有
不如所舉臣當坐欺罔之罪取進止
薦孫侔状
臣伏見試秘書省校書郎孫侔節行文學名在朝廷
今閒居湖州安其賤貧守道愈篤東南學者莫不碩
得以為師臣本州為两浙諸郡首學者甚衆而州學
獨無官欲望朝廷特除侔一職事官管句本州學使
州之學者有所歸又以風朝廷尊賢飬士之意於天
下臣不勝所願
乞舉府界知縣劄子
臣伏見開封府所領十七縣其知縣皆用京朝官獨
考城等七縣用近制奏舉頗為得人餘皆審官院差
而不得人者十常五六王畿之内風化之本四方是
則苟令長非其人則征賦不均獄訟不平百姓受其
弊非所以長風化示四方也臣欲乞今後開封祥符
两縣知縣從朝廷選差外其餘十五縣並令本府與
府界提黜司推擇能吏連状舉奏如任内犯入己贓
及職事不舉坐以黜免者所舉官並與同罪取進止
乞罷府事劄子第一
臣本府今月七日准敕断左軍逓院官吏為勘傳永
昌公事己施行訖臣躬被聖選攝行尹事而明不能
以辨訟威不足以制吏使中都之獄有無辜之訴御
史以聞参質明傋聖君仁厚悉從寬貸然此豈特小
吏簿責而己其大咎乃在臣也方朝廷總覈名實以
革事弊群臣之政顧臣敢獨苟免以虧大治臣前此
已具面奏伏乞即賜裭免以全至公以盡人言臣無
任傍徨殞越之至臣見待罪在府未敢入赴朝參未
敢便行交割本職公事聽候指揮次
第二
臣蒙恩待罪京府今已踰歲臣本無状自知甚明其
初被命實貪聖主特逹之遇乃不自量冀竭其愚幸
有所立以謝萬分故自居職以来夙夜惴惴不敢自
暇而駑朽之質果不可彊凢臣之所能既以止矣而
臣之所治未有聞也雖聖主寬大之恩務欲盡臣下
之技不急譴誅即復假臣以日月之效而臣之設施
亦不可復加朝廷士大夫之議亦不肯容臣而且為
聖朝之累矣伏望陛下深計京邑之重不可以曠
不治審察臣之不肖終不可責以有成推擇材吏使
以代臣臣或尚得竊食苟容則丐一閑州猶敢為陛
下奉行法令撫飬百姓少荅天地之施臣不勝幸甚
取進止
第三
臣近嘗具奏以臣到府踰年職事無状乞從罷免守
一閑州而待命二旬未蒙賜可傍徨憂畏不知所措
臣聞君試臣以職而攷其實弗效者黜臣事君以身
而盡其力不能者退此朝廷治否常必由之而不可
因循苟簡者也伏念臣材質淺薄曾不敢望中人而
致身待從已非所㩀又誤當推選使治京邑視事已
来既一歲矣都城之内姦薄之俗未嘗革也穿窬之
盗未嘗絶也囹圄之繫未嘗虛也此三者乃京邑之
先務而臣在職不為不久獨無一可紀者其試用弗
效亦己明甚然則雖欲不自引劾以退寧不畏人之
言哉方陛下奮乹剛厲威断躬親庶政總覈名實以
臨群臣而京邑四方之則治遠者必自近始可使非
其人而付之以輕天下之望乎臣願陛下深察而留
意即賜罷免臣不勝幸甚况今在廷之臣皆一時材
能之選莫不過絶於臣舉以代臣無不可者臣如蒙
天之幸未就誅棄尚獲傋群臣之後者猶冀得一小
州畢其餘力少謝陛下臣不勝悃愊祈俟之至取進
止
上两府賀正二啓
伏以推二氣之元求三統之會斯得天數以為王正
維廊廟之尊有神明之相與時恊應介福無彊恭以
某官以真儒之材對太平之運咸有一德寵綏四方
本朝泰華之基方傳之而不拔群公股肱之體固共
之以無窮迎蹈靈辰擁全多祉某居藩有守拜慶無
階瞻望門墻傾輸悃愊
伏以合三律之數斯建王正謹首時之和其順天道
恭惟某官文武備業聖賢逢辰輔行福威鎮撫夷夏
屬歲元之端朔鈞帝祉於群靈坐致洽平共熙全盛
某居藩有守拜慶無階瞻望門墻傾輸悃愊
上两府賀冬二啓
伏以考日於南律元定三統之法占易之復陽生見
二氣之心惟廊廟之尊有神明之相與時恊應介福
無疆恭以某官直道純誠全能茂業獨立本朝之上
超高前世之功維天錫羡於國家維帝仰成於公宰
坐臨糓旦并括多祥永固靈長之基益爭中外之望
某居藩有守拜慶無階瞻望門墻傾輸悃愊
伏以氣動於泉物源於子隂陽相緝之際律曆更起
之端恭惟某官熙正天工翼安國體躬秉勲德上當
聖神會長景之為元與端朝而鈞慶益崇久大茂對
明昌某守郡有羈候門莫及瞻祈之極悃愊實劳
上两府二書
某蒙恩遷官未敢以謝伏念無状竊禄待罪不暇聖
君寬假復就增秩内訟愧恐不知所措然私情有所
未盡者輙敢自請於朝伏惟閣下方以盛德至公承
輔聖君若某之所請幸無屈於法無虧於義則或借
一言之益開陳上前使某事親之心有以自安則為
某之賜豈薄也哉維左右留意不勝大幸
伏念某奉遵詔書守在江湖之上瞻望公府邈然斗
極之旁再更二州連易三歲日月愈云遠矣門闌益
以疎焉欲時以書自通庶將其意念或為禮之瀆適
重厥尤進退不獲其從夙夜莫知所措恭以某官至
誠自性盛德在躬惟天降祐之靈惟帝知人之哲登
序圭衮運平機衡遂當顧命之憂克寧宗廟之緒功
施後世名盖前人方將紀於太常昭昭而不冺祚及
来裔永永以無疆雖當盡辤詎足為頌某所賦無状
自惟甚明幸東南偏方安阜無事當朝廷大治典書
尚寬故可俛厲其愚未能投效而去維其覆露盖有
初終若尔訟言於何殚悉
謝两府三啓(杭州上)
國恩駢厚私幸充盈顧非其堪若無所措伏念某早
繇曲學親得盛時一登備於儒林遂進陪於法從汔
無稱道宜有訟言尚頼聖明博容賢智恊輔終獲全
婞直之守幾不從引效而歸得請為州去國猶昨越
在海山之裔且微治行之閒而增秩連仍易地優重
奉親處風土之美還家申桑梓之恭寵荣之加皆過
其分品題之賜實有所從此盖伏遇某官分序群材
甄明衆職欲使賢愚各當其任咸在本朝中外並奏
厥功共熙大治故俾單疎之質誤當奬育之私敢不
周旋百為鞏固一節但憂力之不逮或累至明若其
義之所安無失素教過此以往未知所裁
伏蒙聖恩(云云)代言於中莫有云𥙷守藩於外未聞
厥成方待黜幽之文遽推增秩之賞逡巡承命僶俛
包羞伏念某生而甚愚學不能進徒知樸直之自守
不知感激以取名然且抱槧懷鉛出入乎承明之署
荷嚢持槖上下乎太微之廷請為一州連制千里在
私之分已過報國之勞無稱重此進遷益為虛受始
終循省啓處震慙此盖伏遇某官代天之工秉國之
正大匠斤斧曲直莫不適其宜良工甄陶方圓莫不
稱其用曾是散窳重煩品題謹當厲乃百為保其一
節庶幾萬分之立終謝大公之成過此以還不知所
措
昨奉勑(云云)聖君之賜得徇私求宰政之平遂開公
議靖言其幸若無所容伏念某起家緒餘遭世文治
始玷科選入居朝廷校東觀之書是正何有執太史
之筆統紀未終復誤出於上恩使登陪於法從㩀非
其所顧何以堪雖僶俛以備官實逡廵而待罪會圖
就飬因輙陳誠乃兹為州是克如志此盖某官權衡
萬務甄冶百工智愚莫不盡其方中外無一失其所
故今無状得用自安謹當祗畏所居庶幾奉承攸命
以謝大德以全至公過此以還未知所措
上并州判府太師相公
伏審某官易節成德撫封太原冊書班聞士論和附
恭以某官自天生德與世會亨歴試朝廷之難式孚
華夏之望越參大政再踐家司有靖乱之功銘于彛
䁀有致平之業格于皇天雖外均乎逸劳實内倚乎
藩屏上惟全晉之舊大河之東總萬兵之符制二虜
之患必用元臣之重以張連帥之威盖以師長百僚
故特尊於端揆且將節度諸將故專卑於中權富貴
歸於故鄉弩矢驅於縣令人臣之極行路以荣然海
隅之民尚有&KR1333;望政事之召實期湏臾豈伊一方獨
被大賜某守藩于遠拜慶無階瞻望欣愉倍百常品
上留守太師侍中
伏念某竊伏東藩藐然萬里之遠仰占台象倬尔三
階之崇禮殊等威埶絶中外固不敢以翰墨之屑輙
自通於屏案之前維是瞻望慕用之無窮不知夙夜
啟居而有間豈謂某官詘六公之貴忘相國之卑命
記室以古辤因行人而傳賜寵踰衮贈光照海濱内
視其愚實無以稱於題品尚期有立庶幾不辱於門
闌下情無任感激之至
慰太師相公䟽五首
不意凶變竊承奄丁荼毒伏惟攀號躃踴五内分崩
何可勝處孝思奈何罔極柰何
日月流速伏承荼毒如昨奄移晦朔伏惟攀慕號絶
叩地呌天何所迨及孝思奈何罔極柰何某在遠無
由陳慰下誠哀愴之至
季春極喧伏惟太師相公孝履支持即日某蒙恩
不審自経荼毒氣力何如伏惟節哀順變以全禮制
下情所望
伏以太師相公大孝之德海内所聞今茲荼毒何可
勝處然聖人之制禮有節文伏望勉抑哀毁以副聖
君之意士民之望某蒙恩有素無由叙慰於前豈任
哀怚卷卷之至
謝人投書
某叩頭辱書及文編辤高義豊讀之跫然雖在荒疚
猶知為况之過而無足以當甚愧也晉陵固多賢士
大夫某既皆得交之而聞足下之名尤高獨未得闚
顔色聽辤義而為鄙陋之恨者盖非一日矣今乃得
所示文甚厚雖浅薄不能勝識一二然亦有以知足
下有自強不息之志能飬其氣至於充實彂而為文
章無内餒不足之患如足下所示者古人何足道也
某固不肖無足以贊左右四方有餘師如足下之言
而欲有求於我者過矣過矣承攝事旁邑春喧無恙
来使立取報以歸呼書吏不至自書不謹勿怪
樞密太尉
伏審奉膺制召入贊樞廷有嚴麾節之驅甫臨畿甸
之近行當謁候實慰瞻言
通判郎中
承被詔除出監州治欽惟才彦久著朝閨顧此迂疎
幸聮官政辱先凾幅良着意勤感服之深陳叙非悉
台州通判都官
伏審㳙辰之良受署以禮兹惟材選允恊朝俞方引
聽於善猷且進膺於寵數遠煩示問深着勤私感服
之深陳叙非悉
梓䕫路鈐轄六宅太保
承被茂恩進陞使列仍遷兵寄益示寵光遠况牋凾
載隆謙美睠私甚厚感服無忘
發運司勲
伏審𢡟膺詔撿遷總使權寵章所宣朝論惟允恭以
某官性資甚美林具自將襲世緒之高華覽德輝之
休茂更歴中外所居風聲簡在上心荐持使節惟江
淮漕計之重實國家兵食之源必屬能賢故兹柬進
悵莫陪於賓慶維加保於道腴欣頌所深叙言非悉
催發錢帛太傅
伏念稔聞喜聲未克良覯惠然高誼被以書辤講好
甚隆為感無斁尚兹間逷願益愛頥區區之心縷縷
不已
前蘇州知郡司封
伏審已觧郡章趨還帝所維朝廷之彦為士夫之望
臨治方州推聞異等矧大治之世並升雋髦且至公
之時敢有䜛說方傾聞於寵數遽傳况於牋凾禮意
有加感銘無斁
楚州知郡職方
伏念暌違若新節物更異緬慕高㮣坐馳鄙心亟闚
書筆之華審聞福履之祐維其拘綴未遂展承碩益
愛頥前迎光寵感頌之至叢積于斯
知府密學諫議
伏審就宣皇制增秩諫司伏惟歡慶恭惟某官學造
精微文成法度躬會前朝之盛對揚至德之休便蕃
從聮風采禁路比入陪於樞近方告遠猷遽出殿於
藩防盖申冲志今兹陞進益示褒優諒無間於湏臾
遂上参於丞弼無緣面慶但此願言
知郡郎中
承已除代遂當還朝辱書過勤為况良厚感藏之至
敷叙寕周
雜還賀正二首
竊以陽曆端朔王春授時發生之初政教之首伏惟
某官躬有盛業進居明廷践臨正歲之元叢被善祥
之澤屈占理翰過衍吉辤意尚之勤誌懷以重
伏以陽曆端朔元春授時發生之初政教之首方餘
隂之退伏宜吉士之亨嘉垂致儀牋過形善頌載惟
感誌何以誦言
衞州知郡觀察太傅
伏審奉將制命出撫方州㳙辰之良受署以禮恭以
某官性資純茂噐度閑深蚤繇近屬之華遂被副車
之選學而不倦禮以自持簡在上心之明推聞戚苑
之美暫兹居外盖不遠於京師行且召還固自存於
國典謙虛無間凾愊遠臻抱感之叢盡言於此
新還
伏念相見風米無一日之忘瞻言道途有千里之隔
莫從展晤徒益傾馳亟闚書筆之華欣承福履之裕
矧繄雋望著在本朝行自外臺之煩入躋近列之貴
維加愛育以對寵靈感頌并深敷陳罔既
新越州知府密學
伏審奉膺中詔移鎮東藩徽音来傳輿議胥慶恭以
某官天資粹茂德噐閎深親逢累洽之期奮先群雋
之路入登冊府蔚尔文章之華超列迩臣赫焉事業
之著廣陵舟車所會久煩老成會稽山水為鄉聊資
沈氏三先生文集卷苐五十九
雲巢卷苐八
雜文
龍游寺宴堂記翰林唐公祠堂記
浮碧軒記東上閣門使康州刺史陶公傳
任社娘傳代人上太守求薦書
代人上長沙謝諫議書
代人獻利害書代人投半刺書
代人上太守書
龍游寺宴堂記
金山在楊子江中流南直蓏山渡視丹陽城下人物
皆可識其望楊州山川隱隱如屏障而白沙在其西
飄帆舳艫夕至順趋大海波濤洶湧雲霧晦冥雖在
數百里外止於一瞬也四方之游士始望其山竣特
不羣其上翠微森森如冠帽珍禽翺翔雅音不絶其
下魚龍出沒千變萬化莫知其際及登其間重樓複
壁横出慢廽頋瞻眺聽氣象雄壮眇然不知其身之
在世網也近世衣冠人物多出扵東南而往来金山
者冠盖相望于道丹陽太守有重客乃出遊其上為
雅集而皆設饌佛右雖過客欣欣莫不為止而前為
主或病之今長老寶覺師住持二年始作堂於其東
以延太守者嘱客以其意請名於余余為題之曰宴
堂語其客曰若宴者豈特為太守宴哉上人所以宴
坐也日出而人境諠譁釃酒擊鮮慢舞夭歌而賓客
驩然者太守宴尔江無飈山氣清冷寂不聞世俗之
聲而虚白生者上人宴也余以為在人情者不足而
今有餘而寶覺師是能為轉物者耶無以吾言為是
而所以是者在此客以為知言請以示其師因以叙
其桷云熙寕五年二月八日記
翰林唐公祠堂記
公諱詢字彦猷性高介中勁而外莊與世寡合少慕
賈誼劉向之為人以憤吊世故為意及為御史遂欲
行所聞正色紏劾無所頋避其後雖出處内外猶以
言責為巳任大要以威福當歸人主而規靡上意皆
陳天戒朝廷竦然執政者惮之及為江東轉運使入
辭仁宗嘗勞公曰吾極知卿清正數諭執政尚未来
請得無不悅於其意耶公拜稽首辭以不佞未幾乃
召還修起居注遂知制誥有司言公自為御史官十
餘年不遷上以為廉於是進秩二等以褒賞焉在青
州時仁宗宴駕哀號盡禮一昔鬚鬢皆白官吏愕然
知公為忠義之至也歴蘇杭青三州鎮所至皆留滯
久之有以不容規公曰吾孤立無援姑盡直道豈可
屈哉其為政常若不屑意方其撫納指擿莫不造禮
當時號嚴明凢與人交固少與可及巳知之終不可
間所不與者亦不苟合以為&KR0794;平居清澹無他嗜好
唯書画研墨焚香烹茶以為娛尔所為文章論事似
賈長沙下茟逼歐陽率更皆其所喜者自先内閣時
田疇生業甚厚皆歸諸昆苐而未嘗𣸪問歲得任子
亦先諸族比其終二子七孫廼未薦公卿尤賢之以
為不可跂及歴職既多在東南最愛錢塘之靈隱以
為山水當為天下苐一而公之幽宫乃卜扵寶峯葬
後三年仲子埛為圖其像作堂于寺之西軒以申公
志公神骨清峻有圭之質所謂神仙中人也其行事
世次有國史與墓碑在欲瞻公之像者此粗知其為
人以警夫世云
浮碧軒記
文慧師始作南漪堂成客有湖山之賞者必造焉駕
車馬者盖相續御舟舫者軸相銜文慧師頋其人可
與游者與之其所不者亦不拒繇是往來之士惟懼
其至之後也後三年客至益繁師曰吾寕為是紛紛
者歟使我安所適乃築次于其東中間五筵為宴坐
之所而其趣尤清矌平澹與其志相宜也尚書郎元
君始至為篆其榜曰浮碧軒而游者𣸪至焉凢出西
城者不至浮碧為不能盡其勝一日文慧訪余曰昔
作南漪為客舘也所以不拒人者以為人皆假物以
適其性唯山水之勝人人皆宜之我欲使人人皆得
其楽也今我作此軒而又至焉我乃不得其所我學
清净者也安得一語之使母慁我而人得其楽乎余
曰然亦何惮正為来者不知意尔吾師能使人得其
楽而人於吾師何濁不然豈人情也哉文慧曰善於
是為述其意以告來者若浮碧之箸景與文慧師之
為人有吾友開彦長之南漪堂記云熙寕元年八月
十五日
東上閣門使康州刺使陶公傳
陶弼字商翁五代祖矩自九江徙祁陽晉太尉侃之
裔也今為零陵人父岳始讀書為儒者博涉無不通
仕至軄方員外郎弼少俶儻有噐識能傳其父辞長
於歌詩有傳于世以其古雅疑為古人也或曰此零
陵布衣耳以是稱學士大夫數以仕進不利滋不羈
宕蕩江吴間好事者多從其游所至人皆稱商翁而
不名也妻丁氏故晉公謂之姪晉公自南海還老於
光山弼依門下弥年多所聞知持論頗縦横習世故
不復陋於鄙矣雖晉公之緒餘亦其資易悟也皇祐
中常寕夷唐和反使者楊畋奉詔專誅弼入謁與語
畋大喜以為能給兵攻挑由平大破之表其功授衡
州司士取太平峒始調陽朔主簿為柳州司理參軍
於是廣源蠻儂智高叛楊畋為安撫使召弼掌機宜
未至畋方下英江而賊釋番禺之圍出臨賀弼捨舟
從其執衣數十人間關步出太平場以赴畋適大將
蔣偕敗一軍數千人皆沒偕死三日矣散卒巳當斬
往往奔賊求降弼出山間數與亡卒遇一夕矯畋命
以帛為織使從者行招其兵随自將益削木為榜許
與不死比至臨賀得卒尚千五百人又矯畋命給藉
驛餉之畋方圖其功而畋召還乃罷歸選陽朔令治
甚有威惠其教民者不以勾釘為能邑在山徼少林
木輙課人植所易茂者夾道行不旬歲行者悉庇其
林籟于今懷之弼嘗攝興安令以靈渠為久敝乃條
其利病以書属太守䔥固請治之曰日者廣源蠻為
害久不制且煩天誅其出必資是為塗方無事時公
私力完易就它時即公之功也固不聽後交趾反上
出武庫兵以賜將士奉使者漕安南兵費數百萬計
卒用之秩滿遷大理寺丞監潭州粮科院李中師奉
使嶠西薦其才遂知賓州因使浚靈渠上巳知弼能
矣目欲属南方事即擢拜崇儀付使知容州明年遷
六宅副使知欽州州舊治寕越徙新城未久上下悉
草舍弼始教人坯陶為瓦屋未朞堂堂多大厦至今
視他州為雄治平二年遷崇儀使知邕州冠新平井
隧蕩然人不𣸪以生為楽而蕭注以貪暴不治罷及
弼至力能惠飬之而其峒豪恃注為槖囊益雪歛其
下不堪命弼使人喻以威福不易貸乃少戢稍循法
令然復苦交趾為侵暴諸酋更來献其土物請内附
弼為降意謝遣之諸酋仰曰陶公我父母也誓不負
我公明年夏大雨水而邕城&KR0763;下長老言昔嘗困水
害殺數千人弼乘城聎其三邊皆水也既集矣趣
下令出其耄倪上北山以避害益發屯騎雄略二軍
以戍之巳而水大至弼身操版築傳城下召属吏督
諸兵分受役上下已完俻益為土嚢數千置通道中
數日雨尤暴井泉溢積壌皆涌水於是獲土嚢之利
内外乏食矣為發廪以賑於内方舟以饟於外當是
時水不湛者三版耳及水浲即無一人死者自横尋
以東數州皆沒矣秩滿加右騏驥使復留邕在邕凢
五年納附降者數千百人藉其租比國人弼久乘障
厭之請便藩得鼎州察訪使章惇治辰溪蛮荐弼材
詔徙辰州遷皇城使明年遂成疾足弱不良行求罷
有詔撫納北溪蛮加忠州刺史交趾之亂𣸪知邕州
王師大出而賊巳去殘其三城無噍類幸逃山間猶
朝夕股慄弼受詔與左右數十騎直入左江峒民知
弼至始入保宣撫使郭逵御大軍躡賊臨冨良江度
賊且降以弼為能得其人且專功使為後殿賊使人
以檄求降為計者逵得檄即以中夜旋不先令也大
將旗鼓巳行而前軍尚弗知騎步相蹂藉亂行賊方
柵江左使人來覘知弼為殿也乃不追弼方嚴軍不
動遲明而後引不然大軍且敗先是逵上劉紀所弃
廣源峒以為功朝廷以為順州縣机郎焉及其旋以
為它將不足守乃薦弼詔遷西上閣門使知順州其
地出邕城深入二千餘里山悪多毒草瘴氣時弼老
矣在辰溪巳數請致軍事及是怏怏不得志數謂賓
吏曰吾受國恩厚不敢辭也順之戍兵纔數千戍久
率苦癘閩粤之士死者十常七八北軍生還者十一
二弼亦疾甚然蚤莫劳軍視其良若意氣激揚雖甚
剛戾者莫不感泣病䘚亦悉奮起願為之用交趾欲
𣸪其故地也先襲机郎奪之將進攻廣源獨難弼不
敢進以弼在邕時恩信及其土豪也交趾所欲為弼
必先知諜至土豪皆執以献喻以逆順輙不殺縦去
由是心服至弼死終不敢犯朝廷以弼求歸遷東上
閣門使不拜𣸪表其疾以為邊檄憂以其年䘚弼少
時遊吴行山間有二鯉魚戲溪上水弼竚觀之旁有
老父頋曰此龍也行且闘君亟去勿停弼去百步所
大雷震而雨其旁岸皆圯大木拔又出大雲食遇暴
風飈怒一日二十七艘皆溺獨弼一舟濟時人以是
竒怪之為人樂施好士平時所得俸禄悉以與人楊
畋死弼折錢五千給畋家踰二十年弼死分巳而家
至貧不恤也父時有田業甚豊及弼遊宦悉為其昆
弟蕩費之而弼未嘗言弼之死其妻在鄊里僦居爾
論曰弼生邊鄙為儒者子以辭章稱於世足矣頋豈
知功名事業蹈古人風烈哉治廣源時病寢劇數請
老矣猶區區以恩德輯柔群醜保其孤城死之日不
以一言及私其忠毅於是有足悲者故叙之
任社娘傳
吴越王時有娼名社娘者姓任氏妙麗善歌舞性甚
巧其以意中人人輙不自觧盖其夭媚者出扵天資
乾興中陶侍郎使吴越陶文雅醖藉有不羈之名神
宗深寵睠之王知其為人也使使謂社曰若能為吾
蠱使者我重賜汝社即謝王曰此在使者何如然我
能得之必假王寵臣使我居客舘然後可為也王許
諾社即詐為閽者女居竆屋服弊衣就門中窺使者
使者時行屏間社故為遺其犬者竊出捕之悚懼遷
延戶傍陶一頋巳心動其莫出汲水駐立觀客車騎
甚久陶復覘之然而社未嘗敢少望使者也明日王
遣使勞客樂作社少為塗餙雜群女往來樂後以縦
觀陶故逸蕩其怪既數目社因劇飲為歡笑會且罷
使者休吏就舍是時客使左右非北吏多知其事吏
既出使者獨望廳事上社繆為不見使者復出汲水
方陶意巳不自持乃呼謂社曰遺我一杯水來社四
頋巳為望見使者乃大驚投&KR0902;缾拜而走陶疾呼謂
社曰吾渴甚疾持入來社為羞澁畏人久之方進使
者曰汝何為乃自汲頦動不應復問之社又故作吴
語曰王令國中有敢邀使客語者罪至死矣陶曰汝
必死復何惮我也令汝不死廼強持其手曰我閨中
故靜我與汝一觀社固辭不敢即強引入閨中排置
榻上曰敢動者死社即佯噤不敢語陶即出呼吏喜
曰持燭來吏進奉燭燭來巳具吏引闔其戶而去社
曰我賤不可我歸矣比其就寢甚艱難巳而晝漏且
下社曰我安從歸陶曰我送汝矣然明日復来我以
金帛為好也社曰我家貧受使者金帛是速我死然
我生平好歌為我度曲為詞使我為好足矣陶許諾
乃為送至其家然尚不知其為倡也使者明日見王
王勞之語甚歡既還舘為作歌自歌之歌曰好因緣
悪因緣柰何天秪得郵亭幾夜眠别神仙琵琶撥斷
相思調知音少待得鵉膠續断絃是何年是夕書以
贈之明日王召使者曲宴於山亭命倡進社之班在
下其服之褒博陶頗不能别也王既知之從客謂陶
曰昔稱吴越之女善歌舞今殊無之未知燕趙之下
定何如也陶曰在北時聞有任氏者今安在王曰公
孰得之陶曰久矣王乃使社出拜陶熟視而笑知其
為王所蠱也亦不以為意而社遂歌其詞飲酒甚樂
社前謝王王大悅賜之千金明年北使來請見社於
王王命社出使者曰昔謂何如今乃桃苻社應声曰
桃符正為客厲所畏使者不悅巳而又嘲社者社如
龜筴何客不鑚社曰客兆得遊魂請&KR2178;其文使者大
慙明日王賜千金後社之家甚冨既老矣將嫁為人
妻廼以其所居第與其槖中金百萬為佛寺在通衢
中自請其榜於王王賜之名所謂仁王院者也至于
今其寺甚盛
余初聞樂章事云在胡中盖不信之然其詞
意可考者宜在他國及得仁王院近事有客
言其始終頗異乎所聞因為叙之寺為沙門
者多倡家余所知凢數軰
代人上太守求薦書
某官閣下右人有言曰知而復知是謂重知時然後
言人不厭其言某竊嘗誦之矣若某者勢孤而無援
謀拙而數竒承先公緒餘以從諸吏之行甚自愧也
昨試令於東邑也自強其不肖之身朝夕從事於民
政方新法之初布宣條教加安南之役師旅在境於
是時也豈敢必其不敗哉數欲投劾而去矣時以閣
下有古人之德著當世之望某竊不自揆為可竭駑
駘之效於此庶乎一頋之遇也已而將事于幕府乃
蒙泛容之對賜之教言許以卯翼生成之恩某再拜
奉之不敢失墜是則閣下之爲知某也然有不幸不
得而訊者遽奪於後来䘚失於乘成某竊自安之曰
命也夫某之於閣下必不蒙戾以自弃也閣下之於
某必不納謗以置疑也然今日之復求於麾下豈必
零陵之粟爲可苟而二水之魚爲可食哉拳拳於中
者不敢忘閣下之然諾也此所以蘄閣下之復知者
也某雖不敏也不敢效薄悪者以其浮譽必曰邀閣
下之識某雖不材也不敢效闇懦者佞悅必曰邀閣
下之知其技之斷斷情之戞戞誠未敢後於人也閣
下亦詳而察之歟前日閣下之剡章也某方在鄙上
執必未能先左右之士及其上也豈敢必追閣下之
言乎苟或追之宜必厭之是以不敢言也來歲之章
此其當言之時也金石之信旣在前矣某之身亦在
左右矣儻於是一薦之恩不獲出門下者某誠何人
哉或曰閣下以某之疾為不足以辱清舉伯牛之病
不間四科杜預垂癭功平吴會况某之疾行其愈矣
是以不敢後它人而求閣下之重知者而又當是之
時閣下必不厭其言也誠直言切不復敢文惟閣下
幸察之
代人上長沙謝諫議
某官閣下某蒙頓不肖則榮陽之世嗣也行能無取
則零陵之下吏也以不肖之嗣為無取之吏而輙有
聞於閣下者竊意閣下必有以憐之有以成之是某
言亦為罪不言亦為罪也惶恐惶恐某昔者為令於
東邑也方閣下領湘南之節來鎮南夏某於是時引
領企踵而望下風焉欣然忙曰閣下當知某也將成
某者必閣下也朝思之夕志之日引而月申焉欲决
一竒策奮一昌言以求閣下之知且三年卒無獲馬
悵悵乎遂將去矣既而出上府望旗棨進謁於左右
拜台光於堂下伏蒙閣下一頋之坐隅賜之話言懊
懊乎誠有以知閣下之不棄某也退而懟曰不肖之
嗣其自弃也歟無取之吏其自蔽也歟王公大人不
汝弃不汝蔽也於是天與之幸焉乃有督郵之命持
檄而來陳力就列者復三易月矣督郵賤有司也蚤
夜抱案牘受命于州將之前勾釘之是勤出納之是
司又復將奮昌言决竒策以求閣下之知是必知其
無有也然竊聽於道路之言方今台鼎有虚位上意
瞩舊人閣下行西召而升機柄之任某之愚其有望
於閣下者豈可在他人後哉且湘南之吏上下無幾
人其敢有望於閣下者亦閣下之所知也某伏自惟
念先公文簡之嗣在今日如涸轍之魚喁喁然其不
枯而活者巳無幾賤有司之吏如隂崖之木愔愔然
其可度而材者亦無幾若某者閣下亦憐而成之乎
州將之薦先於幕中者二年矣固不敢冀也然知某
者三使臺也既皆薦之矣某亦四𥙷吏而七書考矣
猶陶之將噐者也一失於此其淪于沙礫而泥滓乎
韓非論說之難不如聽之難子産以謂不言誰知其
志某之志也亦可哀也其進言于閣下之前且不究
况是區區尺牘之間哉狂愚拙直干冐鈞聽無任惶
恐之至
代人獻利害書
某官閣下某竊謂禮樂刑政為教化之具者莫不有
極惟治財之法所以利病于世為無竆故曰法弊則
變變乃通此古今之大要也治亂得失繇是上焉方
今朝廷修明法度以致太平其所作興者既巳俻矣
而於利病之術尤纖悉也上出于論思左右之臣下
逮於市并芻蕘之士皆能畢智竭慮以申其說非特
利于公上也亦以利其巳也於是四海九州罔有内
外莫不蒙其利矣朝廷以為它使者不足以緫統其
事故建官焉必擇其通明傳敏之人以任之行之數
年於寵遇之數今𣸪有隆于前日矣非有位于朝不
使也𣣔其執重足以有臨也非有名於世不擢也欲
其才刃足以有斷也卓然之隆者也若某者蒙鈍不
肖之人也何足以知利病之權歟結髮從仕甫二十
年三遇銓選矣厪身悉力適無敗事當塗過聽以為
能論薦者盖有之矣其采而知之者亦不絶焉昨為
令東安也方新法之行吏民不知所向加之師旅在
境劳徕之不暇某于是時推行措置莫不盡理亦幸
免焉非曰能也不敢忽故皆慮之不敢懈故皆躬之
尔今之為椽史非有可專者也毫厘而必承之朝夕
而謹視之而巳本局有苦酒之法誠無利而有害寕
獨一州乎天下皆是也及役錢有過費或可財省者
試條其一二具於别牘唯閣下采擇焉前日閣下之
按部也竊伏諸吏之行瞻望下風其有所陳者必隆
心而詢訪之其有可行者必馳檄而號布之小大之
吏獨恨其無藴耳苟藴之孰不願陳於閣下之前也
某乏困放賤吏也竊懷區區焉所謂利於巳者非特
此一事也敢因布其腹心以求閣下之知遇焉庶以
考察其愚不可謂無意於其間者也干冐尊嚴無任
惶恐之至
代人投半刺書
某官閣下右之士進謁於先逹公卿之門者必有贄
士之贄羔鴈也羔鴈云乎哉亦以徹其誠而已其誠
之著于外於是知禮者正賢否决嫌疑此其所以有
贄也羔鴈之贄廢久矣至唐之儒者將進謁於先達
公卿之門以右贄為違衆於是始以其所業文代之
其所以致誠一也若某者州閭之賤士也不幸先人
仕官不及顕而奄然弃諸孤某宅是弊盧恪是遺訓
不敢失墜有懼詒辱先人教敕諸子者曰尔爲士先
王之道雖在方策其所學者古之人不得而見之今
之世有先逹之名公大人苟至吾州者必造焉母以
尔爲愚而自弃也趋風而拜傾耳而聽幸而蒙一頋
之重一言之教豈若是窺陳編呻糟粕而巳哉譬猶
日月之明雨露之澤臨燭而沐浴之者可以爲終身
之賜也小子不敏朝夕不敢忘而州乃甚僻左其至
於斯者或持節以使一方或揔百城而臨之貳之皆
先逹之人也某未始不造焉其蒙一頋之重一言之
教者為不少矣佩之刻之是以為終身之賜也某不
佞竊伏閣下之名舊矣今廼身郎官之尊半刺史之
任而臨是諸吏撫我百姓斯吾州之大幸也某輙不
自揆而將進謁焉數日矣或曰子執親之喪未有不
篤于禮者也今既祥練而以其麄服登有位之門其
亦安乎某曰所以遵先人之訓也古之人自晉㐮墨
縗以來何嘗不預朝廷之事矧是卷卷之先志也將
俟終喪而進焉則先人之訓不早墜歟此乃某之未
安也是以揆日㓗誠而徹名焉某之文鄙拙不足以
汙閣下鍳矋姑以其誠而獻亦與夫狂狷之士持一
漫刺而干典謁者爲有間矣冐聞左右伏俟報命進
之以爲幸退之以爲愧未可知也無任瞻望之至
代人上太守書
某官閣下韋布之士韞其志業有得於古人之誼不
肯錄錄於世者莫不求知於先逹之門汲汲乎遑遑
乎苟有知者右與今皆是也然其執有不同者昔之
士進謁於先逹也重重故不苟今之士也輕輕故不
信昔之先逹其接士也難難故觀其志今之先逹也
易易苟不却之而巳尔是以古之士雖在衡茅畎畞
之間能掦名顕行於一時者其進不苟而先逹者能
觀其志以將其名爲褒襮之也若夫先逹者非有高
才美德不足稱也非有大名顯位不足附也維有其
材故能觀之維有其德故能來之維有其名故能伏
之維有其位故能緫之於是四者苟無一焉不足以
延士士亦何所求焉孔子謂言游曰汝得人焉爾乎
武城小邦也聖人之志於是其可觀也若某者&KR1094;啓
不肖之士也頑頓而不佞鄙朴而無文少承先人之
教求學於古人之誼其亦久矣不幸先人仕宦不終
蚤棄諸孤墝埆之田不足以耕汙潢之池不足以漁
三求薦於有司而無一獲其亦無庸於世矣此材之
不足者也亦命也今則巳矣然不敢負先人之教而
失其所操守苟先逹之至於是也必從容而進謁焉
且將求其知也或欣然以為可教或茫乎其若不聞
非某有所苟也亦今之執然也伏帷閣下之材之德
之名之位小子何足以形容而遽數之哉今日之望
於門下也非特桑梓礼也瀟水之望澬江一葦尔所
以願見而求之者不止在政化之下也所以瞻仰而
依附者且蘄有終身之遇又將至於不杇也寕若小
夫之子子持一漫滅之刺益竊昔人之言以為先面
之資哉若某之志庶幾乎承一言之重而採擇焉它
時為不辱於門下者也竊惟閣下之施為於功事者
朝廷既巳知之矣行且迅召而亟升之翺翔乎青雲
之上矣儻未然也授之使節以經制於一方則朝夕
尔甚非敢䛕也道路之所洽聞者也是以不敢后於
衆人而求進焉閣下幸與其進也而觀之苟以其介
介之志為可教者則閣下進拜而行也為有得焉以
將其名於無竆為使不錄錄於世矣惟閣下觀其始
来之意而察其篤守之行以知之則某今日之干典
謁也平生之遇也閣下留意焉卷卷之所望者不止
乎不却之而巳尔干冐棨戟不任悚慄之至
雲巢卷第八
從事郎處州司理參軍高布校勘兼監雕
