沈氏三先生文集卷第四
西溪文集卷第四
制誥
觀文殿大學士除節度使知邊鎮制
翰林學士除御史中承制
誡勵貢士敦尚行實詔
内殿崇班劉象輿可左監門衞將軍致仕
宣州涇縣主簿陳育可秘書校書郞致仕
安素處士高憚可光禄寺丞致仕
内殿崇班張崇亮可内殿丞制
職方員外郞石元之可屯田郞中
袐書丞韓震可太常博士
度攴員外郞充集賢校理沈康可司封員外郞
餘如故
供俻庫付使桑湜可文思副使
德州錄事參軍韓嘉言可光禄寺丞
著作佐郞周尹吕公善可並祕書丞
供俻庫付使王世卞可西京左藏庫付使
奏舉人前懷州武德縣令周佐尭
奏舉人前懷州修武縣令梁造可並大理寺丞
前著作佐郎魏應臣前大理丞田曾杜子才前
將作監主簿劉公懿可並舊官服闋
太常博士朱詰徐說可並屯田員外郎
内臣加恩
撫州奏臨川縣臨汝鄊何彧(一百七歲)可本州
助教
隴州汧陽縣主簿袁衍可太子洗馬致仕
内侍省内常侍韓永文可内殿崇班
奏舉人前綿州神泉縣令觧𥙷之
奏舉人前相州永和縣令吕偽可並大理寺丞
故虞部員外郎致仕范尭佐男昇卿可試將作
監主簿
陳州錄事参軍尚起可太子中舍致仕
入内東頭供俸官綦元享可内殿崇班
皇姪孫右千牛衞將軍世頵可贈右屯衞大將
軍
供俻庫付使曹任可西京左藏庫付使
大理評事張太寧將作監丞王儀可並大理寺
丞太常寺太祝王景純可大理評事
開封府推官祠部員外郎充秘閣校理張芻可
度支員外郎餘如故
江州錄事參軍監鄂州買納茶場和偓可(大理評亊)
東頭供奉官李永慶崔昭明可並内殿崇班
台州寧海縣令魏昂可試大理評事充山南東
道節推知南劍州劍浦縣
奏舉人前權武信軍節推安宗謹可大理寺丞
陜州文學趙淑可華州别駕
禮賓使李中祐可六宅使
大理寺丞馬希元魏綘耿仲履時選陳安世可
並太子中舍
内東頭供奉官廖浩然可内殿崇班
殿前都虞侯天平軍節度觀察留後李璋奏百
姓醫生王逢辰可試國子四門助教
供俻庫付使李詵可西京左蔵庫副使
大理寺丞充本寺詳斷官王彭可太子右替善
大夫
將作監主簿吕昌祐可太常寺太祝
荆湖南路轉運使祠部員外郎直集賢院陸詵
可刑部員外郎依前職
大理寺丞寇誦可加騎都尉
皇親太子率府率宗粹以下可並右千牛衞(將軍)
皇親左監門衞將軍克楊以下可並右領軍衞
大將軍
勅賜進士及第朱長文可試祕校守許州司戶
參軍
殿中丞符拱之可太常博士
前信州錄事參軍朱逢吉可太子中舍致仕
屯田員外郎舒照亮可都官員外郎
太常少卿席平可光禄卿
祕書省著作佐郎王琳可袐書丞
内殿崇班馮天祐可左監門衞將軍
左蔵庫付使李賡可庄宅使
内殿承制周世昌可供俻庫副使
内殿承制唐詵等並可供僃庫付使
内殿崇班張宗訥等並可内殿承制
入内内侍省内東頭供俸官曹崇吉可内殿崇
班
西京左藏庫副使白均可供僃庫使
前守汀州上杭縣尉兼主簿張奎可試祕校充
春州軍事推官通判春州兼知夲州
左侍禁田文廣可行太子左清道率府副率濮
州鄄城縣尉鄭務先可冀州棗強縣令
觀文殿大學士徐節度使知邊鎮制
内外之臣文武是憲出入帷幄所以重學問之求征
伐四方所以賴爪牙之任雖自二柄寔均一途盖權
有以適变者各存乎時材可以應衆者維其所用眷
言方面申建將臣東自朕心告于尔衆具官某材劇
志大經明行修博習前載之方講聞當世之務自始
陳力周爰在廷慤乎秉其一心毅然見其中立登在
法從實先近僚用陪袐殿之嚴益重中朝之選夙夜
無怠陟降有常弗吐剛而茹柔侃焉正色能盡忠而
補過維曰靖恭固有大臣之方允為本朝之望屬茲
謀帥尤必得人我方才難僉以汝薦是用舉斧越之
利裁麾節之華授之兵符分以州部凢茲授受之重
寔維推擇之艱於&KR1187;總万兵之權當一面之寄董之
以紀律撫之以惠恩非勇無以先人非謀無以慮敵
機至而後應名正而後行必使師徒無傷彊場不警
戎狄面内而至方外率循朝廷奠枕以居天下咸若
皆汝之責其往欽哉
翰林學士除御史中丞制
御史中執法典綱紀總方略大臣之任也凢朝廷内
外公卿百執事雖各有分職矣然其有枉直有興壊
所以察舉之使一納於軌則而以成治體者是其任
也夫豈輕授之哉具官某行有典刑學有師法文章
必適於用論議必造乎理周旋内外風采甚著自居
金鑾之袐樞機周密頋問浹洽藹然有大臣之體是
宜益試以政序其功效故朕以尔長御史且今大夫
缺位御史之任汝得專焉凢汝之職汝旣知之矣汝
其懋之無俾官有曠事法有廢舉以為汝謪也
誡勵貢士敦尚行實詔
朕上稽三代下監漢唐設為選舉之法以進天下之
士數詔執事更定其制維恐不盡又使天下興建學
校自京師所以長育人材維恐不至朕之於選舉可
謂勤矣然比歲以来士之進於有司者益不及于前
時鄊非無學也而莫從學非無師也而莫事讀書者
弃其實為文者取其華羣居燕處則不聞仁義之談
雜進並趍則不聞禮譲之節一且較之於利害之途
欲其有古人之風不可得矣然而遂論之以充吾之
列位而以治民成化其可望乎嗚呼凢尔守令師帥
官吾所以共治天下者也豈不念此今吾將重申之
夫自治者能治人不自治者治于人高爵重禄所以
待天下之賢也然豈直欲寵其一身哉將欲以治吾
民爾今不能自進其德修其業乃欲暏吾之高爵重
禄亦以難矣凢尔守令師帥之官其皆告尔之士民
以朕之詔使各自進於此毋怠毋忽毋重有前日之
弊凢貢之於朝者必得名稱其實材充於舉斯可矣
苟繆於此國有常憲朕不得私
内殿崇班劉象輿可左監門衞將軍致仕
勅某夫壮而陳力老而還政仕者之常也惟尔早以
材武服于朝列今年至而請謝朕嘉尔有知止之思
是用因尔功状陞尔以環衞之秩俾休于家以安尔
私始終之荣祗服焉可
宣州涇縣主簿陳育可秘書校書郎致仕
敕某始以貲粟献于有司故賜之以官亦旣效力乃
以疾告尚念其奔走之劳命以京司之秩以為尔里
閭之寵朕所以報尔者至矣其恭承之可
安素處士高憚可光禄寺丞致仕
勅某夫舉逸民禮賢者所以歸天下之心厲士大夫
之志古聖王之事也朕今用之惟尔經明行修高尚
其事安于丘園前日大臣更以爲言朕不奪尔志以
處士之名今部使者又言尔年彌高而德弥邵宜進之
王官爲朝廷之光故命尔丞於光禄即安于家朕豈
不貪用賢哉頋尔老矣不可復劳以官職之事尔其
服我休寵益懋厥修毋近名毋行怪以全尔之節以
穪朕之恩可
内殿崇班張崇亮可内殿丞制
勅某考課之法文武並用所以勸能勵衆也以尔積
累劳次旣位列朝今歲格荐應復當序進進之一等
奉承制旨往𢡟厥職以荅光寵可
職方員外郎石元之可屯田郎中
袐書丞韓震可太常博士
敕某等夫三載考積唐虞之所以叙百官而成大治
稱盛德者也朕今用之以尔等並由俊造之第更著
事功以序位于朝今歲格荐應復當增秩增之一等
南官正郎秩宗博士皆高選也汝欽承之無替朕命
可
度攴員外郎充集賢校理沈康可司封員外郎
餘如故
勅某夫錄德而定位量能而授任官人之大方也然
考績黜陟之典自古用之所以示勸沮出誅賞礪世
而磨鈍者也惟尔文辭之美發於儁科材用之裕見
于初仕朕用大臣之荐登尔于學官擢尔于書閣升
位于朝再居郎位者復三年矣今有司稽閱来上以
尔當陟故進汝以王爵之副盖左曺之前列也尔其
欽承之無易我丕顯之訓可
供僃庫付使桑湜可文思副使
勅某朝庭設武爵之等所以待材力之士也今丞相
言汝節義勇幹有古將帥之烈又退譲廉靖不自伐
其劳以祈進朕惟尔父有功于國而殁其身為吾士
大夫之所稱慕今尔克世其家又為吾丞相之所舉
朕何愛一等之爵而不以褒尔哉其陞貳諸使之上
列以稱朕之意所以圖報者在尔焉可
德州錄事參軍韓嘉言可光禄寺丞
勅某廷尉天下之平而有司之至重也為其属者豈
可以非其人哉今大理言尔以法律自請而試之有
效故命爾丞于京司以佐廷尉其所以為尔職者既
知之矣其祗服焉可
著作佐郎周尹吕公善可并秘書丞
勅某等咸以俊選擢佐著作出宰縣道今有司考課
按此當遷進丞旧省序于朝列往服休寵毋怠尔修
可
供僃庫副使王世卞可西京左蔵庫副使
勅某文武班爵之法各有名品以待吾士大夫之賢
而進退上下自以功罪古今不易之道也惟尔蚤以
劳能序位于朝遂貳諸使今考績應率再遷尔于上
列光寵多矣尔其思之可
奏舉人前懷州武德縣令周佐尭
奏舉人前懷州修武縣令梁造可並大理寺丞
敕某等吏部選法有歲考之第有功罪之計有荐論
之目其法密矣州縣之吏有能應之最而無殿者皆
良吏也以尔等並繇令宰以有課效按籍来上故命
尔丞于庭尉其漸光顯往祗厥服無易無怠可
前著作佐郎魏應臣前大理丞田曾杜子才前
將佐監主簿劉公懿可並舊官服闋
勅某等夫三年之喪聖人之中制也過猶不及矧吾
士大夫立于朝廷以承教化一風俗者可不奉此以
尔等頃罹不幸顛沛去職今禮服終矣其復尔位移
孝為忠朕所望于尔也可
太常博士朱詰徐說可並屯田員外郎
敕某等古之郎選重矣非茂材雅行簡于衆者未嘗
輕授也今雖尚書之職分異不皆署曹然其官儀地
望自高矣以尔等並用文學射策以歴位于朝今有
司考績當陟並遷尔于司田副郎夫德懋懋官功懋
懋賞無易尔心無替朕命尚有顯爵重禄以待汝(焉可)
内臣加恩
勅某等朕制禮作樂大祫宗廟旣事告休推錫在位
咸以周浹尔等奉事閨闥豈無劳勩均之賞渥以盡
無不酬報之誼可
撫州奏臨川縣臨汝鄊何彧一百七歲可夲州
助教
勅某洪範五福百夀古者有飬老之禮而天子巡狩
先見百年盖老者人之所尊而為國家者可以教者
也朕比詔天下博采以聞今尔夲郡以尔来上朕甚
嘉之故命尔以下士之秩助教于州里尔其保期頥
之福承朝廷之意安于丘閭荣且逸也可
隴州汧陽縣主簿袁衍可太子洗馬致仕
敕某奔走州縣亦旣有年今其老矣願還官政嘉尔
止足錄尔勤勩升秩朝序歸安里閭足爲寵荣其往
祇服可
内侍省内常侍韓永文可内殿崇班
勅某中侍之臣出入禁闥受宣詔命至親密矣非小
心端信能寡其過者吾弗用也以尔幼而秀毓出于
群軰周旋服事其勤不怠朕甚嘉之故稽尔歲績增
尔之秩班于中朝以爲尔寵戒之懋之無替厥素朕
不忘尔也可
奏舉人前綿州神泉縣令觧𥙷之
奏舉人前相州永和縣令吕撝可並大理寺丞
勅某等夫有百里之地得專其政而行其志古諸侯
之選也有能撫其民人使無散流平其賦訟使無偏
枉以成三載之績而又有保任之舉者朕其可不賞
以勸之哉以尔等並爲劇縣以有功状歸于有司有
司稽攷咸應其法書而来上肆朕擢尔丞于廷尉列
于王官尔其祗畏所事無怠厥舊庶乎益進于朝永
有光顯也可
故虞部員外郎致仕范尭佐男昇卿可試將作
監主簿
勅某夫朝廷之士生則有爵禄之寵殁則褒立其嗣
吾於士大夫恩可謂至矣尔父尭佐服事陳力致位
於郎老而請去始終可紀今其亡也朕尚念之故推
敘及尔錫以一命試于工正之屬尔其飾恭慎思自
進於名以無忝尔考之美可
陳州錄事參軍尚起可太子中舍致仕
勅某州縣之職劳矣尔周旋其間至于十年而不能
自奮以出今乃以老告朕甚閔之故命有司攷状来
上秩尔以春宫之屬通籍乎朝所以為尔恩者至矣
尔其保之以終福禄可
入内東頭供奉官綦元亨可内殿崇班
勅某内宰小臣所以給房闥之役趍走之任也故非
其久無過其劳可書者未嘗輙遷焉以汝參典禁藏
四歲于此而出納無違鉤較甚明且有嬴羡以禆少
府之用籍奏前上朕甚嘉之不可遺也其增秩一等
班于殿朝以為尔報其往遵軄毋棄前效可
皇姪孫右千牛衞將軍世頵可贈右屯衞大將
軍
勅某夫立愛自親始所以教天下之教也朕于宗室
貴之冨之罔有不至其不幸而淪謝者亦必褒顯尊
寵之所以篤始終無穷之恩也惟尔孝友恭肅有聞
於家謂宜夀考以表于衆奄忽而化徹于予聞何傷
如之其贈以大將軍之章綬使九原而可作也尚知
我親親之德無存殁之異而歆服焉可
供僃庫付使曺任可西京左蔵庫付使
勅某延安國之西圉也吾宿師以固之謀師以護之
又擇材勇之士属之麾下所以爲其爪牙之任以尔
蚤縻武爵遂貳内使實應是選以監州兵今維夏戎
服命王師不出無以爲尔功而累日計歲拊循講輯
之劳不可不報也其陞諸使之前列以爲尔恩尔其
祗勖圖有後效可
大理評事張太寧將作監丞王儀可並
大理寺丞太常寺大祝王景純可大理評事
勅某等朝廷制爵禄以待天下之士大夫其路廣矣
其流衆矣然既試以聀而質其成序以陟之則其法
一焉太寧也由辭科儀與景純也由世賞各以廉能
而應課最有司舉三歲之典来上肆朕並以為廷尉
之屬或承其長或平其法皆曰良選漸于榮階尚有
不次之賞以俟尔卓然之效尔其勔焉可
開封府推官祠部員外郎充祕閣校理張芻可
度支員外郎餘如故
勅某東觀吾圖書之府而禮樂之源也其流至高京
兆吾大衆之地而四方之則也其治至難其用人非
有文學政事之寔未嘗輕以授也以尔資賦甚美矯
然有立並應是選優有餘裕實充多士之望而有司
舉考績增秩之典以言故遷尔郎位一等夫特達之
士豈計其歲月之劳而序進之哉頋三載之法朝廷
之舊不可廢也固有尊顯光大之爵以待尔維以懋
焉可
江州錄事參軍監鄂州買納茶場和偓可(大理評事)
勅某大司農制天下之貨財以給縣官之用凢任其
事者皆有賞罰今乃言尔前領武昌榷茶而能遵聀
謹法有益于司農請以賞之肆今選尔于庭尉平以
荅尔勞以勸能吏可
東頭供奉官李永慶崔昭明可並内殿崇班
勅某等三班武吏其取雜矣其進艱矣有能以廉自
持以勤自效奮而出乎其間者可不尚之今尔等克
應其法籍以為奏故命之班于殿中序于朝列其為
尔寵不亦多乎往哉祗服可
台州寧海縣令魏昂可試大理評事充山南東
東道節椎知南劔州劔浦縣
勅某前日天下令長多非其人始詔刺舉牧守之臣
察兼為之故遠近之縣十七八治朕甚嘉之汝其選
也汝旣三歲被代而知者尚鮮何哉雖然不可不少
襃也其升職幕府復為百里益有以薦于朝者當命
汝遷焉可
奏舉人前推武信軍節推安宗謹可大理寺丞
勅某天下之治久矣士大夫雜還歸吾有司者不可
勝數而吏部尤衆盖吾公卿之才間而自出雖然賢
不肖不分溷焉一途孰從而辨之哉故設為考績之
法甚僃又使刻舉之臣薦其所知覆之中銓以質其
成然後命之以遷所以用人者如此其慎庶幾人人
而得其真乎以尔端恪修㓗有聞于衆實應吾法故
陟尔為廷尉丞列于王官以漸光顯尔其服我之丕
訓畏于厥職以思進也可
陜州文學趙淑可華州别駕
勅某朝廷以美名豊禄寵養士大夫者使之為政治
民也尔不念此乃自投于法是宜棄而弗用矣尚矜
其過或自悔復稍進于籍使處近州益觀厥為以出
後命可
禮賓使李中祐可六宅使
勅某朕彊理天下申畫州部並建牧帥以制四方而
蜀在西南一都會也故常用左右之臣以撫其地又
命材武之將以佐其軍其寄付之重疇選之艱固以
異矣以尔功名之後能世其美歷守邊障率有成效
故躐諸使之等以選尔秩領兩道之兵以輔尔帥其
所以為汝職者吾旣授之尔師矣尔其善助之有賞
有罰待尔而出矣可
大理寺丞馬希元魏絳耿仲履時選陳安世可
並太子中舍
敕某等天下治安郡縣衆職鉅細煩簡皆有常法吾
士大夫當其任者能遵之而勿失順之而弗優使官
無廢事民無病政吏無奸聞以至于朝者皆良吏也
以尔等並有伐閱在于有司自秩廷尉於兹三歲豈
可不遷以勸之哉其升東宫之屬通籍于朝亦足以
顯矣其益自懋以進不已可
内東頭供奉官寥浩然可内殿崇班
勅某禁闥小臣衆矣非以德舉而材選也特以給左
右之役導内外之事而已故未嘗輕命以遷所以異
乎吾外廷士大夫之典也今尔考不幸乃有遺封以
尔為請朕念尔考事我之久位于通顯汝亦謹信無
咎故進汝之秩班于殿朝以為汝寵朕于汝父子可
謂至矣其思所以報我者焉可
殿前都虞侯天平軍節度觀察留後李璋奏百
姓醫生王逢辰可試國子四門助教
敕某尔以醫為技事我戚里有言于朝称厥能效願
得齒于士籍故錫尔一命以為之恩其慎厥操術無
辱于官也可
供僃庫副使李詵可西京左藏庫副使
敕某尔父端懿太主之子國之近戚而降年不永奄
忽云亡朕甚哀之既以贈禭極其禮數又得其遺封
乃以尔為言朕旣益傷其天性之恩豈復于尔有所
愛哉其陞序諸使之前列以荣尔立朝之路以尉尔
考泉壌之思可
大理寺丞充本寺詳斷官王彭可太子右贊善
大夫
勅某夫法者國之防獄者民之命也盖一失其平則
天下無所措其手足矣故自唐虞三代莫不重之書
不云乎欽哉欽哉惟刑之恤哉夫以舜為君而臯陶
為士尚且丁寧飾戒如是之勤况後之不及乎恭惟
先帝審刑之意恊于唐虞故朕于法官之任益不敢
輕以尔明察忠恕通律家之夲故以尔為廷尉之属
今有司考三歲之積而實稱朕選可不遷以為勸哉
其升東宫之寮序于朝列尚觀其後益有褒顯尔其
懋之可
將作監主簿吕昌祐可太常寺太祝
敕某夫考績之法唐虞之所以馭百官而成大治稱
盛德者也朕今用之以尔故相之後為吏有方應于
陟典故升尔于奉常之屬夫世禄之子雖其進也異
乎材德之舉然旣授之政而能奉職自效無悖于理
吾亦何愛而不以褒進之乎爾其懋之可
荆湖南路轉運使祠部員外郎直集賢院陸詵
可刑部員外郎依前職
敕某荆州之域其方數千里國家畫為兩部分命使
者其南部郡縣數十内撫江漢外制群蛮吏民甚衆
兵食甚廣克稱厥任常难其人自吾淂詵無復一方
之憂吾誠嘉之惟詵行義之美材智之邵更職儒館
出入中外文雅政事沛焉有餘自將命于南風迹尤
著朕方任之以重致之于遠而有司舉三載之典請
以明陟朕豈以歲月之計而待特逹之士哉頋考績
之法尭舜所用朝廷之舊不可輙廢故遷尔郎位一等
貳于司憲盖尚書之高選也其往祇服吾且圖尔之
功矣尔其属哉可
大理寺丞寇誦可加騎都尉
勅某朕前以大袷之禮薦于宗廟旣事告休推廣慶
賜罔有遠迩莫不周浹况吾士大夫服勞在位而可
遺之乎其賜尔勲一等以称朕意往哉袛服可
皇親太子率府率宗粹以下可並右千牛衞將
軍
勅某等棠棣之詩曰棠棣之華鄂不韡韡凢今之人
莫如兄弟又曰兄弟旣具和楽且孺言篤兄弟之恩
以及九族也盖周公作之召公歌之而周之懿德也
朕甚慕焉汝等席慶承祉畜德揚采陟降朝邸允其
藩睦實稱朕之意故思有以褒寵之其各遷所秩列
之禁衞鳴呼汝其恭于師保服于詩禮慎修思永以
享長久之禄以恊我親親之恩可
皇親左監門衛將軍克楊以下可並右領軍衞
大將軍
勅某等昔關雎之化行而麟應之故公族振振信厚
與禮相應無犯于非何其盛也朕上承祖宗之慶下
撫宗子之衆刑于袵席以御天下庶乎古先明王之
德而汝等祇序上下克有禮節穆然令問揚于外廷
使我尚無愧于前人甚可嘉也肆詔宗正條上因汝
故秩環衞遷于大將鳴呼汝其夙夜祗飾無蹈匪彛
以斁我家邦之治可
敕賜進士及第朱長文可試祕校守許州司戶
參軍
勅某前日朕詔有司以天下所貢士来試于廷尔以
文辭之美得署乙科屬于吏部吏部舉限年之法未
即用也今旣冠矣請命以官惟尔早成旣登策選復
歸于家益修不迨而且大夫之世也其人事其吏方
宜亦習而明矣往椽州服母廃母易以啟揚我休命
可
殿中丞符拱之可太常博士
勅某唐虞三載考績三考黜陟幽明朕誠遅之周禮
三歲大計群吏而誅賞之郁郁乎文吾從周審官之
法是也今其以尔閥閱来上請以遷朕惟尔武功之
世而能卓然自奮于文學以苐雋造之選旣可尚矣
今出佐西帥之府而其治行又應吾有司之比頋可
不以陟哉其升之春官博士以厲其志往哉祗服可
前信州錄事參軍朱逢吉可太子中舍致仕
勅某凢士大夫壮者吾勉以進之老者吾優以退之
頋豈私于一士哉所以勸乎群臣也以尔周旋州縣
至於十年旣不能卓然自奮以祈于用今乃自列乞
身以去朕豈復有愛于尔而不以厲于衆哉其升秩
春宫之屬通籍于朝以称朕意其往祗服可
屯田員外郎舒昭亮可都官員外郎
勅某周官太宰之八法曰官計以弊邦治謂三歲而
斷群吏以廃置之也朕方綜覈名實眎以爲法惟尔
繇俊造之苐周旋外廷遂位于郎以長一州今有司
上尔伐閱克應其法故進尔秩一等付于中都夫饒
劇郡也甚難其材有能称厥職朕且待以不次之位
尚復序而進之哉尔其懋焉可
屯田員外郎李秉等可並服闋舊官
勅某等傳曰喪三年以爲極云則弗之忘矣然先王
之制不可過也尔等昔者不幸至于大故以去其位
今旣除矣宜復尔舊立身揚名以顯厥先吾所望于
尔也可
太常少卿席平可光禄卿
勅九卿之尊法河海而通寒暑光禄之貴典宿衞而
惣郎吏自漢以来其選甚重夲朝之制非老成久次
亦未嘗輕用也具官某文學之選初無能名嘗佐御
史歷守大郡遂貳九列朕方以唐虞考績之典甄序
百工故陟尔為正卿夫其官儀之寵恩數之豊凢厥
在廷能致于此者幾希矣尔其惕畏強勉以究所軄
以荷我丕顯之命可
秘書省著作佐郎王琳可祕書丞
勅某學者之言必曰治民今夫令長之任莫親於民
矣然旣居之而能稱之者何少也豈徒能言之乎吾
無取焉尔今汝其學者也其所居又大縣也尔之遷
三歲矣今復升尔位于朝我之所以為尔寵者至矣
尔亦嘗能行其所聞乎其祗聽朕命夫欲下之信者
莫若躬欲衆之格者莫若德劳徕之惻怛之寬則惠
於吏猛則暴于民如是而已汝其奉行母自斁壊邦
有常憲可
内殿崇班馮天祐可左監門衞將軍
勅某夫陳力就列不能者止豈曰能讓哉亦循其分
而已然視諸貪而不知敗者斯可賢矣茲朕所以加
優乎去位之臣也今汝之年雖未至而以疾自列亦
可謂能循其分者歟其陞秩環衞退安于家以厲吾
士大夫之意可
左蔵庫副使李賡可庄宅使
勅某太官之建惣膳夫庖人内外饔亨人之五軄在
殿中六尚其為任獨重而其事獨叢矣非幹敏之吏
不能辨也以尔陳力從事三歲于茲攷會其状减應
旧典故遷尔以諸使之正以荅尔劳其往祗服可
内殿承制周世昌可供僃庫副使
勅某廣内祕府吾所以聚天下之書而延天下之材
者也夫其講論六藝是正文字則諸臣之任矣若乃
筦庫之責出納之禁則命之以中侍之臣所以重其
事也惟尔端信廉飾更使内外咸有善稱自軄東觀
益勤不怠故吾舉考績之制命尔貳乎諸使之列尔
其思我所以褒尔者毋廃厥修期永終譽可
内殿承制唐詵等並可供僃庫付使
内殿崇班張宗訥等並可内殿承制
勅某等天下乂安方外無警而兵之不試者久矣材
武之臣寕復有非常之功而取不次之賞乎然方鎮
有屯戍邊圍有徼侯拊循講輯譏察誰何之劳亦不可
遺也尔等並以勇選而領軍事按籍以遷或貳諸使
或承制旨皆曰顯爵其往祇服益圖祈報可
入内内侍省内東頭供奉官曹宗吉可内殿崇
班
勅某北戎請和一方無警然邊常宿兵以僃豫不虞
而塞外之事軍中之情吾所欲知故以軒闥之臣乘
遽往来以察之而尔實當其選于兹三歲其劳可書
增秩一等序于朝列報尔之寵其祇服焉可
西京左蔵庫付使白均可供僃庫使
勅某五嶺之南桂林之管其地千里外接夷粤常宿
兵置帥以衞連城而前日鳥戰之寇數入以侵優我
郡邑之民故臨遣使臣往撫定之旣乃荐尔之材請
以督一道之兵爲之貳肆迁尔于諸使之正就涖其
政凢尔之職尔旣已參而知之矣其益悉乃心奮乃
力毋敗乃事以奸我邦憲可
前守汀州上杭縣尉兼主簿張奎可試秘校充
春州軍事推官通判春州兼知夲州
勅某春州在南海之徼崎嶇夷貊之間華人不居盖
自昔記之矣國家斥有四疆声教咸暨置吏治民一
視中州其德澤之所浸禮義之所揉固已變于古矣
然吏之往者猶加優其恩所以慰其萬里之心也今
吏部調尔為州從事且緫守長之仕故朕命尔服章
禀賜率踰常等以為尔恩雖曰遠且劳矣其亦寵而
豊乎往哉祗服可
左侍禁田文廣可行太子左淸道率府付率
勅某夫知進而不知退辱莫甚焉知得而不知失殆
莫甚焉今尔之年幾于耄而旣犯乎禮與律矣其免
於辱且殆者幾何吾所以尚加優而謝汝者以汝尚
能自請尔其升秩東宫之屬荣其歸路嗚呼吾之于
小臣始終之恩其至矣哉可
濮州鄄城縣尉鄭務先可冀州棗強縣令
勅某夫良民之為生艱矣其黠悪者乃羣行而奪優
之豈不哀哉故雖一邑之小必有尉者以此也然猶
恐其或弗能稱職故設為賞法以勸之今尔之所𥙷
除者實應于格有司條上遷尔邑令益有民事其往
試之無忝朕命可
沈氏三先生文集卷第伍十五
雲巢卷第四
歌詩
種花送僧應參禅
花藥塵外亭(開山朗公)踏盤曲二首
山西庭下
次韻荅椘興郊外馬嘶
㬌星觀花殘
寒山過商翁墓
澹山&KR1104;愚溪
石角山湘中宿臺步寺
泛舟上湘口舘法華石門
禅僧&KR1104;奉謝上官令詩卷
贈别子瞻題子瞻雪堂郎次前韻
德相送荆公三詩用元韻戲爲之
德相所示論書聊復戲酬
德相惠新茶復次前韻奉謝
與德相遊雲光送夏八赴南陵
青谿初創二山
奉贈芝師參揔禅師奉贈行師參慎禆師
初汨磁湖感昔游
無生五言贈别博明二古
七言奉送潤之守永静
寄博古送超禅師(雲門派)
居雲巢奉送李大夫歸長沙
奉送世美歸陽羡奉送次翁
奉送明雅師(善鼓琴者)
清泠臺二絶句奉送殊師利
伯翔父捝歌左史洞(在北山)
寄老石(在右山)清泠臺(在右山)
初耕東坡(在左山)
種花
世事流光同一汙天涯白髮未還家慇勤更種庭前
草為看秌来一似花
送僧應參禅
古寺窮居歲月移東㟠西崦不相知從来伹識群羊
䜟不道亦逢獅子兒瀟水葷膻從此隔雪山消息更
何疑明年我過湘西去問訊山前我為誰
花藥塵外亭(開山明公)
導師昔示化靈墟肇開鑿山間百草花救病皆為藥
尔來三百歲法音亦間作為人布福時随緣四豊樂
然師法王嗣金錫中天落海衆蚤知歸天龍訢有託
鼎新金布地煙雲助回薄岣嵝對岑寂瀟湘供盥濯
維摩老且病身世两無着行期過丈室為我探泉壑
踏盤曲二首
湘江東西踏盤去青煙白霧將軍樹社中飲食不要
錢楽神打起長腰鼓女兒帶鐶着縵布歡笑捉郎神
作主明年二月近社時載酒牽牛看父母
胡盧笙不着簧細腰鼓三尺長吹笙擊鼓山之旁噭
跳宛轉樂盤王盤王死来三千年古曲舊詞至今傳
山祥水氣不斷處壞木燒作兜娄煙
山西
山西誰家桃李樹半是少年行樂處去年花謝今年
開惟有人生不如故
庭下
庭下亂生春草花夭紅不稱野人家澷開澷落無人
折留得孤根數寸槎
次韻荅椘興
落莫餘生何可同正如枯死道邊蓬隨風流轉惟無
定定處由來自性空
郊外馬嘶
春草滿空春水流士人放馬白蘋洲細風遲日嘶鳴
處遥憶金明池上游
景星觀
南津古觀巳半摧老松千尺黃蒲開禮斗層壇故基
在真人一去終不来終不来兮往何許朝&KR0801;洲兮莫
玄圃應笑营营世上人轉手巳為泉下土
花殘
花發花殘都不知誰將白髮更題詩山西日永無多
事閑看樵夫數局基
寒山
黃牛巖下水彎彎葛帔籃輿自往還不是湘纍莫相
問祗應枯瘁似寒山
過商翁墓
征南名地蚤相知老向瀟湘看立牌壮節獨馳南嶠
事古風不括故山詩愁煙半鏁黃茅壠部曲誰尋舊
將旗遥矚蕪江想靈氣孤雲落日不勝悲
澹山巖
昔造陽羡二洞天我生巳當謝人間尔來投裔亦無
事澹山巖下欣躋攀群峯駕肩来江水會前灣靈氣
縚洞口夐如寶陁山輦道轉西升斗入初無艱翡翠
鑿穹廬略與天相彎寬廣容萬席清潤非人寰東南
豁陽明仰視如含環青蘿傳喬木亦有敗葉黫造化
遺玉像其人清且閑巧工或可為誰能陟巔顔秦時
隱君去成仙空留石牀水雲般藥爐不復九霞覆唯
餘渥赭繁茅菅至行禅師化巨蠎好事大守驅群頑
崇壇峭罅皆可躡三穴旁出門無關壁間玉乳化為
石何術可煑完衰孱恨無仙骨空盤桓欲留未可終
當還僕夫告余趣歸馭落日西下雲班班
愚溪
榜舟下瀟江泛泛入愚溪昔人不復見秋草空凄凄
委蛇望僧園雲屋倦攀躋林高日氣薄磔磔鳴山雞
倒景相吐吞清明合致犂昔人悵投裔感事多悲悽
北邙一杯土榮辱今方齊人生無百年外物安可迷
谿水瀉石間喧喧如鼓鼙了無人世想粗可休天倪
吾亦被黯黮東山飽蒿藜二年巳數至屐齒連山溪
行亦歸三吴孤猿安故棲它年若有夢邂逅識江西
石角山
步屐出東津遥跂石角山山迴道亦轉卓犖煙雲間
何人峻重閣三休直孱顔吾想造化功為此肅神姦
嵌巖或中穴特立氣甚頑此角誰可折寕當混塵寰
游士何足知伹剥苔蘚斑西首望城闉羣山合如環
下臨有鼻道落日行人還楓葉秋𣣔丹蕪江逗潺潺
重游何用戒蓬戸初無關
湘中宿臺步寺
湘源初甚微屡挹不滿缸比至臺步虛泛泛為長江
虛頭市初集魚豆皆成樁夷獠不識人笑鬻彘與龐
綠荷竭苞苴人散誰復撞鷗鳥亦来下酒旆停空杠
我来憩桑門竹戶映蓬窗夜寝那可寐江流正淙淙
泛舟上湘口舘
瀟水漫南来湘川趣東下二水始相會清豪不相藉
山迴石瀨出木老脩煙嫁泛泛白蘋洲林風媚如畫
宿昔感騷憤幽興遥相借不謂垂老年羈孤窮山舍
潮来刺舟去孤月臨清夜安得胯鯨魚不復人間化
法華石門
窮居謝世故久厭夷落喧出亦何所適往往傲石門
石門在山腰東西列祗園崈崖三折上蒼壁煙嵐昏
松下閴無人唯有風中幡安得嵆阮流相與抗玄言
群鶚感余顙日莫噪隂樊吾衰那復辦孤吹拂歸軒
禅僧巖
瀟湘山水窮𣣔偏最後乃得禅僧巖禅僧成道久巳
化獨有崖崿青巉巉降身入洞不甚險突兀三室誰
彫劖東西有道若蛇竇白雲羃羃門無緘持火旁行
不知際七穿八竅遥相銜㳙㳙乳泉白如雪由來此
地殊仙凡主人引我復深入行指㠗穴尤嵌嵓中間
石鼓有異響擊拊想可參韶咸吾身久病苦下溼復
畏神怪來邀攙直趣出洞上南巘豁若巨海張雲帆
山花斕斑出竹杪亦有禽鳥聲諵諵欲還未可復小
駐日脚巳過東岡杉
奉謝上官令詩卷
一軸新詩錦不如何為輕易贈狂夫巴山楚水無窮
勝不必王維更畫圖
贈别子瞻
平生雅游眉陽客五年不見鬚已白借田東坡在江
北芟夷蓬蒿自種麥相逢不盡一樽酒故態那復論
歡戚手抱阿武勸餘瀝維摩老夫失定力老夫寂寂
出三湘更𣣔卜居池水陽薄田止湏數十畝田上更
樹麻與桑老來正苦迫生事清明雖近猶可秧罷亞
若可慱乾麨以無易有遥相望我舟即行不可駐𣣔
卜後會誠茫茫佗時有信若可寄不用辛苦為詩章
題子瞻雪堂即次前韻
眉陽先生齊安客雪中作堂愛雪白堂下佳𬞞巳數
畦堂東更種連坡麥不能下帷學董相何暇悲歌如
寗戚布裘藜杖自来往山禽幽弄均春力桉上詩書
羅縑緗爐中燒藥笑王陽晨炊且糴北倉粟冬服巳
栺山前桑南岡差高多種橘迤北漸下宜栽秧北鄰
亦有放逹士道路壼榼常相望
德相送荆公三詩用元韻戲為之
幽居卧山間不與世相接餘生委蒲柳滯想遺空劫
德相蚤相親頋我情未厭數枉南堤步更引青谿艓
相見亦何事坐對群峰疊春陽始萌動煙嵐森劔鋏
廉纖數日雨萬里浮塵浥赤白未殘花修穠半敷葉
行招老僧語遥瞩東田饁窮崖歷可造峻流誰敢涉
衰齡易生倦幽巖&KR0556;調攝德相知我憊雙眸困垂睫
高詠椘公作𣣔引維摩&KR1869;初聞未甚觧静聽疑可獵
有如太華峯跛躄豈易躡不知泛滄海何力施舟楫
遥窺土山勝昔乃文靖業二公雖異時名德遠相躐
山川若有待風物增悲惵未知葵矦履孰與攴郎蹀
勝游可㮣見筆力方峩嶪更紓别後情琅琅鋪簡牒
倡高必和寡排比安且帖簫竽合古律宫羽自諧恊
世人所欽慕有口空嚅囁東床坦腹士左右參經笈
為賦奕碁句璆琳吐胷脅鏘然不可閉由來知徤捷
謂如伯升勇揚兵開宛葉豈比文信君無謀喪張靨
致死在必勝甘言方示怯尾章示戒訓足以傳芳諜
後生知自勵何必棰楚挾正如嚼冰雪清泠快牙頰
我昔造公室公方任調爕辱枉淵明贈今猶秘巾箧
當時墮官去終身欣廢跕冠帶遂巳捐頭惱深埋擪
肯羡冥冥鴻安知栩栩蝶心清久無夢神固安知魘
少小銳文史老大心更懾是古豈余心非今寕我愜
况復論翰墨尔来那可輙不識渾脫舞何愧張顛帖
所居飬鵝鴈菰蒲觀喋(亦有)藜藿畦粗充匕與挾孰
知名可貴安用禄為槢無求豈有沮不動誰能嗋汝
堅百萬衆淮濆空雉堞陵陽丈五墳朱雲本輕俠百
年竟何往終當封馬鬛何必悵霜毛更向䆫前鑷
德相所示論書聊復戲酬
野舍老餘生雅尚今已愜不逃世憂患餘事寄巾蹀
行尋青山轉㘴對青山疊欲隨白雲去儻與幽人接
盤桓太清洞悵望長江艓昔時古錦&KR0809;今還白羽&KR1869;
不復叔夜煆真淂孫登攝九華一枯藜青溪一孤楫
淂喪苟自達死生安足惵朱顔久不駐白髮何為鑷
羣物自流轉吾生寄天爕德相屡相過老夫寕足躡
由來廢井水不如長劔鋏往往論書法軒軒兩日睷
中郎石經在元常表軍捷漢魏多傳人至宋有遺帖
唐室初最盛漸衰自中葉歐虞𬗟誰嗣顔柳何足躐
篆籕昔難工草聖誰敢輙巨山作散隷雄古掀龍鬛
貞觀喜飛白凌厲騰春蝶豈特豁神觀直可祛鬼魘
古人有所寓天性難必協所志有小大其材有勇怯
或惮懦文雅或軒昂豪俠或轉戰鞍馬或驅馳弋獵
或發於止諫或淂於訟牒或奮奪床陛或造成械槢
或為神所追或自執所劫或醉㕥賈禍或詐以行諜
或習於娛樂或勞於呿嗋有燦如文錦有劲如金梜
有倚如戈鋒有點如山嶪有駛或如波有媚或如靨
或騰如煙霏或落如鳥跕淵妙𣣔飛動拙悪愧偏擪
當寝或不寐當晝亦忘饁有譽終甚微或毀則羣囁
為功有不至考古安能厭十年幸能&KR0556;萬金毫豈浥
金玉敷卷軸龍蛇閟箱笈是惟小夫枝寕當丈夫業
譬如論唐虞何曾道郇葉如君負高識於此何足挾
一戰雖未覇遐心豈即怗朝廷方洽熙四夷皆遠懾
坐復洮河地直擣幽燕脅朝夕奏竒功羣儒争鼔篋
太平任文治虜血何煩喋道德以為宇威武以為堞
豈比叔孫生雜用隨何頰吾衰何可道不死同原涉
德相惠新茶復次前韻奉謝
暑雨闇窮山道&KR0632;不可躡隱几念投老葛衣坐摇&KR1869;
林端使者至乃得德相帖佳惠致新茗遠来自閩笈
吾聞北苑勝不與群山接山下幾千家以此為生業
新陽一日至東風方獵獵百草尚勾甲靈茅巳先捷
所採僅毛髮厥工巧烹爕甘泉列盎釡熾炭浩旁疊
修竹為之規黃金為之梜形摹各臻妙製作易妥帖
至尊所虛佇守臣方惕懾其上為虬龍蜿蜒奮鱗鬛
稍降乃交鳳文翼相盤跕函封趣北道驛使互防挾
四方老金玉擬議誰敢輙屹屹徤士檐飄飄迅溪艓
糓雨不及潤權門已盈篋帶&KR1639;體正方葵華角仍擪
始傳盛王鄭後来止游葉大為權勢迫小或盜賊劫
其問起闘奪亦數冐刑槢南夷出重購不憚浮海楫
北虜比尤好喜笑開胡睫豈不産印蜀豈不生椘葉
厥品乃大戾固難一理攝朱門猒酒肉辯士厲舌頰
儒生備夜誦晨夫困朝饁禪翁過工煑老獲空腹喋
綺席夢騰騰玉山頭嶪嶪無魚乃尚可非此意不厭
一泛舌已潤載啜心更愜不唯豁神觀亦足暢煩惵
清泠生肺肝爽快勝挀鑷孰不恃薏苡伏波煩謗囁
孰不飲醇酎伯仁憂腐脅祖逖敦雅尚鴻漸未慱涉
君謨號精鍳才翁亦相躐玉川七椀興令人觧頥靨
竒章兩串賜遺芳在圖諜余昔喜賓客為世困書牒
輕重必酬酢往来煩蹻蹀自從竄夷裔所藏多敗浥
亦幸衰老年數病脾氣怯棄置在高閣䰟夢昏多魘
拘病出湘漢餘生若蝉蝶希夷有幽卧刀劔銷鋩鋏
一榻&KR0556;空曠百骸淂和協久已廢翰墨况復道游侠
有味飬元和無物累吾嗋臨風𣣔占謝遥企山西惵
與德相遊雲光
方駕出齊山五月未甚暑遥瞻六峯道修煙莾如禇
浮屠在山半卜築氣象古松風下石竇隂泉鳴竹䲧
堂堂老禅子遊方遍中土十年不下山不及朝市語
拂雲有幽步凌空開峻宇登山復望山六峰豔如舞
時當一隂候陽氣驕且橆龍蛇伏草莽往往暴為雨
由茲向摇落流光不足數籃輿當復来相與同文許
送夏八赴南陵
老夫久客三湘水歸来喜食江南鮆白雲猶識舊山
川青眼多慙老兄弟當時親友半不在中表相存如
夢寐公酉冢上春草生白眉始與君相際高堂老人
八十一不間衰微論末契招我卜宅居其旁自頋麋
鹿何由係春風引我齊山行穿雲踏石構巢橧相見
常無一樽酒山中枯淡令人憎凉風未至正苦熱君
怱佩印臨南陵南陵相去五舍近馬蹄車轍常相仍
安輿綵衣淂荣飬况有大舸如飛鵬步上南山一延
首江風浩浩雲騰騰
青谿
青谿八月老菰蒲孤吹修煙出水隅誰問西湖少年
楽閑將世事將蒼鬚
初創二山
左山叢古木萦帶多美竹右山少平地硱磳斷蒼玉
於此豈無竹簫疎倚巖谷上參九頂道俯浸青谿澳
於彼豈無石嵌崖大如屋㬌業讀書處基構有遺躅
始吾購二山何為不相属中間古蘭若臺觀當山腹
嵓洞九十七龍蛇所潛伏昔人作軒榭高深竒林麓
我乃巢西崦手自親鋤斸青溪漫無際島嶼相重復
兩餘山更佳春流漲平峪下矙池陽市修煙弄芬馥
大江天上來淮山點眉綠老夫豈無意落日傲鴻鵠
東嶺亦誅苑小庵粗客足六峰引南睇九華執相續
白雲與誰期千載媚平陸清矌無俗韻脩明資遠目
去秌已種夌今春復栽粟野老豈余欺東坡幸膏沐
二山誰與適最與枯藤熟相見詎無人頋我真麋鹿
百年一瞬事何暇知委曲得此化餘年不問君平卜
奉贈芝師參揔禅師
𣣔識東林路王廬苐一山昔人開勝地大士啟禅關
鷲嶺不遺法席谿誰敢攀因師訪消息為寄九峯間
奉贈行師參慎禅師
觀音二十五圓通止在禅師一指中金鉢直随流水
去不湏芒屩更西東
初泊磁湖(時子瞻在齊安)
歸舟不觧洞庭帆舟上騷人雪滿簮小駐武昌江北
岸春風今夜泊江南
感昔游
江南二月春水生不如春草滿山青江南故人半不
在不如春水似有情三年放逐三湘客今日歸來頭
𣣔白欲尋舊游心更懶青山閉門長寂寂
無生
昔别江南去三湘多煙霧今從三湘歸江南正如故
不湏下照水還驚我非汝白髮如秋蓬巳得無生路
五言贈别慱明二古
三年客零陵所淂唯二古彼室雖屡空高誼詒先矩
顧我被遷斥數過南山䲧攘臂豈無人久要何足數
君無一樽酒我無一柸黍相見動移晷不及市朝語
博古練世故黑白誰敢侮明古喜方術虛懷安疾苦
古人處其道足以察臧否何用輕薄兒口舌賣州府
度宜始詩書襟靈各翹楚隂德有陽報終當大門戸
老夫趣北歸顧予求所處昏悖何可言愧汗𣣔如雨
詩人慎加飡斯意亦可取不忘雙鯉魚遥想瀟湘渚
七言奉送潤守之永静
昔年持檄向朔方九月踏冰渡河梁夜入銅臺天𣣔
雪北風慘澹沙塵黃今年江南秋巳半出送車騎江
之陽江邊賓從坐揮汗赤曰桂木鳴蜩螗欲知朔南
氣候異由來道路山川長使君腰組上北道一亭一
堠遥相望出近入勞豈知遠万舟結駟本不忙往時
尊公帥陜右名姓久巳威戎羌想聞公子千騎出北
部應巳逃名王青榆白柳千里肅誰敢牧馬来邊疆
當時公子面如月尔來使君鬚帶霜明年朔方春雪
凍為憶江南梅萼芳平居秌浦釣赬鯉何如榆關封
白羊朝廷太平四方静聖武神功由廟堂三年瓜期
當受代指麾舍人催治装疎公𣣔向九華老野夫相
望齊山旁
寄慱古
齊山落㬌覆青谿谿上幽人半病羸曾作瀟湘江上
客水風山月合相知
送超禆師(雲門派)
老夫結庵南山前此生終不蹈世緣邂逅雲門亦何
言白雲無心媚青天禅師來自廬江瓀一住秋浦逾
十年不露鋒角常坦然四方禅客芒屩穿朝来擊鼓
登法筵一鉢出置行路邊笑謝大衆如雲連欲以此
身老林泉秋風飄飄江上舡想見玄沙扣舡舷諸方
有人問病孱為道如今不參禅
居雲巢
我昔泛歸艇逍遥下湘川願言覿開士為我斷攀緣
不識逹摩老誰將言句傳幽林淂邂逅故步空囂然
邇来齊山下乃在青谿邊一徑雖甚微松竹上參天
白雲本無迹作巢䫫烏鳶上下絶人籟由來在山巔
朝炊一盂飯夕寄一榻眠委羸豈無事亦爇爐中煙
久已淨諸業自然忌盖纏此身與此世影響寄餘年
時有佳客至相與傲林泉客去後孤坐隱隱風中絃
奉送李大夫歸長沙
秋潮夜落江為墟青谿茁茁生菰蒲舟舫逍遥賓徔
疎誰識長沙李大夫十年持節使江吳轉入七閩將
漕車道上狂賊未伏誅少壮瘡痍官吏逋公方疾驅
布威德朝廷彂兵趣捕賊兵多賊少即日降公獨至
今為失職白首飄然歸故國由来仕官終無極借令
得意任公卿年迫桑榆心更惜昔時柴車一束書今
日朱門百口食大夫月奉三萬錢何必要凃争埶力
野人結庵齊山傍早歲曾為門下客不遺簮履惠相
訪頋我青山唯四璧野人適自三湘来布衣猶帶湘
山碧公舟少駐洞庭下盡洗都城塵土迹
奉送世美歸陽羡
我昔求為陽羡令輕舟巳有鴟夷興最愛銅棺山峻
極自結籃輿陟雲徑銅棺山插南斗魁下視群峯如
突犀太湖千里在眉睫高深從此窮攀隮欣然有意
即獨往明月夜夜眠荆谿當時便可跨黃鵠何意人
間同木雞飄飄數年如一夢爾来卜室齊山西故人
多謝姚夫子數往車馬來山蹊秋風忽指陽羡去𣣔
脫黃綬躳鋤犁人生衣食苟自足何為卑辱趣塵泥
田間九月白酒熟鱸魚正肥多置篦老夫為君更破
戒臨風引領長江堤
奉送次翁
君為秌浦令我廼老遷客相見雖不數臨風若相得
老病捐世故苑茨寄山春不識河陽花豈有澹臺迹
山前逢野叟人能頌休德惠利春陽敷清冷秋月白
前日觧墨綬青雲振鵬翼枉駕一笑别廽首幽林隔
人生幸逢時功名不遺力不煩别後問我若南岡石
奉送明雅師(善鼔琴者)
天竺山前十畝園老夫久種彼工緣草堂和尚指初
禅辯净二士立我前光明琉璃真金僊修持内外常
湛然此心不轉今十年手中一炷𬗋檀煙孤峰飛来
自西天山間花木非世妍彼諸佛子忌盖纏吾知此
地為敬田師子血乳如流泉老来癈斥去湘川歸来
江南已華顛邂逅道人雙足纏歷訪名山不惮煩始
自赤城滄海邊一帶復濟楊子川直上鍾山長榻眠
南来不下涇溪船步至秋浦方息肩將窮祖山上淮
壖廬峰勝遊想翩翩頂上終不巢烏鳶亦不教觀談
偏圓公卿貴人喜相延三尺枯木揮朱絃人問佛意
如何弹此曲寂寥少人傳
清冷臺二絶句
山前繚繞白雲飛山下溪流那復廻不向此間休歇
去寕將白髮汙塵埃
落日𣣔下清冷臺月華已破東堈来誰道幽人得幽
趣老夫病眼不曾開
奉送殊師刊
道人壮年曳長裾挾策員藝西入都𣣔步青雲不淂
凃不如濯足歸江湖轉出淮山一麻𥜗天柱峰前明
月孤調御丈夫真我師不復飲食形不枯歸来故土
弃妻拏金玉百萬初若無四十削髮入浮屠有如浮
雲飛太虛達摩壁觀聊自娛飲光苦行誰復如河西
將軍氣皃鹿一見猶如水中魚南陽侍郎說詩書為
築小庵即朝晡諸漏已盡無復餘此身安淂為世拘
不持一鉢上王廬秋風有意入三吳天竺二山佛子
居赤城更在滄海隅彼土觀緣小踟躇何時復来尋
老夫清冷臺下苑已誅為晉一榻待跏趺不辝更貯
一斛蜜山間老境任&KR1355;&KR1355;
伯翔父捝歌
平日並游客老来相見稀窮山忘我日丹旐愴君歸
雲水野情在風埃人事非不知九泉下誰與欵談圍
君向番隅去何心瘴霧間雖能脫世網恨不到鐘山
雅裁誰復見幽尋步可攀滄茫大江上應與月明還
左史洞(在北山)
萬古齊山石誰開左史洞左史今何在蒼崕本不動
履嶮下重壑幽深鬼神緫石門絶世路久為塵泥擁
青天十𤱔地㠝岏如覆瓮琬琰鑿屋壁煙霞列梁棟
崕間不死藥必非近時種人去境長在境與人為重
欲觀疇昔意幽禽發清哢吾方寄淵寂無礙亦無縦
手自翦荆棘結苑當石空長與麋鹿遊不復人間夢
寄老石(在右山)
老不在髮自此態漸自迫唯老不在我寄老山前石
朝來石上坐雲氣溼衣襞夜&KR0556;石上眠月影照嵓壁
何為市南老一歡復一戚嘖嘖恨身老更㕥身為役
人言老且死老死何足惜昔人有至言人命在一息
清冷臺(在右山)
清泠不在境石嶠乃天成我無卜築功為臺亦強名
南山豈不佳不見浮雲生青谿淡無緒何處賓鴻聲
誰云飲酒楽正欲亂其明不知弹琴士何用物外平
清冷亦強名指象真砰砰落落睎白髮身世秌毫輕
初耕東坡(在左山)
觀田東坡去春事日巳揭耕破嶺上雲鑿開巖下月
種我十畆粟中有薇與蕨優游䘚歲事山前梳秃髮
雲巢卷苐四
從事郎處州司理參軍高布重校兼監雕
