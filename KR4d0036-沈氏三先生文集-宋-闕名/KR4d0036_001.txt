沈氏三先生文集卷第一
西溪文集卷第一
翰林學士右諫議大夫知制誥充群牧使兼判吏部流内銓判尚書禮部長興縣
開國伯食邑八百戶輕車都尉賜𬗋金魚袋沈(御名同音)文通諱遘
歌詩
奉祠西太乙宫賦
應制依韻和御製後苑賞花釣魚
杭州燕思閣分題四首
得偃松院得巽亭
得歸字得胡瓌馬
送劉泌歸建州何公南袐閣公會
送沈景休知常州送詩僧思齊歸吳
送何中復赴高陵簿送張吉老兩浙提刑
贈梅聖俞柑實天台山送僧象微歸山
滑州新修東園贈楊樂道建茶
和楊樂道省中述懷
王景彛省舍孤竹和邵興宗還館
和陳和叔祕閣會話送李瑜通判潤州
送梅公儀知杭州送許當通判泉州
送陳舜俞壽州從事
送吳冲卿省舍觀蘇才翁題壁
沈沔天隠樓杭州僧修廣法喜堂
景德寺考試院和李子儀重陽日
景德寺考試院壁和王介甫所題詩
次韻和王景彛十一月朔早朝
次韻和宋次道省直
次韻和次道十一月朔蚤朝
送余良孺太監致仕歸鄊
次韻和樂道出省後見寄
和劉原甫陽春宜白雪
送韓玉汝知洋州送辛有終知鄂州
蓬莱山送徐仲微赴蓬莱令
送句諶通判穎川
和鄰幾荅李公逹遺嘉慶李
次韻和冲卿省直次韻和景彛秋興
次韻和鄰幾喜司馬君實錢君倚章伯鎮入省
次韻和邵不疑省直和君倚景靈行
次韻和君實苦雨送徐同年
奉祠西太乙宫賦
躬明詔以攝事兮奉祠乎太乙之霛戒前期之三日
兮祇祓而造乎神庭命徒御以夕駕兮候北斗之尚
明啟國門而西出兮頋旭日之旣升背城關之嵯峨
兮氣佳哉其可挹度川原之平遠兮風泠然其可乘
方春陽之發茂兮感萬物之舒荣塘冰散兮波已淥
野雪消兮艸欲青時嘉魚之浮躍間好鳥之嚶鳴池
籞嚴以望幸兮于以見承平之多豫耒耜載以就田
兮于以見黎民之楽生予心逍然其有獲尚安知乎
一舍之遠而遄征者乎爾廼逍遥而舒榮高舉而遐
嘱氤氲兮雲霞之合隠嶙兮臺殿之矗鐘磬之音兮
砰焉而震於耳金碧之光兮燁焉而眩於目曾城縣
圃乎閬苑崑崙乎其遠也若不可到海中之神山其
邇也若猶可疑漢家之甘泉巍巍乎雙觀沈沈乎重
關鞠躬而下屏息以前趍就乎下房之次而齋嚴乎
其間于是游心於神明致思於精粹披柱史之書玩
&KR0238;園之義考星經之說合道家之記盖太乙北辰之
主而天之貴神也其尊五福其行九宫上運乎樞機
下監乎吉凶㳂漢曁唐是類是宗聖朝囙焉定畤西
東盖所以逆三神接萬靈致諸福綏群氓者焉惟月
孟陬惟日辛卯迎氣於郊寔恊吉卜侍臣焉承其祀
史焉贊其禮牢醴兮芬芬幣玉兮煒煒盖節兮葳蕤
旛旍兮旖旎三陔之壇兮所以降上神八通之道兮
所以賓衆鬼威靈兮如在盻蠁兮受記時也太隂旣
傾列宿在纏𬗋宫之右天極粲然帝閽兮若啟氛翳
兮若褰美光之發兮赫奕而炤燿休氣之充兮輪囷
而蜿蜒凢厥執事之臣莫不肅然震動俯伏於地既
𧺫而贊饗曰泰一報享臨示厥祥錫衍天子萬壽無
疆大宗小宗継承不忘於是事旣功休出而言歸告
僕夫以促㘘吾將奏釐於太微
應制依韻和御製後苑賞花釣魚
春入花房次第開上林先望属車来時忘萬物均民
楽恩許羣臣奉燕杯鳳下朝陽時鼓舞魚游太液自
徘徊愚心願獻千年夀豈持歡娛一日陪
杭州燕思閣分題四首
七言得偃松院(以席間所望見為題)
古寺半空人跡稀老松自偃何年有擢幹欲聳不及
尋蟠枝却覆遂盈畆群鳳曬日相婆娑病蛟眠沙獨
蚴蟉五月南風翠幄凉三冬朔雪穹廬厚本知託植
湏岡陵豈應詘身此培塿往来不用為嘆嗟題詩調
咲兒女口
五言得巽亭(以後圃諸亭亭觀為題)
守居鳳凰背茲亭壓其顛蒼崖當前断崩騰埶將騫
洪濤從天来萬鼓瀉百川高士耳目曠壮夫胸膽搴
維昔孰經始蔣侯世稱賢斯人去已久陳迹亦屢遷
我来感且慕拂拭頗增妍尚存甘棠意善政或有傳
五言得歸字(探韻送完夫以送君出門歸五字為韻)
相識已恨晚相從每嫌稀如何復相失頓與中懷違
淮江風波接来云遠我圻一朝晤語隔詎能忘嘆欷
置酒衆賓賦觴筆交横飛高亭山氣佳落日暑力微
金池莫辭滿後會豈易&KR1789;病夫意不淺亦且倒載歸
七言得胡瓌馬(是日觀画以画為題)
古来畫馬為世貴前有韓幹後相瓌幹之所圖&KR0870;御
蚤鑄金有式易為好瓌閱衆馬兼漢胡遂窮能事絶
代無隂山七騎實瓌造傳之至今為画寶筆端神玅
難盡譽(去声)會見真馬騰在圖真馬今人亦何識但愛
幹馬肥且澤後世復有伯楽生丹青雖渝尚典刑
五言送劉泌歸建州
東都宦遊客風塵厭巳久欣然理扁舟歸鴈不回首
身與汳流下心先淮波走何時過江望家山見孤嶁
武夷天下名衆溪環左右幽尋莫辭倦勝事不可負
逍遥其無幾官期諒難後
七言何公南袐閣公會
公從書閣登詞掖西帥重歸始五年當日諸寮半荣
落後来幾軰雜愚賢齋前花樹多新植架上塵籖亂
舊編嘉遇荣名時所貴從容感詠屬觴篇
七言送沈景休知常州
叠鼓翻波汳流響雙旌炤地秋日晴蘭陵使君下齋
舸都門送客冠盖傾使君去從金馬署顔朱髮&KR0238;意
氣横十年侍詔困嚢粟千騎乞得專名城城居雖小
地廼大物衆力薄俗喜争惠窮遷暴各有術從来治
者難其乎使君才勇固自許一州詎足煩神明從容
談笑朞月爾坐聽道路傳能聲教行民服已無事乘
時豫樂與衆并惠山&KR0878;溪兩秀絶丹轂画隼當春行
還有歌詩寫高興賓客誰許從唱賽
七言送詩僧思齊歸吴
西風送霜河水落東都歸客不可晉嚢衣卷詩載輕
舸飘然獨下東南州吴山木落衆峰出越湖潦散孤
嶼浮橘丹蓴𬗋新薦爼若下醪美不計售十年塵埃
一日去猿初脱檻薦下韝幽潜遠颺肻回首送之却
頋令人愁鱸魚正肥張翰老田園將蕪陶潜憂子歸
應有問予者為觧區區茲有由
七言送何中復赴高陵簿
昔初送君向秦關君時失意多悲嘆今来送君復西
去君懷新命多歡語别君重見凢四年顔色如故氣
軒軒文章學問益老冨卓然遠致信可賢長安古都
今大府并護關西諸節度邇臣元老来後先賢士大
夫還而聚君持利器往從之當能一發胸中竒莫嗟
湏臾廷下屈我有鎡䥓又乘時君家湘衡萬餘里十
年遠遊何所事高車駟馬終當歸弩力無為故人恥
五言送張吉老兩浙提刑
秋日響舡鼓西風轉檣烏使節東南行光華滿江吴
里門過舊遊弩矢方前驅威嚴勉自勵寧頋舊酒徒
五言贈栂聖俞柑實
柑實来海濱萬里亦以勤中州富佳果乃無一與倫
薦之君子堂豈以多為珍甘滋露欲晞華色丹猶新
愛之勿久留有酒應速賓
五言天台山送僧象微歸山
吾聞天台久嘗讀興公賦茲為東南鎮神霛之所㩀
竒挺究萬状嵩岱不足語頗疑說過夸特為辝之嫭
象微廼州民能識山之故從容試為問聊得一二䟽
赤城建霞標上與牛斗附萬有八千丈矗若天一柱
瀑布發高源飛流翻四注雪霜浮虛空晦明亂朝莫
巖足多丹石光華燦寶璐溪百餘仞欲濟毛骨怖
九折凌峻梁五界窮幽路芝蘭散竒艸松桂羅嘉樹
祥風吹白雲飘然若可御幽閟足瓌怪纖悉難畢具
凢跡古不到神物隂自護傳聞昔人說中有洞天處
是名不死墟衆真所游聚玉堂敞金庭碧林列瑶圃
有能從而求得之迺&KR0726;去斯言寕可信良非吾所慕
吾志夲丘壑久已失厥趣誰言石渠客乃甚轍中鮒
秋風日已高歸心浩欲騖茲山宿所愛送爾𬗟東頋
吾廬因爾卜伻来審繪素
七言滑州新修東
漠家東郡古延津詔属王畿&KR1179;邇臣儀物增荣都府
舊恩光流浹吏民新已明條教康罷俗更餙林園楽
盛辰蚤賦中和来奏御知公不久整歸輪
又
北輔為藩自昔優使君深壮稱公矦樓臺重拂前人
記(園中楼臺多賈魏公李衛公所折造)池圃更新此日遊比歲豊和多
愷楽乘春臨賞幾遟晉史君詩藻無窮思賓席誰堪
奉唱酬
七言贈楊楽道建茶
建溪石上&KR0933;先春萬里封包數數珍羸病從来苦多
飲高情應只属詩人
五言和楊樂道省中述懷
少小學書史頗知道所存功名謂陳迹古人不復論
旣困乃干澤羽翼何翩翻初登羣玉府猶接文字言
脱落司會廷始從俗吏煩朱墨事勾校笞榜窮奸諼
終日坐當案曾不聞休番舊學泯不講舊志兹益昏
中悼素尚違仰愧前修尊去之未云果蕩尔何當返
覽君自警作使我忘囂袢友道久寥闊期君於此敦
五言王景彛省舍孤竹
濯濯青玉竿矯矯孤雲姿潜根失其托憔悴非故時
主人幸加憐曷不徙所宜歲寒風霜節無愧君子知
七言和邵興宗還館
三年重到集仙庭却理陳編不自停閣下舊題幾巳
暗壁中遺簡尚余青故人擾擾誰相好世事悠悠我
特醒坐看重雲開白日獨搖脩翮入高冥
七言和陳和叔袐閣會話
羣玉嵯峨壓石渠我初通籍預讎書三年未厭承明
直一日更從俗吏居對案不堪文墨弊離群長恨咲
言疎𬗋宸蚤逻春朝永時得期君過舊廬
五言送李瑜通判潤州
吴越千里廣故鄣臨上游江山號未險人物自風流
在昔為成國於今亦大州時平除圄守地勝足遨遊
青嶂南朝寺蒼烟北固樓蓴鱸秋天老行棹莫遅留
七言送公儀知杭州
禁閣深嚴帝策書侍臣才調蜀相如屡從金馬辭番
直又下承明佩左魚弩矢前駈登北固(京口為錢塘属郡)
壷漿迎路過姑蘇(姑蘇公旧治)使君詩老江山勝早晚新
篇到石渠
五言送許當通判泉州
我昔温陵行始初得許矦温陵故佳勝况從吉士游
日月雖無幾所楽良綢繆歸来十載間再見朝王州
故人重相遇尊酒更勸酬歡意我已衰壮心君益遒
君顔反更少我但未白頭乃知中都劳豈若江湖優
嗟哉石渠客有似魚被鈎何不斷去之未知所從流
羡君翩然歸春風帆画舟錦衣鄊治中弩矢驅道周
舊廬何光輝高堂薦甘羞仕者固應爾自餘信悠悠
送君喜寧已頋我愧莫收幸君&KR1180;友明我志無所求
五言送陳舜俞壽州從事
天下賢良選公車凢幾人君矦獨高第声實兩無倫
鸑鷔来丹穴麒麟出九真推先東國士傾動漢廷臣
未引金閨籍聊為幕府賓還家莫晉滯行看夀陽春
七言和吴冲卿省舍觀蘇才翁題壁
空堂老璧隃麋昏蘇子之蹟世所珍龍虎變化生風
雲拏石攫木力萬鈞斯人豪竒邁倫羣平生慷慨半
道淪高辭壮論胡不存惜哉獨以藝聞
五言沈沔天隠樓
吴會富山水吳興盛人物風流自南朝德譽世不沒
吾宗州之望譜序遠且蕃煌煌全盛時冠盖充里門
吾廬兩溪旁足跡遠城市宛自仙者居胡然人間世
自我登羣玉十年未得歸秋風東南望悵息欲下飛
軒軒吾宗子自少慕竒徫仕意一不如去之若泥滓
起樓臨孤墅自以天隠名超焉&KR1180;用友於茲寄生平
我初聞以疑今迺送而喜出處亦何常要之不苟爾
俗化日以薄士路令人哀吾黨多狂簡不知所以裁
子歸慎厥修先之以廉譲風行自田閭来者知所尚
庶幾吾州士禮義世弗虧庶幾吾宗門長為衆表儀
毋獨矜汝名毋獨行乎怪鳥獸非所群山林固何頼
吾雖糜扵此亦若與子遊勔哉其無悶勿為至人羞
五言杭州僧修廣法喜堂
圂圂學佛者營營良足悲不知佛之楽誰使汝學為
廣師吾州秀智觧迺天資旣以法為喜萬緣脱若遺
高堂客滿坐玅談破羣疑来者豈不辨辨此堂之題
七言景德寺考試院和李子儀重陽日
勁風疎雨深秋節古寺重扃&KR0870;坐人菊色未開期有
待莫香欲佩使誰紉登高莫作西城望把鏡湏憐白
髮新持酒勸君休惜醉定知歸日不盈旬
七言景德寺考試院壁和王介甫所題詩(二首)
石藍開盡紅著地瓜蔓半枯黃倒垂坐看一夜芳意
歇風霜即是蚤寒時
夜風吹雨冷通帷鳴鴈初聞一一悲幸好歸時歸未
得愁来莫讀壁間詩
七言次韻和王景彛十一月朔早朝
日上扶&KR2959;闢九關天威咫尺不違顔簮紳就次初傳
警内外分朝迭進班霜壓陛隅螭闖首風摇殿戶獸
鳴環聖君從諫寬狂直丹檻無容復敢攀
五言次韻和宋次道省直
少小學文史焉知事簿書時為吏舍直端與玉山疎
叢竹聊相對孤斟強自攄猶欣二三子佳句數開予
七言次韻和次道十一月朔早朝
𬗋宸陛戟百重深拜朔官儀列弁簮旭日未全開宿
靄清風先已歛羣隂邇臣自識宵衣志下士徒懷夙
退心虞氏致平猶有戒願聞歌載誦餘音
五言送余良孺太監致仕歸鄊
士有逢辰泰荣名四十㫷更持使者節數建守臣麾
清懿推朝品慈良號吏師修塗方自致壮志未容衰
雅尚先知止歸心浩若馳君恩寵年至監尹峻官儀
緩帶金鱗重安輿紫綬垂逹尊傾我里盛觀聳當時
擺落公門事逍遥野老嬉維應愛玉軆五福保期頥
七言次韻和楽道出省後見寄
君從司會陞延閣更軄華光奉講論却頋簿書劳已
甚&KR0870;懷僚友意仍存新居近指西城路舊約還尋北
海樽便欲相期五人者軒車蚤晚下宫門
五言和劉原甫陽春宜白雪
陽春宜白雪良時宜少年試攀瓊樹枝芳意已覺妍
梅花初厭多楊花乍疑早園林光氣生衆物競鮮好
一春都幾日行楽遽勿遅何辭踏泥出猶當秉燭歸
少年自應然老大寕復爾豈不感物華尚能強醇醴
五言送韓玉汝知洋州
帝制一海内畫州以域民小大雖有殊執任兩各均
祖宗初垂統所重尤守臣授受何其艱便坐躬簡輪
承平彌百年法敝幾不泯其文豈弗具其實盖已淪
遂令師帥官十九非其人諱矦出名家英声邁儔倫
昔為兩劇縣遺美今猶新匪直却邑良固是臺閣珍
胡然不晉用出駕雙朱輪洋州實大府左右控蜀秦
厥土從古楽厥俗於茲淳矦才何足拖談笑坐飬神
君子學無苟不讓誠當仁旣富而後教禮義庶可循
坐聽千里謠上徹九重宸表以視四方寵以厲縉紳
因之明黜陟審辨玉與珉尚使天下治復如前代純
鄙言真區區感激為矦陳
七言送辛有終知鄂(牛僧孺始為武昌節度今辛矦初為鄂)
江漢交流古要津高牙大旆壓城闉昔尊承相初開
府今屬郎官試治民迎路壷漿因問俗前車弩矢便
行春由来美化先南國遺楽猶應詠厝薪
五言蓬莱山送徐仲微赴蓬莱令
㴾海三神山蓬莱隠嵯峨仙人桂葉舟浮矣明月波
驚塵不可到飛鳥不能過世人但傳聞欲往為奈何
胡然古荒王甘心事欺詑於今禱祠跡往往存山阿
當時燕齊間方士肩相摩遺俗頗淪胥官不嚴禁訶
子去為邑尹施舍各有科兹實繋教化無宜反媕婀
平生學詩書仁術嘗切磋毋曰百里小民人豈不多
誰當之武城敢復絃歌
七言送句諶通判穎川
朝駈欵叚北省客莫駕屏星州治中朱顔綠髮出塵
土長纓高盖生清風彼都之勝實楽國穎汝交貫淮
波通使子乞得一麾去寕復汲汲湏江東
五言和鄰幾荅李公逹遺嘉慶李
朱實出東土名&KR0870;與衆殊友人重家果分贈比明珠
堆盤薄霞色熨齒清露腴恨君賞意淺有酒空盈壷
五言次韻和冲卿省直
省舍實𥚹迫強分庭與軒君看午熟時何異炊甑然
内景雖屡清外物苦益喧濁河不足滌當尋崐崙源
頋身無羽翼大呌不得前却圖湏臾濟雪散和冰丸
嗟我江湖人胡為投此間羡君冨高興尚堪吟詠煩
五言次韻和鄰幾喜司馬君實錢君倚章伯
鎮入省
我夲魯連徒放跡江湖濱強茲就朝列俯仰羞衆人
初從東觀游尚得文字親晚為大農屬始與俗吏倫
薄書異我學勾校違我貞有如鍜戈劔而乃驅匠輪
顛倒失所措左右迷厥津怳不知適從但欲逃深榛
獨幸良友朋志尚略一均繼今三君来益欣得有隣
誰云典司殊舍次密若鱗誰云晤語希牗戶日屡巡
論文必高玅談道皆淵淳揮弄塵白玉傾倒巾𬗋綸
謂應饜飢渴寕復辞昏晨願言勿有倦行即徂秌春
宦游固難常出處各有循公等其謂何我意益欲踆
一朝成契闊相望椘與秦高會不得再空將竒音塵
五言次韻和景彛秋興
蘭蕙含清露芙蕖堕綠波暑随朝雨盡凉入暮天多
已覺金行早誰調玉燭和西風但高詠將奈綠何
五言次韻和邵不疑省直
藹藹大農府隂隂道南廬夜直何其頻我性實已疎
每来兀兀坐中懷欝不舒幸茲新凉至燈火理舊書
秋風吹我衣浩然發歸思念我去江湖人事不復記
優擾彌十年忽忽都一寐中夜慎勿思無枕不得睡
七言和君倚景靈行
東城大道何逶迤中直清廟表六屝右臨景霛秘館
之翼翼左帶相國浮圖之巍巍道旁第舍多赩赫車
無停輪馬交策風塵勃欝千丈高素衣化緇雙眦塞
南阡窮卷我所居上下省戶兩歲餘病軀羸乘實厭
畏每趋徑路宫城隅宫牆倚空背環極隠嶙樓臺露
金碧朝霞夕照天半明墻下行人徒眩惑我嘗入謁
得縱觀威容物采嚴且完鸞車歲歲躬献亨孝思盻
蠁通神歡重門設衞日常闔靈境郍令世人雜但見
長松怪石列若屏突兀隂森兩遮匝我家東南滄海
涯乘時偶来觀德輝歸飛故隠自有期何必於此空
歎欷
五言次韻和君實苦雨三首
浩浩雨不止寥寥風且寒敢言裘褐具尚幸室廬完
彌月天形晦無時轍跡乾田臯何處在誰復頋䔥蘭
不見清秋月悠悠雨過弦重陽初未觧委炤固無偏
安得長風御都驅宿藹旋還當三五夕圓魄獨當天
積潦高秋後幽居病客心每憐荷折蓋猶愛菊包金
獨坐有餘恨臨觴莫厭深多情省郎直永夜祇清吟
五言送徐同年諤出京
激立幾年志淹遅一日享還家晝錦樂拜壽綵衣荣
未辟諸矦府無矜晚宦情重来奏千牘應咲舊題名
西溪文集卷第一
從事郎處州司理參軍高布重校兼監雕
沈氏三先生文集卷第五十二
雲巢編卷弟一
太常寺奉禮郎審官西院主簿沈遼睿逹著
歌詩
卧龍雪寄陸九
和穎叔西園春宴和穎叔蓬莱閣
望海亭秦望閣
贈桃源大師還剡送智印師還會稽
禅老閣春日中和堂
寄題僧榮妙勝齋送師說兄弟西歸
讀&KR1073;生傳觀金沙花有感
贈有道者留題廣教安素堂
贈王伯虎七月五日立秋初夜(觀月)
七月十日天隂將去錢唐望烏峰有感
送榮叔歸蕭山留題榮師妙勝齋
寄昭慶闍梨過楊子望金山懷(南屏)師
春日懷道順稚卿同舍古體
有感蔡邕
周巨勝觀蕉葉
登澧陽楼殘花
寄才仲寄南屏師
綠髮釣魚
澧州水重賦
寄贈舒州徐處士寄贈伊先生
贈長蘆福長老寄崇德大師
贈夾山長老兼示石門蹇太傅
西閣秋杪感懷屈平(一首)
雑詩(六首)贈磻翁龍尾硯
春日行春霖
飬猿甲辰年五月十五日夜澧陽(觀月)
隂溽清晨
稚子澧陽大水
崇山簫鼓曲
諷仕(二首)池上
贈大中鎮國長老遊瑞巖
天竺白雲堂雪竇山
龍潭金鵝方丈
漁浦躬師金山寶覺師
西上道旁
暫来東歸
寄四明神智師寄雅上人
題寄老軒次韻酬郎祖德
次韻酬明發華宗翻臺經
承示會稽大資政公思歸篇輒次元韻
赴齋荅文翁
和美叔澄心堂頋浦觀潮
陪穎叔賦欽院牡丹題大中寺覺雲師壁
崑山西舍
題廣嚴禅師房湖亭懷子美
鄞江上作寄文翁
龜兹舞詩荅金山禪師
春晚偶題
卧龍雪
錯落卧龍雪近春殊未消庭前玉札碎竹裏鉛華飄
陽氣在幽曩輕寒生漻城中清酪熟歌吹上岧嶤
寄陸九
賀老湖邊春水生野陽浮動北風輕天邊重闘歌筦
響鑑裏綵舟金翠明大抵盛時湏着意要知吾軰未
忘情君如彦道能懷帽便逐輕帆作此行
和穎叔西園春宴
閑居喜遊覧嘯詠待春風春風来無逆潜將群卉通
卧龍形勝地矢&KR4017;鑑湖中府寺壓山起亭臺&KR0770;穹
幽翮弄新儔夭葩散珍叢弱柳不勝妍脩煙杳蒙蘢
太守樂邦人縱觀迨時豊天邊振簫瑟縹眇大鼇宫
遊人&KR1313;行樂十里畫羅紅金綉不誇冨隋珠巧玲瓏
眄睐闘舟劇歡呼金鼓雄躊躇水中巧公子射琱弓
神技窮怪變舞衣事雍容草樹日欣欣笑語咸嗈嗈
念此駘蕩節衆樂兹無窮吾昔事冶遊浚都盛朋從
邇来翻澹泊白髮成衰翁欲進一樽酒坐来還無悰
追懷少年趣那知化人功慷慨芳樹下日斜萬人空
喧呼趣歸馭壁月生簾櫳
和穎叔蓬萊閣
海上僊山豪泛泛随狂潮仙人毒其危禺強資巨鰲
澒洞絶世紛扵焉樂逍遥長年誓不死玉觀何岧嶤
麻姑朝按行洪崖莫相招宴勞酌瓊液献酬肯相饒
月裏振金珮風前吹玉簫至真遊樂地世俗風波遥
我夲丘壑人居然厭煩囂步此重閣峻仙意何飄飄
下視照湖春浩蕩生波濤爱茲為中峙想可娱洪高
蕭洒𬗋霞衣淡泊顔氏瓢聊樂白駒影軒裳真牢
賀老久不作吾方餌金膏輕身化羽翼把𬒮窮丹霄
望海亭
平昔懷壮觀欲浮滄海遊乖暌未即去歎恨成淹留
縱步越山頂危亭停斗牛頋視東北軒烟雲莾浮浮
氣像凌萬有心膽森相投暫欣區霿明三江如帶流
信哉天地大蕩蕩難為侔迤邐睨山川微茫使人愁
春曉看晴旭秋宵懸玉鈎未遂逢海若空然想蓬丘
老氏患有身安得六翮脩終期赤松軰敖蕩成蛟虬
秦望閣
秦王昔東狩猖狩慕長生訾黃杳不下空山獨含情
瞻彼萬仞勢強茲千載名居然作南屏翠影臨重城
伊昔賢太守樂此烟雲輕憑高結葉構顯敞資神明
後来宅此地决訟休群氓仰止鎮静姿仁心繇是閎
東州七萬井利病随時平百姓望太守雲間引雙旌
政成宴賓從籩豆陳前楹上下此相樂於焉歌太寕
&KR1210;想仲蔚隱聿懷安石清荒湛焉用戒終想愧峥嵘
贈桃源太師還剡
金庭昔相會我髮才勝冠長嘯望海嶠志懷九霄丹
道人方少壮談笑昇仙壇一别支一載流年劇飛翰
韋布早相誤多病甘衰殘道人自怡悅形神愈堅完
訪我吳山陽相頋生驚歎使我負愧耻終身謝仙官
猶欣被闇黮得與世路寬若逢羡門老為余假青鸞
送智印師還會稽
窮居謝世事浩蕩如孤雲生計委夢幻焉能履紛紛
上人遠来過高談紓所聞天上曼陁華吾知悅清芬
至理有神仙會為貝多文法力浩無邊諒能抗三軍
鼎新布金地檀施咸訢訢翩然揖歸𬒮吾固殊其群
浮杯渡天壍歸路稽山垠昨夜一尺雪佳氣生鋤耘
擁毳可待飽尚應事高薰後會復何時相望此江濆
吾巳與心約行當宅榆枌他年白蓮會何慙張隱名
禪老閣
少年尚淵默偃仰事詩書端然忘緼籍乃欲尋榮涂
一辱未知𥙷三獻何其愚深中雅有趣寕終渾泥塗
用物必傷已誓將老江湖在人旣少與扵此固何誅
賞心不期侈澹泊自有餘儻逢安石軰知余為善謨
春日中和堂
春風何處来婉婉不暫停芳林二三月赤白闘敷榮
我念造化始有誰主其平天地不相千世人強經營
陽光肆燠沐幽禽弄和聲春風迎我咲宛轉入軒楹
雖非少年客感事豈忘情拂拭久懸榻開簾敞高明
衰病無可樂聊兹寄平生彭殤付一夢吾巳能逃名
寄題僧榮妙勝齋
婉婉江記室故廬在西陵疇昔文雅地何年鍾𣑽興
越江下朝海門前紺波騰蒼茫夢筆事誰似畫橋稱
世道久蒙昧至人絶句䋲名存誰有實身往復奚憑
萬生着動静其初匪云應紛然競其趣自茲遠真乘
上人學智者高談信能承知以妙為勝新題敞相仍
色相不足誇是境方清澄行期授記誨為我比然燈
送師說兄弟西歸
逍遥卧山舘久已謝勞生春和不與較安得駐君行
昔會殊可樂今歸豈忘情所樂去如掃有情紛若縈
引領望河橋雙舟鮮且輕楊州看紅藥睢遠弄朱櫻
頻羡君此遊夢寐過吳城誰知一感别聊復亂吾清
讀&KR1073;生傳
秦人被塗炭酈生自清狂暴吏不得加高懷信旁洋
山東赤龍長興嘯取功名馮軾下全齊其身先就烹
古人不輕死何嘗貴其生頋巳有所造二凃皆一征
有誰怜是翁欲㠯身狗榮未䘚杯酒樂倉茫禍来嬰
所懷奄不救焉如監門清乃知繆厝置視世已皆輕
死者良可歎世俗方營營至仁吾所師但欲窮山耕
觀金沙花有感
天豔迎人意欲迷不言正是怨深時愁腸百端不堪
續惆悵年年開向誰
贈有道者
昔吾知飬生始自皇人経其說迺浩慱隱奥通神靈
錦&KR0809;固申行夢寐嗟沉冥十年不一開未甘遂遺形
矯矯高平生真訣炳丹青要妙不在多一言如彂硎
使人久滯念霍如病巳醒豈徒固衰朽且將延百齡
我雖欲亟試未能廣娉婷明年走浚上要當宅重扄
信如君所說誓將鄙心銘為報不易言高山栢亭亭
留題廣教安素堂
佛舍静不喧求心知有趨誰言幽人迹寂寥為善住
太師說㳒地何為號安素安得此麄言令人起驚悟
旣不起滅定宜已堕諸數不說福德多冥冥知正度
念復饒益能仁起兹護獨示毉王功豈為有生故
伊音究法樂清言對芳樹何日敞廬歸過汝窮朝莫
贈王伯虎
盛暑劇焚燎深林稱幽棲衰殘不勝事遂得休天倪
重關人響絶憫默與時違慨念百年樂誓將老鋤犁
吾子造府戟勤拳苦攀躋迺欲強訪我清言相與稽
君方事軒冕我乃樂山溪所向適殊涂安得問軏輗
要我有所賦將報錦與綈病思何足云有愧測海蠡
七月五日立秋初夜觀月
酷暑殊未却微風初夜清徘徊中庭步復賞月華明
物色豈驟變人情自先驚長林最蕭洒瑟瑟戰秋聲
野心獨怡懌念此歲月征聊持一樽酒馮几坐南楹
七月十日天隂
江海積隂地浮雲朝莫生秋耒不為雨庭戶含孤清
南方八九月殘暑尚未平大火正西流迺得逃炎蒸
衰柳弄金颷幽蝉咽復鳴漸欣泉石趣巳厭葛衣軽
夙昔抱幽志何心守鏗鏗已能閉諸外無憂人事縈
將去錢塘望烏峰有感
海燕&KR1180;故巢明秊復来棲遊人去故里飄飄困東西
三年豈云遠往往遂乖睽猶如水中木那得有定稽
青山為無聊野水含悽悽人生百年樂中復失故蹊
悲歌夜半清收淚不可啼深愧社中翁生死守一谿
無榮安得辱萬事皆可齊吾性楽幽閒未遂親鋤犁
為約平生遊終不為世迷箕穎有夙心老將守田畦
送榮叔歸蕭山
疇昔来會計浮舟出江隄蒼茫望津道隱隱辟招提
虛氣彂峻嶺疑有至人棲龍象茲擁衛群木皆萋萋
吾家浮屠老早歲離煩迷持律破三業悟道臻渊倪
法網覆衆生一念絶町畦戒刀割大水陸無象犀
凡物有極勢固難叙階梯兀然被衣械誰能判金泥
六時宣法音萬生荷提携愚人本無識有識自難稽
如我觧所說安可議東西稽首送歸馭信美舊山蹊
留題榮師玅勝亝
萬生托鈞播美好皆因人公能以妙勝有趣即為真
&KR0770;雅翠山聳參差芳草新欲知閑客意亦以勝吾身
寄昭慶闍梨
二年客江漢不知春與秋東来望吳越歴記昔時遊
䔥山江水西萬屋白雲迷地勢旣洒落家家臨水隄
中有一大士法與天台齊至行通神明多果無階梯
吾昔屡入室遂能離筌蹄誰言似金粟真巳謝荆溪
憫憫強冠帶悠悠恨乖暌仍作趙魏行何年造幽棲
臨風一問訊深巳愧提撕
過楊子望金山懷南屏師
滄冥有餘力楊子生狂瀾葉秋將西渡竚立成盤桓
吾豈懷土人苦厭世事艱自念從此厺何時復丘樊
觀蕉葉(二首)
春隂薄薄壓輕寒朱檻無聊愁梦&KR0714;唯有庭蕉會人
意芳心欲展復微攅
憶昔紅蕉狼藉時玉人携手淚沾衣今日芳心為誰
展天邊怊悵未成歸
登灃陽樓
眇眇江湘萬里平夕陽明處楚山横已知多病摧生
計那為青春感客情牢落不如孤鶴羽支離何慕古
人名追懷年少區區意還似西軒一夢驚
殘花
忽忽春已老強行芳樹邊不能驚白髮何用惜流年
殘紅不可擷復畏青條折榮落終歲事何心翻惙惙
寄才仲
陶令在彭澤放懷天壌間横江三百里往往向廬山
多尋簡寂醉時訪遠公閑不復頋吏迹世人指為頑
公子負文華少年成青綸風流不屑俗為邑得星灣
節節香爐峯據案見蒼顔何勞事舟楫緩步可躋攀
形骸付物外勿使人事關巖壑高世人有誰偕往還
新篇定盈軸佳句不可刪南風儻垂寄誠足慰衰孱
寄南屏師
庭柳日衰落已聽莫蝉吟吾州西郭外誰感故人心
卧病觀元化悠悠信難諶不為物所遷固知幽趣深
情来念不淺道喪理亦沉相望五千里江漢水涔涔
神遊不可到短夢安能尋不如東歸翼華髮滿瑶簮
綠髮
少年爱綠髮櫛沐對春時多病久衰瘁感事還成悲
昔人寕非我我意頋何知不湏下照水始識無生岐
釣魚
池上獨垂釣日斜含夕隂游魚方適意微我亦無心
投竿乃有獲頋女猶顛擲脫鈎捨之去我與女偕適
澧州水
火行厭袢溽隂雨重為沴時序亦已僣衰羸頓知敝
蒼茫洞庭上五江劇奔逝民阽為魚憂浮桴具生計
吾廼羈旅人高軒俯東勢携持頋未免仁心安所濟
冐軼瓜瓠區平原信容裔池荷失清賞流萍蕩階砌
咨嗟竹囱卧凄風振衣袂欲謀一觴樂幸来豁蒙滯
重賦
永念暑雨煩居然蹈憂冷寕謂生怨咨甘為小人敝
隂淫亦何患臨觀大川逝竹屋雖小疎𥙷苴豈無計
水性夲就下平川衍無勢壅隘或不勝湫底何由濟
河伯逢海若足使誇洋㵝池魚肆&KR0636;泳洋洋旁軒砌
流汗一巳收蕭騷撫輕袂安得趣東歸舟航應不滯
寄贈舒州徐處士
昔爱灊川遊青林覆幽石道人携手行䔥然名山客
誰知堕世路譬如羈飛翮林臯未脫去紛纷頭𣣔白
輕負皇人經猶懷稚川策幸已棄韋帶遠謝功名迹
聊希閉關士正苦身為役别来二千日還丹應有獲
母忘鋒&KR0809;贈使我昇僊籍將酧金鐶脆青綾三萬尺
寄贈伊先生
在昔齊光禄招余訪仙宫崇嵓九疊峻行望庵前松
(是時先生種松自虚仙觀北關連至庵下)下馬過星壇超然挹孤風華冠
映紺髮談笑想鴻濛飲之青菁飯俞以朝元功頋余
方羈束焉能謝人中闇黮七八歲日月何匆匆吾非
人寐客不煩一言攻已知棄寵辱安能為世庸還丹
何時就白雲弄秋空相望江湖上杳杳復蒙蒙
贈長蘆福長老
逹麽西歸不記年雪山消息更茪然行人不會真如
事唯愛長蘆含暮烟
寄崇德大師
滄波眇眇太湖邊引領西風為悵然已會老師忘世
事阿蘭那行郎真禅
贈夾山長老兼示石門蹇大博(周輔)
古佛不滅法處處唯青山如來大道場多出荆湘間
吾聞夜山勝欲往&KR0786;躋攀一接老師語巳如陟孱顔
秋風孤猿嘯絶壑古松殷夜半天樂清龍象稽首還
爲我告卓令法樂元非艱欲令沉痾愈邂逅毉至閑
西閣秋杪感懷
秋入孤城萬木凋荒山野水出林稍澧中夷落無烽
火湖上風雲有闘蛟經歲杜門人不識終身謝事世
何嘲故廬寂寂烏峰下誰為迎霜葺艸茅
屈平
屈平已放逐行吟成九欹孤心抱幽恨君王將若何
才調固灑落胡為情慮多哀哀撫長鋏軋軋感女蘿
彼已不我待吾將懷彼郍空令泪羅水予客泣清波
雜詩(六首)
䓤舊竹林下秋来多獨往豈無夕禽喧固勝人語響
欲詠葛天歌支離難自強何如默默為中心亦怠賞
夭娥属客舞府樂寂聲寥翹彦列中堂于以娛終朝
誰言野人樂孤坐自逍遥青松有幽操白石割圭刀
大生若朝露哀樂迭相招焉用金玉姿甘被膏火銷
翛然卧林下不繫市與朝何必薄周孔使我為
身世日泯泯譬彼一毫輕胡為首陽不必造承明
逹人不言命耻向寵辱驚不為檻下虎即作林中麖
憫憫欲夸俗皎皎還為名卜筮雖小蓻逸哉嚴居平
古人有精思飄飄出天壌遺形若屣履寕復頋煩鞅
高鳳會幽趣迺貽漂麥譲禦寇好遊適初聞内觀賞
希夷夲人境奚憚不可往有說即忘言指象真為駔
少小負不羈長大好丘壑天事與人為信哉何寥廓
乃知戞戞行皆為名所縳寕為瑣瑣人有非利所纓
至行夲無為俗論自美悪強行或顛沛終始豈億度
朱張信吾師王貢不可作咄咄轅門駒母以吾斟酌
逹人體無為汎汎若野馬胡為狂夫志&KR0787;然小天下
知足自有餘多謀始恨寡可否必繫已出處焉用假
大塊勞群物吾生信容冶死生會如一高情迺能捨
贈磻翁龍尾硯
龍尾山盤八十里龍尾有潭下無底秋月亭亭潭氣
黑其中有石色如墨山川秀氣散不為風雲頑不為
砂礫融結至寶有物主水上経營無處所經年始獲
不敢賈我昔遊江南有客遺我誇龍子吾知龍能變
化是或不可制追琢為巨硯大筆揮離騷中圓體天
形外方作地象精光熠熠角生浪熟視乃有紺羅文
瑩潤無與比玩爱何可論我今樗散無所事特贈華
陽鴻筆䴡藻人吾聞蜀都多學士寘諸文府為戰具
君如窮経遂絶筆請典大軸傳後嗣
春日行
宫梅撲地白氊班細柳結煙金縷繁春華年年來不
已人生七十半衰&KR0714;少時豪放猶不敵何况羈棲落
荆蠻&KR0809;中琵琶金鳳閑古曲情深属誰弹病目矇矇
對荒山東風有意為挎關棄置萬事一夢還江湖水
生愁夜寒
春霖
春霖漫不已楊柳一何衰江國多晏寒微晹来亦遲
豈不念向荣惜逐秋風悲植物固如此勞生何可為
誰將區中境遥與青松期勿勿從古然滯念良可遺
飬猿
孤猿逸重巘清嘯久不聞中懷為牢落日跂吳山雲
宓子有深致遠將清思分蕭颯野人恣慰我澧江濆
動静得直性超然離世紛春華二月來苑囿争敷棻
誰言關閉趣聊以樂朝曛毋懷故山歸吾將汝為群
甲辰年五月十五日夜澧陽觀月
少年悵不樂明日何為哉掦眉一遐賞寂寂更傷懷
念昔吾州樂泛舟湖上来佳賓適所好歡計成金罍
妖歌有送響度曲清且哀留連夕陽下夜色起山隈
光明水晶域素彩中天開龍香弄微風四頋絶纖埃
澄波照上下倒景出瑶臺紅燭漸向微始知夜漏催
美人屢更衣含咲玉山隤歡樂殊未央鼓枻中洲逥
人生無憂患遇樂且銜杯悵余失交臂萬里来天涯
羈愁那無感情慮長如灰神遊忽自笑安知頋形骸
隂溽
楚梅半已熟苦雨含&KR3536;愴不嫌茅屋疎頓喜方池漲
洞庭納七澤萬里相搖漾凝隂有餘潤&KR1480;霈劇浩蕩
古稱卑&KR0668;地久痗累丁壮况我憔悴人那能保亡恙
蓮下雙鳬嬉竹裡隂泉響幸無世慮迫聊且安俯仰
清晨
清晨振衣起起步芳池側徘徊俯丹檻倒影見欺魄
不識稽中散定非風塵格長懷謝靈運本自林泉客
吾衰厭世道不以形為役頋非冕弁人冕弁匪所適
(永嘉有謝公嵓向遊其中觀畫像像甚貭野)
稚子
讀書北軒下獨翫太古清稚子請我說糟粕頋何明
念彼鏗鏗人方起浩浩情遺茲以蹈彼於理或易平
深愧鄹魯生章句誓成名記問數寸間孰知躬所行
為人鬻所有利如九河傾中性或易遷吾志將難攖
汍然美造化庶使學躬耕
澧陽大水
澧陽地湫底夏雨無時休䟽悪三尺城民阽為魚憂
竹屋易飄蕩薄哉生生謀羈人豈但免飾隷資桴浮
洞庭信巨浸畜洩浮荆州無廼中江隘千里壅其流
永懷吾州樂宅土何夷由海隘不厭多歲旱亦有收
胡為此契闊暴下安得瘳嗟嗟南上人狐貉守一丘
崇山
少小諷二典已知崇山遥朅来澧川溪迺更識岧嶤
始詠皇國盛土宇包前朝荒徼撫民社置官頒教條
湏驚羈旅迹舟車任飄飄中吳五千里衝涉信已遼
使人重增念鬱結自無聊何當奮歸棹江漢水迢迢
簫鼓曲
樂不在歡合悲不在生離感此簫鼓曲巳堪華髮衰
月明大隄路兩暗浙江西狼籍一杯酒凄凉千里期
誰言天涯恨逸韻起想思清角竟不返悒然心不怡
諷仕(二首)
仁治貴不殺為吏滋頑蔽孰謂才不才跂跂在高位
詔策暴過悪行建元侯旆冗散坐姦臧還来咨善地
世無三年黜焉得終身廢遂使貪猾人昂昂罔知畏
政治明賞罰於法不假易吁嗟韓馮翊胡為子孫戒
聖人不出世斯民憂倒縣仁心欲援手寕以身為先
仲尼貴用我孟子推諸天二聖有特立何嘗持後前
後来迺昧已惘惘為利牽紛拏竊古語不頋内所愆
信如一丘貉孰有然不然苟伸刀割用於世已為賢
鼎鼐雜錡釡誰知重烹煎然提地史錄不如觀長川
池上
池上少人迹多霖含微陽幽禽有清弄戲翼沙洲傍
頋余不知惧知是機已忘
贈大中鎮國長老
昔從東南來稅駕依金地迎風步峻閣始眺澧陽市
蒼茫烟霧下一水縈如袂夷落雜連峰精廬遥相峙
宅上信羈客杜門忽彌歲風雲一蕭散身世兩無累
懷歸悵有感史遷念晉滯引脰企昔游野馬埋蒼翠
何時藍轝去復將老師值請掃嵓下石為𫐠空王偈
遊瑞嵓
已恨初年不學僊老来何處更參禪西風搖落歲事
晚卧對高嵓看落泉
天竺白雲堂
四十餘秊随世緣眼昏頭白更茫然它時一念若不
斷来向此山開福田
雪竇山
世路衮衮何年体青山白雲且淹留千尋飛雪下嵓
竇落日洗耳前溪頭
龍潭
潭中有龍不可知但見瀑水從天来我欲垂鈎畏血
掯却上北嶺聽奔雷
金鵝方丈
金鵝山勢高崔崔乘興已泛滄洲逥計較百年能幾
日不知此地何時来
漁浦躬師
江東江西多舊遊十載重来蓬鬢秋多愧老師觀自
在慇懃渡口送歸舟
金山竇覺師
不安甽𤱔強西遊二月春風占渡頭寄語道人莫相
笑歸時迎我到瓜洲
西上
一年為客厭西東白髮生来百事慵道路莫驚行李
薄初無盛意學終童
道旁
道旁桃李闘芳菲歡意長随断夢歸夢去梦来何可
計春風斜日鴈孤飛
暫來
重入都城誰與鄰暫来還去不知春繁華年少莫相
咲身是無為閑道人
東歸
斷知無樂亦無憂薄有田園滄海頭得意已同毛義
去欣然載酒上東舟
寄四明神智師
甬水樓頭看盡山南城寺裏扣禪關老師多事猶相
記千里馳書慰病孱
寄雅上人
幽樂軒前春欲歸紅葩綠萼闘芳菲一杯新酹邀誰
飲石首魚鮮赤蟹肥
題寄老軒
道人寄老故山前雪頂霜眉意嗒然門外少年方作
樂誰家為汝說因緣
次韻酬郎祖德
老去法光不足驚嬰尋世事或能精眼花頭白終無
用臥看紗窗曉日明
次韻酬明彂華宗
長卿&KR0786;遊欲東還幸與諸公俱出關世事轉頭都委
夢人生何計得長閑殘花爛漫飄村䲧細雨廉纖隔
碭山誰寫熙寕十才子老夫亦入畫圈間(出有正元十才子出關圖至今多有傳本)
承示會稽大資政公思歸篇輒次元韻
進退不辱古巳稀能如二䟽盖有數中間已辞五鼎
食今年欲㓗一身去引身欲去強辝老東部聊復須
寬詔人間萬事如一夢何人顛倒真可笑紅梅夜彂
新春枝黃堂宴坐賦思歸巳知無心更無礙青山歴
歴孤雲飛
赴齋
爾来世事久忘懷十日長關九日齋白髮蒼顔見無
相不妨應供此間来
翻臺經
不見康楽初翻経崇臺百尺但有名當時玅意遥可
想木葉落盡青山横
和美叔澄心堂
已悟無生杜世機誰能操筆更題詩平居赤軸粗有
適老去長齋不強持烱烱色空都可計紛紛多事豈
煩知有人欲識澄心要但問君知我為誰
荅文翁
陶令初尋彭澤来相如巳搆臨卭臺正當啣杯行樂
事惠我鴻笔何為哉湖中多魚近易捕石上老蕨拳
未開夫子不肯至我室行駕畫舸遥相陪
奉陪穎叔賦欽院牡丹
昔年曾到洛城中玉椀金盤深淺紅行上荆溪溪畔
寺愧將白髮對東風
頋浦觀潮
放舟頋浦望江流烟雨冥冥小麥秋長憶故園遊觀
樂不知此地有潮頭
崑山
崑崙山在玉關西此地還疑暗有嵠玉石不分殊可
惜背臨斜日望虹霓(久旱禱雨山下故有落句)
題大中寺覺雲師壁
老来情緒似秋烟水畔林間不計年世事紛紛何可
較城西寺裏學參禪
題廣嚴禪師房
二十餘年談性空不知強盡無功愁来白髮如秋
草為置浮生斷梦中
西舍
壮志巳謝不復尋無頼老境行見侵已知䈥力不自
任况復華髮如霜林少年裁詩喜言老誰知老大都
無心閑學維摩㘴禅定戶外唧唧鳴幽禽
江上作
秋潮柏江余𣣔去二秊窮谷江之下疾目不瞩西飛
鴻幽懷長寄斜陽樹且余欲行去何之白雲繚繞故
山棲蒼顔終不為人役不妨抱甕治田畦
湖亭懷子美
秋來湖亭誰與樂荷華半摧柳葉落憶昔榜舟乘夜
月行觴數與君相酢如今一西復一東有如萍苴流
水中白頭無心治世故何時勝處重相逢
龜茲舞
龜茲舞龜舞始自漢時入樂府世上雖傳此樂名不
知此樂猶傳否黃扉朱邸晝無事美人親尋教坊譜
衣冠盡得畫圖看樂噐多因西域取紅綠結䄄坐後
部長笛短簫形製古雞婁揩鼓舊所識饒貝流蘇分
白羽玉顔二女高䯻花孔雀羅衫金畫縷紅靴玉帶
踏筵出初驚翔鸞下玄圃中有一人奏羯鼓頭如山
兮手如雨其間曲調襍晉椘欹詞至今傳晉語湏臾
曲罷立前廡歎息平生未嘗睹清都閬苑昔有夢寂
莫如今在何所我家家住江海涯上國樂事殊未知
玉顔邀我索題詩它時有夢與誰期
寄文翁
白兔觀邊僊路長華林修竹到南庒比鄰雞犬易過
屋適意琴書動滿床目斷鶺鴒分漢節心随鴻鴈極
天潢欲移畫舸遥相訪正恐田家五月忙
荅金山禪師
遠公手札遠相招陶令懷歸正欝陶遥想宴堂長夏
静坐臨江水看風濤
春晚偶題
幸有陶公五株柳不恋河陽千樹花數日東風吹𣣔
盡小軒寂寂日西斜
雲巢卷第一
從事郎處州司理參軍高布重校兼監雕
