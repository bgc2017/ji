元憲集卷三
宋宋庠撰
五言律詩
南襌院
王舍多幽刹林居訪淨人旁行經葉古寶色梵天春風
閣鈴如語烟溪樹勝輪道場聊抖擻認得客衣塵
和楊學士和答中丞晏尚書西園玩菊
憭慄衆芳歇金英無與儔香疑飲潭日歡似漉巾秋潤
蘤霜華入薰叢野色留郢蘭休自咤冰玉此賡酬(晏乃楊之)
(子壻)
春夕聞鴈
春夕坐神臯天長北鴈號來思繫書足去羡順風毛瑞
鵠天淵暖啼烏禁樹高夫君自江海避弋莫為勞
馬上見梅花初發
瞥見江南樹繁英照晩墻無雙春外色第一臘前香雲
葉遙驚目瓊枝昔斷腸莫吹羌塢笛容易損孤芳
西陂
歲晏西陂好澄波共夕陽戲魚來有暈驚鶩去無行荇
葉疎猶碧蘭苕老更香裴回歸鞅晚倂為似滄浪
新月
稍傍夕樓明娟娟底有情眉纖鬭蛾出鉤曲誤魚驚欲
暗猶銜岫將斜更上楹刀頭君自晩莫枉桂初生
過璨師房
病客塵纓外幽齋法境中庭喧施鳥食坐拂去花風茗
溜沉甌綠檀烟入篆紅忘言一相對何處妄求空
送外門朱秀才見訪都下郤歸安陸舊隐
白髮游梁晩青山念楚歸魂銷雖得别戰勝郤成肥(秀才)
(忘懷進取年高道勝有康寕之福)障日都門盖迎烟磵路衣試尋南圃
樹今長幾多圍(余昔僑居安陸小圃正在翁宅之南)
次韻和吳侍郎謝王陜州寄酒
遙聞齋酎絜來佐客觴酣棠野歌新續兵廚興舊諳竹
供醅上色蘭獻液中甘欲識西臺勝厭厭夜雪菴
建隆寺北池亭
寶刹開初地滄浪繞故城芰蓮俱野色鳧鴇各秋聲岸
闊烟無著窗虚日易明歸驂誰訝久正為濯塵纓
前歲春僕與獻臣同餞常山公于苑西曾未再朞
已均師門之痛兼承卽日親奉攢塗追往悼今哽
涕無已因成短詩抒感諒心契之同戚也
昔歲西郊餞曾瞻出守麾今年東第哭便歎昔人萎辰
已空成䜟膏肓不遇醫詰朝聞衮歛心折寢門悲
贈兵部尚書魯肅簡公挽詞三首
應運推邦直乘時講化源不冠嘗可奏問樹本無言亮
節裨初載清風裕後昆忽嗟梁木壊襃册賁忠魂
昔事重明邸俄陶萬物鈞專懷長孺直終損武侯神舟
壑先成夜桃蹊遂不春惟餘麗牲刻終古誌名臣
偉望巖巖峻忠言諤諤昌門無謝恩客帷有獻書囊王
駿封侯晩臧孫樹德長都門簫鼓發行路泣云亡
送黃昱赴太平州理掾
閩錄家聲荗唐銓吏格平新資掾三語舊榜佛千名月
苦鄉魂極春寒酒意輕高材難偶俗慎勿對參卿
送比部馬員外二淛提點刑獄
西漢為郎選南方奉使才書隨星火落帆拂斗牛開東
笴聞民悅丹毫絶吏猜柰矜持節重無客對銜杯
秋日小雨後作
晩陌收殘雨高軒冒夕霏風乾移舊響月破影空圍敗
葉相將舞寒雲不肯飛興無潘掾筆(潘岳以太尉掾寓直散騎省作秋興)
(賦)何術寫心微
送英州理掾朱舅
遠補參卿掾來過乞墅甥秋悲先鴈引暁涕伴參横薏
子期蠲疾梅花幸寄聲片言無異俗隂德在鄉閎
送從兄袐校咸赴衢州都掾
倦客睢園遠迎家越絶長聊甘都罰掾羞比入貲郎汗
竹書縢密炊菰宴具香蘭臺英藻盛方信乃宗彊
送宗弟秘校壬赴建州理掾
補吏唐資淺遊方漢牒遙貪榮親及祿詎悔俊沉僚葛
詠同根庇松期晩歲凋曾孫柔俗美前識缿筩銷
相州春日
北土無繁卉空亭有暝隂狂飛憎野絮多舌恨春禽地
燥山如朽池寒水不深生平箕潁志軒冕獨何心
送太常王素博士許昌通理
連佐陪京郡愁銜出祖杯新曹抛野蕝舊第老公槐(君大)
(父太師常為先太尉文正公手植三槐于庭以期遠至事具家傳)府檄迎車遠戎牙宴
豆開遙知傾坐日方歎阿&KR0008;才(許昌府公太師未識君今寔為之佐)
秋夜禁直聞雨
徼道千廬地宵霖八月天牀棲吳簟竹窗濕漢宮錢幕
影翻層浪簷聲響細泉空階何所得併是廢愁眠
臨春水
盡日臨春水非關問要津舟行魚避檝岸坐草留人杏
萼千紅糝苔花小翠鱗巳堪遺俗慮何必擉江濱(擉鱉于江)
(見莊子)
東方欲暁
鳥渴催宵漏雞鳴引曙光山西河闇淡天北斗低昂銀
燭香猶盡瑤琴冷未張何須開寶鑑容鬢定蒼蒼
掖門待漏
暁陌千槐落嚴扉萬蓋留浮雲低觀闕殘漏急章溝斗
柄遙臨殿參旗側映樓如何軒上鶴獨憶海天秋
和吳侍郎題寶應僧房白雞冠花
野卉秀禪庭瑤華發素英託根真不染肖質似先鳴露
葉疑藏羽烟蕤更作纓何妨依忍草休辯好丹名
秋蝶
百卉芳心罷空園蝶影微雖逢巳凉節尚作有情飛露
菊聊堪採風蘭或可依履霜從此懼君意定何歸
登大明寺塔
寂寞南朝寺徘徊北顧人鐘聲含暁籟塔相湧仙輪弔
古千齡恨觀空萬法塵三車何處在歸鞅欲迷津
燈夕齋中香火獨坐招希元不至
掩室維摩病從昏太一祠誰言鼓吹夕獨禮天人師燭
燼委寒檠茗華浮縹瓷同袍不我顧晏坐復何思
送刁繹從事自龍舒西赴青城宰
東别羣舒國西踰二劔天才高鄴都檄政竚武城絃莋
馬征蹄苦巖鷄瑞羽鮮離愁知遠近萬里到橋邊
疾風
天陸箕躔動林簫萬籟空扶搖莊海北悲眩魯門東貪
誡詩人隧清思賦客雄何因知勁草霜陌盡飛蓬
朝謁建隆寺
郡國高皇廟天龍釋帝居兵銷擒布後臺聳畏軒餘寶
榻成蓮坐(其寺中有當時御榻)戎韜入貝書守臣榮就望屏息拜
前除
遲明出都謝雪龍門佛祠途中復遇雪
路闊三條陌雲低九鼎門鐃風催騎響裘霰减貂温谷
暁天花亂林空苑絮繁周麰農意切一一願流根
晚歸馳道遇雨馬上作
朝雨雜輕霾濃隂暮未開天低五里霧日晦九成臺宫
溜輕淙玉坊車小隐雷不愁馳道遠寶色夾干槐
河陽寒食
關輔陪京外年華禁火中柳矜河上綠花獻酒邊紅野
市鞦韆月春樓觱篥風三州六鑽燧安得不衰翁
晩晴
斜日紅初斂晴山翠欲流休歌陌婦怨寕作賈胡留物
意如相樂吾生有底愁早分好風月更上庾公樓
贈中書令沂國王文正公挽詞二首
揆路同寅業師垣出守麾終無三令喜便集兩楹悲衮
職嗟何補天心感憗遺幽泉空漏淎非復作霖時
自昔榮歸衮今茲駭閱川天愁摧柱日星痛殞箕年素
履遺儒範忠謀溢吏篇空餘洧鄉陌長似峴碑前
錢侯東齋
北里開公第東齋集俊游袐書家有副甲令世傳侯鳳
竹供聯冊鯖盤入宴羞門前多鶴蓋不爲騁長楸
贈附馬都尉李和文公挽詞二首
曲里猶龍族西京尚主侯勲華傳舊鉞名理寄虛舟得
疾真無妄觀生遂若休偏嗟荀令沼回作逝川流
北第琴樽歇東原旌旆飛清風邈無所此路是長違野
闊車吞響天愁日抱輝空餘門下客魚鳥歎何依
獨坐郡圃北齋
宿雨催秋物清風卷歲華殘蜩初去柳寒蝶尚尋花密
篠留蒼霧紅衣染落霞城頭八九子日昃亂啼鴉
贈太子太保晁文公挽詞二首
帝禁留辭範儒林老棟材方期割牲禮遽近奠楹灾歲
晏巢鵀逝天秋弔鶴來宗工銘盛德千古照泉臺
几杖辭榮久龍蛇感歲遷留春太史記成佛謝公緣素
蓋寒雲外哀簫落月前無煩樵牧禁行路拜新阡
贈司徒兼侍中宋宣獻挽詞(案宣獻宋綬諡庠與綬同姓不宗見于景)
(文筆記故稱不去姓)
一世文為伯三階象有光何言隆棟吉忽歎夜舟藏襚
禮朝頒冊哀音路過喪善人今不與神理太茫茫
梁木萎邦哲乘輿哭第家斂恩周衮里追品漢貂華素
禮初無悔浮生遂有涯斯文從此喪誰與辨咬哇
舛運明生疾忠懷語絶偷空榮人曳履終隔相封侯太
史藏書法門生助紼謳惟餘文獻諡不復嘆平頭
宗工天下寶歸葬國西原野闊簫聲苦雲愁旐影昏如
存三事禮不返九京魂河海空成淚難酬國士恩
别墅冬霽
宅隠羊曇墅門連仲蔚蒿銜杯思左蟹舒嘯憶東臯楚
桂風生穴莊魚浪溢濠平生邱壑志終願寄民曹
冬霽
夜枕鴻違漢霜天雀噪園回車長者轍曝背野人暄墨
溜沈寒沼松醪湛凍樽誰能穿雪履待詔魯班門
贈太傅中書令張文節公挽詞三首
素範流邦冊昌言溢帝聰三台應天老萬事問胡公道
有如絃直生嗟委蜕窮令君兼上傅衮斂賁遺忠
昔命光三事今嗟贖百身堂無織蒲妾車有吐茵人台
坼層氛夜槐凋故府春空餘相國第不與勢家鄰
平日開黃閣兹辰奠素旗留侯嘗辟榖巖說遂騎箕天
迥哀笳咽林長導翣遲行人此墮淚何必峴亭碑
次韻和吴侍郎再葺東亭兼懷晁公舊隠
地占新齋舊天扶藥喜身高懷聊避寵幽境更隨人樹
密添新籟叢香續故春婆娑榮路友偏倚此相親
夏夕雨霽
積晦空空卷繁蒸此夜收峯催雲去夏珪伴月迎秋樹
老殘烟入庭虚爽氣留長康惟半黠孤詠費冥搜
北亭
舊壁横空苑危亭納夕霏野蟲多各韻倦鳥忽同歸木
落驚秋晏人愁念昨非生平嵩潁志尚或拂塵衣
早春北亭見城隅荒寂
荒城樓堞少野色徧高低蔓草無名綠幽禽取意啼天
形岡樹北日脚嶺雲西不覺凝笳動春風引夕鼙
寓居寰内宰邑者數見存訪因成謝
謝病非三最為氓乏一㕓何言羅爵尉時駐舄鳧仙華
轍交深巷餘香襲故氊猪肝難設具應作憫生憐
得充國書報都中葺所居初成輒以自慰作一首
寄子京
昔貴三公第今營一畝居聊堪避燥濕兼欲貯琴書獸
窟猶思騁鷦巢不願餘長安窮僻地吾亦愛吾廬
送晏延平宰邑分寧兼過鄉墅
銅紐腰新綬烏衣省故廬鄉無夜行諺楹有世藏書楚
潦蘭浮檝潘園板御輿蚩蚩吴俗美庖刃一投虚
送静海高簿
城闕曙烏啼行人歎解携舊歡苹鹿散新意棘鸞棲淮
月涵孤蚌江雲雜斷霓漉沙應搆賦春澥正平隄
魏花千葉
露畹移珍樹丹房一紺幃綃輕無奈疊霞碎却相依傃
日香難斂擎風力自微他時零落恨千片為誰飛
晏歲
晏歲無情晩隂飈昨夜聞芳條臨檻勁短日轉樓曛苔
石收蒼暈冰溪疊素紋蒿蘭雖異種霜至若為分
早春雪後見辛夷初發
冒霰初分葉驚春已作花鮮于紫艾綬殷過赤城霞(花色)
(淺于紫深于茜)破蓓香嚢小銜趺彩筆斜(俗號木筆皆其形似)騷人雖麗
思忍作桂旗車(楚詞有辛夷車結挂旗之語)
秋夕池上
月御横霄陸溪樓敞夕霏神龜荷裏宿仙驥露中飛屏
箑風摧暑攀條客念歸冶城空極望憂樂意多違
和友人晚出池上
節物更徂候幽衿屬釣臺蘭苕兼佩長桂葉學旗開鵲
避驚弦去魚隨晩餌來謝塘多藻思弭蓋一相陪
次韻和王密學冬暮書事
歲晏陪京守心閒俗自安斗城供近望天幕借餘歡秀
句然萁待幽經濯手看不因郵問數誰識政條寬
小橋
野水危梁渡凌虛一徑横鄭車求代涉漢櫂且專行濠
詠觀魚樂圮書跪履情斜陽葭菼岸鷗鳥為誰驚
姚黃
世外無雙種人間絶品黃已能金作粉更自麝供香脈脈
翻霓袖差差剪鵠裳靈華餘幾許遥遺菊叢芳
歲晩餞客南亭二首
偶作津亭餞還驚歲物非蒼葭無際合黃葉有聲飛别
恨隨人遠鄉心著酒微猶欣見山色紆轡暫忘歸(亭上遥見)
(江南山色)
淮壤窮南界亭臯坐渺然平窺京口樹斜落海門天重
霧多藏日寒潮不送船(江岸堰高行船必以潮為迎送冬月水漸小俗曰寒潮)江
山寧有助私作楚騷憐
遥夜
夜夕更籌永霜飛歲籥空斗杓常記候蟾暈豫知風過
鴈驚流弋衰螢戀故叢可堪鄉思發夢繞兔園東
竹雞
羽族何微眇交交作好音遠聞真似語寂聽本無心倦
舌沈荒塢嬉羣聒翠林鷦鷯王佐筆從此異凡禽
元憲集卷三
