元憲集卷二
宋宋庠撰
五言古詩
正月望夕供養大阿羅漢畫像作
端月戒熙陽望舒秀圓極洗心乘佳節瞻像洗慈德穆
穆屋漏尊虚堂與神寂繪境紛自竒法性非所得人貌
含天虚髣髴若眞覿示現隨三界精感超六識華燈列
清場寶炷熏梵席妙意隨春融疑懷逐冰釋欲讚巳忘
言拳拳自終夕
嘯臺
孤壁横天畿巋然袤尋丈恭承晉高士嘗此攄遐想臨
風挹勝軌意若無今曩當塗昔戰龍典午方搆象忠賢
履危運鱗羽嬰密網烈烈熾邦刑耽耽翦人望嵇呂膏
碪斧濤舒受羈鞅先生機且神妙用包羣枉兀爾謝將
迎隤然寄昏放禮法雖我讐智恬非外奬惻愴廣武游
留連步兵釀朅來桑梓國憑高念長往舒嘯萬籟先浮
精九皇上歸禽宛頸還秣駟臨芻仰當日天地心寥寥
共悲壯咄嗟涉千祀隠軫存遺壤臨岸知是非俎豆猶
彷像(邑東故祠在焉)我來一傾耳城隅斷餘響梟鶚愁空林狐
狸語平莽高韻邈已徂清銘復誰賞(唐人獨孤及為嘯臺碑銘近年邑人)
(浚池得之)嘗聞史氏傳塗窮輒怊悵正人與直轡何代非流
蕩淳風日已微投辭謝精爽
入謁馬上作
殘月鼕鼔喧中衢幰輪騖九關忽洞闢萬蓋黕雲布燭
亂建章星塵迷華陰霧車幅避鳴騶鑾音聽朝御嗟予
亦何為簉此珍羣羽野鶴載軒愁狂狙裹衣怒肅穆未
央朝蹣跚壽陵步人生固有志躁静各成趣生當伏農
畎乃爾汙賢路峨弁束蓬顚吞腥滿飢嗉樂育過阿陵
增禆乏塵露徒懷一割志但恐流芳暮且復竢逡廵南
山有場圃
習彦威
四海習彥威英英出江漢高韻凌風翔雕文奪星爛感
激陽秋辭姦雄非所憚蜀弱自為正曹強乃名亂陰忤
柄臣意飄然去恩館驅車自北門四顧興長歎終焉謝
病免猶得為人半緬矣身後名臨風寄悽惋
有邑子夜宿話余先疇蕪廢
臨邛久倦客彭澤賦歸來念我何為者趣時良殆哉一
身仕東觀三載寄靈臺望見故鄉樹頻更緹筦灰曉車
愁蹇蹇春耜負莓莓虛名自韁鎖豊壤成汙萊日想社
枌老心知門柳摧神阡迷馬鬛栢表被狸災一聞里人
語夜靜成多懷他日還燕泣前憂成誤哀
留别知郡職方楊員外
予本草茅士世無鐘鼎榮在昔未勝冠先疇弓冶傾茹
荼濱十死屬纊存微生分遂寗牛飯誰希莊鴈鳴龍具
泣妻子練裙悲弟兄慈誨斷軻織遺書開晏楹感激侏
儒飽呻吟裘氏聲下武纂丕構協風翔四瀛紛馳賁丘
帛高竪當衢旌鸞翮不暇戢驥材方自呈車徒首燕路
冠蓋溢秦京文章趙元叔脣舌婁君卿列邸曳裙入羣
公交幣迎僕嘗不自料奮迹希時英弟子許都養詞人
嗤老傖一旦褐衣召千慙昆玉名安知軾蛙賤但覺軒
鴻輕初命六百石(漢廷尉平六百石)關掌列侯城居然懵操決
無術禆澄清天炎屢來集冤獄紛以盈(僕莅局以來水旱為沴者各再)
(姦吏受賕者一)誚讓使臺檄流離民屋征結課諒無最黜幽兹
有萌晩遘金閨彥傳瑞提千兵為僚篤古義賞善多新
評坐則席函丈出則車連衡高論天人際細略米鹽爭
愚慮或窺管嘉言兹報瓊賞音非易遇曠古難為并嚴
惠不世出蕭朱猶害成何言末路日獨契後凋情累洽
帝圖盛思皇賢路平願言寄君子始終同所營
獻臣學士與余通書因成感詠
夫君班揚儔抱槧羣玉府久讀未見書躬抽繫年譜墜
緒獲先秦亡篇出東魯上泝三皇墳旁探百家語怪牒
汲郡來幽經茂陵聚英哲資繕藏緹油盡刊補蒸青勁
竹殘削誤規刀苦種别踰九流星羅軼千部顧我寡見
聞蒙薰異倫伍祕帙樂共披譌文許交舉家㨭互紛綸
郵筩劇旁午初無班嗣嗤更免許慈拒矧余羈官久寂
寞繄茅宇禮乏贈酒瓻疑增照觴怒尚賴啓新編時時
發聾瞽
予自到嶺外居嵐瘴中未嘗不以先死對治人人
見其浩然若有所得者今歲在海外遇寒食因發
家書想望松楸不能自理偶成此詩示兒子
春日自明霽我心何鬱傷草木競芬菲飛鳴自頡頏悄
悄坐書幌幽幽宴空牀旣無功名念反(音翻)思白晝長愁
來不自持零落鴻鴈行三過解澤流六見槐柳黃最憐
小兒女路遠不得將生還一笑喜死去埋他鄉生死如
循環我師佛老莊感此寒食節新烟過鄰墻松楸渺雲
海目極摧肝腸書成附鱗翼不如永相忘何以慰目前
作詩示阿張(阿張孟堅小字)
左散騎常侍東海徐公
徐公真丈夫不獨文章伯江南兵未解主憂臣慘戚公
願紓其難苦求使上國庶獲一言伸少息苞茅責其君
驚且歎執手涕沾臆謂言知爾晚何此忠義激天子叱
在殿誚讓雷霆赫公亦從容對曾不渝神色仁者必有
勇斯亦古遺直書大略其小我有春秋癖所以此詩中
不言公翰墨庶警事君心勉旃希令德
夏日晩出芙蓉堂
哲匠昔締構(故相文惠陳公所建)文榱面清池回環水光合左右
雲容披蒼烟限壘斷空碧盈軒垂蕙綠不待染荷圓皆
中規戲魚觸新藻幽鷺翹空坻初筍半遺籜殘跗猶抱
枝我來冰未泮倏此亘炎曦節物一以換余懷焉獨怡
内慚固陋質本乏廊廟姿印綬紛璀錯旌旄森陸離林
狙裹華黻野鹿駭金羈負山力巳竭傾日心空疲如此
危殆辱斯言非我欺横琴不成調慷慨念歸期
秋晩禁廬獨坐
霜日薄西牖境寂趣自閒風篁宿天籟海碧沈雲山宮
樹未全落棲烏相與還心疑蹈虛宇跡乃塵清班自顧
邱壑志何施軒冕顔終當謝緋服戢翼榆枋間
孔明
漢家亂無象賢才戢鱗翼武侯霸王器隆中事耕殖堂
堂劉豫州介紹徐元直一聞臥龍譽三駕荒廬側士為
知已用陳辭薄霄極說吳若轉丸抗魏猶卷席談笑馭
關張從容羇梁益持邦二紀餘君臣絶纖隙浮埃蔽穹
壤大節淪金石梁甫不復聞懷賢涕霑臆
筠亭
歲晩檀欒姿山中映孤宇聲繁天籟吟影動仙幢舞即
境是眞如黃花間幽圃
嘗假馬于親舊不獲因感而成詠
東方昔借車尼父嘗假蓋一馬兹不全夷涂出如閡人
無托乘寵朝罕均茵載策足本乏謀臨風嗟有待京洛
富華廐權竒出青海翩翩陌上郎滅没爭星邁珂音雜
鸞響韉勢動霞綵東郭獨何為徒行履將敗
榖城主簿王崇者少得養生禪寂之道中年棄官
入漢隂武當之間邈與世絶又有吳人山者自遠
攜母與王同隠時余方貧病慨然慕之因為詩代
書以寄二子且托王尋耕釣之地相與邇者竝以
叙懷云
余本邱壑人失計蹈塵網軒冕忽韁鎖風波若流蕩高
羽顚宏羅奔驂僨歸鞅衆偽緣境滋千憂共身長進乏
汗馬勞居畏濡鵜賞力命頻遘迍幽憂思獨往聞君集
漢隂遁世久忘象因溜為鳴琴凴巖作煙幌復有延陵
季亦善南趎養築宇近親仁耕田或歌壤且言掛瓢處
一徑捫蘿上杳若御風遊蕭蕭骨毛爽芝术紛異苖麏
鼯結幽響老木森千尋丹藤垂百丈洞谷答嘯歌雲霞
代隣黨咨予倦遊者緬邈期眞賞之子幸我憐試煩翦
幽莽儻獲蝸牛居即謝海禽饗時從漁父魚聊植仙人
杖漸脱區中緣永託無生奬
和答李學士見寄長韻
璇源多清派蘭谷無絶芳之子相門裔高才映周行妙
年弄文史雅志含圭璋中歲困官簿銖兩爭低昂一通
金閨籍荏苒潘鬢霜剖符屢麾阮執戟更疲揚聞君近
多暇歸偃三經堂左右褫紳組縱横羅巾箱安驅仁義
塗弭節名聲揚戰酣道始勝心泰無癯尫壯思挟飛藻詔
我臨霞章我時坐鈴閣寂寞如禪房開緘一快讀雋味
腴且長高義溢句流清風隨篇翔感人不無意在水河
湯湯吾匪辯音者空冀懷仁藏矧屬歲躔暮百卉皆芸
黃何以謝君子松栢同蒼蒼
和答吳充學士見寄長韻
多士秀王國珍羣騖天衢其間延陵季煜煜承華跗盛
藻班蔡流芳年終賈徒籖芸擁石室札綈紛鴻都刊偽
富清暇壯思彌天隅投我塵外什粲然風義俱幽襟恣
申詠不覺頽陽烏渴吻潄仙液饑腸涵道腴衰翁牽夙
尚騷雅嘗馳驅疲足道雖頓流波心未渝過門輒大嚼
臨博猶狂呼詎云獲眞賞聊復惬所娛矧繄絶唱贈無
脛來明珠報之乏瓊玖寶玩徒區區
歲晩許昌城隅登樓作
孤城何巑岏西北有層構我來一長眺正迫歲隂候嚴
風挫萬物霜雪復交寇冬日苦易頽羲車劇馳驟宵月
不相讓空弦映矢彀潦收陂面闊木落山骨瘦生平邱
壑心顧慕獨延脰箕峰紫氛結潁瀨瓊波潄想像逃名
夫幽居翳仙竇願言追遐蹤人間謝譏詬
天禧初僑寓安陸有宅一區嘗于齋前手植橘樹
纔尺餘許未幾擢第隨牒遊方天聖庚午冬屏居
畿邑守舍兒自安陸饋余丹橘一篋因曰此即齋
前所植撫物懷舊悽然不平者久之因成感詠
昔年封蘖栽生意頗柔脆今兹見丹實落落如星麗斯
果號難成常踰豫章歲(此木不十年不實)孤根何為者尚記吾
廬地蔽芾詎因棠連蜷乃同桂厥包千里遙守舍重緹
惠金顆照病眸霜津益痟肺欲算去里年十聽秋鴻唳
無復陸績懷寧圖李衡計他時攀樹悲詎減金城涕
歲晏出沐感事内訟一首
山海有完士希世無良籌偶穿東郭履遂别野人舟不
恥篆刻賦來肩英俊游私智甚鳬短塵容若鴟愁備員
太史氏補屬富民侯(案漢書田千秋封富民侯唐人避太宗諱改民為人此詩原本作富)
(人今改正)姑學了官事何嘗分主憂日貪斗食利歲感星躔
周中都富才彥方駕若龍虯茂先喜史漢平津治春秋
高文用司馬格五寵虞邱間闊路逢葛繽紛人召鄒桑
羊興賈豎安國出縲囚汲鄭貴交盛徐陳英藻遒況乃
天下樞雄雌來九州衣冠徑複道鼓吹出長楸席上萬
錢箸橋邊八列騶雍容緩魯玦意氣拂吳鉤咨予良不
韙瓴甓厠珠璆吹竽昔已濫在梁今可尤臺閣魏舒被
風雪蘇季裘有志謝軒鶴無機防海鷗擬竣杜陵課誅
茅歸故疇
送上元勾簿吳昌卿
長安鼕鼓喧里舍隙塵曉有客駐歌驪歸途指江徼晨
庖爨蘇冷窮巷鄉輿少乃肯顧我廬歡言復悲嘯悲嘯
誠易知夫君韻經竒才高洛陽賈賦動楚湘纍平昔應
賢詔覽德揚英蕤孚尹傾寶肆沛艾絡仙羈獻書北闕
下對策東堂垂逢吉旦兼暮諧音塤且箎天官選初筮黃
綬聊藏器三釡樂及親尺檄甘為吏邇來預冬集再調
鬱竒意羣公亟為言力命乃相戾奏牘輒報聞官書責
勤&KR0681;簿領百里佐風煙六朝地銷魂南浦行拄頰西山
氣君子永來譽勝襟無累欷行矣勿載譁鄉枌方省家
春橈碎溪月暁颿弄江霞長洲紛藉草故樹雜生花予
心若為處歲晏竚疏麻
京師故僚以余退居近畿數賜存問因叙懷自感
病餘頗厭肉欣得僧廬蔬僧窗亦明潔可以觀我書弟
兄冷相對因著柏酒醉酹餘欲拈筆狀乃爾狼狽我老
固有素未至形苶具其事故可知寧復論年數阿連吾
語汝我計當何取學道既無成何如事農圃
冬至攝事南郊齋官感懷作
履至謹冬祀攝職叨上公洗心奉明誡祗宿城南宫芳歲
正遒莫熙陽殊未融西郊淡頽景北牖來朔風騖野騁
歸獸緣雲號征鴻夕坐無晤言情條結深衷自撫韋布
陋奚堪廊廟崇觀瞻動衆目跼蹐愁我躬自古經緯才
因勢猶汙隆䕫卨值虞奮孔墨遭周窮如何一介士蔑
著横草功仰被天宇施遂際人爵豐較能劣涓壒荷寵
踰華嵩物理自非是神鑒安可蒙區區謝病志終冀回
天聰(時巳三上表乞退)
念衰二首
勁風吹北林落葉舞南牖歲序忽已高崢嶸薄星斗大
化驅羣物始終迭相授羲和亦何為挟日但西走少壯
馳目前衰頽躡人後星星兩霜鬢伴我老成醜學道苦
嗟晩捫心更餘咎兹意將奈何投身就杯酒
衰容鑒青銅寒光了無隠照我顚上毛星星罕餘鬒特
此將奈何歲月屢遒盡少壯罕聞道下士乃為哂操綆
遽汲深持矛復夸楯任重力疾顚塗窮計方窘上孤明
主恩下違昔賢準憂悔從中來老至非無眹尚忝麾守
尊居慚政條敏孤心企寒柏萬境付朝菌往失奚足追
來戒或堪引明發邱壑情予將治歸軫
湖山
空水渺澄鮮蒼山復盤踞沙草媚苔磯雲柯抱巖樹畸
人兹與留脱世如遺屨
登大明寺塔
故歲搖落時凴高望揚越流光不我與復此值凋節孤
塔踞層岡仙盤湧㵳泬病足攀危梯寸晷或三歇浩蕩
佛界寬凌兢客心折遠岫幾培塿空江一明滅海日棲
簷題霜風語鈴舌荒墟自今古大塊靡封埓豁若醯覆
開醒如豆聰撤哀哉人間世小智互紛結豕蝨論是非
蠻蝸定雄傑倀倀百代俗唧唧九流說進致無窮中秋
毫共飄瞥聖人小天下樂意遺來哲矧余蒙鄙姿輕蹈
榮利轍溷濁六塵并讙呶太和泄薄言眞境游追悟生
理缺洗心刻來誓回步懲曩跌甘露多餘滋聖關有幽
鐍咄嗟朝市人此路非爾躡
哭公實學士
高子北方士才為國之華靈襟絶塵藻麗藻紛春葩雖
云服韁鎖高意籠青霞子昔久蒙潤逢辰亨乃嘉聯飛
奉臺閣相顧引龜緺鮑叔不予怯楚臣寧汝瑕詔書頻
出沐歸轡屢回車時過蔣生徑或詣子雲家柏將松竝
悦人與室非遐自謂百年分風期何所嗟君命良不淑
浮生兹有涯沈疴犯霜露幽讖發龍蛇美志一朝盡餘
哀千古賖招魂知是否生肘詎眞耶塗斤失郢匠膝席
夭長沙青黃飾溝木藩褥墜風花世事一以謬何言定
隆窊都門執謳紼原路引哀笳夕雲旌外慘春日塜頭
斜自此掩瑤軫其誰知伯牙
壬子歲四月甲申夜紀夢
積雨暗長夜山行經險巇悲風撼林木崖谷蔽參差遠
聞豺虎號鬼燐弄光輝十步九失足中心秖自持所適
既迢遞黽勉焉可為道旁見明燭抵宿依茅茨開戶念
生客喜逢主翁慈煖湯趣妻子然薪為更衣艱難又奚
怨少息非所期雞鳴夜將旦熟寐百無知欣戚一以忘
何有安與危生死宇宙内曠懷亦如斯聊紀夢中事誰
當𢋫我詩
過曹氏墳庵在灊皖間蜀僧修静字天柱退居于
此
出郭屏僕從取徑問樵牧短松新被岡青嶂遠遮屋雞
犬無四鄰日月自兩轂阿師厭機緣脱迹謝塵俗是心
大圓明一室了具足汲泉烹細芽支鐺炊脱粟默坐契
從三諸方付藏六我來同友生得飽徑眠熟稍為微風
醒巳難畏景促買山知幾時所惜負松菊
水月
湖上纖羅收天邊夕蟾映皎潔銀界寬虛明佛心定可
愛不可持乾坤共孤影
余臥病畿邑御史王君假守潭楚道出于舍下特
見存訪且尋先子之舊欽承風儀因為詩抒感云
病客臥窮里衡扉掩殘春隳官道家藏竄跡農㕓民朝
羅噪饑雀暮席流芳塵尸居怳踰歲踵息動彌旬忽訝
絳鞲隸傳呼越郊畛蹀躞千餘騎雍容兩朱輪言是楚
邦守來過安邑貧固宜辨貴棄乃爾存艱辛此道古為
重餘風今已淪物色認平素載言接慇懃始悟先子舊
早篤嘗僚親孤心極摧櫓感涕浩盈巾追念舞勺歲已
識棲鸞人(景德中余侍先子為弋陽督郵君時勾稽屬邑始授余以學術)師筵奉函席
學舍操書筠童牙自忘醜詩鉢或娛賓公時摛句賞謂
是天麒麟親擘彩牋贈勉我期日新(君嘗作詩貺余多所奬勖)汝南
丏題品有道定人倫自爾一暌刺中年嬰世紛天聖紹
休緒頓網横無垠鸞鵠不蔵翼虯蝸無遁鱗余時濫隗
始驤首摩蒼旻司徒揖元叔天子第平津甲科廷尉属
再命宮坊臣黃香入東觀賈誼過西秦紬繹金匱室珥
彤瑶水濱登瀛識禇馬頌漢希淵雲一朝泣風樹九死
存餘焄中都索米後老圃種瓜辰惠然下車揖高義傾
前聞卻計髧髦日二紀如逡廵今形雖隠几昔訓尚銘
紳丈人篤求舊媮俗將還淳湘水澹蒼野衡峯凌紫氛
澤節首南夏瑶魁瞻邃宸戀闕魏公子弔賢楚靈均公
懷佐時略宜樹光朝勛奚為遠問俗惜此徒傷神宣室
懋清問華光欽寶鄰行行愛玉體趨節竚來臻
去年三月禊飲池上歲月易得忽復暮春因再宴
僚屬作
前兹屬元已置酒蒼烟臺芳序忽復周春風正徘徊懽
言速僚友亟使具觥杯長渠溢芳溜列坐浮香來靈囂
合衆樂隠若南山雷舞袂紛雜襲賓冠儼崔嵬美人前
為壽顔色如瓊瑰況我千萬日行樂無疑猜新歌裊天
衢興視行雲回我時語四座茲賞誠難哉妙顔無再朱
白髮惟相催跖蹻盈聖智孔顔罹憂摧區區百世後美
惡同塵灰吾欲挈瑶斗踞海為金罍挹兹忘憂物與爾
同嘲諧天地為一朝長短何足哀魯陽久不作白日任
西頽
奉詔止雨宿齋建隆觀
漢家候神館奉詔禳沈災解纓就齋幕恍若躋蓬萊雲
羅絓朝舄露掌承仙杯衆眞拱象帝寶宇正崔嵬爐烟
薰太虚重隂為之開單枕不成寐俗魂自驚猜心迷坐
忘術萬慮無根來天雞殊未鳴霜鴈有餘哀借問麋鹿
姿云胡塵國台構極謝隆棟禆山劣纖埃上慚稷契名
下愧丙魏才惟餘止足戒臨路空徘徊
念古
賢哉邴曼容出處知所據官餘六百石輒自移疾去富
貴非不懷殆辱亦先慮嗟我材下中叨恩最蕃庶堯庭
納言職軒野方明御服衮作槐班曳履南宫署雖經斥
免誚尚玷高華處(昌據反)徒有守直弦何能借前箸愚甘
六馬對讒恨三物詛來年感衰疾倦鳥思返翥抗心望
先哲俯首慚昔譽西景尚可收歸轅未云遽儻以人望
人期君或吾恕
已已歲除夜有感
明晦互推斥中都芳歲闌星迴迫舊次籥暖送餘寒來
辰繭有緒去境環無端天運故相易人心那獨安懷此
不能寐攬衣強盤桓疎恐緩餘帶危愓整塵冠耿耿燭
焰直凄凄霜氣酸城頭殞高木庭下敗叢蘭撫臆累新
欷掩觴沈故懽況乃蹈世網虚名爭控摶挟冊濫書府
振纓玷王官東序羅圭瑞西雍集鵷鸞昏瞳眩寶肆短
翼厠仙翰縱爾值藏疾何容久素餐泛泛騷客鳬坎坎
詩人檀寧無要路津所畏在蹣跚枳棘附驥尾緯蕭戲
龍蟠寄語拙艱者無竢學邯鄲
王粲
秦川貴公子避地來荆州流離世道喪簡脱天姿遒歲
時不我與假日賦銷憂妍辭縟非霧逸韻鏘鳴球曹師
下南服置酒臨滄洲慷慨前為壽高譚王霸籌歸來奉
丞相攝組登華輈獨步今已矣空餘清漢流
漢將三首
漢家開絶域日夕羽書聞朝那殺都尉北地敗將軍沙
明疑晝雪氣黑似秋雲片月就城偃長蛇隨陣分冰藏
馬窟路血沬劒星文直置鴻毛命聊圖麟閣勲
頻年隨校尉晩節事輕車瞻烽數奔命辭第詎為家輕
齎絶瀚海間道襲昆邪雙鞬朝負羽三鼜夜鳴笳金痍
先雨覺蓬鬢後霜華如何差六級遽使抱長嗟
薄伐乃中謀和親非上策匈奴負漢恩男兒喜邊檄故
歲出定襄今年救張掖沙平落日黃月迥遙峯白急擊
右地兵連俘月支馘幕府省文書家人非尺籍夜拔五
嶺旗晨追六騾迹陛下焚謗書孤臣勒燕石
雨夜秋興示仲氏子京
秋律盪華序濃雲生夕陰羣芳伴雨泣百竅隨風吟哀
螢滅遙徑倦翼翔故林暗隙濕已逗孤燈青欲沈愁人
此遙夜萬慮集幽衿歡緒未盈尺憂端巳越尋借問所
以然出處謬素心家世本邱壑才具非璆琳靈根夙已
殞野服良所欽搴芝幽澗畔擉鱉故溪潯歘爾濫官牒
今焉旅華簪兄弟見羈鞅交朋頼幽箴爾講壞壁簡我
攀羣玉岑嚴枚交逸藻潘陸嗣清音羣才方搆厦短綆
徒汲深狂迷頓纓鹿踉蹌乘軒禽歸來翳編翟況乃貫
愁霖求薪動踰桂鬻賦靡酬金原病固為累朔飢非所
任猶欣共姜被歲晏樂愔愔
寄題職方周員外廬山笑臺(員外九江人嘗游憩于廬山之陽自謂太)
(平之民樂道逢聖造適輒笑因以名臺後為二千石過故里鄉人葺其臺且旌賢者之致)
周郎有舊隠遠在南山陲一笑偶為樂九層遂成基旁
連醉令石郤眺社僧碑(謝康樂所撰遠公碑今在廬阜)地遠雲物秀巖
深松桂滋當時騖高興益友相攀追樂聖自鼓腹談經
亦軒眉風猿助清嘯谷鳥參朋嬉忽引朝閨籍久垂林
下期頭白二千石高蓋復來思活活弄新溜蒼蒼援故
枝雖云未投紱良足紓煩疲余懷本邱壑世路方&KR0919;羈
願言獨往客緬邈心空馳税駕或未晩從君歌紫芝
歲暮北亭懷子京宛邱二首
歲晏坐孤壁心馳千里餘何言共被樂方歎專城居野
闊江海漫風高天地虚願言逐歸鳥無翼將焉如
搖落江都城風塵宛邱道天涯遙相望離思何草草廻
澤騰麏䴥滄洲叫鳧鴇星歲日云徂在原歎方浩
游山簡習池
昔日白接䍦時時詣諸習累榭今已頽清池尚堪挹遙
源乳竇響(其源出鳳山白馬寺泉聲咽絶可愛)敗防流沙急況復蘭蕙時
幽香遠相襲
魚梁(亦曰槎頭在峴津上水落時洲人搆竹木為梁絶流以捕魚)
八月霜潦收江槎絶烟渚竹落如網裁淵鱗劇雲聚鷖
鳥爭食飛兒童荷义語去乙鯿項肥吳羹免轑釡
七言古詩
正月望夜聞影燈之盛齋中孤坐因寫所懷
漢家太一昏祠日寶炬神燈徧京室仁壽先從殿裏開
纖阿正傍樓前出傳聞陌上樂康年寶騎如龍人若仙
驂驔始見斗城曲爛漫還逢星漢邊妍歌巧笑競𢋫續
萬状晶熒奪人目洛橋羅韈自生塵楚國香纓不藏燭
五侯四姓共豪華况乃經過趙李家迷路非關武陵水
添籹秖為壽陽花九門啓鑰光如晝若箇游人不回首
春宵病客獨無悰挾冊焚香坐虚牖坐久更闌可奈何
著書自古窮愁多鍾磬笙竽盡鄰里誰能載酒來相過
吳侍郎生朝
朝端舊記生賢日使節臨門恩有秩詔書感會形温辭
宴品豐華動私室降崧孕昴誠不誣史簡詩絃互襃述
賢人挹道隨汙隆忽向西臺就安逸門弧紀旦還復周
瑞霰連天芳歲遒塤音箎曲會中坐蘭叢玉樹來西州
稱觴獻壽私庭裏别得人生行樂意貳官禮樂春闈卿
托蹟逍遙漆園吏病尹論交情最深因聲附祝成孤吟
願將明哲保身智遺我摧頽知止心
玉宸殿竝三枝牡丹歌
中天帝圃蕃英蕤氤氳嘉祥凝朝曦竹間芳種易封殖
疊萼三葩同茂枝慶雲景宿共靈意鴻英託寓兹為美
華夷面内始竝柯慈孝歡心遂聯蘤雲旂羽葆駐天臨
玩此能無悦聖心幽香自逐德馨遠麗色更緣眉彩深
因生軼草兼平露薦祉神庭幸同侶盛開已被帝琴風
縱落猶成佛天雨
安福殿千葉䨇頭竝枝白牡丹歌
三月春風滿瑶水珍叢瑞薄紛難紀皭若茲花四照中
掦蕤獨茂千齡祉千齡丕應在重葩䨇吐瓊房彰恊華
秀跗即鏤平臺雪寶豔寧爭台嶺霞球欄黼幄遙相映
姑射仙姿玉虚境結根已近堯蓂階借媚非關漢蓮井
天襟多豫玩羣芳彼美幽姿首效祥都緣剰沐太和潤
況自頻分私照光憑休託粹成竒質一卉時來遂逢吉
願將藥品誌佳名永續芝房騰茂實
感花
前日來攀小園樹枝頭蓓蕾無萬數今朝置酒來賞花
已有殘英伴飛絮春花如此將奈何白日雖遲終不住
鸎歌蝶舞兩矜春見我長嗟亦飛去
元憲集卷二
