元憲集卷一
宋宋庠撰
賦
乾元節賦
炎歷四世天子坐法宫憲宗軌深根寧極遠聽高視其
仁如天其道如砥亹亹穆穆為綱為紀方且秋駕軫慮
宵衣致治摽甲卧鼓張旃厚篚至和薰而桀驁革鴻澤
淪而翾蠢暨龜龍宅沼牛羊避葦民遠于罪畫衣冠而
知禁吏久其職保子孫而為氏禮無未補之闕樂有既
盡之美日月之所燭霜露之所墜舉踵延頸莫不率俾
而乃辰居乎蠖濩字泰乎醰粹起真想于黃庭遡慶源
于赤水陶鈞之所獨運聲教之所横被遐哉邈乎越不
可載而巳先是有司攄舊典輯元命因誕彌之吉序稽
長發之休詠攷乾健不息之象含元長體仁之性作為
佳節冠于甲令將以合萬國之歡啓千齡之聖掩周漢
而遐蹈齒堯頊而高映寖明寖昌惟天下正則是禮也
宜我朝而為盛若乃仲吕鳴律恢台御時斗建于已舒
將望羲授赤光照室之瑞叶寶軫歌薰之期内外欣踴
官師肅祇於穆先靈辰備宿設善氣前應游氛外徹開
閶闔之洪洞廓紫宫之寥泬飛龍抗殿神鼇負闕若夫
宣室先帝之正寢大火天王之明堂啟稷嗣以辨等率
鴻臚而詔方采物紛樹衣纓焜煌金匏畜響而待叩籥
翟旌勲而啟行庭實萬品天幕九張噦鑾卓馬之覲戴
斗占雲之鄉砮丹文越效其質毛車象戴輸其祥或布
濩于外庭或就望于西廂其内則上宫碩老袞衣繡裳
元侯顯父珍圭判璋麟定之親信厚而在列鷺廱之客
潔白而來翔莫不委佩垂紳肅穆端莊以竢乎當陽始
乃警大庭導初旭纖羅靡動羣隂盡伏輦出于房帝暉
有穆正法座于皇極凝邃旒于元服燦乎若瑤極之御
羣宿澹焉若天池之朝百谷塗山會兮後萬玉華封來
兮善三祝豈徒揚甚盛之節蓋將儲難老之福况乎鷰
禖虹渚天啟也雖曠代而罕至重瞳采眉君表也惟元
聖而後備畫堂甲觀昭漢嫡之祚金鑑露囊盛唐宫之
制蓋所以謹帝胄之正統鍾天元之粹氣謹聲身而為
律度聰神明而資孝悌作我司牧光有神器若夫定默
之至數重熙之高致藴上業而未發候昌朝而來萃則
不若是也于是丞相奉觴而進曰臣聞德之所積者厚
則天之所報者隆道之所召者遠則神之所贊者聰今
陛下尊祖襲宗寢威盛容退姦士以進道斥彫纂而敦
風嚮學乎金華之殿因心乎長樂之宫程百斤以忘倦
慎萬幾而執中而猶翼翼以惠迪謙謙而養蒙宜乎繼
萬世之典業藹千祥于聖躬煥至德而有融等仙劫而
無窮者也臣不勝大願昧死上後天之壽制曰都此高
厚之降康宗祏之流光俾爾熾而昌俾爾夀而臧朕其
志哉所不敢忘恭舉公之觴時左右皆稱萬歲
幽窗賦
暗室迷陽開疏就方匪結錢而效飾將修隙以闚光森
豎櫺之寸漏限横杙而尋長逼南榮之愛日蔽高廡之
飛霜隠几于下陳篇在旁含階筠之媚色洩盤蕙之幽
香況復霽景初和游氛外滅輕吹襲牖頽陽溢穴映故
網而輕明渺方紗而洞徹但見野馬羣飛纖蟲族悦或
蠛蠓之上擊或醯雞而下頡輕若毛舉來踰電掣隠見
互舉如翳如空渺倦目以旁睇監衆態之無窮其來也
就煦以交舞其處也假照而相攻瞥若浮埃之聚恍如
纖靄之蒙馳騖乎蠅頭之域游揚乎蚊蝶之宫形不任
乎手搏聲難為乎耳聰嗟大鈞之賦象何至細而兼容
忽輕飆之一至兮遂消散而無蹤
登應州古城賦
何茲城之巑岏兮據東北之山巔扼三關之走集兮眺
七澤之敞閒喬木矗其雄立兮森䔿䔿而刺天翔風薄
而長吟兮雜下瀨之潺潺南陵漸其岥岮兮盡渺渺之
雲烟于是太陽啟暉六幕澄霽春塍如繡春樹如薺啼
鳥壊堞蒼烟故壘登高遠望使人心瘁在昔峻宇層構
雕枌繡楣車爭水度蓋逐鴻飛鼓鐘沸涌冠劒陸離抗
障日之長袂豔從風之羅衣至矣哉合從締交結儔附
黨兵略地而鼓行師椎牛而人饗梟鳴牙中梯舞樓上
出萬死而徇國俟千級而邀賞莫不光沈景滅魂斷心
折千蒿斂魂野薙凝血同枯骨之死安知譽堯而非桀
哉但見灌叢宿楚奥草多露城狐不薰臺鹿時聚虎肉
委蹊豺牙當路狖失木而號煙鼯投林而嘯雨遇發冢
之詩書對憂心之禾黍曲池既巳平高臺又以傾古馗
時見荒榛自生叢祠隂塢虛聞松聲凝睇弭節悵然内
驚嘆人事之遞遷孰長年之能執壯率歡以俱往耄引
悲而前集昔牛山之妄歎顧二臣而飲泣使爽鳩之無
死非吾君之所及諒迭處而迭去同寒暑之相襲況乃
僕本恨人觸感增慕歲月逝矣江山非故古既古而嘗
今今雖今而將古天愁人兮安寄日難揮而催暮命僕
夫以效駕吾將遵乎歸路
夫人城賦(并序)
昔晉將朱序守襄陽為苻丕所圍序母韓氏自登城按
履謂西北角當先受弊遂領百婢及城外中女丁于其
角斜築二十餘丈賊攻西北果潰衆固新城丕遂引退
謂此為夫人城至今叢祠遺基巋然尚在荆楚歲時鄉
人祀焉仰其高風慨然為賦其詞曰循漢臯而西望兮
何層城之孤峙披南烈之遺堞兮號夫人之故壘譙門
堙而中塞兮灌木森其相倚勢鬱律以上出兮下坡陁
而榛圯渺遺烈而未泯眷高芬而可紀昔典午之鼠首
屬苻丕之虎視區區保乎江漢㟋一障乎北鄙寇方甚
于餓喙地幾同于黑子惟韓媪之慈訓勵朱公之朴忠
仗天節以扞敵據江域而臨戎于時大羽若日高旌如
虹桀黠同侮跳梁四攻防地中之甕缶舞樓上之梯衝
伊君母之慷慨兮誓喪元而靡悔臨大難而克壯兮懼
危闉之先潰率民婦而操築培戰陴而相對備之于條
候之西北兮豈神機之我昧果前陷于厥角率圖全于
覆簣嗟女子之綿薄兮蓋中壼而是修奉蘋蘩之常祀
承巾櫛之餘休矧仗節而死難非君子而可求偉此母
之挺操亘終古而弗媮趙指括以全宗王勉陵而事劉
孟三徙以漸訓介俱隠以無尤雖先建于高躅兮我無
忝于前猷若乃寶墉百尋犀兵萬旅推轂受命建牙作
輔氣可蓋世威能拉虎或㗖利而忘義或飽飛而背主
輸天險于敵國忍吾君之外侮悲丈夫之竊號曾緯嫠
而無取儻死者之可作兮非夫人而誰與詠明德而不
已聊盤桓以延竚
嘯臺賦
梁城南下陳留右鄙環道卻走繩阡直指控鄭邑之遺
墟得阮公之故里抗孤臺兮數仞撫頽垣兮百雉木䔿
䔿兮冠巔棘棧棧而蔽趾息予駕于層阿披微徑而周
視坡陁隠軫沿緣徙倚徙倚兮奈何懷人兮孔多昔當
塗之失馭感羣俊之同波予生不辰道方薦瘥吕鴻軒
而被戈嵇鳳舉而嬰羅惟正德之思免潛葆光以内照
狹世路之多辟兆天衢而觀妙悟跨俗以遺累喜憑高
而臨峭于是戾止斯臺惝怳徘徊叩神谷以抽緒憑鸞
嘯而舒哀其始也創韻乎一氣其徐也淪響于九垓吟
將斷兮復尋意彌往而逾來志念君而宫轉心感物而
羽摧激清飆于萬竅納素氣于元胎精感飛潛氣周動
植天籟停響龍吟輟息獸將騁而拄喙禽當飛而墜翼
寧蓄久而必愬將愬之而未極悲乎萬化弗停遺基欲
傾桑冒田而非海蕪隠壁而疑城轍雖窮兮罷哭酒徒
美兮非酲邑何知乎南巷土奚樂于東平但見豺礪狐
語梟翔虺驚雉鷕鷕而輩作鴈雝雝而孤鳴覽陳迹以
遐悼莫髣髴乎遺聲已矣哉儻九原之不作信豎子之
成名
瑞麥圖賦
天聖之六載也陪京近地宛丘奥封厥有瑞麥飛驛聞
上是時邦英臺彦鴻儒碩生被歡誦以沓臻樂千齡之
希遇鯫臣不敏敢揚言而賦之曰何聖辰之有感兮見
造物之流形伊嘉生之育粹兮亦稱珍而效靈蓋茂昭
于豊兆故絶出于祥經是月也候司熛怒節紀朱明司
徒謹土宜之法遂人勤時政之程畎畝鱗接田疇砥平
非滅裂之攸縱竟疏遫兮資生青青交秀芃芃向榮或
散穎兮共幹或連岐而並莖顧我疆兮我理悉如坻兮
如京民相勸而動色士覩竒而震驚俄具載于繪事兮
亟傳聞于禁庭寔惟天之輔德彰有言而順成若夫蓂
草標祥朱英薦異茅三脊以儲祉芝九莖而表瑞信徒
假于書稱亦烏足以擬議請言瑞麥之可嘉也協氣交
生大鈞封植表天祐之孔昭顯坤珍之有赩宛彼神區
契兹景則嘉種肇靈秀穱敷色浸潤兮芳澤之和鼓動
兮薰風之力餘糧雲委滯穗山積故陳陳而相因亦穰
穰而叵測宜乎允膺帝賚紹隆皇極豊功大業日躋兮
著明溢美連休月書兮不息顧蕞陋之微才曷揄揚于
盛德
感雞賦(有序)
予寓居畿邑有里中男子蔣福者多畜羣雞内一雞三
足其一足拳而弗用一雞獨足能飲啄嬉戲與羣雞上
下噫祥眚之事予不得而推但感其物理之異而為賦
云伊元化之無私兮播羣形以平施紛肖象而寓質若
巧鈞之制器鱗者俾夫沉泳兮角弗施于猛鷙引羽族
而普觀兮足惟兩而已備苟損益于天分兮匪生生之
本意何此匹鷄理絶常區或踸踔而獨止或疣贅而聫
趺並鳴翔于&KR0008;次亦飲啄乎庭隅徒觀其一則綴不用
之爪賸無名之膚象非同于海鱉名有忝于陽烏其一
則踐孤立之危靡全形之德追山䕫以同號希商羊而
並翼寧真宰之好異兮伊微禽之我惑感天分之有常
循生涯而各得不決拇而齕枝詎日黔而浴白蚿百足
而蛇憐蚓無心而土食將減此而益彼懼速尤而長慝
姑美惡之兩忘兮庶元和之來宅
德車載旌賦(案此為永樂大典所佚今據宋文鑑及文翰類選增入)
君有至德時乘大車當偃革以無外乃結旌而有初奉
駕陳儀采物雖資于備設嗚鸞示禮旂旒匪俟于垂舒
順攷前經鋪聞往說謂戎事以既息貴君車之有結雍
容撫軾蓋藏飾以尚純肅穆展鈴詎垂旓而就列蓋由
抑乃盛飾昭夫令名雖冠品于輿服蔑揚威于旆旌肅
軫無譁方歛藏于斿厲馳輪有度靡赫奕于緌纓且夫
禮有質文器隨用捨車號乎德則崇化于邦本旌結其
表則示仁于天下意自象見名非人假君軒弭節孰訝
乎卷而懷之國乘制容益顯乎素為貴者是知車之用
兮充德以成大旌之飾兮輔威而孔昭既武怒之不作
信軍容而外銷組轡啟行陋郊旄之孑孑錯衡遵路殊
風旆之摇搖若然則動有彝儀文無異色雖嚴駕以備
物終去華而表德故使禮典攸重民瞻不忒皇皇整御
始中括于采章檻檻肅容豈外揚于藻飾用能上載明
德旁昭縟儀自駕言而戾止殊幅裂以藏之升降惟寅
僅比非心之屋章明盡屏寧同止獵之緌大矣哉邦禮
是崇帝儀資始實務德以垂教必收旌而昭理宜乎國
容備而兵器銷率由兹而盡美
元憲集卷一
