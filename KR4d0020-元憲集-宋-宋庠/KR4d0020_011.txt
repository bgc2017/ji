元憲集卷十一
宋宋庠撰
七言律詩
休日
彌旬出沐道山頭僦廡蕭蕭避俊遊枉是胸中無塊壘
可能皮裏有陽秋駕車款段慙鄉品託乘鴟夷笑客愁
曲突無烟賓坐冷時聞庭雀一啁啾
晚坐觀風亭三首
戍樓西北最凌空倦客憑闌八月風一曲黃河連野濁
半規殘日背人紅山林枉負沉冥志刀筆終無尺寸功
猶喜不迷存闕地絳英瑶斗虎牢東
百尺空臺河上城遠波虛籟助秋聲過窮旅鴈書難得
啼殺飢烏曲未成急節何當容白髮流塵只欲傍華纓
臨高莫訝頻東顧憂國思君不為名
我來秋色逼霞曛更作憑闌遠望人山口遠銜遥白渡
水頭斜略小平津年華有恨驚心去世事無端刺眼新
深愧具茨芝朮在掛冠終擬狎堯民
謝齊屯田見惠詩什
東家華衮屡垂褒傾耳幽蘭郢唱高雪苑曳裾慙賦客
春塘飛筆見詩豪千金秦市文終貴九奏鈞天夢自勞
他日海槎如犯斗願將孤跡託星曹
和答越州呂鄉見贈之作兼以為别
綠髮仙郎得郡新潁川重喜拂征塵樽前道舊情無改
馬上裁篇筆有春萬里江山迎使旆九門冠劒别朝紳
請君更讀韋平傳莫把家聲苦譲人
次韻和宮保龐丞相見貺之作
歲隂誰不感摧頽更值亨衢出處催根柢只堪陪櫟社
功名何足玷雲臺覽窮文史篇章勌過盡榮華老病來
宮袞裁詩褒意厚昏瞳刮膜喜重開
次韻和太常韓博士寄獻畱臺吳侍郎之作
藥匕蠲疴去近班主臺西邑借餘閒梢雲翠色凌霜罷
巢閣仙姿瑞世還秋沼縈心林下水暁樓供目雨餘山
(公里第有西沼北楼之勝)更逢酬唱俱清潤冰玉相輝戚苑間
和吳侍郎答汝州諸官唱酬之作
青管裁篇屬舊僚𢋫歌竒意亦飄飄横徽曲妙誰逃賞
過物風清盡應簫此路煙霞催入路他年簪笏慶歸朝
乘秋不奈多高興重取蘭薰答楚謠
府齋秋日
卷簾收扇暮凉初秋意盈襟小疾除池面宿煙荷蓋老
階脣漏日竹隂疎虚舟觸物真無意高枕論才似有餘
學道知非堪自哂眼昏方讀貝多書
梅
花落亭亭素臉開忍寒剛欲背春來已迷江令瓊花樹
更傍周王璧水臺楚館嬌雲愁夢斷洛㕓香雪待風回
一枝寄遠真何益費盡南朝陸凱才
趙奉禮見過
經年掩卧席凝塵載喜西都接賦賓照坐仙姿嵇玉冷
醉心英氣瑾醪醇斑衣就飬垂華組葆髮傷秋岸幅巾
更謝妍談殊未已肯將車駟誚原貧
歲暮答趙奉禮
蜀痟平日掩芳樽星籥年凋景易奔天遠斷蘆催序鴈
庭空飛雪妬離鵾顔瓢枉樂堪憂巷漢履猶思待詔門
月署仙郎多麗唱苦嗟池草久迷魂
送趙奉禮
日出東郊郢路分斑騅嘶斷悵離羣漢庭習蕝仙曹遠
楚驛攀梅使綬薰蟻酎百壺凝桂溢鵠歌三闋轉珠聞
登臨如賦蘭臺事十二峯前盡有雲
朝謁應天神御瞻仰壯麗退憩齋房作(時朝廷重葺三殿畢)
(功)
雲構崔嵬敞梵筵皇家基運此興先如存不改當陽坐
善護常開種福田四徹金䋲規寳所九衢瓊樹宿非煙
須知補舊延洪意重數仙人拂石年
晨謁感懷
早拂華簪謁冕旒五更殘點便鳴騶星沈長樂鐘聲外
月掛觚稜闕影頭弱翮詎堪儀振鷺孤懷終欲信羣鷗
更慚晨坐鴻樞府容鬢先于省樹秋
晨謁書所見
紺憲鳴珂萬蓋翔九門冠劔擁晨光城連南北長安斗
殿倚東西太極堂雲裏銅烏風作籟天邊金掌露成霜
微生備位如葵藿只有傾心奉聖王
受詔同編修敕令終篇例賜勲一轉謝參預東平
會稽二公
法家高議集朝緌成績連茅被帝暉均賞已知羊胃爛
銘恩偏覺鼠肝微泥塗枉入鴻鈞用腹背還憑逸翮飛
天禄半生瘨眩病猶堪持帚掃朱扉
送巢邑孫簿兼過江南家墅
楚客才多不奈秋長安赴集苦淹留半綸綬采緇塵化
十幅帆隂素潦收離恨枉能寬帶眼歸期猶喜詠刀頭
督租勾簿真沈俊終冀梁臺一召鄒
流杯小宴偶成拙詩奉呈運使王密學紫微韓舍
人
溪齋元已得嘉賓曲曲煙渠逗翠淪潑火乍經三月雨
泛觴重記九年春(山隂之序在永和九年)風前小舞驚餘雪梁外
清歌落暗塵此會貴交應絶擬斗樞星掖兩賢臣
春晚獨遊沂公園
幾曲鳴溪抱嘯臺隂隂野氣壓浮埃林間幽鳥自相語
水上落花何處來逃相故畦無廢汲封侯修竹是元栽
三川病尹妨賢久終卜鄰扉飬不才
送李祕校赴太平法掾
沈臂驚秋肉減分暁波衰柳對離羣臣飢枉索中都米
卿事猶參下國軍三襲賦臺抛苑雪一廛鄉樹辨江雲
坐曹少茹徒勞歎南闕干霄遲獻文
送黃秀才歸淮安
驪駒黃鵠兩成歌即席愁顔惨未酡舊客仙壇紅遶杏
怨魂春水綠生波締交英域銀袍麗宴族詩庭玉樹多
簡牘三千行自鬻漢家鼇闕鬱嵯峩
歎張縡
嶠外歸來白髮新胷中無物有經綸局當轅下驊騮足
倚著門邊骯髒人風雪又殘梁苑歲煙蘿誰管楚山春
由來榮悴多如此莫為前薪怨後薪
洛京王尚書學士寄惠牡丹十品五十枝因成四
韻代書答
十種仙葩各有名相逢暫似到周京簪端珥萼頭雖白
酒面含華眼更明風暖天香吹不斷露深宮綵洗初成
慇懃數盡千重葉未抵銜恩感舊情
和運使王密學西亭未開牡丹
新年西囿帶輕寒芳意含華洽客歡瑞露只知催濯錦
朝霞猶欲隠乘鸞暗期玉蘂蜂窠潤偷裛天香蝶粉乾
應為主人恩不淺併留顔色占春闌
小園春晝
日永春殘陋巷深四隣蕭寂小山林張羅門外人驚爵
仰秣槽中馬聽琴燕坐角巾移竹影野談爭席占牆隂
灌園本是三公事俋俋閒舒傲世心
和中丞晏尚書圓丘觀禮
三襲觚壇夜未央金支蟾彩共熒煌鳳輿遙憩壝門次
翟尾交分褥路香星魄媪神聫紺席文宗武祖侑瑤觴
萬靈醉止純休集方信周家駿命長
隂晦殘春可惜二首
園林春去自無歡宴幕經旬掩客盤霧野關河非意失
暁樓風雨不時寒空梁燕濕休矜舞曲沼蛙鳴且為官
嵩少歸心堪悵望紫芝赬桂老瓊巒
柳長花歇夏雲初幽圃尋芳但綠蕪不分伯勞随阿母
生憎蛺蝶效當塗昏沈嶺霧吞斜日寂寞溪煙壓翠蒲
欲拂琴徽銷客恨啞啞(平聲)城曲已啼烏
同萬秀才讌楊侯别墅
苑路輕驂拂暁霞斗城南畔列侯家臨卭貴客傾中坐
(時一二貴遊偕集)漳水詞人記後車一石蒲桃先載酒萬株金
谷正交花風光不減蘭亭會醉墨憑君紀歲華
過漢洛陽故城(在今城東十八里)
漢家遺堵滿山川六里東西遂渺然(洛陽記漢都城東西八里南北九里)
(今舊趾猶然)寒日似愁圭影地秋風真作黍離天五株杏發
陵無邑一項茅荒井失田更歎道邊多棄骨可能猶為
直如弦
送紫微夏舍人徙治洪州
方底丁寕細扎書豫章都會冠全吳垂腰三品龜銜綬
衛帳千兵虎刻符藥省樹翻抛賜筆練江波靜見還珠
西山五色多仙會鈴閣無聲道有腴
立春前二日嘉雪應祈呈昭文相公
皇心精禱動昭回嘉雪乘時弭歲災先作飛霙随臘舞
便含膏澤趁春來天淵百頃移星漢禁籞千枝傲嶺梅
一曲巴人雖下里願持歡意助康哉
北臺
古邱危磴接雲梯遠目臨高意自迷千里綠蕪平野北
半邊紅日亂峯西臺傾鄴苑多殘瓦鳳没漳河失故隄
近塞春郊無勝事跛䍧風馬滿山溪
暁出城祀風師壇馬上作
風穴靈壇背漢臯肅將祀典會諸曹城頭五鼓催關鑰
席上䨇籩薦沼毛冠嶺昕霞迎霽旭冒疇農橛漬春膏
箕揚畢好宜流惠江外刀耕楚俗勞
漕渠春臺
縹陂春色極晴虛新水遙連六輔渠沙上釣歸人獲鷸
梁邊觀罷客知魚蒼浮樹影煙生後紅皺溪紋日側初
刮目暫成江海趣狂奴終憶越灘居
和朱舅暮春積雨
沮洳江雲寂寞春一軒風雨歎彌旬灰殘淮館蟾韜暈
石去湘陵燕濕身委路落花紅罷舞傍楼低柳綠争顰
蕭蕭枉結年華恨愁煞西州掩鼻人
得許六書
車笠論交夙契深文麒江海獲歸音流光過隙偏驚駟
危睫沾衣不為琴寗扣幾勞歌白石莊昏猶欲注黃金
無因一答瑶華問南國洪喬牘易沈
馳賀監稅齊都
温詔封芝出帝居祕曹星秩示優除舜庭已茂三年績
魏謗初銷一篋書丹地拾遺思汲黯中宸批草待相如
前期雀厦無因戀歸從清塵六尺輿
次韻和吳侍郎任宗伯貳卿沖卿領天官南局皆
世職有感(案貳卿沖卿文不甚明疑有訛脱)
斗宮分局敞星闈伯仲登賢士論歸奕世弓裘方善續
先春跗萼更相依孤鴻暫作雲衢騁三鳳行看帝閣飛
戚苑好書餘慶事一門仙橐映朝衣
西齋見雪寄呈靖彥惠
歲隂休沐坐空齋集霰飄霙次第來仙粉有㾗緣幌入
亂花無數覓叢開故裘禦濕便羔䄂凍醴扶衰藉藥杯
向暮紛紛何所擬謝家兒姪有清才
和中丞晏尚書和答十二兄夜歸遇雪之作
有客天街夜轡還霰花無𢾗拂雕鞍路疑西極瑶池近
人似南朝鶴氅寒漏鼓傳聲催暝色麴車迷轍寄餘懽
塤篪雅韻皆多感偏覺陽春再和難
和中丞晏尚書乘輿宿殿致齋日廵仗遇雪(案宿字下)
(未著殿名原本脫誤)
十里甘泉鹵簿新即時天借雪清塵光含九陌疑無暝
花拂千旗旋作春夾路綵楼偏著粉中天嶢闕更成銀
絳騶案仗傳呼盛寕似梁王不悦辰
初春夙興
戌城宮柝應營笳愁枕無眠感曙鵶料峭風頭猶助凍
蒼凉天角欲成霞離離奕局殘星墜脈脈刀環片月斜
尚喜初年輕病骨半簪蓬影況蒼華
送令狐揆南游
楚澤離愁不避春柳梢梅萼送行人綠波易蕩銷魂水
紫陌難遮拂面塵道困秦儀猶掉舌岐多楊阮始沾巾
劒緱髀肉無窮恨羞向耕疇獨問津
巳巳孟春二十六日作
糾纏空驚禍福頻沈舟未拯更催輪山頭枉是輕廷尉
天上何容著蹇人南國祭犧堪畏楚東門獵犬尚尤秦
當塗莫竦支離誚坐受朝家十束薪
致政張郎中惠親畫墨竹二㡧以詩為報
南宮仙老本多才素幅珍紈繪境開高節自緣心匠出
野叢還擁筆端來挂餘粉籜疑飄席玩久風枝欲掃苔
俗眼莫驚無藻麗歲寒顔色抵瓊瑰
送孫記堂出宰歸安
當年璧馬上荆臺曾識長離婉婉來巧智忍随司馬宦
沈酣終屈廣都才蓴鱸薦爼朝豊饌稻蟹藏波歲絶災
鄉梓汀蘋鷄犬地孫郎藻思若為裁
榴花
孤根西土幾時傳絳蘂緗趺早夏天豔發雖慙桃李後
子成猶占雪霜前醖餘霞醑杳應在染殺綃裙色未鮮
一種芳心耐風雨敢辭重叠奏君筵
晚臺
霽色秋空送目勞小臺搖落更平臯紅垂海樹烏棲日
清溢江沱鷺浴濤天勢暮圍鱗隰闊鴈行斜轉翼雲高
楚風摵摵迷魂地可在揚雄獨廣騷
提刑張司封同年垂訪别郡以詩為謝
天聖光華第二春與君同日脱凡鱗何知素領分符地
郤見青雲共榜人千重使移行府重一觴歡伯故儔親
言詩擊節兼風義且欲因聲附翠珉(君與今永興丞相及諸名公等多所)
(酬唱竝刻于石兼遺副本因以叙成)
送廷評沈先軰宰江山兼過吉席
東陽世系出翹英刮目神膚兩共清洛紙文雄錢萬選
郄堂科美佛千名春風適館仙軿密海曲夸鄉縣綬輕
上最三年歸路穏中阿芳意滿菁菁
淳之太尉相公寄示赴鎮小編三復成誦研味之
餘理當酬繼但難于徧和輙取首題賦成拙句一
首既伸高山仰止之願并以為謝
西北遮胡晉部疆更煩儒將下文昌久調玉鉉三司貴
出倚金城萬里長唐𤱔歲豊禾自合汾波秋景草應黃
(公赴鎮在去年秋末)須知外警從兹罷閒殺邊郵赤白囊
新春雪霽坐郡圃池上二首
鈴齋西北小池臺漠漠年光病眼開水面綠深知凍解
柳梢黃淺覺春來啁啾野雀遺寒毳撥刺潛魚露戲鰓
物物惱人俱入詠使君爭奈乏天才
溪上危堂堂下橋臘餘春意卷寒飈煙催樹色全疑染
暖逼禽聲自學調封徑老苔飜敗錦抱城空水皺輕綃
茨山小隠歸心動坐想瓊芝幾隴苗
淮南自訟
偶然人乏貳中樞賜罷猶專督府居髮白自傷聞道晚
心丹誰識報恩餘淮天目極風颿駛韓野魂銷宰樹疎
卻顧病身何所用只堪歸釣潁灘魚
春社日置酒示客
欣欣春色上高臺一雨關河宿霧開洛浦宓妃鴻已去
漢家皇后燕初來山爐馥郁熏歌扇錦瑟丁寕侑客杯
秉燭尋芳君莫倦歡游纔散便徘徊
暮春感興
九十芳期去不留解痟何計貰珍裘爐殘晉俗清明火
水冷山隂祓禊洲風徑舞花催暮色雨梁歸燕說春愁
離歸莫問年華事賦筆悲于宋玉秋
元憲集卷十一
