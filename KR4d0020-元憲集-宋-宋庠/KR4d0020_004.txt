元憲集卷四
宋宋庠撰
五言律詩
鬭鷄
對壘毰毸地䨇驚滅玉塵長鳴非後郭利嘴欲專秦鴟
領聊延敵鷹揚願殺身君恩定多少引距即随人
春渚
淵上照奫淪吾纓此濯塵風清琴籟細波浸沼毛春處
裔蛟何待鳴雝鷺自馴直鉤聊適興底處餌文鱗
晚霽
斷續簷聲歇徘徊隙影賖歸雲衝樹破殘雨入楼斜徑
綠都成草叢薰尚隠花便同江海思春水照軍牙
負暄
旭日東南霽霜天病骨寒心同陽藿展志鄙夏畦難東
洛貂裘壊西華葛被單嵇慵聊自樂愛景始三竿
惠泉
濟物功偏厚朝宗勢不迷一航容宋葦六斗異涇泥潤
溢呼魚轍光分抱甕畦寕同南國詠酌飲變夷齊
有釋子以禪會圖貺余者此圖即今駙馬都尉李
公所製繪故楊大年劉子儀及都尉環禅師等信
一時之盛集瞻歎不足因成紀詠
法集超初地工毫構妙緣星占世外聚月寫相中圓指
指誰標諭心心自默傳惟應阿堵處俱是到忘筌
對月
蕭寂東軒坐徘徊月馭來風休凉暈缺旬破晚弦開紫
漢沈星樹仙莖逼露杯誰憐故林鵲終夕自驚猜
得告上冢
拜墓標唐令褒親漏漢恩永懷凄欲寄忠訓藹如存宰
樹錦城陌農疇潁曲村異特裁叙傳容或記臯門
立秋後一日凉風蕭瑟便若感人
倏忽徂炎罷驚秋自此辰殘蜩空愛露孤扇欲辭人嵩
少千尋嶺滄浪萬里津如何一乘興烟策弄飈輪
河陽秋思六首(潘岳有秋興賦謝惠蓮有秋懷詩今作秋思)
關外山河闊城邊卉木腓露濃蝉始罷風急燕猶飛不
雨雲中薄澄沙水自微善哉吾祖嘆能此送將歸
自古悲秋物多傷黯黯魂鱸魚輕客宦紈扇感君恩潁
瀨寒明野嵩雲側露村此中知止地歸去掩柴門
芳序雖云晩華顛亦已新蛩鳴偏傍耳燕去不辭人山
隠棲巖路朝嬰佩玉身故溪應更好前夜夢垂綸
出處因年警多慙與願違於陵終不仕疏傅幾時歸江
柳寒隂瘦畦菘晚葉肥寄聲溪上鳥且莫背人飛
久雨收寒潦層颸蕩薄埃鳴蛙鼓吹歇高雁弟兄來食
肉嗟謀短關弓任世猜故園三徑在新菊幾叢開
秋物自能晩秋聲何足悲歡聲随壯去病已與衰期斗
遠終難挹天高不易欺此心邱壑戀匪石恐難移
雨霽
暁雨纔收潤高軒一爽神雪峯將變夏桃蠧漸辭春霽
隙微陽淡隂墻積蘚勻空餘稚圭宅蛙響徧諸隣
小圃雨霽
風雨殘秋罷年芳遂悄然黃花沉暮蝶蒼柳嘯孤蟬霽
日高彌淡曛霞冷不鮮忽聞雙鶴唳心斷故谿田(家養䨇鶴)
(乘秋多唳)
霽後
小雨春膏潤微波晚照空壺光遥送電梁影半傾虹珍
樹疎烟合坳塘暗溜通羲皇誰可上靖節有窗風
凌景陽寺丞與韓綜監簿蔡㐮秀才雪夕會飲聫
詩數十韻以相示因成詩句
歲籥愁雲暮朋簪夕宴開賢如潁川聚興是剡溪來瀉
酒蟾波溜雕章燭刻催三英知絶擬況復是平臺
漢濱北楼
一水東流闊諸峯右轉深蟾規欲破暈天杵不盈尋浦
逗分風席洲喧避繳禽憑高機事息併為漢川隂
晨謁宮門小雨初過
宫漏籖聲急天街雨脚微暁寒凌禁樹春氣裛朝衣瑞
霧輕猶濕香塵重不飛雞人傳鑰出華旭滿彤闈
淮上
晚歲清淮路淹留數問津風平天合水舟進樹迎人飢
鶩貪魚没高鴻望渚遵楚鄉梅柳意相慰似先春
北樓
地迥樓堪倚天長日更勞何須雲渺渺況自葉騷騷脫
兔横岡遠冥鴻避弋高四愁休徧詠俱是一霑袍
次韻和北京太師丞相潞國公創作茅齋
地僻誅茅後堂幽搆厦餘誰知冶城望更作傅巖居淨
供香厨飯真籖蕊笈書因公高世想轉憶舊田廬
廢書
斷簡孔堂壊遺經汲冢虚漫求芸辟蠧先歎魯成魚舊
帛愁連盖亡篇恨蠟車吾家先訓在楹鑿晏生廬
初春置酒河上得前忠武記室饒廷評書因成感
詠以寄
故歡清潩上今醉濁河邊素領添新髮春風似去年暖
雲邙北樹芳草鞏隂田感舊情何極重看記室牋
得天經書問
久卧堪憂巷驚聞不滅書高風五柳外深意八行餘努
力邀加飯相逢約下車殷勤長跪讀雙睫費漣如
禁中寒蟬
何處幽林蛻來依禁樹鳴風緌非冐寵露腹秖知清暁
韻飄觚闕殘嘶逗綵甍秋螳多怒臂寂寞好全生(楚辭云寒)
(蟬寂寞而無聲)
感秋二首
夕軒疎雨罷物物為秋驚病葉先風落寒蟬趁候鳴西
飛愁燕急左界恨河傾借問三江客鱸魚底有情
歲事催人事榮心伴客心鸞驂收畫扇螳臂感瑤琴夕
露繁將滴朝雲薄亦隂金貂寓直省潘興轉難任
杜門
苫宇切郊寰荆扉度歲關賓綦秋蘚合童唱暮薪還石
上舂梁苦墻東避世難扊扅猶可爨誰訪陋居顔
謀退四首
勤勤念耦耕不是釣虚名皓魄圓猶缺芳巵滿故傾佩
韋防事急分肉倚心平此意將誰語臨深坐冶城
常聞疏少傅知足遽辭官祖道賓儀盛揮金里宴歡畏
途非蠖屈高志自鵬摶行路賢哉歎吾心良所安
昔日於陵子遺榮自灌園三分輕國爵一世謝人諠野
笠鋤春隴横橰汲暁源區區冒榮者天壌亦何言
濟世才無取登朝運所遭濡鵜真竊禄汗馬本非勞漢
重商賢隠堯嗟潁客高古今閒自况何翅九牛毛
秋日漫興
天淡雲摧險風清水始波暗蟲催紡緯驚鵲報填河(時七)
(夕前一日)宮扇紈規掩仙盤露彩多空餘歸客恨芝术老巖
阿
晚庭
蒼霤秋霖歇高軒夕景遲桐凋金井恨蘭老玉琴悲巢
燕寒初失風蟬晚屡移黃昏禽語閙相喚宿何枝
送王秀才下第
春色鄉枌老波聲客櫂催林烏貪夕哺都鷁怨風摧處
晦嚢中穎加餐案上杯重來期歲晏飛藻右鄒枚
送明州章從事
東國有嘉招歸心越絶遥幾程淮蚌月一信海鰌潮蓮
渚熏談席霞天認賦標時平軍版息麗藻入雲謠
郡圃洗心亭宴坐對春物因書所見
盡晝山楹坐居然外物身野葵能向日怖鴿觧投人萬
萼融朱蠟平蕪識紺茵須知無事處堪養不才臣
宿齋太一宮寄天休
入暮鳧鐘警乘凉鵠帳褰霧來燈欲湿螢過草疑燃野
氣樽浮桂幽香席藉荃無因招傲吏同宿一壺天
殘春夜雨
春色無情老宵雲有恨低輕寒借鴻駛早暝入烏啼晦
燭風生幔漂花溜漲溪滴階兼被草聊此況淒迷
寒野
芳歲行遒盡高堂興耿然林號欲風野雲綻已霜天烏
彩疑留日鴻聲似惡弦幽衿忽忘返更為月娟娟
正月三日作
迎春纔十日(是年立春在故歲季冬二十三日)應月已三蓂池面開新
素山光復舊青灰飛空玉琯醅動漲金瓶剰作尋芳具
當筵忌獨醒
奉送滁州趙學士
灼灼書林彦胡為江海濱希遷杜陵客出守始平人夕
夢螭階遠(君早膺記注之選)前驅隼旆新離觴君莫愬去去易
沾巾
代書寄奉寕樞密直諫議學士
故秋嘗假道倏忽改芳年三疊黃河上千花白髮邊冰
消牛口渡山綠虎牢天東望無人會滎陽太守賢
憂闋詣臺先寄獻臣天休二學士
去國三年恨還臺九死餘凄凉曾釡粟感咽晏楹書鮒
勺懷窮轍鷄棲整故車惟當親益友敘闊費漣如
春野五首
衡蓽負城開春兼野色來烟扶霽日柳雪惱故年梅波
影魚先動林聲鳥並催欣欣羣意悦病骨獨邅回
陂色入柴關陽和遠近還平蕪随蹇步新水照衰顔廢
堞鳥聲樂晴臯雉羽斑一逢樵客語無竢辦連環
近出東郊道時巾下澤車田溝蛙拖紫沙徑鳥留書木
引藤絲遠墙蒸菌蔕虛幽懷聊俯仰無意事施蘧
沃野周原接遙陂鄭洧連鬱䓤中縣氣南北富人阡鳥
騁因風野虹生欲霽天斜陽墟落外䍧豕食春田
夕藹收芳甸春高徧宿荄朝虹先雨出寒鴈後陽來遠
木芊芊茂幽花脉脉開欣逢老農語爭席坐林隈
林下
偶作中林適聊觀萬化春蜂巢喧似市禽舌巧于人陂
溜鳴田尾藤梢衣樹身鄉農時晤語野意合天真
郡圃海棠初開追憶學士院玉堂後西軒此花最
盛置酒有感
昔作瀛州賞今逢汶水春可憐無並色來對始衰人温
樹遥知漢仙桃尚記秦臨樽如舊識爭忍判芳辰
寄題奉寕樞密直諫議新葺漱玉齋
聞說西齋水潺湲逼畫楹雖添新竇響不改故源清花
落波浮亂杯遲屈曲行無因陪夜宿同賞瀑巖聲
次鞏縣
昔走成周道春風尚落花(頃歲春末赴洛陽)今馳河内傳秋日
正臨霞山色依前綠顛毛只是華見迎多故吏衰壮兩
驚嗟(洛陽故吏皆迎余于道)
病臂痛踰月不能御刀筆
百疾乘衰運雙肱怯痺搖身知九折痛肉訝半分銷掉
市將誰羡拘原莫我邀惟堪楚林下如槁學承蜩
傷死馬
辨道曾資智嘶風忽絶音故蹄休踐雪朽骨詎酬金附
尾䜛蝇散投鞍嚙鼠侵棄帷宜一報盡力有前箴
涉淮泝清迫扵冰涸舟次下邳先寄彭門趙侍御
二首
病骨憂南土孤懷念北遷欣承紫泥詔且向汶陽田夜
雪淮冰合朝暾海氣鮮風波雖繚繞自有故交憐
此地淮壖極連檣北轉初風烟寒背楚陂澤遠通徐葆
髮驚秋外葵心戀闕餘不憂芳歲晚松柏自扶疎
元憲集卷四
