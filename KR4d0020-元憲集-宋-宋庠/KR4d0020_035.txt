元憲集卷三十五
宋宋庠撰
祝文
上辛祈榖祀昊天上帝文
斯民之生實賴嘉榖亦有高廩國乃乂安敢伸虔誠仰
祈昭貺
冬至視昊天太祖皇帝配位文
受命造邦奄有區夏配天立極功冠百王昭報之誠敢
忘祀事
太宗皇帝配位文
繼昭聖德載纘武功聲教誕敷丕冐土宇奉兹常祀以
昭獻誠
南郊皇天上帝祝文
維景祐五年歲次戊寅十一月癸已朔十八日庚戌嗣
天子臣敢昭告于昊天上帝伏以燾育羣生總握元命
降衷孚佑明威有赫司牧之重實繄乃眷升中備物疇
敢弗祗臣猥承基圖仰荷臨鑒宇内方外咸循厥理天
正二元躬率郊報序神綴食用蠲大事精誠所嚮居歆
靡忒開錫純嘏永綏兆居謹以玉帛犧牲粢盛庶品備
兹禋燎祗薦虔心皇伯祖考太祖啓運立極英武睿文
神德聖功至明大孝皇帝皇祖考太宗至仁應道仁功
聖德文武睿烈大明廣孝皇帝配神作主尚饗
南郊皇地祇祝文
伏以博静之宗持載攸主順配乾理參儲靈命廣生含
厚理絶名言臣獲以冲𦕈嗣膺宗緒蕃釐所祐日以靖
嘉歸報明察不敢有貳長景協序庶物畢登親陟泰畤
肅將祀事率典盡志欽惟格思無疆之休申錫攸冀
南郊配帝太祖皇帝祝文
恭以天有景祚集于元聖聖有成訓垂厥後昆於昭武
功建我炎統勝殘去殺輯寧戎夏宏模顯道燕詒罔極
施于寡昧仰席慶靈守成任重日以增惕敢緣類饗陟
配郊丘親執豆籩對越穹厚孚佑敷錫祈庇本支
南郊配帝太宗皇帝祝文
伏以執競建佑經世垂統思文顯祖丕烈是承威戡桀
驁恩涵動植為綱為紀遂安萬葉曾是涼末庇于孫謀
循規蹈常罔敢寧逸慶祚所衍歲物載豐虔修盛禮禋
宗類帝迭配之重抑惟茂典庶無罪悔以對神休
后廟修築垣壇祭告土地文
伏以别廟悶清外壖崇奥蟻墉漏壤雲鍤戒徒方亟繕
完慮奸禁忌恭陳信祝尚介神休
繼照堂上梁祭告土地文
伏以京室寶區聖真舊邸夙標宏搆用志初潛歲歷寖
深堂皇滋漏俾從必葺將慶惟新適涓上棟之辰敢肅
柔祇之薦庶資冥祐永保靈基
開汴口祭告文
繄厥輔渠首兹經瀆控引淮楚饟漕京師泮涸以時開
塞惟謹方春之仲疏𣲖有常圖興庶工參倚靈眷薦嘉
逹懇用竚安流
東太一宫立夏祝文四首
伏以天序乘離風薰中律瞻言靖館夙駐奔精祗率舊
章虔修孟祀仰宫元之循度鑒祝嘏以儲休神道孔昭
民生永庇
伏以天序布和炎靈啓律參斡大化實惟尊神至迎氣
有常備物兹恪廸是繁祉庇于羣生精煇孔昭鑒祐無
忒
惟神上棲太穹參握靈紀飛象所舍純福是膺歲時順
祀邦有常典屬戒東序虔率禮章備物薦誠允格聰鑒
伏以茂循星元參宰乾斡嘉氣儲福是惟貴神薦馨備
物厥有常事兹届邦典紹修恭逹潔誠仰對真御奔精
胙吉靈其格思
狀
乞許汝州狀
臣聞事君之方止于無隠遂物之施終于曲成故下情
靡不逹之衷人欲有必從之感冒緣明訓控述私悰(中)
(謝)伏念臣志局狷愚藝文涼淺偶偕鄉物遂玷辭場屬
元聖之協華預羣材之始隗興于孤土寘在甲科首塵
卿屬之榮旋濫朝閨之籍書林抱槧久宿官成財簿操
籌再承人乏間亦質歲期而上課循吏格以懋勤優踐
諫曹參司史注繼奬雕蟲之技入陪演綍之嚴眷會光
亨品儀峻切凡此冒居之地率非平進之階每一内思
罔知攸處將策名之始巳濫于衆先而待賢之規忍由
于愚廢固當瘁盡少贖僥踰曾未效于寸長輒更希于
自便蓋念臣幼鍾簿祜長去先疇僅存喬木之區列占
東畿之版高曾以降丘壟未夷惟臣二親尚從槀葬不
孝之罪隂罰寕逃然揲策焞荆歲時或爽按圖辨位昭
穆寖疎洊失祔于故林實介違于本兆今者訪于輔郡
偶獲新阡惟涓遠日之良乃在此冬之首必祈恩惠親
奉襄成柰何職局有羈營綜多緒俸泉仰給月罕貲贏
僮指召呼門無幹力至乃廞衣靈輤之具祭罕謳紼之
儀雖儉則易周而禮難或闕並資豫辦方克如期事既
痛于弗躬室復嗟于終窶併兹危廹敢避干聞臣欲乞
于許汝二州之中知州一次且謀道出兼便家為上則
指賜田之豐易成假貸下亦賴執衣之助差減僦傭情
報獲伸幽明胥濟伏望景祐體天法道欽文聰武聖神
孝德皇帝陛下容光燭隠善貸垂慈徇其出守之行訖
乃事亡之舉况臣叨塵近掖已越再期參攝事經奉行
辭訓荷包荒于聖度偶逃責于刑書均是微勞理當外
補攷其劭農求瘼察獄衰征具有綱條布于郡國蓋治
規之已定雖愚者而可為内省闇蒙尚知遵守儻遂一
麾之請誓堅九殞之酬意窘言煩靦悸極交干犯宸扆
臣無任祈天俟命之至
序
送河南法掾張子野序
曩余以不肖冒冠羣材之籍同升之士數盈二百其知
之深者則清河張子野在焉子野本公族世家席旂常
鐘鼎之餘烈卓然異操發于童牙自弁髦為諸生棄錦
紈而襲韋布逎文雅韻根于粹質一上高第無矜色初
命徒勞無愠容士友以是服其清和而期之久大是行
也以闋憂家府再奉銓檄補河南法掾且參軍事涓日
首路款余告别議者多惜其美才冲守冉冉于諸曹之
次然余有以隂抃于子者可略言之今相國彭城公躬
寅亮之姿保釐西郊翹材開館延天下士又余友人集
仙陳留謝希深負淵雲之藻田曹外郎樂安孫君貫流
略之學並肅給温裕為時吏師方左右台儀協贊留務
愛賢樂善求之如不及則子就署之日雖欲埋照自晦
羣公其舍諸惟逖聽薦章揚荗實于朝耳子姑嗇神以
慰離緒而已
諸公留題王氏中隠堂詩序
夫射者工乎中微拙于使人無已譽君子易于遯俗難
乎必時無我用此故尚書度支員外郎王君所以深厭
物累而見縻人爵高風勝韻歿而可懷者巳初君以蜀
漢之秀聲馳士林含章緣儒爲世能吏且悼其去里之
遠始移籍于關中英躔上腴歷選其奥結宇植援疏流
藝竹踞&KR0772;窱岑蔚之勝别為堂皇求志命名實曰中隠
每車騎休沐牛酒過家則必釋朝緌而襲野巾卻赤舄
以御山履眄柯蔭樾舉觴嘯詠躊躇四顧為之滿志回
睨印綬若桁楊韁鎖之遺而朝貪其能願卒弗果于時
鉅公名卿及士之賢者聞其風而悦之有若内樞丞相
文康王公親式叚廬刻遒文以榮屋壁有若左馮貳卿
潁川陳公篤愛羊墅灑妙墨以題齋牓雍土傳誦號為
二絶自是今參預小司徒太原王公譙守太宗伯北海
晏公而下並賦清什以旌高致星稠霞駮異采同煥絲
廉磬辨殊音並雅不遠千里寄聲代貺此其素(案此下原本闕)
送成上人序
天聖戌辰歲余嘗過候故内閣中山公始與公門友成
上人者交臂于席間微言軟音時落耳界自是數與之
會而亟飲其和且慕其畸于人而不與人異也既而中
山出守淝上師振錫而從之藹然風期深入法樂一室
金粟有施飯之緣四海彦威領彌天之對勝集未幾宗
工云亡孤雲匪心飛鳥隨翼背淮千里聿來上都庚午
冬余茹憂去官屏處寰内思文惠然策足顧我于幽憂
之中悲心所熏病膜如刮老龍死矣空成奓戸之驚泰
山頽乎彌感負牆之舊斂容申悼徘徊久之示視世緣
益足多者一日踵門告别且求贈言余曰儒家者流道
詩書服人倫足矣安識夫方之外耶而又京師苾芻方
以俗諦罪我將焉用之師曰不也塵勞之與道愛其縛
均焉今夫誦貫花之書服界稻之衣崇布金之刹是種
種者于我法乃捕魚取兔具耳苟泥于此雖吾師猶阿
焉彼求封之仁者何害今將相造乎忘言之地乃以言
為病耶余感其勤因叙其所以而為之贈
談苑序
故翰林楊文公大年在真宗朝掌内外制有重名為天
下學者所服文辭之外其博物殚見又絶人甚遠故常
時與其遊者輒獲異聞竒說門生故人往往削牘藏弆
以為談助江夏黃鑑唐卿者文公之里人有俊才為公
奬重幼在外舍逮于成立故唐卿所纂比諸公為多余
雖耳剽有年而求本未獲前年春始得其稾于宗人祕
書郎敏求袐書郎宣獻公之令嗣宣獻與楊為中表昆
弟文采風尚皆一代之宗師緒立所傳可謂審而無媿
然按本錄但雜抄旁記交錯無次序好事者相與名曰
談藪余因為掇去重複分為二十目勒成一十二卷昔
隋有楊松玠紀南北朝事巳著此號行于世今襲之將
為後生所惑輒改題曰楊公談苑其間有云公言某事
云云者皆黃志也楊于國史自有傳唐卿天聖中預修
正史位太常博士直集賢院年未四十卒搢紳痛悼余
昔與之善因詳錄之慶歷丁亥孟春中書後閣宋庠書
右談苑計二十類曰聖範曰德量曰風節曰才品曰
武幹曰竒逸曰舊聞曰記異曰雜評曰事志曰正誤
曰名式曰書藝曰方技曰叙釋曰僭亂曰豪侈曰惡
戒曰戲謔曰夷紀共十二卷
王侍郎集序
夫古君子之治性情保純白必有凝神寄適之地以完
天守雖見異物莫得而遷焉故詹何老于餌魚佝僂巧
于承蜩承福以圬聞造父以御逹彼皆自得于内而不
知老之將至尚書兵部侍郎太原王君之于詩也亦猶
是焉惟君樂易清和膚敏肅給由咸平中名在秀牒聲
馳士林脱巾逢辰累課通籍推行緣飾皆本儒雅標尚
所寄于詩尤邃臺閣髦彦居多蘄嚮君亦操清機襲妙
境求仁斯得不攖世務其間雖登高感别臨年悼往或
鞅掌官下或淒涼酒所春庚秋蟀之候芳苕㝛莾之變
莫不造興端緒揣侔聲色悲欣萬態一納于風什警音
秀句隨意所指其雋如破的其熟如奏刀當兹之時誠
有三旌之招萬鍾之豐不吾易也故君興逢掖至鳴佩
補吏三紀默焉難逮隠侯握臂南宫白首區區榮悴攻
中焚和卒莫能緣憂端犯六腑者信其詩為蔽矣若夫
指事之的切𢋫歌之婉媚衆體參具餘絢相鮮皆可以
粉澤中情衣被來者至于玩而無斁味之逾旨則啓卷
者可知不待贊而顯僕曩自童齔事君于無容之黨優
評定價均于蓍蔡及此承命且俾冠篇銜知感舊欣榮
參半因輒推君之所以好逮名之所以立皆詳言之亦
康成譜詩之義也凡古律若干首離為若干卷列于左
方云
元憲集卷三十五
