元憲集卷十七
宋宋庠撰
頌
維摩經諸品頌(并序)
如來之教有真語有實相語之真者不以辯妨道相之
實者不以物障空何則道本無言而應有言故言之者
非我法本無相而資有相故相之者自彼是以聖人鼔
羣動雕萬物終身搖喙而默理常存狀六塵形四大彌
劫利見而虚宗愈寂此權實所以共貫空有所以兼融
破物我之長圍航死生之巨浸假道于彼岸托宿于泥
洹倡狂妄行而蹈乎大方兹解脱所以不思議也維摩
詰者可謂體其真實矣若夫毗邪示疾身同凡品香積
致問化超神表歷詰衆聖則辨均有情深入法門則默
過無響精而諸佛不得異觕而他見不得逃可以名而
名無所得而得其真大乘之高轡聖域之幽關者焉而
昧者方虩虩然疑淨穢之一區同異之一轍且欲遺凡
以取聖封大而擠小責真空之所在求希夷之所到大
馳波蕩若畏岑而就攻可不哀哉故斯經之作所以救
斯患也議者又謂無緣則無法有教必有心淨名現方
便以拯羣迷文殊因酬對而破諸藴夫至人者亦有為
而然耶余曰不也夫震雷出地昆蚑奮蟄長飈薄野山
林效響彼寧繫懷于震發而措意于怒號哉物自爾爾
是則慈心所演大音所唱羣生鼓舞三界歸往不知所
以然而然者亦猶是焉余稚齒多艱中歲銜䘏煢煢殘
喘廬于都外每閉戸焚香呻吟梵帙升濟先福是焉攸
託而心之所嗜復在此書爰因成誦之隙竊效重宣之
義且經之所統品凡十四始于佛國終于囑累其因緣
之本行證詰之細條秦園大士注之詳矣雖欲黽勉強
加論辨是徒飾筌蹄之具何益魚兔之實哉然大悲普
熏軟語傍浹時有悟者㸌然如高燈之破闇灑然如仙
丸之愈疾視昭毒已不能無喟然之歎故略因諸品各
為短頌每緣短頌先標總意嗟夫法藏淵曠聖心超邈
欲以幻相之文字強標大道之崖略知我罪我將焉避
之含亳洗心辭不逮意云爾
佛國品第一
夫大空無倪而穹隆庨豁之形生乎障空者也大塊無
畛而封埓遠近之界生乎有地者也然空塊之状詎有
識其全耶是以佛國無方随感輙報士之淨穢由心之
迷悟境之廣狹視機之大小萬法取足于我無為故舍
利佛以土石致疑梵王以天宫自況或囂或潔皆出彼
心妙域湛然未嘗有異如來之旨其在是乎頌曰大明
經天容光必照隙取圓輝戸分方皎方圓雖殊照乃一
區佛土之應其由是乎噫嗟羣生出没三界觸妄成迷
逢塵作閡行業分鑣報緣異㮣我國無方随機小大心
淨則土嚴智昏則境穢穢本嚴體嚴非穢外譬彼衆生
是即法城此如可捨彼亦可營故曰深心直心随意随
行無入非門何馳失境法則萬差此惟同應應之者誰
初無有定稽首能仁超名離真在天而天在人而人梵
螺依慧鶖子求因復攝神足方如法輪
方便品第二
天道非言不暁非道不遣聖人必立言以示教故利能
及他及他則方便之術也終忘言以除累故法無所執
無執則真實之體也今維摩因身以現疾因疾而談苦
痛自詬病而使求法身法身本空吾復何患非遠覽之
士詎能因末而達本哉頌曰非有非無是惟法妙不因
不緣法亦無詔因緣伊何標宗示兆標示伊何方便為
要皇哉淨名妙喜之英來游忍土將開化城示身有疾
以質無生身本無状如炎如響聚沬虛根春蕉妄想電
影天外泡影水上一念不停四大誰掌嗟此妄塵當求
法身滓窮得淨幻滅逢真希微其象眇莽其神故吾自
故新吾已新迎之不見其首随之不見其後暫住非夭
長存非夀稱謂皆泯虛空等久方便之言當如是受
弟子品第二
夫萬法以至虛為宗至變非一途可應操此者失彼專
内者忘外此自然之勢矣若全人者烏可以彼此内外
而名哉故聲聞之流各保偏見欲無被詰其可得乎本
經自舍利佛之宴坐至阿難之總持凡十弟子雖所執
不同而受呵一也今不復徧舉但會其趣云頌曰大道
不器大方無隅至人乘化何德之拘譬夫百體兼愛冥
符既非獨毁亦莫偏譽萬法萬善于何作見道不可取
塵胡足遣有合皆如無行不踐孰為晏坐孰為總持我
將得是誰復畱非是非一對物我交疲故為者敗之執
者失之無為無執敗失疇依嗟嗟衆賢聲聞第一或欲
實于諸空或欲空于一實觸憶成呵臨緣會詰自疾未
除安能問疾
菩薩品第四
夫殆庶之士去道猶一間耳而羅縠終隔不亦病哉故
金粟縱忘言之言辨無得之得盡破諸相直造大方菩
薩所以見善必遷而聞義彌服矣然彌勒光嚴持世善
德四聖人者皆親炙妙訓超證上乘今乃自詘于一時
迭和于幽唱亦以同奬大教非優劣之言也故歷叙本
行而疑其分身云頌曰過去巳滅當來未至交臂不停
誰為正位敢問彌勒將焉受記至人投足莫匪大方遌
形法侣即物真揚敢問光嚴淨土何鄕至真無真諸有
非有帝釋施女天魔稽首敢問持世胡為弗受有施必
盡有報必疲一法都泯羣生自熙敢問善德何財施為
聲須叩鳴道以人博不有風斤奚彰鼻堊超迹示化分
身解縛大士相資孰䆒孰度
文殊問疾品第五
夫淨名之談本記于病其要以謂菩薩與衆生一體安
穩與病惱同源悟則疾愈而無衆生迷則病興而累慈父
累本無物故聖人受大患而弗辭慈亦無緣故悲心
貫億劫而彌厲復尋斯要其權智而已乎是則一室之
談乃十方之拯溺四體之苦誠萬物之良醫濟度之功
于此為大頌曰示疾之端請研妙意菩薩無疾衆生有
累累則病始悲心作矣譬夫拯溺先濡厥趾將度生死
理無獨異嗟爾有情相靡相傾貪愚齊汩煩惱根英虺
蛇伏篋怨賊持兵毒中慘外何苦能名至慈匪緣至真
不有我病無形我形非受即幻為藥因生亦醜彼如有
痊此亦何咎一牀之臥一室之空衆魔作侍諸見來同
彷徉象外溟涬環中善哉此會澤浸無窮
不思議品第六
夫心而思口而議常人之情也若思之不得其始議而
不測其終心口之識已殫變化之功彌大則向之思議
者得無惑哉窮神者不思極變者不議神變自爾于我
無為至若舉世界于鍼鋒納妙高于芥子毛孔受四海
之水丈室包須彌之牀自神而觀皆應之粗迹而昧者
挈挈然欲求于忖度之内不亦左乎惟虛而融之然後
解脱之門可得而闚矣心曰心識所到是可思議思議
非及乃為真諦真諦本空真空不二無空之真遂超實
際請問此法將焉寄名汪汪其大杳杳其精不動而無
不動不生而無不生至虚可實至晦可明芥粒藏山毛
根注海寶坐由旬陶輪世界彼入不知此容無閡本相
皆如真樞詎改大士惟神用之靡勤至權反道至智同
塵二乘迫隘惑想紛綸三世諸佛同歸此因
觀衆生品第七
夫昏寢者非大呼而不覺狂騖者非至疲而不復上聖
卓然哀真性之自溺又知諸相之非實故巧諭以暁其
惑縱苦以疲其心竢夫昧者之自昭勞者之自止則向
之譬諭苦惱同為一妄妄既去矣自然實相衆生正觀
其在是乎經曰如幻師觀所幻人則真意明矣頌曰茫
茫羣生本一真性少念或差千波莫定覺外合塵迷中
認影三界狴牢四生檻穽狂走昏衢羣嬉苦境卓爾大
士知物本無幻人教幻吾體分吾權空遣實假妙損麤
千因藥倦萬譬針愚諄諄度人種種非巳洪纖一吹幽
明一視惱之非怒愛而孰喜無作而緣無為而恃兹名
說法兹謂行慈天不擇人而覆雨不擇物而滋菩薩之
惠平等之悲我為是觀何慮何思
佛道品第八
夫道非遠人而人自忘道此品之旨以謂塵勞即清淨
之體生死即解脱之根而羣動糾紛真性流宕先覺之
士乃強名佛道以正之正之之方必久處塵勞而安住
生死然後能功被于無外智周于無内一念所及諸相
皆如非天下之至精其孰能預于此矣頌曰法無可名
寄之佛道道無可異同之法寶何大弗圍胡微弗造萬
表賦隂千聲應考以善為善善則非真以垢為垢垢則
成塵真善者因善而離相無垢者即垢而明因譬欲寶
珠沈淵乃獲譬欲青蓮憑泥後植狶牧雖下監之善職
鳥喙彌毒工之惡石佛道如是佛種亦然羣生共體諸
業同緣何去何就随照随圓二聖相發音流大千
入不二法門品第九
夫道者何也至真妙極無為之稱也常存于算數之表
獨化于有無之外不可以一一不可以言言一若可言
則一與言為二言而可二則二與一為三自此以往巧
歷不能舉其要而况其流乎是以聖人知萬法之彌綸
億計之差别皆出于妙本而攝以真乘真乘之門入則
無二二而不得其偶一斯盡矣寧必除一而謂之至乎
毗邪默然義在于此頌曰法有萬門宗無别諦妙不可
一真胡取二衆聖随方聊存遠寄悟入殊因圓明共味
茫茫巨浸赴者百川到無前後終為大淵夫何淨名乃
曰真入性相皆離思量靡及仁者辨法于法有言言既
有矣名何一焉文殊雖言言于無說無既言矣攀援未
絶超相踰言是謂默然淡弗調而味足琴無鼓而聲全
兹法門之不二又何得以稱旃
香積佛品第十
夫祛近惑者必標至遠之趣開常見者必舉非凡之境
然後解耳目之縛平智慮之封内外曠然始造真域此
品之旨以為香積無上之界寶飯普重之慈乃釋累之
妙筌融神之化國爾使庶幾之士因兹領解必能遺其
所寄而涉乎大方無捨無求然後為善矣頌曰巍巍上方
粤有真場不立他法惟聞妙香河沙四十道右而長希
微其野𦕈葬其疆淨飯惟馨寶器惟潔孰往取之捐梯
泯轍甘露其味大悲其熏孰能銷之悟法離塵香界惟
何高遐若彼返照循元迷悟而巳香飯惟何普濟如斯
稱根付飽粗妙之資是謂冥權是稱實智幽唱無響孤
風超詣郤顧下方居然不二敢告人天領其標致
菩薩行品第十一
夫至精而不能觕至異而不能同有累之大者也故此
品覆解香土之高妙乃鄙穢之筌蹄懼夫聲聞之流因
而取相且魚獲則筌棄鳥盡而弓藏鄙穢之累既袪高
妙之名亦滅若將舍一而取一其患寕有既乎故香國
衆賢悔生劣想迦文大訓兼忘有為慈音一宣内外咸
濟矣頌曰香國衆行兟兟大千聿來下土將契鴻緣於
穆迦文奄荒法界植相觀空逢言作解惟彼大士悔生
劣想秖聽我辯疑情自蕩想何為劣穢淨是分靈照一
區浩然無垠疑何為蕩斷常皆去不盡有為無為不住
有為而無所有無為而無不為三乘我出萬行焉依法
門若是真諦胡疑
阿閦佛品第十二
夫垂至妙之言者必存至妙之實聞言覩實然後學者
信而不懈信而不懈則道將為一道為一則言皆妙而
妙皆實矣故至人神竒于外深根于内若妙喜之寶界
無動之尊顔于彼之所生于此之所化未始非實而昧者
不知必覩相而後欣造形而後悟陶冶麤滯會歸冥極
則示權顯相其得已乎此品之宗義則然矣頌曰洪惟
妙果必有妙因厥德無上其功乃神無動之尊妙喜之
域萬善所藏鴻緣所宅龍象未躋人天坐隔無垢是生
(維摩詰無垢稱也)馮儀孔碩善逝揚稱欲顯其方冥權普會至
變交相不興于坐不習其祥斷取淨界聿來兹疆不念
所臻萬物咸覩切理循階娑娑接武以空入空無去無
取清淨現前莊嚴篤祜大衆已觀復歸其所
法供養品第十三
夫陳玉帛鳴鐘鼓事神之末也具衣食張室廬懷民之
細也誠向不至物將為累况希微無上之法寂滅忘言
之精欲以像刹之麤緣死生之穢業求其妙證不亦難
乎故天帝暁殖福之甚多月蓋悟深經之最上賢刦大
士因之受記則供養之勝捨法何言哉頌曰道有所寄
心必生恭人天雖異歸仰攸同其歸安歸歸法實相其
仰安仰仰法無上相已實而何歸上既無而曷仰其知
此者是名供養若大千界若一劫時稻麻衆聖香珞多
儀四天樹刹七寶裁基施寧有量福亦無涯至哉妙音
顯厥真理謂相終淪謂塵曷恃一念回嚮福多于彼寶
盖因緣提柏踐履寧異人乎我身如是
囑累品第十四
夫道無限斷世有來今無限斷則歴羣聖而一如有來
今則揭大事以相付諸篇必以囑累為永者亦未濟終
焉之義乎頌曰教不孤運心以契傳源開派萬照一燈
千丕承慧命肯構鴻緣稽首彌勒兹無讓焉
元憲集卷十七
