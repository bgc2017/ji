元憲集卷十八
宋宋庠撰
表
十月一日奏告南京鴻慶宫太祖皇帝表
伏以告朔紀常戒寒協序瞻言像設載極時思恭惟尊
謚皇帝功冠往初道隆燕翼肇王基于有截享天配于
無窮適履孟辰永懷遺烈
十月一日奏告永定陵真宗皇帝表
伏以就盈紀月司閉成冬惕悽愴于非寒悼劬勞于罔
極恭惟尊謚皇帝道勲冠古德澤涵幽罄圖牒以輸祥
擁慶靈而祚世眇沖攸賴摧感何云
十月一日奏告永定陵莊獻莊懿莊惠皇太后表
伏以寒律甫升孟躔適會方班吉朔實感先慈恭惟尊
謚皇太后德茂坤元化流椒極溢話言于彤史閟柔景
于仙園追荷顧存舉成哀塞
十月一日奏告西京應天院太祖太宗真宗皇帝
表
伏以冬朔肇端孝心叢感仰别京之淨刹肖華衮之真
游恭惟尊謚皇帝神化溥將睿謀燕翼早肅在天之御
參綿卜鼎之期方荷慶圖敢忘時惕
十月一日奏告永定陵真宗皇帝表
伏以天運弗停水行兹始感霜露非寒之惕結衣冠游
月之悲恭惟尊謚皇帝功濟三靈道包衆甫軼鴻名于
上世叢寶訓于來昆皇照靡渝時思罔極逖瞻靈寢無
喻哀悰
十月一日奏告永定陵莊獻莊懿莊惠皇太后表
伏以冬管命時歲隂布序俯愴戒寒之候聿深追遠之
思恭惟尊謚皇太后坤載輸和人倫託始藹母闈之慈
範溢女史之芳猷茂庇𦕈沖永懷顧復淒凝肇集感塞
何云
年節賀皇太后表
元朔甫新羣萌徯達因慶儀之在旦感慈訓之違顔恭
惟尊謚皇太后徽範映辰柔風冠古擁慶靈而祚世育
微𦕈以承祧追荷恩勤永焉摧塞
賀西京應天院太祖太宗真宗表
伏以瑞歷開端羣萌達氣當治朝之普會極仙駕之永
懷恭惟尊謚皇帝道冠往初文包載籍恢世年于鼎卜
盛詒燕于孫謀仰頼丕休益深遐感
中元節奏告南京鴻慶宫太祖太宗真宗皇帝表
伏以商琯開秋舒輪既望感芳時之時謝邈仙駕以長
違竊仰神姿素嚴靖館本弓劒軒臺之畏謹衣冠漢廟
之游適履令辰敢通哀悃
中元節奏告永定陵真宗皇帝表
伏以秋序迎郊望辰旅夕邈企山園之重載驚霜露之
濡按歷未遑因心若隕惟百靈之護野協六氣之在天
嘉節甫新哀悰永欷
乾元節内中謝真宗皇帝表二首
臣忝荷先謨紹膺丕歴爰屬誕辰之慶實資聖系之開
雖著節有常而銜哀罔極惟期慎守少答垂鴻
臣猥以𦕈躬紹承丕構因誕辰之攸届感先顧以如存
恭惟尊謚皇帝茂烈欽明深仁溥博蹈百王之高致詒
億載之宏模曾是適追敢忘善守幸循寶訓迄此昌期
惟勤日慎之誠仰答天靈之眖
乾元節内中謝莊獻明肅皇太后表二首
伏以載震紀辰相沿著令爰覽慶儀之舊恍驚慈訓之
違矧熙盛之紹臻固保安之所及永懷懿烈但極哀悰
伏以司夏凝和厥生名旦率朝歡而惟日緬慈訓以長
懷恭惟尊謚皇太后德配坤靈化鈞天覆深戒練衣之
儉勗成黃屋之勤事閟仙游感叢慶日庶謹承平之治
永全保祐之仁
乾元節内中謝莊懿皇太后表
臣孱薄承基劬勞託慶方訂露囊之舊追懷甲觀之祥
恭惟尊謚皇太后淑聖凝姿謙勤樹德餙尊名于嫄廟
留懿範于堯門慈訓所鍾𦕈躬攸賴永言顧復曷報生
成
乾元節内中謝莊惠皇太后表
伏以訛致御辰誕彌紀節因紹修于慶會聿追慨于慈
顔恭惟尊謚皇太后寶儉成猷體仁逮下參顧存于先
命專擁育于沖人獲嗣丕墓率兹柔訓敢忘勵翼少報
恩勤
冬節賀南京鴻慶宫太祖皇帝表
伏以周歷紀正魯儀候物感迎長之命節惕追遠以叢
思恭惟尊謚皇帝握紀先天開圖罄宇翼孫謀而可大
謹神教以如存仰慕睟容式安真館未遑恭拜增極哀
悰
冬節賀南京鴻慶宫太宗皇帝表
伏以天統肇新朝章有慶緬動時思之感式瞻像設之
嚴恭惟尊謚皇帝至德孚先洪規裕後享周廟不祧之
配留軒臺如在之神仰庇孫謀誕膺邦祉敢忘厲惕永
答延洪
冬節賀南京鴻慶宫真宗皇帝表
伏以氣運循元星躔迎至感霜露非寒之怵極衣冠游
月之懷恭惟尊謚皇帝道格無方威覃有截廸長源于
浩劫正垂統于來昆尚託仙祠仰延威御式臻嘉節敢
致哀誠
冬節賀永定陵真宗皇帝表
伏以歲律就隂冬元復始禮緣朝慶感倍時思恭惟尊
謚皇帝躬蹈聖猷誕膺耿命勒號榮而高世詒統業以
當天神駕夕躋仙園在望永懷丕烈罔喻哀悰
冬節賀永定陵莊獻莊懿莊惠皇太后表
伏以流景弗居微陽載始爰屬嘉辰之會永懷慈訓之
遐恭惟尊謚皇太后淑哲綏猷儉慈寶德茂擁存之善
教恊詒燕之深仁運隔仙游感鍾長日展巡未卜哀涕
無從
冬節内中賀露香表
伏以律肇初陽景回南極育幽萌而有漸翕繁祉以惟
新席眷上靈布和嘉節敢虔芳著用達精誠
降聖節内中謝露香表二首
伏以璿極監觀雲軿降格夙昭曠瑞實紀靈辰繄冬序
之下弦緬仙游之駐駕敢忘薰奉仰答禧祥
伏以仙御降監靈辰著令每屬孟冬之届緬懷真蔭之
隆爰即禁庭奉嚴寶炷冀憑芬潔永導寅恭
天貺節内中謝露香表
伏以月集圅鍾適迎于善氣天垂緣錯爰紀于休辰緬
懷瑞節之端實表先真之志允依層禁恪奉名薰寶睠
孔昭繁禧永賴
先天節内中謝露香表
伏以順啓秋辰素標瑞節肇先媒之寅奉迹寶蔭以惟
遐爰祓名薰上瞻沖境精衷有嚮茂嘏攸綏
乾元節内中謝露香表二首
臣某言伏以序恊恢台辰標震夙享萬官之稱夀荷六
幕之叢禧祇燎名薰通誠寶宙益祈鑒顧永祐繁昌
伏以維夏開端厥生逢旦循邦令祝延之會感天俾熾
昌之祥虔奉名薰上通真界更期勵翼永輯休嘉
遂州天慶觀開啟為民祈福道場密告三清表
伏以西土奥區民生惟錯上清寶貺天鑒攸精繄道樞
應物之宗有法醮祈祥之式已蠲靖館即啟靈場敢密
罄于虔誠冀嚮臻于介福庶兹黔細普荷熙康
為南郊下元節更不于景靈宫朝拜奏告聖祖内
制表
兹者順攷禮文謹修郊報預涓辰于齋戒將致饗于仙
宗惟水官校籍之辰有霞館奉觴之舊敢停常謁專蕆
盛儀沖鑒孔昭篤誠兹諒
為南郊冬節不備薦饗奏告真宗皇帝莊獻莊懿
莊惠皇太后表
伏以近卜天正紹修帝配聿嚴備物親款太宫惟盛禮
之方虔懼别祠之致黷敢停常薦庶一齋誠
為南郊于大内在京外處道場祈恩保安聖躬奏
告三清諸聖表
伏以諏日仲冬致誠吉畤肅陳齋輅將次陽郊雖祓濯
之載虔賴聖真之?護庶成嚴配永迓繁禧
為南郊于大相國寺道場祈恩保安聖躬奏告諸
佛表
伏以廟祼惟嚴郊薰有典已涓景至躬迓神休將勤陟
配之容願集綏寧之祉等慈無間妙蔭焉依
為南郊于景靈宫道場祈恩保安聖躬奏告真宗
皇帝表
伏以清廟告虔紫壇陟配咸先期而蕆事方率力以奉
神惟是𦕈躬庇于先蔭益希保佑用克欽承
為南郊預告天地社稷表
恭以三載克禋禮遵舊典百神竝秩義重親祠俯沖𦕈
之纂臨荷清寧之貺施洽臻嘉運丕冒羣生宜躬執于
豆籩克奉承于郊廟庶勤大事仰答靈休涓日有期薦
辭惟恪
為南郊預告太廟表
臣紹承謀訓獲擁基圖茂臻太和實庇餘福祇事陟配
不敢疏怠三載而舉抑惟舊章幸緣歲成躬展郊報仍
期祼獻用罄孝思繕禮有初薦信無昧
為南郊預告后廟奉慈廟表
恭以報本奉先是均明察薦馨盡志以一親尊緬惟郊
配實稱祭首必躬而信敢憚于行屬兹順成圖厥祇事
謝告吉土紓慨閟宫方謹先期用虔孝祝
為南郊預告在京諸廟表
恭以郊報之虔厥惟盛典景長之序允協靈辰爰卜親
祠式揚大號咸秩之禮來饗有期眷惟神聰胥祐邦慶
太廟雅飾奏告表
恭以郊配有期祼迎惟重瞻言清廟前戒庶工以時修
除用謹齋謁蕆事伊始薦信敢稽
為南郊預前内中奏告露香表
伏以帝畤有嚴齋鑾竚駕紛盛儀而允集率精懇以方
初敢奉名薰上通虚界冀孚眷佑永保綏寧
為南郊預前奏告内中夀寧堂皇儀殿諸佛表
伏以陽管將新郊祠有報冀徼茂嘏宏庇斯民方躬展
于盛容更旁休于妙蔭永康國步胥契慈緣
為南郊預前奏告内中福寧殿玉皇北極諸聖表
伏以天統揆辰陽郊展報萬靈胥接四海駿奔率禮載
虔惟神所相式通齋懇用竚冥休
為南郊預前奏告内中東園門聖祖天皇諸聖表
伏以涓序一陽薦馨有昊巳戒期于廟畤將躬執于牲
瑄力是多儀理資冥祐敢緣齋告用集禧祥
為南郊預前奏告内中神御慈德二殿諸帝后表
伏以祇率舊章恭承嚴配聿奏齋明之式將勤信次之
行靈蔭所敷𦕈躬是賴庶成熙事無累先猷
為南郊預前于永定陵奏告真宗皇帝莊獻莊懿
莊惠皇太后表
伏以推策涓辰燔柴令典適勤𦕈質躬對上靈惟齋祼
之多儀竝訓謀之成式更祈慈蔭助集鴻休
元憲集卷十八
