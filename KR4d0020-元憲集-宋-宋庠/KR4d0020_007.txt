元憲集卷七
宋宋庠撰
五言長律
郡齋多疾
歌召非周陜襃黃謝漢台名將恩共沗衰與疾俱來素
髮慙犀𨗳朱顔藉玉杯勲勞真索莫出處尚徘徊且脫
平津粟誰憂長孺灰淮陽安敢薄卧治恐非才
和通判刁博士屬疾次韻
退食仍移疾消煩尚偃床玉姿經燬潤松色貫寒芳潄
液仙池滿觀心慧炬光(君素妙禪筌動臻慧解)清魂同鶴警妙數
喜龜長且荅毗城問休回楚客腸定知靈氣復新句有
風霜
進讀唐書終帙
隋室重氛極唐家景命新地歸裂殘壤天洗戰餘塵(自隋)
(焬帝末天下兵興割裂土壤至貞觀後始一統矣)遂納諸戎貢爭陪二月巡(高宗)
(明皇帝舉行封禪)瀛洲登俊老(天冊府延十八學士時人謂之登瀛洲)烟閣盡名
臣(功臣並畫像凌烟閣)輕重非關鼎興亡要在人(明皇帝天寶以後驕縱失道遂)
(致安史之亂肅代復興至僖昭陵夷不振然其治亂皆本于人)舊都紛秀麥前事徧書
筠(朱梁移都于汴長安皆邱墟矣)哲后疑圖暇西廂訪古頻(頃年多御邇英閣中)
終篇見成敗摘句屢諮詢青史嘉遺直元龜遺(去聲)聖辰
願將稽古意萬一助堯仁
楊寺丞掌務西洛訪別
長安久羈宦門巷絶卿輿朝綬徒云忝賓綦日已疎何
為趨玉趾乃肯眷蓬廬九棘歷華選四環承慶餘頻叨
范叔贈時取長卿書清晤輒窮景高談寧爨蘇夫何苦
吏役忽爾愴離居交臂願從子盍簮嗟棄予梁郊春草
後鞏樹夏雲初安石訪吟社少浮乘澤車一官方效智
萬里乍紆途雅節鄙時尚高才凌太虛奏篇希乙覽刷
羽遲南圖(君嘗奏文數十篇未報)行矣姑自愛漢家方向儒
中秋禁林對月
素籥中分夜祥蓂對滿辰千門迎皓彩一氣洗空輪淨
失金釭影寒生露掌津仙京全是玉佛界即成銀宫瓦
收蒼霧天淵減翠淪網珠聊借媚紈扇枉迷真爽籟通
鳷鵲斜光淡結鄰孤懷無晤賞長嘯待清晨
寓㝛南宫言懷
始寓南臺直偏驚素籥霜悲秋真騎省出沐愧山郎自
許鷗機息誰矜鶴脛長塵緇洛客袂枌老漢人鄉篝燭
沈幽幔繙經襲隐囊杯醪冰(去聲)餘淥硯滴瀉寒光歲晚
凋蘭佩風乾裂芰裳星烏繞枝倦瑤草蔽庭荒道為虛
心勝情緣感物傷勞歌少悽惻夷路即騰驤
樞密東院秋日
試問山林客胡然廊廟中借籌終不效數馬亦何功&KR0772;
篠荀池北(院在中書正北)回環漢壘東(西樓禁城衛士屯馬在焉)繒雲高幕
潤瑤草半庭空乍失蒼門燕初聞上苑鴻涼催珍簟卷
氣襲碧簾通虬箭天邊漏烏竿物外風心傾徒類藿髮
短更驚蓬自諗非真相其誰恨秃翁婆娑君勿誚併為
主恩隆
贈傳法光梵二大卿兼述譯場之盛
梵劫扶皇歷高才會聖門五天真釋種(傳法北邙土之貴種)三國
舊王孫(光梵故吴王季氏從子)譯詁生知慧(光梵自童子便通華竺之語)卿聯
萬戶恩(二公自先朝並加卿秩以榮傳譯)齋熏光漢邸結集盛秦園交
照無殊俗多間屬上根(二公雖夷夏有殊而法性惟一)學徒紛霧委經
錄燦星繁(光梵奉詔重撰景祐法寶錄十卷奏上之)妙義觀心德華音置使
翻(自天僖後譯經潤文之役皆執政領其職)祝場千偈出(每歲天子誕辰皆大開譯場進新經)
(祝夀)空境一燈存列聖文垂象(太宗真宗並賜聖教序作金石刻皆列于堂上)旁
行筆記源(二公作天竺字源聖上為之序)院碑鰲抃島(院碑即今英國夏公撰演暢宗)
(理實一代之高文)御榜鷲巢軒(上既序天竺字源又御書刻石榜其宇號曰乾華殿)地倚
區中勝人緣物外尊十年參淨職于此愧忘言(余兩參大政改)
(使樞管皆同譯經潤文)
寄長安端明王左丞
綱轄尊華省旌麾鎮舊秦州榮朱轂守公待黑頭人從
槖荷中密仁風扉外春才包揚馬思政續趙張神鼎餁
終調鵠天文尚翦鶉山光函谷曉柳色渭橋新勒隊良
家子邀歡代舍賓聲華今絶擬事業古難倫顧我非賢
宰惟朝念老臣官銜温室殿城壘富平津有秩皆踰分
無功可活民餐霞聊卻疾面壁更求真野屐茨峰路(僕耕)
(疇正近具茨山下)漁竿潁水濱拳拳知止戒行及謝交親
講詩徹章置酒崇政殿講官兩府宗室近臣皆預
會奏御
經藝尊詩學書林眷講臣禮將恩並渥道與日俱新聖
問臨篇裕王風即席淳妙談開寶帙高宴寵華紳朝笏
儀庭鷺宗藩瑞世麟天漿聊挹斗帝曲豫回春惠洽需
占象歡留景駐輪諸儒稽古力千載頌逢晨
次韻和觀文王尚書謝余寄示新詩
久免台階重頻遷郡守優朱輪真冒寵白髮自驚秋事
往情多感年衰氣失遒徘徊河裏望(西北便望河内)凋落漢庭
游俚曲聊成唱真筌不暇搜空思益者友安議賦家流
(六義二曰賦)心町都遺跡辭林幸見休豐謠連井甸華札滿
輕郵巳許瓊為報何妨漆更投濟川毋謔我歸夢在漁
舟
都下燈夕
火樹鬱岧嶢山車切絳霄層樓移旦闕複道借星橋花
散非因雨霞多不為朝聲来知佩近香去惜車遙遇扇
還聞曲逢臺即聽簫更籌且莫盡綵月正飄颻
元會觀禮呈僕射相國吕公
乾歷端辰啟王庭慶禮昭虞篇五瑞輯漢句九賓朝物
象開蒼陸聲明薄絳霄寒依朱燎盡春入綵旗遙舞翟
凌干密蟠螭壓陛驕晨光生劒珮和氣引咸韶寶極瞻
垂衮星階集珥貂班時先正夏拜祝故尊堯山獻稱觴
夀雷傳浹宇謠燕需雲布象恩瀝斗回杓任土虔方聘
居鄉列瑞條須知容典盛畫一賴曹蕭
冬至觀兩宫盛禮奏御
帝運姚華協天元漢歷長三正來復旦萬夀此稱觴洛
宅均中景塗山采舊章禮文窮竹素歡意動梯航稷野
茅聯位軒筠縠向陽中天倚華闕大火敞明堂交鎩髬
髵隊填街隠轔装九關凝協氣複道竚清光子事蒸蒸
極宸儀穆穆揚母慈尊莫二君拜祉無疆飾喜仙園奏
薰空佛土香含飴先侑宴襲衮始賓王&KR0772;窱宫門狄誰
何陛楯郎長紳紛拱著珍珮藹森璋樹次天開帟儲恩
斗具漿風烏迎細轉霞燎儼相望辨御辰承盖呼鞭輦
出房雲咸薄金石星日上旂常逸綴朱干動多儀的馬
驤驎題公有姓鷺羽客分行上宰陳瑤爵黎賢抃繡裳
祈齡後天老介福委山穰翼翼心同竭渠渠澤載霶詩
絃滿坑谷庖味益圖方盛掩鈞臺舊儀高魯觀祥深仁
跂喙逮嘉唱股肱良茨夏随天步魚龍屏戲埸晏温澄
象緯滲漉暨要荒瑞典精銷祲塗歌聖擇狂樵蘇無發
哂崖略蹈皇綱
出都赴鄭作(辛丑歲)
初免鴻樞任無庸白髮身衰年雖去國榮路尚妨人官
借荀池舊恩加漢節新鳴鐃先繡幰彀騎挾朱輪梁雪
初收臘滎波漸溢春且持寬大詔行及勸耕民
明堂大饗慶成奏御
盛節嚴周配宏模軼漢儀還因大庭敞就展合宫祠揆
序乘霜籥涓辰襲寶龜重檐開&KR0772;窱綴牖列參差蒼邸
尊圖覆嘉牲接厚祇五精均帝饗三聖侑靈嬉備物先
昭德長言各奏詩美光浮羽戚休氣冒尊彝虚次天彌
健還衡斗輒随禮成無墜典神醉答繁釐解作初占雨
恩濃遂浹肌歡心偕岳抃赦驛與星馳載瑞催麟筆包
鋒促虎皮具臣何以報拜首百工熙
次韻和州府吴大資病愈後見寄之作
冠盖山川舊星灰五載餘辭榮唐院使(公以病讓還宣徽使銜)麾
守舊尚書(余三改藩並敘遷省坐)弓影臨觴悟舟心觸物虛塵埃
題宇壁汙潦汎杯渠(公洛中小園間為水所敗皆昔年勝跡)世事多榮悴
天均任慘舒交情非苟合筆力自雄攄蒲坂軍旄重河
橋驛轍疎(三成路僻書驛罕通)歸耕年漸逼鄉思滿柴車
訪李生郊居
林下一逢迎幽人此養生歌嬉入堯壤種樹漏秦坑歲
晏農囷實賓歡野饌盈松黃浮晚酒薇葉芼晨羹霜樹
榴房綻陽畦藥甲榮歸軒且莫駕孤月在山楹
皇子慶誕奏御
積德皇階厚詒孫寶訓長祺宫前祝祉猗殿此開祥即
夕銅吹律先時日抱光由來匕鬯主更重室家王瑞莢
隨辰滿仙蘭備浴芳己知周卜永方騐宋宗彊京甸歡
餘霈宸帷溢慶觴史臣雖弱翰行及紀元良
初春宿雨
泱漭朝雲簇凄迷暮澍繁光生斷冰水色暗夕陽原牧
㹀随歸笠棲雞占鑿垣雲輜寒未發鴻弋暝逾喧庭狹
㘭堂隘簷高綆溜翻泥塗采薪徑烟火緯蕭門桂偃幽
巖蓋蘭滋舊畹根撫柯兼擷秀併是憶王孫
洛城秋雨
霜月兼寒雨高齋伴寂寥己能陰漠漠更自韻蕭蕭宫
迥天低闕津長霧失橋蘆灰迷桂暈梁屋掩霞朝煙重
蘭摧葉風凄柳勁條遠沉緱鶴唳輕送洛鴻飄甕圃應
餘汲芝巖定長苗有人思舊隠歸駕不須招
從幸化誠殿觀芝草奏御
協氣流羣卉華芝茂禁庭蟺蜎蔽珍搆囷蠢合祥經露
彩滋瓊理雲葩矗蓋形周仁慙道葦堯德讓階蓂被曲
宸章爛傳芳信策青從臣叨寓目歡意浹三靈
崇政殿試御試貢士中昃不暇食因私賦
曩聖勤周日虚懷軫睿思方圖天輯命詎恤食踰時坐
誡繁機壅居㤀側景疲眷賢資德飽詢善慰調飢事帝
心還小康功服更卑巍巍七百祚歸報諒由斯
寄題滑臺龍圖梅君新作西溪
遙羨西溪境鳴笳從賞頻蒲蓮應得地魚鳥更留人樹
密蔵川雨隄長截路塵清移嚴瀨月歡陋習家春按曲
吴歈伎酬篇禊帖賓太平三輔樂須信屬才臣
奉詔賦後苑諸殿牡丹
靈囿先春啟聯跗應候開根隨一元毓瑞協兩宫來吐
艷迎丹旭揚芬散薄埃斂烟交鈿合側露並霞杯耀彩
珠飜樹薰空蕙借煤化工殫巧意不為剪刀催
遊大明寺
總轡出西坰寥寥旭宇明叢岡森地秀飛塔恍神行惠
味霑仙露疲心識化城遠香来不斷空梵過猶清坐惜
忘機晚居慙緤組榮撫懷今古恨高世友僚情顧慕羣
芳歇徘徊極野平低雲參駐盖寒木隐前旌風轉松添
韻霜餘菊挫英碧垂天勢匝紅上日華輕壘廢麏䴥樂
池荒雁鶩鳴宫垣除濞國(偽吴故宫在此)臺址畏軒兵(建隆行闕據其)
(内)勝踐欣同適沈憂悔自嬰理融無物我神照罷將迎
絢藻春供麗投珍佩合聲莫嗤三嘆拙聊謝兩心傾
正月四日侍宴紫宸殿契丹使預會
黼座披天幄朝簪集玉除人来重塞表年是上皇初(時新)
(改元仙劫有上皇之號)萬岫移神島千門敞徼廬春雲低借幕瑤
斗近臨車露渥仙杯溢風和法曲徐劒丸爭獻巧橦索
競凌虚老柘優詞麗交竿舞態舒盤豐行炙數冠重賜
花餘瑞境儀韶鳳歡心在鎬魚太平同樂意應有史臣
書
季冬立春日侍宴垂拱殿契丹使預會
臘破寒猶在春融氣己回千祥随寶勝(是日内出金銀幡勝賜近官)
萬夀入天杯燕駿戎輸賮虞韶律應灰樓前風著柳殿
裏雪裝梅妙戲魚龍出歡心鳧藻催欲知邦好永奕世
會鈞臺(自先朝以来通好今再世矣)
郡樓望嵩少作
曠蕩三河闊東西二室連埋雲峰樹短抱日嶺霞鮮黛
壓周南野嵐薰鞏右天峥嶸元氣外磅礴太虛前斜麓
横包壑傾崖碧逗烟巢荒堯客隠笙斷洛儲仙夙尚臨
風結幽懷傃里緜功名青史後才器散樗邊整頓登山
屐簽題煉藥篇采芝應有路種玉得無田喻指存真契
如灰息世緣寄聲鸞鶴侣千載共来旋
和參政丁侍郎從駕出獵
詔蹕承冬令郊畿闢狩場鈎陳来作衞袀服正騰裝表
野千旌合舒圍萬騎張清塵風效職捧轡日呈祥寶畤
遙驚翟天弧即射狼林空平陸險雲斷見鷹揚猛圈聊
夸漢恩羅遂祝湯數功浮白飲均惠割鮮嘗别苑黃山
外仙城北斗傍輔臣忠力盛餘思滿雕章
見白髮有感
昔人三十二已賦二毛悲況乃踰強仕何能怨始衰星
星簮外出冉冉鑑中垂顔負前丹渥心驚故石移袁公
憂漢室蜀客問湘纍此際重搔首孤懷君詎知
元憲集卷七
