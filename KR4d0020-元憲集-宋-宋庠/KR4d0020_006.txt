元憲集卷六
宋宋庠撰
五言律詩
歲晏思歸五首
歲晏坐伊川孤襟日惘然無功堪載策有路即妨賢寵
辱丹心寸年光素髮邊含毫雖躑躅自欲賦歸田
碌碌真邀寵容容謝致君短鳬生愧脛狂鹿老思羣急
節驚流水浮名伴薄雲歸歟堪擊壤況復值唐勲
昔寵塵三事今懷念一邱稻梁争鶩飽章服裹狙愁心
與蘧非化年驚趙語偷欲將知止意歸謝漢恩侯(班固序丞相平)
(津候以下皆入恩澤侯表)
潁曲多成瀨茨山亦有村不知榮革履便欲返衡門邵
圃瓜疇熟陶廬菊徑存敢言輕寵禄知退是酬恩
世有功名羡人將躁静殊冥鴻專避弋鬭鶡喜捐軀駕
敗誰矜巧山移郤信愚白雲無誚我歸意本區區
主薦後喧訟不已
昔賁丘園聘今嗟勢利趨何嘗輕九九自欲較銖銖鉤
百勞筋敗朝三怒氣麤因聲謝鄉校真賞媿非夫
自寳應踰嶺至潛溪臨水煎茶
關塞雲西路僧廬左右開過巖逢石坐尋水到源回(源溪在寺西南)
(二百里)天籟吟松塢雲腴溢茗杯宫城纔十里導騎莫相催
致仕得請泛舟歸第
輔郡初辭節孤舟始去官橋頭帆影急枕底浪聲寒好
爵云誰寵危心且自安賜車誠可愛閒共子孫看
哭子正直講
頍弁王門客横經胄席師頻揚四廵頌屢折六身疑寂
寞終嘲白侏儒詎信飢一朝嗟溘盡福善亦予欺
柳嘲竹
好在碧檀欒叢低度歲寒何堪裁鳳律只好製魚竿拂
水烟梢潤含風鈿葉攢芳隂聊奉庇君試仰天看
送上元張尉
馳譽光英域糊名限選條州臨建業水路出廣陵潮歸
思刀頭若離心旆影搖行聞有薦牘南闕鬱岧嶤
送餘姚顧尉
昔意青霞路新恩黃綬榮官同吴市隠賦壓楚鄉平天
霽晨帆駛潮回夜艑輕千巖勝遊近且莫棄塵纓
送烏程吳尉
干人嘗得㑺再命尚沈僚左右為容晩東南作尉遥鄉
心烏鵲樹春醉槖駞橋今夕羈魂枕前知為别銷
送常熟錢尉
吏最三年集僚東一尉沈清壺人映玉勲劵廟藏金夕
館淮蟾度春篙楚汰深王孫情幾許芳草徧天潯
送舒州懷寧尉孫景先省嚴親後赴職
鄉書曾擅秀父任此為郎郤捧三銓檄歸稱百歲觴淮
山瞻暁堠皖浦轉春檣無累徒勞歎廉車貯薦章
送高郵葉尉
佛塔千名牓銓臺冄調符空登拔萃目未免没階趨
㸑桂方辭洛羹蓴尚及吴振淹知孔邇華萼映鴻都(君即道卿)
(集仙之令昆也)
官況
久曠三山直(時令他局讎書多發)空倍五日趨文無餙羽巧心有
刻舟愚陛戟愁飢死關門駭寵呼缺然偏自愧乘馬與
雙鳬
故歲東園植竹喜今春方芳
幾日霜根地新年綠玉隂春來雖換葉寒去轉虚心乳
節烟膏膩空梢夕籟沈何時殊實老留遺九苞禽
蔬食
何筯空圖貴潘園且薦羞肥非糠籺飽炙恥彈鴞求餘
薤行堪種芳葵莫預憂伯陽真意在鼠壤棄誰收
浩歎
鼻濁哀吟倦空懷浩歎盈心同注鉤怯功比畫墁輕俗
態驚狙怒剛腸謝鶩爭淹回江外客日夕望堯旍
昔歎
昔歎桴乘海今悲澗隠松連城輕偽璧畫室畏真龍静
勝將生白機亡恥合蹤誰談龜手術洴澼換吳封
侍宴集英殿因過學士院舊廬有感
昔日金門署重來素髮臣故詞多削藁前誡尚銘紳寳
翰餘龕鎖仙山晦壁塵更憐温室樹顔色老于人(北軒院中)
(海棠最為舊物)
送殿丞楊備通理睦州
引籍淹閨序監州得海壖貪隨濤鷺驛倦趁火城天織
紵吳儂富(今土貢白紵)垂綸漢客賢遙知懷我處霜月暝樓
邊
讀賈誼新書
誰謂賈生學兼之文帝朝死憂王墜馬生賦鵩如鴞被
召宣温密矜功絳灌驕勤勤論五餌史筆未相饒(班固嗤五)
(餌以為疎盖不見賈生之功成耳)
行舟漢口
澤國風波恨孤帆日夕征山連吳樹綠江入漢源清鬢
亂將成葆心搖不後旌銷魂千里外寕是憶蓴羔
聞胡明遠記室將至
昔歎都門别今聞隴坂還風烟背秦塞陵邑過周關松
老忘年契朱衰玩日顔須君述征賦方驗此塗艱
送謝煜赴無為主簿
懷檄倦遊都勞勞艤客艫秋渠沿莨蕩春塢見濡湏秫
齊添賓酌蘭苕入養厨明年獻文地南闕倚星榆
攝祀出城過西苑馬上作
斗柄仙城暁龍鱗下隰通三竿眺羲馭十里過商中水
藉天容碧塵依馹轍紅喜聞何力語應為樂秋豐
關外
關外崢嶸歲河邊寂寞洲寒雲能不雨高柳強先秋野
静狐狸出沙長雁鶩畱登臨雖信美無賦可銷憂
和吳侍郎寓趙中令韓王宅
平昔元勲第多年洛水頭荒池威鳳去高棟野鴟愁木
老爭侵日花寒各媚秋猶欣賓館在臨賞寄名流
至日圜丘攝亊禮畢歸馬上口占
祠館宵燈罷歸驂暁轡輕天規斜抱苑斗柄曲臨城路
記仙輿轍林空寳雉聲上元新甲子休氣接平明
郡圃秋日二首
閏去秋歸早開軒洒病襟曉風凌羽扇商氣襲瑶琴竹
雨無情碧荷煙底事深蕭蕭差可賞只是恨年深
累榭孤城側空陂八月凉高雲收雨意淡日作秋光葉
落風蟬塢巢空社燕梁變衰從此始何術奈羣芳
次韻和吳侍郎偶至城西一二名園
幾曲西園路幽深隠歲華偶乘安道興直過辟疆家畦
脈爭分溜叢名各記花身閒飛蓋遠容易到曛霞
佛嶺
鳳谷掩西嶺鷲宫聫四陬山晴巖獨霧林暑澗常秋風
御疏清磬雲柯抱晩樓瓊芝徧諸崦歲暮儻來游
送慶州安化元處宗主簿
黃綬榮新牒華顛惜美材越心枝上遠羌思笛中來烽
燼和星落刀環伴月開寄言樓棘地鸞翮少徘徊
送潁隂張主簿
早服英雄彀胡為州縣勞荆璆不自鬻郢雪向誰高月
彀千聲疊霜風萬竅號行行星聚國芳尺慰同袍
送巢縣梅主簿
吳邑神仙系梁臺英俊游官從鸞棘試材俟蟻封求堂
桂叨聫籍陔蘭慶奉羞行行離恨苦淮月一弦秋
孟津歲晩十首
我懟流年晚年將我志違終風來北怒寒日趁西歸野
獸來羣騁離鴻望影飛君恩殊未報愁憶故山薇
地闊山川嶮風高萬卉乾山煙晨作暝河氣晩催寒革
眼移前帶梁金晦舊冠胡然坐衰靡無客餉千丸
隠軫分河壤崢嶸念歲華關雲沈鞏樹樓月嘯羌笳要
路誰云騁浮生會有涯高哉羡門子横海挹朝霞
歲籥行周矣官齋坐悄然脩篁全露節衰柳不停煙霜
苦雲收陣天斜月控弦寸心如斗柄常在帝車前
曲岸羣芳歇高臺倦目留晉山青不斷河潦濁難收世
路功名急天衢歲月遒吾生猶可養嵩麓是耕疇
戍苦河兼重星回歲聿悲頽雲埋雪樹暗水入冰池山
疊看疑近楼高倚更危呑腥何日了歸去茹華芝
大室東南望分明鸞鶴飛何嘗無路往自是有心違隠
谷松聲淡仙區藥甲肥行年六十一非外更知非
芳序雖搖落吾生任屈伸日催輕璧士天赦戴盆人宵
鴈多號月冰魚暗待春自憐麋鹿性晩節頓纓頻
昔日山林願今兹軒冕遊祇驚年苒苒安議政優優小
雪烟横野殘笳月背楼河邊楊柳老不是桂淹留
渥赭随顔罷飛霜入鬢新夜壺寒展月冬晷急馳輪名
美誠堪徇身閒我獨親聊持一樽酒不為畫蛇人
歲晚感事
息偃君恩厚崢嶸歲律遷若驚曾為寵見嫉不因賢白
日孤盆外蒼蝇赤璧前東隅雖已失忠意尚惓惓
榮路冥煩客單車寂寞州(前朝有單車刺史)野氛連市漲寒水
夾城流塞上眞亡馬江邊獨信鷗不知芳歲晚霜雪上
人頭
積水千陂會孤城一角存鳥烏喧晝霽蛇虺喜冬温地
夐荒民屋天高思國門楚優歌舞拙何處強持樽
初憩河陽郡齋三首
河洛周郊會風烟晉部鄰人傳種花縣地記躍魚津梨
棗知秋晚桑麻驗俗淳帷憂三載課無術效臣恂
積晦雲初罷餘光火尚流疎桐凋晩日孤扇避高秋令
尹何妨仕將軍不必侯此心機息轉只好弄羣鷗
郊圃連官圃秋隂半歲隂亂流横掠野殘日倒穿林雪
擁承簪髮丹蔵戀闕心思歸誰作引從古怨瑶琴
曉汲
曉汲過春畦高梧待鳳欹甕思閒鑿𡑞瓶險畏居湄照
影香釵墜蠲煩素綆垂寂寥無醉轄瓢飲共棲遅
遅明出都
曉出西郊道回瞻北闕天城頭雲斂蓋關外月低弦委
佩辭朝紱鳴笳逐使旃老臣三去國憑軾淚潺湲(余昔守揚)
(次守洛今守孟三出都門凡十六年)
次韻和吴侍郎以余偶名新花為壓叢春見貺
異草來何許低昂曲沼濱不勝叢上意翻作葉中春逗
蘂清香遠銜跗絳彩勻芳心如有屬宜在賦詩人(余雖作名)
(唱之者詩也)
淮南早春風雨連日俗以為宜
淮海歲方新層陰便浹辰山山能作雨物物解呈春野
鳥千聲異江蕪一色勻農區田溜滿偏慰守藩臣
和柴天休鄭舍人奉祠太一見懷之作
初啟冬冥琯知祠亳忌壇雲璈賡夜曲瓊蘂供朝餐真
御扶飈遠僊威抱斗寒勞君懷晤語此夕宿坡鑾(是夜余亦)
(内當直)
春晦小雨
節晦春蕪歇天高暮雨空輕雷遥應電斜日倒成虹隂
綠苔浮水幽光蕙轉風何須俗士駕三徑有蒿蓬
春夕
暝色蔽孤齋空軒向夕開花低應露下月暗覺雲來燭
牖輕蛾聚風枝倦鳥猜無言聊隠几萬境一靈臺
有將獨鶴行都市道上者左右奔迫野態憔悴因
成短韻
明心本霄漢此路極喧埃何意鳴臯罷翻同舞市來波
魚憂轍涸海鳥避風災寄語昂昂質非君羽獨摧
元憲集卷六
