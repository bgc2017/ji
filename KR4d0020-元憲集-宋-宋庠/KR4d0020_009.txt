元憲集卷九
宋宋庠撰
五言長律
後園秋物
秋水清能淺秋聲斷復尋衰荷欹似扇新菊碎于金匏
熟猶垂格藤乾倒附林日光寒轉淡山色遠彌深索索
羣芳歇幽幽妙慮沉薄言謝病晩悵望邱中琴
寶鑑
寶鑑鸞沉影仙軿鳳翼輈腰輕時待舞眉細不藏愁洛
館迷羅襪秦桑露桂鉤電微開笑靨珠滑入歌㗋百子
宮池暮千絲越網稠生香徒辟惡纖草未蠲憂燭短鴛
鴦被更闌翡翠幬月寒喧藥杵海闊漾霞舟公子常逢
燕星姬鎮問牛彫胡容一薦溝水自分流
河上歲晏
久覺宦情薄何堪星歲徂冰魚寒不動沙鶴晚相呼日
短揮戈舍天閒造物爐河澄諸浦涸山秃萬林枮感為
中来遠心因不倚孤虚名三品祿懦政五州符稷契熙
媯祚蕭張翼漢圖曩賢真命世今沗劇非夫狐偃腥臊
肉随何腐爛儒是非均一馬多少任雙鳧念老歸歟嘆
銘恩蕞爾軀風聲猶栗烈酒意近屠蘇薛縣能琴客桓
家善笛奴歌吟聊自適何必矢嘉謨
詔下有感
釐席思賢久公車下詔新金酬燕市骨蒲裹漢家輪署
行鄉論秀觀光國有賓臺招能賦客關識賣符人三府
催偕計諸儒待聘珍掞天持筆距連袂照袍銀丹穴皆
來鳳靈淵並躍鱗請行多下客答策有平津榮路爭高
足孤生最濫巾一鳴方及旦六律肯遺春類鵠猶煩刻
成龍不懼真縱無清夜誦猶繼壤歌民
次韻和吳侍郎自號樂城居士
世有生賢運人歸得性場(沈約閒居賦有得惟性為場之語)朝端慕安
石民里祝庚桑蛇影逢真悟龜靈取數長仙畦種芝圃
佛室雨花牀寄傲多行樂觀心或坐忘柳溪能作瞑竹
塢別供凉慧露霑僧飯幽霞照客觴臯䕫真有自箕潁
更相望留務尊臺簡私游費橐装側聆圖任切安得久
彷徉
祫饗禮成
孝饗邦儀重親祠祏室開推尊二祧合獻力九賓來寶
蔡前涓日祥霙近弭災(宿齋之夕小雪應時行事太宫景氣澄霽)鈎陳嚴法
仗緜蕝謹容臺祓坐皇為邸登車斗轉魁三辰隨藻衮
百末湛雲罍徧祼靈心像終歌帝祉隤華紳紛嶽抃端
闕儼天回蠅筆言絲慎雞場赦鼓催好生先祝網作解
遂成雷賁有戔邱帛刑無棄道灰須知蒙福意萬事入
康哉
西都官屬咸備尹政得以仰成暇日池圃便同塵
外因書所見以志一時之幸仍以東園吏隠命篇
云
誰謂留都劇翻同小隠年沐頭休吏日閉閣讀書天竹
町能依沼山樓解納烟癭牀閒擁腫(禪庵癭榻尤奇)茆棟自連
蜷(草堂在東南隅)岸闊沙留鳥波平樹繫船雨荷朝槖重霜果
佛脣鮮玉甃浮杯地(流杯二亭)冰涵給釀泉(醖庫井絶甘凉府中號冷泉法)
(酒)處隂靈蔡老(舊養龜于圃錢文僖愛之給二卒以守傳云三十年矣)背塢晚䴥
眠(二鹿甚馴)奕思纔知路琴歡肯要絃(葛洪不知奕局幾路陶潛但畜素琴余于)
(二物皆前賢之比也)扇聲方樾外屐齒野橋邊宫鑰雖尸寵巖廊
合避賢有恩淪骨髄無術效埃涓圭祀田供粟公餐月
費錢不知瓜代滿癡尹戀山川
正月望日車駕謁會靈觀置酒祝禧殿
上月神燈節年康警蹕遊蒲池渭陽廟銀闕海中洲羽
扇排雲出飈輪抱日流徧升均瑞祝合宴寵靈休畫扆
霞明坐春山彩作樓鸞歌參帝樂麟脯助皇羞斟酌堯
衢飲驚呼漢殿優天襟知衆樂處處駐宸斿(是日復幸祥源上清)
(景靈等宫相國慈孝佛寺)
求遺書(崇政殿御試貢士求遺書于天下因私賦)
政革秦餘暴文興漢德優中經雖並集逸典更旁求使
節襃遺訓儒林補大猷家無蔵壁恨人弭挾書憂探穴
資遐覽燃藜竚對讎因斯流略盛終古冠緹油
醜石
磊落離幽壤沈潛莫記年支機形迥出藴玉勢相連空
穴雲猶抱㘭紋溜欲穿虎蹲休怯射羊叱待逢仙峭拔
希千仞參差異一拳詎聞輕宋璞可要逐秦鞭翠峙晴
軒影寒生暁檻烟到公棋未勝張顥印虚傳齊碣思閒
館圯橋意舊編何當成五色鍊質補媧天
登龜山上方寺
雙樹遺真宇青鴛切紫氛路盤千嶺出鐘逼九天聞林
影随崖斷泉聲遇石分暁風先得日春崦易蔵雲佛果
當軒落仙苗護砌薰客塵聊自拂稽首貝多文
官況
發策非鄉秀瘝官玷郡聫恩深育莪沚技薄戴盆天病
骨三鍾粟銛鋒一割鉛懷能真鼫鼠惜巳甚寒蟬吏笑
移書卧人譏面壁禪曹符憂倥偬邑教昧平䥴席上巾
釃酒齋中易絶編隙塵吹暁日甕隧引春泉戒養聊馨
膳將蕪敢命篇區區犬馬志何術謝陶甄
次韻和侍讀梅學士秋雪
秋宇霜華極翻成暮雪飄影迷宵桂滿氣助海鐘調梅
蘤装宫樹蘆花著浦苕喜延梁客酒愁敝洛人貂碧瓦
千溝麗銀塘一色消雅篇工状物精思入參寥
對雪有寄
芳歷峥嶸歲平臺沆漭天初驚飛礫集坐覺雨花妍未
夜珠還乘非春玉作田何嘗甘絮後正是占梅前亂影
都難擬幽光只自鮮辟寒金貯屋障淖錦裁韉回旋凌
波舞輕明飲露仙去應迷粉水来欲助瓊筵有浦皆捐
珮何窗不列錢幽蘭君自許儂意怯么絃
郡齋對雪
節晚雲雖暗年豐氣自嘉乘寒初集霰向夕遂韜霞緩
舞先縈洛妍歌不待巴無聲来物表一色共天涯露失
仙人掌春驚驛使花拂簾珠淅瀝装樹玉查牙護石雲
慚素開樓月讓華海邊鷗誤客遼左鶴迷家粉液塘冰
厚瓊苗隴麥斜中邦盈尺喜何必問龍沙
夏日出池上
節候春雖往年華暑未殘蓮香開佛座竹老退劉冠戲
渚蔵赬尾鳴臯濯素翰堇葵紅不一蒲稗綠多端□物
心無對深根氣自完功名俱畫餅虛玷擁旄官
清輝殿雙頭牡丹
禁籞含暉地春英浥露天萬柯蒸協氣雙蘤應祥篇傃
日香彌酷乘風艷欲然聫葩宸屋外交影帝觴前詠掩
華跗秀名均紫脫妍朝緌歌茂貺聲冠億斯年
瑤津亭同窠雙頭牡丹
太宇星津曲靈葩帝囿中丹房忽三出寶艷更雙融采
絢仙囊露香翻沛筑風柔祇寧愛寶元化自為工草讓
中唐瑞蘭嗤下畹叢甘泉宸象洽無獨賦青葱
送荆南李學士
逢旦光華盛登賢命數優郎星太微後史局道山頭違
咫堯心屋疎藩禹貢州使旟飛隼出臺劄偃波留舊賜
薰蘭被新装彍弩騶陜分歌召伯屠餞寵韓侯澤國龍
為節桑郊鹿並輈齋中無煨酒鈴下識輕裘鹵簿分賓
帟江山入宴樓蜀波餘柹盡楚野惡氛收後乘追文學
先春召督郵(漢何敞為政尚寬每立春日召督郵回府)暫稽華黼賜聊聽昔
襦謳父子雲屏隔鹽梅寶鉉求歸来循吏政終古冠緹
油
夏日對雨
岑寂省廬幽諸曹吏始休空烟催樹晚急雨借庭秋暮
影層波動簷聲萬綆流縹墻明疊蘚㘭徑聚浮漚亂濕
緣虛隙微凉襲翠幬拙艱兼寓直潘鬢怯搔頭
從幸親稼殿觀新秧稻奏御
宸扆尊農扈滮池入禁㕓耨區周耜熟分墢禹溝連苒
苒香塍色油油瑞畝烟弭災消暴蟘迎稔嘒鳴蟬國佇
曾孫稼天臨近署田叨陪凝蹕賞慙乏夢魚篇
送刑部葉郎中出牧姑蘇
星紀吴開國雲司漢望郎新陪豹尾乘(詔恩同陪大禮後遣)便襲
虎頭囊竹箭分兵契鍾官辦使裝(賜装錢二十萬始為恩例)苑鶯留
祖席江鶴避歸檣世往高臺露春餘野徑香欲知民樂
意訟樹接維桑(公先墅在霅溪與蘇臺接境)
訪宋氏溪園
偶作城隅逝(園在郡城之左)居然物外期林風瓢易覺山雨石
先知藤老猶依格溝斜更會池看蟬琴誤曲過樹路成
岐節近吹花酒歡留敗襖碁主人名族後嘯竹客忘疲
(君故僕射文安公之子)
仲微殿丞以余多難退居洊貽誨問復緘新什以
勉病軀扶力牽課聊抒謝懇
樸遫參邦彦幽憂負主恩投身采樵路脫籍上車門病
肘垂楊老塵眸覆鑑昏於陵三咽味楚澤九升魂喘甚
吴牛憊名非衛鶴尊簞瓢舍桑客井臼寄孥村引重繄
心照銜哀託涕痕餘生何足問姑學牧雞豚
秋日出沐感懷
落落窮閻静蕭蕭晚歲昏臣飢徒索米童小未應門清
世為塵誚私家出沐恩斗回非挹酒天遠詎兼盆腐爛
翔鵷鼠青黃斷木樽容容誰覬福栩栩自交魂衰柳空
烟穗寒苔疊雨痕鳴蛙沈故沼噪雀戀空園有客嘲黔
突無人賞負暄終期六百石初服臥邱樊
夜出芙蓉堂
北沼凉歸早西軒火正流螢光偏愛夜蛩語最知秋好
月因雲暗清風為樹留烟来昏翠幕霧下失滄洲河轉
疑天側星回恨歲遒唯餘雙鶴唳不減到林邱
夏日久雨
澤國梅蒸早郊雲泄雨多隂泉湧階穴重霧宿庭柯月
魄蔵仙馭山頭洗佛螺朝虹飲江曲夜電發嵓阿纖箑
清初暑香藭辟舊疴官閒門自静不為翟公羅
參政李侍郎㝛齋中書累日不陪歸馭因成拙句
奉獻
攝饗蠲祠令精心屬輔臣齋房貪結佩歸軾阻均茵鵠
鼎庖羞潔雞枝殿樹春坐凝虚室白行袚大宫神政竚
疇咨若朝瞻巳事竣三秋懷盛德方信採蕭人
和運使王密學見賞公醖
公秫豐秋釀兵厨潔燕罍如何勤使傳不許釂離杯(使旌)
(薄暮出城飲餞皆略)蟻甕方涵液鴟幐幸載醅歡游雖暫隔飛藻
己先回左手螯初美東籬菊尚開故人寬禮分一笑竚
行臺
陳州獻瑞麥圖奉詔作
堯壤環中甸周麰冠百昌時均千雨潤天報兩岐祥善
氣滋繁粒薰風擁翠芒初疑禾異畝更覺黍非香獻状
宸襟悅披圖國頌颺史臣誰汗簡休應譜斯箱
太一奉祠夜即事
天極三元會星精五福游神光来集夜邦祝此迎秋𨗳
獻森威節嚴真默翠幬醴觴瓊借液牲俎麵為羞蘂簡
空歌續金支寶熖流宰衣紛曳繡僊䙱儼居樓降格雲
頽席歸歡電翼輈種祠知漢德時介萬靈休
送給事俞學士知宣州
駮議東曹重修書秘府榮緣何厭廬久便作偃藩行戒
道熊文戟騰装鶴膝兵堯雲迷闕曙淮雨破舟程竹契
將恩遠江波共政清向愁窗岫好誰賞謝宣城
舍人院觀御篆紫微閣榜賜宴奏御
近署新層構仙跗錫寶題凝章下天漢布畫儼星奎榜
勢虬檐負繒華鳳押棲崇儒推宴豆觀象聳朝閨九張
需雲洽三休賀雀迷從兹河洛奥併在紫垣西
重陽節玉津園錫宴
紀節符陽序承恩出上闌厨均堯脯膳優集漢觴歡紫
菊吹花酎丹萸辟惡丸秋光浮翠帟雜蘤珥華冠宫樹
遙分柞林苕且辨蘭神池翻瑞鵠帝竹隠歌鸞烟闕雲
中見嚴城斗外看欲知人意悦霏霧滿歸鞍
元憲集卷九
