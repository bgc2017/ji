元憲集卷十二
宋宋庠撰
七言律詩
去秋九日置酒今秋復喜兹會詩呈通判比部並
諸幕府
城上凌氛百尺臺晚秋重喜宴楼開汎樽露菊疑相識
吹帽霜風是再求寳瑟丁寕催客飲丹萸爛漫辟誰災
莫驚銀燭先為具天際殘陽喚不回
孤坐北齋因懷出處之難偶成感詠
白頭榮路念何之出處空驚未得宜劉放老于宮裏樹
莊生愁煞廟中犧嵩巖桂塢堪休影潁曲芝[門@里]好療饑
但願天心從爾欲敢言歸赴赤松期
謀退
家家臯稷會亨辰老醜無謀念孰親自樂一麾稱外守
恥將三物詛讒人灌園路側蒼烟暁洗耳灘長碧溜春
此地敢言逃楚相他年終擬作堯民
赴鄭出國門經西苑池上
十里商中抱帝畿苑煙宮霧共霏微長楊獵近寒熊吼
太液歌餘瑞鵠飛碧護斗城天倚蓋光銜蓬島日舒圍
楼船法從年年盛借問孤臣何歲歸
府齋歲晏節物感人輙成拙詩二篇上寄昭文相
公樞密太尉雖俚調無取亦盍各斐然之義也
暁拂青銅感歲華蕭蕭華髮強扶冠病憎蛇影能為怪
老愛松心不受寒世務焦頭機已息主恩淪髓報應難
鏌鋣自躍非吾意且作洪鑪舊物看
處世何嘗盡值才虛名高位自驚猜千重浪裏随流出
百尺竿頭試險回衰鬢不徒欺暁雪孤心兼欲伴寒灰
嵩陽潁曲風煙接已仗歸雲作隠媒
後池春水初滿
水從雲表濟祠來春凍初消舊堰開岸側淺黃先映柳
石邊新綠便成苔就深整頓吳歈漿因曲安排洛禊杯
莫道使君無野興把竿常到月中回
池上雨過
蕭蕭殘雨過横塘翠幕生波入座凉淡日映雲微透腳
暖風翻葉更成光牆頭早杏青丸小水面新蒲紺尾長
魚鳥沈浮齋吏散恍驚身世在濠梁
因覽鏡照見衰年狀貌有感
柫檻清晨念老餘只堪邱壑便懸車暗圍廓落頻移眼
坐況蒼華不滿梳綟綬轉慙龜鈕印土膏空負鶴頭鋤
人生出處真難決羡殺賢哉漢二疏
郎中胡君出守三衢特枉長韻一篇曲叙故人之
契且有嘉命别督餞章牽課所成老拙多愧聊以
奉揚高節爾
南宮仙客欲歸休更領銅符越絶州(君久欲歸休&KR0862;不辭小郡)郎位
雖嗟三不遇友聲偏喜兩相求(僕與君最為故舊)朝端引籍辭
羣鷺天外忘機信白鷗行矣松喬君自愛虚名官職壓
人頭
落花
一夜春風拂苑墻歸來何處剰凄凉漢臯佩冷臨江失
金谷楼危到地香淚臉補痕勞獺髓舞臺收影費鸞腸
南朝樂府休賡曲桃葉桃根盡可傷
春晦
暁雨廉纖僅壓塵落花長草小平津十千酒美空留客
九十春歸不戀人有恨剛腸随指繞無情華髮撲頭新
憑誰與射踆烏翼免向西嵫送日輪
恩忝西掖垣
賢路塵消篋謗殘蕭蕭衰鬢得生還久叨鴟尾三重閣
(予在天章三周歲)卻趁蛾眉五日班傷翼再來仍繞樹行雲何
處不思山坐揮拙筆無文甚正被中郎笑拙艱
新晴
清明初過雨初收春意重因霽景畱風定草煙還壓野
雲開山色始歸楼邙隂高樹藏低嶺河曲新波沒故洲
點檢叢花猶半在應須秉燭為君游
清明日東歸舟次滯雨
月弦離畢破芳辰舟子招招𢾗問津壓岸晚隂雲著野
蘸渠春色柳随人煙疇雊雉逢誰歎風磧驚鷗莫我親
賜告有程歸棹急赧然歸水愧游鱗
都官謝員外今年春榜舟奉使予餞别于東亭孟
夏之初不幸卒于中道其孤迎喪還都予又出弔
于餞所俯仰陳迹因為詩以寄哀
溝水新傷掺𬒮人何言便作死生分地中玉樹無相見
琴上牙絃忍再聞幾日離觴成漬酒平時芳札代遺文
東亭哭罷愁回首落照銘旌隔野氛
四月昌州奏聖祖殿下生芝草一本四莖及面有
紅光如悦懌之狀
昌元遠地凝和氣聖祖仙宮發帝祺穆穆晬容分喜色
煌煌寳座秀華芝巳彰日監靈心顯更表晨敷恊氣滋
元后欽崇膺瑞命殊庭薦號答繁禧
寄延州經略龐龍圖
驛騎傳書拂塞塵開緘長跪墨猶新霜餘且喜青松在
火盡誰矜白璧真嵇阮交遊思舊隠臯䕫功業記名臣
年來更嗜無生學笑殺關西仗鉞人
清明
前旬風雨逼清明柳色天高雪絮輕冷落介推藏火月
寂寥潘令種花城軍中蹋鞠人穿域門外吹箎客詫餳
今日太官還直具多年私邸隔朝纓(故事每歲寒食皆錫宴于宰臣私第)
和吳侍郎謝余洎諸朝客見過亭沼
碧瓦新堂壓素波主人歡意駐鳴珂風清共覺煩襟快
觴急都忘醉弁俄江葦有情侵岸出野鷗無事掠船過
西橋墨妙須珍護皇祐高秋勝永和(是日太常吳丞題諸公名于西璧)
胥集賢復舊官
鸞鵲驚飛詔檢開唐家僊殿育英才毫端誤墨讒蠅盡
塞上求羣故馬來咄咄書空徒有意冥冥避弋本無猜
孤生舊辱知人舉一夕聞風釋九回
從獵晚歸馬上默成奉呈承旨端明王學士
天子乘冬校獵回鈎陳平野轉瑶魁萬蹄未暮先追日
疊鼓非春已作雷得㑺風毛随禁仗犒勤霞液出仙杯
詞臣定有長楊賦翰墨能銷幾許才(長楊有翰林墨卿之問)
次韻和度支蘇員外覆考進士文卷鎖宿景福殿
秘邃嚴廬斗極傍(此殿最近禁中)知君此夕較連章天移宿幕
鄰堯屋霞灎仙杯雜嵰霜(供帳賜樽之盛不與常等)坐覺銅籖随漏
箭卧驚銀漢入宮牆精心百汰知無倦千牘皆供夜石
量
屯田任君𢾗以歌詩授余感嘆不足因成答贈
綠髮仙郎藻思新就中詩語更通神清襟逗興初無滓
綵筆呈華别有春顧我風期情背俗感君官職命欺人
湯湯聽盡流波曲終愧衰聾賞未真
永興端明王左丞寄示見訓長句因為後答
西風書驛到河津且喜開筩麗句新安石風流高映世
君房言語妙驚人公懷遠略須經國我愧華顛未乞身
惟有論交方寸地歲寒留得比松筠
答子京
一辭雲陛五周年瑣闥銷符寵再遷時譽敢希吳陸俊
歸心偏識漢疏賢蝸頭狼籍爭鋒地鴻影徘徊避弋天
命駕不須頻見約潁濱嵩麓有私田
閏十二月望日立春禁中作
閏歷先春破臘寒綵花金勝寵千官水從太液池邊動
柳向靈和殿裏看瑞氣因風生禁仗暖暉依日上仙盤
須知聖運随生殖萬國年年共此歡
立春日置酒郡齋因追感三為郡六迎春矣呈坐
客
閏章餘歷氣先回臘尾新陽已暗催三改使符驚歲往
六傾賓酒駕春來枝頭翦綵仙葩折勝裏宜年寳字開
更聽美人金縷曲從兹爭合捨尊罍
晚春出郭游北山佛寺
幽刹尋春傍翠微遊人誰解惜芳菲隂晴野日不常見
紅白路花相雜飛一世功名催俊傑千金歌舞屬輕肥
左遷病守真無用試學山公倒載歸
淳之九兄以僕承乏制曹幸聫局事向當成績猥
辱裁篇謹抒拙詩以謝來貺
漢家挈令賴諸公末至緣何玷選中馬尾不知書畫誤
鳥聲偏樂友心同忘憂日接三杯善軋思時分一溉功
敢向明廷邀異賞從來儒術比司空
新年謝故人惠建茗
春筥收英得幾叢小團珍串刻閩工甘踰寳屑非關露
快入煩襟不為風左䥶沸香殊有韻越瓷涵綠更疑空
從來酪茗嘲傖鬼莫枉奴名立異同
陳勤之兄弟同登秀科俱宰江東大邑
上林春色老朱櫻誰見聫科紀佛名睢苑妍辭俱右席
太丘遺業肯慙卿歌離坐寫塤箎恨邑政行聞魯衛聲
使橐盡堪傳尺素䨇函同慰一搖旌
宗人緘見過(與予同年擢第時緘坐法失官)
慈恩題墨七彫年霰雪相從倦客天男子詣曹羞會課
秃翁無版欲歸田爻占後笑餘艱象書入窮愁有剰篇
聞道漢家求失職(時郊祀大恩昭洗痕玷)可能梁甲信灰然
閠三月再到西湖花卉已過春餘夏早景物亦佳
因復留連日夕忘返
再來湖上已春殘物物随時亦強歡紫葉抽荷疑弄槖
翠皮包竹好裁冠驚襓野鶩移沙渚貪餌鮮鱗薦客盤
盡日臨流忘吏事須知名世六條寬
重展西湖二首
綠鴨東陂已可憐更因雲竇注西田鑿開魚鳥忘情地
展盡江河極目天向夕舊灘都浸月過寒新樹便留煙
使君直欲稱漁叟願賜閒州不計年
西北雲波逗異津兩陂相合到城闉橋連斷岸纔通舫
路轉新洲不踏塵倒影剰容霞底日暖光平展鑑中春
摧頽病守時無用堪與鷗鷴作主人
次韻和次道學士獻贈留臺吳侍郎洛水泛舟之
作
歲晚風清洛霧開有人沿泝避囂埃莊談解辯觀濠樂
潘興能添作賦才(公于舟中作泛洛賦一篇實當世名筆)蘭菊分洲爭向
背鳧鷖随棹罷驚猜留都吏役雖羇鞅亦欲抽身更一
陪
夜爐
風窗夜永燭飄煤坐擁空爐煖凍杯束縕未求曹相火
冥心將冷子綦灰禅林隠竈徒驚俗曲突徙薪枉備災
餘燼欲銷微霰集燎薰援錦憶平臺
後園新水初滿坐高明臺遠眺
濟渠凍觧逗奫淪花柳兼催近郭春城外天形低合野
水邊楼影倒傾人趁晴魚意雙游樂助閙禽聲百種新
老倚芳樽從外誚且將吟嘯代經綸
送貴溪尉周懿文
津亭理櫂拂朝霞試補東溪縣道賖旅突倦供樵客桂
官符貪及戌時瓜蟾生海岸空弦濕天倚山城一蓋斜
歲晚私書無憚𢾗輕郵不禁嶺頭花
送虞部楊員外出牧池州
郎署新聞一進階漢家臨遣重州臺人持澤節龍形出
路建風旟隼翼開千頃江禾年有瑞萬盆吳繭俗豐財
吟窗剰賞雲峯翠即是踰朞報政回
送集賢盛諫議出牧維揚
江海多年滯軾熊書林諫霤得儒宗寬條一劄仙泥熟
慈宴千觴湛露濃(公拜職賜宴于本院儒林畢會)迎舸蔽川交畫鷁隊
笳横浦細吟龍輕揚俗改方圖舊兩馬行催詔傳封
晚泊白村登舟回望因成拙句寄淮陽龍圖王給
事
臨艎西泝近神坰六輔聫彊見驛亭(漢郡水督六輔渠寔近畿河漕也)
千里暮霞烘日腳一篙春水皺天形野橋煙火微分市
曲岸漁樵别有汀忽憶主人恩意厚倚檣回首涕空零
和龍圖王學士經涂洛邑見寄
謝病台階别邃旒更榮符鑰守司州篋書巳辯恩難報
臺禮雖頒政未修潄石洛波鳴佩暁插雲嵩色紺屏秋
煩君麗句催登覽欲便長随麋鹿游
楊寺丞以新集見授(君與僕嘗于荆州聚學)
荆臺杯酒接慇懃已是緹灰十五春學舍早欣游霧露
辭條今服際天人沈居雌蜺那知賞葉牖神龍更駭真
侍上可能無狗監子虛賦就長卿貧
天禧詔罷寄王貫之
裂繻無路學西游衡木為扉戀一丘阮籍自多回轍淚
虞卿長有著書愁江邊客素沈驚鯉海上機心失故鷗
借問騷人才幾許莫因鶗鴂枉悲秋
乾興詔罷自詠
忍當昭世卧隆中西笑無謀始諱窮鷗散海邊漁事廢
炙殘京口客盤空鄉魂怨暁虛為蝶頭葆悲秋不後蓬
欲把遺編論興廢諸儒爭奈喜嘲雄
奉詔過都代書寄昭文相公
六年衰鬢兩為州何意瓜時謁冕旒去位本無三已色
過城應有復來謳吹虀膽怯空思勉淪骨恩深未易酬
即日詣門重謝罪豫慙危涕滿中篝
送安陸朱通判赴召兼過許田别墅
綠綈珍檢九天來綬笥騰装拂簿埃鈴閣餞歌鵾瑟怨
璧田仙里駟門開廚書久汗南山竹征袂濃薰北使梅
歲晚林光催奉計五雲城闕倚瑶魁
和吳侍郎龍門寳應寺設齋
闕塞千巖入畫圖八關修供柅征車半千運泰賢將用
不二門深疾始除香鉢淨羞熏寳席法螺仙曲逗晴虛
從兹定許陪登覺肯效區區栗里輿
和吳侍郎相從經歲有陜許之别見貺長句
接武西臺屬鉅賢琴樽歡意滿山川論交共到忘言地
感别空驚易守年陜界霜氛迎喜氣(君再臨雄部)潁郊秋色
犯華顛(余飬拙許昌)卜隣自有歸休約終就溪林占一廛
送資政侍讀侍郎西赴陜郊(案侍郎上應有姓氏原本脱誤)
君欲歸休未得休再持符節定西侯深嚴殿籍恩圖舊
蔽芾棠歌野續謳洛浦神仙觀送客崤陵風雨避傳騶
高懷莫作衰年調公府重來尚黑頭
和河間通博王太博見貺春雨應時雅什
東來春色變層隂甘霈前符望歲心雲葉乍驚重礎潤
土膏先過一犂深(農人記潤之語)皇慈已浹流根澤(近詔書赦天下)芳
節殊非貫序霖忽枉新篇真寡和鼻聲衰濁費長吟
題高明堂後池雜景二首
荒城岑寂冒春霏竹落江村具體微蛙怒爱為先雨叫
燕輕多作逆風飛印波鸞鑑新荷小礙路犀簪早筍肥
極目纖塵都不動元規安得汙人衣
一竇春泉貫暁溪水光涵物見纖微波鳧泛泛騷人卜
風蝶翩翩佛助飛雨足舊蘭穿畹出餌香鮮鮪壓鈎肥
昔聞緩帶猶堪羡退食何妨野客衣
元憲集卷十二
