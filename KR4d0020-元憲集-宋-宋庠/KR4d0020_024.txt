元憲集卷二十四
宋宋庠撰
外制
尚書禮部侍郎參知政事石中立除尚書戶部侍
郎資政殿學士制
敕登賢于朝所以贊機務均逸于位所以優考成矧左
戶亞卿之聯西清别殿之職合是寵數且解近司以爾
具官石中立文雅兼資夷素無競早階朝弁遂服禁林
自書命于掖曹旋升華于侍從藹然休問溢于公朝曏
藉珪璋之姿入參槐鼎之重左右大政勤勞厥躬年序
甫周道冲彌勝宜適終謙之吉憫嬰賦政之煩特進寵
名仍光秘秩往膺兼授尚對徽恩可
著作佐郎兼洪州酒税鄭修可秘書丞監檀州稅
務于可度可太子左贊善大夫制
敕具官鄭修等籍佐京司勤宣吏局或𣙜財官釀或收
算門征並循齎伐之規來滿計年之格宜酬善狀擢寘
外朝書省即遷儲坊序拜姑仍續課尚謹終譽可
大理寺丞監南劔州商稅張鑑可殿中丞簽書西
京留守判官廳公事王珣瑜可太子右贊善大夫
制
敕具官張鑑等或席蔭效官或緣儒補吏曏繇卿屬參
委事經都幕借籌郡征書最率授考法來諗歲成殿監
有僚宫坊著籍宜孚賞典並服朝聯可
太子中舍劉德之可殿中丞大理寺丞温嗣良可
太子右贊善大夫制
敕具官劉德之等咸以吏勤恪于官次或縣章歴試多
列最凡或訟牘見誣近蒙澄雪並越歲成之目宜偕朝
涣之恩盾省分聯儲坊有籍各祗榮序尚服攸箴可
江南西路提點刑獄尚書都官員外郎晁宗簡可
尚書司封員外郎尚書屯田員外郎通判鳳翔府
崔嶧可尚書都官員外郎太子中舍監兖州酒
務王整大理寺丞知南雄州陳鑄並可殿中
丞大理寺丞知福州長溪縣鄭戡可太子中舍
制
敕具官晁宗簡等並稱吉士參服具僚或使轂紏循近
承朝委或州符倅守交輯政經或卿屬佩縣章或宫官
掌酤利雜焉會課咸克應條郎省分曹殿廬贊府逮于
儲寀莫匪朝榮即寵爾勞用信吾賞可
尚書比部員外郎知房州徐弁可尚書駕部員外
郎尚書屯田員外郎通判楚州沈周可尚書都
官員外郎國子博士陳宗纉可尚書虞部員外
郎殿中丞監台州商税道德亮可國子博士大
理寺丞知(案原缺一字)州滴河縣張利可太子中舍
制
敕具官徐弁等夫序官之方責實為效功賞所值寄于
平衡茲乃一邇遐而均勸沮也爾等並緣仕牒參服王
畿或郡縣布條或閨臺引籍或貳藩有最或征旅載勤
咸以歲成列在恩格星闈郎選米廩胄師逮于儲坊亦
寵朝紱差次而授各竭乃衷可
大理寺丞知威州趙祐可殿中丞知雲安軍李敏
可太子中舍制
敕具官趙祐等各服吏資參補卿屬曏分遐徼之守通
嗣前勞之庸計最上聞恩典無廢陪官盾省引籍震坊
有著于朝且寵其任尚結終課思稱序遷可
殿中丞監在京豐濟粳米倉李宗傑可國子博士
大理寺丞尚正德可太子中舍制
敕具官李宗傑等或經生服官或蔭格延賞智效兹久
歲成屢更而參掌倉儲之煩外司酒利之筦通質前課
抑惟舊章國胄清階震坊華籍宜從並命且寵稍遷可
大理寺丞知河南府登封縣李虞卿可太子右
贊善大夫監河陽清酒務聶德一可太子中舍制
敕具官李虞卿等並飭吏資旅參卿屬或邑圻敏政或
官釀庀司齎伐于朝甄勞滿歲訖無殿狀胥協寵階宜
對踐于儲坊且通榮于閨籍益虔官守尚對恩波可
太子中舍劉世寧可殿中丞大理寺丞劉文正可
太子中舍制
敕具官劉世寧等醇謹服官綢繆累課或序華儲禁或
列宷刑卿率職殊聯稽勞比牒宜錄歲成之效迓遷朝
著之榮可
尚書虞部員外郎侯渭可尚書比部員外郎殿中
丞楊歸一可國子博士制
敕具官侯渭等夫展體營職臣所以事上計課遷秩朝
所以懋官績苟有成恩必為遴以爾等階榮仕牒陳力
公家籍預閨臺政更郡邑比獻累勞之狀率符覈實之
條郎署有員經庠列局各欽眀命往服乃僚可
尚書都官員外郎前通判宣州江鎬可尚書職方
員外郎殿中丞通判秦州董經可國子博士制
敕具官江鎬等國家叙材之方考績為實故吏無内外
三歲一比以爾等或躬蹈儒訓或善襲世謀並飭吏文
來引朝禬曏參倅事之選且寄類能之勤涉此閏成咸
以課舉覈状有次增秩爾宜司域美曹教胄清品各服
眀賞用勸庶工可
太常博士通判滑州王述可尚書屯田員外郎殿
中丞前知濰州徐起殿中丞通判安肅軍祁可久
並可國子博士制
敕具官王述等故事考吏必計功限歲而面陟之若官
參外聯身隔歸課者乃稽成即授示急眀勸以爾等或
論秀筮仕或承學中科並濟吏資稔服朝範爾述適居
輔郡贊我師臣協用教條能罄風力起與可久皆任在
邊壘狀集攸同勤庸相當褒擢非吝宜承郎宿之務且
進經庠之師勉蹈攸箴母忝公賞可
太常博士通判福州謝微可尚書屯田員外郎殿
中丞通判沂州張薦可國子博士制
敕具官謝微等夫郎官博士皆往代之高選也因革雖
異名品尚優制厥朝聯往待功次以爾等踐揚閨籍緣
餙政經或倅事閩區甫從臨遣或贊條沂水未及代還
並當歲月之遷難稽善最之賞各循華級益蹈清規可
尚書駕部員外郎知龍州張舜元可尚書虞部郎
中尚書屯田員外郎通判明州皇甫宗孟可尚書
都官員外郎殿中丞通判沂州周踐可國子博士
制
敕具官張舜元等昔虞書考績周家太比率用三歲以
覈衆功國朝因之所以質官成稽古道也以爾等敦修
士檢勤暁政經或承學中科或富文餙吏並參華朝紱
營職郡條遐俗妥安善部澄一雖守麾關掌之名異而
類能稽伐之理均功状可嘉恩典非吝序升郎秩改服
師庠勉膺即授之寵用穆有彛之制可
尚書虞部員外郎知同州張師錫可尚書比部員
外郎殿中丞知端州趙時殿中丞通判秦州楊文
舉可國子博士制
敕具官張師錫等夫臺郎有總勾領簿者于諸曹為劇
學官有訓課國子者以博士為優分職雖殊公選猶重
以爾等或食德之裔或通經之良並久服朝班分攝州
任剖符倅事限關踰嶺附課來會增秩有常並懋所居
之勤且階即授之寵可
西京作坊使知洺州張眀可左武衛將軍權判左
金吾街仗六軍儀仗公事内殿承制蔡州兵馬都
監裴化鱗可左千牛衛將軍權判右金吾衛仗公
事制
敕具官張眀等夫環衞建官有經武執刀之率檄循按
隊有慎街訓仗之禁分職乃事時惟寵名以爾明早服
使勞攝藩符之重以爾化鱗曏由殿省督州旅之屯並
黽勉公家驅馳晚節深念使藩之效久嬰補外之勤宜
換峻班特均優秩且參華于引籍實賁號于銜珠勉蹈
寅恭以對襃擢可
前尚書金部員外郎王惟正前太常博士李東之
並服闋可舊官制
敕具官王惟正等向以罹閔家庭解官朝紱並遵經禮
克守通喪燧榖載周苴麻有訖司珍外秩抱蕝清曹各
膺還次之恩用光移孝之美可
前尚書比部員外郎張師錫服闋可舊官制
敕具官張師錫曏罹内艱自解榮籍華首而慕素韠有
終宜因禫祭之除往復朝聯之舊勉思移孝且體斷恩
可
前國子博士梁惟吉服闋可舊官制
敕具官梁惟吉頃嬰家疚言謝朝聯燧榖再新禫祥有
訖復從王事兹實禮經勉循移孝之方姑踐服官之舊
可
前秘書丞馮適前秘書丞集賢校理彭乘並服闋
可舊官制
敕具官馮適等曏執親喪自禠朝紱並銜終歲已及外
除嘉克蹈于禮經難久辭于王事宜還舊貫勉服茂恩
可
殿中丞致仕田&KR0770;服闋可舊官制
敕具官田&KR0770;曩膺家戚遂離官次喪期有訖朝恩惟序
宜還盾省之秩尚遄鄉閎之歸可
前殿中丞魏莊等服闋可舊官制
敕具官魏莊等曏者各執親喪並去官次苴麻如禮燧
穀再新宜散祥琴之哀復還朝弁之吉斷恩移孝欽我
寵章可
前著作佐郎周沆前大理寺丞蘇安世並服闋可
舊官制
敕具官周沆等曩遘家艱並去官籍禫祥有數燧穀載
新宜抑孝心之隆復還王事之守斷恩展體用適禮經
可
前光禄寺丞錢揆服闋可舊官制
敕具官錢揆曏執親喪自離官籍奄終祥禫已復故常
勉勵移忠之心姑還主膳之次可
前大理評事丁瑑服闋可舊官制
敕具官丁瑑曩服親艱憫勞王事&KR1103;然去職訖此終喪
宜抑御琴之哀復還聽棘之屬可
前太常寺太祝林克譲服闋可舊官制
敕具官林克譲曩屬家艱俾解王事喪期有數祥祭遂
除宜除故官以嗣前績可
沿堂五院承引官將仕郎守京兆府别駕張昭吉
可右千牛衛長史充沿堂五院副行首制
敕具官張昭吉祗事宰庭編名府屬職于贊道協乃幹
恭宜進叙于缺員且副升于右列兼榮衞佐勉服朝恩
可
起居舍人知諫院姚仲孫可尚書戶部員外郎兼
侍御史知雜事制
敕漢家以文中御史參遷目唐制以郎知雜事䧺官儀
眀其緣餙風采濟于幹用然後能振綱紀而澄姦伏也
我有公遷屬之名材以爾具官姚仲孫肅給自將和正
無撓早服賢舉亟給吏勤曏擢朝貴之華入光諫署之
列重以言責涉于歲期嘗疇厥勞進序清秩而造膝靡
懈視履有方善非近名直不為訐迹其雅尚宜渥寵褒
俾階左右之榮改率南臺之屬樹聲措枉兹有望焉可
監察御史裏行高若訥可尚書主客員外郎兼殿
中侍御史裏行制
敕具官高若訥志操清淳風宇韶令早繇辭等擢在雋
科自禠巾于仕塗逮引籍于朝紱曾靡他吝休有厥聲
比緣慰薦之章寓行察視之列屬攸司大校舊課有成
通覈歲期當懋恩典俾升郎位之寵且參殿中之憲往
服兼命無懈廼誠可
鎮安軍節度使同中書門下平章事吕夷簡元隨
袁宗可銀青光禄大夫檢校國子祭酒兼監察御
史武騎尉充教練使制
敕某下元隨袁宗早率隸勤載懷忠事屬吾元弼均逸
近藩嘉其執侍之良協乃補除之次綬紆庠秩憲職武
勲併示寵私勉懷祗恪可
贈太保中書令王曙元隨高貴可銀青光祿大夫
檢校國子祭酒兼監察御史武騎尉充教練使
制
敕某下元随高貴早繇家隸事予台臣屬茲終位之哀
軫以服勞之舊正名牙職攝寵朝階勉荷遺恩以終初
惠可
銀青光祿大夫檢校國子監祭酒知溪洞峽州軍
州事兼監察御史武騎尉舒通旻可加雲騎尉
制
敕具官舒通旻邊種推豪世官内屬久祗疆事能禀朝
規屢全出徼之俘彌顯來王之節騰章自達疏賞攸宜
俾進勲名用光忠效可
熟戶俞龍潘可銀青光禄大夫檢校國子監祭酒
兼監察御史武騎尉制
敕秦州永寧寨熟戶俞龍潘乃父以祗服世勞奉承邊
略奄遺緒業屬爾後昆繼軫淪亡次湏紹襲宜擢升于
軍簿俾保訓于族人仍視官榮且謹吾圉可
元憲集卷二十四
