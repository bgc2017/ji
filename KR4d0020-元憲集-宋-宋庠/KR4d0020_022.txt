元憲集卷二十二
宋宋庠撰
外制
開封府推官邊調可開封府判官太常丞韓琦可
開封府推官制
敕具官邊調等内史之治官政所叢必擇乃僚往贊煩
務以爾調久服吏事有資材之美而濟以勵精以爾琦
早擢雋科有緣餙之文而輔以詳允並飫厥朝譽播于
人間或京府奏刀試於已效或國帑操契用匪盡才宜
遞補於缺員且參觀於婉畫我有榮序遲圖爾勞可
益州觀察推官楊沆可權蜀州軍事推官制
勅具官楊沆近繇銓啓遠佐使籌會新辟之有從顧舊
員而為閡宜因郡幕改珥賓簮效智則同書最為勉可
節度推官郭昌可西京留守推官制
勅具官郭昌比調銓臺往參戎幕屬師臣之聘吏顧賓
席之溢員惟是留都甫當闕屬宜從易地無廢修方可
節度推官蘇賁可某州推官制
勅具官蘇賁曏以戎帥就藩辟書補吏適兹俞請未及
之官而使府改麾賓籌佇畫新選既隨於將幕故僚宜
奉于廉車是亦寵名尚圖來效可
尚書度支員外郎秘閣校理劉立禮可開封府推
官制
勅具官劉立禮神赤之區海㝢同會贊是伊政必資才
良以爾業履兢修幹用開濟早服文館有刊譌之勤屢
倅州符多飾吏之術迹乃試效宜于使煩且繄望郎之
華往參内史之劇勉勵風力以對寵褒可
史官楷書陳宗閔可蘇州常熟縣主簿制
勅史官楷書陳宗閔史局編名書觚奏技久隨臺府專
給記曹嘉時宰之序勤宜選條之咸集勾稽邑簿正秩
銓流勉蹈廉隅毋忝恩錄可
三班借職馮旦可秀州華亭縣主簿制
詩禮清門簮裳華緒比因遺奏遂置末班亦既從公居
能寡過且自陳于世烈冀入預于銓流嘉乃素懷易之
榮牒勾稽善邑無忝先猷可
前真州六合縣主簿陳乙可潭州湘陰縣主簿制
久違銓集自便家居冒隠地征占擾閭左雖罪繇獄具
而罰以赦原宜因佐邑之資且為去里之役勉脩來效
用贖往罪可
同知樞密院李諮除尚書戶部侍郎知樞密院制
勅國家總右武之柄慎惟幾之原號為皇樞以經天縡
非有明達之懿疇幹宥密之繁矧道推同寅績昭已試
宜偕上著用鬯大猷具官李諮器采忠純業履宏劭亮
節堅於石席明履協于耆龜仰惟先朝擢在榮序啓廸
言選藻潤帝謨肆朕纂臨益俾親近遞宣方岳之政再
籠天下之財爰圖累勞參贊基命百汰無耗屢照不疲
休問日升衆事寖允是用進地官之亞列付皇極之祕
機寖陟上司以輔予治方今四鄙弗警五刃並櫜復茲
明哲之才交脩朝夕之務何煩訓勑往服寵光可
參知政事王隨除尚書吏部侍郎知樞密院制
勅國家法象紫樞總攬皇極建為使範均厥宰司必求
經世之賢參圖基命之要我有公議屬于名臣具官王
隨噐涵虚明道與和正感會先帝攄發懿猷擢高妙之
哲科賁文思之休運洊階膴仕入服大僚自朕震坊之
初嘗膺望苑之選逮于纂紹固已延登松寒後凋井德
無改曏由近侍升贊元鈞名實具瞻政亦惟允眷乃本
兵之地宜咨同體之賢是用陟天官之貳卿幹籌幄之
幾事順考古道對揚王休矧試政之已彰詎錫命而多
訓往踐厥位永保令名可
故翰林侍講學士尚書戶部侍郎馮元可贈本曹
尚書制
勅夫保德終譽名臣高致悼賢加禭前王令典具官馮
元性度沈簡風猷淹素識探聖繫之奥文擅詞宗之華
曩踐俊科亟膺眷顧傳經繹義排去異端登庠攝職照
明羣志進階前席之問入直層構之嚴肆朕升儲實參
僚宷逮于纂歷彌資講勸綢繆露門之學黽勉禁林之
游或裁成信書或總制經禮有資必判應鍳弗疲頃雖
常借郡章而復進聮卿貳貪寬中授道之益賖壺遂倚
相之期時胡不庸殱我皇士追惟往範震于余懷天臺
設官地版攸重刻之密印尚賁泉塗魂而有知歆此嘉
寵可
尚書刑部郎中知制誥晁宗慤可起復制
敕夫時之湏才則求忠于孝士而委質則推義斷恩眷
乃司言之臣嬰于去位之戚敦還舊次抑有彛章以爾
具官晁宗慤業履清淳猷為肅給早聞才劭入掌贊書
敷大號以惟精攝攸司而兼裕殆兹罹閔姑許解官躬
欒棘以盡哀竭誠信于襄事歸虞云已卒哭奄周當因
時以殺情念展體而宣力矧家無辭事之職禮有從宜
之文權廢至懷紹脩乃職罔矜介節往復褒章可
司天冬官正楚衍可秋官正制
敕具官楚衍隸業疇人窮精天部嚮繄率軄俾奉營宫
爰逮落成未之甄錄宜改司于秋正俾紹勸于官勤勉
服寵章毋墜前緒
尚書考功員外郎知均州張仁惠可尚書膳部郎
中制
勅具官張仁惠智諝而材綢展國體早承宰旅能輯事
經旋寵為郎之華亟膺出守之寄二邦通課三載質成
宜寘司膳之選且候及瓜之期可
尚書司勳員外郎判三司都磨勘司兼主轄支收
拘收司文洎可尚書主客郎中制
敕具官文洎昔尚書主賓客者有南北之曹官名相沿
郎選差重矧參治材簿通質歲成循名第勞遷秩兹允
以爾才敏而慎節甘而清曩繇朝僉出主漕輓歸有政
最復序計聮惟金布覆稽之煩兼文符檢結之會濟以
舊課宜於寵章俾正握蘭之資且彰奏刃之熟可
利州路轉運使尚書司勲員外郎王軫可尚書工
部郎中梓州路轉運使尚書司勲員外郎張從革
可尚書主客郎中制
敕具官王軫等國家崇建外臺總領諸郡雖任專漕輓
而責在澄清矧惟蜀疆置使差重績苟用乂賞則有加
以爾軫悃愊不流文敏毋害以爾從革純素自檢廉介
旁通並久服朝聮懋揚政範奏刃司會無髖髀之難操
籌外計有毫釐之析兼藴善術克綏遐氓歲月當遷閥
閱來上按有司之練實嘉能吏之脩方僝工劇曹典客
華序勿移擁傳之任咸正為郎之選往欽並命以續乃
庸可
尚書都官郎中監蘇州茶鹽務陳覃可尚書職方
郎中制
敕具官陳覃早飭吏文久階郎選委蛇朝禬荏苒郡章
比循奏封之祈往臨筦利之局華皓靡懈閥閱當遷省
曹之名方志為重進服厥位尚酬爾勞可
諸司使副陜西緣邊都監知州葛宗古王從攻米
吉張世昌並轉官制
敕具官葛宗古等夫西鄙之防興天水屬安化亘平涼
奄涇部皆宿兵處也參護屯旅抑惟幹臣將責後庸且
寄蕃奬以爾等咸用才力奮于班聮出有將命之勞居
多試效之益質乃功簿稔於予聞因使煩之有初固並
命而惟允或進爾别帑或增數内朝各踐寵階往固邊
略可
三司鹽鐵副使尚書工部郎中郭勸可天章閣待
制知延州制
敕待對延閣本咨名儒制威邊藩是重良守二選參妙
兼材實難以爾具官郭勸資性端廉操度詳允夙以士
秀服于官常自濯纓登朝游刃從政有清譽以軌俗有
讜論而斥私及序登諫副總臺事言益而彌慎氣正而
不流旋嘉乃忠姑試以劇入充主計之貳方䆒析毫之
勤眷惟誥努介在西鄙而郡將湏代朝議咸推宜陟秘
嚴之華往專綏控之任若其訓定戎索保障民生寬猛
有宜威惠交養兹所望於爾也得無勉哉可
三司鹽鐵副使尚書兵部員外郎陳貫可尚書刑
部郎中直昭文館知相州制
敕夫應積星之纏帖廣内之直符守兼委恩數實繁時
酬舊勞乃允斯典以爾具官陳貫性局彊濟業履介廉
早擢俊科稔聞吏閥風迹聳於州部幹固表於使臺曏
藉官成入治財策副幹大農之用參主列侯之書精心
所經白首彌厲嘉聞久職宜冀稍遷用正郎闈之名恊
脩文館之職往撫雄郡併示寵章循踐清階毋替厥服
可
尚書兵部郎中知潭州劉賽可太常少卿直昭文
館知廣州制
敕百粤之會督府表于南溟九卿之亞奉常尊于右棘
惟是文館寵昭儒服我有命數屬之材良以爾具官劉
賽性劭直清業總和濟始階鄉秀寖講吏丈内則居評
刑受計之煩外則宜頒條將漕之職躬實勞止譽亦藹
然淹徊諸郎華皓一節&KR0034;倚湘中之劇未更歲次之遷
屬番禺守方符虎須代適當便道宜委于蕃雖臨遣弗
遑而進升惟舊俾改括河之貳仍預登瀛之遊往撫裔
邦毋添朝渥可
尚書兵部郎中天章閣待制張逸可樞密直學士
知益州制
敕斗樞之庭分置秘職所以待名學井絡之次下為督
府所以難守臣參付寵章可謂高選以爾具官張逸志
託夷遠思懷沈濟曩繇邦秀寖服吏資濯纓登朝則見
許于甘節奏刀治劇則毋害於峻文洊假使軺之雄咸
奏方漕之最曏咨公論遂陟禁班就委梓橦之區歸承
京兆之缺惠稔西俗政和中都試才所更二效尤著必
能將我明命綏厥遠黎矧蜀漢之繁包卭僰之嶮土沃
風侈民夥事叢有旌纛以制師有刀布以藝貢總是煩
使姑寄爾能爰即中臺之華進兼密署之直往叱忠馭
無忝訓辭可
尚書刑部郎中天章閣待制李紘可龍圖閣直學
士知秦州制
敕層禁藏書以深嚴待儒選邊瑣擇守以循良制疆事
矧羲圖廣内之秘天水諸戎之衝是宜延登且重臨遣
以爾具官李紘局度詳正風力敏彊早飾吏文見稔朝
論或執簡憲署意無隠辭或操籌計庭使有餘範曩旌
幹固之效入升侍從之聮尋駕傳封外主漕輓兩河之
績再歲有聞來復近班益見純節而价藩缺帥官簿類
能得是幹良愜乃褒陟宜仍應宿之遷序直巢阿之華
欽佩寵名往撫雄郡勉布威惠副予倚成可
金紫光禄大夫檢校司徒使持節順州諸軍事順
州刺史兼御史大夫知順州兼充溪洞都廵檢上
柱國京兆郡開國侯食邑一千五百戶田忠俊可
加檢校太保食邑三百戶食實封二百戶銀青光
禄大夫檢校禮部尚書忠順將軍知溪洞安福州
軍州事充寧邊寨東路沿溪洞把截外夷都廵檢
副使兼監察御史上騎都校田忠隠可加檢校戶
部尚書上輕車都尉銀青光禄大夫檢校國子祭
酒充溪洞懷遠將軍知歸順州軍州事充寧邊寨
東路沿邊溪洞把截外夷廵檢使兼監察御史武
騎尉田洪部可加檢校太子賓客制
敇具官某等統率部族守圉邊陲忠順自效遠邇無敵
緣大禮之中慶宜湛恩之博及俾增爵秩以示殊寵可
元憲集卷二十二
