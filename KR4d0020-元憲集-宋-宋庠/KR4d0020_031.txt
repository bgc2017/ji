元憲集卷三十一
宋宋庠撰
劄子
賢良等科廷試設次劄子
竊見近者召試制策并武舉人于崇政殿皇帝陛下親
蹕留神永晝嚴門異席程其才略誠見聖心覈真偽進
英豪之審也然臣以謂有司祗事失于奏請苟從便易
乖戾舊章措置之間甚不稱陛下求賢之意伏覩賢良
方正蘇紳等就試之日並與武舉人雜坐廡下洎摛辭
寫卷皆俯伏氈上自晨至晡訖無飲食飢虚勞瘁形于
嘆嗟雖僅能成文可謂薄其禮矣又況武舉人等才術
膚淺流品混淆挽弩試射與兵卒無異使天子制策之
士並日較能此又國體之深譏者也臣竊為朝廷惜之
臣不敢上引漢唐以煩省覽仰惟先帝故事布在耳目
縉紳列位孰不知之謹按真宗皇帝凡五策賢良皆躬
御便坐其舉人就試並于殿廊張幕為次垂簾設几大
官賜膳酒醪茶菽無不畢供聖人之心以為張不次之
科待非常之士所咨者天人之際所質者古今之宜言
若可行高者足以和隂陽躋仁夀下者足以明利害觀
學術是則所責于人者若是之重矣所設之禮又可以
輕乎勢自當然非苟而已臣恐有司自今以往待士之
禮因循亡棄則國家設此舉必無異人何者夫士有高
才必有高節節高禮薄將恥而不就其就者皆輕躁徼
倖先身後義之徒適足啓偷競之風玷詳延之詔若執
事者以為人不逮古文不中程虚屈至尊行不急之務
則因而罷之可也或惜其歷代盛王之所重當世竒才
之不乏則先朝舊禮庸可廢乎伏願申詔近臣檢詳舊
史作為定式付于攸司今後每試此科即備陳條件凡
厥供擬關報所由仍乞或有武舉雜科不令同日就試
庶擬人于類有恊禮經仍貫而行嗣恢世烈狂言聖擇
或補大猷如允所陳乞降付中書詳議干黷旒扆臣無
任省循狂瞽慙懼屏營之至
封畿劄子
謹按周制王者都畿千里千里之地謂之寰内井田百
萬是之自出兵強地廣以制諸侯漢都關中亦分京兆
馮翊扶風為三輔又取河南河内河東弘農四郡合三
輔之劇遣司隸校尉以督之雖地非幅員侈于周制若
其包山河之固冠郡國之首置使持節不與部刺史為
等亦王畿之意也魏晉而下始以司隸之治為司州南
北分爭名實始替然江左建國常以宰相帶揚州刺史
朝廷根本此焉是頼王唐有天下復都長安乃因關河
形便分州郡為十道而關内一道全是王畿雖無司隸
之名猶以華同岐三州為上輔河南為東都而京畿都
畿並置觀察使此皆強幹據極統御庶邦國家因循五
代即都于汴地非京邑之舊州無輔畿之實自祖宗以
聖武神略剗平僭偽萬方臣妾會于京師雖城闕雄尊
閭里繁衍而諸縣之外便屬他州州雖密邇即為别路
畿内十六縣纔置提點官二員人瑣位卑降于漕軍之
局寕所謂尊甸服重王官者哉臣欲望略依周漢舊章
以三京所環之州畫為畿内曹濮滕單陳蔡鄭滑等八
州輔開封為中畿以孟汝二州輔河南為西畿以宿亳
二州輔應天為東畿併三畿之州升日近輔通置畿内
觀察使一人以統之取臺省給舍為出入之資凡輔州
並乞正除刺史取待制官以下正郎以上為出入之資
俸秩班品異于列郡除去今日虛名之弊且示聖朝正
官之漸然後舉畿内之籍均其租稅輕其徭役踵漢故
事徙天下豪族内實三畿之州四面設關梁譏出入以
嚴王制應禁兵營府分據寰内如此則海内震服而王
室安矣
乞御前殿朔日立仗羣臣朝服劄子
臣聞告朔之義周家尤重在昔宣聖爱羊存禮漢沿周
制合朔朝會故惟優借大臣許朝朔望唐制立仗羣臣
皆禮服入會藝祖受命論次開寶通禮亦著月朔入閣
之儀則朔日者為政之端辰講禮之盛節國家因五代
之亂承千年之統始勝殘去殺務從簡易雖制度既定
而謙讓未遑五日一參靡分朔望禁衛單少威儀粗率
禮典弗振則朝廷不尊國容寖廢則臣下不肅臣愚以
為羽衛之設非矜華侈所以重主威也朝會之作非專
拜揖所以飾治體也臣願陛下上攷成周仲尼之法下
稽炎漢皇唐之盛近守太祖開寶之禮明詔執事秪按
成規每遇朔日坐前殿朝羣臣旗斿細仗以次陳設公
卿朝服如儀而罷如此則臣道肅而主道尊于以示四
夷風萬國警民耳目不可闕也夫禮有以素為貴謂其
誠慤有以文為貴謂其采章伏望陛下錄臣此言使博
士禮官得確論可否講求故實如曰便禮即奉而行之
使重熙顯猷執競丕業由陛下之馴致也
乞于御苑空地内種植奉祠祭劄子
伏見國家每歲大小祠祭黍稷取于太常果蔬出于司
農茅茹責于光禄然三寺皆牒取市物入供祠饌但具
名品無復馨嘉雖明德上通不貴多物而工祝奉告固
有愧辭夫孝子事親必求仁粟聖王享帝實立神倉三
代以來兹禮惟重取不告乏用乃有虔國朝因循未遑
斯議故令官司怠沓祭典廢隳百靈薦嘗一切須索習
慣成瀆神無據焉臣竊見玉津瑞聖諸園舊有隙地異
時主者懇為公田歲藉其收以備常用臣願即于苑中
擇上腴之地播五榖之種謹耘耔之法慎登穫之勤每
春種秋歛之陛下順時乘輿親省彷徉畎畆因行勞賜
一以奉國大事一以勸民力農榖成之後擇其上者奉
大祠次者奉中小祠各以御廩付所由吏鬯劑粢品悉
量而取之至于果蔬之細皆須苑囿之植外盡庶物内
將至誠逹其令芳以介福禄茲亦三代為籍千畆以事
天地社稷山川先古以為醴酪粢盛之比也其與物物
仰市煩䙝神祗者寕並日而言哉
乞差當直兵士劄子
伏覩唐制凡在京文武職官自一品至九品皆給防閣
庶僕州縣官僚皆有白直執衣今來外任自知州以下
至簿州並給兵士散從官承符手力之類品位至卑猶
給七人名雖不同其于供身指使猶用律文白直執衣
之法國朝稽若古道備衆官惟在京臣僚僕從無準竊
見翰林學士及尚書丞郎兩省給舍并待制以上皆天
子從官並有呵引條制其從人則學士每員差開封府
散從官各三人待制以上二人别差諸軍剰員各三人
每員共得六人至五人其剰員又多是年老疾病加以
本營迂遠每分番上下尚只得一人指使非獨不任驅
走亦且虧替官儀非所謂尊朝廷重臺閣也欲望聖慈
下有司將往代制度律令比類今來官品量添人𢾗又
在京冗兵至衆乞除元差散從官外只于諸軍雜役兵
士内每員各給十人以充當直其剰員卻乞放還本營
若上件官内有差任三司羣牧使御史中丞知開封府
管勾三宮觀三班院提舉在京諸司庫務自有合給公
人兵士者更不兩給庶其祗奉朝請出入公門辨堂陛
之有差免儀服之失體定為新制庶協舊章
乞毁棄元昊僭偽文移劄子
臣近者兩蒙中書奏傳聖旨令與學士丁度等同撰賜
僭逆元昊答詔及後來削奪詔書聞各付外行下臣竊
惟元昊塞外小醜世載兇狡背恩忘義屏棄人神鴟張
以來雖懦夫女子皆欲折箠奮梃縛致都下數罪梟首
以戒四夷況服官在公之臣何堪容忍陛下天資仁恕
不嬰細忿且以蚤虱瘙痒非四肢之患戢兵謹備未令
誥討但設購賞俾殱渠魁蓋不欲疲人命也自德音之
發士無愚智莫不感恩忭德知聖人之度然臣伏思所
降詔書賞格已遍諸路元昊自知罪重固無革面懷音
之志必將妄作符令吠堯詬天傳入邊疆汚染民聽又
或詐為章表緘置醜言規避朝廷冀傷威重竊恐守塞
將吏不知忌諱或得敵書争先啓聞白謂有探伺之能
寶非人臣所當言也欲乞預勅邊吏若得元昊章表許
先開視凡僭偽文字應有辭涉悖慢者並須隨處焚毁
勿使騰布除其間有入寇時月及邀約部落之言須合
聞上者止令抄錄大意即時馳奏庶内外不瀆以尊國
防臣忝備近班理當申罄涓埃之益敢冀裁擇
論蠲除雜税劄子
臣草茅之姿光華遘運近承人乏入倅計司惟厥吏員
實掌民版以一介駑緩之質閱四海征賦之益徒爾首
公無以紓責輙懷管穴思報毫分罔避嚴誅仰干睿聽
臣聞立簡易之法則民不惑去因緣之姦則吏無害省
簿領則要可舉一賦税則取有名此皆治道之所繇而
歷世之無改也臣竊見當今正税之外雜賦至繁詭制
異科醜名暴歛原其所自由來甚邇蓋自唐室解紐五
朝挺災孱王僭侯盜據方國壞合徹之典取一切之宜
掊尅無厭禁令自出于是有身丁地頭之賦農具牛皮
之征鬻酒則戶出麴錢煑海則家增鹽價雖與民更始
而弊制尚存官司因循憚于改作故使堯舜之代無桀
貉之中雖臣之愚竊以為過今縱不能蕩滌横賦以寬
民財猶當釐易舊名少近王道臣愚以謂可取雜名税
錢及𣲖納之色不移舊𢾗合為一號削去季世剥害之
品作為我朝較畫之法示之于民則耳目易暁委之于
吏則條貫難欺錄于官曹則文籍不煩供乎財用則稱
謂差美此舊入無秋毫之損新規有指掌之易丕變訛
謬垂于經常實夭下之幸如允臣所見乞下三司令子
細勘會見今天下諸雜税錢外沿錢名目貫百聞奏然
後取其實𢾗併為一號逐年折變自從舊法斯皆防患
制法遭時垂統者也臣伏見國朝以來詔數下而建條
比牒連名充曹牣府煩科碎目與日而滋每罰一斷罪
一事有司引用皆連篇累牘不能徧舉率不數歲則别
加論次謂之編勅蓋欲條貫飭盡網目畢張大可含元
細不容髮而抵冒未絶風流寝濫一令之下則姦生令
表一禁之設則罪出禁先示于人則若教猱施于事則
如紊網此皆不循其本而求之于末將欲措刑辟躋仁
夀者不亦難乎夫恢恢有條重而必罰者本也事事曲
制輕而易犯者末也本不舉則巨猾徼倖末專任則細
民罹災今之詔條病在于此陛下幸加大惠惜皇猷之
未暢深詔執亊精覈舊文欲因盛時遂定丕律臣以謂
不一勞者不永逸無遠慮者必近憂今雖定之後必復
改何則制度不立賢愚雜議故也為之計者莫若盡取
改行詔勅與律文相校律有本條而勅意小異者則改
而入律律無本條而名項别立者則編而為勅况唐律
之内廢條已多若擿去舊文益作新例亦前王損益之
常也人情不能無過王道禁乎太察其約束之煩語官
司之小禁宜一切蕩除蓋去之不足害治體存之徒以
餙罪梯法輕不能繩姦豪文密足以汙良善臣又聞王
者之制揭若日月動如雷霆其言易而文其禁切而廣
伏見今之編勅者繁長猥俗與府縣文移無異用字乖
舛異辭重複寧所謂明曰温醇之旨耶實由不專任達
識大儒而多用執法之吏夫法吏者奉行其法可也寧
制法之人哉古人有言治國如治家耕當問奴織當問
婢今欲與法吏謀致治之本意是猶使奴織而婢耕其
成功不可得也臣欲乞專委鴻博之老及輔弼大臣商
較勅條略依律文為體裁其辭句第其輕重約其義明
其文布之四海使識朝廷之尊傳之萬世俾知文雅之
盛自今以往有臣庶上言欲釐改舊法建設條禁者願
陛下愼其俞旨必先付之兩府參之羣吏若前條確見
其短今文率以為便可行于經久者卽下兩制令以所
陳之狀去其蕪雜取其精意倣古律令著為章程若其
事止苛文不足發明利害者皆寢而勿報如此則法不
數變而民知所措矣多言者必難臣曰今若依律令以
為勅天下官吏必不能暁臣對曰今天下所頒律今曹
局小吏猶能引用則似律之勅獨不能暁耶此膠柱之
論也又必難臣曰夫詔勅者多先帝所定而不當改作
臣對曰凡詔勅之設本臣庶上陳之見耳寧一出先帝
之口哉况聖人以便利萬物為至仁不因循陳迹為至
孝且太宗皇帝改建隆之勅眞宗皇帝革興國之法是
皆可乎此守株之談也臣又聞事不師古商典寔譏必
也正名魯堂攸訓雖文質異尚沿襲有宜至于辨尊卑
分職業其實一也竊見國朝故事自使相及左右僕射
以上出典州郡者皆曰判六尚書節度使以下者皆曰
知蓋以謂僕射而上品秩隆重藩鎮之任地望卑遠故
以尊臨卑者判其事以小任大者知其職及除佐官則
例曰同判之識自京官以上皆可任焉今六尚書知州
于上京官判州于下名既不順理亦無稽而又朝廷之
儀臺省為重近緣苟且寖失典刑尚書都省尚書令之
職也今兩省五品以上皆得權判刑部流内銓皆尚書
侍郎之職今或以知雜御史判銓事或以升朝官判刑
曹其餘卿監之司小官判者多矣天下友邦大郡大臣
不得判天臺帝省小臣得判之是重諸侯之藩而輕天
子之吏臣竊以為過矣又府史者二人之名也故自周
禮至唐令其其任者皆曰府若千人史若干人今寺監
見有其人則併稱府史此雖小吏而名不師古亦朝廷
之所惜焉幸陛下詔有司按前典謬者正之顚者序之
而已雖未能復治古之法亦一時之制也右臣所懷狂
瞽悉已條述惟陛下裁幸
元憲集卷三十一
