元憲集卷三十
宋宋庠撰
内制
賜步軍副都指揮使張潛已下啓聖院罷乾元節
道場香合酒果
卿等集祓仁祠慶余誕節適當罷會深諒祝延宜渥寵
頒用均熙事
賜宰臣已下上清宫罷散天祺節道場香合
朱律肇和璽符紀節敞叢霄而申禱肅會弁以如儀式
助薰燃宜加頒賚
賜宰臣巳下大相國寺罷散乾元節道場香合
慶節在辰外朝祝祉祓仁祠而有侐會鄰使以咸臻宜
錫名薰用資華供
賜賀乾元節人使鈔鑼唾盂被褥等
卿等肅奉聘儀甫安候館嘉乃虔恭之節倘多夙夕之
勞宜有寵頒用昭眷待
賜賀乾元節人使内中酒果
卿等巳陪壽&KR1356;留憩都郵克蹈寅恭允通信睦宜加霑
賚用篤恩勤
撫問鄜延路知州部署等
卿等出膺邊寄參總軍和候望雖寕撫循亦至眷惟勤
職良用注懷
撫問環慶路知州部署等
卿等任參邊𤨏職總戎昭疆事所經公心攸賴涉兹炎
序諒協常休
撫問涇原路知州部署等
卿等夙官邊部總職軍鈐體余修偃之風謹乃綏和之
略歊炎在候率履咸宜
撫問眞定路知州部署等
卿等夙奉朝恩言綏邊略軍和謹職疆候沉氛屬此歊
炎諒寕官守
撫問秦鳳路知州部署等
卿等分職邊關布和郡壘協寕疆事無爽朝猷言念祗
勤弗忘存矚
賜宰臣已下上清宫罷散先天節道場香合
令節欽先瑰宫薦會儼朝倫而並集率道範以惟寅特
示頒宣用資薰奉
撫問梓䕫路知州鈐轄等
卿等恪稟朝威善分邊職州疆有謐戎律無譁適啓秋
氛諒綏時祉
撫問并代路知州部署等
卿等寅奉朝經協司疆事政條參乂戎索無譁言念恪
居可量遐矚
撫問高陽關路知州部署等
卿等分荷朝恩參寕疆事夙官有次展體惟勤涉此秋
陽勉綏時福
賜宰臣章得象生日禮物
卿亮采光朝生賢紀旦邦儀有舊恩數惟蕃姑篤慶私
所宜祗荷
賜荆王生日禮物
霜籥紀辰門弧集慶眷惟蕃錫抑有彝儀尚讀壽臧且
符欣矚
賜宰臣張士遜生日禮物
卿等業茂承明望崇輔弼爰屬生賢之旦實昭命世之
祥宜渥寵頒用將慶祝
賜宰臣已下上清宫罷散降聖節道場香合
孟冬恊序靈節延禧肅朝弁以相趨會珠庭而有恪宜
頒薰炷用奬圭誠
閤門賜宰臣荆王使相節度使加恩告勑
熙事甫成恩章有典已誕宣于著位宜申錫于贊書當
體眷懷往欽襃渥
賜宰臣荆王使相節度使讓恩命不允批答
甫畢嚴禋載均順福乃眷臣鄰之重式推恩數之蕃允
協舊常詎煩冲挹
賜淮康軍節度使同中書門下平章事陳堯佐加
恩告勑
卿台袞藎臣將旄近屏適均鴻霈載茂徽章仍因子舍
之賢往授贊書之重
賜刑部尚書知徐州李廸加恩告勅
郊類成儀臣工底力眷惟舊德宜進寵章往錫贊書用
光藩閫
撫問眞定路知州部署等
卿等分扞邊州參持戎律政條有穆疆場無譁方涉窮
冬諒綏吉履
撫問麟府路知州部署等
卿等肅膺朝選分扞邊虞率職有經治戎無懈適茲凝
冽可諒勤劬
雄州撫問賀正旦人使
卿等肅將歡幣來慶端辰擁行傳以勤斯款邊關而戾
止眷言冒涉深體寅恭
賜賀正旦人使生餼
卿等恭持歡聘來會元正就館方初犒賓有式特申優
渥用體眷懷
賜賀正旦人使鈔鑼唾盂被褥等
卿等來聘王春甫休使眷方眷睦鄰之厚宜優適館之
華爰畀寵頒所宜祗荷
賜賀正旦人使内中酒果
卿等肅將信幣巳展朝容適館載寕加籩有品宜賜禁
筵之味更資公讌之餘
賜賀正旦人使春幡勝盤等
端方布和上春啓祚餌辛盤而惟舊戴寶勝以增華併
示寵頒且均嘉貺
撫問環慶路知州部署等
卿等奉將朝寄參幹邊符率職有經訓戎無懈方臨韶
節勉蹈常休
撫問益州路知州鈴轄等
卿等分輯郡條參司戎籍並勵首公之操副余綏遠之
懷益蹈常休以符遐矚
撫問知永興軍夏竦
卿渥節寰畿布條關輔忠誠卓亮邊略攸綏適履初炎
具蕃嘉祉
賜賀乾元節人使到闕班荆館御筵
卿等肅奉聘儀來祗慶節駕言軺傳次我都門宜錫宴
私用紓勤勩
賜賀乾元節人使到闕班荆館御筵酒果
卿等將命載虔憩徒有次方即郵亭之便式燕豐俎之
華宜賚芳馨且資酣懌
賜賀乾元節人使生餼
卿等展幣嘉辰停軺外邸犒勤有式致餼惟豐爰優即
賜之恩更篤如歸之惠
賜賀乾元節人使鈔鑼唾盂被褥等
卿等奉幣修歡停軺就次惟使勤之甫釋給賓具以宜
優爰錫豐華用昭眷遇
賜賀乾元節人使内中酒果
卿等適展慶儀載寕傳次必厚甘馨之品别將燕衎之
華故此恩頒用昭勤矚
賜宰臣已下上清宫罷散天祺節道場香合
離序孟辰仙符舊節肅靈場而既就昭寶貺以彌新宜
錫眞香誕迎茂祉
賜知樞密院王德用已下大相國寺罷散乾元節
道場香合
卿等以朕誕辰歸虔梵果爰屬散香之會載延拂石之
齡宜有頒宣用兹薰奉
賜知樞密院王德用已下罷散乾元節道場錫慶
院齋筵酒果教坊樂
卿等恭祓梵場慶余誕日既畢人天之供宜頒藥餌之
私仍副甘珍併昭慈惠
賜防禦使劉從廣景德寺普門院罷散乾元節道
場香合酒果
卿率職禁聯慶余誕日肅建梵場之果載歸壽歷之祥
宜渥寵頒用資薰祝
雄州撫問賀乾元節人使
卿等奉幣有儀及疆胥會矧韶和之在候諒跋履以偕
勤言念寅恭靡忘嘉矚
賜鎮海軍節度使新授知樞密院夏守贇赴闕沿
路茶藥
卿入掌繁機巳膺迅召宜示頒宣之寵體茲眷待之私
賜鎮海軍節度使新授知樞密院夏守贇到闕生
餼
卿適馳戎傳甫戒都門勤禮有初犒儀惟舊往膺蕃錫
深體眷懷
賜鎮海軍節度使新授知樞密院夏守贇讓恩命
不允批答
卿師帥舊臣藩垣茂伐曏酬踐歴入總幾微過列讓誠
難稽公舉
賜鎮海軍節度使新授知樞密院夏守贇讓恩命
不允批答
卿近允徽章俾敷列位再觀封疏尚執遜沖宜時攝于
繁機勿專懷于小讓
賜護國軍節度使兼侍中張耆生日禮物
卿位冠列藩慶周誕日特俾過庭之嗣往宣班物之恩
姑體眷懷即宜祗受
賜武成軍節度使同中書門下平章事駙馬都尉
柴宗慶生日禮物
卿戎節宣風慶弧紀日特命家庭之懿往頒燕篚之華
式表恩私所宜欽荷
賜宰臣已下上清宫罷散先天節道場香合
寶誨舊聞先秋令節謹醮場而有式會朝祓以如儀爰
錫名薰用蠲慶會
撫問涇原秦鳳兩路沿邊經略安撫使夏竦鄜延
環慶兩路沿邊經略安撫使范雍
卿出總藩條載華使範兼倚中權之重且紓西略之虞
宜篤常休用符榮寄
撫問鱗府路知州部署等
卿等恪分事任祗奉朝規永念忠勤克壯邊略屬季商
之在候諒夙夜以為勞用示撫存幸綏吉履體余眷矚
罔替終譽
賜宰臣張士遜赴闕都城門外御筵
卿甫膺節召再冠槐階封傳疾驅都門在望宜渥勞旋
之禮俾均示惠之私式佇同寅且欽飫賜
賜宰臣張士遜赴闕都城門外御筵酒果
卿甫修圭覲入序台儀延勞都門均豊燕豆宜加珍錫
以侑歡誠
賜宰臣巳下罷散乾元節道場錫慶院齋筵酒果
教坊樂
卿等祝慶梵埸流思宴館列豆埸而有餞肅簪襘以如
儀特示頒宣且榮歡集
賜宰臣巳下罷散乾元節道場錫慶院齋筵酒果
卿等率和朝弁祗祓齋場歸祉誕辰均恩燕爼宜頒異
品以侑多歡
賜知樞密院王德用巳下大相國寺罷散乾元節
道場香合
卿率屬内廷祝延梵宇壽祺來集忠款可嘉宜錫名薰
用資寶供
賜知樞密院王德用已下罷散乾元節道場錫慶
院齋筵酒果教坊樂
卿等祝慶仁祠推恩宴館特厚籩壺之賜兼諧匏竹之
和姑寵肆筵用昭示惠
賜知樞密院王德用已下罷散乾元節道場錫慶
院齋筵酒果
卿等修慶誕辰祈褫梵果散香在會式燕攸均宜錫甘
滋用昭奬眷
賜賀乾元節人使到闕班荆館御筵
卿等恭持聘節用戒都門征馭載勤候亭留憩特伸燕
勞以洽寵私
賜賀乾元節人使到闕班荆館御筵酒果
卿等肅將信幣來慶誕辰迎犒有初燕私甫洽宜加珍
錫參侑歡悰
賜賀乾元節人使鈔鑼唾盂被褥等
卿等肅奉聘儀甫安候館嘉乃虔恭之節尚多夙夕之
勞宜有寵頒用昭眷待
賜賀乾元節人使玉津園射弓例物並御筵
王籞均歡使儀侑好爰設射堋之箅參陳宴俎之華特
厚匪頒用昭儀眷
賜賀乾元節人使朝辭御筵
卿等將復使軒甫違朝陛率多儀而允恪軫長邁以方
初宜寵燕慈用蕃恩錫
賜賀乾元節人使朝辭御筵酒果
卿等甫訖聘儀將還使路歸裝既戒候館少留宜錫醇
芳用照眷賚
賜賀乾元節人使回班荆館御筵酒果
卿等聘禮甫成歸塗云戒式厚都亭之餙將勤征鞅之
行特賜甘馨用滋酣悦
賜賀乾元節人使回至天雄軍御筵
卿等復命使軺次塗州館冐初炎之燠若想夙駕以勤
斯宜錫宴羞用申犒禮
賜宰臣已下南郊禮畢御筵
郊配成儀臣工洽祉當速燕私之惠且紓陪贊之勞宜
抃慶辰往均良集
賜賀正旦人使赴闕至天雄軍御筵
卿等肅將鄰聘甫次近藩諒行李之為勤矧凝嚴之在
候宜申犒禮式表恩華
賜賀正旦人使到闕班荆館御筵
卿等遠將歲聘近戒都圻惟涉路以載勤俾頒觴而申
犒並宜歡飫昭體眷恩
賜賀正旦人使就驛御筵
卿等奉將鄰好來慶王正當嘉節之肇新固歡心之允
協宜因館榖特展宴私
賜賀正旦人使就驛御筵酒果
卿等肅奉鄰歡參陪朝慶蹈虔恭而有恪均戬禄以咸
宜爰錫甘滋用昭勤矚
賜賀正旦人使玉津園射弓例物并御筵
卿等慶幣成儀宴庖均渥特啟禁園之勝俾資射筭之
歡仍示頒分並宜欽荷
賜賀正旦人使朝辭御筵
卿等肅導鄰歡將還聘節使無違禮恩有示慈宜渥燕
私用昭奬賚
賜賀正旦人使朝辭御筵酒果
卿等既展邦儀少畱候館虔恭載恪眷尚無忘宜錫甘
滋且昭優異
賜賀正旦人使回班荆館御筵
卿等奉聘成儀載馳復命適遵歸路特舉餞筵用示寵
嘉體兹眷遇
賜賀乾元節人使玉津園射弓例物并御筵
卿等適達鄰歡甫均燕惠爰擇囿遊之勝且觀決拾之
容仍渥寵頒以昭眷佇
賜賀乾元節人使回至天雄軍御筵
卿等奉成歲聘回飭使驂冒朱籥之初炎次星街之近
鎮特頒宴犒用篤恩勤
元憲集卷三十
