元憲集卷十四
宋宋庠撰
五言絶句
坐池上看水偶成五絶句
冰解初分竇波平便泛舟岸花紅弔影沙鴨綠昂頭
漾漾通仙穴(源出清濟)潺潺入故城晚來丘壑思併為一渠
聲
短綠抽心草深紅半面花游魚知底事跳碎水中霞
已開臨水徑自作探花人岸柳何為者都盧欲占春(河橋)
(不甚宜花惟多美柳)
橋腳時依樹(多作釣橋)階脣便作河初無心可洗誰作洗心
歌(廳事為水所環最為佳處)
次韻和吳侍郎錄夢英書
何年留妙蹟真賞日云疎不遇臨池鍳誰收壊壁書
六言絶句
撚鼻
一飢慣食腥腐三嗅不分臭香殘質心灰已久末年鼻
壅何傷
七言絶句
和吳侍郎曏號樂城居士今復職守陜臨岐自哂
二絶
竹圃雲齋謝病還更將禪號擬香山詔恩叙舊君何譲
從古英賢不得閒
催拜連翩鳳詔飛樂城幽槩願相違高雲出岫雖無意
且待商巖作雨歸
擢第南歸道中早發
紫漢回天斗柄横蕭蕭羸馬困遄征南歸晝繡恩偏厚
應有鄉人笑夜行
夜坐二首
紫垣疏舍拂霄霓官燭臺衾夜境凄况是顔生無飲分
小齋應免醉如泥
省戶沈沈奉祕齋通宵簫唱九天來如愚默坐將何比
維斗虛名本不材
道次舂陵懷古二首
鬱鬱舂陵舊帝家黍離千古此興嗟蕭王何事為天子
本爱金吾與麗華
麗康遺壤亘荒途白水烟消拱木枯陌上停驂聊借問
帝鄉今有舊親無
被詔假軺傳詣闕
輕郵千里給臺符暁月征驂上道初自比漢儒恩太渥
一生龔勝恨私車
初歸咸寕宅坐北齋作二首
柳市西頭最遠坊歸來先掃讀書堂閒園别有風流意
無限苔花上石牀
宴坐聊為適性埸徧開塵篋治縑緗偷閒須撰齋中錄
道帙儒經各有房
因游東園奉寄交代張龍圖
修篁綠水已成隂秀柏凌霜盡直尋今日思人還爱樹
(竹木盡是張公所植)歲寒顔色歲寒心
蔬食
退食西軒玩竺墳鵲爐烟細篆難分勞生未識心齋理
枉學顔徒不茹葷
榴花
誰取孤根植檻旁絳跗丹蘤鬭年芳驚飆莫損亭亭豔
百子先秋未有房
晚坐北臺見新月
落霞殘日罷空楼月桂黃昏破客愁天上幸無封拜事
誰教蟾影曲如鉤
初止轂下車馬羸憊
九衢横騖徧驂騑暁日浮雲萬蓋迷借問東京朱伯厚
一車何苦日奔馳
初倅襄陽郡事感而自詠三首
平日少游思郡掾當年鄧禹志功曹如何一命聯州刺
更冠靈峯贔屭鼇
詔版熏芝矞露濃千齡華旦此親逢平刑六百叨優秩
(漢廷尉平六百石秩)已媿琅邪邴曼容
處世儒宮井臼貧偶懷銅刻逐觀賓漢家衒鬻盈千𢾗
卻用淄川牧豕人
春晚坐建隆寺北池亭上
城外東風卷落花更臨春水惜年華單車刺史無鐃吹
呌殺荒池兩部蛙(南方氣早春末已蛙鳴)
梁冀二首
狐尾單衣漢綬長歸來珍館看啼籹將軍幸有封侯力
忍使秦宮令太倉
外戚豪華善意錢折巾平幘映鳶肩支期一世惟偷寵
虛秉東京䟦扈權
題巢父井亭
箕嶺逃堯去不回沈沈遺甃碧烟開廉泉譲水猶堪貴
何况會輕天下來
默記淮南王事
室餌初嘗謁帝晨宮中雞犬亦登真可憐南面稱孤貴
纔作仙家守厠人
班葛才華盡冠時如何褒貶兩參差八公竝號翀霄客
誰作當年詣吏辭(伍被即八公之一)
二山仙藻鬱紛綸鴻寶于中祕術新他日鑄金多不效
餘災翻及獻方人
欲訪景升先寄
隠廬早學蝸牛樣講肆仍將馬隊鄰(陶潛有馬隊非講肆之句余居東偏)
(皆騎營所在)北望烏衣纔一曲擬携聯簡就書筠
歲暮北楼晚景
楼上人驚歲律殘魯郊齊壘有無間夕陽高鳥知何意
飛盡青冥不肯還
和吳侍郎見貺白蓮
田田香葉滿橋隂鏤玉仙葩照玉潯應恐天姿太明潔
淺紅微綠護芳心
招希元對奕(佘棋品甚卑故有末句)
咒木成盧非我事賭牛探炙亦何緣乘閒欲數紋楸路
借問何如葛稚川
適聞留臺侍郎獨游龍門屬府事牽鞅輒成短詩
奉寄
飛蓋遙聞上鑿龍白雲蒼靄暁楼鐘匏瓜訟閣空南望
知到諸天第幾重
再葺流杯亭兼得今翰林胡學士舊記石刻移置
坐隅郡人以為寵
重鑿瓊波弄酒船翠珉英藻更相鮮從兹春意無銷歇
長似山隂癸丑年
流杯亭(則天所臨幸李嶠撰碑)
昔記神皇駐六龍横波簫鼓沸天中誰知一代繁華意
吹作菰蒲落日風
齋中讀書
藤篋紛披擁蠧筠日開黃卷代談賓一經皓首心非悔
枉是無言對斵輪
入謁馬羸不進
上路傳呼萬轂流羸驂踏月五更愁城門爭道無因入
始恨車前欠八騶
惜白髮
暁鑑霜毛亂欲飄感衰懷壯兩無聊淵明雅思真高世
也解嘲人插素標
再到小園見落花有感
雨餘春色太怱怱已有殘英滿地紅先落後開應定分
一般遲日一般風
急雨前旬滯客筵羣葩何事亦翩翩風長日暖東君醉
無限宮娃失翠鈿
次韻和丁右丞因贈致政張少卿二首
幾年辭寵解華紳佛忍莊恬共嗇神歲晏始知松柏茂
凌雲高節不關春
芝术新園御陌東飄然雲鶴此相從貴交亦有功成約
(二卿嘗與余有功成身退之約)林下他年或見容
和中丞晏尚書觀上御青城案警埸
崔嵬繪闕倚雲梯三疊鳴笳引夕鼙使範雄嚴天意悦
瑞氛斜日紫垣西(是曰登樓案警埸即時開霽晚景甚和)
偶觀竹林七賢畫像
七子高風拂混茫丹青遺影尚琳琅山王偶爾兼榮遇
不得延年贈短章
次韻和石學士見寄十首
&KR0377;懇嚢封避政均天恩從欲寵孤臣回瞻始愧功名地
池有祥鵷閣有麟
路寢崔嵬敞九筵相儀曾識帝心虔(明堂盛禮僕以禮儀使贊引乘與)
漢家山委無窮瑞盡屬淵雲奏賦年
奉行漢事稽遺典陟配周詩講肇禋一世聲名皆帝力
請君鴻筆剰書筠(已上二篇來詩紀明堂之盛因見虚節輒緣雅意為答)
分符懷鑰兩叨榮公退賓尊恨獨醒(余性不飲酒)禊洛賞花
都未識歲寒空愛竹青青(褉飲賞花洛人所重余今夏赴任未經此會恇土宜美竹)
(徧于池檻此君之好契余夙尚云)
隠几鈴齋咀道腴洛烟嵩靄徧神都時時更作書生詠
方信随何一腐儒
掉臂論交俗久訛夫君高意遏頽波蕣華暮落松凌雪
借問凋芳較幾何
榮路徘徊力已疲保全恩惠劇春熙須知散櫟無庸日
方到羣材搆厦時
久厠鸞鴻刷羽翰大都飛意倦須還周南日夕歸心動
笙月飄風盡有山
親見仙科唱第時(君提第之日余以學士為殿試考官)寵均宣室對神釐
(韻強輒借為禧字)漢臺詔令方深厚好取名郎作訓辭(來詩有敲扑薄)
(領之歎輒以奉揚宣美)
老去勤勤念一丘已將身世上虛舟濟川善謔情雖厚
似倚清才惱白頭
碧蘆堂
寂寂虛堂一自幽紺梢蒼葉更臨流不須重畫滄浪境
一片江天小樣秋
故池
幾曲春淵逗碧塘翬檐沙版照波光多年不浴荀池鳳
戲鶩時時下夕陽
丁晉公故第東池上作
薛縣高臺已半傾碧波遺甃自盈盈池蛙不辨興亡意
猶學當年鼓吹聲
東園池上書所見五首
茅棟山楹抱曲池(池上有堂號白蓮棟宇朴野)孤懷終日此忘歸生
平方寸無機械庭下羣鷗且莫飛
春餘池圃似郊村(余夏初領府事時花卉已過池上寂然有野思)吏散斜暉半
府門燕雀不知爭底事啁啾言語到黃昏
堂下濺濺水欲周水清烟底見游鯈主人不是無芳餌
此意從來信直鈎
静岸無風斂夕霏田田香葉滿空池戱魚未必能知我
我自知魚最樂時
雨洗神嵩紺黛凝中天鸞鶴恣飛騰更憐晚翠知人意
併入東楼第一層(東楼正望嵩少諸峯)
漫成
二典勲華冠號榮燦然三代繼英聲如何孟子尊儒術
不肯臨篇信武成
漫成二絶
日日開門避寵呼舞驂飛蓋共虛徐晉人枉觧痊秦痔
只得君王五乘車
代故由來足糾紛高才憂世強云云太宗不用長沙傳
虛使羣臣謚孝文
絶句
波環潁曲持竿石雲擁嵩巖鍊藥爐盡是他年歸隠計
更憑猿鶴作前驅(有薄田數頃在嵩潁之間自鄭望之跂予耳)
次韻和吳侍郎和沖卿寄來詩二首
觧郡西歸疾有痊洛臺分籍養高賢逍遥莫道無推重
雲外傳呼拜表天
暫息塵機不為年高風聊借九區傳周聃漢朔誰能測
且作清時吏隱仙
時余不得預會戲成二韻(案此題上有脱文)
筆陣談鋒醉幕天遥知三俊共周旋據鞌舊將曾銷髀
不得行間左執鞭
和中丞晏尚書憶譙渦二首
縠浪如烟曲里深使旗齋舫此幽尋不知魚鳥思人否
曾費東山擁鼻吟
沿緣綠篠無窮岸縈帶香荷幾曲溪可惜高秋真賞地
夕陽殘月枉平西
冬至夜齋中不寐遥想郊丘盛禮二首
陽郊陪禮忽三年目想壇觚切絳烟今夕纖蘿還不動
百神應到紫宫前(寶元郊祀之夕風月登霽今歲復爾)
兩扶天御陟圓丘(景祐寶元二郊余竝攝公卿奉引乘輿开壇贊禮)璧月硃星
拂綵旒誰識從官興感夜卧聽寒柝宿揚州
人日
陽律初回七日春誰將靈品占佳辰&KR0866;金翦綵空迎福
無奈牛羊已勝人
游廣愛寺
鷲宇岧嶢軼翠霏清秋香火絶塵機心明更接真空辨
應有天花滿席飛
和伯仲尚書聞琵琶一絶
香撥檀槽奉客杯細音餘響碎瓊瑰只應強作弦中誤
且欲周郎一顧回
正月十日作
萬里春暉蕩暁空芳心何處不融融情餘兩鬢無情雪
最耐人間解凍風
偶隨和氣上層臺河裏風烟巳暗開空說虎牢天地險
不知春色過關來
元憲集卷十四
