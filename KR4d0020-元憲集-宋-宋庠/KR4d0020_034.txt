元憲集卷三十四
宋宋庠撰
墓誌銘
宋故推誠翊戴功臣彰武軍節度延州管内觀察處置
等使金紫光祿大夫檢校太傅使持節都督延州諸軍
事延州刺史兼御史大夫上柱國武威郡開國公食邑
六千五百戶食實封一千六百戶贈侍中曹公墓誌銘
宋有忠勳之臣曰武威曹公在天聖中以宿將持節分
督河北軍事屯中山庚午春正月丁卯寢疾薨于位夀
五十八訃聞天子震悼不視崇德朝兩日以黃門監璽
書告第走命中謁者護其柩還京師後九年寶元之已
卯其孤等始以龜筮之吉歸窆封樹有詔鴻臚亞卿典
喪事奉常易其名曰武穆冬十月乙酉具鹵簿鼓吹葬
公及其嫡馮掖夫人潘氏于南洛陽之金谷鄉尹村原
從大墓且言順也先是其家合官牒世譜以狀咨史氏
請辭刻石譲不遂乃紬而敘焉公諱瑋字寶臣其先晉
有清河太守泓去官寄孥始為郡姓後裔再徙占數眞
定之靈夀曾祖諱業祖諱芸竝遭時俶擾仕本州爲牙
門大校職以世及功緣地徧隂邁德美儲為慶靈以至
烈考樞密使累贈太師尚書令諡武惠諱彬以明允篤
誠道參運始禽吳馘蜀助平天下翊亮三聖卒為元老
諗謀帷幄溢動旂常生極師臣之尊沒從大享之配顯
揚追賁為時第一逮公之克濟世美及昆弟宗門之貴
交荷恤典叢于先報故今繇祖而上皆贈太師尚書令
又封曾祖于榮大父于越俱為國公曾祖妣張氏祖妣
李氏皆累封齊韓二國太夫人禰廟自始薨飾以濟陽
郡再易冀魯竝為眞王妣高氏及二劉氏又别以秦齊
陳三國為湯沐公即武惠王之第四子也承是休烈生
而岐嶷童齔英發雅為先王所器至道初以任為西頭
供奉官閤門祗候黨項餘種李繼遷盗弄朔方兵穿塞
首鼠強吏不能制時武惠握機政太宗面訪雄俊以置
邊瑣久之輒以公應詔帝喜曰卿有祁午安遑遑更索
耶即日召見命有司加顯秩以俟遣武惠固辭及以本
職試守隴西郡年甫十九公自以見知于父子之際又
為明主所識拔感激忠孝遂攄才藴由廷臣凡八遷至
客省使其間帶高英康三州刺史團練防禦使各一洊
領華州一降容州皆為觀察使進主鎮國彰化二軍節
度觀察留後昭武彰武兩軍節度使其化條所莅則戍
鎮戎軍守渭邠秦萊青天雄孟兗七藩而渭天雄皆再
其瑞璋之總則環慶眞定涇原三路皆為兵馬都鈐轄
酈延路為副都部署環慶真定兩路竝為都部署國論
所咨則領宣徽南北院使署樞密院事命秩之備則階
三品勲二品視官帝傅兼亞丞相書社六千三百實幹
一千六百以四字為功號烜赫光耀冠映侯籍迹公之
策名展體服勞中外為國方召多本西略初繼遷逋誅
寖久劫羣羌為支輔苛征暴戮人思自拔公之扞蕭關
也盡條恩詔綏懷之意以檄諸部部人得書皆東向感
泣或率衆内屬姦黨始離寇略河湟諸戎歸重弗戒公
短兵鏖石門川上狡衆殆殱趙德明初喪凶父有首罪
稱藩之請公以天厭餘孽宜時平蕩願帥一隊縛豎子
以釁鼓驛書言狀慮密計周時朝議前已許降謀弗果
用揚珠瑪哈之族合萬餘落乞援内徙諸將惶惑未知
所受公獨撫其使自將勁騎薄天都山凡三日盡擁其
衆按道徐還中外服其勇再守渭也古哩羌寇掠不已
公率所部合支軍趣武延鹹泊川鼓行夾擊諸帳皆潰
係牛縶馬以萬計遂破滅之又襲叛姓巴勒臧于平涼
剪其巢窟自是屬國者倚漢與天等矣鎮天水也値罝
勒斯賚初盛挾李遵妖妄自謂吐蕃貴重當雄西域稍
幷他部恣睢塞外遵乃傍緣故事上書求贊普之號公
密疏以春秋許外夷者不一而足今二羌烏合而所希
無法宜黜桀驁以尊國防眞宗納焉但授遵保順節度
制後果窺伺邊隙包藏祸心迫脅小種扇動豪帥連營
方陣號稱十萬乘虚内奰浸淫于三都之谷公率軍整
旅背城逆戰斬首千級獲利器雜畜三萬計追北至孰
煌驍將馬布札爾恥敗負力復屯野吳公遣死士數百
夜𢷬其壘自相蹂殪羣醜遂奔古哩羌隂謀累年規敗
疆事先其未發掃平廬柵因是西南諸姓皆納款轅門
遵賚震怖遁還故磧不敢彎弓而取當此式遏制勝之
犬較故事邊民挾弓矢皆應募為奔命鬭勞賞薄人情
弗愜公建言能墾境上曠土者蠲其租春秋耕斂出州
兵以護作而戰者忘死矣渠率内屬恩隆無等公請百
帳以上比古幢主次比營司馬贊書拜授列為王官而
來者知勸矣黠羌殺人輙以羊馬自贖公按律令除其
弊犯華人者論殺之餘從其俗而刑無頗矣秦人田訟
彌歲不觧曹吏投隙竄易版書公審其宿姦一取質劑
為騐亡契者貸其負使得自占收脱戸千六百租錢四
百萬臺符宣告州郡以為後式而文無害矣此威懷安
利之凡最若其按秦漢舊迹因長城之塹稍築塢堠以
殊内外斥境千里建籠竿之壁列弓門十寨迭為藩蔽
班賞格飾鬭具繕梁表道屯田足食迄今為保障之利
者不可悉紀公之在關隴以威名莊重淵回山立累功
懋賞皆即拜稍遷倚而不召者歲踰二紀至于丁外内
艱泣血委印綬率以墨縗奪服天禧中始有下邽觀風
之拜猶副戎柄時三陲寧晏外虞訖息僉以公壯猷盛
烈當敷及天下于是有留使宣猷之授入筦樞極公既
踐修世範知無不為秉義據正勤勞夙夜海内抗頌歸
緇衣之美終以勛高地偪更由總管之任出臨西夏讒
黨乘勝又以容山之拜徙守東藩聖上始初清明誅放
憸猾不俟辯謗寖還舊物奠營丘藩全魏養疾明律興
護北方再陟齋壇終屏王室洪稜勁節久而彌厲方且
桓圭皂馬竚來朝之儀彤弓彫戈將蕃錫之典昊天不
弔殱良奄及此哲侯所以深聞鼙之悼邦人所以寄成
蹊之泣者已嗚呼公之材之劭本沈雄而施事幹然承
藉先訓濟之謙慤保功約已未嘗有過臨政精悍不獨
以軍旅從事故數佩州組皆以最聞大指道威信必賞
罰以軍之嚴移于郡則肅然畏以郡之愛移于軍則薰
然和伍符吏牘參行不慁古名將之憚公優為之前後
襃勤賞捷受方底書以數十若其詢逮兵策則寶跗細
劄委曲纖悉甚者手詔往反如宣帝問後將軍故事決
而後已在常趙感疹方革營卒以常過千軍禁左右勸
寬其罰公曰以病易守非吾節也卒置殊死故公之約
所守如介石公之重所至為長城言料敵則焞龜語應
變則奏刀用能英聲茂績超蓋前代行均椒蘭之芬威
無藜藿之采有由然也論者猶以羌渾右鄙事微敵脆
不足暢桓桓之舉晩睨幽朔悲歌慷慨常謂禪姑衍銘
燕然者復何人哉時方弭兵公亦齎志此又謀夫壯士
擊劍長懷而不能已也繼室曰沈氏今號吳興郡夫人
故相僕射倫之孫光祿少卿繼宗之女三子長曰僖任
禮賓副使次曰倚終内殿崇班曰偀為供備庫副使噫
門閥隆貴蟬聯魚貫以功名世家者今無偶矣游談故
老尚將傳而不泯又況圖金刻期陵岸則公之終譽其
有既乎銘曰巖巖常山靈氣磅礴值為豪英拔秀遼廓
洸洸侍中實本渾熊纂服肖善自箕而弓武惠知子獻
之天扆弗嗇家寶用參國器黨項猖狂擾宋西疆公冠
未升戍于秦涼治兵刺部或征或撫游魂殘孽莫敢余
侮婪婪大酋交兵結仇率爾蕃部搏我邊州公計先定
聊秉武節螳臂蛙跗卒染車轍蕃族震攜款塞就羈滅
烽臥龍帝曰來歸計功酬績大使方伯乃幹鴻樞柔惠
正直間因讒人旋陟舊勲三偃大藩再帥中軍屏于北
道威聲偃草公侯干城宜夀宜考耳順未踰與世長違
徹我金湯帝曰予思貂廞衮禭哀榮竝至寵葬周原陪
先洛涘儼畫柳兮彷徉公將傃兮幽堂惟松楸兮嗣世
尚橋梓于家王
故朝奉郎守尚書駕部員外郎上輕車都尉賜緋
魚袋濟陽江府君墓誌銘
昔班固稱西都英雋之域黻冕所興議者以為一時之
夸辭過矣蓋京師樹首善以倡天下擁太和以陶民性
若堯土之俗多憂思舜野之器無苦窳遷善成教不知
其然則中州人物之華常卓犖于諸夏固其宜矣雍丘
為左畿大邑氣俗尤厚士之挾經術由鄉校脱野巾而
襲朝組者視寰内不若也其間尚書郎濟陽江君諱日
新字仲元又章章者與君端拱初以明經登科調補陵
州始建尉由外臺陟狀就除成都司法參軍入為大理
寺法直滿歲改評事出知曹州濟隂縣轉運使河東薛
公暎上其課最就徙同判撫州摘姦䘏隱示歸厚之法
其後吏民多奉行江君故事就轉國子監丞真宗嚮明
改丞大理秩滿除太子洗馬同判鄜州咸平初匈奴未
賓侵敗邊略天子念兩河之棘特詔有司選中朝臣有
風績明劭知下疾苦者不問其位付使節以安輯之時
君適自鄜歸繇是以春官五品領河北安撫採訪之任
疆場方駭政龐事易農不狎野吏或失官軺車所經輒
振其弊使還論奏上皆俞可俄除同判并州會平原守
王用和治迹無狀為使司所劾奉辭之日面改知德州
遷殿中丞賜緋魚至州建言城小不足以扞寇願率衆
力而侈大之朝嘉厥謀民亦胥勸樓堞未備戎入其郊
時趙魏諸強藩皆堅壁自完不内細弱惟平原虚城納
衆料丁壯以操戰具開東西門使士易服出入晝夜不
絶敵衆憚之被圍三旬守有餘力凡獲馬口甲胄以千
數獻于行在民賴保障者數十萬人上錄其勲改國子
博士俄丁父憂有詔奪情復攝郡事秩滿吏民守闕願
復借君一年故歴四朞而得代還朝除濮汝夀三州不
拜上書願治邊郡會邊瑣無缺守遂同判真定府改尚
書虞部員外郎府帥滕文襲木強少文條教自任君數
援吏法以裁正之乃挾刑獄使陳綱翟繼恩奏君以當
官失和傳致疑狀朝廷下其章于本路計使以辨之君
具陳所諍皆公言他毌纖芥由是陳翟俱得罪移君同
判大名府又移邠州序遷比部員外郎太夫人在堂表
乞就養俄除知扶溝縣數月復移同判齊州轉駕部員
外郎自陳翟之誣為居中者所惡數易官守將逞憾于
君君自以婞直多忤不容于世乃以末疾自劾免時長
子為尉氏主簿遂往就焉痌瘝寖加以大中祥符六年
四月二十八日啓手足于牖下春秋五十七曾王父瓊
烈考延濬潛德不仕教忠詒法逮君之顯贈其禰為水
部員外郎母李氏敘封隆平縣太君初娶富春孫氏繼
室以汝南周氏封内鄉縣君後君三歲而卒五子日中
古進士擢第為綿州從事曰中和守家學為鄉老所薦
日中庸有高才而天曰中應富辭業未第曰中立登俊
科掌宣州記室初君之終諸孤等以筮之未從而歲之
不易故藁葬君于南部今龍集癸酉孟冬之已酉吉與
姓會始號奉靈輤及二夫人之喪克葬于雍丘縣陽夏
長白岡之原禮也惟君感慨強濟由徒步而取時譽其
術長于機變而兼敦義烈今天下積年逋田許賦他戸
著于令乃君所建又邊民蔡靜恭者父為賊劉廷晏所
殺後廷晏仕契丹為涿州别校靜恭既壯出塞斬之以
首祭父墓君表其孝勇章數上靜恭卒授三班奉職其
樹風竦善他多此類固當鷙擊横膦騰夷夏而薄霄漢
終乃婆娑郎署沈浮郡竹外失貴臣之意奄同萬物之
盡道遐運促可勝嘆哉然松心不彫井德無改剛腸勁
節終始彌厲亦足以矯抗羣枉詒燕後昆者焉其孫休
復童牙有文弱冠而仕與余聯第榮牒敦契鄉枌具狀
先猷丐識圓石罔獲辭拒姑實其狀云銘日日畿之藪
風夷土厚秀龍乘乾回岡包酉龜食告祥牛眠啓後葬
君子兮佳城備大夫之廣柳物共盡兮奈何德有基兮
可久岸為谷兮谷為陵期信辭兮垂不朽
宋故朝請大夫尚書工部郎中充天章閣待制上
輕車都尉賜紫金魚裴彭城劉府君墓誌銘
景祐乙亥秋八月天子制詔丞相曰朕思得忠廉老成
之人參備顧問其疇宜哉僉曰尚書工部郎中劉隨有
史魚之風於陵之清直方秉彛節貫華皓帝曰俞翼日
以冬官待制天章閣褒言渥禮形于書贊搢紳動色有
得賢之賀未涉旬恙生心腹日臻無損越九月既望家
老奉祭衣以號東榮時髦端士相與流涕朝廷恤憐厚
賻終錄孤之典仲豫庚申歸葬于開考城之黃城原禮
也君字仲豫其先漢楚元王之後十三代祖諱思立仕
唐為右武候大將軍㐮武郡公衣冠慶靈宗牒詳具大
王父利賓王父運皆占籍睢水烈考濟以石晉之擾始
居神甸逮君通貴累贈尚書刑部郎封妣侯氏為永安
縣太君其高曾以還亢宗避地之節悉見于君自撰先
人之誌此皆不書眞宗景德初君始以鄉秀詣春官覆
試便殿擢進士第觧巾連主安豐仁和二縣簿又調倅
永康之壁屬邑令有受賕易死生之獄者君正其誣枉
將扺令罪漕使李士衡隂為之請君終不答士衡怒密
奏君苛嬈非綏邊術坐是代歸仍閡冬集久之補南劔
州從事丁内艱服除改大理丞參主詳斷時宮保文元
晁公以重德處辭禁朝夕獻納雅知君風力強毅手疏
稱薦因是出通判益州益號會藩故事非外朝臣不俾
為貳洎貪君才劭故以京司命之延登臨遣恩禮無殺
就殿中丞移原州今上繼明轉太常博士關掌河中府
未幾驛召換左正言囊封盡規為相國文穆王公不悦
會京府秋薦命君邏察試席入榮進士有一辭異卷者
亦既搆訟抉以為疵左遷掌濟州商筭明年移監平陽
郡秩滿序涉左司諫入計省為戶部判官賜緋魚以疾
上書得濟陽符竹政成稍遷起居郎判戸部勾院未踰
月改尚書刑部員外郎兼御史知雜事仍副都銓九流
之柄加服金艾涉朞以兼官介銅監使務明道建元遷
秩七兵是冬持節使龍庭出塞冐霜露足力攣痺至其
廬單于命無重拜還臺有司以為不敏降秋曹承務典
信州尋復舊官徙宣城郡數月拜今秩知應天府兼付
官鑰被召赴闕再居地官之簉裁半歲乃貼禁嚴之職
凡歴官十三受任十五雖命有伸屈而道無磷緇精心
強力果于樹善其佐幕于道江也異政犖犖最為可述
軍有宣父祠富人穿廟[田耎]爲賈區以出公算君下車即
移書譙主者奪其地春秋率博士弟子釋奠如常禮由
是裔民識師儒之教壘中有李冰遺像名載祀典而遠
方右鬼因為煩費歲斂閭左出私錢以給賽且至數千
皆先神糈而後國賦財用既積官為簿受而吏得傍緣
乾沒君尤之日神賢者也生以扞患利兹土而沒以血
食害斯民耶非聰直之意悉罷之俗不為井食于江涘
霜嚴波涸則水去軍署亘二十里綆缶係道官民愁苦
君乃洞竹萬箇引近山之泉因地湧伏徧注官寺鑿空
甃數十儲華清以汲鄽里舊城有疆域無雉堞歲課民
斬木為虎落地又多火連甍恐懼君乃環植官柳數十
萬櫛比交錯既已限鬱攸之烈又相纍以成援人到于
今頼之岷源與沱川竝流墊欲横潰君規治長堰二百
丈障狂波趨故道自成都十三縣竝免其危西南夷以
馬市邊關為駔儈所欺君繩其㝛姦夷人悦服及後以
中傷罷去蠻髦千餘人遮使者車呼曰我劉父何在本
部以聞君始得再調丞于鄉棘也值李溥之劾辭多詆
讕溥始以商利得幸黨連貴要至是牘背諭指惡不悉
暴君上書郤其獄究其姦態有詔再訊卒至重科明邪
翕翕無少畏憚居諫署也志拾遺漏以箴朝禁教坊舉
伶籍之缺有命蜀部輸送善優君建言聖主方追三代
之隆斂才聘士孜孜如不及奚復遷明詔求賤工非所
以廣德聲于天下疏奏帝悦遺中黃門申諭且勖以無
後言之隱莊獻太后敦外家之愛幸小侯之第上封援
古兩宫咸動自是終其世不復再駕他或譏其恩倖條
其善否削藁奏御尚數十百函沃心中理多蒙褒答今
參預貳卿宋公之去内署也以建白迕旨換職守南都
君時副總憲綱亟上言善人邦國之墓禮樂之宗不宜
外斥以孤人望事雖中寢朝議韙之四為州藩皆宣威
導慈推行靡密大指破狡蠧綏瘠瘼防檢刀筆下無能
欺便俗垂制必圖終永外臺倚重常為二千石表出内
風績始終無懈然剛腸寡偶矢言好盡根于忠義折而
不撓凡所建明必欲蹈遠猷而遺近利是則希遷難進
其樹立使然耶惜乎見識于後凋之餘開榮于晩節之
會道悠命局終淪舛躓不弔昊天齎志沒地嗚呼春秋
六十有五先是君聘敵之復也有馬十五乘悉上送官
主者因其外遷不時還賜及葬輴庀具家資窘絶上聞
之特出庫錢一百二十萬追酧其直服勞處約歿身彌
顯夫人張氏以柔嘉輔作啓夀昌為湯沐邑三兄曰洽
平巽巽以君故仕為大邑佐洽隱居平早夭一子孝忠
任大理評事一孫慶餘試祕書正字僕與君篤鄉枌之
契接朝紳之舊危言雅行稔于心耳又以嗣裒狀遺烈
見託斯文輟慟含毫辭實無愧銘曰噫嘻仲豫志靡回
昂昂邦直卿之材飲冰樹政惠可懷握瑜屢黜心無猜
生涯將究時甫來天意難忱賢者衰寧神降體掩夜臺
瑑辭沈碧揚清埃
宋故右班殿直郢州兵馬監押贈太子右清道率
府平昌孟府君墓誌銘
府君諱仲宣字坦之其先出魯卿之宗為平昌望族世
系寖遠不常厥居土斷于梁多歴年所今為開封人也
曾王父迪王父守中皆蹈道不仕以貲徙于京邑考處
讓幼號文敏喜刀筆初禠巾入公府極右署太宗皇帝
敏德朱邸君正神縣遴揀左右宣贊音旨繇是以閒練
儀矩改補王屬出則先馬入則侍帷倚頼親信宫臣欽
矚雍熙踐阼以舊恩連宰劇邑終洺州淝鄉令君則其
冡子愿慤華穎發于羈貫及長治書術好文藻嘗一貢
春官氏淝鄉之捐館也占遺牘以聞上天子憫焉即以
君為三班奉職官未及蔭而賞延于世非常例也君以
父任尤感慨首公盡節奉承王事其間馳軺將命者十
數反無懈色商功守局者凡再任多尤課以勞補右班
殿直監兵于郢川咸平四年十二月二十三日不幸感
疾啓手足于廨舍享年若干歲娶王氏晏氏皆早卒又
繼室張氏二子曰陶曰某晏出也某未冠夭閼陶天禧
中擢進士乙科歴郡掾邑丞為公卿慰薦遷祕書省作
佐郎今為本省丞知扶溝縣初府君以廉儉宿業屈浮
齡而無貴仕貽燕訓道造次必于儒者宜有慶善叢于
後昆故祕丞襲是素基攄厥休問載質未幾通籍于朝
今上東耕禮成以辛未詔書贈府君為太子右清道率
府率封張夫人為永安縣太君綵衣承顔士林聳慕噫
垂裕顯親之致其相為美乎先是東部枌榆卜竁者重
世矣祕丞君永懷先正藁葬之久又感故塋昭位之卑
即于所治改占塋域上書言狀有詔可焉參問蓍龜得
景祐甲戌十月癸酉惟卜吉于是奉府君及二夫人之
柩合葬于扶溝縣之白馬原竭誠慎終禮無違者夫江
源濫觴而派為南紀臺興累土而高極九層前蔽世烈
鬱抑憑厚發于來裔庸可度思嗚呼孟氏之子將光顯
于時矣僕也不佞辱祕丞之知勤請斯文以誌幽隧銘
曰君子含章藴隆善祥安節效用其功弗揚志則藏兮
令嗣追遠襃榮恤典肯構充閭其言克踐世將顯兮神
革之畿連岡蔽虧寧神卜兆紀實刊辭魂有知兮
墓記
宗室内園使忠州刺史殤子故右班殿直墓記
殿直諱克威無字始賜名且未冠也内園使忠州刺史
承鍳之次子母曰臨淮君劉氏初宣祖之昭曰秦悼王
之子曰保平軍節度使鄖國公德鈞鄖公即忠州之烈
考今上之諸從父也惟國積累憑厚固盤石之宗仙源
慶瓞派分枝附天子以為三后之屬籍九廟之孫謀凡
親親之恩率過乎厚于是殿直生三歲矣未能勝衣趨
拜而服庭臣之命景祐甲戌五月癸酉不幸夭閼即權
殯于佛祠今官占告猷得乙亥孟春丁酉吉因其庀尊
屬之葬具詔以殤禮祔焉實汝州梁縣之先域也噫託
封樹寧體魄庶幾從乃祖于下乎謹記
宗室内園使貴州刺史殤子墓記
殤子者宗室内園使貴州刺史承裔高密郡君韓氏之
第五子保平軍節度使鄖國公諱德鈞之諸孫秦悼王
之曾孫天聖辛未生于宫邸以景祐甲戌七月丁未卒
年四歲初以貴州之愛免懷辟咡就嬉于姆保故未及
賜名以皇支之蕃辯族疏寵次上于官簿故未之逮祿
歲在乙亥正月丁酉舉其櫬祔窆于汝州梁縣之封兆
從大墓且吉卜也夫承九廟之覆露宜參麟趾犬牙之
雜襲苗而不秀其命矣夫表于幽阡用篤終禮云爾謹
記
宗室懷州刺史殤女墓記
故秦悼王之子曰高密郡王諱德恭高密之子曰懷州
刺史名承慶懷州于今上有再從昆弟之倫天祚所開
國姓蕃衍殤女者即懷州之配涇陽郡君和氏之所生
第在十一景祐元年夏仲甲申天于宮邸距始生凡三
歲即以其月寓骨于延祥佛廟天子至仁睦族湛恩漏
壤每宗支遘戚丘封藏事必䘏然加厚辦圖按域厭祭
畢舉窀穸就安斯所以厚邦風篤天屬也故因其諸母
之葬祔窆于汝州梁縣之先域得從祖歸全之義嗚呼
順哉時二年正月丁酉謹記
祭文
祭孫僕射文
唐季俶擾皇綱弗競俗頽厥風人菲其行於皇時宋天
集大命下武繼文如周之盛嚮學首善稽古作聖必有
儒宗緝隆醇政公稟英粹挺然天資靈麐威鳳瑞我昌
時含章履素居中稟彛仲尼既沒文不在兹有德可樂
為邦家基有道可尊為王者師有行可法為生民規有
容可觀為朝廷儀昔公始仕墳籍是司濟濟學徒發篋
摳衣詵詵天族學易受詩乃升内閣前席詢咨直言正
色介然不移德玉自潔讒蠅莫緇列藩偃息風教下施
甘棠勿拜去為民思聖皇纂御累洽重熙入居講勸十
稔于斯義重師傅多所發揮典章禮樂時庸稽疑士任
國用援薦罔遺君從人服以其不私日昳歲晏眷然懷
歸引年還政安居委蛇進退合度始終有宜嗟嗟耆德
天不憗遺邦殄瘁兮人亡吾安放兮哲萎納書褒述揆
于禮闈易名取善與聖克齊陽榖之野汶水之涯令嗣
卜竁神降來依昌朝早以謭材為僚東序駑蹇之價重
于一顧曷堪厚知猥煩清舉暨玷經筵公指館宇嗣講
舊編叨榮懷慕某本諸生得游材館示以榘模假之羽
翰比名言路抗章敷薦陟被上庠遂階清貫撫躬悼恩
心誓旦旦希言早歲進擢左雍授經王府引籍殿中中
和晩進被遇攸同昔登學省今傅皇宗豈不懷德銘此
微躬方阻門闌各服官次靡皇執紼遐伸奠饋靈兮如
在俯昭誠志尚饗
元憲集卷三十四
