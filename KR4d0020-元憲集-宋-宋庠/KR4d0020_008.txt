元憲集卷八
宋宋庠撰
五言長律
賦風(得仙字)
噫氣含朝籟離星動夕躔威靈随漢筑煦嫗上虞絃清
拂蘭臺客徐飄鄭圃仙來應憑虎嘯去不待蛇憐塞外
凄天馬林端飽露蟬入松和韻古轉蕙逐光妍黃落汾
睢地悲歌易水天如何箕潁上獨取一飄捐
新晴
夕霧休殘雨霏霞側半輪溪河雖早夏隴麥尚餘春灰
月收全暈泥龍落故鱗高花樹端濕芳篠籜梢新雷去
壺猶電風来扇未塵横琴聊坐嘯何必墊游巾
大寒夜坐有感
河洛成冰候關山欲雪天寒燈隨遠夢殘歷卷流年杯
共芳醪凍簮依短髮偏毫釐九牛畔頭角兩蝸前冶外
金休躍山阿溜或穿飄人誰怨瓦使鬼尚須錢招隠芝
巖路盟真玉笈篇何當坐清潁閒洗世中緣
留臺吴侍郎時泛小舟臨玩清洛輒成拙詩奉寄
聞有滄洲尚時時清洛濱烟波能弄檝沙鳥不驚人佛
髻寒排岫(東瞻嵩少)星橋晚跨津(西泝天津)湍鳴知亂石漪碎覺
跳鱗玉匕停餘劑華纓濯故塵今無李元禮(李嘗為河南尹與有)
(道同舟)仙袂許誰親
輦下寒食
舊節雖龍忌中都富物華有行官戶柳無數苑墻花飲
市喧銀管優場隘幰車街塵盤馬燥樹日鬭雞斜蹋鞠
將軍第吹簫貴主家金丸随落宿絲障亂朝霞水暖船
爭旆風長鼔應笳池邊人酩酊殿裏客伊亞(烏加反)畫卵
賓盤盛香糜賜品嘉只應王澤厚行樂徧天涯
過留臺吴侍郎新葺菜市小園
解選幽棲地園居壓野開清風無近至(東望風烟特為虚曠)雙派
即同来(二水夾流合于墻外)度彴幽人屐臨渠醉客杯倒根檉擁
岸初籜筍穿苔溪石行堪釣沙鷗己罷猜宵游應更好
長負月徘徊
小園
節物過芳苞幽奇勝近郊先秋蟬棄甲背歲鵲營巢池
小萍周岸筠低露泫梢摽梅資宴豆賜臛佐晨庖夕塢
禽聲亂芳蹊屐齒交茂叢羅宅菊長柄庾園匏尸竊虞
官謗嘉肥媿遯爻披襟時一至未塞學心茅
次韻和吳侍郎佳雪應祈豐年有望
使節馳羣望神休答帝祈同雲先北合餘霰遂西飛近
野銀開界遙山玉吐輝梅飄知臘破絮舞誤春歸謝市
人驚麫曹風客比衣稍添波面白併作土膏肥苑闊沈
蒼霧川明失素磯獵埸漫獸迹農畝罷民欷興覺龍沙
接寒將裸壤違光迷梁日暁潤息甕畦機仙氅誰連袂
幽蘭更撫徽恐應緣麗唱歡意徹天扉
次韻和張丞相攝南郊喜王畿大稔
上袞躬祠節鳴騶出禁城𫝊霖前灑潤堯壤徧深耕野
色華兼實歡謠斷復賡民依大鈞播政絶侈心萌秋斂
蠲徭版鄉餔竚醉甖露黃開徑菊霜紫落園荆蹲芋連
區熟飴荼蔽濕榮日圍銜漢苑天極抱秦京聖旦千齡
會時功萬寶成福釐前席問元首載歌明亮采神龜合
摛文瑞鵲驚徒慚下里曲仰頌泰階平
從幸翠芳亭觀橙
祕苑羣芳歇仙橙瑞實黃根非淮枳變味冠禹苞嘗宫
掌遙分露卿雲别護霜金垂枝杪重星隠葉中光土效
無偏色天吹不斷香臨觀回羽葆交薦佇瑤觴給客誰
矜蜀(郭璞蜀記有客橙以為珍異)論都謾記穰(南都賦有穰橙鄧橘)堯仁均異
賜休氣滿簪裳(是日折橙于樹徧賜從官)
從幸飛山教場閱武奏御
武節遵時訓神鑣御素秋天風掃閶闔星氣射旄頭士
肅先庚令民讙載路謳雷車飜藺石䖟矢裂熊侯旍首
疏千隊金聲勒萬騶較能觀樹槊超力賞亭樓爽氣生
威武皇歡入宴羞垂紳參注靺凱樂間嗚球雲夢誰夸
獵岐陽枉議蒐欲知神武世七德共凝猷
集賢張相國誕辰頌德十韻
顥印傳侯刻圮編翊帝圖還生王國佐來煥泰階符瑞
紱雙嬰觡祥蓬四射弧從龍參震邸附鳳入星樞嗣正
調元席宏開造物爐儀刑瞻魏采勵翼矢臯謨穆穆資
同體拳拳避碩膚誠雖貫霜雪誡甚勒盤盂師石岡為
夀仙春道有腴欲知難老意八柱與天俱
參政東平侍郎誕辰紀德(仲冬三日夀夷簡)
帝業資寅亮鴻鈞翊太寧天開釣璜胄家襲降崧靈復
九萌陽筦生三瑞砌蓂毓賢茲表日衛世遂傳經覽德
重光旦參機茂宰庭羣生倚舟檝萬化入丹青坐納蔵
山史追論象服刑(真廟史法天聖格令公皆總之)前籌罄中悃吉棟石
基扄國竚汾陽考人祈衞武齡孤心知所嚮帝座六符
星
故相國沂公建設學官實寵茲土近聞生徒寖盛
姑復慰懷因成拙詩一章奉呈州學官因以勉𨗳
來者
舊學開宏構斯文聳奥區由來漢丞相善教魯諸儒自
昔升堂訓于今避席趨照函經滿帙繪壁禮成圖集講
占庭鱣懷賢詠谷駒道存終拾芥聲濫或逃竿一蕢宜
無止連城莫自沽育材真孟樂希聖乃顔徒寸晷堪輕
璧繁英慎奪朱霧蒸還作市風至即名雩暁圃林如泮
春郊水是洙從兹弦誦地不復嘆榛蕪
講讀春秋徹篇侍宴崇政殿奏御
睿覽凝星璧才儒集露門披經窮魯記摘句辯堯言曩
例襃成袞先猷化啟源香雲收寶袠甘醑灔慈樽飾喜
韶音縱均和玉色温史臣叨偉觀炙行願殫論
正月望夜侍宴宣德門呈昭文富丞相
帝闕開金狄仙輿下玉京建春天上斗不夜海邊城佛
火依山出星榆夾道明清塵随漢蹕紫氣護軒營皓月
樓前近鮮風仗裏經烟雲供瑞色簫鼓獻讙聲梵宇千
花落祠光衆雉驚宸儀收寶扇台座冠朝纓客守宫門
燎雞傳徼署更皇杯頻矚勸應為泰階平
下元日扈蹕朝拜景靈宫
令月開真館宸游薄太霄躬行原廟禮更作蘂宫朝寶
扇森排羽仙輪恍御飈霞觴浮桂液瓊饌薦芝苗日霽
樓先暁天深樹不凋繁禧將浩刦世世會楊寥(案秘要仙經仙)
(宫中寥陽之殿此云楊寥未詳其義)
苦熱
溽暑南方候貞光大火天流金空畏日墮水忽驚鳶掌
露凉難挹心瓜疾未蠲鵩妖卑濕地魃虐藴隆年虚谷
全收籟焦原欲出烟洪爐方扇物何處預陶甄
庚午春觀新進士錫宴瓊林苑因書所見
秘苑儀星地羣英得雋年飛緌鯨浦右供帳斗城偏表
道槐隂直凌氛柞影圓叢楹開玉宇華組會瓊筵湛湛
融君渥渠渠奬士賢銀璫尊右席(中貴人主晏)綠幘佐雙籩
(太官先置)飾喜優坊伎均恩醵禮錢(諸君子合錢以勞供帳優伶之費)沼浮
澠酒淥坁聚舜庖羶場迥歌聲合風迴舞節姸柳疑添
紺幄鸚解啄鳴絃臣藿心傾日需雲象在天綈囊齎睿
什(中席使者以御詩馳賜)鈿軸照儒篇(復鏤印大學儒行二篇以賜)寶思垂霓
爛歡聲抃岳傳珍臺紛蹇産翠氣浩宛延(此以下並述苑中池上景)
(物之盛)池訝陽烏浴橋疑漢鵲填千夫拔河索三令奪標
船帳殿滄波匝鉤梯複道連瑤甍軒鳳羽雲島壓鰲顛
犧觡馴靈囿天麰蔽大田江頭拔蘭紫林下摘櫻鮮玉
藻初盈沼神芝欲冒廛陽溝連禹洫隂石駭秦鞭冰静
恩魚出園空瑞鵠旋繚垣包井落别渚上風烟金埒爭
鑣地珠翳射雉阡去輜雷遠陌歸袂藻平川乍集儲胥
外還經馺娑前子雲嗟寂寞無思狀甘泉
初夏三司直宿
薰序更朱籥宵弦落翠蓂(四月下弦夕)人同散騎直天與大
夫酲(予性不飲)鞅掌曹留事羇孤坐刻銘整冠誰辨謗隐几
獨忘形夜色先歸樹凉飈欲破櫺鎖扉来疊鼓卷幔入
疎星綷羽依枝倦飛花墜席馨憂沉雙蝶夢病學一熊
經道有支離粟心無屈曲屏汰沙如未及擬殺著書青
漢上春雪
繁霧乘陰結寒英匝宇飄風催洛妃舞春伴郢人謠逗
浦添珠媚縈叢掩柳嬌樓空先月白野闊助天遙稍傍
魚冰合還依雉隴銷一樽無與晤幽思滿蘭苕
從幸儀鳳閣觀雙竹奏御
曲密叢楹地檀欒瑞植場靈姿紛並秀圓節儼相當聯
景知宗茂同根識幹強翠浮睢苑日寒待帝園霜合響
天供籟分枝玉薦蒼即看蕃寶實儀鳳就徊翔
送司馬待制守河中
久貳甘泉計新陪丹府遊天深巢鶠閣地重鑿龍州驅
弩軍装盛依蓮客藻遒別魂驚黯黯循政佇優優舊畤
連睢遠長汾抱晉流劭農知俗美虞畔記耕疇
宿退卧廬
晝訪殊無補晨趨敢憚勞官班唐内使文牘漢諸曹公
吏何嘗案邊兵久罷鏖驛沈書插羽朝絶法吹毛殿樹
秋隂薄仙盤旭景高君恩如許重聊比戴山鼇
度支蘇員外耆以再續翰林志見遺輒成酬贈
先烈光朝右英才出慶餘公卿太邱世父子馬談書首
牘標宸藻聯篇敘禁廬摛華毛得鳳刊畫魯無魚當備
芸籖目俄昭甕牖居漢家求異說高致掩虞初
㝛鹿門寺
寶刹翔鴛地靈祠刻鹿門天風奏林籟海日破巖昏轉
眩三休閣莊嚴兩足尊峰回徒覺秀瀑遠不知源花拂
談經席蓮沈記漏盆道場欣象伏心境息猿奔逗理機
如電觀空性復根三車俱有路何處駐歸轅
自訟一首(并序)
余自洛移許公餘有宴坐之勝偶感曩事多所
悔尤類非他人所知因題曰自訟
右輔朱轓守南宫革履臣孤螢難助日病木獨依春暗
懦疑蛇客愚忠數馬人誰知温省樹自誡魯堂紳監令
車中席江山扇外塵何當能凂我初不彊均茵事往方
成悔猜除且瑩神由来矜百鍊從此惜千鈞素髮慚華
冕虛舟謝要津洗心良有謂佞佛不無因案上仙書&KR1505;
(真誥謂書一種為一&KR1505;)齋中梵㲲巾更須窮僻地香火報昌辰
郊報紀事奏御
陽燎修鴻報齋居祓至誠還登八觚畤親用一元牲瑞
月随黃屋(車駕始至大次而雲靄銷寂月色輝澄)鮮雲抱紫營天香浮玉
帛霄籟避咸英(車駕入帷宫風巳前息至升壇樂作而纖埃不動)陟配文交舉
(景祐二年三聖並侑今始以太宗陟配)来同福備成均休敷愷澤冠朔讓
尊名(迺者許以寶元改冠徽號及肆赦則因用紀元以示護德)喜動吹莩氣歡流浹
宇聲空參堯壤末試頌泰階平
大禮慶成
帝揆三微歷郊嚴七里壇對修清廟饗來接上神歡閶
闔開金狄鉤陳扈玉鑾軒游葩盖密漠兆紫營寬電策
千騶躍雲柯萬戟攢清塵風命伯占表日名官瑞羽叢
齋邸仙瓊飲露盤啟毛牲辨栗啐爵醑浮蘭合樂迎天
籟高煙破夕寒六飛回左御雙闕敞南端雍鷺翔賓紱
星雞集赦竿即時恩作解先此化勝殘善頌康衢溢鴻
名寶牒刊貢圖包禹計王業詠豳難戶有更錢復朝無
賞印刓史臣叨從祀宣美愧濡翰
元憲集卷八
