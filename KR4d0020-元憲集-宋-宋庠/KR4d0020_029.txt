元憲集卷二十九
宋宋庠撰
内制
賜文武百僚上尊號不允第一批答
夫號惟表功名不浮實休有前誡是謂至公朕以𦕈𦕈
之身託元元之上負荷淳烈遹駿大猷持盈載勤燭理
猶昧日慎一日弗遑底寕幸屬中區之和將躬吉士之
報揆乃冬序布之先庚恤祀有初克已彌勵而公衮四
近官師百工繇朝逮鄉自夏而裔咸一厥慮颺言于廷
願因拜貺之成益余建顯之數省閱于再良用憮然矧
曩徇羣心洊膺丕稱準文配義已多慙德今又徼祈福
之會崇溢美之聲神聽惟聰禮典將黷齋明抑畏其若
是乎徒嘉乃誠毋重台責
第二批答
朕曏以郊報之嚴邦體攸重親率厥典誕告羣倫方將
勵抑損之誠保齋祊之戒嘉與三事庶尹共遵斯路率
志盡物以優裕于神祇庶無怨恫用迎貺施則朕之精
懇宜諒于朝乃今中外之情爱戴弗已因時熙事增我
號榮連章呌閽至于再請諭而未郤兹愧于懷且禮繁
者易敝于文名高者難副以實矧斯薦信安議重華罔
固溢言往順前指
第三批答
朕奉承先猷日儆端命獲事上帝于兹五郊特以方隅
靖嘉犧齋蠲碩樂與羣執同蕆盛儀不謂官師率和奏
牘連委冀緣瑞福之集增列號榮之崇荐諭至懷俾停
過舉而億兆歸美右席均誠叩閽竚命固期開可朕參
慮夙夜審處情文不有所俞曷符爱戴之切不有所避
奚表抑畏之恭若乃寶用善元易冠丕稱是惟勖德匪
曰名功襲用舊章差或無愧至于英睿之烈后辟罕兼
未實而居省已胡益矧歲序之邇變眚屢臻宵舍舛期
坤載愆静責躬念咎已布于詔書盡誠恤祀方祗于天
戒遽加徽顯是黷齋明宜損溢言之華姑循備物之典
去彼取此欣腆兼常其所上新號内英睿二字宜不允
餘如所請候郊禮畢日受冊
賜荆王賀加上尊號受冊批答
朕屬者徇外朝之請崇徽稱之華甫畢禋燔遂膺榮典
内循溢美兼用建元靦然祗受良增夕惕卿茂親明德
聿隆褒爱雅辭徹奏首罄寅恭表率友藩尊奉王室申
味情旨歡愧兼懷
賜門下侍郎兼兵部尚書同中書門下平章事張
士遜譲恩命不允批答
朕頃虔郊報慎講禮文實倚台司總宣使範肇于齋款
訖乃熙成謀猷所咨陟降咸若褒功胙土恩冠于朝誕
告之辰師僉允恊夫何冲避猶爾控陳且名器天下之
公股肱君體之一卿而弗受誰復宜居宜略常謙往膺
盛典
賜荆王譲恩命不允批答
卿屬冠宗支地尊藩輔禮無與二恩所當先惟是嚴禋
介于繁祉覃為慶賞實首親賢明制誕敷朝言允恊何
圖謙慤再列辭情雖高譲可嘉而至公難廢宜循茂典
即斷來章
賜知樞密院盛度譲恩命不允批答
曏以蠲吉元辰紹修毖祀繄卿舊老相我盛儀禮備福
臻此焉同慶華階茂爵允矣疇庸而乃稽命至公徇高
一已過敷譲懇將廢彛章收汗出綸所繫尤重宜遵往
受即副虛懷
賜參知政事王鬷譲恩命不允批答
朕屬者躬祓嘉壇獲成鉅典歸臨端闕大宥羣生實頼
左右之臣罄宣恊贊之力無德不報慶賜遂行參質寵
章允穆朝論譲封來上謙槩頗勞然信賞勸功之先徇
高行已之細我方懋德人孰顧私當體虛懷無淹往受
賜參知政事李若谷譲恩命不允批答
卿早服忠謀預聞幾政屬余禋類實相齋明勤與體俱
兆緣誠報受釐之始均賞攸宜遽閱奏函過形譲懇夫
疏封馭貴褒勸大方潔已辭豐踐修末節矧情成命巳
布公朝當廢循牆之私即虔渙汗之拜
賜寕江軍節度使允譲譲恩命不允批答
卿屬懿地尊器韶韻遠秉旄戎閫司籍帝宗曏展陽郊
之儀參奉上公之獻助余介祉時乃之勤竣事布恩寵
章惟舊猥形撝遜未即往俞況定命已行公言普恊宜
回沖執時對茂恩
賜保寕軍節度使駙馬都尉王貽永譲恩命不允
批答
卿早服近婣見推賢帥屬余禋類專倚徼循亦既均禧
早焉進律質于公賞孰不謂宜而過執沖懷尚留成命
安得徇兹崇譲虧乃懋功盍廢謙私往膺蕃渥
賜殿前副都指揮使寕遠軍節度使鄭守忠譲恩
命不允批答
卿曏執親喪奄踰禫祭雖義從權奪畢舉墨縗之文而
官有舊章宜還艾綬之品仍緣褒數進衍戸封式示賞
勞詎為躐等遽兹沖避深體謙勤然命出成綸恩無收
汗即虔往受毋復牢辭
賜宰臣張士遜譲恩命不允批答
卿早服宗工洊同宰政式布掦庭之命且光圖舊之恩
方佇延登遽形謙遜體余慎簡當廢冲懷今差入内内
侍省内東頭供奉官梁懷志賜卿譲恩命不允批答想
宜知悉
賜宰臣章得象譲恩命不允批答
卿曩服僉俞贊圖宥密嘉有勞于幾事俾移爕于大鈞
方佇延登遽形沖避譲牘再聞寵章猶鬱適圖亮采無
遂終謙
賜知樞密院王德用譲恩命不允批答
卿總司樞務綿涉歲勤特遷内使之華仍易中權之號
遽形上奏稽我寵章宜副同寅即祗兼授
卿久勤樞務兼擁戎麾朝渥旌勞寵章異𢾗疊形譲啓
深悉冲誠宜回再僂之恭往對已成之命
賜知樞密院盛度譲恩命不允批答
卿茂宣忠力對掌機衡實嘉籌幄之勤俾換建牙之秩
遽形譲奏稽我寵章宜副同寅即虔初授
賜參知政事程琳譲轉官不允批答
卿夙蘊賢猷參知宰政尚講邦彛之要俾增臺轄之崇
渙令已行譲封來上嘉其謙慤方切倚毗即服寵階無
廢朝賞
賜參知政王鬷譲恩命不允批答
卿德洽民宗才經政體蔽于朕志擢佐台猷顧承命之
允諧何奏封而固避雖嘉有譲難廢同寅宜略謙懷用
光賢舉
賜同知樞密院張觀譲恩命不允批答
卿適膺成命參掌繁機朝論允孚謙懷興譲宜虔往授
以恊至公
賜淮康軍節度使同中書門下平章事陳堯佐譲
恩命不允批答
卿近解政機榮兼將鉞洊形譲奏彌諒謙懷矧誕告之
徧聞當往諧而即受無煩遜執式副僉俞
賜新授武寕軍節度使赴本任王德用譲恩命不
允批答
卿久服政樞洊彌歲筦盡心匪懈均逸有常特移漢節
之華近奠徐方之重詢于疇若僉曰宜哉疊覧譲封過
辭恩典矧出綸之誕布顧收汗而罔繇宜略終謙時膺
茂渥
賜新授尚書侍郎同中書門下平章事章得象譲
恩命不允批答
省表具知袞職華重槐階峻極必咨民望允釐天工卿
頃斡鴻樞實稔休聞敷爕之任授受惟宜而謙情素懷
累控重啓尋加敦諭尚執遜沖且策名者以奮庸為先
體國者以獨善為細矧兹爰立方切仰成安得遂循牆
之恭稽側席之竚時膺往命勿復煩辭所譲宜不允仍
斷來章
賜參知政事程琳譲轉官不允批答
卿識貫民宗望高時秀比繇卿貳擢贊宰司參決大猷
總領衆職動本直道期于致君年績甫成朝寄滋重式
疇忠概兼肅政機德賞之行公言無間遽披沖述深具
至懷宜略常謙往服休命
賜新授參知政事王鬷譲恩命不允批答
參毗國均僉屬邦望卿忠力淵劭思懷凝簡曏考藩最
進貳政樞式時猷為濟厥文敏績用已試朕甚嘉之移
贊宰庭俾暢賢業而介節難進剡奏自陳遜執雖勞虛
竚方切當廢確然之請庸副往哉之命
賜新授參知政事李若谷譲恩命不允批答
卿局力開濟思謀淹允歷踐衆職簡服近僚以詳文飾
吏師以精器剸京劇侃然奮德華我治朝宰路缺員邦
均疇佐式咨民望參筦政機僉謀既同亮采惟竚遽披
譲奏頗執沖規儻矜節自高則同體安寄宜屈終謙之
守時副欽鄰之重
賜新授宣徽南院使定國軍節度使知樞密院王
德用譲恩命不允批答
卿茂負忠勞兼資才武曩藉世臣之重入司幾政之煩
寵序節旄籌持帷幄左右無懈歷年于兹奚加使于徽
猷乃改藩于維翰疇功斯允譲爵載勤閱乃奏封尚稽
拜秩固當略循牆之小善體渙汗之明恩往踐崇階以
穆公議
賜新授宣徽南院使定國軍節度使知樞密院王
德用譲恩命不允批答
卿地服世忠勲在侯表久翊樞務遙制州師曏疇匪懈
之勤即寵兼榮之拜尋從誕告孰不謂宜夫何沖懷再
爾牢譲矧宣猷使範持節戎麾蕃其典章蓋重帷幄朝
僉德舉咸出至公無執終謙之勞尚違信賞之實即斷
重請時對茂恩
賜新授寕武軍節度使知樞密院盛度譲恩命不
允批答
對掌斗樞遙持將鉞隆名重器兼副實難卿望冠本朝
謀經庶績曩咨雋乂參處弼諧穆然清規式我彛序因
儒林元老之懿換籌幄皇僚之華亦既歲成是光戎秩
而洊形譲懇固避寵階謙槩雖勞至公難廢即膺往授
無復多陳
賜新授同知樞密院陳執中譲恩命不允批答
卿茂器清規沖懷勁節世詒忠教族擅邦華自結先朝
歷試衆職侃然直道形于造次逮升禁從連撫外藩威
惠並流聲實偕劭眷乃内樞之劇均于隆棟之求斷自
朕懷召以軺傳諫垣籌幄相資為重命成之日僉曰宜
哉何乃奏封猥形譲懇雖嘉遜挹方竚謀謨即服近司
無淹盛典
賜新授同知樞密院張觀譲恩命不允批答
卿懿行雅材素襟直質曩繇士選來冠賢科椒蘭書殿
之游斧藻辭垣之訓雖復間勤吏事中借守麾政本惠
和道無緇磷逮升禁署復總憲綱已試之能朕所親悉
入司幾事誠恊僉謀渙命甫頒譲悰方確矧萬樞叢劇
四近參禆天戒曠工邦思亮采宜略循牆之細用光側
席之求時幹繁機即斷來表
賜新授同知樞密院王博文譲恩命不允批答
卿儒操吏資邦華士望服于公路多歷歲期出勤宣布
之和入備財煩之使聿疇聲實參估機衡朝無間言我
得才舉奏封來上謙述有條雖難進之風可矜媮俗而
至公之授當廢沖懷往序近司無淹盛典
賜新授彰信軍節度使同中書門下平章事王随
譲恩命不允批答
卿曏自星樞魁升鉉席奮庸方劭嬰疢有初屢陳遜位
之章姑倚調元之寄而太和未復前請重違爰解鈞衡
寵頒旄鉞仍視台聯之秩俾令邦體之榮疊疏謙懷尚
稽成命矧告庭之已洽非收汗之可圖宜副往諧即斷
來請
賜新授淮康軍節度使同中書門下平章事陳堯
佐譲恩命不允批答
台槐之尊以穆朝序方嶽之重以陪王室不有舊德疇
可迭居卿比遜煩機是均斯寵誕告于外僉曰往諧洊
閱奏封固形謙執雖受爵而譲禮則當然而慎令以出
恩無中廢宜屈辭豐之操恊伸懋賞之公促拜徽章仍
斷來請
賜鎮國軍節度使駙馬都尉李勖遵為疾病乞致
仕不允批答二首
卿勲伐之華材猷兼劭早膺尚禮實睦近婣以駙馬之
榮烈通侯之籍望高貴里時陟將壇而能出擅藩宣之
勤居多位著之恪乃心道素探頤藝文余懷所嘉曷日
而既今乃因晦明之偶沴援進退之大方確布書辭願
致官政矧告旬未幾年力甫強謝仕而歸在禮安據卿
其止念慮寶精神招還天和頃遲藥喜慰我虛竚勿復
文陳
卿曏苦癯疴甫淹時晦特優賜告用適頤生屬療治之
未瘳覧控陳之迭至願還有政追踵昔賢高風所存媮
俗知慕然卿地雖婣密器實虚恬情棲道腴行富天爵
偶嬰無妄之疢固匪不衷之災視履其旋何恙弗已遽
歸印綬殊惻朕心矧嚮福未涯與善無爽勉輔醫藥行
復粹和姑廢沖懷即斷來表
賜知樞密院王德用等賀夀星見批答
陽序布和瑞躔循軌爰覧日官之奏且符夀策之祥見
象孔昭撫躬增愧卿等恊司樞務欣覿乾華平徹露辭
熾昌歸美願因寶貺參紀信書矧在同寅恊兹均慰勉
從敷請艮切歎嘉
元憲集卷二十九
