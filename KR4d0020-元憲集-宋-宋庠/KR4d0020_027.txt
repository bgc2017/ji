元憲集卷二十七
宋宋庠撰
内制
中書試戒風俗奢靡詔
聞夫古先哲王之御俗也皆上求天心下建民極天道
貴質故敦本以體元民情易流必閑邪而制法然後能
趨富壽之域開衣食之源至龢來臻大命無泛國家荷
三聖之業保萬方之大容典飭盡訓戒諄勤然而世道
久夷人心多靡近聞中外頗僭典常自通邑名都世家
豪姓競作浮侈迭相矜尚珠玉被于服玩緹繡裛于垣
牆雕幾歲更規矩時易醬藿庖味山藻室廬靡嗟民力
之勤罔憚邦儀之禁此而是縱孰不可容況曩者神宗
親駕農祠示稼穡之重眞廟深惜上幣嚴銷塗之律朕
皆祗紹祖武奉行前猷惟爾庶邦敢忘茂訓自時以往
咸俾改為儻輕蹈于匪彝當一施于重罰布告遐邇知
朕意焉
敕州郡勸農詔
昔者堯湯之災而民不病知備故也禹稷之盛而身服
勞知本故也惟本與備一出于農哲王盡心義在于此
矧去聖愈邈務本日衰非告以話言納之善道則懼夫
懈怠之俗相靡而弗還富壽之期因循而莫復朕所以
躬紹祖武親禮農祠御千畝之場越三推之數因以申
勞狎野優復力田招來太和茂育羣品則虢公諫宣之
旨賈誼勸文之戒朕雖不德庶或無慙而今春以來善
氣猶鬱蝗羽為孽雨足屯膏南自淮楚而接之江東綿
齊魯而著之海野乏青草家無見糧丁壯輕去于里廬
細弱相捐于溝壑會未周歲奄及大饑至于邦縣之間
率寡京坻之蓄教不先具民亦何辜庸非貪吏以掊克
而奪其財苛人以趨辦而窮其力淫巧游惰者失其禁
逮訊證捕者妨其時使吾赤子陷于饑寒嘉歲變于禨
眚興言及此朕甚痛之況視民之勤禮存彛訓墾田罔
實漢有明誅自今以還其申勅詔條切督州郡凡令之
出以農為先謹視土膏之宜明宣稼政之目諭以國家
寳榖重食尊本鎮浮庶幾流亡有所底止敢或弛厥穡
事重為民殃當一寘于重科俾大變于衰俗布告天下
知朕意焉
舉遺逸詔
王者稽若大猷總制羣品曷常不求輔于有衆收績于
無為張軒冕之華以來世彦厚丘園之禮以聘道眞然
後教化尊于朝風俗清于野琮璜入于東序鸞鷺集乎
西廱天無曠工祿必配德自淳政不競兹舉寖衰招延
者罔汰于濫竽苟冒者希聲于畫餅使賢人志士穢世
嫉邪蓄高韻于無聲韜竒文而滅彩築巖釣渭無復嗣
音加壁裹輪遂成絶典寧所繇之殊路將可復而在人
朕荷祖宗之靈託元元之永上惟大本非賢罔濟比詔
執事博訪異人騖精鳴鶴之臯馳心白駒之谷歴祀綿
久希風寂寥將朝廷禮意之未臻有司物色而乖當何
區域之大而賢才之寡歟抑又聞之蘭菊高芬多挺生
于幽藪隋和善價不自納于賈區緬惟高尚之蹤固非
科級之致宣令郡邑深體眷勤其或求志于里閭抗情
于丘壑樂篆素以希古葆孝悌而道榮有一于兹且以
名上朕將敕公車之府備鵠版之書虛心望風待以不
次庶幾皇士同奬大寧傳不云乎舉逸民天下之民歸
心焉咨爾羣倫毋忽余意
賜南京畱司文武百官尚書吏部侍郎知應天府
韓億等賀南郊禮畢及上尊號受册詔
欽崇報本禮重邦經刻玉崇號義緣人欲内循寡德忝
舉鴻儀膺福享名心焉增愧卿近由丞弼方委保釐率
屬罄恭露章馳賀味其辭旨忠恪兼勤欣歎之懷寤寐
無舍
賜西京畱司文武百官資政殿學士尚書吏部侍
郎知河南府范雍等賀南郊禮畢詔
長景涓辰高禋措事獲膺純嘏還霈茂恩三靈交歡咸
與欣會卿屬司畱鑰虔戒乃僚便道奉章旅辭致慶情
文參允將順並照申閱于兹歎矚何已
寳元元年南郊御札勅内外文武臣僚等
夫一陽大報方册彛規三歲親郊祖宗盛則朕猥以涼
菲獲承基緒祗率丕訓茂昭前人兢兢業業罔或寧暇
賴上穹鑒祐列聖保綏方隅晏然氣物時若民微艱食
之阻邦輯阜財之經嗣洽太和莫非靈貺雖復犧幣有
品粢芼載蠲申勅祠官謹修歲事然齋輅停軫欽柴輟
熏弗躬于行撫已成闕祭疎則怠心焉增惕矧紫營在
望奚敢憚勤黃流並祼庶幾能饗爰諏景至之吉恭迓
帝臨之休愼舉鴻儀式先誕告朕以今年十一月十八
日有事于南郊咨爾攸司各揚乃職凡所以供調毋黷
典常應諸道州府不得以進奉為名别行科斂裕神約
禮稱朕意焉故兹札示想宜知悉
賜參知政事桯琳生日生餼詔
任參丞弼業總謨明出入再期周旋一德嘉聞誕日宴
啓世祥毗倚甫隆寵頒惟舊餼醪具品麷粲兼儲往資
合族之歡姑慶生賢之會所宜欽荷以對同寅
賜參知政事王鬷生日詔
志局堅明材猷肅給曏筦斗樞之重移參鼎餗之和碩
畫所經大倫並輯眷言異禀實紀初辰嘉賢運之有開
宜恩頒之載渥樽醪且旨庖犧具將用昭禮食之華姑
集家庭之慶體余注賴往洽燕私
賜知樞密院夏守贇生日生餼詔
盟府舊勲樞庭新望高猷伊始備賜惟常矧秋籥之孟
辰紀慶弧之善旦特推蕃錫且志同寅往洽宴私諒欽
眷待
賜知樞密院盛度生日生餼詔
寵分齋鉞職筦朝樞動成密勿之猷居然俊乂之老生
賢胥會紀旦有初方寄同寅固存異數牽醪腴旨麷粲
精良倂資宴豆之華且慶門弧之吉允宜欽荷用對眷
懷
賜知樞密院王德用生日生餼詔
識洞武經世資忠槩能荷旗常之伐進參帷幄之謀造
膝有猷愼辭無玷曏茂疇于久識凡再易于中權命數
益隆志懷彌劭眷言異禀實紀初辰朝有慶儀禮兼飫
賜稻麷鑿品醪餼叢滋俾均合族之歡用志生賢之會
所宜欽受且表眷勤
賜同知樞密院陳執中生日生餼詔
茂承世範參筦朝樞年序未淹風猷載洽眷言異稟式
紀初辰宜昭侍幄之華追慶射蓬之會芳樽和旨庖具
珍盈姑示眷慈往欽蕃錫
負荷世猷彌綸機政迹乃生賢之運協余同德之休適
及誕辰乞昭慶物樽華芳旨庖齋珍腴往申宴豆之歡
且志門弧之吉體兹眷奬用克欽承
賜宰臣張士遜生日生餼詔
弼直宏才謨明舊老允服賚予之命實基生甫之祥曾
是季秋挺兹慶日拜儀有典賜品惟優宜因宴具之豐
尚續壽祺之永往欽異數用表同寅
賜武成軍節度使同中書門下平章事駙馬都尉
柴宗慶進謝賜生日禮物馬詔
卿婣近之華藩宣有寄曏屬始生之旦用申蕃錫之恩
仍俾乃宗具將予好寵賢惟舊疏懇載勤仍效右牽之
良參抒中藏之感虔劬適禮愧尚交懷
賜鎮海軍節度使新授知樞密院夏守贇赴闕沿
路茶藥詔
卿甫膺節召入總機繁念稱娖以戒塗屬炎歊而在候
方滋渴竚宜謹綏調特命輕軒往頒茗劑所宜欽受姑
表眷懷
賜契丹賀正旦使蕭傅到貝州茶藥詔
卿奉將隣幣來慶王正肅邦禮以惟虔騖使程而匪懈
眷言次舍式戾方州不無鞅掌之勤宜有綏調之助特
推優錫用集至和諒即欽承且昭恩賚
賜契丹賀正旦副使韓志德到貝州茶藥詔
卿遠服使聯參修聘範款邊關而遐右冐歲律之凄凝
緬是勤斯軫于勞止雜頒靈品助擁時休宜體眷懷即
當祗荷
賜契丹國信使茶藥詔
肅持命節祗達朝言冒暑于行念勞云久夙宵良苦調
衞宜先特申藥茗之頒參資湯液之品袪煩蠲疾尚諒
眷懷
賜淮康軍節度使同中書門下平章事陳堯佐加
恩誥敕詔
卿儒苑上才槐階舊老茂分旄節陪我寰畿屬郊事之
方竣冀靈休之普洽持敭明命參寵元侯具刻贊章往
榮藩屛仍俾家庭之嗣奉將詔版之嚴萃厥恩私所宜
祗荷
賜尚書工部郎中天章閣待制知同州司馬池為
澄城縣百姓党岫持刀刺殺親叔依條斬訖待罪
特放詔
漢輔要邦秦餘舊俗化條所被恩種宜悛何兹悖德之
氓靡率懷音之教毒加親序汙我人倫卿適莅郡封載
欽官獄恥聞凶類尋正嚴誅閉閣示愆露章引劾願任
吏師之責益彰臣禮之恭觀過有來省躬奚咎勉興善
政以牧吾民
賜資政殿大學士尚書左僕射判鄆州王曾乞南
郊陪位不允詔
卿儒苑上才公槐雋老冠名秘殿均逸東藩雖挹道均
沖而協恭無懈屬升禋之誕告遽剡牘以斯聞願肅朝
鑾旅陪祠鬯然坐堂之政甫慰氓謠擁傳之勤重煩耆
德宜輟甘泉之從姑紹潁川之良其在傾輸徒增歎矚
賜鎮海軍節度使知澶州夏守贇乞南郊陪位不
允詔
卿以擁節之嚴守夾河之重茂宣民政總訓師和有鄰
疆餞勞之煩有隄事繕完之備實惟勲舊鎮乃要衝會
郊報之在辰覽郵封而瀝懇願陪盛薦深體忠懷然職
在刺條地陪寰服宜切圭符之寄用紓朝宿之勤其在
歎嘉靡忘鑒寐
賜武成軍節度使同中書門下平章事駙馬都尉
柴宗慶乞朝覲上壽不允詔
卿皇室近婣重侯茂閥早持帥節兼視臺華擇分陜之
名區寄屛周之良翰會余慶節遽剡奏封願飭介圭之
朝因陪壽斝之獻誠雖輸嚮禮實重煩況任貢已列于
前撫封方倚于外宜綏閫政眧副朕懷眷是寅恭靡忘
嘉歎
賜刑部尚書知徐州李廸乞赴闕上壽不允詔
勅李廸省所上表乞暫赴闕隨班上壽事具悉卿久服
藎臣洊持魁柄曏當周袞之重移殿徐邦之雄克布惠
和以式方面雖甘棠流詠于陜服靈河蒙福于漢京樹
善相均配古無愧屬余誕節時閱奏封願集奉觴之辰
且紓戀闕之志然倚矚舊老倡率守麾風化所期内外
惟一無煩趨覲姑穆翰垣恭愛之誠歎賞徒切所請宜
不允故兹詔示想宜知悉夏熱卿比安好遣書指不多
及
賜護國軍節度使兼侍中張耆乞朝覲上壽不允
詔
卿倡牧元侯登樞舊德繼開大府實冠友邦屬我誕辰
願陪慶會雖奉觴攸竚而趨節為勞姑穆翰垣式符眷
賴輸誠循禮徒用歎嘉
賜河陽三城節度使楊崇勲為移知陳州乞朝覲
不允詔
卿早秉戎旄屢綏藩政民謠載路歲筦亟淹曏因宛道
之夷後徙淮陽之守隱然屛翰陪余京師遽閱囊封願
先載覲眷心存之雖切顧外倚之有初無煩造朝且重
分閫
賜西平王趙元昊詔
朕奉承端命撫有萬方上席祖宗之謀靡佳兵革之舉
專任德教以統華夷推心信人自謂無負卿世懷恭順
名冠翰垣嗣享王封守我西土朕不矜官爵之貴不吝
祿秩之優任倚中權寵均同姓關市交易行李無猜貢
獻頒分道路相屬則朕之恩信卿之款誠稽于大倫誰
得為間今乃遽形表疏輕述僭差且將徇過分之謀舉
非常之號冒陳世系輒改歲元省閱再三嗟惋何已寧
朕之寡德不足以懷來將卿之失圖自成于迷妄事無
萌隙何及于兹況自乃父以來盟書可復今略陳大要
以暁爾心且卿父誓表其略云臣立誓之後若負恩背
義百神怒誅上天震伐使其殃禍仍及子孫此表見存
藏之故府卿之先父卒保斯言故能高朗令終功業相
襲福之所庇理則宜然今卿忽此背馳了無所據壞爾
考之約孤本朝之恩忠孝兩虧今古為恨揆之王法所
不忍聞自卿表之來内外咸憤然朕獨排羣議深惜舊
勲恐卿惑左右一時之辭非英傑本懷之欲人誰無過
事猶可追倘能去尉佗越帝之名復吳芮漢庭之令洗
心嚮善改往懷昔則朕之待卿曠然如舊永紹世祿長
為國藩變通之機不竢終日去就大分其審處之所進
鞍馬駱駝並卻付來人牽回爾其戒已往之愆復將來
之善則永世無窮矣故兹詔示想宜知悉
賜西平王趙元昊為賜差來人見辭例物詔
卿志凝忠概世纘武勲保障有勞恭亮彌罄比余誕日
首率貢儀差駿產以斯材旅慶琛而有煥仍嘉親校能
恪朝規既閱右牽之良特渥匪頒之數且昭恩賚幷寵
藩維永念傾虔尤增歎尚
賜振武軍節度使知延州范雍充鄜延環慶兩路
沿邊經略安撫使詔
卿幹棟名材籌帷舊望自付擁旄之任即臨乘障之衝
蕞爾狡羌忘我前施隂連種部規擾塞垣雖購募有科
而威防難廢再念誥努控遏之會安化經營之方節度
素分綏懷莫一斷于朕志合乃使名按瑣序勞繄卿為
重已申朝命馳錫詔書俾蚊䖟暴集之辰有兔犬指縱
之地宜欽異數益講武韜内安屬國之民外殄反常之
犯稱余遠略遲乃茂勲
賜奉寧軍節度使就差知涇州夏竦充涇原秦鳳
兩路沿邊經略安撫使詔
卿望映民宗謀參王體頃從樞幄之舊移陟師壇之崇
出鎮三秦並護諸將而叛羌各種狡穴野心竊號背恩
游魂伺隙比雖申嚴邊鎖換補將屯然自平涼以東隴
道交屬建防制要當在臨涇慮烽燧之警秋或狂狡之
送死必先威禦以便指縱余心念焉無易卿者已頒成
命即俾改轅特新使號之華再襲戎鈴之重仍令兩道
同禀善經綏御所資等威皆絶宜欽愼選毋或憚行勉
壯厥猷用恢西略
賜罝勒斯賚詔
近者夏州僭逆元昊孤背朝恩竊為僭制已詔有司應
元昊在身官爵及所賜舊姓並令除削訖卿性資忠勇
世嫉仇讎得此布聞諒增同憤然恐元昊恃其凶狡妄
肆侵凌卿宜先事為防因機伺便整揚勁騎率勵衆心
或躡其空虛出其不意以時掩擊殄滅醜徒助天道之
禍淫成王威之禁暴則崇名厚賞非卿而誰勉建殊勲
副余外禦兼昨者里玻默里烏進奉到闕言卿有男轄
戩瑪克占覺二人特以卿故並授團練使仍支請受續
據秦州奏得卿文字知轄戩等各往宗噶爾城并蘭州
住坐兼言道不與元昊往來如元昊入漢界兄弟二人
將兵殺截此蓋卿從來一心向國致轄戩等如此忠孝
況卿父子至親義須和協與卿同共掩殺僭逆元昊勿
落元昊姦便别致間諜誘引
賜中書門下詔
昔苖民弗懷首罹虞竄郅支自立終伏漢誅蓋犯順者
無赦于國章除殘者罔限于夷服炳焉通誼疇或敢踰
趙元昊戎漠餘妖邊關小種性含虺毒志負狼貪昏頑
表于稚年傲悖成于壯齒曩者德明即世西控哀悰朝
廷錄守方之忠憫稱嗣之禮拔于童豎付以節旄名襲
眞王寵視同姓金絮有秩絡繹以周其窮關市弗譏貿
遷以通其貨假我明命取重諸羌固宜竭犬馬之勤效
涓埃之報克守先業以稱大恩而乃背惠反常毁忠蔑
孝僭舉國號扇惑蕃渠跳梁井蛙之涯旅拒秋螳之轍
公遣軍校冒服使車列牘自陳欺天罔畏既彰逆節合
舉明刑朕深憐舊勳特加涵覆横遏羣議密賜手書貸
其方命之愆開以自新之路護送來介俾還穹居庶遷
善而革心終恃遠而迷復至敢驅率醜隸攘竊塞民騰
布文符誘誑區落而朝廷列奏邊吏抗辭願舉偏軍往
平狡穴促梟稱亂之首以正不庭之辜朕再念一夫肆
狂餘衆何罪況元昊脅從濟欲濫殺逞威名酋外奔諸
帳懷貳苟戈鋋並縱則玉石奚分且俾列于購科止用
取其魁惡其元昊在身官爵並令削奪仍令宗正寺除
去屬籍惟彼諸部素奉本朝迫此奸兇遂成詿誤倘能
結黨歸義執賊效功必當昭洗前汚申明厚賞國有信
誓煥如丹青應賞募科格並委中書門下詳為條件以
時播告俾體朕懷
夫政平召祥化缺生沴推精盪祲其猶影響故王者遭
異而思德省已以及人交修治綱仰答靈譴朕雖寡昧
敢忘斯舉比者善氣弗效隂眚屢臻坤體震于冬藏雷
音發于春孟邊關民舍被害尤苦是用臨朝嗟惕馳使
撫綏推咎以咨讜言協恭而戒臺宰冀獲愆謬庸克振
除尚慮幅員之遐不無官守之衆其間或吏貪而弛或
教虐而苛或狴牢有滋豐之煩或賦徭有輸調之急或
受賕鬻直使下情壅于上聞或隱災逃負使醲恩隔于
周浹或世償逋折巧避赦原或歲嬰呼擾猥妨農作一
物失所太和用虧朕念共斯責者外則有使轂按巡之
司次則有藩條守長之任率荷優寄當體至懷苟前弊
之尚存宜悉心而司革庶迎美應用洽重熙凡厥具僚
無忽余誠
夫至公之行則淑慝咸辨私議弗禁則風俗易偷朕躬
攬權綱茂綏政治每觀邪正之辨思寄誅賞之中庶臻
大猷以止多辟而士類至廣材品或殊久服涵養之仁
寖成黨與之弊至乃挾朋相援奸利自營驅扇飈塵混
淆朱紫託狂辭而市直結隂好以濟仇章交公車聲布
行路使濟濟羣讓有愧堯人之封翕翕煩言更興周雅
之刺永惟澆競良用懲嗟若夫委質事君協恭宣力思
無出位是曰守官和異于同固當擇善況朝經式序仕
次有階因行察言綠名責實苟存忠潔自致顯榮何必
舍爾夷途蹈于險轍釣名汙行觸禁投愆宜内訟于乃
心毋亟傷于至化尚安所習國有嚴科凡在搢紳明體
予意
王者稽若大猷總制九服曷嘗不寄治于守宰責效于
監司職焉相維命乃無泛朕奉承景業流觀往辟知仁
壽之本以政教為先故咨求羣材綱紀衆務察州有等
字邑有員建漕部以謹民財馳使詔以糾邦獄委屬偕
重休戚與均保乂之方數路而已固當上體勞疚允迪
惠和使鰥寡無恫怨訟咸息沐浴至道臻乎太寧今則
不然吏文多端而貪殘日滋民生孔勤而奉養多乏愁
歎未能盡訴囹圄不以時虛感動隂陽延致災眚朕雖
引慝自咎申誡博謀眷爾多方之臣得無曠位之責自
時厥後宜惕攸箴班條者企循良之風擁節者勵澄清
之志刑罰則寧寬而無濫徭役則量力而勿苛任百里
不可以自輕效一官不可以懷苟率我王度以承天心
尚或勿虔罔有攸赦布告中外知朕意焉
賜外任臣僚進乾元節銀絹詔
孟序乘離誕辰著令爰率邦儀之舊載均朝享之歡卿
恪奉彝章遠祗慶集聿馳任土來侑稱觴眷旅實之珍
盈驗祝延之悃慤永言歎尚無捨于懷
賜外任臣僚進乾元節功德疏詔
慶序祝延邦儀著令卿發于忠愛申以齋明集方外之
勝緣歸我辰之茂嘏仍因淨範虔疏寳題駢軸相輝通
郵來上具體贊揚之盛益昭輸戴之勤省閱于兹眷稱
無斁
賜振武軍節度使知延州范雍進謝賜牌印月俸
公使錢到任馬詔
卿近擁軍旄往司戎索爰錫印符之重兼資泉廩之豐
人爵所班邦恩惟舊遽披謝牘仍效名駒敷感載勤靈
誠彌慤永言率禮茲用欽懷
賜奉寧軍節度使知永興軍夏竦進謝賜牌印月
俸公使錢到任馬詔
卿乃者繇天臺之聯膺戎閫之重特頒節傳詔刻印章
惟鍾官月廩之豐逮侯邑餐錢之舊並循邦令參寵使
權署政有初需頭來上曲條謝禮倂效駿驅永念忠懷
實深嘉歎
賜外任臣僚進端午馬詔
朱夏適中端辰協午肇于嘉節實紀慶儀遽形輸貢之
華遠集效牽之駿勤誠有底累歎無忘
賜諫議大夫張意進謝恩馬詔
卿久服吏資近充諫列侃然華皓允矣甄升閱感敘之
盈章復效牽而致禮恭勤所集歎尚兼懷
賜諫議大夫俞獻卿進謝恩馬詔
卿頃緣最狀序陟禁曹方寄守麾巳蠲陛謝飾驂來效
禁禮載虔益騐傾輸良增嘉尚
賜諫議大夫盛京進謝恩馬詔
卿績著藩條望華朝禬曏繇卿列進序諫曹霈澤有初
露章申感仍效斯材之乘允將由禮之恭載閱勤誠但
增嘉歎
賜外任使相節度使進乾元節馬詔
震誕之辰允刊彛令官司罄祝申侑至虔卿位服宗工
勲宣名翰樂聞慶會祗率邦儀遠效舞驂之良入佽充
庭之品愛心所底貢禮斯華言念傾輸彌增眷矚
賜彰信軍節度使同中書門下平章事王隨進謝
到任馬詔
卿頃罷政機近綏侯服星言之部時克偃藩屬宣布之
涓辰序恩勤而累感效兹皂駿絢乃庭儀言念寅恭益
深嘉曯
賜護國軍節度使兼侍中張耆進謝孫男恩澤馬
詔
近以均錫鴻禧就蕃榮數仍眷抱孫之愛復推延世之
恩率是寵章抑推彛制遽陳函奏兼效廐驂感敘過周
歎嘉無斁
賜淮康軍節度使同中書門下平章事陳堯佐進
謝差男押賜加恩告敕生日禮物及孫男恩澤馬
詔
曏以茂加勲策追慶門弧並因子舍之歸即寄使軺之
寵屬推世賞施及孫謀雖命數載蕃而等威斯協需頭
來上駿足效牽過敘感悰有昭邦禮貢輸為費歎想交
懷
賜龍圖閣學士尚書工部侍郎知幷州杜衍進謝
恩馬詔
朕曏者親選舊勞就嘉秘職仍屬綏邊之重且資訓俗
之方眷此序升詎煩過謝駿良來效悃愊具將永念忠
勤靡忘嘉矚
元憲集卷二十七
