元憲集卷二十一
宋宋庠撰
外制
保慶皇太后叔楊知信可贈兼中書令制
敕親親之恩自家而刑國善善之報循本以飾終矧我
慈闈之尊永懷仲父之懿申賁愍策兹協大倫故贈具
官楊知信天資朴忠氣挺才武早踐勇爵訓于軍和宿
衛軒營之嚴該明圮石之略世逢偃革未盡于壯圖化怛
藏舟奄先于徂運力命雖屈慶善並流洪惟母儀實係
家緒曩緣傍蔭之厚洊舉追榮之恩肆是休辰彌顯徽
範宜特班于異數俾增煥于乃宗即號將壇兼中書令
且光龍節之重益顯鳳池之尊綸檢密章往付幽穸可
楊崇勲祖累贈太師加兼中書令制
敕朕昨以荷三神之釐疇百執之力第以封爵編于幽
明蓋潤葉者流其根移忠者本于孝褒先錫類邦教繫
焉具官楊崇勲祖累贈大師守斌以莊毅之姿濟和之
略義無苟進時弗我永長算屈于浮齡積善蕃于重葉
慶靈叢啓秀傑嗣生感會風雲之期烜赫旌常之典内
幹幾密外扞蕃宣本燕翼之有來宜寵靈之上集賁章
洊舉而殊數未昭爰益鳳池之華更光馬鬛之兆永言
幽漠尚識褒崇可
縣尉李述可縣令制
勅具官李述頃由銓檄尉乃縣封善率追胥悉擒蒐慝
書勞有狀援比載明宜紆縣綬之華且酬官簿之最往
祗休命圖續乃庸可
前吉州龍泉縣令監蘄州蘄口𣙜務吳處仕可睦
州建德縣令制
敕具官吳處仕階蔭服官積資參調曏司𣙜利方責歲
勞屬郡將之專威挾吏文而巧詆俾從罷免尋覽訴陳
别制下推枉情咸露適舉殘苛之罰宜均澡雪之科姑
復舊階往綏遐邑勉恪而守毋恤後艱可
駙馬都尉李遵勖兄加贈太師制
敕朕昨以擁三神之休均百順之錫第以封爵徧于臣
工然流光者慶蕃位重者文縟特因下嫁之戚申及孔
懷之恩弗檢常褒是謂殊數具官遵勖亡兄具官累贈
太傅某寬明莊重淳深幹敏克纂堂構自結本朝以通
侯之世家備能臣之煩使預平狂狡陰濟惠和或握節
聘戎譽高使表或剖璋臨部政推邊最修塗未極景算
夙淪天啓善祥地華婣睦早慰在原之感亟欽服衮之
榮及此均禧詎忘旌德宜極師璜之品載煥京阡之榮
可
皇兄故武定軍節度使檢校太保尣寧可贈太尉
追封信安郡王制
敕姬典之盟異姓為後漢策之誓非劉不王矧我文明
之友方隆帝室之表奄忽遘沴追旌可懷皇兄具官某
姿局端華理識明劭幼陶惇叙之訓勤服糾綏之箴輔
成天資穆我邦族而復地在尊戚位躋中權奉齋鉞以
彌恭戒朝鑾而有恪夙夜之志造次弗渝固將分寳展
親秉德陪朕合是多福登乎永年時惟不傭夀則中奪
永惟痛悼震于予衷今以三公之上司二等之高爵昭
列殊典申賁令猷噫魂而有靈尚嘉我之徽命也可
屯田郎中王渙父礪可贈尚書左丞制
敕朕載耒勸耕舍爵行賞均厥慶賚塞乎天淵永惟通
籍之列咸被流根之澤所以勸存而厚亡者也具官某
亡父故具官某早以士彦登于朝次有文以飾吏有孝
以顯親名附吏篇行灼鄉品騁修途之未及屈浮齡而
前謝善訓諸子不隕令名寘我周行莫非嘉績宜徇褒
先之請以顯教忠之族星闈都坐天轄上僚足賁英魂
用告幽穸可
司天監主簿馬日房可司天監丞制
敕具官馬日房執技占官勾稽監事比奉營宫之役頗
資推策之勤奏牘自陳賞科惟允俾遷丞率勉荷旌酬
可
司天監丞來慶祥可降授司天監主簿制
敕具官來慶祥隸業候臺参榮官簿固當夙夜審察躔
離輒輕肆以上書且稽測而違實迹其詭辯合正嚴科
聊從降秩之文尚聯視夜之職勉思勤術以荷矜恩可
太子中舍通判鄭州李宋卿可殿中丞制
敕具官李宋卿祗服善猷克纂華緒任宿其業通籍于
朝比輟宫坊之良近参輔郡之守且有新最能續舊庸
官簿當遷盾省為次即授之美爾其勉哉可
太子中舍監在京廣濟倉沈惟恭可殿中丞制
敕具官沈維恭公臺舊門軒冕重世階蔭來仕歸課屢
周比踐儲坊之僚兼司國廩之契歲考通滿勞簿上聞
當遷之榮中御為次往服丞率尚幹委儲可
太子中舍通判德州薛中孚可殿中丞制
敕具官薛中孚積學而優展體來仕洊稽官閥入籍治
朝曏因通守之行巳在當遷之目欲觀從政姑俟彌年
逮此有勞詎宜留賞即升盾省之秩猶贊州符之雄勉
結歲成無忝恩擢可
奏舉人前寧海軍節度判官蓋平可殿中丞制
敕具官蓋平嫻暁吏文綢繆使職洊閱舉知之奏已經
覈課之詳姑欲試煩久兹倅事選條再集薦牘彌多宜
酬戎幕之勤入通盾省之籍可
追官人前守殿中丞劉景可殿中丞制
敕具官劉景早緣儒科階置朝紱比倅州事自陷憲防
而具劾之初如律為重尋用原情之典裁報免官之論
恩霈維新辜累宜釋俾通閨牒且復仕塗勉爾矜修體
我甄序可
審刑院詳議官太子中舍李倩可殿中丞制
敕具官李倩明習吏文服勤官次早補刑卿之屬近更
財𣙜之煩曏籍勵精擢佐評讞罪繇所麗論報甚詳歲
在質成恩有加秩宜承鈎盾之府尚服簡書之司勉悉
爾心毋懈予命可
奏舉人前權平江軍節度推官張去惑可將作監
丞制
敕具官張去惑本偕士秀參服銓條比奉賓帷之籌頻
承漕府之檄分捍水道頗還居民監司露章衡審稽實
宜信朝賞且旌吏勤往陟匠卿之僚無忘虞弁之守可
汝州長史王煥移虢州長史制
敕具官王煥早以敗官甫從善貸列于州佐近在寰畿
輒稽便道之行陰挾干私之醜夤緣女謁繕作奏函訊
逮甚明憲章㒺赦屬經洪霈聊徙外藩無貳前非終取
祗悔可
著作佐郎監華州鹽酒税務梁堅可秘書丞制
勅具官梁堅故事譔著之佐雖出補他任而滿歲正課
猶進丞本省蓋以因官成而育材類也爾早階科秀深
敏吏文洊緣外舉之章入参中秘之局曏圖親祿即筦
利司煩使有能陟狀咸最宜席道山之序且通閨籍之
華尚結後勤毋忝榮次可
三班奉職高器之可將仕郎守高郵縣尉制
敕具官高器之名郎之家素業相紹早緣世賞遂列使
班比控于朝願從補吏嘉其清尚無忝爾先宜易命于
銓流且詰封于縣禁勉修官最以荷恩褒可
濟州鉅野縣尉孔宗願可濰州北海縣尉制
敕具官孔宗願係出聖門蔭緣宗眷比除邑佐且便鄉
閎而聯官之人實乃婣近避嫌自列易地有常瀕濰控
疆邏盜分職往服榮牒無貳乃誠可
權寧國軍節度判官茹宗元可大理寺丞致仕制
敕具官茹宗元早擅民貲志希仕籍嘗緣入粟之募遂
服解巾之榮逮贊賓籌巳嗟耋缶願還所任宜允來陳
尚序寺僚且光卿品可
寧化軍判官李祐可太子中舍致仕涇州司法參
軍田鳴鶴可太子洗馬致仕磁州司戶參軍劉宗
道可大理寺丞致仕制
敕具官李祐等各繇官牒籍我吏銓從公實勤歴歲兹
久並控誠于晚節冀還職于有司知止可嘉增秩奚吝
儲坊置屬卿棘有僚寵爾歸休且激頽競可
中嶽廟令劉碩可太子洗馬致仕制
敕具官劉碩曩中學科晚服銓調比繇縣尹之秩來奉
嶽祠之嚴迫于暮齡祈致所事東朝洗馬外著垂紳特
示寵遷且賞知止可
永興軍節度判官何操可太常博士致仕同州郃
縣令寇寧可太子中舍致仕制
敕具官何操等階于儒科服在銓牒或屢賓大府或久
宰善封並陳遷事之年且圖佚老之舉禮臺通籍儲禁
具僚各服朝紳歸寵鄉閈可
前韶州仁化縣令公孫知止可太子中舍致仕制
敕具官公孫知止承乏吏資累勤縣譜間繇遐任歸質
攸司自陳艾服之勞冀辭銓調之補嘉聞悃慤宜遂燕
安引籍儲坊掛冠鄉閈庇私從欲尚荷朝榮可
密州莒縣令劉維清可太子中舍致仕制
敕具官劉維清策名官簿分政銅章課考寖深齒力滋
晚騰章來上解組是祈憫薄景于桑榆遂掛冠于田里
特遷宫宷以寵鄉評可
解州團練使邠寧環慶路駐泊兵馬部署張敏可
大將軍致仕制
敕具官張敏階附先恩踐揚禁職累升别使遂視通侯
曏書邊瑣之勤久正軍團之重據聞謝病尋請致官憫
握節之載勞且據鞍而難強不能者止良克有終宜進
環衛之名往寵歸休之樂體余念舊勉爾頤生可
供備庫副使温臺明越衢婺處州都廵檢毛昌達
可左武衛將軍致仕制
敕具官毛昌逹早繇強力祗服近班展體知方使煩無
懈頗酬材裕升列使華曏總州部之兵遠嚴山越之邏
遽兹移疾姑念乞身省章䘏然從欲斯在俾陟名于環
尹仍歸事于禁聯勉訪全醫尚究遐福可
除名人楊安節可太子右清道率府副率致仕制
敕具官楊安節曩坐重科俾除初籍憫嘗聯于使範宜
復列于衛官仍遂退休庶寬痕玷勉思前悔尚服寵名
可
尚書禮部員外郎天章閣待制范仲淹可尚書吏
部員外郎權知開封府制
敕内史列郡之首邦風所繫天官一臺之妙郎選實先
歷求諸朝我得良士以爾具官范仲淹才給而肅行介
而通早繇雋科洊質勞閥逮育書林之秀兼責諫蒲之
言確然忠規稔厥時論再臨州甸咸結民思曏旌雅猷
進陟嚴署甫從宣室之召仍兼京劇之司往攝煩政永
爾終譽可
奏舉人前桂州錄事參軍周堯卿可著作佐郎制
敇具官周堯卿秀踐儒科選條補吏嚮督郡郵之罰自
甄官簿之勞使轂露章朝紳舉最屬于銓審參應寵褒
宜引籍于秘丘且勸能于公路
元憲集卷二十一
