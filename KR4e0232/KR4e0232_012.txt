檀園集卷十二
明李流芳撰
題䟦(凡二十五首)
題畫卷與子薪
三月十八日余自吳門還翌日與子薪相聞且招之子
薪報云彦逸亦在此質眀當與偕來是日輕陰風氣蕭
爽集伯氏從子輩扵寳尊堂既酣子薪彦逸遂留宿山
雨樓頭晨起登樓看雨焚香啜茗頗適飯罷兩君便欲
别去予曰家釀頗冽尚堪小飲當為稍淹已維舟於門
矣既飲酒白于玉芳於桂甘扵泉新綠映檻雨潤欲滴
門外屐聲不至鼎足而談或笑或歌或泣皆生平懷而
不盡者遂不能去肴既盡佐以笋䔩重滌酒器出所藏
哥窑舊玉二杯陳案上呼五木得異采者飲一杯童子
時時摘花來供蕙既芳薔薇視人而笑虎茨數樹著花
如雪掩映齋壁子薪往往呌絶因相牽入慎娱室索墨
汁屬予畫且畫且談竟盡此卷欲題一詩已醉不能聊
紀此以資它日譚柄相知如閑孟孟陽者可一示之勿
以示俗人也己未三月廿二日泡菴道人題
題畫冊
慎娱居士有幽憂之疾夜苦不寐寒冬漏長獨酌易盡
久讀傷神又無觀力不耐枯坐唯賴筆墨可以自遣心
手有託形神暫調意適而忘與夢俱至此冊自冬徂春
經三月而成為山水林木者廿幀為雜花折枝者十幀
為古德機語真行書十幀蓋皆可以自娱而不可以傳
者其真慎娱居士之詩畫也歟
為與游題畫冊
與游以此冊屬畫藏笥中二年苦無興會未敢落筆今
年十月過虞山看楓葉扵吾谷因登維摩下至興福清
遊甚樂翌日入郡待月於虎丘舟中無事簡得冊子連
畫八幀歸家碌碌治裝北行又置之笥中將至鹿城念
當與與游别復畫得二幀宿逋頓了為之一快余畫無
師承又不喜臨摹古人如此册於荆關董巨二米兩趙
無所不傚然求其似了不可得夫學古人者固非求其
似之謂也子久仲圭學董巨元鎮學荆關彦敬學二米
然亦成其為元鎮子久仲圭彦敬而已何必如今之臨
摹古人者哉余不能畫而知其大意如此願與與游參
之時天啟元年辛酉十一月十九日婁東舟中
題畫
余近喜畫小冊時有好事者往往致此乞畫此冊亦為
友人所乞攜之虞山是日風日清美與子崧尋吾谷盤
礴楓林下丹黃如繡飯後呼兜輿至維摩興福兩蘭若
歸而落日映湖圓月出嶺矣因出此冊示子崧便欲攘
去子崧愛予畫十年所畜皆落盜手遂欲以攘補之知
攘效矣顧余手在患子崧不好爾何必爾耶因題而歸
之并發一笑
余嘗畫柳贈西湖張女郎題云斷橋堤外柳如絲愁殺
春風煙雨時見說美人能愛畫的應將此鬭腰肢女郎
珍重此畫數持以示人由是湖上之人無不知余能畫
柳者乃至緇流道民亦以見乞一日灋相寺小師乞余
畫輒依前韵題云西湖煙柳斷腸絲只合將来鬭翠眉
料得禪心應不染也教和墨寫風枝後又為靈隱蘧沙
彌題扇云愛柳終何意秋風君始知青青雖畫得不是
動摇時為六如畫此便面已數年紙墨剥落猶為裝池
成軸可以見其癖好不減女郎小師也
題畫為子薪
去年以高麗繭裝成三冊子一以遺淑士一遺子薪其
一留篋中七月新涼子薪窗前紅葉茉莉爛漫異常余
連詣之酒酣興發輙倚案取冊子弄筆作畫畫盡十幀
尚未題字今年子薪病中致此索書暑月揮汗懶近筆
研置架上一日索之已亡去矣念子薪愛畫入骨又病
中藉以遣興不敢以告之大索十日不得簡箧中素冊
尚在連夜篝燈畫此償之前在子薪齋中乘興走筆多
草草不愜意此册仿諸家雖不盡得形模然筆墨氣韻
差不大謬扵古人豈獨煥然復還舊觀直可謂後來居
上矣若畫能療疾子薪當霍然而起為余置酒紅茉莉
下開東軒一賞之壬戌七月十一日
題畫册
戊午夏寫經臯亭真歇禪師塔院平頭從城中裝一小
册置笥中六月出山舟中熱甚不堪近筆研開而復卷
八月重至湖上復攜此冊而往舟中無事畫得五幀意
倦輒止歸而匆匆治裝北行途中病還數月以來不見
湖山無從發畫思九月乃復來錢塘買舟西湖留連十
日飽看兩山紅葉而歸則此冊又在几頭矣舟次吴江
風雨如晦燈下飲數杯輒畫三紙眀日抵葑門晤淑士
小飲而别泊金閶城下與君長復命酒對飲君長飲戸
太窄不三酌已醉雨過月出天水如洗徙倚船頭聽君
長吹簫度曲彈三絃遂不能寐篝燈試墨又畫得四紙
前後共十二幀竟滿冊矣又眀日舟過維亭出此展玩
復為寫舊作題畫之句兼記歲月己未十月二十日也
題白雲青嶂圖
昔年有僧乞畫余為題一詩云白屋半間茆破碎青林
一帶雨淋漓寳池行樹無人愛却愛人間小景兒蓋為
此僧不信淨土而作也偶仿董北苑筆意作白雲青嶂
圖憶此併書之似道友子薪一笑子薪酷愛畫又專修
淨土其以此詩為何如也天唘癸亥初春
題畫冊
去歲八月過吳門晤王淑士兄弟宿留虎丘秋熱甚酷
舟還至鹿城稍有涼意同舟夏華甫攜得宋箋冊子愛
其光潤宜墨輒作小景兩日間遂盡此冊自謂稍存筆
墨之性不復寄人籬壁但當世耳食者多識真者少聊
借千載上諸君子之名以恐喝之效顰學步非予本懷
令摹古者見之當為一笑然後世有知此道者亦或相
賞形似之外耳天唘癸亥八月十二日題於檀園蘿壑
題林巒積雪圖
癸亥逼除連日大雪閉門獨飲小酣輙弄筆墨偶得舊
楚紙喜其澁滑得中為破墨作林巒積雪圖古人畫雪
以淡墨作樹石凡水天空處則用粉填之以此為竒予
意此與墨填者皆求其形似者耳下筆颯然有飄瞥掩
映扵紙上者乃真雪也願與知者參之廿八日薄暝映
雪題於劒蛻齋中
題畫冊
辛酉臘月北行意思蕭索到吳門聞子將將來遲之同
行因暫住虎丘之鐵佛僧舍時送余者為子薪魯生舍
弟無垢舍姪宜之兒子杭之武林都修之時時抱琴來
作數弄比玉還白下與予一路同来樂酒晨夕古白同
寓舍間日一相對楚中李宗文居停亦相近女冠王修
微數以扁舟往來山中差不寂寞然夜闌客散輒苦無
緒或終夜不寐無可自遣燈下索墨汁作書及畫同居
者皆得飽所欲而去以此為笑樂兒子不好學而偏嗜
畫每欲裁之不欲身為作俑然興酣輒忘之此冊數幀
于酬客之暇乘興點染不知為兒子所乞也書畫本高
人之事非讀書萬卷胸中筆下無半點塵俗者不能工
兒輩患不好畫耳未有好畫而不肯讀書者昔人云我
常自教兒此非解嘲語不然亦當如淵眀詩云天命苟
如此且進杯中物耳無以為别書此一笑十二月三日
燈下題
題閑孟詩册
五言古詩至少陵而一變流而為退之樂天至於東坡
而變已極矣然皆不出扵少陵而能各成其一家者也
閑孟跅弛之才不為律縛獨古詩時一作之有韓之奥
有白之達有蘇之縱横而吐納風流率其胸懷韻致獨
絶則前後五百年詩人中所無也閑孟不喜以詩人自
居世無知其詩者獨余與孟陽時稱之今其遺詩不及
百篇傳之其人豈無復有揚子雲者以子之言為不妄
乎往歲庚戌在都下閑孟寄予病起諸什余與淑士負
暄簷際開卷讀之時時叫絶乃閑孟箧中所留有一二
為余所未見其中有見懷之什而都未及見寄不知閑
孟何意也閑孟往往自怯其書其寄予詩卷倩友人書
之予每以為恨閑孟書雖不工固閑孟之書也手澤在
焉嗚呼閑孟己矣此真閑孟之手澤也悲夫天啟壬戌
七月彦逸致此卷索題拭淚書此
題畫為子薪
余友張子薪愛遊而善病愛友而寡交一病數年足跡
不能出戶交遊既絶獨以卧遊為樂故其愛獨鍾於予
又獨鍾扵予之畫余閒日必一遣問十日五日一自往
子薪必具楮素飭筆研以待卷軸縱横筐箧盈溢而徵
索不己每一畫成徬徨歎賞若可終身於是者凡見人
一紙一素又恨不能奄有之以是數求多扵余其癖如
此秋月余將過武林子薪又以素冊投之曰子遊西湖
徘徊於六橋兩山之間我不能遊而又失子庶得子畫
以代我遊日以代子談何如余聞而悲其意不忍拒也
余之歸子薪又將有辭以屬余曰出子之所遊而得者
以示予予復何辭以拒焉余知余之所以應子薪者非
腕脫不能止也書此一笑天啟癸亥中秋
題畫冊為同年陳維立
維立兄以素綾小幀索畫且戒之曰為我結想世外勿
作常景余思世外之境則如三島十洲雪山鷲嶺之類
不獨目所未經亦意所不設也其何能施筆墨竊以為
景在人中而人所不能有之者多矣前人之所有而後
之人不得而有之者多矣夫人所不得而有之即謂世
外之景其可乎俯仰古今思其人因及其地或目之所
經而意之所可設是可以畫畫凡十幀如淵眀之柴桑
無功之東臯六逸之竹溪賀監之鑑湖摩詰之輞川次
山之浯溪樂天之廬山子瞻之雪堂君復之孤山所謂
今之人不得而有之者也如漁父之桃源則所謂人亦
不得而有之者也畫成偶有所觸因各賦一詩不咏其
地而咏其人以為地非人不能奇如三島十洲雪山鷲
嶺非仙佛亦不能奇也然仙蹤佛跡不在世外如桃源
之類往往有之非其人自不遇耳余所詠諸賢亦有不
能終保丘壑者或老於丘壑而文采風流不足以傳并
山川之奇湮没而不彰者可勝道哉如是則古人之所
不能盡有者又將待其人以有之其人伊何將求之世
外乎求之世間乎請以此扣之維立
題畫冊後為李郡守鸖汀
徐田仲以素綾冊子屬畫曰將以貽同官之長鸖汀李
公余聞公政事之暇留心書畫精於鑒裁余自顧畫無
師承且伏處海隅無山川之竒足以發其志意遊跡所
歷不越數千里五岳名山未嘗得一遊獨好觀古人之
跡如荆關董巨及勝國諸名家時一效顰又嘗見史傳
所載昔人遊居名勝之處輒為神往足雖不至而思其
人及其地謂可以髣髴貌之不獨卧遊山水兼以晤對
古人盖皆欲以自娱而不可呈之賞鍳者之前也公治
杭未三年而政成人和廢墜修舉比者清湖之役不避
豪右斷而行之使空眀瀲灔還其舊觀泳游呴沬皆荷
眀德論者以為白蘇復生而余亦謂公之風流節概未
可以今人中求之也上下千餘年西湖為白蘇兩人所
有後之人安得而有之今則又當屬之公矣如余所畫
庾公南樓謝公東山及其他名勝之地未有不因其人
以傳者也余他日更請為公圖西湖之勝以繼古人之
後可乎余畫雖不工固將附青雲之末以傳之無窮也
已
題雲山圖
甲子嘉平月九日大雪泊舟閶門作此圖憶往歲在西
湖遇雪雪後兩山出雲上下一白不辨其為雲為雪也
余畫時目中有雪而意中有雲觀者指為雲山圖不知
乃畫雪山耳放筆一笑
䟦摹書帖
學書貴得其用筆之意不專以臨摹形似為工然不臨
摹則與古人不親用筆結體終不能去其本色摹書然
後知古人難到尺尺寸寸而規之求其肖而愈不可得
故學者患苦之然以為某書某書則不肖去自書則遠
矣故多摹古帖而不苦其難自漸去本色以造入古人
堂奥也庚申新正十日試筆題於劔蛻齋中
題畫冊
從舍弟無垢得宋紙十六幀裝成一册子去年在湖上
畫得八幀分寄張會稽宗曉半留箧中寒夜酒闌篝燈
無睡輒弄筆遣興意不在畫然以示同志輒謂得勝國
諸人氣韻西湖友人聞子將鄒方回皆欲奪之而不得
時時開看以自娱樂非予所甚好不與易也天啟元年
辛酉午日檀園薄醉題此
此為侒沙彌所藏將死歸扵我箧而藏之不忍看也亡
何張伯英過我請觀之且曰此余嘗購之沙彌而不得
者也余癖子之畫不減沙彌其藏於我猶藏扵子也夫
出于子之手而無窮子何秘焉余曰余悲夫沙彌之意
也昔人喻書畫之好如煙雲過眼不復足留意夫人已
往矣而何有於區區之好乎雖然複壁而藏據舷而乞
其癖固為後世所笑而其名亦且附書畫以不朽吾以
為猶異于營營之俗人也予之畫不能如古人蓋將借
好者之癖以不朽矣子其無忘沙彌之意哉張子曰唯
唯遂題而授之沙彌俗姓胡十歲事余相隨二十餘年
北走燕齊南走越又嘗入雲棲參蓮禪師師名之曰智
侒今年病瘵死死之前十日從覺空禪師落髮受沙彌
十戒念佛合掌向西而逝故稱侒沙彌云天啟癸亥十
月題於留光舟次
題畫為吕公原
余友西音吴子數為余言吕公原先生其人冲恬有道
君子也神交二十年前歲壬戌始扵都下一晤旋以交
臂别去每用為恨是歲先生奉使𣙜關荆楚瀕行吳子
以素册屬畫為贈余曰先生方用世青山白雲只可自
怡豈堪持贈乎吳子曰否否公原丘壑之姿故當玄對
山水且愛子之畫恨不能致此固公原意也余老且貧
將從公原乞買山錢以隠又借子之畫以為余作合子
無靳焉余笑曰有是哉余賣山以活而子買山以隱恐
子之有待不如余之無待也請遂質之公原先生為一
剖之甲子冬日
題畫為徐田仲
錢塘襟江帶湖山水映發昏旦百變出郭數武耳目豁
然扁舟草履隨地得勝天下佳山水可居可遊可以飲
食寢興其中而朝夕不厭者無過西湖矣余二十年來
無歲不至湖上或一歲再至朝花夕月煙林雨嶂徘徊
吟賞饜足而後歸湖上友人愛余畫甚於愛山水舍其
真而求其似余嘗笑之然余畫無本大都得之西湖山
水為多筆墨氣韻間或肖之但不能名之為某山某寺
某溪某洞耳今年在湖上為李郡伯陳司李畫二册適
同年徐使君田仲見而愛之心欲之而不言余窺其意
歸而作錢塘十圖以遺之大都常遊之境恍惚在目執
筆追之則己逝矣強而名之曰某山某寺某溪某洞亦
取其意可耳似與不似當置之勿論也使君佐郡五年
西湖之人戴之若慈母今旦晚内召去矣不獨畏壘深
去後之思而使君亦何能無桐鄉之戀試披此冊使湖
山常在几案間余畫又能為西湖與使君結再來緣矣
題畫冊與從子
今年在西湖六七月日以書畫為役手腕幾脫秋中言
歸遂絶意此事數月以來牽於塵鞅間有酬應非其所
樂臘月自吳門還連日陰翳門無剥啄頗有紙窗竹屋
之致偶簡得從子緇仲所乞高麗繭冊連畫得十二幀
或挑燈酒闌雜以夢境或映簷呵凍盥櫛都忘人生閒
適之味不可多得至扵筆墨適意尤難吾不知此畫方
之作者工拙若何然其胸懷所寄不受促逼或亦不當
以工拙目之矣天啟甲子嘉平月慎娛居士題
為鄒方回題畫
此冊為亡友張子薪物辛酉秋日過子薪花癖齋看紅
茉莉酒後作之重過賞桂花始得卒業壬戌夏寄此屬
題武林鄒方回來從架上見之遂竊去大索不得復置
一冊償子薪畫跡殆過扵前而此冊終不知何往比至
湖上聞子有為余言之鄰父之疑一笑而解眀年子薪
死又二年而方回始持此見示余曰暴哉客乎已有據
矣子幸主者之死而可逭於論乎顧余畫不逮虎頭子
之暴則可以空厨矣推而極之何所不至焉雖然子薪
死而所藏余畫皆不知屬之何人并所償之冊亦破廚
而飛矣夫何惡扵子遂一笑書之以歸方回為武林鄒
氏所藏之物
此冊前四紙作於庚申迹細而拘後六紙作於甲子迹
放而野似出兩手余亦不復識認方回云甲子春偕往
臯亭携此冊屬余竟之醉後篝火潑墨半雜夢寐余且
見而笑之況它人乎亟屬方回毁之而方回不可曰此
亦余兩人一時事也興會所在豈復論畫哉余頷之蓋
余之無意於名也久矣天唘丙寅七月五日陰城湖畔
同方回幼輿放舟乘涼題此
題畫冊
四年前夏華甫致此冊乞畫苦其太多置笥中經歲始
得卒業未及題署便以還之久不復省憶矣今日忽從
他處得見又見孟陽比玉兩兄所題近體詩便如故物
與舊交俱自遠歸歡然合併一堂之中也但不知此冊
既離舊主終當屬阿誰他日相逢恐未復可期耳書畫
何必古人吾輩閱歴歲月俯仰之際今昔已多真不能
無感於斯也天啟丙寅三月穀雨題
檀園集卷十二
