檀園集卷八
明李流芳撰
記(凡九首)
留蘅閣記
是歲余客崑山張子崧家所居海日樓三楹與子崧共
之四旁居人雜沓笑語甚譁子崧意常不愜思得蕭寥
無人之境卜築下帷其間而未能也會予以病東歸三
月復過子崧則子崧已構高閣於城東之隅軒窗闌楯
翼然一新爽塏温涼備有其致隣多喬木美蔭閣跨其
上盡撫而得之交柯接葉掩映几案其陰則遠眺玉山
紅樓翠嶂突兀於萬瓦鱗次之上朝曦夕暾薄陰殘雪
其變態可挹也張子曰予以所居湫囂不足以留賢者
閣成將與子從容嘯咏其中而歲且暮矣子尚能為十
日留乎請遂以留蘅名閣李子曰有是哉張子之意則
厚矣顧予何足以當之今歲方大祲道莩相望萬突不
煙張子之為是舉也母乃有非時之譏是固張子之所
不敢居也予何德而居張子之所不敢居者無已請遂
成張子之名可乎吾聞張子先後相師友如予所識瞿
星卿顧朗仲王弱生平仲其人皆賢者也而予之來獨
與兹閣會夫予之名固無能為兹閣重也而張子留賢
之名則可以不朽矣昔人謂齊雲落星之高井幹麗譙
之華而止於貯妓女藏歌舞為有道者之所不取若兹
閣者得與緇衣杕杜之意竝傳之於無窮使千秋萬世
而下皆知有好賢如張子者不亦休哉雖然張子之名
美矣請進而求之於實則予與張子共有責焉夫謂之
賢者未有無益於世而以浮沉取容而已也今世之好
賢者或浮慕其名而不急其實汎汎然於身心之際將
有過不加聞而有善不加進則雖有賢者日與之俱而
不能效其尺寸之益彼賢者終不肯為無益之留也則
有掉臂而去之耳今張子天性愷悌坦衷直腸使人人
得進言於前而無所忌故雖以予之不敏而時得效其
狂瞽焉今且别矣願更以三言益張子曰嗇以奉天㢲
以合倫斷以制慾張子倘能用予之言而推之以鞭其
所及而廣求益焉挾為善之資而加勤之以學問使賢
者日益親而不肖者無所參於其間則予之為張子留
豈有既哉作留蘅閣記
劒蛻齋記
劒蛻志夢也往余暱孺榖小史荃之情好方洽忽夢荃
之過予袖中瑟瑟若有物出之一蛇蛻也其長盈丈捉
而投於予榻余懼拔劒擬之覺而占之曰蛻者化也劒
者割也彼且為幻化而吾以慧鍔割之余與荃之之好
其不終矣因顔其齋曰劒蛻以識之兼題東坡二語於
壁曰事過始堪笑夢中今了無然余之暱荃之也愈甚
衆皆笑之弗顧也亾何而荃之以瘵死孺穀亦暴亾一
慟而悟夢始騐矣始孺榖以八分書齋額歲久蠧壊今
年小葺齋屋為重書之而叙其事以為記嗟乎所謂荃
之者十年以來已不復入吾夢矣當時綢繆繾綣所為
求致其情而不得者自今思之余亦自笑其癡而況於
人乎方余之夢也固已知其為夢也知其為夢而不悟
必至於死而始悟余之劒亦不利矣雖然豈無之死而
不悟者乎夫今夢昨夢皆夢也余其悟而不復夢斯可
以說夢也已余故記之以自儆并以告世之尋夢者
虎邱重修浮圖天王殿記
虎邱僧正元住持山中值浮圖天王殿先後告圮元慨
然任之募材鳩工五年而功竣屬余為之記余曰上人
之功偉哉夫浮圖天王殿兩者虎邱之表也虎邱高不
二十仞由閶闔門邐迤而西騁望天末有矗然秀出於
青林碧瓦之上者則浮圖為之表入山門裵回於生公
講臺層樓複殿瞻矚未已而有翼然掩映於高柯修磴
之間者則天王殿為之表二表墮則邱之觀撤矣今一
朝而二廢舉上人之功偉哉於是元慼然曰余何敢為
功余求免於咎而已余之為此舉也夫亦鑒前之覆轍
而凜凜於因果錯謬之戒一錢之入不敢不注於籍也
一人之施不敢不登於石也然而謗言狎至余唯是不
克終事是懼而敢自為功乎余曰思深哉上人之不伐
巳夫因果之說佛氏之觕者也然精而求之其灼然而
不昧者盖寡今之剃染出家秉佛之教者缾鉢粥飰皆
非其出於巳者也而欲私之以為有偶舉一事焉又獵
檀信之貲而乾没耗散之此所謂稗販如來罪之大者
也若上人者其知免夫嗟乎凡今之任事者苟求免於
咎而不妄為功則天下之事其亦可為也已矣元之言
又曰浮圖高而易墮大約三十年一修天王殿五十年
一修記之使往者有所鑒來者知所勸噫是不可無記
也已是役也始於萬歷四十六年戊午成於天啓二年
壬戌為材之費若干埏埴之費若干丹堊工匠之費若
干損貲首倡及以文字為灋施者為廷尉毛公侍御凌
公王公余友徐君仲容陳君古白五年乙丑元夕前三
日記
遊虎邱小記
虎邱中秋遊者尤盛士女傾城而往笙歌笑語填山沸
林終夜不絶遂使邱壑化為酒場穢雜可恨予初十日
到郡連夜遊虎邱月色甚美遊人尚稀風亭月榭間以
紅粉笙歌一兩隊點綴亦復不惡然終不若山空人静
獨往會心嘗秋夜與弱生坐釣月磯昏黑無往來時聞
風鐸及佛燈隠現林杪而已又今年春中與無際舍姪
偕訪仲和於此夜半月出無人相與趺坐石臺不復飲
酒亦不復談以静意對之覺悠然欲與清景俱往也生
平過虎邱纔兩度見虎邱本色耳友人徐聲遠詩云獨
有歲寒好偏宜夜半遊真知言哉
遊石湖小記
予往時三到石湖遊皆絶勝乙亥與方孺冒雨著屐登
山巔亭子貰酒對飲狂歌絶呌見者争目攝之去年與
孟陽弱生公虞尋梅到此徧歴治平僧舍已登郊臺至
上方絶頂風日清美人意頗適九日復來登高以雨不
果登放舟湖中見煙檣雨楫雜沓而來舉酒對之亦足
樂也是日秋爽伯美舍弟輩俱有勝情由薇村至上方
復從郊臺茶磨取徑而下路傍時有野花幽香童子采
擷盈把落日泊舟湖心待月出方命酒孟陽魯生繼至
方舟露坐劇飲至夜半而還盖十年無此樂矣
遊虎山橋小記
是夜至虎山月初出攜榼坐橋上小飲湖山寥廓風露
浩然真異境也居人亦有來遊者三五成隊或在山椒
或依水湄從月中相望錯落掩映歌呼笑語都疑人外
予數過此愛其閒曠知與月夕為宜今始得果此緣因
憶閑孟子薪無際彦逸皆貪遊好奇此行竟不得共閑
孟以病挾子薪彦逸俱東無際雖倦遊意猶飛動以逐
伴鞅鞅而去尤可念也清緣難得此會當與諸君共惜
之
遊玉山小記
二十五日自京口飯後步銀山小憩玉山亭子遥見伯
美自山麓施施而來遣童呼之亭下皆絶壁瞰江有巨
石獨立江渚上夷而下罅涉而登可坐數人丁酉春留
滯京口暇即來此或攤書獨坐竟日或與家兄輩載酒
劇飲值驚風怒濤澎湃震蕩水激其下坎窽鏜鞳如東
坡之所謂石鐘者江豚亂起帆檣絶迹飛流濺沫時落
酒&KR0678;中亦一時快事也癸卯偕孺榖過白下登亭子小
飲丙午復偕仲和至此皆值秋漲石没水中每懷昔遊
為之憮然不意今日得還舊觀與伯美盤礴石上不能
去適有漁舟過絶壁下遂呼之汎至金山登紫霞樓坐
眺久之而還
遊焦山小記
二十七日雨初霽與伯美約為焦山之遊孟陽魯生適
自瓜洲來會亟呼小艇共載到山訪湛公於松寥山房
不遇步至山後觀海門二石還登焦先嶺尋郭山人故
居小憩山椒亭子與孟陽指點舊遊孟陽因誦湛公詩
風篁一山滿潮水兩江多相與賞其標格尋繇小徑至
别山雲深二菴徑路曲折竹樹交翳閴然非復人境有
僧號見無與之談亦楚楚不俗相與啜茶而别尋瘞鶴
銘於斷崕亂石間摩挲久之還飯於湛公房孟陽魯生
遂留宿山中予以舟將渡江勢不可留怏怏而去孟陽
魯生與山僧送余江邊徙倚柳下舟行相望良久而滅
落日注射江山變幻頃刻萬狀與伯美拍舷呌絶不已
因思焦山之勝閒曠深秀兼有諸美焦先嶺上一樹一
石皆可徬徨追賞其風濤雲物盪胸極目之觀又當别
論且其地時有高人道流如湛公之徒可與談禪賦詩
逍遥物外觀其所居結構精雅庖湢位置都不乏致竹
色映人江光入牖是何欲界有此淨居孟陽云吾嘗信
宿兹山每於夕陽登嶺眺望落景尚爛於西浦望舒已
升于東溆琥珀琉璃和合成界熠燿恍惚不可名狀嗟
乎苟有奇懷聞此語已那免飛動予自丁酉來遊未皇
窮討人事參商忽忽數年始一續至又以羈紲俗緣卒
卒便去如傳舍然不知此行定復何急良可浩歎自今
以往日月不居一誤難再賦歸之後縱心獨往尚於兹
山不能無情當擇春秋佳日買小艇襆被宿松寥閣上
十日夕以償夙負滔滔江水實聞此言
遊西山小記
出西直門過高梁橋可十餘里至元君祠折而北有平
堤十里夾道皆古柳參差掩映澄湖百頃一望渺然西
山匌匒與波光上下遠見功德古刹及玉泉亭榭朱門
碧瓦青林翠嶂互相綴發湖中菰蒲零亂鷗鷺翩翻如
在江南畫圖中予信宿金山及碧雲香山是日跨蹇而
歸由青龍橋縱轡堤上晩風正清湖煙乍起嵐潤如滴
柳嬌欲狂顧而樂之殆不能去先是約孟旋子將同遊
皆不至予慨然獨行子將挾西湖為己有眼界則高矣
顧穏踞七香城中傲予此行何也書寄孟陽諸兄之在
西湖者一笑
疏(凡六首)
募造真聖堂石橋疏
自嘉定城南達南翔二十餘里為橋而跨於横瀝者七
曰古墅溝橋曰留光寺橋曰許家橋曰石岡門橋曰姚
浜橋曰馬陸橋曰真聖堂橋橋惟馬陸以石餘皆以木
而姚浜之易木而石則林上人募成之不數年耳墅溝
石岡皆欲石之而不果惑於形家言也横瀝通南北舟
船往來橋不得不高高而木易圮不三年而修不十年
而易不如石之永利也然而民不可與慮始又有說以
惑之功是以難也馬陸居道里之中自邑而之馬陸十
里而五橋自馬陸而之南翔十里而獨聖堂一橋故聖
堂之橋尤急其往來於橋者尤多則橋之圮尤易其易
木以石也尤不可以已余嘗舟而過於橋下見行者摇
摇焉震於厥衷飄風甚雨則東西隔絶而不敢渡輙仰
而歎曰顧安得姚浜林上人者起而倡之乎無何有緇
衣而踵門者曰吾將尋林上人之功乞子為之疏余曰
子毋易言之也千金之費非易辦之緣也萬夫之工非
易集之事也林上人父子相繼祝髮出家以從事於勸
募而幸有成功子能發此勇猛心乎曰吾業已棄家而
壊服矣則又問之曰林上人父子拮据十年中間沿門
請乞之勞躬親畚築之苦與夫銖積寸纍早作夜息寒
暑無間之勤渠子能辦此堅固心乎曰吾已矢之神明
死生以之不再計矣余合掌而作曰有是哉以此聚緣
何緣不集以此辦事何事不成余不云乎聖堂之橋急
於姚浜則子之功易於林上人也決矣夫人之營福田
利益也如建祠宇崇經像種種諸緣皆不急於百姓而
以為能植後生之福故汲汲焉破慳囊而為之橋梁以
通往來便行旅一境之所急其利在目前而福田善果
又植之於無窮子倡之而人有不樂赴者乎子苐持吾
言而告之遂書之以為疏
重建五方賢聖殿疏
五方賢聖者不知其為何神吳越之間廟而祀之者所
在皆是而尤著於吾吳之楞伽山山去郡十里禱祀無
虛日相傳以為石湖一片水為神所據舟行不敢遺穢
濁湖中犯之者禍立至吳中祀神皆設聖母五侯五夫
人位潔粢盛陳歌樂婆娑累日夕其讚神之詞敘置始
末甚詳甚異不知何所本大要巫者傅會之耳以五月
十八日為神之誕辰其期輙盛儀從鼓樂以迎神謂之
賽會而獨吾槎里為尤盛里中往時富賈輻輳競為珍
異結束以相誇耀今且日就凋弊而此風猶相沿不絶
每會出旌旗隊仗輿服歌吹費以千計四方觀者舟車
闐隘親朋高會酒食宴樂之費復以千計每歲節而省
之可以為一境備荒之儲而愚民不可以慮遠予又不
敢以不尊不信之言而戶說之徒有歎息而已古者謂
先成民而後致力於神夫事神之禮固不可廢也要以
無民而神何依則夫竭民以事神神亦何利焉且民之
所以敬事神而不敢違也夫固謂神之聰明正直有靈
於人者也今有疾痛冤抑而不得控於君上官長者則
號呼鬼神而求其應此以神為何如者乎及其所以媚
神而事之以非禮者乃即以其欺君上官長者施之豈
今之為神者亦皆攬權勢作威福喜諂佞而不恤下民
之私不凜上帝之鑒者乎則吾不得而知之也已去年
廣濟胡侯來宰吾邑期月而政清鋤豪剔姦鄉閭懾息
故事賽神主事者先期醵金既具而後舉事至是懼以
淫祀靡民財干賢令君之神明相戒不敢動顧金業以
醵亾何乃謀新神之祠宇而以不足者告之十方蘄共
成之度其費止百金而可省千金之費興作在一時而
可圖數十年安静之利所謂彼善於此者也主事者來
乞疏於予予告之曰方今賢侯在上有鄴令投巫之明
故能回一國之狂酲而使之敦本節儉豈徒人哉神亦
聽之矣夫神道之禍淫福善固常在遠近之間不可以
不畏也吾聞昔之賽神者科斂若干乾没若干今之新
祠宇者科斂若干乾没若干盖有之矣吾且知之而況
於神乎以為無神則已以為有神是媚神而干神之怒
以自求禍也不如其已也請以此言質主事者并質之
大衆
重修香雪菴疏
香雪居在彈山之麓西蜀中懷法師隠處也余往歲過
山中從顧山人問香雪披松覓境經邱歴壑已而茶煙
起於樹間經聲逹於籬外頽垣矮屋僅可容膝蒲團鐘
磬約略麤具而軒窗几席居然絶塵是日恨不遇師然
巳想見高致矣又明年余家居去山二百里師之高足
忽過余而告曰香雪居且圮矣將新之若何余曰是宜
新矣余數年前讀書彈山不聞有香雪之名是不數年
耳而圮易圮哉雖然其圮之易也新之是不難矣環彈
山三十里皆梅花時澷山照野腰輿而行憑高而矚如
在兜羅綿世界中香雪所由名也如是何可無居況高
人道流之居哉如是居何可無新諸檀越莫作功德想
但為湖山點綴它日以看花到山中者遊屐既倦小憩
柴扉松戶之閒與師清言啜茗亦一韻事也余往時買
山西磧下將搆閣以居名之曰六浮未成輒棄去故余
有登盤螭訪覺如上人詩曰六浮山閣今非主六浮居
士居無處欲乞一單終餘年坐對青山參活句今又將
從香雪居中借一單矣山中篔洲居士聞修道人皆余
友也試以此語之
白鶴寺募建三元殿疏
白鶴寺創建三元祠寺僧持疏來請余謂之曰三元道
教也以佛子奉祠何居僧曰吾聞之三元盖觀音大士
化身也余曰此不經之言也不可以惑智者無已則有
說焉夫佛所為真常妙淨之理不可以戶而說之也得
其所為因果報應者使蚩蚩之民有所利而為善懼而
不為惡如是而已可矣是故鬼神之事儒者常言之至
佛氏而其理始著惟其因果報應之毫不可誣也三元
注人死生禍福其道要於癉惡章善而已固佛事之外
護而名教之功臣也祠之誰曰不宜三元之跡冣顯於
雲臺山千里之外重繭而至以瓣香告虔者絡繹不絶
其人素有穢行或齋戒不謹往往神即殛之自暴其過
於衆中衆無不齧指相戒如七月間事甚異今之議建
祠者亦從衆意也雖然更有說焉夫今之建祠白鶴者
皆歲禱雲臺者也建祠之後將舍白鶴而之雲臺乎舍
白鶴而之雲臺非建祠意也則將舍雲臺而就白鶴夫
舍雲臺而就白鶴何也果以神無不之乎抑憚雲臺之
靈爽而借以為寬假地乎夫借以為寬假地則祠與不
祠何異焉必曰神無不之也其在白鶴猶其在雲臺也
三元之威神實震叠於厥心則廟貌香火亦皆其跡也
庶其去惡從善以母㤀七月之事三元其祐之哉寺僧
曰善遂書之以告大衆
僧可上人結菴徑山緣起
不見雪嶠師五年矣僧可上人忽自雙徑持師書問至
捧之欣然上人余邑産也出家六年而始得從師於雙
徑師令參無字話遂欲結菴相傍依師終身其志有足
嘉者雪師嘗謂余言少時偶有所疑出家參訪無所遇
每疑情一發寢食俱廢一日忽然有得大笑失足墮崕
下遂損其鼻後住雙髻峰有詩云青山箇箇伸頭看看
我菴中喫苦茶其風致如此上人還見雪師麽不然結
菴且是第二義諸檀越還見上人麽不然且與結菴去
他日菴成居士要來菴中同喫苦茶也
陳忠菴募緣疏
夏日臥疴檀園有扣門者云自雲棲來亟披衣迎之則
一老宿也貌龐古而儀質雅望而知為雲棲法派矣乃
與之語土音也怪而扣之知為鄉之人而參學於雲棲
者也曰今何居則已去雲棲而居於真如之里矣曰已
去雲棲而何以來曰余所居之菴舊名陳忠湫隘不能
致香火余將有所營也乞居士一言以告之十方余曰
有是哉師不稱雲棲則已師稱雲棲則固已知雲棲之
教令矣昔先師之舉事也未嘗以方寸之牘聞於四方
且平日戒其徒無以雲棲之名募凜然若以為非義而
不可干然而金石土木之工不脛而集俄而為崇臺俄
而為複閣俄而為虚堂俄而為曲室俄而為貝葉珠函
莊嚴相好人力不勞而日新富有何也此豈非先師之
德感神歟今師將具先師之德則募無庸也將守先師
之戒則募又不可也又何以余之言為曰固也余不他
適而適子以子固雲棲之弟子也夫能以雲棲之教令
先師之遺意牘而告於四方不賢於募乎若世之募者
余固已知之矣上人名廣洪募建大士閣暨關聖帝君
殿次第修舉視其力焉
檀園集卷八
