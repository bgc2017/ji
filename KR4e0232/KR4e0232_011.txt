檀園集卷十一
明李流芳撰
西湖卧遊冊䟦語(凡二十二首)
紫陽洞
南山自南高峯邐迤而至城中之吳山石皆奇秀一色
如龍井煙霞南屏萬松慈雲勝果紫陽一巖一壁皆可
作累日盤桓而紫陽精巧頫仰位置一一如人意中尤
奇也余己亥歲與淑士同遊後數至湖上以畏入城市
多放浪兩山間獨與紫陽隔闊辛亥偕方回訪友雲居
乃復一至蓋不見十餘年所往來於胸中者竟失之矣
山水勝絶處每恍惚不自持彊欲捉之縱之旋去此味
不可與不知痛痒者道也余畫紫陽時又失紫陽矣豈
獨紫陽哉凡山水皆不可畫然皆不可不畫也存其恍
惚者而已矣書之以發孟陽一笑
雲居寺
武林城中招提之勝當以雲居為冣繞山門前後皆長
松參天蔽日相傳以為中峰手植歲久浸淫為寺僧剪
伐什不存一見之輒有老成凋謝之感殆不欲多至其
地去年五月偕方回泛小舟自小築至清波訪張懋良
寺中落日坐長廊沽酒小飲已裵回城上望鳳凰南屏
諸山沿月踏歌而歸翌日遂為孟陽畫此殊可思也壬
子十二月鹿城舟中題
西泠橋
余嘗為孟陽題扇云多寳峰頭石欲摧西泠橋邊樹不
開輕煙薄霧斜陽下曾泛扁舟小築來西泠樹色真使
人可念橋亦自有古色近聞且改築當無復舊觀矣對
此悵然
兩峰罷霧圖
三橋龍王堂望湖西諸山頗盡其勝煙林霧嶂映帶層
叠淡描濃抺頃刻百態非董巨妙筆不足以發其氣韻
余在小築時呼小漿至堤上縱步看山領略最多然動
筆便不佀甚矣氣韻之難言也予友程孟陽湖上題畫
詩云風堤霧塔欲分眀閣雨縈陰兩未成我試畫君團
扇上船窗含墨信風行此景此時此人此畫俱屬可想
癸丑八月清暉閣題
法相寺山亭圖
去年在法相有送友人詩云十年法相松間寺此日淹
留却共君忽忽送君無長物半間亭子一溪雲時與方
回孟陽避暑竹閣連夜風雨泉聲轟轟不絶又有題扇
頭小景一詩云夜半溪閣響不知風雨歇起眎杳靄間
悠然見微月一時會心都不知作何語今日展此亦自
可思也壬子十月大佛寺倚醉樓燈下題
勝果寺月巖圖
勝果巖石奇秀甲於兩山而月巖尤為奇勝不知何物
人樹一綽楔以障之又於崖上鑿字作道學語可笑石
大無靈見汚傖父予此畫雖不能傳神亦足為洗垢矣
壬子臘月十三日書於金閶舟中時孟陽以送予北上
攜此冊至同觀者為方孟旋徐元晦金爾珍翁子遠鄭
子野張伯美舍弟無垢從子緇仲
六和曉騎圖
燕子磯上臺龍潭驛口路㫺時竝馬行夢中亦同趣後
来五雲山遥對西興渡絶壁瞰江立恍與此境遇人生
能幾何江山幸如故重來復相攜此樂不可喻置身畫
圖中那復言歸去行當尋雲棲雲深渺何處此予甲辰
與王淑士平仲參雲棲舟中為題畫詩今日展余所畫
六和曉騎圖此境恍然重為題此壬子十月六日定香
橋舟中
永興蘭若
壬子正月晦日同仲錫子與自雲棲翻白沙嶺至西溪
夾路修篁行兩山間凡十里至永興寺永興山水夷曠
平疇遠村幽泉老樹點綴各各成致自永興至岳廟又
十里梅花綿亘村落彌望如雪一似余家西磧山中是
日飰永興登樓嘯咏夜還湖上小築同孟陽印持子將
輩痛飲翌日出冊子畫此癸丑十月烏鎮舟中題
冷泉紅樹
余中秋看月於湖上者三皆不及待紅葉而歸湖上故
人屢以相嘲予亦屢與故人期而連歲不果每用悵然
前日舟過塘棲時見數樹丹黃可愛躍然思靈隠蓮峰
之約今日始得一踐及至湖上霜氣未遍雲居山頭千
樹楓桕尚未有酣意豈余與紅葉緣尚慳耶因憶往歲
忍公有代紅葉招余詩余亦率爾有答聊記扵此二十
日西湖領略猶未了一朝别子歸使我意悄悄當我欲
别時千山秋已老㪅得少日留霜酣變林杪子嘗為我
言靈隱楓葉好千紅與萬紫亂插向晴昊爛然列錦繡
森然建旂旐一生未得見何異說食飽至今追㫺遊懊
殺歸來早豈意今復爾萬事有魔嬈相牽可奈何是身
如籠鳥歸来十日餘昨日試閒眺村邊小紅樹向人亦
嫋嫋轉憶故人言西湖攪懷抱開緘讀素書因風為子
道
斷橋春望圖
往時至湖上從斷橋一望便魂銷欲死還謂所知湖之
㶑灔熹微大約如晨光之著樹眀月之入廬蓋山水相
映發他處即有澄波巨浸不及也壬子正月以訪舊重
至湖上輒獨往斷橋裵回終日翌日為楊讖西題扇云
十里西湖意都來在斷橋寒生梅萼小春入柳絲嬌乍
見應疑夢重来不待招故人知我否吟望正蕭條又眀
日作此圖小春四日同孟陽子與夜話偶題
南屏山寺
往歲甲寅同淑士平仲過南屏居然亭看石壁叫絶以
後數至湖上或到南屏看友人輒别去徘徊兩山欲一
至居然亭而不果矣見余畫始恍然如夢中也
雷峰暝色圖
吾友子將嘗言湖上兩浮屠雷峰如老衲寳石如美人
予極賞之辛亥在小築與方回池上看荷花輒作一詩
中有云雷峰倚天如醉翁印持見之躍然曰子將老衲
不如子醉翁尤得其情態也盖予在湖上山樓朝夕與
雷峰相對而暮山紫氣此翁頹然其間尤為醉心然予
詩落句云此翁情淡如煙水則未嘗不以子將老衲之
言為宗耳癸丑十月醉後題
紫雲洞
己酉三月偕閑孟無際子薪舍弟無垢從子緇仲登烏
石峰尋紫雲洞洞石甚奇而惜少南山秀潤之色然境
特幽絶遊人所罕至也後三年在小築燈下酒酣弄筆
作水墨山水覺舊遊歴歷都在目前遂題云紫雲洞圖
竟不知洞果如是畫否當以問嘗遊者余畫大都如此
亦可笑也
澗中第一橋
己酉始至十八澗與孟陽閑孟無際子薪舍弟無垢舍
姪緇仲俱至徐村第一橋飯于橋上溪流淙然山勢廻
合坐久之不能去予有詩云溪九澗十八到處流活活
我来三月中春山雨初歇奔雷與飛□耳目兩奇絶悠
然向溪坐況對山嵯嵲我欲參雲棲此中解說法善哉
汪子言閒心隨水滅無際亦有和余詩忘之矣
雲棲曉霧圖
壬子正月晦日與仲錫子與出雲棲慧法師季龢居士
送予輩至三聚亭下是日大霧山林模糊已而霽至西
溪還小築明日孟陽持冊子索畫遂追圖此意今又二
年矣烏鎮舟中子將子與孟陽夜話偶題
癸丑十月孟陽及子將兄弟與余同舟至吴門夜泊
烏鎮酒後題字距壬子一年耳兹稱二年此時真大
醉耶猶記出雲棲時霧初合四望皆空時見天末一
㾗皆山頂也日出氤氲竹樹如影在水中有寒柯離
簁挺出空濛間猶帶紅葉分明可愛余畫中冣得此
意題時草草故所未及當遊時畫時題字時子與皆
在今已作故人永隔言笑真可痛也己未六月重題
煙霞春洞
從煙霞寺山門下眺林壑窈窕非復人境李花時尤奇
真瓊林瑶島也猶記與閑孟無際自法相至煙霞洞小
憩亭子渴甚無從得酒見兩傖父攜榼至閑孟口流涎
遽從乞飲傖父不顧予輩大怪偶見梁間惡詩書一板
上乃抉而擲之傖父踉蹌而走念此輒噴飯不已也
江干積雪圖
余春夏秋嘗在西湖但未見寒山而歸甲辰同二王參
雲棲時已二月大雪盈尺出赤山步一路瓊枝玉榦披
拂照燿望江南諸山皚皚雲端尤可愛也庚戌秋與白
民看月兩堤余既歸白民獨留遲雪至臘盡是歲竟無
雪怏怏而返世間事各有緣固不可以意求也癸丑陽
月題
甲寅臘月自新安還孟陽觴余湖上大雪襆被與李
大白孟陽方回宿舟中時已廹歲子將強挽余欲脫
不得晨起潛呼一小舠而遁雪已霽白雲出山與雪
一色上下光耀應接不暇儗作一詩以歸思卒卒不
果終是一欠事也己未夏日虎丘精舍重題
岣嶁雲澗
今年無回在靈鷲余在小築無回書來屢約余看紅葉
云且掃岣嶁山閣以待余予躍然欲赴會體中小極不
果比同孟陽至靈鷲則無回復以事歸矣為之悵然是
日至岣嶁樹菴上人方禁足清音閣上皋亭大慧長老
亦在焉相與啜茗而去展此圖憶岣嶁山水清遠深恨
不得少留踐無回之約遂題之以訂後期
孤山夜月圖
曾與印持諸兄弟醉後泛小艇從西泠而歸時月初上
新堤柳枝皆倒影湖中空眀摩盪如鏡中復如畫中久
懷此胸臆壬子在小築忽為孟陽寫出真是畫中矣
三潭采蓴圖
辛亥四月在西湖值蓴菜方盛時以采擷作羹飽噉有
蓴羹歌長不能載大意謂西湖蓴菜自吾友數人而外
無能知其味者袁石公盛稱湘湖蓴羹不知湘湖無蓴
皆從西湖采去又謂非湘湖水浸不佳不知蓴初摘時
必浸之經宿乃愈肥凡泉水湖水皆可不必湘湖也然
西湖人竟無知之者圖中人舟縱横皆蕭山賣菜翁也
可與吾歌竝存以發好事者一笑癸丑十月吳江舟中
篝燈題
江南卧遊冊題詞(凡四首)
横塘
去胥門九里有村曰横塘山夷水曠溪橋映帶村落間
頗不乏致予每過此覺城市漸遠湖山可親意思豁然
風日亦為清朗即同遊者未喻此樂也横塘之上為横
山往時曾與潘方孺阻風扵此尋徑至山下有美松竹
小桃方花恍若異境因相與攀躋至絶頂風怒甚幾欲
吹墮二十年事也丁巳中秋後三日畫于孟陽閶門寓
舍九月復同孟陽至武林夜雨泊舟朱家角補題
石湖
石湖在楞伽山下寺於山之巔者曰上方逶迤而東岡
巒漸夷而上下起伏者曰郊臺曰茶磨寺於郊臺之下
者曰治平跨湖而橋者曰行春跨溪而橋達於酒城者
曰越來湖去郭不十里而近故遊者易至然獨盛於登
高之會傾城士女皆集焉戊申九日余與孟髯同遊值
風雨遊人寥落山水如洗著屐至治平寺抵暮而還有
詩云客思逢重九來尋雨外山未能凌絶頂聊共泊西
灣茶磨風煙白薇村木葉斑誰言落帽會不醉復空還
山下有紫薇村髯嘗居扵此今已作故人矣可歎
虎丘
虎丘宜月宜雪宜雨宜煙宜春曉宜夏宜秋爽宜落木
宜夕陽無所不宜而獨不宜於遊人雜沓之時蓋不幸
與城市密邇遊者皆以附羶逐臭而來非知登覽之趣
者也今年八月孟陽過吳門余拏舟往會中秋夜無月
十六日晚霽偕遊虎丘穢雜不可近掩鼻而去今日為
孟陽畫此不覺放出山林本色矣丁巳九月六日清溪
道中題
靈巖
余往來西山數過靈巖山下戊申秋日始得與起東及
其二子梁瞻雍瞻一登餘皆從舟中遥望其林石之秀
而已靈巖為館娃舊趾響屧廊采香逕琴臺皆在其上
石上有陷痕如履相傳以為西施履跡殆不可信少時
夢與友人至此僧舍作詩醒時記有松風水月皆能說
之句辛亥同家弟看梅西磧過靈巖詩云靈巖山下雨
綿綿香逕琴臺雲接連憶得秋山黃葉路松風水月夢
中禪蓋謂此也丁巳九月七日西塘舟中題
題溪山秋意卷
去年殘臘屏居檀園歲暮窮愁百感交集酒杯書卷皆
為愁具篝燈無睡間以筆墨自遣或一木一石期於引
睡而止偶拈此卷嫌其太長初欲縱筆盡之倦而棄去
後遂稍斂凡經十宿而成前後疎密筆皆不應置之篋
中久未題字偶過吴門出示松圓道人至武林示宋比
玉皆以為可余視之亦復煥然轉自矜惜矣湖上友人
鄒孟陽愛畫入骨藏余畫獨多見此又欲乞之余告以
不能滿志孟陽不信盖過信兩君之言也夫余亦信两
君況孟陽哉如孟陽之愛畫藏之篋中與余無别不然
十宿引睡之功三月窮愁無聊之感當終身與余作伴
不忍輕擲與人也丁巳六月十一日題於西湖小築
題怪石卷
孟陽乞余畫石因買英石數十頭為余潤筆以余有石
癖也燈下潑墨題一詩云不費一錢買割此三十峰何
如海嶽叟袖裏出玲瓏孟陽笑曰以真易假余真折閱
矣舍姪緇仲從旁解之曰且未可判價須俟五百年後
人知言哉丁巳十一月慎娱居士題
題燈上人竹卷
往歲己酉北上舟過蓮涇訪雙林上人於積善菴出所
畫竹卷屬余題字以後每經吳門數欲過菴中而不果
盖不見上人者六年矣幽窗淨几薰茗相對今日如復
理夢中也上人屋後有美竹千竿淨綠如拭今遂化為
烏有而上人筆墨乃益進新枝古榦披展森然如見真
竹豈此君神氣都為上人攝盡無復生理耶囅然一笑
遂題其後甲寅清和月
又
少時見余友髯朱畫竹喜而效之度不能勝輒棄去為
林木山水以自娱大都竹扵長卷位置尤難寒梢萬尺
雖不乏煙雲變化而詰曲高下坡陀掩映往往不能遂
其聳然干霄之勢古人以竹卷傳者予亦未覩奇絶也
嘗以此語友人潘與歸休皆以為然二子皆專工畫竹
已卓然成家而獨以位置長卷為怯其它可知已今日
觀雙林上人卷惜不令二子見之一瞠目叫絶且知筆
墨蹊徑不可以律方外天遊之人也甲寅四月浴佛日
雨初霽風日清和同江子士衡舍弟無垢泛舟桐涇自
雲隠菴步至積善精舍與上人坐窗下啜茶試墨信筆
題此
題畫冊
甲寅九月埽墓新安過吳門别季弟無垢扵寓舍持素
冊授余曰遇新安山水佳處當作數筆歸以相示可當
卧遊頷之而别自禹航從陸至豐于一路溪山紅樹掩
映曲折或曠或奥皆在畫中行歸自屯溪買舟沿溪而
下清流見底奇峰怪石參錯溪中兩巖束之上限雲日
所謂舟行若窮忽又無際者昔人稱新安江之勝今始
見之每欲下一筆逡廵不敢歸與無垢言之但相對一
笑而已然此冊猶在余箧中每開視之猶作新安山水
想乙卯北上乃復攜之而行京師塵埃蔽天筆凍欲死
畫意益不得發丙辰落魄而南長夏閒居思理筆硏簡
得此冊則曩時新安山水又付之子虚烏有矣因隨意
弄筆以解煩熱數日而冊滿尚欲題字識此一段因緣
鄒仲錫一見便奪去固索不得好畫如仲錫便脫手相
贈不足復惜但此冊未畫時已走新安往返二千里京
師八千里中間遊覽之樂車馬風塵菀枯冰炭之感歴
歷皆影現扵此不可不惜也因題而歸之丁巳五月二
十四日
䟦盆蘭卷
己未春余北上至濠梁病還夜輒苦不寐獨處惘惘非
對友生流連花酒即無以遣日二月二日與子薪韞父
爾凝家伯季從子泛舟南郊聽江君長絃歌值雨子薪
偕爾凝君長宿余家盆蘭正開出以共賞子薪故有花
癖燒燭照之嘖嘖不已花雖數莖然參差掩映變態頗
具其葩或黃或紫或碧或素其狀或含或吐或離或合
或高或下或正或攲或俯而如瞰或仰而如承或平而
如揖或斜而如睨或來而如就或往而如奔或相顧而
如笑或相背而如嗔或掩抑而如羞或偃蹇而如傲或
挺而如莊或倚而如困或羣向而如語或獨立而如思
盖子薪為余言如此非有詩腸畫筆者不能得此形容
也余既以病不能作一詩記之欲作數筆寫生而亦復
不果然是夜與子薪對花劇談甚歡胸中落落一無所
有伏枕便酣睡至曉從此病頓減此花與愛花人皆我
良藥不可忘也今日子薪邀過花癖齋看鶯粟花花既
爛漫映帶新綠時雨驟至物色韶潤小窗對飲情境清
適迴思春夜賞花之樂皆百年所未易有子薪出素卷
相屬因髣髴為寫盆花并追紀其語於後四月朔日也
檀園集卷十一
