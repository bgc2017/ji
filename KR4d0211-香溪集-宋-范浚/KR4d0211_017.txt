范香溪先生文集卷之十七
賀中書張舍人啓
伏審祗恩宸扆直制掖垣仰宿德之登崇翕輿言之
胥協竊以綸闈近密鳳閣清華職分押於六曹任尤
嚴於四禁必妙文華國斯稱起草之工惟精識硏幾
乃盡判花之美克當盛選允屬元儒恭以某官敦裕
而剛方高明而肅括偉才名世厚德鎮浮學洞古今
龜千年而五總量恢遠大器百斛而半虛雅高難進
之風鬱有老成之望簡在睿眷儀于要塗讎天閣之
隱篇正祠曹之缺禮立黝堊下旋綴錄於直書壓角
省中遂通班於邇著居獻納論思之地掌典謨訓誥
之文豈惟使温詔雅辭炳若同風於三代將必有嘉
猷高韻卓然獨冠於一時注意旣隆秉成可待浚夙
叨鑒遇遠庇庥光聆紫泥黃紙之除徒知增抃望紅
藥蒼苔之省莫遂修容伸慶有虔陳辭靡究
賀婺守林給事移鎮紹興府啓
疇庸疏寵移鎮宣風惟京輔之剖疆非賢不乂冀帝
城之蒙福與國咸休眷求持橐之英誕布出綸之號
蔽自注意諧于僉言恭以某官學洞聖眞道隆師表
以至大至剛之氣濟先知先覺之資夙簡睿衷久儀
禁路邇分重寄來殿名邦惠養編氓道有袴𥜗之詠
誅鋤宿蠧下無銖兩之姦一方甫藉於承流三月已
觀於報政德風追古治等冠時推名世之期至于今
五百歲矣稽共理之效其惟良二千石乎亟上最書
茂膺殊渥爰陞臨於近屏用益著於遠猷留婺境之
愛棠人思卧轍想稽山之騎竹日徯揚旌蓋二天覃
布於恩仁故兩地舉同於慕詠魏相楊州之治已被
深知蕭公馮翊之除姑爲詳試旣民瞻之積稔知公
望之彌高浚竊庇庥光猥蒙顧遇仰快十行之成命
敢伸三賀之微悰易地班條豈獨慶越人之安越佐
王入相又將觀周旦之歸周抃頌有虔宣陳莫旣
賀婺州吳尚書復職再任啓
伏審奏最劇藩被襃康之懋典參華延閣聯近從之
通班深注眷衷悉還寵數恩庥所暨喜舞惟均恭以
某官夷粹而剛方高明而敦大德風鎮乎浮競亮節
貫乎險夷久服禁嚴蔚隆公望竹符分寄殿天子之
邦葦杖化情行古人之事至誠不言而信和氣無形
而春令政報成優恩厲勉尊臨千里復借一年兼榮
晉陟於西清共理尚煩於東道帝城并蒙福豈曰小
補哉刺史入爲公方且大用矣浚仰山末學蔭宇寒
生嘗竊幸扵登龍猥蒙知於顧馬逖聆新渥快懌微
悰莫遂隅趨徒虔厦賀
賀鄭侍郎移鎮平江府啓
伏審報政疇庸祗恩移鎮攀轅塞路惠大洽於朱方
換印班條榮遠踰於白傳冀帝城之蒙福示朝廷之
深知詳試近州將加大用凡居庥覆舉劇懽愉恭以
某官學探聖眞望隆師表耆壽俊久在厥服爲二朝
之從臣直方大不疑所行推一時之傑德屢分藩寄
每上最書結北固之去思臨中吳之舊治郡人相慶
還依外相之恩光童子來迎爭看細侯之風采深惟
吏道貴得人和衆方務草木之知名公獨與隂陽而
合德所居民富易地皆然簡在上心承天寵也旣驟
膺於襃策佇即對於賜環入爲三公永清四海浚久
叨恩紀逖遠台儀企燕寢之凝香莫遑布武仰置郵
之傳命徒切欣心燕賀有誠魚書靡旣
賀樓樞密啓
伏審祗奉綸書寵還樞柄任舊人共政黎民職有利
哉頌聖主得賢天下喜樂之矣竊惟一人有慶四方
無虞雖時偃五兵不復折衝而決勝然武有七德蓋
欲安民而定功宜用碩臣進司密地恭以某官天付
正氣時推元儒得大學而三月不違乎仁能誠身而
萬物皆備於我勇於義果於德蓋自比孟軻以斯道
覺斯民則有若伊尹久更夷險曾靡磷緇外雖恂恂
而寡言中實堂堂而不撓往當晉擢正屬艱虞掌制
北門揮翰應掣鈴之召本兵西府運籌多借箸之竒
衆方不知所爲公獨沛若無事旋將使指遠慰邊氓
撫秦隴之荒殘致關河之懷赴信是兼資於文武宜
膺注意於安危繼丁私艱久鬱公望肆及迓衡之日
起分共理之符班宣暫倚於維藩眷想彌勤於仄席
謂陽城之賢爲刺史美化纔覃於一方使陸公之道
行朝廷大惠可均於四海乃因移鎮載見邃宸遂命
留中寧容久外復付機廷之舊兼躋政路之崇惟簡
在旣深將勤勞是頼必嘉謀入告于内則膏澤益下
於民同寅協恭和衷克左右厥辟禁暴戢兵保大以
敉寧圖功鎮撫四夷仁壽一世使戰陣之問不至而
道德之威自疆中國皆有安居左袵罔不咸頼浚向
風景慕積日滋多八行罕貢於微悰萬頃尚容於廣
度念遠跡它山之下正邈親承而見公此道之中未
嘗違逖兹仰對揚於大冊無遑進旅於下賓第慶治
朝載陞耆德夙夜基命宥密方觀佐理之勲疇咨若
時登庸佇正儀形之位熙春清淑盛府靖深神其聽
於正人天必錫之純嘏願遵六氣加練四經仰承晝
接之休下副巖瞻之重系頌增懌敷宣莫殫
賀徐江州啓
起殿上府榮分左符成命誕頒羣情均愜恭以某官
藴端凝之器負踔越之才悃愊無華如古循吏疏通
知遠爲時聞人累膺重寄於蕃宣所至茂揚於名迹
頻年均佚輿論良淹簡在上心久著書屏之治狀眷
兹外服聊煩擁節以承流矧九江之名城控千里之
勝勢實爲重寄允頼能臣注倚有隆登崇可俟浚雅
蒙知獎逖阻進趨仰慶恩除徒深抃頌
代賀詹中丞啓
論事諫坡奏囊封而悟意持平憲府拜綸命以祗恩
一堂肅振於紀綱四海聳瞻於風采恭以某官德符
帝賚道覺民彛厚性寬中雖有容而敦大古心勁節
自不撓以端凝進逢華旦之紹開驟歷清途而融顯
通班兩禁冠列七人有嘉謀嘉猷若王魏之善諫皆
正言正事非堯舜則不陳忠實本於愛君志寧期於
揚已純誠上達眷注彌隆膺弄印之簡求已聞晉陟
被覆甌之考愼行慶登庸某久竊依歸最叨容接仰
聆孚號載虔賀厦之私倚俟秉成將有在鈞之幸莫
遑望拜徒劇欣愉
代賀張帥啓
伏審黑矟臨軍焯著衷戎之伐朱弓錫命懋昭獲狄
之功三捷騰聞萬聲歡動某官威宣漠北望出山西
攀附龍鱗飛揚燕頷銀章粲煥執干謹衛於千廬王
節輝華建纛榮兼於四印屬胡人之射月紛虜馬之
飲江直度胥山橫窺禹穴帝震赫斯而授斧公當率
止以乘騏借箸前籌早揆請纓之策摐金徑進遂成
喋血之勲力銳拔山勢輕破竹兇醜四分而鼠走我
師一鼓而鷹騰掃天狗之妖氛拯人魚於沸鼎凱歌
入覲寬九重北顧之憂吉語旁馳抉四海南奔之憤
事曠前昔名高斯今某濫竊蔭雲嘗叨披霧親仰七
擒之勝算敢忘三賀之歡言
代賀章察院啓
祗奉宸俞晉遷臺察丈夫當敢言地會屬明時聖君
用不世臣兹爲盛事贊書誕布歡頌交馳恭以某官
夷粹而剛方清明而惇大邁倫竒節凜秋霜崑玉之
姿秀世高文挾陣馬風檣之氣歷揚膴仕茂著英聲
進當開泰之辰深被簡知之眷謂天子耳目其誰宜
爲顧朝廷羽儀惟公懋德庸膺識校光對寵休驟躋
松廳增重柏府昌言動寤豈特夜加於二階速達登
崇佇即日超於九級遂陞邇列彌發賢猷某昔奉交
承今欣擢拜撫小冠而效職仰大厦以蒙庥肅政靖
深芳春韶淑祈符人望倍護天和
代上太守謝解啓
右某啓伏覩本州解牓叨與薦名者英遊甚盛俱推
試席之高流曲藝何爲亦綴薦書之下列靜循忝冐
深劇兢慚竊以於赫皇家敉寧大業治功炳燿文物
葳蕤酌千古之豐規踵累朝之故實立太學教於國
旣形四方之風論秀士升於鄉又下三歲之詔通經
入選能賦分科名藝無或不容得人於兹爲盛矧鄉
壤之繁庶靄儒風之煟興遂序至列於山樊家書或
充於棟宇珍羣屬袂集廣圍者幾四千人鑒裁提衡
預遴擇者纔三十輩宜有茂異來膺採收如某單微
寒生苦窳陋器拾螢自力數馬猶愚字僅識於一丁
史寧明於三已磨丹漬墨徒勤十紙之書對白抽黃
未辦八吟之課何圖旅進濫與計偕退省寅緣實爲
幸會兹蓋恭遇某官綜百氏之學倡六經之文追古
風流爲時師表借從禁路殿是名藩身蹈&KR0588;軻若在
唐之韓愈士侔齊魯由化蜀之文翁開納有容陶成
無類致兹孱瑣亦被甄掄某敢不加礪頑鉛着鞭下
駟儻遂策名之計誓殫酬德之私過此以還未知所
措
代謝李提刑薦舉啓
洗手奉公僅免曠&KR1539;之責需頭剡奏過叨論薦之私
褒重一言價增十倍勒肌感著翻汗兢慚竊以人固
未易知譽或過其實顧僞者繁而眞者寡豈不難哉
惟視所以而察所安斷可識矣彼浮躁衒露者寧享
爵祿必耆厖福艾者可成功名心跡旣呈人流自辨
如某鈍姿不穎朴學無庸偶綴下科漫從薄宦雖不
能蠟言梔貌以欺世而盜名然獨有鐵腸石心每誓
身而秉志衆方嗤點誰復知憐自忝一同曾無三異
惟抱勤拳之意不忘占著之民深絶吏姦懼有索錢
之蠧敢傷農力寧甘腰笏之勞初匪好修姑爲率職
詎謂大賢之容衆俯矜小宰之無他賜以品題有存
撫嚴明之目使之砥礪竭依歸酬稱之誠荷戴無堪
省循奚自兹蓋恭遇某官門承鼎鉉材挺梁楹華國
文高霄漢已觀於自致登車望重嵓廊佇副於人期
博取羣才將資大用因令樗散亦被甄收某敢不益
勉駑行堅持株守自今以始孤蹤遂坫於陶成不顧
其生綿力庶殫於報效
代賀富樞密啓
伏審顯躋祕職光輔洪樞渙汗風馳驩聲雷動恭以
某官高華大閥赫烜英稱士推韋康之淵宏實偉世
器帝謂魏謩之讜切眞名臣孫款奏論於閣中執憲
剛扵轂下亟任本兵之重方膺注意之隆然當猾狄
橫驕頻年大入虔劉上國燖剝生人掠地覆軍詎伊
攘却絶江並海無或誰何邊閫未有竒勝之兵帷幄
靡聞伐謀之論九重北顧仰貽嘗膽之勤四海南奔
悵切息肩之念正須疏鑿力拯橫流有能竭忠節以
贊皇猷於斯時也將必剛主威而隆王室其在公乎
内除飛揚跋扈之姦外剪暴勃凌縱之虜竦戴上聖
圖回中興正位鼎司勒勲金冊某甫脫巾而筮仕嘗
披霧以修容埏冶旣開竊幸三薰之大賜雲龍胥慶
欣逢一遇之榮觀
代賀吳尚書知婺州啓
伏審祗奉渙綸起臨名鎮帝城不遠价藩同三輔之
區民俗相傳良守應百人之䜟仁聲先洽懽頌交騰
恭惟某官道極中庸器凝方重際興朝之開泰被眷
主之簡知華轍踐揚要途密勿廻翔遺補諫行而澤
下於民坐總銓衡吏潔而俗移於下旋聞均佚久鬱
具瞻兹分綰於左符實眷求於上意尚書居八座九
重舊識於履聲刺史爲三公一節當膺於環賜始惟
詳試即徯遄歸某冰氏寒生泥塗孤進名在山公之
啓事心馳夫子之宫墻包荒不遺事先生有年矣知
恩所自當國士以報之况同編列之民將被帡幪之
賜其爲幸會曷勝依歸部曲傳呼遠仰驅車而夙駕
道旁伏謁行肩騎竹以前迎三賀惟勤八行莫旣
代賀羅尚書啓
伏審祗膺帝制晉長天官總司典選之三銓冠位佐
王之六職士心歸重人論僉諧恭以某官碩德元儒
傑材瓌望際開泰之休運驟踐歷於禁塗仗下抗言
每獻可而替否殿中執法不吐剛而茹柔爲天子知
謂眞宰器曳革履而居八座暫煩藻鑒於九流調玉
燭而陟三台佇俟丹青於萬化某登門下客竊庇寒
蹤涇渭殊流仰平衡之惟允燕雀相賀欣大厦之有
成頌詠惟勤文陳曷旣
代賀趙丞相畫像啓
伏審宸心眷注繪鼎鉉之英姿天語褒崇灑奎鉤之
妙畫恩隆當代事掩前聞朝野讙傳華夷詠頌竊稽
簡策間紀明良西平刻圖象之文非時君肆筆馬令
拜白書之賜無宿德大勲必逢上聖之有爲斯見元
臣之被遇恭惟某官佑時生甫同德曁湯先定成規
盡闢異議決驅戎之策登論道之司治格一隆力成
再造長樂溫凊遂明王孝理之心海宇阜豐躋斯民
仁壽之域公功棐廸帝庸作歌畫煥麒麟章騰鸞鳳
式贊股肱之美示嚴體貌之尊列辟具瞻謂相君之
形惟肖睿辭敦獎見王者之制坦明郁郁乎其文哉
皜皜不可尚矣實繄垂休於萬世豈惟示寵於一時
永鎮廟堂敉寧區夏某猥叨知遇久玷鈞陶銜戴恩
私獲逢榮盛誦聖言之渾灝竊仰昭回慕眞相之威
稜莫遑稱慶馳心欣快矯首瞻依
回許丞啓
光膺薦書移宰劇邑仰慶雲之結庇棲倚方深念愛
木之留思攀依曷旣貽緘戒別感篆增情尚期布武
以請違少控搖心之系戀
代謝循資啓
叨膺多賞濫躐階資靦墨奚堪吹枯有自伏念某三
羸蹇質一割微才屈首受書本在諸生之下列折腰
爲米猥從末吏之餘塵初不能突梯以詭隨故每遭
圓枘而難合雖廹號寒之念恥求得熱之方迂疎無
庸歷落可笑伊誰許與苐見邪揄身伏沉泥幾十年
而不調心知如水雖萬折而靡廻不逢照膽之明曷
吐揚眉之氣此蓋某官轂推士類衡評人材大賢無
所不容小善率皆以錄顧如羇滯亦被播揚昧門間
半面之私遽膺齒識蔑堂下一言之美輒辱鞭驅偶
收薄效於雞鳴例得小伸於蠖屈士爲知已者用愚
請繼今以言益礪齒而堅修慨捐驅而自誓小人願
也國士報之
代賀許右丞啓
顯拜綸絲晉躋管轄仰仁人之在高位慶聖主之得
賢臣華戎聳觀朝野歡動恭以某官伊旦事業夔臯
才猷龍淵早振於聲華經笥雅推於韜藴紫鸞意氣
自騰超許之姿峻峰文詞兼得中和之美三朝耆碩
一節險夷入拜青門論駮數聞於可否進簪白筆按
抨不避於近強簡在帝衷擢登宰貳天欲中興於堂
室公實左右於商王紐綱柅輪可但庾宣之規制爲
霖作楫會得傳說之彌綸佇正鼎司式符巖望某叨
膺獎鑒例入陶鈞大厦有成敢忘燕雀之賀神龍垂
護願同魚鼈之嬉
代謝太守薦舉啓
三歲備員曾蔑割雞之效二天竊廕更叨顧馬之私
過賜挈提曲加論薦省力緜而惕慄戴恩紀以銘銜
竊考舊聞照垂前志惟善能舉其類於人何所不容
擢犀角固貴於精求蓄牛溲或聞於適用類多善誘
初不遐遺去古夐遥取人大異舉六者用其一耳勢
或奪之拔十而至失五焉鑒亦疎矣必旣明而且哲
又以公而滅私乃能盡紆徐卓犖之才亦不棄寒素
卑微之士如某者窮鄉孤進曲學陋生徒懷肝膽之
輪囷殊乏文詞之婉軟麤官拓落末路衰遲審已行
而審已才了無足算非其義而非其道敢妄求知矧
以駑姿猥當劇邑民風厖錯簿領沉迷凡黽勉於事
爲盡遵循於條教居多逋事已蒙轡策之寬豈有微
能復被品題之重椎魯實慚於誠慤迂愚何有於端
方其秉心而奉公蓋本維藩之流化謂或堪於繁要
將有意於生成忝幸惟深寅緣有自兹蓋恭遇某官
挺生名世濟美相門爲人物之依歸膺屏翰之分寄
洞見長吏治迹不待循行樂成士子聲名每形餘論
因令頑鄙曲被采收某敢不勉稱褒言益堅拙守謹
身率職用逃瘝曠之愆效節輸心誓竭糜捐之報
代上太守啓
巾褠侍席嘗蒙一日之知銅墨效官將竊二天之庇
靜惟幸會深劇依歸敢貢起居併伸悃愊恭以某官
淸明而剛大洞達而端凝氣塞天淵名高日月言語
妙天下根奥學之紛綸出入冠諸公凛英姿之竒傑
輟從禁路來殿名邦父母撫綏神明發擿姦吏掃蹤
而落膽齊人吐氣而伸眉豈惟草木之知名兼見袴
𥜗之流惠維藩偃息報政推優復借一年已被襃康
之寵使宅百揆佇觀考愼之除某卑鄙賤生衰遲孤
進猥叨吏屬行奉教條念方隨牒以前趨尚及賜環
之未至天其或者俾將有所遇焉公實收之則宜如
何報也瞻黃堂而仰斗傾丹府以搖旌梅暑在時麥
凉戒序益祈頤衛即慶登崇
代邑宰醮太一青詞
臣聞道雖不宰妙功用以難名神則無方挺精誠而
可格輒傾下悃冐叩高靈伏念臣猥以庸才濫當劇
邑屬陽盈之愆候繫旱虐之踰時雖徧走於神祠靜
無證效蓋率由於秕政積有咎愆曾微禍罰之加身
顧致枯災之及物民將潔腹臣則何心是用祗祓淨
場虔延眞侣齊明歷吉懇款求哀恭聞太乙之尊儼
在天神之貴位通帝紀象著極樞豈惟當行次照臨
誕敷五福實亦主風雨水旱上躡三階敢對霄穹嚴
遵科範披洞經於蘂簡薦芳醑於瓊尊憑藉薰焚用
上章而悔罪庶蒙開釋即從欲以流恩伏願肹蠁冥
通飊游紛集上眞昭答列聖哀矜悼平民之非辜拯
多稼之將槁風霆震薄驅左落之神靈膏澤滂沱蘇
中田之焦卷霃隂彌積霮䨴無垠將期爲三日之霖
不特被一雷之地稽首重拜馳心九關
范香溪先生文集卷之十七
