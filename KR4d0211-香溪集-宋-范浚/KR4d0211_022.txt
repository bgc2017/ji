范香溪先生文集卷之二十二
祭姪端受文
維年月日叔浚等以清酌庶羞之奠祭於物故四十
五姪之靈嗚呼惟我伯父與先兄沈光匿彩再世不
大爾能克紹前人積銖累寸訖于有成女得所歸男
知學問辛勤以有屋廬則爾之料理家生豈不艱哉
以常人視之宜食息不暇而爾能外交士大夫内睦
宗族至閭里姻舊承上以欽撫下以仁各得其心有
緩急扣門惟力是視無毫髮靳色則爾之才可知矣
余與諸父子姪展維桑之欽歲時節臘弔凶賀福舟
車馬跡經于邑下無問晨夜館于爾穀于爾者凡幾
年意有初終亦難能也謂天假之年享爲善之慶而
一病不起子方從學不克俟其有成豈報於身者如
是之淺少而貽其厚於子孫乎我與諸父宗人尚能
撫爾之孤以遂爾之志今爾窆得日率香溪之族祖
奠道周爾其有知庶幾來鑒尚饗
高府君墓誌銘
右修職郎高府君諱廉字清臣年七十卧病卒於家
旣問龜以窆得日其子栴書來請銘於香溪范浚者
三義不得辭蓋栴與予同鄉邑娶予外兄江處州之
女又從予學久故獨求銘於予且其書辭曰栴之積
罪不殞泯而俾先人無祿栴將何聊以生惟終事之
未衰姑綴餘息敢告窆期祈深哀之尚得銘以昭諸
幽則其垂無止豈惟不肖之孤賴之將先人實安于
藏蔑遺恨矣栴惟哀慕其親至無已也而拳拳於得
銘是亦稱親之孝固予他日所以教夫學子者銘其
可辭又栴族兄宗弼狀府君行實以來屬宗弼里中
艾儒篤厚無華非貌言者予因摭其事書之按府君
婺之蘭谿人曾祖之勝祖全父逢世以貲豪于邑至
府君始爲諸生試有司旣數不利父諭之曰凡人仕
進非一軌能佐國用如漢卜式不亦可乎府君聽令
補太廟齋郎調授右廸功郎主信州弋陽縣簿將赴
丁父憂旣即吉浙部使者以府君有吏才檄攝台州
臨海尉歷五月代歸又辟杭州昌化尉未行會靑溪
劇賊張甚陷旁郡邑府君慨然曰先人固命我如漢
卜式式知憂邊吾顧不能衛鄉壤是死吾父而棄誨
言吾不克子矣於是募拳勇合里衆揚兵固壘爲武
守盜不敢犯王師復婺府君以功當超進五階適兄
之仇與在賞中府君泣言曰吾恨不倳刃其人使吾
兄釋憾地下胡顔與共冐榮乎遂不受賞其後防遏
使錄府君他功奏遷右修職郎於時或勸之從仕府
君太息曰吾母抱病日益劇吾方侍牀下不可一刻
輒去尚何仕母尋不起府君終亦不仕蓋府君資孝
謹自髫幼時大父喪明能扶侍不倦長而執子職不
遺力親有疾絮藥在膳必躬夜不解衣雖久彌虔再
遭閔凶欒棘毀瘁當二兄議析産府君推肥美地取
荒頓墝埆者兄殁庀葬具如禮資其孤使妻娶又好
施予凡道路乏絶若親故叩門率賙之不靳歲荒作
糜饘以活餓人或倒廩賑貸有逋租負錢多折劵不
責償鄉人稱之暮年優游家居飾園宇日與客銜觴
高會曠懷取適不以利害得失經意惟篤於訓子作
齋館架羣書其間厚禮致文儒于師席方使栴從予
游身送之予家懇懇謂予栴也材下宜擯不教幸而
辱收之其將何學惟所命弟覬栴或知行身之萬一
耳世有挾藝射科速化之術非所敢望夫栴也觀府
君責栴之意可謂知本矣而栴亦能持身務學姁姁
謹順爲克家者蓋嘗論世人號善治生往往豪暴漁
奪以財力役使小弱雖壤長貲積而爲後人怨府亦
益深矣惟府君修先業而息之未嘗爭利顧獨行惠
赴人艱急使閭里樂其和厚又知以義誨栴則所以
貽厥後者與時俗固殊可尚也已府君卒以紹興十
有七年春三月丁卯窆以十有八年秋九月己酉娶
舒氏先府君九年卒墓在縣之甘棠鄉仁壽原府君
所合葬也有男女四人男長曰才之早夭次即栴女
長適進士徐毅次適右廸功郎江䩚孫女二人銘曰
盡力于親行惠于人其厚也性兹惟基之
後人承之尚嗣其慶
安人胡氏墓誌銘
安人胡氏左朝奉郎知處州江公諱惇禔之妻奉議
郎致仕贈朝散大夫諱術之介婦世家嚴之壽昌大
父楚材爲眞州判官以介直争事觸部使者怒拂衣
徑歸父彝提筆試有司不偶取夏課裂去著居士服
立義于州閭尚氣豪舉代有令德是生安人節行純
備方髫稚時淑靜儼雅不習游弄不爲矯笑戲言外
祖太府少卿范公鍔竒之顧謂居士君而女婉懿有
殊姿宜以室良士吾外孫惇禔江氏之秀器度甚偉
行礪而文而女捨是將孰與居士曰唯敢不惟公之
從卒以女于江時婺之蘭谿言令姓者推江范而胡
亦嚴名宗三家族屬各千指舉稱安人賢入門贊見
舅姑上下交賀祗率婦事久益起孝侍疾不脫帶喪
之羸毀類如其夫時節享嘗薦藻納豆必躬視惟謹
承内外尊已者與處敵以下至遇媵侍率中度有宜
稱處州使君歷官久所向號治蠲瘼蘇枯民以永懷
安人實左右警益助爲寬大宣和初山賊來自婺源
攻䧟蘭谿殺官吏以逞窮索不置有逼使君行者使
君方丁大夫公憂纍然麄縗顧慕靈几伏哭不能興
安人攬涕開慰君苐無虞日君令婺源子其人有留
惠彼雖暴桀非有鳥獸心忍忘恩紀加所天耶旣而
如言果不害後使君攝衢州江山丞適叛將苗傅兵
潰涉邑境急王師追之急他官怵廹不知計宜皆輕
遁使君謂義當堅守供億我師去則乏軍興雖即誅
何補安人亦激烈贊勸君抱責于此效死固其所無
以我輩爲私憂將與君俱死使君卒不去人以爲忠
蓋安人識通悟動見事會於使君克有相云性儉素
不隨俗爲姱華塗澤笄珥𥜗䙱無采翠襐飾一敝衣
雖屢紉濯猶服之不棄𧖟織每身其勞子或諫止則
曰是固婦人事非利之也爾儒家子耕稼勤艱懵不
及知我自力爲此聊亦警而輩耳因命冢婦稚婦汝
有婦職其可一日不虔始吾歸爾舅奉沃盥拜堂下
威姑訓以先世勤約之規吾日銘于心今用以誨汝
豈惟汝所宜守當奉之爲世世戒也使君旣沒遂屬
其子無以家事關我旦旦取天竺書誦諷沉研不忍
翦生物間却葷血爲伊蒲塞食恬默無營若自得者
平居未嘗遇病髮秀益康瞻聽瞭聰由其居心樂易
致之宜以永年忽得微疾遂不起聞者咨悼實紹興
十有九年正月壬辰也年七十有三生子三人男曰
䩚右廸功郎前虔州瑞金縣西尉曰&KR3021;舉進士皆謹
謹自持女適進士高栴孫六人咸幼其一男也安人
之垂終告䩚等吾自視危惙息且不屬幸及爾壯長
嗣業爾家惟飭已在不怠庶永有就爾克用我戒則
我爲不死我亦念爾父官進勤劇將身不緇越旣棄
爾藐孤吾周視篋衍曾銖縷之不蓄吾惟攻苦以育
爾克至于今彌無餘資死能葬我稱家率禮俾人無
爾非者是爾爲克蕆我終事吾見爾父地下靡有憾
矣二子遵之使來香溪告少卿之孫浚曰吾母將以
十有一月甲申謹安祔于縣之龜坑西原先君之墓
敢請銘浚惟我妣榮國夫人謂居士君實伯兄合中
表言之浚謂處州外兄謂安人外女兄安人且謂浚
外弟銘安人莫如浚宜謹諾爲銘曰
芳徽淑行世軌儀女婦姑母兹其規
我撮懿跡聲于詩珍珉其藏告無期
吳子琳墓誌銘
君吳姓諱珪字子琳婺之金華人曾祖藻祖善父權
世隱約君幼謹順壯滋有立父知可倚俾卜別墅理
家生事君亦念世業汨振惕焉遵命度地得靈岳林
泉之勝結廬以居爲裕蠱計常鄙世俗嗜利子沓貪
無藝以子貸豪取牟息倍稱我則不爲第務以信實
得人和賑憫單窮率本業之不立劵牘或負約將剔
田帖屋以償則笑謝曰以逋負利人田廬豈吾心哉
卒棄責弗取凡其意氣闊達類此越四十年儲義甚
富而日積月衍資亦高矣會睦之劇賊充斥不制四
掠比郡婺浸爲盜區君徙家集族壁險自固距所居
十里餘日營支計費恃無仇怨常出歸自如間逢兇
衆方屠剔人皆擲刃斂衽疾言開慰我不敢暴其無
恐他盜過者亦相戒無窺吳氏每望屋引去兄子昺
家烏孝盡室前已歸君久之昺方挺身來自間道爲
惡少遮止問爲誰將安往昺對以實惡少愧謝炊黍
供待護送歸之君時姻舊逃亂相依倚凡數十族經
給資用藥物均惠有終始鄰曲附賊者持米肉來餉
君因以禍福鐫曉其人盍即效順無久迷繆爲此不
祥徒以身膏官軍銳鋒衆感悟釋柴械而還民伍者
十九逮賊平向藉君全濟者多負不知報人謂自是
有以緩急告君當戒門以絶矣後成臯挾潰卒攻婺
郊郭草擾依君者愈衆君益開納厚相勞苦必扵我
乎館意顧倍蓗於昔人始咨歎以爲難及君性和裕
於晜弟友睦方議別籍悉所有均析不名其私一銖
於遊從未嘗以貴勝寒品生輕重心於細人務爲并
容謾欺玩靳一不之詰至或挾豪佩勢臨之則毅然
不受里中人推爲長者皆慕賴或他適往往丁老叢
集候門若待哺然有鬭諍君一言曲直各厭悅解去
蓋其平居立然諾故素信喻乎人如此紹興十有八
年六月己未以疾卒年七十有三娶郭氏生男三人
曰昶曰昴曰晟女五人長適進士邵汝能次適進士
何溟次適左奉議郎湖州州學教授唐堯封次適右
廸功郎宜州河池縣主簿俞允恭次適進士何洌孫
男八人曰三錫三益三畏三省三思三復三俊三英
孫女六人長許嫁唐仲義餘在幼君雅知慕善開館
貯書延良師碩友使子姓稟學故昶等皆競爽尅厲
昴以藝業登名于薦書士友稱之君方疾劇顧昶等
與諸孫戒曰始吾至靈岳未有溫飽計今服食兩餘
非智得也有命焉若等當益殖學無務殖貨力行勤
儉謙厚四者如吾平生示訓足矣言旣奄然以瞑嗟
夫今人愛子男遺之積著恨不百鉅萬失學無教或
不能記姓名女嫁之甲門右族無復擇對多與凡子
君獨能以詩書儒其子孫將終之言猶婉勉以義其
得壻又皆郡邑彦士可謂知所以愛子矣二十年正
月丙午葬于縣之東溪古寺山之原前期昶使謁銘
于香溪范浚昴且來屬浚顧同鄉壤又得君行實狀
稽所聞爲信或益以狀之遺事諉浚曰是宜傳載因
知君爲人稱思沒且不忘銘其可辭銘曰
人當畏塗身窘不容君逢艱危克亢厥宗惠于鄉
州長者之風恩或我孤我益有終儒其子孫慶則
自躬有銘幽墟刻示不窮
右通直郎范公夫人章氏合祔誌
夫人章氏開封人故將仕郎諱發之孫贈朝奉大夫
諱志孟之女章氏世爲右姓大夫寬然長者喜以義
紓人急方吾祖少卿舉進士客京師大夫相與厚甚
吾祖仕旣位於朝念大夫雅素不忘而大夫愛夫人
亦欲以與范氏吾祖顧我叔父曰爾筥其納幣以爲
爾相故夫人歸于我章范用益親其後大夫之子震
官陳留遇虜以忠死三子負其母奔俱來南依夫人
夫人除奥室處之供待積年滋有恩意人皆賢夫人
成吾祖念舊之志克有終也夫人明悟靖莊承宗事
謹奉舅姑孝御下惠而嚴凡佐我叔父率順且有助
性素約縮衣嗇食資用無侈長我叔父捐館舍夫人
郤家事聽其子曰清心翫西佛書嗜善喜施濟涉以
梁彴起病以藥石䘏死以葬埋具有孤窶不能嫁者
爲辦裝擇對使有行姻戚鄰曲多蒙其惠年七十有
一得積寒疾卧累日日劇不衰以紹興十有五年冬
十有一月癸卯卒于家遂以十有二月己酉葬自我
叔父墓于勝觀原二十有四年矣於是以夫人治命
更卜兆于塋東十步所用遷窆我叔父越三日夫人
合祔焉夫人生男五人長曰淇故任右承直郎衢州
開化縣令次曰注三與鄉貢次曰汲學該涉有志氣
次曰滂開化令及仲叔季皆先夫人卒其幼曰津女
二人長適右承議郎通判洪州徐端禮次早卒孫男
九人炳燁煒焯煇光炤燾烜津與諸孫皆力學問燁
嘗在國子薦籍中孫女直有二人長適右承直郎張
文之次適右承直郎章著次適進士蔡九齡次適右
廸功郎晏節餘髫孺曾孫四人坦垍&KR2003;埴曾孫女五
人夫人之祔旣有日津以埋辭屬其從兄浚浚曰叔
妣夫人先世令族父克義兄克忠夫人之賢也固宜
賢而有傳以示後亦宜也顧雖文字蕪鄙其何敢不
力惟我叔父世系爵里與行事自有誌今即蓋石書
夫人懿行卒葬月日琢之歸諸墓
張府君墓誌銘
諸暨張龜年卜葬其考府君前事之月以行狀走書
謁銘于高平范浚曰龜年無似日獲擁篲墻屏下竊
自比數於諸生敢告不弔惟身負釁逆上禍慈考欲
養之志終天莫伸顧方當門庀事不敢即死窆有日
矣儻幸而賜之銘使有以告于窀穸是大憫其孤藐
而顧覆之先人有知將不憾扵地下書至浚一再閱
爲之悒然如見龜年稽顙觸地而聲其哀也初龜年
來蘭谿從予學府君以書先之問可不可辭連累數
牘又以予所厚書來言旣又以書道謝懇懇逮龜年
踵門禮恭而辭順授之學服習不懈中易直無岐徑
同舍生舉稱之因知府君力于誨子非一日積又使
之越境來學此其意亦已篤矣今世積居潤屋者所
不足非財也而方命其子若孫倚市門坐賈區頫取
卭垥爭錐刀之末以滋貯儲有讀一紙書則奪取藏
去或擘裂以供覆瓿怒而曰吾將使金柱斗牛馬以
谷計何物癡兒敗我家戶事顧欲作忍飢面翻故紙
耶用是大家子多啙窳不勤卒或無以自業故予扵
府君謂知以義方字厥子是異乎末俗者也今得其
行事狀益見逆知府君果不妄矧龜年以嘗請業故
來析銘而叩叩之悲將得辭乎按府君諱緒字端遠
紹興府諸暨人自髫年知勉于學其父居邑屋以氣
槩唯諾聞賓禮善士使子姓從之遊故府君益習業
當宣和初有籍在州校會盜發青溪亂挻越部府君
鳩族屬聚落合力保壁衆悉附服貧丁輕猾無敢去
爲椎剽鄉境賴安而貲偫用無遺餘矣繼丁大故生
業益落府君得計研心算以治産累歲遂至饒衍然
奉身菲約知推分自安有薦之戚里要人奏補承信
郎初非其志不求官進乃樊圃沼泉爲游亭閒館蒔
雜花美木置酒流覽以娛客士夫過之嘉其好事自
喜平居賙救鄰曲多趨人急或窶且病遺之珍藥不
以貴靳歲計食粟斥羨積平糶之有所稱貸率薄其
嬴里中子錢家因相視爲率不得多責息嘗大雨雪
寒泫積日府君登樓憑眺有至脯西無炊煙者慨然
發囷分瞻所全活甚衆大抵設心本夫慕善故近厚
如此府君以紹興十有五年夏六月丁酉卒以明年
冬十月甲辰葬于縣之槩浦鄉梅塔原年五十有二
曾祖參祖湜父譽皆不仕娶蔣氏生男二人龜年其
長也次曰椿年孫男三人孫女一人銘曰
勤以厚其生又知義方惟圖之良後之人勿忘卜
兮食西原之岡坎厥中而藏其安無傷
右朝請郎致仕范公墓誌銘(代)
紹興五年夏六月癸亥右朝請郎高平范公卒以冬
十一月乙酉葬於婺之蘭谿縣北觀後山前事其子
使來乞銘于祕書少監潘良貴曰端疑不天先人倅
鄱陽以疾請老繼即世諸孤念安厝之重姑忍死銜
哀奉喪歸卜襄事旣得日矣圖所以銘埋石爲不朽
者敢以勤執事良貴於公同鄉壤且有好舊銘其可
辭按公諱溶字茂寬世爲蘭谿人始以祖任𥙷郊社
齋郎調授將仕郎開德府司理參軍歷洪州左司理
濰州士曹左推獄知歷陽武康二縣權通判饒州官
凡九遷至朝請郎章服銀緋公練熟吏事於決獄尤
詳明三爲州刑官再洽邑皆以平恕稱在澶淵囚有
毆婦人傷甚者墨曹以破骨限辜旣四十九日而婦
人死公曰法破骨限日以五十而創傷辜不踰月今
四十九日矣脫不破骨得無冤乎生固不容剔肌以
辨其人死且腐骨可驗也驗之實止創傷遂以踰月
論囚得不死其平反類如是治歷陽有惠政適淮東
西歲大侵米騰貴甚所至發廩舉荒政多乏事獨公
處畫有條略飢羸流冗赴如得歸全活數萬計朝廷
遣訪使察兩道賑濟首薦公能時郡將喜柔佞且悍
刻遇吏屬如束濕一語不合輒文致以罪曹掾輩阿
匼趨和猶惕息不自安公日以職事造請恥苟爲隨
順常引義固爭將不悅因窘公徧捕邑胥史械繫笞
楚推詰百緒迄無纖介事及公者公久移病卧不出
吹毛洗垢一聽之旣引日將愧無如公何則使人諷
公謝已當置獄公不屑曰我誠有罪謝不可誠不有
罪可無謝吾方投幘須劾去將非吾所任事也遂不
謝而獄無所歸亦尋寢有盜羣輩&KR3360;攘橫不制公出
竒略縛取之鞫司薄其罪以害公賞公曰是吾心也
以職取盜盜釋弗誅責塞而人無殘何賞如之不復
辨至武康訪邑父老以疾苦咸訴前令尹定物力溢
故數錢千者十餘萬科斂遂煩而輸不前公欲更之
吏白版已上郡須三歲可改定公曰是且困吾民一
日不可可三年乎立告喻父老槩除十之二繼列其
弊白郡追易前版人以爲利而不私錢塘亂卒嬰城
以自固距邑不三舍聲欲樵境上民悉荷擔公列夫
屯扼走集囹圄飭備候邏嚴密闔境恃以無恐方諸
道會合之師烏雜環賊不用命戰未接輒潰去所過
因暴抄有犯邑者乘暮夜斫柵譟而入公率衆逆之
曉謂曰爾討賊者而欲爲賊乎王師行即至毋自取
絶頸禍且爾假道不過圖一昔安苟捨仗不吾擾將
館爾于市糧扉茭秆惟爾之須不然吾衆銳不可怒
也其人皆聳聽讋愧合言曰惟公命則褫甲束刃入
就館無敢輕出與市人交語者不信宿徑去以故武
康獨無剽掠患及將代邑人安公政再詣行朝借留
鄱陽號劇繁公以鎮靜佐邦治雖軍書饋檄委沓無
間日每支計得宜能不擾以及事會歲旱官平糶以
資餓人公適攝守命吏毋限郊郭隨至畢給又倍稟
之率人日得二日食眡他州流惠爲多旣而旱愈虐
公以爲憂徧走羣祠禱雨甚力因得疾竟以不起人
哀之公自蚤歲懇志嗜讀書入官猶不廢間提筆遊
舉子場兩與賓貢補太學内舍雖不第而學彌篤該
涉經史綴文裁詩語皆溫粹有典則性宏厚孝友於
兄弟族黨交遊無不善立義甚高喜趨人急北海工
曹元億當改京秩而薦章危及格且代去去則章不
可得公以已所得章推與之人稱爲難生平恬介未
嘗趨競仕雖累歷而清苦自刻勵又好施予卒而家
罄乏無餘貲享年五十有四曾大父中孚故贈左正
議大夫大父鍔故任左朝議大夫父筠故任左承議
郎累贈左金紫光祿大夫母安定胡氏贈同安郡夫
人娶今右朝散大夫廬陵歐陽中之女先公十四年
卒贈安人生女一人適今右承議郎林元忠男四人
惠州文學端疑其長也次端丞端輔端弼俱力學問
孫女一人孫男三人曰武仲文仲牧仲俱在幼公之
殁凡知識大夫士若州邑朋舊至田里細人無不歎
悼有泣者銘曰
何中之平不谷不陵而不長厥齡何仕之能又惠
且淸而不公不卿惟蓄德之贏爲嗣人之承其徵
斯銘
范香溪先生文集卷之二十二
