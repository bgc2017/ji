范蒙齋先生遺文
先生諱端臣字元卿號蒙齋官右史受學於叔父
香溪公人品文章卓然名世已彪炳誌書矣詩集
三卷文集二十餘卷世遠無存今輯散見諸書者
並附於香溪集後以見一班云
秀野亭
乞得天公五𤱔春暫抛手板着綸巾搴花露粉頻沾
袖洗竹山光忽傍人金點流鶯田羃羃雪翹幽鷺水
𥻘𥻘尊前無地棲榮辱秀野亭中自在身
不敢尋詩怕雨催須知挈榼爲春來天公未放陽烏
出坐客何妨笑臉開寒食花光猶照眼亂山雲氣欲
侵罍黃昏數點池南雨似惜香塵逐馬回
半山亭
窈窕轉巖腹劃然見孤亭橫分樹矗矗下枕溪冷冷
日暮人跡絶猶聞樵斧聲
藏春園
園徑蕭條草樹荒半山林影淨回塘墻根遶薺春還
近亭角舒梅暖自香兩鬢斜知隨節改百憂差喜得
身強尋詩問酒追豪勝且送殘年入醉鄉
題密山寺壁
籬落隣林麓江灣應靄煙烏鴉依野屋獨鹿度平田
孤閣高竿隔籃櫺綠柳連僧棲心象息游衍亦夤緣
喜智者華藏二禪老到寶惠
雲窗共盥石潭冷雪屋對吟山葉紅我欲徑尋蓮社
去莫將歸目掛飛鴻
冬日寓寶惠教寺
觀書倦棐几理策開蓬門縈紆竹溪步迤邐僧家園
雲容釀密雪煙景收殘暾人語野橋店鳥鳴桑柘村
山深古殿閟澗曲回流喧松桂不改色梅蕊亦已繁
久厭城市卑愈覺山林尊歸途偶成詠所樂非所言
此君軒(叔茂通所治傍多植竹故有是名)
主人結屋淸溪側對敞軒扉幽更僻自憐桃李涴塵
泥故植琅玕對叢碧只今俗子紛&KR1185;銅臭熏天誇
侈極曲眉皓齒宴華堂嫚綠妖紅醉春色爭如此處
是瀟洒左右牙籖散圖籍暑風韻玉脫豹胎凉月影
金交兔魄我來登軒同賦詩試問何如嚴武宅
城南塔院
靑天寥廓地輪囷雲海蒼茫萬里春渺渺江風吹不
斷塔中人與太虚隣
登釣臺
此地有天險雙臺千仞崗眼寬知世窄皇極便神傷
慘澹諸峰立縈紆一水長振衣懷古罷新句入斜陽
又仙山行
仙山仙山鬱嵳峩紫煙氤氳生綠波飛瓊玉樓不知
處雜佩丁璫隔烟語三靑山鳥去不來六龍落日只
啣哀呼聲嗷嗷動天地老蛟吹涎海波沸
嶺南鞭春
一辭湖上月三見嶺南春怪鳥呼如鬼癡猿立似人
蠻商通海舶漁戶雜江濱尚有鞭牛扑紛拏起路塵
題靈洞路
傍溪多立石逕轉特勾衣雲兼晚色至葉帶秋聲飛
孤鷺忽驚去片雲明殘暉
石磴
短策將我影照盡山前溪夤緣入風磴歷覽窮攀躋
不須剪梧桐自倚青冥梯
洞橋
橋邊十丈水折幹餘風霆橋下一泓水冷然照吾纓
世故暫如失兹山得深行
下洞
孤煙靈洞遠未羨三茅山柏子得妙見梅花有竒攀
雖無金碧麗高士昔所關
怪石
人間足安危頃刻異候狀唯應山中石不受客塵障
搜竒貯元龍飛雲勞魯望
天池泉(栖眞院後)
天然水泓洞不涸亦不涌紛披石苔靜掩翳寒茗擁
微風不生波金刹影時動
輓龍圖待制徐良能墓
少日蜚聲竦白袍暮年策足上靑霄功名略已追前
輩事業眞堪托後凋諫草半焚烟寂寂瑣窗一夢夜
寥寥古塘原上誰行路只有哀笳引葬簫
新嫁別(隣人納婦夜遭偷兒明日婦出爲之作新嫁別)
隣家新婦誰家女昨日嫁來今日去徘徊欲去呼問
之何乃遽遭姑舅怒婦欲致詞先淚雨妾在村東年
十五長成只待嫁良人不識人間離別苦妾從五歲
遭亂離頻年况逢年凶饑母躬𧖟桑父鉏犁耕無餘
糧織無衣十年辛苦寸粒積倒篋傾囊資女適豈知
薄命嫁良人招得偷兒夜穿壁曉看奩槖無餘遺羅
綺不見空淚垂公姑忌妾遣妾去歡意翻成長別離
公姑遣妾妾難住出門惘失來時路不恨良媒恨妾
身生離不爲夫征戍我聞此語長嗟咨誰知賊遣人
分離撫人捕賊官乃職縱賊不捕官何爲婦言妾去
君莫語偷兒如鼠官如虎
祭叔香溪先生文
嗚呼下古之世人誰百年混混生死夫豈足言惟賢
人君子世不可則人之愛之欲其齒髮膚體久而
愈堅雖得百年以殁人猶恨其莫贖况中道而奄忽
人惡得而無怨焉彼達人大觀固已齊浩劫扵一瞬
契彭殤扵一轍存亡得喪死生禍福曾何足以累乎
其天其所怨思嗟惜而不能自已者實人情之所以
然故顔淵死以夫子之聖猶哭之慟蓋非哭其短命
以死哭其賢者旣死而不能以復還嗚呼今吾叔云
亡凡識面者莫不爲之慟哭亦以夫人之至賢者也
觀其道義有宗學問有源英華其文雄辭大篇浩胸
中之萬頃藐鍾鼎扵浮烟跡雖遯扵林谷名已塞乎
天淵使吾叔生扵闕里則備行絶德必從容乎顔淵
之右使吾叔生扵漢代則大書實錄必轔爍于班馬
之前在河汾則文中子不得爲獨善在唐室則韓文
公未知其孰先吟哦乎詩章則少陵太白若心法之
授受游戲乎翰墨則鍾顔虞禇同筆勢之淸妍有楚
人之騷雅而引義托興不爲湘纍之怨懟有晉人之
風度而動靜語默復與禮法而周旋至若馳驅朋執
黽勉宗親贈必固辭求無不應擔石之儲常空扵私
室方丈之食常盛扵賓筵此其方篤扵古人者又吾
叔孝友仁厚之性行扵無事而世俗以爲絶異而甚
難者也嗚呼天旣文吾叔矣獨不壽吾叔而使大&KR0588;
軻之所傳也耶豈其搜抉造化雕磔百象出天入神
竒怪恍惚天且厭之而故嗇其年耶抑豈追慕前修
精進不已苦心極力外膄中乾固自有勦其冲氣遂
不以久而延耶不然福善禍淫之說何天之報施於
人者有時而或愆也嗚呼吾叔兒姪聚指且千如端
臣者曲蒙愛憐謂我之頑可磨可鐫誨我育我若已
子然我有一善叔喜見顔我有一失叔慍形言承聆
謦咳給事丹鉛文俾見藁詩俾屬聯夜必促膝朝必
分飡道尊而嚴可親莫干餘二十載恩意益綿今吾
叔旣已往矣我何益於生前虚堂沉沉兩樹團團研
席窗几圖書委駢思之如在尋之已捐每念之至淚
如迸泉雖死而不亡者在吾叔固無所憾而九原之
不可作顧我族之何冤鬱佳城之旣啓岌飛旐其當
遷撫行棺而慟絶其永訣于終天哀無窮而詞有極
旣殽薄而醪酸
