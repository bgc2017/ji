范香溪先生文集卷之十四
封建
自司馬遷班固曹元首陸士衡迄唐諸儒言建封衆
矣予三代分土者以爲親親賢賢褒表功德關諸盛
衰深根固本不拔之道不予者以爲春秋二百四十
二年亂常干紀略無寧歲使哀平威靈之時下吏淫
暴必不至此覈其至當俱非通論臣竊因柳宗元之
說而極封建之弊以爲三代不可去後世不可行何
以言之禹會諸侯於塗山執玉帛者萬國湯之興諸
侯歸者三千資以黜夏武王之興會者八百資以勝
商會禹而來臣資湯武而爲用是三代不可去漢鑒
秦孤剖列疆土而七國唱和幾危西都晉矯魏失載
崇藩翰而八王階厲蕩覆東洛是後世不可行且先
王良法歷久而時不便俗不安莫能復行於後世者
固亦多矣彼肉刑井田冠婚喪祭射鄉食饗皆上世
盛典今其與存者幾何顧獨扵封建必泥古以爲可
行亦過矣方周之衰絶長補短地僅埒扵曹滕以小
白重耳撫封疆大威憺殊俗而不敢睥睨九鼎懷窺
覬心方且糾合諸侯扶其弱與共守封建其可去乎
唐藩鎮本非錫土久則私以傳其子孫田悅朱滔王
武俊雖飛揚跋扈然比衆度大不能當唐十之一一
旦得逞遽擅相王號如七國故事合從締交旅拒王
師天以威文之強而臣于弱周以三叛之微而僣于
盛唐是苴茅授瑞行扵三代雖大無不庭行扵後世
雖小無不亂且漢封異姓本以建國屏崇王室而委
質下國者率自王其王因不知有天子貫高趙午相
與謀曰帝辱我王因壁人于柏人封建何利扵漢哉
唐雖時倚鎮兵戡禍亂然擁衆不朝擅賦不貢者相
視並起是無宼而失地不戰而失兵微水旱而失穀
粟田承嗣盜有吳博魏衛相礠洺七州而未嘗北面
天子蔡帥不廷授者五十年環天下之兵僅能縳一
吳元濟藩鎮本非錫土患已如此况以王命命之國
則其爲禍將何以制之臣故曰後世不可行且唐以
鎮將領兵能作威福而刺史失權故強藩得拒朝命
爲僣亂今國家以大帥臨方面而刺史亦得職各主
其兵方鎮雖有禄山思明之姦終不能據一州以叛
是古今郡國之制莫善扵國家而應變則有權馭衆
則有機此又不可不論也高祖謂張良曰諸侯不從
奈何良曰楚兵且破未有分地其不至固宜君王能
與共天下可立致也高祖如良計捐睢陽以北至穀
城與彭越捐陳以東傳海與韓信使各自爲戰扵是
信越各引兵來夫高祖視所捐地猶屈産之乘耳取
之内廐而著之外廐猶垂棘之璧取之内府而藏之
外府捐之扵一時收之扵後日故能應變以濟務馭
衆以成功此高祖所以取天下而人莫知者也人君
將以應變濟務如高祖之機權誠所宜知則夫厥今
醜虜與僣叛所盜據地邑尚皆堅守爲虚空之地臣
固欲以守宰爲賞降之資亦權宜也
御將
天下久安兵無素備人不知武卒然一旦有盜賊四
夷之警海内騷動天子與大臣熟視廟堂之上而不
知所爲當饋興歎思得良將用之得一武力鼎士則
解衣推食遇之惟恐不厚操斧授柄任之惟恐不專
握手卧内結之惟恐不至及夫兵連積歲變故習熟
而爲將者寵亦益加權亦益盛金多粟腐錫予盈矣
兼印累節品秩崇矣左朱右紫子孫官矣田多膏腴
資産豐矣高門華屋第舍侈矣志得意滿偃然自安
頡頏而不爲用扵是廟堂之上思所以御之而不得
其術蓋始也遇之惟恐不厚遽薄其禮則怨始也任
之惟恐不專遽奪其權則憤始也結之惟恐不至遽
示以猜則離怨憤以離則其爲患有不可言者或謂
漢高祖與武帝深見此理而早制之故高祖之御將
常折其氣扵初結其心扵後武帝之御將常假之權
於外而折其氣於内黥布歸漢高祖踞床洗而召布
入見布大怒悔來欲自殺及出就舍張御食飲從官
如漢王居布又大喜過望此折其氣於初而結其心
扵後也武帝使使者持方寸之印即軍中拜衛靑爲
大將軍盡以諸將兵付之然常踞厠見靑使靑有天
子切齒之懼動不敢專以和柔自媚扵上此假之權
於外而折其氣扵内也然而折其氣所以制於任用
之始苟以偃然頡頏則暴折之又非所以善御人也
惟當推赤心置其腹中務以誠感俾之用命賞罰明
信並用而必行則御將之長算也臣聞太宗時嘗命
將守代州擊虜有功而邊將多嫉之或潜上謗書斥
言其短太宗一切不問封其奏以付守代者太宗之
扵將帥可謂推赤心矣然當時自牧伯至扵士卒稍
有愆負無或矜恕則臣所謂務以誠感與夫賞罰明
信者眞太宗駕馭之術也李唐用兵有賞厚罰輕之
弊戰輒少勝則張皇其功奔走獻狀以邀上賞或一
日再賜一月累封至多喪兵士顚翻大都則跳身而
來刺邦而去一歲未更旋已立扵壇墀之上故兵不
脆穀不殫而戰必挫北夫賞重罰輕猶致敗况賞獨
厚而罰不行則非御將之道也然人主於將不但駕
御之而已又當審其才而用之將固有忠勇可喜者
常失扵輕敵而寡謀漢李廣才氣無雙與虜确而公
孫昆邪慮其自負賈復輕敵而光武不令別將夏侯
淵戰雖屢勝魏武常戒之曰爲將當有怯弱時不可
但恃勇也然則忠勇而不知怯者又當戒以輕敵亦
使將帥知朝廷知之盡其才也
賞功
爵禄天下之公器非人君所私有也是故古者明君
之於爵禄苟不當用則雖微秩輕賜未嘗有所虚授
苟不當靳則雖高位大官未嘗有所固惜韓昭侯使
人藏弊袴侍者曰君亦不仁甚矣弊袴不以賜左右
而藏之昭侯曰非子所知吾聞明主愛一嚬一笑嚬
有爲嚬笑有爲笑今袴豈特嚬笑哉吾必待有功者
故藏之未有予也漢高祖擊陳豨封趙壯士四人各
千戶以爲將左右諫曰從入蜀漢伐楚賞未徧行今
封此何功上曰非汝所知陳豨反趙代地皆豨吾以
羽檄召天下兵未有至者今計唯獨邯鄲中兵耳吾
何愛四千戶不以爲趙子弟故方其不當用則韓昭
侯一弊袴猶須藏之必以待有功方其不當靳則漢
高祖之四千戶雖以封未有功之人扵事爲宜此古
人厲世磨鈍之至術也方今爵禄蓋有不當用而虚
授不當靳而固惜者竊以爲有厲世磨鈍之具而不
能用用而不得其當則人心有所不服欲忠之臣有
所未勸爰自軍興以來賞功所司初無稽覈或虚張
首虜或增敘勲績或緣世竄名或行賂冐奏斷筋絶
骨先登陷陣搴旗折馘之人未必見旌異殞身喪元
膏流節離忘私死事之家未必蒙隱䘏凡所補授下
而至扵校尉上而至扵横行車載斗量不可算數未
必皆殊勲異效之人往往僞濫不公十嘗五六彼困
無援貧無資者雖績用章著文據顯白吏方邀索賕
謝難問百緒彌年累歲終不霑賞莫之告語相與怨
歎使義夫節士遲疑扵立功顧慮扵身後每視叨名
冐級者抵賞憤吒爲之不平此天下所以欲忠而未
勸也昔唐孫承景監淸邊軍戰還自面先鋒當矢石
狀擢肅政臺中丞及張仁愿問其破敵曲折而承景
實不行所問皆窮行賞之妄有至扵此向非仁愿窮
訊則承景爲第一功何由知其不實此賞功所以貴
乎精覈也漢趙忠論討黃巾功甄舉謂之曰傳南容
前在東軍有功不侯故天下失望今宜進賢理屈以
副衆心而南容終亦不得封夫以一傳爕之不賞遂
使天下失望今有功而見遺亦多矣將何以慰天下
之望而服其心謂朝廷於爵禄有所愼用耶則濫賞
者不加察有所輕用耶則宜賞者不加恤臣故曰有
不當用而虚授而不當靳而固惜者又若四方之士
詣闕上封或徒步千里奏書百牘越月踰時客食旅
次豈無去故鄉之念豈無懷親愛之心抗直辭觸忌
諱豈無干不測之懼徒以感慨憤發思濟時艱心不
忘忠惓惓爲此彼其所陳借皆荒唐之狂言屑瑣之
常談猶當間一召見時加諮詢捐斗升之禄輕束帛
之賜以來庶言以通治道况夫愚者有千慮之得負
薪有廊廟之言亦豈無一策爲可取一事爲可效拔
十失五猶得其半而曾未聞顯賞嘉謀族甄讜論使
天下聞風增厲爭輸厥誠以收羣策而輔中興此復
何也三歲任子動以千數諸生由科第進動以百數
雜流入仕且不知歲幾何人顧獨於獻言者深吝而
不予此又天下所以欲忠而未勸也臣願明詔有司
精覈功賞俾無濫被與其濫被無補之人不若以報
有勞而末論有屈而未伸者又不若酬善言以勸策
士則厲世磨鈍之至術也
勸武
國家之制武臣自借職即斑先文資之六階自餘亦
多右武雖中更承平修官制猶不改也此非勸武功
備後患之深意乎蓋時方艱難寵用勇力拔距投石
揭旗引鼎之士皆得取豐禄揖美官天下旣定包戈
歸馬則前侯舊將投閑置散與老校退卒等遇之滅
然若土梗游塵則非所以勸武功備後患也是以多
難之世將士雖或奮身出力往往咸懷後慮而不遂
盡敵謂優游養宼足爲已資使宼不滅則已之取重
扵世不已故常坐甲擁衆安視蛇豕薦食忍而不擊
或破賊垂盡不即芟夷因使困獸跲而復起爲世大
患唐劉巨容敗黃巢于荆門轉鬪一舍捕逐虜獲率
十俘八巢力窮矣諸將欲追斬巢巨容止曰朝家多
負人有危難不愛惜官賞事平即忌之不如留賊爲
富貴作地諸將謂然而吕用之說高駢亦云公勲業
極矣賊未殄朝廷且有口語况賊平安所稅駕不如
觀釁求福爲不朽資也是皆李唐不能右武扵平時
以備後患故巨容駢等皆縱賊不盡誅使巢得復熾
遂陷兩京毒流天下然則國家官制右武雖更承平
猶不之改眞勸武功備後患之深意也臣竊惟將士
從陛下中興戰伐使間關有年雖出忠義然其計不
能無望扵安平休息仰事俯育爲溫飽計也願陛下
明祖宗右武之意詔諭諸軍約尅復中原日應將士
有功者已差次行賞外各隨官資增給本俸之半以
終其身爲武功勸則皆將相謂曰往當無虞時國家
已尚武今又約我增俸誠能盡敵當安坐取富貴耳
將見人思自奮撫劍慷慨志馳賊庭而心醢之矣又
何其養寇哉臣又觀行軍出師老弱隨之爲戰士累
似未爲得漢李陵提兵入匈奴士卒妻婦隨軍者大
匿車中陵曰吾士氣少衰而鼓不起者何也軍中豈
有女子乎士卒妻婦匿車中猶鼓不起况連營踵其
後兵氣當如何哉唐韓洪以名姝遺李光顔光顔曰
我去室家久以爲公憂然戰士皆弃妻子蹈白刃奈
何獨以女色爲樂以是知昔人用兵將卒皆去室家
而即行陣也今不若以諸軍家屬分置江浙諸郡使
之安堵是且有四利士卒前戰而後不顧家一利散
處就糧省轉餉之費二利家屬留居人有固志三利
雖名老弱猶可以彈壓諸郡使鼠竊不敢發四利仍
敕所至州郡優加撫存廩給以時無令匱乏則將士
感激思報上賜矣昔唐柳公綽以御史中丞爲鄂岳
觀察使詔發卒五千討蔡軍出公綽數省問其家疾
病死生厚給之軍中感服曰中丞爲我知家事敢不
死戰故鄂軍每戰輒克今誠使諸州郡盡如公綽則
分置諸軍家屬皆將如歸是亦武功之勸也
募兵
古者兵法起於井田故有寓兵無募兵後世兵農兩
分則兵不足而募亦其宜也漢高祖與楚相距五歲
數失軍已衆而蕭何常從關中遣士卒補其處至發
老弱未傳者悉詣榮陽耿弇謂光武曰吏士死亡者
多願居上谷益發精兵以集大計因與吳漢北收幽
州十部兵從光武擊破銅馬等高光定天下皆益兵
以成功今方克復土宇用兵伊始宜廣召募以備戎
行之闕則其說有二一曰義勇之士二曰死事之孤
且家鶴膝戶犀渠江東之習俗也項羽所以雄諸侯
孫權所以破曹公皆東吳兵至扵戈船小瀨蹈輪鼓
水角長技於波濤中又莫如吳人加以閩地山險俗
皆趫捷伉健白挺長鎩操以奮呼焰銳莫當又楚人
剽輕先登陷陣出入若飛募而教之皆爲勝兵往歲
狂虜乘間犯浙右所過爲鄉社掩格俘斬甚衆此以
見江東之士膽勇有餘使當虜人往往得利臣願明
詔江淮閩浙募敢勇士願效忠者無拘數額發詣行
朝各以路分聚爲一軍勿黥面勿刺手第隨州郡類
結火伍日加訓練此義勇之士也漢取從軍死事之
子孫教以五兵號羽林孤兒灌夫欲報父仇披甲持
戟馳入吳軍身中大創十餘鬭志彌厲蓋人有復讎
之心雖萬死不顧因而用之必能有功臣願明詔諸
道募欲殺賊報仇者所在州縣厚恤其家與之資糧
遣詣行朝亦聚爲一軍勿黥面勿刺手其人平居抱
憤欲釋憾于賊而力不能一來應募必誓捐軀自無
逋亡但當教以坐作進退使習熟金鼓此死事之孤
也或曰昔吳周祗欲扵鄱陽召募陸遜以鄱陽郡民
易動難安召之恐致賊宼祇固陳取之而吳遽等果
亂今欲召募得無有吳遽之變乎臣謂此殆欲以一
噎而廢食也且彼一時此一時安可同哉陸遜料當
時召募易動難安之民臣亦策今日召募可以安未
難動之寇也何以言之江浙之人傳習妖教舊矣而
比年尤盛緜村帶落比屋有之爲渠首者家于窮山
僻谷夜則嘯集徒衆以神怪相誑誘遲明散去煙消
鳥沒究之則鬼迹捕之則易以生事根固蔓連勢已
潛熾其人類多姦豪拳勇橫猾不及此時因召募而
收用之以消患扵未萌臣恐吳遽未必跳梁扵今而
張角孫恩決復響動於後也且姦豪橫猾之人居心
好動殆非蒔桑秉耒低首安作爲良民者譬之修蛇
巨蝎取以備藥物或能已疾蠲病苟弃不用日以滋
息則緣墉肖屋螫人而肆其毒必矣故臣願因召募
而收用之亦已時病之細術也
范香溪先生文集卷之十四
