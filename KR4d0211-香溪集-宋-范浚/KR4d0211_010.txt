范香溪先生文集卷之十
池上晚酌
雨餘池上興悠哉坐蔭藤花藉石苔白鳥聯拳相對
立紅蕖粲豔一時開吐吞月色雲濃淡經緯水紋風
去來幽事相關心自樂岸巾獨嘯更銜杯
題雙清堂
市合喧華外堂開磊落明大山橫面勢積水帶渟瀠
野靜讙蛙斷林幽獨鳥鳴杜陵詩句在心跡喜雙清
陶潛詠
五箇門前柳千年身後名掛冠眞避俗自祭頗忘情
且進杯中物何勞絃上聲詩篇經李杜猶得擅精清
次韻六兄茂永首夏新晴
燕落雨知節鳩鳴天欲晴行雲飛斷碧斜日漏微明
筍上竹三徑苗肥田一成野人知得飽索酒坐班荆
題四兄茂安藏春園
春入名園何處尋(劉禹錫春有情篇云春情何處尋)東風引步上嶇
嶔平凝四面雲嵐合曲折一&KR0588;花木深碧草華滋迷
絶徑綠蘿隂影護芳林韶光向此知歸處長與先生
供醉吟
題四兄茂安秀野亭
山作屏風雲作籬岧嶤亭子俯漣漪絶知此地風光
好直爲主人心跡竒側塞亂花紅被徑檀欒高竹翠
緣陂惠連自喜陪幽賞判却歸時倒接㒿
次韻弟茂通晚晴
浮雲捲盡綺霞明藜杖扶行得晚晴斜日水邊鸂鶒
影孤煙林外鵓鳩聲且從樂處安心地可向艱時觸
志兵幽意欲言言不得因君聊復動詩情
歲暮喜晴
晴山喜見曉巑岏笑出蓬門不暇冠風掃斷雲齊萬
弩日融殘雪上三竿早黃楊柳漏春信晚翠枇杷凌
歲寒從此林芳入幽賞凍醪新壓味甘酸
初冬郊行
空闊野雲疎行行思鬱紆露花啼晚菊風葉舞高梧
日落牛羊下天寒雁鶩呼却回南澗路暝色擁蓬廬
遊嚴州景德寺
出郭雨初霽到山雲欲無老松看偃蹇幽徑上﨑嶇
佛屋藏巖曲天花舞坐隅向來愁絶意此地一醒蘇
雨後出郊二首
晴景收林靄春郊賸物華麴塵官道柳粉豔野墙花
竹裏草亭古沙邊苔徑邪遣心知有處發興渺無涯
扶輿穿密竹度彴過前溪霽色煙橫野春聲水繞畦
映山行白鷺遷木韻黃鸝客裏貪幽事歸時日已西
登富陽觀山亭
弭棹依寒渚臨亭俯碧川嘶雲征海鴈椎鼓過風船
水闊天低樹山空日瞑煙擬題江似練終愧謝公賢
張子經示所得後湖居士詩及書札想見其人
寄意短韻
後湖翰墨眞追古前輩風流獨到今二月書題看六
紙一篇詩律抵千金周郎酒裏君相得韋九花間我
欲尋飯顆山頭如會遇殷勤爲道仰高心
次韻姪端臣晩行南溪
幽草轉溪路瘦藤扶我行鯈魚知有樂鷗鳥共忘情
嵂崒望中色軥輈何處聲賞心成朗詠巢鶴不須驚
課畦丁灌園
連筒隔竹度流泉約束畦丁灌小園拔薤自須還種
白刈葵輒莫苦傷根瓜疇准擬狸頭大草徑隄防馬
齒繁努力荷鋤當給酒無令菜把乏朝昏
春望二首
岑樓上獨園高檻俯平原野秀風烟合春深草木繁
晴山明歷歷遠水去渾渾興出青冥外心隨獨鶴翻
眺聽不知暮徘徊聊復吟歸雲迷近谷去鳥度前林
長日憑高目傷春望遠心邊方殺氣在天北慘沉隂
讀孔北海傳
歎息東京亂忠推北海豪未容禾女鬼輒代卯金刀
義槪秋霜勁英名白日高猶應凛生氣遣恨失吞曹
春雪晚晴出西村
步屐尋春犯雪泥村南村北鵓鳩啼&KR1089;梅殘白猶明
樹着柳暗黃初映堤風景快晴雲擘絮江天未暮日
懸規最憐碧漲侵沙尾更傍橫橋一杖藜
送周西美主簿之任祁門
君向祁山去修程幾日期江天梅子雨驛路橘花時
知廹循陔養寧辭糾邑卑美才無不適鸞翮豈棲遲
次韻陳叔永山居二首
聞君結屋廬幽意枕山隅&KR1833;竹開三徑栽桃課百株
眼根長寂廖(音歷)心地不﨑嶇試問新詩句能窮勝事
無
子方誇小隱我亦愛深居出補登山屐歸攜帶月鋤
旋沽新漉酒聊駐故人車有此幽棲樂雖貧亦晏如
西園
路入西園線綠苔我來倚杖一徘徊霜林有樹葉皆
落風榭無人花自開奴橘甘酸千百顆侯梅蕭薄兩
三栽幽人自是便幽勝終日孤吟只費才
戲效白傳體送姚刪定
倦客長年嗟久客交游此地喜偕遊後溪水接前溪
碧小響峰連大響幽千里家山千里夢一春風月一
春愁今朝共話明朝別取醉君無不醉休
避盜泊舟武康遠光亭下與同行分和杜工部
詩傷秋及宿江邊閣二首
帶郭人烟少通村徑路微水光浮棟宇野色動窗扉
小樹無重數前山不合圍艱危鄰虎窟奔廹詭牛衣
白舫竟何適丹楓看即稀西園小茅屋知復幾時歸
客子舟維岸人家樹作門西風秋慘切南鵲夜飛翻
惻惻驚心折鞺鞺戍鼓喧若爲容足地廣大自乾坤
遊南山晚歸二首
樂事愜幽討閑情便舊遊梳風修竹晚掛日老楓秋
一飽桑門飯百忘塵世憂蕭條茅屋下可以縱冥搜
荒荒日已暮廻首興何長𥝧稏紛乾穟森疎嘯折篁
水枯山石露風晚野花香歸卧前簷下詩成小雨凉
賀長兄茂寬賜緋
褒功傳紫詔錫服下丹墀朱紱榮書記銀章付拾遺
舄鳬隨步趾象笏映鬚眉更卜垂三組它年佩陸離
李修撰哀輓二首
三朝推舊德四海仰高名起起方驚夢嗟嗟忽奠楹
木冰傷達宦薤露寄哀情矯首西山下懸河淚已傾
公欲攀琪樹天令&KR1089;玉棺生前紆白艾身後跨青鸞
令子清規在遺書舊墨乾英靈今已逝千古一長歎
冬日行蘭谿道中六言二首
雲頑欲雪不雪梅凍將花未花荒草狹蹊山路斷橋
流水人家
瑟縮鵶栖古樹聯拳鷺立回塘水際風低白葦隔村
時見牛羊
忘言示曾仲思
范叔初非辯士曾子本同道人歡伯解兩家難忘言
一笑相親
春日行蘭谿道中六言
遠草連雲碧積繁花照日紅酣信馬貪看春意不知
錯過村南
次韻弟茂通郊行見梅
好風催冷蘂上番即芳葩春色獨先得年芳誰復加
日邊看暖豔雪後識眞花吟翫歸來晚江村月照沙
次韻姪端臣七夕
萬古東西隔女牛停梭期會豈悠悠蝦蟇輪破青天
暮烏鵲橋橫碧漢秋莫放癡兒懽徹曙且容老子強
登樓舉瓢更取天漿酌一洗胷中萬斛愁
贈光上人
道人工小筆梅瘦竹嬋娟更學有聲畫不參無眼禪
一枰聊復爾七馬獨超然爲足前年句眞成續斷弦
(上人往者訪予出示李伯時所畫七馬仍求予詩嘗坐上口占六句今復來求足前篇因續成四韻故云)
張生夜載酒相過
夜卷一鈎簾衣寒覺露霑未驚風割面且看月磨鎌
玉椀鵝兒酒花甆虎子鹽張公雞黍舊歡笑了無嫌
幽居
幽居長杜戶竟日少來人花動蜂兒去簾垂燕子嗔
脫巾慵不整得酒醉仍頻養拙風塵外吾寧愧此身
寓龍&KR0588;次韻六兄茂永見寄
夢想常懷兄弟賢何如合眼到東川客居自幸貧無
事歸計猶須大有年一丈席間方隔闊萬金書意要
頻傳詩筒更喜如飛鳥願乞(去聲)清新一百篇
姪端旻示遊浦江花藏寺詩且道皎老相問意
因次韻併煩爲簡皎公禪師
子到祗陁舍經行幾屐穿想當吟出月不奈思如泉
眞界飛花雨寒山落木天皎公知好在香室夜安禪
次韻三兄茂載偶成二首
自笑踆踆走海邊棲遲已與俗相捐誰憐乞米問盧
老懶以無薪告仲連案上三杯朝不飽膝頭一榻夜
驚穿詩人未用生羞澁尚覺囊中有一錢
君看如絃死道邊由來忠骾世人捐劍除佞士朱狂
直笏擊姦臣顧少連莫以古人蘄薄俗空嗟膏軸運
方穿齒牙枉插於菟口見說官家廢料錢
送歐丈朝請赴闕
祖道春風外傷懷野水濱親盟丈人行才力棟梁臣
好去鞭高足榮期據要津人言宣室召未棄賈生貧
春飲分章字韻
傳杯行美釀擊鉢課名章月借全窗白花分小樹香
人情歡不盡道術醉相忘雞黍襟期厚渠論漢范張
次韻富修仲見贈二首
故人欣面欵令我得眉伸意有千金重詩無一字陳
清規看後裔賢業想前人會續安邊策何當謁紫宸
幽棲長懶放野性耻浮沈避俗眞成僻居山恨不深
感君來辱意契我願交心但愧瓊瑤贈才枯欲嗣音
過嚴州烏龍嶺
何年龍脅破鱗皴應是風雷役鬼神曲折鑿開南北
路去來老盡利名人秦雲楚樹青天外禹穴胥山滄
海濱下視蓑城如掌大市聲啾唧暗紅塵
次韻翁承之見寄二首
人情巇險摧車路世事變遷鳴屐廊自分北宫長糲
食懶從東壁借餘光林廬雪後梅含白籬落天寒橘
孕黃幽意只應君共醉何時拂石對傾觴
伊我索居吟雪屋懷君獨夜步風廊語離尚憶三春
暮共醉曾分一日光忽喜斜封書絹白更傳妙語色
絲黃遥知發興虬松下白眼看天自舉觴
懷曹宗臣併寄
閉關自喜脫愁籠未愧柴桑避俗翁黃嬭引人千里
夢青奴借我一窗風綠葵紫蓼園蔬課白葛朱藤野
步供尚想故人懷別久論文安得一罇同
次韻姪伯通歲暮即事
世情分付與東流含梗徒勞百念浮但使心源長寡
欲便知樂地本無憂處身忌作燕巢幕脫事要如鷹
掣韝節臘好同營一醉幸逢開泰戢戈矛
悼致政樓少師
雅望題輿早已賢高風晚歲更超然笑收劍佩遺榮
路獨往山林事引年行馬正看光梓里卧麟忽歎掩
松阡鄉州耆舊今垂盡忍見山頽重涕漣
身後儲休世或同生前有耀孰踰公班衣五采樞臣
貴寶帶萬釘天眷隆終始哀榮時共羨丕楊寵贈會
追崇遥瞻素旆愁雲外慘憺悲歌立晚風
寓居蘭谿地濕卧病
病怯簾疎雨到床雨餘山靄上衣裳宵攜冷杖強看
月曉傍暖簷貪向陽禦濕要須謀日飲乏資深恨值
年荒所須藥物眞吾事麥麴山鞠(音穹)今滿囊
次韻姪端臣同遊藏春園
探春着屐犯榛荒更入名園轉曲塘紅認蔬畦憐小
甲白尋梅楥得幽香全同花下迷山簡只欠池頭語
葛強吾土信多行樂地絶勝酒裏到家鄉
詠東山
烟嶂巍巍列翠屏松山高下鬱蔥菁風生萬壑笙竽
觸擬向林間築小亭
次韻姪端方喜雪
川原恍若白崖天屑玉輕明瑞有年折竹掀轟宵暗
積欺梅豔溢曉相鮮當知破耳衝風出未似蒙頭正
晝眠杲日能憐有貧者不須更作寄天牋
送王大聲
腹藁才名第一流只今偃蹇困吳州牛腰但使詩章
富鶴髮寧論歲月遒恥傍朱門隨掉尾獨尋青篛釣
查頭知君高勝如松竹不遇猶爲蕭洒侯
三兄茂載燕兄弟預者六友宜盡觴詠之樂長
兄茂寬有詩因次其韻
南北東西遇合疎偶然良會足歡娛豹胎供饌斥魚
婢雀舌試湯分酪奴花萼成詩多共賦竹根有酒不
須沽借令六逸無人畫也勝當年九老圖(長兄茂寬有寫作蘭)
(汀六鴈圖之句故云)
范香溪先生文集卷之十
