御選唐宋文醇卷十二目錄
河東柳宗元文二
雜著
誡懼箴
憂箴
師友箴
答問
敵戒
謗譽
咸宜
鞭賈
序棋
伊尹五就桀贊
梁丘據贊
武岡銘
劍門銘
夀州安豐縣孝門銘
御選唐宋文醇卷十二
河東柳宗元文二
誡懼箴
人不知懼惡可有為知之為美莫若去之非曰童昏昧
昩勿思禍至而懼是誠不知君子之懼懼乎未始幾動
乎微事遷乎理將言以思將行以止中决道符乃順而
起起而獲禍君子不恥非道之愆非中之詭懼而為懼
雖懼焉如君子不懼為懼之初
憂箴
憂可無乎無誰以寧子如不憂憂日以生憂不可常常
則誰懌子常其憂乃小人戚敢問憂方吾將告子有聞
不行有過不徙宜言不言不宜而煩宜退而勇不宜而
恐中之誠懇過又不及憂之大方唯是焉急内不自得
甚泰為憂省而不疚雖死優游所憂在道不在乎禍吉
之先見乃可無過告子如斯守之勿墮
易曰懼以終始其要元咎語曰勇者不懼記曰君子有
終身之憂易曰樂天知命故不憂語又曰内省不疚夫
何憂何懼同一孔子之言而相反乃如是既一心以憂
懼又一心以不憂不懼兩心奚能齊發而並存處萬事
應萬幾皆此天君之出令而岐焉若此哉不知下學立
心之始直上達天德之終皆以此為樞機也丹書曰敬
勝怠者吉怠勝敬者滅義勝欲者從欲勝義者凶怠也
欲也則日涉於可憂可懼之途而不知憂不知懼否則
有長戚戚之憂與患得患失之懼一以為熱火一以為
寒冰雖輪轉循環而要之非憂懼即不憂懼斷無齊發
而並存者若敬也義也二者夾持以毋不敬之心各從
乎義之所宜則耳目口體血氣心知之欲所為甘以壊
者必若蹈虎尾涉於春冰無時無處而少弛其念而以
之歴乎造次顛沛之域遺大投艱盤根錯節之區又必
無幾微動於心曲見於顔面者若是乎憂不憂懼不懼
實齊發並存於一心而絲毫不相悖孔子之言非自相
反也宗元懼憂二箴其言若有見於道者蓋其歴於憂
患也深而研窮於謨訓者久矣
師友箴
今之世為人師者衆笑之舉世不師故道益離為人友
者不以道而以利舉世無友故道益棄嗚呼生於是病
矣歌以為箴既以儆已又以誡人
不師如之何吾何以成不友如之何吾何以增吾欲從
師可從者誰借有可從舉世笑之吾欲取友誰可取者
借有可取中道或捨仲尼不生牙也久死二人可作懼
吾不似中焉可師恥焉可友謹是二物用惕爾後道苟
在焉傭丐為偶道之反是公侯以走内考諸古外考諸
物師乎友乎敬爾無忽
韓愈作師說宗元不肯為人師其答韋中立書即引退
之以為戒論者以為韓柳不同今其言曰不師如之何
吾何以成是即愈所云古之學者必有師之意也其曰
今之世為人師者衆笑之舉世不師故道益離即愈所
云士大夫之族曰師曰弟子者則羣聚而笑之之意也
然則宗元不為師懼世患耳非謂師道之可以不立也
答問
有問柳先生者曰先生貌類學古者然遭有道不能奮
厥志獨被罪辜廢斥伏匿交遊解散羞與為戚生平嚮
慕毁書滅迹他人有惡指誘增益身居下流為謗藪澤
罵先生者不忌陵先生者無讁遇揖目動聞言心惕時
行草野不知何適獨何劣耶觀今之賢智莫不舒翹揚
英推類援朋疊足天庭魁壘恢張羣驅連行竒謀高論
左右抗聲出入翕忽擁門填扃一言出口流光垂榮豈
非偉耶先生雖讀古人書自謂知理道識事機而其施
為若是其悖也狼狽擯僇何以自表於今之世乎先生
答曰敬聞命然客言僕知理道識事機過矣僕懵夫屈
伸去就觸罪受辱幸得聯支體完肌膚猶食人之食衣
人之衣用人之貨無耕織居販然而活給羞愧恐慄之
不暇今客又推當世賢智以深致誚責吾縲囚也逃山
林入江海無路其何以容吾軀乎願客少假聲氣使得
詳其心次其論客曰何取先生曰僕少嘗學問不根師
說心信古書以為凡事皆易不折之以當世急務徒知
開口而言閉目而息挺而行躓而伏不窮喜怒不究曲
直衝羅陷穽不知顛踣愚憃狂悖若是甚矣又何以恭
客之教而承厚德哉今之世工拙不欺賢不肖明白其
顯進者語其德則皆茫洋深閎端貞鯁亮苞并涵養與
道俱往而僕乃蹇淺窄僻跳浮嚄唶扺瑕陷厄固不足
以趦趄批捩而追其迹舉其理則皆謨明淵沉剖微窮
深劈析是非校度古今而僕乃緘鉗塞默耗眊窒惑抉
異探怪起幽作匿攸攸恤恤卒自旤賊固不足以睢盱
激昂而效其則言其學則皆摠攬羅絡横竪雜博天旋
地縮鬼神交錯而僕乃單庸撇莩離疏空虚竊聽道塗
顓嚚愚蒙不知所如固不足以抗顔搖舌而與之俱稱
其文則皆汗漫輝煌呼噓隂陽轇轕三光陶鎔帝皇而
僕乃樸鄙艱澀培塿潗湁毫聯縷緝塵出坱入固不足
以攄摛踴躍而涉其級兹四者懸判雖庸童小女皆知
其不及而又裹以罪惡纏以羈縶客從而擠之不亦忍
乎且夫白羲綠耳之得康莊也逐奔星先飄風而跛驢
不出泥滓黃鍾元間之登清廟也鏗天地動神祇而鳴
嗚咬哇不入里耳西子毛嬙之蹈後宫也皦朝日煥浮
雲而無鹽逐於鄉里蛟龍之騰於天淵也彌六合澤萬
物而蝦與蛭不離尺水卓詭倜儻之士之遇明世也用
智能顯功烈而麽眇連蹇顛頓披靡固其所也客又何
怪哉且夫一涉險阨懲而不再者烈士之志也知其不
可而速已者君子之事也吾將竊取之以沒吾世不亦
可乎乃歌曰堯舜之修兮禹益之憂兮能者任而愚者
休蹮蹮蓬藋樂吾囚兮文墨之彬彬足以舒吾愁兮
已乎己乎曷之求乎客乃笑而去
宗元既竄自放山澤間其堙厄感鬱一寓諸文讀者悲
惻又嘗遺所善翰林蕭俛京兆尹許孟容輩道其愁苦
無聊衆畏其才高懲其復進無復用力者久汨不振乃
為答問以明已之無意於世殆以止媢嫉者之索垢吹
瘢云
敵戒
皆知敵之仇而不知為益之尤皆知敵之害而不知為
利之大秦有六國兢兢以強六國既除&KR1138;&KR1138;乃亡晉敗
楚鄢范文為患厲之不圖舉國造怨孟孫惡臧孟死臧
恤藥石去矣吾亡無日智能知之猶卒以危矧今之人
曾不是思敵存而懼敵去而舞廢備自盈秪益為瘉敵
存滅禍敵去召過有能知此道大名播懲病克夀矜壯
死暴縱欲不戒匪愚伊耄我作戒詩思者無咎
宗元放逐後益肆力於古而覺平生冒没輕進之非使
一往不返負累滋大且將終其身不自知矣然則宗元
學問文章光於千古者擠之者之恩歟述孟子生於憂
患死於安樂之義作敵戒明切警悚語云苟非其人求
一言之幾於道而不可得斯言可謂幾於道巳夫
謗譽
凡人之獲謗譽於人者亦各有道君子在下位則多謗
在上位則多譽小人在下位則多譽在上位則多謗何
也君子宜於上不宜於下小人宜於下不宜於上得其
宜則譽至不得其宜則謗亦至此其凡也然而君子遭
亂世不得已而在於上位則道必咈於君而利必及於
人由是謗行於上而不及於下故可殺可辱而人猶譽
之小人遭亂世而後得居於上位則道必合於君而害
必及於人由是譽行於上而不及於下故可寵可富而
人猶謗之君子之譽非所謂譽也其善顯焉爾小人之
謗非所謂謗也其不善彰焉爾然則在下而多謗者豈
盡愚而狡也哉在上而多譽者豈盡仁而智也哉其謗
且譽者豈盡明而善褒貶也哉然而世之人聞而大惑
出一庸人之口則羣而郵之且置於遠邇莫不以為信
也豈惟不能褒貶而已則又蔽於好惡奪於利害吾又
何從而得之耶孔子曰不如鄉人之善者好之其不善
者惡之善人者之難見也則其謗君子者為不少矣其
謗孔子者亦為不少矣傳之記者叔孫武叔時之顯貴
者也其不可記者又不少矣是以在下而必困也及乎
遭時得君而處乎人上功利及於天下天下之人皆歡
而戴之向之謗之者今從而譽之矣是以在上而必彰
也或曰然則聞謗譽於上者反而求之可乎曰是惡可
毋亦徵其所自而已矣其所自善人也則信之不善人
也則勿信之矣苟吾不能分於善不善也則已耳如有
謗譽乎人者吾必徵其所自未敢以其言之多而譽且
信之也其有及乎我者未敢以其言之多而榮且懼也
苟不知我而謂我盗跖吾又安取懼焉苟不知我而謂
我仲尼吾又安取榮焉知我者之善不善非吾果能明
之也要必自善而已矣
繪世俗任耳騰口之情狀勵學者以返躬自求可與昌
黎原毁並讀
咸宜
興王之臣多起汙賤人曰幸也亡王之臣多死寇盗人
曰禍也余咸宜之當兩漢氏之始屠販徒隸出以為公
侯卿相無他焉彼固公侯卿相器也遭時之非是以詘
獨其始之不幸非遭高光而以為幸也漢晉之末公侯
卿相劫戮困餓伏墻壁間以死無他焉彼固刧戮困餓
器也遭時之非是以出獨其始之幸非遭卓曜而後為
禍也彼困於昏亂伏志氣屈身體以下奴虜平難澤物
之德不施於人一得適其傃其進晚耳而人猶幸之彼
伸於昏亂抗志氣肆身體以傲豪傑殘民興亂之伎行
於天下一得適其傃其死後耳而人猶禍之悲夫余是
以咸宜之
肅代順德之間奄寺執國命藩鎮攘土地皇綱陵遲四
海有瓦解之漸而廟堂之上文恬武嬉一如太平無事
者宗元所為悼痛而舉漢晉之末公卿將相以為戒文
雖與高光佐命兩兩平叙而意固獨有在也夫天生民
而樹之后王君公承以大夫師長豈欲其偃然肆於民
上以縱其滛而棄天地之性雖一邑之令固萬人之所
托命焉乃梔其貌而蠟其言食焉而不事其事有不寖
消寖敗以至如漢晉末造者乎易曰其所由來漸矣由
辨之不蚤辨也搢紳之士盍三復斯文
鞭賈
市之鬻鞭者人問之其賈宜五十必曰五萬復之以五
十則伏而笑以五百則小怒五千則大怒必五萬而後
可有富者子適市買鞭出五萬持以夸余視其首則拳
蹙而不遂視其握則蹇仄而不植其行水者一去一來
不相承其節朽黑而無文材掐之滅爪而不得其所窮
舉之翲然若揮虚焉余曰子何取於是而不愛五萬曰
吾愛其黃而澤且賈者云余乃召僮爚湯以濯之則遫
然枯蒼然白嚮之黃者梔也澤者蠟也富者不悦然猶
持之三年後出東郊爭道長樂坂下馬相踶因大擊鞭
折而為五六馬踶不已墜於地傷焉視其内則空空然
其理若糞壤無所賴者今之梔其貌蠟其言以求賈技
於朝者當其分則善一誤而過其分則喜當其分則反
怒曰余曷不至於公卿然而至焉者亦良多矣居無事
雖過三年不害當其有事驅之於陳力之列以御乎物
以夫空空之内糞壤之理而以責其大擊之效惡有不
折其用而獲墜傷之患者乎
負且乘致寇至子曰盗之招也外梔蠟而中糞壤以馭
奔馬馭者固墜傷矣然豈猶有全鞭乎宗元托喻非特
戒取士者母皮相亦戒倖進者以争道相踶之會折為
五六良可懼以思也
序棋
房生直溫與予二弟遊皆好學予病其確也思所以休
息之者得木局隆其中而規焉其下方以直置棋二十
有四貴者半賤者半貴曰上賤曰下咸自第一至十二
下者二乃敵一用朱墨以别焉房於是取二毫如其第
書之既而抵戲者二人則視其賤者而賤之貴者而貴
之其使之擊觸也必先賤者不得已而使貴者則皆慄
焉惛焉亦鮮克以中其獲也得朱焉則若有餘得墨焉
則若不足余諦睨之以思其始則皆類也房子一書之
而輕重若是適近其手而先焉非能擇其善而朱否而
墨之也然而上焉而上下焉而下貴焉而貴賤焉而賤
其易彼而敬此遂以遠焉然則若世之所以貴賤人者
有異房之貴賤兹棋者歟無亦近而先之耳有果能擇
其善否者歟其敬而易者亦從而動心矣有敢議其善
否者歟其得於貴者有不氣揚而志蕩者歟其得於賤
者有不貌慢而心肆者歟其所謂貴者有敢輕而使之
者歟所謂賤者有敢避其使之擊觸者歟彼朱而墨者
相去千萬不啻有敢以二敵其一者歟余墨者徒也觀
其始與末有似棋者故叙
大小貴賤菀枯皆人之所名人名之而人實之於焉喜
怒哀樂慮歎變慹姚佚啟態日夜相代於前而莫知其
所萌如木出火以自焚誠觀其始與末必知其空且假
也此宗元序棋說也雖然猶有進觀夫五行之氣實為
星辰五行之質實生萬物昭顯著明盛大廣博莫之與
京宜已若夫甲乙丙丁等云者乃文字耳大撓之所強
名耳未名之前甲乙豈其木而丙丁豈其火耶既已名
之實即隨之孤虚旺相剛日柔日之類聖人用之卜筮
用之兵陣定天下之吉凶成天下之亹亹者亦復昭顯
著明盛大廣博如是然則天下何名之不實哉知無實
之不名可與入於機知無名之不實可與出於機入於
機者堯舜事業如浮雲之過太虚也出於機者一出言
而不可咈乎人心一舉足而不可違乎天則也
伊尹五就桀贊(有序)
伊尹五就桀或疑曰湯之仁聞且見矣桀之不仁聞
且見矣夫胡去就之亟也柳子曰惡是吾所以見伊
尹之大者也彼伊尹聖人也聖人出於天下不夏商
其心心乎生民而已曰孰能由吾言由吾言者為堯
舜而吾生人堯舜人矣退而思曰湯誠仁其功遲桀
誠不仁朝吾從而暮及於天下可也於是就桀桀果
不可得反而從湯既而又思曰尚可十一乎使斯人
蚤被其澤也又往就桀桀不可而又從湯以至於百
一千一萬一卒不可乃相湯伐桀俾湯為堯舜而人
為堯舜之人是吾所以見伊尹之大者也仁至於湯
矣四去之不仁至於桀矣五就之大人之欲速其功
如此不然湯桀之辨一恒人盡之矣又奚以憧憧聖
人之足觀乎吾觀聖人之急生人莫若伊尹伊尹之
大莫若於五就桀作伊尹五就桀贊
聖有伊尹思德於民往歸湯之仁曰仁則仁矣非久不
親退思其速之道宜夏是因就焉不可復反亳殷猶不
忍其遲亟往以觀庶狂作聖一日勝殘至千萬冀一卒
無其端五往不疲其心乃安遂升自陑黜桀尊湯遺民
以完大人無形與道為偶道之為大為人父母大矣伊
尹惟聖之首既得其仁猶病其久恒人所疑我之所大
嗚呼遠哉志以為誨
宗元與劉禹錫輩佐王叔文欲以收天下奄寺之兵柄
而還之朝廷勇於立事不自顧藉貴重不知非所據而
據焉身必危迨叔文輩敗天下以黨人目之而要其本
志為帝室非為身家此昌黎輩所以始終與為友也此
贊伊尹五就桀其意蓋謂苟可以膏澤下於民則桀尚
可就况其未至於桀者於人何擇焉所以自解也雖然
其亦不明於聖賢去就之正矣伊尹之就桀也湯之薦
人於天子也四棄而四薦之湯之所為無慙德也尹之
所為無枉尺也桀者天下之共主尹之就之又何疑焉
豈若叔文輩當順宗之寢疾無所禀承鼠竊國命自相
部署即使其能一旦盡復唐故所没地舉藩鎮而空之
猶為不得其正君子無取焉況乃謇淹留而無成哉
梁丘據贊
齊景有嬖曰梁丘子同君不爭古號媚士君悲亦悲君
喜亦喜曷賢不贊卒贊於此媚予所仇激贊有以梁丘
之媚順心狎耳終不撓厥政不嫉反已晏子躬相梁丘
不毁恣其為政政實允理時睹晏子食寡肉缺味愛其
不飽告君使賜中心樂焉國用不墜後之嬖君罕或師
是導君以諛聞正則忌讒賢叶惡民蠧國圮嗚呼豈惟
賢不逮古嬖亦莫類梁丘可思又况晏氏激贊梁丘心
焉孔瘁
此亦激昂風世之論然如晏子相景公而景公煩於刑
至於國之諸市屨賤踊貴則晏子之不得行其志而梁
丘據輩之長君逢君多所閼塞而牽掣之者可知也嬖
倖之與賢良豈真能並立於朝哉
武岡銘
元和七年四月黔巫東鄙蠻獠雜擾盗弄庫兵賊脅守
帥南鉤牂牁外誘西原置魁立帥殺牲盟誓洞窟林麓
嘯呼成羣皇帝下銅獸符發庸蜀荆漢南越東甌之師
四面討問畏罪憑阻逃遁不即誅時惟潭部戎帥御史
中丞柳公綽練立將校提卒五百屯於武岡不震不騫
如山如林告天子威命明白信順亂人大恐視公之師
如百萬視公之令如風雷怨號呻吟喜有攸訴投刃頓
伏願完父子卒為忠信奉職輸賦進比華人無敢不龔
母弟生壻繼來於潭咸致天廷皇帝休嘉式新厥命兇
渠同惡革面向化如醉之醒如狂之寧公為藥石俾復
其性詔書顯異進臨江漢益兵三倍為時碩臣殿於大
邦文儒申申有此武功於是夷人始復聞公之去相與
高蹈涕呼若寒去裘昔公不夸首級為已能力專務教
誨俾邦斯平我老洎幼由公之仁小不為虺蜮大不為
鯨鯢恩重事特不邇而遠莫可追已願銘武岡首以慰
我思以昭我類以示我子孫彌億萬年俾我奉國如今
之誠鄰之我懷如公之勤其辭曰
黔山之巑巫水之磻魚駭而離獸犯而殘戶恐谷竄披
攘仍亂王師來誅期死以緩公明不疑公信不欺援師
定命俾邦克正皇仁天施我反其性我塗四闔公示之
門我愚抵死公示之恩既骨而完既亡而存奉公之訓
貽我子孫我始蝥賊由公而仁我始寇讎由公而親山
畋澤獻輸賦於都陶穴刊木室我姻族烹牲是祀公受
介福揲蓍以占公宜百祿皇懋公功陟於大邦遠哉去
我誰嗣其良有穴之丹有犀之顛匪曰余固公不可賂
祝鄰之德恒遵公則勖余之世永謹邦制南夷作詩刻
示來裔
不夸首級為已能力專務教誨俾邦斯平數語能簡括
治蠻夷大要
劍門銘
惟蜀都重險多貨混同戎蠻人尨俗剽嗜為寇亂皇帝
元年八月帥喪衆暴羣疑不制妖孽煽行怙恃富強滔
天阻兵攻陷他部北包劍門憑負丘陵以張驁猛堅利
鋒鏑以拒大順謂雷霆之誅莫已加也惟梁守臣禮部
尚書嚴公以國害為私讐以天討為己任推仁仗信不
待司死而人致其命立義抗憤不待喋血而士一其心
悉師出次祗俟明詔凡諸侯之師必出於是儲峙饗賚
取其豐穰乃遣前軍嚴秦奉揚王誅誕告南土十一月
右師逾利州蹈寇地乘山斬虜以遏奔衝左師出於劍
門大攘頑嚚諭引刧脅蟻潰鼠駭險無以固收奪利地
以須王師刲刳腎腸振拔根柢俾無以肆毒用集我勲
力鼖鼔一振元戎啟行取其渠魁以為大戮由公忠勇
憤悱授任堅明謀猷宏長用能啟闢險阨夷為大塗衰
沮害氣對乎天意帝用休嘉議功居首增秩師長進為
大藩宅是南服將校羣吏願刊山石昭著公之功垂號
無窮銘曰
井絡坤垠時惟外區界山為門環於蜀都叢險積貨混
并羌髳狂猾窺隙狺狺嘯呼憑據勢勝厚其兇徒皇帝
之仁宥而不誅暴非德馴害及巴渝乃出王旅乃司列
岳牧臣司梁當其要束器備攸積糗糧是蓄人無增賦
師以饒足喋血誓士玄機在握分命貔貅陳為掎角右
逾岷山左直劍門攻出九地上披重雲攀天蹈空夷視
阻艱破裂層壘殄殱羣頑内獲固圉外臨平原天兵徐
驅卒乘嘽嘽大憝囚戮戎夏咸歡帝圖厥功惟梁是先
開國進位南服於藩邦之清夷人以完安銘功鑒亂永
代是觀
張英曰詞既炳煥筆亦遒古
夀州安豐縣孝門銘
夀州刺史臣承思言九月丁亥安豐縣令臣某上所部
編戶甿李興父被惡疾歲月就亟興自刃股肉假託饋
獻其父老病已不能噉啜宿而死興號呼撫臆口鼻垂
血捧土就墳沾漬涕洟墳左作小廬蒙以苫次伏匿其
中扶服頓踊晝夜哭訴孝誠幽逹神為見異廬上産紫
芝白芝二本各長一寸廬中醴泉湧出竒形異狀應騐
圖記此皆陛下孝理神化隂中其心而克致斯事謹案
興甿庶賤陋循習淺下性非文字所導生與耨耒為業
而能鍾彼醇孝超出古列天意神道猶錫瑞物以表殊
異伏惟陛下有唐堯如天如神之德宜加旌褒合於上
下請表其里閭刻石明白宣延風美觀示後祀永永無
極臣昧死上請制曰可其銘云
懿厥孝思兹惟淑靈稟承粹和篤守天經泣侍羸疾默
禱隠冥引刃自嚮殘肌敗形羞膳奉進憂勞孝誠惟時
高高曾不是聽剙巨痛仍號於穹旻捧土濡涕頓首成
墳陷膺腐背寒暑在廬草木悴死鳥獸踟蹰殊類異族
亦相其哀肇有二位孝道爰興克修厥猷載籍是登在
帝有虞以孝烝烝仲尼述經以教於曾惟昔魯侯見命
夷宫亦有考叔寤莊稱純顯顯李氏實與之倫哀嗟道
路涕慕里鄰邦伯章奏稽首殷勤上動帝心旁逹神明
神錫祕祉三秀靈泉帝命薦加亦表其門統合上下交
贊天人建此碑號億齡揚芬
君子於喪毁不滅性故刳股刲肝國家不以旌雖然至
性所發動於不自知人子當此苟有可以救其親者何
所復恤實不暇更作較量雖於道未盡合不猶愈於好
貨財私妻子者乎陋儒於室女之未嫁守節及人子之
刳股救親者齗齗如也豈善善從長之意哉
陳善曰柳子厚夀州安豐縣孝門銘自夀州刺史臣
承思而下蓋序也以表為序亦文之一體也而徐鉉
所編文粹乃錄銘於前而於題下註云并夀州刺史
表於銘後以附見焉此鉉之陋也高唐神女賦自玉
曰唯唯以前皆賦也而蕭統謂之序東坡嘗笑其陋
若鉉者又何足笑之
御選唐宋文醇卷十二
