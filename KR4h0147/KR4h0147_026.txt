御選唐宋文醇卷二十六目錄
廬陵歐陽修文五
論記
為君難論上
為君難論下
吉州學記
峴山亭記
豐樂亭記
醉翁亭記
偃虹隄記
王彦章畫像記
仁宗御飛白記
伐樹記
御選唐宋文醇卷二十六
廬陵歐陽修文五
為君難論上
語曰為君難者孰難哉蓋莫難於用人夫用人之術任
之必專信之必篤然後能盡其材而可共成事及其失
也任之欲專則不復謀於人而拒絶羣議是欲盡一人
之用而先失衆人之心也信之欲篤則一切不疑而果
於必行是不審事之可否不計功之成敗也夫違衆舉
事又不審計而輕發其百舉百失而及於禍敗此理之
宜然也然亦有幸而成功者人情成是而敗非則又從
而贊之以其違衆為獨見之明以其拒諫為不惑羣論
以其偏信而輕發為決於能斷使後世人君慕此三者
以自期至其信用一失而及於禍敗則雖悔而不可及
此甚可歎也前世為人君者力拒羣議專信一人而不
能早悟以及於禍敗者多矣不可以徧舉請試舉其一
二昔秦苻堅地大兵強有衆九十六萬號稱百萬蔑視
東晉指為一隅謂可直以氣吞之耳然而舉國之人皆
言晉不可伐更進互說者不可勝數其所陳天時人事
堅隨以強辯折之忠言讜論皆沮屈而去如王猛荷融
老成之言也不聽太子宏少子詵至親之言也不聽沙
門道安堅平生所信重者也數為之言不聽惟聽信一
將軍慕容垂者垂之言曰陛下内斷神謀足矣不煩廣
訪朝臣以亂聖慮堅大喜曰與吾共定天下者惟卿爾
於是決意不疑遂大舉南伐兵至夀春晉以數千人擊
之大敗而歸比至洛陽九十六萬兵亡其八十六萬堅
自此兵威沮喪不復能振遂至於亂亡近五代時後唐
清泰帝患晉祖之鎮太原也地近契丹恃兵跋扈議欲
徙之於鄆州舉朝之士皆諫以為未可帝意必欲徙之
夜召常所與謀樞密直學士薛文遇問之以決可否文
遇對曰臣聞作舍道邊三年不成此事斷在陛下何必
更問羣臣帝大喜曰術者言我今年當得一賢佐助我
中興卿其是乎即時命學士草制徙晉祖於鄆州明旦
宣麻在廷之臣皆失色後六日而晉祖反書至清泰帝
憂懼不知所為謂李崧曰我適見薛文遇為之肉顫欲
自抽刀刺之崧對曰事已至此悔無及矣但君臣相顧
涕泣而已由是言之能力拒羣議專信一人莫如二君
之果也由之以致禍敗亂亡亦莫如二君之酷也方苻
堅欲與慕容垂共定天下清泰帝以薛文遇為賢佐助
我中興可謂臨亂之君各賢其臣者也或有詰予曰然
則用人者不可專信乎應之曰齊桓公之用管仲蜀先
主之用諸葛亮可謂專而信矣不聞舉齊蜀之臣民非
之也蓋其令出而舉國之臣民從事行而舉國之臣民
便故桓公先主得以專任而不貳也使令出而兩國之
人不從事行而兩國之人不便則彼二君者其肯專任
而信之以失衆心而斂國怨乎
為君難論下
嗚呼用人之難難矣未若聽言之難也夫人之言非一
端也巧辯縱横而可喜忠言質樸而多訥此非聽言之
難在聽者之明暗也諛言順意而易悦直言逆耳而觸
怒此非聽言之難在聽者之賢愚也是皆未足為難也
若聽其言則可用然用之有輒敗人之事者聽其言若
不可用然非如其言不能以成功者此然後為聽言之
難也請試舉其一二戰國時趙將有趙括者善言兵自
謂天下莫能當其父奢趙之名將老於用兵者也每與
括言亦不能屈然奢終不以括為能也歎曰趙若以括
為將必敗趙事其後奢死趙遂以括為將其母自見趙
王亦言括不可用趙王不聽使括將而攻秦括為秦軍
射死趙兵大敗降秦者四十萬人阬於長平蓋當時未
有如括善言兵亦未有如括大敗者也此聽其言可用
用之輒敗人事者趙括是也秦始皇欲伐荆問其將李
信用兵幾何信方年少而勇對曰不過二十萬足矣始
皇大喜又以問老將王翦翦曰非六十萬不可始皇不
悦曰將軍老矣何其怯也因以信為可用即與兵二十
萬使伐荆王翦遂謝病退老於頻陽已而信大為荆人
所敗亡七都尉而還始皇大慙自駕如頻陽謝翦因強
起之翦曰必欲用臣非六十萬不可於是卒與六十萬
而往遂以滅荆夫初聽其言若不可用然非如其言不
能以成功者王翦是也且聽計於人者宜如何聽其言
若可用用之宜矣輒敗事聽其言若不可用捨之宜矣
然必如其說則成功此所以為難也予又以為秦趙二
主非徒失於聽言亦由樂用新進忽棄老成此其所以
敗也大扺新進之士喜勇銳老成之人多持重此所以
人主之好立功名者聽勇銳之語則易合聞持重之言
則難入也若趙括者則又有說焉予略考史記所書是
時趙方遣廉頗攻秦頗趙名將也秦人畏頗而知括虚
言易與也因行反間於趙曰秦人所畏者趙括也若趙
以為將則秦懼矣趙王不悟反間也遂用括為將以代
頗藺相如力諫以為不可趙王不聽遂至於敗由是言
之括虚談無實而不可用其父知之其母亦知之趙之
諸臣藺相如等亦知之外至敵國亦知之獨其主不悟
爾夫用人之失天下之人皆知其不可而獨其主不知
者莫大之患也前世之禍亂敗亡由此者不可勝數也
為君難論分著用人聽言之難故作上下二篇實一首
也
吉州學記
慶歷三年秋天子開天章閣召政事之臣八人問治天
下其要有幾施於今者宜何先使坐而書以對八人者
皆震恐失位俯伏頓首言此非愚臣所能及惟陛下所
欲為則天下幸甚於是詔書屢下勸農桑責吏課舉賢
才其明年三月遂詔天下皆立學置學官之員然後海
隅徼塞四方萬里之外莫不皆有學嗚呼盛矣學校王
政之本也古者致治之盛衰視其學之興廢記曰國有
學遂有序黨有庠家有塾此三代極盛之時大備之制
也宋興蓋八十有四年而天下之學始克大立豈非盛
美之事須其久而後至於大備歟是以詔下之日臣民
喜幸而奔走就事者以後為羞其年十月吉州之學成
州舊有夫子廟在城之西北今知州事李侯寬之至也
謀與州人遷而大之以為學舍事方上請而詔已下學
遂以成李侯治言敏而有方其作學也吉之士率其私
錢一百五十萬以助用人之力積二萬二千工而人不
以為勞其良材堅甓之用凡二十二萬三千五百而人
不以為多學有堂筵齋講有藏書之閣有賓客之位有
游息之亭嚴嚴翼翼壯偉閎燿而人不以為侈既成而
來學者常三百餘人予世家於吉而濫官於朝進不能
贊揚天子之盛美退不得與諸生揖讓乎其中然予聞
教學之法本於人性磨揉遷革使趨於善其勉於人者
勤其入於人者漸善教者以不倦之意須遲久之功至
於體讓興行而風俗純美然後為學之成今州縣之吏
不得久其職而躬親於教化也故李侯之績及於學之
立而不及待其成惟後之人毋廢慢天子之詔而怠以
中止幸予他日因得歸榮故鄉而謁於學門將見吉之
士皆道德明秀而可為公卿問於其俗而婚喪飲食皆
中禮節入於其里而長幼相孝慈於其家行於其郊而
少者扶其羸老壯者代其負荷於道路然後樂學之道
成而得時從先生耆老席於衆賓之後聽鄉樂之歌飲
獻酬之酒以詩頌天子太平之功而周覽學舍思詠李
侯之遺愛不亦美哉故於其始成也刻辭於石而立諸
其廡以俟
蔡世遠曰歐曾學記雖於道之大原未能洞徹學者
下手工夫未能親切指示然從經史中幾經研究議
論正大文筆茂美卓然儒者之文
峴山亭記
峴山臨漢上望之隠然蓋諸山之小者而其名特著於
荆州者豈非以其人哉其人謂誰羊祐叔子杜預元凱
是已方晉與吳以兵争常倚荆州以為重而二子相繼
於此遂以平吳而成晉業其功烈已蓋於當世矣至於
風流餘韻藹然被於江漢之間者至今人猶思之而於
思叔子也尤深蓋元凱以其功而叔子以其仁二子所
為雖不同然皆足以垂於不朽而頗疑其反自汲汲於
後世之名者何哉傳言叔子嘗登茲山慨然語其屬以
為此山常在而前世之士皆已湮滅於無聞因自顧而
悲傷然獨不知兹山待已而名著也元凱銘功於二石
一置兹山之上一投漢水之淵是知陵谷有變而不知
石有時而磨滅也豈皆自喜其名之甚而過為無窮之
慮歟將自待者厚而所思者遠歟山故有亭世傳以為
叔子之所游止也故其屢廢而復興者由後世慕其名
而思其人者多也熙寧元年余友人史君中煇以光禄
卿來守襄陽明年因亭之舊廣而新之既周以迴廊之
壯又大其後軒使與亭相稱君知名當世所至有聲襄
人安其政而樂從其游也因以君之官名其後軒為光
禄堂又欲紀其事於石以與叔子元凱之名並傳於久
遠君皆不能止也乃來以記屬於予余謂君知慕叔子
之風而襲其遺迹則其為人與其志之所存者可知矣
襄人愛君而安樂之如此則君之為政於襄者又可知
矣此襄人之所欲書也若其左右山川之勝勢與夫草
木雲煙之杳靄出沒於空曠有無之間而可以備詩人
之登高寫離騷之極目者宜其覽者自得之至於亭屢
廢興或自有記或不必究其詳者皆不復道也
修言羊叔子杜武庫自待者厚而所思者遠蓋謂二人
之意非沾沾詡詡自喜直自以為功烈猶卑不足傳後
而恐其磨滅云爾此修厚待古人處而所以勖史中煇
者已在言外雖然亦未可謂羊杜之意不如修所云也
凡人急功近名蘄勝於人而取於人豈必不勝於人而
取於人哉而實之美惡其發也不揜往往及身而敗又
安能死而益明久而愈光唯實有立於天地而被於萬
民則其存也常自欿然不足蒿目焉而莫副所願及其
亡也其所立與所被乃耿耿不磨出於其人平時意料
之外古語云鼠忘壁壁不忘鼠謂其實有穴在也善固
如此惡胡不然子曰君子疾沒世而名不稱焉疾沒世
而名不稱則必期未沒時之盡其實也明矣名者實之
賓也豈曰吾將為賓乎豈曰蘄勝於人而取於人圖目
前之烜赫如彼槿榮晝炕而宵聶乎
豐樂亭記
修既治滁之明年夏始飲滁水而甘問諸滁人得於州
南百步之近其上豐山聳然而特立下則幽谷窈然而
深藏中有清泉滃然而仰出俯仰左右顧而樂之於是
疏泉鑿石闢地以為亭而與滁人往游其間滁於五代
干戈之際用武之地也昔太祖皇帝嘗以周師破李景
兵十五萬於清流山下生擒其將皇甫暉姚鳳於滁東
門之外遂以平滁修嘗考其山川按其圖記升高以望
清流之關欲求暉鳳就擒之所而故老皆無在者蓋天
下之平久矣自唐失其政海内分裂豪傑並起而争所
在為敵國者何可勝數及宋受天命聖人出而四海一
嚮之憑恃險阻剗削消磨百年之間漠然徒見山高而
水清欲問其事而遺老盡矣今滁介於江淮之間舟車
商賈四方賓客之所不至民生不見外事而安於畎畝
衣食以樂生送死而孰知上之功德休養生息涵煦百
年之深也修之來此樂其地僻而事簡又愛其俗之安
閒既得斯泉於山谷之間乃日與滁人仰而望山俯而
聽泉掇幽芳而蔭喬木風霜冰雪刻露清秀四時之景
無不可愛又幸其民樂其歲物之豐成而喜與予游也
因為本其山川道其風俗之美使民知所以安此豐年
之樂者幸生無事之時也夫宣上恩德以與民共樂刺
史之事也遂書以名其亭焉
按林希元曰此篇專歸功於上之功德第一節先叙滁
之景以為亭第一節論滁為干戈用武之地第三節論
聖宋平定之事第四節論民生豐樂皆上之功德第五
節論滁人立亭共享豐年之樂第六節論宣上意以與
民同樂所以名亭希元於此文脉絡善為分疏矣若修
言外之意顧未之及也嘗考唐末五代干戈紛争生民
荼苦備矣宋興削平天下斬其蓬蒿藜藋而養以雨風
至於仁宗猶天下之母焉一以柔道滋培和氣一時四
海宴清人民歡樂然而名實亦少混焉武備亦少弛焉
文恬武嬉積日閱考以取卿相者多席祖宗太平餘業
幾及百年百姓長子養孫不見兵革於斯時也在易之
豐所為日中者也君子見微而知彰修所以一則曰幸
其民樂歲之豐成再則曰幸生無事之時豈非深危夫
斯世斯民之不能長久其幸者哉至於神宗日中則昃
於是言利之臣進而天下十室九空邊疆之釁開而西
北肝腦塗地迨至金人長驅直入王業偏安而滁乃復
為用武之地矣然則斯文也有蟋蟀風詩之意焉所以
詔天下萬世以居安思危者旨深哉又按宋史杜衍
韓琦范仲淹富弼相繼以黨議罷去修疏救指斥羣邪
於是其黨益恨因其孤甥張氏獄傅致其罪左遷知制
誥知滁州此文修治滁日所作也其言温厚和平足徵
城府中了無他物君子哉首言修既治滁之明年夏始
飲滁水而甘蓋其時難始平也
醉翁亭記
環滁皆山也其西南諸峰林壑尤美望之蔚然而深秀
者瑯琊也山行六七里漸聞水聲潺潺而瀉出於兩峰
之間者釀泉也峰回路轉有亭翼然臨於泉上者醉翁
亭也作亭者誰山之僧曰智僊也名之者誰太守自謂
也太守與客來飲於此飲少輒醉而年又最高故自號
曰醉翁也醉翁之意不在酒在乎山水之間也山水之
樂得之心而寓之酒也若夫日出而林霏開雲歸而巖
穴暝晦明變化者山間之朝暮也野芳發而幽香佳木
秀而繁隂風霜高潔水落而石出者山間之四時也朝
而往暮而歸四時之景不同而樂亦無窮也至於負者
歌於塗行者休於樹前者呼後者應傴僂提攜往來而
不絶者滁人游也臨溪而漁溪深而魚肥釀泉為酒泉
香而酒冽山肴野蔌雜然而前陳者太守宴也宴酣之
樂非絲非竹射者中奕者勝觥籌交錯起坐而諠譁者
衆賓懽也蒼顔白髮頽然乎其問者太守醉也已而夕
陽在山人影散亂太守歸而賓客從也樹林隂翳鳴聲
上下游人去而禽鳥樂也然而禽鳥知山林之樂而不
知人之樂人知從太守游而樂而不知太守之樂其樂
也醉能同其樂醒能述以文者太守也太守謂誰廬陵
歐陽修也
蘇軾作醉翁操其序曰瑯琊幽谷山水奇麗泉鳴空澗
若中音會醉翁喜之把酒臨聽輒欣然忘歸既去十餘
年而好奇之士沈遵聞之往遊以琴寫其聲曰醉翁操
節奏疏宕而音指華暢知琴者以為絶倫然有其聲而
無其辭翁雖為作歌而與琴聲不合又依楚詞作醉翁
引好事者亦倚其詞以製曲雖粗合均度而琴聲為詞
所繩約非天成也後三十餘年翁既捐館舍而遵亦沒
久矣有廬山玉澗道人崔閑特妙於琴恨此曲之無詞
乃譜其聲而請於東坡居士以補之云其詞曰琅然清
圜誰彈響空山無言惟翁醉中知其天月明風霜娟娟
人未眠荷蕢過山前曰有心也哉此賢醉翁嘯咏聲和
流泉醉翁去後空有朝吟夜怨山有時而童巔水有時
而回囦思翁無歲年翁今為飛仙此意在人間試聽徽
外三兩絃相傳崔閑按琴而鼓東坡援筆而書曲止詞
盡而宫商諧暢長短恰宜為一時勝事前人每歎此記
為歐陽絶作間嘗熟玩其辭要亦無關理道而通篇以
也字斷句更何足奇乃前人推重如此者蓋天機暢則
律吕自調文中亦具有琴焉故非他作之所可並也况
修之在滁乃蒙被垢汙而遭謫貶常人之所不能堪而
君子亦不能無動心者乃其於文蕭然自遠如此是其
深造自得之功發於心聲而不可強者也
偃虹隄記
有自岳陽至者以滕侯之書洞庭之圖來告曰願有所
記予發書按圖自岳陽門西距金雞之右其外隠然隆
高以長者曰偃虹隄問其作而名者曰吾滕侯之所為
也問其所以作之利害曰洞庭天下之至險而岳陽荆
潭黔蜀四會之衝也昔舟之往來湖中者至無所寓則
皆泊南津其有事於州者遠且勞而又常有風波之恐
覆溺之虞今舟之至者皆泊隄下有事於州者近而且
無患問其大小之制用人之力曰長一千尺高三十尺
厚加二尺而殺其上得厚三分之二用民力萬有五千
五百工而不踰時以成問其始作之謀曰州以事上轉
運使轉運使擇其吏之能者行視可否凡三反復而又
上於朝廷决之三司然後曰可而皆不能易吾侯之議
也曰此君子之作也可以書矣蓋慮於民也深則其謀
始也精故能用力少而為功多夫以百步之隄禦天下
至險不測之虞惠其民而及於荆潭黔蜀凡往來湖中
無遠邇之人皆蒙其利焉且岳陽四會之衝舟之來而
止者日凡有幾使隄土石幸久不朽則滕侯之惠利於
人物可以數計哉夫事不患於不成而患於易壞蓋作
者未始不欲其久存而繼者嘗至於怠廢自古賢志之
士為其民捍患興利其遺迹往往而在使其繼者皆知
始作之心則民到於今受其賜天下豈有遺利乎此滕
侯之所以慮而欲有紀於後也滕侯志大材高名聞當
世方朝廷用兵急人之時嘗顯用之而功未及就退守
一州無所用心略施其餘以利及物夫慮熟謀審力不
勞而功倍作事可以為後法一宜書不苟一時之譽思
為利於無窮而告來者以不廢二宜書岳之民人與湖
中之往來者皆欲為滕侯紀三宜書以三宜書不可以
不書乃為之書慶歷六年某月某日記
朝廷欲為大作以利民生往往因之有二蠧一者利蠧
不顧民之利病而惟上意之視藉以固寵加秩而不問
其他又或賴其金錢出納以為家肥上所作無已則其
利亦無已一者名蠧不考古今之宜而棄天地之性釣
奇立異以為已名自謂能為振古未有之事而不知古
人之所不為者之必不可以為有是二蠧則朝廷有利
民之心每轉為病民之事逮其事之已成則外黃徐子
所為啜汁者衆緣藤附蔦實繁有徒有一以為不然則
羣起挫之指為撓國是民不見利而唯被其累雖愁苦
呻吟而終莫徹於上聽久之而病民者深遂以病國甚
矣夫三代以下人才不振匪特害民之事不可為而利
民之事亦難為也孰能謀之審慮之熟不苟一時之譽
思為利於無窮如滕子春之為者乎范仲淹岳陽樓記
曰子春為巴陵郡其明年政通人和百廢具興然則此
所為偃虹隄者殆亦其一事歟士大夫為百姓立命為
國家立業本非為已身家而然使有一絲毫名利之念
淆其間則源之不清流千里而猶濁汲者飲者並受其
禍易曰井渫不食為我心惻可用汲王明並受其福食
之不渫安足福哉夫所為渫者豈止不貪財賄之謂夫
耗帑肥家似為最下矣然計短迹汚人之所惡易於發
露其害淺希上旨以釣爵位稍深矣而無赫赫名事不
成則主易悟猶淺也若夫假經術以文其奸取令名以
熇其勢若似乎所欲利者國與民而非有他雖撥本害
枝而千載而下論其人猶將疑信參半者是最大蠧也
王安石是已安石未相歐陽修亦嘗薦其可以為相矣
臯陶曰在知人而禹曰惟帝其難之聖人之言所以為
萬世法鑑哉
王彦章畫像記
太師王公諱彦章字子明鄆州夀張人也事梁為宣義
軍節度使以身死國葬於鄭州之管城晉天福二年始
贈太師公在梁以智勇聞梁晉之争數百戰其為勇將
多矣而晉人獨畏彦章自乾化後常與晉戰屢困莊宗
於河上及梁末年小人趙巖等用事梁之大臣老將多
以讒不見信皆怒而有怠心而梁亦盡失河北事勢已
去諸將多懷顧望獨公奮然自必不少屈懈志雖不就
卒死以忠公既死而梁亦亡矣悲夫五代終始纔五十
年而更十有三君五易國而八姓士之不幸而出乎其
時能不汙其身得全其節者鮮矣公本武人不知書其
語質平生嘗謂人曰豹死留皮人死留名蓋其義勇忠
信出於天性而然予於五代書竊有善善惡惡之志至
於公傳未嘗不感憤歎息惜乎舊史殘略不能備公之
事康定元年予以節度判官來此求於滑人得公之孫
睿所錄家傳頗多於舊史其記德勝之戰尤詳又言敬
翔怒末帝不肯用公欲自經於帝前公因用笏畫山川
為御史彈而見廢又言公五子其二同公死節此皆舊
史無之又云公在滑以讒自歸於京師而史云召之是
時梁兵盡屬段凝京師羸兵不滿數千公得保鑾五百
人之鄆州以力寡敗於中都而史云將五千以往者亦
皆非也公之攻德勝也初受命於帝前期以三日破敵
梁之將相聞者皆竊笑及破南城果三日是時莊宗在
魏聞公復用料公必速攻自魏馳馬來救已不及矣莊
宗之善料公之善出奇何其神哉今國家罷兵四十年
一旦元昊反敗軍殺將連四五年而攻守之計至今未
決予嘗獨持用奇取勝之議而歎邊將屢失其機時人
聞予說者或笑以為狂或忽若不聞雖予亦惑不能自
信及讀公家傳至於德勝之捷乃知古之名將必出於
奇然後能勝然非審於為計者不能出奇奇在速速在
果此天下偉男子之所為非拘牽常筭之士可到也每
讀其傳未嘗不想見其人後二年予復來通判州事歲
之正月過俗所謂鐵槍寺者又得公畫像而拜焉歲久
磨滅隠隠可見亟命工完理之而不敢有加焉懼失其
真也公尤善用槍當時號王鐵槍公死已百年至今俗
猶以名其寺童兒牧豎皆知王鐵槍之為良將也一槍
之勇同時豈無而公獨不朽者豈其忠義之節使然歟
畫已百餘年矣完之復可百年然公之不冺者不繫乎
畫之存不存也而予尤區區如此者蓋其希慕之至焉
耳讀其書尚想乎其人況得拜其像識其面目不忍見
其壞也畫既完因書予所得者於後而歸其人使藏之
易曰碩果不食說者謂剥窮上反下如木雖本槁枝凋
而末有碩果則落地復生本枝復肖其舊也五代之世
君臣之義可謂剥之盡矣而彦章為梁純臣其碩果歟
或曰朱温者唐之賊也彦章事梁復何義之明曰此正
所謂本槁枝凋之碩果也木無生理而果則有生心且
舜禹既曰孝矣彦章豈非忠夫元載之妻奚害其為烈
婦歟歐陽修既為五代史傳又於畫像記反覆低徊不
置誠慕乎其忠也若其慨元昊契丹之事而歎今無其
人所以激勸西帥者切矣
唐順之曰此文凡五段一段是總叙其略二段是言
其能全節三段是辨其事四段是言其善出奇策五
段是寺中畫像之事而通篇以忠節善戰分兩項然
不見痕迹
仁宗御飛白記
治平四年夏五月余將赴亳假道於汝隂因得閱書於
子履之室而雲章爛然輝映日月為之正冠肅容再拜
而後敢仰視蓋仁宗皇帝之御飛白也曰此寶文閣之
所藏也胡為於子之室乎子履曰曩者天子宴從臣於
羣玉而賜以飛白余幸得與賜焉予窮於世久矣少不
悦於時人流離竄斥十有餘年而得不老死江湖之上
者蓋以遭時清明天子嚮學樂育天下之材而不遺一
介之賤使得與羣賢並遊於儒學之館而天下無事歲
時豐登民物安樂天子優游清閒不邇聲色方與羣臣
從容於翰墨之娛而余於斯時竊獲此賜非惟一介之
臣之榮遇亦朝廷一時之盛事也子其為我志之余曰
仁宗之德澤涵濡於萬物者四十餘年雖田夫野老之
無知猶能悲歌思慕於隴畝之間而況儒臣學士得望
清光蒙恩寵登金門而上玉堂者乎於是相與泫然流
涕而書之夫玉韞石而珠藏淵其光氣常見於外也故
山輝而白虹水變而五色者至寶之所在也今賜書之
藏於子室也吾知將有望氣者言榮光起而燭天者必
賜書之所在也
宋史仁宗贊仁宗恭儉仁恕出於天性一遇水旱或
密禱禁庭或跪立殿下有司請以玉清舊地為御苑
帝曰吾奉先帝苑囿猶以為廣何以是為燕私常服
澣濯帷帟衾裯多用繒絁宫中夜飢思膳燒羊戒勿
宣索恐膳夫自此戕賊物命以備不時之需大辟疑
者皆令上讞歲常活千餘吏部選人一坐失入死罪
皆終身不遷每諭輔臣曰朕未嘗詈人以死況敢濫
用辟乎至於夏人犯邊禦之出境契丹渝盟增以歲
幣在位四十二年之間吏治若媮惰而任事蔑殘刻
之人刑法似縱弛而決獄多平允之士國未嘗無嬖
倖而不足以累治世之體朝未嘗無小人而不足以
勝善類之氣君臣上下惻怛之心忠厚之政有以培
壅宋三百餘年之基子孫一矯其所為馴致於亂傳
曰為人君止於仁帝誠無愧焉
伐樹記
署之東園久茀不治修至始闢之糞瘠溉枯為蔬圃十
數畦又植花果桐竹凡百本春陽既浮萌者將動園之
守啟曰園有樗焉其根壯而葉大根壯則梗地脉耗陽
氣而新植者不得滋葉大則隂翳蒙礙而新植者不得
暢以茂又其材拳曲臃腫疎輕而不堅不足養是宜伐
因盡薪之明日圃之守又曰圃之南有杏焉凡其根庇
之廣可六七尺其下之地最壤腴以杏故特不得蔬是
亦宜薪修曰噫今杏方春且華將待其實若獨不能損
數畦之廣為杏地耶因勿伐既而悟且歎曰吁莊周之
說曰樗櫟以不材終其天年桂漆以有用而見傷夭今
樗誠不材矣然一旦悉翦棄杏之體最堅密美澤可用
反見存豈才不才各遭其時之可否耶他日客有過修
者僕夫曳薪過堂下因指而語客以所疑客曰是何怪
耶夫以無用處無用莊周之貴也以無用而賊有用烏
能免哉彼杏之有華實也以有生之具而庇其根幸矣
若桂漆之不能逃乎斤斧者蓋有利之者在死勢不得
以生也與乎杏實異矣今樗之臃腫不材而以壯大害
物其見伐誠宜爾與夫才者死不才者生之說又異矣
凡物幸之與不幸視其處之而巳客既去修然其言而
記之
漆以膏自割鴈以不能鳴而見烹其將焉處莊子曰吾
將處夫材與不材之間夫材不材之間其果可處邪割
漆者曰是尚材也烹鴈者曰是亦不材也其猶有側足
之所乎君子所欲全者性之云爾豈曰身之云哉性全
則身亦全忠烈之士隕身溝壑然而全受全歸也身全
而滅其性者入於禽獸之路矣身又奚論抑又聞之中
庸曰惟天下至誠為能盡其性能盡其性則能盡人之
性能盡人之性則能盡物之性人之性敬敷五典俾彛
倫攸叙斯盡矣物之性若之何其盡曰人則不材者必
皆使之材而後其性盡物則以材付材以不材付不材
而後胥盡也物之生也所以為民用耳杏之實可食樗
之枝可薪食其實而薪其枝不至於棄擲而朽蠧則樗
與杏之性各盡也若夫杏之實儲之以供宗廟賓客之
禮樗之薪析之而為吉蠲餴饎之需質之賤而用之貴
不以供縱欲而暴殄則樗與杏之性益盡也若夫鬱結
輪囷於山巅澗澨之間猿狖之所號狸狌之所居以此
為不夭斧斤抑知此正所以為夭哉
御選唐宋文醇卷二十六
