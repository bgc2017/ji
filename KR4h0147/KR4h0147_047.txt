御選唐宋文醇卷四十七目錄
眉山蘇軾文十
狀
論河北京東盜賊狀
論浙西災傷第一狀
論積欠狀
論綱梢欠折利害狀
朝辭赴定州論事狀
御選唐宋文醇卷四十七
眉山蘇軾文十
論河北京東盜賊狀
熙寧七年月蘇軾奏臣伏見河北京東比年以來蝗旱
相仍盜賊漸熾今又不雨自秋至冬方數千里麥不入
土竊料明年春夏之際寇攘為患甚於今日是以輒陳
狂瞽庶補萬一謹按山東自上世以來為腹心根本之
地其與中原離合常係社稷安危昔秦并天下首收三
晉則其餘強敵相繼滅亡漢高祖殺陳餘走田横則項
氏不支光武亦自漁陽上谷發突騎席卷以并天下魏
武帝破殺袁氏父子收冀州然後四方莫敢敵宋武帝
以英雄絶人之資用武歴年而不能并中原者以不得
河北也隋文帝以庸夫穿窬之智竊位數年而一海内
者以得河北也故杜牧之論以為山東之地王者得之
以為王霸者得之以為霸猾賦得之以為亂天下自唐
天寳以後姦臣僭峙於山東更十一世竭天下之力終
不能取以至於亡近世賀德倫挈魏博降後唐而梁亡
周高祖自鄴都入京師而漢亡由此觀之天下存亡之
權在河北無疑也陛下即位以來北方之民流移相屬
天災譴告亦甚於四方五六年間未有以塞大異者至
於京東雖號無事亦當常使其民安逸富強緩急足以
灌輸河北缾竭則罍恥脣亡則齒寒而近年以來公私
匱乏民不堪命今流離饑饉議者不過欲散賣常平之
粟勸誘蓄積之家盜賊縱横議者不過欲增開告賞之
門申嚴緝捕之法皆未見其益也常平之粟累經賑發
所存無幾矣而飢寒之民所在皆是人得升合官費丘
山蓄積之家例皆困乏貧者未蒙其利富者先被其災
昔季康子患盜問於孔子對曰苟子之不欲雖賞之不
竊乃知上不盡利則民有以為生苟有以為生亦何苦
而為盜其間凶殘之黨樂禍不悛則須敇法以峻刑誅
一以警百今中民以下舉皆闕食冒法而為盜則死畏
法而不盜則飢飢寒之與棄市均是死亡而賒死之與
忍飢禍有遲速相率為盜正理之常雖日殺百人勢必
不止苟非陛下至明至聖至仁至慈較得喪之孰多權
禍福之孰重特於財利少有所捐衣食之門一開骨髓
之恩皆徧然後信賞必罰以威克恩不以僥倖廢刑不
以災傷撓法如此而人心不革盜賊不衰者未之有也
強刦民財者法如何曰亂之漸也殺無赦緩之致亂被
殺者必多折其萌芽是殺以止殺也仁也因饑而成盜
所盜不過㪷米斛麥而聚衆每百十人則盡殺之乎曰
是所為沒其文於法而經生得以引經斷之者也不盜
則飢死盜則法死法不加於待死之飢民也明矣且有
任其咎者天災流行何國蔑有吏蚤上聞而為之備不
飢飢而有備救之得其法仍不飢至於飢而吏之罪大
矣尚不焦頭爛額以出之於水火致使羣聚以刦乎羣
聚以刦猶不亟翦其渠魁以散其勢而使之延刦乎是
故救死之盜可貸致盜之吏可誅
奏浙西災傷第一狀
元祐五年七月十五日龍圖閣學士左朝奉郎知杭州
蘇軾狀奏右臣聞事豫則立不豫則廢此古今不刊之
語也至於救災恤患尤當在早若災傷之民救之於未
飢則用物約而所及廣不過寬減上供糶賣常平官無
大失而人人受賜今歲之事是也若救之於已飢則用
物博而所及微至於耗散省倉虧損課利官為一困而
已飢之民終於死亡熙寧之事是也熙寧之災傷本緣
天旱米貴而沈起張靚之流不先事奏聞但務立賞閉
糶富民皆爭藏穀小民無所得食流殍既作然後朝廷
知之始敕運江西及截本路上供米一百二十三萬石
濟之巡門俵米攔街散粥終不能救饑饉既成繼之以
疾疫本路死者五十餘萬人城郭蕭條田野丘墟兩税
課利皆失其舊勘會熙寧八年本路放税米一百三十
萬石酒課虧減六十七萬餘貫略計所失共計三百二
十餘萬貫石其餘耗散不可悉數至今轉運司貧乏不
能舉手此無它不先事處置之過也去年浙西數郡先
水後旱災傷不減熙寧然二聖仁智聰明於去年十一
月中首發德音截撥本路上供斛㪷二十萬石販濟又
於十二月中寬減轉運司元祐四年上供額斛三分之
一為米五十餘萬斛盡用其錢買銀絹上供了無一毫
虧損縣官而命下之日所在歡呼官既住糴米價自落
又自正月開倉糶常平米仍免數路税務所收五穀力
勝錢且賜度牒三百道以助賑濟本路帖然遂無一人
餓殍者此無它先事處置之力也由此觀之事豫則立
不豫則廢其禍福相絶如此恭惟二聖天地父母之心
見民疾苦匍匐救之本不計較費用多少而臣愚魯無
識但知權利害之輕重計得喪之大小以為譬如民庶
之家置莊田招佃客本望租課非行仁義然猶至水旱
之歲必須放免欠負借貸種糧者其心誠恐客散而田
荒後日之失必倍於今日也而况有天下子萬姓而不
計其後乎臣自去歲以來區區獻言屢凟天聽者實恐
陛下客散而田荒也去歲杭州米價每㪷至八九十自
今歲正月以來日漸減落至五六月間浙西數郡大雨
不止太湖泛溢所在害稼六月初間米價復長至七月
初㪷及百錢足陌見今新米已出而常平官米不敢住
糶災傷之勢恐甚於去年何者去年之災如人初病今
歲之災如病再發病狀雖同氣力衰耗恐難支特又緣
春夏之交雨水調勻浙人喜於豐歲家家典賣舉債出
息以事田作車水築圩高下殆遍計本已重指日待熟
而淫雨風濤一舉害之民之窮苦實倍去歲近者將官
劉季孫往蘇州按教臣密令季孫沿路體訪季孫還為
臣言此數州不獨淫雨為害又多大風駕起潮浪堤堰
圩垾率皆破損湖州水入城中民家皆尺餘此去歲所
無有也而轉運判官張璹自常潤還所言略同云親見
吳江平望八尺間有舉家田苗没在深水底父子聚哭
以船筏撈摝云半米猶堪炒喫青穟且以喂牛正使自
今雨止已非豐歲而况止不止又未可知則來歲之憂
非復今年之比矣何以言之去年杭州管常平米二十
三萬石今年已糶過十五萬石雖餘八萬石而糶賣未
已又緣去年災傷放税及和糴不行省倉闕數所有上
件常平米八萬石只了兑撥充軍糧更無見在惟有糶
常平米錢近八萬貫而錢非救飢之物若來年米益貴
錢益輕雖積錢如山終無所用熙寧中兩浙市易出錢
百萬緡民無貧富皆得取用而米不可得故曳羅紈帶
金玉横尸道上者不可勝計今來浙東西大抵皆糶過
常平米見在絶數少熙寧之憂凛凛在人眼中矣臣材
力短淺加之衰病而一路生齒憂責在臣受恩既深不
敢别乞閒郡日夜思慮求來年救飢之術别無長策惟
有秋冬之間不惜高價多糴常平米以備來年出糶今
來浙西數州米既不熟而轉運司又管上供年額斛斗
一百五十餘萬石若兩司爭糴米必大貴饑饉愈迫和
糴不行來年青黃不交之際常平有錢無米官吏拱手
坐視人死而山海之間接連甌閩盜賊結集或生意外
之患則誅殛臣等何補於敗以此須至具實聞奏伏望
陛下備錄臣奏行下戶部及本路轉運提刑兩路鈐轄
司疾早相度來年合與不合准備常平斛㪷出糶救飢
如合准備即具逐州合用數目臣已約度杭州合用二
十萬石仍委逐司擘畫合如何措置令米價不至大段
翔湧收糴得足如逐司以為不須准備出糶救濟即令
各具保明來年委得不至飢殍流亡結罪聞奏緣今來
已是入秋去和糴月日無幾比及相度往復取旨深慮
不及於事伏乞詳察速賜指揮臣屢犯天威無任戰慄
待罪之至謹錄奏聞伏候勅旨
朱子嘗曰救荒之術在備之末荒之前若至已荒更有
何策至哉言也後世司牧斯民者哀鴻遍野尚欲壅於
上聞能如軾之未雨綢繆憯怛忠愛為民請命乎此則
文之醇乎醇而可為世法者佳文豈在聲調格律之工
哉
論積欠狀
元祐七年五月十六日龍圖閣學士左朝奉郎知揚州
蘇軾狀奏臣聞之孔子曰善人教民七年亦可以即戎
矣夫民既富而教然後可以即戎古之所謂善人者其
不及聖人遠甚今二聖臨御八年於兹仁孝慈儉可謂
至矣而帑廩日益困農民日益貧商賈不行水旱相繼
以上聖之資而無善人之效臣竊痛之所至訪問耆老
有識之士隂求其所以皆曰方今民荷寬政無它疾苦
但為積欠所壓如負千鈞而行免於僵仆則幸矣何暇
舉首奮臂以營求於一飽之外哉今大姓富家昔日號
為無比戶者皆為市易所破十無一二矣其餘自小民
以上大率皆有積欠監司督守令守令督吏卒文符日
至其門鞭笞日加其身雖有白圭猗頓亦化為篳門圭
竇矣自祖宗以來每有敕令必曰凡欠官物無侵欺盜
用及雖有侵盜而本家及伍保人無家業者並與除放
祖宗非不知官物失陷姦民幸免之弊特以民既乏竭
無以為生雖加鞭撻終無所得緩之則為姦吏之所蠶
食急之則為盜賊之所憑藉故舉而放之則天下悦服
雖有水旱盜賊民不思亂此為捐虚名而收實利也自
二聖臨御以來每以施捨已責為先務登極赦令每次
郊赦或隨事指揮皆從寬厚凡今所催欠負十有六七
皆聖恩所貸矣而官吏刻薄與聖恩異舞文巧詆使不
該放監司以催欠為職業守令上為監司之所迫下為
胥吏之所使大率縣有監催千百家則縣中胥徒舉欣
欣然日有所得若一旦除放則此等皆寂寥無獲矣自
非有力之家納賂請賕誰肯舉行恩貸而積欠之人皆
鄰於寒餓何賂之有其間貧困掃地無可蠶食者則縣
胥教令通指平人或云衷私擅買抵當物業或雖非衷
私而云買不當價似此之類蔓延追擾自甲及乙自乙
及丙無有窮已每限皆空身到官或三五限得一二百
錢謂之破限官之所得至微而胥徒所取蓋無虚日俗
謂此等為縣胥食邑戶嗟乎聖人在上使民不得為陛
下赤子而皆為奸吏食邑戶此何道也商賈販賣例無
現錢若用現錢則無利息須今年索去年所賣明年索
今年所賒然後計算得行彼此通濟今富戶先已殘破
中民又有積欠誰敢賒賣物貨則商賈自然不行此酒
税課利所以日虧城市房廊所以日空也諸路連年水
旱上下共知而轉運司窘於財用例不肯放税縱放亦
不盡實雖無明文指揮而以喜怒風曉官吏孰敢違者
所以逐縣例皆拖欠兩税較其所欠與依實檢放無異
於官了無所益而民有追擾鞭撻之苦近日詔旨凡積
欠皆分為十料催納通計五年而足聖恩隆厚何以加
此而有司以為有旨倚閣者方得依十料指揮餘皆併
催縱使盡依十料吏卒乞覓必不肯分料少取人戶既
未納足則追擾常在縱分百料與一料同臣頃知杭州
又知潁州今知揚州親見兩浙京西淮南三路之民皆
為積欠所壓日就窮蹙死亡過半而欠籍不除以至虧
欠兩税走陷課利農末皆病公私並困以此推之天下
大率皆然矣臣自潁移揚州過濠壽楚泗等州所至麻
麥如雲臣每屏去吏卒親入村落訪問父老皆有憂色
云豐年不如凶年天災流行民雖乏食縮衣節口猶可
以生若豐年舉催積欠胥徒在門枷棒在身則人戶求
死不得言訖淚下臣亦不覺流涕又所至城邑多有流
民官吏皆云以夏麥既熟舉催積欠故流民不敢歸鄉
臣聞之孔子曰苛政猛於虎昔常不信其言以今觀之
殆有甚者水旱殺人百倍於虎而人畏催欠乃甚於水
旱臣竊度之每州催欠吏卒不下五百人以天下言之
是常有二十餘萬虎狼散在民間百姓何由安生朝廷
仁政何由得成乎臣自到任以來日以檢察本州積欠
為事内已有條貫除放而官吏不肯舉行者臣即指揮
本州一面除放去訖其於理合放而於條未有明文者
即且令本州權住催理聽候指揮其於理合放而於條
有礙者臣亦不敢住催各具利害奏取聖旨
宋自青苗市易等法行民無不欠官物者一二十年間
溥天之下莫不入於湯火矣觀軾此狀歴歴可觀可為
流涕王安石之罪信上通於天也古者農自農而商自
商非惟正之供官府勿與交財賄焉子產之語載在春
秋匪特立政之體宜爾也蓋市道必不可行於官與民
夫細民之競利在錐刀之末賴積微以成鉅弗躬弗親
往往乾沒今官一而民萬其必不可以躬親也明矣非
胥徒是任其奚任出納既由胥徒則民之所靡十已七
八而官之所入尚無二三此必然之理也久之則皆成
積欠既成積欠則官物唐捐而民為子孫之累唯胥徒
不耕而穫之利永遠不荒耳是故官莊田地官本貿易
在官無異舉貨棄之於地而民已不勝其擾均非善政
又況放債舉息乎王安石推而行之徧天下宜乎舉太
真仁英百餘年休養生息之業一旦風卷烟湯沃雪也
論綱梢欠折利害狀
元祐七年七月二十七日龍圖閣學士左朝奉郎知揚
州蘇軾狀奏臣聞唐代宗時劉晏為江淮轉運使始於
揚州造轉運船每船載一千石十船為一綱揚州差軍
將押赴河隂每造一船破錢一千貫而實費不及五百
貫或譏其枉費晏曰大國不可以小道理凡所創置須
謀經久船場既興執事者非一須有餘剩衣食養活衆
人私用不窘則官物牢固乃於揚子縣置十船場差專
知官十人不數年間皆致富贍凡五十餘年船場既無
破敗餽運亦不闕絶至咸通末有杜御史者始以一千
石船分造五百石船二隻船始敗壊而吳堯卿者為揚
子院官始勘會每船合用物料實數估給其錢無復寬
剩專知官十家即時凍餒而船場遂破餽運不繼不久
遂有黃巢之亂劉晏以千貫造船破五百貫為干繫人
欺隠之資以今之君子寡見淺聞者論之可謂疏繆之
極矣然晏運四十萬石當用船四百隻五年而一更造
是歲造八十隻也每隻剩破五百貫是歲失四萬貫也
而吳堯卿不過為朝廷歲寬四萬貫耳得失至微而餽
運不繼以胎天下之大禍臣以此知天下之大計未嘗
不成於大度之士而敗於寒陋之小人也國家財用大
事安危所出願常不與寒陋小人謀之則可以經久不
敗矣臣竊見嘉祐中張方平為三司使上論京師軍儲
云今之京師古所謂陳留四通八達之地非如雍洛有
山河之險足恃也特恃重兵以立國耳兵恃食食恃漕
運漕運一虧朝廷無所措手足因畫十四策内一項云
糧綱到京每歲少欠不下六七萬石皆以折會償填發
運司不復抱認非祖宗之舊也臣以此知嘉祐以前歲
運六百萬石而以欠折六七萬石為多訪聞去歲止運
四百五十餘萬石而欠折之多約至三十餘萬石運法
之壊一至於此又臣到任未幾而所斷糧綱欠折干繫
人徒流不可勝數衣糧罄於折會船車盡於拆賣質妻
鬻子飢瘦伶俜聚為乞丐散為盜賊竊計京師及緣河
諸郡例皆如此朝廷之大計生民之大病如臣等輩豈
可坐觀而不救耶輒問之於吏乃金部便敢私意創立
此條不取聖旨公然行下不惟非理刻剥敗壊祖宗法
度而人臣私意乃能廢格制敕監司州郡靡然奉行莫
敢誰何此豈小事哉謹按一綱三十隻船而税務監官
不過一員未委如何隨船點檢得三十隻船一時皆遍
而不勒留住岸一船點檢即二十九隻船皆須住岸伺
候顯是違條舞法析文破敕苟以隨船為名公然勒留
點檢與兒戲無異訪聞得諸州多是元祐三年以來始
行點檢收税行之數年其弊乃出綱稍既皆赤露妻子
流離性命不保雖加刀鋸亦不能禁其攘竊此弊不革
臣恐今後欠折不止三十餘萬石京師軍儲不繼其患
豈可勝言揚州税務自元祐三年十月始行點檢收税
至六年終凡三年間共收糧綱税錢四千七百餘貫絶
長補短每歲不過收錢一千六百貫耳以淮南一路言
之真揚高郵楚泗宿六州軍所得不過萬緡而所在税
務專攔因金部轉運司許令點檢緣此為姦邀難乞取
十倍於官遂至綱梢皆窮困骨立亦無復富商大賈肯
以物貨委令搭載以此專仰攘取官米無復限量拆賣
船板動使淨盡事敗入獄以命償官顯是金部與轉運
司違例刻剥得糧綱税錢一千貫而令朝廷失陷綱運
米三十餘萬石利害皎然今來倉部並不體訪綱運致
欠之因却言緣倉司㪷子乞覓綱梢錢物以致欠折遂
立法令真揚楚泗轉般倉並行倉法其逐處㪷子仍只
存留一半命下之日揚州轉般倉㪷子四十人皆詣臣
陳狀盡乞歸農臣雖且多方抑按曉喻退還其狀然相
度得此法必行則見今㪷子必致星散雖别行召募未
必無人然皆是浮浪輕生不畏重法之人所支錢米決
不能贍養其家不免乞取既冒深法必須重賂輕齎密
行交付其押綱綱梢等知專㪷若不受賂必無寬剩㪷
面決難了納即須多方密行重賂不待求乞而後行用
此必然之理也臣細觀近日倉部所立條約皆是枝葉
小節非利害之大本何者自熙寧以前中外並無倉法
亦無今來倉部所立條約而歲運六百萬石欠折不過
六七萬石蓋是朝廷捐商税之小利以養活綱梢而緣
路官司遵守編敕法度不敢違條點檢收税以致綱梢
飽暖愛惜身命保全官物事理灼然臣已取責得本州
税務狀稱隨船點檢不過檢得一船其餘二十九船不
免住岸伺候顯有違碍臣尋已備坐元祐編敕曉示今
後更不得以隨船為名違條勒令住岸點檢去訖其税
務官吏為准本州及倉部發運轉運司指揮非是自擅
為條未敢便行取勘其諸州軍税務非臣所管無由一
例行下欲乞朝廷申明元祐編敕不得勒令住岸條貫
嚴賜約束行下并乞廢罷近日倉部起請倉法仍取問
金部官吏不取聖旨擅立隨船一法刻剥兵梢敗壊綱
運以誤國計及發運轉運司官吏依隨情罪施行庶使
今後刻薄之吏不敢擅行胸臆取小而害大得一而喪
百臣聞東南餽運所係國計至大故祖宗以來特置發
運司專任其責選用既重威令自行如昔時許元輩皆
能約束諸路主張綱運其監司州郡及諸場務豈敢非
理刻剥邀難但發運使得人稍假事權東南大計自然
辦集豈假朝廷更行倉法此事最為簡要獨在朝廷留
意而已謹具元祐編敕及金部擅行隨船點檢指揮如
左
一准元祐編敕諸綱運船栰到岸檢納税錢如有違
限如限内無故稽留及非理搜檢并約喝無名税
錢者各徒二年諸新錢綱及糧綱緣路不得勒令
住岸點檢雖有透漏違禁之物其經歴處更不問
罪至京下鏁通津門准此
一准元祐五年十一月十九日尚書金部符省部看
詳監糧綱運雖不得勒留住岸若是隨船點檢得
委有税物名件自合依例饒潤收納税錢即無不
許納税錢事理若或别無税物自不得依例喝貌
税錢事理甚明
右謹件如前者若朝廷盡行臣言必有五利綱梢飽暖
惜身畏法運餽不大陷失一利也省徒配之刑消流亡
賊盜之患二利也梢工衣食既足人人自重以船為家
既免拆賣又常修完省逐處船場之費三利也押綱綱
梢附載物貨官不點檢專攔無由乞取然梢工自領赴
務量納税錢以防告訐積少成多所獲未必減於今日
四利也自元豐之末罷市易務導洛司堆垜場議者以
為商賈必漸通行而今八年略無絲毫之效京師酒税
課利皆虧房廊邸店皆空何也蓋祖宗以來通許綱運
攬載物貨既免征税而脚錢又輕故物貨通流緣路雖
失商税而京師坐獲富庶自導洛司廢而淮南轉運司
隂收其利數年以來官用窘逼轉運司督迫諸處税務
日急一日故商賈全然不行京師坐至枯涸今若行臣
此策東南商賈久閉乍通其來必倍則京師公私數年
之後必復舊觀此五利也臣竊見近日官私例皆輕玩
國法習以成風若朝廷以臣言為非臣不敢避妄言之
罪乞賜重行責罰若以臣言為是即乞盡理施行少有
違戾必罰無赦則所陳五利可以朝行而夕見也謹錄
奏聞伏候敕旨
國家財用大事安危所出司財用者不可不讀此文又
嘗論之士庶之家侈費過度必子孫貧困然貧困之後
往往仍有賢子孫復興唯慳吝積財者平生無甚過惡
而每多斬焉無祀或為子孫所破敗灰飛烟滅天之報
施何必如是深思其由蓋財者人之所以養生也而其
相流轉於天地之間者止有此數豐於此即嗇於彼故
侈費過度者在其人則為奢縱而其散之天地間者必
有不知誰何之人獲被其養者矣唯納而不出則身雖
未嘗享其用而使養生之具積而不流則亦必有不知
誰何之人不得被其養者其造旤在於無形也士庶所
及者至隘而猶如是況人君以天下為一家林林總總
皆所宜養而可輜銖較量浚剥徵求使天地所以養人
之生者不能養人或轉因之而害人之生豈非師曠所
謂棄天地之性者哉
朝辭赴定州論事狀
元祐八年九月二十六日端明殿學士兼翰林侍讀學
士左朝奉郎新知定州蘇軾狀奏臣聞天下治亂出於
下情之通塞至治之極至於小民皆能自通大亂之極
至於近臣不能自達易曰天地交泰其詞曰上下交而
其志同又曰天地不交否其詞曰上下不交而天下無
邦夫無邦者亡國之謂也上下不交則雖有朝廷君臣
而亡國之形已具矣可不畏哉臣不敢復引衰世昏主
之事只如唐明皇中興刑措之君也而天寳之末小人
在位下情不通則鮮于仲通以二十萬人全軍陷沒於
瀘南明皇不知馴致其事至安禄山反兵已過河而明
皇猶以為忠臣此無他下情不通耳目壅蔽則其漸至
於此也臣在經筵數論此事陛下為政九年除執政臺
諫外未嘗與羣臣接然天下不以為非者以為垂簾之
際不得不爾也今者祥除之後聽政之初當以通下情
除壅蔽為急務臣雖不肖蒙陛下擢為河北西路安撫
使沿邊重地此為首冠臣嘗悉心論奏陛下亦當垂意
聽納祖宗之法邊帥當上殿面辭而陛下獨以本任闕
官迎接人衆為辭降旨拒臣不令上殿此何義也臣若
伺候上殿不過更留十日本任闕官自有轉運使權攝
無所闕事迎接人衆不過更支十日糧有何不可而使
聽政之初將帥不得一面天顏而去有識之士皆謂陛
下厭聞人言意輕邊事其兆見於此矣臣備位講讀日
侍帷幄前後五年可謂親近方當戍邊不得一見而行
況疎遠小臣欲求自通亦難矣易曰天行健君子以自
強不息又曰帝出乎震相見乎離夫聖人作而萬物覩
今陛下聽政之初不行乘乾出震見離之道廢祖宗臨
遣將帥故事而襲行垂簾不得已之政此朝廷有識所
以驚疑而憂慮也臣不得上殿於臣之私别無利害而
於聽政之始天下屬目之際所損聖德不小臣已於今
月二十七日出門非敢求登對然臣始者本俟上殿欲
少效愚忠今來不敢以不得對之故便廢此言惟陛下
察臣誠心少加採納古之聖人將有為也必先處晦而
觀光處靜而觀動則萬物之情畢陳於前不過數年自
然知利害之真識邪正之實然後應物以作故作無不
成臣敢以小事譬之夫操舟者常患不見水道之曲折
而水濱之立觀者常見之何則操舟者身寄於動而立
觀者常靜故也奕碁者勝負之形雖國工有所不盡而
袖手旁觀者常盡之何則奕者有意於爭而旁觀者無
心故也若人主常靜而無心天下其孰能欺之漢景帝
即位之初首用鼂錯更易法令黜削諸侯遂成七國之
變景帝往來兩宫間寒心者數月終身不敢復言兵武
帝即位未幾遂欲用兵鞭撻四夷兵連禍結三十餘年
然後下哀痛詔封宰相為富民侯臣以此知古者英睿
之君勇於立事未有不悔者也景帝之悔速故變而復
安武帝之悔遲故幾至於亂雖遲速安危小異然比之
常靜無心終始不悔如孝文帝者不可同年而語矣今
陛下聖智絶人春秋鼎盛臣願虚心循理一切未有所
施默觀庶事之利害與羣臣之邪正以三年為期俟得
利害之真邪正之實然後應物而作使既作之後天下
無恨陛下亦無恨上下同享太平之利則雖盡南山之
竹不足以紀聖功兼三宗之壽不足以報聖德由此觀
之陛下之有為惟憂太早不患稍遲亦已明矣臣又聞
為政如用藥方今天下雖未大治實無大病古人云有
病不治常得中醫雖未能盡除小疾然賢於誤服惡藥
覬萬一之利而得不救之禍者遠矣臣恐急進好利之
臣輙勸陛下輕有改變故輒進此說敢望陛下深信古
語且守中醫安穏萬全之策勿為惡藥所誤實社稷宗
廟之利天下幸甚臣不勝忘身憂國之心冒死進言謹
錄奏聞伏候敕旨
按本傳云哲宗八年宣仁皇后崩哲宗親政軾乞補外
以端明殿侍讀兩學士出知定州時國是將變軾不得
入辭既行上書云云嘗觀宣仁䂖臨朝盡革神宗時弊
政千古稱女中堯舜而當時憸壬小人挾子不當改父
之政之說以煽動哲宗其時諸賢亦止以宣仁所定為
母改子非哲宗子改父為辭而未能究極其理也如子
不可改父則宣仁臨朝雖曰母改子而哲宗嗣服究是
子改父無異掩耳盜鈴矣子曰三年無改於父之道可
謂孝矣曾子曰孟莊子不改父之臣與父之政是難能
也熙寧大臣動稱紹述用孔曾斯語以為據依而不知
以文害辭以辭害志所為侮聖人之言也夫道也者猶
路也九達之衢自西自東自南自北皆可之焉然而父
自東者子三年不敢自西不忘親也孟獻子之臣當無
壬人矣孟獻子之政當無粃政矣孟莊子當日豈無為
之臣者孟莊子為政豈無别出之見可措諸施行者然
孟莊子唯父之舊臣是用唯父之舊政是循不忘親也
故曰是難能也凡若此者皆父之所為合於道道在兩
可必從其父之所可於天下無所損益也而有餘孝焉
聖賢所深許也若其獲罪於天與民害于而家凶于而
國人人皆知其非道而曰父之道也改必待三年曰父
之臣也將卒用之以行父之政則易不當云幹父之蠱
有子考无咎矣父在猶有幾諫之文諍子之義父沒則
其哀痛迫切以速蓋其愆者當何如而曰吾將紹述焉
是揚父之惡而世濟其凶也乃曰孔曾有明訓豈非侮
孔曾之言哉孔子繫易曰幹父之蠱意承考也夫人之
所以為人以有父子之親也而所以有父子之親者亦
以其為人人也者性為之非欲為之也雖桀紂之惡桀
紂之欲也非其性也桀紂既死則其欲堙滅而無存矣
其性則死而不亡使武庚禄父能幹其蠱反其政而安
天下之民亦不得不謂之意承考蓋謂桀紂之性惡不
得也則謂桀紂之無此意亦不得也况乎宋神宗者實
有振厲奮發追蹤前古之意特以知之不明處之不當
為羣小之所愚以致於敗晚乃悔之而氣拘物蔽吝於
改過不能自克原其本意豈欲民生之流離軍旅之敗
沒哉夫孝者善繼人之志善述人之事者也人之志立
人達人之志也人之事立人達人之事也是以不曰父
之志與事謂其嫌於從欲也使以從欲為繼述則非所
謂人之志與事矣且守而不變誰其不能而又何謂善
哉天有四時春秋冬夏其代謝者猶父子之義也春謝
而夏代夏猶春之子也而易温為暑夏謝而秋代秋猶
夏之子也而易暑為涼使四時執而不變則生物盡矣
況乎五緯愆而六氣易而欲執其愆且易者以為常曰
吾以紹述也豈孔曾之教然哉語曰前事之不忘後事
之師也然則前事之有疑即後事之惑也學必講而後
明故孔子曰學之不講是吾憂也人皆知哲宗紹述之
為非而不能無疑於孔曾之語則母改子非子改父之
說淆之不可不講也誠知哲宗紹述之為不孝則孔曾
教孝之義大明矣
御選唐宋文醇卷四十七
