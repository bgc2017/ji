御選唐宋文醇卷一目錄
昌黎韓愈文一
雜著
原毁
對禹問
雜說一
雜說二
雜說三
雜說四
讀荀
讀鶡冠子
讀儀禮
讀墨子
獲麟解
進學解
師說
守戒
御選唐宋文醇卷一
昌黎韓愈文一
原毁
古之君子其責己也重以周其待人也輕以約重以周
故不怠輕以約故人樂為善聞古之人有舜者其為人
也仁義人也求其所以為舜者責於己曰彼人也予人
也彼能是而我乃不能是早夜以思去其不如舜者就
其如舜者聞古之人有周公者其為人也多才與藝人
也求其所以為周公者責於己曰彼人也予人也彼能
是而我乃不能是早夜以思去其不如周公者就其如
周公者舜大聖人也後世無及焉周公大聖人也後世
無及焉是人也乃曰不如舜不如周公吾之病也是不
亦責於身者重以周乎其於人也曰彼人也能有是是
足為良人矣能善是是足為藝人矣取其一不責其二
即其新不究其舊恐恐然惟懼其人之不得為善之利
一善易修也一藝易能也其於人也乃曰能有是是亦
足矣曰能善是是亦足矣不亦待於人者輕以約乎今
之君子則不然其責人也詳其待巳也廉詳故人難於
為善廉故自取也少巳未有善曰我善是是亦足矣巳
未有能曰我能是是亦足矣外以欺於人内以欺於心
未少有得而止矣不亦待其身者已廉乎其於人也曰
彼雖能是其人不足稱也彼雖善是其用不足稱也舉
其一不計其十究其舊不圖其新恐恐然惟懼其人之
有聞也是不亦責於人者已詳乎夫是之謂不以衆人
待其身而以聖人望於人吾未見其尊已也雖然為是
者有本有原怠與忌之謂也怠者不能修而忌者畏人
修吾嘗試之矣嘗試語於衆曰某良士某良士其應者
必其人之與也不然則其所疎遠不與同其利者也不
然則其畏也不若是強者必怒於言懦者必怒於色矣
又嘗語於衆曰某非良士某非良士其不應者必其人
之與也不然則其所疎遠不與同其利者也不然則其
畏也不若是強者必說於言懦者必說於色矣是故事
修而謗興德高而毁來嗚呼士之處此世而望名譽之
光道德之行難己將有作於上者得吾說而存之其國
家可幾而理歟
語曰躬自厚而薄責於人記曰君子不以其所能者病
人不以人之所不能者愧人是故聖人之制行也不制
以已使民有所勸勉愧恥以行其言昌黎作原毁其言
古之君子者盖本諸此也宋范忠宣謂以責人之心責
巳以恕巳之心恕人張横渠又謂以愛巳之心愛人則
盡仁以責人之心責巳則盡道則又出於昌黎而鼻祖
於禮記孔子之語反是則昌黎所謂今之君子者矣既
窮其情狀又抉其本原如大禹鑄鼎使民知神奸其於
天下後世所以詔告而警戒者深矣顧於古之君子之
所以為是者未暇究論其本原也夫為是者又復有本
有原聖人無己靡所不巳是故制行不制以己古君子
之以舜周公自責者豈蘄巳之名與舜周公埒哉其於
人則曰能有是是亦足者豈絶人以舜周公而蘄巳之
高出一世哉凡以謂為天下國家而不至於舜周公則
理不可得而至也天下國家不可以獨理而必期於舜
周公其人然後與共理則將曠世無一人而不可得而
待故也且也寸涔尺澤與渤澥之水無差部婁蟻封與
泰華之土奚别積水成海積土成嶽一人之小仁小義
小材小藝足以治一事理一邑迨其衆也萬事治天下
理則舜周公之仁義材藝固無以加斯正舜周公之所
以為舜周公也於戲由乎無己者天下萬世靡所不巳
而又奚毁焉由乎私巳者天下萬世皆與巳為敵為對
莫不可毁而天下萬世之毁乃並集於巳矣人欲尊巳
者其何所從也
對禹問
或問曰堯舜傳諸賢禹傳諸子信乎曰然然則禹之賢
不及於堯與舜也歟曰不然堯舜之傳賢也欲天下之
得其所也禹之傳子也憂後世争之之亂也堯舜之利
民也大禹之利民也深曰然則堯舜何以不憂後世曰
舜如堯堯傳之禹如舜舜傳之得其人而傳之堯舜也
無其人慮其患而不傳者禹也舜不能以傳禹堯為不
知人禹不能以傳子舜為不知人堯以傳舜為憂後世
禹以傳子為慮後世曰禹之慮也則深矣傳之子而當
不淑則奈何曰時益以難理傳之人則爭未前定也傳
之子則不爭前定也前定雖不當賢猶可以守法不前
定而不遇賢則爭且亂天之生大聖也不數其生大惡
也亦不數傳諸人得大聖然後人莫敢爭傳諸子得大
惡然後人受其亂禹之後四百年然後得桀亦四百年
然後得湯與伊尹湯與伊尹不可待而傳也與其傳不
得聖人而爭且亂孰若傳諸子雖不得賢猶可守法曰
孟子之所謂天與賢則與賢天與子則與子者何也曰
孟子之心以為聖人不苟私於其子以害天下求其說
而不得從而為之辭
堯舜創也禹因也删書斷自唐虞帝王世紀等書雖不
足信然使堯以前皆傳賢則堯授舜舜授禹乃大經通
義又何為創見而夸美足知堯以前猶傳子而禹亦猶
行古之道也禹亦猶行古之道則萬章曷問曰周衰處
士横議如伊尹割烹孔子主癰疽寺人瘠環齊東之語
亦多矣此亦其類也且堯典放齊有子朱啓明之請益
稷謨大禹有丹朱殄世之戒若非堯以前亦傳子斯曷
以稱焉然使孟子舉是說以折之則人必謂傳天下必
堯舜乃為至是禹變其道以從古為非無乃仍無解於
德衰之惑歟且順天從民之義亦不著也觀昌黎之說
實能補孟子之所未言雖然民者天之心也慮民之深
而得民之心即為得天之心原其本而推其極致則亦
仍無越乎孟子天與賢則與賢天與子則與子之義歟
雜說一
龍噓氣成雲雲固弗靈於龍也然龍乘是氣茫洋窮乎
玄間薄日月伏光景感震電神變化水下土汨陵谷雲
亦靈怪矣哉雲龍之所能使為靈也若龍之靈則非雲
之所能使為靈也然龍弗得雲無以神其靈矣失其所
憑依信不可歟異哉其所憑依乃其所自為也易曰雲
從龍既曰龍雲從之矣
李光地曰此條寄託至深取類至廣精而言之則如
道義之生氣德行之發為事業文章皆是也大而言
之則如君臣之遇合朋友之應求聖人之風興起於
百世之下皆是也
雜說二
善醫者不視人之瘠肥察其脉之病否而己矣善計天
下者不視天下之安危察其紀綱之理亂而己矣天下
者人也安危者肥瘠也紀綱者脉也脉不病雖瘠不害
脉病而肥者死矣通於此說者其知所以為天下乎夏
殷周之衰也諸侯作而戰伐日行矣傳數十王而天下
不傾者紀綱存焉耳秦之王天下也無分勢於諸侯聚
兵而焚之傳二世而天下傾者紀綱亡焉耳是故四支
雖無故不足恃也脉而己矣四海雖無事不足矜也紀
綱而己矣憂其所可恃懼其所可矜善醫善計者謂之
天扶與之易曰視履考祥善醫善計者為之
憂其所可恃懼其所可矜善醫善計者謂之天扶與之
四句或以上二句讀斷而以善醫善計者謂之天扶與
之二句連讀或以善醫善計者謂之為句而以天扶與
之别為一句承上起下兩者俱若未合當以善醫善計
者作足上二句之辭盖善醫善計者必憂其所可恃懼
其所可矜也特倒文耳其曰謂之天扶與之者何記曰
人者天地之心也操則存心存則人存舍則亡心亡則
人亡天人之際呼則同呼吸則同吸謂之呼吸相通者
猶遠也使恃其所可恃矜其所可矜則方寸之中驕泰
之氣積焉維清於穆之所不居是語所謂以惡實心而
棄其精傳所謂天奪之鑒而益其疾也惟能憂能懼者
天之明命不離於顧諟之間自必自天祐之吉無不利
故曰謂之天扶與之言知憂知懼若此者即是天扶與
之也猶恐未明故又申之曰視履考祥善醫善計者為
之夫憂其所可恃懼其所可矜固視履考祥之實際矣
韓子可謂明於易而達於治天下之要者歟
雜說三
談生之為崔山君傳稱鶴言者豈不怪哉然吾觀於人
其能盡其性而不類於禽獸異物者希矣將憤世嫉邪
長往而不來者之所為乎昔之聖者其首有若牛者其
形有若蛇者其喙有若鳥者其貎有若蒙倛者彼皆貎
似而心不同焉可謂之非人耶即有平脅曼膚顔如渥
丹美而狠者貎則人其心則禽獸又惡可謂之人邪然
則觀貎之是非不若論其心與其行事之可否為不失
也怪神之事孔子之徒不言余將特取其憤世嫉邪而
作之故題之云爾
述孟子幾希之旨開濂洛關閩之先
雜說四
世有伯樂然後有千里馬千里馬常有而伯樂不常有
故雖有名馬祗辱於奴隸人之手駢死於槽櫪之間不
以千里稱也馬之千里者一食或盡粟一石食馬者不
知其能千里而食也是馬也雖有千里之能食不飽力
不足才美不外見且欲與常馬等不可得安求其能千
里也策之不以其道食之不能盡其材鳴之而不能通
其意執策而臨之曰天下無馬嗚呼其真無馬邪其真
不知馬也
臯陶舉治天下二大端曰在知人在安民知人居其先
焉一部論語以知人終先聖先師之明訓如此誠能知
人將治天下如運之掌矣雖然人固不易知知人固不
易易三復斯文慄然冰淵惄如調飢
讀荀
始吾讀孟軻書然後知孔子之道尊聖人之道易行王
易王覇易覇也以為孔子之徒没尊聖人者孟氏而已
晚得揚雄書益尊信孟氏因雄書而孟氏益尊則雄者
亦聖人之徒歟聖人之道不傳於世周之衰好事者各
以其說干時君紛紛籍藉相亂六經與百家之說錯雜
然老師大儒猶在火於秦黃老於漢其存而醇者孟軻
氏而止耳揚雄氏而止耳及得荀氏書於是又知有荀
氏者也考其辭時若不粹要其歸與孔子異者鮮矣抑
猶在軻雄之間乎孔子刪詩書筆削春秋合於道者著
之離於道者黜去之故詩書春秋無疵余欲削荀氏之
不合者附於聖人之籍亦孔子之志歟孟氏醇乎醇者
也荀與揚大醇而小疵
伊川程子云荀卿才高而其言多過子雲才短而其
言多失然皆未免夫駁者也退之以大醇歸之蓋韓
子待人以恕
樊汝霖云荀子二十三篇其非十二子篇以子弓並
仲尼謂子思孟軻略法先王而不知其統其性惡篇
謂人之性惡禮義生於聖人之偽此其牴牾不合於
道而公所欲削者歟又云韓子說荀揚大醇是泛說
與田駢慎到申不害韓非之徒觀之則荀揚為大醇
讀鶡冠子
鶡冠子十有九篇其辭雜黃老刑名其博選篇四稽五
至之說當矣使其人遇時援其道而施於國家功德豈
少哉學問篇稱賤生於無所用中流失船一壺千金者
余三讀其辭而悲之文字脫謬為之正三十有五字乙
者三滅者二十有二注十有二字云
樊汝霖曰西漢藝文志有鶡冠子一篇箋云楚人居
深山以鶡鳥羽為冠而唐志云鶡冠子三卷豈漢時
遺缺至唐而全耶漢唐皆以為道家者流公謂其使
施於國家功德豈少而柳子厚作辨鶡冠子則曰得
其書而讀之盡鄙淺言也二公所見不同如此
讀儀禮
余嘗苦儀禮難讀又其行於今者蓋寡沿襲不同復之
無由考於今誠無所用之然文王周公之法制粗在於
是孔子曰吾從周謂其文章之盛也古書之存者希矣
百氏雜家尚有可取况聖人之制度邪於是掇其大要
竒辭奥旨著於篇學者可觀焉惜乎吾不及其時進退
揖讓於其間嗚呼盛哉
夏以忠殷以質周以文說者謂忠敝而救以質質敝而
救以文是未達而強為解者也忠者衷也衷實有之必
形於外忠不能不為質也質者幹也幹既茂盛必灼其
華質不能不為文也譬如幼而長長而壯其可曰幼敝
而救以長長敝而救以壯哉文王曰盥而不薦有孚顒
若洵乎文之必尚乎忠也周公曰白賁無咎孔子曰致
飾然後亨則盡矣故受之以剥洵乎文之必本乎質也
周衰詐偽萌生忠質盡喪徒存其文夫徒存其文則文
非其文也況乎世遠言湮時移世變傳經者訛易於煨
燼之餘傳容者沿襲於時師之謬始則皮之不存而毛
無所附繼則虎豹之毛化為犬羊之毛而所為文非其
文者亦紊而不可考哉此韓愈所以讀儀禮而謂今無
所用顧猶有愛於聖人之制度者也欲本三代之遺意
以為天下國家必衷之於忠以求天理民彛之自然期
忠得而漸具其質或庶幾焉不此之務而徒從事於文
不知文固非其文也此新室荆舒之用周禮所以亡漢
而亂宋也
讀墨子
儒譏墨以上同兼愛上賢明鬼而孔子畏大人居是邦
不非其大夫春秋譏專臣不上同哉孔子泛愛親仁以
博施濟衆為聖不兼愛哉孔子賢賢以四科進襃弟子
疾殁世而名不稱不上賢哉孔子祭如在譏祭如不祭
者曰我祭則受福不明鬼哉儒墨同是堯舜同非桀紂
同修身正心以治天下國家奚不相悅如是哉余以為
辯生於末學各務售其師之說非二師之道本然也孔
子必用墨子墨子必用孔子不相用不足為孔墨
朱子謂學者必知孟子歸斯受之之意然後識公讀墨
之旨伊川程子則謂孔墨相用之說為甚不可蓋韓愈
之意憫後世經生家各務售其師之說而不求諸心不
衷於理距楊墨於門墻之外而為楊墨於門墻之中外
猶恃其中之存中則無復外之迹其為害也更有甚焉
是以著說以矯之豈果賢墨而與孟子相剌謬哉况夫
墨為孔用則其墨亦孔孔為墨用則是孔非墨孔子為
魯司寇魯諸臣自三家以下安得盡易其位而後為治
耶魯之諸臣尚猶可用而有不用墨子者哉上同兼
愛上賢明鬼皆本漢書藝文志所著墨家者流之所長
獲麟解
麟之為靈昭昭也詠於詩書於春秋雜出於傳記百家
之書雖婦人小子皆知其為祥也然麟之為物不畜於
家不恒有於天下其為形也不類非若馬牛犬豕豺狼
麋鹿然然則雖有麟不可知其為麟也角者吾知其為
牛鬛者吾知其為馬犬豕豺狼麋鹿吾知其為犬豕豺
狼麋鹿惟麟也不可知不可知則其謂之不祥也亦宜
雖然麟之出必有聖人在乎位麟為聖人出也聖人者
必知麟麟之果不為不祥也又曰麟之所以為麟者以
德不以形若麟之出不待聖人則謂之不祥也亦宜
李翺書此文贈陸傪云韓愈非兹世之文古之文也
其詞旨意適則孟軻既没亦未見有過於此者
進學解
國子先生晨入太學招諸生立館下誨之曰業精於勤
荒於嬉行成於思毁於隨方今聖賢相逢治具畢張拔
去兇邪登崇畯良占小善者率以錄名一藝者無不庸
爬羅剔抉刮垢磨光蓋有幸而獲選孰云多而不揚諸
生業患不能精無患有司之不明行患不能成無患有
司之不公言未既有笑於列者曰先生欺余哉弟子事
先生於兹有年矣先生口不絶吟於六藝之文手不停
披於百家之編記事者必提其要纂言者必鉤其玄貪
多務得細大不捐焚膏油以繼晷恒兀兀以窮年先生
之業可謂勤矣觝排異端攘斥佛老補苴罅漏張皇幽
眇尋墜緒之茫茫獨旁搜而遠紹障百川而東之廻狂
瀾於既倒先生之於儒可謂有勞矣沈浸醲郁含英咀
華作為文章其書滿家上規姚姒渾渾無涯周誥殷盤
佶屈聱牙春秋謹嚴左氏浮誇易竒而法詩正而葩下
逮莊騷太史所錄子雲相如同工異曲先生之於文可
謂閎其中而肆其外矣少始知學勇於敢為長通於方
左右具宜先生之於為人可謂成矣然而公不見信於人
私不見助於友䟦前躓後動輙得咎暫為御史遂竄南
夷三年博士冗不見治命與仇謀取敗幾時冬煖而兒
號寒年豐而妻啼飢頭童齒豁竟死何裨不知慮此而
反教人為先生曰吁子來前夫大木為杗細木為桷欂
櫨侏儒椳闑扂楔各得其宜施以成室者匠氏之工也
玉札丹砂赤箭青芝牛溲馬勃敗鼓之皮俱收並蓄待
用無遺者醫師之良也登明選公雜進巧拙紆餘為妍
卓犖為傑校短量長惟器是適者宰相之方也昔者孟
軻好辯孔道以明轍環天下卒老於行荀卿守正大論
是弘逃讒於楚廢死蘭陵是二儒者吐辭為經舉足為
法絶類離倫優入聖域其遇於世何如也今先生學雖
勤而不繇其統言雖多而不要其中文雖竒而不濟於
用行雖修而不顯於衆猶且月費俸錢歲靡廪粟子不
知耕婦不知織乘馬從徒安坐而食踵常途之促促窺
陳編以盜竊然而聖主不加誅宰臣不見斥兹非其幸
歟動而得謗名亦隨之投閒置散乃分之宜若夫商財
賄之有亡計班資之崇庳忘己量之所稱指前人之瑕
疵是所謂詰匠氏之不以杙為楹而訾醫師以昌陽引
年欲進其豨苓也
孫樵曰玉川子月蝕詩韓吏部進學解莫不拔地倚
天句句欲活如赤手捕修蛇不施鞚勒騎生馬急不
得暇莫可捉搦
李光地曰此體文此篇與揚子解嘲千載稱絶矣解
嘲中云炎炎者滅隆隆者絶觀雷觀火為盈為實天
收其聲地藏其熱高明之家鬼瞰其室此段是全釋
豐卦義炎炎者火也隆隆者雷也當其隆隆炎炎以
為盈且實矣然豐卦雷居上則是天收其聲火居下
則是地藏其熱此其盛不可久而滅且絶之徵也豐
之義如此故卦爻俱發日中之戒至窮極則曰豐其
屋蔀其家闚其戶閴其無人即揚子所謂高明之家
鬼瞰其室也揚子是變易辭象以成文然自輔嗣以
来未有知之者故此卦之義至今不白也此篇謹嚴
浮夸竒法正葩等字並極羣經要𦕈故未有不精於
經術而能行文者
師說
古之學者必有師帥者所以傳道授業解惑也人非生
而知之者孰能無惑惑而不從師其為惑也終不解矣
生乎吾前其聞道也固先乎吾吾從而師之生乎吾後
其聞道也亦先乎吾吾從而師之吾師道也夫庸知其
年之先後生於吾乎是故無貴無賤無長無少道之所
存師之所存也嗟乎師道之不傳也久矣欲人之無惑
也難矣古之聖人其出人也遠矣猶且從師而問焉今
之衆人其下聖人也亦遠矣而恥學於師是故聖益聖
愚益愚聖人之所以為聖愚人之所以為愚其皆出於
此乎愛其子擇師而教之於其身也則恥師焉惑矣彼
童子之師授之書而習其句讀者非吾所謂傳其道解
其惑者也句讀之不知惑之不解或師焉或不焉小學
而大遺吾未見其明也巫醫樂師百工之人不恥相師
士大夫之族曰師曰弟子云者則羣聚而笑之問之則
曰彼與彼年相若也道相似也位卑則足羞官盛則近
諛嗚呼師道之不復可知矣巫醫樂師百工之人君子
不齒今其智乃反不能及其可怪也歟聖人無常師孔
子師郯子萇弘師襄老耼郯子之徒其賢不及孔子孔
子曰三人行則必有我師是故弟子不必不如師師不
必賢於弟子聞道有先後術業有專攻如是而己李氏
子蟠年十七好古文六藝經傳皆通習之不拘於時學
於余余嘉其能行古道作師說以貽之
洪邁曰柳子厚答韋中立書云今之世不聞有師獨
韓愈不頋流俗犯笑侮收召後學作師說因抗顔而
為師愈以是得狂名又報嚴厚輿書云僕才能勇敢
不如韓退之故不為人師人之所見有同異無以韓
責我余觀退之師說云弟子不必不如師師不必賢
於弟子其言非好為人師者也
守戒
詩曰大邦維翰書曰以蕃王室諸侯之於天子不惟守
土地奉職貢而己固將有以翰蕃之也今人有宅於山
者知猛獸之為害則必高其柴楥而外施窞穽以待之
宅於都者知穿窬之為盗則必峻其垣墻而内固扃鐍
以防之此野人鄙夫之所及非有過人之智而後能也
今之通都大邑介於屈強之間而不知為之備噫亦惑
矣野人鄙夫能之而王公大人反不能焉豈材力為有
不足歟蓋以為不足為而不為耳天下之禍莫大於不
足為材力不足者次之不足為者敵至而不知材力不
足者先事而思則其於禍也有間矣彼之屈強者帶甲
荷戈不知其多少其緜地則千里而與我壤地相錯無
有丘陵江河洞庭孟門之關其間又自知其不得與天
下齒朝夕舉踵引頸冀天下之有事以乘吾之便此其
暴於猛獸穿窬也甚矣嗚呼胡知而不為之備乎哉賁
育之不戒童子之不抗魯雞之不期蜀雞之不支今夫
鹿之於豹非不巍然大矣然而卒為之禽者爪牙之材
不同猛怯之資殊也曰然則如之何而備之曰在得人
朱子曰唐自安史亂後河南河北地裂為七八蔡在
當時最為近地成德淄青連結為援所謂今之通都
大邑介於屈強之間而不知為之備者此公守戒之
所以作終之曰如之何而備之曰在得人及裴度平
蔡而公之言騐
御選唐宋文醇卷一
