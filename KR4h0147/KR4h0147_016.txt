御選唐宋文醇卷十六目錄
河東柳宗元文六
論記
守道論
四維論
辯侵伐論
永州新堂記
嶺南節度使饗軍堂記
諸使兼御史中丞壁記
四門助教廳壁記
永州萬石亭記
始得西山宴遊記
鈷鉧潭記
鈷鉧潭西小丘記
至小丘西小石潭記
袁家渴記
石渠記
石澗記
小石城山記
御選唐宋文醇卷十六
河東柳宗元文六
守道論
或問曰守道不如守官何如對曰是非聖人之言傳之
者誤也官也者道之器也離之非也未有守官而失道
守道而失官之事者是固非聖人言乃傳之者誤也夫
皮冠者是虞人之物也物者道之凖也守其物由其凖
而後其道存焉苟舍之是失道也凡聖人之所以為經
紀為名物無非道者命之曰官官是以行吾道云爾是
故立之君臣官府衣裳輿馬章綬之數會朝表著周旋
行列之等是道之所存也則又示之典命書制符璽奏復
之文參伍殷輔陪臺之役是道之所由也則又勸之以
爵祿慶賞之美懲之以黜遠鞭朴梏拲斬殺之慘是道
之所行也故自天子至於庶民咸守其經分而無有失
道者和之至也失其物去其凖道從而喪矣易其小者
而大者亦從而喪矣古者居其位思死其官可易而失
之哉禮記曰道合則服從不可則去孟子曰有官守者
不得其職則去然則失其道而居其官者古之人不與
也是故在上不為抗在下不為損矢人者不為不仁函
人者不為仁率其職司其局交相致以全其工也易位
而處各安其分而道逹於天下也且夫官所以行道也
而曰守道不如守官蓋亦喪其本矣未有守官而失道
守道而失官之事者也是非聖人之言傳之者誤也果
矣
韓愈曰道與德為虚位夫事有萬矣而一事各載一理
得乎理之至善即協乎事之時宜成為行之中正符於
性之自然而名之曰道故曰率性之謂道舍是而别有
所謂道則道其所道也岐官與道而二之將官非其官
而道非其道即有一得亦必有見於官即無見於道有
見於道即無見於官者也宗元之論當矣
四維論
管子以禮義廉耻為四維吾疑非管子之言也彼所謂
廉者曰不蔽惡也世人之命廉者曰不苟得也所謂耻
者曰不從枉也世人之命耻者曰羞為非也然則二者
果義歟非歟吾見其有二維未見其所以為四也夫不
蔽惡者豈不以蔽惡為不義而去之乎夫不苟得者豈
不以苟得為不義而不為乎雖不從枉與羞為非皆然
然則廉與耻義之小節也不得與義抗而為維聖人之
所以立天下曰仁義仁主恩義主斷恩者親之斷者宜
之而理道畢矣蹈之斯為道得之斯為德履之斯為禮
誠之斯為信皆由其所之而異名今管氏所以為維者
殆非聖人之所立乎又曰一維絶則傾二維絶則危三
維絶則覆四維絶則滅若義之絶則廉與耻其果存乎
廉與耻存則義果絶乎人既蔽惡矣苟得矣從枉矣為
非而無羞矣則義果存乎使管子庸人也則為此言管
子而少知理道則四維者非管子之言也
左史記言右史記事事為春秋言為尚書尚書國語類
也春秋左傳類也列國皆有之獨魯史以孔子得傳至
今耳孔子以前無家自為書者名卿大夫之嘉言皆載
之右史左傳所稱古志有之古語有之又曰著之話言
楚語所稱教之語使明其德而知先王之務用明德於
民皆是也即論語亦非孔子所自作乃曾子有子之門
人記其所聞於師者而纂之其曰語者猶用古史之體
例也春秋降為戰國處士始撡各國之柄而人自為說
以行於天下莊周荀卿之所評論具在可考皆無及於
管子者也孟子曰聖王不作諸侯放恣處士横議楊朱
墨翟之言盈天下此周室陵遲至孟子時而始然者也
管仲生於孔子之前管仲無書明甚如其有之未有七
十手之徒無一言評隲之者也管仲之書其為戰國時
言富國強兵之流自以為所學出於管仲而假托之無
疑也其不概於理者不勝舉若宗元四維論亦一斑也
辯侵伐論
春秋之說曰凡師有鐘鼓曰伐無曰侵周禮大司馬九
伐之法曰賊賢害人則伐之負固不服則侵之然則所
謂伐之者聲其惡於天下也聲其惡於天下必有以厭
於天下之心夫然後得行焉古之守臣有朘人之財危
人之生而又害賢人者内必棄於其人外必棄於諸侯
從而後加伐焉動必克矣然猶校德而後舉量力而後
會備三有餘而以用其人一曰義有餘二曰人力有餘
三曰貨食有餘是三者大備則又立其禮正其名修其
辭其害物也小則誥誓徵令不過其鄰雖大不出所暴
非有逆天地横四海者不以動天下之師故師不踰時而
功成焉斯為人之舉也故公之公之而鐘鼓作焉夫所
謂侵之者獨以其負固不服而壅王命也内以保其人
外不犯於諸侯其過惡不足暴於天下致文告修文德
而又不變然後以師問焉是為制命之舉非為人之舉
也故私之私之故鐘鼓不作斯聖人之所志也周道既
壞兵車之軌交於天下而罕知侵伐之端焉是故以無
道而正無道者有之以無道而正有道者有之不增德
而以遂威者又有之故世日亂一變而至於戰國而生
人耗矣是以有其力無其財君子不以動衆有其力有
其財無其義君子不以帥師合是三者而明其公私之
說而後可焉嗚呼後之用師者有能觀其侵伐之論則
善矣
用兵固不得泥於古然聖人之意不可悖也師之彖傳曰
以此毒天下而民從之吉又何咎苟非以生道殺人雖
死無怨殺者其何可以言兵未能以生道殺人而言兵
皆違天而戕人也違天而戕人敗固禍而勝亦禍古可
鍳矣宗元此文可作左傳義䟽
永州新堂記
將為穹谷嵁巖淵池於郊邑之中則必輦山石溝澗壑
凌絶嶮阻疲極人力乃可以有為也然而求天作地生
之狀咸無得焉逸其人因其地全其天昔之所難今於
是乎在永州實惟九疑之麓其始度土者環山為城有
石焉翳於奥草有泉焉伏於土塗蛇虺之所蟠狸鼠之
所遊茂樹惡木嘉葩毒卉亂雜而爭植號為穢墟韋公
之來既逾月理甚無事望其地且異之始命芟其蕪行
其塗積之丘如蠲之瀏如既㷊既釃竒勢迭出清濁辨
質美惡異位視其植則清秀敷舒視其蓄則溶漾紆餘
怪石森然周於四隅或列或跪或立或仆竅穴逶邃堆
阜突怒乃作棟宇以為觀遊凡其物類無不合形輔勢
效伎於堂廡之下外之連山高原林麓之崖間厠隱顯
邇延野綠遠混天碧咸會於譙門之内已乃延客入觀
繼以宴娛或贊且賀曰見公之作知公之志公之因土
而得勝豈不欲因俗以成化公之釋惡而取美豈不欲
除殘而佑仁公之蠲濁而流清豈不欲廢貪而立廉公
之居高以望遠豈不欲家撫而尸曉夫然則是堂也豈
獨草木土石水泉之適歟山原林麓之觀歟將使繼公
之理者視其細知其大也宗元請志諸石措諸壁編以
為二千石楷法
人或良才美質自天畀之而不學不問好惡無節於内
知誘於外以至滅天理而窮人欲於是有悖逆詐偽之
心有滛佚慝亂之事以之終身而不變人曰天之生是
使然也奚知其質美才良克念即可作聖耶其與佳景
瑰觀清泉美石之汨於荒區蠻域惡木毒莽之中與為
終古者奚異宗元為上官作記故以治人之道言之善
讀之知修身焉
嶺南節度使饗軍堂記
唐制嶺南為五府府部州以十數其大小之戎號令之
用則聽於節度使焉其外大海多蠻夷由流求訶陵西
抵大夏康居環水而國以百數則統於押蕃舶使焉内
之幅員萬里以執秩拱稽時聽教命外之羈屬數萬里
以譯言贄寶歲帥貢職合二使之重以治於廣州故賓
軍之事宜無與校大且賓有牲牢饔餼嘉樂好禮以同
遠合疏軍有犒饋宴饗勞旅勤歸以羣力一心於是治
也閈閎階序不可與他邦類必厚棟大梁夷庭高門然
後可以上充於揖讓下周於步武今御史大夫扶風公
廉廣州且專二使增德以來遠人申威以修戎政大饗
宴合樂從其豐盈先是為堂於治城西北陬其位公北
向賓衆南向奏部伎於其西視泉池於其東隅奥庳側庭廡
下陋日未及晡則赫炎當目汗眩更起而禮莫克終故凡大
宴饗大賓旅則寓於外壘儀形不稱公於是始斥其制
為堂南面横八楹縱十楹嚮之宴位化為東序西又如
之其外更衣之次膳食之宇列觀以遊目偶亭以展聲
彌望極顧莫究其往泉池之舊增濬益植以暇以息如
在林壑問工焉取則師輿是供問役焉取則蠻隸是徵
問材焉取則隙宇是遷或益其闕伐山浮海農賈拱手
張目視具乃十月甲子克成公命饗於新堂幢牙茸纛
金節析羽旂旗旟旞咸飾於下鼓以鼖晉金以鐸鐃公
與監軍使肅上賓延羣僚將校士吏咸次於位卉裳罽
衣胡夷蜑蠻睢盱就列者千人以上鉶鼎體節燔炰胾
炙羽鱗貍互之物沉泛醍盎之齊均飫於卒士興王之
舞服夷之伎揳擊吹鼓之音飛騰幻怪之容寰觀於遠
邇禮成樂遍以叙而賀且曰是邦臨護之大五人合之
非是堂之制不可以備物非公之德不可以容衆曠於
往初肇自今兹大和有人以觀遠方古之戎政其曷用
加此華元名大夫也殺羊而御者不及霍去病良將軍
也餘肉而士有饑色猶克稱能以垂到今矧兹具美其
道不廢願倣於金石以永示後祀遂相與來告且乞辭
某讓不獲乃刻於兹石
陳子龍曰文如畫棟雕甍高牙大纛翼翼巖巖觀者
竦視
諸使兼御史中丞壁記
古者交政於四方謂之使今之制受命臨戎職無所統
屬者亦謂之使凡使之號蓋專焉而行其道者也開元
以來其制愈重故取御史之名而加焉至於今若干年
其兼中丞者若干人其使絶域統兵戎按州部專貨食
而柔遠人固王略齊風俗和關石大者戡復於内拓定
於外皆得以壯其威張其聲其用遠矣假是名以莅厥
職而尊嚴若是况乎總憲度於朝端樹風聲於天下其
所以翼於君正於人者尤可以知也武公以厚德在位
甚宜其官視其署有記諸使中丞者而多闕漏於是求
其故於詔制而又質於史氏增益備具遂命其屬書之
且曰由其號而觀其實後之居於斯者有以敬於事
食焉而不事其事則雖三槐九棘綰四十九使印而自
覺恢然有餘苟思夫受於天命於君者為何等事則雖
卑官薄祿簿尉曹佐之儔當必前望往古後望來今覩
一身之衾影對萬民之耳目恧然自覺其事之難為分
之難稱矣宗元曰由其號以觀其實後之居於斯者有
以敬其事斯言可三復也故錄之
四門助教廳壁記
周人置虞庠於西郊以養國老教胄子祭統曰天子設
四學蓋其制也易傳太初篇曰天子旦入東學晝入南
學夕入西學暮入北學蔡邕引之以定明堂之位焉大
戴禮保傳篇曰帝入東學以貴仁入南學以貴德入西
學以貴義入北學以尊爵賈生述之以明太子之教焉
故曰為大教之宫而四學具焉參明堂之政原大教之
極其建置之道弘也後魏太和中立學於四門置助教
二十人隋氏始隷於國子而降置五人皇朝始合於太
學又省至三人員位彌簡其官尤難非儒之通者不列
也四門學之制掌國之上士中士下士凡三等侯伯子
男凡四等其子孫之為胄子者及庶士庶人之子為俊
士者使執其業而居其次就師儒之官而考正焉助教
之職佐博士以掌鼓篋榎楚之政令分其人而教育之
其有通經力學者必於歲之杪升於禮部聽簡試焉課
生徒之進退必酌於中道非博雅莊敬之流固不得臨
於是故有去而升於朝者賀秘書由是為博士歸散騎
由是為左拾遺舊制以拾遺為八品清官故必以名實
者居於其位貞元中王化既成經籍少間有司命太學
之官頗以為易專名譽好文章者咸耻為學官至是河
東柳立始以前進士求署兹職天水武儒衡閩中歐陽
詹又繼之是歲為四門助教凡三人皆文士京師以為
異余與立同祖與武公同升於禮部與歐陽生同志於
文四門助教署未嘗紀前人名氏余故為之記而由夫
三子者始
宋人非四學之說謂學有四豈道亦有四耶然道固一
而行則百易地而施之異宜俾得並舉而觀所尚以章
志興化亦非無謂相傳古有四學非妄也唐之四學徒
循其文耳然猶有告朔之餼羊焉夫士而徒以文稱愧
學校矣乃四學助教相繼得三文士則夸美以為異其
下此者又可知矣學校之衰也人文之不振也道德風
俗淪胥以鋪千載古今彌望慨然
永州萬石亭記
御史中丞清河男崔公來莅永州閒日登城北墉臨於
荒野藂翳之隙見怪石特出度其下必有殊勝步自西
門以求其墟伐竹披奥欹仄以入綿谷跨谿皆大石林
立渙若奔雲錯若置碁怒者虎鬭企者鳥厲抉其穴則
鼻口相呀搜其根則蹄股交峙環行卒愕疑若搏噬於
是刳闢朽壤翦㷊榛薉决澮溝導伏流散為疎林洄為
清池寥廓泓渟若造物者始判清濁效竒於兹地非人
力也乃立遊亭以宅厥中直亭之西石若掖分可以眺
望其上青壁斗絶沉於淵源莫究其極自下而望則合
乎攢巒與山無窮明日州邑耋老雜然而至曰吾儕生
是州蓺是野眉尨齒鯢未嘗知此豈天墜地出設兹神
物以彰我公之德歟既賀而請名公曰是石之數不可
知也以其多而命之曰萬石亭耋老又言曰懿夫公之
名亭也豈專狀物而已哉公嘗六為二千石既盈其數
然而有道之士咸恨公之嘉績未洽於人敢頌休聲祝
公於明神漢之三公秩號萬石我公之德宜受兹錫漢
有禮臣惟萬石君我公之化始於閨門道合於古祐之
自天野夫獻辭公夀萬年宗元嘗以牋奏隸尚書敢專
筆削以附零陵故事時元和十年正月五日記
體物之妙宇宙在乎手萬化生於心矣
始得西山宴遊記
自余為僇人居是州恒惴慄其隟也則施施而行漫漫
而遊日與其徒上高山入深林窮迴溪幽泉怪石無遠
不到到則披草而坐傾壺而醉醉則更相枕以卧意有
所極夢亦同趣覺而起起而歸以為凡是州之山有異
態者皆我有也而未始知西山之怪特今年九月二十
八日因坐法華西亭望西山始指異之遂命僕過湘江
緣染溪斫榛莽焚茅茷窮山之高而止攀援而登箕踞
而遨則凡數州之土壤皆在袵席之下其高下之勢岈
然窪然若垤若穴尺寸千里攢蹙累積莫得遯隱縈青
繚白外與天際四望如一然後知是山之特出不與培
塿為類悠悠乎與灝氣俱而莫得其涯洋洋乎與造物
者遊而不知其所窮引觴滿酌頽然就醉不知日之入
蒼然暮色自遠而至至無所見而猶不欲歸心凝形釋
與萬化冥合然後知吾嚮之未始遊遊於是乎始故為之
文以志是歲元和四年也
鈷鉧潭記
鈷鉧潭在西山西其始蓋冉水自南奔注抵山石屈折
東流其顛委勢峻盪擊益暴齧其涯故旁廣而中深畢
至石乃止流沫成輪然後徐行其清而平者且十畆有
樹環焉有泉懸焉其上有居者以予之亟遊也一且欵
門來告曰不勝官租私劵之委積既芟山而更居願以
潭上田貿財以緩禍予樂而如其言則崇其臺延其檻
行其泉於高者墜之潭有聲潨然尤與中秋觀月為宜
於以見天之高氣之迥孰使予樂居夷而忘故土者非
兹潭也歟
鈷鉧潭西小丘記
得西山後八日尋山口西北道二百步又得鈷鉧潭西
二十五步當湍而浚者為魚梁梁之上有丘焉生竹樹
其石之突怒偃蹇負土而出爭為竒狀者殆不可數其
&KR0706;然相累而下者若牛馬之飲於溪其衝然角列而上
者若熊羆之登於山丘之小不能一畆可以籠而有之
問其主曰唐氏之棄地貨而不售問其價曰止四百余
憐而售之李深源元克已時同遊皆大喜出自意外即
更取器用剷刈穢草伐去惡木烈火而焚之嘉木立美
竹露竒石顯由其中以望則山之高雲之浮溪之流鳥
獸魚之遨遊舉熙熙然迴巧獻技以效兹丘之下枕席
而卧則清冷之狀與目謀瀯瀯之聲與耳謀悠然而虚
者與神謀淵然而靜者與心謀不帀旬而得異地者二
雖古好事之士或未能至焉噫以兹丘之勝致之灃鎬
鄠杜則貴遊之士爭買者日增千金而愈不可得今棄
是州也農夫漁夫過而陋之賈四百連歲不能售而我
與深源克已獨喜得之是其果有遭乎書於石所以賀
兹丘之遭也
至小丘西小石潭記
從小丘西行百二十步隔篁竹聞水聲如鳴佩環心樂
之伐竹取道下見小潭水尤清冽泉石以為底近岸卷
石底以出為坻為嶼為堪為巖青樹翠蔓蒙絡搖綴
參差披拂潭中魚可百許頭皆若空遊無所依日光下
澈影布石上怡然不動俶爾遠逝往來翕忽似與遊者
相樂潭西南而望斗折蛇行明滅可見其岸勢犬牙差
互不可知其源坐潭上四面竹樹環合寂寥無人凄神
寒骨悄愴幽邃以其境過清不可久居乃記之而去同
遊者吳武陵龔古余弟宗直隸而從者崔氏二小生曰
怒已曰奉壹
袁家渴記
由冉溪西南水行十里山水之可取者五莫若鈷鉧潭
由溪口而西陸行可取者八九莫若西山由朝陽巖東
南水行至蕪江可取者三莫若袁家渴皆永中幽麗竒
處也楚越之間方言謂水之反流者為渴音若衣褐之
褐渴上與南館高嶂合下與百家瀨合其中重洲小溪
澄潭淺渚間厠曲折平者深黑峻者沸白舟行若窮忽
又無際有小山出水中山皆美石上生青叢冬夏常蔚
然其旁多巖洞其下多白礫其樹多楓柟石楠楩櫧樟
柚草則蘭芷又有異卉類合歡而蔓生轇轕水石每風
自四山而下振動大木掩苒衆草紛紅駭綠蓊勃香氣
衝濤旋瀨退貯谿谷搖颺葳蕤與時推移其大都如此
余無以窮其狀永之人未嘗遊焉余得之不敢專也出
而傳於世其地世主袁氏故以名焉
石渠記
自渴西南行不能百步得石渠民橋其上有泉幽幽然
其鳴乍大乍細渠之廣或咫尺或倍尺其長可十許步
其流抵大石伏出其下踰石而往有石泓昌蒲被之青
鮮環周又折西行旁陷巖石下北墮小潭潭幅員减百
尺清深多鯈魚又北曲行紆餘睨若無窮然卒入於渴
其側皆詭石怪木竒卉美箭可列坐而休焉風搖其顛
韵動崖谷視之既靜其聽始遠予從州牧得之攬去翳
朽决疎土石既崇而焚既釃而盈惜其未始有傳焉者
故累記其所屬遺之其人書之其陽俾後好事者求之
得以易元和七年正月八日蠲渠至大石十月十九日
踰石得石泓小潭渠之美於是始窮也
石澗記
石渠之事既窮上由橋西北下土山之陰民又橋焉其
水之大倍石渠三之亘石為底達於兩涯若床若堂若
陳筵席若限閫奥水平布其上流若織文響若操琴揭
跣而往折竹掃陳葉排腐木可羅胡床十八九居之交
絡之流觸激之音皆在床下翠羽之木龍鱗之石均蔭
其上古之人其有樂乎此耶後之來者有能追余之踐
履耶得意之日與石渠同由渴而來者先石渠後石澗
由百家瀨上而來者先石澗後石渠澗之可窮者皆出
石城村東南其間可樂者數焉其上深山幽林逾峭險
道狹不可窮也
小石城山記
自西山道口徑北踰黃茅嶺而下有二道其一西出尋
之無所得其一少北而東不過四十丈土斷而川分有
積石横當其垠其上為睥睨梁欐之形其旁出堡塢有
若門焉窺之正黑投以小石洞然有水聲其響之激越
良久乃已環之可上望甚遠無土壤而生嘉樹美箭益
竒而堅其䟽數偃仰類智者所施設也噫吾疑造物者
之有無久矣及是愈以為誠有又怪其不為之於中州
而列是夷狄更千百年不得一售其伎是固勞而無用
神者儻不宜如是則其果無乎或曰以慰夫賢而辱於
此者或曰其氣之靈不為偉人而獨為是物故楚之南
少人而多石是二者余未信之
酈道元水經注史家地理志之流也宗元永州八記雖
非一時所成而若斷若續令讀者如陸務觀詩所云山
重水複疑無路柳暗花明又一村也絶似水經注文字
讀者宜合而觀之
虞集曰公之好竒若貪夫之籠百貨而文亦變幻百
出
御選唐宋文醇卷十六
