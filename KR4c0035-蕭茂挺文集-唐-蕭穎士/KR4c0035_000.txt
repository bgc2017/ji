蕭茂挺文集别集類一(唐)
提要
(臣)等謹案蕭茂挺文集一卷唐蕭穎士撰穎
士潁川人茂挺其字也梁鄱陽王之裔世系
俱載其贈韋司業書中開元二十三年舉進
士對策第一天寶初官秘書正字以搜括遺
書淹久不報劾免尋召為集賢校理忤李林
甫調廣陵參軍韋述薦為史館待制又忤林
甫免林甫死調河南府參軍安禄山反穎士
走山南源洧辟掌書記後為揚州功曹參軍
復棄官去遂客死于汝南事迹具唐書本傳
穎士嘗作伐櫻桃賦以刺林甫唐書本傳譏
其褊而晁公武讀書志則稱其每俯臨于蕭
墻姦回得而窺伺句為知幾先見唐書貶之
為非今考穎士當禄山寵盛之時嘗與柳并
策其必反既而言驗乃詣河南採訪使郭納
言獻策守禦納言不能用禄山別將攻南陽
山南節度使源洧欲遯穎士力持之乃堅意
拒賊永王璘嘗召之不赴而與宰相崔圓書
請先防江淮之亂既而劉展果叛其才略志
節皆過于人不但如晁氏之所云文章根柢
固不僅在學問之博奥也穎士與李華齊名
而穎士尤當代所重李邕負一代宿望而進
芝草表假手穎士則其推挹可知唐志載穎
士游梁新集三卷文集十卷宋志僅載文集
十卷而游梁新集已佚此本前有曹溶名字
二印蓋其所藏僅賦九篇表五篇牋一篇序
五篇書五篇史稱其與崔圓書今集中不載
書錄解題所云柳并序今亦佚之乃後人抄
撮文苑英華唐文粹諸書而成非復十卷之
舊矣然殘膏賸馥猶足沾溉正不必以不完
為歉也乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
