靈巖集卷五宋唐士恥撰
頌
芝山頌
宋興四五十載叶氣格于上下圖書之出夐超往牒人
情洽熙願建升中之禮登封訖成載脩汾上之祠柴瘞
昭妥昆蟲闓澤爰扣琳宇躬脩欵謁凡前王盛際升平
縟典罔不咸稱忱恂比于馨香殊應踵出凡仰而見之
于天俯而形之于地致其物繪于圖者府無虛月史不
絶書至于自本至根效三秀之異者尤為雜沓乃大中
祥符元年六月王欽若得之泰山蓋八千餘本六年十
一月丁謂得之亳都蓋三萬七千八百本越月丙午又
獻九萬五千本焉殆前時所未有也想其殊形詭狀五
色粲發溢于觀覽不一而足彼甘泉之産函德之符不
過九莖形之詔旨詠之歌詩使見斯時之瑞豈不駭觀
溢聽宜其帝心格誠不敢隠遏叢而為山以對天宏休
二年四月二十三日命内臣元吉分畀名地凡二百焉
八年六月復錫殊庭加賚臣工各二俾之寶蔵不朽丕
赫哉振代之珍符創見之明時也天瑞應誠而至昔蓋
有之求其系至麕集輻輳雲會若是芝者實千載一隆
又從而加之意不隠不夷以震蕩億萬年之耳目其兩
至也已是非我真宗章聖皇帝疇克致之亦疇克顯之
小臣不揆竊寓之律吕播之金石以彰無窮之偉觀頌
曰天尊地卑人焉中居有感自我厥應不虛有羲斯圖
有姒斯書究而論之不差錙銖匪分而際若鼔在枹五
閏易置天厭紛如迺眷真人大濟堪輿東征西怨爰立
宏模曰義以正曰仁以濡詔爾來禩母二者踰太宗一
綂悉歸版圖訖惟人面畢會我都章聖嗣之不變不渝
三朝繼承四方無虞我澤益深浹髓淪膚叶氣薰陶方
外鬼區有降自天大中祥符稽之往牒振古所無小民
稽首登封來歟言曰今日安若覆盂矧此天瑞有誠既
孚帝曰俞哉叶以汾隅柴燎奠瘞肸蠁紆餘亳宫載臨
確如前謨保合太和三秀以敷人一已千僉用歡呼既
萬且億與常則殊于岱之域于亳之沮上帝監觀左睞
右扶不一而足或黝或朱五色交粲光彩敷腴其來雜
遝厥入連車爰命為山錫之名廬加賚臣工非玩非娛
甘泉九莖函德之除寂寥間見何足惓渠漢德鮮矣僅
爾斯須曷若昌期可張可鋪不隠不夷永視居諸小臣
作頌敢罄厥愚
紹興祚德廟酌獻彊濟公成安樂頌
堯舜一時輔佐其子孫咸有天下且膺一綂之盛趙出
伯益乃獨跨帝軼王度劉越李而後興焉中數小奇天
眷不釋挺生程嬰以左右之史遷特書焜燿縑冊雖陰
佑所臨似非人力然忠肝義膽要與日月爭光又奚止
丙吉陰德僅見當時而已哉烈士初心夫豈望報然被
其施者自不可忘也元豐紀號之四年五月始封嬰為
信成侯棟宇宰木之蔭扁以祚德始血食焉中興行都
用肇昭享蓋紹興十有一年八月至十有六年六月加
以忠節之號二十有三年二月爰命頌臺議超常度爵
以公冠以彊濟春秋二仲祭必用樂酌獻之曲蓋曰成
安備縟曲也且綂垂千歲累聖相承民漸膏澤詠仁蹈
德景炎系隆運啓無窮原其端緒存趙之力為多是既
不庸釋死而不朽無踰義烈雖歷數千百載猶一日也
英心廩廩如在其上膏雨既濡秋靈將肅時序物情人
心休焉俎豆告潔牲牷告備即肖貌之宫迺肆迺薦八
音在列詩言義槩夷惠之風懦立鄙寬形之千古如日
常新量幣既奠縮爵既告革木起壯金石將將絲管相
叶而百禮既矣祭法有之法施于民勤事定國禦災捍
患悉在尸祝之列矧公存孤利浹萬世致其恪恭是宜
有常中聲嘉號副兹縟禮聖王懋焉元豐百度厥端既
啓中興肇新有隆不替下貽億嗣甚盛舉也可無聲詩
播之金石頌曰皇乎趙宗嘗在晉國有孤幸存擠者如
織帝曰念哉是萬夫特將建殊勲覆露六幕卒存其祀
險艱千億昔云托孤猶曰六尺兹焉亡有遺腹是植豈
無杵臼大命且殛囦謀竟售虐心遂熄此為其難委曲
羽翼豈無韓厥卿位侯棘上薄雲天言烏可食外内叶
策則各有職惟嬰之義萬世赫赫歸告九原一死何惜
執禮三年何足酬德矧兹源流真人是出五閏厭亂四
海乃闢垂綂千歲周道其直六合廣矣閱歲再百日被
雨露膏潤無極時嬰之庸時嬰之力尸而祝之佐以皦
繹夫尚何言是安是適青陽方中萬彙奮迹牲牷告腯
春酒有幂思公之仁温温如日西顥將半思象悽惻黍
稷告成祠庭載陟思公之義秋霜栗栗象德之音意緒
昭白使遇季子維見歷歷侯今之樂風槩可識勁氣堅
節介焉如石才愧吉甫鋪叙髣髴
延喜樓冠帶河隴高年頌
唐宏覆海㝢臣妾萬國太宗皇帝之兵有以俘頡利刊
延陀滅高昌驛回鶻幾踣高麗而強弩之末終不足以
振魯縞僅以侯君集一戰之力而和吐蕃玄宗鼎盛之
日雖西方萬里之遠而一叛一服終不能得其要領乾
元後隴右劔南西山三州七關軍鎮三百所皆失之憲
宗嘗覽天下圖見河隍舊封赫然思經略之而未暇也
及敵運之旣衰尚恐熱弄兵而吐蕃比於危亡矣於是
鳳翔節度使李玭復清水收秦州涇原節度使康季榮
復原州取六關靈武節度使李欽取安樂州卲寧節度
使張欽緒復蕭關山南西道節度使鄭涯得扶州是歲
大中建號之三年也八月乙酉河隴高年千餘見闕下
天子為御延喜樓賜冠帶皆解制易服昔漢宣帝能得
呼韓邪之朝而卒不能得尺寸之地什伍之象以有之
晉劉裕西滅秦東滅燕有以舒華夏之氣而暫得復失
皆未足爲曠古之功維宣宗值此敵運之衰不勞兵革
之用大刷祖宗之恥挽漸染之人而復還中國之邱墓
其亦千載之一時也歟而今而後沙州祀父祖之衣服
不必復蔵也順憲二廟之謚號可以議上也偉矣夫其
振世之大烈也歟土地人民之復雖乘吐蕃之弱兵不
血刃而紀獨以為吐蕃獻之傳則以爲諸節度之力通
鑑所書與傳不殊今以為據頌曰通道作貢昔人有言
天運不息恢若轉圜常與願違弗副而愆故為希闊難
遇之年巍巍冠帶聖明所宣中國是尚仁義則兼漢能
服從來朝呼韓呼韓至歟金朱吉蠲然而猶曰單于爾
專爾地爾民爾其保全越有華衆邊境乃遷天開大幸
化均八埏復還古風儼若衣冠是真異事可書之篇唐
有吐蕃頑狡莫鐫係纍吾民彼效裘氊彼效裘氊子孫
以傳敵運旣衰不勞中權玭復清水秦州肆連仡仡季
榮復州曰原兵威破竹連取六關李欽勉旃安樂是還
欽緒出車蕭關亦搴終焉鄭涯得扶以旋八月乙酉移
御嬋蜎延喜載臨載撫載憐謂汝中國昔日民編今墮
邊地厥心載悁天開帝歷帝歷綿綿反汝古服懽聲震
天懽聲伊何躋我聖賢聖賢所制帝王則然酬我心曲
王化無邊彼之強敵飛灰滅烟昔我沙州祀其祖先每
懷土音淚涌若泉今其反初荷澤九乾荷澤九乾有通
平平韙矣斯舉大筆聯翩播在金石傳之億千
景靈宫頌
廟有寢古也漢之原廟其寢之類歟我真宗章聖皇帝
大中祥符紀號之五年戊午靈祖博臨于内宇景貺昭
灼十有二月戊辰詔建琳館誕將休嘉若唐太清太史
言太微之南天廟十四星仰福帝居宜即已丙地創之
共工鳩役九年五月以落成聞凡七百二十六區既更
歷年仁皇出震奉真有殿英宗面離孝嚴紀名元豐鼎
新十一殿踵立蓋備帝后之奉嚴衣冠之陳矣元符三
年十月甲子復於馳道西游立宫館而神宗所御屹為
列首左右角立罔有不虔大典必告首時必饗蓋亦超
漢而軼唐矣帝王追遠之心無有窮已渙離萃聚建之
廟立之主精神之所馮依祀享之所肅敬猶以為未足
也又即儀容之可慕笑貌之可彷若尸之於祭庶幾乎
其若存焉繹之於祭庶幾乎其或臨之仰迓靈祖之貺
極淵源之所自不苟不倦是非仁孝之純全其孰能與
於此哉真皇剏於前累聖繼於後原廟之不逮古太清
之不通今其皆瞠若者乎小臣不揆敢叶宫商播之金
石頌曰章聖明明百神受職北來西服五岳偃息協氣
所薰萬嘉如織乃至靈祖有臨翼翼降祉如茨景貺罔
極神休曷迓棟宇宜植以奉以虔庶幾不忒共工庀官
懋于夙夕殫其壯麗地開天闢仁皇繼照館御剏式承
承自今咸願昭格元豐鼎新欽成以畢徽皇大之右館
角立大報云初欵謁無射吉禮既成翠華親即春温秋
霜寒暑來適凡厥四孟罔不降陟汔成典常孝思是力
儀容恪然有若親覿我其庶乎建其萬一帝王之心有
欲報德無或窮已方升之日豈無清廟曰祊曰祏精神
所馮易言王假渙離萃聚各有所直聖人歉然以為未
足載因靈祖景命有僕彪列羣祀虔加肸飾漢之原廟
救過不給叔孫一言其事僅亦敬愛所寓止於列辟豈
若斯言淵源赫赫唐之太宗巋然以獨天寶之侈何足
控擊累聖弗及徒自光迹豈若斯宫本末奕奕國家蕆
事永開簡冊純誠不已厥義昭白上不遺本昭穆畢索
小臣作頌播之金石
紹興秘書省觀累朝御製頌
臣仰惟國家休明之運聖聖相承典學不倦聰明冠倫
之德緝熙日就之功肆筆掞辭縑冊充牣西清六閣内
直紫楹森拱萬靈永貽億禩重明繼照銳精紹述則必
閱視相踵有隆不替猶以為未足雲漢之章奎壁之照
下徹書林之表蓋跨經越史而凌躒乎諸子百家使天
下英賢預瀛洲之選者獲窺至理之萬一顧不韙歟高
宗皇帝投戈息馬篤意儒術成憲丕謨崇敬不忘乃紹
興紀號之十有四年七月二十有七日祕書省落成清
蹕臨幸乃召羣工俾觀累朝帝藻儒紳武裻濟濟將將
寶軸琅函光彩煥發雜沓抃蹈爭先快覩忻所未見發
坎井之陋啓醯雞之覆爰逮萬宇聳聞改聽猗歟盛哉
先漢之君若高祖武皇過沛之歌秋風之詠聞見一二
寂寥希闊既不足道光武明章系隆鼎盛雖尊經崇儒
有光西京東觀仁夀書林炳蔚曾不聞發越前作以侈
觀聽唐文皇之集徒與乎開元四錄肅宗克復以來日
不暇給蔑焉潤色增光之事維我熙朝累聖作於前高
宗述於後以内閣為未足廣之以冊府之儲以寶蔵為
未大繼之以榮觀之勝使數百年昭回之光一旦盡被
物表文治煟興羣心知嚮誠復古之丕緒酌祖之大端
顧未有續文王之什作為歌詩揄揚盛際小臣不揆敬
三祓而獻頌曰國家之興叶于五緯奎為文化天抉其
祕重規疉矩出類拔萃錫汝保極達于遐裔猶曰未足
敷言是事非文則侈非華足貴發揚隠奥萬物咸被重
明繼照傑閣嚴邃龍圖而下盛名聿示曰爾近臣簪纓
未戾新爾觀聽改爾瞻視虎拜稽首載舞載企復賜冊
府增光于外唯務廣及豈唯寶閟瀛洲之英石渠所萃
亦獲蠡測大海之涘此其盛時莫敢少墜中興系隆投
戈講藝鼎新書林翬飛凌厲乃勅前驅清蹕臨莅冠紳
弁裻命駕不俟雜沓歡欣開彼蒙昧六合九垓聞風服
義過沛之歌秋風下暨寂寥希闊初非極致矧彼復古
東觀大備紹述無聞不幾廢棄文皇彌文列部之四肅
宗倥偬弗窺櫝笥維我列聖瞻前鮮儷堯舜禹湯承承
繼繼煥章重華有光奕世吐辭為經斯文所係六藝雜
沓不知其幾維我高廟知風之自其幸後覺深識本意
遺爾學者莫大之賜小臣作頌金石不替
贊
元祐邇英閣仁宗皇帝御書贊
維天錫無疆大寶命于我有宋惟宋克肖天德藝祖太
宗肇造綂一聖聖相承澤流愈深真宗章聖皇帝垂裳
九閏登封降禪固已嫓隆太和之盛矣仁宗皇帝重明
麗天仁益豐義益熟刑惟恐不措歛惟恐不薄四表九
譯之遠肖翹牙甲之微罔不涵泳德化帝心若慊猶為
未足訪逮賢才容納忠直片善寸長靡不蒐獵期以永
保盈成用傳千億迺慶歷紀號之四年三月已夘御邇
英閣聿煥奎章凜遵祖宗而下彪分臚列三十有五事
皆保邦之丕範出治之大綱副以危言終焉顧勸講之
臣度公亮安國洙曰朕觀書之暇取臣僚所言可施於
治者書以為賜度等欽拜嘉錫請釋其義丙戌書成帝
指大者六事付之政地俾施行焉從古帝王蓋未有舍
已從人樂取為善若斯之盛者也肆惟哲宗皇帝勵志
紹述延登老成宰臣大防邇英有請願揭書帷永用監
觀詔音俞焉實元祐六年季春吉日道綂一傳若合符
節彼唐太宗俯監人言嘗列屏障或黏殿壁然條目未
備勉強不終僅見於一時又未若前遺後承之莫可及
也宜有儒臣欽述盛際謹昧死贊曰維天啓宋無疆大
歷維宋克肖維天是則聖聖相承先後弗易舍已從人
盍分畛域於皇仁宗維明御極維仁益豐維義益迪信
及豚魚政如金石化成忠厚行葦共測泰運隆古重見
赫奕帝心若慊罔敢自逸俊乂四來忠讜迺繹迺拔其
尤可施於國若曰丕承祖訓是式若奉先業繼守翼翼
精乎六藝尚吾儒術信義益固巧詐不惑或廣視聽或
求靜直小人之情俾毋我溺驕盈當戒喜怒當抑遠圖
當講功則無迹矜民撫軍片善咸緝三十有五罔由已
出終以危言自儆自惕帝詎闕此式揚謙德親灑璇跗
經臣特錫度等羅拜厥義請釋六事俾行無厭無斁肆
惟哲宗爰登鴻碩頓首有祈施之經幄前遺後承光掩
在昔唐宗容納或黏殿壁或列屏幛有昌莫述盍若神
聖百載若一帝王大經彪分臚列小臣欽贊用播千億
洛書五事圖贊
臣仰惟仁宗皇帝紹休大綂克已承天越成洽熙懷謙
履薄罔敢自寧猶思儆切在躬取洛書五事寫以為圖
丕休哉自修之要道飾身之格典也二儀同流人極中
建形色天性咸具至理能者養之各有其則綂宗會元
萬目畢振天畀彝倫神禹受之箕子歴陳越為丕矩初
一五行委之自然次則敬用五事蓋人道之始也貌言
視聽内焉心思實一書之領會漢儒考古知德者鮮庶
徵之末孰究厥奥維我仁宗發千古之祕啟不傳之妙
彪分臚列暸若日星近取諸身先其在我八政而下不
行而至誠為已之大端立極之奥理也鋪觀國史洪範
政監為卷二十有四出自帝藻殆詳略之交備本末之
相宣歟厥後英宗皇帝常列洪範于欽明殿之屏重華
繼文遹駿有聲中興館閣書目仁宗御集一百卷圖與
居其一焉度越流略作宋一經皇乎偉哉小臣斐墨昧
死祗贊贊曰人生兩間萬化紛紜曷執要端無先一身
曰貌固有養之在人厥德為恭暴慢不侵以之作肅罔
有弗欽言從視明聽當遠聞咸適厥理毋汩毋湮妙若
心思中乎天君睿以作聖所造孔深龜文出洛有姒至
神具列九疇光明郁紛其樞維何次二所陳反躬之會
衆妙之門行政紀疑徵福之分是皆外物殆何足論有
若三德若邇若親猶曰治人朝已之真有若皇極歛福
錫民切問近思殆我之因維我仁宗其温若春請事斯
語復禮為仁曰敬曰用陰會默存知言之要懿乎斯文
昔焉政監大義若綸皇曰兹詳毋胥以淪爰寫斯圖萬
世之珍道不下帶厥效孔殷標曰洛書探厥攸元妙訣
不傳千載一辰千載一辰厥義維新小臣欽贊并用書紳
武成王十哲蜀丞相諸葛亮贊
唐上元元年尊太公以王爵謚曰武成俾其宗主用武
之教如文之宣尼祭典一同樂用軒架復以歷代良將
為十哲像坐侍蜀丞相諸葛亮實居第三夫文武之途
至唐始岐為二事蓋將肖其形貌施之丹青書之姓氏
官爵以昭示後世為永遠觀美此豈苟然哉惟亮身起
三顧法善八陣擇劉氏而事之出師一表皆至公盡誠
之言雖崎嶇蜀漢而其事韙矣其義著矣况用兵行師
蓋威文節制之流亞足以服孟獲斬王雙仆張邻而其
既死也猶足以走生仲達屢戰屢勝天不假年巾幗之
遺方行而蓋棺之事已定夫豈人力之所能及哉侑食
武成之庭而配孔門十哲之列宜也夫使後世想其風
采人不可存名則可存身不可固象則可固欽贊以遺
之億千是可後乎哉後之人入武成之堂瞻諸葛之貌
而誦斯贊也其有益於英雄義烈也豈小補乎哉贊曰
漢之季世四海鼎足蜀居其間尤小而&KR1370;諸葛用之抗
守如欲孟獲崛強七禽以覆仲達勍敵亦畏而服而况
他人皆輙敗北節制之師如日之煜不幸天年夭焉如
倏使其義襟不振不縟使其英烈不年不祿維唐遴擇
以標以錄視之十哲威略振俗我肖我貌載尸載祝俾
配武成尚論以篤參之羣彦覆以厦屋後世觀之化成
自速寫此儀形視之武裻俾之烈烈俾之肅肅俾之想
象存其心曲維兹宣聖私之以淑維兹十哲四科之目
示之後世白不日浴今之大柄各司其局一張一弛英
才並育以垂永年齊人是告欽贊樂石用昭武塾
真宗皇帝御製内香藥庫詩贊
内香藥庫者古玉府也獨以香藥名者不貴異物賤用
物也上以備服御之須下以禆經費之闕犀珠磊落粲
然溢目梯山航海訖惟人面罔不虔職貢之修盛舟車
之輳越自肇造日積月累柴周之所儲嶺蜀之所聚銖
收寸藏殆非一日至于我真宗章聖皇帝之年蓋二十
有八庫焉維帝緝熙唐文形之篇什字為一室之標親
灑璇跗肆筆成書金榜昭揭下被萬古雲漢成章夫豈
徒然哉由盛帝明良之歌若三侯之章秋風之什見于
載籍者不可屢數求其克勤小物無一之或遺若我真
宗章聖皇帝者盖千萬世不一見也其事不見國史獨夢
得石林燕語存梗槩而歲不具焉容光必照日月之輝
已小臣敬贊盛德之萬一贊曰皇家之興五緯若繩若
繩貫珠降婁是明降婁何職比于東壁文物之占天意
歴歴累聖承承宸章方增九閣垂象貞皇最稱汗牛充
棟其書總總克勤小物罔不鼔動玉府在周遺規可求
服御是供一職以修冠以香藥其名何作不貴異物厥
義坦若四七其門臚列彪分扁以宸章理則具存維玉
至寶及他玩好兹焉是蔵儲之於早亦有南琛四方同
文訖惟人面職貢繽紛旁暨良藥癢疴可却拔象之齒
擢犀之角罔不粲然溢乎後先標以唐文相映相鮮是
謂玉食以奉惟辟冢宰不會宏哉九式叶于四聲七字
一精柏梁之餘肆筆而成如彼列宿麗天昱昱揭示萬
世漢將之目聖作爛焉永示萬年
神宗皇帝御製祭狄青文贊
寶元康定間羌動銀夏時以偃戈之久戎備小有未諳
諸將折北不支獨狄青起行伍搴旂摧鋒擅百勝之威
名振青海羌既知困有稱藩來王之漸仁宗神文皇帝
用釋西顧之慮而青之名字簡在宸心至命繪者圖之
丹青貌其體肖為圖來上以快鼓鼙之思我神宗皇帝
憤西北二邊未汔歸者遽興頗牧之思嗟九京之不可
作親御綈几雲漢之章追酹忠魂華衮之褒五色下被
烈士知勸懦夫可激而立也夫一介之善不惟見用當
時猶使後世明主起當饋之歎其風烈言言真可尚也
祓飾厥文敬贊下方小臣其敢辭贊曰維彼遐方曷為
之備必也虎士戎容暨暨功見於先後王惕焉宜有衮
褒被之九原昔者我國有戎西極敢曰叛渙稱爾矛戟
屬其一時武臣小熙赳赳烈將折北不支狄青乃出捐
軀效力所向無前踏賀蘭石當宁載咨丹青其儀其儀
鷹揚登于天墀烈烈神廟如日之皦憤彼叛渙期致天
討迺思力臣迺撫忠魂親摛宸藻見之唐文唐文偉已
壯士增氣至于懦夫亦有立志頗牧是思古則有之不
聞親作下被昭回帝王有製意各有為厥意若何漢封
樂毅黃金築臺英士聿來意之所見罔不宏哉維青良
將帝所嘉尚英魄如在儻其肸蠁氣吞驕戎事昭雋功
百世之下凜焉清風宸章衆矣是豈其最小臣欽贊以
錐測地
損齋記贊
臣仰惟高宗皇帝身濟大業息馬論道治符昌泰不自
滿假永惟中興以來勞來安集無所不用其至猶懼一
夫不獲其所載惟益下之方殆莫要于克已乃闢齋居
名之曰損一切屏去聲色玩好聖經信史終日諦繹復
攄帝藻發揚聖藴寫之琬琰以自儆切迺紹興紀號之
二十有八載仲冬之月權吏部尚書臣允中造膝有請
願攄聖旨播之詔告以幸天下玉音俞焉爰因斯文徧
賚僚辟外及賜履持節之臣璇跗所親庸秘册府羣情
懽感咸仰盛德丕赫哉保治之宏模帝王之盛節也損
之義大矣爻象十翼三陳九卦反覆明辨厥理淵微帝
心獨得聖不自居休稱揭厲緝熙光明有隆不替修身
及家平均天下見之事業不一而足綂垂千歲業畀萬
禩聖子神孫累世一轍恭儉是保益迓平康前遺後述
亶其盛哉小臣不揆作為聲詩欽述盛際仰依樂石之
末光謹昧死贊曰若稽古初博考載籍義理之會無過
大易卦六十四損居其一三陳反覆曰修于德於皇高
宗系隆炎歷廟謨雄斷大業再植投戈息馬索隠探賾
盛治日隆泰和舄奕不以既濟忘其儆惕爰究爰討是
法是則皇心闡幽齋室以闢一切屏去翫好聲色曰經
曰史是崇是式萬幾多暇燕閒又默朝斯夕斯不外一
室迺推聖意發之翰墨雲漢昭回襲六為七寫之琬琰
大書深刻實曰自省豈欲外覿二十八禩中冬之律臣
曰允中言發造膝帝曰俞哉賚爾百辟外逮持節十連
方伯欽拜嘉錫浹于肺臆璇跗所親册府是錫猗歟斯
文自克自抑垂諸無窮布在方策聖子神孫恭儉千億
揆厥攸元貽謀歴歴小臣欽贊副于樂石
