靈巖集卷四宋唐士恥撰
記
剛應廣利忠祐侯廟記
婺之列壤上直須女垂芒俯屬大者峙而為鎮望其南
則𣲖自鼎湖五雲郁紛黃序所盼睞北則脈分東越叱
石羊興初平所隠遁焉南迥而秀短小精悍如賓從却
立惕爾聽命北乃挺傑偉有堂堂大丈夫峩冠列坐之
態意其必有異人起乎其間其生也不凡其死也不泯
捍患禦災芘民澤衆猶有見于百載之下可以尸而祝
之社而稷之血食永禩名在頌臺之典者是殆山川之
所自有而亦豈尋常之故也耶邢為縣鉅姓間亦儒冠
自修膴仕吹鐃然未見名聞一世表表在人耳目者靈
氣磅礴乃在于神耶且神之在母也有金革之兆及其
既生也無齪齪之見弗屑章句儒所學萬人敵蓋嘗觀
光上國有意鶡冠雖命不時偶於邑以終猶能息山房
之厲以芘里民佐旗鼓之鋒以靜祅祲以至除疾疫之
害衆却飛蝗之戕稼曰暘而暘曰雨而雨無感不應又
爲一邦之顯相豈其長存不朽真足與世之建功立事
者並驅爭先也耶是宜里人思其烈公朝著之名睟容
一新堂序鼎立永垂來禩至於千萬年而不已也耶嗚
呼與其見用於一時孰若流芳於萬世與其鼎食於生
前孰若尸祝於身後使神遭遇時君一將却敵功不難
建又豈若今日之事之為烈哉夫人死而有知者其死
也必有異焉方神之氣索魄禠不隳不仆筋維骨支儼
若生存之日則知其所得於天也厚矣所異於衆也遠
矣是又烏可終泯也哉神世居金華之赤松鄉諱植賜
額之班蓋嘉定三載九月二日公朝書贊既巳别勒在
堅珉兹不詳述姑爲樂章以妥靈侑饗辭曰赤松兮白
石兩工兮孰識山所鍾兮未巳有神兮民是翼彼大弓
兮長矢若秦王之崛起神俯視兮振槁力有餘兮莫比
是天之所付兮非常胡忍齪齪兮堂堂六麾兮曾足道
豈屑意兮公王一時兮孰若萬世芘民兮驅其厲斬郅
支兮封狼胥是吾之心兮轟雷車昭昭肸蠁兮氛祲掃
名登史牒兮幾大道
漢追封高祖功臣記
漢高皇帝以睿明之姿廣攬英豪蹙彊仆暴大難略平
則既並啟爵邑俾傳子孫與國咸永惠文高后繼之數
十年之間搜遺追封尤切不忘其事見于史記惠景間
侯表之叙一代盛典不可以無述也天啓真主風雲草
昧必有智勇之士為時而出大業甫定分茅析圭開國
承家永錫曾仍貽芘無極既盡報功之義然其後世之
君猶日篤不忘每惟搜討講求是急必欲使尺寸之效
舉無不見知之歎其為孝也大矣其厲世也切矣肆惟
高帝有知人之明極容才之量下逮屠販寸長畢錄用
以組嬰鳬羽脫斯民于鬵炭區宇既平歌頌以發清廟
之策既弗敢緩爰自六年十二月甲申始裂平陽以畀
曹參迄十二年六月鹵侯張平之封凡百五十有三人
厚以第室之賜固以山河之勢表以十八侯之位次漢
承秦舊爵列二十通侯為冠由關内侯以降下至于公
士霑等級之恩者尚多有之特詔肆班申勅長吏厚遇
高爵入蜀漢定三秦之士恩復世世酬功懋賞斯亦足
矣一傳而孝惠再傳而高后三傳而孝文皆克紹厥世
將相公卿登用耆舊列侯朝次藏之宗廟猶以為未足
又取高帝未論之功俾胙爵土父子之仁君臣之義交
至曲盡猗歟盛哉謹按本表平都侯劉到以孝惠五年
六月乙亥封平定侯齊受以高后元年四月乙酉封中
邑侯朱進樂平侯衛無擇山都侯王恬啓祝兹侯徐厲
醴陵侯越則四年四月丙申所封南宫侯張賓俞侯吕
它又以父功追封樊侯蔡兼以文帝元年六月丙寅封
蒙之克家蠱之幹父特書屢書孰謂漢家之猶少恩哉
厥後孝宣元康特發廟蔵復家賜金百三十有六人孝
成孝哀興滅繼絶建初永元復封元勲之裔桓帝延熙
三年猶錄李必之後前後一轍有隆不替宜其盛哉終漢之
世鼎彝太常之勲不一書而止豈勸率之道素茂有以
啓之耶
唐貞觀凌烟閣功臣記
唐太宗文皇帝以濟安之資承開剏之運文綏武服萬
方同軌爰命治功之成雖曰圖維自我一人而叶濟左
右抑羣臣是賴纂承之始首定封戶帝心若歉以為未
足載惟繪事省貌表揭曾宇用彰殊烈永垂不朽誠弗
可緩越貞觀建號之十有七年二月二十八日戊申誕
發明詔圖功臣于凌烟閣真帝王盛節也明主報功之
義期詔罔極拔尤取穎審象垂名與日咸新以勸以厲
盛世一轍漢宣中興麒麟畫象光武系隆雲臺襲美兩
都四百帝業用昌矧惟太宗聰明剛決叶贊神堯杲密
德充以次翦滅中區既寧靈旗四指突厥高昌相繼俘
蕩冠帶詩書配天軼海紀綱制度鼎鼎近古俗易刑措
庶幾泰和固巳高軼七制而上追三王矣剏業守文策
力咸備偉績殊勲掀揭一時烏可循默無報爰命丹青
具紀形貌致之禁嚴日庸臨觀想其冠紳劔佩鱗次櫛
比立朝之正色在師之嚴貌暨暨濟濟鷹揚山立雖千
百載之下儼然在目風行化洽人思勉旃追思魏徵登
觀賦詩委重李勣别圖自序始終著名遣使特祭開元
潤色曺霸承恩瞻望崇締感想雲龍茂恩隆渥有加弗
替佐命勲勞益用不泯太宗親讚一卷見于藝文别集
之目劉氏舊史載玄齡之贊曰當官勵節奉上忘身豈
即太宗之文耶王氏注杜甫丹青引復曰親序豈序贊
並見一時耶唐歷唐綂志悉謂世南出自特寵意者博
雅領袖獲與是列耶吕温贊引以為象二十四氣若漢
將上應列宿者果當時之意耶舊史又載孔穎達明年
圖形豈其後復有繼登者耶考之六典凌烟在宫城之
内李庾賦西都謂締閣圖形榮號凌烟則斯宇剏建殆
亦我朝博雅之士總錄金石考之孝恭志元兩碑曰圖
形戢武豈揭名前後不同耶厥後聖歷侍臣加之贊述
子儀光弼下逮希逸肩摩登兹貞元寵詔刻石勲門遂
良等二十七人見於會要晟等三十六人上親為贊見于李
翺所述柏良器之碑大中二年七月已已續所未圖前遺後
承光明靈長亶其盛哉無忌太宗實錄柳芳唐歷陳嶽統紀
皆二十四人始於無忌終於秦瓊具列名位會要無靖士廉
然亦曰二十四人矣秦瓊傳雖無士廉末叙永徽所祭迺居
第二吕温歷贊二十二人而亮君集以罪斥吳競貞觀政要
與夫閻立本所圖數皆與實錄合然二十四人當已謹記
漢永平車服制度記
漢顯宗孝明皇帝以聰哲之姿膺重熙之運三雍七郊
禮明樂備上嫓隆古人知向化惟是中興以來撫摩勞
來歷有年所民殷物阜中人易移未免小侈車服之用
稍踰法度帝思裁約爰詔有司申討參酌建為矩則以
壹民心以防濫溢丕休赫哉真人道之丕彝帝王之盛
節也其端略見于本紀永平十二年之詔而輿服志注
復引蔡邕敢裒集梗略為之言曰人心惟危因物有遷
不知自節殫肆無度明主憂之爰剏定矩俾就準繩不
僭不濫五三上矣漢興以來高帝草剏衣服操乘僅抑
賈人班壹雄邊至僭旌旗秦俗未除屋壁倡優帝服后
飾識者憂焉深用太息太宗刺經制服名篇概在七錄
謙遜未皇意則維見專事躬率綈衣革舄上濫堯儉祈
易風俗孝景特詔唯及長吏世宗初政綰臧首議逮夫
天漢深厭侈放大索京師四年甘泉乃班明制旁達出
日見于南齊輿服志大國朱輪特虎在前左兕右麋小
國前熊寢麋左右又具於劉昭所引古今注之文概見
一目他宜翔實先漢制度森嚴若是不可尚已東都以
來務用安靜未及裁制顯宗紹述粟斛罕作貢賦尤輕
府廪還積草木殷阜牛羊彌望戚里侯家車如流水馬
如游龍極于齊民頗恣耳目帝則憂之乃命有司乃究
乃討上自侯王下及黔庶被服嫁娶各有科品廣示四
表永貽萬嗣皇乎卓哉誠有國丕則人心大防也帝意
若慊兼用躬行身御澣衣誠意深切刑妻齊家椒房春
宫重繒厚練用倡于上匪恃政刑有光文祖德禮具修
一時抽毫之士並賦兩都謂申舊章下明詔命有司班
憲度昭節儉示太素去後宫之麗飾損乘輿之服御文
核事實殊非濫矣重規疊矩有隆不替肅宗建初二年
二月辛丑明詔申勅兼命齊相省去三服冰素方空縠
吹綸絮馬廖抗疏將順長樂廣平鉅鹿樂成諸藩樸素
蒙賞考和永元十有一年七月辛夘復揚明憲諸古麗
圭襂閨緣加上竒衺之飾影滅迹絶孝安之元初孝桓
之永興悉修故事前遺後述化行俗易猗歟盛哉然而
明堂郊丘舊儀非古帝命諸儒東平宗老尋繹藝傳冠
冕車服悉還聖作烜赫明備似非所以示儉然識者深挹
帝旨殆大禹惡衣美冕之心並行弗悖理固若是帝承尊
經之緒夙造時敏是宜舉措悉惟厥中有唐車輿衣服著
令武德殆亦永平之意本紀詔在十二年蔡邕以為永平
之初范志堙滅弗可詳考姑存厥異以俟博雅君子云謹記
紹興新建太一宫記
有宋中興再造之天子以睿明之姿紹復炎景區宇略
平百度次興布衣臣千秋言祖宗故事咸建太一之祠
永祈年穀之登今兹翠華所涖未有常所迺詔頌臺尋
繹往典宣和舊宇蓋任乾維爰究爰度鳩工聚財考成
于紹興十八年季春之月凡一百七十四區輪奐肇新
恪恭典祀貽芘千億不可無述也傳美少康復禹之績
必曰祀夏配天不失舊物漢宣中興金馬碧雞之祠迺
致一時之譏蓋禮有不備丕承所急汰侈之心非曰孫
謀若昔興王虔鞏玉帛用恤明祀凡以申薦德馨貽福
元元既非一已之私則繼世之君修振墜典胡可緩哉
太一之祠雖不經見楚人九歌吉日辰良形之詠歎彪
炳可覆漢武甘泉昉乎繆忌唐之乾元王璵有言弗雅
弗專無足譏已聖祖神宗宏模典要丕丕易遵非漢唐
比太平興國六年首建曾宇一新祲威特寓陽郊天聖
八年兆乎西熙寧六年處乎中宣和元年又位乎北凡
以奉若天道泛應曲當中興之君其可忘乎哉矧建炎
以來明謨糾斷偃伯靈臺奠安六幕百司庶府駸駸略
備既彷象承平之舊推五福之祠以格有年以芘億兆
者猶有闕焉韋布幹議明旨繼班奉常獻儀共工董事
乃敕乃戒民不知役蓋易年而後成翬飛翼布弗陋弗
奢璇題奎畫曰崇真曰靈休曰瓊章寶室曰介福崇禧
炳煥一時齊明有殿真儀有庫修廡角立采繪彪列籩
豆靜嘉悉著悉備自今以始四立之辰祈穀之月恪修
薦饗罔敢遺失下逮黎庶乞靈有度二十有一日帝乃
躬修西面之禮陰雲四開庸昭肸蠁凡爾在列載欣載
肅罔有軼儀熙朝之盛容復古之大端弗可加已夫曾
宫壯麗釐事肅雍迎康年厚生民仁也俾率先王不易
乾方似古人順天命義也五典祭為上百神太一為貴
懷柔肹飾禮也一舉而三善從焉不眩不畫智也大報
汔成必躬謁乎是館堯舜禹湯繼繼承承凡今幾見而
永錫鼎來如川方至是宫之建豈曰小補哉臣謹記
天臨殿記
若昔真宗章聖皇帝治叶休明萬祥畢臻東封西祀告
厥成功爰幸亳社躬謁太清之宇萬騎雷動次于近郊
臨宿雍丘縣之梵刹紹聖初知縣事臣黻詢逮緇流采
獲異聞顧瞻太息改賁儀範俾埓皇居爰揭巨扁實曰
天臨欽贊樂石歸忠之意輝奐一時不可無述也天子
以四海為家玉鬯羽騎無遠弗届翠華黃屋驚夸際幸
後世之侈心乎虞周時巡徧逮于方岳蓋曰秩典非間
見創聞欣欣喜色見羽旄之美特當時之頃未聞若來
之表著以侈于永世何也夫臣之事君蓋主乎敬若稽
往蹟華蓋承辰星陳天行風伯雨師汎灑交馳嘗及乎
斯地警角告嚴玉漏司晨䕫龍悲壯之音若猶在耳鹵簿
森拱入門無譁旌旗車馬之容若猶在目于是而恝然
曰一時之偶也不幾於不敬乎漢世巡幸之地皆使致
廟祀焉於古雖未前聞要亦君臣之義末造由不敢廢
豈一時之陋哉康衢之謠曰帝何力於我華封之祝曰
願聖人壽在堯雖無適莫而事君之義則有間矣矧惟
真宗承千歲之統廣三葉之仁偃載威械與民休息皇
乾顧歆度越圖書之表升中展慶上比七十二君之盛
汾陰瘞祀儀矩叶成今兹欲謁真館千乘方軌方是時
也耕食鑿飲無供辦之勞黃童白叟有縱觀之喜春風和
氣四溢衢術雲仍相傳以爲大幸故雖七八十載而未
能忘也黻於是竊有聞焉皇澤四宣家佩典藝天保報
上之心夫人能言之黻也儒生負民社之寄宜其一聆
盛際侈大而閎張焉以舒宿昔向上之願而不暇請也
方朝謁訖濟古亳宋都咸賜酺樂麗譙壯觀曰奉元均
慶曰重熙頒慶炳煥一新君能下下以成其政於是乎
見之則黻乎其可默哉或曰陽曜匝宇容光無間而曰
日在是天一周流盈虛變通而曰水在是是不幾乎誣
然神化運動有一有萬一者名既若是則萬者曷其可
違而况天乎標曰天臨確乎其不可拔是名特見於王
明清揮塵三錄以會要考之蓋大中祥符七年正月十
有六日縣之圉城鎮黻之初扁則歲月罔知姑存其略
以俟博雅君子云
玉宸殿記
玉宸古别寢也朝聽晝問厥事既昌日倚而槐陰薄漏
移而蓮炬開絲歟竹歟息歟游歟薦清躬歟矧四方賓
服萬樞澄簡日晏而坐幽枉必達問之朝羣賢濟濟將
將問之野黔首熙熙皥皥河圖洛書不藉龜龍之出東
封西祀並驅隆古之際非有暇之年歟崇文有院龍圖
有閣太清有樓四部七錄取之左右逢其原廣厦細旃
峩冠切論爭先勛華肆筆為經萬物五色表裏典藝講
非不詳詣非不洽而皇心莫之嗛也三朝九陛負扆凝
旈大寢叶焉惠極承宸居非不足也翬飛鼎新既勤樸
斵匪軼匪私毋意毋我九重靖淵萬籟不作綈几獨御
歷歷維見優柔厭飫深造自得悠然會心時一解頤韋
編三絶不足喻其懋夜分乃寢不足喻其力也宏我漢
京兼麗卿雲有曰金華玉堂白虎麒麟區宇若兹不可
殫論内也不過曰乘茵步輦唯所息宴而已非古訓是
力也武宣之侈心略而勿論可也然而身衣大練之后
弗與濯龍之私倉卒足欲外戚傳至與藩王為密宦官
女子幾得其隟也殆矣夫俗成洽熙文治煟興外若可
觀自今考之直文具爾太紫在上丙丙有度奎壁邈焉
周官外史掌三皇五帝之書天有所不及聖有所未至
而我章聖皇帝獨全秉德百王一人千載一日也而况
兹殿所藏凡八千卷雖九流古義有所弗取况稗官乎
帝之學也非苟爲是博也仰續道綂文不在兹乎且帝
之若稽出自天性非矯飾所至故凡命召臣工樂豈之
頃必先之藝文其見于玉宸也四為景德四年三月乙
已由太清而至是殿也大中祥符七年三月十日觀太
宗皇帝聖文神翰而錫之膏飫也八年四月癸丑朔則
先是宇而移御也九年三月四日蓋獨召宗室焉他日
又至則天禧二年十月十一日四年十月二十九日兩
觀稼焉以考古為未足又察乎穡事人勤怠心何自入
哉且是殿所陳有若漢文書囊集帷方以道德為麗外
物烏足道哉帝藻嘗紀其本末臣懼其謙也用極鋪陳
云
仁濟殿記
宋興百有餘載德茂存乎四世湛恩汪濊洋溢乎方外
凡可以利用厚生為億兆計者靡不畢舉迺慶歷紀元
之明年二月庚辰爰班明制以大相國寺鍼灸圖石壁
堂易名為殿標以仁濟緣文察實聖意彪炳天地覆載
之德陰陽化育之功有弗自全而我仁宗皇帝將實全
之丕休哉帝王之盛節也神聖以天下為已任一夫之
不獲一毫之未至吾心猶將惡焉故其發政施仁之際
雖一工藝之微苟可為斯民地者咸盡其惻怛歛薄刑
清政極豈弟風正氣平物無疵癘神聖之職殫矣彼疾
病疴癢生於小已不能自衛雖略焉可也然由已饑渴
之念初無彼此之間博施濟衆與天同大自昔黃序題
期岐臾應明堂之詢纖髮悉備神知創始正物明民見
祀億千弗可尚已周官醫師而下庀職為詳疾瘍者造
歲終稽事蒼籙忠厚百代所仰漢之西都奉常少府並
建太醫初非重複東京省官乃去其一及民之意邈非
前比唐之太宗覽圖明堂僅戒鞭背仰視皇王之仁夐
弗可及維我建隆命馬嘉志等校定神農本經聖言標
端太平興國集方賜序則曰聖惠仁皇善述天聖建元
之五載爰詔太醫詳理諸經岐黃之祕奥越人之綱條
下逮巢源罔不鼎新又念經絡十二俞穴之所差之杪
忽死生分焉俗傳訛謬弗克明壹復命尚醫奉御王惟
一精加考訂為書三卷模本班用命翰林學士夏竦序
其意鑄金象形備列纖悉置之一日二日之地以正麤
工之繆今兹鍼灸有圖石壁有堂其殆推廣前日之仁
由天聖以迄慶歷二十年間有加不替克臻大備休稱
昭揭聖心炳焉自兹以始凡爾工藝服習究玩艾石所
施必審無舛六臓以條百絡以鬯暴沴不作各全天年
其為仁也大矣其所濟也廣矣蒼籙之盛殆不過是東
都李唐比之褊已四十二年之治凡可以幸斯民者無
所不用其至廟號曰仁不亦宜乎厥後徽宗皇帝政和
紀號之八載五月將望聿班明詔經曰聖濟出自宸藻
備論衛生核邪之道以幸天下宸衷惻隠先後一轍猗
歟盛哉宋敏求記東京謂殿建於天聖八年在寺庭之
東與寶奎殿對峙殿之石壁蓋仁宗御篆針灸明堂經
之文姑載其略以補國史之闕云臣謹記
漢議民徙寬大地記
漢孝景皇帝以厚德克肖接千歲之綂始初清明慨念
穡事之難顧維井田之制既一變於阡陌漢室龍興專
意休息未遑復古肥磽廣狹&KR0832;然隠䘏簡在宸衷迺元
年正月肆帝班綍念人土之不相適爰勅有司稽衆論
民有欲徙寬大地者聽之皇乎哉明時之善政人主之
盛節也人不土不生土不人不成游民閒田隆古所無
咎單明居特成一編豈亦承夏之衰事資振舉蒼姬六
典司空蓋其一度地居民職掌攸專土地不易以及中
下截然隆殺仁之至義之盡也秦用商鞅壞振古之良
法以自成其私干戈塗炭之餘日不暇給高帝五年後
九月徙諸侯于關中九年十一月徙齊楚大族五姓關
中與立田宅是直強幹弱支非出於厚下也孝文刺六
經以作王制制農田百畝兼明司空執度之典地邑民
居必參相得將汲汲於厚生本制之篇先乎兵服劉向
七錄彪炳可攷凜乎復古之志卒成謂皇雖務在養民
田租盡除念農之詔丁寧反復而王澤迄未究也瘠鄉
衆居食猶不濟豐薦之土人不得徙誠一時深病帝也
承恭儉之德繼惠養之志正位凝命甫焉臨蒞九重之
内奥穾之間俯思民業惄如調饑帝王井牧之法雖未
遑及盍求所以舒目前之急效均一之梗略爰詔有司
爰開廣厦爰咨爰度首量國用興剏僅焉固未能助民
之徙咨審下力瘡痍甫定又烏敢強民之徙若夫民之
有不便願自徙者其思為之條畫以便利之凡我在廷
縻夫爵食夫祿其推我公心達吾善慮以厚夫元元共
躋仁壽之域想夫薦紳將將發言盈前知者啓其謀勇
者贊乎決順民之欲適事之中小抑強秦之偏漸窺隆
古之平中正溢于簡策謳歌發乎田里亦足以亞七制
追盛時之彷彿矣後之純儒若仲舒蓋嘗仰思古道發
限民名田之論孝武汩於兵孝宣梏於法而不暇及也
田畝奴婢之禁乃見於孝哀皇帝綏和二年之詔顧中
止乎貴臣之私而卒以不行度長絜大豈若孝景之果
兩都四百之業夫豈一帝之力哉然當時之政獨其端
緒麤見于紀而他皆不詳其信史之闕文歟尚俟博雅
以要其歸矣
益州交子務記
有宋君臨萬㝢天地其量不作不創因民所欲左翊右
贊使訖平允以無困躓益州之壌鎮撫全蜀直國坤維
雖車書混一初無彼此之間然去都國幾萬里了不與
中原謀壤地西接蠻戎慮其溢洩賦幣以鐡人病懋遷
而質劑興焉主以十六戶時政事變貧富不齊有券莫
償之患起矣訟牒紛紜官疲決責或者厭之將一棄不
顧然而遲重難遷之患民又病之議論複繹事愈明白
官建專務以主其事一時因隨創建豈無善意維持可
傳於後者輙補其闕而為之記曰民生林林不能自養
饑求之食寒須之衣而農出焉神農建耕織之教少昊
立九扈之官為聖神者亦豈能坐視其自成哉則必立
之官師著之訓飭以佐其所不逮而使之至於遂事而
後已然比之飲血衣皮之時固以若多事聖人不敢憚
也耕桑衣食之餘日用萬貨非一方可具理須服賈而
商出焉稷佐懋遷之道周建九府之法亦無非左右齊
民為之表則使無後患然比之蠶桑稼穡之務亦稍末
矣聖人不敢厭也凡其由農而有商自淳而趨便從質
以歸文皆其勢之必然理之必至繼此且有變焉聖人
烏所避哉我朝家法不自神聖凡百制度多因前代非
喜因循樂苟簡慮其強民而弗從者藝祖肇造太宗綂
一真宗守成如出一轍官師取其實掌不顧名號財用
謹仍舊貫何必改作罔求富強弗務鼎新一以便吾民
而已至於民有所欲起而應之曾不旋踵用能宏覆六
幕仁熙義恬鐵錢重而劵作主戶貧而劵病薛田握六
條之節極再三之思以為吾將禁之不為則重者不能
使之輕豈公朝愛民之仁吾將任之自為則貧者不能
使之富又豈公朝理財之義折以大中則不若官為設
職制其盈虛有錢斯付之劵有劵必予之錢出入無毫
髮之私授受無斯須之間母子之相權名實之相召經
緯之相濟力役省而紛爭息矣田請之而田去寇瑊繼
之而瑊又去天開際幸田代瑊後復起前議清朝俞音
再畀外臺漕臣張若谷既是之於其先東川憲臣又稱
之於其後天聖元年十一月戊午詔音俞焉通貨泉之
窮極商賈之變施之全蜀至于今賴之想其負販之夫
射利之輩婦清之丹卓鄭所冶重錦橦布異物崛詭四
溢外區卭杖傳節於大夏蒟醬流味於番禺梱載以往
垂橐而歸執券取償如探諸懷揆厥攸元薛田之力居
多天聖明道之間蓋章獻明肅皇后實司聽斷其能決
然用薛田之議亦仁也夫亦智也夫托六尺之孤而不
負章聖皇帝者豈偶然哉或曰鐡錢行於邊西北蓋同
矣俱患其重矣則交子殆皆可行也今公朝獨行於全
蜀而他邊不與焉何也漢均輸亦良法也亦便民也然
而君子患焉以其意不善也夫交子蜀民剏之蜀民行
之蜀民有病之吾特為之淳制而使之不躓焉非敢創
其端也從民之欲也今而復行於他邊則是強民也非
以便民也是以均輸之意而推之交子也其可乎是為
記
濡須塢記
濡須塢者吳孫權之所興築也維權藉父兄之資奄有
南國定都秣陵雖赤壁戰勝之威既足以破曹操之膽
而奪之然操進取之心未能遽止也一時南向之意遠
溢江表權思所以禦操之術謂據江以固則逼近都邑不
如進營淮甸之爲愈也乃眷乃顧因仍天險依山帶水
加以人謀之臧腹心爪牙之臣蒙爰進萬全之策若曰
功不可狃勝不可常古語有之先為不可勝以待敵之
可勝此備禦之至計保國之大方歟使吾有不可勝之
形則寇心自懾吾衆亦堅然後遐衝可折權用其謀土
功肆起不日告成卒以遏北方之侵軼偉哉斯塢其守
江之上筭歟其霸業之所由成歟其鼎足之勢所由定
歟敢裒集信史用記其顛末在易之坎王公設險以守
其國周官大司馬之屬蓋有掌固司險之官夫以王者
之世仁義充塞乎兩間訖惟人面罔不來王衆心成城
我戰則克而何有於險要哉然猶不敢以本而廢夫末
不敢以腹心之寧而廢夫股肱爪牙之捍禦而深畏夫
人謀之未臧人力之未至也而况區區之吳哉矧操之
威加四方功收百戰雖如袁本初之土廣兵盛官渡之
後卒以不支其鋒殆未可忽也赤壁固非幸勝亦其自
犯古人趨利之戒是能一炬而蹙之操固旦暮思一洒
之而將集夫新功焉南牧之舉未嘗不在心也長江滚
滚固天所以限南北然秣陵近在水濱必思淮甸之經
理以固大江之藩籬濡須之爲地當淮甸之要衝西趨
合肥實北方來侮之所寄徑也有山峩峩可憑以固有
水泚泚可達之江然城壘未立虞隙尚多不加之人力
是烏見其可哉臣蒙覩兹端緒訖用有言關于聞聽謂
諸將之言以為上岸擊賊跣足入船是一切之見耳是
常勝之家難與慮敵耳豈萬全無虞之策哉是必版築
有興城雉有建使敵心自阻我意不折而後江南可高
枕而卧矣權夙擅高明善屈羣策耳按斯言心契其臧
可之俞之爰命攸司鳩工聚財戒役庀事迄告成焉屹
如丘山之當道而不可夷也堅如甲革之衛膚而不能
侵也雖以操之雄傑決不敢越之用兵於江南韙矣夫
其南國自固之大機歟且以史考之建安十八年正月
操至濡須盖四萬之衆僅能破其一將卒不能大有功
焉操也方興有子之嘆而懼夫春水之生十九年七月
又至焉二十一年十一月復至焉二十二年正月又以
二十六軍之衆至焉僅致一介之來而遂不復以為意
夫以操之威磅礴五年之間而卒無纖芥之效豈以濡
須果得地利無所復用其力耶至明帝太和四年十二
月之後權繼有合肥之役亦豈以濡須之旣固而後可
進圖合肥耶厥後黃初三年曹仁以數萬之衆臨于濡
須朱威僅以五千之衆而獨能走曹仁且收斬將搴旗
之功豈以朱威之力而獨能辦此哉亦以濡須真得領
會而吕蒙之興築有以詒後耳昔馮道根之戍阜陵也
有隙必塞有敝必理衆哂其為道根獨曰怯防勇戰此
之謂也而竟以却敵權也其亦道根怯防之類也歟
