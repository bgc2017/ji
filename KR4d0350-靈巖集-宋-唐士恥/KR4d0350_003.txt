靈巖集卷三宋唐士恥撰
檄
擬延州問夏國宥州檄
年月朔日延州問夏國宥州曰蓋聞聖主執賞刑之柄
烏有所私文告居甲兵之先盡其在我矧君臣之分素
定且是否之理甚明姑少紓靈旗之威庶不貽裔服之
禍國家當天五葉享祚百年中國有至仁自然篤近而
舉遠小邦懷其德豈徒厚往而薄來惟明主始初之清明
在外服奔趨而儼恪夫何一介敢犯多儀固嘗置辨以
盡其辭乃爾負義而難於對俾之自反敢此無知虔我
邊陲輙形奮臂屈吾詔旨猶覬革心不獨起飾非之辭
又妄生歸過之語宜褚衣之輟賜亦正朔之弗班苟有
人心當知羞惡豈期狼子反欲鴟張肆長蛇封豕之貪
犯細柳棘門之戍莫解神人之憤兼興夷夏之師射月
夢開奉頭鼠竄尚從含垢未欲洗瘢某叨與左符每思
大義擬效枕戈而待旦亦期决射以臝肱馬革裹尸深
慕古人之勇桑弧垂戸雅知男子之生激烈懦衷蒐羅
英略畢起報仇之衆共揚問罪之兵然慮傷天地并容
之仁姑少忍風雲叱咤之志一興欵語三叩忱辭况旌
麾亦在於邊陲勢分蓋形於上下易地而論忘恩者誅
苟其堅衽革之強將再蹈前車之覆當命營平之將難
稽蠻邸之刑猶未臻迷復之凶庶可緩成師之出投誠
儻至洪覆何言
江南西路提點刑獄諭所部檄
年月朔日云云曰兵革藏於私家夫子謂之非禮刀劒
賣而勸稼渤海復為平民簡牘所明規繩可尚且習俗
有時未正則訓諭於焉當行敢罄我心少禆爾見維蚩
尤之啓兆衆械始基若子産之立言五材並用然人主
黷之尚為不可矧庶民藏焉殆未適宜聖有格言戒之
在鬭孝之為事夷也不爭耕食鑿飲之餘惟知鼓腹仰
事俯育之暇合事學文庶全髮膚勿徇血氣且喜怒實
為難制而暴狠發於無端苟其具之素存必此身之易
陷大有干於法度小未免於過尤苟念謹身自應買犢
使吾言之不聽當行法以無私然文告之宜先開首科
而使免儻翻然知過家無鶴膝之儲則坦若安居人有
龜齡之保矧此多虞之起自夫七札之藏覆轍在前後
車合戒噬臍莫及蚤計當思皇朝開天覆之仁德政徧
雲行之澤何獨自貽於伊戚要當遂覺於昨非父兄子
弟相飭以馴良井里親戚永無於災禍各保賦年之永
同躋比屋之封當職濫奉詔條思防民患不顧言辭之
無當力祈仁夀之交修勿自蔽於頑嚚以卒歸於羞辱
陜西轉運使諭横山部落檄
年月朔日陜西轉運使諭橫山部落曰蓋聞民惟從惠
必歸明聖之君命廼敷文斯合典謨之義幷期二者形
之一言國家超振古之邦開無窮之祚厚澤溢于八表
渗漉深仁大度極于九垓包容無外昆蟲至於凱懌草
木遂其生全矧在歸誠必敷異渥顧禮義積衣冠之習
而賞罰無毫釐之差凢五葉以百年咸四王而六帝赤
子舍父母而何德深淵蓋魚鼈之所依此理甚明不言
可喻横山番部本從中國偶墮戎疆鼔旗居諸部之先
戈盾作萬夫之最用之叛渙惜此驍雄矧役服之尚新
亦風聲之未遠當為反旆是乃首丘况諒祚資稟昏狂
性情率易淫泆無别殊虧謹重之威庸暗喜讒時有偏
私之聽名稱自侈殺戮不辜雖云蕞爾之邦曷事孱焉
之主離心自起明見誰先且巴渝亦助於漢師彭濮嘗
從於周后歌舞不替簡册有光維邊備在我以日修蕃
落於今而歲至與其展用於鋒鏑曷若歸心於帝王金
犀即賜於昕廷爵禄永膺於明命名姓與史官之紀子
孫為樂土之人舍是不圖又將焉取
熙河蘭會經略使曉諭西蕃邈川首領鄂特凌
古檄
年月朔日熙河蘭會經略使告西蕃邈川首領曰蓋聞
帝王博愛之仁雖重靈旗之指臣子亂常之罪當嚴齊
斧之誅以其素列於外藩姑爾先施於文告宜及幾微
之地亟加省察之心國家丕冒普天尊臨截海八方同
軌獲消烽卧鼔之娛九譯來王極航海梯山之遠維錫
祚再周於甲子而致平高軼於五三雖專仁義之修不
廢甲兵之備矧在賞刑之際罔差毫髮之微凢曰剛柔
曾何吐茹邈川首領夙殫忠尚世長戎邦被純繢帶金
犀每厚鴻臚之賜執干戈衛社稷屢爭靈夏之鋒錫爵
有加於汝何負爰自襲承之後忽開猖獗之端侵軼邊
疆結連鄰醜將肆窺窬之志莫知覆露之恩昔征嘗欲
飛揚卒成困廹此已然之明鑒乃自蹈於覆車識者為
之寒心義士聞而扼腕盍從一鼓俾就七禽維兩宮奕
忠厚以四漸均中外而同視念玉石俱焚之未免在疾
瑕小忍以何傷姑少緩於師徒俾三思於禍咎儻尚知
於改易諒不失於拊存事或起於他心頑莫悛於惡子
當自明於丹赤毋久混於薰蕕竇融致討於隗囂益堅
歸漢之志吐蕃助誅於天竺應無背唐之心宜亟厲於
戎昭會大陳於馘獻斃茲叛渙正汝君臣若乃螳怒自
矜狼貪思逞結憾至仁之主甘心累世之讎兵出萬全
命定遠營平之將王斯一怒正藳街蠻邸之誅狡穴難
逃噬臍何及
鄜延路都監報威明山檄
年月朔日鄜延路都監報威明山曰方夏内邊陲外盍
克致知見善明用心剛乃臻大道既信義交輸於兩地
宜死生如在於一舟革故鼎新泰來否往斷之在我展
也有成維仁者無敵之稱嘗略聞於孟子若異域歸忠
之傳實備見於唐朝幽谷喬木較然其迥殊鑿齒雕題
釋爾之可厭徙父子君臣之境服仁義禮樂之風顧不
韙歟端可尚已矧國家闡聖神之教且政化極撫摩之
恩奄六幕以無偏殆三王之莫過若甘雨慶雲之覆露
惟和風麗日之披臨於今寖昌振古弗及用决從違之
論一明取捨之端釋此不歸悔將焉及威明山人推俊
傑天稟忠純夙懷向慕之衷蚤啓依投之緒葵傾萬國
之表穎拔四陲之中洎從行慷慨之徒悉自藴勤拳之
想書之縑册而何愧確乎衣冠之是存信使下馳誠言
俯逮盡出由中之請有孚不肖之心感詠實多戢藏敢
後竟力踐大丈夫之舉諒無縈兒女子之情朝發穹廬
夕覘内境金犀蕃錫當立自於昕廷爵禄醲恩亦交來
於帝所永作中華之胄首霑信使之書罄此有生樂焉
上國彭濮巴渝之助猶在下風春秋冬夏之行長瞻赫
日某敢不親提師旅深入疆陲會面有期預喜一斑之
覩承顔不日尚遲踰刻之間努力何言竭心以俟
北路都招討曉諭劉繼元檄
年月朔日北路都招討告劉繼元曰蓋聞德博威制者
廣是名王者之師兵行使在其間要亦古人之義維帝
烈皇猷之廣被尚書文車軌之未同忍遽致於大刑用
先施於文告蚤回念慮毋俾吝尤國家極效漸摩紹休
開剏訖惟人面畢知職貢之修瞻彼河湄乃緩氛埃之
屛還觀五閏並裂四方有古冀都屬茲劉氏顧周室甲
兵之問洎先朝旗鼔之鋒養晦有年推亡不日載念山
川之割據既賖日月之變更臣子亂常儻非自我天地
同量以至于今久矣戴盆每焉藏疾仰歎實沈之次俯
矜恒岳之方尚阻四巡合歸一統矧深仁之及物寧終
怒於小夫式觀江嶺之降王有耀吳關之納土同躋一
視卓冠百王惟是非利害之端在頃刻毫釐之際勢之
必至理有固然大明當天寧容爝火之不息黑子著面
誰謂鴻毛之匪輕亟反首以三思毋噬臍於七縱社稷
血食徒爾自文塞外草衰曾謂固蒂何足為狡兔之三
窟不當念首狐之一丘隗囂實愧於竇融彭寵何如於
耿况當識君臣之大義勿貽今古之深羞其或愚固怙
終執迷忘反僥倖不可數得禍福况乎甚明雖聖王推
惻隠之心奈師旅厲虔劉之志誠言不再後悔何追
序
禮選序
禮選者諸王府侍講邢昺所上也惟昺通儒碩學究心
禮文之事慨念先王制作其詳不見於世戴聖遺傳粗
紀孔門之遺學者聚訟尚應討論之功是用筆削以成
一家廼雍熙四年八月進諸斧依凡二十有一卷聖主
嗟焉孫謀貽後見於曝書之日召昺同觀帝藻下飾為
一世榮美貳之縑册還賜昺家訖蔵諸冢其不朽也已
易以卜筮全詩以諷誦全書百篇蓋存者半然帝王大
綱猶可想見惟是禮樂之事諸儒孜孜補拾不過推士
禮以想像萬一西京之末大小戴興焉而德所傳未能
粹然也大禹之黻冕仲尼之俎豆空谷足音是將焉屬
月令明堂位一二附合是殆可略也昺也皓首窮經紬
繹之勞殆非常人比緝以為書則上而天子諸侯之所
依憑大而郊社宗廟之所設張下而至于三百三千皆
可以無媿用以垂世至于千萬年而不已眞韙事也東
都曹襃因叔孫通之書次序禮事百五十篇李唐魏徵
作類禮二十卷元行冲又從而疏焉若可比肩是書然
襃之所祖不純徵之任已自專豈若昺合諸儒之長以
釋不刊之典哉是宜眞宗皇帝好善忘勢加之贊述五
色下被而萬物增華也昺是書世未之見史略其說然
獨知其為戴記者蓋昺獻書之辰太宗皇帝取其一篇
加之聖覽史謂文王世子則為戴聖之書明矣昺之書
其目則曰分門禮選蓋彪臚有條各從其類之文也所
上止二十卷一書以為二十一卷豈一卷之目合其數
乃若是耶是蓋昺書之細愚獨取其千載之下不忘孔
門之講習游夏之淵源以淑諸來世茲實為醇儒矣
梁文選序
文選者梁昭明太子統所集也維統心明才通好古不
倦凢百縑册既輯既繹載念辭華之作由屈騷而下浩
若煙海雜然並陳遴擇之功弗加則黑白甘苦混爾一
區孰取孰舍雖皓首窮年曷克殫究後學來者何所矜
式是用極耳目之廣盡權衡之公拔其尤殊成一編之
書凢三十卷詔諸不朽不可無述也二氣絪緼太和保
合靈而人秀而文經綸乎事業發揮乎天人崇庳間陳
醇駁互見未易一概言也績學種文之士儻將淹今古
而觀之則必有去取焉有褒貶焉有明而無厚也有决
而非同也海納川涵蓋所未暇而採摘孔翠拔擢犀象
吾亦於其善者而已由屈平以來更秦越漢分裂之邦
離合之統上下數百載代不乏人發于情性見之事緒
揭為世用形諸筆舌者不知其幾也若大若小或淺或
深博若摰虞不過為之流别而已他未暇也統也帝子
之英精懋墳典博望名苑聚書幾三萬卷一時俊乂之
流網羅無遺朝慮夕講孜孜不忘聚古作而耕獵焉討
論之力既加薈萃之功益著月異而歲不同以成章告
曰賦曰詩曰騷曰七吟詠情性之作四焉曰詔册曰令
曰教曰文上之訓下四焉曰表曰上書曰啓曰彈事曰
牋曰奏記下之事上六焉曰書曰移曰檄曰對問曰設
論敵以下一往一來者四焉曰辭以陳意曰序以述事
曰頌曰贊曰符命以稱美曰史論曰史述曰贊以評議
古昔曰論以析理精微曰連珠以騈儷對偶曰箴曰銘
以自儆曰誄曰哀曰碑文曰墓志曰行狀曰弔文曰祭
文以厚終始於班孟堅兩都賦終於王僧達祭顔光禄
文凢三十有七種而賦詩之體不與焉由梁而上異篇
名什往往而在統之志勤矣豔高屈宋香濃班馬而今
而後吾知所從事矣音則蕭該僧道淹公孫羅許淹曹
憲注則李善公孫羅呂延濟劉良張銑呂向李周翰其
訓義日以宣明孟利正卜長福之續文選卜隱之擬文
選瞠若乎其學步矣徐堅文府選云乎哉韓愈以文鳴
而高許杜甫實詩人之雄也其訓子乃曰熟精文選理
則統也其可間諸選也其可忽諸
神農時令序
神農時令者因穗書而有作也惟神農運膺火德至治
純龐昭格休應上黨之山嘉禾八穗知者剏物粲然成
文上觀天時爰班明制以前民用丕休哉出治之丕彝
三皇之鉅典也三墳久亡間見于韋續字源庸摭初末
為之言曰日月之行星辰之運斗杓辨指昏中定次各
有其常不可變易天之開人固如此作訛成易使不失
其度生殺予奪使不違厥宜微而車服飲食近而出入
起居罔不俾適厥性人之事天者其可忽諸風雨霜露
無非至教保合太和必由鉅聖則時令之書詎容無作
維犧皇氏首造書契河圖效靈八卦三畫二十有四
默象厥氣欽若敬授未極坦明逮于神農運化日開蕢
桴葦籥聲樂既闡男耕女織民生不難凡物理之未發
者咸將顯著天道聿啓聖心感焉廼因穗書庸班時令
想夫皇謀既定羣臣叶從廼探廼索發揚隠奥克開厥
後貽之萬世日行終始八節爰創大火而下五官並建
各揚厥職歲終索饗大蜡伊作凡爾百度咸用厥時逮
觀大易十三卦之義聚貨懋易廼在日中豈市道必于
陽盛之時而後可耶觸類以長事為之制物為之防又
可概見矣維耒耜之興肇于斯時神農見號厥尚可探
斯因禾瑞爰班茲令意者令所著獨于耕植收歛之際
尤詳厥理耶且帝復能相土地之宜燥濕肥磽高下之
别令民知所避就見于淮南子之書仰觀俯察遺諸永
久兩全而無闕自非聖人疇能若是耶淮南之書又曰
以時嘗榖祀于明堂觀諸後世四堂十二室之制侑薦
嘗新之法見于呂令之書者殆皆神農之遺耶厥後黃
帝當時明天五雲分治丹鳥玄鳥而下分至啓閉罔不
釐職陶唐欽天羲和仲叔之掌冠于經端周公時訓月
令之目見于汲冢之書非神農舉之于先疇能述之于
後耶周官籥章一職專掌春秋逆寒暑之氣俱擊土鼓
夫土鼓者神農之所剏也作者之意殆欲後之明天時
者謹毋忘神農之功云謹序
宣和殿博古圖序
有宋八葉天子聰明冠倫密庸萬化之表坐襲垂衣之
慶海縣鏡清幾務餘閒稽經諏儒之隟每以好古博雅
為心謂思其人當愛其器雖既更億變多歷年所毋庸
畢見然笵鎔不朽之質諒有存者旁搜遠獵孜孜不倦
鼎來萃聚罙久罙切天畀地予積日累月既溢乎玉府
之藏爛乎祕宇之列帝心悅焉思以警動羣目發揚若
稽是用肖其體則備厥欵識施諸繪事勒為成書以烜
耀于億萬年皇乎哉曠世之盛典也敢鋪張帝旨冠諸
篇首曰高卑既陳書契肇開中古而降文為日詳明聖
制作物有其則凢厥器用至理所寓毋曰粗末不足控
揣舍是而觀義之精微或幾乎息逮乎兩都世降道夷
然去古未遠猶有存焉辟之禮失尚求諸野空谷足音
跫然而喜兑戈和弓垂之竹矢周序炳列和鐘離磬女
媧笙簧寵錫于魯古之聖賢嘉尚若是漢獲故鼎殆非
九牧貢金所成薦之郊廟聞見歆豔特書大書匪一而
足豈徒觀美而已哉文獻不足莫甚樂律黃鐘夷則姑
洗之簴猶足攷其一二况他乎維我熙朝開剏之初五
緯叶于奎文明之運有開必先區宇既平篤于典藝旁
逮史籍列聖就將謨訓洋洋振古未見昌期盛際仁義
四達旁皇洋溢咸五登三罔有軼言維是往古禮樂之
具下逮日用未克裒萃鎔笵有度銘鏤有義可按可稽
未遂紬繹當是時也聲名四洽年榖屢登爰詔多方乃
咨乃訪輻輳麕至為品五十有九為數五百二十有七
曾宇禁嚴肆陳彪列參錯典藝玩想不已書之簡册昔
人興造之旨罔不咸在誠酌古大端升平格典也隆鼐
景鐘相踵有作大亨殷薦視昔罔愧無自而然哉中興
以來是書祕在册府小臣竊窺萬一蓋為卷三十叙論
之略先禮後樂曰典制曰征伐曰常用曰燕閒抑居其
次云臣謹序
禹瑞歷序
瑞歷者神禹欽天之書也維禹隆功厚德克膺明顧歷
數在躬允繼極治端拱無為百度自彰仰瞻垂象運動
有則垂世立法爰紀厥常經緯具舉疾徐無爽列之簡
牘以示千億欽崇不朽用承天休名書示意實曰瑞歷
其事不具於夏書而荀卿天論獨著其略敢追裒梗概
為之言曰兩儀並立天職洪覆日月星辰罔非至教神
聖體之爰建矩則仰察敬奉恪恭不解用以顧諟明命
歛福錫民由來上已周天歷度始自泰帝推分星次黃
序明民創受河圖重黎有注少昊名官首曰歷正式序
三辰越在帝嚳下逮陶唐德冠百王羲和歷象殆半堯
典欽若敬授誠弗可已舜之歴試首齊七政重華協帝
克紹泰和雖去古既遠書不盡見然其觀象作則前後
一軌矧維大禹親承治緒襲爵行道烜奐一時欽天之
書其可無作遠括羲黃近祖陶姚紬繹鳩合克臻大備
財化輔宜庸以無闕二典三謨與為表裏想夫是歷所
述兩曜聚散五緯疾徐如指諸掌經星常宿維見可觀
以占則信以攷則明天儀合焉羲和職焉用以垂諸永
久誠大君盛節治世寶書也洛書千載之期上嫓皇策
之盛光畀彝倫九疇肆叙箕子傳之數百年之餘武王
下車汲汲訪問洪範一編光照簡册五紀歷數實居其
間然則是書之作蓋本諸天智若行水毋意毋我曰瑞
曰歷厥有深旨範其領會而是書其詳者歟矧禹克勤
于邦櫛風沐雨溝壑之地殖為桑麻魚鱉之民育為衣
冠後人稱九州之廣必曰禹迹蓋功大則萬世不忘禹
之俯察於地既勤若此則仰觀於天見於是歷者要必
碩大光明有條不紊與禹貢一書相為上下地平天成
萬世永頼歸功有自要當不誣孔子答為邦之問首取
夏時殆亦出於是歷記禮者叙夫子之言杞不足徵吾
得夏時釋者以為夏小正果聖人意哉禹之行已儉於
欲勤於德略於私厚於公菲食而致孝惡服而美冕其
奉若天道者殆詳且悉也後世羲和廢職至勤嗣侯之
干戈足以見典刑之尚存稽諸漢志七略之目天文一
家禹書不少見獨有夏歷冠殷周魯之先今書不存無
能識其梗概云
帝學序
帝學一書乃元祐五年侍講范祖禹所上也維祖禹純
儒碩學究心致主之術謂夫尊臨六幕統理萬幾自非
講習古初不忘龜鑑曷臻盡善之域是用稽参前牒萃
合往行上繇畫易之日近底元豐之年凢宸心緝熙經
幄紬繹之故悉歸會輯為書八卷寘之淵扆用宏端緒
日新益明之理舍是殆無他岐厥旨深矣有天資有人
力或有愧焉必歉然于中要使人力足以濟其天資則
乾坤無不全之功神聖有蔑加之德今夫一介之士不
敢自棄自怠必思夫修省之方琢磨之術以無赧乎降
衷之善受中之粹矧夫居四海之上為萬乘之尊予奪
自我維持自我舉一政可以厚八紘修一德可以倡萬
姓其可釋師古之道去正心之理以一聽之天哉此帝
學之書不可不作也上考古昔由伏羲以來書契以降
孰不以學為先務堯舜禹相踵而作語其德一曰稽古
二曰稽古形之典謨垂為軌範皆學力也文武並興百
年一轍播之雅頌亦學力也從漢而降猶是物爾惟我
本朝累聖相承崇儒尊經超軼近古盛治所就奚止四
三王而六五帝哉惟我哲宗皇帝接千歲之統膺鼎來
之年自修切磨之道舍學將安取哉祖禹獲侍經帷夙
夕孜孜謂無以開萬里之塗則燕轍越旆莫知所適一
木之本不正則他日之厚薄纖宏殆未可知也職在太
史縑册之存可稽也責在進德古昔之善可舉也吾非
侵官而離局也吾非強聒以自誇也事當其宜而言有
其要也且一言可也而至於八卷之博祖禹之心切矣
說命有篇敬之有什商宗周后用以立德用以保治眎
祖禹之書一轍也祖禹蓋嘗輯仁皇之懿法以為訓典一
書又嘗預司馬光通鑑之編二者足以明烈祖監美惡
有補一時有補來者蓋不止帝學一書而已然而帝學
獨能開端倪澄其源正其本使不哆不異後世之君苟
知所以尊用崇信以兢兢業業日昃夜分以深察吾心
博觀物理参之前言往行淑夫一身淑夫天下後世其
用可勝殫哉其盛可容言哉夫洙泗相與漸摩不一而
足魯語一書成於門弟子獨以學習冠篇蓋聖門正傳
必自是始祖禹其有以脗合也夫
太平廣記序
臣仰惟太宗皇帝嗣興剏之運混文軌之宇治協登成
業懋稽古爰詔儒紳采獲昔人稗官之篇條分臚析爛
然有第凢五百卷藏之祕館制作之道宏矣學尚乎博
聞貴乎該不讀山海經畢鸞何以辨不熟爾雅幾為勸
學誤一陋一洽得失較若書可無作乎曰典藝粲然易
之幽書之明詩之雍春秋之肅學之道訖已歷年牒猶
曰治亂之别成敗之殊釋是括九流下騷問尚遠而不
即廢而不攻况百家之細乎致遠恐泥明戒凜凜維日不
足我則未暇儒者類以末為諱以不正為譏博極羣書
旁通百工之學卒蔽大人之賦已事前轍可不鑒哉曰
是一曲之說非達觀之見也蓋自乾元四部以來唐政
不支凶祲妖氛播于太紫之上大京衆師金湯屢隳牙
籖散亂之簡不越而之四方則莽在泥塗國史不克全
况他乎重以末造之禍極之五閏之變芸香牢落竹帛
土苴誰復念之干戈鋒鏑之餘天厭塗炭眞人挺生鋒
旗四焱罔不臣妾孟蜀江左之掃除舟車聿來册府以
充雖投戈疇隟絶亡馬上治天下之想煜煜奎躔下關
圖書萃于五緯搜遺有詔獻書有賞表著方册炳炳若
丹以舜嗣堯重華有光三館翬飛崇文標記中屹傑閣
雲章昭回頓還石渠東觀之舊文風日起御覽一編千
門萬戸包總細微咸曰周叙英華踵作嚢括後先流别
井然若延萬士峩冠切論皆前所未見猶嗛聖心蓋曰
洪造無垠變動惚恍殊異之象時出間見使無以昭明
之則駭溢元元將有禹鼎未鑄之患彼芻蕘一言日表
晏温不以為鄙而慢之也况宇宙之宏編帙之繁耳目
所不接忽而陋之不幾以常而廢變守一而忘百乎五
石之隕恒星之如雨格諸降莘言晉之故左氏不為誣
矣故自虞初以降千端億緒或是或否若信若詭有不
暇論也若大宛之馬驪黃牝牡雜然具存不惟汗血之
豢也若大秦之珍瑟琉琥渠珊然並舉不惟尺璧之取
也大矣夫有六經為之正有廣記為之變括洪荒而無
外秉仁義而不惑吾道之終乎極千古之醇武成惟二
三策竟萬物之動九鼎用知神姦來者克明則皇心萬
一愚言不為誣矣臣謹序
靈巖集卷三考證
第九頁後六行魏徵原本徵作證因避宋諱今改正
十二頁前五行道淹原本訛作道該今改正
