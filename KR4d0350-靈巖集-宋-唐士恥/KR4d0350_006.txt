靈巖集卷六宋唐士恥撰
箴
太昊九庖箴
太昊氏以神明之姿膺木德之運治隆中古氣化日開
君臣之義上承人皇爰始名官河圖效靈以龍為紀五
職分掌歴歴維見凡斯民生養之具厥既日詳上古淳
龐人昧火化茹毛飲血未有厥理粤有燧人鑚木教民
民以大悅太昊因之結繩佃漁網罟興詠既極搜取之
道又立九庖之官以廣亨治之制鼎刅範金割斷燔炙
諒焉畢備别號庖犧厥義彰著以祭以祀以燕以饗禮
法之始然葦籥蕢桴迺靡靡桑濮之原茅&KR1492;土鉶實象
箸章華之漸雖上聖立制毋容過侈彼飲食大欲中人
易移懼末流不能自反苟非建度設則具維厥中則他
日之弊何止貪涼之殊哉三墳之亡久矣建官之略迺
見於崔寔政論曾未有飭文之士追補古作者敢為之
箴(按箴詞原本不載無别本校補姑仍其闕)
黃帝陶正箴
黃帝以上聖之姿膺土德之運治隆中古氣化日開紀
瑞名官上承羲農縉雲之類五職具焉風后力牧常先
大鴻之徒布列左右既不一而足越有甯封實司陶正
夫合土之化其來上矣土鼓蕢桴載仰前哲正名百物
明民共財禮教日備或鉶或簋或尊或罍以飲以食以
燕以饗凡百器用所仰實繁神知創物物有其則毋寧
過侈火土之用交適厥理百工信度敢不虔守道揆所
繇則自明主三墳之書久矣不傳史遷紀首莫詳厥載
設官之略獨見于列仙傳之文是用追裒大槩以補亡
逸若虞人之作者箴曰上古鴻荒民未克知五行之用
孰其啓之曰鼓曰桴合土是基䟽仡之紀黃序題期氣
化日開百里具依迺制器用迺服裳衣以瑞紀官上承
農羲風后之徒左右表儀下洎陶正甯封庀司工則信
度罔敢或違明民共財禮教無虧或鉶或簋或尊或彝
爰節爾火旁羅之宜叶諸日用飲食具施以祭以祀允
叶祲威以燕以饗九譯航梯至德無濫大公無私矧惟
一器一官之師胡足控揣上禆黈垂臣所枉慮人欲無
涯或者蚩蚩象箸玉杯前王之式法制可推毋廣毋增
侈源易開必理必義迺剏迺為物各有則毋縱詭隨有
虞工陶我古是稽周命閼父載踵成規不奢不陋萬祀
咸歸小臣之愚敢告司墀
諫院箴
有唐設官門下中書兩省角立散騎常侍諫議大夫補
闕拾遺並置左右蓋古七人之列中更五閏我朝因仍
名同實變雖曰諫官必俟別勅然後言事盍簪之地闕焉
棟宇元年七月辛夘用陳執中之請爰始庀局元豐改
制舊貫不易紹興復古不隸兩省弗自滿假累聖日新
韙矣夫且言則在人聽則自已求善之心切則讜直為
忠諷感為愛涓埃不損山崇海浹苟懷自是之念則惻
怛為彊聒深切為謗訕君門九重奚翅萬里臣等謏陋
誤承恩華開以攖鱗之幸顧盛德大業何間之可言然
而萬有一焉敢晉惓惓之愚箴曰官以諫名日造昕庭
涓流纖埃逆鱗俾攖是曰言責盍效讜直矧惟聖王是
拔是識恩若丘山報焉實難其敢默默以曠厥官乃若
睿哲盛德大業振蕩耳目光明煜爚内有經帷唐虞是
稽外有鼎臣稷契上追動無過舉事隆前古雖欲稱塞
莫識端緒小臣深思殫極千愚萬分有一慮之於無防
微杜細禁於其未愛君之誠怛焉深至此心苟虛人言
則娛非出勉強無間負芻矧臣言職日侍文石庶乎有
補敢告執戟
編定書籍官箴
國家因唐並列三館宏文集賢洎史鼎分崇文總焉元
豐定制秘書有省建炎以來簡陋弗宏迄紹興十四年
輪奐一新七月十三日用政和故事命禮部侍郎臣熺
提舉秘書省鑄印庀局焉明年閏十一月二十六日復
詔校書郎沈介正字湯思退充編定書籍官庸以右文
稽古蒐闕遺焉繇乾元四部世道日降屢從寇煬五閏
弗皇崇文有目亶號略舉兹焉分攘投戈息馬不忘搜
輯昭昭設官之意一時膺是選者不聞將順之作以烜
耀來嗣是敢追為之箴(箴詞原闕)
三司使箴
臣仰惟國家肇造以來累聖相承一意拊循未遑變革
名官庀職姑用前此三司一使實曰計相位亞宰輔職
總出入鹽鐵度支洎夫戶部曹局彪列事殷業碩理財
富民其責甚大夫民部地官有唐初政權重事壹中更
鼎盛侈心四出是裂常度使民紛然民力用殫國勢日
困加以變故莫之能復兹焉三司乃其末流宜若明王
深監前車然一使獨總列曹詳分賦無不入用無不關
聖神在上安人裕國罔有闕事嫓夫秦列九卿漢實用
之西都之季尚書肇立唐為百僚之冠精神運動制之
在人人存政舉法守維末敬裒祖宗故實追為之箴曰
民生林林衣食是資邦國設張征賦爰施軍賓祭祀下
逮百為非財不濟非官莫幾權儻不一孰謹細微周之
冡宰纖髮具稽漢則大農財柄獨持唐建民曹周漢是
推夫何中葉使領睽睽加以多故成憲莫追五閏長興
始定三司真人啟歷姑用前規累世遵承未皇丕釐百
王之末適丁其時在昔古先山澤共之今焉在官𣙜筦
弗私在昔古先養兵未滋今焉百萬仰哺莫違尚賴神
聖恭儉天姿綈衣革舄土階茅茨克已厚下少濟無涯
臣竊願言塵露仰禆中古以降淺陋弗思民不致養富
自頭箕劉晏小臣取予乃知生衆為疾本原丕丕道揆
所由九重永惟臣職計領敢告司墀
左右補闕拾遺箴
惟我有宋中興二葉之天子承休襲明年浹三登治功
日新弗自滿假兢業萬幾猶懼有闕乃因從臣造膝有
請兩掖常員之外增置左右補闕拾遺慎簡直諒以自
儆切不休哉真保治宏模帝王大烈也臣竊惟古者七
人之列成周保氏之掌兩都大夫之建李唐兩掖之員
皆主於正救王者以補衮之闕至出於治定功成之日
庸以儆戒無虞謹終如始則未有我孝宗皇帝之德之
懿者也矧惟五季之陋二官名存而實亡太宗皇帝既
一新之克已勵精之意燦然可復元豐六典恪仍舊貫
蹇諤鯁亮初非有乏明詔之頒宸衷所向欽戒不已炳
炳如丹有君如此則與是選者當何如其報稱是敢追
為之箴曰唐建兩省近峙北門貂騎諫坡先治一身遺
補肇立越自後人五閏倥偬斯道日堙國初之制未免
仍因端拱慨然官名聿新元豐六典是守是遵累世同
歸逮我聖神極治有成升平三登純亦不已罙戒罙欽
增建斯官貴毋慆淫寧侯昌言澤乃下民聖意所嚮盛
德莫倫明以益明知臨大君計效于後玉振一均顧臣
之微乃當選掄糜捐踵頂報稱莫伸其敢緘默囁嚅因
循心為至重土苴功勲版圖當復大義當申苟其弗釋
膠擾紛紜毋速毋畫用之不勤妙道所在歴歴嚴宸臣
愚尠炳蠡測溟津狂斐一言執戟攸聞
著作省箴
著作省者典午氏之制也惟典午氏中書有省秘書亦
有省著作之局嘗係中書而終不係也亦嘗係秘書而
秘書之省所不可一也起於魏明帝太和中置著作郎
至晉則大著作郎一人佐著作郎八人此其所以有省
也蓋有官斯有省也著作省者亦因中書秘書而得名
也省之為名清禁之宇也西都則班固所謂金馬著作
之廷東都則有劉珍等所謂著作東觀之職而未有專
郎也至魏則有之夫古者左右史職司言動古人謂其
權重宰相古史之猶可考者尚書春秋是也其權重宰
相固也今而以郎專之官雖卑而任不卑也所以起人
主之敬心也夫人主居四海之上而名義不足以懼之
則亦荒矣此古人之所甚畏也此著作省之所由立也
敢因是義用為之箴曰眇躬獨立九重之上欲以運動
天下如掌疑丞雖立輔弼雖訪一念之間或聖或妄不
使有懼心其自放何以經緯何以規創名義苟存必無
跌宕乃置史官左右如相言動必書賢否可狀使之萬
世可知無誑著作有郎此意可想史官之餘史官之仿
兹焉所居曰省可仰使之近君纖芥必當豈獨簮筆浮
辭是尚黼黻文章高明有抗明君臨兹視儀聽唱不待
書之執簡偉壯懼心長存於背自盎敢告執戟九陛所
向
綂押近界諸蠻西山八國雲南安撫使箴
韋臯以明敏之姿膺方面之寄善撫諸蠻貞元間唐方
以吐蕃為患而臯得蠻之歡心足以散強敵之締交合
黨且能使之反與為敵以是遂受唐朝綂押安撫之職
夫中外同情也貪者能使之甚惡廉者能使之甚敬不
善者能使之甚怒善者能使之甚宜彼亦趨利避害也
初無甚高難見之事也夫其甚敬韋臯者有以也夫夫
其甚宜韋臯者有以也夫則臯之受是任也不為忝矣
然才在一世用之者人主也使讒者得以間之不肖者
得以奪之則雖百臯亦末如之何矣此則造命廊廟之
上者之責也所謂西山八國者豈臯傳所載西山羌女
訶陵南水白狗逋租弱水清遠八國酋長皆因臯請入朝者
邪不知八國名號之詳姑即其理以為之箴曰唐撫中
夏吐蕃在西乃詔共屬蠻與詔夷古昔要術結者使攜
以此制人百用不隳所難及者致此者誰必得其才多
成闊希有韋者臯彼何人斯可以撫蠻使之實來用堅
南詔強虜可摧成效昭昭吐蕃以披信否兩端我則未
知是在人主察幽鍳微讒者言勝吾末如之雖有百
臯將安所施此理易達三尺小兒之所能見之所能為
第恐目睫不能近稽愚者千慮敢告司墀敢告司墀清
聽具依
銘
漢隨月樂器銘
有漢上承百王順天導和鴻祚中復三宫質文月令以
班時律以審建初二年七月太常樂丞鮑鄴言食舉用
樂未應月均車騎將軍馬防宏議願因歲首發太蔟之
律卒以費廣五年冬略施行焉迺陽嘉建號之二年十
月庚午臨饗辟雍聿奏應鍾各隨月律大宏樂器宣舊
用雅志也維天運乎上斗杓左旋氣則應之律吕殊焉
黃帝正名推分星次管十有二允恊鳳鳴咸池雲門召
和明時帝王因之漢興未遑建武以來儒術盛行孫謀
詒遠爰備爰舉想其追琢範模下逮革木百工所為八
音克諧清濁高下脗若符契著耳入心不鬱不紊誠酌
祖大端宏化要道也敬為之銘銘曰八音攸興有濁有
清上覆下載既和且平聖王酌此律吕互舉象天之時
十二辰次斗杓指寅萬彙欲申因物之震太蔟推仁未
可枚數分彪列臚不紊其常一氣以御三雍召和東京
不頗靈臺列門賁以吟哦曷謂樂器闕焉未備建初闓
端陽嘉紹志有琢有磨範金若何椅桐梓漆琴瑟以和
合止柷敔鼙纖鼔巨笙竽洎壎曰匏曰土以祀以賓不鬱
不淫庶幾免焉愆陽伏陰繄政之善太和新闡敬用
銘書揭示遥遠
高麗貢日本車銘
高麗蓋箕子之國在祖宗時不憚航海之勞屢奏一介
之使著在玉版可覆也元豐紀號之三年柳洪朴寅先
實來篚幣之列有日本國車一乘其行人私於大鴻臚
曰諸侯而貢車服誠知非禮本國主之意止欲上國見
日本工拙詔嘉納焉肅慎貢矢古蓋有之汲冡周書會
同解白州北閭伐以為車終行不敗猶在王者之庭然
則尚已愛敬之至必以其平昔所歆異以為之獻食芹
負暄曾何足道而猶以白其向上之誠心而况車乎登
于菉幣蔵在王府永詔來禩蓋曰是元豐三年高麗所
貢日本車是可無銘銘曰中國之車其作有初轉蓬之
形理不可誣厚積不敗大易斯載為輿者坤含弘無外
君子居之旂服允宜考工有記獨詳所為是皆華制有
典無貳豈若是車出於高䴡高䴡伊何三韓之家鄰境
日本足毗足夸其旨奚若禮義不作充庭之次庶明遠
略後嗣觀焉知敬其先其先濬哲職貢闐闐車雖微物
來意可挹皇心拊爾歸于一德熙寧之年帝仁如天丕
冒海隅不遺不偏蔵之王府自我作古爰勒銀書日宣
萬禩
景鐘銘
臣恭惟高宗皇帝以神聖之資系隆大業欽祀不已見
之具樂紹興建號之十有六年十月二日爰御射殿命
召臣工出新造景鐘示焉丕休哉饗帝之偉器也鐘之
用尚矣黃帝有作厥數則五舜命后䕫笙鏞以間周家
大備則為十二漢列五樂用之二至唐叩隋鐘旋宫以
用維我高宗身濟大業具舉百度稽大晟之法用景祐
之尺九九成數設之紫壇盥而未薦特先衆樂以召陽
和足以對天宏休為時顯光想其柴燎欲興午階將陟
鏗鍧之聲越乎物表帝臨祗妥黃鐘應焉小臣竊聞萬
一斯器之作休銘既勒敬賡前作以述盛際銘曰於赫
中興治登休明靈臺偃伯爰洗甲兵奠安無外横流叶
氣黍稷有馨是能饗帝爰熙紫壇肸蠁妥安廣樂所述
大晟不刊殷薦初恪衆樂未作曷召和氣匪商匪角迺
命尚方金齊必良鍊玉和之厥音允臧大冶告備臣工
聿莅拭目榮觀實見所未歴歴休銘遹駿有聲皇心是
宣一純二精越在黃序厥鐘則五西獨曰景厥義有取
我其法之名則昭垂傳至萬年永接神釐八音之冠午
階恪儼小臣賡銘昭示遥遠
禮神玉銘
臣仰惟仁宗皇帝皇祐紀元之明年肇修季秋大饗之
典縟文具張事求厥至宰臣彦博言禮神玉久闕弗備
今兹盛容所宜詳講玉音俞焉迺命攸司稽古藝傳一
新制作必周必虔誠意所加天休自至于闐式貢雜沓
于玉府追琢考成光溢羣目圭邸鼎列蒸栗連采黝黃
殊尤恊于三方凡兹九器埓美于周六天二地暨夫靈
祖罔不顧歆永鎮頌臺典祀億千於戱休哉臣竊惟聖
明歸敬覆載以牲牷幣帛為未足爰取至寶以酬莫稱
之德大小有度隆殺有制周官宗伯職掌昭明漢之瑄
玉迺罔攸述李唐盛際唯存燔玉自非神聖盛德有孚
純誠昭格何以來遠方之獻備大報之用允畀無疆之
休若是其烈哉臣不自揆度敢敬述盛際銘曰昔者聖人
明天察地歲時展事厥禮大備全腯惟牲奠獻則幣欲
報之德嗛若未至乃薦嘉玉越有等配皇皇四剡恪恭
上帝厚示所臨既去其二五方之用爰象厥氣周官宗
伯職掌攸係仁宗御極四表樂誼爰舉大享季秋肆類
有物必虔乃究乃肄宰臣彦博庸請斯器闊典肇修玉
音載惠乃命攸司蒐于寶秘天休自啓于闐之使雜沓
玉府遴擇其懿圭邸鼎立黃琮兩洎色隨方兆黝黃尤
粹追琢告成光溢櫝笥匪天曷開孚尹傑異匪聖曷成
郁郁熙事先漢暄玉何足控揣小臣勒銘用垂永禩
元豐大裘銘
維我宋六葉天子操能致之資嗣重熙之運稽經諏儒
鼎新百度悉視古初越惟天郊久從合祭累聖急民未
遑變革元豐建號之初載命樞密直學士臣襄領袖博
雅討論文獻越六年仲冬端午之辰日更初軌躬祀圓
丘乃罷地示附祭之儀始服大裘易古繒製被以衮冕
破千古之誣陋掃諸儒之異同弗可尚已維古斯裘服
盛不裼爰比元德奥焉中立彌文外彰革衮以充周官
互見陋儒罔考不襲不旒背理傷道莫此為甚自非神
聖卓然不惑其何以上追治古之隆叶質文之中哉小
臣不揆敬祓文字欽述盛際銘曰昔者盛治制法經邦
圓丘展儀精純上當何以示質大裘弗彰何以象天華
卷有光一素一裏彬彬治昌司服互見陋儒弗詳不襲
不旒理背道傷獨裘罔衣毋迺大荒纔無繁露曷事彼
蒼是皆大謬久未斥攘於赫神祖奮發乾剛蠱飾鼎新
制度紀綱曰維郊廟命爾臣襄中討本原必諦必臧合
袪既革文物煌煌爰頒明旨織室尚方不斧其餘不綵
其旁膏濡緻密忻惕傍偟乃易繒製不表而蔵升龍備
冕對越顒卬德産精微物亦發揚辟彼陶匏邸或設皇
采就以絢膏秸以康文質之中庶答溥將期詔千億毋
易毋忘銘以識之厥理斯長
鐐狄銘
鐐狄者曹魏景福殿所成也維魏奄有綿區德威所暨
罔敢不服然有象古人之軒昂命良金而模範置之翠
華之宇以威遠裔以示神聖想夫良工思其形模大冶
鼔其鎔液既告厥成坐之高門之下顒顒偉偉四方之
來觀者罔不生懾服之心維漢承秦金人十二越在禁
戶兹焉景福實用故比夫秦人銷鋒鏑以成金狄魏人
成鐐狄以示遠人秦幾於強之而魏則思其自服此其
大槩之不同者何晏所賦謂爰有遐狄鐐質輪囷置高
門之側堂彰聖主之威神蓋得之矣爾雅有之鐐者銀
之美者也是以中金之上品成其鎔範之質云考之李
善之注許昌之宫成於明帝之六年則是殿也其亦成
於此時也耶銘曰天生五材誰能去兵秦欲矯之銷鋒
以成金人十二列在外扄曹魏鍳焉亦肖狄形厥狄伊
何僑如弟兄冶鐐象之景福屏榮以威四裔以服大鯨
想其良工思慮經營合土為範巨爐晶熒中金上品迺
鼔迺烹去其湛濁存其潔清一歸良模豪髮如生迺置
高門高入杳冥以象遐人梯航遠征或用金革終歸大
庭以彰聖神以示威靈四方來觀懾焉以寧何晏能賦
厥聲以宏具述委折中意自呈鋪張揚厲我則載賡然
而古人明戒崢嶸自治苟生天道不爭無思弗服有往
必傾訖惟人面屏氣以升偉哉鐐狄用勒休銘
陳瑞席銘
有唐治隆縟儀備舉文物彬彬輝煥一時五禘三祫厥
為大祀昭穆參序祧遷與焉神靈翕合爰極敬慕越因
瑞蔵陳于太階之西上者居前以次畢列北面西上俱
藉以席太常有卿天府是掌太廟有令帥屬以設具見
于正史禮樂等志考其深旨欲俾子孫念德不忘祈天
永命則是席之設不其韙歟古人制作之意其不苟也
如此漢之世宗天休滋至播之樂歌用薦郊廟永詔千
億事異意同維昔哲王席之四端莫不著戒具在禮傳
載德所述矧兹蔵儀嚴在清廟其可無銘用飾厥文仰
續古作銘曰皇天眷命有唐立極殊休其祥不謁而獲
乾符坤珍上昭下格微若動植具應盛德或致於庭或
會於籍蔵之頌臺固若金石以祈以求以實以賾珍牒
屢書光掩疇昔爰有大祀五禘三祫昭穆畢萃祧遷合
食恪哉孝思神靈翕合乃陳乃奠藉之以席上瑞前列
以次而直太階之西其向則北用詒孫謀永念先則惟
天無私元命盍得紛至沓來非求以力前王制儀亦豈
苟作犧牲在列馨香非稷齋明盛服肅肅降陟爾奉爾
虔爾瞻爾覿曾孫思之永保宗祏用重物薄輝華舄奕
漢瑞作歌郊廟翼翼事殊意同均詔千億非侈非張非
汰非斥赫赫昭昭自可不抑列之在目庶爾無斁銘以
識之庸遂鋪繹
隆鼐銘
我宋八葉天子接千載之統膺四海之籍迺崇寧建號
之三載仲春之月用隠士魏漢津言備百物之象爰鑄
九鼎四年季春大冶告成詔度地中太一宫之南建殿
奉焉名曰九成宫外接方維中央之鼎實曰帝鼐祭以
土王之日量幣宫簴庸接神釐季秋二十日訖用禮成
翌日翠華親蒞政和六年仲冬五日詔易厥名是曰隆
鼐丕休哉升平之盛儀也鼎之為器尚矣禹平水土合
九牧之金模寫物象以前民用炎漢盛時遐想歆慕武
宣顯宗僅有所獲猶以烜赫當世帝也撫運重熙爰舉
縟典上規神禹度越兩都鉅鼎成模永畀來世矧惟是
器實居其中特殊休號名之曰鼐實一時偉觀崇寧元
祀十月十八日嘗勒休銘以示不朽小臣不揆仰賡聖
作銘曰天象昭垂其較可知大角之星鼎象是依矧在
大易卦則甚賾取新之義維見歴歴法天稽經實在聖
明秦帝以降各異其名曰神曰寶理則可考象應九州
作於有道我宋當天仁豐義恬聖以繼聖至治日宣崇
寧三禩百度具舉逸民漢津欲議詡詡爰啓縟儀神禹
上追偉器有作棟宇翬飛其中曰鼐八方所會特異厥
名其旨有在政和易稱斯意益明永鎮神宇不撓不傾
先漢歆豔乃今創見小臣勒銘揭示遥遠
唐京衛旗銘
有唐治隆盛容寢威輝煌一時物有其義萬乘尊嚴儀
典具設居衙行駕肅恭儼恪粤維元至朝會臣裔暨夫
郊丘大駕鹵簿武士勾陳衛有十六自麟旗而下悉加
繪事奇禽異獸庸示嚴猛名殊數術不一而足然動靜
異宜顯蔵異用明主有作情文必稱京衛和平惟畫蹲
立韜伏不曜爰象厥事若夫行幸則以飛走尚書庫部
夏官庀司具見于正史百官志其事雖不起於帝王要
亦德車結旌之義漢之鸞旗師古並載邈無異制比之
褊也是宜祓飾厥文以繼游儀嘉量之銘銘曰永維黃
序始建五旗鷹鳶之象庸示厥威周旗則九各有等衰
龍虎龜隼默寓方維漢儒集記鳴鳶貅貔未詳厥由意
則可推視前所遇咸適其宜使知儆備毋蹈于危千載
而下有唐蕆儀元至會朝遠及四陲不表尊嚴武備則
虧郊丘大祀清道前馳千乘萬騎豹尾後隨不極儼恪
我敬則微衛有十六力逮熊羆何以表揭赫然有持殊
禽異獸繪事爰施其元伊何麟之師師或兕或鵔或鳳
或犀不一而足各有所依四海無波京衛平時迺蹲迺
立不走不飛譬諸德車結旌不綏顯蔵異用古道可追
若曰行幸厥尚則移辨其動靜駕部庀司昔漢前鸞混
淆實非儒碩申討脗合先知事異禮殊非我之私比周
嘉量爰勒銘詩
鳳葆鼓銘
唐德宇宏遠徧覆海内訖惟人面罔不來王越有驃國
生聚西南多閱星霜未遂梯航之願聞南詔之欵塞悠
然興慕義之心其王雍羌介南詔行李之來附獻南國
之樂達之劔南西川節度使韋臯因之作南詔奉聖樂
其龜兹部樂器有鼔鼔有羽葆用瑞圖之說棲以鳳凰
夫十部有樂類出遐裔用之燕饗昔尚聞之然未有如
斯之器有其飾有其義者也周官之遺考工有記梓人
有官筍簴雕琢之飾不間微類今兹鼔葆栖鳳抑亦其
遺意也歟且器不苟作作不苟飾抑臯之所自創歟豈
驃之所固有而臯因之歟是皆未可知也器必有銘銘
曰樂之為器羽葆其飾鉦金之徒孔雀奮翼鐃之與鐸
翔鷺振臆掆之頂足此族盈百豈獨斯鼓無以昭赫丹
穴有鳳九采如織善覽德輝其來弗亟在昔姚虞簫韶
和懌能格此瑞來儀奕奕瑞圖有言其言可識惠然集
鼓和鳴不息奉聖之樂此義是即維兹革木厥音孔碩
明主聽焉將臣之績聲冠昧樂始作有繹其飾稱兮文
章五色貞元有道南詔來格所獻者樂光華簡冊驃國
創為事關重譯韋臯覽之笑言啞啞想其在廷我考我
擊葆則震動如翔如革彼器之末其意可摭鳳實四靈
何止文翟為祥實巨有冠于歷今兹集鼔彷象在昔我
其勒銘永詔千億
