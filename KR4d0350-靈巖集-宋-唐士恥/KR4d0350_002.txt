靈巖集卷二宋唐士恥撰
表
瑞慶節賀表
衍十二葉之休慶乾坤而震育永億萬年之命夀箕翼
以天長時恊令辰歡均率土恭惟皇帝陛下祥鍾九祐
德冠百王接堯舜禹之傳更成湯之親受兼天地人之大
實鉅聖之間生茂對昌期仍躋極治五百里蠻五百里
蔡將壹歸仁夀之區八千歲春八千歲秋殆莫比靈長
之歷臣叨分符寄莫與嵩呼想麗日卿雲若仁祖稱觴
之旦惟泰山神鼎陋廣成修巳之年
賀冬至表
新甲子之歷載兆陽和占斗牛之躔既更日度無窮福
履四溢寰區恭惟皇帝陛下育物對時與天合德神惟
不測自然一氣之循周心本好生尤重初爻之來復土
圭景測玉琯灰通登靈臺以書莫匪太平之象吹黃鍾
之律灼知有道之朝臣一障叨乘三呼莫與分化國之
照漸增晉晝之明受圓丘之釐益迓乾亨之長
賀梟斬吳曦表
某月某日伏覩進奏院云云者聖神廣運大振當天妖
惡伏辜曾不累月同文胥慶奕廟增嚴恭惟皇帝陛下
德合九乾統承千歲如川方至十二葉之靈長猶日正
中億萬年之珍貢宜茲叛渙亟焉剪除不煩兵甲之陳
大致旃裘之震臣欣聞馘獻莫尾慶聯夜瞻井絡之區
頓明乾度朝誦雞竿之令一正坤維
代眞里富貢方物表
葵心北戶久懷航海之誠象譯南琛初上職方之奏畢輸
誠于螻蟻實慕義于衣冠臣中謝竊以興國悦渤泥之
朝嘉其始至祥符偉注輦之貢歎彼未來豈期從古之
戴盆忽玷當今之同軌伏念臣每以滄溟之中阻姑為
吉蔑之附庸下極熒煌莫記星霜之變斷根膏馥第形
賈舶之編既弗登夏王山海之經亦莫與汲冢會同之
解且西鄰驃國尚效德宗鼓舞之懽而南境闍婆每續
元嘉職貢之敬退念陋邦之蕞爾獨為大節之闕然臣
是敢遙起三呼恭馳一介隨貫月乘槎之侶占迎秋從
律之風效牽式啟于旄頭任土仰干於禄幣其德天合
其明日合宜譯鞮象寄之悉歸大秦寶多大宛馬多想
禮樂詩書之甚盛祈殿古人之委賜與榮玉版之詩書
形容駭師古之圖道里續賈耽之志恭惟皇帝陛下離
明繼照乾健統天中國有至仁自然篤近而舉遠小邦
懷其德豈徒厚往而薄來乃至微臣亦知大義法乎三
聖矧更出於親傳令彼四方自式歌于來享某空懷辰
共莫與躬朝嗣屬國之封章自今以始聳陪臣之復命
其教可知
貢土物表
正會休期敢後萬方之集爻閭式貢庸昭八熟之祥遥
睇紫宸仰干禄幣恭惟皇帝陛下接千歲之統閱四海
之圖酌祖丕承壹用元豐之名籍深仁薄取既殊大禹
之組纁其益無方時偕行不貴異物民乃足臣叨符江
國效禮職方川浴車盈頼叶氣致干之應銖積寸累見
小人向上之心
代守臣賀改元嘉定表
聖神御極三周再閏之年政治更端四揭一元之號祥
風所布化日以新竊以漢文未表於歲時猶改後元之
號武帝欲明於正朔遂標登封之年皆通變以隨時宜
更張而蠱飭矧慶元慕文聲之盛而嘉泰著代邸之隆
洎乎開禧揭若日月屬茲解絃之旦新乎紀歷之名誕
布絲綸徧翔㝢縣采詩書之遺訓慕殷周之盛王將見
麟之德鳳之輝百嘉順集有如川之增山之夀一德
尊臨名與實俱人因天定恭惟皇帝陛下明明在上赫
赫當陽四三王之仁茂中興七紀之業五泰元之筴迓
升平再登之年茲革故而鼎新蓋泰來而否往書標嗣
歲爰冠美名臣圭璧叨分風雷竦聽斗杓初指覺星宿
之倍明日御欽承洎子男而如一
代安定郡王以下賀宗學落成表
教被宗枝創建親師之宇事勤工正迄新遜業之宮九
廟增嚴八方仰德竊以小侯立學僅成戚畹之良資二
館育材未淑潢流之遠派歷選前王之故莫如我后之
朝繄人有生受天一理然教化乃聖所任而仁義非學
不充凡自后䕫教胄子之餘以及司樂掌成均之後莫
急愛親之義孰知崇理之方故間平為豪傑之才而漢
唐多宗室之過今兹肇立亶為創聞茲蓋伏遇皇帝陛
下道際三王仁先九族雖大禹卑宮之儉每切謙謙然
周家以宗之強獨惟汲汲識頤養為家人之要知菁莪
乃麟趾之基謂金枝玉葉追琢之是先而鳥革翬飛鳩
僝之當急茲訓百孫之屬俾知六籍之依齊家乃治國
之先灼知原委修道實正心之要首及本支臣等忝居
託附之親實被生成之澤廸師友相先之效期盡為君
子之歸全天地不及之功將廣沐聖人之化
代婺州守臣進甘露圖表
臣某言盛德昭天允格飛甘之露泰和薄海適臨湏女之
區敢因繪事之成用贊史臣之紀竊以唐官品瑞蓋齊
等于卿雲漢世標年亦聯華于威鳳足以表升平之恊
應故每為前牒之特書維吾皇臨御以來多至治休嘉
之獲不祧祖廟嘗瞻三秀之芝切近日畿且見屢成之
蠒雖為叶氣未極偉聞尚由動植之微盍顯覆臨之感
獨此至味敵醴泉之美晶華占夏晝之長被草木以生
輝駭觀瞻之創見敢藉丹青之毫末用橅萬一之形容
庶關斧扆之嚴小借前旒之啟恭惟皇帝陛下紀元四
號授筴六禋湛恩洋溢于八隅深仁厚澤洪覆歡歆于
一德異瑞殊祥宜其有道之符著在無虞之世臣適當
假守親覿自天書玉板之端喜姓名之亦預信蘿圖之
卜與上下以同流
代守臣謝宣賜嘉定十年統天具注歷表
嘉靖殷邦十見星霜之易承宣漢郡一蒙正朔之加班
春恪奉於王春授日必從於卿日竊以洛書恊紀一被
周疆舜歷在躬四敷禹迹維是當天之統必歸乃聖之
君矧我一王之興將及二星之數念往時之更化既四
閏以標年雖巧歷莫窮殆如川之方至而象魏咸覩又
見月之始和太史之謹攸司靈臺之占厥氣奉天弗後
應序罔差繩繩氣朔之兩全井井歲年之各得旁恊九
農之務不聞毫髮之訛下厚庶民之生舉無動作之忒
乃肆班於郡國以式順於隂陽雖在遐陬亦霑隆施兹
蓋伏遇皇帝陛下對時育物以道御民欲設施不背於
慘舒故命官而推步欲惠澤咸周於遐邇故作歷以班
宣致茲王政之占天亦俾侯邦之得序密清臺之課日
月合璧星如連珠分方國之書朔南暨教東漸于海臣
敢不恪遵成度廣訓黎民使作訛成易之方靡有失時
之事俾忠厚鴻龐之賜舉霑成物之恩
代翰林學士謝賜唐五臣注文選表
禁直九天方負非才之愧善文衆傳遽叨榮賜之恩示
其斧藻之淵源兼以蟲魚之訓詁竊以漢嘉王景之績
賜以禹貢之圖唐旌大亮之言班之荀悦之紀皆因人
而示教使勉學以加思矧蕭梁帝子之英極楚些詞源
之邃高豔盡窺於前作殘膏遠丐於後來開元之士五
人李善之注一變儻曰雕龍之客爭先文豹之班臣筆
札尋常言辭魯鈍誤獲寶宸之眷俾從玉禁之游絶無
黃絹之好辭少稱白麻之明命自顧才殊於八斗焉能
筆掃於千人惟兹傑製以偉編加以明言而衆見俯矜
愚分簡在皇心恭惟皇帝陛下時御六龍曲成萬物念
内制尤多於體裁獨斯文稍具於條疏示以規模廸之
種績臣敢不悉心勉勵仰德高深若杜陵訓子之詩務
加精熟誦曲禮拜君之賜敢後服乘
代中書舍人謝賜金帶表
臣某言伏蒙聖恩賜臣金帶者綸省庸虛方負非才之
愧身章粲爛遽蒙超等之恩深慙小已之私不稱匪頒
之重臣中謝臣竊嘗觀國家御下之法識器服藏禮之
端丕著多儀各為一等惟是致身紅藥之省接武紫荷
之聯雖既與漢廷九列之崇然未兼唐官三品之飾必
有非常之睠乃膺特異之頒歷誦前聞備諳故實長春
醲賚僅傳開寶之年大筆簡知間見祥符之歲斯謂闊
希之典以待英傑之流如臣志乏精堅質非渾厚居而
強學鑄莫遂於顔淵出以事君礪深慙於傅說濫陪閨
彦誤入化錘鳳沼判花寧有同心之斷彤庭書命終無
擲地之聲忽拜誤恩莫安揣分隨班中諫驚改觀於常
儀侍省夕郎歎均榮於兩掖靖惟么麽盍此叨踰兹蓋伏
遇皇帝陛下龍德正中鴻慈溥博歷觀周道獨先馭幸
之恩度越漢皇粗見解衣之惠每異儒冠之顧誤深愚
分之憐傑閣肇新昔既述寶元之榜垂魚僅錫今更踰
李綘之榮臣敢不鏤骨銘恩書紳圖報服而拜賜知眷
逮之殊常束以立朝誓身捐而不顧
代提舉實錄院進修孝宗皇帝實錄表
臣某等言業紹中興丕赫三登之化道光載嗣聿編九
閏之年鋪張信史之成密勿嚴宸之覲竊以本書嚴於
大漢蓋祖春秋之規實錄顯於有唐每先紀傳之作矧
上聖重華之盛屬神孫述事之明粲然累牘以成編爛
若有光於邃昔恭惟孝宗皇帝心傳堯道治廣文聲勵
精臨照之初抗意恢張之表法度彰禮樂著初無革故
之勞天地觀日月明自有鼎新之效蒐羅俊乂不拘於
常法修舉刑政振起其大綱仁以撫民而勤恤於至微
義以整兵而必期於可用罷臺之儉無乎不服太阿之
柄久而益神凡金匱石室之祕藏迨壁簡科文之未見
屬重明之出治監成憲以欽承旁招副墨之英共探汗
青之粹根本著廷之作網羅私室之遺旁該百度之變
通下逮諸臣之履效月繫時繫以年繫慶歷數之無窮
特書大書不一書歎形容之莫盡用著不刊之典永貽
罔極之傳兹虔卜以丁辰庸上關於乙覽文從椒掖陋
漢注之無端禮備寶藏與舜華而密映交輝九廟森護
萬靈恭惟皇帝陛下離照當天乾剛御極綠車慶侍昔
已造於精微丹史備書今聿加於潤色致茲鉅典粲在
明時溢文治於聯編有繼東都之盛仰湯孫於奕世愈
揚前烈之光臣等獲際昌期幸窺丕範於萬年而繩武
罙彰紹述之勤作一藝以襲經豈有編摩之力
代右丞相謝賜御書說命中篇表
淵衷遠覽期取監於商書帝藻特頒俾勉希於前哲俯慙
愚分莫稱寵光竊以世祖之頒細書徒風行於勤約文皇
之賜飛白僅意屬於股肱未有探往行於前經示聖心於
俯賁事光邃昔道覺後知仰惟商室之繼興無若高宗之
最盛誠通天地發於精祲之交道際乾坤著在便蕃之命
矧是中篇之告后尤為異代之良規惟聰明必在於憲天
惟治亂每生於庶士謙謹罔容於有善豫防當戒於不虞
蓋巨賢上智之明謨亦平世持盈之要論此忠嘉之所屬
當由俊傑以能然如臣叨任棟隆包羞鼎養雖累年更歷
粗知保治之甚難而一意贊襄每冀謁誠之有補曾謂寶
跗之灑俾知前哲之修茲蓋伏遇皇帝陛下離照當天乾
剛御極法宫親事曾無自聖之心肆筆成書大闡不言之
教發碩輔進王之簡開小臣趨善之門臣敢不厲志奉
承伏膺啟沃光生蔀屋駭奪目於驪珠思濟巨川願悉
心於龜鑒
代童子謝祕書省讀書表
臣某言伏蒙聖慈令臣祕書省讀書者穉年觀國慙非
早慧之才明綍疏恩俾誦祕藏之簡欲其有造開以多
聞臣某仰咸平邵煥之恩洎景德晏殊之澤端我䆮昌
之旦讀乎未見之書如臣者不善養蒙焉能求益寧有
百藥誦鄅子之博初無甘羅悟不韋之竒曾謂誤恩俾
從藏室遠發中經之奥近窺肆筆之成青裾朝拜於木
公朱錦夕榮於藜照連珍羣玉接采九鶵恩重孔門將
終保互鄉之往事如東觀蓋上追黃香之游超凌尾弱
水之蜚優渥過舞雩之詠茲蓋伏遇皇帝陛下與参化
育樂長人材念愚衷蚤慕於簡編故遠慮欲培其芽蘖
致茲瑣薄獲此叨踰臣敢不周覽瑰竒旁蒐隠奥醯鷄
陋見殆未免金根之譏管豹竊窺烏能及朋字之正
露布
擬河北宣撫使平貝州露布
臣彦博等言四海無波共樂漸仁之化一夫不軌空懷
負固之心雖三軍之律至勤貳政之臣然六旬之叛不
出孤城之守迄絶纖毫之援適彰宗社之靈蓋羣黎爭
父母之歸寧小醜遂豕蛇之食用正鯨鯢之戮莫逃斧
鉞之誅國家大業無疆重明四葉書同文車同軌恩波
匝雨露之滋仁也柔義也剛政理若日星之照曾何狂
卒敢啓亂心本饑年流落之餘旁緣戎旅倚世俗妖訛
之謬誑誘羣愚下胥兩恊其偽謀本計旁連于鄰地斷
浮梁而擅河朔由正旦以嘯狐狸惟天網之難逃乃賊
徒之自露倉皇無策狼狽圖全劫庫兵而囚守臣僭王
號而易正朔致茲叛渙達于聽聞陛下奮發乾剛昭明
師律環鼓旗而肆擊屬樓櫓之素堅既築拒闉乃見焚
于秉火或為内應復中阻于專攻尚稽膾縷之誅用急
焦勞之顧謂蕞焉小壘曾閱月之未夷而密彼邊疆可
頓兵而不戰臣忠懷裴度憤切有苖願膺專閫之權俾
效捐軀之分皇皇列纛蔚為啓乘之光烈烈中權得遂
從宜之便謀攻九地誤敵多方設伏西門俾隻輪而不
反擣虛南壘信妙算之無遺既致戮于守陴亦固圉而
拒戰衛社忽興于蛇槊倒戈乃出于火牛尚逃遁以求
生俄係纍而就死檻車致命正天街九市之誅鶴唳聞
風震磧漠八荒之族一寧邊&KR1522;四赫皇靈迄無纖粟之
虞益固迓衡之業斯皆皇帝陛下深仁無敵至健自強
在齊民疾痛之微悉關淵慮當邊塞喉衿之要敢緩天
誅役不淹時戮惟元醜占騰祥于析木星宿倍明息袵
革以櫜弓氊裘自聳臣等無任慶快激切之至謹遣某
官奉露布以聞
擬權熙河經略使禽蕃賊首領露布
尚書兵部臣某言屢虔邊徼既成怒臂之無知小效天
戈竟破狡謀之三窟蓋違理者神人之共憤而背道者
明聖之不容旁驚夷裔之心上釋裕陵之怒國家當天
七葉享祚百年蓋子視于多方亦海涵于萬㝢朔南暨
乎聲教初無遐邇之分仁義極其漸摩敢緩凶殘之取
蠢兹小醜恃彼孱心跳梁躑躅者久之於邑恚忿者衆
矣語其最巨斯謂叵容陷我一城仆其魁武募賞嘗聞
於先世圖維敢啟于隂謀輙連平夏之師竟指臨洮之域
版築大興于力役干戈擬逞于雄心謂合謀并勢以俱
來庶封豕長蛇之荐食然淵謀廟算之所出知接手就
縛之無疑一介朝馳了了目中之敵三單夕起明明閫
外之權左右手知兩將之和赤白旆皆萬人之勇一鼓
有同于拉朽四犇盡殪于臨流僑如莫假于游䰟孟獲
竟從于生獻盡破他酋之胆合騰北闕之章泠風極青
海之遥赫日破鬼區之暗且始謀之不善意并舉之難
當揣其私心料彼愚見謂寡固不可敵衆詭姦計之萬
全然天定亦能勝人奈雄圖之自濟出其不測成此非
常斯皆兩宮深仁上格于皇天得道每形于多助不從
中制惟責成功先人奪心賴合謀之竟售以少勝衆喜
四塞之盡清下叶雋功詎逃大戮
擬荆南路宣撫使平儂智高露布
臣青等言女側陸梁卒致漢師之討盧循猖獗難逃晉
室之誅蠢爾蠻埏毒茲南紀央央隼旆啓十乘之元戎
烈烈牙璋畀萬踶之突騎亟清嶺表誕布王靈國家子
視民編天臨裔服朔南暨乎聲教初無遐邇之分仁義
極其漸摩敢緩凶殘之取矧在靈旗之指曾何前敵
之畱王則負固于一城旋歸授首元昊藉資于累世卒
亦來臣茲焉蜂蠆之失防赫若鷹揚而奮擊醜爾智高之
虜桀焉交阯之藩偶稽梟獍之烹輙肆螳蜋之怒象琛㡳
貢期借助于中華狼子野心竟不逃于明見竊攘山澤
招納逋逃隂含短蜮之姦欲肆長蛇之食譎其衆以焚
巢之酷紿吾邊以告糴之虛忽竟下于鬱江乃亟戕于
邕管遂張皇于虐燄亦借擬于尊稱正朔建其偽名官
號比之上國偏屬升平之久少忘豫備之修連破堅城
痛吾民之塗炭進圍廣府期彼志之滔天頼金湯有不
拔之堅然雷電乏無前之掃偕忠殞于非命畋修望而
退兵擁子女以讙歸縱火炎而肆暴赫乾剛之奮發奉
師律以虔劉六纛風生先斬罔功之將三軍股栗盡輸
赴敵之心將奪險以疾趨反戒糧而示緩果昧必爭之
地斗臨不測之兵魄喪䰟驚遂倉皇而送死旗當鼓接
猶跳躑以求生麾精騎以互馳束飛矛而莫逞威如破
竹膽落聞風既夜遁于渠魁遂朝清于截海釋囚復業
頓還百縣之農桑折馘數功爰及萬人之京觀交震雕
題之俗增明星紀之躔斯皆皇帝陛下默秉廟謨獨操
睿斷念何辜于黔首乃墮兵鋒運無敵之神機亟清妖
祲勝惟一鼓衆不三單屹銅柱于南陲永作地維之鎮
聳葵心于北戶愈虔日禱之瞻
擬川峽招安捉賊平王均露布
尚書兵部臣有終等言小校何知遽受羣愚之迫神威所
蒞定無天討之稽矧維臝肱决射之徒乃有背上忘恩之
事是之可忍毋乃太荒國家並用剛柔初無吐茹仁義四
漸于六幕賞刑迭出于萬幾况兹效命以袵金要在秉忠
而知禮凡服飾鞬櫜之末洎炙漿飫勞之微何足動心乃
敢倡亂縱馬轡以售姦計戮主將而成凶謀奔惶符節之
臣創易歲年之號竟屠漢壘亟走劔門賴天險之難圖
阻兵端之將逞屬上聞于事緒爰申命于鼓旗清壇有
助順之師一戰幾顯庸之錄卭蜀莫窺于城壁嘉眉大
合于干戈叢然假息于頃時昧若逃䰟于萬死開門偽
遁希小挫于銳鋒緣堞竟全姑略從于養力離其脅誘
靜此氛塵連收再勝之功洊達九重之奏數道爭飛于
矢石孱然猶事于宴歌炎火一施敵樓隨盡示之生理
庶此全功雖戇夫懷悔禍之心奈狡者繫首丘之念竟
焚召笴莫效降幡甚雨淋漓顧未遂先登之勇壯夫感
慨竟誰為難犯之鋒共知瞬息之危猶冀遷延之福力
焉巷戰樂矣烏聲一夜沈沈覺紛挐之頓肅蜀江渺渺
知倉卒之弗航竟從醉飽之餘殱作梟夷之伏斯皆皇
帝陛下聖神廣御文武兼施萬里鼠偷竟不逃於明見
三單鷙擊終無敵于竒兵迄平井絡之區益茂蘿圖之
業
擬熙河經略使復洮河露布
尚書兵部臣某言斷匈奴之臂漢家綽有淵謀守四鎮
之城唐帝亦推上策所以殺羌夷之勢使之無侵軼之
虞蓋兵家萬全之圖關人主九重之畫國家深仁同視
大業無疆英明特起于一時憤兵戎之未斥經緯乃從
而四略期遵用于巳施念絶交離黨之竒實保大定功
之要雖中國四邊之勢振古則然矧眞人同軌之模于
今或未伊焉羌類比此夏疆前世豢以金繒成勲未大
茲地儻能臣妾醜域自平爰命小臣俾攄成算不壹戰
以使之自擾拊大酋以冀其悉來封疆日闢于召公謀
慮勢均于充國逮幾成于事緒俄小衂于偏禆救敗之
師不可當戰焉既力出疆之任無所制罪也敢逃兵威
大振于鬼區職貢訖惟於人面裴度終平于淮蔡蓋一
定于廟謨段明遂弭于羌戎亦多資于衆力風動遠臨
于青海雷轟自懾于靈旗兹蓋皇帝陛下智勇俱全規模
素定出竒謀于堂上料狂敵于目中推轂明明旗鼓遂
從而無敵兵威凜凜心肝爭奉于至尊在臣逃稽緩之
誅由下靡遺餘之力
擬兩川招安使平李順露布
尚書兵部臣繼恩等言坤維盗弄何勞蟣虱之誅師律
中行即遂創痍之復迄奠蠶魚之國既安参井之疆用
寬西顧之憂亟上北門之捷國家鼎來帝運離照鬼區
大一統以同文奄八紘而有截顧維益牧小遠神京然
深仁厚澤之漸摩與時俱化廼曲見私心之反側動衆
以言首謀幸厭于天誅脅附更思于扇亂適持節不知
于撫定致號狐益遂于張皇城壁屢隳官僚踵戮痛吾
赤子何忍堕于銛鋒憤爾綠林敢肆行于虐燄皇帝陛下
赫然出命昭若選才推轂惟專事靡容于掣肘釋囚兼
用罪惟問于吞舟甚昧愚心敢爭天險屬旗鼓兩明于
將鉞乃聲威大折于妖徒矧東川素備于金湯蓋巨幹
豈移于螻蟻棧路何虞于來往王師亦務于驅馳雖凶旅
方興若可游魂而假息逮天威一鼓悉皆授首以摧肝
電掃無前風行孰禦破竹實三單之快刈鯨無半瞬之
留錦里依然重被吾皇之雨露雞竿肆及盡還昔日之
農桑人違黥墨之災罪止渠魁之取雖支黨亦歸于禽
獻惟衆心本荷于皇明岷峨還徹底之清星宿有倍常
之潤臣叨膺授鉞每誓捐軀曾何三略之知常愧六韜
之學幸賴諸軍畢力羣校恊心更由神聖之威獲致纖
毫之效貪天何敢贖罪既多
靈巖集卷二
