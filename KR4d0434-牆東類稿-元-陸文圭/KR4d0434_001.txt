牆東類稿卷一元陸文圭撰
經解
志學解
小戴記曲禮上篇古之遺言也陸農師音讀以十年曰
幼作句絶以下弱壯等字皆倣此新安朱氏以為有理
今從之幼而學者兼小大學而言十九以前為幼則自
八歲至十五而入小大學矣古之生子能言則教之是
時知思未有習化未有前言至論日夕薰聒涵泳善心
瓏琢美質久而安習保固完全私智偏嗜不能入矣二
十成人可以勝衣冠冠禮曰弃爾幼志醮而字之責成
人也然體猶未壯故曰弱三十則血氣定矣可以授室
合二姓之好以事宗廟有父道焉四十曰強孔氏曰強
有二義智慮強氣力強吕氏曰強則材成材成者智慮
定則謀事審氣力完則任事果故可以出仕然必至於
五十閱理深而熟更事久而精然後可以為大夫五十
曰艾艾髮蒼白色服政為大夫也仕者始為士以事人
治官府之小事大夫者居上以長人治邦國之大事盖
才可用則命之仕德成則為大夫其間非無早知夙成
之人也以為養之熟則成效著而收功博不待其成而
用之則有美錦而學製未能操刀而使割也芄蘭之支
童子佩觽雖則佩觽能不我知言成人之佩非童子之
飾其才能不足以取知於我也婉兮孌兮總角丱兮未
幾見兮突而弁兮言總角之童戴大夫之弁躐等而居
於位也大抵士修於家學優則仕王事鞅掌東西驅馳
者不過二十餘年耳未四十也才縱可以有為而不當
使之為已六十也才猶可以有為而不欲使之為其用
人也有制其待人也有禮六十曰耆筋力既衰不任其
勞可以使人不可以使於人也七十曰老不服戎不與
事外則致王事於君内則傳家事於子仕止矣八十九
十曰耄耄惛忘也七年曰悼悼憐愛也耄者老而知已
衰悼者幼而知未及尊老而慈幼故不加刑焉周官司
厲七十者與未齒者皆不為奴漢律未及八歲與八十
以上非手殺人不坐皆古之制也百年曰期頥期有兩
音鄭氏曰期要也孝子要盡養道而已嚴陵方氏曰人
生以百年為期由是而上則過乎人所期由是而下則
不及人之所期矣朱氏曰期音朞取周朞之義期謂百
年已周頥待養而已其義為長此章自始至終每十年
一變盖數起於一止於十天地竒偶之數陰陽生成之
理每至於十則必更人也者受天地之形孕陰陽之氣
孰能違其數而逆其理哉故十年則必異其名至其時
則必異其事幼與弱之類則名之異矣學與冠之類則
事之異矣昔者先王制禮立法以律人心勸學崇化以
節民性使人學問審博血氣充盈志意堅定少者待其
成壯者服其勞老者享其夀未用者無躁進之心當退
者無不知足之戒人生其時沐浴聖澤舞蹈仁風耳目
聰明四肢安逸夫夫婦婦而家道正長長幼幼而王政
行雖孤鰥之民凍餓之老猶得與昆蟲草木各遂其生
况凡民之秀為學士大夫者哉當時王道修明風氣長
厚根本全在學上學不是空言要措諸事業致知誠意
所以治其國明善誠身所以治其民這學不是詞章之
學浮靡用不得不是訓詁之學膚淺行不得虞典教冑
子周禮賓三物直是後日要得他用如桑麻穀粟鑿鑿
皆精實公孫僑曰僑聞學而後入政未聞以政學者也
此之謂矣然學政不是在下自扶立得直須上之人輔
翼振德方始成就中庸曰率性之謂道修道之謂教人
自襁褓以至成童便有這个性可堯可舜不教則失之
聖人能盡已之性以盡人之性其必由學乎學所以修
性也自天子至庶人未有不學而成者也學廢則禮廢
冠禮廢而成人有童心不弟之源昏禮廢而嫁娶不待
年不夀之源考比之禮廢而官制壊不治之源飲射之
禮廢而養老缺不孝之源嗟乎其来非一日矣春秋時
已欲毁鄉校如鄭然明者青青子衿在城闕兮詩所以
刺之也鄭蕞爾國也而王朝之大夫已有不悦學如原
伯魯者故閔子馬譏之曰夫必先有是說而後及其大
人曰可以無學無學不害下陵上替能無亂乎謂邪說
興於在下而在位者習而聽之不可長也又曰學殖也
不學將落原氏其亡乎一大夫不說學閔子馬即憂其
亡當時未必不笑子馬之迂也然自古不學而殺身者多
矣雖然此可為仕而不學者之戒未仕而學則將奈何
曰孔子我師也昔者孔子生而知之而曰我非生而知
之者好古敏以求之者也攷之世家孔子生於襄公二
十二年庚戌兒時陳爼豆設禮容此十五志學前後時
節昭公二十五年甲申適齊景公問政此三十立時節
定公元年壬辰孔子返魯退修詩書禮樂此四十不惑
時節九年庚子為中都宰一年為司空又為大司寇十
四年乙巳攝行相事與聞國政則年五十六矣正知天
命時節其後適衛適陳適宋哀公十一年丁巳復返魯
則年六十八矣正耳順時節方且序書易詩正樂十四
年庚申西狩獲麟作春秋後二年壬戌兩楹夢奠七十
三終焉則到從心不踰矩時節纔一二年而止耳然自
志學之年至從心之境皆聞道之歲月也嬉戲陳俎豆
之夫子即負手曳杖逍遙之夫子學無少壯之異也夫
子焉不學而亦何常師之有子奚不為政而是亦為政
惜也用舍行藏之不自必綏来動和之不復驗使天假
之年且八九十且百歲且得邦家則賢於堯舜遠矣其
生也榮其死也哀如之何其可及也然人皆以夫子為
不可及夫子則曰何有於我哉又曰學之不講是吾憂
也然則學者又當如何盖嘗論之困而學之視學知當
十倍其力時過而後學視幼學當百倍其力列子有云
百年夀之大齊得百年者千無一焉設有一者孩抱以
逮昏老居其半矣嗚呼人生世間少壯之日盖無幾也
自人事言之至六十則精神止矣復何為乎自學道言
之則自始以至終未沒齒之前皆戰兢之日也豈獨學
而仕服官政而已乎語曰四十五十而無聞焉斯亦不
足畏也已無聞謂無善道之可聞非名位之無聞也人
不可不知道使其知道顔子不為夭使不知道彭聃不
為夀生世間一日則有一日之責百年則有百年之責
天地無窮盡則道無窮盡學亦無窮盡昔者睿聖武公
九十方作抑戒以自警其詩曰烏乎小子亦聿既耄其
盛德至善如綠竹猗猗皆自切磋琢磨中来趙文子年
未盈五十而諄諄焉如八九十穆叔知其弗久劉子知
其耄及后子知其將死盖春秋時猶有先哲之格言君
子之先見以後無此學矣然則嗇其精神以奪造化之
巧外其形骸以與太空者游非達者乎曰律以聖門之
繩尺則彼為虚誕此專務實不可同年而語矣子在川
上曰逝者如斯夫又曰朝聞道夕死可矣上一章是個
不息字下章是個安字嗚呼漢儒以來此義不明久矣
詔誥
擬求賢詔
盖聞上古之治君臣同心開廣賢路宣招四方之士是
以上下和洽海内康平其德弗可及也朕纂承丕緒敬
仰休風託於士民之上夙寤晨興念慮萬方不忘元元
惟恐羞先帝盛德當今之務務在得賢而已昔仲弓季
氏之家臣子游武城之小宰孔子猶誨以賢才問以得
人明政無大小以得人為本今天下賢者智能豈特不
如古之人乎患人主不求之耳夫十室之邑必有忠信
三人行必有我師今闔郡不薦一人是化不下究而積
行之君子壅於上聞也士奚由進自今以後令郡國選
賢舉能歲以為常賢士大夫有肯從我遊者吾能尊顯
之布告天下使明知朕意其有明德達材者必身勸為
之駕遣詣京師或年老疾病勿遣
擬勸學詔
盖聞古之設庠序與學校所以教養人才將以致用也
書不云乎不學牆面莅事惟煩嗚呼自周衰以来先王
之道浸微浸滅法度多缺禮樂廢壊圖治者以古為迂
措事者以苟為得士習於空言禮義廉恥缺而不思朋
黨比周靡然成俗伊欲黜漢唐之淺陋追堯舜之高明
樂育天下之英才使修潔之士充於朝廷孝弟之風行
於鄉黨何修何飾而致乎此自今有敦行誼謹名節明
經篤學者有司具以名聞朕將考擇而用之以勸於爾
衆浮華之習吾所不取咨爾多士尚懋戒哉
擬郡國水災賑貸詔
吏有從南方来郡國被水百姓散流者衆保聚不完扶
老携幼困躓道路朕甚憫之洪範五行初一曰水皇之
不極厥罰常陰朕夙夜靡寧思執其咎古者有水官水
得其性時修其利又吏牧民者為浚陂塘立隄防以消
息其灾今不豫具無及已有司其議所以賑貸之秋稼
不登流庸未復農失其業有可以佐百姓者條奏其宜
將施行之郡國不能為朕究心徒文具者以不職論明
詔中外知朕意焉
擬漢文帝十五年令諸侯王公卿郡守舉直言
極諫詔
盖聞古之聖人莫不求賢以為輔翼大禹為三王祖親
拜昌言成湯統正萬邦從諫弗咈未嘗自廣以狹人也
高皇帝建英豪屈羣策見善若不及從諫若轉圜故能
平暴秦定海内今朕獲保宗廟以微𦕈之身託於公侯
之上夙夜戰栗永為百姓之急明不能燭德不能綏何
繇以承先帝之業今上而諸侯王公卿下而郡守不聞
有薦一人以匡朕之不逮者何歟其令有司明揚在下
博選能直言極諫者進登於朝朕當親策以當世之務
古不云乎薦賢受上賞又曰舉能其官惟爾之能其布
告天下使明知朕意
擬韋處厚除翰林侍講學士誥
朕以幼冲嗣大歷服未堪家多難惟古先哲王皆以講
學為務朕思樂忠讜博習之士朝夕講論經理輔朕之
不逮期致於治爾以孝聞中第擢科揚歷中外先帝寘
爾補闕上疏剴切深所嘉奬坐事出守旋入掌綸誥朕
惟翰苑職親地禁時復侍朕講說非卿經行修明莫膺
此選卿宜勉之以事先帝者事朕可
表
賀即位表(天歷二年八月)
日月並明相繼四方之照乾坤再造復開萬世之基上
符帝心下慰民望欽惟皇帝陛下人倫篤至天性謙冲
方退處於青宫本無心於黃屋當年歷數傳舜始於傳
堯今日謳歌之啓乃不之益欲三讓以天下大一統於
域中明詔載頒聖恩廣被臣某等身居南土心拱北辰
象御六龍喜風雲之際會雞垂丹鳳均雨露之沾濡
太皇太后上尊號賀表
統嗣正名即履至尊之位謀謨獨斷盡歸太母之功宗
社既寧臣民胥慶欽惟太皇太后陛下親承聖緒光紹
丕圖思簾帷擁佑之深恩舉典冊尊崇之故事式彰孝
治敬表徽稱臣等薇戍雖勤笋班莫簉未央殿上一新
天子之儀興慶宫中曲盡家人之禮
賀正表
五位乘乾時正六龍之御三陽為泰天開萬象之新寰
宇清和熙朝歡洽中賀欽惟皇帝陛下克明克類乃聖乃
神偃武修文兩盡為邦之要崇儒重道重弘選士之規
當周歷之甫頒侈漢儀之高會臣等欣逢盛世逖守偏
州獻歲發春班阻陪於玉笋與天齊夀頌遥祝於盤椒
萬戶府賀正表
三陽内長開萬世之太平萬國咸寧侈三朝之元會慶
流宗祏歡動臣鄰中賀欽惟皇帝陛下道邁羲軒德深
堯禹表章經術崇正學於諸儒振耀武功憺餘威於殊
俗乃參稽於乾緯爰乘執於震規臣等出戍柳營阻陪
椒宴四方来賀職徒限於虎賁萬夀無疆心實同於獸
舞
擬行省進鄉試合格進士花名表
詳延有詔議始於太常大比獻書名登於天府嚴郡國
舉人之制體朝廷勸學之心竊惟賢才本所以致太平
科目亦足以得竒士自後世虚文之專尚而古人實行
之浸非賦敏八义詩成七步競有看花之志共誇摛藻
之工何補於時焉用此輩止可束之高閣豈宜寘彼周
行遂令場屋之久虚或致山林之長往兹盖欽遇皇帝
陛下尊崇正道長育英才表經術以淑人心黜辭章以
新士習臣某等身居南省面向北辰他無稱職之忠惟
有舉能之益鄉以詢五物藝可考於周官郡不薦一人
罪敢逃於漢吏
擬謝賜進士及第表
天下文明幸際風雲之會人才長育方深雨露之恩鈴
聲纔撤於棘闈臚句忽傳於楓陛百年曠典萬國懽心
竊惟成周獻賢能之書先漢試茂異之策雖漸興於科
目未專尚於文辭迨作賦自擅於凌雲而明經或嗟於
掃地俗士浸多於場屋遺才間老於山林不遇昌時曷
除弊事欽惟皇帝陛下修道謂教取人以身追三代之
淳風崇四方之美化表章六藝示至道之恢宏罷詘百
家開正途之壅塞臣等器非適用學未通方隨羣謾踏
於槐花出衆偶穿於楊葉蒙恩賜第釋褐起家以道事
君敢謂詞章之小技盡忠報國惟知節義之大閑
代謝進士及第錫燕表二首
龍飛聖主昭賁火之文明鹿鳴嘉賓慶需雲之燕樂丁
辰何幸撫已奚堪竊惟零露瀼瀼詩歌令德嘉魚汕汕
時遇太平此明良千載之相逢豈疎遠一朝之敢望攷
慈恩題名之故事侈聞喜錫燕之異觀多士屬心八方
傾耳欽惟皇帝陛下美化厲俗明德新民推至誠樂與
之心成恭已無為之治曾是布韋之賤得沾醉飽之恩
臣等小器易盈大亨敢受雖食藿之腸未變而傾葵之
志難忘國利觀光真自它而有耀臣能歸美豈報上之
無心
山下火賁仰昭代之文明雲上天需預嘉賓之宴樂一
時盛舉千載難逢竊惟衎以至誠式播嘉魚之什食而
將意載歌鹿鳴之三登兹太平淑我多士顧惟飯糗羹
藜之子素乏含英咀華之能玉陛臚傳誤塵上選瓊林
宴逮有玷清班欽惟皇帝陛下馭臣以禮覆物皆仁設
庠序學校以明倫崇禮樂詩書而立教勤於作士既成
追琢之章務在養賢又得餁烹之道臣等無任
牋
代上皇后牋二首
北陸回春天肇開於泰象東朝獻歲人共仰於坤儀慶
集宫闈歡騰臣妾中賀恭惟姜嫄聖瑞太姒徽音萬物
資生有頼順承之德二南美化兹為正始之基當甲觀
之呈祥宜辛盤之薦祉某等職居下土身際昌期成三
陽輔助之功莫名地道上萬夀怡愉之頌願罄臣忠
泰爻用事喜交長於三陽坤道居尊實資生於萬物祥
開北極瑞藹東朝中賀恭惟柔德孔嘉徽音是嗣鳳儀
垂範母道萬年燕翼貽謀孫枝百世當六寢化成之日
值三朝元會之辰某等薇戍方勤椒花莫獻蹌蹌濟濟
阻陪星拱之班怡怡愉愉遥祝天齊之夀
代上皇太子牋二首
祥儲甲觀衍昌歷於無疆斗指寅杓瞻前星之有耀龍
樓初曉鶴禁方春中賀敬惟德稟元良身居嫡長問安
視膳不辭雞寢之勤入學承師尤重虎闈之選式開震
治用介繁禧某等屬守偏方欣逢華旦青宫主器將貽
萬世之謀金鑑獻忠願上千秋之錄
泰陽三長是為内健之爻離日兩重咸仰繼明之象式
開震治用介夀祺中賀敬惟明有敬仁素稱賢聖决大
謀定大事已位儲宫行正道聞正言尤親帝學自天有
慶與物為春某等職在鷹揚情馳鶴禁笋班莫造阻陪
元旦之儀柏酒遥斟敬祝前星之耀
代賀太子立詹事院牋二首
震從一索初開繞電之祥離繼重明咸仰前星之耀慶
延宗祏喜溢人寰中賀敬惟玉潤重暉銀潢毓秀龍寢
修問安之敬虎闈習齒胄之儀甲觀崇深已先昭於聖
瑞春坊邃密復妙柬於英材左右皆良闈庭交賀臣等
遠臨小壘幸際昌期芑水燕貽已極本支之盛芝山鵠
舉會看羽翼之成
震宫主器傳正統於一家甲觀儲祥記神光之滿室庭
闈有慶宗社無虞中賀敬惟毓德星輝凝姿玉潤主鬯
居少陽之位體元扶太極之尊岐嶷天生入已優於聖
域忠賢日近選尤慎於春坊某等衛列虎賁情馳鶴禁
元良大本成蒼姬燕翼之謀左右正人助炎漢鴻飛之
羽
牆東類稿卷一
