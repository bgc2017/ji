提要
墻東類稿二十卷别集類四(元)
臣等謹案墻東類稿二十卷元陸文圭撰文
圭字子方江隂人幼而穎悟博通經史及天
文地理律象醫藥算數之學宋咸淳初以春
秋中鄉選延祐設科再中鄉舉以老疾不應
徵召卒于家事蹟具元史儒林傳文圭當南
宋之末年已二十餘入元後五十餘年至泰
定天歷間尚應聘設教于容山至順末猶為
陳敬叔作安定祠記又數年至順帝至正初
始卒最為老夀惟史不載其登仕版而集中
吳縣學田記有至元辛夘余領吳縣學事語
似亦曾為教官然辛夘為世祖至元二十八
年文圭年祇三十餘而記中乃有余愚且老
句與文圭情事不合或此記本代人作而失
于標註歟史稱文圭之文融會經傳縱横變
化莫測其涯涘東南學者皆師之今核所作
史言不謬史又稱其䆳于地理考核甚詳今
檢集中惟存辨毛穎傳中山一條餘悉不載
殆散佚不可考矣是集本二十卷世久無傳
今從永樂大典中蒐採遺佚共得文三百餘
篇詩詞六百餘篇仍依原目釐為二十卷雖
割裂之餘重為緝綴亡失已多而據所存者
觀之固元初褎然一作者也乾隆四十六年
九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
