牆東類稿卷十二元陸文圭撰
墓誌銘
中大夫江東肅政廉訪使孫公墓誌銘
僕耕牆東閩廣之士應舉北上者間枉道相顧言及憲
使懶齋孫公之賢者如出一口善政數百略舉而不及
詳也至治癸亥公之嗣子良禎蔭暨陽判官寓舍與僕
相鄰一日出公家狀泣謂僕曰先公官中大夫職三品
例得加封賜諡今將上考功太常而隧道之銘未立無
以發潜德之光吾子其圖之僕以疾辭逾年請益謹義
不可辭按公家世其先本女真人烏克遜氏居臨潢府
曾祖彧隠德不耀祖壁仕於燕貞祐初從豐王南遷大
梁授明威將軍兼軍資庫使壬辰歲天兵收河南汴京
既破徙居大名始從漢俗以孫為氏復為税課所詳議
官娶河東劉氏三子長子信官昭信校尉長社主簿次
子義博學試中儒科次子仲即公考也終大都廣濟倉
使娶天水趙氏二子長澤是為公次温江西臨川三務
提領公字潤甫幼倜儻有大志以經濟自負遊金臺時
南宋既降淮楚未下道尚梗朝廷差官綱運寶鈔一十
萬錠赴江南人人憚行公請往徑渡江至瓜州行府交
卸就辟充淮東大都督府令史至元十二年也十四年
改差行征東元帥府提控案牘駐軍寶婺軍府草創日
不暇給公究心吏事務其遠者大者治法征謀惟己是
出宋之遺民擁趙氏孤自立於福唐秋八月索多元帥
征南檄公為軍師進分水嶺剽建安批南劒趨三山宋師
潰遁入海島移攻莆陽既降同知軍事陳瓉復叛圍之
將屠其城公曰首惡者瓉耳餘皆脇從玉石俱焚可乎
且此州城池非有險惡易與耳不宜極吾兵帥然之執
瓉戮於市居民安堵己而知謀出於公咸以手加額曰
公活佛也宋兵復圍泉州元帥提舟師救之圍既解是
歲十月與江西達春左丞合軍自甲子門入海追襲取
漳潮二州至惠州頓兵海豐縣南軍猶盛公請濟師於
喬萬戶摘提馬軍隨元帥直擣五羊臘月至城下入之
十五年回屯閩中往復數千里水陸艱險舟車器械之
具糗糧芻秸之供委公立辦戰勝攻取幕畫居多帥府
保申行省轉咨都省勑授福建道宣慰司都事未幾改
立行省就升都事元帥除參知政事赴闕公隨至上都
代之占對進止詳度天顔喜悦參政備言公勞績寵賚
甚渥賜錦衣一襲宣授承直郎知興化軍十六年改路
立總管府就升總管公前有德於莆人聞其來懽聲載
道方擾攘之初土豪姦民私相叛援各立頭項侵漁小
弱鄉人苦之或有追逮輒拒不納公至拘索付身或軍
前文字盡行追毁姦豪束手州縣之令始行瓉既誅三
縣之民以詿誤受戮者三千餘家有司以為既遭誅絶
盍沒入其産行省委官分㨂官吏觀望以為不應繼絶
民間聞之逃竄鼠伏嘯聚林莽三縣騷然公既至散榜
嘵諭叛首伏辜餘皆吾民先首降者給還田宅不幸殺
死無後許親屬承接官不得問於是遠近相應携持而
出各安其業省府聞而嘉之細民燃燈作佛事以報公
恩社立生祠至今香火不絶先時郡多盗強者至攻劫
城壁四郭之民團結義兵守衛鄉井事定後議者請拘
刷充籍置立手號公力沮不從乃親赴省為言此等皆
田野耕農自護室廬非有舊籍可稽聽為民便從之民
大悦郡經兵疲墟邑蕭條一日公出行見棄兒在道枯
胔填壑惻然憫之因割己俸給與衣糧以濟流離鰥寡
者立慈幼局以處孤兒下令各鄉設立義塜瘞埋無主
之骨以千萬數莆學最盛多士如林至是奔散過軍屯
聚毁齋舍為馬埒書籍焚蕩無遺公下車禁止驅出兵
卒汎掃堂宇招延秀異分汰學職刊補書版就道化堂
行鄉飲酒禮與鄉之父兄子弟幅巾深衣從容於俎豆
之間觀者太息以為復覩升平政聲流聞諸司交薦福
建憲司言公廉潔公平勉勵學校存恤軍民等事宣慰
司言公監造海舟招顧捎水起運軍儲覈實金榖攅報
戶籍創置站驛皆不擾而辨行省咨公留意民事及廉
能異績二十二事在任幾四年會例降驟遷官移公通
判永州散官如故百姓李公壽等數千人赴省乞借公
復任不報皆泣涕而返莆多故家名族風氣淳古而後
埭之方尤盛自目官起家至閣學忠惠公節行偉然為
一邦之望今運使方居安其後也公將去郡居安謂公
仁義長者似古循吏且有全城之功請以孫女女公之
子世相好也公從之其得士心如此以至元二十一年
抵零陵湖廣平章烏珠木挾權相姻婭恣逞凶殘吏民
畏之重足而立一日遣其黨趙萬戶以取勘和買紗羅
為由到州氣燄張甚公待之加禮徐為言新附民易動
難安一有蹉跌牧民者譴死公獨得安乎公言懇惻發
於至誠趙亦感動不竟其事而去二十六年打筭令下
公曰吾不親行其禍不解即日詣武昌用事者臨之以
威公不為動他郡之民根連株逮由此破家者十有二
三永獨無擾民立石頌之武岡寶慶賊發聲搖境上省
檄公收捕誅其首三十一人獲其徒五百五人釋驅擄
良民百五十一口一道肅清逾年烏珠木敗行省保充
左右司員外郎升奉訓大夫平章庫爾濟蘇雅敬信公
謂公諳練軍事會征收生黎越海攻占城指授方略一
以委之供應不乏每戰必克行省驛奏其状有旨增與
名分宣授朝列大夫廣南西道宣慰副使甫七閱月改
廣西兩江道宣慰副使僉都元帥府事元貞二年十一
月也海濱遼遠夷獠雜居吏民不遵王憲狃以為常公
創立司規二十二章簡易明白可守而行建言西廣戶
口稀疎連歲出征疲於奔命宜減併站驛攅那馬疋以
寬民力從之省二十二站又奏盜息民安五事内一事
税糧太重况值災荒宜從優恤德音普免一年公每出
行部視民間利害事輒興除之孜孜訪問如恐不及分
治左江道經象州歲饑民流餓莩盈路取責官吏不為
用心辭以未奉明降公曰無及矣可便宜啓廪以救涸
轍擅發之罪吾自任之即出米二千石以賑之又至臨
賀訴缺食者擁馬首不得行公又賑米一千二百石皆
不待報當路者惡其專而莫敢罪也邕管議創屯田委
公經畫公不避炎瘴遍歴荒徼臨交趾界起雷白等十
寨陂堰八所開水田五百二十二頃編立排甲人夫四
千六百餘戶歲收五萬餘石公私便之憲臺保公發官
廪以賑飢凛然汲黯之風築塞堡而墾田克紹充國之
略盖實錄也猺人踰融州省地出沒為寇公親提兵往
捕諭以自新賊首榮三藍七帥其衆千六百二人出降
悉令解甲歸農有歐陽氏女自言良家遭掠公因根具
似此者衆皆訪其親屬還之符文真告元帥薛直千擄
掠平民奪要牛隻邀取金銀等罪委公究問公不畏強
禦請托不行躬入海島按治理出平民四百八十二名
牛五千餘隻金銀什物有差輿論稱快都元帥朱鎮國
目覩其事以公為難詳具前後治績保奏甚力嶺南廣
西道廉訪司舉公才任風憲宣授中順大夫海北海南
道肅政廉訪使海南新創司存公於大德六年四月之
任例得圭田米五百餘石公曰吾事未能舉行一二不
三四月遽食重禄可乎悉舉籍撥入路學以養士海隅
未知向方且經寇亂廟宇頹圮公首捐俸一十五錠助
修諸司競勸棟梁一新學田為勢家奪占公釐正五十
餘頃復歸之學朔望立賞格程試課藝文風丕變又患
愚民無知獄訟煩多印模格例三千餘本犯某事者抵
某罪名曰社長須知月集老幼以聽之倣周禮月吉讀
法之意於是人知自重犯刑者寡重囚林德藴等一十
四人無辜久繫公審錄其冤悉平反之按海康志州之
東西有潮汐之害西北有陂塘之利宋何某為守開湖
萬頃久之陻塞隄防不存亢旱為虐公深究水利决意
興復州北有三溪瀉四十里公出私帑募工四千人浚
通舊湖築二堤四千餘丈限之溪南堤旁置石閘七復
鑿渠自西而東環而南長八千七百六十餘丈渠上復
置小閘六通支流以溉東南際海之田新堤上復䟽二
十四渠以溉東北之田長萬三千六百五十餘丈創八
橋以濟涉者渠之首尾有閘官司之時其盈縮而出納
之附城山田水勢高昂又作石渠引西湖而注之築塘
禡家梢以障海潮風濤不能為患撥水戶以守自後東
洋萬頃悉為沃壤公之為政規置宏遠措意精密大率
類此至大改元除少中大夫福建閩海道肅政廉訪使
首劾萬戶馬某僧錄趙某不法事罷黜之書吏孫吳二
人挾勢取賂治其罪復下學行鄉飲酒禮瑞芝一幹三
荂暈生五色産澄清堂内諸生爭為歌謠美公之化公
讓不受尋請棄官歸養初至元間皇考既沒於燕無力
歸葬公旋南邁留弟温侍母都下在閩廣時隨參政平
章再入都兩得拜母程彦明為汴省檢校温往依之復
奉母居汴公在海南念太夫人年登八袠旁無兼侍歸
志甚篤值獨員不敢離任暨任監司即日奔大梁母子
相持而泣自謂慈顔喜生還煙瘴之鄉人子得躬致菽
水之奉樂莫大焉曾未數月又除閩憲欲援例懇辭而
邊遠不行之任例禁甚嚴乃迎太夫人寓居長沙隻身
入閩朝夕思慕寢食不安荐具選牘力請退閑且曰聖
朝方以孝治天下焉用不共子職之人濫居憲長何禆
風化又曰使微臣如母之壽則報國之日尚長讀者感
動未報間公扁舟徑去本司首領官吏奏差分道邀請
出西門至懷安河又至侯官縣門堅意不回追者自厓
而返公自此遠矣山容海思岑寂無聊老稚謳吟如乳
哺之失慈母也寮屬相挽士民敦告謂古人捧檄之喜
板輿之奉正為親榮何必去職况湘水合沙道里適均
風景不殊迎侍回司未為非計公皆不聽至潭奉太夫
人如建業迤邐北歸臺家聞奏除中大夫江東建康道
廉訪使以便親公力辭不可黽勉就職閱十有七月而
太夫人卒官下扶櫬歸魏又北適燕啓皇考之櫕祔於
宅兆匍匐跣行回遠數千里見者哀之公自無意於世
有廬墓終焉之志旋被疾不起以延祐乙卯某月終於
正寝享年六十有六娶霍氏繼室杜氏二男五女長即
良禎次夭女適姓某姓某公天資卓犖才智絶人敭歴
東南四十餘年嘉謀善績不可殫數而君子尤於江東
之事有感焉宋暮年儒風驟盛荒邑小聚猶數十家書
聲相聞科場既罷士各散去經師老宿槁死山林後生
晩進靡所矜式冒然進取者又闊遠於事情類為操刀
筆者所訕侮有中人之産則役使之困辱之産不盡不
止以故儒道益輕至元有詔蠲免身役州縣奉行弗虔
差徭如故逮大德中有司奉准投下戶計與民一體當
差雜然喜曰儒人在内吾一網盡矣公時持節金陵聞
之奮然曰儒人豈投下戶計耶呈臺力辨其非遍行諸
路禁約科擾有司旁緣法意持之迄不肯從而公己丁
艱去矣公所學淵源不可考而見遠識微所至表章儒
先扶植文脉有慕乎周公宣尼之事業嗚呼古人有言
使天下回心向道非俗吏之所能為也世固有以儒進
身及其得志反操吏之戈以逐儒者聞公之風可以泚
顙矣公於書無所不讀尤精天文隂陽物理之學練逹
兵財講究農田水坊纖悉至到諸葛木牛流馬之法不
傳公以意創為之轉運如飛渾天儀以水激輪公代以
汞晷刻不差著棋法十卷忍經一卷集字選玉二卷游
戲翰墨亦可傳世公性儉約一布裘三年不易夫人裾
不曳地子姓衣不華采三品之家一如寒士晚以懶齋
自號宦游倦矣公豈自惰者耶某年某月杜夫人以良
禎奉公柩葬於大名祖塋之側夫人嚴整治家有法良
禎奉而行之左右無違公於是有子矣銘曰金源北裔
魏博東家儒學振華緼袍落落繡衣䄡䄡自朔而南車
不直回馭不遽叱卭來之石維忠維孝維公兼美貽爾
孫子
中奉大夫廣東道宣慰使都元帥墓誌銘
堪輿山川一氣耳凝為物神産為人靈其氣盛則遐陬
僻土人跡所不及之處異才錯出其氣衰則通都百城
大邑萬家之聚衣冠荒落而不振以時攷之不偶然也
皇元啓運神文御極意氣招徠薄海萬里悉為臣妾龍
吟虎嘯風雲感會名臣文武崛起要荒布列中外不可
勝數宣慰公其一人也公諱揚珠布哈字延真輝和爾
氏居哈喇和卓為北庭大族輝和氏列城五錫勒沁城
尤巖嶮北連沙蹟南撫諸羌公之先世守之曾祖諱布克
布哷托克托祖諱逹蘭布哷托克托考諱阿布納托克托
相繼襲職開國初輝和國主齊逹呼納欵來朝考君實
從贊謀居多太祖皇帝嘉之就遷錫勒沁城逹嚕噶齊
使歸領其衆尋内徙留直禁衛公與兄庫春皆得近侍時
官制未定庫春累遷中書省斷事官恩幸無比内舉不避
親嘗面奏臣弟年方壯得備奔走效犬馬之力臣死無
恨世祖皇帝奇公才亦欲試以事會舊燕土泉䟽惡將
營新都劉文貞公經畫指授命近臣伊蘇布哈典其役
興工浩繁置副難其人旋以畀公時至元七年也禁省
院監城池苑囿規制一新鳩工告備是年九月命公領
校尉十人卒五百戶巡隸都城迤北順州拜郊臺羔糜
店咸寧莊等處苜蓿禁地兼典御廐畜牧蕃息天顔喜
懌八年三月駕幸萬壽山伊蘇布哈乘間奏公宣勞日
久貴而能勤貧而有守由是錫賚有加再奏給真俸二
千兩命尚方鑄印賜之至元十五年江南既平大朝會
宗藩侯甸咸在頒物有差賜公白金五十兩戎衣一襲
昭異渥也十六年三月創立太廟新寺司天臺皇城内
外橋梁中書省官諾海尚書等復以公為薦於是輦運
材石指使衆工迄濱於成十八年廣陵郡立行御史臺
遴揀廉能糾察諸道公首被選授朝列大夫簽福建廣
東道捉刑按察司事十九年十月出廵至臨漳將渡番
禺值建寧劇賊黃華嘯聚破政和松溪入古田殺掠不
可勝計聲搖閩粤公曰事急矣不可拘以常法乃不待
報擅發鋪逓分遣人騎調旁近民丁檄陳季二萬戶會
兵邀截建安尤溪路口賊不得逞卒就擒滅行省方上
其功會朝議以閩廣回遠難以兼制改福建閩海道公
以例革至元二十一年授簽山南湖北提刑按察司事
單車所至訪民疾苦除害興利知靡不為道辰沅間自
北寺前至白牛堡兩站相距七十五里由五現嶺而上
林木叢灌巖谷深嶮下臨不測過者必掉不自禁公曰
是豈置郵傳命之所耶於是鑿山通道四十餘里南出
嶺下直抵平川徑而捷視故道半之公曰吾始雖勞民
後有樂吾成者役不憚也二十七年轉授朝散大夫嶺
北湖南道提刑按察司副使武岡路猺蠻依綏寧縣青
城為一十五團據嶮不下靖州軍官欲以討捕為功越
境挑之賊首李威賽不從鳴鼔相格湖南行省劉右丞
命萬戶孫定遠自寶慶會兵約武岡集義軍千餘人迎
敵勦殺公持不可且曰愚民無知宜以恩信誘之可使
嚮化若草刈而禽獮之所傷必多且蠻亦一氣所生不
宜以多殺邀賞乃駐軍武岡遣人齎榜入賊中撫諭之
曉以禍福蠻衆皆喜有沈南強者以議事為名帥衆出
降輸甲兵入官餘衆散入靖州等處以次受招蠻事迄
息二十八年改立肅政廉訪司二十九年除朝請大夫
廣南西道宣慰副使大德元年除嘉議大夫葛蠻軍民
安撫使馬牛寨苖蠻王姓作亂招之不可湖廣行省檄
公調兵與八番劉元帥掎角捕之一鼓而滅三年丁太
夫人憂出職久之除沅州路總管府達嚕噶齊大軍南
征烏蒙諸蠻道經武陵委公開道給餽餉軍得不乏靖
寇丁貴者潜結諸洞首尾相應欲沮吾軍公曰是不可
恕宵引民蕩其巢穴梟首於市遂濟師十年除通議大
夫南安路總管府達嚕噶齊治狀尤著風憲舉人以公
為最授正議大夫海北廣東道肅政廉訪使未幾改中
奉大夫廣東道宣慰使都元帥省臺交舉越月兩拜恩
命公感激知遇在粤三年留意民事誅鉏姦強煦噢善
良海波不驚農榖屢稔粤人安之公之子衮布巴勒以公
年高且喜且懼帥諸弟幾諫請公退閑就養志之樂公
不從則又移書司中僚友以諷公公太息曰吾老矣豈
耽榮嗜進者耶顧朝廷待我厚臣子之義東西唯命馬
革裹尸吾志也諸子乃不敢復言公素康強視聽不衰
未明出署事日宴忘疲一日感微疾起居笑語如常顧
左右索酒舉觴一飲而釂曰善藏之明當復飲翼日扶
坐榻上呼長幼來前再釂一觴遍酌以賜如叙訣狀使
人偵視譙樓漏刻日仄未曰吾可以行矣顔色不變翛
然而逝延祐元年七日十七日也是日命圉人馭所乘
馬戒騶從若將出者家人疑之已而市人讙曰吾見公
由城西門去矣嗚呼異哉公既沒廣人追思肖公像於
國清觀音寺中歲時祠之有訟必禱嗚呼此豈可以人
力致之哉公生癸卯死甲寅享年七十有二妣某氏娶
某氏子男三人長衮布巴勒歴西南臺内臺監察御史南
臺經歴以清節著既終喪除海北廣東道嶺北湖南道肅
政廉訪副使皆不赴今為某官次逹爾瑪先公一年卒次
多爾濟巴勒同知江隂州事女七人長適襄陽路宜城縣
逹嚕噶齊呼拉布哈次適阿齊次適雷州路判官耀珠
次適肇慶路逹嚕噶齊圖們次適海豐縣逹嚕噶齊努
色爾次適多爾濟幼在室孫男二人拜珠寶珠女四人
觀音保明安皆長出拉拉次出鄂斡又次出衮布巴勒
匍匐奔公之喪於五年櫕於建康路上元縣至治元年
十月卜葬於縣之某鄉平塘湖西多爾濟巴勒以其兄
之命來求銘辭曰先公敭歴中外四十餘年久居風憲
嘉謀善政不可殫述不肖孤不能詮次昭揭以貽後人
罪大矣先生哀之死且不朽文圭聞命悚仄禮辭不獲
乃掇余公璉所書事實孔君濤所述行狀合而為之誌
且系之銘銘曰漢竇氏融專制凉州建武來朝從以五
侯維兹五侯功業卓卓鳳儀其羽蛇奮其角酒泉張掖
漢地衣冠由余日殫迥隔河山九服之外六藉之表奇
才偉器政復不少創物為智澤物為仁左右且宜國之
藎臣帝曰欽哉汝奠衡岳公拜稽首夙夜惟恪西里之
西南粤之南公車載馳聖化是覃山黎海獠膜拜公像
穹龜嶪嶪百世景仰匪公之庸維帝之聰宴爾後昆福
禄來崇
武節將軍吕侯墓誌銘
余居齊鄆間吕於齊宗姓其來尚矣山東洊經兵火譜
牒漫不可稽侯諱德字伯亨世居東原曾大父以上無
傳大父諱進始隸軍籍驍猛善射國初屢立功充拏手
千戶有子數人諱成者侯父也不及禄而卒侯生長兵
間少孤貧嘗負其勇跳淮出汲偽商賈服探刺軍事擒
捉生口南邊苦之購捕莫能得楚總管守汶上招致部
下出屯宿之符離至元初大將庫庫特依索多李嘉努南
征募士往淮南間探侯應募而前與守順者提八十四
人暮抵泗之安河口劫寨入之獲宋禆將三人掠老幼
三百餘口主將喜聞諸朝賜戎衣一襲至元六年九月
呼圖克將軍李總管攻六安挾侯偕行哨至焦湖而李卒
於軍侯北歸與大將鄂諾勒同赴京師獻策招集黃河迤
南達爾罕軍以備出征從之以鄂諾勒為統軍萬戶侯以
千戶副之招集降戶李夢卿等七百二十三人就糧陳
蔡十年樞密行院至淮西以侯充壽州等處招討司鎮
撫九月引兵涉淮抵六安至野人原與宋將相拒月餘
招降之轉攻安慶進泊丁家洲南兵阻江自守侯進擊
之獲閻都統十二年駐劄京口行省檄侯充江隂鎮江
路軍民都鎮撫供給大軍糧草不乏積前後功擢武略
將軍佩金符十四年江淮略定帥所部隨招討李東渡
浙江屯處婺間是歲八月永康浦江強盜竊發侯往捕
之獲其首張炎季文龍餘黨張三八陳壽三復聚衆剽
龍泉李公擊之馬絓木而止墜傷股遂班師賊尾其後
侯命反旗鳴鼓若將向賊者駭遁去侯攝招討司事次
於東陽十五年宣慰史公以大軍抵龍泉侯以所部夾
擊軍至浮陽張陳出戰擒之遂留鎮龍泉分屯慶元慶
元賊陳其姓稱招討使號頭陀軍侯提銳卒數百人宵
闖其壘一戰平之十五年陞武節將軍管軍上千戶十
八年處州賊寨平八鳩衆五千掠遂昌宣慰高公討之
命侯掎角平八歸復召其徒幾數千人侯整陣疾趨就
梟其首行省第功擬管軍總管咨樞密院不報二十年
十二月吳提刑者居青田之鸕鶿與政和賊華通復謀
叛用宋祥興年號鑄兩浙安撫司印聲搖閩粤侯與趙
萬戶統兵入其境招之不至四面進攻賊負山阻不下
侯直薄先登手刃其徒毛總制何惟寧賊大潰生擒韋
尚五鮑吉獲宋陳丞相偽劄并賊首黃華印榜赴宣慰
司侯威望益振二十六年楊震龍反會稽嵊縣壁龍興
山構屋六十餘間飾以龍鳳偽造法物自稱國主放兵
四掠諸縣響應左丞相莽哈岱自維揚南討調水兵萬
戶呼爾哈齊元帥前路迎敵二月渡西興即日以侯充
行軍都鎮撫點視諸翼軍馬侯至新昌西南二十五里
遇賊直前搏之殺二百餘人擒其首袁九駐軍蛟井賊
入繼錦鄉遣塔喇海千戶逐之不得侯與元帥帥大衆
出桃源賊萬餘屯史家樓噐甲精明官軍望之失色侯
笑曰此輩鋤田夫耳何足涴吾馬足耶大呼陷陣萬衆
披靡悉奪其器甲明日復出戰擒其先鋒張九賊遂解
散長樂太平開元義和諸鄉皆降居民安堵三月行大
司農卿托克托領兵出貴門至玉山與史宣慰軍合侯及
元帥偕來登龍興山瞰賊巢縱火焚之賊拔寨去諸軍
欲還忽報黃連坑賊陳萬將至侯遣兵六百邀之大捷
四月與圖呼勒萬戶會於天台曹榮等來降出仙居涉
蒼嶺入永康五月至婺州六月武義永康復叛侯與推
官蔡某出撫諭之賊王小朱菊相顧曰弁而甲者吕將
軍也相率拜馬首隨侯入城侯留百人屯泉溪鎮撫之
十二月復回婺州侯往來東浙凡十三年大小數百戰
其地溪谷幽阻夷洞雜居言語不與華同俗易挺動吏
稍侵漁之即嘯呼篁竹中放掠無忌兵至即散兵去復
合卒駢首就僇乃己侯知其然心切憫之所至先散榜
招集降者甚衆不聽命乃殺之諸將或並坐論功侯嘆
曰取赤子頭顱易賞級吾不忍也侯性沈鷙寡言笑與
士卒同甘苦所得虜獲賞賜輒分與壯士不私其家故
人樂為之死所向皆捷然未嘗自代其功以故久不益
封二十七年正月呼爾哈齊元帥回屯暨陽侯中分麾
下出鎮許浦十月道過東舜風疾作仆地輿而旋卧江
隂寓第不復起明年八月除東平等路中千戶散官如
故侯己不能拜矣尋請以子世英自代戊戌正月疾再
作遂卒享年六十有四夫人張氏繼劉氏楊氏子男六
人長世英襲父職次世雄世榮張出也次亡世隆世昌
劉出也女三人長適崔次適昭信將軍元幼未出室孫
男八人女二人侯幼有志不事産業劉夫人以勤約起
家侯連歲出征夫人躬自蠶織家僮數十稱工藝廩食
之無惰游者以故資用豐裕侯得優游養疾數年中饋
有助焉庚子二月諸子扶柩北歸以七月吉日葬於東
平汶上縣權家舖之原從治命也明年世英赴雲南行
營劉夫人俾其壻元侯來求銘辭曰先外舅之墓有宿
草焉而窆碑無言則罔昭於後敢乞子之銘余再拜辭
不可乃次第侯功狀授之復系之銘曰渭水非熊牧野
揚鷹育世於姜載僨載興有嚴虎臣躬秉武節搴旗淮
泗洗甲甌粤槎溪梯嶺兵不留行策勲飲至緩帶江城
將星宵隕空營聚哭素幔東歸平生部曲東原之栢有
碩其庭惠我後人降福攸寧
故武德將軍吳侯墓誌銘
節義天下之大閑故忠臣不立兩君之朝烈女不踐二
夫之庭然伊摯醜夏而就湯微子抱器而奔周何哉盖
三代之士出處進退合乎道義漢唐以來士以功名自
見撫興王之運則智者獻其謀勇者效其力故陳平仗
劒歸漢馬援專意東方不惟君擇臣臣亦擇君矣嗚呼
吾讀西淮吳公之遺事不覺為之太息焉汴宋之亡也
康邸南守兩淮為邊障韓張楊劉百戰死守廬壽濠光
之間被兵多於東淮者地險阻也其民狃於金革習於
行陣目眩旌旗首卧鋒燧北風塵起三尺童子不介馬
而馳之武夫健將由此焉出及杭宋之亡也權奸竊柄
刑賞頗僻將士解體故天兵徑度長驅淮浙首尾不相
救廬帥先遁安慶繼降是時吳公祐鳩鄉兵守壽春道
梗不通遂以城歸附丞相忠武王引軍徇江東以公為
向導由池口趨建康批溧水取建平長興兩縣據獨松
關隨大軍濟錢塘江攻越台温三州入閩破莆陽以功
除懷遠大將軍招討使大勢略定從行省旋維揚時至
元十三年也明年卒於軍子安民襲父職十八年泛海
征日本授宣武將軍壽春副萬戶先鋒抵島上颶風驟
起衆散而歸二十年建寧黃華叛討平之移鎮南潯復
移海鹽已而還守滇陽二十六年出軍江西討余賊鍾
明亮破之就鎮和州大德四年卒贈騎都尉渤海郡伯
長子繼文先卒次繼武字震之授昭信校尉壽春副萬
戶延祐六年恩覃武略將軍泰定初轉武德將軍戍溧
陽如故於是兩淮之版圖歸職方氏六十年矣向之荒
城殘堡蔓草頽垣狸狐嘯聚其間今則煙火相望雞犬
之聲逹乎四境桑麻被野桴鼓不鳴侯祖父握兵再世
南征西騖甲胄生蟣蝨略無寧歲三傳至侯遭時昇平
兵寝不用鬯弓釋弸超距蹴踘軍中作色而已盖甲子
一星終天道周必復治亂興廢隂陽消長疑有數行乎
其間侯於是晦其韜略從容樽俎留意經術教子讀書
盖侯家本壽春懷遠公先名棋曾詣鄉舉不第投筆試
劒學萬人敵家傳黃石公兵法至侯之子孫將復以儒
起家云至治二年流民千餘北渡淮白晝剽掠戕殺居
民界上驚擾侯禁之不聽遂至無為之石磵擒其首常
公乞赴州論如律天歷二年田旱民飢侯勸率富民出
粟官吏捐俸賑貸為糜以食之全活甚衆明年請沛省
漕荆湖米以贍軍得萬有八千石士飽而歌侯在鎮三
十餘年軍民安之至順改元八月疾卒年六十先是侯
豫卜葬地於祖塋之旁植一木誌之人莫知也疾亟始
語諸子於是遵侯治命葬下蔡縣西壽河之原侯天性
孝友篤于親誼服用儉素輕財好施幼弟三人皆側出
侯以同産視之懷遠時莊田産業皆在壽春侯襲爵居
屯所以産業委諸弟恣其出入不問久之諸弟議分析
止之不能乃聽其均搭而止取其一又以賙族黨之貧
者故沒之日家無餘貲人以為有季文子之忠諸弟懷
其惠聞侯訃皆匍匐擗踊遠來會葬如父之初侯有四
子邦貞嗣職今為某官次邦詹應進士舉邦直邦獻女
三人適許允謝致遠沙圖穆蘇孫男五人得元得輿靈
壽餘慶餘馨女三人銘曰釣璜北海避殷歸周牧野鷹
揚世祚營丘伋紹侯封延伯春秋曷云三世將忌隂謀
纘戎祖考載揚王休星一周天武偃文修楊林西口擁
萬貔貅轅門晝寢緩帶輕裘思侯不見江水悠悠世業
厓碑永福川流
同知丘公墓誌銘
公諱定夫字景游宋故正議大夫同知樞密院事贈太
師封魏國公諡文定丘公諱崈之四世孫也文定起書
生奮巍科躋膴仕踐敭中外三十餘年為宋名臣公生
長世家能自拔流俗無一點紈袴習好學聰敏行己孝
恭遇物誠信忠恕樂易不吝不驕出於自然表裏如一
德人之容望而可即也早年有志事功祖蔭補登仕郎
始赴銓曹連丁内外艱會國有大故服既闋杜門不出
至元甲午朝廷錄宋故官勑授田州路總管府經歴田
左右枕江蠻蜑雜居去家萬里人勸公勿往慨然曰班
定遠馬新息何人哉瘴煙雖毒生死命也單騎而去再
考而歸歸而指畫經行山川談說南中風俗以為笑樂
氣貌勝常無幾微不適意再調同知武龍州事猶欲之
官已而不果公中年有腫腿之疾在弘山時無恙回後
疾浸劇醫藥弗瘳久之不良於行或經月不踰外梱因
自號為息軒甲第一區亘城東北隅高明宏敞累世同
居弗忍析公天性友愛兄揚州教授景唐弟淞陽縣丞
景南三人相處無間言親朋詣兄所則弟具酒饌以從
參坐笑語懽洽終日弟有客兄亦如之一門之内怡怡
如也歲時朔望誕日子姪甥壻男女長幼羣數十人冠
緌総角佩玉紛帨羅拜堂下問安獻壽舉觶酬酢鄉人
羡之公弗喜也退入齋閣屏去左右焚香鼓琴清淨自
娛生平不廣貲産不蓄珍玩家務一不屑意然時事更
革朝野動息亦無不知公學貫儒釋晩年尤味禪悦高
僧野衲延坐接膝默參徑悟莫窺其際暨至屬纊神思
愈爽家人環泣問所欲言曰吾何言哉口頌佛號趺坐
而逝將卜葬諸子裒公行實來求銘謹按丘氏世居暨
陽文定次子諱壽邁宋大中犬夫司農卿公曾祖也祖諱
汲宋中奉大夫知桂陽軍事考諱必恭宋承奉郎知鎮
江府金壇縣事母夫人馮氏公娶趙氏繼胡氏江氏男
五人長聖廣西路蒙古字學教授次基行宣政院宣政
理塤塏未仕女六人長慧明適鈕遂孫次妙净適趙德
寶妙山適袁天麟妙琬適潘仲華先卒妙蓮適何之植
妙雲適趙元吉孫男五人長元鎮次海寶廣智普龍樹
孫女五人長淑靚適鈕遂孫之子敬實次圓通議適何
之植之子普賢端端如如引珠三人未出室公生宋寶
祐戊午之四月卒以天歷己巳之正月享年七十有二
是歲仲夏庚申公葬日也定山彌勒泉側公葬所也噫
公願息今息矣銘曰文定之友伯恭欽夫稼軒石湖皆
當代之名儒今其後嗣弗競而遺垣故第淡煙衰草凄
凉乎衡湘之下江淛之隅惟公之傳四世其昌而五桂
聯芳又將迭奮於亨衢嗚呼休哉吉人之符種德有堂
亶其然乎
清河令王公墓誌銘
王西淮望族也世居光之固始唐季王潮昆弟者挾百
八姓自固始轉戰入閩據其地傳國數世其族留固始
者依大山以居自唐迄今蕃衍益盛宋遷江南浮光為
極邊王氏生長兵間以鞍馬雄塞上諱傳淮西路鈐公
皇考也公諱友迪字允迪生而雋邁及壯有大志文武
兼長族祖鑑為殿馬帥穆陵名將也奇公之才常挾以
自隨指公謂諸將曰興吾族者必此兒也公益自奮然
性不喜曲事豪要以故宦游江淮二十年備嘗艱勞仕
輒落落不偶公志不少衰清河當淮流之衝左顧豐楚
右盼濠壽北通邳泗淮閫截築為城城成擇守難其人
公請行有旨立清河縣以令畀公邑當孔道甲馬宵發
車船夕濟警無虚日公一鎮之以静居民帖然如在中
州樂土至元乙亥師下江南諸郡邑各以城附公轉承
務郎舊令尹如故居無何遷同知招信軍府事公老矣
益無志仕宦丙子秋八月感疾卒享年五十有五卒之
日公所乘馬悲鳴躑躅有頃而逝鄉人異之兩淮之士
聞公卒皆為之流涕清河邑人尤哀思之相率告於省
臺以公舊勞於邑遺愛在人請以公子文信襲父職慰
甘棠之思朝允其請始公之治邑也於邊鎻軍實餘暇
常留意民事為政本於仁慈濟之以嚴明不令而民從
化故邑人歸心焉公娶夏氏子三人長文用次文信自
盱眙尉升宰換授江隂路錄事廉恕有父風次文虎歲
在戊寅殯公於朗石莊之阡价來請銘銘曰清流維河
墉屹其峙中有美錦製自公始公祠百世名遠淮水
故司獄趙君墓誌銘
重陽後五日友人沈伯享來言曰趙君仁甫之子一初
往年識先生於錢塘今願竊有請也凶服未敢前子驚
問曰仁甫之母無恙耶伯享曰趙氏母八十有六尚無
恙也而仁甫以八月晦日逝矣予失聲嘆曰天乎世寧
有是事耶仁甫孝於其親篤於友誼勤於王事善人也
乃罔或克壽天降之罰抑何酷耶翌日其子來拜且哭
將扶柩返葬東浙來求銘吁此後死者之責也何辭焉
君諱文榮仁甫字也宋故王廷美之十三世孫生而有
名在玉牒實咸淳八年壬申也宗室子孫世襲富貴多
怙侈不學君兒時獨修謹長通經史習舉子業獵獵有
聲會國亡家替仕進無階不得已釋儒服而從吏由海
右道憲司書寫文字入紹興路總管府掌簿書就充會
稽縣平江路錄事司杭州仁和縣三任典史升宜興樂
平兩州都吏目幕府簡静以廉敏稱泰定丙寅北來暨
陽為馬䭾沙廵檢職守之暇時時訪予談文論事予始
知其儒者相得甚懽已而省差嘉會門鈔庫副使浮沉
州縣四十餘年惜君之才不克致遠君處之夷然不少
抑挫至順辛未年及耳順始授牒除將仕佐郎江隂州
司獄癸酉三月復至吾州吾長君二十歲别去九載怪
其容貌枯瘠鬚鬢蒼皓不類前時意君畏途䟦涉久重
累憂患多固應如此然不意其遂至此也夏中旱暵予
避暑過蕭寺與南山師對奕君未嘗不在抵掌擊節笑
噱終日予語之曰君在刑曹何得乃爾對曰無疑讞無
淹囚官長退食吾亦旅退閒無公事故從子樂耳予心
服其幹局優裕刃有餘地超然不為世俗所拘八月某
從官僚以下迎詔使於南門之外君笑謂予曰我親僦
居杜橋之西已約南山師幸偕過我將拂琴整局以待
予諾之弗果往自是不復見君亦不聞其有疾也伯享
又曰君驟疾豫知不起走价越上呼其子既至屬纊三
日矣哀哉哀哉君真棄我而先耶吾尚忍銘吾友耶按
趙氏起涿郡王邸一𣲖居開封之浚儀六世祖毖之以
右監門衛大將軍忠州團練使從駕渡江徙居越之上
虞嵩城里至元初又徙城之西南隅文林郎泰州判官
諱時寬君曾祖也國子監進士諱若墩君祖也承信郎
諱嗣椮君考也母李氏男三人一初一中一德女一人
未出室銘曰王宫侯邸降庶族兮噫州縣勞勞抗塵俗
兮噫不卑小官不苟禄兮噫大雅卓爾立於獨兮噫百
歲閃電往不復兮噫
縉雲縣主簿朱君墓誌銘
人之生或哲而夭或愚而壽偶自生耶有生之者耶愚
而壽者樗耳至於哲而夭者則氣有所甚偏而理有所
可疑天漠然不可測而人䀌然以悲此吾於里中朱君
南伯之喪壹不知其涕之所從也君諱申長壽鎮人幼
性敏悟天才脱穎伯叔父咸奇之曰是兒鸑鷟也必瑞
吾宗年十四入場屋藉藉有聲諸老生斂袵避之既壯
問學大進文思泉湧憲使陸公招致館下誨諸生主賓
相得歡甚偕入京師歸復侵疆職業修舉確齋苟公忍齋
申屠公廉按淮東西二公中原名儒不妄許可見君之
文咸擊節稱賞薦君才可掌胄監不報秩滿授將仕佐
郎慶元路鄞縣簿人疑君儒懦不更事且鄞劇縣負山
瀕海民恃險為姦殆難治君至之日縣長官因賄奪職
已而同僚相繼敗績君獨署事從容治之猶有餘力郡
檄往昌國體究賑糶君覈實欺隠官吏獲罪者自以為
不冤復往定海盖造軍屋百三十間旬日而畢不愆于
素民不知役軍遷如歸鄞素多盗不時竊發巡尉乏官
君攝逾年逮捕不煩私販不入境一日海盜出沒洋中
聲搖旁邑令畏弗敢出君鼓棹徑去直前搏賊獲其首
并從者八十餘人自是客商往來如履平地君性嚴明
不受私謁尤惡豪右侵細民一繩以法民有拏舟入浦
者遇雨輒刈道旁禾以蔽其首田主見而擊之斃曰盜
吾禾吾擊盜耳更數獄不服府以委君君擬斷曰本圖
把禾以禦雨初非竊食而充飢當論如律一府大驚更
相傳誦謂君治獄平允自是帥府憲司轉委無虚日一
月坐縣治事者無幾耳君盡心為政居官以廉能稱四
年代者至民遮留之泣曰復有洗冤澤物如朱君者乎
有送至境上不忍去者居一年轉將仕郎調慶元路司
獄丁内艱服闋補江浦簿繼丁外艱君齒未宿憂患并
集鬚髮盡白毁瘠之餘弱不勝衣人為君憂之君亦杜
門絶進取意繙經教子將終身焉閱二年再調縉雲簿
命下君嘆曰禄弗逮親吾且休矣人謂君薄縉雲不赴
君亦不荅俄感微疾言笑如平常踰月浸劇神爽不亂
顧謂諸子曰死生命也吾死布衣幅巾以歛侈靡不度
之物慎勿寘吾棺中吾儒家慎勿以緇黃治喪若等自
愛以詩禮自勖毋惰毋傲語畢而逝君生宋景定元年
庚申以廷祐五年戊午三月甲子終於家之正寢享年
五十有九君自幼以文鳴著作數百篇號淡圃集清新
典雅動合法度雜前賢文集中不辨初習舉子業鄉校
月書屢占上游每一篇出人争膾炙已而廢不為兩為
校官輒自詫曰惜不自進士中得之甲寅科詔下君忻
然有子玉馮軾觀戲之意余長君八歲才不逮君君過
相推敬丁巳余中鄉試將如京君時已被疾聞之甚喜
遣其子來饋贐侑之以詩致殷勤焉明年春余旋至廣
陵聞君訃驚失聲曰噫鮑叔死矣既抵舍君之子德育
哭來告曰先君寢疾時忽呼諸子曰陸先生其歸命筮
之意若有所囑者易簀之夕始曰吾銘託之斯人他人
慎勿與也哀哉伯牙之琴絶矣死者若有知也猶能為
君一再鼓之謹誌曰朱氏系出維揚徙暨之長壽鄉二
十有餘世矣君曾祖諱瑛娶蔣氏繼蘇氏祖諱慤宋迪
功郎娶吳氏繼周氏父諱慶宗宋登仕郎娶戴氏君娶
張氏子男四人長德肖早卒次德育德脩德能女二人
長適楊啟次未出室孫男一人女二人俱幼君歿之明
年歲在己未德育等卜以二月二十有三日己酉窆於
長壽鄉之觀庄祖塋之側治命也銘曰登彼觀庄之原
古人可作其惟朱君乎洵美孔碩卓雅不羣清淑之氣
升為浮雲體魄所存既固且寧以榖爾後昆
