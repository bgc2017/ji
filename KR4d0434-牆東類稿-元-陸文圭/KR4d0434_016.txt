牆東類稿卷十六元陸文圭撰
七言古詩
北入穆陵關皆山石崩沙北風塵起行人良苦
因作
大風北来沙觸面行人咫尺不相見寒日無光天地晦
一似項劉睢水戰四山确犖路摧車磵壑涓流長一線
土簷煙突兩三家鬼貌鵠形何物變葛盧牛語誰能别
公冶禽言難復辨古磁濁酒時招飲破甕酸虀聊自薦
吾聞臨菑稱鉅麗十二山河據形便姑尤聊攝舊提封
夷吾小白初營建三歸反坫侈國中九合衣裳出幽鄄
孟姜洵美共翺翔稷下羣遊逞雄辯盛衰氣脉不可測
往来今古更相禪干戈流徙人物換水火崩騰陵谷轉
會使雍門重感慨無復蘇秦昔誇羡山東負海猶如此
六合茫茫難覩遍安得長劒倚白雲手抉狂飈清九縣
出鎮口止見小峯
鎮東小峯獨無侣中峯徐来顧其弟大峯偃蹇背面去
似嫌俗客不與語無奈我行節節高山欲藏身恐無所
訪何菴觀水陸功德
山收雨脚雲氣濕葛藤刺屨穿徑入精廬桃李花漫山
磬鐘聲繞落花間野僧淨設伊蒲供譯說西方如說夢
我方談笑耳不聞寒窗暮對西山雲
即事
南窗隂隂日色薄北窗烈烈風聲惡破衲蒙頭睡正濃
地爐煑餅鐺折脚小奴驚呌老婢嗔我愧口腹煩他人
豪家香閤暖生春人乳蒸豚蠟代薪
壬辰六月旦日記異
六月朔旦昧爽天我夢蝴蝶飛翻翻一聲驚覺不可執
鏗然有物墮我前隂風蕭蕭榻震動褰帷一咤聲寂然
向空抹漆無所覩堂上呼燈人自眠一生學道心勿動
養氣未敢輕先賢元忠昔日鬼移床廳廡之下凡三遷
稚圭卧内見匕首金帶忽置城頭邊二公名德余不及
鬼賊揶揄空自憐神姦無復照金鼎偷兒何暇哀青氊
二端是否吁莫辨一夕倉卒嗟何緣吟哦未斷紙窗白
山寺風雨鳴鐘懸起来搔首空四壁濕薪竈婢愁炊煙
庚子七月書事
今年低窪水生魚去年高亢旱坼龜隂陽似屬天公事
廟堂可是無臯䕫勸分納粟令如火老稚依然鵠形餓
嗟汝命薄獨可憐穹官巨室無凶年
臘月二十九日作
夜澷澷塵冥冥大車道上檻檻聲三十餘里天未明一
軒一輊不得寧倚坐兀兀搖心旌天寒歲暮霜雪零嗟
哉客子誰汝令
和曹士開侍御見寄韵(按曹士開名伯起至元中以潘昂霄王偀交薦)
(拜西臺御史)
南臺御史忠貫日當晝妖狐屛無跡端方自是廊廟器
錯落天球間宏璧記曾緩帶理江城猶憶尊前坐談客
春樹相思白日晚月梁入夢青燈夕乘車戴笠高與下
倚樓看鏡今非昔壯心無復夜聞雞莫比司空鬚恨赤
夀王君明
去年中秋月色高吳山痛飲推文豪今年依舊故鄉月
紛紛青紫誇兒曹世間兒曹何足數芙蓉仙人在江浦
握荃懷瑾遺世紛黃卷日與聖賢伍曾攀月桂臼邊枝
素娥夜半睡不知覺来薄怒赬自持與仙重約三秋期
一朝功成九霄去小黠肯顧偷桃兒城東白髮龍鍾叟
瓣香来祝仙人夀長生辟穀未要學千載與君期不朽
察罕布哈忠翊父殁王事母表門閭本官棄職
侍養守制三年一門節孝人所難能作詩美之
王氣初不限中華至性未嘗根六籍門閭節行世所欽
父子忠孝天應惜連環解玉理堅緻老蚌剖珠光的礫
伯也執殳萬人敵血染征衣歸不得空留明鏡照孤鸞
妾顔如花心如石鬒雲漸變蠶絲白蓬首何曾御脂澤
北堂手植忘憂草幸有斑衣可娛老不須遣使寄當歸
兒無遠志歸来早事親日短當愛日秪今三年已素鞸
宰予衣錦殊未安温嶠絶裾非小失
雅宜山在城西五十里有德慶菴在其下穹窿
山福順寺長老紹堯翁作詩取以雅宜為號求
詩
雅宜山低一拳石氣壓華嵩千丈碧不論城市與林丘
愛山例是詩人癖寒泉修竹蒼崖底青山解與高人語
花落猿吟總是機舉似山僧盡成句山僧来獻詩人號
百種不如山色好德慶禪床明月夜館娃人海紅塵曉
我知山心雅好靜犖确不容車馬造草堂宜雨又宜晴
藜杖芒鞋時一到
贈道人周大方(原注雙鳳人)
道家者流雙鳳仙迂訪墻東老田叟叟讀儒書五十年
一事不成今白首道人過門何所求期將汗漫東北游
青蛇三尺風雷吼玄鶴一聲天地秋吏商奔走日百里
區區嗜利與名耳道眼視之海中漚炎夏長途何必爾
吾師之師柱下史紫氣曾驚關尹喜當時剩却五千言
焉用老人詩一紙
贈潘道士祈雨
人天相距尺有咫雷電六丁遶吾指藥師馬上寄小瓢
夜半一滴灑千里古湫源竭老蛟泣新秧秀濯田畯喜
匣收寶劒捲隂符師歸宴坐茅峯裏
贈鄭元明術士自言安晚之孫故詩及之(原注鄭安)
(晚初為教授謁襄帥趙方一見即以宰相期之且以二子為託端平初鄭果大拜范與葵皆擢)
(大閫)
梁灝八十有二歲自從天福逮雍熙中更乾德五星聚
晚賜龍頭拜玉墀吾今之年灝相若布衣落拓何能為
吟詩獨與熊兒和作賦那求狗監知龍鍾久納少年侮
耿介尤為諂子嗤吾聞長沙趙彦仁豫知鄭相秉化鈞
從容杯酒託二子端嘉之際俱名臣是時宋德已衰謝
扶顛江左尚有人安晚之孫今為庶嗟我與子俱邅迍
不須諛我有許夀且道何時脱子貧清和四月天氣新
共買一醉抛青春窮通夀夭俱莫問蓋世英雄一窖塵
草間惟有石麒麟
贈張明德星士
二曜五緯萬古懸甘石之學今不傳術家能以天占人
聖人乃以人占天仁義禮智性所具吉凶禍福命使然
命天俵賦定不易性我受用修則全經文二百有五字
明德乃在新民先君從何處講此學直遡建洛窺先賢
工夫潛深秋日靜本真瑩靜霜月圓市聲初散簾欲下
龜筴未收客下馬一人妄計秩崇庳一人猥筭資高下
縱橫二位布逆順錯落五行分制化先生拊掌笑且荅
二客相看面如赭徐言至善同一初非愚不足智有餘
萬物不齊氣雜揉是心本明如太虚不須詹尹就决疑
客如不信問子輿
壬申冬晦叔譯史歸别小詩奉餞
蒼頡製字傳羲皇鬼神夜哭殊倉黃語言聲律未易下
嗟君楚産學北方又能經術飾吏事筆墨豈足盡所長
郵亭一夕飲離觴他年冨貴勿相忘天無烈風海波靜
白雉九譯貢越裳盛時努力早出仕成誦姬旦坐明堂
從聖國珤二茂才叙别
龍門世家史學祖足涉淮湘到鄒魯兒生墮地弧在左
婦閉車中為誰苦二君鴈蕩游虎林逆旅一笑論古心
地爐畫灰事未竟推窗看天雪意深山寒約共梅花語
江水東流予北去明年春風上石渠道傍為我弔望諸
留别山村樂閑菊存愛山梅村并寄景初慎與
國華
南来飛雪如柳花北歸柳花如飛雪乾坤偪仄困羈旅
江山蒼莽驚歲月白雲冉冉千里外滴盡春林子規血
故人回首亂峯青古堠斜陽照離别
送馬伯亨西省郎中
驚吾學問非少年羡君功業當壯年曾聞雞聲共起舞
老我輸君獨著鞭臘寒枯柳不堪折欲别未别心茫然
關塞黑風虎方嘯江湖白浪龍正眠洪都西統數千里
俊乂如林足驅使好將舊榻拂塵埃佳客可能無孺子
送干夀道同知北上
甲寅詔下興賢才吳中多士轟春雷門外鵠袍那可數
一人獨上黃金臺宦途詰曲容不得直向東海窺蓬莱
蓬莱水闊雲氣浮眼看健翮摩天游故鄉六載不歸去
老盡西風菊徑秋歸来四壁亦不惡人羡錦衣君不覺
館娃茂苑正凄凉古汴黃河復漂泊問鄉安在遲一見
承恩内直金華殿從容薇閣演絲綸花間應隔同年面
自恨山中老樗櫟擁腫不堪逢匠石枯梢無復起春風
一生空負吹噓力
送祝君晟之官昌化
九里河梁昔㩦手酒酣共折城南柳春風六載忽吹過
浮雲萬事無不有餘生閉戸忍寒餓薄宦隨方困奔走
徑從蓮幕換青衫猶勝兔園嘲白首我床昨夜破却甕
君印何時大如斗肯將車服耀故人未覺来往煩佳友
從今出處可忘言柳邊重飲城南酒
送經之偕義齋兩舍人入燕併呈善之待制
君馬三渡白溝河溝水東流青草多踞鞍顧盻聊試耳
伏櫪悲歌奈老何古人千金重然諾把臂况受生死託
肯先申白獨辭楚且伴機雲雙入洛道遠始知離别苦
地僻應思宦游樂榮名日久當日厭浮生花開又花落
平世應無戰國材選賢何日到金臺寄聲玉堂老仙伯
桂樹秋風歸去来
送節之衡之兩舍人入燕
龍駒鳳雛兩陸子並駕秋風鞭騄駬老眼一見失驚喜
定知乃翁元不死生子真足慰人心景升諸兒豚犬耳
滿朝譽翁不容口世禄固應傳不朽為官豈計多得錢
取印終須大如斗我是韓家十八郎里中曾拜北平王
碧梧停鵠已飛去玉雪娟娟今在傍往事傷懷淚如水
矻矻窮年吾老矣欲追霞佩小頡頏手倦束書㩦不起
送楊起之安豐錄判
芍陂茫茫古邊城雞犬相聞今樂土交兵往事空流水
避亂居民尚遺堵似聞此地歲豐穰要得清官手摩拊
君才天馬足神駿老大去年參選部閩中實歴禆風憲
淮右先聲動官府爭看祖道車騎衆力疾登途霜月苦
牆東故人懶出門濁酒黃花對誰舞
送黃子高常熟教授
儒科一廢四十年甲寅詔下初興賢雞窗夜半同起舞
竟讓祖生先著鞭去乘騄駬首燕路歸騎赤鯉游琴川
川中疑有古文學子游故里今依然采芹思樂絃且歌
官况雖清奈冷何省臺衮衮豈足羡燕雀喧啾入網羅
殘春積雨困花柳天氣昏昏如中酒怕逢北客問新事
更恨東人奪佳友暮年離别意鮮懽追思得失空長嘆
詩成寫寄掩關卧夢逐飛絮黏征鞍(原注時宰輔多被誅)
奉餞子華教授北上時癸酉三月
清明上巳三月中一春天氣少冲融曈曈初日翳復吐
黃塵漲起西北風有客束書挟兩童南来兩馬一馬驄
舉鞭蕭蕭易水東博徒劒客時相逢怪君體弱心甚雄
聲名壯健驚老翁元英磨室渺無蹤黃金誰為隗築宫
茫茫宇宙今古同天時人事安有終江柳自綠山花紅
送吏員遷調松江
吏員務選才具良不問他邦與吾鄉珠金出産已足貴
蘭桂移根亦自香諸君此行良不惡居家何如宦游樂
季鷹曾憶松江鱸士龍空嘆華亭鶴昔人還鄉苦不早
今人離鄉涉遠道漁舟泛澤青茫茫客衣吹霜白皜皜
朱甍結構井邑富畫戟清閑官府好紛紛刀筆心自厭
落落功名身未老要看入海運大鵬不恨出山成小草
送吳子長入京
乙亥江城守宵遁連營錦帳排鋒刃丁男釋耒兒女啼
朱門一夕黃金盡我時擁卒護鄉井紵袍白馬君来省
石床試劒人血腥地爐傳酒牛炙冷手揮談麈看落月
平明索飯出門别虎林山頭却寄書一字不問家何如
乾坤風雨旦復旦家家昇平喫飽飯君才筦庫久繁劇
我老詩書更憂患肯將出處問猿鶴自覺高低笑鵬鷃
浩蕩炎風扇區野斜日征鞍古榆下功名不復念遠道
冨貴自覺顔色好俯仰疇昔予何言梅雨敲忩濕詩草
送羅秋崖
宰相昔起冨春山門生四海皆達官牋書爭寶朵雲樣
題詩便隔紗籠看知君相與有瓜葛絶口不道人所難
何不跨鼇上金鑾胡為采芹坐江干羣鴞飛来爭野椹
三鱣不足供朝餐人生榮悴何足歎海水會使桑田乾
當軒下馬昔日盛閉門羅雀今朝閒羣兒瑟縮手不熱
先生落魄氊猶寒范陽城南丹旐歸何人送者車班班
羊曇獨洒西州淚孟嘗空感雍門彈老樹春殘蝴蝶去
滄江歲晚白鷗還北風吹雪被長巒詩嚢酒榼隨征鞍
請君讀詩飲美酒歸日謝客牢閉關世間萬事不須問
西湖柳色差可觀
送吳君遠
暨陽幕職無他竒置薤一本水一盂鐘鳴張燭起署事
坐看日落庭西隅鴈行鉗紙走却立高懸明鏡分絲銖
長官堂上口嘯諾時時隔舍聞歌呼荒村人閒花自落
圜扉晝靜草欲蕪褰帷使者上治狀為出清冰置玉壺
小兒踉蹡老翁怒細問代者如君無楚苔漬雨古驛寒
酒酣寫出陽關圖君行上馬慎勿驅梅水綠漲南興湖
送黃子高如泰州謁朱南伯
采采江籬步石磵東望海堤青不斷故人泮上誰飲酒
尺素不来魚尾短黃子卓犖文更竒命駕千里赴相思
長江鳬鴈不足數曠野虎兕將何之景德寺前讀書閤
彦國九原不可作寄聲故人加餐食昨夜秋風淮水惡
送張子野
江淮落南俯閩嶠山水相背風馬牛間關草就北征賦
日暮彈鋏君何求袖中澷刺通姓名猶及慶歷思中州
子京永叔老交友白首鶯燕陪風流今無花月聽水調
但見滿目森戈矛長歌送君萬里游天荒地老令人愁
送徐舜輯(原注父果齋出入信菴中齋之門)
彦霖父子魏公客持國之兄招不得豪華落盡漳水流
主人眠石扃醉白天傾地坼古今愁浣花窮殺老參謀
窗寒雪壓燈昏夜門靜蟲吟葉落秋平生故人渺江浦
誰往省之遣宗武惜哉赤白兩洪崖敢道交情棄如土
回舟蘋浦思依依空憶桃花鱭鱠肥竹西騎鶴不可去
西州萬里將安歸南山之陽木已老南山之隂木尤槁
不信春風吹不蘇珍重歲寒宜自保
送仲華葛兄
蓉城諸葛何綿綿一門青紫三百年聞孫流落湘江上
手握美瑾懷香荃夜行衣綉豈足榮歸夢皛皛經山川
君家元有紫荆樹一枝兩枝枯或妍當暑歸来憩其下
俛仰陳迹心茫然牆東野人頭雪白乃翁坐上琴書客
鳳毛一見眼雙明豚犬吾兒空自責追思老少各時異
坐閱興衰疑世隔江湖来往慎風波他年重會銅駞陌
送北禪釋天泉長老入燕
金身夢覺白馬東西来禪教各一宗講師高據獅子座
緇素羣集驚盲聾天華咫尺飛墜地夜燭神光滿室紅
遠師道林嗣宗風專談義學離禪鋒三葉五性總超詣
一枝擘與天泉翁不泥筌蹄求解脱不執文字迷本空
黃梅四月上盧龍騎驢不下莫相逢徐州麥飯足可飽
青州布衫誰與縫盧溝橋邊石頭滑飛錫徑入明光宫
手揮玉麈天顔喜身被紅綃帝渥濃回頭却笑虎丘石
夜半不憶寒山鐘君不見懶殘昔住衡山峯使者召之
終不從天寒垂涕石窟中
己卯題吳江長橋二首舊有一橋亭曰垂虹兵
亂毁之復創兩橋亭相對
瓜步投鞭濕馬尾吳江猶是衣帶水陽侯不敢駕風濤
神劔自斷長虹死木罌夜半飛渡軍縛筏驅丁命如蟻
波心兩龍忽跳出一聲金鼓波神泣興廢相望五六載
斜陽獨倚欄干立酒酹波神呌不譍劔鋩冷浸秋蒲碧
江頭朱欄四千尺一望初疑幾十里左約江流右截湖
橋東出日橋西雨漁歌答響遠相失羣鴈旅泊迷葭葦
荒村獨木横野渡深厲纔能濕衣履乘輿足受兩三人
猶當杠梁涉溱洧書生眼力小如甕一覩巨麗心驚喜
吁嗟人力不可到毋乃神功役山鬼憶昔燕兵下江浙
馬逸風騣卷灘尾長驅水陸一時進錢塘破竹從風靡
川流衰竭王氣盡成敗反復固其理汴師平南將彬美
南人死恨樊若水采石浮橋一夕成曉出降幡人姓李
(原注事見長編若水名若冰又改名知古)
寧晉李照磨築室奉親名曰芝室索客賦之
口誦嚴君口授書手提慈姥手縫衣寸草安能報春暉
遠志不敢回當歸嗟兒客宦游有方舅姑晨興婦在旁
手供鮭菜晡下堂几席代汝親扶將白雲英英趙州山
玉琴石榻窗戶閒上池飲罷燕坐閒生香滿室光照顔
鍾英毓秀自乃翁草木臭味將毋同借鋤取箒面發紅
偕飲甘露薰祥風
寄題俞氏草堂
浣花老人溪上住野梅官柳橋西路碧雞坊外少人行
曉帶春星自来去荒基蘚合無尋處峡川萬古流詩句
紫芝之孫居澄江瓊茅結宇青竹窗南牆夜深塔鈴語
古寺白鶴飛来雙索我新吟寫君趣開卷悠然起幽思
我嘗十年卜山居經營未有瀼西地風流縱似老參謀
資給應無賢錄事願君分借半間雲勝日當㩦荼具至
題南夫四時佳致園亭
桐川博士老文學出處乃在可否間舍東支徑劣百步
牆北危亭俯兩山風花辭枝黏草碧雨竹卸籜連苔斑
林臯紅葉白鴈早江國瓊英翠羽寒一年天與四時景
百歲人無半日閒擾擾鳴鐘戒晨起昏昏秉燭愁夜闌
蜉蝣生死寄黃壌烏兔飛走凋朱顔主人自得靜中趣
物理常於動處觀從容琴書寓真樂邂逅樽前追清歡
良時佳友不易得惡客未至門先關
題立齋不礙雲山亭
英英山中雲蒼蒼雲外山雲山偃蹇若高士不傍貴人
門戸間藕堂老人家四壁詩句曾參浣花客一亭半落
平疇外拾盡乾坤眼猶窄樵歌斷處起寒青鳥影明邊
際空碧玉鸞不入巫陽夢滿榻凝塵室生白昨宵礎潤
卜雨来岸巾欄角小徘徊忽然一片黑糢糊失却萬丈
青崔嵬有風颯然起林薄如覺天日徐徐開推窗看山
色如故斷雲飄零不知處
書范石湖白髭行後
渡江莫盛乾淳間虞范諸賢鬢未斑功名草草負遺恨
老死不見鞏洛山我近經行石湖路范家水名王家墓
風流一代竟澌盡手澤何人為珍護直當慷慨論興亡
奚暇悲歌嘆衰暮
題程子充少監家藏二詩遺墨前一詩程御史
臨終遺其子端甫詩也後一詩元遺山女初適
端甫時送别詩也端甫子充之父元氏子充之
母翰苑諸公題述遍矣
教子惟欲諂嫁女惟欲官床屏觸頭乃翁怒文書銜袖
媒姥謾癡人一笑可絶倒古訓相傳良獨難大夫有愧
程監察上谷敢望元遺山易簀微言尚典刑出門别語
重丁寧子無橐裝與寶劔女無綉褥與金屏各贈驪珠
五十六藏在肺腑為深銘梓喬俯仰俱莫及冰玉清潤
尤相形水衡使者直而温遺山宅相監察孫禔身務學
承先志範世傳家示格言正大去今八十年流風遺俗
猶有存誰能題詩墓栢下使兩仙翁起九原
甲申春張菊存遊洞霄諸公餞詩盈軸越明年
余過故都補行卷之末
春申下邑荒江濱有眼不識錢塘春朅来南北兩高峯
乍見西施真美人曉粧濃淡看不足誓結鶉衣老湖曲
安知湖曲有高人如此仙姿尚嫌俗别尋大滌登天柱
氣壓羣峯三十六歸来書窗風雨夕潛聽三竺山靈哭
睠言玉局老飛仙摩娑銅狄今幾年神蛟飛鼠亦何有
金堂玉室空茫然天風吹醒丹泉酒碧桃津遠人回首
石上禽餘搗葯聲絶憐無訣授長生今年却被山靈笑
依舊湖堤拾芳草
題金陵海月潮卷
太隂朔望有盈虧海外隨之互消長夜半秦淮湧月来
一輪却掛鍾山上山中那得有潮音尊師鼻息如雷響
題尹存菴行卷尹居賈門下鍊金敗後流落海
南依陳文二公寓廬陵中齊須溪贈之記銘甚
善復回杭州道過索詩
錢塘築塢高於郿黃金鑄成九鼎移木棉羇魂招不得
方士入海從安期廬陵二老當時在翰墨光芒透紙背
爾後空聞化鶴歸我今欲見啼鵑拜長安市上重經過
逢人問是伯休那勸君且尋遂初賦人家國事竟如何
題分宜謝草廬行卷
袁曹官渡爭雌雄荆州僑寄大耳翁涕流髀肉消不盡
試與元直游隆中隆中自有躬耕者布衣抱膝茅簷下
從容一曲梁甫吟不覺將軍三枉駕室中屏人纔數語
跨荆包益成鼎峙南陽陌上龍出雲永安宫中魚得水
古今成敗真郵傳英傑千年不一見識拔端由品藻公
位置無嫌草茅賤山中謝客江烟昏誰㩦行卷到柴門
手披康樂草廬賦知是蘭庭佳子孫春塘柳禽成昨夢
炎興相業更誰論洞庭三江風浪奔鯨魚出没相吐吞
何為四方歸来些山堂鶴怨能移文
題張南山慶九十詩卷(原注丙寅六月余年七十五矣)
翁今百歲少十年我少公年二十五天與翁齡百二十
我已化作原頭土延年䞉得飲食樂損夀多應作詩苦
梅開儻獲登公堂一醉猶能戴花舞兒孫拍手向我語
公漆點鬚貝齊齒降原陟巘步如飛飽飯何曾飲人乳
夢中猶記前朝事二老相逢必歡喜
題王復初所藏子昂臨禊帖
昭陵玉函出人間開平經今四百年永和遠距貞觀先
俛仰陳跡俱可憐古人學書如學仙筆鋒誰入玄之玄
水晶宫裏佳公子風流翰墨皆天然我評逸少非真逸
史載深謀并絶識獨留繭紙博千金似是藝成能掩德
名士由来贗逼真書空咄咄彼何人遺才流落稽山下
修竹娟娟萬古春
題登瀛圖
世傳閻公學士圖意象曠雅難形模山僧臨本持索句
展卷復掩空長吁秦王功高塞宇宙搜攬豪雋供馳驅
内懷矛甲伺同氣外示閒暇躭文儒臨城開館構傑閣
坐見瀛海移西都分番夕宿無厭倦珍膳日給何豐腴
天光下照天策府煌煌星象經天衢房喬夜半進危計
平明一矢驚臨湖羣賢崛起輔貞觀亦有淹滯如顔蘇
惜哉燕翼謀未善祥麟接武容妖狐殿階置笏怒未解
田舍收麥言何䛕策名書府真有靦空與老姥扶天樞
貴人一代骨已朽史筆千載心猶誅閻公絶藝今亦無
長安落日明榛蕪
跋明皇貴妃並馬圖
聲殘玉笛梨花月笑指驪泉浴香雪宣来天駟玉花驄
醉僛金勒搖東風阿環並轡微相顧一點芳心倩鶯訴
五溪老奴侍鞍側招搖先入華清路行幸東西春復秋
那知憂樂兩相酬朝元警蹕猶清道胡馬長嘶出薊幽
猿聲霜冷巴山曉錦襪遺香清渺渺南内凄凉稀進御
海雲空闊蓬莱小淚濕花容春雨餘縱有丹青畫不如
跋趙太祖與韓王蹴踘太宗石守信楚昭輔党
進環而觀之
紫微垣近一小星作戲敢與太陽敵諸將旁觀信雄武
不逃書記收兵策開封府尹真天人受譛朱崖疑老臣
幸自宫中啟金匱忍使涪陵竟隕身
題萬戶府瑞麥圖
河中之野木連理文人作頌何所美鯉湖之水蓮雙葩
史臣紀異不足誇木葉饑来豈堪食蓮花遠觀空有色
由来上瑞是豐年芙蓉池外麥連天一莖三穗攢秀穎
好事軍中萬口傳閱武堂成政多暇刀劔不如牛犢價
老農噉飯看昇平竒祥異産從天下香餌先收夏隴雲
雪匙可卜秋田稼絶憐西蜀杜參謀困饑空懷當世憂
崆峒麥熟無人穫且問王師休未休
題劉晦卿月樓圖并餞秋闈之行仍不犯月樓
字
君不見劉越石晉陽鐵騎圍城急一聲長嘯震山谷抛
弓散走羣兒泣又不見庾元規武昌僚佐相追隨坐據
胡床夜笑語不知賓主竟為誰枕戈待旦成何事終譲
著鞭先士稚況復西風塵汚人茂宏舉扇思還第嗟嗟
二子逢世亂誤長清談空致患爭如今夕倚闌人一生
飽喫升平飯百城桴鼓夜不鳴萬里山川秋愈明黃鶴
孤飛白鷗睡捲簾露氣下三更初聽笛聲何激烈再聽
書聲更清越素娥密約無人知今秋丹桂来先折
題金君澤家山飛雲圖
吳姿楚態誰使然白石齒齒山娟娟孤雲欲斷不斷處
中有萬斛瀟湘烟黃榆日晚長洲路木葉山頭幾風雨
一聲寒鴈江南書萱草靈椿觧相語觧相語君應知山
風獵獵遊子衣畢逋有待何當歸
應昌路驛傍有古松一榦生十八枝為斧所傷
江西胡生圖以示州長官命余作詩
盧龍迤北道應昌八月飛雪六月霜隂風蕭颯百草僵
牛羊隴坂狐兔岡破郵古廟人鬼靜傍植巨木百尺強
孤根綿綿蟄幽土枝榦直上凌穹蒼何年堂堂十八公
會朝侍立冠劍長中有二公能死節張許崛強存睢陽
餘生幸或逃斤斧遠地何由選棟梁西江行客苦好事
一見擕之袖裏藏摩挲老眼識竒怪興作萬里神蒼茫
寒齋無復丁生夢腹内惟聞葵藿香
唐人洗馬圖
君不見雀鼠谷抵介休壁馬甲不解王不食又不見泰
山馬色别為羣東封望之如錦雲英雄角力多相值嬖
倖承恩思自媚不辭汗血千里勞驅死塵沙那得避何
如落日清水灣驊騮獨步春草閒圉人袒肩沒兩踝控
轡欲上未上間靜觀物理坐嘆息玉花慘淡何人筆少
陵野老最善評弟子曾入將軍室
跋牧馬圖
平原淺陂水草甘美枯梢吹風日落塵起物色祁連山
前路又似踰關渡隴水一人解鞍枕欲睡一人褶袴手
仰指一人持轡却回頭萬馬攅蹄行復止飲者嚙者各
自然馳者忽在立者前駒而幼者隨壯者浴者出沒晴
波川風騣雪尾不受鞭並驅逐者如爭先須臾兩騎獨
殿後戎笠持兵相格鬭老羝挾乳自成羣牧羝人遠傍
無救何人丹青手摸寫䃲礴胷中有全馬陸子作詩配
駉野千古傳流好事者
栽桑
細聽鄰婦低眉說年年育蠶苦無葉山童執筐入市賣
一稱百錢猶未愜更兼春雨土忩寒忍見蠶饑頭戢戢
買絲織絹輸官外空借隣機閒一月阿姑卒歲無繻袴
小兒露骭風吹裂今時縣官清且明課民務本令必行
擔桑赬肩荷鋤去青青布種環郊城明年家養一百箔
巷響繰車楝花落滿籠新絲白雪香聽賽蠶官鼓聲樂
賦燒筍竹字韻
先生朝槃厭苜蓿筍味得全差勝肉蒼頭掃地犀角出
赤燄騰煙龍尾秃土膏漸竭外欲枯火候微温酒已熟
撥灰可惜衣殘錦解籜猶憐膚躍玉青青無日長兒孫
草草為人供口腹盧家丞相蒸葫蘆石家無人煑豆粥
去毛留頂有何好擣韭作虀空自速不如野人工食淡
自辦行厨入脩竹句裏曾參玉版禪胷中會著篔簹谷
主人不問不須嗔昨夜西風響林屋
竹鶴窺棋雪字韻
秦馬投鞭江可竭别墅從容謀已决蘭階小兒呼與棋
敵手不覺平時劣青岡鶴唳走先聲捷書上床屐齒拆
局中勝負俄今古身後功名謾豪傑何如山中靜相對
風度幽篁韻清絶林深有客遇神機柯爛無人傳妙訣
白頭老姥獨解事化作仙禽欲饒舌石枰落子忽驚飛
五月驪山啄殘雪
