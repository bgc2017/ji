牆東類稿卷十四元陸文圭撰
行狀
總管王公行狀
公諱顯祖字繼先姓王氏其先澤州之高平縣人也王
氏為高平望族宋遼之間簮紱不絶女真有中原或仕
或處壬辰之亂盜起河東澤潞孤危祖定避地於邢臺
因而家焉定生明字光庭幼有大志燕趙豪傑悉與交
結金遷汴梁河北隔絶州人奉為節度判官幽京被圍
天兵南下太師國王徇地至邢邢人擁州官出迎奏聞
太祖皇帝賜明金符陞本州節度副使明年薨於位明
四子長先卒次即總管公公生庚子九歲襲父職為邢
州節度判官戊申歲也公追念志不就痛自激勵力學
勤苦敏於政事聽斷明審如老成人己未冬憲宗皇帝
出征軍次鉅鹿時世祖皇帝龍潛護駕太保劉文貞公
實從與節副公有舊引公入見公年十四狀貌屹然有
竒偉氣天顔喜悦酌酒賜之謂太保曰此兒不凡汝其
子之中統三年邢改順德府公為府判官如故始受宣
命會山東李壇叛據濟南河朔震動公随大軍往討先
登陷陣李迄就誅公不言功調衛州判官衞與邢相聞
熟公治行不令而化至元四年調汴梁路同知鄭州事
鄭土狭民貧公撫䘏有方鄭人德之七年調宣德府判
官秩滿同知濱州事公進不求名不喜結勢援連為州
佐貳泊如也十二年江南初附維揚久圍不下主帥檄
公領所部濟師城既降公復歸濱兩考終代者不至遂
棄職而去居邢三年復起為同知德州事尋除汴梁路
鈞州尹在任六年威惠旁行陽翟故無廟學創盖一新
招師取友勸學興化會州境大旱公露禱輒應甘雨驟
降田苗勃興士民各為立碑紀其事二十七年丁母夫
人憂時服制未定公首行三年喪解官廬墓二十八年
服闋行省平章約蘇穆爾以貪刻失民心湖廣騷然世祖
震怒命順德忠獻王達爾罕往按之除公行省副理問
窮治黨與次第誅殛追賍以鉅萬計民大悦官庫被盜
不獲訊及平民株連甚衆公推問得實乃守庫兵自盜
賍證明顯遂伏辜其無辜在縲紲者百餘家盡釋之皆
喜舞羅拜而去三十一年行省委公整治湖南等七路
錢糧蠲無名雜科之賦除有徵無納之額至今民間便
之元貞元年改差濱州州尹公去濱二十有一年矣父
老聞公復来夹道懽迎公究悉一州利害知百姓苦食
貴鹽申請所司今後先散鹽而後支價較之常年可省
民錢一萬二千餘錠官亦無不利焉從之州人受賜刻
石頌德時山東鹽法壊亂民大擾朝廷以公才堪繁劇
就俾整治選除山東東路同知轉運鹽使司事首尾六
載增鹽引一十四萬有竒商賈通行公私兩濟大德九
年自山東回除少中大夫江西袁州路總管公慨然曰
吾自束髮出仕至於白首險阻艱難備嘗之矣賴先人
遺澤幸得不墜今吾老病日迫西山尚夜行不止耶力
辭不赴任十一年公年六十九請致仕不報五月某日
薨於私第之正寢公父子有德於邢邢人聞公之喪如
悲親戚公性沈毅度量開豁騎射冠一時好古博雅善
屬文結交當世名士如易濟趙公肯堂王公秋澗盧公
疎齋李公受益陳公吉甫張公孟符郭公百川劉公端
甫董公朴皆深知公者碑隂先友不可勝載卜以某年
某月某日葬於某州某縣某山之原公娶同郡張氏夫
人先公二年卒繼室范氏夫人後公九年卒子四人長
曰都襲父爵授忠翊校尉同知潁州事曰山曰允曰信
山早夭女三人曰璋適侯某曰英適侯某曰娃適李某
孫四人曰祐曰延曰兟曰寧皆長出校尉君再任江隂
州判官挺挺有父風一日泣告余曰某不天早孤失業
惟是先考君筮仕五十八年歴任一十有六不為不久
嘉謀善政不為不多家乘散軼弗錄不孝是懼今僅裒
輯一二大略敬以授子子為我狀其事余辭有二難焉
南北異疆隔絶久所傳聞異辭一難也先太師鴻名盛
烈宜牒考功請諡牒史館編錄皆於状取信必得當世
鉅筆以發揮潛光顧衰老淺陋弗稱是二難也君曰毋
庸吾屬之子矣不獲已乃撰具歴官行事次第登諸冊
以授使者有司採擇焉謹狀
家傳
陸莊簡公家傳(原注代其子鏞作)
先公諱垕字仁重陸氏世為吳郡著姓常熟一支不知
始所徙八世祖諱景山遷暨之化成鄉今為江隂人曾
祖諱英才妣王氏祖諱大昌宋承直郎監慶元鮚埼鎮
妣李氏考諱渙江隂軍安撫副使妣蔣氏先公姿性英
悟學問絶人有經世之才既冠值乙亥丙子之難江浙
寇盜蜂起安撫公招集民義捍衞鄉井公實左右之天
兵南下暨當衝要公隨機應接境内帖然版受江隂軍
判官事定朝京師授四品官朝列大夫同知徽州路總
管府事時至元十六年也始至新安人疑其儒家子少
不更事易之公留心政事發擿奸伏人以為神民有訴
其山鄰軼界若干丈者官驗之良是命歸之公疑焉曰
吾聞揣高者以約法不以尋丈計也安知訴者不更贏
乎合兩家質劑互審之果然訴者乃伏又有爭山葬者
各指一塚莫知歲月遠近公視之曰必發而塚爭者曰
法不許也公曰吾故欲發之何如爭者變色公命具畚
鍤爭者逸迫而視之虛塜也縣解官錢止驛舍或竊負
而去莫知主名公呼在行者詰之指其一曰訊彼一訊
即伏贓具在或問何以知之公曰吾覘其容止耳官命
造舟江東諸郡集昇之龍灣公白宣慰司歙居萬山中
道遠莫能致請就太白渡便從之役中止又欲運材之
良者赴北公又持不可未幾宣之旌德卒以募民徙木
召亂至調軍招捕乃定公在郡四年始代人追思之二
十五年授朝請大夫江東宣慰副使時權奸秉國罔利
析秋豪符檄旁午公据義力爭度不勝遂謁告去二十
六年改除江南浙江道提刑按察副使浙西人物浩穰
土俗浮侈公風裁清高剛腸疾惡一繩之以法無所逥
避海運萬戶之子緣私逋久繋編民公捕而笞之州縣
吏坐侵漁百姓者劾去數十人追贓以數萬計單車所
至貪饕側目豪右斂跡最後分司杭州杭故都尤號繁
劇難理是歲饑詔發廩粟十餘萬賑之公親監視給散
人蒙實惠郡侯及通守挟威恣横公廉得賣鹽鬻獄等事
捕繋其人各官稱疾不出公操之益急申行御史臺停
其職時權奸既殛奉御帥行省官兩監察御史就故太
常寺起詔獄窮治其黨與籍其家貲差委絲然通守因
求自效竄名寺中反以飛語構公公面對白發其奸奉
御以下皆是公然事浸解會織染局官以賄敗事連行
省譯史及胥典十餘人公移文右司指名取之既至一
夕欵服左司不善也訹參政公謂分司不當按省吏以
違制論將奏其事先使人詰公公曰右司吾予也又詰右司
左丞公獨曰分司不得按省吏固也吏果受賕御史亦不
得問耶公聞之乃以成欵上御史府營救者甚衆御史迫
清議具獄已成不得變乃速決之參政及左司怒然無
如之何適使者至參政以他事獲譴胥靡之而去有識
相謂昊天不祐凶人矣居無何按察司罷改肅政廉訪
司公以例去既扺家乃營舊圃按行松菊建閑居堂燕
喜亭歲時奉親輿逍遙娛宴堂後古梅數十株苔幹槎
牙築臺其上本心文公書其扁曰天與清香日與賓客
吟嘯樂飲若與世相忘者久之起除中順大夫同知台
州路總管府事入境聞簫鼓聲訝之乃郡人聚衆立社
以迎鬼神者殆數千人公杖其為首者舁主木偶投諸
江人大驚視事未幾閱牘有未具者悉釐正之罪人有
淹禁者立理出之州長官束手受成然以其清直弗敢
較在郡六十餘日以元貞元年改江東建康道肅政廉
訪副使公治辦有聲故省臺交薦爭用之公益感激自
奮風采愈峻部使者因市紅藍受賈人金公首劾之有
奉特旨造浮屠像者威脅官吏攫取金帛逾五萬錠公
又劾之其他糾彈甚衆人多怨者值檢覆州縣水灾檄
一令與俱令實病不自言扶曳上道邂逅身殞怨家挟
其子訴謂公實死之公不自辨用事者將中以危法公
不知也在鄱陽日思太夫人年高陳情歸養士民泣送
舟過湖口行省使者將命逮公不知公在也風帆迅駛
交失之暨入城公已去使者曰余知其無罪也而用事
者遣余天相之矣以追不及還命使者獲罪公不還家
逕北入都詣臺自理臺中人皆知其無罪畏用事者莫
敢言會國有大霈乃得釋尋降三官授朝列大夫嶺北
湖南道肅政廉訪副使公辭不可不得已就道湘楚去
亰師遠蠻徭雜居人不知法俗尚競渡歲多溺死峒丁
盜牛畜因相鬭訟公皆厲其禁警捕官捕盜拒捕格殺而
取其首盜反誣以故殺久繋獄公問釋之里婦獨居夫
不在僧出入其家或誣以與婦謀殺其夫指道旁尸為
騐僧不任笞乃誣服囚之六年公閱其牘尸死以夏月
猶衣冬服疑之根問得實乃何人先數月受杖而踣於道
者非夫也破僧械留圄中公歸之明年吏有部送征蠻
糧過湖北者見其夫實存與之歸僧乃免公所至平反
非一事此其尤著者也長沙部十郡公按行其九所至
宣明風化敦孝行禁浮祀為首溪翁山獠駢首聚觀至
今談公者以手加額先是宣慰副使某受賂覺諉罪其下
許代之償既而靳之無贓可徵其下自言公閱實卒正主
罪先是行省欲削風憲之權請自今有罪者分司與民
官居廳審問然後結正迨同審輒翻異公患之及宣慰
副使敗公以為言御史臺奏聞有旨革去新例廉訪使復
正其體自公始公固倦游又以侍親棄官歸逾年陞中
議大夫海南廣東肅政廉訪使嶺南有討叛積功至大
官者貲累鉅萬奸贓狼籍民重足立不敢言臺憲纔一舉
按輒反噬至是事發御史置獄維揚逮者相望某官崛
彊不敢出嶺公至行臺禀方略人為公危之公曰是何敢
然吾仗國法驅之耳船至番禺遙望有盛服罄折俟水
濱者偵視之曰某官也公使辭焉至驛請見又辭視事
之日某官来賀升階請受事公辭曰均王官也不相統
攝請毋勤姑歸治行明日訴某官者至公視某牒皆讕
詞卻之不受又明日訴者沓至如前復却不受某官喜
曰公不害我矣蓋前告者皆某官遣為之以嘗公公識
其情置不問乃肯就逮北出英德百姓覘其去始稍稍
出自言敢吐其冤公按問得不法事數十條絡繹呈臺某
官聞之嗛曰吾他日復得南歸若種當無復遺其暴如
此御史問未竟索其獄赴都尋赦不誅人以為恨公在
廣南脩古廉吏祠免儒籍差役增贍學地租請復恩館
田賙北客之死南荒而妻子不能返者請留舶貨在舟
市易免擔夫䟦運之勞請禁官吏詭名行鹽奪估客之
利者為政朞年復以侍親棄官歸公自初筮仕凡七拜
宣命四握憲節持身廉介遇事果斷洗冤澤物興利除
害不可殫舉性至孝居家侍太夫人朝夕不離左右親嘗
甘旨三仕皆以就養去職諸子纔勝衣者即使就學招
明師訓之身自程督嚴甚治家整而有法内言不出於
梱外言不入於梱家人十指給廩稱事喪祭一用朱子家
禮不諂鬼神不佞老佛扁所居齋曰義嘗曰吾平生受
用義字不盡待宗族尤有恩捐私租倣范文正公立義
莊法計口而散之婚嫁喪葬皆有助農隙則聚里中子
弟設塾而教之患差役不均為之區畫先所居化成一鄉
始立式推排除詭寄虚樁之弊分戸九等各出助田若
干計粟若干以身為率先後差次每歲以三兩戶應充
里正主首即以義粟與之收斂破除皆有籍輪一人掌
之歲終會其成約數年後義粟有羨乃以置良田如義
田之數以所助田還其主行之二十年鄉民享其利皆
讓不爭守其法至今不變它鄉以役破産者多矣皆追
思之而莫能繼之者凶歲發積散財糜粥以飼餓夫不
足則貸諸姻家以續之故家無餘蓄倜儻周急樂施不
倦豁如也與人商論不能屈摺皆鑿鑿實語不相䙝狎
亦不可干以私公家居官府不敢為不善事有疑輒質
於公公亦檢制下人不以一毫擾官府閭黨有爭多不
詣州縣来取決焉公平心剖其曲直勸之以義皆悦服
而去尤愛敬士類迎門倒屣討論經史娓娓不倦作詩
學少陵詞喜稼軒下筆往往逼真在五羊任所得瘴熱
疾醫投以附子乃愈洎出嶺精神稍減於前踰年舊恙
復作不敢復以烈劑繼之寢疾數日而沒弔者皆哭失聲
識與不識皆歎息曰善人無所恃小人無所忌矣公生
寶祐六年戊午之九月薨於大德十有一年丁未之六
月享年僅五十是歲九月葬於州之寶池鄉定山之麓
延祐五年覃恩贈嘉議大夫上輕車都尉吳興郡侯謚
莊簡公初娶江隂縣丞趙公慶胄之女早卒繼娶昭勇
大將軍廣州招討使湯公忠信之女俱吳興郡夫人子
男七人曰鏞鏜銓鎰鑄鉉錡女幾人孫男幾人孫女幾
人初鏞與先公昆弟也先大父安撫公棄世時鏞尚幼
先公未有子大父謂之曰以是為而子善視之故先公
愛鏞特甚不啻自已出嘗曰吾非利其財異日當以田
産半予之先公既沒鏞次當襲爵讓與弟鏜又以所居
大第讓與諸弟而出居屋之西偏於是湯夫人畀鏞以
先疇之半遵治命也鏜今為承務郎湖州德清縣尹銓
為登仕佐郎規運提點所大使餘未仕先公之葬也速
故不及請銘於當代名士日月逾邁往来于懷姑述梗
概藏諸家傳以俟太史採擇
祭文
祭運糧陳總管文二首
嗚呼一貴一賤交情乃見通家子弟異邦姻眷一死一
生乃見交情笑談在耳慟哭失聲瑰竒之能卓犖之器
居家而理居官而治駟車佚老墻翣華終哀榮始末世
孰如公胡不百年云何一夕聞訃罷市行路唶唶生芻
致奠匪我愆期衰疾無堪止或尼之乃搴帷堂肅拜公
像追懷疇昔吾將安仰魚龍海水忽變枯桑白骨無言
寒沙茫茫朝華夕悴古今共歎沒寧牖下公復奚憾
嗚呼生死之理通乎晝夜之道辰自子以至亥人自幼
以終老達者觀之則商彭不為夀魯顔不為夭盖福祿
之易求而身名之難保寄空榮於華屋棲餘冤於衰草
長夜漫漫白日杲杲百年鼎鼎萬古浩浩如公學問之
素充才器之獨抱負萬斛之舟而自任者重養千金之
軀而不銷其寶盖其胷中所得已多彼蟪蛄青松是區
區者俱無足道某之所恨前哲之日凋而典型之莫考
念通家之契闊空臨穴而哀悼死者有知觴為余釂
祭袁國華文
嗚呼哀哉生死有數聚散無端中身之夀行矣樹檟同
心之友傷哉刈蘭憶凌雲之雅操懷竟日之清歡得句
花落銜杯月殘止客投轄倩人整冠置驛慕鄭命車奉
驩提博局以爭長擲布袍而戲謾或掣床而怒弼或賭
囊而負安抱雋才而莫試聊放跡以自寬奈黃粱之未
熟驚落枕於邯鄲自悼亡之戚戚鬢中白其似潘末疾
浸淫尊足蹣跚遂放柳枝凭几靜觀一夕昏霧入人鼻
酸君乘葉舟冒此竒寒正脉中虚厲氣外干扁盧束手
藥盡技殫棄白日之旦旦即厚夜之漫漫嗚呼哀哉某
等交如金石語出肺肝死生契闊况也永歎薄言往奠
一慟撫棺傾淚填膺書此血丹
代祭朱南伯文
嗚呼臣卿元伯之約素車白馬之馳載在史漢人以為
疑要之朋友之義垂死不變而精氣游魂之感理或有
之嗚呼友誼且然而况於親戚之悲乎君之妙齡問學
最優諸老避之皆遜一頭嗟予生晚又不及諸老之門
惟視君為前脩君既忘年辱與之遊而三星束楚方結
好於綢繆昔歲在蛇君疾弗瘳我登寝門竟日遲留握
手别去遂往南州聞訃旅中涕泗旁流梧桐再華歲籥
已周君歸玄宅青松一丘祖道持觴君能飲不
祭趙一山文(原注代其子作)
嗚呼哀哉吾父生平竟有何樂宦途齟齬家事消索凄
其老懷寄此清酌忘形一醉適興自然嬉笑怒罵白眼
青天中山千日屢呼不醒豈期一夕無言長瞑嗚呼哀
哉祖母年髦弟妹童幼不肖何怙號天莫救日吉良辰
輀車啟行薄暮一奠血淚如傾事死如生情敢不厚哀
哀我父能復飲否
代祭叔父文
嗚呼叔父夀七十餘不為無年子又生孫不為無傳繙
經閱古蓄學不為不富杜門掃軌抗節不為不堅所可
痛者宗族無睦婣任卹之老鄉閭失仁厚忠信之賢攷
叔父之生平感世事之輪雲俄千金之易散惟一瓢之
獨存雖室人之交謫公笑談如不聞豈小智之可窺信
大雅之不羣今兹已矣空復何云某等幼蒙教育頭已
白絲追念疇昔幽明遽分輤車祖奠漠漠營魂血淚落
俎言不能文
代祭南坡文(原注甥祭舅)
嗚呼我先君子講授於鄉舅氏從遊入室升堂實以伯
姊来嬪於楊婚姻之重師友之良百年相好一日可忘
遭家不造孤在新喪舅氏獨存魯殿靈光我見舅氏我
心悲傷如母存焉感詩渭陽今其既亡使我涕滂嗚呼
哀哉如公心平而直氣和而剛稟質之渾厚操履之端
方宜乎善積而慶夀永而昌義氣聚一家之樂文字發
諸孫之祥天之報公八十之年不為夭人之望公千歲
之日不為長奈身非比於金石安能保於無疆嗚呼哀
哉公之將殆易華晥於正寝屏粉黛於洞房自誌墓銘
生求挽章哀怨盡消於淮海曠達尤過於柴桑挽古道
以自期豈今人之可望某所痛者喬松已老凋零繁霜
弱羽無依中野旁皇懷舅甥之繾綣隔生死於蒼黃滴
兹血淚来奠一觴同心盟在白水茫茫
代哭外舅杜威州文
某昔官於公之鄉乃識公見其容貌恂恂服用簡質夷
考其行其鄉之人曰如其服若容訪其親知則皆賢士
大夫也余心降焉而未得交也後數年取公之長女公
不我棄遠道送將暨余於居凡三日穀敷袵論心情義
欵篤始至如平生且别戒其女曰往之汝家善事爾長
相爾夫子其儉共是務既去則又數以書来會期我乎暮
之春要我乎其家其悃愊無華亦如其服若容余將撰
日月以婦邁乃季春之四日致土之毛遣人問無恙未
三十里而反公之家之隸遇諸途来訃公喪矣致書之
日而公死之明日矣踉蹡挈婦晝夜倍道行百八十里
逮至而不及馮其棺矣余外姑以公之二子衰而逆我矣
吁嗟天乎為善者果不必報乎報而固若此乎三十年
州縣以考進階階不過外郎以資受任任不過二千石
今日藩臣以威州奏可而明日公寢疾病以死天胡奪
之亟乎循公迪彝不事矯競不見知於世固也而蒼蒼
者未知之乎善類惋嗟里閭驚愕而况余舅甥之至情
乎薄奠不腆公乎其尚能飲余酒如疇昔將爾子以過
余之日乎
代弟姪甥祭亡者文
先君鍾慶一女三子季弟先亡惟兄是恃兄之才德妙
年挺出孝於事親友于弟姪舅甥之情尤親而密意團
圞於晚歲舞共樂於斑衣胡傾逝於一朝空物是而人
非嗚呼夜雨之床猶疑對話白水之誓無復同心棄杲
日之耿耿即厚夜之沈沈命也奈何天乎無辜惟堂泣
鶴髮之母堊室抱雛嬰之孤某等親親之義生死不忘
有淚如傾敬奠一觴
代人祭王郎文
嗚呼才子王勃舟次南昌詠落霞與秋水弔陳迹於滕
王知閻公之得壻殊不讓於子章奈隂幣之雖焚嗟宿
債之未償豈行儉之先見偶墜舟於海洋嗚呼人事悠
悠天理茫茫彼愚而夀此哲而亡予牖下之季女萱草
凋於北堂求君子以偕老嘉坦腹於東床差榖旦於鴻
鴈期夭桃於春陽忽東野之馬佚欲濟川而無梁痛逝
者之如是慨予懷之永傷嗚呼白日冥冥碧水泱泱結
桂為旗芙蓉為裳乘雲上下與波翶翔儼雀屏其改素
昏玉鏡而無光予女身未得以奉箕帚之役義不得以
薦蘋藻之芳生芻一束予子是將敬酹馮夷共此一觴
代祭懷德岩長老文
嗚呼佛法本空来無一物去亦無一物隻履翩翩行彼
西方日沒處乃没我等大衆不了生死猶惜此枯骨愛
緣心生禮緣情起不恁麽不得桑下三宿猶自戀著况
同居一室運水搬柴諸妙用喫盡師氣力茶毗烟裏光
明現成佛不成佛
祭袁國華母文
嗚呼昔者孟母其居三遷有子如軻遂為大賢軻之喪
母也後喪父也先所以棺槨衣衾之美貧富不同後踰
於前惟靈淑懿之姿慈儉之性不可得而見焉然積善
餘慶素鍾於天故身没之後子孫百祿如瓜瓞之綿綿
春秋享奠牖下之屨幾滿而帷堂之殯弗克舉者二十
餘年豈隂陽之避忌或時月之拘牽今者協禎祥於龜
卜啟吉兆於牛眠爰停車於中野永瘞玉於重泉某等
鄉邦子弟獲締姻連薄觴一奠生死怛然瀧岡宿草方
表新阡
祭袁國華妻文
惟靈遊宦從夫於蘇於杭春花在亭秋月在房聚散有
期哀樂無常百年偕老一夕云亡昔日辭家羅繻下堂
人今不見丹旐回鄉嗚呼哀哉續絃無膠返魂無香賢
哉伯鸞失此孟光西風流水不哭神傷靈兮来歸歆此
一觴寒花淅瀝曉月微茫嗚呼哀哉
代祭孺人湯氏文三首
惟靈生自儒家嬪於名族姆傅婉娩閨門雍肅采葛歸
寧之意樂舉案齊眉之義篤子策駿以遊宦孫垂髫而
習讀期六珈之偕老享五鼎之厚福夫何藁砧先逝帷
堂遂哭未終日月之制復值木風之酷驚疑甫定憂患
相續嗟百齡其未艾遽一夕之不淑某等同里婚聯通
家姻睦痛死别之傷懷想音容而在目薄言鷄絮一奠
江曲
嗚呼哀哉生存華屋零落山丘古人同悲今此其尤藳
砧之喪相繼於中壺同穴之義尤慘於柏舟搴帷堂而
重弔不歲籥之再周某幼而同里長也依劉受上床之
獨拜陪東閣之英游晚締婚於仲氏托松蘿之綢繆云
胡一夕閟此千秋嗚呼哀哉年光過隙人世浮漚感念
疇昔我心百憂隔州之山鬱鬱松楸殯宫雙奠淚灑江
流
嗚呼哀哉先君之喪靈几未終女兄之卒血淚霑胷天
乎何罪降此鞠凶惟靈體閨中之秀有林下之風温柔
良善貞靜懿恭幼鍾愛於家君長擇配於華宗教子之
嚴斷機於孟母事夫之敬舉案於梁鴻意百年之偕老
何一夕而俱空匪桃夭之家宜乃大車之穴同嗚呼哀
哉手足之情抱恨無窮舅甥之義敢不盡忠冀死者之
有知俾降心以相從此言可質白石青松
代夫祭妻文
嗚呼哀哉夫婦之義著在三綱死生孔懷不言神傷昔
君来嬪逮事姑嫜孝養無違迄於終喪手鞠二雛訓以
詞章長也不淑季也在傍女歸寧家婦饋下堂意其晚
節享夀而康豈性太慧故命弗長嗚呼哀哉君疾甚危
醫庸弗詳始於憂勞七情内戕乘以驚疑至於膏肓回
生無丹返魂無香嗚呼哀哉舍西百弓水遶瀧岡汝生
所命卜吉而藏輤車在野寒日無光嗚呼哀哉吾今而
後撫而子女念汝之自出眷汝姻戚如汝之未亡百年
同穴此誓不忘靈其有知来歆此觴
代祭某氏文
嗚呼上夀百年止三萬六千日靈之享夀八十有九去
百年而咫尺雖盖棺而無憾終遇變而哀戚惟靈生自
名家嬪於華宗温柔良善貞脩靜恭懿厥哲婦如冰如
玉洵美且仁命也不淑藳砧先逝衆雛亦飛煢煢弱質
靡室疇依瞻彼西方瞑目長歸某遠道言旋入門驚訃
繐車素幔空堂日莫寄哀一奠寫淚如泉清酒在壺嘉
實在籩魂兮来歸有風肅然
