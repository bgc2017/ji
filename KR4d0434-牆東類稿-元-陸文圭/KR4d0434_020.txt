牆東類稿卷二十元陸文圭撰
七言絶句詩
丁亥夀藥房先生四首
賀客門關刺莫傳日高厨傳尚蕭然遥知獨鶴蒼苔舞
自點丹砂註内篇
蜀苑梅花號兩龍千年矯立受霜風若為健步能移取
遠供寒香夀乃翁
出處窮通若命何月居南斗類東坡底須内翰還公做
勘破已輸春夢婆
曲度珠簾懷吕相廡排紅榜媚韓王先生清隠心如水
消得編詩一瓣香
折梅夀宋春卿
南枝春早為誰容遠供寒香夀乃翁不信廣平心似鐵
能禁索笑倚東風
又口號四首(謹案此詩夀陸義齋作時乙巳九月前有七言律詩一首編入十八)
(卷)
洛陽亭下昔埋輪當道豺狼不避人今日黃花故園酒
獨携野鶴伴閒身
仁挾翔風勇駕霆皇華使者出祥刑福星一夕遷吳分
却向龍山現夀星
華堂捧勸紫霞杯紅粉回頭御史來直道素知嫌嫵媚
羞將白鶴放籠開
幼安伯可號文雄詞夀秦韓枉自工賢相肯交窮處士
何如魏野祝萊公
贈松窗
故交皆疎柳子厚新貴不識王元之袖中刺字已漫盡
一童猶負嚢中詩
贈復初二首
昨夜春風到柳枝客衣偏愛薄寒欺囊錐穎脫無人見
欲繡平原未有絲
有客袖中懷短刺何人門下曳長裾每評陸子毁茶論
大勝顔公乞米書
寧華張尉衛輝人也因寇失官妻子為擄行乞
歸鄉贈以二絶句
葛藟綿綿長道邊獨行踽踽亦堪憐邯鄲正近君鄉里
好借仙翁一枕眠
南來憔悴一身存歸雁哀鳴久失羣莫怪夜行人不問
形容豈似故將軍
桂松巖以子平星禽二術推人多驗戲贈二絶
十二支辰配十干此專主日論財官豈無辭禄安貧者
說與先生仔細看
異類于人總不干止聞列宿應郎官區區女蝠并危燕
却與蛟龍一例看
贈星禽趙顯微詩三絶
顯微元是紫微仙天上星辰手斡旋為向人間多漏洩
謫下茅峯五百年
莫把行蔵問斗牛年將八十更何求願言奎宿長眀健
文治從今遍九州
奎宿如何號木狼尾箕虎豹若為詳獸心人面凡皆是
瑞物如何無鳳凰
和史葯房三絶
莫倚承恩賦上林記曾薄倖託琴心白頭又欲輕相背
令蹙山眉作苦吟
出處何如漢二疏返耕聊以遂吾初虎頭未可輕摇筆
牛角何妨且讀書
春被山顛與水涯盡供物料入詩家陸劉近世升沉異
一為梅花一杏花
和張仲寔絶句四首
江梅歲晩獨清妍南國相逢亦偶然料得知心有寒月
不消重霧與輕烟
平生夢不到黃扉安得京塵染素衣只把一竿江海去
相看鷗鳥亦忘機
十年講席坐無氊盡把行蔵付與天策馬已甘之反後
着鞭莫競祖生先
兀坐書林閉董惟時尋佳句寫烏絲兒時論語今忘却
且讓安昌作帝師
山村贈禮敬龍澤上人詩有幾年不踏澄江路
耆舊唯存陸子方之句和之二首
西抹東塗衒一鄉阿婆羞憶少年粧如今閉戶無人識
旋學仙翁却老方
西山爽氣入吾詩拄頰含毫有所思欲把求田語玄德
莫因學圃笑樊遲
次伯機絶句
梅天風雨一江寒溼却灘頭舊釣竿自着漁蓑沽酒去
路逢賈客問長安
留别袁伯長待制凌德庸少監周南翁待制諸
公三絶句
待詔明廷百有餘一人釋褐向江都諸生對策無竒語
田竇何曾不喜儒
書生骨相太邅迍地位還須有福人老我終身友麋鹿
看君他日上麒麟
獰獰虎豹守天關月殿蟾宫不可攀歸路春風無限好
一聲啼鳥破青山
絶句留别善之仲實併呈松澗雲仲無逸四首
今夜征帆淺渚邊何時樽酒落花前白雲遶舍歸心切
不為春林聽杜鵑
手拈花草弄春愁兒女安知稼穡秋山北山南游未遍
歸歟且復事西疇
江上春雲生暮寒故城回首離長安殘桃剰柳應無分
留與諸君取次看
老檜榮枯不計春好花開落止經旬莫將文翰誇餘子
共擬勲名及古人
古意四首寄張可與孫晉卿
長安城頭紅日斜王孫金彈打烏鴉寄聲翠鳳穿雲去
霜寒莫戀梧桐花
長松百尺蔭官街街吏斧鋸充官柴高寒自是飽風雪
歲晩只合居窮崖
老翁持鏡向市賣銅光的皪秋水清醜婦鑑容驚墮地
想渠嫌殺太分眀
牧兒狹逕礙樵枝樵兒格鬭暮不歸於莵一聲嘯篁谷
兩兒驚散走如飛
夜得二絶寄子華
送客征衫秋八月懷人病枕夜三更床頭稚子呼不覺
窗外瀟瀟風雨聲
雞鳴風雨思君子鴈過瀟湘憶故人别去情懷渾欲醉
夢回詩筆已如神
絶句二首寄紹堂求巧石
籬根怪石起層雲淺帶春泥碧蘚紋乞與詩人時醒酒
也勝豪奪任監軍
幾年石友卧蒼苔曾受南宫雅拜來老子暮年行脚倦
只宜窗裏看崔嵬
送唐孟方教授三首
泮水三年惟飲水不知芹藻味何如羣鴞無故爭桑椹
挾彈何人莫問渠
禦兒溪北浣征衣重拂蒼苔舊釣磯有弟對床思久别
呼兒置酒話遲歸
城東老圃舊書生緊閉柴門懶送迎獨袖篇詩與君别
相看白首不勝情
送李義夫出遊二首
梅花卸玉春寒淺柳色描金雪意消老子偶然詩興動
又挑行李過溪橋
三千丈髮從渠脱九十日春須我遊出却草堂三五里
囊中無得一錢留
送吳仲魯回烏江二道(原注吳學易)
老人白帽子青衿二水相滋兊澤深易學已隨丁氏去
金蘭何日慰同心
黃田西望歴陽城風水蕭蕭數日程紙上陳言刊落盡
滄浪時聽棹歌聲
送留君玉高雲卿自江隂遷松江四絶
二君才斡俱優裕數載相從意未休短棹西風吹過泖
相思霜月落南州
江浦買鱸秋正美山亭聞鶴夜尤清送君此去因懷古
海水東來意未平
老我畢枝甘伏鷃羡君喬木又遷鶯清平官府無公事
分我絲蓴一箸羹
暨州風土今非昔安得珠犀賈客船莫笑歸裝無一物
江頭魚蟹亦論錢
鑒止堂
流水㳙㳙止水停要令漱玉結層冰深溪不泛桃花出
誰識仙源在武陵
西苑
雪花剪白忘安蒂(原注古詩雪花無蒂)霜葉雕紅不戀枝爭似隋
家宫樹上四時錦綵不曾離
丘莊多稼樓二首(原注扁庸田僉事所書)
樓上西風野望時冥冥禾黍没高低勸農使者來行水
還凭朱欄憶舊題
萬畆耕耘卒歲勤可曾一飽慰農人催租令急如風火
輸入官倉化腐塵
喜客泉二首
幽篁夾道少人居山骨清寒草木疎泉見客來空自喜
春懷渺渺正愁余
一飲懷金出嶺南(原注廣東貪泉)蓮花峯下絶清甘(原注廬山廉泉)我
來欲與流泉約獨喜廉人莫喜貪
四時佳興題徐景陽園堂五首
溶溶川上花光午冉冉窗前草色春能識此中真樂處
聖門只有兩三人
門前車馬客方散堂下樽罍酒半醒不信鏡中添白髮
君山依舊去年青
窮秋破屋簷頭雨殘臘征夫陌上霜公子閒居無一事
可能憂樂兩相忘
華陽洞口金泉水流入宫墻作小渠任轉秦淮出江去
不應久住化龍魚
半奩玉鏡照鬚眉長笑東坡與水嬉直下琤然投小石
一波先動萬波隨
題園亭
把酒看花貧亦樂携琴對竹靜相宜客來若問朝家事
回首東風謝不知
同善之仲寔無逸共賦雪中香亭
冷雲低壓翠禽巢碎玉玲瓏不耐敲蜂蝶遲來探芳信
暖風已逼杏花稍
鶴皋詩為振之作
鸛鳴于垤婦長嘆鴻漸于陸夫遠征何似山亭聞鶴唳
無人靜坐月三更
劉澹齋求米船謾賦二絶
文士清高數米顛蔡公門下詎能賢探囊萬一逢江盗
錯認真州發運船
靈寶生平愛虎頭每傍戰艦繫輕舟晩無書畫真無益
洗手莫嫌寒具油
臨山谷帖不似
曾草華清妙入神涪翁以後更無人捧心終是西施好
里婦何緣輒效顰
危金僊示容齋清暉堂詩求䟦洪景盧乃危驪
塘之座主也因成二首
卷中人物想乾淳老筆題詩意轉新却怪洪楊交不合
誠齋亦自是詩人
清暉何處有園堂消得先生句發揚百世空留遺墨在
後生併不識驪塘
題敬威卿參政贈許正卿針詩卷末敬公之章
許卿之藝諸君發揮盡矣終以二絶貂續尾蛇
添足乎
江左知名許叔微公來示之衡氣機天下呻吟尚未息
公持肘後將安歸
正人一脉係安危温公身事亦付醫此身強健無着處
不如枕卧看兒嬉
題李兄課卷
集中有句儘堪傳一夢科名十二年音好空聞永嘉末
命乖不遇竟陵前
題趙子德修屋疏二首
公子王孫逞富豪連雲甲第競相高誰是錦里秋風客
不辦三重屋上茅
神有青囊號救貧如何無術自謀身道南大宅今安在
欲向龍舒覓主人
戲題聽琴手卷
流水高山不用彈巴人下里衆皆懽只今何處求鍾子
多向文闈作考官
題昭君畫卷五絶
當時随例與黃金不遣君王有悔心近使來傳延夀死
回思終是漢恩深
妍醜何須問畫工美人終日侍宫中奉春初計真堪恨
欲望單于敬外翁
青塜千年恨不埋琵琶馬上幾時回宇文高氏爭雄日
突厥柔然獻女來
已恨丹青誤妾身何消更與妾傳神那知塞北風塵貌
不似昭陽殿裏人
嚙雪中郎妾不如脱身無計謾相於勸君莫射南飛鴈
欲寄思鄉萬里書(原注畫中有一人射鴈)
題二喬手卷二絶
國色嬌嬈畫不如風流二壻儘消渠阿承醜女無人聘
自挈衣裝過草廬
小郎斫案怒生嗔亞壻提兵算若神借使横江風不便
可能銅雀鎻佳人
淵明像
宋文心腹寄王宏來刺江州却有聲不怪孤臣書甲子
時時送酒賞淵眀
小銅屏鑄淵眀歸去詩并坡和章以贈子華侑
以絶句
五斗區區肯折腰眉山早計不如陶小屏一枕還鄉夢
五柳門前月正高
移居圖二首
潜夫兩跋最窮研通老安身是契玄偶向晴窗展臨本
無人當日扣龍眠
細君散髻抱嬰兒底事移家不皺眉有句曾嘲窮處士
四婆元自解吟詩
江隂有桃源圖方圓尺許宫室人物如針粟可
數相傳有仙宿民家刻桶板為之一夕而成明
日遁去友人以本遺余戲題二絶
不自柴桑記裏來似傳晨肇入天台世間多少荒唐事
何獨神仙有是哉(原注韓詩桃源之說誠荒唐)
人說桃源是隠民神仙幻景即非真如何谷口漁舟路
不許人間再問津(原注洪駒父諸人論桃源謂陶記中本言避秦者初非仙也東坡荆公詩)
(得之如王摩詰退之夢得皆誤然余考之本記亦有可疑如漁人回舟竞不能認前路後有問津者輒死桃源)
(果在世間何不可復見耶)
題子昂學士小景
蕭蕭落木壊無枝冉冉細竹愛風僛疑非松雪齋中畫
似是唐人野望詩
馬道士為詹仲眀作柳城春色圖城門外柳樹
連堤桃花夾竹小橋漁艇茅屋下有讀書人不
知何處景也為題二絶
渭城客舍柳煙遮漁叟桃源去路賖松竹林中讀書處
一圖風景屬三家
城外春風野水渾橋頭雙槳下孤村柳桃紅綠撩人眼
獨坐書齋懶出門
題牡丹梨花手卷
沉香宴罷索人扶重向銀屏覩雪膚一笑不償千古恨
玉環當日倚闌圖
王隠齋墨梅
曾看月下挂疎影更憐雪後折横枝逋仙此詩真是畫
王生非畫却成詩
題補之梅
含章殿裏雪中開曾共君王索笑來着在荒蹊枯竹畔
可知准勑號村梅
題扇有所贈
圓如寶月潔如霜素手輕搖玉體凉報道眀朝秋節至
婕妤無復望專房
亭下玉蘭花開
初如春笋露纖嬌拆似紅蓮白羽搖亭下吟翁步眀月
玉人虚度可憐宵
梨花
粉香初試曉粧勻花貌參差是玉真茆屋詩人嗟老去
東風勿送一枝春
枯松
誰見當年長髮鬚變成龍虎卧交衢雖然擁腫無人問
投老猶堪作大夫
鹿葱絶句
丹葩信不類苹蒿雨後常抽綠玉條此草豈宜充鹿食
瘦莖却比沈郎腰(原注沈約作鹿葱詩云爾非苹與蒿豈充麚鹿食䜛者取此詩以白梁武)
(帝大怒約以憂死今按此詩亦未見顯然譏刺何為得罪但此花丹色略有斑點似鹿紋所以得名非謂可以)
(供鹿之食也)
詩餘
點絳唇
情景四首
玉體纖柔照人滴滴嬌波溜填詞未就遲却窗前繡
一幅花箋適與何人手還知否孤燈坐守漸入黃昏後
笑靨多羞低頭不覺金釵溜憑媒將就鳳枕回雙繡
月地雲階何日重携手心堅否齊眉相守願得從今後
永夜無憀更堪點滴聽簷溜枕寒難就堆亂床衾繡
人面桃紅還憶擎漿手君知否倚門獨守又是清眀後
悶倚香腮淚痕一線紅膏溜將身錯就枉把鴛鴦繡
柳帶青青攀向行人手天知否白頭雙守破鏡重圓後
王仲謙席上歌者魏都惜求子華寫真為賦
小立娉婷歌聲低遏行雲住不勝珠翠玉面慵梳洗
除却姚黃魏紫誰堪比君描取卷中人美得似崔徽未
浣溪沙
次伯機
翠玉峯高鷺點明縠紋波動鴨雛生湖山宜雨又宜晴
越女蕩舟蓮葉碧裴郎駐馬柳隂青拆花調客訴衷
情
減字木蘭花
庚申六月三日同耶律君璋趙子淵兄弟避
暑飲于玄妙觀之荷池君璋不飲命歌者歌
以勸之
雙鬟聳翠低護金蓮裙窣地銕石心腸無柰梅花一點
香歌聲梁繞流水泠泠雲杳香白髮劉郎對景須拚
醉一場
即席贈歌者夏奴
香肌玉潤花前忽聽流鶯韻移步金蓮斜轉清眸踏舞
筵困嬌無力蜀錦纏頭拚百尺安處奴鄉且住容山
過夏凉
阮郎歸
舟中賦所見
風吹一捻柳腰輕春柔力未勝眉兒喜學遠山青終朝
畫不成嬌滴滴笑盈盈雛鶯葉㡳聲花梢雨過夕陽
眀無情漸有情
臨江仙
坐客有出寵歌者乃主人舊所懽也
聽得雅歌珠一串颯然吹動梁塵樽前重見舊時人主
人情未重情重是嘉賓飛絮落花無定在近前遮莫
誰嗔文園倦客最傷神野亭何處泊空憶畫堂春
唐多令
梅隠菴席上贈歌者
花下笑聲微鶯喉高又低怪穿花粉蝶成圍唯有禪心
清似水相對坐兩忘機莫道絮沾泥狂風也解飛恨
殘春九十將歸回首陽臺雲縹緲愁薄暮雨霏霏
寄遠
明艷注秋波輕鬆綰髻螺怕逢人先斂雙蛾怯雨羞雲
情未穏佳會少遠離多梁遶憶清歌蘭舟肯再過為
他垂淚染香羅欲倩鱗鴻將錦字知别後意如何
滿江紅
送理伯雍同知改除轉運判官
雙檜堂深想前日清風猶在纔半載政聲傳播輿人稱
快鞠草圜扉無滯訟憩棠田舍留遺愛問方今循吏幾
何人公為最明而恕廉而介官易進身難退苦簿書
叢委米鹽繁碎鴈鶩自憐羣裏聚龍豬不計兒時會望
美人又向碧雲西徒增慨
贈歌者
兒女多情頗自恨風雲氣少春夢裏鶯啼燕語瞥然驚
覺寸寸凌波蓮步穏彎彎拂黛山眉峭似紅雲一朵罩
江梅天然好舞腰細歌喉巧茵錦褪梁塵繞更盈盈
笑靨櫻唇紅小金盞愛從心裏換玉山偏向懷中倒柰
劉郎前度看桃花如今老
己巳二月二十二日游北門有感
試撿春光都不在槿籬茅屋荒城外牯眠衰草鴉啼枯木
黃染菜花無意緒青描柳葉渾粗俗憶繁華不似少年
遊傷心目棠塢錦梨園玉燕衣舞鶯簧曲艷陽天輸
與午橋金谷行處綺羅香不斷歸時絃管聲相逐怕夕
陽飲𣪚近黃昏燒銀燭
減字木蘭花慢
滕王閣
九皋眀月夜跨一鶴赴仙都聽佩玉鏘鳴驂鸞小駐高
閣凭虛萋萋草生南浦興未闌歸去東吴笑指尊前二
客昨宵良會非歟莊周蝴蝶兩蘧如變化一華胥嘆
物換星移壺中日月鏡裏頭顱芳洲獨醒人在采芙蕖
歲晏孰華予欲汎蘭舟容與煙沙漠漠重湖
和心囦春雪詞
怪東風太早未燈夕放瓊花是何處瑶姬來看玉樹光
彩交加野人但知三白喜新年天意薦休嘉肯念兵屯
北塞誰上表賀南衙西斜日影簷牙又被黑雲遮嘆
病骨支離别懷蕭索空負年華鼇山已成春夢歸去来
空谷卧烟霞却笑昌黎才子浪吟逐馬隨車
念奴嬌
贈韓茂林(原注魏公之後)
茂林修竹自山隂會散幾番陳迹修禊年年春故事懊
恨風流非昔當日蘭堂後來菊圃苗裔江南北覩君雅
號恍然舊事重憶歲晩木落天寒黑貂將敝尚作新
豐客星斗胸中空燦爛磨蝎虚名何益袁呂相逢知音
一笑肉眼無人識訪予梅屋談天聊慰孤寂
酹江月
贈王道人性初歸茅山
芙蓉城郭有羽仙騎鶴來從何處曾拉茅君峯頂會瑶
佩隨風吹去玉笈偷開青嚢拾得笑看人間世蔵身壺
裏箇中别有天地共約手種蟠桃綴花結實已是三
千歲欲鱠長鯨麟作脯倒海聊共一醉偶憶寒梅更慚
小草拂袖懷歸計蓬萊清淺雲帆他日相遇
送幕職
殘花剰柳正啼鵑聲裏郵亭別館三疊陽關聽未徹手執
離杯引滿政坐諸君久煩老子今日纔蕭散翩然歸去
故園綠樹春晩人世蒼白浮雲自舒自卷不入高人
眼官事如麻何日了輸與閑中不管翠栢臺高紫微省
近别有清華選功名歲晏江城回首天遠
洛陽耆英會二首
戴花劉監算耆英會上與吾同歲伊洛山川今如古人
事幾番興廢夢枕初殘黃粱未熟已換人間世簞瓢鐘
鼎看來一等滋味天上赤白雙丸東來西往出没真
兒戲惟有神仙長年訣長似功名富貴欲擣玄霜難尋
玉杵何日藍橋遇裴郎老矣雲英那肯隨去
延年有術飡古松根下茯苓千歲縱是延年知何益命
也道之將廢思古之人詞章節行杲杲行當世遺風流
韻淵然尚有餘味無柰先哲凋零後生坦率多以儒
為戲每笑唐人書不讀直把黃金買貴山澤竒才雲林
真隠没齒何曾遇人生如夢江流日夜東去
水龍吟
次葯房韻
西州玉局飛僊衮裳曾侍槐龍翠飛花麗曲雅音猶在
有人賡未千載峨峯一江川練又鍾清氣嘆瀛洲路近
罡風吹斷謾自有凌霄意草碧寒窗靜裏折瓊枝小
欄同倚新吟婉美西施態度慵(原闕)梳洗按羽調絲雪兒
薄相為君心醉恨高樓暮隔江城花暗碧雲遥睇
附史葯房作(并序)
清眀後浹日過子方小飲簾櫳靚深綠隂晝寂欄
邊玉茶正花香韻蕭遠主人出侍人彈琵琶侑觴
酒未終上馬徑去恍然藍橋湓浦之遇也賦水龍
吟以記其事呈子方一笑
等閒過了清眀草痕深一庭新翠光風信息牡丹初
褪荼醿猶未燕語清圓梅英鬆潤困人天氣笑文園
倦客詩材减盡猶有傷春意别有留春去裏小房
櫳玉英雙倚天香浮動銖衣乍試鉛華盡洗一曲琵
琶輕攏挑撥未觴先醉又怱怱上馬藍橋路隔謾增凝
睇
再次韻一首寄葯房
燕芹香老春深微風颭動新篁翠驚敲夢斷忙呼小玉
故人來未香縷篩簾游絲墮几暖薰花氣問春隨鶯到
又隨燕去誰解得東君意澗水流紅影裏小樓東有
人孤倚殘桃着雨鬢容撩亂未堪粧洗冉冉年光悠悠
時事不如沈醉更韋娘一曲司空慣見也應回睇
探春慢
和心淵己巳元夕韻
細草黏冰疎林補雪衰翁未覺春暖曝背低簷燎衣
破竈誰識舞臺歌館樂事如今懶謝鄰伴東招西喚何
消看試華燈月光今夕圓滿念昔繁華帝里侍鳳輦
夜遊曉棚人散迓鼓方催韻簫正美忽被西風吹斷䔩
䔩梅花落忍聽得一聲羌管懷古傷情淚痕溼春衫短
沁園春
送李同知之官鄴都
東西二都史載循良不五六人記南陽有召潁川有霸
并州如郭河内如恂直比朱絃清侔古鏡吏自秋霜民
自春如公者守廉平二字近古名臣棠隂手種方新
又五馬翩翩鄴水濱想臺高銅雀尚留遺跡堂深晝錦
空鎻凝塵琴瑟從容雅歌緩帶美政遥知達紫宸期年
後看快行宣召班冠廷紳
送楊伯可
雨足江臯月滿中秋使客將歸看扁舟空載貧無長物
破囊收貯富有新詩清白傳家懷金不受潔已從來畏
四知民何幸盡相安田里樂業熙熙誰知經界良規
是三代相傳古法遺要講眀有素施行不擾寬嚴相濟
表裏無私慙愧偏州久淹老子却怪朝家選用遲公今
去定致身鵷序接武龍墀
金縷曲
代送同僚
乍到蓉城路聽兒童歌謠德政感恩如父好入西京循
吏傳誰道今人非古留遺愛甘棠佳樹節操冰霜清凜
凜看和風吹作陽春雨程去速遽如許我來不見空
懷竚望彼美碧雲莫合草萋南浦信是有才供世用敢
擇東西何處又誰念嬰兒思乳不恨使君吾不識恨使
君不與吾相輔聊寄意短長句
