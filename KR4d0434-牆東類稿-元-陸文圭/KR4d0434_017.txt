牆東類稿卷十七元陸文圭撰
五言律詩
四月八日偕張菊村鄧匪石洪樂閑遊城西諸
寺以山高水長分韻得長字
門外青山寺西行半里強童分泉茗潔僧供飯蔬香地
僻紅塵静心閑白日長少年餘氣習棋酒愧疎狂
春雨歎
山城春強半雨脚亂如麻潤麥還傷麥催花又落花閑
來憂歲事老去惜年華卧聽空簷滴應無夢到家
驟雨
絳帳虛堂設簷牙雨驟傾已過驚蟄日未聽候虫聲向
晩飛蚊出偏工傍耳鳴山靈戲窮士邀喝夜相迎
立冬
旱久何當雨秋深漸入冬黃花猶帶露紅葉已隨風邊
思吹寒角村歌相晚舂籬門日高卧衰懶愧無功
夏港道中
微暖背曝日輕寒面受風人行官路側鵲起野田中細
草陳根綠疎林病葉紅故人雲水隔來往愧衰翁
高郵寶應道中
長淮昔戰争廢地少人耕野壁三家市官亭十里程田
夫時識字水鳥不知名薄暮宿何處孤雲又一城
客中度歲
歷遍青徐路東風送入京車中守殘歲道上拜新正椒
酒今誰獻桃符舊未更故園梅正發不見玉峥嶸
喜雨上理同知
蒼蒼雖莫測誠意儘能回履草穿雲去爐香帶雨來神
龍如有喜旱魃不成災四野車聲歇懽聲却似雷
贄王容溪
勁竹持高節餘花表晩香一瓢顔子巷六籍鄭公鄉後
學師珪行先天發寶藏空擕經世具獨立暮山蒼
和宋春卿寄詩韻二首
練江詩酒社聚散十年春君作并州客身為絳縣人一
牛甘送老五馬未全貧出處嗟殊異相思意却真
壯游不知倦老境怕逢春自分無知己何堪從避人飛
花空有恨巢燕不嫌貧獨憶延陵客風流似季真
和誼齋惠詩
鴞室徒勞甚鳩居柰拙何田園空歲晩梅柳得春多徑
合思除蔓墉高許附蘿呼兒净掃地恐有故人過
和心囦雷雨地震詩
天公惡作劇翻手變炎涼海運三山動江高數尺彊震
雷驚失七漏雨苦移床不慮填溝壑真成老更狂
奉和子華秋懷四首
九日秋懷惡那禁暑氣隆苦吟愁作祟多病藥無功有
客來相訪扄門弗為通怕談當世事遺患及孩童
况值艱難日那當老病身後生欺舊輩俗吏笑高人易
掃張超霧難清庾亮塵鹽梅正相得鼎鼐盍調新
痛飲消愁酒愁城未肯降隂風吹北戶斜日上西窗艱
食懸禾畝苛征及葦江何曾入官府深愧鹿門龐
得志瘳民瘼何期與願違青燈疎簡冊黃土汚征衣道
路嗟于役山川賦式微秋風動鱸興應不踐危機
和唐人閑字韻詩卷
鼎鼎百年内何由一日閑衝冠無怒髮攬鏡已蒼顔未
易桴浮海應難屐上山春逢甲子雨愁聽溜潺潺
贈游士艾介翁
三江懷故國七澤弔孤臣有客詩招隠何心賦問鈞明
時無棄士晩節少全人游子歸何日農工已及春
丁酉春識慶上人于錢塘鄧君善之索余同賦
孝僧詩余請以二十字盡記其實既成善之喜
而書之不知何人持去後二年上人訪余江上
復書以遺之
襁褓已離乳干戈復異居關河行欲盡母子遂如初卓
行先賢傳前緣釋氏書悲歡知己極讃詠欲何如
贈潘道士祈雨
日者旱太甚天乎禱有諸震雷驚破柱驟雨喜隨車精
意通無間神功斂不居魯侯眀德頌好接有年書
送劉青璧湖北道按察
飄然南去客使者趣揚舲白帝秋雲滑黃牛暮雨腥尋
詩行楚甸問酒宿巴汀北道人多朴無詞到訟庭
送班同知
專城鎮西土世祿食南方紈袴洗餘習簮纓襲舊芳高
風仰喬木遺愛指甘棠他日循良傳應留姓字香
送楊伯可赴省
秋水芙蓉幕時聞嘯諾歌簿書精力盡臺省故人多別
酒禁愁得交情柰久何懷君四德備廉正復謙和
丙申歲侯仲逹之官洪澤
淮楚俗輕揚蕭蕭古戰場殘兵空壁壘曠野失農桑魚
蟹西風市菰蒲淺水塘君山足詩景何事訪漁郎
送王縣尹之官湘潭
江亭重執手雪壓暮潮平臺閣踰三載絃歌又一城遺
鄉因楚俗令尹似湘清别駕余知己分廷託寄聲
送郭仁卿之官三衢
憲府自清要胡為墮冗曹平反猶用恕糾錄肯辭勞才
富家何瘠官卑志愈高青雲遲得路勝我落蓬蒿
送吴次尹惠州巡檢
萬古羅浮洞江樓著老坡子西相繼出廷秀晩經過欲
訪先賢去其如遠道何天寒與君别莫聽扊扅歌
察罕布哈教授滿别(原注丁夘鄉試第一三舉不中保充掌書)
小却官雖晩先登藝最優文章九州外科目萬人頭桂
折金天月芹空泮水秋澄清賴君輩憲府正旁搜
送廣平孫教授
廣平河水圵古暨浙江南兩地音郵闊三年官况諳采
芹聊共樂食蘗豈能甘别酒黃梅浦情懷老不堪
送句景范教授之官澧浦
南楚離騷國清風澧有蘭相從泮水樂獨棹一江寒遠
地重逢少新知欲别難高平讀書室好為掃荒殘
送張慎與歸海陵侍養二首
湖風吹柳絮記别一年餘君出當歸養吾窮久索居乍
逢論繾綣欲别又躊躇一葦長江隔時時卜鯉魚
英才銷落盡世事一凭欄以我相思切知君欲别難暮
雲南國暝早鴈圵江寒獨羡莱衣樂春風鬢未皤
送周子華南歸二首
江城少公事幕府得詩人乍見顔如舊相思意轉親不
堪時事改贏得鬢毛新後夜孤舟别西風漾月輪
此日與君别重逢未有期衰年行欲盡近事或難知浩
蕩風雲會蕭條草木悲三吴多俊傑試與問安危
送魏叔華歸越
閱世滄江上柴門幾送迎雲泥雖異路車笠見交情春
雨西興渡梅花古粤城寄聲賣樵叟莫羨錦衣榮
送長蘆穆生歸鄉來别
聞君返桑梓老我屛丘樊命駕輕千里臨岐贈一言為
山方進簣有水必觀瀾顔孟千年在遺經得盡繙
送張仁卿二首
四海張公子騰書盛贊賢論心纔幾日屈指遂經年鶩
案翻新牘鷄窗理舊編遲君得小暇已索贈遊篇
作縣徒勞爾飛黃服短轅棄官真不惡惜别却無言再
試知何地孤生老是村去逢南國友梅嶺正花繁
送李正齋
龔黃吁已遠循吏捨公誰卧轍留行色歸装減到時朝
争馳薦剡郡議立生祠寂寂燕臺客難酬國士知
送唐子華
海内多英俊交情得似君慇懃别後語嗚咽病中聞吟
棹秋溪月歸帆晩浦雲可憐江樹隔何日更論文
送龐西山
行李不盈車西風兩鬢華歷官多在考歸蜀已無家人
去空芹水舟行及藕花飛騰君有日吾計老桑麻
送汪太無道人
面帶青山色道人何處來一壷懸日月兩袖裹風雷鉛
鼎養活火寒爐撥死灰出尋方外友不語又空回
送麻姑山道人
麻姑一女子處處有仙壇地古留遺跡君今住此山流
泉清澗底落日亂峯間聞有蔡經者時時得往還
病中寄諸友
五福人間有吾兼疾與貧死寧遭疫鬼生不媚錢神採
藥思方士貽書荷故人城東有别墅風雨失殘春
病枕
瀟瀟風雨夜病枕厭長更輾轉終無寐呻吟不絶聲鼠
牙乘壁暗鷄翼報窗眀辛苦床前婢頻呼睡不驚
病枕不寐
大率憂兼病尤非老所宜吟愁枯兩鬢時事鎖雙眉瘦
削嫌衾薄醒眠覺漏遲拒霜三五朵應愛圵風吹
病足
筋寒苦蹠盭尊足詎能勝誰謂行多露全如履薄冰城
非靴可踼階豈韈堪登設有蒲輪召安車未易乘
許正卿傷臂
危機在平地險不是丘陵偶爾一投足幾乎三折肱鞠
躬難盡力攘臂必須繩他日三公貴軺車好穏乘
題張招討墓碑
輕兵戒深入險寇勿窮追失勢因魚服留名有豹皮空
歸先軫面竟褁伏波尸廟食真無愧嵯峨死節碑
題孔平山墓銘(原注葬金陵臺下)
東魯家猶在尼山道最尊教能行萬世福不庇諸孫薄
宦三千里遺銘數百言不埋防墓側空弔雨花魂
挽閑閑真人父司徒
堂堂遺一老五福夀而康系出安仁譜身居榮祿鄉春
山樵獨隠晩圃菊尤香有子知何憾騎龍下大荒(原注樵隠)
(晚香堂名)
挽朱自齋總管
郡紱雖重綰齋銘祗自脩隂功淮海積遺愛浙江留世
事桑田水人生薤露秋盖棺奚復憾簫鼓咽原頭
挽貢仲章學士
才優如貢禹經行復精純海内多知己江東尚有人林
泉隠君子臺閣古名臣九轉丹成去青山宰木春(原注貢臨)
(終夢九轉丹成生羽翼之句)
挽吴朝奉
幼時桑梓敬耆舊惜凋殘蕭誡師吾儉龐言遺以安天
乎非不夀命也亦何歎誰筆延陵墓嗚呼永不刊(原注申浦)
(季子墓有嗚呼有吴延陵君子之墓十字相傳夫子之筆)
挽許士元州判
有數應前定浮生難豫期為親嘗藥去俄自載喪歸循
吏堪為傳遺民議立祠靈輀無路送老淚不勝揮
李君美夫婦挽詩二首
君家全盛日父子佩金魚太母嘗甘旨曾孫列起居榮
華既消歇憂患却乘除執紼門生老何堪數輓車
一死人誰免如君獨可哀離鸞不忍訣止鵩併成災從
吏聮翩去喪車寂寞回淵明本無疾早歲賦歸來
挽孔東岡
此老典刑在粹然噡德容百年守經學一邑號儒宗泗
水乾别派泰山摧小峯孝哉廬墓子滴淚死青松
挽沈梅溪(原注其子元從予學)
未游通德里曾識謝家兒鄉邑推先輩山林養令姿梅
花記開落江水閱興衰耆舊凋零盡西風老淚垂
挽趙石居
地望掄魁重冰銜博士清棄官為隠計因謗得詩名水
竹方成趣松楸忽愴情鄉中耆舊盡老淚洒銘旌
挽李德夫
一種金籯業相傳五世餘貧同司馬壁富有善和書四
子供甘旨諸生問起居典刑無復在丹旐泣隨車
挽柴青山
衣冠百世祀齒德一時尊白馬朝京客青山負郭門廢
興疑有數生死復何言空有懷賢淚西風滴古原
挽何漢卿
被服安儒素行蔵任性真終于太平世奪我老成人喬
木蒼蒼古孫枝奕奕新西鄰聞夜笛衰淚一霑巾
挽朱南伯
爵齒不踰德天乎奪此君官纔稱主簿郎已轉修文玉
質埋黃壤葩辭散彩雲從今書帶草不獨鄭公墳
挽謝竹所
江左稱羣謝青山幾夕陽田園遺一老詩禮訓諸郎勝
日㩦樽樂清風隠几忘靈輀無路送東望涕霑裳
挽杜華父
鄉里多遺老朝廷少用儒公初升國學官止教生徒衛
道心猶壮憂時骨已臞遥知埋玉處風雨暗山隅
挽趙鼎之
太息佳公子樽中了此生吐茵人不怒罵坐客皆驚北
闕名垂就南柯夢已成老親併弱子此恨若為平
挽榕山陳同年
勞勞百年内人物老滄洲大志生難測微官病即休江
花自終古榕樹不禁秋雌甲嗟猶在哀詞淚不收
挽邱景游二首
粹德如金玉鄉人稱善人百年蔭喬木五子拱靈椿桂
管經行路蒲龕宴坐身今歸兜率去弔客謾霑巾
游公門下久公亦眷吾深疾病煩憂卜詩詞辱賞音衰
年空滴淚舊事獨傷心秉筆書潛德空疎力不任
挽俞時齋
襄陽耆舊傳一覽涕無從入社深衣叟齋居糲食翁市
朝終不到林澗或相逢有子能傳業棺衾得慎終
立齋挽詩
少日增庭秀暮年山澤臞吟魂繞花竹客淚灑江湖莫
唱貞元曲空遺洛社圖絶憐埋片玉幸喜産雙珠
挽陳葵心
遺才今已老生計晚方宜卧病經旬月孤墳寄一隅逢
原惟有女伯道竟無兒執紼嗟何及哀詞與淚俱
挽何有開
捧檄垂三考還家甫一旬風雲千里志露電百年身講
席辭多士帷堂泣老親三生有遺恨五福少全人
代挽奉政陳公
江淮離舊隠遼碣著新功騄耳非凡馬蒼髯獨老龍韓
銘空紀實曾簀遂長終先世盟猶在寒山淚滴松
故夫人陳氏挽章四首
誓節㩦孤幼塵奩不復粧夜機同婦織曉隴課僮秧甘
旨期終養哀榮畢後喪前岡指陶墓弔鶴重凄涼
白首萱堂上兒孫卓有成膝前分栗果枕上聽書聲鳳
誥將金闕鸞驂遽玉京舍西蘿月夜嗚咽隴泉鳴
憶昨升堂拜通家指舊盟為言兒有立多賴友相成喜
檄方形色哀銘忽愴情生芻一掬淚端為玉人傾
萱草北堂深霜風一夕侵斷機思往訓捧檄負初心仙
府雲軿遠佳城月魄隂平生五鼎養空復美衣衾
五言長律
送衛月山歸鄉(原注大魁涇之孫)
臚傳居第一科日艷當年慷慨誅奸佞從容秉政權諸
孫今白屋舊物止青氊幾見黃粱熟何當鐡硯穿書聲
月廡下燈影雨窗前學者師王式時人老伏虔不令官
濟濟空負腹便便桑椹鴞偏惡桐花鳳可憐縱無當食
祿猶有可耕田卒卒纔傾盖依依願執鞭二翁俱耄矣
一别重凄然握手出門去桂花香滿船
挽張宗師
鳳歷歸眀主龍韜識老臣衣冠朝日月劔履步星辰極
品躋黃閣齋居入紫宸存心妙經緯贊化極彌綸道教
崇簮笏詞林壓搢紳儉慈為世寶安樂是天民夢卜親
如見祈禳立有神穀城黃石老衡岳白衣人密勿天心
契便蕃帝渥新夀尊來玉醴法樂宴崇真重錦頒衣襲
精糜享膳珍青溪合瑶草玄圃植靈椿化鶴聲逾遠飛
鳬跡已陳松青凋晩歲林縞失殘春世事柯山局人生
桑海塵十齡傳正印一德鏤堅珉
挽吳野堂
保護兵衝日焦勞歲歉時江湖一老重州里百年思家
尚玄元學人遵義役規隂功宜有後隠德固應祠擬作
榮鄉記誰鐫有道碑碧梧雖未識宿草尚堪悲偶泊梅
江堰空吟薤露詩
