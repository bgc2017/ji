牆東類稿卷二元陸文圭撰
啓
謝鄧善之僉事取中鄉試第二名啓
桑榆已晚自憐野老之餘齡花柳無私均囿化工之一
氣敢詫曹參之功次自甘胡旦之籌輸竊惟舉場得失
之間亦係士子窮達之分白頭病叟不入時妝黃吻少
年反輕宿學揶揄風漢指擿陳人倘非青鏡之明懸未
必朱衣之暗點昔嘉祐之變文體有歐陽以典貢闈能
使西崑盡崇古雅雖子瞻疑為子固公亦何心然劉暉
即是劉幾士終有命豈意數百年之後復見第一流之
人伏惟某官岷峨之英鍾呂之器自膠庠而發軔即藝
苑之飛聲扶雲漢分天章衣被昌黎之文彩上會稽探
禹穴網羅太史之舊聞進而儀表於禁途出則澄清於
列部風猷久著品藻尤精遂令躍冶之不祥竟使處嚢
而立見如某者髮已種種視亦茫茫不記阿婆三五之
時堪笑老翁七十之狀縱使戀袍之情厚奈何戴笠之
分殊况當諸公衮衮之同登又無筆勢翩翩之可識誰
燒虎尾竟暴魚顋空思看花撲面之塵尚記枯梢號寒
之苦既殿奔而策馬肯報役以焚舟隨衆濫吹復先中
雋然而一鼓之氣已衰竭再往之計終渺茫嗟既失於
東隅悵莫圖於南海人之倫五尚不廢朋友之琢磨士
之品三又何必功名之芥蔕姑安愚分以答殊知
謝友人賀請舉啓三首
壯不如人尚記東西塗抹之戲惠而好我遠貽四六駢儷
之文自慚白雪之盈頭敢望青雲之平步况劉蕡下第方
嘆遺才而雍齒且侯未愜輿論戰而弗捷庸有報志勝
之不武何以賀為然長者賜則不敢辭况氓也周之亦
可受三美為粲再拜以登老娘之孩兒幸免倒綳之誚
幼婦者少女永藏絶妙之詞
眉有點黃笑阿婆之年老書來尺素歎少女之詞工加
之及物之儀假以過情之譽半世誦兔園之冊頗厭啁
啾一朝思鴈塔之題分無僥倖計偕偶與臺餽何為旅
庭之百既登肅使之三敢後甚愧丈人厚相期春日看
花得意之榮請為游子吟當念朔風枯梢號寒之苦
白簮頭上甚矣吾衰黃點眉間又何足喜自笑阿婆之
塗抹誤經佳士之品題竊惟舉場之開偶類骰子之選
劉蕡下第我輩安得登科雍齒且侯吾屬將來無患知
孟明之舉必再顧子玉之賀不堪驚百實之旅庭忘屢
空之在巷我之大慚人以為好果符韓愈之言世皆欲
殺意獨憐才深感少陵之誼
答黃子高賀啓
大比興能偶隨鼓篋衆工奏藝遂濫吹竽誰言韓信之
無雙終讓蕭何之第一今老矣無能為已可弔也而又
賀之竊惟士論之重輕不係科場之得失固有幸而獲
選而况患在不明喜瓦釡之爭鳴指康瓠以為寶如某
者空疎未學婉晚餘齡黃卷一生名不成於汗竹青燈
殘夜眼空對於昏花肥犢春深薄言于耜饑鷗江晚相
與忘機忽逢芝紫之詔頒不覺槐黃之心動手編蠧吻
身效蛩吟雖曾拜鹿鳴之三然竟作鷁飛之六焚舟之
憤未已伏櫪之志猶存牽帥老夫之重來不滿識者之
一笑漏盡鐘鳴而不止頭童齒豁以何悲婆比少年奈
醜何翁如小兒直戲耳有来贊喜益重慚惶顧惟雌甲
之衰曷稱受辛之美伏惟某人璠璵國器黼黻人文曾
穿楊葉以策勲宜對薇花而演誥暫淹驥足姑正臯比
公瑾與伯符同年已服先登之勇管仲云鮑叔知我恐
貽再戰之羞拜賜之多誦言則贅
回李義夫賀啓
素練不精宜從下黜朱衣誤點忽占上游方將景迫於
崦嵫敢望名登於員嶠如某者無丈夫志為童子師精
舍說書花飄講席空山振屐鳥怪儒衣試羣踏於黃槐
偶再攀於丹桂顧安取此無所用之伏惟某人負不羈
之才抱深藏之器竹亭無鎖窺仙鶴之避人蘭社有香
聽遷鶯之求友笑我老娘孩兒之戲寵之外孫女子之
辭雖摛藻之甚工奈棲枝之無分擊北溟之鵬水不能
怒翼以上飛逐東野之龍雲惟欲低頭而下拜禀酬厓
略感激輪囷(原注無鎖李竹亭名金蘭社李文會名)
上克誠宣差啓
聞所聞而來君惠未忘是以在此悲莫悲兮别予去不
遇豈所欲哉盖新婦雖處於兩姑而烈女不更於二姓
巢父寧掉頭而不住少陵空回首以尚憐猶可辭乎亦
無及己如某者巳何曾聞道百齒未至達尊三深林每
好於入山喬木肯思於出谷誰云水部之索價乃以石
生而為媒既不能以禮辭又焉可以貨取偶因再命竟
昧一來所恃今謀人以為親不思新令尹之必告微失
吾嘗同僚之義遂致子來幾日之疑夫推車惟主可行
而操刀安能獨割恩欲己出怨使誰當今一邑化行無
上作下應之效多門政出有甲可乙否之嫌狐裘厖茸
吾誰適從貝錦萋菲亦巳太甚然苟合則留不合則去
故前受之是今受之非殊不思事大夫之賢友士之仁
不失為利器守先王之道待後之學正所謂食功况卷
書必立之師師何至為人之患而大事則從其長長本
無絶子之心或使之或尼之非人所沮其處也其久也
何日之多先生欺余遲遲吾行也弟子惑甚望望然去
之靡不初鮮克有終早自圖可以無辱類我類我忠焉
能勿誨乎歸歟歸歟知者為無禮也臯比勇撤馬首欲
東齊門之瑟不投楚市之鉗將及歲聿云暮焉能待之
秋以為期會言近止權輿不設於四簋餽贐敢望於兼
金未免傷廉何以報德兹盖伏遇某官西山間氣東觀
名流幾年閉風露之簾一夕聽星辰之履製錦小煩於
妙手彈琴聊寫於清音緇衣之好方新綈袍之戀如故
魯獻子有五友非惟百乘之家漢卓茂為三公始自一
縣之宰公豈久淹於展驥吾將亟返於屠羊衆人畜之
報以衆人莫我知也今日用我否亦今日惟君圖之欲
謝分毫輒憑寸墨
回唐陰二君見招啓
為文責沈恨未覩於雲天有句嘲邊怪頗同於雪日夫
何拱璧以先馬欲起中廏之病駒得非所蒙愧浮於感
伏惟某人林尊望族興識名家人依處里之仁士願友
鄉之善事大夫之賢者久聞武城澹臺之賢有子弟而
誨之宜得昌黎韓愈之誨顧自慚於樗櫟豈足與於參
苓侍坐未參於丈席之間傳䞇乃出於束脩之上篚將
厚意物及多儀分無三鱣之升空有雙魚之遺館奚待
假求自有於餘師幣可以交見尚容於他日
回唐主事再招啓
卜見以大人方喜遂識荆之願夢為二豎子不幸有採
薪之憂退臥周南飜思渭北甚矣衰也久矣使之止或
尼之豈意戀袍復加聘幣昔者疾小愈不望於醫来前
日受今非終慚於貨取不敢請固所願也我不識能至
否乎辭受俱難進退不可伏遇某官仁而下士意獨憐
才加四簋每食之勤訂一樽重論之約而某駕回已俗
漏盡不休前度劉郎恍不知於歲換今生杜老倘得及
於春遊
回句容蔣教諭見招啓
老夫耄矣不入時粧先生欺余使代匠斵嗟舉才之誤
甚感知已之忻然伏惟某人京峴名流茅峯秀脉文辭
之炳雲漢為章於天淵源所漸庠序以化於邑肯偕武
城莒父之宰来游康成元方之間棄其學學焉可乎以
所事事之過矣法筵龍象必取笑於旁觀講坐臯比又
奚煩於勇撤小遲覿面相與論心
回岑應奎山長啓
遠方下士愧百拙之無能大人先生聞一言以自寵堪
笑老翁七十之狀尚思阿婆三五之時隨踏槐花偶穿
楊葉終然舉子之刺竟遭考官之疵謂士衡之患多俾
曹參而俱次進恐復貽譏於狗曲退而姑卒業於鱣堂
手披百篇不免諸生之笑子來幾日竟為長者所先驚
雌甲之偶同辱受辛之嘉惠兹盖伏遇某人詞林孤鳳
學海老龍現丁夘之文星出而為瑞題癸巳之石壁隠
不求名人皆為斵以汗顔公獨憑軾而觀戲孺子可教
詎華衮之過褒將軍肯臨即皋比之勇撤某掃門雖晚
傾盖如新載披貫道之文深感憐才之意上飛怒翼不
能擊鯤水於南溟下拜低頭惟願逐龍雲於東野
回句容夏君範投啓
敬為曾南豐每私誦陳無巳之句近捨皇甫湜乃徒取
白樂天之名得非自厭於家雞未免驟驚於越犬况尚
論取友無出一鄉之中而患在為師遠求千里之外疑
之者問不相及之馬惡之者揮從何來之蠅幸傾盖之
方新辱貽書之甚寵竒哉抉雲漢分天章之手施之被
薜荔帶女蘿之人信流水之知音奈陽春之寡和伏念
某就木之矩有蓬之心始焉壯而欲行之今也老之將
至爾桑榆落日獨倚行藏之樓花柳前村都非歡娛之
地免園之冊子雖熟雁塔之題名不存食牛之皮已七
十矣摶鵬之翼奚九萬為偶聞武城之歌遽下洪都之
榻此非子之坐笑於列以何堪誰謂汝無家懷其安而
不去遂作他方之遊客孰為當道之主人伏惟某官吐
鳳詞工屠龍技進愛子以方之義教人為善之忠屢撤
皋比盍扶鳩杖泳南潯之泮水采彼茒芹修句曲之宫
牆敬夫桑梓既不怪南州之雪方將逐東野之雲(原注来啓)
(云上下四方思隨東野)論心甚真握手恨晚友士之仁者雖非利
器之良工適子之館兮不忘緇衣之永好
回陸靜遠招入義塾啓
北面弟子欲就良工東道主人誤邀俗駕方小窗之聽
雨忽廣坐之披雲雖同為吳郡之宗敢自認汾陽之譜
伏念某空空末學冉冉餘齡屢曾鵰鶚之横秋久似蛟
龍之失水爛熟免園之冊半費精神崢嶸麟閣之名徒
勞夢寐乏温故知新之益蹈芸人捨己之非說詩不至
於解頥讀書謾誇於便腹豈意痴頑之老子亦如起廢
之浮屠俾攝皋比聿觀龍象兹盖伏遇某人山川清氣
海嶽雄襟能庇寒士以萬間得育英才之三樂曰見義
不為無勇而教人以善為忠家塾一新生徒四集盍取
多聞之友共收半學之功某適從何來非所宜據安得
秋陽之暴皜有慚幽谷之遷喬政恐犯孟氏之好為雖
欲強曾子而不可庸蜀日粤嶺雪難逃衆口之見嗤北
海水南溟雲願挾諸君而遠到拜命之辱奉幣以登
代回句容程宰啓
聞弦歌之聲知能施於有政行束脩以上愧不足以為
師偶得荆州劉公之書欲下南昌孺子之榻古有此禮
今非其人伏念某童而習之老無能已以吾長乎爾苦
來日之無多莫我知也夫抱遺經而獨處青眼一顧白
頭如新幸無鄒子之先容肯索李生之高價兹盖伏遇
某官鳴琴多暇製錦甚工士元非百里才何嘗不治冉
求可千室宰豈曰未仁姑小試於牛刀乃先求於駿骨
伊欲逐雲龍於東野又疑驚雪犬於南州樓漫想於行
藏門當謹其出入未敢從容於函丈正須俯伏於仞牆
以吾為邑長於斯固將學道則愛人也有笑於弟子之
列安能受業而解惑哉聊抒下情少需後命
請曹教啓
學必有師其聞道也先父不責善故易子而教凡潔以
求進者吾未嘗無誨焉恭惟某人貌古神清才高學博
一過目而史輒誦八义手而賦已成淵源所漸範模甚
正某子姪輩少壯不努力孩提巧相如就有道而未正
焉微斯人誰與歸也昔長者絶子非子絶長者聞决意
以先歸今童蒙求我匪我求童蒙願降心而俯就
謝徐教啓(原注除講書)
入學招諸生幸過昌黎之仙伯讀書破萬卷慚非老杜
之竒才拜命雖榮撫心自愧竊惟講書之選以待博學
之人論史不及子長班孟堅解經不如康成孔安國無
抱負者奈觀聽何必來狗曲之譏適重鱣堂之辱如某
者性天粗敏門地頗寒少親師友之淵源攙說古今之
得失每自負不碌碌者今何為是栖栖與所謂功名三
年之學不至於榖其於經傳一卷之書必立之師雖誤聽
菊榜之鈴素不齒芹宫之籍嗟小子狂簡成章不知所
裁幸有司公明有善者率以錄盖伏遇秋雲雙鶚春浪
一龍身閒梅閣之仙游手葺杏壇之生意園蔬蕪穢昔
容樵牧之童水藻精神今選英髦之士致令躍冶預在
鑄金某敢不更參諸老之門盡足三冬之學後生躐等
莫逃鳴鼓之衆攻異日說書不滿斵輪之一笑
立坊請王麟棷并謝保舉啓
某年逢九三大耋之嗟時無八十常珍之養甚吾衰矣
莫知我夫每追思孔文舉其人幸不生漢建安之末舉
賢薦禰衡之表旌德立鄭公之鄉起當代之文風傳他
年之佳話顧惟先輩素號名流有若無實若虚柔不茹
剛不吐彰善而癉其惡當仁以讓於師一加華衮之褒
百倍青萍之價門闌之色多喜意亦頗濃玉帛所及皆
餘我何以報有一樽酒興來欲盡於君懽無百年人會
後未知其誰健倘不遐棄幸賜早臨
回學生曹無易投啓求跋其先人所修家譜
親幸未至於塗人又豈止五世之澤師不必賢於弟子
當自成一家之言載披鴻藻之摛詞尤見青藍之出色
竊惟曹叔振鐸之裔昌於延陵季子之邦簮笏相傳箕
裘不墜宜登名於竹簡奚借重於芻言西山之記睦亭
惟存真氏老泉之引族譜自述蘇宗况今家學之心傳
尚有父書之手澤何勤四六引喻再三方愧狗之續貂
猶幸蠅之附驥友古人尚論其世已與君為再世之交
後死者得與斯文但慚我非能文之士薄言申謝不敵
先施
賀朱南伯受鄞縣簿啓
伏以桑可懷鴞想泮林之久樂枳難棲鳳喜賢路之初
升匪為簿書之能乃有民社之寄昔在元晦曾仕同安
至今思畏壘之居猶未忘紫陽之教雖泉明迥隔而官
氏相同會見今人能行古道某年矻矻以猶學髮種種
而奚為嗟老死其無聞知後生之可畏是我主簿已素
簡於上知謂君中書行即膺於大用
謝人夀啓
蹉跎五十九年無能為矣擘畫二三百歲不亦難乎荷
繾綣之故人念婆娑之老子申之善頌饗以多儀既推
介夀之恩敢後拜嘉之禮繡段辱美人贈何以報之斑
衣作小兒啼聊復爾耳
回尤叔永弟夀啓
有弟遠方嗟鴈行之中斷揆余初度偶龜息之尚存分
甘晚節之衰猛省平生之過拊我之恩莫報友于之義
不敦思之幾欲無生至此又焉足賀特以連棲之樹來
加一瓣之香歲以為常餽之則受我生壬子慚非君貺
之妙齡昔有夘君更比子瞻而高夀
回繆惟肖弟夀啓
憶荆花之成樹可惜分居歎樗木之不材偶因得夀豈
意親親之義能推長長之心乃睠生辰特承嘉惠祝以
斑衣之雅戲申之黃絹之好詞欲令周子之兄得奉老
莱之母式相好矣何以報之舉池塘春草之詩有如昨
夢酬風雨夜來之約共樂餘生
回生日啓二首
塗抹少年曾有飛黃之志婆娑晩景遂成尚白之玄多
謝故人頗哀老子記我湘江之初度享之平陸之多儀
素絲有類於幣將玉羽奚煩於經換䬪飥喜成功於新
婦香&KR0673;令乞巧於神夫更分鄰燭之輝又致瓣香之敬
拜嘉敢不圖報則那辱遠使之騑騑答空函而咄咄罔
之生也幸而免有愧聖人之遺言飲且食兮夀而康曷
勤君子之善禱
阿婆塗抹曾記少年老子癡頑可憐晚歲自嘆樂天之
白雪敢期梁顥之青雲初度再臨俱存有感獨荷故人
之繾綣遠馳膚使之光華剪南海之香沈刻鄧州之花
蠟載酒不煩於問字換鵝何待於寫經瓜以乞神夫之
靈麵以借新婦之巧粲然庭實充此室虚敢不拜嘉未
知報德笑矍鑠翁當六十三歲甚矣吾衰與渴睡漢爭
第一二籌壯哉此志願回善頌還祝巍科
回表弟惠則之賀壬戌生日啓
凱風寒泉之思已慚子道落霞秋水之句允屬天才顧
有弟之最強肯厥兄之弗念華予晏歲享以多儀爰三
肅以乃登奈七襄之莫報老者頒白况又當二首之年
贈之乘黃無以結同心之好
戊辰回生日啓四首(原注七十七歲)
于渭之陽我見舅氏在浚之下莫慰母心撫存歿以興
懷念劬勞之難報我辰安在君惠未忘歲復歲能常繼
乎親其親亦可受也耆英會上敢齊彦博之年靖節詩
中獨感孟嘉之傳
安樂窩中多堯夫之十歲耆英會上與潞國以同年自
憐衣褐之窮僅能食粟而巳荷諸公之假借容老子之
婆娑餘光巳薄於崦嵫善頌至形於嵩嶽殊不念庚寅
之枯槁誰能記甲子之泥塗此一瓣香豈讃揚之敢受
餘數尺錦愧裁答之未工
吾衰也久矣犯老而不死之譏人交而敬之有愛欲其生
之意揆余初度享以多儀香涎剪龍海之雲花炬割蜂
崖之蠟湯餅既宜於深注籠禽未免於生燖喜手開諫
議之椷知腹免將軍之負維其旨且有我指如此異味
必嘗俾爾夀而臧以心却之他辭不可敢無下拜是用
登嘉(原注起聯一云疑年而使年分甘久辱吾老以及老是謂善推)
臣老無能為矣不惜餘生人交久而敬之獨存高誼已
廢蓼莪哀哀之什驟歌伐木許許之詩驚百實之旅庭
忘屢空之在巷我生之初尚無造嗟皇皇欲何之長者
有賜不敢辭使僕僕爾亟拜
回人夀啓
東有啓明西有長庚問生辰其安在字余靈均名余正
則慮行道之猶非初焉年冨以力強今也形枯而容悴
幾逢初度自厭餘生八千歲為春為秋古無此理九五
福曰夀曰富他有其人我非良士之皤皤君有故人之
戀戀無父何怙無母何恃終不樂於余心爾酒既旨爾
殽既嘉乃用將其厚意何敢不恭之卻第慚匪報之投
答慈雲長老夀啓
某恨不托西方極樂國幾曾瞻南極老人星孰晏歲以
華予在遠方之瘦弟釋氏親抱送每笑大兒之位卑彌
勒遲下生不見阿婆之年少拈香一瓣祝夀八旬鑄鐵
為限任鬼拍手笑人借板與槌請師逢場作戲信難問
口且莫皺眉
回無華弟夀啓
姓雖鴻漸齒本雁行元方季方未必皆難為孔氏釋氏
似曾親抱送嗟哉念母之不見豈曰事兄之未能每於
初度之臨輒致瓣香之祝老夫乘興欲東游思聽對床之夜
雨明年此會知誰健且揖在坐之春風
回吳季仁夀啓
老子閒居方闢三三之徑故人相問適當九九之期縱
難保於百年喜又加於一日問生辰其安在雖後甲以
何傷爾殽既將我心則喜夀八十单一歲將沒齒以何
言醉三萬六千場方開口而大笑不妨命駕相與盍簪
回表弟惠則之夀啓
見我舅如母存焉今則已矣求乎弟事兄未也古猶難
之况於中表之間講此尋常之禮每逢降寅之初度必
有受辛之好辭更加及物之儀益重懷親之感甚至廢
蓼莪讀不亦悲乎如云無渭陽情焉能有此四者具美
矣美矣再而拜受之受之
回湯氏贅壻啟
遼闊先生之裔及見聞孫凄凉内相之家有齊季女一
言作合二姓為婚令弟學士綽有祖風青氊可復某女
幼離母訓繡組未工自傷貧而嫁之難輒從壯則贅之
禮立冰有請種玉何煩俄筐篚之厚將愧瓊瑤之莫報
女不嫁凡子定知此士之非凡我疑是老奴但願與君
而偕老
回薛壻啟
齊兄機名嗟久荒於喬木與諸任齒幸新託於女蘿偶
因一語之投遂結二家之好英嗣據床坦腹士器非凡
某女舉案齊眉姆儀未習訂金既定種玉奚煩兹逢納
聘之期敢負論財之愧婚婣采葍已言就於爾居幣帛
承筐又以將其厚意便蕃所錫肅拜已登
回王氏壻聘啟
兄弟式相好韡如棣鄂之華男女得及時蕡若夭桃之
實正塤篪之共樂宜琴瑟之永諧令弟卓有才名列滕
閣三王之次孫女劣無容德生華亭二陸之間作合自
天于歸有日宜爾室家之壼厚其筐篚之將何以報之
永為好也會言近止迨其吉兮橙橘當時旅百既光於
庭實柳梅近臘喜多行見於門闌
代聘啟
兩家生子得及乎男女之時二人同心實重以婚婣之
好巳訂百金之諾今陳五兩之儀令姪女四德俱全宜
家宜室而某子一經未就學禮學詩既鳴鳳之允諧信
委禽之非強夭桃灼灼是為親迎之期采繁祁祁喜有
來歸之日
代袁聘李啟
汎濫奉高之器莫振衰宗聲名元禮之門敢攀華胄數
仗立冰之語始諧差旦之期令愛在室有儀積工於組
紃而某姪過庭無誨廢業於簡編託根望桃李之春徙
蔭恨桑榆之晚將子無怒愧乏於良媒待我不来果成
於後嫁久矣鏡臺之人老終然杵臼之仙成雖過結髮
之年幸有齊眉之日赤繩繫足信可驗於前緣紅綵纏
缸慙莫將於厚意
代張聘李啟(原注小姨)
留賓翦髻賢可佐於尚書對婦畫眉才不如於京兆恃
通家之宿好諧再世之前緣令姪女姆訓婉從禮不愆
於内則某男父書粗讀教何有於義方幼年悞中於雀
屏中歲暫昏於鸞鏡昔參政為薛公之兩婿而龍圖娶
趙氏之九姨曾謂小兒敢希先輩偶仗冰人之語重尋
月姊之盟豳女同歸正值九月授衣之節魯人不敏敬
陳二年納幣之儀(原注起改云門闌多喜知異味之相投江海一生愧長身之已老)
代李聘陳啟
王孫覺貴自慚非李監之家公子出盟安敢望陳人之
婦爰仗立冰之請遂諧種玉之緣令愛四德兼能夙嫻
姆訓某子一經未熟初就師謨卜既叶於飛凰射偶逢
於中雀問盟已定納吉有期陳鴈幣之五尋侑鯉魚之
尺素六月徂暑近仙橋駕鵲之秋三星在隅候寶扇迎
鸞之夕
代陳聘徐回啟
擇聘徐吾犯妹何待委禽卜妻陳敬仲卿將諧鳴鳳信
兩美其必合不三年而有成令弟學士庸敬在兄有似
棣華之韡韡某姪女幼孤依母不知桃葉之蓁蓁方將
借巧於天孫未免盛言於月老用幣必百兩深愧於論
財及物享多儀謹從而拜賜兩家生子樂得男女之及
時十月為陽多見門闌之喜色今兹納采何以報瓊
代李回陳聘啟
師友通家敢尚記登龍之舊子孫有國已先開鳴鳳之
祥睠然二姓之歡殊非一日之雅令嗣允文允武已盡
讀於父書姪女言德言容豈足稱於女史因久交而愈
敬辱前好之不忘遠賜魚緘旅陳鴈幣筐篚之將甚厚
瓊瑤之報未能聘則為妻聊蘋蘩之是奉歸而宜室看
華實之相輝
賀梁介軒婚啟
兹審年似劉郎婚如崔氏點易悟枯楊之義操琴感飛
雉之音妾詠藕花何須媒氏郎騎竹馬不記幼時既協
鳳占即看熊夢樂得淑女求我士迨其今兮疑是老奴
未免俗聊復爾耳
賀人納婦啟
有子克家擇日授室富而好禮遙知百兩之將貧不以
財愧乏萬錢之賀顧獻芹而何補幸采菲之不遺婦嫁
曰歸望門闌之喜色客來不速希左右之先容
生男有室歸子宜家百兩盈門竊鄙荆釵之儉三星在
戶交輝花燭之光某久辱恩知欣逢慶事微芹采獻副
楮别陳
賀人贅壻啟
兹審令愛孺封吉符鳴鴈仙侶乘鸞男室女家正婚姻
之大義君車我笠見故舊之交情諧兩家生子之盟為
百年偕老之計里閭稱嘆姻黨交欣親迎則得妻喜見
雀屏之壻嘉會以合禮愧非鹿野之賓不腆菲儀具陳
副幅
回俞親家七夕問信
某方結奴車而送鬼又逢女隸之祠星豎子居肓若我
何舉室困纏綿之疾天孫司巧不余畀終身懷蹇滯之
憂顧何人與白以論文忽此日道甫之問訊天上想秋
期之近人間望月影之圓先之儷六之文粲然旅百之
實諫議緘開於陽羨右軍經寫於山陰徼神夫以香&KR0673;
詫新婦之䬪飥喜具四美莫報七襄第占鵲喜之聲豫
卜鸞和之吉臣有大拙自甘長竿犢鼻褌之貧君惠稱
盟會見繡縟孔雀屏之美
賀冬啟
葭飛六琯苦人事之相催梅寄一枝想江南之無有既
七日來復為得輿之喜况二人同心如斷金之堅顧囊
一錢之不留而家四壁之徒立不腆敢犒從者豈曰以
充君庖是謂獻芹何圖報李去寒食百五日此其時乎
待明年第一籌屬之子矣更祈茂對以迓方來
與王君明賀冬啟
才誇賦日笑五色之竟迷節屆書雲喜一陽之又復覺
我襟懷之春盎任渠頭腦之冬烘莫遽嗟吾道之窮且
共祝斯文之夀葭飛琯内已占子月之初爻梅占花頭
豫卜丁年之佳䜟
送冬節啟
白雪摧年笑夜行而不止黃雲紀節喜陽長於方來此
其為君子之亨無以效野人之獻伏惟學士抱黃鍾之器
當緹室之期暫六鷁之退飛終羣龍之接武自傷貧女
豈知繡線之添猶望故人或有綈袍之戀
謝賀冬啟
六鷁退飛壯心已矣一陽來復生意茁然緬懷蓉浦之
仙人遠餉梅簷之詩客珍饌翦園蔬之味玉塵瀹湯餅
之香兮柑載詠於蘇詩乞米敢煩於顔帖粲然四美暖
此一寒爰肅使以拜嘉併修辭而致祝冬烘錯認已迷
古賦之日華晝短添長請繡今時之花樣
答魏教授啟(原注時支學糧未得)
某抱病既多惟須藥物吟愁已極不覺梅花感令節之
書雲致微勤而獻曝初非引玉何意報瓊履陽之七方
來受物之三為粲然監侯之粟未貸而使者之餽忽來
活我以斗升既不免車中之呼畜之如犬馬安敢為門
外之摽
答冬至啟
影添長線七來復道之亨印啟斜封百致旅庭之實維
其旨矣何以酬之伏惟某官居然碩果之才允矣黃鍾
之器立節凜冰霜之潔存心秉松栢之堅茂對殊休益
孚永好而某歎病懷之蕭索感節序之崢嶸竹屋多寒
久冷地爐之火梅簷小暖頓回江驛之春
謝心囦同年冬節送物問病啟
與伯符同年所少者非一月往子輿問疾莫逆者無四
人嗟天時人事之相催感棣萼梅花而成詠聊爾獻野
人之曝胡然增驛使之春是謂報瓊敢圖返璧愛玉體
享黃髮願同百歲之期添弱線動浮灰均納一陽之慶
斐然裁答無任感藏
冬至謝子淵兄弟送啟
已覺年深風送退飛之鷁又驚歲晩日迎長至之陽吟
有簷梅食無瓶粟荷塤篪之伯仲記筆硯之交遊心憐
野叟之貧歲有廪人之餽問子桑而褁飯此意良勤射
后羿以彎弓彼顔有靦
謝夏君範惠鵝酒麫啟
君子覯止適我願兮尊者賜之維其嘉矣幸不拒以訑訑
之色又烏用是鶃鶃者為餅餌香來恨無新婦之巧做麫
蘖醴作不待稚子之能賖粲物者三感德惟一簋食每
飽想渠渠容夏屋之中鼎肉可嘗敢僕僕辭大門之外
謝人惠鷄酒書達而物不至啟
伏承高明遙念孤寂賜之雙膳先以乘壺偶被饔人之
竊更併與從事而烏有不成享也可復許乎嘽嘽辱遠
賜之來咄咄答空函而去聊資捧腹更約論心
謝友人惠詩墨啟
老子作戲未免逢場羣兒不量殆幾撼樹怒水蟹而不
釋傳市虎以皆驚江生忌王式之来轅固為公孫所目
斬頤從教萬段賣攽不直分文或按劒以生疑或彎弓
而反射妬能自古好善何人伏惟某人阿閣翔鸞渥洼
神駿斂翮睨倦飛之羽神手觀汗顔之工方且驅躄浮
圖為師對醜道士聯句手加拂拭力借吹嘘色絲幼婦
之詞過於褒寵子墨客卿之寶勉以琢磨衆好衆惡而
必能察焉誰毁誰譽而有所試矣動而得謗况無韓愈
之虚名意獨憐才有感杜陵之高誼斐然申謝誓以珍
藏
謝送物啟二首
八十常珍無望深衣之養九三大耋尚能鼔缶而歌方
擬合於朋簪忽遠承於使聘殽核旅庭之百羽毛充庖
之三飲膏恨乏於淺斟煮餅旋加於深注侑之以黃絹幼
婦之句煜然為絳縣老人之光皤皤膂力既愆可弔也
而非可賀僕僕問餽亟拜不受之則為不恭
扶靈夀杖每笑孔光結老人星曾嗤杜甫但願生前一
杯酒何須身後千載名敢夸多喜之門闌惟餽相邀之
泥濘與故人飲自謂中聖人可乎有顯者來姑以犒從
者而已
代回任送物謝啟
方旋五馬忽惠雙魚有約論心尚未申於契闊開緘見
面已先辱於勤渠驚旅庭之實數取之多愧物土之宜
一無所有予者傷惠郤之不恭所喜有母以嘗羹豈敢
對客而捲錦朋友之饋不拜使肅以登玉帛皆君之餘
我何以報稟酬匡略感激輪囷
牆東類稿卷二
