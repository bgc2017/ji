牆東類稿卷十八元陸文圭撰
七言律詩
洛中鄭慤三伏之際率賓僚避暑于使君林取
大蓮葉盛酒以簮刺葉令與柄通屈莖輪囷如
象鼻焉傳吸之名碧筒杯故坡詩云碧碗猶作
象鼻彎白酒時帶蓮心苦(原注出雞跖集)丙寅五月宜
興州賞誠以此為題為賦十一首
外直中通異衆芳嗅來葉氣勝花香一杯先吸鑑湖月
滿口潛消玉井霜尤勝朱櫻煎作蜜何須紫蔗壓為漿
細看象鼻彎彎曲刺手猶嫌綠柄長
昔宴賓僚避暑林傳杯故事到如今屈莖聊當黃金杓
刺葉先抽碧玉簮聞得鼻端香馥馥流從舌底味森森
坡仙愛釀柑為酒却道清蓮帶苦心
有客相傳避暑方採蓮不用採花房綠盤擎重盛珠露
碧管虚中溜玉漿象鼻捲風隨手曲麝臍入水透肌香
醒來忽憶涪翁句摘實分甘共母嘗
碧雲影裏倚欄干鯨吸詩人酒量寬惟有鑑湖堪避暑
遥知玉井正生寒篸開翡翠微通竅滴下真珠滿走盤
一葉偶因風颭破帕羅香沁幾時乾
荷亭避暑約傳杯醉引清風入手來象鼻形彎通曲柄
鴨頭色重潑新醅中擎玉液休傾滿半捲青心莫展開
春酒一江能吸盡始知李白是仙才
當年避暑使君林暇日諸賢肯過臨荷帶露香須緩折
酒無風韻莫輕斟玉簮先透玲瓏玉金注徐傾瀲灔金
葉底可能甘勝蜜却憐小苦是蓮心
不須酒盞吸雲紅刺葉潛令與柄通碧色輪囷彎到底
黃流瀲灧注當中醉來欲捉波心月醒後因吹水面風
却笑求仙求不得金莖半折露盤空(原注魏眀帝移長安金人露盤盤折)
(聲聞百里)
露盤淨植水中央好借詩人引玉觴象鼻巧能通葉柄
馬蹄更與摘蓮房(原注温公蓮子詩形如大馬蹄)吸川不覺西湖闊漱
石尤便玉井涼醉裏興來休折遍也留數葉覆鴛鴦
越溪女子翠紅裳來與羣仙侑一觴葉展圓盤如許大
絲連曲柄更能長清高勝飲金莖露甘滑疑餐玉薤霜
醉手傳杯猶未稳碧痕微損迸瓊漿
樽罍自古宴嘉賓末世風流意轉新筒葉捲來由鄭氏
杯荷製出始唐人一時花草空傳玩他日賓僚但飲醇
外直中通此君子輸他光霽滿懷春
刺葉為筩製頗竒鄭公故事老坡詩擎來入手成欹器
注在當心即漏巵玉露有香黏翡翠碧雲無影浸琉璃
假饒吸盡西江水鉢内生蓮是幾時(原注佛圖澄取水燒香呪之鉢中生)
(青蓮花)
孟德孔眀
孔眀孟德兩馳驅三國人才信有餘未肯草廬終此世
不知精舍讀何書木牛古不傳遺法銅雀今成一廢墟
畢竟忠邪天不識當年成敗復何如
與琴師談琴
至樂無聲識者希有聲終是假人為一時得趣惟元亮
千載知音欠子期欲寫性情初動處當原律吕未生時
夜寒月照虛堂壁鶴唳猿吟摠是詩
癸酉三月園亭小飲之眀日又適澹齋所薄暮
醉歸廣文寄佳句二首走筆次韻
名花濃淡總相宜對此如何不醉歸絲竹既無娱朗日
園林可是樂清時蛙聲閣閣那成部蝶陣團團戲作圍
酸杏不堪嘗煮酒纍垂空自壓青枝
綠隂未暗漸紅稀逢閏春遲一月歸古有惜花如子美
今無好客似當時酒雖薄薄聊澆渴棋亦平平旋解圍
斜日倚闌人半醒試尋青子摘梅枝
同善之仲寔無逸遊飲夜歸分韻得星字
歲華搖落江頭樹客子漂流海上萍盡染緇衣無復素
空留白眼為誰青對床便可供高卧把酒何妨弔獨醒
太息此心徒炯炯柰何余髮已星星
八月初游君山誼齋有詩同賦二首
曉渚風移畫舫輕秋原日射繡衣眀自㩦玉麈看山色
盡屏繁絃聽水聲季子高風喬木古春申往事暮潮平
塔鈴自語無人會飲散江空霽月生
此山猶姓楚春申珠履風流幾斛塵樽俎一時俱上客
興亡千載屬何人蕭蕭病葉悲霜木采采幽花識澗蘋
白鷺不知今古事臨江一笑岸綸巾
句容賦歸
誰教老子誤諸君幸自菴中卧白雲舊令尹非新令尹
今將軍是故將軍相知自謂樂莫樂一見不如聞所聞
逋客急須回俗駕北山早已有移文
迴途入玉晨觀圖經云周時太史郭真人宅周
安得有真人哉有丹井養龍池白馬老君瑞像
在焉壁間刻林靈素塵字韻詩戲次二首
洗淨人間萬斛塵玉虛壇上夜朝真井深莫探丹泉髓
屋小難容老檜身(原注廊下有晉檜一株小屋圍之)符召得龍聊小戲
料分與鶴未全貧名山採藥無空返不見仙方見異人
太虛自是隔凡塵惟恨神霄事不真泥馬空遺玄聖像
池魚恐是小龍身久知天上仙官貴不救山中道士貧
舊宅固應存太史徽稱早已號真人
無文上人捨財鳩工建新安橋普濟衆生聞者
讃歎隨喜賦詩一首
高僧自有神通力杖錫横空搭兩堤會見丈夫乘駟馬
寧無學士助腰犀一溪帆影浪花轉百尺欄杆石笋齊
有客天津閑信步杜鵑聲裏夕陽西
七月二十九日夜大醉宿陸宣慰廨旦日以一
詩謝之
夜行被酒止公亭耳熱呼烏坐盡驚甕下自慚非畢子
吐中不覺卧王生相寬吏舍情何厚誤汚車茵罪亦輕
戲馬倘容賓落帽更拚投轄飲天眀
柬人索酒
不到青州已月餘麴生風味近何如東坡杯小君應怪
圵海樽空客漸稀竒士正堪來問字癡人那復肯還書
分田種秫嗟何晚獨眄庭柯望白衣
中秋見梅
鴈呌霜寒木葉飛西風亭下立瑤姬從來冷淡能禁雪
不意孤高也競時松友舊盟寒歲晚桂華佳約赴秋期
倚窗索笑空姝媚汝解能寬宋玉悲(原注坡詩奔月偶桂成幽香)
十月下旬驟寒小雪
朔風翻屋浪喧豗潑墨濃隂掃不開天下撒來雲母粉
人間喚作豆稭灰細民共喜宜新麥老子先須探早梅
為怕玉容禁不得數枝和淚折將來
雪江獨釣
極浦寒雲壓鴈低石磯老叟手如龜茫茫沙上銀千頃
梟裊風前玉一絲鷺失蘆花驚月早魚吹柳絮上冰遲
故人物色嫌相認縱有羊裘不敢披
虎丘留題辛夘三月書于劒池
霸業荒丘春草長只聽兒女話真娘虎來墓上猶應怪
鹿入宫中儘可傷太息乾坤空浩蕩不留豪傑管興亡
屬鏤抱恨沈江底潭碧猶生古劒光
辛夘入杭呈王察判
中州人物古猶今復見風流正始音當日乘驄持繡斧
他年化鶴度青林誰知救世安民術即是求仙訪道心
鯨浪駕風吹未散溪山何處獨追尋
古人糟粕在遺經聖學非由積累成每向同中參孔釋
時於異處别朱程一川水滿源頭活半夜天高月色眀
下學工夫遲十載小儒終是霧中行
入杭懷古呈史葯房
某丘某水記兒時陳迹迷茫問不知觀裏看花空有菜
山南種豆落為萁林疎想弋逋仙鶴壁壊應墁坡老詩
只怪西湖頑面目濃粧猶自學西施
浙西道院并題雙檜詩(和子華䪨)
黃堂曾著宰官身髣髴兒時記不真圖誌雖存千載舊
棟梁安有百年新繁華開落無三日雙檜輪囷經幾春
應比首陽高節士採薇不食為求仁
苦雨
積雨能令朱夏寒少曾見日上三竿風吹滄海俄然立
水瀉銀河透底乾誰辦好心來拯溺姑留老眼去觀瀾
蛙聲只在墻根草却怪泥龍不久蟠
居高眀
每愁仲夏多溽暑更逢今歲少南風身無臺榭可獨處
眼到山川便不同直從月令高眀處參透中庸問學功
虛静若能超物外炎涼何必介胷中
七夕祈雨
彩雲朵朵西風散銀漢昭昭圵斗傾車上耕夫愁欲泣
橋邊織女笑相迎蝗飛近境行將及龍卧深淵自不驚
病枕怕聞簫鼓閙誰家乞巧到天眀
偶書邸壁
俯仰隨人似桔橰功名落落倦英豪婆娑僅可供賓戲
寂寞安能免客嘲空有雲心懷鶴髮竟無風力舉鴻毛
祖劉起舞成何事歲晚柴桑是故交
效後村體
十載村居學養恬未忘習氣有人嫌課僮薙草心先快
助僕移梅力尚兼不分烏鴉啼錦樹絶憐紫燕傍茅簷
路逢野老閒相問新歲凶穰可豫占
有感三首
場屋當年負雋聲白頭牢落竟何成一生受用兔園冊
千載應無麟閣名被服易招山鳥怪題詩難學野狐精
羊裘老棄漁灘上印綬新加少傅榮(原注桓榮也)
子美間關離亂際堯夫生長太平年可憐橡栗天寒拾
不似鶯花日晏眠憂樂在人均是命盛衰有數總由天
腐儒老矣無竒計獨立斜陽意惘然
歲晚田園半已蕪緇塵衮衮落征途送窮不見昌黎富
乞巧翻成子厚愚瓿下早知嘲尚白缶邊何似醉呼烏
鳶肩枉作常何客只合新豐伴酒徒
闕題
區區抱甕不辭勞俯仰安能似桔槹兒子從教耀車服
丈夫何用樹旌旄但思有酒身無事始信求田策最高
妄想虛憍無處著退然斂手是英豪
黃山上先冢舊葬處
一盂麥飯一豚肩寒食風花淚眼邊倘得黃泉相見母
勝如白日上升天萬家置去成何用雙鶴飛來亦偶然
事死如生莫言孝幾曾廬墓過三年
庚午三月初九日寒食有感
祭筵跪拜膝難擡連歲何曾上冢來老子七旬看又過
幻身多病復相催人間願棄姑云耳地下從遊亦壯哉
寒食江村舊行路道旁相弔總悲哀
連日食粥兒輩愠見示之以詩
抄書燈下語吾兒歉歲艱辛汝未知坡老忍飢常并日
少游厭粥亦多時但令後世師吾儉深怪諸人遺以危
天意從今吾儘解窮人大抵欲昌詩
耳聵二首
幾年本分做家公雖是癡頑幸不聾何必張皇驚鬭蟻
更須辛苦望攀龍濕窗暗想催花雨開戶遥知戞竹風
問夜何其將夜半元來野寺已鳴鐘
血氣衰微性不靈非非是是幾曾聽胷中不著許多事
天下本來無正聲但覺颼颼戰風雨誰知虩虩震雷霆
先生耐静坐終日怪底作勞吾耳鳴
齎科詔使臣索詩
紫泥詔下九重天文治初興正急賢草木輝光霑雨露
鳶魚鼓舞樂天淵雲衢接武懷新渥雪案潛心理舊編
禮樂三千攄素藴丹墀他日聽臚傳
贄楊子裕中丞
堂堂四世三公後今日乘驄出案臨坐上即時聞減樂
䄂中雖暮不懷金官民乘訪皆公論獄卒平成有恕心
古栢臺邊霜氣冽肯分春意到寒林
贄尤端木二首
漢家陵闕己蒼煙魯國靈光獨巋然衛玠音聞永嘉未
陶潛詩著義熙前可憐閣下投幾死不及車中寢獲全
(原注范粲事)寄語牙郎莫酬價匵中韞玉可求旃
萬里梯航走貢珍乾坤無地著孤臣湘江空記庚寅渡
石壁曾題癸已人國士猶嫌先事范仙家莫問幾經秦
願提草履從君後煮茗寒泉代拾薪
代上樂平傅知州初菴
一代風流獨老菴再扶道脈起東南家聲可與諸洪繼
易學曾同小阮參晝錦羨君榮世冑寒氊容我坐清談
願為藥籠中間物才匪芝苓愧不堪
夀常州路達嚕噶齊
蓬山閣上冠羣賢出擁朱旛淛水邊但看兩州歌善政
宜膺多福享遐年當生自是長生佛未老應為不老仙
欲就瓣香稱夀去梅林一夕漲江天
夀與可錄判
濯錦峩嵋誇最勝子昂太白記前生一川風雨睡正熟
千頃波濤心不驚手試功名棋勝負眼看富貴槿枯榮
夀杯肯向人間飲㩦傍蓮峯玉井傾
夀陸雲閑道判
誕日曾生陸地花(原注關尹喜生時陸地生蓮花)雙鸞扶下五雲車安
期共約游三島方朔應留醉九霞盛集儒流勝仙侣多
培隂德種丹砂冷齋書客來稱夀自笑東風兩鬢華
史葯房夀與東坡同日
日月同生豈偶然聲名不減雪堂仙岷峨西去八千里
蘇史相望二百年赤壁舊磯如昨否李生新曲至今傳
祝公夀比南飛鶴共結梅花歲歲緣
夀陸義齋(原注乙巳九月自五羊歸)
歸棹石門江水長肯留一片廣州香不須人祝千年夀
但願公流百世芳長侍潘輿游故里勝持漢節落南荒
芙蓉金菊秋風逕好和陶辭引玉觴
綠髮仙童馭彩鸞九秋彌節下人間眀分月影山河動
清入霜華草木寒已報除書來圵闕不妨拄笏看西山
霞杯淺注黃花酒留取餘香晩節看
夀李侍郎母
雙成遥下五雲車獻夀仙杯吸紫霞愛惜孫枝長萱草
摩挲老樹著桃花斑衣就養榮三釜錦誥分封備六珈
他日肩輿扶上殿侍郎正踏相堤沙
寄戴帥初先生
詞章科目溯當年璧水名流孰子先杜甫生逢天寶末
陶潛空憶義熙前明庭結綬懷新渥暗壁移燈理舊編
約對青山譚出處一冬澗雪長新泉
和陳無逸見贈草堂詩韻
綈袍誰念故人寒轉徙蕭然老伯鸞幸喜雲山無屋礙
始知天地出門寬悠悠歲月蟻旋磨落落功名魚上竿
金谷已無歌舞地輞川猶有畫圖看
郡幕請講書和葯房先生韻
不為祁寒暫輟冬肯移蓮幕下芹宫深青豈必從藍出
美玉何煩就石礱殘雪五更侵几白一燈深夜照書紅
他年共赴長安召正恐諸儒却誚通
和蒋公秉思歸韻(原注時寓普眀後寺)
不愁世路大行難自歎行藏愧孔顔借榻寺中分兩寺
(原注白樂天詩兩寺元從一寺分)思鄉山上又重山凄然碧草天連遠
輸與白雲僧對閒我亦天涯流落客何時同賦大刀還
和郭有章見贈韻(原注郭宣城人)
敬亭山屬謝家詩太白重來又一竒天既生才宜用世
士多有志不逢時屠龍合讓高人手捫虱纔堪童子師
大厦支顛要梁木獨甘杞菊老天隨
和陸振之見寄韻
日長不廢讀書功我與宗人老頗同病起自羞黃面老
興來人笑白頭翁剖瓜未信能祈巧結柳終須學送窮
樽酒論文定何日碧雲暮合憶江東
代和翟知事舟中寄登光陽樓詩韻
登臨送目際天涯人物風流勝永嘉已泝清流乘畫鷁
尚留醉墨看塗鴉長空黯淡吹雲葉别浦微茫蹴浪花
老守江城閑兀坐秋宵短夢苦思家
和劉濬見贄韻
踽踽涼涼莫我知讀書漸懶任嘲師荷鉏亦欲耕綿上
把釣因思入漢陂姑讓著鞭先士雅何須舉扇障元規
巴人白雪難同調今古應無兩子期
和鄧善之寄王一初并見柬韻
抱拙投閑計未疎但看歲晏復何如丹山碧水吟招隠
白髮蒼顔賦遂初逸少幽情誰與暢元龍豪氣未全除
柴門有客迂雙屐何不相逢許史廬
和戴帥初寄詩韻(原注詩云清江一日走千艘獨有閑仙不喜遨幾處白雲)
(思暮合數行紅樹又秋高云云)
入海逢車陸用艘仁人不遇歎游遨登龍有意師元禮
刻鵠何心效伯高每笑囚山非國語絶憐投閣反離騷
此身幸免官驅使兩手猶能把酒螯
次樊晉山長贄見韻二首
閉戶柴車久不巾但思言行謹書紳可憐麋鹿山中友
不是麒麟閣上人作賦也應曾感舊為師那敢望知新
老饕誰獻先生夀自酌蒲桃舞鬱輪
我羨君才桂一枝天門步擔束書歸藥方按古藏芝籠
花樣翻新織錦機不恥緼袍身自貴能知璞玉世尤稀
天寒野曠來時路一笑應疑吾道非
次韻袁艮所投贈
意氣冲霄義薄雲白頭傾盖即相親耳邊久不聞瑰論
眼底初驚見玉人歷代文章空自變致君風俗幾時淳
世間别有經綸手不屬柴門老病身
次鄭前山絲字韻
人笑學官如兔絲(原注出南北史)誰能千里遠尋師歸田便覺
知機早舂市應嫌見事遲縱欲著鞭何所往奚須按劒
復相疑世人多享容容福白璧從來不可為
留别王伯洪平章高顯卿左丞
幼從翰墨場中出晩見車書㝢内同四十年前沾雨露
三千里外犯霜風蛾眉共妬嬋娟女鶴髮誰憐矍鑠翁
回首束書歸舊隠江南笋蕨滿山中
别管韶夫
胸中耿耿挾孤征刺口逢人輒論兵投筆少年真燕頷
著鞭中夜忽鷄聲功名險處方成就節義窮時要講眀
别有中庸書一卷勸君西謁范高平
送元帥移屯太倉
十乘元戎又啓行澄川老稚送傾城北風吹轉旌旗影
東海懽騰鼓吹聲桑麥千村無吠犬波濤萬里息奔鯨
新年鳳詔催歸覲殿内金甌覆姓名
送陸誼齋按察
使星出照三吳地原隰馳驅遠有光鷹擊何如學鸞鳳
狐多且莫問豺狼懷金昌邑難汚震置酒清河反怒章
今日故人無請託他年鴻燕勿相忘
送葉敏卿提領
墻東老檜屋三間几案亭亭背遠山時事浮雲蒼狗變
機心滄海白鷗閒歸與乍出紅蓮幕行矣催歸玉筍班
老子婆娑今得計底須坐客唱陽關
送嚴簡卿之燕為司徒掾
漢儒多辟司徒掾掾屬雖卑地望高聞有袁安在公府
可無陳寵作辭曹(原注漢陳寵少為州郡吏辟司徒鮑昱府是時三府掾屬專尚交游以不)
(肯視事為高寵獨勤心物務昱高其能轉為辭曹掌天下獄事)脩鯨未肯隨鱗介威鳳
終須現羽毛少壮功名當拾取金臺落日射征袍
送劉侯之官吉州
暨州美政不三年江右遺民借二天皂盖朱轓新牧守
青原白鷺舊山川邦衡奏疏雲中有永叔詩章洛下傳
故里諸孫無恙否下車第一表先賢
送侯仲逵安豐之任
江上故人今送别淮頭往事獨凄涼陂成孫叔能強楚
城破劉公不負唐千載與君期事業一區憐我老耕桑
昇平幕府應多暇書問時時遠寄將
送州官解任
小郡凋零不可為長官賢厚莫能欺政聲鄰邑皆傳說
心事同僚盡得知堪笑青蠅工點汚敢將白璧強瑕疵
清時公論終難冺遺愛空留去後思
送張文友州判
太息君侯有祖風栖栖五載簿書叢功臣昔繪雲臺上
循吏今標漢傳中綠水江風送行色紫金關月照孤忠
預人家國非吾事但喜詩書氣味同
送丘景唐赴安豐教(原注宗卿宣撫樞密之孫)
元樞出督宣威地名姓江淮草木知今見聞孫騎欵叚
去為博士擁臯比詩書澤遠真難繼功業時來亦可為
往事百年無處問慶豐亭下稻連陂
送朱伯海入京
燕黍寒生春未回可堪早别故園梅新豐斗酒馬周去
京兆束書韓愈來賦就不須呈狗監勑除先合拜鸞臺
青雲附驥非吾願自守書燈撥冷灰
送朱鶴臯入京
故人天上調金鼎應念先生苜蓿盤博士不煩重講席
拾遺無復歎儒冠蓬萊海闊還須險太華峯高不道寒
茅屋三間老書客逢人懶問日長安
送王居實遊金陵
破氊吟雪擁清寒有客虬髯急扣關歲月蒼茫千里暮
乾坤博大幾人閑依乘自許風雲際邂逅相逢草澤間
西上月林春未半白鷗黃鵠看江山
送李義夫出遊二首
與君丱角志相期歲晏行藏各有違老樹晩花空自媚
秋林病葉更先稀時情淡薄元無味世路艱危搃是機
門外北風吹自冽旅人瑣瑣欲安歸
少年有志東山卧晚歲方圖圵海遊餬口飢寧甘半菽
拄胷氣尚食全牛問唐元振今誰在欲趙平原何處求
赤白洪崖兩相厄不妨詩句各風流
送魏叔華歸杭州得行字
青山出郭兩相迎潮去潮回客子程門外送車今幾輛
筵中祝酒已三行對床有弟酬佳約擁䯻何人訴别情
桂樹結花當洒掃重來曾指白鷗盟
杜康橋下水如傾九里岡頭路轉城風雨小樓清夢遠
山河古道幾人行别懷漸覺傷安石祖席何曾傲正平
(原注是日饒之不至)珍重去逢南國友為言白髮老書檠
餞劉繼眀西歸(原注同知子)
人生有三事如一父子師友皆人倫入向親闈奉甘旨
出當書案服辛勤老成識見無如子少壮功名肯讓人
老我卑枝棲鷃爵仰看黃鵠上青雲
送劉中齋孫歸三衢
百花頭上和羹手乃祖聲名似孝先太息北朝開府老
真成故里爛柯僊慶流冢嗣承先澤學到孫枝又一傳
野叟臨岐無别語勤修世業復青氊
題桃源手卷(原注武陵今鼎州常德路桃源山在縣圵二十里古跡無復遺或謂)
(此記淵眀寓言即義熙題甲子耻事二姓之驗也豈為束帶見鄉里小兒然後歸隠哉師摠管)
(出示此圖為述此意)
種柳栽桃摠是春興亡千古一沾巾只評隠者非仙者
莫悟秦人即晉人年號記曾題甲子兒孫肯使識君臣
南陽高士空遐想不向柴桑去問津
題三洲詩卷
潮擁寒沙疋練長東南人物老江鄉藕花秋晩吴霜落
杜若春深楚水香閑對漁樵談治亂貪看鷗鷺失興亡
無人會得乘桴意東面區區嘆海洋
題陸義齋雙蓮圖
紅粉香中雙並蒂碧絲藕下暗連株主人一笑偶然爾
客子競誇前所無堂上塤箎兄友弟房中琴瑟婦隨夫
君家和氣濃如酒此即雙蓮瑞慶圖
強南坡自作墓銘生求挽詩
年光催客過郵亭八十餘翁尚典刑見說近成遺老傳
未當上應少微星履香竊笑空題墓寶玩何須自乞銘
今古逹觀惟一士山童負鍤醉劉伶
挽吉州劉總管
畫戟清香彼一時歸舟素幔不勝悲墳成共負犍為土
堂在空留蜀郡祠亂起赤眉徐自定憂侵白髮已先衰
平原歲晩多賓客泉下難酬國士知
挽李宣慰
公騎箕尾上秋旻忍見龜趺對石麟盛德固應祠百世
隂功何止活千人壮圖落落心空在華髮蕭蕭事轉新
耆老凋零關世運可能知己獨沾巾
挽晉千戶
燐草原頭十七霜宛丘改卜日辰良可憐先軫如生面
疑住靈均不死鄉抔土豈能埋宿憤遺民聊與發幽光
護喪諸子皆稱孝萬室他年置墓傍(原注啟攅面如生)
挽唐可竹(原注亡宋兩魁鄉薦歸附後溧水丞終于燕)
穿楊折桂黃粱夢庭下哦松白髮秋興廢乃關千古事
榮枯肯為一身謀江南有客朝金闕天上無人記玉樓
丹旐西風范陽路行人回首憶林丘
挽孫石山二首(原注壬辰年卒)
今年星度歲為龍掩袂竟嗟吾道窮正始遺音從此絶
貞元舊曲為誰工飾棺不待百年盡隠几元知萬事空
里有水心銘筆古宜書潛德賁幽宫
榮華露槿落紛紛蒼狗依然是白雲荆渚止稱前進士
灞亭不識故將軍人間無樂徒勞子天上求文即召君
楚些西風將淚去隻鷄他日酹秋墳
弔李古巖
堂堂山立萬人英一夕霜風玉樹傾公去隠然關世道
客來何止哭交情安知死不如生樂但恨才難與命争
幸喜肯堂丹雘手隴西依舊振家聲
挽闕南夫(原注號實軒乙巳年卒)
惡夢無端歲在蛇先賢遺落重堪嗟粹然踐履終身實
老矣婆娑兩鬢華不見鯉庭人獨立忽驚鵩舍日西斜
窆碑好為書潛德窮巷誰尋仵作家
挽陸義齋二首
四持憲節遍南方屢表陳情返故鄉殊俗今猶歌德政
老天胡不愛忠良山空虎逝狐狸出春去花殘蛺蝶忙
五十人生不稱夭獨憐華髮在高堂
生平意氣每相期歲晩行藏各自知見事略同因撫掌
憂時不語共攅眉闔棺已矣公何憾聞笛凄然我獨悲
回首秋山寒雨外青松滴淚作枯枝
挽東平張彦眀(原注女事曹安卿)
夢覺黃粱僅一炊人生適意不多時杜陵老病親桃竹
白傅清閒憶柳枝有意出山尋樹檟傷心歸櫬賴門楣
秋風淚滴長江水遥寄東原薤露詩
挽黃子高
場屋初興選異才先生闊步上金臺蓬山渺渺仙舟隔
泮水悠悠講席開同是甲辰雌正伏胡然庚子鵩為災
天寒病叟那能出一束生芻寄淚來
挽丘景南
紫荆庭下列三株十五年中次第枯餘慶後來英俊有
老成先輩典刑無每懷素志甘瓢飲不覺長身要杖扶
頭白少公門下客酸風吹淚洒輤塗
蔡梅邊挽詩二首(原注代作)
樽酒吟梅憶舊遊忍聽笳鼓咽原頭曾廬栢下三年墓
退卧花間百尺樓(原注所居有前後樓)淮海壮心空落落山林晩
興寄悠悠寒窗寂寞留孤月勸孝坊前客淚流
憶昔艱難共避兵轉於貴賤見交情長江一水分南圵
異姓兩家真弟兄回首忽驚人世換傷心敢負歲寒盟
空亭花月如春夢惟有清溪一帶横(原注葬在清溪醉月坐花亭名)
挽張州尹夫人
新頒五色金花誥彩服兒孫正滿堂不見魚軒隨五馬
空令鸞鏡照孤凰車中鬢老愁潘岳案上眉低憶孟光
流水無情飄素幔涼宵燕寝獨凝香
