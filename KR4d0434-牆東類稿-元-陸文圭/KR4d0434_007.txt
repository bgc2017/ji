牆東類稿卷七元陸文圭撰
記
江隂改州記
至元二十八年秋七月二十三日江淮行中書省參知
政事臣公楠奏暨陽與毘陵郡壤地相接戶不滿七萬
設立總府非是請改州隸毘陵管内省併司縣各一減
官吏俸數十於事理便制曰可是歲十二月擢烏嚕克錫
布哈為州長官刻印之任始至問民疾苦皆曰江鄉土
狹民瘠介在一隅以故無大徵役今以屬州事統府其
情不吾察柰何侯曰第安之吾在毋恐既而急符數下
調發無虚日泝流供給回遠百里民疲於奔命訊報淹
留囚多瘐死兵廪不時率有怨言侯慨然曰吾受命作
牧民瘉即吾瘉也乃率州之士庶力請于朝願以州隸
行省事得直達免旁郡牽制之虞未報會至尊新登寶
位勤恤民隱宰執條具以聞玉音曰俞令下之日士庶
呼舞恩若更生侯亦喜曰今而後得專治吾民矣治之
朞年政平訟簡州以無事朝廷嘉之秩滿遷常州路同
知總管府事先是公嘗為此郡治中常民喜公之復來
而暨民惜其驟去也於是述置州之顛末謹刻諸石俾
來者有攷且以寄去思之情云元貞二年六月壬子州
民陸某記
江隂路重修總管府廳堂記
江隂故一縣隸常管下中析為軍至元丁丑陞路建總
管府府治枕子城北隅廳事直府治北迤北堂曰雙檜
經始本末郡乘逸不復錄歲月深矣棟宇彫落新者日
趨於故故且摧壓江風颯來屋瓦皆震雨驟至泥潦沒
踝吏抱牘褰裳以登非所以崇瞻聽澄智慮也成德李侯
思恭來尹是邦一日視事庭上顧而歎曰居館必葺前
賢所貴隸人之垣鄰國所譏吾受命天子作牧千里居
弗稱是何以見吏民乎顧調度方急供億日繁州力竭
矣安所從出乃召幕億孫君昭牛君宏李君恭讓謀之
皆曰役不可不興而費不可強取也於是集州之豪右
大姓觴于庭而告之曰吾為若主若等皆有闔廬以避
燥濕寒暑而吾覆壓是懼不可以居今為此役非以奉
巳也代至輒去豈長享此顧不如是不足以待後之賢
者而牧汝民爾觴半坐者皆起頓首曰願盡力於是木
植金石之具髹彤黝堊之工一日畢集畚者甓者斤者圬
者主給其直官無所預創始於至元二十六年已丑之
春正月夏四月堂建秋八月廳建役三時而民不告病
既成廣深高長視昔加倍基厚礎博楹桷豐碩鉅麗突
兀真百年未見之偉觀也經營之力可謂勤矣嗟夫上
之字下仁也下之奉上義也亦惟吏有勤於䘏下之心
故民有樂於趨上之心此一役也仁義具焉抑古之循
吏如文翁召信臣之屬興起營造為美談不知當時其
費一出於官耶或民樂輸之也今海内殷富文軌萬里
而州縣厨傳蕭然常有不給之歎亦復何哉當是時也
賢侯良佐并心竭慮鳩工力於經常之外幻瑰傑於圯
陋之餘於法宜得書矣圭版籍一氓力不能傭謹記成
事以詔來者
浙西道院記
暨居江水之隂東西南百里而近所統狹無監臨隸屬
之煩所處僻無將迎傳送之勞所治簡無爭鬭訟獄之
囂古稱浙西道院道院云者謂其清淨簡易無為而化
如真仙隱士之居窮林絶島迥隔塵凡不知其為官府
之處也江南道院十有餘所淮東南則如臯崇川江東
西則當塗高安湖南北則臨武長林閩之臨漳廣之蒼
梧皆是也而暨獨稱于浙右浙水至錢塘分流左右其
間列郡十有五六惟暨最微衆大不如杭奢麗不如蘇
富庶不如湖秀然暨獨被美名者則以暨之俗非蘇杭
之俗暨之民非湖秀之民也昔者延陵公子崇退讓之
節于争奪之吳春秋嘉之實啟封于茲土而衣冠之藏
隸刻猶存香火之祠綿歷不廢淵源漸被有自來矣入
其境農樸而嗇力耕而奉公百工之器質而不窳拙而
無華商賈裁通有無而無高貲厚殖之家士大夫處善
循理好學而不奔競入其官府官吏畏法而不私守職
而能勤平旦視事日晡而散庭寂如水旁有老檜槎牙
雙立清風肅然令人心醒道院之名不虚得矣圃亭故
有扁後遷之廳西己丑張温父所書又七十有七年而
郡人陸某為之記
江隂修學記
暨陽文宣王廟宋景祐中博士范宗古立高平文正公
記之自是即廟為學紹興中王侯棠始立學官講堂齋
室略備迄今百七十餘年補敝架陋歲積月深大懼無
以妥先聖之靈示列郡之則至尊登寶位之首年至元
三十有一年也詔天下郡國修夫子廟立教養法越明
年元貞改元復申明之於是同知江隂州事密拉建議請
以詔書從事廣平石侯穆爾布哈甫下車與州判官陳
君臯忻然戮力日率其工徒命博士范君搢董其役闔
州人士相與競勸輦材輸直聿相厥成金石土木之具
髹彤黝堊之工不日畢集廟南嚮前峙三門東西列兩
序繪先賢像冠纓甚肅後餘八齋中立講堂翼以二夾
室崇其北為藏書之閣東序之東建學官廳事西序之
北築小學基下至米廩庖湢内外繕修斷甓朽椽無復
存者經始於乙未夏落成于丙申春役止期月而百七
十年之偉觀復舊功可書也衆議徵記於余謹識本末
歲月如右若夫設學命教之意入德正已之方前志備
矣故不書六月既望里士陸某記
江隂重修學記
皇慶改元暨陽廟學告成孰成之東平曹侯也初州有
贍學田散漫數十頃比歲以來利己者去其籍無以稽
數之多寡制用之出入米廩告匱掌計數易士患之侯
下車祗謁先聖延問諸生顧瞻禮殿棟橈將壓或崇其
軒瞰乎前楹侯曰噫非制也盍撤而新之士憮然徐應
曰諾侯曰患力不足耶是不難命取故籍履畆而核之
抉廋隱量高平額均賦實樂輸相屬倉庾既盈侯曰可
矣召匠計之卜日蒞事以辛亥正月告遷於先聖遂毁
故廟增博其基廣碩其礎筏木於儀真輦石於蘇臺是
斷是斵是尋是尺高甍鉅桷摩切霄漢丹碧絢麗觀者
目眙期年迄工春丁上日釋奠禮畢在泮飲酒多士舉
觴於侯曰奕奕新庿魯侯之功敢以為公夀侯曰未也
殿崇而廡卑勢不相及弗稱為笑顧吾力憊矣孰能為
我成之在席之士丘介夫而下四十有餘人起而對曰
公敬教勸學惠我無私疇敢不盡力凢東西廡四十有
六間重葺而新之三閱月而成不愆於素斷甓朽椽無
一存者望之如引繩如舒翼高深廣長面勢適平於是
廟學成而侯代者至矣相與謀請鐫石記侯之功以示
後之人或曰是役也博士周君濟掌計趙由道宣力居
多儒吏王應麟馬瑗實董其事合謀兼力以迄于成今
獨歸功於侯何也曰著其首也為之首者為之功也侯
聞之笑曰因其資而為之勸其人而成之吾何功姑叙
始末以識月時俾後來者一日必葺可也侯名定國字
安卿為治所至有聲云壬子夏五記
重作泮宫樓記
諸侯曰泮宫泮泮水也以節觀者魯頌八章章八句美
僖公修泮宫也序以為修詩以為作作之功倍于修矣
古有學無廟廟以祀先聖暨無學即廟為學昉於宋嘉
祐三百三十餘年矣宫墻之上面南有樓當塗而高不
避風雨歲久弗支天歷己巳宛陵張侯涖事之三日謁
大成殿望樓下車顧瞻棟梁凛焉將壓心惕不寧詢掌
學計者曰祭祠廪膳外有餘裕乎對曰有侯曰可矣命
工視之楹桷朽腐瓴甋毁拆無一可恃者侯曰噫舊貫
不可仍也盡撤而更之輦石庀材賦工僦直明年庚午
落成不愆于素高深長廣視昔有加欄檻憑虚簷牙飛
動丹碧煥出雲表前對筆峯旁資麗澤芳蓮淨植芹藻
相依光風徐來生香不斷二月初吉鸞旗涖止聿觀厥
成濟濟多士從公于邁咸曰邦侯之德惠我無私請紀
侯績以配史克衆屬於墻東老人老人歎曰吾幼入小
學及聞長者言茲樓之修百年間凡幾見矣金榖之糜
亦廣矣往往架漏補苴苟完一時未幾即圯主者驟更
幸身不及見之耳巍巍宫墻豈傳舍歟傳舍猶當一日
必葺而况於近聖人之居歟今樓之成非修也作也高
明而廣大豈徒以遠眺望而已將以進諸生於尊德性
道問學之地二三子懋敬之哉思有以副侯之盛心是
役也前博士察䍐布哈董其始唐君代之克相其終咸
宜書遂刊之石以詔來者
教授廳壁記
吳興唐君子華謂予曰近代居官者有廳壁記記前人
姓氏暨陽校廳獨無有何也予曰昔有之今亡矣亡者
何代革也唐君曰噫五十餘年矣往者如電舊誌可續
乎予曰可乃自至元丙子以來追書之徐君元鳳而下
得姓氏若干將勒諸石請予記之予謂教官不與他職
等他官職乎民教官職乎士士者民之拔萃不當以治
民之術治之也仁誼以淑其心禮法以束其身陶而鑄
之存乎學博而通之存乎辭率而先之不言而信存乎
德行豈不難其人哉唐君清淳而文雅洽古而暢今和
而不流嘉善而矜不能真修潔博習之士可以為人之
師表矣歲洊不登米廩垂罄君赴分憲百里外丐賑饑
之粟以哺之守者曰此民食也君曰士亦民也姑貸以
周急請貸之卒受粟而歸既而官索其直君以己帑代
輸士免填壑德之深有獻利者籍江沙場入官重征之
里胥旁緣學田數百畆亦在籍中君力爭數四且援舊
碑為證主者莫能奪乃歸田此二者有功於鄉校當併
書之或曰題名者直書某人某人美惡自見今著唐君
之美可乎余曰皇甫湜吉州刺史廳記數百言專美張
公形之歌謠且曰名氏遷次末也編以能者為首垂為
後式請循此例士皆曰然故書君名君於天歷二年某
月之任至順辛未良月鄉貢進士陸文圭記
江隂州新作刻漏記
夏官挈壺氏下士六人壺浮箭之器以水火守之水以沃
漏火以夜視刻冬爨鼎也漏之箭刻晝夜各五十冬夏
之間有長短焉故有四十八箭古法則然夫歷象以授
時歷步天之數象測天之器也天之蒼蒼不可俄而度
豈真有神人凌倒景薄日月往參乎其間而寸量之哉
行度之逆順遲速其初孰從而知之且制器以象之耶
盖造端創始非上哲不能若成法巳具則一有司之職
掌足以專之矣然東方未明顛倒衣裳從來巳有不得
其職者而非挈壺氏之罪也近世州縣治所各寘刻漏
於譙門之上與軍中鼓角相應所以節興居時號令也
所在廢置不常規制亦異暨之譙樓徐侯蕆作於宋治
平二年之乙巳明年丙午銅壺漏刻成軍判官唐淑問
記之距今三百一十有六年矣中更多故壺毁不存延祐
中初置隂陽博士員而蘇臺王君實來江隂搜訪舊聞
懼為缺典請笵銅為之州長官下咸主其議鳩工集費
踰年而就案驗如式俾郡人陸文圭識其歲月而為之
銘曰智者創物循環不忒晝夜有經維政之則志其始
貽後代善視之俾勿壞至治改元重光作噩之歲立秋
日記
江隂什物記
古者郡國經費仰給縣官財得調用百姓無所與近世
法禁益密官吏廩禄之外餘不得自擅故資用乏絶凢
歲時燕享使客迎勞之具不得巳取之民間旁緣侵漁
民以益擾而事不集盖通以為患而莫之能救也暨陽
一小州尤陿而貧供億無所出州長官以下建議捐己
俸斥餘財官造什物所需畢備同知州事理伯雍躬督
其事凡而服飾器用咸精其能既成以授有司櫝而藏
之理侯旋去衆議鐫石畫如右以諗来者夫其事雖微
官與民胥便思其始之勤而防其後之毁以圖于永久
是不可以不誌
重修安定先生祠記
子車氏殁洙泗無嫡派擇不精之荀揚粗有見之王韓
君子無取舂陵起而太極圖通書顯關洛承而易傳西
銘著斯文天畀聖人之體用具焉然水尋其源木茁其
芽則自三先生始三先生者胡翼之孫明復石守道也
宋景祐寶元間三人讀書泰山之下以古經學為天下
倡師道既立學者靡然從之而安定先生之徒最盛蘇
湖兩學教法最備太學取以為式因著為令然先生累
舉不中第因定雅樂兩被召而已以樂知先生者淺矣
謂通水利邊防歷法者尤淺雖聖人之體用廣大精微
不止如門人劉彝之所言要之濂洛以前亦未有一人
識見如先生者先生為范希文蔡君謨歐陽永叔所敬
而又能識程正叔之為人則其學可知巳何天下知之
而當時屢舉之試官不識也科目不足以得士信然先
生生于海陵殁于杭葬于烏程之何山故湖有祠泰亦
有祠泰祠舊在郡泮之西宋景定癸亥提舉吳蒙更建
書樓齋亭内外完好海陵被邊日尋干戈遄定之餘吏
以柱後惠文為急先生之道晦而弗彰既一星終鞠為
茂草天歷庚午泰興陳敬叔由汴省貢士來長書院顧
瞻棟宇有惕于懷首捐圭租續以已帑不資旁助盡力
經營自堂及霤新構六楹長廊繼修遺像改飾祭器什
物皆復前規始庚午九月迄辛未三月梓人告備州尹
李某判官趙某實讚其成攝直學以董工者公七世孫
敬子也公裔尚數人賢者一人主祠于是敬叔來徵文
以誌歲月余記開封胄監昔有先生祠紹聖中林自一
妄男子為博士聞諸朝撤去自乃主紹述者先生非元
祐人何惡焉吁無是非之心非人也祠之興廢于先生
之道何所損益焉夫是以見人之好惡相遠流芳遺臭
皆當不朽雖美陳也實誅林也先生有知疑以余為隘
至順壬申清明日暨陽陸文圭謹記
吳縣學田記
至元辛夘春三月余領吳縣學事始至進拜先聖退立
廡下顧視壁宇蕭然衿佩簡寂嘆曰壯哉縣而學弗稱
是何歟有士揖余言曰兹學之建始紹定戊子趙公汝
訨所為也六十餘年新者故矣視為傳舍日不加葺田
疇多荒會計不當又稱貸而益之士廪無繼則衆散而
去絃歌之音不聞久矣近歲里中趙君糾錄于學慨然
閔之率鄉之右姓各以租助計畆若干方將嗣有建請
未卒事代去故籍可復也余復嘆曰趙君今安在今人
而能為此也耶利之入人深矣官于學者常禄之外姑
取贏焉未見有能廉者也千金之家廪有餘粟則厚以
自奉未見有能施者也余不識趙君何如人乃能閔士
之窮勸人以義鄉之右姓樂與共成之其志可謂仁哉
是不可以無紀也昔三代盛時人各里居田各井授自
國子而下為士者皆出于鄉遂之夫家而入學有時故
士得自食其力不仰給于縣官自田制壞鄉治廢士失
其守反不如農工商賈之有定業也為民者四今加而
六異端之說由是入焉浮屠之室老子之宫鳴鐘擊鼓
閒坐而食者通都之内日不知其幾千人聚而給之者
誰與女嫗之敬信吾無譏也勇夫健卒固捨其身而奉
之矣閭巷之無知吾無責也士大夫之家固捐所有而
予之矣無他福田利益之說惑之也子朱子有言曰先
王禮義之宫與異端鬼教之居孰正孰邪三綱五常之
教與無父無君之教孰利孰害今趙君之舉行也舍彼
而之此其有得文公之心者乎抑學校之道二教與養
而巳中心好之曷飲食之養者之責也佻兮逹兮在城
闕兮教者之責也余愚且老婆娑此行竊承荒乏之餘
大懼教養有闕幸居是邦以友士之仁者樂趙君之事
書而刻之庶有聞風而起者乎雖然趙君信有德于士
矣士之饘于是粥于是何以報德愚聞之曰士無事而食
不可也有人於此其君用之則安富尊榮其子弟從之
則孝弟忠信乃免素餐之譏矣飽食逸居而無教則近
于禽獸孟子謂亡恒産而因無恒心者民也士則有常
心矣士有常産而猶無常心何以自拔于民哉
陸魯望祠堂捨田記
唐陸魯望居臨頓里皮日休以為吳中勝處不出郛郭
曠若郊墅為作趁泉澆竹候雨種蓮之詩又有别業在
甫里距城東四十餘里則先生自謂四鄰多是老農家
網魚繰車之具在焉清風素節照耀江湖之上今白蓮
院即先生故居而祠堂在其右里人指其地云此當時
鬭鴨欄也裔孫元吉捨苗田五十畆以供祠堂祭祀繕
脩之費俾僧某主之夫捨田之事微矣微而必書者以
見陸氏之裔今而尚存甫里之業久而不墜者也夫先
生一隱淪之士耳同時若平泉莊之草木奇章公之石
其權力有百倍於先生者矣再傳之後巳不能保而二
家之子姓無聞悲夫尚論者固不以彼易此也先生之
澤豈止五世而巳哉元吉字安仲余所為作字說者好
學而尚義與其弟德原字靜遠捨田建家塾以訓吳中
之子弟時人美之於是魯望為不死矣
遹齋記
楊侯伯遹以中原世家出牧暨陽暇日謂墻東叟曰吾
讀書之齋字之曰遹叟為我記之叟曰諾然不敢請其
義退閱爾雅云遹遵率循也郭疏云轉互相訓也遹聿音
義同說文遹作欥從欠從曰曰亦聲於義皆無當惟文
王有聲之詩凡四遹字朱傳以為未詳古註云遹述也
孔李蘇氏皆從之以為文王能大其先人之聲康誥之
書亦曰今民將在祗遹乃文考紹聞衣德言蔡氏云敬
述文考之事繼其所聞而服行之質之詩書然後喟然
歎曰侯之取義其在是與盖侯之大父金朝進士第一
器識宏偉論諫忠讜政事絶人貞祐正大間為臺閣名
臣見於閑閑趙公遺山元公所志人品可知己從駕大
梁殁謚文獻昔齊王儉卒禮官欲以文獻謚之王晏不
可卒改平頭憲字宋三百年豐功鉅德之臣不少亦無
一人得此諡者文獻聖人之所重杞宋尚不足徵公之
得此其人品又可知巳今侯家世相傳踐修厥猷追孝
于前聞人不亦休哉或謂繼人之志述人之事非下臣
所能是不然繼述達孝也自天子達于庶人一也文王
大先人之聲康叔祗文考之德文王未嘗稱王方伯
也康叔諸侯也今之牧守古之侯伯也繼述胡為而
不可彼朗陵傳彧以附曹太丘至羣而忘漢獨何人哉
大雅云無念爾祖聿修厥德
凝道堂記
有物混成先天地生吾不知其名字之曰道道猶路也
路者人之所共由道即理也理者人之所同得二氣停
分五行錯布人得之而為人其端有四益之以信而為
五常其綱有三附之以兄弟朋友而為五品百骸九竅
皆有妙用萬善衆美必有要樞孰主張是道也非耶道之
源遠矣經子可考者十有二人泝文武而上至堯舜而
止沿仲尼而下至孟軻而止愈原道曰堯以是傳之舜
是之一字果何所主此非鑿空撰語愈殆有所見耶執
中之旨略於魯論詳於禹謨愈學不至此其見道分明
豹一斑耳至謂軻死不得其傳則非也道散宇宙間無
古無今有其人則聚無其人亦未嘗息荀揚王諸子謂
非知道不可謂之知道不可得其一遺其一非不志道
德不至也夫道者事物當然之理德者行道而有得於
心者也而異端之說曰雖有拱璧以先駟馬不如坐進
此道夫道在我者也豈真有一物而待於人進己乎又
曰失道而後有德是道德為二物而先後之分尤非也
異端起正學墜悠悠千四百年後道出於舂陵再出於
河南幾於顔子不死復出於建安幾於仲尼復生由其
氣質清明學術純正窮探力踐默契道體而用工亦精
密矣道備於諸君子之身吾聞而知之反而求之吾身
則無有乎爾豈降才爾殊哉德性不尊無以進高明之
域問學不道無以造精微之閫道自道人自人血肉之
軀與義理不相管攝塊然物爾嗟夫道不遠人而人去
道遠矣鄭公鵬南家碣石之陽攬轡淮浙間掌行御史
府孝廉公直詳明果决風裁凛然名振一時歲晚倦憩
卜居蘭陵佳山水處誅茅作室聚書會友講習其中揭
以凝道二字夫道者修巳治人之術上士聞道順而行
之中士聞道勉而行之下士聞道則笑之雖不笑不足
以為道而勉強者亦未易多得公於道有聞亦既勉強
而行之矣惟至聖達天德此古聖賢潛心不息者也本
於率性成於謹獨擇善以誠身而巳中庸之學公服膺
久矣學固所以致道也然學道則愛人天下顒顒方頼
於公公豈山中人乎中庸之二十七章既開修德凝道
之端終以明哲保身之義語意前後不類朱子釋曰道
之大小無所不體故居上居下在治在亂無所不宜嗚
呼此義精矣疵賤姓名未能望履舄之餘光伻來徵記
盖有不知而作它日升堂尚能為公敷繹其義公折衷
之
止善堂記
趙相迂翁為句曲樊君子芳書止善二字以名其東偏
之室義出曾子書儒先發揮殆無餘藴大概研精而未
及粗究理而不言事其於天性人倫之本問學操修之
益威儀德容之盛所以形容至善極矣而行者止於王
畿飛者止於丘隅各止其所而不遷以至仁敬孝慈信
之目皆知止而得所止者就其說推之敬不止於陳善
閉邪必以舜之所以事堯事君則敬之至也孝不止於
服勞奉養必以舜之所以事䏂事父則孝之至也觸類
而通所居之位不同則所止之善不一然人人何以得
如舜哉不得如舜則善未得為至也不得為至則未可
止也人多誤認至善為善惡之善非也乃事理當然之
極精微之至有不可得而名者姑以至善目之若孟子
所謂可欲之善樂善不倦其為人也好善則乃善惡之
善而非此之謂也然孟子之善學者可跂而致而大學
之善則聖賢之極功未易以一蹴造其域也樊君居是
室也仰而覩其名俯而思其義一經十傳皆吾几案間
物講習服行如炊之熟矣近而求之父子兄弟夫婦之
間交友之際各止其當然之則父慈而敬子孝而箴兄
愛而友弟敬而順夫和而義妻柔而正此謂禮之善物
於止善之義為近樊君殆庶幾焉君積勤果行居仁樂
義處閨門睦與鄉閭信子姪彬彬敦敏志學有東都馬
氏少游昆弟之風為三峯名家樊君又進不已㳂其粗
而入其精著於事而依於理揭名坐右常惺惺法也昌
黎有言陽子可以為有道之士今雖未能及已將不得
為善人乎吾於樊君亦云
明善齋記
明善齋者吳中周君子華讀書之屋也天下之物未嘗
有無對者故善與惡對或曰善與利對利亦惡也中庸
言明善不言去惡何也明善所以去惡也學先致知而後
力行明明之也即明明德之明也能明乎善則能誠乎
身矣明善致知也誠身力行也小人閒居為不善見君
子則掩其不善而著其善非不知善之可好惡之可惡
也不能實用其力耳不能實用其力者不誠也不誠者
由不明也明則誠矣子華之為人恢廓自信篤實無偽
好讀書作詩然自幼即親簿書期會之事故精力為所
奪宦途中輾轉二十餘年臨事不苟是非必辨所至與
官長忤必得直乃己嫉惡之心太重故忌者衆自度不為
時所容深有退休之志遣其子及甥從余遊有意于講
學明理者間為予言學無精粗理無鉅細致知之極功
可以知天地之化育小而言之聽訟之末使無情者不
得盡其辭亦明善新民之一事也故吾于小大之獄必
以情而不敢高下其手雖未能以善及人而不自欺人亦
莫吾欺也嘗扁中庸之語于室以自儆子為我發其意
余曰劉玄德有言勿以善小而不為勿以惡小而為之
此玄德所得于鄭康成陳元方講學之語也彼號為以
經術飾吏事如公孫宏倪寬者能發此語否乎今子華
則能行此語者也吾嘗以為中庸此章與孟子合而孟
子利與善之間一章界限尤别白學者不可不體認而
居官者尤不可不以為戒也子華忻然曰君言甚善當
併誌
勤敬齋記
宋咸淳間中吳胡君夀擢第進士筮江隂尉妙年秀拔
文雅政術表表一時守器重之羅致幕府郡事皆屬焉
守嘯諾而已余少君五歲時習舉子業間謁鈴下顧視
燕坐之室扁曰勤敬余不敢請其義已而時事寖異君
解印綬去自是不復會者十有七年辛卯春余如姑蘇
揖君館下容鬢蒼皓幾不復識顧余而嘆曰與子别久
矣昔吾自江上歸也家國俱破憂患併集獨行踽踽賈用
不售今老矣遂無田廬可以具饘粥蔽風雨吾性簡伉
不能效新貴人輒與時競間獨追念幼聞長老之訓惟
勤惟敬以是立身以是居官則免于戾吾書諸紳將終
身焉今棄于時不復有進取意然行巳無愧四十餘年
猶前時之處子也吾雖貧而不惰於志吾雖廢而不怠
於學吾舊知子斯義也子盍為我言之余生晚謝不敢
當不獲命則復于君曰勤敬之義廣矣昔者睿聖武公
九十有五作懿戒以自儆使人誦於其側其詩曰夙興
夜寐洒掃庭内維民之章又曰慎爾出話敬爾威儀無
不柔嘉其勤且敬如是故詩人美公學問自修之盛而
綠竹猗猗之詩所為作也君年不及武公之半退然若
不勝衣而有任重道遠之意家無中人百金之産而有
畏天命憫人窮之心此自古志士仁人之所以為難而
後世放達豪俠者之所不屑為者也每觀魏晉易代之
際士以風流相命登山而嘯臨流而觴咏據柳而鍛由
竇而入抱甕而睡一時諸賢之心以為身不得位於朝
志不得伸於時痛讒邪之害正憂明膏之自煎故發憤
而寄於斯也然其邁往不屑之韻習以成俗倚仗虚曠
望空為高正始永嘉之際國事日非諸賢不能救也而
甚者不免其身嗚呼悲夫當時學者明莊老之自然賤
聖人之名檢也大學之道自天子至於庶人壹是以修
身為本勤敬修身之目也烏有懈惰其肢體袒跣其手
足以是為達者乎吾聞之處世之道惟自治可以止亂
惟遜言可以避禍惟勤學可以救俗惟持身可以範世
魏晉諸賢未之講也君讀書稽古窮攀力踐此義熟矣
余髮種種視君瞠若乎其後顧竊有志于學有志于當
世請從君發明其義而相與懋戒之君曰諾哉
怡順齋記
杜元凱序春秋内傳云優而柔之厭而飫之渙然冰釋
怡然理順然後為得也先儒以為此數語非深知讀書
之味者不能道元凱有左氏癖因其癖也故得其趣豈
惟左氏凡讀經書者不得其理則不得其趣抑左氏長
於議論而短於理如君子曰之類背理亦多以其善叙
事也學者愛其浮華而讀之者亦不覺其浸潤之入人
深也然理一也有義理之理有文理之理左氏於文理
可謂順矣特不純於義理耳讀者尚為之怡然而况於
聖賢之經書乎而况於義理之順者乎筌者在魚得魚
而忘筌蹄者在兔得兔而忘蹄言者在意得意而忘言
所謂意者亦順乎理而巳理順則意樂樂則烏可巳烏
可巳則不知手之舞之足之蹈之昔庖丁善解牛手之
所觸肩之所倚足之所履膝之所踦皆中理觧也其言
曰臣始解牛之時所見無非牛者三年之後未嘗見全
牛也見其理也以神遇而不以目視恢恢乎游刃有餘
地矣提刀而立為之四顧為之躊躇滿志即怡然理順之
譬也雖然此文理之理非義理之理也桓公讀書堂上
斲輪者笑之斲輪之妙得之于手而應于心口不能言
父不能以喻其子子不能以受之父此理之至也古之
人與其不可傳者死矣所讀之書則古人之糟粕耳以
書觀書而不以理觀書烏能造其奥之深而為之躍然
也哉余友夏君仲實博學而強識稽古而能文與其弟
仲賓友愛甚篤於所居之東偏築室三間榜曰怡順昆
季藏修于内焚膏繼日塤箎唱和常棣之華韡然鄉人
皆稱之黃君子高為之作記亦既發明兄弟怡怡之樂
矣而於元凱書中雋永之味未之及也余復衍其義焉
嗟夫枝葉扶疎根本之撥也華藻敷腴朴素之漓也今
世之士負學問矜文詞蔚然取光寵于一時者有之矣
反而求之閨門之内倫紀之間放利而多怨挾財而致
争傷手足之誼失妯娌之歡有耕夫販婦之所不敢為
者而讀書之家或為之是非吾書之過學而不思致知
而不力行之過也若然則呻其佔畢雖自號為通儒亦
何益哉仲實聞余言怡然曰請書之遂書以為後記
與閑堂記
舜之孜孜為善也鷄鳴而起周公之思兼三王也坐以
待旦自強不息法天運也是故聖人惜寸隂衆人當惜
分隂志功業者汲汲焉猶不肯流連光隂廢棄時日昔
人流涕於髀肉之消辛勤於百甓之運何乃自苦如是
不如是不足以有為爾然而道德之味無窮功業與時
消長徒竭智慮疲精神窮日夜之力以僥倖於萬一幸
而得之震耀於一時春華過眼隨即摧謝而况於下是
一等析秋毫之利較錐刀之末以與賈人子賣菜傭争
者乎嗟夫人生百歲稀矣自嬰兒以至成童勿論壯有
室矣強而仕矣三四十年間可喜可愕可憂可悲者何
限未幾壯而衰耄而倦視聽減而精力疲漏盡而行不
休盖棺而事未定可哀也巳豈造物者使之然哉以予
為此拘拘也老莊之學者悟于此發為心齋坐忘之論
室虚生白湛如也彼雖無見於聖學純亦不巳之妙比
之拘拘于造物者則天與壤之間也里中陸君振之好
學篤行幼以孝謹聞性不與物競其先莊簡公四持憲
節揚歷二十餘年晚雖倦游不及享丘園之樂振之當
襲爵讓於其弟無幾微見於色又出居里第之西偏築
室數楹以與閑名之盖取堯夫晚凉散步詩中天與一
生清閑之句意以蕭散自處也命余記之余攷堯夫先
生始學於百源之上堅苦刻厲不就席者數年夜半深
雪山中危坐潛心虚靜見理明徹所以能推乾坤萬物
之情盡内聖外王之道其工夫可謂至矣初年取友周
流吳楚齊魯梁晉之郊年三十餘始居西洛蓬蓽環堵
逍遥自如嘉祐熙寧兩召不屈主簿推官豈足為先生
凂哉安樂窩中鶯花高卧天津陂上酒月追陪盖生于
太平長于太平者先生之身而俯仰天地浩然無媿者
先生之心也所謂英邁盖世之豪豈得以散人逸士例
視之哉因述堯夫一生出處大致以告振之使知道學
自修之功不可以頃刻怠而營營於富貴利達以殁其
身者固不敵一日閑居之樂也二說相須其義始備
居隱堂記
劉澹翁為周君國用書其坐右之室曰居隱而求說於
墻東老人老人曰春秋時王道衰天地閉賢者退而窮
處散之四方名姓不求人知如荷蓧之丈人耦耕之沮
溺狂歌之接輿或適齊適楚適秦蔡或入于河入于漢
入于海皆隱居以求志者而聖人以為聞其語未見其
人何也盖此與下句當對看求其志守其所達之道也
達其道行其所求之志也孟子所謂窮則獨善其身達
則兼善天下意為近之若耕莘釣渭之人足以當此春
秋諸人謂之隱居可也尚未知其志之何如而况於達
可行之道乎宜聖人以為未見也國用駭曰非是之謂
也吾世居田里飽山林之味族大而離僑遷暨城之北
一簾之外闤闠也淮浦江濆之客芻蕘之子負販之夫
旦暮出入城門之軌日深而吾獨鍵關下榻不交人事
日高而起日入而息結廬在人境而無車馬喧咏淵明
之詩優哉游哉聊以卒歲安敢自附於古人隱者邪予
曰是何傷哉古人以市㕓為大隱而山林為小隱盖地
雖近而心則遠跡雖動而神則靜也君有子七人應門
戶聚綵衣于膝下擊鮮奉旨更起舞獻夀樂不可支當
此時君自視如陸賈賈雖家居猶時與太尉丞相往來
畫策君自幼無宦情布衣終身人罕見其面所以得安
其居而遂其隱者諸子盖有助焉余髮皓皓生子不得
力夜漏垂盡而役不休可歎也哉
牆東類稿卷七
