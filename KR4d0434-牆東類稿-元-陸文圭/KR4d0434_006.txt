牆東類稿卷六元陸文圭撰
序
送宋春卿序
癸夘冬十一月春卿宋君自暨陽幕遷江浙行省掾州
人咸惜其去先是君未至長官以喜怒臆决賞罰吏翼
之以威州民重足而立君至之日風采立變事無巨細
疏决如神兩造在前君一覽輒曰甲某直乙某當罪吏
請託不及行&KR0787;眙相顧走白諸長長或不聽吏叩頭曰
某官清直不敢違長又不聽君出幕廷争曰事如是如
是不如是不得行長愧謝乃已同僚或懟曰州事一由
幕府耶君亦謝曰此公事也論曲直而已非較勝負也
由是上下服其誠信州人有嘯諾之歌晡退即閉戶謁
不得入豪右節朔以餽至門守者曰無汚吾門不速去
且獲罪自後人跡絶不至人或疑其簡傲然喜與士大
夫游舉觴花竹間談笑賦詠陶然終日與臨政時如二
人焉辛丑孟秋一日余與春卿會飲軍將家日正午北
風大壯江水怒溢入府寺漂廬居君策馬衝雨徑去家
中人散莫知處一不顧急詣府閉關徙囚按處其民明
日大發倉廩官吏争持不可請俟朝命君怒曰老弱棲
苴上餓立死奈何不以一身救數千人命擅發之罪我
獨蒙之不以累諸公當是時君自視如汲長孺閱數日
廉訪趙公至嘉君倉卒處事有法力薦之君名益振至
是秩滿代遷老稚太息泣下雜然呼曰宋君舍我去奈
何余曉譬之曰一掾史叙遷細事耳然所係重盍聽其
去衆曰何也余曰今郡縣官教敕無素簠簋不飭罷不
勝任甚衆間有一稱職者指目為異反羣詬而非之不
少旌擢至滿歲碌碌代去是亡以風列城也使今之佐
天子出令者自掾史而上舉爾所知省部而下各擇其
人豈不足以致昇平使春卿既遷之後不變其初異日
立殿陛争是非如在州時豈不足為賢大夫明者能舉
人賢者不負所舉非相為賜也兩盡其道爾余老矣無
補斯世然憂民之心與敬賢之意一飯未能忘也因是
喜而書之
送馬伯亨序
儒與吏不相入久矣漢起豐沛蕭何以刀筆取功叔孫
以衣製求媚帝之厭儒自是始矣解冠已甚何至於溺
之乎賈生有言使天下回心向道非俗吏所能為也生
謂俗吏不知大體而大臣短之謂生新學欲專擅權夫
定經制興禮樂豈新學之所能當時大臣留心簿書期
會之間以為大故此正賈生所謂俗吏其不喜生也宜
哉然生譏俗吏是己生於儒者之體亦未得其全也生
精敏有餘而純正不及才比仲舒有餘而學比仲舒不
及漢儒以仲舒為首兩相王國正身率下動以禮法治
行卓然有儒者之效當時張湯趙禹顧以深文巧詆為
公卿而仲舒卒老於家豈勝歎哉魏晉以後選法不定
隋唐以來科目大興而循吏之效不及兩漢則有由矣
國朝深鑒前代之弊斥去浮華廢科場不用一切以格
例從事官吏日月資品累次而升上有定制下無覬心
此所以為善也及其既久用事者不通於學學者不適
於用夫學者不適於用是六經載籍皆事外之空言也
用事者不知學是三綱五常皆法外之贅物也亦惟學
不適用用之輒敗是以用事者不悦學謂學果無用也
俗儒不知時變彼固以此藉口殊不知俗儒之無用今
可棄也俗吏之不堪用今不可缺也以可棄之儒而視
不可缺之吏儒固不勝吏也薛宣有言吏道以法令為
師可問而知能與不能何可學也當時以宣言為然夫
宣有子不能教乃謂吏不當學何其繆也衆以為然者
真時俗之見耳善乎王通氏之論曰吏而登仕非古也
古者士登乎仕吏執乎役盖吏而能學可謂之士已吏
而不學執役之材耳鄴中馬君伯亨儒世其家妙齡志
學經子之正史傳之博百家之雜靡不該貫古今之成
敗人事之得失制度之沿革靡不考核高談娓娓逼人
持論略不少恕好揚人之善而不隠人之惡以故譽之
者不少而忌之者亦衆教授江南書院不數年入吏部
選年未及格退補為吏待次六部君忻然曰吾儒者也
吏餘事耳歸别其親束書北上人皆羨之余獨曰儒與
吏不相入久矣孤寒競進媚之階也黨親磐踞争之府
也其慎之哉清心可以省務檢身可以範俗非俊傑不
足以識時非器識不足以致遠嗚呼其慎之哉
送蕭仲堅序
隋唐選士之弊至宋尤甚數尺之紙謂足以盡已之長
三日之場謂足以考人之素文未必工也况實學乎學
未必充也况實行乎行未必顧也况實用乎識治體者
深病其故無術以救之雖文公私議不過改經義之式
均州解之額而已鄉舉里選之制疑不可以復行也夫
斯文關隂陽之運而易代有好尚之殊國朝刊削浮華
敦崇簡樸廢科舉不用三十年來一洗時文之陋場屋
遺才老死巖壑後生新學無榮進之誘專志詩書頗知
古人為己之業當是之時立禮興化敬教勸學可以一
變至道奈之何武夫豪卒詆訶於其前庸胥俗吏姍侮
於其後以故士之自珍者遠引而深遁而嗜進無恥者
屢卻而復上主事者患其然於是創為茂才異等之法
不拘常制所以求卓犖之器别庸常之品也大德乙巳
暨陽以蕭君仲堅應詔君汴之考城人世家望族徙家
南來客婺處間多從儒先長者考德問業講學明理篤
志力行夙夜不怠奉母以孝事兄以弟訓子弟以嚴閨
門之内肅雍如也君性寡言稠人廣會斂襟危坐恂恂
如不能及其商論古今剖析是非逆决利鈍如指諸掌
蓋有沈潛精密之功而無粗厲跌宕之習是可以當此
選矣夫重已者不至於求人而用人者好人之求已以
好求己之心而待不求人之士士所以不至也賈生之
英董生之雅上不得於君次不得於相而絳灌以軍功
顯田竇以戚属貴杜張以刀筆進猶謂漢有人乎君負
賈董之稱而膺茂異之選遇合未可知也余獨有感於
歴代選舉用人之法與夫立法之弊詳為君言之掌銓
衡者或有取焉則所以待君者當何如哉
送焦君實杭州學正序
杭故都也三學盛時江淮湖浙閩蜀之珍萃焉橋門冠
帶動以萬計名未登三學者待次於杭謂之天府之學
升進之階視列郡為優校官選第一流非進士前列不
預考未終旋入館閣故當時之士貴以肆其得也身持
風裁口吐清議上攻帝躬次及宰輔儒有益於人之國
其失也雷同比周廉恥道缺章句流為小技行誼不以
相先儒無益於人國也嗚呼法之弊六七百年矣而弊
莫甚於六七十年之近學之士盖千萬人矣姓名百無
一二傳焉文章亦百無一二存焉其故何哉有志之士
未嘗不慨然太息於斯也氣運衰竭崇極而圯三學之
地廢為官署鞠為園蔬過而問者莫知其處獨杭為江
浙都會之府學得無恙亦不復如曩時盛矣游士散歸
土著居民習為吏商廊舍悄然不聞絃誦華髮台背之
老或三五人持缽傳餐使柳子厚見之必不能仰視其
徒而三十年来校官之選稱職者寡則亦無怪其徒矣
嗚呼任是責者誰歟吏性不喜儒陽尊而隂嫉之銓選
之初不復區别其能否例加摧抑幸其廢職敗事則羣
誹而笑之夫士修之於身不以窮達易操行之於家不
以古今廢禮措之於國不以用舍徇人若夫躁焉而與
時競也汨焉而取俗諧也貿貿焉而莫知世之軋已也
則吏之羣誹而笑之不亦宜乎里人焦君實吉士也好
學而甚文入部選十年復出杭為學正於其行也為叙
近世學校盛衰之故而及夫正己治人之方抑野人之
言非後進之君子所樂聞也嗚呼是焉足以光子之行
乎
送喬州尹序
冠氏喬侯仲山於大德丙午自杭來守暨夏大水居民
縛筏以居米直騰起侯下車吏抱牘以次歴階而上侯
卻去不省曰噫吾受命馳暑塗五百四十里解倒懸急
緩之即斃今為從容理簿書時耶豪右幸歲災封廩自
殖細民晨入市攜什器易斗粟日晏徒手返婦子相攜
泣牧不忍坐而視其議出粟勸分等貲之高下勿強違
者以法繩之令始下豪右大聳各罄所有有無相通饑
者得哺糴寖平侯始視州事精明而簡静嚴而不殘清
而能通私謁及門距不得入成牘來上剖斷如流獄無
淹囚庭無留訟綱紀粗立明年丁未旱潦相仍歲大祲
榖比不登價復增倍侯曰令之必行先自上始首捐圭
租糜粥以飼饑者同列效之州人不勸而化得粟若干
令饑民無出鄉鄉為設局公券以給之猶不贍則力請
於行朝官為賑貸久之不報州有財賦糧額隸正官禁
鑰嚴甚侯輒發之吏叩頭曰不俟旨易官粟比擅興罪
奈何同列瞪目相視不下筆侯曰吾獨署字它日代償
不以累若等且吾以拯飢獲戾甘受如飴吾為汲長孺
矣既而劄下詰專發狀侯辨折數四卒無以加是歲饑
而不害明年春招懷流傭墾剔萊蕪貸以種糧寬其徭
役秋大熟田社晏然州遂無事乃興起學宮考覈隠田
先是掌計者去其籍士廩告匱侯分遣吏屬口授規畫
履畝而實之租額幾及升平時惡其害己者譁然議之
主者利其利隂欲敗其事侯不聽持益堅籍既成藏之
有司副在學宫歲入大充公膳豐渥視禮殿卑陋奠跪
無所創增前楹高深廣長凖昔有加庋書籍三千卷笵
禮器五百斤前所無也教養備具多士屬心相率援借
寇故事請部使者以聞會秩滿侯亦倦而歸矣侯通經
術工文章明治體習文法幹略優裕真公輔之器而小
試於一州州負侯侯不負州也余以㕓氓深辱侯知余
亦深知侯也歸有日士歌詩以餞之余叙其梗概焉古
之為序者叙其所以然弗著美也著之所以勸後也侯
之美多矣大者恤民養士餘弗著略之也略之侯志也
吁龔黃之美班史叙之侯似不及也今州縣之牧民者
不及侯多矣此序所以有感而作也
送陶中山序
余舊讀韓文攷異王伯大音釋至毛穎傳蒙恬伐楚次
中山注云中山在秦東北非伐楚所當次此固寓言然
亦不為無失是固指中山為古鮮虞之墟矣及攷地志
則金陵之溧水有中山羣兔所出造筆者資焉非定之
中山也况頃襄以來徙夀春城吳虚之楚非復子嚢城
郢之楚則獵中山以懼楚雖寓言要自有據韓公博洽
未易訾而注書者亦難矣辛酉歲莫余病起扶杖倚門
有客來過手攜行卷則中山陶君鄧憲善之門人也余
驚問曰君冀方唐堯之裔而徙居定武者乎曰非也世
居大梁而宦遊於昇往來溧水間以此山自號云爾然
則韓子之文因君之號而益彰程子所謂不可漫讀者
此亦一驗歟余因歎古中山雄跨趙地北撫燕西魏唐
以來世襲為強藩近世殘弊荒凉霸氣銷歇韓昭文蘇
内翰之流風遺烈無可攷而况於建業下州之培塿者
乎則其湮沒草莽人不復知有此山者固其宜耳陶君
齒壯學銳異時當以功業自見與山東西將相齊驅中
山自此知名矣
送張菊存序
人倫有五朋友居一其道大矣曾子稱昔者吾友以能
問不能以多問寡世指以為顔淵然顔子二十九而卒
卒時曾子纔十三歲始在舞雩童子數中巳能追聖門
第一流相與攷德問業於陋巷之中既沒而猶思之其
篤於友誼如此士窮居百世之下尚友古人百世之上
攷其問學自修之懿騐其切磋琢磨之實豈無聞風而
興起者乎吾友張子仲實與余交十餘年矣歲在甲申
余適錢塘君年甚少新有詩名風致清遠器宇高朗翩
翩佳公子也於是始傾盖定交暇日命奚奴負詩嚢並
轡游南北兩山窮泉源坐石上聯句掘野笋而煮之日
晏忘歸時事一不掛口余時隨計上省君敦諫甚苦又
作詩諷切之余感其言拂袖徑歸杜門不復出後數年
客自杭來者謂仲實經明行修諸生迎入學師事之省
臺貴人籍籍道仲實名字余私念君人品甚高志不輕
就殆家貧親老將為禄仕計耳又數年余再適錢塘一
見相與道舊感慨久之君學識超詣世故精練余遂不
敢直以詩人命之間為余言自子别去得良友一人曰
鄧子善之善之性温亮朝夕相勗以理義之學有過必
規吾愛而敬之子豈願見之乎余舊遊南北山時已識
善之歲月于邁余髮盡白落落與世寡合如駑馬下垂
放置於隴牧之間無復驅馳千里之志聞二子之高誼
深知會友講學之益未嘗不自悔於離羣索居之久而
不得日從之游以求聞其所未聞者也久之余還故山
仲實調官暨陽學舍乃得日從之游相得歡甚君又能
落其驕榮養之以冲和斂其英華趨之於平實屏詩文
久不復為專覃思於六經由是其學大進余益畏之而
衰惰之餘亦復賴以自警仲實以其親之在杭也歲一
省焉居二年受代去謂余曰吾以斗禄養親而吾親不
樂遠游是以不獲長在膝下吾罪大矣將告歸而不得
吾子一言非古人相贈出處之義顧余不敏何以贈君
惟忠孝古人大節而君春秋方壯事君之日長事親之
日短矣孟子曰事親若曾子者可也曾子猶為僅可者
吾日三省能為曾子否乎唯子勉之小人有母願與子
交勉之子謂善之良友也歸而告之必以吾言為然或
謂仲實故王孫宜踐修厥猷志在勲業良亦至論然處
士無是言也仲實西秦人少余八歲云
送曹士宏序
荆揚二州山水清遠其土廣博其氣温厚其俗輕揚昔
舜禹巡守所至然貢賦之外人才不見書傳攷之左氏
鬭榖於菟蒍艾獵沈諸梁皆楚人公子季札吳人周以
前則無聞也三國而人才始盛周公瑾陸伯言其尤者
乎晉唐宋而大盛謝安石陸敬輿范希文其尤者乎秦
漢則無聞也近世以科目取士以資格任官宋過江百
五六十年不能破規矩用一士士亦無一人能自出於
規矩浮誕補綴之詞章清高虚曠之議論怠玩姑且之
政事百五六十年而後亡者獨非幸耶嗟乎如吾與士
宏者亦曩時場屋中二士也追逐時尚攙說得失少年
之悔多矣吾老且疎度不堪用屏伏閭里為村學究日
與童孺相周旋而士宏所知皆當代貴人所至從名勝
游聲望燁然顧俯首為巡徼吏不屑意今之所謂品官
者士宏不得而升也視學究所得無相遠矣嗟乎士豈
以窮達貴賤而動其心哉顧吾之才可以用世與可以
用於世者何如耳今夫山東長於刀筆冀北習於鞍馬
而荆揚之人亡國之俘也固不敢與之度長較短以並
駕於當世奈之何廉恥寡鮮者嗜進而無厭材術空疎
者投試而輒敗嗚呼此固士宏之所以逡巡退卻緩轡
徐驅於駿奔之後者乎古之君子窮不羨達之所有達
不變窮之所守仰愧於天俯怍於人雖宰天下有不為
也内省不疚則一巡徼吏可以抱膝而長吟嗟乎此豈
易與俗人言哉士宏辯博雋偉有志當世不知江之東
西浙之左右亦有與君上下其論者乎子文以下諸賢
之功業亦嘗攷論其故乎往者不復見來者未可期志
士仁人沒齒有餘憾矣士宏北上見當代貴人併以是
告之其不可告者慎勿告也
送丁師善序
至治壬戌夏浙西旱秋大水災沴相仍稼不登者十九
行省選官按視所部而丁君師善實來暨州州北阻江
東高而南下以故旱潦皆及里胥旁緣或不以實聞丁
君疑之謂人曰貧民誠可憫奸民不可縦也牆東老叟
聞而告之曰牧民者職在於民不損猶應言損故當以
寬為本不奉法者義不容私民之情偽盡欲知之故當
以嚴為本然仁意流行於密詧之中大綱振舉於節目
之内嚴之中又未嘗不以寬也今惡檢田之不實而歸
其責於州縣州縣則歸罪於里胥里胥未免取償於細
民細民抑納而無所訴而里胥之所獲則自若也昔人
有言檢放之弊在於後時而失實後時所以失實也州
縣近民者也穡之未斂驅車而出履畝而視之盡在吾
目中矣時固未為後也穫既空矣種既易矣後來者無
所考矣田固不能言也田不能言而里胥代之言里胥
之言則為民也其意則為已也而亦不盡然也懷刑而
畏法者間亦有之然則如之何大學曰無情者不得盡
其辭大畏民志此謂知本本者何明德是已丁君學問
淵源以經術飾吏事廉平而明恕不可干以私本既立
矣尚奚以余言為哉
送陳無逸赴攸州博士序
攸故長沙邑賈太傅褚都督之文風治績意其猶有存
者近始陞州陳君無逸為之博士陳龍泉世家僑寓霅
上距長沙里數千將行道過友人陸叟之廬君慨然曰
家貧不仕非古之道也仕而為貧非士之志也是行也
吾得己乎哉叟應之曰往來屑屑不憚煩者王良所以
見棄於其友也然良司直也太守也無忠言竒謀而取
大位友所以棄之也今君博士也其位卑也又初筮仕
未屑屑然也吾未敢以棄吾友也吾聞之朋友之義出
與處皆有贈焉昔賈太傅之適長沙也前弔原而哀死
後賦鵩以輕生悲憤其本懷曠達其寓言也移梁之日
卒鬱鬱而死禇都督之徙長沙也再遷而桂三遷而愛
以螻蟻之命乞憐於昏庸之主還陛下笏何其勇也上
表陳情一何憊也古之君子窮理精至養氣完厚用舍
無預於已禍福各安所遇憂世之情樂天之意並行而
不相悖今二子之仕也知進而不知退知得與存不知
喪與亡或激而憤或懼而哀然則生平詞藻之勁贍翰
墨之精英蔚然於當時者皆無本之木無源之水也嗚
呼惜哉雖然有才如賈有節如褚用之不盡老歲月於
湘潭之境賈尚北還褚竟南遷豈不悲哉杜少陵最善
評亦有高名前後回首傷神之句重可悲也顧君子成
人之美春秋責賢之備二論自不偏廢况尚論古人而
較其短長亦格物致知之一事處人所以處已不可恕
也今陳君之行也涉洞庭下湘水登衡嶽之峰覽古興
懷豈無有感於中者南中多士豈無與君上下其論者
先正清規勁節照映一代君之才之學克紹其美臺閣
器也州博士何為者故以漢唐二子之功業望之望其
出於二子之右也則吾之所以贈君者豈不厚哉君笑
曰王良之友未能以是言也握手别去
送陳元復序
永嘉葉正則與周南仲孟良夫兄弟上下追逐菴廬擁
被通曉詰難南仲論辨縱横衣袖騰舉兩眼盡赤正則
疑之後遂默默然亦心服其文上折旁峻不雜今人之
體也莆田劉潛夫與鄒子益曾景建黃天谷語謂鄒專
佞佛黃涉獵道家書不能精惟景建浩博扣之不窮潛
夫畏之二人者不足以涉其藩也前修往哲文獻相仍
求益友之良規繹講師之緒論窮日累夕此樂何可數
得文運衰歇雅道彫喪流風百年不絶如縷余僻處牆
東鄉中子弟南北勝士時辱與之游雖其淺深高下不
能一槩而未見有髯之絶倫者陳君元復自山中來長
身玉立眉宇昂霄與人商論不能下氣一言制勝聞者
撫掌所謂絶倫者非耶余樸學無師坐守章句如蠅鑽
窗不出故紙而君旁搜百氏横貫九流悟性超入直詣
津梁此學勝也余文思苦艱呻吟累日僅一二句不棘
人口而君落筆竒偉如騄耳不羈自放於渥洼天駟之
外此藝勝也余數竒不偶習隠終世甘與百草腐化而
君妙齡馳譽籍甚方將詣北闕上書朝奏暮召建當世
治安之策此才勝也君今而後致知而力於行明體而
達於用循精粗之序審緩急之宜殆將進於道矣奚勝
負之足言嗟夫潛夫正則今無其人也其人亦未聞道
也余將與君游廣信問鵝湖究當年朱陸坐中之争書
中之辯以求真是之歸而余老不出鄉君北上有日落
落奈何君瞠目不答長嘯徑去
送家鉉翁序
五方之人言語不通嗜欲不同性善則一修道之教所
以明此善也先皇帝武定内難文致太平舉中原百年
之曠典大比興賢天下之士雷動響應山巖藪澤之間
搜羅殆盡而殊方異俗釋掤掉甲理冠帶習俎豆來游
來歌蹈德詠仁莫不洗滌思奉明詔立躋膴仕然有司
事不素講學識淺陋考擇不精故舉一遺百莫厭士論
如家君鉉翁輝和爾氏其先居於北庭右族托克托太
師寧國公之裔孫幼穎悟自命不凡脱去紈袴習修孔
氏之業讀文公之書應江浙進士舉及格貢詣京師旋
報罷自是杜門養志閩憲聞其才而辟之君亦欲以所
學自見不辭而就尋調行臺御史府掾泰定丙寅余自
暨鄉出應容山縣聘授生徒於學君以六月慮囚隨二
繡衣至縣一見握手如舊交謂余曰知子名久矣乃今
胥會於此相與道家世出處本末慨然久之君貌嶷嶷
美髯如戟神采逼人必能曉暢官事顧御史職無不統
奚止獄訟而已今不幸南北方數千里水旱民且狼顧
賑救之方未知攸出奸豪侮法官胥貪墨夤緣縱弛三
尺無所施君能援經守律引義力争何事不濟漢掾史
多為三公當時流品未分士競節行避騘埋輪之舉非
一手所能安知在下無佐之者御史風聞言事耳目不
可無也君年冨氣銳功業未可量余老墓木且拱惜不
及見之姑叙梗概而已
贈朱自明序
龍圖授羲龜書畀姒赤文綠字能讀者誰天球誰篆琬
琰誰寫凡是物也東遷於洛之時失之乎西入咸陽之
時焚之乎惜哉相府所收之圖書戶口阨塞之數耳竹
簡載之乎木石刻之乎皆不可攷已秦璽篆玉漢侯王
印章黃金者銷毁銅鐡至今猶有存者伯喈石經髣石
鼔之遺自洛陽遷鄴棄擲殆盡更入木鋟始於後唐不
意讀兔園冊子人其功乃出於蒙恬蔡倫之上四百年
來海内文字皆托之木矣書多而學者倦於讀坡翁所
為太息鶴山屢作藏書記亦申言之弊豈易革哉丙寅
夏余來容山朱晦自明見於明德堂上鄱之浮梁人也
余扣之曰習舉子場屋之文乎不答曰為刀筆簿書之
業乎又不答徐曰吾祖敷文尚書穆陵之師也御書樓
猶存焉雲漢昭回之章則族多而散裂去之矣岸谷轉
移落拓不振浪走江湖性頗好古工圖書篆刻之學游
戲三昧而已儒幼而學之吏亦嘗試焉皆能之而不為
者也余聞其言而心怪之會縣庠立文宣王加封碑君
即解衣盤礴而周旋焉體製甚古乃知韜光晦跡之士
藏於醫卜技藝之間者世多有之道雖小而必有可觀
未可謂壯夫之所不為也其秋余將歸朱亦西向秣陵
來求贈言余不知所以言也一笑握手而别
送王君章序
阮嗣宗與阿咸為竹林之游任達不拘謝安石與玄等
為東墅之宴屢費千金識者皆非之杜牧之譽阿宜之
讀文韓退之誇阿買之能書其後二子亦無聞焉高沙
王君章挾其姪文憲文崈來從吾游窮經稽古講學習
文刻苦勤勵鷄鳴而起夜漏盡十刻不寐愛日孜孜其
志亦可尚巳記丁巳冬余過其里重湖渺茫蘆葭夾浦
雁聲西北來墟烟蕭瑟猶不改昔年邊塞氣象欲訪故
里遺民求孫莘老秦少游少章兄弟風蹟了不可得王
氏世居興化高平文正公嘗宰是邑必有異政而叔姪
俱生晩亦莫之聞也時代更换人物衰謝可為太息吾
子有意振起之乎魚蒲蟹稻之鄉生理粗足無求於四
方故雖孔道而賓客商旅之來居者少獨從師取友義
不可闕則越境而求焉丙寅孟夏三子從予適容山之
陽授業明德堂上久之余又將如金陵生告歸省親歲
終將復來余呼而謝之曰嗟乎語孟庸學詩書易春秋
鄒魯之學在焉述之者河南程子建安朱子胡蔡之徒
相羽翼之句為之解家有其書至足矣學不出乎此朝
廷設科取士亦不出乎此子歸而求之蚤夜以思窮探
力踐希聖希賢之階治人治已之術當自得之何必借
視於盲假聽於聾哉百歲老龜方曳尾於泥塗之中而
鵷鳳之雛遡紫霄而上征時或逍遙過之亦不復下視
之矣
送吳仲魯序
天歷間烏江吳仲魯來與僕遊講易牆東之下將歸省
其親丐一言以為别僕病未能也其請至五六不倦乃
為之言曰昔仲由去魯謂顔淵曰何以贈我顔淵曰何
以處我二子相與言不過墟墓間事何其不切於事耶
盖孔門弟子羣居仁義道德言行忠信皆已講習無餘
無可言者今吾子學博而氣銳宏中而彪外將有用於
時僕請以易為贈易曰君子以言有物而行有恒又曰
君子藏器於身待時而動又曰君子以儉德避難不可
榮以禄是三言者於已切於義當於時宜子其識之僕
年八十將槁死林下不及見子功業之成矣抑未死以
前皆臨深履薄之日月也子何以處我仲魯不答太息
而去峕庚午夏至之日
送州同知序
至順庚午十有一日昭信校尉同知江隂州事納琳哈
喇秩滿代歸祖帳城南鄉大夫士庶咸集牆東陸叟在
焉或問之曰昭信君何如人也叟曰其先開國重臣列
戟之家翩翩佳公子也廉勤而明恕心清如水門無雜
賓才幹優裕左具右宜涖事之初適鹽官海溢採石捍
堤部丁夫以往時其寒暑而噢咻之先期辦集民以不
困未幾方隅俶擾人情疑沮馳驛上省參預機密事定
而歸會舶貨集鄮山市易難其人旋檄君往目不視珠
犀身處膏脂不肯自潤視元估倍增人服其無私最後
藏室翻經泥金費鉅又以委君監視嚴密銖兩無滲漏
三考之中在州僅數月差委無虚日席不暇煖而瓜已
熟矣雖惠澤之施未洽於一州而孜孜民事無頃刻怠
異時登臺閣秉樞要河潤九里猶冀江浙蒙福也傳曰
公侯之子孫必復其始象賢也叟言未既衆歡然曰請
書之以為君贈且以為後來者勸於是乎書
送趙敏道序
吾幼攻舉子業剽竊律賦經義套括以争名於場屋間
吾之大慚人以為大好焉已乃事大繆禮部條貫束不
用武夫健吏鴟張而儒其服者例遭訕侮吾故習弗能
改度世不相容遂屏居林谷取選杜而下詩韓歐而下
文誦而倣之技短不克進念士之所學又有進於是者
旋為貧講授復取四書六經諸史百家與諸生相切磋
究之久之若粗有得其行己不敢有畔於道居家不至
獲罪於鄉黨朋友歴攷古今成敗興衰治亂得失之迹
亦欲少自表見當世時不我與日月其滔幸會真人勃
興文運重開江浙以予充貢於是周覽山川觀光上國
公孫子之徒仄目相視卒報罷歸暨庚申再貢則不敢
復往矣今年垂八袠墓木將拱然猶栖栖不遑寧處誨
誘後進不息其志亦可悲夫鉅鹿趙敏道僑居桐汭不
遠數百里來從吾游剛銳而誠篤勤苦晨夕不倦是可
與共學者將歸省親求贈言以自勗吾應之曰學有序
躐等非也學有本游藝末也必若文公大學章句序中
以年之長幼分學之大小撤去記誦詞章之習專為修
己治人之術然後謂之學吾平生所學顛倒失序虚浮
無本不足為法不願吾子法之也盍亦務其遠者大者
乎或笑于列曰敏道之來將以學文干禄也昌黎讀書
城南詩歐陽榮鄉亭記亦如是而已有是哉子之迂也
吾又應之曰講學以明理修辭以居業詞達意而止不
以藻麗為工本根深固則枝葉暢茂以此應試何害於
道哉大儒程伯子子朱子皆登進士第横渠張子亦應
制科何害於道哉孟子謂友天下之士為未足當尚論
古之人謂道若大路然歸而求之有餘師非求諸人求
諸道也安用使吾抗顔為蜀之日粤之雪也耶
送程仲謙服闋回長興州序
至元中今憲使中丞曹公士開為暨陽幕長朔望輒率
府司縣吏詣學講習經史繼以夜分秉燭而歸余時代
博士升講習惰弗省者聽之往往引睡獨程君吉甫年
甚少志甚銳與之語甚解若可與共學者余甚嘉之終
以王事鞅掌役役州縣不得卒業於吾夫子之門有子
仲謙卓落不羣然亦俯首於簿書筐箧間自吳興路吏
丁内艱而歸閉戶讀書復遣其子羽從予學羽尤穎悟
夙成通春秋經下筆娓娓數百言殆將以儒起家辛未
冬仲謙服闋復如吳興來與余别求一言以自勉予因
是有感焉子生三年然後免於父母之懷故三年之喪
達乎庶民此良知良能有不待學而東漢舊制公卿二
千石刺史不得行三年喪劉愷陳忠屢諫不聽夫公卿
不行而百僚行之二千石刺史不行而小吏行之有下
而無上何其倒之顛之也古之帝王所以篤化美俗率
民為善因其自然而不奪其情民猶有不及者而况毁
禮止哀滅其天性乎故建武以一時簡易之政禮義之
方實為彫損今天下一家自大德以來三年之制有詔
通行大臣以至小民無敢冒喪犯禁者此善政也吏無
大小皆可以為政孝弟政之本也人人親其親長其長
而天下平而况於一偏州乎仲謙勉之矣余迂儒不堪
時用講授鄉里五十餘年與君父子三世相周旋惜哉
今耄矣墓上之木拱矣將不及見兩山喬梓之榮矣吁
贈華玉谿序
昔馬文淵少有大志就邊郡畜牧積榖數萬既而嘆曰
凡殖貨産貴能施賑也否則守錢虜耳乃盡散施之轉
游隴蜀仕洛陽為建武名臣封侯取印綬人皆榮之其
弟少游獨不謂然曰士生一世但取衣食裁足乘下澤
車御款段馬死守墳墓鄉里稱善人可矣後伏波征交
趾往浪泊西里間仰看飛鳶跕跕墮水卧念少游平生
時語何可得馬氏昆弟所見不同出處亦異未見有文
淵少游合為一人如玉溪華君者也華氏錫山巨族羣
從數十人以財雄一州君尤竒偉不凡喜賓客重然諾
輕勢利義著閭里名聞江浙朝廷嘗命以品官不屑就
家居養志優游自得傲睨物表己巳庚午間旱潦相仍
歲大祲蒙袂緝屨者相枕於道君惻然憫之開發倉廩
左餐右粥一境賴以安憲府聞而剡薦民懷其惠士誦
其美争為歌詩余謂救荒之政權在上則順而易在下
則逆而難然出於官吏之手則又有斂散不時抑配不
均之患出於鄉大夫士而有司不預焉則無侵欺之弊
而實惠及民矣然大夫之賢士之仁者未易遇也華君
可不謂賢且仁乎或曰在禮家施不及國陳氏以家量
貸以公量收春秋譏之殊不思子貢之在聖門以一布
衣而問博施濟衆聖人告以立己立人達己達人之事
蓋講明者學施行者政使子貢為百里之宰治千乘之
國安知其不能施濟特患其不能博且衆耳分有窮達
仁有小大勢使然也余年八十終窶且貧無復當世之
志異時有綸巾少年如周郎者來求貲糧君家何止兩
囷能指一囷以予之否
送朝請大夫江隂州尹序
暨陽一州如斗大北倚長江東西南距鄰境不百里地
狹而不衍土瘠而不腴樂歲郡計猶不支况自天歷至
順以來兵徭繁興旱潦交作飢殍滿野癘疫闔家黎民
廩廩靡有孑遺赤子失乳而呼父母宛陵張侯適於是
時來守是邦國手一著死枰轉活於是抉摘弊端來求
隠瘼以賑恤為第一議親行閭井家至而口給之勸分
務穡公貸私助竭力盡心弗遑寝食灑風沐雨不憚勤
苦生意稍甦壊證略補則以其暇日起建學宫延聘儒
宿教養兼舉風化驟興侯接納雖廣慶饋不通訟有曲
直手無高下戶有消長役定等差為政三年五事告備
不惟巨室之所慕而下得細民之歡不但僚屬之所敬
而上延臺省之譽以喬木之故家留甘棠之遺愛盖侯
之為人也明簡而惠慈恭寬而信敏真良吏之模楷而
郡國之師表也古之良吏為治無赫赫聲而所去見思
侯今未去而人已思之矣歌謠碑碣洋洋盈耳侯何以
得此於民間哉於此見人心之不可誣而公論之不終
冺也至順壬申立春後一日闔郡人士設祖帳於南城
牆東叟陸某書於席上
送唐子華序
水心葉公評天下山水以吳興為第一其山脈地絡融
液浸灌者莫非氣之至清盖仙聖之宅非人世也每自
恨海濱之人山凡水俗不得生長其地而尚友其賢豪
嗟夫水心之恨亦余恨也吳興人物唐以前勿論宋徙
錢塘湖為近輔宗英戚畹邸第相望淮蜀閩廣之彦仕
於朝邇行都而居者尤多壬申癸酉余始弱冠習春秋
受學於梅坡盧公公扳以登諸老之門如存齋陳公本
心文公止堂高公陵陽牟公皆一時之望余俱得拜床
下盧寓蘇臺晚歸閩陳以下聚居霅上曲阜既燼靈光
獨存雖清規苦節照映湖水而夕陽古木日就枯摧人
之云亡愾我寤歎至元以來子昂最穎出成甫之昆弟
無逸之父子皆辱與余交而甲寅舉首庚申聮貢則無
逸之兄而周氏之父子也後來之秀余不及識者甚衆
猗歟盛哉今子華居文物之鄉鍾山川之英而氣宇清
高幹局優裕詩文敏贍筆墨精絶亦後來之秀者也分
教江壖席不及煖省臺交委殆無寧日未幾而代者至
歸嚢無餘貲餞句有盈軸推年長者一人為叙余不敢
辭嗟余耄矣將從諸賢游於地下而君方強仕余不見
其學力之日充而器業之晚成矣俯仰百年廢興存歿
浮雲逝水往而不返悲夫一日之别輒數日作惡然豈
特為吾交友之私情也哉
牆東類稿卷六
