牆東類稿卷八元陸文圭撰
記
悠然亭記
濟與漯交流漯久枯而濟旁出源西北來環齊之疆東
會于章丘之明水滙為東西麻灣而繡江之水出焉江
自縣東迤西而南故參政可與張公之别業在其左令
子元朴實繼先職構亭其上而命之曰悠然介李侯復
初徵記于牆東陸叟叟曰噫異哉公之名亭也昔淵明
守彭澤令僅八十餘日不肯束帶見督郵賦歸去來詞
返柴桑里閒居重九秋菊盈園持醪靡由空服九華寄
懷於言方其徘徊東籬之下悠然自得謂此中有真意
盖低頭採菊舉頭見山景與心會所以為竒而或人輙
改見字為望字遂使此句神采索然以見之出於無心
而望之則有心也此老胷襟洒落真寄興於山川之外
高情逸韻今古一人而已張公以家世入仕遍歷清要
聲望赫赫三十餘年遂躋臺省長官值中朝多故國勢
搶攘之際南北驅馳朝受命而夕引道詔書敦迫使者
旁午馬足車塵不得休閒以疾辭冰床重繭鮮食而寢
血氣未動不得免焉推枕而起皇皇焉未知稅駕之所
豈復有倚窗寄傲登臯舒嘯一日之樂哉李侯曰不然
叟所見者迹也而未知公之心也王仲淹有言心迹之
判久矣淵明之時非今之時也公之心淵明之心也世
以淵明為隱者淵明豈無功名之志哉觀其命子之篇
歷叙陶族之興追想桓桓長沙之業自以晉世衣冠恥
事異姓義熙以後止題甲子故得朱氏綱目晉徵士陶
潛之書則謂淵明為隱者非知淵明者也謂淵明有志
於功名者亦非也公則深知其心矣然則黃金横帶馳
騁於淄澠之郊人以為公榮而遥遥白雲鬱鬱長松公
之興巳在乎西山之西東山之東矣叟默然侯曰吾二
人問荅即記也試以復于公何如叟曰諾敬書以授之
時天歷庚午上己日也
本竹山房記
余讀書江上閉戶罕人事師君彦應自吳中來風度凝
遠器局修整望而知其為儒林之老宿行輩也余從之
游一日袖文示余曰此吾友人史君敬輿記吾本竹山
房之作也吾之先蜀眉陽人本竹則眉之永豐山名也
距州七十里而近其地産竹穹林秀壁仙官羽士之所
宫師氏永豐之望家於下數世矣始吾幼而出峽泝江
涉湖憂患風雨更數十年退而老於閶盤之内因結小
樓二間榜曰本竹以識吾一飯未嘗不在瞿塘西也史
吾同郡知吾為審記文云然子謂何如余應之曰昔舂
陵城西有村曰濂溪周先生居焉先生晚過九江愛廬
阜不能歸築室其下以濂名溪張欽夫祠堂記中所謂
寓於他邦而不忘其所自生者是也先生人品甚高不
由師傳默契道體千載而下知有濂溪而溪之所以得
名則魯直諸人未之知也詩云維桑與梓必恭敬止處
父母國之道也古者井牧之法四民樂業安土重遷中
世士大夫離親戚棄墳墓宦游忘歸僑寓它境愛其山
川樂其風俗留居之者十率八九歲月云暮所歷既倦
則故鄉之思日夕在望盖首丘之情有不能忘者每觀
子瞻蘇氏之文見其兄弟壯歲出蜀飄泊彭宋之間顛
沛嶺海之上憶喜歡而至勞遠夢指江水而誓欲歸田
言不及踐而眉山之蘇遂為潁濱陽羡之蘇矣師氏以
經學行義世其家百年之間文獻相承其功名雖未及
蘇氏兄弟之盛而優游鄉里沒稱善人亦無蘇氏當年
之憂患雅德之論固不以彼易此也今吾彦應少年之
出或者其有蘇氏功名之志已而落魄不偶終身流寓
至於扁故山而自號以寄西歸之懷自附於周子濂溪
之義君子固深嘉其志而亦悲其身之不遇也雖然周
子從容道德而處心於得喪之外故其處也樂以忘憂
非士所宜法耶蘇氏喜文章好功名而寘身於是非之
内故其出也多憂鮮樂非士所宜戒耶既以此說復于
彦應顧兒居仁書而識之亦以自儆云爾
碧巖記
王君寶臣世居㶟水之陽胄出金國完顔氏為漠北貴
姓祖父昆弟列官於朝君總角趨安西幕府以忠謹聞
會權貴人當國崇貨無厭利君宅一區使左右怵君且
曰若欲宦乎與我即可得君辭曰先人敝廬也且不願
仕君母夫人愠曰此言何為至我即不幸吾母子死其
下權貴人大不樂時用事久睚眦立虀粉君曰不與必
懟我吾謹避之耳索馬疾去南抵江淮先人故吏多在
焉聞君至大喜争致之君往來其間浮沉數年鬱鬱不
得志一日詔下東征君慨然自奮請具櫜羽從軍提銳
卒操舟入洋中請先登岸擊賊會主將班師尋以君董
海道饟事由東吳轉輸遼碣鯨波蕩潏歲一往復壬辰
夏五漕臣議更鹽法偕君出司事過申江訪予寂寞之
濱余前未識君君為予叙出處本末握手出肺肝語且
曰吾州太行迤北古桑乾河側鐵山峙其左玉山聳其
右旁有碧落之巖穹林巨石冰崖千仞吾兒時釣游其
下日宴忘饑當時以口語心異日買田築室終老於是
今四十年矣關河隴海﨑嶇萬狀二毛始見髀肉皆消
此志猶未遂也顧念得姓以來二百餘年積笏滿床不
可以當吾世而墜先澤以故黽勉從事不敢告勞然故
鄉先壠寒雲夕照夢寐每墮其間嘗即寓居榜曰碧巖
不忘本也子為我著其說余曰君侯知馬伏波之事乎
昔者馬伏波衣羊裘起從軍遨遊凉蜀間從弟少游嘗
謂之曰士生一世但取衣食纔足鄉里稱善人可矣後
伏波擊交趾女子住浪泊中仰視飛鳶跕跕墮地憶少
游平生時語不可復得嘗對宦屬從容言之自恨歸計不
早言猶在耳及侯新息佩金紫復將樓船出九真將騎
兵出雁門據鞍矍鑠請擊五溪蠻卒之壺頭不進曳足
卧石室中終身不復踐少游之語今君侯春秋方盛有
茂陵壯士之風當其往來江淮此伏波遨遊凉蜀時也
及其征海東渡遼碣此伏波擊交趾住浪泊時也碧巖
之號寤寐家山於是思少游平生之言矣今而後君侯
投簪觧佩御欵段馬乘下澤車過家上冢擊牛釃酒以
宴父老然後尋兒時釣游處返吾初服優游卒歲不亦
可乎不然九真之南雁門之北五溪之西唯君侯馬首
是瞻則碧巖雖在吾懼蘿月之凄凉也君聞余言默然
良久曰子言有理吾方圖之子其書以授我乃書以授
之
一山記
暨居浙尾北瞰長江直郡治北枕江之下有曰君山以
楚黃歇得名山形小而勢蹲無崇崗翳谷以憑阻其高
深然開郡千百餘年而君山郡主山也其西南則秦望
青高其東則由里啟敔鳳凰諸山環趨而拱揖之故君
山雖小最甲於諸山每遇春風花時秋濤雪月之景詩
豪墨客遊人士女登臨而觴詠行歌而坐嘯山之勝概
不可彈述余嘗欲卜廬其下為終隱之計而未果也趙
君鼎之家於山之左朝夕與山相接已而避地去家僑
居城西南隅距山數里所舍幽邃而闤闠疑若與山不
相聞也晨起推其戶故山之青忽排闥而入數峯低昂
若遠而近若佇立以俟若顧眄咫尺而不得語也趙君
喜而嘆曰吾與山有宿緣耶何追逐而不相捨也因自
號曰一山而謁記於余余思趙君少時以故國佳公子
挾豪貴馳騁於當年謂功名可唾掌取時移事改卒困
阨不得志方求田問舍皇皇焉無所之此陳元龍之所
竊笑而欲卧君於百尺樓下者也然出處殊時老少異
見隱居求志遯世無悶亦君子之高致也試與君倚浮
遠之欄呼大江而問之自楚以來更國幾姓春申之後
閱世幾人彼之豪奢富貴朝榮夕悴殆如秋種之花而
一山蒼蒼千歲不改自古高人逸士所以定捨彼而取
此者盖有以也趙君其遠返故廬毋使猿驚鶴怨以動
草堂之靈余異時樵服拜于庭下負薪汲水以相從請
分此山一半鼎之名孟鐈少余一歲云
觀稼亭記
楊子築亭於野圃之上命之曰觀稼領客登焉客曰異
哉子之名亭也山有嘉卉隰有荷華漢南之梅洧水之
芍藥皆足以供詩人墨客之翫若稼者田里間事村甿
野老之所務且須襏襫之具在焉子何觀之有主人嘆
曰書無逸詩七月皆言稼穡之艱難周公豈欺我哉自
天子至于庶人一是以農事為本故孟春躬耕帝藉三
推孟夏司徒巡行命農勉作秋省斂而助不給若庶人
則三時之間沾體塗足盡力于南畝者也今吾與子命
名曰士幸免服田之勞偃仰一亭之上徘徊四頋開口
而笑舉箸而食得無犯素餐之譏乎客曰然請為耕田
之歌歌曰畇畇兮乃疆乃理春陽兮俶載良耜耕澤澤
兮或耘或耔甘雨祁祁兮以膏我稷黍載穫濟濟兮萬
億及秭曾孫不怒兮農夫樂只歌罷主人大悦酌酒介
夀而退
横舟記
清暉堂之東得支徑出外圃行數百步曰梅臺臺下為
池池岸種木芙蓉夏秋開華掩映綠岸迤北為横舟閣
閣礎入池與臺相直望之如畫舫然壬辰秋予侍公登
其上徘徊四顧扣檻而歌之歌曰采芙蕖兮中塘羌欲
濟兮無梁留帝子兮北渚阻美人兮西方櫂木蘭兮雙
橈清風吹兮野飛航晨趁墟兮爭渡溪口無人兮滿船
夕陽夕陽兮柰何歸來兮滄浪波上兮寒烟水禽拍拍
兮葭菼蒼蒼倡漁歌兮和汝起漁罾兮鳴榔憶孤注兮
倉卒尚不如老巴東之鄉拾澗草兮忘憂又何必森戟
與凝香歌闋而退
賓月亭記
永嘉山水甲東浙而南雁蕩占勝處第一山據平陽邑
南林壑幽祕源洞紆縯衆峯㟏岈互相吞噬巋然出奇
者三十有六里人葉君家焉瞰江築亭面揖紫翠水遶
欄角鳴一夕山空無人鶴唳松顚長天捲雲晴碧萬里
葉君步至亭上手執鐵如意浩歌離騷九章歌未闌有
客徑入坐山上寒光烱然神爽逼人清迥出塵俗表葉
一見驚喜顧謂客曰子非纖阿望舒之流乎吾聞鳳凰
之樓鳷鵲之觀眺蟾之臺影蛾之池妙舞清縣宵樂未
央子胡不往而獨於荒江之瀕窮崖之下辱以訪予得
無淮隂侯之過樊將軍乎客曰王侯貴人之家欵以延
我亦未嘗不往然彼豈知吾之心者哉吾性孤耿每逢
騷人羈士苦調清吟蕭然而長往者心輒愛之故今夕
造子願與定交可乎於是主人大喜舉酒屬客酒半酣
主人起舞客曰吾往年與謫仙對酌花間李謂吾不解
飲嘗停杯而問我以古人之事後又與雪堂老人遊于
赤壁磯下聞吹洞簫聲相與舉孟德烏鵲南飛之詩吾
行天下知心僅得二士今子成三人矣主人聞之益喜
笑語良久以如意指客示童子曰汝見吾平生有此客
否童子假寐弗應須臾太白西沒野鷄初鳴客辭主人
而退期以來夕復會亭下葉如期而往候至夜分俄隂
雲驟興風雨交作客遂不至葉君悵恨久之後數年道
過蓉城以其事語友人陸某遂為之記
菊軒記
霜露既降秋芳獨妍香而耐久枯而不墜故其功益夀
延年人誰不愛菊然愛者即指為淵明則不可九日閒
居東籬獨酌興直寄焉耳世遂謂淵明愛菊然則松菊
猶存撫孤松而盤桓謂淵明愛松亦可演而伸之愛蓮
花者皆周茂叔邪况今時之菊殊非淵明之菊也陶宏
景言菊有甘苦二種花有黃白二色生南陽酈縣最難
多得宏景梁人上距晉宋不遠度淵明所賦之菊亦止
此耳史正志范至能譜菊近六七十種巳倍本草數十
而陶未之見也然詳其名品俱甚平平無絶奇者近二
十年海上吳中延及江左種種瑰異疊見層出榦高踰
八九尺花大徑三四寸五色淺深金粉絢爛殆與西洛
牡丹廣陵芍藥相伯仲史范又未之見也豈天地之氣
時有所偏聚而人力之工巧轉移其間神功造化有不
能違者非草木之妖邪使淵明復生手掇其英未必不
疑其美而艷以為尤物而棄之也然則土脉之美惡植
物之盛衰識者必有所感矣鄱陽葉君宗陶蒔菊盈軒
持以示余余何言哉噫時今非昔花亦今非昔矣淵明
之高山景行今猶昔也孟子曰誦其詩不知其人可乎
是以論其世也是尚友也
萬松堂記
芙蓉城東北可二十里有曾氏山庵後為禮敬寺寺後
有萬松之堂龍澤上人游方而歸介錢唐仇仁近詩為
其師求記於墻東叟叟曰堂之鉅麗吾未嘗寓目焉烏
乎記它日過之門廡深寂花竹淨娟尋師方丈拾級登
堂坐語未竟忽聞笙簧之聲起於壁後翏翏喁喁高下
疾徐似中律吕方傾耳聽之雄風颯然衆竅怒號如海
濤萬頃浩浩湯湯澎湃觸石駭逸奔雷攏百川而東之
也為之悚然以驚主僧微笑顧童子啓扉但見蒼松滿
山修者偃者直者仆者聳者栵者磥砢多節者拳腫者
甲錯者虬髯者披髮者蒙霧而膏染烟而黛枝若翔鸞
根若踞虎目覩之不能狀手約之不能數茲其為萬松
之山而築堂以臨之者取歲寒之義歟吾聞一生二二
生三三生萬物自一生萬萬不為多會萬於一一不為
少此物理也有以少為貴者故淵明喜孤松之秀矜獨
樹之奇今師種松充牣巖谷將蔭堂階千歲乎將規匠
石棟梁之材乎將為樵夫斧斤所薪乎將受雨露所培
乎將遭霜霆所摧乎吾與師皆不能知也師曰吾佛法
悠久願力宏大叟無慮且叟以萬松為多乎芥子可納
須彌也叟不荅是夕留宿山中顧窗上月影鬔鬙皆為
龍蛇夜且半猿聲四起孤鶴長鳴擁衾不寐童子侍側
曰猿鶴時時出自松間來聽吾師說法耳堂成於某年
某月住山無極愚公别山參公今嗣孫某人某云
三皇殿講堂記
至元戊寅詔下所屬收揀明隂陽醫術之士是歲十月
天雄趙珪實來江隂領本路醫學醫始别籍為戶除徭
役趙受代去又六年子德新來嗣父職武林徐谷陽副
之先是太醫院奏醫學久廢後進無師謂宜隨路設學
置博士弟子員歲時講肄制可于是中書省建言各學
創三皇殿春秋釋奠著為令符下本路施行間程李二
將軍獻地若干于城之西南乃即其處度材鳩工趙徐
二君躬董其役歲在丙戌五月辛未殿成越八月丁未
堂成朔望師弟子跪謁如禮退而升堂相與講述其一
家言矣夫素問難經靈樞等書其徒相授以為邃古之
祕源遠不可追攷殆與炎帝神農書黃帝兵法之說相
類然其旨藴工巧理氣融貫知隂陽之故標死生之本
濟人澤物其功殆出于諸子百家之上識者以為六經
之外不可以無是書也世不可以無是書而技之精妙
又非書之所能盡者昔長桑君授扁鵲以禁方而戒毋
泄其傳公孫光授淳于以奇方而願毋以教人上池之
水菑川之法今人不能知也然則堂之講是惟無斲輪
者在下有則必笑之矣會其徒徵記于余余儒家者流
挾其師之說以鼓動斯世力顧不及彼也尚何言哉
芹塘記
國朝仁育含生周䘏民瘼命京師郡國皆立醫學置博
士弟子員以季春季秋之三月九月釋奠于三皇儀視
孔廟前代所無剏見也暨祠在子城東南隅地迫民居
涉階而北不百武有兵馬司舊址前列諸峯後帶江水
面勢寬敞廟食為宜延祐初守喬侯遷而築之正寢巍
然廟貌甚古餘弗稱是歲久且圯天歷己巳某始至伏
謁詞下顧瞻楹梠心惕不寧退與同列謀之同知州事
劉君信甫慨然任責各捐巳奉率屬鳩功傭匠僦夫民
不知役寫放鄰郡之制繪塑善濟公岐伯神應王扁鵲
以下十人侑享從祀如十哲門廡講室下至庖湢位置
得所又以餘力甃砌苫墻通渠引流百廢具興落成有
日囑記於某竊惟古人所居之館一日必葺况古聖人
之居朝廷之所嚴事者哉某與劉侯則既免於戾嗣而
葺之豈無望於後之人哉或謂鴻荒之說聖人惡之者
揚雄氏之駕說也
常州薦福寺記
晉陵郡薦福禪院創於唐天祐間正㳙玄策二師坐寂
之地叢林儀矩甲浙之右至元乙亥用師江南常為兵
衝守臣以拒戰死破城之日井堙木刊而三百餘年之
薦福卒燼於劫火中惟佛殿鐘樓僅存涉江而北抵暨
陽界寺有田二千八百餘畝宣和中郡人卜居士捨以
飯僧兵後其徒散之四方而田為豪有力者所據丙子
春僧笑巖來居之聚其徒以講其師之說出餘力以翦
刈其荆蒿殘磚斷甓幻出化人之居既又詣官訟理卒
歸其侵疆而寺之舊觀咸復壬午臘月過暨訪余具道
本末求余文以誌其起廢之歲月余聞而歎曰盛衰興
廢數存乎天而人力不預焉然所以盛衰興廢不假乎
人則數亦不能以自行昔唐之將亡也茲寺創焉其廢
也以宋之亡與干戈實相終始疑若有數行乎其間則
其廢而復當興也固有待乎其人今笑巖即其人也笑
巖雖為浮屠其學幹略勤敏類世之有才者故所向如
願而其功皆得書余獨於復田之事重有感也自西域
王子以捨為行中州化之彼怵於因果報應之說本非
正道其用意則亦善矣世之貪者至攘臂而攫之取非
其有之謂盜其良心無復愧恥聞卜氏之風亦可以少
省哉笑巖名普悦暨之永陵人
延慶庵記
距北江數里所轉柳巷而西石徑縈廽過野橋林樾扶
疎屋瓦參差梵音經聲殷殷與海潮相應答而山僧野
衲之所棲東西行人之所回顧者潁川陳氏之精廬也
始榕山君既寢疾豫為終制粤瞻舍北樂哉斯丘既得
吉卜經之營之手植松檜成行鬱鬱佳城白鶴來翔既
又築室於其旁以為享祀焚修之地名之曰延慶招僧
可明如晦居之明來請記余惟禍福感應之理盖天人
精䘲之交而隂陽善惡之積相摩相盪反復無端而真
有不可誣者故釋家有福田利益之可求而易家亦有
積善餘慶之可必然求之說出於有心而必之說則無
所利而為之也每觀于公之高門王氏之三槐執劵索
償如取諸寄而造物者卒如其所期亦若有隂相之者
豈其理之必然而氣不能不隨之歟抑氣以類相從善
感之者亦善應故人無不老之夀而有可延之慶夀止
於當年而慶流於百世故也榕山君富而不驕以濟人
利物為心時囏歲歉江淮間全活甚衆種德深矣陳氏
而未艾也其在君之二子乎慕學而甚賢好施而不倦
天鍾慶于是不在其身而在其子孫懿氏之占殆復驗
矣
報恩庵記
佛之道以無為宗以實為妄以身為幻苟利于物肌體
髮膚捨不復惜獨其所居莊嚴靚麗費億萬計通都大
邑招提蘭若無慮數百區鳴鐘而會擊魚而食澗丘巖
石之下尊師老宿結精廬以依焉者亦復金碧煥出林
表與前所謂佛之道絶不相類余每怪之嘗試以扣其
徒皆不荅講師智滿一日謂予曰吾祝髮時尚幼輙通
大義時時為人講說謂得三昧會失意權貴人擒致于
理事幸得釋擲拂子徑去一鉢游方幾二十年晚歸鄉
里吾老且倦念不可無把茅以盖頭乃即售山之東村
曰張岐擇爽塏地幾弓右控大河左揖定山環流疊嶂
圖景獻狀鳩工賦役合岐夷穽數楹草剏游息其中瀝
十指血書華嚴八十卷櫝而藏之扁其屋曰報恩嗣吾
法者惠日法澤與有力焉不幸早世嗣孫妙粹實繼其
役苦思精志銖積寸累不數載山畬增衍林木隂合視
前所搆十加八九追念往昔五十年間如一晝夜是非
榮辱浮雲散滅維是剏始之勤不有紀也後世莫知其
因紀之何如余應之曰佛之道以無為宗以實為妄以
身為幻是身本空居于何有無恩無怨不知所報余與
師處于今世夢也師之居夢境也又欲以是傳之後世
然則此夢何時覺耶師笑曰吾今日相與問荅亦夢中
語也昔顯公謂天衣禪師云恁麽也不得不恁麽也不
得恁麽不恁麽總不得此事如何余默然不荅居數日
師命其徒來徵記因次第其語授之且曰吾二人問荅
未竟百年後復當為叢林一大公案師曰然命刻之石
師朱氏暨之雙牌人
永福庵記
僧友山介余友義夫來請記其先未諾也請至七八而
不倦余友之言曰師陳氏世居白鹿之新橋曰陳巷者
族所聚也師幼有至性棄家游琴川受業淨居久之棄
去主高氏之奉親庵高氏微周氏以禮致之後主東舜
之衍慶與周合謀崇飾其宇掇拾衣鉢俾匠石費居數
年猛省作曰吾陳氏子吾親安在而為他人地乎即日
挑包問訊家山汎埽松楸買田營室意想心畫種種莊
嚴經始大德之己亥越丙午迄工佛法圓成聞者美之
今過東譽村望之叢林蔚然隱隱聞鐘鐸聲者永福之
庵也其中有庭翼如有丘曠如者他年求息之所也于
是師之願力宏矣請子志之以示其徒俾世守之勿墜
其勤無不可者余聞而疑之儒者宗孔氏立愛惟親奉
先思孝報本追遠于五性屬仁與禮墨者師瞿曇斷愛
欲之源等慈悲之施屏棄六親逃居山澤苦形鍊志滅
盡衆有并滅而寂亦無滅者今師之云云殆用世法不
出于世卒墮世網中類家人子年少浪走不自飾晚依
田園家累百金顧景自惜惟恐于其子若孫一旦廢墜
而諄諄遣誡及之也此其著想正與瞿曇氏之教相戾
至于敦族懷親結廬墓左孝思老而彌篤則甚似吾孔
氏之學耳世有墨名而儒行者豈非昌黎公之所願交
者耶抑文暢之序公從柳子厚所請也余于昌黎無能
為役獨念子厚謫居湘中北望城南先墓所在寄托村
隣芻牧不禁自恨不得如馬醫夏畦之鬼受子孫追養
者每讀其文而悲之死者如有知聞師之風亦少愧哉
師名謙益求記時年七十餘矣
常州路玄妙觀庄田記
猶龍氏之道清淨無為齋心寡慾然為之學者聚其徒
以請其師之言又象其天之主宰而事之于是乎不可
無室以居無田以食夫人居而求安食而求飽此在吾
易中所謂神而化之日用而不知者邪富者壤有餘蔬
貧則貸粟亦既清淨寡慾猶未免此又豈非吾有大患
為吾有身者邪延陵郡玄妙觀實故天慶元貞初賜今
額觀基晉永嘉中中尉毛公捨宅為之觀田則宋端拱
中教練使陳公所施有年所矣乙亥南風不競師熸焉
一城為墟道士執左契藏之地中幸得不燬于是道錄
可道樊公帥衆先入披榛莽屏菑翳堂觀粗立庄田多
為豪右所據詣官訟理悉歸侵疆真静闞公繼領觀事
復核隱租修明故籍副在有司鈐以印章乃合元額并
後續置及道俗所捨條例項目凡若干頃畝議勒之石
以垂永久居敬蔡公又繼之創祠室具香燈以祀施主
之考妣師資且欲鐫其姓字以勸來者今住持雲巖華
公痛前人之志未就不遠百里踵門謁記余嘉前後數
公之勤嗣續弗怠弗私其躬吾儒教中能自樹立鮮及
此者故為之著其顛末觀中人饘于是粥于是以餬其
口者可不知所自哉或曰是則然矣抑暵潦之不時出
納之弗謹則如之何曰天下有道却走馬以糞自今以
始歲其有矣况神人居藐姑射之山乘雲氣御飛龍能
使物不疵癘而年榖熟哉若夫管鑰司存是其塵垢粃
糠奚敝敝以為事天歷己巳重午日記
資敬觀捨田記(原注代作)
余頼前人餘慶襲箕裘之業顧惟鞠育深仁欲報罔極
不能守志廬墓手護松楸親扞採樵者以誓畢此生之
願規墓傍地可置萬家河流徑其左蔭以修竹樹之嘉
木垣而築之構宇于其上延道流居之請于朝以甲乙
住持著為例晨夕香火上以致封人之祝下以存豐氏
之祧又慮春秋享祀無以供粢盛而饘粥于是者無以
餬其口惟是先疇之畎畝不敢愛籍而置之觀中者為
頃二十有畸為米豆若干麥若干石有畸制其出納為
之品節羡餘則儲之以給創修之費後嗣之賢者斥而
廣之以成吾志其不賢者勉而守之毋去其籍毋毁傷
其薪木可也昔李文饒記平泉莊有毁吾一樹一石者
非佳子弟而洛陽之亂醒酒石已為監軍所得劉夢得
游玄都觀桃花千樹後十四年重來則兔葵燕麥蕩搖
春風耳世故相尋人事相感令人悠然興歎由前之說吾
子責也由後之說觀中人責也乃刻規約于左方年月
日嗣子某記
資敬觀記
資敬觀者永安華氏宜珍昆弟之所建也觀以居道家
者流而名出於儒書何也華儒者也儒者則曷為從道
非慕道也慕親也宜珍之父指山君力本以起家力學
以起宗樂施予不求名所樹立甚宏闊里閈稱德人不
幸中夀以殁大德之末歲在丁未窆于梅里之吕橋厥
施既遐二嗣競爽追孝于前人乃即其旁闢地十數畝
築道士之廬河流縈廻地勢亢爽松栢茂蒨水竹靚深
道過西橋者望之如化城之居鐘磬聲時出林杪居人
指曰此資敬之觀也夫敬一也邇之事父遠之事君孝
可移而忠能竭其力則能致其身矣傷哉華氏之親之
不逮養也而猶幸雨露怵惕之懷之有所託也事親之
日止矣而猶幸事君之日長也華君致遠之器自今展
拓此敬施之於家則男女正位勿嘻嘻也施之於朝則
責難陳善勿沓沓也施之於民則經營盡瘁勿燕燕也
是為資敬之義豈曰黃冠雅拜祝聖人夀而巳乎豈曰
深衣坐講席為國人矜式而巳乎存之以不倦之誠續
之以必葺之勤保之以勿墜之訓則此觀與天壤俱存
可也或曰華氏之先有隱德焉其子孫又封崇之九京
可作安知其不遡飈風而上征載雲旗驂玉鸞以就羽
人於丹丘乎而惓惓乎兹土也曰是非儒者之言也夫
孝子不死其親而非此之謂也劉盛讀孝經曰誦此能
行足矣焉用多讀而不行乎嗟乎此儒者之言也宜珍
名玠嘗為吳學正與弟璋俱以孝友聞
棲眞道院七元閣記
滸江之浦昔有棲真道院宋嘉定壬申道士周志静所
建陸守玄俞至洪共成之歲久潮汐吞齧勢不能支至
大己酉其徒管元範徙居州治虞山之陽又十有四年
至治壬戌王清仁香遠復建七元閣於殿後規制崇敞
殊侈舊觀介余友李剛直求記於余余辭不能李不可
數徵余文余扣之曰七元之義何居李曰在天成象在
地成形維北有斗其星七謂之元者尊之也事出道書
余因思王介甫嘗作臨川祥符觀三清殿記止書其屋
楹窗戶之深廣至作九曜閣記則又書其溪山登臨之
勝與夫興造之歲月直謂此閣為游人之壯觀而巳三
清九曜皆祕而不言豈非儒與道兩家九流各專其一
固有所難言者乎李曰不然神鬼神帝生天生地在太
極之先而不為高先天地生而不為久長於上古而不
為老伏羲得之以襲氣母維斗得之終古不忒禺強得
之立乎北極蒙莊氏昔有是語也且天之蒼蒼其正色
耶其遠而無所至極耶其亦有宰之者耶天固亦有道
耶道之為物惟怳惟忽忽兮怳兮其中有像怳兮忽兮
其中有物古之博大真人哉冲漠無形變化無常安知
其不乘雲氣御飛龍游乎六合之外其神凝使物不疵
癘而年榖熟以降福于下民則祈禳禱禬之地似不可
無也余曰然吾二人問荅即記也視介甫贅矣歲在昭
陽大淵獻戊午月癸丑日書
靈芝記
至尊登大寶之十有三年歲在敦牂中外恬熙民物康
阜真元坱圠散為休祥於是靈芝九莖産于古延陵郡
通守單某之室昭瑞應也公曹南人字吉甫貳郡有善
政秩垂滿一日洒掃東軒書榻之下得異草焉萌出土
中如玉笋踰月浸長敷葉二十有七如佛指如重雲如
虎拳如龍首五色眩目朝夕變見久之成紫金色背白
如雪脉理聯屬珊瑚交加勢傾西北朝揖天闕人士聚
觀請以上聞圖示四方伻來徵記憶歸附初延陵以傃
刃受誅堙井刊木萬室飛灰遺民百無二三荆棘中創
立城郭昇平日久流庸漸歸府寺一新㕓市復合蝸居
朽壤蒸出神奇嗚呼異哉氣化盛衰物理消息幽闃茫
昧赫奕顯煥非至人莫能測非鉅人莫能當於是單氏
有隱德焉是何祥也吉甫子禧為僕言其先大父諱某
金國進士調陽榖令棄官奉母逃難絶食拾葚採薺以
自給晚節浮沉居晝錦里中講授義學手葺草堂名曰
葚薺反晝錦之義也嗟夫芝菌之瑞其葚薺之積乎向
培其本根今暢其枝葉者乎予讀國風知薺之為甘讀
頌知葚之可食疑芝字獨不經見豈古有之而不為瑞
歟抑古無之而今出為瑞歟王介甫謂祥符中封泰山
民間獻芝者以萬數澗溪巖壑搜抉殆盡因以嘆一時
好惡之異謂皆治道所尚然人之情多見為常間出為
異今世不多見也治道雖不尚此非治世焉得此乎上
聖道德甄和毓粹諸福之物莫不來庭璽書褒寵下延
陵郡襄靖之後此其昌乎吉甫明恕而廣直老為吏師
子禧好學甚文諸昆弟彬彬焉玉笋之祥滋未艾也僕
耕穡東郊味飽葵蕨不識芝為何物昔聞商山老採以
療饑本草亦謂五芝服之令人輕身延年誠仙藥之上
品顧未知服食之方爾願從老圃而受學焉或曰是殆
不可以人力致也夫不可以力致者芝也有如商山之
老人者又何力致之耶噫
牆東類稿卷八
