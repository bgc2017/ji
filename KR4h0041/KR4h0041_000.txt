古文關鍵總集類
提要
臣等謹案古文關鍵二卷宋吕祖謙編取韓
愈柳宗元歐陽修曾鞏蘇洵蘇軾張耒之文
凡六十餘篇各標舉其命意布局之處示學
者以門徑故謂之關鍵卷首冠以總論看文
作文之法考宋史藝文志載是書作十二卷
今卷首所載看諸家文法凡王安石蘇轍李
廌秦觀晁補之諸人俱在論列而其文無一
篇錄入似此本非其全書然書錄解題所載
亦祗二卷與今本卷數相合所稱韓柳歐蘇
曾諸家亦與今本家數相合知全書實止於
此宋志荒謬誤增一十字也此本為明嘉靖
中所刊前有鄭鳳翔序又别一本所刻旁有
鈎抹之處而評論則同考陳振孫謂其標抹
注釋以教初學則原本實有標抹此本蓋刊
板之時不知宋人讀書於要處多以筆抹不
似今人之圈點以為無用而刪之矣葉盛水
東日記曰宋儒批選文章前有吕東萊次則
樓迂齋周應龍又其次則謝叠山也朱子嘗
以拘於腔子議東萊矣要之批選議論不為
無益亦講學之一端耳云云然祖謙此書實
為論文而作不關講學盛之所云乃文章正
宗之評非此書之評也乾隆四十二年五月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
古文關鍵目錄總集類
卷上
韓文
獲麟解師說
諫臣論原道
原人辨諱
雜說重答張籍書
與孟簡尚書書答陳生書
答陳商書送王含秀才序
送文暢序
柳文
晉文問守原議桐葉封弟辨
封建論種樹郭槖駞傳
梓人傳捕蛇者說
與韓愈書論史事送薛存義序
歐文
朋黨論縱囚論
為君難論下本論上
本論下春秋論
春秋論中泰誓論
上范司諫書送無黨南歸序
送王陶序
卷下
老蘇文
春秋論管仲論
高祖論審勢
上富丞相書上田樞密書
東坡文
荀卿論子思論
韓非論孫武論
晁錯論孔子墮三都(志林)
秦始皇扶蘇(志林)范增(志林)
厲法禁倡勇敢
錢塘勤上人詩集敘
六一居士集敘潮州韓文公廟碑
王仲儀真贊敘
潁濱文
三國論君術
南豐文
唐論救災議
戰國策目錄序送趙宏序
宛丘文
景帝論用大論
古文關鍵總論
看文字法
學文須熟看韓柳歐蘇先見文字體式然後遍攷
古人用意下句處蘇文當用其意若用其文恐易
厭蓋近世多讀
第一看大㮣主張
第二看文勢規模
第三看綱目關鍵
如何是主意首尾相應如何是一篇鋪叙次第如
何是抑揚開合處
第四看警策句法
如何是一篇警策如何是下句下字有力處如何
是起頭換頭佳處如何是繳結有力處如何是融
化屈折剪截有力如何是實體貼題目處
看韓文法
簡古一本於經
學韓文簡古不可不學他法度徒簡古而乏法度
則朴而不華
看柳文法
關鍵出於國語
當學他好處當戒他雄辨
議論文字亦反覆
看歐文法
平淡祖述韓子議論文字最反覆
學歐平淡不可不學他淵源徒平淡而無淵源則
枯而不振
看蘇文法
波瀾出於戰國策史記亦得關鍵法
當戒他不純處
看諸家文法
曾文專學歐比歐文露筋骨
子由文太拘執
王文純潔學王不成遂無氣焰
李文太煩亦麄
秦文知常而不知變
張文知變而不知常
晁文麄率自秦而下三人皆學蘇者
以上評韓柳歐蘇等文字說齋先生唐仲友亦
常以此說誨人
論作文法
文字一篇之中須有數行齊整處須有數行不齊
整處或緩或急或顯或晦緩急顯晦相間使人不
知其為緩急顯晦常使經緯相通有一脉過接乎
其間也蓋有形者綱目無形者血脉也
筆健而不麄意深而不晦句新而不怪
語新而不狂常中有變正中有竒
題常則意新意常則語新結前生後
曲折斡旋轉換有力反覆操縱
有用文字議論文字為文之妙在叙事狀情
辭源浩渺不失之冗意思新轉處多則不緩
上下離合聚散前後遲速左右
遠近彼我一二次第本末明白
整齊緊切的當流轉豐潤精妙
端潔清新簡肅清快雅健立意
簡短閎大雄壯清勁華麗縝密
典嚴
以上格製詳具于下卷篇中
論文字病
深晦怪冗弱澀虚直疎
碎緩暗
塵俗熟爛輕易排事
說不透意未盡泛而不切
