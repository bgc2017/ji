經濟文集卷六
元李士瞻撰
詩
為福建監憲恩德卿作
寶章美皇太子也太子聰明天授銳志聖學皇
帝為開端本堂以教太子太子自與師保之臣
講誦不輟性雅好翰墨内有所藴外筆之書然
每書輙寓懲勸以賜近臣福建府省右丞恩寧
普君以西夏名族敭歴中外聲光赫然太子為
書文行忠信為善最樂八字以褒寵之筆勢飛
動氣象森然大夫美之而作是詩也
倬彼雲漢為章于天相彼寶章昭回于編如龍斯升如
鳳斯騫如泰山斯重如北斗斯懸泰山維何巖巖高
矣北斗維何奎璧交矣緬彼結繩心焉忉忉皖彼科斗
不可以殽何以似之禹疇羲爻于洛有書于河有圖
聖人則之人文誕敷于古有訓世有格言格言孔嘉垂
裕後昆於昭元子岐嶷夙成羣后在天克配于京終始
典學緝熙光明帝曰元子毋怠毋盈元子有命咨爾墨卿
乃召楮生乃召管城徵彼處士進彼陶泓執事有恪遹
觀厥成於皇尼父載宣四教文行是先忠信是蹈
曰維為善處身之綱誰其樂之東平王蒼彼臧克臧
俾也孔昌彼狂弗莊俾也斯亡嗟爾恩卿永保全名
允矣君子展也大成恩拜稽首對揚洪休君子萬年永
錫爾猷
寶章十章五章章八句五章章四句
五言古詩
五更述事
北風撼船頭終夜苦難寐暫寐遽驚覺何如不成睡凌
晨欲交睛喧譁復驚悸問之見山來謂是温州際楚門
舟人家檣帆與心繫誰無遄歸念况乃此輩類我心重
賢勞所思在王事造物豈偏顧悉願委以遂寒暑尚有
差神明苦難是
翟甥以詩見呈情意甚至但辭不足以發之老夫
漫為改定以成其愛慕之志
我有渭陽思隨之使南陲當兹風濤中或受霜露欺髩
髮近衰老朝夕誰與宜吾生自弱齡巳有怙恃悲傍無
期功親頼有舅氏依孤苦無與比况負駑鈍姿過庭日
諄諄令我學書詩書詩弗終業猖狂走東西值此年歲
艱所願良多違晨昏每深省但覺惨以悽有弟天一方
生死未易期歲月各以逝徒生竟何為舅恩等劬勞形
影恒弔之何時遂榮名報此三春暉
楚門述懷
我昔放船日乃在孟冬初此時風寒競雨雪紛載塗是
行死生别妻子不得俱江南地偏下况復在海隅嚴冬
如初秋天氣恒多殊草木未摇落布褐被體膚網工此
邦人室家念居諸繫舟楚門灣一住十日餘我心如鋒
攅從行念踟蹰雖沐主家顧志願良未舒情雖公私牽
輕重亦異趨君家素忠義所望同吾徒王程已愆期日
夜畏簡書苟重君父憂内省還何如願君竟兹意早發
勿趦趄
將發楚門
使臣當何如所司在周詢哲王重觀察民情苦難伸我
從天上來乘桴赴南閩艤舟楚門岸奄忽踰一旬此邦
俯要衝道路當海濱民力困兼併徵求盡鷄豚浙東惟
七州地狹民亦貧所憑舟楫利生理恒艱辛視之等葅
醢雄吞竟何人我於十日來有耳不願聞盡從方門至
使者如魚鱗舟車日旁午鈞符星流奔故令惡少徒什
伍恒成羣白晝肆攘敓漁獵據通津兇燄嘘可炙人命
同輕塵内君命尤嚴所在毋敢論昔有五侯宅今有五
府門五府皆貴公擬跡王侯鄰紆朱曳組綬冨及子與
孫聖恩與鴻濛無物與比倫乃復為五虎嚙人如羶葷
五侯昔何如誅夷到荄根以今鑒往者傷哉竟難陳
吾觀桔橰論
吾觀桔橰論力鮮功倍鈞如何端木氏乃見汲者嗔哲
王肇先基辛苦貽子孫聖人貴萬全小利曷足云偭彼
憸人徒啓此僥倖門海艘歲萬漕便利毋與倫至今百
餘年不復事討論遂使奸雄徒窺測見本根炎方多長
蛇時效猛虎蹲兵交十年來氣運固有因聖人尚包荒
政令務因循乃知堯舜理乾綱是寬仁昔嘗賦車攻會
同如星奔仰觀千載前誰能繼先塵嵩靈誕嘉祥降此
甫與申方叔及召虎聖人周宣君中興眉睫間河岳亦
精神我皇以武姿哀痛怛下陳茂哉垂九葉度建萬國
春竄伏恐已逸安能覩乾坤執筆等太史磨崖勒雄文
十一月初二日發楚門
疾風西北來觧舟楚門灣開襟欲忘言喜折兩䄂彎朝
辭戴氏子暮見鴈蕩山此山接天台一見開我顔蒼松
襍翠篠宛似瀟湘間風潮催輕帆不得聽潺潺亦有王
事牽二毛近成斑幼讀天台賦常時願躋攀斯遊誠至
幸欲往又復難凡骨恨未蛻何時脱籠樊長嘯謝雲巔
晤言期後還
過鴈蕩山東行程一舍許名歴澳島無風而雨氣
蒸如暑眠不帖席留此三日不得行時盖十一月
初也
百粤居炎荒遠在揚州域氣蒸恒無風三冬如六月地
卑雲霧饒海闊天常濕積隂久不舒微雨紛更集日為
王事牽中心疚如灼夜瞻北辰高勢遠不易即安得如
飛鴻那能暫停息
題員外柏君夀字卷
柏生禀元化託地臨廣阿下有百尺根上有千丈蘿虬
枝刷風雨蓊䓗漲雲波不受霜雪欺勁節森有那欝然
梁棟器明堂起嵳峩匠氏苟見用之死矢靡他諒彼君
子徒小大同一科丈夫貴晚掺百瑶如雲和貞心倘不
改夭夀當奈何
五言律詩
贈貢泰甫先生牙笏詩(并序)
牙笏一張長勁且闊古所謂記事之笏也聊為
從者之贈詩以志懷不勝增感
象簡霜凝重蒼髯雪色新轉輸勞算用報答費經綸扶
病朝明主臨軒問老臣此時江海上人已厭風塵
長短句
題鄭彦昭郎中為漙泉所作梅竹
山中人寫梅竹琅玕清瘦花如玉幕中坐客多才華鎮
日揮毫寄幽獨忩間月底忽相逢紙帳香飄雲滿屋
五府少年釣馬歌
南客南歸必買馬冀北馬羣最多者白銀星粲賤如塵
千金買得那論價龍媒之駒鍾駿骨矯如驚鴻蹄切玉
神物本是房駟精一夕分輝耀南陸有時踣躠忽長鳴
乾龍坤□各有靈世人賤材但貴貨縱有眼顧誰終青
一從上船當船頭百計管束如拘囚仰首向天俛首地
馬與天地皆蜉蝣乾坤再造須清寧豈獨人人望有生
當時舊將封侯尚未老何為馬也不得逢中興唐時奚
官善飬馬南人養馬尤閒雅千方調飼如擾龍生芻細
莝那盈把浪濤風捲狂欲顛船頭入井尾刺天前僵後
躓戰欲死一生九死無因全當時人命尚弗保已拚不
得終前好五更風定強起看幸爾未盡同枯槁所存祗
是骨與毛首纔伏櫪神俱迯主人熟視但嘆息雖有善
相無方臯海陬去天經萬里海洋風波仍萬死脱生免
死幸已難豈意江南猶未巳中原豺虎年固多浙東五
虎將奈何船頭忽驚來刷馬惡少三五羣相邏半紙鈞
帖印一顆一日三番急星火問之便稱方大人大人有
命尤難些紅纓氊帽青辮絛短衣衲裌双環刀便將長
繩選馬釣喧呼叱咤聲狂嘈馬亦垂頭若有訴主人錯
愕不敢顧但將白金告少年再三買得寧償負陸有□
穽水有漁剥朘豈特臻肌膚魚蝦鷄犬悉有命饕餮至
此那能居我元天子家六合聖子神孫政綿邈三苗洞
庭將有歸涿鹿蚩尤終受縛君不見蔡州吳元濟根盤
蔕固能幾世又不見汴州李希烈桀驁偃蹇旋覆滅人
生忠義是善媒黃金北斗將焉為吁嗟鼠輩誠何癡
責風伯
吾聞六卿之官天子吏天之四時同一揆天上五命各
有司一或干之比僣擬孟冬初來將兩旬玄冥行天祝
融死日張土囊公怒號風伯為朋海若曹人言南風多
不競是何於我相炰烋排山之浪如銀闕打我船頭行
不得鷁首驚飛莫敢前鴟夷鼓吻常嘖嘖船頭呻吟船
尾病此去東夷垂欲近未聞今日薪水貴如金當年五
百童男一去無音信一時聞者皆快然便欲騎鯨飛上
天但恐爾輩是凡骨天高路遠難攀緣天子命我使國
土職方禹貢尤修阻爾聞天子遣使來神胡為乎弗相
與使者觀風古有命未聞遍到天之涯是行恐是上帝
意欲令八荒四海知屬天王家昨宵夢覩玉皇勑下檄
五丁追退鷁即今天子聖且仁爾為風伯何不為臣敢
為逆北隂之府是酆都不比人間官府但糢糊盡將厲
鬼磔裂為萬塊雖有口耳空揶揄尚書有云不逢上帝
怒汝若有常送使者到閩去去天萬里閩最遥閩人日
望使者軺爾其欽承厥命勿有替我將領子明年俱來
朝慎莫效尤國鴟梟
壊舵歌
南溟之魚頭尾黑身長竟船頭佀鐡浮游偃蹇氣欲吞
斜日昏冥暎鬐鬛喣沫成烟浪花起逐我船頭趁船尾
恐是昔年未死之&KR1416;龍一經譴斥偕厲鬼舟中健兒恨
盡白彎弓擬之三復止明日疾颷驅長雲巨颿高張萬
馬奔舟卒思家窮力使瞬息千里若不聞捩舵逆指衝
怒濤歘如生馬當春驕又如驚叚且上干雲霄萬里一
息非為遥須臾有聲如裂帛三百餘人同失色鐡梨之
木世莫比今作舵根為水嚙是木之産非雷同來自桂
林日本東當時不惜千金置便欲雲仍傳勿替箕裘相
紹近百年甑已堕矣奚容言眼前生死尚未保惟有號
泣呼蒼天蒼天高高若不聞稽顙齊念天妃神我知天
命固有定以誠感神豈無因少時風馴浪亦止以舵易
舵得不死我今幸爾同更生開闢以來無此比女媧氏
天妃神補天護國相等倫世代雖異功則均我皇開國
同乾坤一年四百萬斛運麾叱雷電役五丁片艘粒米
皆風汛財成本是神之功直與天地傳無窮愧無如椽
五色筆磨崖刻頌驚愚蒙
題鄭靜思松琴得趣圖
南臺御史大夫道隱公為天台鄭靜思書松琴
得趣四字求予賦詩倚舟書此為再會之好云
鄭靜思冰霜姿松琴得趣知者稀臺端道隱酷相愛大
書不一特畀之懸崖之松怪若畫風雷為長虬龍枝盤
錯屈鐡刷霄漢廻旋造化通天機泠泠清響孰與調幢
幢翠葆相參差有時山人坐其下靜聽但覺宫商隨夜
半起看河漢落虎豹俛首蛟鼉癡黃鍾太音世何有萬古
惟許庖犧知虞姚作五弦南薰鼓雍熙巍巍之德配天
地垂裳端拱成無為伯牙是何人尚俱不得鍾子期廼
知物理自有無言之至妙追作矯飾真成非鄭靜思人
汝竒當今聖人是堯舜臣下况復多臯䕫君臣相擇各
有以得趣政在弦聲遺致身忠義苦未早人不汝念君
其思古來賢達賤苟且出處幸勿負此清明時
題平陽彭氏雲松亭
彭孝子情何悲中心一念人誰知白日思親中夜隨夢
中猶欲笞其兒兒啼不勝親抱之遽爾一見尋别離覺
後但覺心歔欷心歔欷亦何有朝見鵬山之雲自往來
暮見梅原之松欝巍巍從問爾山中雲恐親心所怡又
復爾雲中松恐是吾親手自移今雖不見吾親顔色幸
得覩此為我永慕之容媒松常青青雲楚楚雲不能言
兮松不能語彭孝子有衣弗君著有杯弗君舉見君之
容聞君之音心已苦相遊亭上暮即歸歸來惟有睡與
癡彭孝子忠心一念人誰知
贈南臺察院椽修敬宗管叔堅還臺
東風吹雨春冥冥荔子花殘梅子青遊絲千尺遍江滸
愁罣離人留不住三山中有神仙宅玉樹亭亭照顔色
去年相逢眼未知今日相看重離别脩郎修郎多汝賢
曾陪驄馬驂後先氣岸巉巉隔秋水皎如寶鏡懸青天
穾竅洞射幽隱闢毫末悉露生光妍駿如天馬行長空
夭矯弗與凡骨同快如俊鶻下曠野搏擊狡兔追莽風
近時上書于主將意氣横出衝晴虹黃金臺前馬價高
舊時屬椽俱英豪如公脱落定應少我有真眼過方皋
邂逅天涯即傾倒北方之人信然好紅顔綠髮當妙年
頎而長兮富文藻明月之扇子所遺上有名字誰其題
似欲南薰送北客贈之寄爾長相思故人新峩獬豸冠
神完氣固方大觀神仙中人託為侣彩鷁西去何翩翩
我今贈子青雲裾旋當與子催薦書中臺選曹定虚左
不負堂堂八尺軀
七言律詩
送泰甫貢先生還朝便先往浙東訪妻子
聖主中興憶舊臣白頭自分老無聞傷心轉在朝天日
經亂維存報主身去國十年渾似夢到家一飯忍忘君
太平政爾煩經濟宣室非干問鬼神
風雨瀟瀟鷄亂呼使君無奈賦歸歟草玄易覓揚雄宅
到寺難求太史書白髮詞臣還祕省紫苞威鳳耀雲裾
會看同住京華日退食時時一起予
贈戴氏詩
永嘉名郡多名族孝義忠貞戴氏家曾向轅門干上將
甘從虎穴試磨牙蘭孫比玉香凝砌棣萼聯輝樹有華
意氣每逢天上使年年來此憩星槎
十月十八日喜風順而作
心緘未上神先啓風馬神輿瞬息迴似向藍關逢驛使
直從閬苑去天台潮寬新水毋煩算路入閶州不用裁
金石相孚應未爽會將功德報燕臺
始余發京師時已聞河南平章公克復濟南渠魁
就擒計益都之寇可不煩餘力而下矣夫大將係
國家安危行當慎重為宗社計舟中有懷援筆為
賦是又不能不留情也大將名察罕特穆爾字廷
瑞云
久聞大將下山東一戰名成破竹中調度敢煩廊廟計
疇咨仍藉相臣功宣光接武揚先烈方虎聯勲振古風
宗社有靈須慎重毋勞親手定雌雄
十月十八日夜睡間紀事并懷尚書徹爾托里張自
南侍郎吕伯益韓汝舟皆一時煙波羈旅之人也
明年相會遂得抵掌一笑
紀事
風送輕帆浪送船神遊萬里水中天魚龍吹雨三更後
星月憐人午夜前夢涉關山猶惴惴起看煙水尚綿綿
賢勞詎敢言王事虎穴頻探已數年
懷徹爾托里
同日除書下九天可堪同事更同肩延春閣底謀初畫
海子橋頭轡每聯酒戒飽聞微醉後言箴猶在别時邊
細思忠告如君少滄海平安幾日傳
懷張自南
每當同拜仍同事何獨君今使秣陵寇折底煩韓吏部
作書那數李陽冰新詩我謂參軍比短貌人呼主簿朋
試看明年降虜策定期六月見南鵬
懷吕伯益
誰着麻衣過七閩秋曹老子念先親登舟但抱終天恨
到海方知未了身世亂備經千百痛慈顔不見十三春
白頭扶杖衡廬下徙倚風前泪滿巾
懷趙虚舟
夙昔聞名未識君識君纔得兩三旬一時同拜叨前列
此日追陪愧後塵欵欵謀猷臻事變雍雍言笑見情真
明年檣艦浮杯簇方信韓郎是偉人
抵楚門即船主戴廷芳廷玉家也
楚門山色散煙霞人到江南識永嘉半隴石田都種麥
一冬園樹尚開花海天日暖魚堪釣潮浦船回酒可賖
傍水人家無十室九憑舟楫作生涯
又
船泊江潮是異鄉戴郎家住楚門傍寄來青柿猶存蒂
摘得黃柑盡帶霜竹塢人家茅屋小石磯漁艇釣絲長
可憐擾擾風塵際誰識桃源有洞房
次楚門聞福州六月之變就簡倪仲凱郎中不候而去
誤聞消息心如灼歸興那能候我來不是尚書船到晚
却緣員外别初回閩州烽火人猶記回紇刀牌孰總裁
最恨當時謀未審至今遺禍使人哀
前過台州代州人董生安車秀才而作石橋州之
所有勝跡也
天台山水妙南州是我垂髫舊所遊亂後久拚門戶改
别時只為稻粱謀石橋雨沒苔紋滑宰木風高鳥雀愁
欲上磯頭聊問訊片帆飛過不知收
走也啣命而來艤舟永嘉之楚門盖居人戴氏里
也一日邀致於所居之村曰竹岡杯酒留連伯仲
聮侍居周匝佳山水環遶於其間間嘗游目登眺
一時清遠之思嶄然眉睫昔謝太傅好遊東山未
為無謂也顧余何人擬跡宰相不能不愧耳幸以
詩人常談見恕是所望也
鴈蕩山東是竹岡林泉清賞勝滄浪人家散處通潮浦
鷄犬成村自鴈行無數小舟灣柳外暎山紅樹繞溪傍
主人惠我遊山屐謝傅情濃樂未央
黑水洋為風浪所飄見倭國界山船間雖有所賦
成於一時苟簡殊未工也阻風之暇復次所懷再
書船之左
極海風波不易模孤臣去國逮天隅東臨倭子將非類
西脱秦山即異區鵩鳥昔來凶已告界山今遇死無殊
男兒許國誠何恨只恐君王念未蘇
五虎門
西遊昔上三瀦峽今見南荒五虎門勢接天關并地軸
氣吞雌伏與雄蹲八閩津要難耽視百粤山河總大藩
千載卧龍今復起只憑三顧靖中原
次古山下時儒學提舉陳景忠來迓也
不見溪頭荔子丹尚餘碧葉滿空山水流百折成巴峽
山列圍屏擁畫闌粳稻滿田冬不刈漁翁舉釣晚猶安
閩州自古多無恙不許癡兒睥睨看
題劉中守小景
雨後看山更愛山結茅臨水閱人寰交談終日頻傷往
留客烹泉不許還凉月滿空邀鶴住綠隂繞舍聽猿閒
道人又有休官意每憶秋風放白鷴
奉同二次來韻并寄閩省謁諸幕謁閩王廟之作
通呈景容郎中伯益侍郎秘監先生同發一笑
重叨天遣八年餘又辱分符不暫居那有古人秦御史
豈無先輩貢尚書文章官樣誰將並氣節天然我未如
歸到朝廷當下問定從江海詔安車
舟中聽雨
鴈蕩山前船夜灣雨聲篷外響潺潺半生萍梗何時定
萬里冥鴻與夢還南海有珠輸上國(自議必往往泉州希輸上意盖)
(在此處也)江東無警報杉關(近有人傳建寧官兵已復邵武江西賊人已過)
(杉關衢婺二路復奉正朔)五更賦看潮生後覩見祥風起舵間
至正辛丑詔加福建國王為(闕)本省官屬
以正月初九為王誕日謁廟稱賀走叨先行展敬
禮道中欣逢儀仗之過馬上有作戱呈幕府諸公
綠髮紅顔衆省郎漫隨官長謁閩王褐荼羅傘騶前導
皮刺繩床仗後將舉奠杯摇紅蠟炬捧宣人出紫泥香
低頭再拜齊稱賀回首熙熙樂未央
和貢先生韻時同尚書祭亡友李仲容也
故友墳前草不春高風臺上聚星辰翰林小記如冠冕
閤老遺書絶後塵自愧不才難接武多君高誼許為隣
會須相伴朝京闕更有秦郎最可親
簡秦景容郎中昨日承歌談笑適詩酒相忘有放
浪形骸之意以謂到閩以來無此一樂但傷足下
以特達之材㙳坷仕路走也辱為知己之游不能
拔而出之此安足為故人耶詩以誌懷聊伸雅嘆
海嶠相逢情更親共看白首惜青春君心寂寞憐知己
我日凄凉念故人談笑總能推兩晉論文還許佀先秦
生平自謂同心膂爭及當時管鮑隣
再和貢先生韻
自是閩荒易得春鳥啼花落惜佳辰三山燈火星連簇
千尺遊絲晚罣塵南海珊瑚將北闕東家蝴蝶過西隣
太平好伴還鄉去兒有平安報老親
題臨川曾仲衍手卷時仲衍授永嘉之平陽州同
知有旨命賫御酒宣慰本州周宗道僉院貢米入
京卷有危太樸參政所書虞學士邵菴送行序并
詩三首走亦不揆效顰于左兼簡君道使君
海角相逢如未識三山聽詔見崚嶒大參書法追王獻
學士詩章似杜陵棣萼春明華艷艷芙蓉秋水玉承承
故朝丞相多英裔只有臨川世姓曾
九重選使勞將軍多羡將軍類古人報國只知君父重
與民還佀弟兄親中流砥柱頽波障舊蠟黃封御賜新
君到平陽煩問訊魚緘曾寄淛江鱗
問李則平憲副乞花
明府庭前花數本汀蘭岸芷迭芬芳山茶雨過紅娤净
茉莉風牽粉趐香隔戶蜻蜓空寂寂遶欄蝴蝶故忙忙
相逢盡道東風好一線何曾到晚郎
題江西老人李頥齊手卷
閩海相逢一老翁布袍藍縷髩毛蓬問渠何事蕭條甚
似爾從前寂寞窮酒後尚能稱草聖愁來只用指書空
如今江右猶烽火未許平安附便鴻
甲午歲以公差過江陵之右有訪故人田典簿仲
玉(五詩纔記一也)
自昔乘閒訪博聞書樓鐘鼓徹彤雲天吳紫鳳躭成癖
翠栢蒼松喜欲羣有酒便須呼阮籍浴蘭還擬見湘君
椒宫罷直歸來晚刻燭題詩到夜分
題馬生溪山小景
馬生遺我溪山景我笑從前好卜居地僻結茅依澗宿
水深移棹隔溪漁月滿船頭春載酒香生竹裏夜分蔬
室中切莫悲婺婦横笛于今怨有餘
乙未歲過歸州擬謁宋玉祠不果
聞子愁秋老更悲近來華髮也相催斯文一去無今古
過客千年許往來大雅遺音虚夜瑟故山喬木盡塵埃
一杯不到荒祠下腸斷江流幾百廻
甲午歲題江漢王粲樓和達實密雅蘇韻
大江西下思漫漫憔悴王郎舊倚欄貔虎晝嘷沙草白
轆轤夜轉井梧寒帛書善託雲中鴈錦字羞題夢裏鸞
魏國山河劉社稷可憐無地望長安
過浯州寄同年董節判碩通
大科賢士浯州判素節清風滿畫川欵叚總隨沙草瘦
甘棠只許後人傳往時同忝三場約為子今留萬里船
但使姓名通帳下敢勞騎馬到江邊
春日陪讌道山亭口占
二月春明花乍殘道山亭上翠如鬟天開圖畫峯攅戟
地接蓬萊雪滿關雙鳳巢雲朝貝闕六鰲駕海出人寰
薇垣官從多時彦聽取山人半日閒
題米元暉山水為賈仙院判作
雲樹蒼蒼路渺然紫烟綠霧障晴川風間理釣滄江上
日莫移舟野水邊林外有山常近枕澗前無竇獨成眠
生平此願行將遂便擬煩君借一㕓
為鄂省檢校陳用方題顧定之墨竹
鳳凰枝上舞&KR2513;毶恍似湘南與渭南紫籜穿林龍乍躍
琅玕着雨翠如酣風前逓影頻摇萬月下開樽偶共三
最憶漢濱千畆地碧波江漲水挼藍
為永嘉林温伯恭題瑞榴圖
安石榴花開滿枝五房同蔕總稀竒永嘉玉樹臨春秀
博望仙葩帶月移勝日名園期共賞他時駟馬兆先知
董林隂德宜多種留取君家百世思
題鄭靜思莊谷叟卷
最愛南華一老仙漆園為吏幾何年人從谷叟庄頭覓
榻向南州去後懸物外靜觀惟我得世間塵鞅欲誰牽
相逢莫賦商巖曲山雨衝寒好放船
題曉意圖
三星欲落不落際流水野橋人度遲鴈影遠含秋影薄
山光爭似曙光竒荒郊犬吠人家僻近塢烟炊筍蕨宜
欲掃柴門迎曉日偶逢花下有朝葵
題連江曾氏墓誌(貢玩齊文)
䕫山原下半山墳共說曾家子又孫海徼衣冠仍見古
荒郊鄒魯自成村秘書文字連城重此日羹墻萬感存
我欲題詩遺不朽錦囊收拾去朝元
題秀才魯環元瑞北門小隠
欲向山中學草玄北門小逕曲通泉讀書鐙晃烏啼夜
把釣船開月滿天行酒賦詩來好客據鞍敲竹引游鞭
誰能一伴幽人宿日鼓南風聽五弦
贈江西憲從事葉彦周
藁生抱牘來相謁珠玉煇煌滿卷中烏府風清飄玉樹
繡衣春煖試青驄馳聲江右催鸞檄奏最燕臺醉鳥酮
君有華居容我惜傷情無柰嘆飛蓬
醉題歌扇(名臺雲)
珠玉相輝照席珍一時傾寫任天真雲間駿骨行千里
宇内才名有幾人寰海魚龍須變化菁莪雨露盡陶鈞
小園池舘都堪樂句徤人豪酒亦醇
陸有嘉羞水有珍相忘聊復遂吾真開樽論議超凡壤
舉目關河盡遠人力可萬牛支九鼎誰能一線引千鈞
謭才自愧無分補頼有丹衷似酒醇
宴道山亭復風雨有感作
閩川又復過清明花信風牽倍感情四海再逢虞舜日
三年兩駐越王城春光寂寂啼山烏雲影悠悠拂羽旌
可是東君不相下狂颷吹雨濺銀爭
胄監羣英雅集為相特穆爾君夀題
鳳麟龍虎萃成均雨露菁莪總化鈞天上衣冠星錯落
眼前文物玉嶙峋力扶宗社誰將任手握經綸我敢論
南服海天纔一角行期引領拜楓宸
題仙人磐石吹簫圖
長松樹底坐吹簫疑是仙人王子喬白露未漙凉月上
秋風初弄羽衣飄山靈報罷雲朝散海鶴啼時龍夜朝
便欲乘鸞覲天上翩翩孤影屬清標
題成趣軒(為照磨托爾留題成趣軒照磨字明善盖吾從事也因書以為勉)
小小蔬園半畆畦涉能成趣路成蹊呼兒灌溉汲石井
留客待烹啼竹鷄子荆居室稱苟美管寧鋤金恒不迷
華構相承期勿墜今人應與古人齊
題黃山鄭潜彦昭練溪漁隠
黃山山下練溪肥水薦溪毛陸薦薇白魚供饌酒初熟
畫舫移來人乍歸治家只是春蚤起結屋更愛山重圍
我欲過從訪漁隠時危常恨與心違
題榴橘聯芳圖
石榴枝上橘來棲佳氣熏春草樹知兩瑞聯芳須未艾
雙岐並秀偶相宜實垂玳瑁筵初秩菓薦黃金品更竒
蘭玉胥承親尚徤定知有喜集門楣
游雲門寺(故宋鄭參政委大院)
洋嶼江頭雲門寺夤緣石磴上青天鄭家祠堂如一日
梵王宫殿經千年鯨音發響嘯山鬼荔子磨丹供别筵
政恐蒼生渴霖雨漫將詩句破蠻烟
伯莢右轄餞予於長樂雲門港因其念母贈之以詩
母子相依四十秋母年八十子恒憂劬勞未報當生别
罔極逾深重自尤㓨血寫經天亦痛銜哀陳陛孰為謀
君王若問臣消息瘴海蠻烟日夜浮
題不繫舟漁者卷(有序)
平陽陳君子上登甲午進士第秉志剛介獨立
不阿初授慶元錄事在任未竟值淛東西盗敓
蠭起郡邑無大小皆䧟于賊士大夫苟得脱於
難者往往去依方鎮不顧道義夤緣苟禄以養
生寧舍朝廷弗顧若是者奚啻肩相摩足相軋
哉子上獨不可曰始予承聖天子策士時幸以
子大夫遇我我何忍一旦悖此狐媚以求活耶
乃即日解官還家而慶元亦尋以䧟其見幾明
立志勇如此遂號之曰不繫舟漁者盖卑以自
牧謙以自勵也嗚呼舟惟不自繫然後得往來
江海間以自適人惟不自繫則彼之所謂冨貴
者又烏得而誘我凂我繫而縳之若犬羊然哉
走也適以督運事嚴泊舟于此偶得與子上邂
逅於是嘉其高而贈之
舟惟不繫任浮游之子衷心適與侔一身不近龍蛇穴
萬慮無如煙水謀那待月明纔舉網只須風定便行舟
(闕)
七言絶句
柬秦景容郎中昨晚閱高文誦之亹亹不倦沈著類
子厚而不失之晦痛快似退之而不失之浮恢恢乎
與韓逼真而於柳有所不屑也予識景容十五年頗
謂相知今殆不如遠矣斂袵再三賦詩為謝
錦縀裁來五色絲千方製就欲誰衣自慚輸與天孫巧
凡女從今不下機
題劉中守僉憲為閩海憲史馬謙叔賦二首
經年不見劉郎畫山色溪光共可人底事往來滄海客
釣舟容易許相親
遠山迢逓近山高茅屋溪聲閱澗毛江浦潮來帆正疾
日邊歸客頓相遭
松林午憩
松林坐久午風清溪水潺潺樹有聲何處小舟撑柳外
來迎潮落去潮生
渡口
海淀風輕晚待潮首綿車響客心摇人家住近青松渡
小女當簷弄阿嬌
孤䳱飛來數點青暎山紅葉笑相迎青裙赤脚誰家婦
闊背牙梳也自榮
紀見
榕樹根垂荔葉齊遶簷宿霧綠初迷鷓鴣啼徹山頭雨
午夢醒時日正西
正月
閩荒正月似初秋終夜聞雷耳畔遊睡覺渾如到家日
欲從庭下認牽牛
題集賢都事石林(二首)
琪樹亭亭廣萬章屹無枝葉蔽嚴霜相逢請看中流柱
未必崚層似爾長
誰為明堂作棟梁石林屹立並雲長會從白玉樓中見
杞梓何能與鴈行
寄貢泰父先生解紛詩書扇
覇業爭驅孰後先葵丘一會更無前如今誰是排紛者
那有先生似仲連
題鄭靜思小像
月明山靜海無塵鶴氅翩躚玉一痕却記别時春已暮
落花都付冨家村
為江淛宣使題補之墨梅(二首)
羅浮山下梅梢月素質湘裙淺淺粧昨夜嫦娥初出浴
桂華不敢妬清香
螺女江頭春色多孤根分瑞到南坡當時丰度今猶在
清苦如君少奈何
附錄
元翰林承旨楚國李公壙志
公諱士瞻字彦聞世居河南荆門曾祖諱之敬贈荆湖
北道宣慰使都元帥祖諱文亮贈太常禮儀院使俱追
封楚郡公父諱夀椿贈河南行中書省平章政事追封
楚國公曾祖妣陳氏祖妣張氏俱追封楚郡夫人妣鄭
氏追封楚國夫人公幼英敏好學應度支卿柳嘉辟為
知印非其志也嘗中大都路進士第為萬億廣源知事
中書舉為掾歴刑部主事陞員外郎樞密院經歴出僉
山南憲入為吏部侍郎遷戸部行永平總管府事陞本
部尚書出督福建海漕以功就拜福建行中書左丞召
入參議中書事進參知政事一年入翰林為學士階陞
榮禄大夫遷遼陽行中書左丞再入為中書參政改樞
密副使拜翰林學士承旨進封楚國公公生皇慶二年
二月一日至正二十七年十一月二十七日以疾終於
京師明照里第之正寢春秋五十有五十二月三日葬
大興縣臘八之原娶何氏武略將軍提舉何䚟之女封
楚國夫人子男四人守成守恒守峴守岷守成登進士
第戶部司計官守恒遼陽等處行樞密院斷事府經歴
守峴太尉府掾守岷國子生孫男一人尚幼孤子守成
等泣血謹志
榮禄大夫太常禮儀院使陳祖仁填諱
翰林學士承旨榮禄大夫知制誥兼修國史王時題盖
翰林承旨楚國李公行狀
公諱士瞻字彦聞南陽之新野人後徙漢上曾祖諱之
敬累贈荆湖北道宣慰使追封楚郡伯配馬氏累贈中
奉大夫太常禮儀院使追封楚郡公配張氏累贈楚郡
夫人父諱夀椿字春伯累贈榮禄大夫河南省平章政
事追封楚國公配鄭氏累贈楚國夫人至正初公以布
衣遊公卿間平章烏蘭哈達左丞烏克遜良楨嘗以王
佐許之尋用度支監卿柳嘉薦為知印非其志也舊制
凡大都有恒産住經年深者聽就試年三十餘中大都
路進士第十名庚寅歲也知印歴十九月考滿任將仕
郎萬億廣源庫知事歴二十四月中書辟充右司椽時
濟寧有警朝廷分省院以鎮之城䧟省臣奏兩府官處
死上以知院哈喇巴圖爾勲戚赦之以右丞阿克塔齊參
政賈惟貞等坐之公上書曰知院職在總兵宜處以重
刑省官職在供給止宜定為杖流今知院雖特勅免死
不過聖恩少延其生耳書奏右丞等遂得减死在椽七
月除從仕郎刑部主事出贊總戎時兵犯左衞京師震
恐禆將劉哈喇布哈兵甫交其母凶問至京上遣使即
軍中慰弔公曰今兵勢方振遽宣詔旨彼將哀毁不暇
大敵在前其孰足以禦之若能少緩信宿事方兩全從
之明日兵果大捷由是京師無虞盖其籌畫之力也未
幾遷承事郎樞密院經歴調僉山南江北道改儒林郎
吏部侍郎遷文林郎戶部侍郎行永平路總營陞戶部
尚書散官如故出使閩省時海酋賽富鼎為帥日肆暴
横公斥責之其黨抽刃環立語益厲酋嚴憚焉既而有
旨命揚珠布哈為平章酋拒之平章徵兵攻城凡三月
民乞救公出謂平章宜宥此曹去從之公欲復入平章
謂入將見留公曰民候我去留為存亡不去且有變平
章強留之酋果疑失策復謀出襲及再入事遂定藩屏
以安閩人為建祠樹碑詔拜資善大夫本省左丞尋入
為中書參議丞相綽斯戩議解博囉特穆爾兵柄公曰
削權事重宜先調兵以固關輔丞相以有備給之及博
犯闕丞相敗詔以伊蘇為相公為參政陞資政大夫公
謂相曰彼凶悖首禍天子以丞相代之功當百倍疇昔
如其復蹈往轍安知無前日之禍耶乃上疏其略曰竊
觀今日國家之勢有淹淹將盡之氣無赫赫再振之威
有甘心就亡之意無救焚拯溺之志又謂宜亟下明詔
以彰天討疏上不報遷翰林學士榮禄大夫知制誥同
脩國史知經筵事博囉入朝出為遼陽省左丞至則傳
檄遠邇其略曰違積世之先勲名曰逆子犯無君之大
惡號為賊臣仍拘執來使以釋羣疑奬勵諸軍以圖大
舉事平再入為參政時庫克特穆爾南征有詔諸王駙
馬悉聽節制等語公以為權寵太重勢將難制不聽於
是辯論愈切上乃俾詞臣增其詔語曰以南諸王駙馬
云云又嘗言諸朝曰今國家一新政理宜先正綱常執
政有謂國俗叔嫂相嫁娶盖欲保其家産者公正色曰
廟堂之上議論綱常乃以家産為言乎其人慙而止尋
改樞密副使時庫與張思道等仇殺遣使乞詔以討之
人莫敢言公曰棄南征之命而與王師敵咎誰歸况當
其出師也既付以便宜之詔今復有何詔乎若遂與之
則是責在朝廷矣事遂寢後復上疏曰今造作不已恐
傷民力傳之遠邇有鈸兒鼓兒之戲播之京師有斧兒
鑿兒之謠而陛下不之寤臣恐大事一去雖享有宫室
之樂其可得耶上嘉之拜翰林學士承旨知制誥兼脩
國史進封楚國公未幾以病卒時至正二十七年冬十
一月也年五十五配何氏累封楚國夫人子男四人長
守成後名延興登丁酉王宗嗣榜第三甲進士次守恒
遼陽行樞密斷事官經歴次守峴太尉掾史次守岷國
子生員公平生襟度開夷識趣弘遠忠義之節炳如星
日蹇諤之風凜如冰霜而經濟之才浩如江海使當時
能委任而責成之其相業又曷可量耶
榮禄大夫太常禮儀院使陳祖仁撰
經濟文集卷六
