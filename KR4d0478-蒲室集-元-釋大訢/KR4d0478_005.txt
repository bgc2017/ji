蒲室集卷五
元釋大訢撰
律詩(七言)
萬歲山
蜿蜒金翠倚青冥虚谷時傳萬歲聲葆羽毶旓雲氣濕
玉龍鱗甲夜寒生關河拱挹皇居壯宫殿深嚴聖慮清
自愧山林麋鹿性也隨鵷鷺到承明
黃河阻風
九域重尋禹蹟荒喜聽懸水夜浪浪中原迤邐河流壯
元氣汪洋地脉長萬里風雲來黯澹五更星斗下光芒
我行不有神靈助風送天香自帝傍
高彦敬尚書墨竹
西域高侯自愛山此君冰雪故相看蒼梧帝子秋風淚
翠袖佳人日暮寒妙處寧論鐵鈎鎖深情莫報翠琅玕
誅茅何處隂崖底靜看梢頭玉露漙
送郭幹卿學士赴奎章閣次趙魯公韻二首
歲晏俄聞上國行安車可是暮年情早朝翠霧霑衣濕
夜直銀河入坐清社稷憂勤霜鬢短江湖歸夢釣絲輕
相携不盡丁寧語歌斷驪駒白下城
短褐寧陪衣繡行相忘道術愧深情光分玉樹精神合
氣肅金盤沆瀣清孤鳳遠歸阿閣晚六鼇浮去五山輕
微蹤亦與扁舟約煙水南詢第幾城
次韻王繼學侍御金陵雜詠十首
新到建業
翩翩筆勢捲春潮自倚經綸答聖朝瀚海天高霜鶻健
沙堤華發玉驄驕只知鼇負三山重誰識鵬摶萬里遥
今日烏臺還赴召聚觀父老滿江橋
江表風流辱寵臨青山無恙只如今高陵雲合遺金化
秋浦涼生古玉沈吏散圖書齋閣靜公餘女樂後堂深
題詩石壁山靈護莫遣春風薜荔侵
龍翔寺
潛宫樓觀頌中興王氣東南百倍增瞻鵲欲從銀漢度
攀龍空想白雲乘經營不惜金沙布顧命猶傳玉几憑
誰識再來房次律重尋筆塚記吾曾
君子堂
堂名君子為君開喜報傳呼柳下來當道豺狼應屏跡
故山猿鶴莫驚猜波摇翡翠風生佩露冷金莖月滿臺
况是青谿江總宅黑頭勛業為低回
東忩看山
微茫翠浪瀉青瑶木末斜分鳥道遥雲斂江亭初過雨
月明津樹欲生潮崖根橘柚知誰種磵曲茅茨許過樵
不羡東山携妓看堆盤鱠玉映紅綃
忠勤樓
自負東南一劍横故應宸翰錫嘉名帛書峴首愁歸鴈
鼙鼓江心吼怒鯨落木叢祠孤淚墮西風長笛壯心驚
奸雄欺㒺真兒戲只比藏鈎漫鬭嬴
重登忠勤樓
宋亡諸將寂無聞猶有高樓倚暮雲井幹璇題彫雉羽
碑摹玉篆缺龍文君恩虚負忠勤寵王道須知禮義尊
空與後人增感慨當時羅綺只醺醺
獨坐君子堂(繼學嘗師鄧善之鄧綿州人也)
海上歸來鬢未霜登臨應不愧斯堂風生葆羽迎仙蓋
華散氍毹供佛香江上蘼蕪隨意綠雨中新樹過人長
綿州學士深埋玉淚濕遺編可得忘
賞心亭
碌碌從人媿抱關賞心應共鶴飛還孤舟野水東西渡
落日長淮遠近山神鼓乍喧香霧合賓筵初散綠隂閒
相思咫尺長相隔一似河流九曲灣
潛宫
御榻當年小殿西龍光照地起虹霓蓬萊珠館珊瑚樹
花月瑶臺白玉梯甲帳列營環衞密龜兹按拍蹋歌齊
代來故事馮誰紀只有年年杜宇啼
為餘姚同知(闕)賦林泉
興在林泉道自存不妨吏隠駐高軒蒼生未起東山卧
坐客先留北海尊谷口風高青兕吼崖根雨過玉龍奔
壯夫出處皆隨分且及明時報主恩
次韻馬昂夫總管飲仙橋詩
鐵鎖高懸隔杳冥仙橋有路上瑶京夜凉暗覺潛蛟動
曉色微看素練平坤極尚遺神禹力山靈空賦祖龍名
爛柯舊事憑誰問石柱題詩薜荔生
贈王吉甫提舉(至治末嘗為樞密掾建議誅逆賊史臣書之)
早贊中樞勇有謀翩翩筆勢萬貔貅直書趙盾辭無愧
請討陳恒志未酬委質朝廷思報效得官隴畆課鋤耰
野人好惡無偏徇老穉遮留擁道周
次韻吳閒閒宗師贈茅山徐真人
當年野服漫朝天不羡稽山賀老船翠蜃夜蟠金井月
采鸞朝下玉爐烟俄聞劫燒嗟灰墨還見宫城慶醴泉
莫道仙人無白髮步虚聲裏又年年
次韻薩天錫臺郎賦三益堂芙蓉
華開未覺早霜殘留伴仙人酒半闌翡翠巢空秋浦淨
落霞飛盡暮江寒玉真對月啼雙頰楚袖迎風舞七盤
持向毘耶聽說法病翁元作色空看
次韻王伯循僉事將上江東留别
江南江北白雲秋隨分高情且宦游醉著氍毺歸月下
夢披葭葦釣槎頭光生玉宇秋先見氣肅銀河夜不收
明日繡衣終遠别看山不盡更登樓
謝張雪峯司農惠西域諸果
殊方嘉實未知名何幸分甘及野僧把玩乍疑金粟碎
緘題還愛翠囊盛紅鮮色映琱盤露漿液寒生玉井冰
報以塩梅助調鼎願言百祿與川增
張公天上久乘槎珍果南來合拜嘉楚子漫誇萍勝蜜
安期不數棗如瓜敢忘止足求多味已分充飢飽一麻
但喜遐荒時入貢氊車風露滿流沙
次韻張夢臣侍御太子千秋日燕龍翔寺
天香一騎出燕山閶闔雲開近可攀華渚龍光瞻斗極
芒碭雲氣識龍顔紀綱吳楚東南重事業夔皐伯仲間
燕罷題詩煙景暮松高千尺鶴飛還
李遵道墨竹二首
有美清揚鬢髮垂神飈為佩水為衣虬鸞萬舞羣仙下
葆羽多儀帝子歸翠色夜寒雲靡靡綠隂晝靜日暉暉
李公父子深埋玉誰肯淋漓醉墨揮
長憶篔簹谷裏行蕭蕭几杖早凉生庭虚月色僧還倚
院靜秋聲客獨驚仙鳳去隨秦弄玉雲驂留待許飛瓊
錦䙀只愛龍孫好漙露梢頭照眼明
王元戴御史為沈禹錫畫洞庭圖
白簡風生嶽色秋揮毫能為故人酬霜華慘澹青楓樹
日脚微茫杜若洲萬化肧胎元氣濕巨靈斧鑿五丁愁
何時聽徹鈞天樂從此乘雲八極游
送太禧宗禋院觀志能照磨監造御麯還朝
宗禋從事儗分曹卷耳誰憐我馬勞犧象雲雷陳秬鬯
鴟夷風露出葡桃周廬入直天光近待漏隨班斗柄高
此去便鴻傳好語雲中錦字認揮毫
謝郭道淵以詩慶住新寺
住近城南尺五天眼看金屋會羣仙雲霞海上無三島
風月人間即四禪父老多情思沛邑從官有意賦甘泉
恩波不獨新蘭若麟鳳呈祥五百年
次韻荅曹德昭臺郎見寄
華壓雕欄護玉墀光涵珠網耀摩尼室空誰問維摩病
才捷徒憐顧愷癡塵土汚人思自奮雲霄舉翮欲何之
期君臺閣鵷鸞集濯濯清風慰所知
曹德昭嘗蒙寄詩已率諸徒同和吕仲實僉憲偶
見連和三首相遺予與仲實未及識感其相知率
爾次韻上荅
桂殿蘭宫九尺墀從游扑握與伊尼形殘佝僂空全智
腹飽侏儒只學癡辱贈瓊琚非報也載瞻銀漢欲杭之
道同何必論傾蓋白首如新不易知
百折摧殘不自持雪山巢頂愧芻尼人祈天女多求巧
我學吳兒欲賣癡拭目扶摇斯下矣馳心江漢願東之
使車不欲煩迎候只恐星移太史知
繡衣千里想光儀何待蒙倛識象尼鼠首更端知吏黠
螘酣萬穴笑兒癡孔顔聖域先登矣儒墨風流一貫之
願續三賢龍井社山行應許野僧知
仲實復和見贈勉答二首
佛國初登七寶墀見超無見總持尼情塵空盡還同俗
結習都忘不斷癡東嶺雲歸招共宿北山鶴怨任他之
吾徒未識毘耶老衣染天華不自知
當年射策動丹墀獨考遺經演聖尼早化鯤鵬矜意氣
肯憐鶯燕語昏癡支郎居越逢玄度蘇子來吳識器之
脱略形骸忘物我風流莫遣俗人知
張夢臣侍御題東林李伯高西疇詩卷次韻二首
風流一代盍纓簪千載令人感慕深老去歸田三逕樂
賢勞報國百年心霜餘菊囿疎堪摘雪後梅枝遠獨尋
山水至今遺愛在風清如聽倚梧吟
濟南汶上政相隣只合歸耕致此身雉雊淺畬桑日薄
鳩啼初雨燒痕新彭殤俱盡同今古物我無私孰主賓
欲問香山客入社底須更覓葛天民
送張可道管勾赴任西臺
臺閣清流孰與同還家乘傳似乘驄西秦風物由來盛
三輔關河自古雄邑子爭迎舟簇簇津亭張燕鼓隆隆
相期衣繡重來目還訪青谿野水東
雪窗蘭
誰把幽芳寄所思山林久已負歸期蘿龕賸著雲千頃
蕙帳空留月一規作賦何人捐洛珮招魂有恨弔湘纍
因知老衲夢揮灑杖錫敲冰上劍池
送趙仲德歸國學受業兼柬其父宗吉待制
文采家聲固足褒也應地勝得人豪遺民思遠唐風古
太嶽疆分晉水高壯志聞雞思擊楫雄才倚馬待揮毫
爾翁久擅絲綸美露冷穹廬夜直勞
送笪子敬赴蒼梧尹
簡書深念遠人安出宰蒼梧選上班虚市榖登秋社早
津亭柝盡晝隂閒島夷德被唐虞世鄒魯風移桂象間
奉詔遺祠躬謁奠忍看叢竹雨斑斑
送韓九成臺郎赴中臺
賢勞念子獨遐征上計郵程夜不停月暈有紅連碧海
星流如使度青冥權衡執法裁風紀檮杌誅奸肅政刑
報奏歸來承異渥好迂驄馬到林坰
送趙子威臺郎還都
王事雖勞足勝游千官迎候夜鳴騶憲綱久著威名重
人望還推學術優攬轡直踰沙漠雪題詩偏愛海門秋
歸臺更美皇華使報奏天光動藻旒
送楊文舉赴江浙省宣使
凍解青泥柳未青騑騑四牡在林坰家聲奕世推韓斗
天上何人識使星黃閣盍簪春盎盎火城分直夜熒熒
明年重對賢良策第一臚傳出漢庭
柯敬仲墨竹二首
醉墨淋漓雨露春九重何止動奎文老龍夜奮千年蟄
采鳳朝翔五色雲淇澳多賢歌衞武蒼梧有淚憶湘君
買山只合丹丘住賸種清隂為我分
何處龍吟百丈泓驟驚風雨助從横縈紆拳石藏千畆
次第寒梢發寸萌嶰谷何人調六律柯亭無客賞竒聲
五湖付與垂綸手斬取長竿掣巨鯨
柯敬仲作枯木竹石圖寄樵隠御史命題其上
木石山中託舊盟歲寒不改此君清相期雲霧隨龍化
更待天風引鳳鳴靜對聞琴宜夜雨閒來欹枕愛秋聲
老樵自是伶倫手調入黃鐘取次成
子昂竹石
竹君石丈舊相忘直奉王孫直玉堂碧映罘罳雲氣合
潤侵宫硯露華凉平泉回首班樵牧艮嶽隨時化犬羊
猶想胸中丘壑在龜谿拱木雨浪浪
眉壽堂為趙子威照磨賦
夀域鈞陶萬類春華堂偏慰白頭親黃封蟻汎雲霞動
紫誥鸞回雨露新閥閱聯姻森虎兕曾玄奕葉盡麒麟
繡衣不改斑衣樂忠孝兼全在子身
次韻馮東麓侍御遊鍾山詩
底須勝集慕山隂咫尺鍾山足訪尋留客但教尊有酒
歸田寧計槖無金才名久著三朝望經律仍窮萬化心
一代風流真可重後來感慨亦由今
東麓侍御赴燕南憲使留别次韻奉餞
從車祖帳候城隂留别題詩辱重尋愧乏鷫鷞酬斗酒
空憐駿骨市千金烏臺衣繡中朝貴牛巷煙蓑故國心
萬世不磨存直道人間彈指去來今
蒲室集卷五
