蒲室集卷三
元釋大訢撰
律詩(五言)
送趙公子去疾侍平章魯公歸蜀
所羡還鄉樂兹行得侍親魯公黃閣舊宣詔紫泥新給
傳舟車備承筐玉幣陳會靈奔嶽瀆移次動星辰父老
懷遺愛朝廷眷大臣百年輕重計一舸去留身子職共
承重親知囑諭諄行庖供膳早張燕進觴頻寶瑟調銀
甲琱盤膾玉鱗雲林還弔古風物獨傷神地勢金城壯
山光錦浪勻江喧初上峽樹遠欲通秦牛女天河夜魚
龍水草春豐碑臨奰屓高塜撫麒麟側聽歌淇澳猶聞
起渭濱上尊羅甲帳仙仗擁蒲輪朽櫟依瓊樹飛華戀
錦茵峨眉尋舊約谷口卜芳鄰願結香山社終陪綠野
賓相期無遠别萬里月隨人
次韻張夢臣侍御遊蔣山五十韻
勝遊還送客秋日淨郊原别酒歡逾洽行厨禮不煩楓
林生晚吹鞠沼媚晨暾滿座金貂貴斯人玉雪温絲綸
承異渥黼黻進嘉言宥密皇猷重才華大雅渾披雲簾
掛玉前席錦為墩接武䕫龍地冥懷鴈鶩村外臺分重
寄南服占名藩登麥初横榻迎春及賜旛憑高荒壝没
弔古斷碑昏種竹期招鳳尋僧共聽猿洞呀獰蟒化海
立怒鵬鶱珠鈿沈眢井金鋪委壞垣國初遺老在江表
故家蕃及物多膏澤為邦固本根化行民自信身退道
彌尊美俗時丕變吾人溺可援山川還寂寞歲月去翩
翻廢館弦聲絶虚龕繪像存苔斑饑鼠走梅卧野蜂屯
除道看驄馬來儀集采鸞傳呼驚鹿鋌笑語答江喧撫
跡多遺恨懷人欲斷魂馭風寧有待斵堊妙無痕師表
儒林盛賢勞王事敦不求金躍冶但愛土為塤陳寶徒
祠雉柏温苦化黿青山隨地好朱實著霜繁充味和椒
桂同馨佩芷蓀衡廬肩可拍參井手先捫說劍雙龍吼
揮毫萬馬奔築臺先自隗學圃恥如樊破衲多年冷窮
檐旁午暄不才甘朽櫟何幸枉高軒蕪穢煩芟刜泥塗
賴力掀班揚鋒遠避屈賈氣還吞舉世懷燕石惟吾重魯
璠三光開渾沌萬𣲖出崑崙喜接東山屐叨陪北海罇
辱知榮篚帛懷德報壺飱多稼欣逢歲嘉蔬更滿園雲
霄翔觀鶴溟渤偃鯨鯤寒士勤嘘拂諸生淑討論望塵
趨末路立雪候重閽緣忝三生舊心冥萬化元棠隂思
召伯柳色憶王孫精衞慙填海神鼇力負坤他時愁遠
别此意竟難諼嵩華相從去重窺玉女盆
述懷送觀空海歸臨川七十韻
幼慕空門貴高蹤世可遺功名輕閥閱塵土豈磷緇澄
觀難居俗湯休不廢詩三生猶有習四海豈無師身去
江湖遠山空雷雨垂諸方驚老宿同舍走羣兒素昧平
生願居然會面期解牛須肯綮相馬必權竒壯業期軒
輊新功日倍蓰氣豪空虎穴戰勝失魚麗五載靈谿寺
千章白雪詞清遊忘旦暮物論不瑕疵奎畫前朝秘清
霜古佛規巖空狐有塔山古寺無基松燎供宵讀芹香
助午炊凍泥蛙似蟹春雨菌如芝遠客愁猿狖村童抱
鹿麛雲藏吳猛廟雷護柳公碑物色紛難數雄材應接
疲願終盤谷隠恥事北山移未覺歡娛盡深蒙造物私
寒巖徒刻畫元氣忽淋漓共喜師門盛何嗟友道睽青
山吳甸没白水楚天涯落日三年望浮雲兩地思驛書
勞白鴈貞信卜玄龜果腹期雞黍同心感鐵鎡羣公來
雜遝餘子去委蛇風日矜神駿雲霄刷羽儀古今存道
統師友得綱維今代誰潛子宗門一器之聯芳端不忝
清要合如斯自許奔流象何知測海蠡芟夷開樸&KR0554;洗
滌脱瘡痍弔古多閒暇登臨甚忸怩山河秦百二宫闕
漢罘罳黃壤侵銅狄春風動兔葵林蘇俱異物標畫不
同時志大交難合歌長聲愈悲近人山擁座照席月臨
池正擬追金玉方將脱&KR0919;羈不才還涉世中道遂分岐
相失嗟狼狽無謀哂鷾鴯交情淡于水真味美如飴衣
綻寒分絮囊空遠貸貲鴒原兄弟急犴獄簡書疑仁者
應無敵將軍自數竒波濤孤梗汎風雨一巢危亡命憐
張儉逃生愧范雎百年俱繾綣千里許驅馳誓欲同生
死那能顧渴饑推恩豈望報菲德竟何為吾道懸孤注
叢林失一夔老師甘屏棄弟子頌期頤逝水歸東壑流
光及崦嵫空餘匠石斵誰善宰夫胹行獨招羣忌名高
得謗隨長鳴悲病鶴老氣卧孤羆入室猶横榻承顔或
奉匜樓孤金驛遠河直玉繩欹未厭從師樂其如念母
慈江雲連䆉稏山雪濕茅茨短世驚炊黍成功付覆碁
何曾犀首貴空作虎頭癡白日真成去青春有别離風
煙辭北固江漢抱南箕浪穏饞蛟睡天長白鳥遲鄉關
迷遠近雲樹暗參差幸喜收蠻獠于今靜鼓鼙詩成須
數寄清響播塤篪
送宋誠夫侍郎福建注選歸朝
已見崇儒效端由取士優涵濡知聖化啟沃待嘉謀歴
以諸難試旋聞百廢修分曹仍領選南省且停騶齊相
門難掃山公啟可投炎荒逾嶺海東極表閩甌水鏡明
羣象銓衡列九流人期修乃職吾欲拔其尤分寸躋難
上錙銖細莫收匪惟公論合若應衆心求六翮雲霄闊
修鱗窟宅幽乾坤生物大雨露化工侔紫詔頒宸極清
光動冕旒天高烟瘴淨氣肅雪霜稠高蓋相迎候遺經
得校讐人材臻盛世文物並中州公已多遺愛誰同紀
勝遊清商金石奏歸思繭絲抽蓐食勤征僕梅蒸損敝
裘諸君懷感激短景惜淹留愧我同樗櫟勞生甚贅疣
斷蓬風捲絮破屋雨傾湫烟水蛟龍暮江湖鴈鶩秋銀
河斜斗柄雲海限瀛洲待月飛金錫因風駕玉虬天台
無負約為我訪閭丘
送何彦敬赴山東憲幕
風物中州美人材聖代優恢恢光嶽合肅肅羽儀修省
署千官盛臺綱衆目收諸公多汲黯文掾獨何休健筆
回天險精機洞鬼幽霆奔羣蟄奮鼇負五山浮責已常
存恕知人庶寡尤平生周禮樂後世魯春秋西極銷鋒
鏑坤維得綴旒元功推衞霍首罪竄共兜陳寶無祠雉
桃林已放牛九天行日月一命重山丘幕府非閒散山
東且勝遊飈車馳羽檄霜刃避吳鈎白下諸侯酒淮南
使者舟風清捎退鷁月冷動潛虯歴數無雙士誰為第
一流託交慚素昧道術得相求塵土緇衣涴山林白髮
羞送君因有感暮色起滄洲
送暉昧谷歸蜀
西土稱多士吾宗代有賢百年罹末運三蜀竟中捐江
漢情悽若關河氣薾然重來天下士忽見國初年日月
臨雙闕星辰共一天人材端有合地勢豈云偏今代誰
名勝斯人亦靖專鵷雛文翮健驥子肉騣拳濯足思滄
海浮桮動碧漣池魚知法要山兔學深禪行李元無住
飄蓬也自憐登高羣水下弔古大江前猶說錢塘好徒
聞鐵甕堅英雄銷鷙鳥簡牘謾蟬聯故國雲千疊新秋
雨一川江風今夜急巴月向時圓鴈起傖人笛鴉迎賈
客船出潭天似束入峽水如懸久駐邦君騎爭輸邑子
錢雨華知滿地鐘鼓報林泉
完者篤總管瑞麥詩
白下農登麥民歌秀兩岐樂郊原膴膴化日景熙熙膏
澤均千里薰蒸足四時舜琴方日奏鄒律協期吹玄測
猶存象休徵不待龜誠通天自應氣感物無疵紀瑞農
司喜披圖太史知聯纓珠的皪雙佩玉葳蕤宿雨含芳
膩鮮飈動綠漪鳥嚶金羽並雉雊錦雲披充市邀湯餅
比鄰餉糗餈丙丁先薦祖庚癸免呼師翁飽支頥睡兒
閒鼓腹嬉不須秦貸粟無復魯憂葵子産多遺愛張堪
匪溢辭頌慚連理木歌忝九莖芝仙李彌蕃衍甘棠願
永思登庸期燮理布治待綱維展也風雲會懷哉雨露
滋思文尊配稷洪範遠傳箕王道惟歸極民心貴秉彛
來牟存古典貽訓可無詩
送劉文美知事赴燕南
江陵初扈蹕忠義可回天代邸朱虚重南陽鄧禹賢揮
毫當白日舞劍動華筵宫錦紅雲暧金盤玉露圓古來
三語掾今代孝廉船無薄燕南幕相期日九遷
蒲室集卷三
