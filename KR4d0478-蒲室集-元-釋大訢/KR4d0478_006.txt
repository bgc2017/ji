蒲室集卷六
元釋大訢撰
絶句(五言)
米元暉江山秋晚圖二首
紅樹宜秋晚澄江媚落暉扁舟如喚我莫待白頭歸
江山自開闢元氣忽淋漓貫月長虹夜涪翁許獨知
松雪翁墨蘭
風佩參差倚秋香暗襲予愁來禁不得誰弔楚三閭
畫牛
草煖犢子肥牧閒牛耳濕誰知荷蓑翁風雨租稅急
溪山小景
溪光深照席雲氣暗沈山好似西丘土扁舟幾日還
口號四首為海樵公送别(儀真舟中作)
道合形皆寓心親跡任疎偶然成邂逅握手勝交書
矮篷仍漏雨盤屈不如蝸漢使天河上難追萬里槎
功名隨分有聞道古難能收拾香山社霜顱及老僧
蒲香仍五日不是獨醒時有酒從人醉長齋律自持
絶句(七言)
次韻馬虛中道士贈熊以善之金陵
江湖隨處得相逢四壁囊衣客意同自是雲蹤無住著
秋蓬何事解隨風
師友平生孔文舉詞章今代沈佺期豈是雲林遺隱德
未應才俊困明時
朝望秦淮雲氣清夜聞鶴唳帶風聲參差天闕牛頭没
斷續鍾山馬首迎
焚疏空聞招惠約上書誰復繼鐔津千巖萬壑不歸去
落日長江思遠人
次韻答石室元晦
不審往來相熟未青衣迎棹慣看人糗餈分餉家家似
薯蕷炊香頓頓新
憐君身大不及膽想見道公應更癯實錄自彰銘鼎義
能來重掃石浮圖
貝闕羣仙羅玉質也知天下足金銀深慚造物相料理
巖穴偏宜槁木身
義公死葬廬山下也說曇華一度開猶喜老禪隨幻住
昨朝天目寄書來
抗標霅畫同房住况是苕華雪不如扁舟短棹不成去
坐聽鐘沈月上初
贈日者沈愛山
君平天上知名久牛渚無人解汎槎獨抱囊衣江海去
扁舟風雨度年華
次韻答熊以善秀才
陞堂齊赴鼓隆隆獨著儒衣謁嬾融也勝朝回隨鴈起
西風千騎過雲中
風雨歸舟圖
中流鼓枻欲何之乘興何如盡興時蛟鰐垂涎風作橫
山長水遠欲何之
古廟折碑圖
古廟殘碑野水村行人回首暗銷䰟遙天何許孤雲没
不盡青山萬馬奔
贈顧可和
鏡客識我麒麟種茅氏憐吾丹鳳鶵幸有小郎供膳美
土酥如練玉為腴
虞伯生學士以五詩贈一上人蒙見其一公將歸
蜀謁趙魯公次韻
醉罷蒲陶金叵羅散華方丈寫伽陀扁舟許我從公去
浩蕩江漚萬里波
潛宮樓殿五雲開雲外青山萬馬來黼黻天容歸化筆
故應留待謫仙才
我愛鍾山七佛居曇翁重掃劫灰餘先皇同愛靈山記
千古神龍護寶書
魯國數年書疏斷每思高會聽雲和别時有約終相覓
綿竹江頭雨一蓑
西蜀高僧識馬駒十年江表飽蒿藜宗門喜見南回日
千衆開堂借品題
墨梅為馮仲寶賦
秋華瘦影月微茫風袂參差玉佩璫更覺微酸生齒頰
千林煙雨待青黃
李息齋墨竹
李公墨妙俱陳跡誰識湖州苦用心惆悵此君猶玉立
空山風雨夜堂深
雪忩蘭
百畝無香失舊叢若為膏沐轉光風趙家三昧吳僧得
未覺山人鶴帳空
舟至通州夜雨大作
明日京華拂面塵穹廬如雪馬如雲雨聲未忍孤篷别
故遣蕭蕭枕上聞
次韻送寥天與
楚江失客暮帆開眼底何人識異材後夜月明潮又滿
青山空繞雨花臺
魚樂圖(予作菴東園將謀退休而未能入居之希古禪師寄魚樂圖索題感而為賦)
築室開池學放魚旋縈九島作江湖畫圖更築煙波好
野水寒塘雪葦枯
畫馬
華山歸牧空龍種傳得丹青十二閑前歲上京聞扈蹕
白雲如見六龍還
湘水行春圖
湘江何處問幽棲野服行春曉色微著我茅茨相伴好
不堪衰疾未能歸
淵明歸去圖
横亡海上只徒傷夷隘空聞臥首陽歸去柴桑吾故里
高風猶是昔文章
百雁圖
旣集還飛水正深風驚葭葦亂拏音江湖尚爾防矰弋
肯為傳書到上林
孤嶼圖為鴈山德長老題
澹煙疎樹月朦朧路隔寒潮斷復通添箇茅齋分我住
明年飛錫海門東
梅雪齋為逯彥常賦
梅雪相輝映遠空參橫猶愛月朣朧更期佳實充調鼎
好在青黃煙雨中
李遵道墨竹
曾共琅玕節上題淋漓不記醉時揮湘波如舞風如佩
猶待騎鯨碧海歸
次韻答征蠻御史五首
贈了空羽士
劒光電繞蒼崖裂阿母金盤進紅雪攜手一笑三千年
更約乘鰲拾海月
秋夜宿瓜洲江風山月亭
波底聞綃聞帛裂玻璃萬頃魚龍雪向來鼙鼓海門秋
夜驚不度穹廬月
寄西山李處士
每憶西山水竹居秋風林影夕陽疎江湖正自無知己
底用嫌人索報書
宿雲峯菴
雪深麋鹿無行跡雲外樵歸何處笛老禪騎虎不驚人
猿拾荒苔掛高石
游仙
騎雲直上黃金殿騎鶴歸來白玉京飲乾石髓開還合
指點蓬萊淺復清
濟法師清鏡圖
閣前湖水清如鏡好為行人照白頭寄我畫圖憐我老
何年鏡裏認扁舟
次韻馮東麓侍御留題鍾山八功德水
天上羣公玉筍森也隨陶謝入東林臨池最愛清如鏡
不照衰容只照心
東麓侍御赴燕南憲使留别次韻奉餞
雄譚咄咄氣陰森玄度三生得道林自喜神交忘物我
誰知宇宙本同心
竹石圖
往年會盛克明于幹禮部舟中後蒙以便面相寄今
見與喜近仁臺郎作竹石圖喜而為題
我愛淮南大小山座分江月弄潺湲竹君石丈能無恙
偏稱臺郎玉筍班
聯句
秋夜同太原張(翥)仲舉永嘉李(孝光)季和龍翔寺
聯句
先皇日潛邸梵宮冠東南金碧麗紺宇(翥)旌幢覆瓊函
六龍駐神馭(光)百靈護鸞驂地蟠龍虎氣(訢)殿擁貂蟬
簪文石露篆古(翥)化城天樂酣杏梁虹飲渚(光)璧甃蟾
生潭複道星辰直(訢)觚稜煙霧含浮圖琅當語(翥)藻井
罘罳含曾暉雙鐵鳳(光)清旭眩冰蠶望氣芒碭遠(訢)問
道崆同嵁御牀塵宛宛(翥)仙仗華毿毿珠襦韜玉柙(光)
猊座涵空龕遺弓泣父老(訢)執豆奔侯男衣冠閟原廟
(翥)矛戟圜精藍憑几敭末訓(光)銘鼎紀玄譚聖祚萬世
啟(訢)法筵諸佛參貝翻譯經六(翥)圖繪笑像三華鬘衆
唄作(光)象教一嘿諳猿鶴驚此客(訢)林磵洗餘慙齋厨
飯香靄(翥)暝閣鐘聲韽錦蔫渴獸扶(光)礎踞雕虎耽洒
掃媿無補(訢)倡酬知匪堪燥吻茗屢沃(翥)苦心策頻探
焚膏續迅晷(光)捲簾納霏嵐氍毹月采淨(訢)鑿落雲液
甘風籟摐古栢(翥)秋隂挾高枏戸牖蜂脾矗(光)丹青海
波涵社中合陶謝(訢)方外師瞿聃息影了虛寂(翥)棲禪
屏癡貪苾芻交折堲(光)伊蒲不盈甔心同略形跡(訢)累
遣忘憂惔錦堆絡扇羽(翥)赤螭銜劒鐔㕙豪走奰負(光)
麈尾揮䰐鬖堅壘避屈賈(訢)陋邦敵吳郯韻劇魔膽落
句雄神力擔擁鼻極營度(翥)刺手勞鈎撏椷筩逓銀鹿
蠧葉剔白蟫(闕)天人繞優曇(訢)境勝情自曠
理超思彌覃(光)雲卧委巾舄雨歸借箯籃(翥)報章愧木
李留帖踰黃柑(訢)話言諒所慕沾醉詎可妉(光)捧席白
足慧(翥)觸屏蒼頭憨(訢)偏袒罽肩聳(光)鏤匡鐻耳儋(翥)
吾我涉誕謾(訢)爾汝志詀諵(翥)罅發栗穰厚色滃醪味
醰(光)剪韭差可芼食魚更須泔(翥)青谿渙以瀏蔣陵聞
其&KR1766;(訢)茲事付千載相期結廬菴(翥)
蒲室集卷六
