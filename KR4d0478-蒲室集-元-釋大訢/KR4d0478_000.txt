蒲室集别集類四(元)
提要
(臣)等謹案蒲室集十五卷元釋大訢撰大訢
字笑隱南昌陳氏子居杭州之鳳山遷中天
竺又主建康集慶寺是集詩六卷文九卷前
有虞集序謂其如洞庭之野衆樂並作鏗宏
軒昂蛟龍起躍物怪屏走沉冥發興至于名
教節義則感厲奮激老於文學者不能過雖
稱之少溢其量然其五言古詩實足揖讓于
士大夫間餘體亦不含蔬筍之氣在僧詩中
猶屬雅音又文宗入繼大統改建康潛邸為
集慶寺特起大訢居之授太中大夫故雖隸
緇流頗諳朝廷掌故若所著王可毅尚書歷
任記證以元史文宗本紀皆相符合惟本紀
謂至治元年五月中政使約爾珠(原作咬住今改正)
告妥歡徹爾(原作脱歡察兒今改正)等交通親王於是
出文宗居海南而是記則謂至治二年讒慝
搆禍文宗遷海南與本紀相差一年或傳寫誤
元為二故與史異耶集中多與趙孟頫柯九
思薩都拉(原作薩都刺今改正)高彦敬虞集馬臻張翥
李孝光往來之作而第九卷中杭州路金剛
顯教院記第十二卷金陵天禧講寺佛光大
師德公塔銘並註曰代趙魏公作則孟頫亦嘗
假手於大訢知非俗僧矣乾隆四十六年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
蒲室集原序
天地之相感而文生焉氣神周流物象變化而不可已
者亦猶文章之出乎人者矣故夫以高下厚薄肥磽荒
易之地以通乎風雨雷霆霜露之用摩盪消息起伏各
因其所在而發焉千態萬状之迹其可窮哉是故必以
聰明特達之材而充其周普融攝之識徹乎天人古今之
變以達其浩博精要之理而後可以為之也嗟乎鮮矣
彼局促於呫嗶之間每不足以得之而妙契心要于形
骸之外者庶幾言之而無愧執之而無方以縱横出入
於當時者乎南昌訢公早有得於其宗精神所及六藝
百家殆不足學也故其說法之餘肆筆為文莫之能禦
以予所知自其先師北磵簡公物初觀公晦機熙公相
繼坐大道場開示其法然皆有别集汪洋紆徐辨博瓌
異則訢公之所為有自來矣我文皇建大刹于潛邸之
舊處特起訢公居之天縱神明度越前代取一士而表
異之冠于東南之叢林其遇合之故尊禮之意豈凡庸
所得窺其萬一訢公于是吸江海于硯席肆風雲於筆
端一坐十年應四方來者之求則一代人物之交見于
篇章簡什者殆無虛日豈尋常根器之所能哉予與訢
公相知二十年天歷至順間一再邂逅京師殊未暇
及兹事歸卧山中五六載方外之士相遭于淡泊時得
見其一二已不勝其驚喜高上人久從公游不鄙予之
衰朽而來過焉乃盡得其所為蒲室集者數巨帙惜予
有子夏丘明之疾危坐虚室使善讀書者琅然誦之如
洞庭之野衆樂並作鏗宏軒昂蛟龍起躍物怪屏走沉
冥發興至于名教節義則感厲奮激老于文學者不能
過也何其快哉何其快哉豈期寂寥遲暮之餘而有此
獲也故題其編末而歸之至元四年歲在戊寅四月八
日蜀郡虞集叙
