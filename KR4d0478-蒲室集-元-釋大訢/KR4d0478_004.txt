蒲室集卷四
元釋大訢撰
律詩(五言)
佛智師歸仰山
早發扶輿拜鐙明愛白頭故鄉元自好遊子獨淹留壯
業真何用孤懷未忍休始終存衆望不敢畏離憂
送張用鼎遊燕南
天上知名久由來漢客星江湖歌白雪風露滿青冥巴
蜀須傳檄燕山待勒銘壯夫期遠大不獨抱遺經
寄皇甫州判三首
吏隠風流甚高懷似野僧八分秦畫古三尺漢官能止
水心無競清秋氣欲增扶摇如有待萬里看飛騰
錫谷泉無比青山亦可人試茶招野客拄笏及清晨平
野牛羊卧空庭鳥雀馴學優為政樂風俗見遺民
講罷長干寺牛頭取次遊秋風三載别滄海一身浮擊
鉢隨魚艇翻經滿石樓故人知我意書札為相酬
次韻寗宣尉
將門三葉貴古劍雪霜硎霧卷烏蠻淨風生碧海清投
壺驚甲帳飛墨動雲屏未愜清遊興松房聽雨聲
送别二首
行役何時了宗門可罷參棲遲無杜曲留滯尚周南渡
水聞天磬登山禮佛龕百年重回首風柳正毶毶
沙鳥高低語江雲斷續飛青山携手别秋日故人稀落
落芳心在悠悠昨夢非歌長不用續鯨浪暗吹衣
趙大年小景
斷葦仍催雪寒潮不上溝扁舟從此去一衲更何求望
遠支頥倦臨流照影羞披圖重有感空負五湖秋
送秦元之參議赴太禧宗禋院二首
聖皇思孝治禋祀荅鴻禧文祖尊虞典祠官肅漢儀嘉
言資畫諾直道在綱維珍重如金玉山林慰所知
臺省東南重俱稱幕府賢人誇冠有豸我愛筆如椽行
李江東月離觴柳下筵春風遺愛地賑粟萬樓船
送人奔父喪二首
銜訃奔程急秋陽晚作威馬悲循道踴烏感傍人飛遊
學期身達哀榮與願違始終全志養德業足光輝
死生千里别父子百年心淚盡黃泉咽愁來白晝隂雲
山通楚迥江水入淮深廬墓多&KR1444;應他年惠好音
寄趙伯寧中丞(有序)
八月二十一日人達趙伯寧中丞書其日趙初度遂
寄詩二首趙與予同生甲申也
早忝相知舊山林愧不才生申同八月華甲異三台鵷
鷺龍庭會風雲玉帳回遥知初度日宣賜紫霞桮
新寺承恩重深慚燕雀微寶階華散綺金地月增輝布
畫勞鈞軸經營識化機西湖風雪夜還憶對麻衣
荅張雪峯司農二首
宿衞千官直明公列上頭露華金井凍紅葉石渠秋分
職農司重為邦食貨優不忘方外興書札到林丘
營繕勞供億推忠荅聖恩玉泉上林苑金地給孤園華
雨看還眩星河坐可捫南宗猶借重不惜問風旛
庚午秋過淮安
百感何嗟及行人過楚州笛聲今夜月雲物向時秋古
驛依城住長河傍海流天王南狩日曾此駐鳴騶
過淮河口
水次千家市蠻商聚百艘揚徐元接壤河泗此交流乘
傳陪天使浮桮任海漚夜凉瞻斗柄想見上林秋
送薩天錫照磨赴燕南憲幕
蕭寺留詩别高懷不負公江聲元自急山勢古來雄下
榻疎鐘雨登臺落木風重來無幾日除道避乘驄
送簡上人(有序)
分院官按行吉安諸山取妄庸住持十數人革去令
簡持咨赴行院投之簡求詩贈此
千古象龍地凄凉狐兔居固應韓子論無復仲靈書使
命文仍重宗綱網未疏煩君馳驛急感激壯懷孤
蘭蕙同芳圖為馬元博題(其兄伯庸為三臺中丞元博御史掾時人榮之)
比德宜君子同芳伯仲間舞風長佩委笑日淺眉灣蕙
帳懷幽遯蘭臺接上班國香應自媚容伴玉人閒
挽陳如心縣尹
自昔稱人望寧論禄仕豐平生太丘長今見魯山公顒
若思時雨薰然被德風承顔空有夢長與逝川東
楊執中幼與予同舍自予去鄉里一别四十五年
矣乍見俱不相識承惠詩二首次韻謝之
勛業雙蓬鬢江湖萬里心扣舷山月近欹枕夜濤深多
士懷東觀何人賦上林只將絃上趣白雪寫遺音
青衿巷南北雞犬識比鄰驟面初疑夢論交晚覺親文
章元有命耕釣豈無人老矣非吾願滄洲合問津
次韻奉荅吳可堂左丞致政寓九江見貽
晚節陶元亮平生賀季真雞豚栗里社賓客午橋春風
物三生夢功名百歲身種蓮毋負約金地不生塵
送睢陽王德明辟内御史府掾
巡遠睢陽後遺風士氣豪河經商邑壯山並閼臺高月
窟求龍種天池集鳳毛辟書寧易致不用歎賢勞
蒲室集卷四
