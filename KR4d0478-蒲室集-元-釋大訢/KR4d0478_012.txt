蒲室集卷十二
元釋大訢撰
塔銘
永嘉江心寺一山萬禪師塔銘(代佛智師作)
予景定咸淳間與一山往來淛東西率不相離離或不
歲月終必合及東&KR1621;禪師來南屏予掌記又推擇一山
使代已而南築絶岸湘公先隂使人以客召一山至則
令衆擁授前職&KR1621;曰士而可以計取耶遲一年當復我
及期而歸卒掌其記時上竺佛光以齒德位望高一世
猶降已與交其它之大方有衆千百皆未足多如得一
山為旬月客若頓光几席德祐間因遊天台&KR1621;執别曰
子其寒拾乎及境衆留主寒巖未幾遷紫籜十年遷疎
山與當道議不合即棄去時予亦菴居於洪一日有龐
眉負笠走雨中來就之乃一山也留數月歡甚而江淮
總統會諸山於靈隐之直指堂議以開先迎居之一山
蓋奮勵以古道自任庶幾禪林全盛時又十年行宣政
院具疏幣以永嘉江心來聘至之日龍出光怪羣烏翔
而不去人謂宜有吉徵已而廣蜀雲南窮髮之學者鄉
風大至居三年院吏閱舊籍謂有一字可出入其過者
以諷一山笑曰吏姦欲竭吾帑庾以塞谿壑吾不為也
必有酬直以吾位為竒貨者吾其行矣衆數百隨至馮
公領度終无留意各泣别散去悲聲答林野一山即躡
履獨往惟其徒克恒背一囊僕役無一人視之若甚窘
然而自喜如新去桎梏方笑傲恬不為去留計會廬山
月澗明公遣舟迎歸東谿且從容言復以開先歸師又
便欲去乃止不敢言後明公歸番示寂開先之衆懇逼
至再四願不以寺務累師惟乞訓徒凡一時名士争願
出席下其它師之弟子雖抱竒藴勝皆自不慊蘄一語
相肯諾始若厭望然牧衆餘三十年道足不愧古人而
受命綱吾宗者率視賄為好惡故一山起而復仆不得
大行其所欲為豈在已者可勉而在人者不可強與嗚
呼一山化之先七日力疾危坐不近藥至期命具浴更
衣出據室几速兩序進書訣衆語置筆問不應撼之息
絶逝矣皇慶元年十二月三日也闍維收五色舍利如
菽不可計雙目睛不燼有司鎔以烈焰經數十返益晶
熒齒牙頂骨錚有聲時改作豫章烏遮塔江西行省丞
相斡齊爾命以舊藏釋尊舍利奉於中而遣使分一山之
目睛舍利貯之銀匣陪葬焉以七月大會萬衆迎歸讙
泣交動餘骼舍利又以葬東谿舊與南州珍公同里因
同竁葬之三年克恒走錢塘乞銘予以徑山罹禍方塞
關絶客恒堅不去謂它無能知吾師者予恐即死忍不
使一山行業暴白乃書以授之一山諱了萬字無竟族
臨川全氏生淳祐元年十月十四日瘠而弱年十五業
程丈有聲然無嗜俗意去從金谿常樂院思仁祝髮俄
有靈芝産戶樞及游方謁偃谿聞公荆&KR1621;玨公簡翁敬
公皆相語合後經神祠見紙灰隨風旋起遂脫然得所
證明以白東&KR1621;&KR1621;詰之終無疑洎開法竟以嗣&KR1621;肖焉
而辯博過之常瞪目坐不以文自溺至有求輒累百紙
落筆立盡雖誤終不易或應變縱論衮衮萬言不窮錄
之皆成章人欲宿搆終莫及卒時年七十二銘曰凡
物之終得喪惟均孰計其初時之詘信有霣其實人棄
不食後時而思於實何慝師有至慈萬物一已如保焚
溺嗟嗟赤子庶幾善導其如蠢蠢彼聖之世尚曰堪忍
有覺大雄胡乖而逢遲子同歸夜光瞳瞳昭著日星龍
鬼撝呵無或不睹如盼者何
金華智者寺雲屋閒禪師塔銘(代佛智師作)
括蒼松陽葉氏世多名人其尤顯者唐開元中有諱靖
為老氏學宋大桑門雪堂行公與石林先生夢得為三
賢里人至今祠之自雪堂後族秀民多為浮圖氏而尤
顯者曰雲屋諱自閒遡雪堂九世諸父也九歲族伯父
古鑑皎公使習經如素誦季王父古樵宗公謂兒異使
學佛能輔教族俱大也携入福安院十三剃落隨樵居
婺之仰菴厚自韜韞已無涉世意雙林朋分石見謂是
子異日風穴老南也毋滯兹樵遣參荆&KR1621;於冷泉使侍
香辭匿入净慈石帆俾掌記復辭暨東&KR1621;至廹使就前
職撰成道疏云發見精於午夜&KR1621;易發為冺因汗下股
栗如撤蒙蔀已而省部有知師名者舉住江右九仙寺
檄至以母老辭歸婺作景睦堂便養堂側有法明寺因
寄築焉榜堂曰萬休至元癸未郡以雙林廢倚師中興
彊起之說法嗣東&KR1621;五年棟宇完帑庾實即引去歸萬
休十年智者寺住持友竹素又舉師代已郤避凡七月
乃應與恒山周斐齋交相好郡守為築二老亭山中李
雪菴鮮于伯幾作圖賦詩落之憲使梁公又搆草堂寺
側大德甲辰因謝事居焉宣政院復以江心起師辭老
不任更以其友一山代之皇慶壬子十月廿五日與客
笑語如常時客退命左右進筆書偈與衆訣遂終遺戒
三日葬草堂後龜山先是自為銘息齋李公為磨厓書
之夀八十二臘七十生宋紹定辛夘六月二十日有外
集二會錄若干卷其徒可則謂師之銘不及其系請詳
志之予與雲屋臨川萬一山雅相厚逾五十年二兄同
年卒予後死者忍銘耶又義弗可拒乃銘而系諸辭曰
維括之陽天作其區其良䔍生族大不居神睠有德而
卒俾予孰彊予宗賈勇萬夫師有立言侯公氣沮曰匪
吾事庶曰禦侮擁幢大方人榮衮黼師居不寧式歸將
母復恫于道如任弗克惎彼學人有來如驛有辯雲興
示之默默或恃其盈我以無得胡濬其原胡嗇其施亦
既夀考亦終化儀可拜可瞻龜山之石孰睹其真兹焉
其跡
金陵天禧講寺佛光大師德公塔銘(代趙魏公作)
東漢佛法入中國而佛之遺言莫克大備唐太宗時有玄
奘法師者躬往身毒求之得經律論歸授其徒窺基為
箋疏釋之世傳為慈恩宗云國朝以仁慈為政䔍尚佛
教又益信慈恩之學先是其學盛於北方而傳江南者
無幾至元廿五年詔江淮諸路立御講三十六求其宗
之經明行修者分主之使廣訓徒時東昌德公首被選
世祖召見賜食與衣奉旨來建康住天禧旌忠二寺日
講法華楞嚴金剛華嚴大藏等經三十一年又賜號佛
光大師師既善講說又能力行故人䔍信之每施戒人
父子兄弟相教毋犯至然頂指為誓且願出財力新其
殿廬樓閣初寺廢僧星居如逃亡家及兹大有羨粟歲
饑為食道上活殍死數萬流俗尚醪醴相雅好結官吏
師獨以律繩其徒令先自謹飭出止坐起有常度若韭
薤蒜葱酪乳辛葷等咸毋蓄食凡物之屬于公者勿毛
髮互用誤一罰十故者擯久之皆化服徒無犯令自居
建康三十餘年一布衲皮履終身不易午過不食夜危
坐逹晨以苦誦讀蚤喪明忽夢萬僧迎居高坐空中散
華如雨覺以語人因示微疾猶誦經不輟頃之安坐而
化至治二年二月七日也年八十八置龕廿有一日顔
如生以法闍維獲舍利無算會者數萬人為塔葬之江
寧縣張家山之原以行臺居建康凡仕於南者多鄉師
高行願受一言為弟子金吾上將軍(闕)事師逾謹以
豫章大訢之狀來謁銘孟頫嘗待罪世祖朝見其用人
天鑑莫測雖方外士皆雄偉傑特若師能弘其教亦一
時之選也是可以銘已師名志德號雲巖姓鐂氏世居
般陽萊州掖縣後徙居東昌而師生焉十二受經於順
德路開元寺海聞禪師嗣法於真定龍興寺法照禧公
而嗣其法者某某凡若干人銘曰於穆聖祖如天之
臨維佛大聖克恊帝心帝心於人一視同體設教多岐
趨善一軌佛光之道聞于朔方受命于南隂贊時康乃
升高坐乃考鐘鼓以誘以諭有來如雨内默斯照外應
如虚往復無朕寂用一如境變萬殊其立也獨匪留而
久匪逝而速長干之麓牛首如伏後人是瞻于日不足
孰圖師恩刻石于原維其似之庶幾不泯
臨川資壽寺妙行慈惠大師聦公塔銘
有元延祐四年十一月三日臨川妙行慈惠大師卒卜
明年某月日葬其徒來謁銘乃諾而系之師諱繼聡字
愚極族王氏以宋寶祐(闕)年五月十三日生生十二徒
資壽寺本椿宗定為驅烏十七給文思院勑牒書名以
嗣定之徒自壽景定初椿定亡江西常平使者并籍寺
田衆飢以散師獨走大府直之凡七年漕使方公逢辰
覈得情悉取奪田歸于我師葺寺又益田以紓公且驟
施于鄰居室雖之匱常若裕雖豐若未始積也日誦楞
嚴法華又樂吟詠凡圖緯推步之術岐伯俞跗之書咸
無不穿穴有以南安能仁寺請出世固辭不就自始受
具迄是無缺行凡六十年年七十七先相兆于寺北之
雲谿期與徒紹明同藏明有徒三人長嗣德德授宗善
善授法觀觀授惠辨次嗣徑徑授守約約授法舟季嗣
徹徹授守悅宗支以蕃惟徑善蚤世約博學通宗主項
山寺銘曰世貴有後而懼不祀孰是吾宗重若傳器
師智克荷度德敏事奮舌風生敢抗大吏胡賢而藝而
不昌于世道充其身而不淑諸人嗚呼尚俾爾後昆以
識其丘原
臨川資壽寺明公和尚塔銘
公姓彭氏諱紹明字無昧撫之金谿儒家子年十二輒
不喜與俗混居於是去學佛于臨川資壽寺宋景定甲
子從妙行慈惠大師祝髮為桑門莊重簡默善誦孔雀
佛母經人病從師禱祈輒差以故里人争相邀致雖甚
遠且無所施與終不辭或少得施悉以資寺為繕修費
餘以貸鄉鄰之困乏者及視所居室枵然衣敝不易尤
喜客欵之盡歡雖彌月如始至又致儒師以訓其徒若
守約法觀守悦皆以能文辭游禪林先是官籍寺田慈
惠以状白府及部使者凡七年始克復公時行貸以給
其費自侍慈惠六十年雖老益敬畏慈惠自始疾至病
必躬醫藥凡歲餘未嘗歸私室及卒哀至絶比殮及葬
不少離次自是神志日耗戊午春病噎氣逆禱曰願貸
須臾死使奉師歸藏十月葬慈惠明年疾甚即不餌藥
五月十日坐起及少間撼之目瞑矣其徒嗣德嗣徹守
約以其年十一月某日葬雲谿從慈惠之兆年七十有
五始寺之徒以傳次相授受至公乃派别為三雖各以
宗傳而若一終無異言守一先一歲卒銘曰童知訓
誦里無勃谿以事宿老槁項龐眉談笑寓物物無遺者
復我侵疆築室百堵有徒雍雍波趨雲從匪承于代亦
寄吾宗吾宗之寄有肖無類茶陵何人端也嗣會惟約
與觀載啟其途于日千里敢昧厥初蒼山如城其流環
外我瞻雲谿雲木茷茷猗與後人無念爾猶不有過者
拜此道周
豫章般若寺絶學誠禪師塔銘
宋季慧朗居仰山法席特盛由其門出據大方固一時
麟龍其遁跡巖穴若高峯陡厓銕牛亦足追蹤先德後
高峯以傳斷厓中峯而銕牛以傳絶學又皆道重海内
它宗所不及也絶學卒十年其徒智玄以番昜廷俊之
状乞銘其塔師名世誠吉水人世鐂氏生宋景定庚申
十二月二十四日年十七宋亡兵革甫定家無所業諸
父廹使從商不樂也行寓興國大冶三泉山有異僧無
相者通宿命見師呼曰昔黃梅山同參能記識乎師惘
然無相勉之學佛以還舊習師即棄所貲從修禪定忽
聞鐘聲有省又教以出神師曰神往形存苟人舁致水
火神返將安所寄知不足學棄去登臨江之西華山求
祝髮春山宗公與語竒之謂真顛雖沒而肉身猶在盍
拜之以剃落焉久之游衡廬間留圓通石室瀝指血書
法華圓覺以助精進入吳見蒙山異公及菴信公且徧
叩海上名宿所至莫攖其鋒而自以未饜所志復歸里
見陡厓戒公值其卧疾猶酬以偈戒卒往謁銕牛定公
于湘南徵詰數十返始嚗然如釋所滯遂留分坐期盡
磨礱以印所證乃去至大初過洪之靖安愛其林壑幽
勝有凌景仁昆季即靈鷲峯築菴曰般若相傳馬祖嘗
記五百歲有大士來說法咸謂師足當之生米市鄧實
齋亦舍所宅為菴以奉師師往來居之出無輿僕儲無
甔石而化茅茨為廣居從之嘗數百人敝衣槁項溷處
樵蘇言無緣飾或有所訓無切督之威嚴厲之色而聞
者拜稽相然頂指誓以勿犯若公卿儒老異教之士與
西域高麗雲南日本諸師亦嚮風趨慕耄稚扶携接踵
于道至家繪其像祀之每剪爪髮或墮齒牙則争取藏
去如獲舍利至順壬申十月二十三日示寂春秋七十
三僧臘四十有二度弟子若干人奉全身以沙瘞靈鷲
峯下後三年出視之貌如生爪髮眉鬚皆長寸餘飾以
香泥迎置于堂礱密石為塔而四闢之以窗其徒事之
猶存且刻銘其上焉予聞師之教人專修乎内以明夫
自性性之常定雖虚空可壊現在身心皆為虚偽況於
滅後取其棄質以為實有無乃戲事而於吾銘何有哉
又惟妙化無方靈機莫測故臭腐可為神竒柔脆可使
堅固世有佛指齒骨諸祖肉體皆歷數千載而鮮瑩剛
潤有足徵信將嚴像以崇其教立言以寓夫道而銘不
可無也於是不辭而俾之銘銘曰雄峯如壁泐潭千
尺師據其衝氣當勢格廜㢝如壺萬象為徒古有其人
南陽大珠大方萬指虛若閧市仰止高風心悸顙泚大
用無作至道無言寂若槁木而應無垠惟師法身非小
非大孰云委骼而亦不壊刻銘塔坡金石不磨死生之
畏其如師何其如師何
姑蘇萬壽寺默翁一禪師塔銘
道非語默胡求其跡作於無作無任智力大化咸物雪
霜雨露生死變遷人之大故獨無怛化旅泊傳舍猶餘
光怪海天不夜海若弭節九峯龍趨電擊雷驅丈龜長
魚示爾來學粲若千鐙庶幾不亡我銘是徵
蒲室集卷十二
