蒲室集卷十三
元釋大訢撰
說
冲默字說
古渝圓照師月公名其徒曰德照將俾嗣其明以不匱
照克服訓鋒淬膏潤肆勤于業以渝處遐壤無以振厥
美於是南游萬里求有當其志者胥會于錢塘請曰古
以字稱敬其名也幸辱之字辭不獲因進之曰朏盛而
魄生薪炎而燼棄懼其明之傷焉人有靈府物之綦明
者也荒怠以蔽之私智以鑿之明於是乎替其有治之
者不及焉則過焉闒茸者嫌於汙皦皦者害其察故君
子學以繼其明明必守之晦而後照之義終焉字之冲
默其可乎老氏曰知其白守其黑為天下式似之矣復
祝之曰鑑兮匪形淵兮匪深無曰左右惟帝女臨子慎
厥武孰圖其覆子創于口遠莫子復敬之敬之福履具
宜曰有令德曰有威儀圓照之室施于瓜瓞尚昌于世
以薦嘉字
開通&KR1621;字說
佛鑑居仰山以茶陵開禪者綱維其衆衆悅之相與字
之通&KR1621;稱焉於其有請於予乃進之曰若知夫通之說
乎聖人之教人也因其明而牖之若四闢以逹于奥使
學而至於通則善不可勝用矣其或有優於學而弱於
實通諸古而謬於今猶迂轍以即途膠舟而求濟者不
通於事也是以君子介而不隘和而不流默其智以容
居易以俟命又必觀其時之通而後能大有為也故學
不通不足以為善事不通不足以居衆時不通不足以
傳道而學所以為已適於用者為人乘時以有為者將
以信於天下垂之後世也學也事也勉乎已者也人可
能也時者天也人不可能也明夫二者其庶乎始終矣
通之義備矣咨爾通&KR1621;式和且脩不念佛鑑或貽之羞
繼齋說
大同張氏家百口不分兄弟相與謀曰古之受土賜姓
何止百族今子孫或繼或絶漫不可考其可聞而知與
吾高曾祖父同時為鄰里婣舊以貴顯冨盛者求其後
某若某已無幾况其田廬器物者乎自吾有姓以來至
吾高曾不知幾世由高曾至吾又幾年而先世遺業故
無恙非吾宗碩德厚澤能若是耶自彼秦人家貧子賤
出贅父子異處昆弟相訟相擠以禍幸其凍餒覆絶如
路人不之顧者世相望也使吾不知戒而懼能保其後
之必無是乎於是計其田若干畆推大宗之長主之籍
其口食衣廩給喪祭婚娶各有差咸家之長幼適庶臧
獲均有養焉歲閱其贏以備不虞又慮其不知教或陷
于辟則先志墮矣廼萃書數萬卷列羣從子弟與鄉之
俊造日講說其間作堂曰同善樂取於人也齋曰繼齋
責子孫世守之也而求諸能文辭者申其繼之之義焉
夫堯舜禹湯以道繼者也文武周公繼志者也而孔子
東西南北之人也孟子歷聘諸國俱不得位而道則繼
堯舜禹湯文武周公者也由孔孟而下不得其繼焉宋
有儒宗者能遠紹千載而學者廓然以得夫性命之正
嗚呼世之欲學孔孟者則必若是繼之之為得也昔者
公侯有國大夫有家民有恒産三代而降制不如古雖
環堵之室士不必有惟道則修諸身職夫我者也君子
其盡力於斯而已而張氏兄弟生太平盛時居有室食
有土子孫繼業家益蕃大是天之因其材而篤之又力
學乎孔孟必有以繼其道者也然吾游方之外者而幼
亦竊聞之故假其義以告張氏兄弟五人其季若思與
予交字子儼云
靜隱字說
御史楊公弘正世為西夏貴族年方壯又登顯宦才茂
器宏翕然人以宰輔期之而常嗜欲泊然自號静隱以
寓其志或謂公耻與俗俱思自拔埃塵之表有慕幽人
逸士之翛然遐舉於世若不屑焉予聞而疑之因考古
人命名立字或揭諸室而銘諸盤盂几杖雖其義無常
然皆欲勖其德以求合於聖人之道也聖人之道必由
定而静以接於羣動嚴乎顯微而後輝光著於事業是
以静隱之功致於學者也及其成德則雖窮困隱約寓
諸耕釣版築未嘗一日忘天下豈若寒灰槁木漠然自
棄於無用既而出為卿為公為帝者師則列土而封五
鼎而食豈若泰然肆志甘蹈禍辟而不止者故君子閒
居則思致君澤民處榮則思静退是又以静隱之道砥
礪志操而審乎進退之幾也夫静也微也動也著也循
夫内以應夫物而全吾心之德也出也隱也觀夫時以
進退吾身也皆所以存吾道而求合於聖人之道也古
有不得志於時則猶隱于吏隱于市豈必逃山林若避
地避世為哉况今朝廷清明俊乂在位公日嚮用若預
戒貴盛無忘勇退以不改陋巷之樂如前所陳者云耳
而彼乃方之以巢許沮溺不知公者也予不得以無辯
江山小隱說
御史思齊公謂予曰季弟彦明年逾弱冠方勤于學而
受命宰衢之開化以任百里之寄他日不患不登顯宦
惟持盈守成以養其德善矣其友為扁所寓曰江山小
隱取古之達人處功名貴盛時未嘗一日忘林壑不沉
酣于利禄聲色若王逸少之蘭亭賀季真之鑑湖是已
予謂知幾審時擇於進退則庶乎而曰樂乎外以忘乎
内志其小而遺其大未盡美也孰若返觀吾之巋然獨
存汪然常盈運今古而不息任萬物而不有者以進夫
可久可大之業雖有力挈泰華智測溟渤而不能窺吾
高深之彷彿江山云乎哉小隱云乎哉思齊命書其說
以授之
題䟦
恭題文宗皇帝御畫萬歲山畫
今上居金陵潜邸時嘗命臣房大年畫京都萬歲山于
屏大年辭以未嘗至其地上索紙為運筆布畫位置令
按稿圖上大年得稿敬藏之意匠經營格法遒整雖積
學專工所莫能及而天縱之才豈以是為誇美哉聖意
若曰世祖由南征平天下定邦畿作宫闕以開萬世之
基是不可一日忘也身為適曾孫而自任以世祖之重
使登其山居其宫毋以逸豫為期而思四海之廣必人
物咸若登春臺躋壽域而後可同樂也猗歟盛哉自是
而入繼大統膏澤屢敷于九有疇克以是圖再進聖覽
必感昔之作圖以寄其思而今則居之推廣當時之意
其祖宗生靈之念又將油然動于宸衷而重增眷眷也
臣大訢比以方外蒙召獲睹皇居之壯辭闕踰年因閱
是圖無任感戀謹伏書其下云
題左德明刊施金剛經後
旴江左德明舟往儀真至荻港中夜風大作鄰舟飄失
無慮十百獨左舟若有神持之者舟人異而問之曰我
嘗印金剛經千卷施人豈以是而報我耶又見大舟覆
浪中左曰是必有人未溺死急出錢與善游者棹他小
舟趨救之且令持斧破舟鑿竅以呼果得十五人以出
道由金陵為予言之將再施經以答神貺復欲求名公
三十二人各書經一分集成而鋟梓焉因告之曰經之
教人以明夫性也而金剛者取其不變不壊如云一切
佛法皆從此經出豈不以此經即吾之自性而不可一
豪加損其中雖三十二相六波羅蜜尚不可得豈况執
六塵四相而欲聞此經乎使能識此經以擴夫自性之
妙則藏一微塵而非隘包太虚而非廣在瞬息而非速
亘萬古而非久大浸不溺大火不熱者盖理之常非假
他術也又何特驚濤之恐因此經而致神護較小施報
於禍福哉左聞而喜請書以為經序記風之夕維至順
辛未十月十九日
題曾大方北磵禪師方中字說後
古人所謂方於中者為正直為剛果為不詭隨圜於外
者為智謀為權為變應於無窮而行於無事也其有以
愎執為方以諂以柔為圜者無取柳子厚說車固善而
陷伾文之黨於圜之義得無少辨乎吾曾大方䪥室翁
字圜上人以方中而使其求柳之說以自懲勸盖吾道
與世教有同而異異而同惟隨事酌義若圖澄之於石
勒羅什之於姚秦閔生靈之塗炭而善導其昏主所謂
圜而方者也大覺之焚龍鉢楷公之拒紫衣戒吾徒以
奔濫而卻君之賜所謂方而圜者皆足垂法後世番昜
趣上人得翁遺墨請伸其義而書其後云
題曇西竺母李氏墓銘後
番易桑門紹曇之母李氏卒將葬曇走金陵以告其友
大訢曰吾族世為儒曇以父母命幼使學佛其始旬日
一歸省母曰汝不堪苦寂耶既而數月一歸母復曰吾
非以汝兄弟多而遣汝聞佛之言性有謂一念萬年者
吾深慕之欲汝得其道以告我不猶愈于堇荁滫瀡之
奉乎於是即日别去求楚吳甌越之名師往學之餘二
十年懼無以歸白母今母不待而卒欲庶幾古人織屨
為養不可得已雖歸又何以藉口見鄉黨且吾諸兄乞
銘於鄉先生吳存已悉其家世行實與卒若葬之日月
而不及吾母以命我之志請復得子之言附之碑隂以
志吾痛而悼吾母之冥冥也言訖又泣予聞之矍然曰
而母其知道乎形生者一世而盡而性者窮天地振萬
世而不壊者也佛之言性必見之明守之固而後為聖
為賢若或明或昧或操或舍與所脩之異而為天為人
為鬼神為異類凛乎可畏故學者絶情去累一志於道
以有盡之形求不壊之性欲一世而成功萬世也以是
報親不既重乎曾子謂先意承志諭父母於道孝之大
者矧佛之制其徒猶篤孝養若曇以志事親是誠乎孝
而知所本矣又嘗從佛鑑禪師于徑山掌其記端慤有
文克荷吾宗故不辭而書以歸之
題朱俊卿為父母修冥福後
亘萬世窮天地不磨者惟靈明之性不以生而存不以
死而亡不以聖而增不以凡而減雖人人均有之而隨
物奔逐頃刻萬變飄忽千里如野馬陽燄念念不停至
奄然而逝則貴者不能有其位富者不能恃其財而親
者不能留其愛也有足悲夫故吾徒以死生為大懼必
明夫自性而求所謂亘萬世窮天地不磨者也又吾佛
言人之死而生生而死死有所往生有所來有三世有
四生有六道由人之所脩而異入焉聞者凛然知所懲
勸而自格非遷善徵諸古騐于今為不誣矣儒以治世
設教脩人事而厚民生若死與鬼事寡言之至曾子之
啟手足易簀不亂而訓亦嚴矣錢塘朱俊卿儒者也居
母喪致孝以其父母嘗學佛故邀釋老之師說法以資
冥福將使明夫不生不死之性而進于道也亦其父母
之志也曾子曰孝者先意承志諭父母於道俊卿以之
題高氏守拙詩後
孔子之門子貢最為辨博猶曰賜也何敢望回回也聞
一以知十則顔氏之才敏世宜無與伍者矣而孔子稱
其庶乎屢空又曰黜聰明隳肢體由是論之道有體用
學有本末聞一知十待用於外者也黜聰隳體致力於
内者也三代而降大道不行民俗偷偽聖賢者將使遡
流而得源斂華而歸實以求復其太樸于千載之上也
真定高侯至元間由司憲出牧大郡為政以能稱而自
稱曰守拙其有取於顔氏之黜聰也耶夫物欲之熾不
翅火之燎原非達識則不能黜其聰其意匠之斧斤旦
旦而伐之非大智則不能守其拙而或者謂侯之守拙
蓋嫉夫世之以察為明以刻為能以詐為忠以矯為廉
而資之以釣大名獵厚禄自以為巧為得志而人亦歆
艷之故侯耻而甘於退拙而因以自命也曰是亦窺其
外耳而侯不為是也予生晚與侯未之識而獲交其子
若婿聞侯之終談笑娓娓危坐而化是足以徵其平生
且侯沒三十年子孫益蕃衍其積德之效又不可誣也
他日季淵以所藏守拙詩累軸示予曰先君之手澤未
嘗一日去目也予受而書以歸之以識其孝思使侯而
有知亦必以予為知言
題東坡與程正輔手簡
蘇公以剛正為小人譖毁凡所交游亦為羅織其時有
得其文字者不敢以示人甚者取所書于梁壁亦削而
漫之而後世祕惜之過若父祖手澤當時小人猶切齒
憤恨如已寇仇然由是觀之大抵人之心術不可不正
又何忍而不為君子耶此帖在惠州時與程正輔者二
月而云天氣斗熱其炎瘴可知而他書又云譬如惠州
秀才累舉不第有何不可其胸次洞達不為憂患所移
可想見其人矣觀此益增感歎
題癡絶禪師書山谷煎茶賦後
魯直謫居瀘戎雖瀕九死而恬然自得效蜀人法事茗
飲愛其風致作賦紀之後百餘年當宋季淳祐間蜀阻
兵革癡絶禪師蜀人也思歸其鄉而不得讀魯直賦悲
之書以寄所感焉由淳祐距今皇元天歷改元之秋又
八十六年矣而蜀再罹兵亂比喜服順然不無傷殘也
予雖非蜀人觀癡絶所書能無感慨佛言世界衆生悉
由宿業流轉惟有道者持以定慧之力能安行而順適
彼外之貧富夷險無一毫加損於我也魯直知道故謫
居異土如享廊廟鐘鼎之樂癡絶悲蜀禍之慘知宿業
之不可逃惟脩定慧足以勝之然則作賦與所書為後
世貴重者以其道也金華歐要堂篤志於道得而甚秘
惜之或者玩其辭之超勝而議其書之工拙者無取
題東坡手帖
蘇子瞻嘗有詩云周公與管蔡恨不茅三間推原常棣
之義以仁人之於兄弟也無賢不肖一以親愛待之周
公身任天下之重處嫌疑而以大義滅親豈其心哉子
瞻以直言立朝流謫萬里思其弟而不見故追記其詩
而書之愛友之情可勵風教況其詞翰俱妙乎
題松雪翁所書千文
松雪翁為予書字凡數百幅悉散於人無一存者予素
不習書其真贗工拙皆莫能辨然如伯樂相馬正不求
於驪黃牝牡也有以翁所書千文求題故云
題殷濟川畫
吾友孫敏中得殷濟川畫逹摩寶公而下禪宗散聖者
凡廿八人併取其平日機用摹寫之然南泉斬猫雪峰
輥球盖其一時示人如石火電光不可凑泊心思路絶
語默俱喪况可以筆墨形容哉畫者正郢人誤書舉燭
而燕相尚明國雖治而非書意也敏中博識謂濟川名
畫脫去畦畛昔牧溪嘗從其學又癡絶虛谷諸老題後
稍珍惜之然予不可以無辯也
題思聰遺墨後
歐陽公慕韓子作文因欲攘佛而喜與僧交盖當時僧
有以取重之者聞訥公之辯博而見明教之上書固已
氣沮心服其下若惠勤思聰又因其所好以相入蘇子
瞻謂聰九歲善彈琴十二舍琴而學書十五舍書而學
詩又曰慧能生定以至于道則書與詩當益竒觀此可
見其人品矣天台聰聞復名若字與思聰同所業亦相
類士大夫多樂與之游惜時好趨尚各異未有如歐蘇
者以振發之因其以所藏思聰遺墨寄題予既喜其所
同感其所異并識其末云
蒲室集卷十三
