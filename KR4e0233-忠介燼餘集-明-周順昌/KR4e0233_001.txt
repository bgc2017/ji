忠介燼餘集卷一
明周順昌撰
福州高璫紀事
余以踽涼之行承乏三山司李昕夕飲冰甫百日覩税
監殊横自媿官卑弗克制勃然動拂衣想稽之會典外
臣乞休竟休矣功名塵土富貴浮雲壯夫寧借簪紱為
榮沈思終日不得奉養先人於今日悲痛萬千悻悻乞
休未邀天子一命榮親是實人子未酬至願庶幾改教
存古人避地之遺風遂備文申請不得請再而三終不
得也守土者不能委而去之低徊勉留飲冰愈甚鄉之
親友逖聽未悉魚書盈篋一事無容各答謹述當日情
形使故人見之謂此生崛強猶昔毋負相期之意云癸
丑歲除始至古榕城吏之掌行禮者白所應參謁輒曰
應先拜内監高詢之舊例疇先皆以自來太府先之余
默然良久吏曰内監監税兹土十有六載院藩臬府及
縣暨諸董戎事者疇弗與交歡何獨絶之且内監聞旌
節賁臨治具以需將致賀展殷勤余大笑抗聲曰余始
至若弗余知以余為何如人竟弗往吾鄉有擅韜鈐偕
涖兹土者為朱藎吾内監數數遣人致意不獲已向余
從容言監府奚而必不先也余謂刑餘之人與地方官
原不相涉終弗去内監以為異間聞之當道當道往往
微示其旨余實陳當道當道亦未嘗以余迂執為非高
宷之流毒於閩最甚其爪牙之噬人者為廵欄百戶馬
仕麒當道皆鑒之廵撫袁公素稱寬弘端亮君子百姓
恃以保障公念翦惡先翦其翼俾余密擒内監恨馬百
戶就擒惟是周司李恨甚余弗顧季春上旬攝閩縣篆
邑中若金珠米木各戶紛紛控告謂税監掠取其貨累
月窮年價莫給與余以此等景象匪直民憂實長民者
之憂税監犯衆怒一旦激變可若何曲圖所以恤苦弭
釁為之計長久思盡革諸行如吾郡故事參酌未定於
四月十四日薄暮聞諸行戶踵監門哀鳴求直監誘入
闔門盡縶之百端魚肉赴援者蟻聚於外發箭揮刀被
髮流血者皆是也嗟乎小民哀求不得直反以刀矢相
加公憤交激解之不能散税監恐懼身登峻閣火箭雨
集烈燄耀天悲聲動地府縣奉院司道令遣兵合救夜
半始息然民廬化作飛灰已三十餘家詰朝告被傷被
殺被災者比比也已刻見撫院袁公言税監兇横當與
按君參之余聞言心肯午後歸館方清理案牘急報内
監突然開門横刀策馬小衣背敕隨梟勇家奴數十軰
各操利刃疾馳軍門太府喻公以親乞歸在告聞之駭
甚急偕僚屬赴援内監與都院最近臬司閫司次之藩
司遠矣府更遠趨至軍門則税監諸兇斬關直入内垣
袁公二子侍師側俱被執袁公驚出税監臨以匕首并
挾出轅門擁入憲臺别署吾鄉屯道李公思誠兵道吕
公純如及閫司先至府縣官僚與董戎事者次至税監
仍挾袁公手示禁戢軍民然後送公暨二子回院兩道
尊以内監肆横奉命來閩無暇周計偕閫司步送歸署
同寅三府龔公勸余隨行余曰不可袁公既回院余且
返與太府商之此行藏譎計内監果留兩道為卜夜飲
是夕余先捕兇黨之執刀失墜者三人畀府獄漏已四
徹復畀閩縣者亦三人皆兇黨至戚税監慮奴軰必罹
重刑挾勢令兩道釋囚許之釋囚治衣帽送還謁兵道
於監府獨余未與税監果留海防以代嗣後吕李兩公
屢諭三府諸首領及指揮遞相代易監不許火之夜有
被傷死者四人内外各二税監妄謂内二人為本監奴
子時兵道未出令兩縣具棺進斂兵道乃出十四日税
監舊役三十人持檄下府與捕館及兩縣反以放火殺
人乘機劫財移殃於民欲追捕延平司李鄒公維璉檄
來余開而讀之不覺奮衣振起舉茶甌擲地曰異哉鄒
公之為見也今日之事全以鎮撫地方為主此檄一行
變不在税監將在地方罪不獨在地方將在守土且撫
院之疏不幾虚乎余弗行并力阻館若縣時龔公執兩
人囚禁云獲税監之鹿皮者方欲解道民大騷動余都
釋之民心乃安余鬱鬱抱憤適直指憲檄督以申報殺
人放火緣由遂據實呈詳其間多微詞閱者訝其直也
余萌浩然歸志閱日兩道欲令縣為税監修門葺牆余
終不承命二守出揭相廹余獨坐靜思兩道尊與陳公
責我以有此縣篆耳不如封之時四月十七日也余居
鄉於交誼不薄於僚友豈獨恝然二守陳公之赴内監
慷慨赴難未遑深計陳公被留家人向隅愛子乞援狐
免之悲有情者誰復能遣矧太府喻公堅意首立海防
鄧公戒嚴守汛凌晨開署落落晨星益令人感慨無已
十八日以改教請二十一日送喻公於芋原公固長者
與余最相得别緒黯然歸館杜門候題擬束空囊東向
袁公令侯官金大尹及吾鄉朱總戎持手書來慰留真
切吕公亦貽札以留三請竟不得復以府篆委署自後
守三緘之戒不復談天下事矣時鄉紳與當事議欲與
税監調停余以調停二字殊非美名從中撓之慎餘未
能好盡多過則余之謂矣彼税監竒惡山積具載兩院
疏中師相臺諫諸公之疏尤章章也按臺以考察閱操
兩大事命三司諭内監出陳二守不聽會諡詔將臨復
嚴諭速出迎詔竟置罔聞其悖逆至是他奚論耶處變
之道有三銷變於未變為最應變於臨變而得正者上
也既變而善挽回之猶足翼天下正氣若夫借恬靜為
福恐致大變為詞是或一道吾未之知也今日惟是恪
共乃職靜聽聖明處分天下事固匪一人所獨裁也還
對三山轉自笑復自媿矣孟秋朔日漫記
申詳税監變異緣由附後
福州府閩縣為出廵事本年四月十六日蒙按察司憲
牌本月十六日據本司經歴司呈蒙廵按福建監察御
史徐憲牌照得本院按臨所至地方凡有事變情狀無
論大小俱要據實具報查本月十一日各行赴内監取
價不與因而羣聚鼓譟是晩火發且至延燒民居及臨
街牌坊至次日又有一番異變該府縣廵捕等官何不
登時具報疏玩實甚備牌仰司呈堂即行該縣府并捕
館速將前項事情備細具繇速報仍查各官緣何不報
一并詳奪等因抄呈到司蒙此備牌仰縣官吏照依事
理速將十一十二日異變事情據實備細具由限次日
申報本司以憑類報其該衞縣廵捕官當日因何不報
若此疏玩一并究詳轉詳施行等因到縣蒙此查得本
年四月十一日申牌時分忽據馬夫謝貴急報本地方
舖行匠作諸色人等因在税監告討久欠價銀反被閉
門殺傷見在急變等情卑職不勝駭愕疾赴前視侯官
縣知縣金元嘉亦偕往本監門首本府知府喻同知陳
通判龔同時彙集此時軍民千萬為羣擁肩摩衽接道不
得行所見中有被傷者或揮涕拊膺或流血被面或帶
箭鳥驚或踰牆鼠竄人情洶洶悲憤交極詢其釁端云
係税監狼心虎口肆毒無已恃威逼取各行若米若金
及諸物價總計百千久不肯給痛思小民本微力薄朝
夕販賣以餬口舉家老幼嗷嗷以待乃累月曠歲索之
茫然情不能堪勢不及俟不得己各自踵門告哀乞憐
反觸其怒閉戶逞兇挾勁弩操利刃忍心慘殺逃出者
重傷可據錮内者難保全身此衆索還欠價皆為網中
之魚衆姓求生奚忍不相償也職等仍再三撫慰間陡
見民房一時火起頃之煙燄障天室廬財産化作飛灰
老幼男女號慟不可勝紀職等倉皇遣救及奉撫按兩
院各司道連發憲牌調兵合救自初更至三更火始得
熄職等方各回本衙門守護庫獄至十二日隨據本縣
廵捕典史洪世法呈稱據廵街應捕張龍稱本月十一
日晩本縣安泰橋舖税監府中將火箭射出延燒軍牢
房一十六間民房二十九間及燒丙辰進士并經國裕
民牌坊共二座拆毁民房一十八間該監衙門未曾延
及等情到縣乂據居民鄭欽等一十八人連名呈為亟
救慘殃事欽等良民家居内監府前於本月十一日夜
痛遭内監人役攻驅衆行領價威用火箭亂射欽等房
屋然燒赤地無餘男女匍匐逃生家貲産業煨燼一空
露宿饑寒懇憐赤子無辜毒害原非天災實由虐禍等
情又據鄭國欽投為急救財命事欽因向住内監府邊
賣布為活本月十一日陡遭各行討價威用火箭先焚
房屋二間貨物七百餘兩悉皆煨燼命懸財散等情又
據連僉具呈人張心等四十四人為亟救慘殃事心等
係内監府對門住民於十一日夜痛遭内監人役攻驅
各行領價放火然燒房屋財物一空等情又據連僉具
呈人姚肖等八人為殃苦慘傷事肖等係内監左邊一
列連居禍慘十一日晩被監然燒幸肖等力救苟免痛
男姚夏屋上運水救火遭棍徑射蜂箭男中一箭咽㗋
受傷又有鄭四等亦在屋上相救復被棍刃打傷體無
完膚財散人離等情各訴到縣又據馬夫報得被傷民
數銅行朱鐸刀傷腦櫸木行權少山蔡廷機蟮魚行陳
一郎炭行周一章謝廷祖利刃傷面鐵匠潘六民謝應
順各刀傷頭民張公治箭傷㗋董九箭傷眼眶餘未報
不及細查外此俱干係地方各行戶遭變事情合行通
報兩院司道照詳正在備文間本日未初時分又據馬
夫李秀急報稱税監突然開門騎馬行出小衣背敕手
持大刀帶隨梟勇家奴數十人各持鋒利刀槍前後擁
衞急赴軍門去訖職等驚駭府縣各官俱急趨至軍門
本監已破門入内堂矣俄而本監持刀逼挾軍門與公
子同出至憲臺署内屯道李兵道吕并兩都司齊到陪
勸解釋方請軍門回院訖本監隨挾兩道同行送歸留
茶閉門時已黃昏矣更深時候續奉軍門拏獲行兇税
棍周聰徐文朱朝臣三名發下閩縣收監外至四更二
點時分本監開門送出屯道仍留兵道在内至十三日
辰時本府龔通判以奉兩道面諭到縣將原發監犯三
名取出給賞新衣帽送還本監本日未時又蒙屯道於
軍門前令本府縣官遵依前謁兵道當蒙本道責令本
府同知陳豸相代該監即將同知拘留始送出兵道彼
時卑職實未同進不敢欺昧續又屯兵兩道諭令龔通
判姚經歴孫知事節次進換該監不允陳同知至今拘
留在内此係前兩日事情應即一并通詳緣被傷身死
實有四人有云均係良民有云内有本監二人一係本
監自殺一係病死先蒙兵備道在本監衙門内諭令兩
縣急備尸棺二具送進裝斂訖又奉兵備道憲牌為地
方事照得税監積惡虧損各行物價自有兩院司道替
小民作主何得聚衆攻門圍屋放火傷人且查攻門放
火者原非有身家各舖行俱係游手市棍意在乘機劫
財耳如此亂民漸不可長除内監聽兩院會題請旨撤
回外所有放火傷人倡亂首惡相應訪拏為此牌仰縣
官吏即密訪十一日晩放火十二日傷人糾衆行兇首
惡的確姓名擒拏解道以憑處治若復再為姑息置之
不問成何法紀成何世界其各街舖甲因何不收斂間
人聽其羣聚撒潑廵捕官仍嚴行曉諭遵守毋容玩違
等因到縣蒙此因查火發根由及報單所開被傷姓名
未有的確議論紛紛難以專擅正在遲疑今奉憲牌前
來卑職不敢依違理合從實備細通行申報為此除申
兩院照詳外今將前項緣由具申伏乞照詳施行須至
申者
吏部揭帖
前從邸報中見趙霖宇年兄一揭蓋為職序補掌科發
也夫職自本月初九日署事除大祀在邇遵例禁封中
間啟事僅僅三日耳其一補爭客氏之戇臣其二推膺
異典之貞臣其三起鋤強扶弱公憤共冤之道臣自謂
可以信友何獨於補科一節致煩趙年兄之揭也雖揭
中己言職向未與其事不知有此原議職似可以無言
然職掌所在有不得不言者夫資深起復得補首垣此
省中之舊規也考選候缺照缺序補此敝衙門之定例
也如前次王東里父母序在朱如容掌科之前而王父
母補禮垣朱掌科補吏垣以出缺有先後也今吏垣侯
英觀之缺在先續陳見心以告病行史亦步以回避請
吏戶兩垣共有三缺矣按序而論始無異議故遂以吏
垣補陳果菴以戶垣補陸足吾其史亦步之缺姑懸以
待自是不易之理且六垣互相遷轉吏戶本無低昂即
或有資深復除者亦須俟其起送到部不妨更調如舊
掌科倪實符例若必置見在應補之員留以俟之遠為
期者無論於銓法有礙恐聞者不知亦將謂職有輕重
於其間又何辭以解焉此非獨趙年兄可以諒職即新
舊諸掌科亦必不能諒趙霖宇者不煩辨也本擬具疏
因此揭似小而所關甚大遂躊躇兩日且念霖宇年兄
與職六年閩海固風波共濟之知己也何忍以一言相
加哉故不以疏而以揭
忠介燼餘集卷一
