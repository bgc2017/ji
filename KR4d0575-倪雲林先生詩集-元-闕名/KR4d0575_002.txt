倪雲林先生詩集卷之二
荆溪蹇曦朝陽編集
七言古詩
送徐君玉
閩江之水清漣漪隔江名園多荔枝閩中女兒天下
白越波飛槳逐鳬鷖棹歌清綿洲渚闊蕩槳落日令
人悲蛮烟怪雨忽冥密蔣芽蒲葉相叁差此中勝事
不爲少徐郎遠遊牽我思
寄張徐二秀才
東膠山麓繚脩阻春水鳴渠竹滿園玄真棲遁樂耕
釣徐孺風流存子孫適我騎犢詣其處荷𡭗作黍留
清言夜闌把燭竟歸卧烟草蝶飛勞夢魂
十二月七日岳季堅夜坐走筆書贈
僧扉共卧風雨夕岳生清真何太顛持家有弟足自
慰無錢沽酒殊可憐梅蕊衝寒愁欲破灯花惱人故
生妍孰知旅枕作孤夢周處庙前行買船
為曺僉事畫溪山春暁圖因題
荆溪之水清漣漪溪上晴嵐紫翠圍連舸載書烟渚
泊提壷入林春蕨肥身遠雲霄作幽夢手栽花竹暎
竹扉磯頭雪影多鷗鷺也着狂夫一浣衣
奉道曺文貞公墓道奉先亭
奉先亭子山之隂雲氣低回何處尋烏啼隧道風林
静蘚剥亀趺雨&KR1543;深故老猶言前日事鯫生謾感二
毛侵河山流峙英靈在世事紛紛一短吟
古意一首次韻荅曺德昭
齊王好竽客鼓瑟操瑟何以干齊門古人結交多豪
傑况𡭗封君之子孫王國陳詩終大雅楚俗尚鬼悲
招魂相思日暮不可見鴻飛冥冥目力昏
歲己酉八月十四日寓甫里之野人居劉君元
暉邀余酌酒快雪齋中對月理詠因賦長句
涼月紛紛疑積雪凝暉散彩白扵銀此時独酌開軒坐
便欲剡溪尋隱淪𡭗營茅齋名快雪我醉行吟踏秋
月河漢無聲風露寒心境泠然同一㓗
劉君元暉八月十四日邀余玩月快雪齋中命
余詩因賦
卷簾見月形神清疑是山隂夜雪明長歌欲覓剡溪
戴悵然停杯遠恨生𡭗營茅齋名快雪邀我吹笙弄
明月明星如銀浮翳消垂露成帷桂花發酒波蕩漾
天河傾笙声嫋嫋秋風咽古人与我不並世鶴思鷗
情迥愁絶
苦雨行
孟秋苦雨稻禾死天地晦冥龍怒嗔南隣老翁卧不
起漏屋濕薪愁殺人自云今年八十剰力農一生兹
始病两逢赤旱三遇水租稅何曾應王命吾今寕免
身為魚死當其時良可吁
延陵道
延陵道去國千有餘里民風質直昔季子攸居義興
其属邑過百里而遠麗于南隅民當西晉有周處肆
勇閗狠扵鄕閭人皆以為患父老揚言其非一朝發
憤易行忠孝俱其殁巳千載民今仰而祠兹亦余之
隣邑也春服始成来游而来娱式逢劉公揚䮽踟蹰
酌山之泉瀹渚蒲相率奠拜步趍䄡如歎咏而去方
舟載塗錫山之陽其水舒舒山氣磅礴而敷腴上升
為雲雨彌滿乎九區&KR0847;圡沃若君子于以田䰻公度
中流揚揚其旗載挹載注原茲古初睠此平墟实太
伯所都夫子所謂至德也已矣吁嗟遡流百世下聞
其譲者尚敦乎薄夫
餘不溪詞
開玄舘在餘不溪濱距溪無百步上清王真人所
立溪流冬夏盈演玉光澄映与他水特異故為名
焉庚午歲春因市藥過浙江趣便道將歸梅里俯
斯水而悅之泝流閒咏盥濯平津頋瞻壇宇近在
東麓遂舍舟造其下真人為出酒脯燕嘯岩洞竟
日乃返悠悠徂歲忽巳十有七寒暑矣余旣為農
畎畞身依稼穑𣸪邇政繁奔走州里欲為昔遊其
可得乎鍊師遐騫物表閒情夷朗周覧宇内將還
真舘余囙仿像疇昔之所覩極道山之清婉追賦
短章以餞斯别若夫超蹤溷濁逍遥玄邁盖深志
扵是矣覧而咏言能無動悲慨乎
餘不溪水綠生薲放舟演漾當青春舟随鶴影忽行
遠洞口桃花飛接人雲松蔽虧烟蘿席儼在溪東之
石壁羽人垂衣坐鼓簧饋我晨飡芝&KR0818;香從兹更發
洞庭渚濯髮咸池臨故鄉
餘不溪水涵綠薲微風砍波蹙龍鱗看山蕩槳不知
遠两岸桃花飛接人溪逥路轉松風急竹林華房霞
氣濕忽逢道士頎而長疑是韓國張子房相期飄拂
紫烟裏下攬滄溟浮玉觴
醉題許生敗壁
生有破屋山西村風雨不出卧衡門藂書其間讀且
温客耒輟書就琴樽寂寞古道安可論
陸隱者禱雪獲應
紇干山頭黃草枯年年雪花大如掌春風草綠牛羊
蕃誰為祈禳𣸪誰賞南雪由来到地消今年冬暖知
為天民間禱雪誠希有旱禱桑林聞昔謠
醉歌行次韻酬李徵君春日過草堂賦贈
昔聞杜陵之茅屋汀花冥冥汀樹綠舊題新詠荅年
華種术行椒繞山麓石床丹䆴青琅玕春渠流水夜
潺湲當年寶劍淪黃圡空餘山月照波間今我不樂
懷往古短世紛紛誰比數花下欣逢李白来山鳥溪
童亦歌舞酒酣長嘯五情熱軒冕何榮築岩說邈然
抗節餓首陽何異佯狂抱貞㓗君歌巳竟歌我詩賢
愚榮悴百年期少文豈愛壁間畫老疾俱来難命駕
仰視翕忽浮雲馳安得乘螭与雲化楊花縈夢滿晴
天迸壑春雷驚醉眠李侯神清色不動手敲茶雪落
輕烟相逢為樂誠草草竟欲携君卧烟島城郭秋風
白鶴飛海上飡霞不知老
杜陵昔年有茅屋浣花溪邊錦江曲古人不見春風
来桃李無言自山麓石床蘚澁青泥乾决渠流水夜
潺湲可忴寶劍埋黃土空餘山月照波門今我不樂
空懷古短世長年誰比數花下那知李白来山鳥恣
歌童亦舞酒酣大咲五情熱作相形求築岩說夷齊
相逝居首陽逍遥采薇飽芳㓗勿歌虞夏神農詩賢
愚䓁是百年期魯連恥秦亦蹈海咲𡭗局促商山芝
少文壁間對圖畫莫待老来難命駕仰看翕忽浮雲
馳安得乘螭与之化漠漠楊花縈遠天迸壑晴雷驚
醉眠李侯神爽色不動手中茶雪落輕烟逢君此樂
誠草草便欲携君卧烟島海上千年白鶴飛世人胡
為而自老
送潭州魯捴管
翽翽文鵷飛渡淮葳蕤五采下天階西疇昨夜雨初
遍田父謳歌有好懷湘潭山色随輕轂談咲来為此
州牧隔岸桐林散綺霞三月洞庭春水綠
題曺雲西畫松石
雲西老人子曺子畫手遠師韋與李衡門晝掩春長
閒摇毫動筆長風起葉蔵戈法枝如籀蒼石庚庚橫
玉理庭前落月滿長松影落吴松半江水
趙千里扇上寫山用鄭山人韻題
誰見觧衣作盤礴卷懷雲烟歸掌握春雨冥冥江水
波竹間〇暮衣裳薄零落王孫翰墨餘越王臺殿久
荒蕪要知人好畫亦好愛比當年屋上烏
鄭有道隱居梁鴻山因寄
伯鵉近在東山陲室無孟光唯两兒草堂資煩王錄事
事蓮社緣依遠法師迎我掃除松下雪因君起寫壁
間詩便知從子遂真隱深谷紫芝堪療飢
題柯敬仲竹
誰能寫竹𣸪盡善高趙之後文与蘇檢韻蕭蕭人品
係篆籀渾渾書法俱奎光博士生最晚耽詩愛畫同
所趍興来揮洒出新意孰謂高趙先乎吾
江南曲
春風顛春雨急清泪泓泓江水濕落花辞枝悔何及
絲桐哀鳴乱朱碧嗟胡爲客去鄕邑相如家徒四壁
立柳花入水化綠萍江波摇蕩心怔縈
賦耕雲
大茅峯前万頃雲烟耕雨溉暁絪緼也知神物無根
蒂誰種空山誰与耘愛君茅屋當南便閑看隂晴玩
其變白鶴眠松夜夜歸朝逐孤雲如匹練
汎滄浪
滄浪可濯纓春雨看潮生斵得木蘭槳欲向桃源行
桃花源裏秦人住花發綺霞明処処何用文章寄武
陵時有漁郎自来去
對&KR0922;樹花
去年&KR0922;樹花開時美人明璫坐羅帷今年&KR0922;樹花如
雪美人死别已十月梓花如雪不忍看沉吟懷思淚
闌干鳴鳩乳燕共悲咽柳綿風急烟漫漫
恒德堂
虚林閑居養黃寕隱几消搖遊玉亰怡然樂康息天
黥良醫良相仙道并&KR0847;施同仁而異名沒身身存故
長生龍虎珮符鳳凰翎出戲玄洲入紫清一念不已
三千齡子能神視廬幽貞觀恒斯見天地情氣專志
一德乃恒
畫竹
吾友王翁字元舉喚我濡豪畫縑楮喬柯脩竹蒼蘚
石霜葉風梢碧滋雨湖州仙去三百禩坡翁高絶孰
与侣黃華父子亦間出氣粗惜産旃裘所本朝高趙
妙一世蔑視子端少稱許薊丘黃岩筆墨閒瑞鶴神
鵉競翔翥二公去後無復有谷鳥林烏誰指數奎章
博士丹丘生未若員嶠能濡呴道園歌咏譽丹丘坡
曉畫法難為語常形常理要玄觧品藻固巳英灵聚
少陵歌詩雄百代知畫暁書真謾與坡深書畫詩更
妙味永甘香試躭咀嗟余生後愛詩畫所恨遨遊不
從汝王翁好古已成癖說史談詩身欲羽吴江遇我
涕縦横飯我羔芹一炊黍晚持此卷索塗抺醜婦為
顰走隣女此詩此畫君勿咲焚弃筆硯當樽爼
贈季丙卿
季子蕭條千古心断碑荒塚在江隂行人過客寕知
此春雨年年江水深家園正近延陵郭世遠義風猶
未薄獨識寥寥末派孫種杏成林惟賣藥
題王元用秋水軒
秋水如玉涵綠蒲玉壷美酒清若無佳人倚窗調錦
瑟文君勸飲坐當壚昔年種柳遶漢南樹今摇落人
何堪惟有年年秋水至翠烟石黛漾晴嵐開軒清映
臨秋水斜日荷花淡相倚凌波微步襪生塵交甫凝
情珮還委
賦清隱閣
𡭗營草閣名清隱著在輕鷗遠水邊春池覓句政思
𡭗拄杖敲門忽繫船共賞竒文哦庾信更誇草聖法
張顛到此自忘歸㒷逸研雲歸寫古苔篇
題畫
橘窗春夜雨潺潺剪烛裁詩畫碧山迸水定侵林下
路蕙花委砌石苔斑夢乘艇子清江闊坐聽橈聲暗
相撥未必漁翁似我閑棹歌不待鳴鳩聒
畫竹贈王允剛
子猷借地種脩筠何可一日無此君葉籠書席摇翠
雨隂結香炉屯綠雲聞孫住近吴江渚二仲遨遊如
蔣詡置酒邀余寫竹枝隔竹庖人夜深語
次韻鶴詩
丹鳳葳𬎼何處蔵翳兹天孫雲錦裳戞然長鳴引圓
吭晨飛岷峨暮良常玉笙寥寥珮琅琅千年仙驥時
歸翔出苔飲泉下趍蹌忽然不返歲月長尔居鷄羣
独仿偟羽衣猶白未老蒼清都霄臺應已忘啄腥吞
腐塵土鄕垂軒豈復思華陽樊籠未離勿張皇
寫墨竹贈顧友善
頋伯末派隱君子林居江濆古東里澡身㓗行讀書
史思友天下之善士綠竹猗猗蔚材美独立不懼羣
不倚長吟揮毫為君起寫其形模惟肖似諒哉直清
可以比
賦翠濤硯
岳翁嘗宝翠濤石今我還珍翠濤硯翠濤沄沄生縠
紋雲章龍文發竒變米章硯山徒自惜此硯顛應未
曾見我初避乱失神物玉蟾滴淚空悽恋珠還合浦
乃有時洗滌摩挲冰玉姿書舟輕迅逐鳬鷖喜出火
宅臨清漪松雲磨香淬毛錐天影江波■碧滋一咏
新詩開我眉
康素子雜言一首
道德五千言玄之而又玄谷神不死曰玄牝用之不
勤以綿綿太原道士康素子口講此書手畫指猶龍
之後有蒙莊逥薄宇宙有根柢胡蝶栩栩觀物化濠
魚洋洋樂何似壷丘弟子御風遊遊仍有待曷足恃
凥輪神馬鴻濛外恍惚杳冥随所止化人之居隣太
清十二重楼臨五城千劫謂如一食頃不起于座空
飛行王喬鶴上吹玉笙食棗東海安期生雲車霓靷
到平地渴飲懸河又為傾大茅登雲二弟迎紫虚永
和傳玉經楊曦以㖟許長史玉斧清映道初成貞白
子微如日烱千岩万壑春冥冥葛玄祭鍊匡廬頂淵
雷一声眠鶴醒道陵章奏陽平治子孫縄繩祖武継
重陽晚出金末裔全真𡭗名欽世世仰瞻在昔老莊
列近比盰膽遠胡越要知道不出智勇疾似秋空鷹一
撇素乎素乎𡭗隣乎道德而不孤凡夫皆具仙真體
一扇仁風病即蘇
畫寄王雲浦
吴松江水漾春波江上歸舟發棹歌&KR0829;我江亭醉三
日鳳笙鵉吹拂雲和紛紜省署縻官軄老我澄懷倦
遊㦄看君骨相自有仙故作長松挂青壁
趙榮禄馬啚
嘗聞唐開元時畫馬曺將軍妙合變化神紛絃少陵
為作歌其詞藹如雲又聞宋元祐之中李龍眠畫法
奄出將軍前蘇黃二子誇神駿險語驚飛蛟蟄囦國
朝天馬来西極振鬛駑駘為辟易玉堂學士寫真龍
筆陣長驅万人敵學士歌詩清且腴當時作者數楊
虞畫成題咏兩竒絶價比連城明月珠吁嗟天馬天
一隅寶繪于今亡巳夫學士多師内廐馬淂法豈在
曺李下俗工未觧知神妙此日罷駑遍區夏好事㳅
傳亦苦心誰為幽賞伯牙琴独悲蘭亭蠒紙随零雨
轉覺臨寫紛紛費毫楮
贈丁醫士
泊舟風雨芙蓉城江上君山雲錦屏我来巳是千年
後舘主子孫猶識丁丁君手鍊不死藥芙蓉仙人久
相約孤鰥七十老無家種杏春林看落花
寄徐元度
二月苦雨晝如晦閉戶独眠無所為黃鳥翻飛乍依
竹櫻桃爛漫開滿枝起覓杜康欲自慰坐無徐孺令
人悲春帆早晚江西去東湖宅前舟可維
送錢成大赴淮南
桐栢山高淮水闊道塗悠悠心忽忽大藩作鎮據两
淮公侯千城孰予越帶雨春潮送櫓声淮山千里青
相迎隱居行義今寥落到邑煩君訪董生
奉寄沈理問
紫霞虚皇之上清迢迢十二楼五城烟霧囱扉鳥為
使霞綃衣裳翠織成雲旂翠旓集真侣清露如鉛籠
玉宇回看人世萬蚍蜉擾擾泥塗困雲雨騏驥縶足
鳴何飢黃鵠截翮不淂飛杜鵑哀號鷓鴣泣苦竹嶺
頭無月輝可憐仙凡一塵隔哀樂紛綸殊不極人間
亦有學仙人神巫僛僛舞瑶席精灵翕忽虹影長觴
湛桂酒羞楓香雲情蜷局難為駐世味膻腥不足嘗
仙人舊亦人間住乘雲往列仙曺署願從帝所話悲
&KR0605;明良留心乃竒遇我聞天道自循環福善殃滛帝
或關令威亦成歸来願豈遂忘情出两間
螮蝀一首
歲巳亥春仲月之六日自寅迄酉震雷且雪甲辰暮
冬日癸卯螮蝀見為震陬飛龍挟雷震落景皎出月
老夫頻年熟灾異夏凄其風冬乃熱晝霧暝如夜淫
雨十旬浃疲農不使憩殘喘志士不得安岩穴國之
祅沴古亦有十月震電天或隕石或雨血人君脩德
灾可弭桑生于朝䓇王業方今滔滔天下墊鋒鏑四
起羣豪傑孰能拯乱以為治嗜仁而不虐吁嗟斯民
命矣夫荼毒殘傷亦何辜
題畫贈吕彦貞
江上秋雨晴泊舟烟水汀孤吟誰和予悠悠蟪姑鳴
故人&KR0829;我留三宿豆畦蘿逕居幽独松醪陸續酌山
瓢灯影縦横寫風竹水光雲氣共悠悠鶴思鷗情樂
此留無褐無衣悲骯髒三沐三釁嘆伊優君自息機
江上住我且沿洄從此去啚訖新詩草草裁眼底流
光水東注
賦許君震杏林小隱
江上春雨歇喬柯散繁花開尊藉莓苔共醉仙人家
霽景麗華彩微波摇絳霞東風夜来急吹雪滿江沙
明朝束熟虎為守郊原綠遍聞鳴蛙
郭文顯善推人禍福神驗賦贈
昔者馬季主賣卜如有神郭君言禍福竒中季之倫
頋我年衰野而戇尚復紛紛嬰世網為卜明年春水
生欲問桃源刺漁榜
姚節婦詩
節婦復節婦處心良獨苦苟不義以生寕從義而死
荆南流水石鹵齒寇辱形虧涴清泚妾可死不可辱
夫從父生死携女婦兮婦兮死所安使我感激涕汍
瀾古今出處多射利委身事國為貪奸嬴王易主意
未殚身没令名生美官嗚呼史臣直筆古来少孤臣
直節令尤艱
李徵君將還楊州囙言沈郎官吴中賦此以寄
二月桃始華淮南客還家階前疎雨落堂上春衣薄
爲言沈約在吴中玉壷青絲酒如空春風相過蕙草
綠芳菲滿堂樂未終
送潘生適越
鏡湖春水綠沄沄两岸揚花飛白雲落日繫舟微雨
歇一壷濁酒飯香芹嘉𡭗盛名年少得筆精墨妙比
羊欣日長高卧無餘事應有人書白練裙
秋鶴軒
開軒北郭名秋鶴鶴影翩翩向寥廓不見千年丁令
威悲嗟城郭是耶非紛紛霜葉飄庭樹苔色荒隂翳
烟霧草逕逶迤深樹中時有山僧自来去
送頋生歸四明
江上買舟歸四明竹枝嫋嫋秋風生好營三釜為親
養此去千里飛雲情禾稼登場候鴈至霧雨如晦晨
鷄鳴舒王舊日宰邑處苔石縦横湮姓名
題陳氏齋壁
愛𡭗茅齋少塵雜時来下帷清晝眠風流政使書裙
去嬾惰惟知坦腹便林間病鶴尚俛啄池上山雞徒
自憐何為當年種桃者移家偶脫區中緣
宿薩判官家聽琴
薩公能琴賢且文城闉一遇何懽忻高堂掃榻新雨
霽為鼓瀟湘之水雲竹林蕭瑟風嫋嫋山日晻靄波
沄沄曲終推琴意愈淡忍即别去随飛蚊
十一月廿三日率性德原共載過林下而余適
不在遂返棹竟還明日詩来囙次韻重邀之
雲林風雪興不孤指頋可求塗豈迂兩忘主賓政自
好一以禮法何其拘我方飄忽念歲月君乃疎豁笑
人奴再為理棹急相就放筆看寫狂遊啚
汎滄浪
滄浪可濯纓春雨看潮生斵得木蘭槳欲向桃源行
桃花源裏秦人住花發綺霞明處處何用文意寄武
陵時有漁郎自来去
至正十三年三月四日同章鍊師過張先生山
齋壁間見柯敬仲墨竹因懷其人其詩文書畫
鍳賞古跡皆自許為當代所少狂逸有高海岳
之風但目力稍恕耳今日那可得耶
柯公鍳書奎章閣吟詩作畫亦不悪圖書寶玉尊鼎
觶文彩珊瑚光錯落自許才名今獨步身後遺名將
誰託蕭蕭烟雨一枝寒呼𡭗同遊如可作
贈陸子華
為愛&KR0873;西春水綠三年不来今乃復如来不三宿桑
下子華留我經旬宿東隣唯有沈休文文字詩篇与
討論時時亦復具雞黍未能厭飫嘉盤飱爲君吐出
無味句歎尔網魚共濡煦不作卑卑兒女情仰天大
咲飄然去
贈頋定之
輕薄紛紛新少年論詩作賦如湧泉爲雲爲雨手番
覆背面傾擠當面憐阿翁七十仍踰四与我同心生
並世高卧白雲飡絳霞草堂門對靈岩寺
贈丘氏兄弟及周生
岑參兄弟皆好竒二丘那復論東西欵門看竹我初
到置酒投轄烏欲棲掃壁寫圖觀落墨㵸芹留坐綴
新題東風甚与周郎便桃李隂隂晝滿蹊
贈陶得和製墨
麋膠万杵搗玄霜螺製初成龍井庄悟得廷珪張遇
法古松烟細色蒼蒼桐花烟出潘衡後依旧升龍柳
枝瘦請看陶法妙非常一點濃雲瓊楮透
奉寄沈理問
紫霞虚皇之上清迢迢十二楼五城烟霧囱扉鳥為
使霞綃衣裳翠織成雲旂翠旓集真侣清露如鉛籠
玉宇回看人世萬蚍蜉擾擾泥塗困雲雨騏驥縶足
鳴何悲黃鵠截翮不得飛杜鵑哀號鷓鴣泣苦竹嶺
頭無月輝可憐仙凡一塵隔哀樂紛綸殊不極人間
亦有學仙人神巫僛僛舞瑶席精靈翕忽虹影長觴
湛桂酒羞楓香雲情蜷局難為駐世味膻腥不足嘗
仙人旧亦人間住乘雲往列仙曺署願從帝所話悲
&KR0605;明良留心乃竒遇我聞天道自循環福善殃滛帝
或關令威亦有歸来願豈遂忘情出两間
