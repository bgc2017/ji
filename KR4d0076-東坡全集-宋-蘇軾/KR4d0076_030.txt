東坡全集卷三十宋蘇軾撰
詩一百十首
謝都事惠米
平生忍慾今忍貧閉口逢人不少陳俸薄身輕趙都事
也能作意向詩人
擷菜(并引)
吾借王參軍地種菜不及半畆而吾與過子終年飽菜
夜半飲醉無以解酒輒擷菜煑之味含土膏氣飽風露
雖粱肉不能及也人生須底物而更貪耶乃作四句
秋來霜露滿東園蘆菔生兒芥有孫我與何曾同一飽
不知何苦食雞豚
别公擇
黍離不復閔宗周何暇雷塘弔一丘若問西來祖師意
竹西歌吹是揚州
絶句
春來濯濯江邊柳秋後離離湖上花不羡千金買歌舞
一篇珠玉是生涯
書寄韻
已將鏡鑷投諸地喜見蒼頭白髮新歷數三朝軒冕客
色聲誰是獨完人
遊靈隱寺戲僧開軒李居士
推倒垣墻也不難一軒復作兩軒看若教從此成千里
巧歷如今也被漫
常州太平寺薝蔔亭
六花薝蔔林間佛九節菖蒲石上仙何似東坡鐡拄杖
一時驚起野狐禪
過文覺顯公房
斕斑碎玉養菖蒲一勺清泉滿石盂淨几明窗書小楷
便同爾雅注蟲魚
惠州靈惠院壁間畫一仰面向天醉僧云是蜀
僧隱巒所作題詩於其下
直視無前氣吐虹五湖三島在胸中相逢莫怪不相揖
只見山僧不見公
同狀元行老學士秉道先輩遊太平寺淨土院
觀牡丹中有淡黃一朵特竒為作
醉中眼纈自斕斑天雨曼陀照玉盤一朵淡(一作官)黃微
拂掠鞓紅魏紫不須看
此君軒
雲幢烟節十洲(一作七州)人犀甲檀槍百萬軍蘙薈發生何
足道(一作數)此君真是此君君
觀子美病中作嗟嘆不足次韻
百尺長松澗下摧知君此意為誰來霜枝半折孤根出
尚有狂風急雨催
謁敦詩先生因留一絶
凜凛人言君似雪我言凜凜雪如君時人盡怪蘇司業
不解將錢與廣文
余將赴文登過廣陵而擇老移住石塔相送竹
西亭下留詩為别
竹西失却上方老石塔還逢惠照師我亦化身東海去
姓名莫遣世人知
絶句三首
松栢蕭森溪水南道人只作兩團菴市區收罷豚魚稅
來與彌陀共一龕
此身分付一蒲團靜對蕭蕭竹數竿偶為老僧煎茗粥
自携脩綆汲清泉
天風吹月入闌干烏鵲無聲夜向闌織女明星來枕上
乃知身不在人間
呈定國
舊病應逢醫口藥新粧漸畫入時眉信知詩是窮人物
近覺王郎不作詩
絶句二首
峩峩疊石立何孤賴有蕭蕭翠竹俱日暮無人鷗鳥散
空留遠水伴寒蘆
漠漠秋高露氣清新蒲倚石近溪生夜來雨後西風急
靜向窗前似有聲
破琴詩後(幷引)
余作破琴詩求得宋復古畫邢和璞於柳仲遠仲遠以
此本託王晉卿臨寫為短軸名為邢房悟前生圖作詩
題其上
此身何處不堪為逆旅浮雲自不知偶見一張閒故紙
便疑身是永禪師
送柳子玉至靈山
此事方艱便猛迴此心未老已先灰何時夢入真君殿
也學傳呼觀主來
次韻章子厚飛英留題
款段曾陪馬少游而今人在鳳麟洲黃公酒肆如重過
杳杳白蘋天盡頭
贈江州景德長老
白足高僧解達觀安排春事滿幽欄不須天女來相試
總把空花眼裏看
雜詩二首
窗搖細浪魚吹沫(一作日)手弄黃花蝶遶(一作透)衣不覺春
風吹酒醒空教明月照人歸
昔日雙鵶照淺眉如今妸娜綠雲垂蓬萊老守明朝去
腸斷簾間蟋蟀悲
元祐癸酉八月二十七日於建隆章淨館書贈
王覯
海上東風犯雪來臘前先折鏡湖梅遙思禁苑青春夜
坐待宫人畫詔回
元祐元年二月八日朝退獨在起居院讀漢書
儒林傳感申公故事作小詩一絶
寂寞申公謝客時自言已見穆生幾綰臧下吏明堂廢
又作龍鍾病免歸
聞捷(幷引)
元豐四年十月二十二日謁王文父齊愈於江南坐上
得陳季常書報是月四日种諤領兵深入破殺西夏六
萬餘人獲馬五千匹衆喜抃各飲一巨觥
聞說將軍取乞誾將軍旗鼓捷如神故知無定河邊柳
得共中原雪絮春
睡起
杮葉滿庭紅顆秋薰爐沉水度春篝松風夢與故人遇
自駕飛鴻跨九州
秋思寄子由
黃葉山川知晚秋小蟲催女獻功裘老松閱世卧雲壑
挽著蒼江無萬牛
碣石菴戲贈湛菴主(相國寺僧也)
保康橋上夜觀燈碣石巖前夏飲冰莫把山林笑朝市
老夫手裏有烏藤
散郎亭
法花下有散郎亭老樹蒼崖如有情歡戚已隨時事去
壁間只有古人名
侯灘
江邊皎皎過侯灘更上山腰看打盤百歲老兒親擊鼓
城中憂患不相干
春夜
春宵一刻值千金花有清香月有隂歌管樓臺聲細細
鞦韆院落夜沉沉
火星巖
火星巖下石凌壁閣上相㤀止一僧莫問人間興廢事
門前流水几前燈
讀開元天寶遺事三首
姚宋亡來事事興一官銖重萬人輕朔方老將風流在
不取西蕃石堡城
潭裏春船百倍多廣陵銅器越溪羅三郎官爵如泥土
争唱弘農得寶歌
琵琶絃急衮梁州羯鼓聲高舞臂鞲破費八姨三百萬
大唐天子要纏頭
過泗上喜見張嘉父二首
眉間冰玉照淮明筆下波瀾老欲平直得全生如許妙
不知形諜巳多名
空翠娛人意自還明窗一榻共秋閒會知名利不到處
定把清觴屬此山
謝惠猫兒頭笋
長沙一日煨籩筍鸚鵡洲前人未知走送煩公助湯餅
猫兒突兀鼠穿籬
題淨因壁
瞑倚蒲團卧鉢囊半窗疎箔度微凉蕉心不展待時雨
葵葉為誰傾夕陽
同景文詠蓮塘
塘上鈎簾對晚香不知斜日已侵牀江妃自借淩波韈
長在高荷扇影凉
睡起
食罷茶甌未要深清風一榻直千金腹搖鼻息庭花落
還盡平生未足心
書望洪亭壁
河漲平來出舊洪山城都在水光中忽然歸壑無尋處
千里禾麻一半空
子美召公擇飲偶以病不及往公擇有詩次韻
樊素阿蠻皆已出使君應作玉筝歌可憐病士西窗下
一夜丹田手自摩
和參寥
芥舟只合在坳堂紙帳心期老孟光不道山人今忽去
曉猿啼處月茫茫
醉題信老方丈
鶴作精神松作筋階庭蘭玉一時春願君且住三千歲
長與東坡作主人
常州太平寺觀牡丹
武林千葉照觀空别後湖山幾信風自笑眼花紅綠眩
還將白首看鞓紅
竹枝詞
自過鬼門關外天命同人鮓瓮頭船北人墮淚南人笑
青嶂無梯問杜鵑
寄歐叔弼
昔葬衣冠今在否近來消息不須疑曾聞圯上逢黃石
久矣留侯不見欺
題淨因院
門外黃塵不見山箇中草木亦常閒履聲如渡薄冰過
催粥華鯨吼夜闌
絶句
柴桑春晚思依依屋角鳴鳩雨欲飛昨日已收寒食火
吹花風起却添衣
和黃龍清老三首
萬山不隔中秋月一雁能傳寄遠書深密伽陀枯戰筆
真誠相見問何如
風前橄欖星宿落月下桄榔羽扇開靜嘿堂中有相憶
清江或遣化人來
騎驢覓驢真可笑以馬喻馬亦成癡一天月色為誰好
二老風流各自知
過土山寨
南風日日縱篙撑時喜北風將我行湯餅一杯銀線亂
蔞蒿如筯玉簪横
書辨才白雲堂壁
不辭清曉叩松扉却值支公久不歸山鳥不鳴天欲雪
卷簾惟見白雲飛
琴詩
若言琴上有琴聲放在匣中何不鳴若言聲在指頭上
何不於君指上聽
韓康公坐上侍兒求書扇
一一窗扉面水開更於何處覓蓬萊天香滿袂人知否
曾到旃檀小殿來
驪山絶句三首
功成雖欲善持盈可嘆前王恃太平辛苦驪山山下土
阿房纔廢又華清
幾變雕墻幾變灰舉烽指鹿事悠哉上皇不念前車戒
却怨驪山是禍胎
海中方士覓三山萬古明知去不還咫尺秦陵是商監
朝元何必苦躋攀
短橋
誰能鋪白簟永日卧朱橋樹影欄邊轉波光板底搖
軒窗
東鄰多白楊夜作雨聲急窗下獨無眠秋蟲見燈入
曲檻
流水照朱欄青紅亂明鑑誰見檻上人無言觀物泛
雙池
泝流入城郭亹亹渡千家不見雙池水長漂十里花
荷華
田田抗朝陽節節卧春水平鋪亂萍葉屢動報魚子
魚
湖上移魚子初生不畏人自從識鈎餌欲見更無因
牡丹
花好常患稀花多信佳否未有四十枝枝枝大如斗
桃花
争開不待葉密綴欲無條傍沼人窺鑑驚魚水濺橋
李
不及梨英軟應慚梅萼紅西園有千葉淡佇更纖穠
杏
開花送餘寒結子及新火關中幸無梅汝彊充鼎和
梨
霜降紅梨熟柔柯已不勝未嘗蠲夏渴長見助冬冰
棗
居人幾番老棗樹未成槎汝長才堪軸吾歸巳及瓜
櫻桃
獨遶櫻桃樹酒醒喉肺乾莫除枝上露從向口中漙
石榴
風流意不盡獨自送殘芳色作裙腰染名隨酒琖狂
樗
自昔為神樹空聞蜩鵙鳴社公煩見輟為爾致羊羹
槐
採擷殊未厭忽然已成隂蟬鳴看不見鶴立赴還深
松
彊致南山樹來經渭水灘生成未有意鴉鵲莫相干
檜
依依古仙子鬱鬱綠毛身每長須成節明年漸庇人
柳
今年手自栽問我何年去他年我復來摇落傷人思
跋姜君弼課冊(姜君瓊州人已夘閏九月來從學於東坡至儋耳庚辰三月方)
(還瓊四言)
雲興天際歘若車蓋凝矑未瞬瀰漫霮䨴驚雷出火喬
木糜碎殷地爇空萬夫皆廢霤綆四墜(一作懸溜綆墜)日中見
沬移晷而收野無完塊
憶江南寄純如五首(六言)
楚水别來十載蜀山望斷千重畢竟擬為傖父憑君說
與吳儂
湖目也堪供眼木奴自足為生若話三吳勝事不惟千
里蓴羹
人在畫屛中住客依明月邊游未卜柴桑舊宅須乘五
馬(一作湖)扁舟
生計曾無聚沬孤蹤謾有清風治産猶嫌范蠡携孥頗
笑梁鴻
弱累已償俗盡老身將伴僧居未許季鷹高潔秋風直
為鱸魚
數日前夢人示余一卷文字大略若諭馬者用
吃蹶兩字夢中甚賞之覺而忘其餘戲作數
語足之(四言)
天驥雖老舉鞭脫逸交馳蟻封步中衡石旁睨駑駘豐
肉滅節徐行方軌動輒吃蹶天資相絶未易致詰
惠崇蘆鴈(六言)
惠崇烟雨蘆鴈坐我瀟湘洞庭欲買扁舟歸去故人云
是丹青
竹枝歌(幷叙)
竹枝歌本楚聲幽怨惻怛若有所深悲者豈亦往者之
所見有足怨者歟夫傷二妃而哀屈原思懷王而憐項
羽此亦楚人之意相傳而然者且其山川風俗鄙野懃
苦之態固已見於前人之作與今子由之詩故特緣楚
人疇昔之意為一篇九章以補其所未道者
蒼梧山高湘水深中原北望度千岑帝子南遊飄不返
惟有蒼蒼楓桂林楓葉蕭蕭桂葉碧萬里遠來超莫及
乘龍上天去無蹤草木無情空寄泣水濱擊鼓何喧闐
相將扣水求屈原屈原已死今千載滿船哀唱似當年
海濱長鯨徑千尺食人為糧安可入招君不歸海水深
海魚豈解哀忠直吁嗟忠直死無人可惜懷王西入秦
秦關己閉無歸日章華不復見車輪君王去時簫鼓咽
父老送君車軸折千里逃歸迷故鄉南公哀痛彈長鋏
三戶亡秦信不虚一朝兵起盡讙呼當時項羽年最少
提劔本是耕田夫横行天下竟何事棄馬烏江自垂涕
項王巳死無故人首入漢庭身委地富貴榮華豈足多
至今唯有塜嵯峨故國凄凉人事改楚鄉千古為悲歌
山坡陁行
山坡陁兮下屬江勢崖絶兮游波所蕩如頽墻松茀律
兮百尺旁拔此驚葛藟之上不見日兮下可依吾曳杖
兮吾僮亦吾之書隨藐余望兮水中泜頎然而長者黃
冠而羽衣幹頥坦腹盤石箕坐兮亦有趾安不危四無
人兮可忘饑仙人偓佺自言其居瑤之圃一日一夜飛
相往來不可數使其開口言兮豈惟河漢無極驚余心
默不言兮蹇昭氏之不鼓琴憺將山河與日月長在昔
有人兮夢中仇池我歸路此非小有兮噫乎何以樂此
而不去昔余游於葛天兮身非陶氏猶與偕乘渺茫良
未果兮僕夫悲余馬懷聊逍遙兮容與晞余髮兮蘭之
渚余論世兮千載一人猶並時余行詰曲兮欲知余者
稀峨峨洋洋余方樂兮譬余繫舟於水魚潛鳥舉亦不
知何必每念輒得應余若響坐有如此兮人子期
鳴泉思思君子也君子抱道且殆而時始弗與
民咸思之鳴泉故基堙圮殆盡眉山蘇公搔
首踟蹰作鳴泉思以思之
鳴泉鳴泉經雲而潺湲作其毛骨者脩竹蒸為雲氣者
霏烟山䕫莫能隱其怪野翟詎敢藏其妍茅蘆蕭蕭昔
有人焉其高如山其清如水其心金與玉其道砥與絃
執德沒世落月入地英名皎然陽曦麗天舊隱寂寂新
篁娟娟思彼君子我心若懸谷鳥在上巖花炫前鳴泉
鳴泉能使我宛結而華顛
轆轤歌
新繫青絲百尺繩心在君家轆轤上我心皎潔君不知
轆轤一轉一惆悵何處春風吹曉幕江南綠水通珠閣
美人二八顔如花泣向花前畏花落臨春風聽春鳥别
時多見時少愁人一夜不得眠瑤井玉繩相對曉
美哉一首送韋城主簿歐陽君
美哉水洋洋乎我懷先生送之子于城隅洋洋乎美哉
水送之子至於新渡念彼嵩雒眷焉西顧之子于邁至
於白馬白馬舊邦其構惟新邦人流涕畫舫之孫相其
口髯尚克似之先生遺民之子往字
辨道歌
北方正氣名袪邪東郊西應歸中華離南為室坎為家
光凝白雪生黃芽黃河流駕紫河車水精池産紅蓮花
赤龍騰霄驚盤蛇姹女含笑嬰兒呀十二樓瞰靈泉䨟
華池玉液隂交加子馳午前無停差三田聚寶真生涯
龜精鳳髓填谽谺天地駭有鬼神嗟一丹休别内外砂
長脩久餌須叔遐腸中澄結無餘柤俗骨變換顔如葩
哀哉世人争齒牙指偽為真正為哇輕肥甘美形驕奢
譎詭詐妄言矜誇遊魚在網兔在罝一氣頓盡猶嘔啞
餘生所託誠棲槎九原枯髀如亂麻胡不割衆如鏌鎁
空與利名交掌拏胡不讓霜如文騧可惜貪愛相漫塗
真心道意非不嘉飡金閒話非虚譁何須横議相疵瑕
衆口並發鳴羣鴉安知聚散同魚蝦自纏如繭居如蝸
日懷嗔喜甘籠笯其去死地猶獵豭吾恨爾見有所遮
海波或至驚井蛙烏輪即晚蟾影斜吾時俱覩超雲霞
與葉淳老侯敦夫張秉道同相視新河秉道有
詩次韻二首
君不見元帥府前羅萬戟濤頭未順千弩射至今鳳凰
山下路長借一箭開兩翼我鑿西湖還舊觀一眼已盡
西南碧又將回奪浮山險千艘夜下無南北坐陳三策
本人謀惟留一諾待我畫老病思歸真暫寓功名如幻
終何得從來自笑畫蛇足此事何殊食雞肋憐君嗜好
更迂闊得我新詩喜折屐江湖粗了我徑歸餘事後來
當潤色一菴閒掛洞霄宫井有丹砂水長赤
荆溪父老愁三害下斬長蛟本無頼平生倔強韓退之
識字猶為鰐魚戒石門之役萬金耳首鼠不為吾已隘
江湖開塞古有數兩鵠飛來告成壞勸農使者非常人
一言已破黎民駭上饒使君更超逸坐睨浮山如累塊
髯張乃我結襪生詩酒淋漓出狂怪我作水衡生作丞
他日歸朝同此拜
陳守道
一氣混淪生復生有形有心即有情共見利欲飲食事
各有爪牙頭角争争時怒發霹靂火險處直在嵌巖坑
人偽相加有餘怨天真喪盡無純誠徒自取先用極力
誰知所得皆空名少微處士松柏寒蓬萊真人冰玉清
山是心兮海為腹陽為神兮隂為精渴飲靈泉水饑食
玉樹枝白虎化坎青龍離鎖禁姹女關嬰兒樓臺十二
紅玻璃木公金母相東西純鉛真汞星光輝烏升兔降
無年期停顔郤老只如此哀哉世人迷不迷
老人行
有一老翁老無齒處處無人問年紀白髮如絲向下垂
一雙眸子碧如水不裹頭又無履相識雖多少知已問
翁畢竟何所止笑言只在紅塵裏秋風獵獵行雲飛老
人此意無人會目注雲歸心自知黃口小兒莫相笑老
人舊日曾年少浪迹常如不繫舟地角天涯知自跳亦
曾樂半夜傳籌醉朱閣美人如花弄絃索只恨樽前明
月落亦曾憂羇旅他鄉迫暮秋故國日邊無信息斷鴻
空逐水長流或安貧或安富或爵通侯封萬戶一任秋
霜換鬢毛本來面目長如故水有蘋兮山有芝人意雖
存事巳非有時却憶經由處都似茫茫春夢歸邇來尤
解安貧賤不為公卿強陪面皎如明月在秋潭動著依
前還不見還不見可奈何空使遠人增眷戀但祗從他
隨物轉青樓黃閣長相見若相見莫慇懃却是翁家舊
主人
襄陽樂府三篇
野鷹來
野鷹來萬山下荒山無食鷹苦饑飛來為爾繫綵絲北
原有兔老且白年年養子秋食菽我欲擊之不可得年
深兔老鷹力弱野鷹來城東有臺高崔嵬臺中公子著
皮袖東望萬里心悠哉鷹何在嗟爾公子歸無勞使鷹
可呼亦凡曹天隂月黑狐夜嘷
上堵吟
臺上有客吟秋風悲聲蕭散飄入宫臺邊遊女來竊聽
欲學聲同意不同君悲竟何事千里金城兩稚子白馬
為塞鳳為關山川無人空且閒我悲亦何苦江水冬更
深鯿魚冷難捕悠悠江上聽歌人不知我意徒悲辛
襄陽樂
使君未來襄陽愁提戈入市裹氊裘自從氊裘南渡沔
襄陽無事多春遊襄陽春遊樂何許峴山之陽漢江浦
使君朱旆來翻翻人道使君似羊杜道邊逢人問洛陽
中原苦戰春田荒北人聞道襄陽樂目送飛鴻應斷腸
仙都山鹿
老泉詩序云至豐都縣將遊仙都觀見知縣李長官
云固知君之將至也此山有鹿甚老而猛獸獵人終莫
能害將有客來遊鹿輒夜鳴故常以此候之而未嘗失
余聞而異之乃為作詩
日月何促促塵世苦局束仙子去無蹤故山遺白鹿仙
人已去鹿無家孤棲悵望層城霞至今聞有遊洞客夜
來江市呌平沙長松千樹風蕭瑟仙宫去人無咫尺夜
鳴白鹿安在哉滿山秋草無行迹
白鶴吟留鍾山覺海
白鶴聲可憐紅鶴聲可惡白鶴招不來紅鶴揮不去長
松受穢死乃以紅鶴故北山道人曰美者自美吾何為
而喜惡者自惡吾何為而怒去自去耳吾何駛而追來
自來耳吾何妨而拒吾豈厭喧而求靜吾豈好丹而非
素汝謂松死吾無依焉吾方捨隂而坐露
虚飄飄三首
虚飄飄畫簷蛛結網銀漢鵲成橋塵漬雨桐葉霜飛風
柳條露凝殘點見紅日星曳餘光横碧霄虚飄飄比浮
名利猶堅牢
虛飄飄花飛不到地虹起謾成橋入夢雲千疊游空絲
萬條蜃樓百尺横蒼海雁字一行書絳霄虚飄飄比人
身世猶堅牢
虚飄飄風寒吹絮浪春水暖冰橋勢緩&KR0034;垂線聲乾葉
下條雨中漚點隨流水風裏綵雲横碧霄虚飄飄比時
富貴猶堅牢
次韻張甥棠美述志(名宗奭)
仲子甘心織屨避萬鍾淵明不肯折腰為五斗一年鴻
雁識來往終日沐猴誰去取知甥詩意慕兩君讀書要
在存心久平生所談性命奥長棄不憂金石朽我今已
習鶖子定猶復晨朝怖頭走刳心先擬射聲名不作羊
鄒悲峴首雲梯雨矢集無方我已中灰同墨守恐甥自
是禹門鱗未可潛逃入吾藪琢磨晚覺孟光賢畏我放
言時被肘甥能鉏我青門瓜正午時來休老手
東坡全集卷三十
