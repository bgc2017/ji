東坡全集卷一百九宋蘇軾撰
内制赦文三首
明堂赦文(元祐元年九月六日)
門下聖人之德無以加孝帝王之典莫大承天朕以𦕈
𦕈之身煢煢在疚永惟置器之重惕若臨淵之深承明
繼成思有以迪先王之烈紹志述事未足以慰天下之
心仰繫母慈總攬政體緝熙百度和樂四方頼帝貺臨
海㝢寧乂三垂之兵靡警萬邦之年屢豐庶幾大同光
嗣成美深惟六聖之制必躬三歲之祠維兹肇禋屬予
訪落喪有以權而從變祭無以卑而廢尊顧言總章古
重宗祀以教諸侯之孝以得萬國之心我享維天下武
式文王之典大孝嚴父孔子謂周公其人追維前猷嘗
講兹禮包舉儒術咨諏縉紳刺六經放逸之文斥衆言
淆亂之蔽嘉與四海靈承一天革顯慶之兼尊隆永徽
之專配成於獨斷畀予沖人遵遺教於前著成法於後
涓選吉日裒輯上儀奉罍琳宫奠玉路寢神之弔矣燕
及皇天誰其配之既右烈考於時夙齋輅之駕被衮冕
之章備庶物之微追三牲之養靈游而風馬下孝奏而
日月光惕然履霜詎勝悽愴之意僾然出戸如聞歎息
之聲秩祜賚我思成侍臣助予惻楚既迄成於熙事敢
專饗於閎休宜布洪恩以暨諸夏(云云)於戲漢庭祀帝
著於即阼之踰年唐室施仁固以御門之吉日蓋禮盛
者文縟澤大者流長尚頼文武之英屏翰之雋恊恭致
治以輔邦家
西京奉安神宗皇帝御容禮畢西京德音赦文
(元祐二年十月十四日)
門下朕以寡昧仰繼聖神顧瞻山林未忘弓劍之慕益
廣宗廟以奉衣冠之游祗遣輔臣往嚴像設敞鳳臺之
仙宇粲龜洛之仁祠睟表一臨陪京增重山川改色方
貢祥而效珍父老縱觀或太息而流涕宜施雷雨之澤
以答神人之心(云云)於戲好生育物既推文母之慈崇
德措刑終成神考之志資爾有衆宜體朕懷
德音赦文(元祐三年六月)
門下朕以眇躬獲御大器仰聖后之慈訓荷先烈之永
圖四載于兹涉道尚淺凛然祗惕若履淵冰思所以慰
安人心奉若天道常慮一夫之失所以傷萬物之太和
蠲苛去煩夙夜願治迺自去冬連月降雪異常今春已
來久隂不霽農民失職商賈不通比屋之間凍餒彌甚
常寒之罰咎在朕躬惟日兢兢以圖消復潔精致禱神
眷未孚克已自持協氣無應切慮四方獄犴冤滯尚多
工役煩興人咨胥怨鬱成繆盭之變以干隂陽之和宜
均渙恩以召善氣(云云)於戲遇災祗戒聿修信順之誠
正事布和庶獲天人之助咨爾中外咸體朕懷
内制詔敕九十七首
集官詳議親祠北郊詔
敕門下國家郊廟時祀祖宗以來命官攝事惟三歲一
親郊則先饗清廟冬至合祭天地于圓丘元豐間有司
援周制以合祭不應古義先帝乃詔定親祠北郊之禮
未及施行是歲郊不設皇地袛位而宗廟之饗率如舊
制朕以寡昧嗣承六聖休德鴻緒今兹禋禮奠幣上帝
祼鬯廟室而地祗天神久未親祀矧朕方修郊見天地
之始其冬至日南郊宜依熙寧十年故事設皇地祗位
以答並貺之報仍令有司擇日遣官奏告施行厥後躬
行方澤之祀則修元豐六年五月之制俟郊祀畢依前
降指揮集官詳議親祠北郊事及郊祀之歲廟饗典禮
聞奏故兹詔示想宜知悉
太皇太后賜門下手詔(元祐三年七月八日)
敕門下皇帝嗣位于兹四年華夷來同天地並應而皇
太妃以恭儉之德鞠育之恩雖典冊以時奉行而情文
疑有未稱皇帝以祖考之奉尊無二上而吾惟春秋之
義母以子貴其推天下之養以慰人子之心宜下禮部
太常寺討尋如於典故有褒崇未盡事件令子細開具
聞奏
太皇太后賜門下手詔(元祐三年閠十二月十四日)
敕門下官冗之患所從來尚矣流弊之極實萃于今以
闕計員至相倍蓰上有久間失職之吏則下有受害無
告之民故命大臣考求其本苟非裁損入流之數無以
澄清取士之源吾今自以𦕈身率先天下永惟臨御之
始嘗敕有司蔭補私親舊無定限自惟薄德敢配前人
已詔家庭之恩止從母后之比今當又損以示必行夫
以先帝顧託之深天下責望之重苟有利於社稷吾無
愛於髮膚矧此恩私實同毫末忠義之士當識此誠各
忘内顧之心共成節約之制今後每遇聖節大禮生辰
合得親屬恩澤並四分減一皇太后皇太妃准此
趙州賜大遼賀興龍節大使茶藥詔(元祐元年十月六日)
敕卿肅將慶幣遠涉川途風埃浩然徒馭勤止宜加寵
錫以示眷懷
趙州賜大遼賀興龍節副使茶藥詔(元祐元年十月六日)
敕卿將命夙興犯寒遠涉駕言未息軫念殊深特致恩
頒以嘉勤瘁
賜皇叔祖建雄軍節度觀察留後同知太宗正
事宗景上表辭恩命不允詔(元祐元年十月九日)
敕宗景朕初執珪幣祗見上帝嘉與百辟徼福文考大
賚四海始于親賢皆神之休義不當避國有常典爾無
固辭
賜皇叔祖宗景上表辭恩命不許詔(元祐元年十月九日)
敕宗景覽所上表辭免恩命事具悉國家有大祭祀必
均慶賞邦甸侯衛煇炮翟閽無有遠邇畢蒙惠澤矧我
懿親實維顯相祗率舊典毋煩固辭
賜新除檢校太保依前河西軍節度使阿里庫
加恩制告詔(元祐元年十月十五日)
敕阿里庫朕涓選靈辰奉承宗祀肆均介福徧暨多方
卿世撫侯封夙虔朝命特加寵渥用奬忠嘉
太皇太后賜故夏國主嗣子乾順詔(元祐元年十一月十)
(六日)
惟我列聖眷爾有邦非徒極其寵榮蓋亦同其憂患念
爾哀疚惻然顧懷臨遣行人往喻至意且致奠賻之禮
以為存沒之光
趙州賜大遼賀正旦副使茶藥詔(元祐元年十月十九日)
敕卿抗旌出境夙駕在塗眷言䟦涉之勞宜適興居之
節式頒良劑以輔至和
趙州賜大使茶藥詔(元祐元年十月十九日)
敕卿遠飭使軺講修隣好蒙犯風霧䟦履山川宜頒錫
於珍芳庶輔安於寢食
趙州賜大遼國賀太皇太后正旦太使茶藥詔
(元祐元年十月十九日)
敕卿恭講隣歡遠勤軺馭言念驅馳之久適丁寒沍之
辰宜錫珍良式昭眷寵
趙州賜副使茶藥詔(元祐元年十月十九日)
敕卿遠持使節來慶春朝方此沍寒良勤啓處宜示眷
懷之異式頒劑和之良
賜鎮江軍節度使檢校太傅開府儀同三司上
柱國康國公判大名府韓絳上表乞致仕不
許詔(元祐元年十月二十日)
敕韓絳覽所上表陳乞致仕事具悉卿四世元老國之
長城端笏垂紳不動聲氣風采所及自然折衝軒冕丘
園其實何異矧今艱難之際自有冰淵之虞黃髮在廷
未敢言病豈宜獨善遽欲即安尚分北顧之憂勿起退
歸之念強食自輔體我至懷
賜韓絳上表乞致仕不允詔(元祐元年十月二十日)
敕韓絳省所上表陳乞致仕事具悉功成身退人臣之
常夀考康強有不得謝卿出入將相垂三十年豈一小
郡尚勤元老徒得君重卧護一方使吏民瞻師尹之儀
刑蠻夷識漢相之風采丘園之請朕未欲聞其省思慮
時寢食親近藥餌以副中外之望
賜金紫光禄大夫守尚書右僕射兼中書侍郎
吕公著生日詔(元祐元年十月二十七日)
敕公著卿將相三世輔翼兩朝方斯干獻夢之辰有既
醉太平之福宜膺慶賚永錫夀康
賜新除依前中大夫守中書侍郎吕大防辭恩
命不允詔(元祐元年十一月四日)
敕大防卿敦大直方任重道遠擢貳西省蔽自朕心雖
與聞政事為日未久而歷試中外勤勞百為蓋有年矣
德位惟允人無間言亟服新命毋煩朕訓
賜新除御史大夫傅堯俞辭免恩命不允詔(元祐)
(元年十一月六日)
敕堯俞詩云剛亦不吐柔亦不茹朕以卿有樊仲之風
是以擢卿為中執法才華之歎古今共之豈以小嫌而
廢大任與其拘文以自疑不若直已而行義亟服乃事
無煩固辭
賜正議大夫同知樞密院事安燾乞退不允詔
(元祐元年十一月十三日)
敕安燾卿才當其位義不辭勞内之樞機之謀外之疆
埸之議既當身任其責難以家事為詞而況並奉君親
兩全忠孝進無不得退以何名卿之所求固非矯激朕
之不許亦豈空文亟還厥官無煩朕命
賜韓絳上第二表乞致仕不允詔(元祐元年十一月十四日)
敕韓絳朕以𦕈躬求助諸老皆以艱難之際不辭中外
之勞胡為累章確守歸意豈朕不善西伯之養而無人
子思之側乎三復喟然未喻厥指朕意不易卿其少安
賜韓絳上第三表乞致仕不許斷來章詔(元祐元年)
(十一月十四日)
敕韓絳君臣之義憂樂同之苟皆懷歸誰任其事卿之
高識雅度輕軒冕而樂丘園天下所共知也獨不念先
帝託付之重乎勉徇大義勿復以言
賜韓絳上第三表乞致仕不允斷來章詔
敕韓絳功成身退人臣之常禮至於非常之遇則必有
無窮之報朕待卿於形器之表而卿自處於繩墨之内
未為得也朕意不易卿無復辭
賜新除依前光禄大夫刑部尚書蘇頌辭恩命
不允詔(元祐元年十月十七日)
敕蘇頌卿篤於仁心深於經術用心司寇期於無刑朕
惟孝處之深三年不奪其志又推才難之故千里以待
其來卿而不能誰當能者亟服乃事毋煩力辭
賜新除落致仕依前光禄大夫范鎮赴闕詔(元祐)
(元年十月二十日)
敕范鎮夫有德君子以精神折衝譬之麟鳳能服猛鷙
朕虛懷前席以致諸老非敢必以事諉也苟得黃髮之
叟皤然在位則朝廷尊嚴奸冗消伏卿雖篤老乃心王
室毋憚數舍之勞以赴中外之望
皇帝賜故夏國主嗣子乾順進奉賀正馬駞回
詔(元&KR0008;元年十二月二十四日)
詔故夏國主嗣子乾順遠奉王正來歸時事惟此充庭
之實率皆任士之宜乃眷忠勤良深嘉歎
太皇太后賜故夏國主嗣子乾順進奉賀正馬
駞回詔(元祐元年十二月二十四日)
詔故夏國主嗣子乾順述職春朝歸誠宰旅修此效牽
之視致其乘服之良再閱來章式嘉忠節
賜觀文殿大學士知潁昌府韓縝上表辭免恩
命不允詔(元祐元年十二月二十五日)
敕韓縝朕躬祀總章始行嚴配推廣帝親之澤覃及中
外之臣惟我老成逮受顧命均此介福非不敢私國之
故常毋煩謙避
賜鎮江軍節度使判大名府韓絳上第二表乞
致仕不許詔(元祐元年十二月二十九日)
敕韓絳為國無強於得人用人莫先於求舊雖已挂冠
而謝事尚俾安車而造朝豈有體力未衰蕃宣所寄亟
圖自便遂欲言歸矧卿德望並隆神人所相焉有滿盈
之懼夫何倚伏之虞尚體至懷少安厥位
賜觀文殿學士正議大夫知河南府孫固乞致
仕不許詔(元祐二年正月一日)
敕孫固視國如家忠臣可以忘老視民如子君子可以
忘勞卿被遇三朝出入二府德望並隆中外所服故起
之詞館付以留籥使士有矜式民有依怙屬任之意豈
輕也哉釋位謀安引年求避此疎遠小臣之事非所望
於卿也尚體至意勿亟懷歸
賜觀文殿學士正議大夫知河南府孫固乞致
仕不允詔(元祐二年正月一日)
敕孫固卿英祖所擢以遺神考乃養舊學用之西樞密
院位二年未見君子每惟圖任舊人之意當有越在外
服之歎矧欲辭位而去遂安丘園哉三川重鎮務舉大
體簿書期會則有司存優游卒歲可以忘老
賜觀文殿學士正議大夫知河南府孫固再乞
致仕不允詔(元祐二年正月二十五日)
敕孫固廊廟之舊歷事三朝名德並隆如卿者有幾無
故釋位其謂朝廷何卿既自為謀亦為乃后謀之勉遵
前詔以慰中外之望
賜觀文殿學士正議大夫知河南府孫固再乞
致仕不允詔(元祐二年正月二十五日)
敕孫固朕永懷三宗追用其人所以尊禮慰藉其意者
自以為無失矣而卿浩然懷歸若不可復留何哉勉徇
大義毋違朕志
賜新除樞密直學士知定州韓忠彦乞改一偏
州不允詔(元祐二年二月)
敕忠彦朕嘗覽閱古之圖觀宗臣之文俯仰今昔有槩
於心會中山闕守差擇循良卿庶幾焉勉副朕意何以
辭為
賜樞密直學士守兵部尚書王存乞知陳州不
允詔
敕王存卿出入四朝更涉夷嶮金石之節終始惟一六
卿之長所以倡九牧而厚風俗也豈以職事煩簡為輕
重哉君子出處朝廷之大事而風雨寒暑膚理之微疾
也姑安厥位以稱朕意
賜尚書左丞李清臣生日詔(元祐三年二月二十四日)
敕清臣春之方中月復幾望篤生王國之彦蔚為廊廟
之華神既聽於靖恭民亦宜於愷悌膺我慶賜永綏夀
祺
賜朝散大夫試御史中丞傅堯俞乞外郡不允
詔(元祐二年三月十三日)
敕堯俞負中外之望居得言之地朕方虛已樂聞嘉猷
乃者水旱連歲民流未止賊盗將熾財力靡敝卿既欲
圖實效以酬恩朕亦將考所言以責實偃息藩郡豈所
望哉
賜鎮江軍節度使充集禧觀使韓絳茶藥詔(元祐)
(二年三月)
敕韓絳春夏之交寒燠相沴起居之節調適為難眷予
元臣久勞于外宜加存問且錫珍良勉蹈至和以符眷
倚
賜保寧軍節度使馮京告敕茶藥詔(元祐二年三月二十)
(一日)
敕馮京卿以篤老久勤外服留籥之重擁髦而東蒙犯
氛埃徒御良苦宜省思慮近藥物勉遵時令以副眷懷
賜鎮江軍節度使充集禧觀使韓絳赴闕詔(元祐)
(二年三月二十七日)
敕韓絳卿擢自祖宗輔翼先帝德望之重天下聳聞與
其置之一方勞以民事不若歸安闕下式瞻儀刑請老
閒居固非所望嘉猷入告夫豈不能遲卿言還及此初
夏
賜鎮江軍節度使充集禧觀使韓絳赴闕詔(元祐)
(二月三月二十七日)
敕韓絳為天下計則賢者常勞為人臣謀則老者當逸
今朝廷待卿之意酌處其中奉朝請於琳官所以系民
望釋負荷於留籥所以慰雅懷勉及清和亟還朝著
賜尚書刑部侍郎范百禄乞外任不允詔(元祐二年)
(三月二十九日)
敕百禄成王命君陳商民在辟予曰辟爾惟勿辟予曰
宥爾惟勿宥惟厥中古之有司與天子相可否蓋如此
而況公卿之間議有異同而不盡其說哉例在中書與
在有司固宜審處歸于至當而卿遽欲以此去位非古
之道也其益修厥官以稱朕意
賜龍圖閣直學士新差知秦州吕公孺乞改授
宫觀小郡差遣不允詔(元祐二年四月三日)
敕公孺朕顧懷西方思得賢守使邊有備而民無擾以
卿耆老練達德宇淵静秦又舊治吏士服習卧護諸將
無以易卿
賜彰化軍節度使開府儀同三司判大宗正事
宗晟上表乞還職事不允詔(元祐二年四月十五日)
敕宗晟書云孝乎惟孝友于兄弟施於有政是亦為政
卿以膝下之養為宗人之法古之為政孰大於此而欲
以親辭職耶其益修厥官以稱吾意
賜彰化軍節度使開府儀同大司判大宗正事
宗晟上表乞還職事不允詔(元祐二年四月十五日)
敕宗晟古者庶子之官設而邦國有倫所治雖簡而所
寄甚重卿為宗室祭酒德度之美刑于中外朕方慶瓜
瓞之茂而欲觀麟趾之應益勵厥職無棄爾成
賜故夏國主嗣子乾順進奉謝恩馬駞回詔
詔故夏國主嗣子乾順臨弔之重以寵世臣思報之深
復承來价載閱充庭之實備形述職之心乃眷忠勤不
忘嘉歎
賜故夏國主嗣子乾順進奉謝恩馬駞回詔(元祐)
(二年四月十七日)
詔故夏國主嗣子乾順向遣行人往賻襄事繼陳方物
來奉謝章惟忠可以附民惟禮可以定國勉終誠節以
副眷懷
賜新除尚書左丞劉摯辭免恩命不允詔
敕劉摯朕昔聞卿言今任以政已試之效見于事功廊
廟闕人以次遷用宜其右不宜其左能於昔不能於今
豈有是哉
賜新除中大夫守尚書右丞王存辭免恩命不
允詔(元祐二年五月二十六日)
敕王存朕歷選百辟試之以事惇厚而文剛毅而和更
涉變故守德不移無逾卿者夫享天下之利者任天下
之患居天下之樂者同天下之憂朕非以是富貴卿也
其何以辭
賜集禧觀使鎮江軍節度使開府儀同三司韓
絳乞致仕不允詔(元祐二年六月四日)
敇韓絳向以宏才卧護北道凡斯民之利病蓋一方之
安危朕方虛懷以待元老冀疾病之有間得雍容而造
朝時聞嘉言以輔不逮告老之請殊非朕心
賜韓絳乞致仕不允詔(元祐二年六月四日)
敕韓絳元老在位邦之榮華徒以精神折衝非以筋力
為禮游神道館擁節家庭於卿圖告老之安而國有貪
賢之美勉自輔養期於少留
賜新除試吏部侍郎范百禄辭免恩命不允詔
(元祐二年六月十二日)
敕百禄夫以天官之貳治夏卿之選簿書繁重條格紛
委苟非其人則士之失職而無告者多矣朕難其材不
以輕授卿有應務之敏而行之以勤有守官之亮而濟
以通往行其志何以辭為
賜新除吏部侍郎傅堯俞辭免恩命乞知陳州
不允詔(元祐二年六月十三日)
敕堯俞連蹇三黜栖遲十年士無賢愚為國太息知珠
玉之在泥土麟鳳之在網羅朕所以拔卿於久廢之中
用卿於期年之内天下拭目欲觀所為而乃引微疾以
自言指便郡而求去豈獨於卿有報國未遂之歎亦將
使朕獲用賢不終之譏勉復舊曹以全大節
賜同知樞密院事范純仁生日詔(元祐二年六月十八日)
敕純仁卿天資文武世濟勲勞載嘉誕日之臨豈獨私
門之喜宜膺慶賜以介夀期
賜新除知樞密院安燾辭免恩命不允詔(元祐二年)
(六月二十四日)
敕安燾人才之難從古所歎圖任以舊為國之常卿以
瓌異之資荷艱難之寄懃勞靡懈望實愈隆雖云超陞
不改疇昔徒以任之既久則責之宜專知無不為乃所
望於卿者卑以自牧亦何補於國哉
賜朝議大夫試戸部尚書李常乞除㳂邊一州
不允詔(元祐二年八月二十二日)
敕李常在泮獻馘亦儒者之常挺劒疾鬭蓋孔門之事
雖然義有輕重禮有後先與其自請捍邊已癬疥之疾
曷若盡瘁事國幹心膂之憂苟推是心何往非報雖願
受長纓而往者卿之本心然自以尺箠而鞭之吾有餘
力尚體此意姑安厥官
賜太師平章軍國重事文彦博宰相吕公著自
今後入朝凡有拜禮宜並特與免拜詔(元祐二年)
(八月二十五日)
敕彦博朕聞几杖以優賢著之典禮耋老無下拜書於
春秋魏太傅鍾繇以足疾乘車就坐自爾三公有疾以
為故事而唐司徒馬燧亦以老病自力對於延英詔使
毋拜今吾耆老大臣四朝之舊德隆而望重任大而憂
深者惟卿與公著而已(吕公著詔即改云惟彦博與卿而已)方資其蓍龜
之告豈責以筋力之禮今後入朝凡有拜禮宜並特免
卿其專有為之報略無益之儀毋或固辭以稱朕意
賜新除兼侍讀依前光禄大夫吏部尚書蘇頌
辭免恩命不允詔(元祐二年八月二十七日)
敕蘇頌朕惟左右正人之求甚難其選以為直諒多聞
之益宜莫如卿方虛懷於至言豈曲從於遜避亟服乃
事毋煩固辭
賜守司空開府儀同三司致仕韓絳乞受冊禮
畢隨班稱賀免赴詔(元祐二年八月二十七日)
敕韓絳卿脱屣軒冕頥神丘園不為絶俗之高愈篤愛
君之意喜聞冊號請覲内廷在臣子之誠心卿為盡節
顧筋骸之末禮吾所未安
賜宰相吕公著乞罷免相位不允詔(元祐二年八月二十)
(八日)
敕公著宰相之責綏靖四方羌人既俘士氣益振長轡
遠馭方資老謀卿不強起孰卒吾事近以二老之故削
亟拜之禮而彦博執謙不回朕既從其請矣卿起就位
復何疑哉
賜前兩府并侍制已上知州初冬衣襖詔(元祐二年)
(九月七日)
敕元發歲將墐戸工告始裘宜頒在笥之珍以示維藩
之寵服之安燠體我眷懷
賜太師文彦博乞致仕不允詔(元祐二年九月十日)
敕彦博卿求退之意著於士民執謙之心信於天地勉
當委重之託初無懷禄之嫌大義苟安細故可略朕命
不再卿其少安
賜太師文彦博乞致仕不許詔
敕彦博論道則忘年卿不可以年既高而為請稱德則
鄙力卿不可以力不足而為詞斷之於中義有不易豈
以屢請之故而為將成之功體君至懷以慰公議
賜龍圖閣直學士尚書工部侍郎蔡延慶乞知
應天府不允詔(元祐二年九月十六日)
敕延慶入侍禁近出殿藩服已試之效藹然有聲今若
予工宜有餘力夫游刃肯綮尚不辭難退食委蛇豈當
告病膚理微疾行當自痊勉安厥官以稱朕意
賜尚書左丞劉摯生日詔(元祐二年九月二十二日)
敕劉摯律協應鍾辰集析木實生俊輔休有令名應裁
寵章以介眉夀
趙州賜大遼皇帝賀興龍節大使茶藥詔(元祐二年)
(九月二十七日)
敕卿隣歡載講使節甚華永言郵傳之勤適此風霜之
候宜加寵賚以示眷存
趙州賜大遼皇帝賀興龍節副使茶藥詔(元祐二年)
(九月二十七日)
敕卿載馳遠道良苦祈寒豈無藥物之嘉以輔寢興之
節宜膺寵錫尚體至懷
賜太師文彦博生日詔(元祐二年九月二十九日)
敕彦博陽月載臨剛辰恊吉篤生元老弼亮四朝允為
廊廟之華豈獨閨門之慶往膺寵數永錫夀祺
賜資政殿學士大中大夫新知成都府王安禮
乞知陳潁等一郡不允詔(元祐二年十月一日)
敕安禮朕惟西蜀地狹而賦重人懦而吏肆徭役新定
農民在官馭之無方將不勝弊惟朕左右信臣明而不
苛寬而有斷必能肅遏慢吏扶養小弱卿雖微疾強為
朕行時近藥石勉事道路稱朕意焉
㳂路賜奉安神宗御容禮儀使吕大防銀合茶
藥詔(元祐二年十月七日)
敕大防於赫神考如日在天雖光明無所不臨而躔次
必有所舍肆予命爾祗奉此行禮既告成勤亦良至感
慕之外嘉歎不忘
賜資政殿學士大中大夫新差知成都府王安
禮銀合茶藥詔(元祐二年十月八日)
敕安禮朕求治如不及用人惟恐失之矧余良臣擢自
神考出入中外厥聲藹然朕豈欲其遠去哉特以全蜀
之寄甚難其選知卿篤於忠義當不以遠近為意也勉
事道路慎疾自愛往安吾民以稱朕意
趙州賜大遼賀太皇太后正旦大使茶詔(元祐二年)
(十月十七日)
敕卿久勤軺傳遠犯風埃眷言行邁之勞良極軫懷之
意往頒珍劑以輔至和
趙州賜大遼賀太皇太后正旦副使茶詔(元祐二年)
(十月十七日)
敕卿久乘使傳來講鄰懽屬此沍寒尚懃行役往知問
勞式示眷懷
趙州賜大遼賀皇帝正旦大使茶藥詔(元祐二年十月)
(十七日)
敕卿遠慶春朝篤修隣好永惟使事之重遂忘行役之
勞既極歎嘉宜申問勞
趙州賜大遼賀皇帝正旦副使茶藥詔(元祐二年十月)
(十七日)
敕徂歲向晩修途苦寒方趨造於會朝未即安於舍館
往加恩錫增重使華
賜宰相吕公著生日詔(元祐二年十月十八日)
敕公著卿三世將相四朝耆老賚我良弼實惟兹辰茂
膺維嶽之靈永錫如陵之夀宜頒寵數以示眷懷
賜新除龍圖閣直學士李之純辭恩命不允詔
(元祐二年十二月四日)
敕之純祖宗之文章與典謨訓誥並寳於世典領其事
非有德君子雖積勞久次不以輕授蜀遠而人懦窮困
抑塞至無所訴朕專欲以德安之故内閣之命非獨以
寵卿抑將使蜀人知朕用卿蓋以德選也其深識此意
勿復固辭
賜太師文彦博乞致仕不許詔(元祐二年十二月二十五日)
敕彦博卿自去歲以來數苦小疾尚能勉留以輔不逮
近者神明所相體力自康視聽不衰步趨加健乃欲求
去耶今御戎之策未有定議京東西河朔荐饑公私枵
然方與二三臣圖之卿未可以即安也
賜文彦博乞致仕不允詔(元祐二年十二月二十五日)
敕彦博卿歷相三宗名聞四夷位極一品書考四十自
載籍以來未之聞也固當以國為家以天下為身以安
社稷為悦而不當以居丘園為樂也朕方待卿而為政
請老之言所未欲聞
賜外任臣寮進賀太皇太后受冊馬詔敕(元祐二年)
(十二月二十六日)
敕禮以正名國之舊典載閱充庭之實式將戴后之心
朕眷忠勤良深嘉歎
賜外任臣寮進奉賀皇太后皇太妃受冊馬詔
敕(元祐二年十二月二十六日)
敕典冊告成宫闈之慶事君盡禮因物見誠乃眷忠勤
不忘嘉歎
賜保寧軍節度使知大名府馮京進奉賀端午
節馬詔(元祐二年十二月二十六日)
敕馮京受鉞將壇剖符畿甸效充庭之駿足慶中火之
良辰乃眷勤誠不忘嘉歎
賜資政殿學士知鄧州韓維進奉謝恩馬詔(元祐)
(二年十二月二十六日)
敕韓維廟堂均逸遠不忘君駔駿在庭儀多於物載惟
忠藎良極歎咨
賜檢校司空左武衛上將軍郭逵進奉謝恩馬
詔(元祐二年十二月二十六日)
敕郭逵惟卿耆老漸就退閒不忘戴主之誠遠效充庭
之駿載嘉忠藎良極歎咨
賜中大夫守尚書右丞王存生日詔(元祐三年正月四日)
敕王存卿以宏才與聞大政誕日之慶豈惟閨庭寵錫
之隆庶延夀嘏
賜試戸部侍郎趙瞻陳乞便郡不允詔(元祐三年正月)
(十三日)
敕趙瞻朕褒顯耆舊取其宿望養育俊乂待其成材庶
前後相繼朝不乏人則堂陛自隆國有所恃方今在廷
之士孰非華髮之良而卿以康強之年為遠引之計於
義未可蓋難曲從
賜皇伯祖宗晟辭免起復恩命不許詔(元祐三年二月)
(十五日)
敕宗晟卿哀廹之至言不及文覽之惻然欲從所請而
宗子之衆才性各殊位不期驕禄不期侈非卿允蹈忠
信力行禮義以身先之蓋未易齊也少屈爾私以成吾
志不亦可乎
賜皇伯祖宗晟辭免起復恩命不允詔(元祐三年二月)
(十五日)
敕宗晟卿以強起就位為未便安而朕以徇私忘公為
未盡美書云孝乎惟孝友于兄弟施於有政是亦為政
夫聖人以孝弟為從政而卿以從政為非孝非所聞也
勉從朕命勿復固辭
賜皇伯祖宗晟辭免起復恩命不許詔(元祐三年二月)
(十五日)
敕宗晟卿致孝罔極守禮不回以魯衛之親而行曾閔
之事吾深欲成人之美遂卿之私顧以宗臣治親有國
先務教以道藝時其冠昏奬察其賢能而訓讁其驕惰
非吾宗室之老孰當父兄之任其深明吾意往服厥官
賜皇伯祖宗晟辭免起復恩命不允詔(元祐三年二月)
(二十二日)
敕宗晟君子之於禮雖先王未之有可以義起而況漢
唐之舊故事具存如翟方進房喬之流皆以儒術致身
不免於釋哀而謀國近歲夏竦晁宗慤亦以近臣奪喪
君子不以為過今宗正之事止於治親譬猶父兄訓敕
子弟豈以衰麻之故而廢閨門之政乎卿其勿疑亟服
乃事
賜保寧軍節度使知大名府馮京進奉興龍節
并冬至正旦馬詔(元祐三年二月二十五日)
敕馮京震夙之祥旅庭稱慶歲時之會因物效誠乃眷
元臣實勤典禮多儀克舉屢歎不忘
賜外任臣寮進奉謝恩馬詔敕(元祐三年二月二十六日)
敕銜恩思報因物致誠效兹乘服之良示有驅馳之志
永言忠藎良極歎咨
賜外任臣寮進奉興龍節功德疏詔敕(元祐三年二月)
(二十六日)
敕誕彌之慶中外所同畢輸衛上之誠來獻後天之祝
永言忠藎良極歎嘉
賜新除守司空同平章軍國事吕公著辭免恩
命不允詔(元祐三年四月六日)
敕公著委重元老朕之本心歸安丘園卿之素志今於
二者酌處其中使卿獲居勞逸之間而朕不失仰成之
託於義兩得夫復何辭
賜新除大中大夫守尚書左僕射兼門下侍郎
吕大防辭免恩命不允詔(元祐三年四月六日)
敕大防端揆黃門之任虛之久矣以卿德望兼重才術
有餘故授之不疑渙號已行僉言惟允務稱朕命何以
辭為
賜新除大中大夫守尚書右僕射兼中書侍郎
范純仁辭免恩命不允詔(元祐三年四月六日)
敕純仁國之安危寄於宰輔朕豈苟然而輕授也哉試
之以事而不移斷之於心而不貳成命已出豈容復回
往修厥官以稱朕意
賜觀文殿大學士光禄大夫知永興軍韓縝三
上表乞致仕不許斷來章詔(元祐三年四月七日)
敕韓縝夫任天下之責者無自營之私蒙國士之知者
有非常之報矧卿德望兼重體力猶強方資禦侮之壯
猷焉用引年之常禮宜安厥位毋復言歸
東坡全集卷一百九
