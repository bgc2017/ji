東坡全集卷四十六宋蘇軾撰
策略五首
策略一
臣聞有意而言意盡而言止者天下之至言也蓋有以
一言而興邦者有三日言而不輟者一言而興邦不以
為少而加之毫毛三日言而不輟不以為多而損之一
辭古之言者盡意而不求於言信巳而不役於人三代
之衰學校廢缺聖人之道不眀而其所以猶賢於後世
者士未知有科舉之利故戰國之際其言語文章雖不
能盡通於聖人而皆卓然近於可用出於其意之所謂
誠然者自漢以来世之儒者忘巳以徇人務射策决科
之學其言雖不叛於聖人而皆泛濫於辭章不適於用
臣嘗以為鼂董公孫之流皆有科舉之累故言有浮於
其意而意有不盡於其言今陛下承百王之弊立於極
文之世而以空言取天下之士繩之以法度考之於有
司臣愚不肖誠恐天下之士不獲自盡故嘗深思極慮
率其意之所欲言者為二十五篇曰略曰别曰斷雖無
足取者而臣之區區以為自始而行之以次至於終篇
既明其略而治其别然後斷之於終庶幾有益於當世
臣聞天下治亂皆有常勢是以天下雖亂而聖人以為
無難者其應之有術也水旱盜賊人民流離是安之而
巳也亂臣割劇四分五裂是伐之而巳也權臣專制擅
作威福是誅之而巳也四夷交侵邊鄙不寧是攘之而
巳也凡此數者其於害民蠧國為不淺矣然其所以為
害者有狀是故其所以救之者有方也天下之患莫大
於不知其然而然不知其然而然者是拱手而待亂也
國家無大兵革幾百年矣天下有治平之名而無治平
之實有可憂之勢而無可憂之形此其有未測者也方
今天下非有水旱盜賊人民流離之禍而咨嗟怨憤常
若不安其生非有亂臣割據四分五裂之憂而休養生
息常若不足於用非有權臣專制擅作威福之弊而上
下不交君臣不親非有四夷交侵邊鄙不寧之灾而中
國皇皇常有外憂此臣之所以大惑也今夫醫之治病
切脉觀色聽其聲音而知病之所由起曰此寒也此熱
也或曰此寒熱之相搏也及其他無不可為者今且有
人怳然而不樂問其所苦且不能自言則其受病有深
而不可測者矣其言語飲食起居動作固無以異於常
人此庸醫之所以為無足憂而扁鵲倉公之所望而驚
也其病之所由起者深則其所以治之者固非鹵莽因
循苟且之所能去也而天下之士方且掇拾三代之遺
文補葺漢唐之故事以為區區之論可以濟世不巳疎
乎方今之世苟不能滌蕩振刷而卓然有所立未見其
可也臣嘗觀西漢之衰其君皆非有暴鷙淫虐之行特
以怠惰弛廢溺於宴安畏朞月之勞而忘千載之患是
以日趨於亡而不自知也夫君者天也仲尼贊易稱天
之德曰天行健君子以自強不息由此觀之天之所以
剛健而不屈者以其動而不息也惟其動而不息是以
萬物雜然各得其職而不亂其光為日月其文為星辰
其威為雷霆其澤為雨露皆生於動者也使天而不知
動則其塊然者將腐壊而不能自持况能以御萬物哉
苟天子一日赫然奮其剛健之威使天下明知人主欲
有所立則智者願效其謀勇者樂致其死縱横顛倒無
所施而不可苟人主不先自斷於中羣臣雖有伊吕稷
契無如之何故臣特以人主自斷而欲有所立為先而
後論所以為立之要云
策略二
天下無事久矣以天子之仁聖其欲有所立以為子孫
萬世之計至切也特以為發而不中節則天下或受其
病當宁而太息者幾年於此矣蓋自近歲始柄用二三
大臣而天下皆洗心滌慮以聽朝廷之所為然而數年
之間卒未有以大慰天下之望此其故何也二敵之大
憂未去而天下之治終不可為也聞之師曰應敵不暇
不可以自完自完不暇不可以有所立自古創業之君
皆有敵國相持之憂命將出師兵交於外而中不失其
所以為國者故其兵可敗而其國不可動其力可屈而
其氣不可奪今天下一家西北且未動也而吾君吾相
終日皇皇焉應接之不暇亦竊為執事者不敢也昔者
大臣之議不為長久之計而用最下之策是以歲出金
繒數十百萬以資鄰敵此其既往之咎不可追之悔也
而議者方將深罪當時之失而不求後日之計亦無益
矣臣雖不肖竊論當今之弊蓋古之為國者不患有所
費而患費之無名不患費之無名而患事之不立今一
歲而費千萬是千萬而已事之不立四海且不可保而
奚千萬之足云哉今者西北不折一矢不遺一鏃走一
介之使驅數乘之傳所過騷然居人為之不寧大抵皆
有非常之辭無厭之求難塞之請以觀吾之所答於是
朝廷洶然大臣會議既而去未數月邊郵(一作遽)且復告至
矣由此觀之西北之使未絶則中國未知息肩之所而
况能有所立哉臣故曰二敵之大憂未去則天下之治
終不可為也中書者王政之所由出天子之所與宰相
論道經邦而不知其他者也非至逸無以待天下之勞
非至靜無以制天下之動故古之聖人雖有大兵役大
興作百官奔走各執其事而中書之務不至於紛紜今
者曾不得歲月之暇則夫禮樂刑政教化之源所以使
天下回心而嚮道者何時而議也千金之家久而不治
使販夫豎子皆得執劵以誅其所負苟一朝發憤傾囷
倒廪以償之然後更為之計則一日之資亦足以富何
遽至於皇皇哉臣嘗讀吳越世家觀勾踐困于會稽之
上而行成於吳凡金玉女子所以為賂者不可勝計既
反國而吳之百役無不從者使大夫女女於大夫士女
女於士春秋貢獻不絶於吳府嘗竊怪其以蠻夷之國
承敗亡之後救死扶傷之餘而賂遺費耗又不可勝計
如此然卒以滅吳則為國之患果不在費也彼其内外
不相擾是以能有所立使范蠡大夫種二人分國而制
之范蠡曰四封之外種不如蠡使蠡主之凡四封之外
所以待吳者種不知也四封之内蠡不如種使種主之
凡四封之内所以強國富民者蠡不知也二人者各專
其能各致其力是以不勞而滅吳其所以賂遺於吳者
甚厚而有節也是以財不匱其所以聽役於吳者甚勞
而有時也是以本不摇然後勾踐得以安意肆志焉而
吳國固在其指掌中矣今以天下之大而中書常有蠻
夷之憂宜其内治有不辦者故臣以為治天下不若清
中書之務中書之務清則天下之事不足辦也今夫天
下之財舉歸之司農天下之獄舉歸之廷尉天下之兵
舉歸之樞密而宰相特持其大綱聽其治要而責成焉
耳夫此三者豈少於蠻夷哉誠以為不足以累中書也
今之所以待二敵失在於過重古者有行人之官掌四
方賓客之政當周之盛時諸侯四朝蠻夷戎狄莫不来
享故行人之官治其登降揖讓之節牲芻委積之數而
已至於周衰諸侯爭強而行人之職為難且重春秋時
秦聘於晉叔向命召行人子員子朱曰朱也當御叔向
曰秦晉不和久矣今日之事幸而集秦晉賴之不集三
軍暴骨其後楚伍員奔吳為吳行人以謀楚而卒以入
郢西劉之興有典屬國故賈誼曰陛下試以臣為屬國
請必係單于之頸而制其命伏中行說而笞其背舉匈
奴之衆惟上所令今若依倣行人屬國特建一官重任
而厚責之使宰相於兩制之中舉其可用者而勿奪其
權使大司農以每歲所以餽於二敵者限其常數而豫
為之備其餘者朝廷不與知也凡吾所以遣使於敵與
吾所以館其使者皆得以自擇而其非常之辭無厭之
求難塞之請亦得以自答使其議不及於朝廷而其閒
暇則收羅天下之俊才治其攻戰守禦之策兼聽博採
以周知敵國之虛實凡事關於境外者皆以付之如此
則天子與宰相特因其能否而定其黜陟其實不亦甚
簡歟今自宰相以下百官汎汎焉莫任其責今舉一人
而捐之使日夜思所以待二敵宜無不濟者然後得以
安居靜慮求天下之大計唯所欲為將無不可者
策略三
臣聞聖王之治天下使天下之事各當其處而不相亂
天下之人各安其分而不相躐也然後天子得優游無
為而制其上今也不然強敵抗衡本非中國之大患而
每每以累朝廷是以徘徊擾攘卒不能有所立今委任
而責成使西北不過為未賓之國則中國固吾之中國
豈有所不可為哉於此之時臣知天下之不足治也請
言當今之勢夫天下有二患有立法之弊有任人之失
二者疑似而難明此天下之所以亂也當立法之弊也
其君必曰吾用某也而天下不治是某不可用也又從
而易之不知法之弊而移咎於其人及其用人之失也
又從而尤其法法之變未有已也如此則雖至於覆敗
死亡相繼而不悟豈足怪哉昔者漢興因秦以為治刑
法峻急禮義消亡天下蕩然恐後世無所執守故賈誼
董仲舒咨嗟歎息以立法更制為事後世見二子之論
以為聖人治天下凡皆如此是以腐儒小生皆欲妄有
所變改以惑亂世主臣竊以為當今之患法令雖有所
未安而天下之所以不大治者失在於任人而非法制
之罪也國家法令凡幾變矣天下之不大治其咎果安
在哉曩者大臣之議患天下之士其進不以道而取之
不精也故為之法曰中年而舉取舊數之半而復明經
之科患天下之吏無功而遷取高位而不讓也故為之
法曰當遷者有司以聞而自陳者為有罪此二者其名
甚美而其實非大有益也而議者欲以此等致天下於
大治臣竊以為過矣夫法之於人猶五聲六律之於樂
也法之不能無姦猶五聲六律之不能無淫樂也先王
知其然故存其大略而付之於人苟不至於害民而不
可不去者皆不變也故曰失在任人而巳夫有人而不
用與用而不行其言行其言而不盡其心其失一也古
之興王一人而已湯以伊尹武以太公皆捐天下以與
之而後伊吕得捐其一身以經營天下君不疑其臣功
成而無後患是以知無不言言無不行其所欲用雖其
親愛可也其所欲誅雖其讎隙可也使其心無所顧忌
故能盡其才而責其成功及至後世之君始用區區之
小數以繩天下之豪俊故雖有國士而莫為之用夫賢
人君子之欲有所樹立以著不朽於後世者甚於人君
顧恐功未及成而有所奪秪以速天下之亂耳鼂錯之
事斷可見矣夫奮不顧一時之禍决然徒欲以身試人
主之威者是亦其所挾者不甚大也斯固未足與有為
而沉毅果敢之士又必有待而後發苟人主不先自去
其不可測而示其可信則彼孰從而發哉慶歷中天子
急於求治擢用元老天下日夜望其成功方其深思遠
慮而未有所發也雖天子亦遲之至其一旦發憤條天
下之利害百未及一二而舉朝諠譁以至於逐去曾不
旋踵此天下之士所以相戒而不敢深言也居今之世
而欲納天下於至治非大有所矯拂於世俗不可以有
成也何者天下獨患柔弱而不振怠惰而不肅苟且偷
安而不知長久之計臣以為宜如諸葛亮之治蜀王猛
之治秦使天下悚然人人不敢飾非務盡其誠凡此者
皆庸人之所大惡而讒言之所由興也是故先主拒關
張之間而後孔明得以盡其才符堅斬樊世逐仇騰黜
席寶而後王猛得以畢其功夫天下未嘗無二子之才
也而人主思治又如此之勤相須甚急而相合甚難者
獨患君不信其臣臣不測其君而已矣惟天子一日慨然
明告執政之臣所以欲為者使知人主之深知之也而
内為之地然後敢有所發於外而不顧不然雖得賢臣
千萬一日百變法天下益不可治歲復一歲而終無以
大慰天下之望豈不亦甚可惜哉
策略四
天子與執政之大臣既已相得而無疑可以盡其所懷
直已而行道則夫當今之所宜先者莫如破庸人之論
以開功名之門而後天下可為也治天下譬如治水方
其奔衝潰決騰湧漂蕩而不可禁止也雖欲盡人力之
所至以求殺其尺寸之勢而不可得及其既衰且退也
駸駸乎若不足以終日故夫善治水者不惟有難殺之
憂而又有易衰之患導之有方决之有漸疏其故而納
其新使不至於壅閉腐敗而無用嗟夫人知江河之有
水患也而以為沼沚之可以無憂是烏知舟楫灌溉之
利哉夫天下之未平英雄豪傑之士務以其所長角奔
而爭利惟恐天下一日無事也是以人人各盡其材雖
不肖者亦自淬厲而不至於怠廢故其勇者相吞智者
相賊使天下不安其生為天下者知夫大亂之本起於
智勇之士爭利而無厭是故天下既平則削去其具抑
遠天下剛健好名之士而奬用柔懦謹畏之人不過數
十年天下靡然無復往時之喜事也於是能者不自激
發而無以見其能不能者益以弛廢而無用當是之時
人君欲有所為而左右前後皆無足使者是以紀綱日
壊而不自知此其為患豈特英雄豪傑之士趦趄而已
哉聖人則不然當其久安於逸樂也則以術起之使天
下之心翹翹然常自喜於為善是故能安而不衰且夫
人君之所恃以為天下者天下皆為而已不為夫使天
下皆為而已不為者開其利害之端而辨其榮辱之等
使之踴躍奔走皆為我役而不自知夫是以坐而收其
功也如使天下皆欲不為而得則天子誰與共天下哉
今者治平之日久矣天下之患正在於此臣故曰破庸
人之論開功名之門而後天下可為也今夫庸人之論
有二其上之人務為寬深不測之量而下之士好言中
庸之道此二者皆庸人相與議論舉先賢之言而獵取
其近似者以自解說其無能而巳矣夫寬深不測之量
古人所以臨大事而不亂有以鎮世俗之躁蓋非以隔
絶上下之情養尊而自安也譽之則勸非之則沮聞善
則喜見惡則怒此三代聖人之所共也而後之君子必
曰譽之不勸非之不沮聞善不喜見惡不怒斯以為不
測之量不巳過乎夫有勸有沮有喜有怒然後有間而
可入有間而可入然後智者得為之謀才者得為之用
後之君子務為無間夫天下誰能入之古之所謂中庸
者盡萬物之理而不過故亦曰皇極夫極盡也後之所
謂中庸者循循焉為衆人之所能為斯以為中庸矣此
孔子孟子之所謂鄉原也一鄉皆稱原人焉無所往而
不為原人同乎流俗合乎汙世曰古之人何為踽踽凉
凉生斯世也為斯世也善斯可矣謂其近於中庸而非
故曰德之賊也孔子孟軻惡鄉原之賊夫德也欲得狂
者而見之狂者又不可見欲得狷者而見之曰狂者進
取狷者有所不為也今日之患惟不取於狂者狷者而
皆取於鄉原是以若此靡靡不立也若孔子子思之所
從受中庸者也孟子子思所授以中庸者也然皆欲得
狂者狷者而與之然則淬勵天下而作其怠惰莫如狂
者狷者之賢也臣故曰破庸人之論開功名之門而後
天下可為也
策略五
其次莫若深結天下之心臣聞天子者以其一身寄之
乎巍巍之上以其一心運之乎茫茫之中安而為太山
危而為累卵其間不容毫釐是故古之聖王不恃其有
可畏之資而恃其有可愛之實不恃其有不可拔之勢
而恃其有不忍叛之心何則其所居者天下之至危也
天子恃公卿以有其天下公卿大夫士以至於民轉相
屬也以有其富貴苟不得其心而欲羈之以區區之名
控之以不足恃之勢者其平居無事猶有以相制一旦
有急是皆行道之人掉臂而去尚安得而用之哉古之
失天下者皆非一日之故其君臣之權去巳久矣適會
其變是以一散而不可復收方其未也天子甚尊大夫
士甚賤奔走萬里無敢後先儼然南面以臨其臣曰天
何言哉百官俯首就位歛足而退競競惟恐有罪羣臣
相率為苟安之計賢者既無所施其才而愚者亦有所
容其不肖舉天下之事聽其自為而巳及乎事出於非
常變起於不測視天下莫與同其患雖欲分國以與人
而且不及矣秦二世唐德宗蓋用此術以至於顛沛而
不悟豈不悲哉天下者器也天子者有此器者也器久
不用而置諸篋笥則器與人不相習是以扞格而難操
良工者使手習知其器而器亦習知其手手與器相信
而不相疑夫是故所為而成也天下之患非經營禍亂
之足憂而養安無事之可畏何者懼其一旦至於扞格
而難操也昔之有天下者日夜淬厲其百官撫摩其人
民為之朝聘會同燕享以交諸侯之歡歲時月朔致民
讀法飲酒蜡臘以遂萬民之情有大事自庶人以上皆
得至於外朝以盡其詞然猶以為未也而五載一巡狩
朝諸侯於方岳之下親見其耆老賢士大夫以周知其
天下風俗凡此者非為苟勞而已將以馴致服習天下
之心使不至於扞格而難操也及至後世壊先王之法
安於逸樂而惡聞其過是以養尊而自高務為深嚴使
天下拱手以貌相承而心不服其老生腐儒又出而為
之說曰天子不可以妄有言也史且書之後世且以為
譏使其君臣相視而不相知如此則偶人而已矣天下
之心既已去而倀倀然抱其空器不知英雄豪傑已議
其後臣嘗觀西漢之初高祖創業之際事變之興亦已
繁矣而高祖以項氏創殘之餘而又與布信之徒角馳
於中原此六七公者皆以絶人之姿據有土地甲兵之
衆其勢足以亂然天下終以不摇卒定於漢傳十數世
矣而至於元成哀平四夷嚮風兵革不試而王莽一豎
子乃舉而移之不用寸兵尺鐡而天下屏息莫敢或爭
此其故何也創業之君出於布衣其大臣將相皆握手
之懽凡在朝廷者皆其嘗試嚌啜以知其才之短長彼
其視天下如一身苟有疾痛其手足不期而自救當此
之時雖有近憂而無遠患及其子孫生於深宫之中而
狃於富貴之勢尊卑闊絶而上下之情疎禮節繁多而
君臣之義薄是故不為近憂而常為遠患及其一旦固
已不可救矣聖人知其然是以去苛禮而務至誠黜虚
名而求實效不愛高位重祿以致山林之士而欲聞切
直不隱之言者凡皆以通上下之情也昔我太祖太宗
既有天下法令簡約不為崖岸當時大臣將相皆得從
容終日歡如平生下至士庶人亦得以自效故天下誦
其言至今非有文采緣飾而開心見誠有以入人之深
者此英主之奇術御天下之大權也方今治平之日久
矣臣愚以為宜日新盛德以激昂天下久安怠惰之氣
故陳其五事以備採擇其一曰將相之臣天子所恃以
為治者宜日夜召論天下之大計且以熟觀其為人其
二曰太守刺史天子所寄以遠方之民者其罷歸皆當
問其所以為政民情風俗之所安亦以揣知其才之所
堪其三曰左右扈從侍讀侍講之臣本以論說古今興
衰之大要非以應故事備數而已經籍之外苟有以訪
之無傷也其四曰吏民上書苟少有可觀者宜皆召問
優慰以養其敢言之氣其五曰天下之吏自一命巳上
雖其至賤無以自通於朝廷然人主之為豈有所不可
哉察其善者卒然召見之使不知其所從來如此則遠
方之賤吏亦務自激發為善不以位卑禄薄無由自通
於上而不修飾使天下習知天子樂善親賢䘏民之心
孜孜不勌如此翕然皆有所感發知愛於君而不可與
為不善亦將賢人衆多而姦吏衰少刑法之外有以大
慰天下之心焉耳
東坡全集卷四十六
