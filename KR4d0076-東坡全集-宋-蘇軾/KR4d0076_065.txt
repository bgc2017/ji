東坡全集卷六十五宋蘇軾撰
奏議一十七首
乞減價糶常平米賑濟狀
紹聖元年正月日端明殿學士兼翰林侍讀學士左朝
奉郎知定州蘇軾狀奏勘會元祐八年河北諸路並係
災傷内定州一路雖只是雨水為害然其實亦及五分
以上只緣有司出納之吝不與盡實檢放秋稅内定州
只放二分自臣到任後累有人戶披訴乞倚閣又緣巳
過條限致難施行今體問得春夏之交人戶委是闕食
既非河水災傷即每事只依編敕指揮欲坐觀不救恐
非朝廷仁聖本意臣欲便將常平斛㪷借貸雖巳有成
法不煩奏請又體問得河北沿邊人戶為見朝廷昔年
遣使賑濟不問人戸高下願與不願借請一例散貸後
來節次倚閣放免以此愚民生心僥倖每有借貸例不
肯及時還納多是拖欠指望倚閣放免既煩鞭撻追呼
使吏卒因緣為奸畢竟不免失䧟官物兼約度得本州
自第四等以下每戶貸兩石官破十萬石不過濟得五
萬戸人戸請納耗費房店宿食不過得一石五㪷入口
未必能濟活一家而五萬戶之外人戸更不沾惠鞭撻
驅催若得健吏亦不過收得十七其失䧟三萬石可必
也又欲抄劄飢貧奏乞法外賑濟不惟所費浩大有出
無收而此聲一布飢貧雲集盗賊疾疫客主俱斃又況
准條邊郡不得聚集飢民以上二事既皆不便只有依
條將常平斛㪷依價出糶即官司簡便不勞抄劄勘會
給納煩費但得數萬石斛㪷在市自然壓下物價境内
百姓人人受賜古今之法莫良於此但以本州見管常
平米二十七萬餘石每㪷衮紐到元本一百四文比在
市實直尚多二十二文以此無人收糴若不别作奏請
專守本條不與減價出糶深恐今年春夏新陳不接之
際必致大段流殍伏望聖慈愍念比之本州將十萬石
常平米依條借貸必須失䧟三萬餘石非惟所給不廣
而給納驅催之弊亦多特許將本路諸州軍見管常平
米契勘在市實直知委是價高出糶不行即許每㪷於
衮紐價錢上減錢出糶不得減過十分之二仍給與貧
民歷頭令每日零買不得令近上人戸頓買興販仍限
不得糶過本州縣見管常平數目三分之一約度定州
合糶得九萬石若每㪷各減錢十分之二即本州紐計
虧元本官錢一萬八千七十二貫文比之借貸失䧟猶
為省費而本州裏外出九萬石米在市則一境生靈皆
荷聖恩全活又却得錢凖備將來豐熟物賤却行收糴
兼利農未為惠不小者右伏乞朝廷詳酌早賜施行如
以為便即乞行下本司約束覺察轄下官吏所貴人沾
實惠謹錄奏聞伏候敕旨
貼黃契勘在市米價日長正是二月間合行出糶伏
乞速賜指揮入急遞行下
乞將損弱米貸與上戸令賑濟佃客狀
紹聖元年二月日端明殿學士兼翰林侍讀學士左朝
奉郎知定州蘇軾狀奏右臣契勘本路州軍災傷闕食
人戶雖巳奏准朝旨於法外減價出糶常平白米賑濟
訪聞民間闕乏少得見錢糴買尚有饑困之人今點檢
得定州省倉有專副杲榮趙昇界熙寧八年糴到軍糧
白米及專副梁儉劉受界元豐三年米皆為年深夾雜
損弱不堪就整充廂軍人糧支遣每月只充廂軍次米
帶支今契勘得逐次止帶支五百石比至支絶更須三
五年間顯見轉至陳惡兼聞本州管下村坊客戸見今
實闕餱糧其上等人戶雖各有田業緣值災傷亦甚闕
食難以賑濟況客戸乃主戸之本若客戶闕食流散主
戶亦須荒廢田土矣今相度欲望朝廷詳酌特降指揮
下定州將兩界見在陳損白米二萬餘石分給借貸與
鄉村第一等第二等主戶喫用令上件兩等人戶據客
戶人數不限石㪷依此保借候向去豐熟日依元糴例
並令送納十分好白米入官不惟乘此饑年人戶闕食
優加賑濟又使官中却得新好白米充軍粮支遣及免
年深轉至損壊盡為土壤如以為便即乞速賜指揮行
下謹錄奏聞伏候勅旨
貼黃今來巳是春深正當春夏青黃不交之際可以
發脫上件陳米斛㪷公私俱便若失此時則人戶必
不願請不免守支積年化為糞壤乞斷自朝廷早賜
指揮入急遞行下更不下有司往復勘會今來所乞
借貸皆是臣與官吏體問上戸願得此米以濟佃戸
將來必無失䧟與尋常賑貸一例支與貧下戸人催
納費力事體不同乞早賜行下
乞降度牒脩北嶽廟狀
紹聖元年三月日端明殿學士兼翰林侍讀學士左朝
奉郎知定州蘇軾狀奏右臣伏見定州曲陽縣北嶽安
天元聖帝廟建造年深屋宇頽弊自熙寧間因守臣薛
向奏請止曾完葺正殿自餘諸殿及廊廡門宇墻垣久
巳疎漏破損前後累有守臣監司奏陳乞給賜錢或降
度牒修完皆准省符止令依條以施利錢物充用緣近
歲民間屢值災歉施利微薄只了得遞年逐旋些小修
補後來劉奉世又乞依薛向例於安撫司回易息錢内
支錢三千貫助修嶽廟亦不蒙朝廷允許深慮摧壊日
多為費滋大今據定州申檢計到合用工料價錢三千
三百餘貫乞降空名度牒一十五道賣錢支用如朝廷
不許降度牒即本廟有銀器一千三百餘兩别無使用
欲乞依令出賣收買材植臣契勘上件銀器元係朝廷
給賜以備供神之物若行出賣恐於事體有損況所費
錢數不多欲望聖慈特依定州所乞數目給降度牒付
本州出賣應副修造庶得廟宇稍完不致破壊仍令本
州通判兩員更互到彼提舉催促務要早令了畢上副
朝廷崇奉之意謹錄奏聞伏候敕旨
貼黃臣伏以朝廷崇奉五嶽禮極嚴備凢有祈禱多
獲感應今北嶽廟見弊陋理當完葺蓋所用度牒道
數至少伏望特賜指揮施行庶稱朝廷尊事嶽廟之
意
上皇帝書
臣軾謹昧死再拜皇帝陛下臣伏以今月初五日南至
文武百僚入賀所以賀一陽來復也謹按易復卦雷在
地中復先王以至日閉關商旅不行后不省方說易者
曰乾六陽之氣也為十一月為十二月為正月為二月
為三月為四月而乾之陽復矣陽極則隂生隂生則夏
至矣坤六隂之氣也為五月為六月為七月為八月為
九月為十月而坤之隂極矣隂極則陽生陽生則冬至
矣自太極分為二儀二儀分為四象四象分為十二月
十二月分為三百六十五日五日為一候分為七十二
候三候為一氣分為二十四氣上為日月星辰下為山
川草木鳥獸蟲魚不出此隂陽之氣升降而已惟人也
全天地十干之氣十月而成形故能天能地能人一消
一息一呼一吸晝夜與天地相通差舛毫忽則邪沴之
氣干之矣故於冬至一陽之生也五隂在上五陽在伏
而一陽初生於伏之下其氣至微其兆絪緼可以靜而
不動可以嗇養而不可以發宣故乾之初九爻曰潛龍
勿用孔子曰陽在下也言陽氣方潛於下未可以用也
先王於是日閉關商旅不行后不省方關者門戸所由
以闔闢也商旅者動以利心也后者凢居人上者謂之
羣后所以治事者也方者事也門戶不開則微陽閉而
不出也利心不動則外物感而不應也方事不省則視
聽收而不發也先王奉若天道如此之密用之於國則
安靜而不勞用之於身則沖和而不竭昔者伏羲神農
黃帝堯舜皆得此道臣敢因至日以獻伏乞聖慈留神
省覽實社稷無彊之福
任兵部尚書乞外郡劄子
臣向在揚州蒙恩除臣今任臣於本州及沿路附遞入
文字辭免准聖旨劄子指揮為已差充鹵簿使大禮日
迫不許遷延臣以此不敢堅辭尋於南京附遞奏乞候
過南郊依前除臣一郡今來已過郊禮伏乞檢會累次
奏狀除臣知越州一次取進止
辭兩職并乞郡劄子
臣近奏乞越州伏蒙聖恩降詔不允續准閤門告報已
除臣端明殿學士兼翰林侍讀學士守禮部尚書聞命
悸恐不知所措臣本以寵禄過分衰病有加故求外補
實欲自便而榮名驟進兩職薦加不獨於臣有非據之
羞亦恐朝廷無以待有勞之士豈徒内愧必致人言伏
望聖慈特賜追寢仍乞檢會前奏除臣一郡若越州無
闕乞自朝廷除授取進止
第二劄子
臣近奏乞辭免端明殿學士兼翰林侍讀學士守禮部
尚書恩命仍乞檢會前奏除臣一郡蒙降詔不允聖恩
隆厚天旨丁寧顧臣何人敢守微意但本緣請外更蒙
陞擢兼帶兩職近歲所無有何勞能被此光寵欲乞追
寢新命令臣且依舊供職則臣更不敢請郡若朝廷必
欲臣受此職名即乞除臣一重難邊郡令臣盡力報稱
猶可少安臣非敢自謂知兵若朝廷有開邊伐國之謀
求深入敢戰之帥則非臣所能辦若欲保境安民宣布
威信使吏士用命無所失亡則承乏之際猶可備數伏
望朝廷於此二者擇一以處臣非獨在臣分義當然亦
朝廷名器不為虚授取進止
辭免兼侍讀劄子
臣近准閤門告報已降告命除臣兼侍讀者臣以迂愚
本無學術出從吏役益復空疎竊位禁林巳難久處而
況天縱之學已集大成非臣孱微所可仰望伏望聖慈
追寢成命以授能者所有告命未敢祗受取進止
赴英州乞舟行狀
臣軾言近准誥命落兩職追一官謫守嶺南小郡臣尋
火急治裝星夜上道今已行次濠州而自聞命已來憂
悸成疾兩目昏障僅分道路左手不仁右臂緩弱六十
之年頭童齒豁疾病如此理不久長而所負罪名至重
上孤恩義下愧平生悸傷血氣憂隔飲食所以疾病有
加無瘳加以素來不善治生禄賜所得隨手耗盡道路
之費囊槖巳空臣本作陸行日夜奔馳速於赴任而疾
病若此資用不繼英州接人卒未能至定州送人不肯
前去雇人買馬之資無所從出道盡塗窮譬如中流失
舟抱一浮木恃此為命而木將沉臣之哀危亦云極矣
竊伏思念得罪以來三改謫命聖恩保全終付一郡豈
期聖主至仁至明尚念八年經筵之舊臣意欲全其性
命乎臣若強衰病之餘生犯三伏之毒暑陸走災荒四
千餘里則僵仆中途死於逆旅之下理在不疑雖罪累
之重不足多惜而死非其道則非仁聖不殺全育之意
也輒已分散骨肉令長子帶往近地躬耕就食臣只帶
家屬數人前去汴泗之間乘舟泛江倍道而行至南康
軍出陵赴任所貴醫藥粥食不至大段失所臣竊揣自
身多病早衰氣息僅屬必無生還之道然尚延晷刻於
舟中畢餘生於治所雖以瘴癘死於嶺表亦所甘心比
之陸行斃於中道藁葬路隅常為羈鬼則猶有間矣
恭惟聖主之德下及昆蟲以臣曾經親近任使必不欲
置之死地所以輒為舟行之計敢望天慈少加憫惻臣
無任
乞越州劄子
臣自去歲蒙恩召還即時奏乞越州蓋為臣從仕以來
三任浙中麄知土俗所宜易於為政又以老病日加切
於歸休舊有薄田在常州宜興縣久荒不治欲因赴任
到彼少加完葺以為歸計越雖僻陋在臣安便及近者
蒙恩知定州雖寵眷隆異而自早衰多難心力疲耗實
非所堪但以求州得州若便辭免是有揀擇所以勉強
拜命今復念定雖重鎮了無邊警事權雄重禄賜優厚
若辭定乞越於義無嫌伏望聖慈察臣至情特賜改差
臣越州一次則公私皆便臣不勝幸甚取進止
再薦趙德麟狀(任兵部尚書日)
右臣昨知潁州曾薦僉書本州節度判官廳公事趙令
畤乞置之館閣至今未蒙施行其人近已替罷旦夕赴
闕朝見計其所養必不肯同衆人奔走干謁恐政府大
臣無緣得知其所學今繕寫趙某平日與臣詩文三軸
進呈伏望聖慈清宴之暇一賜觀覽必有可取然後付
之三省近臣考其人才亦足以副神考教養宗子之意
謹具奏聞
論浙西閉糴狀
本路今歲不熟初水後旱早晩俱傷高下並損巳具事
由聞奏去訖勘會本路唯蘇湖常秀等州出米浩瀚常
飽數路漕輸京師自杭睦以東衢婺等州謂之上鄉所
産微薄不了本土所食里諺云上鄉熟不抵下鄉一鍋
粥蓋全仰蘇秀等州商旅販運以足官私之用今來雖
一例災傷而蘇秀等州所産終是滂沛訪聞逐州例皆
閉糴嚴立賞罰不許米斛出境是致杭州常平省倉糴
買不行民亦闕食見今粳米已至八九十足錢尋具牒
蘇秀等州不得閉糴訪問逐州雖承受本司指揮依舊
閉糴尋差識字公人陳宥往秀州抄錄到所出榜示二
本其大略云如有諸色人擡價買米販往别州許人告
提立定賞多者至五十貫兼取問得杭州米行人狀稱
因逐州見今立賞告捉私販全無米船到州認是逐州
官吏堅意閉糴本司無緣止絶若商旅不行米貴不已
公私窘乏賊盗之類何所不有以此合係本司知管除
已牒轉運提刑司外須至奏聞者
右本司訪聞得浙中父老皆言熙寧七八年兩浙災傷
人死太半當時雖係天時不熟亦是本路監司郡守如
張靚沈起之流處置乖方助成災變既無方略賑濟惟
務所在閉糴蘇秀等州米斛既不到杭杭州又禁米不
得過浙東是致人心驚危有停塌之家亦皆深藏固惜
不肯出糶民有衣被羅紈戴佩珠金而米不可得斃於
道路不可勝數流殍之變古今罕聞伏望仁聖痛加哀
憐曲賜過慮體念今來浙中雖未是大段凶年只恐官
吏有失措置漸成災患所憂不小若商旅不行米貴不
巳農夫闕食春夏之交無力種則明年災傷公私並竭
不知何以待之伏望聖慈深以熙寧之事為鑑嚴賜指
揮本路監司多方擘畫安之於未動救之於未危仍乞
指揮速行止絶逐州閉糴所貴杭睦衢婺等州不至全
然乏食謹錄奏聞伏候勅旨
再論閉糴狀
本路災傷本司巳兩次奏聞竊見比年以來京東河北
淮南等處災傷並蒙朝廷支賜錢米或於他路截撥斛
斗賑救數目至廣今來本路災傷不敢便望支賜截撥
只乞稍寬轉運司年額上供使得轉換擘畫多方救卹
巳於十一月十日奏乞至今未奉指揮數内一事蘇湖
常秀等州見今米商全不通行不唯逐州立賞閉糶亦
為逐處稅務承例違條收米斛力勝稅錢是致商旅筭
計脚錢本重無由興販檢會元祐編勅諸興販斛㪷及
以柴炭草木博糧食者並免納力勝稅錢注云舊收稅
處依舊例即災傷地分雖有舊例亦免本司看詳本路
見今災傷正合施行上條巳牒諸州施行仍散牓轄下
城郭鄉村外深慮逐處稅務自來收米斛力勝處指為
課額今來雖係災傷合依上條放免至年終比較日轉
運司不容如此分說有虧欠例遭責罰須至奏請者
右伏望聖慈愍念本路災傷及前件放免力勝條貫係
今來合行事件特賜指揮轉運司將來年終比較日除
米斛力勝一項稅額權免比較科罰候將來豐熟日依
舊所貴商旅通行埸務亦免罪責謹錄奏聞伏候勅旨
乞允文彦博等辭避免拜劄子
臣近奉聖旨撰賜文彦博吕公著今後入朝免拜詔書
今又准内降指揮撰不允彦博辭避免拜批答臣謹按
禮經八十拜君命一坐再至所謂拜君命者傳命而拜
非朝見也然且不免周天子賜齊桓公胙曰伯父耋老
無下拜公曰天威不違顔咫尺下拜登受所謂無下拜
者拜於堂上非不拜也然且不敢鍾繇以足疾乘車就
坐疑若不拜然亦無明文君前乘車豈足為法而馬燧
延英不拜蓋是臨時優禮無今後遂不復拜之文祖宗
舊例如吕端之流以老病進對亦止於臨時傳宣不拜
今來彦博公著今後免拜指揮自是朝廷優賢貴老度
越古今無可議者但臣是有司合守典禮兼恐彦博公
著終不敢當以臣愚見不若允其所請若聖恩優閔老
臣眷眷不已遇其朝見間或傳宣不拜足以為非常之
恩臣忝備侍從懷有所見不敢不盡所有不允批答臣
未敢撰取進止(御寳批依奏脩撰允所請批荅進入)
乞允安燾辭免轉官劄子
臣今月八日凖内批安燾辭免轉右光禄大夫劄子降
詔不許臣竊謂人主之馭羣臣專以禮義廉恥若使受
無名之寵則為待臣子之輕今朝廷豈以執政六人五
人進用故加遷秩以慰其心燾位冠西樞委寄至重豈
肯見人擢用即以介懷既無授受之名僅似姑息之政
縱有先朝故事亦是一時誤恩今燾力辭正為知義臣
欲奉命草詔不知所以為詞伏望聖慈從其所請若除
受别有緣故即乞明降指揮苟於義稍安敢不撰進取
進止(御寳批可且用一意度作不許辭免詔書進入)
乞允宗晟辭免起復恩命劄子
臣今日凖中書省批送到宗晟辭免起復恩命劄子奉
聖旨送學士院降詔不允謹按宗晟飭行有素持喪中
禮所辭恩命已四不允而宗晟確然固守其辭愈哀且
曰念臣執喪報親之日短致命徇國之日長出于至誠
可謂純孝臣謂宗晟未經祥練之變且無金革之虞孝
治之朝宜聽所守因以風厲宗室庶皆守禮篤親顧不
美哉若以宗正之任恐難其人亦當差官權攝須其從
吉復以命之臣忝備禁從不敢不言所有不允詔書臣
未敢撰取進止
乞致仕表
臣軾先自端明殿學士兼翰林侍讀學士朝奉郎定州
路安撫使蒙恩落職降授承議郎知英州遂貶寧遠軍
節度副使惠州安置經涉四年蒙恩責授瓊州别駕昌
化軍安置又三年半該陛下登極大赦量移廉州安置
又經皇子赦恩移舒州團練使永州居住臣以老病久
伏瘴毒頓仆道塗未至永州特蒙聖恩復授臣朝奉郎
提舉成都府玉局觀外州軍任便居住臣素有薄田在
常州宜興縣粗了饘粥所以﨑嶇萬里奔歸常州以盡
餘年而臣人微罪重骨寒命薄難以受陛下再生之賜
於五月間行至真州瘴毒大作乘船至潤州昏不知人
者累日今已至常州百病横生四肢腫滿渴痟唾血全
不能食者二十餘日矣自料必死臣今行年六十有六
死亦何恨但草木昆蟲貪生之意尚復留戀聖世以辭
此寵禄或可苟延歲月欲望朝廷哀憐特許臣守本官
致仕臣無任
東坡全集卷六十五
