東坡全集卷八十五宋蘇軾撰
尺牘九十五首
與范元長八首(儋耳)
某慰疏言不意凶變先公内翰遽捐館舍聞訃痛絶
天之喪予一至於是生意盡矣伏惟至孝承務元長
昆仲孝誠深至追慕罔極何辜于天罹此禍酷荼毒
如昨奄易寒暑哀毁日深奈何奈何某謫籍所拘莫
由往弔永望長號此懷難諭謹奉手疏上慰不次謹
疏
又
流離僵仆九死之餘又聞淳夫先公傾逝痛毒之深不
可云諭久欲奉疏不遇便人又舉動艱礙憂畏日深今
兹書問亦未必達且略致區區耳
又
先公已矣惟望昆仲自立不墜門戶千萬留意其遠者
大者勿徇一至之哀致無益之毁與先公相照誰復如
某者此非相勸勉而已切深體此意餘不敢盡言
又
先公論往古事著述多矣想一一寶藏此豈復待鄙言
耶某當遣人致奠海外窮苦不能如意不敢作奠文想
蒙哀恕也歸葬知未得請苦痛之極惟千萬寬中順受
此中百事遠不及雷化百憂所集然亦強自遣也
又
聖善郡君不及拜慰狀侍次乞致區區沉香少許望於
内翰靈几焚之表末友一慟之意而已
又
孫行者至辱書承孝履如宜闔宅皆安感慰之極所諭
傳初不待君言心許吾亡友久矣平生不作負心事未
死要不食言然今則不可九死之餘憂畏百端想蒙矜
察不即副來意臨紙哀噎海外麄聞新政有識感涕靈
几儻遂北轅乎未間千萬節哀自重
又
聖善郡君承起居佳適因侍次致下悃乞為骨肉保愛
寬懷以待北歸也子進諸舅曾得安信否
又
毒暑遠惟孝履如宜海外相聞近事南來諸人恐有北
轅之漸而吾友翰林公獨隔幽顯言之痛裂忘生矧昆
仲純篤之性感慟摧割如何可言奈何奈何老朽一言
非苟以相寬者先公清德絶識高文博學非獨今世所
無古人亦罕有能兼者豈世間混混生死流轉之人哉
其超然世表如千佛之所云必矣况其平生自有表見
於無窮者豈必區區較量頃刻之壽否耶此意卓然唯
昆弟深自愛得歸亦勿亟遽俟秋稍涼而行為佳某深
欲一見左右赴合浦不惜數舍之迂但再三思慮不敢
爾必深察臨行必預有書相報熱甚萬萬節哀自重
與秦少游
某巳封書訖乃得移廉之命故復作此紙治裝十日可
辦但須得泉人許九船即牢穏可恃餘蜑舟多不堪而
許見在外邑未還須至少留待之約此二十五六間可
登舟並海岸行一日至石排相風色過渡一日至逓角
場但相風難刻日爾巳有書託吳君雇二十壯夫來逓
角場相等但請雇下未要發來至渡海前一兩日當别
遣人去報若得及見少游即大幸也今有一書與唐君
内有兒子書託渠轉附去料舍弟巳行矣餘非面莫究
與楊子微二首
某與尊公濟甫半生闊别彼此髮鬚雪白而相見無期
言之悽斷尊公乃令閣下萬里遠來海外訪其生死此
乃古人難事聞之感歎不巳辱書具審起居佳安尊公
巳下各得安勝至慰之極某七月中必達潁昌矣回馭
少留一須欵見餘况若時自重
又
某與舍弟流落天涯墳墓免於樵牧者尊公之賜也承
示諭感愧不可言聞井水嘗竭而復溢信否見今如何
因見細喻
與范元長六首(北歸)
到雷獲所留書承車從盤桓此邦以須一見而某滯留
不時至遂爾遠别且不獲一慟几筵之前者非愛數舍
之勞也以厄困為畏故爾此老繆之罪想矜察比日孝
履如宜否方此炎毒萬萬扶護哀苦勞艱如何可言忝
親友之末不能匍匐赴救巳矣不復云也獨前所見委
文字不敢不留意今託少游議其詳惟節哀自重某不
敢拜狀郡君惟千萬俯為存沒寬心自重乞呈此紙
又
某如聞有移黃之命若果爾當自梧而廣須惠州骨肉
到同往計公昆仲扶護舟行當過黃又恐公自湖南路
行不由江西即不過黃不知某能及公之前到黃乎漂零
江海身非巳有未知歸宿之地其敢必會見之日耶惟
昆仲金石廼心困而不折庶幾先公之風沒而不忘也
臨紙哽塞言不盡意
又
過雷州奉書必達到容南知昆仲皆苦瘴痢又聞尋已
痊損不知即日如何扶護哀苦又須勉強開解卑心憂
懸書不能盡奉嘱之意唯深察此心哀哉少游痛哉少
游遂喪此傑耶賴昆仲之力不至狼狽某日夜前去十
六七間可到梧若少留一見尤幸某到梧當留以待惠
州人至同泝賀江也速遣此人達書不謹千萬恕察
又
永州人來辱書承孝履粗遣甚慰思望比謂至梧州追及
又將相從泝賀巳而水乾無舟遂有番禺之行遂與公
隔絶不得一拜先公及少游之靈為大恨也同貶先逝
者十人聖政日新天下歸仁惟逝者不可返如先公及
少游真為冀北之空也徒存僕輩何用言之痛隕何及
某即度庾嶺欲徑歸許昌與舍弟處必遂一見昆仲未
間惟萬萬強食自重
又
某忽有玉局之除可為歸田之漸矣痛哲人之亡誦殄
瘁之章如何可言早收拾事迹編次著譔相見日以授
也處素因為多方勉之以不墜門戶為急監司無與相
知者及毛君亦不識未敢發書前路問人有可宛轉為
言者專在意也漂流江湖未能赴救以為慙負有銀五
兩與少游齋僧乞轉與處素也
又
承中間郡君服藥疾勢不輕且喜安復侍次致懇千萬
寬中保衛為請
與孫叔静三首
辱手教具審尊體佳勝甚慰馳仰拙疾亦漸平矣明日
當出請見燒羊蒙珍惠下逮童孺矣
又
累歲闊别不意相逢海上握手一笑豈偶然哉亟辱專
使教筆具審起居佳勝感慰兼集玉局之除巳有訓詞
似不忘也得免湖外之行餘生厚幸至英當求人至永請告
勅遂度嶺過贛歸陽羡或歸潁昌老兄弟相守過此生
矣乍遠萬萬為國自重
又
久留治下辱眷待之厚既過重矣而愛念之意拳拳不
巳更勤從者遠至金刹自惟衰朽何以獲此比來數日
思渴不巳長至俯邇不克展慶此心南騖矣令子煩遠
餞不及别狀惟侍外珍愛
與朱行中舍人六首
違闊滋久向往徒勤比日履兹寒凝起居佳勝承旌馭
至巳即欲走謁謹奉手啓上問區區
又
某謫居歲久未嘗冠幘比日又苦小&KR0146;不能巾裹欲服
帽請見先令咨稟如許乃敢前詣幸不深責
又
真陽一見大慰夙昔怱遽就别悵惘可知行役紛紛且
未有便尚稽馳問專使辱書具審下車以來台候康健
感慰兼集某蒙被如昨更五六日離韶愈遠左右伏冀
為國自重
又
前蒙借示新詩久矣不見斯作也然世俗識真者少獨
唱誰和帳勾謝民師公若不以位貌為間亦庶幾於班
斤郢斵也老拙百念灰寂獨一觴一詠亦未能忘陋句
數首錄寄以為一笑手啓上謝恃知照不深責也
又
某再拜般家人蒙輟借行計遂辦非眷念特達何以及
此言謝不盡悚息而巳
又
近因還使上問必巳聞達連雨凝隂遠想台候康勝某
蒙庇粗遣已達虔州少留須水渡更半月行也南海静
治有足樂者想聞妙唱自南而北也後會未期萬萬若
時為國自重
與歐陽晦夫
愁霖終日坐企談晤不審尊候佳否地獄變相巳䟦其
後可詳味之似有補於世者并字數紙納去某所苦巳
平無憂聞少游惡耗兩日為之食不下然來卒說得滅
裂未足全信非久唐簿必有書來言旦夕話别次仁人
之餽固當捧領但以離海南修人争致贍遺受之則若
饕餮然所以一路俱不受若至此獨拜寵賜則見罪者
必衆謹令馳納千萬恕察仍寢來耗幸甚幸甚
答陳承務二首
傾蓋一笑慰喜殊深奉違信宿懷想不巳亟辱手教且
喜起居佳勝巳到蒙里承丈丈借差人轎孤旅獲濟感
幸不可言愈遠萬萬若時自重
又
孤拙困踣言無足采足下獨悦之少年敏銳所存如此
實增欽歎然此事以臨利害不變為難也
答南華明老三首
衰病復還南華深欲一别祖師因見仁者遽辱專使惠手
書何慰如之即日履此薄寒法履佳勝旦夕離英但江
路方欲寸進不即會見企望之極惟萬萬為衆自重
又
流浪臭濁久矣道眼多可傾蓋如舊清游累日一洗無
餘幸甚幸甚專使惠手書具聞别後法體安穏為慰久
留贛上待水猶更旬日南望山門馳神杳靄更祈若時
為衆保練
又
某以促裝登舟冗甚作書極草草寵示四韻可謂竒特
聊答四句想大笑也石刻已領感感潘生果作墨否如
成寄一丸伯固念親懷歸甚矣道話解之
答錢濟明二首
去歲海南得所寄異士大彤清中丹一丸即時服之下
田休休焉蓋數日後又得迨所賫來手書今又領教誨
及清詩數篇高妙絶俗想見謫居以來探道著書雲升
川增可慕可畏可歎可賀也及錄示訓詞誨以所不及
此曾子所謂愛人以德者敬遵用不敢忘幸甚幸甚
又
已到虔州二月十間方離此此行决往常州居住不知
郡中有屋可得以典買者否如無可居即欲往舒州真
州皆可如聞常州東門外有裴氏宅出賣虔士霍子侔
大夫言告公令一幹事人與問當若果可居為問其直
幾何度力所及即徑往議之俟至金陵當别遣人咨稟
也若遂此事與公杖履往還樂此餘年踐哀詞中始願
也張嘉父今安在想日益不止塗中見秦少游奄忽為
天下惜此人物哀痛至今聞魯直無咎輩皆起而公獨
為猘子所齧尚棲遲田間聖主天縦幽蔀畢照公豈久
廢者惟萬萬寬中自厚
又
某忽又聞公有閨門之戚悲惋不巳賢淑令人久同憂
患乍失内助哀獨何堪然人生此苦十人而九結髮偕
老殆無而僅有也惟深照痛遣勿留胸次令子哀疚難
堪惟當勉為親庭節減摧慕本欲作慰疏適旅中有少
紛擾燈下倦怠不能及也千萬恕察某若住常即自與
公相聚若常不可居亦須到潤與程德孺相見公若枉
駕一至金山又幸也
答蘇伯固三首
人至辱書承别後起居佳勝感慰深矣念親懷舊之心
何時可以易此顧未有以為計當且少安之神眀知公
心如此當自有感應非久見師是當謀之某留虔州巳
四十日雖得舟猶在贛外更五七日乃乘小舫往即之
勞費百端又到此長少臥病幸而皆愈僕卒死者六人
可駭住處非舒則常老病唯退為上策子由聞巳歸至
潁昌矣會合何日萬萬保嗇
又
某凡百如昨但撫視易書論語三書即覺此生不虛過
如來書所諭其他何足道三復誨語欽誦不巳寄惠鍾
乳及檀香大濟要用乳巳足剰不煩更寄也感愧之至
江晦叔已到霍子侔往太和聽命三兒子皆促裝登舟
未暇上狀春暉亭記亦以忙未暇作少間當為作也令
子疾知減退可喜可喜
又
住計龍舒為多大盆如命取去為暑中浮瓜沉李之一
快也論語說得暇當錄呈源脩二老行當見之并道所
諭也到虔州日往諸刹遊覽始見中原氣象泰然不肉
而肥矣何時得與公久聚盡發所藴相分付耶龍舒聞
有一官庄可買已託人問之若遂則一生足食杜門矣
燈下倦書不盡所懷
與錢志仲三首
兩日不見渴仰兼懷竊惟起居佳勝昨日水東尋幽訪
古頗有所得恐欲知之藥方巳領感感
又
流落晚塗始獲瞻奉顧遇之重有過平生幸甚幸甚别
來伏惟起居佳勝漲水遂失贛險不覺到吉皆德庇所
及其餘未易一一道謝也日遠後會未期豈免悵戀
又
某去此不復滯留至安居處當縷細馳問不敢外輒用
手啓恃深眷也烏絲當用寫道書一篇非久納上惡詩
不足錄也事簡客稀高堂清風有足樂者想時復見念
耶吉州幕柳致與之久故知其吏幹過人不能和衆多
獲嫌忌然其實無他也憔悴將老矣念非大度盛德孰
能收而用之試以衆難必有可觀者藥有毒乃能巳疾
馬不蹄齧多拙於行惟深念才難勿責全也若公遂成
就之此子極有可採必為門下用恃明照僣言死罪死
罪
與劉器之
志仲本以烏絲欄求某錄雜詩耳某自出意欲與寫廣
成子解篇舟中熱倦遂忘之然此意終在也今豈可食
言哉病不能作志仲書乞封此紙去
與寇君
經宿雨涼起居佳勝昨辱迂顧稍聞餘論退想忠愍之
英烈有慨乎中衰病不出無緣上謁少選解去惟萬萬
自重
與人二首
遠枉書教存問甚厚兼審比來起居佳勝慰感兼集寄
示石刻仰佩至意何時會合少發所懷臨書但有慨歎
又
某日望歸蜀耳終當過岐雍間徜徉少留以償宿昔之
意君自名臣子才美漸著豈復久浮沉里中宜及今為
樂異時一為世故所縻求此閒適豈可復得耶偶記舊
與彭年一詩讀之蓋淚下也斯人有才而病廢故常多
感慨可念可念聊復錄此奉呈想亦為之惘然也
與宋漢傑二首
某初仕即佐先公蒙顧遇之厚何時可忘流落闊遠不
聞昆仲息耗每以惋歎辱書累幅話及疇昔良復慨然
三十餘年矣如隔晨耳而前人彫喪略盡僕亦僅能生
還人世一大夢俛仰百變無足怪者唐輔令兄今復何
在未及奉書因信略道區區某只候水來即行矣餘留
面盡
又
前日裁謝草略重煩問訊眷意愈厚感愧不巳仍審起
居佳勝寵賜新詩詞格甚美伏讀慰喜但恨衰晚無以
當此嘉貺也
與胡郎仁脩三首
某慰疏言不意變故奄罹艱疚伏惟孝誠深篤追慕痛
裂荼毒難堪奈何奈何比日攀號愈遠摧毁何及伏惟
順變從禮以全純孝某未獲躬詣靈幃臨書哽噎謹奉
慰疏不次
又
某得彭城書知太夫人捐館聞問哀痛不巳行役無便
未果奉疏人至忽辱手書伏審攀慕之餘孝履粗遣至
慰至慰某本欲居常得舍弟書促歸許下甚力今巳决
計泝汴至陳留陸行歸許矣旦夕到儀真暫留令邁一
到常可以欵見矣
又
小二娘知持服不易且得無恙伯翁一行甚安健得翁
翁二月書及三月内許州相識書皆言一宅康安亦得
九郎書書字極長進今巳到太平州相次須一到潤州
金山寺但無由至常州看小二娘有所幹所闕一一早
道來萬萬自愛
與外生柳閎
展如外生人來得書知奉太夫人康寧新婦外孫各無
恙北歸萬里無足言者獨不見我令妹賢妹夫此心如
割介夫何負亦早世念之痛不去心數年豈賢雋厄會
耶相見當一慟以寫之茲不一一
與人二首
嶺海闊絶不謂生還復得瞻奉慰幸之極比日履此秋
涼起居佳福少選到岸即遂伏謁
又
某疲病加乏使令輒用手啓通問恃公雅度闊略細謹
耳然亦皇恐不可言也
答虔人王正彦先生
辱教承起居佳勝沐饋遺重增感灼茗布領抺皆珍物
巳捧領訖今日與家人輩遊東禪及景德如相訪就彼
亦可
與程德孺運使三首
近蒙專使至虔遠致時服寢衣之餽尋附啟布謝必達
比日起居佳勝眷愛各康健某候水過贑今方達南康
軍約程四月末間到真州當遣兒子邁往宜興取行李
某當泊船瓜洲以待之不知德孺可因巡按至常潤相
約同遊金山否患難之餘老兄弟復一相聚曠世竒事
也可不略喻及餘萬萬自重
又
某此行本欲居淮浙間近得子由書苦勸來潁昌相聚
不忍違之已決從此計泝汴至陳留出陸也今有一狀
干漕司一坐船乞早為差下令且在常州岸下候邁到
彼乘來切望留意早早得之免滯留為幸懿叔必常得
信令子新先輩必巳赴任未及書因家信道區區
又
告為買杭州程奕筆百枝及越州紙二千幅常使及展
手者各半不罪不罪正輔知巳到京非久上狀次乞因
信致懇
答清涼長老
昨辱佳頌見貺足為衰朽之光未緣面謝
答錢濟明三首
人來領手教及二詩乃信北歸灾退併獲此佳寵幸甚
幸甚又知詩人窮而後工然詩語朗練無衰氣如季札
者聽亦有以知君之晩節也比日起居佳勝某此去不
住滯然風水難必期公閒居難以遠涉須某到真遣人
奉約與德孺同來金山迺幸也所懷未易盡言併俟面
陳唯萬萬自重
又
某得來書乃知廖明略復官參寥落髮張嘉父春秋博
士皆一時慶幸獨吾濟明尚未何也想必在旦夕因見
參寥復服恨定慧欽老早化然彼視世夢幻安以復為
兒子迨道其化於壽州時甚竒特想必聞其詳乃知小
人能害其衣服爾至於其不可壞者乃當緣厄而愈勝
爾舊有詩八首寄之巳寫付卓契順臨發乃取而燔之
盖亦知其必厄於此等也今錄呈濟明可為寫放舊居
掛劒徐君之墓也欽詩乃極佳尋本末獲有法嗣否當
載之其語錄中契順又不知安在矣吾濟明刻舟求劍
皆可笑也
又
居常之計本久定矣為子由書來苦勸歸許以此胷中
殊未定待面議决之所示孫君宅子甚感其厚意且為
多謝上元令姪行見之矣王范二君處皆當力言也劉
道人若能同濟眀来會深所望未敢奉書且為致此意
答廖眀略二首
遠去左右俯仰十年相與更此百罹非復人事置之勿
汚筆墨可也所幸平安復見天日彼數子者何辜獨先
朝露吾儕皆可慶寧復戚戚於既往哉公議皎然榮辱
竟安在其餘夢幻去來何啻蚊虻之過目前也矧公才
學過人遠甚雖欲忘世而世不我忘晚節功名直恐不
免爾老朽欲屏歸田里猶或得見蜂蟻之微尋以變滅
終不足道區區仰念有以廣公之意者切欲啟事上答
冗迫不能就惟深亮之
又
衰陋之甚惟有歸田杜門面壁更無餘事示諭極過當
讀之悚汗毗陵異政謠頌藹然至今不忘為民除穢以
至蠆尾吳越戶知之此非特兒子能言也聖主明如日
月行遂展慶衆論如此目昏不能多書悚怍不巳
答孔毅夫二首
久不通問計識其無它北歸所過皆公之舊迹或見清
詩以增感歎忽辱手書及子由家訊窮塗一笑豈易得
哉比日起居佳安眷聚各康寧仙舟想非久到闕某當
老江淮間矣會合未期萬萬自重
又
中間常父傾逝不能一奉慰疏但荒徼一慨而巳慚負
至今承諭子由不甚覺老聞公亦蔚然如昔不肖雖皤
然亦無苦恙劉器之乃是鐵人但逝者數子百身莫贖
奈何江上微雨飲酒薄醉書不能謹
答蘇伯固
辱書勞問愈厚實增感慨兼審尊體佳勝今日到金
山寺下雖極艱澀然尚可寸進則且乘大舟以便幼累
必不可前則固不可辭小艇也餘生未知所歸宿且一
切信任乘流得坎行止非我也離英州日巳得玉局敕
感恩之外實荷餘庇得來示又知少游乃至如此某全
軀得還非天幸而何但益痛少游無窮巳也同貶死去
大半最可惜者范純父及少游當為天下惜之奈何奈
何子由想巳在巴陵得宫觀指揮計便沿流還潁昌某
行無緣追及昨在途中風聞公下痢想安復矣
答王幼安三首
索居八年未嘗一通問每以慚負屢得許下兒姪書云
比來親族或斷往來唯幼安昆仲待遇加厚聞之感激
人來辱書累幅陳義慨然如接古人語信王謝風氣傳
之有自也老病強答不復成語不罪不罪
又
某初欲就食宜興今得子由書苦勸歸潁昌巳决意從
之矣舟巳至廬山下不久當獲造謁未間冀若時保嗇
又
蒙示諭過重雖愛念如此然憂患之餘未忘憂畏朋友
當思有以保全之者過實之譽願為掩諱之也許暫假
大第幸甚幸甚非所敢望也得託庇偏廡謹不敢薰汚
稍定居當求數畝荒隙結茅而老焉若未即填溝壑及
見伯仲功成而歸為鄉里房舍伏臘相勞問何樂如之
餘非面莫究
答胡道師
再過廬阜俯仰十九年陵谷草木皆失故態栖賢開先
之勝殆忘其半幻景虛妄理固當爾獨山中道友契好
如昔道在世外良非虛語道師又不遠數百里負笈相
從秉燭相對恍若夢寐秋聲宿雲了然在吾目中矣幸
甚幸甚乍别遠枉專使手書且審巳還舊隠起居勝常
明日解舟愈遠萬萬以時自重
與李公擇
逆風數日為左右滯留而孤旅蒙幸多矣但以久别得
一見風度亦不復以别去為戚也比日伏惟起居佳勝
小舟汎汎風浪聲中此懷又費照遣矣古鐵納上餘萬
萬善愛
與黃師是三首
比歸江淮間蒙四遣人墜教且致家信非眷念特深何
以及此比日履兹畏暑起居清勝少御之除未滿公論
但朝廷正欲君子在内耳行别展慶未間萬萬若時自
重
又
子厚得雷聞之驚歎彌日海康地雖遠無瘴癘舍弟居
之一年甚安穏望以此開譬太夫人也
又
人來兩捧教賜具審起居康勝仲子之戚惟當日遠日
忘想痛割腸何所及中年以後出涕能令目闇此最可
惜用鄙言慎勿出一滴也兒子之愛雖深比之自愛其
目豈不有間幸深念之餘惟萬萬為國自重
與子由二首
子由弟得黃師是遣人賫來四月二十二日書喜知近
日安勝兄在真州與一家亦健行計南北凡幾變矣遭
值如此可歎可笑兄已决計從弟之言向居潁昌行有
日矣適值程德孺過金山住會之并一二親故皆在坐
頗聞北方事有决不可往潁昌近地居者事皆可信人
所報大抵相忌安排攻擊者北行漸近决不靜爾今巳
决計居常州借得一孫家宅極佳浙人相喜决不失所
也更留真十數日便渡江往常逾年行役且此休息恨
不得老境兄弟相聚此天也吾其如天何亦不知天果
於兄弟終不相聚乎士君子作事但只於省力處行此
行不遂相聚非本意甚省力避害也候到定疊一兩月
方遣邁去注官迨去般家過則不離左右也葬地弟請
一面果决八郎婦可用吾無不可用也更破十緍買地何
如留作葬事千萬莫徇俗也林子中病傷寒十餘日便
卒所獲幾何遺恨無窮哀哉兄萬有一稍起之命便具
所苦疾狀力辭之與迨過閉戶治田養性而巳千萬勿
相念今託師是致此書
又
程德孺言弟令出銀二百星見借兄度手下尚未須如
此已辭之矣德孺兄弟意極佳感他感他數日熱甚舟
中揮汗寫此不及作諸姪書且伸意夫人晚年且更慎
護勿令小有疾副子孫意五郎婦更與照管慰安之便
令五郎般挈也八郎續親極好但吾儕難自言可託人
與說今師是已除太僕卿恐遂北行兄不能見又恐來
省母蘇州若見當令探其意也少留真欲緝房緡令整
齊也五娘七娘近皆得書與孫皆安胡郎亦有書來甚
安行見之矣
與馮祖仁三首
昨日奉辭瞻戀殊甚旦來孝履佳否先什輒巳題䟦鶴
鹿馬三軸追行不暇題謹同納上祖仁方在疚更不煩
遠出昨所云金山之行可罷也乍遠保重
又
辱回教及蒙以巖硯法醑嘉蔬珍果等為餉巳捧領訖
顧無以當之適苦嗽昏倦裁謝草草
又
辱牋教累幅文義粲然禮意兼重非老朽所敢當藏之
巾笥以為光寵幸甚幸甚比日孝履何如到韶累日疲
於人事又苦河魚之疾少留調理乃行益遠愈增瞻繫
也歲莫惟更節哀自重
與郭功甫二首
昨辱寵臨久不聞語殊出意表蓋所謂得未嘗有也經
宿起居佳勝閒居致厚餽拜賜慙感只今上謁次一面
足矣幸不置酒
又
某今日私忌未敢上謁辱詩和呈為一笑青皮一片不
以餉公則無與嘗者矣
答孔毅父
日至陽長仁者履之百順萃止病廢掩關負暄獨坐醺
然自得恨不同此佳味也呵呵誨諭過重乏人修寫迺
以手簡為謝悚息
答畢先輩
適辱從者臨貺書教禮意兼重殆非不肖所堪書詞高
妙伏讀增歎病不能冠帶遂不果見愧悚無地
與米元章九首
嶺海八年親友曠絶亦未嘗關念獨念吾元章邁往凌
雲之氣清雄絶世之文超妙入神之字何時見之以洗
我積歲瘴毒耶今真見之矣餘無足云者
又
兩日來疾有增無減雖遷閘外風氣稍清但虚乏不能
食口殆不能言也兒子於何處得寶月觀賦琅然誦之
老夫卧聽之未半蹶然而起恨二十年相從知元章不
盡若此賦當過古人不論今世也天下豈常如我輩瞶
瞶耶公不久當自有大名不勞我輩說也若欲與公談
則實未能想當更後數日耶
又
某昨日歸臥遂夜海外久無此熱殆不能堪柳子厚所
謂意象非中國人也宗相遂棄世當為天下惜也餘非
面莫究
又
某兩日病不能動口亦不欲言但困臥耳承示太宗草
聖及謝帖皆不敢於病中草草題䟦謹具馳納俟小愈
也河水汚濁下流薰蒸益病今日當遷往通濟停泊雖
不當遠去左右且就快風活水一洗病滯稍健當奉談
笑也
又
昨日詩發一笑耳慎勿刻石太師雄篇巳領夾軸且留
下
又
數日不聞來音謂不我顧復渡江矣辱教即承起居佳
勝感慰倍常匆匆布謝
又
某昨日啖冷過度夜暴下旦復疲甚食黃耆粥甚美臥
閱四印竒古失病所在明日會食乞且罷需稍健或雨
過翛然時也印却納
又
某食則脹不食則羸甚昨夜通旦不交睫端坐飽蚊子
耳不知今夕云何度示及古文幸甚謝帖未敢輕䟦欲
書數句了無意思正坐老謬耳眠食皆未佳無緣遂東
當續拜簡
又
某一病幾不相見今日始覺有絲毫之減然未能作書
也
與錢濟明三首
一夜發熱不可言齒間出血如蚯蚓者無數迨曉乃止
憊甚細察疾狀專是熱毒根源不淺當專用清涼藥巳
令用人參麥門冬茯苓三味煑濃汁渴即少啜之餘藥
皆罷也莊生聞在宥天下未聞治天下也如此而不愈
則天也非吾過矣楊評事與一來亦佳到此諸親知所
餉一無留者獨拜蒸作之餉切望只此而巳
又
家有黃筌畫龍拔起兩山間隂威凜然舊作郡時以祈
雨有應今夕具香燈試禱之濟明雖家居必不廢閔雨
意可來燔一炷香否
又
蒙示諭昨日所得過矣思無邪吾子自有老拙何為者
神藥希代之寶理貫幽明未敢輕議少留諦觀俟從者
見臨乃面論也妙啜見分幸甚所問巳得其端通緩頰
否不倦日烈見顧為望
與徑山長老惟琳二首
臥病五十日日以增劇巳頽然待盡矣兩日始微有生
意亦未可必也適睡覺忽見刺字驚歎久之暑毒如此
豈耆年者出山旅次時耶不審比來眠食何如某扶行
不過數步亦不能久坐老師能相對臥談少頃即告晚
涼更一訪
又
嶺南萬里不能死而歸宿田野遂有不起之憂豈非命
也夫然生死亦細故耳無足道者惟為佛為法為衆生
自重
東坡全集卷八十五
