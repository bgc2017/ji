東坡全集卷十一宋蘇軾撰
詩七十二首
次韻秦太虚見戲耳聾
君不見詩人借車無可載留得一錢何足賴晩年更似
杜陵翁右臂雖存耳先聵人將蟻動作牛鬭我覺風雷
真一噫聞塵掃盡根性空不須更枕清流派太朴初散
失混沌六鑿相攘更勝敗眼花亂墜酒生風口業不停
詩有債君知五藴皆是賊人生一病今先差但恐此心
終未了不見不聞還是礙今君疑我特佯聾故作嘲詩
窮嶮怪須防額癢出三耳莫放筆端風雨快
端午遍遊諸寺得禪字
肩輿任所適遇勝輙留連焚香引幽步酌茗開静筵微
雨止還作小忩幽更妍盆山不見日草木自蒼然忽登
最高塔眼界窮大千卞峰照城郭震澤浮雲天深沉既
可喜曠蕩亦所便幽尋未云畢墟落生晩烟歸來記所
歴耿耿清不眠道人亦未寢孤燈同夜禪
送劉寺丞赴餘姚
中和堂後石楠樹與君對牀聽夜雨玉笙哀怨不逢人
但見香烟横碧縷謳吟思歸出無計坐想蟋蟀空房語
明朝開鏁放觀潮豪氣正與潮爭怒銀山動地君不看
獨愛清香生雪霧别來聚散如宿昔城郭空存鶴飛去
我老人間萬事休君亦洗心從佛祖手香新寫法界觀
眼淨不覷登伽女餘姚古縣亦何有龍井白泉甘勝乳
千金買斷顧渚春似與越人降日注
李公擇過高郵見施大夫與孫莘老賞花詩憶
與僕去歲會于彭門折花餽筍故事作詩二
十四韻見戲依韻奉荅亦以一戲公擇云爾
汝陽真天人絹帽著紅槿纏頭三伯萬不買一微哂共
誇青山峯曲盡花不隕當時謫仙人逸韻謝封畛詩成
天一笑萬象解寒窘驚開小桃杏不待雷發軫餘波尚
涓滴乞與居易稹爾来誰復見前軰風流盡寂寞兩詩
人殘紅對櫻筍饑腸得一醉妙語傳不泯君來恨不與
更復相牽引我老心巳灰空煩扇餘燼天遊照六鑿虚
空掃充牣懸知色竟空那復嗜烏吻蕭然一方丈居士
老龐藴散花從滿祴不荅天女問故人猶故日怨句寫
餘恨疑我此心在遮防費欄楯應虞已斃蛇折尾時一
蠢仄聞孟光賢未學處仲忍(開閣放出事見本傳)寄招應已足左
右侍雲鬒何時花月夜羊酒謝不敏此生如幻耳戲語
君勿愠應同亡是公一對子虚听
王鞏清虚堂
清虚堂裏王居士閉眼觀身如止水水中照見萬象空
敢問堂中誰隠几吳興太守老且病堆案滿前長渴睡
願君勿笑反自觀夢幻去來殊未已長疑安石恐不免
未信犀首終無事勿將一念住清虛居士與我盖同耳
和孫同年卞山龍洞禱晴
吳興連月雨釜甑生魚蛙往問卞山龍曷不安厥家梯
空上巉絶俯視驚谽谺神井湧雲盖隂崖垂蘚花交流
百道泉赴谷走羣蛇不知落何處隠隠如繅車我來叩
石戸飛鼠翻白鴉寄語洞中龍睡味豈不嘉雨師少弭
節雷師亦停撾積水得反壑稲苖出泥沙農夫免菜色
龍亦飽豚豭看君擁黃紬高卧放晚衙
乘舟過賈收水閣收不在見其子三首
愛酒陶元亮能詩張志和青山來水檻白雨滿漁蓑淚
垢添丁面貧低舉案蛾不知何所樂竟夕獨酣歌
嫋嫋風蒲亂猗猗水荇長小舟浮鴨綠大杓寫鵝黃得
意詩酒社終身魚稲鄉樂哉無一事何處不清涼
曳杖青苔岸繫船枯柳根德公方上冡季路獨留言已
占蒲魚港更開松菊園從兹來往數兒女自譍門
次韻孫秘丞見贈
感槩清哀似變風老於詩句耳偏聰迂疎自笑成何事
冷淡誰能用許功不怕飛蚊如立豹肯隨白鳥過垂虹
吟哦相對忘三伏擬泛冰溪入雪宫(湖州多蚊豹脚尤毒垂虹吴江亭名)
與客遊道場何山得鳥字
清溪到山盡飛路盤空小紅亭與白塔隠見喬木杪中
休得小庵孤絶寄雲表洞庭在北戸雲水天渺渺庵僧
俗緣盡淨業洗未了十年畫鵲竹益以詩自繞高堂儼
像設禪室各深窈奔泉何處來華屋過溪沼何山隔幽
谷去路清且悄長松度翠蔓絶壁掛啼鳥我友自杭來
尚歎所歴少歸塗風雨作一洗紅日燎俄驚萬竅號黑
霧卷蓬蓼舟人紛變色坐羡輕鷗矯我獨喚酒杯醉死
勝流殍書生例強很造物空煩擾更將掀舞勢把燭畫
風篠美人為破顔正似腰支嫋明朝更陳迹清景墮空
杳作詩記餘歡萬古一昏曉
僕去杭五年吳中仍歲大饑疫故人往往逝去
聞湖上僧舍不復往日繁麗獨淨慈本長老
學者益盛作此詩寄之
来往三吳一夢間故人半作冡纍然獨依舊社傳真法
要與遺民度厄年趙叟近聞還印綬竺翁先巳返林泉
何時杖策相隨去任性逍遥不學禪
舶趠風(并引)
吳中梅雨既過颯然清風彌旬歲歲如此湖人謂之舶
趠風是時海舶初回云此風自海上與舶俱至云爾
三旬已過梅黃雨萬里初來舶趠風幾處縈回度山曲
一時清駛滿江東驚飄簌簌先秋葉喚醒昏昏嗜睡翁
欲作蘭臺快哉賦却嫌分别問雌雄
丁公默送蝤蛑
溪邊石蟹小如錢喜見輪囷赤玉盤半殼含黃宜點酒
兩螯斫雪勸加餐蠻珍海錯聞名久怪雨腥風入座寒
堪笑吳興饞太守一詩換得兩尖團
送孫著作赴考城兼寄錢醇老李邦直二君於
孫處有書見及
使君閒如雲欲出誰肯伴清風獨無事一嘯亦可喚來
從白蘋洲吹我明月觀門前遠行客青衫流白汗問子
何怱怱王事不可緩故人錢與李清廟兩圭瓉蔚為萬
乘器尚記溝中斷子亦東南珍價重不可筭别情何以
慰酒盡對空案惟持一榻凉勸子巾少岸此風那復有
塵土飛灰炭欲寄二大夫發發不可絆
泛舟城南會者五人分韻賦詩得人皆苦炎字
四首
城中樓閣似魚鱗不見清風起白蘋試選苕溪最深處
仍呼我軰不羈人窺船野鶴何曾下見燭飛蟲空自馴
遶郭荷花一千頃誰知六月下塘春
苦熱誠知處處皆何當危坐學心齋海螯要共詩人把
溪月行遭霧雨霾鄉國飄零斷書信弟兄流落隔江淮
便應築室苕溪上荷葉遮門水浸階
紫蟹鱸魚賤如土得錢相付何曾數碧筩時作象鼻灣
白酒微帶荷心苦運肘風生看斫膾隨刀雪落驚飛縷
不將醉語作新詩飽食應慙腹如鼓
橋上游人夜未厭共依水檻立風簷樓中煑酒初嘗芡
月下新粧半出簾南郭清游繼顔謝北忩高卧等羲炎
人間寒熱無窮事自笑疎頑不受痁
次韻李公擇梅花
詩人固長貧日午饑未動偶然得一飽萬象困嘲弄尋
花不論命愛雪長忍凍天公非不憐聽飽即喧閧君為
三郡守所至滿賓從江湖常在眼詩酒事豪縦奉使今
折磨清比於陵仲永懷茶山下携妓脩春貢更憶檻泉
亭插花雲髻重蕭然卧灊麓愁聽春禽哢忽見早梅花
不飲但孤諷詩成獨寄我字字愈頭痛嗟君本侍臣筆
槖從上雍脫鞾吟芍藥給札賦雲夢何人慰流落嘉蘤
天為種杯傾笛中吟帽拂果下鞚感時念羈旅此意吾
儕共故山亦何有桐花集么鳳君亦憶匡廬歸掃藏書
洞何當種此花各抱漢隂罋
送淵師歸徑山
我昔嘗為徑山客至今詩筆餘山色師住此山三十年
妙語應須得山骨溪成六月水雲蒸飛蚊猛捷如花鷹
羡師方丈冰雪冷蘭膏不動長明燈山中故人知我至
爭來問訊今何似為言百事不如人兩眼猶能書細字
(徑山夏無蚊余舊詩云問龍乞水歸洗眼欲看細字銷殘年)
送表忠觀錢道士歸杭
先生舊德在民心著令稱忠上意深墮淚行看會祠下
挂名爭欲刻碑隂凄凉破屋塵凝座憔悴雲孫雪滿簮
未信諸豪容郭解却從他縣施千金
次韻周開祖長官見寄
俯仰東西閱數州老於岐路豈伶優初聞父老推謝令
旋見兒童迎細侯政拙年年祈水旱民勞處處避嘲謳
河吞巨野那容塞盗入蒙山不易搜仕道固應慙孔孟
扶顛未可責由求漸謀田舍猶懷祿未脫風濤且傍洲
罔罔可憐真喪狗時時相觸是虛舟朅來震澤都如夢
只有苕溪可倚樓齋釀酸甜如蜜水樂工零落似風甌
遠思顔柳並諸謝近憶張(子野)陳(令舉)與老劉風定軒窗飛
豹脚雨餘欄檻上蝸牛舊遊到處皆蒼蘚同甲惟君尚
黑頭憶昔湖山共尋勝相逢杯酒兩忘憂醉看梅雪清
香過夜棹風船駭汗流百首共成山上集三人俱作月
中遊海南未起垂天翼澗底仍依徑寸庥已許秋風歸
過我預憂詩筆老難醻此生歲月行飄忽晚節功名亦
繆悠犀首正緣無事飲馮驩應為有魚留從今便踏青
州麴薄酒知君笑督郵
林子中以詩寄文與可及余與可既歿追和其
韻
斯人所甚厭投畀每不受欲其少須臾奪去惟恐後云
誰尸此職無乃亦假守賦才有巨細無異斛與斗胡不
安其分但聽物所誘時來各飛動意合無妍醜坐令雞
栖車長載朱伯厚平生無一旅既死咤萬口自聞與可
亡胸臆生堆阜懸知臨絶意要我一執手相望五百里
安得自其牖遺文付來哲後事待諸友伶俜嵇紹孤老
病孟光偶世人賤目見爭笑千金帚君詩與楚詞識者
當有取但知愛墨竹此歎吾已久故人多厚祿能復哀
君否不見林與蘇饑寒自奔走
與王郎昆仲及兒子邁遶城觀荷花登峴山亭
晩入飛英寺分韻得月明星稀四首
昨夜雨鳴渠曉來風襲月蕭然欲秋意溪水清可啜環
城三十里處處皆佳絶蒲蓮浩如海時見舟一葉此間
真避世青蒻低白髮相逢欲相問已逐驚鷗没
清風定何物可愛不可名所至如君子草木有嘉聲我
行本無事孤舟任斜横中流自偃仰適與風相迎舉杯
屬浩渺樂此兩無情歸來兩溪間雲水夜自明
苕水如漢水鱗鱗鴨頭青吳興勝襄陽萬瓦浮青冥我
非羊叔子愧此峴山亭悲傷意則同歲月如流星從我
兩王子高鴻插脩翎湛軰何足道當以德自銘
吏民憐我懶鬭訟日已稀能為無事飲可作不夜歸復
尋飛英游盡此一寸暉撞鐘履聲集顛倒雲山衣我來
無時節杖屨自推扉莫作使君看外似中已非
城南縣尉水亭得長字
兩尉鬱相望東南百步場揮旗蒲柳市伐鼓水雲鄉已
作觀魚檻仍開射鴨堂全家依畫舫極目亂紅粧㶑㶑
波頭細疎疎雨脚長我來閒濯足溪漲欲浮牀澤國山
圍裏孤城水影傍欲知歸路處葦外記風檣
與胡祠部遊法華山
波湖欲盡山為界始見寒泉落高派道人未放泉出山
曲折虚堂瀉清快使君年老尚兒戲綠棹紅船舞澎湃
一笑翻杯水濺裙餘懽濯足波生隘長松攙天龍起立
蒼藤倒谷雲崩壊仰穿蒙密得清曠一覽震澤吁可怪
誰云四萬八千頃渺渺東盡日所曬歸塗十里盡風荷
清唱一聲聞露薤(是日樂工有作此聲者)嗟余少小慕真隠白髮
青衫天所械忽逢佳士與名山何異枯楊便馬疥君猶
鸞鶴偶飄墮六翮如雲豈長鎩不將新句紀茲遊恐負
山中清淨債
又次前韻贈賈耘老
具區吞滅三州界浩浩蕩蕩納千派從來不著萬斛船
一葦漁舟恣奔快仙壇古洞不可到空聽餘瀾鳴湃湃
今朝偶上法華嶺縱觀始覺人寰隘山頭卧碣弔孤冡
下有至人僵不壊空餘白棘網秋蟲無復青蓮出幽怪
(事見本院碑)我來徙倚長松下欲掘茯苓親洗晒聞道山中
富竒藥往往靈芝雜葵薤詩人空腹待黃精生事只看
長柄械(杜子美詩云長鑱短鑱白木柄我生託子以為命)今年大熟期一飽食
葉微蟲真癬疥(今歲有小蟲食葉不甚為害)白花半落紫穟香攘臂
欲助磨鎌鎩安得山泉變春酒與子一洗尋常債
趙閱道高齋
見公奔走謂公勞聞公隠退云公高公心底處有高下
夢幻去來隨所遭不知高齋竟何義此名之設緣吾曹
公年四十已得道俗緣未盡餘伊臯功名富貴俱逆旅
黃金知繫何人袍超然已了一大事挂冠而去真秋毫
坐看猿猱落罝罔兩手未肯置所操乃知賢逹與愚陋
豈直相去九牛毛長松百尺不自覺企而羡者蓬與蒿
我欲贏糧往問道未應舉臂辭盧敖
送俞節推(尚之子尚字退翁)
吳興有君子淡如朱絲琴一唱三太息至今有遺音嗟
余與夫子相避如辰參(退翁官于蜀余在京師余歸而退翁去及余官于吳興則退翁)
(亡矣)猶喜見諸郎窈然清且深異時多良士末路喪初心
我生不有命其肯枉尺尋
次韻荅孫侔
十年身不到朝廷欲伴騷人賦落英但得低頭拜東野
不辭中路伺淵明艤舟苕霅人安在卜築江淮計已成
千里論交一言足與君蓋亦不須傾
重寄一首
凛然高節照時人不信微官解凂君蒋濟謂能來阮藉
薛宣直欲吏朱雲好詩衝口誰能擇俗子疑人未遣聞
乞取千篇看俊逸不將輕比鮑參軍
次韻和劉貢甫登黃樓見寄并寄子由二首
清派連淮上黃樓冠海禺此詩尤偉麗夫子計魁梧(劉為)
(人短小)世俗輕瑚璉巾箱襲武夫坐令乘傳遽奔走為儲
須邂逅我已失登臨誰與俱貧貪倉氏粟身聽冶家橅
會合難前定歸休試後圖腴田未可買窮鬼却須呼(本欲)
(買田於泗上近己不遂矣)二水何年到雙洪不受艫至今清夜夢飛
轡策天吳(此詩寄劉)
與子皆去國十年天一禺數竒逢惡歲計拙集枯梧好
士餘劉表窮交憶灌夫不矜持漢節猶計攬桓須清句
金絲合高樓雪月俱吟哦出新意指畫想前橅(子由初赴南京)
(送之出東門登城上覽山川之勝云此地可作樓觀於是始有改築之意)自寫千言賦新裁
六幅圖(近以絹自寫子由黃樓賦為六幅圖甚妙)傳看一坐聳勸著尺書呼
莫使騷人怨東游不到吳(此詩寄子由)
陳州與文郎逸民飲别携手河堤上作此詩
白酒無聲滑瀉油醉行堤上散吾愁春風料峭羊角轉
河水渺綿瓜蔓流君已思歸夢巴峽我能未到說黃州
此生聚散何窮已未忍悲歌學楚囚
子由自南都來陳三日而别
夫子自逐客尚能哀楚囚奔馳二百里徑來寬我憂相
逢知有得道眼清不流别來未一年落盡驕氣浮嗟我
晩聞道欵啟如孫休至言雖久服放心不自收悟彼善
知識妙藥應所投納之憂患場磨以百日愁冥頑雖難
化鐫發亦已周平時種種心次第去莫留但餘無所還
永與夫子遊此别何足道大江東西州畏蛇不下榻睡
足吾無求便為齊安民何必歸故丘
正月十八日蔡州道上遇雪次子由韻二首
蘭菊有生意微陽回寸根方憂集莫雪復喜迎朝暾憶
我故居室浮光動南軒松竹半傾瀉未數葵與萱三徑
瑶草合一缾井花温至今行吟處尚餘履舄痕一朝出
從仕永愧李仲元晩歲益可羞犯雪方南奔山城買廢
圃槁葉手自掀長使齊安人指說故侯園
鉛膏染髭鬚旋露霜雪根不如閉目坐丹府夜自暾誰
知憂患中方寸寓羲軒大雪從壓屋我非兒女萱平生
學踵息坐覺兩鐙温下馬作雪詩滿地鞭箠痕佇立望
原野悲歌為黎元道逢射獵子遥指狐兔奔蹤跡尚可
尋窟穴何足掀寄謝李丞相吾將反丘園
過新息留示鄉人任師中(任時知瀘州亦坐事對獄)
昔年嘗羡任夫子卜居新息臨淮水怪君便爾忘故鄉
稲熟魚肥信清美竹陂鴈起天為黑(小竹陂在縣北)桐柏煙横
山半紫(桐柏廟在縣南)知君坐受兒女困悔不先歸弄清泚塵
埃我亦失收身此行蹭蹬尤可鄙寄食方將依白足附
書未免煩黃耳往雖不及來有年詔恩倘許歸田里却
下關山入蔡州為買烏犍三百尾(黃州出水牛)
過淮
朝離新息縣初亂一水碧莫宿淮南村已渡千山赤麏
鼯號古戍霧雨暗破驛回頭梁楚郊永與中原隔黃州
在何許想像雲夢澤吾生如寄耳初不擇所適但有魚
與稲生理已自畢獨喜小兒子少小事安佚相從艱難
中肝肺如鐵石便應與晤語何止寄衰疾(時家在子由處獨與兒子)
(邁南來)
書黁公詩後(并叙)
過加祿鎮南二十五里大許店休焉于逆旅祁宗祥家
見壁上有幅紙題詩云滿院秋光濃欲滴老僧倚杖青
松側只怪高聲問不譍瞋余踏破蒼苔色其後題云滏
水僧寶黁宗祥謂余此光黃間狂僧也年百三十死於
熙寧十年既死人有見之者宗祥言其異事甚多作是
詩以識之黁公本名清戒俗謂之戒和尚云
黁公昔未化來往淮山曲夀逾兩甲子氣壓諸尊宿但
嗟濁惡世不受龍象蹴我來不及見悵望空遺躅霜顱
隠白毫鎻骨埋青玉皆云似逹磨隻履還天竺壁間餘
清詩字勢頗拔俗為吟五字偈一洗凡眼肉
游淨居寺(并叙)
寺在光山縣南四十里大蘇山之南小蘇山之北寺僧
居仁為余言齊天保中僧思惠過此見父老問其姓曰
蘇氏又得二山名乃歎曰吾師告我遇三蘇則住遂留
結庵而父老竟無有盖山神也其後僧智顗見思於此
山而得法焉則世所謂思大和尚智者大師是也唐神
龍中道岸禪師始建寺於其地廣明庚子之亂寺廢於
兵火至乾興中乃復而賜名曰梵天云
十載游名山自製山中衣願言畢婚嫁携手老翠微不
悟俗緣在失身蹈危機刑名非夙學陷穽損積威遂恐
死生隔永與雲山違今日復何日芒鞋自輕飛稽首兩
足尊舉頭雙涕揮靈山會未散八部猶光輝願從二聖
往一洗千劫非裵回竹溪月空翠摇煙霏鐘聲自送客
出谷猶依依回首吾家山歲晩將焉歸
梅花二首
春來幽谷水潺潺的皪梅花草棘間一夜東風吹石裂
半隨飛雪渡關山
何人把酒慰深幽開自無聊落更愁幸有清溪三百曲
不辭相送到黃州
戲作種松
我昔少年日種松滿東岡初移一寸根𤨏細如插秧二
年黃茅下一一攅麥芒三年出蓬艾滿山散牛羊不見
十餘年想作龍蛇長夜風波浪碎朝露珠璣香我欲食
其膏巳伐百本桑(煑松脂法用桑柴灰水)人事多乖迕神藥竟渺
茫朅來齊安野夾路鬚髯蒼會開龜蛇窟不惜斤斧創
縦未得伏苓且當拾流肪釜盎百出入皎然散飛霜槁
死三彭仇澡換五谷腸青骨凝綠髓丹田發幽光白髮
何足道要使雙瞳方却後五百年騎鶴還故鄉
萬松亭(并叙)
麻城縣令張毅植萬松於道周以芘行者且以名其亭
去未十年而松之存者十不及三四傷來者之不嗣其意
也故作是詩
十年栽種百年規好德無人助我儀(古語云一年之計樹之以榖十年之)
(計樹之以木百年之計樹之以德)縣令若同倉庾氏亭松應長子孫枝
天公不救斧斤厄野火解憐冰雪姿為問幾株能合抱
慇懃記取角弓詩
張先生(并叙)
先生不知其名黃州故縣人本姓盧為張氏所養陽狂
垢汚寒暑不能侵常獨行市中夜或不知其所止往來
者欲見之多不能致余試使人召之欣然而來既至立
而不言與之言不應使之坐不可但俯仰熟視傳舍堂
中久之而去夫孰非傳舍者是中竟何有乎然余以有
思惟心追躡其意盖未得也
熟視空堂竟不言故應知我未天全肯来傳舍人皆說
能致先生予亦賢脫屣不妨眠糞屋流凘爭看浴冰川
士廉豈識桃椎妙妄意稱量未必然
陳季常所畜朱陳村嫁娶圖
何年頋陸丹青手畫作朱陳嫁娶圖聞道一村惟兩姓
不將門戸買崔盧
我是朱陳舊使君勸耕曾入杏花村而今風物那堪畫
縣吏催錢夜打門(朱陳村在徐州蕭縣)
少年時嘗過一村院見壁上有詩云夜凉疑有
雨院静似無僧不知何人詩也宿黃州禪智
寺寺僧皆不在夜半雨作偶記此詩故作一
絶
佛燈漸暗饑鼠出山雨欲來脩竹鳴知是何人舊詩句
已應知我此時情
初到黃州
自笑平生為口忙老來事業轉荒唐長江遶郭知魚美
好竹連山覺筍香逐客不妨員外置詩人例作水曹郎
只慙無補絲毫事尚費官家壓酒囊(檢校官例折支多得退酒袋)
定惠院寓居月夜偶出
幽人無事不出門偶逐東風轉良夜參差玉宇飛木末
繚繞香烟來月下江雲有態清自媚竹露無聲浩如瀉
已驚弱柳萬絲垂尚有殘梅一枝亞清詩獨吟還自和
白酒已盡誰能借不辭青春忽忽過但恐懽意年年謝
自知醉耳愛松風會揀霜林結茅舍浮浮大甑長炊玉
溜溜小槽如壓蔗飲中真味老更濃醉裏狂言醒可怕
但當謝客對妻子倒冠落佩從嘲罵
次韻前篇
去年花落在徐州對月酣歌美清夜(去年徐州花下對月與張君厚王子)
(中兄弟飲酒作蘋字韻詩)今年黃州見花發小院閉門風露下萬事
如花不可期餘年似酒那禁瀉憶昔還鄉泝巴峽落帆
樊口(在黃州南岸)高桅亞長江衮衮空自流白髮紛紛寧少
借竟無五畆繼沮溺空有千篇凌鮑謝至今歸計負雲
山未免孤衾眠客舍少年辛苦真食蓼老景清閒如啖
蔗饑寒未至且安居憂患已空猶夢怕穿花踏月飲村
酒免使醉歸官長罵
安國寺浴
老來百事懶身垢猶念浴衰髮不到耳尚煩月一沐山
城足薪炭烟霧濛湯谷塵垢能幾何翛然脫羈梏披衣
坐小閣散髮臨脩竹心困萬緣空身安一牀足豈惟忘
淨穢兼以洗榮辱默歸無多談此理觀要熟
安國寺尋春
卧聞百舌呼春風起尋花柳村村同城南古寺脩竹合
小房曲檻欹深紅看花歎老憶年少對酒思家愁老翁
病眼不羞雲母亂鬢絲強理茶烟中遥知二月王城外
玉仙洪福花如海薄羅雲霧盖新粧快馬爭風鳴雜珮
玉川先生真可憐一生耽酒終無錢病過春風九十日
獨抱添丁看花發
寓居定惠院之東雜花滿山有海棠一株土人
不知貴也
江城地瘴蕃草木只有名花苦幽獨嫣然一笑竹籬間
桃李漫山總麄俗也知造物有深意故遣佳人在空谷
自然富貴出天姿不待金盤薦華屋朱唇得酒暈生臉
翠䄂卷紗紅映肉林深霧暗曉光遲日暖風輕春睡足
雨中有淚亦淒愴月下無人更清淑先生食飽無一事
散步逍遥自捫腹不問人家與僧舍拄杖敲門看脩竹
忽逢絶豔照衰朽歎息無言揩病目陋邦何處得此花
無乃好事移西蜀寸根千里不易到銜子飛來定鴻鵠
天涯流落俱可念為飲一樽歌此曲明朝酒醒還獨來
雪落紛紛那忍觸
次韻樂著作野步
老來幾不辨西東秋後霜林且強紅眼暈見花真是病
耳虚聞蟻定非聰酒醒不覺春強半睡起常驚日過中
植杖偶逢為黍客披衣閒詠舞雩風仰看落蕊收松粉
俯見新芽摘杞叢楚雨還昏雲夢澤吳潮不到武昌宫
(黃州對岸武昌縣有孫權故宫)廢興古郡詩無數寂寞閒忩易粗通解
組歸來成二老風流他日與君同
二月二十六日雨中熟睡至晚強起出門還作
此詩意思殊昏昏也
卯酒困三杯午餐便一肉雨聲來不斷睡味清且熟昏
昏覺還卧展轉無由足強起出門行孤夢猶可續泥深
竹雞語村暗鳩婦哭明朝看此詩睡語應難讀
雨晴後步至四望亭下魚池上遂自乾明寺前
東岡上歸二首
雨過浮萍合蛙聲滿四鄰海棠真一夢梅子欲嘗新拄
杖閒挑菜鞦韆不見人慇懃木芍藥獨自殿餘春
高亭廢已久下有種魚塘暮色千山入春風百草香市
橋人寂寂古寺竹蒼蒼鸛鶴來何處號鳴滿夕陽
雨中看牡丹三首
霧雨不成點暎空疑有無時於花上見的皪走明珠秀
色洗紅粉暗香生雪膚黃昏更蕭瑟頭重欲相扶
明日雨當止晨光在松枝清寒入花骨肅肅初自持午
景發穠麗一笑當及時依然暮還歛亦自惜幽姿
幽姿不可惜後日東風起酒醒何所見金粉抱青子千
花與百草共盡無妍鄙未忍汙泥沙牛酥煎落蘃
次韻樂著作送酒
少年多病怯杯觴老去方知此味長萬斛羈愁都似雪
一壺春酒若為湯
次韻樂著作天慶觀醮
濁世紛紛肯下臨夢尋飛步五雲深無因上到通明殿
只許微聞玉佩音
王齊萬秀才寓居武昌縣劉郎洑正與伍洲相
對伍子胥奔吳所從渡江也
君家稲田冠西蜀𢷬玉揚珠三萬斛塞江流泲起書樓
碧瓦朱欄照山谷傾家取樂不論命散盡黃金如轉燭
惟餘舊書一百車方舟載入荆江曲江上青山亦何有
伍洲遥望劉郎藪明朝寒食當過君請殺耕牛壓私酒
與君飲酒細論文酒酣訪古江之濆仲謀公瑾不須弔
一酹波神英烈君(杭州伍子胥廟封英烈王)
杜沂遊武昌以酴醿花菩薩泉見餉二首
酴醿不爭春寂寞開最晩青蛟走玉骨羽盖蒙珠幰不
粧豔已絶無風香自遠凄凉吳宫闕紅粉埋故苑至今
微月夜笙簫來絶巘餘妍入此花千載尚清婉怪君呼
不歸定為花所挽昨宵雷雨惡花盡君應返
君言西山頂自古流白泉上為千牛乳下有萬石鉛不
愧惠山味但無陸子賢願君揚其名庶託文字傳寒泉
比吉士清濁在其源不食我心惻於泉非所患嗟我本
何有虚名空自纏不見子柳子餘愚汙溪山
陳季常自岐亭見訪郡中及舊州諸豪爭欲邀
致之戲作陳孟公詩一首
孟公好飲寕論斗醉後關門防客走不妨閒過左阿君
百謫終為賢太守老居閭里自浮沉笑問伯松何苦心
忽然載酒從陋巷為愛揚雄作酒箴長安富兒求一過
千金夀君君笑唾汝家安得客孟公從來只識陳驚座
東坡全集卷十一
