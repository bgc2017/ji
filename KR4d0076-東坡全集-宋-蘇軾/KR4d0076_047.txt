東坡全集卷四十七宋蘇軾撰
策别十七首
策别一
臣聞為治有先後有本末嚮之所論者當今之所宜先
而為治之大凡也若夫事之利害計之得失臣請得列
而言之蓋其總四其别十七一曰課百官二曰安萬民
三曰厚貨財四曰訓兵旅課百官者其别有六一曰厲
法禁昔者聖人制為刑賞知天下之樂乎賞而畏乎刑
也是故施其所樂者自下而上民有一介之善不終朝
而賞隨之是以上之為善者足以知其無有不賞也施
其所畏者自上而下公卿大臣有毫髮之罪不終朝而
罰隨之是以下之為不善者亦足以知其無有不罰也
詩曰剛亦不吐柔亦不茹夫天下之所謂權豪貴顯而
難令者此乃聖人之所借以徇天下也舜誅四凶而天
下服何也此四族者天下之大族也夫惟聖人為能擊
天下之大族以服小民之心故其刑罰至於措而不用
周之衰也商鞅韓非峻刑酷法以督責天下然其所以
為得者用法始於貴戚大臣而後及於疎賤故能以其
國霸由此觀之商鞅韓非之刑非舜之刑而所以用刑
者舜之術也後之庸人不深原其本末而猥以舜之用
刑之術與商鞅韓非同類而棄之法禁之不行姦宄之
不止由此其故也今州縣之吏受賕而鬻獄其罪至於
除名而其官不足以贖則至於嬰木索受笞箠此亦天
下之至辱也而士大夫或冒行之何者其心有所不服
也今夫大吏之為不善非特簿書米鹽出入之間也其
位愈尊則其所害愈大其權愈重則其下愈不敢言幸
而有不畏彊禦之士出力而排之又幸而不為上下之
所抑以遂成其罪則其官之所減者至於罰金蓋無幾
矣夫過惡暴著於天下而罰不傷其毫毛鹵莽於公卿
之間而纖悉於州縣之小吏用法如此宜其天下之不
心服也用法而不服其心雖刀鋸斧鉞猶將有所不避
而况於木索笞箠哉方今法令至繁觀其所以防姦之
具一舉足且入其中而大吏犯之不至於可畏其故何
也天下之議者曰古者之制刑不上大夫大臣不可以
法加也嗟夫刑不上大夫者豈曰大夫以上有罪而不
刑歟古之人君責其公卿大臣至重而待其士庶人至
輕也責之至重故其所以約束之者愈寬待之至輕故
其所以隄防之者甚密夫所貴乎大臣惟不待約束而
後免於罪戾也是故約束愈寬而大臣益以畏法何者
其心以為人君之不我疑而不忍欺也苟幸不疑而輕
犯法則固巳不容於誅矣故夫大夫以上有罪不從於
訊鞫論報如士庶人之法斯以為刑不上大夫而巳矣
天下之吏自一命以上其涖官臨民苟有罪皆書於其
所謂歷者而至於館閣之臣出為郡縣者則遂罷去此
真聖人之意欲有以重責之也奈何其與士庶人較罪
之輕重而又以其爵减耶夫律有罪而得以首免者所
以開盜賊小人自新之塗而今之卿大夫有罪亦得以
首免是以盜賊小人待之歟天下惟無罪也是以罰不
可得而加如知其有罪而特免其罰則何以令天下今
夫大臣有不法或者既以舉之而詔曰勿推此何為者
也聖人為天下豈容有此曖昧而不决故曰厲法禁自
大臣始則小臣不犯矣
策别二
其二曰抑僥倖夫所貴乎人君者予奪自我而不牽於
衆人之論也天下之學者莫不欲仕仕者莫不欲貴如
從其欲則舉天下皆貴而後可惟其不可從也是故仕
不可以輕得而貴不可以易致此非有所吝也爵禄出
乎我者也我以為可予而予之我以為可奪而奪之彼
雖有言者不足畏也天下有可畏者賦歛不可以不均
刑罰不可以不平守令不可以不擇此誠足以致天下
之安危而可畏者也我欲慎爵賞愛名器而囂囂者以
為不可是烏足䘏哉國家自近歲以来吏多而闕少率
一官而三人共之居者一人去者一人而伺之者又一
人是一官而有二人者無事而食也且其涖官之日淺
而閒居之日長以其涖官之所得而為閒居仰給之資
是以貪吏常多而不可禁此用人之大弊也古之用人
者取之至寬而用之至狹取之至寬故賢者不隔用之
至狹故不肖者無所容記曰司馬辨論官材論進士之
賢者以告於王而定其論論定然後官之任官然後爵
之位定然後禄之然則是取之者未必用也今之進士
自二人以下者皆試官夫試之者豈一定之謂哉固將
有所廢置焉耳國家取人有制策有進士有明經有詞
科有任子有府史雜流凡此者雖衆無害也其終身進
退之決在乎召見改官之日此尤不可以不愛惜慎重
者也今之議者不過曰多其資考而責之以舉官之數
且彼有勉強而巳資考既足而舉官之數亦以及格則
將執文墨以取必於我雖千百為輩莫敢不盡與臣竊
以為今之患正在於任文太過是以為一定之制使天
下可以歲月必得甚可惜也方今之便莫若使吏六考
以上皆得以名聞於吏部吏部以其資考之遠近舉官
之衆寡而次第其名然後使一二大臣雜治之參之以
其才器之優劣而定其等歲終而奏之以詔天子廢置
度天下之吏每歲以物故罪免者幾人而增損其數以
所奏之等補之及數而止使其予奪亦雜出於賢不肖
之間而無有一定之制則天下之吏不敢有必得之心
將自奮厲磨淬以求聞於時而向之所謂用人之大弊
者將不勞而自去然而議者必曰法不一定而以才之
優劣為差則是好惡之私有以啓之也臣以為不然夫
法者本以存其大綱而其出入變化固將付之於人昔
者唐有天下舉進士者羣至於有司之門唐之制惟有
司之信也是故有司得以搜羅天下之賢俊而習知其
為人至於一日之試則固巳不取也唐之得人於斯為
盛今以名聞於吏部者每歲不過數十百人使一二大
臣得以訪問參考其才雖有失者蓋巳寡矣如必曰任
法而不任人天下之人必不可信則夫一定之制臣未
知其果不可以為姦也
策别三
其三曰决壅蔽所貴乎朝廷清明而天下治平者何也
天下不訴而無冤不謁而得其所欲此堯舜之盛也其
次不能無訴訴而必見察不能無謁謁而必見省使遠
方之賤吏不知朝廷之高而一介之小民不識官府之
難而後天下治今夫一人之身有一心兩手而巳疾痛
疴癢動於百體之中雖其甚微不足以為患而手隨至
夫手之至豈其一一而聽之心哉心之所以素愛其身
者深而手之所以素聽於心者熟是故不待使令而卒
然以自至聖人之治天下亦如此而已百官之衆四海
之廣使其關節脉理相通為一叩之而必聞觸之而必
應夫是以天下可使為一身天子之貴士民之賤可使
相愛憂患可使同緩急可使救今也不然天下有不幸
而訴其冤如訴之於天有不得巳而謁其所欲如謁之
於鬼神公卿大臣不能究其詳悉而付之於胥吏故凡
賄賂先至者朝請而夕得徒手而來者終年而不獲至
於故常之事人之所當得而無疑者莫不務為留滯以
待請屬舉天下一毫之事非金錢無以行之昔者漢唐
之弊患法不明而用之不密使吏得以空虛無據之法
而繩天下故小人得以無法為姦今也法令明具而用
之至密舉天下惟法之知所欲排者有小不如法而可
指以為瑕所欲與者雖有所乖戾而可借法以為解故
小人以法為姦今天下所為多事者豈事之誠多耶吏
欲有所鬻而未得則新故相仍紛然而不决此王化之
所以壅遏而不行也昔桓文之霸百官承職不待教令
而辦四方之賓至不求有司王猛之治秦事至纖悉莫
不盡舉而人不以為煩蓋史之所記麻思還冀州請於
猛猛曰速裝行矣至暮而符下及出關郡縣皆巳被符
其令行禁止而無留事者至於纖悉莫不皆然苻堅以
戎狄之種至為霸王兵強國富垂及升平者猛之所為
固宜其然也今天下治安大吏奉法不敢顧私而府史
之屬招權鬻法長吏心知而不問以為當然此其弊有
二而巳事繁而官不勤故權在胥吏欲去其弊也莫如
省事而厲精省事莫如任人厲精莫如自上率之今之
所謂至繁天下之事關於其中訴者之多而謁者之衆
莫如中書與三司天下之事分於百官而中書聽其治
要郡縣錢幣制於轉運使而三司受其會計此宜若不
至於繁多然中書不待奏課以定其黜陟而關預其事
則是不任有司也三司之吏推析贏虛至於毫毛以繩
郡縣則是不任轉運使也故曰省事莫如任人古之聖
王愛日以求治辨色而視朝苟少安焉而至於日出則
終日為之不給以少而言之一日而廢一事一月則可
知也一歲則事之積者不可勝數矣欲事之無繁則必
勞於始而逸於終晨興而晏罷天子未退則宰相不敢
歸安於私第宰相日昃而不退則百官莫不震悚盡力
於王事而不敢宴游如此則纖悉隠微莫不舉矣天子
求治之勤過於先王而議者不稱王季之晏朝而稱舜
之無為不論文王之日昃而論始皇之量書此何以率
天下之怠耶臣故曰厲精莫如自上率之則壅蔽决矣
策别四
其四曰專任使夫吏之與民猶工人之操器易器而操
之其始莫不齟齬而不相得是故雖有長材異能之士
朝夕而去則不如庸人之久且便也自漢至今言吏治
者皆推孝文之時以為任人不可以倉卒而責其成效
又其三歲一遷吏不為長遠之計則其所施設一切出
於苟簡此天下之士爭以為言而臣知其未可以卒行
也夫天下之吏惟其病多而未有以處也是以擾擾在
此如使五六年或七八年而後遷則將有十年不得調
者矣朝廷方將减任子清冗官則其行之當有所待而
臣以為當今之弊有甚不可者夫京兆府天下之所觀
望而化王政之所由始也四方之衝兩河之交舟車商
賈之所聚金玉錦繡之所積故其民不知有耕稼織絍
之勞富貴之所移貨利之所眩故其民不知有恭儉廉
退之風以書數為終身之能以府史賤吏為鄉黨之榮
故其民不知有儒學講習之賢夫是以獄訟繁滋而姦
不可止為治者益以苟且而不暇及於教化四方觀之
使風俗日以薄惡未始不由此也今夫為京兆者戴星
而出見燭而入案牘笞箠交乎其前拱手而待命者足
相躡乎其庭持詞而来訴者肩相摩乎其門憧憧焉不
知其為誰一訊而去得罪者不知其得罪之由而無罪
者亦不知其無罪之實如此則刑之不服赦之不悛獄
訟之繁未有巳也夫大司農者天下之所以贏虛外計
之所從受命也其財賦之出入簿書之交錯縱横變化
足以為姦而不可推究上之人不能盡知而付吏吏分
職乎其中者以數十百人其耳目足以及吾之所不及
是以能者不過粗舉其大綱而不能者惟吏之聽賄賂
交乎其門四方之有求者聚乎其家天下之大弊無過
此二者臣竊以為省府之重其擇人宜精其任人宜久
凡今之弊皆不精不久之故何則天下之賢者不可以
多得而賢者之中求其治繁者又不可以人人而能也
幸而有一人焉又不久而去夫世之君子苟有志於天
下而欲為長遠之計者則其效不可以朝夕見其始若
迂闊而其終必將有所可觀今朞月不報政則朝廷以
為是無能為者不待其成而去之而其翕然見稱於人
者又以為有功而擢為兩府然則是為省府者能與不
能皆不得久也夫以省府之繁終歲不得休息朝廷既
以汲汲而去之而其人亦莫不汲汲而求去夫吏胥者
皆老於其局長子孫於其中以汲汲求去之人而御長
子孫之吏此其相視如客主之勢宜其姦弊不可得而
去也省府之位不為卑矣苟有能者而老於此不為不
用矣古之用人者知其久勞於位則時有以賜予勸奬
之以厲其心不聞其驟遷以奪其成效今天下之吏縱
未能一槩久而不遷至於省府亦不可以倉卒而去吏
知其久居而不去也則其欺詐固巳少衰矣而其人亦
得深思熟慮周旋於其間不過十年將必有卓然可觀
者也
策别五
其五曰無責難無責難者將有所深責也昔者聖人之
立法使人可以過而不可以不及何則其所求於人者
衆人之所能也天下有能為衆人之所不能者固無以
加矣而不能者不至於犯法夫如此而猶有犯者然後
可以深懲而决去之由此而言則聖人之所以不責人
之所不能者將以深責乎人之所能也後之立法者異
於是責人以其所不能而其所能者不深責也是以其
法不行而其事不立夫事不可以兩立也聖人知其然
是故有所取必有所捨有所禁必有所寬寬之則其禁
必止捨之則其取必得今夫天下之吏不可以人人而
知也故使長吏舉之又恐其舉之以私而不得其人也
故使長吏任之他日有敗事則以連坐其過惡重者其
罰均且夫人之難知自堯舜病之矣今日為善而明日
為惡猶不可保况於十數年之後其幼者已壯其壯者
已老而猶執其一時之言使同被其罪不已過乎天下
之人仕而未得志也莫不勉強為善以求舉惟其既已
改官而無憂是故蕩然無所不至方其在州縣之中長
吏親見其廉謹勤幹之節則其勢不可以不舉而又安
知其終身之所為哉故曰今之法責人以其所不能者
謂此也一縣之長察一縣之屬一郡之長察一郡之屬
職司者察其屬郡者也此三者其屬無幾耳其貪其廉
其寬猛其能與不能不可謂不知也今且有人牧牛羊
者而不知其肥瘠是可復以為牧人歟夫為長而屬之
不知則此固可以罷免而無足惜者今其屬官有罪而
其長不即以聞他日有以告者則其長不過為失察而
去官者又以不坐夫失察天下之微罪也職司察其屬
郡郡縣各察其屬此非人之所不能而罰之甚輕亦可
怪也今之世所以重發贓吏者何也夫吏之貪者其始
必詐廉以求舉舉者皆王公貴人其下者亦卿大夫之
列以身任之居官者莫不愛其同類等夷之人故其樹
根牢固而不可動連坐者常六七人甚者至十餘人此
如盜賊質劫良民以求苟免耳為法之弊至於如此亦
可變矣如臣之策以職司守令之罪罪舉官以舉官之
罪罪職司守令今使舉官與所舉之罪均縱又加之舉
官亦無如之何終不能逆知終身之廉者而後舉特推
之於幸不幸而已苟以其罪罪職司守令彼其勢誠有
以督察之臣知貪吏小人無容足之地又何必於舉官
而難之
策别六
其六曰無沮善昔者先王之為天下必使天下欣欣然
常有無窮之心力行不倦而無自棄之意夫惟自棄之
人則其為惡也甚毒而不可解是以聖人畏之設為高
位重禄以待能者使天下皆得踴躍自奮扳援而來惟
其才之不逮力之不足是以終不能至於其間而非聖
人塞其門絶其途也夫然故一介之賤吏閭閻之匹夫
莫不奔走於善至於老死而不知休息此聖人以術驅
之也天下苟有甚惡而不可忍也聖人既已絶之則屏
之遠方終身不齒此非獨不仁也以為既已絶之彼將
一旦肆其忿毒以殘害吾民是故絶之則不用用之則
不絶既已絶之又復用之則是驅之於不善而又假之
以其具也無所望而為善無所愛惜而不為惡者天下
一人而已矣以無所望之人而責其為善以無所愛惜
之人而求其不為惡又付之以人民則天下知其不可
也世之賢者何常之有或出於賈豎賤人甚者至於盜
賊往往而是而儒生貴族世之所望為君子者或至於
放肆不軌小民之不若聖人知其然是故不逆定於其
始進之時而徐觀其所試之效使天下無必得之心亦
無必不可得之道天下知其不可以必得也然後勉強
於功名而不敢僥倖知其不至於必不可得而可勉也
然後有以自慰其心久而不懈嗟夫聖人之所以鼓舞
天下之人日化而不自知者此其為術歟後之為政者
則不然與人以必得而絶之以必不可得此其意以為
進賢而退不肖然天下之弊莫甚於此今夫制策之及
等進士之高第皆以一日之間而决取終身之富貴此
雖一時之文而未知其臨事之能否則其用之不巳太
遽乎天下有用人而絶之者三州縣之吏苟非有大過
而不可復用則其他犯法皆可使竭力為善以自贖而
今世之法一䧟於罪戾則終身不遷使之不自聊賴而
疾視其民肆意妄行而無所顧惜此其初未必小人也
不幸而䧟於其中途窮而無所入則遂以自棄府史賤
吏為國者知其不可闕也是故歲久則補以外官以其
所從来之卑也而限其所至則其中雖有出羣之才終
亦不得齒於士大夫之列夫人出身而仕者將以求貴
也貴不可得而至矣則將惟富之求此其勢然也如是
則雖至於鞭笞戮辱而不足以禁其貪故夫此二者苟
不可以遂棄則宜有以少假之也入貲而仕者皆得補
郡縣之吏彼知其終不得遷亦將逞其一時之欲無所
不至夫此誠不可以遷也則是用之之過而巳臣故曰
絶之則不用用之則不絶此三者之謂也
策别七
安萬民者其别有六一曰敦教化夫聖人之於天下所
恃以為牢固不拔者在乎天下之民可與為善而不可
與為惡也昔者三代之民見危而授命見利而不忘義
此非必有爵賞勸乎其前而刑罰驅乎其後也其心安
於為善而忸怩於不義是故有所不為夫民知有所不
為則天下不可以敵甲兵不可以威利禄不可以誘可
殺可辱可飢可寒而不可與叛此三代之所以享國長
久而不拔也及至秦漢之世其民見利而忘義見危而
不能授命法禁之所不及則巧偽變詐無所不為疾視
其長上而幸其災因之以水旱加之以盜賊則天下蕩
然無復天子之民矣世之儒者常有言曰三代之時其
所以教民之具甚詳且密也學校之制射饗之節冠昏
喪祭之禮粲然莫不有法及至後世教化之道衰而盡
廢其具是以若此無恥也然世之儒者蓋亦嘗試以此
等教天下之民矣而卒以無效使民好文而益媮飾詐
而相高則有之矣此亦儒者之過也臣愚以為若此者
皆好古而無術知有教化而不知名實之所存者也實
者所以信其名而名者所以求其實也有名而無實則
其名不行有實而無名則其實不長凡今儒者之所論
皆其名也昔武王既克商散財發粟使天下知其不貪
禮下賢俊使天下知其不驕封先聖之後使天下知其
仁誅飛廉惡來使天下知其義如此則其教化天下之
實固巳立矣天下聳然皆有忠信廉恥之心然後文之
以禮樂教之以學校觀之以射饗而謹之以冠昏喪祭
民是以目擊而心諭安行而自得也及至秦漢之世專
用法吏以督責其民至於今千有餘年而民日以貪冒
嗜利而無恥儒者乃始以三代之禮所謂名者而繩之
彼其見登降揖讓盤辟俯僂之容則掩口而竊笑聞鐘
鼓管磬希夷嘽緩之音則驚顧而不樂如此而欲望其
遷善遠罪不巳難乎臣愚以為宜先其實而後其名擇
其近於人情者而先之今夫民不知信則不可與久居
於安民不知義則不可與同處於危平居則欺其吏而
有急則叛其君此教化之實不至天下之所以無變者
幸也欲民之知信則莫若務實其言欲民之知義則莫
若務去其貪往者河西用兵而家人子弟皆籍以為軍
其始也官告以權時之宜非久役者事巳當復爾業少
焉皆刺其額無一人得免自寶元以来諸道以兵興為
辭而增賦者至今皆不為除去夫如是將何以禁小民
之詐欺哉夫所貴乎縣官之尊者為其恃於四海之富
而不爭於錐刀之末也其與民也優其取利也緩古之
聖人不得已而取則時有所置以明其不貪何者小民
不知其說而惟貪之知今雞鳴而起百工雜作匹夫入
市操挾尺寸吏且隨而税之扼吭拊背以收絲毫之利
古之設官者求以裕民今之設官者求以勝民賦歛有
常限而以先期為賢出納有常數而以羡息為能天地
之間苟可以取者莫不有禁求利太廣而用法太密故
民日趨於貪臣愚以為難行之言當有所必行而可取
之利當有所不取以教民信而示之義若曰國用不足
而未可以行則臣恐其失之多於得也
策别八
其二曰勸親睦夫民相與親睦者王道之始也昔三代
之制畫為井田使其比閭族黨各相親愛有急相賙有
喜相慶死喪相恤疾病相養故其民安居無事則往来
歡欣而獄訟不生有寇而戰則同心并力而緩急不離
自秦漢以来法令峻急使民乖其親愛歡欣之心而為
隣里告訐之俗富人子壯則出居貧人子壯則出贅一
國之俗而家各有法一家之法而人各有心紛紛乎散
亂而不相屬是以禮讓之風息而爭鬭之獄繁天下無
事則務為欺詐相傾以自成天下有變則流徙渙散相
棄以自存嗟夫秦漢以下天下何其多故而難治也此
無他民不愛其身故輕犯法輕犯法則王政不行欲民
之愛其身則莫若使其父子親兄弟和妻子相好夫民
仰以事父母旁以睦兄弟而俯以䘏妻子則其所賴於
生者重而不忍以其身輕犯法三代之政莫尚於此矣
今欲教民和親則其道必始於宗族臣欲復古之小宗
以收天下不相親屬之心古者有大宗小宗故禮曰别
子為祖繼别為宗繼禰者為小宗有百世不遷之宗有
五世則遷之宗百世不遷者别子之後也宗其繼别子
之所自出者百世不遷者也宗其繼高祖者五世則遷
者也古者諸侯之子弟異姓之卿大夫始其家者不敢
禰其父而自使其嫡子後之則為大宗族人宗之雖百
世而宗子死則為之服齊衰九月故曰宗其繼别子之
所自出者百世不遷者也别子之庶子又不得禰别子
而自使其嫡子為後則為小宗小宗五世之外則無服
其繼禰者親兄弟為之服其繼祖者從兄弟為之服其
繼曾祖者再從兄弟為之服其繼高祖者三從兄弟為
之服其服大功九月而高祖以外親盡則易宗故曰宗
其繼高祖者五世則遷者也小宗四有繼高祖者有繼
曾祖者有繼祖者有繼禰者與大宗為五此所謂五宗
也古者立宗之道嫡子既為宗則其庶子之嫡子又各
為其庶子之宗其法止於四而其實無窮自秦漢以来
天下無世卿大宗之法不可以復立而其可以收合天
下之親者有小宗之法存而莫之行此甚可惜也今夫
天下所以不重族者有族而無宗也有族而無宗則族
不可合族不可合則雖欲親之而無由也族人而不相
親則忘其祖矣今世之公卿大臣賢人君子之後所以
不能世其家如古之久遠者其族散而忘其祖也故莫
若復小宗使族人相率而尊其宗子宗子死則為之加
服犯之則以其服坐貧賤不敢輕而富貴不敢以加之
冠昏必告喪葬必赴此非有所難行也今夫良民之家
士大夫之族亦未必無孝弟相親之心而族無宗子莫
為之糾率其勢不得相親是以世之人有親未盡而不
相往来冠昏不相告死不相赴而無知之民遂至於父
子異居而兄弟相訟然則王道何從而興乎嗚呼世人
之患在於不務遠見古之聖人合族之法近於迂闊而
行之朞月則望其有益故夫小宗之法非行之難而在
乎久而不怠也天下之民欲其忠厚和柔而易治其必
自小宗始矣
策别九
其三曰均戸口夫中國之地足以食中國之民有餘也
而民常病於不足何哉地無變遷而民有聚散聚則爭
於不足之中而散則棄於有餘之外是故天下常有遺
利而民用不足昔者三代之制度地以居民民各以其
夫家之衆寡而受田於官一夫而百畝民不可以多得
尺寸之地而地亦不可以多得一介之民故其民均而
地有餘當周之時四海之内地方千里者九而京師居
其一有田百同而為九百萬夫之地山陵林麓川澤溝
瀆城郭宫室塗巷三分去一為六百萬夫之地又以上
中下田三等而通之以再易為率則王畿之内足以食
三百萬之衆以九州言之則是二千七百萬夫之地也
而計之以下農夫一夫之地而食五人則是萬有三千
五百萬人可以仰給於其中當成康刑措之後其民極
盛之時九州之籍不過千三萬四千有餘夫地以十倍
而民居其一故榖常有餘而地力不耗何者均之有術
也自井田廢而天下之民轉徙無常惟其所樂則聚以
成市側肩躡踵以爭尋常挈妻負子以分升合雖有豐
年而民無餘蓄一遇水旱則弱者轉於溝壑而強者聚
為盜賊地非不足而民非加多也蓋亦不得均民之術
而已夫民之不均其弊有二上之人賤農而貴末忽故
而重新則民不均夫民之為農者莫不重遷其墳墓廬
舍桑麻果蔬牛羊耒耜皆為子孫百年之計惟其百工
技藝無事樹蓺游手浮食之民然後可以懷輕資而極
其所往是故上之人賤農而貴末則其民釋其耒耜而
游於四方擇其所樂而居之其弊一也凡人之情怠於
久安而謹於新集水旱之後盜賊之餘則莫不輕刑罰
薄税歛省力役以懷逋逃之民而其久安而無變者則
不肯無故而加䘏是故上之人忽故而重新則其民稍
稍引去聚於其所重之地以至於衆多而不能容其弊
二也臣欲去其二弊而開其二利以均斯民昔者聖人
之興作也必因人之情故易為功必因時之勢故易為
力今欲無故而遷徙安居之民分多而益寡則怨謗之
門盜賊之端必起於此未享其利而先被其害臣愚以
為民之情莫不懷土而重去惟士大夫出身而仕者狃
於遷徙之樂而忘其鄉昔漢之制吏二千石皆徙諸陵
為今之計可使天下之吏仕至某者皆徙荆襄唐鄧許
汝陳蔡之間今士大夫無不樂居於此者顧恐獨往而
不能濟彼見其儕類等夷之人莫不在焉則其去惟恐
後耳此所謂因人之情夫天下不能歲歲而豐也則必
有饑饉流亡之所民方其困急時父子且不能相顧又
安知去鄉之為戚哉當此之時募其樂徙者而使所過
廪之費不甚厚而民樂行此所謂因時之勢然此二者
皆授其田貸其耕耘之具而緩其租然後可以固其意
夫如是天下之民其庶乎有息肩之漸也
策别十
其四曰較賦役自兩税之興因地之廣狹瘠腴而制賦
因賦之多少而制役其初蓋甚均也責之厚賦則其財
足以供責之重役則其力足以堪何者其輕重厚薄一
出於地而不可易也戸無常賦視地以為賦人無常役
視賦以為役是故貧者鬻田則賦輕而富者加地則役
重此所以度民力之所勝亦所以破兼并之門而塞僥
倖之源也及其後世歲月既久則小民稍稍為姦度官
吏耳目之所不及則雖有法禁公行而不忌今夫一戸
之賦官知其為賦之多少而不知其為地之幾何也如
此則增損出入惟其意之所為官吏雖明法禁雖嚴而
其勢無由以止絶且其為姦常起於貿易之際夫鬻田
者必窮迫之人而所從役者必富厚有餘之家富者恃
其有餘而邀之貧者迫於飢寒而欲其速售是故多取
其地而少入其賦有田者方其貧困之中苟可以緩一
時之急則不暇計其他日之利害故富者地日以益而
賦不加多貧者地日以削而賦不加少又其姦民欲以
計免於賦役者割數畝之地加之以數倍之賦而收其
少半之直或者亦貪其直之微而取焉是以數十年来
天下之賦大抵淆亂有兼并之族而賦甚輕有貧弱之
家而不免於重役以至於破敗流移而不知其所往其
賦存而其人亡者天下皆是也夫天下不可以有僥倖
也天下有一人焉僥倖而免則亦必有一人焉不幸而
受其弊今天下僥倖者如此之衆則其不幸而受其弊
者從可知矣三代之賦以什一為輕今之法本不至於
什一而取然天下嗷嗷然以賦斂為病者豈其歲久而
奸生偏重而不均以至於此歟雖然天下皆知其為患
而不能去何者勢不可也今欲按行其地之廣狹瘠腴
而更制其賦之多寡則姦吏因緣為賄賂之門其廣狹
瘠腴亦將一切出於其意之喜怒則患益深是故士大
夫畏之而不敢議而臣以為此最易見者顧弗之察耳
夫易田者必有契契必有所直之數其所直之數必得
其廣狹瘠腴之實而官必據其所直之數而收其易田
之税是故欲知其地之廣狹瘠腴可以其税推也久遠
者不可復知矣其數十年之間皆足以推較求之故府
猶可得而見苟其税多者則知其直多其直多者則知
其田多且美也如此而其賦少其役輕則夫人亡而賦
存者可以有均矣鬻田者皆以其直之多少而詰其賦
重為之禁而使不敢以不實之直而書之契則夫自今
以往者貿易之際為姦者其少息矣要以知凡地之所
直與凡賦之所宜多少而以税參之如此則一持籌之
吏坐於帳中足以周知四境之虛實不過數月而民得
以少蘇不然十數年之後將不勝其弊重者日以輕而
輕者日以重而未知其所終也
策别十一
其五曰教戰守夫當今生民之患果安在哉在於知安
而不知危能逸而不能勞此其患不見於今而將見於
他日今不為之計其後將有所不可救者昔者先王知
兵之不可去也是故天下雖平不敢忘戰秋冬之隙致
民田獵以講武教之以進退坐作之方使其耳目習於
鐘鼓旌旗之間而不亂使其心志安於斬刈殺伐之際
而不懾是以雖有盜賊之變而民不至於驚潰及至後
世用迂儒之議以去兵為王者之盛節天下既定則卷
甲而藏之數十年之後甲兵頓弊而人民日以安於佚
樂卒有盜賊之警則相與恐懼訛言不戰而走開元天
寶之際天下豈不大治惟其民安於太平之樂酣豢於
游戲酒食之間其剛心勇氣消耗鈍眊痿蹶而不復振
是以區區之禄山一出而乘之四方之民獸奔鳥竄乞
為囚虜之不暇天下分裂而唐室因以微矣蓋嘗試論
之天下之勢譬如一身王公貴人所以養其身者豈不
至哉而其平居常苦於多疾至於農夫小民終歲勞苦
而未嘗告疾此其故何也夫風雨霜露寒暑之變此疾
之所由生也農夫小民盛夏力作而窮冬暴露其筋骸
之所衝犯肌膚之所浸漬輕霜露而狎風雨是故寒暑
不能為之毒今王公貴人處於重屋之下出則乘輿風
則襲裘雨則御蓋凡所以慮患之具莫不備至畏之太
甚而養之太過小不如意則寒暑入之矣是故善養身
者使之能逸而能勞步趨動作使其四體狃於寒暑之
變然後可以剛健強力涉險而不傷夫民亦然今者治
平之日久天下之人驕惰脆弱如婦人孺子不出於閨
門論戰鬭之事則縮頸而股慄聞盜賊之名則掩耳而
不願聽而士大夫亦未嘗言兵以為生事擾民漸不可
長此不亦畏之太甚而養之太過歟且夫天下固有意
外之患也愚者見四方之無事則以為變故無自而有
此亦不然矣今國家所以奉西北二邊者歲以百萬計
奉之者有限而求之者無厭此其勢必至於戰戰者必
然之勢也不先於我則先於彼不出於西則出於北所
不可知者有遲速遠近而要以不能免也天下苟不免
於用兵而用之不以漸使民於安樂無事之中一日出
身而蹈死地則其為患必有所不測故曰天下之民知
安而不知危能逸而不能勞此臣所謂大患也臣欲使
士大夫尊尚武勇講習兵法庶人之在官者教以行陣
之節役民之司盜者授以擊刺之術每歲終則聚之郡
府如古都試之法有勝負有賞罰而行之既久則又以
軍法從事然議者必以為無故而動民又悚以軍法則
民將不安而臣以為此所以安民也天下果未能去兵
則其一旦將以不教之民而驅之戰夫無故而動民雖
有小恐然孰與夫一旦之危哉今天下屯聚之兵驕豪
而多怨陵壓百姓而邀其上者何故此其心以為天下
之知戰者惟我而已如使平民皆習於兵彼知有所敵
則固已破其姦謀而折其驕氣利害之際豈不亦甚明
歟
策别十二
其六曰去姦民自昔天下之亂必生於治平之日休養
生息而姦民得容於其間蓄而不發以待天下之釁至
於時有所激勢有所乘則潰裂四出不終朝而毒流於
天下聖人知其然是故嚴法禁督官吏以司察天下之
姦民而去之夫大亂之本必起於小姦惟其小而不足
畏是故其發也常至於亂天下今夫世人之所憂以為
可畏者必曰豪俠大盜此不知變者之說也天下無小
姦則豪俠大盜無以為資且其治平無事之時雖欲為
大盜將安所容其身而其殘忍貪暴之心無所發洩則
亦時出為盜賊聚為博奕羣飲於市肆而叫號於郊野
小者呼雞逐狗大者椎牛發塚無所不至捐父母棄妻
孥而相與嬉遊凡此者舉非小盜也天下有釁鉏耰棘
矜相率而剽奪者皆嚮之小盜也昔三代之聖王果斷
而不疑誅除擊去無有遺類所以擁護良民而使安其
居及至後世刑法日以深嚴而去姦之法乃不及於三
代何者待其敗露自入於刑而後去也夫為惡而不入
於刑者固巳衆矣有終身為不義而其罪不可指名以
附於法者有巧為規避持吏短長而不可詰者又有因
緣幸會而免者如必待其自入於刑則其所去者蓋無
幾耳昔周之制民有罪惡未麗於法而害於州里者桎
梏而坐諸嘉石重罪役之朞以次輕之其下罪三月役
使州里任之然後宥而舍之其化之不從威之不格患
苦其鄉之民而未入於五刑者謂之罷民凡罷民不使
冠帶而加明刑任之以事而不齒於鄉黨由是觀之則
周之盛時日夜整齊其人民而鋤去其不善譬如獵人
終日馳驅踐蹂於草茅之中搜求伏兔而搏之不待其
自投於網羅而後取也夫然故小惡不容於鄉大惡不
容於國禮樂之所以易化而法禁之所以易行者由此
之故也今天下久安天子以仁恕為心而士大夫一切
以寬厚為稱上意而懦夫庸人又有所僥倖務出罪人
外以邀雪冤之賞而内以待隂德之報臣是以知天下
頗有不誅之姦將為子孫憂宜明敕天下之吏使以歲
時糾察凶民而徙其尤無良者不必待其自入於刑而
間則命使出按郡縣有子不孝有弟不悌好訟而數犯
法者皆誅無赦誅一鄉之姦則一鄉之人悦誅一國之
姦則一國之人悦要以誅寡而悦衆則雖堯舜亦如此
而巳矣天下有三大患而蠻夷之憂不與焉有内大臣
之變有外諸侯之叛有匹夫羣起之禍此三者其勢常
相持内大臣有權則外諸侯不叛外諸侯強則匹夫羣
起之禍不作今者内無權臣外無強諸侯而萬世之後
其或可憂者姦民也臣故曰去姦民以為安民之終云
策别十三
厚貨財者其别有二一曰省費用夫天下未嘗無財也
昔周之興文王武王之國不過百里當其受命四方之
君長交至於其廷軍旅四出以征伐不義之諸侯而未
嘗患無財方此之時關市無征山澤不禁取於民者不
過什一而財有餘及其衰也内食千里之租外收千八
百國之貢而不足於用由此觀之夫財豈有多少哉人
君之於天下俯巳就人則易為功仰人以援巳則難為
力是故廣取以給用不如節用以廉取之為易也臣請
得以小民之家而推之夫民方其窮困時所望不過十
金之資計其衣食之費妻子之奉出入於十金之中寬
然而有餘及其一旦稍稍畜聚衣食既足則心意之欲
日以漸廣所入益衆而所欲益以不給不知罪其用之
不節而以為求之未至也是以富而愈貪求愈多而財
愈不供此其為惑未可以知其所終也盍亦反其始而
思之夫嚮者豈能寒而不衣飢而不食乎今天下汲汲
乎以財之不足為病何以異此國家創業之初四方割
據中國之地至狹也然歲歲出師以誅討僣亂之國南
取荆楚西平巴蜀而東下并潞其費用之衆又百倍於
今可知也然天下之士未嘗思其始而惴惴焉患今世
之不足則亦甚惑矣夫為國有三計有萬世之計有一
時之計有不終月之計古者三年耕必有一年之蓄以
三十年之通計則可以九年無飢也歲之所入足用而
有餘是以九年之蓄常閒而無用卒有水旱之變盜賊
之憂則官可以自辦而民不知若此者天不能使之災
地不能使之貧四夷盜賊不能使之困此萬世之計也
而其不能者一歲之入纔足以為一歲之出天下之産
僅足以供天下之用其平居雖不至於虐取其民而有
急則不免於厚賦故其國可静而不可動可逸而不可
勞此亦一時之計也至於最下而無謀者量出以為入
用之不給則取之益多天下晏然無大患難而盡用衰
世苟且之法不知有急則將何以加之此所謂不終月
之計也今天下之利莫不盡取山陵林麓莫不有禁關
有征市有租鹽鐡有𣙜酒有課茶有筭則凡衰世苟且
之法莫不盡用矣譬之於人其少壯之時豐健勇武然
後可以望其無疾以至於壽考今未五六十而衰老之
候具見而無遺若八九十者將何以待其後耶然天下
之人方且窮思竭慮以廣求利之門且人而不急則以
為費用不可復省使天下而無鹽鐡酒茗之税將不為
國乎臣有以知其不然也天下之費固有去之甚易而
無損存之甚難而無益者矣臣不能盡知請舉其所聞
而其餘可以類求焉夫無益之費名重而實輕以不急
之實而被之以莫大之名是以疑而不敢去三歲而郊
郊而赦赦而賞此縣官有不得巳者天下吏士數日而
待賜此誠不可以卒去至於大吏所謂股肱耳目與縣
官同其憂樂者此豈亦不得已而有所畏耶天子有七
廟今又飾老佛之宫而為之祠固巳過矣又使大臣以
使領之歲給以巨萬計此何為者也天下之吏為不少
矣將患未得其人苟得其人則凡民之利莫不備舉而
其患莫不盡去今河水為患不使濱河州郡之吏親行
其災而責之以救災之術顧為都水監夫四方之水患
豈其一人坐籌於京師而盡其利害天下有轉運使足
矣今江淮之間又有發運禄賜之厚徒兵之衆其為費
豈可勝計哉蓋嘗聞之里有畜馬者患牧人欺之而盜
其芻菽也又使一人焉為之廐長廐長立而馬益癯今
為政不求其本而治其末自是而推之天下無益之費
不為不多矣臣以為凡若此者日求而去之自毫釐以
往莫不有益惟無輕其毫釐而積之則天下庶乎少息
也
策别十四
其二曰定軍制自三代之衰井田廢兵農異處兵不得
休而為民民不得息肩而無事於兵者千有餘年而未
有如今日之極者也三代之制不可復追矣至於漢唐
猶有可得而言者夫兵無事而食則不可使聚聚則不
可使無事而食此二者相勝而不可並行其勢然也今
夫有百頃之閒田則足以牧馬千駟而不知其費聚千
駟之馬而輸百頃之芻則其費百倍此易曉也昔漢之
制有踐更之卒而無營田之兵雖皆出於農夫而方其
為兵也不知農夫之事是故郡縣無常屯之兵而京師
亦不過有南北軍期門羽林而已邊境有事諸侯有變
皆以虎符調發郡國之兵至於事巳而兵休則渙然各
復其故是以其兵雖不知農而天下不至於弊者未嘗
聚也唐有天下置十六衛府兵天下之府八百餘所而
屯於關中者至有五百然皆無事則力耕而積榖不惟
以自贍養而又有以廣縣官之儲是以兵雖聚於京師
而天下亦不至於弊者未嘗無事而食也今天下之兵
不耕而聚於京畿三輔者以數十萬計皆仰給於縣官
有漢唐之患而無漢唐之利擇其偏而兼用之是以兼
受其弊而莫之分也天下之財近自淮甸而遠至於吳
蜀凡舟車所至人力所及莫不盡取以歸於京師晏然
無事而賦歛之厚至於不可復加而三司之用猶苦不
給其弊皆起於不耕之兵聚於内而食四方之貢賦非
特如此而巳又有循環往来屯戍於郡縣者昔建國之
初所在分裂擁兵而不服太祖太宗躬擐甲胄力戰而
取之既降其君而籍其疆土矣然其故基餘孽猶有存
者上之人見天下之難合而恐其復發也於是出禁兵
以戍之大自藩府而小至於縣鎮往往皆有京師之兵
由此觀之則是天下之地一尺一寸皆天子自為守也
而可以長久而不變乎費莫大於養兵養兵之費莫大
於征行今出禁兵而戍郡縣遠者或數千里其月廩歲
給之外又日供其芻糧三歲而一遷往者紛紛来者纍
纍雖不過數百為軰而要其歸無以異於數十萬之兵
三歲而一出征也農夫之力安得不竭餽運之卒安得
不疲且今天下未嘗有戰鬭之事武夫悍卒非有勞伐
可以邀其上之人然皆不得為休息閒居無用之兵者
其意以為為天子出戍也是故美衣豐食開府庫輦金
帛若有所負一逆其意則欲羣起而噪呼此何為者也
天下一家且數十百年矣民之戴君至於海隅無以異
於畿甸亦不必舉疑四方之兵而專信禁兵也曩者蜀
之有妖賊與近歲貝州之亂未必非禁兵致之臣愚以
為郡縣之土兵可以漸訓而隂奪其權則禁兵可以漸
省而無用天下武健豈有常所哉山川之所習風氣之
所咻四方之民一也昔者戰國嘗用之矣蜀人之怯懦
吳人之短小皆嘗以抗衡於上國夫安得禁兵而用之
今之土兵所以鈍弊劣弱而不振者彼見郡縣皆有禁
兵而待之異等是以自棄於賤隸役夫之間而將吏亦
莫之訓也苟禁兵漸省而以其資糧益優郡縣之土兵
則彼固以歡欣踴躍出於意外戴上之恩而願效其力
又何遽不如禁兵耶夫土兵日以多禁兵日以少天子
扈從捍城之外無所復用如此則内無屯聚仰給之費
而外無遷徙供億之勞費之省者又巳過半矣
策别十五
訓兵旅者其别有三一曰蓄材用夫今之所患兵弱而
不振者豈士卒寡少而不足使歟器械鈍弊而不足用
歟抑為城郭不足守歟廩食不足給歟此數者皆非也
然所以弱而不振則是無材用也夫國之有材譬如山
澤之有猛獸江河之有蛟龍伏乎其中而威見乎其外
悚然有所不可狎者至於鰍蚖之所蟠䍧豚之所牧雖
千仞之山百尋之溪而人易之何則其見於外者不可
欺也天下之大不可謂無人朝廷之尊百官之富不可
謂無才然以區區之二敵舉數州之衆以臨中國抗天
子之威犯天下之怒而其氣未嘗少衰其詞未嘗少挫
則是其心無所畏也主憂則臣辱主辱則臣死今朝廷
之上不能無憂而大臣恬然未嘗有拒絶之義非不欲
絶也而未有以待之則是朝廷無所恃也緣邊之民西
顧而戰慄牧馬之士不敢彎弓而北嚮吏士未戰而先
期於敗則是民輕其上也外之蠻夷無所畏内之朝廷
無所恃而民又自輕其上此猶足以為有人乎天下未
嘗無才患所以求才之道不至古之聖人以無益之名
而致天下之實以可見之實而較天下之虛名二者相
為用而不可廢是故其始也天下莫不紛然奔走從事
於其間而要之以其終不肖者無以欺其上此無他先
名而後實也不先其名而唯實之求則來者寡來者寡
則不可以有所擇以一旦之急而用不擇之人則是不
先名之過也天下之所嚮天下之所奔也今夫孫吳之
書其讀之者未必能戰也多言之士喜論兵者未必能
用也進之以武舉而試之以騎射天下之奇才未必至
也然將以求天下之實則非此三者不可以致以為未
必然而棄之則是其必然者終不可得而見也往者西
師之興其先也惟不以虚名多致天下之才而擇之以
待一旦之用故其兵興之際四顧惶惑而不知所措於
是設武舉購方略收勇悍之士而開猖狂之言不愛高
爵重賞以求強兵之術當此之時天下囂然莫不自以
為知兵也來者日多而其言益以無據至於臨事終不
可用執事之臣亦遂厭之而知其無益故兵休之日舉
從而廢之今之論者以為武舉方略之類適足以開僥
倖之門而天下之實才終不可以求得此二者皆過也
夫既以用天下之虛名而不較之以實至其弊也又舉
而廢其名使天下之士不復以兵術進亦巳過矣天下
之實才不可以求之於言語又不可以較之於武力獨
見之於戰耳戰不可得而試也是故見之於治兵子玉
治兵於蒍終日而畢鞭七人貫三人耳蒍賈觀之以為
剛而無禮知其必敗孫武始見試以婦人而猶足以取
信於闔閭使知其可用故凡欲觀將帥之才否莫如治
兵之不可欺也今夫新募之兵驕而難令勇悍而不知
戰此真足以觀天下之才也武舉方略之類以来之新
兵以試之觀其顔色和易則足以見其氣約束堅明則
足以見其威坐作進退各得其所則足以見其能凡
此者皆不可強也故曰先之以無益之虛名而較之以
可見之實庶乎可得而用也
策别十六
其二曰練軍實三代之兵不待擇而精其故何也兵出
於農有常數而無常人國有事要以一家而備一正卒
如斯而巳矣是故老者得以養疾病者得以為閒民而
役於官者莫不皆其壯子弟故其無事而田獵則未嘗
發老弱之民師行而餽糧則未嘗食無用之卒使之足
輕險阻而手易器械聦明足以赴旗鼓之節強銳足以
犯死傷之地千乘之衆而人人足以自捍故殺人少而
成功多費用省而兵卒強蓋春秋之時諸侯相并天下
百戰其經傳所見謂之敗績者如城濮鄢陵之役皆不
過犯其偏師而獵其游卒歛兵而退未有僵尸百萬流
血於江河如後世之戰者何也民各推其家之壯者以
為兵則其勢不可得而多殺也及至後世兵民既分兵
不得復而為民於是始有老弱之卒夫既巳募民而為
兵其妻子屋廬既巳託於營伍之中其姓名既巳書於
官府之籍行不得為商居不得為農而仰食於官至於
衰老而無歸則其道誠不可以棄去是故無用之卒雖
薄其資糧而皆廩之終身凡民之生自二十以上至於
衰老不過四十餘年之間勇銳強力之氣足以犯堅冒
刃者不過二十餘年今廩之終身則是一卒凡二十年
無用而食於官也自此而推之養兵十萬則是五萬人
可去也屯兵十年則是五年為無益之費也民者天下
之本而財者民之所以生也有兵而不可使戰是謂棄
財不可使戰而驅之戰是謂棄民臣觀秦漢之後天下
何其殘敗之多耶其弊皆起於分民而為兵兵不得休
使老弱不堪之卒拱手而就戮故有以百萬之衆而見
屠於數千之兵者有良將善用不過以為餌委之啖賊
嗟夫三代之衰民之無罪而死者其不可勝數矣今天
下募兵至多往者陜西之役舉籍平民以為兵加以明
道寶元之間天下旱蝗次及近歲青齊之饑與河朔之
水災民急而為兵者日以益衆舉籍而按之近世以來
募兵之多無如今日然皆老弱不教不能當古之十五
而衣食之費百倍於古此甚非所以長久而不變者也
凡民之為兵者其類多非良民方其少壯之時博奕飲
酒不安於家而後能捐其身至其少衰而氣沮蓋亦有
悔而不可復者矣臣以謂五十已上願復而為民者宜
聽自今以往民之願為兵者皆三十已下則收限以十
年而除其籍民三十而為兵十年而復歸其精力思慮
猶可以養生送死為終身之計使其應募之日心知其
不出十年而為十年之計則除其籍而不怨以無用之
兵終身坐食之費而為重募則應者必衆如此縣官長
無老弱之兵而民之不任戰者不至於無罪而死彼皆
知其不過十年而復為平民則自愛其身而重犯法不
至於叫呼無賴以自棄於凶人今夫天下之患在於民
不知兵故兵常驕悍而民常怯盜賊攻之而不能禦戎
狄掠之而不能抗今使民得更代而為兵兵得復還而
為民則天下之知兵者衆而盜賊戎狄將有所畏然猶
有言者將以為十年而代故者巳去而新者未教則緩
急有所不濟夫所謂十年而代者豈舉軍而並去之有
始至者有既久者有將去者有當代者新故雜居而教
之則緩急可以無憂矣
策别十七
其三曰倡勇敢臣聞戰以勇為主以氣為决天子無皆
勇之將而將軍無皆勇之士是故致勇有術致勇莫先
乎倡倡莫善乎私此二者兵之微權英雄豪傑之士所
以隂用而不言於人而人亦莫之識也臣請得以備言
之夫倡者何也氣之先也有人人之勇怯有三軍之勇
怯人人而較之則勇怯之相去若莛與楹至於三軍之
勇怯則一也出於反覆之間而差於毫釐之際故其權
在將與君人固有暴猛獸而不操兵出入於白刃之中
而色不變者有見虺蜴而却走聞鐘鼓之聲而戰慄者
是勇怯之不齊至於如此然閭閻之小民爭鬭戲笑卒
然之間而或至於殺人當其發也其心翻然其色勃然
若不可以巳者雖天下之勇夫無以過之及其退而思
其身顧其妻子未始不惻然悔也此非必勇者也氣之
所乘則奪其性而忘其故故古之善用兵者用其翻然
勃然於未悔之間而其不善者沮其翻然勃然之心而
開其自悔之意則是不戰而先自敗也故曰致勇有術
致勇莫先乎倡均是人也皆食其食皆任其事天下有
急而有一人焉奮而爭先而致其死則翻然者衆矣弓
矢相及劍楯相搏勝負之勢未有所决而三軍之士屬
目於一夫之先登則勃然者相繼矣天下之大可以名
劫也三軍之衆可以氣使也諺曰一人善射百夫决拾
苟有以發之及其翻然勃然之間而用其鋒是之謂倡
倡莫善乎私天下之人怯者居其百勇者居其一是勇
者難得也捐其妻子棄其身以蹈白刃是勇者難能也
以難得之人行難能之事此必有難報之恩者矣天子
必有所私之將將軍必有所私之士視其勇者而隂厚
之人之有異材者雖未有功而其心莫不自異自異而
上不異之則緩急不可以望其為倡故凡緩急而肯為
倡者必其上之所異也昔漢武帝欲觀兵於四夷以逞
其無厭之求不愛通侯之賞以招勇士風告天下以求
奮擊之人然卒無有應者於是嚴刑峻法致之死地而
聽其以深入贖罪使勉強不得巳之人馳驟於萬死之
地是故其將降而兵破敗而天下幾至於不測何者先
無所異之人而望其為倡不巳難乎私者天下之所惡
也然而為巳而私之則私不可用為其賢於人而私之
則非私無以濟蓋有無功而可賞有罪而可赦者凡所
以媿其心而責其為倡也天下之禍莫大於上作而下
不應上作而下不應則上亦將窮而自止方西戎之叛
也天子非不欲赫然誅之而將帥之臣謹守封略外視
内顧莫有一人先奮而致命而士卒亦循循焉莫肯盡
力不得巳而出爭先而歸故西戎得以肆其猖狂而吾
無以應則其勢不得不重賂而求和其患起於天子無
同憂患之臣而將軍無心腹之士西師之休十有餘年
矣用法益密而進人益艱賢者不見異勇者不見私天
下務為奉法循令要以如式而止臣不知其緩急將誰
為之倡哉
東坡全集卷四十七
