東坡全集卷一百十四宋蘇軾撰
内制表本一十七首
皇帝為冬節奏告永裕陵神宗皇帝表本
伏以歷紀天正史書日至感舒長於測景增怵惕於履
霜恭惟諡號皇帝德邁堯仁功恢禹迹游衣冠於原廟
徒仰威神望松栢於橋山永懷悲慕
皇太后殿夫人為冬節往永裕陵酌獻神宗皇
帝表本
伏以一陽來復萬物懷生空臨觀祲之辰無復稱觴之
慶恭惟諡號皇帝道齊覆載德冒華夷從南狩於蒼梧
神游已邈望西陵於銅雀涕慕空深
皇帝為十一月一日奏告永裕陵神宗皇帝旦
表本
伏以始餞餘寒復興嗣歲望寢園而增慕悼日月之不
留恭惟諡號皇帝道貫百王澤涵萬宇永瞻帝所之樂
坐起堯牆之悲饋奠莫由馳誠罔極
皇太后殿夫人為年節往永裕陵酌獻神宗皇
帝表本
伏以葦桃在戶徒講三朝之儀椒栢稱觴無復萬年之
壽恭惟諡號皇帝功施無外德洽有生隨鼓漏於寢園
莫親饋奠望衣冠於原廟空極涕流
皇帝為三月一日奏告神宗皇帝旦表本
伏以既成春服時方禊洛之初祗謁寢園古有薦鮪之
禮恭惟諡號皇帝配天立極如日載陽仰餘(一作隂)澤之
旁流致羣生之遂茂光靈愈遠涕慕空深
皇帝為神宗皇帝大祥往永裕陵奏告表本
伏以寢廟告成永動廓然之感栢城森列遽興拱矣之
悲恭惟諡號皇帝澤浸函生慶垂後裔配天無極奉謨
訓以長存示民有終悵神游之安在恭脩祥奠莫訴哀誠
皇帝為神宗皇帝大祥内中奏告表本
伏以追號罔極實抱終身之憂祥禫有期蓋迫先王之
禮恭惟諡號皇帝睿明照世神智自天雖清廟肅雍瞻
之莫見而威顔咫尺凛然常存悲慕之深華夷所共
皇太后殿夫人為神宗皇帝大祥往永裕陵酌
獻表本
伏以飇馭上賓日以遠矣隙駒遄邁祥而廓然恭惟諡
號皇帝道如家邦化形夷夏天地之運固代謝於隂陽
草木何知徒興悲於霜露莫親饋奠惟極哀誠
十月朔本殿夫人往永裕陵酌獻神宗皇帝表
本
雨霜隕籜感閉塞於天時收潦滌場思艱難於王業恭
惟尊諡皇帝禹功紀地堯則惟天威加四夷尚餘肅物
之凛仁及萬彙永同挾纊之温省奉無期瞻懷靡極
永安永昌永熙永裕陵忌辰奏告宣祖太祖太
宗神宗皇帝表本
伏以卜年之永恩浹於華夷諱日之臨感深於臣子恭
惟諡號皇帝文武經世威靈在天每更不樂之辰尚有
遺弓之慕山陵永望雨露增懷
永安永昌永熙陵忌辰奏告昭憲孝惠孝明孝
章淑德懿德明德元德章懷章穆章懿章惠
章獻明肅皇后表本
伏以周南之化刑恭儉於多方渭北之游極望思於原
廟恭惟諡號皇后道應圖史德參聖神顧明發之永懷
仰徽音之如在載瞻園寢想見衣冠
皇太后殿内人為神宗皇帝忌辰朝永裕陵表
本
伏以百年之思化被於無疆終身之憂感深於不樂恭
惟諡號皇帝德齊堯禹功陋漢唐道蓋始於正家謀方
貽於燕翼追攀罔極慨慕徒深
永裕陵正月旦表本
伏以賓出日於暘谷堯歷方頒朝計吏於原陵漢儀具
舉恭惟諡號皇帝功恢禹迹德邁湯仁雖歲月之屢遷
想威神而如在載瞻園寢空極望思
永裕陵二月旦表本
伏以時方啟蟄禮及獻羔感清衎之協風怵懷思於濡
露恭惟諡號皇帝文武緯世聖靈在天岱嶽泥金永講
升中之禮荆山鑄鼎遽成脱屣之游永望寢園徒增感慕
永裕陵四月旦表本
伏以日躔昴畢卦直乾離物蒙長養之仁世載文明之
化恭惟諡號皇帝功成不宰德範無窮執炎帝之衡莫
追往躅秩南郊之政空守成規祗望寢園惟增感慕
永裕陵十月旦表本
伏以戒寒墐戶倏及於秦正前晦行陵祗循於漢禮恭
惟諡號皇帝懿文緯世厚德載時休老勞農追述養民
之政厲兵講武敢㤀經國之謀永望寢園益增感慕
永裕陵十二月旦表本
伏以商正紀歷大吕旋宫論時令以待來歲之宜獻民
力以共宗廟之祀恭惟諡號皇帝至仁無外全德難名
文物聲明但覩乘時之迹昆蟲草木孰知成歲之功急
景易遷永懷何極
内制國書一十八首
皇帝逹太皇太后賀大遼正旦書(元祐元年十月)
肇易歲元發新榮於萬物仰遵慈誨修舊好於兩朝遠
飭使軺肅將禮幣庶迎壽祉式副願言
皇帝賀大遼皇帝正旦書(元祐元年十月)
獻歲發春共講三朝之慶寶鄰繼好茂膺五福之祥申
飭使車往陳信幣永言欣頌曷罄諭陳
皇帝達太皇太后回大遼皇帝賀正旦書(元祐二年)
(正月五日)
百年之好既講於春朝萬歲之儀兼陳於幄殿恭因省
侍具述來音感懌之懷言宣莫罄
皇帝回大遼皇帝賀正旦書(元祐二年正月五日)
東風協應感徂歲之更新遠使交馳導歡言而如舊粲
然禮幣申以書詞欣懌之深敷陳罔究
皇帝達太皇太后回大遼皇帝賀坤成節書(元祐)
(二年七月)
嘉月令辰篤生壽母珍函重幣交慶寳鄰已恭致於德
音復欽傳於慈旨其為感懌未易名言
皇帝回大遼皇帝問候書(元祐二年七月)
四牡載馳遠勤於使介尺書為問申講於鄰歡方履素
秋克膺純福益祈保護式副願言
皇帝達太皇太后賀大遼皇帝生辰書(元祐二年)
寒律既周誕辰載紀恭被慈闈之誨俾脩慶幣之儀永
介壽康式符頌禱更祈調衛以副願言
皇帝賀大遼皇帝生辰書(元祐二年)
太吕還宫攝提正丑載協誕彌之慶永膺壽考之祥臨
遣使軺往陳信幣其為欣禱莫盡名言
皇帝達太皇太后賀大遼皇帝正旦書(元祐二年)
歲聿肇新鄰歡載講恭被慈闈之誨遠通慶幣之誠益
冀保頤永綏壽嘏
皇帝賀大遼皇帝正旦書
三陽朋來慶二儀之交泰兩朝繼好納萬民於阜昌申
勅使車肅將禮幣願符善禱永介純釐
皇帝回大遼皇帝賀興龍節書(元祐二年十月)
誕日載臨鄰歡歲講封疆雖遠晷刻不踰惟信睦之交
脩識情文之兩至益深雅好良極欣悰
皇帝達太皇太后回大遼皇帝問候書(元祐二年十月)
嘉平紀月震夙惟時屬兹慶使之來重以慈闈之問尋
因省侍悉致誠言欣感之深敷陳罔究
皇帝回大遼皇帝賀正旦書(元祐三年)
獻歲發春方祝永年之慶睦鄰敦好益修奕世之歡信
幣精華書詞温縟再維雅契良極欣悰
皇帝達太皇太后回大遼皇帝賀正旦書(元祐三年)
正歲履端遠勤於華使慈闈申慶重領於珍函省侍之
餘誠言已達永惟欣感莫究言宣
皇帝回大遼皇帝賀興龍節書
世睦寳鄰申以無窮之好歲馳華使及兹載夙之辰閱
詞幣之兼隆識情文之備至願言欣感難悉究陳
皇帝達太皇太后回大遼皇帝問候書
遣使為壽既欣鄰好之脩因書見誠兼致慈闈之問侍
言有次來意畢陳感懌之深敷陳罔既
皇帝達太皇太后回大遼皇帝賀坤成節書(元祐)
(四年七月)
星火西流慶慈闈之誕日皇華比至講鄰國之誠言既
達來音俾脩報禮感銘之素敷述難周
皇帝回大遼皇帝問候書(元祐四年七月)
軺車重幣已脩交慶之儀尺素好音復講久要之信屬
臨素節允迪純禧益冀保頤式符企詠
内制朱表三首
景靈宫宣光殿奉安神宗皇帝御容罷散朱表
(元祐二年二月十四日)
馭風雲闕既參日月之光弭節琳宫尚答神民之望爰
開法會庶款真庭願推往聖之心永錫函生之福
集禧觀洪福殿罷散謝雨道場朱表
旱暵為灾禱求屢凟賴神之賜霈澤以時蓋至道之無
私豈不德之能致載陳謝懇少答靈休
中太一宫真室殿為太皇太后消災集福罷散
天皇九曜道場朱表(元祐三年)
仁者必夀信惟天地之心孝無不通宜從臣子之欲虔
遵道範仰扣真廷庶同海宇之誠上集慈闈之福天威
咫尺求聰明於我民聖夀萬年定子孫于下地更推博
施普及函生
内制疏文十一首
集禧觀開啓祈雪道場疏文(元祐元年二月六日)
伏以麥將覆塊雪未掩塵嗣歲之憂下民安訴嚴嚴法
會祇款閟宫仰冀同雲溥滋新臘
景靈宫宣光殿奉安神宗皇帝御容日開啓道
場疏文(元祐二年三月十四日)
伏以天鑒不遠誠感則通方寳構之肇新宜神遊之降
格具嚴法席高咏靈篇内安清淨之居外錫烝黎之
福
集禧觀開啓祈雨道疏文(元祐二年三月二十五日)
洞淵龍王水府聖衆饑饉之患民流者朞年吁嗟之求
詞窮於是日乃眷隂靈之宅實為雲雨之師涵濡之功
指顧而辦罔吝天澤以答民瞻
集禧觀洪福殿等處罷散謝雨道場疏文
德有愧於動天敢辭屢請道無私而應物豈間微誠霈
一雨以咸周起三農於既病仰承靈貺莫報深仁
太皇太后皇太后皇太妃受冊奏告景靈宫等
處疏文(元祐二年七月十九日)
伏以祗事親闈庶幾孝治配德祖考既務極於推崇篤
生眇冲亦敢忘於褒顯將奉寳冊率循舊章徼福于神
先期以告
神宗皇帝御容進發前一日奏告諸宫觀等處
疏文(元祐二年九月二十五日)
嵩洛之間山陵所在嚴道釋之淨宇奉衣冠之别祠恭
擇良辰啓行仙馭敢徼福於羣聖庶流祉於含生仰叩
真靈冀垂昭鑒
隆祐宫設慶宫醮疏文(元祐二年)
伏以長樂告成光動紫宫之象清都下照誠通絳闕之
仙祇設多儀肅陳菲薦永惟慈孝之本克享天人之心
介萬夀之無疆錫五福之純備
西嶽廟開啓祈雨道場疏文(元祐三年七月十三日)
伏以二華之尊作鎮於西極兆人所急望歲於秋成榖
既日滋雨不時霈敢以病告于我有神閔兹將槁之苗
賜以崇朝之澤惟神之德非我敢忘
中太一宫真室殿開啓天皇九曜消災集福道
場疏文
臣以冲眇嗣承列聖之休濟於艱難實賴文母之德臨
莅四載勤勞百為畏天之威未嘗終日而豫怠視民如
子惟恐一夫之困窮伏願上帝降祥衆真垂佑消禳灾
沴永㡳夀康恭陳寶籙之科仰扣神遊之館敢祈昭鑒
下察孝心
皇太妃宫閣慶落成開啓道場疏文
伏以良辰襲吉華構一新仰荷褒崇之私得伸鞠育之
報落成告備法會有嚴請命上穹馳神真聖庶精誠之
必達錫夀祉於無窮
景靈宫罷散奉安神宗皇帝御容道場功德疏
文(元祐二年四月七日)
伏以肇新寳構祇奉晬容脩妙供於珠庭結勝緣於淨
衆真游永奠法會告成普冀含生悉蒙餘祉
内制齋文十七首
冬至福寧殿作水陸道場資薦神宗皇帝齋文
伏以聖神陟降釋梵後先適更來復之辰茂薦往生之
福虔脩淨供仰導真游
正旦於福寧殿作水陸道場資薦神宗皇帝齋文
伏以棄黃屋以上賓莫追風馭抱烏號而永慕再歴春
朝敢仗勝緣式開淨供仰頌羲堯之德永追梵釋之游
在京諸宫觀開啟神宗皇帝大祥道場齋文
伏以密音如昨新榖再升望仙馭於帝鄉陳法筵於淨
宇人天來會共脩最勝之緣梵釋同游永錫無疆之慶
垂拱殿開啟神宗皇帝大祥道場齋文
伏以喪期有數方歎於壑舟法海無邊聊資於岸栰有
嚴秘殿恭啟淨筵時御六龍徘徊宫闕永同千佛陟降
人天
内中福寧殿下寒節為神宗皇帝作水陸道場
齋文
伏以甚雨疾風感春律之將變鑽燧改火悼喪期之不
留爰啟淨筵以資冥福願登大覺永濟函生
景寧宫宣光殿奉安神宗皇帝御容日開啟道
場齋文
伏以祠宫夙啟真室告成仗勝會於佛僧導靈游於梵
釋更推餘祉旁及含生
大相國寺開啟祈雨道場齋文
伏以旱暵既久麥禾將空仰惟天人之師宜專雲雨之
施庶幾慈愍寬我憂危
鄭州超化寺祈雨齋文
伏以常暘為灾歴時愈熾秋榖未蓺夏苗將空天意未
回佛慈所愍願以不思議智力大解脱神通時興法雲
普賜甘澤
鄭州超化寺謝雨齋文
等慈應物不倦於禱求神智無方何難於膏澤旱沴既
弭農民其康仰惟不宰之功豈特有為之報爰脩淨供
少達純誠
十月一日永裕陵下宫開啟資薦神宗皇帝道
場齋文
橋山永望莫瞻弓劍之餘陽月載臨徒增霜露之感招
延淨衆崇建梵筵庶集勝因仰資真馭
西京會聖宫應天禪院奉安神宗皇帝御容禮
畢開啟道場齋文
原廟告成神游既奠雖聖靈之無礙對越在天從世法
之有為歸依於佛普願幽明之域悉登淨妙之庭集此
勝因以資仙馭
後苑瑤津亭開啟祈雨道場齋文
六月徂夏方金火之爭三農望秋乏雷雨之施嗟人何
罪逢歲之艱自非妙覺之等慈孰極疲民於重困有嚴
禁苑祗建淨筵念我憂勞錫之膏澤非獨起枯焦於田
野抑將掃疾疫於里閭嘉與含生永均介福
後苑瑤津亭開啟祈雨道場齋文
伏以常暘之沴歴月於兹近自都畿遠及關輔豈獨西
成之害將為宿麥之憂仰止覺慈必垂善救普集山川
之守來登梵釋之筵罔吝膏濡以興焦槁
後苑瑤津亭開啟謝雨道場齋文
伏以祗畏之心格人天於影響覺慈之力反水旱於屈
伸周澤載濡農田告足既解藴隆之患庶無流潦之虞
仰冀能仁曲垂昭鑒
顯聖寺壽聖禪院開啟太皇太后消灾集福粉
壇道場齋文
伏以躬儉節用本嚴房闥之風遺大投艱猥當廟社之
寄常恐德之弗類以召灾于厥身敢即仁祠肆陳淨供
恭延梵釋普施人天俾壽而康非獨輔安於寡昧與民
同利固將燕及於華夷仰冀能仁曲垂照鑒
景靈宫宣光殿開啟神宗皇帝忌辰道場齋文
伏以至德難名已立配天之極孝思永慕蓋有終身之
憂惟是佛乘庶資冥福屬弓劍上賓之日就衣冠出游
之庭虔設淨筵俾嚴勝果庶超真覺永庇含生
奉宸庫翻修聖字等庫了畢安慰土地道場齋
文
伏以貨幣所藏有壊必葺聰直之鑒既成乃安爰仗佛
慈以綏神守庶期昭格永底純熙
内制祝文三十三首
奏告天地社稷宗廟宫觀寺院等處祈雨雪祝
文
伏以朞年以來水旱作沴迨兹徂歲復苦常暘疾疫將
興農末俱病方齋居而默禱庶精意之登聞敢祈春臘
之交沛然雨雪之賜願均介福敷錫羣生
五嶽四瀆等處祈雪祝文
伏以歴冬不雪兩歲之憂疾癘將興麥麰就槁分命守
土告於有神下民其咨天聽不遠母愛同雲之澤以成
盈尺之祥苟利于民敢忘其報
内中添蓋諸帝后神御殿告遷御容權奉安於
慈氏殿祝文
於皇神考肇啟閟祠方增築之未寧懼格思之有凟别
嚴淨宇祗奉晬容式燕聖靈永綏慈嘏
内中慈氏殿告遷神御於新添脩殿奉安祝文
伏以增築告成閟嚴有奐儼衣冠之來復愾歎息之疑
聞昭格穆清永綏燕翼
景靈宫奉安神宗皇帝御容祝文
伏以恭承仙馭奄宅殊庭罄海宇以駿奔儼人天之景
從願回日月之照少答神民之心乃眷新宫永垂餘慶
天章閣權奉安神宗皇帝御容祝文
伏以唐虞稽古雖絶名言文武重光已新崇構下慰華
夷之望仰摹天日之容將往宅於靈宫永懷攀慕願少
安於秘殿無盡瞻依
内中神御殿張挂奉安神宗皇帝御容祝文
伏以祥祭告終聖靈改御僾如在位威不違顔雖天日
之光固難形似而神人之奉永有瞻依悲慕愈深照臨
無極
神宗皇帝大祥祭訖徹饌除靈座時皇帝躬親
扶神御别設一祭祝文
伏以俛就終喪禮當即遠永瞻陵廟將徹几筵攀慕若
疑追懷罔極
景靈宫宣光殿奉安神宗皇帝御容畢皇太后
親詣行禮祝文
伏以奕奕祠宫巍巍天像聖靈雖遠哲命維新仰瞻如
在之威永錫無疆之慶敢祈昭鑒下燭微誠
天地社稷宗廟神廟等處祈雨祝文
惟德弗類致常暘之灾斯民何辜有薦饑之懼旬浹不
雨麥禾皆空循省再三夙夜祗慄引領雲霓之望援手
溝壑之餘既窮之詞其忍弗聽
五嶽四瀆等處祈雨祝文
期年以來水旱作沴振廪同食冠蓋相望已責勸分公
私並竭惟待一熟之麥以蘇垂死之民而冬不雨以徂
春苗將秀而不實顧惟冲昧有失政刑感傷隂陽延及
鰥寡既非下民之罪亦豈上帝之心惟神聰明毋愛膏
澤則民有息肩之漸神無乏祀之憂
五嶽四瀆等處祈雨祝文
天人之交應若影響雨暘不順咎在貌言失之戶庭害
及寰宇求治雖切不當天意之中聽言雖多未聞民病
之實刑罰有過賦役未平一人之愆百姓何罪避坐徹
膳猶當許其自脩悔禍轉灾庶或救之將墜於神蓋反
掌之易而民免擠壑之憂仰瞻雲霓待命旦夕
五嶽四瀆等處謝雨祝文
乃者常暘為灾歴時愈熾念咎責已寧丁我躬求哀籲
天並走羣望果蒙膏澤之賜一拯流亾之餘我愧于民
敢廢無灾之懼神終其賜願必有年之祥
神宗皇帝禫祭太皇太后親行祝文
寒暑之變忽焉再朞練祥之餘復將三月勉從即吉之
典莫遂無窮之哀
神宗皇帝禫祭皇帝親行祝文
既祥之餘徙月而吉迫於先王之禮徒有終身之憂瞻
仰聖靈伏深感慕
神宗皇帝禫祭皇太后親行祝文
喪期有數禫月告終哀雖未㤀禮弗敢過追慕之至中
外所同
永裕陵脩移角堠門戶栢窠奏告神宗皇帝祝
文
園寢之奉巡行以時增植所宜卜云其吉先事而告亦
禮之常
永裕陵脩移角堠門戶栢窠祭告土地祝文
寢園之奉栽植以時惟爾有神實嚴所守敢祈昭鑒永
底平寧
景靈宫天興殿開淘井眼祭告里域真官祝文
神游之庭井泥不食日辰之吉浚治以時諗爾明靈庶
無悔咎
太皇太后皇太后皇太妃受冊奏告太廟并諸
陵祝文
伏以祗事親闈庶幾孝治配德祖考既務極於推崇篤
生𦕈冲亦敢忘於褒顯將奉寳冊率循舊章涓日甚良
先期以告
西京應天禪院會聖宫修神御帳座畢功告遷
諸神御祝文
頃詔有司恭脩幄座暫安别殿以作庶工既匠事之告
成宜真游之來復願垂昭鑒及此良辰
西京應天禪院會聖宫脩神御帳座畢工奉安
諸神御祝文
幄座告成允協歲時之吉靈游永奠復瞻天日之光庶
俾後人仰蒙餘慶
西京會聖宫應天禪院奉安神宗皇帝御容前
一日奏告永裕陵祝文
國家推本漢儀立郡國之廟參用唐制就佛老之祠乃
眷洛都載瞻園寢並興靈宇以奉神嬉閔惟冲人恭蹈
成憲謹擇良日臨遣近臣庶回日月之光少答人天之望
神宗皇帝御容至會聖宫并應天禪院前一日
奏告諸帝祝文
三靈眷命六聖在天崧洛之間仙釋所館惟兹吉禘之
始當祔出游之庭念彼元臣昔皆侑食一新惟肖之像
永陪如在之神敢冀威靈曲垂鑒照
神宗皇帝御容進發前一日奏告天地社稷宗
廟等處祝文
祗畏天明率循祖武進衣冠之原廟鎮嵩洛之靈祠恭
擇良辰啟行仙馭分遣執事並告有神
生擒西番果莊奏告永裕陵祝文
大獮獲禽必有指蹤之自豐年高廩孰知耘耔之勞憬
彼西戎古稱右臂自嘉祐末木征擾邊至熙寧中董氊
方命於赫聖考恭行天誅非貪尺寸之疆蓋為民除蟊
賊遂建長久之策不以賊遺子孫而西番大首領果莊
首犯南川北連拓拔申命諸將擇利而行旋聞偏師無
往不克吏士用命爭酬未報之恩聖靈在天難逃不漏
之網已於八月戊戌生獲果莊頡利成擒初無渭水之
恥郅支授首聊報谷吉之冤謹當推本聖心益脩戎略
務在服近而來遠期於偃革以息民仰冀威神曲垂昭鑒
西京會聖宫應天禪院奉安神宗皇帝御容奏
告諸帝祝文
於穆神考陟配在天有嚴祠宫從祀我祖時日協吉聖
靈其安寵綏後人永錫純嘏
西京應天禪院會聖宫奉安神宗皇帝神御祝
文
於皇在天丕冒下土矧此山陵之近顧瞻兩都宅於嵩
洛之間上聫五聖有嚴淨宇(會聖宫改為真觀)祗奉晬顔願追
梵釋之遊(會聖宫改為仙聖之遊)永答人天之望
太皇太后皇太后皇太妃受冊禮畢奏謝天地
社稷宗廟諸宫觀并諸陵祝文
至哉坤元政必先於治内養以天下孝莫大於尊親昔
首正於號名今復嚴於典冊禮樂既具神人允諧分命
邇臣恭致成事仰祈昭鑒永錫鴻休(諸神廟分命邇臣句改分命有司)
東太一宫翻修殿宇奏告十神太一真君祝文
於穆祠宫有嚴春祀吏以時而按視工揆日以修完庶
就絜新永綏靈御仰祈昭鑒大庇含生
西路闕雨於濟瀆河瀆淮瀆廟祈雨祝文
伏以水旱之事山川所司農服穡以有秋天密雲而不
雨愧我不德瀆於有神願為三日之霖大慰一方之望
國有常報我其敢㤀
永定院修蓋舍屋奏告諸帝后祝文
具嚴淨宇祗奉寢園眷惟焚燎之餘少緩增修之役仰
祈昭鑒永底燕寧
永定院修蓋舍屋祭告土地祝文
伏以向因遺燼延及淨祠爰擇良辰以興衆役宜兹遣
使詔示有神
内制祭文一十四首
太皇太后祭奠故夏國主祭文
乃眷外臣嗣守西服襲累世之忠順荷先朝之寵光惟
天難忱錫命不永訃音遽至閔悼良深特遣使車往陳
奠幣庶此恩禮貫於幽明
故皇叔祖昭信軍節度使檢校司空開府儀同
三司漢東郡王宗瑗堂祭文
惟王之生令德孝恭云何不淑罹此閔凶無復會朝載
惻予哀往奠其寢維以飾終
故皇叔祖昭信軍節度使檢校司空開府儀同
三司漢東郡王宗瑗下事祭文
嗚呼死生之變賢愚莫逃日月有時義當即遠哀榮之
極禮以告終來舉奠觴往安窀穸
皇叔故魏王啟殯祭文
惟靈襲累朝之餘慶兼天下之達尊祖送之儀哀榮斯
極永惟宅兆之卜未逢歲月之良參酌時宜遷神郊館
啟殯之始寓哀斯文
皇叔故魏王外殯前一夕夜祭文
惟王之生孝友仁慈既歿元身舉國懷思矧予冲𦕈義
兼父師天不我遺日月如馳出次近郊寓此仁祠親奠
莫及寧知我悲
皇叔故魏王下事祭文
惟靈出就外邸二年于兹一日不見企予望思矧此告
終月逝日遠雖云近郊寧復旋返築室祠宫既固既完
雖非永歸亦可少安嗚呼哀哉
故贈太師追封温國公司馬光安葬祭文
嗚呼元豐之末天步惟艱社稷之衛中外所屬惟是一
老屏予一人名高當世行滿天下措國於泰山之安下
令於流水之源歲月未周綱紀略定天若相之又復奪
之殄瘁不哀古今所共知之者神考用之者聖母馴致
其道太平可期長為宗臣以表後世往奠其葬庶知予
懷
故渭州防禦使宗孺出殯一夕祭文
惟靈飭躬寡過秉德不回莫克永年遂即長夜哀榮之
典國有故常死喪之戚予惟惻愴
故渭州防禦使宗孺下事祭文
嗚呼宗枝之秀罹此降灾日月有時禮當即遠奄臨窀
穸肆設几筵往致予哀來歆此奠
故聽宣劉氏堂祭文
奉侍有年肅雍靡懈今其亾矣良用惻然沒而有知來
舉兹奠
故聽宣劉氏墳所祭文
盡瘁内職歸全近郊既掩諸幽往致斯奠賁其窀穸極
爾哀榮
故尚宫吳氏墳所祭文
惟爾之生服勤乃事逢日之吉歸全於郊式榮其終往
致斯奠
故尚服劉氏堂祭文
惟靈選備禁廷服勤内職逮兹淪謝良用愍傷饋奠之
儀哀榮兼至
故尚服劉氏墳所祭文
惟靈服勤有年罹命不淑窀穸之事日月有時念爾永
歸歆予一奠
内制導引歌辭二首
奉安神宗皇帝御容赴景靈宫導引歌詞
帝城父老三歲望堯心天遠玉樓深龍顔髣髴笙簫遠
腸斷屬車音離宫春色瑣瑤林雲闕海沉沉遺民猶唱
當時曲秋雁起汾隂
迎奉神宗皇帝御容赴西京會聖宫應天禪院
奉安導引歌詞
經文緯武十有九年中遺烈震羌戎渭橋夾道千君長
猶是建元功西瞻温洛與神崧蓮宇照瓊宫人間俛仰
成今古流澤自無窮
東坡全集卷一百十四
