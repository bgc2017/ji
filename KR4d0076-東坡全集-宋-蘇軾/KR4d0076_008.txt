東坡全集卷八宋蘇軾撰
詩七十二首
和晁同年九日見寄
仰看鸞鵠刺天飛富貴功名老不思病馬巳無千里志
騷人長負一秋悲古來重九皆如此别後西湖付與誰
遣子窮愁天有意吴中山水要清詩
送喬施州
恨無負郭田二頃空有載行書五車江上青山横絶壁
雲間細路躡飛蛇雞號黑暗通蠻貨(胡人謂犀為黑暗)蜂鬧黃
連採蜜花共怪河南門下客不應萬里向長沙(喬受知於吴丞)
(相而施州風土大類長沙)
雪夜獨宿柏仙菴
晚雨纖纖變玉霙小菴高卧有餘清夢驚怱有穿窗片
夜静惟聞瀉竹聲稍壓冬温聊得健未濡秋旱若為耕
天公用意真難會又作春風爛漫晴
和孔郎中荆林馬上見寄
秋禾不滿眼宿麥種亦稀永愧此邦人芒刺在膚肌平
生五千卷一字不救饑方將怨無襦忽復歌緇衣堂堂
孔北海直氣凛羣兒朱輪未及郊清風巳先馳何以累
君子十萬貧與羸滔滔滿四方我行竟安之何時劔關
路春山聞子規
留别雩泉
舉酒屬雩泉白髮日夜新何時泉中天復照泉上人二
年飲泉水魚鳥亦相親還將弄泉手遮日向西秦
留别釋迦院牡丹呈趙倅
春風小院却來時壁間惟見使君詩應問使君何處去
憑花說與春風知年年歲歲何窮巳花似今年人老矣
去年崔護若重來前度劉郎在千里
董儲郎中嘗知眉州與先人遊過安丘訪其故
居見其子希甫留詩屋壁
白髮郎潛舊使君至今人道最能文隻雞敢忘橋公語
下馬來尋董相墳冬月負薪雖得免隣人吹笛不堪聞
死生契闊君休問灑淚西南向白雲
劉貢父見余歌詞數首以詩見戲聊次其韻
十載漂然未可期那堪重作看花詩門前惡語誰傳去
醉後狂歌自不知刺舌君今猶未戒灸眉我亦更何辭
相從痛飲無餘事正是春容最好時
除夜大雪留濰州元日早晴遂行中塗雪復作
除夜雪相留元日晴相送東風吹宿酒瘦馬兀殘夢葱
曨曉光開旋轉餘花弄下馬成野酌佳哉誰與共須臾
晚雲合亂灑無缺空鵝毛垂馬騣自怪騎白鳳三年東
方旱逃戶連欹棟老農釋耒歎淚入饑腸痛春雪雖云
晚春麥猶可種敢怨行役勞助爾歌飯罋
大雪青州道上有懷東武園亭寄交代孔周翰
超然臺上雪城郭山川兩竒絶海風吹碎碧琉璃時見
三山白銀闕蓋公堂前雪綠窗朱戶相明滅堂中美人
雪争妍粲然一笑玉齒頰就中山堂雪更竒青松怪石
亂瓊絲惟有使君遊不歸五更上馬愁斂眉君不見淮
西李侍中夜入蔡州縳取吴元濟又不見襄陽孟浩然
長安道上騎驢吟雪詩何當閉門飲美酒無人毁譽河
東守
至濟南李公擇以詩相迎次其韻二首
弊裘羸馬古河濱野闊天低糝玉塵自笑餐氊典屬國
來看換酒謫仙人宦遊到處身如寄農事何時手自親
剰作新詩與君和莫因風雨廢鳴晨
夜擁笙歌霅水濱回頭樂事總成塵今年送汝作太守
到處逢君是主人聚散細思都是夢身名漸覺兩非親
相從繼燭何須問蝙蝠飛時日正晨
和孔君亮郎中見贈
偶對先生盡一樽醉看萬物洶崩奔優遊共我聊卒歲
骯髒如君合倚門只恐掉頭難久住應須傾蓋便深論
固知嚴勝風流在又見長身十世孫(戣字君嚴戡字君勝退之志其墓云)
(孔子世三十八吾見其孫白面長身今君亮四十八世矣)
送范景仁遊洛中
小人真闇事閒退豈公難道大吾何病言深聽者寒憂
時雖早白住世有還丹得酒相逢樂無心所遇安去年
行萬里蜀路走千盤投老身彌健登山意未闌西遊為
櫻筍東道盡鵷鸞杖履携兒去園亭借客看折花斑竹
寺弄水石樓灘鬻馬衰憐白驚雷怯笑韓蘚書標洞府
(歐陽永叔嘗遊嵩山日莫於絶壁上見苔蘚成文云神清之洞明日復尋不見)松蓋偃天壇試
與劉夫子重尋靖長官(劉几云曾見人嵩山幽絶處眼光如猫意其為靖長官也)
次韻景仁留别
公老我亦衰相見恨不數臨行一杯酒此意重山岳歌
詞白紵清琴弄黃鍾濁詩新眇難和飲少僅可學欲參
兵部選有力誰如犖且作東諸侯山城雄鼓角南遊許
過我不憚千里邈會當聞公來倒屣髮一握
書韓幹牧馬圖
南山之下汧渭之間想見開元天寶年八坊分屯隘秦
川四十萬疋如雲烟騅駓駰駱驪騮騵白魚赤兔騂皇
䮧龍顱鳳頸獰且妍竒姿逸德隠駑頑碧眼胡兒手足
鮮歲時翦刷供帝閑柘袍臨池侍三千紅粧照日光流
淵樓下玉螭吐清寒往來蹙踏生飛湍衆工䑛筆和朱
鉛先生曹霸弟子韓廏馬多肉尻脽圓肉中畫骨誇尤
難金羈玉勒繡羅鞍鞭箠刻烙傷天全不如此圖近自
然平沙細草荒芉綿驚鴻脱兔争後先王良挾策飛上
天何必俯首服短轅
送魯元翰少卿知衞州
冗士無處著寄身范公園桃花忽成隂薺麥秀巳繁閉
門春晝永惟有黃蜂喧誰人肯携酒共醉榆柳村髯卿
獨何者一月三到門我不往拜之髯來意彌敦堂堂元
老後亹亹仁人言憶在錢塘歲情好均弟昆時於冰雪
中笑語作春温欲飲徑相覓夜開叢竹軒搜尋到篋笥
鮓醢無復存每愧煙火中玉腕親炮燔别來今幾何相
對如夢魂告我當北渡新詩侑清樽坡陁太行麓洶涌
黃河翻仕宦非不遇王畿西北垣斯民如魚耳見網則
驚奔皎皎千丈清不如尺水渾刑政雖首務念當養其
源一聞襦袴音盜賊安足論
次韻子由送蔣䕫赴代州學官
功利争先變法初典刑獨守老成餘窮人未信詩能爾
倚市懸知繡不如代北諸生漸狂簡牀頭雜說為爬梳
歸來問雁吾何敢疾世王符解著書
和李邦直沂山祈雨有應
高田生黃埃下田生蒼耳蒼耳亦巳無更問麥有幾蛟
龍睡足亦解慚二麥枯時雨如洗不知雨從何處來但
聞吕梁百步聲如雷試上城南望城北際天菽粟青成
堆饑火燒腸作牛吼不知待得秋成否半年不雨坐龍
慵共怨天公不怨龍今朝一雨聊自贖龍神社鬼各言
功無功日盗太倉穀嗟我與龍同此責勸農使者不汝
容因君作詩先自劾
宿州次韻劉涇
我欲歸休瑟漸希舞雩何日著春衣多情白髮三千丈
無用蒼皮四十圍晚覺文章真小技早知富貴有危機
為君垂涕君知否千古華亭鶴自飛(涇之兄汴亦有文死矣)
和孔密州五絶
見邸家園留題
大旆傳聞載酒過小詩未忍著塼磨陽關三叠君須祕
除却膠西不解歌(來詩有渭城之句)
春步西園見寄
歲歲開園成故事年年行樂不辜春今年太守尤難繼
慈愛聡明惠利人
東欄梨花
梨花淡白柳深青柳絮飛時花滿城惆悵東欄二株雪
人生看得幾清明
和流杯石上草書小詩
蜂腰鶴膝嘲希逸春蚓秋蛇病子雲醉裏自書醒自笑
如今二絶更逢君
堂後白牡丹
城西千葉豈不好笑舞春風醉臉丹何似後堂冰玉潔
遊蜂非意不相干(孔頗有聲伎而客無見者)
和趙郎中見戲(趙以徐伎不如東武詩中見戲云只有當時燕子樓)
燕子人亡三百秋卷簾那復似揚州西行未必能勝此
空唱崔徽上白樓
又
我擊藤牀君唱歌明年六十奈君何醉顛只要裝風景
莫向人前自洗磨(趙每醉歌畢輒曰明年六十矣)
和子由與顔長道同遊百步洪相地築亭種柳
平明坐衙不暖席歸來閉閤閒終日卧聞客至到屣迎
兩眼蒙籠餘睡色城東泗水步可到路轉河洪翻雪白
安得青絲絡駿馬蹙踏飛波柳隂下奮身三丈兩蹄間
振鬛長鳴身自乾少年狂興久巳謝但憶嘉陵遶劔關
劔關大道車方軌君自不去歸何難山中故人應大笑
築室種柳何時還
次韻李邦直感舊
騶騎傳呼出跨坊簿書填委入充堂誰教按部如何武
只許清樽對孟光婉娩有時來入夢温柔何日聽還鄉
酸寒病守尤堪笑千步空餘僕射場
與梁先舒煥泛舟得臨釀字二首
彭城古戰國孤客勌登臨汴泗交流處清潭百丈深故
人輕千里足蠒來相尋何以娱佳客潭水洗君心
老守厭簿書先生罷函丈風流魏晉間談笑羲皇上河
洪忽巳過水色綠可釀君毋輕此樂此樂清且放
次韻荅邦直子由四首
簿書顛倒夢魂間知我疎慵肯見原閒作閉門僧舍冷
病聞吹枕海濤喧忘懷杯酒逢人共引睡文書信手翻
欲吐狂言喙三尺怕君瞋我却須吞(邦直屢以此見戒)
城南短李好交遊箕踞狂歌總自由尊主庇民君有道
樂天知命我無憂醉呼妙舞留連夜閒作清詩斷送秋
瀟灑使君殊不俗罇前容我攬須不(邦直家中舞者甚多)
老弟東來殊寂寞故人留飲慰酸寒草荒城角開新徑
雨入河洪失舊灘車馬追陪迹未掃唱酬往復字應漫
此詩更欲憑君改待與江南子布看
君雖為我此遲留别後凄涼我巳憂不見便同千里遠
退歸終作十年遊恨無揚子一區宅懶卧元龍百尺樓
聞道鵷鴻滿臺閣網羅應不到沙鷗
司馬君實獨樂園
青山在屋上流水在屋下中有五畝園花竹秀而野花
香襲杖履竹色浸盞斝樽酒樂餘春棋局消長夏洛陽
古多士風俗猶爾雅先生卧不出冠蓋傾洛社雖云與
衆樂中有獨樂者才全德不形所貴知我寡先生獨何
事四海望陶冶兒童誦君實走卒知司馬持此欲安歸
造物不我捨名聲逐吾軰此病天所赭撫掌笑先生年
來效喑啞
送顔復兼寄王鞏
彭城官居冷如水誰從我遊顔氏子我衰且病君亦窮
衰窮相守正其理胡為一朝捨我去輕衫觸熱行千里
問君無乃求之歟荅我不然聊爾耳京師萬事日日新
故人如故今有幾君知牛行相君宅扣門但覓王居士
清詩草聖俱入妙别後寄我書連紙苦恨相思不相見
約我重陽嗅霜蘂君歸可喚與俱來未應指目妨進擬
太一老仙閒不出(張安道為太一官使)踵門問道今時矣因行過
我路幾何願君推挽加鞭箠吾儕一醉豈易得買羊釀
酒從今始
蠍虎
黃雞啄蠍如啄黍窗間守宫稱蠍虎闇中繳尾伺飛蟲
巧捷功夫在腰膂跂跂脉脉善緣壁陋質從來誰比數
今年歲旱號蜥蜴狂走兒童鬧歌舞能銜渠水作冰雹
便向蛟龍覓雲雨守宫努力搏蒼蠅明年歲旱當求汝
轍幼從子瞻兄讀書未嘗一日相舍既壯將遊
宦四方讀韋蘇州詩有云那知風雨夜復此
對牀眠惻然感之乃相約早退為閒居之樂
故子瞻始為鳳翔幕官留詩與轍曰夜雨何
時聽蕭瑟其後子瞻通守餘杭復移守膠西
而轍滯留於淮陽濟南不見者七年熙寧十
年二月始復會於澶濮之間相從彭城留百
餘日時宿於逍遥堂追感前約作二小詩
逍遥堂後千尋木長送中宵風雨聲悮喜對牀尋舊約
不知漂泊在彭城
秋來東閣涼如水客至山公醉似泥困卧北窗呼不醒
風吹松竹雨凄凄
子由將赴南都與余會宿於逍遥堂作兩絶句
讀之殆不可為懷因和其詩以自解余觀子
由自少曠達天資近道又得至人養生長年
之訣而余亦竊聞其一二以為今者宦遊相
别之日淺而異時退休相從之日長既以自
解且以慰子由云
别期漸近不堪聞風雨蕭蕭巳斷魂猶勝相逢不相識
形容變盡語音存
但令朱雀長金花此别還同一轉車五百年間誰復在
會看銅狄兩咨嗟
留題石經院三首
葱蒨門前路行穿翠密中却來堂上看巖谷意無窮
夭矯庭中檜枯枝鵲踏消瘦皮纏鶴骨高頂轉龍腰
窈窕山頭井潛通伏澗清欲知深幾許聽放轆轤聲
過雲龍山人張天驥
郊原雨初足風日清且好病守亦欣然肩輿白門道荒
田咽蛩蚓村巷懸梨棗下有幽人居閉門空雀噪西風
高正厲落葉紛可掃孤僮卧斜日病馬放秋草墟里通
有無垣牆任摧倒君家本冠蓋絲竹鬧隣保脱身聲利
中道德自濯澡躬耕抱羸疾奉養百歲老詩書膏吻頰
菽水媚翁媪饑寒天随子杞菊自擷芼慈孝董邵南雞
狗相乳抱吾生如寄耳歸計失不早故山豈敢忘但恐
迫華皓從君學種秫斗酒時相勞
贈王仲素寺丞(名景純)
養氣如養兒棄官如棄泥人皆笑子拙事定竟誰迷歸
耕獨患貧問子何所齎尺宅足自庇寸田有餘畦明珠
照短褐陋室生虹霓雖無孔方兄顧有法喜妻彈琴一
長嘯不荅阮與嵇曹南劉夫子名與子政齊家有鴻寶
書不鑄金褭蹄促膝問道要遂蒙分刀圭不忍獨不死
尺書肯見梯我生本強鄙少以氣自擠孤舟倒江河赤
手攬象犀年來稍自笑留氣下暖臍苦恨聞道晚意象
颯巳凄空見孫思邈區區賦病梨
陽關詞三首
受降城下紫髯郎戲馬臺南古戰場恨君不取契丹首
金甲牙旗歸故鄉
右贈張繼愿
濟南春好雪初晴行到龍山馬足輕使君莫忘霅溪女
時作陽關腸斷聲
右荅李公擇
暮雲收盡溢清寒銀漢無聲轉玉盤此生此夜不長好
明月明年何處看
右中秋月
和孔周翰二絶
再觀邸園留題
小園香霧曉蒙籠醉手狂詞未必工魯叟錄詩應有取
曲收彤管邶鄘風
觀淨觀堂效韋蘇州詩
弱羽巢林在一枝幽人蝸舍兩相宜樂天長短三千首
却愛韋郎五字詩
京師哭任遵聖
十年不還鄉兒女日夜長豈惟催老大漸復成凋喪每
聞耆舊亡涕泫聲輒放老任況竒逸先子推軰行文章
小得譽詩語尤清壯吏能復所長談笑萬夫上自喜作
劇縣偏工破豪黨奮髯走猾吏嚼齒對姦將哀哉命不
偶每以才得謗竟使落窮山青衫就黃壤宦遊久不樂
江海永相望退耕本就君時節相勞餉此懷今不遂歸
見纍纍葬望哭國西門落日銜千嶂平生惟一子抱負
珠在掌見之齠齔中巳有食牛量他年如入洛生死一
相訪惟有王濬冲心知中散狀
荅任師中家漢公
先君昔未仕杜門皇祐初道德無貧賤風采照鄉閭何
嘗疎小人小人自闊疎出門無所詣老史在郊墟門前
萬竿竹堂上四庫書高樹紅消梨小池白芙蕖常呼赤
脚婢雨中擷園蔬矯矯任夫子罷官還舊廬是時里中
兒始識長者車烹雞酌白酒相對歡有餘有如龐德公
往還葛與徐妻子走堂下主人竟誰歟我時年尚幼作
賦慕相如侍立看君談精悍實起予歲月曾幾何耆老
逝不居史侯最先没孤墳拱桑樗我亦涉萬里清血滿
襟袪漂流二十年始悟萬緣虛獨喜任夫子老佩刺史
魚威行烏白蠻解辮請冠裾方當入奏事清廟陳璠璵
胡為厭軒冕歸意不少紓上蔡有良田黃沙走清渠罷
亞百頃稻雍容十年儲閒隨李丞相搏射鹿與猪蒼鷹
十斤重猛犬如黃驢豈比陶淵明窮苦自把鋤我今四
十二衰髮不滿梳彭城古名郡乏人偶見除頭顱巳可
知幾何不樵漁會當相從去芒鞋老菑畬念子瘴江邊
懷抱向誰攄賴我同年友相歡出同輿冰盤薦文鮪(鮪鮥)
(也戎瀘常有)玉斝傾浮蛆醉中忽思我清詩綴瓊琚知我少
詼諧教我時卷舒世事日反覆翩如風中旟雀羅弔廷
尉秋扇悲婕妤升沉一何速喜怒紛衆狙作詩謝二子
我師寗與蘧
初别子由
我少知子由天資和而清好學老益堅表裏漸融明豈
獨為吾弟要是賢友生不見六七年微言誰與賡常恐
坦率性放縦不自程會合亦何事無言對空枰使人之
意消不善無由萌森然有六女包裹布與荆無憂賴賢
婦藜藿䒭大烹使子得行意青衫陋公卿明日無晨炊
倒牀作雷鳴秋眠我東閤夜聽風雨聲懸知不久别妙
理重細評昨日忽出門孤舟轉西城歸來北堂上古屋
空崢嶸退食悮相從入門中自驚南都信繁會人事水
火爭念當閉閤坐頽然寄聾盲妻子亦細事文章固虛
名會須掃白髮不復用黃精
次韻吕梁仲屯田
雨葉風花日夜稀一杯相屬竟何時空虚豈敢酬瓊玉
枯朽猶能出菌芝門外吕梁從迅急胸中雲夢自逶遲
待君筆力追靈運莫負南臺九日期
章質夫寄惠崔徽真
玉釵半脱雲垂耳亭亭芙蓉在秋水當時薄命一酸辛
千古華堂奉君子水邊何處無麗人近前試看丞相嗔
不如丹青不解語世間言語元非真知君被惱更愁絶
卷贈老夫驚老拙為君援筆賦梅花未害廣平心似鐵
王鞏屢約重九見訪既而不至以詩送將官梁
交且見寄次韻荅之交頗文雅不類武人家
有侍者甚惠麗
知君月下見傾城破恨懸知酒有兵老守無何惟日飲
將軍競病自詩鳴花枝不共秋欹帽筆陣空來夜斫營
愛惜微官將底用他年只好寫銘旌
臺頭寺雨中送李邦直赴史館分韻得憶字人
字兼寄孫巨源二首
霜林日夜西風急老送君歸百憂集清歌窈𦕈入行雲
雲為不行天為泣紅葉黃花秋正亂白魚紫蟹君須憶
憑君說向髯將軍衰鬢相逢應不識
珥筆西歸近紫宸太平典冊不緣麟付君此事寧論晉
載我當時舊過秦門外想無千斛米墓中知有百年人
看君兩眼明如鏡休把春秋坐素臣
代書荅梁先
此身與世真悠悠蒼顔華髮誰汝留強名太守古徐州
忘歸不如楚沐猴魯人豈獨不知丘蹸藉夫子無罪尤
異哉梁子清而修不遠千里從我游瞭然正色懸雙眸
世之所馳子獨不一經通明傳節侯小楷精絶規摹歐
(梁生學歐陽公書)我衰廢學懶且媮畏見問事賈長頭别來紅
葉黃花秋夜夢見之起坐愁遺我駮石盆與甌黑質白
章聲琳球謂言山石生澗溝追琢尚可王公羞感子佳
意能無酬反將木瓜報珍投學如富賈在博收仰取俛
拾無遺籌道大如天不可求修其可見致其幽願子篤
實慎勿浮發憤忘食樂忘憂
九日邀仲屯田為大水所隔以詩見寄次其韻
無復龍山對孟嘉西來河伯意雄夸霜風可使吹黃帽
(舟人黃帽土勝水也)尊酒那能泛浪花謾遣鯉魚傳尺素却將燕
石報瓊華何時得見悲秋老醉裏題詩字半斜
河復(并叙)
熙寧十年秋河決澶淵注鉅野入淮泗自澶魏以北皆
絶流而濟楚大被其害彭門城下水二丈八尺七十餘
日不退吏民疲於守禦十月十三日澶州大風終日既
止而河流一枝巳復故道聞之喜甚庶幾可塞乎乃作
河復詩歌之道路以致民願而迎神休蓋守土者之志
也
君不見西漢元光元封間河決瓠子二十年鉅野東傾
淮泗滿楚人恣食黃河鱣萬里沙回封禪罷初遣越巫
沉白馬河公未許人力窮薪芻萬計隨流下吾君仁聖
如帝堯百神受職河神驕帝遣風師下約束北流夜起
澶州橋東風吹凍收微渌神功不用淇園竹楚人種麥
滿河淤仰看浮槎棲古木
韓幹馬十四匹
二馬並驅攅八蹄二馬宛頸騣尾齊一馬任前雙舉後
一馬却避長鳴嘶老髯奚官騎且顧前身作馬通馬語
後有八匹飲且行微流赴吻若有聲前者既濟出林鶴
後者欲涉鶴俛啄最後一匹馬中龍不嘶不動尾摇風
韓生畫馬真是馬蘇子作詩如見畫世無伯樂亦無韓
此詩此畫誰當看
有言郡東北荆山下可以溝畎積水因與吴正
字王戶曹同往相視以地多亂石不果還遊
聖女山山有石室如墓而無棺椁或云宋司
馬桓魋墓二子有詩次其韻二首
側手區區未易遮奔流一瞬卷千家共疑智伯初圍趙
猶有張湯欲漕斜巳坐迂疎來此地分將勞苦送生涯
使君下策真堪笑隠隠驚雷響踏車
茫茫清泗遶孤岑歸路相將得暫臨試著芒鞋穿犖确
更然松炬照幽深縱令司馬能鑱石奈有中郎解摸金
強寫蒼崖留歲月他年誰識此時心
贈寫御容妙善師
憶昔射策干先皇珠簾翠幄分兩廂紫衣中使下傳詔
跪捧再拜聞天香仰觀眩晃目生暈但見曉色開扶桑
迎陽晚出步就坐綘紗玉斧光照廊野人不識日月角
髣髴尚記重瞳光三年歸來真一夢橋山松檜凄風霜
天容玉色誰敢畫老師古寺晝閉房夢中神授心有得
覺來信手筆巳忘幅巾常服儼不動孤臣入門涕自滂
元老侑坐須眉古虎臣立侍冠劔長平生慣寫龍鳳質
肯顧草間猿與麞都人踏破鐵門限黃金白璧空堆牀
爾來摹寫亦到我謂是先帝白髮郎不須覽鏡坐自了
明年乞身歸故鄉
哭刁景純
讀書想前軰每恨生不早紛紛少年場猶得見此老此
老如松栢不受霜雪槁直從毫末中自養到合抱宏材
乏近用千歲自枯倒文章餘正始風節貫華皓平生為
人耳自為薄如縞是非雖難齊反覆看愈好前年旅吴
越把酒慶夀考扣門無晨夜百過迹未掃但知從德公
未省厭丘嫂别時公八十後會知難保昨日故人書連
年喪翁媪(景純妻先亡)傷心范橋水漾漾舞寒藻華堂不見
人瘦馬空戀皂我欲江東去匏樽酌行潦鏡湖無賀監
慟哭稽山道忍見萬松岡荒池没秋草
荅吕梁仲屯田
亂山合沓圍彭門官居獨在懸水村(吕梁地名)居民蕭條雜
麋鹿小市冷落無雞豚黃河西來初不覺但訝清泗流
奔渾夜聞沙岸鳴甕盎曉看雪浪浮鵬鯤吕梁自古喉
吻地萬頃一抹何由吞坐觀入市卷閭井吏民走盡餘
王尊計窮路斷欲安適吟詩破屋愁鳶蹲歲寒霜重水
歸壑但見屋瓦留沙痕入城相對如夢寐我亦僅免為
魚黿旋呼歌舞雜詼笑不惜飲釂空瓶盆念君官舍冰
雪冷新詩美酒聊相温人生如寄何不樂任使絳蠟燒
黃昏宣房未築淮泗滿故道堙滅瘡痍存明年勞苦應
更甚我當畚鍤先黥髠付君萬指伐頑石千鎚雷動蒼
山根高城如鐵洪口決談笑却掃看崩奔農夫掉臂免
狼顧秋穀布野如雲屯還須更置軟脚酒為君擊鼓行
金樽
張寺丞益齊
張子作齋舍而以益為名吾聞之夫子求益非速成譬
如遠遊客日夜事征行今年適燕薊明年走蠻荆東觀
盡滄海西涉渭與涇歸來閉戶坐八方在軒庭又如學
醫人識病由飽更風雨晦明淫跛躄瘖聾盲虚實在其
脉静躁在其情榮枯在其色夀夭在其形苟能閱千人
望見知死生為學務日益此言當自程為道貴日損此
理在既盈願君書此詩以為益齋銘
荅孔周翰求書與詩
身閒曷不長閉口天寒正好深藏手吟詩寫字有底忙
未脱多生宿塵垢不蒙譏訶子厚疾反更刻畫無鹽醜
征西自有家雞肥太白應驚飯山瘦與君相從知幾日
東風待得花開否撥棄萬事勿復談百觚之後那辭酒
送李公恕赴闕
君才有如切玉刀見之凛凛寒生毛願随壯士斬蛟蜃
不願腰間纏錦絛用違其才志不展坐與胥吏同疲勞
忽然眉上有黃氣吾君漸欲收英髦立談左右俱動色
一語徑破千言牢我頃分符在東武脱略萬事惟嬉遨
盡壊屏障通内外仍呼騎曹為馬曹君為使者見不問
反更對飲持雙螯酒酣箕坐語驚衆雜以嘲諷窮詩騷
世上小兒多忌諱獨能容我真賢豪為我買田臨汶水
逝將歸去誅蓬蒿安能終老塵土下俯仰随人如桔橰
東坡全集卷八
