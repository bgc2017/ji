東坡全集卷六十七宋蘇軾撰
表狀三十三首
密州謝上表
臣軾言昨奉勅差知密州軍州事已於今月三日到任
上訖草芥賤微敢干洪造乾坤廣大曲遂私誠受命撫
躬已自知於不稱入境問俗又復過於所期臣軾中謝
伏念臣家世至寒性資甚下學雖篤志本先朝進士篆
刻之文論不適時皆老生常談陳腐之說分於聖世處
以散材一自離去闕庭屢更歲籥塵埃筆硯漸忘舊學
之淵源奔走簿書麄識小人之情偽欲自試於民社庶
有助於涓涘以為公朝不廢私願携孥上國預憂桂玉
之不充請郡東方實欲弟昆之相近自惟何幸動獲所
求雖父兄所以處臣其僥倖不過如此雖云疎外有此
遭逢此蓋伏遇皇帝陛下躬上聖之資建太平之業以
為人無賢愚皆有可用故雖如臣等輩猶未盡捐臣敢
不仰酬至恩益堅素守推廣中和之政撫綏疲瘵之民
要使民之安臣則為臣之報國臣無任瞻天荷聖激切
屏營之至
徐州謝上表
臣軾言分符高密已竊名邦改命東徐復塵督府荷恩
深厚撫已兢慙臣軾中謝伏念臣奮身農畝託迹書林
信道直前曾無坎井之避立朝寡助誰為先後之容向
者屢獻瞽言仰塵聖鍳豈有意於為異蓋篤信其所聞
顧慙迂闊之言雖多而無益惟有朴忠之素既久而猶
堅遠不忘君未忍改其常度言之無罪實深恃於至仁
知臣者謂臣愛君不知臣者謂臣多事空懷此意誰復
見明伏惟皇帝陛下日月照臨乾坤覆幬察孤危之易
毁諒拙直之無他安全陋軀畀付善地民淳訟簡殊無
施設之方食足身閒仰愧生成之賜顧力報之無所懷
孤忠而自憐
徐州謝奬諭表
臣軾言伏奉今月四日勅以臣去歲修城捍水麄免疎
虞特賜奬諭者奔走服勤人臣之常事褒稱勞勉學者
之至榮自惟何人乃辱斯語臣軾誠惶誠恐稽首頓首
伏念臣學無師法才與世疎經術既已不深吏事又其
所短累忝優寄卒無異稱寬如定遠之言平平無取拙
比道州之政下下宜然乃者河決澶淵毒流淮泗百堵
皆作蓋僚吏之劬勞三板不沈本朝廷之威德而臣下
掠衆美上貪天功獨竊璽書之榮以為私室之寶此蓋
伏遇皇帝陛下天覆四海子養萬民哀無辜之遭罹特
遣使以存問既蠲免其賦調又飲食其饑寒所以錄臣
之微勞蓋將責臣之来效臣敢不躬親畚築益修今歲
之防安集流亡盡復平時之業庶殫朽鈍少補絲毫臣
無任
徐州賀河平表
臣軾言竊聞黃河決口已遂閉塞者聖謨獨運天眷莫
違庶邦子来民罔告病萬杵雷動役不逾時遂消東北
莫大之憂然後麥禾可得而食人無後患喜若再生臣
軾中謝伏以大河為災歴世所病禹治兖州之野十有
三載乃同漢築宣房之宫二十餘年而定未有收狂瀾
於既潰復故道於將堙俛仰而成神速若此恭惟皇帝
陛下至仁博施神智無方達四聰以来衆言廣大孝以
安宗廟水當潤下河不溢流屬歲久之無虞故患生於
所忽方其決也本吏失其防而非天意及其復也蓋天
助有德而非人功振古所無溥天同慶維豐沛之大澤
實汴泗之所鍾伊昔横流凛孤城之若塊迨兹平定蔚
秋稼以如雲害既廣則利多憂獨深而喜倍雖官守有
限不獲趨外庭以稱觴而民意所同亦能抒下情而作
頌臣無任
湖州謝上表
臣軾言蒙恩就移前件差遣已於今月二十日到任上
訖者風俗阜安在東南號為無事山水清遠本朝廷所
以優賢顧惟何人亦與兹選臣軾中謝伏念臣性資頑
鄙名迹堙微議論闊疎文學淺陋凡人必有一得而臣
獨無寸長荷先帝之誤恩擢寘三館蒙陛下之過聽付
以兩州非不欲痛自激昂少酧恩造而才分所局有過
無功法令具存雖勤何補罪固多矣臣猶知之夫何越
次之名邦更許借資而顯受顧惟無狀豈不知恩此蓋
伏遇皇帝陛下天覆羣生海涵萬族用人不求其備嘉
善而矜不能知其愚不適時難以追陪新進察其老不
生事或能牧養小民而臣頃在錢塘樂其風土魚鳥之
性既自得於江湖吳越之人亦安臣之教令敢不奉法
勤職息訟平刑上以廣朝廷之仁下以慰父老之望臣
無任
到黃州謝表
臣軾言去歲十二月二十九日凖勅責授臣檢校尚書
水部員外郎充黃州團練副使本州安置不得僉書公
事臣已於今月一日到本所訖者狂愚冒犯固有常刑
仁聖矜憐特從輕典赦其必死許以自新祗服訓辭惟
知感涕中謝伏念臣早緣科第誤忝縉紳親逢睿哲之
興遂有功名之意亦嘗召對便殿考其所學之言試守
三州觀其所行之實而臣用意過當日趨於迷賦命衰
窮天奪其魄叛違義理辜負恩私茫如醉夢之中不知
言語之出雖至仁屢赦而衆議不容案罪責情固宜伏
斧鑕於兩觀推恩屈法猶當禦魑魅於三危豈謂尚玷
散員更叨善地投畀麏鼯之野保全樗櫟之生臣雖至
愚豈不知幸此蓋伏遇皇帝陛下德刑並用善惡兼容
欲使法行而知恩是用小懲而大戒天地能覆載之而
不能容之於度外父母能生育之而不能出之於死中
伏惟此恩何以為報惟當蔬食没齒杜門思愆深悟積
年之非永為多士之戒貪戀聖世不敢殺身庶幾餘生
未為棄物若獲盡力鞭箠之下必將捐軀矢石之間指
天誓心有死無易臣無任
謝失覺察妖賊放罪表
臣軾言去年十二月十五日准淮南轉運司牒奉聖旨
差官取勘臣前任知徐州日不覺察百姓李鐸郭進等
謀反事臣尋具析在任日曾選差沂州百姓程棐令緝
捕凶逆賊人致棐告獲前件妖賊因依乞勘會施行至
今年七月二日復准轉運司牒坐准尚書刑部牒奉聖
旨蘇軾送尚書刑部更不取勘盜發所臨守臣固當重
責罪疑則赦聖主所以廣恩自驚廢逐之餘猶在愍憐
之數臣軾誠惶誠恐頓首頓首伏念臣早蒙殊遇擢領
大邦上不能以道化民達忠孝於所部下不能以刑齊
物消姦宄於未萌致使妄庸敢圖僣逆原其不職夫豈
勝誅况兹溝瀆之中重遇雷霆之譴無官可削撫已知
危至於捕斬羣盜之功乃是隣近一夫之力靖言其始
偶出於臣雖為國督奸常懷此志而因人成事豈足言
勞勉自列於涓埃庶少寬於斧鉞豈謂蕩然之澤許以
勿推收驚魄於散亡假餘生之晷刻退思所自為幸何
多此蓋伏遇皇帝陛下舞虞舜之干示人不殺祝成湯
之網與物求生其間用刑本不得已稍有可赦無不從
寬務在考實而原情何嘗記過而忘善益悟向時之所
坐皆是微臣之自貽感愧終身論報無地布衣蔬食或
未死於饑寒石心木腸誓不忘於忠義臣無任
謝量移汝州表
臣軾言伏奉正月二十五日誥命特授臣汝州團練副
使本州安置不得僉書公事者稍從内遷示不終棄罪
已甘於萬死恩實出於再生祗服訓辭惟知感涕臣軾
誠惶誠恐頓首頓首伏念臣向者名過其實食浮於人
兄弟並竊於賢科衣冠或以為盛事旋從冊府出領郡
符既無片善可紀於絲毫而以重罪當膏於斧鉞雖蒙
恩貸有愧平生隻影自憐命寄江湖之上驚魂未定夢
游縲紲之中憔悴非人章狂失志妻孥之所竊笑親友
至於絶交疾病連年人皆相傳為已死饑寒併日臣亦
自厭其餘生豈謂草芥之賤微尚煩朝廷之紀錄開其
恫悔許以甄收此蓋伏遇皇帝陛下湯德日新堯仁天
覆建原廟以安祖考正六宫而修典型百廢具興多士
爰集彈冠結綬共欣千載之逢掩面向隅不忍一夫之
泣故推㳙滴以及焦枯顧惟效死之無門殺身何益更
欲呼天而自列尚口乃窮徒有此心期於異日臣無任
乞常州居住表
臣軾言臣聞聖人之行法也如雷霆之震草木威怒雖
甚而歸於欲其生人主之罪人也如父母之譴子孫鞭
撻甚嚴而不忍致之死臣漂流棄物枯槁餘生泣血書
詞呼天請命願回日月之照一明葵藿之心此言朝聞
夕死無憾臣軾誠惶誠恐頓首頓首臣昔者嘗對便殿
親聞德音似蒙聖知不在人後而狂狷妄發上負恩私
既有司皆以為可誅雖明主不得而獨赦一從吏議坐
廢五年積憂薰心驚齒髮之先變抱恨刻骨傷皮肉之
僅存近者蒙恩量移汝州伏讀訓詞有人材實難弗忍
終棄之語豈獨知免於縲絏亦將有望於桑榆但未死
亡終見天日豈敢復以遲暮為歎更生僥覬之心但以
禄廪久空衣食不繼累重道遠不免舟行自離黃州風
濤驚恐舉家重病一子喪亡今雖已至泗州而貲用罄
竭去汝尚遠難於陸行無屋可居無田可食二十餘口
不知所歸饑寒之憂近在朝夕與其強顔忍恥干求於
衆人不若歸命投誠控告於君父臣有薄田在常州宜
興縣麄給饘粥欲望聖慈許於常州居住又恐罪戾至
重未可聽從便安輒敘微勞庶蒙恩貸臣先任徐州日
以河水浸城幾至淪陷臣日夜守捍偶獲安全曾蒙朝
廷降勅奬諭又嘗選用沂州百姓程棐令構捕凶黨致
獲謀反妖賊李鐸郭進等一十七人亦蒙聖恩保明放
罪皆臣子之常分無涓埃之可言冒昧自陳出於窮迫
庶幾因緣僥倖功過相除稍出羈囚得從所便重念臣
受性剛褊賦命竒窮既獲罪於天又無助於下怨仇交
集罪惡横生羣言或起於愛憎孤忠遂陷於疑似中雖
無愧不敢自明向非人主獨賜保全則臣之微生豈有
今日伏惟皇帝陛下聖神天縦文武生知得天下之英
才已全三樂躋斯民於仁壽不棄一夫勃然中興可謂
盡善而臣抱百年之永嘆悼一飽之無時貧病交攻死
生莫保雖鳬鴈飛集何足計於江湖而犬馬蓋帷猶有
求於君父敢祈仁聖少賜矜憐臣見一面前去至南京
以來聽候朝旨干冒天威臣無任
到常州謝表二首
臣軾言先蒙恩授汝州團練副使本州安置尋上表乞
於常州居住奉聖旨依所乞臣已於今月二十二日到
常州訖者積釁難磨未經洗滌至仁易感許即便安祗
荷寵靈惟知感涕中謝伏念臣所犯罪戾本合誅夷向
非先帝之至明豈有餘生於今日銜恩未報有志不從
已分没身寄殘骸於魑魅敢期擇地收暮景於桑榆此
蓋伏遇皇帝陛下仁孝生知聰明天縦寅奉上帝之眷
命述修累聖之成謀念此菅蒯之微庶幾簮履之舊俾
安田畝稍出縲囚飽食無思但日陶於新化杜門自省
當益念於往愆臣無任
又
臣軾言先蒙恩授汝州團練副使本州安置尋上表乞
於常州居住奉聖旨依所乞臣已於今月二十二日到
常州訖者罪大人微自甘永棄食貧口衆未免求安忽
奉俞音出於獨斷仰銜恩施不覺涕零中謝伏念臣猥
以凡材早塵仕籍生逢有作之聖獨抱不移之愚廢棄
六年已忘形於田野泝沿萬里偶脱命於江潭豈謂此
生得從所便此蓋伏遇太皇太后陛下厚德載物至仁
代天春生秋成本無心於草木風行雷動自有信於蟲
魚致此幽頑亦叨恩宥耕田鑿井得漸齒於平民碎首
刳肝尚未知其死所臣無任
登州謝上表二首
臣軾言伏奉告命授臣朝奉郎知登州軍州事臣已於
今月十五日到任上訖者登雖小郡地號極邊自驚縲
絏之餘忽有民社之寄拜恩不次隕涕何言中謝臣聞
臣不密則失身而臣無周身之智人不可以無學而臣
有不學之愚積此兩愆本當萬死坐受六年之謫甘如
五鼎之珍擊鼓登聞止求自便買田陽羨誓畢此生豈
期枯朽之中有此遭逢之異收召魂魄復為平人洗濯
瑕疵盡還舊物此蓋伏遇皇帝陛下内行曾閔之孝外
發禹湯之仁日將旦而四海明天方春而萬物作於其
黨而觀過謂臣或出於愛君就所短而求長知臣稍習
於治郡致兹異寵驟及非才恭惟先帝全臣於衆怒必
死之中陛下起臣於散官永棄之地没身難報碎首為
期臣無任
又
臣軾言伏奉告命授臣朝奉郎知登州軍州事臣已於
今月十五日到任上訖者寵命過優訓詞尤厚非臣愚
惷所克承當臣軾誠惶誠恐頓首頓首臣所領州下臨
漲海人淳事簡地瘠民貧入境問農首見父老戴白扶
杖爭来馬前皆云枯朽之餘死亡無日雖在田野亦有
識知恭聞聖母至明而慈嗣皇至仁而孝每下號令人
皆涕流願忍垂死之年以待惟新之政言雖甚拙意則
可知見朝廷擢臣於久廢之中謂臣愚必有以少塞其
責或能推廣上意惠康小民而臣天資鈍頑學問寡淺
心已耗於多難才不周其一身將何以上答聖知下慰
民願伏惟太皇太后陛下以任姒之位行堯舜之仁勤
邦儉家永為百王之令典時使薄斂故得萬國之歡心
豈煩爝火之微更助日月之照但知奉法不敢求名臣
無任
辭免起居舍人第一狀
右軾准閤門告報已降告命除臣依前官守起居舍人
者臣受材淺薄臨事迂疎起於罪廢之中未有絲毫之
效驟陞清職必致煩言願回虚授之恩庶免素餐之愧
所有告身不敢祗受
辭免起居舍人第二狀
右臣近奏乞辭免起居舍人恩命准尚書省劄子奉聖
旨不許辭免者天威在顔不違咫尺父命於子惟所東
西况兹久廢之餘敢有不回之意伏念臣受性褊狷賦
命竒窮既早竊於賢科復濫登於冊府多取天下之公
器又處衆人之所爭若此而全從来未有今者出於九
死之地始有再生之心危迹粗安驚魂未返若驟膺非
分之寵恐别生意外之憂縦無人災必有鬼責伏望聖
慈廓天地包函之量推父母愛憐之心知其實出於至
誠止欲自處於無過追還新命更選異材使之識分以
安身孰與包羞而冒寵再伸微懇伏俟重誅所有告身
臣不敢祗受
辭免中書舍人狀
右臣准閤門告報已降告命除臣試中書舍人者伏念
臣頃自貶所起知登州到州五日而召以省郎到省半
月而擢為右史欲自勉強少酧恩私而才無他長職有
常守出入禁闥三月有餘考論事功一毫無取今又冒
榮直授躐衆驟遷非次之陞既難以處不試而用尤非
所安願回異恩免速官謗所有告身臣不敢祗受
謝中書舍人表二首
臣軾言伏奉制命授臣試中書舍人仍改賜章服者右
史記言已塵高選西垣視草復玷近班皆儒者之至榮
豈平生之所望臣軾誠感誠懼頓首頓首竊以詞命之
職古今所難非獨取之於文蓋將試之以事至於機務
亦或與聞雖四戶擅權非當時之公議而五花判事亦
前代之美談及夫三字之除乃是一切之政但謂内朝
之法從安知宰相之屬官既任止於訓詞故權移於胥
吏恬不知怪習為故常先皇帝道冠百王法垂萬世建
六官而修故事闢三省以待異人典章一新名實皆正
遂申明於四禁俾分領於六曹遠則追直閣之司近則
通檢正之任雖未聞政而聞事蓋須有德而有言如臣
之愚無一而可草創潤色既非鄭國之材除書德音又
乏唐人之譽忽當此選莫測其由此蓋伏遇皇帝陛下
將聖與仁能哲而惠雖在三年不言之際已有十日並
照之光而臣日侍邇英親聞訪道仰天威之甚近知聖
鑒之難逃謂臣嘗受先朝之知實無左右之助棄瑕往
昔責效將来臣敢不益勵素心無忘舊學上體周公煩
悉之誥助成漢家深厚之文苟無曠官其敢言報臣無
任
又
臣軾言伏奉制命授臣試中書舍人仍改賜章服者聖
神獨斷出成命於省中衰病增光溢虚名於朝右訓詞
之重士論所榮臣軾誠感誠懼頓首頓首臣聞有言逆
心此古人所以顛沛積毁消骨非聖主莫能保全臣本
受知於裕陵亦嘗見待以國士嘉其好直許以能文雖
竄謫流離之餘決無可用而哀憐收拾之意終不少衰
抱弓劒以長號分簮履之永棄豈期晩遇又過初心矧
外制之深嚴極西垣之清要在唐之盛以馬周岑文本
為得人近世所傳有楊億歐陽修之故事不試而用於
今幾人遂超同列之先遠繼前修之末夫何頑鈍有此
遭逢此蓋伏遇太皇太后陛下憂國忘家愛民如子憂
深故任其事者重愛極故為之慮也長敷求哲人以遺
嗣聖所以兼收而並用庶幾有得於其間臣敢不盡其
所能期於無愧始終自誓故常以道而事君夷嶮不同
則必見危而授命臣無任
辭免翰林學士第一狀
右臣准閤門告報已降告命除臣翰林學士知制誥者
臣竊謂自從西掖直遷内制雖祖宗故事而近歲以来
少有此比非高材重德雅望不在此選臣自量三者皆
不迨人驟當殊擢實不自安伏望聖慈察臣至誠非苟
辭避追還異恩以厭公論謹錄奏
辭免翰林學士第二狀
右臣近者奏乞辭免翰林學士知制誥恩命伏蒙降詔
不允者天地之恩義無所謝父母之訓理不可違而臣
至愚尚守所見再傾微懇不避重誅非獨以學問荒唐
文詞鄙淺已試無效如前所陳實以勞舊尚多必有積
薪之誚兄弟並進豈無連茹之嫌誠不自安非敢矯飾
伏望聖慈亮其悃愊特許追還庶免人言俾得自效所
有告命臣不敢祗受謹錄奏聞
謝宣召入院狀二首
右臣今月日西頭供奉官充待詔董士隆至臣所居奉
宣聖旨召臣入院充學士者詔語春温再命而僂使華
天降一節以趨在故事以嘗聞豈平生之敢望省循非
稱愧汗交深竊以視草之官自唐為盛雖職親事秘號
為北門學士之榮而禄薄地寒至有京兆掾曹之請豈
如聖代一振儒風非徒好爵之縻兼享大烹之養玉堂
賜篆仰淳化之彌文寶帶重金佩元豐之新渥既厚其
禮愈難其人而臣以空疎冗散之材衰病流離之後生
還萬里坐閱三遷不緣左右之容躐處賢豪之上此蓋
伏遇皇帝陛下生資文武天祚聖神雖亮隂不言尚隠
高宗之德而訪落求助已唘成王之心首擇輔臣次求
法從知人材之難得采虚名而用臣敢不益勵初心力
圖後效才不逮古雖慙内相之名志常在民庶免私人
之誚臣無任
又
右臣今月日西頭供奉官充待詔董士隆至臣所居奉
宣聖旨召臣入院充學士者里巷傳呼親臨詔使私庭
望拜恭被德音人言稽古之榮臣有素餐之愧懇詞雖
至成命莫回伏以朝論所高禁林為重非徒翰墨之選
乃是將相之儲禮絶同僚歎裴李於座上功成異域得
頗牧於禁中宜有異人來膺此選而臣顓愚自信狂直
不回先帝憐其孤忠欲召而未果陛下出於獨斷決用
而無疑曾未周歲而閱三官試以百為而無一可保全
已幸擢用何名此蓋伏遇太皇太后陛下德協天人心
存社稷受聖子之託天下抱神孫而朝諸侯巍巍其有
成功不見治迹斷斷而無他技專用老成推其類以及
臣顧何能而在此忠義之報死生不移臣無任
謝翰林學士表二首
臣軾言蒙恩除臣翰林學士知制誥者名微不稱寵至
若驚伏念臣經術空疎吏能短淺少年自守無用於作
新去國生還適逢於求舊初何云補遽辱甄收此蓋伏
遇皇帝陛下文武生知聰明天縦法乾坤之廣運體日
月之照微過採虚名使陳薄技敢不激昂晚節砥礪初
心雖洪造之難酧盡微生而後已臣無任
又
臣軾言蒙恩除臣翰林學士知制誥者寵光逾分榮愧
交中伏念臣本以疎愚起於遐陋學雖篤志皆場屋之
空文言不適時豈朝廷之通論老於憂患望絶縉紳此
蓋伏遇太皇太后陛下總覽政綱灼知治體恢復祖宗
之舊兼收文武之資過錄愚忠以敦薄俗敢不臨寵而
懼職思其憂非敢有意於功名庶幾少逃於罪悔臣無
任
謝對衣金帶馬表二首
臣軾言伏蒙聖慈以臣入院特賜衣一對金腰帶一條
金鍍銀鞍轡馬一疋被三品之服章君子所以昭令德
分六閑之駔駿朝廷所以旌有功顧惟何人亦與兹寵
拜恩俯僂流汗交并臣軾中謝伏念臣人微地寒性迂
才短襲布韋而自薦偶忝搢紳駕欵段以言歸終安畎
畆豈謂便蕃之錫萃於衰病之軀此蓋伏遇皇帝陛下
總覽衆工財成大化至誠樂與有緇衣之好賢俊民用
章無白駒於空谷不違寒陋亦被光華攬佩以思遂識
斷金之義舉鞭自誓敢忘希驥之心臣無任
又
臣軾言伏蒙聖慈以臣入院特賜衣一對金腰帶一條
金鍍銀鞍轡馬一匹命服出笥榮動搢紳左驂在廷光
生徒馭德不稱物愧無所容臣軾中謝伏念臣衰朽無
功惷愚不學已分鵜梁之刺敢逃負乘之譏再惟此恩
何自而至此蓋伏遇太皇太后陛下至神廣運盛德兼
容躬周公之勤勞而逸於委任寶老氏之慈儉而侈於
禮賢致此光榮下及微陋慨然攬轡敢有意於澄清束
以立朝尚可言於賓客臣無任
笏記二首
禁林之選多士所榮非獨文章之工俾專翰墨當屬典
刑之老以重朝廷如臣空疎豈宜塵冒此蓋伏遇皇帝
陛下剛健純粹緝熙光明曲搜已棄之材將建無窮之
業顧慙淺陋將何補於聖明惟有朴忠誓不回於生死
臣無任
又
西掖代言已愧一時之高選北門視草又忝諸生之極
榮豈伊衰朽之餘有此遭逢之異此蓋伏遇太皇太后
陛下坤元利正天造無私靡求備於一人將曲成於萬
物文章小技縱有效於涓埃草木微生終難酧於雨露
臣無任
辭免侍讀狀
右臣今月二十六日准閤門告報蒙恩除臣兼侍讀者
入侍邇英其選至重非獨分摘章句實以仰備顧問臣
學術淺陋恐非其人况臣待罪禁林初無吏責又加廪
賜之厚益負尸素之憂伏望聖慈察其誠心追回新命
以授能者謹錄奏聞伏候勅旨
謝除侍讀表二首
臣軾言今月一日蒙恩除臣兼侍讀者學術本疎老復
加於謇訥官聯愈近職專在於討論退省其愚莫知所
措中謝伏以天威咫尺顧末技以何施聖敬日躋豈羣
臣之可望非張禹寬中之篤學寂量懷素之懿文則何
以奉天子五學之游求王人多聞之益如臣愚暗何與
選掄此蓋伏遇皇帝陛下卓然生知附以好學方高宗
恭默之後正宣帝勵精之初衆論並陳悉洞照其情偽
陳編一覽已周知於廢興察臣衰病而無求庶可親近
而寡過故兹拔用驟及疲駑臣敢不溫故知新麄辦有
司之職見危致命更輸異日之忠臣無任
又
臣軾言今月一日蒙恩除臣兼侍讀者北門視草已叨
儒者之極榮西學上賢復玷侍臣之高選省循非稱愧
汗交懷中謝竊惟講讀之臣止以言語為職考功課吏
無殿最之可書陳善閉邪有膏澤之潜潤豈臣愚陋亦
所克堪此蓋伏遇太皇太后陛下憂思深長德業久大
受先帝投艱之託為神孫經遠之謀故選左右前後之
人罔非吉士使知興亡治亂之效莫若多聞謂臣雖無
大過人之才知臣麄有不欺君之實故使朝夕與於討
論奉永日之清閒未知所報畢微生於盡瘁終致此心
臣無任
謝賜御書詩表
臣軾言今月十五日賜宴東宫伏蒙聖恩差中使就賜
臣御書詩一首者玉斝金尊霈若雲天之澤寶章宸翰
煥乎奎璧之文喜溢心顔光生懷袖臣軾誠感誠懼頓
首頓首伏念臣猥緣末技獲玷清流早歲數竒已老江
湖之上餘生何幸得依日月之光入侍燕閒與聞講學
卒桓榮之業因人而成登劉洎之牀則臣豈敢夫何珍
賜亦及微軀此蓋伏遇皇帝陛下道本生知才惟天縦
文不數於游夏書已逼於鍾王心慕手追陋文皇之由
學筆縦字大笑宋武之未工知臣遭遇之難欲以顯榮
其老鏤之金石庶傳玩於人人付與子孫俾輸忠於世
世臣無任
謝三伏早出院表
臣軾言君逸臣勞固上下之分金伏火見亦消長之常
乃緣異恩而許夙退中謝伏念臣等誤緣末技待罪禁
林戴星而朝雖粗輸其勤拙窮日之力卒無補於絲毫
遽蒙假借之私得遂委蛇之樂此蓋伏遇太皇太后陛
下嚴於恭巳恕以馭臣事既省於清心日自長於化國
朝而不夕前追静治之風伏當早歸下遂疎愚之性臣
無任
東坡全集卷六十七
