東坡全集卷一百十二宋蘇軾撰
内制口宣一百二十二首
賜大遼賀興龍節人使雄州回程御筵口宣(元祐)
(二年十二月二十八日)
有敕卿等聘事旣成歸途尚邈屬此冰霜之候眷言來
往之勤宜賜燕私少紓行役
賜大遼賀正旦使副春幡勝口宣(元祐二年十日二月二十九)
有敕剪刻之工風俗惟舊眷皇華之在館屬春陽之肇
新宜有分頒以增賁飾
賜大遼賀正旦使副射弓例物口宣(元祐二年十二月二)
(十九日)
有敕卿等出遊禁籞觀藝射侯弓矢旣均禮儀卒度宜
加寵錫以侑燕歡
瀛洲賜大遼賀正旦人使回程御筵口宣(元祐三年)
(正月五日)
有敇卿等來脩舊好遠冒祁寒涉歴冬春服勤郵傳式
頒嘉燕以答久勞
賜宰相吕公著上第二表乞致仕不允批答口
宣(元祐三年三月二十九日)
有敕朕以冲𦕈垂拱仰成卿以耉老圖任共政無故而
去於義未安
賜宰相吕公著乞致仕不允斷來章批答口宣
(元祐三年四月一日)
有敕卿望重縉紳義均休戚如左右手可須臾離雖屢
形於懇詞必難移於朕意
閣門賜新除守司空同平章軍國事吕公著誥
口宣(元祐三年四月七日)
有敕卿正位三公具瞻多士式資坐論以副仰成體朕
眷懷服此明命
閣門賜新除宰相吕大防范純仁誥口宣(元祐三年)
(四月七日)
有敕朕稽參衆庶登用俊良並建宰司同陞揆路祗承
明命仰副眷懷
賜新除尚書左僕射吕大防尚書右僕射范純
仁辭免恩命不允批答口宣(元祐三年四月十一日)
有敕卿望重縉紳才兼文武弼亮之選中外同然毋或
固辭以稱朕意
賜吕公著辭恩命上第二表不允斷來章批答
口宣(元祐三年四月十二日)
有敕卿以全德式符具瞻宜與師臣共為民表欽承明
命佇聽嘉謨
賜范純仁吕大防辭恩命上第二表不允斷來
章批答口宣(元祐三年四月十三日)
有敇卿以宏材久與大政擢升宰輔實慰具瞻宜速拜
嘉毋煩謙避
賜新除門下侍郎孫固辭免恩命不允斷來章
批答口宣(元祐三年四月十四日)
有敇卿金華雋老西樞舊臣與政東臺實慰輿議祗膺
成命毋復固辭
賜劉摰辭免恩命不允斷來章批答口宣(元祐三年)
(四月十四日)
有敕稽參衆言蔽自朕志西臺之貳無以逾卿亟踐厥
官毋煩固避
賜王存辭免恩命不允斷來章批答口宣(元祐三年)
(四月十四日)
有敕卿純忠許國雅望在人官以次升義無足避其承
休寵以副眷懷
賜胡宗愈辭免恩命不允斷來章批答口宣(元祐)
(三年四月十四日)
有敇卿雅望在人純忠許國旣以彙進胡為力辭宜體
至懷卽膺成命
賜趙瞻辭免恩命不允斷來章批答口宣(元祐三年)
(四月十四日)
有敕朝廷用人議論先定不次之舉非卿孰宜亟服休
恩毋煩固避
賜河北西路諸軍秋季銀鞋兼傳宣撫問臣寮
將校口宣(元祐三年四月十八日)
有敇卿等憂寄之深疆事靡盬眷言勞勩想各平寧體
我至懷受兹時賜
宣詔許内翰入院口宣(元祐三年四月十九日)
有敕卿拔自循良老於文學禁林之命儒者所榮往祗
厥司以究所藴
白溝驛賜大遼賀坤成節人使御筵兼傳宣撫
問口宣(元祐三年四月二十二日)
有敇卿等遠涉暑途來陳慶幣眷言徒御久犯風埃往
賜燕娛少休行役
賜大遼賀坤成節人使生餼口宣(元祐三年五月十日)
有敕卿等肅將鄰好來慶誕辰徒馭久勞館字初定宜
頒委積以示寵章
賜安燾乞退不允斷來章批答口宣(元祐三年六月一日)
有敕卿以舊德首冠西樞雅望既隆仰成彌重宜安厥
位以卒輔予
賜北京恩冀等州修河官吏及都運運使運判
監丞等銀合茶藥并兵級等夏藥特支兼傳
宣撫問口宣(元年三年六月十四日)
有敇卿等夙夜河壖暴露野次兹屬暑雨深軫予懷往
示寵頒少慰勞苦
撫問保寧軍節度使知大名府馮京兼賜銀合
茶藥口宣(元祐三年六月十四日)
有敇河役方興吏士在野暑雨之際綏御為勞膺此寵
頒尚加慎護
賜太中大夫守尚書左僕射兼門下侍郎吕大
防生日禮物口宣(元祐三年六月二十二日)
有敇乃眷良辰篤生元輔豈獨縉紳之望允為河華之
英今遣爾甥往致朕命受兹休寵永介壽祺
賜皇弟山南東道節度使開府儀同三司大寧
郡王佖生日禮物口宣(元祐三年六月二十二日)
有敕乃眷賢王篤生兹日本枝之慶華萼相承宜分廐
庫之良以致喬松之壽
賜大遼人使賀坤成節入見訖歸驛御筵口宣
(元祐三年七月八日)
有敕卿等初柅使車已陳慶幣退安館舍往錫燕觴式
示眷懷且旌勞勩
賜大遼人使賀坤成節入見訖歸驛酒果口宣
(元祐三年七月八日)
有敕卿等趨庭致命就館即安少休行役之勞宜示眷
懷之異式昭寵數往錫甘芳
班荆館賜大遼賀坤成節人使回程御筵口宣
(元祐三年七月八日)
有敕卿等使事畢陳還車載啟改轅而北弭節少留就
錫燕嘉式昭禮遇
玉津園賜大遼賀坤成節人使射弓例物口宣
(元祐三年七月九日)
有敕卿等既陳慶幣復展射侯豈獨娛賓亦將觀德宜
有珍良之錫以旌審固之能
賜殿前司罷散坤成節道場香酒果口宣(元祐三年)
(七月九日)
有敇卿忠存衛上義切戴君爰祝壽山克成梵供宜加
寵錫以示眷懷
賜宗室開府儀同三司以下罷散坤成節道場
香酒果口宣(元祐三年七月九日)
有敇卿以令德懿親共輸誠悃名藍法供虔祝壽祺既
徹淨筵宜加寵錫
賜馬步軍司罷散坤成節道場香酒果口宣(元祐)
(三年七月十二日)
有敇卿等共罄臣衷力祈慈壽爰脩法會亦既告成宜
有寵頒以旌誠慤
賜知樞密院事安燾已下罷散坤成節道場香
酒果口宣(元祐三年七月十二日)
有敕卿等忠存廟社義篤君親嘉法會之有成祝聖齡
於無極宜加寵賚以示眷懷
賜皇伯祖嗣濮王宗暉已下罷散坤成節道場
香酒果口宣(元祐三年七月十二日)
有敕卿等為國懿親助我孝治祝慈闈之永壽成法會
於兹辰宜有寵頒以精忠悃
賜皇叔楊王醴泉觀罷散坤成節道場香酒果
口宣(元祐三年七月十二日)
有敕卿等以周邵之親躬任姒之眷(一作養)力祈壽嘏祗
扣佛乘既徹淨筵宜膺寵賚
賜太師文彦博已下罷散坤成節道場香酒果
口宣(元祐三年七月十二日)
有敕元老在廷百官承式啟法筵於梵宇祝壽嘏於慈
闈宜有寵頒以助燕喜
相州賜大遼賀坤成節人使却回御筵口宣(元祐)
(三年七月十三日)
有敇卿等遠飭征驂少休近郡載惟勤勩良極軫懷往
錫宴觴以華歸騎
瀛洲賜大遼賀坤成節人使回程御筵口宣(元祐)
(三年七月十三日)
有敕卿等遠聘通歡言歸復命改轅北道弭節邊城宜
錫燕觴少休行役
賜護國軍節度使濟陽郡王曹脩罷散坤成節
道場香酒果口宣(元祐三年七月十三日)
有敇卿以耆德首冠戚藩虔祝壽祺告成法會宜加寵
賚以助燕私
班荆館賜大遼賀坤成節人使回程酒果口宣
(元祐三年七月十三日)
有敇卿等致命言還改轅伊始暑雨方作徒馭實勞宜
有寵頒以昭眷遇
就驛賜大遼國賀坤成節人使宴口宣(元祐三年七月)
(十六日)
有敕卿等遠馳使傳來會誕辰言念勤勞宜加旌寵特
頒燕喜以示眷懷
就驛賜大遼賀坤成節人使花酒果口宣(元祐三年)
(七月十六日)
有敕卿等肅將慶幣來舉壽觴臨遣輔臣往頒燕豆仍
加寵賚以示眷懷
賜新除殿前副都指揮使武泰軍節度使苗授
辭免恩命第二表不允批答口宣(元祐三年日七月二十)
有敕卿早練武經晚著邊效進持帥節實允僉言矧以
次遷無煩懇避
撫問秦鳳路臣寮口宣(元祐三年七月二十四日)
有敕卿等久以選掄出分憂寄疆場之重綏御為勞宜
示眷懷往宣指諭
閣門賜新除徐王誥口宣(元祐三年八月十二日)
有敇卿望隆尊屬德冠宗藩改殿大邦實諧羣議往服
朕命以為國華
賜皇叔新封徐王上第二表辭免恩命不允斷
來章批答口宣(元祐三年八月十五日)
有敕朕始升徐方以胙叔父庶幾大彭之壽罔愧元王
之賢毋復屢辭亟膺成命
賜太師文彦博乞致仕不允斷來章批答口宣
(元祐三年九月五日)
有敇耆老在位華夷聳觀若聽公歸恐失民望朕命不
再公其少留
相州賜大遼賀興龍節使副御筵口宣(元祐三年十一)
(月六日)
有敇卿等將命鄰邦服勤郵傳久薄風霧少休車徒宜
體眷懷式同燕衎
賜皇伯祖宗晟辭免起復恩命不允批答口宣
(元祐三年十一月十日)
有敇官不可曠禮有從權苟愛君如愛親則王事為家
事勉遵舊服少屈私誠
賜皇伯祖宗晟辭免起復恩命不允斷來章批
答口宣(元祐三年十一月十八日)
有敕卿哀慕未衰懇辭彌切既寒暑之一變宜忠孝之
兩全勉從朕言起服乃事
賜駙馬都尉李瑋已下罷散興龍節道場香酒
果口宣(元祐三年十一月三十日)
有敕震夙紀辰邇遐同祝乃眷戚藩之重預修淨供之
嚴亦既告成宜膺寵錫
賜殿前副都指揮使苗授已下罷散興龍節
道場香酒果口宣(元祐三年十一月三十日)
有敕卿等以衛上之忠屬誕彌之慶預嚴淨會以薦壽
祺及此告成宜加寵賚
賜權管句馬軍司公事姚麟已下罷散興龍節
道場酒果口宣(元祐三年十一月三十日)
有敕卿等率職周廬歸誠梵宇共致延鴻之祝出於忠
愛之深宜錫珍芳以助燕衎
興龍節尚書省賜知樞密院事安燾已下酒果
口宣(元祐三年十一月三十日)
有敇卿等任重樞機忠存廟社屬誕辰之薦壽脩法會
以告成錫以珍芳助其燕喜
賜大遼賀興龍節人使生餼口宣(元祐三年十二月一日)
有敕卿等遠持慶幣申講鄰歡徒馭有華舍館方定宜
往餼牽之錫以旌郵傳之勤
賜濟陽郡王曹脩罷散興龍節道場香酒果口
宣(元祐三年十二月一日)
有敕卿寵冠戚藩望隆舊德將祝無疆之壽故脩最上
之乘既徹淨筵宜膺寵錫
賜皇伯祖嗣濮王宗暉已下罷散興龍節道場
香酒果口宣(元祐三年十二月一日)
有敕眷我宗英乃心王室脩彼龍天之供慶兹虹電之
祥宜有頒分以成燕喜
賜皇叔祖同知大宗正事宗景罷散興龍節道
場香酒果口宣(元祐三年十二月一日)
有敕乃眷宗英祗率藩服慶誕辰而薦壽脩淨會以告
成宜有分頒以助燕喜
賜皇叔徐王罷散興龍節道場香酒果口宣(元祐)
(三年十二月二日)
有敕卿望隆周召德邁間平屬誕慶之紀辰仗佛乘而
薦祉助兹宴喜錫以柔嘉
賜文太師已下罷散興龍節道場香酒果口宣
(元祐三年十二月二日)
有敇乃眷師臣身先百辟有嚴淨供祗薦萬齡宜有分
頒以助燕喜
賜樞密安燾以下罷散興龍節道場香酒果口
宣(元祐三年十二月二日)
有敇樞機之臣社稷是衛夙設人天之供共祈箕翼之
祥宜膺寵頒式助燕喜
班荆館賜大遼賀興龍節人使到闕御筵口宣
(元祐三年十二月五日)
有敇卿等遠將鄰好至止都門屬霜霧之嚴凝念車徒
之勤瘁宜伸燕衎以示眷懷
賜大遼賀興龍節人使朝辭訖就驛酒果口宣
(元祐三年十二月五日)
有敕卿等畢事告旋指期言邁念征途之勞瘁迫徂歲
之沍寒體我至懷膺兹寵錫
賜大遼賀興龍節人使朝辭訖歸驛御筵口宣
(元祐三年十二月五日)
有敕卿等聘事告成陛辭言邁念歸途之云遠復賓館
之少留體我眷懷共兹宴喜
七日賜大遼賀興龍節人使内中酒果口宣(元祐)
(三年十二月五日)
有敕卿等柅車就館布幣造廷既欣鄰好之脩復歎使
華之美就加寵賚式示眷存
玉津園賜大遼賀興龍節人使射弓御筵口宣
(元祐三年十二月五日)
有敕卿等使節有華鄰歡載講既娛賓於靈囿將觀德
於射侯宜有寵頒以旌命中
相州賜大遼賀正旦人使御筵口宣(元祐三年日十二月六)
有敕卿等春朝畢會鄰聘交馳屬徂歲之沍寒念遠勤
於行李往頒燕衎以重使華
班荆館賜大遼賀興龍節人使回程御筵口宣
(元祐三年十二月六日)
有敇卿等告辭中禁改乘北轅屬晩歲之嚴凝念征途
之悠緬往頒嘉燕可復少留
十日賜大遼賀興龍節人使内中酒果口宣(元祐)
(三年十二月七日)
有敕卿造廷稱壽率禮可觀豈惟鄰好之脩亦見使華
之美宜膺寵錫以示至恩
班荆館賜大遼賀興龍節人使却回酒果口宣
(元祐三年十二月七日)
有敇卿等改轅北路供帳都門風埃浩然徒馭勤止宜
膺寵錫以示恩華
瀛洲賜大遼賀興龍節人使回程御筵口宣(元祐)
(三年十二月七日)
有敕卿等回車北道弭節邊亭使事已終歸驂少憩往
頒燕衎益厚眷存
賜皇弟普寧郡王似生日禮物口宣(元祐三年日十二月七)
有敕朕之介弟生以兹辰眷棣萼之相輝祝椿齡之難
老宜同慶喜往致寵頒
相州賜大遼賀興龍節人使回程御筵口宣(元祐)
(三年十二月九日)
有敕卿等夙駕歸軒少休旁郡眷言勞勩良極顧懷往
錫燕嘉以旌恩眷
趙州賜大遼賀正旦使副茶藥口宣(元祐三年日十二月十)
有敕卿等遠脩舊好屬此沍寒載歴山川久蒙霜露宜
有精良之賜式彰軫念之懷
趙州賜大遼賀太皇太后正旦使副茶藥口宣
(元祐三年十二月十日)
有敕卿等遠馳四牡來慶三朝屬此歲寒勞於行役宜
膺寵錫以示眷存
興龍節尚書省賜宰相已下酒果口宣(元祐三年十二)
(月十日)
有敕誕彌之慶中外所同眷我臣鄰共兹燕喜宜加寵
賚以示眷懷
就驛賜大遼賀興龍節使副鈔鑼等口宣(元祐三年)
(十二月二十二日)
有敕卿等肅將鄰好遠涉寒塗眷言授館之初宜有勞
來之禮往加寵錫以示眷懷
玉津園賜大遼賀正旦人使射弓例物口宣(元祐)
(三年閏十二月三日)
有敇射以娛賓抑將觀德發而命中曾不出正宜旌審
固之能膺受珍良之賜
撫問知大名府馮京口宣(元祐三年閏十二月八日)
有敇卿等夙分重寄言念久勞歲聿云周王事靡盬益
加輔養以副眷懷
冬季傳宣撫問河北東路沿邊臣寮口宣(元祐三年)
(閏十二月八日)
有敕疆場之守職思其憂霜露既凝歲聿云暮宜加厚
愛以副眷懷
賜大遼賀正旦人使銀鈔鑼唾盂子錦被等口
宣(元祐三年閏十二月十八日)
有敇卿等遠將鄰好來慶春朝眷言跋履之勤宜有珍
華之錫受兹異寵體我至懷
雄州撫問大遼賀正旦人使口宣(元祐三年閏十二月二十)
(五日)
有敇卿等肅將慶幣來會春朝遠犯風埃實勞徒馭欣
聞入境良慰眷懷
賜大遼賀正旦人使正月一日就驛御筵口宣
(元祐三年閏十二月二十五日)
有敇使華遠至春律肇新即卿舍館之安昭我惠慈之
眷往陳燕豆以樂佳辰
賜大遼賀正旦人使内中酒果口宣(元祐三年閏十二月)
(二十五日)
有敕卿等瑞車華軒來脩舊好醇醪珍實以薦新春膺
此寵頒體予異眷
班荆館賜大遼賀正旦人回程御筵口宣(元祐三年)
(閏十二月二十五日)
有敕卿等使事告成旋車言邁方改轅於北道暫弭節
於都門昭示眷懷少留宴衎
賜于闐國進奉人正旦就驛御筵口宣(元祐三年閏十)
(二月二十五日)
有敕重驛遠來觀光戾止屬人正之改律樂天叙之發
春宜示寵休式同燕喜
雄州賜大遼國賀正旦人使回程御筵兼傳宣
撫問口宣(元祐三年閏十二月二十五日)
有敕卿等已事告歸柅車少憩眷言長道遠犯餘寒宜
賜燕嘉以旌勞勩
瀛洲賜大遼賀正旦人使回程御筵口宣(元祐三年)
(閏十二月二十九日)
有敕卿等已聘言還犯寒遠邁方脂車於北道復弭節
於邊城宜賜宴嘉以旌勞勩
班荆館賜大遼賀正旦人使却回酒果口宣(元祐)
(四年正月一日)
有敕卿等還璋言邁弭節少留念鞭轡之方勤涉冰霜
之餘凛宜陳燕爼以寵歸軒
正月六日朝辭訖就驛賜大遼賀正旦人使御
筵口宣(元祐四年正月一日)
有敇卿等使事告成陛辭言邁命近臣之往勞庶遠道
之少留體我眷懷共兹宴衎
撫問鄜延路臣寮口宣(元祐四年正月八日)
有敇卿等分寄邊陲輯寧吏士眷言勤勩良極軫懷往
致朕言各宜尚慎
撫問鄜延路臣寮口宣(元祐四年六月十一日)
有敕卿等各膺器使祗服邊陲眷兹靖安時乃忠力特
加勞問以示顧懷
賜右正議大夫守尚書左僕射吕大防生日禮
物口宣(元祐四年六月十一日)
有敕惟兹榖旦生我元臣爰分服食之良往助閨門之
喜式為爾壽宜識朕心
賜皇叔徐王顥生日禮物口宣(元祐四年六月二十一日)
有敕乃眷賢王實為社稷之衛載臨誕日永集邦家之
休臨遣使車往致眉壽
就驛賜大遼賀坤成節人使銀鑼等口宣(元祐四年)
(六月二十三日)
有敕卿等遠勤使節展慶誕辰畏暑長途方即安於舍
館精金良幣宜往致於私恩
賜皇弟大寧郡王佖生日禮物口宣(元祐四年六月二十五日)
有敇桑蓬示喜復臨載育之辰金幣展親往致友于之
愛膺予寵賚俾爾壽昌
班荆館賜大遼賀坤成節國信使副到闕酒果
口宣(元祐四年七月四日)
有敕卿等抗旃遠道解鞅近郊念館舍之未安宜驂騑
之少憩式頒芳旨以示眷懷
賜馬步軍太尉姚麟已下罷散坤成節道場香
酒果口宣(元祐四年七月四日)
有敕卿等誕辰祗慶法會告成嘉與函生同躋壽域往
頒芳旨以勞忠勤
賜大遼坤成節使副生餼口宣(元祐四年七月七日)
有敕卿等抗旜暑路弭節驛亭眷惟行李之勤往致珍
鮮之餽膺兹寵數明我眷懷
雄州白溝驛賜大遼賀坤成節人使却回御筵
兼傳宣撫問口宣(元祐四年七月七日)
有敇卿等飛蓋西風改轅北道喜山川之漸近忘徒御
之久勞往致眷懷少留燕衎
玉津園賜大遼賀坤成節人使射弓例物口宣
(元祐四年七月八日)
有敇卿等圭璋致命既已講歡弓矢娛賓亦將觀德宜
有珍華之賜以旌審固之能
賜殿前都指揮使已下罷散坤成節道場香酒
果口宣(元祐四年七月九日)
有敇誕彌之慶海宇攸同嘉將帥之協恭設人天之妙
果宜均寵錫以示褒優
賜皇伯祖高密郡王宗晟已下罷散坤成節道
場香酒果口宣(元祐四年七月九日)
有敕眷我宗英志存忠報脩等慈之妙供祝難老之昌
期嘉此精誠均其慶賜
賜同知樞密院事韓忠彦已下罷散坤成節道
場香酒果口宣(元祐四年七月九日)
有敕嘉我樞臣義均一體脩兹淨供慶續千齡不有寵
頒曷旌忠報
相州賜大遼賀坤成節人使却回御筵口宣(元祐)
(四年七月九日)
有敇鄰好旣成使華有耀眷邦畿之漸遠念郵傳之方
勤服我恩私少留燕喜
賜大遼國賀坤成節使副時花酒果口宣(元祐四年)
(七月十日)
有敇鄰歡既展賓館歸休宜分醆斝之醇復致瓜華之
侑少將至意其服茂恩
賜平海軍節度使駙馬都尉李瑋已下罷散坤
成節道場香酒果口宣(元祐四年七月十日)
有敕卿等義重戚藩志同忠報屬誕辰之均慶嘉法會
之告成宜示褒優特加寵賚
坤成節尚書省賜宰相已下御筵酒果口宣(元祐)
(四年七月十一日)
有敇忠存柱石誠貫人天共欣誕日之臨既畢祗園之
會宜頒芳旨以助燕私
坤成節賜同知樞密院事韓忠彦已下尚書省
御筵酒果口宣(元祐四年七月十二日)
有敕脩佛勝因祈天永命既肅成於梵供益表見於忠
誠宜有寵頒以同燕喜
賜徐王罷散坤成節道場香酒果口宣(元祐四年七月)
(十二日)
有敕卿親賢莫二忠孝實兼饌蒲塞於祗園薦椿齡於
崇慶喜成法會宜有寵頒
賜大遼賀坤成節人使朝辭訖歸驛御筵口宣
(元祐四年七月十二日)
有敕卿等已聘告歸少休就館即頒燕爼臨遣輔臣式
示異恩以榮回馭
班荆館賜大遼賀坤成節人使回程御筵口宣
(元祐四年七月十二日)
有敕卿等方事回轅聊兹弭蓋念征途之尚永加秋暑
之未衰往錫燕嘉少休徒馭
賜宰相吕大防已下罷散坤成節道場香酒果
口宣(元祐四年七月十二日)
有敕卿等竭誠衛上體國均休恪脩西竺之儀仰獻南
山之祝宜膺寵錫以示褒優
賜大遼賀坤成節使副内中酒果口宣(元祐四年七月)
(十二日)
有敕卿等來陳慶幣克講鄰歡載嘉遠聘之勤宜示寵
綏之意頒兹芳旨服我恩私
賜大遼賀坤成節人使朝辭訖歸驛酒果口宣
(元祐四年七月十二日)
有敕卿等遠敦使事率禮無違既上謁辭言還有日宜
加頒錫益示寵榮
坤成節就驛賜阿里庫進奉人使御筵口宣(元祐)
(四年七月十四日)
有敕汝等來脩貢篚適遘誕辰宜均慶賜之恩共樂亨
嘉之會往頒燕爼咸極歡心
瀛洲賜大遼賀坤成節人使回程御筵口宣(元祐)
(四年七月十四日)
有敕鞭轡既勞封疆漸邇雖勤歸念少憩暑途服我恩
私式同燕喜
坤成節就驛賜于闐國進奉人使御筵口宣(元祐)
(四年七月十四日)
有敕汝等奉琛遠至授館少留適遘誕辰宜均慶澤欽
承恩渥共樂燕私
班荆館賜大遼賀坤成節人使回程酒果口宣
(元祐四年七月十七日)
有敇卿等奉璋來聘弭節言還眷此暑途少留歸馭往
頒燕爼式示恩私
賜新除守司空同平章軍國事吕公著辭免不
允批答口宣
有敕朕圖任元老以表四方以卿望在士民心存社稷
勉膺異數式副僉言
賜皇弟普寧郡王似生日禮物口宣
有敕歲將更端月亦既望實以兹日篤生賢王宜厚寵
頒以介多福
班荆館賜大遼賀坤成節人使回程香酒果口
宣
有敕卿等講成聘禮歸次都門復此少留逝將言邁宜
頒餞斝以寵行驂
東坡全集卷一百十二
