東坡全集卷十七宋蘇軾撰
詩八十八首
贈李道士(并叙)
駕部員外郎李君宗固景祐中良吏也守漢州有道士
尹可元精練善畫以遺火得罪當死君緩其獄會赦獲
免時可元年八十一自誓且死必為李氏子以報可元
既死二十餘年而君子世昌之婦夢可元入其室生子
曰得柔小名蜀孫幼而善畫既長讀莊老喜之遂為道
士賜號妙應事母以孝謹聞其寫真蓋妙絶一時云
世人只數曹將軍誰知虎頭非癡人腰間大羽何足道
頰上三毛自有神平生狎侮諸公子戲著幼輿巖石裏
故教世世作黃冠布襪青鞋弄雲水千年鼻祖守關門
一念還為李耳孫香火舊緣何日盡丹青餘習至今存
五十之年初過二衰顔記我今如此他時要指集賢人
知是香山老居士(樂天為翰林學士奉詔寫真集賢院)
次韻張舜民自御史出倅虢州留别
玉堂給札氣如雲初喜湘纍復佩銀樊口凄凉已陳迹
(昔與張同遊武昌樊口來詩中及之)班心突兀見長身(臺史謂御史立處為班心)江湖
前日真成夢鄠杜他年恐卜隣此去若容陪坐嘯故應
客主盡詩人
次韻米黻二王書跋尾二首
三館曝書防蠧毁得見來禽與青李秋蛇春蚓久相雜
野鶩家雞定誰美玉函金籥天上來紫衣敕使親臨啟
紛綸過眼未易識磊落挂壁空雲委歸來妙意獨追求
坐想蓬山二十秋怪君何處得此本上有桓玄寒具油
巧偷豪奪古來有一笑誰似癡虎頭君不見長安永寧
里王家破垣誰復修
元章作書日千紙平生自苦誰與美畫地為餅未必似
要令癡兒出饞水錦囊玉軸來無趾粲然奪真疑聖智
忍饑看書淚如洗至今魯公餘乞米
次韻宋肇惠澄心紙二首
詩老囊空一不留百番曾作百金收(永叔以澄心百幅遺聖俞聖俞有詩)
知君也厭雕肝腎分我江南數斛愁
君家家學陋相如宜與諸儒論石渠古紙無多更分我
自應給札奏新書
郭熙秋山平遠二首
目盡孤鴻落照邊遥知風雨不同川此間有句無人見
送與襄陽孟浩然
木落騷人已怨秋不堪平遠發詩愁要看萬壑争流處
他日終煩顧虎頭
送歐陽辯監澶州酒
汗血駕鼓車何從致千里紛紛糟麴間欲試賢公子君
家江南英濯足滄浪水卻渡舊黃河漲沙埋馬耳由來
付造物倚伏何窮已當念楚子文三仕無愠喜
九月十五日邇英講論語終篇賜執政講讀史
官燕于東宫又遣中使就賜御書詩各一首
臣軾得紫薇花絶句其詞云絲綸閣下文書
静鐘鼓樓中刻漏長獨坐黃昏誰是伴紫薇
花對紫薇郎翌日各以表謝又進詩一篇臣
軾詩云
繡裳畫衮雲垂地不作成王翦桐戲日高黃繖下西清
風動槐龍舞交翠(邇英閣前有雙槐樛然屬地如龍形)壁中蠧簡今千年
漆書蝌蚪光射天諸儒不復憂吻燥東宫賜酒如流泉
酒酣復拜千金賜一紙驚鸞回鳳字蒼顔白髮便生光
袖有驪珠三十四(臣所賜詩并題目及臣姓名凢三十四字)歸來車馬已喧闐
争看銀鉤墨色鮮人間一日傳萬口喜見雲章第一篇
(上前此未嘗以御書賜羣臣)玉堂畫掩文書静鈴索不摇鐘漏永莫
言弄筆數行書湏信時平由主聖犬羊散盡沙漠空捷
烽夜到甘泉宫似聞指麾築上郡已覺談笑無西戎(時熙)
(河新獲鬼章是日涇原復奏夏賊數十萬人皆遁去)文思天子師文母終閉玉關
辭馬武小臣願對紫薇花試草尺書招贊普(謹按唐制翰林學士)
(帶知制誥許綴中書舍人班今臣以知制誥待罪禁林故得以紫薇為故事)
和王晉卿(并叙)
駙馬都尉王詵晉卿功臣全彬之後也元豐二年予得
罪貶黃岡而晉卿亦坐累遠讁不相聞者七年予既召
用晉卿亦還朝相見殿門外感歎之餘作詩相屬託物
悲慨阨窮而不怨泰而不驕憐其貴公子有志如此故
次其韻
先生飲東坡獨舞無所屬當時挹明月對影三人足醉
眠草棘間蟲虺莫予毒醒來送歸鴈一寄千里目悵焉
懷公子旅食久不玉欲書加餐字遠託西飛鵠謂言相
濡沫未足救溝瀆吾生如寄耳何者為禍福不如兩相
忘昨夢那可逐上書得自便歸老湖山曲躬耕二頃田
自種十年木豈知垂老眼却對金蓮燭公子亦生還仍
分刺史竹賢愚有定分尊爼守尸祝文章何足云執技
等醫卜朝廷方西顧羌虜驕未伏遥知重陽酒白羽落
黃菊羡君真將家浮面氣可掬(袁天罡語竇軌君語則人赤氣浮面為將勿多殺)
何當請長纓一戰河湟復
謝王澤州寄長松兼簡張天覺二首
莫道長松浪得名能教覆額兩眉青便將徑寸同千尺
知有竒功似茯苓
憑君說與埋輪使速寄長松作解嘲(送張天覺詩有埋輪及河東慳之語)
無復青黏和漆葉枉將鍾乳敵仙茅
次韻劉貢父所和韓康公憶持國二首
夢覺真同鹿覆蕉相君脱屣自參寥顔紅底事髮先白
室邇何妨人自遥狂似次公應未怪醉推東閣不湏招
援毫欲作衣冠表盛事終當繼八蕭(唐蕭氏自瑀及遘八宰相)
閉戶端居念獨深小軒朱檻憶同臨燎須誰識英公意(英公為其)
(姊作粥燎須曰吾與姊皆老矣能幾進粥)黃髮聊知子建心(子建與楚王彪別詩云王其愛)
(玉體共享黃髮期)己託西風傳絶唱且邀明月伴孤斟他時内
集應呼我下客先判醉墮簮
次韻劉貢父叔姪扈駕
玉堂孤坐不勝清長羡枚鄒接長卿只許隔墻聞置酒
時因議事得聮名機雲似我多遺俗廣受如君不治生
共託屬車塵土後鈞天一餉夢中榮
次韻韓康公置酒見留
庭下黃花一醉同重來雪巘己穹窿不應屢費譏安石
但使毋多酌次公鍾乳金釵人似玉鵾絃鐡撥坐生風
少卿尚有車茵在頗覺寬容勝弱翁
次韻王都尉偶得耳疾
君知六鑿皆為贅我有一言能决疣病客巧聞牀下蟻
癡人強覰棘端猴聰明不在根塵裏藥餌空為婢僕憂
但試周郎看聾否曲音小誤已回頭
送喬仝寄賀君六首(并叙)
舊聞靖長官賀水部皆唐末五代人得道不死章聖皇
帝東封有謁於道左者其謁云晉水部員外郎賀亢再
拜而去上不知也已而閱謁見之大驚物色求之不可
得天聖初又使其弟子喻澄者詣闕進佛道像直數千
萬張公安道與澄遊具得其事又有喬仝者少得大風
疾幾死賀使學道今年八十益壮盛人無復見賀者而
仝數見之元祐二年十二月仝來京師十許日予留之
不可曰賀以上元期我於蒙山又曰吾師嘗遊密州識
君於常山道上意若喜君者作是詩以送之且作五絶
句以寄賀
君年二十美且都初得惡疾墮眉鬚紅顔白髮驚妻孥
覽鏡自嫌欲棄軀結茅窮山啖松腴路逢逃秦博士盧方
瞳照野清而臞再拜未起煩一呼覺知此身了非吾烱
然蓮花出泥塗隨師東遊渡濰邞(濰邞密州二水名)山頭見我
兩輪朱豈知仙人混屠沽爾來八十胸垂胡上山如飛
嗔人扶東歸有約不敢渝新年當參老仙儒秋風西來
下雙鳬得棗如瓜分我無
生長兵間早脱身晚為元祐太平人不驚渤澥桑田變
來看龜蒙漏澤春
曾謁東封玉輅塵幅巾短褐亦逡巡行宫夜奏空名姓
悵望雲霞縹緲人
垂老區區豈為身微言一發重千鈞始知不見高皇帝
正似商山四老人
舊聞父老晉郎官已作飛騰變化看聞道東蒙有居處
願供薪水看燒丹
千古風流賀季真最憐嗜酒謫仙人狂吟醉舞知無益
粟飯藜羹問養神
送家安國教授歸成都
别君二十載坐失兩鬢青吾道雖艱難斯文終典刑屢
作退飛鷁羞看乾死螢一落戎馬間五見霜葉零夜談
空說劒春夢猶横經新科復舊貫童子方乞靈湏煩凌
雲手去作入蜀星蒼苔高朕室古栢文翁庭初聞編簡
香始覺鋒鏑腥岷峨有雛鳳梧竹養脩翎嗚呼應嶰律
飛舞集虞廷吾儕便歸老亦足慰餘齡
和子由除夜元日省宿致齋三首
江淮流落豈關天禁省相望亦偶然等是新年未相見
此身應坐不歸田
白髮蒼顔五十三家人強遣試春衫朝回兩袖天香滿
頭上銀幡笑阿咸
當年踏月走東風坐看春闈鎻醉翁白髮門生幾人在
却將新句調兒童
次韻荅張天覺二首
車輕馬穏轡銜堅但有蚊蟲喜撲緣截斷口前君莫怪
人間差樂勝巢仙
馭風騎氣我何勞且要長松作土毛亦如訶佛丹霞老
却向清涼禮白毫
次韻黃魯直畫馬試院中作
少年鞍馬勤遠行卧聞齕草風雨聲見此忽思短策横
十年髀肉磨欲透那更陪君作詩瘦不如芉魁歸飯豆
門前欲嘶御史驄詔恩三日休老翁羡君懷中雙橘紅
(黃有老母)
余與李廌方叔相知久矣領貢舉事而李不得
第愧甚作詩送之
與君相從非一日筆勢翩翩疑可識平時謾說古戰場
過眼終迷日五色我慙不出君大笑行止皆天子何責
青袍白紵五千人知子無怨亦無德買羊沽酒謝玉川
為我醉倒春風前歸家但草凌雲賦我相夫子非癯仙
和王晉卿送梅花次韻
東坡先生未歸時自種來禽與青李五年不踏江頭路
夢逐東風泛蘋芷江梅山杏為誰容獨笑依依臨野水
此間風物君未識花浪翻天雪相激明年我復在江湖
知君對花三嘆息
和宋肇遊西池次韻
漢皇慈儉不開邊尚教千艘下瀨船貪看艨艟飛鬭艦
不知贔屓舞鈞天故山西望三千里往事回思二十年
自笑區區足官府不如公子散神仙
書艾宣畫四首
竹鶴
此君何處不相宜况有能言老令威誰識長身古君子
猶將緇布緣深衣
黃精鹿
太華西南第幾峯落花流水自重重幽人只採黃精去
不見春山鹿養茸
杏花白鷴
天工翦刻為誰妍抱蕊游蜂自作團把酒惜春都是夢
不如閒客此閒看
蓮龜
半脱蓮房露壓欹綠荷深處有游龜只應翡翠蘭苕上
獨見玄夫曝日時
僕領貢舉未出錢穆父雪中作詩見及三月二
十日同遊金明池始見其詩次韻為荅
雪知我出已全消花待君來未敢飄行避門生時小飲
忽逄騎吏有嘉招魚龍絶技來千里斑白遺民數四朝
知有黃公酒壚在蒼顔華髮自相遥
次韻子由五月一日同轉對
跪奉新書笏在腰談王正欲伴耕樵晉陽豈為一門事
(高祖謂温大雅兄弟云我起義晉陽止為卿一門耳)宣政聊同五月朝(正元中詔自今後五)
(月一日御宣政殿與文武百僚相見)憂患半生聯出處歸休上策早招要
後生可畏吾衰矣刀筆從來錯料堯
韓康公挽詞三首
故國非喬木興王有世臣嗟予後死者猶及老成人德
業經文武風流表縉紳空餘行樂地處處泣遺民
再世忠清德三朝翼贊勲功成不歸國就訪敢忘君舊
學嚴詩律餘威靖塞氛何當繼韓奕故吏總能文
西第開東閤初筵點後塵笙歌邀白髮燈火樂青春扶
路三更罷回頭一夢新賦詩猶墨濕把卷獨沾巾
栢石圖詩(并叙)
陳公弼家藏栢石圖其子慥季常傳寳之東坡居士作
詩以為之銘
栢生兩石間天命本如此雖云生之艱與石相終始韓
子俯仰人但愛平地美土膏雜糞壤成壊幾何耳君看
化槎牙豈有可移理蒼龍轉玉骨黑虎抱金柅畫師亦
可人使我毛髮起當年落筆意正欲譏韓子
慶源宣義王丈以累舉得官為洪雅主簿雅州
戸掾遇吏民如家人人安樂之既謝事居眉
之青神瑞草橋放懷自得有書來求紅帶既
以遺之且作詩為戲請黃魯直學士秦少游
賢良各為賦一首為老人光華
青衫半作霜葉枯遇民如兒吏如奴吏民莫作官長看
我是識字耕田夫妻啼兒號刺史怒時有野人來挽鬚
拂衣自注下下考芋魁飯豆吾豈無歸來瑞草橋邊路
獨游還佩平生壺慈母巖前自喚渡布衣江上人争扶
今年蠶市數州集中有遺民懷袴襦邑中之黔相指似
白髯紅帶老不癯我欲西歸卜隣舍隔墻拊掌容歌呼
不學山王乘駟馬回頭空指黃公壚
次許冲元韻送成都高士敦鈐轄
栘中老監本虛名懶作燕山萬里行(余與高君奉使契丹辭免不行)坐
看飛鴻迎使節歸來駿馬換傾城高才本不緣勲閥餘
力還思治蜀兵西望雪山烽火盡不妨樽酒寄平生
次前韻送程六表弟
君家兄弟真連璧門十朱輪家萬石竹使猶分刺史符
尚方行賜尚書舄前年持節發倉廩到處賣刀收蠒栗
歸來閉口不論功却走渡江誰復惜君才不用如澗松
我老得全猶社櫟青衫莫厭百僚底白首上有千薪積
憶昔江湖一釣舟無數雲山供點筆未應便障西風扇
只恐先移北山檄憑君寄謝江南叟念我空見長安日
浮江泝蜀有成言江水在此吾不食
和王晉卿題李伯時畫馬
督郵有良馬不為君所竒顧收紙上影駿骨何由歸一
朝見縈策蟻封驚肉飛豈惟馬不遇人已半生癡
送錢穆父出守越州絶句二首
簿書常苦百憂集樽酒今應一笑開京兆從教思廣漢
會稽聊喜得方回
若耶溪水雲門寺賀監荷花空自開我恨今猶在泥滓
勸君莫棹酒船回
戲書李伯時畫御馬好頭赤
山西戰馬饑無肉夜嚼長稭如嚼竹蹄間三丈是徐行
不信天山有坑谷豈如廐馬好頭赤立仗歸來卧斜日
莫教優孟卜葬地厚衣薪槱入銅歴
送程七表弟知泗州
江湖不在眼塵土坐滿顔繫舟清洛尾初見淮南山淮
山相媚好曉鏡開煙鬟持此娛使君一笑簿領間使君
如天馬朝燕暮荆蠻時無王良手空老十二閑聊當出毫
末化服狡與頑勿謂無人知古佛臨濤灣赤子視萬類
流萍閱人寰但使此可人餘事真茆菅
送曹輔赴閩漕
曹子本儒俠筆勢翻濤瀾往來戎馬間邊風裂儒冠詩
成横槊裏楯墨何曾乾一旦事遠遊紅塵隔巖灘平生
羊炙口並海搜鹹酸一從荔枝飲豈念苜蓿槃我亦江
海人市朝非所安常恐青霞志坐隨白髮闌淵明賦歸去
談笑便解官今我何為者索身良獨難憑君問清淮秋
水今幾竿我舟何時發霜露日已寒
次韻王郎子立風雨有感
百年一俯仰寒暑相主客稍增裘褐氣已覺團扇厄不
湏計榮辱此喪彼有獲我琴終不敗無攫故無醳後生
不自牧呻吟空挾策揠苖不待長賣菜苦求益此郎獨
静退門外無行迹但恐陶淵明每為饑所迫凄風弄衣
結小雪穿門席願君付一笑造物亦戲劇朝來賦雲夢
筆落風雨疾為君裁春衫高會開桂籍
次韻黃魯直嘲小德小德魯直子其母微故其
詩云解著潜夫論不妨無外家
進饌客爭起小兒那可涯莫欺東方星三五自横斜名
駒已汗血老蚌空泥沙但使伯仁長還興絡秀家
書林次中所得李伯時歸去來陽關二圖後二
首
不見何戡唱渭城舊人空數米嘉榮龍眠獨識慇懃處
畫出陽關意外聲
兩本新圖寳墨香樽前獨唱小秦王為君翻作歸來引
不學陽關空斷腸
送蹇道士歸廬山
物之有知蓋恃息孰居無事使出入心無天遊室不空
六鑿相攘婦爭席法師逃人入廬山山中無人自往還
往者一空還者失此身正在無還間緜緜不絶微風裏
内外丹成一彈指人間俯仰三千秋騎鶴歸來與子遊
卧病逾月請郡不許復直玉堂十一月一日鏁
院是日苦寒詔賜官燭法酒書呈同院
微霰疎疎點玉堂詞頭夜下攬衣忙分光御燭星辰爛
拜賜宮壺雨露香醉眼有花書字大老人無睡漏聲長
何時却逐桑榆暖社酒寒燈樂未央
送周朝議守漢州
茶為西南病岷俗記二李(杞與稷也)何人折其鋒矯矯六君
子(思道與姪正孺張永徽吳醇翁吕元鈞宋文輔也)君家尤出力流落初坐此
謂當收桑榆華髮看劒履胡為犯風雪歲晚行未已念
歸誠得計顧自為謀耳吾聞江漢間瘡痏有未起莫輕
龔遂老君王付尺箠召還當有詔挽袖謝隣里猶堪作
水衡供帳園林美
木山(并叙)
吾先君子嘗蓄木山三峯且為之記與詩詩人梅二丈
聖俞見而賦之今三十年矣而猶子千乘又得五峯益
竒因次聖俞韻使并刻之其側
聖俞詩
空山枯楠大蔽牛霹靂夜落魚鳬洲魚鳬水射幾千秋
蠧肌爛髓沙蕩流惟存堅骨蛟龍鎪形侔三山中雄酋
左右兩峯相挾翼尊奉君長無慢尤蘇夫子見之驚且
喜買於谿叟憑貂裘因嗟大不為梁棟又歎殘不為薪
槱雨侵蘚澀得石瘦宜與夫子歸隠丘
次韻
木生不願回萬牛願終天年仆沙洲時來幸逄河伯秋
掀然見怪推不流蓬婆雪領巧雕鎪蟄蟲行蟻為豪酋
阿咸大膽忽持去河伯好事不汝尤城中古沼浸坤軸
一林瘦竹吾菟裘二頃良田不難買三年榿木行可槱
會將白髮對蒼巘魯人不厭東家丘
送千乘千能兩姪還鄉
治生不求富讀書不求官譬如飲不醉陶然有餘歡君
看龐德公白首終泥蟠豈無子孫念顧獨遺以安鹿門
上冡回牀下拜龍鸞躬耕竟不起耆舊節獨完念汝少
多難冰雪落綺紈五子如一人奉養真色難烹雞獨餽
母自饗苜蓿槃口腹恐累人寧我食無肝西來四千里
敝袍不言寒秀眉似我兄亦復心閒寬忽然捨我去歲
晚留餘酸我豈軒冕人青雲意先闌汝歸蒔松菊環以
青琅玕榿隂三年成可以挂我冠清江入城郭小圃生
微瀾相從結茆舍曝背談金鑾
送周正孺知東川
得郡書生榮還家昔人重而况東西川千騎許上冡里
門下車入父老自驚聳端如何武賢不事長卿寵清時
養材傑杞梓方培擁未應遺合抱取用及把拱如君尚
出麾顧我宜耕壟告歸謝先手求去悔不勇豈云慕廉
退實自知衰冗為君掃棠隂畫像或相踵(蜀中太守無不畫像者)
題李伯時畫趙景仁琴鶴圖二首
清獻先生無一錢故應琴鶴是家傳誰知默鼓無絃曲
時向珠宫舞幻仙
醜石寒松未易親聊將短曲調長人乘軒故自非明眼
終日僛僛舞㸑薪
次前韻再送周正孺
東川得望郎坐與西爭重高風傾石室舊學鄙文冡蜀
人安使君所至野不聳竹馬迎細侯大錢送劉寵遥知
句谿路老穉相扶擁看畫古叢祠百怪朝幽拱牛頭與
兜率雲木蔚堆壠醉鄉追舊游筆陣賈餘勇聊將詩酒
樂一掃簿書冗西風吹好句珠玉本無踵(劉蜕文冡銘在梓州)
書王定國所藏煙江疊嶂圖(王晉卿畫)
江上愁心千疊山浮空積翠如雲煙山耶雲耶遠莫知
煙空雲散山依然但見兩崖蒼蒼暗絶谷中有百道飛
來泉縈林絡石隠復見下赴谷口為奔川川平山開林
麓斷小橋野店依山前行人稍度喬木外漁舟一葉江
吞天使君何從得此本點綴毫末分清妍不知人間何
處有此境徑欲往置二頃田君不見武昌樊口幽絶處
東坡先生留五年春風摇江天漠漠暮雲卷雨山娟娟
丹楓翻鴉伴水宿長松落雪驚醉眠桃花流水在人世
武陵豈必皆神仙江上清空我塵土雖有去路尋無緣
還君此畫三歎息山中故人應有招我歸來篇
次韻王定國會飲清虛堂
何遜揚州又幾年官梅詩興故依然何人可復間季孟
與子不妨中聖賢卜築君方淮上郡歸心我已劒南川
此身正似蠶將老更盡春光一再眠
興龍節侍宴前一日微雪與子由同訪王定國
小飲清虛堂定國出數詩皆佳而五言尤竒
子由又言昔與孫巨源同過定國感念存沒
悲歎久之夜歸稍醒各賦一篇明日朝中以
示定國也
天風淅淅飛玉沙詔恩裏沐休早衙遥知清虛堂裏雪
正似薝蔔林中花出門自笑無所詣呼酒持勸惟君家
踏冰凌兢戰疲馬扣門剥啄驚寒鴉羡君五字入詩律
欲與六出爭天葩頭風已倩檄手愈背癢恰得仙爪爬
銀缾瀉油浮蟻酒紫盌鋪粟盤龍茶幅巾起作鸜鵒舞
疊鼓誰摻漁陽撾九衢燈火雜夢寐十年聚散空咨嗟
明朝握手殿門外共看銀闕暾晨霞
王晉卿所藏著色山二首
縹緲營丘水墨仙浮空出沒有無間爾來一變風流盡
誰見將軍著色山
犖确何人似退之意行無路欲從誰宿雲解駮晨光漏
獨見山紅澗碧時
次韻黃魯直效進士作歲寒知松栢詩
龍蟄雖高卧雞鳴不廢時炎涼徒自變茂悦兩相知已
負棟梁質肯為兒女姿那憂霜貿貿未喜日遲遲難與
夏蟲語永無秋實悲誰知此植物亦解秉天彛
王晉卿作煙江疊嶂圖僕賦詩十四韻晉卿和
之語特竒麗因復次韻不獨紀其詩畫之美
亦為道其出處契闊之故而終之以不忘在
莒之戒亦朋友忠愛之義也
山中舉頭望日邊長安不見空雲煙歸來長安望山上
時移事改應澘然管絃去盡賓客散惟有馬埒編金泉
渥洼故自千里足要飽風雪輕山川屈居華屋啗棗脯
十年俯仰龍旗前却因病瘦出竒骨鹽車之厄寧非天
風流文采磨不盡水墨自與詩爭妍畫山何必山中人
田歌自古非知田鄭虔三絶君有二筆勢挽回三百年
欲將巖谷亂窈窕眉峯脩嫮誇連娟人間何有春一夢此
身將老蠶三眠山中幽絶不可久要作平地家居仙能
令水石長在眼非君好我當誰緣願君終不忘在莒樂
時更賦囚山篇(柳子厚有囚山賦)
夜直玉堂擕李之儀端叔詩百餘首讀至夜半
書其後
玉堂清冷不成眠伴直難呼孟浩然暫借好詩消永夜
每逢佳處輒參禪愁侵硯滴初含凍喜入燈花欲鬭妍
寄語君家小兒子他時此句一時編
景仁和賜酒燭詩復次韻謝之(時公方進新樂)
笙磬分均上下堂(舊說堂上之樂皆受笙均堂下之樂皆受磬均)游魚舞獸自
奔忙朱絃初識孤桐韻(舊樂金石聲高而絲聲微今樂金石與絲聲皆著)玉琯
猶聞秬黍香(舊法以尺生律今以黍定律以律生尺)萬事今方咨伯始一
斑我亦愧真長此生會見三雍就無復寥寥歎未央
次韻劉貢父春日賜幡勝
寬詔隨春出内朝三軍喜氣挾狐貂鏤銀錯落翻斜月
剪綵繽紛舞慶霄臘雪強飛纔到地(前一日微雪)曉風偷轉
不驚條脱冠徑醉應歸卧便腹從人笑老韶(是日幕次賜酒)
再和
與君流落偶還朝過眼紛綸七葉貂莫笑華顛飄彩勝
幾人黃壤隔青霄行吟未許窮騷雅坐嘯猶能出教條
記取明年江上郡五更春枕夢春韶
葉公秉王仲至見和次韻荅之
袗絺方暑亦堪朝歲晚凄風憶皂貂共喜鵷鸞歸禁籞
心知日月在重霄君如老驥初遭絡我似枯桑不受條
強鑷霜鬚簮彩勝蒼顔得酒尚能韶
再和
衰遲何幸得同朝温勁如君合珥貂誰惜異材蒙徑寸
自慙枯枿借凌霄光風泛泛初浮水紅糝離離欲綴條
後日一樽何處共奉常端冕作咸韶
次韻王晉卿惠花栽栽所寓張退傅第中一首
坐來念念失前人共向空中寓一塵若問此花誰是主
天教閒客管青春
次韻王晉卿上元侍燕端門
月上九門開星河繞露臺君方枕中夢我亦化人來光
動仙毬縋香餘步輦回相從穿萬馬衰病若為陪
王鄭州挽詞(克臣)
羡君華髮起琳宫右輔初還鼓角雄千里農桑歌子産
一時冠蓋慕蕭嵩那知聚散舂糧外便有悲歡過隙中
京兆同僚幾人在猶思對案筆生風(予為開封幕與子難同廳)
書王定國所藏王晉卿畫著色山二首
白髮四老人何曾在商顔煩君紙上影照我胸中山山
中亦何有木老土石頑正賴天日光澗谷紛斕斑我心
空無物斯文定何閒君看古井水萬象自往還
君歸嶺北初逢雪我亦江南五見春寄語風流王武子
三人俱是識山人
送吕昌朝知嘉州
不羡三刀夢蜀都聊將八詠繼東吳卧看古佛凌雲閣
勑賜詩人明月湖得句會應緣竹鶴思歸寧復為蓴鱸
横空好在脩眉色頭白猶堪乞左符
次韻黃魯直寄題郭明父府推潁州西齋二首
樹頭啄木常疑客客去而瞋定不然脱轄已應生井沫
解衣聊復起庖煙平生詩酒真相汙此去文書恐獨賢
早晚西湖映華髮小舟翻動水中天
寂寞東京月旦州德星無復綴珠旒莫嗟平輿空神物
尚有西齋接勝流春夢屢尋湖十頃家書新報橘千頭
雪堂亦有思歸曲為謝平生馬少游(輿音預)
東坡全集卷十七
