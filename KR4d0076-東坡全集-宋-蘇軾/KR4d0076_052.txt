東坡全集卷五十二宋蘇軾撰
奏議六首
論河北京東盗賊狀
熙寧七年月蘇軾奏臣伏見河北京東比年以來蝗旱
相仍盜賊漸熾今又不雨自秋至冬方數千里麥不入
土竊料明年春夏之際寇攘為患甚於今日是以輒陳
狂瞽庶補萬一謹按山東自上世以來為腹心根本之
地其與中原離合常係社稷安危昔秦并天下首收三
晉則其餘強敵相繼滅亡漢高祖殺陳餘走田横則項
氏不支光武亦自漁陽上谷發突騎席卷以并天下魏
武帝破殺袁氏父子收冀州然後四方莫敢敵宋武帝
以英雄絶人之資用武歴年而不能并中原者以不得
河北也隋文帝以庸夫穿窬之智竊位數年而一海内
者以得河北也故杜牧之論以為山東之地王者得之
以為王霸者得之以為霸猾賊得之以為亂天下自唐
天寳以後奸臣僣峙於山東更十一世竭天下之力終
不能取以至於亡近世賀德倫挈魏博降後唐而梁亡
周高祖自鄴都入京師而漢亡由此觀之天下存亡之
權在河北無疑也陛下即位以來北方之民流移相屬
天災譴告亦甚於四方五六年間未有以塞大異者至
於京東雖號無事亦當常使其民安逸富強緩急足以
灌輸河北缾竭則罍恥脣亡則齒寒而近年以來公私
匱乏民不堪命今流離饑饉議者不過欲散賣常平之
粟勸誘蓄積之家盗賊縱横議者不過欲增開告賞之
門申嚴緝捕之法皆未見其益也常平之粟累經振發
所存無幾矣而飢寒之民所在皆是人得升合官費丘
山蓄積之家例皆困乏貧者未蒙其利富者先被其災
昔季康子患盗問於孔子對曰苟子之不欲雖賞之不
竊乃知上不盡利則民有以為生苟有以為生亦何苦
而為盗其間凶殘之黨樂禍不悛則須敕法以峻刑誅
一以警百今中民以下舉皆闕食冒法而為盗則死畏
法而不盗則飢飢寒之與棄市均是死亡而賒死之與
忍飢禍有遲速相率為盗正理之常雖日殺百人勢必
不止苟非陛下至明至聖至仁至慈較得喪之孰多權
禍福之孰重特於財利少有所捐衣食之門一開骨髓
之恩皆徧然後信賞必罰以威克恩不以僥倖廢刑不
以災傷撓法如此而人心不革盗賊不衰者未之有也
謹條其事畫一如左
一臣所領密州自今歲秋旱種麥不得直至十月十
三日方得數寸雨雪而地冷難種雖種無生比常
年十分中只種得二三竊聞河北京東例皆如此
尋常檢放災傷依法須是檢行根苗以定所放分
數今來二麥元不曾種即根苗可檢官吏守法無
緣直放若夏税一例不放則人戶必至逃移尋常
逃移猶有逐熟去處今數千里無麥去將安往但
恐良民舉為盗矣且天上無雨地下無麥有眼者
共見有耳者共聞决非欺㒺朝廷豈可坐觀不放
欲乞河北京東逐路選差臣僚一員體量放税更
不檢視若未欲如此施行即乞將夏税斛㪷取今
日以前五年酌中一年實直令三等已上人戶取
便納見錢或正色其四等以下且行倚閣緣今來
麥田空閒若春雨調勻却可以廣種秋稼候至秋
熟並將秋色折納夏税若是已種苗麥委有災傷
仍與依條檢放其闕麥去處官吏諸軍請受且支
白米或支見錢所貴小民不致大段失所
一河北京東自來官不𣙜鹽小民仰以為生近日臣
僚上章輒欲禁𣙜頼朝廷體察不行其言兩路官
民無不相慶然臣勘會近年鹽課日增元本兩路
祖額三十三萬二千餘貫至熙寧六年增至四十
九萬九千餘貫七年亦至四十三萬五千餘貫顯
見刑法日峻告捕日繁是致小民愈難興販朝廷
本為此兩路根本之地而煮海之利天以養活小
民是以不忍盡取其利濟惠鰥寡隂銷盗賊舊時
孤貧無業惟務販鹽所以五六年前盗賊稀少是
時告捕之賞未嘗破省錢惟是犯人催納役人量
出今鹽課浩大告訐如麻貧民販鹽不過一兩貫
錢本偷税則賞重納税則利輕欲為農夫又值凶
歲若不為盗惟有忍飢所以五六年來課利日增
盗賊日衆臣勘會密州鹽税去年一年比祖額增
二萬貫却支捉賊賞錢一萬一千餘貫其餘未獲
賊人尚多以此較之利害得失斷可見矣欲乞特
敕兩路應販鹽小客截自三百斤以下並與權免
收税仍官給印本空頭關子與竈戶及長引大客
令上歷破使逐旋書填月日姓名斤兩與小客限
十日更不行用如敢借人為人影帶分减鹽貨許
諸人陳告重立賞罰候將來秋熟日仍舊并元降
敕牓明言出自聖意令所在雕印散牓鄉村人非
木石寧不感動一飲一食皆誦聖恩以至舊來貧
賤之民近日飢寒之黨不待驅率一歸於鹽奔走
争先何暇為盗人情不遠必不肯捨安穏衣食之
門而趨冒法危亡之地也議者必謂今用度不足
若行此法則鹽税大虧必致闕事臣以為不然凡
小客本少力微不過行得三兩程若三兩程外須
藉大商興販决非三百斤以下小客所能行運無
緣大段走失且平時大商所苦以鹽遲而無人買
小民之病以僻遠而難得鹽今小商不出税錢則
所在争來分買大商既不積滯則輪流販賣收税
必多而鄉村僻遠無不食鹽所賣亦廣損益相補
必無大虧之理縱使虧失不過却只得祖額元錢
當時官司有何闕用苟朝廷捐十萬貫錢買此兩
路之人不為盗賊所獲多矣今使朝廷為此兩路
饑饉特出一二十萬貫見錢散與人戶人得一貫
只及二十萬人而一貫見錢亦未能濟其性命若
特放三百斤以下鹽税半年則兩路之民人人受
賜貧民有衣食之路富民無盜賊之憂其利豈可
勝言哉若使小民無以為生舉為盗賊則朝廷之
憂恐非十萬貫錢所能了辦又况所支捉賊賞錢
未必少於所失鹽課臣所謂較得喪之孰多權禍
福之孰重者為此也
一勘會諸處盗賊大半是按問减等災傷免死之人
走還舊處挾恨報讎為害最甚盗賊自知不死既
輕犯法而人戶亦憂其復來不敢告捕是致盗賊
公行切詳按問自言皆是詞窮理屈勢必不免本
無改過自新之意有何可改獨使從輕同黨之中
獨不免死其災傷勅雖不下與行不同而盗賊小
民無不知者但不傷變主免死無疑且不傷變主
情理未必輕於偶傷變主之人或多聚徒衆或廣
置兵仗或摽異服飾或質劫變主或驅擄平人或
賂遺貧民令作耳目或書寫道店恐動官私如此
之類雖偶不傷人情理至重非止闕食之人苟營
餱糧而已欲乞今後盗賊贓證未明但已經考掠
方始承認者並不為按問减等其災傷地分委自
長吏相度情理輕重内情理重者依法施行所貴
凶民稍有畏忌而良民敢於捕告臣所謂衣食之
門一開骨髓之恩皆徧然後信賞必罰以威克恩
不以儌倖廢刑不以災傷撓法者為此也
右謹具如前自古立法制刑皆以盗賊為急盗竊不已
必為強劫強劫不已必至戰攻或為豪傑之資而致勝
廣之漸而况東京之貧富係河北之休戚河北之治亂
係天下之安危識者共知非臣私見願陛下深察此事
至重所捐小利至輕斷自聖心决行此策臣聞天聖中
蔡齊知密州是時東方饑饉齊乞放行監禁先帝從之
一方之人不覺飢寒臣愚且賤雖不敢望於蔡齊而陛
下聖明度越堯禹豈不能行此事有愧先朝所以越職
獻言不敢自外伏望聖慈察其區區之意赦其狂僣之
誅臣無任悚懷待罪之至謹伏候敇旨
上皇帝書
元豐元年十月某日尚書祠部員外郎直史館權知徐
州軍州事臣蘇軾謹昧萬死再拜上書皇帝陛下臣以
庸材備員冊府出守兩郡皆東方要地私竊以為守法
令治文書赴期會不足以報塞萬一輒伏思念東方之
要務陛下之所宜知者得其一二草具以聞而陛下擇
焉臣前任密州建言自古河北與中原離合常係社稷
存亡而京東之地所以灌輸河北缾竭則罍恥脣亡則
齒寒而其民喜為盗賊為患最甚因為陛下畫所以待
盗賊之策及移守徐州覽觀山川之形勢察其風俗之
所上而考之於載籍然後又知徐州為南北之襟要而
京東諸郡安危所寄也昔項羽入關既燒咸陽而東歸
則都彭城夫以羽之雄略捨咸陽而取彭城則彭城之
險固形便足以得志於諸侯者可知矣臣觀其地三面
被山獨其西平川數百里西走梁宋使楚人開關而延
敵材官騶發突騎雲縱真若屋上建瓴水也地宜宿麥
一熟而飽數歲其城三面阻水樓堞之下以汴泗為池
獨其南可通車馬而戲馬臺在焉其高十仞廣袤百步
若用武之世屯千人其上聚櫑木砲石凡戰守之具以
與城相表裏而積三年糧於城中雖用十萬人不易取
也其民皆長大膽力絶人喜為剽掠小不適意則有飛
揚跋扈之心未止為盗而已漢高祖沛人也項羽宿遷
人也劉裕彭城人也朱全忠碭山人也皆在今徐州數
百里間耳其人以此自負凶桀之氣積以成俗魏太武
以三十萬人攻彭城不能下而王智興以卒伍庸材恣
睢於徐朝廷亦不能討豈非以其地形便利人卒勇悍
故耶州之東北七十餘里即利國監自古為鐡官商賈
所聚其民富樂凡三十六冶冶戶皆大家藏鏹巨萬常
為盗賊所窺而兵衛寡弱有同兒戲臣中夜以思即為
寒心使劇賊致死者十餘人白晝入市則守者皆棄而
走耳地既産精鐡而民皆善鍛散冶戶之財以嘯召無
頼則烏合之衆數千人之仗可以一夕具也順流南下
辰發已至而徐有不守之憂矣不幸而賊有過人之才
如吕布劉備之徒得徐而逞其志則京東之安危未可
知也近者河北轉運司奏乞禁止利國監鐡不許入河
北朝廷從之昔楚人亡弓不能忘楚孔子猶小之况天
下一家東北二冶皆為國興利而奪彼與此不已隘乎
自鐡不北行冶戶皆有失業之憂詣臣而訴者數矣臣
欲因此以征冶戶為利國監之捍屏今三十六冶冶各
百餘人採礦伐炭多飢寒亡命強力鷙忍之民也臣欲
使冶戶每冶各擇有才力而忠謹者保任十人籍其名
於官授以郤刃刀槊教之擊刺每月兩衙集於知監之
庭而閱試之藏其刃於官以待大盗不得役使犯者以
違制論冶戶為盗所擬久矣民皆知之使冶出十人以
自衛民所樂也而官又為除近日之禁使鐡得北行則
冶戶皆悦而聽命奸猾破膽而不敢謀矣徐城雖險固
而樓櫓敝惡又城大而兵少緩急不可守今戰兵千人
耳臣欲乞移南京新招騎射兩指揮於徐此故徐人也
嘗屯於徐營壘材石既具矣而遷於南京異時轉運使
分東西路畏餽餉之勞而移之西耳今兩路為一其去
來無所損益而足以為徐之重城下數里頗産精石無
窮而奉化廂軍見闕數百人臣願募石工以足之聽不
差出使此數百人者常採石以甃城數年之後舉為金
湯之固要使利國監不可窺則徐無事徐無事則京東
無虞矣沂州山谷重阻為逋逃淵藪盗賊每入徐州界
中陛下若採臣言不以臣為不肖願復三年守徐州得
領沂州兵甲巡檢公事必有以自效京東惡盗多出逃
軍逃軍為盗民則望風畏之何也技精而法重也技精
則難敵法重則致死其勢然也自陛下置將官修軍政
士皆精銳而不免於逃者臣嘗考其所由蓋自近歲以
來部送罪人配軍者皆不使役人而使禁軍軍士當部
送者受牒即行往返常不下十日道路之費非取息錢
不能辦百姓畏法不敢貸貸亦不可復得惟所部將校
乃敢出息錢與之歸而刻其糧賜以上下相持軍政不
修博奕飲酒無所不至窮苦無聊則逃去為盗臣自至
徐即取不係省錢百餘千别儲之當部送者量遠近
裁取以三月刻納不取其息將吏有敢貸息錢者痛以
法治之然後嚴軍政禁酒博比朞年士皆飽暖練熟技
藝等第為諸郡之冠陛下遣勅賜按閱所具見也臣願
下其法諸郡推此行之則軍政脩而逃者衰亦去盗之
一端也臣聞之漢相王嘉曰孝文帝時二千石長吏安
官樂職上下相望莫有苟且之意其後稍稍變易公卿
以下轉相促急司隸部刺史發揚隂私或居官數月
而退二千石益輕賤吏民慢易之知其易危小失意則
有離畔之心前山陽亡徒蘇令從横吏士臨難莫肯仗
節死義者以守相威權素奪故也國家有急取辦於二
千石尊重難危乃能使下以王嘉之言而考之於今郡
守之威權可謂素奪矣上有監司伺其過失下有吏民
持其短長未及按問而差替之命已下矣欲督捕盗賊
法外求一錢以使人且不得得盗賊凶人情重而法輕
者守臣輒配流之則使所在法司覆按其狀劾以失入
惴惴如此何以得吏士死力而破奸人之黨乎由此觀
之盗賊所以滋熾者以陛下守臣權太輕故也臣願陛
下稍重其權責以大綱闊略其小過凡京東多盗之郡
自青鄆以降如徐沂齊曹之類皆慎擇守臣聽法外處
置強盜頗賜緍錢使得以布設耳目畜養爪牙然緍錢
多賜則難常少又不足於用臣以為每郡可歲別給一
二百千使以釀酒凡使人緝捕盗賊得以酒予之敢以
為他用者坐贓論賞格之外歲得酒數百亦足以使人
矣此又治盗之一術也然此皆其小者其大者非臣之
所當言欲默而不發則又私自念遭值陛下英聖特達
如此若有所不盡非忠臣之義故昧死復言之昔者以
詩賦取士今陛下以經術用人名雖不同然皆以文詞
進耳考其所得多吳楚閩蜀之人至於京東西河北河
東陜西五路蓋自古豪傑之埸其人沈鷙勇悍可任以
事然欲使治聲律讀經義以與吳楚閩蜀之人争得失
於毫釐之間則彼有不仕而已故其得人常少夫惟忠
孝禮義之士雖不得志不失為君子若德不足而才有
餘者困於無門則無所不至矣故臣願陛下特為五路
之士别開仕進之門漢法郡縣秀民推擇為吏考行察
廉以次遷補或至二千石入為公卿古者不專以文詞
取人故得士為多黃霸起於卒吏薛宣奮於書佐朱邑
選於嗇夫邴吉出於獄吏其餘名臣循吏由此而進者
不可勝數唐自中葉以後方鎮皆選列校以掌牙兵是
時四方豪傑不能以科舉自達者皆争為之往往積功
以取旄鉞雖老奸巨盗或出其中而名卿賢將如高仙
芝封常清李光弼來瑱李抱玉段秀實之流所得亦已
多矣王者之用人如江河江河所趨百川赴焉蛟龍生
之及其去而之他則魚鼈無所還其體而鯢鰍為之制
今世胥吏牙校皆奴僕庸人者無他以陛下不用也今
欲用胥吏牙校而胥吏行文書治刑獄錢榖其勢不可
廢鞭撻鞭撻一行則豪傑不出於其間故凡士之刑者
不可用用者不可刑故臣願陛下採唐之舊使五路監
司郡守共選土人以補牙職皆取人材心力有足過人
而不能從事於科舉者禄之以今之庸錢而課之鎮税
場務督捕盗賊之類自公罪杖以下聽贖依將校法使
長吏得薦其才者第其功閥書其歲月使得出仕比任
子而不以流外限其所至朝廷察其尤異者擢用數人
則豪傑英偉之士漸出於此途而奸猾之黨可得而籠
取也其條目委曲臣未敢盡言惟陛下留神省察昔晉
武平吳之後詔天下罷軍役州郡悉去武備惟山濤論
其不可帝見之曰天下名言也而不能用及永寧之後
盗賊蠭起郡國皆以無備不能制其言乃驗今臣於無
事之時屢以盗賊為言其私憂過計亦已甚矣陛下縱
能容之必為議者所笑使天下無事而臣獲笑可也不
然事至而圖之則已晩矣干犯天威罪在不赦臣軾誠
惶誠恐頓首頓首謹言
乞醫療病囚狀
元豐二年正月某日尚書祠部員外郎直史館權知徐
州軍州事蘇軾狀奏右臣聞漢宣帝地節四年詔曰令
甲死者不可生刑者不可息此先帝之所重而吏未稱
今繫者或以掠辜若飢寒瘐死獄中何用心逆人道也
朕甚痛之其令郡國歲上繫囚以掠笞若瘐死者所坐
名縣爵里丞相御史課殿最以聞此漢之盛時宣帝之
善政也朝廷重惜人命哀矜庶獄可謂至矣囚以掠笞
死者法甚重惟病死者無法官吏上下莫有任其責者
苟以時言上檢視無他故雖累百人不坐其飲食失時
藥不當病而死者何可勝數若本罪應死猶不足深哀
其以輕罪繫而死者與殺之何異積其冤痛足以感傷
隂陽之和是以治平四年十二月二十四日手詔曰獄
者民命之所繫也比聞有司歲考天下之奏而瘐死者
甚多竊懼乎獄吏與犯法者旁緣為奸檢視或有不明
使吾元元横罹其害良可憫焉書不云乎與其殺不辜
寧失不經其具為令後諸處軍巡州司理院所禁罪人
一歲内在獄病死及兩人者推司獄子並從杖六十科
罪每增一名加罪一等至杖一百止如係五縣以上州
每院歲死及三人開封府府司軍巡院歲死及七人即
依上項死兩人法科罪加等亦如之典獄之官推獄經
兩犯即坐本官仍從違制失入其縣獄亦依上條若三
萬戶以上即依五縣以上州軍條其有養療之不依條貫
者自依本法仍仰開封府及諸路提點刑獄每至歲終
會聚死者之數以聞委中書門下點檢或死者過多官
吏雖已行罰當議更加黜責行之未及數年而中外臣
僚争言其不便至熙寧四年十月二日中書劄子詳定
編勅所狀令衆官參詳獄囚不因病死及不給醫藥飲
食以至非理慘虐或謀害致死者有逐一條貫及至捕
傷格鬭實緣病死則非獄官之罪况有不幸遭遇瘴疫
死者或衆而使獄官濫被黜罰未為允當今請只行舊
條外其上件獄囚病死條貫更不行用奉聖旨依所申
臣竊惟治平四年十二月二十四日手詔乃陛下好生
之德遠同漢宣方當推之無窮而郡縣俗吏不能深曉
聖意因其小不通輒為駁議有司不能修其缺通其礙
乃舉而廢之豈不過甚矣哉臣愚以為獄囚病死者獄
官坐之誠為未安何者獄囚死生非人所能必責吏以
其所不能必吏自懼罪多方以求免囚中有疾則責保
門留不復療治苟無親屬與雖有而在遠者其捐瘠致
死者必甚在獄臣謹案周禮醫師歲終則稽其醫事以
制其食十全為上十失一次之十失二次之十失三次
之十失四為下臣愚欲乞軍巡院及天下州司理院各
選差衙前一名醫人一名每縣各選差曹司一名醫人
一名專掌醫療病囚不得更充他役以一周年為界量
本州縣囚繫多少立定傭錢以免役寬剰錢或坊場錢
充仍於三分中先給其一俟界滿比較除罪人拒捕及
鬭致死者不計數外每十人失一以上為上等失二為
中等失三為下等失四以上為下下上等全支中等支
二分下等不支下下科罪自杖六十至杖一百止仍不
分首從其上中等醫人界滿願再管勾者聽人給歷子
以書等第若醫博士助教有闕則比較累歲等第最優
者補充如此則人人用心若療治其家人緣此得活者
必衆且人命至重朝廷所甚惜而寬剩役錢與坊埸錢
所在山積其費甚微而可以全活無辜之人至不可勝
數感人心合天意無善於此者矣獨有一弊若死者稍
衆則所差衙前曹司醫人與獄子同情使囚詐稱疾病
以張人數臣以謂此法責罰不及獄官縣令則獄官縣
令無緣肯與此等同情欺㒺欲乞每有病囚令獄官縣
令具保明以申州委醫官及本轄干繫官吏吏覺察如
詐稱病獄官縣令皆科杖六十分故失為公私罪伏望
朝廷詳酌早賜施行謹錄奏聞伏候勅旨
登州召還議水軍狀
元豐八年十二月某日朝奉郎前知登州軍州事蘇軾
狀奉右臣竊見登州地近東北號為極邊塞外山川隠
約可見便風一帆奄至城下自國朝以來常屯重兵教
習水戰旦暮傳烽以通警急每歲四月遣兵戍駞基島
至八月方還以備不虞自景德以後屯兵常不下四五
千人除本州諸軍外更於京師南京濟鄆兖單等州差
撥兵馬屯駐至慶歷二年知州郭志高為諸處差來兵
馬頭項不一軍政不肅擘畫奏乞創置澄海水軍弩手
兩指揮并舊有平海兩指揮並用教習水軍以備警急
為京東一路捍屏敵知有備故未嘗有警議者見其久
安便謂無事近歲始差平海六十人分屯密州信陽板
橋濤洛三處去年本路安撫司人更差澄海一百人往
萊州一百人往密州屯駐檢會景德三年五月十二日
聖旨指揮今後宣命抽差本城兵士往諸處只於威邊
等指揮内差撥即不得抽差平海兵士其平海兵士雖
無不許差出指揮蓋緣元初創置本為抵替諸州差來
兵馬豈有却許差往諸處之理顯是不合差撥不惟兵
勢分弱以起戎心而此四指揮更番差出無處學習水
戰武藝惰廢有誤緩急伏乞朝廷詳酌明降指揮今後
登州平海澄海四指揮兵士並不得差往别州屯駐謹
錄奏聞伏候勅旨
乞罷登州𣙜鹽狀
元豐八年十二月某日朝奉郎前知登州軍州事蘇軾
狀奏右臣竊聞議者謂近歲京東𣙜鹽既獲厚利而無
甚害以謂可行以臣觀之蓋比之河北淮浙用刑稀少
因以為便不知舊日京東販鹽小客無以為生大半去
為賊盗然非臣職事所當言者故不敢以聞獨臣所領
登州計入海中三百里地瘠民貧商賈不至所在鹽貨
只是居民喫用今來既𣙜入官官買價錢比之竈戶賣
與百姓三不及一竈戶失業漸以逃亡其害一也居民
咫尺大海而令頓食貴鹽深山窮谷遂至食淡其害二
也商賈不來鹽積不散有入無出所在官舍皆滿至於
露積若行配賣即與福建江西之患無異若不配賣即
一二年間舉為糞土坐棄官本官吏被責專副破家其
害三也官無一毫之利而民受三害决可廢罷竊聞萊
州亦是元無客旅興販事體與此同欲乞朝廷相度不
用行臣所言只乞出自聖意先罷登萊兩州𣙜鹽依舊
令竈戶賣與百姓官收鹽税其餘州軍更委有司詳講
利害施行謹錄奏聞伏候勅旨
論給田募役狀
元豐八年十二月某日朝奉郎禮部郎中蘇軾狀奏右
臣竊見先帝初行役法取寬剰錢不得過二以備災傷
而有司奉行過當通計天下乃十四五然行之幾十六
七年常積而不用至三千餘萬貫石先帝聖意固自有
在而愚民無知因謂朝廷以免役為名實欲重斂斯言
流聞不可以示天下後世臣謂此錢本出民力理當還
為民用不幸先帝升遐聖所欲行者民不知也徒見其
其積未見其散此乃今日太皇太后陛下皇帝陛下所
當追探其意還於役法中散之以塞愚民無知之詞以
興長世無窮之利臣伏見熙寧中嘗行給田募役法其
法亦係官田(如退攤戶絶沒納之類)及用寬剩錢買民田以募役
人大略如邊郡弓箭手臣知密州親行其法先募弓手
民甚便之曾未半年此法復罷臣聞之道路本出先帝
聖意而左右大臣意在速成且利寬剰錢以為它用故
更相駁難遂不果行臣謂此法行之蓋有正利朝廷若
依舊行免役法則每募一名省得一名雇錢因積所省
益買益募要之數年雇錢無幾則役錢可以大减若行
差役法則每募一名省得一名色役色役既减農民自
寬其利一也應募之民正與弓箭手無異舉家衣食出
於官田平時重犯法緩急不逃亡其利二也今者榖賤
傷農農民賣田常苦不售若官與買則田榖皆重農可
小紓其利三也錢積於官常苦幣重若散以買田則貨
幣稍均其利四也此法既行民享其利追悟先帝所以
取寬剩錢者凡以為我用耳疑謗消釋恩德顯白其利
五也獨有二弊貪吏狡胥與民為奸以瘠薄田中官雇
一浮浪人暫出應役一年半歲即棄而走此一弊也愚
民寡慮見利忘患聞官中買田募役即争以田中官以
身充役業不離主既初無所失而驟得官錢必争為之
充役之後永無休歇患及子孫此二弊也但當設法以
防二弊而先帝之法决不可廢今日既欲盡罷寬剩錢
將來無繼而繫官田地數目不多見在寬剩錢雖有三
千萬貫石而兵興以來借支幾半臣今擘畫欲於内帑
錢帛中支還兵興以來所借錢斛復完三千萬貫石上
於河北河東陜西被邊三路行給田家役法使五七年
間役减大半農民完富以備緩急此無窮之利也今弓
箭手有甲馬者給田二頃半以軀命償官且猶可募則
其餘色役召募不難臣謂良田二頃可募一弓手一頃
可募一散從官則三千萬貫石可以足用謹具合行事
件畫一如左
一給田募役更不出租依舊納兩税免支移折變
一今來雖有一頃二頃為率若所在田不甚良即臨
時相度添展畝數務令召募得行但役人所獲稍
優則其法堅久不壞
一今若立法便令三路官吏推行若無賞罰則官吏
不任其責繆悠滅裂有名無實若有賞罰則官吏
有所趨避或抑勒買田或召募浮浪或多買瘠薄
或取辦一時不顧後患臣今擘畫欲選才幹朴厚
知州三人令自辟屬縣令每路一州先次推行令
一年終略成倫理一州既成倫理一路便可推行
仍委轉運提刑常切提舉若不切推行或推行乖
方朝廷覺察重賜行遣
一應募役人大抵多是州縣百姓所買官田去州縣
太遠即久遠難募召募欲乞所買田並即去州若
干里去縣若干里
一出牓告示百姓賣田如係所限去州縣里數内仍
及所定頃畝(或兩戶及三戶相近共及所定頃畝數目亦可)即須先申官
令佐親自相驗委是良田方得收買如官價低小
即聽賣與其餘人戶不得抑勒如買瘠薄田致久
遠召募不行即官吏並科違制分故失定斷仍不
以去官赦降原减
一預先具給田頃畝數出牓召人投名應役第二等
已上人戶許充弓手仍依舊條揀選人材第三等
以上許充散從官以下色役更不用保如等第不
及即召第一等一戸或第二等兩戶委保如充役
七年内逃亡即勒元委保人承佃充役
一每買到田未得交錢先召投名人承佃充役方得
支錢仍不得抑勒
一賣田入官須得交業與應募人不許本戶内人丁
承佃充役
一募役人老病走死者犯徒以上罪即須先勒本戸
人丁充役如無丁方别召募
一應募人交業承佃後給假半年令葺理田業
一退攤戶絶没納等係官田地今後不許出賣更不
限去州縣里數仍以肥瘠高下品定頃畝務令召
募得行
一係官田若是人戶見佃者先問見佃人如無丁可
以應募或自不願充役者方得别行召募
右所陳五利二弊及合行事件一十二條伏乞朝廷詳
議施行然議者必有二說一謂召募不行二謂欲留寬
剩錢斛以備它用臣謂有以應之富民之家以三十二
畝田中分其利役屬佃戶有同僕隸今官以兩頃一頃
良田有税無租而人不應召豈有此理又弓箭手已有
成法無可疑者寬剩役錢本非經賦常入亦非國用所
待而後足者今付有司逐旋支費終不能卓然立一大
事建無窮之利如火鑠薪日减日亡若用買田募役譬
如私家變金銀為田産乃是長久萬全之策深願朝廷
及此錢未散立此一事數年之後錢盡而事不立深可
痛惜臣聞孝子者善繼人之志善述人之事者也周公
所以見稱於萬世者徒以能行文王之志也昔蘇綽為
魏立征税之法號為煩重已而歎曰此猶張弓也後之
君子誰能解之其子威侍側聞之慨然以為已任及威
事隋文帝為民部尚書奏减賦役如綽之言天下便之
威為人臣尚能成父之道今給田募役真先帝本意陛
下當優為武王周公之事而况蘇威區區人臣之孝何
足道哉臣荷先帝之遇保全之恩又蒙陛下非次拔擢
思慕感涕不知所報冒昧進計伏惟哀憐裁幸謹錄奏
聞伏候勅旨
東坡全集卷五十二
