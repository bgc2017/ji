東坡全集卷一百十宋蘇軾撰
内制詔敕五十二首
賜觀文殿大學士光祿大夫知永興軍韓縝三
上表陳乞致仕不允斷来章詔(元祐三年四月七日)
敕韓縝朕體貌諸老儀刑四方假以方面之安略其筋
力之禮如卿屢請固無懷祿之嫌而朕固留宜有忘歸
之意今中外無事民物小康顧恐安居之榮未逾坐嘯
之樂朕命不易卿其少安
賜新除大中大夫守尚書右僕射兼中書侍郎
范純仁再上劄子辭免恩命不允詔(元祐三年四月)
(七日)
敕純仁卿奉事先帝義深愛君與政西樞論不阿世昔
聞汲黯之不奪今有徐公之有常参以衆言蔽自朕志
右宰之任非卿而誰屢執謙詞殊非所望
賜新除依前中大夫守中書侍郎劉摯辭免恩
命不允詔(元祐三年四月七日)
敕劉摯朝廷設三省建丞弼雖所治不同至於因時立
政昭德塞違其實一也卿既任其事矣今以次遷無足
辭者
賜新除依前中大夫守尚書左丞王存辭免恩
命不允詔(元祐三年四月七日)
敕王存卿學足以經邦才足以應務更練愈久開益居
多以積日而少遷顧僉言之咸允國之常典何以辭為
賜新除中大夫守尚書左丞胡宗愈辭免恩命
不允詔(元祐三年四月七日)
敕宗愈卿昔在諫垣首開正論出入滋久操守不回雅
望在人既非一日之積歴試而用亦自羣言之公往祗
厥官毋替朕命
賜新除依前中散大夫充樞密直學士簽書樞
密院事趙瞻辭免恩命不允詔(元祐三年四月七日)
敕趙瞻朕惟夲兵之地司命吾民矧羌戎叛服之無常
實邊鄙安危之未决豈以此柄輕授其人以卿望重縉
紳學兼文武歴試而用衆言允諧往踐厥官勿違朕命
賜新除門下侍郎孫固辭恩命不允詔(元祐三年四月)
(八日)
敕孫固朕惟三朝老臣義同休戚先帝舊學存者幾人
意其風采之聳聞可使朝廷之增重矧卿德望素著寄
任已隆昔冠西樞今貳東省衆以為允義無足辭
賜新除試御史中丞孫覺辭免恩命不允詔(元祐)
(三年四月八日)
敕孫覺卿三居諫省皆以直聞蓋嘗遇事以建言志在
行義以達道擢為執法實允僉言以卿直諒多聞而朕
聞納不諱固無觀望難言之病豈有喪失名節之憂哉
載閱来章甚非所望
賜新除右光祿大夫依前知樞密院事安燾辭
恩命不允詔(元祐三年四月八日)
敕安燾卿謀國之重歴年於兹紀綱修明中外寧輯夫
圖任共政所憂者大則久勞遷秩亦理之常雖固執於
撝謙恐難回於成命往服休寵以彰眷懷
賜新除中大夫守尚書右丞胡宗愈辭免恩命
不允詔(元祐三年四月十日)
敕宗愈卿更涉夷險踐敡中外出奉使指而民宜之入
治天官而吏畏之非獨能言者也書不云乎敷奏以言
明試以功朕得之矣卿其勿辭
賜新除依前中散大夫充樞密直學士簽書樞
密院事趙瞻辭免恩命不允詔(元祐三年四月十日)
敕趙瞻朕之進人可謂難矣自非耆老久次悃愊無華
則樞機之任不以輕授卿之自視何愧於斯祗服厥官
思所以稱而已
賜新除翰林學士朝請大夫知制誥許將赴闕
詔(元祐三年四月十一日)
敕許將卿敏而好學達於從政出殿方國則脩儒術以
飾吏事入備顧問則酌民言以廣上聽待命北門號稱
内相雖於卿為舊物實當今之高選亟踐厥職佇聞嘉
猷
賜新除司空同平章軍國事吕公著辭免冊禮
許詔(元祐三年四月十三日)
敕公著多儀以隆輔弼國之彛典自損以信君父卿之
美志再閱誠言之請益彰謙德之光勉徇所陳不忘嘉
歎
賜正議大夫知樞密院事安燾辭免遷官恩命
允詔(元祐三年四月十五日)
敕安燾卿國之雋輔位冠樞庭以時褒陞豈待功閥而
能力辭寵命欲以身率羣臣使廉恥相先名噐益重勉
從来請以篤此風
賜新除中大夫守尚書右丞胡宗愈辭免恩命
不允詔(元祐三年四月十五日)
敕宗愈朕之用卿盖聽其言考其行事参之公議而斷
自朕心可謂審矣而卿固辭不已朕甚惑之夫小人以
位為寵求之而不可得君子以寵為憂推之而莫能去
自古以然卿何疑哉
賜新除司空同平章軍國事吕公著辭免冊禮
允詔(元祐三年四月十五日)
敕公著册祝於廟惟周之典臨朝親拜亦漢之舊事大
則禮重禮重則樂備古之道也今卿遜避不居自處以
約勉從所乞以成其美
賜許將辭免恩命不允詔(元祐三年四月十八日)
敕許將進以經術當告我以安危来自西南固知民之
利病渴聞讜論少副虚懷而乃退托無能力辭舊物既
非所望其可曲從
賜河西軍節度使西蕃邈川首領阿里庫進奉
回詔(元祐三年四月二十二日)
敕阿里庫惟爾祖先世篤忠孝本與夏賊日尋干戈亦
惟恃我朝廷爵秩之隆用能保爾子孫黎民之衆肆朕
命爾嗣長乃師而承襲以来強酋外擅爾弗能禁恣其
所為遂據逃城以犯王略隂連夏賊約日盗邊朕愍屬
羌之無辜出偏師而問罪元惡俘獲餘黨散亡山後底
平河南綏服朕惟率酋豪而捍疆埸乃爾世功叛君父
而從仇讐豈其夲意庶能改過未忍加兵果因物以貢
誠願洗心而效順爾既知悔朕復何求已指揮熙河路
更不出兵及除已招納到部族外住罷招納依舊許般
次往来買賣及上京進奉爾宜約束種類共保邊陲期
寵祿於有終知大恩之難再勿使来欵復為虛言
賜新除依前朝散大夫守尚書吏部侍郎充龍
圖閣待制傅堯俞辭免恩命不允詔(元祐三年五月)
(二十三日)
敕堯俞夙望所在舊疾既平及兹言旋慰我虛佇徒得
君重雖暫屈於淮陽雅意本朝寧久安於馮翊復求自
便殊戾所期往修厥官務稱朕命
賜守尚書右丞胡宗愈乞除閒慢差遣不允詔
(元祐三年五月二十七日)
敕宗愈朕開奬言路通来下情雖許風聞猶當核實豈
以無根之語輕搖輔政之臣朕方馭衆以寬退人以禮
加之美職付以大邦朕既無負於聽言卿亦何嫌而避
位祗服乃事毋自為疑
賜尚書右僕射兼中書侍郎范純仁生日詔(元祐)
(三年六月九日)
敕純仁卿河嶽之靈神明所相載更誕日永介壽祺體
我眷懷受兹寵錫
賜正議大夫守門下侍郎孫固生日詔(元祐三年六月)
(二十三日)
敕孫固卿圖任之舊縉紳所推難老之祥神人攸相載
更良日益永壽祺申以寵章式隆眷遇
賜正議大夫知樞密院事安燾生日詔(元祐三年六月)
(二十三日)
敕安燾桑弧告慶降哲輔於兹辰綵服拜嘉冠榮名於
當代祗服朕命益壽乃親
賜龍圖閣學士河東路經略使兼知太原府曾
布乞除一閒慢州郡不允詔(元祐三年七月二十一日)
敕曾布將不久任難以責成謀不素定難以應猝卿屢
試劇郡所臨有聲而况二年於兹諸將所服事既即叙
人誰易卿夫擣虛攻瑕兵家常勢知難避整外國亦然
卿若有以待之彼將望而去矣勉卒乃事毋忘朕言
敕河西軍節度使西蕃邈川首領阿里庫進奉
回程詔(元祐三年八月三日)
敕阿里庫卿屢欵塞垣願終臣節爰因貢篚益著誠心
再省忠勤良深嘉嘆
賜皇叔改封徐王顥上表辭免册禮允詔(元祐三年)
(八月二十日)
敕顥卿大雅不羣自得詩書之富為善最樂不知軒冕
之榮既殿文邦宜膺盛禮而抑損之志逡廵不居雖莫
稱朕所以極褒崇之心而將使卿庶幾獲謙沖之福勉
從其意嘉歎不忘
賜皇叔改封徐王顥上表辭免册禮許詔(元祐三年)
(八月二十日)
敕顥錫山土田以昭令德備物典册蓋有常儀而卿深
懼滿盈過形抑畏一謙四益當克永年三命滋恭固將
有後曲成美志以勸事君
賜知渭州劉昌祚進奉興龍節銀詔(元祐三年十一月六)
(日)
敕昌祚卿禦侮邊庭馳神魏闕會嘉辰之獻夀納貢篚
以效珍載省忠勤不忘褒歎
賜皇伯祖宗晟辭免起復恩命不許詔(元祐三年十二)
(月五日)
敕宗晟夫要絰服事出於孔門墨衰從政見於魯史永
惟徇國忘家之義非有食稻衣錦之嫌若非使卿居之
而安則吾豈敢強所不欲勉從前詔往服厥官
賜皇伯祖宗晟辭免起復恩命不允詔(元祐三年十二)
(月二日)
敕宗晟卿德爵與齒皆天下達尊服屬之隆為宗室祭
酒任獨高於三世報宜異於常人故奪情非以私卿而
服事所以徇國義無所愧何以辭為
賜正議大夫知鄧州蔡確乞量移弟碩允詔(元祐)
(三年十二月九日)
敕蔡確以義責備春秋有失教之譏以情内恕詩人有
將母之念碩之得罪事在有司難以貴近之親而廢朝
廷之典及觀来請有槩予心重違兄弟急難之詞以傷
人子奉飬之意
賜知渭州劉昌祚進奉謝恩并賜月俸公使及
賀端午節馬詔(元祐三年十二月二十四日)
敕昌祚卿執德宏毅秉心恪恭拜新渥於公朝謹舊儀
於令節抗章来上因物見誠再省忠勤良深嘉嘆
賜端明殿學士銀青光祿大夫致仕范鎮奬諭
詔(元祐三年閠十二月二日)
敕范鎮朕惟春秋之後禮樂先亡秦漢以来韶武僅在
散樂工於河海之上往而不還聘先生於齊魯之間有
莫能致魏晉以下曹鄶無譏豈惟鄭衞之音已雜華夏
之器間有作者猶有典刑然銖黍之一差或宫商之易
位惟我四朝之老獨知五降之非審聲知音以律生尺
覽詩書之来上閱&KR3346;虡之在廷君臣同觀父老太息方
詔學士大夫論其法工師有司考其聲上追先帝移風
易俗之心下慰老臣愛君憂國之志䆒觀所作嘉歎不
忘
賜朝散大夫守尚書吏部侍郎充龍圖閣待制
傅堯俞乞外郡不允詔(元祐三年閠十二月十四日)
敇堯俞卿望重夲朝進由公議方卿大夫有為之際亦
士君子難得之時而卿出領郡章入佐治典席未暖而
輙去政何時而報成小疾行瘳姑安厥位
賜保寧軍節度使知大名府馮京進奉賀興龍
馬一十匹并冬節馬二匹詔(元祐三年閠十二月十八日)
敕馮京卿坐鎮全魏隠若長城遠馳頌禱之心来效驂
騑之貢眷言忠藎良極嘉歎
賜泰寧軍節度觀察留後知相州李珣進奉賀
冬馬一匹詔(元祐三年閠十二月十八日)
敕李珣卿宣化近邦馳神北闕屬兹陽月之吉遠效王
閑之良言念忠勤不忘嘉歎
賜中大夫守尚書左丞王存生日詔(元祐四年正月四日)
敕王存在易之泰與物皆春於時良臣生我王國宜膺
寵賚以介壽祺
賜龍圖閣直學士正議大夫權知開封府吕公
著上表陳乞致仕不允詔(元祐四年正月五日)
敕公著朕雞鳴而起志於求助鮐背之老未敢即安矧
卿體力不衰髮齒猶壯遽有引年之講殊乖圖篤之心
宜安厥心以稱朕意
賜吕公著上表陳乞致仕不允詔
敕吕公著卿將相三世凛乎正始之風出入四朝嶎然
難老之狀浩穣之治談笑而成方觀報政之能遽有歸
休之請公議未可卿其少安
賜濟陽郡王曹佾在朝假將百日特與寬假將
理詔(元祐四年正月十二日)
敕曹佾卿賢戚莫二德齒並隆眷言朝請之勤思見儀
刑之老謝病既久軫念良深推予賜告之恩期於勿藥
之喜
賜光祿大夫守吏部尚書兼侍讀蘇頌上表乞
致仕不允詔(元祐四年正月十三日)
敕蘇頌吾聞有志之士以身徇道而遺名有道之君使
人樂用而忘老今卿不安其位豈吾有愧於古哉夫難
進之士年僅及而輙退則已試之才吾莫得而盡用矣
激揚多士方資崔毛之德講誦舊聞未卒楮馬之業事
非小補卿其少安
賜蘇頌上表陳乞致仕不允詔
敕蘇頌卿歴事四朝允有一德徒論徐公之奢儉莫見
子文之慍喜朕既寤寐哲士體貎元臣方貴德齒之達
尊豈求筋力之常禮矧卿方膺難老之錫宜勵益壯之
心惜日有為古人所重引年求去公議未安勉為朕留
以慰人望
賜光祿大夫守吏部尚書兼侍讀蘇頌上第二表
陳乞致仕不允詔(元祐四年二月二日)
敕蘇頌夫天以多士寧王國而祖宗以成德遺後人方
使壽考康彊以䆒其用而朕乃以引年而聽其去可乎
矧卿鈐綜之精談笑而辦勉思職事以稱朕心
賜蘇頌上第二表請乞致仕不許詔
敇蘇頌天官之任老成所宜坐執銓衡有山公晚年之
故事簿書煩雜獨蕭俛一時之偏詞卿其總攬綱條闊
略苛細委蛇退食以慰士心
新除權禮部尚書梁燾辭免恩命不允詔(元祐四年)
(二月三日)
敕梁燾卿出處以義進退以禮昔請補外朕不得已而
聽其去今兹選用衆以為宜而恨其晩而卿又固辭豈
朕所望成命不易其速造朝
賜宣徽南院使充太一宫使馮京乞依職任官
例祗赴六參不允詔(元祐四年六月十四日)
敕馮京朕以卿耆老厚德重煩以庶事而卿篤恭盡禮
自同於有司既朝朔望尚復懃請雖抑抑自警知卿有
衛武之風而僕僕亟拜非朕待子思之意宜遵前命以
副眷懷
賜右正議大夫守尚書左僕射吕大防生日詔
(元祐四年六月十五日)
敕大防股肱之良與國為重家庭之慶亦朕所同適斯
干獻夢之辰均既醉太平之福膺予寵錫介爾壽祺
賜翰林學士中大夫兼侍讀趙彦若辭免國史
脩撰不允詔(元祐四年六月二十三日)
敕彦若卿學世其家宜居載筆之地官宿其業巳奏殺
青之書自託不能殊非所望祗膺成命毋復固辭
賜河東節度使太師開府儀同三司太原尹致
仕文彦博温錫沁馬詔(元祐四年七月二日)
敕彦博惟我宗臣名震夷落狼心鴃舌知獻厥誠朕以
張奐拒羌之獻不如旅&KR0729;昭德之致已敕邊吏荅賜所
直其馬今以賜卿至可領也
賜夏國主進奉賀坤成節回詔(元祐四年七月二十二日)
敕節紀誕彌慶均臨照眷守邦之雖遠亦執贄以来同
嘉與朝臣咸稱壽斝載惟忠恪宜有寵頒
賜皇伯祖宗晟辭免恩命起復允終喪制詔
敕宗晟朕寤寐雋賢爕和中外眷言釋位之久實有乏
才之憂而三年未終五詔不起與其貪明哲之美以緝
熙庶工不若執孝弟之純以風勵宗子俛從誠守良極
歎咨
賜皇伯祖宗晟辭免恩命起復允終喪制詔
敕宗晟夫衰麻之哀達於上下損益之變權以重輕雖
事君均於事親而奪志難於奪帥俛聽終喪之守以成
致孝之全言念篤誠實增屢歎
内制勅書三十三首
賜南平王李乾德歷日敕書(元祐元年十月八日)
敕乾德眷彼海隅被予聲教宜有王正之賜以為農事
之祥勤䘏遠民以開嗣歲
賜新除依前交趾郡王李乾德加恩制誥敕書
(元祐元年十月十五日)
敕乾德朕躬執珪幣大饗帝親朌布湛恩徧暨諸夏卿
世綏侯服欽順朝廷宜錫徽章以昭異數
賜外任臣寮歷日詔敕書(元祐元年十月二十八日)
敕韓絳朕申命日官逆推嗣歲眷予共理頒此成書勉
劭農功毋違時令
賜侍衛親軍馬軍都虞侯劉昌祚進奉賀明堂
禮畢馬敕書(元祐元年十一月二十日)
敕劉昌祚大事告成多方同慶汝以分符之重特脩效
馬之儀載念勤誠不忘嘉歎
賜外任臣寮進奉興龍節馬詔敕書(元祐二年四月十三)
(日)
敕韓縝誕彌之慶遠邇攸同眷惟外服之良来效右牽
之禮言念誠恪不忘歎嘉
賜溪洞蠻人彭允宗等進奉端午布敕書(元祐二年)
(三月十日)
敕彭允宗等汝旌居裔壤心慕華風来脩任土之儀遠
效充庭之實載惟懃悃良用歎嘉
賜權陜府西路轉運判官孫路銀絹奬諭敕書
(元祐二年六月二十八日為築蘭州西荆堡成下同)
敕孫路宣力計臺悉心邊政相視衿要繕完保障訖用
有成不愆於素使虜無可乘之便民有足恃之安乃眷
忠勤不忘嘉歎
賜知蘭州王文郁銀絹奬諭敕書(元祐二年六月二十八日)
敕王文郁汝以禦侮之才當專城之寄百堵皆作三月
而成非威服民夷身先士卒則安能以一時之役成無
窮之利達於朕聽良用歎嘉
賜新除依前静海軍節度使進封南平王李乾
德制誥勅書(元祐二年七月八日)
敕朕子養兆姓囊括四荒譬之於天豈吝膏澤卿守藩
滋久事上益虔高爵隆名極其榮顯庶緣大寵以服民
心其思盡忠以稱恩禮
賜外任臣寮進奉坤成節銀敕書(元祐二年七月二十八日)
敕劉昌祚汝承流外服雅意夲朝爰因載誕之辰遠致
同寅之禮眷惟忠藎良極歎嘉
賜西南羅藩進奉敕書(元祐二年九月三日)
敕汝世為要服時欵塞垣志慕華風来脩職貢載惟忠
恪良用歎咨
賜諸路知州職司等并總管鈐轄至使臣初冬
衣襖敕書
敕馮潔已王事靡盬日月其除屬霜露之戒寒待衣裘
而卒歲宜加寵錫以示眷懷
賜諸路蕃官并溪洞蠻人初冬衣襖敕書
敕瞎氊職在捍邊志常面内屬此嚴凝之候宜均輕煖
之恩服我寵頒益思忠報
賜諸路屯駐駐洎就糧夲城諸員寮等初冬衣
襖都敕
敕汝等久勤外服屬戒祈寒爰念捍城之勞普均挟纊
之惠
賜外任臣寮等進奉坤成節功德䟽詔敕書(元祐)
(二年九月二十四日)
敕馮京職雖在外忠不忘君集勝妙之良因致壽康之
善禱眷言誠盡良極歎嘉
賜朝奉郎通判梓州趙君奭進奉坤成節無量
壽佛敕書(元祐二年九月二十四日)
敕趙君奭相好妙嚴衷誠傾盡汝期乃后享無量之年
吾欲斯民同極樂之世永言忠愛良用歎咨
㳂路賜奉安神宗御容押班馮宗道并内臣等
銀合茶藥敕書(元祐二年十月七日)
敕馮宗道逮事有年追遠不懈屬祠官之告具驂日馭
以遄征往復之間忠勞亦至特加存問尚體至懷
賜五臺山十寺僧正省竒等進奉興龍節功德
䟽等奬諭勅書(元祐二年十一月一日)
敕省竒等清凉之域僊聖所游爰因彌月之辰来獻後
天之祝永言懃至良極嘆咨
賜外任臣寮歷日勅書(元祐二年十二月四日)
勅韓縝朕肇修人紀祗畏天明欽若舊章式頒新歷凡
我承流之寄共成平秩之功
賜于闐國黑汗王進奉登位敕書(元祐二年十二月十一日)
敕卿守藩西極慕義中華遠聞踐阼之新来致梯山之
貢眷言忠恪良用歎咨
賜于闐國黑汗王進奉示諭敕書(元祐二年十二月十一日)
敕卿遠馳信使来效貢琛載詳重譯之言深亮勤王之
意益隆裒賜以荅忠誠
賜外任臣寮進奉興龍節馬敕書(元祐二年十二月二十四)
(日)
敕劉永年汝職在蕃宣義均休戚旅庭稱慶因物見誠
乃眷忠勤不忘嘉歎
賜溪洞彭儒武等進奉興龍節溪布敕書(元祐二年)
(十二月二十八日)
敕彭儒武汝世能保境志在觀光遠修任土之宜来備
充庭之實載惟忠恪良極歎嘉
賜保州團練使潞州總管王保進奉戀闕并到
任馬敕書(元祐二年正月七日)
敕王寶汝以選掄出分憂寄来效充庭之駿以將衛上
之誠再省忠勤良深嘉歎
賜知乾寧軍内殿承制張赴奬諭敕書(元祐二年四月)
(十八日)
敕張赴横流之災所在蒙害惟吏得其人則公私頼之
使者列上有司不以時聞歲月既遠予猶汝嘉故兹奬
諭想宜知悉
賜于闐國黑汗王進奉示諭敕書(元祐三年五月一日)
敕卿恪居蕃守申遣使車来欵塞垣恭修壤貢忠誠
遠達襃歎良深
賜于闐國黑汗王進奉勅書
敕卿守土西極馳誠中華璧馬充庭尚識漢儀之舊織
皮在篚聊觀禹貢之餘載省忠勤不忘嘉歎
賜于闐國黑汗王男被令帝英進奉敕書
敕汝世敦忠厚志慕聲明遠附奏函亦馳貢篚載惟恭
順良極歎咨
賜五臺山十寺僧正省竒巳下奬諭敕書(元祐三年)
(六月十八日)
敕清凉之峯先聖所宅爰脩淨供以慶誕辰再省恭勤
不忘嘉歎
示諭武泰軍官吏軍人僧道百姓等勅書(元祐三年)
(八月十八日)
勅朕以苖授賦材勇嚴馭衆整暇擢為宿衛之長寵以
節旄之榮惟爾邦人當諭朕意
賜殿前都虞侯寧州團練使知熙州劉舜卿進
奉賀冬馬勅書(元祐三年閠十二月十八日)
勅劉舜卿職在分憂忠存衛上屬此秦正之旦遠輸冀
産之良再省忠勤不忘嘉歎
賜外任臣寮進奉興龍節馬敕書(元祐三年閠十二月十八)
(日)
敕劉舜卿汝忠於衛上遠不忘君爰因彌月之晨来效
充庭之禮眷言勤篤良極嘉歎
賜西南蕃莫世忍等進奉敕書(元祐四年正月二十一日)
敕莫世忍汝守土遐陬歸誠北闕梯山修貢欵塞觀光
言念忠勤至於嘉歎
賜五臺山十寺僧正省竒等奬諭敕書(六月二十五日)
(下院)
敕異景靈光久聞示化寶祠淨供爰慶設彌念此恭勤
至於嘉歎
東坡全集卷一百十
