東坡全集卷五十八宋蘇軾撰
奏議一十二首
乞禁商旅過外國狀
元祐五年八月十五日龍圖閣學士左朝奉郎知杭州
蘇軾狀奏檢會杭州去年十一月二十三日奏泉州百
姓徐戩公案為徐戩不合專擅為高麗國雕造經板二
千九百餘片公然載往彼國却受酬荅銀三千兩公私
並不知覺因此搆合密熟遂專擅受載彼國僧壽介前
來以祭奠亡僧淨源為名欲獻金塔及欲住此尋師學
法顯是徐戩不畏公法冒求厚利以致招來本僧搔擾
州郡况高麗臣屬契丹情偽難測其徐戩公然交通略
無畏忌乞法外重行以警閩浙之民杜絶姦細奉聖旨
徐戩特送千里外州軍編管至今年七月十七日杭州
市舶司准密州關報據臨海軍狀申准高麗國禮賓院
牒據泉州綱首徐成狀稱有商客王應昇等冒請往高
麗國公憑却發船入大遼國買賣尋捉到王應昇等二
十人及船中行貨並是大遼國南挺銀絲錢物并有過
海祈平安將入大遼國願子二道本司看詳顯見閩浙
商賈因往高麗遂通契丹歲久跡熟必為莫大之患方
欲具事由聞奏乞禁止近又扵今月初十日據轉運司
牒准明州申報高麗人使李資義等二百六十九人相
次到州仍是客人李球於去年六月内請杭州市舶司
公憑往高麗國經紀因此與高麗國先帶到實封文字
一角及寄搭松子四十餘布袋前來本司看詳顯是客
人李球因往彼國交搆密熟為之鄉導以希厚利正與
去年所奏徐戩情理一同見今兩浙淮南公私騷然文
符交錯官吏疲於應荅須索假借行市為之憂恐而自
明及潤七州舊例約費二萬四千六百餘貫未論淮南
京東兩路及京師館待賜予之費度不下十餘萬貫若
以此錢賑濟浙西饑民不知全活幾萬人矣不惟公私
勞費深可痛惜而交通契丹之患其漸可憂皆由閩浙
姦民因緣商販為國生事除已具處置畫一利害聞奏
外勘會熙寧以前編勅客旅商販不得往高麗新羅及
登萊州界違者並徒二年船物皆沒入官竊原祖宗立
法之意正為深防姦細因緣與契丹交通自熙寧四年
發運使羅拯始遣人招來高麗一生厲階至今為梗熙
寧編勑稍稍改更慶歷嘉祐之法至元豐八年九月十
七日勑惟禁往大遼及登萊州其餘皆不禁又許諸蕃
願附船入貢或商販者聽元祐編勅亦只禁往新羅所
以奸民猾商爭請公憑往來如織公然乘載外國人使
附搭入貢搔擾所在若不特降指揮將前後條貫看詳
别加刪定嚴立約束則奸民猾商往來無窮必為意外
之患謹具前後條貫畫一如左
一慶歷編勅客旅於海路商販者不得往高麗新羅
及登萊州界若往餘州並須於發地州軍先經官
司投狀開坐所載行貨名件欲往某州軍出賣許
召本土有物力居民三名結罪保明委不夾帶違
禁及堪造軍器物色不至過越所禁地分官司即
為出給公憑如有違條約及海船無公憑許諸色
人告捉船物並没官仍估物價錢支一半與告人
充賞犯人科違制之罪
一嘉祐編勅客旅於海道商販者不得往高麗新羅
及至登萊州界若往餘州並須於發地州軍先經
官司投狀開坐所載行貨名件欲往某州軍出賣
許召本土有物力居民三名結罪保明委不夾帶
違禁及堪造軍器物色不至越過所禁地分官司
即為出給公憑如有違條約及海船無公憑許諸
色人告捉船物並沒官仍估納物價錢支一半與
告人充賞犯人以違制論
一熙寧編勅諸客旅於海道商販於起發州投狀開
坐所載行貨名件往某處出賣召本土有物力戶
三人結罪保明委不夾帶禁物亦不過越所禁地
分官司即為出給公憑仍備錄船貨先牒所往地
頭候到日點檢批鑿公憑訖却報元發牒州即乘
船自海道入界河及往北界高麗新羅并登萊界
商販者各徒二年
一元豐三年八月二十三日中書劄子節文諸非廣
州市船司輙發過南蕃綱舶船非明州市舶司而
發過日本高麗者以違制論不以赦降去官原減
(其發高麗船仍依别條)
一元豐八年九月十七日勅節文諸非杭明廣州而
輒發海商舶船者以違制論不以去官赦降原減
諸商賈由海道販諸蕃惟不得至大遼國及登萊
州即諸蕃願附船入貢或商販者聽
一元祐編勅諸商賈許由海道往外蕃興販並具人
船物貨名數所詣去處申所在州仍召本土有物
力戶三人委保物貨内不夾帶兵器若違禁以堪
造軍器物并不越過所禁地分州為驗實牒送願
發舶州置簿抄上仍給公據方聽候回日許於合
發舶州住舶公據納市舶司即不請公據而擅行
或乘船自海道入界河及往新羅登萊州界者徒
二年五百里編管
右謹件如前勘會元豐八年九月十七日指揮最為害
事將祖宗以來禁人往高麗新羅條貫一時削去又許
商賈得擅帶諸蕃附船入貢因此致前件商人徐戬王
應昇李球之流得行其姦今來不可不改乞三省密院
相度裁定一依慶歷嘉祐編勅施行不惟免使高麗因
緣猾商時來朝貢搔擾中國實免中國奸細因往高麗
遂通契丹之患謹錄奏聞伏候勅旨
申明戶部符節略賑濟狀
元祐五年八月二十五日龍圖閣學士左朝奉郎知杭
州蘇軾狀奏臣近以今年浙西數郡大雨不止太湖泛
溢所在害稼尋實七月十五日具狀奏聞乞下戶部及
本路轉運提刑兩路鈐轄司疾早相度來年合與不合
凖備常平斛㪷出糶救饑如合準備即具諸州合用數
目臣巳約度杭州合用二十萬石仍委逐司擘畫合如
何措置令米價不至大段翔湧收糴得足如逐司以謂
不須凖備出糶救濟即令各具保明來年委得不至饑
殍流亡結罪聞奏今准尚書戶部符本路轉運提刑鈐
轄司准都省批送下八月四日勅中書省知杭州充兩
浙西路兵馬鈐轄蘇軾奏勘會今年五六月間浙西數
郡大雨不止太湖泛溢所在害稼災傷之勢恐甚於去
年伏望下戶部及本路轉運提刑及兩路鈐轄司相度
來年合如何凖備救濟候勅旨八月四日三省同奉聖
旨依奏奉勅如右牒到奉行都省批八月五日辰時送
戶部施行内相度仍限半月者右臣竊詳戶部符内止
是節略行下既奉聖旨依奏即未審元初並依臣所奏
係有司節略為復只依今來戶部符下一節事理切緣
臣前奏所乞如逐司以謂不須準備出糶救濟即令各
具保明來年委得不至饑殍流亡結罪聞奏之意盖欲
逐司官吏依寔相度不敢滅裂須至再具申明伏乞朝
廷檢會臣前奏逐節事理特賜明降指揮施行謹錄奏
聞伏候勅旨
相度準備賑濟第一狀
元祐五年九月七日龍圖閣學士左朝奉郎知杭州蘇
軾狀奏准尚書戶部符准勅知杭州兩浙西路兵馬鈐
轄蘇軾奏勘會今年五六月浙西數郡大雨不止太湖
泛溢所在害稼災傷之勢恐甚於去年伏望下戶部及
本路轉運提刑兩路鈐轄司相度來年合如何凖備救
濟奉聖旨依奏都省批内相度限半月本司今相度到
準備救濟事件如左
一本司勘會去年八九月間杭州在市米價每㪷六
十足至十一月足長至九十五足其勢方踊貴間
因朝旨寬減轉運司上供額斛三分之一即時米
價減落及本州正月内便行出糶常平米至七月
終共糶一十八萬餘石以此米價無由增長人免
流殍今來在市米見今巳是七十五文足至冬間
轉運司收糴上供額斛及檢放秋税軍糧恐有闕
少亦須和糴取足又本州須糴常平米二十餘萬
石諸州亦各收買似此爭糴必須踊貴縱使大破
官錢收糴得足亦恐來年闕食小民必不辦高價
收買官米至時若米貴人饑本司必須奏乞減價
出賣竊料仁聖在上必不忍坐視人饑不許減價
約度浙西諸郡今年必須和糴常平米五十餘萬
石凖備来年出糶若價高本重至時每㪷只減十
文亦須坐失五萬餘貫而况饑饉已成流殍不巳
則朝廷所以救恤之者其費豈止五萬貫而巳哉
欲乞聖慈特許寬減轉運司今來上供額斛一半
仍依去年例令折價錢置場收買金銀紬絹上供
則朝廷無所耗失而浙中米價稍平常平收糴得
足來年不至大段減價出賣耗折常平本錢一路
之人得免流殍為惠不小勘會去年本司亦乞寬
減上供額斛一半准勅只許寬減三分之一今來
災傷及檢放秋税次第皆甚扵去年又緣連年災
傷民力愈耗合倍加存卹所以須奏乞寬減一半
伏望聖慈憐愍一方特依所乞盡數寬減
一勘會熙寧八年兩浙饑饉朝旨截撥江西及本路
上供斛㪷一百二十五萬石賜本路賑濟只緣本
路奏乞後時不及於事卒死五十萬人去歲十一
月二十九日聖旨令發運司撥上供斛㪷二十萬
石賜本路減價出糶所費只及熙寧六分之一然
及時濟用倉廩有備米不騰踊人免流殍本司今
來勘會蘇湖常秀等州頻年災傷人戶披訴巳倍
去歲檢放苗米亦必加倍不惟人戶闕食亦恐軍
糧不足欲乞檢會去年體例更賜加數特與截撥
本路或發運司上供斛㪷三十萬石令本路減價
出糶或用補軍糧之闕伏望聖慈愍念一路軍民
特與盡數應副
右謹件如前本司巳具上項事件關牒本路轉運提刑
司照會相度施行去訖深慮轉運司官吏職在供餽所
有寬減額斛難於自言伏望聖明以一方生靈為心非
為苟寬官吏之責特賜過慮及早施行又况所乞數目
雖廣如所耗損錢數不多若待饑饉巳成然後垂救則
所費十倍無及於事伏乞決自聖意指揮三省更不下
有司往復勘當施行謹錄奏聞伏候勅旨
相度凖備賑濟第二狀
元祐五年九月十七日龍圖閣學士左朝奉郎知杭州
蘇軾狀奏近准朝旨令本司及轉運司提刑司相度凖
備來年被災闕食人戶本司巳具二事聞奏乞寬減轉
運司上供額斛一半截撥上供米三十萬石凖備及補
軍糧之闕未蒙回降指揮本司再相度來年凖備大計
全在廣糴常平斛㪷於正月以後便行出糶平凖在市
管價以免流殍之災此外更無長策今來選差官吏開
倉和糴優估米價戒約專㪷不得乞覓非不嚴切然經
今一月並無一人赴倉入中體問得盖是蘇湖常秀大
叚災傷兼自八月半間至今隂雨不止災傷之餘所收
無幾又少遇晴乾已熟者不得刈已刈者不得舂有穀
無米日就腐壊見今訪聞蘇秀州在市米價已是九十
五文足添長之勢炎炎未已本司欲便令杭州添價收
糴不惟助長米價為小民目下之患又官本既貴來年
難為出糶若不添錢又恐終是收糴不行來年春夏間
闕米出糶必有流殍之憂竊料至時難以諱言災傷官
吏亦須略具事實聞奏仁聖在上理無不救必須多方
於鄰路擘畫斛㪷賑濟若不預為之防則恐隣路無備
臨時擘畫不行須至先事奏乞者右本司勘會去歲朝
旨寬減轉運司上供額斛三分之一却令將折斛錢買
銀絹上供又今年本司亦奏乞寬減額斛一半如蒙施
行即轉運司折斛錢萬數不少又勘會提刑司今年諸
州糶常平米至多所管常平司官錢萬數不少但有錢
無米坐視饑殍為憂不細欲乞聖慈過為防慮特勅發
運司相度擘畫錢本於江淮近便豐熟州軍差官置場
和糴白米五十萬石嚴賜指揮須管數足仍搬運至真
揚州樁管若令来春本路闕常平米出糶即令發運司
撥發於逐州下卸仍以本路常平錢充還若至時本路
常平米有備不須搬運上件米出糶即就撥充本路轉
運司上供額斛却以寬減折斛錢充還如此即於朝省
錢物無所耗損而於本路生靈億萬性命稍免溝壑之
憂謹錄奏聞伏候勅旨
貼黃今年災傷實倍去年但官吏上下皆不樂檢放
諱言災傷只如近日秀州嘉興縣因不受訴災傷詞
狀致踏死四十餘人大率所在官吏皆同此意但此
一處以踏死人多獨彰露耳若朝廷只據逐處申奏
及檢放秋税分數即無由盡見災傷之寔又臣軾切
見轉運提刑司所奏災傷皆無廹切&KR0548;至之語朝論
必以臣為過當然臣實見連年災傷父老皆言事勢
不減熙寧民間有錢尚困無米餓死四十萬人况今
民間絶無見錢若又無米則流殍之災未易度量伏
望聖慈深為防慮若來年人戶元不闕食不須如此
擘畫則臣不合過當張皇之罪所不敢辭縱被誅譴
終賢於有災無備坐視人死而不能救也
乞檢會應詔所論四事行下狀
元祐五年九月二十七日龍圖閣學士左朝奉郎知杭
州蘇軾狀奏右臣今年六月九日輙具朝廷至仁寬貸
宿逋已行之命為有司所格沮使王澤不得下流者四
事其一曰見欠市易籍納產業聖恩並許給還或貼納
收贖而有司妄出新意創為籍納折納之法使十有八
九不該給贖其二曰積欠鹽錢聖恩巳許只納產場鹽
監官本價錢其餘並與除放而提舉鹽事司執文害意
謂非貧乏不在此數其三曰登極大赦以前人戶以産
當酒見欠者亦合依鹽當錢法只納官本其四曰元豐
四年杭州揀下不堪上供和買絹五萬七千八百九十
疋並抑勒配賣與民不住鞭笞催納至今尚欠八千二
百餘貫並合依今年四月九日聖旨除放然臣具此奏
論經今一百八日不蒙回降指揮及檢會前奏四事早
賜行下謹錄奏聞伏候勅旨尚書省取會到諸處稱不
曾承受到上件奏狀仍連元狀十二月十八日三省同
奉聖旨令蘇軾别具聞奏仍仰戶部指揮根究前奏申
尚書省
進何去非備論狀
元祐五年十月十八日龍圖閣學士左朝奉郎知杭州
蘇軾狀奏右臣自揣虚薄叨塵侍從常求勝巳以為報
國恭惟先皇帝道配周孔言成典謨雲漢之章藻飾萬
物而臣子莫副其意盖嘗當食不御有才難之歎伏見
承奉郎徐州州學教授何去非文章議論實有過人筆
勢雄健得秦漢間風力元豐五年以累舉免解答策廷
中極論用兵利害先帝覽而異之特授右班殿直使教
授武學不久遂為博士臣竊揆聖意必將長育成就以
待其用豈特以一博士期去非而巳哉而去非立志強
毅不苟合於當時公卿故莫為一言推轂成就之者臣
任翰林學士日嘗具以此奏聞乞換文資置之太學雖
蒙恩換承奉郎而今者乃出為徐州教授比於博士乃
似左遷非獨臣人微言輕不足取信亦恐朝廷不見其
文章議論無以較量其人謹繕寫去非所著備論二十
八篇附逓進上乞降付三省執政考覽如臣言不繆乞
除一館職非獨以收羅逸才風曉士類亦以彰先帝知
人之明一經題品决無虚士書之史冊足為光華若不
如所舉甘伏朝典謹錄奏聞伏候勅旨
相度凖備賑濟第三狀
元祐五年十月二十一日龍圖閣學士左朝奉郎知杭
州蘇軾狀奏右臣近奉朝旨相度凖備來年賑濟闕食
人戶尋具畫一事件聞奏内多糴常平以備来年出糶
平凖市價一事最為要切見今浙西諸郡米價雖貴然
亦不過七十足竊度來年青黃不交之際米價必無一
百以下至時若依元價出糶猶可以平壓翔踊之患終
勝於官無斛㪷坐視流殍而提刑司專務靳惜兩三錢
遍行文字减勒官估臣巳指麾杭州不得减價依舊作
七十收糴見今亦不過糴得三萬餘石其餘諸郡不敢
有違訪聞蘇秀最係出米地分見今不過糴得二三萬
石而湖州一處災傷為甚提刑司已指麾本州住糴却
令蘇州撥常平米五萬石與湖州又令秀州撥十萬石
與杭州若湖得五萬石猶恐未足扵用而蘇秀撥十五
萬石深慮逐州不免妨闕若新糴不多即是兩頭闕事
而般運水脚兵稍有偷盗耗失之費亦與所减兩三錢
不爭若使來年官米數少不䏸平壓市價致有流殍更
煩朝廷截撥斛㪷散與饑民則為十倍之費乃是所减
毫毛而所捐丘山大為非策訪聞諸郡富民皆知來年
必是米貴各欲廣行收糴以規厚利若官估稍優則農
民米貨盡歸於官此等無由乘時射利吞併貧弱故造
作言語以摇官吏皆言多破官錢深為可惜若便為减
價住糴正墮其計况今来巳是十月下旬不過更一二
十日即無收糴縱却添價亦不及事恐有悞來年出糶
大事所以須至别作擘畫仰訴朝廷緣臣先於九月十
七日曾奏乞下發運司於豐熟近便州軍和糴五十萬
石以備常平米不足般取出糶却以本路常平錢還發
運司若常平米足用即充本路轉運司上供米仍以額
斛錢撥還兼勘會淮南大熟揚州高郵軍米價甚平若
行此策顯無妨害伏望聖慈檢會前奏速賜施行與此
一方連年被災之民廣作凖備謹錄奏聞伏候勅旨
相度凖備賑濟第四狀
元祐五年十一月二十一日龍圖閣學士左朝奉郎知
杭州蘇軾狀奏右臣勘會今年本路風水之災倍於去
年本司累具合行救濟事件聞奏伏料仁聖在上必已
矜察見今蘇湖杭秀等州米價日長杭州所糴粗米以
備出糶每㪷不下六十七至七十足錢猶自收糴不行
恐須至更添錢招買方稍足用竊計開春米價必是翔
踊若依條不虧元價出糶則官本已重小民艱扵收糴
無以救濟貧下平凖市價若奏乞减價出糶又恐耗失
常平官本亦非長策須至奏聞又勘會杭州裏外見管
義倉米四萬餘石凖條災傷之年並許俵散賑濟本州
相度若待饑饉巳成方將上件義倉盡行俵散亦未能
盡濟饑民惟是開春巳後纔見在市米價增長即便將
義倉常平米賤價出糶但市價不長則一郡之民人人
受賜今來起請欲乞將常平米除係三年以上依條合
减價外其餘並每㪷减五文足内係今年貴價收糴者
每㪷减二十文足出糶仍將義倉米隨色額估定賤價
一處出糶所收錢並用填還常平所虧官本錢如填還
足外尚有剩數亦許撥填本路别州常平米所虧官本
錢仍下浙西諸郡依此體例施行所貴本路明年饑民
普得賤米喫用全活億萬性命其利至博而其實止於
耗却義倉元不破官本米貨十餘萬石况自有條災傷
之歲許將義倉米俵散但俵散之所及者狹不如出糶
之利所及者廣伏望聖慈特出宸斷早賜施行謹錄奏
聞伏候勅旨
貼黃常平錢米豐凶之際平凖物價以救民命所繫
利害至重本司已累次奏乞指揮諸路專行糴糶不
得别有他用如召募饑民興土工水利之類有出無
入即漸耗散伏乞留意今來啟請只是權宜一時施
行别不衝改前後條貫
又貼黃本司相度來年艱食之勢深可憂畏若候饑
饉已成疾疫已作仁聖在上必須廣作擘畫錢米救
濟其費必相倍蓰若行本司所奏開春便行出糶則
米價不長億萬生聚自然蒙賜所費不多今來巳是
十一月末乞速賜施行所貴正月内便得開倉出糶
乞擢用劉季孫狀
元祐五年十一月日龍圖閣學士左朝奉郎知杭州蘇
軾狀奏右臣自少聞趙元昊寇延州危急環慶將官劉
平以孤軍來援奸臣不救平遂戰沒竟罵賊不食而死
平有數子皆才用絶人不幸早世今臣所與同僚西京
左藏庫副使劉季孫則平之少子篤志力學博通史傳
工詩能文輕利重義雖文臣亦未易得而其練達武經
講習邊政乃其家學至於奮不顧身臨難守節以臣度
之必不減平今平諸子獨有季孫在而年巳五十有八
雖備位將領未盡其用伏望朝廷特賜採察權置邊庭
要害之地觀其設施别加陞進不獨為忠義之勸亦以
廣文武之用如蒙朝廷擢用後犯入已贓及不如所舉
臣甘伏朝典謹錄奏聞伏候勅旨
乞子珪師號狀
元祐五年十二月日龍圖閣學士左朝奉郎知杭州蘇
軾狀奏勘會杭州平陸本江海故地惟附山乃有甘泉
其餘井皆鹹苦唐刺史李泌始引西湖水作六井其後
白居易亦治湖浚井以足民用嘉祐中知州沈遘增置
一大井在美俗坊今謂之沈公井最得要地四遠取汲
而創始滅裂水嘗不應至熙寧中六井與沈公井例皆
廢壊知州陳襄選差僧仲文子珪如正思坦四人董治
其事修完既畢歲適大旱民足於水為利甚博臣為通
判親見其事經今十八年沈公井復壞終歲枯涸居民
去水遠者率以七八錢買水一斛而軍營尤以為苦臣
尋訪求熙寧中修井四僧而三人巳亡獨子珪在年已
七十精力不衰問沈公井復壞之由子珪云熙寧中雖
巳修完然不免以竹為管易致廢壞遂擘畫用瓦筒盛
以石槽底盖堅厚錮捍周密水既足用永無壞理又於
六井中控引餘波至仁和門外及威果雄節等指揮五
營之間創為二井皆自來去井最遠難得水處西湖甘
水殆遍一城軍民相慶若非子珪心力才幹無緣成就
緣子珪先已蒙恩賜紫欲乞特賜一師號以旌其能者
右臣體問得靈石多福院僧子珪委有戒行自熙寧中
及今兩次選差脩井營幹勞苦不避風雨顯有成效如
蒙聖恩賜一師號即乞以惠遷為號取易所謂井居其
所而遷之義謹錄奏聞伏候勅旨
繳進應詔所論四事狀(前連元祐五年六月奏狀)
元祐六年正月九日龍圖閣學士左朝奉郎知杭州蘇
軾狀奏右臣去年六月具狀奏聞乞申明給還市易折
納產業及除放積欠鹽錢并人戶欠買退絹錢四事未
蒙回降指揮今月五日准元祐五年十二月十九日尚
書省劄子會到諸處稱不曾承受到上件奏狀十二月
十八日三省同奉聖旨令臣别具聞奏者今重具到元
奏狀繳連在前謹錄奏聞伏候勅旨
貼黃臣竊見浙中州縣市井人煙比二十年前不及
四五所在酒税課利虧欠只如杭州酒務課利昔年
三十餘萬貫今來只及二十餘萬貫其他大率類此
朝廷力行仁政不為不久而公私凋耗終不少蘇盖
是商賈物貨元未通行故也自來民間買賣例少見
錢惟藉所在有富實人戶可倚信者賒買而去歲歲
往來常買新貨却索舊錢以此行商坐賈兩獲其利
今浙中州縣所理私債大半係欠官錢人戶官錢尚
不䏸足私債更無由催以此商旅不行公私受害若
行此四事則官之所失止是虚數而人戶一蘇三二
年間商旅必復通行酒税課利漸可復舊所補不小
乞樁管錢氏地利房錢修表忠觀及墳廟狀
元祐六年二月二十八日龍圖閣學士左朝奉郎知杭
州蘇軾狀奏檢准熙寧十年十月十一日中書劄子節
文資政殿大學士右諫議大夫知杭州趙抃奏伏見故
吳越國王錢氏有墳廟在本州界欲乞兩縣應管錢氏
諸墳廟每縣選委僧道一名專切主管内錢塘縣界文
穆王元瓘等二十六處墳廟勘會當州天慶觀道正通
教大師錢自然本錢氏直下子孫欲令錢自然永遠住
持並臨安縣界武肅王鏐等墳廟一十一處今召到本
縣淨土寺賜紫僧道微乞依錢自然例主管又勘會得
文穆王元瓘墳廟並忠獻王仁佐墳並在龍山界其側
有香火妙因院本錢氏建造見是道正錢自然權令徒
弟道士在彼看守欲望改賜觀額令錢自然巳下徒弟
永遠住持漸次修葺兼得就便照管墳廟不致荒廢奉
勅依奏其錢塘妙因院特改賜表忠觀為額并臨安淨
土寺令尚書祠部每遇同天節各特與披剃童行一名
又准元豐五年三月十八日中書劄子節文皇城使慶
州防禦使錢暉等奏臣等先臣祠廟在杭越二州者五
所墳壠在錢塘臨安兩縣者六十餘處獨臨安有田園
房廊歲收一千三百四十貫有竒太平興國已後寄納
本縣至大中祥符間本處申明蒙朝旨令杭州樓店務
於軍資庫作臣家錢寄納日後不曾請領近歲先臣祠
廟例皆摧塌私家無力修葺前項寄納錢數雖多切緣
年歲深遠不敢更乞支給今只乞降指揮下杭州許將
臨安縣舊田園房廊撥還臣家庶收歲課漸次完補墳
廟謹錄奏聞伏候勅旨右奉聖旨宜令杭州每年特支
錢五百貫與表忠觀置簿拘管只得修葺墳廟不得别
將支用劄付杭州准此者臣檢會熙寧十年七月二十
六日據管内道正錢自然狀乞將臨安縣祖先置到産
業每年收掠賃錢一千三百五十四貫修葺諸處墳廟
此時差官檢計到錢塘臨安縣所管錢氏墳廟委是造
來年深木植朽損共合用工料價錢一萬二千八百九
十貫九百九十九文及臨安縣勘會到管内錢氏歸官
房廊田産等賃錢年納一千三百五十四貫三百四十
文省送納軍資庫尋係本州申奏乞將臨安縣管催上
件賃錢支撥脩葺約計九年方得完備直至元豐五年
内因皇城使錢暉等奏乞方准當年三月十八日中書
劄子奉聖旨每年特支錢五百貫與表忠觀修葺墳廟
不得别將支用自後至元祐五年雖支得四千五百貫
省盖為廟宇舊屋間架元造廣大一百餘年不曾修治
例皆損塌須得一起脩葺稍可完補若每年只支得五
百貫雖逐旋修得大段倒損去處又為連接屋宇數多
隨手損塌自熙寧十年檢計止今又及一十四年尋於
去年再差官重行檢計到兩縣墳廟巳脩再損未及修
屋宇神像等共合用工料價錢内臨安縣四千三百五
十八貫一百四十四文省錢塘縣一萬二千五百二十
貫五百九十一文省兩縣共合用工料價錢計一萬六
千八百七十八貫七百三十五文省須至奏陳者右臣
竊惟錢氏之忠著扵甲令朝野共知不待臣言而墳廟
荒毁行路嗟傷就使朝廷特賜錢物為之修完猶不為
過而况本家自有地利房錢可以支用豈忍利此毫末
歸之有司恭惟神宗皇帝深念錢氏之忠特改妙因院
賜名表忠觀仍使其裔孫道士錢自然住持而有司不
能推明聖意奏乞盡數撥還地利房錢以助修完經今
十四年表忠觀既未成就而諸處墳廟依前荒毁使先
帝表顯忠臣之意徒為空言臣愚欲望聖慈特許每年
臨安縣所收地利房錢一千三百五十四貫三百四十
文省令表忠觀每遇修本觀及杭越州諸墳廟即具所
修名件及合用錢數赴州請領仍候修造了差官檢計
具委無大破保明申州所貴事體稍正毋使小民竊議
謹錄奏聞伏候勅旨
貼黃如蒙朝廷依奏即乞指揮本州將逐年所收到
上件地利房錢令須樁管只得充修造表忠觀及錢
氏墳廟使用官私不得别行支借使用
東坡全集卷五十八
