東坡全集卷六十八宋蘇軾撰
表狀四十二首
謝除龍圖閣學士表二首
臣軾言伏蒙聖恩以臣累章請郡特除臣龍圖閣學士
知杭州者中禁寶儲上應奎璧之象先朝謨訓遠同河
洛之符隸職其間省躬非據臣軾誠惶誠恐頓首頓首
伏念臣學非有得愚至不移雖叨過實之名卒無適用
之器少時妄意蓋嘗有志於事功晩歲積憂但欲歸安
於田畆屬聖神之履運荷識拔之非常猶冀桑榆之收
遽迫犬馬之疾力求閒散庶免顛隮豈謂皇帝陛下聖
度包荒天慈委照察其才有所短不欲強置之禁嚴知
其進不由人故特保全其終始遂加此職以賁其行臣
敢不仰緣末光益勵素守往何之而不可中無愧之為
安但未死亡必期報塞臣無任感天荷聖激切屏營之
至
又
臣軾言伏蒙聖恩以臣累章請郡特除臣龍圖閣學士
知杭州者北扉清密久愧素餐内閣深嚴復膺殊寵以
榮為懼有靦在顔臣軾誠惶誠恐頓首頓首伏念臣賦
命數竒與人多忤遭遇仁祖忝竊賢科繼蒙英廟之深
知尤荷裕陵之見器而流離若此窮薄可知晩親日月
之光常恐缾罍之溢故求閒散以避災迍豈謂太皇太
后陛下天高聽卑坤厚載物愛惜臣下固無異於子孫
委任官師本不分於中外致兹衰病不失清華然臣辭
寵而益榮求閒而得劇雖云稍遠於爭地尚恐終非其
久安敢不磨鈍自修履冰知戒庶全孤節少答殊私臣
無任
謝賜對衣金帶馬表二首
臣軾言伏蒙聖慈特賜衣一對金腰帶一條金鍍銀鞍
轡一副馬一匹者出笥之珍已華朽質解驂之賜益耀
衆觀顧惟何人亦被兹寵臣軾誠惶誠恐頓首頓首伏
念臣少而拙訥老益疎愚山野之姿非文繡之所及疲
駑之質雖鞭策以何加方祈冗散之安更忝便蕃之錫
此蓋伏遇皇帝陛下緝熙儒術網羅人材不愛車服寵
數之章使為吏民瞻望之美據鞍有愧束袵知榮敢不
奉以牧民永思去害之指施之大邑庶無學製之傷臣
無任
又
臣軾言伏蒙聖恩特賜衣一對金腰帶一條金鍍銀鞍
轡一副馬一匹者命服斯皇詩詠周宣之德康侯用錫
易稱王母之仁惠澤所加臣工知勸臣軾誠惶誠恐頓
首頓首伏念臣資材朽鈍學術空疎矧兹衰病之餘豈
復光華之羨荷寵章之蕃庶人以為榮顧形影之支離
臣惟自愧此蓋伏遇太皇太后陛下知人堯哲徧物舜
仁時遣拾遺補過之臣出為承流宣化之任子衣安吉
不待請而得之我馬虺隤蓋知勞而賜者敢不勉思忠
藎務報恩勤永惟廏庫之珍莫非民力無忘獄市之寄
以副上心臣無任
笏記二首
臣軾言隸職宸居承流閫寄自知衰朽有玷寵光此蓋
伏遇皇帝陛下總攬羣材靡遺片善曲收頑鈍迭處清
華徒傾草木之心莫報乾坤之施臣無任
又
既塵美職復玷名藩榮寵過情省循知愧此蓋伏遇太
皇太后陛下仁均動植明燭幽微特示寵章以旌眷遇
恩勤莫報生死難忘臣無任
杭州謝上表二首
臣軾言伏奉制書除臣龍圖閣學士知杭州臣已於今
月三日到任上訖者始衰而病豈非滿溢之災乞越得
杭又過平生之望臣軾誠惶誠恐頓首頓首伏念臣起
自廢黜驟登禁嚴畢命驅馳未償萬一懷安退縮豈所
當然蓋散材不任於斧斤而病馬空糜於芻粟故求外
補以盡餘年豈期避寵而益榮求閒而得劇此蓋伏遇
皇帝陛下剛健中正緝熙光明無為蓋虞舜之仁篤學
有仲尼之智而臣猥以末技日奉講帷凛然威光近在
咫尺惟古人責難之意每不自量方陛下好問之初遽
以疾去推之理數可謂竒窮荷眷遇之不移竊恩榮而
愈重雖雨露之施初不擇物而犬馬之報期於殺身臣
無任
又
臣軾言伏奉制書除臣龍圖閣學士知杭州臣已於今
月三日到任上訖者入奉榮嚴出膺方面皆人臣之殊
選在儒者以尤榮臣軾誠惶誠恐頓首頓首伏念臣受
寵逾涯積憂成疾既思退就於安養又欲少逃於滿盈
仰荷至仁曲從微願江山故國所至如歸父老遺民與
臣相問知朝廷輟近侍為太守蓋聖主視天下如一家
鞭扑未施爭訟幾絶臣之厚幸豈易名言此蓋伏遇太
皇太后陛下天地之仁賢愚兼取日月之照邪正自分
每包函其惷迂欲保全其終始兄弟孤立嘗親奉於德
音死生不移更誓堅於晚節臣無任
杭州謝放罪表二首
臣軾言臣近以法外刺配本州百姓顔章顔益二人上
章符罪奉聖旨特放罪者職在承宣當遵三尺之約束
事關利害輒從一切之便宜曲荷天慈不從吏議臣軾
誠惶誠恐頓首頓首伏念臣早緣剛拙屢致憂虞用之
朝廷則逆耳之奏形於言施之郡縣則疾惡之心見於
政雖知難每以為戒而臨事不能自回苟非日月之明
肝膽必照則臣豈惟獲罪於今日久已見傾於衆言恭
惟皇帝陛下睿哲生知清明旁達委任羣下退託於不
能愛養成材惟恐其有過知臣欲去一方之積弊須除
二猾以示民特屈憲章以全器使臣敢不省循過咎祗
服簡書眷此善良自不犯於漢法時有貸捨用益廣於
堯仁臣無任
又
亂羣之誅不請而決蓋恩威之無素致奸猾之敢行方
俟譴訶豈期寬宥臣軾誠惶誠恐頓首頓首伏以法吏
網密蓋出於近年守臣權輕無甚於今日觀祖宗信任
之意以州郡責成於人豈有不擇師帥之良但知繩墨
之馭若平居僅能守法則緩急何以使民顧臣不才難
以議此恭惟太皇太后陛下寬仁從衆信順得天推一
身之至公納萬方於無罪而臣始終被遇中外蒙恩謂
事有專而合宜情無他而可恕故加貸捨以示寵綏朝
廷之明粗以臣為可信吏民自服當不令而率從臣無
任
賀明堂赦書表二首
臣軾言宗祀告成修累朝之盛典端門肆眚答萬宇之
歡心凡有識知舉增抃躍臣軾誠歡誠喜頓首頓首竊
謂祖宗恩信之所被譬如天地寒暑之不差將推作解
之仁必在當郊之歲恭惟皇帝陛下憲章六聖左右三
靈上帝眷而風雨時壬人去而蠻夷服講明大禮對越
昊天懷柔百神嚮用五福大河脩復奏軌道於東流藩
邸顧懷錫鴻名於西府臣備員法從待罪守臣想聞路
寢之鼓鐘曾叨奉引嘉與海隅之草木同被恩私臣無
任
又
臣軾言嚴配禮成民心知孝好生德洽天下歸仁凡蒙
一洗之恩舉有惟新之喜臣軾誠歡誠忭頓首頓首伏
以功存廟社而辭其禮德及草木而諱其名此聖人之
所難幸微生之親見恭惟太皇太后陛下勲高任姒道
配唐虞顧惟致治於和平孰不歸心於保佑合宫均福
畢脩累聖之文會慶告成不居先后之位臣職叨禁從
身遠闕庭既欣渙汗之私溥霑動植更喜謙光之美獨
冠古今臣無任
謝賜歷日詔書表二首
臣軾言伏蒙聖恩特賜臣詔書并元祐五年歷日一卷
者論道調元雖大臣之職授時賦政亦郡守之常而臣
供奉内朝使指一道居則代言而頒令出則勸民以務
農蒙此恩榮敢忘奉順臣軾中謝恭惟皇帝陛下文明
憲古睿哲先天歷象教民本堯舜之智水旱罪已蓋禹
湯之仁固將推廣其誠心豈特奉行於故事爰因歲首
已宣布於王言孰謂民愚咸識知於帝力臣無任
又
臣軾言伏蒙聖恩特賜臣詔書并元祐五年歷日一卷
者竊惟稽古之君必以授時為急底日不失日官既有
常先時不失時罰在無赦申以丁寧之詔致其惻怛之
誠習見頒行止謂有司之故事考其情實則本聖人之
用心臣軾中謝恭惟太皇太后陛下元功在天盛德冠
古順帝之則雖並用於恩威與物為春盖同歸於仁厚
而臣入奉講學出牧農民恭布詔書悉傳閭里庶德音
之昭格致嗣歲之豐穰臣無任
賀興龍節表
臣軾言天佑民而作君惟德是輔帝生商而立子有開
必先納富夀於方來實兆基於兹日臣軾中賀恭惟皇
帝陛下文思天縱聖敬日躋以若稽古之心上遵王路
行不忍人之政下酌民言神聽靖共天夀平格臣久塵
法從出領郡符奉萬年之觴雖阻陪於下列接千歲之
統猶及見於昇平草木之情日月所照臣無任
賀坤成節表
臣軾言仁惟天助夀不假於禱祈澤在民心言自成於
雅頌恭臨誕月仰祝聖期雖凢庶之何知亦臣子之常
分中謝恭惟太皇太后陛下儲神天地託國祖宗元勲
本自於無心神智實生於至静同守大器於兹六年放
億萬之羽毛未若消兵以全赤子飯無數之緇褐豈如
散廩以活饑民臣躬領郡符目覩兹事載瞻象闕阻奉
瑶觴嘉與海隅之人同慶華封之祝臣無任
辭免翰林學士承旨第一狀
右臣今月二十八日奉勅已除臣翰林學士承旨左朝奉
郎知制誥詔書到日可依條交割公事訖乘遞馬疾速發
來赴闕臣已於當日依條交割公事訖伏念臣頃以兩目
昏暗左臂不仁堅辭禁林得請便郡庶緣静退少養衰
殘二年於兹一事無補才有限而難強病不減而益增
但以東南連被災傷不敢陳乞别求安便敢謂仁聖尚
賜恩憐召還故官復加新寵不惟朝廷公議未允實亦
衰病勉強不前兼竊覩邸報臣弟轍已除尚書右丞兄
居禁林弟為執政在公朝既合迴避於私門實懼滿盈
計此誤恩必難安處伏望聖慈除臣一郡以息多言臣
見起發前去至宿泗間聽候指揮謹錄奏聞伏候勅旨
第二狀
右臣近蒙恩除翰林學士承旨臣以衰病不才難居禁
近兼以弟轍忝與執政理合迴避奏乞除臣一郡今奉
詔書未賜開允恩威之重霈若雷雨豈臣孱陋所敢固
違伏念臣自去闕庭日加衰白故疾不愈舊學已荒更
冒寵榮必速顛躓而况清要之地衆所奔趨兄弟遞居
勢難安處正使緣力辭而獲譴猶賢於忝冒而致災伏
望聖慈察臣誠懇特賜除臣知揚越陳蔡一郡臣今已
到揚州迤邐前去南京以來聽候指揮干冒天威臣無
任戰恐待罪之至謹錄奏聞伏候勅旨
第三狀
右臣近蒙恩除翰林學士承旨臣以衰病不才難居禁
近兼以弟轍備位執政理合迴避尋兩次奏乞除臣一
郡凖尚書省劄子三省同奉聖旨依前降詔書不允者
臣之愚慮終以弟轍親嫌於義未安竊見仁宗朝王洙
為學士以其從子堯臣參知政事故罷臣今來欲乞依
王洙故事迴避仍乞檢會前奏除臣揚越陳蔡一郡屢
犯天威臣無任戰恐待罪之至謹錄奏聞伏候勅旨
乞候坤成節上夀訖復遂前請狀
右臣近奏乞依王洙故事罷翰林學士承旨仍乞一郡奉
聖旨依累降指揮不允者銜戴恩慈怵迫威命已經三却
其敢固違已於今月二十九日赴閤門祇受告命訖然臣
衰病日加心力難強親嫌之避愚守不移伏見坤成節在
近欲候上夀訖復遂前請勉強供職庶表見臣子恭順之
心逡巡力辭盖終存典刑分義之守謹錄奏聞謹奏
謝宣召再入學士院狀二首
右臣今月十一日翰林待詔梁迪至臣所居奉宣聖旨
召臣入院充學士承旨使星下燭生蓬蓽之光華天澤
旁流失桑榆之枯槁國有用儒之盛士知稽古之榮伏
以翰墨之林號稱内相文章之外不取他才至於用人
可以觀政文武並用或成頗牧之功邪正雜居至有伾
文之患惟貴且近故難其人而况金鑾玉堂親被絲綸
之密北廳東閤獨稱年德之高必有異人以齊衆口而
臣本緣衰病出守江湖以一方凋弊之餘當二年水潦
之厄戴星而治僅免流離及瓜而還怳如夢寐交親迎
勞都邑聚觀驚華髮之半空笑丹心之未折宜投閒散
以養衰殘豈期過採於虛名復使榮加於舊物此蓋伏
遇皇帝陛下德如乾健明配日中既祖述於堯仁復躬
行於舜孝才難之歎人誦斯言緣先帝之德音收孤臣
於散地言雖直而無罪身愈遠而益親委曲保全始終
錄用臣敢不更磨朽鈍少補涓埃難得者時未有捐軀
之會勿欺而犯誓無患失之心臣無任
又
右臣今月十一日翰林待詔梁迪至臣所居奉宣聖旨
召臣入院充學士承旨者衰遲無用寵既溢於當年眷
待有加恩復隆於晚節使華臨賁天語丁寧聳里巷之
驚觀歎朝廷之用舊伏以禁林分直法本六人帝語親
承舊惟一老不緣名次之先後斷自上心之簡求冠内
朝供奉之班極儒者遭逢之盛凡膺此選宜得異材而
臣本以愚忠累塵器使初無已試之效但有過實之名
千里闕庭二年江海憂深投杼豈無三至之言詔復賜
環不待一人之譽此盖伏遇太皇太后陛下道無私載
公生至明以七年之照臨觀羣臣之邪正知臣剛褊自
用雖有寬饒之狂察臣招麾不移庶幾長孺之守故還
舊物益茂新恩臣敢不早夜以思死生不易雖桑榆之
景已迫殘年而犬馬之心猶思後效
謝賜對衣金帶馬狀二首
右臣伏蒙聖慈以臣入院特賜衣一對金腰帶一條并
魚袋鍍金銀鞍轡馬一匹者漢官三服已分密麗之珍
唐監八坊復下權竒之駿拜嘉甚寵省已何功伏念臣
受材迂疎賦命寒蹇幼師季路止服緼袍長慕少游欲
乘下澤目眩重金之耀神驚四牡之良俛仰自惟周章
失次此盖伏遇皇帝陛下憂勤黎庶寤寐儁賢故損廏
庫之儲以廣英雄之彀致兹孱陋亦被寵光臣敢不求
稱於衷益鞭其後薄德盛服當戒維鵜之篇強力安邦
庶幾有駜之頌臣無任
又
右臣伏蒙聖慈以臣入院特賜衣一對金腰帶一條并
魚袋金鍍銀鞍轡馬一匹者鏤錫金軛示有馳驅之勞
寶帶襲衣豈無約束之義上既循名而責實下當因物
以貢誠伏念臣少則賤貧長而困阨仲卿龍具追晏子
之一裘伯厚雞栖陋景公之千駟無功拜賜服寵汗顔
顧惟何人膺此異數此盖伏遇太皇太后陛下躬行慈
儉德貫天人約於奉已而侈於養賢嚴於私親而寬於
馭衆憐其朽鈍借以光華臣敢不衣被訓詞服勤鞭箠
惟德其物永觀不易之言思馬斯徂更厲無邪之志
笏記二首
臣蒙恩授翰林學士承旨知制誥兼侍讀者出膺閫寄
入長禁林皆儒者之極榮豈駑材之所稱此盖伏遇皇
帝陛下法天凝命稽古象賢總攬羣英兼收小器欲效
涓塵之報未知糜隕之期臣無任
又
臣蒙恩授翰林學士承旨知制誥兼侍讀者出守無功
方期竄逐召還何幸復玷清華此盖伏遇太皇太后坤
載沈潛母慈均一既陶甄於頑鑛復封植於散材誓卒
餘生少圖來效臣無任
謝兼侍讀表二首
臣軾言今月四日伏奉告命除臣兼侍讀者用非其分
寵至若驚滿溢之憂逡巡莫避臣軾誠惶誠恐頓首頓
首伏念臣與弟轍同登進士並擢賢科内外分掌於制
書先後迭居於翰苑今臣以經史入侍司言行於中轍
以丞轄立朝督綱條於外恭承明詔不許固辭以為兄
弟之同升自是朝廷之盛事承明三入僅比古人大雅
一門無慙舊史人非木石恩重丘山恭惟太皇太后陛
下明極照臨憂深付託欲為社稷之衛莫如臣僕之賢
以帝堯之哲而甚畏於壬人以孔子之聖而思見於狷
者致兹選擢驟及迂愚臣敢不淬勵初心激昂晚歲誓
堅必死之節少報不貲之恩臣無任感天荷聖激切屏
營之至謹奉表稱謝以聞臣軾誠惶誠恐頓首謹言
又
臣軾言今月四日伏奉告命除臣兼侍讀者叨承新命
祇服訓詞薄技已窮舊恩未替臣軾誠惶誠恐頓首頓
首伏念臣志大而才短論迂而性剛以自用不回之心
處衆人必爭之地不早退縮安能保全是以三年翰墨
之林屢遭飛語再歲江湖之上粗免煩言豈此身愚智
之殊盖所居閒劇之致臣之自處何者為宜而况講讀
之司帷幄最近分章摘句則何以報非常之知因事獻
言又必貽前日之患雖仰恃天日之照實常負冰淵之
虞恭惟皇帝陛下大德庇民小心順帝雖天覆地載以
聖不可知為神而日就月將以學而不厭為智曲收舊
物以廣多聞臣敢不職思其憂本無分於中外欲報之
德誓不易於死生臣無任
謝三伏早休表二首
大火既中三庚云伏炎熹之病貴賤所同忽蒙退食之恩
遂失流金之酷恭惟皇帝陛下仁均動植明燭幽微上有
無逸之勤下無獨賢之歎臣等逢時多暇竊禄安居共揚
扇暍之風以安黎庶更勵飲冰之節少答生成臣等無任
又
星火見而金微日方可畏朝氣銳而晝惰恩獲少休上
既知勞下皆忘暑恭惟太皇太后陛下勞謙恭已内恕
及人雖天地無一物之私而父母有至誠之愛臣等仰
蒙寬假動獲便安未明無顛倒之衣省循何幸夙退有
委蛇之食歌詠而歸臣等無任
謝除龍圖閣學士知潁州表二首
臣軾言伏蒙聖恩以臣累章乞郡除臣龍圖閣學士知
潁州者引嫌求避顧舊典之甚明易職寵行荷新恩之
至厚疎愚自省慙悚交并中謝伏念臣學陋無聞性迂
難合受四朝之知遇竊五郡之蕃宣吳會二年但坐糜
於廩禄禁林數月曾未補於絲毫敢冀殊私復還舊物
恭惟太皇太后陛下仁涵動植明燭幽微知臣獨受於
聖知欲使曲全於晚節憐其無用許以少安凡力請八
章而後從使不為一乞而遽去在臣進退可謂光榮雖
老病懷歸已功名之無望而衷誠思報尚生死之不移
臣無任
又
臣軾言伏蒙聖恩以臣累章乞郡除臣龍圖閣學士知
潁州者備員經席幸依日月之光引避親嫌實有簡書
之畏恩還舊職寵寄近蕃衰朽增華省循知愧中謝伏
念臣生無他技天與愚忠雖所向之竒窮獨受知於仁
聖力求便郡蓋常懷老退之心伏讀訓詞有不為朕留
之語殊私難報危涕自零恭惟皇帝陛下緝熙光明剛
健篤實方收文王之四友以集孔子之大成而臣苟念
餘生之安莫伸一割之用桑榆暮齒恐遂齎志而莫償
犬馬微心猶懼蓋棺而後定臣無任
謝賜對衣金帶馬狀二首
右臣伏蒙聖慈特賜臣對衣一襲金腰帶一條銀鞍轡
馬一匹者錫之上駟敢忘致遠之勞佩以良金無復忘
腰之適執鞭請事顧影知慙恭惟皇帝陛下禹儉中脩
堯文外煥長轡以御率皆四牡之良所寶惟賢豈徒三
品之貴出捐車服收輯事功而臣衰不待年寵常過分
枯羸之質匪伊垂之而帶有餘斂退之心非敢後也而
馬不進徒堅晩節難報深恩臣無任
又
右臣伏蒙聖慈特賜臣對衣一襲金腰帶一條銀鞍轡
馬一匹者出笥之珍以旌有德在坰之駟豈及無功而
臣首尾四年叨塵三錫省躬内灼服寵汗流恭惟太皇
太后陛下慈儉自居龍光四達德被海宇豈惟一襲之
衣恩結華夷何止十圍之帶羣賢在馭六轡自調而臣
頃以衰羸止求安便奉宣德意庶幾五袴之謠收斂壯
心無復千里之志更期力報有愧空言臣無任
潁州謝到任表二首
臣軾言伏蒙聖恩除臣龍圖閣學士知潁州臣已於今
月二十二日到任訖者避嫌引疾慙無國士之風揣分
知難粗守人臣之節曲蒙温詔遂假名邦已見吏民惟
知感怍臣某中謝伏念臣早緣多難無意軒裳晩以虚
名偶塵侍從雖云時可每與願違既未決於歸田故力
求於治郡慈母愛子但憐其無能明君知臣終護其所
短自欣投老漸獲安身此蓋伏遇太皇太后陛下慈儉
臨民剛柔布政參天地而有信喜怒不陳體水鏡之無
心忠邪自辨致兹愚直亦克保全雖任職居官無過人
者而見危授命蓋有志焉臣無任
又
臣軾言伏蒙聖恩除臣龍圖閣學士知潁州臣已於今
月二十二日到任訖者支郡責輕未即滿盈於小器豐
年事簡非徒飽煖於一家覽几席之溪湖雜簿書於魚
鳥平生所樂臨老獲從臣某誠惶誠恐頓首頓首伏以
汝潁為州邦畿稱首土風備於南北人物推於古今賓
主俱賢蓋宗資范孟博之舊治文獻相續有晏殊歐陽
修之遺風顧臣何人亦與兹選此蓋伏遇皇帝陛下丕
承六聖總攬羣英生知仁孝之全學識文武之大謂臣
簮履之舊物嘗忝帷幄之近臣奉事七年﨑嶇一節意
其忠義許國故暫召還察其老病畏人復許補外置之
安地養此散材更少勉於桑榆誓不忘於畎畆臣無任
上清儲祥宫成賀德音表二首
臣軾言伏覩九月二十七日德音以上清儲祥宫成减
決四京及諸道見禁罪人者靈光下燭慶新宫之落成
霈澤旁流洗庶獄之多罪散為和氣坐致豐年臣某誠
歡誠忭頓首頓首臣聞舜禹之心以奉先為孝本釋老
之道以損已為福田永惟坤作之成每辭天下之養卑
宫何陋大練為安故能捐萬金之資以成二聖之意為
國迎祥而國無所費與民祈福而民不知勞鑾輅親臨
神靈昭格覩士女之和會既同其休念囹圄之幽囚或
非其罪用孚大號以達惠心恭惟太皇太后陛下恭儉
以仁明哲作則愛惜帑廪不供浮費之私重慎典刑每
存數赦之戒一寬湯網衆識堯心臣以從官出臨近甸
率吏民而拜慶助父老之歡謠永望闕庭實同咫尺臣
無任
又
臣軾言伏覩九月二十七日德音以上清儲祥宫成减
決四京及諸道見禁罪人者琳館告成神人交慶綸音
下霈過故盡除臣某誠歡誠忭頓首頓首臣聞漢武築
通天之臺魏明作凌雲之觀皆厲民而私已或秘祝以
蘄年然猶形於詠歌被之金石而况文孫繼志神母考
祥追六聖之心本枝百世均萬方之慶囹圄一空豈惟
洗濯於丹書固已光華於青史恭惟皇帝陛下知人堯
哲克已禹勤積德之宫以文章為藻飾庇民之厦以仁
義為基扄眷樸斵之成能亦聖神之餘事臣久參法從
夙侍經幃樂石銘詩雖幸執太史之筆大圭薦祼不獲
踐屬車之塵徒與吏民共兹慶澤臣無任
賀興龍節表
臣軾言天佑我邦祥開是日山川貢瑞日月增華臣某
誠歡誠忭頓首頓首伏以上聖所儲有慈儉不爭之寶
輿情共獻蓋憂勤無逸之龜不待禱祠而來自然天人
之應恭惟皇帝陛下堯仁舜孝禹勤湯寬德莫大於好
生故以不殺為神武道莫尊於問學故以所聞為高明
錫厥庶民嚮用五福臣備員内閣出守近畿雖違咫尺
天威乃身在外而上千萬歲壽此意則同臣無任
賀駕幸太學表二首
臣軾言恭聞十月十五日駕幸太學者輦回原廟既崇
廣孝之風幄次儒宫復示右文之化禮行一日風動四
方臣某誠歡誠忭頓首頓首臣聞五學之臨三代所共
蓋天子不敢自聖而盛德必有達尊在漢永平始舉是
禮雖臨雍拜老有先王之規而正坐自講非人主之事
豈如允哲退託不能奠爵伏興意默通於先聖横經問
難言各盡於諸儒恭惟皇帝陛下文武憲邦聰明齊聖
大度同符於藝祖至仁追配於昭陵故舉舊章以興盛
節臣早塵法從久侍經幃永矣馳誠想聞合語於東序
斐然作頌行觀獻馘於西戎臣無任
又
臣軾言恭聞十月十五日皇帝駕幸太學者濟濟多士
靈承上帝之休雍雍在宫服膺文母之教風傳海宇慶
溢臣工臣某誠歡誠忭頓首頓首臣聞學校太平之文
而以得士為實經術致治之具而以愛民為心心既立
而具乃行實先充而文斯應永惟坤載之厚輔成天縦
之能惟使文子文孫莫不仁故於先聖先師無所愧恭
惟太皇太后陛下憂深祖構德燕孫謀黃裳之文斧藻
萬物青衿之政長育羣材豈惟鼓舞於士夫實亦光華
於史冊臣冒榮滋久被遇最深外告成功行喜鴞音之
革中修潜德孰知麟趾之風臣無任
謝賜歷日表二首
迎日推筴雖曰百王之常後天奉時惟我二后之德伏
讀詔旨灼知聖心中謝伏以嗣歲將興舊章畢舉三朝
受海内之圖籍七月陳王業之艱難冬有祁寒知民言
之可畏陽居大夏識天道之至仁故於頒朔之初更下
布新之詔恭惟太皇太后陛下視民如子以國為家振
廩勸分人自忘於艱歲消兵去殺天必報之豐年臣敢
不省事清心貴農時之不奪思患預備期歲計之有餘
庶竭微誠少裨洪造臣無任
又
歲頒正朔蓋春秋綂始之經郡賜璽書亦漢家寬大之
詔實為令典豈是空文臣某誠惶誠懼頓首頓首伏以
望歲者生民之至情畏天者人君之大戒所以常言報
應而不言時數每奏水旱而不奏嘉祥上有消復之心
下有燮調之道固資共理同底純熙恭惟皇帝陛下祗
敬三靈憂勤萬宇為仁一日自然天下之歸教民七年
豈無善人之效臣敢不仰遵堯典寅奉夏時謹隄防溝
洫之脩行勞来安定之政庶殫緜力少助至仁臣無任
東坡全集卷六十八
