東坡全集卷五十五宋蘇軾撰
奏議一十二首
轉對條上三事狀
元祐三年五月一日侍讀蘇軾狀奏准御史臺牒五月
一日文德殿視朝臣次當轉對雖愚無知備位禁林懷
有所見不敢不盡謹條上三事如左
一謹按唐太宗著司門令式云其有無門籍人有急
奏者皆令監門司與仗家引奏不許關礙臣以此
知明主務廣視聽深防蔽塞雖無門籍人猶得非
時引見祖宗之制自兩省兩制近臣六曹寺監長
貳有所欲言及典大藩鎮奉使一路出入辭見皆
得奏事殿上其餘小臣布衣亦時特賜召問非獨
以通下情知外事亦以考察羣臣能否情偽非苟
而已臣伏見陛下嗣位以来惟執政日得上殿外
其餘獨許臺諫官及開封知府上殿不過十餘人
天下之廣事物之變決非十餘人者所能盡若此
十餘人者不幸而非其人民之利病不以實告則
陛下便謂天下太平無事可言豈不殆哉其餘臣
僚雖許上書言事而書入禁中如在天上不加反
復詰問何以盡利害之實而况天下事有不可以
書載者心之精微口不能盡而况書乎恭惟太皇
太后以盛德在位每事抑損以謙遜不居為美雖
然明目逹聰以防壅塞此乃社稷大計豈可以謙
遜之故而遂不與羣臣接哉方今天下多事饑饉
盜賊四夷之變民勞官冗將驕卒惰財用匱乏之
弊不可勝數而政出帷箔決之廟堂大臣尤宜開
兼聽廣覽之路而避專斷壅塞之嫌非細故也伏
望聖慈更與大臣商議除臺諫開封知府已許上
殿外其餘臣僚舊制許請間奏事及出入辭見許
上殿者皆復祖宗故事則天下幸甚
一凡為天下國家當愛惜名器慎重刑罰若愛惜名
器則斗升之禄足以鼔舞豪傑慎重刑罰則笞杖
之法足以震讋頑狡若不愛惜慎重則雖日拜卿
相而人不勸動行誅戮而人不懼此安危之機人
主之操術也自祖宗以来用刑至慎習以成風故
雖展年磨勘差替衝替之類皆足以懲警在位獨
於名器爵禄則出之太易每一次科場放進士諸
科及特奏名約八九百人一次郊禮奏補子弟約
二三百人而軍職轉補雜色入流皇族外戚之薦
不與自近世以来取人之多得官之易未有如本
朝者也今吏部一官闕率常五七人守之爭奪紛
紜廉恥道盡中材小官闕遠食貧到官之後侵漁
求取靡所不為自本朝以来官冗之弊未有如今
日者也伏見祖宗舊制過省舉人御試黜落不少
既以慎重取人又以見名器威福專在人主至嘉
祐末年始盡賜出身雖文理紕繆亦玷科舉而近
歲流弊之極至於雜犯亦免黜落皆非祖宗本意
又進士升甲本為南省第一人唱名近下方有特
旨皆是臨時出於聖斷今来南省第十人以上别
試第一人國子開封解元武舉第一人經明行修
舉人與凡該特奏名人正及第者皆著令升一甲
紛然並進人不復以升甲為榮而法在有司恩不
歸於人主甚無謂也特奏名人除近上十餘人文
詞稍可觀外其餘皆詞學無取年迫桑榆進無所
望退無所歸使之臨政其害民必矣欲望聖慈特
奏名出官格式務在精覈以藝取人不行小惠以
收虛譽其著令升甲指揮乞今後更不施行昔諸
葛亮與法正論治道其略曰刑政不肅君臣之道
漸以陵替寵之以位位極則賤順之以恩恩竭則
慢吾今威之以法法行則知恩限之以爵爵加則
知榮恩榮並濟上下有節為治之要也唐德宗蒙
塵山南當時事勢可謂危急少行姑息亦理之常
而沿路進瓜果人欲與一試官陸贄力言以為不
可今天下晏然朝廷清明何所畏避而行姑息之
政故臣願陛下常以諸葛亮陸贄之言為法則天
下幸甚
一臣於前年十月内曾上言其略曰議者欲減任子
以救官冗之弊此事行之則人情不悅不行則積
弊不去要當求其分義務適厥中使國有去弊之
實人無失職之歎欲乞應奏蔭文官人每遇科場
隨進士考試武官即隨武舉或試法人考試並三
人中解一人仍年及二十五以上方得出官内已
曾舉進士得解者免試如三試不中年及三十五
已上亦許出官雖有三試留滯之艱而無終身絶
望之歎亦使人人務學不墜其家為益不小後來
不蒙降出施行竊慮當時聖意必謂改元之初不
欲首行約損之政今者即位已四年矣官冗之病
有增而無損財用之乏有損而無增數年之後當
有不勝其弊者若朝廷恬不為怪當使誰任其憂
及今講求臣恐其已晚矣伏乞檢會前奏早賜施
行
右謹錄奏聞伏候勅旨
論魏王在殯乞罷秋燕劄子
元祐三年八月二十一日翰林學士朝奉郎知制誥兼
侍讀蘇軾劄子奏臣近准鈐轄教坊所關到撰秋燕致
語等文字臣謹按春秋左氏傳昭公九年晉荀盈如齊
卒於戲陽殯于絳未葬晉平公飲酒樂膳宰屠蒯趨入
酌以飲工曰汝為君耳將司聰也辰在子卯謂之疾日
君徹燕樂學人舍業為疾故也君之卿佐是謂股肱股
肱或虧何痛如之汝弗聞而樂是不聰也公說徹樂又
按昭公十五年晉荀躒如周葬穆后既葬除喪周景王
以賓燕叔向譏之謂之樂憂夫晉平公之於荀盈蓋無
服也周景王之於穆后蓋期喪也無服者未葬而樂屠蒯
譏之朞喪者已葬而燕叔向譏之書之史冊至今以為
非仁宗皇帝以宰相富弼母在殯為罷春燕傳之天下
至今以為宜今魏王之喪未及卒哭而禮部太常寺皆
以為天子絶期不妨燕樂臣竊非之若絶期可以燕樂
則春秋何為譏晉平公周景王乎魏王之親孰與卿佐
遠比荀盈近比富弼之母輕重亦有間矣魏王之葬既
以隂陽拘忌别擇年月則當準禮以諸侯五月為葬期
自今年十一月以前皆為未葬之月不當燕樂不可以
權宜郊殯便同已葬也臣竊意皇帝陛下篤於仁孝必
罷秋燕不待臣言但至今未奉指揮緣上件教坊致語
等文字準令合於燕前一月進呈臣既未敢撰亦不敢
稽延伏乞詳酌如以為當罷只乞自皇帝陛下聖意施
行更不降出臣文字臣忝備侍從叨陪講讀不欲使人
以絲毫議及聖明故不敢不奏取進止
述災沴論賞罰及修河事繳進歐陽修議狀劄
子
元祐三年九月五日翰林學士朝奉郎知制誥兼侍讀
蘇軾劄子奏臣今日邇英進讀寶訓及雍熙淳化間事
太宗皇帝每見時和歲豐雨雪應時喜不自勝舉酒以
屬羣臣又是日熒惑與日同度太史奏言當旱既而雨
足歲豐臣讀至此因進言水旱雖天數然人君修德可
以轉災為福故宋景公一言熒惑退三舍元豐八年
熒惑守心逆行犯房又逆而西垂欲犯氐氐四星后妃
之象也方是時二聖在位發政施仁惟恐不及臣視熒
惑退舍甚速如有所畏不敢復西以此知天人之應捷
於影響太宗皇帝親致太平而每遇豐年若獲非常之
福喜樂如此者豈非水旱不作自是朝廷難得之事乎
書曰天聰明自我民聰明匹夫匹婦有不獲其所猶能
致水旱而况政令之失小及一方大及四海其為災沴
理在不疑自二聖嗣位于今四年恭儉慈孝至仁至公
可謂盡矣而四年之中非水則旱日月薄蝕五星相凌
淫雨大雪常寒久隂之類殆無虚月豈盛德之報也哉
臣愚無知竊謂陛下身修而政未修故監司守令多不
得人百姓失職無所告訴謠怨上逹以傷隂陽之和所
以致此者盖由朝廷賞罰不明舉措不當之咎也臣請
略而言之去年熙河諸將力戰以獲果莊此竒功也故
增秩賜金涇原諸將閉門自守使賊大掠而去若涉無
人之境此罪人也亦增秩賜金賞罰如此何以使人廣
東妖賊岑探反圍新州差將官童政救之政賊殺平民
數千其害甚於岑探朝廷使江西提刑傅燮體量其事
燮畏避權勢歸罪於新州官吏又言新州官吏却有守
城之功乞以功過相除愚弄上下有同兒戲然卒不問
岑探聚衆構謀經年乃發而所部官吏茫不覺知使一
方赤子肝腦塗地然亦止於薄罰童政凶狡貪殘非一
日之積而監司乃令將兵討賊以致千人無辜就死亦
止降一差遣近日温杲誘殺平民十九人冤酷之狀所
不忍聞而杲止於降官監當蔡州捕盜吏卒亦殺平民
一家五六人皆婦女無辜屠割形體以為丈夫首級欲
以請賞而守倅不按監司不問以至臣僚上言及行下
本路乃云殺時可與不可辨認白日殺人不辨男女豈
有此理乃是預為凶人開苟免之路事如此者非一臣
不敢盡言特舉其甚者耳如此不過恩庇得無狀小人
十數人正使此等歌詠愛戴不知有何補益而紀綱頽
弛媮惰成風則千萬人受其害此得為仁乎大抵為國
要在分别是非以行賞罰然後善人有所恃頼平人有
所告訴若不窮究曲直惟務兩平則君子無告小人得
志天下之亂可坐而待此臣所謂賞罰不明之咎也黃
河自天禧已来故道漸以淤塞每決而西以就下耳熙
寧中決於曹村先帝盡力塞之不及數年遂決小吳先
帝聖神知河之欲西北行也久矣今強塞之縦獲目前
之安而旋踵復決必然之勢也故不復塞今都水使者
王孝先乃欲於北京南開孫村河欲奪河身以復故道
此豈獨一方之安危天下之休戚也古者舉大事謀及
庶人上下僉同然猶有意外之患今内自工部侍郎都
水屬官外至安撫轉運使及外監丞皆以為故道高仰
勢若登屋功必無成而患有不可測者以至河北吏民
無賢愚貴賤皆以為然獨一孝先以為可作臣聞自孫
村至海口舊管堤埽四十五所役兵萬五千人勾當使
臣五十員歲支物料五百餘萬自小吳之決故道諸埽
皆廢不治堤上榆柳并根掘取殘零物料變賣無餘官
吏役兵僅有存者使孫村之役不能奪過河身則官私
財力舉為虚棄若幸而復行故道則四十五埽皆以廢
壊横流之災必倍於今孝先建議之初略不及此近因
人言沸騰方牒北外郡丞司云四十五埽並屬北外監
丞司地分令一面相度枝梧又云因檢計樁料便令計
置今来欲興修四十五處已壊隄埽準備河水復行故
道此莫大之役不貲之費也孝先當於建議之初首論
其事待朝廷上下熟議而行今孝先便將此役作常程
熟事行與北外監丞司令一面管認意望敗事之後歸
罪他人其為欺罔實駭羣聽其餘患害未易悉數但臣
採察衆論以為此役不可不罷若今歲罷役不過枉費
九百萬物料虛役二萬兵工若更接續興修則来歲當
役數十萬人仍費三千餘萬此外民勞之極變故横生
嗟怨之聲足以復致水旱若將三千萬物料錢作數年
因水所欲行之地稍立隄防增卑培薄數年之後必漸
安流何苦徇一夫之私計逆萬人之公論以興必不可
行之役乎此臣所謂措置不當之咎也臣竊見仁宗朝
名臣歐陽修為學士日有修河議狀二篇雖當時事宜
而其所畫利害措置方略頗切今日之事臣以為可用
故輒繕寫進呈自祖宗以来除委任執政外仍以侍從
近臣為耳目請間論事殆無虚日今自垂簾以来除執
政臺諫開封尹外更無人得對惟有邇英講讀猶獲親
近清光若復瘖默不言則是耳目殆廢臣受恩深重不
敢觀望上下苟為身謀謹備錄今日進讀之言上陳聖
鑒臣無任恐慄待罪之至取進止
貼黃臣為衰病眼昏所言機密又不敢令别人寫錄
書字不謹伏望聖慈特賜寬赦
乞郡劄子
元祐三年十月十七日翰林學士朝奉郎知制誥兼侍
讀蘇軾劄子奏臣近以左臂不仁兩目昏暗有失儀曠
職之憂堅乞一郡伏蒙聖慈降詔不允遣使存問賜告
養疾恩禮之重萬死莫酬以臣子大義言之病未及死
皆當勉強雖有失儀曠職之罰亦不當辭然臣終未敢
起就職事者實亦有故言之則觸忤權要得罪不輕不
言則欺罔君父誅罰尤大故卒言之臣聞之易曰君子
安其身而後動又曰君不密則失臣臣不密則失身以
此知事君之義雖以報國為先而報國之道當以安身
為本若上下相忌身自不安則危亡是憂國何由報恭
惟陛下踐祚之始收臣於九死之餘半年之間擢臣為
兩制之首方將致命豈敢告勞特以臣拙於謀身銳於
報國致使臺諫例為怨仇臣與故相司馬光雖賢愚不
同而交契最厚光既大用臣亦驟遷在於人情豈肯異
論但以光所建差役一事臣實以為未便不免力爭而
臺諫諸人皆希合光意以求進用及光既殁則又妄意
陛下以為主光之言結黨横身以排異議有言不便約
共攻之曾不知光至誠為民本不求人希合而陛下虚
心無我亦豈有所主哉其後又因刑部侍郎范百禄與
門下侍郎韓維爭議刑名欲守祖宗故事不敢以疑法
殺人而諫官吕陶又論維專權用事臣本蜀人與此兩
人實是知舊因此韓氏之黨一例疾臣指為川黨御史
趙挺之在元豐末通判德州而著作黃庭堅方監本州
德安鎮挺之希合提舉官楊景棻意欲於本鎮行市易
法而庭堅以謂鎮小民貧不堪誅求若行市易必致星
散公文往来士人傳笑其後挺之以大臣薦召試館職
臣實對衆言挺之聚斂小人學行無取豈堪此選又挺
之妻父郭槩為西蜀提刑時本路提舉官韓玠違法虐
民朝旨委槩體量而槩附會隠庇臣弟轍為諫官劾奏
其事玠槩並行黜責以此挺之疾臣尤出死力臣二年
之中四遭口語發策草麻皆謂之誹謗未出省榜先言
其失士以至臣所薦士例加誣衊所言利害不許相見
近日王覿言胡宗愈指臣為黨孫覺言丁隲云是臣親
家臣與此兩人有何干涉而於意外巧構曲成以積臣
罪欲使臣橈椎於十夫之手而使陛下投杼於三至之
言中外之人具曉此意謂臣若不早去必致傾危臣非
不知聖主天縦聰明察臣無罪但以臺諫氣㷔震動朝
廷上自執政大臣次及侍從百官外至監司守令皆畏
避其鋒奉行其意意所欲去勢無復全天下知之獨陛
下深居法宫之中無由知耳臣竊觀三代以下號稱明
主莫如漢宣帝唐太宗然宣帝殺蓋寬饒太宗殺劉洎
皆信用讒言死非其罪至今哀之宣帝初知蓋寬饒忠
直不畏強禦自候司馬擢為太中大夫司隸校尉不可
謂不知之深矣而蓋寬饒上書有云五帝官天下三王
家天下而當時讒人乃謂寬饒欲求禪位宣帝不察致
使寬饒自剄北闕下太宗信用劉洎言無不從嘗比之
魏文貞公亦不可謂不知之深矣而太宗征遼患癰洎
泣曰聖體不康甚可憂懼而當時讒人乃謂洎欲行伊
霍之事太宗不察賜洎自盡二主非不明也二臣之受
知非不深也恃明主之深知不避讒人積毁以至身首
異處為天下笑今臣自度受知於陛下不過如蓋寬饒
之於漢宣帝劉洎之於唐太宗也而讒臣者乃十倍於
當時雖陛下明哲寬仁度越二主然臣亦豈敢恃此不
去以卒蹈二臣之覆轍哉且二臣之死天下後世皆言
二主信讒邪而害忠良以為聖德之累使此二臣者識
幾畏漸先事求去豈不身名俱泰臣主兩全哉臣縦不
自愛獨不念一旦得罪之後使天下後世有以議吾君
乎昔先帝召臣上殿訪問古今勅臣今後遇事即言其
後臣屢論事未蒙施行乃復作為詩文寓物托諷庶幾
流傳上逹感悟聖意而李定舒亶何正臣三人因此言
臣誹謗遂得罪然猶有近似者以諷諫為誹謗也今臣
草麻詞有云民亦勞止而趙挺之以為誹謗先帝則是
以白為黑以西為東殊無近似者臣以此知挺之嶮毒
甚於李定舒亶何正臣而臣之被讒甚於蓋寬饒劉洎
也古人有言曰為君難為臣不易臣欲依違苟且雷同
衆人則内愧本心上負明主若不改其操知無不言則
恐怨仇交攻不死即廢伏望聖慈念為臣之不易哀臣
處此之至難始終保全措之不爭之地特賜指揮檢會
前奏早賜施行臣無任感恩知罪祈天請命激切戰恐
之至取進止
貼黃郭槩人材凡猥衆所共知既以附會小人得罪
近復擢為監司者盖畏挺之之口欲以苟悅其意正
如向時王巖叟在言路時擢用其父荀龍知澶州妻
父梁燾為諫議天下知其為巖叟也
又貼黃臣所舉自代人黃庭堅歐陽棐十科人王鞏
制科人秦觀皆誣以過惡了無事實臣又曾建言乞
行給田募役法吕大防范純仁皆深以為便方行下
相度而臺諫爭言其不可更不得相度至今臣每見
大防純仁皆咨嗟太息惜此法之不行但畏臺諫不
敢行下耳
又貼黃中外臣寮畏避臺諫附會其言以欺朝廷者
皆有實狀但以事不關臣故不敢一一奏陳耳
又貼黃陛下若謂臣此言狂妄即乞付外核實其事
顯加黜責若以為然即乞留中省覽臣當别具劄子
乞郡付外施行
辨舉王鞏劄子
元祐三年十一月十五日翰林學士朝奉郎知制誥兼
侍讀蘇軾劄子奏臣近舉宗正寺丞王鞏充節操方正
可備獻納科竊聞臺諫官言鞏姦邪及離間宗室因謟
事臣以獲薦舉奉聖旨除鞏西京通判謹按鞏好學有
文強力敢言不畏彊禦此其所長也年壯氣盛銳於進
取好論人物多致怨憎此其所短也頃者竄逐萬里偶
獲生還而容貌如故志氣逾厲此亦有過人者故相司
馬光深知之待以國士與之往返論議不一臣以為所
短不足以廢所長故為國收才以備選用去歲以来吏
民上書盖數千人朝廷委司馬光看詳擇其可用者得
十五人又於十五人中獨稱奬二人孔宗翰與鞏是也
鞏緣此得减二年磨勘仍擢為宗正寺丞則臣之稱薦
與光之擢用其事正同若果是姦邪臺諫當此時何不
論奏鞏上疏論宗室之疏遠者不當稱皇叔皇伯雖未
必中理然不過欲尊君抑臣務合古禮而已何名為離
間哉况鞏此議執政多以為非獨司馬光深然之故下
禮部詳議又兵部侍郎趙彦若亦曾建言若果是離間
光亦離間也彦若亦離間也方行下有司時臺諫初無
一言及光没之後乃有姦邪離間之說則是鞏之邪正
係光之存亡非公論也鞏與臣世舊幼小相知從臣為
學何名諂事三者之論了無一實上賴聖明不以此罪
鞏亦不以此責臣止除外官以厭塞言者之意臣復何
所辨論但痛司馬光死未數月而所賢之士變為姦邪
又傷言者本欲中臣而累及鞏誣罔之漸懼者甚衆是
以冒昧一言伏深戰越取進止
貼黃臣曾親聞司馬光稱鞏忠義及見光親書簡帖
與鞏往復議論政事及有手簡與李清臣稱鞏之賢
真迹見在
論周穜擅議配享自劾劄子二首
元祐三年十二月二十一日翰林學士朝奉郎知制誥
兼侍讀蘇軾劄子奏臣先任中書舍人日劾舉學官曾
舉江寧府右司理參軍周穜蒙朝廷差充鄆州州學教
授近者竊聞穜上疏言朝廷當以故相王安石配享神
宗皇帝謹按漢律擅議宗廟者棄市自高后至文景武
宣皆行此法以尊宗廟重朝廷防微杜漸盖有深意本
朝自祖宗以来推擇元勲重望始終全德之人以配食
列聖盖自天子所不敢專必命都省集議其人非天下
公議所屬不在此選既上詔云恭依冊告宗廟然後敢
行其嚴如此豈有既行之後復請疏遠小臣各出私意
以議所配若置而不問則宗廟不嚴而朝廷輕矣竊以
安石平生所為是非邪正中外具知難逃聖鑒先帝盖
亦知之故置之閒散終不復用今已改青苗等法而廢
退安石黨人吕惠卿李定之徒至於學校貢舉亦已罷
斥佛老禁止字學大議已定行之數年而先帝配享已
定用富弼天下翕然以為至當穜復何人敢建此議意
欲以此嘗試朝廷漸進邪說隂唱羣小此孔子所謂行
險僥倖居之不疑者也而臣忝備侍從謬于知人至引
此人以汙學校若又隠而不言則罔上黨奸其罪愈大
謹自劾以待罪伏望聖慈特勅有司議臣妄舉之罪重
賜責降以儆在位取進止
又
元祐三年十二月日翰林學士朝奉郎知制誥兼侍讀
蘇軾劄子奏臣近上言以所舉學官周穜擅議先帝配
享欲以嘗試朝廷漸進邪說隂唱羣小乞下有司議臣
妄舉之罪重行責降以警在位至今累日未奉指揮竊
以為國之本在於明賞罰辨邪正二者不立亂亡隨之
易曰大君有命開國承家小人勿用象曰大君有命以
正功也小人勿用必亂邦也昔郭公善善惡惡而不免
於亡者以善善而不能用惡惡而不能去也臣觀二聖
嗣位以来斥逐小人如吕惠卿李定蔡確張誠一吳居
厚崔台符楊汲王孝先何正臣盧秉蹇周輔王子京陸
師閔趙濟中官李憲宋用臣之流或首開邊隙使兵連
禍結或漁利𣙜財為國斂怨或倡起大獄以傾陷善良
其為姦惡未易悉數而王安石實為之首今其人死亡
之外雖巳退處閒散而其腹心羽翼布在中外懷其私
恩冀其復用為之經營遊說者甚衆皆矯情匿跡有同
鬼&KR0558;其黨甚堅其心甚一而明主不知臣實憂之夫君
子之難致如麟鳳色斯舉矣翔而後集况可麾而却之
乎小人之易進如蛆蠅腥羶所聚瞬息千萬况可招而
来之乎朝廷日近稍寬此等如李憲乞於近地居住王
安禮抗拒恩詔蔡確乞放還其弟皆即聽許崔台符王
孝先之流不旋踵進用楊汲亦漸牽復吕惠卿窺見此
意故敢乞居蘇州此等皆民之大賊國之巨蠧得全首
領以為至幸豈可與尋常一眚之臣計日累月洗雪復
用哉今既稍寬之後必漸用之如此不已則惠卿蔡確
之流必有時而用青苗市易等法必有時而復何以言
之將作監丞李士京者邪佞小人衆所嗤鄙而大臣不
察稍稍引用以汗寺監猶能建開壕之議為修城之漸
其策既行遂唱言於衆欲次復用臣茶磨之法由此觀
之惠卿蔡確之流何憂不用青苗市易等法何憂不復
哉昔盧杞責降既久經涉累赦德宗欲與一小郡舉朝
憂恐而宰相李勉給事中袁高諫官趙需裴佶宇文炫
盧景亮張薦常侍李泌等皆以死爭之勉等非惜一郡
也知杞得郡不已必將復用一炬有燎原之憂而濫觴
有滔天之禍故也今周穜草芥之微而敢建此議蓋有
以啟之矣昔淮南王謀反所憚獨汲黯以謂說公孫丞
相若發蒙耳今穜蟣蝨小臣而敢為大姦愚弄朝廷若
無人然不幸而有淮南王當復誰憚乎臣不敢遠引古
人但使執政之中有如富弼韓琦臺諫之中有如包拯
吕誨或司馬光尚在此鼠軰敢爾哉昔王安石在仁宗
英宗朝矯詐百端妄竊大名或以為可用惟韓琦獨識
其姦終不肯進使琦不去位安石何由得志以此知辨
人物之邪正消禍患於未萌真宰相事也臣數日以来
竊聞執政之議多欲薄臣之責而寬穜之罪若果如此
則是使今後近臣輕引小人而惠卿之流有以卜朝廷
之輕重事關消長憂及治亂伏望特出宸斷深詔有司
議臣與穜之罪不可輕恕縦使朝廷察臣本無邪心止
是暗繆亦乞借臣以立法則臣上荷知遇雖云得罪實
同被賞若蒙寬貸則是私臣之身而廢天下之法臣之
愧恥若撻于市不勝憤懣憂國之心意切言惷伏俟誅
譴取進止
貼黃周穜州縣小吏意在寸進而已今忽猖狂首建
大議此必有人居中隂主其事不然者穜豈敢出位
犯分以摇天聽乎此臣所以不得不再三論列也
論邊將隠匿敗亡憲司體量不實劄子
元祐三年閏十二月四日翰林學士知制誥兼侍讀蘇
軾劄子奏臣近以目昏臂痛堅乞一郡盖亦自知受性
剛褊黑白太明難以處衆伏蒙聖慈降詔不許兩遣使
者存問慰安天恩深厚淪入骨髓臣謂此恩當以死報
不當更計身之安危故復起就職而職事清閒未知死
所每因進讀之閒事有切於今日者輙復盡言庶補萬
一昨日所讀寶訓有云淳化二年上謂侍臣諸州牧監
馬多瘦死盖養飼失時枉致病斃近令取十數槽寘殿
庭下視其芻秣教之養療庶革此弊臣因進言馬所以
病盖將吏不職致圉人盜减芻粟且不䘏其飢飽勞逸
故也馬不能言無由申訴故太宗至仁深哀憐之寘之
殿庭親加督視民之於馬輕重不同若官吏不得其人
人雖能言上下隔絶不能自訴無異於馬馬之飢瘦勞
苦則有斃踣奔逸之憂民之困窮無聊則有溝壑盜賊
之患然而四海之衆非如養馬可以寘之殿庭惟當廣
任忠賢以為耳目若忠賢疎遠謟佞在傍則民之疾苦
無由上逹秦二世時陳勝吳廣已屠三川殺李由而二
世不知陳後主時隋兵已渡江而後主不知此皆昏主
不足道如唐明皇親致太平可謂明主而張九齡死李
林甫楊國忠用事鮮於仲通以二十萬人没于雲南不
奏一人反更告捷明皇不問以至上下相蒙禄山之亂
兵已過河而明皇不知也今朝廷雖無此事然臣聞去
歲夏賊犯鎮戎所殺掠不可勝數或云至萬餘人而邊
將乃奏云野無所掠其後朝廷訪聞委提刑司體量而
提刑孫路止奏十餘人乞朝廷先賜放罪然後體量實
數至今遷延二年終未結絶聞奏凡死事之家官所當
䘏若隠而不奏則生死銜冤何以使人此豈小事而路
為耳目之司既不隨事奏聞朝廷既行蒙蔽又乞放罪
遷延侮玩一至于此臣謂此風漸不可長馴致其患何
所不有此臣之所深憂也臣非不知陛下必已厭臣之
多言左右必已厭臣之多事然受恩深重不敢自同衆
人若以此獲罪亦無所憾取進止
薦何宗元十議狀
元祐三年閏十二月十九日翰林學士朝奉郎知制誥
兼侍讀蘇軾狀奏右臣伏見朝廷近制川峽四路員缺
並歸吏部注擬臣竊原聖意蓋為蜀道險遠人材衆多
若就本路差除則士皆懷土重遷老死鄉邑可用之人
朝廷莫得而器使也士雖在遠亦識此意聞命忻然皆
有不遠千里觀光求用之心然法行數年未見朝廷非
次擢用一人此乃如臣等輩不舉所聞之過也伏見蜀
人朝奉郎新差通判延州事何宗元吏道詳明士行修
飾學古著文頗適於用近以所著十議示臣文詞雅健
議論審當臣愚不肖謂可試之以事觀其所至謹繕寫
十議上進伏望聖慈降付三省詳看如有可採乞隨才
錄用非獨以廣育材之道亦以慰荅遠方多士求用之
意也謹錄奏聞伏候勅旨
舉何去非換文資狀
元祐四年正月某日翰林學士朝奉郎知制誥兼侍讀
蘇軾狀奏右臣伏見左侍禁何去非本以進士六舉到
省元豐五年以特奏名就御庭唱名先帝見其所對策
詞理優贍長於論兵因問去非願與不願武臣官去非
不敢違聖意遂除右班殿直武學教授後遷博士今已
八年嘗見其所著述材力有餘識度高遠其論歴代所
以廢興成敗皆出人意表有補於世去非雖喜論兵然
本儒者不樂為武吏又其他文章無施不宜欲望聖慈
特與換一文資仍令充太學博士以率勵學者稍振文
律庶幾近古若後不如所舉臣等甘伏朝典謹錄奏聞
伏候勅旨
論行遣蔡確劄子
元祐四年四月十一日龍圖閣學士朝奉郎新知杭州
蘇軾劄子奏臣近蒙聖恩哀臣疾病特許補外臣竊自
惟受恩深重不敢以出入之故便同衆人有所聞見而
不盡言竊聞臣寮有繳進蔡確詩言謗讟者臣與確元
非知舊實自惡其為人今来非敢為確開說但以所係
國體至重天下觀望二聖所為若行遣失當所損不小
臣為侍從合具奏論若朝廷薄確之罪則天下必謂皇
帝陛下見人毁謗聖母不加忿疾其於孝治所害不淺
若深罪之則議者亦或以謂太皇太后陛下聖量寬大
與天地等而不能容受一小人謗怨之言亦於仁政不
為無累臣欲望皇帝陛下降勅令有司置獄追確根勘
然後太皇太后内出手詔云吾之不德常欲聞謗以自
儆今若罪確何以来天下異同之言矧確嘗為輔臣當
知臣子大義今所繳進未必真是確詩其一切勿問仍
牓朝堂如此處置則二聖仁孝之道實為兩得天下有
識自然心服臣不勝愛君憂國之心出位僣言謹伏誅
殛取進止
乞將臺諫官章疏降付有司根治劄子
元祐四年四月十七日龍圖閣學士朝奉郎新知杭州
蘇軾劄子奏臣近以臂疾堅乞一郡巳蒙聖恩差知杭
州臣初不知其他但謂朝廷哀憐衰疾許從私便及出
朝參乃聞班列中紛然皆言近日臺官論奏臣罪狀甚
多而陛下曲庇小臣不肯降出故許臣外補本畏滿盈
力求間退既獲所欲豈更區區自辨但竊不平數年以
来親見陛下以至公無私治天下今乃以臣之故使人
上議聖明以謂抑塞臺官私庇近侍其於君父所損不
小此臣之所以不得不辨也臣平生愚拙罪戾固多至
於非義之事自保必無只因任中書舍人日行吕惠卿
等告詞極數其凶慝而弟轍為諫官深論蔡確等姦回
確與惠卿之黨布列中外共讐疾臣近日復因臣言鄆
州教授周穜以小臣而為大姦故黨人共出死力構造
言語無所不至使臣誠有之則朝廷何惜竄逐以示至
公若其無之臣亦安能以皎然之身而受此曖昧之謗
也人主之職在於察毁譽辨邪正亦不易辨惟有坦然
虚心而聽其言顯然公行而考其實則真妄自見讒構
不行若隠受其言不考其實獻言者既不蒙聽用而被
謗者亦不為辨明則小人習知其然利在隂中浸潤膚
受日進日深則公卿百官誰敢自保懼者甚衆豈惟小
臣此又臣非獨為一身而言也伏望聖慈盡將臺諫官
章疏降付有司令盡理根治依法施行所貴天下曉然
知臣有罪無罪自有正法不是陛下屈法庇臣則臣雖
死無所恨矣夫君子之所重者名節也故有捨生取義
殺身成仁可殺不可辱之語而爵位利禄蓋古者有志
之士所謂鴻毛敝屣也人臣知此然後可與事君父言
忠孝矣今陛下不肯降出臺官章疏不過為愛惜臣子
恐其萬一實有此事不免降黜而不念臣元無一事空
受誣衊聖明在上瘖嗚無告重壊臣爵位而輕壊臣名
節臣竊痛之意切言盡伏候誅殛取進止
貼黃臣所聞臺官論臣罪狀亦未知虚實但以議及
聖明故不得不辨若臺官元無此疏則臣妄言之罪
亦乞施行
又貼黃臣今方遠去闕庭欲望聖慈察臣孤立今後
有言臣罪狀者必乞付外施行
東坡全集卷五十五
