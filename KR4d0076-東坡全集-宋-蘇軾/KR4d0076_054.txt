東坡全集卷五十四宋蘇軾撰
奏議一十八首
論擒獲果莊稱賀太速劄子
元祐二年八月二十七日翰林學士朝奉郎知制誥兼
侍讀蘇軾劄子奏臣竊聞熙河經略司奏生擒西藩首
領果莊宰相欲以明日稱賀臣愚以謂偏師獨克固亦
可慶然行於明日臣謂太速如聞本路出兵非一見有
一將方指青塘此乃阿里庫巢穴若更待三五日間必
續有奏報賀亦未晚今者俘獲勁敵功誠不細賞功勸
後固不應輕然朝廷方欲緝治邊防整肅驕慢若捷奏
朝至舉朝夕賀則邊臣聞之自謂不世之奇功或恩禮
太過則將驕卒惰後無以使臣願朝廷鎮之以靜示之
以不可測昔謝安破苻堅書至安與客圍棋不輟曰小
兒輩巳遂破賊安亦非矯情蓋萬目觀望事體應爾所
有明日稱賀乞更詳酌指揮臣受恩至深不敢不盡出
位妄言罪當萬死取進止
因擒果莊論西羌夏人事宜劄子
元祐二年蘇軾奏臣竊見近者熙河路奏生擒果莊百
官稱賀中外同慶臣愚無知竊謂安危之機正在今日
若應之有道處之有術則安邊息民必自是始不然將
驕卒惰以勝為灾亦不足怪故臣區區欲乞陳前後致
寇之由次論當今待敵之要雖狂愚無取亦臣子之常
分昔先帝用兵累年雖中國靡弊然夏人困折亦幾於
亡横山之地沿邊七八百里不敢耕者至二百餘里歲
賜既罷和市亦絶彼中匹帛至五十餘千其餘老弱轉
徙牛羊墮壊所失蓋不可勝數饑羸之餘乃始欵塞當
時執政大臣謀之不深因中國厭兵遂納其使每一使
賜予貿易無慮得絹五萬餘匹歸鬻之其民匹五六千
民大悅一使所獲率不下二十萬緡使五六至而累年
所罷歲賜可以坐復既使敵因吾資以德其民且飽而
思奮又使其窺我厭兵欲和之意以為欲戰欲和權皆
在我以故輕犯邊陲利則進否則復求和無不可者若
當時大臣因彼之請受其詞不納其使且詔邊臣與之
往返商議所獲新疆取舍在我俟其詞意屈服約束堅
明然後納之則彼雖背恩反覆亦不至如今日之速也
敵雖有易我意然不得西蕃解仇結好亦未敢動夫阿
里庫棟戬之賊臣也挾契丹公主以弑其君之二妻棟
戬死匿喪不發逾年衆定乃詐稱嗣子偽書果莊温錫
沁等名以請于朝當時執政若且令邊臣審問果莊等
以阿里庫當立不立若朝廷從汝請遂授節鉞阿里庫
真汝主矣汝能臣之如棟戬乎若此等無詞則是諸羌
心服既立之後必能統一都部吾又何求若其不服則
釁端自彼爵命未下曲不在吾彼既一國三公則吾分
其恩禮各以一近上使額命之果莊等各得所欲宜亦
無患當時執政不深慮此專以省事為安因為妄請便
授節鉞阿里庫自知不當立而憂果莊之討也故欲借
力於西夏以自重於是始有解仇結好之謀而果莊亦
不平朝廷之以賊臣君我也故怒而盜邊夏人知諸羌
之叛也故起而和之此臣所謂前後致寇之由明主不
可以不知者也雖既往不咎然可以為方来之鑒元昊
本懷大志長於用兵亮祚天付凶狂輕用其衆故其為
邊患皆歴年而後定今梁氏專國素與人多不協方内
自相圖其能以創殘呻吟之餘久與中國敵乎料其姦
謀蓋非元昊亮祚之比矣意謂二聖在位恭默守成仁
恕之心著於遠邇必無用武之意可肆無厭之求蘭會
諸城鄜延五寨好請不獲勢脅必從猖狂之後求無不
獲計不過此耳今者竊聞朝廷降詔諸路敕勵戰守深
明逆順曲直之理此固當今之急務而詔書之中亦許
夏人之自新臣竊以謂開之太急納之太速曾未一戰
而厭兵欲和之意已見乎外此復蹈前日之失矣臣甚
惜之今欲聞果莊之捷或漸有欵塞之謀必將為恭狠
相半之詞而繼之以無厭之請若朝廷復納其使則是
欲戰欲和權皆在彼有求必獲不獲必叛雖媮一時之
安必起無窮之釁故臣願明主斷之於中深詔大臣密
勅諸將若夏人欵塞當受其詞而却其使然後明勅邊
臣以夏人受恩不貲無故犯順今雖欵塞反覆難保若
實改心向化當且與邊臣商議苟詞意未甚屈服約束
未甚堅明則且却之以示吾雖不逆其善意亦不汲汲
求和也彼若心服而来吾雖未納其使必不於往返商
議之間遽復盜邊若非心服則吾雖蕩然開懷待之如
舊能必其不叛乎今歲涇原之入豈吾待之不至邪但
使吾兵練士飽斥候精明彼無大獲不過數年必自折
困今雖小勞後必堅定此臣所謂當今待敵之要亦明
主不可以不知者也今朝廷意在息民不憚屈已而臣
獻言乃欲艱難其請不急於和似與聖意異者然古之
聖賢欲行其意必有以曲成之未嘗直情而徑行也將
欲翕之必固張之將欲取之必固予之夫直情而徑行
未有獲其意者也若權其利害究其所至則臣之愚計
於安邊息民必久而固與聖意初無小異然臣竊度朝
廷之間似欲以畏事為無事者臣竊以為過矣夫為國
不可以生事亦不可以畏事畏事之弊與生事均譬如
無病而服藥與有病而不服藥皆可以殺人夫生事者
無病而服藥也畏事者有病而不服藥也乃者阿里庫
之請人人知其不當予而朝廷予之以求無事然事之
起乃至於此不幾於有病而不服藥乎今又欲遽納夏
人之使則是病未除而藥先止其與幾何臣於侍從之
中受恩至深其於委曲保全與衆獨異故敢出位先事
而言不勝恐悚待罪之至取進止
乞詔邊吏無進取及論果莊事宜劄子
元祐二年九月二十七日翰林學士朝奉郎知制誥兼
侍讀蘇軾劄子奏臣聞善用兵者先服其心次屈其力
則兵易解而功易成若不服其心惟力是恃則戰勝而
寇愈深况不勝乎功成而兵不解况不成乎頃者西方
用兵累年先帝之意全在弔伐而貪功生事之臣惟務
殺人爭地得尺寸之土不問利害先築城堡置州縣使
四夷爭畏中國以謂朝廷專欲得地非盡滅我族類不
止是以併力致死莫有服者今雖朝廷好生惡殺不務
遠略而此心未信憎畏未衰心既不服惟有鬭力力屈
情見勝負未可知也今日新獲果莊威震中外邊臣賈
勇爭欲立功以為河南之地指顧可得正使得之不免
築城堡屯兵置吏積粟而守之則中國何時息肩乎乃
者王韶取熙河全師獨克使韶有遠慮誅其叛者乃以
忠順即用其豪酋而已則今復何事其所以兵連禍結
罷弊中國者以郡縣其地故也往者既不可悔而来者
又不以為戒今又欲取講武城曰此要害地不可不取
方唐盛時安西都護去長安萬里若論要害自此以西
無不可取者使諸羌知中國有進取不巳之意則寇愈
深而兵不解其禍豈可量哉臣願陛下深詔邊吏叛則
討之服則安之自今以往無取尺寸之地無焚廬舍無
殺老弱如此朞年諸羌可傳檄而定然朝廷至意亦自
難喻將帥未必從也雖日行文書終恐無益宜驛召陜
西轉運使一員赴闕面勅戒之使歸以喻將帥而察其
不如詔者臣又竊聞朝論謂果莊犯順罪當誅死然譬
之鳥獸不足深責其子孫部族猶足以陸梁於邊全其
首領以累其心以為重質庶獲其用此實當今之良策
然臣竊料果莊凶豪素貴老病垂死必不能甘於困辱
為久生之計自知生存終不得歸徒使其臣子首鼠顧
忌不敢復讎必將不食求死以發其衆之怒就使不然
老病愁憤自非久生之道果莊若死則其臣子專意復
讎必與阿里庫合而北交於夏人此正胡越同舟遇順
風之勢其交必堅而温錫沁介於阿里庫夏人之間地
狹力弱其勢必危若見并而吾不能救使二敵合三面
以窺熙河則其患未可以一二數也如臣愚計可詔邊
臣與果莊約若能使其部族討阿里庫而納趙純忠者
當放汝生還質之天地示以必信果莊若從則稍富貴
之使其信臣而喻至意焉果莊既有生還之望不為求
死之計其衆必從以果莊之衆與温錫沁合而討阿里
庫其勢必克既克而納純忠雖放還果莊可以無患此
必然之勢也西羌本與夏人世仇而果莊本與阿里庫
不協若許以生還其衆必相攻縦未能誅阿里庫亦足
以使二人相疑而不合也昔太史慈與孫策戰幾殺策
策後得慈釋不誅放還豫章卒立竒功李愬得吳元濟
將李祐解縛用之與同卧起卒擒元濟非豪傑名將不
能行此度外事也議者或謂果莊之獲兼用近界酋豪
力戰而得之仇怨已深若放生還此等必無全理臣以
為不然若果莊死於中國其衆讎此等必深若其生還
其讎之亦淺此等依中國為援足以自全自古西羌之
患惟恐解仇結盟若所在為讎敵正中國之利無可疑
者臣出位言事不勝恐悚待罪之至取進止
乞約果莊討阿里庫劄子
元祐二年十月七日翰林學士朝奉郎知制誥兼侍讀
蘇軾劄子奏臣近者竊見劉舜卿賀表具言阿里庫罪
狀又竊聞舜卿乞削阿里庫官爵又竊聞阿里庫上章
請命議者或欲許其自新以臣愚慮二者之說皆未為
得何者阿里庫凶狡反覆必無革面洗心之理今聞其
女已嫁梁乞逋之子度其久遠必須協力致死共為邊
患今来上章請命蓋是部族新破衆叛親離恐吾乘勝
致討力未能支故匿情忍詬以就大事若得休息數年
蓄力養銳假吾爵命以威脇諸羌誅不附已者羽翼既
成西北相應必為中原之憂非獨一方之病也且夏賊
逆天犯順本因輕料朝廷以為必不能討巳今若便從
阿里庫之請則其所料良不為過西蕃小醜朝為叛逆
暮許通和則夏國之請理無不許二寇滔天自若欲戰
欲和無不可者則西方之憂無時而止矣然遂從舜卿
之請削奪官爵即須發兵深入致討彼新喪大首領舉
國戒懼我師深入苟無他竒恐難以得志臣愚以謂當
使邊將發厚幣遣辯士以離其腹心壞其羽翼今聞温
錫沁等諸族已為所質勢未能動而森摩凌戬在其肘
腋迹同而心異若用臣前計使邊臣與果莊約若能使
其部族與温錫沁斂氊等合而討阿里庫納趙純忠即
許以生還此政所謂以敵人攻敵人計無出此者若朝
廷便許阿里庫通和即須推示赤心待之如舊不可復
用計謀以圖此賊數年之後必自飛揚此所謂養虎自
遺患者也故臣願朝廷既不納其通和之請又不削奪
其官爵存而勿論置之度外隂使邊臣以計圖之似為
得策臣屢瀆天聽罪當誅死取進止
參定葉祖洽廷試策狀二首
元祐二年十月二十一日翰林學士朝奉郎知制誥兼
侍讀蘇軾同蘇轍劉攽狀奏准元祐二年十月十一日
尚書省劄子節文臣寮上言近聞兵部郎中葉祖洽改
禮部郎中給事中趙君錫封駁以為不當兼論祖洽廷
試對策有訕及宗廟之語臣愚今詳君錫所駁極未為
允臣取祖洽印本試策尋究即無譏訕之言不知君錫
何以見其譏訕也伏望陛下令君錫條具祖洽譏訕之
言下近臣參定以明枉直庶使策試之士謀議之臣悉
心不回毋悼後害三省同奉聖旨令翰林學士中書舍
人諫議大夫同共參定聞奏者右臣等竊謂先帝親策
貢士本欲人人盡言無所回忌士之論事必欲究極始
末其語或及祖宗事有是非義難隠諱但當考其所言
當否以為進退不可一一指為謗訕取到葉祖洽所試
策卷子看其略云祖宗以来至于今紀綱法度苟簡因
循而不舉者誠不為少又云與忠智豪傑之臣合謀而
鼎新之臣等以謂祖宗撥亂反正承平百年紀綱法度
最為明備縦使時異事變理合小有損益亦不當謂之
因循苟簡便欲朝廷與大臣合謀而鼎新之詳此顯是
祖洽學術淺暗議論乖繆若謂之譏訕宗廟則亦不可
謹錄奏聞伏候勅旨
貼黃臣等准朝旨與諫議大夫同共參定聞奏今據
左諫議大夫孔文仲牒已别狀奏陳更不連書
又貼黃葉祖洽及第日臣軾係編排官曾奏乞行黜
落今已具事實别狀奏去訖
又
元祐二年十月二十二日翰林學士朝奉郎知制誥兼
侍讀蘇軾狀奏右臣近奉聖旨參定葉祖洽所試策臣
已與劉攽等定奪奏聞去訖臣今看詳元降臣寮上言
有云凡在朝廷大臣率多當時考試之官信有此語安
敢擢在第一臣等今来定奪得葉祖洽顯是學術淺暗
議論乖謬緣祖洽及第時臣係編排官據初考官吕惠
卿等定祖洽為第三等中合在甲科覆考官宋敏求等
定祖洽為第五等中合是黜落臣曾具事由聞奏乞行
黜落兼據祖洽元試策卷子云祖宗以来至于今紀綱
法度因循苟簡而不舉者誠為不少今来祖洽上章自
辯却減落上件言語只云祖宗已来至於今紀綱制度
比之前古亦有因循未舉之處顯見祖洽心知苟簡之
語為不可故行減落謹錄奏聞伏候勅旨
大雪乞省試展限兼乞御試不分初覆考劄子
元祐三年正月某日翰林學士朝奉郎知制誥兼侍讀
蘇軾劄子奏臣竊見近者大雪方數千里道路艱塞四
方舉人赴省試者三分中未有二分到闕朝廷雖議展
限然迫於三月放榜所展日數不多至時若隔下三五
百人趁試不及即恐孤寒舉子轉見失所亦非朝廷急
才喜士之意欲乞自今日已往更展半月方始差官仍
令禮部疾速雕印出榜曉示旁近州郡但未試以前到
者並許投保引試若慮放榜遲延恐趁三月内不及即
乞省試添差小試官十人却促限五七日出榜臣又竊
見自来御試差官分為初考覆考編排詳定四處日限
既迫考官又少以此多不暇精詳又緣初覆考官不敢
候卷子齊足方定等第只是逐旋據謄錄所關到卷子
三十五十卷便定等第以此前後不相照所定高下或
寄於幸與不幸深為不便不若只依南省條式聚衆考
官為一處通用日限候卷子齊足衆人共定其等第不
惟精詳寡失又御試放榜亦可以速了臣竊意祖宗之
法所以分考官為四處者蓋是當時未有封彌謄錄故
須分别以防弊倖今来既有封彌謄錄縦欲循私其勢
無由若只依南省條格委無妨礙乞賜詳酌指揮取進
止
大雪論差役不便劄子
元祐三年二月九日翰林學士朝奉郎知制誥兼侍讀
蘇軾劄子奏臣伏見陛下發德音下明詔以大雪過常
煖氣不效農夫失業商旅不行引咎在躬渙汗之澤覃
及方外而詔下之夕雪作不已臣備位近侍誠竊感憤
廢食而歎退伏思念陛下即位以来發政施仁無一不
合人心順天意者當獲豐年刑措之報鳳凰景星之瑞
而水旱作沴常寒為罰殆無虛日此豈理之當然者哉
臣誠愚惷不識忌諱試論其近似者而陛下擇焉臣聞
差役之法天下以為未便獨臺諫官數人者主其議以
為不可改磨礪四顧以待言者故人畏之而不敢發耳
近聞疎遠小臣張行者力言其弊而諫官韓川深詆之
至欲重行編竄此等亦無他意方司馬光在時則欲希
合光意及其既没則妄意陛下以為主光之言殊不知
光至誠盡公本不求人希合而陛下虛心無我亦豈有
所主哉使光無恙至今見其法稍弊則更之久矣臣每
見吕公著安燾吕大防范純仁皆言差役不便但為已
行之令不欲輕變兼恐臺諫分爭卒難調和願陛下問
公著等令指陳差雇二法各有若干利害昔日雇役中
等人戶歲出錢幾何今者差役歲費錢幾何及幾年一
次差役皆可以折長補短約見其數以此計筭利害灼
然而况農民在官貪利狡胥百端蠶食比之雇人苦樂
十倍又五路百姓例皆朴拙差充手分須至轉雇慣習
人尤為患苦其費不貲民窮無告監司守令觀望不言
若非此一事則何以感傷隂陽之和至于如此雖責躬
肆𤯝徹膳禱祠而此事不變終恐無益今侍從之中受
恩至深無如小臣臣而不言誰當言者然臣前歲因詳
定役法與臺諫異論遂為其徒所疾屢遭口語今来所
言若不合聖意即乞便行責降以戒妄言若萬一少有
可采即乞留中只作聖意行下庶幾上荅天戒下全小
臣不勝恐栗待罪之至取進止
貢院劄子四首
奏巡鋪鄭永崇舉覺不當乞差曉事使臣交替
元祐三年二月某日翰林學士朝奉郎知制誥蘇軾同
孫覺孔文仲劄子奏貢院今月三日據巡鋪官鄭永崇
領戒到進士王太初王博雅稱是傳義問得舉人各稱
被巡鋪官誣執尋令巡鋪官宣德郎王厚將逐人卷子
與衆官點對得逐人試卷内有一十九字同即不成片
段本院檢准條貫惟經學不許傳義口授者同至於進
士須是懷挾代筆方令扶出今來逐人試卷點對得只
有一十九字偶同别無違礙顯是巡鋪官鄭永崇舉覺
不當兼兩日内巡鋪内臣屢將曖昧單詞令本院扶出
舉人本院未敢施行見奏取旨及有巡鋪所手分楊觀
作過本院依法區分其巡鋪内臣並来簾前告屬堅要
放免本院亦不敢依隨以此挾恨羅織舉人必欲求勝
今来進士尚有兩甲諸利尚有一十五場未曾引試若
信令巡鋪官内臣挾情羅織即舉人無由存濟欲望聖
慈速賜指揮或且勾回石君召鄭永崇兩人却差曉事
使臣交替所貴不致非理生事取進止
奏劾巡鋪内臣陳慥
元祐三年二月某日翰林學士朝奉郎知制誥蘇軾同
孫覺孔文仲劄子奏貢院今月三日據巡鋪官捉到懷
挾進士共三人依條扶出逐次巡鋪官並令兵士高聲
唱叫至今月十一日扶出進士蔣立時約有兵士三五
十人齊聲大叫在院官吏公人無不驚駭在埸舉人亦
皆恐悚不安尋取到虎翼節級李及等狀稱是巡鋪内
臣陳慥指揮令衆人唱叫竊詳朝廷取士之法動以禮
義舉人懷挾自有條法而内臣陳慥乃敢號令衆卒齊
聲唱叫務欲摧辱舉人以立威勢傷動士心損壞國體
本院無由指約伏望聖慈特賜行遣取進止
申明舉人盧君修王燦等
元祐三年二月某日翰林學士朝奉郎知制誥蘇軾同
孫覺孔文仲劄子奏貢院今月三日據巡鋪官押領到
進士盧君修王燦稱是傳義却問得舉人稱是盧君修
来就王燦問道不知耿鄧之洪烈為復是洪烈為復是
洪勲其王燦别無應對當院看詳若將問字便作傳義
未為允當已一面且令逐人就試乞早降指揮合與不
合一例考校取進止
論特奏名
元祐三年二月二十九日翰林學士朝奉郎知制誥蘇
軾同孫覺孔文仲劄子奏臣等伏見從来天下之患無
過官冗人人能言其弊而不能去其害惟往年韓琦富
弼等獨能裁減任子及展年磨勘發議之初士大夫相
顧莫敢以身當之者以為必致謗議而琦等不顧既立
成法天下肅然無一人非之者何則私欲不可以勝公
議故也流弊之極至於今日一官之闕率四五人守之
爭奪紛紜廉恥道盡中材小官闕遠食貧到官之後求
取漁利靡所不為而民病矣今日之弊譬如羸病之人
負千鈞之重縦未能分減豈忍更添臣等自入貢院四
方免解舉人投狀稱今来是龍飛榜乞為敷奏法外推
恩者不可勝數臣等一切不行兼不注有經朝省下狀
蒙送下本院只是坐條告示近准聖旨依逐舉體例下
第舉人各以舉數特奏名已約計四百五十人今日又
准尚書省劄子取前来聖旨特奏名外各遞減一舉人
數若依此數則又添數百人雖未知朝廷作何行遣不
當先事建言但恐朝命巳行即論奏不及臣等伏見恩
榜得官之人布在州縣例皆垂老别無進望惟務黷貨
以為歸計貪冒不職十人而九朝廷所放恩榜幾千人
矣何曾見一人能自奮勵有聞於時而殘民敗官者不
可勝數以此知其無益有損不言可知今之議者不過
謂即位之初宜廣恩澤苟以悅此僥倖無厭數百人者
而不知吏部以有限之官待無窮之吏戶部以有限之
財禄無窮之人而所至州縣舉罹其害乃即位之初有
此過舉謂之恩澤非臣所識也伏乞斷自聖意明勅大
臣特奏名舉人只依近日聖旨指揮仍詔殿試考官精
加考較量取一二十人委有學問詞理優長者即許出
官其餘皆補文學長史之類不理選限免使積弊之極
增重不已臣等非不知言出怨生既忝近臣理難緘默
取進止
貼黃臣覺見備員吏部親見其害闕每一出爭者至
一二十人雖川廣福建煙瘴之地不問日月遠近惟
欲爭先注授臣竊怪之隂以訪問以為授官之後即
請雇錢多者至五七十千又既授遠闕許先借料錢
遠者許借三月又得四十餘千以貪惏無知之人又
以衰老到官之後望其持廉奉法盡公治民不可得
也
省試放榜後劄子三首
乞裁减巡鋪兵士重賞
元祐三年三月某日翰林學士朝奉郎知制誥蘇軾同
孫覺劄子奏臣等近奉勅權知貢舉竊謂朝廷待士之
意本於禮義而輔以文法雖有懷挾傳義之禁然事皆
付之主司終不以此多辱士類虧損國體近年緣練亨
父為試官非理凌忽舉人遂致喧競因此多差巡鋪兵
士南省至一百人訶察嚴細如防盜賊而恩賞至重官
員使臣减年磨勘指射差遣諸色人支錢多至六百貫
若非理羅織却無指定深重刑名緣此小人貪功希賞
搜探懷袖衆證以成其罪其間不免冤濫近者内臣石
君召鄭永崇陳慥非理搜檢臣等已具論奏尋蒙朝廷
取問行遣訖欲乞下有司立法裁減重賞及減定巡鋪
兵士人數如非理羅織舉人即重行責罰以稱朝廷待
士之意取進止
乞不分經取士
元祐三年三月某日翰林學士朝奉郎知制誥蘇軾同
孫覺劄子奏臣等近奉勅權知貢舉竊見自来條貫分
經取士既於逐經中紐定分數取人或一經中合格者
少即取詞理淺謬卷子以足其數如合格者多則雖優
長亦須落下顯是弊法將來兼用詩賦不專經義欲乞
今後更不分經專以工拙為去取取進止
乞不分差經義詩賦試官
元祐三年三月某日翰林學士朝奉郎知制誥蘇軾同
孫覺劄子奏臣等近奏為將来科埸既復詩賦乞更不
分經取人已奉聖旨依奏今来却見禮部新立條貫將
来科場如差試官三員者以二員經義一員詞賦兩員
者各差一員臣等竊謂既復詩賦與經義策論通考舉
人尚不分經而試官乃分而為二甚無謂也凡差試官
務在有詞學者而已若得其人則治易及第不害其能
問春秋經義入官不害其能考詩賦若不得人雖用本
科不免乖錯須自聲律變為經義則詩賦之士便充試
官何曾别求經義及第之人然後取士若必用本科各
考所試則經義策論詩賦四場文理不同亦須各差試
官一人而後可此本議者私憂過計而有司不察便為
創立此條使一試院中有兩頭項試官自有科場以来
無此故事自来試官患在爭競不一又分為兩黨試經
義者主虚浮之文考詩賦者主聲病之學紛紜爭競理
在不疑舉人聞之必興詞訟為害如此了無所益今来
朝廷既復詩賦又立此條深恐天下監司妄意朝廷必
欲用詩賦之人為試官不問有無詞學一例差充其間
久離科場之人或已廢學若用虚名差使顯不如經義
及第有文之人人之有材何施不可經義詩賦等是文
詞而議者便為治經之人不可使考詩賦何其待天下
士大夫之薄也欲乞特賜指揮今後差試官不拘曾應
經義詩賦舉者專務選擇有詞學人充其禮部近日所
立條貫更不施行取進止
御試劄子二首
奏乞御試放榜館職皆侍殿上
元祐三年三月某日翰林學士朝奉郎知制誥蘇軾同
孫覺劄子奏臣等近奉勅權知貢舉竊見自来御試放
榜日館職皆在殿上祗候乃是祖宗舊法以彰王國多
士之美熙寧中因閤門偶失檢舉不令上殿自此遂為
定制欲乞檢會治平以前故事施行取進止
放榜後論貢舉合行事件
元祐三年三月某日翰林學士朝奉郎知制誥蘇軾劄
子奏臣近領貢舉侍立殿上祗候放榜伏見舉人程試
有犯皇帝舊名者有旨特許依本等賜第又有犯真宗
舊名者執政亦乞依例收錄而陛下親發德音以謂此
人犯祖宗廟諱不可不降等已而又有犯僖宗廟諱者
有旨押出在廷之人無不稽首欣服臣與同列退相告
語非獨以見聖人卑躬尊祖之意亦足以知陛下嚴於
取士之法不好小惠以求虚名臣備位禁近固當推廣
聖意將順其美而補其所未備謹具貢舉合行事件畫
一如左
一伏見祖宗舊制過省舉人一經殿試黜落不少既
以慎重取人又以見名器威福專在人主至嘉祐
中始盡賜出身然猶不取雜犯而近歲流弊之極
雜犯亦或收錄遂使過省舉人便同及第縦使紕
繆亦玷科舉恩澤既濫名器自輕非祖宗本意也
自来過省舉人限年累舉積日持久方該特奏名
恩今来一次過省殿試不合格當年便得進士出
身此何義也伏乞下省司立法將来殿試除放合
格人外其餘並皆黜落或乞以分數立額取人所
貴上無姑息下絶僥倖之心如聞已有去取二分
指揮然有法不行與無法同如已有法即乞申明
仍告喻天下將来殿試依法去取
一自来釋褐舉人惟南省榜首或本場第一人唱名
近下者或有旨升一甲然皆出自聖意初無著令
今者南省十人已上及别試第一人國學開封解
元武舉第一人經明行修舉人與凡該特奏名人
正及第者皆著令升一甲紛然並進士不復以升
甲為榮而法在有司恩不歸於人主甚無謂也竊
謂累奏舉名已是濫恩而經明行修尤是弊法其
間權勢請托無所不有侵奪解額崇奬虚名有何
功能復令升甲人主所以礪世磨鈍正在科舉等
級升降榮辱之閒今乃輕以與人不復愛惜臣所
未喻伏望聖慈更與大臣詳議前件著令乞賜刊
削今後殿試唱名除南省逐場第一人臨時取旨
外其餘更不升甲所貴進退之權專在人主其經
明行修一科亦乞詳議早行廢罷
一臣近在貢院與孫覺孔文仲同入劄子論特奏名
人恩澤太濫未蒙施行伏乞檢會前奏降付有司
詳議裁减仍乞立法應特奏名人授文學長史之
類今後南郊赦書更不許召保出官
一伏見近日禮部立法今後科場差試官三人者一
人詩賦二人經義差兩人者詩賦經義各一人臣
謂此法不可施行凢差試官務在選擇能文之士
若得其人則治易及第不害其能問春秋經義入
官不害其能考詩賦若不得人正用本科不免錯
繆須自聲律變為經義則詩賦之士便充試官何
曾别求經義及第之人然後取士若必用本科各
考所試則經義詩賦策論四埸文理不同亦須各
差試官一人而後可此本言者私憂過計而有司
不察便為生出此條自有科場以来無此故事今
後每一試院分兩頭項試官問經義者則主虛浮
之文考詩賦者則貴聲病之學紛紜爭競理在不
疑自此科場日有詞訟為害不小了無所益今来
朝廷既復詩賦又立此條深恐天下監司妄意朝
廷必欲用作詩賦之人為試官不問有無詞學一
例差充其間久離場屋之人或已廢學若用虛名
差使顯不如經義及第有文之人欲乞特賜指揮
今後差試官不拘經義詩賦專務選擇有詞學之
人其禮部近日所立條貫更不施行
右取進止
乞罷學士除閒慢差遣劄子
元祐三年三月某日翰林學士朝奉郎知制誥兼侍讀
蘇軾劄子奏臣近因宣召面奉聖旨何故屢入文字乞
郡臣具以疾病之狀對又蒙宣諭豈以臺諫有言故耶
兄弟孤立自来進用皆是皇帝與太皇太后主張不因
他人今来但安心勿恤人言不用更入文字求去臣退
伏思念頃自登州召還至備員中書舍人以前初無人
言只從參議役法及蒙擢為學士後便為朱光庭王巖
叟賈易韓川趙挺之等攻擊不已以至羅織語言巧加
醖釀謂之誹謗未入試院先言任意取人雖蒙聖主知
臣無罪然臣竊自惟蓋緣臣賦性剛拙議論不隨而寵
禄過分地勢侵迫故致紛紜亦理之當然也臣只欲堅
乞一郡則是孤負聖知上違恩旨欲默而不乞則是與
臺諫為敵不避其鋒勢必不安伏念臣多難早衰無心
進取得歸丘壑以養餘年其甘如薺今既未許請郡臣
亦不敢遠去左右只乞解罷學士除臣一京師閒慢差
遣如祕書監國子祭酒之類或乞只經筵供職庶免衆
人側目可以少安取進止
東坡全集卷五十四
