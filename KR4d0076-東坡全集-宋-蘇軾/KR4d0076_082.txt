東坡全集卷八十二宋蘇軾撰
尺牘九十八首
荅楊元素(赴登州)
專人至辱長箋為貺禮意兩過契故不淺乃爾見疎悚
息悚息比日起居何如登州謝章未上不敢致啟事近
所傳蓋非實也未由合并千萬順時保愛人還適在瓜
州道中裁謝不如禮
與楊康公
兩日大風孤舟掀舞雪浪中但闔戶擁衾瞑目塊坐
耳楊次公惠法醖一器小酌徑醉醉中與公作得醉
道士石詩托楚守寄去一笑某有三兒其次者十六
歲矣頗知作詩今日忽吟淮口遇風一篇粗有可觀
戲為和之并以奉呈子由過彼可出示之令一笑
也
答姚秀才三首
過蘇首辱垂訪到官又枉教字皆未克陳謝又煩專使
惠問勤厚如此可量感愧比日起居何如寄示詩編石
刻良為珍玩以見好事之深篤也溽暑未解萬萬以時
保練
又
近專人還奉書必達入秋差涼體中佳否咫尺披奉無
由尚冀保練慰此想念
又
昨惠及千字荷雅意之厚法書固人所共好而某方欲
省緣除長物舊有者猶欲去之又况復收耶謹附封納
不訝
荅王慶源二首(登州還朝)
近辱書并寄新詩伏讀感慰不已屬多事未及繼和不
審比來尊體何如貴眷各均安某凡百如昨夢想歸路
如痿人之不忘起也溽暑向隆萬乞以時保重
又
令子兩先輩必大富學術非久騰踔矣五五哥五七哥
及十六郎臨行冗迫不果拜書因見道意登州下臨瘴
海枕簟之下天水相連蓬萊三山彷彿可見春夏間常
見海市状如煙雲為樓觀人物之象數日前偶見之有
一詩錄呈為笑也史三儒長老近蒙書冗中未及荅因
見乞道區區海市詩可轉呈也京師有幹乞示下
荅潘彦明二首
行役無定久不奉書至登州領所惠書承起居佳勝甚
慰思企到郡席不暖復蒙詔追勉強奔走愧歎不已緬
懷舊遊殆不勝情承太夫人尊候如昨昌言令兄亦蒙
惠書冗甚未及荅且申意毅甫興宗公頥各為致區區
餘萬萬自重
又
少事奉聞吳待制謫居於彼想不免牢落望諸君一往
見之諸事與照管某向者流落非諸君相伴何以度日
雪堂如要偃息且與打揲相伴使忘遷謫之意亦諸君
風義也不罪不罪
與子安兄二首
拜違十八年終未有省侍之期歲行盡但有懷仰即日
履兹寒凝尊體康勝姪男女各長成東塋每煩照管感
涕不可言某到不旬日又有起居舍人之命方力辭免
年歲間當請一鄉郡歸去漸謀退省耳未即瞻奉萬乞
以時自重
又
子由亦有司諫之命想不久到京東塋芟松甚煩照管
如更合芟間告兄與楊五哥略往覰當分明數點根槎
交付佃戶免致輒便偷斫也不然與出榜立賞召人告
偷斫者亦佳一切告留意相度阿膠半斤真阿井水煎
者青州貢棗五斤充信而已京師有幹乞示及
與鄉人
某去鄉十八年老人半去後生皆不識面墳墓手種木
已徑尺矣此心豈嘗一日忘歸哉久放山澤乍入朝市
張皇失次觸目非所好也但久與子由别乍得一處不
為喜幸然此郎君乃作諫官豈敢望久留者相知之深
故詳及一二
與楊元素三首
奉别忽將二載未嘗定居到闕以來人事衮衮不皇上
問愧仰深矣比日切想起居佳勝近聞小人輒黷左右
此何品類也乃敢如此信知困中無種不有想以道眼
觀之何啻蚊蝱一笑可也知故舊皆已還朝坐念老兄
獨在江湖未免慨歎也更冀順時為國自重冗迫不及
詳
又
忝命過分皆出素奬碌碌無補日憂愧耳舍弟適患赤
目未能上狀又適有鄉信堂兄承議(名不疑)喪亡悲痛中
不能盡區區恕之恕之都下有幹示及
又
陳僉主簿聞公已薦之感戴之懷如親受賜也幸為始
終成之此人實無他腸可保信也不罪
與陳季常
某局事雖清簡而京輦之下豈有閒人不覺劫劫過日
勞而無補顔髮蒼然見必笑也子由同省日夕相對此
為厚幸公小疾雖平不可忽善言不離口善藥不離手
此乃古人之要言可書之座右也藥物有彼中難得須
此幹置者千萬不外如聞公有意入京不知幾時可來
如得一會何幸如之柳一已在此一訪值出未見也僦
居在蒲池寺去此稍遠數日頗有新事左揆已出陳州
君實代之蹇老知和州授之廬簽餘不能盡報去劉莘
老中丞旦夕授也黃安中龍直知越州静菴不管閒事
最妙最妙
與潘彦明四首
辱書喜承起居佳勝眷聚各佳某老病還朝不為久計
已乞郡矣何時扁舟還鄉一過舊棲溷亂故人旬日而
去言之悵然大熱千萬保愛
又
久不聞問方增渴仰忽領手字方知丈丈傾逝聞之悲
怛不可言比日追慕之餘孝履且支持否某衰病懷歸
夢想江上又聞耆舊凋喪可勝悽惋未由往慰惟冀節
哀自重以畢後事
又
東坡甚煩葺治乳媪墳亦蒙留意感戴不可言令子各
計安寶兒想見頎然矣郭興宗舊疾必全平愈酒坊果
如意否韓氏園亭曾與葺乎若果有亭榭佳者可以小
圖示及當為作名寫牌然非華事者則不足名也張醫
博計安勝一場灾患且喜無事風顛不少減否何親必
安竹園復增葺否以上諸人各為再三申意僕暫出苟
禄耳終不久客塵間東坡不可令荒茀終當作主與諸
君遊如昔日也願遍致此意
又
近附黃兵書必達比日孝履何如劉全父來頗聞動止
殊慰想念京塵衮衮無佳想緬懷昔遊悵惘而已昌言
及諸故人皆未及書必察其少暇伸意伸意乍暄千萬
節哀自重
與王慶源二首
久不奉狀愧仰增積即日遠想起居佳勝叔丈脫屣縉
紳放懷田里絶人遠矣某罪廢流落今復強顔周行有
愧而已若聖恩憐其老鈍年歲間乞與一鄉郡歸陪杖
屨復講昔日江上攜壺藉草之樂只是不得拽脚相送
先發遣酒壺歸瑞草橋於義儉矣記得否呵呵何幸如
之未間惟望厚自頥養以享無疆之壽
又
遠沐寄示老手高風詠歎不已甚欲和謝公私紛紛少
暇竟未果悚悚七八兩秀才各計安為學想日益早奮
埸屋慰親意也知宅醖甚竒日與蔡子華陽君素聚會
每念此即致仕之興愈濃也示諭要畫酒後信手豈能
復佳寄一扇一小軸去作笑耳
答佛印禪師
經年不聞法音經術荒澁無與鋤治忽致手教累幅稍
覺洒然仍審比來起居佳勝行役二年水陸萬里近方
弛擔老病不復往日而都下人事十倍於外吁可畏也
復欲如去年相對溪上聞八萬四千偈豈可得哉南望
山門臨書悽斷苦寒為衆自重
與王文甫
多時不奉書思仰不去心比日履兹酷暑體中佳勝數
日以伏暑下府初安乏力而潘二丈速行略奉此數字
殊不盡意西山詩一冊當今能文之士多在其間并拙
詩親寫與鄧聖求詩同納上或能為入石安溪亦佳不
然寫放壁中可也
與運判應之
多日不接奉渴仰殊深大熱伏想起居佳勝承旦夕啓
行無緣往别鄉里何幸被蒙豈弟之政但賢者遠去有
識所歎也衝犯酷暑千萬自愛
與范子功二首
違闊歲月書問不繼自咎之深殆無所容伏惟盛德雅
度有以容之比日切計鎮撫之暇台候萬福某蒙庇粗
遣驟遷過分備員無補惟雅眷有以教督之乃幸毒熱
伏冀順時為國自重
又
久疎上問愧仰增劇承軒旆將至起居佳勝欣慰不已
暫還舊席即膺柄用輿議所屬小子得少託餘庇尤為
厚幸區區即遂面究
與知縣十首
紛冗久疎上問辱書感愧比日履兹春温起居何如末
由展奉徒深渴仰尚冀保練以慰區區
又
近屢辱書數裁謝但苦冗中不盡意耳比日起居何如
惠笋已拜賜新竒之味遠能分惠感愧無已
又
頻示誨感服勤眷乍暄伏計尊體佳勝前去當入府果
爾否
又
近者叠辱臨訪紛冗中不盡所懷枉手教具審起居佳
勝感慰兼集何日復入城得少款聚未間萬萬自重
又
近辱回教感慰深矣比日履兹伏暑起居清勝咫尺莫
由會遇引領來塵庶幾少盡區區未間萬萬自重
又
人來辱手教承比日起居佳勝思企高義未緣款奉臨
書悵惘示諭書醉公石固佳但目昏罷倦每書過百十
字輒意闌恐旦夕少暇耳毒熱萬萬以時自重
又
近日雖獲一再見終不盡區區辱書告别又不即裁答
可量愧悚宿昔稍涼起居勝常景物漸嘉邑事多暇想
有以為樂此外萬萬自重
又
叠辱手教感慰兼集邑事清簡起居勝常小兒蒙不鄙
外荷德殊深矣未由接奉千萬以時自重
又
兒子遂獲託庇知幸魯鈍多不及事惟痛與督勵也切
祝切祝晉卿相見殿門外惘然如夢中人也人世何者
非夢耶亦不足多談但喜其容貌蔚然如故非有過人
能如是耶
又
昨日辱示佳篇詞韻高絶非此句無以發揚醉公也雨
冷起居佳否二碑納上
與人二首
辱教伏承尊體康勝某以拘文不克造請初不知微恙
今聞已安愈甚慰馳仰然猶當倍加保愛也
又
違闊忽復周歲思仰日深衝涉薄冷起居清勝即獲瞻
奉下情欣躍區區併遂面盡
與張正巳
特承訪别愧企良深晴寒起居佳勝寶月書信并念二
姪一書煩從者附行不訝不訝正寒衝冐千萬加愛
答李方叔(翰林)
承示新文如子駿行状丰容雋狀甚可貴也有文如此
何憂不達相知之久當與朋友共之至於富貴則有命
矣非綿力所能必致姑務安貧守道使志業益充自當
有獲鄙言拙直久乃信耳幸照察
答毛滂
再辱示手教伏審酷熱起居清勝見諭某何敢當徐思
之當不爾非足下相期之遠某安得聞此言感愧深矣
體中微不佳奉答草草
與王慶源三首
久不上状愧仰增積即日退居多暇尊體勝常某進職
北扉皆出奬庇自頃流落江湖日欲還鄉追陪杖屨為
江路藉草之遊夢想見之今日國恩深重憂責殊大報
塞愈難退居何日西望惋悵殆不勝懷想叔丈與丈人
及諸姪歲時相遇樂不可名雖清貧難堪然熬波之餘
必及鴒原應不甚寂寞也歲晚苦寒伏乞保重
又
近奉慰疏必達比日尊體何如某與幼弱凡百粗遣人
生悲樂過眼如夢幻不足追惟以時自娛為上策也某
名位過分日負憂責惟得幅巾還鄉平生之願足矣幸
公千萬保愛得為江邊攜壺藉草之遊樂如之何
又
向要紅帶今寄一條去却是小兒子輩聞翁要此頗盡
功勾當釘造不知稱尊意否拙詩一首并黃秦二君皆
當今以詩文名世者各賦一首寫作黃素經一卷並託
孫子發宣德寄上京師有所須但請示及
答劉貢父
某江湖之人久留輦下如在樊籠豈復佳思也人情責
重百端而衰病不能應副動是罪戾故人知我想復見
憐耶後會未可期臨書悵惘禪理氣術比來加進否世
間關身事特有此耳願更着鞭區區之禱也
與范蜀公六首
日望旌旆之至不敢復上問不謂高懷超然不屑世故
堅卧莫致有識悵惘然孤風凜然足以下激頽靡雖非
赫赫可指之功其於二聖忠厚之治所補多矣比日履
兹寒凝台候何如未由瞻奉伏冀萬萬為國自重
又
某碌碌無補久竊非據又舍弟繼進皆以疎愚處必争
之地公議未厭豈可久安非遠當乞一郡以自效或得
過謁少聞誨語大幸也始者竊意丈夫絶意軒冕然猶
當強到闕一見嗣聖今乃確然如此殊乖素望然士大
夫甚高此舉也冗中不盡區區
又
伏承歸政得請恩禮優異伏惟慶慰公孤風亮節久信
天下而有識今日尤復歸心勉強暫起以慰二聖大望
幡然復退以安無窮之福出處之間雍容自得真可為
後世法矣官守所縻不獲躬詣謹奉手啟區區萬一
又
今晩忽得報承子豐承事遽至大故聞之悲痛殆不可
言美才懿行期之遠到今乃止此士友所共痛惜而况
姻戚之厚悲惋可量丈丈高年罹此苦毒有識憂懸伏
惟高明痛以理遣割難忍之愛上為朝廷下為子孫親
友自重不勝縷縷
又
近者子豐攜長子承務見過見其風骨秀整聞向下二
子甚竒死生壽夭皆常事惟有後可以少慰丈丈意幸
以此自遣
又
子功淳父皆欲謁告省覲某恨不同往曉解左右臨書
悽愴
與楊元素二首
向馳賀緘及因李教授行附問各巳達否比日履兹微
涼台候何似某蒙庇粗遣如聞公欲一謁元老果否不
若遂遊廬阜况職當按行他日世事一復奉諉欲為此
行豈可得哉餘惟萬萬為人自重
又
某近數章請郡未允數日來杜門待命期於必得耳公
必聞其略蓋為臺諫所不容也昔之君子惟荆是師今
之君子惟温是隨所隨不同其為隨一也老弟與温相
知至深始終無間然多不隨耳致此煩言蓋始於此然
進退得喪齊之久矣皆不足道老兄相知之深恐願聞
之不須為人言也令子必得信計安
與張太保安道
某以不善俯仰屢致紛紛想已聞其詳近者凡四請郡
杜門待命幾二十日文母英聖深照情偽德音琅然中
外聳服幾至有所行遣而諸公燮和之數日有旨與言
者數君皆促供職明日皆當見蓋不敢兼卧嫌若復伸
前請爾蒙知愛之深不敢不盡幸為察之褊淺多忤有
愧教誨之素臨書悒悒
與李端伯寳文三首
自附啟河朔爾後紛紛不獲繼問左右比日伏審鎮撫
之暇台候萬福蜀中本易治而或者擾之公既深得民
情而民亦素服公政切想下車以來笑談無事行春之
樂無由託後乘陪賓客之末但深想望舍弟鎖宿殿廬
未及奉狀
又
張君房助教陵井人本治儒術巳而為醫有過人者識
病通變而性極厚恐欲知之某寵禄過分碌碌無補久
以為愧近屢請郡未獲若得歸掃墳墓遂得望見豈勝
厚幸但恐政成促召在旦暮爾冗中不盡區區
又
邑子每來稔聞豈弟之政西南泰然不肖與受賜多矣
幸甚幸甚小姪千之初官得在麾下想蒙教誨成就也
曾拜聞眉士程遵誨者文詞氣節皆有可取不知曾請
見否
答吕元鈞三首
適辱教值局中不即答悚息悚息熱甚尊體佳安隆暑
衝冐何不少待秋涼必亮此意非面莫盡香不欲附去
恐損其人之高節紛紛之議未聞其詳可否示諭餘俟
朝中可既
又
中間承進職雖少慰人望然公當在廟堂此豈足賀也
此間語言紛紛比來尤甚士大夫相顧避罪而已何暇
及中外利害大計乎示諭但閔然而已非久季常人行
當盡區區
又
屢與令子語欽愛才美但尚屈太官未厭公論耳季常
近得書亦見黃州人言體氣頗安壯但口眼微動耳來
求藥物已寄去餘具令子口白
答史彦明主簿二首
别後冗懶相因不果上問愧企增劇遠辱書教感服深
矣比日起居何如衰病懷歸請郡未獲何時展奉少道
宛結歲晚厚愛少慰區區
又
新寧想未赴上前所欲發書至時可示諭也程懿叔去
後旅思牢落聞已到郡矣寄惠秋石極感留意新春龍
鶴菜根有味舉箸想復見憶耶
與千之姪
獨立不懼者惟司馬君實與叔兄弟耳萬事委命直道
而行縱以此竄逐所獲多矣因風寄書此外勤學自愛
近來史學凋廢去歲作試官問史傳中事無一兩人詳
者可讀史書為益不少也
與楊君素二首
奉别忽二十年思仰日深書問不繼每日以為愧比日
動止何似子姪十九兄弟遠來得聞尊體康健異常不
勝慶慰知騎驢出入步履如飛能登木自採茘枝此希
世竒事也雖壽考自天亦是身心空閒自然得道也某
衰倦早白日夜懷歸會見之期想亦不遠更望順時自
重少慰區區因孫宣德歸附手啟上問
又
某去鄉二十一年里中尊宿零落殆盡惟公龜鶴不老
松柏益茂此大慶也無以表意輒送暖脚銅缶一枚每
夜熱湯注滿密塞其口仍以布單褁之可以達旦不冷
也道氣想不假此聊致區區之意而已令子三七秀才
及外甥十一郎各計安
與黃州故人
某寵禄過分憂責自重顔衰鬢秃不復江上形容也屢
乞郡未得但懷想曩遊發於夢想也洗眼揩牙藥得之
幸甚切望掛意覆盆子必已採得望多寄也都下有幹
示及十二十三兩先輩各致區區忙甚未及書艾清臣
亦然京師冗迫殊不款曲也
答龐安常二首
久不為問思企日深過辱存記遠枉書教具聞起居佳
勝感慰兼集惠示傷寒論真得古聖賢救人之意豈獨
為傳世不朽之資蓋已義貫幽明矣謹當為作題首一
篇寄去方苦多事故未能便付去人然亦不久作也老
倦甚矣秋初決當求去未知何日會見臨書惘惘惟萬
萬以時自愛
又
人生浮脆何者為可恃如君能著書傳後有幾念此便
當為作數百字仍欲送杭州開板也知之
答程懿叔
人來辱書喜知起居佳勝眷愛各萬福郡政清暇稍有
樂事處以無心強梗自服甚善甚善所望於吾弟也某
凡百如昨但碎累各病醫人不離門勞費百端日有外
補之興行先尚未到亦不聞遠近之耗未緣會合新春
保練别膺殊渥
答李方叔三首
叠辱手教愧荷不已雪寒起居佳勝示諭固識孝心深
至然某從來不獨不作不書銘誌但緣子孫欲追述祖
考而作者皆未嘗措手也近日與温公作行狀書墓誌
者獨以公嘗為先妣墓銘不可不報耳其他決不為所
辭者衆矣不可獨應命想必獲罪左右然公度某無他
意意盡於此矣悚息悚息
又
承遂舉三十喪哀勞極矣此古人事復見於今恨不能
兼助耳不易不易阡表與墓誌異名而同實固難如教
不罪不罪某暮歸困甚來人又立行不復覼縷
又
某以虛名過實士大夫不察責望逾涯朽鈍不能副其
求復致紛紛欲自致省静寡過之地以餞餘年不知果
得此願否故人見愛以德不應更虛華粉餙以重其不
幸承示諭但有愧汗耳
與王定國
數日卧病在告不審起居佳否知今日會兩壻清虛隂
森正好劇飲坐無狂客冰玉相對得無少澹否扶病暫
起見與子由簡大罵書尺往還正是擾人可憎之物公
乃以此為喜怒乎仙人王遠云得此書當復劇口大罵
之固應爾然而不可以徒罵也知公澹甚往發一笑張
十七必在坐幸仰意
與李端叔
辱書并示伯時所畫地藏某本無此學安能知其所得
於古者為誰何但知其為軼妙而造神能於道子之外
探顧陸古意耳公與伯時想皆期我於度數之表故特
相示耶有近評吳畫百十字輒封呈并畫納上
與李伯時
辱手示及惠新醖感愧殊深即日起居佳勝洗玉池銘
更寫得小字一本比之大字者稍精請用陳伯修之說
更刻於石柱上為家人還奉謝
與范純父
三辱示諭鄙意不移公休之餽人子之心也不肖之辭
夙昔之分也某已領其意而辭其物物有齊量意豈有
窮哉昔人已聘還圭璋庶幾此義
與辯才禪師三首
久不奉書愧仰增深比日切惟法履佳休某忝冐過分
碌碌無補日望東南一小郡庶幾臨老復聞法音尚冀
以時為衆自愛
又
某尚與兒子竺僧名迨於觀音前剃落權寄緇褐去歲
明堂恩已奏授承務郎謹與買得度牒一道以贖此子
今附趙君齎納取老師意剃度一人仍告於觀音前略
祝願過悚息悚息
又
某有少微願須至仰煩切料慈照必不見罪某與舍弟
某捨絹一百疋奉為先君霸州文安縣主簿累贈中大
夫先妣武昌郡太君程氏造地藏菩薩一尊并座及侍
者二人菩薩身之大小如中形人所費盡以此絹而巳
若錢少即省縷刻之工可也乞為指揮選匠便造造成
示及專求便船迎取欲京師寺中供養也煩勞神用愧
悚不已
與浴室用公
去鄉久不復相聞知得來示及退翁書乃審公正信法
子而吾先友史彦輔十三丈之甥也又承寄示正信偈
頌塔銘感歎不可言比日法體勝常知長講起信自講
入禪把攬放船甚善甚善輒題數句塔銘後以補闕逸
未即相見千萬為法自重大雪後手凍不復成字
與張元明二首
數日起居佳否有一詮秘大師者與之久故患痢後腸
滑甚困欲煩一往視療之可否在興國寺戒壇院此一
高行僧也便同作福田呵呵
又
數日起居佳勝適在院中得王郎簡帖如此今封呈切
告輟忙一往他必不敢苛留且請周念副此人友愛急
難之心切望切望
與家復禮
前日辱訪别悵戀不巳隂寒起居佳否送行詩别寫得
一本都勝前日書者復納去遠道萬萬自重
答劉元忠三首(杭州)
專人辱書承昆仲遠寄詩文讀之喜慰殆不可言喜諫
議公之有子也比日雪寒起居佳否詩文皆大佳然法
曹君所製尤佳也為之不已何所不至輒出一詩為謝
取笑取笑未由披奉千萬節哀自重
又
聞愛弟傾逝手足之痛如何可言奈何奈何盛德之後
何乃止此壽夭默定非追悼所及千萬寬中自愛而已
無由面慰臨紙哽塞
又
先公傳久欲作以官事衮衮未暇成當即寄去也所要
白雲居士字不知足下自謂耶抑為他人求也既不識
其人不欲便寫若乃是自謂則未願足下為此名號也
必亮此言黃素却寫一絶句納去不訝
答王慶源
久不奉書愧仰兼極令姪元直遠訪首出教字感慰之
懷未易盡陳比日履兹春和尊體何如某為郡粗遣衰
病懷歸日欲致仕既忝侍從理難驟去須自藩鎮乞小
郡自小郡乞宫觀然後可得也自數年日夜營此近已
乞越雖未可知而經營不已會當得之致仕有期則拜
見不遠矣惟望倍加保嗇庶歸鄉日猶能陪侍杖屨上
下山谷間也楮冠玳簮聊表遠意玳簮已七八十年物
閱數名公矣幸服用之
與引伴高麗練承議三首
辱回教感服不已數日極寒徒御良苦切惟起居佳勝
早潮不知應否想不出今晚必渡引望飢渴專人候問
又
來日若晚渡酒五行已夜矣本州舊例雖夜已深人使
猶秉燭復謁當夜下書請次日大排不知如何又二十
日正是國忌若待二十一日大排又過三日勅限不知
可打散不坐否乞一一示諭得以預備也
又
中使已到三十里若高麗使只今來辭酒罷却可迎中
使老業未盡有此蒼忙望公慈造一言得只今上馬為
幸
與潘彦明二首
久不奉書切惟起居佳勝老拙凡百如舊出守舊治頗
得湖山之樂但歲災傷拯救勞弊無復齊安放懷自得
之娛也彦明與故人諸公頗見念否何時會合臨紙惘
惘新春萬萬自重
又
兩兒子新婦各為老乳母任氏作燒化衣服幾件敢煩
長者丁囑一幹人令剰買紙錢數束仍厚鋪新芻於墳
前一酹而燒之勿觸動為佳恃眷念之深必不罪干凂
悚息悚息
與程懿叔二首
稍不聞問思企增劇比日起居何如貴眷各安勝廣東
近亦得書甚安子由使虜亦還矣某近忽苦腰痛在假
數日今雖強出視事尚未全健已乞宣城或宫觀去此
雖暫病亦欲漸為退休之計耳吾弟治績遠聞當即召
用少慰公議
又
承拜命移漕巴峡薄慰衆望方欲奉書使至辱教字且
審起居清勝懿叔才地治狀當召還清近此何足道得
一省墳墓仍見親知為可賀耳衰病疲厭何時北趨歸
路仰羨而已知在江上咫尺莫緣一見臨紙惘惘
答聞復上人
辱書并詩誦味不釋手感慰之極比日起居何如示諭
欲以高丈發明儒釋固所望於左右也某數日病在告
今日頗快來旦欲出視事然尚少力粗和得來詩未能
盡意花瓷不難得但去人已負重後信當致也詩中似
欲之故及未相見間萬萬自愛
與趙德麟二首
候吏來特承書教禮意兼重感怍不已比日起居何如
養痾便郡得親宗彦幸甚行役迫遽裁謝草略想蒙恕
察
又
明守一書託為致之育王大覺禪師仁廟舊所禮遇嘗
見御筆賜偈頌其略云伏覩大覺禪師其敬之如此今
聞其困於小人之言幾不安其居可歎可歎太守聰明
老成必能安全之願公因語欵曲一言正使凡僧猶當
以仁廟之故加禮而况其人道德文采雅重一時乎此
老今年八十二若不安全當使何往恐朝廷聞之亦
未必喜也某方與撰宸奎閣記旦夕附去公若見此老
當為致意
東坡全集卷八十二
