東坡全集卷八十九宋蘇軾撰
墓誌銘十二首
故龍圖閣學士滕公墓誌銘(代張文定公作)
神宗英文烈武聖孝皇帝初臨海内厲精為治旁
求天下以出異人得英偉大度之士滕公元發
始見知于英祖而未及用書其姓名藏于禁
中帝以是知之既見公姿度雄爽問天下所
以治亂不思而對曰治亂之道如黑白東西所以
變色易位者朋黨亂之也帝曰卿知君子小人
之黨乎公曰君子無黨譬之草木綢繆相附者
必蔓草非松栢也朝廷無朋黨雖中主可以濟不然雖
上聖不治帝太息曰天下名言也遂以右正言知制誥
諫院開封府拜御史中丞翰林學士且大用矣而公性
疎達不疑在帝前論事如家人父子言無文飾洞見肝
鬲帝知其誠盡事無鉅細人無親疎輒以問公或中夜
降手詔使者旁午公隨事解答不自嫌外而執政方立
新法天下洶洶恐公有言而帝信之故相與造事謗公
帝雖不疑然亦出公于外以翰林侍讀學士知鄆州移
定與青留守南都徙齊鄧二州用公之意蓋未衰也而
公之妻黨有犯法至大不道者小人因是出力擠公必
欲殺之帝知其無罪落職知池州徙蔡未行改安州既
罷入朝未對而左右不悅者又中以飛語復貶筠州士
大夫為公危慄或以為且有後命公談笑自若曰天知
吾直上知吾忠吾何憂哉乃上書自明帝覽之釋然即
以為湖州方且復用而帝升遐公讀遺詔僵仆頓絶久
之乃蘇曰巳矣吾無所自盡矣今上即位徒公為蘇揚
二州除公龍圖閣直學士復以為鄆州徙真定河東治
邊凛然威行西北號稱名將而宦官為走馬者誣公病
不任職詔徙許州御史論公守邊竒偉之狀且言其不
病詔復留河東而公已老蓋年七十有一矣即力求淮
南上不得已乃以龍圖閣學士知揚州未至而薨蓋元
祐五年十月二十四日也方平歴事三宗逮與天聖景
祐間賢公卿游公雖為晚進而開濟之資邁往之氣蓋
有前人風度以先帝神武英斷知公如此而終不大用
每進小人輙讒之公嘗上章自訟有曰樂羊無功謗書
滿篋即墨何罪毁言日聞天下聞而悲之嗚呼命也夫
公諱甫字元發其後避高魯王諱以字為名而字逹道
東陽人也滕氏出周文王之子錯封於滕所謂滕叔繡
者十一代祖令琮為唐國子司業令琮生太常博士翼
翼生贈戸部侍郎伉伉生贈禮部侍郎蓋蓋生戸部侍
郎贈右僕射珦珦生太中大夫睦州刺使邁邁生越州
觀察推官&KR0008;&KR0008;生祠部郎中文規文規生公之曾祖諱仁俊
為温州永嘉令祖諱鑒不仕皇考諱高贈中大夫曾祖
母祖母皆范氏繼祖母陳氏皇妣王氏追封太原郡君
生公之夕夢虎行月中而墮其室九歲能賦敏捷過人
范希文皇考舅也見公而竒之教以為文希文為蘇州
而安定胡先生瑗居于蘇公往從之門人以千數第其
文公常為首嘗舉進士試于庭宋子京竒其文擢為第
三人而以聲韻不中法罷之其後八年復中第第三授
大理評事通判湖州時孫元規守錢塘一見公曰名臣
也後當為賢將授以治劇守邊之要召試學士院充集
賢校理判吏部南曹除開封府推官三司鹽鐵戸部判
官同修起居注判戸部勾院公在館閣未嘗就第見執
政故宰相不悅不遷者十年既遇知神宗為諫官知無
不言然御史中丞王陶論宰相不押班為䟦扈上以問
公公曰宰相固有罪然以為䟦扈則臣為欺天䧟人矣
為開封府三獄皆滿公視事之日理出數百人决遣殆
盡京師翕然稱之為御史中丞中書密院議邊事多不
合趙明與西人戰中書賞功而密院䧏約束郭逵修堡
樞密院方詰之而中書已下褒詔矣公言戰守大事也
安危所寄今中書欲戰密院欲守何以令天下願敇大
臣凡戰守除帥議同而後下上善之諫官楊繪言宰相
不當以其子判鼓院上曰繪不習朝廷事鼓院傳達而
巳何與於事公曰人有訴宰相者使其子傳達之可乎
且天下見宰相子在是豈敢復訴事上悟為罷之种諤
擅築綏州且與薛向發諸路兵環慶保安皆出剽掠西
人復誘殺將官楊定公上疏極言亮祚巳納欵不當失
信邊隙一開兵連民疲必為内憂京師郡國地震公三
上疏指陳致災之由大臣不悅出公知秦州上面謂曰
秦州非朕意也留不遣詔館伴契丹使前此館伴非其
人使者議神塔子事往復紛然是歲契丹遣蕭林牙揚
興公來聘朝廷憂之公見興公開懷與語問其家世父
祖事委曲詳盡興公驚且喜不復論去歲事將去與公
馬上泣別林牙謂興公曰君與滕公善豈將留此乎上
聞之大喜因公奏事殿中歎曰朕欲擢卿執政卿逾月
不對而大臣力薦用唐介矣公曰臣恨未有死所報陛
下知遇豈愛官職者唐淑問孫覺言公短上不信悉以
其言示公所以慰勞公者甚厚公頓首曰陛下無所疑
臣無所愧足矣河朔地大震涌沙出水壞城池廬舍命
公為安撫使官吏皆幄寢居民恐懼棄家而苃舍公獨
卧屋下曰民恃吾以生屋摧民死吾當以身同之民始
歸安其室乃命葬死者食饑者除田稅察惰吏修堤防
繕甲兵督盗賊河朔遂安使還大臣將除公并州上復
留公開封府民有王潁者為鄰婦隠其金閱數尹不能
辨潁憤悶至病傴杖而訴於公公呼鄰婦一問得其情
取金還潁&KR3296;奮身仰謝失傴所在投杖而出一府大駭
除翰林學士夏國王秉常被簒公言繼遷死時李氏幾
不立矣當時大臣不能分建諸豪乃以全地王之至今
為患今秉常失位諸將争權天以此遺陛下若再失此
時悔將無及請擇一賢將假以重權使經營分裂之可
不勞而定百年之計也上竒其策然不果用欲以公為
三司使力辭已而除公瀛州安撫使公入頓首曰臣知
事陛下而已不能事黨人願陛下少回昔日之眷無使
臣為黨人所快則天下皆知事君為得而事黨人為無
益矣上為改容公以皇考諱辭高陽開乃除鄆州治盗
有方不獨用威猛時有所縱捨盗為屛息移定州許入
覲力言新法之害曰臣始以意度其不可耳今為郡守
親見其害民者具道所以然之狀至定州以上已宴郊
外有報契丹入寇邊民來逃者將吏大駭請起治兵公
笑曰非爾所知也益置酒作樂遣人諭逃者曰吾在此
虜不敢動使各歸業明日問之果妄諸將以是服公韓
忠彦使契丹楊興公迎勞問公所在且曰滕公可謂開
口見心矣忠彦歸奏上喜進公禮部侍郎使再任詔曰
寬嚴有體邊人安焉公因作堂以安邊名之公去國既
久而心在王室著書五篇一曰尊主勢二曰本聖心三
曰校人品四曰破朋黨五曰贊治道上之其略曰陛下
聖神文武自足以斡運六合譬之青天白日不必點綴
自然清明識者韙其言天下大旱詔求直言公上疏曰
新法害民者陛下既知之矣但下一手詔應熙寧二年
以來所行新法有不便者悉罷則民氣和而天意解矣
富彦國之守青州也嘗置教閱馬步軍九指揮彦國既
去軍稍缺不補公至青復完之至溢額數千其後朝廷
屢發諸路兵或喪失不還惟青州兵至今為盛其謫守
池安皆以静治聞飲酒賦詩未嘗有遷謫意侍郎韓丕
旅&KR0008;于安五十年矣學士鄭獬安人也既没十年貧不
克葬公皆葬之著作佐郎木炎居喪以毁卒公既助其
葬又為買田賙之敇使謝諲市物于安因緣為姦民被
其毒公密疏姦狀上為罷黜諲自安定先生之亡公常
割俸以賙其子及為湖州祭其墓哭之慟東南之士歸
心焉自揚徒鄆歲方饑乞淮南米二十萬石為備鄆有
劇賊數人公悉知其所舍遣吏掩捕皆獲吏民不知所
出郡學生食不給民有争公田二十年不决者公曰學
無食而以良田飽頑民乎乃請以為學田遂絶其訟學
者作新田詩以美之時淮南京東皆大饑公獨有所乞
米為備召城中富民與約曰流民且至無以處之則疾
疫起并及汝矣吾得城外廢營地欲為席屋以待之民
曰諾為屋二千五百間一夕而成流民至以次授地井
竈器用皆具以兵法部勒少者炊壯者樵婦女汲老者
休民至如歸上遣工部郎中王古按視之廬舍道巷引
繩棋布肅然如營陣古大驚圖上其事有詔褒美蓋活
五萬人云徙真定乞以便宜除盗許之然訖公之去無
一人死法外者秋大熟積饑之民方頼以生而有司争
糴榖貴公奏邊廪有餘請罷糴二年從之徙知太原府
河東兵勞民貧而土豪將吏皆利於有警故喜作邊事
民不堪命公始至蕃族來賀令曰謹斥侯無開邊隙有
寇而失備與無寇而生事者皆斬自軍司馬㳂邊安撫
以下皆勒以軍法西人獵境上河外請益兵公曰寇來
則死之吾不出一兵也河東十二將其四以備北其八
以備西八將更休為上下番是歲八月邊郡稱有警請
八將皆上謂之防秋公曰賊若并兵犯我雖八將不敵
也若其不來四將足矣卒遣更休而將吏懼甚扣閤争
之公指其頸曰吾已捨此矣頸可斷兵不可出卒無寇
省芻粟十五萬河東之所患者鹽與和糴也公稍更其
法明著稅額而通鹽商配率粮草視物力高下而不以
占田多少為差民以為便陽曲縣舊治城西汾決徙城
中縣廢為荒田公奏還之使縣治堤防如黃河民復成
市諸將駐列城者長吏或不悦捃誣以事有至死者公
奏立法將有罪徙他郡訊驗諸將聞之喜曰公保吾生
當報以死西夏請復故地詔賜以四寨而葭蘆隸河東
公曰取城易棄城難昔棄囉凡西人襲我不備喪金帛
不貲且為夷狄笑乃命部將訾虎蕭士元以兵護遷號
令嚴整寇不敢近無一瓦之失將賜寨公請先畫界而
後棄不從西人已得地則請凡畫界以綏德城為法從
之公曰若法綏德以二十里為界則吳堡去葭蘆百二
十里為失百里矣兵家以進退尺寸為強弱今一舉而
失百里不可力争之巳而諜者得西人之謀曰吾將出
勁兵於義吳二寨之間劫漢使不得出兵則二寨亦棄
矣公遂復前議章九上至數萬言議者謂近世名將無
及公者公為文與詩英發妙麗每出一篇學者争誦之
篤於行義事父母撫諸弟以孝友聞臨大事决大議毅
然不計死生至於已私則小心莊栗惟恐有過其事上
及與人交馭將吏待妻子奴婢一以至誠仕自大理評
事至右光禄大夫職至龍圖閣學士勲至上柱國爵至
南陽郡開國侯食邑至一千六百戸實封至八百戸贈
銀青光禄大夫有文集二十卷娶李氏唐御史大夫栖
筠之後晉卿之女累封建安郡君先公卒贈永寧郡君
子三人祐祁皆承奉郎裕尚幼女五人長適朝請郎知
楚州何洵直次適宣德郎袐書省正字王炳早卒次適
宣德郎太學慱士王渙之次復適王炳季適方平之子
朝散郎南京通判恕孫男六人將以元祐七年八月二
十二日癸酉葬于蘇州長洲縣彭華鄉陽山之栗塢銘
曰
天之降材千夫一人人之逢時千載一君生之既難得
之豈易而彼讒人曾不少置昔在帝堯甚畏巧言讒說
震驚雖堯亦然偉哉滕公廊廟之具帝欲用公將起輙
仆賴帝之明雖仆復興小試于邊戎狄是膺日月逝矣
歲不我與老成云亡吾誰與處若古有訓無競維人公
之治邊折衝精神猛虎在山藜藿茂遂及其既亡樵牧
所易公官三品以壽考終我銘之悲夫豈為公
王子立墓誌銘
子立諱適趙郡臨城人也始予為徐州子立為州學生
知其賢而有文喜怒不見得喪若一曰是有類子由者
故以其子妻之與其弟遹子敏皆從余於吳興學道日
進東南之士稱之余得罪於吳興親戚故人皆驚散獨
兩王子不去送余出郊曰死生禍福天也公其如天何
返取余家致之南都而子立又從子由謫於高安績溪
同其有無賦詩絃歌講道著書於席門茅屋之下者五
年未嘗有愠色余與子由有六男子皆以童子從子立
遊學文有師法人人自重不敢嬉宕子立實使然元祐
四年冬自京師將適濟南未至卒于奉高之傳舍蓋十
月二十五日也享年三十五曾祖諱璘贈中書令妣田
氏楚國夫人祖鬷工部侍郎知樞密院贈太尉諡忠穆
妣宋氏仁壽郡夫人考諱正路比部郎中知濮州贈光
禄大夫妣李氏夀安縣君一女初伏有遺腹子裔文集
十五卷其學長於禮服子由謂其文朱絃疏越一唱而
三歎者也七年十一月五日其兄蘧子開葬于臨城龍
門鄉兩口村先瑩之側銘曰
知性以為存不壽非其怨也知義以為榮不貴非其羡
也而未能忘於文則猶有意於傳也嗚呼百世之後其
姓名與我皆隱顯也
寳月大師塔銘
寳月大師惟簡字宗古姓蘇氏眉之眉山人於余為無
服兄九歲事成都中和勝相院慧悟大師十九得度二
十九賜紫三十六賜號其同門友文雅大師惟慶為成
都僧統所治萬餘人鞭笞不用中外肅伏慶博學通古
今善為詩至於持律總衆酬酢事物則師密相之也凡
三十餘年人莫知其出於師者師清亮敏達綜練萬事
端身以律物勞已以裕人人皆高其才服其心凡所欲
為趨成之更新其精舍之在成都與郫者凡一百七十
三間經藏一盧舍那阿彌陀彌勒大悲像四塼橋二十
七皆談笑而成其堅緻可支一世師於佛事雖若有為
譬之農夫畦而種之待其自成不數數然也故余嘗以
為修三摩鉢提者蜀守與使者皆一時名公卿人人與
師善然師常罕見寡言務自却遠蓋不可得而親疎者
喜施藥所活不可勝數少時瘠黑如𣑽僧既老而晳若
復少者或曰是有隂德發於面夀未可涯也紹聖二年
六月九日始得微疾即以書告於往來者勑其子孫皆
佛法大事無一語私其身至二十二日集其徒問日蚤
莫及辰曰吾行矣遂化年八十四是月二十六日歸骨
于城東智福院之夀塔弟子三人海慧大師士瑜先亡
次士隆次紹賢為成都副僧統孫十四人悟遷悟清悟
文悟真悟緣悟深悟微悟開悟通悟誠悟益悟權悟緘
曾孫三人法舟法榮法原以家法嚴故多有聞者師少
與蜀人張隠君少愚善吾先君宫師亦深知之曰此子
才用不減澄觀若事當有立於世為僧亦無出其右者
已而果然余謫居惠州舟實來請銘銘曰
大師寳月古字簡名出趙郡蘇東坡之兄自少潔齊老
而彌剛領袖萬僧名聞四方夀八十四臘六十五瑩然
摩尼歸真于土錦城之東松栢森然子孫如林蔽芾其
隂
陸道士墓誌銘
道士陸惟忠字子厚眉山人家世為黃冠師子厚獨狷
潔精苦不容於其徒去之遠游始見余黃州出所作詩
論内外丹指略蓋自以為決不死者然余嘗告之曰子
神清而骨寒其清可以仙其寒亦足以死其後十五年
復來見余惠州則得瘦疾骨見衣表然詩益工論内外
丹益精曰吾真坐寒而死矣每從事於養生輒有以敗
之類物有害吾生者余曰然子若死必復為道士以究
此志余時適得美石如黑玉曰當以是志子墓子厚笑
曰幸甚久之子厚去余之河源開元觀客於縣令馮祖
仁而余亦謫海南是歲五月十九日竟以疾卒年五十
祖仁葬之觀後蓋紹聖四年也銘曰
嗚呼多藝此黃冠詩棋醫卜内外丹無求於世宜堅完
龜飢鶴瘦終難安哀哉六巧坐一寒祝子復來少宏寬
毋復清詩助痟酸龍虎尤成無或奸往駕赤螭驂青鸞
惠州官葬暴骨銘
有宋紹聖二年官葬暴骨于是是豈無主仁人君子斯
其主矣東坡居士銘其藏曰
人耶天耶隨念而徂有未能然宅此枯顱後有君子無
廢此心陵谷變壞復棺衾之
李太師墓誌
李氏之先世有德人使皆好學忠信而文則其成材五
季得之﨑嶇兵間亦何所為世養于蒙以待承平允文
太師發跡于經人知誦之公蹈用之其言皆經其行中
之仁致麟鳳自不覆巢使公逢時鳳鳴其郊公為獄官
遇囚如子視囚出入如已生死以德報怨世有或然任
其不叛仁人所難是心惟微實聞于帝無疆之休以來
本世篤生三子其幼益隆如誼仲舒烏陽是逢始葬于
魏物不稱德河流墓改襚以冕服公之令聞追配太丘
子孫公卿有進無羞安安之原太行之麓有或兆之匪
筮匪卜
朱亥墓誌
崔嵬高丘其下為誰惟魏烈士朱亥是依時惟布衣不
震不驚晉鄙在師孔嚴不孤進承其頥視如豚猳昔其
在屠誰養其威鼓刀市人誰者畏之世之勇夫殺人如
蒿及其所難或失其刀惟是貧賤無以自豪是謂真勇
士之布衣其亦在養有或不養臨事而恐惟是屠者其
養可取
劉夫人墓誌銘(代韓持國作)
夫人姓劉氏開封人曾大父處士諱巖大父大理寺丞
諱惟吉考贈右金吾衛將軍諱達夫人年十七歸于武
功蘇才翁翁諱舜元參知政亊諱易簡之孫贈工部侍
郎諱耆之子也少與弟子美聖闢皆有盛名蘇氏既大
家而姑王夫人太尉文正公之息女也嚴重有識素賢
其子自為擇婦甚難之久乃得夫人夫人事其姑能委
曲順其意嘗侍疾不解衣累月凡姑所欲不求而獲所
不欲無一至前者既愈謂家人曰微是婦吾不起矣命
諸女拜之而弗答也子美聖闢皆早世夫人待二姒撫
諸孤恩禮甚厚子美正獻杜公婿也杜公聞而喜之曰
可以為女師夫人既老二子㳙澥更守壽春已而㳙守
襄陽澥復按本道刑獄夫人皆就養焉及㳙徙平陽道
京師子注為尚書郎拜覲門外士大夫榮之㳙侍夫人
至管城以疾不起注逆以歸京師夫人悼㳙不已後㳙
四十五日元豐八年十月五日以疾卒於私第享年八
十一夫人孝友慈儉薄於奉身而厚於施人嚴於教子
而寬於御下姻族中有悍妬者見之輙慙而化性不蓄
財浣衣菲食以終其身㳙自蜀還以重錦二十兩以獻
夫人夫人喜曰可以適吾意之所欲與者命刀尺以親
疎散之一日而盡好誦佛書受五戒預為送終具甚備
至疾革怡然不亂始封隆德縣君後為彭城縣太君改
仁夀縣太君才翁既顯於世矣而位不充其志仕至尚
書郎贈光禄大夫而子男七人皆以才顯㳙朝奉大夫
知潞州澥朝請郎京西提點刑獄注朝散郎尚書司勲
郎中洞右贊善大夫將作監丞洪洎汶皆舉進士女二
人長適進士虞大蒙次適承議郎郭逢原孫男十三人
之顔無為軍判官之閔早卒之冉汝州梁縣尉之孟之
偃之友之恂之悌之邵之楊之南之烈之點孫女十三
人曾孫男七人開憲潔商若赤仕曾孫女五人澥將以
元豐八年十二月二十四日葬夫人於潤州丹徒縣五
老山下才翁之塋使求乞銘才翁於余為從母子而余
娶於蘇氏故知夫人為詳銘曰
孝友慈儉行為女師篤於教也輕財樂施屬纊不亂幾
於道也夀考康寧子孫多賢不虚報也我銘孔約無有
愧辭以信告也
亡妻王氏墓誌銘
治平二年五月丁亥趙郡蘇軾之妻王氏卒於京師六
月甲午殯于京城之西其明年六月壬午葬於眉之東
北彭山縣安鎮鄉可龍里先君先夫人墓之西北八步
軾銘其墓曰君諱弗眉之青神人鄉貢進士方之女生
十有六年而歸于軾有子邁君之未嫁事父母既嫁事
吾先君先夫人皆以謹肅聞其始未嘗自言其知書也
見軾讀書則終日不去亦不知其能通也其後軾有所
忘君輙能記之問其他書則皆略知之由是始知其敏
而静也從軾官于鳳翔軾有所為於外君未嘗不問知
其詳曰子去親遠不可以不慎日以先君之所以戒軾
者相語也軾與客言於外君立屏間聽之退必反覆其
言曰某人也言輙持兩端惟子意之所嚮子何用與是
人言有來求與軾親厚甚者君曰恐不能久其與人銳
其去人必速已而果然將死之歲其言多可聽類有識
者其死也蓋年二十有七而已始死先君命軾曰婦從
汝于艱難不可忘也他日汝必葬諸其姑之側未期年
而先君没軾謹以遺令葬之銘曰
君得從先夫人于九原余不能嗚呼哀哉余永無所依
怙君雖没其有與為婦何傷乎嗚呼哀哉
乳母任氏墓誌銘
趙郡蘇軾子瞻之乳母任氏名採蓮眉之眉山人父遂
母李氏事先夫人三十有五年工巧勤儉至老不衰乳
亡姊八娘與軾養視軾之子邁迨過皆有恩勞從軾官
于杭密徐湖謫于黃元豐三年八月壬寅卒於黃之臨
臯亭享年七十有二十月壬午葬于黃之東阜黃岡縣
之北銘曰
生有以養之不必其子也死有以葬之不必其里也我
祭其從與享之其魂氣無不之也
保母楊氏墓誌銘
先夫人之妾楊氏名金蟬眉山人年三十始隸蘇氏頽
然順善也為弟轍子由保母年六十八熙寧十年六月
已丑卒於徐州屬纊不亂子由官於宋載其柩殯於開
元寺後八年軾自黃遷汝過宋葬之於宋東南三里廣
夀院之西實元豐八年二月壬午也銘曰
百世之後陵谷易位知其為蘇子之保母尚勿毁也
朝雲墓誌銘
東坡先生侍妾曰朝雲字子霞姓王氏錢塘人敏而好
義事先生二十有三年忠敬若一紹聖三年七月壬辰
卒于惠州年三十四八月庚申葬之豐湖之上棲禪山
寺之東南生子遯未期而夭蓋常從比丘尼義冲學佛
法亦粗識大意且死誦金剛經四句偈以絶銘曰
浮屠是瞻伽藍是依如汝宿心惟佛之歸
東坡全集卷八十九
