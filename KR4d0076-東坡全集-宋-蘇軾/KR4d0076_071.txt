東坡全集卷七十一宋蘇軾撰
啓六十四首
謝制科啓
軾以薄材親承大問論議羣起予奪相乘不意聖恩之
曲加猶獲從吏之殊寵伏讀告命重積震惶嘉其愛君
之心期以克終之譽辭不獲命媿無以堪某生於遠方
性有愚直幼承父兄之餘訓教以強已而力行雖為朝
廷之直臣常欲挺身而許國位卑力薄自許過深言發
譴生事勢宜爾追尋策問之微意實皆安危之大端自
謂不及則曰志勤道遠開其不諱則曰無悼後害竊以
制策之及此又念科目之謂何罄其平時之所懷猶懼
不足以仰對言多迂闊罪豈容誅伏以國家取人之科
惟是剛柔適中之士太剛則惡其猖狂不審太柔則畏
其選懦不勝將求二者之中屬之以事固非一介之賤
所或能當某之不才過乃由此然而訐切憤悱為知士
之所不許因循鹵莽又有國之所樂聞使舉世將以從
容而自居則天下誰當以奮發而為意此蓋某官羽翼
盛時冠冕多士思盡芻蕘之議以明寬厚之風羇危之
所恃以為無憂紛紜之所恃以為定論顧惟無似尚辱
甄收感恩至深求報無所昔者西漢之盛莫如文景孝
武之賢制策所興世稱晁董公孫之對然而數子者頌
詠德美而不及其譏刺故三帝者好愛文字而無聞於
寬容豈其時君不可為之深言抑其羣臣亦將有所不
悦某才雖不逮時或見容非懷爵禄之榮竊喜幸會之
至
答杭州交代林待制啓
伏審知府鈐轄待制新易節旄光臨督府舊政已孚於
千里先聲坐振於七州軾偶以庸虛適相前後愧無毫
髮之善可紀斯民惟有凋瘵之餘以遺君子即諧瞻奉
尤切詠思
答館職啓
伏審奉詔明廷陞華冊府國有得賢之慶士知稽古之
榮虎觀石渠極諸儒之妙選鼇宫金闕笑方士之遠求
自喜衰年獲觀盛事某官學本自得道惟造深温故為
君子之儒多聞推益者之友竒字可學知子雲之苦心
亡書復存賴安世之默識不試而用知賢則深軾方此
賜環遽承枉駕沐誨音之已厚愧馳謁之未遑
與潁州運使劉昱啓
衰病倦遊久懷歸意聖神寬假特乞守符條教闊疎溪
湖清遠但坐糜於廩禄顧難繼於賢豪所幸仁明曲垂
存撫特先蒙於顧盼使增重於吏民伏惟運使郎中才
簡上心名高省闥暫屈外臺之寄一蘇右輔之民日望
車塵按臨封部少奉誨言之末足為衰朽之光感佩之
私筆舌難既
揚州到任謝執政啓
擇地而來本非臣子之逹節有求必獲足見廟堂之兼
容釋汝潁之清閒當江淮之衝要舊游所樂習俗相諳
巳見吏民具述朝廷之意不為條教自然獄市之清此
蓋伏遇某官師保斯民蓍龜當代折衝禦侮巳獲萬人
之英補隙輔疎更收一木之用軾敢不益求民瘼勉盡
鄙才但未歸田之須臾猶思報國之萬一
答晁發運及諸郡啟
衰病交攻巳安僻壤寵光荐及復付名邦雖見吏民敢
違條教尚緣大庇使獲少安此蓋伏遇某官忠厚有容
高明畢照樂善忘勢稍霽外臺之威講舊論心曲敦同
牓之好餘人某官忠厚有容通明畢照朝高雅望流風
采之聳聞士誦德言借光華於枯朽致兹疎拙粗免曠
瘝愧展奉之未皇但緘藏之無斁
賀彭發運啟
伏審拜詔十行觀風六路允符公論克振先聲恭承曩
契之隆得與屬城之末瞻依有素感慰居多伏惟發運
吏部年兄士聳英風時推舊德用久淹而未盡才歷試
而愈高船滿潭中行奏韋堅之課錢流地上佇觀劉晏
之能喜抃之深力占難盡
答杜侍郎啟
伏審荐膺天寵榮貳卿曹士友喜於彙征朝廷為之增重
伏惟兵部侍郎温文亮達宏遠清通直道不回貫今昔而
無愧處躬自厚蹈世俗之所難事愈練而益明用雖晚而
必濟自聞休命實起懦衷遽承問訊之先益佩謙光之過
謝本路監司啓
多病早衰屢有江湖之請誤恩過聽遂分疆埸之憂才
無取於折衝愧已深於卧鎮敢緣厚德尚許兼容伏惟
某官名重縉紳望隆中外承宣帝澤民忘流殍之災肅
振臺風吏若親臨之畏顧惟朽鈍得奉教條但交欣悚
之懷莫罄瞻依之頌
上監司謝禮啓
燕南趙北昔為百戰之場地利人和今乃四夷之守觀
累朝之命帥皆一代之名臣豈謂寵榮曲加疲陋顧吏
民之易治幸衰拙之少安此蓋伏遇某官碩德庇民宏
才緯世餘膏所燭常分無盡之光蒙霧而行坐獲不知
之潤眷言朽鈍未遂顛擠勉加策勵之勤少答吹揚之
賜
賀鄰帥及監司冬至啓
月臨天統首冠於三正氣兆黃宫復來於七日候微陽
之協應知君子之彙征伏惟某官碩德庇民傑才經世
踐揚中外之寄益推望實之隆既醉太平實具周詩之
福大有上吉允符羲易之占軾限以守邊未遑稱慶徒
云善頌莫罄鄙懷
賀隣帥及監司正旦啓
新歷既頒蓋履端歸餘之歲羣情交泰正贊陽出滯之
辰恭惟某官厚德鎮浮高名華國非獨疇咨之用已簡
上心更膺難老之祥以符民望官守所限展慶無由欣
頌之深敷陳罔既
答丁連州朝奉啓
七年遠謫不知骨肉之存亡萬里生還自笑音容之改
易久恬颶霧稍習蛙蛇自疑本儋崖之人難復見魯衛
之士而况清時雅望令德高標固已聞名而自慙蓋欲
通書而未敢豈謂知郡朝奉仁無擇物義有逢時每憐
遷客之無歸獨振孤風而愈厲固無心於集菀而有力
於嘘枯遠移一紙之書何啻百朋之錫過情之譽雖知
無其實而愧于中起廢之文猶欲借此言以華其老窮
途易感永好難忘
答陳提刑啓
久竄島夷偶未書於鬼錄逃歸空谷固喜聞於足音况
清廟瑚璉之姿為明堂杞梓之用欲聞名而未敢豈流
問之或先恭惟提刑刑部才高一時望重多士魯諸儒
之德業緣飾政刑漢循吏之風流本源經術暫屈雲霄
之步來蘇嶺嶠之民憐遷客之無歸墜尺書而起廢助
其羽翼借以齒牙但憂枯朽之餘難副吹嘘之力既感
且怍不知所云
答彭賀州啓
竄流海國脱身羈鬼之林洒掃真祠拜賜散人之號喜
歸田之有漸悼報國之無期方自愧於心顔敢聞名於
左右豈謂某官曲敦雅好深軫窮途賜以尺書借之餘
論温詞曲盡賢於十部之見臨陋質增華果已五漿之
先餽但慙衰朽虛辱品題敬佩至言永以為好
答臨江軍知軍王承議啓
泮水受成繆膺桑梓之敬海邦畫諾又觀枳棘之栖多
難百罹流年半世怳如昨夢復見故人伏惟知郡承議
居以才稱進由德選淵源師友舊仰鄭公之高歌詠風
流近傳邵父之繼不忘疇昔曲賜拊存豈獨憐衰朽而
借餘光蓋將敦風義以勵流俗感佩之至筆舌難周
答王幼安宣德啓
俯仰十年忽焉如昨間關百罹何所不有頃者海外澹
乎蓋將終焉偶然生還置之勿復道也方將求田問舍
為三百指之養杜門面壁觀六十年之非豈獨江湖之
相忘蓋已寂寥而喪我不謂某官講修舊好收錄陳人
粲然雲漢之章被此枯朽之質欲其洗濯宿負激昂晚
節粗行平生之志少慰朋友之望此意厚矣我心悠哉
如焦榖芽如伏櫪馬非吹嘘之所及縱鞭策以何加藏
之不忘永以為好
求婚啓
結褵早歲已聯昆弟之姻親垂白南荒尚念子孫之嫁
娶敢憑良妁往欵高閎軾長子某之第二子符天質下
中生有蓬麻之陋祖風綿邈庶幾弓冶之餘伏承故令
弟子立先輩之愛女第十四小娘子稟粹德門教成家
廟中郎墳典之付豈在他人太真姑舅之婚復見今日
仰緣夙契祗聽俞音
定州到狀
得請近藩假塗治境即諧披奉預切忻愉
謝交代趙祠部啓
近審新命屈領此邦名實所加吏民交慶夫何駑蹇之
步偶兹糠粃之先雖甚内慙實為大幸恭惟某官清名
肅物雅望在人以博學而濟雄文以高才而行直道久
試蕭生於馮翊猶煩長孺於淮陽眷此東原幾為大澤
尚呻吟之未復豈罷陋之所堪望公之來以日為歲祝
頌之素寫述難周
賀孫樞密啓
伏審對揚綸綍進領樞機道不虛行必賴股肱之力人
惟求舊允符夷夏之瞻恭惟某官德充山甫之將明氣
備孟軻之剛大聲華傾於衆望功業見乎有為擁節常
山遠過長城之備剸繁京兆遂令鳴鼓之稀公議益崇
貴名愈白用致非常之命以圖保大之勲惟時運籌既
壯王猷之塞佇觀秉軸更增帝載之熙某限以郡符阻
趣墻仞欣抃之至徒切下懷
回列郡守倅啓
祗奉詔恩出臨邊寄愧非才之難強託餘庇以少安豈
謂仁私過形存問感佩之至宣寫莫周
賀列郡知通賀冬啓
日旋南極氣兆黃宫竊惟視履之祥宜擁自天之祐未
遑馳問先辱惠音感佩之誠敷述罔既
回列郡守倅賀年啓
新歷既頒羣情交泰過蒙流問祗服寵光永惟嗣歲之
興必享宜民之禄徒深頌咏莫罄敷陳
謝監司啓二首
近審下車輒嘗進記徒欲聞名於將命未遑盡意以占
詞不圖謙光遽錫褒寵感銘既切愧惕并深恭惟某官
以舊德之賢當聖朝之選恩足以濟法義足以理財先
聲所臨公議同慶凡繄屬部實有賴於庇庥惟是孤蹤
更曲蒙於優借此為過幸豈復勝言
又
伏念傾蓋若故雖自慰於宿心盡言非書故未紓於誠
意即膺寵復實佩謙光退屬紛縈遂疎上記遽叨榮問
徒益厚顔恭惟某官造道惟深養氣以直理財不愆於
義行法不失其恩竊聆下風倍仰厚德不圖幸會遽隸
屬封吏畏民懷既仰安於明哲心勞政拙庶粗免於譴
訶喜抃至深敷陳莫罄煩歊尚熾参對未期伏冀精頥
别即迅召
賀高陽王待制啓
伏審顯奉恩綸榮更帥閫鎮武垣之衝要聯内閣之高
華公議交俞貴名愈白恭惟某官膺天大任於時有為
發揮才謀更歷事任道能濟而不過事雖難而不辭簡
在聖心遂益柄任峻登祕近之直重易關防之雄有恩
有威方結東人之愛允文允武更紆北顧之憂即觀成
功進陟近輔
賀青州陳龍圖啓
伏審光奉詔書往司留憲漢恩予告暫優三最之勤商
夢懷人方徯巨川之濟於公自計為喜可量伏惟某官
文武憲邦忠嘉致主衆謂老成之託孰逾舊學之賢而
乃力謀退安示有疾病揮金故里雖榮疏傅之歸雅意
本朝日望蕭公之入無由追餞徒切瞻依
謝惠生日詩啓
伏蒙某官以某生辰特貽佳什允也風人之作燦然華
衮之榮自省庸虚惟知愧汗雖大人占斯干之夢喜獲
嘉言而弟子廢蓼莪之篇難忘永慕感佩之素敷染莫
周
謝求婚啓
敢議婚姻蓋恃鄉閭之末遂忘門閥亦緣聲氣之同龜
筮既從祖考咸喜伏承令子弟二小娘子慶闈擢秀豈
獨衛公之五長而某第二子某駑質少文庶幾南容之
三復恭馳不腆之幣永結無窮之歡悚抃於懷敷述罔
既
賀正啓
伏以物壯則老肅役所以成歲功否終必傾反復然後
知天意凡在含生之類休有向榮之心恭惟某官履信
體仁秉德直義才無施而不可道得時而愈隆方當彙
征元吉之辰宜享既醉太平之福某限居官守阻候門
墻瞻頌之深敷宣罔既
賀冬啓
伏以候緹室之清宫瞽告以日卜臺觀之黃祲史書有
年共安消長之來以待隂陽之定恭惟某官才猷傑異
道德深醇靖共正直之休順獲天人之助某恪守官次
阻稱壽觴坐馳傾向之心莫罄安榮之遇
賀正啓
伏以葦桃在尸磔攘以餞餘寒椒柏稱觴燔烈以興嗣
歲在時為泰與物咸新恭惟某官德治斯民才高當世
迹難淹於外補望已隆於本朝慶此朋來之辰必有彙
征之福某官守所繫展謁無階頌咏之深敷寫難盡
謝孫舍人啓
拜命中宸代言西掖聳聞中外交慶士夫竊惟二聖之
心蓋以多士為急滅烽仆鼓而以將帥為籓垣抵璧捐
金而以公卿為帑廩蓋樽爼有折衝之恃則藜藿無見
採之憂某官瑚璉之才杞梓其用學不專於為已才已
效於臨民穆如清風草木皆靡炳然白日霰雪自消兹
為收拾之儲豈特絲綸之任不遺衰朽過辱緘封永敦
為好之懷深負難酬之作
謝吕學士啓
文學之選人才所難邇無世禄之嫌遠絶茅衡之棄矧
此國家養賢之地豈為儒者竊禄之私某官學古入官
修身以道志本為已行浮於名直諒多聞固可追於益
友文史足用曾不愧於古人果膺選掄益登清要未遑
馳問先辱惠音
答新蘇州黃龍圖啓
伏審光膺詔函移牧吳會先聲所被惠政已孚自顧妄
庸敢論疇昔既聮法從之末又竊鄰光之餘金華玉堂
帝左右之高選武林茂苑江東南之要籓雖才分闊絶
於賢愚而步武差池於先後其為喜幸宜倍等流伏惟
某官文秀士林才任國器學已試而可用望久養而益
隆偃息均勞叔度莫窺於萬頃治行稱首次公行踐於
三槐潤澤所加迂愚有託辱移書之周厚實借寵於衰
遲銘感之深筆舌難喻
賀提刑馬宣德啓
奉命按刑捧節入境吏民相慶已戴二天之仁衰病自
私獨先一日之雅恭承榮問有激懦衷伏惟某官才映
士林望高朝論治行聳聞於中外家聲洋溢於縉紳眷
三吳之疲民困連年之積潦疇咨明哲宣布厚恩匪惟
凋瘵之獲蘇抑亦庸虚之知勉其為喜幸豈易名言
答曾舍人啓
伏審顯膺制命榮進掖垣風聲所加中外同慶伏以取
才之道自昔為難惟君子之所為固衆人之莫識奢儉
異俗不害徐公之有常用舍皆天孰知令尹之無喜某
官異材秀出博學名家世以文鳴遠繼父兄之業早緣
德進簡在裕陵之心今乃援而進之論者惜其晚矣訓
詞一出皆丹青潤色之文老拙自降有糠粃在前之歎
過蒙寵顧辱示華牋恨無酬德之言徒有得賢之慶感
忭之素寫述難周
答秀州胡朝奉啓
伏審初見吏民首行條教鄰封甚邇欣謠頌之藹然緘
牘先蒙愧勞謙之過矣某官望推朝論才映士林用已
試於盤根所居見紀政方觀於餘地不令而行某待罪
江湖苟安衰病眷言一郡幸擊柝之相聞矜式百為知
伐柯之不遠其為欣詠難盡名言
上虢州太守啓
伏審光奉宸恩寵分郡寄惟此山河之勝宜膺師帥之
權凡在庇庥莫不欣抃切以弘農故地虢國舊邦周分
同姓之親唐以本支為尹富庶雅高於二陜鶯花不謝
於三川韓公三十一篇風光咸在賈島五十六字景色
如初有洪淄灌溉之饒被女郎雲雨之施四時無旱百
物常豐寶産金銅充仞諸邑良材松栢贍給中都至於
事簡訟稀瀟灑有道山之况魚肥鶴浴依稀同澤國之
風自匪巨賢不輕假守故來者未嘗淹久而優恩已見
遷除非總一路之轉輸則入六曹而侍從前人可考新
命何疑伏惟御府某官學造淵源道升堂奥精祲盡天
人之藴高明窮性命之微中外屢更功名茂著銅虎暫
淹於百里朱轓聊寄於三堂仰望旌麾俯臨民社共徯
星言而夙駕思承道化乎其民某仕版寒蹤賓僚俗吏
久仰圭璋之望素欽星斗之名豈謂此時獲依巨庇惟
良作牧已興來暮之歌謠有隕自天惟恐别膺於綸綍
無任丹懇倍切馳情
賀年啓二首
效五物以觀雲咸知歲美備八能而合樂益驗人和伏
惟某官進德及時宜民受禄肇履三陽之應求膺百順
之歸未遂披承徒增欣詠
又
三陽應律萬寶向榮永惟視履之祥宜獲自天之祐未
遑展慶徒切頌言
高麗大使遠迎啓
伏審觀光魏闕自忘浮海之勤授館吳都將有披雲之
幸過承謙德先枉華緘感荷之深誦言莫既
副使啓
伏審祇率邦常來修方貢適此海隅之守得瞻使節之
華首辱緘縢過形謙抑其為感怍難盡名言
謝大使土物啓
伏審揚舲造朝弭節就舍歸時事於宰旅方勞遠勤發
私幣於公卿亦蒙見及莫遑辭避但切感銘
謝管設大使啓
鳴鹿食野方主禮之粗陳驪駒在門歎賓歡之莫盡遽
辱移書之重益慙為具之疎即遂願言徒增銘佩
副使啓
伏審舍館初定徒馭少休粗接賓歡方愧餼牽之陋曲
敦私好特班琛貢之餘感佩於懷愧怍無量
謝副使啓
伏以裴回弭節必忘靡盬之勤笑語飛觴深懷不腆之
愧過承榮問益荷謙勤感佩於衷筆舌難盡
罷登州謝杜宿州啓
桑榆晚景忽蒙收錄之恩山海名邦得竊須臾之樂自
非明哲少借餘光内自顧其空疎必難逃於曠敗某官
高風肅物雅望應時既愷悌以宜民亦儒雅而飾吏每
假齒牙之論曲成羽翼之私感佩良深敷述奚既
杭州到狀
得請支郡備員屬城幸兹衰病之餘託在庇庥之末即
諧瞻奉預切欣愉
賀王發運啓
伏審榮膺制檢總領漕權惨舒六路之民表裏大農之
政風聲所暨忻悚交并恭惟某官學術過人忠嘉許國
暫屈分符之寄已膺側席之思乃眷東南欲少蘇於疲
瘵無心内外當益罄於謀維凡在庇庥豈勝歡慰
賀新運使張大夫啓(一本作賀葉運使)
伏承抗旌入境揆日臨民方一節之風馳已列城之雲
靡矧惟雅故尤激懽悰伏惟某官早以異材著聞美績
議法造令久禆於廟謀宣化承流益試之民事自聞新
命實慰輿情再惟衰朽之餘得荷寬明之庇其為厚幸
未易䆒陳(著聞美績下四句一本作望高郎選粲列星之經躔華使周爰凜外臺之風采)
答喬舍人啓
某聞人才以智術為後而以識度為先文章以華采為
末而以體用為本國之將興也貴其本而賤其末道之
將廢也取其後而棄其先用舍之間安危攸寄故議論
慨慷則東漢多徇義之夫學術夸浮則西晉無可用之
士興言及此太息隨之元祐以來真人在位並興多士
以出異材眷惟淮海之英久屈江湖之上迨兹顯擢實
慰輿情伏惟某官名重儒林才為國器深厚爾雅非近
世之時文直諒多聞蓋古人之益友代言未幾華國著
稱豈惟臺省之光抑亦邦家之慶過蒙疏示深服撝謙
顧慙衰病之餘莫究欣承之意
謝右史啓
比者誤被聖恩軫及棄物起於貶所付以名藩牧養疲
民曾未施於薄效躋攀近侍已再被於寵光禄既多則
功不可微職既崇而責猶當重顧懇辭之莫獲念圖報
之未能方以為憂敢辱見慶此蓋某官德惟樂善志務
達人重緣姻好之私賁以文詞之美捧讀數四退增愧
慙屬春候之向和宜福禄之益固未遂披奉但切傾懷
賀時宰啓
伏審光膺考慎峻陟宰司孚號揚廷士識上心之所尚
置郵傳命人知聖澤之將流靡不欣愉至於鼓舞恭以
某官直方以大廣博而良進以正而正邦異乎求以求
政貫六經百子之學煥三代兩漢之詞昴稟自殊偉蕭
侯之八尺斗南莫競凜梁公之一人加以絶識見微曠
度舉遠清心省事則法可使復結繩之約強本節用則
貨可使若流泉之長材無不可範而成也譬泥之在鈞
俗無不可易而善也猶風之靡草是皆還至而有效安
見為事而無功蓋神考貽謀已完具而可按故成王纉
要宜纖悉以勿加此大雅兼持而不移矧清衷圖任之
愈篤豈繄疎逖所獨詠歌惟民罔知合語則聖凡有詔
令率先惠慈固已遐邇爭傳室家胥慶顧此民逢此日
之何幸謂吾相勸吾君以愛人歡聲格於九天乖氣消
於萬彙在昔小國如彼景公損已一言退星三舍又况
以禹湯大信之誥有䕫契同寅之言蠢爾憑生猶知助
順赫然在上豈不降康某愚有赤心老無佞舌輒忘犯
分顧欲輸誠然有難言是在精智蓋無交則莫與苟好
謀則必成不惡而嚴匪怒伊教終成大賴豈曰自私伏
念某遭時休明賦命衰薄蚤粗蒙於遴選比久幸於退
藏天雨何私笑流行之木偶滄溟不改嘆自蕩之波臣
重以傾歲周旋竊嘗撰屨末塗流落無復掃門豈賴補
息劓黥彫杇糞朽出蔀見日去盆望天悵末力之將殫
愧明恩之莫報乃利用安身之何有儻奉法循理之可
為民社非輕猶承宣而惴惴天淵靡外亦戾躍以欣欣
某限以在外不獲躬詣省庭預百執事賀鈞屏下情無
任
下財啓
夙緣契好獲講婚姻顧門閥之雖微恃臭味之不遠敬
陳納幣之禮以行奠鴈之儀庶徼福於前人永交歡於
二姓
答求親啓
藐爾諸孤雖本軒裳之後閔然衰緒莫閒纂組之功伏
承某人儒術飭修鄉評茂著許敦兄弟之好永結琴瑟
之歡瞻望高門獲接登龍之峻恪勤中饋庶幾數馬之
恭
與邁求親啓
里閈之游篤於早歲交朋之分重以世姻某長子邁天
資朴魯近憑遊藝之師傳賢小娘子姆訓夙成遠有萬
石之家法聊申不腆之幣願結無窮之歡
徐州謝鄰郡陳彦升啓
受代膠西甫違仁庇分符泗上復託恩私祗見吏民布
宣條教郡有溪山之樂庭無爭訟之煩曾何妄庸獲此
僥倖此蓋某官紀綱千里儀表一方議論信於中朝予
奪公於多士衰罷無術既常荷於兼容勉厲自將或無
忝於知遇感懼之素敷染難宣
湖州上監司先狀
弭棹江郊聳聞風采馳神德守若奉誨音欣抃之深敷
宣莫究
東坡全集卷七十一
