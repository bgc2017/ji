東坡全集卷五十七宋蘇軾撰
奏議六首
杭州乞度牒開西湖狀
元祐五年四月二十九日龍圖閣學士左朝奉郎知杭
州蘇軾狀奏右臣聞天下所在陂湖河渠之利廢興成
毁皆若有數惟聖人在上則興利除害易成而難廢昔
西漢之末翟方進為丞相始決壊汝南鴻隙陂父老怨
之歌曰壊陂誰翟子威飯我豆食羹芋魁反乎覆陂當
復誰言者兩黃鵠蓋民心之所欲而託之天以為有神
下告我也孫皓時吳郡上言臨平湖自漢末草穢壅塞
今忽開通長老相傳此湖開天下平皓以為已瑞已而
晉武帝平吳由此觀之陂湖河渠之類久廢復開事關
興運雖天道難知而民心所欲天必從之杭州之有西
湖如人之有眉目蓋不可廢也唐長慶中白居易為刺
史方是時湖溉田千餘頃及錢氏有國置撩湖兵士千
人日夜開浚自國初以来稍廢不治水涸草生漸成葑
田熙寧中臣通判本州則湖之葑合蓋十二三耳至今
纔十六七年之間遂堙塞其半父老皆言十年以来水
淺葑合如雲翳空倏忽便滿更二十年無西湖矣使杭
州而無西湖如人去其眉目豈復為人乎臣愚無知竊
謂西湖有不可廢者五天禧中故相王欽若始奏以西
湖為放生池禁捕魚鳥為人主祈福自是以来每歲四
月八日郡人數萬會于湖上所活羽毛鱗介以百萬數
皆西北向稽首仰祝千萬歲夀若一旦堙塞使蛟龍魚
鼈同為涸轍之鮒臣子坐觀亦何心哉此西湖之不可
廢者一也杭之為州本江海故地水泉鹹苦居民零落
自唐李泌始引湖水作六井然後民足於水井邑日富
百萬生聚待此而後食今湖狹水淺六井漸壊若二十
年之後盡為葑田則舉城之人復飲鹹苦其勢必自耗
散此西湖之不可廢者二也白居易作西湖石函記云
放水溉田每減一寸可溉十五頃每一伏時可溉五十
頃若蓄洩及時則瀕河千頃可無凶歲今歲不及千頃
而下湖數十里間茭菱穀米所獲不貲此西湖之不可
廢者三也西湖深闊則運河可以取足於湖水若湖水
不足則必取足於江潮潮之所過泥沙渾濁一石五斗
不出三歲輒調兵夫十餘萬工開浚而河行市井中蓋
十餘里吏卒搔擾泥水狼藉為居民莫大之患此西湖
之不可廢者四也天下酒稅之盛未有如杭者也歲課
二十餘萬緍而水泉之用仰給於湖若湖漸淺狹水不
應溝則當勞人遠取山泉歲不下二十萬工此西湖之
不可廢者五也臣以侍從出膺寵寄日覩西湖有必廢
之漸有五不可廢之憂豈得苟安歲月不任其責輒已
差官打量湖上葑田計二十五萬餘文度用夫二十餘
萬工近者伏蒙皇帝陛下太皇太后陛下以本路饑饉
特寬轉運司上供額斛五十餘萬石出糶常平米亦數
十萬石約勅諸路不取五穀力勝稅錢東南之民所活
不可勝計今又特賜本路度牒三百而杭獨得百道臣
謹以聖意增價召入中米減價出賣以濟饑民而增減
耗折之餘尚得錢米約共一萬餘貫石臣輒以此錢米
募民開湖度可得十萬工自今月二十八日興工農民
父老縦觀太息以謂二聖既捐利與民活此一方而又
以其餘棄興久廢無窮之利使數千人得食其力以度
此凶歲蓋有泣下者臣伏見民情如此而錢米有限所
募未廣葑合之地尚存大半若来者不嗣則前功復棄
深可痛惜若更得度牒百道則一舉募民除去淨盡不
復遺患矣伏望皇帝陛下太皇太后陛下少賜詳覽察
臣所論西湖五不可廢之狀利害較然特出聖斷别賜
臣度牒五十道仍勅轉運提刑司於前來所賜諸州度
牒二百道内契勘賑濟支用不盡者更撥五十道價錢
與臣通成一百道使臣得盡力畢志半年之間目見西
湖復唐之舊環三十里際山為岸則農民父老與羽毛
鱗介同泳聖澤無有窮巳臣不勝大願謹錄奏聞伏候
勅旨
貼黃目下浙中梅雨葑根浮動易為除去及六七月
大雨時行利以殺草芟夷藴崇使不復滋蔓又浙中
農民皆言八月斷葑根則死不復生伏乞聖慈早賜
開允及此良時興工不勝幸甚
又貼黃本州自去年至今開浚運河引西湖水灌注
其中今来開除葑田逐一利害臣不敢一一煩瀆天
聽别具狀申三省去訖
申三省起請開湖六條狀
元祐五年五月初五日龍圖閣學士左朝奉郎知杭州
蘇軾狀申軾於熙寧中通判杭州訪問民間疾苦父老
皆云惟苦運河淤塞遠則五年近則三年率常一開後
不獨勞役兵民而運河自州前至北郭穿闤闠中蓋十
四五里每將興工市肆汹動公私騷然自胥吏壕寨兵
級等皆能恐喝人戶或云當於某處置土某處過泥水
則居者皆有失業之憂既得重賂又轉而之他及工役
既畢則房廊邸店作踐狼藉園囿隙地例成丘阜積雨
蕩濯復入河中居民患厭未易悉數若三五年失開則
公私壅滯以尺寸水欲行數百斛舟人牛力盡跬步千
里雖監司使命有數日不能出郭者其餘艱阻固不待
言問其所以頻開屢塞之由皆云龍山浙江兩閘日納
潮水泥沙渾濁一汛一淤積日稍久便及四五尺其勢
當然不足怪也軾又問言潮水淤塞非獨近歲若自唐
以来如此則城中皆為丘阜無復平田今驗所在堆疊
泥沙不過三五十年所積耳其故何也父老皆言錢氏
有國時郡城之東有小堰門既云小堰則容有大者昔
人以大小二堰隔截江水不放入城則城中諸河專用
西湖水水既清徹無由淤塞而餘杭門外地名半道洪
者亦有堰名為清河意似愛惜湖水不令走下自天禧
中故相王欽若知杭州始壊此堰以快目下舟楫往来
今七十餘年矣以意度之必自此後湖水不足於用而
取足於江潮又況今者西湖日就堙塞昔之水面半為
葑田霖潦之際無所潴畜流溢害田而旱乾之月湖自
減涸不能復及運河謹按唐長慶中刺史白居易浚治
西湖作石函記其略曰自錢塘至鹽官界應溉夾河田
者皆放湖入河自河入田每減一寸可溉十五頃每一
伏時可溉五十頃若堤防如法蓄泄及時則瀕湖千頃
無凶年矣由此觀之西湖之水尚能自運河入田以溉
千頃則運河足用可知也軾於是時雖知此利害而講
求其方未得要便今者蒙恩出典此州自去年七月到
任首見運河乾淺使客出入艱苦萬狀穀米薪芻亦緣
此暴貴尋剗刷捍江兵士及諸色廂軍得千餘人自十
月興工至今年四月終開浚茆山鹽橋二河各十餘里
皆有水八尺以上見今公私舟船通利父老皆言自三
十年以来開河未有若此深快者也然潮水日至淤填
如舊則三五年間前功復棄軾方講問其策而臨濮縣
主簿監在城商稅蘇堅建議曰江潮灌注城中諸河歲
月己久若遽用錢氏故事以堰閘却之令自城外轉過
不惟事體稍大而湖面葑合積水不多雖引入城未可
全恃宜參酌古今且用中策今城中運河有二其一曰
茆山河南抵龍山浙江閘口而北出天宗門其一曰鹽
橋河南至州前碧波亭下東合茆山河而北出餘杭門
餘杭天宗二門東西相望不及三百步二河合於門外
以北抵長河堰下今宜於鈐轄司前創置一閘每遇潮
上則暫閉此閘令龍山浙江潮水徑從茆山河出天宗
門候一兩時辰潮平水清然後開閘則鹽橋一河過闤
闠中者永無潮水淤塞開淘搔擾之患而茆山河縦復
淤填乃在人戶稀少村落相半之中雖不免開淘而泥
土有可堆積不為人患潮水自茆山河行十餘里至梅
家橋下始與鹽橋河相通潮已行遠泥沙澄墜雖入鹽
橋河亦不淤填(自来潮水入茆山鹽橋二河只淤填十里自十里以外不曾開淘此已然之明)
(效也)茆山河既日受潮水無緣涸竭而鹽橋河底低茆山
河底四尺(梅家橋下量得水深四尺而碧波亭前水深八尺)則鹽橋河亦無涸
竭之理然猶當過慮以備乏水今西湖水貫城以入于
清湖河者大小凡五道(一暗門外㪷門一所一湧金門外水閘一所一集賢亭前水筧)
(一所一集賢亭後水閘一所一菩提寺前㪷門一所)皆自清湖河而下以北出餘
杭門不復與城中運河相灌輸此最可惜宜於湧金門
内小河中置一小堰使暗門湧金門二道所引湖水皆
入法慧寺東溝中南行九十一丈則鑿為新溝二十六
丈以東逹于承天寺東之溝又南行九十丈復鑿為新
溝一百有七丈以東入于猫兒橋河口自猫兒橋河口
入新水門以入于鹽橋河則咫尺之近矣此河下流則
江潮清水之所入上流則西湖活水之所注永無乏絶
之憂矣而湖水所過皆闤闠曲折之間頗作石櫃貯水
使民得汲用澣濯且以備火災其利甚博此所謂參酌
古今而用中策也軾尋以堅之言使通直郎知仁和縣
事黃僎相度可否及率僚吏躬親驗視一一皆如堅言
可成無疑也謹以四月二十日興工開導及作堰閘且
以餘力修完六井(杭州城中多鹵地無甘井唐刺史李泌始作六井皆引湖水注其中歲久)
(不治熙寧中知州陳襄與軾同擘畫修完而功不堅至今復廢壊軾今改作瓦筒又以塼石培甃固護可以堅)
(久)皆不過數月可以成就而本州父老農民覩此利便
相率詣軾陳狀凡一百一十五人皆言西湖之利上自
運河下及民田億萬生聚飲食所資非止為游觀之美
而近年以来堙塞幾半水面日減茭葑日滋更二十年
無西湖矣勸軾因此盡力開之軾既深愧其言而患兵
工寡少費用之資無所從出父老皆言竊聞朝廷近賜
度牒一百道每道一百七十貫為錢一萬七千貫本州
既高估米價召人入中減價出糶以濟饑民消折之餘
尚有米錢約共一萬貫石若支用此亦足以集事矣適
會錢塘縣尉許敦仁建言西湖可開狀其略曰議者欲
開西湖久矣自太守鄭公戩以来苟有志於民者莫不
以此為急然皆用工滅裂又無以善其後蓋西湖水淺
茭葑壯猛雖盡力開撩而三二年間人工不繼則隨手
葑合與不開同竊見吳人種菱每歲之春芟除澇漉寸
草不遺然後下種若將葑田變為菱蕩永無茭草堙塞
之患今乞用上件錢米雇人開湖候開成湖面即給與
人戶量出課利作菱蕩租佃獲利既厚歲歲加工若稍
不除治微生茭葑即許人剗賃但使人戶常憂剗奪自
然盡力永無後患今有錢米一萬貫石度所雇得十萬
工每工約開葑一丈亦可添得十萬丈水面不為小補
(若量破錢米召暮飢民興役必不濟事若每日破米三升錢五十五文足雇一強壯人夫然後可使雖云強壯)
(然艱食之歲使數千人得食其力以度凶年亦歸於賑濟也)軾尋以敦厚之策參考
衆議皆謂允當已一面牒本州依敦仁擘畫支上件錢
米雇人仍差捍江船務樓店務兵士共五百人般載葑
草於四月二十八日興工去訖今来有合行起請事件
謹具畫一如左
一今来所創置鈐轄司前一閘雖每遇潮上閉閘一
兩時辰而公私舟船欲出入閘者自湏先期出入
必不肯端坐以待閉閘兼更有茅山一河自可通
行以此實無阻滯之患而能隔截江潮徑自茅山
河出天宗門至鹽橋一河永無堙塞開淘搔擾之
患為利不小恐来者不知本末以阻滯為言輕有
變改積以歲月舊患復作今来起請新置鈐轄司
前一閘遇潮上閉訖方得開龍山浙江閘候潮平
水清方得却開鈐轄司前閘
一鹽橋運河岸上有治平四年提刑元積中所立石
刻為人戶屋舍侵占牽路巳行除拆外具載闊狹
丈尺今方二十餘年而兩岸人戶復侵占牽路蓋
屋數千間却於屋外别作牽路以致河道日就淺
窄準此據理並合拆除本州方行相度而人戶相
率經州乞遽逐人家後丈尺各作木岸以護河堤
仍據所侵占地量出賃錢官為樁管準備修補木
岸乞免拆除屋舍本州已依狀施行去訖今来起
請應占牽路人戶所出賃錢並送通判廳收管準
備修補河岸不得别將支用如違並科違制
一自来西湖水面不許人租佃惟茭葑之地方許請
賃種植今来既將葑田開成水面湏至給與人戶
請佃種菱深慮歲久人戶日漸侵占舊来水面種
植官司無由覺察巳指揮本州候開湖了日於今
来新開界上立小石塔三五所相望為界亦湏至
立條約束今来起請應石塔以内水面不得請射
及侵占種植如違許人告每丈支賞錢五貫文省
以犯人家財充
一湖上種菱人戶自来臠割葑地如田塍狀以為疆
界緣此即漸葑合不可不禁今来起請應種菱人
戶只得標插竹木為四至不得以臠葑為界如違
亦許人剗賃
一本州公使庫自来收西湖菱草蕩課利錢四百五
十四貫充公使今来既開草葑盡變為菱蕩給與
人戶租佃即今後課利亦必稍增若撥入公使庫
未為穏便今来起請欲乞應西湖上新舊菱蕩課
利並委自本州量立課額今後永不得增添如人戸
不切除治致少有草葑即許人剗賃其到賃人特與
權免三年課利所有新舊菱蕩課利錢盡送錢塘縣
尉司收管謂之開湖司公使庫更不得支用以備
逐年雇人開葑撩淺如敢别將支用並科違制
一錢塘縣尉廨宇在西湖上今来起請今後差錢塘
縣尉銜位内帶管勾開湖司公事常切點檢纔有
茭葑即依法施行或支開湖司錢物雇人開撩替
日委後政點檢交割如有茭葑不切除治即申所
屬點檢申吏部理為違制
以上六條並刻石置知州及錢塘縣尉上常廳切
點檢
右謹件如前勘會西湖葑田共二十五萬餘丈合用人
夫二十餘萬工上件錢米約可雇十萬工只開得一半
軾已具狀奏聞乞别賜度牒五十道通成一百道充開
湖費用外所有逐一子細利害不敢一一紊煩天聽伏
乞僕射相公門下侍郎中書侍郎尚書左丞尚書右丞
特賜詳覽前件所陳利害及起請六事逐一敷奏立為
本州條貫早賜降下依稟施行兼畫成地圖一面隨狀
納上謹具狀申三省謹狀
奏戶部拘收度牒狀
元祐五年五月二十七日龍圖閣學士左朝奉郎知杭
州蘇軾狀奏右臣近者伏見二聖遇災而懼憂勞四方
所以拯救饑民者可謂至矣兩浙淮南蒙賜度牒六百
道而杭揚二州各得百道吏民鼓舞歌詠聖澤曾未數
日而淮西提刑申戶部本路常平斛㪷足用不湏上件
度牒兩浙轉運提刑亦申本路今年豐熟别無流民是
致戶部申都省却乞拘收度牒錢斛以備别時支用都
省更不奏禀聖旨便行下本路提刑司依戶部所申施
行臣勘會自来聖恩以災傷特賜錢物賑濟即無似此
中變却自都省行下追收體例深駭物聽淮浙兩路去
歲災傷之甚行路備知便使今年秋穀大稔猶恐未補
瘡痍而况春夏之交稻秧未了未委逐路提轉如何見
得今年秋熟便申豐稔顯是小臣無意䘏民專務獻謟
而戶部都省樂聞其言即時施行追寢二聖已行之澤
百姓聞之皆謂朝廷不惜飢民而惜此數百紙度牒中
路翻悔為惠不終臣忝備禁從受恩至深不忍小臣惑
誤執政屯膏反汗虧汙聖德惜毫毛之費致丘山之損
是以冒昧獻言伏望聖慈察臣孤忠留中省覽更不降
出只作聖意訪聞戒飭執政令速降指揮更不得拘收
一依前降聖旨盡用賑濟所貴艱食之民始終被惠亦
免二聖已行恩命反覆追收失信天下臣不勝區區謹
錄奏聞伏候勅旨
貼黃臣近有狀奏乞更賜度牒五十道用開西湖葑
田仍以一面指揮本州將前来度牒變轉賑濟外所
餘錢米召募艱食之民興工開淘今来纔及一月漸
以見功吏民踊躍從事農工父老無不感悅忽蒙都
省拘收錢米自指揮到日更不敢支動吏民失望前
功併棄深可痛惜伏乞出自聖意指揮三省檢會前
奏早賜施行臣自以受恩深重每有所見不敢不盡
今者上忤執政下忤戶部臨司伏望聖慈愍臣孤忠
不避仇怨特乞留中不出以全臣子
應詔論四事狀
元祐五年六月初九日龍圖閣學士左朝奉郎知杭州
蘇軾狀奏臣近者伏覩邸報以諸路旱災内出手詔兩
道其略曰豈政治失當事之害物者尚多上下厄塞情
之不通者非一刑或不稱其罪用或不當其人又曰意
者政令寬弛吏或為害而莫知賦役失當民病於事而
莫察忠言有壅而未逹賢材有抑而未用臣伏讀至此
感憤涕泣而言曰嗚呼陛下即位改元于今五年三出
此言矣雖禹湯之聖不惜罪已而臣子之心誠不忍聞
思有以少補聖政助成應天之實使堯舜之仁名言皆
行心迹相應庶幾天人感通災沴不作免使君父數出
此言不勝拳拳孤忠而志慮短淺又以出守外服不能
盡知朝政得失獨以目所親見民之疾苦州縣官吏日
夜奉行殘傷其肌體離散其父子破壊其生業為國斂
怨而了無絲毫上助國用者四事昧死獻言謹具條件
如左
一伏見元祐四年八月十九日勅節文應見欠市易
人戶籍納拘收産業自来所收課利及估賣到諸
般物色錢已及官本别無失䧟除巳有人承買交
業外並特給還未足者許貼納收贖仍不限年四
方聞之莫不鼓舞歌詠以謂聖恩深厚燭知民隠
誠三王推本人情之政也尋契勘杭州共有一百
一十二戶合該上項勅條方且次第施行次忽准
尚書戶部符據蘇州申明如何謂之折納如何謂
之籍納本部已依條估覆供認伏定入官折還欠
錢謂之折納己經估覆三估不伏定即以所估高
價籍定者謂之籍納惟籍納産業方許給還用此
契勘遂無一戶可以應得指揮至有已給再追者
於是百姓讙然出訴于庭以謂某等自失業已来
父母妻子離散轉在溝壑久無所歸伏幸仁聖在
上昭恤如此命下之初如蒙更生今者有司沿文
生意又復壅隔雖有惠澤蓋與無同臣即看詳元
初立法本為興置市易已来凡異時民間生財自
養之道一切收之公上小民既無他業不免與官
中首尾膠固以至供通物産召保立限增價出息
賒貸轉變以苟趨目前之急及至限滿不能填償
又理一重息罰歲月益久逋欠愈多科決監錮以
逮妻孥市易官吏方且計較功賞巧為文詞致許
人戶願以屋業及田土折納還官各以差官檢估
取伏定文狀了日理作季限放免息罰召人添價
收買方人戶在係纍之時州縣督責嚴急如有産
業田土豈復自能為主檢估伏認勢湏在官雖名
情願實只空文唯是頑狡之人或能抵拒以至三
估未肯供狀及其既納皆是折還欠錢並籍在官
有何不同聖恩寬大特為立法以救前日之弊所
稱籍納只是臨時立文出於偶爾而有司執閡妄
意分别若果如申明即是善良畏事之人不蒙優
恤元初恃頑狡獪與官為競之民却被惠澤事理
如此豈不倒置不惟元條無此明文實恐非朝廷
綏養窮困之意及檢會元祐四年三月二十六日
勅人戶欠市易官錢將樓店屋産折納在官並將
所收房課充折别無少欠亦許給還亦不曾分别
折納籍納以此推攷顯無可疑自是蘇州官吏巧
薄以刻為忠曲有申明而戶部吝於出納以害仁
政伏乞特加詳察不以折納籍納並依元條施行
所貴失業之人均被聖恩
一伏見元祐元年九月八日勅尚書戶部狀據提點
兩浙刑獄公事喬執中奏熙寧四年以後至元豐
三年以前新法積欠鹽錢及有均攤等人陪填見
今貧乏無可送納已累經赦恩比類市易等錢只
令送納産鹽埸監官本價錢其餘並乞除放等事
本部勘當欲並依喬執中所奏前項事理施行仍
連狀奉聖旨依及準提刑司備坐元奏積欠鹽錢
前後官司催納僅及六年催到貫萬不少今来所
欠並是下等貧困之人無可送納已累經赦恩及
逐節事理遂具狀申奏今准省符前項指揮請詳
朝旨施行本州契勘上件年分計有四百四十五
戶自承朝旨已来迨今首尾五年纔放得二十三
戶臣竊怪之以為東南鹽法久為民患原其造端
蓋自兩浙流衍散漫遂及江南福建流弊之末人
不堪命故詔令之下如救水火今者五年之久民
之疾苦依然尚在朝廷德澤十不行一何也推考
其故蓋提舉鹽事司執文害意謂非貧乏不在此
數而州縣吏人因緣為姦以市賄賂故久而不決
竊詳元奏之意本謂積欠歲久前後官司催納到
貫萬不少今来所欠並是貧困之人既以累經赦
恩比類市易只乞與納官本價錢本部勘當以此
並乞依奏仍連狀奉聖旨施行即是執中所奏欠
戶自是貧困之人皆當釋放矣省部行下務從文
省止是節略元奏為其已涉六年見今貧乏無可
送納非為更行勘會湏得委是貧乏方可施行至
元祐二年本州再以元豐四年已後至八年登極
大赦以前積欠鹽戶奏乞除放省部看詳方始立
文如委是貧乏即依元祐元年九月十八日已降
朝旨施行以顯執中當時所奏並謂見今貧乏無
可送納合行一例除放及節次本州與轉運司各
曾申明省符與元奏詞語不同省部亦巳開析緣
元係連狀並依前項所奏施行事理甚明而主事
堅執至今疑惑至使州縣吏人戶戶行遣一一較
量計構官司買嘱隣里尚復多方指擿以肆規求
待其充欲然後保明遂致其間一百四十九戶巳
放而復行勘會一百六十五戶申省見勘會而未
圓二十五戶巳圓而申禀監司及有一戶二戶旋
申省部如此反復多方留難即五年之久未足為
怪也伏惟仁聖在上憂民疾苦寤寐不忘惠澤之
下宜如置郵傳命今乃中道廢格以開奸吏乞取
之路反使朝廷之恩獨與奪於州縣庸人之手省
部既不鈎察官吏亦恬不為慮甚非所以仰稱仁
聖焦勞愛民之意也伏乞昭示德音申飭有司更
不勘會是與不是貧乏無俾奸吏執文害意以壅
隔朝廷大惠不然或斷以第三等以下並依上件
朝旨施行則法令易簡一言自足矣蓋等第素定
貧富較然朝行夕至奸吏無所措意也所有元豐
四年以後及至八年大赦以前所欠鹽戶亦乞依
此施行
貼黃契勘熙寧四年以後止元豐八年登極大赦以
前人戶積欠共計五萬三百餘貫若謂非貧乏有可
送納即自元祐元年至今並不曾納到分文顯見有
司空留帳籍虛數以害朝廷實惠
一伏見熙寧中天下以新法從事凡利源所在皆歸
之常平使者而轉運司歲入之計惟田賦與酒稅
而已方是時民財窘亟酒稅例皆減耗諸路既已
經費不足上下督責益急故酒務官吏至有與庸
保雜作州縣受官視事去處亦或為小民諠譁羣
飲之肆又不能售往往苟逃罪戾巧為文致誘導
無知之民以䧟欠負破蕩之禍如許人供通自已
或借他人産業當酒是也臣近契勘杭州自承上
件指揮以来以産當酒者計一千四百三十三戶
計錢一十四萬二千九百餘貫前後官司催督監
錮繼以鞭笞拘當在官使之離業又自收其租利
中間以至係纍犴獄公與私皆擾人與産俱亡十
餘年間除已催到一十二萬九千四百餘貫計千
二十九戶外尚有餘欠一萬三千四百餘貫計四
百四戶歲月既久終不能填償豈非並是困窮無
有之人乎尋檢會元豐四年五月二十一日勅酒
務留當産業依鹽錢例拘收以其鹽與酒事同體
一故也今者鹽錢欠戶已准元祐元年九月十六
日及二年九月十八日朝旨許納場監地頭官本
價錢餘並除放獨酒欠至今未蒙如此施行豈容
事同體一拘收則同而除放則異此無他蓋有司
不能推廣朝廷德意故也臣愚欲乞將元豐八年
登極大赦以前酒欠人戶並依所欠鹽錢已得朝
旨并今来前項申明更不勘會貧乏或斷自第三
等以下事理施行不惟海隅細民並蒙休澤實亦
無偏無黨皇極之道也
一伏見元豐四年杭州合發和買絹二十三萬一千
疋准朝旨撥轉運司錢於餘杭等縣委官置埸一
十一處收買尋以數内揀下不堪上供五萬七千
八百九十疋計錢五萬五千餘貫却勒逐場變轉
是時錢重物輕一日併出既聲言行濫不受於官
又湏元價以冀償足捐之市中莫有顧者於是官
吏惶駭莫知所為不免一切賖貸及假借官勢抑
配在民往往其間浮浪小人與無賴子弟詭冒姓
名朋欺上下元買官吏苟得虛數還之有司以緩
目前之禍其後督責嚴急必於取償奏立近期專
委強吏十餘年間如捕寇盜除催到四萬六千餘
貫外餘欠八千二百餘貫共二百八十二戶並是
貧民下戶無所從出與詭冒逃移不知頭主及干
繫均納之人連延至今終不能足惟有簿書以資
奸吏追擾遺害未已今者伏准元祐五年四月初
九日勅諸處見欠蠶鹽和預買青苗錢物元是冒
名無可催理或全家逃移隣里抱認或元無頭主
均及干繫人以此積年未能了絶雖係元請官本
况内有已該元豐八年登極大赦者依聖旨並特
放歡聲播傳和氣充塞臣於此時仰知聖德廣大
正使堯湯水旱亦不足慮也然政有體事有數體
雖備而數不能悉言雖不及而意在是者蓋非俗
吏所能知也臣輒不避僣妄竊詳和買之法以錢
與民而收絹是猶補助耕斂之意公私兩有之利
元豐官吏以絹與民而收錢又皆行濫棄捐之餘
取償倍稱不實之直賒貸抑配以苟免一時失䧟
之責即是利專自為害專在民也事理人情輕重
可見聖恩矜恤宜在所先臣愚以謂元豐四年退
賣物帛既同是和買之名又有非法病民之實自
合依今年四月九日朝旨施行外伏望朝廷深念
前項弊害止是出於一時官吏私意非如蠶鹽和
預買青苗天下公共之法更賜加察告示矜寬不
以有無頭主是與不是冒名及隣里抱認與均及
干繫人並特與除放是亦稱物平施天之道也
右所有四事伏望聖慈特察臣孤忠志在愛君别無情
弊更賜清問左右大臣如無異論便乞出勅施行若後
稍有一事一件不如所言臣甘伏罔上誤朝之罪若復
行下有司反復勘會必是巧為駁難無由施行臣緣此
得罪萬死無悔但恨仁聖之心本不如此天降甘雨為
物所隔終不到地可為痛惜而况前件四事錢物數目
雖多皆是空文必難催索徒使胥吏小人緣而為奸威
福平民故臣敢謂放之則損虛名而收實惠不放則存
虛數而受實禍利害較然伏望聖明特出宸斷天下幸
甚臣愚惷少慮言語粗疎干犯天威伏俟斧鑕謹錄奏
聞伏候勅旨
貼黃臣伏見四方百姓皆知二聖恤民之心無異父
母但臣子不能推行致澤不下流日近以蘇州官吏
妄有申明折納籍納一事戶部從而立法致已給還
産業却行追收人戶詣臣哀訴皆云黃紙放了白紙
却收有泣下者臣竊深悲之自二聖嗣位已来恩貸
指揮多被有司巧為艱閡故四方皆有黃紙放而白
紙收之語雖民知其實止怨有司然陛下亦未嘗峻
發德音戒勅大臣令盡理推行則亦非獨有司之過
也况臣所論四事錢物雖多皆是虚數必難催理除
是復用小人如吳居厚盧秉之類假以事權濟其威
虐則五七年間或能索及三五分若官吏只循常法
何緣索得三五年後人戶竭産伍保散亡勢窮理盡
不得不放當此之時亦不謂之聖恩矣伏見坤成節
在近天下臣子皆以放生為忠度僧為福臣愚無知
不識大體輒敢以此四事為獻望留神省覽指揮執
政便與施行導迎天休以益聖算其賢於放生度僧
亦遠矣若陛下不少留神執政只作常程文字行下
一落胥吏庸人之手則茫然如墮海中民復何望矣
臣言狂意切必遭衆怒伏乞聖慈只行出前件奏狀
留此貼黃一紙更不降出以全孤危庶使愚臣今後
每有所聞得盡論列以報二聖知遇之恩萬分之一
也臣不勝大願
奏浙西災傷第一狀
元祐五年七月十五日龍圖閣學士左朝奉郎知杭州
蘇軾狀奏右臣聞事豫則立不豫則廢此古今不刊之
語也至於救災恤患尤當在早若災傷之民救之於未
饑則用物約而所及廣不過寬減上供糶賣常平官無
大失而人人受賜今歲之事是也若救之於已饑則用
物博而所及微至於耗散省倉虧損課利官為一困而
己饑之民終於死亡熙寧之事是也熙寧之災傷本緣
天旱米貴而沈起張靚之流不先事奏聞但務立賞閉
糶富民皆爭藏穀小民無所得食流殍既作然後朝廷
知之始勅運江西及截本路上供米一百二十三萬石
濟之巡門俵米攔街散粥終不能救饑饉既成繼之以
疾疫本路死者五十餘萬人城郭蕭條田野丘墟兩稅課
利皆失其舊勘會熙寧八年本路放稅米一百三十萬
石酒課虧減六十七萬餘貫略計所失共計三百二十
餘萬貫石其餘耗散不可悉數至今轉運司貧乏不能
舉手此無它不先事處置之過也去年浙西數郡先水
後旱災傷不減熙寧然二聖仁智聰明於去年十一月
中首發德音截撥本路上供斛㪷二十萬石賑濟又於
十二月中寬減轉運司元祐四年上供額斛三分之一
為米五十餘萬斛盡用其錢買銀絹上供了無一毫虧
損縣官而命下之日所在歡呼官既住糴米價自落又
自正月開倉糶常平米仍免數路稅務所收五穀力勝
錢且賜度牒三百道以助賑濟本路帖然遂無一人餓
殍者此無它先事處置之力也由此觀之事豫則立不
豫則廢其禍福相絶如此恭惟二聖天地父母之心見
民疾苦匐匍救之本不計較費用多少而臣愚魯無識
但知權利害之輕重計得喪之大小以謂譬如民庶之
家置莊田招佃客本望租課非行仁義然猶至水旱之
歲必湏放免欠負借貸種糧者其心誠恐客散而田荒
後日之失必倍於今故也而况有天下子萬姓而不計
其後乎臣自去歲以来區區獻言屢瀆天聽者實恐陛
下客散而田荒也去歲杭州米價每㪷至八九十自今
歲正月以来日漸減落至五六月間浙西數郡大雨不
止太湖泛溢所在害稼六月初閒米價復長至七月初
㪷及百錢足陌見今新米已出而常平官米不敢住糶
災傷之勢恐甚於去年何者去年之災如人初病今歲
之災如病再發病狀雖同氣力衰耗恐難支持又緣春
夏之交雨水調勻浙人喜於豐歲家家典賣舉債出息
以事田作車水築圩高下殆遍計本已重指日待熟而
淫雨風濤一舉害之民之窮苦實倍去歲近者將官劉
季孫往蘇州按教臣密令季孫沿路體訪季孫還為臣
言此數州不獨淫雨為害又多大風駕起潮浪堤堰圩
垾率皆破損湖州水入城中民家皆尺餘此去歲所無
有也而轉運判官張璹自常潤還所言略同云親見吳
江平望八尺聞有舉家田苗没在深水底父子聚哭以
船栰撈摝云半米猶堪炒喫青穟且以喂牛正使自今
雨止已非豐歲而况止不止又未可知則来歲之憂非
復今年之比矣何以言之去年杭州管常平米二十三
萬石今年已糶過十五萬石雖餘八萬石而糶賣未已
又緣去年災傷放稅及和糴不行省倉闕數所有上件
常平米八萬石只了兊撥充軍糧更無見在惟有糶常
平米錢近八萬貫而錢非救饑之物若来年米益貴錢
益輕雖積錢如山終無所用熙寧中兩浙市易出錢百
萬緡民無貧富皆得取用而米不可得故曳羅䊵帶金
玉横尸道上者不可勝計今来浙東西大抵皆糶過常
平米見在絶數少熙寧之憂凛凜在人眼中矣臣材力
短淺加之衰病而一路生齒憂責在臣受恩既深不敢
别乞閒郡日夜思慮求来年救饑之術别無長策惟有
秋冬之間不惜高價多糶常平米以備来年出糶今来
浙西數州米既不熟而轉運司又管上供年額斛斗一
百五十餘萬石若兩司爭糴米必大貴饑饉愈迫和糴
不行来年青黃不交之際常平有錢無米官吏拱手坐
視人死而山海之間接連甌閩盜賊結集或生意外之
患則誅殛臣等何補於敗以此湏至具實聞奏伏望聖
慈備錄臣奏行下戶部及本路轉運提刑兩路鈐轄司
疾早相度来年合與不合准備常平斛㪷出糶救饑如
合准備即具逐州合用數目臣已約度杭州合用二十
萬石仍委逐司擘畫合如何措置令米價不至大段翔
湧收糴得足如逐司以謂不湏准備出糶救濟即令各
具保明来年委得不至饑殍流亡結罪聞奏緣今來巳
是入秋去和糴月日無幾比及相度往復取旨深慮不
及於事伏乞詳察速賜指揮臣屢犯天威無任戰慄待
罪之至謹錄奏聞伏候勅旨
貼黃臣聞之道路閩中災傷尤甚盜賊頗衆或云邵
武軍有強賊人數不少恐是廖思餘黨轉運司見令
衢州官吏就近體訪雖未知虚實然恐萬一有之不
可不豫慮也
又貼黃臣謹按唐史憲宗謂宰臣曰卿等累言吳越
去年水旱昨有御史自江淮按察回言不至為災此
事信否李絳對曰臣見淮南浙江東西道狀皆云水
旱且方隅授任皆朝廷信重之臣苟非事實豈敢上
陳此固非虚說也御史官卑選擇非其人奏報之間
或容希媚况推誠之道君人大本苟一方不稔當即
日救濟其饑貧况可疑之耶帝曰向者不思而有此
問朕言過矣絳等稽首再拜帝曰今後諸道被荒之
處速宜蠲貸之又按本朝會要太宗嘗語宰臣曰國
家儲蓄最是急務蓋以備凶年救人命昨者江南數
州微有災旱朕聞之急遣使往彼分路賑貸果聞不
至流亡兼無饑殍亦無盜賊之患苟無積粟何以拯
救饑民臣近者每觀邸報諸路監司多是於三四月
間先奏雨水勻調苗稼豐茂及至災傷湏待餓殍流
亡然後奏知此有司之常態古今之通患也豐熟不
須先知人人爭奏災傷正合豫備相顧不言若非朝
廷廣加採察則遠方之民何所告
奏浙西災傷第二狀
元祐五年七月二十五日龍圖閣學士左朝奉郎知杭
州蘇軾狀奏右臣近奏為浙西數郡淫雨風濤為害恐
災傷之勢甚於去年而常平斛㪷例皆出糶見在數少
恐来年民間闕食無可賑濟乞備錄臣奏下戶部及本
路提轉鈐轄司相度合如何擘畫收糴準備出糶未蒙
施行今月二十一日二十二日二十三日皆連晝夜大
風雨二十四日雨稍止至夜復大雨竊料蘇湖等州風
濤所損必加於前若不早作擘畫廣行收糴常平斛㪷
準備則来歲必有流殍之憂伏惟聖慈早賜愍救檢會
前奏速賜施行臣别無材術惟知屢奏喧瀆聖聽罪當
萬死謹錄奏聞伏候勅旨
東坡全集卷五十七
