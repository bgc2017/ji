東坡全集卷九十一宋蘇軾撰
祭文四十一首
祭歐陽文忠公文
嗚呼哀哉公之生於世六十有六年民有父母國有
蓍龜斯文有傳學者有師君子有所恃而不恐小人
有所畏而不為譬如大川喬嶽不見其運動而功利
之及於物者蓋不可以數計而周知今公之沒也赤
子無所仰芘朝廷無所稽疑斯文化為異端而學者
至於用夷君子以為無為為善而小人沛然自以為
得時譬如深淵大澤龍亡而虎逝則變怪雜出舞鰌
鱓而號狐狸昔其未用也天下以為病而其既用也
則又以為遲及其釋位而去也莫不冀其復用至其
請老而歸也莫不惆悵失望而猶庶幾於萬一者幸
公之未衰孰謂公無復有意於斯世也奄一去而莫
予遺豈厭世溷濁絜身而逝乎將民之無禄而天莫
之遺昔我先君懷寳遁世非公則莫能致而不肖無狀
因緣出入受教於門下者十有六年於兹聞公之喪義
當匍匐往救而懷禄不去愧古人以忸怩緘詞千里以
寓一哀而已矣蓋上以為天下慟而下以哭其私嗚呼
哀哉尚饗
祭魏國韓令公文
天生元聖必作之配有神司之不約而會既生堯舜禹
稷自至仁宗龍飛公舉進士妙齡秀發秉筆入侍公於
是時仲舒賈誼方將登庸盜起西夏四方騷然帝用不
赦授公鈇鉞往督西旅公于是時方叔召虎入贊兵政
出殿大邦恩威並行春雨秋霜兵練民安四夷屈降公
於是時臨淮汾陽帝在明堂欲行王政羣后奏功罔底
于成召自北方付之樞衡公於是時蕭曹魏邴二帝山
陵天下悸恼呼吸之間有雷有風有存有亡有兵有戎
公於是時伊尹周公功成而退三鎮偃息天下嗷然曷
日而復畢公在外心在王室房公且死征遼是䘏嗚呼
哀哉六月甲寅人之無禄喪我宗臣我有黎民誰與教
之我有子孫誰與保之巍巍堂堂寧復有之公之云亡
我無日矣慟哭涕流何嗟及矣昔我先子沒于東京公
為二詩以祖其行文追典誥論極皇王公言一出孰敢
改評施及不肖待以國士非我自知公實見謂父子昆
弟並出公門公不責報我豈懷恩惟此涕泣實哀斯人
有肉在俎有酒在樽公歸在天寧聞我言嗚呼哀哉尚
饗
祭柳子玉文
猗歟子玉南國之秀甚敏而文聲發自幼從橫武庫炳
蔚文囿獨以詩鳴天錫雄咮元輕白俗郊寒島瘦嘹然
一吟衆作卑陋凡今卿相伊昔朋舊平視青雲可到寧
驟孰云坎軻白髮垂脰才高絶俗性疎來詬謫居窮山
遂侣猩狖夜衾不絮朝甑絶餾慨然懷歸投棄纓綬潜
山之麓往事神后道味自飴世芬莫齅凡世所欲有避
無就謂當乘除併畀之壽云何不淑命也誰咎頃在錢
塘惠然我覯相從半歲日飲醇酎朝遊南屏莫宿靈鷲
雪窗飢坐清闋間奏沙河夜歸霜月如晝綸巾鶴氅驚
笑吳婦會合之難如次組繡翻然失去覆水何救維子
耆老名德俱茂嗟我後來匪友惟媾子有令子將大子
後頎然二孫則謂我舅念子永歸涕如懸霤歌此奠詩
一樽往侑尚饗
祭單君貺文
嗚呼維君篤孝自天展如閔子人莫間言内齊于家外
敏於官民謂父兄吏莫容姦信于朋友人得其驩博學
工詩數術精研人涉其一君有其全壽考富貴人誰不
然君獨何辜所向竒偏志不一遂悵莫歸怨念我孤甥
生逢百艱既嬪于君謂永百年云何不弔銜痛重泉何
以慰君千里一樽人生如夢何促何延厄窮何陋宦達
何妍命也奈何追配牛顔嗚呼哀哉尚饗
祭胡執中郎中文
胡君執中之靈君少在蜀從先府君凡蜀之士事賢友
仁我之知君固不待見從事於岐始識君面相從之歡
傾蓋百年見其孺子駒駿雛鵷非罪失官君則先去我
徂華州見君逆旅淫雨彌旬道淖没車他人為泣君樂
有餘其後七年君掾計省雖獲一笑歡不逾頃又復七
年我守北徐君從其子徐獄是書雛鶱而翔駒亦千里
惟我與君宛其老矣老人無徒相見益親凡昔在岐今
存幾人謂君仁人雖疾當壽云何而然命也難究嗚呼
執中人誰不死如君之賢不云止此百鍊之剛日膾千
牛匣而不用非我之羞孺子肖君世有令問送君一觴
永歸無恨尚饗
祭任鈐轄文
嗟君結髮從事於兵四十餘年公侯干城更嘗世故練
達物情佐我治軍既嚴且平吏士肅然時靡有爭汴泗
橫流郛堞圮傾風埃霧露奔走經營輿疾而歸猶莫敢
寧奄忽不救聞者歎驚子孫如林布褐藜羹生知其勤
死知其清酹觴告訣與涕俱零尚饗
祭歐陽仲純父文
仲純父之靈曰嗚呼哀哉文忠公之盛德子孫千億與
宋無極人惟曰不足仲純父之賢壽考百年一歲九遷
人惟曰當然奈何官止於一命壽不登四十誰其尸之
百不償一嗚呼哀哉此不足云也仲純父之生也不以
進退得喪有望於人豈其死也乃以死生壽夭有責於
神人徒知其文章之世其家操行之稱其門而不知其
志氣之豪健議論之剛果使之臨大事立大節不難於
殺身以成仁則夫造物者之挾其死生之權也豈能病
君也哉雖然往者見君於潁水之上去歲君來見我於
國門之東攜被夜語達旦不窮凡所以謀道憂世而教
我以保身遠禍者凜乎其有似於文忠今也奄兮忽焉
而不復見也能不長號而屢慟乎道之難行蓋難其人
豈無其人利害易之如仲純父不畏不慕獨立不懼則
死及之嗚呼哀哉尚饗
祭王君錫丈人文
公之皇祖孝著閭里迨兹百年世濟其美少相弟長老
相慈誨肅雍無間施及娣姒頎然四人厥德罔二軾始
婚媾公之猶子允有令德夭閼莫遂惟公幼女嗣執罍
篚恩厚義重宜有以報云何不淑契闊生死斂不拊棺
葬不親襚豈不懷歸眷此微仕緘詞望哭以致奠餽惟
此哀誠一念千里尚饗
祭文與可文
從表弟蘇軾致祭于故湖州文府君與可學士兄之靈
曰嗚呼哀哉與可能復飲此酒也夫能復賦詩以自樂
鼓琴以自侑也夫嗚呼哀哉余尚忍言之氣噎悒而填
胸淚疾下而淋衣忽收淚以自問非夫人之為慟而誰
為乎道之不行哀我無徒豈無友朋逝莫告余惟余與
可匪亟匪徐招之不來麾之不去不可得而親其可得
而疎之耶嗚呼哀哉孰能惇德秉義如與可之和而正
乎孰能養民厚俗如與可之寬而明乎孰能為詩與楚
詞如與可之婉而清乎孰能齊寵辱忘得喪如與可之
安而輕乎嗚呼哀哉余聞訃之三日夜不眠而坐喟夢
相從而驚覺滿茵蓆之濡淚念有生之歸盡雖百年其
必至惟有文為不朽與有子為不死雖富貴壽考之人
未必皆有此二者也然余嘗聞與可之言是身如浮雲
無去無來無亡無存則夫所謂不朽與不死者亦何足
云乎嗚呼哀哉尚饗
祭刁景純墓文
嗟我少君四十二歲君不我少謂我昆弟今我巳老鬢
鬚蒼然君之永歸不為無年我獨何憾過期而哭人之
云亡哀此風俗涉江而東宛其山川顧瞻萬松蔚乎蒼
芊尚想松下幅巾杖屨迎我於門抵掌笑語豈其忽焉
斂兹一墳俛仰空山草木再春平生故人幾半天下紛
然日中掉臂莫夜我非至人心有往來斗酒隻雞聊寫
我哀尚饗
祭張子野文
子野郎中張丈之靈曰仕而忘歸人所共蔽有志不果
日月其逝惟余子野歸及強銳優遊故鄉若復一世遇
人坦率真古愷悌厖然老成又敏且藝清詩絶俗甚典
而麗搜研物情刮發幽翳微詞宛轉蓋詩之裔坐此而
窮鹽米不繼歗歌自得有酒輒詣我官于杭始獲擁篲
歡欣忘年脱略苛細送我北歸屈指默計死生一訣流
涕挽袂我來故國實五周歲不我少須一病遽蛻堂有
遺像室無留嬖人亡琴廢帳空鶴淚酹觴再拜淚溢兩
眥尚饗
祭陳令舉文
嗚呼哀哉天之生令舉初若有意厚其學術而多其才能
蓋巳兼百人之器既發之以科舉又輔之以令名使取
重於天下者若將畀之以位而令舉亦能因天之所予
而日新之慨然將以身任天下之事夫豈獨其自任將
世之士大夫識與不識莫不望其如是是何一奮而不
顧以至於斥一斥而不復以至於死嗚呼哀哉天之所
付為偶然而無意耶將亦有意而人之所以周旋委曲
輔成其天者不至耶將天既生之以畀斯人而人不用
故天復奪之而自使耶不然令舉之賢何為而不立何
立而不遂使少見其毫末而出其餘棄必有驚世而絶
類者矣予與令舉别二年而令舉没既沒三年而予乃
始一哭其殯而弔其子也嗚呼哀哉尚饗
祭任師中文
年月日眉陽陳慥蘇軾犍爲王齊愈弟齊萬黃州進士
潘丙古耕道致祭于故瀘州太守任大夫師中之靈曰
允義大夫維蜀之珍詩之老成易之丈人去我十年其
德日新庶一見之遽沒元身惟慥與軾匪友則親自丙
以降昔惟州民旅哭于庭惻焉酸辛禍福之來孰知其
因自壽自夭自屈自信天莫為之矧凡鬼神生榮死哀
自昔所難持此令名歸於九原尚饗
祭堂兄子正文
弟軾謹以家饌昭告于故子正中舍大兄之靈昔我先
伯父内行飾修閭里之師不剛不柔允武且文喜愠莫
窺歴官十一民到于今涕泣懷思遇其所立仁者之勇
雷霆不移篤生我兄和優而毅甚似不衰與人之周肅
雍謹絜喜見於眉人各有心酸醎異嗜丹素相訾穆穆
我兄尊賢容衆無適不宜天若不僣富貴壽考捨兄畀
誰云何不淑而止於是命也可疑我遷於南老與病會
歸耕無期斂不撫棺葬不執紼永恨何追寤寐東山兩
塋相望拱木參差諸父父子平生之好相從歲時兄死
而同我生而異斯言孔悲千里一樽兄實臨我尚釂勿
辭嗚呼哀哉尚饗
黃州再祭文與可文
從表弟蘇軾昭告於亡友湖州府君與可學士文兄之
靈嗚呼哀哉我官於岐實始識君甚口秀眉忠信而文
志氣方剛談詞如雲一别五年君譽日聞道德為膏以
自濯薰藝學之多蔚如秋蕡脱口成章粲莫可耘馳騁
百家錯落紛紜使我羞歎筆硯為焚再見京師默無所
云杳兮清深落其華芬昔藝我黍今熟其饙啜漓歌呼
得淳而醺天力自然不施膠筋坐了萬事氣回三軍笑
我皇皇獨違垢紛俯仰三州眷戀桑枌仁施草木信及
䴥麇昂然來歸獨立無羣俛焉復去初無戚欣大哉死
生悽愴蒿焄君没談笑大鈞徒勤喪之西歸我竄江濱
何以薦君採江之芹相彼日月有朝必曛我在茫茫凡
幾合分盡此一觴歸安於墳嗚呼哀哉尚饗
祭徐君猷文
徐公君猷之靈惟公早厭綺紈富以三冬之學晩分符
竹藹然兩郡之聲家世名臣始終循吏追繼襄陽之耆
舊綽有建安之風流無鬼高談常傾滿坐有功陰德何
止一人軾以惷愚自貽放逐妻孥之所竊笑親友幾於
絶交爭席滿前無復十漿而五餽中流獲濟實賴一壺
之千金曾報德之未皇巳興哀於永訣平生髣髴尚陳
中聖之觴厚夜渺茫徒挂初心之劒拊棺一慟嗚呼哀
哉尚饗
祭陳君式文
故致政大夫君式之靈猗歟大夫匪直也人矯然不隨
以屈莫信大夫安之有命在天十年躬耕以娛其親親
亡泣血幾以喪明免喪復仕哀哉為貧從政于黃急吏
緩民食黃之薇飲其水泉我以重罪竄于江濱親舊擯
疎我亦自憎君獨願交日造我門我不自愛恐子垢紛
君笑絶纓陋哉斯言憂患之至期與子均示我數詩蕭
然絶塵去黃而歸即安丘園澹然無求抱潔沒身猗歟
大夫有死有生如影之隨如環之循富貴貧賤忽如浮
雲孰皆有子如二子賢千里一觴侑以斯文尚饗
祭蔡景繁文
嗚呼哀哉子之為人清厲孤峻經以仁義緯以忠信才
兼百夫斂以静順子之事君悃款傾盡挺然不倚視退
如進持其本心不負堯舜子之從政果藝清慎緩民急
吏不肅而震紛紜滿前理解迎刃子之為文秀整明潤
工於造語恥就餘餕詩尤所長鏘然玉振壽以配德天
亦何吝有如子賢五十而盡我遷於黃衆所遠擯惟子
之故不我籍轔孰云此來乃拊其櫬萬生擾擾寄此一
瞬富貴無能俯仰埃盡子有賢子汗血之駿幼亦頎然
穎發齠齔天哀子窮以是餽贐我困於旅愧莫子賑歌
此奠詩以和虞殯嗚呼哀哉
祭歐陽伯和父文
嗚呼哀哉文忠之子譬之孔門則其高弟其材不同而
皆有得公之一體惟伯和父得公之學甚敏且藝㒺羅
幽荒掎摭遺逸馳騁百世有求則應取之左右不擇鉅
細如漢伯喈如晉茂先餘子莫繼公薨一紀門人凋喪
我老又廢退而講論放失舊聞日月其逝欲操簡牘從
伯和父解發疑蔽今其亡矣誰助我者投筆掩袂斯文
日化躡風系景安所止戾子獨確然求之度數斷以凡
例抱其孤學將以安適鑿不謀枘歸從文忠與仲純父
孰曰非計而我何為寓詞千里繼以泣涕嗚呼哀哉
祭石幼安文
嗟我去蜀十有八年夢還故鄉親愛滿前覺而無有淚
下迸泉竄流江湖隻影自憐聞人蜀音回首粲然矧如
夫子又戚且賢憂樂同之義不我捐我行過宿子病巳
纏顧我而笑自謂少痊念子仁人壽骨隠顴攜手同歸
相視華顛孰云此來拊膺號天同驅並馳俯仰而遷行
即此路皇分後先哀哉若人令德世傳才子文孫森然
比肩天不吾欺後將蟬聯永歸無憾舉我一籩嗚呼哀
哉
祭司馬君實文
左僕射贈太師温公之靈嗚呼百世一人千載一時惟
時與人鮮偶常竒公事仁宗百未一施獨發大議惟天
我知厚陵之初先事而親帝欲得民一尊無私母子之
間莫如孝慈人所難言我則易之神宗知公敬如蓍龜
專談仁義輔以書詩枉尺直尋願公少卑公曰天子舜
禹之姿我若言利非天誰欺退居於洛四海是儀化及
豚魚名聞乳兒二聖見公曰予得師付以衡石惟公所
為公亦何為視民所宜有莠則鋤有疾則醫問疾所生
師老民疲和戎上策决用無疑此計一定太平可基譬
如農夫既闢既菑投種未粒矧穫而炊賓客滿門公以
疾辭不見十日入哭其帷天為雨泣路人垂洟畫像于
家飲食必祠矧我衆僚左右疇咨共載一舟喪其楫維
終天之訣寧復來思歌此奠章以侑一巵嗚呼哀哉尚
饗
祭王宜甫文
故比部郎中贈光禄大夫王公宜甫親家翁之靈嗚呼
宜父篤厚寬中德世其家而位莫充非不能充知有天
命直己而行不充何病三公之子所乏非財風雨散之
如振浮埃百年夢幻其究何獲不與偕亡令名令德公
雖耆舊我尚同時不識其人想見其姿婚姻之好義貫
黃壤有愧古人不祖其往往謂趙人子孫其昌蒔其墓
檟我言不忘嗚呼哀哉
祭范蜀公文
嗚呼仁宗在位四十二年畦而種之有得皆賢既歴三
世悉為名臣今如晨星存者幾人孰如我公碩大光明
導日而昇燦焉長庚死生契闊公獨壽考天實耆之以
殿諸老二聖嗣位仁義是施公昔所言略行無遺維樂
未和公寝不寧樂成而薨公往則瞑凡百君子願公無
極胡不萬年以重王國責難之忠愛莫助之嗟我後來
誰復似之吾先君子秉德不耀與公弟兄一日之少窮
達不齊歡則無間豈以閭里忠義則然先君之終公時
在陳宵夢告行晨起訃聞先友盡矣我亦白髮聞公之
喪方食哽噎堂堂我公豈其云亡望公凜然猶舉我觴
祭黃幾道文
幾道大夫年兄之靈嗚呼幾道孝友烝烝人無間言如
閔與曾天若成之付以百能超然驥德風騖雲騰入為
御史以直自繩身為玉雪不汙青蠅出按百城不緩不
絙姦民惰吏實畏靡憎帝亦知之因事屢稱謀之左右
有問莫應君聞不悛與道降升吾豈羽毛為人所鷹抱
默以老終然不矜環堵蕭然大布疎繒妻子脫粟玉食
友朋我遷淮南秋穀五登坐閱百吏錐刀相仍有斐君
子傳車是乘穆如春風解此陰凌尚有典刑紫髯垂膺
魯無君子斯人安承納幣請昏義均股肱别我而東衣
袂僅勝一卧永已我將安憑壽夭在天雖聖莫增君趙
魏老老於薛滕天亦愧之其世必興舉我一觴歸安丘
陵
祭歐陽文忠公夫人文
嗚呼文忠之薨十有八年士無所歸散而自賢我是用
懼日登師門既友諸子入拜夫人望之愀然有穆其言
簡肅之肅文忠之文雖無老成典刑則存何以嗣之使
世不忘諸子惟迨好學而剛夫人實使兄弟吾孫徼福
文忠及我先君出守東南往違其顔病不能見卒以訃
聞自斂及葬餽奠莫親匪愧於今有靦昔人寓詞千里
侑此一樽尚饗
祭大覺禪師文
維年月日具位蘇軾謹以香茶蔬果致奠故大覺禪師
器之之靈於穆仁祖威神在天山陵之成二十九年當
時遺老存者幾人矧如禪師方外之臣頌詩往來月璧
星珠昭回之光下燭海隅昔本無生今亦無滅人懷昭
陵涕泗哽噎我在壯歲屢親法筵餽奠示别豈免悽然
尚饗
祭歐陽文忠公夫人文(潁州)
維元祐六年歲次辛未九月丙戌朔從表姪具位蘇軾
謹以清酌肴果之奠昭告於故太師兖國文忠公安康
郡夫人之靈嗚呼軾自齠齔以學為嬉童子何知謂公
我師晝誦其文夜夢見之十有五年乃克見公公為拊
掌歡笑改容此我輩人餘子莫羣我老將休付子斯文
再拜稽首過矣公言雖知其過不敢不勉契闊艱難見
公汝陰多士方譁而我獨南公曰子來實獲我心我所
謂文必與道俱見利而遷則非我徒又拜稽首有死無
易公雖云亡言如皎日元祐之初起自南遷叔季在朝
如見公顔入拜夫人羅列諸孫敢以中子請婚叔氏夫
人曰然師友之義凡二十年再升公堂深衣廟門垂涕
失聲白髮蒼顔復見潁人潁人思公曰此門生雖無以
報不辱其門清潁洋洋東注於淮我懷先生豈有涯哉
尚饗
祭張文定公文三首
維元祐六年歲次辛未十二月乙夘朔八月壬戌門生
龍圖閣學士左朝奉郎知潁州軍州事兼管内勸農使
輕車都尉賜紫金魚袋蘇軾謹以清酌庶羞之奠昭告
於故太子太保樂全先生張公之靈嗚呼道大如天見
存乎人小智自私莫識其真公生而悟得其全淳久乃
妙物凜然凝神初如龍鳳不可擾馴游于帝郊尚以其
仁可望可見而不可親師心而行自屈自信八十五年
以没元身我先大夫古之天民被褐懷寶陸沈峩岷公
曰惜哉王國之珍此太史公筆回千鈞獨置一榻不延
餘賓時我兄弟尚未冠紳得交於公先子是因我晚聞
道困於垢塵每從公談棄故服新頃獨怪公倒廩傾囷
盡發其秘有懷畢陳曰再見子恐無復辰出戸遲遲默
焉銜辛穆穆昭陵二三元臣惟公終始高節邁倫一慟
永巳山摧川堙公視富貴如賤與貧公視生死如夕與
晨老不惰媮疾不嚬呻有化非亡有隠非淪我獨何為
涕流於巾嗚呼哀哉尚饗
軾於天下未嘗誌墓獨銘五人皆盛德故偉歟我公實
浮於聲知公者天寧俟此銘今公永歸我留淮海寓辭
千里濡袂有漼尚饗
我游門下三十八年如俯仰中十五年間六過南都而
五見公升堂入室問道學禮靡求不供有契於心如水
傾海如槖鼓風風水之合豈特無異將初無同孰云此
來慟哭不聞高堂莫空斂不拊棺葬不執紼我愧于胸
公知我深我豈不知公之所從生不求人沒不求天自
與天通天不吾欺壽考之餘報施亦豐一子四孫鸞鵠
在庭以華其終自我先子逮今三世為好無窮以我此
心與此一觴達于幽宫尚饗
祭龍井辯才文
嗚呼孔老異門儒釋分宫又於其間禪律相攻我見大
海西北南東江河雖殊其至則同維大法師自戒定通
律無持破垢淨皆空講無辯訥事理皆融如不動山如
常撞鐘如一月水如萬竅風八十一年生雖有終遇物
而應施則無窮我初適吳尚見五公講有辯臻禪有璉
嵩後二十年獨餘此翁今又往矣後生誰宗道俗欷歔
山澤改容誰持一杯往弔井龍我去杭時白叟黃童要
我復來巳許于中山無此老去將安從噫參寥子往奠
必躬豈無他人莫寫我胷
祭亡妻同安郡君文
維元祐八年歲次癸酉八月丙午朔初二日丁未具位
蘇軾謹以家饌酒果致奠于亡妻同安郡君王氏二十
七娘之靈嗚呼昔通義君沒不待年嗣為兄弟莫如君
賢婦職既修母儀甚敦三子如一愛出于天我從南行
菽水欣然湯沐兩郡喜不見顔我曰歸哉行返丘園曾
不少須棄我而先孰迎我門孰餽我田巳矣奈何淚盡
目乾旅殯國門我實少恩惟有同穴尚蹈此言嗚呼哀
哉尚饗
祭韓忠獻公文
維元祐八年歲次癸酉十一月初一日乙亥端明殿學
士兼翰林侍讀學士左朝奉郎定州路安撫使兼馬步
軍都總管知定州軍州事上輕車都尉賜紫金魚袋蘇
軾謹以清酌庶羞之奠昭告於魏國忠獻公之靈嗚呼
我生雖晩尚及昔人堂堂魏公河嶽之神四十餘年其
德日新鐘鼎有盡竹帛莫陳惟其大節蔽以一言忠以
事君允也上臣我與弟轍來自峨岷公罔羅之若獲鳳
麟契闊艱難手書見存勿以大匠笑彼汗顔援手拯溺
期我於仁豈知無用既老益頑意廣才疎將歸丘園上
未忍棄畀之中山公治此邦没食其民我獨何幸敬踐
後塵公惟人傑而不自賢堂名閱古以古律身况我小
生罕見寡聞敢不師公治民與軍雖無以報不辱其門
尚饗
大行太皇太后靈駕發引文(定州)
因山告成同軌畢至玉衣永閟風馭莫追萬國山河尚
憑於坤載四方老穉遽失於母慈欲強名言難形德化
積此九年之澤輔成百世之安乃眷中山控臨朔野華
戎異服涕慕同聲目斷東朝永絶簾帷之望神馳西洛
想聞笳鼓之音臣等各守邊垂莫親饋奠徒因僚吏以
致攀號尚饗
祭滕大夫母楊夫人文
維元祐九年歲次甲戌三月壬申朔端明殿學士兼翰
林侍讀學士左朝奉郎知定州軍州事蘇軾謹以清酌
庶羞之奠昭告於近故長安縣太君楊氏之靈嗚呼士
盛慶歷如漢武宣用兵西方故西多賢惟時滕公實顯
於西文武殿邦尹范是齊功名不終有命有義我時童
子知為公喟四十餘年墓木十圍乃識其子傾蓋不疑
忠厚且文前人是似秉心平反慈訓則爾仰止德人如
岡如陵升堂而拜我愧未能豈其微疾一慟永巳胡不
百年以慰其子壽禄在天考終非亡鵲巢之應子孫其
昌尚饗
惠州祭枯骨文
爾等暴骨於野莫知何年非兵則民皆吾赤子恭惟朝
廷法令有掩骼之文監司舉行無吝財之意是用一新
此宅永安厥居所恨犬豕傷殘螻蟻穿穴但為藂冢罕
致全軀幸雜居而靡爭義同兄弟或解脱而無戀超生
人天
祭亡妹德化縣君文
嗚呼宫傅之孫十有六人契闊死生四人僅存維我令
妹慈孝温文事姑如母敬夫如賓玉立二甥實華我
門一秀不實何辜于神謂當百年觀此騰振云何俯仰
一嚬再呻救藥靡及奄為空雲萬里海涯百日訃聞拊
棺何在夢淚濡茵長號北風寓此一樽
祭柳仲遠文二首
嗚呼哀哉我生多故愈老愈艱親朋幾人日化日遷逝
者如風訃來逾年一慟海徼摧胷破肝痛我令妹天獨
與賢德如召南壽甫見孫矧我仲遠孝友恭温天若成
之從致有聞富以學術又昌以言久而不試理豈其然
﨑嶇有求凡以為親雖不負米實勞且勤知止於此不
如歸閒哀我孤甥孝如閔顔銜痛遠訴誰撫誰存逝者
巳矣存者何冤慎勿致毁以全汝門以慰我仲遠永歸
之䰟嗚呼哀哉尚饗
我厄於南天降罪疾方之古人百死有溢天不我亾亡
其朋戚如柳氏妹夫婦連璧云何兩逝不憗遺一我歸
自南宿草再易哭墮其目泉壤咫尺閎也有立氣貫金
石我窮且老似舅何益易其墓側可置萬室天定勝人
此語其必尚饗
祭吳子野文
嗚呼子野道與世違寂默自求闔門垂幃兀爾坐忘有
似子微或似壺子杜氣發機徧交公卿靡所求希志人
緩己忘其渴飢道路為家惟義是歸卒老於行終不自
非送我北還中道弊衣有疾不藥但却甘肥問以後事
一笑而麾飄然脱去雲散露晞我獨何為感歎歔欷一
酧告訣逝舟東飛尚饗
徐州祭枯骨文
嗟爾亡者昔惟何人兵耶氓耶誰其子孫雖不可知孰
非吾民暴骨纍纍見之酸辛為卜廣宅陶穴寬温相從
歸安各反其真尚饗
哀詞六首
李仲蒙哀詞
河南李君仲蒙以司封郎直史館為記室岐王府熙寧
二年七月丙戌終於京師家貧喪不時舉其僚相與賻
之既斂而歸十月丙申葬於緱氏柏岯山西其孤籲使
來告軾曰嗚呼吾先友人也哭之其可無詞昔吾先君
始仕於太常君以博士朝夕往來相好先君於人少所
與獨稱君為長者君為人敦朴愷悌學博而通長於毛
氏詩司馬氏史善與人交雖見犯不報嘗有與君為姻
者無故决去聞者為之不平君恬不以為意先君以是
稱其難始舉進士甲科為亳潤邠三郡職官後為應天
府錄曹勤力趨事長吏有不喜者欲以事困之而不能
既為博士議禮據正不屈晩入政府以經術輔導篤實
不阿其言多驗於後君諱育其先河内人自高祖徙於
緱氏没時年五十辭曰中心樂易氣淑均兮内外絶一
言可信兮無怨無惡善友人兮學詩達禮敏而文兮翶
翔王藩仕弗振兮宜壽黃耉隕中身兮兩不一獲歸怨
神兮我懷先君涕酸辛兮顧嗟衆人誕失真兮矯矯犖
犖自貴珍兮欺世幻俗内弗安兮久而不堪厭則遁兮
惑者冰解明者哂兮嗟卒不悟惟彼賢兮渾朴簡易棄
弗申兮往者不還我思君兮
錢君倚哀詞
大江之南兮震澤之北吾行四方而無歸兮逝將此焉
止息豈其土之不足食兮將其人之難偶非有食無人
之為病兮吾何適而不可獨裴回而不去兮眷此邦之
多君子有美一人兮瞭然而清頎然而瘦亮直多聞兮
古之益友帶規矩而蹈繩墨兮佩芝蘭而服明月載而
之世之人兮世捍堅而不答雖不答其何喪兮超方揚
而自得吾將觀子之進退以自卜兮相行止以效清濁
子奄忽而不返兮世混混吾焉則升空堂而挹遺像兮
弔凝塵於几席苟律我者之信亡兮吾居此其何益行
徬徨而無徒兮悼捨此而奚嚮豈存者之舉無其人兮
遼遼如晨星之相望吾比年而三哭兮堂堂皆國之英
苟處世之恃友兮幾如是而吾不亡臨大江而長嘆兮
吾不濟其有命
傷春詞(并序)
去歲十二月虞部郎吕君文甫喪其妻安氏二月以書
遺余曰安氏甚美而有賢行念之不忘思有以為不朽
之託者願求一言以弔之余悲其意乃為作傷春詞云
佳人與歲皆逝兮歲既復而不返付新春於居者兮獨
安適而愈遠晝昏昏其如醉兮夜耿耿而不眠居兀兀
不自覺兮紛過前之物變雪霜盡而鳥鳴兮陂塘泫其
流暖步荒園而訪遺跡兮蓊百草之生滿風泛泛而微
度兮日遲遲而愈妍𦕈飛絮之無窮兮爛夭桃之欲然
燕嘵嘵而稚嬌兮鳩穀穀其老怨蝶羣飛而相值兮蜂
抱蘂而更讙善萬物之得時兮痛伊人之罹此冤衆族
出而侣游兮獨向壁而永歎淚熒熒而棲睫兮花搖月
而增眩晝出門而不敢歸兮畏空室之漫漫忽入門而
欲語兮嗟猶意其今存役魂魄於宵夢兮追髣髴而無
緣訪臨邛之道士兮從稠桑之老人縱可得而復見兮
恐荒忽而非真求余文以寫哀兮余亦愴恨而不能言
夫既其身之不顧兮尚安用於斯文
蘇世美哀詞
有美一人長而髯兮廞欹歴落進趨檐兮達於從政敏
而廉兮如求與由藝果兼兮魁然丈夫色悍嚴兮奮須
抵几走羣纖兮聞名見像巳癘痁兮敬事友生小心謙
兮誨養貧弱語和甜兮剛柔適中畏愛僉兮孤直無依
衆枉嫌兮何辜于神壽復殱兮死無儋石突不黔兮孰
為故人孰視怗兮我竄于黃歲將淹兮於後八年夢復
覘兮曰吾子鈞甘虀鹽兮冬月負薪衣不縑兮覺而長
吁涕流沾兮永言告鈞守窮潜兮苦心危腸自磨磏兮
天不吾欺有速淹兮豈若人子老閭閻兮生歡死忘我
言砭兮
王大年哀詞
嘉祐末予從事岐下而太原王君諱彭字大年監府諸
軍居相隣日相從也時太守陳公弼馭下嚴甚威震旁
郡僚吏不敢仰視君獨偘偘自若未嘗降色詞公弼亦
敬焉予始異之問於知君者皆曰此故武寧軍節度使
諱全斌之曾孫而武勝軍節度觀察留後諱凱之子也
少時從父討賊甘陵搏戰城下所部斬七十餘級手射
殺二人而奏功不賞或勸君自言君笑曰吾為君父戰
豈為賞哉予聞而賢之始與論交君博學精練書無所
不通尤喜予文每為出一篇輒拊掌歡然終日予始未
知佛法君為言大略皆推見至隠以自證耳使人不疑
予尤喜佛書蓋自君發之其後君為將日有聞乞自試
於邊而韓魏公文潞公皆以為可用先帝方欲盡其才
而君以病卒其子讜以文學議論有聞於世亦從予游
予既悲君之不遇而喜其有子於其葬也作相挽之詩
以餞之其詞曰
君之為將允武且仁甚似其父而輔以文君之為士涵
詠書詩議論慨然其子似之奔走四方豪傑是友沒而
無聞朋友之咎驥墮地走虎生而斑視其父子以考我
言
鍾子翼哀詞(并引)
軾年始十二先君宫師歸自江南曰吾南游至虔有隠
君子鍾君與其弟槩從吾遊同登馬祖巖入天竺寺觀
樂天墨迹吾不飲酒君嘗置醴焉方是時先君未為時
所知旅游萬里舍者常爭席而君獨知敬異之其後五
十有五年軾自海南還過贑上訪先君遺迹而故老皆
無在者君之沒蓋三十有一年矣見其子志仁志行志
遠相持而泣念無以致其哀者乃追作此詞君諱棐字
子翼博學篤行為江南之秀歐陽永叔尹師魯余安道
曾子固皆知之然卒不遇以沒儂智高叛嶺南聲搖江
西虔守曹觀欲籍民財為戰守備謀之於君君曰智高
必不能過嶺無事而籍民民懼且走觀曰如緩急何君
曰同舟遇風胡越可使為左右手况吾民乎不幸而至
於急則官與民為一家夫孰非吾財者何以籍為觀悟
而止虔人以安其詞曰
崆峒摩天章貢激石致兩確高深相臨悍堅相排洶嶽
嶽是故其民勇而尚氣巧礱斵而其君子抗志礪節敏
於學矯矯鍾君泳于德淵自澡濯貧不怨天困不求人
老愈慤嘉言一發排難解紛巳殘剥吾先君子南游萬
里道阻邈如金未鎔木未繩墨玉未琢君於衆中一見
定交陳禮樂曰子不飲我醪甚甘釃此濁覽觀江山扣
歴泉石步犖确先君北歸君老于虔望南朔我來易世
池臺既平墓木握三子有立移書問道過我數我亦白
首感傷薰心隕涕渥是身虛空俯仰變滅過電雹何以
寓哀追頌德人詔後覺
東坡全集卷九十一
