東坡全集卷三十五宋蘇軾撰
記十三首
清風閣記
文慧大師應符居成都玉谿上為閣曰清風以書來求
文為記五返而益勤余不能巳戲為浮屠語以問之曰
符而所謂身者汝之所寄也而所謂閣者汝之所以寄
所寄也身與閣汝不得有而名烏乎施名將無所施而
安用記乎雖然吾為汝放心遺形而強言之汝亦放心
遺形而強聽之木生於山水流於淵山與淵且不得有而
人以為巳有不亦惑歟天地之相磨虛空與有物之相
推而風於是焉生執之而不可得也逐之而不可及也
汝為居室而以名之吾又為汝記之不亦大惑歟雖然
世之所謂巳有而不惑者其與是奚辨若是而可以為
有邪則雖汝之有是風可也雖為居室而以名之吾又
為汝記之可也非惑也風起於蒼茫之間彷徨乎山澤
激越乎城郭道路虛徐演漾以汎汝之軒忩欄楯幔帷
而不去也汝隠几而觀之其亦有得乎力生於所激而
不自為力故不勞形生於所遇而不自為形故不窮嘗
試以是觀之
喜雨亭記
亭以雨名志喜也古者有喜則以名物示不忘也周公
得禾以名其書漢武得鼎以名其年叔孫勝狄以名其
子喜之大小不齊其示不忘一也余至扶風之明年始
治官舍為亭於堂之北而鑿池其南引流種樹以為休
息之所是歲之春雨麥於岐山之陽其占為有年旣而
彌月不雨民方以為憂越三月乙卯乃雨甲子又雨民
以為未足丁卯大雨三日乃止官吏相與慶於庭商賈
相與歌於市農夫相與抃於野憂者以樂病者以愈而
吾亭適成於是舉酒於亭上以屬客而告之曰五日不
雨可乎曰五日不雨則無麥十日不雨可乎曰十日不
雨則無禾無麥無禾歲且薦饑獄訟繁興而盜益滋
熾則吾與二三子雖欲優游以樂於此亭其可得耶今
天不遺斯民始旱而賜之以雨使吾與二三子得相與
優游而樂於此亭者皆雨之賜也其又可忘耶旣以名
亭又從而歌之曰使天而雨珠寒者不得以為襦使天
而雨玉飢者不得以為粟一雨三日繄誰之力民曰太
守太守不有歸之天子天子曰不然歸之造物造物不
自以為功歸之太空太空冥冥不可得而名吾以名吾
亭
鳳鳴驛記
始余丙申歲舉進士過扶風求舍於館人旣入不可居
而出次於逆旅其後六年為府從事至數日謁客於館
視客之所居與其凢所資用如官府如廟觀如數世富
人之宅四方之至者如歸其家皆樂而忘去將去既駕
雖馬亦顧其皂而嘶余召館吏而問焉吏曰今太守宋公
之所新也自辛丑八月而公始至旣至逾月而興功五
十有五日而成用夫三萬六千木以根計竹以竿計瓦
甓坯釘各以枚計稭以石計者二十一萬四千七百二
十有八而民未始有知者余聞而心善之其明年縣令
胡允文具石請書其事余以為有足書者乃書曰古之
君子不擇居而安安則樂樂則喜從事使人而皆喜從
事則天下何足治歟後之君子常有所不屑則躁否則
惰躁則妄惰則廢旣妄且廢則天下之所以不治者常
出於此而不足怪今夫宋公計其所歴而累其勤使無齟
齬於世則今且何為矣而猶為此官哉然而未嘗有不
屑之心其治扶風也視其卼臲者而安植之求其蒙茸
者而疏理之非特傳舍而巳事復有小於傳舍者公未
嘗不盡心也嘗食芻豢者難於食菜嘗衣錦者難於衣
布嘗為其大者不屑為其小此天下之通患也詩曰豈
弟君子民之父母所貴乎豈弟者豈非以其不擇居而
安安而樂樂而喜從事歟夫修傳舍誠無足書者以傳
舍之修而見公之不擇居而安安而樂樂而喜從事者
則是真足書也
凌虛臺記
臺因於南山之下宜若起居飲食與山接也四方之山
莫高於終南而都邑之麗山者莫近於扶風以至近求
最高其勢必得而太守之居未嘗知有山焉雖非事之
所以損益而物理有不當然者此凌虛之所為築也方
其未築也太守陳公杖屦逍遥於其下見山之出於林
木之上者纍纍如人之旅行於墻外而見其髻也曰是
必有異使工鑿其前為方池以其土築臺出於屋之簷
而止然後人之至於其上者怳然不知臺之高而以為
山之踊躍奮迅而出也公曰是宜名凌虛以告其從事
蘇軾而求文以為記軾復於公曰物之廢興成毁不可
得而知也昔者荒草野田霜露之所蒙翳狐虺之所竄
伏方是時豈知有凌虛臺耶廢興成毁相尋於無窮則
臺之復為荒草野田皆不可知也嘗試與公登臺而望
其東則秦穆之祈年槖泉也其南則漢武之長楊五柞
而其北則隋之仁壽唐之九成也計其一時之盛宏傑
詭麗堅固而不可動者豈特百倍於臺而已哉然而數
世之後欲求其髣髴而破瓦頽垣無復存者旣已化為
禾黍荆棘丘墟隴畆矣而况於此臺歟夫臺猶不足恃
以長久而况於人事之得喪忽往而忽來者歟而或者
欲以夸世而自足則過矣蓋世有足恃者而不在乎臺
之存亡也旣已言於公退而為之記
中和勝相院記
佛之道難成言之使人悲酸愁苦其始學之皆入山林
踐荆棘蛇虺袒裸雪霜或刲割屠膾燔燒烹煑以肉飼
虎豹鳥烏蚊蚋無所不至茹苦含辛更百千萬億年而
後成其不能此者猶棄絶骨肉衣麻布食草木之實晝
日力作以給薪水糞除暮夜持膏火薰香事其師如生
務苦瘠其身自身口意莫不有禁其略十其詳無數終
身念之寢食見之如是僅可以稱沙門比丘雖名為不
耕而食然其勞苦卑辱則過於農工遠矣計其利害非
僥倖小民之所樂今何其棄家毁服壊毛髮者之多也
意亦有所便歟寒耕暑耘官乂召而役作之凢民之所
患苦者我皆免焉吾師之所謂戒者為愚夫未逹者設
也若我何用是為剟其患專取其利不如是而已又愛
其名治其荒唐之說攝衣升坐問荅自若謂之長老吾
嘗究其語矣大抵務為不可知設械以應敵匿形以備
敗窘則推墮滉漾中不可捕捉如是而巳矣吾遊四方
見輒反覆折困之度其所從遁而逆閉其塗往往面頸
發赤然業已為是道勢不得以惡聲相反則笑曰是外
道魔人也吾之於僧慢侮不信如此今寶月大師惟簡
乃以其所居院之本末求吾文為記豈不謬哉然吾昔
者始遊成都見文雅大師惟度器宇落落可愛渾厚人
也能言唐末五代事傳記所不載者因是與之遊甚熟
惟簡則其同門友也其為人精敏過人事佛齊衆謹嚴
如官府二僧皆吾之所愛而此院又有唐僖宗皇帝像
及其從官文武七十五人其奔走失國與其所以將亡
而不遂滅者旣足以感慨太息而畫又皆精妙冠世有
足稱者故強為記之始居此者京兆人廣寂大師希讓
傳六世至度與簡簡姓蘇氏眉山人吾遠宗子也今主
是院而度亡矣
四菩薩閣記
始吾先君於物無所好燕居如齋言笑有時顧嘗嗜畫
弟子門人無以悦之則爭致其所嗜庶幾一解其顔故
雖為布衣而致畫與公卿等長安有故藏經龕唐明皇
帝所建其門四逹八版皆吳道子畫陽為菩薩隂為天
王凢十六軀廣明之亂為賊所焚有僧忘其名於兵火
中拔其四版以逃旣重不可負又廹於賊恐不能全遂
竅其兩版以受荷西奔於岐而寄死於烏牙之僧舍板
留於是百八十年矣客有以錢十萬得之以示軾者軾
歸其直而取之以獻諸先君先君之所嗜百有餘品一
旦以是四板為甲治平四年先君沒於京師軾自汴入
淮泝于江載是四版以歸旣免喪所嘗與往來浮屠人
惟簡誦其師之言教軾為先君捨施必所甚愛與所不
忍捨者軾用其說思先君之所甚愛軾之所不忍捨者
莫若是版故遂以與之且告之曰此明皇帝之所不能
守而焚於賊者也而况於余乎余視天下之蓄此者多
矣有能及三世者乎其始求之若不及旣得惟恐失之
而其子孫不以易衣食者鮮矣余惟自度不能長守此
也是以與子子將何以守之簡曰吾以身守之吾眼可
霍吾足可斮吾畫不可奪若是足以守之歟軾曰未也
足以終子之世而巳簡曰又盟於佛而以鬼守之凢取
是者與凢以是予人者其罪如律若是足以守之歟軾
曰未也世有無佛而蔑鬼者然則何以守之曰軾之以
是予子者凢以為先君捨也天下豈有無父之人歟其
誰忍取之若其聞是而不悛不惟一觀而巳將必取之
然後為快則其人之賢愚與廣明之焚此者一也全其
子孫難矣而况能久有此乎且夫不可取者存乎子取
不取者存乎人子勉之矣為子之不可取者而巳又何
知焉旣以予簡簡以錢百萬度為大閣以藏之且畫先
君像其上軾助錢二十之一期以明年冬閣成熙寧元
年十月二十六日記
墨君堂記
凢人相與號呼者貴之則曰公賢之則曰君自其下則
爾汝之雖公卿之貴天下貌畏而心不服則進而君公
退而爾汝者多矣獨王子猷謂竹君天下從而君之無
異辭今與可又能以墨象君之形容作堂以居君而屬
余為文以頌君德則與可之於君信厚矣與可之為人
也端静而文明哲而忠士之脩潔博習朝夕磨治洗濯
以求交於與可者非一人也而獨厚君如此君又疎簡
抗勁無聲色臭味可以娛悅人之耳目鼻口則與可之
厚君也其必有以賢君矣世之能寒燠人者其氣燄亦
未至若雪霜風雨之切於肌膚也而士鮮不以為欣戚
喪其所守自植物而言之四時之變亦大矣而君獨不
顧雖微與可天下其孰不賢之然與可獨能得君之深
而知君之所以賢雍容談笑揮灑奮迅而盡君之德稚
壯枯老之容披折偃仰之勢風雪凌厲以觀其操崖石
犖确以致其節得志遂茂而不驕不得志瘁瘠而不辱
羣居不倚獨立不懼與可之於君可謂得其情而盡其
性矣余雖不足以知君願從與可求君之昆弟子孫族
屬朋友之象而藏於吾室以為君之别館云
淨因院畫記
余嘗論畫以為人禽宫室器用皆有常形至於山石竹
木水波煙雲雖無常形而有常理常形之失人皆知之
常理之不當雖曉畫者有不知故凢可以欺世而取名
者必託於無常形者也雖然常形之失止於所失而不
能病其全若常理之不當則舉廢之矣以其形之無常
是以其理不可不謹也世之工人或能曲盡其形而至
於其理非高人逸才不能辨與可之於竹石枯木真可
謂得其理者矣如是而生如是而死如是而攣拳瘠蹙
如是而條逹遂茂根莖節葉牙角脈縷千變萬化未始
相襲而各當其處合於天造厭於人意蓋逹士之所寓
也歟昔歲嘗畫兩叢竹於淨因之方丈其後出守陵陽
而西也余與之偕别長老道臻師又畫兩竹梢一枯木
於其東齋臻方治四壁於法堂而請於與可與可旣許
之矣故余并為記之必有明於理而深觀之者然後知
余言之不妄
墨妙亭記
熙寧四年十一月高郵孫莘老自廣德移守吳興其明
年二月作墨妙亭於府第之北逍遥堂之東取凢境内
自漢以來古文遺刻以實之吳興自東晉為善地號為
山水清遠其民足於魚稻蒲蓮之利寡求而不爭賓客
非特有事於其地者不至焉故凢守都者率以風流嘯
咏投壺飲酒為事自莘老之至而歲適大水上田皆不
登湖人大饑將相率亡去莘老大振廩勸分躬自撫循
勞來出於至誠富有餘者皆爭出榖以佐官所活至不
可勝計當是時朝廷方更化立法使者旁午以為莘老
當日夜治文書赴期會不能復雍容自得如故事而莘
老益喜賓客賦詩飲酒為樂又以其餘暇網羅遺逸得
前人賦詠數百篇為吳興新集其刻畫尚存而僵仆斷
缺於荒陂野草之間者又皆集於此亭是歲十二月余
以事至湖周覽歎息而莘老求文為記或以謂余凢有
物必歸於盡而恃形以為固者尤不可長雖金石之堅
俄而變壊至於功名文章其傳世垂後猶為差久今乃
以此託於彼是久存者反求助於速壊此旣昔人之惑
而莘老又將深簷大屋以錮留之推是意也其無乃幾
於不知命也夫余以為知命者必盡人事然後理足而
無憾物之有成必有壊譬如人之有生必有死而國之
有興必有亡也雖知其然而君子之飬身也凢可以久
生而緩死者無不用其治國也凢可以存存而救亡者
無不為至於不可奈何而後巳此之謂知命是亭之作
否無足爭者而其理則不可以不辨故具載其說而列
其名物於左云
墨寶堂記
世人之所共嗜者美飲食華衣服好聲色而巳有人焉
自以為高而笑之彈琴奕棋蓄古法書圖畫客至出而
夸觀之自以為至矣則又有笑之者曰古之人所以自
表見於後世者以有言語文章也是惡足好而豪傑之
士又相與笑之以為士當以功名聞於世若乃施之空
言而不見於行事此不得已者之所為也而其所謂功
名者自知效一官等而上之至於伊呂稷契之所營劉
項湯武之所爭極矣而或者猶未免乎笑曰是區區者
曾何足言而許由辭之以為難孔丘知之以為博由此
言之世之相笑豈有既乎士方志於其所欲得雖小物
有棄軀忘親而馳之者故有好書而不得其法則拊心
嘔血幾死而僅存至於剖冢斵棺而求之是豈有聲色
臭味足以移人哉方其樂之也雖其口不能自言而况
他人乎人特以已之不好笑人之好則過矣毗陵人張
君希元家世好書所蓄古今人遺跡至多盡刻諸石築
室而藏之屬余為記余蜀人也蜀之諺曰學書者紙費
學醫者人費此言雖小可以喻大世有好功名者以其
未試之學而驟出之於政其費人豈特醫者之比乎今
張君以兼人之能而位不稱其才優游終歲無所役其
心智則以書自娛然以余觀之君豈久閒者蓄極而通
必將大發之於政君知政之費人也甚於醫則願以余
之所言者為鑒
錢塘六井記
潮水避錢塘而東擊西陵所從來遠矣沮洳斥鹵化為
桑麻之區而久乃為城邑聚落凢今州之平陸皆江之
故地其水苦惡惟負山鑿井乃得丼泉而所及不廣唐
宰相李公長源始作六井引西湖水以足民用其後刺
史白公樂天治湖浚井刻石湖上至于今頼之始長源
六井其最大者在清湖中為相國井其西為西井少西
而北為金牛池又北而西附城為方井為白龜池又北
而東至錢塘縣治之南為小方井而金牛之廢久矣嘉
祐中太守沈公文通又於六井之南絶河而東至美俗
坊為南井出湧金門並湖而北有水閘三注以石溝貫
城而東者南井相國方井之所從出也若西井則相國
之派别者也而白龜池小方井皆為匿溝湖底無所用
閘此六井之大略也熙寧五年秋太守陳公述古始至
問民之所病皆曰六井不治民不給於水南井溝庳而
井高水行地中率常不應公曰嘻甚矣吾在此可使民
求水而不得乎乃命僧仲文子珪辦其事仲文子珪又
引其徒如正思坦以自助凢出力以佐官者二十餘人
於是發溝易甃完緝罅漏而相國之水大至坎滿溢流
南注于河千艘更載瞬息百斛以方井為近於濁惡而
遷之少西不能五步而得其故基父老驚曰此古方井
也民李甲遷之於此六十年矣疏涌金池為上中下使
澣衣浴馬不及於上池而列二閘於門外其一赴三池
而決之河其一納之石檻比竹為五管以出之並河而
東絶三橋以入于石溝注于南井水之所從來高則南
井常厭水矣凢為水閘四皆垣墻扄鐍以護之明年春
六井畢脩而歲適大旱自江淮至浙右井皆竭民至以
罌缶貯水相餉如酒醴而錢塘之民肩足所任舟楫所
及南出龍山北至長河鹽官海上皆以飲牛馬給沐浴
方是時汲者皆誦佛以祝公余以為水者人之所甚急
而旱至於井竭非歲之所常有也以其不常有而忽其
所甚急此天下之通患也豈獨水哉故詳其語以告後
之人使雖至於久遠廢壊而猶有考也
仁宗皇帝御飛白記
問世之治亂必觀其人問人之賢不肖必以世考之孟
子曰誦其詩讀其書不知其人可乎是以論其世也合
抱之木不生於步仞之丘千金之子不出於二家之市
臣嘗逮事仁宗皇帝其愚不足以測知聖德之所至獨
私竊覽觀四十餘年之間左右前後之人其大者固巳
光明儁偉深厚雄傑不可窺較而其小者猶能敦朴愷
悌靖恭持重號稱長者當是之時天人和同上下驩心
才智不用而道德有餘功業難名而福禄無窮升遐以
來十有二年若臣若子罔有内外下至深山窮谷老婦
稚子外薄四海裔夷君長見當時之人聞當時之事未
有不流涕稽首者也此豈獨上之澤歟凢在廷者與有
力焉太子少傅安簡王公諱舉正臣不及見其人矣而
識其為人其流風遺俗可得而稱者以世考之也熙寧
六年冬以事至姑蘇其子誨出慶歷中所賜公端敏字
二飛白筆一以示臣且謂臣記之將刻石而傳諸世臣
官在太常職在太史於法得書且以為抱烏號之弓不
若藏此筆寶曲阜之履不若傳此書考追蠡以論音聲
不若推點畫以究觀其所用之意存昌歜以追嗜好不
若因褒貶以想見其所與之人或藏於名山或流於四
方凢見此者皆當聳然而作如望旄頭之塵而聽屬車
之音相與勉為忠厚而恥為浮薄或由此也夫
大悲閣記
羊豕以為羞五味以為和秫稻以為酒麴糵以作之天
下之所同也其材同其水火之齊均其寒煖燥濕之候
一也而二人為之則美惡不齊豈其所以美者不可以
數取歟然古之為方者未嘗遺數也能者即數以得妙
不能者循數以得其略其出一也有能有不能而精粗
見焉人見其二也則求精於數外而棄迹以逐妙曰我
知酒食之所以美也而略其分齊捨其度數以為不在
是也而一以意造則其不為人之所嘔棄者寡矣今吾
學者之病亦然天文地理音樂律歷宫廟服器冠昏喪
紀之法春秋之所去取禮之所可刑之所禁歴代之所
以廢興與其人之賢不肖此學者之所宜盡力也曰是
皆不足學學其不可載於書而傳於口者子夏曰日知
其所亡月無忘其所能可謂好學也巳古之學者其所
亡與其所能皆可以一二數而日月見也如今世之學
其所亡者果何物而所能者果何事歟孔子曰吾嘗終
日不食終夜不寢以思無益不如學也由是觀之廢學
而徒思者孔子之所禁而今世之所上也豈惟吾學者
至於為佛者亦然齋戒持律講誦其書而崇飾塔廟此
佛之所以日夜教人者也而其徒或者以為齋戒持律
不如無心講誦其書不如無言崇飾塔廟不如無為其
中無心其口無言其身無為則飽食而嬉而巳是為大
以欺佛者也杭州鹽官安國寺僧居則自九歲出家十
年而得惡疾且死自誓於佛願持律終身且造千手眼
觀世音像而誦其名千萬遍巳而力不給則縮衣節口
三十餘年銖積寸累以迄于成其高九仞為大屋四重
以居之而求文以為記余嘗以斯言告東南之士矣蓋
僅有從者獨喜則之勤苦從事於有為篤志守節老而
不衰異夫為大以欺佛者故為記之且以風吾黨之士
云
東坡全集卷三十五
