東坡全集卷一百十三宋蘇軾撰
内制批答七十六首
賜正議大夫同知樞密院事安燾乞外郡不許
批答(元祐元年十月八日)
覽表具之卿以應務之才居本兵之地綏靜中外人無
間言何疑上章欲求去位未喻厥意聞之憮然夫榮親
莫大於功名養志不專於甘旨而况魏闕之下父母之
邦退食問安孰便於此勉循其舊以卒輔予
賜安燾乞外郡不允批答(元祐九年十月八日)
省表具之夫事親者不擇地而安之孝之至也而况艱
難之際一日萬幾冰淵之懼當務同濟卿練達兵要灼
知邊情寄托之深義難引去亟求自便朕何賴焉
賜新除中大夫守尚書右丞劉摯辭恩命不許
斷來章批答(元祐元年十一月)
覽表具之道有行藏時有用捨歲不我與難以智求道
之將行豈容力避大言大利固當安而受之小行小廉
非所望於卿者成命不再可無復辭
賜劉摯辭免恩命不允斷來章批答(元祐元年十一月)
省表具之政如農耕以既穫為能事言如藥石以愈疾
為成功若耕不穫疾不愈朕何望焉所以用卿者非以
富貴卿也勉卒成業何以辭為
賜太師文彦博乞致仕不許批答(元祐二年三月二十九日)
卿出入四世師表萬民無羨於功名而有厭於富貴其
所以忘身徇國捨逸就勞者豈有求而然哉凡以先帝
之恩生民之故也卿之在朝如玉在山如珠在淵光景
不陳而草木自遂去就之際損益非輕昔西伯善養老
而太公自至魯穆公無人子思之側而長者去之卿自
為謀則善矣獨不為朝廷惜乎藥餌有間時遊廟堂家
居之樂何以異此
賜太師文彦博乞致仕不允批答(元祐二年三月二十六日)
朕脩身以承六聖虚已以聽四輔而法度未定隂陽未
和民未樂生吏未稱職中夜以思方食而歎雖不敢以
事諉元老實望其以身率百官卿猶未即於安孰敢不
盡其力此聖母冲人之本意而天下有識之所望也昔
唐太宗以干戈之事尚能起李靖於旣老而穆宗文宗
以燕安之際不能用裴度於未病治亂之效於斯可見
朕意如此卿其少安
賜宰相吕公著乞退不許批答(元祐二年三月二十九日)
卿才全而德備積厚而施博明亮篤誠坐屈羣策既以
天下公議而用於此矣豈以卿之私意而聽其去哉水
旱之災不德所召卿當助我求所以消復之道不當求
去我也詩不云乎大夫君子昭假無贏大命近止無棄
爾成勉思厥職以答民望
賜宰相吕公著乞退不允批答(元祐二年三月二十九日)
用賢之功必要之久遠日計不足歲計有餘朕之用卿
期於百姓之既富卿之自信亦豈一日而成功常䁑之
災天以警朕夙夜祗懼與卿同之朕若歸過於股肱何
以答天戒卿若釋政而安逸何以塞民言各思其憂少
安厥位
賜尚書左丞李清臣乞退不允批答(元祐二年日四月十八)
卿以方聞之舉擢自厚陵禁林之選用於神考逮受顧
命弼予冲人義既同於戚休身豈輕於出處遽欲引去
聞之惻然姑安厥常以助予治
賜尚書左丞李清臣乞退不許批答(元祐二年四月十八日)
祥除之初念我聖祖所與共政不忘舊人而卿博學多
聞通練古今小心畏慎不見過失力求引去為之惘然
勉留輔予益祗厥服
賜文武百寮文彦博以下上第一表請皇帝御
正殿復常膳不允批答(元祐二年四月二十二日)
朕即位二年水旱繼作致灾之故實惟冲人既延及於
無辜復貽憂於文母是以坐不安席食不甘味實欲深
念厥咎豈徒見之空言而雨不崇朝農猶告病欲徇來
請惕然未寧其一乃心勉正厥事毋重朕之不德以答
天之深戒
賜文武百寮文彦博已下上第一表請太皇太
后復常膳不許批答(元祐二年四月二十二日)
旱暵之罰自冬及夏天之降灾如此其久則夫致灾之
道豈一日而然哉雖力行罪已之文尚恐非應天之實
而卿等以膚寸之澤遽欲即安覽之惕然未敢自赦其
交脩不逮務盡厥誠期兹歲於有秋雖復常其未晩
賜文武百寮文彦博已下上第五表請皇帝御
正殿復常膳允批答(元祐二年五月二十九日)
朕以寡昧膺受多福常欲損上益下畏天之威矧兹旱
灾咎在不德而卿等以雨澤既至封章屢上勉從其意
甚愧於中夫天之有風雨雷霆猶朕之有號令賞罰朕
不脩明其事何以責應于天永思其終無忘納誨
賜文武百寮文彦博以下上第五表請太皇太
后復常膳許批答(元祐二年五月二十九日)
德積無素民罹其災精誠莫通禱不時應雖蒙膏澤之
報僅救焦枯之餘勉徇來章猶虞後患其謹視盜賊懃
䘏流亾益務交脩以裨不逮
賜文武百寮太師文彦博已下上第一表請舉
樂不許批答(元祐二年六月一日)
先王之禮樂因情而立文君子之哀樂自中而形外夫
有莫大之戚則有無窮之悲先皇帝天覆四方子養萬
物至今窮髮之表尚餘流涕之民而况宫庭之間母子
之愛粗畢三年之制遂講八音之和所未忍聞非不欲
作卿等謹於率禮篤於愛君徒欲亟舉舊章顧未深明
吾意三復太息難於黽從
賜文武百寮太師文彦博以下上第一表請舉
樂不允批答(元祐二年六月一日)
禮之至者無文哀之深者無節故禫而不樂古人非以
求名琴不成聲君子以為知禮朕以宗廟之重勉蹈先
帝之餘履其位惕然而自驚用其物澘焉而出涕未報
昊天罔極之德常懷終身不㤀之憂欲從衆言亟舉備
樂而金石絲竹乃悽耳之聲干戚羽旄皆泫目之具哀
既未泯樂何從生再閱來章徒增感慕
賜文武百寮太師文彦博已下上第二表請舉
樂不許批答(元祐二年六月四日)
遏密之制雖盡於三年追懷之私豈論於歲月金石在
御惻然未寧吾不以一身之憂廢天下之樂今施之郊
廟用之軍旅州閭之會絃歌相聞獨盡餘哀止於中禁
以為於義未害是故行之不疑
賜文武百寮太師文彦博已下上第二表請舉
樂不允批答(元祐二年六月四日)
朕少遭閔凶僅畢祥禫雖俛就企及非以過制為賢而
創巨痛深不能以禮自克觀過其黨聖人許之禮曰喪
三年以為極亡則弗之忘矣誠重違國老之忠告姑欲
盡人子之至情
賜太師文彦博等請太皇太后受冊第二表不
許批答(元祐二年六月四日)
吾聞聖人以天下為憂未聞以位號為樂也損已裕物
畏天檢身此吾平日之本心非獨遇災而一發也孔子
曰以約失之者鮮矣卿等以是輔我顧不美哉
賜文武百寮太師文彦博已下上第四表請舉
樂不許批答(元祐二年六月九日)
吾之本性以清淨寂寞為樂雖在平日無游觀聲技之
念矧艱難之後哀疚之餘中夜以興方食而歎將不堪
其憂者豈有意於樂哉雖欲勉從未能自克忠告屢却
愧歎兼深
賜文武百寮太師文彦博已下上第四表請舉
樂不允批答(元祐二年六月九日)
鐘鼓以導和羽籥以飾喜譬之飲食之節適於口體之
宜今衰麻之除莫敢逾制而琴瑟之御則有未安卿等
忠誠確然開喻至矣惟反求諸心而弗得故欲行其言
而未能推之人情當識朕意
賜太師文彦博等上第三表請太皇太后受冊
許批答(元和二年六月九日)
吾上順帝則下酌民言處以無心期於寡過卿等以為
協氣既應羣謀僉同若固違典禮之常恐莫慰天人之
望遇災而懼昔者非以為謙聞義則遷吾亦豈敢自必
勉從故事以副嘉言
賜新除中大夫守尚書右丞王存辭免恩命不
允斷來章批答(元祐二年六月十二日)
士有品目定于僉言器之廟堂蔽自朕志豈有僉言既
穆朕志不移而用過謙之詞反已成之命亟服乃事宜
無復云
賜新除中大夫守尚書右丞王存辭免恩命不
許斷來章批答(元祐二年六月十二日)
為國不患於無人有人而不用之為患事君非難於辭
寵居寵而無愧之為難吾之用卿計已審矣卿之自信
又何疑哉
賜新除知樞密院安燾辭免恩命不許斷來章
批答(元祐二年六月二十四日)
覽表具之論材考德聖人所以公天下難進易退君子
所以善一身權之以義孰為輕重訓兵論將威懷遠人
卿以是事上豈不賢於逡巡退避也哉
賜新除知樞密院安燾辭免恩命不允斷來章
批答(元祐二年六月二十四日)
覽表具之德稱其服臣主俱榮食浮於人上下交病朕
之為天下慮甚於卿之自為謀也思而後行有出無反
成命不再卿毋復辭
賜新除檢校太尉守司空依前開府儀同三司
致仕韓絳辭免恩命不允批答(元祐二年七月七日)
國家尊異耆老砥礪廉隅凢致為臣必厚其禮而况卿
出入四世師表萬民身任安危位兼將相永惟三宗眷
遇之重宜極一品褒崇之榮成命既孚僉言惟允宜從
中外之望罔徇謙冲之私
賜韓絳辭免恩命不允批答(元祐二年七月七日)
朕惟耉老成人雖或謝事耄期稱道終不忘君其在丘
園豈殊廊廟嘉猷入告卿其不易此心大事就訪朕亦
敢㤀斯義命秩之數典冊之文不如此無以慰朕心而
答民望國有常典卿毋復辭
賜太師文彦博辭免不拜恩命許批答(元祐二年八月)
(二十七日)
卿義重股肱望隆堂陛陛廉遠則堂皇峻股肱逸而元
首安故出異恩特鐫苛禮而卿深執恭巽力守典刑確
然自陳義不可奪勉從其意愧歎于中
賜太師文彦博辭免不拜恩命允批答(元祐二年八月)
(二十七日)
朕優禮師傅達德齒之尊以亟拜為可略古之道也卿
謹嚴朝廷明君臣之分以不拜為未安禮之節也道並
行而不悖義有重而難移勉循所陳不㤀嘉歎
賜宰相吕公著乞罷相位不許斷來章批答(元祐)
(二年八月二十七日)
孔子曰苟有用我者朞月而已可也三年有成夫以聖
人猶待三年而後成功况其下者今卿助我為治自以
為既成矣乎其未也譬如玉人雕琢玉中道而易之豈
復成器哉
賜宰相吕公著乞罷相位不允斷來章批答(元祐)
(二年八月二十七日)
古者君臣之間率常千載一遇今聖母在位正身虚已
仰成輔弼雖疎遠小臣猶欲畢命自效而卿乃以小疾
求去縱無意於功名獨不惜此時乎勉卒乃事使百姓
富足四夷乂安然後謝事歸老豈不臣主俱榮哉
賜宰相吕公著乞罷相位除一外任不許批答
(元祐二年八月二十八日)
夫以才御物才有盡而物無窮以道應物道無窮而物
有盡凢今之患所乏非才以卿篤於愛君必能建長久
之策澹然無我可以寄枉直之權二年于兹百度惟正
事既就緒民亦小康至於微疾之屢攻此亦高年之常
理卿其良食自輔為國少安譬如止水之在槃豈復勞
心於鑒物心且不勞而况於力乎
賜宰相吕公著乞罷相位除一外任不允批答
(元祐二年八月二十九日)
朕以天下之大知為君之難有朽索馭六馬之憂有抱
火厝積薪之懼正賴多士協于一心朝夕以思彌縫其
闕凢今中外執事膂力之畢陳視吾一二老臣進退以
為節卿若無事而引去人皆相顧以自疑而况邊鄙未
寧兵民多故而予左右之老先自求於便安則夫疎遠
之臣何以責其盡瘁勉輔不逮期於有成
賜宰相吕公著辭免不拜恩命允批答(元祐二年九月)
(一日)
卿執德惟一守禮不回不以坐論為安而以拜上為泰
使朕不盡養老之意而卿得畏威之道勉從其志嘉歎
不㤀
賜宰相吕公著辭免不拜恩命許批答(元祐二年九月)
(一日)
君之視臣譬之手足方責其大不強所難而卿深執謙
恭力求避免深惟孔子事君盡禮之義曲從其請以儆
惰媮
賜太師文彦博上第一表乞致仕不允批答(元祐)
(二年九月八日)
省表具之卿之求去蓋數矣言不為不切而朕終莫之
從朕之留卿亦至矣禮不為不盡而卿終莫之亮君臣
之際情不相喻朕甚疑之夫樂丘園而厭軒冕亦古人
之一節而非聖賢之高致尊耆老以重朝廷蓋天下之
大計而非冲人之私欲與其使朕屈公議以從卿曷若
卿少貶其私意以徇天下乎
賜太師文彦博上第一表乞致仕不許批答(元祐)
(二年九月八日)
覽表具之卿之所以欲去者二疲於朝會勞於應物一
也功成身退欲享其樂二也而吾之所以必留者三卿
以英傑之資開物成務世不可闕一也弼亮四朝更涉
變故謀無遺策二也名冠天下進退之間為國休戚三
也吾方盡養老之道殺禮以優賢廟堂之上猶有足樂
則夫卿之欲去者可回而吾之必留者蓋不可易也
賜太師文彦博乞致仕不許斷來章批答(元祐二年)
(九月十一日)
覽表具之為君難為臣不易非吾推誠無疑不能起卿
於安佚非卿忘身徇國不能從我於艱難召用之初中
外相慶搢紳莫不競勸父老至於涕流中道而歸其義
安在宜思一身之樂輕於社稷毋使庶人之議及於朝廷
賜太師文彦博乞致仕不允斷來章批答(元祐二年)
(九月十一日)
省表具之君子安身崇德如山嶽之鎮開物成務如江
河之流若山嶽之鎮動搖不安江河之流行止自便則
物將交病人亦何觀朕之望卿無以異此宜守不移之
志以成可大之功
賜宰相吕公著上第一表乞致仕不允批答(元祐)
(三年二月二十八日)
省表具之古者世臣譬之喬木粤自拱把至于棟梁傑
然羣材之中夫豈一日之力卿擢自仁祖迨兹四朝光
輔朕躬允有一德不獨卿無心而事自定抑亦民既信
而功易成方今布在朝廷豈無豪傑之士猶當養以歲
月待其德望之隆卿雖欲歸勢未可去宜安厥位以副
朕心
賜宰相吕公著上第一表乞致仕不許批答
覽表具之卿三世將相一時蓍龜不求備以取人則房
喬之比其經遠而無競有謝安之風用能寧輯我家靖
共爾位政在元老人無異詞胡為厭事而求歸不復為
國之長慮方今官冗財匱歲艱民貧天步難安國是未
定若方勤於樸斵而遽易於工師人其謂何勢必不可
告老之請吾未欲聞
賜宰相吕公著上第二表乞致仕不許斷來章
批答(元祐三年三月二十九日)
覽表具之難進易退固君子之常節久勞思逸亦老者
之至情然心存社稷則常節為輕身繫安危則至情可
奪惟卿體國豈待多言苟大義之未安雖百請而何益
宜安厥位勿復此辭
賜宰相吕公著上第二表乞致仕不允斷來章
批答(元祐三年三月二十九日)
覧表具之宰相不自用人主不自為予欲識人物之忠
邪故以卿為水鏡予欲知利害之輕重故以卿為權衡
苟明此心雖老猶壯與其輕去軒冕獨善其身孰若優
游廟堂兼享其樂益敦此義勿復有云
賜新除依前中大夫守中書侍郎劉摯辭免恩
命不許斷來章批答(元祐三年四月十二日)
省表具之卿蹈道深遠守節淳固雖不留於儻來之物
而有志於行可之仕樂告以善勇於敢為進不求當世
之名退不叛平生之學未嘗為枉尺直尋之事夫豈有
見得忘義之嫌哉毋復過辭往踐乃事
賜劉摯辭免恩命不允斷來章批答(元祐三年日四月十二)
省表具之朕纘服之初卿言責是任歴陳治道之要以
立太平之基朕欲行其言遂授以政歲月未幾綱紀略
陳欲究觀心術之微宜擢居政本之地苟無愧於允蹈
豈不賢於力辭往服官箴勿違朕命
賜新除依前中大夫守尚書左丞王存辭免恩
命不許斷來章批答(元祐三年四月十二日)
省表具之夫志大有遠略器博無近用以卿忠義開濟
何施不宜今以次遷何足辭也益堅無倦之意以觀可
久之業
賜王存辭免恩命不允斷來章批答(元祐三年日四月十二)
省表具之夫陛簾之增所以隆堂奥位次有叙所以尊
朝廷朕既樂得於英才復以時而遷用庶幾華國非以
寵卿祗率厥常毋廢朕命
賜新除守尚書右僕射兼中書侍郎范純仁上
第一表辭免恩命不允批答(元祐三年四月十二日)
覽表具之夫有烏獲之力然後可以付千鈞有和扁之
功然後可以寄死生故宰相之任非所以寵人臣也無
其德而當之為不智有其材而辭之為不仁若卿之才
德亦可謂稱矣往思其憂以稱天下之望
賜范純仁上第一表辭免恩命不許批答(元祐三年)
(四月十二日)
覽表具之吾聞之乃烈考曰君子先天下之憂而憂後
天下之樂而樂雖聖人復起不易斯言卿將書之紳銘
之盤盂以為一言而可以終身行之者歟則今兹爰立
之命乃所以委重投艱而已又何辭乎
賜新除司空同平章軍國事吕公著上第二表
辭免恩命不許斷來章批答(元祐三年四月十二日)
省表具之夫國以得人為強如猛獸之衛藜藿以積賢
為寶如珠玉之茂山川湛然無為物自蒙利故崔公發
議則淄青慙服知朝廷之有人蜀使抗詞則孫權回顧
歎張昭之不在得失之效豈可同日而語哉朕之用卿
意實在此國計之重可無復辭
賜新除司空同平章軍國事吕公著上第二表
辭免恩命不允斷來章批答(元祐三年四月十二日)
省表具之周之詩曰無曰予小子召公是似唐之雅曰
惟西平有子惟我有臣夫父子君臣之間光明盛大如
此載之簡策被之金石豈獨閨門之寵足為邦國之華
再省來章具陳先烈雖朕寡昧不敢庶幾於仁祖而卿
忠孝當念服勤於世官祗率厥常毋違朕命
賜新除守尚書左僕射兼門下侍郎吕大防上
第二表辭免恩命不許斷來章批答(元祐三年四月)
(十二日)
省表具之卿有内憂外侮之虞倉廩禮樂之歎隂陽風
雨之憂此三者誠當今之大計朕之所以中夜不寐輟
食太息者正為此也孟子曰責難於君謂之恭夫既以
責其君而不以身任之者非仁人也願卿慨然當古人
之重略世俗之謙務踐斯言憂此三者
賜吕大防上第二表辭免恩命不允斷來章批
答(元祐三年四月十二日)
省表具之夫任賢使能天下之公義而辭大就小君子
之自守也惟名器爵禄朕所不敢授以私則勞謙退避
卿豈得必行其意所謂唐虞三代信任之至以致稷契
伊吕德業之隆若卿之言朕敢不勉請事斯語永觀厥成
賜新除守尚書右僕射兼中書侍郎范純仁上
第二表辭免恩命不許斷來章批答(元祐三年四月)
(十二日)
省表具之卿以明哲自託不能非獨以見君子勞謙之
光亦因以知前世用人之弊功烈無取誠如卿言夫次
公減於為郡子元不如為將非獨文獻不足蓋其才德
有偏如卿昔在朝廷首談孟軻之仁義旋為帥守專行
羊祜之威信慨有大志似其先人苟推此心施于有政
則太平可望而小節可略矣
賜范純仁上第二表辭免恩命不允斷來章批
答(元祐三年四月十三日)
省表具之自昔先帝之世屢歎才難及朕嗣位以來專
用德選雖爵禄名器出於獨斷而長育成就實在羣公
長短不遺輔相之責苟無為國養人之意必有臨事乏
使之憂朕用慨然當食不御思得英雋之老共收文武
之朋惟卿篤於憂國明於知人灼見朕心宜在此位往
任天下之重毋事匹夫之廉
賜新除依前正議大夫守門下侍郎孫固辭免
恩命不許斷來章批答(元祐二年四月十三日)
省表具之卿奉事先帝有勸學之舊與聞機政有已試
之功固非躐等之遷獨恨用卿之晚勉循大義毋事小廉
賜孫固辭免恩命不允斷來章批答(元祐三年日四月十二)
省表具之卿向自西樞出殿藩服頃由近輔入侍燕閒
昔有未識之思今乃日聞其語既見君子無踰老臣當
益勵於初心尚何辭於新命
賜新除中大夫守尚書右丞胡宗愈辭免恩命
不許斷來章批答(元祐三年四月十四日)
省表具之卿自天官擢領風憲下有庇民之意上有愛
君之忠度其不以利回是故可以大受丞轄之任非卿
孰宜毋復固辭以就遠業
賜胡宗愈辭免恩命不允斷來章批答(元祐三年四月)
(十四日)
省表具之人才之難古今所病忠厚者多乏於用強濟
者或凉於德有德適用如卿幾人方觀卿謀國之良以
成朕知人之美深體此意往祗厥官
賜新除依前中散大夫充樞密直學士僉書樞
密院事趙瞻辭免恩命不允斷來章批答(元祐)
(三年四月十四日)
省表具之君子之仕也喜於知而樂於用如卿之言結
髮從仕而白首遇合則君子之用舍進退蓋亦有時矣
勉行其道無失斯時苟能遇事而必為則亦立功之未
晚古人之事將見於卿
賜趙瞻辭免恩命不允斷來章批答(元祐三年日四月十四)
省表具之卿挺然孤忠白首一節逝將力求於退避夫
豈有意於進取哉特以雅望既隆公議所在方將度才
而授任固難越卿以用人往踐厥官毋違朕志
賜正議大夫知樞密院事安燾乞退不允批答
(元祐三年五月十八日)
省表具之宥密之司安危所寄雖羌酋款塞少休烽燧
之虞而夏童跳邊猶煩箠策之馭翻然求去義有未安
夫以朕大烹優賢之資豈不能助卿養志之具足以毋
廢子職而能兼為國謀豈不休哉
賜正議大夫知樞密院事安燾乞退不許批答
(元祐三年五月二十八日)
省表具之乃眷西樞實參大柄吾欲兵民兼利戎夏兩
安自非宿業更變之臣懼有傷財縱敵之患卿當念先
朝委重之久未可以親庭歸養為詞勉安厥官以副吾意
賜新除殿前副都指揮使武泰軍節度使苗授
上第一表辭免恩命不許斷來章批答(元祐三年)
(七月十九日)
省表具之試材已舊謀帥尤艱故以久次用人欲其深
練於事而卿辭以錮疾豈所望哉速即乃官毋復退避
賜新除殿前副都指揮使武泰軍節度使苗授
上第二表辭免恩命不允斷來章批答(元祐三年)
(七月十九日)
覽表具之環衛之嚴節制之重誕告多士以長萬夫朕
豈輕用其人哉確然固辭未喻厥指往祗朕命毋曠乃官
賜太師平章軍國重事文彦博上第一表乞致
仕不許批答(元祐三年九月二日)
覽表具之昔師尚父九十秉旄杖鉞猶未告老此諸葛
元遜所以屈張昭也而衛武公百年猶箴儆於國曰無
以我老耄而捨我此左史倚相所以誨申公也今卿壽
考康寧而退托衰病自引求去獨不念天下之士有如
彼二子者議其後乎姑安厥官以答公論
賜太師文彦博上第一表乞致仕不允批答(元祐)
(三年九月二日)
覽表具之朕聞之成王之政周公在前召公在後畢公
在左史佚在右四子挾而維之目見正色耳聞正言一
日即位天下曠然未聞四子以老而求退亦未聞成王
以老而聽其去也朕雖不德猶庶幾成王之治卿雖老
矣獨不能以四子之心為心乎勉卒輔朕無愧前人
賜新除守司空同平章事吕公著上第一表辭
免恩命不允批答
省表具之夫司空之官自唐以來雖無職事而孔子所
謂天子有爭臣七人者三公首當之朕欲聞仁人之要
言與天下之大計非此元老將安取斯卿其省思慮慎
寢食優游廟堂為朕謀其大者
賜新除守尚書左僕射門下侍郎吕大防辭免
恩命不允批答
省表具之夫天以斯民付人主而人主付之宰相若不
得人為慢天之所付朕敢乎哉如卿瑰姿偉望宏毅開
濟朕既用之不疑而卿自疑何也往脩厥官毋斁朕命
賜新除尚書左僕射兼門下侍郎吕大防上第
一表辭免恩命不許批答
覽表具之自英廟擢卿於言責而先帝用卿於西師則
朝廷待卿之重蓋出於祖宗之意矣孔子曰吾之於人
也誰毁誰譽如有所譽其有所試若卿者可謂屢試矣
卿而不宜其孰宜之
賜新除守司空同平章事吕公著上表辭免不
許批答
覽表具之天下之事使壯者治之老者謀之自堯舜以
來未有易此者也今卿議政而不及事勞心而不及力
吾自以為得養老之禮而不失用賢之實卿何辭之堅也
生獲果莊文武百寮稱賀宣答詞(元祐二年八月二十八日)
太皇太后
種羌叛渙西鄙繹騷首出偏師遂擒元惡安邊之喜與
卿等同之
皇帝
凶狡就俘羌戎一震既增吏士之氣亦寬戍守之勞靖
寇息民與卿等同喜
八月二十八日入内高班蔡克明傳宣取批答
宰臣以下賀生獲果莊表
太皇太后
國家偃兵息民函養中外果莊無故犯順神人棄之雖
廟社無疆之休亦將相一心之助封章來上嘉歎不忘
皇帝
朕上承慈訓下盡羣策務漸寬於民力本無意於邊功
既狂狡之就擒知休息之有日再閱來奏嘉歎于中
東坡全集卷一百十三
