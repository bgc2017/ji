東坡全集卷八十三宋蘇軾撰
尺牘一百十一首
與大覺禪師璉公二首(杭州)
奉别二十五年幾一世矣會見無時此懷可知到此日
欲奉書因循至今辱書具審起居安穩南方耆舊彫落
惟明有老師杭有辯才道俗所共依仰蓋一時盛事
比來時得從辯才遊老病昏塞頗有所警發恨不得
一見老師更與鑚磨也歲暮山中寒苦千萬為衆自
重
又
要作宸奎閣碑謹以撰成衰朽廢學不知堪上石否見
參寥說禪師出京日英廟賜手詔其略云任性住持者
不知果有否如有竊請錄示全文欲添入此一節竊望
仔細錄到即便添入仍大字寫一本付侍者齎歸上石
也惟速為妙碑上别作一碑首如唐以前制度刻字額
十五字仍刻二龍夾之碑身上更不寫題自古制如此
最後方寫年月撰人銜位姓名更不用著立石人及在
任人名銜此乃近世俗氣極不典也下為龜趺承之請
令知事僧依此
與大别才老三首
專人來辱書伏承法體清勝甚慰想望山門虛寂長夏
安隠燕坐湛然得無所得無緣面話惟萬萬自重
又
昨日辱訪冗迫未遑詣謝領手教具審法履勝常為慰
語錄蒙借開發蒙鄙為惠甚厚
又
衰疾無狀衆所鄙遠禪師超然絶俗乃肯惠顧此意之
厚如何可忘還山以來道體何如相見杳未有期日深
馳仰寒凝為衆自重
與承天明老五首
近辱臨訪紛冗不遂欵接愧企無量比日道體何如法
湧赴闕道俗一意皆欲公嗣此道場緣契已定想便屈臨
副此誠仰餘非面莫究
又
人還辱書蒙峻拒不識道眼有何採擇深所未諭也衆
意堅甚計雖百却不已幸早戒途比日起居何如即見
不復覼縷
又
衆詣漕臺敦請已許為行下相次新太守過此當力求
之想亦必勸行吾師豈能盡違之耶至時不免來此不
如今日赴衰病之請却非世情也
又
法涌始者甚不欲赴法雲而張都尉之請既堅遂不能
違亦云契緣在彼非力辭可免法涌既不得免則吾師
今者亦必無緣辭避幸便副衆心毋煩再三也欽企欽
企
又
適辱書知不違衆願即當西渡喜慰之至比日法履康
勝某雖被旨去郡猶能少留及見升堂聞第一義也
與佛印禪師三首
治行草草不復上問忽奉手筆曠若發蒙且審比日戒
體輕安又承退席雲卧尤仰高風也未緣展晤引跂尤
劇
又
久不奉書忽辱惠教具審徂暑戒體輕安承有金山之
召應便領徒東來叢林法席得公臨之與長蘆對峙名壓
淮右豈不盛哉渴聞至論當復咨叩惟早趣装途中善
愛
又
塵勞衮衮忽得來書讀之如蓬蒿藜藋之逕而聞謦欬
之音可勝慰悅且審即日法履輕安又重以慰也某蒙
恩擢寘詞林進陪經幄是為儒者之極榮實出禪師之
善禱也餘熱千萬自重
與孫正孺二首
數日前因來人奉書必達比日伏想履兹餘熱起居佳
勝某已八上章乞郡旦夕必有指麾且輟忙為公作得
送行詩跋尾以先祖諱故不欲作冠篇也未由會合千
萬保愛
又
某頑健稍勝昔日老兄眠食不衰否闊遠無他囑惟倍
萬保嗇而已勿將作汎汎常語過耳也千萬千萬入石
時莫用邊花欄界之類古碑惟石上有書字耳少着花
草欄界便俗狀也不罪不罪偶與子由飲半盞酒便大
醉不成字
與王元直
别久思詠春深不審起居佳否眷愛各康勝某與二十
七娘甚安小添寄叔並無恙新珠必甚長成諸親各安
旅宦寡悰思歸末由豈勝恨恨某為權倖所疾久矣然
捃摭無獲徒勞掀攪取笑四方耳不煩遠憂未緣會聚
惟冀以時珍衛
答王聖美
昨日庭中望見喜慰久渴辱教伏承尊體佳勝無緣造
門尚冀邂逅復少須臾人還布謝草草
答青州張秘校
承攜長箋下訪不克迎奉為愧經宿伏惟尊履佳勝示
諭乃宰物者之事非不肖所能致也幸賜亮
與王慶源之子
某自去歲聞宣義叔丈傾逝尋逓中奉慰疏必已聞達
爾後紛冗少暇繼以行役不定久闕書問愧悚不已叔
丈平昔以文行著稱鄉閭於場屋晩乃少遂終不振顯
惟望昆仲力學砥礪以顯揚不墜為心乃未戚區區之
望也因信惠一二字
與王正夫朝奉三首
逓中辱書人至復枉手示併增感慰即日起居如宜襄
事薄遽哀苦至矣無由助執紼臨紙惋歎尚冀寬中毋
毁以就遠業
又
大年哀詞恨拙訥不盡盛德聊塞孝心萬一何日西行
傾想之極曹子方因會致區區
又
惠示誌文伏讀感歎拙詞何足刻石媿媿子方見過聞
動止為慰餘非面莫究
答楊禮先三首
新歲日欲往見紛紛未由辱簡承尊體已安復感慰兼
集厚貺狨皮石硯蠟燭物意兩重不敢違命但有媿灼
又
話别草草惘然不已信宿起居佳勝明日果成行否拙
詩聊發一笑
又
久闊違聚喜慰不可言但苦都下紛紛不盡欵意别來
思仰增劇亟辱手教承已到郡起居康福眷愛各無恙
寄示石刻暴揚鄙拙極為悚怍衰病懷歸又復歲暮牢
落可知切想坐潁之餘日與知舊往還此樂可羨也
與潮守王朝請滌二首
承寄示士民所投牒及韓公廟圖此古之賢守留意於
教化者所為非簿書俗吏之所及也顧不肖何足以記
此公意既爾衆復過聽亦不敢固辭但迫行冗甚未暇
成之願稍寬假逓中附往也子野誠有過人公能禮之
甚善向蒙寵惠高文欽味不已但老懶廢學無以塞盛
意悚怍而已
又
承諭欲撰韓公廟碑萬里遠意不敢復以淺陋為詞謹
以撰成付來价其一已先遁矣卷中者乃某手書碑樣
止令書史錄去請依碑樣止摹刻手書碑首既有大書
十字碑中不用再寫題目及碑中既有太守姓名碑後
更不用寫諸官銜位此古碑制度不須徇流俗之意也
但一切依此樣仍不用周回及碑首花草攔界之類只
於淨石上模字不着一物為佳也若公已替即告封此
簡與吳道人勾當也
與吳子野
文公廟碑近已寄去潮州自文公未到則已有文行之
士如趙德者蓋風俗之美久矣先伯父與陳文惠公相
知公在政府未嘗一日忘潮也云潮人雖小民亦知禮
義信如子野言也碑中已具論矣然謂瓦屋始於文公
者則恐不然嘗見文惠公與伯父書云嶺外瓦屋始于
宋廣平自爾延及支郡而潮尤盛魚鱗鳥翼信如張燕
公之言也以文惠書考之則文公前已有瓦屋矣傳莫
若實故碑中不欲書此也察之
荅龜山長老四首
忽辱書感慰無量此日法履佳否名為實賓學者之意
師何用此重煩示諭過當未緣展晤千萬為衆自重
又
張君予都尉聞是舊檀越為奏海照之號今託林承議
附納勑牒請作一書致君予貴知到也本欲為書海照
堂大字作牌納去屢寫皆不佳不可用非久待告文安
國為作篆字也
又
奉别忽半年思仰無窮比日履兹餘寒法體何如側聞
居山漸久道俗嚮服新命既下想慰衆意未瞻奉間千
萬以時自重
又
前者過謁雖不欵留然開慰巳多矣辱書審聞别後法
履清勝山門久隳經始為勞然龍象所在淮山巳自改
觀矣未期會集幸為衆自愛
與佛印禪師二首
阻闊忽復歲暮忽枉教翰具審法履佳勝久不至京只
衰疾倦於遊從無有會晤之日惟冀良食自愛煩置白
掛甚愧厚意賜茶五角聊以將意餘冀倍萬保練
又
人至承誨示知俶装取道會見不遠豈勝欣慰向冷跋
涉自愛
答王定國二首(潁州)
辱書感慰謗焰已熄端居委命甚善然所云百念灰滅
萬事懶作則亦過矣丈夫功名在晚節者甚多定國豈
愧古人哉某未嘗求事但事來即不以大小為之在杭
所施亦何足道但無愧怍而已過蒙示諭慙汗若使定
國居此所為當更驚人亦豈特止此而已本州職官董
華密人能具道政事歎服不已但恨公命未通爾静以
待之勿令中途齟齬自然獲濟如國手棋不須大段用
意終局便須贏也
又
張公卧病不勝憂懸急要文集不敢不附去在任二年
到京數月無頃刻暇時公屬我文集當有所刪潤雖不
肖豈敢知此然公知我之深舉世無比安敢復有形迹
實願傾副公萬一故不敢草草編錄到潁方有少暇正
欲編次而遽索之且乞定國一言檢閱仍以相付幸也
與趙德麟二首
數日不接思渴之至衝冒風雪起居何如端居者知愧
矣佛陁波利之虐一至此耶乃知退之排斥不為無理
也呵呵酒二壺迎勞惟加鞭
又
昨日幸接笑語今日知舉掛聞之後時不及往慰悚息
悚息三日臂痛今日幸減錄舊詩一篇奉呈聞公亦欲
借示詩藁幸付去人上清宫成而有德音意謂守臣當
有賀表如何如何謀之於公幸略垂示
與辯才禪師
别來思仰日深比日道體何如某幸於閙中抽頭得此
閒郡雖未能超然遠引亦退老之漸也思企吳越諸道
友及江山之勝不去心或更送老請會稽一次老師必
能為此一郡道俗少留山中勿便歸安養不肖更得少
接清游何幸如之惟千萬保愛
答參寥二首
兩得手書具審法體佳勝辯才遂化去雖來去本無而
情鍾我輩不免悽愴也今有奠文一首并銀二兩託為
致茶果一奠之潁師得書且喜進道紙尾待得閒寫去
餘惟萬萬自重
又
某在潁一味適其自得也承惠家園新茗珍感之至紫
衣脚色已付錢今冬必得已託王晉卿取附逓至智果
也四公子亭他輩非吝但近日人言尤可畏薄惡之甚
故未可也必深悉此潁上人道業必進託為傳語聰公
病懶不寫書不訝不訝邁已赴河間來書續附去次少
游近致一場閙皆羣小忌其超拔也今且無事閒知之
與汪道濟二首
專使至辱書感服存記且審比來起居佳勝甚慰馳仰
未卜會見惟祈保練
又
某見報移汶上而勅未下老病不堪寄任方欲力辭未
知得免否令子日夕相見甚安知之
與范純父侍郎二首
到潁半年始此上問懶慢之罪踧踖無地中間辱書及
承拜命貳卿亦深慶慰然公議望公在禁林想即有此
拜也春暖起居何如某移廣陵甚幸舍弟欲某一到都
下乞見而行路既稍近而老病務省事且自潁入淮矣
不克一别臨書惘惘
又
某衰病日侵而使客旁午高麗復至公私勞弊殆不能
堪但以連歲灾傷不敢别乞小郡然來年闕食之憂未
知攸濟日俟罪譴而已李唐夫一宅甚安沉酣江山旬
日忘歸非久赴任也
與明父權府提刑
到官半歲依庇德宇獲遂解去感服深矣臨行寵餞再
三益愧眷厚别後切想起居佳勝某已達泗上迎送人
等謹遣還府今日留一飰晩遂發去逾遠左右回望悵
然尚冀保練以須顯拜
與孔毅父二首
到揚吏事清暇而人事十倍於杭甚非老拙所堪也熟
觀所歷數路民皆積欠為大患仁聖撫養八年而民未
蘇者正坐此事耳方欲出力理會誰肯少助我者乎此
間去公咫尺耳而過往妄造言語者或云公欲括田而
招兵近問得皆虛想出於欲邀功賞而不願公來者乎
事之濟否皆天也君子盡心而已無由面見臨紙惘惘
又
到此得所賜書即於逓中上謝豈不達耶續蒙示諭王
景尋文集某猶及從其人游當依所教然近日士大夫
以某不作銘誌故變文為集引耳已屢辭之今恐未可
遽作也不罪不罪前日得舍弟書報志公婢偶傷火湯
初甚驚惋連得書巳全安無痕矣恐要知在京數日見
其慧利長進無病後母撫之如己出也除夜紛紛奉啟
不謹
與范純夫四首
别後不一奉書懶慢之罪未有以解然别時亦先自陳
矣比日履兹初冬起居佳勝切聞屢進拜喜抃無量與
子功同侍邇英此最縉紳之所榮慕又聞有旨許講罷
奏事想日有補正也未緣會合千萬自重
又
奉書不數愧仰可知辱手教且審起居佳勝為慰某凡
百粗遣聞天官之除老病有加那復堪此即當力辭乞
閒郡爾側聆大用以快羣望未間千萬以時自重不宣
又
忠文公碑固所願託附但平生本不為此中間數公蓋
不得已不欲卒負初心自出都後更不作不寫已辭數
家矣如大觀其一也今不可復寫千萬亮察魯直日會
且致區區兩辱書皆未答直懶爾别無說然魯直不容
我誰復能容我者
又
前日見報知新拜即欲奉書為賀又恐草草念行役間
迫猝未能便如禮故不免發數字想不深訝不寐之喜
豈獨以樂正好善之故耶更不必盡談公議所屬想公
有以處之矣私意但望公不力辭若又力辭乃似辭難
矣餘亦見子由書中乍熱起居何如乍遠千萬為道自
愛
答趙德麟二首
人來辱書伏審履兹畏暑起居佳勝為慰見念之深正
如懷仰之意不肖獨賴晁無咎在此方憂其去若果得
德麟為代真天假老拙也既未欲來此寄居常令為於
高郵尋安下處續當馳報也未間萬萬自重
又
别後思仰不可言竊計起居佳勝得舍弟書奉太夫人
久服藥近已康復伏惟懽慶到郡兩月公私勞冗有稽
上問想未深責會合未期惟冀侍奉外千萬保重
與人三首
欽服下風為日久矣遲暮相從傾蓋如故非氣類自然
抑宿昔緣契也人來辱手教得聞起居勝常堂上康福
感慰深矣某凡百如故又得無咎切磨知幸
又
久别思詠日深衰疾多故人事弛廢過蒙手書存錄益
用愧負比日起居佳勝如聞已有召命想即超用以慰
公論未間萬萬為國自重
又
出守幸獲相聚每得見翛然忘歸為益多矣别來起居
何如到揚人事紛紛坐想清游可復得哉乍熱千萬保
重
與范子功四首
見舍弟說知得雍信幼孫夭逝聞之怛然便欲往見從
者已𣪚去竊想慈念之深不能無動然竟亦何益惟千
萬以理照遣旦夕面究
又
辱教承晚來起居佳勝團茶及匣子香藥夾等已領珍
感珍感栗子之求不太廉乎便不得更送一箇笓籬耶
呵呵
又
宿來起居佳勝巳馳簡邀伯揚來日會啟聖公能枉轡
甚幸子由明日奠酹後便往啟聖公可到彼早食也某
略到押賜處便往
又
廣嚴之會謹如教計必請陳四也分惠佳茒感感獨飲
一杯遂醉書不成字
答李方叔六首
别後音問缺然忽承惠教愧仰何勝秋暑未過起居何
如未由會面萬萬順時珍重
又
專人辱啟事長書及手簡累幅意貺甚厚非所敢當又
蒙教以不逮非君子直亮期人之遠何以及此然衰病
之餘豈任此責愧悚之極比日起居佳勝惠示狨皮等
物皆所不敢當禮曹之傳蓋妄也信&KR2350;元不發却付來
人蓋近日親知所寄示一切辭之非獨於左右也千萬
恕察知非久入京見訪幸甚未間千萬珍重不宣
又
前日所貺高文極為竒麗但過相粉飾深非所望殆是
益其疾耳無由往謝悚汗不已
又
近日雖獲屢見迫於多故不盡區區别來辱書且喜體
中佳勝某方杜門請郡章四上未允方更請耳會見未
可期千萬順時自愛至禱
又
前日辱訪客衆不及欵話兩三日又無緣接奉思企不
可言手教為貺慙感無量苦寒諸况何如常日不獨以
禁令不得瞻奉又以差館伴紛紛殊不暇也衰病疲曳
欲脫而不可得可勝歎耶人還不一
又
連日殿門祇候不果致問辱簡承起居佳勝來日行香
罷又須一弔康公晚乃歸方叔能枉訪夜話為别甚幸
餘留面話
荅潘彦明
辱書感慰無量比日起居何如别來不覺九年衰病有
加歸休何日往來紛紛徒有愧歎知東坡甚葺治故人
仍復往還其間否會合無期臨紙悵惘
與鞠持正二首
兩日薄有秋氣伏想起居佳勝蜀人蒲永昇臨孫知微
水圖四面頗為雄爽杜子美所謂白波吹素壁者願掛
公齋中真可以一洗殘暑也近晚上謁次
又
知腹疾微作想即平愈文登雖稍遠百事可樂島中出
一藥名白石芝者香味初若嚼茶久之甚美聞甚益人
不可不白公知也白石芝狀如石耳而有香味惟此為
辨秘之秘之
答趙德麟三首(還朝)
累辱手教感慰無量比日起居佳勝大禮日近隨分冗
迫未得即見賢者深增悵惘也乍寒萬萬以時自重
又
紛紛尚未暇往見思企之極隂寒起居佳勝否甘釀佳
貺輒踐前言作賦可轉呈安定否無事見臨幸甚
又
辱教承台候佳勝拙疾猶未退尚潮熱惡寒也來日必
赴盛會未得後日猶恐當謁告也辱意甚寵適會如此
非所願幸千萬加恕子由固當馳赴也穆公且喜漸安
卧病書此不謹
與人三首
吏役往還得見風采為幸已多重承存錄延顧極厚感
佩無量自别來一向冗迫不即裁謝慙負可知令子齋
郎至領手教且審起居佳勝乍此暌隔翹想日深尚冀
珍調少慰鄙願
又
辱示長箋詞旨過重適少冗迫來使不敢久稽未及占
詞為答想知照未甚訝也惶恐惶恐叠蒙惠長松以扶
老病感佩不可言天覺臨别時亦許寄來因到彼可為
督之藥名品方狀精詳之極非故人留意之深何以及
此未有以答厚意但積悲感都下委示及餘面究
又
叠辱臨訪欲少欵奉多事因循繼以卧病負愧深矣知
明日啟行無緣面别尚冀保練
與王賢良
近辱臨訪連日紛冗不及欵奉竊惟起居佳勝寵示新
作感服至意
答楊濟甫
久以私撓不作書累蒙惠問且審起居佳勝為慰衰年
責咎移殃家室此月一日以疾不起痛悼之深非老人
所堪奈何奈何又以受命出帥定武累辭不獲須至勉
強北行家事寥落懷抱可知因見青神王十六秀才亦
為道此會合何時臨書凄斷惟千萬順時自愛
與子安兄四首
十九郎兄弟遠至特蒙手誨恭審比來尊體佳勝甚慰
繫望骨肉久别乍聚問訊親舊但有感歎知兄杜門守
道為鄉里推愛弟久客倦遊情懷常不佳日望歸掃墳
墓陪侍左右耳方暑敢冀以時自重
又
往蒙示先伯父事迹但有感涕專在卑懷重承誨諭惶
悚之至正冗迫中不敢久留來使未暇寫諸親知書乞
為致意非久徧發也
又
墓表又於行狀外尋訪得好事皆參驗的實石上除字
外幸不用花草及欄界之類才著欄界便不古花草尤
俗狀也唐以前碑文皆無告照管模刻仔細為佳不罪
不罪
又
每聞鄉人言四九五九兩姪為學勤謹事舉業尤有功
審如此吾兄不亡矣惟深念負荷之重益自修飭乃是
顔閔之孝賢於毁頓遠矣此間五郎六郎乍失母毁痛
難堪亦以此戒之矣吾兄清貧遭此固不易處某亦為
一年兩喪困於醫藥殯斂未有以相助且只令楊濟甫
送二千為一奠餘俟少暇也
與聖用弟三首
聖用小二秀才弟别後冗迫不即奉書想未訝也比日
體中佳安今日榜出且喜小十捷解喜慰之極此郎君
為學勤至文詞成就來春必殊等也前賀無疑向聞弟
當復入來想必成行也小十甚安健日夕相見不用憂
未相會間千萬保愛子由為朝陵去未及奉書
又
十郎司理不及别作書初官但事事遵禀小二叔教誨
官事勿苟簡公勤静恕勿急求舉主曹事辦集上官必
不汝遺劉漕行父叔與之契舊因見但道此意俟到定
州欵曲作書也餘惟侍奉外多愛夜中目昏不成字勿
訝勿訝
又
方叔兄未及拜書且為致意子安三哥近有書未及再
上狀因見亦為致懇
與子由(赴定州)
某為迫行事冗不及作孫子發書乞為致意近者奏辟
吏部胥子初妄執言本官係合入遠人礙辟舉條及反
覆詰之廼始伏云若今年九月二十七日本官成資後
别無遺闕即不該入遠可以奉辟某尋有公文申部乞
會問本州即見得成資已前有無遺闕凡争數日乃肯
據狀會同請與孫子發言略說與本州官員言早與果
决分明回一成資無遺闕文字來免為猾胥妄生枝節
或更孫宣德與一願就及本州官員及所填替非有服
親一狀尤佳京師大扺官不事事而吏横也
與參寥
吳子野至出潁沙彌行草書瀟然有塵外意决知不日
脫穎而出不可復没矣可喜可喜近逓中附吕丞相所
奏妙總師號牒去必已披受訖即日起居何如某來日
出城赴定州南北當又暌隔然請會稽之意終未已也當更
俟年歲間耳未會間千萬善愛
荅范純父
所示連日入問聖候極是極是見說執政逐日入問宗
室亦逐日問候也已將簡報錢尹令府中差人徧報諸
公矣
與孫子發二首
專人來辱書承近日尊體佳勝蒙許就辟慰浣深矣奏
撿附呈已發訖某行期不過九月半間會見不遠更祈
順時自重
又
貴眷各計安勝公宇已令粗葺什物粗陋然亦粗足更
有幹示喻塗中幸不滯留早到慰勤遲幸也
與錢濟明二首
别後至今遂不上問想察其家私憂患也遠辱專使手
書且審侍奉起居康勝感慰兼極老妻奄忽今巳半年
衰病豈復以此自纏但晚景牢落亦人情之不免重煩
慰諭銘佩至意然公亦自有愛女之戚初不知奉疏後
時慙負不已出守中山謂有緩帶之樂而邊政頽壊不
堪開眼頗費鋤治近日逃軍衰止盜賊皆出疆矣幕客
得李端叔極有助聞兩浙連熟呻吟瘡痍遂一洗耳何
時會合臨書惘惘
又
寄惠洞庭珍苞塞上所不識分餉將吏並戴嘉貺也無
以為報親書松醪一賦為信想發一笑也近得單季隠
書云公有一癎藥方極神竒某長孫有此病多年不差
可見傳否如許幸逓中示及
與孫子發二首(南遷)
人還辱教具審别後起居佳勝貴眷各康寧至慰至慰
某到邢甚健忝鄉且親平時不為不知公因此行觀公
舉措方恨前此知公未盡勉進此道為朋友光寵餘惟
萬萬以時自愛
又
子發以古人自期信道深篤雖窮達在天未可前定然
必有聞於時而傳於後也幸益自愛重以究遠業臨行
不盡區區
與開元明師二首
辱簡并惠扇碑及借示木石等皆佳妙但去長物為陸
行計無所置之謹留筆一束以領雅意餘回納不訝不
訝
又
辱書具審法履佳勝且知從者嘗至符離見待久之感
愧深矣借示跋尾石刻足見存誠篤至却附來人納上
元本未會集間千萬珍重
與任德翁
半月不面思企深劇辱書承孝履如宜金陵雖久駐奉
伺不至知亦留滯如此某在磁湖夾阻風已累日今日
風亦不苦順且寸進前去恐亦未能遠也不知德翁今
晚能到此否傾渴之至
與張元明二首
前日承追餞南都又送子由至筠風義之厚以增感慨
比日具審起居佳勝萬里之别後會杳未有期伏乞善
加保練
又
遠辱專人惠書輔以藥物極濟所乏衰疾有賴矣感刻
感刻不知何時還蜀中自此音問遂隔曷勝惘惘
與黃元翁
某垂老投荒衆所鄙遠見孫提點言獨有存恤孤旅之
意感激不已到治下當作陸行必留數日欵見也
答劉無言
此行但有感恩知罪省分絶欲守此四言行之終身庶
保餘年得還田畝但未知有無後命爾
與孫子發二首
别來思企不可言比日尊體何如某蒙庇粗遣旦夕離
南都如聞言者尚紛紛英州之命未保無改也凡百委
順而已幸不深慮愈遠萬萬以時自重
又
郡中諸公未能一一奉狀因見各為致意過真定見楊
采朝議此人有實學隠德河朔似此者以一二數矣其
子廸簡亦善吏某已舉之矣欲告提刑大夫來年一京
削敢煩子發為道此懇或持此簡呈憲使又幸一起寫
書十六七封不能復謹勿罪勿罪
與程德孺
在定辱書未裁荅間倉猝南來遂以至今比日竊惟起
居佳勝老兄罪大責薄未塞公議再有此命兄弟俱竄
家屬流離汙辱親舊然業已如此但隨緣委命而已任
德翁同行月餘其見老兄處憂患次第可具問更不詳
書也懿叔赴闕今何在因書道區區後會無期臨書惘
惘餘熱萬萬以時珍重
答錢濟明三首(惠州)
專人遠辱書存問加厚感悚無已比日郡事餘暇起居
何如某到貶所闔門省愆之外無一事也瘴鄉風土不
問可知少年或可久居老者殊畏之惟絶嗜欲節飲食
可以不死此言已書諸紳矣餘則信命而已近來親友
書問已絶理勢應爾濟明獨加厚於舊高義凜然固出
天資但愧不肖何以得此會合無期臨紙愴恨
又
近在吳子野處領手教尚稽答謝愧悚之至遠蒙差人
固佩荷契義而卓契順者又可竒也無以答其意與寫
數紙公可取一閱也寄惠白术極所欲得也牋格甚高
想見風裁回信惟有紫團參一枚疑可以奉親故不可
以微鮮為愧也兩兒子曾拜見否凡百想有以訓之幼
子過相隨甚幹事且不廢學蒙令子惠書回答簡率一
一封納必不罪也
又
嶺南家家造酒近得一桂酒法釀成不減王晉卿家碧
香亦謫居一喜事也有一頌親作小字錄成切勿示人
千萬千萬
答張嘉父
久不奉書過辱下遺遠枉教尺具審起居佳勝感慰交
集著述想日益富示諭治春秋學此學者本務又何疑
焉此書自有妙用學者罕能理會若求之繩約中乃近
法家者流苛細繳繞竟益何用惟丘明識其妙用然不
肯盡談微見端兆欲使學者自見之故僕以為難蓋嘗
悔少作矣未敢輕論也凡人為文至老多有所悔僕嘗
悔其少矣然著成一家之言則不容有所悔當且博觀
而約取如富人之築大第儲其材用既足而後成之然
後為得也愚意如此是否夜寒筆凍眼昏不罪不罪
荅徐得之二首
張君來辱書存問周至感激不已即日哀慕之餘孝履
如宜某到惠已半年凡百粗遣既習其水土風氣絶欲
息念之外浩然無疑殊覺安健也兒子過頗了事寝食
之餘百不知管過亦頗力學長進也子由頻得書甚安
一家今作四處住惠筠許常也然皆無恙得之見愛之
深故詳及之不須語人也瞻企邈然臨書惘惘乍熱惟
萬萬節哀順變自重
又
詹使君仁厚君子也極蒙他照管仍不輟攜具來相就
極與君猷相善每言及相對悽然君猷諸子得耗否十
四郎後來修學如何
荅吳秀才
人來領書且喜尊體佳勝并示歸鳳賦興寄遠妙詞亦
清麗玩味爽然然僕方杜門念咎不願相知過有粉飾
以重其罪此賦自别有所寄則善不肖決不敢當幸察
之察之
東坡全集卷八十三
