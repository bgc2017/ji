東坡全集卷七十三宋蘇軾撰
書十首
上韓丞相論災傷手實書
史館相公執事軾到郡二十餘日矣民物椎魯過客稀
少真愚拙所宜久處也然災傷之餘民既病矣自入境
見民以蒿蔓裹蝗蟲而瘞之道左纍纍相望者二百餘
里捕殺之數聞于官者幾三萬斛然吏皆言蝗不為災
甚者或言為民除草使蝗果為民除草民將祝而來之
豈忍殺乎軾近在錢塘見飛蝗自西北來聲亂浙江之
濤上翳日月下掩草木遇其所落彌望蕭然此京東餘
波及淮浙者耳而京東獨言蝗不為災將以誰欺乎郡
已上章詳論之矣願公少信其言特與量蠲秋税或與
倚閣青苖錢疎遠小臣腰領不足以薦鈇鉞豈敢以非
災之蝗上罔朝廷乎若必不信方且重復檢按則饑羸
之民索之於溝壑間矣且民非獨病旱蝗也方田均税
之患行道之人舉知之税之不均也久矣然而民安其
舊無所歸怨今乃用一切之法成於朞月之間奪甲與
乙其不均又甚於昔者而民之怨始有所歸矣今又行
手實之法雖其條目委曲不一然大抵恃告訐耳昔之
為天下者惡告訐之亂俗也故有不干巳之法非盗及
強姦不得捕告其後稍稍失前人之意漸開告訐之門
而今之法揭賞以求人過者十常八九夫告訐之人未
有非凶姦無良者異時州縣所共疾惡多方去之然後
良民乃得而安今乃以厚賞招而用之豈吾君敦化相
公行道之本意歟凡為此者欲以均出役錢耳免役之
法其經久利病軾所不敢言也朝廷必欲推而行之尚
可擇其簡易為害不深者軾以為定簿便當即用五等
古法惟第四等五等分上中下昔之定簿者為役役未
至雖有不當民不爭也役至而後訴耳故簿不可用今
之定簿者為錢民知當戸出錢也則不容有大繆矣其
名次細别或未盡其詳然至於等第蓋已略得其實軾
以為如是足矣但當先定役錢所須幾何預為至少之
數以賦其下五等(下五等謂第四等上中下第五等上中也此五等舊役至輕須令出錢至)
(少乃可第五等下更不當出分文)其餘委自令佐度三等以上民力之
所任者而分與之夫三等以上錢物之數雖其親戚不
能周知至於物力之厚薄則令佐之稍有才者可以意
度也借如某縣第一等凡若干戸度其力共可以出錢
若干則悉召之庭以其數予之不戸别也令民自相差
擇以次分占盡數而已第二等則逐鄉分之凡某鄉之
第二等若干戸度其力可以共出錢若干召而分之如
第一等第三等亦如之彼其族居相望貧富相悉利害
相形不容獨有僥倖者也相推相詰不一二日自定矣
若析戸則均分役錢典賣則著所割役錢於契要使其
子孫與買者各以其名附舊戸供官至三年造簿則不
復用舉從其新如此而朝廷又何求乎所謂浮財者决
不能知其數凡告者亦意之而已意之而中其賞不貲
不中杖六十至八十極矣小人何畏而不為乎近者軍
器監須牛皮亦用告賞農民喪牛甚於喪子老弱婦女
之家報官稍緩則撻而責之錢數十千以與浮浪之人
其歸為牛皮而已何至是乎軾在錢塘每執筆斷犯鹽
者未嘗不流涕也自到京東見官不賣鹽獄中無鹽囚
道上無遷鄉配流之民私竊喜幸近者復得漕檄令相
度所謂王伯瑜者欲變京東河北鹽法置市易鹽務利
害不覺慨然太息也密州之鹽歲收税錢二千八百餘
萬為鹽一百九十餘萬秤此特一郡之數耳所謂市易
鹽務者度能盡買此乎苟不能盡民肯捨而不煎煎而
不私賣乎頃者兩浙之民以鹽得罪者歲萬七千人終
不能禁京東之民悍於兩浙遠甚恐非獨萬七千人而
已縱使官能盡買又須盡賣而後可苟不能盡其存者
與糞土何異其害又未可以一二言也願公救之於未
行若已行其孰能已之軾不敢論事久矣今者守郡民
之利病其勢有以見及又聞自京師來者舉言公深有
拯救斯民為社稷長計遠慮之意故不自揆復發其狂
言可則行之否則置之願無聞於人使孤危衰廢之蹤
重得罪於世也干冐威重不勝戰慄
上文侍中論強盜賞錢書
軾再拜軾備員偏州民事甚簡但風俗武悍特好強劫
加以比歲荐饑椎剽之姦殆無虛日自軾至此明立購
賞隨獲隨給人用競勸盜亦斂迹凖法獲強盜一人至
死者給五十千流以下半之近有旨災傷之歲皆降一
等既降一等則當復减半自流以下得十二千五百而
已凡獲一賊告與捕者率常不下四五人不勝則為盜
所害幸而勝則凡為盜者舉讐之其難如此而使四五
人者分十二千五百以損其軀命可乎朝廷所以深惡
強盜者為其志不善張而不已可以馴致勝廣之資也
由此言之五十千豈足道哉夫災傷之歲尤宜急於盜
賊今歲之民上戸皆闕食冬春之交恐必有流亡之憂
若又蹤盜而不捕則郡縣之憂非不肖所能任也欲具
以聞上而人微言輕恐不見省向見報明公所言無不
立從東武之民雖非所部明公以天下為度必不間也
故敢以告比來士大夫好輕議舊法皆未習事之人知
其一不知其二者也常竊怪司農寺所行文書措置郡
縣事多出於本寺官吏一時之意遂與制勅並行近者
令諸郡守根䆒衙前重難應緣此毁棄官文書者皆科
違制且不用赦降原免考其前後初不被旨謹按律文
毁棄官文書重害者徒一年今科違制即是增損舊律
令也不用赦降原免即是衝改新制書也豈有增損舊
律令衝改新制書而天子不知三公不與有司得專之
者今監司郡縣皆恬然受而行之莫敢辨此軾之所深
不識也昔袁紹不肯迎天子以謂若迎天子以自近則
每事表聞從之則權輕不從則拒命非計之善也夫不
請而行袁紹之所難也而况守職奉上者乎今聖人在
上朝廷清明雖萬無此虞司農所行意其出於偶然或
已嘗被旨而失於開坐皆不可知但不請而行其漸不
可開耳軾愚惷無狀孤危之跡自以岌岌夙蒙明公奬
與過分竊懷憂國之心聊復一發於左右猶幸明公密
之無重其罪戾也
上文侍中論𣙜鹽書
留守侍中執事當今天下勲德俱高為主上所倚信華
實兼隆為士民所責望受恩三世宜與社稷同憂皆無
如明公者今雖在外事有關於安危而非職之所憂者
猶當盡力爭之而况其事關本職而憂及生民者乎竊
意明公必已言之而人不知若猶未也則願效其愚頃
者三司使章惇建言乞𣙜河北京東鹽朝廷遣使案視
召周革入覲已有成議矣惇之言曰河北與陜西皆為
邊防而河北獨不𣙜鹽此祖宗一時之誤恩也軾以為
陜西之鹽與京東河北不同觧池廣袤不過數十里既
不可捐以予民而官亦易以籠取青鹽至自敵中有可
禁止之道然猶法存而實不行城門之外公食青鹽今
東北循海皆鹽也其欲籠而取之正與淮南兩浙無異
軾在餘杭時見兩浙之民以犯鹽得罪者一歲至萬七
千人而莫能止姦民以兵仗護送吏士不敢近者常以
數百人為輩特不為他盜故上下通知而不以聞耳東
北之人悍於淮浙遠甚平居椎剽之姦常甲於他路一
旦𣙜鹽則其禍未易以一二數也由此觀之祖宗以來
獨不𣙜河北鹽者正事之適宜耳何名為誤哉且𣙜鹽
雖有故事然要以為非王政也陜西淮浙既未能罷又
欲使京東河北隨之此猶患風痺人曰吾左臂既病矣
右臂何為獨完則以酒色伐之可乎今議者曰吾之法
與淮浙不同淮浙之民所以不免於私販而竈戸所以
不免於私賣者以官之買價賤而賣價貴耳今吾賤買
而賤賣借如每斤官以三錢得之則以四錢出之鹽商
私買於竈戸利其賤耳賤不能減三錢竈戸均為得三
錢也寧以予官乎將以予私商而犯法乎此必不犯之
道也此無異於兒童之見東海皆鹽也苟民力之所及
未有捨而不煎煎而不賣者也而近歲官錢常若窘廹
遇其急時百用横生以有限之錢買無窮之鹽竈戸有
朝夕薪米之憂而官錢在朞月之後則其利必歸於私
販無疑也食之於鹽非若饑之於五糓也五糓之乏至
於節口并日而况鹽乎故私販法重而官鹽貴則民之
貧而懦者或不食鹽往在浙中見山谷之人有數月食
無鹽者今將𣙜之東北之俗必不如往日之嗜鹹也而
望官課之不虧疎矣且淮浙官鹽本輕而利重雖有積
滯官未病也今以三錢為本一錢為利自禄吏購賞修
築厫庾之外所獲無幾矣一有積滯不行官之所喪可
勝計哉失民而得財明者不為况民財兩失者乎且禍
莫大於作始作俑之漸至於用人今兩路未有鹽禁也
故變之難遣使會議經年而未果自古作事欲速而不
取衆議未有如今日者也然猶遲久如此以明作始之
難也今既已𣙜之矣則他日國用不足添價貴賣有司
以為熟事行半紙文書而决矣且明公能必其不添乎
非獨明公不能也今之執政能自必乎苟不可必則兩
路之祸自今日始夫東北之蠶衣被天下蠶不可無鹽
而議者輕欲奪之是病天下也明公可不深哀而速救
之歟或者以為朝廷既有成議矣雖爭之必不從竊以
為不然乃者手實造簿方赫然行法之際軾嘗論其不
可以告今太原韓公公時在政府莫之行也而手實卒
罷民賴以少安凡今執政所欲必行者青苖助役市易
保甲而已其他猶可以庶幾萬一或者又以為明公將
老矣若猶有所爭則其請老也難此又軾之所不識也
使明公之言幸而聽屈已少留以全兩路之民何所不
可不幸而不聽是議不中意其於退也尤易矣願少留
意軾一郡守也猶以為職之所當憂而冐聞於左右明
公其得已乎干瀆威重俯伏待罪而已
答舒煥書
軾頓首軾天資懶慢自少年筋力有餘時已不喜應接
人事其於酬酢往反蓋嘗和矣而未嘗敢倡也近日加
之衰病向所謂和者又不能給雖知其勢必為人所怪
怒但弛廢之心不能自克聞足下之賢久矣又知守官
不甚相遠加之往來者具道足下雖未相識而相與之
意甚厚亦欲作一書相聞然操筆復止者數矣因與賈
君飲出足下送行一絶句其語有見及者醉中率爾和
答醒後不復記憶其中道何等語也忽辱手示乃知有
公沙之語惘然如夢中事愧赧不已足下文章之美固
已超軼世俗而追配古人矣豈僕荒唐無實横得聲名
者所得眩乎何其稱述之過也其詞則信美矣豈效鄒
衍相如高談馳騖不顧其實苟欲託僕以發其宏麗新
語耶歐陽公天人也恐未易過非獨不肖所不敢當也
天之生斯人意其甚難非且使之休息千百年恐未能
復生斯人也世人或自以為似之或至以為過之非狂
則愚而已何緣會面一笑為樂朱支使行怱遽裁謝草
草
答黃魯直書
軾頓首再拜魯直教授長官足下軾始見足下詩文於
孫莘老之坐上聳然異之以為非今世之人也莘老言
此人人知之者尚少子可為稱揚其名軾笑曰此人如
精金美玉不即人而人即之將逃名而不可得何以我
稱揚為然觀其文以求其為人必輕外物而自重者今
之君子莫能用也其後過李公擇於濟南則見足下之
詩文愈多而得其為人益詳意其超逸絶塵獨立萬物
之表馭風騎氣以與造物者遊非獨今世之君子所不
能用雖如軾之放浪自棄與世闊疎者亦莫得而友也
今者辱書詞累幅執禮恭甚如見所畏者何哉軾方以
此求交於足下而懼其不可得豈意得此於足下乎喜
愧之懷殆不可勝然自入夏以來家人輩更卧病怱怱
至今裁答甚緩想未深訝也古風二首託物引類真得
古詩人之風而軾非其人也聊復次韻以為一笑秋暑
不審起居何如未由會見萬萬以時自重
答宋寺丞書
軾自假守彭城即欲為一書以問左右久苦多事竟為
足下所先慚悚不可言也來書稱道過當皆非無狀所
能髣髴自少小為學不過以記誦篆刻追世俗之好真
所謂淺見寡聞者也年大以來雖所謂寡淺者亦復廢
忘至於吏道法令民事簿書期會尤非所長素又不喜
從事於此以不喜之心強其所不長其荒唐謬悠可知
也而彭城自漢以來號為重地朝廷過采其虚名不知
其實無有也而輕以畀之自到郡以來夏旱秋潦繼之
以横流之災札瘥之餘百役毛起公私騷然未巳也計
其不治之聲聞於左右者多矣仁人君子不指其過教
其所不迨而更譽之何也孔子曰居是邦也事其大夫
之賢者友其士之仁者自今與足下往來相聞知不徒
為好而已當有以告我者不勝大願適會夫役起無頃
刻閒暇書不能盡意惟深察之
黃州上文潞公書
軾再拜孟夏漸熱恭惟留守太尉執事台候萬福承以
元功正位兵府備物典冊首冠三公雖曾孫之遇絶口
不言而金縢之書因事自顯真古今之異事聖朝之光
華也有自京師來轉示所賜書教一通行草爛然使破
甑敝帚復增九鼎之重軾始得罪倉皇出獄死生未分
六親不相保然私心所念不暇及他但顧平生所存名
義至重不知今日所犯為已見絶於聖賢不得復為君
子乎抑雖有罪不可赦而猶可改也伏念五六日至于
旬時終莫能决輒復強顔忍耻飾鄙陋之詞道疇昔之
眷以卜於左右遽辱還答恩禮有加豈非察其無他而
恕其不及亦如聖天子所以貸而不殺之意乎伏讀洒
然知其不肖之軀未死之間猶可以洗濯磨治復入於
道德之場追申徒而謝子産也軾始就逮赴獄有一子
稍長徒步相隨其餘守舍皆婦女幼稚至宿州御史符
下就家取文書州郡望風遣吏發卒圍船搜取老幼幾
怖死既去婦女恚罵曰是好著書書成何所得而怖我
如此悉取燒之比事定重復尋理十亡其七八矣到黃
州無所用心輒復覃思於易論語端居深念若有所得
遂因先子之學作易傳九卷又自以意作論語說五卷
窮苦多難壽命不可期恐此書一旦復淪没不傳意欲
寫數本留人間念新以文字得罪人必以為凶衰不祥
之書莫肯收藏又自非一代偉人不足託以必傳者莫
若獻之明公而易傳文多未有力裝寫獨致論語說五
卷公退閒暇一為讀之就使無取亦足見其窮不忘道
老而能學也軾在徐州時見諸郡盜賊為患而察其人
多凶俠不遜因之以饑饉恐其憂不止於竊攘剽殺也
輒草具其事上之會有旨移湖州而止家所藏書既多
亡軼而此書本以為故紙糊籠篋獨得不燒籠破見之
不覺惘然如夢中事輒錄其本以獻軾廢逐至此豈敢
復言天下事但惜此事粗有益於世既不復施行猶欲
公知之此則宿昔之心掃除未盡者也公一讀訖即燒
之而已黃州食物賤風土稍可安既未得去去亦無所
歸必老於此拜見無期臨紙於邑惟冀以時為國自重
謝張太保撰先人墓碣書
軾頓首再拜伏蒙再示先人墓表特載辨姦一篇恭覽
涕泗不知所云竊惟先人早歲汩没晚乃有聞雖當時
學者知師尊之然於其言語文章猶不能盡而况其中
之不可形者乎所謂知之盡而信其然者舉世惟公一
人雖若不幸然知我者希正老氏之所貴辨姦之始作
也自軾與舍弟皆有嘻其甚矣之諫不論他人獨明公
一見以為與我意合公固已論之先朝載之史冊今雖
容有不知後世决不可没而先人之言非公表而出之
則人未必信信不信何足深計然使斯人用區區小數
以欺天下天下莫覺莫知恐後世必有秦無人之嘆此
墓表之所以作而軾之所以流涕再拜而謝也黃叔度
澹然無作郭林宗一言至今以為顔子林宗於人材小
大畢取所賢非一人而叔度之賢無一見於外者而後
世猶信徒以林宗之重也今公之重不減林宗所賢惟
先人而其心迹粗若可見其信於後世必矣多言何足
為謝聊發一二
與章子厚書
子厚參政諫議執事春初辱書尋逓中裁謝不審得達
否比日機務之暇起居萬福軾蒙恩如昨顧以罪廢之
餘人所鄙惡雖公不見棄亦不欲頻通姓名今兹復陳
區區誠義有不可已者軾在徐州日聞沂州丞縣界有
賊何九郎者謀欲劫利國監又有闞温秦平者皆猾賊
往來沂兖間欲使人緝捕無可使者聞沂州葛墟村有
程棐者家富有心膽其弟岳坐與李逢往還配桂州牢
城棐雖小人而篤於兄弟常欲為岳洗雪而無由竊意
其人可使因令本州支使孟易呼至郡喻使自效以刷
門戸垢汙苟有成績當為奏乞放免其弟棐願盡力因
出帖付與不逾月軾移湖州棐相送出境云公更留兩
月棐必有以自效今已去奈何軾語棐但盡力不可以
軾去而廢也苟有所獲當速以相報不以遠近所在仍
為奏乞如前約也是歲七月二十七日棐使人至湖州
見報云已告捕獲妖賊郭先生等及得徐州孔目官以
下狀申告捕妖賊事如棐言不謬軾方欲具始末奏陳
棐所以盡力者為其弟也乞勘會其弟岳所犯如只是
與李逢往還本不與其謀者乞賜放免以勸有功草具
未上而軾就逮赴詔獄遂不果發今者棐又遣人至黃
州見報云郭先生等皆已鞫治得實行法久矣蒙恩授
殿直且錄其告捕始末以相示原棐之意所以孜孜於
軾者凡為其弟以曩言見望也軾固不可以復有言矣
然獨念愚夫小人以一言感發猶能奮身不顧以遂其
言而軾乃以罪廢之故不為一言以負其初心獨不愧
乎且其弟岳亦豪健絶人者也徐沂間人鷙勇如棐岳
類甚衆若不收拾驅使令捕賊即作賊耳謂宜因事勸
奬使皆歆豔捕告之利懲創為盜之禍庶幾少變其俗
今棐必在京師參班公可自以意召問其始末特為一
言放免其弟岳或與一名目牙校鎮將之類付京東監
司驅使緝捕其才用當復過於棐也此事至微末公執
政大臣豈復治此但棐於軾本非所部吏民而能自效
者以軾為不食言也今既不可言於朝廷又不一言於
公是終不言矣以此愧於心不能自已可否在公獨願
秘其事毋使軾重得罪也徐州南北襟要自昔用武之
地而利國監去州七十里土豪百餘家金帛山積三十
六冶器械所産而兵衛微寡不幸有猾賊十許人一呼
其間吏兵皆棄而走耳散其金帛以嘯召無賴烏合之
衆可一日得也軾在郡時常令三十六冶每戸點集冶
夫數十人持却刃槍每月兩衙於知監之庭以示有備
而已此地蓋常為京東豪猾之所擬公所宜知因程棐
事輒復及之秋冷伏冀為國自重
答李端叔書一首
軾頓首再拜聞足下名久矣又於相識處往往見所作
詩文雖不多亦足以髣髴其為人矣尋常不通書問怠
慢之罪猶可闊略及足下斬然在疚亦不能以一字奉
慰舍弟子由至先蒙惠書又復懶不即答頑鈍廢禮一
至於此而足下終不棄絶逓中再辱手書待遇益隆覽
之面熱汗下也足下才高識明不應輕許與人得非用
黃魯直秦太虚輩語真以為然耶不肖為人所憎而二
子獨喜見譽如人嗜昌歜羊棗未易詰其所以然者以
二子為妄則不可遂欲以移之衆口又大不可也軾少
年時讀書作文專為應舉而已既及進士第貪得不已
又舉制策其實何所有而其科號為直言極諫故每紛
然誦說古今考論是非以應其名耳人苦不自知既以
此得因以為實能之故譊譊至今坐此得罪幾死所謂
齊虜以口舌得官真可笑也然世人遂以軾為欲立異
同則過矣妄論利害攙說得失此正制科人習氣譬之
候蟲時鳥自鳴自已何足為損益軾每怪時人待軾過
重而足下又復稱說如此愈非其實得罪以來深自閉
塞扁舟草履放浪山水間與樵漁雜處往往為醉人所
推罵輒自喜漸不為人識平生親友無一字見及有書
與之亦不答自幸庶幾免矣足下又復創相推與甚非
所望木有癭石有暈犀有通以取妍於人皆物之病也
讁居無事默自觀省回視三十年以來所為多其病者
足下所見皆故我非今我也無乃聞其聲不考其情取
其華而遺其實乎抑將又有取於此也此事非相見不
能盡自得罪後不敢作文字此書雖非文然信筆書意
不覺累幅亦不須示人必喻此意歲行盡寒苦惟萬萬
節哀強食不次
東坡全集卷七十三
