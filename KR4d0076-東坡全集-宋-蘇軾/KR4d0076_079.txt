東坡全集卷七十九宋蘇軾撰
尺牘八十三首
謝吕龍圖三首(京師)
龍圖閣老執事某西蜀之鄙人幼承家訓長知義
方麤識名教遂堅晚節兩登進士舉一中茂材科
故當世名公巨卿亦嘗賜其提挈愛憐之意故歐
公引之於其始韓公薦之於其中今又閣下舉之
於其後自惟末學辱大賢者之知出自天幸然君子
之心以公而取士其小人之志終貿恩以歸心但空
省循何由論報比者上以片言隻字謝德於門下而
其誠之所加意有所不能盡意之所至言有所不能
宣故其見於筆舌者止此而已惟高明有以容而亮
之
又
前以拙納上塵聽覽方懼獲罪於門下而無以容其誅
又辱荅教言辭欵密禮遇優隆而褒揚之句有加於前
日此不肖所以且喜且懼而莫知所措也珍函已捧受
訖謹藏之於家以為子孫之美觀蔀屋之陋復生光彩
陳根之朽再出英華乃閣下暖然之春有以嫗育成就
之故也擇日齋沐再詣閣下臨紙澁納情不能宣伏惟
恕其愚
又
某久以局事汩没殊不獲覯止竊惟應得疎絶之罪於
左右不意寬仁含垢察其俗狀之常情恕其簡略之小
過光降書辭曲加勞問拜貺之際益增厚顔旦夕詣賓
次盛暑伏惟為朝廷自愛上副注倚之心下慰輿人之
望
與楊濟甫
為别忽已半歲傾想之懷遠而益甚即日起居何如貴
眷各安不自離家至荆南數次奉書計並聞達前月半
已至京一行無恙得臘月中所惠書甚慰遠意見在西
崗賃一宅子居住恐要知悉春暄未緣會見千萬珍重
珍重
荅王龍圖
辱簡承孝履如宜新詩寵行甚幸但稱道太過非所以
安不肖也餘所諭謹在意
與楊濟甫(鳳翔)
奉别三更歲律思渴日深即日履此新春起居多勝貴
聚各嘉安某前月十四日到鳳翔十五日已交割訖人
事紛紛久稽裁問想自尊君㐮事後來漸獲閒静營幹
諸事必且濟辦某此與賤累如常今因范元歸奉書聞
露氣候漸和更希珍重
與蒲城之六首
某啓聞軒馬已至多時而性懶作書不因使齎手教來
雖有傾渴之心終不能致一字左右也悚愧悚愧盛熱
殊不可過承起居佳裕甚喜甚喜某此並無恙京師得
信亦安但近得山南書報伯母於六月十日傾背伯父
之喪未及一年而災禍仍重如此何以為心家兄惟三哥
在左右大哥二哥必取次一人歸山南謀扶匶還鄉也
人生患難至有如此極者煩惱煩惱知郡事頗簡足以
尋繹舊學也同僚中有可與相處而樂者否新牧倅皆
在此常相見恐知悉殘暑更冀順時珍重
又
近聞員秘丞言聞於誠之韓益州欲令誠之替某若得
情固所喜幸也然某盡今歲方及二年不知朝廷肯令
某成資解去否若必俟三考則於誠之為太淹緩安用
也向經由時甚恨不欵曲今若因此得從容接奉何喜
如之陳文日日見甚安
又
近遞中辱書方欲附問人來又承手教審聞起居佳勝
差慰瞻望新命必已下伏增欣慶苟相知豈必為交代
但奉見稍遠耳承又須歸覲奔波良不易也秋冷千萬
善愛
又
聞車騎已在二曲即見風采喜慰可知冒寒行李不易
久此僻左獲奉清游幸甚也
又
今日比欲更接清話少頃而人事紛紛至今不得暫息
欲奉謁次聞府官盡出接張省簉須至旦出城恐訝不
來走此聞逹
又
長安之别忽然改歲伏計履兹新春起居增慶某明日
至府謁見預增欣抃然不免有少事千聒為本府帶得
接新戎兵士數十人比謂到京却中途逢本官行李頗
闕事欲告於貴府添差防護廂軍十餘人昨本有防護
二十人為華州減却十人但只依元數亦差較也告早
為擘畫某更不住後日絶早發去也恃眷契喋喋喧黷
幸為留念
與楊濟甫
冬寒遠想起居佳勝此去替不兩月更不能歸鄉且入
京去逾遠依黯近得王道矩書云朝夕一來此相看告
便如遞中惠一書貴知道矩幾日起發此幹告早及某
只十二月十七八間離岐下也
荅楊濟甫二首(除喪還朝)
某近領臘下教墨感服眷厚兼審起居佳勝某此與賤
累如常舍弟差入貢院更半月可出都下春色已盛但
塊然獨處無與為樂所居廳前有小花圃課童種菜亦
少有佳趣傍宜秋門皆高槐古柳一似山居頗便野性
也漸暖惟千萬珍重
又
遞中屢得數書知尊體佳勝貴眷欠安示及發遞引自
契勘得並到但鄉親書皆五六十日不獨濟甫也府推
之命只是暫權發遣更月餘正官到即仍舊管官誥院
也府中冗絆非拙者所樂恐知都下所須示及
與楊濟甫
近領來書喜知眠食佳安某此與賤累皆安陳州舍弟
並安不煩念及久客都下桂玉所迫囊装並竭今冬積
雪四五尺僦居弊陋殊無聊惟日望一差遣出去耳未
由披奉千萬珍重
荅寶月大師二首
久不奉書蓋冗惰相因必未訝也史厚秀才及蔡子華
處領來書知法體佳勝此中並安請補外蒙恩除杭倅
旦夕出京且往陳州相聚至九月初方行逾遠鄉里曷
勝依黯累示及瑜隆紫衣師號近為干得王詵駙馬奏
瑜為海慧大師文字更旬日方出圓覺經云法界海慧
照了諸相文潞公亦許奏隆紫衣然須俟來年遇聖節
方可奏已差祠部吏人到王附馬宅計會瑜師文字纔
得便入遞次莫更一兩月方得勅出此事自難得偶成
此二事也臨行草草書不盡此懷惟千萬珍重
又
屢蒙寄紙一一愧荷附馬都尉王晉卿畫山水寒林冠
絶一時非畫工能髣髴得一古松帳子奉寄非吾兄别
識不寄去也幸秘藏之亦使蜀中工者見長意思也他
甚珍惜不妄與人
與大覺禪師璉公(杭倅)
人至辱書伏承法候安裕傾向傾向昨奉聞欲捨禪月
羅漢非有他也先君愛此畫私心以為捨施莫如捨所
甚愛而先君所與厚善者莫如公又此畫頗似靈異累
有所覺於夢寐不欲盡談嫌涉怪爾以此益不欲於俗
家收藏意只如此而來書乃見疑欲換金水羅漢開書
不覺失笑近世士風薄惡動有可疑不謂世外之人猶
復爾也請勿復談此某比乏人可令齎卡兵卒之類又
不足分付告吾師差一謹幹小師齎籠仗來迎取并古
佛一軸亦同捨也錢塘景物樂之忘歸舍弟今自陳州
得替當受東南幕官冬初恐到此亦未甚的詩筆計益
老健或借得數首一觀良幸到此亦有拙惡百十首閒
暇當錄寄也
答范夢得二首
久以事牽不遑奉書深以為愧中間安上處及遞中捧
來教具審起居佳勝某旅宦粗遣春夏間殊少事近日
併覺冗坌盗賊獄訟常滿蓋新法方行故也疲薾無状
館中清佚至為福地然知平日交游皆不在何以為樂
某旬日來被差本州監試得閒二十餘日在中和堂望
海樓閒坐漸覺快適有詩數首寄去以發一笑
又
久不奉書愧負不可言不審比辰起居佳否某此粗遣
但親友疎闊旅懷牢落爾屢得蜀公書知佳徤二家兄
書云每去輒留食食倍於我軰此大慶也頻得潞公手
筆皆詳悉精好富公必時見之聞其似四十許人信否
君實固甚清安得此數公無恙差慰人意無緣言面惟
順時自愛
與郭功父五首
昨日承顧訪殊慰久闊經夕起居佳否某出院本欲往
見以下痢乏力未果想未訝也略奉啓布謝萬一
又
(元本闕四字)瞻奉喜慰可量既以不出又數日卧病遂
(元本闕五字)起居佳否某下痢雖止尚羸薾也謹奉啓
布謝
又
兒子歸來别無可為土物御筆一雙賜墨一圭新茶兩
餅皆得之大臣家真物也不罪凂凟
又
辱訪臨感怍獨以怱遽為恨廹行不往謝惟寬恕乍熱
萬萬自重不宣
又
别來瞻仰無窮風雪凝寒從者勤矣辱書承起居甚佳
為使者即至必且暫還惟萬萬自重
與康公操都管三首
某稔聞才業之美尚淹擢用向承非罪被移衆論可怪
賢者處之想恬適也希聲久不得書承示諭方知得蜀
州應甚慰意二浙處處佳山水守官殊可樂鄉人之至
此者絶少舉目無親故而杭又多事時投餘隙輒出訪
覽亦自可卒歲也東陽自昔勝處見劉夢得有三伏生
秋之句此境猶在否未知會晤之日但有企咏
又
所索詩非敢以淺陋為辭但希世絶境衆賢所共詠嘆
不敢草草為寄也幸恕察
又
向辱教久欲裁謝值出入紛紛無定因循至今即日履
兹春和起居佳適向承寄示圖記及時實深慰仰此真
得賢者之樂雖鄙拙亦欲勉作歌詩庶幾附託高人絶
境以傳永久適會紛紛未暇更旬日當寄上也
答楊君素
久不奉書遞中領來教欣承起居佳勝眷愛各無恙奉
别忽四年薄廪維絆歸計未成懷想親舊可勝惋嘆吾
丈優游自得心恬體舒必享龜鶴之夀劣姪與時齟齬
終當捨去相從林下也
與楊濟甫
久不奉書亦少領來信思念不去心不審即日起居佳
勝眷愛各無恙某此安健官滿本欲還鄉又為舍弟在
京東不忍連年與之遠别已乞得密州風土事體皆佳
又得與齊州相近可以時得治牒相見私願任便之但
歸期又須更數年瞻望墳墓懷想親舊不覺澘然未緣
會面惟冀順時自重
與周開祖
某忝命皆出奬借尋自杭至吳興見公擇而元素子野
孝叔令舉皆在湖燕集甚盛深以開祖不在坐為恨别
後每到佳山水處未嘗不懷想談笑出京北去風俗既
椎魯而游從詩酒如開祖者豈可復得乃知向者之樂
不可得而繼也令舉特來錢塘相别遂見送至湖久在
吳中别去真作數日惡然詩人不在大家省得三五十
首唱酬亦非細事
與何浩然
人還辱書且喜起居佳勝寫真竒妙見者皆言十分形
神甚奪真也非故人倍常用意何以及此感服之至所
要詩稍暇作寫去雙幅已令蜀中織造至便寄納未即
會見千萬珍重
答水陸通長老五首(密州)
近過蘇臺不得一見而别深為耿耿專人來辱書且喜
法履清勝某到此旬日郡僻事少足養衰拙然城中無
山水寺宇朴陋僧麄野復求蘇杭湖山之遊無復髣髴
矣何日會集慰此牢落惟萬萬自重
又
三瑞堂詩已作了納去惡詩竟何用是家求之如此其
切不敢不作也惠及温柑甚竒此中未嘗識也棗子兩
&KR2350;不足為報但此中所有只此耳單君貺必常相見路
中屢有書去久望來書且請附密州遞寄數字告為速
達此意
又
别後一向冗忙有疎奉問叠辱手教愧悚良深仍審履
兹初涼法體增勝為慰承開堂未幾學者日增吾師久
安閒獨廹於衆意無乃少勞然以濟物為心應不計勞
逸也未緣會合千萬珍重人還布謝
又
姚君篤善好事其意極可佳然不須以物見遺也惠香
十八罐却託還之已領其厚意與收留無異實為他相
識所惠皆不留故也切為多致此懇
又
且說與姚君勿疑訝只為自來不受非親舊之餽恐他
人却見怪也元伯昆仲因見各為致懇乍到未及奉書
答陳履常二首
吳中屢得瞻見時以餘棄洗濯蒙鄙别來仰佇日深遞
中首辱教尺感服良厚即日履兹酷暑起居何如貴眷
令子各佳勝披奉杳然臨紙悵惘惟冀為時調護
又
遠承寄貺詩刻讀之灑然如聞玉音何幸獲此榮觀不
獨以見作者之格且足以知風政之多暇而高躅之難
繼也輒和光禄菴二絶聊以寄欽羡之懷一笑投之可
也所須接骨丹方謹錄呈高密連年旱蝗應副朔方百
須紛然疲薾日俟汰逐企仰仙館如在雲漢矣因風不
吝誨字
答程彛仲二首
某啓奉别積年因循不修書問每以為愧遞中辱手書
勞問甚厚感戴不可言也承以科詔入都跋履之餘起
居佳否老兄循道既久文行逾粹决無終否不振之理
更少貶以就繩墨即當俯拾也未緣披奉惟冀以時自
重謹因鄉人李君行奉啓布問
又
得聖此行得失必且西歸計無緣過我而東武任滿當
在來歲冬杪亦無緣及見於京師矣此任滿日舍弟亦
解罷當求鄉里一任與之西還近制既得連任蜀中遂
可歸老守死墳墓也心貌衰老不復往日惟念斗酒隻
雞與親舊相從耳星橋别業比來更增葺否因便無惜
一兩字
與王慶源二首
陵州遞中辱書及詩如接風論忽不知萬里之遠也即
日履兹秋暑尊候何似某此粗遣雖有江山風物之美
而新法嚴密風波險惡况味如不佳退之所謂居閒食
不足從官力難任兩事皆害性一生常苦心正此謂矣
知叔丈年來頗窘此事有定分但兄以安健無事多子
孫為樂亦可自遣何時歸休得相從田里但言此心已
馳於瑞草橋之西南矣秋暑更冀以時珍重
又
高密風土食物稍佳但省租公庫減削索然貧儉始至
值歲饑人豪剽劫無虛日凢督捕姦兇五七十人近始
肅然鬭訟頗簡稍葺治園亭居之亦粗可樂但時登高
西南引領即悵然終日近稍能飲酒終日可飲十五銀
盞他日粗可奉陪於瑞草橋路上放歌倒載也
答金山寶覺禪師
去歲赴官廹於程限不能枉舟一别中流縱望雲山杳
然有不可及之歎既渡江遂蒙輕舟見餞復得笑語一
餉之樂暫荷之懷殆不可勝言别來因循未及修書專
人至辱教累幅慰喻反覆讀之爽然如對妙論仍審比
來法履佳勝某此粗遣但未有會見之期臨紙惘然惟
萬萬自重至游堂記即當下筆逓中寄去近有後杞菊
賦一首寫寄以當一笑
荅富道人
承錄示秘方及寄遺藥具感厚意然此事本林下無以
遣日聊用適意可也若待以為生則為造物者所惡矣
僕方苟禄出仕豈暇為此謹却馳納且寄之左右異日
歸田却咨請感愧之至
答周開祖
逓中辱書教累幅如接笑語即日遠想起居佳勝某此
無恙已被旨移河中府候替人十二月上旬中行想去
益遠矣往日相從湖山之景何緣復有别後百事紛紛
皆不足道惟令舉逝去令人不復有意於兹世細思此
公所以不夀者而不可得不免為之出涕讀所示記文
述略盡其美甚善其家能入石否亦欲作一首哀詞未
暇也當作寄去開祖筆力頗長魏武所謂老而能學惟
予與袁伯業真難得也寄示山圖欲尋善本而不可得
者新詩清絶輒和兩首取笑浩然亭欲續和寄去今日
大雪與客飲於玉山堂適遣人往舍弟處遂作此書手
冷殊不成字惟冀自重而已
答蜀僧幾演
幾演大士蒙惠蟠龍集向已盡讀數册迺詩迺文筆力
竒健深增嘆服僕嘗觀貫休齊己詩尤多凢陋而遇知
得名赫奕如此蓋時文凋弊故使此二僧為雄強今吾
師老於吟咏精敏豪放而汩没流俗豈亦有幸不幸耶
然此道固亦澹泊寂寞非以蘄人知而鼓譽也但鳴一
代之風雅而已既承厚貺聊奉廣耳
與人
違去門下已八年愚魯罷殆人事廢書疏缺然怠慢之
罪宜在譴絶比承柄用又不以時隨衆修賀蓋疎懶愧
縮日復一日不知復憐恕之否即日履兹寒凝台候萬
福某去替止數月而貧困難以赴闕相次乞江浙一郡
君幸得之拜見未可期惟冀為國自重
答張主簿
改歲無緣展慶伏惟履兹新春百福來集旬日前辱教
感服眷厚不即馳答悚怍悚怍向日披奉但有馳仰餘
寒冀以時自重
與人二首
浙右之别遂不上問至今想必察其情也特枉書問感
慰兼集比日起居何如涉海恬然繼以題擢衆論翕然
知忠信之可恃名實之相副也雅故之末忻慰可量
又
前日使車道由郡下雖展接顔表殊慰瞻傃之懷惟是
禮勞不腆實深愧悚逮兹違間吏役絆攖未皇奉書以
伸繾綣之情特蒙高明遠貺珍牘披繹數四感仰交懷
初暑微熱竊承跋履之餘動止佳勝未緣會集臨紙增
慨
與梅守黎希聲三首(徐州)
傾向己久展奉無由竊計比日履兹酷暑起居佳勝某
占籍部中不獲俯伏門下一修桑梓之儀瞻望鈴齋豈
勝懷仰伏順時為民自愛
又
去歲王秀才西歸奉狀必達即日遠想起居佳勝承朝
廷俯徇民欲有旨借留雖滯留高步士論未厭而鄉閭
之慶特以自私而己然山水之秀園亭之勝士人之衆
多食物之便美計公亦自樂之忘歸也某久去墳墓貪
禄忘家念之輒面熱但差使南北不敢自擇爾何時復
得一笑為樂尚冀為時自重
又
向自密將赴河中至陳橋受命改差彭城便欲赴任以
兒子娶婦暫留城東景仁園中旦夕自汴東去逾遠風
問可勝悵然墳墓每煩戒敕惟增感噎堂兄欲葬祖墳
為諸房衆多某既不敢果决恐衆意難允也乞知之
答李秀才元
熱甚竟不再别悵仰殊深辱教承起居佳勝寵惠皆竒
筆雅制刻荷無已仁者之惠誠足慰彼黎庶然不知者
以為見教以是搖之呵呵安道舍弟當具道盛意乍遠
萬乞保重即復顯用以慰士望
答范蜀公
前日辱書并新詩累幅詞格清美欽味不釋手屬使者
交至紛紛無暇裁答後時再領手教愧悚無地比日起
居何如未由披奉萬萬以時自重
答晁叔美二首
自别兩辱存問荷眷契之厚無以為喻日欲裁謝而拙
鈍懶放因循至今計明哲雅量不深讉過而自訟亦久
矣即日不審尊履何如某此無恙但奉行新政多不如
法勘劾相尋日竢汰譴耳若得放歸過淮必遂候見未
間為國自重
又
向承出按淮甸不即具賀幅者以吾兄素性亮直而此
職多有可愧者計非所樂耳然仁者於此時力行寬大
之政少舒吏民於網羅中亦所益不小此中常賦之外
徵歛雜出而鹽禁繁密急於兵火民既無告吏亦僅且
免罪益苟簡矣向聞吾兄議論頗與時軰不合今兹躬
履其事必有可觀者矣令兄佳士久淹諸君亦自知之
與蒲廷淵
河中永洛出棗道家所貴事見真誥唐有道士侯道華
嘗得無核者三食之後竟竊鄧太主藥上昇君到彼試
求之但恐得之不偶然非力求所能致耳
與晁君成
苦寒審尊履佳勝新文極為精妙久不見之甚慰喜莊
子用志不分乃疑於神古語以疑為似耳如易隂疑於
陽世俗不知乃改作凝不敢不告人還草草
與范子豐六首
伏審子豐南宫殊健慶抃可量即日想已唱第必在高
等期集之暇起居佳勝某更五七日泝汴愈遠左右臨
書悵然惟祈慎重别膺亨寵
又
小事拜聞欲乞東南一郡聞四明明年四月成資尚未
除人託為問看回書一報前所託殊不蒙留意恐非久
東南遂請逾難望矣無乃求備之過乎然亦慎不可汎
愛輕取也人還且略示諭
又
近專人奉狀達否即日起居何如貴眷各安局事漸清
簡否某幸無恙水旱相繼流亡盜賊並起决口未塞河水
日增勞苦紛紛何時定乎近乞四明不知可得否不爾
但得江淮間一小郡皆所樂更不敢有擇也子豐能為
一言於諸公間乎試留意人還仍乞一報幸甚未見無
期惟萬萬以時自重
又
稍不通問伏想起居佳勝侍郎丈必在郊外過夏台候
必更康安某此與幼累如常八月九月間秋水既過彭
城城下徹備高麗使已還四明可以易守當更理前請
也會合杳未有涯萬萬自重
又
南方夏熱殊非中原之比入秋稍得清涼然夏田旱損
七八鹽法更變課入不登雖閒局不免以此為累自餘
麤如常也子中子老頃在左右今已赴官未何時參候
北望不勝馳情
又
新珠想日長進愛壻無恙甚望丈人高等待乞利市也
納銀一笏託用買圓熟珠子二千枚少錢告那出便納
上婚嫁所須不可奈何甚非情願幸留意承問似叔頗
長成每日作詩讀史但蒙拙少訓督耳内孫想亦聰淑
諸郎娘亦計安也
答王慶源
久以官冗不暇奉問忽辱手訊喜知車從己達輦下起
居佳勝即日南宫必榜出矣淪屈已久必遂了當欣荷
良深來書謙抑過當四方赴者甚衆豈獨吾叔元昆勸
駕良合事宜恨此拘繫無緣於東華門外奉接京師一
别二十餘年豈惟吾儕衰老可嘆至於都城風物事體
索然無復往時矣東南守官極可樂而民間蹙廹不聊
生懷抱殊不佳深願慶源了當後千萬一來相從數月
少慰平生幸勿以他事為辭至懇至懇
與參寥
别來思企不可言每至逍遥堂未嘗不悵然也為書勤
勤不忘如此仍審比來法體康佳感服兼至三詩皆清
妙讀之不釋手且和一篇為答所要真贊尚未作來人
又不敢久留甚愧知且伴太虛為湯泉之遊甚善甚善
某開春乞江浙一郡候見去處當以書奉約也要墨納
兩笏皆品佳也餘惟為法自重適有數客遠來相看陪
接少暇奉啓不盡意
與文與可三首
與可抱才不試遁道彌久尚未聞大用公議不厭計當
在即然廊廟間誰為䘏公議者乎老兄既不計較但乍
失為郡之樂而有桂玉之困又却不見使者嘴面得失
相乘除亦略相當也彭門無事甚可樂但未知今夏得
免水患否子由頻得書甚安示諭秋冬過親甚幸甚幸
令嗣昆仲各計安勝為學想皆成就矣
又
離浙中已四年向亦有少浙物久已分散零落矣有藥
王船兩隻獻上恰好吻酌不通客矣呵呵杭州故人頗
多致之不難當續營之但恐得後不肯將盛作見借也
又
近屢於相識處見與可近作墨竹惟劣弟只得一竿未
說字說潤筆只到處作記作贊備員火下亦合剰得幾
紙專令此人去請幸毋久秘不爾不惟到處亂畫題云
與可筆亦當執所惠絶句過狀索二百五十疋也呵呵
與鮮于子駿三首
久不奉狀方深愧悚逓中伏辱手教并新文石刻等疾
讀善快無量即辰起居佳否公文學德度宜在朝廷久
此外遠何也然聞一路蒙被仁政不爾吏民皆在倒懸
中也况鄉井墳墓在焉計居之甚以為樂某到郡正一
年諸况粗遣歲凶民貧力所無如之何者多矣然在己者
未嘗敢行所愧也如此而已忝厚眷故及末緣瞻奉惟
冀以時自重不宣
又
忝厚眷不敢用啓狀必不深訝所惠詩文皆蕭然有遠
古風味然此風之亡也久矣欲以求合世俗之耳目則
疎矣但時獨於閒處開看末嘗以示人蓋知愛之者絶
少也所索拙詩豈敢措手然不可不作特未暇耳近作
小詞雖無柳七郎風味亦自是一家呵呵數日前獵於
郊外所獲頗多作得一闋令東州壯士抵掌頓足而歌
之吹笛擊鼓以為節頗壮觀也寫呈取笑
又
故人劉格字道純故友劉恕道原之親弟讀書強記辨
博文詞粲然可觀而立節強鯁吏事亦健君實頗知之
餘人未識也欲告子駿與一差遣收置門下公若可以
踏逐辟召幸先之敢保稱職也旦夕歸南康軍待闕公
若有以處之他必願就也某非私之也為時惜才也
與何正道教授三首(一作何正通)
忝命假手出於奬比禮當詣謝以衰疾疲曳不給於力
愧悚無已乍熱起居佳勝登舟遽迫不果造别益增仰
戀
又
辱書承起居佳勝鄉校淹留然使徐之士子識文章瑰
瑋之氣非小補也某又復西上紛紛無補甚愧朋友矣
又
張聖途來稍聞動止為慰退之所難乃今見之大匠旁
觀愧汗深矣行役匆匆不盡區區
與歐陽仲純五首
去歲城東屢獲陪從蒙益既多樂亦無量既别日苦賤
事不克馳問慙負不可言即日起居何如見報除審簿
信否殊不知即日從者所在徒有仰詠某蒙庇粗遣彭
門本無一事足以藏拙河水一至事無不有中間幾殆
者數矣必亦聞之今方稍安而夏秋之患未可量蓋命
窮所至感召此何時復得一笑之樂也近詩數首聊以
破顔餘寒萬萬以時自重
又
伯仲叔弼昆仲各計安勝楊掾行速未及拜書乞道下
懇子由在南都時得書無恙彭城最處下流水患甲於
東北奏乞錢與夫為夏秋之備數章皆不報曹河若可
塞固大善不爾倉卒之間不免調急夫使係省錢豈暇
復禀命乎所費必多而為備不如先事之精也人微言
輕信命而己仲純知我之深者聊復及之
又
去春寄舍國門屢辱臨顧喜慰無量别來逾年奔走俗
狀未嘗通問瞻企徒深即日履此煩暑起居何如眷愛
各安否傳聞車馬已到宛丘相去甚近書問自此可時
相及矣千萬順時珍重
又
崔度者頃年在陳與之甚熟今作過海之行妻子仍在
陳學幸略與垂顧
又
伯仲兄聞監西岸已視事未叔弼近託孫元忠附書季
默今安在因風無惜惠問宛丘誰與往還有可與語者
否
東坡全集卷七十九
