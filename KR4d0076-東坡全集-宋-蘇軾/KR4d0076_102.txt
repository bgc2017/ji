東坡全集卷一百二宋蘇軾撰
志林五十七條
祭祀
八蜡三代之戲禮也歲終聚戲此人情之所不免也因
附以禮義亦曰不徒戲而已矣祭必有尸無尸曰奠始
死之奠與釋奠是也今蜡謂之祭蓋有尸也猫虎之尸
誰當為之置鹿與女誰當為之非倡優而誰葛帶榛杖
以喪老物黃冠草笠以尊野服皆戲之道也子貢觀蜡
而不悦孔子譬之曰一張一弛文武之道蓋為是也
紹聖二年五月望日敬造真一法酒成請羅浮道士鄧
守安拜奠北斗真君將奠雨作已而清風肅然雲氣觧
駮月星皆見魁標皆爽徹奠隂雨如初謹拜手稽首而
記其事
兵略
匈奴圍漢平城羣臣上言胡者全兵請令強弩傅兩矢
外鄉徐行出圍李竒注全兵云惟弓矛無雜仗也此說
非是使胡有雜仗則傅矢外鄉之策不得行歟且竒何
以知匈奴無雜仗也匈奴特無弩耳全兵者言匈奴自
戰其地不致死不得與我行此危事也
諸葛亮造八陣圖於魚復平沙之上壘石為八行相去
二丈桓温征譙縱見之曰此常山蛇勢也文武皆莫識
吾嘗過之自山上俯視百餘丈凡八行為六十四蕝蕝
正圜不見凹凸處如日中蓋影予就視皆卵石漫漫不
可辨甚可怪也
時事
儋耳進士黎子雲言城北十五里許有唐村莊民之老
曰允從者年七十餘問子雲言宰相何苦以青苖錢困
我於官有益乎子雲言官患民貧富不均富者逐什一
益富貧者取倍稱至鬻田質口不能償故為是法以均
之允從笑曰貧富之不齊自古已然雖天公不能齊也
子欲齊之乎民之有貧富由器用之有厚薄也子欲磨
其厚等其薄厚者未動而薄者先穴矣元符三年子雲
過予言此負薪能談王道正謂允從軰耶
元豐初白馬縣民有被殺者畏賊不敢告投匿名書於
縣弓手甲得之而不識字以示門子乙乙為讀之甲以
其言捕獲賊而乙争其功吏以為法禁匿名書而賊以
此發不敢處之死而投匿名者當流為情輕法重皆當
奏蘇子容為開封尹方廢滑州白馬為畿邑上殿論奏
賊可減死而投匿名者可免罪上曰此情雖極輕而告
訐之風不可長乃杖而撫之子容以為賊不干已者告
捕而變主匿名本不足深過然先帝猶恐長告訐之風
此所謂忠厚之至然熙寧元豐之間每立一法如手實
禁鹽牛皮之類皆立重賞以勸告訐者皆當時小人所
為非先帝本意時范祖禹在坐曰當書之實錄
官職
秘書監侍講傅堯俞始召赴資善堂對邇英閣堯俞致
謝上遣人宣召荅曰卿以博學參預經筵宜尊所聞以
輔不逮堯俞講畢曲謝上復遣人宣諭卿講義淵博多
所發揮良嘉深歎是日上讀三朝寶訓至天禧中有二
人犯罪法當死真宗皇帝惻然憐之曰此等安知法殺
之則不忍捨之無以勵衆乃使人持去笞而遣之以斬
訖奏又祀汾隂日見一羊自擲道左怪問之曰今日尚
食殺其羔真宗慘然不樂自是不殺羊羔資政殿學士
韓維讀畢因奏言此特真宗皇帝小善耳然推其心以
及天下則仁不可勝用也真宗自澶淵之役却敵之後
十九年不言兵而天下富其源蓋出於此昔孟子論齊
王不忍殺觳觫之牛以為是心足以王今恩足以及禽
獸而功不及於百姓豈不能哉蓋不為耳外人皆云皇
帝陛下仁孝發於天性每行見昆蟲螻蟻違而過之且
勅左右勿踐履此亦仁術也臣願陛下推此心以及百
姓則天下幸甚軾時為右史奏曰臣今月十五日侍邇
英閣竊見資政殿學士韓維因讀三朝寶訓至真宗皇
帝好生惡殺因論皇帝陛下在宫中不忍踐履蟲蟻其
言深切可以推明聖德益增福夀臣沗備位右史謹書
其事於册又錄一本上進意望陛下采覽無忘此心以
廣好生之德臣不勝大願
元祐元年余為中書舍人時執政患本省事多漏洩欲
於舍人廳後作露籬禁同省往來余曰諸公應湏簡要
清通何必栽籬插棘諸公笑而止明年竟作之暇日讀
樂天集有云西省北院新構小亭種竹開窗東通騎省
與李常侍窗下飲酒作詩乃知唐時得西掖作窗以通
東省而今日本省不得往來可歎也
盛度錢氏壻而不喜惟演蓋邪正不相入也惟演建言
二后並配御史中丞范諷發其姦落平章事以節度使
知隨州時度幾七十為知制誥責詞云三星之媾多戚
里之家百兩所迎皆權要之女蓋惟演之姑嫁劉氏而
其子娶於丁謂也人怪度老而筆力不衰或曰度作此
詞久矣元祐三年十二月二十一日講筵上未出立延
和殿中時軾方論周穜擅議宗廟蘇子容因道此
樂天行張平叔戸部侍郎判度支制誥云吾坐而決事
丞相以下不過四五而主計之臣在焉以此知唐制主
計蓋坐而論事也不知四五者悉何人平叔議鹽法至
為割剥事見退之集今樂天制誥亦云計能析秋毫吏
畏如夏日其人必小人也
致仕
今年吾當請廣陵暫與子由相别至廣陵逾月遂往南
郡自南郡詣梓州泝流歸鄉盡載家書而行迤邐致仕
築室種菓於眉以湏子由之歸而老焉不知此願遂否
言之悵然也
浮玉老師元公欲為吾買田京口要與浮玉之田相近
者此意殆不可忘吾昔有詩云江山如此不歸山山神
見怪驚我頑我謝江神豈得已有田不歸如江水今有
田矣不歸無乃食言於神也耶
賀下不賀上此天下通語士人歴官一任得外無官謗
中無所愧於心釋肩而去如大熱遠行雖未到家得清
凉館舍一解衣潄濯已足樂矣況於致仕而歸脱冠珮
訪林泉顧平生一無可恨者其樂豈可勝言哉余出入
文忠門最久故見其欲釋位歸田可謂切矣他人或苟
以藉口公發於至情如飢者之念食也顧勢有未可者
耳觀與仲儀書論可退之節三至欲以得罪病而去君
子之欲退其難如此可以為進者之戒
隱逸
昔年過洛見李公簡言真宗既東封訪天下隱者得把
人楊朴能詩及召對自言不能上問臨行有人作詩送
卿否朴曰惟臣妻有一首云更休落魄酖杯酒且莫猖
狂愛詠詩今日捉將官裏去這回斷送老頭皮上大笑
放還山余在湖州坐作詩追赴詔獄妻子送余出門皆
哭無以語之顧語妻曰獨不能如楊子雲處士妻作詩
送我乎妻子不覺失笑余乃出
張愈西蜀隱君子也與予先君游居岷山下白雲溪自
號白雲居士本有經世志特以自重難合故老死草野
非槁項黃馘盜名者也偶至西湖静軒見其遺句懷仰
其人命寺僧刻之石
釋道
近讀六祖壇經指說法報化三身使人心開目明然尚
少一喻試以眼喻見是法身能見是報身所見是化身
何謂見是法身眼之見性非有非無無眼之人不免見
黑眼枯睛亡見性不滅故云見是法身何謂能見是報
身見性雖存眼根不具則不能見若能安養其根不為
物障常使光明洞徹見性乃全故云能見是報身何謂
所見是化身根性既全一彈指頃所見千萬縱横變化
俱是妙用故云所見是化身此喻既立三身愈明如此
是否
觀音經云呪咀諸毒藥所欲害身者念彼觀音力還著
於本人東坡居士曰觀音慈悲者也今人遭呪咀念觀
音之力而使還著於本人則豈觀音之心哉今改之曰
呪咀諸毒藥所欲害身者念彼觀音力兩家總没事
東坡食肉誦經或云不誦坡取水漱口或云一盌水如
何漱得坡云慚愧闍黎會得
蔣仲甫聞之孫景修近歲有人鑿山取銀礦至深處聞
有人誦經聲發之得一人云吾亦取礦者以窟壊不能
出居此不知幾年平生誦金剛經自隨每有飢渴之念
即若有人自腋下以餅餌遺之殆此經變現也道家言
守一若飢一與之糧若渴一與之漿此人於經中豈所
謂得一者乎
泗洲大聖僧伽傳云和尚何國人也又世云莫知其所
從來云不知何國人也近讀隋史西域傳乃有何國余
在惠州忽被命責儋耳太守方子容自携告身來且弔
余曰此固前定可無恨吾妻沈素事僧伽謹甚一夕夢
和尚告别沈問所往荅曰當與蘇子瞻同行後七十二
日當有命今適七十二日矣豈非前定乎余以謂事之
前定者不待夢而知然余何人也而和尚辱與同行得
非夙世有少緣契乎
袁宏漢紀曰浮屠佛也西域天竺國有佛道焉佛者漢
言覺也將以覺悟羣生也其教也以修善慈心為主不
殺生專務清淨其精者為沙門沙門漢言息也蓋息意
去欲歸於無為又以為人死精神不滅隨復受形生時
善惡皆有報應故貴行修善道以煉精神以至無生而
得為佛也東坡居士曰此殆中國始知有佛時語也雖
淺近大略具足矣野人得鹿正爾煑食之耳其後賣與
市人遂入公庖中饌之百方然鹿之所以美未有絲毫
加於煑食時也
耳如芭蕉心如蓮花百節疏通萬竅玲瓏來時一去時
八萬四千此義出楞嚴世未有知之者也元符三年九
月二十一日書贈都嶠邵道士
晉方技傳有幸靈者父母使守稻牛食之靈見而不驅
牛去乃埋其殘亂者父母怒之靈曰物各欲食牛方食
奈何驅之父母愈怒曰即如此何用理亂者為靈曰此
稻又欲得生此言有理靈固有道者耶吕猗母足得痿
痺病十餘年靈療之去須數步坐瞑目寂然有頃曰扶
起夫人坐猗曰夫人得疾十年豈可倉卒令起耶靈曰
且試扶起兩人夾扶而立少頃去夾者遂能行學道養
氣者至足之餘能以氣與人都下道士李若之能之謂
之布氣吾中子迨少羸多疾若之相對坐為布氣迨聞
腹中如初日所照温温也蓋若之曾遇得道異人於華
岳下云
元符三年八月余在合浦有老人蘇佛兒來訪年八十
二不飲酒食肉兩目爛然蓋童子也自言十二歲齋居
修行無妻子有兄弟三人皆持戒念道長者九十二次
者九十與論生死事頗有所知居州城東南六七里佛
兒嘗賣菜之東坡見老人言即心是佛不在斷肉余言
勿作此念衆人難感易流老人大喜曰如是如是
紹聖二年五月九日都下有道人坐相國寺賣諸禁方
緘題其一曰賣賭錢不輸方少年有博者以千金得之
歸發視其方曰但止乞頭道人亦鬻術矣戲語得千金
然亦未嘗欺少年也
陸道士惟忠字子厚眉山人好丹藥通術數能詩蕭然
有出塵之姿久客江南無知之者予昔在齊安蓋相從遊
因是謁子由高安子由大賞其詩會吳遠之過彼遂與
俱來惠州出此詩
朱氏子出家少名照僧少喪父與其母尹皆願出家照
僧師守素乃參寥子弟子也照僧九歲舉止如成人誦
赤壁賦鏗然鸞鶴聲也不出十年名聞四方此參寥子
之法孫東坡之門僧也
錢塘夀禪師本北郭稅務專知官每見魚蝦輙買而放
以是破家後遂盜官錢為放生之用事發坐死領赴市
矣吳越錢王使人視之若悲懼如常人即殺之否則捨
之禪師淡然無異色乃舍之遂出家得法眼淨禪師應
以市曹得度故菩薩乃現市曹以度之學出生死法得
向死地走之一遭抵三十年修行吾竄逐海上去死地
稍近當於此證阿羅漢果
杜牧集有燉煌郡僧正兼州學博士僧慧苑除臨壇大
德制詞蓋宣宗復河湟時事也蕃僧最貴中國紫衣師
號种世衡知青澗城無以使此等輙出牒補授君子予
其權不責其專也
蘇臺定惠院淨人卓契順不遠數千里陟嶺渡海候無
恙於東坡東坡問將甚麽土物來順展兩手坡云可惜
許數千里空手來順作荷擔勢信步而去
僧謂酒為般若湯謂魚為水梭花雞為鑚籬菜竟無所
益但欺而已世常笑之人有為不義而文之以美名者
與此何異哉
稷下之盛胎驪山之禍太學三萬人嘘枯吹生亦兆黨
錮之冤今吾聞本秀二僧皆以口耳區區奔走王公洶
洶都邑安得而不敗殆非浮屠氏之福也
妙總師參寥子予友二十餘年矣世所獨知其詩文所
不知者蓋過於詩文也獨好面折人過失然人知其無
心如虚舟之觸物蓋未嘗有怒者
徑山長老維琳行峻而通文麗而清始徑山祖師有約
後世止以甲乙住持予謂以適事之宜而廢祖師之約
當於山門選用有德乃以琳嗣事衆初有不悦其人然
終不能勝悦者之多且公也今則大定矣
杭州圓照律師志行苦卓教法通洽晝夜行道二十餘
年矣無一念頃有作相自辨才歸寂道俗皆宗之
秀州本覺寺一長老少蓋有名進士自文字言語悟入
至今以筆研作佛事所與游皆一時文人
淨慈楚明長老自越州來始有旨召小本禪師住法雲
寺杭人憂之曰本去則淨慈衆散矣余乃以明嗣事衆
不散加多益千餘人
蘇州仲殊師利和尚能文善詩及歌詞皆操筆立成不
點竄一字予曰此僧胸中無一毫髮事故與之遊
蘇州定慧長老守欽予初不識比至惠州欽使侍者卓
契順來問予安否且寄十詩予題其後曰此僧清逸絶
俗語有璨忍之通而詩無島可之寒予往來吳中久矣
而不識此僧何也
下天竺淨慧禪師思義學行甚高諳練世事高麗非時遣
僧來予方請其事於朝使義館之義日與講佛法詞辨蜂
起夷僧莫能測又具得其情以告蓋其才有過人者
孤山思聰聞復師作詩清遠如畫工而雅逸愛放而不
流其為人稱其詩
祥符寺可久垂雲清順三闍黎皆予監郡日所與往還
詩友也清介貧甚食僅足而久幾於不足也然未嘗有
憂色老矣不知尚健否
法穎沙彌參寥子之法孫也七八歲事師如成人上元
夜予作樂滅慧穎坐一夫肩上顧之予謂曰出家兒亦
看燈耶穎愀然變色若無所容啼呼求去自爾不復出
嬉游今六七年矣後當嗣參寥者
予在惠州有永嘉羅漢院僧惠戒來謂曰明日當還浙
東問所欲幹者予無以答之獨念吳越多名僧與予善
者常十九偶錄此數人以授惠戒使歸見之致予意且
謂道予居此起居飲食狀以解其念也信筆書紙語無
倫次又當尚有漏落者方醉不能詳也紹聖二年東坡
居士書
異事
王烈入山得石髓懷之以餉嵇叔夜叔夜視之則堅為
石矣當時若杵碎或錯落食之豈不賢於雲母鍾乳軰
哉然神仙要有定分不可力求退之有言我能詰曲自
世間安能從汝巢神仙如退之性氣雖出世間人亦不
能容叔夜婞直又甚於退之也
道人徐問真自言濰州人嗜酒狂肆能啖生葱鮮魚以
指為鍼以土為藥治病良有驗歐陽文忠公為青州問
真來從公遊久之乃求去聞公致仕復來汝南公常館
之使伯和父兄弟為之主公常有足疾狀少異醫莫能
喻問真教公汲引氣血自踵至頂公用其言病輒己忽
一日求去甚力公留之不可曰我有罪我與公卿游我
不復留公使人送之果有冠鐵冠丈夫長八尺許立道
周俟之問真出城顧村童使持藥笥行數里童告之求
去問真於髻中出小瓢如棗大再三覆之掌中得酒滿
掬者二以飲童子良酒也自爾不復知其存亡而童子
徑發狂亦莫知其所終軾過汝隂公具言如此其後貶
黃州而黃岡縣令周孝孫暴得重膇疾軾試以問真口
訣授之七日而愈元祐六年十一月二日與叔弼父季
默父夜坐話其事事復有甚異者不欲盡書然問真要
為異人也
山不甚高而夜見日此可異也山有二樓今延祥寺在
南樓下朱明洞在冲虚觀後云是蓬萊第一洞天唐永
樂道士侯道華以食鄧天師棗仙去永樂有無核棗人
不可得道華得之余在岐下亦得食一枚云唐僧契虚
遇人導游稚川仙府真人問曰汝絶三彭之仇乎虚不
能荅冲虚觀後有米真人朝斗壇近於壇上獲銅龍六
銅魚一唐有夢銘云紫陽真人山玄卿撰又有蔡少霞
者夢遣書牌題云五雲閣吏蔡少霞書(記羅浮山)
有官吏自羅浮都虚觀游長壽中路覩見道室數十間
有道士據檻坐見吏不起吏大怒使人詰之至則人室
皆亡矣乃知羅浮凡聖雜處似此等異境平生修行人
有不得見者吏何人乃獨見之正使一凡道士見已不
起何足怒吏無狀如此得見此者必前緣也
吾昔謫黃州曾子固居憂臨川死焉人有妄傳吾與子
固同日化去且云如李長吉時事以上帝召他時先帝
亦聞其語以問蜀人蒲宗孟且有歎息語今謫海南又
有傳吾得道乘小舟入海不復返者京師皆云兒子書
來言之今日有從黃州來者云太守何述言吾在儋耳
一日忽失所在獨道服在耳蓋上賓也吾平生遭口語
無數蓋生時與韓退之相似吾命在斗間而身宫在焉
故其詩曰我生之辰月宿斗直且曰無善聲以聞無惡
聲以揚今謗我者或云死或云仙退之之言良非虚爾
虔州布衣頼仙芝言連州有黃損僕射者五代時人僕
射蓋仕南漢也未老退歸一日忽遁去莫知其所存亡
子孫畫像事之凡三十二年復歸坐阼階上呼家人其
子適不在孫出見之索筆書壁云一别人間歲月多歸
來人事已消磨惟有門前鑑池水春風不改舊時波投
筆竟去不可留子歸問其狀貌孫云甚似影堂老人也
連人相傳如此其後頗有禄仕者
章詧字隱之本閩人遷於成都數世矣善屬文不仕晚
用太守王素薦賜號冲退處士一日夢有人寄書召之
者云東岳道士書也明日與李士寧游青城濯足水中
詧謂士寧曰脚踏西溪流去水士寧答曰手持東岳寄
來書詧大驚不知其所自來也未幾詧果死其子禩亦
以逸民舉仕一命乃死士寧蓬州人也語默不常或以
為得道者百歲乃死嘗見余成都曰子甚貴當策舉
首已而果然
司馬相如謟事武帝開西南夷之隙及病且死猶草封
禪書此所謂死而不已者耶列仙之隠居山澤間形容
甚臞此殆四果人也而相如鄙之作大人賦不過欲以
侈言廣武帝意耳夫所謂大人者相如孺子何足以知
之若賈生鵩鳥賦真大人者也庚辰八月二十二日東
坡書
秦太虚言寶應民有以嫁娶會客者酒半客一人竟起
出門主人追之客若醉甚將赴水者主人急持之客曰
婦人以詩招我其辭云長橋直下有蘭舟破月衝煙任
意游金玉滿堂何所用爭如年少去來休倉黃就之不
知其為水也然客竟亦無他夜會說鬼參寥舉此聊為
之記
戊寅十一月余在儋耳聞城西民李氏處子病卒兩日
復生余與進士何旻同往見其父問死生狀云初昏若
有人引去至官府幕下有言此誤追庭下一吏云可且
寄禁又一吏云此無罪當放還見獄在地窟中隧而出
入繫者皆儋人僧居十六七有一嫗身皆黃毛如驢馬
械而坐處子識之蓋儋僧之室也曰吾坐用檀越錢物
己三易毛矣又一僧亦處子鄰里死已二年矣其家方
大祥有人持盤餐及錢數千云付某僧僧得錢分數百
遺門者乃持飯入門去繫者皆爭取其飯僧飯所食無
幾又一僧至見者擎跪作禮僧曰此女可差人速送還
送者以手擘墻壁使過復見一河有舟使登之送者以
手推舟舟躍處子驚而寤是僧豈所謂地藏菩薩耶書
此為世戒
吾八歲入小學以道士張易簡為師童子幾百人師獨
稱吾與陳太初者太初眉山市井人子也余稍長學日
益遂第進士制策而太初乃為郡小吏其後余謫居黃
州有眉山道士陸惟忠自蜀來云太初已尸解矣蜀人
吴師道為漢州太守太初往客焉正歲旦見師道求衣
食錢物且告别持所得盡與市人貧者反坐於戟門下
遂卒師道使卒舁往野外焚之卒罵曰何物道士使吾
正旦舁死人太初微笑開目曰不復煩汝步自戟門至
金鴈橋下趺坐而逝焚之舉城人見烟熖上𦕈𦕈焉有
一陳道人也
世有附語者多婢妾賤人否則衰病不久當死者也其
聲音舉止皆類死者又能知人密事然皆非也意有竒
鬼能為是耶昔人有遠行者欲觀其妻於已厚薄取金
釵藏之壁中忘以語之既行而病且死以告其僕既而
不死忽聞空中有聲真其夫也曰吾已死以為不信金
釵在某處妻取得之遂喪其後夫歸妻乃反以為鬼也
嘗有三老人相遇或問之年一人曰吾年不可記但憶
少年時與盤古有舊一人曰海水變桑田時吾輒下一
籌爾來吾籌己滿十間屋一人曰吾所食蟠桃棄其核
於崑崙山下今已與崑崙齊矣以余觀之三子者與蜉
蝣朝菌何以異哉
世人有見古德見桃花悟道者爭頌桃花便將桃花作
飯五十年轉没交涉正如張長史見擔夫與公主爭路
而得草書之氣欲學長史書便日就擔夫求之豈可得
哉
爾朱道士晩客於眉山故蜀人多記其事自言受記於
師云汝後遇白石浮當飛仙去爾朱雖以此語人亦莫
識所謂後去眉山乃客於涪州愛其所産丹砂雖鎖細
而皆矢鏃狀瑩徹不雜土石遂止鍊丹數年竟於涪州
白石仙去乃知師所言不謬者聞長老道其事甚多然
不記其名字可恨也本草言丹砂出符陵谷陶隠居云
符陵是涪州今無復採者吾聞熟於涪者云採藥者時
復得之但時方貴辰錦砂故此不甚採爾讀本草偶記
之也
東坡全集卷一百二
