東坡全集卷九十五宋蘇軾撰
贊八十首
僧伽贊
盲人有眼不自知忽然見日喜而舞非謂日月有在亡
實自慶我眼根在泗濱大士誰不見而有熟視不見者
彼豈無眼業障故以知見者皆希有若能便作希有見
從此成佛如反掌傳摹世間千萬億皆自大士法身出
麻田供養東坡贊見者無數悉成佛
阿彌陀佛贊
蘇軾之妻王氏名閏之字季章年四十六元祐八年八
月一日卒于京師臨終之夕遺言捨所受用使其子邁
迨過為畫阿彌陀像紹聖元年六月九日像成奉安于
金陵清涼寺贊曰
佛子在時百憂繞臨行一念何由了口誦南無阿彌陀
如日出地萬國曉何況自捨所受用畫此圓明天日表
見聞隨喜悉成佛不擇人天與蟲鳥但當常作平等觀
本無憂樂與夀夭丈六全身不為大方寸千佛夫豈小
此心平處是西方閉眼便到無魔嬈
藥師琉璃光佛贊(并引)
佛弟子蘇籥與其妹德孫病久不愈其父過母范氏供
養祈禱藥師琉璃光佛遂獲痊損其大父軾特為造畫
尊像敬拜稽首為之贊曰
我佛出現時衆生無病惱世界悉琉璃大地皆藥草我
今衆穉孺仰佛如翁媪面頥既圓平風末亦除掃弟子
籥與德前世衲衣老敬造世尊像夀命仗佛保
傅大士贊
善慧執板南泉作舞借我門槌為君打鼓
應夢觀音贊
稽首觀音宴坐寶石忽忽夢中應我空寂觀音不來我
亦不往水在盆中月在天上
靜安縣君許氏繡觀音贊
太岳之裔邑于靜安學道求心妙湛自觀觀觀世音凛
不違顏三年之後心法自圓聞思脩王如日現前心識
其容口莫能言發于六用以所能傳自手達鍼自鍼達
線為鍼幾何巧歴莫算鍼若是佛佛當千萬若其非佛
此相曷緣孰融此二為不二門拜手敬贊東坡老人
繡佛贊
凡作佛事各以所有富者以財壯者以力巧者以技辯
者以言若無所有各以其心見聞隨喜禮拜贊歎曾未
及彼一鍼之勞而其獲報等無有二若復緣此得度成
佛則此繡者乃是導師
題王靄畫如來出山相贊
頭鬅鬙耳卓朔適從何處來碧色眼有角明星未出萬
家閒外道天魔猶奏樂錯不錯安得無上菩提成等正
覺
東林第一代廣惠禪師真贊
忠臣不畏死故能立天下之大事勇士不顧生故能立
天下之大名是人於道亦未也特以義重而身輕然猶
所立如此而況於出三界了萬法不生不老不病不死
應物而無情者乎堂堂總公僧中之龍呼吸為雲噫欠
為風且置是事聊觀其一戲蓋將拊掌談笑不起于坐
而使廬山之下化為梵釋龍天之宫
興國寺浴室院六祖畫贊(并叙)
予嘉祐初舉進士館于興國浴室老僧德香之院浴室
之南有古屋東西壁畫六祖像其東刻木為樓閣堂宇
以障之不見其全而西壁三師皆神宇靖深中空外夷
意非知是道者不能為此書其上曰蜀僧令宗筆予初
不聞宗名而家有偽蜀待詔丘文播筆畫相似殆不可
辨曰宗豈師播者耶已而問諸蜀父老曰文播漢州人
弟曰文曉而令宗其異父弟或曰其表弟也皆善畫山
水人物竹石其品在黃筌句龍爽之間而文播之子仁
慶尤長於花實羽毛蜀人趙昌所師者予去三十一年
而中書舍人彭君器資亦館于是予往見之則院中人
無復識予者獨主僧惠汶蓋當時堂上侍者然亦老矣
導予觀令宗畫則三祖依然尚在蔭翳間余與器資相
顧太息汶曰嘻去是也何有乃徙置所謂樓閣堂宇者
北向而出之六師相親如言如笑如以法相授都人聞
之觀者日衆汶乃作欄楯以護之而器資請予為贊之
曰
少林傃壁不以為礙彌天同輩不以為泰稽首六師昔
晦今明不去不來何損何增俯仰屈信三十一年我雖
日化其孰能遷之
觀音贊
興國浴室院法真大師慧汶傳寶禪月大師貫休所畫
十六大阿羅漢左朝散郎集賢校理歐陽棐為其女為
軾子婦者捨所服用裝新之軾亦家藏慶州小孟畫觀
世音捨為中尊各作贊一首為亡者追福滅罪
衆生墮八難身心俱喪失惟有一念在能呼觀世音火
坑與刀山猛獸諸毒藥衆苦萃一身呼者常不痛呼者
若自痛則必不能呼若其了不痛何用呼菩薩當自救
痛者不煩觀音力衆生以二故一身受衆苦若能真不
二則是觀世音八萬四千人同時俱赴救
羅漢贊十六首
第一尊者
正坐歛眉扼腕立拂問此大士為言為默默如雷霆言
如墻壁非言非默百祖是式
第二尊者
㫋檀非煙火亦無香是從何生俯仰在亡彈指贊歎善
思念之是一炷香是天人師
第三尊者
我觀西方度無量國諸佛陀耶在我掌握右顧曄然汝
則皆西隨我所印識道不迷
第四尊者
袖手不言跏趺終日兩眉雖舉六用皆寂寂不為身動
不為人天作時雨山川出雲
第五尊者
掌中浮圖舍利所宅放大光明照十方刹櫝而藏之了
無見聞衆所發心與佛皆存
第六尊者
手中竹根所指如意云何不動無意可指食已宴坐便
腹果然是中空洞以受世間
第七尊者
梵書旁行俛首注視不知有經而況字義佛子云何飽
食晝眠勤苦功用諸佛亦然
第八尊者
衆生顛倒為物所轉我轉是珠以一貫萬過現不住未
則未來舉珠示人孰為轉迴
第九尊者
柏子庭際正覺妙慧悟最上乘了第一義為大摩尼傳
雞足衣示現虛寂端坐俛眉
第十尊者
半肩磨衲為誰緩頰彼以誠叩此緣問答佛意玄微有
覺無為肉眼執著捧函捕龜
第十一尊者
幻體有累法身無著幻法兩忘圓明寥廓以大願力援
諸有情見聞悉入真妄一真
第十二尊者
長江皎潔可鑑毛髮師心水心一般奇絶目寓波中意
若擾龍真機掣電微妙元通
第十三尊者
默坐無說是名妙說月槃芹獻花開子結寶錫一枝中
含真機悟此機者處土泉飛
第十四尊者
攝衣跏趺觀此煙穗與我定香本無内外貝葉琅函三
乘指南胡人捧立云誰啟緘
第十五尊者
何去何從叩應感通如響答聲聲寂還空訴者誰釁皆
有佛性去爾嗔恚隨處清淨
第十六尊者
一般心眼兩般見解將人我礦烹煉沙汰廓然圓明超
悟上乘示現慈悲援諸有情
自海南歸過清遠峽寶林寺敬贊禪月所畫十八
大阿羅漢
第一賓度羅跋囉墮尊者
白㲲在膝貝多在巾目視超然忘經與人面顱百皺不
受刀籋無心掃除留此殘雪
第二迦諾迦代蹉尊者
耆年何老粲然復少我知其心佛不妄笑瞋喜雖幻笑
則非真施此無憂與無量人
第三迦諾迦跋梨隨闇尊者
揚眉注目撫膝横拂問此大士為言為默默如雷霆言
如墻壁非言非默百祖是式
第四蘇頻陀尊者
聃耳屬肩綺眉覆顴佛在世時見此耆年開口誦經四
十餘齒時聞雷雹出一彈指
第五諾矩羅尊者
善心為男其室法喜背癢孰爬有木童子高下適當輕
重得宜使真童子能如兹乎
第六跋陀羅尊者
美狠惡婉自昔所聞不圓其輔有圓者存現六極相代
衆生報使諸佛子具佛相好
第七迦理迦尊者
佛子三毛髮眉與鬚既去(一作芸)其二一則有餘因以示
衆物無兩遂既得無生則無生死
第八代闇羅弗多尊者
兩眼方用兩手自寂用者注經寂者寄膝二法相忘亦
不相捐是四句偈在我指端
第九戒博迦尊者
一劫七日刹那三世何念之勤屈指默計屈者已往信
者未然孰能住此屈伸之間
第十半託迦尊者
垂頭没肩俛目注視不知有經而況字義佛子云何飽
食晝眠勤苦功用諸佛亦然
第十一羅怙羅尊者
面門月滿瞳子電爛示和猛容作威喜觀龍象之姿魚
鳥所驚以是幻身為護法城
第十二那迦犀那尊者
以惡轆物(轆一作駭)如火自爇以信入佛如水自濕垂眉捧
手為誰虔恭大(一作導)師無德水火無功
第十三因揭陀尊者
捧經持珠杖則倚肩植杖而起經珠乃閒不行不立不
坐不卧問師此時經杖何在
第十四伐那婆斯尊者
六塵既空出入息滅松摧石隕路迷草合逐獸于原得
箭(一作已)忘弓偶然汲水忽然相逢
第十五阿氏多尊者
勞我者晳休我者黔如晏如岳鮮不僻淫是哀駘它澹
臺滅明各妍于心得法眼正
第十六注半託迦尊者
以口說法法不可說以手示人手去法滅生滅之中自
(一作了)然真常是故我法不離色聲
第十七慶友尊者
以口誦經以手歎(一作數)法是二道場各自起滅孰知毛
竅八萬四千皆作佛事說法熾然
第十八賓頭盧尊者
右手持杖左手拊石為手持杖為杖持手宴坐石上安
以杖為無用之用世人莫知
羅漢贊
左手持經右手引帶為卷為開是義安在已讀則卷未
讀則開我無所疑其音如雷
水陸法像贊(并引)
蓋聞淨名之缽屬饜萬口寶積之蓋徧覆十方若知法
界本造于心則雖凡夫皆具此理昔在梁武皇帝始作
水陸道場以十六名盡三千界用狹而施博事約而理
詳後生莫知隨世增廣若使一二而悉數雖至千萬而
靡周惟我蜀人頗存古法觀其像設猶有典刑虔召請
於三時分上下者八位但能起一念於慈悲之上自然
撫四海於俛仰之間軾敬發願心具嚴繪事而大檀越
張侯敦禮樂聞其事共結勝緣請法雲寺法涌禪師善
本差擇其徒脩營此會永為無礙之施同守不刊之儀
軾拜手稽首各為之贊凡十六首
上八位
一切常住佛陀耶衆
謂此為佛是事理障謂此非佛是斷滅相事理既融斷
滅亦空佛自現前如日之中
一切常住達摩耶衆
以意為根是謂法塵以佛為體是謂法身風止浪靜非
有别水放為江河匯為沼沚
一切常住僧伽耶衆
佛既強名法亦非真神而明之存乎其人惟佛法僧非
三非一如雲出雨如水現日
一切常住大菩薩衆
神智無方解脫無礙以何因緣得大自在障盡願滿反
于自然無始以來亡者復存
一切常住大辟支迦衆
現無佛處脩第二乘如日入時膏火為燈我說三乘如
應病藥敬禮辟支即大圓覺
一切常住大阿羅漢衆
大不可知山隨綫移小入無間澡身軍持我雖不能能
設此供知一切人具此妙用
一切五通神仙衆
孰云飛仙高舉違世湛然神凝物不疵癘為同為異本
自無同契我無生長生之宗
一切護法龍神衆
外道壞法如刀截風壞者既妄護者亦空偉兹龍神威
而不怒示有四友佛之禦侮
下八位
一切官寮吏從衆
至難者君至憂者臣以衆生故現宰官身以難為易以
憂為樂樂兼萬人禍倍衆惡
一切天衆
苦極則脩樂極則流禍福無窮糾纏相求遂超欲色至
非非想不如一念真法無上
一切阿脩羅衆
正念淳想則為飛行毫釐之差遂墮戰爭以此為道宂
胷隕首是真作家當師子吼
一切人衆
地獄天官同一念頃涅槃生死同一法性抱寶號窮鑽
穴索空今夕何夕當選大雄
一切地獄衆
汝一念起業火熾然非人燔汝乃汝自燔觀法界性起
滅電速知惟心造是破地獄
一切餓鬼衆
說食無味涎流妄嚥真食無火中虛妄見美從妄生惡
亦幻成知幻即離既飽且寧
一切畜生衆
欲人不知心則有負此念未成角尾已具集我道場一
洗濯之盡未來劫愧者勿為
一切六道外者衆
陋劣之極蕩於𦕈冥胎卵濕化莫從而生聞吾法音飈
起雷動如夢覺人不復見夢
磨衲贊(并序)
長老佛印大師了元遊京師天子聞其名以高麗所貢
磨衲賜之客有見而歎曰嗚呼善哉未曾有也嘗試與
子攝其齊衽循其鉤絡舉而振之則東盡嵎夷西及昩
谷南放交趾北屬幽都紛然在吾鍼孔綫蹊之中矣佛
印听然而笑曰甚矣子言之陋也吾以法眼視之一一
鍼孔有無量世界滿中衆生所有毛竅所衣之衣鍼孔
綫蹊悉為世界如是展轉經八十反吾佛光明之所照
與吾君聖德之所被如以大海注一毛竅如以大地塞
一鍼孔曾何嵎夷昩谷交趾幽都之足云乎當知此衲
非大非小非短非長非重非輕非薄非厚非色非空一
切世間折膠墮指此衲不寒爍石流金此衲不熱五濁
流浪此衲不垢劫火洞然此衲不壞云何以有思惟心
生下劣想於是蜀人蘇軾聞而贊之曰
匣而藏之見衲而不見師衣而不匣見師而不見衲惟
師與衲非一非兩𦕈而視之蟣蝨龍象
小篆般若心經贊
草隸用世今千載少而習之手所安如舌於言無揀擇
終日應對惟所問忽然使作大小篆如正行走值墻壁
縱復學之能粗通操筆欲下仰尋索譬如鸚鵡學人語
所習則能否則默心存形聲與點畫何暇復求字外意
世人初不離世間而欲學出世間法舉足動念皆塵垢
而以俄頃作禪律禪律若可以作得所不作處安得禪
善哉李子小篆字其間無篆亦無隸心忘其手手忘筆
筆自落紙非我使正使匆匆不少暇倏忽千百初無難
稽首般若多心經請觀何處非般若
金山長老寶覺師真贊
望之儼然即之也温是惟寶覺大士之像因是識師是
則非師因師識道道亦如是
資福白長老真贊
是是是是資福白老子身如空我如爾無一事長歡喜
東坡有老居士見此真欲擬議未開口落第二有一語
略相似門如市心如水
光道人真贊(字晏然)
海口山顴犀顱鸖肩定眼水止秀眉月弦自一而兩至百
億千即妄而真是真晏然
淨因淨照臻老真贊
淨故能照為照故淨亦如是身孰知其正四大是假此
反為真從古聖賢所莫能分視彼如此凡賊皆子喜甲
怒乙雖子猶賊人方自我物固相物是故東坡即此為
實
馬祖龐公真贊
南岳坐下一馬四蹄踏殺天下馬後復一老龐一口吸
盡西江天下是老師脚西江即渠儂口不知誰踏誰殺
何緣自吸自受(曇秀作六偈述龐公事東坡讀而首肯之為書此贊)
玉巖隱居陽行先真贊
道不二德不孤無人所有有人所無世之所爭者五天
嗇其三而畀其二是以日計之不足歲計之有餘也
葆光法師真贊
嗟乎法師行年四十有四而不知牝牡之欲身居京邑
而不營利欲之私體無威容口無文詞頭如蓬蓽性如
鹿麋意之所向雖金石莫隔而鬼神莫逆此所以陟降
天門睥睨帝所而終莫能疑者耶
醴泉觀真靖崇教大師真贊
北方有神君出内罔與冥被髮拊劒馭兩靈國之東南
福其庭注然天醪涌其泠汰選妙士守籥扃翛然真靖
有典刑眉間三出杳而清何必控鯉浮南溟
東莞資福堂老柏再生贊
生石首肯奘松肘回是心苟真金石為開堂上栢枯其
留復生此栢無我誰為枯榮方其枯時不枯者存一枯
一榮皆方便門人皆不聞瓦礫說法今聞此栢熾然常
說
湜長老真贊
道與之貌天與之形雖同乎人而實無情彼真清隠何
殊丹青日照月明雷動風行夫孰非幻忽然而成此畫
清隠可謁雨晴
海月辯公真贊(并引)
錢塘佛者之盛蓋甲天下道德才智之士與夫妄庸巧
偽之人雜處其間號為難齊故於僧職正副之外别補
都僧正一員簿帳案牒奔走將迎之勞專責正副以下
而都師總領要略實以行解表衆而已然亦通號為僧
官故高居遠引山栖絶俗之士不屑為之惟清通端雅
外涉世而中遺物者乃任其事蓋亦難矣余通守錢塘時
海月大師惠辯者實在此位神宇澄穆不見愠喜而緇
素悅服予固喜從之游時東南多事吏治少暇而余方
年壯氣盛不安厥官每往見師清坐相對時聞一言則
百憂冰解形神俱泰因悟莊周所言東郭順子之為人
人貌而天虚緣而葆真清而容物物無道正容以悟之
使人之意也消蓋師之謂也歟一日師臥席使人請余
入山適有所未暇旬餘乃往則師之化四日矣遺言須
余至乃闔棺趺坐如生頂尚温也余在黃州夢至西湖
上有大殿榜曰彌勒下生而故人辯才海月之流皆行
道其間師没後二十一年余謫居惠州天竺淨惠師屬
參寥子以書遺余曰檀越許與海月作真贊久不償此
願何也余矍然而起為說贊曰
人皆趨世出世者誰人皆遺世世誰為之爰有大士處
此兩間非濁非清非律非禪惟是海月都師之式庶復
見之衆縛自脫我夢西湖天宫化城見兩天竺宛如平
生雲披月滿遺像在此誰其贊之惟東坡子
清都謝道士真贊
謝道士生丙子真一存長不死欲識清都面目一江春
水東流滔滔直入滄海大至蓬萊頂頭
李伯時作老子新沐圖遺道士蹇拱辰趙郡蘇
某見而贊之(一云子由作)
老耼新沐晞髮于庭其心淡然若忘其形夫子與回見
之而驚入而問之強使自名曰豈有已哉夫人皆然惟
役於人而喪其天其人苟忘其天則全四肢百骸孰為
吾纏死生終始孰為吾遷彼赫赫者將為吾温彼肅肅
者將為吾寒一温一寒交而萬物生焉物皆賴之而況
吾身乎温為吾和寒為吾堅忽乎不知而更千萬年葆
光志之夫非養生之根乎
辯才大師真贊
余頃年嘗聞妙法於辯才老師今見其畫像乃以所聞
者贊之即之浮雲無窮去之明月皆同欲知明月所在
在汝唾霧之中
無名和尚傳贊
道無分成佛無滅生如影外光孰在孰亡如井中空孰
虛孰盈無名和尚蓋名無名
髑髏贊
黃沙枯髑髏本是桃李面而今不忍看當時恨不見業
風相鼓轉巧色美倩盼無師無眼禪看便成一片
東坡全集卷九十五
