東坡全集卷七十八宋蘇軾撰
尺牘一百九首
與朱康叔十七首
某啓專使至復領手教契愛愈深可量感服仍審比日
起居佳勝為慰舍弟巳部賤累到此平安皆出餘庇不
煩念及珍惠雙壺遂與子由累醉公之德也隆暑萬萬
以時自重行膺殊相人還上謝
又
令子歸侍左右日有庭闈之樂恨未際見不敢輒奉書
近見提舉司薦章稍慰輿議可喜可喜作墨竹人近為
少閒暇俟宛轉求得當續置之呵呵酒極醇美必是故
人特遣下廳也某再拜
又
某再拜近奉書并舍弟書想必達胡掾至領手教具審
起居佳勝兼承以舍弟及賤累至特有厚貺羊麵酒果
一捧領訖但有慚怍舍弟離此數日來教尋附洪州遞
與之已遷居江上臨臯亭甚清曠風晨月夕杖履野步
酌江水飲之皆公恩庇之餘波想味風義以慰孤寂尋
得去年六月所寫詩一軸寄去以為一笑酷暑萬乞保
練
又
某啓酷暑不可過百事墮廢稍疎上問想不深訝比日
伏想尊履佳勝别乘過郡承賜教及惠新酒到此如新
出甕極為竒珍感愧不可言因與二三佳士會同飲盛
德也秋熱更望保練行膺峻陟
又
胡掾與語如公之言佳士佳士渠方寄家齊安時得與
之相見也令子必且盤桓侍下中前示諭姻親事可留
示年月日恐求親者欲知之造次造次
又
某啓因循稍疎上問不審近日尊候何如某蒙庇如昨
秋色益佳郡事稀少想有遊樂無緣展奉但積思念乍
冷萬冀以時自重
郭寺丞一書乞指揮送與其人甚有文雅必蒙清顧也
聞其墜馬傷手不至甚乎
又
某啓近附黃岡縣遞拜書必達專人過此領手教具審
起居佳勝凄冷此歲行盡會合何時以增悵然唯祈善
保敷文宅計此月末方離陳南河淺澁想五六月間方
到此荷公憂恤之深其家固貧甚然鄉中亦有一小莊
子且隨分過也歸老之說恐未能如雅志又修理積弊
已就倫次監司朝廷豈有遽令放閒耶問及物食天漸
熱難久停恐空煩費也海味亦不若食既忝雅契自當
一一奉白
又
示諭親情事專在下懷然此中殊少士族若有所得當
立上聞也寫字俟少閒續納上墨竹如可尊意當取次
致左右畫者在此不遠必可求也呵呵
某啓近王察推至辱書承起居佳勝方欲裁謝又枉
教勅益增感愧數日來偶傷風百事皆廢今日微減尚
未有力區區之懷未能盡也乍暄惟冀以時珍攝稍健
當別上問次
又
閣名久思未獲佳者更乞詳閣之所向及側近故事迹
為幸董義夫相聚多日甚歡未嘗一日不談公美也舊
好誦陶潜歸去來常患其不入音律近輙微加增損作
般涉調哨遍雖微改其詞而不改其意請以文選及本
傳考之方知字字皆非創入也謹小楷一本寄上却求
為書抛磚之謂也亦請錄一本與元弼為病勌不及别
作書也數日前飲醉後作頑石亂篠一紙私甚惜之念
公篤好故以奉獻幸檢至
又
令子必在左右計安勝不敢奉書舍弟已到官傳聞筠
州大水城内丈餘不知虛的也屏贊硯銘無用之物公
好事之過不敢不寫装成送去乞一覽少事不免上干
聞有潘原秀才以買僕事被禁某與其兄潘丙觧元至
熟最有文行原自是佳士有舉業望賜全庇暑月得早
出為此人父母皆篤老聞之憂恐萬端公以仁孝名世
能哀之否恃舊干凟不敢逃罪天覺出藍之作本以為
公家寳而公乃輕以與人謹收藏以鎮箧笥然尋常不
揆以亂道塵獻想公亦隨手將與人耳呵呵
又
某啓武昌傳到手教繼辱專使墮簡感服併深比日尊
體佳勝節物清和江山秀美府事整辦日有勝遊恨不
得陪從耳雙壺珍貺一洗旅愁甚幸甚幸佳果收藏有
法可愛可愛拙疾乍到不諳土風所致今已復常矣子
由尚未到其寸步千里也未由展奉尚冀以時自重
又
與可船旦夕到此為之泫然想公亦爾子由到此須留
也住五七日恐知之前曾錄國史補一紙不知到否因
書略示諭生細酒四器正濟所乏珍感生酒暑中不易
調停極清然閔仲叔不以口腹累人某每蒙公眷念遠
致珍物勞人重費豈不肖所安耶所問凌翠至今虛位
雲乃權發遣耳何足掛齒牙呵呵馮君方想如所諭極
煩留念又蒙傳示秘訣何以當此寒月得暇當試之天
覺亦不得書此君信意簡率乃其常態未可以疎數為
厚薄也酒法是用菉豆為麯者耶亦曾見說來不曾錄
得方如果佳錄示亦幸
又
叠蒙寄惠酒醋麵等一一收檢愧荷不可言不得即時
裁謝想仁明必能恕察老媳婦得疾初不輕今已安矣
不煩留念食隔已納武昌吳尉處矣適少冗不敢稽留
來使少間别奉狀次
又
見天覺書中言當世云馮君有一學服朱砂法甚竒惟
康叔可以得之不知曾得未若果得不知能見傳否想
扵不肖不惜也
又
今日偶讀國史見杜羔一事頗與公相類嗟嘆不足故
書以奉寄然幸勿示人恐有嫌者江令乃爾深可罪然
猶望公憐其才短不逮而已屢有干凟蒙不怪幸甚幸
甚其令章憲今日恐到此知之
杜羔有至性其父河北一尉而卒母非嫡經亂不知
所之會堂兄兼為澤潞判官嘗鞫獄扵私第有老婦
辯對見羔出入竊語人曰此少年狀類吾夫訊之乃
羔母也自此迎侍而歸又往訪先人之墓邑中故老
已盡不知所在館扵佛寺日夜悲泣忽視屋柱煤烟
之下見數行書拂而視之乃父遺迹云我子孫若求
吾墓當於某村家問之羔哭而往果有老父年八十
餘指其丘隴因得歸葬羔官至工部尚書致仕此出
唐李肇國史補近偶觀書嘆其事頗與朱康叔同相
似因書以遺之元豐三年九月二十五日記
又
近日隨例紛冗有疎上問不審起居何如兩日來武昌
如聞公在告何也豈尊候小不佳乎無由躬間左右但
有馳系冬深寒澁尤宜慎護
又
章質夫求琵琶歌詞不敢不寄呈安行言有一既濟鼎
樣在公處若鑄造時幸亦見為作一枚不用甚大者不
罪不罪前日人還曾附古木叢竹兩紙必已到今已寫
得經藏碑附上令子推官侍下計安勝何時赴任未敢
拜書也
與胡深夫五首
某啓自聞下車日欲作書紛冗衰病因循至今叠辱書
誨感愧交集比日起居佳勝未緣瞻奉伏望以時保練
又
乍到整葺想勞神用浙西數郡例被霪雨颶風之患而
秀之官吏獨以為無灾以故紛紛至此公下車倍加綏
撫不惜高價廣糴以為嗣歲之備憲司行文欲收糴米
此最良策而㩁戶專斗所不樂故妄造言語聰明所照
必不摇也病中手字不謹
又
某久與周知錄兄弟遊其文行才器實有過人不幸遭
喪生計索然未能東歸九江託迹治下竊謂仁明必有
以安之不在多言今託柳令咨白冗中不盡區區
又
彦霖之政光絶前後君復為僚可喜船斬新輟借知之
冗中不一
又
某以衰病紛冗裁書不謹惟恕察王京兆因會幸致區
區久不發都下朋舊書必不罪也
朱行中舍人四首
某啓别後兩奉状想一一聞逹比日履兹春和台候勝
常某留滯贑上以待春水至此月末乃發瞻望惋悵南
海雖外然雅量固有以處之矣詩酒之樂恨不日陪接
也更冀若時為國保練不宣某再拜
又
某已得舟尚在贑石之下若月末不至當乘小舟往就
之買公用人以節級持所齎錢竄去又以疾疫氣多死
亡以此求還亦官舟無用多人故悉遣回皆以指揮嚴
切甚得力乞知之適少冗馳問不盡區區某再拜
又
少事不當上煩東筦資福長老祖堂者建五百羅漢閣
極宏麗營之十年今成矣某近為作記公必見之塗中
為告文安國篆額甚妙今封附去人公若欲觀拆開不
妨却乞差一公人齎附祖堂者不罪某再拜
又
某啓蒙眷厚借搬行李人感愧不在言也但節級朱立
者無狀侵漁不已又遂竄去林聰者又歐平人幾死見
禁幸所歐者漸安决不死耳此中多言於法有礙不可
帶去故輒牒虔云得明公書令某遣還多難畏事想必
識此心也買公用人於法無礙故仍舊帶去此二十餘
人皆謹力不作過望不賜罪窮途作事皆此類慙怍不
可言得二座船不失所幸不貽念陋句數首端欲發一
笑耳某再拜
與李之儀五首
某年六十五矣體力毛髮正與年相稱或得復與公相
見亦未可知也前者皆夢已後者獨非夢乎置之不足
道也所喜者在海南了得易書論語傳數十卷似有益
扵骨朽後人耳目也少遊遂卒於道路哀哉痛哉世豈
復有斯人乎端叔亦老矣迨云鬚髮已皓然然顔極丹
且渥僕亦正如此各宜閟嗇庶幾復見也兒姪軰在治
下頻與教督一書幸送與某大醉中不成字不罪不罪
又
某啓契闊八年豈謂復有見日漸近中原辱書尤數喜
出望外比日起居佳勝某已得舟决歸許如所教而長
子邁遽捨去深以為恨報除輦運似亦不惡近日除目
時有如人所料者此後端叔必已信安矣但老境少安
餘皆不足道乍熱萬萬以時自愛某再拜
又
某以囊装罄盡而子由亦久困無餘故欲就食淮浙已
而深念老境知有幾日不可復作兩處又得子由書及
教語尤切已决歸許下矣但須少留儀真令兒子往宜
興刮制變轉往還須月餘約至許下巳七月矣去歲在
廉州託孫叔静寄書及小詩達否叔静云端叔一生坎
坷晚節益牢落正賴漁軒賢德能委曲相順適以忘百
憂此豈細事不爾人生豈復有佳味乎叔静相友想得
其詳故輒以奉慶忝契不罪
又
近孫叔静奉書遠遞得達否比來尊體如何眷聚各安
勝某蒙恩領真祠世間美任復有過此者乎伏惟君恩
之重不可量數遥知朋友為我喜而不寐也今已到虔
即往淮浙間居處多在毗陵也子由聞已歸許秉燭相
對非夢而何一書乞便與餘惟萬萬自愛某再拜
又
某啓辱書多矣無不達者然不一荅非特衰病簡懶之
過實以罪垢深重不忍更以無益寒温之問玷累知交
然竟不免累公慙負不可言比日承以赴潁昌伏惟起
居佳勝眷聚各安慶某移永州過五羊度大庾至吉出
陸由長沙至永荷叔静拏舟相送數十里大浪中作此
書上問無他祝惟保愛之外酌酒與婦飲尚勝俗侣對
梅二丈詩云耳
與馮祖仁四首
某慰疏言伏承艱疚退居久矣日月逾邁衰痛理極未
嘗獲陳區區少解思慕萬一實以漂寓窮荒人事斷絶
非敢慢也比辱手疏且審孝履支持廓然逾遠追痛何
及伏惟俯禮適變寬中強食謹奉慰疏不次
又
蒙示長牋粲然累幅光彩下燭衰朽增華但以未拜告
命不敢具啓荅謝感怍不可言喻老瘁不復疇昔但偶
未死耳水道間關寸進更二十餘日方至曲江首當詣
宇下區區非面不既乏人寫大狀不罪手拙簡略不次
又
昨日辱遠迓喜慰難名客散己夜不能造門蚤來又聞
已走松楸未敢上謁領手教愧悚無地至節想惟孝思
難堪奈何來日當往謁慰節晨蒙惠羊邊酒壺仁者之
餽謹以薦先感佩不可言也
又
兩日不果詣見伏計孝履如宜欲告借前日盛會包子
厨人一日告白朝散絶早遣至不罪不罪家人軰欲遊
南山祖仁若無事可能同到彼閒行否
與黃師是
行計屢改近者幼累舟中皆伏暑自愍一年在道路矣
不堪復入汴出陸又聞子由亦窘用不忍更以三百指
諉之已决意旦夕渡江過毗陵矣荷憂愛至深故及之
子由一書政為報此事乞蚤與達之塵埃風葉滿室隨
掃隨有然不可廢掃以為賢於不掃也若知本無一物
又何加焉有詩錄呈簾卷窗穿戶不扄隙塵風葉任縦
横幽人睡足誰呼覺欹枕牀前有月明一笑一笑某再
拜
與廣西憲曹司勲五首
某啓奉别忽二載犇走南北不暇附書申問子由轉附
到天門冬煎故人於我至矣日夜服食幾月遂盡之到
惠州又遞中領手書懶廢已放不即裁謝死罪死罪
又(一云與林天和)
某啓專人辱書仰服眷厚仍審比来起居清勝至慰至
慰長子未得耗小兒數日前往河源獨幹築室極為勞
冗承惠芽蕉數品有未嘗識者幸得徧嘗感愧不已怱
怱奉謝
又
某啓數日稍稍清冷伏惟起居佳勝構架之勞少休暇
思企清論日積滯念尚冀保衞區區之至因吳子野行
附啓不宣
又
某啓專人至賜教累幅慰拊周至且審比來起居佳勝
感慰兼至某得罪幾二年矣愚陋貪生輒緣聖主寬貸
之慈灰心槁形以盡天年即目殊健也公别後微疾盡
去想今益康佳養生亦無他術安寢無念神氣自復知
吕公讀華嚴有得固所望於斯人也居閒偶念一事非
吾子方莫可告者故崇儀陳侯忠勇絶世死非其罪廟
食西路威靈肅然願公與程之邵議之或同一陳乞載
祀典使此侯英魄少信眉於地中如何如何然慎勿令
人知不肖有言也陳侯有一子在高郵白首頗有立知
之蒙惠竒茗丹砂烏藥敬餌之矣西路洞丁足制交人
而近歲綏馭少方殆不可用願為朝廷熟講之此外惟
萬萬自重
又
公勸某不作詩又却索近作閒中習氣不免有一二然
未嘗傳出也今錄三首奉呈看畢便毁之切祝千萬惠
州風土差厚山水秀邃食物粗有但少藥耳近報有永
不叙復指揮正坐穏處亦且任運也子由頻得書甚安
某惟少子隨侍餘皆在宜興見今全是一行脚僧但吃
些酒肉耳此書此詩只可令之邵一閱餘人勿視也
與晦夫(一云與趙仲修)
某啓辱荅教感服風月之約敢不敬諾庾公南樓所謂
老子於此興復不淺便當携被往也
與范夢得八首
某啓一别俯仰十五年所喜君子漸用足為吾道之慶
比日起居何如某旦夕南遷後會無期不能無悵惘也
過揚見東平公極安行復見之矣新著必多無緣借觀
為耿耿耳乍暄惟順候自重因李豸秀才行附啓上問
不宣
又
某啓辱教字起居佳勝郊外路遠不當更煩屈臨可且
寢處耳有事以書垂喻可也界紙望示及來日自不出
只在舟中静坐惠貺鳳團感眷意之厚熱甚不謹
又
某啓辱教承台候康勝為惠得請知幸以未謝尚稽詣
見竦息竦息子功復舊物甚慰衆望來日方往浴室也
人還怱卒不宣
又
某啓不肖所得寡薄惟公愛念以道義相期眷予無窮
既承感戀不可言乍寒不審起居休否某已次陳橋瞻
望益遠惟萬萬以時自重
又
今日謁告不克往見辱教伏承文體佳勝楊君舉家人
服其藥多效亦覺其穏審然近見王定國云張安道書
云曾下疎藥數日不能食又謝之不滿意然不知果爾
否有聞不敢不盡
又
某啓辱手柬且審起居佳勝為慰和篇高絶木與種者
皆被光華矣幸甚幸甚舊句竒偉試當強勉繼作怱怱
不宣
又
某啓違遠二年瞻仰為勞辱書承起居佳勝慰喜可量
覲罷當往造門併道區區
又
某啓昨日方叔處領手誨今又辱書備增感慰乍冷台
候勝常未由詣見但有欽仰怱怱上啓
與李無悔
某啓久留浙中過辱存顧最為親厚既去又承追餞最
遠自惟衰拙衆所鄙棄自非風義之篤何以至此既别
但有思詠兩辱書教具審起居佳勝今歲科舉聞且就
鄉里承示喻進取之意甚倦盛時美才何遽如此且勉
之决取為望新文不惜見寄未緣集會惟萬萬自重不
宣
與李公擇
某啓兩日連見怱怱竟何言暄和起居何如夷中送王
徐州詩有見及語方是時人以相識為諱欲一見面道
此為笑竟不見可太息也適所白是宗人棫雅州幕不
一一
與陳懷立
昨日辱訪感怍不已經宿起居佳勝蒙借示子明傳神
筆勢精妙髣髴莫辨恐更有别本願得一軸使觀者動
心駭目也嶺海闊絶不謂生還復得瞻奉慰幸之極比
日履此秋凉起居佳勝少選到岸即伏謁以盡區區
與孫叔静七首
昨日辱臨顧夙昔之好不替有加感嘆深矣屬飲藥汗
後不可以風未即詣謝又枉使旌重增悚惕捧手教且
審尊體佳勝旦夕造謁以究所懷
又
辱手教伏審晚來起居佳勝惠示珠攬頃所未見非獨
下視沙塘矣應當一笑羊麫酒醋為惠禮意兼厚敬己
拜賜感佩之極
又
前日辱下顧尚未走謝悚息不己捧手教承起居佳勝
卑體尚未清快坐阻談論為悵惘也惠示妙劑及方獲
之幸甚從此衰疾有瘳矣
又
已别瞻企不去心辱手教且審佳勝感慰之極早來風
起舟不敢觧故復少留因來淨惠與惠州三道人語耳
無緣重詣臨紙惋悵
又
令子重承訪及不暇往别為愧深矣珍惠菜膳增感怍
也河源藤己領衰疾可恃矣
又
眉山人有巢谷者字元修曾應進士武舉皆無成篤於
風義已七十餘矣聞某謫海南徒步萬里來相勞問至
新興病亡官為藁殯錄其遺物於官庫元修有子蒙在
里中某已使人呼蒙來迎喪頗助其路費仍約過永而
南當更資之但未到耳旅殯無人照管或毁壊暴露願
公愍其不幸因廵檢至其所特為一言於彼守令得稍
修治其殯常戒主者保護之以須其子之至則恩及存
亡耳死罪死罪
又
去德彌月思仰縈懷比日履此新陽起居增勝行路百
阻至英方再宿矣少留數日此去尤艱閡借舟未知能
達韶否流行坎止輒復任緣不煩深念也後會未卜惟
萬萬為國自重
荅劉貢父二首
久闊暫聚復此違異悵惘至今公私紛紛有失馳問辱
書感怍無量字畫妍㓗及問來使云尊貌比初下車時
晢且澤矣聞之喜甚比來起居想益佳何日歸覲慰士
大夫之望未間萬萬為時自重不宣
又
某忝冒過甚出於素奬然迂拙多忤而處争地不敢作
久安計兄當有以教督之血指汗顔旁觀之說奈何奈
何舉官之事有司逃失行之罪歸咎於兄清明在上豈
可容此小子何與焉茯苓松脂雖乏近效而歲計有餘
未可棄也默坐反照瞑目數息當記别時語耶
荅曾子宣三首
某啓流落江湖晚復叨遇惟公知炤如一日也孤愚寡
與日親高誼謂可永久不謂尚煩藩翰之寄違闊以來
思仰日深辱書教伏審履兹秋涼台候萬福欣慰之極
二聖思治求人如不及公豈久外惟千萬為國順時自
愛
又
自公之西有識日望詔還豈獨契愛之末邊落寧肅公
豈久外哉示諭塔記久不馳納愧恐之極乞少寬之秋
涼下筆也親家柳子良宣德赴潞幕獲在屬城知幸知
幸謹奉手啓冗廹不盡區區
又
某啓辱教伏承台候萬福為慰塔記非敢慢蓋供職數
日職事如麻歸則為詞頭所廹卒以夜半乃息五更復
起實未有餘暇乞限一月所敢食言者有如河碩公一
笑而恕之旦夕當卜一邂逅而别
與李公擇
秋色佳哉想有以為樂人生惟寒食重九慎不可虛擲
四時之變無如此節者近有潮州人寄一物其上云扶
劣膏不言何物狀似羊脂而堅盛竹筒中公識此物否
味其名必佳物也若識之當詳以示可分去或問習海
者子由近作棲賢僧堂記讀之惨凛覺崩崖飛瀑逼人
寒栗
與姜唐佐秀才六首
某啓特辱遠訪意貺甚重衰朽廢放何以獲此悚汗不
已經宿起居佳勝長箋詞義兼美窮陋增光病卧不能
裁荅聊奉手啓
又
某啓昨日辱夜話甚慰孤寂示字承起居佳勝竒荈佳
惠感服至意當同啜也適睡不即荅悚息某頓首
又
今日霽色尤可喜食已當取天慶觀乳泉潑建茶之精
者念非君莫與共之然早來市無肉當相與啖菜飯耳
不嫌可只今相過某啓上
又
適寫此簡得來示知廵檢有會更不敢邀請會若散早
可來啜茗否酒麫等承佳惠感愧來旦必如諾十月十
五日白
又
某啓别來數辱問訊感怍至意毒暑具喜起居佳勝堂
上嘉慶甚慰所望也知非久適五羊益廣學問以卒遠
業區區之禱此外萬萬自重不宣
又
某已得合浦文字見治装不過六月初離此只從石排
或澄邁渡海無緣更到瓊會見也此懷甚惘惘因見二
車略道下懇有一書至兒子邁處從者往五羊時為帶
去轉託何崇道附達為幸
兒子治装冗甚不及奉啓所借烟蘿子兩卷吳志四册
會要兩册並馳納
與傅維巖秘校四首
某啓專人至承不鄙罪廢長箋見及援證古今陳義甚
高伏讀愧感仍審比來起居佳勝至慰至慰守局海徼
淹屈才美然仕無高下但能隨事及物中無所愧即為
達也伏暑萬萬自愛不宣
又
衰病裁荅草草不訝知不久美解即獲會見至喜至喜
掩骼之事知甚留意旦夕再遣馮何二士面禀亦有錢
物在二士處此不覼縷曾城荔子一籃附去人持上不
罪不罪某又上
又
某啓遠蒙惠書非眷念之厚何以及此仍審比來起居
佳勝感慰兼集老病之餘復此窮獨豈有再見之期尚
冀勉進學問以究遠業餘萬萬自愛不宣
又
官事有暇得為學不輟否有可與往還者乎此間百事
不類海北但杜門面壁而已彼中如有粗藥治病者為
致少許此間如蒼术橘皮之類皆不可得但不嫌粗賤
為相度致數品不罪不罪
與林天和長官二十三首
某啓近辱手書冗中不果即荅悚息悚息春寒想體中
佳勝火後凢百想勞神用勤民之意計不倦也末由披
奉萬萬自愛不宣
又
某啓專人辱書具審起居佳勝為慰春物益妍時復尋
賞否想亦以雨軫懷也末由往見萬萬若時加攝不宣
又
兒子往循已數日矣賤累閏月初可到此新居旦夕畢
工承問及感感不已領書又惠筍蕨益用愧刻聞相度
移邑果爾否
又
某啓辱手教伏承起居佳勝甚慰馳仰承問賤累正月
末已到贑上矣閏月上旬必到此也考室勞費乃老業
也旦夕遷入末由會見萬萬以時自重不宣
又
花木栽感留意惠貺鹿肉尤增慚荷某又上
又
某啓近數奉書想皆達雨後清和起居佳勝花木悉佳
品又根撥不傷遂成幽居之趣荷雅意無窮未即面謝
為媿耳人還怱怱不宣
又
某啓昨辱訪别尤荷厚眷恨老病龍鍾不果詣達愧負
多矣經宿起居何如果成行未忘已為民誰如君者願
益進此道譬之農夫不以水旱而廢藨蓘也此外萬萬
自愛不宣
又
某啓比日蒸熱體中佳否承惠楊梅感佩之至聞山薑
花欲出錄夢得詩去庶致此餽也呵呵豐樂橋數木匠
請假暫歸多日不至敢煩旨麾勾押送來為幸草草奉
啓不罪
又
某啓人來辱書具審比日尊體佳勝甚慰所望出意加
減秧馬曲盡其用非拊字究心何以得此具白太守矣
乍熱萬萬以時加嗇不宣
又
某啓人來辱手教具審起居佳勝吏民惠愛謠頌布聞
甚慰所望秧馬聊助美政萬一耳何足云乎承示喻愧
悚之至僧磨已成秋凉當往觀也毒熱萬萬為民自愛
不宣
又
某啓辱教承微疾已平起居清勝甚慰馳仰暑雨不常
官事疲勩攝衞為難惟加意節調以時休息為佳也怱
怱不宣
又
某啓多日不奉書思仰之至伏暑尊體何如惠貺荔子
極佳郡中絶少得與數客同飲幸甚幸甚未由會合萬
萬以時自愛某再拜
又
某啓辱手教承起居佳勝久以冗率有闕馳問愧企深
矣承惠龍眼牙蕉皆郡中所乏感怍之至未由瞻奉萬
萬以時自重不宣
又
高君一臥遂化深可傷念其家不失所否瘴疫横流僵
仆者不可勝計奈何奈何某亦旬日之間喪兩女使謫
居牢落又有此狼狽想聞之亦為之撫然也某再啓
又
某啓近日辱書伏承别後起居佳勝甚慰馳仰數夕月
色清絶恨不同賞想亦對景獨酌而已未即披奉萬萬
自重人還布啓不宣
又
某啓近辱過訪病中恨不欵奉人來枉手教具審起居
佳勝至慰至慰旦夕中秋想復佳風月莫由陪接增悵
仰也乍凉萬萬自重不宣
又
某啓人還奉書必達即候漸凉起居佳否叠煩頥旨感
怍交深未緣面謝惟祝若時自重不宣
又
某啓秋高氣爽伏計尊候清勝公宇已就想日有佳思
未緣披奉萬萬以時珍嗇不宣
又
某啓前日人回裁謝必逹比日履兹薄冷起居佳否未
緣展奉但有翹想尚冀保衞區區之至不宣
又
某啓近奉狀知入山未還即日想已還治起居佳否往
來衝冒然勝遊計不為勞也未瞻奉間更乞若時自重
不宣
又
某啓辱書伏承起居佳勝示諭幼累己到城流寓中一
喜然老穉紛紛口衆食貧向之孤寂未必不佳也可以
一笑蒸鬱未解萬萬以時自重不宣
骨肉遠至重為左右費羊麫鱸魚已拜賜矣感怍之至
又
某啓從者往還見過皆不欵奉愧仰何勝辱書承起居
清勝聞還邑以來老穉鼓舞數日調治想服清暇矣歲
莫萬萬加愛不宣
又
某啓昨日江干邂逅未盡所懷來日欲奉屈早膳庶少
欵曲闕人不獲躬詣不罪
與張朝請五首
某啓兄弟流落同造治下蒙不鄙遺眷待有加感服高
誼悚佩不已别來未幾思仰日深比來起居何如某已
到瓊過海無虞皆託餘庇旦夕西去回望逾遠後會無
期惟萬萬以時自重慰此區區途次裁謝草草不宣
又
海南風物與治下略相似至餘食物人烟蕭條之甚去
海康遠矣到後杜門默坐喧寂一致也蒙差人津送極
得力感感舍弟居止處若得蚤成令渠獲一定居遺物
離人而遊於獨乃公之厚賜也兒子幹事未暇上狀不
罪某上啓
又
某再啓聞已有詔命甚慰輿議想旦夕登途也當别具
賀幅某闕人寫啓狀止用手書乞加恕也子由荷存庇
深矣不易一二言謝也新書海上嘯咏之餘有足樂者
島中孤寂春色所不到也某再拜
又
某啓久不上狀想察其衰疾多畏非簡慢也新軍使來
捧教字且審比日起居佳勝感慰兼極某到此數卧病
今幸少間久逃空谷日就灰稿而已因書瞻望又復悵
然尚冀若時自厚區區之餘意也不宣
又
新釀四壺開嘗如宿昔香味醇冽有京洛之風逐客何
幸得此但舉杯屬影而已海錯亦珍絶此雖島外人不
收此得之又一段竒事也眷意之厚感怍無已
荅漢卿
某啓辱教承起居佳勝為慰知不久入城遂當一見何
幸如之地黃煎已領感怍適自局中還熱甚懣塞奉書
地黃煎蒙寄惠極佳薑蜜之劑甚適宜也仰煩神用愧
感不可言
東坡全集卷七十八
