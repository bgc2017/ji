東坡全集卷四十宋蘇軾撰
論十二首
省試刑賞忠厚之至論
論曰堯舜禹湯文武成康之際何其愛民之深憂民之
切而待天下以君子長者之道也有一善從而賞之
又從而咏歌嗟嘆之所以樂其始而勉其終有一不善
從而罰之又從而哀矜懲創之所以棄其舊而開其新
故其吁俞之聲歡休慘戚見於虞夏商周之書成康既
没穆王立而周道始衰然猶命其臣吕侯而告之以祥
刑其言憂而不傷威而不怒慈愛而能斷惻然有哀憐
無辜之心故孔子猶有取焉傳曰賞疑從與所以廣恩
也罰疑從去所以慎刑也當堯之時臯陶為士將殺人
臯陶曰殺之三堯曰宥之三故天下畏臯陶執法之堅
而樂堯用刑之寬四岳曰鯀可用堯曰不可鯀方命圮
族既而曰試之何堯之不聽臯陶之殺人而從四岳之
用鯀也然則聖人之意蓋亦可見矣書曰罪疑惟輕功
疑惟重與其殺不辜寧失不經嗚呼盡之矣可以賞可
以無賞賞之過乎仁可以罰可以無罰罰之過乎義過
乎仁不失為君子過乎義則流而入於忍人故仁可過
也義不可過也古者賞不以爵禄刑不以刀鋸賞以爵
禄是賞之道行於爵禄之所加而不行於爵禄之所不
加也刑以刀鋸是刑之威施於刀鋸之所及而不施於
刀鋸之所不及也先王知天下之善不勝賞而爵禄不
足以勸也知天下之惡不勝刑而刀鋸不足以裁也是
故疑則舉而歸之於仁以君子長者之道待天下使天
下相率而歸於君子長者之道故曰忠厚之至也詩曰
君子如祉亂庶遄已君子如怒亂庶遄沮夫君子之已
亂豈有異術哉時其喜怒而無失乎仁而已矣春秋之
義立法貴嚴而責人貴寬因其褒貶之義以制賞罰亦
忠厚之至也謹論
御試重巽申命論
論曰昔聖人之始畫卦也皆有以配乎物者也巽之配
於風者以其發而有所動也配於木者以其仁且順也
夫發而有所動者不仁則不可以久不順則不可以行
故發而仁動而順而巽之道備矣聖人以為不重則不
可以變故因而重之使之動而能變變而不窮故曰重
巽以申命言天子之號令如此而後可也天地之化育
有可以指而言者有不可以求而得之者今夫日皆知
其所以為煖雨皆知其所以為潤雷霆皆知其所以為
震雪霜皆知其所以為殺至於風悠然布於天地之間
來不知其所自去不知其所入嘘而炎吹而冷大而鼓
乎泰山喬嶽之上細而入乎竅空蔀屋之下發達萬物
而天下不以為德摧敗草木而天下不以為怒故曰天
地之化育有不可求而得者此聖人之所法以令天下
之術也聖人在上天下之民各得其職士者皆曰吾學
而仕農者皆曰吾耕而食工者皆曰吾作而用賈者皆
曰吾負而販不知聖人之制命令以鼓舞通變其道而
使之安乎此也聖人之在上也天下可由而不可知可
言而不可議蓋得乎巽之道也易者聖人之動而卦者
動之時也蠱之彖曰先甲三日後甲三日而巽之九五
亦曰先庚三日後庚三日而說者謂甲庚皆所以申命
而先後者慎之至也聖人憫斯民之愚而不忍使之遽
陷於罪戾也故先三日而令之後三日而申之不從而
後誅蓋其用心之慎也以至神之化令天下使天下不
測其端以至詳之法曉天下使天下明知其所避天下
不測其端而明知其所避故靡然相率而不敢議也上
令而下不議下從而上不誅順之至也故重巽之道上
下順也謹論
學士院試孔子從先進論
論曰君子之欲有為於天下莫重乎其始進也始進以
正猶且以不正繼之况以不正進者乎古之人有欲以
其君王者也有欲以其君霸者也有欲強其國者也是
三者其志不同故其術有淺深而其成功有巨細雖其
終身之所為不可逆知而其大節必見於其始進之日
何者其中素定也未有進以強國而能霸者也未有進
以霸而能王者也伊尹之耕於有莘之野也其心固曰
使吾君為堯舜之君而吾民為堯舜之民也以伊尹為
以滋味說湯者此戰國之策士以已度伊尹也君子疾
之管仲見桓公於纍囚之中其所言者固欲合諸侯攘
夷狄也管仲度桓公足以霸度其身足以為霸者之佐
是故上無侈說下無卑論古之人其自知明也如此商
鞅之見孝公也三說而後合甚矣鞅之懷詐挾術以欺
其君也彼豈不自知其不足以帝且王哉顧其刑名慘
刻之學恐孝公之不能從是故設為高論以衒之君既
不能是矣則舉其國惟吾之所欲為不然豈其負帝王
之略而每見輒變以徇人乎商鞅之不終於秦也是以
進之不正也聖人則不然其志愈大故其道愈高其道
愈高故其合愈難聖人視天下之不治如赤子之在水
火也其欲得君以行道可謂急矣然未嘗以難合之故
而少貶焉者知其始於少貶而其漸必至陵遲而大壞
也故曰先進於禮樂野人也後進於禮樂君子也如用
之則吾從先進孔子之世其諸侯卿大夫視先王之禮
樂猶方圓冰炭之不相入也進而先之以禮樂其不合
必矣是人也以道言之則聖人以世言之則野人也若
夫君子之急於有功者則不然其未合也先之以世俗
之所好而其既合也則繼以先王之禮樂其心則然然
其進不正未有能繼以正者也故孔子不從而孟子亦
曰枉尺直尋者以利言也如以利則枉尋直尺而利亦
可為與君子之得其君也既度其君又度其身君能之
而我不能不敢進也我能之而君不能不可為也不敢
進而進是易其君不可為而為是輕其身是二人者皆
有罪焉故君子之始進也曰君苟用我矣我且為是君
曰能之則安受而不辭君曰不能天下其獨無人乎至
於人君亦然將用是人也則告之以已所欲為要其能
否而責成焉其曰姑用之而試觀之者皆過也後之君
子其進也無所不至惟恐其不合也曰我將權以濟道
既而道卒不行焉則曰吾君不足以盡我也始不正其
身終以謗其君是人也自以為君子而孟子之所謂賊
其君者也謹論
學士院試春秋定天下之邪正論
論曰為穀梁者曰成天下之事業定天下之邪正莫善
於春秋請因其說而極言之夫春秋者禮之見於事業
者也孔子論三代之盛必歸於禮之大成而其衰必本
於禮之漸廢君臣父子上下莫不由禮而定其位至以
為有禮則生無禮則死故孔子自少至老未嘗一日不
學禮而不治其他以之出入周旋亂臣強君莫能加焉
知天下莫之能用也退而治其紀綱條目以遺後世之
君子則又以為不得親見於行事有其具而無其施設
措置之方於是因魯史記為春秋一斷於禮凡春秋之
所褒者禮之所與也其所貶者禮之所否也記曰禮者
所以別嫌明疑定猶豫也而春秋一取斷焉故凡天下
之邪正君子之所疑而不能決者皆至於春秋而定非
定於春秋定於禮也故太史公曰春秋者禮義之大宗
也為人君父而不知春秋者前有讒而不見後有賊而
不知為人臣子而不知春秋者守經事而不知其宜遭
變事而不知其權夫禮義之失至於君不君臣不臣父
不父子不子其意皆以善為之而不知其義是以被之
空言而不敢辭夫邪正之不同也不啻若黑白使天下
凡為君子者皆如顔淵凡為小人者皆如桀跖雖微春
秋天下其孰疑之天下之所疑者邪正之間也其情則
邪而其迹若正者有之矣其情以為正而不知其義以
陷於邪者有之矣此春秋之所以丁寧反復於其間也
宋襄公疑於仁者也晉荀息疑於忠者也襄公不修德
而疲弊其民以求諸侯彼其心豈湯武之心也哉獨至
於戰則曰不禽二毛不鼓不成列非有仁者之素而欲
一旦竊取其名以欺後世苟春秋不為正之則世之為
仁者相率而為偽也故其書曰冬十一月乙巳朔宋公
及楚人戰於泓宋師敗績春秋之書戰未有若此其詳
也君子以為其敗固宜而無有隠諱不忍之辭焉荀息
之事君也君存不能正其違没又成其邪志而死焉荀
息而為忠則凡忠於盜賊死於私暱者皆忠也而可乎
故其書曰及其大夫荀息不然則荀息孔父之徒也而
可名哉謹論
儒者可與守成論
聖人之於天下也無意於取也譬之江海百谷赴焉譬
之麟鳳鳥獸萃焉雖欲辭之豈可得哉禹治洪水排萬
世之患使溝壑之地疏為桑麻魚鼈之民化為衣冠契
為司徒而五教行棄為后稷而蒸民粒世濟其德至於
湯武拯塗炭之民而置之於仁壽之域故天下相率而
朝之此三聖人者蓋推之而不可去逃之而不能免者
也於是益修其政明其教因其民不易其俗以是得之
以是守之傳數十世而民不叛豈有二道哉周室既衰
諸侯並起力征爭奪者天下皆是也德既無以相過則
智勝而已矣智既無以相傾則力奪而已矣至秦之亂
則天下蕩然無復知有仁義矣漢高帝以三尺劒起布
衣五年而併天下雖稍輔於仁義然所用之人常先於
智勇所行之策常主於權謀是以戰必勝攻必取天下
既平思所以享其成功而安於無事以為子孫無窮之
謀而武夫謀臣舉非其人莫與為者故陸賈譏之曰陛
下以馬上得之豈可以馬上治之叔孫通亦曰儒者難
與進取可與守成於是酌古今之宜與禮樂之中取其
簡而易知近而易行者以為朝覲會同冠昏喪祭一代
之法雖足以傳數百年上下相安然不若三代聖人取
守一道源深而流長也夫武夫謀臣譬之藥石可以伐
病而不可以養生儒者譬之五穀可以養生而不可以
伐病宋襄公爭諸侯不禽二毛不鼓不成列以敗於泓
身夷而國蹙此以五穀伐病者也秦始皇焚詩書殺豪
傑東城臨洮北築遼水民不得休息傳之二世宗廟蕪
滅此以藥石養生者也善夫賈生之論曰仁義不施攻
守之勢異也夫世俗不察直以攻守為二道故具論三
代以來所以取守之術使知文武禹湯之威德亦儒者
之極功而陸賈叔孫通之流蓋儒術之粗也
物不可以苟合論
論曰昔者聖人之將欲有為也其始必先有所甚難而
其終也至於久遠而不廢其成之也難故其敗之也不
易其得之也重故其失之也不輕其合之也遲故其散
之也不速夫聖人之所為詳於其始者非為其始之不
足以成而憂其終之易敗也非為其始之不足以得而
憂其終之易失也非為其始之不足以合而憂其終之
易散也天下之事如是足以成矣如是足以得矣如是
足以合矣而必曰未也又從而節文之綢繆委曲而為
之表飾是以至於今不廢及其後世求速成之功而倦
於遲久故其欲成也止於其足以成欲得也止於其足
以得欲合也止於其足以合而其甚者又不能待其足
其始不詳其終將不勝弊嗚呼此天下治亂享國長短
之所出歟聖人之始制為君臣父子夫婦朋友也坐而
治政奔走而執事此足以為君臣矣聖人懼其相易而
至於相陵也於是為之車服采章以别之朝覲位著以
嚴之名非不相聞也而見必以贊心非不相信也而出
入必以籍此所以久而不相易也杖屨以為安飲食以
為養此足以為父子矣聖人懼其相䙝而至於相怨也
於是制為朝夕問省之禮左右佩服之飾族居之為歡
而異宫以為别合食之為樂而異膳以為尊此所以久
而不相䙝也生以居於室死以葬於野此足以為夫婦
矣聖人懼其相狎而至於相離也於是先之以幣帛重
之以媒妁不告於廟而終身以為妾晝居於内而君子
問其疾此所以久而不相狎也安居以為黨急難以相
救此足以為朋友矣聖人懼其相瀆而至於相侮也於
是戒其羣居嬉遊之樂而嚴其射享飲食之節足非不
能行也而待擯相之詔禮口非不能言也而待紹介之
傳命此所以久而不相凟也天下之禍莫大於苟可以
為而止夫苟可以為而止則君臣之相陵父子之相怨
夫婦之相離朋友之相侮久矣聖人憂焉是故多為之
飾易曰藉用白茅無咎苟錯諸地而可矣藉之用茅何
咎之有此古之聖人所以長有天下而後世之所謂迂
闊也又曰嗑者合也物不可以苟合故受之以賁盡矣
王者不治夷狄論
論曰夷狄不可以中國之治治也求其大治必至於
大亂先王知其然是故以不治治之治之以不治者
乃所以深治之也春秋書公會戎於潜何休曰王者
不治夷狄錄戎來者不拒去者不追也夫天下之至
嚴而用法之至詳者莫過於春秋凡春秋之書公書
侯書字書名其君得為諸侯其臣得為大夫者舉皆齊
晉也不然則齊晉之與國也其書州書國書氏書人其
君不得為諸侯其臣不得為大夫者舉皆秦楚也不然
則秦楚之與國也夫齊晉之君所以治其國家擁衛天
子而愛養百姓者豈能盡如古法哉蓋亦出於詐力而
參之以仁義是亦未能純為中國也秦楚者亦非獨貪
冒無恥肆行而不顧也蓋亦有秉道行義之君焉是秦
楚亦未至於純為夷狄也齊晉之君不能純為中國而
春秋之所予者常嚮焉有善則汲汲而書之惟恐其不
得聞於後世有過則多方而開赦之惟恐其不得為君
子秦楚之君未至於純為夷狄而春秋之所不予者常
在焉有善則累而後進有惡則略而不錄以為不足錄
也是非獨私於齊晉而偏疾於秦楚也以見中國之不
可以一日背而夷狄之不可以一日嚮也其不純者足
以寄其褒貶則其純者可知矣故曰天下之至嚴而用
法之至詳者莫如春秋夫戎者豈特如秦楚之流入於
戎狄而己哉然而春秋書之曰公會戎於潜公無所貶
而戎為可會是獨何歟夫戎之不能以會禮會公亦明
矣此學者之所以深疑而求其說也故曰王者不治夷
狄錄戎來者不拒去者不追也夫以戎之不可以化誨
懷服也彼其不悍然執兵以與我從事於邊鄙則已幸
矣又况乎知有所謂會者而欲行之是豈不足以深嘉
其意乎不然將深責其禮彼將有所不堪而發其憤怒
則其禍大矣仲尼深憂之故因其來而書之以會曰若
是足矣是將以不治深治之也由是觀之春秋之疾戎
狄者非疾純戎狄也疾夫以中國而流入於戎狄者也
謹論
劉愷丁鴻孰賢論
論曰君子之為善非特以適已自便而已其取於人也
必度其人之可以與我也其予人也必度其人之可以
受於我也我可以取之而其人不可以與我君子不取
我可以予之而其人不可受君子不予既為已慮之又
為人謀之取之必可予予之必可受若已為君子而使
人為小人是亦去小人無幾耳東漢劉愷讓其弟荆而
詔聽之丁鴻亦以陽狂讓其弟而其友人鮑駿責之以
義鴻乃就封其始自以為義而行之其終也知其不義
而復之以其能復之知其始之所行非詐也此范氏之
所以賢鴻而下愷也其論稱太伯伯夷未始有其讓也
故太伯稱至德伯夷稱賢人及後世徇其名而昧其致
於是詭激之行興矣若劉愷之徒讓其弟使弟受非服
而已受其名不已過乎丁鴻之心主於忠愛何其終悟
而從義也范氏之所賢者固已得之矣而其未盡者請
得畢其說夫先王之制立長所以明宗明宗所以防亂
非有意私其長而沮其少也天子與諸侯皆有太祖其
有天下有一國皆受之太祖而非已之所得專有也天
子不敢以其太祖之天下與人諸侯不敢以其太祖之
國與人天下之通義也夫劉愷丁鴻之國不知二子所
自致邪將亦受之其先祖邪受之其先祖而傳之於所
不當立之人雖其弟之親與塗人均耳夫吳太伯伯夷
非所以為法也太伯將以成周之王業而伯夷將以訓
天下之讓而為是詭時特異之行皆非所以為法也今
劉愷舉國而讓其弟非獨使弟受非服之為過也將以
壞先王防亂之法輕其先祖之國而獨為是非常之行
考之以禮繩之以法而愷之罪大矣然漢世士大夫多
以此為名者安順桓靈之世士皆反道矯情以盜一時
之名蓋其弊始於西漢之世韋玄成以侯讓其弟而為
世主所賢天下高之故漸以成俗履常而蹈易者世以
為無能而擯之則丁鴻之復於中道尤可以深嘉而屢
歎也謹論
禮義信足以成德論
論曰有大人之事有小人之事愈大則身愈逸而責愈
重愈小則身愈勞而責愈輕綦大而至天子綦小而至
農夫各有其分不可亂也責重者不可以不逸不逸則
無以任天下之重責輕者不可以不勞不勞則無以逸
夫責重者二者譬如心之思慮於内而手足之動作步
趨於外也是故不耕而食不蠶而衣君子不以為愧者
所職大也自堯舜以來未之有改後世學衰而道弛諸
子之智不足以見其大而竊見其小者之一偏以為有
國者皆當惡衣糲食與農夫並耕而治一人之身而自
為百工蓋孔子之時則有是說矣夫樊遲親受業於聖
人而猶惑於是說是以區區焉欲學稼於孔子孔子知
是說之將蔓延於天下也故極言其失而深折其詞以
為上好禮則民莫敢不敬上好義則民莫敢不服上好
信則民莫敢不用情夫如是則四方之民襁負其子而
至矣安用稼而解者以為禮義與信足以成德夫樊遲
之所為汲汲於學稼者何也是非以穀食不足而民有
苟且之心以慢其上為憂乎是非以人君獨享其安榮
而使民勞苦獨賢為憂乎是非以人君不身親之則空
言不足勸課百姓為憂乎是三憂者皆世俗之私憂過
計也君子以禮治天下之分使尊者習為尊卑者安為
卑則夫民之慢上者非所憂也君子以義處天下之宜
使禄之一國者不自以為多抱關擊柝者不自以為寡
則夫民之勞苦獨賢者又非所憂也君子以信一天下
之惑使作於中者必形於外循其名者必得其實則夫
空言不足以勸課者又非所憂也此三者足以成德矣
故曰三憂者皆世俗之私憂過計也謹論
形勢不如德論
論曰傳有之天時不如地利地利不如人和此言形勢
之不如德也而吳起亦云在德不在險太史公以為形
勢雖強要以仁義為本儒者之言兵未嘗不以藉其口
矣請拾其遺說而備論之凡形勢之說有二有以人為
形勢者三代之封諸侯是也天子之所以繫於天下者
至微且危也懽然而合合而不去則為君臣其善可得
而賞其惡可得而罰其穀米可得而食其功力可得而
役使當此之時君臣之勢甚固及其一旦潰然而去去
而不返則為寇讎強者起而見攻智者起而見謀彷徨
四顧而不知其所恃當是時君臣之勢甚危先王知其
固之不足恃而危之不可以忽也故大封諸侯錯置親
賢以示天下形勢劉頌所謂善為國者任勢而不任人
郡縣之察小政理而大勢危諸侯為邦近多違而遠慮
固此以人為形勢者也然周之衰也諸侯肆行而莫之
禁自平王以下其去亡無幾也是則德衰而人之形勢
不足以救也以地為形勢者秦漢之建都是也秦之取
天下非天下心服而臣之也較之以富搏之以力而猶
不服又以詐囚其君擄其將然後僅得之今之臣服而
朝貢皆昔之暴骨於原野之子孫也則吾安得泰然而
長有之漢之取天下雖不若秦之暴然要皆不本於仁
義也當此之時不大封諸侯則無以答功臣之望諸侯
大而京師不安則其勢不得不以關中之固而臨之此
雖堯舜湯武亦不能使其德一日而信於天下荀卿所
謂合其參者此以地為形勢者也然及其衰也皆以大
臣專命危自内起而關中之形勢曾不及施此亦德衰
而地之形勢不能救也夫三代秦漢之君慮其後世而
為之備患者不可謂不至矣然至其亡也常出於其所
不慮此豈形勢不如德之明效歟易曰神而明之存乎
其人人存則德存德存則無諸侯而安無障塞而固矣
謹論
禮以養人為本論
論曰三代之衰至於今且數千歲豪傑有意之主博學
多識之臣不可以勝數矣然而禮廢樂墜則相與咨嗟
發憤而卒於無成者何也是非其才之不逮學之不至
過於論之太詳畏之太甚也夫禮之初始諸人情因其
所安者而為之節文凡人情之所安而有節者舉皆禮
也則是禮未始有定論也然而不可以出於人情之所
不安則亦未始無定論也執其無定以為定論則塗之
人皆可以為禮今儒者之論則不然以為禮者聖人之
所獨尊而天下之事最難成者也牽於繁文而拘於小
說有毫毛之差則終身以為不可論明堂者惑於考工
吕令之說議郊廟者泥於鄭氏王肅之學紛紛交錯者
累歲而不決或因而遂罷未嘗有一人果斷而決行之
此皆論之太詳而畏之太甚之過也夫禮之大意存乎
明天下之分嚴君臣篤父子形孝弟而顯仁義也今不
幸去聖人遠有如毫毛不合於三代之法固未害其為
明天下之分也所以嚴君臣篤父子形孝弟而顯仁義
者猶在也今使禮廢而不修則君臣不嚴父子不篤孝
弟不形仁義不顯反不足重乎昔者西漢之書始於仲
舒而至於劉向悼禮樂之不興故其言曰禮以養人為
本如有過差是過而養人也刑罰之過或至殺傷今吏
議法筆則筆削則削而至禮樂則不敢是敢於殺人而
不敢於養人也而范曄以為樂非夔襄而新音代作律
謝臯蘇而法令亟易而至於禮獨何難歟夫法者末也
又加以慘毒繁難而天下常以為急禮者本也又加以
和平簡易而天下常以為緩如此而不治則又從而尤
之曰是法未至也則因而急之甚矣人之惑也平居治
氣養生宣故而納新其行之甚易其過也無大患然皆
難之而不為悍藥毒石以搏去其疾則皆為之此天下
之公患也嗚呼王者得斯說而通之禮樂之興庶乎有
日矣謹論
既醉備五福論
論曰君子之所以大過人者非以其智能知之彊能行
之也以其功興而民勞與之同勞功成而民樂與之同
樂如是而已矣富貴安逸者天下之所同好也然而君
子獨享焉享之而安天下以為當然者何也天下知其
所以富貴安逸者凡以庇覆我也貧賤勞苦者天下之
所同惡也而小人獨居焉居之而安天下以為當然者
何也天下知其所以貧賤勞苦者凡以生全我也夫然
故獨享天下之大利而不憂使天下為已勞苦而不怍
耳聽天下之備聲目視天下之備色而民猶以為未也
相與禱祠而祈祝曰使吾君長有吾國也又相與詠歌
而稱頌之被於金石溢於竹帛使其萬世而不忘也嗚
呼彼君子者獨何修而得此於民哉豈非始之以至誠
中之以不欲速而終之以不懈歟視民如視其身待其
至愚者如其至賢者是謂至誠至誠無近效要在於自
信而不惑是謂不欲速不欲速則能久久則功成功成
則易懈君子濟之以恭是謂不懈行此三者所以得之
於民也三代之盛不能加毫末於此矣既醉者成王之
詩也其序曰既醉太平也醉酒飽德人有士君子之行
焉而說者以為是詩也實具五福其詩曰君子萬年壽
也介爾景福富也室家之壼康寧也高明有融攸好德
也高朗令終考終命也凡言此者非美其有是五福也
美其全享是福兼有是樂而天下安之以為當然也夫
詩者不可以言語求而得必將深觀其意焉故其譏刺
是人也不言其所為之惡而言其爵位之尊車服之美
而民疾之以見其不堪也君子偕老副笄六珈赫赫師
尹民具爾瞻是也其頌美是人也不言其所為之善而
言其冠佩之華容貌之盛而民安之以見其無媿也緇
衣之宜兮敝予又改為兮服其命服朱芾斯皇是也故
既醉者非徒享是五福而已必將有以致之不然民將
盻盻焉疾視而不能平又安能獨樂乎是以孟子言王
道不言其他而獨言民之聞其作樂見其田獵而欣欣
者此可謂知本矣謹論
東坡全集卷四十
