東坡全集卷一百四宋蘇軾撰
志林四十六條
古迹
余舊過陳州留七十餘日近城可游觀者無不至柳湖
旁有丘俗謂之鐵墓云陳胡公墓也城濠水往嚙其址
見有鐵錮之又有寺曰厄臺云孔子厄於陳蔡所居者
其說荒唐在不可信或曰東漢陳思王寵教弩臺以控
黃巾者此說為近之
昨日讀隋書地理志黃州乃永安郡今黃州東十五里
許有永安城而俗謂之女王城其說甚鄙野而圖經以
為春申君故城亦非是春申君所都乃故吳國今無錫
惠山上有春申廟庶幾是乎
漢時講堂今猶在畫固儼然丹青之古無復前比
自余所居臨臯亭下亂流而西泊於樊山為樊口或曰
燔山歲旱燔之起龍致雨或曰樊氏居之不知孰是其
上為盧洲孫仲謀汎江遇大風柂師請所之仲謀欲往
盧洲其僕谷利以刀擬柂師使泊樊口遂自樊口鑿山
通路歸武昌今猶謂之吳王峴有洞穴土紫色可以磨
鏡循山而南至寒谿寺上有曲山山頂即位壇九曲亭
皆孫氏遺跡西山寺泉水白而甘名菩薩泉泉所出石
如人垂手也山下有陶母廟陶公治武昌既病登舟而
死於樊口尋繹故迹使人悽然仲謀獵於樊口得一豹
見老母曰何不逮其尾忽然不見今山中有聖母廟予
十五年前過之見彼板彷彿有得一豹三字今亡矣
黃州守居之數百步為赤壁或言即周瑜破曹公處不
知果是否斷崖壁立江水深碧二鶻巢其上有二蛇或
見之遇風浪靜輒乘小舟至其下捨舟登岸入徐公洞
非有洞穴也但山崦深邃耳圖經云是徐邈不知何時
人非魏之徐邈也岸多細石往往有溫瑩如玉者深淺
紅黃之色或細紋如人手指螺紋也既數游得二百七
十枚大者如棗栗小者如芡實又得一古銅盆盛之注
水粲然有一枚如虎豹首有口鼻眼處以為羣石之長
玉石
今世真玉甚少雖金鐵不可近須沙碾而後成者世以
為真玉矣然猶未也特珉之精者真玉須定州磁芒所
不能傷者乃是云問後苑老玉工亦莫知其信否
唐彥猷以青州紅絲石為甲或云惟堪作骰盆蓋亦不
見佳者今觀雪庵所藏乃知前人不妄許爾
井河
蜀去海遠取鹽於井陵州井最古淯井富順監亦久矣
惟卭州蒲江縣井乃祥符中民王鸞所開利入至厚自
慶歷皇祐以來蜀始創筒井用圜刀鑿如碗大深者數
十丈以巨竹去節牝牡相銜為井以隔横入淡水則醎
泉自上又以竹之差小者出入井中為桶無底而竅其
上懸熟皮數寸出入水中氣自呼吸而啟閉之一筒致
水數斗凡筒井皆同機械利之所在人無不知後漢書
有水鞴此法惟蜀中鐵冶用之大略似鹽井取水筒太
子賢不識妄以意解非也
數年前朝廷作汴河斗門以淤田識者皆以為不可竟
為之然卒亦無功方樊山水盛時放斗門則河田墳墓
廬舍皆被害及秋深水退而放則淤不能厚謂之蒸餅
淤朝廷亦厭之而罷偶讀白居易甲乙判有云得轉運
使以汴河水淺不通運請築塞兩河斗門節度使以當
管營田悉在河次若斗門築塞無以供軍乃知唐時汴
河兩岸皆有營田斗門若運水不乏即可沃灌古有之
而今不能何也當更問知者
卜居
柳仲舉自共城來摶大官米作飯食我且言百泉之奇
勝勸我卜鄰此心飄然已在太行之麓矣元祐三年九
月七日東坡居士書
范蜀公呼我卜鄰許下許下多公卿而我蓑衣篛笠放
蕩於東坡之上豈復能事公卿哉若人久放浪不覺有
病或然持養百病皆作如州縣久不治因循苟簡亦曰
無事忽遇能吏百弊紛然非數月不能清淨也要且堅
忍不退所謂一勞永逸也
合江樓下秋碧浮空光摇几席之上而有茅店廬屋七
八間横斜砌下今歲大水再至居人散避不暇豈無寸
土可遷而乃眷眷不去常為人眼中沙乎
元豐三年冬至過山陽登西閣時景繁出巡未歸軾方
乞歸常州得請春中方當復過此故有閣欲名思之未
有佳者蔡廓謨之子也晉宋間第一流輒以似公家
不知可否
亭堂
臨臯亭下八十數步便是大江其半是峨嵋雪水吾飲
食沐浴皆取焉何必歸鄉哉江山風月本無常主閒者
便是主人聞范子豐新第園池與此孰勝所以不如君
子上無兩稅及助役錢爾
陶靖節云倚南窗以寄傲審容膝之易安故常欲作小
軒以容安名之
慈湖陳氏草堂瀑流出兩山間落於堂後如懸布崩雪
如風中絮如羣鶴舞參寥子問主人乞此地養老主人
許之東坡居士投名作供養主龍丘子欲作庫頭參寥
不納云待汝一口吸盡此水令汝作
蘇子得廢園于東坡之脅築而垣之作堂焉號其正曰
雪堂堂以大雪中為因繪雪於四壁之間無容隙也起
居偃仰環顧睥睨無非雪者蘇子居之真得其所居者
也蘇子隠几而晝瞑栩栩然若有所適而方興也未覺
為物觸而寤其適未厭也若有失焉以掌抵目以足就
履曳於堂下客有至而問者曰子世之散人耶拘人耶
散人也而未能拘人也而嗜慾深今似繫馬止也有得
乎而有失乎蘇子心若省而口未嘗言徐思其應揖而
進之堂上客曰嘻是矣子之欲為散人而未得者也子
今告子以散人之道夫禹之行水庖丁之投刀避衆礙
而散其智者也是故以至柔馳至剛故石有時以泐以
至剛遇至柔故未嘗見全牛也予能散也物固不能縛
不能散也物固不能釋子有惠矣用之於内可也今也
如蝟之在囊而時動其脊脅見於外者不特一毛二毛
而巳風不可摶影不可捕童子知之名之於人猶風之
與影也子獨留之故愚者視而驚智者起而軋吾固怪
子為今日之晚也子之遇我幸矣吾今邀子為籓外之
游可乎蘇子曰予之於此自以為籓外久矣子又將安
之乎客曰甚矣子之難曉也夫勢利不足以為籓也名
譽不足以為籓也隂陽不足以為籓也人道不足以為
籓也所以籓予者特智也爾智存諸内發而為言則言
有謂也形而為行則行有謂也使子欲嘿不欲嘿欲息
不欲息如醉者之恚言如狂者之妄行雖掩其口執其
臂猶且喑嗚跼䠞之不巳則籓之於人抑又固矣人之
為患以有身身之為患以有心是圃之構堂將以佚子
之身也是堂之繪雪將以佚子之心也身待堂而安則
形固不能釋心以雪而警則神固不能凝子之和既焚
而燼矣燼又復然則是堂之作也非徒無益而又重子
蔽蒙也子見雪之白乎則恍然而目眩子見雪之寒乎
則竦然而毛起五官之為害惟目為甚故聖人不為雪
乎雪乎吾見子知為目也子其殆矣客又舉杖而指諸
壁曰此凹也此凸也方雪之雜下也均矣厲風過焉則
凹者留而凸者散天豈私於凹凸哉勢使然也勢之所
在天且不能違而況於人乎子之居此雖遠人也而圃
有是堂堂有是名實礙人耳不猶雪之在凹者乎蘇子
曰予之所為適然而巳豈有心哉殆也奈何客曰子之
適然也適有雨則將繪以雨乎適有風則將繪以風乎
雨不可繪也觀雲氣之洶湧則使子有怒心風不可繪
也見草木之披靡則使子有懼意覩是雪也子之内亦
不能無動矣苟有動焉丹青之有靡麗冰雪之有水石
一也德有心心有眼物之所襲豈有異哉蘇子曰子之
所言是也敢不聞命然未盡也予不能默此正如與人
訟者其理雖已屈猶未能絶辭者也子以為登春臺與
入雪堂有以異乎以雪觀春則雪為靜以臺觀堂則堂
為靜靜則得動則失黃帝古之神也游乎赤水之北登
乎崑崙之丘南望而還遺其玄珠焉游以適意也望以
寓情也意適於游情寓於望則意暢情出而忘其本矣
雖有良貴豈得而寶哉是以不免有遺珠之失也雖然
意不久留情不再至必復其初而巳矣是又驚其遺而
索之也余之此堂追其遠者近之收其近者内之求之
眉睫之間是有八荒之趣人而有知也升是堂者將見
其不遡而僾不寒而栗凄凜其肌膚洗滌其煩鬱既無
炙手之譏又免飲冰之疾彼其趦趄利害之徒猖狂憂
患之域者何異探湯執熱之俟濯乎子之所言者上也
余之所言者下也我將能為子之所為而子不能為我
之為矣譬之厭膏粱者與之糟糠則必有忿詞衣文繡
者被之以皮弁則必有愧色子之於道膏粱文繡之謂
也得其上者耳我以子為師子以我為資猶人之於衣
食缺一不可將其與子游今日之事姑置之以待後論
予且為子作歌以道之歌曰雪堂之前後兮春草齊雪
堂之左右兮斜徑微雪堂之上兮有碩人之頎頎考槃
於此兮芒鞋而葛衣挹清泉兮抱瓮而忘其機負頃筐
兮行歌而采薇吾不知五十九年之非而今日之是又
不知五十九年之是而今日之非吾不知天地之大也
寒暑之變悟昔日之癯而今日之肥感子之言兮始也
抑吾之縱而鞭吾之口終也釋吾之縛而脫吾之鞿是
堂之作也吾非取雪之勢而取雪之意吾非逃世之事
而逃世之機吾不知雪之為可觀賞吾不知世之為可
依違性之便意之適不在於他在於羣息巳動大明既
升吾方輾轉一觀曉隙之塵飛子不棄兮我其子歸客
忻然而笑唯然而出蘇子隨之客顧而頷之曰有若人
哉
人物
夫學者載籍極博猶信於六藝詩書雖闕然虞夏之文
可知也堯將遜位讓於虞舜舜禹之間岳牧咸薦乃試
之於位典職數十年功用既興然後授政示天下重器
王者大統傳天下若斯之難也而說者曰堯讓天下於
許由由不受恥之逃隠及夏之時有卞隨務光者此何
以稱焉東坡先生曰士有以簞食豆羹見於色者自吾
觀之亦不信也
高祖微時嘗避事時時與賓客過其丘嫂食嫂厭叔與
客來陽為羹盡轉釜客以故去巳而視其釡中有羹由
是怨嫂及立齊代王而伯子獨不侯太上皇以為言高
祖曰非敢忘之也為其母不長者封其子信為羹頡侯
高祖號為大度不記人過者然不置轉釜之怨獨不畏
太上皇緣此記分杯之語乎(轉釜一作轑)
漢武帝無道無足觀者惟踞厠見衞青不冠不見汲長
孺為可佳耳若青奴才雅宜䑛痔踞厠見之正其宜也
楚孝王囂疾成帝詔云夫子所痛蔑之命矣夫東平王
不得於太后元帝詔曰諸侯在位不驕然後富貴離其
身而社稷可保皆與今論語孝經小異離附離也今作
不離於身疑為俗儒所增也
三十餘年家國數千里地山河幾曾慣干戈一旦歸為
臣虜沈腰潘鬢消磨最是倉惶辭廟日教坊猶奏别離
歌揮淚對宮娥後主既為樊若水所賣舉國與人故當
慟哭於九廟之外謝其民而後行顧乃揮淚宮娥聽教
坊離曲(跋陳後主詞)
真宗時或薦梅詢可用者上曰李沆嘗言其非君子時
沆之沒蓋二十餘年矣歐陽文忠公嘗問蘇子容曰宰
相沒二十年能使人主追信其言以何道子容言獨以
無心故爾軾因贊其語且言陳執中俗吏耳持至公猶
能取信主上況如李公之才識而濟之以無心耶時元祐
三年興龍節賜宴尚書省論此是日又見王鞏云其父
仲儀言陳執中罷相仁宗問誰可代卿者執中舉吳育
上即召赴闕會乾元節侍宴偶醉坐睡忽驚顧拊牀呼
其從者上愕然即除西京留臺以此觀之執中雖俗吏
亦可賢也育之不相命矣夫然晚節有心疾亦難大用
仁宗非棄材之主也
孔子為魯司寇七日而誅少正卯或以為太速此叟蓋
自知其頭方命薄必不久在相位故汲汲及其未去發
之使更遲疑兩三日巳為少正卯所圖矣
顏回簞食瓢飲其為造物者廢亦省矣然且不免於夭
折使回更喫得兩簞食半瓢飲當更不活得二十九歲
然造物者輒支盜跖兩日祿料足為回七十年糧矣但
恐回不要耳
荀卿云青出於藍而青於藍冰生於水而寒於水世之
言弟子勝師者輒以此為口實此無異夢中語青即藍
也冰即水也釀米為酒殺羊豕以為膳羞曰酒甘於米
膳羞美於羊雖兒童必笑之而荀卿以是為辨信其醉
夢顛倒之言以至論人之性皆此類也
顏蠋與齊王遊食必太牢出必乘車妻子衣服麗都蠋
辭去曰玉生於山制則破焉非不寶貴也然而太璞不完
士生於鄙野推選則祿焉非不尊遂也然而形神不全
蠋願得歸晚食以當肉安步以當車無罪以當貴清靜
貞正以自娛嗟乎戰國之士未有如魯連顏蠋之賢者
也然而未聞道也晚食以當肉安步以當車是猶有
意於肉與車也晚食自美安步自適取其美與適足矣
何以當肉與車為哉雖然蠋可謂巧於居貧者也未飢
而食雖八珍猶草木也使草木如八珍惟晚食為然蠋
固巧矣然非我之久於貧不能知蠋之巧也
張儀欺楚王以商於之地六百里既而曰臣有奉邑六
里此與兒戲無異天下無不疾張子之詐而笑楚王之
愚也夫六百里豈足道哉而張又非楚之臣為秦謀耳
何足深過若後世之臣欺其君者曰行吾言天下舉安
四夷畢服禮樂興而刑罰措其君之所欲得者非特六
百里也而卒無絲毫之獲豈特無所獲喪已不勝言矣則
其所以事君者乃不如張儀之事楚因讀晁錯論書此
方與公謂周昌之吏趙堯年雖少奇士君必異之且代
君昌笑曰堯刀筆吏耳何至是居頃之堯說高祖為趙
王貴強相獨周昌為可高祖用其策堯竟代昌為御史
大夫吕后殺趙王昌亦無能為特謝病不朝耳由此觀
之堯特為此計代昌耳安能為高祖謀哉吕后怨堯為
此計亦抵堯罪堯非特不能為高祖謀其自為謀亦不
善矣昌謂之刀筆吏豈誣也哉
吾先君友人史經臣彥輔豪偉人也嘗言黃霸本尚教
化庶幾於富而教之者乃復用烏攫小數陋哉潁川鳳
皇蓋可疑也霸以鶡為神爵不知潁川之鳳以何物為
之雖近於戲亦有理也
漢仍秦法至重高惠固非虐主然習所見以為常不知
其重也至孝文始罷肉刑與參夷之誅景帝復孥戮晁
錯武帝暴戾有增無損宣帝治尚嚴因武之舊至王嘉
為相始輕減法律遂至東京因而不改班固不記其事
事見梁統𫝊固可謂疎略矣嘉賢相也輕刑又其盛德
之事可不記乎統乃言高惠文景以重法興哀平以輕
法衰因上書乞增重法律賴當時不從其議比如人年
少時不節酒色而安老後雖節而病見此便謂酒可以
延年可乎統亦東京名臣一出此言遂獲罪於天其子
松竦皆以非命而死冀卒滅族嗚呼悲夫戒哉疎而不漏
可不懼乎
李邦直言周瑜二十四經略中原今吾四十但多睡善
飯賢愚相遠如此安上言吾子似快活未知孰賢與否
與朱勃遜之會議於潁或言洛人善接花歲出新枝而菊品
尤多遜之曰菊當以黃為正餘可鄙也昔叔向聞鬷蔑
一言得其為人予於遜之亦云然
劉聰聞當為須遮國王則不復懼死人之愛富貴有甚
於生者月犯少微吳中高士求死不得人之好名有甚
於生者
郗超雖為桓温腹心以其父愔忠於王室不令知之將死
出一箱付門生曰本欲焚之恐公年尊必以相傷為斃
我死後公若大損眠食可呈此箱不爾便燒之愔後果
哀悼成疾門生依指呈之則悉與溫往反密計愔大怒
曰小子死晚矣更不復哭矣若方回者可謂忠臣矣當
與石碏比然超謂之不孝可乎使超知君子之孝則不
從溫矣東坡先生曰超小人之孝也
司馬懿討曹爽桓範往奔之懿謂蔣濟曰智囊往矣濟
曰範則智矣駑馬戀棧豆必不能用也範說爽移車駕
幸許昌招外兵爽不從範曰所憂在兵食而大司農印
在吾許爽不能用陳宫吕布既擒曹操謂宫曰公臺平
生自謂智有餘今日何如宫曰此子不用宫言不然未
可知也僕嘗論此二人吕布曹爽何人也而為之用尚
何言知臧武仲曰抑君似鼠此之謂智元祐三年九月
十八日書
溫嶠問郭文曰人皆有六親相容先生棄之何樂文曰
李行學道不謂遭世亂欲歸無路耳又曰饑思食壯思
室自然之理先生獨無情乎曰情由憶生不憶故無情
又問先生獨處窮山死為烏鳶所食奈何曰埋藏者食
於螻蟻復何異又問猛虎害人先生獨不畏耶曰人無
害獸心則獸亦不害人又問世不寧則身不安先生不
出濟世乎曰非野人之所知也予嘗監錢塘郡游餘杭
九鎮山訪大滌洞天即郭生之舊隠洞大有巨壑深不
可測蓋嘗有勅使投龍簡云戊寅九月七日書(李行一作季行)
劉伯倫常以鍤自隨曰死即埋我蘇子曰伯倫非達者
也棺槨衣衾不害為達苟為不然死則巳矣何必更埋
房次律敗於陳濤斜殺四萬人悲哉世之言兵者或取
通典通典雖杜佑所集然其源出於劉秩陳濤之敗秩
有力焉次律云曳洛河雖多安能當我劉秩區區之辯
以待曳洛河疎矣
阮籍見張華鷦鷯賦歎曰此王佐才也觀其意獨欲自
全於禍福之間耳何足為王佐乎華不從劉卞言竟與
賈氏之禍畏八王之難而不免倫秀之虐此正求全之
過失鷦鷯之本義
王濟以人乳蒸豚王愷使妓吹笛小失聲韻便殺之使
美人飲酒客飲不盡亦殺之時武帝在也而貴戚敢如
此知晉室之亂也久矣
王夷甫既降石勒自解無罪且勸僭號其女惠風為愍
懷太子妃劉曜陷洛以惠風賜其將高屬將妻之惠風
仗劍大罵而死乃知王夷甫之死非獨慙見晉公卿乃
當羞見其女也
晉惠帝為太子衞瓘欲陳啟廢之策而未敢發會燕凌
雲臺瓘托醉跪帝前曰臣欲有所啟欲言之而止者三
因拊牀曰此坐可惜帝意乃悟曰公真大醉賈后由是
怨之此何等語乃於衆中言之豈所謂不密失身者耶
以瓘之智不宜暗此殆鄧艾之冤天奪其魄爾(魄或作識)
晉武帝探策豈亦如籖也耶惠帝不肖得一蓋神以實
告裴頠諂對士君子恥之而史以為美談鄙哉惠懷愍
皆不終牛繫馬後豈及二王乎
梁史劉凝之為人認所著履即與之此人後得所失履
送還不肯復取又沈麟士亦為鄰人認所著履麟士笑
曰是卿履耶即與之鄰人得所失履送還麟士曰非卿
履耶笑而受之此雖小事然處事當如麟士不當如凝
之也
柳宗元敢為誕妄居之不疑呂溫為道州衡州及死二
州之人哭之逾月客舟之過于此者必呱呱然雖子產
不至此溫何以得之其稱溫之弟恭亦賢豪絶人者又
云恭之妻裴延齡之女也孰有士君子肯為裴延齡壻
者乎柳宗元與伾叔文之交蓋亦不羞與延齡姻也恭為
延齡壻不見于史宜表而出之見宗元文集恭墓誌云
東坡全集卷一百四
