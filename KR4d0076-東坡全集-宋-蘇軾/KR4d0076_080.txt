東坡全集卷八十宋蘇軾撰
尺牘七十九首
答周開祖二首
久别思渴不言可知一路候問來耗忽辱教喜慰良深
乍寒起居佳勝承脱湖北之行而得樂清正如舍魚而
取能掌甚可賀也某忝命甚便其私即遂面話此不盡
懷
又
長篇竒妙無狀每蒙存錄如此之厚但賜多而報寡故
人知其慙拙必不罪也今輒和一首少謝不敏且資一
笑惠及海味珍感來人遽還未有以報但愧怍無窮到
郡不見令舉此恨何極嘗奠其殯不覺一慟有刻石必
見之更不錄呈有幹一一示及李無悔近見訪留此旬
餘亦許秋涼再過也
答吕熙道二首
平時企詠賢者獨恨隔閡耳既至治下謂當朝夕繼見
而病與人事奪之又迫於行怱遽捨去可勝嘆耶别來
方欲上問先辱手教益增悚怍比日起居何如後會不
可期惟萬萬以時自重
又
南都住半月恍然如一夢耳思企德義每以悵然舍弟
朴訥寡徒非長者輕勢重道誰肯相厚者湖州江山
風物不類人間加以事少睡足真拙者之慶有幹不
外
答范純夫
向者深望軒從一來而還領手教知徑赴治實增悵惘
比日起居佳勝日對五老想有佳思此間湖山信美而
衰病不堪煩但有歸蜀之興耳未由會集千萬以時自
愛
與道甫
昨日特蒙不外鄙拙袖出盛文相示辭贍格老覽之令
人亹亹忘倦非大手筆未及至此受教良多不敢擅為
巾笥之藏謹令人歸納文府伏乞視至未審從人何日
成行亦須示諭
與孫子思七首
奉别未幾思企己深比日起居佳勝聞軒從及境即遂
披對豈勝慰喜
又
事冗有疎上謁思企之深不審起居佳否來日輒邀從
者同憲車議少事本欲躬詣為公擇見訪不果幸賜臨
顧
又
屢辱垂訪尚稽走謁經宿起居佳否借示諸刻一清心
目又足見雅尚之不凢也謹却馳納
又
過辱枉顧知事務冗廹不敢久留語紙軸納去餘空紙
兩幅留與五百年後人跋尾也呵呵耘叟詩亦佳
又
叠辱車騎往謝甚疎惟故人深照不以為譴也經宿尊
候佳勝書四紙并藥方馳上須面授其秘也并硯不一
一
又
近辱軒從雖屢接奉既别思仰無窮人事衮衮未遑上
問先枉寵訊伏審起居佳勝感慰兼深仲通來知在府
中計與子由軰游從甚樂未緣再會惟萬萬以時自重
又
比來新詩必多無緣借觀豈勝渴仰示諭諸公處敢不
出力但恐言輕不能有益耳
與程得勝秘校二首
近省榜到郡首承高過歡慰可量沉困累年行業充富
鄉曲榮耀交游喜快甚休甚休春風暄和奉計即日起
居安勝御試必更在上等盤桓都下為况何如惟順時
珍愛
又
某去秋因鄉人自高密過此託致手書不知達否奉違
累歲無緣一接談笑傾仰殊甚榜中鄉人所識惟吾兄
一人其餘豈盡新俊耶車馬必稍留都下因風無惜惠
問
與人
託庇隣封每荷存記特辱榮訊愧汗可量即日履兹霜
候起居佳勝未緣參見惟日瞻企尚冀以時珍衞區區
與樂推官(黃州)
叠辱臨訪欲少欵奉多事因循繼以卧病愧負深矣數
日起居佳否知明日啓行無緣面别尚冀保練慰此區
區
答李昭玘
無便久不奉書王子中來且出所惠書益知動止之詳
為慰無量比日尊體何如既拜賜雪堂新詩又獲觀負
日軒諸詩文耳目眩駭不能窺其淺深矣老病廢學已
久而此心猶在觀足下新製及魯直無咎明略等諸人
唱和於拙者便可格筆不復措辭近有李豸者陽翟人
雖狂氣未除而筆墨瀾翻已有漂沙走石之勢嘗識之
否子中殊少進皆左右之賜也何時一笑未間惟萬萬
自重
答范蜀公四首
李成伯長官至辱書承起居佳勝甚慰馳仰新居已成
池圃勝絶朋舊子舍皆在人間之樂復有過此者乎某
凢百粗遣春夏間多瘡患及赤目杜門謝客而傳者遂
云物故以為左右憂聞李長官說以為一笑平生所得
毁譽殆皆此類也何時獲奉几杖臨書惘惘
又
蒙示諭欲為卜隣此平生之至願也寄身函丈之側旦
夕聞道又况忝姻戚之末而風物之美足以終老幸甚
幸甚但囊中止有數百千己令兒子持往荆渚買一小
莊子矣恨聞命之後然京師尚有少房緡若果許為指
揮從者幹當賣此業可得八百餘千不識可納左右否
所賜手書小字如芒知公目益明此大慶也某早衰多
病近日亦能屏去百事澹泊自持亦便佳健異日必能
陪從也
又
承别紙示諭麴蘖有毒平地生出醉鄉土偶作祟眼前
妄見佛國公欲哀而救之問所以救者小子何人固不
敢不對公方立仁義以為城池操詩書以為干楯則舟
中之人盡為敵國雖公盛德小子亦未知勝負所在願
公宴坐静室常作是念當觀彼能惑之性安所從生又
觀公欲救之心作何形段此猶不立彼復何依雖黃面
瞿曇亦須歛袵而况學之者耶聊復信筆以發公千里
一笑而已
又
顛仆罪戾世所鄙遠而丈人獨收錄欲令撰先府君墓
碑至為榮幸復何可否之間而不肖平生不作墓誌及
碑者非特執守私意蓋有先戒也反覆計慮愧汗而已
仁明洞照必深識其意所賜五體書謹為子孫之藏幸
甚幸甚無緣躬伏門下道所以然者皇恐之至
答言上人
去歲吳興倉卒為别至今耿耿譴居窮陋往還斷盡遠
辱不遺尺書見及感怍殊深比日法體佳勝扎翰愈精
健詩必稱是不蒙見示何也雪齋清境發於夢想此間
但有荒山大江修竹古木每飲村酒醉後曳杖放脚不
知遠近亦曠然天真與武林舊遊未見議優劣也何時
會合一笑惟萬萬自愛
答通禪師
謫居窮僻懶且無便書問曠絶故人不遺兩辱手教具
審比來法體甚輕安感慰深至僕晚聞道照物不明䧟
於吏議愧我道友所幸聖恩寬大不即誅殛想亦大善
知識法力冥助也禄廪既絶困而布衣蔬食於窮苦寂
淡之中却粗有所得未必不是晚節微福兩書開諭周
至常置座右也未緣展謁萬萬以時自重
答道源秘校
謫居窮陋首見故人釋然無復有流落之歎衰病竒拙
所向累人自非卓然獨見不以進退為意者誰肯辱與
往還每惟此意何時可忘别來又復初夏思企不可言
遠想即日尊候佳勝兩辱手書懶不即答計已獲罪左
右然惟故人能知其性氣蓋懶作書者有素中實無他
也更望寬之知到官又復對換想高懷處之無適而不
可江令竟不肯少留健决非庸人所及也無由面見以
時自重
與王慶源
竄逐以來日欲作書為問舊既懶惰加以閒廢百事不
舉但慙怍而已即日體中何如眷愛各佳某幼累並安
但初到此喪一老乳母七十二矣悼念久之近亦不復
置懷寓居官亭俯迫大江几席之下雲濤接天扁舟草
履放浪山水間客至多辭以不在往來書疏如山不復
答也此味甚佳生來未嘗有此適知之免憂近文郎行
寄紙筆與叢郎到甚遲也未緣會面惟萬萬自愛
答李寺丞二首
久别渴詠逓中辱書且審起居清勝至慰至慰某謫居
粗遣廢棄之人每自嫌鄙况於他人君獨收䘏有加平
素風義之厚足以愧激頽靡也未緣會見萬萬以時自
愛
又
遠蒙分輟清俸二千極愧厚意然長者清貧㒒所知也
此不敢請又重違至意輒請至年終來春即納上感愧
不可言也僕雖遭憂患狼狽然匹如當初不及第即諸
事易了荷憂念之深故以解懸慮
與陳季常九首
近因往螺師店看田既至境上潘尉與龐醫來相會因
視臂腫云非風氣乃藥石毒也非鍼去之恐作瘡乃已
遂相率往麻橋龐家住數日鍼療尋如其言得愈矣歸
家領所惠書及藥併荷憂愛之深至仍審比來起居佳
安曾青老翁須傳燈錄皆已領一一感佩五代史亦收
得所看田乃不甚佳且罷之蘄水溪山乃爾秀邃耶龐
醫熟接之乃竒士知新屋近撰本草爾雅(謂一物而多名也)見
劉頌具說深欲走觀近得公擇書云四月中乃到此想
季常未遽北行當與之偕往耳非久太守處借人遣齎
家傳去别細奉書
又
柴炭已領感怍感怍東坡昨日立木殊耽耽也
又
王家人力來及專人并獲二緘及承雄篇贊詠異夢證
成仙果甚喜幸也某雖竊食靈芝而君為國鑄造藥力
縦在君前隂功必在君後也呵呵但累書聽流言以誣
平人不得無所損也懸弧之日請一書示諭當作賀詩
切祝切祝比日起居佳否何日决可一游郡城企望日
深矣臨皋雖有一室可憩從者但西日可畏承天極相
近或門前一大舸亦可居到後相度未間萬萬以時自
重
又
欲借易家文字及史記索隠正義如許告季長為帶來
季常未嘗為王公屈今乃特欲為我入州州中士大夫
聞之聳然使不肖增重矣不知果能命駕否春甕但不
惜不須更為恨也
又
鄭廵檢到領手誨具審到家尊履康勝羈孤結戀之懷
至今未平也數日前率然與道源過江游寒溪西山竒
勝殆過於所聞獨以坐無狂先生為深憾耳呵呵示諭
武昌田曲盡利害非老成人吾豈得聞此送還人諸物
已領易義須更半年功夫練之乃可出想秋末相見必
得拜呈也近得李長吉二詩錄去幸秘之目疾必已差
茂木清隂自可愈此餘惟萬萬順時自重
又
示諭武昌一策不勞營為坐減半費此真上策也然某
所慮又恐好事君子便加粉飾云擅去安置所而居於
别路傳聞京師非細事也雖復往來無常然多言何所
不至若大霈之後恩旨稍寬或可圖此更希為深慮之
仍且密之為上
又
稍不奉書渴仰殊深辱書承起居佳勝新居漸畢工甚
慰想望數日得君字韻詩茫然不知醉中拜書道何等
語也老媳婦云一絶乞秀英君大為愧悚真所謂醉時
是醒時語也蒙不深罪甚幸雖知來篇非實語猶且收
執庶幾萬一莫更要寫脊記否呵呵柳簿云某奉訝者
不知得之於誰安有此理來書雄冠之語亦無人見但
有答柳二書云陳季常要寫脊記欲與寫云文武寀寮
常居禄位亦如與季常書作戲耳何名為訝哉想公必
不以介意不答最妙日夜望季常入州但可惜公擇將
至若不争數日而吾三人者不一相聚劇飲數日為可
惜耳有人往舒五七日必回可見其的若不來續以書
布聞茶臼更留作樣幾日近日新闋甚多篇篇皆竒遲
公來此口以傳授餘惟萬萬自愛
又
叠辱來貺且喜尊體已全康復然不受盡言遂欲聞公
何也公養生之效歲有成績今又示病彌月雖使皋陶
聽之未易平反公之養生正如小子之圓覺可謂害脚
法師鸚鵡禪五通氣毬黃門妾也至禱
又
孫巨源之姪甚佳士兼甚仰盛德云當去請見某告以
季常不蓄烏巾十餘年矣又不欲便裹帽奉謁他必自
去見公也鎮中得一好官人亦非細事叔亶書已附去
西方多事此君却了得莫遂奮起否見報趙二罷相州
取勘他稱病乞不下獄不知為何事私甚憂之公聞某
詳否又報舒亶乞郡閒知之
答吳子野四首
濟南境上為别便至今矣其間何所不有置之不足道
也專人來忽得書且喜居鄉安穏尊體康健某到黃已
一年半處窮約故是宿昔所能比來又加便習自惟罪
大罰輕餘生所得君父之賜也躬耕漁樵真有餘樂承故
人千里問訊憂䘏之深故詳言之何時會合臨紙惘惘
又
承三年盧墓葬事誠盡又以餘力葺治園亭教養子弟
此皆古人之事業所望於子野也復覽諸公詩文益增
愧歎介夫素不識之筆力乃爾竒逸耶僕所恨近日不
復作詩文無緣少述高致但夢想其處而已子由不住
得書無恙寄示墓誌及諸刻珍感虞直講一帖不類近
世筆迹可愛可愛近日始解畏口慎事雖已遲猶勝不
悛也奉寄書簡且告勿入石至懇至懇某再拜
又
寄惠建茗數品皆佳絶彼土自難得更蒙輟惠慙悚慚
悚沙魚赤鯉皆珍物感怍不可言扶劣膏不識其為何
物但珍藏之莫測所用因書幸詳以示諭也近有李明
者畫山水新有名頗用墨不俗輒求得一横卷頗長可
用木牀繞屏附來人納上江郡乃無一物為回信慚悚
之至兒子無恙承問及
又
每念李六丈之死使人不復有處世意復一覽其詩為
涕下也黃州風物可樂供家之物亦易致所居江上俯
臨斷岸几席之下即是風濤掀天對岸即武昌諸山時
時扁舟獨往若子野北行能迂路一兩程即可相見也
與李公擇二首
知治行窘用不易僕行年五十始知作活大要是慳爾
而文以美名謂之儉素然吾儕為之則不類俗人真可
謂淡而有味者又詩云不戢不難受福不那口體之欲
何窮之有每加節儉亦是惜福延夀之道此似鄙吝且
出之不得已也然自謂長策不敢獨用故獻之左右住
京師尤宜用此策也一笑
又
示及新詩皆有遠别惘然之意雖兄之愛我厚然僕本
以鐡心石腸待公何乃爾耶吾儕雖老且窮而道理貫
心肝忠義填骨髓直須談笑死生之際若見僕困窮便
相憐則與不學道者大不相遠矣兄造道深中必不爾
出於相愛好之篤而已然朋友之義專務規諫輒以狂
言廣兄之意爾雖懷坎壈於時遇事有可尊主澤民者
便忘軀為之禍福得喪付與造物非兄僕豈發此看訖
便火之不知者以為詬病也
答湖守刁景純二首
因循不奉書不覺歲月乃爾久耶過辱不遺遠賜存問
感激不可言也比日竊惟鎮撫多暇起居勝常吳興風
物夢想見之嘯咏之樂恨不得相陪聞風謠藹然足慰
所望夏暄萬萬自重
又
舊詩過煩鐫刻及墨竹橋字併蒙寄惠感愧兼集吳興
自晉以來賢守風流相望而不肖獨以罪去垢累溪山
景純相愛之深特與洗飾此意何可忘耶在郡雖不久
亦作詩數十首久皆忘之獨憶四首錄呈為一笑耘老
病而貧必賜清顧幸甚
答蘇子平先輩二首
違别滋久思詠不忘中間累辱書教久不答知罪知罪
遠煩專使手書勞問且審比日起居佳安感慰殊甚書
詞華潤字法精美以見窮居篤學日有得也某凢百粗
遣厄困既久遂能安之昔時浮念雜好掃地盡矣何時
會合慰此
又
遠煩遣僕手書足矣更蒙厚惠足下困約中何力致此
愧灼不可言也一一依數領訖感怍而已兒子令往荆
南幹少事未還還即令答教也所要先丈哀詞去歲因
夢見作一篇無便寄去今以奉呈無令不相知者見若
入石則切不可也至祝至祝
與蔡景繁十四首
自聞車馬出使私幸得託迹部中欲少布區區又念以
重罪廢斥不敢復自比數於士友間但愧縮而已豈意
仁人矜憫尚賜記錄手書存問不替疇昔感悚不可言
也比日履兹煩暑尊體何如無緣少奉教誨臨書悵惘
尚冀以時保頥少慰拳拳
又
近奉書想必達比日不審履兹隆暑尊體何如某卧病
半年終未清快近復以風毒攻右目幾至失明信是罪
重責輕召災未己杜門僧齋百想灰滅登覽遊從之適
一切罷矣和愛之深輒以布聞何日少獲瞻望前塵惟
萬萬為時自重
又
某謫居幽陋每辱存問漂落之餘恃以少安今者又遂
一見慰幸多矣衝寒起居何如區區之素即獲面既
又
頒示新詞此古人長短句詩也得之驚喜試勉繼之晚
即面呈
又
違闊數日悽戀不去心竊惟顧愛之厚想時亦反顧也
比來跋履之暇起居何如某蒙庇如昨度公能復來當
在明年秋矣某杜門謝客以寂默為樂耳乍遠萬乞為
國自重
又
凢百如常至後杜門觀壁雖妻子無幾見况他人也然
雲藍小袖者近輒生一子想聞之拊掌也惠及人參感
感海上竒觀恨不與公同遊東海縣一帆可到聞益竒
偉曩恨不一往也公嘗往否大篇或可追賦果寄示幸
甚幸甚
又
前日親見許少張暴卒數日間又聞董義夫化去人命
脆促真在呼吸間耶益令人厭薄世故也少張徒步奔
喪死之日囊槖磬然殆無以歛其弟麻城令尤貧云無
寸壠可歸想公聞之悽惻也料朝廷亦憐之如公言重
可為一言否輒此僣言不深譴否
又
特承寄惠竒篇伏讀驚聳李白自言名章俊語絡繹間
起正如此耳謹已和一首并藏笥中為不肖光寵異日
當奉呈也坐廢已來不惟人言私亦自鄙不謂公顧待
如此當何以為報冬至後便杜門謝客齋居小室氣味
深美坐念公行役之勞以增永歎春間行部若果至此
當有少要事面聞近見一僧甚異其所得深遠矣非書
所能一一
又
承愛女微疾今已必全安矣某病咳逾月不已雖無可
憂之狀而無憀甚矣臨皋南畔竟添却屋三間極虛敞
便夏蒙賜不淺胊山臨海石室信如所諭前某嘗携家
一遊時家有胡琴婢就室中作濩索涼州凛然有兵車
鐵馬之聲婢去久矣因公復起一念果若游此當有新
篇果爾者亦當戒奉和也呵呵
又
近專人還奉狀必達忽復中夏永日杜門無如思渴仰
何不審履兹薄熱起居何似向雖畫扇比已絶筆昨日
忽飲數酌醉甚正如公傳舍中見飲時狀也不覺書畫
十扇皆遍筆迹粗略大不佳真壊却也適會人便寄去
為一笑耳
又
黃陂新令李籲到未幾其聲藹然與之語格韻殊高比
來所見小有才多俗吏儔輩如此人殆難得公好人物
故輒不自外耳近葺小屋強名南堂暑月少舒蒙德殊
厚小詩五絶乞不示人
又
辱書伏承尊體佳勝驚聞愛女遽棄左右竊惟悲悼之
切痛割難堪奈何奈何情愛著人如黐膠油膩急手解
雪尚為沾染若又反覆尋繹便纏繞人矣區區願公深
照一付維摩莊周令處置為佳也劣弟久病終未甚清
快或傳已物故故人皆有書驚問真爾猶不恤况慢傳
耶無由面談為耿耿耳何時當復迎謁未間惟萬萬為
國自重
又
近來頗佳健一病半年無所不有今又一時失去無分
毫在者足明憂喜浮幻舉非真實因此頗知衞生之經
平日妄念雜好掃地盡矣公比來諸况何如剗刷之來
不少勞乎思渴之至非筆墨所能盡也
又
西閣詩不敢不作然未敢便寫板上也閣名亦思之未
有佳者蔡謨蔡廓名父子也晉宋間第一流輒以仰比
公家不知可否徐秀才前會面聞留此書令請見此人
有心膽重氣義試收錄之異日或有用也公許密石硯
若有餘者可輟即付徐可也
與吳子野二首
少時在册府嘗及接見先侍講下風死生契闊俯仰一
世乃與君相遇江湖感歎不已辱訪山中殊不盡欵意
數日起居佳否以拙疾畏風不果上謁解去漸遠萬萬
以時自重
又
令子秀才辱長箋之賜辭旨清婉家法凛然欽味不已
老拙何以為謝但有愧負
與幾道宣義
久放江湖務自屏遠書問之廢無足深訝比日侍奉之
暇起居何如某凢百如舊向者以公擇在舒時蒙相過
既去索然無復往還每思檻泉之遊宛在目前聞河决
陽武歴下得無有曩日之患乎得暇遣數字慰此窮獨
與江惇禮秀才五首
罪廢屏居忽辱示問累幅粲然覽之茫然自失比日侍
奉外起居無恙僕雖晚生猶及見君之王父也追想一
時風流賢達豈可復夢見哉得所惠書詞章温雅指趣
近道庶幾昔人三復甚喜獨恨所稱道過當舉非其實
想由相愛之深不覺云耳自是可略之也久不得貢父
翁書因家信略為道意無緣面言臨紙惘惘
又
向示非國語論鄙意素不然之但未暇為書爾乃示甚
善柳子之學大率以禮樂為虛器以天人為不相知云
云雖多皆此類耳此所謂小人無忌憚者君正之大善
至於時令斷刑貞符四維之類皆非是前書論之稍詳
今冗廹粗陳其略須見乃盡言然迂學違世不敢自是
因君意合偶復云爾
又
所示徐君為朝中知之者亦衆不肖固嘗愛仰然老朽
無状豈能為之增重向者亦獲從諸公之後時掛一名
以發揚遺士而近者不許連名此事便不繼然所示亦
當在心有問焉固當以此告也
又
叠辱臨顧感怍無量錄示神告得聞前人偉蹟固後生
之幸然事體不小未敢輒作文字非面莫究也
又
十論十二說已一再讀矣不獨歎文辭之美亦以見存
誠求道之至也科舉數不利想各有時箕裘不廢半年
可必也曾過江游寒溪西山否見邑人王文甫兄弟為
致意近有書必達之矣
與徐司封
適辱車騎寵存感怍無窮晚來尊體佳勝某與陳君略
出至安國遂覺拙疾稍作欲告明日少休後日恭與盛
集可否無状慙負多矣幸甚
答湖守滕逹道
忽復中夏永日杜門思仰無窮比來起居何如張奉議
來稍獲聞問甚慰所望府第已成雄冠荆楚足使來者
想見公之風度無緣一寓目但有企想
答陳季常三首
侯馬鋪行奉書未達間領來誨具審起居佳勝至慰至
慰答京洛書過當過當此何足稱先生篤於風義至自
割瘦脛以啖我可謂至矣然以化不為鷺鷥者則恐未
能也彼不相知者視僕之饑飽如觀越人之肥瘠耳雖
象未易化也鄉諺有云缺口鑷子者公識之乎想當拊
掌絶倒知過節入州甚幸末間萬萬自重(缺口鑷子者取一毛不拔)
(恐未嘗聞故及)
又
别後凢四辱書一一領厚意具審起居佳勝為慰又惠
新詞句句警拔詩人之雄非小詞也但豪放太過恐造
物者不容人如此快活一枕無礙睡輒亦得之耳公無
多奈我何呵呵所要謝章寄去聞車馬早晚北來恐此
書到日已在道矣故不覼縷
又
置中叠辱手示并惠果羞感愧增極酒隠堂詩當塗中
抒思不敢草草作公是大壇越豈復持牌也一笑
與錢世雄
久不奉書蓋無便亦懶怠之罪未深訝否比日起居何
如某與賤累如常曾託施宣德附書及遺教經跋尾必
逹也吳江宦况如何僚有佳士否垂虹聞已復舊信否
旅寓不覺歲復盡江上久居益可樂但終未有少田生
事漂浮無根耳兒子明年二月赴德興人口漸少當稍
息肩餘無可慮會合何時萬萬自愛因便往三衢奉啓
答任德翁
自蒲老行後一向冗懶不作書子姪來領手教感愧無
量仍審尊體佳勝為慰昆仲首捷聞之欣快起我衰病
矣當遂冠天下士蔡州未足云也陳季常歸又得動止
之詳小四乃能爾師中不死矣此間凢事可問小大更
不覼縷未期會晤萬萬自愛
與周主簿
罪廢衰朽過辱臨顧增愧汗也晚来起居佳勝甚欲詣
謝巾褐草野不敢造門幸加矜恕
與知郡朝散
前日辱降屈業已不出無緣造謝信宿尊體萬福筠州
茶芽少許謾納上并利心肺藥方拜呈范醫昨呼與語
本學之外又通星歷甚可嘉也
與文郎
不審荼毒以來氣力何似變故如昨兩易晦朔追慕無
窮奈何奈何中前人還辱書重增哽咽吾親孝誠深篤
若不少節哀摧惟意所及不以後事為念何以仰慰堂
上之心惟萬萬寬中強食
東坡全集卷八十
