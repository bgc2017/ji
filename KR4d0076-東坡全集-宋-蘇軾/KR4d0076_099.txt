東坡全集卷九十九宋蘇軾撰
祝文六十八首
禱雨磻溪祝文
歲秋矣物之幾成者待雨而已穟者已秀待雨而實三
日不雨則穟者不實矣莢者已孕待雨而秀五日不雨
則莢者不秀矣野有餘土室有閒民待雨而耕且種七
日不雨則餘土不耕閒民不種矣穟者不實莢者不秀
餘土不耕而閒民不種則守土之臣將有不任職之誅
而山川鬼神將乏其祀兹用不敢寧居齋戒擇日並走
羣望而精誠不歆神不顧答吏民無所請命聞之曰虢
有周文武之師大公其可以病告乃用大祲之禮禱而
不祠穀梁子曰古之神人有應上公者通乎隂陽君親
帥諸大夫道之而以請焉夫生而為上公没而為神人
非公其誰當之詩曰維師尚父時維鷹揚涼彼武王肆
伐大商會朝清明公之仁且勇計其神靈無所不能為
也吏民既以雨望公公亦當任其責敢布腹心公實圖
之尚饗
鳳翔太白山祈雨祝文
維西方挺特英偉之氣結而為此山惟山之陰威潤澤
之氣又聚而為湫潭缾罌罐勺可以雨天下而況於一
方乎乃者自冬徂春雨雪不至西民之所恃以為生者
麥禾而巳今旬不雨即為凶歲民食不繼盜賊且起豈
惟守土之臣所任以為憂亦非神之所當安坐而熟視
也聖天子在上凡所以懷柔之禮莫不備至下至於愚
夫小民奔走畏事者亦豈有他哉凡皆以為今日也神
其盍亦鑒之上以無負聖天子之意下以無失愚夫小
民之望尚饗
告封太白山明應公祝文
天作山川以鎮四方俾食于民以雨以暘惟公聰明能
率其職民以旱告應不踰夕帝謂守臣予嘉乃功惟新
爵號往耀其躬在唐天寶亦賜今爵時惟術士探符訪
藥謂為公榮實為公羞中原顛覆神不顧救今皇神聖
惟民是憂民既飽溢皇無禱求衮衣煌煌赤舄繡裳捨
舊即新以佑我民尚饗
祈雨龍祠祝文(杭州)
神食于民吏食于君各思乃事食則無愧吏事農桑神
事雨暘匪農不力雨則時嗇召呼風霆來會我庭一勺
之水膚寸千里尚饗
祈雨吳山祝文
杭之為邦山澤相半十日之雨則病水一月不雨則病
旱故水旱之請黷神為甚今者止雨之禱未能踰月又
以旱告矣吏以不德為愧神以不倦為德願終其賜俾
克有秋尚饗
祈晴風伯祝文
維神開闔隂陽鼓舞萬類行巽之權直箕之次陰淫為
霖神能散之下土墊澇神能暵之發軫西北弭節東南
風反雨霽神亦不慙尚饗
祈晴雨師祝文
天以風雨寒暑付於神亦如人君之設官置吏以治刑
政也人君未嘗不欲民之安天亦何嘗不欲歲之豐乎
刑政之失中民惟吏之怨雨暘之不時民亦不能無望
於神也今淫雨彌月農工告窮歲之豐凶决於朝夕而
並走羣望莫肯顧答維天之所以畀於神神之所以食
於民者庶其在此尚率厥職俾克有秋尚饗
祈晴吳山祝文
歲既大熟惟神之賜害於垂成匪神之意築場為塗臥
穟生耳農泣于野其忍安視生為楚英没為吳豪烈氣
不泯視此海濤反雨為暘何足告勞有潔斯醴匪神孰
號尚饗
奉詔禱雨諸廟祝文
噫嗟艱歲胡閟斯雨念我東南餔饟中土迎秋餞伏農
不再舉有事郊廟萬方畢助漕溝絶流庭實未旅下書
哀痛超軼堯禹矧兹守臣廢食悼懼民之禍福間不容
縷今不愍救後訴無所天高莫謁神或可籲尚饗
禱雨社神祝文
噫我侯社我民所恃祭于北墉答陰之義陽亢不反自
春徂秋迄冬不雨嗣歲之憂吏民嗷嗷謹以病告錫之
雨雪民敢無報尚饗
禱雨后土祝文
神食于社蓋數千年更歴聖王訖莫能遷源深流遠愛
民宜厚雨不時應亦神之疚社稷惟神我神惟人去我
不遠宜軫我民尚饗
禱雨稷神祝文
農民所病春夏之際舊穀告窮新穀未穟其間有麥
如暍得涼如行千里弛擔得漿今神何心毖此雨雪敢
求其他尚憫此麥尚饗
禱雨后稷祝文
維神之生稼穡是力瘽身為民尚莫顧惜矧今在天與
天同功召呼風雲孰敢不從豈惟農田井竭無水我求
於神亦云亟矣尚饗
祭常山祝文五首密州
洪惟上帝以斯民屬於山川羣望亦如天子以斯民屬
於守土之臣惟吏與神其職惟通殄民廢職其咎惟均
哀我邦人遭此凶旱流殍之餘其命如髮而飛蝗流毒
遺種布野使其變躍飛騰則桑柘麥禾舉罹其災民其
罔有孑遺吏將獲罪神且乏祀兹用慄慄危懼謹以四
月初吉齋居蔬食至于閏月辛丑若時雨沾洽蝗不能
生當與吏民躬執牲幣以答神休嗚呼我州之望不在
神乎父老謂神求無不獲克有常德以名兹山其可不
答以愧此名若曰歲之豐凶在天非神之所得專吏將
亦曰民之休戚在朝廷我何知焉則誰任其責矣上帝
與吾君愛民之心一也凡吏之可以請于朝者既不敢
不盡則神之可以謁于帝者宜無所不為尚饗
又
峩峩兹山望我東國為帝司雨涵濡百物自我再禱應
不旋轂迨兹有秋歲得中熟嗟此薄禮曷稱其德陶匠
並作新其楹桷豈以為報民苟不怍歲云徂矣麰麥未
殖嗣歲之憂既謝且謁惠然雨我以永休烈尚饗
又
比年以來蝗旱相屬中民以上舉無歲蓄量日計口斂
不待熟秋田未終引領新穀如行遠道百里一宿苟無
舍館行李夜哭有秋不雨霜露殺菽黃穈黑黍不滿囷
簏麥田未耕狼顧相目道之云遠飢腸誰續五日不雨
民在坑谷猗嗟我侯靈應響速帝用嘉之惟新命服
祈而不獲厥愆在僕洗心祇載敢辭屢凟庶哀斯民朝
夕濡足尚饗
又
天子有命閔兹旱暵俾我守臣並走羣望惟神聰明慈
惠求無不獲既再禱矣雖嘗一雨不及膚寸吏實不德
不足以蒙神之休導迎善氣以致甘澤洪惟聖天子之
意其可不答而飢羸之民將轉于溝壑其可不一救之
瀆神之罰吏其敢辭尚饗
又
熙寧九年七月某日詔封常山神為潤民侯十月某日
具位蘇軾謹以清酌少牢之奠昭告于侯之廟曰嗚呼
旱蝗之為虐也三年於兹矣東南至于江海西北被于
河漢饑饉疾疫靡有遺矣我瞻四方大川喬嶽食于斯
民者甚衆而受寵於吾君者可謂巍巍矣訴之而必聞
求之而必獲思我農夫而救其災沴不為倏雲驟雨苟
以應禱之虛名而有膏澤積潤可以及民之實效卓然
如侯者幾希矣凡天子之爵命有德而致之則為榮無
功而享之則為辱今侯澤此一郡而施及于四鄰其受
五等之爵而被七命之服也可謂無愧而有光輝矣願
侯益脩其實以充其名上以副天子之意而下以塞吏
民之望民其奉事有進而無衰矣尚饗
謝雪祝文(徐州)
天不吝澤神不忘職胡為水旱吏則不德失政召災莫
知自刻雨則號晴旱則謁雪神既不譴又滿其欲四山
暮霰萬瓦晨白驅攘疫癘甲拆麰麥牲酒匪報維以告
潔神食無愧吏則慚慄尚饗
祭風伯雨師祝文
自秋不雨以至于今夏田將空秋種不入天子命我禱
于羣望雲物既合風輒散之吏民皇皇不知所獲罪敢
以薄奠訴于有神風若不作雨則隨至當以牲幣報神
之賜若格絶天澤棄民乏祀上帝臨視神其不然尚饗
謁文宣王廟祝文(湖州)
竊惟吏治以仁義為本教化為急故以視事之三日祇
見于先聖先師問所當先於學其所從來尚矣敢忘其
舊尚饗
謁諸廟祝文
軾猥以不肖來長此邦實與有神分職幽明謹以視事
之三日祇見于廟惟神保佑斯民俾風雨時若疫癘屏
息吏既免罪神亦不愧尚饗
謁廟祝文(杭州)
軾以王命來守此邦事神養民敢不祇飭莅政之始見
于祠下安靜無事豐樂有年惟神相之使免罪戾尚饗
謁文宣王廟祝文
軾以諸生誤蒙選擢昔自太史通守此邦今由禁林出
使浙右莅事之始祇見儒宮聖神臨之敢忘夙學尚饗
祭英烈王祝文
欽誦舊史仰瞻高風報楚為孝徇吳為忠忠孝之至實
與天通開塞陰陽斡旋濤江保障斯民以食此邦嗟我
惷愚所向奇窮豈以其誠有請輒從庚子之禱海若伏
降完我岸閘千夫奏功牲酒薄陋報微施豐敬陳頌詩
侑此一鍾尚饗
祈雨祝文
杭州之為郡負山帶江水澤不留逾旬不雨農有憂色
挽州浚河公私告病吏既無術莫知所救不敢坐視惟
神之求庶幾閔民之窮赦吏之瀆賜以一雨敢忘其報
尚饗
謝雨祝文
舊穀不登陳廪已發稍失雨暘之節則懷溝壑之憂惟
神至明有禱必應敢陳薄奠少答殊私願推無倦之仁
以畢有年之賜尚饗
祈晴祝文
大雪連日凝陰傷春閔惟艱食之民重此常寒之虐役
兵墮指行旅摧輈老弱號呼吏既慚於無術陰陽舒卷
神何惜而不為願掃重雲以昭靈貺使民奉事永歲益
虔尚饗
謝晴祝文
軾以憂寄出守此邦歲之不登實任其咎政雖無術心
則在民惟神聰明其應如響雨不暴物晴不失時喜愧
之心吏民所共式陳菲薦少答神休尚饗
祈晴吳山廟祝文
秋穀未登既食其陳嗣歲之虞當斂其新逮此秋暘載
穫載舂陰雨害之穡人罔功我發庫泉以實高廩曷敇
雨官遄止其淫既暵我場萬杵皆作待此坻京援我溝
壑英文烈武雨霽在余稽首告病其忍弗圖尚饗
謝晴祝文
賞罰在朝吏申明之及其有愆吏得正之雨暘在天神
奉行之及其不時神得請之惟吏與神各率其職有求
必獲則無虛食淫雨既止惟神之功肴酒匪報惟以告
衷尚饗
開湖祭禱吳山水仙五龍三廟祝文
杭之西湖如神之有目湖生茭葑如目之有翳翳久不
治目亦將廢河渠有膠舟之苦鱗介失解網之惠六池
化為眢井而千頃無復豐歲矣是用因賑䘏之餘資興
開鑿之利勢百日奏功所患者淫雨千夫在野所憂者
疾癘庶神明之陰相與人謀而協濟魚龍前導以破堅
菰葦解拆而迎銳復有唐之舊觀盡四山而為際澤斯
民於無窮宜事神之益勵我將大合樂以為報豈徒用
尊酒之薄祭也尚饗
謝吳山水仙五龍三廟祝文
西湖堙塞積歲之患坐閱百吏熟視而歎惟愚無知妄
謂非難禱于有神陰假其便不愆于素咸出幽贊大堤
雲横老葑席卷歴時未幾功已過半嗣事告終來哲所
繕神卒相之罔咈民願肴酒之報我愧不腆尚饗
潁州謁文宣王廟祝文
軾以諸生遭遇入侍帷幄出典民社涖事之始祇見于
學先聖先師實臨之敬行所聞敢忘其舊尚饗
謁諸廟祝文
軾以侍臣出守承宣上意以民為本祇敬事神所以芘
民涖事之始祇見祠下尚饗
德音到州祭諸廟祝文
維年月日具位蘇軾謹以清酌庶羞之奠敢昭告于某
神上清儲祥宫成敷宥四海均福于下有詔守臣凡在
秩祀罔不祇薦維神導和却沴保民無疆以稱朝廷至
仁之意尚饗
祈雨迎張龍公祝文
維元祐六年歲次辛未十月丙辰朔二十五日庚辰龍
圖閣學士左朝奉郎知潁州軍州事蘇軾謹請州學教
授陳師道并遣承務郎迨以清酌庶羞之奠敢昭告于
昭靈侯張公之神稽首龍公民所祇威德博而化能潛
能飛食于潁人淮潁是依受命天子命服有輝為國庇
民凡請莫違歲旱夏秋秋穀既微冬又不雨麥稿而腓
閔閔農夫望歲畏饑並走羣望莫哀我欷於赫遺蛻靈
光照幃惠肯臨我言從其妃翿舞雩詠薦其潔肥雨雪
在天公執其機游戲俛仰千里一麾被及淮甸三輔王
畿積潤滂流浹日不晞我率吏民鼓鐘旄旗拜送于郊
以華其歸尚饗
送張龍公祝文
維元祐六年歲次辛未十一月乙酉朔十日甲午龍圖
閣學士左朝奉郎知潁州軍州事兼管内勸農使輕車
都尉賜紫金魚袋蘇軾謹以清酌庶羞之奠敢昭告于
昭靈侯張公之神赫赫龍公甚武且仁赴民之急如謀
其身有不應祈惟汝不虔我自洗濯齋居誠陳旱我之
罪勿移於民公顧聽之如與我言玉質金相其重千鈞
惠然肯來期者四人眷此行宮為留浹辰再雨一雪既
洽且均何以報之榜銘皆新詔公之德千億萬年惟師
道迨復餞公還咨爾庶邦益敬事神尚饗
立春祭土牛祝文
三陽既應庶草將興爰出土牛以戒農事丹青設象蓋
惟風俗之常耕穫待時必有陰陽之助仰惟靈德佑我
穡人尚饗
謝晴祝文
吏既不德致災病民一雨一霽輒號于神風回雪止農
事並作神則有功吏亦知怍凍餒之蘇其賜不貲嗟我
吏民為報之微尚饗
祈雨僧伽塔祝文
維元祐七年歲次壬申三月甲申朔十二日乙未龍圖
閣學士左朝奉郎新知揚州軍州事充淮南東路兵馬
鈐轄蘇軾謹以香燭茶果之供敢昭先于大聖普照王
之塔淮東西連歲不稔農末皆病公私並竭重以浙右
大荒無所仰食望此夏田以日為歲大麥已秀小麥已
孕時雨不至垂將焦枯凶豐之决近在旬日軾移守廣
陵所部十郡民窮為盜職所當憂才短德薄救之無由
伏願大聖普照王以解脫力行平等慈噫欠雲雷咳唾
雨澤救焚拯溺不待崇朝敬瀝肝膽尚鑒聽之尚饗
定州謁諸廟祝文
惟皇上帝分命羣祀降釐下土惟我元后臨遣近臣鎮
撫一方幽明雖殊保民惟均涖事之始祇見祠下若賦
政疵纇敢逃其罰雨暘以時疾疫不作亦竊有望于神
尚饗
謁文宣王祝文
軾以諸生進位于朝入參侍從出典方面涖事之始祇
見廟下居敬行簡以臨其民軾雖不敏請事斯語尚饗
北嶽祈雨祝文
維元祐九年歲次甲戌四月壬寅朔十六日丁巳端明
殿學士兼翰林侍讀學士左朝奉郎定州路安撫使兼
馬步軍都總管知定州軍州及管内勸農使輕車都尉
賜紫金魚袋蘇軾敢以制幣茶果清酌之奠敢昭告于
北嶽安天元聖帝都城以北燕薊之南既徂歲而不登
又歴時而未雨公私並竭農末皆傷麥將槁而禾未生
民既流而盜不止豐凶之决近在浹辰溝壑之憂上貽
當宁仰止喬嶽食于朔方卷舒雲霓呼吸雨霽若其安
視小民之急何以仰符上帝之仁軾以短才謬膺重寄
儻有罪以致旱寧降罰于微躬今者得請于朝齋居
以禱旦夕是望吁夏而求雨我夏田兼致西成之富實
兹邊廩少寬北顧之憂拜賜以時敢忘其報尚饗
立春祭土牛祝文
敢昭告于勾芒之神木鐸傳音官師相儆土牛示候稼
穡將興敢徼福于有神庶保民於卒歲無作水旱以登
麥禾尚饗
春祈北嶽祝文
西起太行東屬碣石南至于河皆神所食吏謹刑政
農畢其力風雨時若則神之職方此東作敬薦其潔
錫之豐歲以昭靈德尚饗
春祈諸廟祝文
天既佑民必期于無害農惟望歲敢請于有神願疾沴
之不興庶風雨之時若敢忘舊典以報豐年尚饗
祈雨諸廟祝文
某神之靈去歲之秋民苦饑饉望此一麥以日為歲不
雨彌月敢以病告與其救之於已竭不若起之於未枯
敢冀有神時賜甘澤豐登之報我其敢忘尚饗
定州辭諸廟祝文
軾得罪于朝將適嶺表雖以謫去敢不告行區區之心
神所鑒聽尚饗
告文宣王祝文
嗟嗟元王三代之英言不鉤用於一君而為無窮之遺
教身不寵利於一時而有不朽之餘榮嗟嗟元王以道
而鳴肆筆成書吐辭為經炳然不渝言若丹青久而愈
盈聲非雷霆瞽者可以使剔目以核視瞶者可以使抉
耳以犇驚奈何轍環天下卒老于行載空言於典籍示
後世之儀刑回狂瀾於既倒支大厦於將傾揭日月之昭
昭破陰氛之冥冥嗟乎一氣之委和與萬物之至精或
為淮夷之蠙珠或為雲漢之華星雖光輝之成彩未離
乎散聚以流形豈若王之道德愈久而彌明曄曄而華
涵涵而停融而在天者為雲漢之文章結而在地者為
山嶽之元靈詭然如龍翔鳳躍純乎玉振而金聲嗟嗟
元王德博難名某奉王命俯臨邊城畝有滯穗境無交
兵鳴玉載道紛袍在庭有踐籩豆有豐粢盛敢用昭薦
饗于克誠尚饗
告顔子祝文
志不行于時而能驅世以歸仁澤不加于民而能顯道
以終身德無窮通古難其人惟公能之絶世離倫富貴
不義視之如雲飲止一瓢不憂其貧受教孔子門人益
親血食萬世配享惟神敢不昭薦公乎有聞
告五嶽祝文
相天以育物者五方之帝也配地以作鎮者五嶽之神
也天為真君帝為真宰五嶽者三公之象也某叨受朝
寄出守藩土神不虐罰民有豐歲敢用告誠以謝靈貺
秋賽祝文二首
惟神聰明為民依庇宜秩典祀欽奉靈祠況農事之肈
興賴神靈之降宥一拜蒙惠已膺風雨之時百里有嚴
將享秋冬之報
又
惟神光昭祀典幽贊化功享廟食以惟嚴垂介福而無
爽屬兹豐歲爰舉舊規式陳蠲潔之儀冀報有年之慶
杭州禱觀音祈晴祝文
三吳之災連歲不稔尚賴朝廷之澤大分倉廩之陳乃
眷疲羸僅免流殍今者淫雨彌月秋成半空永惟嗣歲
之憂將有流離之懼我大菩薩行平等慈覩此衆生皆
同赤子反雨暘於指顧化豐歉於斯須雖某等不德而
召災念斯民無辜而可憫願興慈率一拯含生
謝觀音晴祝文
民無常心固何知於帝力天作淫雨當有感於佛慈慧
光照臨陰沴消復拯農工於溝壑寬吏責於簡書某等
共銜不報之恩願頌難名之德恭馳梵宇少薦微誠
祈晴祝文
常平之政覩歲美惡操其嬴虛以馭農末秋穀未登已
食其陳嗣歲之虞當斂其新迨兹秋暘載穫載舂陰雨
害之穡人罔功我發庫泉以實高廩盍勅雨官遄止其
霪既暵我場萬杵皆作待此坻京援我溝壑不顯大神
雨霽在予匪民焉依其忍弗圖
謝晴祝文
天作淫雨害于粢盛蒙神之休猶得中蒸薄奠匪報式
昭厥誠
祈雨祝文
六月不雨乃時之常或霖或霪於稼則傷稼將有秋民
饑所望某也不德守此一方罪在守臣無俾民殃人不
能神易雨而暘神其聽之庶乎降康
謝雨祝文
竊以農事告成旱魃為沴寖罹焦爍之害遂稽收刈之
勤自非降靈大庇羣俗以下膏澤之賜庶有豐盈之期
實神助之使然豈愚誠之能致是用特臨神宇再欵睟
容輒傾涓潔之誠仰答靈威之佑
祈雪霧猪泉祝文
噫嘻我民何辜于天不水則旱于今二年天未悔禍百
日不雨雪不斂塵麥不蓋土天子命我禱于山川側聞
此山神龍之淵躬拜稽首敢丐一勺得雪盈尺牲酒是
酢
祈雪祝文
水旱輒求惟吏之羞有求不倦惟神之休乙夘之雪膚
寸而已如燔輿薪救以勺水嘉肴旨酒既謝且祈願終
其賜盈尺為期
祭勾芒神祝文
夫帝出乎震神實輔之兹日立春農事之始將平秩於
東作先恭授於人時乃出土牛以示早晚惟神其祐之
春律既應農事將作爰出土牛以為耕候維爾有神實
左右之雨暘以時螟螣不作以克有年敢忘其報
祭佛陀波利祝文
積雪始消陰沴再作小民無辜弊于飢寒草木昆蟲悉
罹其虐並走羣望祈而未報意雨霽有數非神得專惟
我大士含法分無為不入塵數願以大解脫力作不可
思議事愍此無生豁然開明盡二月晦雨雪不作大拯
羸餓以發信根此大布施實無限量惟大士念之
祭常山神祝文
吏實不德無以導迎順氣消復災沴惟神之求神亦閔
其不才而嘉其勤凡有告請靡所不答乃者有謁乎神
即退之三日時雨周洽去城百里而近蝗獨不生凡我
吏民孰不歸德于神然而一雨之後彌月不繼百里之
外蝝生如初豈神之能應於前不能應於後能䘏其近
不能䘏其遠蓋吏不稱職政刑失中戾于民心以不能
終神之賜而我州之民比歲饑殍凋殘之餘不復堪命
若又不熟則流離之禍其莫知所止矣神之聰明其忍
以吏不稱職之所致而不卒救之歟今夏麥垂登而秋
穀將稿若時賜霈澤驅攘蟲災以完我西成之資歲秋
九月當與吏民復走廟下
祭泗州塔祝文
淮南東西連歲不稔士農皆病公私並竭重以浙右大
荒無所仰食望此夏苗以日為歲大麥已秀小麥初孕
時雨不至垂將焦枯豐凶之决近在旬日某移牧廣陵
所部十郡民窮為盜吏職所憂才短德薄救之無術伏
願大聖普照王以解脫力行平等慈噫欠風雷咳唾雨
澤救焚拯溺不待崇朝敬瀝肝膽尚矜聽之
某上承府檄旁採民言供奉安輿願登法座伏願江海
貢潤龍天會朝布為三日之霖適副一邦之望
禱龍水祝文
雲布多峯日有焚空之勢雨無破塊人懷暍虐之憂雖
屢叩於明靈終未懷於通感府主舍人存心為國俯念
輿民燃香靄以禱祈對龍湫而懇望伏願明靈敷感使
雨澤以旁滋聖化荐臻致田疇之益濟
祈晴祝文
均糴之法著于甲令視歲豐凶以馭重輕歲且中熟雨
則害之如此失時公私交病神食此土民命係焉無俾
歉荒以作神羞
偈二十首
靈感觀音偈(并引)
或問居士佛無不在云何僧榮所常供養觀世音像獨
稱靈感居士答言譬如靜夜天清無雲我目無病未有
舉頭而不見月今此畫像方其畫時工適清淨又此僧
榮方供養時秉心端嚴不入諸相無有我人衆生夀者
則觀世音廓然自現爾時居士作此言已心開形解隨
其所得而說偈言
夫物芸芸各升其英為天蒼蒼為日月星無在不在容
光則明矧我大士淵兮淨神妙湛生光即光為形亭亭
空中靡所倚憑眷此幻身如鬼如氓生則囿物軒昂權
衡地所不載而能空行滅則蕩空附離四生不可控摶
矧此亭亭涕淚請救搏頰頓纓如月下照著心寒清不
因脩為得法眼淨碎身微塵莫報聖靈
無名和尚頌觀音偈(徐因饒州人)
我觀諸佛及菩薩皆以六塵作佛事雖有妙智如觀音
根性亦自聞思復佛子流蕩無始劫未空言語文字性
譬如多財石季倫知財為害不早散手揮金寶棄溝壑
不如施與貧病者纍纍三百五十珠持與觀音作纓絡
送夀聖聰長老偈(并序)
佛說作止任滅是謂四病如我所說亦是諸佛四妙法
門我今亦作亦止亦任亦滅滅則無作作則無止止則
無任任則無滅是四法門更相掃除火出木盡灰飛煙
滅如佛所說不作不止不任不滅是則滅病否即任病
如我所說亦作亦止亦任亦滅是則作病否即正病我
與佛說既同是法亦同是病昔維摩詰默然無語以對
文殊而舍利佛亦復默然以對天女此二人者有何差
别我以是知苟非其人道不虛行時長老聰師自筠來
黃復歸於筠東坡居士為說偈言
珍重夀聖師聽我送行偈願閔諸有情不斷一切法人
言眼睛上一物不可住我謂如虛空何物住不得我亦
非然我而不然彼義然則兩皆然否則無然者
朱夀昌梁武懴贊偈(并序)
我觀世間諸得道者多因苦惱苦惱之極無所告訴則
呼父母父母不聞仰而呼天天不能救則當歸命於佛
世尊佛以大悲方便開示令知諸苦以愛為本得愛則
喜犯愛則怒失愛則悲傷愛則懼而此愛根何所從生
展轉觀察愛盡苦滅得安樂處諸佛亦言愛别離苦父
母離别其苦無量於離别中生離最苦有大長者曰朱
夀昌生及七歲而母捨去長大懷思涕泣追求刺血寫
經禮佛懺悔四十餘年乃見其母念報佛恩欲度衆苦
觀諸教門切近周至莫如梁武所說懺悔文既繁重旨
亦淵秘一切衆生有不能了乃以韻語諧諸音律使一
切人歌詠讚歎獲福無量時有居士蜀人蘇軾見聞隨
喜而說偈曰
長者失母常自念言母本生我我生母去有我無母不
如無我誓以此身出生入死母若不見我亦隨盡在衆
人中猶如狂人終日皇皇四十餘年乃見其母我初不
記母之長短大小肥瘠云何一見便知是母母子天性
自然冥契如磁石鍼不謀而合我未見母不求何獲既
見母已即無所求諸佛子等歌詠懺文既懺罪已當求
佛道如我所說作求母觀
玉石偈
嘻嘻呀呀三伏中草木生煙地生火遺君玉石百有八
願君置之白石盆注以碧蘆井中泉遣君肝肺涼如水
熱惱既除心自定當觀熱相無去來寒至折膠熱流金
是我法身一呼吸寒人者冰熱者火冰火初不自寒熱
一切世間我四大畢竟誰受寒熱者願以法水浸摩尼
當觀此石如瓦礫
地獄變相偈
我聞吳道子初作酆都變都人懼罪業兩月罷屠宰此
畫無實相筆墨假合成譬如說食飽何從生怖汗乃知
法界性一切惟心造若人了此言地獄自破碎
十二時中偈
十二時中常切覺察遮箇是什麽十二月二十日自泗
守席上回忽然夢得箇消息乃作偈曰
百滚油鐺裏恣把心肝煠遮箇在其中不寒亦不熱似
則是似則未是不唯遮箇不寒熱那箇也不寒熱咄甚
呌做遮箇那箇
無相庵偈
出庵見庵入庵見圓問此圓相何所因起非土非木亦
非虛空求此圓相了不可得乃至無有無有亦無是中
有相名大圓覺是佛心也是諸魔種
送海印禪師偈
海印禪師紀公將赴峨眉往别太子少保趙公於三衢
公以三詩贈行復枉道過某於齊安亦求一偈公以元
臣大老功成而歸某以非才竊禄得罪而去禪師道眼
了無分别迺知法界海惠照了萬殊大小從横不相留
礙直從巴峽逢僧晏道到東坡别紀公當時半破峨眉
月還在平羌江水中請以此偈附于三詩之末
南屏激水偈
水激之高如所從來屈伸杓報盡而止止不先平於以
觀法
觀藏真畫布袋和尚像偈
拄杖指天布袋著地掉却數珠好一覺睡
木峰偈
元豐七年臘月朔日東坡居士過臨淮謁普照王塔過
襄師房觀所藏佛骨舍利捨山木一峯供養乃說偈言
枵然無根生意永斷劫火洞然為君作炭
寒熱偈
今歲大熱八十餘日物我同病是熱非虛方其熱時謂
不復涼及其既涼熱復安在凡此寒熱更相顯見熱既
無有涼從何立今我又復認此為涼後日更涼此還是
熱畢竟寒熱為無為有如此分别皆是衆生客塵浮想
以此為達無有是處使謂為迷則又不可如火燒木從
木成炭從炭成灰為灰不已了無一物當以此偈更問
子由僕在黃州戲書為江夏李樂道持去後七年復相
見京師出此書茫然如夢中語也元祐戊辰六年三月
三日
佛心鑑偈
軾第三子過蓄烏銅鑑圜徑數寸光明洞澈元豐八年
十一月二日游登州延洪禪院院僧文泰方造釋迦文
像乃捨為佛心鑑且說偈云
鑒中面像熱時炎無我無造無受者心花發明照十方
還度如是常沙衆
戲答佛印偈
百千燈作一燈光盡是恒沙妙法王是故東坡不敢惜
借君四大作禪牀
養生偈
閑邪存誠練氣養精一存一明一練一清清明乃極丹
元乃生坎離乃交梨棗乃成中夜危坐服此四藥一藥
一至到極則處幾費千息閑之廓然存之卓然養之郁
然煉之赫然守之以一成之以久功在一日何遲之有
易曰閑邪存其誠詳味此字知邪中有誠無非邪者
閑亦邪也至於無所閑乃見其誠者幻滅滅故非幻
不滅
送僧應託偈
蘇夀明巢穀僧應託與東坡居士皆眉人也會于黃崗
將之廬山作偈送之
一般口眼兩般腸肚認取鄉人聞早歸去
王晉卿前生圖偈
王晉卿得破墨三昩又嘗聞祖師第一義故畫邢和璞
房次律論前生圖以寄其高趣東坡居士既作破琴詩
記夢異矣復說偈言
前夢後夢真是一此幻彼幻非有二正好長松水石間
更憶前身後身事
東坡居士過龍光求大竹作肩輿得兩竿時南
華珪首座方受請為此山長老乃留一偈院
中須其至授之以為他時語錄中第一問
斫得龍光竹兩竿持歸嶺北萬人看竹中一滴曹溪水
漲起西江十八灘
南華長老寵示四頌事忙只還一偈
宿業相纏四十年常行八棒十三禪今著衲衣歸玉局
可憐化作五通仙
東坡全集卷九十九
