東坡全集卷八十一宋蘇軾撰
尺牘八十六首
與楊元素八首(黃州)
近兩辱手教以多病不即裁謝愧悚殊深比日仰惟履
兹溽暑台候清勝某病後百事灰心無復世樂然内外
廓然皆獲輕安何時瞻奉略道所以然者未間伏惟為
時自重
又
涉暑疲勌書問稍缺愧仰無量比日起居勝常近領手
誨承小疾盡去體力加健此大慶也更望倍加保嗇側
聽嚴召以慰輿論
又
承令弟見訪岸下無泊處又苦風雨怱怱别去至今不
足示論田事方憂見罪乃蒙留念如此感幸不可言某
都不知彼中事但公意所可無不便者軍屯之東三百
石者便為下狀甚佳李教授之兄又云官務相近有一
莊大佳此彭寺丞見報亦閒與問看今日章質夫之子
過此已託於舟中載二百千省上納到乞與留下果蒙
公見念令有歸老之資異日公為蒼生復起當却為公
葺治田園以報今日之賜也適新舊守到發冗甚不一
一
又
示諭秀才唐君許為留念兼令幹人久遠幹之幸甚幸
甚某未能去此間更無人可以往幹必須至奉煩唐君
也未嘗相識便蒙開許必以元素之故也深欲作書為
謝適冗甚非久别附問且乞道區區天覺彭寺丞皆蒙
書示亦未及奉啓乞致下懇
又
遞中領手教伏審台候勝常為慰某凢百如舊近又大
霈庶得歸農乎公决起典郡無疑也近嘉州魏秀才兄
弟行附手問不審得達否歲行盡伏冀順時為人自
重
又
筆凍寫不成字不罪不罪舍弟近得書無恙不知相去
幾里但遞中書須半月乃至也竒方承錄示感戴不可
言固當珍秘也近一相識錄得公明所編本事曲子足
廣竒聞以為閒居之鼓吹也然竊謂宜更廣之但囑知
識間令各記所聞即所載日益廣矣輒獻三事更乞㨂
擇傳到百四十許曲不知傳得足否
又
近於城中葺一荒園手種菜菓以自娛陳季常者近在
州界百四十里住時復來往伯誠親弟近問之云不曾
參拜其人甚竒偉得其一詞以助本事
又
承示諭定襄胡家田公與唐彦議之必無遺策小子坐
享成熟知幸知幸近答唐君書并和紅字韻詩必皆逹
矣胡田先墊後買所謂抱橋澡浴把䌫放船也呵呵凢
事既不免干凟左右乞一面裁之不須問某也尚有二
百千省若須使乞示喻來便附去見陳季常慥云京師
見任郎中其孚之子欲賣荆南頭湖莊子去五六十里
有田五百来石厥直六百千先只要二百來千餘可迤
邐還不知信否又見樂宣德言此田甚好但税稍重告
為問看彭寺丞之流近日更不敢託他也凂亂尊聽負
荆不了也
答上官長官二首
專人至辱書及詩文二册捧領驚喜莫知所從得伏觀
書詞博雅純健有味其言次觀古律詩周思深妙有意
於古作者卒讀莊子論筆勢浩然所寄深矣非淺學所
能到自惟無狀罪戾汩没不緣半面獲此三貺幸甚幸
甚老謬荒廢不近筆硯忽已數年顧視索然無以為報
但藏之巾笥永以為好而已適病中人還草率
又
詩篇多寫洞庭君山景物讀之超然神馳於彼矣見教
作詩既才思拙陋又多難畏人不作一字者已三年矣
所居臨大江望武昌諸山如咫尺時復葉舟縦遊其間
風雨雲月隂晴蚤暮態狀千萬恨無一語略寫其彷彿
耳會面未由惟萬萬以時珍重何時美解當一過我耶
與人
示諭燕子樓記某於公契義如此豈復有所惜况得託
附老兄與此勝境豈非不肖之幸但困躓之甚出口落
筆為見憎者所箋注兒子自京師歸言之詳矣意謂不
如牢閉口莫把筆庶幾免矣雖託云向前所作好事者
豈論前後即異日稍出災厄不甚為人所憎當為公作
耳千萬哀察
與巢元修
日日望歸今日得文甫書乃云昨日始與君瑞成行東
坡荒廢春笋漸老餅餤已入末限聞此當伺駕耶老兄
别後想健某五七日来苦壅𠻳殊甚飲食語言殆廢矧
有樂事今日漸住近日牢城失火燒蕩十九雪堂亦危
潘家皆奔避堂中飛熖已燎簷矣幸而先生兩瓢無恙
四栢亦吐芽矣
與千乘姪
念二秀才别來又復春深相念不去心邁自北還得手
書及見數詩慰喜不可言日月不居奄已除服哀念忽
忽如何可言久不知鄉書想諸叔以下各安子明微累
想免矣因書略報大舅書中甚相稱更在勉力副尊長
意家門凋落逝者不可復如老叔固已無望而子明子
由亦已潦倒頭顱可知正望姪輩振起耳念此不可不
加意末由會合千萬自愛
與蒲𫝊正
千乘姪屢言大舅全不作活計多買書畫竒物常典錢
使欲老弟苦勸公卑意亦深以為然歸老之計不可不
及今辦治退居之後决不能食淡衣麄杜門絶客貧親
知相干决不能不應副此數事豈可無備不可但言我
有好兒子不消與營産業也書畫竒物老弟近年視之
不啻如糞土也縱不以鄙言為然且看公亡甥面少留
意也
與子明兄
兄才氣何適不可而數滯留蜀中此回必免衝替何似
一入來寄家荆南單騎入京因帶少物来遂謀江淮一
住計亦是一策試思之他日子孫應舉宦遊皆便也弟
亦欲如是但先人墳墓無人照管又不忍與子由作兩
處兄自有三哥一房鄉居莫可作此策否又只恐亦不
忍與三哥作兩處也吾兄弟俱老矣當以時自娛世事
萬端皆不足介意所謂自娛者亦非世俗之樂但胸中
廓然無一物即天壤之内山川草木魚蟲之類皆是供
吾家樂事也如何如何記得應舉時見兄能謳歌甚妙
弟雖不會然常令人唱為作詞近作得歸去來引一首
寄呈請歌之送長安君一盞呵呵醉中不罪
與子安兄
近於城中得荒地十數畆躬耕其中作草屋數間謂之
東坡雪堂種蔬接菓聊以忘老有一大曲寄呈為一笑
為書角大遠路恐被拆更不作四小哥二哥及諸親知
書各為致下懇巢三見在東坡安下依舊似虎風節愈
堅師授某兩小兒極嚴常親自煑猪頭灌血精作薑豉
菜羹宛有太安滋味此書到日相次歲猪鳴矣老兄嫂
團坐火爐頭環列兒女墳墓咫尺親眷滿目便是人間
第一等好事更何所羡可轉此紙呈子明也近購獲先
伯父親寫謝蔣希魯及第啓一通躬親褾背題跋寄與
念二令寄還二哥因書問取
與王元直
黃州真在井底杳不聞鄉國信息不審比日起居何如
郎娘各安否此中凢百粗遣江邊弄水挑菜便過一日
每見一邸報須數人下獄得罪方朝廷綜核名實雖才
者猶不堪其任况僕頑鈍如此其廢棄固宜但有少望
或聖恩許歸田里得欵段一僕與子衆丈楊宗文之流
往還瑞草橋夜還何村與君對坐莊門喫瓜子炒豆不
知當復有此日否存道奄忽使我至今酸辛其家亦安
在人還詳示數字餘惟萬萬保愛
答圓通秀禪師
聞名之久而得之詳莫如魯直亦如所喻也自惟潦倒
遲暮五十終不聞道區區持其所有欲以求合於世且
不可得而况世外之人想望而不之見耶不謂遠枉音
問推予過當豈非醫門多病息黥補劓恃有良藥乎未
脱罪籍身非吾有無緣頂謁山門異日聖恩許歸田當
畢此意也
答寳月禪師三首
近逓中兩奉書必逹新歲想法體康勝無緣集會悵望
可量屢要經藏碑本以近日斷作文字不欲作既遠書
丁寧又悟清日夜煎督遂與作得寄去如不嫌罪廢即
請入石碑額見令悟清持書往安州于滕元發大字不
知得否其碑不用花草欄界只鐫書字一味已有大字
額向下小字但直寫文詞更不須寫大藏經碑一行及
撰人寫人姓名即古雅不俗切祝切祝又有小字行書
一本若有工夫更入一小横石亦佳黃州無一物可充信
建茶一角子勿訝塵凂餘惟萬萬保練適冗中清師行
奉啓草草
又
此間諸事但問清師即詳也清又游禮練事多能可喜
可喜海惠及隆大師各計安勝每念鄉舍神爽飛去然
近來頗常齋居養氣自覺神凝身輕他日天恩放停幅
巾杖履尚可放浪於岷峨間也知吾兄亦清健髮不白
更請自愛晚歲為道侣也餘附清師口陳此不覼縷
又
有吳道子絹上畫釋迦佛一軸雖頗損爛然妙迹如生
意欲送院中供養如欲得之請示一書即為作記并求
的便附去可裝在板子上仍作一龕子此畫與前來菩
薩天王無異但人物小而多耳
答趙昶晦之四首
性喜寫字而怕作書親知書問動盈篋笥而終歲不答
對之太息而已乃知剖符南徼賢者處之固不擇遠近
劇易矧風土舊諳習而兵興多事適足以發明利器但
恨愚暗何時復得攀接耳
又
南事方興計貴郡亦非静處長者固自有處之矣聞廟
略必欲郡縣荒服就使必克正是添一熙河屯守餽餉
中原無復寧歲况其不然憂患未易言也履險涉難可
以濟者其惟邁德寡怨之君子乎
又
示諭處患難不戚戚只是愚人無心肝耳與鹿豕木石
何異所謂道者何曾夢見舊收得蜀人蒲永昇山水四
軸亦近歲名筆其人已亡矣聊致齋閣不罪凂凟藤既
美風土又少訴訟優游卒歲又復何求某亦甚樂此安
土忘懷如一黃人元不出仕而已
又
久不奉狀懶慢之過遠辱信使慚愧交懷承被命再任
遠徼不足久留賢者然彼人受賜多矣晦之風績素聞
使者交章佇聞進擢以為交游故人光寵
與蹇序辰四首
欲一奉見豈徒然哉深有所欲陳者而竟不遂可勝歎
耶子由在部下甚幸但去替不遠耳輒有一書及少信
煩從吏甚不當爾恃眷必不深責季常可勸之一起深
欲圖其見坐處也一噱
又
前日已奉書昨日食後垂欲上馬赴約忽兒婦眩倒不
知人者久之救療至今雖稍愈尚昏昏也小兒輩未更
事義難捨去遂成失信想仁明必恕其不得已也然愧
負深矣乍暖起居何如閒廢之人徑往一見謂必得之
乃爾齟齬人事真不可必也後會何可復期惟萬萬為
國自重
又
江上一别今歲餘矣不謂尚蒙存記手書見及感愧不
可言衝涉薄寒起居佳安甚慰所望承奉使江表鄉閭
之末亦竊以為寵但罪廢之餘不可復自比數故舊書
詞過重只益惶悚旦夕欲遂一見惟冀順候自重
又
不得一見而别私情甚不足人常蔽於安佚而達於憂
患願深照此理况美才令聞豈久棄者耶
答濠州陳章朝請二首
錢塘一别如夢中事爾後契闊何所不有置之不足道
也獨中間述古捐館有識相弔矧故人僚吏相愛之深
者然終無一字以解左右蓋罪廢窮竒動輒累人故往
還杜絶至今思之慙負無量昨遠辱書問便欲裁謝而
春夏以來卧病幾百日今尚苦目病再枉手教喜知尊
體康勝貴眷各佳安罪廢屏居交游皆斷絶縱復通問
不過相勞愍而已孰知如公遠發藥石以振吾過者哉
已往者布出不可復掩矣期於不復作而已無緣一見
臨紙耿耿萬萬以時自重
又
每辱不遺時枉書問感愧深矣比日起居佳勝某自竄
逐以來不復作詩與文字所諭四望起廢固宿志所願
但多難畏人遂不敢爾其中雖無所云而好事者巧以
醖釀便生出無窮事也竊望憐察示諭學琴足以自娛
私亦欲耳但老懶不能復勞心耳有廬山崔閑者極能
此遠來見客且留之時令作一弄也江倅遞中辱書此
人回欲裁謝適苦寒𠻳而此人又告去甚急故未果且
為道此其子文格甚高議論與世俗異也可畏劉宗古
近過此甚安健絶無遷謫意江親亦可與言
與徐得之十首
適辱手簡具審起居佳勝知當少留雪堂所需字詩欵
曲為之此興國書可便遣也
又
數日相從遽别情悰惘然晚來起居佳勝後會未可期
惟萬萬以時自重
又
十一郎昆仲不及再别惟節哀慎重為禱葬期不遠想
途中不復滯留凢事稟議大阮為佳仍恕造次
又
昨日已别情悰惘然辱教喜起居佳勝風雨如此淮浪
如山舟中搖撼不可存濟亦無由上岸但闔戸擁衾耳
想來日亦未能行若再訪幸甚
又
逾年相從情均骨肉乍此遠别悵戀可知辱書承起居
佳勝為慰來日離此水甚慳澁不知趁得十五日上否得
之亦宜早發勉此歲月間早遂定居為佳也餘萬萬自
重
又
小兒蒙下問未暇上狀不罪宗人過望皆公之賜也叨
慁叨慁公不能無愧更為多致謝懇也
又
承舟御不遠數百里相從風義之重感慰何極經宿起
居何如郡中雖留數日竟少暇陪接又不得一候館舍
遂爾遠别可量悵惘
又
得之晚得子聞之喜慰可知不敢以俗物為賀所用石
硯一枚送上須是學書時矣知似太早計然俯仰間便
自見其成立但催促吾儕日益潦倒爾恐得之惜别又
復前去家中闕人抱孩兒深為不遑呵呵
又
别後所辱手教一一皆領罕遇信便不克裁謝甚愧負
也再到舊遊不見故人深為惘惘然喜久客牢落得遂
歸計也比日已還侍下起居佳勝會合何時臨書悵然
又
定省之暇稍葺閒軒簞瓢雞黍有以自娛想無所慕於
外也閩中多異人隠屠釣得之不為簮組所縻倘得見
斯人乎僕亦衰老強顔少留如傳舍耳因風時惠問
答程彛仲推官二首
闊别永久多難流落百事廢弛不復通問吾兄不忘疇
昔時枉遠書感怍不可言仍審比來起居佳勝又讀别
紙所寄山水園亭之勝廢卷閉目如到其間幸甚幸甚
吾兄潜德晚遇當遂光大惟厚自愛慰朋友之望
又
某與幼累皆安子由頻得書無恙元修去已久矣今必
還家所要亭記豈敢於吾兄有所惜但多難畏人不復
作文字惟時作僧佛語耳千萬體察非推辭也遠書不
欲盡言所示自是一篇高文大似把飯叫飢聊發千里
一笑會合無期臨書悽然
答君瑞殿直
春來未嘗一日閒欲去奉謁遂成食言愧愧辱書承起
居佳勝為慰君猷知四月末乃行猶可一見否乍暄惟
萬萬自重
與景倩
昨日辱訪大慰久渴經宿起居佳勝食已本欲奉謁適
陳季常來故且已衆客頗懷公高論可能只今一訪否
禮不當爾意公期我於度外也
與趙仲修二首
瘡病不往見而仁人敦舊屢承車馬感愧不可言雨涼
竊惟起居佳勝旦夕當獲面謝
又
公清貧更煩輟惠羊邊謹以拜賜使我有數日之飽公
亦乃無浹旬蔬食耶一噱
與人二首
兩日瘡痛殊甚不果見辱簡且喜佳勝二詩高妙讀之
喜慰幸甚病中裁謝草草
又
兩日瘡痛不出思渴思渴今猶楚痛未已鍾乳丸更求
數服吐血者復作也不罪不罪
與孟亨之
今日齋素食麥飯笋脯有餘味意謂不減芻豢念非吾
亨之莫識此味故餉一合并建茗兩片食已可與道媪
對啜也
與何聖可
辱示朱先生所著書詩詞義深矣淺學曾不足以窺其
萬一結髮求道篤老不衰世間有幾人而匏繫於此不
得一望其履幕慨嘆不已久廢筆硯無以報此嘉貺益
增愧赧
與毛維瞻
歲行盡矣風雨凄然紙窗竹屋燈火青熒時於此間得
少佳趣無由持獻獨享為愧想當一笑也
與劉器之
辱書極論内外丹亊劣弟初不及此受賜多矣輙拜呈
方丈銘一首更告與敲琢看唐彦道處亦有一贊并為
看過因家兄龜年行奉啓半醉中書字不謹
代夫人與福應真大師
久不聞法音馳仰殊深即日遠想起居安穏兒從夫遠
謫百念灰滅持誦之餘幸無恙何時復見一洗嶺瘴春
寒千萬為法自重不宣旌德縣君王氏兒再拜
答開元明座主二首
久别思企不忘辱書具審法履安勝為慰賢上人前年
來此尋往金山多時不得消息不知今安在也石橋用
工初不滅裂云何一水便爾敗壊無乃亦是不肖窮蹇
所累耶何時復相見千萬保愛
又
開元大殿非吾師學行人神響應安能便成可喜可喜
此書附聖傳塗中更不封勿訝勿訝
與無釋老師
吾師要寫大字特為飲酒數杯只用尋常小筆作二額
八字者可入石六字可上碑兩旁刻年月日及官位姓
名字小不稱大伽藍示及大筆皆市人用者不可使也
惠及竒菽感服之至
與清隠老師二首
黃長生人來辱書承起居佳勝為慰示及黃君佳篇及
山中圖刻欲令有所記述結緣淨境此宿所願也但多
病久廢筆硯里中故人屢有求詩文者皆未能副其請
也千萬勿訝
又
淨因之會茫然如隔生矣名言絶境寤寐不忘何日得
脱纓絆一聞笑語思渴思渴
與人
辱書承起居佳勝竒墨吾儕共寳併蒙輟惠慙悚之甚
敬佩厚意也
與金山佛印禪師(離黃州)
辱書伏承道體安佳甚慰馳仰見約遊山固所願也方
廹往筠州未即走見還日如約怱怱布謝
與王文甫
數日不審尊候何如前蒙恩量移汝州比欲乞依舊黃
州住細思罪大責輕君恩至厚不可不奔赴數日念之
行計决矣見己射得一舟不出此月下旬起發沿流入
淮泝汴至雍丘陳留間出陸至汝勞費百端勢不得已
本意終老江湖與公扁舟往來而事與心違何勝慨歎
計公聞之亦凄然也甚有事欲面話治行殊未集冗廹
之甚公能兩三日間特一見訪乎至望至望元弼藥并
書乞便與送達三五日間買得瓷器更煩差人得否
與王慶源
窮僻少便久不上狀竊惟退居以來尊體勝常黑頭謝
事古今所共賢二疎師傅淵明縣令均為高退昔人初
不為優劣也謹以此為賀二子學術成就瑞草橋果木
成隂卧想數年出仕無一可愧者此又有餘味矣除却
虛名外物不知文太師何以加此想當一笑也某蒙恩
量移汝州回念墳墓心目斷絶方作舟行何時復到汝
到後又須營辦生事此身漂然奉羡何及乍熱惟萬萬
順時自重
與楊元素二首
陳主簿人還領手教伏承比日台候萬福深慰馳仰人
物豐盛池館清麗足供嘯咏之樂數日來人皆云公移
徐州雖未是實語然理當如此惟汲汲行復遷擢矣某
本欲秋間往見而汝州之行度不可免見治裝舟行自
洛陽出陸百八十里至汝雖繚繞邅回然久困資用殆
盡决不能陸行耳無緣詣别惟望順時為國自重
又
城南有亞父塚然非也塚在居巢城北有劉子政墓昔
欲為起一祠堂以水大不果公若有餘力為成之亦佳
城西有楚元王墓曾出獵至其下石佛山亦佳觀
與胡道士
昨日起離中途逆風吹往北岸幾葬魚腹知之二詩錄
寄到後幸一兩字附逓至他州貴知逹玉芝善守護無
為有力者所取餘惟保愛
與人
久不奉書叠承枉教字慰感良深比日起居佳勝汝郡
務簡儒師清閒於此相從豈非甚幸區區非面莫究令
兄不敢别狀乞道懇
與佛印禪師三首
專人來辱書累幅勞問備至感怍不己臘雪應時山中
苦寒法體清康一水之隔無緣躬詣道場少聞謦欬但
深馳仰
又
夢想高風忽復披奉欣慰可知但累日煩擾為愧耳重
承人船相送益用感怍别來法體何如後會不遠萬萬
保練
又
專人來復書教并偈捧讀慰喜且審比日法體安穏幸
甚幸甚今聞秀老赴召為衆望公來長廬如何如何某
方議買劉氏田成否未可知須臾留數日携家入山决
矣殤子之戚亦不復經營惟感覺老憂愛之深也太虛
已去知之
答賈耘老四首
久不奉書尚蒙記錄遠枉手教且審比日動止佳勝感
慰兼集寄示石刻足見故人風義之深具與世異趣也
新詩不蒙錄示數篇何也貧固詩人之常齒落目昏當
是為雙荷葉所困未可專咎詩也某髮少加白耳餘如
故未緣往見萬萬自愛
又
僕已買田陽羡當告聖主哀憐餘生許於此安置幸而
許者遂築室於荆溪之上而老矣僕當閉戸不出公當
扁舟過我也醉甚不成字不罪見滕公且告為卑末送
相子來揚州
又
久放江湖不見偉人昨在金山滕元發以扁舟破巨浪
來相見出船巍然使人神聳好箇没興底張鎬相公見
時且為致意别後酒狂甚長進也老杜云張公一生江
海客身長九尺鬚眉蒼謂張鎬也蕭嵩薦之云用之則
為帝王師不用則窮谷一病叟耳
又
今日舟中無他事十指如懸槌適有人致嘉酒遂獨飲
一杯醺然徑醉念賈處士貧甚無以慰其意乃為作怪
石古木一紙每遇飢時輒以開看還能飽人否若吳興
有好事者能為君月致米三石酒二㪷終君之世者便
以贈之不爾者可令雙荷葉收掌須添丁長以付之也
與千之姪
必強姪近在泗州得書喜知安樂房眷子孫各無恙秋
試又不利老叔甚失望然慎勿動心益務積學而已人
苟知道無適而不可初不計得失也聞姪欲暫還鄉信
否叔舟行幾一年近於陽羡買得少田意欲老焉尋奏
乞居常見邸報己許文字必在南都此行略到彼葬却
老妳二姨(子由乾妳也)住二十來日却乘舟還陽羡姪能来
南都一相見否叔甚欲一往見𫝊正自惟罪廢之餘動
輒累人故不果爾甚有欲與姪言者非面不盡想不憚
數舍之遠也寒暖不定萬萬自愛
與潘彦明
别來思念不去心遠想起居佳安眷愛各無恙不見黃
榜未敢馳賀想必高捷也某兩曾奉書逹否屢夢東坡
笑語覺後惘然也已買得宜興一小莊且乞居彼遂為
常人矣公必已赴省試謾發此書不復覼縷惟千萬保
愛
與開元明師五首
奉别累年舟過境上懷想不忘遣人惠書知法體安穏
感慰兼集咫尺無由往見萬萬自愛
又
石橋之壊每為悵然吾師經營非不堅盡當由窮蹇之
人所向無成累此橋耶知尚未有涯但勿廢此志歲豐
人紓會當成耳僕已得請居常州暫至南京即還南也
知之
又
中前經過幸聞清論深欲還日再上謁以數相知約在
棲賢且自德安徑赴之遂成食言悚息不巳比日法體
何如拙詩一首聊以寄一時之事耳不須示人切祝切
祝
又
久復一見甚以為慰泥雨遠煩瓶錫不克欵語但有感
怍乍遠千萬保愛
又
近過南都見致政太保張公公以所藏禪月羅漢十六
軸見授云衰老無復玩好而私家畜畫像乏香燈供養
可擇名藍高僧施之今吾師遠來相别豈此羅漢契緣
在彼乎敬以奉贈亦太保公之本意也
答王定國三首
辱惠書并新詩妙曲大慰所懷河凍膠舟咫尺千里意
思牢落可知得此佳作終日喜快滯悶冰釋幸甚近在
常置一小莊子歲可得百石似可足食非不知揚州之
美窮猿投林不暇擇木也承欲一相見固鄙懷至願但
不如彼此省事之為愈也
又
禦瘴之術惟絶慾練氣一事本自衰晚當然初不為瘴
而作也其餘坦然無疑雞猪魚蒜遇著便吃生老病死
符到奉行此法差似簡徑也君實常云定國瘴烟窟裏
五年面如紅玉不知道能如此否老人知道則不如爾
頑愚即過之先帝升遐天下所共哀慕而不肖與公蒙
恩尤深固宜作挽詞少陳萬一然有所不敢者耳必深
察此意無狀罪廢衆欲置之死而先帝獨哀之而今而
後誰復出我于溝壑者歸耕没齒而己矣
又
近絶少過臨賓客知其衰懶不能與人為輕重見顧者
漸少殊覺自幸昨日偶見子華嗟歎老弟之遠外蒙囑
聞過必相告吾弟大節過人而小事亦不經意正如作
詩高處可以追配古人而失處亦受嗤於拙目薄俗正
好點檢人小疵不可不留意也
答靈鷲遵老二首
前日壁間一見新偈便向泥土上識君今日復蒙古藤
奇句益知前言之不妄也然既傳之諸祖何不自家留
使既己倒持輒當逆化呵呵
又
叠辱手教且審法體佳勝扇子妙句開發良多本欲攀
和恐久立大衆呵呵
東坡全集卷八十一
