梁谿遺稿卷一
宋尤袤撰
君子堂
堂堂文簡公一世夔與臯君子哉若人此言聖所褒遺
愛在斯民誰能薦牲牢獨有坐嘯地清風仰彌高(陳耆卿赤)
(城志云太平興國三年畢文簡公士安來守郡真宗有君子人之稱堂以是名)
節愛堂
誰憐窮山民糠籺不自贍紛紛死溝壑往往困征歛夫
惟節與愛是謂仁且儉揭茲聖人言聊用自鍼砭(陳耆卿云)
(節愛堂在君子堂右舊曰燕豫淳熙四年尤守更今名)
凝思堂
失脚墜塵網牒訴擾我懷公庭了官事時来坐幽齋天
風肅泠泠山鳥鳴喈喈我思在何許獨對蒼然崖(陣耆卿云)
(凝思堂淳熙四年尤守建)
樂山堂
草堂有遺基榛莽歲月久我来始經葺挹翠開戶牖羣
山供笑傲萬象皆奔走所以名學山欲企仁者夀(陳耆卿云)
(樂山堂淳熙三年尤守建)
匿峰亭
小亭在山背不見山巍巍但見四面風輻湊朝宗之深
藏固甚智自牧甘處卑一謙受四益是以能不危(陳耆卿云)
(匿峯亭淳熙四年尤守建取孫綽賦匿峯千嶺之句)
駐日亭
攀梯上甓級小憩得危亭一覽盡寥廓四山聳寒青浩
若凌太虚翩如逐遐征昏花拭病目望處增雙明
右六首見陳耆卿赤城志
己亥元日
玉歷均調歲啟端東風又逐斗樞還蕭條門巷經過少
老病腰肢拜起難白髮但能欺槁項青春不解駐朱顔
餘齡有幾仍多幸占得山林一味閒
次韻德翁苦雨
十年江國水如淫怕見三秋雨作霖可念田家妨卒歲
須煩風伯蕩層隂禾頭昨夜憂生耳木德何時却守心
兀坐書忩詩作祟寒蟲嗚咽伴愁吟
梅
不奈雪埋照可堪風漏香天寒無疹粟日暮有嚴妝桃
李真肥婢松筠共老蒼合教居第一獨自占年芳
和渭叟梅花
不避風霜苦自甘丘壑潛未禁沾額角信好插梳尖春意
已張本寒威今解嚴殷勤留客意尚許隔牆覘
梅花
冷豔天然白寒香分外清稍驚春色早又喚客愁生待
索巡簷笑嫌聞出塞聲園林多少樹見爾眼偏明
蠟梅
破臘驚春意凌寒試晚妝應嫌脂粉白故染麯塵黃綴
樹蜂懸室排筝雁著行圑酥與凝蠟難學是生香
次尹明梅花
江北江南天未春陽和先已到孤根斜枝冷落溪頭路
瘦影扶疎竹外村水部未妨時遣興玉妃誰復與招魂
天寒好伴羅浮醉明月清風許重論
梅花二首
竹外籬邊一樹斜可憐芳意自萌芽也知春到先舒葉
又被寒欺不放花索笑幾回驚歲晚相思一夜繞天涯
直須待得垂垂發踏月相攜過酒家
冷蘂疎枝半不禁眼看芳信日駸駸雪霜不管朝天面
風月能知匪石心望遠可無南北使客愁空費短長吟
年年准擬花排恨不道看花恨更深
落梅
梁谿西畔小橋東落月紛紛水映空五夜客愁花片裏
一年春事角聲中歌殘玉樹人何在舞破山香曲未終却
憶孤山醉歸路馬蹄晴雪襯東風
入春半月未有梅花
枯樹扶疎水滿池攀翻未見玉團枝應羞無雪教誰伴
未肯先春獨探攴幾度杖藜貪看早一年芳信未開遲
留連東閣空愁絶只誤何郎作好詩
德翁有詩再用前韻三首
文章仙伯記仇池每想横斜竹外枝未放柔柯攢玉雪
稍看紅蔕染燕支别来望遠憑誰寄老去尋春只恐遲
把酒問花花解語定應催促要新詩
駐馬黃昏遶曲池幾回踏雪問南枝不應春到花猶未
定恐寒侵力不攴隴上已驚傳信晚樽前只想弄妝遲
臨風不語空歸去獨立無憀自咏詩
嘗記尋芳到習池攀條頻認去年枝曉穿曲徑千林去
晚度危橋一木支不避春寒來得得只緣人望故遲遲
無錢可辦羅浮醉報荅春光只有詩
次韻渭叟蠟梅
快瀉鵝黃逗小春要將香色鬭清珍蠟丸暗坼東君信
梔貌寧欺我輩人聲價未輸何遜早詩篇早見豫章新
渾金璞玉争多少要與江梅作近親
雪
睡覺不知雪但驚忩戶明飛花厚一尺和月照三更草
木淺深白丘塍高下平饑民莫咨怨第一念邊兵
甲午春前得雪三首
寒聲昨夜響蕭蕭逗曉階前亦已消殘臘距春無幾日
一年飛雪只今朝微陽欲動梅驚萼餘潤纔沾麥放苗
天意未能違物意漫留殘白占山腰
飛霙回旋逐風飄爽氣令人意欲消荏苒流年春送臘
殷勤密雪暮連朝冬回庾嶺花無數烟煖藍田玉有苗
一飽自今真有望更看南畝麥齊腰
凍雲排陣擁山椒待伴還應不肯消皎月冰壺千頃夜
冷烟茅屋幾家朝梅枝堆亞難尋萼萱草侵凌不辨苗
殘甲敗鱗隨處是被誰敲折玉龍腰
正月二十八日夜大雪
一冬無雪潤田疇渴井泉源凍不流昨夜忽飛三尺雪
今年須兆十分秋占時父老應先喜忍凍飢民莫漫愁
晴色已回春氣候晚風摇綠看来牟
别李德翁
長恨古人少斯人今古人二難俱益友兩載覺情親世
態深難測心期久益真相看俱半百此别倍酸辛
别林景思
二年無德及斯民獨善從游得此君囊乏一錢窮到骨
胸蟠千古氣凌雲論交却恨相逢晚别袂真成不忍分
後夜相思眇空闊尺書應許雁知聞
送朱晦菴南歸
二年摩手撫瘡痍恩與廬山五老齊合侍玉皇香案側
却持華節大江西鼎新白鹿諸生學築就長虹萬丈堤
待哺饑民偏戀德老翁猶作小兒啼
送提舉揚大監解組西歸
征轅已動不容攀回首棠隂蔽芾間為郡不知歌舞樂
憂民贏得鬢毛斑澄清未展須持節注想方深合賜
環從此相思隔烟水夢魂飛不到螺山
送吳待制帥襄陽二首
方持紫橐侍西清忽領雄藩向暑行誰謂風流貴公子
甘為辛苦一書生詞源筆下三千牘武庫胷中十萬兵
從此君王寬北顧山南東道得長城
欲將盤錯試餘鋒故擁旗麾訖外庸南峴北津形勝地
前羊後杜昔賢蹤不妨倒載同民樂自有輕裘折鹵衝
努力功名歸報國莫思山月與林鐘
海棠
兩株芳蘂傍池隂一笑嫣然抵萬金火齊照林光灼灼
彤霞射水影沉沉曉妝無力燕支重春醉方酣酒暈深定
自格高難著句不應工部總無心
玉簪花一名鷺鷥
一種幽花迥出塵孤高恥逐豔陽辰瑶枝巧插青鸞扇
玉蘂斜欹白鷺巾難與松筠爭歲晚也同葵藿趁時新
西風昨夜驚庭綠滿院清香惱殺人
拄杖
久矣相隨若弟昆周旋險阻不須論斷橋測水露半影
野路擉泥留亂痕癡坐自憐今日懶顛持敢忘昔年恩
得君分付吾何恨休向林間打睡門
劉屯田墓壯節亭
西澗當年卜考槃便於神武挂衣冠後生無復知前輩
故老猶能說長官三尺荒墳埋玉冷百年壯節倚天寒
表章賴有羣臣力誰把生芻奠酒盤
送趙子直帥蜀得須字二首
射策當年首漢儒去登雲路只斯須飽聞治最誇閩郡
已有先聲到益都壯略定羌元自許宗英帥蜀舊来無
前驅叱馭休辭遠看取東歸上政塗
帝念西南在一隅簡求才德應時須羌彝種落誇威令
秦隴關河聽指呼自古功名多少壯及今談笑定規模
玉山舊政人誰記應掃棠隂看畫圖
右三十二首見方回瀛奎律髓
庚子歲除前一日游茅山
犯寒出行邁值此歲云除剛風駕飈輪送我游清都華
陽第八天仙聖之所居洞小不容人中寬如室廬横前
大谿水於焉限塵區其右萬石林錯落空翠圖茅庵著
深秀細路緣崎嶇幽泉見客喜頗亦類逃虚山深日易
曛捷徑趨元符琳宫照金碧天籟鳴笙竽側睨白雲峰
前瞻赤沙湖金壇聳百丈隂洞通七塗俯視人間世擾
擾真蟲蛆早以冗陋質忝分赤城符豈悟夙昔緣復造
神霄墟平生夢寐處恍若登華胥歸来拜綠章足力尚
有餘珍館十六所安能遍遨娱窮探恨不盡太息仍躊
躇
右一首見劉大彬茅山志
游張公洞(并序)
舟次湖洑侍季父伯兄游洞靈步行五百里夾道皆
喬木參天鶴巢其上若笑若咳澗水㶁㶁鳴聲甚
悲殆不類人間也入洞靈宫覽前賢留題徘徊久之
由石徑里許達于洞洞深數十丈磴道險絶俯僂僅
可下下寬廣容數百人大石林立或下聳欲落若劔
盾矛戟相撐拄或甍連崛起而不斷若虎豹蹲伏俯
踞而拏攫中有小門持炬乃得入丹竈井田在焉由
石罅而上皆竒石怪形莫名其狀旁行屈曲益深遠
不可到其陽有懸崖滴乳水水流澗谷乍細乍大自
成宫商横澗得小閣可憩朱藤纏絡崖上丹花簌簌
下墜芬芳襲人毛髮凜然欲少留而大風作遂歸余
游山川多矣茲游最可紀因成五百字貽我同志以
備他日觀覧焉
吾聞荆漢南有地仙所宅十年勞夢想今日著脚歴扁
舟下湖洑水漲沒沙磧結纜小橋旁杖藜從此適平岡
面陂陀疊嶂堆襞積行行三兩里夾道喬木植其木幾
合抱其高乃千尺風生萬壑響日照四山赤時摇樹林
杪忽見屋宇脊宫門何峥嶸古道頗脩直長廓景曀曀
崩殿人寂寂寥落昔賢題摩挲壁間墨捫蘿上層巔俯
瞰得深窟危梯交支撐鳥道穿詰屈投身乍寬間跼步
仍逼窄攀援愁顛躋傲睨驚險僻懸崖朵頦頷亂石供劍
戟白雲何時横乳溢或自滴中空正澒洞了不見天隙
冥行迷近遠傴僂猶擿埴巉巖豈人工隠軫入地脈窮
幽或篝火俯跪僅容席仙壇尚故處丹竈儼遺跡山蟲
鳴咿嚘野鼠聲嘖唶傳聞老父語以往真莫測中有白
玉堂横絶巨石塞傍連洞庭野欲去不可極潛窺目光
旋縱走膝無力邅迴步西徑突兀出峭壁樅風高枝樛
藤蔓青隂羃芳草何芊緜丹花亦狼籍躊躇古亭上
頫仰幽澗碧玎璫下流水磊磈欲落石雖云培塿高氣
與嵩華敵其南有空穴澹瀩殷幽黑隂風牙吞吐冷氣
森噴逼蛟龍久伏藏金玉閟簡冊靈蹤信茫昧幻怪紛
慘戚將無神物守欲與世壤隔平生丘壑念蚤歲泉石
癖豈不思三山所恨無六翮樂哉茲辰遊逸興潛有激
仙翁在何許綠髮尚如昔髣髴笙簫聲徘徊鸞鶴翼俗
緣磨不盡夢境坐形役何階築衡茅幽時窮日夕風雲
西北起天地忽改色倉皇促歸舟造物豈戲劇良遊易
乖忤真賞難再得寄語山中人重來儻相識
右一首見沈敇荆溪外紀
題雲海亭
亭前山色繞危欄亭下波濤直浸山波上漁舟亭上屋
相看渾在畫圖間
右一首見咸淳毘陵志
青山寺
峥嶸樓閣插天開門外湖山翠作堆蕩漾烟波迷澤國
空濛雲氣認蓬萊香銷龍象輝金碧雨過麒麟剝翠苔
二十九年三到此一生知有幾回来
聽鶯閣
春催金谷曉一望百花齊不作遼西夢從渠著意啼
右二首見無錫新志
梁谿遺稿卷一
