笠澤藂書卷五唐陸龜蒙撰
補遺詩
築城詞(二首)
城上一培土手中千萬杵築城畏不堅堅城在何處
莫歎將軍逼將軍要郤敵城高功亦高爾命何勞惜
古意
君心莫淡薄妾意正棲託願得雙車輪一夜生四角
美人
美人抱瑤瑟哀怨彈别鶴雌雄南北飛一旦異棲託諒
非金石性安得宛如昨生為並蔕花亦有先後落秋林
對斜日光景自相薄猶欲悟君心朝朝佩蘭若
感事
將軍被鮫函秪畏金矢鏃豈知讒箭利一中成赤族古
來信簧舌巧韻凄鏘曲君聞悅耳音盡日聽不足初因
起毫髮漸可離骨肉所以賢達心求人須任目
贈遠
茱萸匣中鏡欲照心還懶本是細腰人别來羅帶緩從
君出門後不奏雲和管妾思冷如簧時時望君暖心期
夢中見路永魂夢短怨坐泣西風秋忩月華滿
别離
丈夫非無淚不灑離别間仗劍對樽酒恥為游子顔蝮
蛇一螫手壯士疾解腕所思在功名離别何足歎
井上桐
美人傷别離汲井常待曉愁因轆轤轉驚起雙栖鳥獨
立傍銀床碧桐風嫋嫋
門前路
門前向城路一直復一曲曲去日中還直行日暮宿何
必日中還曲途荆棘間
引泉詩(睦州龍興觀老君院作)
上嗣位六載吾宗㓨桐川余來拜旌戟詔下之明年是
時春三月繞郭花蟬聯嵐盤百萬髻上插黃金鈿授以
道士館置榻於東偏滿院聲碧樹空堂形老仙本性樂
凝澹及來更虚玄焚香禮真像盥手披靈編新定山角
甬烏龍獨巉然除非净晴日不見蒼崖巔上有拏雲峯
下有噴壑泉泉分數十汊落處皆峥潺寒聲入爛醉聒
破西忩眠支笻起獨尋秪在牆東邊呼僮具畚鍤立鑿
莓苔穿灇漴一𣲖墮練帶橫斜牽亂石抛落落寒流響
濺濺狂奴七里瀨縮到疎楹前跳光潑半散涌沬飛㳬
圓勢束三峽掛瀉危孤磴懸曾聞瑶池溜亦灌朱草田
鳬伯弄翠蕊鸞□舞丹烟凌風捩桂柂隔霧馳&KR1608;船况
當玄元家當著道德萹上善可比水斯文參五千精靈
若在此肯惡微波傳不擬争滴瀝還應會淪漣出門後
飛箭合勢浮青天必有學真子鹿冠秋鶴顔如能輔余
志日使疏其源
素絲
園客麗獨繭詩人吟五緵如何墨子淚反以悲途窮我
意豈於是願參天地功為綫補君衮為絃繫君桐左右
脩闕職宫商還古風端然潔白心可與神明通
陸龜蒙傳
陸龜蒙字魯望元方七世孫也父賓虞以文歴侍御史
龜蒙少高放通六經大義尤明春秋舉進士一不中往
從湖州刺史張摶遊摶歴湖蘇二州辟以自佐嘗至饒
州三日無所詣刺史蔡京率官屬就見之龜蒙不樂拂
衣去居松江甫里多所論撰雖憂幽疾痛貲無十日計
不少輟也文成竄槀篋中或歴年不省為好事者盜去
得書熟誦乃錄讐比勤勤朱黃不去手所藏雖少其精
皆可傳借人書萹秩壊舛必為輯褫刊正樂聞人學講
論不倦有田數百畆屋三十楹田苦下雨潦則與江通
故常苦饑身畚鍤茯刺無休時或譏其勞荅曰堯舜黴
瘠禹腁胝彼聖人也吾一褐衣敢不勤乎嗜茶置園顧
渚山下歲取租茶自判品苐張又新為水說七種其二
慧山泉三虎丘井六松江人助其好者雖百里為致之
初病酒再期乃已其後客至絜壺置杯不復飲不喜與
流俗交雖造門不肯見不乘馬升舟設蓬席齎束書茶
竈筆牀釣具往來時謂江湖散人或號天隨子甫里先
生自比涪翁漁父江上丈人後以高士召不至李蔚盧
擕素與善及當國召拜左拾遺詔方下龜蒙卒光化中
韋莊表龜蒙及孟郊等十人皆贈右補闕陸氏在姑蘇
其門有巨石遠祖績嘗事吳為鬱林太守罷歸無裝舟
輕不可越海取石為重人稱其廉號鬱林石世保其居
云
後序
進退取捨君子之大節惟循於道而不悖然後無愧於
聖人之門非明輕重之理知好惡之正者未有不為物
所勝也天隨子居衰亂之世仕不苟合家於松江躬勞
苦甘淡薄而以讀書考古為事所養者厚故其為文氣
完而志直言辯而意深一歸於尊君愛民崇善沮惡兹
非所謂循於道而不悖者耶世所傳藂書多舛謬衮既
至是邑想其遺風因求善本校證刊之於板俾覽者非
獨玩其辭而已矣於其志節將有取焉政和改元季夏
四日毗陵朱衮記
續補遺(此後四賦乃蜀本有之今添入)
微涼賦
椒梧既謝(越椒閩梧)屈原增傷菱先雁敗柳徇蟬荒日落深
宫十四等皆為麗絶雲愁大澤九百里盡欲飛揚暑退
未退宵長未長傍寳階(一作曲檻)以尋冷當綺疏而薦香飄
飄拂拂悄悄悵悵省團扇以搖清泥瑤琴而泛雅石穏
將卧笻輕欲把沈尹見王筠佳詠不覺書之謝傳感桓
伊哀筝無端涕下單棲悟早共賞情多應從遠壑定降
明河病樹一枝度日空懷越奏輕帆十幅乘秋好唱湘
歌殷浩休談楊弘自舞粉初漬而題媚塵適消而盡古
正在安榴館裏寂寞饒潘暫登酸棗臺時凄涼付庾潛
生翠被暗著金樓銖銖減癖斛斛量愁草玄者遂貧無
暇梯附者結客而遊暮雨陵邊有魏主常聞之樂夕陽
池上有蔡姬曾蕩之舟恨鎖疎烟衿披遠水霧桂方澹
風篁或倚鄂侯之餘冷猶在江令之宿酲初起道氣全
衰離情遍駛許玉斧神超碧落仰接應難成花君怨别
青宫追傷未已
秋蟲賦
敗壁秋立昆䖝夜鳴蠆者角者旁行却行一不知其詭
狀空太息於繁聲俱霑品彙共費生成穴隂階而負固
抱枯蘚以圖榮退無力役進不争名體肖翹而易動音
嗚咽而難平深宫淚迸逆旅魂驚香殘漏永月昊樓明
謝臨川行樂微吟應侵古調劉越石登陴坐嘯更裊餘
清唧噴懷讒悽嘶往愬縷急如斷絃夭欲怒或自竒而
不屈或相先而並妬亦有騷客裁錄詞人暫賦已矜床
下之光輝遽笑草間之霜露悲夫病枕潛移愁屏屢顧
耿耿宵夢悠悠遠趣朱雲沒後方知直氣無前馮衍歸
來始歎高才不遇
塵尾賦
謝文静桓宣武王東亭郄北府相與叩易論玄驅今駕
古散入神明之頥中稽道德之祖理窟未窮詞源漸吐
支上人者浮圖其形左擁竹杖右提山銘於焉就坐引
若潛聽俄而齧缺風行逍遙義立不足稱異纔能企及
公等盡矚當仁咸云俯拾道材乃攝艾納而精爽捉&KR1608;
柄以揮搰天機發而萬目張大壑流而百川入嗟乎世
路﨑衺蕆訛掩瑕陽矜㽵而静嘿暗奔競而喧嘩貞襟
柴棘奥旨泥沙雖然絶代清談客置此那同王謝家
幽居賦
陸子居舍吳東距長洲故苑一里闔關不通人事且欲
吟詠情性曰燕居則仲尼有之矣曰卜居則屈原有之
矣曰閑居則潘岳有之矣曰郊居則沈約有之矣既抱
幽憂之疾復為低下之居乃作幽居賦其序云余少學
窮立早持堅白其生也懸贅附疣其材也戴癭㘅瘤居
無養拙之資出有倦游之歎初張蓬矢嘗逞志於四方
末佩桃符敢違仁於一日雖家風未泯而世德全衰門
等韋平林兼魏邴激清芬而鎮俗追邪望於圖形荀勗
乃天下表儀裴秀為朝端領袖朱輪十乘紫誥千萹炳
若星辰煥乎竹帛俯觀圖牒謬辱孫謀五鼎蕭條賜書
零落淶工酒保幾欲沈淪故栗空桑屢瞻摧折劉起劉
毅俱無儋石之儲許邁許詢但有山林之志思鑿坏而
遁聊倚樹而吟師道氣於龜腸扣兵鈐於魚腹窮年學
劒不遇白猿隔日伏痁未逢黃鷁止則葭牆艾席行則
葛屨柴車仲宣方翫於棋枰叔夜還眠於鍜竈既知草
知晦朔木讓榮枯因推墨别為三始悟儒分至八何晏
之言道德不及王生鄭玄之注春秋才同伏氏初陳梗
槩漸入精微探桓範之智囊掘張憑之理窟遺其耳目
然復為之聰明差若毫釐焉足言乎大小加以病惟鬭
蟻刀止戡蟬簾幃非翡翠之榮鐘鼓豈鶢鶋所樂遂非
衡泌聊以棲遲建一畆之宫忝稱儒者置十金之産雅
叶中人晏子以囂塵可容曹公以泥水自蔽羅含宋玉
常居出於荆蠻蕭相武侯亦潛居於僻陋楊德祖家惟
弱柳殷仲文庭只枯槐馮列薑辛繁欽蘭碧安有稻名
半夏藥號恒春長榆亦降星精脩竹乃生雲母潘岳館
裏嘗聞柰素瓜甘庾信園中亦話棗酸梨酢(且故切)切觀
留詠惟尚清風今古攸同聖賢何遠武仲游於沛澤伊
尹耕於有莘子欲無言回不願仕神交六位方為賣卜
之人歌動五噫始作賃舂之客况布縚綸帽尚足朝昏
羽扇貂裘猶堪寒暑得以書袖虎僕射用牛螉自理茶
租閑披釣褐經稱小品還下二百籖賦謂名都略點八
十處下問得犂塗之義涂聽聞愬怒之詩既已逢原遂
成摛翰非因授簡初擬遺鞭不能粉飾大猷且用玄黃
裨說貽於好事希從得意而傳責以壯夫甘受子雲之
笑賦云
泰伯勾吳通侯舊里地接虎丘門臨鶴市比顔巷兮非
陋方賜牆兮猶峙樂令有名教之樂必以仁行莊生乃
道家者流咸從達起彼既得矣余何謝焉欲神游於浩
氣法天隠於遺編魯仲孫衣止七升之布欒武子食無
一卒之田賤不容憂貧惟可賀冥心而姑務藏疾卷舌
而誰能擊墜争先敢脫乎牛車自給方營於馬磨噫秦
時亡命競作帝師吁漢末遺臣皆稱王佐吾焉用此僕
病未能藝合歡求解表之力餌陟釐明攻冷之微悲少
歌於趙壹喜長嘯於孫登萬古騷人遠追乎橘浦百金
&KR0008;事近出於松陵亦慕偷桃還怜嗜艾(芰)何悲尺蠖之
屈未損丈夫之志投簪隠几聊思夷甫談玄搦札彈毫
聊效文通奏記夫静者&KR0997;之君名者實之賓進不參於
多士退宜追乎逸人煩原土之五(闕)託高風之四鄰纔
袪燥濕稍遠囂塵以日繫時且復窮於魯史穿池種樹
正欲類於齊民室乏崇壇墉非縮板因坎宿以為洫謝
蒙蘢而表限孟戒無是非之心阮通能青白之眼龜床
鹿幘訝將隠兮何遲橡飯菁羹笑謀生之太簡是知名
安可釣筆不堪畊有白鳳之才乃先為贅客有彫龍之
辯然後為狂生雄自投而幾死襧流慟而將行外嬖方
施孟子虚陳乎仁義中說既勝韓非徒恃其縱橫况復
支離壹鬱尫陋蹇吃才甚微而寡文體素羸而多疾隂
鏗藥銚披曉幌以皆來徐邈酒鎗擁寒爐而必出自然
忘物我混窮通將大宗師理叶與握真宰情同優游塞
馬脫落冥鴻竊慕王晞眷戀於芳辰美景深符謝眺留
連於明月清風得不分碕岸而飾荒臺輟金錢而植佳
樹蒪絲兮欲流千里草帶兮初圍十步頽垣抱碧無非
海髮山衣暗座飄香盡是松肪桂蠧加以籬邊種菊後
堂生萱覆林之新桐乍引臨忩之舊竹猶存花妨過帽
柳礙移門夢去而雲遮絶洞樵歸而水遶孤村遇境逍
遙就魚鳥之性樂開襟散誕見羲皇之道尊早濯玄泉
屢游庭菀憂度癈而將落懼無文而不遠豹管間窺羊
岐忘返搜束晰之亡缺補陳農之遺遁梁世祖府充名
畫或得竒蹤任敬子家聚羣書率多異本何嘗髣髴莫
究分毫徒羨玉杯珠柱(上書名下琴名)之號美象格犀簮之態
高寧容樸野不稱蓬蒿悵殘編之未構奚雅具之為勞
况乎棲平蕪古木之地壮披褐擁萹之事宜其梓合巾
葙藤交餅笥炊粃粺以為食割瓠&KR1365;而作器荷條而行
據梧而睡妖寧勝德休占賈誼乘塵醉可全真但舞王
戎如意其間豁爾此外蕭然姜肱則惟眠一被江革則
還留夾氈望夫子之門牆仍過數仞顧先生之履襪不
啻雙穿敢驚時而獨行聊收視而返聽豈可浪發志關
虚搖譚柄夜將半而誰客月每旦而誰評(去聲)清言不屈
孫劉詎減於中軍善講無窮支許那輕於小令或抽易
軸叩玄端演精微於簡易消淡泊於圖難澄如止水&KR0034;
(則音)若長竿與(去音)牛心者赴敵持麈尾者登壇交衡而矛
戟初利頓挫而風霜正寒興公雅韻仲祖旁觀始信何
才當指地於丞相方知習健抗彌天之道安彼濩落而
無容且蕭條而高寄兼耳目以咸外曷丘園之足賁幸
春物之内榮列天姿而見遺隂者負而陽者勝孰謂兩
儀瘠者緩而腴者先奚云一氣真宰難問洪鈞肯留人
間未適象表何求縱使陶烟霞而傲睨騎日月以嬉遊
乘剛直上躡景冥搜縱橫兮四海飛揚十洲閱仙苑之
琅書安能解愠傾落公之金醴幾得銷憂不假大招寧
馳别國悲故鄉之何在望平原之無極(陸鄉在平原乃遠祖所封之地)
歎鍾鼎之沈光向漁樵而騁力庚桑有道猶居㟪㠥之
顔接輿佯狂亦取杶(音椿)櫨之食徐誇下舍陶愛吾廬上
法於陵之畦圃旁分建業之村墟時牽殗□自把渠疏
友乏惠施莫解連環之義醫無文摰誰知方寸之虚存
其道而或通失其居而(闕)旅才將命兮分坎埳性與時
兮甘齟齬閑游廣澤願學弋於蒲且(弋或作戈)終蹈滄溟更
移家於苧嶼夫動以勞吾身静以沐吾神苟能推於用
捨自足究乎天人思任誕於窮檐何辭井臼不求容於
側徑何患荆榛湛(音沈)冥者樸素之源毁譽者浮華之撒
蓍名聚雪仍招死草之譏琴號落霞亦被枯桐之誚(一作說)
值聖則幽贊成功逢賢則雅音攸發同於德者大亦宜
然殷宗命相於巖下周武迎師於渭邊有山東北郭之
風纔能養素有左車右侯之計未足圖王嗟浩歎而哀
吟畏蘭彫而蕙歇清罇方豔於瑤水寳瑟坐凝於華月
歸田少接猶疑斥鷃追飛夜獵相逢可謂蕪菁搪突
笠澤藂書卷五
