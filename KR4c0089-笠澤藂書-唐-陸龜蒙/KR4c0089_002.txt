笠澤藂書卷二唐陸龜蒙撰
寒泉子對秦惠王
寒泉子(秦之處士)對秦惠王曰客有自趙來以約縱連横事
說大王者為誰惠王曰東周人蘇秦也寒泉子曰書十
上王不聽有之乎曰然其道如何王耶霸耶曰黜其霸
以隮王乎曰不然則何上書之煩而用之疎乎惠王曰
醯雞不能混雷霆嬰兒不能抗烏獲者響與力懸絶故
也蘇子誠辯矣安能以三寸舌謀山東諸侯使西面朝
秦者乎寡人非不知不破一領甲不折一隻矢之為利
也顧其猶捕風耳諸侯不可以一非一朝也齊桓晉文
之伯也始若膠附終若冰拆豈連雞不能俱上於棲而
已哉寡人塞耳義弗聞也寒泉子曰不然夫齊荆三晉
之人疾於兵久矣方城之金十九為兵一為鏄銚董澤
之蒲十九為榦一為箕棬父子兄弟之血前後濺野草
齊魂為燕氛趙骨化魏土悽痛之聲入金石出弦匏聞
之者悄慼酸屑泣不自禁一旦有人謂曰朝與秦連横
暮得帖帖安卧秦亦厭戰雖鼓牙頰未能吞諸侯秦休
而強吾亦勇而奮矣設有辯口奚能反覆乎大王不用
秦詔一武士斷其頸無令車輪輾關下土使關東諸侯
聞其言舍縱散横東向以倍秦大王出則奮氣入則包
羞及其殆也搜土地以奉讎國獨不念秦仲之業艱難
乎春秋紀事何面目見宗廟惠王卒弗用寒泉子畊於
鄙趙即封蘇季子為武安君六國果拒秦秦閉關十五
年
說鳳尾諾
或問予曰鳳尾諾為何等物圖耶書耶對曰予之所聞
自晉訖於梁陳已來藩邸之書凡封子弟為王則開府
辟僚屬取當時士有學行才藻者中是選其所下書東
宫則曰令上書則曰牋諸王下書則曰教上書則曰啟
應和文章則曰應令應教下其制一等故也其事行則
曰諾猶漢天子肯臣下之奏曰可也鳳尾則所諾牋之
文也綷䌨然䙰褷然織為繪莫的知既肯其行必有褒
異之辭若今之批荅案晉元帝為瑯邪王時帝美其才
令通習外事嘗使批鳳尾諾南齊江夏王鋒(降)高帝第
十二子甚憐之年五歲使學鳳尾諾下筆便工帝大悦
以玉麒麟賜之終未見其出鳳尾牋當番薄縷輕其制
作想精妙靡麗而非牢固者也殆將五百年必不能保
而存之好事者或云識(音志)妄矣且傳云仲尼在魯與陳
有問缶羊楛矢者皆知之及修春秋則遠者略近者詳
故曰立於定哀而指隠桓之日遠矣蓋聖人作大典不
可不慎則前所傳亦妄矣予學聖人之文者求其誠而
已矣又安可詐别數百年前事自以為賢哉君子慎所
傳無易
螢詩
肖翹雖振羽戚促盡疑冰風助流還急烟遮點暫凝不
須輕列宿纔可擬孤燈莫倚隨家事曾煩下詔徵
蟬
秖憑風作使全仰柳為都一腹清何甚雙翎薄更無伴
貂金換酒并雀畫成圖恐是千年恨偏令落日呼
秋熱
自昔秋捐扇今來意未衰慇懃付柔握淅瀝待清吹午
氣朱崖近宵聲白羽隨惣如南國候無復婕妤悲
戰秋辭
八月空堂前臨隙荒抽關散扇晨烏未光左右物態森
疎強梁天隨子爽騀(五可切)情慄&KR0008;軍庸之我當濠然而
溝壘然而牆纛然而桂隊然而篁杉巉攢矛蕉摽建常
槁艾矢束矯蔓絃張蛙合助吹鳥分啟行若革進而金
止固違隂而就陽無何雲顔師風旨伯蒼茫慘澹隳危
摵劃火蒙上焚雨比下棘如濠者注如壘者闢如纛者
亞如隊者析如矛者折如常者拆如矢者仆如弦者磔
如吹者瘖如行者惕石有髮兮盡纍木具耳兮咸馘雲
風雨煙乘勝之勢驕杉篁蕉蔓敗北(踣)之氣摵天隨子
曰吁秋無神則已如其有神吾為爾羞之南北幾圻盜
興五朞方州大都虎節龍旗瓦解冰碎瓜分豆離斧抵
耋老干穿乳兒昨宇今燼朝人暮尸萬犢一啗千倉一
炊擾踐邊朔殱傷蜑夷制質守帥披攘城池弓弮不刓
甲綴不離兇渠歌笑裂地無疑(一作宜)天有四序秋為司
刑少昊負扆親朝百靈蓐收相臣太白將星可霾可雹
可風可霆可壍溺顛陷可夭札迷冥曾忘鏖剪自意澄
寧苟蜡禮之云責觸天怒而誰丁奈何欺荒庭淩壊砌
摋崇虈批宿蕙揭編茅而逞力斷緯蕭而作勢不過約
弱欹垂戕殘廢替可謂棄其本而趍其末捨其大而從
其細也辭猶未已色若媿耻於是墮者止偃者起
復友生論文書
辱示近年作者論文書二篇使僕是非得失於其間僕
雖極頑冥亦知惴息汗下見詆訶之甚難招禍怨之甚
易也況僕少不攻文章止讀古聖人書誦其言思行其
道而未得者也每涵咀義味獨坐日昊案上有一杯藜
羹如五鼎七牢饋於左右加之以撞金石萬羽蘥也未
嘗干有司對問希品苐未嘗歷王公丐貸飾車馬故無
用文處江湖間不過美泉石則記之聳節槩則傳之觸
離會則序之值巾罍則銘之簡散(上聲)澹誕無所諱避又
安知文之是歟非歟生過聽德我太甚苟默默不應非
朋友切切偲偲之義也故扶病把筆一二論之曰我自
小讀六經孟軻揚雄之書頗有熟者求文之指趣規矩
無出於此及子史則曰子近於經經語古而微史近書
書語直而淺所言子近經近何經史近書近何書書則
記言之史也史近春秋春秋則記事之史也六籍中獨
詩書易象與魯春秋經聖人之手耳禮樂二記雖載聖
人之法近出二戴未能通一純實故時有齟齬不安者
蓋漢代諸儒争撰而獻之求購金耳記言記事參錯前
後曰經曰史未可定其體也案經解則悉謂之經區而
别之則詩易為經書與春秋實史耳學者不當混而言
之且經解之篇句名出於戴聖耳王輔嗣因之以易為
經杜元凱因之以春秋為經孔子曰學詩乎學禮乎易
之為書也原始要終知我以春秋罪我以春秋未嘗稱
經稱經非是聖人旨也蓋出於周公謚法經緯天地曰
文故也有經書必有緯書聖人既作經亦當作緯譬猶
織也經而不緯可成幅乎緯者且非聖人之書則經亦
後人名之耳非聖人之旨明矣苟以六籍謂之經習而
稱之可也指司馬遷班固之書謂之史何不思之甚乎
六籍之内有經有史何必下及子長孟堅然後謂之史
乎孔子曰吾猶及史之闕文也又曰質勝文則野文勝
質則史又曰董狐古之良史也此則筆之曲直體之是
非聖人悉論而辯之矣豈須班馬而後言史哉以詩易
為經以書春秋為史足矣無待於外也謂經語古而皆
微則易曰履霜堅冰至初筮告再三凟凟則不告苦節
不可貞之類果純古而微乎謂史語直而淺則春秋書
考仲子之宫初獻六羽及齊師戰于乾時我師敗績辛
巳有事于太廟仲子遂卒于陲壬午猶繹萬入去蘥之
類果純直而淺乎經不純微史不純淺又可見也言文
之不可立諭則曰春秋不當言無使滋蔓又云春秋舉
軍旅會盟皆非叙事耶引左氏傳語徵左氏敘事悉謂
之春秋可乎春秋大典也舉凡例而褒貶之非周公之
法所及者酌在夫子之心故游夏不能措一辭若區區
於敘事則魯國之史官耳孰謂之春秋哉前所謂自小
讀六經頗有熟者求文之旨趣規矩不出於此妄矣又
一篇云某文也某辭也文既與辭異是文優而辭劣耳
何易之繫辭曰齊大小者存乎卦辯吉凶者存乎辭故
卦有大小辭有險易又曰觀其彖辭則思過半矣易之
辭非文耶書載帝庸作歌皋陶賡載歌又歌五子之歌
皆辭也書之辭非文耶屬辭比事春秋教也春秋之辭
非文耶禮有朝聘之辭娶夫人之辭樂有登歌薦之辭
禮樂之辭非文耶法言曰楊墨塞路孟子辭而闢之廓
如也孟軻之辭非文耶太玄之辭也沉以窮乎下浮以
際乎上揚雄之辭非文耶是知文者辭之惣辭者文之
用天之將喪斯文也天之未喪斯文也不當稱辭吉人
之辭寡躁人之辭多不當稱文文辭一也但所適有宜
耳何異塗云云哉又曰聲病之辭非文也夫聲成文謂
之音五音克諧然後中律度故舜典曰詩言志歌永言
聲依永律和聲聲之不和病也去其病則和和則動天
地感鬼神反不得謂之文乎猶繪事組繡中有精妍耳
大凡解人之說不敢避墉垣膚爪而自矜於堂奥心府
也要在引學者當知之事以明之而已矣師道不行後
生多縱游於所習有陷而溺者力能援之可也如或不
同請觀過而後罰
冶家子言
武王既伐殷懸紂首有泣於白旗之下者有司責之其
人曰吾冶家孫也數十年間再易其鎔範矣今又將易
之不知其所業故泣吾祖始鑄田器歲東作必大售殷
賦重秉耒耜者一墢不敢起吾父易之為工器屬宫室
臺榭侈其售益倍民彫力窮土木中輟吾易之以為兵
器會諸侯伐殷師旅戰陳興其售又倍前也今周用鉞
斬獨夫四海將奉文理吾之業必壊吾亡無日矣武王
聞之懼於是包干戈勸農事冶家子復祖之舊
送豆盧處士謁宋丞相序
龜蒙讀揚雄所為書知太玄準易法言準論語晚得文
中子王先生中說又知其書與法言相類道之始塞而
終通子雲軌範不足當也何者子雲事於西漢末屬莽
賢用事時皆進苻命取寵雄獨默默以窮愁著書病不
得免人希至其門止一侯巴從之受太玄法言而已文
中子生於隨代知聖人之道不行歸河汾間修先生之
業九年而功就謂之王氏六經門徒弟子有若鉅鹿魏
公清河房公京兆杜公代郡李公咸北面稱師受王佐
之道隨亡文中子沒門人歸于唐盡發文中子所授之
道左右其治文帝每歎曰魏徵教我功業如此恨不使
封德彝見之逯今十八聖舉其君必曰太宗舉其相必
曰房魏上下之心耻不及貞觀則生人受賜足矣豈非
文中子之道始塞而終通乎丈人文中子外諸孫也誦
文中子書不絶於口率兄弟耕稼以自給一旦訪龜蒙
曰吳中兵荒來人不足犬豕之食安能遂退藏耶吾從
子相天下矣吾西而見之龜蒙曰丈人外族之門人實
作良輔今復家有丞相必以房魏之道致君中興是内
外有德於四海也此行徒東歸乎昔丞相未升甲科時
年纔出弱冠龜蒙幸得參游中以兄弟之許與膠固形
於歌詠及丞相為朝鉅儒居侍從之列龜蒙江湖邊病
不能起一耒而畊一船而漁有文三十編有書數千幖
未嘗干東諸侯故沒沒無一人道著名字今丞相方築
太平之基架羣材立清廟丈人承間宴語幽仄試丞相
意復念以小社城北秋霖聲高中夜對榻有苦吟生耶
因丈人之行敘房魏得王佐之道丞相追貞觀之風小
子復言曩日之分雜而書之用以為送
中秋待月
轉缺霜輪上轉遲好風偏似送佳期簾斜樹隔情無限
燭暗香殘坐不辭最愛笙調聞北里漸看星澹失南箕
何人為校清涼力未似初圓欲午時
記稻鼠
乾符已亥歲震澤之東曰吳興自三月不雨至於七月
當時汙坳沮洳者埃壒塵勃濯檝支派者入戽屢無所
汙農民轉遠流漸(平聲)稻本晝夜如乳赤子欠欠然救渴
不暇僅得葩拆穗結十無一二焉無何羣鼠夜出齧而
僵之信宿食殆盡雖廬守版擊敺而駭之不能勝若官
督戶責不食者有刑當是而賦索愈急棘戒束榜箠木
肌體者無壯老吾聞之於禮曰迎猫為食田鼠也是禮
缺而不行久矣田鼠知之後歟物有時而暴歟政有貪
而廢歟國語曰吳稻蟹不遺種豈吳之土鼠與蟹更伺
其事而效其力殱其民歟且魏風以碩鼠刺重斂碩鼠
刺其君也有鼠之名無鼠之實詩人猶曰逝將去汝適
彼樂土況乎上捃其財而下啗其食率一民當二鼠不
流浪轉徙聚而為盜何哉春秋螽蝝生大有年皆書是
聖人於豐凶不隠之驗也余學春秋又親蒙其灾於是
乎記
蠧化
橘之蠧大如小指首負特角身蹙蹙然類蝤蠐而青翳
葉仰齧飢蚕之速不相上下人或棖觸之輒奮角而怒
氣色桀驁一旦視之凝然弗食弗動明日復往則蛻為
蝴蝶矣力力拘拘其翎未舒襜黑韝蒼分朱間黃腹填
而椭(堕)緌纖且長如醉方寤羸枝不揚又明日往則倚
薄風露攀緣草樹聳空翅輕瞥然而去或隠蕙隙或留
篁端翩旋軒虛颺曳紛拂甚可愛也須臾犯蝥網而膠
之引絲環緾牢若拲梏人雖甚怜不可解而縱矣噫秀
其外類有文也嘿其中類有德也不朋而游類潔也無
嗜而食類廉也向使前不知為橘之蠧後不見觸蝥之
網人謂之鈞天帝居而來今復還矣天下大橘也名位
大羽化也封略大蕙篁也苟滅德亡公崇浮飾傲榮其
外而枯其内害其本而窒其源得不為大蝥網而膠之
乎觀吾之蠧化者可以惕惕
登高文
金行高窮日御初九桐隂雨壓乎泥沙菊氣風揚乎戸
牖寒無以衣病不得酒茫洋於心噎嗢在口稚子拱而
進曰古往滔滔人生實勞或暇或逸以嬉以遨兹辰甚
良足肖吾曹趍山選臺席餌樽醪既可逭乎灾眚亦聊
釋乎鬱陶齊諧之流載此世所謂夫登高者也嘗有意
乎予曰吁稚子之知於是耳曾不探乎奥旨吾數畝之
間門常晝關學無端倪宛若循環時孤笑以獨憤樂正
直而非險艱為書摭之與善治(音持)頑有行同而跡類者
尚憤疾乎聲顔一驥在坂百駑在閑傳嘶振秣侮病擠
孱仲尼登東山而小魯況肆遠目而務周旋者哉陽專
奥邃假竊名器有土有人前呵後騎佞舌咿啞所向上
下鏜威介私放蕩哆哆如此者又欲見耶崇閎大居塈
粉塗朱脊會螭屹扉環獸鋪輪鮮蹄驕羽翼成徒繡碧
其内絲篁彼姝主張何人庸兒賈夫如此者又欲見耶
纓弁外飾悔咎中積簡弃信行附比凶德仁澤乾枯義
路填塞權之所憎始厚終斥權之所怜昨罵今惜反掌
北面天遼海隔如此者又欲見耶國金鑄兵赤子聚盗
煞人無慚罪人何躁造化不象名稱同暴以隳牆垣不
填堂奥生靈幾何過半減耗殘存伶俜輸輓犒勞羸豪
偏頗役使顛倒鄉敺吏笞不舍童耄如此者又欲見耶
古所謂登高能賦者賦物之姿慘戚在下吾寧忍欺爾
以灾眚可逭鬱陶可披我中(去)時病言開怒隨我感物
悴遐瞻邇噫是使灾眚彌熾鬱陶愈悲惟爾教我百無
一宜我榖未實我蔬未肥弗視農圃吾將曷歸無重我
悔吾方憒憒稚子不樂惴縮而退
送小雞山樵人序
小雞山在震澤西出吳骨門背朝日行四十里得野步
市曰光福光福西五里得土山山土多石寡無大林木
率生小櫟樸樕皆薪材直吳之爨此為助焉連延廣袤
不一其主為言畫疆界以相授自冢至麓凡二百弓東
北倍高而加半焉余所置多少如此予家大小之口二
十月費米十斛飯成理魚蔌輩十解薪然後已四時賓
祭沐浴澣濯疾病湯藥糜粥在外歲入五千束足矣其
掌而供事以顧及小雞之樵甿也乾符六年春弗雨夏
支流將絶八月暴雨而巨艑可實而行之矣九月朔方
置薪二百五十於門召而責之曰吾一夏來撤敗屋拔
庭草以炊雨之明日望爾來矣何數廉而至晚得非赭
吾山而為汝之利耶吾而欺如名惡何及笑曰吾年餘
八十矣元和中嘗從吏部遊京師人言國家用兵帑金
窖粟不足用當時江南之賦已重矣迨今盈六十年賦
數倍於前不足之聲聞於天下得非專地者之欺甚乎
吾有丈夫子五人諸孫亦有丁壯者自盜興以來百役
皆在亡無所容又水旱更害吾稼未即死不忍見兒孫
寒餒之色雖盡售小雞之木不足以濡吾家矧一二買
名為偷乎今子一煬竈不給而責吾之深吾將欲移其
責於天下之守則吾死不恨矣予歎之曰汝之言信也
然不當發於予汝姑歸與之酒繼之以歌云長其&KR0657;兮
利其斧輸予薪兮勿予侮田予登兮榖予庾突晨烟兮
蓬縷縷忩有明兮編有古飽而安兮惟編是伍時不用
兮吾無汝撫
哀茹筆工
夫子之肱力(一作兮)何緜緜耕不能耒漁不能船截筠束
毫既勝且便晝夜今古惟毫是鐫爰有茹夫工之良者
責其精觕在價高下缺齧又互尚不能捨旬濡數鋒月
秃一把編如蚕挐(女加反說文云持也)汝寔助也我書奇奇渾元
未衰惟汝是賴如何已而有兔千萬拔毛止皮散澀鈍
鋩緡觚獄辭圓而不流銛而不欺在握方染亦茹之為
斵輪運斤傳之者誰毫健身殞吾寧不悲(一本悲作噫)
祭梁鴻墓(并序)
梁伯鸞墓在吳西門金昌亭下幾一里余過之作文而
弔以酒為奠其辭曰
先生為五噫之歌漢天子聞而病之南走乎大江之波
客皋氏之宇下志沉潛而靡他自吳粲以舉臼夫人之
勤亦多不懷志於將沒適乎道之無頗比要離之烈魄
冡雖夷而不磨嗟余後先生之千祀聊奉奠而來過俯
灌地而仰語顧先生之謂何心𥚹性誕客他人之宇下
不得故築垣而自翰身病妻弱自吳民之粲不得故力
耕而自穫所以法先王之義者庶五噫之可作
紀錦裙(蜀本作記錦裙)
侍御史趙郡李君好事之士也因予話上元瓦官寺有
陳後主羊車一輪天后武氏羅裙佛旛皆組繡奇妙李
君乃出古錦裙一幅示余幅長四尺下廣上狹下闊六
寸上減下三寸半皆周尺如直其前則有鶴二十勢若
飛起率曲折一脛口中銜莩葩背有一鸎鵡聳肩舒毛
數與鶴相等二禽大小不類而隔以花卉均布無餘地
界道四向五色間雜道上累細鈿點綴其中微雲鎖結
互以相帶有若駮霞殘虹流烟堕霧春草夾逕遠山截
空壊牆古苔石泓秋水印丹浸(上聲)漏蘂粉塗染盩縆(公曾)
(切急也䭾疾也或作桓)環珮雲隠涯岸濃淡霏拂靄抑冥密始如
不可辨别及諦視之條段斬絶分畫一一有去處非繡
非繪縝緻柔美又不可狀也裏有繒綵下制綫尚仍舊
兩旁皆解散蓋拆減零落僅存此故耳縱非齊梁物亦
不下三百年矣昔時之工如此妙耶曳其裾者復何人
焉因筆之為辭繼于錦譜之後俾善詩者賦之
紫溪翁(并序)
紫溪翁過甫里先生舉酒相屬醉而歌曰一邱之木其
栖深也屋吾容不辱一溪之石其居平也席吾勞以息
一竇之泉其音清也弦吾方在懸得乎人得乎天吾不
知所以然而然先生弁而賡之曰採江之魚兮朝船有
鱸採江之蔬兮暮筐有蒲左圖且書右琴與壺夀歟夭
歟貴歟賤歟歌闋而去
笠澤藂書卷二
