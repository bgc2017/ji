笠澤叢書别集類一唐
提要
臣等謹案笠澤叢書四卷補遺一卷唐陸龜
蒙撰龜蒙有耒耜經已著錄此集為龜蒙自
編以其叢脞細碎故名叢書以甲乙丙丁為
次後又有補遺一卷宋元符間蜀人樊開始
序而梓之政和初毘陵朱衮復行校刊止分
上下二卷及補遺為三此本為元季龜蒙裔
孫德原重鐫既依蜀本釐為四卷而序仍毘
陵本作三卷者字偶誤也王士禎漁洋文略
有此書跋謂得都穆重刊蜀本内紀錦裙在
丙集迎潮詞在丁集而此本錦裙乙集迎潮
詞在丙集叙次又不盡依蜀本之舊疑德原
又有所竄亂矣龜蒙與皮日休相倡和見于
松陵集者工力悉敵未易定其甲乙惟雜文
則龜蒙小品為多不及日休文藪時標偉論然
閒情別致亦復自成一家固不妨各擅所長
也乾隆四十二年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
陸魯望文集序
唐賢陸龜蒙字魯望三吳人也幼而聰悟通六藉尤長
於春秋常體江謝賦事名振江右與顔蕘皮日休羅隠
吳融為友性高潔家貧親老屈與張搏為湖蘇二郡佐
嘗至饒州三月無所詣刺史率官屬就見之龜蒙不樂
拂衣去居松江甫里多所論譔著吳興實錄四十卷松
陵集十卷笠澤藂書八十餘篇自謂江湖散人或號天
隨子甫里先生唐末以左拾遺授之詔下日疾終贈左
補闕本朝宋景文公重修唐書仍列於隠逸傳今蜀中
惟松陵集盛行笠澤藂書未有是書家藏久矣愚謂貯
之篋笥以私一人之觀覽不若鏤板而傳諸好事庶斯
文之不墜而魯望之名復振亦儒者之用心也時聖宋
元符庚辰歲仲秋月郫人樊開題
