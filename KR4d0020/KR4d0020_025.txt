元憲集卷二十五
宋宋庠撰
外制
翰林學士承旨尚書禮部侍郎知制誥章得象加
階食邑實封制
敕朕以天正上元昧爽冬至親旅備物拜貺于郊參賴
左右之臣恊敷陟降之禮亦既均福兹用懋官以爾具
官章得象理識清明風姿高劭早服榮序濬發懿文入
以代巽風之辭居常無温樹之語洊疇時望升冠禁庭
會崇配于嚴陔咨領使于容蕝繄爾儐導成我肅恭固
當進于榮階衍以多邑且旌親近之選兼茂講求之勞
益綏善猷往敷徽數可
入内東頭供奉官于德源可内殿承制制
敕具官于德源恪職禁庭序勞使籍凡更指任咸著勤
庸慎秘殿之參承訂外朝之拱集宜從超拜用示優褒
益勵乃誠無忝官次可
入内西東供奉官勾當御藥院周惟德可内殿承
制制
敕具官周惟德以懿愿之資補禁嚴之籍率力彌厲將
指弗渝比兼藥劑之嘗亦更歲律之籍宜疇謹幹超序
班聯惟承命于殿中實均儀于朝右往祇優渙無廢前
庸可
内殿崇班焦宗約可内殿承制制
敕具官焦宗約食德侯家聯榮戚里仍偕累課遂服華
班繄爾好逑之宗乃余自出之懿式嘉婣近奄及淪亡
矧遺札之上聞且令夫而為請宜緣永悼特渥寵章俾
進殿塗之趍無為世閥之忝可
内殿崇班曹傅可内殿承制制
敕具官曹傅重侯之門藉蔭而仕風華有裕謹敏自將
服在榮班無忝勲閥矧中闈之昵屬輔良冶之美才宜
進殿聯且光親籍往祗渥洽罔懈踐修可
内殿崇班夏元規可内殿承制制
敕具官夏元規地承勲胄名列禁班拳勇知方敏勤無
累眷言乃父方總衛師緩恩典之常科庇身支而有請
所宜進秩用奬教忠勉服内聯以光華閥可
太常少卿張宗誨可四方館使文州刺史知貝州
制
敕賓館置使方奏是司州符長人郡寄為重允是蕃奬
屬于兼材以爾具官張宗誨風力精明志用沈果出于
槐鼎之緒濟夫几案之資久服朝聯遂階卿亞中外所
歷閥閱已彰然惇學有初晩節彌厲比閱論兵之奏益
嘉徇國之謀將適所長固當易授宜均榮于外著且增
采于禁班勉佩褒華以伸忠藴可
奏舉人前權祁州軍事判官胡思聰可箸作佐郎
制
敕具官胡思聰鄉秀榮名吏銓隨牒曏參賓晝介在邊
藩實有將漕之臣胥暨通閨之士咸條善狀分集攸司
覈實孔彰懋勞惟允陟于秘佐勖乃官成可
前同州馮翊縣令張造可著作佐郎制
敕具官張造吏銓結果殿最有常詔恩舉知保任為重
向非佳吏曷光清選以爾早服儒行嘗擢俊科廉以自
將文而母害頃字氓于大邑能寡悔于厥躬齎伐上聞
薦章可復佐于秘局旌乃官成欽服寵章以終素守可
奏舉人前揚州觀察支使黃昌齡可著作佐郎制
敕具官黃昌齡久籍中銓累賓大府雖本階門蔭而見
許吏資薦寵狎聞滯淹可恤宜參賞格進序京曹往佐
著書之庭尚酬入幕之畫可
開封府兵曹參軍王翼可著作佐郎制
敕具官王翼文敏中科身言補吏掾于京劇再結歲勞
府列薦辭朝無吝賞擢佐著書之選尚領坐曹之務可
奏舉人前應天府推官謝郛可著作佐郎制
敕具官謝郛材服俊良行歸廉素曏繇科選見重賓籌
宗工外臺連啟交薦擢參書省之佐姑信吏銓之賞可
奏舉人昭信軍節度推官前知興國軍大冶縣同
監買茶埸張經可著作佐郎制
敕具官張經藝文而仕廉智自將再珥賓簪參司利𣙜
薦能累牘稽實盈條宜佐局于蓬丘且漸榮于磐羽可
奏舉人前湖州烏程縣令王稷可著作佐郎制
敕具官王稷推秀士林階勞吏牒綰銅被選製錦無傷
近署薦能外臺舉最章交軍府課協銓條宜升譔著之
佐且寄品流之賞可
奏舉人前江寧府上元縣令兼管勾府學任凱可
著作佐郎制
敕具官任凱丘園之良造秀階選雖褫巾補吏而挾策
名家曏徇守臣之章俾興郡學之法兼宰劇邑姑慰後
生風政並修慰薦尤數宜用銓部之啓擢佐史筵之郎
勉服恩華尚寵儒業可
尚書比部員外郎通判舒州趙温瑜可尚書駕部
員外郎尚書虞部員外郎知道州譚嘉言可尚書
比部員外郎制
赦具官趙温瑜等階蔭宿官第勞引籍或布宣郡詔或
通刺守符歲課上聞郎選惟序宜均即授之寵且懋稍
遷之勤可
天平軍節度使檢校太師同中書門下平章事判
河南府王曾男太常寺太祝紹可將作監丞禮部
尚書知亳州晏殊男明遠可秘書省校書郎資政
殿學士尚書戶部侍郎薛奎親姪男房儒可將作
監主簿尚書戶部侍郎知廬州陳堯佐親孫男知
愚可將作監主簿尚書戶部侍郎知永興軍范雍
親孫男子初可將作監主簿翰林侍讀學士兼龍
圖閣學士尚書工部侍郎權知開封府程琳堂弟
温瑜可試將作監主簿制
敕具官王曾男紹等禀和令胄服業素風率在妙齡未
參初仕適因誕節旅集慶儀乘嘉會之均休復乃親之
言念願延賞典以啓榮階循厥舊章俾覃渙渥卿曹書
省正秩試官差序以陞勿忘祇勗可
樞密直學士知益州張逸外孫姚穀可試將作監
主簿制
敕具官張逸外孫姚穀越在童牙甫親師塾惟乃外門
之懿時余邇列之良方寵奥藩翼惟麗澤宜試榮于匠
屬尚慰心于母黨可
皇姪故如京使從善可贈刺史制
敕具官從善宗籍之英王藩衍祚早被恩于敦族亟階
寵于陪官洊服使華克敦朝矩方竚麟趾之盛參固犬
牙之封而遘沴弗瘳殱良遽及眷言短歷深軫余懷持
升號于竹符且廞儀于密印魂而有識尚或嘉兹可
中書試西上閤門使除懷州刺史制
敕文武之效濟治式均出處之寄惟才是擇矧州部之
雄重有民政之撫綏必竢茂庸乃付兹任具官某志懷
沈果謀術淹該服煩使而有初露美材而滋久風華自
飾忠謹内充自列職于禁闈實練儀于朝著訖無貳事
休有厥勞酬其使範之誠易以价人之重矧兹近輔屏
于中邦有旌纛以輔威有圭符而分契政之龐則興歡
于閭里化之得則蒙潤于京師今兹作牧之榮可亮簡
心之極宜思尤效以篤前庸無俾刺舉三河之人專美
于漢牘也可
落軍權正授團練刺史制
敕國家經武有常懋功至慎苟勞于久次則寵以番休
亦將均燕瘁之宜一中外之使具官某志懷飈果姿局
雄嚴早奉戎昭進司王衛訓顏行而知勇肅師律以無
譁忠效著聞歲期屢易持峻圭符之數用酬夙夜之勤
往踐使聯罔替嘉績可
管軍加團練刺史制
敕王者崇衛帥兵分建營府必咨忠慎以領訓齊具官
某早志戎韜洊階勇爵自撫循于爪士克震疊于旌和
歲月屢周勤勞匪懈稽功有典進秩為宜遙視圭符叙
升師領益輸亮節以服明恩可
京西路轉運使尚書度支郎中楊日華京西路轉
運副使尚書主客郎中林濰三門自波發運使尚
書比部員外郎王隲並可加勲制
敇具官楊日華等朕以屬者先後陪陵西畿蕆役眷言
經用參責攸司訖事在辰計功有典以爾等各緣吏伐
分領使權或調食于寰封或董舟于河次率勤供億胥
濟繕營勲級之華朝章惟重俾書于策用寵厥官益勵
風聲且稱甄奬可
尚書主客郎中判大理寺司徒昌運加柱國國子
博士權大理少卿公事吕紹興加輕車都尉國子
博士通判齊州淳于佺殿中丞周孝孫審刑院詳
議官太子中含李倩並加上騎都尉制
敕具官司徒昌運等朕曏以官司之繁法禁惟錯倚請
託庇日以益滋顛末相違遵用靡據是命爾等設局而
審議之彌歷歲躔協比曹屬而能分條輕重之目總括
繁簡之中成篇載勤列牘來上其有宣力參半補吏外
遷逮此圖庸固當均賞宜並升于勲籍且增勸于朝猷
欽踐寵階母替厥服可
太常博士集賢校理知臺州范說可尚書祠部員
外郎國子博士通判成德軍陳及可尚書虞部員
外郎右贊善大夫知汝州梁縣吕師簡可殿中丞
制
敕具官范說等尚書知曹參知承務鉤盾華省咸率屬
僚因其寵階式叙功次以爾等早勤智效祗服朝規或
預校中經正簡編之謬或往釐外職成郡縣之勞並攷
攸司莫匪嘉績疇其歲滿易乃官聯增秩以畱勉終來
效可
尚書職方員外郎知歸州沈厚載可尚書屯田郎
中殿中丞知平定軍樂平縣張傑可國子博士太
子右贊善大夫通判吉州晏融可殿中丞制
敕具官沈厚載等夫稽功緒陟官成頒之歲期蓋有彝
法故虞考績而周大比也以爾等或學古優仕或藉蔭
累勞適于吏資服我朝著並緣郡縣之績參有新故之
勤通會課條率應恩格郎曹茂秩庠局美聯逮于盾省
之華咸稱閨籍之選各懋終譽無忝稍遷可
太常博士前知富順監戴翼可尚書屯田員外郎
太子中舍通判蔡州王康可殿中丞制
敕具官戴翼等夫尚書以墾田為郎鉤盾以中御率屬
皆一時功次之選也以爾等或鄉秀來任或經術自將
咸服吏資寘我朝紱惟翼遠勤巴徼而成課可甄惟康
近倅汝南而前勞未錄閱于考簿協乃歲成宜懋當遷
之資益圖報稱之效可
十二考入前權資州軍事判官孟化成可著作佐
郎奏舉人前彬州宜章縣尉監温州大富南監張
士遜可大理寺丞制
敕具官孟化成等各沿吏牒亟調銓流或從事戎旃久
而無過或商功鹽策訖于有勞憫其歲日之淹嘉乃監
司之薦宜從陟狀進服榮章秘局卿丞毋忝分命可
十二考人鄆州觀察支使王為可著作佐郎奏舉
人權寧海軍節度推官吳感可大理寺丞制
敇具官王為等國家旌宿官之勤明舉善之法合以求
士宜無棄才以爾等早調銓符並隨賓檄或積勞書考
已及周星或沈雋伸知見稱累牘嘉聞吏啓俾陟京聯
郎佐卿丞各服褒命可
尚書司封員外郎直集賢院判三司開折司兼提
點催驅公事王皥可尚書工部郎中制
敕具官王皥積星蔚然著象郎位若訓工官贊事典者
又俊選之極摯以爾家慶憑厚材資幹蠱曩奮辭藴茂
擢秀科洊服朝緌之聯久更書殿之直曏繇郡最參理
計文當逆受鈎考之煩罄推行靡密之效質乃歲課愜
予褒章宜正屬于列曹尚宿業于司會勉恪新命滋樹
令猷可
尚書屯田郎中知曹州陳師古可尚書都官郎中
尚書職方員外郎通判荆州府吳有鄰可尚書屯
田郎中制
敕具官陳師古等臺郎有督中都之隸覈墾田之實者
本朝遷補率以茂材吏處之惟爾等咸踐秀科久通榮
籍官宿其業吏飾以文或剖符為州地切寰服或倅條
分政事叢督府且有舊課列之攸司三周質成連最當
陟宜進星烏之次益蹈羔羊之規仍懋來勤俾久于職
可
和州司馬范極可泰州司馬制
敕具官范極早籍銓流洊罹殿恪曏坐勢交之援實從
軍佐之遷屬乃禋燔大霈恩號滌瑕有典易地為宜勉
新令圖尚弭前悔可
林獻可移袁州司馬制
敕具官林獻可曏者果于貢辭寘在班籍繼繇賄墨謫
佐軍司而靡念省非輒復于上託緣夢寤隂濟訟仇迹
其初心弗忍嚴譴俾移遐郡且警狂夫尚記昔言之忠
俾仍典午之籍可
三司戶部判官尚書刑部郎中劉賽可尚書兵部
郎中制
敕具官劉賽臺郎之選雖有彝序至于内外兵之劇則
高才異最者處之以爾文行交修風采兼劭久紆朝紱
洊攝郡麾治無苛聲去有餘頌早旌吏伐參握計籌曾
未踰時輟以居部比緣財使之缺復被召還之音官雖
屢移課則通考宜繇司寇之宷升備夏卿之屬且勤會
要用服寵甄可
尚書主客郎中知潭州夏侯彧可尚書金部郎中
制
敕具官夏侯彧昔漢二千石有治效者輒璽書勉勵增
秩錫金國朝稽勞懋功即賞于外亦其義也惟爾踐儒
科之目通吏師之學洊懷章而出守亦馳傳而紏刑賁
我周行多歷年所頃資硎刃入贊計籌而湘潭之邦符
竹須代輟以居部會其質成按有司之類能通三載而
論績且因善狀爰俾叙遷司珍劇曹應宿華選寵之新
秩時惟勗哉可
熟戶訥哷約蘇可本族軍主制
敕具官訥哷約蘇世豪西鄙籍隸諸酋善禀朝規協祗
疆事蠢兹兇盜奸乃禁防嘉戢捕之有勞顧賞勤而斯
允俾還族帥用奬戎昭可
環州蕃部沃協等可本族副軍主制
沃協等世保疆陲地雄種落眷言乃父實主團兵奄遘
凋殂固當嗣襲矧見推于尺籍宜並副于軍幢勉服茂
恩用光先職可
殿中丞馬坤崔中正薛貽應並可國子博士制
敕具官馬坤等各服吏勤序升朝品勵廉隅而有素守
科指以無違歲籥洊周功簿來上嘉其寡過協乃推恩
宜並命于經庠且勸能于官次益敦素履無廢前勞可
登仕郎太常寺太樂正張用成可太樂署丞將仕
郎守太常寺太樂署副樂正張惟慶可太樂正太
常寺攝樂正孟化琮可將仕郎守太常寺太樂署
副樂正制
敕具官張用成等參習樂華奉承署表率工師而率業
彌歲歷以書勞官缺備員籍當次補或進丞本局或聯
正爾司各服寵階罔贊成效可
王拱辰父可贈太子中允制
敕乃者恭郊廟之享報臣工之勞均覃茂恩并寵先烈
所以勸存追遠納人于厚者矣以爾具官王拱辰亡父
具官某惠和膚敏端平慤固序調銓檄參尹縣圻晩賦
歸來之篇善訓過趨之嗣冠升材等優啓士途逮垂紳
之造朝已瞻岵而銜感永惟知子光我得賢宜奬教忠
之風且光通籍之贈賁于幽漠尚或歆榮可
尚書吏部侍郎知樞密院王隨加功臣食邑實封
制
敕朕昨以母后上仙山園復土首咨樞輔之哲專領使
儀之雄亦既祔升聿圖勞瘁具官王隨才範沖遠賢業
富優令望稔于先朝休績參于余治逮司幾務實冠近
聯善講本兵之謀洽聞籌幄之論屬慈闈褒恤神域慎
終制定禮文護興事典實繄精力副我沖懷今坤廟格
思寰畿訖役宜霈賞勤之令且褒同體之賢功號增華
幹封衍食併為異數兹協至公往服寵章詎假多訓可
贈太傅中書令寇準可謚忠愍制
敕夫徇義保躬賢哲罕兼其致原心觀行衰沮得伸其
公惟節惠之舊章實經世之明勸不有正義孰旌遺烈
故贈具官寇準器質莊重風猷簡貴感會先聖綢繆上
司明心若丹直道如矢逮余主鬯之日實乃秉均之秋
圖惟協恭罔有二事搆盜言之噂沓挾危法以中傷白
璧易汗貝錦難辨再罹遐謫遂歎云亡終非零雨之歸
徒軫幽泉之痛間雖洊伸澄雪追賁寵嘉而誄行易名
尚闕兹禮沈謀碩畫淪于疑論逝者莫愬朕甚憫之謚
法有危身奉上曰忠佐國遭憂曰愍合是休典慰其塋
魂可賜諡曰忠愍
尚書祠部員外郎集賢校理同知宗正寺趙槩可
尚書刑部員外郎制
敕具官趙槩尚書諸郎雖功次遷授至于首曹劇選則
以雅望處之爾業履清淳韻宇和秀早階俊譽升寘上
科尋服書林之游嗣結軍牙之最入承尹政休有吏資
曏請豫章之行力均渤海之寄屬余宗籍慎補乃僚亟
命召還且俾參攝眷惟舊課通覈攸司宜循載績之規
進聯寇部之屬欽率優典彌劭令猷可
元憲集卷二十五
