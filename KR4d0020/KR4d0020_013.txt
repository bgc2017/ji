元憲集卷十三
宋宋庠撰
七言律詩
憂闋還臺次韻和道卿學士終喪歸集賢舊職見
寄二首
半生多難竄民廛北闕重來雪履穿木在溝中寧有間
人從河上更相憐塵棲綬笥昏餘采蟲食書縢脱故篇
不敢對君重撫臆孤懷同是一潸然
解籍書林同遇春煢煢孤影弔窮塵茂陵久卧添遲思
東觀重歸有戲賓爭食巳慙池鶩飽忘機更待海鷗親
懣然末曲何能續聊誌當年並賦人
默誦
虛名三紀玷王朝晚歲剛腸萬慮銷篤學自依袁伯業
醒狂誰比蓋寬饒將旄燭日逢兵偃隠谷連雲負客招
白首報恩雖竭節擬留餘力事耕樵
贈令狐進士
闕里高談擅席珍多年嵇痺嘆沈淪封軺續食論鄉士
綵服承顔斷織親風直鷁郊傷六翮機藏鼷弩惜千鈞
載餚誰就揚雄宅覆瓿書成擔石貧
感懷寄進士胡肅
離懷何事共凄然雲路無因著祖鞭賦苑竹荒沈舊賞
書郵梅老怨殘年莊魂斷處星垂地楚思搖時水接天
趙壹窮愁堪自笑擬將文腹敵嚢錢
送謝沂進士
坦牀仙客照瓊筵歸待蘭陔補逸篇别路雲霞交友闊
慶門酥酪弟兄賢春郊送目車流水夕館迷魂月上絃
續食定知西笑近馬生詞賦賈生年
送總閣學士守秦亭二首(案總閣學士應有姓名原本脱誤)
幾日章街認錦韉平明頒節撫秦汧嚴廬侍從宣勞久
郄府詩書得帥賢彀騎千蹄嘶隴月城笳三疊破羌烟
賓簪自古從軍樂别夢空随使幕蓮
綠圖層閣倚昭回瑞鷃驚飛詔押開關内趙張人續譽
禁中頗牧帝憐才垂鞶虎綬朝装出夾轂蛇矛使仗來
坐鎮平時文檄簡赤嚢邊瑣有輕埃
清明出沐
暁樹隂岑客舍春卿輿不訪著書人長楸有地金成埒
曲突無烟桂徙薪自欠解蘭抛北阜更堪鳴磬是南鄰
餳香醖冷沈歡緒枉負山郎出沐辰
朝謁待漏偶成詠懷
天街殘月斗城西五里葱葱瑞霧迷仙翰入陪廱澤鷺
曉籌初聽汝南鷄星翻儌道千層密雲歛觚稜兩觀齊
自顧山林疎賤質誰將車馬載驚鼷
孟津跨大河寒氣特盛歲暮作
河裏孤城歲倍寒冰霜千里正漫漫爐熏寳焰翻沈煖
酒入衰容不借丹翠幕障風褰影數玉琴抽雪按徽難
天高木落千花盡閒撫青松仔細看
世事
世事悠悠未遽央虛名真意兩相忘休誇失馬曾歸塞
未省牽牛解服箱四客高風輕楚漢五君新詠棄山王
秋來數有漁樵夢多在箕峯潁水旁
和吳侍郎留題北樓
疾間勤勤解郡章北樓舒嘯寄徜徉山圍軒后乘車野
水接堯民洗耳鄉拂袵風頭迎爽籟壓林霞尾送殘陽
冶城極望雖高世爭奈臨秋鬢未霜
寄許師孟
鶗鴂三驚楚澤秋回腸更用斛添愁燕臺市駿千金骨
漢客逃名九罭鰌木斷華樽俱失性瓢空陋巷獨堪憂
夏畦墦食非吾事終訪班生問一丘
同年胡宿自江外寄遺詩筆雜文
萬仞青雲接翼翔江南離思滿雕章輕投暗路珠無脛
驟濯迷魂玉有漿奏記諸公多感慨擬騷前哲剰凄凉
寄懷何止三年字畱祕傳家古錦嚢
寄子京(為郡八年榮願已息朝恩念舊復假相印筦内樞然思歸之心日以忉怛矣)
八年三郡駕朱輪更忝鴻樞對國均老去師丹多忘事
少來之武不如人車中顧馬空能𢾗海上逢鷗想見親
惟有弟兄歸隠志共將耕鑿報堯仁
晚春小園觀物
小園乘暖敞孤齋畦埒經春盡綠苔新筍偶随枯篠出
野花閒抱古籐開雙桐夾路元標井酸棗依牆本乏臺
北戶清風時一至此身疑到上皇來
郡圃觀春物有感
河橋烟北寂寥城山圃雖春氣尚清戲蝶有時飛自遠
野禽終日語無情露痕浥浥添花重風意沾沾助絮輕
看徧物華還自看乾坤同是一浮生
晚出池上觀秋物
臨溪長是見歸烏搖落初驚歲物徂虎掌煙芒金穗密
(西池稻畦彌望)鴈頭霜葉紺輪枯差差去幕東西燕兩兩随波
上下鳧更向岸邊横飲舫便疑狂醉宿江湖
秋霽觀野物
雨畢天高卷斷虹郊原無物不秋豐禾麻自稱霜前熟
棃棗偏依日處紅煙外短帘閒映柳水邊輕翼暗随風
田廬我亦牽魂夢歸去嵩陽一老翁
孟津晚景
二月春風引夕隂鞏煙邙樹悵登臨醯鷄甕外天方闊
偃鼠河濱水正深萬疊紺螺山北聳半邊紅壁日西沈
憑高薄暮人誰見一寸如丹魏闕心
晚出池上
憭慄梧楸似楚騷霜餘寒水失溪毛游鱗潑潑心應樂
亂雀飛飛意不高平世功名難強立昔賢卿相是真逃
人間萬事無涯際爭得先生一藉糟(余性不知酒味)
次韻和吳侍郎答汝州劉從事
賢路綢繆早奮庸搢紳元許黑頭公巖霖暫卷浮雲外
國棟來參散櫟中仙禁巢阿思瑞鶠野場收弋看冥鴻
恐難便遂東山卧憂樂須將一世同
寄武昌胡從事
君家酥酪弟兄賢督府從軍滯幕蓮江上歸音魚失素
天邊離思月成弦阮毫答記無遺草楚賦悲秋有剰篇
玉骨道風沈俊久漢條新計會甘泉
春隂復霽(時方思膏澤)
河外輕寒氣未佳春襟愁目徧天涯濃雲破綻飜無雨
落日因循便作霞麥隴寸苖思雊雉柳灘新葉欲藏鵶
如膏且冀均農惠莫枉層隂挫物華
永陽登楼懷闕下知已
西北楼邊路欲分神臯不見見浮雲晉郵尺牘波中斷
洛客歸心笛裏聞麗賦有情傷桂魄勞歌無節怨蘭薰
漢家續食催西上忍逐江鷗狎舊羣
春霽漢南登楼望懷仲氏子京
三楚風煙會漢津憑高倦目此城闉山前霧密疑藏市
楼上塵輕不汚人鳴瑟久抛雩舞地稱觴更負永和春
私書一紙離懷苦望斷波中六六鱗
春日楼上有寄
雲葉西來拂畫楼江南何處不汀洲三春草綠王孫路
萬海梅殘隴使郵落照窗扉塵作馬黃昏簾幕月成鉤
張衡藻思能多少玉案貂䄡各自愁
淮南汶上三見春物有感
一麾南北𢾗移官三見鶯花送雁寒雙鬢欺人還似雪
寸心憂國本如丹雕蟲曲藝論文淺乘障迂儒破敵難
惟有歸耕初志在故田西接飲牛灘
暑雨初霽
日轉西軒小霧開羲皇高興伴風來層雲氣潤猶蒸礎
殘電光微不應雷曲沼清渾魚對躍暮簾明滅燕雙回
憑高更結京華恨魂遶梁園舊吹臺
暑雨夕霽
天角殘虹截暮暉南楼風快暑煙微月波半露金樞穴
雲葉全收玉女衣氣爽戍楼孤鵲去霧沈荒苑數螢歸
凉軒更作東山詠何處莊環有世機
秋出近郊
修邙纔轉便維嵩都占黃河小曲中秋助峯巒相倚碧
日催棃棗一番紅煙蕪雖歇猶藏野霜葉能飛不待風
關輔俗淳無巧弋(河洛間俗無弋繳之技)天邊何意有驚鴻
初至洛陽府廨有東楼曲沼之勝時春色已過園
林寂寞晚坐楼上作
登臨何處恨春殘楼上池邊夕照間非意野雲遮倦目
無情空水鑑衰顔青谿久負幽人約白髮初辭宰相班
才與不才何足辨此心都擬付莊環
宮保龐丞相以詩二首見寄次韻和答
西畿三輔切天閽何意頒來細札文學謬詩書慙作帥
身非甽畝更思君(劉向謂忠臣雖甽畝猶不忘君惓惓之義也况予非甽畝者耶)使軺
結轍横周道鄉木交隂憶漢枌保傅上才敦雅眷滿章
褒意藹蘭薰
出入台階謝奮庸白頭持節更為公臨民不稱瞻巖尹
慰俗猶依贈扇風天許雲鴻矰繳外(奉紀高節)世憐池鶩稲
糧中(自訟叨塵)一聞麗唱情何極心結平津舊閣東
次韻和吳侍郎喜令弟學士請告歸省
秋來遥說灑煩襟季虎昆龍伴嘯吟弓影舊疑臨酒釋
荆枝歡意戀叢深仙山校籍催歸傳宿館銷魂警曙砧
我亦白頭思共被非君誰照急難心(時子京方北守常山不得枉道見省)
寄致政杜相國
多年零雨詠公歸得謝高懷與世違池鳳何嘗嗟見奪
冥鴻終不更低飛夀觴應舉三朋酒師衮閒抛一品衣
我亦摧頽踰耳順異時惇史託餘輝
酬仲微以舍弟忝直螭階余近塵鳳署見慶之作
世隠東畿賜遂初荆枝相樂本田廬偶隨幽鳥同還俗
何意驚鼷並載車浴殿封芝慙視草史階簪筆玷成書
猶欣夙契寒松在持謝雕章悦柏餘
京師故僚以余退居近畿數賜存問因叙懷自感
多年京洛寓靈臺貪見三山縹帙開野鶴據軒真冐禄
跛䍧生奥苦為災茂陵養病愔愔骨莊室刳心寂寂灰
南鄙孤城非灞岸欲乘春氣望瑤魁
次韻和運使王密學見貽之作
天畿廵部聽車音更值秋空卷夕霖擊壌但聞堯俗樂
寬條方識漢恩深釃渠引漕民兼富(使臺進通潩水為漕渠公私蒙利)
飛檄宣風令莫侵餘藻相存知厚意孤松凌雪鶴鳴隂
送蒋御史領江東運使
幾日都亭避憲驄使臺分節按江東朝端舊簡飛霜白
關外連艘餉粟紅晨鼓疊喧鷄埭月暝帆遥卸雀桁風
先秋若有離懷詠剰取芳筠作信筒
寓直晚歸見天街早春景物
霽雲銜苑雪雲開春色先從禁籞回馬上嫵眉偏認柳
楼前妝額固知梅吹殘鳳籥驚寒律忙殺鴟幐取凍醅
莫問康年行樂意夀觴初罷佛燈來(時長寕節接影燈之夕)
次韻和安陸王工部郡圃早春
鄖波翻縠抱城流夢比春風第一州(安陸郡寔楚之北境)槁質枉
陪溫樹密勝襟還負峴亭游風英百種紛如繡溪羽千
聲巧命儔遙識使臣興感地浮雲長映最高楼
和經略宣徽吳太尉以將經洛陽舊隱之作
公有長才動搢紳朝廷不肯棄名臣高懷空結山中社
(公在西都自號樂城居士)遠略今清塞外塵竹塢未荒溪葉密菊叢
雖舊徑花新南臺素璧題名處莫惜麾鐃一駐輪
入廟感舊(并序)
余自寳元已卯始聞政事逮至和丙申歲幾
二十年其間凡再塵參貳陞使樞筦夤緣之
人遂登宰席洎蒙罷免守郡六年過都造朝
追念兩府僚舊自大丞相文懿鄧國張公文
靖許國吕公文簡邭國章公元獻晏公文莊
鄭國夏公其次則宣獻宋公康靖李公忠穆
王公文孝張公文莊鼂公文肅鄭公文簡丁
公文莊高公皆邁世傑才左右王室余猥以
庸末預巖廊之游今茲來歸則嚮之諸公無
一存者退朝感念悲不自勝因成短章以志
存歿云爾
二紀便蕃冐主恩歸來榮感兩驚魂昌辰盡見羣龍出
(漢郎顗云羣龍在位以喻衆賢)急景俱隨駭駟奔史冊褒賢空汗竹山
丘餘泣已陳根此身不減靈光殿遺老班中巋獨存
入客懷故里
漢枌遺產接東陂舒嘯行吟失舊期嶺上孤猿驚别久
山中芳草怨歸遲鮒波希潤寕堪待龍斷求豊忍自欺
負郭已荒金未佩天涯浩歎滿隆墀
和吳侍郎惠詩
最樂乘秋浩氣全洛臺歸興滿新篇霞漿不雜甘辛味
廟瑟都遺掩抑絃崑嶺希珍驚倦鵲蘭臺清吹飲吟蟬
欲知傳誦人多少正似三都紙貴年
求志
壯心銷盡見天機敢惜功名與世違拙似潘生難濟用
老于蘧瑗轉知非多年鷄口慙争食自古駑筋爱舉肥
常恐冐榮孤晚節春來魂夢到柴扉
和子京旅況
春城岑寂早花開久脱冠梁有薄埃安邑本緣飢腹累
茂陵非為富貲來(漢以高貲者皆徙從諸陵)驚羅晚雀同茅宇爭席
春農伴茗杯自有忘言記真意不煩騷客賦銜枚(楚辭云願)
(銜枚而無言)
和吳侍郎謝予送酒
歲稔兵厨富酒材幾槽新溜滴芳醅秋香自與蘭英合
春色潛依竹葉回蟹甲佐歡賓斝溢鴟幐參貢縣郵催
(歲時舊例有百壼之貢)雖非平樂十千斗願奉成康三百杯(袁紹辟鄭)
(康成及去餒之自旦及暮康成飲三百餘杯温克之容終日忘怠)
秋夕感懷
風蟾成暈露成霜玉箭添籌怨漏長四載歸心同騎省
(案潘岳詩自我違京輦四載迄于斯原本作四戚今據改)半分仙骨過東陽驚猿久
負排巢客乘駟誰輕喻蜀郎掩鼻裁詩多感慨吟餘星
斗轉秋潢
題江南程氏家清風閣(臨江建之)
臨波飛閣迓層飆溽暑狂醒此併銷客至自同仙寇御
舟歸不減鄭公樵雲明别島朝虹飲月碎前溪夜鯉跳
借問北窗餘興否羲皇高世一相招
和吳侍郎游普明禪院
履道遺坊敞淨廬昔人曾此賦閒居園經漢傳揮金罷
石記商賢作礪餘(原詩有石存裴令老臣心之句)綠玉千竿多映水蒼
帷雙樹競凌虚神交不必論年軰一夕清吟萬境如
次韻范純仁和郭昌朝寺丞見寄二首
岷峨秀氣入京華鵬翼摶風勢莫涯崐玉照人呈美璞
楚蘭芬畹擢新芽朝廷遷陟先諸彦(君于同榜先改京秩)閭里光
榮在一家不鄙蒙陽疲病守肯來同醉岸烏紗
言路再居無少補護邊三歲乏微勛非才自合投閒地
竭節終期報聖君老去風光流似水病來世味薄如雲
讀書記一將忘十少壯誰教不自勤
送龍圖燕待制出守梓潼
寳褠沈沈夕霧迷儒林俊老出分麾中天祕牒河龍負
上路鳴鐃筰馬馳香襲寵鞶驚放獸野連豐芋蔽蹲鴟
潼江肯學淮陽卧仙液真腴壮夀祺
七言長律
次韻答襄陽龍圖燕給事慶僕序直禁林
右銀仙闥倚雲開孤客緣何待詔來一節新恩迂使驛
五花前署隔公台英游但喜儒紳集涸使偏驚吏腕催
畫檻寳鵷翔帝竹夕軒瑤斗掛宮槐朝無濫吹終逃郭
性有真愚敢望回雋老裁篇褒意重遠分江漢濯餘埃
元憲集卷十三
