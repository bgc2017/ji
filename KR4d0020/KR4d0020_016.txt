元憲集卷十六
宋宋庠撰
頌
乾元節祝聖夀頌
臣聞元聖誕生萬代猶乎旦暮大年垂祉千齡永乎春
秋故榮河一清而躋此盛期樞電四照而肇此靈契必
淑若而能濟疇虔鞏而不興惟皇上帝監觀于下土舖
照乎俶譎之祥以佑民而樹后於鑠令王顧諟于葆命
翕受乎龐鴻之祐以承旅而制世覆視興式逖聽風聲
自青素更期質文參變帝皇之符紛綸而膺期紹至天
人之際精祲而屬象相因莫不肇之以積累之源濟之
以丕嘉之績用能統一期運保乂函夏福浸羣元者其
邦昌德羡列辟者其齡永岐周之隆也肇后稷而創業
迄武王而革命然而典刑丕式十八王而崇冠致治者
成康之功也炎漢之興也自唐堯之垂裔及高皇而啓
圖然而文教寖盛四百祀之保寧丕業者文景之化也
惟積基之憑厚能垂統而緜盛故累德逾遠而致治逾逸
受命甚易而格來甚勤洪惟本朝遠誕于真系皇矣藝
祖出應于嘉運一戎而基業大定再造而寰瀛底寧憲
度著明規模洪遠太宗秉籙承樞拓迹開統撫乾維而
張化擥天歷以在躬東南一乎尉侯小大懷其威德真
宗紹庭闡繹握河紀瑞重規沓矩鼔熙寧之風勤崇垂
鴻講曠絶之禮一德胥暨羣方率同緝王綱而載張垂
帝典而明備精兆畢應遐源益昌誕毓英主嗣有令緒
恭惟皇帝陛下躬天挺之姿盛熢涌之德重華叶于帝
則下武配乎王京據五精之題開階有立御二氣之辨
乘策無繁高拱而視乎治平垂精而宅乎丕顯豐矩彌
茂庶績越熙若夫沕潏流祉神靈告期里社載鳴渚虹有
焕鍾堯門之異禀軼稷巷之前徽岐嶷而德受于天覃
訏而聲載于路銅律御戸導揚于叶氣銀題署宫付畀
于景數䧏育之祥也生而靖淵長而敦敏舜瞳鍳物是謂
文明漢準膺符多乎竒異儼珠庭而凝粹懷玉斗以效靈
足履已而手握襃聲為律而身為度體貌之殊也茅社
始建雍睦必聞桂坊亟升温文允著爼絶登鮑肆開洊
雷一有元良正邦之望洽能鎮大事形國之功著納麓
歸運承宗主鬯繼聖之業也虔顧天歷入登帝宸間往
長信之朝思齋太任之德尊為天子有懷于孝恭禮同
家人無懈子省視瞻三后之暉烈懷四時之永思凱風
寒泉增孺慕之㢟感履霜濡露念先靈而載惕至德有
立羣倫斯厚高世之行也淵然臨朝靖恭守位既疏明
而暨遠靡矜奮以自賢豁然度量而除其侮慢慎乃號
令而盡乎温雅忠潔咸懷豪英畢力絶去小察時罕書
馬之憂容受直辭人無批鱗之懼君人之量也寵接師
傅講求盛典申命儒臣遞侍清燕以天縱聖能之識勵
日就緝熙之學古今之才一石總製清衷衡石之書百斤
率歸宏覽粉澤六藝鼓吹羣經若稽古以聰明茂對時
而化育柏梁之遊間流藻詠太液之唱庸作永歌雲漢
之章昭回河洛之書開奥至若取傚奎之像運錯寶之
跗鑪烟裊清商滴貯潔默運宸思奮為竒蹤金錯煥成
于秀範珪稜曲盡于寶勢極盛王之能事示黎獻之茂
矩睿哲之才也緝布朝經敷求民隠具明徹寢昃晷忘
膳敦遣八使廉察謠俗之弊申敕列牧沛發劭農之詔
核名實以無濫擥權綱而盡在懋建中和既陶甄而獨
化兼總條貫若金玉之相振國容視令而動朝章設象
而備政理之舉也小毖兢懷慮乎辛螫無逸存誡執為
元龜居循輿几之銘動亡弋獵之喜六飛奉駕靡數蹕
以煩民十産罷臺惜暫勞而役物躬行素尚循致太寧
郤纂組之害工破雕觚之返朴頭會之賦無斂根著之
萌悉栽訓雅俗以歸厚扇廉風而激薄黎蒸罕乎滛泆
飛潛遂其翔泳風化之洽也慎執邦憲昭示明彛理或
詿誤雖重必待情或干犯雖細不宥防吏議之寖蔽設
使匭以延納左嘉之枉必達北軍之章靡亂酌呂侯之
制審簡孚于三千條用漢皇之心除慘酷之五十事刑
典之平也諦酌三策輯修善經武節飇逝威聲霆振執
柔轡以善御驅戎駕以遠撫旌旗千里弭朔塞之遄征
干羽兩階服苗民而狎至燕弧委勁而不用敵火投烽
而徹警治軍保大示天子之守在四夷侯海來臣知聖
人之生扵中國武功之戢也崇儒術宣國猷登閎三代
之英罷黜百家之學揭仁誼以浸太和之俗縟文物以
暢無垠之聲紀律煥巍容典緝備學庠講道而申悌樂
府登歌而協律乃復張英彀而在御掩俊藪而擢茂設
旌賁以來巖穴之士物色相望復制策以登襃博之流
方聞並進文教之盛也若乃基緒會昌民俗寳冨修祠
吉土比歲登乎縟儀昭孝閟宫以時修乎潔祀肆類禋
宗之禮著思文陟配之詩作德澤隆洽功業震耀衆變
諸福儲祥傚祉故瑞日流景矞雲駐靄星暉露潤乾之
符浸潭而享其應嘉生挺姿珍羣育質月至日集坤之
珍絡繹以效其報丕律既顯蕃休滋至方將巡岱巘而
展采陟仙閭而封檢嗣烈考之茂實昭聖帝之盛節粤
若歲在作噩月維仲呂紹隆綿瓞之緒誕育猗蘭之所
若夫乘離正位所以肇繼明之業也執衡在序所以示
丕平之運也德盛于火所以隆炎赫之期也性屬于禮
所以昭揖讓之治也惟聖間出與時相符于是七相五
公鼎席之輔羣司百執朝紳之伴相與仰逢吉之辰贊
重雍之旦酌鴻典而具舉罄亮誠而善頌以謂行健不
息美利天下乾之道也于以叶宸算之常久體仁以長
資生萬物元之義也子以配鴻名之首出參攷馨烈稽
合棐彜(案原本作棐頤文義難解據書洛誥改今字)願以徽稱紀于嘉節臣
志虔達帝俞俯遂若乃緹帷宿設藻衛環列銅烏遞風
而細轉玉虬注漏以遲度銀題朱網斂夕靄以蕭寥采
眊英矛晃晨暉而容與金璆在肆應節而徐韻伊銜組
樹羽之器率陳于陛次珪帛充庭移珍而來享雖異域
殊方之賮亦備于壤奠奉常整儀而辨等臚句唱警而
傳導朝弁就陳陛戟嚴列皇帝鳴采茨以榮步凝邃藻
以臨幄張麟文之席搖雉翟之扇帝暉煌煌燭于周行
若北辰拱衆星于中央朝容祗祗伏于宸威若湛露匪
太陽而不晞森然拱著之位穆若陟䧏之度傾心胥向
動色相趨于是上公進而言曰陛下席曼衍之圖隆遹
之德道參侔子往初澤羡溢于潛邸宰臨方夏兼並神
明勤于邦而勿休介爾夀而彌億臣等樂景化之寖被
省親逄之重幸惟門弧之在旦罄野芹而申祝謹奉觴
而載拜上千萬夀制曰俞舉公之觴風行之令一降嵩呼
之聲四達下陳齊肅之志上諧純嘏之祐縟憲交舉華
紳夙退穆若歡頌由神臯而及四方薰然太和自編氓而
及羣類宜乎後天難老與日並明撫五辰而凝績迄至
登平據三靈而獵福保隆久視夫祝堯為願著厥華封
之言誕聖流歌載乎唐室之典盡善之美乎虞帝長發
之頌乎商王矩矱具存飈流不泯下臣寖陶醲化被服
素芬輒陳擊壤之歌仰祝如山之算稽首濡翰謹獻頌
云天有成命基宋之盛德垂後兮於穆聖皇臨朝有光
道冠初兮里社之鳴喧然有聲顯受命兮帝生于室神光
四溢觀者悸兮帝御于宇懿和宣布蕩難名兮執衡在
序達樞流祏昭有異兮北斗迴杓舉觴于朝達臣誠兮
南山之夀極天且久垂無窮兮
國陽大報頌
臣聞職乎覆載天地之化均推乎功德祖宗之誼一化
之均者其報等故明察之祀曾是而並升誼之一者其
孝同故妥侑之主無嫌于交饗此設教所以本神道議
禮所以沿人情者矣矧夫兆福畤于陽位差穀旦于天
正陟䧏惟寅采物具舉三靈逆釐四海來助對縟禮于
盛際進明德于升聞遹駿有聲上帝穆其臨汝敷聞于
下三后赫其在天巍巍煌煌禮之大者是則耿命之所
集至聖乃興精意之所禋嘉生攸䧏著在耳目合若符
節天人之際不其顯哉國家蓄五勝炎靈精之聖上席
四葉重雍之烈丕冒綿㝢休有神器若其冲用居質淵
泉而博厚妙年纂服神靈而敦敏天光内發乾亨首出
金玉其度神明其位三年之諒闇既言乃驩復旦之光
華重合于帝建號之始堲乎殄行而朕師不震有洸洸
之武持盈之際秉其文德而多士對越有安安之思奉
養長樂躬高世之三行有匹夫之孝内睦公姓親在庭
之五大有家人之禮一夫未獲則矜而弗喜一政未乂
必退而更化和氣溢于萬物厚福浸于羣氓鞏焉若泰
山之加四維昶焉如宏綱之經萬目天下之大本舉矣
帝者之丕功集矣方且軫無災之懼愀若以薦辭歌小
毖之篇周爰而求助武銘徧于戸席漢諫緝乎帷囊謙
尊而光業久而大天啓淵慮魄兆嘉貺若曰三服容于
自損而玉帛得以加六膳可以自嗇而牲牷不敢愛况
三年之祀疎則怠焉七里之兆往不勞止幸天之相而
歲之易也朕將再執籩豆以郊見于神祇令下于源絲
出而綍于是當國之輔刺經之倫峩峩以相趨翼翼而
旅議莫不稽仙源之自酌聖考之規謂夫皇基所開系
自真祖故先祠有景靈之謁元命申錫主乎魄寶故巳
事有玉清之拜尊親兼極變于禮而得宜先後不違過
乎恭而何害定命兹允前聞夐絶既而寶榖登實良農
告休日舍于箕卦御乎坎嶰竅律裁同一氣而未融漢
蕝(案漢書叔孫通傳與其弟子百餘人為綿葩原本作漢第無攷今據改)棲野繕多儀而
豫定于時百工庀具千官聫職上公端委誓于文昌之
坐天子淳濯齋于端闈之寢屏舜羶而易饋掩漢笥而
停讞澡雪天慮秋游氣辨俄而紛藻仗出皇居熲真埸
躋太室祝嘏並詔臣工胥集貴聲之樂登歌于堂上合
食之主流出于戶外俯伏奠獻悽愴齋明迪神貺而漙將
勵孝思而極摯始復御威輅翳華芝纖阿扶輪大丙前
馬抑繁吹而不作遡陽郊而徐騖軍輜雷動神旂電
舒八鸞異響而均和六龍駢首而如舞豪英之士玉色
而同輿葩華之雲金柯而擁盖豹尾樹後皆為省中鈎
陳旁翊是嚴帝座背天闕轢都門三條荷衢而平趣帷
宫百靈護野而遂至祠所皇羽設邸熉幄綴珠門&KR0772;窱
而表旌天穹崇而垂幕若夫圓壇中立神垓遞䧏綴食
惟旅陪祀相望夷酋司燎田首施燭且其罍雲房爼羽
林秀華之品宿設而芬樹鳧鍾鳳箾琴絙瑟越之器凝
鏘而聲展龍常瓊鈒飛軨疏轂之乘夾右乎道周星槍
&KR1352;弩戴鶡被繡之師髬髵于壝次日在癸丑夜半冬至
百執就列九賓相儀不敖不吳有嚴有翼皇帝被天袞
執鎮圭儼邃旒郤黃屋槃匜奉濯親就于東罍茨夏摐
音徐陞于午陛上帝富媪南嚮異席尊之至也烈火神
宗左方並侑情之盡也天子一獻以致虔藩戚參奠而
成禮粉庶豆以孔碩揚信辭而無媿歌鍾詠德藹坑谷
而皆盈羽籥振容率鳥獸而咸舞連珠合璧屬于象者
無不歆喬岳翕河統乎神者無不秩羣官分命以惟恪
衆神受職而交驩酌福飲以浮椒峙槱薪而熾燎皇猷
允塞熙事備成回琱輿御帳殿冠劍旅賀兵師齊躍逮
長日之升晷麾洪頤而復路岧嶢南闕國貯天臨之儀
膚寸東雲民希雨施之澤既而端鳳扆揭雞竿大令辰
告而在邦必聞衆𤯝並肆而與民更始是日也塗歌邑
頌仁翔德洽逮鰥已責優繇緩調在疵者濯居幽者炤
盡解犯命之網措刑于三千無出今年之租興頌于什
一亦既讓德不處歸勲有恪練吉日朝密都叙拜貺之
儀罄謝成之悃再荷百禄以綏兆人盛節能事斯為至
矣臣嘗學舊史竊訂大猷以為宋雖舊邦而其德維新
郊雖典祀而厥應尤顯當盛禮之草具也兩宫叶議周
旋抑畏固避號榮之舉上儀之將展也九河順道切和
疏寫亟舒昏割之患吉土之親饗也隆冬變候密清和
照訖無隂霾之祲是三烈者不待瞽史而識天意之悦
無煩巧歷而知帝運之隆砰隠乎殊休覺悟乎黎獻跨
風邃古垂照來今將使允爍者咀其餘甘猗那者照其
絶焰斟酌飽滿飭厥性而用和滋液滲漉泳湛恩而無
際非我休運其疇宜之而臣汙韍朝倫濫巾册府陪委
粟之毖祀叨甘泉之奉引目飽懿鑠心萌詠歌罷黼繡
之張獲聞于夜誦均蟋蟀之候難默于秋唫願紓感發
之誠少抃鴻鈞之世拜手流水汗謹次頌云上帝屹壇兮
崇造天二聖侑享兮嚴吉蠲神光焜上兮風肅然欽柴
皇燎兮升高煙肅斯露澤兮浸羣元叶風順氣兮翺天
淵垠開閫決兮曼夀延表世題期兮彌億年
孝治頌
臣聞人肖天地故聰明之性以發君為元首故教化之
端是屬因性以飭順則貫三才而靈萬物所由貴也因
端以闡序則加百姓而刑四海所由廣也聖人尊其祖
然後嚴其配故曰能享帝于郊王者奉其先然後思其
孝故曰善述人之事若乃挺至聖以獨運警含生而知
勸纂戎紹服兢業一二日而惟幾推誠顯猷尊親千萬
人之所悦不家至而日見大訓以成因天明而地察至
誠交感禮樂不變而盛夷夏不威而服嘉生紹瑞非號
召而自至烈風迷雨不禳禜而時若輝光篤實以臨下
滋液滲漉而懷柔綏之斯和變至于道畢天下之能事
者其惟大孝矣乎我國家基命太初凝圖無外紹五精
之正統而炎靈獨舊陟百王之叔世而敦風載始寶胄
系于霄極至德結乎人心巍巍兮皇階灝灝乎帝籙太
祖包戡武之度畫牡荆以麾天下則僣偽之風革太宗
隆右文之治擁蘿圖而稽古道則聲明之禮輯真宗席
御辨之正刻喬峯而施顯號則天人之際交三聖尉其
嗣興萬物以之衆服宜乎流錫羡之慶暢猗那之業皇
乾開與子之命清廟歌承祧之制重熙累洽寖講乎大
猷開物成務允鍾于亨會故聖上之統嗣也龍見淵默
星輝海潤操斗極以布席協帝華而居質亹亹穆穆神
禹之紀綱䕫䕫蒸蒸帝虞之齋慓以謂可久可大聖業
也故明德而日躋不愆不忘舊章也故先謨而時憲若
夫守文繼體之盛凖自家型國之徽烈后辟行而未盡
典禮放而難循以萬乘之尊躬匹夫之操由不匱之志
奮無窮之烈者又可得而言矣當其正位朱邸飛名蒼
震主宗器以受純嘏宅前星而摛景鑠父子之篤天性
也故日造于寢門君臣之義至公也故不絶于馳道奉
承大統協田龍之占務近正人無鮑魚之嗜不因乎喬
梓之戒而至性内融不因乎羽翼之成而羣心自定先
帝功極道備深居高拱方將玩赤水之秘寶蹈汾陽之
清塵為于無為事于無事乃啓一二之元老左右之皇
僚率籲同心陪輔儲幄委庶政以裁決付大命而緝熙
陛下式在妙年弗獲牢讓博覽兼聽迂身抗設法司過
之史以輔乎闕遺操監國之勢以光乎威命聖人作而
萬物覩大明繼而四方照此世子之孝所以教天下之
事其親也迨夫文考憑玉羣后在庭設綴衣洮頮水舒
德音揚末命陛下嗚噎流涕永悼于厥心尊嚴若神嗣
躋于大寶居廬啜粥蹈布衣之難攀髯號弓極人子之
慕百官咸聽于冢宰七月遂至乎同軌春秋大乎居正
而即位之後踰年而改元昭穆本乎顯親而因山以還
袝廟而作主緜燧穀以凝感遏伶簫而銜䘏三年之制
無改于故常一惠之名首尊于洪顯矧以漢家廣祀作
原廟而游衣冠故我敞景靈之庭奉安乎法座皇世訓
道著大墳而冠丘索故我寶天章之錄渙揚乎遺懿奉
先之文備矣追遠之誠至矣而猶恭默思道效商宗之
不言敦朴為先法孝文之高世此諒闇之孝所以訓天
下之全其禮也先是顧命之詔受遺有屬升文母之丕
號克舉懿綱開長樂之東朝共熙大事陛下祇遹寶訓
欽奉慈顔調法膳則躬謁乎璇闈量衡書則先上乎椒
極威顔咫尺周旋咨度内法純儉從大練之風參講臣
鄰無冒絮之責固以道高于興夏功茂乎翊周均載物
之至德凝俔天之竒表柔風扇于頑豔碩惠淪乎骨髄
善教興乎闈闑至化衍乎垠堮豈徒罷畫工者三十九
鍾政是用請散脂田者四十餘頃利均乎下書曰惇叙
九族易曰保合太和緬遺訓而有屬此奉養之孝所以
率天下之廣其愛也古之哲士僅行一節猶或載緹緗
而騰茂實今兹陛下克舉三善固足蔽窮壤而流淑聲
矧復秋駕載懷明緍慎出仆威械以除亂本薦馨德而
培福基時禁備修山澤免夫童竭嘉生報䧏菽粟均于
水火祥琴式御而深詔郡國興廉舉孝新宫既享而親
執豆籩類帝禋宗澤周乎跂喙之微信及乎豚魚之隠
咨俞故老日臨軒陛未嘗忘乎獲友欽恤明刑齊居蠖
濩念惟輕于疑罪寳行乎曰慈曰儉而媮俗以敦退託
于不敏不明而下情畢達是故先帝棄羣臣而海内如
一太后輔丕業而神功莫儷陛下當耿命而天心脗合
三辰安于次舍五氏銷乎祥𤯝癘疫不作人神靡雜非
夫動按成法見堯德于羹牆居念遠圖編武銘于觴几
盛百年之化善人之殘殺可勝御七月之篇王業之艱
難斯在日慎一日新之又新冠百行而為宗放四海而
皆準經曰明王以孝治天下此非其效歟由斯而談則
泰山四維不足為其安也蕭韶九成不足為其和也如
日之升如月之恒不足為其熾而夀也與天比崇與地
侔資不足為其貴而富也所宜緘鏐檢鏤玉牒以誌其
髣髴操牛尾舞鳳箾以歌其緒餘下臣資性素冥才業
無状陶被至化鼔舞下風情發于中竊擬游童之詠善
無求備或簉稗官之說生不敏敢獻頌云皇穹佑民聖
心闡序世詠在三天常惟五大孝稱首彛倫式叙至德
要道人存政舉赫赫炎宋專以孝治身正家齊天經地
義四聖迭授羣元大庇我后篤行亶無遺懿昔在初潜
温恭自天寢闈問豎學肆鳴絃陪樞輔極納麓承乾滋
曰子道為天下先文考大聖道揚末命終陟垂謨傳歸
有慶創鉅纏痛諒隂積行兹曰善繼為天下正洪惟聖
后儀于坤德參決萬機寵綏四極理内正外和聲怡色
兹曰廣慶為天下式蚩蚩之氓含滋襲馨如網舉目若
景随形翔仁率土浸福重溟一人有作萬世攸寧
天罰有罪頌
或稱皇初之世不賞而勸不罰而懼豈曩策之彌文哉
讓者云否彼固未識夫震耀之飾天威剛健之奮乾體
也粤若聖人制海内之命據天元之尊總秉權綱參叙
典憲不有威辟不足以震元憝不有愆咎不足以章顯
戮用能燀皇靈憲宗軌丕天之大律一民之至權者巳
臣人在宥列聖繼統際天丕冒亘地砥屬仆威械以去
殺襲道樞以訓儉恩裕洪暢容典賴盡萬物取足合祛
于皇極百靈隤祉動震于珍物然猶左賢右戚均權布
寵百辟箴官内平而外成五大在邊番述而遞上紬繹
羣慮防檢來患恭迓永命觸滌多辟勤勤懇懇非消亂
之謂歟然而善制未能無敝殷憂所以啓聖迺者巨猾
乘間朋邪締謀嘯禨祥之妖席鈞宰之貴弗戾蜚語怙
有奸計為國取怨在内為宄遂欲包禍心以竊發執左
道而干紀城社無薰燒之畏宗社有阽危之忌天命不
滔奸惡具露輔臣建白醜黨震壤赤車具獄而來上兇
豎伏質而前死皇帝陛下深拱諒闇覽照前典重當國
之職慎退人之禮詔曰冢宰之任天下所繫今丞相謂
自底不令其上大司徒印綬而攸司程奏百執抗言無
將不誅與衆共棄願伸大戮以懲元惡帝曰朕不忍致
于理其謫于朱崖然後起弘弛之臣明枉結之獄掊克
之貨簿上于官附麗之黨肆赦一解漏鯨喙于網目催
虎吻于市道篋有辯論盆無漏暉方内謐清天上澄煥
攘去蒙氣質延大和惡草絶而善苖興清風翔而羣隂
伏人靈紓憤道路相趨于是搢紳之徒喟然稱曰先帝
違豫柄臣間釁隂嘯不逞規投天隟食椹弗變指莠待
滅陛下先斷宸慮探觀時變仗文母之援攬列辟之議
殄介不靖終曰末減宇内澄洗蕩無餘灾定兹寶業極
高山之安殲厥渠魁易家人之名智不回慮惡未旋踵
事已決矣昔淊天殛而虞功著流言放而周德奮觀闕
誅而孔制烈寶瑟僵(案寶瑟僵漢莽何羅事原本作寶琴今據改)而漢基永
皆有常之盛準撥亂之通術所由來舊矣烈祖二宗墾
灾除害肅清衆慝若彼之深也太后聖上建威聿萌祇
遹先訓如此之至也宜乎奮景炎燦淳烈春秋謹始之
制釋洪範作威之害聞賜無彊之眉夀摛不朽之尊名
此其時矣盖天子煢焉在疚貶成抑定未遑制作事也
下臣鏟跡遐外遘辰熙盛吮甘實酌徽波者有日矣以
為罰不失罪者賊子懼賞當其功者勞臣勸今陛下去
仁辨百無罪而兆民賴萬祥集非天下之至感孰能預
乎臣擬下品不足紀次新頌輙敢述輿人之詠簡康衢
之詩亦擊轅折楊之比爾其詞曰於鑠炎宋奄受方國
監觀上帝底止明德越在四世惟新百度往聖上仙大
明績務蕞爾孽豎乘間偷權放命于國興辭託天罪惡
腥聞建白攷治醜黨銜刃元兇投裔乃下明詔誕告多
方横貸枝附昭雪忠良三靈不怒百寮動色絶其本根
勿使能植去危即安萬務有益聖皇敷之不息暇逸慶
無疆兮惟休慎無疆兮惟恤
元憲集卷十六
