御製題元憲景文集並各書其卷首
宋庠宋祁兄弟同負盛名且同舉進士時以大小宋
並稱乃其官位一至宰輔一為尚書事業所就既殊
情性亦奢儉各異故其詩文沈博新警因各隨其性
之所近而為世所傳誦則同及戒其子不令刊類文
集行世亦同迨其後雖經合刊繼而仍歸散佚又同
兹復裒輯成集並以聚珍版印而流傳之又無弗同
其同不同之故庠與祁固無能知之余亦烏從而知
之然其散也由於自欲韜晦而其聚也幸有永樂大
典之僅存佚之於七百餘年以前(宋天聖至今七百五十餘年)而
完之於三百餘年以後(明永樂至今三百七十餘年)則又復歸於
同余因合題一詩並冠於兩集簡首更使之不同而
同則向之所謂同不同者皆可勿深論是之謂大同
二宋合刊曾紀王(宋嘉定間郡守王允初倡議欲合刊二宋集以屬郡文學陳之強未就而)
(去其後太守陳芾捐資刊成之見之強序)惜哉分集失傳詳學如有本終難
晦行不負言久益彰伯也孤風標雅操仲兮強識富文
章雖稱儉過及奢過弗愧元方與季方收拾碎珍得全
冊吟題七字冠前行休嗤大典紛割裂愛禮幸兹存餼
羊
元憲集序
荆湖之間國朝以來安州為望郡名公鉅卿相繼而出
元憲景文宋公伯仲則其傑也昔太守今右司李公揆
繪其像而立之祠逮之強之來請于郡而春秋致祭亦
可以夸示後學矣然宋公之典型雖在而文集不傳于
鄉郡謂之闕典可也寓公李令尹之家舊有繕本太守
今都運王公允初昔為通守每與之強言欲借而刊之
未能逮持節京西于其行以帑藏之餘幾千緡屬之強
與之鋟本以廣其傳又分數冊以往將以速其就也然
攷之二集既富且贍其言八十餘萬工以字計為錢幾
四百萬米以石計百有二十他費不預焉之強懼其難
成而白之今太守陳公芾公一聞之欣然謂之強曰是
亦予志也郡當瘡痍之後雖賑恤施予日不暇給然亦
當輟他費以成之二公政事文章兩極其至故能于倥
偬艱難之際而為粉飾治具之舉其與蓄財而不知予
妄費而不知用者豈不大有逕庭耶之強深有感焉因
其成也書之篇首以告來者若夫贊元憲景文之鉅篇
大作則有國史在于前輩之鋪張揚厲而為之序則之
強晚生不敢措辭觀是集者自當知所敬歎今之序姑
記其文集之傳云爾嘉定二禩三月上澣郡文學陳之
強序
宋元憲集别集類二(宋)
提要
(臣)等謹案宋元憲集四十卷宋宋庠撰史稱
庠所著有國語補音三卷紀年通譜十二卷
別集四十卷掖垣叢志三卷尊號錄一卷今
惟國語補音有傳本已著錄餘書與文集並
佚
國朝厲鶚編宋詩紀事僅採掇西清詩話侯鯖
錄合璧事類揚州府志所載得詩八首則海
内絶無其本已三四百年矣永樂大典修於
明初距宋末僅百餘年舊刻猶存故得以采
錄而庠文章淹雅可取者多故所載特為繁
富今以類排比仍可得四十卷疑當時全部
收入也方回瀛奎律髓載夏竦守安州日庠
兄弟以布衣遊學席上各賦落花詩竦以為
有台輔器趙令畸侯鯖錄亦云二宋落花詩
為時膾炙今考庠詩所謂漢皋佩冷臨江失
金谷樓危到地香祈詩所謂將飛更作回風
舞已落猶成半面粧者特晚唐濃麗之格實
不盡其所長祁集有和庠赴鎮圃田遊西池
作極稱其長楊獵近寒羆吼太液歌殘瑞鵠
飛句歎其驚邁蔡絛西清詩話亦稱之又載
其許昌西湖詩鑿開魚鳥㤀情地展盡江湖
極目天曠古未有然集中名章雋句絡繹紛
披固不止是數聯也文章多館閣之作皆温
雅瑰麗渢渢乎治世之音蓋文章至五季而
極弊北宋諸家各分起振作以追復唐賢之
舊穆修柳開以至尹洙歐陽修則沿洄韓柳
之波庠兄弟則方駕燕許之軌譬諸賈董枚
馬體製各殊而同為漢京之極盛固不必論
甘而忌辛是丹而非素矣陳振孫稱景文清
約莊重不逮其兄以此不至公輔今觀其集
庠有沉博之氣而祁多新警之思其氣象亦
復小殊所謂文章關乎器識者歟書錄解題
載是集作四十四卷與史不合然文獻通考
亦作四十四卷似非訛舛疑別本以掖垣叢
志三卷尊號錄一卷編入集中共成此數唐
宋諸集往往有兼收雜著例也通考於是集
之下又附註曰一作湜中集二十卷其名又
異然永樂大典實祇標宋元憲集則非湜中
集明甚故今仍舊目不取通考之名焉乾隆
四十九年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
