元憲集卷十九
宋宋庠撰
表
謝郊祀加恩表
禮天拜胙甫畢于鴻儀括土均休汎霑于異數罔功内
省悸魄無從(中謝)竊念臣本以空疎誤承簡拔玷從官
而積歲尸榮禄以浮人凡最所更風猷蔑樹曲荷天私
之覆靡循官式之常超踐諫垣預聞宰牧屬兵農之竝
講當朝夕之勤咨徒竭陋愚無禆紀律力窮猶駕衆知
敗馭之傷物重過權始驗持衡之殆遭時寬政勿汝深
疵假淮國之一麾貿龍躔之再集皇心念舊祕秩升華
移守汶田坐豊周粟會于郊而陟配嗟守土之恪居微
藿翹誠孤匏擁歎敢謂伏蒙尊號皇帝陛下回輿作解
舍爵推慈因勞臣工之勤胥暨州藩之廣綸書懋賞星
驛馳音衍多邑于舊封倍榮租于真實命成難拒恩溢
無涯矧籩豆駿奔莫覩陪祀之盛而公卿奉引了無承
乏之勞逮流慶之叢臻亦靦顔而虚受忍慙云極度德
奚堪惟餘頂踵之微或效涓埃之報臣無任
謝南郊加恩表
禮成陟配賞洽均禧優命聿頒兢心靡據臣誠感誠懼
頓首頓首竊念臣本惟寒士獲玷近班嚮自禁庭舉參
宰府斗筲受任尋貽不稱之譏天地好生終靡加誅之
忍特由諫署出布藩條積媿盈顔樹聲寡術屬陽郊之
大報罄率土以駿奔而臣越在守封舉深存闕無攝事
贊儀之幸有隳官去國之悲何圖拜胙之辰亦沛明緡
之典書勲八柱爰極于上階進戶列候更陪于大邑寵
章叢被悸魄九升此蓋伏遇尊號皇帝陛下誕擁乾休
洽敷人爵因雷風之大號席簪履之餘恩洒濯深疵振
除往咎謝生無所固推不報之仁失旦思鳴或取自新
之效大猷雖爾弱植奚堪徒誓銜銘未知酬塞臣無任
謝崇文總目加恩表
竊念臣早以片文誤階榮牒序服星垣之職入陪鑾禁
之游凡在官司多塵總領爰屬仙瀛之藏廣收蠧簡之
遺庋閣寖盈籖題罔辨特迂詔旨就擇時英俾分討于
藝文且精求于領目遠襲九流之别近尋四庫之規通
質舊章日程新課而臣首膺遷擢最貿歲時未終刊謬
之功已忝參機之舉緹鉛清局别委于俊僚山藪寬恩
尋投于外服逮諸儒之卒業非孤臣之預知比者伏蒙
皇帝陛下垂覽新書嘉聞善職追念摩編之久靡遺尺
寸之勤爰俾罔功亦膺蕃數茂進文階之品真疏幹食
之封媿集榮先奬浮願表上中經之簿莫接于清班出
内史之方何勝于渥訓仰被燭幽之詔未知論報之階
臨啟徘徊言因謝盡臣無任
謝降詔答諭立御書梵字碑表
寶文就刻譯侣叢歡因善護之成功虔率和而露奏紆
頒制墨俯煥塵襟(中謝)伏惟皇帝陛下將聖自天大猷
覘古丕承下武之緒兼通西聖之言闡其洪慈衛我羣
品惟梵文之流布乃佛說之信傳雖曰旁行實存成法
比乘聽斷之裕悉標聲畫之元譬震旦之六文謹舌人
之異說氣瞻雲漢文含日星奮天藻以題辭勒媧珉而
庇宇古今參驗非科律之難分華竺雙提若迦陵之親
演而臣幸陪法席親覩帝華不勝鳧藻之情用列縑囊
之感方塵清覽遽鍚温辭覺苑同文巳預人天之會尚
方乙牘更膺緡綍之褒徒篆情涯曷酬恩遇臣無任戴
天荷聖激切屏營之至
進觀御書梵字詩謝降詔答諭表
轅音頌聖方恧于斐狂綸檢垂慈更加于褒奬觀文眩
目拜賜兢心竊念臣仕籍叨榮儒林廢業洊玷疑丞之
地皆陪潤譯之埸探内學以非優撫鈍根而永慨幸遇
皇帝陛下欽揚祖烈丕護真乘因竺館之先規續貝書
之妙藴盛延開士深究旁行對翻華裔之音博采形聲
之說法宫多暇書苑留神爰御寳趺親題梵畫仍冠篇
而善敘且作刻以垂芳紺殿雄成祗園聳觀實睿才之
攸縱顧佛劫以增遐而臣例屬齋薰獲窺摹矩不勝私
幸竊綴短章仰煩夜石之程已積春冰之畏敢謂伏蒙
陛下靡捐介善申寵近司枉深訓以發中廓大猷而與
進戴恩嶽重徒極于將顛揣巳毫輕未知夫為報姑銘
奬拂用寘肝脾臣無任
謝詔赴闕表
使馹光華甫臨州部言綸温密申錫詔圅聞命震惶撫
躬跼蹐臣某誠榮誠懼頓首頓首竊念臣嚮辭宰政出
布藩條專處外以首公顧還朝而絶望周旋三任首尾
八年終微樹化之方可稱惟良之歎比者伏蒙皇帝陛
下追憐舊物均賦羣材因内幄之缺員降輶軒而垂召
仍緘帝札曲暢天慈諭發號之揚庭俾解藩而趨節孤
臣何幸丕訓前頒未知讓爵之端先聳捐生之志感深
成泣言拙無文方促駕以就途但望雲而翹首永言歸
報倍萬常鈞臣無任
謝宣召入學士院表
祇聽褒音仰承睿選恩浮材限憂倍榮涯俯僂以還心
顔罔措臣某誠榮誠懼頓首頓首竊以漢門金馬始基
待詔之華唐署鑾坡緒創司言之祕預規中之訪逮極
朝右之凝嚴聖世尚文豊規冠古慎咨碩彦增暢皇猷
顧崇簡之有初奚下流之可冀如臣者斗筲均量舟劒
懷愚偶自諸生幼親樸學天聖初元光華甫協幽側竝
提遭會時來玷塵舉首自禠巾而補吏洎緤組以通閨
番直史庭試煩財府寸長靡效曠度兼容弗誅畫餅之
名更備星垣之乏雖復奉行王訓判攝事經出入四朞
綢繆千慮終取伐檀之誚方期汰礫之逃敢謂伏蒙皇
帝陛下式序衆勤俯收介善記甲科之前幸察孤進之
無他召自綸闈齒于鼇禁矧典司至重號令惟幾慎方
出之文義無反汗奉席前之對威不違顔自揣懦庸將
焉報稱然當奉循丕式載瀹蒙襟希皮弁之守官免纏
牽之貽累微生易隕洪覆難酬臣無任
河陽謝到任表
進聫省坐易撫侯封促駕啟行適臨治所選辰署事初
布藩條祇荷奬甄不勝榮懼臣某誠感誠抃頓首頓首
竊念臣一蒙策免三寵州遷禄有空餐官無最狀嚮屬
盟津之缺守猥煩漢札之疏恩升秩夏卿增華使棨仍
因便道特許過都朝推念舊之慈禮借儀台之重孤心
易感危涕難收尋迫王程遽開郡閣此州據山河之會
擁周晉之交列戍分城造舟濟險隄防甚設譏邏為嚴
雖曰近藩實名雄鎮然而累年饑早比日沈災東有漕
渠開塞之煩北有計檄誅求之苦使多緣隙民罕聊生
臣敢不略去煩苛勤加綏輯庶臻還定少副憂勤俯循
備禦之餘曷稱惟良之寄此蓋伏遇皇帝陛下俯矜忠
樸本乏同游因寰服之奥區進天臺之峻品曲加存遇
終保衰遲身遠天高恩深語拙惟有涕泗尚冀感通臣
無任戴天荷聖激切屏營之至
揚州謝到任表
淮海奥區圭符假守揚舲戒道止涉安流引紱視章即
頒聖詔舟轂一都之會夫家萬室之繁去國匪遙偃藩
何幸臣某誠榮誠懼頓首頓首伏念臣禀姿蒙拙陶化
亨嘉始擢草茅寖階纓襘斗筲量淺丞史願微常蹈道
以自安敢越思而希進猥由文館入忝詞垣俄自禁扃
召參台府此際清衷素定靡復類能羣議雖諠罔容收
渙因懷自勵訖稱大恩而淺謀不足以計深愚慮妄思
夫效智叛羌負德邊上宿兵亟會宰司參圖戎索廟堂
集論或率已而妄言帷幄定謀卒因人而免悔曾微寸
效可益萬分至于進策治朝敷言庶位纖悉咸資于睿
斷周旋莫企于清光備位踰年妨賢積日雖官箴挈矩
僅守匹夫之廉而公路須才安稱明君之蓄加以惷冥
自禀濩落少機言或漏于屬垣疑多成于納履積為怨
咎仰玷和平矧當責實之辰宜被黜幽之典伏遇皇帝
陛下兼容如地載照為春盡赦多尤止停貳職仍七人
之舊列總千騎于大邦假以便安紓其惴慄顧微生之
再造濱十死以何辭謹當歛分思愆首公營職因楚人
之既教濟漢令之在寬乘乃化孚期于政辨然念操心
易感實本于孤臣求舊與歸更依于仁后視風波而累
息傃絲路以迷魂臨啟怔忪心隨涕隕臣無任
鄆州謝到任表
西清祕秩式寵儒林東夏奥區更均邦翰參為異數猥
集孤臣祇荷甄收舉增惶震(中謝)竊念臣斗筲近器韋
布諸生興于羈旅之餘玷厥殊科之選嚮階華劇進預
疑丞遭百度之交修乏寸長而上報久蒙君養曷逃尸
素之慙終不汝疵寖累含容之德逮從外補方涉再朞
前忝未酬來譏巳積敢謂伏蒙皇帝陛下曲全邦體申
奬官成枉漢札之深辭易汶田之巨鎮冠升殿職寵映
藩條仍加别使之名兼撫連城之重矧惟州部匪遠寰
畿津陸交途農商宿業封巒在望澤多膚寸之滋鳴蹕
如聞野有儲胥之舊兹焉寄任允屬循良退念散材曷
勝優委敢不率循丕憲上體至慈蠲獄市之煩文濟詩
書之美俗庶幾安輯少副憂勤自餘頂踵之微或效涓
埃之報辭殫語拙感激何云
進國陽大報頌表
臣伏以日在太初之歷是謂履長天隨帝者之居兹焉
臨饗扢三垓而昭事坐兩觀以均禧徧朝真馭之下都
翕受羣元之厚福含生鼓舞協氣陶烝忝蹈德以泳仁
宜交中而發外(中謝)竊念臣單門下品弱植淺中被至
化之純深副大猷之餘緒翹然在沚厠君子之育材間
或登高乏大夫之能賦屬承平之嗣旦講容典以和神
南北異正而竝修祖宗以侑而交獻周游六氣乘之而
健行肹蠁萬靈屑然而著感目美光之若晝欽衆瑞以
如山矧當清道之辰已預皇軒之引瞻威咫尺禀訓蟺
蜎慶千載以親逢暢四支而内抃幸聫儒館難默頌聲
慙積日以庀詞邈談天而幾殆僅成累句式贊盛容均
子夏之一詞曷(案原缺一字)邦體本虞初之小說敢預家流
仰瀆程觀彌增震媿謹夙夜齋祓撰成國陽大報頌一
篇隨表上進以聞干浼宸扆臣無任
傳法院乞降御集編入經藏表
臣聞帝藻垂鴻本舂山之秘藴金言輯教極龍藏之寳
嚴迹夫翰墨之傳均乎天壤之永矧當盛際抑有豊規
敢露虔衷仰資外護臣等誠惶誠懼頓首頓首恭惟皇
帝陛下道包睿哲化格清寧總民極以無頗陶天倪而
不宰多能攸縱衆善咸甄眷佛譯之清場本神宗之妙
刹香壇貝牒慎宣使範之雄綈帙牙籖對比儒林之盛
克延慧命參固不圖然念永熙以上聖之姿首敷神教
真妙以至仁之度益闡慈源竝因機務之閒恣探空有
之理宸章睿采法語仙音率賜助于禪詮巳冠升于釋
部陛下紹隆先志宏暢宗風每緣聖作之華備奬真乘
之奥人天抒歎象緯交輝緜涉歲時寖盈策牘未序寳
題之次曷聳沙界之聞臣等叨服宰司兼榮法館悵鈍
根而懵學依洪覆以知仁願續前徽俾資善述欲望聖
慈許以自來御製應干釋宗文字降賜傳法院令繹經
三藏試光禄卿沙門惟淨等依例編綴竝入經藏目錄
庶兹總括庸盛發揮茂彰奕世之能高映羣篇之首且
孚大覺永庇含生饒益之多名言曷喻干冒宸扆臣等
無任
謝加職移知鄆州表
輕軺將命祕殿參華易守東藩治行便道寵章繁集媿
汗交流臣某誠榮誠懼頓首頓首竊念臣世系單平天
姿淺固親遘尚文之會首叨擢秀之科因士易農緣名
責實褫巾未久通籍為榮乘善養于羣材預徧階于顯
列曾微風績遂亞疑丞齪齪備員兢兢履薄物勝權而
衡殆形過鑑而照窮理有固然道無不躓果煩賜罷方
厭騰譏尚蒙藏疾之仁尋假出麾之寵奄綏淮服坐服
漢條省咎窮年酬恩靡日比者伏蒙皇帝陛下哀憐舊
物抆拭深疵念器使之嘗加忍生成而遂棄曲回天造
申穆朝猷序聫清禁之崇再委名城之寄仍銜使節參
重州符怳祇命以驚魂徒拜嘉而隕涕桑榆收效已辱
于垂矜頂踵捐生未知夫上報臣見依準勅命取便路
發赴本任無任瞻仰
代楊鄆州謝上表
臣某言蒙恩授臣知鄆州軍州兼管内勸農事即于今
月日到任上訖謬分左契臨長東人提千騎之雍容有
六條之森備出麾有幸坐閣增榮(中謝)竊念臣箕斗虚
名丘園微介決科僅中論續稍遷遘明辟之纂圖忝望
郎而升秩用惟枯木不自先容細及秋毫罔非帝力但
罄如絲之亮曷知媚竈之求終賴洪慈免其大戾甫周
一閏更典三藩銜窶藪以見容員支離而竊禄昨緣便
道遂獲造朝許留數刻之閒俾典百斤之奏俄煩節召
改賜袍紳追露冕之為榮均解衣而拜賜胡然頑陋縻
爾寵光斯蓋伏遇皇帝陛下遹駿先猷圅蒙庶品謂夫
俎豆之無越矜其丹雘之可塗曾不疵瑕猥從器使伏
況汶陽疏壤魯道遺黎昏作屢豊敦龐俾乂雖屬河工
之近決不妨田畯之有秋惟冀至仁少寬中昃臣敢不
内循丕訓上體寳慈列三壤之埴壚勤修稼政愛二東
之杼柚底慎邦財儻臻樂職之風冀贖浮人之刺臣無
任云云
謝轉給事中表
郵傳疾馳贊書申錫改東臺之祕秩仍左竹之善藩恩
數並隆心顔罔措臣某(中謝)竊念臣本帷弱植素懵遠
猷一玷文科洊膺朝選攝官承乏率非才舉之宜舍垢
匿瑕陰荷天私之惠獲徧階于華近固無補于涓毫至
乃超備諫員參聞宰政當求治責成之會有先機斷論
之煩力勉徒勤道悠自躓辱收還于重任始厭伏于煩
言繼荷宸慈曲存邦體旋易麾于巨鎮復帖職于清廂
追貸前尤叢臻謬寵謝生無所履薄增憂不謂更枉公
僉平稽歲伐例舉當遷之典兼紆即賞之褒循踐殊資
俾光外寄此蓋伏遇皇帝陛下深憐舊物均飾庶工因
虞篇陟考之文用漢守增留之制併推優渥昭示保全
内省微軀曷勝鴻施謹當勤思寡悔益服攸箴承化樹
風或萬分而有取竭忠酬貺期十死以知歸感極于中
辭殫靡喻
謝賜撫問表
使馹馳星天辭出綍辱宸心之念舊因頒式以推慈恩
厚忘言感深成泣臣某誠榮誠感頓首頓首竊念臣本
由寒士早玷榮班出入近司周旋二紀石心許國固無
可轉之期川謗盈朝容致他來之吝逮違樞握洊易侯
藩席槐府之崇聮惕將壇之重寄敢謂皇帝陛下堯仁
無外漢度兼容謂體貌之嘗加眷忠愚而可憫爰馳華
牡俾道温言荈焙惟珍特分于貢品寶匳有爛紛照于
私閎仰聆金玉之音俾極君臣之分孤生内省隆惠奚
酬但歸誓于糜捐或謝生于覆育
中書謝傳宣表
臣等伏奉入内都知張永和傳宣中書密院重脩開先
殿成迎奉太祖皇帝御容往彼供養所貴四時薦享得
伸誠意興卿等中外同慶者寶宇雄成神儀載竚屬奉
迎之伊始枉傳訓之發中睿德所覃羣心交抃恭惟皇
帝陛下紹熙景命勤述先規曩緣作繪之容參對不祧
之禮炳然威御臨厥孫謀因佛刹之增新命工師而度
構再嚴秘殿將宅皇靈兼别廟之宏模超化城之絶境
羽旄先導奚止漢冠之游都邑叢瞻實聳軒臺之畏孝
誠克盡前烈彌昭臣等忝服近司首聆慈誨空極親逢
之幸初無云補之方惟誓協恭或酬洪覆
賀冊封兖國公主表
宫闈延慶國邑疏封誕告有初均歡無外臣某誠欣誠
抃頓首頓首伏以兖國公主天孫稟粹巽女流占在姆
不勤承親允穆恭惟皇帝陛下至仁敷祐篤爱成雍誕
生穠矣之&KR1086;前導百斯之福教宫有典擇配惟嘉爰選
良辰荗宣華册肇禹州而啓國築魯館以由章典物備
臻官司載躍矧于歸夫舅族諒深沭于皇慈臣早忝近
班今司外服徒聆發號莫獲觀光瞻望宸廷臣無任
再入參乞罷免重任表
臣聞綆短而使汲淵非浸灌之巧馬窮而後易駕非馳
馭之宜物理苟然人情可喻是以明主臨下孤臣事君
弗強所能乃輯宿官之業自涯其分方逃不職之誅敢
傍斯言用敷至懇臣某(中謝)竊念臣天畀疎拙地出羈
單偶緣挾冊之勤誤中掄材之首束紳仕路佔畢文林
遭山藪之兼容備閨臺之旅進自爾朝多過聽官匪序
遷驟塵星掖之華罙入鑾坡之祕固無寸效可稱明恩
更因承乏之辰猥玷參機之重前叨未補來忝益滋過
中之器易盈責實之名難副果煩罷免終賜保全歷典
州符五新年籥何意君環之召復聮公衮之榮顛枿再
條朽肌還肉雖聞弦戢翼悸魄未安而内手捫心丹誠
故在輙復夜思晝過今計昨非期一得于陋愚或少禆
于顧訪其如性資有限機務至叢卜式樸忠初無趣和
倪寬懦武(案原本缺三字)明而又睿德日躋聖猷天建按循先
烈裁定懿綱求百辟之讜言責三公之吏事諒非雋輔
疇克同寅竊顧妄庸將焉報稱宜從重劾以警空餐然
念竭智以進思介一心而自守偶逃多悔幸及三年稽
大比之文敢煩陟狀撫不肖之質尤合避賢輙循考績
之期仰丐退身之幸伏望體天法道欽文聰武聖神孝
德皇帝陛下廓包荒之度推養士之慈業已與成則無
令亟敗事容善始則當俾有終許辭貳政之繁卻服從臣
之末職勞有底量力自安亦冀穆穆公言潜弭曠官
之誚諄諄末路免罹不衷之灾意廹言蕪期于得請干
冐宸扆
乞致仕表
臣聞爵禄有次王者所以馭臣筋力巳衰聖人不與為
禮何則上隨材而賦任則壯者樂盡其節下度德而展
體則老者止于不能授受由是得宜始終因而偕篤斯
為達道貫厥大倫愚衷所稽皇鍳攸覧臣某(中謝)竊念
臣本興孤族素乏遠謀天聖初伏遇體天法道欽文聰
武聖神孝德皇帝陛下始攬萬幾親臨多士軾怒蛙而
待勇撫駿骨以求駒而臣適會時來遽躋才等猥緣士牒
仰沐朝猷洊階華要之徒罙入凝嚴之禁終因人乏
遂贊宰司辱體貌之兼隆竭涓埃而無取自兹典領益
復崇高再參政務之繁正管兵機之劇一塵鼎鉉兩斡
星樞形已過而照窮力猶求而駕敗屢招譏劾深累包
容一昨罷帷幄之同寅丐州藩之出守理當策免恩乃
庭揚假使閫之旌旄帶輔臣之印綬質于公論實玷天
私雖席寵之有因顧害盈而難逭重念臣久塵榮路垂
四十年福過成灾氣衰得疾去歲中禍延同氣痛徹五
情乘悲泣之過多駭營魂之不復幽憂攻内攝理乖方
接此頽齡漸成宿疹積寒棲于腠理流毒滙于肺經一
喘之來百骸俱廢步趨多梗拜伏為艱若復貪極品之
崇名懷千鍾之厚廩鬼誅將作人言謂何况臣今兹行
年六十有七常恐一旦先犬馬填溝壑終無以報恩塞
責臣不勝私願願上還官職之事乞骸骨將孥息歸田
里避賢者路七十致政抑帷常典臣年雖未及病則有
餘幸丐餘生貪延聖日儻孤誠之獲遂畢九殞以知歸
敢望聖慈特除臣一致仕官因便尋醫以救殘喘干冐
宸扆臣無任
乞致仕表
言而無隠情至者得以抒陳瀆則有誅德厚者謂之含
覆批章繼錫俞訓未頒輙復叩閽覬諧就第臣某誠惶
誠恐頓首頓首竊念臣顓蒙自信憂畏早衰近司五玷
于朝咨巨屏七更于郡寄空勤夙夜蔑著毫分讒謗居
多寵光翻渥雖虎符劇任禄秩甚優而鶴鬢暮齡筋骸
難勉矧復因寒捐肺緣咳成齀拜伏稍頻喘唫僅續訪
醫寡效却粒無方操藥七以自憐擁食桮而太息生涯
若此人事奚言屢達封囊願還駢組辱中宸之念舊未
聽角巾陪四輔以造朝衆嗤蹇步如伏蒲之有劾顧握
節以何顔伏望皇帝陛下昭示至公曲推洪施遂臣知
止式保于有終揆臣所堪無強其不逮得從初志實緩
深尤虔徯俞音始安累息欲望聖慈許依臣累上章表
特除致仕臣無任祈天俟命
再乞致仕表
筆端言拙悃愊難敷詔底恩隆都俞尚閟輙緣洪造更
露微衷臣某誠惶誠恐頓首頓首伏念臣草茅地寒樗
櫟材散曩因薄技來會亨辰列仕版者再閨八周佐國
論者五遷三巳每塵眷奬遂極崇高風績蔑升年華滋
晩頃希止足姑解組于鄴城比卹蹣跚復假麾于譙壤
靦顔冒禄力疾長人惟知謹守常規郡閣靡頒條之最
不能導迎善氣農疇罹浲水之灾加以淮北荒殘渦陽
沮洳蕭然南畆悉變于橫流蕞爾孤城不沈者數版眷
言守土尤藉長才而臣適在暮齡猥當優寄敢卧尸于
重禄空勉率于孱軀因此震驚轉成羸薾而况任崇將
鉞秩視公槐固當參寵勲賢詎可久私癃瘵伏望皇帝
陛下大明委照廣覆推慈矜齒髮之早衰憫筋骸之難
強俾從閒秩允謂生成矧在先朝已陳納禄連逢聖日
遽此延恩出入三年倦勤十上昔祈退老固瀝懇于朝
端今若因循必取嗤于天下非獨失臣子進退之節抑
亦玷衣冠廉讓之風傾藿馳誠叫閽佇可伏乞檢會前
奏特除臣一致仕官放歸田里
乞罷樞相表
臣聞器小易盈者難持任重將顛者思止儻奉承之有
失即隕越之可虞敢援至言冒陳丹藴臣某(中謝)竊念
臣早由謹樸參備丞疑出入踐揚二十餘載食浮日積
官謗愈諠而自再冠洪樞漸逼衰景徒竭短慮終誤遠
圖故經制邊陲或蠻蜑内侮按列軍伍或戍卒未充上
資聖謨並稟成算至於稍嚴賞格則羣喣漂山暫塞倖
門則衆怨成府孤特少助怯懦自知敢竊天工久妨賢
路伏望皇帝陛下許還重柄垂丐殘骸得寬典刑庶保
要領儻未令便歸田里或且許近守藩州補報之心内
外惟一投誠至切得請為期
乞罷相表
臣聞名本戒乎多取過實則凶力所貴乎自量弗能當
止矧萬幾密勿任切于論思一介婆娑力窮于報稱所
宜自劾以警空餐仰賴至仁罄敷危訴臣某誠惶誠懼
頓首頓首竊念臣學非全古才不逮人擢始布衣進陪
書笏寳元中因緣人乏參預政機試可罔功踰年賜免
巳覂之駕奚望于復驂方汲之淵何圖于續綆自再塵
于國論俄六改于歲陰齪齪備員容容取誚其間改使
樞管序正宰司光華所叢位望彌峻然屬邊烽罷警調
軵息勤列辟交脩日新于所治當宁親務天健而愈強
因用具臣久忝高位至夫講求墜典崇報上神因大寢
之宏規復九筵之毖祝克成鉅禮莫匪聖謀既絶望于
清光亦奚資於彼相逮均慶寵首及庸虚讓爵無階履
高增慄重以福基素狹年事日侵有負乘之近憂乏將
明之遠業雖主恩含垢外弭于人言而天道害盈難逃
于鬼瞰一歲之内二息云忘昧聖哲忘情之高深朋友
離羣之痛氣衰耳塞淚熱目昏寂聽則妖鼓亂聰審視
則黑花盈睫居多忘誤動輙震驚悲憂一來志慮俱耗
安可尚聮衮職之貴分揖槐庭之嚴身不自聊政于何
有且三公之責吏事任靡容私聖主之督愚臣悔將累
國内循非據實玷具曕伏望皇帝陛下念禀數之早竒
憫匪才之難強許還重柄出補外藩愛小器于未盈免
其必覆貸槁骸于將隕㑭遂更生進退之方恩義偕允
投誠無隠湏可為期臣無任祈天俟命
元憲集卷十九
