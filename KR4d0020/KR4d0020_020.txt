元憲集卷二十
宋宋庠撰
外制
中書試御史夫夫除右僕射制
敕古者因右武之官尊主射之號始寓天秩以邦昭儀
帷左右于中臺實師長于庶職諒非肅哲之劭曷允僉
謀之同疇庸匪私惟德之舉具官某莊重不倚寬博有
謀自覽德以逢辰亟舒文而華國寖懋忠力恊宣朝猷
訪之以善而椒蘭益熏嬰之以煩而鋩刃不頓實有明
效暴于羣倫曏者付以憲綱寄之邦直而能山立盛氣
條舉舊章禠權豪之匪彛勖官師而交輔宜示殊典進
服大僚噫總六官之卿納百揆之路治本之自出官成
之所得為時羽儀任政梁㨂副我則哲之效繄乃司寅
之忠往踐厥司無忝休命可
降授太常博士知臨江軍龐籍可尚書祠部員外
郎福建路轉運使制
勅具官龐籍傳曰舉直錯諸枉又曰觀過而知仁蓋所
以判忠邪而貸苛細也以爾比用局力參于風憲露章
抗論多所澄糾而能陰辨庾慝斥言壬人暴于公朝卒
得姦狀乃以鉤摭之微累訊證之弗讐姑從常科俾降
元秩今閩部遐曠漕舟湏才宜復郎曹之華兼還使節
之重體我甄叙無忘夙宵可
皇弟鄭州防禦使允良因鄭州升為泰寧軍可移
别州防禦使制
敕具官允良藉慶廟靈參華宗邸夙陶善教寖服榮班
曏擇壤于陪京俾建侯而禦侮屬兹要郡介我二都特
表中軍之雄且壯近郊之守高牙作鎮既易故名列棨
制藩宜更新部淮西奥密楚北柔疆命秩均封以屏王
室可
衛州團練使充邠寧環慶州路駐泊兵馬部署兼
知邠州曹琮可防禦使充秦鳳路部署制
敕唐制刺史兼使以禦遏差重國朝邊屯特將以攝署
為雄參付寵權是屬公舉以爾具官曹琮性韻沈慤風
略雋明地席忠勲之餘才更煩瘁之使向資親信外職
訓齊仍總郡條且濟戎索而能威惠克舉疆場以寧眷
乃岐山之區奄于天水之會兵籍尤衆師律徯嚴宜疇
已試之勞往司善帥之任當念恩寄方越常均無懈克
誠以累先服可
故左龍武官大將軍昭州防禦使張昭遠可贈觀
察使制
敕夫勞臣竭節雖沒而靡渝王者念功既往而彌篤所
以合恩義之紀貫哀榮之終賁厥英雄我有成名具官
張昭遠才謀沈鷙姿度方嚴練韜略之太端席公侯而
荗閥早由差擇遂服驅馳洊升諸使之聮亟攝專城之
守通知疆事兼濟吏文展于體以實勤勵乃猷而克壯
比階勇爵用領禁屯方出倚于幹名遽歸移于未疾頃
亦換司環衛仍護州兵庶臻勿藥之和奄軫聞鼙之痛
永言遺烈深悼予懷法賻如儀廉車正秩兹為寵卹尚
克歆承可
故耀州觀察使曹儀可贈節度使制
夫勤官盡瘁者忠之全哀亡勸存者義之篤矧爾帶礪
之胄方備封疆之臣務罄一心靡嗇他用奄遘淪謝宜
鍚寵褒具官曹儀性資端和世載勲烈在昔乃祖以德
冠羣后從享於太宫施及而考以力宣王家繼仗于齋
鉞負荷宏構屬于幹材自階仕于班聮實積效于勞勩
遂繇别使入掌禁屯兼倚列城出固西圉比嘉控遏之
重改升廉察之權式佇後庸克纂先服美志未遂脩塗
已窮戚自訃聞實累中惻俾正登壇之秩尚識傳弓之
謀歸賻納書爾或無限可
東上閤門使梧州刺史魏昭昞東上閤門使運州
刺史王克明並可四方館使制
敕具官王克明等夫史局有聮館賓為重列于禁籍用
寵邇臣非勲緒之可圖顧恩典之疇稱以爾等並生冠
族均賦美材早服在庭之班多更守局之職曏嘉勤效
洊職官榮序位天閽假節州部然克明曩緣外補頻復
尚稽而昭昞雖屬近遷公言猶鬱俾偕升于近綴且無
格于常科勉勵恪恭滋稱恩紀可
衣庫副使知廣信軍王果可尚食副使制
敕具官王果頃自朝紳改乘使轂仍委備邊之寄甫更
成歲之勞屬是軍牙對遷符守義當便道恩有進階俾
升膳局之榮且壯和門之氣勉脩疆事毋忝寵章可
故内殿承制魏成德可追復供備庫副使制
敕具官魏成德早基華胄亟列内朝奉使指以實勤
更歲期而亦久向緣微坐遂免所居方踐復圭之辭遽
廹藏舟之變奄然不淑良用軫懷宜追寵于故官俾終
榮于厚穸甄勞念往尚或嘉兹可
右贊善大夫丁禹可諸司副使制
敕具官丁禹優學儒家策名官簿才&KR0681;煩而畢給志越
俗而不流向積吏勤遂膺州寄而能樹風遐徼歸課攸
司叙陟宫坊之聮甫引朝閨之籍而夙懷感慨願奉驅
馳列牘自陳徇忠彌切嘉乃兼材之美俾參貳使之華
勉樹壯猷以基勇爵可
如京副使永定陵副使張懷則莊宅副使制
敕具官張懷則以肅給之姿列禁嚴之侍洊更歲次階
陟使名比嘉軒闥之勞出總山園之衛恭懷先寢近在
神畿雖百靈護野而有嚴顧七遷成邑而增重疇其謹
職宜用推恩進厥華聮仍兹舊領益圖祗恪副我欽崇
可
深州防禦使駙馬都尉錢景臻男忱可莊宅副使
制
敕某公爵吾所重而内使之介以為初命豈帷爾婉孌
是厚實我諸姑之慶也制名賦禄以進成人勉就學能
以需官使可
新差知貴州東染院使榮州刺史馮伸已可洛苑
使制
敕桂林守印必寄材良洛城苑監是光使號以爾具官
馮伸已相門餘慶世禄舊勞洊服榮班果敷休譽或承
軺將命或握節護邊寢兼刺部之雄且啓封侯之業屬
吾遐郡兹擇幹臣公論攸先寵章宜渥俾進内司之列
往撫南荒之會靡忘臨遣用對褒華可
故左班殿直楊成可贈崇儀副使制
勅具官楊成夙以幹名備于煩使序服庭臣之列洊書
官簿之勞美尚方申脩塗早已克鍾懿烈可慶高閎矧
盡瘁之未圖顧追榮而有典内司置使貳職參華超爾
寵名以光幽穸可
資政殿大學士刑部尚書李迪降授太常卿知密
州制
敕言之多誣實惟殄行過弗圖改兹謂遂非矧三事之
舊臣均一德于同體表式攸寄中外所贍苟自躓于匪
彛因難枉于明罰以爾具官李廸曩繇才等出應時湏
遭會先期參管魁柄逮余儲邸之日亦預宫僚之榮中
罹間言越在外服朕矜其介節申乃昔恩擢自為藩付
以當國而忠欵靡效朋比屢彰雖榮罷于宰司猶階進
于天秩洊加清職留冠邇聫冀省疚以自新乃搆忿而
深詆洎從薄責咸失事端噫進既負幹棟責成之求退
又乖宗工勵俗之德謬戾若此良用憮然跡其矯妄之
來宜正典刑之黜尚緣哀請弗忍深懲特降序于禮卿
且出備于藩守爾其内訟厥咎深體至慈念屈法之惟
艱顧蒙宥而難再虔佩成訓以復令名可
龍圖閣學士給事中知兖州范諷可責授武昌軍
節度行軍司馬不答署本州公事制
敕名不假人所以敦乎治體法無阿近所以去乎官邪
苟治行之有虧非彛憲之攸貸以爾具官范諷出于世
緒涉乃藝文洊紆朝紱之華驟任諫言之責比嘉抗論
亟用推恩歲歷未深寵靈彌渥而不能罄輸亮節祇報
殊私隳計簿之書章濫公朝之賞典乃復咨于州部冒
市田廬隂答利交公形薦牘方自陳于罄窶曾不愧于
心顔逮窮置對之辭盡露懷姦之態未足決獄仍擅之
官繄傲蔑之罔悛顧刑章而何逭特從幽黜以肅朋邪
俾典午于方州且省愆于散地爾惟取悔余匪棄人可
京東路同提點刑獄内殿承制閣門祗候王繼祖
可禮賓副使制
敕具官王繼祖班籍幹材宫藩遺緒久備閽司之使寖
承殿制之嚴曏被朝章分廉郡獄赤車所届幽犴無冤
曾是稽勞當兹滿歲宜遷使範之亞尚虔刑典之中益
罄勵精無忝褒擢可
西上閤門使梧州刺史魏照昞可東上閤門使制
敕九閽之嚴二閤為重實謹門籍用冠使名且寵東西
之聫俾詳功次之授以爾具官魏昭昞資性沈愿風矩
閒華席慶公臺之餘累勞軒陛之職奉承官訓階序禁
朝自酬績于事經早兼榮于使部曏資勤力參典盛容
歲歷洊周莊恭彌劭宜進左扉之局益重邇臣之班當
體茂恩勉服來譽可
左武衛大將軍遥郡刺史王堯明可東上閤門使制
敕滌瑕念勞人材所以無棄循階序位官秩所以有班
矧于公朝莫非明勸以爾具官王克明地蔭華舊風規
韶遠憑籍榮任周歷禁聯曩緣外家之親超升諸使之
重入掌賓館遥指郡麾自矢遠嫌之防遂從易地之譴
出監州牧歸列衛屯彌遠歲時屬沛恩號念甄收之有
典固拂拭以為宜俾序要司且繇上閤勉懷退補用對
亨嘉可
戶部尚書夏竦除三司使制
敕周以冢宰制邦用漢以列侯主計書而皆内權重輕
外濟調度衰征慎賦(案衷音催齊語相地而衰征則民不移原本作襄征今據改)操
本建中合為使名我有才舉以爾具官夏竦文敏莊重
淹曠清明自振褐昌期漸磐膴仕有精微之學以導化
源有典誥之辭以華王體早符朝野之望迭處鈞衡之
司清規所存嗣政攸庇曏雖倚垣翰之劇寄居留之雄
歲紀洊更朝猷增竚天臺正秩已穆于僉前地卿領務
宜歸于職業兼增食采尚重官儀罔憚使煩體我圖舊
可
戶部郎中直史館知滄州郭申錫可三司鹽鐵使
制
煮海為鹽鑄山為金不賦于田不征于關市而國用饒
此山海所以為天地之藏而古者暴威武擒兇醜舉是
而資之也其職屬于司會府必得其佐謹其筴而收之
則無遺利矣具官某資性純敏不以私汚義居朝亡朋
騫然自立已嘗試于司會府而以累去職今還汝以鹽
鐵厥惟舊哉奏刀既熟奚煩朕之為訓可
三司副使制
司計之廢置歴世莫能定至真宗皇帝時析而為三于
是事有條功有緒交處而不可雜並行而不可亂閱之
百世朕知其不可易也然常得才用通敏之臣處之則
法行而政舉副介缺丞相以爾等明厲有守嘗試外計
府帑充實士馬宿飽可以貳吾大司農之治豈惟丞相
之言哉此正朕之所欲求也置爾其孰為過哉可
新除三司戶部副使尚書工部郎中陳琰可三司
度支副使制
敕夫金布刊令地壤制征雖輪入有常而均節為重故
支度參號總務在中副介承業擇人斯授以爾具官陳
琰志用精一材局敏通筮仕本于學優修方濟乎儒飾
曩采朝論升補憲僚旋試治財之煩繼將護漕之劇莫
匪最状達于余聞曏以圖旌使勞貳領民版成命甫出
聮有序遷位無相踰任必差進改司移用之要且究析
毫之能勉調盈虚罔或掊克可
三司度支副使尚書工部郎中陳琰可三司鹽鐵
副使三司戶部副使尚書工部郎中司馬池可三
司支副司制
敕故事邦計分部設使介以經其業雖職任均重而班
著有次因勞序升實本其次以爾具官陳琰性理純壹
靖而能幹以爾具官司馬池噐職詳允和而不流並餙
文來仕展體首公簮筆握蘭分契將漕休有嘉績稔厥
外朝頃偕命于使煩同胥恊以陳力屬乃比局疇以外
遷俾按循階之常且資奏刀之熟正郎舊秩會府劇曹
各懋爾官以稱恩典可
尚書戶部員外郎兼侍待史知雜事姚仲孫可三
司戶部副使制
敕國版制征民部置使必擇才彦參主計文列為副介
之雄實兼授受之選以爾具官姚仲孫踐修士檢肅給
吏資早階王髦遂置朝紱曏疇邦直之譽且責諫言之
良忠規可甄輿論彌洽移總臺屬亦既歲時誠存不流
文克無害而左戶缺職通籍類能差序宿官之勤允膺
遷秩之次往蒞財筭深䆒事經勿弛勿苛尚質最要可
尚書工部郎中兼侍御史知雜事司馬池可三司
戶部副使制
敕國家底慎邦財兼崇使範以主計之重訂于列侯因
制用之副均于小宰非有幹用疇允恪居以爾具官司
馬池行淳而方識簡而固繇鄉俊以來仕積吏閥而登
朝荐剖州符遠將歲漕比嘉守土之最荗贊操籌之煩
朕察其沖恬考以名實亟正郎位俾亞憲綱時序甫移
品式方屬而戶版缺任庭著擇材雖糾劾未盡其能且
甄升適在其次特回簮筆之選用經籠貨之宜往竭乃
誠無忝榮遇可
除名人董仲言可團練副使制
敕具官董仲言曩服朝紳倅穎邊郡罔敦飭簋之操自
罹除籍之辜比荷貸恩序升散秩禋禧載洽讁注尚存
宜即輔寰之封且升團結之簉兼榮視品仍俾定居姑
務省循以報存錄可
太常寺太祝王靖可大理評事制
敕具官王靖世籍慶餘仕階蔭格參名邦祝祗事卿曹
大比方周稍遷有典宜升理讞之局兼寵臺華之緒可
太常寺太祝監西京麴院魯有立可大理評事制
敕具官魯有立爰以妙年陶于善教建延世賞克服官
箴比由祝策之資往幹酒材之局屬兹稽課恊乃懋恩
擢贊詳刑尚領煩蒞可
太常寺太祝監江州廣寧監馬璵可大理評事制
敕具官馬璵卿屬之華邦祝為最曏試煩于外局實通
質于舊勞齎狀以聞滿歲當陟改司刑讞姑續事程勗
哉首公往荷榮典可
太常寺奉禮郎梅輔臣可大理評事制
敕具官梅輔臣陶訓清門序階榮籍頗從吏補休有歲
勞覈狀甚詳升秩惟允宜繇抱蕝之屬往參聽棘之評
恪服攸箴尚續來課可
胡仲衡吕友直並除大理評事制
敕具官某等日者屢肆大眚囹圄空虚理官具員而已
然而擇人以詳刑則不可不謹若爾某者皆由此選也
宜及閒暇益務明習以稱朕哀矜庶獄之意可
元憲集卷二十
