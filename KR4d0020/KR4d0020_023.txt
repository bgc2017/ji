元憲集卷二十三
宋宋庠撰
外制
尚書司封員外郎知眀州張弇可尚書祠部郎中
制
敕具官張弇資性淳夷操行廉素曏咨郎選參按縣畿
心焉首公善弗求譽嘉聞美課尋寵巨藩而前此攸司
大比來上始延恩格更竢歲成亦既一周靡或他吝宜
真握蘭之秩兼懋剖符之績可
尚書屯田郎中知衢州胡宴可尚書都官郎中尚
書駕部員外郎知慈州涉績可尚書虞部郎中尚
書比部員外郎知巴州陳甫可尚書駕部員
外郎太常博士知蒙州田瑜可尚書屯田員
外郎制
敕具官胡宴等故事南宫郎專治臺務國朝均内外之
任率真拜而煩使之亦既有遷尚夲其次以爾等咸服
士操胥濟吏文洊歲結勞登朝有著分掌州任參穆化
條前勤著聞今治通舉合是課目惬予襃章都隸朕虞
僕駕田部或正或貳勉即厥官可
尚書虞部員外郎馬尋可尚書比部員外郎太常
博士張泌可尚書屯田員外郎制
敕具官馬尋等夫臺郎始于墾田省書總于鉤比皆一
時之俊選也以爾尋效智肅給持法敏詳而嚮守軍牙
有緣餙之政以爾泌屬辭辨䴡秉操廉約而洊腰懸組
有撫字之勤並見考歲成來結官最宜階承務之劇且
勸叙才之規往服寵嘉毋怠祗飭可
太常博士通判定州馬僑可尚書屯田員外郎國
子監博士知濱州盧南金可尚書虞部員外郎制
敕具官馬僑等或俊茂服官或淳固宿業各敏乃事序
登于朝曏者輟貳邊麾假領州棨雖新莅未久而前課
已周宜酬三歲之績並允一臺之拜體余郎選勉爾吏
勤可
國子博士郭長吉可尚書虞部員外郎通判西京
制
敕具官郭長吉業治儒經仕優官簿早階郎署協布郡
條失于保任遂罹降斥屬郊恩之蕩釁加京守之薦能
俾復典虞之曹往參主鑰之政悉心營職以稱所知可
尚書職方員外郎知衡州任旦尚書職方員外郎
監衢州清酒務郭昭著並可尚書屯田郎中尚書
虞部員外郎通判廬州陳執方可尚書比部員外
郎制
敕具官任旦等各以吏能參寘部選或州藩為政頗廸
惠和或𣙜酤示譴已淹時序並通前績偕集攸司正秩
員外清曹劇選按名即授尚勖官成可
尚書都官郎中知處州黃禹昌可尚書職方郎中
淮南路提點刑獄尚書祠部員外郎(案此下原本有闕下)
制
敕具官黃禹昌等朕以較吏之法責于攸司官無内外
三歲一考循課即授褒勸在焉以爾禹昌勤身蹈和白
首無懈以爾越小心絜矩清猷彌劭並累書閥簿參寘
郎闈或華棨為州藉教條之熟或赤車按部副欽恤之
懷率以年庸惬我朝奬陟司方志貳度國征往服寵階
尚結來最可
應賢良方正科太常博士蘇紳可尚書祠部員外
郎充通判應茂才異等科張方平可秘書省校書
郎充知縣制
敕具官蘇紳等國家振復賢科咨求邦彦非以角空文
于無用盖將佇遠猶之斯告膺是選者不其難哉以爾
等抗志經墳沈精道素或昌辰委質已列于朝緌或别
都論秀洊偕于計物並能貫穿前載發揮大猷溢奏牘
以獻文藹薦章而署行遠臨便坐躬覽著篇雖異等之
未躋亦洽聞而可錄兹焉第賞誠協育才噫結華綬以
陟郎曹禠野巾而登秘省贊條外閫字俗邇封併示寵
章勉永來譽可
十二考人前眀州錄事參軍劉愿可大理寺丞
奏舉人前渭州司理參軍張京可著作佐郎制
敕具官劉愿等各以勤廉參于調補或郡綱督罰通續
前勞或州獄守公見稱敏識閱其吏啓嘉乃官成宜從
振滯之條兼舉懋知之格省僚寺屬勉服榮階可
十二考人前權楚州團練判官高中正可大理寺
丞奏舉人前江陵府節度推官劉湜可著作佐郎
制
敕具官劉湜等咸繇吏資早介戎幕或風力清劭見舉
所知或勞考優深載符允令得于銓啓嘉乃官成秘局
刑司各備其屬可
十二考人前鎮國軍節度推官知鄜城縣宋扆可
大理寺丞奏舉人前權岳州軍事判官監納潭州
茶米場陳選可著作佐郎制
敕具官宋扆等比者作為恩格差次使勤銓覈有條升
奬惟叙以爾等屢由選集出補賓從或假以縣章積勞
于功狀或莅乎茗税見保于監司宜懋乃勞改躋優秩
佐郎丞率分以命之可
十二考人前權保大軍節度推官張從宜可著作
佐郎制
敕具官張從宜久調中銓屢賓外府近援赦格歸質歲
勤繄書考之滋多顧振淹而有序宜緣信賞俾陟榮塗
勉佐篷丘之華更圖縣綬之舉可
殿中丞知單州碭山縣王文英可國子監博士太
子中舍知真定府馮日宣可殿中丞制
敕具官王文英等國家多出中朝臣以宰百里盖欲寵
厥任而惠綏吾民政苟有成賞不淹晷既以勸善亦俾
久官惟爾等榮名儒家效智公局日以謹飭蹈于廉隅
修方累勞遂列閨籍比荷臺詔出撫縣封並能審諭教
條弭服愁艱灼有善狀列在攸司因其大比之辰且光
即授之寵經庠盾省分以命之益勵乃誠毋替來譽可
殿中丞新差知温州平陽縣楊中和可太常博士
太子中舍張子元可殿中丞制
敕具官楊中和等夫考課之法所以眀淑慝而叙功次
也馭厥郡吏存乎彛章以爾等並服朝紳洊更歲籥或
經眀有法克劭素猷或門調累勞頗書善状屬兹大較
咸用序遷議禮曲臺分曹盾省各祗寵涣無替令名可
河東路轉運使尚書兵部員外郎陳琰可尚書
工部郎中殿中丞通判興元府李公謹可國子
博士太子中允直集賢院知鄭州吕公綽可太
常丞太子中舍知明州奉化縣陳世常可殿中
丞制
敕具官陳琰等夫冬部郎曹胄筵師職容臺之卿屬盾
省之監聫並為華階以叙能吏惟爾等懿文典學完行
幹材或將漕使軺或剖符寰郡或倅丞于州事或撫輯
于縣封並質歲成克厭朝賞宜就增于榮秩且究懋于
乃勞成命罔私余訓無忽可
尚書虞部員外郎通判益州楚經可尚書比部員
外郎太常博士知越州蕭山縣王簡可尚書屯田
員外郎殿中丞前知封州劉直温可國子博士太
子中舍知漢州綿竹縣趙壹可殿中丞制
敕具官楚經等尚書曹有比勾掌屯之員中朝臣有師
庠盾省之屬各著官簿以陟吏資惟爾等智效事經籍
引朝紱或勤于外補方贊郡條或續乃舊勞累光縣譜
並齎閥來上質歲有周宜序美資交奬成績母或懈位
以忝懋功可
尚書比部員外郎提舉兖州仙源縣景靈宫晁遘
可尚書駕部員外郎國子博士通判南安軍徐紹
齡可尚書虞部員外郎殿中丞集賢校理知復州
王琪可太常博士太子中舍知鬱林州查中之可
殿中丞制
敕具官晁遘等課功之黜陟視勞之殿最我有彛法付
之攸司以爾等早服仕階進班朝次或華顛郎署或頍
弁經庠或文雅游書林或廉端偹儲宷並緣外補參積
歲勤然方奉真祠倅軍壘守支郡撫遐陬宜即官成序
進恩等今以駕曹虞務蕝野盾省之屬分以命之其各
無忽可
十二考人前權建雄軍節度推官張行成可著作
佐郎奏舉人前南安軍錄事參軍慎晃可大理寺
丞制
敕具官張行成等國朝考吏雖黃綬一命皆責在銓審
而覆於殿廷矧厥累勞固用稽實以爾亟參調補咸寡
悔尤或年老應于赦條或保任列于公牘宜從信賞于
以懋官秘省卿曹各備其屬可
十二考人前權保康軍節度推官田穎可著作佐
郎奏舉人前陳州司理參軍孫淮可大理寺丞
制
敕具官田穎等間者詔書以吏久不遷始限考法才而
可任參責舉知盖因方任人非可以一故也惟爾等或
從事戎幕或詢獄輔州年勤應條薦状符格覆自銓啓
惬于余求省屬卿丞各服榮序可
前權清海軍節度掌書記林把可著作佐郎前
明州錄事參軍錢訪可大理寺丞制
敕具官林把等或士類美林或王門遺緒並沿官牒久
服銓流把以作記之工載華戎府訪以督郵之敏流聲
藩掾薦能累牘鉤課如書蓬邱佐員棘路分宷各踐榮
次無忝爾知可
大理寺丞通判邕州鄭臾可太子中舍衞尉寺丞
今知益州成都縣王景良可大理寺丞制
敕具官鄭臾等補吏有資施政惟敏比緣卿属之選分
任邊州之遐或協贊守條或懋成宰課並緣歲滿宜奬
職勞儲宷通閨法丞署局各祗榮次尚續來勤可
十二考人興元府觀察支使張肅可著作佐郎
奏舉人前真州錄事參軍張孝友可大理寺丞制
敇具官張肅等載名銓符展體官次或序才累牘委公
車之封或結課周星無杜陵之殿並列在奏籍應于賞
科蘭臺佐郎棘位丞屬勉服並命思稱懋官可
十二考人前益州節度判官尚頌可殿中丞奏舉
人前權筠州軍事推官林高可著作佐郎前真定
府錄事參軍張立可大理寺丞制
敕具官尚頌等夫中御之丞列朝品著書之佐參仕彦
司刑之屬選吏文皆叙才之榮塗勸勞之優秩以爾等
咸有成績調于中銓或年考寖深或保任狎至質諸功
狀符厥賞科宜並命于華聯俾陳力于來效可
大理寺丞知蘇州長洲縣薛紏監杭州糧料院杜
直並可太子中舍光禄寺丞通判海州石延年可
大理評事監徐州鹽税務王諄可光禄寺丞監霸
州鹽酒税馬湜監穎州酒税李熙政並可衛尉寺
丞簽署鄭州節度判官廳公事主政路可將作監
丞太常寺奉禮郎監開封府陳留縣鹽税務晁仲
紘可大理評事制
敕具官薛紏等胄緒之良材敏從政率階京署參服吏
文或化協郡條或最聞縣譜或幕籌甚婉或局利載登
並稽三歲之庸宜升一等之秩儲寮卿寀各懋乃官可
將作監丞王拱辰可著作郎直集賢院制
敕具官王拱辰夫東觀之論著䴡正之刊輯皆漢唐楽
育之地也非曰時彦疇允恪居以爾業履端和藻章韜
暎曏繇辭等擢冠士科尋補匠卿之僚仍倅州麾之政
而洊銜家䘏頗隔歲成比召復于故聯且自陳于素藴
乙篇可喜給札有規逮閱試言兹顕能賦宜通秘邱之
籍兼光書殿之舉欽服朝範循致寵階可
太常博士直集賢院韓琦可右司諫供職制
敕具官韓琦昔蕭望之有言以諫官補郡誠大惠也然
朝無諍臣所謂憂末而棄夲朕甚韙之今兹擢才實曰
稽舊以爾氣質純茂識略淹該名高俊科職在文舘嘗
倅事于京劇旋贊畫于財煩官成有聞朝論惟穆曏觀
奏牘求引邸章雖徇使符之行屬圖言責之補且告猷
近署與頒條外藩循名既殊所益良重宜輟往授以服
寵班兼去儀臺之名尚仍仙殿之局企佇忠鯁副此奬
甄可
授趙元昊開府儀同三司依前檢校太師兼中書
令定難軍節度使西平王加食邑實封制
門下朕三歲而郊述修常祀四海以職同蕆上儀屬膺
貺施之辰普均慶賚之典眷我良翰撫于西人聿圖成
效用蕃嘉奬具官趙元昊資植端厚噐局沈和克負家
聲光啟王爵緇衣以改造為美甲令以能世稱忠邊最
數聞時事狎至自禋燔前戒妥侑徯升輸珍實來固圉
惟謹罄露乃心之恪益昭維屛之勲宜錄久勤用參信
賞夫均儀公府酬勞采食實租奉之數叢典册之華兹
為寵章並昭方國於戲祀惟大事爾協其恭邦介純禧
爾預其錫當懷褒遇之渥母怠輯綏之經往哉若時欽
對余命可
尚書司封員外郎直集賢院李漙可三司鹽鐡判
官制
敕具官李漙曩踐秀科久勤吏事濯纓通籍漸翼為郎
逮預書林之華冄輯守麾之政積資逾久應務為宜繄
鹽策鐡官之繁有歲成月要之劇今兹缺屬是以求才
往倅計文尚遲來效可
刑部員外郎直集賢院柳植可三司鹽鐡判官制
敕具官柳植國朝合三使之任商萬方之利置副率屬
用相維𣙜缺員之舉繄才是擇以爾志尚凝簡謀略淹
該夙懷懿文遂踐高第尋被陵莪之育久帖書林之直
况剖符名部去輙見思運籌會府試于已效比雖慎求
雋望對記爾言而綽有兼資可備煩使宜伸髖髀之器
分贊鹽鐡之務遲乃成績光余類能可
右正言直集賢院吴育可三司戶部判官制
敕具官吴育左右之曹諸案為劇分贊使範允歸才舉
以爾言行偕敏吏雅兼資濯纓諫垣抱槧書府曏藉聲
實試予財煩操籌所更奏刃彌熟宜居地版之佐姑重
計文之選可
侍御史馬綘可三司戶部判官制
敕具官馬綘夫地官有聫使介為重缺員之補繄材是
擇以爾性理淳暢行能廉簡久試吏事階服憲僚雖夙
夜以首公實夷退而行已宜攝兼局俾效所長惟登版
上計之繁有衰征慎賦之要往莅乃職佇觀厥成可
郎中員外郎南郊加恩制
敕具官某等朕親執玉幣祗見郊丘合法神祗嚴配祖
考肆我皇士服勞于公適圖福瑞之均宜先慶賞之舉
爾等學優而仕吏餙以文早陟朝閨進都郎位外内迭
治材諝兼資蔚如國華光我俊選既欽柴之竣事方舍
爵以差勤或進視卿曹或遞加勲籍往對嘉命無替恪
誠可
館職朝臣南郊加恩制
敕具官某等朕昨以推策候長練歲習吉灌鬯清廟燔
燎泰壇既尊親以侑神乃禔福而灑澤爾等學富而敏
行周而和咸奮辭華充我朝選進預金閨之籍分裁石
室之書官政協修士譽彌藹比縟儀之並講遘信賞之
遂行或攷侍祠之勞或旌宿業之效遞舉勲策且對榮
階繄乃洽聞虔此嘉命可
楊崇勲父累贈太師中書令兼尚書令追封秦國
公制
敕乃者竭誠禋宗肆類尊考實受純祜洽暢茂恩爰列
襃親之條參圖錫類之賞首閱侯籍宜焕世靈具官楊
崇勲父累贈太師中書令兼尚書令全美材資忠淳並
裕介而難進勇且知方包義府以自高撫生涯而永慨
任雖靡膴慶則有餘藹然身支列在人傑勤庸稔于帷
幄威望著于藩垣光我臣鄰夲之義訓曩旌遺烈屢賁
幽塗雖服衮之載華顧苴茅之未啓龍舒胙國躬桓餙
圭並示漏泉之榮益紓濡露之感可
元憲集卷二十三
