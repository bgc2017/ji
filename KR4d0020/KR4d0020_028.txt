元憲集卷二十八
宋宋庠撰
内制
賜罝勒斯賚男轄戩勅書
勅轄戩省秦鳳路部署司奏據汝將到蕃字譯作漢字
稱汝告秦州部署諸官員自家要抵敵草寇便各往宗
噶爾城並蘭州住蕃漢兩家往來道不與草寇往來如
有草寇兵士入漢界來時自家兄弟二人將兵士殺伊
草寇事汝款塞踰誠舉宗效順奉宣王略式遏邊虞憤
狡寇之陸梁謀成師之犄角忠懷壯節朕甚嘉之然汝
兄弟既奉朝廷即須父子和協盡心孝順和為一家使
出兵之時手足相應同殺僭逆元昊斯為上計勿聽姦
人間牒今賜某物至可領也故兹奬諭想宜知悉秋凉
汝比好否遣書指不多及
賜彰信軍三軍將吏僧道百姓等為授王隨本軍
節度使示諭勅書
朕以王隨時棟名材公槐舊望比付宰司之重頗成歲
績之勤而屢控讓情懇辭大任重違謙慤特峻等威俾
改陟于齋壇且兼榮于鉉席眷惟戎節近制寰畿陪余
京師式是侯服雖未臨所治而遐率懿綱繄乃軍和之
嚴暨于州里之衆遘兹賢帥良愜爾瞻固當善稟教條
仰承威惠增崇藩屛稱朕意焉
賜定國軍三軍將吏僧道百姓等為授王德用本
軍節度使示諭勅書
夫擁旄授律以奬戎昭疏藩疇祉以屛王室諒非舊德
疇負寵名朕以王德用忠族世勲壯猷亮節早階勇爵
幹我近司綢繆萬樞陟恪三接嘉其匪懈之力易以中
權之雄宅是左馮屛厥西夏雖肇頒于新節且留掌于
煩機眷乃翰垣底兹威惠所宜率籲衆志欽服化條同
底大和以奉賢帥
賜交趾郡王李德政甘州可汗王伊噌格勒雅蘇
歷日勅書
朕祗仰乾經順修時訓每緣命朔必謹頒常卿詔服世
勲協寧邊略屬歲元之更序資玉歷以布和宜克欽承
用符恭授
賜五臺山十寺僧正圓凝等新進功德疏勅書
靈山奠方西聖儲瑞聿為寳所以佑中區眷爾苾芻之
流參軒迦藍之重每緣新歷茂集勝因歴讚誦之寳題
形熾昌之善祝傾虔有素歎尚無忘
賜元州舒延金進奉謝賜眞命官誥及加妻母邑
號勅書
汝祗稟朝威保寧徼堠曏寵州符之號特頒臺詔之文
遽達貢儀罄紓謝臆永言恭順良切嘉稱
賜右屯衛大將軍昌州刺史承裕左屯衛大將軍
封州刺史宗顔進和御製讀三朝寳訓詩奬諭勅
書
洪惟列聖參建大猷至訓睿謀充圖溢牒曩緣約史申
命記言屬兹講藝之餘將虔布策之覽永懷先烈因抒
短章仍示宗支用均燕翼汝地連昵屬天賦雅材唱韻
甫頒奏篇俄上匪徒掞藻之麗實具然萁之能秀劭若
斯勸慰何已勉脩素業終稱茂親褒善最成吾意偕極
賜知府州折繼宣放罪勅書
汝世荷朝恩任優邊瑣凡該郡正合禀公規覽使者之
劾章列部民之訴牘悉條違冒粉有端倪雖涉交仇而
理湏置對審如訟狀當正刑科朕以汝忠順之門勤勞
固圉方期來效搆此煩言良用軫嗟特從矜貸然國章
不可屢屈吏議難於再加爾當念舊省躬棄汚履潔心
無憚改日以自新上續弓裘之勲勉訓山藪之施保名
全節可不慎歟
賜溪洞刺史等進乾元節水銀端午綿紬勅書
慶節稱觴嘉辰角黍汝保寧遐徼欽率彛章任土達誠
效珍有品眷兹順恪深用歎嘉
賜乾寧軍兵馬監押右班殿直趙化明勅書
勅趙化明省河北轉運使奏准密院劄子令乾寧軍勘
會保明到汝的于正月一日親自部領軍員兵士往軍
北蔡家庄鬭敵殺倒賊頭五人全火當同看詳委是
詣實事汝禁庭隸職軍壁董戎能率蒸徒往擒寇孽厥
官斯舉編戶用安言念忠勤良深嘉尚故兹奬諭想宜
知悉
賜五臺山僧正法震等勅書
勅五臺山僧正法震等省所差副僧正兼真容院供養
主英惠大師賜紫廣洎進新正功德疏到闕事具悉睠
彼名山素嚴真像屬兹獻歲廣集勝因奏疏以聞精誠
可諒宜加賜予式奬恭勤今賜廣洎紫僧衣一對絹二
十疋故兹奬諭想宜知悉
賜知唐龍鎮殿直來守順勅書
勅來守順省所差人管押進奉乾元節并告家闕及直
進馬共四疋事具悉汝率職居邊輸忠奉國爰效右牽
之貢仍傾無隱之誠言念恪恭尤增嘉尚特推頒賚用
示眷懷其所進馬今依估價迴賜錢七十九貫文所有
告家闕别賜銀一百兩並交付差來人至可領也兼賜
差來教練使任璘王受郭海各紫絁衫子一領錢三貫
文故兹示諭想宜知悉
賜祠部郎中知河南府陵臺令兼永安縣趙世長
勅書
勅趙世長近雨水衝注奉先橋汝部押兵士救得本橋
事在昔先皇恭朝陵寢跨兹温洛肇建輿梁比滛雨之
載零伊衆川之交注汝克勤障捍訖免隳摧言念勤勞
豈忘嘉尚故兹奬諭想宜知悉
賜尚書兵部員外郎知夀州梅詢勅書
勅具官梅詢近草宼竊發汝擘畫捉賊人物安居事夀
陽劇地東楚奥區控引淮淝表裏灊霍逋逃所聚剽竊
寖多疇汝幹材付之郡職果有方略屏兹宼攘枝黨悉
擒巢穴皆覆省司官之奏列知編戶之乂安載嘉乃勞
深副予意
賜杭州天竺山傳法住持僧文勝勅書
敕杭州天竺山傳法住持僧文勝汝早悟上機素推重
德近兹京輦肇建禪宫巳徇羣情爰命促召將廣安于
法衆式闡真乘宜束戒于輕裝副兹寵待故兹示諭想
宜知悉
賜馬亮進乾元節絹勅書
勅馬亮省所進奉乾元節絹二千疋事具悉卿爰以能
材往分外寄載登厥貢克遵任土之規來慶誕辰深諒
愛君之節虔恭可尚嘉歎寧忘故兹詔示想宜知悉
賜知舒州洪鼎勅書
勅洪鼎省所進奉新茶一銀盒事具悉汝輟于學館往
布郡條懿彼名區育兹嘉荈能採掇而來貢應氣序以
惟新言念恭勤良增歎尚故兹示諭想宜知悉
唐龍鎮勾招鞍馬空名敕書
汝部族推榮忠勞夙著惟邊彊之頗邇聞良馬之素多
能選權竒入充貢獻必頒善價用奬純誠
府州勾招鞍馬空名勅書
勅國家務推恩信遠示招懷聞彼邊陲素多良駿儻獻
輸之來效固誠禮之可嘉其在賞酬必令優厚勅書到
日汝等可多將三歲以上十歲以下堪勝帶衣甲壯嫩
好馬赴京進貢候到日支賜茶酒錢及厚給價直已指
揮經過州縣館驛支給熟食草料如法供待務在豐盈
故兹示諭想宜知悉
賜知代州趙日新進黃金鍍銀&KR4132;石火匣勅書
完石含温良工賜巧熾然備用釦飾均華會此凄凝之
辰修厥藝常之獻勤恭所至嘆尚無忘
賜知廣德軍龔會元進先春茶勅書二首
惟厥苦茶冠于常卉薄言采擷來效貢輸矧屬誕辰
且先方物服恭脩職併用稱嗟
江楚之區茗荈攸産陽膏其動露蘤載萌擷芳筥以
先期襲采緹而效貢傾勤有恪嘉尚無忘
賜知光州郭昭昇進新茶勅書二首
土毛之繁茗品尤上先春效味輸貢有經眷乃摘山之
勤加兹于槖之密罄恭謹職併用稱嗟
茶品之英淮區攸産當新陽之盈僨先百蘤以萌滋著
厥貢條是為方物逮此甘芳之薦弗違采擷之期言念
恭勤良深嘆矚
賜知豐州新授侍禁王餘慶進謝恩馬敕書
曏寵邊勞序遷庭侍遽緣恩推來效貢輸服皂惟良
賜金有品逮于給使咸俾霑齎深諒爾忠當體余眷
賜冀州刺史趙翰階州刺史張重德進謝恩馬勅
書
汝以職勞茂膺恩數眷奬功而甫爾遽列感以勤斯爰
效駿牽且將謝意恭虔所底歎愧良深
賜石州安慶府都督康興進乾元節馬敕書
慶節在辰庶邦效貢汝世承邊扞勤稟朝規遠輸牽右
之良來集祝延之會永惟忠恪深用稱嗟
賜新授崇儀使李士彬進謝恩并乾元節馬敕書
增秩懋勞抑惟公賞祝延上慶兹乃忠懷繄廐駿之竝
將顧庭儀而有恪恭誠順節歎矚兼深
賜殿前都虞侯劉平進謝到任馬敕書
卿輟自衛廬往來邊壘訓齊甫爾感叙勤斯載閱右牽
之良彌昭中藴之恪眷言嘆矚無廢于懷
賜潞州安慶府都督安美等進上尊號馬勅書
朕曏迫羣情紹加徽冊繄乃心之忠順樂朝慶之光華
遠效名駒來參貢物然載驅多費平估有貲且錫貨緡
用酬駿産仍推恩例並奬使勤其在歎嘉弗忘于意
元憲集卷二十八
