高常侍集目錄别集類一(唐)
卷一
詩一
卷二
詩二
卷三
詩三
卷四
詩四
卷五
詩五
卷六
詩六
卷七
詩七
卷八
詩八
卷九
雜著
卷十
表
(臣)等謹按高常侍集十卷唐高適撰適字達
夫唐書作渤海人其集亦題曰渤海河間府
志據其封丘縣詩我本漁樵孟諸野句又初
至封丘詩有去家百里不得歸句定為梁宋
間人而集中别孫沂詩題下又註時俱客宋
中則又似非生於梁宋者考唐代士人多題
其郡望史傳亦復因之往往失其里籍劉知
幾作史通極言其弊而終不能更適籍既無
定辭則亦闕疑可也適集唐志十卷通考又
有集外文一卷詩一卷此本從宋本影鈔内
廓字闕筆避寧宗嫌名當為慶元以後之本
凡詩八卷文二卷其集外詩文則無之考明
人所刻適集以太平廣記高鍇侍郎墓中狐
妖絶句所謂危冠高髻楚宫粧閒步前庭趁
夜涼自把玉簮敲砌竹清歌一曲月如霜者
併載入之蕪襍殊甚又九日一詩見宋程俱
北山集毛竒齡選唐人七律亦誤題適作此
本不載較他本特為精審第十卷中有賀安
禄山死表稱臣得河南道及諸州牒皆言逆
賊安禄山苦痛而死手足俱落眼鼻殘壞則
禄山竟以病死與史載李猪兒事迥異蓋兵
戈雲擾得諸傳聞不能盡確固未可據以訂
史耳乾隆四十一年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
