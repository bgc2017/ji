鐵菴集卷三十
宋方大琮撰
文
將邑丙戌勸農文
令歲前入境所至聚落父老出迎度其意望令不淺令
亦有欲言者今何幸與汝農相勞問于郊共話心腹事
環邑皆山層高而田尺敷寸墾耰鋤艱辛竭地之力僅
足自食輸官之餘糶不出境令念汝農用力勤而收效
寡也令亦幸以身家竊食其間顧何以為農謝且為農
勸趣耕巡稼出入阡陌不能如古長吏亦少盡吾心爾
涉春多雨獨甲子晴乃驚蟄後雷聲應期令為汝農
喜有豐稔之兆也種必時培必厚畆必修泉必導纖
悉微細令知之不若汝農之知之深也是不待勸絶撓
戢追呼抑強梗令不敢有一毫妨汝農毋游惰毋爭訟
毋屠販毋冒禁農其慎勿自妨顧有關人道之最大者
令事事之初首以孝悌輯睦為汝告今再以朱文公註
解孝經庶人章併刻示汝汝能服行受用無窮人事既
盡時和自應倉箱盈止室家寧止然後知令言之不汝欺
將邑丁亥勸農文
連歲以稔告去歲不獨粒米狼戾凡菽麥蔬果之屬皆
稔令竊自喜意吾邑為然已而聞他邑亦然他郡莫不
皆然此蓋國家之洪福抑上天勱相我民令何力之有
亦願我民父老訓其子弟必曰孝曰友與人之族黨鄰
里言必曰和曰忍與人之主佃言必曰貧富相依索者毋
太亟輸者毋失期以至飲博盜攘爭訟屠販妨業等事
必切切于言朝夕之所施行者無非勸不特去歲春秋
出郊兩勸也今臘前三白立春即雨天相我民未艾令
為民喜亦未艾父老來前停杯審聽更相告語益勤乃
事有年屢書必然之理謂言不信有如此酒
將邑丙戌秋勸種麥
詔農于春著令也秋既半吏以勸麥告此古者斂時也
今何幸與汝農周旋阡陌間汝知種麥之利乎青黃未
接以麥為秋如行千里施擔得漿故禾則主佃均之而
麥則農專其利汝知令之喜乎五風十雨膏澤不禱而
自應粒米狼戾市價不抑而自平父老謂前未有令將
何德以得此汝知令之心乎令生長海濱賦平鹽賤今
邑民輸納不甚輕又官鹽之價不啻數十倍下郡心實
惻然若月解僅足稍可以寬民者無不為汝猶記令今
春之言乎飲博鬭訟屠販皆足妨業方尚氣逐利時笑
俛首南畆者為拙及抵于禁田荒財耗視前日之所指
笑為拙者倉箱實而室家樂所獲為孰多今早禾既穫
晚禾又堅可謂樂歲父兄子弟胥聽令言毋偷安勤則
不匱毋耗蠧儉則足用毋乖爭和則致祥蓋修人事以
迓續天庥于無窮笙鼓賽田神雞豚燕同社非獨田家
作樂令亦與有喜色庶幾吾邑不虛得樂郊樂土之名
鐵菴集卷三十
