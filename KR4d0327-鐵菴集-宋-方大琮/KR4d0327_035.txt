鐵菴集卷三十五
宋方大琮撰
墓誌銘
判院方公孺人鄭氏壙志
王母夫人鄭故虞部郎中倩之曾孫女貢士彦輔之女
門族高華三女皆賢淑相攸卜妻悉嬪于方夫人其仲
也克盡婦道曾大母劉蚤嫠獨力夫人彌縫贊助協成
祭祀定省無缺内得劉母懽心經營樽節豐潔賓饌外
不以俗事入王父思慮故王父得專業講肄闢金鳳齋
以教子架斗車樓以藏書創一經閣以垂訓一時齊名
之友如王公悅林公宋可蔣公雝黃公庚李公繪林公
虔相繼登科第傳者歆羨初調一尉落增城醜地諸公
憐才薦于廟堂改授行在太平惠民和劑局命下而卒
實紹興三十二年正月二十一日年僅四十有一使天
少假之事業固未易量也時諸孤幼稚夫人一意幼稚
及大成人婚嫁以序晚歲諸孫繩繩繞膝嬉戲怡弄懽
洽亦及于成人以淳熙十一年慈烈覃恩封孺人子男
四人遇進武校尉廣州都尉鹽場娶宣教郎福清知縣
黃童之女繼正奉大夫陳與京之孫女先夫人卒過娶
朝散郎審計院顧澣之女適娶朝散郎知昌化軍黃俅
之女達娶朝散郎福州通判林雩之孫女女二人長適
朝散郎梅州太守張熊次適文林郎南海知縣薛之穆
孫男九人雲昇大輿大琮大鏞大鼎大磬大樞庚章大
輿以鄉薦婚于趙氏奏補迪功郎初調餘干衛大琮忝
開禧元年及進士第大鼎預開禧三年計偕皆楚楚嗜
學一經之澤未艾當有相繼以大門戶者夫人享年七
十有九後王父四十年而卒實嘉泰二年六月二十二
日其葬也後三十六年而祔以嘉定二年正月十五日
掩壙王父諱萬字盈之世系載紹興三十年進士小錄
云孫具位某謹誌
考致政制參宣義方公墓誌
先君諱逵字由甫方在唐季金紫公諱廷範始居莆傳
三世至慶歷郎官諱慎從自城析居垕塘又四世至崇
寧居後埭則自曾祖諱祐始種德好施以長者稱與妣
鄭氏葬福平所謂福平公是已祖諱中妣留氏父諱萬
第紹興庚辰進士監行在和劑局以一經名其堂今鄉
人所謂一經方家是已先君生于紹興丙子三月二十
九日甫七歲而孤事母孺人鄭以孝聞嘗記和劑之語
曰經為可貴漢人以金比之陋矣今之時文士鮮克通
經漢儒之語殆未可輕讀書之法與其泛而疎不若一
而專苟精其一欲罷不能將無往而不通誠通矣其處
足以樂其出足以用此名堂之意先君中歲不踐場屋
良有以樂也既又語其子大輿大琮大鏞曰和劑勤苦
得官不踰年汝曹勉之開禧乙酉携二子試禮部大琮
幸不墜世科大輿亦因濮邸入仕先君歴舉前輩名臣
策勵之大輿尉饒之餘干大琮分教延平贊漕江右皆
侍以行其在饒僚友文肅劉公榘制置江淮檄攝參幕
先君曰吾老矣豈復預人事然金陵六朝遺迹在焉因
願往其在豫章愛西山翠岩每携家絶江必留宿又越
境去訪廬阜者累月欣然有得而歸晚傷季子頗倦游
野服家山自號方壺老人大輿以香山與循陽請先君
曰吾壯年聞薛南海之戚義激于中觸隆暑涉黃茅取
妹氏以歸今豈入南時耶汝第往善為之大琮以將樂
請再三乃從寳慶元年乙酉歲前一日至邑穿玉華洞
登虎頭岩攀躋如飛未一年浩不可留歸數月一疾不
救實三年丁亥三月十六日享年七十二大輿等奔歸
母氏哭語曰汝父遺命汝等自忠孝外無他語蓋先君
卓犖有志尚不苟合重風義雅不信浮屠于世故無不
諳然不用以治生産山經地志靡不究竟老校退卒問
山川阨塞道里遠近手抄盈箧生平抱負不概見而所
以訓飭其孤者皦如也嘉定己巳封承務郎今上御極
轉承奉郎以子官升朝轉宣義郎夫人林氏偕封孺人
同邑朝散雩之孫女也福平曾孫餘三十人伉儷白首
獨吾家二老今奪一矣越千里歸正寢首丘之願毋憾
病不嘗藥殮不附棺如諸孫不天何大輿儒林郎前循
州軍事推官將通閨藉娶温陵趙奉直不劬之女大琮
奉議郎前知南劒州將樂縣賜緋魚袋娶福塘林簡肅
栗之孫女大鏞先五年卒娶薛左史元鼎之孫女孫男
四人演孫紹孫詒孫選孫女四人涓以紹定二年己丑
正月三日壬申葬豐城里林店溪徐嶺大輿等惕焉惟
恐墜先訓或他日有以自見然後乞銘于世之君子以
明先君之心兹姑志歲月梗概云
妣太安人林氏墓誌
先君方壺老人以寳慶三年三月十六日棄諸孤後兩
年大輿大琮奉母太安人命卜葬于所居莆田縣之豐
成里林店溪徐嶺萬松如孩母夀未艾紹定四年三月
二十九日太安人又棄其孤六月初五日穿而祔焉蓋
丁亥之三月距辛夘之三月僅四年餘百年怙恃之恩
已矣天乎痛哉先妣林氏諱守貞生于紹興丁丑十一
月二十八日通判福州諱雩之孫女甫能言父國諭諱
天明教以女誡父卒每展卷感泣事母楊氏以孝謹稱
年二十四于歸方氏以既不逮事和劑公事姑太孺人
鄭氏益以孝謹稱自奉薄惟粢盛豐潔一錢不妄用至
義所當為舉手無難色凡細大調度不以煩先君俾得
專意教子大輿尉餘干大琮掌教延平贊漕江右侍二
老季弟大鏞亦在行既而大鏞蚤世太安人哭之慟大
琮轉令長樂請行太安人留拊孤孀獨先君行未一年
歸遂又哭先君大琮自將樂奔歸幾欲無生既葬曰大
事畢矣太安人曰門戶責重汝父之望未也于是大輿
注廣之增城大琮再注福之永福距家信宿屢迎乃得
請乘軒入邑童顔夀質父老聚觀贊嘆蓋還自江右不
出者八年一出百餘日以柩歸邑人如失慈母路奠野
哭相踵謂令拊我有恩嘉定甲申遇禋覃封孺人及是
先君自宣義郎亦加贈通直郎誥甫下慈明太后夀覃
恩太安人膺再封之寵大輿亦轉通直郎大琮朝奉郎
安人曰吾婦人蒙恩曷報汝輩勉之疾將革誦佛聲不
絶口大琮泣請曰先君年七十二母年七十五年高養
薄兒憾奈何太安人作而言曰毋妨我行汝知吾父母
平日所以教汝輩者吾目瞑矣大輿等惕乎不足以顯
揚敢不恪承先訓庶幾他日得以下見九原先君官諱
洎諸婦諸孫已具前誌兹命長孫演孫敬書納于壙
隠君子方公壙志
方為莆著姓自都官公諱慎從以儒學起三傳至福平
公諱祐以長者稱其子孫之秀傑者出應世用朴茂者
恬守家風若夫抱竒偉之姿而務隠約之操其人品豈
不尤高哉公諱史字直作長者之曾孫也祖諱恢父諱
紹有潛德紹推其弟福清大夫諱士端俾任門戶之寄
公束髮下筆有竒語福清器之曰他日必瑞吾兄之門
弱冠哭父事母陳拊弟及以孝友聞自是足不踐舉場
于書無不讀手校唐詩數十家悲懽感慨一寓于諷詠
居家未嘗出城市其甥林君寅官貴溪迎請數四乃曰
吾聞信上有趙昌父韓仲止諸人兹行其有合乎酬唱
尤多口不臧否人而談興亡成敗援古凖今罔不切中
簡遠聲利周親友急難不計家之有無病垂革口心瞭
然整襟而逝蓋生于紹興乙巳九月十二日卒以嘉定
十月二十九日享年六十三娶林氏子男三人伯震娶
鄭氏仲益娶許氏叔弓娶黃氏再預嘉定丁夘庚午鄉
書女一人嫁進士黃疇若與伯震鄭氏叔弓皆已卒黃
亦不復留仲益繼及後孫男三人衛娶鄭氏斗郎超郎
孫女一人嫁進士謝克時曾孫男二人俊生慶生女一
人辛夘春仲益以書來告期曰將以十月三十日葬于
興化縣興建里赤岐山之原奉伯母命也某幼與仲
益交獲從長上談論見其履行如孔門人其經綸如三
國人其蕭散簡夷如晉宋人惜乎孝廉隠逸之科世無
有舉行之者獨進士一科公又不能俛首其間其子既從
之矣使公及見其成其出處庸何傷乃相繼以歿悲夫
後二十年幾無有識之者觀公垂歿一詩筆力光門戶
心田種子孫之語必將有興者當裒其言論風旨與其
遺稿以請于世之有氣力者庶傳不朽
處士林君景詵墓誌銘
余幼從母游林舅家猶逮事外王母楊氏初外王父國
諭諱天明下世久楊自鄞來莆獨支門戶拊孤接下以
慈稱一子諱珪則余舅也胸次坦夷無寸械如其母會
嘉定辛巳明禋賜高年爵授迪功郎素為譙公令憲所
知譙漕閩檄攝其屬不就景詵其長子也與余年相若
少長同課社時出聲律警句一再試不利併倦游鄉校
弟哲預嘉定己夘計偕景詵喜白其父曰崑可以逭場
屋之責矣綜理家務過于父而持已寬厚如之每以不
及事母鄭為大恨與人交無疾聲遽色雖童豎不欲失
其意少得羸疾幾殆矣猶十餘年親友僉曰天不忍殄
景詵如此及紹定戊子七月二十三日竟不起年止四
十六悲夫娶余家族姑寺丞彬之孫女尤勤儉家漸肥
先十有八年卒繼趙氏開府某之孫女男榮公聘王氏
女四人長適蔡端明之孫簫公次許嫁其甥陳某餘未
笄區畫細碎付趙氏甚悉始景詵好山游出家巷即太
平山心樂之既葬方氏松柏皆手植其孤將以十二月
二十日庚申合窆來索余銘余每病夫今之善惡名稱
顛倒世人以善為拙稍黠者則諱善之名而不受嗟乎
此秉懿至粹至美之物其名豈易得其功用豈易為哉
必作而後有必積而後留若吾舅家累世以善聞庸可
冺余又疑夫乘下澤御欵段使鄉里稱善人斯可矣景
詵之卒距秋試不兼旬語其弟曰得毋妨汝試否豈馳
騖功名之志猶未之銷蓋林為鄉著譜自金紫公悅通
議公深之朝散公雱三世通顯矣國諭接父祖文獻有
聲太學積舍選垂奏名不克待運屬亦享年告與檄甫
下而大期及之景詵以先業為念者名不遂併與年不
享世之諱善者非耶天之報善者有在耶銘曰
全其歸從爾先人以游留其餘遺爾後人以休拙固
有在景詵何尤
伯父四一從事壙誌
聚族垕埭自吾高祖諱祐始積善好施至今莆人猶傳
方長者之名葬福平山占者曰三世而後乃夀且貴曾
祖諱中祖和劑諱萬皆蚤世非獨二祖其昆仲亦然既
而諸父之羣從三十人稍有享年者和劑之子四察判
伯父及希歲先君通直又增之厖眉皓髮逾八望九開
垕埭夀種自制幹伯父始占者之言不爽制幹諱過字
仁甫氣禀完厚精悍絶人少而強記頗有場屋之志既
不偶治家益力纖細皆有法度田廬闢婚嫁完蒔花植
竹徜徉其間家人忘其為老也寳慶甲申以上登極恩
封迪功郎文昌胡公榘制置沿海檄攝其屬不就竊自
笑曰人生三十年為一世吾前三十年為舉子業中三
十年為兒女役後三十年造物其貽我休乎抱子弄孫
了不聞戶外事後生有來者起立延坐說舊事不休蓋
八十三年不見有一日惰容紹定壬辰以東朝慶夀恩
封從事郎誥將下卒于寝四月六日也娶顧氏同邑審
計院澣之長女尤勤儉事姑鄭安人孝謹伯父賴之先
二十年卒男二人大椿娶俞通判鳳之孫女大鈞娶李
知縣晉之孫女女五人長適三山朝奉大夫通判汀州
趙彦宜今封宜人次適儒林郎高州僉判薛一新後一
月卒次曰道全以黃冠先卒次適文林郎浙東提刑司
幹辦公事鄭涇甫次適進士宋公縉孫男三人龐孫智
孫信孫女十五人以十一月二十六日壬申葬豐城里
八畝山之原視和劑之不夀每語子姪一經堂成延接
師友考評道義吾時雖幼猶能歴記儒先姓名今老矣
及見世科之有續戶門之方興苟書種不斷則福平夀
貴之種將世世有望二孤請識歲月併及所以期望來
者之意姪具位某謹誌
朝議大夫福建參議林公墓誌銘
公諱致祥字公履家世長樂東林曾祖贈大中大夫諱
某為福清鄭氏婿家焉祖兵部侍郎諡簡肅贈少師諱
栗乾道淳熙間名臣六經皆有講解而長于易春秋出
入中外林氏遂為福清聞家矣父行言生有異質弱冠
入太學尤通經訓釋略具為南劍州法曹而卒後以公
贈中大夫公少孤母令人陳氏單持鞠養少師憐而愛
之宦游必携既長端厚凝靜如成人見者曰是殆以器
度承其家者耶用少師致仕恩補官調泉州永春尉捕
盜賞如格不就監行在和劑局改秩知潮州海陽縣再
知永春縣江東運司主管文字通判太平州知道州主
管冲祐觀起為浙江帥司參議官秩滿改福建帥司參
議命下卒于錢塘旅邸享年六十有八時嘉熙四年某
月某日也晉階朝請大夫娶陳氏丞相正獻公孫女提
舉中丞某之女封宜人男一人進禮迪功郎監慶元府
昌國東監買納鹽場女一人適文林郎南雄州保昌縣
主簿陳琢正獻曾孫也先卒公為政廉明勤恪詳整微
密莅官如家内外井井兩為宰一御以強敏一治以和
易而下皆曰賢令也兩佐幕蚤稱為精辦晚更為清簡
而長皆曰佳客也為倅而攝守也節浮費以廩采石之
軍兵悅焉為守而隣永也捐俸入以平庫亭之路民德
焉而性簡嚴姿方重不吐剛于貴室不養交于游談在
潮陽以刷産覈虚籍去在舂陵以救荒嚴泄米去既久
仕再詘始漠然無營進心晚就浙幕有終焉志以子官
昌國在海外難于迎侍黽勉之官便其養中朝貴人多
親舊間有以相汲引意動公視之泊如也林氏自少師
公以文學行義為世儒宗風流典刑世守不墜公自幼
逮事而能忠厚昭前孝敬夀家族睦隣恤問病扶弱皆
有前一輩遺意歲晚紫紱金章鬚髮偉然人以林氏世
德表揚之自不求進世又無氣力能進之者故其可傳
止于州縣間事其陛辭之舂陵也首言守臣以軍州給
銜今軍政不理武備單弱恐無以為緩急之用次言常
平既耗折義倉多移那蓄積消竭恐無以為凶荒之儲
上嘉美之凡此皆當世大議論他人視為常談不暇建
明者而公便便焉以為職業之所當勉諄諄焉以為理
亂之所從出可以觀公志矣初公于中大墓左某山某
原樂其風土曰必葬我于是進禮將以淳祐二年四月
某日葬來請銘予曩為延平郡文學嘗從朋游間記一
事雷公孝友分教時少師為守月朔詣學雷公講易至
飛龍上不在天下不在田章少師卒然問曰是安在雷
公乃徐荅或疑焉及公守京局雷公在政府恍然曰是
林黃中孫耶極力揄揚之年歲間京削及格一出雷公
手殊非公所望也嗚呼雷公賢矣若少師之名德在人
足以燾後如此而公又引之勿替林氏其興未艾乎余
婦公女弟也余從公游殆四十年親愛如一日斂不及
哀窆不及視以此負公勒銘以圖長存其可焉銘曰
仕既巇蓄未施銘以碑惟簡肅公之思
徐母孺人趙氏墓誌銘
余紹定二年夏免父喪涉秋偕揚兄謁選乘衢舡雨驟
至漲桐江富春間所謂三江口者怒風駕濤來距邑治
一舍半不可前望古木藂隂中有室翼然亟拿舟繫其
下主人出迎問其姓曰徐名庭蘭相勞苦甚温遂留宿
則九月三日也雞黍豐腆問其家長曰家嚴入京只老
母在奉命謹事客庭戶肅而和可敬也時吾友王實之
邁以帥幕校嚴陵秋試能誦其諭士文發策語一字不
遺且曰夙于莆士夫起敬其趨向益可喜越三夕漲未
平恐久溷乃别去行里許又不可前復投一家覺有訑
色還舟以待思徐氏之未易得洎至廟山知溺于浙江
渡者以千計又至京知沒台城為魚者以萬計皆是日
也至今言浙大水者必于是歲蹙頞則余弟兄當洶湧
中之得所依非幸歟再注邑以歸六年夏又免母喪冬
又偕謁選過三江口欲訪故人風帆瞬息過望之憮然
明年改端平元偶綴下士于朝其秋庭蘭來見喜甚訝
余縞衣以哭兄對更道舊竟夕自是書疏不輟後二秋
書來視緘題愕然曰吾母以七月九日棄不肖孤先生
賜之銘以紓吾哀余痛母未已不忍下斯筆逾一年改
嘉熙元入秋庭蘭奉命匍匐來告虞祭有日矣將以是
月乙酉葬于西山之原某敢重請按其述孺人趙氏世
臨安之富春人父鍾愛之年若干歸同邑徐與夫共處
若干年無疾容遽色習勤苦整而辦家浸肥愛其子以
學俾受師誨毋怠大夫士艤舟門外亟令迎肅退必問所
得于名譚高語有幾喜誦佛書助輿梁施寒飢雖量力
無吝色以東朝夀覃恩授初品封垂殁指二幼孫曰是
吾家所以傳者享年若干一子庭蘭也娶俞科院某之
孫女孫男麒孫麟孫女一人以余曩所見肅而和者推
之他可類信惟粥簮迎師剪髮待賓昔書傳賢婦人皆
然今之豢養閨閤者有不盡然而山麓水濱如孺人者
乃暗與之合是可書已或謂其得銘非好客之報乎余
言奚足以不朽使其家篤此意不倦天之報徐未艾也
銘曰
隆師待賓客啟其後之人兮將秀而文諸孫之繩繩
兮謂言不信西山之春兮
李母孺人霍氏墓誌銘
李君伯玉狀其母太孺人霍氏之行來言曰痛哉悲乎
吾母也昔吾先君子入太學既乃以末疾卧榻二年醫
藥之奉賓祭之費一手經營無憂惋貧窶色蓋其順至
矣祖妣性嚴重侍側必得其懽容乃退疾亟刲股療焉
蓋其孝篤矣日課諸兒受學相其勤惰休沐叩所業誡
訓諄如也治家為有法矣兄伯蚤世鞠其孤使有成立
表蔣淪謝經紀之如家事族子某惸孤收誨子如己子
待人為有恩矣輟餐飼餓者脫珥濟窮鄰乏匱中志未
嘗不行也精識足以佐人之猝急緩語足以平里之忿
争隠約中教未嘗不明也婦人之善止于一行一事而
吾母兼之矣伯玉不天筮仕甫爾而失吾父庶幾母子
相依以食此斗升也今若此菽水之懽不常風木之哀
無已庚子四月丁巳卒日也辛丑九月甲寅葬日也惟
有碣銘當世差足使地下慰意耳余讀而悲焉初端平
乙未余校試殿廬得伯玉所對策異之批寘高第且手
抄本以出既以第二人賜第來見恂恂德人君子也今
觀太孺人之行與事纖細可紀如此所謂微之顯誠之
不可掩者其有子宜哉四子長伯奮貢士先卒次伯玉
也嘗為福建路常平司幹官余將指來建謂可朝夕相
聞至則以憂去次伯正伯謙二女周應龍汪振為其婿
孫男四長思復餘未名女四長適譚一鶚餘未字銘曰
夫人母李夫姓亦然為女而藝為婦而賢天報以子
不享以年生于番陽葬則臨川尚有後哉瀧岡之阡
鐵菴集卷三十五
