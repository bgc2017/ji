鐵菴集别集類三(宋)
提要
臣等謹案鐵菴集三十五卷宋方大琮撰大
琮字德潤號壺山莆田人開禧元年省試第
三人除右正言疏論天下大勢復言理亂安
危之要遷起居舍人兼實錄院檢討官奉祠
去職尋改集英殿修撰知廣州調知隆興卒
諡忠惠宋史無傳其事蹟略見福建通志中
今按周密齊東野語稱閩漕方大琮與王臞
軒友善而集中亦有將卿漕之命語則常官
福建轉運使又集首原題宋寳章閣直學士
則不終於集英修撰蓋通志所紀歴官猶未
備也宋季三朝政要載理宗端平三年大琮
為右正言上疏極論濟王之冤侍御史蔣峴
劾其鼓扇異端與王逸劉克莊同日去國蓋
亦謇諤敢言之士故其疏多能疏通暢達切
中時弊經義亦頗有可觀雖文格稍涉平衍
而要非游談無根也原集久佚此本乃其族
孫良永良節等蒐輯編成蓋散亡之餘已非
全帙矣乾隆四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
