鐵菴集卷十三
宋方大琮撰
正書(江西計幕)
監司守倅縣官
江西倉蕭著郎
元日在璿璣整齊七政大慶受寶玉榮懷萬邦矧惟翠
節之尊宜介青祺之輯某官陽和德宇月潔詞華激濁
揚清冰生羣吏之膽賑濟議貸春在萬姓之膚式舉椒
觴入膺荷囊某受容漢部矧出韓門愿將汝水之烟波
斟為美醁更指峩峯之松竹用祝修齡輒羾魚書少代
燕賀
回臨江軍楊寺簿
某伏以獻歲初吉端月始和某官剖竹策勲賜金褒最
借留滿道扶翊有神台候動止萬福某遥瞻賀牀併羾
謝櫝願加頤養之吉入赴泰通之交
葉主簿
稱獻歲之觴頌椒有喜語向陽之木栖枳為多某官富
有賢稱昉為世用髯鬚盡黑雅宜稱於青春簿領勾朱
肯徒銷於白日靡不如願其始自今某燕幕凄然貂裘
弊矣正一曰元日皆受歲以相懽四十是明朝獨流年
之有感且與同輩交賀泰通
武寧樓尉
桃符執厲式宣司警之威椒頌紀時茂介履端之慶某
官宦隨業進道與時行千室安眠不聞夜吠四郊笑語
已泛春聲惟北部愛少府深恐東君歸上苑去某居然
幕破况又帳開念綈袍不能自完如僕寒甚若玉璽果
朌大賚與君同之斐然奉酬還以為頌
冬書(江西計幕)
監司郡守
賀江西倉
日書黃道聿增一線之長星驗清臺果協五珠之瑞維
部使者自天祐之某官勁節凝霜英詞煥斗方立朝而
正色挺特歲寒宜察部以鋤姦森嚴風采道豈容於久
鬱陽至復而必亨入相明君密扶元氣某問漕下之冰
未泮念帳中之風猶凄然夜半雪飛報嶺梅之消息朝
來灰動併谷黍以吹嘘誦詠意深編摩字短
某惟魯史五雲之書為外諸侯言周易七日之復為内
君子言某官今之循吏邇者四隣以歲歉告獨樂郊以有
年書則宜春臺上書雲之日其又得祥必矣此外之已
應者然今之端人乃心王室久勞于外消長往來之機
於復見之有其象而無其驗可乎此内而當應者推而
為泰之通晉之接則道長之效也某一寒最甚蒙温言
以披拂之固知君子以氣類為念也不敢勞摭綺語請
以經對惟領略幸甚
興國軍李司直
某恭以燕寢凝香報珠連於夜半熊幡憑軾看景至於
日南宜有嘉祥式昭吉旦仰惟某官名高瑞世之斗舌
帶談兵之霜坐黃石城自延辟穀之算對赤壁岸潜息
飛灰之塵乘此陽亨入而冬見某漕下之冰未泮帳中
之風猶寒雲曷墜前粲然郇公朵翰春來底處知是司
業酒錢既九頓以登藏又再拜而起祝勤拳之悃矜炤
是祈
進賢王宰
獻長踐之履聿嚴太史氏之書峩進賢之冠正應内君
子之象屬時小至受福孔多某官三異休稱一同和氣
圭景南至終餘北嶽之風聲書林日長飽讀初寮之文
字合趁陽生之候入趨冬見之朝某遑恤下客之身寒
且喜吾儕之道長放梅舒柳想成滿縣之芳剪水染雲
少代登堂之賀因酬來施莫匪謠言
豐城林宰
登魯觀之臺書雲禮也望豐城之邑有氣佳哉宜其主
人介爾景福某官心同琴適政與錦新筆下粲花端是
嘘枯之手江邊種柳扇成解凍之風圭景初長璽褒已促
某材如韈短愁似線添癯然天賦之寒未遑身計屬此
陽剛之長交慶道亨
庚辰
東湖黃講書(生日回贄)
日困幕塵坐生逢於南斗神馳親舍正望逐於飛雲詎
圖山谷之聞孫特借方壺而壽我稱重善禱鏗鏘妙詞
誠可被之管絃慙無歌者謹珍藏於笥篋時出觀之
辛已
東湖馮學錄
羽檄在道慚無幕客之謀弧矢掛門竊感男兒之事念
天生我以奚用愧皇揆予之有初敢謂博雅之醇儒亦
出頌禱之妙語荷君厚意顧今何時必上則報君父之
恥讐此學者說性命之根本吾生無補世何闕兹甲辰
天運既周歲又逢再辛巳懷此已久觸之而言
壬午
東湖堂長傅法師
揆予初度笑南斗之不神有朋遠來為東湖而借重敢
圖大雅亦費清吟某官味道之腴得詩之𣲖地孕麻山
之秀屢見桑田家緜商傅之傳來從箕宿宜其得夀推
以愛人某仕正及強志猶有惑夫子嘗不動心矣敢問
何如後生所畏無聞焉願眀見告
東湖職事
暮春五六人覺遊從之可樂明朝四十歲驚老大之相
推入當為郎之年出合專城之日彼哉言也我則異焉
問學就荒恐墮無聞之役友朋惠顧幸未見惡於人鏗
鏘大篇褒拂初度生吾前者敢問不動心何知幸明告
之亦足為強仕之助
三山郡解元
我生悠哉三見西山之面客句佳甚併擕北海之尊且
飲且哦以喜以愧枌榆共話於七聚蓬矢固在於四方
子將决勝而行吾辦賦歸之計來春三月何處又得新
詩避道長安善頌有如此酒
賀皇姪節使(生日)
某恭審仙源衍慶宗邸毓奇雅韻中涵貯金天之露氣
祥光下燭先銀漢之星期宣錫獸樽和熏麟玉某欣逢
盛旦倍劇懽悰贍太白之符豈無賀識誦秋陽之賦愧
乏坡詞併凟菲儀仰祈采覽
回鄉守張秘閣(友)
白髮餘生已抱鰥夫之感雌堂雅好特貽幼婦之詞方
小人不知紀年而君子乃為善禱兢然捧戴允矣記存
恭惟某官循良巨師醖藉賢牧心傳家學少通安世之
書手擅文名見謂燕公之筆千里沐聲明之教一陶皆
仁夀之風顧如羈蹤尤荷異眷豈寓士所至固國君之
加禮抑勞民之首尤仁政之宜先欲寵綏以竹裏之庖
且奬拂以花間之詠非獨門闌之私幸殆關風化之大
端而某閒中聞車馬以驚猜老去任衣裳之顛倒攬迎
不暇喜懼交并締觀麗以則之詩恐負愛欲生之德深
藏為好時誦銷憂身隠白雲玄英不復出矣編傳黃石
赤松儻可遇乎甚愧投珠若為報玖
王正字(邁)
枯槁餘生逢春已晩奇窮薄命任斗不神惟磨蝎所莅
之宫有子卯相刑之說昌黎值之而掇謗坡老遇此以
招讒而况晩生敢攀前哲或報蓬壺之巨擘特揮椽筆
之長篇在常人為湯餅諛說之時而明公皆藥石苦硬
之語益堅益壯如鐵漢之元城不辨不休如芻言之忠
肅遂令衰懦亦或激昂然念少壯相期固將許國中間
同出皆匪愛軀得非臣罪之當誅敢曰吾謀之不用今
則自搔華鬢空耿丹心感劬勞之章二親已矣痛悼亡
之賦隻影蕭然不復志桑矢於四方祗合旅樵漁於一
壑醉鄉之酒山隂之鵝皆出君家以為僕惠矧重朌於
地栗豈不勝於野薇自此哦臞軒甚富之詩與後村寡
和之曲有足以樂復奚所求優游卒歲以不知生死太
平而無憾笑方叔而已老安得壯身羡王喬之長存豈
非仙種所願受延年之訣不敢開談命之書縮於賡酬
見則愧謝
鐵菴集卷十三
