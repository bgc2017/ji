鐵菴集卷三十四
宋方大琮撰
祭文
祭江西吕運管(代)
昔余兄弟從游太史講道麗澤聚四方士觀其雁行一
團和氣有質難處辯論迭起吕氏之學有本如是太史
謂予體用必備余謹受教迂無所試晚落江外見其季
氏如見先生感慨且喜遺言緒論相與追記人謂余幕
有賢君子持論平允不激不詭毗贊居多物隂被賜使
自展布有大于此八世相門緝熙未墜君方來時日哭
其弟半載而強君又逝矣失此佽助出涕彈指舟楫將
行我則經紀兒能勉學君則不死四十餘年師友之誼
感今懷舊西風一時
祭裘司直
嗚呼利名世梏稚躭耄馳性命天道棄擲如遺君自初
筮早值師資懸悟獨醒已大物微貌古而癯氣和且夷
疆里方寸辨析毫釐筍班數月治鳳來儀夢懷西山九
牛莫追出入幕中為親少縻色養已矣琴有餘悲君雖
誓墓我欲勵時護閫有守招以卑辭知有薦稿入闉故
遲報墨未乾斯人已矣鳴呼天之生材成者實希可激
薄俗何必仕為彼逐逐者知乎不知為邦惜賢聊敬一巵
祭張帳幹
嗚呼淳熙壬辰奏賦明光東浙名輩也幼誦其文晚見
其子西江同宷也去秋戾止逢迎南浦風神炯炯也入
今秋來告病雖數畫諾不倦也南迓使指東餞戎乘尚
能力疾也藥裹之餘臨楸對僧劇談自若也夫何高枕
四日拂袖千古治命了然也當貴之年遽棄軒冕惸然
孤兒誰其諄諄也棺衾備矣舟楫具矣霜露嚴凝靈兮
何之也吉治雞絮寫此惻怛屋梁顔色涕泗漣洏不可
遏也
祭瑞倅十五叔公
嗚呼叔祖稟資之豐潤器宇之崢嶸問學議論之該博
材具業履之粹明六仕州縣所至有聲此縉紳之所共
敬而鄉里之所羨榮然若有憾者皓首執卷日督課程
四上春官而場屋之願未伸倅還兩年休息無營衆勉
一出行行及京而疾錮之不容闖一武于帝城朝家念
閩重困鹽征孰曉本末鄉都司以公稱嗚呼三十年湮
沈未有拈出其姓名一旦徹廟堂之聽意自此升而大數
限之不獲獻一策于欽翹之庭此朝紳之所共惜而鄉
閭之所歎驚然無足憾者官不昌苟微有及民則為不
虛其生夀不永苟不失本心則為能全其身雖不能壓
韋布而雄雖不能取一障而乘彼外物奚足為重輕某
以祖德族緒為念者儀曹四孫枝四百而贏固宜交奮
力扶簮纓前歲哭徽倅叔去年哭揭陽兄今哭叔祖連
歲凡三人去春公任者一今春一上南宫而猶有望于
臚唱之三英所失者漸通顯所補者甫萌芽某猶有為
叔祖幸者二千里外携子以行湯藥必嘗棺衾必誠而
倉卒治具又有偶聚宗黨之敬承某昨問疾時曰恃汝
無恐顧緜力之未能舟轝告行涓吉發津護視惟謹靈
爽安寧陳薄奠以語訣遡西風而涕零
祭亡室林宜人
嗚呼往歲玉融親迎同歸三十二年辛勤百罹余周旋
倫紀恐力有所遺也而庭闈悅伯季怡助餕交賓拊幼
接卑君佐之無不粗如彛余世故闊疎俾不以攪于思
也而婚與嫁不失時數椽可棲數畝雖儉歲可無飢非
君力而誰然則世之以婦職稱者君何多于得而優于
為雖多且優勞亦如之暇則談其大父簡肅懿事歴歴
不遺或隨所遇若相感發不敢墮節而失枝則又余之
益友良規也客京四年覘予色詞見遷不喜曰此危機
去年卧牀寸步不移猝聞火變能跣而馳痛定語余歸
哉毋疑秋末冬來恰亦一朞病日居多或時從容與家
人辭非獨兒婦女婿之團欒而族戚隣里俱在兹終于
首丘豈不勝于京師逝者無憾其如存者之悲初君之
歸余也俱全無故其樂熙熙十六年間天傾地陷手摧
足披所恃以娛余老惟君是依曾謂生齊而去相違余
亦何樂于斯世顧影而嗟咨經營同穴自有道者視之
孰速孰遲呼演子而來前汝母不能及中夀之期而起
家植立之勞與種德深厚之澤所以遺汝者不可不知
苟知而不忘又將以語汝後之人靈其勿吐此巵
祭嫂陳恭人
中興盛際為乾為淳正獻名相簡肅名卿道同志合匪
徒襟姻兩家諸孫禮法繩繩議幕早孤靈兮來賓事姑
巾帨祭先蘩蘋克相君子敬睦儉仁朱幡油幢于湘于
京廉取舊物將錦還閩鸞影遽虧肅持戶庭子之能仕
期以祿迎世念雲薄何恙忽傾亦既希夀華腴鮮倫曷
不期頤留此典刑開禧丙寅余婿福清拜夫人聶洎令
人陳年運而往猶一輩人表裏齊眉過從春温晚歲哭
婦又哭婦兄有來素軒以賢淑稱過建訴哀至莆乞銘
余入嶺久安書來頻亦聞慶夀誕日小春方圖走介俄
焉訃臨眼閱三世獨餘老身緘詞一酹感舊愴新歸田
屢請束裝俟征還舍少定百里為程匍匐弔孤或預紼
旌靈其鑒之語與涕零
祭子長弟
嗚呼子長古之人十五入大學逾一年而天府登名見
謂早竒四十曰強仕又四年而策名廣廷未為甚遲五
十曰服政正頡頏華途發紓學業之時羊城一都會臺
閫之立如鼎官僚之布如棋子居其間上敬中協而下
亦以為宜嗚呼子長好善為悅進德不渝氣和無迫促
之狀貌澤非衰落之姿距希歲猶二十縱不少延胡遽
至斯嗚呼子長入京轉費于四戰入嶺僅及于再朞料
檢行囊自嫁女外無遺舊書一橱半子見之留斯種也
少亦足百年之貽耕父田而讀父書勉哉兩兒有婦有
妹足以寬譬母慈此非子所不如早歸再酹東送涕泪
交頤
鐵菴集卷三十四
