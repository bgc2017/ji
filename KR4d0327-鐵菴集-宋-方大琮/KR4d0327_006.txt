鐵菴集卷六
宋方大琮撰
外制
吏部侍郎兼中書舍人兼權直學士院許應龍
兼侍讀
昔我孝祖日御經帷嘗講畢賜茶命講官稍前曰朕無
大過豈無小失況朕未能無過乎具官某種學有本秉
心有常不激不阿夙夜禁密繇講而讀匪曰序陞乾淳
五十卷之書蓋將關抽而鑰啟焉卿其以孝祖之風烈
望朕朕亦以克家等之規益望卿交修胥敕無忝先朝
非徒曰能讀也期爾有猷置朕無過可
左司諫曹豳兼侍講
國朝諸臣稱言官者必曰顥講官必曰頤朕謂顥氣和
豈不宜講官頤氣直豈不宜言責其不得兼者可恨也
爾東嘉宿學内直外和每覽奏篇謂宜兹選端平初嘗
以語之大臣矣亦閱三載廼遂於懷昔賢之不得兼者
悉以命汝夫魯經二臣所最究心者也益𢡟所學朝夕
誨台以成二臣之志以紬繹信諫之義蓋朕之信卿久
矣可
馬良母王氏江元秉母徐氏吕燾母厲氏並封
孺人
勅具官某母某氏王制五年柴祀問百年者就見之朕
三載一禋大賚四海爾子名在仕籍思華其親雖年未
滿百猶畀以初封眎昔人尊禮高年之意不既優乎尚
服新命益綏壽祺可
淮西總管陳芾差充蒙古國通好使特授武略
大夫
勅具官某國家於蒙古非讐敵比也疆吏不戒以至疲
吾邊甿通好之使頻歲屢遣竟未得要領以歸爾以小
行人銜命再往其為朕諭以重惜民命兼愛南北之意
進爾二秩以榮其行苟能成約則豐官醲賞不汝靳也
敬哉毋忽可
南劒州判官新辟差知贑州安遠縣鄭循降儒
林郎
勅具官某熙寧距今百七十年一時奉新書者貴顯何
限今其澤之存者誰與監門俠不受安石改官之餌流
離終其身中興初旌遺直官其後一澤如綫蓋累傳而
至爾循之身亦可以觀天理矣可以自愛重矣延平佐
幕弗克靖共營辟徑行漕臣劾上薄鐫一秩朕不容私
循其省哉毋忝爾祖可
鐵菴集卷六
