鐵菴集卷四
宋方大琮撰
進故事
端平三年十月上進
端拱元年三月上謂戶部使李惟清曰朕讀漢書賈誼
傳夜分不知其倦誼當漢文時天下始平指論時事尤
為激切至云長太息堪痛哭者蓋欲感動人主不避觸
鱗是真忠臣明國體者也今廷臣有似此人者否乎
乾道三年九月吏部尚書陳俊卿進對奏自古惟唐太
宗能導人使諫所以致貞觀之治上曰朕每讀太宗事
未嘗不慕之若德宗之忌克不樂人言未嘗不鄙之退
御經筵命講讀官稍前曰朕雖無大過豈無小失自卿
等不聞有所規諫若只備位此非所以望於卿等
直言非人臣之利也其拳拳忠君愛國之意實發焉
和悅以受之猶恐其有所畏況可拒之乎委曲以來
之猶懼其有所隱況可疑之乎我太宗皇帝讀賈誼
傳取其太息痛哭之忠進戶部使而語之曰今廷
臣有似此人者乎孝宗皇帝讀唐太宗事慕其導人
使諫之風命講讀官稍前曰卿等不聞有所規諫何
也讀前史而感慨呼臣下而叮嚀嘆其無此人其愧
恥之者深矣責其無所諫其激發之者至矣故端拱
咸平間田錫之輩出乾道淳熙間王十朋之輩出如
錫十朋輩忠愛根於所性固不待於愧恥激發中人
之性則不能無待也自夫進諫者之不力始而銳中
而疑徐而婉迨其怯也以激為諱矣自夫受諫者之
不樂始而聽中而容徐而玩迨其厭也有拒焉而已
矣其臣得無愧於賈誼其君得無愧於太宗乎然則
為人臣者當竭其忠愛之實而毋以陰拱默視為便
為人君者當察其忠愛之實而毋以取名賣直為疑
主聖臣直此治世事也此祖宗家法也故臣恭陳二
宗寶訓以禆明目達聰之萬一
十一月上進
前漢元鼎五年丞相趙周坐酎金免詔以御史大夫石
慶為丞相時南誅兩越東擊朝鮮北逐匈奴西伐大宛
中國多事公家用少桑弘羊等致利王温舒之屬峻法
倪寬等推文學九卿更進用事事不關於慶慶醇謹而
已唐武宗立李德裕為門下侍郎同中書門下平章既
入謝即進戒帝辨邪正專委任而後朝廷治夫輔相有
欺罔不忠者當亟免忠而材者屬任之政無他門天下
安有不治開元初輔相率三考輒去雖姚崇宋璟不能
踰至李林甫秉權十九年遂乃禍敗是知亟進罷宰相
使政在中書誠治本也(李德裕傳)
熙帝載而宅百揆詔王柄而馭羣臣此古大臣事也
後世以中書為政本所自出之地謂之禮絶百僚也
任之專信之篤非固假之柄以寵其人也所以尊朝
廷嚴治本也非其人則去之亟而位則不可虛也故
未有其位虛與夫非其人而充位亦無仁賢則國空
虛之謂元氣虛則外邪乘之國虛之時此識者之所
驚而憂而羣邪之所喜而舞也漢武帝中年相趙周
免石慶代之慶不能關決而事多出於九卿唐武祖
初年李珏貶李德裕代之德裕謂政無他門而治必
本於中書蓋周之免可也而九卿則不可雜進以用
事珏之貶可也而中書政本則不可以不專大臣者
宗子之家相也宗子不能以獨治其家必委之家相
相之權不專而豪奴悍婢皆捷出以投其罅則家政
弛矣人主之任相亦然雖然擇相誠難也亦不可厚
誣天下以無人武帝名相慶而實任九卿慶誠不足
任然帝之時猶有可議者仲舒不相天下至今以為
恨使其舍慶而相舒豈復有九卿用事之失德裕謂
開元輔相率三考輒易而治及用林甫十九載而亂
然德裕之語猶有可議者斥九齡相林甫天下至今
以為惜使其以林甫之歲月為九齡之任用豈復有
政出多門之憂此擇相不審任相不專之明驗也然
則天下之權付之一相而聽其所為乎曰事正不必
從中出宰相行之其失則臺諫議之給舍執之此本
朝家法眎歴代為最善當其治則宰相賢而給諫亦
皆得人相猶不得行其私況他岐乎故政出於中書
而旁蹊盡塞世以重臣目之其不賢則給諫相與攻
而去之又其甚不賢而給諫皆其私人矣故政雖猶
在中書而公私雜行世以權臣目之蘇轍曰重臣與
權臣權臣不可有重臣不可無以此觀之相賢則給諫必
賢而百官莫不趨於賢故曰人主之職論一相
嘉熙元年正月上進
景德元年契丹入寇上既定議北征羣臣有以幸金陵
之謀告者寇準曰羣臣怯懦無知今虜寇迫近四方危
心陛下惟可進尺不可退寸河北諸軍日夜望鑾輿至
士氣當百倍若回輦數步則萬衆瓦解虜乘其勢雖金
陵亦不得至矣上意遂決虜衆抵澶州其統軍撻覽將
精銳為先鋒我軍以牀子弩射達蘭中額死虜大挫衂
退却不敢動
紹興三十一年金主亮恃其強暴欲渝盟犯塞至是遣
其臣來賀天申節因求淮漢之地又指取將相近臣議
事時朝論洶湧人情皇惑上意雅欲視師於是宰執奏
曰敵國敗盟天人共憤今日之事有進無退若聖意堅
決則將士之氣自倍願分三衙禁旅助襄漢兵力待其
先發然後應之上深以為然冬十月下詔親征時待制
曾幾病聞或者欲遣使詣敵以緩其來即上疏曰遣使
請和終無小益而有大害為朝廷計皆當嘗膽枕戈專
務節儉經武整軍之外一切置之如是雖北取中原可
也是月亮敗於采石竟被殺之(並見國史)
兵凶戰危挑異類以輕重者非也國不競亦陵買強
敵以求靜者亦非也昔者之輕動國人自非之冒其
非而用之其悔不可追也今退而守吾圉而猶敢於
亂常干紀逼我太甚則國人交怒之矣乘其怒而用
之則吾之弱有可使強之理靜而可買何憚不為彼
狡焉叵測突如其來獨不可於危中求存死中求生
乎昔景德中契丹入寇國中大震羣臣有以幸吳行
蜀之說進者獨一寇準建有進尺無退寸之議而真
宗之意遂決我是以有澶淵之捷當紹興末金國敗
盟朝論洶湧或者有以遣使欵敵之說進者獨一二
宰執倡有進無退之議而高宗之志遂定是以有采
石之捷使真宗而信避敵者之議則欽若等為愛君
而寇準為幸勝矣使高宗而從欵敵者之議則或者
為得計而宰執為輕舉矣蓋人生不可無憤怒自強
之志也立志之不強而反譽敵之強則和之說得以
自詭矣雖然和豈易成哉不能戰而能和前未之有
聞也達蘭之死而後有景德之和金主之死而後有
隆興之和不然敵果何所創而甘心言和哉若夫金
甌之缺未還赤子之痛未定乃欲忍恥以事仇敵此
蓋亦立志之不勇也準之言曰六軍心膽在陛下身
上紹興間馮時行亦曰自古未有人主退而能使天
下進人主怯而能使天下勇然則國人之心膽與其
進退勇怯皆在人君之身非特國人也三百年宗社
命脉之存亡絶續亦在焉其可不強於立志哉
三月上進
魏主丕遣太常邢正勑權為吳王吳人以為宜稱上將
軍九州伯不當受魏封正入門不下車張昭曰君敢自
尊大豈以江南寡弱無方寸之刃乎正即下車中郎將
徐盛憤忿謂同列曰盛等不能奮身出命為國家并許
洛吞巴蜀而令吾君與正盟不亦辱乎因涕泣横流正
聞之謂其徒曰江東將相如此非久下人者也云云吳
遣使如魏云云魏怒吳任子不至欲伐之劉曄曰彼上
下齊心阻帶江湖不可制也(通鑑)
王猛寢疾秦王堅訪以後事猛曰晉僻處江南然正朔
相承上下安和願勿以晉為圖堅將伐晉會羣臣議左
僕射權翼議曰晉雖微弱謝安元冲皆江表偉人君臣
輯睦内外同心未可圖也(通鑑)
國於天地必有與立善覘人國者不觀其形而觀其
所立何以立亦曰人而已矣國無人焉亡也春秋書
梁亡梁自亡也有人焉不能用又自為乖異亦亡也
傳載虞不信宫之奇而亡之類是也國於江南自吳
始東晉繼之孫權﨑嶇一隅之地當曹瞞父子百萬
之衆而能虎視中原者其君臣以明銳俊快自立雖
曰根本淺陋而臨朝斫案論事上倡下隨如戰赤壁
塢濡須爭荆州瑜肅驅於外昭雍綜於内精采百倍
非以人立國乎中迫於蜀名與魏和邢正奉魏命至
張昭折之曰豈以江南寡弱無方寸之刃乎徐盛忿
之曰不能出身為國并許洛而使吾君與正盟不亦
辱乎故魏之邢正有江東將相非久下人之語劉曄
亦有上下齊心不可卒制之語可謂善覘吳者矣東
晉間關匹馬之資當敵氛四起迭仆之中而基本不
摇者其君臣以器局風流自命雖曰宴安江沱而猝
遇緩急雖綺絝子弟亦能臨戎如屯雍丘至灞上入
關中導支撑於前安鎮定於後堅忍自存非以人立
國乎焚幣却使終不言和符秦銳於飲江其臣王猛
曰晉上下安和願勿以為圖權翼曰晉雖微弱謝安
元冲江表偉人君臣輯睦内外同心未可圖也符氏
犯之果有淮淝之敗可謂善覘晉者矣以勢言之則
吳之小不足當魏之大晉之弱不足敵秦之強而所
以能張其小而抗其弱者則吳之君臣常有忿憤之
志其詭和者暫耳而曷嘗以畏魏自沮哉晉之君臣
猶有輯睦之志終世不言和而曷嘗以畏秦自怯哉
後之立國者亦可以見也今戎禍慘矣所謂江東將
相者誰歟江表偉人者誰歟上下之心齊歟内外之
心同歟西風無數月之期游魂有薦食之意要必吾
國之君臣上下其心齊同如吳之忿憤如晉之輯睦
是當怒敵而人交奮毋譽敵而内自攻則雖弱必強
雖危必安者願相與汲汲圖之
四月上進
晉泰始八年晉主與羊祜謀伐吳祜以為宜藉上流之
勢密表留王濬監梁益軍大作舟艦於是作大艦長
百二十步受二千餘人以木為城起樓櫓開四出門其
上可馳馬往來時作船木梯蔽江而下吳建平太守吾
彦取以白吳主曰晉必有攻吳之計宜增建平兵以塞
其衝吳主不從
隋開皇七年陳受蕭巖等降隋主益忿命大作戰船人
請密之隋主曰何密之有使投其木梯於江曰若彼懼
而能改吾復何求也楊素在永安造五牙大艦起樓五
層高有百餘尺置六拍竿高五十餘尺容戰士八百人
其次黃龍平乘舴艦大小有差陳主不為深備(並通鑑)
國有險而存有備而固恃險而無備猶無險也曹丕
嘆息於廣陵佛貍徬徨於瓜步蓋立國於東南所以
懾敵人之心者其險必以江也然而國以江為險江
以舟楫為備晉之伐吳必造舟於上流隋之伐陳必
造舟於永安彼將用東南之所長以攻東南之所恃
也然當木柹蔽江之時而吳人急為之謀投柹於江
之時而陳人早為之備晉隋雖弱長江豈能飛渡哉
奈何吳以暴鷙之資行虐政逆諫口陳以荒淫之行
溺嬖寵戮言臣是皆與亂同事者也豈暇為國家慮
哉廼者敵為不道游魂近鄙而我朝廷之間君臣上
下危言苦語更相警懼惟恐其有一毫獲戾於天也
天豈使封虺巨蛇以長薦食我赤子哉必也怠荒之
戒申訓於其内憂辱之言申警於其外則國其庶幾
乎敵方奪我舟募吾匠童吾山造船編筏於樊襄間
斧斤之聲不絶不待西風之起嘗懷北顧之憂毋使
賊智與夏水俱生則江面雖震而吾固有所恃矣昔
三國瑜肅以三萬逆擊老瞞四十萬之師我中興王
權以七萬迎擊金人百萬之衆赤壁之勝蓋蒙衝戰
艦之力采石之捷亦海鰍船之功操之舟可燒而走
亮之舟可陷而溺宜也然則常德武事内外交修用
吾之技伐彼之計此今日所當寢薪嘗膽而汲汲為
之圖也
七月三日上進
景祐二年六月以宗室寧江節度使第十三子養於宫
中時年四歲寶元二年始出還第時年八歲上及皇后
鞠視如子嘉祐六年詔岳州團練使某為泰州防禦使
知大宗正寺先是韓琦曰此事當出自聖擇上曰宫中
嘗養子二人小者甚絶然不慧大者是可也琦請其名
上曰名宗實者今三十許歲矣琦曰此事若行不可中
止宜斷以不疑乞從内批出上曰此豈可使婦人知之
只中書可行也遂降詔是年以諸王宫侍講王獵為宗
寺伴讀獵為宫僚凡十三年有輔導功故首用之時吳
奎薦其可任經筵文學之選韓琦言其不通私謁足見
有守故也先是至和末文彦博等勸早立嗣既而范鎮
司馬光等相繼言之如是五六年琦獨嘗請建學内中
擇宗室之謹厚好學者升於内學冀得親賢可屬大事
欲以此感動上意嘉祐七年立為皇子上指心曰此決
自朕懷非由大臣之言也紹興元年上諭大臣曰昨命令
懬選藝祖後二三歲者且俾廣求當自選擇富直柔曰
宫中有可付託者否上曰朕已得之矣若不選擇宫嬪
則可慮之事更多二年令懬選宗子(普安郡王)及伯浩入禁
中伯浩豐而澤普安清而癯上初愛伯浩忽曰更子細
觀乃令二人並立有猫過伯浩以足蹴之普安拱立如
故上曰此兒輕易安能任重乃賜伯浩白金三百兩罷
之而育普安於張婕妤所時年六歲矣二年令懬自左
中大夫特轉行左大中大夫後省以轉官非法封還錄
黃遂寢其命
四年令懬復得伯玖年五歲上以其聰慧可愛令吳才
人毋之其後張婉儀卒(即妤)婕命吳婉儀併視普安與伯
玖同處雖一食必均焉(吳婉儀後為憲聖慈烈皇后)上謂張浚曰宫
中見養藝祖之後二人長者年九歲不久當令就學又
謂趙鼎曰此子天資儼若成人朕自教之讀書性極強
記鼎先得旨於行宫門内造書堂屋一區欲令就學至
是成上曰便以為資善堂遂降制封建國公以范冲兼
翊善朱震兼贊讀上命見冲震皆設拜二人皆一時名
德老成每因箋疏導以經術仁義之言輒標軸藏之時
一展玩十二年封普安郡王時年十五十六年加璩(即伯)
(玖)封恩平郡王出外第號東西府初命館職二員並兼
二王府教授三十年上知普安甚賢欲稍差别謂宰相
湯思退曰此事出自朕意非因臣下建明立為皇子
聖人以仁天下為心必有紹續於其後聖人以公天
下為心必當計慮於其早生靈之寄甚重宗祧之付
不輕苟得所託仁也亦公也唐宣宗諱言繼嗣事言
者不怒則斥後唐明宗尤諱其事羣臣無敢正言者
二唐祚脈之不延也宜哉我祖宗以至仁大公循天
而行何心之有真宗皇帝之選宗室子也高禖未卜
則育之禁中甲觀既生則歸之藩邸其宏度偉識超
然前世遠甚景祐二年仁宗皇帝年甫二十八而養
四歲之宗子於宫中紹興二年高宗皇帝年甫二十
七而養藝祖七世孫二人其一六歲也自古人主誰
能於春秋鼎盛之時而建此議乎然非徒選也仁宗
語韓琦曰宫中嘗養子二人小者甚絶不慧大者可
也高宗命近屬令懬選二人一豐而澤一清而癯初
喜豐澤者既而細觀以輕易出之後二年又得五歲
者遂為普安恩平其精於選擇也如此亦既得之矣
而又思所以拊視之其未齠齔之年為保慶后所養
其八歲未還第之前皇后鞠視如子而後仁宗之心
以安大臣以宫中有可付託為請則語之曰若不先
擇宫嬪則可慮之事更多故普安育於張婕妤恩平
育於吳才人婕妤没才人併毋之而後高宗之心以
安其謹於保護也如此而最所加意者少成之教也
韓琦嘗請建學内中擇宗室之謹厚好學者升於内
學冀得親賢可屬者其後雖還第而諸王宫侍講王
獵為宫僚最久琦薦其不通私謁以輔導功陞為伴
讀則仁宗之謹東宫僚可見普安年九歲既令就學
又語趙鼎曰此子天資特異儼若成人朕自教之讀
書性極強記命鼎於行宫門内造書院一區而以一
時名德范冲朱震兼翊善贊讀又命館職二員兼二
王府教授則高宗之謹簡宫僚可見其篤於教導也
如此擇之審天命之公也護之謹人事之盡也而教
之尤不可不篤者蓋天資雖高而左右必正人與居
必善士學術乖僻者不與焉心術回邪者不與焉教
學相半習慣自然是又欲以人而輔成其天也祖宗
得人之仁至矣哉處心之公大矣哉迺者季夏甲戌
親灑一札欲於内中建小學令宗司擇宗子資質之
美者二三人置師而教之大哉王言所以慰祖宗之
靈所以繫生民之望所以對越上天之心者他日皆
有望焉故臣輒采先朝已行之典思衍今日無疆之
休然猶有獻焉祖宗謂此事至重至大其為計至嚴
至密慮夫婦寺之得以竊弄其間也故厚陵之自團
鍊升防禦如宗正寺時韓琦乞從内批出仁宗曰此
豈可使婦人知之只中書可行此語可以深味又慮
夫奉命者之得以邀勞無已也故阜陵被選令懬實
預焉既而以殿撰左中大夫特轉行大中大夫未為
甚過後省以轉官非法封還錄黃其命遂寢此事亦
自足法尤慮夫外廷他日之得以藉口貪天也仁宗
曰此決自朕懷非由大臣之言也高宗曰此出自朕
意非由臣下建明詞嚴義白可為萬世法故臣復表
出先朝正大之訓永杜後世貪覬之萌蓋有久大之
慮不可無密察之功先儒謂百金之産猶能定謀豫
計況於有天下者乎信哉其不可不謹也聖慮高遠
願留神三思
七月二十三日上進
漢宣帝即位魏相入為大司農四年大將軍光囊上以
其子為右將軍兄子山復領尚書事相因平恩侯許伯
奏封事言宜有以損奪其權復因許伯白去副封以防
壅蔽韋賢免相遂代為丞相元康中匈奴遣兵入寇上
與趙充國等議欲出兵相上書諫難以兵動曰願陛下
與平昌侯(王無故)樂昌侯(王武並帝舅)平恩侯(許伯)及有識者詳
議上從相言而止
唐貞元末柳宗元為監察御史裏行善王叔文韋執誼
二人者得政引内禁近與計事欲大進用俄而叔文敗
貶邵州刺史不半道貶永州司馬既竄斥貽書京兆尹
許孟容曰宗元早歲與負罪者親善始奇其能謂可以
共立仁義禆教化以忠正信義為志興堯舜孔子道不
知愚陋不可以彊其素意如此也
甚矣細人憸夫之不可與共事也大臣欲行其道不
可則止士大夫欲行其志不合則去豈必委蛇婉孌
於左右親密之間而曰姑因人以濟事哉大臣而有
此見不足為古大臣士大夫而立此論不足為賢士
大夫觀魏相柳宗元之事可見矣以相之嚴毅豈不
能自結主知而奏封事去副封一則曰許伯二則曰
許伯諫止用兵自是正論乃勸帝與三侯有識者議
之且三侯貴戚之庸人耳其於識見為何有而相待
之過矣業之陋正坐此以宗元之才俊豈不能自為
時用而所善王伾叔文相與計議逮彼負罪奚能掩
覆乃猶曰初謂可以共立仁義可以共被教化可以
共興堯舜孔子道且二子依乘之小人耳其識堯孔
為何如而宗元期之過矣名節之喪有由也士君子
急於救時而患其君之不吾聽也顧欲因左右之親
信者以投其機其說曰權以濟事耳幸而濟不過為
相之陋而外戚之禍已貽於此不濟則宗元輩一失
其身萬有餘罪可勝悔恨哉雖然此亦人主之責也
天下之大當與天下之賢士大夫共之豈必與一二
親信者為密哉自人主之意向有所偏而君子之欲
為善者無所依苟足挾以有為不暇擇也然附之為
善者艱難委折未必有成而附之為惡者呼儔引類
誰能遏之況安保此身之能自立其間不反為所噬
乎又安保其不宛轉以同入於惡乎縉紳之禍輕國
家之禍重矣故為人主者不可專聽昵比者之言而
輕疑君子之未必集事為士大夫者當常持正大之
論而毋謂小人之或可共事上見之審下守之固國
與身其庶幾乎臣竊聽近日一種議論而於漢唐二
臣之事者重有感焉輒推其說以獻
舉浦城北尉林贑孫奏狀
臣非才將指職在觀風雖懷利人澤物之心常恐州縣
間壅底扞格聖朝寬大好生之意無以宣於下下民沉
抑不白之冤無以聞於上今有一尉之微平反美譽縉
紳士大夫交口誦之其可稽於徹聞乎臣竊見迪功郎
建寧府浦城縣北尉林贑孫膠庠之英才識老練其未
至官也邑有黃氏女嫁祖氏不宜於姑暮夜與女奴負
篋以逃旦則見其屍在坎水中痕傷遍體官則追其姑
及其夫鞫之已誣服矣獨篋中衣未得耳贑孫始至而
疑自出賞募告者又禱之神未數日獲一姓周者脫衣
則篋中物也問之乃言丙夜至山中與一二惡少劫與
汚焉復殺二婦以滅其口遂以舊所繫者盡釋之一邑
驚服考之國史與錢若水同州事頗相類沉在底僚未
有表而出者欲望聖慈特賜旌擢以為雪冤直枉者之
勸亦是國家重惜人命之本意也
按通判興化軍江叔豫通判福州陳過知同安
縣謝奕恭
臣澄察一道首欲以廉化士大夫不敢輕以贓和罪加
人其間有習與性成屢跌不改於訓化乎何有直當去
其太甚者臣未離里門時固知朝奉郎通判興化軍事
江叔豫之為人昨攝郡事補刺軍籍更易僧刹具有定
價子婦女壻政出多門打造器皿更無虛日銀匠以不
給工直訟之遇事納賄商量書判惟詞人所欲專任客
將林某書司陳某為爪牙其始聞羣議輒止稍定則故
態又作近者舊守將去猶懇易院猶攔截客人油麻船
苛取於十里外廉恥喪盡對人可羞此以頑而行貪者
也臣行部至福清縣則見邑人能言朝奉郎通判福州
事陳過之謬政詰其故則漕司委追縣典吏株連前界
各納漆數百緡得免既而聞每差人下縣托其買物無
不白納終歲造剔紅髹器所用朱黃率是苛取分差公
吏窠座引問𣙜契吏貼非財不行兩造在庭鞭撻示威
交通賄賂專信宅庫陳某廳司胡某為心腹董試秋闈
痛削事例非獨簾内外官以至吏卒亦然厨典有斃於
笞者兩司在前鐫戒不改此以刻而行貪者也此二人
者皆小有才使以廉潔行之豈不為州縣能吏而物慾
深痼欲拔不能連汗白簡至於再至於三皆以不善丞
郡去每試滋甚真負丞矣當攝郡時猶制於職官佐岳時
猶壓於上官說僥倖脫去他日得肆其毒於千里之上
為其民者何辜焉臣愚欲望聖慈將叔豫過並賜罷斥
以為稔惡不悛者之戒
貼黃
臣聞莫難於今之縣上扼於州郡下脅於豪強多不
得自展布若夫有可以行志而反以行私如承議郎
知泉州同安縣謝奕恭者豈不可惜以貴胄來試邑
上下所共觀望豈非力行好事之時而乃玩視州家
期會不報輕視百姓縱吏誅求州委尉拘催零米縣
以奪其常利文帖十下不肯從州委官權稅務縣日
索常堂食錢至手揮權官於公廳殊駭觀聽使上下
敢怒而不敢言臣愚欲望聖慈將奕恭免所居官俾
之稍知循省是乃所以為保全之道取進止
廣帥舉刺
舉知潮州劉克遜知循州趙彦珽知梅州楊應
已知肇慶府林士燮奏狀
照對臣分閫嶠東祇事四月庾漕擇使越俎暫司才短
責叢莫知報稱深惟撫安遠氓之道惟以精别郡守為
先聰察之吏患在鍥薄慈惠之長或不事事求其寬和
而能舉職治辦而不病民者實難其人幸而有焉敢干
蔽賢之罰竊見朝奉大夫知潮州軍州劉克遜從臣之
子服襲義方以廉飭身以儒飭吏曩由班列出守樵川
當寇攘蹂躪之餘行勞徠安集之政流離復業頑虣革
心公朝疇其治行召丞外府力丐外補遠牧於潮抵郡
之初鄰有嘯聚直偪近境克遜申嚴保障開諭禍福不
畏怯而弛備不忿激而貪功賊知難犯逡巡退遁又能
蠲月解無名之賦以寬縣計復丁錢自輸之規以惠戶
長千里懷仁已騰來暮之謠朝奉大夫知循州軍州趙
彦珽公族之英更練世故端方有守悃愊無華策名幾
四十年外庸甘於平進宰邑丞郡所至可稱循陽如斗
之州前守竭澤之後彦珽樽節冗費而官用無乏省除
横斂而民瘼以紓綏集保伍而境絶篁竹之虞率厲官
僚而吏知簡書之畏庭無留訟圄無宿囚再朞報政綽
有去思之愛臣所謂寬和而能舉職者也奉議郎知梅
州軍州楊應已西州勝流嘗官學省器能宏遠操尚潔
修程江僻陋之邦素號狼頑之俗繹騷末已拊御良難
冬春之間監丁為暴應已厲兵屯而震以威通鹺禁而
開以信寇不侵軼民以安全惜其長才局於斗壘使臨
繁劇式究所長朝奉大夫知肇慶軍府林士燮東嘉名
閥早著吏能有敏決之長無操切之過端守數更昏繆
重以攝事致紛財竭不支民疲已甚士燮剔蠧縮浮而
帑庾自足洗冤直枉而詞訴得平戢姦禁暴而閭閻無
警曾未期月百廢具舉究其施設必大可觀臣所謂治
辦而不病民者也是四人者所臨有劇易所尚有寬嚴
所歴有久近而察其治狀俱有一日之長謹以名聞伏
望睿慈特加甄錄使遐陬遠郡知有理效靡不上徹天
聽其於奬勸吏治實非小補
舉知博羅縣王旦奏狀
照對廣南管下州十有四地多深阻邑寄尤難辦治者
或不能無擾廉謹者或不見集事求其賦輸足乎上撫
字行乎下二字並舉官民相安已足為賢令矣若乃平
居而條教足以揉其俗有事而智略可以衛其人則絶
無而僅有者也竊見惠州諸邑博羅素號難治頃經兵
火之殘燬繼苦鹽寇之出没戶口蕭條財賦失陷蓋難
之而又難者也承直郎知惠州博羅縣事王旦適承其
弊奮然語人天下豈有不可為之邑顧懦者不曉曉者
不顓此民隱所以不通而姦吏易於為欺也於是苦心
勞力如立家計廳事之後置一榻焉治事於斯寢食於
斯有赴愬者相與唯諾有輸送者且納且銷村民既得
直達猾吏不敢為姦剔去宿蠧時出新例既為前官補
久欠又積醋錢例卷七百緡代納五等丁將滿又以其
纂剰五千二百餘緡代納明年夏稅他如增置學田整
治橋道百廢俱舉一邑大治州家愛之如幹蠱子弟部
民賴之如在堂父兄同官憚之如法家拂士盜賊避之
如敵國長城至邑之初適值歲荒饑民羣嘯揭竿借食
旦以身彈壓極力捄療治其渠數人反側者旋定上司
得其條具亟借義倉大家感其恩信爭發私廪活邑民
數千口至今遂為樂土每歲之冬例有鹽子入境小抄
掠大焚蕩旦擇豪民之可用者授以方略責之把守乘
而為擾者必治勇於任責者有賞扼險阻置寨柵鹽子
不敢過其境至迂路以出師邑其部勒隅總練閱保丁
皆可推為他處永法非特一邑保障而已旦蓋習聞家
世頗負勲業之傳不為腐儒口耳之學精神強可以效
驅策幹略優可以當事任而又廉介不苟取靜重不苟
進試令蠻瘴之鄉能自植立其身功之所及雖有限惠
之所留已不小入粗入細有用之材也當此時事之孔
殷誠宜奬拔以待用臣等輒以其試邑治狀上聞伏望
聖慈特賜陞擢差遣庶幾遠方小吏皆有不自棄夷之
意非止為人材計亦足為國家用材計也
舉連州教授周梅叟乞旌擢奏狀
臣竊惟國朝人物輩出品樣俱高然在前代亦有之軻
死千五六百年間斯文之脉若存若亡漢舒唐愈不足
以當而創明理學上接統緒世運會通始有伊洛之學
出則歴代所未有而本朝之所獨有者孰啟其秘授之
二程氏則舂陵周敦頤也不由師傅自得於天濂溪千
古風月如存封域之名廣矣繇唐以來道之一字獨以
名州至是而斯人生焉端豈偶然節惠之名多矣凡謚
儒臣者元之一字擬議不到獨若留以待斯人焉又豈
偶然可謂吾道之中興元氣之資始天勱相我國家於
此時此地見之來為守者既崇其祠又即其地為書院
選其族諸孫之有學行者以長斯堂吏部侍郎李韶比
以太學博士至郡采諸旦評得今迪功郎連州州學教
授周梅叟而以書院事付之梅叟闡明家學以淑其鄉
人皆曰周氏有人矣對策大廷陛下拔之稠中寘之甲
科又皆曰周氏復興矣蓋自敦頤二子壽燾好學承家
相繼登元豐元祐進士第一為郎曹一陞法從其後浸
微梅叟乃能續響於百五六十年之後不以高科自居
汲汲焉惟學不足是憂惟羞先世是恐掌泮連山得熙
寧中行部過郡之大雲留題既刻於巖又取太極圖通
書大成集刊於學宫進諸生而語之此先元公之所以
抽關啟鑰者朱文公熹解說條分縷析殆無餘藴真知
實踐則在乎人每講義出聽者咸有感發校士羊城衡
鑒尤精臣與之語其踐修醖藉議論風旨不忝厥宗今
儒先之家其存而能自立者絶鮮嘉定中嘗訪求程氏
後而官之識者疑於遺其師自言偃以吳人從食先聖
庭東南儒者得俎豆其後自我朝舂陵周㪟頤始先一
年其族人有夢其故居光熖上屬元公冕服東嚮立移
書至連與梅叟言之梅叟又與郡士言之皆曰此何祥
既而為祀典之應事雖近迂然升堂聞絲竹聲孔氏子
孫亦自載之乃知其精神之在天者未嘗不在其故鄉
然則家於其地而不肯去世於其學而不使墜如梅叟
者可不因其能自立而遂褒表之乎臣愚欲望聖慈特
賜甄擢或稍進之師儒之列使四方學者知焉非徒為
科目得人之驗亦見聖朝扶植先賢故家之盛美實儒
道幸甚
舉知河源縣夙子與狀
臣等竊謂莫難於今之令有撫字焉有催科焉為嶺南
之令尤難撫字催科之外有弭盜焉臣等所部四十縣
於惠之屬邑得二人王旦之於博羅既以其治狀上聞
夙子與之於河源垂滿矣邑人攀戀不忍其去相率以
告於諸司者纍不絶儻不以聞是蔽賢也惠為邑四其
壤地闊其生齒繁其版帳夥莫河源若從政郎特差知
惠州河源縣主管勸農公事兼弓手寨兵軍正夙子與
持學愛之心行愷悌之政聽訟平允兩造莫欺賦租有
期輸者自至諭上戶以和糴而擾不及衆課諸生以義
理而學有所本皆書生本分事最是迫近贑之諸邑山
徑深阻盜賊出没亦莫河源若子與合邑之人士與其
父老講求備禦設寨柵結保伍明賞罰極有條理雖外
之鹽徒每歲假道殺傷相當卒不得志以去雖内之藍
口客主相攻幾成大閧竟以撫捕而定非徒書生也而
有仁者之勇焉三年勤勞邑人德之既能不遠千里相
率來告臣等廉得其實用敢合祠聞奏欲望睿慈將子
與特賜旌擢非特為今日有民有社之勸亦將備他日
有德有才之選
鐵菴集卷四
