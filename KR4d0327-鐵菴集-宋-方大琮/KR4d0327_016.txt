鐵菴集卷十六
宋方大琮撰
婚書
聘顧
鳬舄過家温十年之舊話魚緘出嶺合二姓之新歡以我
輩宦官之同為兒曹夤緣之幸伏承今女小娘素閑箴訓
愛篤乃翁學生某粗力簡編拙如其父許修永好敬䞇吉
書矧遷喬木之新居真合比隣之昔語向平婚嫁兩家交喜
於及時洛社游從二老相擕於他日亟馳菲幣具載别牋
聘劉
合婚好而成宗敬親為大擇行義而論世生子亦仁彼
哉世俗之談直是禮經之外常持此說式契乃心惟文
肅之與先公自淳熙以至今日婚姻不替忠厚相承壯
矣吾兒正營求於中饋婉兮季女方肆習於少儀甫片
語而遂成若宿緣之有待其自兩翁而下實寵嘉之既
諧二姓之歡永為好也
定陳
入嶺聯司益隆交誼通家締好嘗請姻盟不待晉賢遣
門生而求觀非如程錄謂婦性之難擇僉云二美今可
百年持書以温前言欣焉報可望鄉而有喜色至則合
并
聘陳
迭上要塗莫留長孺言旋舊里竊比子平合二姓之姻
盟增兩翁之喜色庭趨詩禮敢言大方之家閨秀德容
雅稱有媯之裔以身為教此意皆同非特嶺海之昨逢
正契比隣之初議命敬事了公兮盍簉於漢庭承宗禮
成老者宜需於洛社
方回顧
通婚論譜文獻相輝聚族收科武陵最盛上則六鰲之
成列近而一鳳之創飛既父兄之譽藹然知子弟之賢
必矣䑛犢夙憐於一女卜龜無易於此郎吉語入門喜
聲滿室羣從曰我同盟之好伯姊曰姑有姪以從乃若
衷祈非止恩澤侯之謂願言歡合式觀詩書種之昌
方聘吳
壯歲聚頭期身名之早遂中年回首覺兒債之相催本
朋友之人倫亦婚姻之天合每庭趨而必戒鈍毋如翁
藹閨秀之有聞訓閑於姆承兹金諾敬以幣交矧慈親
來從於一家宜喜色並見於二老具言飴弄諸孫突其
成兮行拜冰清半子可以教矣
鐵菴集卷十六
