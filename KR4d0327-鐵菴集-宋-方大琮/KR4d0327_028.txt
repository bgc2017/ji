鐵菴集卷二十八
宋方大琮撰
詩
題永福董宰溪莊圖
羡君胸次有溪壑眼底塵埃一洗之地獻山湖供入畫
天私風月要吟詩貴人豈復知盤谷名世應須學武夷
政恐主翁方宦達買山雖早入山遲
題董宰讀書軒
坐衙彈琴和且平退衙讀書鏘有聲琴聲書聲兩相和
和氣散作花滿城亦知言游不可起雅俗二者難兼行
曩余不敏坐此處軒窗塵土安有名堂前薇花寂寂笑
此殆文吏非書生君非異人何能爾吏事不廢心轉清
牒紛案集判筆走庭空吏散詩句成嘗聞歐公居夷陵
日討故牘繙研精金陵宰鄞政習禮天津客已愁鵑鳴
懷哉尹君志古道請把此案一商評
挽趙南塘
初開學禁預招延俄滯周南四十年大振文章驚海内
肯將詁訓讓儒先孤忠自許漢遺老高氣直凌唐謫仙
鳳昔覽輝今已矣危樓百尺尚依然
晚起蘇公以禮郎侍經掌制位文昌端平氣脉真堪寄
元祐光隂惜未長馬邑深憂形諫墨鸞臺寧徙恥書黃
門生最是知心者追配微言淚數行
夀鄉守張秘閣
秋氣高寒公始生禀資多得聖之清官箴未許冰為潔
心事真堪月比明久合紫囊還再世却令皂蓋歴三城
憑誰盡記前張政只聽村謠里唱聲
家學淵源今吏師寬嚴殊劑亦殊施豪宗咸服薤一本
野老齊歌麥兩岐最課休聲無地著芳名姱節有天知
請將郡志從頭數高出蓬中更有誰
老去遇公為地主賸將恩意煦摧頹龜魚得蔭眠偏穏
鷗鷺忘機熟不猜方喜璽褒天下最又聞玉節日邊來
豐年一飽誰之賜好把禾頭祝夀杯
送俊明李提舉
有美羊城一巨儒蘭坡氣脉最關渠村高懶宿郎官被
色養姑乘使者車曩日綠林功未賞今年清社事堪書
福星何事輕移去久矣世無公毁譽
幸甚聯臺餘五月戶庭微細事皆知山中菊徑多歸思
膝下萊衣少脫時吏散庭空無滯牒客來酒盡有新詩
耳聞眼見誰虛實寫與行人作口碑
時賢落落嘆晨星世事如棋局又新赤白交馳邊塞急
腐紅消盡國家貧誰令野有横舟者應是朝無惜寶人
握手不堪離思涌願公自愛廟堂身
送廣東趙舶使
百禽收舌後一鶚淩清秋滄波渺浩蕩中有萬斛舟劫
灰燒不盡宗老擅風流典型尚千古雅奥根九疇忠憤
流中壘功名起武侯載彼北方學來為南國游皇風仗
宣布蠻俗賴懷柔偶然得共事顧影非其儔逢迎時一
笑傾吐不復留抵掌談西事強顔愧楚囚見晚别何早
含情酒澆愁惟有加餐祝作歌壯行輈有詔願亟起且
莫事鋤耰顧我何為者一毛在九牛
送李兄赴省
乃翁場屋負高名裏許工夫共講明謝氏弟兄輝玉樹
韋侯父子薄金籯世科莫訝榮寒畯少作曾看到老成
此去家傳衣鉢在想非温飽志平生
鐵菴集卷二十八
