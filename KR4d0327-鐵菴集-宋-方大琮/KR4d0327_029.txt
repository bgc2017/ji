鐵菴集卷二十九
宋方大琮撰
記
南劒州學造祭器記
後三代千餘歲古禮廢文物不與耳目接後儒模倣其
形製圖而出之故器僅存然太常舊府之所藏士庶不
易見郡邑幸有社稷風雷之祀臨期滅裂以吏從事見
者殆焉惟中春秋先聖丁祀先期之三日掃學舍滌器
具羅而陳之堂上下俾衿佩肄習士生千載後獲識先
王彛器獨賴有此所在多襲聶氏禮圖安于陋而莫知
其非古豈獨延平哉此朱文公紹興申請之書所為作
也屢請而後可既頒而未遍學者未之盡睹長吏疇肯
留意所謂僅存而幸或識者又未必中程否嘉定壬申
三月晦某來倚席益深病之越再歲甲戌三衢晉侯應
祖視郡事三日既謁先聖出示此書則公之子司農丞
所授也某捧歸直廬斂袵竦觀制度精密氣象淳古則
不接於耳目者已宛然在前回視舊所藏器舛駁龐雜
若有所失亟請更之得四十萬緡按書制造如是而豆
籩如是而簠簋為俎為尊為爵為坫為罍為洗為鼐為
登為槃勺巾篚大略已具先是得請于今庾使天台劉
公允濟未解郡綬日捐俸亦四十萬撤新殿宇及是甫
畢役而器亦成則乙亥二月丁前也行事禮文前此循
習有畔於書者咸為正之罔敢不如儀祭服書所不載
謹按淳熙類編式敝者新缺者補金費前之半又逾月
成而獻官執事始備諸生敬喜曰俎豆之事吾嘗聞之
矣蓋而今而後得見之也侯聞而語某曰器末也後世
視為古物而想像其典型自當時觀之俎豆直飲食具
耳夫子戲而陳之何謂軍旅諉以未學而以是對則器
用之末而學寓焉諸生其勿忽某退而申言之祭以教
敬器以藏禮折旋進退之頃名物度數之微非直為是
觀美也目覩先王之器神往古人之境由粗逹精自微
知妙以此成德以此通性命之理侯之所謂學者其在
是乎咸曰然抑又有慮焉愛羊所以愛禮自不愛者而
言則歲兩丁日用耳又為芻狗然則洗濯之不潔收出
之不時甚傳而不歸者往尚可鑒今幸漸備而制作之
功允宜久存此固人所甚愛者然去是矣有職于學者
宜相與愛之俾勿壊若夫修益之則在後來者
袁州中和堂記
德進乎學學進乎思思者何一動靜語默必中乎道一
服食寢息必合乎道曾子之日省顔子之不違復姬公
之坐以待旦凡仕止窮達皆此學也俄頃弗思則失之
終日弗思則滋失之兆於毫芒差之燕越思之不可已
也如此况乎畫千里而侯所接愈繁所應愈難怠心乘
之則弛輕心乘之則流恚心乘之則躁喜心乘之則浮
或懲而病于畏或激而病于裂其害政孰甚焉袁刺史
滕公之為郡將三年猶一日也不矯亢以近名不姑息
以養奸士民安之以廉平稱且于致知力行之功日兢
凛焉迺闢堂之東序剏為堂燕處其中以思所學以袪
前數者之害間謂予題其額褒以中和公遂恪拜命且
忻然領會于心曰此某所願聞也敢再拜扁之於堂以
昭君貺且曰兹堂之名豈亦漢人歌樂職之意乎噫漢
儒知經而不知道其說謂經可以飾吏曰飾云者外而
非内也豈足與語自反之學哉中和一理也中立則和
寓焉人能察於危微之間反于精一之初雖堯舜可為
天地可建彼漢儒何足以語此升公之堂問公之學本
之乎中而達之于和善乎公金華人名強恕自循其學
之篤與今所扁相為發揮然不建堂於守袁之初而建
以貽後來不私美於一已而思與来者共之其用心可
謂宏矣或又曰公之政之學之心我知之矣敢問充此
學施之政養此心者當如何曰誠
愛方亭記
余友尚書郎鄭逢辰以書來曰先公卜廬西郊瞰湖枕
山有圃有堂盡得湖山之勝獨憑危眺遠之意未竟也
暇日與客登山望湖步愈峻眼愈曠有横乎其前者方
山也削而聳如植圭焉墳而舒如隠几焉嚴靜而莊重如
端冕玉立焉倏然起敬覺與心會于是作亭以面之採
元子惡圓之意扁之曰愛方友人潘君牥筆也子方姓
也其為記余昔日舟下過山下繚繞縈迴凡目之所向
者皆方也又嘗登麗譙而望之則見其體勢雄抗若抑
就平夷而廉隅分明略無阿附意喟然嘆曰此長樂之
得為會府而端人正士之層見非地靈歟今君表而出
之据要領竒日與山對古松蒼鬱相期歲寒其諸異乎
世俗之愛者矣或曰君何愛于是乎材以通于時為賢
智以周于事為達若夫世尚動而我好靜人皆行而我
則止此兩生所以見詆于叔孫汲黯所以見哂于弘湯
也雖然君子出處自有定見而成與否不與焉封吕之
事雖濟終不若廷諍之為正輔曹之仁雖顯終不若依
漢之為順世之病方者卒曰僻曰泥曰不達事情則亦
止于僻于泥于不達而已惡是名而思有以反之則為
將順為詭隨為逢迎容悅始曰從一時之權而其究乃
至禍人之家國毫釐千里之間固不可不精思而深察
也易曰義以方外行而宜之曰義則方非不可行之謂
孫卿曰五寸之矩可以盡天下之方莫大于天下而矩
能盡之此絜矩之道則方非執一之謂古之人守道據
義窮以立身而教明達以事君而澤行未有不同此方
者而又奚病君慷慨喜論事余同朝日所敬既不得久
居中或以為宜毁方以求合而君所愛顧若是余與廷
堅尤為世所惡君特以其姓偶合于山不鄙而辱命焉
縱君許之山其許之乎自念菟裘將老交游屏絶無由
命駕策杖從君于斯亭故具論夫處而能全其方者之
難也出而能不失其方者之為尤難也高山仰止景行
行止君與廷堅登臨之暇試共講焉嘉熙三年三月望
日
鐵菴集卷二十九
