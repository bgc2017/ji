三國志文類卷二十四
書疏
吳
陸凱陳移都武昌疏(時徙都武昌揚土百姓泝流供給以為患苦又政事)
(多繆黎元窮匱凱上此疏)
臣聞有道之君以樂樂民無道之君以樂樂身樂民者
其樂彌長樂身者不久而亡夫民者國之根也誠宜重
其食愛其命民安則君安民樂則君樂自頃年以來君
威傷於桀紂君明闇於姦雄君惠閉於羣孽無災而民
命盡無為而國財空辜無罪賞無功使君有謬誤之愆
天為作妖而諸公卿媚上以求愛困民以求饒導君於
不義敗政於淫俗臣竊為痛心今鄰國交好四邊無事
當務息役養士實其廪庫以待天時而更傾動天心搔
擾萬姓使民不安大小吁嗟此非保國養民之術也臣
聞吉凶在天猶影之在形響之在聲也形動則影動形
止則影止此分數乃有所繫非在口之所進退也昔秦
所以亡天下者但坐賞輕而罰重政刑錯亂民力盡於
奢侈目眩於美色志濁於財寶邪臣在位賢哲隱藏百
姓業業天下苦之是以遂有覆巢破卵之憂漢所以彊
者躬行誠信聽諫納賢惠及負薪躬請岩穴廣采博察
以成其謀此往事之明證也近者漢之衰末三家鼎立
曹失紀綱晉有其政又益州危險兵多精彊閉戶固守
可保萬世而劉氏與奪乖錯賞罰失所君恣意於奢侈
民力竭於不急是以為晉所伐君臣見虜此目前之明
驗也臣闇於大理文不及義智慧淺劣無復冀望竊為
陛下惜天下耳臣謹奏耳目所見聞百姓所為煩苛刑
政所為錯亂願陛下息大功損百役務寬盪忽苛政又
武昌土地實危險而塉确非王都安國養民之處船泊
則沈漂陵居則峻危且童謠言寧飲建業水不食武昌
魚寧還建業死不止武昌居臣聞翼星為變熒惑作妖
童謠之言生於天心乃以安居而比死足明天意知民
所苦也臣聞國無三年之儲謂之非國而今無一年之
蓄此臣下之責也而諸公卿位處人上禄延子孫曾無
致命之節匡救之術苟進小利於君以求容媚荼毒百
姓不為君計也自從孫弘造義兵以來耕種既廢所在
無復輸入而分一家父子異役廪食日張蓄積日耗民
有離散之怨國有露根之漸而莫之恤也民力困窮鬻
賣兒子調賦相仍日以疲極所在長吏不加隱括加有
監官既不愛民務行威勢所在搔擾更為煩苛民苦二
端財力再耗此為無益而有損也願陛下一息此輩矜
哀孤弱以鎮撫百姓之心此猶魚鼈得免毒螫之淵鳥
獸得離網羅之綱四方之民繈負而至矣如此民可得
保先王之國存焉臣聞五音令人耳不聰五色令人目
不明此無益於政有損於亊也自昔先帝時後宫列女
及諸織絡數不滿百未有蓄積貨賄有餘先帝崩後幼
景在位更改奢侈不蹈先迹伏聞織絡及諸徒坐乃有千
數計其所長不足為國財然坐食宫廪歲歲相承此為
無益願陛下料出賦嫁給與無妻者如此上應天心下合
地意天下幸甚臣聞殷湯取士於商賈齊桓取士於車
轅周武取士於負薪大漢取士於奴僕明王聖主取士
以賢不拘卑賤故其功德洋溢名流竹素非求顏色而
取好服捷口容悦者也臣伏見當今内寵之臣位非其
人任非其量不能輔國匡世羣黨相扶害忠隱賢願陛
下簡文武之臣各勤其官州牧督將藩鎮方外公卿尚
書務修仁化上助陛下下拯黎民各盡其忠拾遺萬一
則康哉之歌作刑錯之理清願陛下留神思臣愚言
又疏(孫皓遣親近趙欽口詔報凱前表曰孤動必遵先帝有何不平君所諫非也又建業)
(宫不利故避之而西宫室宇摧朽須謀移都何以不可徙乎凱上此疏)
臣竊見陛下執政以來隂陽不調五星失晷職司不忠
姦黨相扶是陛下不遵先帝之所致夫王者之興受之
於天修之由德豈在宫乎而陛下不諮之公輔便盛意
驅馳六軍流移悲懼逆犯天地天地以災童歌其謠縱
令陛下一身得安百姓愁勞何以用治此不遵先帝一
也臣聞有國以賢為本夏殺龍逢殷獲伊摯斯前世之明
效今日之師表也中常侍王蕃黃中通理處朝忠謇斯
社稷之重鎮大吳之龍逢也而陛下忿其苦辭惡其直
對梟之殿堂屍骸暴棄邦内傷心有識悲悼咸以吳國
夫差復存先帝親賢陛下反之是陛下不遵先帝二也
臣聞宰相國之柱也不可不彊是故漢有蕭曹之佐先
帝有顧步之相而萬彧瑣才凡庸之質昔從家隸超步
紫闥於彧已豐於器已溢而陛下愛其細介不訪大趣
榮以尊輔越尚舊臣使賢良憤惋智士赫咤是不遵先
帝三也先帝愛民過於嬰孩民無妻者以妾妻之見單
衣者以帛給之枯骨不收而取埋之而陛下反之是不
遵先帝四也昔桀紂滅由妖婦幽厲亂在嬖妾先帝鑒
之以為身戒左右不置淫邪之色後房無曠積之女今
中宫萬數不備嬪嬙外多鰥夫女吟於中風雨逆度正
由此起是不遵先帝五也先帝憂勞萬幾猶懼有失陛
下臨阼以來遊戲後宫眩惑婦女乃令庶事多曠下吏
容姦是不遵先帝六也先帝篤尚樸素服不純麗宫無
高臺物不雕飾國富民充姦盜不作而陛下徵調州郡
竭民財力土被玄黃宫有朱紫是不遵先帝七也先帝
外仗顧陸朱張内近胡綜薛綜是以庶績雍熙邦内清
肅今者外非其任内非其人陳聲曹輔斗筲小吏先帝
之所棄而陛下幸之是不遵先帝八也先帝每宴見羣
臣抑損醇醲臣下終日無失慢之尤百寮庶尹並展所
陳而陛下拘以視瞻之敬懼以不盡之酒夫酒以成禮
過則敗德此無異商辛長夜之飲也是不遵先帝九也昔
漢之桓靈親近宦竪大失民心今高通詹廉羊度黃門
小人而陛下賞以重爵權以戰兵若江渚有難烽燧互
起則度等之武不能禦侮明也是不遵先帝十也今宫
女曠積而黃門復走州郡條牒民女有錢則舍無錢則
取怨呼道路母子死訣是不遵先帝十一也先帝在時
亦養諸王太子若取乳母其夫復役賜以錢財給其資
糧時遣歸來視其弱息今則不然夫婦生離夫故作役
兒從後死家為空戶是不遵先帝十二也先帝歎曰國
以民為本民以食為天衣其次也三者孤存之於心今
則不然農桑並廢是不遵先帝十三也先帝簡士不拘
卑賤任之鄉閭效之於事舉者不虚受者不妄今則不
然浮華者登朋黨者進是不遵先帝十四也先帝戰士
不給他役使春惟知農秋惟收稻江渚有事責其死效
今之戰士供給衆役廪賜不贍是不遵先帝十五也夫
賞以勸功罰以禁邪賞罰不中則士民散失今江邊將
士死不見哀勞不見賞是不遵先帝十六也今在所監
司已為煩猥兼有内使擾亂於中一民十吏何以堪命
昔景帝時交阯反亂實由兹起是為遵景帝之闕不遵
先帝十七也夫校事吏民之讐也先帝末年雖有吕壹
錢欽尋皆誅夷以謝百姓今復張立校曹縱吏言事是
不遵先帝十八也先帝時居官者咸久於其位然後考
績黜陟今州郡職司或莅政無幾便徵召遷轉迎新送
舊紛紜道路傷財害民於是為甚是不遵先帝十九也
先帝每察竟解之奏常留心推按是以獄無冤囚死者
吞聲今則違之是不遵先帝二十也若臣言可錄藏之
盟府如其虚妄治臣之罪願陛下留意
隱蕃歸吳上書
臣聞紂為無道微子先出高祖寬明陳平先入臣年二
十二委棄封域歸命有道賴蒙天靈得自全致臣至止
有日而主者同之降人未見精別使臣微言妙旨不得
上達於邑三歎曷惟其已謹詣闕拜章乞蒙引見權即
召入蕃謝問答及陳時務甚有辭觀
賀卲上政事日弊疏(字興伯會稽山隂人也孫休即位從中郎為散騎中)
(常侍出為吳郡太守孫皓時入為左典軍遷中書令領太子太傅皓兇暴驕矜政事日弊邵上)
(疏諫曰)
古之聖王所以潛處重闈之内而知萬里之情垂拱衽
席之上明照八極之際者任賢之功也陛下方以至德
淑姿統承王業宜率身履道恭奉神器旌賢表善以康
庶政自頃年以來朝列紛錯真偽相貿上下空任文武
曠位外無山嶽之鎮内無拾遺之臣佞諛之徒附翼天
飛干弄朝威盜竊榮利而忠良排墜信臣被害是以正
士摧方而庸臣苟媚先意承旨各希時趣人執反理之
評士吐詭道之論遂使清流變濁忠臣結舌陛下處九
天之上隱百重之室言出風靡令行景從親洽寵媚之
臣日聞順應之辭將謂此輩實賢而天下已平也臣心
所不安敢不以聞臣聞興國之君樂聞其過荒亂之主
樂聞其譽聞其過者過日消而福臻聞其譽者譽日損
而禍至是以古之人君揖讓以進賢虚已以求過譬天
位於乘犇以虎尾為警戒至於陛下嚴刑法以禁直辭
黜善士以逆諫臣眩曜毁譽之實沈淪近習之言昔高
宗思佐夢寐得賢而陛下求之如忘忽之如遺故常侍
王蕃忠恪在公才任輔弼以醉酒之間加之大戮近鴻
臚葛奚先帝舊臣偶有逆忤昏醉之言耳三爵之後禮
所不諱陛下猥發雷霆謂之輕慢飲之醇酒中毒隕命
自是之後海内悼心朝臣失圖仕者以退為幸居者以
出為福誠非所以保光洪祚熙隆道化也又何定本趨
走小人僕隸之下身無錙銖之行能無鷹犬之用而陛
下愛其佞媚假其威柄使定恃寵放恣自擅威福口正
國論手弄天機上虧日月之明下塞君子之路夫小人
求入必進姦利定間妄興事役發江邊戍兵以驅麋鹿
結罝山陵芟夷林莽殫其九野之獸聚於重圍之内上
無益時之分下有損耗之費而兵士罷於運送人力竭
於驅逐老弱饑凍大小怨歎臣竊觀天變自比年以來
隂陽錯謬四時逆節日食地震中夏隕霜參之典籍皆
隂氣陵陽小人弄勢之所致也臣常覽書傳驗諸行事
災祥之應所為寒慄昔高宗脩已以銷鼎雉之異宋景
崇德以退熒惑之變願陛下上懼皇天譴告之誚下追
二君攘災之道遠覽前代任賢之功近寤今日謬授之
失清澄朝位旌叙俊乂放退邪佞抑奪姦勢如是之輩
一勿復用廣延淹滯容受直辭祗承乾指敬奉先業則
大化光敷天人望塞也傳曰國之興也視民如赤子其
亡也以民為草芥陛下昔韜神光潛德東夏以聖哲茂
姿龍飛應天四海延頸八方拭目以成康之化必隆於
旦夕也自登位以來法禁轉苛賦調益繁中宫内䜿分
布州郡横興事役競造姦利百姓罹杼軸之困黎民罷
無已之求老幼饑寒家戶菜色而所在長吏迫畏罪負
嚴法峻刑苦民求辦是以人力不堪家戶離散呼嗟之
聲感傷和氣又江邊戍兵遠當以拓土廣境近當以守
界備難宜時擾育以待有事而徵發賦調煙至雲集衣
不全短褐食不贍朝夕出當鋒鏑之難入抱無聊之慼
是以父子相棄叛者成行願陛下寬賦除煩振䘏窮乏省
諸不急蕩禁約法則海内樂業大化普洽夫民者國之
本食者民之命也今國無一年之儲家無經月之蓄而
後宫之中坐食者萬餘人内有離曠之怨外有損耗之
費使庫廪空於無用士民饑於糟糠又北敵注目伺國
盛衰陛下不恃已之威德而怙敵之不來忽四海之困窮
而輕虜之不為難誠非長策廟勝之要也昔大皇帝勤
身苦體創基南夏割據江山拓土萬里雖承天贊實由
人力也餘慶遺祚至於陛下陛下宜勉崇德器以光前
烈愛民養士保全先軌何可忽顯祖之功勤輕難得之
大業忘天下之不振替興衰之巨變哉臣聞否泰無常
吉凶由人長江之限不可久恃苟我不守一葦可航也
昔秦建皇帝之號據殽函之阻德化不脩法政苛酷毒
流生民忠臣杜口是以一夫大呼社稷傾覆近劉氏據
三關之險守重山之固可謂金城石室萬世之業任授
失賢一朝喪沒君臣係頸共為羈僕此當世之明鑒目
前之炯戒也願陛下遠考前事近鑒世變豐基彊本割
情從道則成康之治興而聖祖之祚隆矣書奏皓深恨
之
三國志文類卷二十四
