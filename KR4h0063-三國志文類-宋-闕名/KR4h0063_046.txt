三國志文類卷四十六
書
魏
太子與吳質二書(時大將軍西征太子南在孟津小城與質書質字季重)
季重無恙途路雖局官守有限願言之懷良不可任足
下所治僻左書問致簡益用增勞每念昔日南皮之游
誠不可忘既妙思六經逍遥百氏彈棋間設終以博奕
高談娛心哀箏順耳馳騖北場旅食南館浮甘瓜於清
泉沉朱李於寒水皦日既沒繼以朗月同乘並載以游
後園輿輪徐動賓從無聲清風夜起悲笳微吟樂往哀
來凄然傷懷余顧而言茲樂難常足下之徒咸以為然
今果分别各在一方元瑜長逝化為異物每一念至何
時可言方今蕤賓紀辰景風扇物天氣和暖衆果具繁
時駕而游北遵河曲從者鳴笳以啓路文學託乘於後
車節同時異物是人非我勞如何今遣騎到鄴故使枉
道相過行矣自愛
又書
歲月易得别來行復四年三年不見東山猶歎其遠况
乃過之思何可支雖書䟽往返未足解其勞結昔年疾
疫親故多離其災徐陳應劉一時俱逝痛何可言邪昔
日游處行則同輿止則接席何嘗須臾相失每至觴酌
流行絲竹並奏酒酣耳熱仰而賦詩當此之時忽然不
自知樂也謂百年已分長共相保何圖數年之間零落
略盡言之傷心頃撰其遺文都為一集觀其姓名已為
鬼錄追思昔游猶在心目而此諸子化為糞壤可復道
哉觀古今文人類不護細行鮮能以名節自立而偉長
獨懷文抱質恬淡寡欲有箕山之志可謂彬彬君子矣
著中論二十餘篇成一家之業辭義典雅足傳于後此
子為不朽矣德璉常斐然有述作意才學足以著書美
志不遂良可痛惜間歷觀諸子之文對之抆淚既痛逝
者行自念也孔璋章表殊健微為繁富公幹有逸氣但
未遒耳至其五言詩妙絶當時元瑜書記翩翩致足樂
也仲宣獨自善於辭賦惜其體弱不足起其文至於所
善古人無以遠過也昔伯牙絶絃於鍾期仲尼覆醢於
子路愍知音之難遇傷門人之莫逮也諸子但未及古
人夫自一時之雋也今之存者已不逮矣後生可畏來
者難誣然吾與足下不及見也行年已長大所懷萬端
時有所慮至乃通夕不寐何時復類昔日已成老翁但
未白頭耳光武言年已三十在軍十年所更非一吾德
雖未及年之與齊以犬羊之質服虎豹之文無衆星之
明假日月之光動見瞻觀何時易耶恐永不復得為昔
日游也少壯真當努力年一過往何可攀援古人思秉
燭夜遊良有以也頃何以自娛頗復有所造述不東望
於邑裁書叙心
王彪與殷浩書
太史上元日合朔談者或有疑應却會與不昔建元元
年亦元日合朔庾車騎寫劉孔才所論以示八座于時
朝議有謂孔才所論為不得禮議荀令從之是勝人之
一失也何者禮云諸侯旅見天子入門不得終禮而廢
者四太廟火日蝕后之喪雨霑服失容尋此四事之指
自謂諸侯雖已入門而卒暴有之則不得終禮非為先
存其事而徼倖史官推術錯謬故不豫廢朝禮也夫三
辰有災莫大日蝕史官告譴而無懼容不脩豫防之禮
而廢消救之術方大饗華夷君臣相慶豈是將處天災
罪己之謂且檢之事實合朔之儀至尊靜躬殿堂不聽
政事冕服御坐門闥之制與元會禮異自不得兼行則
當權其事宜合朔之禮不輕於元會元會有可却之準
合朔無可廢之義謂應依建元故事却元會浩從之竟
却會
蒋濟遺衛臻書(時衛臻與選舉濟與此書)
漢祖遇亡虜為上將周武拔漁父為太師布衣厮養可
登王公何必守文試而後用
答書
臻答曰古人遺智慧而任度量須考績而加黜陟今子
同牧野於成康喻斷蛇於文景好不經之舉開拔竒之津
將使天下馳騁而起矣
蜀
諸葛亮答李嚴書(嚴與亮書勸亮宜受九錫進爵稱王故答日)
吾與足下相知久矣可不復相解足下方誨以光國戒
之以勿拘之道是以未得默已吾本東方下士誤用於
先帝位極人臣禄賜百億今討賊未效知已未答而方
寵齊晉坐自貴大非其義若滅魏斬叡帝還故居與
諸子並升雖十命可受况于九邪
諸葛亮與杜微書(杜微字國輔梓潼涪人也少受學於廣漢任安劉璋辟為)
(從事以疾去官及先主定蜀微常稱聾閉門不出建興二年丞相亮領益州牧選迎皆妙)
(簡舊德而以秦宓為别駕五梁為功曹微為主簿微固辭轝而致之既至亮引見微微自)
(陳謝亮以微不聞人語於座上與書曰)
服聞德行饑渴歷時清濁異流無緣咨覯王元泰李伯
仁王文儀楊季休丁君幹李永南兄弟文仲寳等每嘆
高志未見如舊猥以空虚統領貴州德薄任重慘慘憂
慮朝廷主公今年始十八天姿仁敏愛德下士天下之
人思慕漢室欲與君因天順民輔此明主以隆季興之
功著勲於竹帛也以謂賢愚不相為謀故自割絶守勞
而己不圖自屈也微自乞老病求歸
亮又書
曹丕簒弑自立為帝是猶土龍芻狗之有名也欲與羣
賢因其邪偽以正道滅之怪君未有相誨便欲求還於
山野丕又大興勞役以向吳楚今因丕多務且以閉境
勤農育養民物並治甲兵以待其挫然後伐之可使兵
不戰民不勞而天下定也君但當以德輔時耳不責君
軍事何為汲汲欲求去乎
許靖與曹公書(字文休時避難交州)
世路戎夷禍亂遂合駑怯偷生自竄蠻貊成闊十年吉
凶禮廢昔在會稽得所貽書辭旨欵密久要不忘廹於
袁術方命圮族扇動羣逆津塗四塞雖縣心北風欲行
靡由正禮師退術兵前進會稽傾覆景興失據三江五
湖皆為虜庭臨時困厄無所控告便與袁沛鄧子孝等
浮涉滄海南至交州經歷東甌閩越之國行經萬里不
見漢地漂薄風波絶糧茹草饑殍薦臻死者大半既濟
南海與領守兒孝德相見知足下忠義奮發整飭元戎
西迎大駕廵省中嶽承此休問且悲且喜即與袁沛及
徐元賢復共嚴装欲北上荆州會蒼梧諸縣夷越蜂起
州府傾覆道路阻絶元賢被害老弱並殺靖尋循渚岸
五千餘里復遇疾癘伯母隕命并及羣從自謂妻子一
時略盡復相扶持前到此郡計為兵害及病亡者十遺
一二生民之艱辛苦之甚豈可具陳哉懼卒顛仆永為
亡虜憂悴慘慘忘寝與食欲附奉朝貢使自獲濟通歸
死闕庭而荆州水陸無津交部驛使斷絶欲上益州復
有峻防故官長吏一不得入前令交阯太守士威彦深
相分託於益州兄弟又靖亦自與書辛苦懇惻而復寂
寞未有報應雖仰瞻光靈延頸企踵何由假翼自致哉
知聖主允明顯授足下專征之任凡諸逆節多所誅討
想力競者一心順從者同規矣又張子雲昔在京師志
匡王室今雖臨荒域不得參與本朝亦國家之藩鎮足
下之外援也若荆楚平和王澤南至足下忽有聲命於
子雲勤見保屬令得假途由荆州出不然當復相紹介
於益州兄弟使相納受倘天假其年人緩其禍得歸死
國家解逋逃之負泯軀九泉將復何恨若時有險易事
有利鈍人命無常隕沒不達者則永銜罪責入於裔土
矣昔營丘翼周仗鉞專征博陸佐漢虎賁警蹕今日足
下扶危持傾為國柱石秉師望之任兼霍光之重五侯
九伯制御在手自古及今人臣之尊未有及足下者也
夫爵高者憂深禄厚者責重足下據爵高之任當責重
之地言出於口即為賞罰意之所存便為禍福行之得
道即社稷用寕行之失道則四方散亂國家安危在於
足下百姓之命懸於執事自華及夷顒顒注望足下任
此豈可不遠覽載籍廢興之由榮辱之機棄忘舊惡寬
和羣司審量五材為官擇人苟得其人雖讐必舉苟非
其人雖親不授以寕社稷以濟下民事立功成則繫音
於管絃勒勲於金石願君勉之為國自重為民自愛
王朝與許靖書
文休足下消息平安甚善甚善豈意脱别三十餘年而
無相見之緣乎詩人比一日之别於歲月豈况悠悠歷
累紀之年者哉自與子别若沒而復浮若絶而復連者
數矣而今而後居升平之京師攀附於飛龍之聖主儕
軰略盡幸得老與足下並為遺種之叟而相去數千里
加有邅蹇之隔時聞消息於風聲託舊情於思想𦕈𦕈
異處與異世無以異也往者隨軍到荆州見鄧子孝桓
元將粗聞足下動靜云夫子既在益州執職領郡德
素規矩老而不堕是時侍宿武皇帝於江陵劉景升聽
事之上共道足下於通夜拳拳饑渴誠無已也自天子
在東宫及即位之後每會羣賢論天下髦雋之見在者
豈獨人盡易為英士鮮易取最故乃猥以原壤之朽質
感夫子之情聽每叙足下以為謀首豈其注意乃復過
於前世書曰人惟求舊易稱同聲相應同氣相求劉將
軍之與大魏兼而兩之總此二義前世邂逅以同為暌
非武皇帝之旨頃者蹉跌其泰而否亦非足下之意也
深思書易之義利結分於宿好故遣降者送吳所獻致
名馬貂罽得因無嫌道初開通展叙舊情以達聲問久
闊情慉非夫筆墨所能寫陳亦想足下同其志念今者
親生男女凡有幾人年並幾何僕連失一男一女今有
二男大兒名肅年二十九生於會稽小兒纔歲餘臨書
愴悢有懷緬然
又書
過聞受終於文祖之言於尚書又聞歷數在躬允執其
中之文於論語豈自意得於老耄之齒正值天命受於
聖主之會親見三讓之弘辭觀衆瑞之總集覩升堂穆
穆之盛禮瞻燔燎焜曜之青烟于時忽自以為處唐虞
之運際於紫微之天庭也徒慨不得擕子之手共列于
世有二子之數以聽有唐欽哉之命也子雖在裔土想
亦極目而廻望側耳而遐聽延頸而鶴立也昔汝南陳
公初拜不依故常讓上卿於李元禮以此推之吾宜退
身以避子位也苟得避子以竊讓名然後緩帶委質游
談於平勃之間與子共陳往時避地之艱辛樂酒酣醼
高談大噱亦足遺憂而忘老捉筆陳情隨以笑喜
又書
前夏有書而未達今重有書而并致前問皇帝既深悼
劉將軍之早世又愍其孤之不易又惜使足下孔明等
士人氣類之徒遂沉溺於羌夷異種之間永與華夏乖
絶而無朝聘中國之期緣瞻睎故土桑梓之望也故復
運慈念而勞仁心重下明詔以發德音申勅朗等使重
為書與足下等以足下聰明揆殷勤之聖意亦足悟海
岱之所常在知百川之所宜注矣昔伊尹去夏而就殷
陳平違楚而歸漢猶曜德於阿衡著功於宰相若足下
能弼人之遺孤定人之猶豫去非常之偽號事受命之
大魏客主兼不世之榮名上下蒙不朽之常耀功與事
並聲與勲著考績效足以超越伊吕矣既承詔直且服
舊之情情不能已若不言足下之所能陳足下之所見
則無以宣明詔命弘光大之恩叙宿昔夢想之思若天
啓衆心子導蜀意誠此意有擕手之期若險路未夷子
謀不從則懼聲問或否復面何由前後三書言每及斯
希不切然有動於懷足下周游江湖以暨南海歷觀夷
俗可謂徧矣想子之心結思華夏可謂深矣為身擇居
猶願中土為主擇居安豈可以不繫意於京師而持疑
於荒裔乎詳思愚言速示還報也
三國志文類卷四十六
