三國志文類卷二十六
諫諍
魏
沮授諫止袁紹南征
師出歴年百姓疲弊倉庾無積賦役方殷此國之深憂
也宜先遣使獻捷天子務農逸民若不得通乃表曹氏
隔我王路然後進屯黎陽漸營河南並作舟船繕治器
械分遣精騎鈔其邊鄙令彼不得安我取其逸三年之
中事可坐定也審配郭圖曰兵書之法十圍五攻敵則
能戰今以明公之神武跨河朔之彊衆以伐曹氏譬若
覆手今不時取後難圖也授曰蓋救亂誅暴謂之義兵
恃衆憑彊謂之驕兵兵義無敵驕者先滅曹氏迎天子
安宫許都今舉師南向於義則違且廟勝之策不在彊
弱曹氏法令既行士卒精練非公孫瓚坐受圍者也今
棄萬安之術而興無名之兵竊為公懼之圖等曰武王
伐紂不曰不義况兵加曹氏而云無名且公帥武臣竭
力將士憤怒人思自騁而不及時早定大業慮之失也
夫天與弗取反受其咎此越之所以霸吳之所以亡也
監軍之計計在持牢而非見時知機之變也紹從之圖
等因是譖授監統内外威震三軍若其浸盛何以制之
夫臣與主不同者昌主與臣同者亡此黃石之所忌也
且御衆於外不宜知内紹疑焉乃分監軍為三都督使
授及郭圖淳于瓊各典一軍遂合而南
張邈諫袁術稱尊號(袁術議稱尊號邈謂術曰)
漢據火德絶而復揚德澤風流誕生明公公居軸處中
入則享於上席出則為衆目之所屬華霍不能增其高
淵泉不能同其量可謂巍巍蕩蕩無與為貳何為捨此
而欲稱制恐福不盈眥禍將溢世莊周之稱郊犧牛養
飼經年衣以文繡宰執鸞刀以入廟門當此之時求為
孤犢不可得也
袁渙諫太祖訓民以義
夫兵者凶器也不得已而用之鼔之以道德征之以仁
義兼撫其民而除其害夫然故可與之死而可與之生
自大亂以來十數年矣民之欲安甚於倒懸然而暴亂
未息者何也意者政失其道歟渙聞明君善於救世故
世亂則齊之以義時偽則鎮之以樸世異事變治國不
同不可不察也夫制度損益此古今之不必同者也若
夫兼愛天下而反之於正雖以武平而濟之以德誠百
王不易之道也公明哲超世古之所以得其民者公既
勤之矣今之所以失其民者公既戒之矣海内賴公得
免於危亡之禍然而民未知義其惟公所以訓之則天
下幸甚太祖深納焉
蔣濟諫明帝攻遼東(太和六年明帝遣平州刺史田豫乘海渡幽州刺史)
(王雄陸道并攻遼東蔣濟諫曰)
凡非相吞之國不侵叛之臣不宜輕伐伐之而不制是
驅使為賊故曰虎狼當路不治狐狸先除大害小害自
已今海表之地累世委質歲選計考不乏職貢議者先
之正使一舉便克得其民不足益國得其財不足為富
儻不如意是為結怨失信也帝不聽豫行竟無成而還
陳琳諫何進誅閹官
易稱即鹿無虞諺有掩目捕雀夫微物尚不可欺以得
志况國之大事其可以詐立乎今將軍總皇威握兵要
龍驤虎步高下在心以此行事無異於鼔洪爐以燎毛
髮但當速發雷霆行權立斷違經合道天人順之而反
釋其利器更徵於他大兵合聚彊者為雄所謂倒持干
戈授人以柄必不成功秖為亂階進不納其言竟以取
禍
辛毗諫文帝徙冀州士家(帝欲徙冀州士家十萬戶實河南時連蝗)
(民饑郡國以為不可而帝意甚盛毗與朝臣俱求見帝知其欲諫作色以見之皆莫言)
陛下欲徙士家其計安出帝曰卿謂我徙之非邪毗曰
誠以為非也帝曰吾不與卿共議也毗曰陛下不以臣
不肖置之左右厠之謀議之官安得不與臣謀邪臣所
言非私也乃社稷之慮也安得怒臣帝不答起入内毗
随而引其裾帝遂奮衣不還良久乃出曰佐治卿持我
何太急邪毗曰今徙既失民心又無以食也帝遂徙其半
又諫伐吳
帝欲大興軍征吳毗諫曰吳楚之民險而難禦道隆後
服道洿先叛自古患之非徒今也陛下祚有海内夫不
賓者其能久乎昔尉佗稱帝子陽僭號歴年未幾或臣
或誅何則違逆之道不久全而大德無所不服也方今
天下新定土廣民稀夫廟算而後出軍猶臨亊而懼况
今廟算有闕而欲用之臣誠未見其利也先帝屢起銳
師臨江而旋今六軍不增於故而復循之此未易也今
日之計莫若脩范蠡之養民法管仲之寄政則充國之
屯田明仲尼之懷遠十年之中彊壯未老童齓勝戰兆
民知義將士思奮然後用之則役不再舉矣帝曰如卿
意更當以虜遺子孫邪毗對曰昔周文王以紂遺武王
惟知時也苟時未可容得已乎帝竟伐吳至江而還
又諫明帝平北芒
帝又欲平北芒令於其上作臺觀則見孟津毗諫曰天
地之性高高下下今而反之既非其理加以損費人功
民不堪役且若九河盈溢洪水為害而丘陵皆夷將何
以禦之帝乃止
高堂隆諫明帝饗會
明帝初踐阼羣臣或以為宜饗會隆曰唐虞有遏密之
哀高宗有不言之思是以至德雍熙光於四海以謂不
宜為會帝敬納之
三國志文類卷二十六
