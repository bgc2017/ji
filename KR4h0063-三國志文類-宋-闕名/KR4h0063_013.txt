三國志文類卷十三
書疏
魏
太祖謝九錫書
臣蒙先帝厚恩致位郎署受性疲殆意望畢足非敢希
望高位庶幾顯達會董卓作亂義當死難故敢奮身出
命摧鋒率衆遂值千載之運奉役目下當二袁炎沸侵
侮之際陛下與臣寒心同憂顧瞻京師進受猛敵常恐
君臣俱陷虎口臣不自意能全首領賴祖宗靈佑醜類
夷滅得使微臣竊名其間陛下加恩授以上相封爵寵
禄豐大弘厚生平之願實不望也口與心計幸且待罪
保持列侯遺付子孫自托聖世永無憂責不意陛下乃
發盛意開國備錫以貺愚臣地比齊魯禮同藩王非臣
無功所宜膺據歸情上聞不蒙聽許嚴詔切至誠使臣
心俯仰偪迫伏自惟省列在大臣命制王室身非已有
豈敢自私遂其愚意亦將黜退令就初服今奉疆土備
數藩翰非敢遠期慮有後世至於父子相誓終身灰軀
盡命報塞厚恩天威在顔悚懼受詔
陶謙上太祖未可罷兵書(時曹公父於泰山被殺歸咎於謙欲伐謙)
(而畏其強乃表令州郡一時罷兵謙被詔乃上書)
臣聞懷遠柔服非德不集克難平亂非兵不濟是以涿
鹿坂泉三苖之野有五帝之師有扈鬼方商奄四國有
王者之伐自古在昔未有不揚威以弭亂震武以止暴
者也臣前初以黃巾亂治受策長驅匪遑啟處雖憲章
勅戒奉宣威靈敬行天誅每伐輒克然妖寇類衆殊不
畏死父兄殱殪子弟羣起治屯連兵至今為患若承命
解甲弱國自虛釋武備以資亂損官威以益寇今日兵
罷明日難必至上忝朝廷寵授之本下令羣凶日月滋
蔓非所以彊榦弱枝遏惡止亂之務也臣雖愚蔽忠恕
不昭抱恩念報所不忍行輒勒部曲申令警備出芟彊
寇惟力是視入宣德澤躬奉職事冀效微勞以贖罪負
又曰華夏沸擾于今未弭包茅不入職貢多闕寤寐憂
嘆無日敢寧誠思貢獻必至薦羞獲通然後銷鋒解甲
臣之願也臣前調穀百萬斛已在水次輒勑兵衛送
霍性諫南征疏(魏王將出征度支中郎將新平霍性上疏諫)
臣聞文王與紂之事是時天下括囊無咎凡百君子莫
肯用訊今大王體則乾坤廣開四聰使賢愚各建所規
伏惟先王功無與比而今能言之類不稱為德故聖人
曰得百姓之歡心兵書曰戰危事也是以六國力戰彊
秦承弊豳王不爭周道用興愚謂大王且當委重本朝
而守其雌抗威虎卧功業可成而今剏基便復起兵兵
者凶器必有凶擾擾則思亂亂出不意臣謂此危危於
累卵昔夏啟隠神三年易有不遠而復論有不憚改誠
願大王揆古察今深謀遠慮與三事大夫算其長短臣
沐浴先王之遇又初改政復受重任雖知言觸龍鱗阿
諛近福切感所誦危而不持
傅幹言征孫權疏
治天下之大具有二文與武也用武則先威用文則先
德威德足以相濟而後王道備矣往者天下大亂上下
失序明公用武攘之十平其九今未承王命者吳與蜀
也吳有長江之險蜀有崇山之阻難以威服易以德懷
愚以為可且按甲寢兵息軍養士分土定封論功行賞
若此則内外之心固有功者勸而天下制定矣然後漸
興學校以導其善性而長其義節公神武震於四海若
修文以濟之則普天之下無思不服矣今舉十萬之衆
頓之長江之濱若賊負固深藏則士馬不得逞其能竒
變無所用其權則大威有屈而敵心未能服矣唯公明
思虞舜舞干戚之義全威養德以道制勝公不從軍遂
無功
張茂上錄奪士女書(茂以吳蜀數動諸將出征而帝盛興宫室留意於玩)
(飾賜與無度帑藏空竭又錄奪士女前已嫁為吏民妻者還以配士既聽以生口自贖又)
(簡選其有姿色者内之掖庭乃上書諫)
臣伏見詔書諸士女嫁非士者一切錄奪以配戰士斯
誠權時之宜然非大化之善者也臣請論之陛下天之
子也百姓吏民亦陛下之子也禮賜君子小人不同日
所以殊貴賤也吏屬君子士為小人今奪彼與此無以異
於奪兄之妻妻弟也於父母之恩偏矣又詔書聽得以
生口年紀顔色與妻相當者自代故富者則傾家盡産
貧者舉假貸貰貴買生口以贖其妻縣官以配士為名
而實内之掖庭其醜惡者乃出與士得婦者未必有懽
心而失妻者必有憂色或窮或愁皆不得志夫君有天
下而不得萬姓之歡心者尠不危殆且軍師在外數千
萬人一日之費非徒千金舉天下之賦以奉此役猶將
不給况復有宫庭非員無錄之女椒房母后之家賞賜
横興内外交引其費半軍昔漢武帝好神仙信方士掘
地為海封土為山賴是時天下為一莫敢與爭者耳自
衰亂以來四五十載馬不捨鞍士不釋甲每一交戰血
流丹野創痍號痛之聲于今未已猶彊寇在疆圖危魏
室陛下不兢兢業業念崇節約思所以安天下者而乃
奢靡是務中尚方純作玩弄之物炫燿後園建承露之
盤斯誠快耳目之觀然亦足以騁寇讐之心矣惜乎舍
堯舜之節儉而為漢武之侈事臣竊為陛下不取也願
陛下沛然下詔萬機之事有無益而有損者悉除去之
以所除無益之費厚賜將士父母妻子之飢寒者問民
所疾而除其所惡實倉廪繕甲兵恪恭以臨天下如是
吳賊面縛蜀虜輿櫬不待誅而自服太平之路可計日
而待也陛下可無勞神思於海表軍師高枕戰士備員
今羣公皆結舌而臣所以不敢不獻瞽言者臣昔上要言
散騎奏臣書以聽諫篇為善詔曰是也擢臣為太子舍
人且臣作書譏為人臣不能諫諍今有可諫之事而臣
不諫此為作書虛妄而不能言也臣年五十常恐至死
無以報國是以投軀沒命冒昧以聞惟陛下裁察
董尋上移露盤書(明帝徏長安諸鐘簴駱駝銅人承露盤盤折銅人重不可)
(致留于覇城大發銅鑄作銅人二號曰翁仲列坐於司馬門外又鑄黃龍鳳凰各二龍高四丈鳳高)
(三丈餘置内殿前起土山於芳林園西北陬使公卿羣寮皆負土成山樹竹雜木善草於其上捕山)
(禽雜獸置其中初帝徙盤盤折聲聞數十里金狄或泣因留於霸城尋上書諫曰)
臣聞古之直士盡言於國不避死亡故周昌比高祖於
桀紂劉輔譬趙后於人婢天生忠直雖白刃沸湯往而
不顧者誠為時主愛惜天下也建安以來野戰死亡或
門殫戶盡雖有存者遺孤老弱若今宫室狹小當廣大
之猶宜隨時不妨農務况乃作無益之物黃龍鳳凰九
龍承露盤土山淵池此皆聖明之所不興也其功參倍
於殿舍三公九卿侍中尚書天下至德皆知非道而不
敢言者以陛下春秋方剛心畏雷霆今陛下既尊羣臣
顯以冠冕被以文繡載以華輿所以異於小人而使穿
方舉土面目垢黑沾體塗足衣冠了鳥毁國之光以崇
無益甚非謂也孔子曰君使臣以禮臣事君以忠無忠
無禮國何以立故夫君不君臣不臣上下不通心懷欝
結使隂陽不和災害屢降凶惡之徒因間而起誰當為
陛下盡言是者乎又誰當干萬乘以死為戲乎臣知言
出必死而臣自比於牛之一毛生既無益死亦何損秉
筆流涕心與世辭臣有八子臣死之後累陛下矣將奏
沐浴既通帝曰董尋不畏死邪主者奏收尋有詔勿問
後為貝丘令清省得民心
劉禎荅文帝書(文帝嘗賜禎廓落帶其後師死欲借取以為像因書嘲禎云夫)
(物因人為貴故在賤者之手不御至尊之側今雖取之勿嫌其不反也禎荅書曰)
楨聞荆山之璞曜元后之寶隨侯之珠燭衆士之好南
垠之金登窈窕之首鼲貂之尾綴侍從之幘此四寶者
伏朽石之下潛汙泥之中而揚光千載之上發彩疇昔
之外亦皆未能初自接於至尊也夫尊者所服卑者所
修也貴者所御賤者所先也故夏屋初成而大匠先立
其下嘉禾始熟而農夫先嘗其粒恨楨所帶無他妙飾
若實殊異尚可納也
劉廙荅文帝書(文帝命廙通草書廙荅書曰)
初以尊卑有踰禮之常分也是以貪守區區之節不敢
修草必如嚴命誠知勞謙之素不貴殊異若彼之高而
惇白屋如斯之好苟使郭隗不輕於燕九九不忽於齊
樂毅自至霸業以隆虧匹夫之節成巍巍之美雖愚不
敏何敢以辭
三國志文類卷十三
