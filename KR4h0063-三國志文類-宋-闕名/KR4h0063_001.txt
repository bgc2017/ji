三國志文類卷一
詔書
魏
漢獻帝
命魏公承制封拜詔(天子以公典任于外臨事之賞或宜疾速乃命公得)
(承制封拜諸侯守相詔曰)
夫軍之大事在兹賞罰勸善懲惡宜不旋時故司馬法
曰賞不逾日者欲民速覩為善之利也昔在中興鄧禹
入關承制拜軍祭酒李文為河東太守來歙又承制拜
高峻為通路將軍察其本傳皆非先請明臨事刻印也
斯則世祖神明權達損益蓋所用速示威懷而著鴻勲
也其春秋之義大夫出疆有專命之事苟所以利社稷
安國家而已况君秉任二伯師尹九有實征夷夏軍行
蕃甸之外失得在於斯須之間停賞俟詔以滯世務固
非朕之所圖也自今已後臨事所甄當加寵號者其便
刻印章假授咸使忠義得相奬勵勿有疑焉
封魏公為魏王詔
自古帝王雖號稱相變爵等不同至乎褒崇元勲建立
功德光啓氏姓延於子孫庶姓之與親豈有殊焉昔我
聖祖受命剏業肇基造我區夏鑒古今之制通爵等之
差盡封山川以立藩屏使異姓親戚並列土地據國而
王所以保乂天命安固萬嗣歴世承平臣主無事世祖
中興而時有難易是以曠年數百無異姓諸侯王之位
朕以不德繼序弘業遭率土分崩羣兇縱毒自西徂東
辛苦卑約當此之際惟恐溺入於難以羞先帝之聖德
賴皇天之靈俾君秉義奮身震迅神武捍朕於艱難獲
保宗廟華夏遺民含氣之倫莫不蒙焉君勤過稷禹忠
侔伊周而掩之以謙讓守之以彌恭是以往者初開魏
國錫君土宇懼君之違命慮君之固辭故且懷志屈意
封君為上公欲以欽順高義須俟勲績韓遂宋建南結
巴蜀羣逆合從圖危社稷君復命將龍驤虎奮梟其元
首屠其窟栖暨至西征陽平之役親擐甲胄深入險阻
芟夷蟊賊殄其凶醜盪定西陲縣旌萬里聲教遠振寧
我區宇蓋唐虞之盛三后樹功文武之興旦奭作輔二
祖成業英豪佐命夫以聖哲之君事為已任猶錫土班
瑞以報功臣豈有如朕寡德仗君以濟而賞典不豐將
何以答神武慰萬方哉今進君爵為魏王使使持節行
御史大夫宗正劉艾奉策璽玄土之社苴以白茅金虎
符第一至第五竹使符第一至十君其正王位以丞相
領冀州牧如故其上魏公璽綬符策敬服朕命簡恤爾
衆克綏庶績以揚我祖宗之休命
魏王三辭詔三報不許又手詔
大聖以功德為高美以忠和為典訓故剏業垂名使百
世可希行道制義使力行可效是以勲烈無窮休光茂
著稷契載元首之聪明周召因文武之智用雖經營庶
官仰歎俯思其對豈有若君者哉朕惟古人之功美之
如彼思君忠勤之績茂之如此是以每將鏤符析瑞陳
禮命册寤寐慨然自忘守文之不德焉今君重違朕命
固辭懇切非所以稱朕心而訓後世也其抑志撙節勿
復固辭
與魏太子丕詔
魏太子丕昔皇天授乃顯考以翼我皇家遂攘除羣凶
拓定九州弘功茂績光於宇宙朕用垂拱負扆二十有
餘載天不憖遺一老永保余一人早世潛神哀悼傷切
丕奕世宣明宜秉文武紹熙前緒今使使持節御史大
夫華歆奉策詔授丕丞相印綬魏王璽紱領冀州牧方
今外有遺虜遐夷未賓旗鼓猶在邊境干戈不得韜刃
斯乃播揚洪烈立功垂名之秋也豈得脩諒闇之禮究
曾閔之志哉其敬服朕命抑弭憂懷勞祇厥緒時亮庶
功以稱朕意於戲可不勉與
變雒為洛詔
詔以漢火行也火忌水故洛去水而加佳魏於行次為
土土水之牡也水得土而乃流土得水而柔故除佳加
水變雒為洛
魏文帝
封孔子後為宗聖侯詔
昔仲尼資大聖之才懷帝王之器當衰周之末無受命
之運在魯衛之朝教化乎洙泗之上棲棲焉遑遑焉欲
屈已以存道貶身以救世于時王公終莫能用之乃退
考五代之禮脩素王之事因魯史而制春秋就太師而
正雅頌俾千載之後莫不宗其文以述作仰其聖以成
謀兹可謂命世之大聖億載之師表者也遭天下大亂
百祀墮壊舊居之廟毁而不脩褒成之後絶而莫繼闕
里不聞講頌之聲四時不覩蒸嘗之位斯豈所謂崇禮
報功盛德百世必祀者哉其以議郎孔羨為宗聖侯邑
百戸奉孔子祀令魯郡脩起舊廟置百戶吏卒以守衛
之又於其外廣為室屋以居學者
天地之眚勿復劾三公詔
災異之作以譴元首而歸過股肱豈禹湯罪已之義乎
其令百官各虔厥職後有天地之眚勿復劾三公
楊彪待以客禮詔(公卿朝朔旦并引故漢太尉楊彪待以客禮詔曰)
夫先王制几杖之賜所以賓禮黃耉褒崇元老也昔孔
光卓茂皆以淑德高年受兹嘉錫公故漢宰臣乃祖以
來世著名節年過七十行不踰矩可謂老成人矣所宜
寵異以章舊德其錫公延年杖及馮几謁請之日便使
杖入又可使著鹿皮冠彪辭讓不聽竟著布單衣皮弁
以見
作夀陵戒儉葬詔(表首陽山東為夀陵作終制曰)
禮國君即位為椑存不忘亡也昔堯葬榖林通樹之禹
葬會稽農不易畆故葬於山林則合乎山林封樹之制
非上古也吾無取焉夀陵因山為體無為封樹無立寢
殿造園邑通神道夫葬也者藏也欲人之不得見也骨
無痛痒之知冡非棲神之宅禮不墓祭欲存亡之不黷
也為棺槨足以朽骨衣衾足以朽肉而已故吾營此丘
墟不食之地欲使易代之後不知其處無施葦炭無藏
金銀銅鐵一以瓦器合古塗車芻靈之義棺但漆際會
三過飯含無以珠玉無施珠襦玉匣諸愚俗所為也季
孫以璵璠斂孔子歴級而救之譬之暴骸中原宋公厚
葬君子謂華元樂莒不臣以為棄君於惡漢文帝之不
發霸陵無求也光武之掘原陵封樹也霸陵之完功在
釋之原陵之掘罪在明帝是釋之忠以利君明帝愛以
害親也忠臣孝子宜思仲尼丘明釋之之言鑒華元樂
莒明帝之戒存於所以安君定親使魂靈萬載無危斯
則賢聖之忠孝矣自古及今未有不亡之國亦無不掘
之墓也喪亂以來漢氏諸陵無不發掘至乃燒取玉匣
金縷骸骨并盡是焚如之刑也豈不重痛哉禍由乎厚
葬封樹桑霍為我戒不亦明乎其皇后及貴人以下不
隨王之國者有終没皆葬澗西前又以表其處矣蓋舜
葬蒼梧二妃不從延陵季子遠在嬴博魂而有靈無不
之也一澗之間不足為遠若違今詔妄有所變改造施
吾為戮尸地下戮而重戮死而重死臣子為蔑死君父
不忠不孝使死者有知將不福汝其以此詔藏之宗廟
副在尚書祕省三府
緩征孫權詔
孫權殘害民物朕以寇不可長故分命猛將三道並征
今征東諸軍與權黨吕範等水戰則斬首四萬獲船萬
艘大司馬據守濡須其所禽獲亦以萬數中軍征南攻
圍江陵左將軍張郃等舳艫直渡擊其南渚賊赴水溺
死者數千人又為地道攻城城中外雀鼠不得出入此
几上肉耳而賊中癘氣疾病夾江塗地恐相染汚昔周
武伐殷旋師孟津漢祖征隗囂還軍高平皆知天時而
度賊情也且成湯解三面之網天下歸仁今開江陵之
圍而緩成死之禽且休力役罷省繇戍畜養士民咸使
安息
三國志文類卷一
