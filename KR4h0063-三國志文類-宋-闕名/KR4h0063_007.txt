三國志文類卷七
教令
魏
太祖
諭掾屬各言其失令
夫治世御衆建立輔弼誡在面從詩稱聽用我謀庶無
大悔斯實君臣懇懇之求也吾充重任每懼失中頻年
以來不聞嘉謀豈吾開延不勤之咎耶自今已後諸掾
屬治中别駕常以月旦各言其失吾將覽焉
分租令
昔趙奢竇嬰之為將也受賜千金一朝散之故能成大
功永世流聲吾讀其文未嘗不慕其為人也與諸將士
大夫共從戎事幸賴賢人不愛其謀羣士不遺其力是
以夷險平亂而吾得竊大賞戸邑三萬追思竇嬰散金
之義今分所受租與諸將掾屬及故戍於陳蔡者庶以
疇答衆勞不擅大惠也宜差死事之孤以租榖及之若
年殷用足租奉畢入將大與衆人悉共饗之
辭邑土令
孤始舉孝廉年少自以本非巖穴知名之士恐為海内
人之所見凡愚欲為一郡守好作政教以建立名譽使
世士明知之故在濟南始除殘去穢平心選舉違迕諸
常侍以為彊豪所忿恐致家禍故以病還去官之後年
紀尚少顧視同歲中年有五十未名為老内自圖之從
此却去二十年待天下清乃與同歲中始舉者等耳故
以四時歸鄉里於譙東五十里築精舍欲秋夏讀書冬
春射獵求底下之地也欲以泥水自蔽絶賓客往來之
望然不能得如意後徵為都尉遷典軍校尉意遂更欲
為國家討賊立功欲望封侯作征西將軍然後題墓道
言漢故征西將軍曹侯之墓此其志也而遭值董卓之
難興舉義兵是時合兵能多得耳然常自捐不欲多之
所以然者兵多意盛與彊敵爭儻更為禍始故汴水之
戰數千後還到揚州更募亦復不過三千人此其本志
有限也後領兖州破降黃巾三十萬衆又袁術僭號於
九江下皆稱臣名門曰建號門衣被皆為天子之制兩
婦預爭為皇后志計已定人有勸術使遂即帝位露布
天下答言曹公尚在未可也後孤討禽其四將獲其人
衆遂使術窮亡解沮發病而死及至袁紹據河北兵勢
彊盛孤自度勢實不敵之但計投死為國以義滅身足
垂於後幸而破紹梟其二子又劉表自以為宗室包藏
奸心乍前乍却以觀世事據有當州孤復定之遂平天
下身為宰相人臣之貴已極意望已過矣今孤言此若
為自大欲人言盡故無諱耳設使國家無有孤不知當
幾人稱帝幾人稱王或者人見孤彊盛又性不信天命
之事恐私心相評言有不遜之志妄相忖度每用耿耿
齊桓晉文所以垂稱至今日者以其兵勢廣大猶能奉
事周室也論語云三分天下有其二以服事殷周之德
可謂至德矣夫能以大事小也昔樂毅走趙趙王欲與
之圖燕樂毅伏而垂泣對曰臣事昭王猶事大王臣若
獲戾放在他國没世然後已不忍謀趙之徒隸况燕後
嗣乎胡亥之殺蒙恬也恬曰自吾先人及至子孫積信
於秦三世矣今臣將兵三十餘萬其勢足以背叛然自
知必死而守義者不敢辱先人之教以忘先王也孤每
讀此二人書未嘗不愴然流涕也孤祖父以至孤身皆
當親重之任可謂見信者矣以及子桓兄弟過於三世
矣孤非徒對諸君說此也常以語妻妾皆令深知此意
孤謂之言顧我萬年之後汝曹皆當出嫁欲令傳道我
心使他人皆知之孤此言皆肝鬲之要也所以勤勤懇
懇叙心腹者見周公有金縢之書以自明恐人不信之
故然欲孤便爾委捐所典兵衆以還執事歸就武平侯
國實不可也何者誠恐已離兵為人所禍也既為子孫
計又已敗則國家傾危是以不得慕虚名而處實禍此
所不得為也前朝恩封三子為侯固辭不受今更欲受
之非欲復以為榮欲以為外援為萬安計孤聞介推之
避晉封申胥之逃楚賞未嘗不捨書而嘆有以自省也
奉國威靈仗鉞征伐推弱以克彊處小而禽大意之所
圖動無違事心之所慮何向不濟遂蕩平天下不辱主
命可謂天助漢室非人力也然封兼四縣食戶三萬何
德堪之江湖未靜不可讓位至於邑土可得而辭今上
還陽夏柘苦三縣戶二萬但食武平萬戸且以分損謗
議少減孤之責也
祠廟令
議者以祠廟上殿當解履吾受錫命帶劒不解履上殿
今有事於廟而解履是尊先公而替王命敬父祖而簡
君王故吾不敢解履上殿也又臨祭就洗以手擬水而
不盥夫盥以潔為敬未聞擬向不盥之禮且祭神如神
在故吾親受水而盥也又降神禮訖下階就幕而立須
奏樂畢竟似若不愆烈祖遲祭不速訖也吾坐俟樂闋
送神乃起也受胙納神以授侍中此為敬恭終不實也
古者親執祭事故吾親納於神終抱而歸也仲尼曰雖
違衆吾從下誠哉斯言也
錄王必令
領長史王必是吾披荆棘時吏也忠能勤事心如鐵石
國之良吏也蹉跌久未辟之捨騏驥而弗乘焉遑遑而
更求哉故教辟之已署所宜便以領長史統事如故
封田疇令
太祖賜疇車馬榖帛皆散之宗族知舊從征荆州還太
祖追念疇功殊美恨前聽疇之讓曰是成一人之志而
虧王法大制也於是乃復以前爵封疇令曰蓨令田疇
至節高尚遭值州里戎夏交亂引身深山研精味道百
姓從之以成都邑袁賊之盛命召不屈慷慨守志以徼
真主及孤奉詔征定河北遂服幽都將定胡寇時加禮
命疇即受署陳建攻胡蹊路所由率齊山民一時向化
開塞導道供承使役路近而便令虜不意斬蹋頓於白
狼遂長驅於柳城疇有力焉及軍入塞將圖其功表封
亭侯食邑五百而疇懇惻前後辭賞出入三載歴年未
賜此為成一人之高甚違王典失之多矣宜從表封無
久留吾過
加棗祇子封爵令
故陳留太守棗祇天性忠能始共舉義兵周旋征討後
袁紹在冀州亦貪祇欲得之祇深附託於孤使領東阿
令吕布之亂兖州皆叛惟范東阿完在由祇以兵據城
之力也後大軍糧乏得東阿以繼祇之功也及破黃巾
定許得賊資業當興立屯田時議者皆言當計牛輸榖
佃科以定施行後祇白以為僦牛輸榖大收不增榖有
水旱災除大不便反覆來說孤猶以為當如故大收不
可復改易祇猶執之孤不知所從使與荀令君議之時
故軍祭酒侯聲云科取官牛為官田計如祇議於官便
於客不便聲懷此云云以疑令君祇猶自信據計畫還
白執分田之術孤乃然之使為屯田都尉施設田業其
時歲則大收後因此大田豐足軍用摧滅羣逆克定天
下以隆王室祇興其功不幸早没追贈以郡猶未副之
今重思之祇宜受封稽留至今孤之過矣祇子處中宜
加封爵以祀祇為不朽之事
賜杜畿令
昔蕭何定關中寇恂平河内卿有其功間將授卿以納
言之職顧念河東吾股肱郡充實之所足以制天下故
且煩卿卧鎮之
三國志文類卷七
