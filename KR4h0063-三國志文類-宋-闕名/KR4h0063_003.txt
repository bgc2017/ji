三國志文類卷三
詔書
魏
明帝
寬獄詔
有虞氏畫象而民弗犯周人刑錯而不用朕從百王之
末追望上世之風邈乎何相去之遠法令滋章犯者彌
多刑罰愈衆而姦不可止往者按大辟之條多所蠲除
思濟生民之命此朕之至意也而郡國蔽獄一歲之中
尚過數百豈朕訓導不醇俾民輕罪將苛法猶存為之
陷穽乎有司其議獄緩死務從寬簡及乞恩者或辭未
出而獄已報斷非所以究理盡情也其令廷尉及天下
獄官諸有死罪具獄以定非謀反及手殺人亟語其親
治有乞恩者使與奏當文書俱上朕將思所以全之其
布告天下使明朕意
徵管寧詔
太中大夫管寧耽懷道德服膺六藝清虚足以侔古廉
白可以當世曩遭王道衰缺浮海遁居大魏受命則襁
負而至斯蓋應龍潛升之道聖賢用舍之義而黃初以
來徵命屢下每輒辭疾拒違不至豈朝廷之政與生殊
趣將安樂山林往而不能反乎夫以姬公之聖而耉德
不降則鳴鳥弗聞以秦穆之賢猶思詢乎黃髮况朕寡
德曷能不願聞道于子大夫哉今以寧為光禄勲禮有
大倫君臣之道不可廢也望必速至稱朕意焉
令青州刺史禮遣管寧詔
詔青州刺史曰寧抱道懷貞潛翳海隅比下徵書違命
不至盤桓利居高尚其事雖有素履幽人之貞而失考
父兹恭之義使朕虚心引領歴年其何謂邪徒欲懷安
必肆其志不惟古人亦有翻然改節以隆斯民乎日逝
月除時方已過澡身浴德將以曷為仲尼有言吾非斯
人之徒與而誰與哉其命别駕從事郡丞掾奉詔以禮
發遣
過賈逵祠詔(青龍中帝東征乘輦入逵祠詔曰)
昨過項見賈逵碑像念之愴然古人有言患名之不立
不患年之不長逵存有忠勲没而見思可謂死而不朽
者矣其布告天下以勸將來
賜彭城王據詔
先王建國隨時而制漢祖增秦所置郡至光武以天下
損耗并省郡縣以今比之益不及焉其改封諸王皆為
縣
又賜璽書
制詔彭城王有司奏王遣司馬董和齎珠玉來到京師
中尚方多作禁物交通工官出入近署踰侈非度慢令
違制繩王以法朕用憮然不寧於心王以懿親之重處
藩輔之位典籍日陳於前勤誦不輟於側加雅素奉脩
恭肅敬慎務在蹈道孜孜不衰豈忘率意正身考終厥
行哉若然小疵或謬於細人忽不覺悟以斯為失耳書
云惟聖罔念作狂惟狂克念作聖古人垂誥乃至于此
故君子思心無斯須遠道焉常慮所以累德者而去之
則德明矣開心所以為塞者而通之則心夷矣慎行所
以為尤者而脩之則行全矣三者王之所能備也今詔
有司宥王削縣二千戶以彰八柄與奪之法昔羲文作
易著休復之誥仲尼論行既過能改王其改行茂昭斯
義率意無怠
賜恭王衮詔(時黃龍見鄴西漳水衮上書贊頌詔賜黃金十斤詔曰)
昔唐叔歸禾東平獻頌斯皆骨月贊美以彰懿親王研
精墳典耽味道真文雅炳焕朕甚嘉之王其克慎明德
以終令聞
又賜璽書
制詔中山王有司奏王乃者來朝犯交通京師之禁朕
惟親親之恩用寝吏議然法者所與天下共也不可得
廢今削王縣二戶七百五十夫克己復禮聖人稱仁朝
過夕改君子與之王其識諸無貳咎悔也
賜趙王幹璽書(青龍二年私通賓客為有司所奏賜幹璽書誡之)
易稱開國承家小人勿用詩著大車維塵之誡自太祖
受命創業深覩治亂之源鑒存亡之機初封諸侯訓以
恭慎之至言輔以天下之端士常稱馬援之遺誡重諸
侯賓客交通之禁乃使與犯妖惡同夫豈以此薄骨肉
哉徒欲使子弟無過失之愆士民無傷害之悔耳高祖
踐阼祇慎萬幾申著諸侯不朝之令朕感詩人棠棣之
作嘉采菽之義亦緣詔文曰若有詔得詣京都故命諸
王以朝聘之禮而楚中山並犯交通之禁趙宗戴捷咸
伏其辜近東平王復使屬官毆夀張吏有司舉奏朕裁
削縣令有司以曹纂王喬等因九族時節集會王家或
非其時皆違禁防朕惟王幼少有恭順之素加受先帝
顧命欲崇恩禮延乎後嗣况近在王之身乎且自非聖
人孰能無過已詔有司宥王之失古人有言戒慎乎其
所不覩恐懼乎其所弗聞莫見乎隠莫顯乎微故君子
慎其獨焉叔父兹率先聖之典以纂乃先帝之遺命戰
戰兢兢靖恭厥位稱朕意焉
三國志文類卷三
