三國志文類卷五十六
祭文
魏
文帝受禪祭天地嶽瀆文
皇帝臣丕敢用玄牡昭告于皇皇后帝漢歴世二十有
四踐年四百二十有六四海困窮三綱不立五緯錯行
靈祥並見推術數者慮之古道咸以為天之歴數運終
兹世凡諸嘉祥民神之意比昭有漢數終之極魏家受
命之符漢主以神器宜授於臣憲章有虞致位于丕丕
震畏天命雖休勿休羣公庶尹六事之人外及將士洎
于蠻夷君長僉曰天命不可以辭拒神器不可以久曠
羣臣不可以無主萬機不可以無統丕祗承皇象敢不
欽承卜之守龜兆有大横筮之三易兆有革兆謹擇元
日與羣寮登壇受帝璽綬告類于爾大神唯爾有神尚
饗永吉兆民之望祚于有魏世享
明帝追冊漢帝告祠文帝廟文(明帝即位詔有司追諡山陽公)
(為漢孝獻皇帝使太尉具以一太牢告祠文帝廟曰)
叡聞夫禮也者反本脩古不忘厥初是以先代之君尊
尊親親咸有尚焉今山陽公寢疾棄國有司建言喪紀
之禮視諸侯王叡惟山陽公昔知天命永終於已深觀
歴數允在聖躬傳祚禪位尊我民主斯乃陶唐懿德之
事也皇初受終命公于國行漢正朔郊天祀祖禮樂制
度率乃漢舊斯亦舜禹明堂之義也上考遂初皇極攸
建允熙克讓莫朗于兹蓋子以繼志嗣訓為孝臣以配
命欽述為忠故詩稱匪棘其猶聿追來孝書曰前人受
命兹不忘大功叡敢不奉承徽典以昭皇考之神靈今
追諡山陽公曰孝獻皇帝冊贈璽紱命司徒司空持節
弔祭護喪光禄大鴻臚為副將作大匠復土將軍營成
陵墓及置百官羣吏車旗服章喪葬禮儀一如漢氏故
事喪葬所供羣官之費皆仰大司農立其後嗣為山陽
公以通三統永為魏賓於是贈冊曰嗚呼昔皇天降戾
于漢俾逆臣董卓播厥凶虐焚滅京都却遷大駕于時
六合雲擾姦雄熛起帝自西京徂唯求定臻兹洛邑疇
咨聖賢聿改乘轅又遷許昌武皇帝是依歲在玄枵皇師
肇征迄于鶉尾十有八載羣寇殱殄九域咸乂惟帝念
功祚兹魏國大啟土宇爰及文皇帝齊聖廣淵仁聲旁
流柔遠能邇殊俗尚義乾精承祚坤靈吐曜稽極玉衡
允膺歴數度于軌儀克厭帝心乃仰欽七政俯察五典
弗采四嶽之謀不俟師錫之舉幽贊神明承天禪位祚
建朕躬統承洪業蓋聞昔帝堯元愷既舉凶族未流登
舜百揆然後百揆時序内平外成授位明堂退終天禄
故能冠德百王表功嵩嶽自往迄今彌歴七代歲暨三
千而大運來復庸命底績纂我民主作建皇極念重光
紹咸池繼韶夏超羣后之遐蹤邈商周之慙德可謂高
朗令終昭明洪烈之懿盛者矣非夫漢魏與天地合德
與四時合信動和民神格于上下其孰能至於此乎朕
惟孝獻享年不永欽若顧命考之典謨恭述皇考先靈
遺意闡崇弘諡奉成聖美以章希世同符之隆以傳億
載不朽之榮䰟而有靈嘉兹宏休嗚呼哀哉
張昭等作陶謙哀辭(謙死時年六十三張昭等為之作哀辭曰)
猗歟使君君侯將軍膺秉懿德允武允文體足剛直守
以温仁令舒及盧遺愛于民牧幽暨徐甘棠是均憬憬
夷貊賴侯以清蠢蠢妖寇匪侯不寧惟帝念績爵命以
章既牧且侯啟土溧陽遂升上將受號安東將平世難
社稷是崇降年不永奄忽殂薨喪覆失恃民知困窮曾
不旬日五郡潰崩哀我人斯將誰仰憑追思靡及仰呌
皇穹嗚呼哀哉
三國志文類卷五十六
