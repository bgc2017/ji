三國志文類卷十九
書疏
魏
孫禮辯平原地界疏(字德達遷冀州牧太傅司馬宣王謂禮曰今清河平原爭)
(界八年更二刺史靡能決之虞芮待文王而了宜善令分明禮曰訟者據墟墓為驗聽者以先)
(老為正而老者不可加以榎楚又墟墓或遷就高敞或徙避仇讎如今所聞雖臯陶猶將為難)
(若欲使必也無訟當以烈祖初封平原時圖決之何必推古問故以益辭訟昔成王以桐葉戲)
(叔虞周公便以封之今圖藏在天府便可於坐上斷也豈待到州乎宣王曰是也當别下圖禮)
(到案圖宜屬平原而曹爽信清河言下書云圖不可用當參異同禮上疏曰)
管仲霸者之佐其器又小猶能奪伯氏駢邑使沒齒無
怨言臣受牧伯之任奉聖朝明圖騐地著之界界實以
王翁河為限而鄃以馬丹侯為騐詐以鳴犢河為界假
虛訟訴疑誤臺閣竊聞衆口鑠金浮石沈木三人成市
虎慈母投其杼今二郡爭界八年一朝決之者緣有解
書圖畫可得尋案擿校也平原在兩河向東上其間有
爵隄爵隄在高唐西南所爭地在高唐西北相去二十
餘里可謂長歎息流涕者也案解與圖奏而鄃不受詔
此臣軟弱不勝其任臣亦何顔尸禄素餐輒束帶著履
駕車待放爽見禮奏大怒劾禮怨望
辛毗上百姓勞役疏(帝方修殿舍百姓勞役上疏曰)
竊聞諸葛亮講武治兵而孫權市馬遼東量其意指似
欲相左右備豫不虞古之善政而今者宫室大興加連
年穀麥不收詩云民亦勞止迄可小康惠此中國以綏
四方惟陛下為社稷計帝報曰二虜未滅而治宫室直
諫者立名之時也夫王者之都當及民勞兼辦使後世
無所復增是蕭何為漢規模之略也今卿為魏重臣亦
宜解其大歸帝又欲平北芒令於其上作臺觀(已具諫諍門)
楊阜諫治宫室弋獵疏(字義山遷將作大匠時初治宫室發其美女以)
(充後庭數出入弋獵秋大雨震電多殺鳥雀阜上疏)
臣聞明主在上羣下盡辭堯舜聖德求非索諫大禹勤
功務卑宫室成湯遭旱歸咎責已周文刑于寡妻以御
家邦漢文躬行節儉身衣弋綈此皆能昭令問貽厥孫
謀者也伏惟陛下奉武皇帝開拓之大業守文皇帝克
終之元緒誠宜思齊往古聖賢之善治總觀季世放盪
之惡政所謂善治者務儉約重民力也所謂惡政者從
心恣欲觸情而發也惟陛下稽古世代之初所以明赫
及季世所以衰弱至于泯滅近覽漢末之變足以動心
誡懼矣曩使桓靈不廢高祖之法文景之恭儉太祖雖
有神武於何所施其能邪而陛下何由處斯尊哉今吳
蜀未定軍旅在外願陛下動則三思慮而後行重慎出
入以往鑒來言之若輕成敗甚重頃者天雨又多卒暴
雷電非常至殺鳥雀天地神明以王者為子也政有不
當則見災譴克己内訟聖人所記惟陛下慮患無形之
外慎萌纖微之初法漢孝文出惠帝美人令得自嫁頃
所調送少女遠聞不令宜為後圖諸所繕治務從約節
書曰九族既睦恊和萬國事思厥宜以從中道精心計
謀省息費用吳蜀以定爾乃上安下樂九親熙熙如此
以往祖考心歡堯舜其猶病諸今宜開大信於天下以
安衆庶以示遠人
又上伐蜀遇雨不進疏(大司馬曹真伐蜀遇雨不進阜上疏)
昔文王有赤烏之符而猶日昃不暇食武王白魚入舟
君臣變色而動得吉瑞猶尚憂懼况有災異而不戰竦
者哉今吳蜀未平而天屢降變陛下宜深有以專精應
荅側席而坐思示遠以德綏邇以儉間者諸軍始進便
有天雨之患稽閡山險已積日矣轉運之勞擔負之苦
所費已多若有不繼必違本圖傳曰見可而進知難而
退軍之善政也徒使六軍困於山谷之間進無所略退
又不得非主兵之道也武王還師殷卒以亡知天期也
今年凶民飢宜發明詔損膳減服技巧珍玩之物皆可
罷之昔邵信臣為少府於無事之世而奏罷浮食今者
軍用不足益宜節度帝即召諸軍還
又上營洛陽宫殿疏(帝新作許宫又營洛陽宫殿觀閣阜上疏)
堯尚茅茨而萬國安其居禹卑宫室而天下樂其業及
至殷周或堂崇三尺度以九筵耳古之聖帝明王未有
極宫室之高麗以凋弊百姓之財力者也桀作璇室象
廊紂為傾宫鹿臺以喪其社稷楚靈以築章華而身受
其禍秦始皇作阿房而殃及其子天下叛之二世而滅
夫不度萬民之力以從耳目之欲未有不亡者也陛下
當以堯舜禹湯文武為法則夏桀殷紂楚靈秦皇為深
誡高高在上實監后德慎守天位以承祖考巍巍大業
猶恐失之不夙夜敬止允恭䘏民而乃自暇自逸惟宫
臺是侈是飾必有顛覆危亡之禍易曰豐其屋蔀其家
闚其戸閴其無人王者以天下為家言豐屋之禍至於
家無人也方今二虜合從謀危宗廟十萬之軍東西奔
赴邊境無一日之娛農夫廢業民有飢色陛下不以是
為憂而營作宫室無有已時使國亡而臣可以獨存臣
又不言也君作元首臣為股肱存亡一體得失同之孝
經曰天子有爭臣七人雖無道不失其天下臣雖駑怯敢
忘爭臣之義言不至切不足以感寤陛下陛下不察臣
言恐皇祖烈考之祚將墜於地使臣身死有補萬一則
死之日猶生之年也謹叩棺沐浴伏俟重誅奏御天子
感其忠言手筆詔荅
高堂隆諫治殿取鐘疏(青龍中大治殿舍西取長安大鐘隆上疏曰)
昔周景王不儀刑文武之明德忽公旦之聖制既鑄大
錢又作大鐘單穆公諫而弗聽泠州鳩對而弗從遂迷
不反周德以衰良史記焉以為永鑒然今之小人好說
秦漢之奢靡以蕩聖心求取亡國不度之器勞役費損
以傷德政非所以興禮樂之和保神明之休也是日帝
幸上方隆與卞蘭從帝以隆表授蘭使難隆曰興衰在
政樂何為也化之不明豈鐘之罪隆曰夫禮樂者為治
之大本也故簫韶九成鳳凰來儀雷鼔六變天神以降
政是以平刑是以錯和之至也新聲發響商辛以隕大
鐘既鑄周景以弊存亡之機恒由斯作安在廢興之不
階也君舉必書古之道也作而不法何以示後聖王樂
聞其闕故有箴規之道忠臣願竭其節故有匪躬之義
也帝稱善
又言星孛大辰疏
凡帝王徙都立邑皆先定天地社稷之位敬恭以奉之
將營宫室則宗廟為先廐庫為次居室為後今圜丘方
澤南北郊明堂社稷神位未定宗廟之制又未如禮而
崇飾居室士民失業外人咸云宫人之用與興戎軍國
之費所盡略齊民不堪命皆有怨怒書曰天聰明自我
民聰明天明畏自我民明威輿人作頌則嚮以五福民
怒吁嗟則威以六極言天之賞罰隨民言順民心也是
以臨政務在安民為先然後稽古之化格于上下自古
及今未嘗不然也夫采椽卑宫唐虞大禹之所以垂皇
風也玉臺瓊室夏癸商辛之所以犯昊天也今之宫室
實違禮度乃更建立九龍華飾過前天彗章灼始起於
房心犯帝坐而干紫微此乃皇天之愛陛下是以發教
戒之象始卒皆於尊位殷勤鄭重欲必覺寤陛下斯乃
慈父懇切之訓宜崇孝子祗聳之禮以率先天下以昭
示後昆不宜有忽以重天怒
又言用法深重疏
夫拓跡垂統必俟聖明輔世匡治必須良佐用能庶績
其凝而品物康乂也夫移風易俗宣明道化使四表同
風回首面内德教光熙九服慕義固非俗吏之所能也
今有司務糾刑書不本大道是以刑用而不措俗弊而
不敦宜崇禮樂班叙明堂修三雍大射養老營建郊廟
尊儒士舉逸民表章制度改正朔易服色布愷悌尚儉
素然後備禮封禪歸功天地使雅頌之聲盈于六合緝
熙之化混于後嗣斯盖至治之美事不朽之貴業也然
九域之内可揖讓而治尚何憂哉不正其本而救其末
譬猶棼絲非政理也可命羣公卿士通儒造具其事以為
典式隆又以為改正朔易服色殊徽號異器械自古帝
王所以神明其政變民耳目故三春稱王明三統也於
是敷演舊章奏而改焉帝從其議
三國志文類卷十九
