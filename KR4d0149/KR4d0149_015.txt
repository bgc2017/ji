東窗集卷十五宋張擴撰
唘一
賀朱相公除觀文殿大學士宮觀唘
伏審祕殿陞華琳宮均逸禮亦異數示君臣相與之榮
民具爾瞻識忠孝兩全之懿除音初下衆志咸孚恭惟
某官道合伊周學醇孔孟議論蓍龜國體文章黼黻王
言藴正心誠意之明行尊主庇民之術勉從人望力濟
時艱屢進秉於國均式輔成於帝業文武並用勲名俱
高昨纏陟屺之悲咸動去朝之念在故事有奪情之禮
矧大臣懷憂國之心秉政期年垂休四海雖不以私恩
而掩公義姑徇衆心然未有仁人而遺其親卒從終制
及茲祥禫申彼彛章惟厚禄所以示念勞之懷惟隆名
所以昭尊德之意幷舉盛典式旌耆儒相亦有終大節
已追於前古人惟求舊湛恩實厭於輿情某屬守攸司
阻陪賀客念文王在帝左右必用正人獨裴度繫國安
危即還舊物聊修尺牘莫盡微誠
兩府賀冬至唘
七日來復萌至信於黃宮五福類升召殊休於吉德若
合符節罔差毫釐恭惟某官塞淵秉心剛大養氣坐而
論道允資燮理之功入則告猷密贊中和之化方對時
而育物宜視履而考祥某屬守攸司阻趨崇仞慚非史
氏雖莫驗當書之雲嘉與國人獲近披可愛之日
賀趙司諫唘
伏審光奉絲綸入司諫省升在七人之列雅符輿論之
公恭惟某官學造淵源智周事物晉叔向古之遺直蔡
子尼今之正人早以時髦洊躋華貫踐揚滋久聞望彌
隆銓總人材既擅清通之譽主張國是宜專繩糾之司
矧當外侮而内陵政頼予違而汝弼忠良並用廟社惟
休側聞成命之頒咸徯大言之入拳拳顔氏中庸不詭
於衆人挺挺魏謩風烈無慙於乃祖即膺大用式副輿
情某曾侍誨言倍深慶慰拘縻冗職阻造高閎鵰鶚不
羣孰識摶風之便燕雀自喜聊伸賀厦之私
賀范待制唘
伏審被恩中禁列職西清旌本朝尊用老成之榮彰聖
君疇咨舊學之美除音初下公論咸孚恭惟某官學術
深醇風度凝遠剛大養氣塞淵秉心早負經綸之才屢
膺清切之選獨殚危悃上結睿知由起從忠義之家自
然有公輔之望典宗支之屬籍名教興行繙史氏之世
書是非曲當以博聞彊識而參講讀之益以耆德碩行
而兼輔翌之崇獨先羣倫寖備數器用眞儒而天下無
敵進君子則小人自消簡在淵衷默符衆議遠者懷而
近者悅豈徒士友之交懽鄙夫寬而薄夫敦是宜風俗
之一變某曾親緒論倍激卑悰屬守攸司莫陪賀客所
喜國是無震風零雨之搖更與詞人同北斗泰山之仰
賀知紹興府孟樞密唘
伏審光奉明綸雄分巨屛運籌决勝方資帷幄之謀宣
化承流遽重兵民之寄旌麾所指民社惟休恭惟某官
識洞天人智周事物身兼數器學貫九流早懷經濟之
材出輔艱難之世遂參國政寖長樞庭兼允文允武之
資善足食足兵之計入而告后既申唘沃之忠出則專
城更效蕃宣之力加隆名所以示餞行之寵擇近輔所
以優卧治之勞一水相望未覺長安之遠千巖競秀坐
專越國之雄某屬守攸司阻陪賀客聊伸尺牘莫盡微
誠
迎張樞密自福州促召赴行在唘
伏審鋒車趣召適遭國步之艱衮衣言歸實解君心之
渴陞華祕殿勸講崇筵姑彰眷遇之隆以示延登之漸
再命而僂恩却堅辭一節以趍人爭先覩威名震疉遠近
歡呼雖主聖臣賢而後有為亦天意人謀不期而會恭
惟某官材兼文武學際天人藴大智不慮之明行真儒
無敵之勇出將入相夷險一心尊主庇民忠良並用頃
冠樞機之任仍提川陜之師強敵屢摧捷音踵至真祠
均逸漫閱歲時睿算折衝未忘籌策咸推舊德宜在本
朝况晏安猶先天下之憂豈倉卒不為蒼生而起唐祚
未泯夕引道於汾陽蔡功非難斷乃成於裴度即見介
圭之入覲亟陪宣室之疇咨遂正鈞衡以安廟社某濫
將使指夙荷恩私逖遠門牆屢更歲律用汝作霖雨行
副具瞻必我為鏌鋣敢羞自獻
謝新恩祝先軰唘
伏審日邊淵問筆走風雲仗下臚傳名雄龍虎丹衷自
竭廣譽疾馳言事不愧草茅立身可顯父母恭惟新恩
祕省材高當世學慕古人賢關忠孝之稱孰與何蕃之
高行宣室鬼神之對無如賈誼之少年發策萬言收功
百戰議論不减晁董文章可軰楊盧綽然游刃之有餘
煥爾盛名之難揜豈但拔犀擢象即看聳壑昂霄某屬
主郡曹曾親眉宇未遑操牘先辱飛緘昔見陸機之文
欲焚筆研今喜馬周之仕素習憲章聊陳燕雀之誠少
歆草木之味
賀陳參政知湖州唘
伏審得請嚴宸分憂近服輙借疑丞之重少伸師帥之
尊霅水可杭覺長安之未遠棠隂故在慰吳地之見思
卧治無煩令行自屈恭惟某官浩氣直養純誠内融廣
大精微如親授孔顔之學雄深雅健初不多崔蔡之文
早懷經濟之才出佐艱難之運徧儀禁路參贊國鈞學
而後臣伊尹專格天之美用之無敵仲尼致侵疆之歸
暫解繁機出膺外閫以龜鑑廟堂之餘論復糠粃州縣
之疲民嘗屑意於區區已得名於赫赫凡樂職中和之
化皆大儒調一之功矧異時魚稻之鄉乃今日股肱之
郡蓴鱸登市雅稱澤國之上游山水優賢更託老僊之
補處風流可尚今昔相望某猥以庸虛誤蒙采錄昨滯
江湖之遠每霑牙頰之餘雖鳥羽獸皮卒不登於器用
然牛溲馬勃猶未外於牢籠某屬守荒城阻趍崇仞謬
勤緘尺莫既忱誠願計日於及瓜請摳衣於函丈豈但
文章之事附子貢以得聞庶幾名利之心見紫芝而俱
盡
代賀婺州范龍圖唘
伏審祗膺宸綍進直河圖屢分名數之優增重藩宣之
寄庇庥所及歆豔為多恭惟某官清明持躬豈弟立政
鄭國僑古之遺愛蔡子尼今之正人暫擁一麾亟聞善
最羣偷屛息桴鼓不鳴諸縣豐登襦袴俱有果被司勳
之上賞遽陞内閣之華資佩犢帶牛式副用賢之舉賜
金增秩何慙共理之良某老守一方並鄰千里雖在望
塵之列莫修賀厦之儀徒竭肺肝略伸毫楮
轉官謝提刑唘
天官考績精及毫釐俗吏累勞艱收尺寸雖繫陞遷之
常格良由調護于平時恭惟某官靖共禔身忠恕接物
平反庶獄民自以為不冤保任衆官士各伸于知已遂
使備員之冗亦叨進秩之華未遑修謁于門墻喜踰識
面聊復寓誠於竿牘愧不盡言
賀中書潘舍人唘
伏審地禁職親莫如西掖言揚德進允屬儒臣宜簡在
于深衷用申頒于顯綍有邦咸喜輿論稱公恭惟某官
剛毅不回清眞無撓文章得中和之氣豈尚浮詞謀謨
行正大之言實追前哲早懷王佐之學出遇聖明之時
驟歴華塗寖居言責每于崇論宏議初未嘗枉尺而直
尋及其原始反終蓋皆是尊君而親上屹如砥柱障厥
狂瀾念忠藎之不誣宜論思之是頼遂承雨露入掌絲
綸願敷噩噩之文用塞洋洋之耳大手筆則稱燕許超
冠一時言制詔者推楊常滿符公議即膺大用式正羣
倫某逖遠門牆屢移歲律阻陪下客與瞻荷槖之羽儀
默想九重將唘金甌之名姓
賀中書任舍人唘
伏審被命中宸升華西掖儒學尊用彰本朝之清明王
言時孚致四方之聳動多士相慶有國惟休恭惟某官
操行端方風度凝遠剛大養氣塞淵秉心探六經之賾
而論不詭于聖人掇百氏之英而文獨高于作者早由
民望出濟時艱慕前賢難進易退之風行當世激濁揚
清之義父書熟讀豈徒手澤之存國是不誣宜在汗青
之選昨賜還于真館固雅意于本朝屢竭嘉猷式當睿
意漢文思見賈誼問豈專於鬼神齊人莫如孟軻言必
陳于堯舜遂承雨露入掌絲綸以雄深雅健之詞處潤
色論思之地大手筆則推燕許超冠一時言制詔者稱
楊常滿符公論即膺巨用式贊洪鈞某伏讀除書欣聞
盛事阻陪賓客雜珠履以前趍默想姓名覆金甌之將
唘
賀中書胡舍人唘
伏審被命中宸升華西掖儒學尊用彰本朝之清明王
言時孚致四方之聳動多士相慶有國惟休恭惟某官
操行端方風度凝遠剛大養氣塞淵秉心稟彊識博聞
之資深造前賢之閫奥明大中至正之道獨障邪說之
橫流夙負經綸之才屢膺清切之選昨陞柱史表用正
人顧遭逢願治之君首開納有為之論不忍少屈示尊
所聞念去國者七年已循牆于三命及還舊物益罄丹
衷進君子則小人自消用眞儒而天下無敵遂承雨露
入掌絲綸以雄深雅健之文處潤色論思之地大手筆
則推燕許超冠一時言制詔者稱楊常滿符公論某欽
聞成命喜越稠人屬守攸司阻陪下客未識紫芝之面
蘇源明固已懷慙將登元禮之門孔文舉豈容無說
賀張參政經筵唘
伏審召從方面亟承帝命之休入侍金華式解君心之
渴除音初下衆志咸孚恭惟某官道合伊周學醇孔孟
眞儒無敵大器晚成兼允文允武之資藴至大至剛之
氣勉從人望出濟時艱讜議明謨嘗蓍龜於國論高文
大册定黼黻於王言頃辭機務之繁出寄蕃宣之重仁
聲所暨民頌惟休雖虎節熊轓用綏懷於遠服然衮衣
赤舄宜增重於本朝果被絲綸入參帷幄天下咸推其
舊德聖心式佇於嘉猷豈徒彰眷遇之隆亦以示延登
之漸遂端百揆以正萬邦某逖遠門牆寖移歲月限拘
冗職阻詣高閎注目旌麾莫遂望塵之拜寓誠竿牘聊
伸賀厦之私
回德興陳宰唘
伏審被命中宸牧民劇邑車音至止士論翕然恭惟某
官學問該通風猷敏劭傳家素業既克紹於箕裘試吏
長才顧何難於根節佇聽鳴琴之政遂頒增秩之恩某
衰病餘生親依大庇即候旌麾之入用修桑梓之恭欣
幸之私敷宣罔既
回巢縣湯承議唘
伏審入國問俗望徒屬于德公事賢友仁禮未修于孺
子遂蒙往教深服撝謙恭惟某官杞梓良材圭璋令器
博聞彊識朝論推先茂實英聲士心畏仰久勞州縣之
職未厭簪紳之言坐聞淮壖均沐仁政出宰百里雅高
赫赫之名報政三年即書上上之考某屬拘守土莫獲
踵門徒佩箴規之切磨如聆親炙之謦欬
回饒州王舍人唘
伏審祗奉絲綸雄分屛翰借一時之舊德涖千里之良
民旌麾甫臨士卒交慶恭惟某官學窺聖奥名重儒先
入侍殿坳直筆允推于南董出臨藩服仁聲遠繼於龔
黃洊膺鄱水之符即聽鋒車之召某頃嘗親炙誤辱記
存所喜觀瞻共獲披雲之快獨憐老病未忘蒙霧之私
回德興汪尉唘
伏審拜命明庭效官劇邑車音至止士論翕然恭惟某
官負康濟之才藴淵源之學見推多士峻列賢科官卑
未免於抗塵家便不妨於將母賊曹况自不惡早聞部
曲之令嚴彩棒行復可懸始信神僊之吏隐某未遑修
問先辱貽緘久懷蒙霧之私即遂披雲之幸
賀蘭侍御唘
伏審祗膺宸綍擢正臺端符公論之所推旌直言於巳
試淵衷簡在衆志咸孚恭惟某官操行端方風度凝遠
剛大養氣塞淵秉心彊學待問則左右逢其原修身踐
言則從容中於道慕古人難進之節懷君子勿欺之忠
早立王庭志不關於聲利徧儀朝路神益介於靖共昨
自霜臺暫休琳館旋被鋒車之召入參卿寺之華密唘
嘉猷遂當睿意惟南榻總風憲之任於天子為耳目之
司倘非博聞強識之才孰在激濁揚清之選欣聞遴柬
允屬老成廟社均休華夷率服摶風勁翮共觀排擊之
鷹鸇當路清塵豈有縱橫之豺虎遂膺大用式正羣倫
某屬守郡符阻趨賓廡喜而弗寐方側耳於鳳鳴言不
成文聊伸毫於鷰賀
賀范内翰唘
伏審光奉絲綸入專翰墨鼇禁舊稱内相陋有司可雜
他才天子倚為私人如上帝别開官府登用儒學尊榮
朝廷公論所推有口皆慶恭惟某官道大而德博心正
而意誠識天地之純全探聖賢之微隱發為言行著在
詞章挈是非褒貶之權衡立治亂興亡之龜鑑近主盟
於後學遠追績於前人故著書以孔孟為宗師獲由古
訓而作史若遷固之父子法本家傳煌煌從槖之羽儀
表表士林之領袖踐揚既久眷遇彌隆召從内閣之華
進長金鑾之直密參帷幄間侍謀謨豈惟潤色之稱工
實亦論思之多助初見一時之號令還追上古之風流
文成口占將脱玉堂之吏腕詞與意會驟感山東之士
心默數本朝居多大手顧才雄於一代號世掌者幾人
側聞雨露之頒咸喜箕裘之紹夜陪清燕孰驚蓮炬之
還名簡淵衷即報金甌之唘某謬當任使辱在記憐所
幸衰年屢觀盛舉尚阻門墻之謁徒勤竿牘之修雖闕
然雞鳴狗盗之間有喙三尺猶瞠若墨卿楮生之後時
見一斑
朱内翰通問唘
鼇禁職親獨以私人而視草龍門地峻誰為下客以摳
衣緬慚蒲柳之餘曾掛齒牙之末侵尋歲月迥隔江湖
雖貴賤之不侔豈寒温之可廢輙忘固陋上瀆威嚴庶
仁人有取於堂下之言使俗吏得以見胷中之意恭惟
某官道窮聖域名重時髦北斗泰山仰高明於衆目太
羹元酒薄滋味於斯文宜聖君於投戈&KR0688;藝之時訪舊
學於詖行邪辭之後思廉正色而士氣奪豈尚空言仲
尼在朝而侵疆歸寖圖遠效蓋潤色論思之既久則彌
縫唘沃之滋多雖海内舉知其為師儒之宗於禁中實
賴以裁軍旅之事言求諸道自堅匪石之忠善則稱君
誰見補天之力即膺詔命入贊機衡選衆而舉伊臯遂
契帝心之簡恥君不及堯舜更觀王佐之竒某猥以薄
才例乘一障昔曾侍夫子雖文章之事庶幾可聞然不
見紫芝顧名利之心若為俱盡玉堂多暇暑氣方熏願
言調護之精式副倚毘之重
賀侍講胡内翰唘
伏審光奉絲綸入司翰墨禁中舊稱内相非麄官可雜
他才天子倚為私人用真儒所謂極選交歡多士增重
本朝恭惟某官塞淵秉心剛大養氣學淹墳典識洞天
人造至道之奥閫而言不詭於聖人障邪說之狂瀾而
文獨高於作者早膺睿眷入與英游移風俗而厚人倫
雅推常德斷國論而謀王體咸仰嘉猷峨峨軒陛之羽
儀耿耿國家之藥石代言西掖渙號令於風靁勸講金
華證古今於龜鑑召自貳卿之峻密專視草之榮豈徒
潤色之稱工實亦論思之多助審言之文壯麗得屈宋
僅作衙官畢諴之議詳明知頗牧已歸禁籞遂参大政
式贊洪鈞某屬守攸司阻趍崇仞夜陪清燕孰驚蓮炬
之還名簡淵衷行慶金甌之唘
宰執賀正唘
嶰管飛灰聿新歲律日官頒歷欽授人時當品彙之咸
亨宜仁賢之有慶恭惟某官道高輔弼澤被華夷蔚然
社稷之名臣膺此國家之重寄履端於始既克濟於猷
為何福不除式交歸於信順人心所向天聽弗違某屬
守小邦阻趨崇仞莫陪衆客進稱難老之觴但與有司
均奉始和之令
宰執賀正唘
歲時謹令送寒氣於土牛風俗從宜介眉夀以春酒肇
唘王正之吉默迎神貺之休恭惟某官塞淵秉心剛大
養氣對時而育萬物咸遂其宜作善以䧏百祥各推其
類宜集惟心之慶式彰難老之符人心所期天聽不遠
某叨將使指阻詣賓閎雖莫陪旅進旅退之儔竊私懷
善頌善禱之請總三百六旬之數於此履端書二十四
考之勲自今其始
知州賀正唘
嶰管飛灰聿新歲律日官頒歷欽授人時當品彙之咸
亨宜仁賢之有慶恭惟某官温恭立德平易近民稔聞
千里之懷仁豈待期年而報政履端於始既克濟於猷
為何福不除式交歸於信順某屬拘官守阻詣賓閎輙
傾頌禱之私聊寓緘縢之末
賀運使李學士唘
伏審祗膺宸綍擢領漕權名在蓬山光生浙部恭惟某
官學通世務望冠時髦楩楠厦屋之材瑚璉宗廟之器
中正自守無施不宜要劇屢更所至稱治頃被承宣之
寵久專屛翰之雄恩威流行士吏帖服就陞使節總裕
民財以吳越之封疆舊稱繁富非管蕭之材略孰任斡
旋即見錢流遂膺環召某叨分符竹獲仰旌麾未親眉
宇之温已幸德風之偃聊伸尺牘莫既微誠
又除直祕閣謝運使唘
伏以偏州營繕敢懷擇事之私延閣高華遽被念勞之
寵在叡明雖須賞勸於朽鈍猶是誤恩盖築室賤工不
必賢有司乃能就緒而第功優課良由部使者樂於成
人恭惟某官靖共禔身忠厚接物頃將使指出按列城
存好賢予善之心用略短取長之術優於保任致此超
踰踵唐賢圖繪之榮已慙非據念道州催科之拙尚賴
曲全姑叙情誠莫伸報謝
賀趙參政除樞密都督川陜唘
伏審光膺明命寵被元臣進長樞庭雄開督府朝無闕
政方寬黼扆之憂國爾忘家遽唘元戎之乘用真儒自
然無敵致四方敢不咸懷恭惟某官持躬清明養氣剛
大學王者事為君子儒重德鎮浮稟河山温厚之氣赤
心自許應國家艱難之時頃由風憲之司入贊樞機之
任嘉猷屢告睿眷彌隆始坐鎮於長江屢申威於遠服
載參國政未閱歲華謂在帝之左右罔匪正人則自陜
以東西宜有行者除音初下衆志咸孚倘非陳借箸之
竒何以重登壇之拜冠本兵之地名數益崇督諸道之
軍川塗並進先聲所暨強敵自窮豈圖三捷之功盍舉
萬全之計决勝千里雖藉畱侯發策之良無踰老臣亦
自充國請行之銳某欽聞成命喜越稠人不期垂老之
年尚見中興之舉用汝作霖雨行慶召還必我為鏌鋣
敢羞自獻
賀石殿院唘
伏審光膺宸綍擢副臺端符公論之所推信嘉言於已
試善惡有考自然國是之彰名分益嚴豈復官邪之敗
交懽多士增重本朝恭惟某官清明持躬剛大養氣據
經引義論不詭於聖人咀英茹華文獨高於作者早由
時望洊歴要塗專講席於成均詞無邪詖校羣書於册
府學有師承涵泳既深聲猷彌劭果膺眷注寖被柬求
惟御史耳目之司實天子紀綱之地獻可替否如龜筮
之不誣激濁揚清如鷹鸇之獨立忠良並用廟社惟休
側聞成命之頒咸徯大言之入某限拘官守阻詣賓閎
竊符輿論之歸驟見正人之用喜而弗寐方屬耳於鳳
鳴言不成文聊寓誠於燕賀
賀王殿院唘
伏以繡衣持節久欽八俊之威名記室縢緘忽奉五雲
之翰墨禮雖嫌於往教善或樂於取人猥及非才頓生
榮耀恭惟某官存心忠恕秉德温柔璞玉渾金世莫名
於器用青天白日人皆仰其清明屢擁使麾式專國計
蕭何任重頗嘗漕給關中劉晏功高如見錢流地上行
被賜環之寵入膺持橐之榮某屬守郡符逖違賓館莫
遑操篲之謹徒辱贈言之温永為篋笥之光難報瓊瑶
之重
提舉市舶司到任後謝前兩府知州唘
伏以海市分珍式禆國計輶車誤寵寖假使權曾是謬
庸輙膺委使竊以地不愛寶裕然南庫之瑰竒歛弗及
民久矣蕃商之交易昔在承平之日居多增羡之儲偶
遭艱危馴致廢弛欲舉舊政當求通材如某韋布諸生
桑榆晚景株愚自用椎鈍有餘習成泥古之迷識昧趨
時之變安有善策以來遠人似是馬曹世巳譏其疎闊
俾登龍斷事必致於顛躋責任如此其艱報效以何為
稱退量忝冒實有夤緣茲盖伏遇某官言合臯陶道侔
伊尹功存社稷名重華夷暫辭機務之繁出任藩宣之
寄博求羣彦協濟中興雖筦庫必因任其能故賢否亦
各當其分遂令譾薄寖被甄收某敢不虔恪奉公精勤
守法稽泉貨出納之吝為簿書漫滅之防雖慙無濟劇
撥繁之材見稱能吏猶可舉長財善物之令申戒攸司
賀戶部李侍郎唘
伏審升華西省曾未淹時擢貳版曹亟聞登用倘非兼
政事文章之美何以供掖垣臺閣之求儒術流行天下
自臻於富庶仁賢信任國中豈患於空虛簡在深衷滿
符公議恭惟某官剛大養氣塞淵秉心挟數器以濟時
全三才而貫道窮廣大精微之學不詭於聖人屬雄深
雅健之文獨高於作者自其卒業於父兄之日早已策
勲於翰墨之場多士推先衆目共驚其聳壑達人委運
十年反堕於積薪流落江湖侵尋齒髮逮真主建中興
之業圖舊人為共政之基再下鋒車遂持荷槖雖士友
興嗟其晚遇然朝廷喜得於老成典誥深醇實盛時之
帝制憲章明習真後軰之吏師惟胷中素有成謀故意
外俱無難事宜自代言之責遽分足食之憂刻燭占詞
方懼吏曹之腕脫舉鞭授算已驚平地之錢流即贊樞
機式從民望某逖違墻仞寖閱歲時側聞成命之傳倍
越稠人之喜門無畱謁趦趄獨後於賓僚言以見誠骫
骳敢慚於緘尺
賀張樞密再除知院唘
伏審召自遠方行弗遑於俟駕入承温詔位復冠於本
兵符九州四海之公言彰千載一時之榮遇謀同龜筮
歡浹神人恭惟某官謨合臯䕫道侔伊呂藴至大至剛
之氣兼允文允武之資出濟時艱勉從人望頃嘗專將
軍閫外之寄身試其勞力請分天子西面之征事成則
退屬茲彊敵窺我長江敢憑射鵰之雄妄有投鞭之議
廟堂致勝尚渴全籌將士折衝僅傳小捷既下親征之
詔盍圖共政之人方唐宗興當饋之嗟宜謝傅為蒼生
而起矧乃樞機之地實參帷幄之謀而且攻守便宜久
歸經略蕃漢部曲舊熟撫循自應壺漿簞食以迎王師
誰不下馬投戈而拜吾父畱侯輔漢功名卒推而不居
裴度平淮威令亦幾於復振遂端百揆以正萬邦某伏
讀除書欣聞盛舉恨拘官守阻詣賓閎雲潝而興孰識
蛟龍之得志厦成而賀聊同燕雀之懷恩
賀宣州鄭侍郎唘
伏審祗奉明綸雄分近服以忠良之舊德牧凋瘵之疲
民旌旄所臨士吏胥慶恭惟某官風猷敏劭度量閎深
為君子儒學王者事夙負經綸之藴出逢艱棘之時博
聞彊識而議論不詭於聖人濟劇撥繁而器業特高於
世用握蘭省戶早擅譽於彌綸持槖貳卿更盡忠於獻
納起從真館坐鎮雄藩矧宣城素號名邦於江左尤為
沃壤加以循良之政允資惻隠之仁即觀治化之成旋
奉詔音之渥某叨膺小壘服在下風未遑操篲於門闌
喜踰識面聊復寓誠於竿牘愧不盡言
賀徽州吳守唘
伏審祗膺鳳綍榮佩魚符輔世長民德莫先於愷悌承
流宣化衆共仰於循良旌旆甫臨士民稱慶恭惟某官
才猷敏劭趨操靖共中正自守而無施不宜要劇屢更
而所至稱治宜承密命來鎮大邦陽城之守道州行催
科弗擾之政曹參之治齊國倡清淨無為之風坐使比
鄰獲遵軌則佇聞優最入侍禁嚴某猥以非才誤分小
壘莫陪下客少修執贄之儀徒與數州共獲親仁之寳
賀兵部折尚書唘
伏審祗膺宸綍進長夏官肆求歴試之材用稱久虚之
選交懽多士增重本朝恭惟某官塞淵秉心剛大養氣
内藴濟時之略外彰華國之文懷近臣諫行言聽之忠
必稱堯舜挾上將戰勝攻取之策暗合孫吳昨唘戎行
屢專師閫旌旗改色草木知名宜膺眷顧之恩亟奉賜
還之詔貳卿起部百工咸精其能承命樞庭四方弗匿
厥旨遂班常伯式正羣倫表國家多用於忠良示官府
交修於綱紀豈但五符尺籍各有司存要知三略六韜
悉歸度内旋膺大用入贊洪鈞某伏讀除書欣聞盛事
莫陪下客雜珠履以前趨徒想盛名覆金甌而將唘
賀程發運唘
伏審召從蕃服簡在一人寵以使權雄兼數路復祖宗
百年之基業建國家萬世之規模成命初頒有邦咸喜
恭惟某官學該墳典識洞天人智術精深材猷敏劭剸
繁治劇臨機無畱刃之難考古騐今遇事若提綱之易
早從民望出濟時艱攬轡登車遍歷外臺之選剖符憑
軾屢持名郡之權服在西清允稱元老豈獨踐揚之滋
久實為獻納之居多是宜旌其盤根錯節之勞付以輓
粟飛芻之任蕭何輔漢頗嘗漕給關中劉晏興唐如見
錢流地上遂聞優最旋奉褒音入贊洪鈞仰裨聖治某
逖違門仞寖越歲時謬分軍壘之符獲綴部封之列愚
而自用媿無一日之長退省其私喜有二天之託
