東窗集卷十一宋張擴撰
制六
吕希常除司農少卿總領淮東財賦制
勅具官某昔先王盛時國有九年之蓄旱亁水溢無不
足之憂漢文景之世海内豐富太倉之粟幾致紅腐雖
生財節用固自有術豈亦司稼之官得其人乎爾智惟
䟽通才任繁劇憲曹銓部俱以能稱其佐大農往調兵
食昔爾父嘗事先朝殆徧卿寺典故詳練為時老成詩
不云乎維其有之是以似之無墜家聲汝其勉哉
程克俊除端明殿學士簽書樞密院制
勅朕圖回大業責成二府之臣延登偉人參乘五兵之
柄惟兼資於文武乃恊濟於事功冠予侍從之聯爰得
英髦之士載稽衆志誕錫明綸具官某學博而精器宏
而重議論得深切著眀之體詞章推爾雅温厚之風早
以才名揚於禁路柱史經幄西掖東垣凡由進用以来
皆極清華之選寖專玉堂之潤色遂副廊廟之柬求式
資儒者之功以濟天下之務雖游夏高聖門之列文學
見稱而頗牧居禁籞之中訏謨已久進陟機庭之峻寵
兼祕殿之崇庸厚褒嘉益昭體貎噫武不可黷朕方善
休兵息民之圖安寔敗名爾宜贊保大定功之計必使
照臨所及悉懷道德之威其務同寅底於至治
安民靖難功臣太傅樞密使廣國公張俊曾祖
守眀追封虢國公制
勑朕講信修睦克敦大國之盟事親寧神昭格一人之
孝爰敷惠澤以綏萬方眷予西府之臣宜厚曾門之寵
具官故曾祖某行高里社志樂丘園榮名不顯於一時
餘慶遂綿於三世有孫甚顯秉國之樞宜荒虢略之封
以稱禭章之渥尚幾精爽亦克歆承
曾祖母石氏贈鄧國夫人制
勑漏泉之澤方覃及於綿區顯親之章宜上休於三世
矧予近弼用錫湛恩具官故曾祖母某氏静以無華温
而有禮賓客推中饋之吉祭祀稱宜家之賢祚啟後人
進登廊廟盛笄珈之飾屢渙渥於恩綸易長樂之封益
增光於脂澤精爽如在尚克歆承
祖慶追封相國公制
勑配天其澤式恢至治之休自仁率親莫嚴尊祖之義
維時近弼就列在廷爰舉彛章以昭異數具官故祖某
行高州黨惠浃宗姻善既積而有餘名益彰而不朽施
於孫子蔚為忠藎之臣秉我事樞宜錫哀榮之典進封
大國用渙湛恩尚惟營魂式克歆享
祖母田氏贈兖國夫人制
勑天生傑才克正弼臣之位國有大賚用增王母之封
具官故祖母某氏淑慎飭躬慈祥睦族早有功於内助
遂貽慶於方来繄爾聞孫位予樞筦爰因霈澤之渥進
䟽大國之封尚惟營魂式克歆享
父密追封魯國公制
勑源深則流𣲖斯遠本固則枝葉必繁惟予本兵之官實
自嚴君之訓肆頒惠澤盍舉愍章具官故父某節義起
家嚴眀服衆于公之陰德甚厚宜大門閭狐突之教忠
猶存有光祭祀繄爾令子實勤王家用荒魯國之封以
厚幽扄之寵尚惟未冺丕顯其承
母謝氏贈魏國夫人制
勑曠蕩之澤式昭漏泉之恩鞠養之慈宜隆報本之禮
矧予樞輔可後愍章具官故母某氏德範静專禮容淑
慎夙著家人之譽挺生男子之祥為時名臣有功社稷
肇頒脂澤已茂會稽之封畀以大名其更全魏之寵尚
惟精爽不昧其承
妻魏氏封鎮國夫人制
勑夫婦有相成之道兹本人倫室家申燕喜之私莫踰
國寵具官妻某氏柔嘉有禮恭順而慈潔蘋藻之羞克
承祭祀服箴圖之訓能肅閨門有嘉内助之賢宜受既
多之祉改封大國用侈新恩服我方来之榮益思長守
之戒
端眀殿學士左朝奉郎簽書樞密院事程克俊
曾祖居吉贈太子少保制
勑惟程受氏于古有人嬰存趙孤伯率淮浦衛尉憺威
名於漢袁師著孝友於唐寥寥洎乎本朝奕奕振於江
表有儒者登二府之列譜系可尋推異恩及三世之親
典章惟舊具官故曾祖某早廸賢行雅高月評内懷忠
信之純外履中庸之正宜爾積善及於曾孫為時名臣
參我兵柄東宫亞保位峻秩尊昭示恩榮式光泉戸
曾祖母朱氏贈新興郡夫人制
勑朕惟右府之本兵實資人傑推曾門之賢配爰錫恩
章具官故曾祖母某氏勤儉起家慈祥睦族内謹箴圖
之戒外嚴賓客之羞慶溢後人位於近輔寵錫小君之
號肇新湯沐之封尚幾營魂歆此殊渥
曾祖母姚氏贈威寧郡夫人制
勑朕登用本兵之臣圖回共政之效嘉乃同德福自曾
門爰舉愍章式頒異數具官故曾祖母某氏惠和雍
肅備於一身孝順慈祥均於九族澤鍾餘慶祚啟後人
宜爾孫曾位予樞筦屬兹超拜之始庸後追榮之恩錫
號小君䟽封名郡時乃優寵式慰營魂
祖世顯贈太子少傅制
勑惟純臣能事君式畀機廷之重惟學士知尊祖爰推禭
典之隆具官故祖某孝悌修身中和植德義方訓以詩
禮有子則賢陰德大其門閭至孫而貴位列右府恩沾
私庭載陞宫傅之崇式厚泉扄之寵營魂未冺茂渥其
承
祖母贈縉雲郡夫人制
勑朕延登英傑參秉樞機位為大臣禮亦異數既厚私
門之寵宜推王母之恩具官故祖母某氏法度自循孝
慈有則仁以厚下而均宗族之惠禮以奉先而嚴祭祀
之羞慶溢後人位予近輔寵以小君之號肇啟縉雲之
封尚幾營魂歆此殊渥
祖母胡氏贈齊安郡夫人制
勅(上詞同)具官故祖母某氏慈惠静專柔嘉淑慎壼則共
推其可仰家道固因而自肥慶溢後人位予近輔寵以
小君之號肇啟齊安之封尚幾營魂歆此殊渥
祖母王氏贈昌元郡夫人制
勅(上詞同)具官故祖母某氏早以華宗嬪于厚德動必遵
於法禮行固宜于室家慶溢後人位予近輔寵以小君
之號肇啟昌元之封尚幾營魂歆此殊渥
父逵贈少師制
勑朕惟大江以東將相蟬聯而鄱陽為州亦號多士顧
未有列二府而執國政者豈人傑地靈將有待歟今克
俊以儒學進用遂陞樞筦雖數至畢萬而始大亦夲由
狐突之教忠宜舉徽章以光禰廟具官故父某飽於學
問見推一時風流實被於鄉閭材具卒沉於州縣惟天
予善有子躋登擢繇翰墨之司入侍籌帷之密亞師之
命秩峻春坊尚想九泉克歆殊寵
母朱氏封永嘉郡夫人制
勑韋逞幼則侍經仰親慈之可恃潁人食而舍肉念君
惠之未嘗繄予輔臣乃有夀母屬此延登之始可無褒
寵之章具官母某氏生忠孝之門嬪禮義之族令名克
配君子懿範宜其家人占自維熊之祥及見升卿之貴
視小君而錫號新湯沐以䟽封嗣有榮華永綏難老
妻朱氏封和義郡夫人制
勑忠良顯用實朝廷輔弼之華警戒相成亦閨門夙夜
之助既誕揚於褒律宜燕及於令妻具官妻某氏来嬪
高門休有賢譽朱陳合好見婚姻之典刑夫婦如賓謹
姑章之訓戒迨此延登之始式申優渥之恩正位小君
䟽封名郡并昭異數往務欽承
起復檢校少傅寧國軍節度使開府儀同三司
充醴泉觀使張中孚曾祖遇贈太子太保制
勑朕講信脩睦克敦上國之盟事親寧神允格一人之
孝爰敷惠澤以綏萬方眷予齊鉞之臣宜厚曾門之寵
具官故曾祖某懷材不試抱節無渝榮名不顯於一時
餘慶遂綿於三世有孫忠勇為朕爪牙肆推錫類之仁
用舉報親之典進陞宫保增賁重泉
曾祖母王氏贈定襄郡夫人制
勑(上詞同)具官故曾祖母某氏温恭内秉法度時循鑒箴
圖之戒以自防共蘋藻之羞而不怠善積諸已慶迨聞
孫肆推錫類之仁用舉顯親之典䟽封大郡式賁幽扄
祖存贈太子太傅制
勑配天其澤式恢至治之休自仁率親莫嚴尊祖之義
維時名將就列在廷爰舉彛章以昭異數具官故祖某
性資沈毅志節忠純禀勁氣於金行探微言於兵法材
屈於用慶鍾乃孫肆推錫類之仁用厚顯親之典位正
宫傅式賁下泉
祖母賀氏贈同安郡夫人制
勑天生傑材克配虎臣之列國有大賚用增王母之封
具官故祖母某氏德範静專禮容淑慎蚤有功於内助
遂貽慶於方来繄爾聞孫為時名將爰因霈澤之渥載
荒大郡之封尚幾營魂式克歆享
祖母仇氏贈文郡夫人制
勑(上詞同)具官故祖母某氏恭順而慈柔嘉有則早騰芳
於中饋遂貽慶於方来繄爾聞孫為時名將爰因霈澤
之渥載荒大郡之封尚幾營魂式克歆享
父逵追封榮國公制
勑配天其澤式恢至治之休自仁率親莫重嚴君之報
具官故父某早登膴仕休有令名心存素節之堅位列
横階之峻流光甚遠有子象賢玆因慶賚之行宜舉褒
揚之典上公錫爵列國䟽封尚幾營魂歆此殊渥
前母岳氏贈華國夫人制
勑國舉大典式昭漏泉之恩家有嚴君可望報本之禮
具官故前母某氏閨風淑慎婦則令柔尤嚴蘋藻之羞
不廢箴圖之戒澤鍾子舍貴列節旄兹因慶賚之行宜
厚褒揚之寵易封大國式賁下泉
故母李氏贈瀛國夫人制
勑(上詞同)具官故母某氏律身勤儉植德温恭仁均三族
之和禮謹四時之祀澤鍾子舍貴列節旄兹因慶賚之
行宜厚褒揚之寵易封大國式賁下泉
妻王氏封平原郡夫人制
勑朕丕隆孝治大賚臣工眷惟將帥之聯亦燕室家之
喜具官妻某氏持身專静賦性柔明雅推内助之賢克
篤相成之美玆因霈澤申錫令名其更大郡之封以侈
小君之寵祗我殊渥毋怠欽承
故嚮德軍節度使同簽書樞密院事副使贈開
府儀同三司王淵曾祖重瞻贈太子少師制
勑廊廟大臣莫重本兵之寄國家䘏典尤高重祖之封
具官故曾祖某早以材名列於勇爵用弗究於當世慶
實貽於後人繄爾聞孫登兹右府用彰異數進秩宫師
精爽如存歆承不昧
曾祖母宋氏贈同安郡夫人制
勑朕履國步之艱難欲宏大業登勲臣於宥密以濟中
興是推流澤之長式厚曾門之寵具官故曾祖母某氏
惠和有禮淑慎為儀宜其室家既裕慈祥之美施於孫
子遂陞樞筦之崇易湯沐之新封賁松楸之故壤魂其
未冺尚克歆承
祖仕榮贈太子太保制
勑朕念后德惟臣之言延登樞輔推人本乎祖之義申
錫愍章具官故祖某秉德無疵飭躬彌厲允蹈中庸之
行雅高冲退之懷有孫甚賢再世而顯進秉事樞之貴
庸增家廟之光宫保名隆兹為異數庶幾未泯丕顯其
承
祖母楊氏贈文安郡夫人制
勑本隆則枝葉必茂源深則流𣲖無窮於人亦然有德
者顯嘉我機廷之輔宜頒王母之章具官故祖母某氏
柔範有聞令儀可則每力組紃之事克脩蘋藻之誠燕
及後人位登西府式舉褒親之典用嘉大郡之封尚繄
遺靈膺此殊渥
父懷信贈太子太傅制
勑朕登用本兵之臣圖回共政之效嘉乃同德必自教
忠爰舉䘏章以光禰廟具官故父某謙恭接物謹厚律
身行高鄉閭之評仁推族黨之譽有子通顯秉國樞機
載推襚典之華峻陞宫傅之貴尚惟不泯式克歆承
母燕氏贈通義郡夫人制
勑陟右府之峻惟福生者必有基念嚴君之慈知母貴
者當從子具官故母某氏奉身勤儉睦族惠和是生爪
牙之英克贊樞機之重推原流慶申錫愍章易封大邦
永賁幽壤尚惟精爽歆此異恩
妻俱氏封大寧郡夫人制
勑朕求濟世之英入躋樞筦侈從夫之寵下及閨門具
官妻某氏賦性柔明持身專静生於華胄来嫓高門婦
順宜於舅姑祀事潔於蘋藻迹此延登之貴良由内助
之賢其更大郡之封以厚副筓之渥服我休命益務欽
承
秦太師曾祖知古追封秦國公制
勑維時上宰實頼保衡如周公有人不能為之功待伊
尹以學而後臣之職位登極品恩迨曾門具官故曾祖
某抱節陸沉懷才蠖屈名振於遠何殊谷口之珍行純
可師無媿鹿門之隠流澤甚衍三世而昌宜爾曾孫為
予碩輔疇咨勲業超冠公師屬兹進拜之初可後追榮
之寵申頒命綍增賁幽扄
曾祖母王氏贈秦國夫人制
勑位冠面槐之列式是百僚恩䟽刻蜜之章及於三世
念兹重祖之配可後一時之榮具官故曾祖母某氏依
仁而行以儉為度身廸肥家之道美則有餘世推積善
之芳久而未艾位予上相繄爾聞孫嘉修文偃武之勲
冠論道經邦之任追賁遠廟申頒異恩歿而不忘尚歆
殊寵
祖仲淹追封秦國公制
勑惟聖王能自得師莫重維垣之職惟士夫則知尊祖
宜申告第之恩具官故祖某行履中庸性敦孝悌有模
有範高循循善誘之風知柔知剛適謙謙平施之義德
厚百世澤流諸孫赤舄袞衣既極槐庭之貴隆名縟典
用彰家廟之光尚幾營魂歆此殊渥
祖母喻氏贈秦國夫人制
勑武王之烈無競嘉尚父之維時成周之治克昌進周
公而論道予有一德名冠三台推本慶源用光祖配具
官故祖母某氏令柔作則淑慎為儀佩箴圖之訓以律
身潔蘋藻之羞而盡禮流澤甚遠有孫而賢名位極於
簪紳勲勞著於鍾鼎屬玆册拜之始宜申追贈之榮載
頒愍章永賁幽壤
父敏學追封秦國公制
勑盛德之祀百世存古今不易之經陰功之活千人享
子孫無窮之報于公之生定國虞氏之子升卿信天理
之不誣如劵書之可騐念爾有子何殊古人具官故父
某學窮淵源行立坊表登名俊造之籍試吏子男之邦
勿翦甘棠久彰聽訟之蹟令容高盖果符治獄之言是
生英賢再執魁柄勲在王室朝不忌於汾陽位登公師
官莫酬於德裕推本教忠之訓載頒告第之恩申命維
新永綏爾祀
前母強氏贈秦國夫人制
勑三公上應台象官惟其人太師實秉國均禮亦異數
推德厚流光之澤申母從子貴之恩具官故前母某氏
寬裕為仁齋莊有禮禀山河之容潤鍾圭璧之粹温命
乃不融數乖偕老慶貽後嗣位冠百僚屬兹登拜之初
宜厚追榮之寵載頒禭典式賁幽窀
故母王氏贈秦國夫人制
勑(上詞同)具官故母某氏系出華宗少有賢行外婣内睦
咸推兼愛之仁夫義婦從雅盡相成之戒有子而令賴
親之慈追兹富貴之鼎来宜爾哀榮之兼稱申錫異數
增賁九泉
妻王氏封魏國夫人制
勑朕惟自古忠良之臣致身輔弼之地英聲茂實焜燿
於一時異數隆名超冠於百辟迹其積行累功之美亦
由中相内助之賢可無褒嘉以厚燕喜具官妻某氏蟬
貂華胄詩禮名家来嬪高門克配君子雞鳴警戒之義
夙著令妻之名鵲巢居有之功克盡夫人之德載荒大
國申錫徽章式賁爾私永膺偕老
故母王氏特追封秦魏國夫人制(太師左僕射秦檜奏乞將)
(秦魏國公恩命回授與母秦國夫人王氏)
勑睠時元宰茂建殊勲周官玆為三公冠槐鼎而經體
成季間於兩社兼秦魏以䟽封乃懷遺母之心遽上貤
恩之悃有嘉成孝用錫愍章具官故母王氏賢範夙成
婦德甚備方在家則致閨門之睦既有適則為姻黨之
師雖良人乖百年之期然有子實萬民之望訓以詩禮
自兼嚴父之義方位登公台弗洎三鍾之榮養興言有
請深慨予懷朕方娱侍東朝丕隆孝治爰推錫類之祉
以均報本之仁念偃武之休功雖朕志之先定叶重歡
之吉慶賴爾子之欽承宜申告第之恩以極顯親之典
名數既異豈特為私廟之光湯沐所加未有如二國之
大永綏爾祀惟時之休
秦國軍節度使充侍衛親軍步軍都虞候永興
軍路經略安撫使馬步軍都總管知金州軍州
事兼樞密院都統制節制陕西諸路軍馬郭浩
曾祖文貴贈太子少保制
勑朕肇禋重屋既興九廟之思均釐羣臣爰及三世之
遠具官故曾祖某素行表於鄉里雅志樂於丘園流慶
聞孫為世名將屬告成於熙事用誕布於湛恩特陞宫
傅之聯以厚幽扄之寵魂其不冺尚克歆承
曾祖母王氏贈永嘉郡夫人制
勑朕展合宫之儀䟽恩在位推重祖之配錫命幽扄具
官故曾祖母某氏夙以柔儀来嬪華族澤鍾餘慶施及
祖曾屬咸秩於無文宜肆頒於令典小君之號封爵惟
崇是為殊尤之恩併為存歿之寵
祖用贈太子少傅制
勑朕祀眀堂而教孝賚四海以䟽恩眷予分閫之臣亦
懷尊祖之義具官故祖某秉心忠厚基德温恭善積而
慶有餘源深而流必遠有孫甚偉為時而生屬熙事之
告成稽彛章而嘉贈秩以宫傅是為異恩精爽如存歆
承無斁
祖母趙氏贈齊安郡夫人制
勑朕遵祖宗之制既蕆事於合宫渙臣隣之恩俾進封
於王母具官故祖母某氏休有令德宜其家人流澤甚
長及孫而貴駿奔在列方均宣室之釐幽闇與榮宜易
小君之號魂其不泯服此異恩
父成贈太師制
勑秉節鉞之雄忠本遵於父教渙絲綸之寵澤宜厚於
宗禋具官故父某譽藹鄉評名高仕族雖隠德無求於
當世而流光實裕於後昆眷予虎臣實紹賢業式因盛
禮申舉彛章加禭維垣之崇嗣昭幽壤之寵魂其不泯
尚克歆承
前母趙氏贈蜀國夫人制
勑朕躬三歲之祀而受福臣必餕君之餘序羣工之位
而䟽恩母應以子而貴具官故前母某氏令儀著於閨
闥慈訓協於箴圖繇積善之彌深致流芳之不替眷我
節旄之貴宜推禰配之榮全蜀易封名數益茂尚惟幽
壤歆此異恩
故母范氏贈漢國夫人制
勑(上詞同)具官故母某氏修身淑慎合族慈祥繇積善之
彌深致流芳之未艾眷我節旄之貴宜推禰配之榮易
漢以封得名益大尙惟幽壤歆此異恩
故妻張氏贈和義郡夫人制
勑國事之大在祀既施澤以昭神祗之休婦人之爵從
夫宜頒恩而侈室家之慶具官故妻某氏温柔毓德勤
儉宜家嬪于高門克配君子蚤傷淪謝不終顯榮屬予
禋事之成式被綸言之寵用易小君之號并䟽列郡之
封尚繄遺靈膺此殊渥
故妻折氏贈咸安郡夫人制
勑(上詞同)具官故妻某氏静專禀質勤儉律身以禮来嬪
不克偕老屢膺徽典益著令名屬予禋事之成俾易小
君之號靈其如在尚克歆承
起復檢校少傅寧國軍節度使開府儀同三司
充醴泉觀使張中孚曾祖遇贈少保制
勑宰路視儀禮式隆於上將蜜章䟽寵恩宜厚於曾門
具官故曾祖某秉德無疵飭躬不怠澤鍾餘慶祚啟聞
孫屬兹錫命之初用渙顯親之渥其陞亞保以賁幽窀
曾祖母王氏贈成國夫人制
勑(上詞同)具官故曾祖母某氏淑慎為容惠和有則澤鍾
餘慶祚啟聞孫屬玆錫命之初用渙顯親之渥䟽封列
國永賁幽窀
祖存贈少傅制
勑本隆則枝葉必茂源深則流𣲖無窮於人亦然為善
者顯嘉虎臣之在列參揆路以視儀爰推尊祖之誠式
舉有邦之典具官故祖某抱材忠勇履行中庸令名藹
於山西休譽揚於使範積德甚厚再世而昌屬玆錫命
之初用渙顯親之寵位陞亞傅式慰營魂
祖母賀氏贈魏國夫人制
勑(上詞同)爰舉愍章上體再世具官故祖母某氏令儀為
則柔範有聞澤鍾乃孫位致通顯屬兹錫命之始宜申
告第之榮魏國䟽封永光泉戸
祖母仇氏贈永國夫人制
勑(上詞同)具官故祖母某氏奉身勤儉睦族惠和澤鍾乃
孫位致通顯屬兹錫命之始宜申告第之榮永國䟽封
式光泉壤
父逵贈慶國公制
勑朕褒功進德渙號揚庭嘉我寶臣式頒異數既被綸
言之渥爰申禰廟之榮具官父某節義起家嚴眀服衆
陟州麾之重寄峻横列之華資慶溢高門位隆令子屬
兹錫命之始宜彰告第之榮大國易封克光幽壤
前母岳氏贈楚國夫人制
勑(上詞同)具官故前母某氏柔順宜其家人嚴明可為閫
則澤鍾賢嗣休有令名揚功一時致位通顯屬玆錫命
之始宜彰告第之恩大國易封永光幽壤
母李氏贈鄧國夫人制
勑(上詞同)具官故母某氏恭儉表於閨門睦姻行乎宗黨
澤鍾賢嗣休有令名揚功一時致位通顯屬兹錫命之
始宜彰告第之恩大國易封增光泉戸
故妻王氏贈韶國夫人制
勑事君以忠必賴爪牙之力勉夫以正本其閨門之賢
迨兹渙號之初宜厚追榮之典具官故妻某氏言容兼
備禮法交修雖資中饋之勤弗遂偕老之願豈無異數
以示湛恩開國於韶永綏爾祀
妻孟氏封景國夫人制
勑事君以忠必賴爪牙之力勉夫以正本其閨門之賢
屬兹制綍之頒宜厚令妻之典具官妻某氏芳猷茂著
懿範夙成推内助宜家之良嚴中饋率職之禮豈無異
數以示優恩載荒列國之封用侈小君之寵益殫夙夜
遠究令名
太師尚書左僕射同中書門下平章魏國公秦
檜曾祖知古追封秦國公制
勑朕敦盟大國格中興孝治之隆揚功一時繄上宰廟
謨之遠肆頒沛澤惠及多方申舉徽章上休重祖具官
故曾祖某種德深厚持躬清眀令譽高於月評流波溢
於後裔惟時碩輔實爾聞孫勤勞百為首尾七載厲風
雨不渝之節成簡册所無之勲用錫湛恩以光泉戸申
賁舊壤式慰營魂
曾祖母王氏贈秦國夫人制
勑朕惟上天垂休元輔協力誠孝所格臣庶均懽用疇
不世之勲遠推重祖之配具官故曾祖母某氏温恭植
德勤儉律身仁均三族之和禮謹四時之祀宜其澤厚
貽爾孫曾攄命世之才猷邦家允頼建回天之功業社
稷再安兹因惠澤之頒式厚幽扄之寵庶增光於故壤
以侈大於後人
祖仲淹追封秦國公制
勑盛德之祀燕百世而不窮仁澤之流漏九泉而無間
朕渙大號以綏四方賚善人是富之恩申大夫尊祖之
義具官故祖某樂邱園之志遺軒冕之榮造次顛沛必
於仁豈違終食動容周旋中乎禮允蹈大方啟我後人
蔚為名相勵見危致命之節首奮孤忠懷休兵息民之
圖卒成遠業宜頒禭典申錫舊邦尚幾營魂歆我休命
祖母喻氏贈秦國夫人制
勑德厚者其流遠天理固不可誣功大者報必豐國章
所宜具舉肆因沛澤之渥用增王母之封具官某故祖
母某氏禀性惠和修身淑慎潔蘋蘩蕰藻之薦神其吐
之善父母昆弟之言人無間者宜爾餘波之衍啟兹碩
輔之賢名聞華夷勲在社稷推本所自追榮何窮飾脂
澤之舊封昭泉扄於厚夜靈其未冺尚克歆承
父敏學追封秦國公制
勑治烏乎定主聖實自臣賢親不可忘陰德必有陽報
推本嚴君之訓爰昭有國之章具官故父某道積厥躬
行孚于衆明經而拾地芥早列儒科宰邑而用牛刀雅
聞善政位不充德人惜其才有子皆賢卒光其業矧今
丞相為時公師位冠百僚功高一代義方可攷固知狐
突之教忠令名不窮益信臧孫之有後爰因渙澤申錫
愍章不改舊封用彰新渥
前母強氏贈秦國夫人制
勑朕孝以寧親格歡心於四海仁而錫類敷厚澤於多
方矧爾嚴君可稽贈典具官故母某氏盡睦婣之義懷
欽愛之誠佩箴帨以奉舅姑潔粢盛而共祭祀積善有
衍流慶甚長蔚然子舍之光致位公台之貴肆頒渙澤
申舉愍章國莫大於秦已光三錫命不改其舊益安諸
幽
故母王氏贈秦國夫人制
勑名不虚授惟實浮則遠而光母主於慈以子貴者重
其報肆因霈澤申舉愍章具官故母某氏早以名家嬪
於厚德事夫盡禮得孟光舉案之恭教子有方邁宋母
傳經之益致兹通顯啟於後人(下詞同)
妻王氏封魏國夫人制
勑大臣以道事君功既高於不伐婦人從夫之爵名亦
與之俱榮有嘉内助之賢用錫既多之祉具官妻某氏
凝姿婉孌賦性柔和席蟬貂累世之休盛忠孝一門之
配勉夫以義方險阻樂於共嘗開國而封雖富貴自其
固有爰頒惠澤載舉徽章用易封國之大名益兆相門
之後福往祗寵渥無怠欽承
