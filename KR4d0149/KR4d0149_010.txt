東窗集卷十宋張擴撰
制五
許明轉成忠郎制
勅具官某朕惟慈寧邃嚴實視膳問寢之地爾於營繕
預有勞能其增一官以為爾勸
姚之紹換給成忠郎制
勅具官某爾頃以忠勤嘗從羈絏蒙賞進秩尚稽真授
申錫書命益務欽承
藍安道轉成忠郎制
勅具官某爾奉帥閫之檄護送罪人有勞道途阻脩匽
薄良苦肆增厥秩其務欽承
劉義換給成忠郎制
勅具官某頃者關陜用武帥閫第功爾執干戈嘗與賞
秩易以真授兹為爾榮其務欽承益圖報效
劉深轉成忠郎制
勅具官某煮海之利國計所資會課歲終以增羨聞非
善於其職者弗能也增秩示賞以勸其餘
喬遵轉忠翊郎楊志寧王俶並轉成忠郎制
勅具官某爾等比從近臣將命于外道途阻脩行役良
苦增秩一等以勞其還
陳誠之除校書郎兼吳王府教授制
勅具官某朕惟圖史舛訛實藉校書之助宗枝蕃衍允
資訓導之方必得通儒乃兼是任以爾性資敦厚問學
淹該桂籍登名嘗先多士石渠列屬洊著能稱其頒申
命之休俾懋居官之效往祗朕訓毋怠爾為
鄭朴除起居郎制
勅具官某左右置史分直螭坳謹言動於一時信是非
于萬世是為清切之選必取端良之才以爾學問淹該
議論宏博郎闈更踐省闥彌綸薰然君子之仁藉甚純
儒之譽宜膺妙柬入簉近班往思載筆之公以盡守官
之義
鄒文轉承信郎制
勅某人間者嚴奉梓宫實國大事爾以舟檝祗命甚虔
濤江之杭如過枕席增秩示賞用酬其勞
夏惇黃瑱南清崔之綱並補承信郎制
勅具官某等漢制死事之孤養於羽林蓋使嗣其禄也
爾以外舅殁於干戈獲霑遺澤肆命以官以示吾優恤
之意爾尚勉之
游李雄換給承信郎制
勅具官某爾妻之祖殁於行陣爾霑遺恩豈常格哉閫
外便宜雖補爾官命易之真亦以見死事之家朕所優
也
葛中立轉承信郎制
勅具官某郵傳在途尤戒嚴密爾嘗祗事遣發有勞其
增厥官以示勸賞
耿椿年補承信郎制
勅某人貤恩外婣朝廷所靳惟死亊之家則得之所以
勸忠也爾之補官蓋用此例可不勉哉
趙公曇補承信郎制
勅某人爾以宗子頃遭淪陷脱身間關志節可尚肆命
以官以為爾勸
段延憲李光輔換給承信郎制
勅具官某等死事之孤義無不錄帥閫承制秩爾以官
申錫贊書俾從真授
杜存補承信郎制
勅具官某爾祗亊掖庭閱歲寖久比因進位之慶肆頒
錄勞之恩命爾以官宜思報稱
牟安禮轉承信郎制
勅具官某朕仰惟太母還宫率土均慶奉迎之始爾預
有勞增秩示恩往承毋怠
崔憲政補修武郎崔憲成補保義郎陳敦劉興
可並補承信郎制
勅具官某爾等咸蘊忠義不忘本朝脱身來歸良用嘉
歎肆命以秩其務欽承
宗子趙師道補承信郎制
勅朕推親親之仁不間疎遠所以厚宗族也以爾幼遭
淪陷脱身自歸年既及冠可以仕矣肆命以官往其欽
哉
張彥補承信郎制
勅具官某爾奉樞筦之檄彊幹有聞肆命以官以為爾
勸益思自懋圖報朕恩
戚可恭換給承信郎制
勅具官某朕錄死亊之裔所以勸忠也爾以猶子嘗預
優恩申錫贊書俾從真授益思自效期稱所蒙
王偁補承信郎制
勅朕駐蹕吳會調度日繁爾伯父冲允首傾家貲以佐
國用嘉其忠義命以賞延申錫贊書益圖報效
左之剛換給承信郎制
勅具官某死事之典念亡錄存爾以其壻嘗霑遺澤之
寵申錫贊書俾從真授益思自勵以稱所蒙
張濟王戩並補承信郎制
勅具官某等艱難之時用命則有賞念功之際死事所
宜優遺澤之加許霑其壻是為異典爾等尚勉之
李遵補承信郎制
勅朕哀亡念存不吝爵賞爾父以身抗賊殞于鋒鏑之
下錄爾以官以為盡忠者之勸尚勉之哉
花辛轉承信郎制
勅具官某頃者羣醜嘯聚弄兵潢池爾屢執堅擒捕自
效肆頒信賞其務欽承
周諒補承信郎制
勅某人朕臨遣輔臣遠修鄰好出疆之始幹敏是資肆命
以官式昭爾寵無忘勸恪用稱恩休
漢兒郝恕劉横並補承信郎制
勅具官某等夙蘊忠義不忘本朝脱身自歸良用嘉歎
肆頒厥秩其務欽承
高靖尹進並補保義郎王浩顧寧並補承信郎
制
勅具官某等比遣近弼案行營屯内申警備之嚴外廣
綏懷之策王靈所及人自革心既效順以歸來豈錫恩
之可後肆命以秩用勸乃忠
郭庭俊補承信郎制
勅某人死事之臣朕所傷愍以爾繼絶俾承其宗肆命
以官宜思自勵
李浹換給承信郎制
勅具官某死事之家朕所優恤爾以其壻嘗預優恩申
錫贊書俾從真授益思自勵以稱所蒙
宗室趙師敏特補承信郎制
勅具官某朕遵列聖之憲厚九族之仁矧當艱難之時
尤優惇敘之典以爾幼遭淪陷脱身來歸養於公宫年
及冠矣爰錫以爵俾服官聮往勵爾忠期稱朕命
王彥雍乞得並補承信郎制
勅具官某爾等淪陷之久忠義不忘脱身來歸有足嘉
者肆命以秩其務欽承
茘𧦬換給從義郎制
勅具官某爾以死事之孤早列勇爵奮身行陣屢立戰
多承制遷官尚稽真授申錫書命以為爾榮
吳仲舒轉從義郎制
勅具官某禮隆宫掖澤被私門爾以近親宜霑寵渥陞
秩二等庸侈國恩
衡門韓進等並授武翼郎郭遇等並授敦武郎
宋訓等並授修武郎畢煥等並授從義郎制
勅爾等入扈禁嚴閱歲滋久臨試便殿挽彊可觀咸命
以官俾之從政益思忠恪以稱恩休
高克明換給秉義郎制
勅具官某頃者閫外以便宜升黜爾於期會以勞獲賞
申錫贊書俾從真授益思自勵期稱恩休
都虞候潘立等換秉義郎制
勅某人等以列營之長易畀右銓雖稽歲勞時乃優典
夫解軍律而服官政釋介冑而從周旋紳笏之間亦足
以為榮矣往服新命毋怠欽承
羅綂轉秉義郎制
勅具官某間者南蠻黠酋聚衆干紀帥閫承命遣兵蕩
除爾預有功宜膺信賞增秩一等往務欽承
吳俊轉秉義郎制
勅具官某間者淮西用兵士氣百倍凱旋第賞亦不踰
時肆疇爾功增秩四等益思自奮以稱所蒙
李謹轉忠訓郎制
勅具官某煮海之利國計之所資也推行無方則害良
法爾以增羨聞於有司亦可謂能稱其職者矣陞秩示
勸尚勉之哉
楊青王琪張皋並轉秉義郎馬進轉忠訓郎制
勅具官某等間者淮上用兵士卒爭奮爾以驍勇斬獲
為多載疇爾功用頒信賞肆增厥秩益勵乃忠
鍾褥牛子正並轉忠訓郎制
勅具官某間者盜發湖湘依險拒敵爾等挺身行陣斬
獲居多其增一官以示信賞
張攸彥轉忠訓郎制
勅具官某禮隆宫掖澤及外家母舅之親宜同其慶陞
秩二等庸侈國恩
楊千轉忠訓郎制
勅具官某頃奉大將之檄獻俘于朝戒慎在塗有勞可
錄增秩一等是為優恩
李焃轉承節郎制
勅具官某朕間遣輔臣出疆修聘爾從是役匽薄良勞
俾增一官以為爾報
樊璉轉忠翊郎樊玘轉承節郎制
勅具官某等增秩之賞聽延其嗣蓋國家之制也爾以
父恩遂膺兹典申錫命書以為爾榮爾其奉公律身圖
難於其易則汝責塞矣
羅無咎轉承節郎制
勅具官某間者羣醜嘯聚官兵捕除爾以有勞應推信
賞肆命增秩往其欽承
趙續轉承節郎制
勅具官某爾以藝勇入衛周廬頃因霈恩例霑優賞其
增厥秩用勸爾忠
特奏名宗室趙伯浩趙彥堪趙善淵保義郎趙
續之等並授承節郎制
勅具官某等朕循三歲之制臨軒策士諏以當世之務
雖吾同姓之親亦必試以言而後官之示至公也爾等
接武逢掖誦語于廷文采粲然有足嘉者縻爾以爵尚
克勉之
林通林覺祥並轉承節郎制
勅具官某等間者海道防秋廣集戰艦爾以材勇應募
有勞其增一官以為爾勸
劉琦孫榮並轉承節郎制
勅具官某士有舊忠異域帥衆來歸雖其部曲之卑亦
忘艱險之苦嘉爾志節用錫恩榮歸命以官毋忘報稱
隂皋轉承節郎制
勅具官某頃者坤維帥閫遣兵入衛爾護送在道匽薄
良勤肆增厥官尚圖報稱
常得賢換給忠翊郎制
勅具官某間者關陜用武幕府第功爾預有勞嘗霑信
賞易以真命益務欽承
劉迪轉忠翊郎制
勅具官某爾等入衛行闕歲月滋久進秩一等式旌其
勤
都虞候劉德換忠翊郎制
勅具官某爾以列營之候謹於虞度服職滋久有嘉忠
勤爰因大賚之恩俾易右銓之列益圖報效以稱所蒙
閻立換秉義郎李順換忠翊郎制
勅具官某等出入禁衛亦既有年疇其夙夜之勤俾正
右銓之列往復官政尚勉之哉
吕言贈忠翊郎制
勅具官某江西羣醜弄兵爾以王事遇諸塗而殁贈官
二等并錄其孤死而有知尚歆吾寵
趙善蠲轉忠翊郎制
勅具官某爾以宗支頃遭淪陷偽邦不辱志尚可嘉脱
身來歸宜示褒勸增秩一等益勵爾忠
朱洵轉修武郎制
勅具官某間者盜發武岡擾吾赤子爾親戎行預有勞
效宜增厥秩以示優恩
臧琳轉修武郎制
勅具官某山陽為郡據兩淮要害之地往時主將嬰城
自守汝在其中有足嘉者增秩二等庸示不忘
王貞換給修武郎制
勅具官某間者宿兵陜西師出屢勝爾於行陣嘗立戰
功而帥閫以便宜補官猶稽真授兹從易畀以為爾榮
劉千降修武郎制
勅具官某國家置司市馬厥費不貲爾部送在途斃者
過半奪官一等姑示薄懲
魏葵轉保義郎吳忠轉承信郎彭孚轉修武郎
制
勅具官某等比遣膚使通問軍前爾等嘗從其役與有
馳驅之勞肆增厥官以為爾寵
霍青換給修武郎制
勅具官某頃者關陜用兵膚公屢奏爾於行陣斬獲為
多命秩之褒尚稽真授兹用易畀其克欽承
高遇孫成竝轉修武郎制
勅具官某等間者敵人來侵王師禦侮爾居行陣斬馘
執俘錄爾之多增秩二等往服朕命益勵乃忠
張令衍轉敦武郎制
勅具官某間者淮壖有備廟算是資爾祗事機庭厥勞
可錄增秩示勸益勵乃勤
尚惟寅轉敦武郎制
勅具官某間者嚴奉慈寧典冊以爾乃弟祗事有勞預
增秩之賞援例自言請貤恩于汝往服申命圖報毋忘
祁慤押川陜馬特轉敦武郎制
勅具官某爾隸役閫外積有戰功駔駿西來復勤調護
有功則賞朕何靳焉併頒贊書以為爾勸
張德純換給敦武郎制
勅具官某頃者關陜用兵第功行賞爾於行陣預有勞
能屢被優恩尚稽真授兹用易畀其務欽承
趙永轉敦武郎制
勅具官某間者汝隂之戰士氣百倍爾於行陣斬獲居
多幕府策功躐陞朝秩申錫書命式勸爾忠
王喜轉保義郎制
勅具官某爾頃由蜀道入扈禁嚴匽薄良勤宜有褒賞
進官一等其務欽承
韋珏補保義郎制
勅具官某朕惟母后言還普天同慶爾以近親之懿實
從六騩之行宜有異恩以昭寵渥肆命爾秩往務欽承
李璋轉保義郎制
勅具官某間者盜發嶺南良民驚擾爾乃仗義首奮自
備裹糧殄滅為期功狀甚著增秩二等式勸爾忠
宋睍轉保義郎制
勅具官某間者奉上慈寧冊寶爾以祗事有勞久而未
錄肆增爾秩以示朕恩
王靖轉保義郎制
勅具官某爾頃奉大將之檄獻俘于朝護視良勤不可
無賞增秩示勸為爾之榮
衛康祖轉保義郎制
勅具官某朕惟典司内省帥屬惟勤故於涖官之初肆
增禄秩之渥載稽令典聽以賞延以爾恭慎恪勤於禮
無越雖緣父寵時乃國恩其思修已之方以圖報上之
效
皇后宅門客竇安國轉保義郎制
勅具官某禮隆宫掖澤被家庭匪朕爾私事存彝典增
秩二等庸示異恩
高俊補保義郎制
勅具官某爾激於忠義脱身來歸肆命以官以為爾勸
宜思自效無怠乃心
張全轉保義郎制
勅具官某爾頃遭淪陷脱身來歸節義足嘉可無褒勸
增秩一等以勵爾忠
趙横補秉義郎郭進劉義補保義郎制
勅具官某爾等夙蘊忠義不忘本朝偶隔封陲而致淪
陷脱身歸正良用歎嘉肆命以官以為爾寵
劉鼎換給保義郎制
勅具官某間者關陜用兵士卒爭奮第功帥閫爾亦與
焉易命以真兹足榮矣以忠為報尚其勉之
孟德轉武翼郎程進轉保義郎制
勅具官某羣醜嘯聚擾吾良民爾於戎行立功自奮肆
頒信賞庸爾寵嘉
宫受轉武義郎制
勅具官某間者盜發武崗蜂屯境上爾綂率士伍斬獲
為多其增一官以示信賞
紀道轉武翼郎制
勅具官某頃者羣醜弄兵擾吾赤子爾職在巡警斬獲
有功是宜褒嘉以昭信賞
江邈除權吏部侍郎制
勅朕懲流品之無別莫甚於斯時思銓綜之得人尤艱於
右選蓋軍功補授歲月或汗漫而難稽而川陜便宜換
給猶紛紜而未已維時卿貳必取耆髦具官某氣節剛
方操修純固學造古人之奥文稱作者之工擢副臺端
適專言責大勇奮鷹鸇之擊精忠存金石之堅是用參
贊文昌疏陞小宰爾其考核官簿檢柅吏姦使士無滯
留之嗟則爾有清通之譽尚勉之哉
周三畏除刑部侍郎兼詳定一司勅令制
勅秋官之貳參掌邦憲議獄行法必務平允蓋毫釐之
差能致千里之謬向隅之泣感傷滿堂之和膺是選者
固亦難矣具官某靈臺清明璞玉渾厚自棘寺之屬至
于列卿求情必以哀矜持議初無撓曲閱歲滋久全活
甚衆豈非所謂確乎能其事者歟朕善因任之圖肆命
爾為小司寇汝其夙夜究心輔以忠恕庶幾知朕所以
用汝者不專在於惠文之書也可不勉哉
垂拱殿成李椿年轉左朝散大夫張叔獻轉右
朝散郎制
勅具官某等朕申講會朝之儀聿新廣殿之制凡兹營
繕允賴勤勞以爾風力敏彊政事詳練不愆于素迄用
有成雖州縣各程其能而約束豈無所稟載嘉乃績用
增爾官往服恩休毋忘懋勉
朱恭轉武德大夫蔡安道轉額外主事馮忠轉
保義郎制
勅具官某等間者詔獄雜治惟公而爾以刀筆從事其
間夙夜究心頗見平允進官一等用答爾勤
李孝恭轉左朝散大夫向季仲轉右朝奉郎李
用轉武顯郎制
勅具官某等朕𣙜山海之利以佐邦用養兵裕民法詳
令具爾等究心夙夜推行有方宜商賈之阜通致貨財
之流衍肆頒賞秩式旌爾勞
紅霞帔鄭念八侯九娘轉尚字劉一娘轉司字
制
勅具官某氏等朕妙選良家入充婦職適正中宫之位
交修縟典之儀迄用有成實多資助以爾内肩誠信外
盡恪勤夙夜在公禮無違者躐陞爾秩庸示朕恩往務
欽承毋忘懋勉
典記邢念二轉司字制
勅具官某氏爵賞之設授受以公維時婦官亦由序進
爾秉則柔順祗事恪勤分職宫闈閱歲滋久宜陞厥秩
式示渙恩
掌闈劉宜添轉典字制
勅具官某氏朕衆建婦官以修内治選用良族敘進惟
公以爾職典宫闈備殫勤恪宜升品秩式示渙恩
紅霞帔馮十一張真奴陳翠奴劉十娘王惜奴
等竝轉典字紅霞帔鮑倬兒紫霞帔王受奴並
轉掌字制
勅具官某氏等若稽舊典肇正中闈婦職交修禮無違
者以爾小心抑畏夙夜惟勤贊助居多宜頒渙渥用晉
厥秩往懋爾為
紅霞帔王八兒轉掌字制
勅具官某氏(上詞同)以爾祗事掖庭備勤夙夜宜升品秩
式示渙恩
