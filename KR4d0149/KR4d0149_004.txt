東忩集卷四宋張擴撰
七言律詩
次韻徐端明師川清明見訪小集
撩人春色浩無邊多病清羸挽不前書舍忽陪金殿客
花時猶記漢宫烟翰林劇飲賦千首焦遂高談驚四筵
更著新聲定場屋元輕白俗浪争先
次韻子公舍人姪紙閤用荆公韻二首
清修是藥别無方紙閤新糊暫著床定自中扄元潔白
直教平地亦清涼布裘衲被總相稱暮雪曉風渾不妨
似要經營淡生活忽驚鋒穎露錐嚢
老楮聲名浹四方帡幪隠陋到藜床境空生白道所集
氣煖如熏德未涼眼底咄嗟貧亦辦世間滛巧行終妨
只愁費盡螭頭藁却向危時但括嚢
再和戲子公
棋局畫行新觸手帳文龜殼淨圍床閤材近取復何好
法意防貪未可涼自此鉛華須痛遣疑於縞素或相妨
夜闌天女來求法君看如何是革嚢
背人阿堵未中方紙閤文書不礙床正似複褌羞北阮
絶勝斗酒換西涼來詩肯辦十分賞去轍猶關一水妨
對面更看枯淡在應無兒輩紫羅嚢
子公復和亦次韻
我慚問舍未知方君亦依然卧上床有紙遮風良不惡
無人炙手自生涼應憐佛屋鐘魚近(公寓居西林寺)不自官居
屏障妨相去九齡今幾代風流未減笏為囊
昨日規摹屋一方今晨詩卷已填床安知事似蝟毛起
自覺心如水月涼故紙有緣殊未了紅塵無路略相妨
客來煖熱浪自喜斷却來章真智囊
聞伯㝢被召
朝廷下詔費搜尋夢想人豪置赤心讜論故應遺藁在
片言可却四裔侵不應巖野調羹手猶作田廬抱膝吟
自古忠臣由孝子海隅傾耳聽車音
送李去病駕部成都府路轉運判官
昔年鴈塔看先登我亦行間託姓名半世紛紜驚似夢
一官潦倒信平生含香暫借郎闈寵仗節俄分晝錦榮
見說餽糧如火急揚鞭馬上試經營
送楊元老屯田潼川等路轉運判官
醬瓿遺文過五經有孫千載振彫零曾聞淡墨魁春榜
會看中臺應列星日下忽頒天語好眼中先著蜀山青
歸塗更挾兩詩客䑛筆磨鉛那得停(客謂西川小漕李去病懷安使君羅)
(大全也)
景蕃暫如無錫不暇相尋於雲間詩來問訊甚
殷勤會予續至江上遂及邂逅走筆奉呈
故人行李劇匆匆猶向重湖遣信通七字論懷如對面
片帆先我渡垂虹家田收秫連雲外野蟹供螯入手中
猶及訪君江上去夜忩燈火耿秋風
别後一日予獨遊惠山寺酌泉烹茶而去時景
蕃補葺舊隠將自德興奉親而歸以詩追寄之
缾罌絡繹送醍醐總是僧家飲啜餘向上誰高康谷品
流傳恐誤古人書暫來刮眼驚尤物深羨誅茅葺舊居
却恐文饒漸多事他年乘傳定何如
寄顧景蕃
别時猶記鼻辛酸升合妨人未得還衲被生春經歲換
羽書奔電痛時艱聞君尚富珠千斛許我時窺豹一斑
莫厭僑居坐窮僻絶勝戎馬閙鄕關(景蕃屢寄近詩)
顧景蕃以詩乞西漢書於子公子公以奏議唐
鑑遺之戲次其韻
腹中圖史自紛綸況有新文似過秦猶訪汲書真好事
謬憐野鶩定癡人補亡疑是君過計就讀未妨吾卜鄰
他日兩家俱外府斷編遺簡得終身
次韻顧子美陪方仲兄遊允仲花園後篇簡允
仲
君看樹頭桃李開化工渾在百花栽日遲未覺堂堂去
路穏何妨得得來定是撥忙聊慰眼仍須痛飲莫論杯
明朝風雨便狼藉孤負客愁腸九回
怪底主人襟抱開小園千本定深栽不須羯鼓催花發
却要提壺喚酒來可但撥忙聊慰眼會應痛飲莫論杯
詩人有戒君知否漸老逢春能幾回
過澱山湖
昨日過湖風打頭葦蒲深處泊官舟近人烏鳥語聲碎
瀕海風烟日夜浮午飯腥鹹半鮭菜客床顛倒一皮裘
平生浪說在家好晚向波濤未肯休
次韻汝隂姜丞見示
場屋聲名二十年老猶學易誦韋編作官聊復下簿尉
得酒或時中聖賢每愧青衫同拜起間從廣坐得周旋
來詩強欲相推挽短綆無堪浪汲泉
留别汪彦章符寳
蚤歲相親翰墨場不堪遲暮屢參商無錢可辦一日醉
有目漫同千里光聞道新詩多格律曾從尊酒細斟量
江南舊隠隣雞犬何日青燈更對床
聽宣麻
十年中國暗征塵終挽天河淨楚氛謾說星辰猶孛彗
不妨豪傑會風雲江頭露布傳俘馘殿下絲綸看策勲
從此削平真細事只憂無地錄將軍
得海陵掾吕居仁書
故人温飽竟何如忽寄郵筒滿紙書頗愧中年猶吏隠
相望千里未情疎官曹清簡庭無訟淮海豐穰食有魚
見說參禪新了了幾時為我痛爬梳
聞余元隆被命白衣校正逸書
余郎風姿舊臞儒酒錢不足詩有餘江湖垂老漫居士
館殿忽詔行秘書從來摸索識沈謝安用科舉輕嚴徐
須君更平脱鞾氣步穏即到承明廬
招王大初教授飯
聞名早愧昧平生遲暮相看眼更明滿室氛埃不關意
百年文字要尋盟關河晚闕平安報風露日催搖落聲
樽酒從予會傾倒莫同兒輩但平平
暮春舟中懷顧景蕃諸友會心堂折花幾至紛
紜因以問之
流光急急卷春歸寬我都無十日期短楫輕舟餘客夢
斜風横雨半花時坐懷同社二三子賸有一番酬唱詩
誰向海棠花下去不妨重看挽殘枝
曹南官舍懷諸兄弟
舍南舍北百花春不奈揚雄四壁貧與世周旋寧作我
罷官休去亦由人有家那辦錄傖鬼無用猶堪託社神
凖擬他年風雨夜論詩酌酒話酸辛
次韻晁待制喜富季申遷校書
鄭公勲閥似汾陽人物君看同舍郎坐廢衣冠誰論薦
中興文字亦生光未妨俗子輕薰沐元得詩翁妙主張
聞說平戎遺策在何時目擊陣堂堂
華亭秋日
隂雲薄薄漏秋輝曉露含光濕翠微旁舍擊牛嘗社酒
荒城搗練給征衣淨如掃跡蚊無幾多不論錢蟹正肥
定是水鄉差可樂不應潦倒未成歸
吳江舟中
數峯雨後蔚藍青一水秋來鏡面平大舶魚鹽通遠近
居人菱芡足經營雲頭闕月為誰好蘋末涼風時自生
老矣宦游無少味欲尋張翰問蓴羹
書鴈蕩山靈巖寺壁
畫裡兒時見一斑朅來老病倦躋攀諸峯拔地上雲雨
萬壑出泉鳴佩環圖牒未聞從古有鬼神定自破天慳
道人笑我殺風景不辦淹留半日閒
次韻徐師川謝送温柑
剥啄誰人晝欵扉開緘詞翰見精微不應更覓二王帖
但要親傳六祖衣陋我分柑慳百顆煩君託意贈當歸
吏曹政急簿書縛忽奉新詩得觧圍
次韻吕居仁主簿過韓存中侍郎所居
文章典雅似班固人物風流如謝安老去謾餘公論在
退休渾覺壯心闌松忩有月和書照雲屋無氊禦客寒
冷淡且尋詩作活要看雷電敕僊官
和李元叔正字書懷崇字韻奉還所借詩卷
杜陵句法今誰到君自門墻數仞崇未許前人得高處
間於五字見新功淹留書館殘燈火孤負淮山舊桂叢
眼看封侯談笑覓絶勝潦倒坐詩窮
歸來軒二首
當年鞍馬踐文場客舍虀鹽話故鄉不謂休休歸亦早
未應栩栩夢猶狂輞川花木歲時好蓮社交遊氣味長
便合從君就閒去藜羹麥飯自充腸
不愛虚名式擅場却收餘燄入寒鄉於魚得計絶人事
翻手為雲小子狂閱世已除三宿戀論詩兼倍百家長
西風舉扇誰多事君自無塵點肺腸
次韻括蒼太守黃侍御種竹
先生鐵面石為肝不著繁華眼底看近學仙翁誇種玉
未多楚客觧紉蘭穿忩月影蛟蛇亂掠枕秋聲風雨寒
誰信孤根會埋沒賦詩新有老方干
世上風花暫鬪妍轉頭誰作一錢看此君抱節真如玉
有客同心臭似蘭密葉自憐秋日薄孫枝已挾曉霜寒
蔓柔草惡宜誅屏恐向班行犯比干
送喻廸孺郎中知遂寧府
平時場屋漫聲名晩下瞿唐信此生萬里不應頻去國
一麾聊復為專城送春杯酒侵行色上峽家山慰客情
坐遣官曹頓牢落說詩誰復似匡衡
次韻昌時寺丞姪避暑
眼看平地欲流金暫借僧園數畝隂束帶市朝誰刺促
閉門松檜自幽深客來棋局時招隠飯罷茶甌快洗心
便静乞閒吾有味墻東詩老許同襟
紹興已未七月六日被旨禱雨風水洞七日清
晨詣祠下是晚大雨通夕留宿慈嚴寺中八日
始還城
晚謁叢祠意已通妙香來自禁城中老龍聊辦一泓費
闔境自歌終歲功暑溽不應留枕簟秋聲忽已到梧桐
明朝上馬五十里更乞靈君吹面風
次韻程伯寓司業見寄道舊
雞黍新盟竟未尋杯盤舊話更關心時危閒喜尺書到
老去惟憂多病侵閭巷小兒俱富貴山林處士獨呻吟
君今雅意在流水誰是子期知此音
嘲鵲
抵玉誰家觧汝嗔定應饒舌誑癡人平生作室自拘忌
晩歲填河良苦辛風急未妨翎翮健日長無奈語音頻
君看屋上烏元好何用開門延竇申
悼余彦敷府判
圭璧温然席上珍廣朝通籍照簪紳論文巳許詩無敵
試吏還驚筆有神少日功名聊措意暮年州縣漫勞人
武林舊話終成夢旅櫬空歸淚滿巾(彦敷嘗愛錢塘湖山之勝竟長往於)
(彼)
悼叔玠兄
獨抱荆珍價莫酬眼看閭巷覓封侯時開黃卷都忘老
晩著青衫已倦遊不說向空書咄咄但聞作記戒休休
故應手澤未埋沒合付六丁雷電收
悼余元夫朝請
廣席談經舊長雄豁然襟韻古人風弓刀晚試百僚底
部曲默馴三尺中幕府未聞收劇孟佳城俄已愴滕公
不堪離亂死英傑所在紛紜真發蒙
悼子平姪
白帢曾從細柳君欲提尺箠淨烟塵聲名便自當敵國
露布復誰推傔人夜半憂時長抱膝生平急義幾傾囷
追傷萬事蓋棺了木笏青衫負此身
次韻秦秘監山中觀梅二首
天上新驂寳輅回看花仍趁雪英開折歸忍負金蕉葉
笑插誰臨玉鏡臺女堞未須翻角調錦囊先喜助詩材
少蓬自是調羹手葉底應尋舊雨來
莫遣寒林一片飛要看縞練粲僊衣故煩詩伯來傳令
為勒風師少霽威水部五言誰舉似孤山一徑久湮微
總輸桃杏快塗抹占定春光不放歸
次韻春雪
春雪欺人轉更豪力如彊弩射吳潮郢人有恨翻新曲
蜀客無襦憶舊謠戸外莫誇盈尺好沙頭已作淺痕消
詩成忍凍話年少愁殺衰翁不自聊
送賀子忱吏部福建漕
矯矯中年勇退身尋盟省戸定緣貧風流未用老三徑
談笑猶堪漕七閩丹荔壓枝收白曬乳芽登焙薦青春
不應例作粗官看下語須防筆有神
送許子禮吏部湖南漕
家傳康濟妙才猷祗合懷鉛近冕旒漫有姓名連省戸
不妨旌節案南州兵儲自古難為策民瘼於今豈待求
小試書生肥國手未多地上見錢流
欲出京寄稚子
去時短袖怯風寒春以為期秋未還苦語經年渾不記
窮愁到處漫相關路從驛底一雙堠家在江南第一山
人事不應頻錯迕速尋樽酒為開顔
寄題虎丘宜上人枝巢軒詩
久聞戒淨若冰淵壞衲團蒲不記年身外一枝聊爾耳
眼中三界自超然可藏妙喜化城國何異壺公謫處天
相見繞床獅子座未妨居士病談禪
寄題黟縣舒先生十柳軒詩二首
當年宫殿記風流濯濯青春破客愁晩覺世間全少味
自從柳下覓歸休嵇康嗜鍜太多事陶令醉眠終自由
想見夕陽風輭處亂蟬無數咽新秋
十柳五柳復何為今人古人心要知百年實錄先生傳
五字格言彭澤詩近聞收秫頗狼藉誰與結社相娛嬉
我亦江湖漫浪者尚堪束帶向羣兒
次韻朱新仲學士元日會飲館中同舍家
華堂小集夀佳辰好雪縈風上舞茵珠琲相酬元富貴
綺羅不設自清真近從朱墨生官府便覺方壺隔世塵
縱許一斑窺妙句亦應寡和愧陽春
寄李天祚屯田
巷北巷南車殷靁憐渠襟抱向誰開苦無好夢絶江去
合有短書逢鴈回省戸淹留驚白髮朝廷緩急要真材
他年炙手會不免早賦柴桑歸去來
春深遣興
深院小亭花藥香春來無處避風光畦蔬自種兩席許
溪水忽高三尺彊冷淡不妨詩作活狂歌時以酒為鄉
故人南北今誰在紙尾寒暄未可忘
次韻譚少卿勝仲懷歸
底用封侯老據鞍如君家世自儒冠初無嫵媚追時好
但有孤高到歲寒夢入向來招隠處詩成有味付誰看
援毫欲和愧遲澁八節推舟窘上灘
寄大年耆年二姪
漫天白雨欲催詩恰似連床細柳時(細柳軒名)近悔論文多
敗績不關避謗要尋醫才如伯仲世無敵學有本原人
未知例著布袍隨舉子滿聽危論上丹墀
文之雪霰落硯詩戱用其韻
玄璧無塵中作泓偏宜淨几集飛霙柳花可染巳無跡
鵠羽不黔如幻成小試桑根猶耿介結為冰面更晶明
癡兒呵凍為渠賦費盡壺中墨客卿
樓西樞出撫關陜鄭亨仲以秘監充參謀館中
咸分韻為餞得綸字
關河宣慰尚儒臣賓客仍收席上珍便有威名如敵國
更分籌畫累同人連城簪笏官寮舊夾道壺簞詔墨新
歸日毛錐應好在却從丹禁演絲綸
謁廣濟軍向工曹仲吉
水曹筆力若新硎冷屋無人詩自鳴取别未容長草草
相看豈合但平平百年王謝見人物少日機雲真弟兄
且向陶丘問消息他時湖海莫寒盟
留别梅和勝侍郎
平日寄聲天一方那知歲晩屢登堂百年已負幾罇酒
一夜各添新鬢霜塵裏著身空歲月筆間應俗漫文章
門庭未覺千里遠會有書來細作行
次韻張無隅送烏髭方與人并寄以詩
肘後仙方舊著名知君學道得長生燒丹自秘砂銀訣
染白聊分草木英兩鬢尚須并檢校二毛應覺頓神明
他年莫向玄齡問李緯猶堪老作卿
送彦材姪還鄉
朔風吹雪冷侵衣過我山城歲暮時每歎吏曹長縮手
會從樽酒得伸眉笑談亹亹未更僕行李匆匆還語離
莫厭吾家窮事業囊中好在幾毛錐
簷冰
歴歴排簷定琢成小庵睡起眼初明葯翁收乳得鵝管
天女墜釵懸水晶脱手不供時把玩怯風終作淚縱横
老頑不辦劉义句聽盡寒階斷續聲
筍
披籜游龍破地皮浪將頭角長孫枝渾疑鐵騎旌戈曉
如趁玉班宫殿時羊酪蓴羹真謾語河魨荻筍彊相宜
無人會得叢林趣盡屬此君惟我知
再次筍韻
羽獵誰尋狐貉皮空林失箭已千枝遥聆春晚斧斤響
不到歲寒霜雪時喜有齋熏延上座愧無椽管付師宜
平生漫作漢宫妾十指許長君未知
次韻子温偶書
門外溪光倒碧山憐君終不厭身閒直須掃跡利名裏
却要策勲文字間洗耳時傾高士論轉喉莫犯貴人顔
百年總是一抔土且乞餘生隠市關
晝寢
翠簟輕紈腹果然午風吹夢入湖邊竹奴不語專新寵
水厄無功罷宿烟却要降魔時讀易未須盤膝彊磨甎
誰人妙觧老韶訣心印傳來不記年
