東窗集卷七宋張擴撰
制二
常州武進縣嘉山善利廟龍封二字侯制
勅朕惟龍神變化不測潛躍以時出雲山川施澤萬物
功利既溥爵秩宜頒今嘉山之祠靈狀顯著用寵加于
命綍以進列于通侯祗服朕恩永綏爾祀
筠州利貺廟神封忠顯靈應侯制
勅惟爾神生藴忠義捍蔽一方殁而不忘斯民永賴屬
時艱棘草竊縱横潛却妖氛具有影響申頒顯號以表
威靈益侈朕思式昌爾祀
卭州真濟廟神封昭應侯制
勅旱乾水溢非人力之能為祈禳禱祠或神休之可格
惟神宅于幽闇奔走一方雨暘不愆年穀屢稔覽有司
之奏牘嘉顯應之不誣用錫侯封以昭靈貺
淑國夫人李氏陞添四字封柔和恭順制
勅朕肇正長秋之位化基二南肆推内職之勤慶均諸
婦具官某氏早以柔惠入預選掄久備掖庭之聯每殫
夙夜之助逮維莘之作合尤庀事以宣勞申錫贊書式
昭異數增賁令名之寵庸厚小君之榮往務欽承益圖
報稱
南昌郡夫人李氏轉國夫人制
勅宫闈内嚴惟恪恭則行彌顯國典有序惟褒進則名
益隆肆頒命綍之華以勸掖庭之舊具官某氏柔嘉秉
質温惠持身早殫夙夜之勤備閱歲時之久可無異數
以寵其勞錫號小君已渙笄珈之飾易封大國益新湯
沐之恩朕命惟休永綏爾祉
宫正吴氏封郡夫人制
勅朕誕揚寶册登建長秋凡一時容典之華實衆婦忠
勤之助具官某氏早以淑質選自良家擢居尹正之聯
夙著恪恭之譽屬椒房之儷極帥内職以宣勞申錫贊
書式昭異數其陟小君之秩仍疏名郡之封往服恩榮
毋忘欽慎
楊愿除起居舍人制
勅具官某柱史載筆君舉必書豈獨記一時言動之詳
盖將示萬世是非之實膺是選者亶惟其人以爾問學
淵源詞章敏妙上庠校藝每冠羣英潛府服勤嘗從初
載望聳烏臺之勁特譽高薇省之彌綸爰錫贊書蔽自
朕志其入侍丹墀之近以進參西掖之華益懋猷為嗣
有褒陟
程敦厚除起居舍人制
勅具官某(上詞同)以爾天資高明詞采英發瀛洲學士
獵四庫之菁華南宫舍人妙一時之章奏宜膺遴柬入
簉近班往思載筆之公以盡守官之義
孟思恭轉閤門宣贊舍人制
勅具官某上閤䆳嚴為之屬者得以職事周旋殿中其
選高矣以爾聯姻肺腑祗事王庭雅善朝儀見稱詳練
就陞賓贊之職用頒申命之榮益務恪勤以圖報稱
吳盖吳世昌王衍之潘邵張說並轉閤門宣贊
舍人制
勅具官某等禮隆宫掖澤被私門爾以近親宜膺寵渥
擢陞賓贊之列用侈一時之恩
陳靖轉閤門宣贊舍人制
勅具官某贊義上閤實號華資非有殊勞豈以輕授爾
祗事殿陛屢閱歲時夙夜在公見稱詳練就陞厥次用
旌爾勤
韋彦章補忠翊郎閤門祗候制
勅具官某朕躬天下之養格東朝之歡凡爾近親悉加
異數以爾早奉嚴訓抑畏小心曾從艱難有嘉忠恪其
躐右銓之秩贊予上閤之儀往服恩榮毋忘祗慎
趙碩除閤門祗候制
勅具官某上閤祗亊之聯實右銓之華選也爾父頃任
軍諮以死勤亊是用嘉爾忠藎貤恩後人
成德軍節度使開府儀同三司充萬夀觀使
高世則母楊氏贈秦國夫人制
勅朕修好殊鄰丕隆孝治施澤四海誕揚宏休睠時在
服之臣咸茂顯親之典具官故母某氏持身淑慎睦族慈
祥来嬪戚畹之英早著閨門之譽宜爾有子為時名臣
屬頒大賚之恩式厚追榮之寵易封大國增賁重泉
故妻魏氏贈楚國夫人制
勅朕修好殊鄰丕隆孝治誕敷惠澤施及臣工恩迨閨
門之私禮無存歿之間具官故妻某氏靜專禀質柔惠
宜家行克配於吉人夀卒乖於偕老屬玆大賚宜舉愍
章載荒大國之封益煥小君之寵營魂未泯尙克歆承
妻周氏封鄆國夫人制
勅朕外敦鄰盟内隆孝治誕敷惠澤式侈宏休維時將
相之聯咸燕室家之喜具官某妻某氏令柔秉則婉孌
凝姿有嘉内助之賢宜茂疏榮之寵載荒名壤易命惟
新尚克欽承毋忘警戒
左朝請大夫試尚書吏部侍郎魏良臣父樞右
奉議郎致仕制
勅朕丕隆孝治潭澤萬方惟時侍從之臣咸舉顯親之
典具官父某植德忠厚秉心清彝譽高月旦之評效見
義方之訓有子在列為時名卿用增文秩之華以厚私
庭之寵往祗朕命益介夀祺
徽猷閣學士右中奉大夫致仕向子諲父宗明
贈耀州觀察使制
勅朕孝以寧親格歡心於四海仁而錫類敷惠澤於多
方矧乃甘泉之聯可稽禰廟之報具官故父某操履修
潔吏能敏彊蔚然肺腑之英籍甚憲臺之譽宜有令子
為時名卿屬兹慶賚之行載厚蜜章之寵觀風重寄品
秩惟崇尚幾營魂亦克歆享
資政殿學士左太中大夫提舉臨安府洞霄宫
韓肖胄故母文氏贈雍國夫人制
勅朕外敦鄰盟内隆孝治誕敷惠澤以侈鴻休眷予舊
弼之聯必茂顯親之典具官故母某氏柔嘉秉則慈順
宜家行已配於善人夀卒乖於偕老有子則貴為時輔
臣厥報甚豐疏恩彌渥其易封於大國以增賁於重泉
繼母文氏封越國夫人制
勅具官繼母某氏宅心柔順睦族慈祥胄出相門行配
君子遂流光於子舍嘗參秉於事樞適兹大賚之行益
厚顯揚之寵其易封於越壤用增賁於小君申命甚榮
欽承毋怠
張滙進直徽猷閣張叔獻進直敷文閣吕用中
王鈇竝除直秘閣制
勅具官某等朕念裕陵克備送終之禮近瞻東越爰興
卜宅之工庀衆聚材旁資諸郡提綱挈領在得其人爾
等咸以才猷各將使指緩急中節民靡告勞劇易隨宜
事無愆素嘉其協濟之效宜從第賞之科或内閣陞華
或中秘寓直是為高選益勵爾忠
解元除侍衛親軍馬軍都虞候制
勅朕親董六師壯中國安彊之勢遴擇宿將任列營統
御之權寵陞扈衛之聯增重爪牙之寄具官某天資忠
恪武略沉雄以勇得名可當八面之敵先登取勝屢舉
萬全之功昨嚴淮上之屯久賴師中之律慮無遺算坐
折遐衝載疇乃勞申錫爾祉其超遷於軍候式示寵於
邊防服我恩榮毋忘報稱
資政殿大學士左正議大夫提舉臨安府洞霄
宫張守祖杲贈少保制
勅朕修好殊隣丕隆孝治施恩四海誕播宏休眷予政
路之舊人宜厚愍章于乃祖具官故祖某早延世賞克紹
家聲備淝上之典刑為江南之望族流光甚遠再世而
昌申頒錫類之仁以侈漏泉之澤位陞亞保增賁重泉
祖母侯氏贈榮國夫人制
勅朕修好殊鄰丕隆孝治施恩四海誕播宏休眷予政
路之舊人宜厚愍章于王母具官故祖母某氏志能自
守仁實可稱早推内助之賢茂衍方来之慶有孫甚顯
參國之幾爰推錫類之仁庸後漏泉之澤疏封列國式
賁下泉
父彦直贈太保制
勅配天其澤式恢至治之休自仁率親宜厚嚴君之報
載頒禭典以渙湛恩具官故父某孝行有聞義方甚飭
庭列芝蘭之秀里標椿桂之芳有子象賢再參大政兹
因霈渥申錫蜜章位列三公式光幽壤
母王氏贈豫國夫人制
勅具官故母某氏閨門肅整經訓該通茂追絳帳之遺
蹤榮享板輿之安養慶鍾子舍位列輔臣兹因慶賚之
行載舉褒揚之典易封大國增賁幽扄
妻姚氏封安定郡夫人制
勅朕丕隆孝治施澤臣工眷予舊弼之良亦燕私門之
喜具官妻某氏靜專秉質柔惠宜家早推華宗克配君
子警戒盡相成之義顯榮得偕老之休兹因大賚之行
載厚小君之寵易封大郡用侈殊恩
觀文殿大學士左太中大夫知福州軍州亊葉
夢得故祖羲叟追封福國公制
勅朕親仁善隣以圖保大之計教民興孝以恢至治之
休爰推錫類之仁溥及在廷之士眷予舊弼義重顯親
申錫愍章用光祖廟具官故祖某謙而不伐厚以有容
實浮于名却形光之外鎮位弗充德卒身老于郎潛有
孫甚賢維國之幹屬兹大賚宜被湛恩用荒長樂之封
益侈幽扄之寵
祖母劉氏贈韓國夫人制
勅具官故祖母某氏存心温厚秉則中和積恭儉以肥
家體慈祥而合族流澤甚遠再世而昌有孫甚賢維國
之幹屬兹大賚宜被湛恩其更湯沐之封莫如韓土之
樂營魂未泯茂渥其承
祖母謝氏贈周國夫人制
勅具官故祖母某氏早自令族来嬪高門至誠共蘋藻
之羞懿行著室家之美流澤甚遠再世而昌有孫甚賢
為時碩輔屬兹慶賚宜被恩榮其更大國之封以侈小
君之寵營魂未泯尚克歆承
故父助贈太傅制
勅朕善隣以為寶既載戢于干戈興孝以導民用覃施
于雨露眷時舊弼義重顯親申錫愍章式光禰廟具官
故父某躬載盛績世稱善人有社有民屢布中和之政
惟忠惟孝卒昌遠大之圖繄予名臣乃爾令子推本教
忠之訓用彰告第之恩陞公輔一品之崇厚賢者九原
之寵營魂未泯尚克歆承
故母鼂氏贈鎮國夫人制
勅朕外敦隣盟内隆孝治爰敷惠澤誕播宏休眷予舊弼
之聯可後顯親之典具官故母某氏簪纓甲族勲舊名
家温恭之德配于哲人善慶所終及于令子屬兹霈渥
宜厚恩榮用更大國之封益茂小君之寵庶幾冥漠尚
克歆承
韋太后曾祖舜臣追封廣王制
勅朕惟上天垂休爰錫一人之慶東朝回馭式均四海
之歡誕布湛恩以昭景貺推本外家之澤宜旌重祖之
封具位故曾祖某秉德不回持躬甚厚安時處順雖名
位之莫彰積善流光致曾孫之丕顯恭惟太母誕育眇
躬方申東朝就養之誠盍厚曾門加贈之典載荒大國
益慰營魂
曾祖母段氏贈秦國夫人制
勅丕隆孝治既承長樂之顔惇叙外婣宜厚曾門之寵
具位故曾祖母某氏温恭秉德勤儉宜家鑒箴圖之戒
以自防共蘋藻之羞所勿怠慶流後裔位正母儀用荒
大國之封易畀全秦之壤魂其未泯尚克歆知
祖子華追封福王制
勅長孫稽厚坤之占祥開文德鄧氏活千人之報慶在
和熹繄大任之稱尊由顯祖之積善用舉愍典以振幽
光具位故祖某内恕及人至誠格物行若高山之可仰
德如韞玉之有輝再世而昌惟天作合兹因霈澤載啟
大邦用增侈於王封以永綏於泉戶
祖母杜氏贈鎮國夫人制
勅漏泉之澤方覃及於綿區顯親之章宜上推於再世
恩厚祖配義先母家具位故祖母某氏淑慎柔嘉均于
九族惠和雍肅儀於高門富貴不在其身子孫克昌于
後光啟濯龍之御誕膺履畝之祥爰舉愍章再荒大國
用侈小君之寵永為幽壤之榮
父安禮追封兖王制
勅德厚者報必豐位隆者禮亦異繄眇躬誕育於文母
惟慶源實本於嚴君可無徽章以賁幽壤具位故父某
抱材弗試循理而趨至行無瑕如珪璋之特達剛節弗
改若松栢之後凋慶鍾子女之祥尊為天下之母兖國
甚大王爵彌隆永彰贈禭之榮克慰焄蒿之感
母宋氏贈陳曹國夫人制
勅曠蕩之澤式昭漏泉之恩鞠養之慈宜隆報本之禮
茂建增封之典有光刻蜜之章具位故母某氏嬪于高
門休有令德藴山河容潤之美克配善人嚴舅姑盥饋
之儀以肥家道方慈寧就九重之養宜禰配荒兩國之
封名數益隆情文具稱營魂如在茂渥其承
寶文閣學士左朝請大夫知明州軍州事梁汝
嘉父固贈右通議大夫制
勅朕荷天垂休丕隆孝治格歡心於四海敷厚澤於羣
工眷予持槖之良肆茂顯親之渥具官故父某純誠内
秉景行外章實孚於名爵不充德慶鍾子舍之遠位聯
常伯之華屬錫賚之渙恩宜追榮之申命用陞崇秩以
慰營魂
母何氏贈淑人制
勅具官故母某氏温恭内秉淑慎外持胄出相門德配
君子慶遂鍾於賢嗣位嘗冠於地官屬頒大賚之恩宜
厚追榮之典錫名甚寵式慰重泉
妻葉氏封淑人制
勅國有大賚澤覃四方凡兹在服之臣咸錫既多之祉
恩章甚渥下迨室家具官妻某氏柔靜宅心温恭植德
来儀令族禮先中饋之羞善相其夫位致甘泉之列爰
頒惠霈用錫休稱永貽偕老之榮尚懋相成之道
徽猷閣直學士左朝奉郎提舉江州太平觀州
秘父位贈右中奉大夫制
勅朕修好殊隣丕隆孝治加惠四海誕敭宏休眷予持
槖之良可後顯親之渥具官故父某景行可仰清規不
渝義方存教子之忠隂德厚高門之報宜爾賢嗣列于
近班屬頒大賚之恩宜渙追榮之寵申錫休命永光下
泉
母宋氏贈碩人制
勅具官故母某氏温恭秉德淑慎為儀慈惠宜其家人
柔嘉克配君子(下詞同)
徽猷閣直學士左通議大夫提舉亳州明道宮
洪擬父固贈右金紫光禄大夫制
勅朕修好殊鄰丕隆孝治加惠四海誕揚宏休眷予持
槖之英可後顯親之渥具官故父某抱材不試履行無
疵義方存過庭之規隂德厚高門之報宜爾令子列于
近班屬頒漏泉之恩用彰刻蜜之典申錫崇秩式慰營
魂
母鄧氏贈永寧郡夫人制
勅具官故母某氏恭而立德儉以飭躬慈惠宜其家人
柔嘉克配君子積善之報有子而賢位既列於從班恩
遂隆於禰配易封大郡式賁重泉
敷文閣直學士右朝散大夫知臨安軍府事兩
浙西路安撫使俞俟父温贈左銀青光禄大夫制
勅朕荷天垂休丕隆孝治爰敷德澤以惠多方眷予持
槖之良肆茂顯親之渥具官故父某令名表世博學决
科效官著清白之規通籍及高華之秩慶鍾令子位列
從班屬頒大賚之恩宜厚追榮之寵其陟文階之峻式
為幽壤之光
故母萬氏贈文安郡夫人制
勅具官故母某氏柔嘉有則淑慎其儀佩箴圖之戒以
自防奉蘋藻之羞而不怠慶鍾令子位列從班屬頒大
賚之恩宜厚追榮之典其易封於大郡以申賁於幽扄
母林氏封孺人制
勅具官母某氏仁而厚下禮以齊家令名久而愈芳眉
夀宜其偕老慶流子舍位列天官其申封號之華以侈
私庭之寵往祗朕命益務欽承
故妻史氏贈碩人制
勅國有大賚澤覃庶工恩及閨門之私禮無存歿之間
具官某故妻某氏奉身勤儉睦族慈祥作配善人不克
偕老兹屬漏泉之惠宜疏刻蜜之章申錫榮名永光窀
穸
故妻陳氏贈碩人制
勅具官某故妻某氏靜專禀質柔惠宜家裔出高門配
于厚德生莫諧於偕老逝宜厚於追榮顯號載加幽窀
其吉
妻趙氏封碩人制
勅國有大賚澤均四方惟時侍從之聯亦燕室家之喜
具官某妻某氏修身淑慎秉德惠和不忘夙夜之勤克
謹舅姑之奉盡婦之道成夫之名宜申錫於徽章以增
光於私室往服朕命益務欽承
左朝請郎尚書戶部沈昭遠父千贈左通議大
夫制
勅國有大賚澤覃四方眷爾在廷之臣咸動思親之念
申舉禭典增賁重泉具官故父某早登儒科見推善類
初無心於宦達遂終老於郎潛善積厥躬慶貽其後繄
爾令子為吾近臣肆因霶澤之恩用陟高華之秩魂其
未泯尚克歆承
故母陳氏贈碩人制
勅國有大賚澤覃四方凡玆在列之臣咸均錫類之祉
具官故母某氏早由令族来嬪高門至誠共蘋藻之羞
懿行著室家之美宜有令子為時聞人進膺持槖之華
尤深陟屺之慕益峻封號庶光幽扄
妻曹氏封碩人制
勅國有大賚澤覃四方凡兹在列之臣咸錫既多之祉
恩章甚渥下及室家具官妻某氏柔靜宅心温恭植德
来儀令族禮先中饋之羞善相其夫位致甘泉之列爰
頒恩霈用錫休稱永貽偕老之榮尙懋相成之道
端明殿學士左朝散大夫提舉臨安府洞霄宫
胡松年父增贈少師制
勅上穹垂祐既推從欲之仁萬方均休爰舉顯親之典
矧予舊弼可後疏恩具官故父某盛德鎮浮純誠敦薄
志雖專於用晦澤遂溢於流光有子仁賢嘗位宥密推
本教忠之訓宜蒙加贈之章冠孤棘之聯益彰崇貴增
禰廟之寵式慰焄蒿
前母李氏贈秦國夫人制
勅具官故母某氏植德温恭律身勤儉善有餘於作則澤
遂溢於流光位予輔臣繄爾賢子屬兹大賚宜渙恩章
荒大國之封益新湯沐厚幽扄之寵式慰焄蒿
故母錢氏贈魯國夫人制
勅具官故母某氏婦德令柔閨風淑慎克配君子實生
良臣肆推流澤之長宜厚愍章之渥載新湯沐用荒東
魯之封式慰焄蒿尚侈小君之寵
右通直郎試尚書刑部侍郎周聿故父子通贈
右太中大夫制
勅朕荷天垂休丕隆孝治誕敷惠澤以綏四方惟時持
槖之聯咸舉顯親之典具官故父某操履無玷政事有
聞于公高治獄之功狐突著教忠之訓宜爾有子列于
近班屬兹大賚之恩庸厚追榮之寵載陞崇秩式賁下
泉
前母王氏贈碩人制
勅具官故前母某氏温恭秉德勤儉宜家婦功不廢於
組紃祀事克羞於蘋藻宜有子舍列予從班屬頒大賚
之恩庸厚追榮之寵疏封益顯增賁幽扄
故母王氏贈碩人制
勅具官故母某氏修身淑慎睦族慈祥懿行宜其家人
令名克配君子是生賢嗣為時從臣(下詞同)
故妻于氏贈碩人制
勅國有大賚澤覃庶工恩逮閨門之私禮無存歿之間
具官故妻某氏柔嘉有則箴誨是遵德既篤於宜家夀
莫諧於偕老屬頒渙渥錫命有加魂其有知式克歆享
妻石氏封碩人制
勅國有大賚澤覃庶工眷子侍從之聯亦燕室家之喜
具官妻某氏宅心淵淨植德温柔早以令儀克配君子
屬皇家之有慶宜顯號之申頒往服異恩無忘欽慎
左承議郎權工部尚書莫將父援贈左太中大
夫制
勅朕孝以寧親格歡心於四表仁而錫類敷惠澤於多
方雖七品歸休位不充德而八座通貴子則象賢屬玆
慶賚之行宜厚褒揚之典太中顯秩實次從班侈我恩
休永光幽壤
母胡氏贈碩人制
勅朕丕隆孝治覃澤四方惟時侍從之臣咸舉顯親之
典具官故母某氏早以華族嬪于高門躬懿行以宜家
人藹令名以配君子澤鍾賢嗣位長冬官屬兹慶賚之
行宜厚褒揚之典申錫封號永賁幽扄
故妻李氏贈碩人制
勅曠蕩之澤均被四方兼存歿以疏恩極哀榮而從厚
眷予從列宜迨室家具官故妻某氏孝順慈祥均于九
族惠和雍肅儀於高門善相其夫致位通顯德則甚厚
命乃不融申錫榮名永光泉戶
故妻李氏贈碩人制
勅具官故妻某氏法度自循少有賢行盥饋動循於壼
則組紃不廢於婦功(下詞同)
妻章氏封碩人制
勅夫婦有相成之道兹本人倫室家申燕喜之私莫踰
國寵具官妻某氏幼親姆訓胄出相門典刑餘謝女之
風伉儷得梁鴻之配休有令聞宜其家人兹因慶賚之
行式厚褒榮之典錫以顯號往務欽承
右中大夫充徽猷閣待制葉煥父某贈少保制
勅朕外敦鄰盟内隆孝治誕敷德澤以侈洪休睠時持
槖之英咸茂顯親之寵具官故父某學窮聖域行立世
模雖聲名稱重於本朝而爵位不登於法從有子則貴
厥報彌豐載陞亞保之聯式厚幽扄之渥營魂未泯式
克歆承
故母陳氏贈慶國夫人制
勅具官故母某氏秉心柔順睦族慈祥行克配於善人
夀卒乖於偕老有子則貴厥報甚豐易大國以疏封慰
營魂於未泯
繼母江氏贈廣國夫人制
勅具官故繼母某氏靜專禀質淑慎持身胄出華宗行
配君子慶遂流於子舍爵早列於從班屬頒大賚之恩
宜厚追榮之典易封大國式賁重泉
寶文閣直學士左朝議大夫知靜江軍府事兼
本路經略安撫使張宗元父澤贈右奉直大夫
制
勅朕修好殊鄰丕隆孝治施恩四海誕播宏休眷時在
列之臣咸茂顯親之典具官故父某修身有道樂善無
方流澤及其後人有子登於顯位屬兹大賚申錫愍章
遂寵陟於崇階益增光於幽壤
母田氏贈碩人制
勅具官故母某氏温恭秉則勤儉肥家善有餘於厥躬
慶遂鍾於乃子屬兹大賚申錫愍章用寵加於榮名益
增賁於幽壤
妻劉氏封碩人制
勅國有大賚澤及庶工眷予侍從之聯亦燕室家之喜
具官妻某氏靜專禀質温靚凝姿来嬪高門克配令德
屬一人之有慶渙異數以疏恩加爾榮名式綏偕老
顯謨閣直學士左太中大夫提舉江州太平觀
康執權父遠贈右光禄大夫制
勅朕外敦鄰盟内隆孝治誕敷惠澤以侈宏休眷予持槖
之聯咸茂顯親之典具官故父某秉德信厚履行中庸
積善貽其後人有子登于法從屬兹霈渥申錫愍章進
陞二品之崇用渙九泉之寵
母范氏贈永嘉郡夫人制
勅具官故母某氏柔嘉秉則法度持身令德宜其家人
有子登于禁從屬兹霈渥申錫愍章用正位於小君以
增光於幽壤
資政殿學士左朝奉大夫知紹興軍府事樓炤
父居明贈太子太保制
勅朕親仁善鄰以圖保大之計教民興孝以彰至治之
休爰推錫類之恩溥及在廷之士眷時輔弼之舊實深
霜露之思申舉愍章式光禰廟具官故父某謙而不伐
厚以有容位雖老於郎潛既享年高之樂福方延於子
貴益昌身後之榮宫保之聯品秩彌峻增賁幽壤尚其
歆承
母范氏贈蘄郡夫人制
勅朕善鄰以為寶既載戢於干戈興孝以導民用廣敷
於雨露眷時舊弼義重顯親申錫愍章式光禰配具官
故母某氏梱則甚懿婦儀不愆慈祥致家道之肥輝光
及子舍之遠屬兹惠澤宜侈封恩易郡蘄春益新湯沐
母歐陽氏贈武陵郡夫人制
勅具官故母某氏宅心淵靜積行温柔令德宜其家人
餘慶鍾於子舍屬兹惠澤用侈恩封易大郡於武陵俾
增光於幽壤
拱衛大夫華州觀察使充廣南東路馬步軍副
總管兼知循州韓京祖楚贈保義郎制
勅褒贈之典厥有等差維時貤恩實越常制既以慰為
人子孫之念亦足助一時風教之淳具官故祖某履行
無疵抱材不試積善彰於故里流慶及其後人是生聞
孫為世梟將辭官三等有嘉報本之誠錫命九泉用侈
方来之寵魂其不昧尚克歆承
祖母馬氏贈安人制
勅具官故祖母某氏勤儉律身慈祥睦族積此宜家之
美自然流慶之長有孫而賢致位甚顯辭三官而弗受
可見誠忱易一命以疏榮遂光存歿魂其不昩尚克歆承
繼祖母李氏贈安人制
勅具官故繼祖母某氏婉孌凝姿温恭秉則夙著閨門
之美共推宗族之仁流慶甚長有孫而顯(下詞同)
徽猷閣直學士左朝請大夫提舉江州太平觀
李擢父公彦贈左銀青光禄大夫制
勅朕修好殊鄰丕隆孝治施澤四海式侈宏休惟時法
從之聯茂舉顯親之典具官故父某忠清勵節文藝决
科屢膺持節之華尤著平刑之績流光甚遠有子則賢
為時名卿位列常伯屬湛恩之誕布宜禰室之增榮品
秩彌崇永光泉戶
母孫氏贈太寧郡夫人制
勅具官故母某氏簪紳令族詩禮名家歸于善人休有
賢行慶鍾乃子秩峻近班屬誕布於國恩宜增榮於家
廟易封大郡申慰營魂
顯謨閣直學士左朝散大夫提舉江州太平觀
常同父安民贈左正議大夫制
勅朕外厚鄰盟内隆孝治爰敷惠澤誕播宏休肆予持
槖之聯咸茂顯親之典具官故父某養氣至大用心甚
剛德行昭一時之範模忠言著百世之龜鑑天厚厥報
子顯於朝屬頒大賚之恩宜享追榮之寵文階益峻幽
壤有光
故母孫氏贈碩人制
勅具官故母某氏奉身勤儉睦族慈和克修蘋藻之誠
益謹箴圖之戒宜爾有子列于近班屬頒大賚之恩宜
厚追榮之寵申錫顯號式光重泉
故繼母袁氏贈碩人制
勅具官故繼母某氏令儀可則懿範有聞淑慎宜其家
人柔嘉克配君子慶貽子舍位列近班屬頒大賚之恩
益厚追榮之典申錫顯號式光重泉
故妻滕氏贈碩人制
勅國有大賚澤及羣工恩霑閨門之私禮無存歿之間
具官故妻某氏早繇華族克配善人義雖謹於相成夀
終乖於偕老屬兹霈渥宜厚追榮申錫愍章式光泉戶
妻方氏封碩人制
勅國有大賚澤及羣工眷予侍從之聯亦燕室家之喜
具官妻某氏凝姿婉孌賦性柔和善相其夫致位通顯
屬兹霈渥宜厚褒嘉申錫榮名益思欽慎
左朝議大夫試尚書兵部侍郎兼侍講程瑀父
柟贈右奉直大夫制
勅朕孝通神明既格寧親之慶澤被臣庶咸推報本之
恩矧予侍從之臣可後褒榮之典具官故父某躬載令
德世稱善人韋賢陋滿籯之遺狐突謹教忠之訓宜爾
有子為時名卿用舉䘏章以光幽壤品秩益峻尚克歆
承
母金氏贈碩人制
勅具官故母某氏早以華族来嬪高門勤儉播嚴君之
風均壹備賢母之德宜爾令子為時名卿用舉䘏章以
光幽壤封號益顯尚克歆承
妻沈氏封碩人制
勅朕丕隆孝治恩及羣臣維時侍從之聯亦燕室家之
喜具官妻某氏禮容淑慎德範靜專推閨門内助之賢
得警戒相成之道兹因霈澤益厚徽章申錫榮名往承
毋斁
保寧軍承宣使知閤門事兼客省四方館事藍
公佐父安石贈少傅制
勅朕修好殊鄰丕隆孝治施恩四海誕播宏休眷予在
列之臣宜茂顯親之典具官故父某温恭植德忠恪事
君早有能名典司内省念流光之未遠至令子而彌昌
屬兹大賚之行寖被愍章之渥寵陞亞傅增賁幽扄
故母竇氏贈魏國夫人制
勅具官故母某氏靜專禀質戒慎飭躬早推中饋之賢
克著宜家之譽念流光之未達至令子而彌昌屬兹大
賚之行寖被愍章之渥宜封全魏增賁幽扄
親衛大夫忠州刺史權發遣河南府路兵馬副
都監御前同副都統制梁興父建贈武翼郎制
勅盡臣節者求諸孝子之門蹈義方者必本嚴君之訓
儻有士能自奮立則於親安可弭忘具官故父某由閭
閻而興識逆順之理親詔乃子糾合義兵雖間關同厄
於百罹然忠憤獨先於一死迨此策勲之際難從常典
之拘其超贈於武階以申恩於幽壤營魂未泯尚克歆
承
母喬氏贈恭人制
勅盡臣節者求諸孝子之門蹈義方者必本慈母之訓
儻有士能自奮立則於親安可弭忘具官故母某氏起
由隱微早識逆順是為烈婦生此竒男雖間關同厄扵
百罹然忠憤何辭於一死逮此策勲之際難從常典之
拘其增封號之華以示禭恩之厚營魂未泯尚克歆承
左朝奉郎新除給事中兼侍講李易父孝友贈
右朝請郎制
勅朕荷天之休丕隆孝治爰敷惠澤以賚多方眷予持
槖之臣咸動顯親之念申頒愍典式示湛恩具官故父
某好禮不踰躭書自信多能而弗蘄盖衆無求而安於
守貧以利物存心以教子為樂是宜流慶享此襃榮其
從陞秩之華以厚幽扄之寵
母蔣氏贈令人制
勅載稽令典用錫蜜章具官故母某氏婦義而從母嚴
而愛坐致閨門之肅不因貧窶而憂嘗鬻髮以延賓亦
斷機而誨子老而享福危則教忠遂沐湛恩特加異數
兹因霈渥申賁令名尚幾營魂歆此殊寵
妻牛氏封令人制
勅朕荷天之休丕隆孝治爰敷惠澤以賚多方眷予侍
從之臣亦燕室家之喜具官妻某氏早有賢行宜其家
人克修盥饋之儀夙謹閨門之戒既盡相成之義宜蒙
偕老之榮載錫令名式彰内助
左中奉大夫充敷文閣待制施坰父任贈左宣
奉大夫制
勅朕外敦鄰盟内隆孝治爰敷惠澤誕播宏休維時侍
從之聯咸茂顯親之典具官故父某儒學自奮仕塗有
光令譽藹於一時温光溢於後嗣屬兹大賚申錫徽章
載陞品秩之崇式示泉扄之渥魂其不昧尚克歆承
故妻李氏贈令人制
勅朕荷天之休丕隆孝治爰敷厚澤以惠庶工恩及閨
門之私禮無存歿之間具官故妻某氏早以令族嬪于
高門善相其夫夙著相成之譽夭嗇厥夀遽乖偕老之
榮申錫令名永光幽壤(故妻吳氏云克修梱則綽著婦儀)
右朝請郎充敷文閣待制鼂謙之父端仁贈特
進制
勅朕修好殊鄰丕隆孝治施恩四海誕播宏休維時在
列之臣咸茂顯親之典具官故父某早由文學列在儒
科名揚伯仲之間業傳父祖之遠流慶未艾有子俱賢
屬兹大賚之行宜被追榮之渥陞峻極品益光幽窀
故嫡母葉氏贈濟陽郡夫人制
勅具官故嫡母某氏令儀著于閨閫慈訓協於箴圖繇
積善之彌深致流芳之不替澤鍾賢嗣位列從班屬兹
大賚之行宜被追榮之渥易封大郡申賁幽扄
右廸功郎廖鵬飛父年八十四封右承務郎致
仕母吳氏年八十二封孺人制
勅具官某朕獲侍東朝以天下養因心廣愛人孰無親
嘉爾高年有子從宦不待通籍而秩以官往祗恩榮益
綏夀祉
