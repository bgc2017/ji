東窗集卷九宋張擴撰
制四
婕妤慕氏轉婉儀制
勅治自六宫實遴賢才之選名參一品式彰命數之崇
申錫贊書寵隆邦媛具官慕氏娟靚毓質惠和秉心蘭
蘊國香雅高服媚之譽玉由德貴獨厚粹溫之資頃傅
先朝實勤内助史貽彤管記說懌於無窮秩亞四星侈
光華於近列祗朕渙渥益務欽承
婕妤魏氏轉修容制
勅隂教修明蓋求端於内治宸嚴密勿每稱重於名流
眷時碩媛之良申錫綸言之渥具官魏氏性柔而靜行
懿而芳進退循環珮之和婦儀甚謹居處蹈箴圖之訓
女則惟新頃傅先朝克勤乃職禮先諸御已華弓韣之
聮秩見上公益峻宫闈之列永保令聞式稱異恩
袁柟除大理寺丞制
勅具官某棘寺設官衆矣皆奉三尺律以從事重人命
也惟時臣屬厥選甚高以爾持論之公秉心之恕見於
詳讞已試可觀兹惟序遷時亦因任往祗朕命尚勉之
哉
周楙除大理寺丞制
勅具官某惟古先哲王明慎用刑好生之仁遠邇周浹
雖一時德意之孚亦治獄之官得其人也以爾持心近
厚臨事不欺用因其能俾丞棘寺往服明訓益盡心焉
吳㮚葉庭珪並除大理寺丞制
勅具官某先王盛時史以獄成告于正正聽之正以獄
成告于大司寇司寇聽之夫正之為官舊矣膺是選者
可非其人哉以爾㮚學識兼明持議不撓以爾庭珪靖
共自勵行已有方棘寺為丞效見已試就陞厥次往哉
惟欽
李志行燕仰之並大理寺丞制
勅具官某等朕惟好生之德期于無刑擇近厚之人俾
之議獄佐治廷尉莫如諸丞以爾志行持心甚平臨事
不苟以爾仰之吏能世濟精敏有聞列職詳刑效見已
試就陞厥次因任爾能益究乃心以圖報稱
衛尉寺丞宋維可大理寺丞制
勅某等朕經啓九有寵綏黎苗妙簡羣材外康庶政及
勞而賞唯恐後焉以爾等雋軌飛聲慶門濟美當官自
竭奏課居多是用進秩天臺升華禮寺或參榮於棘路
實並茂於朝恩更勵乃誠以圖來效可
程唐除大理寺丞制
勅古之君子以經術飾吏政以春秋決疑獄夫法固儒
者之事也朕鄭重司寇之職遴擇廷尉之選欲其用律
咸傅古義今汝往丞于理勉服朕訓學古議事以佐而
長
莊同孫除大理寺丞制
勅李寺長屬不專取法家必參用士人仁哉我祖宗之
心焉爾恬靜之操溫醇之文頃嘗獻言有益治道頌臺
列屬澹然自守擢丞廷尉其選益高曰欽恤曰審克云
者皆汝所素講否則一獄吏所決耳豈以煩儒臣哉往
究乃心嗣有明陟可
前權雄州防禦推官張天占前天平軍節度推
官知遂州道寧縣事韓鐸前權府州軍事判官
張禧可並大理寺丞制
勅具官某等或決科從仕或延賞入官並有良吏之資
外從諸侯之幕臺章言狀銓筦條勞辨職者敏幹可稱
字民者拊循有效用擢王官之列且丞刑寺之聮勉思
後勤勿渝素守可
玉輅黃麾仗成莫將轉左朝奉郎制
勅朕惟國家文物之盛時有車輅旂常之異制藏在官
府用昭等威肆朕纂承禮文殘闕比詔探討稍新其儀
揆日度材不愆于素匪我近列疇若予工具官某議論
詳明風猷敏劭參酌今古以濟事宜善綿蕝于一時幾
鼎新於百度肅彼在列入觀于庭衆志惟熙蓋上考周
公之典羣目所視咸喜見漢官之儀用褒陟於文階以
增華於從槖往祗朕命益勵乃心
莫將復左朝奉郎制
勅具官某服在近班居多令譽議論甚偉善專對于四
方聲猷益孚遂升華於八座
張子儀轉右朝奉郎制
勅具官某以爾婉畫與聞小心可倚周旋之久見謂賢
勞宜頒增秩之恩以最第功之賞
徽宗皇帝冊寶轉左朝奉郎制
勅具官某朕欽惟徽考諡號未稱無以光昭先烈乃稽
故事奉上冊寶一時制作繄繕工是賴以爾彊識博聞
練達國典在公夙夜帥屬惟勤迄玆禮成宜舉明賞增
秩一等用勸爾能
郭旦降左奉議郎制
勅具官某筦庫之利科條浩繁檢校拘催實賴能吏爾
為郡丞懵不更事奉命怠忽寖失關防使者以聞既從
吏議鐫秩二等尚務省循
趙抗轉右奉議郎制
勅具官某朕比遣侍從將使指於京畿之西爾為之屬
克祗厥事宜頒信賞以旌其勞增秩之榮益思報稱可
費植換給左奉議郎制
勅具官某間者屯兵陜西取給蜀道爾以健敏與有勞
能俾增厥官以為趨事者之勸
孟子禮轉右奉議郎王伯序万俟允中並轉右
承直郎王濩轉右文林郎制
勅具官某(上詞同)幹敏得人事無不濟肆增厥秩用旌爾
勤
李汝明轉右奉議郎制
勅具官某朕比下鬻田之令以佐國用汝能究心不擾
而事集推此可以觀百里之政矣何愛一官以示旌勸
周聿復右奉議郎制
勅(上詞同)具官某早以才猷屢膺任使為卿棘寺議刑高
平允之稱贊治民曹裕財善阜通之術(下詞同)
李易除給事中制
勅言揚德進朝廷實萃於羣賢地禁職親東西尤嚴於兩
省矧黃扉乃出納之地而夕郎專論駮之司儻非其人
豈以輕授具官某蘊自得之學負兼人之材名先諸儒
文配前哲訂曲臺之禮論必據經守柱史之官言皆有
法進掌絲綸之久益殫潤色之工其更瑣闥之嚴以高
殿内之列往思舉職奚俟予言
趙揆起復修武郎御前副將制
勅具官墨縗從戎事存典禮既徇國家之急難申人子
之私以爾驍勇知名久親行陣雖在苫塊未忘艱難其
起莅於故官庶移忠而自效
左朝議大夫趙勰等係張中孚麾下將佐特免
塾减復舊官制
勅具官某等頃從大將入覲中朝有嘉事上之忠宜厚
念勞之寵雖有司例加裁抑欲示以公然明君終務優
容盡還其秩往祗渙渥無怠欽承
冀彥明復閤門宣贊舍人添差兩浙西路兵馬
副都監制
勅具官某朕操刑賞之柄以馭羣臣視其職業之勤惰
而陞黜之初無容心也以爾頃緣攀附之恩祗事左右
坐累鐫職亦既踰時夙夜在公有賞可錄其還舊秩益
務欽承
曾班復左朝請大夫范仲熊復右承議郎制
勅具官某等朕修好殊鄰既獲伸於孝養配天其澤用
加惠於多方凡麗丹書悉從昭洗爾等頃以玷缺陷於
惠文閱歲滋深屢更赦宥其盡還於故秩宜益勵於後
圖朕命惟休往承毋怠
王青阿李達竝補承信郎趙鋪馬趙七兒高昌
哥劉三哥並補進勇副尉制
勅爾等嚮化慕善脱身來歸忠義可嘉豈無勸賞肆命
爾秩益殫乃心
吳援任武翼郎閤門宣贊舍人換右通直郎制
勅具官某往歲邊事繹騷震驚川陜爾父璘捍禦尤力
卒以無侮朕甚嘉之比因入覲嘗以爾為請朕惟爾將
家子乃能好學自愛使以藝業試于有司亦中程度易
畀文階進參朝列於爾亦寵矣夫知臣莫若君知子莫
若父朕知璘者也璘知爾者也爾其益自刻厲務立名
節以為報上之圖則朕為人君璘為人父爾為人臣為
人子皆亦有辭矣
韓宗顏永祐陵&KR1238;宫用過地段特贈將仕郎制
勅爾子忠恕以地臨陵寢願入于官嘉乃悃誠肆頒惠
澤而乃請貤恩於汝朕益諒其志而從之寵及九泉庶
以旌教忠之訓也
賈堯民換給右通直郎制
勅具官某間者川陜宿師饋餉尤急爾以健敏協濟惟
勤承制遷官既被優賞易以真命往哉惟欽
史俁改右宣義郎制
勅具官某朕恭惟梓宫言還中外興慕一時官屬迎護
良勞爾在選中尤資幹略肆命更秩式旌其勞
吳芑特改右宣義郎制
勅具官某間者宿兵京口列護長江分營屯則待次舍
以居蓄糗糧則須倉庾以積庀工董役爾預有勞其從
更秩之華以重赴功之勸
王濯降右宣義郎制
勅具官某爾以民社之寄令于衡山縱失罪人政刑安
在罰汝曠職用鐫一官往祗寬恩尚務循省
柴存換宣義郎監周陵廟制
勅具官某朕存先代之後隆繼絶之恩所以彰國家之
深仁奉祖宗之彝訓也爾周之裔孫於序應襲申錫書
命俾易文階往羞蒸嘗毋廢厥祀
張杲除荆湖南路提點刑獄制
勅具官某朕軫念黎元若保赤子慎擇一時忠厚之士
付以諸路平反之權以爾操履靖共風猷敏劭更事任
劇繁之久知民間疾苦之詳頃奉璽書往臨淛部宜更
使節遠按湖湘朕視遐方有同軒陛爾其恪遵三尺申
戒攸司使斯民自以不冤則汝職是為稱塞
晏孝純除江西提點刑獄制
勅具官某明王官人因任而已用違其長則力勞而功
弗濟名應其實則命下而人自孚矧夫獄市之重寄一
路之使指可以非其人哉以爾智術疏通吏能精敏擢
由棘寺之屬久列秋官之曹詳讞之論胷中既已洞然
仁厚之心固宜見諸行事江西雖遠吏猾民頑汝為朕
行何憂之有
馬居中除荆湖北路提點刑獄制
勅具官某朕體天地之好生遵國家之成憲雖恤刑之
詔為民屢下承命之吏折獄為良以爾忠厚存心彊明
涖法入貳上方之政出分銅虎之符洊著能稱屢持使
節朕惟重湖之北地廣人稠平反之權繄汝是賴往恪
奉三尺之律以布宣一時之恩使民自以不冤則汝斯
為稱職
吳傳除兩浙東路提點刑獄公事制
勅具官某朕惟使者之選戒用本部士人非舊制也夫
所貴乎賢士大夫者謂其知分義能守法徇至公也示
人以不廣豈朕志哉爾氣節剛方操履修潔嘗為吾御
史肅正朝綱雅有助焉今以母老請去朕用是舉浙東
刑獄之寄付之蓋非獨便爾私也且持議忠厚不專惠
文惟儒者能之汝其盡心平反申理冤滯入有以慰其
親則爾職舉矣可不勉歟
王鈇除兩浙西路提點刑獄制
勅具官某朕深懲法家奉三尺律令以從事苛刻少恩
故於諸路平反必擇忠厚之人庶幾持議寬平輔以經
術以爾儒學名家直清試吏風績之劭達于予聞煮海
摘山已上裕民之最緩刑議獄宜從易節之華自淛以西
皆吾輔郡往宣德意益盡心焉
劉長源除湖南路提點刑獄制
勅具官某朕子惠黎元明慎庶獄必求忠厚之士以付
平反之權以爾學術該通風猷敏劭入補霜臺之屬直
諒有聞出膺列郡之符恩威允濟往任湖湘之寄式專
讞議之司使民自以不冤則汝兹為稱職
宣德郎宗正丞楊畏可權發遣提舉夔州路刑
獄公事制
勅某爾以經訓承學而文辭可觀載揆厥能宜有試擢
監兹庶獄惟曰哀矜往訓乃僚其慎毋忽
通直郎著作佐郎豐稷可權發遣提舉利州路
刑獄公事制
勅某爾以儒學有聞而頗稱澹默試之莅事其殆不煩
度比祥刑訓于厥属若予欽恤爾則有辭可
李鞉除福建路提點刑獄制
勅具官某朕軫念黎元若保赤子慎擇一時忠厚之士
付以諸路平反之權以爾操履靖共學識深遠嘉中外
踐揚之久知民間疾苦之詳頃使嶺南清節甚著獄市
所寄孰如汝宜其臨按於七閩庶廣宣於德意
王賞除權禮部侍郎兼實錄院修撰制
勅文昌分職春官首於四時法從聮華貳卿次於八座
是為高選以待耆英具官某早中巍科見推令器襟懷
冲澹雅忘聲利之囂學問淹該曲盡詞章之妙頃從蜀
道召寘郎闈洊陞卿寺之聮遂峻少常之列朕方舉一時
典冊之盛誰其尸之爾乃陳六經援證之詳禮無違者
俾佐秩宗之治仍兼論譔之華益勵爾猷無煩多訓
王賞禮部侍郎落權字制
勅朕及閒暇而厚文教之修觀會通而緝中興之治旁
資耆傑攝貳秩宗詳觀已試之能申錫為真之命具官
某惇勵世之行摛華國之文非先聖之道則弗陳嘗於
俎豆聞之矣陋有司之事而不習豈以玉帛云乎哉擢
在從班彌堅素守屬家邦之有慶煥典冊以惟新載疇
探討之勤宜被褒陞之寵不待秩滿朕猶慮歲月之淹
往以言揚汝宜罄忠嘉之報
紅霞帔張頑兒轉郡夫人制
勅朕擇選良家入充婦職載疇祗事之久用疏增秩之
榮具官某氏柔惠宅心溫恭率履早備掖庭之列居多
夙夜之勤積譽彌芳渙恩斯渥筓珈被飾式彰象服之
宜湯沐啓封并厚小君之寵往欽朕命益既乃心
皇太后姪女韋十娘封郡夫人制
勅朕荷上天之垂祐席列聖之儲休文母言還中外協
慶宜頒異數以寵近姻具官某氏賦性靜專凝姿婉孌
早閑姆訓業不廢於組紃雅佩女箴動必遵於彝則屬
奉慈寧之養爰疏肺腑之恩用錫號於小君仍啓封於
名郡往祗渙渥益務欽承
資政殿大學士左朝請郎提舉臨安府洞霄宫
鄭億年故妻韓氏贈咸安郡夫人制
勅朕登俊良秩視二府愍其内助之懿不及同陞之榮
載舉徽章以昭異數具官故妻某氏蟬貂華胄詩禮名
家嚴恭力蘋藻之羞柔順協姑嫜之奉有嘉乃德善相
其夫壽嗇於天義乖偕老屬兹進拜之始宜申追贈之
隆錫號小君永光幽壤
程瑀除兵部侍郎兼侍讀制
勅文昌貳卿莫高於武部金華勸讀式重於儒臣我有
老成克膺是選具官某器識渾厚執節剛方行兼忠孝
之純學探聖賢之奥繩愆諫省早推補衮之功平奏東
臺夙藹回天之譽踐揚滋久望實益孚比走召於遠方
亟對揚於便殿十年去國恍驚華髮之多一節事君終
念赤心之在往祗舊服益勵乃猷渴聞啓沃之言佇爾
清閒之燕
程瑀兼資善堂翊善制
勅朕惟宗藩就學習與性成肆求端良之人以資調護
之力得諸侯列申錫贊書具官某内剛而懷君子之仁
辭寡而具吉人之德任牧養之寄則風俗為之純厚居
獻納之地則朝廷賴以尊榮進陪資善之游實藉老成
之助爾其夙夜匪懈輔以多聞庶幾易直子諒油然而
生動容周旋咸中於禮是為稱職予則汝嘉
羅汝楫除御史中丞制
勅御史府寄朝綱之嚴任責惟重中執法居風憲之長
得人尤艱儻非耆髦曷副遴選具官某天資直諒德宇
靖深談聖經立言之微初無牴牾論治世為政之要皆
可施行自膺獻納之聮益著彌縫之效淵衷簡在公議
攸歸每嘉疾惡好善之誠豈復吐剛茹柔之失其輟諫
垣之峻往陞專席之崇夫猛獸在山何憂藜藿之採積
隂閉歲愈知松栢之堅方倚老成奚俟多訓
冉泉起復左武大夫文州刺史秦繼起復左武
大夫御前將官制
勅干戈衛社義莫重於事君衰絰臨戎禮蓋存於知變
具官某早親行陣屢著勲勞適遭家艱服在苫塊當徇
公家之急務從一切之宜移孝為忠往祗舊服
李檉除太府寺丞制
勅具官某貢賦之法外府是司惟時丞屬推擇尤慎以
爾學術該洽吏能敏彊疇其譽處之休俾預甄升之列
往佐而長益務交修
譚知默除太府寺丞制
勅具官某外府掌財用出入之數惟時丞屬尤務得人
以爾性資疏通吏事精敏俾任厥職亦因其能往究乃
心以贊而長
嚴抑除秘書丞兼史院檢討官制
勅具官某朕惟省寺之官莫重於三丞而圖書之府視
奉常宗正尤為清峻倘非其人豈以輕授以爾記問贍
博文詞英華久膺繙校之勤彌勵靖共之操就升厥次
式副僉諧仍兼編摩往究餘力
田彥章承襲銀青光禄大夫檢校國子祭酒監
察御史知溪洞珍州制
勅具官某朕疏恩渙寵以懷遠人爵秩土疆聽其世襲
爾父久奉職貢慕義甚勤今兹淪亡朕用愴愍參稽舊
制錫爾命書往務欽承毋忘忠恪
葉庭珪除太常寺丞陳履除大理寺丞制
勅具官某等奉常禮樂之司大理人命所繫寺事甚重
以爾庭珪操履靖共好學忘倦以爾履材資敏劭為政
有方往祗厥官宜思自勵朕既得因能之要而爾等亦
有事君之休
石延慶除國子監丞制
勅具官某朕投戈息馬議廣成均雖長貳博士未修故
官然令具法詳責之丞也舊矣以爾文采英發見推士
林嘗為師儒典教宗屬今朕命汝亦因其能往究典章
以稱朕恢儒右文之意也
馬延之提舉江東路茶鹽李莫信提舉廣東西
路茶鹽制
勅具官某等朕惟茶鹽之利博矣竝山瀕海之家賴之
以生養行商坐賈之民資之以阜通國家立為良法俾
部使者推而廣焉操其贏餘以佐邦用其任顧不重歟
以爾延之詳練疏明吏能世濟以爾莫信重厚篤實儒
雅自修使乘軺車往按諸路夫大江之左五嶺以南遠
近雖殊委寄惟一其各欽於訓戒以克濟於事功
周之翰除大宗正丞制
勅具官某朕惇敘九族厥有攸司丞於其間事亦關決
以爾學問材術有得于時俾踐厥官僉曰惟允其體朕
強宗之意以助成信厚之風
高閎除國子司業制
勅具官某朕久厭干戈善載戢之計肇復學校恢右文
之圖維時司業之聮實貳成均之政孰應遴選必取純
儒以爾懷靜退之風得淵源之學早陞東觀洊列南宫
縉紳所推譽處彌劭其為朕表倡縫掖作新斯文使士
如平時則汝為稱職
常州晉陵縣横山潛靈廟龍冊封二字夫人制
勅龍善變化潛升以時出雲山川施澤品彙眷功利之
既溥宜爵秩之再頒横山高廟龍母祈禱不愆靈狀顯
著用寵加於命綍以錫號於小君祗服朕恩永綏爾祀
漳州威惠廟神英烈忠澤顯佑公加康庇二字
制
勅朕慎名器非獨不以假人雖鬼神之幽必其跡狀暴
白然後寵之以示公也惟爾神自唐以來廟食一方捍
患禦災民實賴之利物之功久而彌著增崇顯號以昭
威靈惟神尚克享之
潼州府顯濟威惠公加普應二字制
勅惟神名載祀典血食一方水溢旱乾有祈必應受職
不廢厥聞惟馨比觀奏章備狀靈跡申加顯號用渙湛
恩
