







　　欽定四庫全書

　　皇霸文紀巻九　　　　　明　梅鼎祚　編

　　燕

　　惠王(姬姓名樂資昭王子立七年為相成安君公孫操所弑其先武王封同母弟召公奭於燕)

　　遺樂毅書

　　(毅為燕伐齊大破之遂屠七十餘城惟莒卽墨未下時田單為卽墨令患毅善用兵欲去之昭
王又賢不肯聼䜛㑹昭王死惠王立單使人䜛之惠王惠王使騎刼代毅毅去之趙單大破燕
軍殺騎刼盡復取七十餘城惠王大慙自悔易樂毅以致此禍乃遺毅書毅使人獻書報之)


　　寡人不佞不能奉順君志故君捐國而去寡人不肖明
矣敢謁其願而君弗肯聽也故使使者陳愚志君誠諭
之語曰仁不輕絶智不輕怨君於先王世之所明知也
寡人望有非則君覆葢之不虞君明棄之也望有過則
君教誨之不虞君明辠之也寡人之辠百姓弗聞君㣲
出明怨以棄寡人寡人必有辠矣然恐君之未盡厚矣
諺曰厚者不損人以自益仁者不危軀以要名故覆人
之邪者厚之行也救人之過者仁之道也世有覆寡人

之邪救寡人之過非君惡所望之今君厚受德於先王
之成尊輕棄寡人以快心則覆邪救過難得於君矣且
世有厚薄故施異行有得失故患同今寡人任不肖之
辠而君有失厚之累於為君擇無所取國有封疆猶家
之有垣墻所以合好覆惡也室不能相和出訟鄰家未
為通計也怨惡未見而明棄之未為盡厚也寡人雖不
肖未如殷紂之亂也君雖未得志未如商容箕子之累
也然不内盡寡人明怨於外恐其適足以傷高義而薄

於行也非然苟可以成君之高明君之義寡人雖惡名
不難受也本以為明寡人之薄而君不得厚揚寡人之
毁而君不得榮是一舉而兩失也義者不毁人以自益
況傷人以自損乎願君無以寡人之不肖累徃事之美
昔者桞下季為理於魯三黜而不去或曰可以去矣柳
下曰茍與人異惡徃而不黜乎猶且黜也寧故國耳桞
下季不以黜自累故自前業不忘不以去為心故逺近
無議寡人之辠國人不知而議寡人者徧天下諺曰仁

不輕絶知不簡功簡功棄大者仇也輕絶厚利者怨也
仇而棄之怨而累之宜在逺者不望之乎君今寡人無
辠君豈怨之乎願君捐忿和怒追順先王以復教寡人
寡人意君之曰余將快心以成而過不顧先王以明而
惡使寡人進不得循功退不得變過此君所制唯君圖
之此寡人之愚志敬以書謁之(此劉向新序所載以為惠王與樂毅書併有毅
報惠王書徃復辭㫖頗相酬合國策史記並謂燕王喜與樂間先大夫宛溪先生每言文義可疑不似與間者
鼎按書有曰君於先王世之所明知也又云今君厚受德於先王之成尊輕棄寡人以快心間之封昌國君於

燕要以其父毅故耳何嘗有恩遇綢繆如書所稱述哉則新序之惠王與毅者近是矣且向去太史公亦不逺
也)

　　樂毅(樂羊之後本魏人爲魏使於燕遂臣燕昭王以為亞鄉封昌國君)

　　報惠王書

　　臣不肖不能奉承王命以順左右之心恐抵斧鉞之辠
以傷先王之明有害足下之義故遁逃自負以不肖之
辠而不敢有辭說今王數之以&KR1255;恐侍御者不察先王
之所以畜臣之理不白乎臣之所以事先王之心故不

敢不以書對臣聞賢聖之君不以禄私親功多者受之
不以官隨愛而當者處之故曰察能而授官者成功之
君也論行而結交者立名之士也臣以所學觀先王舉
錯有高世主之心故假節於魏以身得察於燕先王過
舉擢之賔客之中立之羣臣之上不謀父兄以為亞鄉
臣自以為奉令承教可幸無辠故受命而不辭先王命
臣曰我有積怨深怒於齊不量輕弱欲以齊為事臣對
曰夫齊者霸王之餘業戰勝之遺事閑於兵革習於戰

攻王若欲攻之必與天下圖之圖之莫若徑結趙且淮
北宋地楚魏之願也趙若許約楚魏盡力四國攻之齊
可大破也王曰善臣乃受命具符節南使趙顧反起兵
攻齊以天之道先王之靈河北之地隨先王而舉之濟
上之兵受命而勝之輕卒鋭兵長驅至齊齊王遁逃走
莒僅以身免珠玉貨寳車甲珍器皆收入燕大呂陳於
元英故鼎反於厯室齊器設於寧臺薊丘之植植於汶
篁五伯以來功業之盛未有及先王者也先王以為快

其志以臣不損令故裂地而封臣使比小國諸侯臣聞
賢聖之君功立而不廢故著於春秋蚤知之士名成而
不毁故稱於後世若先王之報怨雪醜夷萬乘之齊收
八百年之積及其棄羣臣之日餘令詔後嗣之義法執
政任事循法令順庶孽施及萌𨽻皆可以教後世臣聞
善作者不必善成善始者不必善終昔伍子胥說聼於
闔閭呉為逺迹至郢夫差不是也賜之鴟夷沈之江故
夫差不計先論之可以立功也沈子胥而不悔子胥不

蚤見王之不同量也故入江而不化夫免身而全功以
明先王之迹臣之上計也離虧辱之誹墮先王之明臣
之大恐也臨不測之罪以幸為利義之所不敢出也臣
聞君子絶交無惡言去臣無惡聲臣雖不肖數奉教於
君子臣恐侍御者信親交之說不察疏逺之行故敢以
書謝(並新序)

　　樂毅報惠王書

　　(毅為燕昭王合五國之兵而攻齊下七十餘城盡郡縣之以屬燕三城未下而燕昭王死惠王

卽位用齊人反間疑樂毅而使騎刼代之將樂毅奔趙趙封以為望諸君齊田單詐騎刼卒敗
燕軍復收七十餘城以復齊燕王悔懼趙用樂毅乘燕之敝以伐燕燕王乃使人讓樂毅且謝
之曰先王舉國而委將軍將軍為燕破齊報先王之讎天下莫不振動寡人豈敢一日而忘將
軍之功哉㑹先王棄羣臣寡人新郎位左右誤寡人寡人之使騎刼代將軍為將軍久㬥露於
外故召將軍且休計事將軍過聼以與寡人有郄遂捐燕而歸趙將軍自為計則可矣而亦何
以報先王之所以遇將軍之意乎望諸君乃使人獻書報燕王○史記惠王復以樂毅子樂間
為昌國君而毅徃來復通燕卒於趙先王舉國以下赤牘清裁作惠王與毅書王云樂君報書
善矣惠王書亦自委曲懇至足以飾前非而動忠志按國策史記並不言書今存于注)


　　臣不佞不能奉承先王之教以順左右之心恐抵斧質
之辠以傷先王之明而又害於足下之義故遁逃奔趙
自負以不肖之辠故不敢為辭說今王使使者數之辠
臣恐侍御者之不察先王之所以畜幸臣之理而又不
白於臣之所以事先王之心故敢以書對臣聞賢聖之
君不以祿私其親功多者授之不以官隨其愛能當者
處之故察能而授官者成功之君也論行而結交者立
名之士也臣以所學者觀之先王之舉錯有高世之心

故假節於魏王而以身得察於燕先王過舉擢之乎賔
客之中而立之乎羣臣之上不謀於父兄而使臣為亞
卿臣自以為奉令承教可以幸無辠矣故受命而不辭
先王命之曰我有積怨深怒於齊不量輕弱而欲以齊
為事臣對曰夫齊霸國之餘教而驟勝之遺事也閑於
兵甲習於戰攻王若欲攻之則必舉天下而圖之舉天
下而圖之莫徑於結趙矣且又淮北宋地楚魏之所同
願也趙若許約楚魏宋盡力四國攻之齊可大破也先

王曰善臣乃口受令具符節南使臣於趙顧反命起兵
隨而攻齊以天之道先王之靈河北之地隨先王舉而
有之於濟上濟上之軍奉令擊齊大勝之輕卒鋭兵長
驅至國齊王逃遁走莒僅以身免珠玉財寳車甲珍器
盡收入燕大呂陳於元英故鼎反乎厯室齊器設於寧
臺薊丘之植植於汶篁自五霸以來功未有及先王者
也先王以為順於其志以臣為不頓命故裂地而封之
使之得比乎小國諸侯臣不佞自以為奉令承教可以

幸無辠矣故受命而不辭臣聞賢明之君功立而不廢
故著於春秋蚤知之士名成而不毁故稱於後世若先
王之報怨雪恥夷萬乘之彊國收八百嵗之蓄積及至
棄羣臣之日餘令詔後嗣之遺義執政任事之臣所以
能循法令順庶孽者施及萌隸皆可以教於後世臣聞
善作者不必善成善始者不必善終昔者伍子胥說聼
乎闔閭故呉王逺迹至於郢夫差弗是也賜之鴟夷而浮
之江故呉王夫差不悟先論之可以立功故沉子胥而

弗悔子胥不蚤見主之不同量故入江而不改夫免身
全功以明先王之迹者臣之上計也離毁辱之非墮先
王之名者臣之所大恐也臨不測之辠以幸為利者義
之所不敢出也臣聞古之君子交絶不出惡聲忠臣之
去也不潔其名臣雖不佞數奉教於君子矣恐侍御
者之親左右之說而不察疏逺之行也故敢以書報惟
君之畱意焉(戰國策)

　　同前(史記)


　　臣不佞不能奉承王命以順左右之心恐傷先王之明
有害足下之義故遁逃走趙今足下使人數之以罪臣
恐侍御者不察先王之所以畜幸臣之理又不白臣之
所以事先王之心故敢以書對臣聞賢聖之君不以禄
私親其功多者賞之其能當者處之故察能而授官者
成功之君也論行而結交者立名之士也臣竊觀先王
之舉也見有高世主之心故假節於魏以身得察於燕
先王過舉厠之賔客之中立之羣臣之上不謀父兄以

為亞卿臣竊不自知自以為奉令承教可幸無辠故受
令而不辭先王命之曰我有積怨深怒於齊不量輕弱
而欲以齊為事臣曰夫齊霸國之餘業而最勝之遺事
也練於兵甲習於戰攻王若欲伐之必與天下圖之與
天下圖之莫若結於趙且又淮北宋地楚魏之所欲也
趙若許而約四國攻之齊可大破也先王以為然具符
節南使臣於趙顧反命起兵擊齊以天之道先王之靈
河北之地隨先王而舉之濟上濟上之軍受命擊齊大

敗齊人輕卒鋭兵長驅至國齊王遁而走莒僅以身免
珠玉財寳車甲珍器盡收入于燕齊器設于寧臺大呂
陳于元英故鼎反乎磨室薊丘之植植於汶篁自五伯
以來功未有及先王者也先王以爲慊於志故裂地而
封之使得比小國諸侯臣竊不自知自以爲奉命承教
可幸無辠是以受命不辭臣聞賢聖之君功立而不廢
故著於春秋蚤知之士名成而不毁故稱於後世若先
王之報怨雪恥夷萬乘之彊國收八百嵗之蓄積及至

棄羣臣之日餘教未衰執政任事之臣修法令愼庻孽
施及乎萌隸皆可以教後世臣聞之善作者不必善成
善始者不必善終昔伍子胥說聽於闔閭而呉王逺迹
至郢夫差弗是也賜之鴟夷而浮之江呉王不寤先論
之可以立功故沉子胥而不悔子胥不蚤見主之不同
量是以至于入江而不化夫免身立功以明先王之迹
臣之上計也離毁辱之誹謗墮先王之名臣之所大恐
也臨不測之罪以幸為利義之所不敢出也臣聞古之

君子交絶不出惡聲忠臣去國不絜其名臣雖不佞數
奉教於君子矣恐侍御者之親左右之說不察疏逺之
行故敢獻書以聞惟君王之留意焉(夏侯𤣥曰觀樂生遺惠王書其庶乎
知㡬合道以禮始終者與)

　　燕王喜(惠王曽孫孝王子立三十三年為秦所虜而燕亡)

　　遺樂間書

　　(惠王復以樂毅子樂間為昌國君居燕三十年燕王喜用其相栗腹計欲攻趙而問於間間曰
趙四戰之國其民習兵伐之不可燕王不聽遂伐趙趙使亷頗擊之大破燕軍禽栗腹間入趙

趙遂圍燕燕重割地與趙和王乃遺間書閒怨不用其計卒留趙不報)

　　寡人不佞不能奉順君意故君捐國而去則寡人之不
肖明矣敢端其願而君不肯聽故使使者陳愚意君試
論之語曰仁不輕絶智不輕怨君之於先王也世之所
明知也寡人望有非則君掩蓋之不虞君之明辠之也
望有過則君教誨之不虞君之明棄之也且寡人之辠
國人莫不知天下莫不聞君微出明怨以棄寡人寡人
必有辠矣雖然恐君之未盡厚也諺曰厚者不毁人以

自益也仁者不危人以要名故掩人之邪者厚人之行
也救人之過者仁者之道也世有掩寡人之邪救寡人
之過非君孰望之今君厚受位於先王以成尊輕棄寡
人以快心則掩邪救過難得於君矣且世有薄而故厚
施行有失而故惠用今使寡人任不肖之辠而君有失
厚之累於為君擇之也無所取之國之有封疆猶家之有
垣墻所以合好掩惡也室不能相和出語鄰家未為通
計也怨惡未見而明棄之未爲盡厚也寡人雖不肖乎

未如殷紂之亂也君雖不得意乎未如商容箕子之累
也然則不内葢寡人而明怨於外恐其適足以傷於高
而薄於行也非然也苟可以明君之義成君之高雖任
惡名不難受也本欲以為明寡人之薄而君不得厚揚
寡人之辱而君不得榮此一舉而兩失也義者不虧人
以自益况傷人以自損乎君無以寡人不肖累徃事之
美昔者柳下惠吏於魯三黜而不去或謂之曰可以去
柳下惠曰茍與人之異惡徃而不黜乎猶且黜乎寧於

故國爾桞下惠不以三黜自累故前業不忘不以去爲
心故逺近無議今寡人之辠國人未知而議寡人者遍
天下語曰論不脩心議不累物仁不輕絶智不簡功簡
棄大功者輟也輕絶厚利者怨也輟而棄之怨而累之
宜在逺者不望之乎君也今以寡人無辠君豈怨之乎
願君捐怨追惟先王復以教寡人意君曰余且慝心以
成而過不顧先王以明而惡使寡人進不得修功退不
得改過君之所揣也唯君圖之此寡人之愚意也敬以

書謁之(戰國策)

　　同前(史記)

　　紂之時箕子不用犯諌不怠以冀其聽商容不達身祗
辱焉以冀其變及民志不入獄囚自出然後二子退隱
故紂負桀㬥之累二子不失忠聖之名何者其憂患之
盡矣今寡人雖愚不若紂之㬥也燕民雖亂不若殷民之
甚也室有語不相盡以告鄰里二者寡人不爲君取也

　　無名氏


　　獻燕王噲書(噲易王子立三年讓國子之又三年齊伐燕噲死)

　　(或獻書燕果以兵南合三晉三年與楚三晉攻秦不勝而還○陳師道曰此當是昭王時)

　　燕王而不能自恃不惡卑名以事彊事彊可以令國安
長久萬世之善計也以事彊而不可以為萬世則不如
合弱將奈何合弱而不能如一此臣之所以為山東苦
也比目之魚不相得則不能行故古人稱之以其合兩
而如一也今山東合弱而不能如一是山東之智不如
魚也又譬如車士之引車也三人不能行索二人五人

而車因行矣今山東三國弱而不能敵秦索二國因能
勝秦矣然而山東不知相索者智故不如車士矣胡與
越人言語不相知志意不相通同舟而凌波至其相救
助如一也今山東之相與也如同舟而濟秦之兵至不
能相救助如一智又不如胡越之人矣三物者人之所
能為也山東之主遂不悟此臣之所為山東苦也願大王
之熟慮之也山東相合之主者不惡卑名之國者可長
存之卒者出士以戍韓梁之西邊此燕之上計也不急

為此國必危矣王必大憂今韓梁趙三國己合矣秦見
三晉之堅也必南伐楚趙見秦之伐楚也必攻燕物固
有勢異而患同者秦之伐韓故中山亡今秦之伐楚燕
必亡臣竊為王計不如以兵南合三晉約戍韓梁之西
邊山東不能堅爲此此必皆亡(戰國䇿○鮑彪云此三物喻從之精者也故雖
子噲庸主亦能感動惜乎言猶在耳而諸侯之心已變矣此豈非天亡之哉)

　　蘇代(東周雒陽人蘇秦弟與兄厲皆以夀死名顯諸侯)

　　自宋遺昭王書


　　(代與燕相子之婚乃使代侍質子於齊齊使代報燕因言齊王之不信其臣不能霸以動燕専
任子之已而讓位燕大亂立昭王代歸齊復之宋齊攻宋急代遺昭王書昭王善其書乃召代
與謀伐齊竟破齊湣王出走)

　　夫列在萬乘而寄質於齊名卑而權輕秦齊助之伐宋
民勞而實費破宋殘楚淮北肥大齊讎彊而國弱也此
三者皆國之大敗也而足下行之將欲以除害取信於
齊也而齊未加信於足下而忌燕也愈甚矣然則足下
之事齊也失所爲矣夫民勞而實費又無尺寸之功破

宋肥讎而世負其禍矣足下以宋加淮北彊萬乘之國
也而齊并之是益一齊也北夷方七百里加之以魯衛
此所謂彊萬乘之國也而齊并之是益二齊也夫一齊
之彊而燕猶不能支也今乃以三齊臨燕其禍必大矣
雖然臣聞智者之舉事也轉禍而為福因敗而成功者
也齊人紫敗素也而賈十倍越王句踐棲於㑹稽而後
殘呉霸天下此皆轉禍而為福因敗而成功者也今王
若欲轉禍而為福因敗而成功乎則莫如遥霸齊而厚

尊之使使盟於周室盡焚天下之秦符約曰夫上計破
秦其次長賔客秦秦挾賔客以待破秦王必患之秦五
世以結諸侯今為齊下秦王之志茍得窮齊不憚以一
國都為功然而王何不使布衣之人以窮齊之說說秦
謂秦王曰燕趙破宋肥齊尊齊而為之下者燕趙非利
之也弗利而勢為之者何也以不信秦王也今王何不
使可以信者接收燕趙令涇陽君若高陵君先於燕趙
秦有變因以為質則燕趙信秦矣秦為西帝趙為中帝

燕為北帝立為三帝而以令諸侯韓魏不聼則秦伐之齊不
聽則燕趙伐之天下孰敢不聽天下服聽因驅韓魏以攻齊
曰必反宋地而歸楚之淮北夫反宋地歸楚之淮北燕趙之
所同利也竝立三帝燕趙之所同願也夫實得所利名得所
願則燕趙之棄齊也猶釋敝躧今王之不收燕趙則齊霸必
成矣諸侯戴齊而王獨弗從也是國伐也諸侯戴齊而
王從之是名卑也王不收燕趙名卑而國危王收燕趙
名尊而國寧夫去尊寧而就卑危智者不為也秦王聞

若說也必如刺心然則王何不務使智士以若此言說
秦秦伐齊必矣夫取秦上交也伐齊正利也尊上交務
正利聖王之事也(戰國策○昭王者秦昭王涇陽高陵並昭王母弟)

　　同前(史記)

　　夫列在萬乘而寄質於齊名卑而權輕奉萬乘助齊伐
宋民勞而實費夫破宋殘楚淮北肥大齊讎彊而國害
此三者皆國之大敗也然且王行之者將以取信於齊
也齊加不信於王而忌燕愈甚是王之計過矣夫以宋

加之淮北彊萬乘之國也而齊并之是益一齊也北夷
方七百里加之以魯衛彊萬乘之國也而齊并之是益
二齊也夫一齊之彊燕猶狼顧而不能支今以三齊臨
燕其禍必大矣雖然智者舉事因禍為福轉敗為功齊
紫敗素也而賈十倍越王句踐棲於㑹稽復殘彊呉而
霸天下此皆因禍為福轉敗為功者也今王若欲因禍
為福轉敗為功則莫若挑霸齊而尊之使使盟於周室
焚秦符曰其大上計破秦其次必長賔之秦挾賔以待

破秦王必患之秦五世伐諸侯今為齊下秦王之志茍
得窮齊不憚以國為功然則王何不使辯士以此言說
秦王曰燕趙破宋肥齊尊之為之下者燕趙非利之也
燕趙不利而勢為之者以不信秦王也然則王何不使
可信者接收燕趙令涇陽君高陵君先於燕趙秦有變
因以為質則燕趙信秦秦為西帝燕為北帝趙為中帝
立三帝以令於天下韓魏不聽則秦伐之齊不聽則燕
趙伐之天下孰敢不聽天下服聽因驅韓魏以伐齊曰

必反宋地歸楚淮北反宋地歸楚淮北燕趙之所利也
竝立三帝燕趙之所願也夫實得所利尊得所願燕趙
棄齊如脫躧矣今不收燕趙齊霸必成諸侯贊齊而王
不從是國伐也諸侯贊齊而王從之是名卑也今收燕
趙國安而名尊不收燕趙國危而名卑夫去尊安而取
危卑智者不為也秦王聞若說必若刺心然則王何不
使辯士以此苦言說秦秦必取齊必伐矣夫取秦厚交
也伐齊正利也尊厚交務正利聖王之事也


　　自齊獻昭王書

　　(代在齊而或有疑之於王者故以書自白)

　　臣之行也固知將有口事故獻御書而行曰臣貴於齊
燕大夫將不信臣臣賤將輕臣臣用將多望於臣齊有
不善將歸罪於臣天下不攻齊將曰善爲齊謀天下攻
齊將與齊兼貿臣臣之所處重卵也王謂臣曰吾必不
聽衆口與讒言吾信女也猶列眉也上可以得用於齊
次可以得信於下茍無死女無不為也以女自信可也

與之言曰去燕之齊可也期於成事而已臣受令以任
齊及五年齊數出兵未嘗謀燕齊趙之交一合一離燕
不與齊謀趙則與趙謀齊齊之信燕也至於虛北地行
其兵今王信田伐與參去疾之言且攻齊使齊犬馬
而不言燕今王又使慶令臣曰吾欲用所善王茍欲
用之則臣請為王亊之王欲醳臣剸任所善則
臣請歸醳事臣茍得見則盈願(戰國策○所處重卵一作所重處重留○陸深
云燕昭卽位志復齊讐非一日矣樂毅至燕在十七年後又十年始合五國以破齊方其患齊之彊志未逞也

蘇代之徒為之間齊離燕之交激秦之怒勸之以伐宋驕其兵而罷其師齊卒以亡代有力焉而世不數何也
葢毅之為燕約結信義服人卒用以此勝何暇乎代之為哉代之輕詐反覆效用於燕亦昭王之賢明有以御
之非所以成功也)

　　太子丹(燕王喜子)

　　與麴武書(麴武史記作鞠武)

　　(丹質于秦逃歸怨秦欲報之與其傅麴武書○史記丹因武得交田光先生而田光言其友荆
軻於丹使刺秦王不中以死秦伐燕燕王喜斬太子丹以獻然秦竟滅燕)

　　丹不肖生于僻陋之國長于不毛之地未曽得覩君子

雅訓欲有所陳幸垂覽之丹聞丈夫之道節義亷恥受
辱以生也眞正所羞之見却以窺其節故有刎喉不顧
據鼎不避者斯豈樂死而忘生哉其心有所守也今秦
王反戾天常虎狼其行遇丹無禮諸侯最甚每念之痛
入骨髓計燕國之衆不能敵之曠年相守力固不足欲
收天下勇士集海内英雄破國空藏以奉養之重幣甘
辭以市於秦秦貪我賂而信我辭則一劔之任當千萬
之師須臾之間可觧丹萬世之恥若其不然令丹生無

日於天地死懷恨於九泉必令諸侯無以為歎易水之
北未知誰有此蓋抑亦大夫恥也謹遣書願熟思之(燕丹
子○眞正二句無以為歎竝有脫誤)

　　代

　　代王嘉(本趙公子率其宗數百人之代自立為代王與燕合兵燕亡代亦為秦滅)

　　遺燕王喜書

　　秦所以猶追燕急者以太子丹故也今王誠殺丹獻之
秦王秦王必解而社稷幸得血食(史記)


















　　皇霸文紀巻九

