







　　欽定四庫全書

　　皇霸文紀巻二　　　　　明　梅鼎祚　編

　　夏

　　禹王(姒姓名曰文命崇伯鯀子堯時封于夏受虞禪都安邑在位八歲○孔安國云堯舜禹湯皆名
史記帝王世紀名文命)

　　簨簴銘(鬻子云禹之治天下也以五聲聽門懸鐘鼓鐸磬而置鞀以得四海之士為銘於簨
簴焉○文心雕龍云大禹勒筍簴而招諫)

　　教寡人以道者擊鼓教寡人以義者擊鍾教寡人以事

者振鐸語寡人以憂者擊磬語寡人以獄訟者揮鞀

　　夏箴(汲冢周書文傳解云文王受命九年時維暮春在鄗召太子發曰吾語汝所保所守厚德
廣惠忠信愛人土多民少則内亡守土少人多則民失業是故土多發政以漕四方四方流之
土少安帑而外其務方輸夏箴曰云云開望曰土廣無守可襲伐土狹無食可圍竭二禍之來
不稱之災天有四殃水旱饑荒其至無時非務積聚何以備之夏箴曰○孔晁注開望古書名
楊用修古文韻語作開望箴非)

　　中不容利民乃外次

　　又箴


　　小人無兼年之食遇天饑妻子非其有也大夫無兼年
之食遇天饑臣妾輿馬非其有也國君無兼年之食遇
天饑百姓非其有也戒之哉弗思弗行至無日矣

　　岣嶁禹碑(徐靈期衡山記云夏禹導水通瀆刻石書名山之高王象之輿地記云禹碑在
岣嶁峰又傳在衡山縣雲密峯宋嘉定中蜀士因樵人引至其所以紙搨其碑七十二字刻于
䕫門觀後亡)

　　承帝曰嗟翼輔佐卿水處與登鳥獸之門參身洪流而
明發爾興久旅忘家宿嶽麓庭智營形折心罔弗辰往

求平定華岳太衡宗疏事裒勞餘伸禋鬱塞昏徙南瀆
衍亨衣制食備萬國其寧竄舞永奔(水處讀作洲渚○楊用修云酈道元
水經注禹治洪水血馬祭衡山於是得金簡玉字之書按省玉字通水理也或曰此即金簡玉字之文云劉禹
錫寄吕衡州化光詩云傳聞祝融峯上有神禹銘古石琅玕姿秘文龍虎形崔融云於鑠大禹顯允天徳龍畫
傍分螺書匾刻韓退之詩岣嶁山尖神禹碑字青石赤形模竒又云千搜萬索何處有森森綠樹猿猱悲蓋亦
求之而未得見也韓文考異遂謂退之詩為傳聞之誤䕫州觀刻後亦磨滅近張季文僉憲在長沙得之云是
宋嘉定中何致字子一者模刻嶽麓書院斯文顯晦信有神物䕶持哉)

　　廬山紫霄峯禹刻(輿地志江西廬山紫霄下有石室中有禹刻篆文有好事者縋

而入摹之凡七十餘字止有鴻荒漾余乃檋可辨○鼎按史記禹治水山行乗檋此或好事者
傅㑹也)

　　鴻荒漾余乃檋(慎又觀水經注廬山之南有上霄石高壁緬然與霄漢連接上霄之南大禹刻
石志其里數丈尺今猶得刻石之號焉九江中孤石在落星石傍介立大湖中周迴一里竦立百丈上生林木
而飛禽不集耆舊相傳昔禹治水至此刻石紀功㑹稽覆釡山亦有禹書任昉述異記曰空同山有堯碑禹碣
皆科斗書淳化帖首有禹篆十二字莆田陳嵓山有自然仙篆以紙摹之形類禹刻何翥詩鳥書蟲文不可識
如讀岣嶁神禹碑禹遺跡靈秘如此號曰神禹有繇也)

　　玉牒文(湘中記曰衡山有玉牒禹案其文以治水遙望衡山如陣雲盛𢎞之荆州記禹登南

嶽而祭之獲金簡玉字之書○後漢郡國志注引載)

　　祝融司方發其英沐日浴月百寶生

　　后啓(禹之子在位十歲)

　　鑄鼎繇(墨子耕柱篇夏后開使蜚廉析金於山川而陶鑄之於昆吾是使翁難卜於白若之
□曰鼎成三足而方不炊而自烹不舉而自臧不遷而自行以祭於昆吾之墟上鄉人言兆之
繇曰饗矣云云夏后氏失之殷人受之殷人失之周人受之夏后殷周之相受也數百歲矣使
聖人聚其良臣與其桀相而諌豈能知數百歲之後哉而鬼神知之是故曰鬼神之明智於聖
人也猶聰耳明目之與聾瞽也○案今傳墨子所載羅泌路史王應麟玉海小異○路史引墨

子云夏后開命飛廉析金于山而陶鑄之于昆吾作九鼎鼎成而方不炊自烹不舉自藏不動
自響不遷自行圖象萬物于鼎側以祭昆吾之墟使翁難雉乙灼于白若之龜繇曰云云一云
禹也歸藏云啓筮徙九鼎果徙之則此筮徙也○玉海引墨子卜於白若之龜曰鼎成四足而
方不炊而自烹不舉而自藏不遷而自行祭於昆吾之墟乙又言兆之繇曰云云困學紀聞云
大卜三兆其頌皆千有二百夏后鑄鼎繇以下懿氏占成季卜䴡姬衛侯及漢文兆皆龜繇也)

　　逢逢白雲一南一北一西一東九鼎既成遷于三國帝癸(一名桀后發子殷湯所殺)

　　伐唐兆辭(歸藏桀筮伐有唐枚於熒惑曰不吉)


　　不利出征惟利安處彼為貍我為䑕勿用作事恐傷其
父

　　羿妻筮辭(歸藏羿請不死之藥于西王母羿妻竊之以奔月筮于有黄有黄占之曰吉)

　　翩翩歸妺獨將西行逢天晦芒毋驚毋恐後且大昌(且靈
憲作其)

　　連山繇(山海經羲和帝俊之妻生十日注引啓筮)

　　空桑之蒼蒼八極之既張乃有夫羲和是主日月職出
入以為晦明


　　商

　　商王成湯(子姓名履帝嚳子契之後嗣為商侯十七年而滅夏踐天子位十三年都亳)

　　湯盤銘(九字)

　　茍日新日日新又日新

　　商鼎銘(三十四字○國語郭偃曰商之衰也其銘有之謂鼎銘之戒也)

　　嗛嗛之德不足就也不可以矜而祗取憂也嗛嗛之食
不足狃也不能為膏而祗離咎也(憂叶於救反)

　　商父乙鼎銘(二十七字)


　　庚午王命寢廟辰見北田四品十二月作册友史錫賴
貝用作父乙尊□□(宣和博古圖云按友史者太史也曰友者如成王稱太史友之類所
以尊之也古者太史順時覛土蓋農官耳説文曰房星為辰田候也今曰辰見則農當舉趾故命以北田四品所以
授民時也昔者貨貝而寶龜曰錫賴貝者説文以賴為贏言錫貝之多也此商人作之以享父乙于寢廟而言
乃及此者蓋寢廟宗廟也書曰用命賞于祖在宗廟之中作冊以錫有功是亦賞于祖之意乙之號其在商也
有天乙有祖乙有小乙有武乙而惟太丁之子止曰乙且此言父乙蓋不知其為何乙也○徐獻忠云此宗廟
之器其訓錫臣工者下多用冊册二字並列此商制也)

　　商兄癸彝銘(二十六字○吕大臨考古圖)


　　丁子王錫爵丙申貝在寒□用作兄癸彞十九月惟王
九祀世昌□(圖注云右得于鄴按河亶甲居相即鄴郡其文又稱九祀為商器無疑云兄癸者商
以兄弟相及之辭也故祀其先王或稱祖如祖丁卣之類或稱父若父辛旅彝之類或稱兄若此彞之類商人
質無諡皆以甲乙記徐獻忠云丁子剛柔不相配合與乙子相類○鼎案穆天子傳五在寒下注云未詳)

　　商兄癸卣銘(二十五字○宣和博古圖二圖所載二器形模雖同疎緻少異)

　　丁子王錫爵丙申貝在寒用作兄癸彞十九月惟王九祀
世昌□(象形鬲字○著以鬲形者古人於酒器多以此為飾故尊也爵也皆作此狀蓋欲如高之炊氣
上下交通而已)


　　商父丁彞銘(四十一字考古圖)

　　乙酉商貝王曰不(原闕)□𤣥曽不戎備(亢生)&KR1061;乙四日惟
王六祀四日惟内役敢商盟□(疑丘字)用作父丁尊彝示
子(徐獻忠云此文多疑字商器銘文簡省無成章)

　　商母乙卣銘(十一字博古圖)

　　丙寅王錫貝朋用作母乙彞(是卣乃王錫臣工以追享其母氏也)

　　商箴(吕氏春秋名類篇引商箴云云以言禍福人或召之也)

　　天降災布祥並有其職(楊用修古文韻語載商箴云天曰順順維生地曰固固維寧人

曰信信維聽案此乃吕氏春秘序意篇中語未詳何出以為商箴)

　　桑林禱辭(荀子大畧篇湯之時大旱七年翦髪斷爪以身為犧牲禱于桑林之野以六事
自責曰何不雨至斯極也言未已大雨)

　　政不節與使民疾與宫室崇與婦謁盛與苞苴行與讒
夫興與(節叶即盛叶成○説苑湯使人持三足鼎祝山川教之祝曰政不節耶使人疾耶苞苴行耶讒
夫昌耶宫室營耶女謁盛耶何不雨之極也)

　　同前(墨子兼愛篇湯貴天子然且不憚以身為犧牲以詞説于上帝鬼神)

　　惟予小子履敢用𤣥牡告于皇天后帝曰今天大旱即

當朕身履未知得罪于上下有善不敢蔽有罪不敢赦
簡在帝心萬方有罪即當朕身朕身有罪無及萬方

　　同前(吕氏春秋湯五年旱翦髪劘手自以為牲禱辭曰)

　　余一人有罪無及萬夫萬夫有罪在余一人無以一人
之不敏使上帝鬼神傷民之命

　　湯嫁妺之辭(京房易傳)

　　無以天子之尊而乗諸侯無以天子之富而驕諸侯陰
之從陽女之順夫本天地之義也往事爾夫必以禮義


　　祝網辭(吕氏春秋湯見祝網者置四面其祝曰從天墜者從地出者從四方來者皆離吾網
湯曰嘻盡之矣非桀其孰為此湯乃解其三面置其一面更教之祝漢南之國聞之曰湯之德
及禽獸矣四十國歸之)

　　昔蛛蝥作網罟今之人學紓欲左者左欲右者右欲髙
者髙欲下者下吾取其犯命者(吕覽注紓緩也學緩殊非文義賈子劉向新序
並作循緒一作修序取作請受)

　　黑玉赤勒文(尚書中候曰天乙在亳諸隣國襁負歸徳東觀乎洛降三分沈璧退立榮
光不起黄魚雙躍出濟于壇黑鳥以雄隨魚亦止化為黒玉赤勒)


　　𤣥精天乙受神福伐桀克三年天下悉合

　　歸藏繇辭(太平御覽)

　　有人將來遺我貨貝以至有求則得有喜將至

　　良人得其玉君子得其粟

　　有鳬鴛鴦有鴈鷫鷞

　　鼎有黄耳利取䱇鯉

　　歸藏齊母經辭

　　瞿有瞿有䱄宵梁為酒尊於兩壺兩羭飲之三日然後

穌士有澤我取其魚(爾雅注)

　　君子戒車小人戒徒

　　有白雲出自蒼梧入于大梁

　　上有髙臺下有雝池若以賈市其富如河海

　　蜚廉石槨銘(史記云蜚廉生惡來父子俱以材力亊殷紂周武王之伐紂并殺惡來是
時蜚亷為紂石槨奉使北方還無所報為壇霍泰山而報得石棺銘云死遂葬於霍泰山)

　　帝令處父不與殷亂賜以石棺以華氏(言處父不忘臣節故天賜石棺
以光華其族案秦為蜚廉之後故為𫝊㑹索隱云亊蓋非實譙周深所不信○處父蜚廉别號)


　　周

　　文王(姬姓名昌帝嚳子后稷之裔商紂時為西伯)

　　赤爵銜書文(竹書紀年云季秋之甲子赤爵銜書及豐置于昌户昌拜稽首受其文要
曰)

　　姬昌蒼帝子亡殷者紂

　　赤爵丹書(周季歴生昌有聖瑞尚書帝命驗云季秋之月甲子赤爵銜丹書入于酆止于
昌户其書云葢聖瑞也○案此即大戴禮所載丹書語以仁得之而下尚父之言也敬勝四句
亦見荀子)


　　敬勝怠者吉怠勝敬者滅義勝欲者從欲勝義者凶凡
事不强則不枉不敬則不正枉者廢滅敬者萬世以仁
得之以仁守之其量百世以不仁得之以仁守之其量
十世以不仁得之不仁守之不及其世

　　鳯凰銜書文(竹書紀年云文王時孟春六旬五緯聚房後有鳯凰衘書游文王之都書
曰)

　　殷帝無道虐亂天下皇命已移不得復久靈祗逺推百
神吹去五星聚房昭理四海


　　赤烏銜珪書(墨子赤烏銜珪降周之岐社曰)

　　命周文王伐殷

　　卜田兆

　　非龍非彲非熊非羆兆得公侯天遺女師(史記齊世家云西伯將獵
卜之曰所獲非龍非彲非虎非羆所獲霸王之輔○竹書紀年云王將畋史編卜之曰將大獲非熊非羆天遣
大師以佐昌臣太祖史疇為禹卜田得臯陶其兆類此○彲一作螭)

　　武王(名發文王子嗣為西伯十三年而滅商踐天子位又六年)

　　尹佚䇿祝文(史記武王既定商立於社南毛叔鄭奉明水衛康叔封布兹師尚父牽牲

尹佚䇿祝於是武王再拜稽首曰膺更大命革商受天明命)

　　殷之末孫季紂殄廢先王明德侮蔑神祗不祀昏暴商
邑百姓其章顯聞于天皇上帝(汲冢周書筴曰殷末孫受德迷先成湯之明侮
滅神祗不祀明暴商邑百姓其彰顯聞于昊天上帝○紂字受徳)

　　丹書(太戴禮云武王踐阼三日召士大夫而問焉曰惡有藏之約行之萬世可以為子孫常者
乎皆曰未得聞也召師尚父而問焉曰黄帝顓頊之道存乎意亦忽不可得見與尚父曰在丹
書王欲聞之則齋矣三日王端冕尚父亦端冕奉書道書之言曰云云藏之約行之萬世可以為
子孫常者此言之謂也且臣聞之以仁得之以仁守之其量百世以不仁得之以仁守之其量

十世以不仁得之以不仁守之必及其世王聞書之言惕若恐懼退而為戒書託於物以自警
即席几諸銘是也)

　　敬勝怠者吉怠勝敬者滅義勝欲者從欲勝義者凶凡
事不强則枉弗敬則不正枉者滅廢敬者萬世(滅叶莫筆切○
丹書三十九字)

　　戒書銘十七章(蔡邕銘論武王作席几楹杖器械之銘十有八章○王應麟集解踐
阼篇引盧辯朱熹真德秀注今為節録○朱子云諸銘有切題者如鑑銘是也亦有不可曉者
古人隨在自警不必一物)


　　席四端銘(四章)

　　安樂必敬(前左端銘)無行可悔(前右端銘)一反一側亦不可不志
(後左端銘)所監不逺視爾所代(後右端銘○不志一作以忘所一作殷爾一作邇)

　　机銘

　　皇皇惟敬口口生敬口生垢口戕口(盧辯注几者人君出令所依故以言
語為戒○今本無口生敬句)

　　鑑銘

　　見爾前慮爾後


　　盥盤銘

　　與其溺於人也寧溺於淵溺於淵猶可游也溺於人不
可救也(淵叶一均切救叶居尤反○盧注或以自新取戒或以游溺為鑑)

　　楹銘

　　毋曰胡殘其旤將然毋曰胡害其旤將大毋曰胡傷其
旤將長(害叶暇憩切大叶特計切○真德秀注銘之於楹朝夕見之盧指楹為言恐鑿)

　　杖銘

　　惡乎危於忿懥惡乎失道於嗜慾惡乎相忘於富貴(真注

杖之為物于以自扶操之則安全有賴舍之則顛踣可虞富貴奢淫易忘兢畏於杖為銘是或此義)

　　帶銘

　　火滅修容慎戒必恭恭則夀(王應麟注非禮勿動闇不欺也莊敬日强夀之基也)

　　履屨銘

　　慎之勞勞則富(盧注行慎躬勞躬勞終福論慎履亦財不匱也履在下猶勞辱因此為戒)

　　觴豆銘

　　食自杖食自杖戒之憍憍則逃(憍居妖反○盧注無求醉飽自杖而已)

　　户銘


　　夫名難得而易失無懃弗志而曰我知之乎無懃弗及
而曰我杖之乎獿阻以泥之若風將至必先搖搖雖有
聖人不能為謀也(杖一作枝搖叶夷周切○獿舊作擾朱注未詳楊用修云獿獿人塗屋之
匠解見漢書音乃刀切)

　　牖銘

　　隨天之時以地之財敬祀皇天敬以先時(財叶前西切○朱注牖下
齋祭之處真注天實生時地實生財祀以報本亦必先時)

　　劎銘


　　帶之以為服動必行德行德則興倍德則崩(盧注以順誅也)

　　弓銘

　　屈申之義廢興之行無忘自過(王注屈申之義以弓言廢興之行以身言修身
在知其過)

　　矛銘

　　造矛造矛少間弗忍終身之羞(余一人所聞以戒後世子孫按余一人二句總
承諸銘為踐阼一篇結末正應前可以為子孫常者乎玉海詩紀作矛銘語誤)

　　書銘二十章(太公金匱武王曰吾隨師尚父之言因為書銘隨身自誡○太平御覽困

學紀聞玉海並載)

　　書冠

　　寵以著首將身不正遺為德咎

　　書履

　　行必履正無懐僥倖

　　書劎

　　常以服兵而行道德行則福廢則覆

　　書車


　　自致者急載人者緩取欲無度自致而反

　　書鏡

　　以鏡自照則知吉凶(此與太公陰謀所載鏡銘畧同彼義完美)

　　書門

　　敬遇賓客貴賤無二

　　書户

　　出畏之入懼之

　　書牖


　　闚望審且念所得可思所忘

　　書鑰

　　昬謹守深察訛

　　書硯

　　石墨相著而黑邪心讒言無得汙白

　　書鋒

　　忍之須臾乃全汝軀

　　書刀


　　刀利磑磑無為汝開

　　書井

　　原泉滑滑連旱則絶取事有常賦歛有節

　　几銘(以下二章見後漢書崔駰傳注引太公金匱曰吾欲造起居之戒隨之以身)

　　安無忘危存無忘亡熟惟二者後必無凶

　　杖銘

　　輔人無茍扶人無咎(一作容)

　　衣銘(以下三章見後漢書朱穆傳注引太公陰謀)


　　桑蠶苦女工難得新捐故後必寒

　　鏡銘

　　以鏡自照見形容以人自照見吉凶

　　觴銘

　　樂極則悲沈湎致非社稷為危

　　筆銘(以下二章見太平御覽引太公陰謀)

　　毫毛茂茂䧟水可脱䧟丈不活

　　箠銘


　　馬不可極民不可劇馬極則躓民極則敗(敗叶蒲昧切○困學紀聞
云蔡邕銘論謂武王踐阼咨于太師作席几楹杖器械之銘十有八章恭攷金匱隂謀之書則不止于十八章
矣書于篇後俾好古者有攷)

　　金版銘(文選劉孝標論註引太公金匱曰云云武王曰請著金版○七略云太公金版玉匱
雖近世之文然多善者)

　　屈一人之下申萬人之上

　　金匱銘

　　堯之居民上也振振如臨深淵舜之居民上也慄慄恐

朝不及夕武王曰吾并殷民居其上也翼翼懼不敢息

　　五帝戒(太公金匱武王問師尚父曰五帝之戒可得聞乎師尚父曰)

　　黄帝居民上惴惴若臨深淵舜居民上矜矜如履薄冰
禹居民上慄慄如不滿日湯居民上翼翼乎懼不敢息
敬勝怠則吉義勝欲則昌日慎一日壽終無殃(玉海引六韜明
傳篇義勝欲則昌欲勝義則亡敬勝怠則吉怠勝敬則滅荀子議兵篇敬勝怠則吉怠勝敬則滅計勝欲則從
欲勝計則凶蓋出于此按丹書亦此數語大較所傳聞異而辭大同耳)

　　比干墓銅盤銘(武王封比干墓而作也)


　　右林左泉後岡前道萬世之寧於焉是保(嘯堂集古録)

　　膠鬲盟書(吕氏春秋誠廉篇周之將興也伯夷叔齊西行如周至岐陽文王已歿武王即
位使叔且就膠鬲于次四内而與之盟使保召公就㣲子開于共頭之下而與之盟列為三書
同辭血以牲埋一于四内及共頭皆以一歸夷齊聞之笑曰譆割牲而盟以為信因四内共頭
以明行以此紹殷是以亂易暴也北行至首陽餓焉○四内地名共頭水名)

　　加富三等就官一列

　　㣲子開盟書

　　世為長侯守殷常祀相奉桑林宜私孟諸


　　成王(名誦武王子)

　　卜成周命龜辭(説苑南宫邊子曰昔周成王之卜居成周也其命龜曰○一作周公
卜洛命龜辭)

　　予一人兼有天下辟就百姓敢無中土乎使予有罪則
四方伐之無難得也(吕氏春秋南宫括曰成王定成周其辭曰惟
予一人營居于成周惟予一人有善易得而見也有不善易得而誅也)

　　周公旦(武王弟)

　　卜曲阜命辭


　　作邑乎山之陽賢則茂昌不賢則速亡

　　誓命(左傳莒紀公太子僕弑紀公以寶玉來奔内諸宣公季文子使太史克對引周公誓命詳
後)

　　毁則為賊掩賊為藏竊賄為盜盜器為姦主藏之名賴
姦之用為大凶德有常無赦在九刑不忘

　　金人銘(家語曰孔子觀周入后稷之廟有金人焉三緘其口而銘其背顧謂弟子曰小子識
之此言實而中情而信○文心雕龍曰周公慎言于金人則此銘周公所作也○路史黄帝以
惟口起兵惟動得吝乃為金人三緘其口而銘之注引太公金匱公對武王之言明黄帝所作

皇覽記引陰謀黄帝金人器銘曰武王問尚父五帝之戒對曰黄帝之戒曰吾之居民上也搖
搖恐朝不及夕故為金人三封其口曰我古之慎言人也當以家語為正)

　　古之慎言人也戒之哉無多言多言多敗無多事多事
多患安樂必戒無行所悔勿謂何傷其禍將長勿謂何
害其禍將大勿謂不聞神將伺人焰焰不滅炎炎若何
涓涓不壅終為江河綿綿不絶或成網羅毫末不札將
尋斧柯誠能慎之福之根也曰是何傷禍之門也强梁
者不得其死好勝者必遇其敵盜憎主人民怨其上

君子知天下之不可上也故下之知衆人之不可先也
故後之溫恭慎德使人慕之執雌持下人莫踰之人皆
趨彼我獨守此人皆惑之我獨不徙内藏我知不示人
技我雖尊髙人莫我害江海雖左長于百川以其卑也
天道無親常與善人戒之哉(國策蘇秦説魏襄王引周書曰綿綿不絶蔓蔓若何
毫毛不㧞將成斧柯前慮不定後有大患將柰之何)

　　同前(説苑)

　　古之慎言人也戒之哉戒之哉無多言多言多敗無多

事多事多患安樂必戒無行所悔勿謂何傷其禍將長
勿謂何害其禍將大勿謂何殘其禍將然勿謂莫聞天
妖伺人熒熒不滅炎炎柰何涓涓不壅將成江河綿綿
不絶將成網羅青青不伐將尋斧柯誠不能慎之禍之
根也曰是何傷禍之門也强梁者不得其死好勝者必
遇其敵盜怨主人民害其貴君子知天下之不可蓋也
故後之下之使人慕之執雌持下莫能與之爭者人皆
趨彼我獨守此衆人惑惑我獨不徙内藏我知不與人

論技我雖尊髙人莫害我夫江河長百谷者以其卑下
也天道無親常與善人戒之哉戒之哉

　　辛甲(故殷之臣事紂七十五諫而不聽去至周召公與語賢之告文王以為公卿封長子武王時為
太史見劉向别録譙周古史)

　　虞箴(左傳云魏莊子謂晉侯曰昔周辛甲之為太史命百官箴王闕於虞人之箴曰)

　　芒芒禹跡畫為九州經啟九道民有寢廟獸有茂草各
有攸處德用不擾在帝夷羿冒于原獸忘其國恤而思
其麀牡武不可重用不恢于夏家獸臣司原敢告僕夫

(道叶徒口反茂一作豐草叶此苟反擾叶忍九反獸叶如九反冒貪也重去聲家叶攻乎反)

　　大正箴(汲冢周書嘗麥解曰維四年孟夏王初祈禱于宗廟乃嘗麥于太祖即假于太宗少
宗少祕于社太史筴刑書九篇以升授大正箴大正曰○以下二箴無名氏)

　　欽之哉諸正敬功爾頌審三節無思民因順爾臨獄無
頗正刑有掇夫循乃德式監不逺以有此人保寧爾國
克戒爾服世世是其不殆維公咸若

　　周箴(吕氏春秋謹聽篇太上知之其次知其不知不知則問不能則學周箴云云學賢問三代
之所以昌也)


　　夫自念斯學德未暮

　　祝雍(祝官雍名)

　　成王冠祝辭(家語云武王崩成王年十三嗣立周公攝政以治天下冠成王而朝于祖
以見諸侯周公使祝雍作頌命之曰祝辭達而勿多也其頌曰云云)

　　使王近於民逺於佞嗇於時惠於財親賢使能(佞叶禰因反財
叶前西反能叶音泥○使一作任)

　　近于民逺于年近于義逺于佞嗇于財任賢使能(佞音缺能
音得來切後漢志注)


　　成王冠頌

　　令月吉日王始加元服去王幼志服是衮職欽若昊命
六合是式率爾祖考永永無極

　　王滿生

　　告周公旦書(劉向説苑齊人王滿生見周公曰言内事者於内言外事者於外周公導
坐曰臣聞聖人不言而知非聖人者雖言不知今欲言乎無言乎周公俛念有頃不對王滿生
藉筆牘書之周公仰視見書曰唯唯謹聞命矣明日誅管蔡)

　　社稷且危傳之於膺


　　士冠禮辭(儀禮○以下紀並無名氏蓋周制禮時所作)

　　始加祝辭(士冠始加緇布冠服𤣥端爵韠)

　　令月吉日始加元服棄爾幼志順爾成德夀考惟祺介
爾景福(服叶滿北反福叶筆助反)

　　再加(再加皮弁服素積素&KR2901;)

　　吉月令辰乃申爾服敬爾威儀淑慎爾德眉夀萬年永
受胡福

　　三加(三加爵弁服纁裳韎韐)


　　以歲之正以月之令咸加爾服兄弟具在以成厥德黄
耉無疆受天之慶(叶墟羊反)

　　醴辭(三加畢賔醴冠者)

　　甘醴惟厚嘉薦令芳拜受祭之以定爾祥承天之休夀
考不忘

　　醮辭(若不醴則醮注醴禮簡尚質也醮禮繁尚文也醮亦賔醴冠者冠有三加故三醮也)

　　㫖酒既清嘉薦亶時始加元服兄弟具來孝友時格永
乃保之(來叶乃之切)


　　再醮

　　㫖酒既湑嘉薦伊脯乃申爾服禮儀有序祭此嘉爵承
天之祜

　　三醮

　　㫖酒令芳籩豆有楚咸加爾服肴升折俎承天之慶受
福無疆

　　字辭(既醴冠者見母出賔字之)

　　禮儀既備令月吉日昭告爾字爰字孔嘉髦士攸宜宜

之于假永受保之曰伯某父(備叶筆力反字叶兹嘉叶居之反假叶古)

　　士昏禮辭(儀禮)

　　父命子辭

　　往迎爾相承我宗事勗率以敬先如之嗣若則有常

　　父命女辭

　　戒之戒之夙夜無違命

　　母命女辭

　　勉之敬之夙夜無違宫事


　　庶母命女辭

　　敬恭聽宗爾父母之言夙夜無愆視諸袗鞶

　　祭禮嘏辭(儀禮少牢饋食曰主人酳尸尸酢主人佐食取黍授尸執以命祝祝受以東北
面嘏主人曰○此諸侯之大夫祭禮也)

　　皇尸命工祝承致多福無疆于女孝孫來女孝孫使女
受禄于天宜稼于田眉夀萬年勿替引之(來讀曰釐賜也孫叶須因反天叶鐵因
反田叶地因反年叶禰因反○楊用修古文附録來音賚)

　　周祭天辭(以下三章俱見大戴禮○文心雕龍云周之太祝掌六祝之辭是以庶物咸生

陳於天地之郊旁作穆穆唱於迎日之拜)

　　皇皇上天照臨下土集地之靈降甘風雨庶物羣生各
得其所靡今靡古維予一人某敬拜皇天之祜(古祝辭則云嗣
王某或曰一人某王者親告之辭也)

　　祭地辭

　　薄薄之土承天之神興甘風雨庶卉百穀莫不茂者既
安且寧維予一人某敬拜下土之靈(者叶掌與切)

　　迎日辭(古者帝王以正月朔率有司迎日于東郊所以為萬品先而尊事天也○亦見尚書

大傳三句與洛誥同)

　　維某年某月上日明光于上下勤施于四方旁作穆穆
維予一人某敬拜迎于郊

　　救日食祝辭(周官太祝注)

　　炤炤大明纖滅無光柰何以陰侵陽以卑侵尊

　　雩祭禱辭(榖梁傳注)

　　方今大旱野無生稼寡人當死百姓何謗不敢煩民請
命願撫百姓以身塞無狀


　　請雨祝(春秋緯)

　　昊天生五穀以養人今五穀病旱恐不成敬進清酒搏
脯再拜請雨雨幸大澍

　　立社祝(禮外篇大夫成羣立社祝曰○此亦止雨之辭)

　　今某月日君為某立社社祭土而主陰氣也五穀用成
萬民以生敢用肥豚嘉蔬清酒敬致大神自今日以來
祈請雨止惟靈是聽子孫眉夀萬神含靈

　　止雨祝(禮外篇)


　　天生五穀以養生民今天雨不止傷五穀如何神靈而
行而止殺牲以賽神靈雨則不止鳴鼓攻之朱緣繩索
而脅之(並太平御覽引載)

　　命射辭(大戴禮投壺篇困學紀圍云此命射之辭也)

　　弓既平張四侯且良决拾有常既順乃讓乃降其堂乃
節其行既志乃張射夫命射射者之聲御車之旌既獲
弃莫(此下缺)

　　祭侯辭(考工記曰梓人為侯張皮侯而棲鵠則春以功張五采之侯則逺國屬張獸侯則王

以息燕祭候之禮以酒脯醢其辭曰)

　　惟若寧侯毋或若女不寧侯不屬于王所故抗而射女
强飲强食貽女曾孫諸侯百福(若汝也寧安也侯之為物捍内蔽外有諸侯之
象焉故假以為戒敕諸侯之辭言汝當安為諸侯下若字訓如蓋責之曰毋如此等不寧之侯不服屬于天子
之所故立而射之也强飲强食祝神之辭勉之使飲食也既飲食醉飽當以百福遺女曽孫之為諸侯也)

　　嗟爾不寧侯為爾不朝于王所故亢而射女强食爾食
曽孫侯氏百福(大戴禮○班固白虎通侯者以布為之所以名為侯明諸侯有不朝者則射之
故禮射禮祝曰嗟爾不寧侯爾不朝于王所以故天下失業亢而射爾所以不射正身君子重同類故畫獸而

射之○大戴禮弟子辭曰無荒無慠無倨立無踰言若是者有常爵嗟爾不寧侯云云按此豈皆弟子之辭特
用考工記語邪)

　　大卜祝龜文(褚先生補史記龜策傳或古太卜之遺)

　　今日吉謹以粱卵焍黄祓去玉靈之不祥玉靈必信以
誠知萬事之情辯兆皆可占不信不誠則燒玉靈揚其
灰以徵後龜(言用粱朱雞卵以祓龜焍黄二説索隱焍音次第之第燒荆枝遞灼而以黄絹裹粱
卵也正義焍音題焦也若焦黄則卜之不中也故用梁卵以祓之○尊神龜為玉靈)

　　又


　　假之玉靈夫子夫子玉靈荆灼而心令而先知而上行
於天下行於淵諸靈數箣莫如汝信今日良日行一良
貞(行一作身)

　　又

　　假之靈龜五筮五靈不如神龜之靈知人死知人生某
身良貞

　　大横占辭(史記漢文帝初為代王諸大臣迎立也猶與未定卜之卦兆得大横占曰云云
代王曰寡人固已為王矣卜人曰所謂天王者乃天子於是入即帝位)


　　大横庚庚余為天王夏啓以光(大横以荆灼龜文正直也庚更也言去諸侯即
帝位也)

　　嘉林龜左脅書文(史記龜䇿傳萬畢石朱方傳曰有神龜在江南嘉林中嘉林者
獸無虎狼鳥無䲭梟草無毒螫野火不及斧斤不至是為嘉林龜在其中常巢於芳蓮之上左
脅書文)

　　甲子重光得我者匹夫為人君有土正諸侯得我為帝
王(正長也為有土之官長)










　　皇霸文紀巻二

