







　　欽定四庫全書

　　皇霸文紀巻一　　　　　明　梅鼎祚　編

　　神農氏

　　炎帝(少典之子育于姜水以姜為姓又云國伊耆號伊耆氏又號烈山氏都于陳洞神部云姓伊耆
名軌一曰石年在位百四十五載)

　　伊耆氏蜡祝辭(禮記郊特牲曰天子大蜡八伊耆氏始為蜡蜡也者索也歲十二月
合聚萬物而索饗之也注云報成功于歲終又以祈來年之始故祝之之辭如此○炎帝神農
氐其初國伊繼國耆合而稱之故又號曰伊耆氏鼎按孔頴達正義云明堂位土鼓葦籥伊耆

氏之樂熊氏云伊耆氏即神農也鄭𤣥注云伊耆古天子號亦不言神農至陸德明音釋或曰
堯也今博士家習禮者從之而𤣥注先嗇若神農者司嗇后稷正義以神農既始蜡豈自祭其
身以為先嗇引皇氏云神農伊耆一代總號其子孫為天子者始為蜡祭祭其先祖造田者故
有先嗇也劉勰文心雕龍謂上皇祝文則固指神農矣愚臆謂蜡始伊耆辭不必其時出當是
周漢間所傳用如繁露之求雨大卜之祓龜耳故蔡邕獨斷止載云天子蜡而不言為神農為
堯○劉勰文心雕龍云昔伊祁氏始蜡以祭八神上皇祝文爰在兹矣舜之祠田利民之志頗
形于言矣)

　　土反其宅水歸其壑昆蟲毋作草木歸其澤(宅叶逺各反澤叶達

各反)

　　土反其宅水歸其壑昆蟲毋作豐年若土歲取千百(蔡邕
獨斷)

　　軒轅氏(神農軒轅並從蔡邕獨斷世紀帝居軒轅之邱因以為名又以為號一云國於有熊號有熊氏
左傳亦曰帝鴻氏○春秋元命苞禪通紀先自有軒轅氏)

　　黄帝(初姓公孫名荼又名軒字𤣥律史記名軒轅繼少典氏之國長於姬水更為姬姓邑于涿鹿之
阿一云都彭城在位七十年乃少典氏後代也史直作少典之子非)

　　金人器銘(皇覽記引太公陰謀黄帝金人器銘云武王問尚父曰五帝之戒可得聞乎尚

父曰黄帝之戒曰吾之居民上也搖搖恐夕不至朝故為金人三封其口曰○困學紀聞云漢
藝文志黃帝銘六篇皇覽撰于魏文帝時漢七畧書猶存金人銘蓋六篇之一也鼎案孔子家
語及劉向説苑並載為周廟器是在魏前文心雕龍以為周公今兩存之楊用脩古雋作五帝
銘)

　　古之慎言人也戒之哉無多言無多事多言多敗多事
多害安樂必戒無行所悔勿謂何傷其禍將長勿謂何
害其禍將大勿謂不聞神將伺人熖熖不滅炎炎若何
涓涓不塞終成江河綿綿不絶或成網羅豪末不札(掇也)

將㝷斧柯誠能慎之福之根也曰是何傷禍之門也强
梁者不得其死好勝者必遇其敵盜憎主人民怨其上
君子知天下之不可上也故下之知衆人之不可先也
故後之溫恭慎德使人慕之執雌持下人莫踰之人皆
趨彼我獨守此人皆惑之我獨不徙内藏乃智不示人
技我雖尊髙人弗我害惟能於此也江海雖左長於百
川以其卑也天道無親常與善人戒之哉(首句一有我字)

　　巾几銘(蔡邕銘論云黄帝有巾几之法孔甲有盤盂之戒漢藝文志黃帝銘六篇)


　　無掘壑而附邱無舍本而治末日中必&KR2146;操刀必割執
斧必伐日中不&KR2146;是謂失時操刀不割是謂失利執斧
不伐賊人將來涓涓不塞將為江河熒熒不救炎炎柰
何兩葉不去將用斧柯(利音梨來叶陵之反○楊用脩云此銘漢以下文人多引用不
見其全惟見於兵書如此○涓涓六句見前銘小異)

　　巾几銘

　　予居民上搖搖恐夕不至朝惕惕恐朝不及夕兢兢慄
慄日慎一日人莫躓于山而躓于垤(叶徒吉反○兢兢以下淮南子作堯

戒小異)

　　巾几銘(路史)

　　毋弇弱毋俷德毋違同毋敖禮毋謀非德毋犯非義

　　金華鼎銘(金華山黄帝作一鼎髙一丈三尺大如十石甕像龍騰雲百神螭獸滿其中腹
篆書三足其文曰)

　　真金作鼎百神率伏(虞荔鼎錄)

　　丹書(路史黄帝天下已治百令具舉猶且䘏然神橤形茹用作戒于丹書故作巾几之銘又著
瑞書乃命史甲盤杅籩豆奩鏡劎履與席巾杖户牖一著銘詩以彌縫其闕注云凡二十六篇

昔周公述之于成王並見大戴禮蔡邕銘論漢志孔甲盤盂二十六篇○鼎按大戴禮尚父述
丹書于武王王退而為戒書注援周公述于成王而以戒銘為孔甲所作猶異當以大戴禮為
正)

　　施舍在心平不幸乃弗聞過禍福在所密存亡在所用
下匿其私用試其上上操度量以割其下上下一日百
戰

　　瑞書(此即大戴禮尚父述于武王為黄帝丹書者也)

　　敬勝怠者吉怠勝敬者滅義勝欲者從欲勝義者凶凡

事不彊則枉不敬則不正枉者滅廢敬者萬世

　　禁重教(路史黄帝處中央而政四國分八節以紀農功命天中建皇極乃下教)

　　聲禁重色禁重香禁重味禁重室禁重

　　命嫫母辭(吕氏春秋遇合篇人之於色也無不知説美者而美者未必遇也故嫫母執乎
黄帝黄帝曰○嫫母貌惡德克為黄帝次妃)

　　屬女德而弗忘與女正而弗衰雖惡奚傷(言敕屬女以婦德而不忘
失付與女以内政而不衰故雖醜何傷)

　　誨顓頊(吕氏春秋云維秦八年歲在涒灘秋甲子朔朔之日良人請問十二紀文信侯曰嘗

得學黄帝之所以誨顓頊矣)

　　爰有大圜在上大矩在下汝能灋之為民父母

　　錄圖文(河圖挺輔佐黄帝游於河洛至澤鴻之泉有大鱸魚負圖以授帝蘭葉朱文名曰錄
圖○一作綠圖)

　　潬潬噅噅棼棼雉雉與物俱化(此錄圖中文也)

　　黄帝世讖言(竹書紀年)

　　西北為王期在甲子昌制命發行誅旦行道(沈約宋書符瑞志引
載云及周公劉之後十三世而生季歴季歴生文王昌昌生武王發周公旦)


　　有焱氏頌(莊子天運篇云北門成問於黄帝曰帝張咸池之樂於洞庭之野吾始聞之懼復聞之怠卒聞
之惑蕩蕩黙黙乃不自得帝曰天機不張而五官皆備此之謂天樂無言而心説故有焱氏為之頌乃無聲之
樂樂之至也○鼎案陳士元荒史云莊子稱有焱氏有㤗氏路史著論於禪通紀柏皇之下世次莫覈則猶以
有其人矣莊多寓言焉問其人與世也此與天元冊文皆是擬譔並託黄帝故附其末○焱音衍)

　　聽之不聞其聲視之不見其形充滿天地苞裹六極

　　太始天元冊文(素問天元紀云黄帝問鬼臾區曰願聞五運之主時也何如鬼臾區曰五氣運行各
終朞嵗非獨主時也臣積考太始天元冊文○注云此太古占候靈文洎乎伏羲之時已鐫諸玉版命曰策文
鬼臾區十世祖始誦而行之○宋王應麟云古詩之體始於此然伊川謂素問出於戰國之末鼎謂非也古文

多韻語即周易且然不必為詩)

　　太虚廖廓肇基化元萬物資始五運終天布氣真靈總統坤元
九星懸郎七曜周旋曰隂曰陽曰柔曰剛幽顯既位寒暑弛張
生生化化品物咸章

　　倉頡(世本云沮誦倉頡為黄帝左右史世紀云黄帝史官生而能書剏制文字春秋元命包作倉帝史皇氏名頡姓
侯岡侈哆四目靈光次在禪通紀伏羲之前春秋命厯序演孔圖及崔瑗曹植輩並云古帝韋誕傅𤣥皇甫謐及鬻
子注荀子注周禮䟽拾遺記並云黄帝史臣今從之○佛藏法苑珠林云昔造書之主凡有三人長名曰梵其書右
行次曰佉盧其書左行少者倉頡其書下行梵佉盧居于　天竺黄帝史倉頡在于中夏梵佉取法于浄天倉頡因華于

鳥跡文畫誠異傳理則同)

　　龜書文(河圖玉版云倉頡為帝南廵登陽虚之山臨于𤣥扈洛汭之水靈龜負書丹甲青文以授之文□二
十八字景刻于陽虚之石室李斯只識八字○鼎案楊慎云為帝南廵作一句為音去聲言奉黄帝命而代之
南廵也亦言黄帝史臣矣羅泌子苹路史注引河圖玉版靈龜負書以授帝謂倉頡也又注云昔周初有於倉
頡墓下得石刻藏之書府至秦李斯辨其八字云上天垂命皇辟迭王或云叔孫通識十二字而不傳妄也任
昉云周人不能辨而斯通識之予不信者詳攷二句乃冦謙所纂黒帝安和國主禁文也據此則既非龜書之
文亦非墓下石刻矣○墓下一作墓中)

　　上天垂命皇辟迭王


　　三皇䇿典(出三墳宋羅泌路史著辨云山氣形謂之三墳山墳言君臣民物隂陽兵象謂之連山氣墳言
生動長育止殺謂之歸藏而形墳則言天地日月山川雲氣謂之坤乾復有河圖姓紀與天皇䇿辭地皇政典
之類大率似假羲炎黄帝為言以遷就於孔説淺鄙備見是豈隆古包氏語哉有如以燧人為提捷之子有巢
為燧人之子伏羲為有巢之子軒轅百皇大庭无懐則皆以馬伏羲之臣而加之龍官火紀之號尤可靳也王
應麟困學紀聞云三墳書無傳宓犧唯易存而商高所云周天厯度管子所云造六峜以迎隂陽者不復見許
行為神農之言鼂錯述神農之教列子稱黄帝之書隂陽五行兵法醫方皆託之農黄而大道隠焉今有山氣
形之書謂之連山歸藏坤乾元豐中毛漸得之西京或云張天覺得之比陽非古也○鼎按毛漸序謂元豐七
年使西京得之泌陽民家又有後序云三墳亡于幽厲予天復中隠于青城之西因風雨石裂中有石匣得古

文三篇皆篆字乃上古三皇書也不見姓名且此名三易而文辭乃倣書之典謨天復為唐昭
宗時此即其人唐末妄作矣然羅王皆不語及序則序又後人所増耳今聊附存以著其偽)

　　天皇伏羲氏皇䇿

　　昔在天皇居於君位咨於將咨於相咨於民垂皇䇿
辭皇曰惟我生無道承父居方三十二易草木上升
君位我父燧皇歸世未降河圖生民結繩而無不信
於末甲八太七成三十二易草木惟我老極時生人
衆多羣羣蟲聚欲相吞害惟天至仁於草生月天雨

降河龍馬負圖神開我心子其未生我畫八卦自上
而下咸安其居後二成二十二易草木皇曰命子襄
居我飛龍之位主我圖文代我咨於四方上下無或
私襄曰咸若咨衆之辭君無念哉後一易草木皇曰
命子英居我潛龍之位主我陰陽甲歴咨於四方上
下無或差英曰依其法亦順君無念哉皇曰無為後
二十二易草木昊英氏進歴於君曰歴起甲寅皇曰
甲日寅辰乃鳩衆於傳教臺告民示始甲寅易二月

天王升傳教臺乃集生民后女媧子無分臣工大小
列之右上相共工下相皇桓飛龍朱襄氏潛龍昊英
氏居君左右栗陸氏居北赫胥氏居南昆連氏居西
葛天氏居東陰康氏居下九州之牧各統其人羣居
於外皇曰咨予上相共工我惟老極無為子惟扶我
正道咨告於民俾知甲歴日月歲時自兹始無或不
記子勿怠共工曰工居君臣之位無有勞君其念哉
皇曰下相皇桓我惟老極無為子惟扶我正道撫愛

下民同力咨告於民俾知甲歴日月歲時自兹始無
或不記子其勿怠桓曰居君臣之位無有勞君其念
哉皇曰栗陸子居我水龍之位主養草木開道泉源
無或失時子其勿怠陸曰竭力於民君其念哉皇曰
大庭主我屋室視民之未居者喻之借力同搆其居
無或寒凍庭曰順民之辭皇曰陰康子居水土俾民
居處無或漂流勤於道達於下康曰順君之辭皇曰
渾沌子居我降龍之位惟主於民皇曰昆連子主我

刀斧無俾野獸犧虎之類傷殘生命無俾同類大力
之徒區遂㣲弱子其伏之連曰專主兵事君無念哉
皇曰四方之君咸順我辭則世無害惟愛於民則位
不危皇曰子無懐安惟安於民民安子安民危子危
子其念哉

　　人皇神農氏政典

　　政典曰惟天生民惟君奉天惟食喪祭衣服教化一
歸於政皇曰我惟生無德咸若古政嗟爾四方之君

有官有業乃子乃父乃兄乃弟無亂於政昔二君始
王未有書契結繩而治交易而生亦惟歸政昔在
天皇肇修文教始畫八卦明君臣民物陰陽兵象以
代結繩之政出言惟辭制器惟象動作惟變卜筮惟
占天皇氏歸氣我惟代政惟若古道以立政皇曰正
天時因地利惟厚於民民惟邦本食惟民天農不正
食不豐民不正業不專惟民有數惟食有節惟農有
教林林生人無亂政典政典曰君正一道二三凶臣

正一德有常吉時正惟四亂時不植氣正惟和氣亂
作癘官正惟百民正惟四色正惟五惟質惟良病正
四百四藥正三百六十五過數乃亂而昏而毒道正
常過政反僻刑正平過政反私禄正滿過政反侈禮
正度過政反僭樂正和過政反流治正簡過政反亂
喪正哀過政反遊干戈正亂過政反危市肆正貨過
政反邪譏禁正非過政失用皇曰嗟爾有官有業乃
子乃父乃兄乃弟咸若我辭一歸於正皇曰君相信

任惟正相君俌位惟忠相官統治惟公官相代位惟
勤民官撫愛惟仁官民事上惟業父無不義厥子惟
孝兄無不友厥弟惟恭夫不遊妻不滛師不怠教不
失刑者形也形爾身道者導也導爾志禮者制也制
爾情樂者和也和爾聲政者正也正其事

　　地皇軒轅氏政典

　　皇曰嗟爾天師俌相正五百官士子農夫商人工技
咸若我言政典曰國無邪教市無淫貨地無荒土官

無濫士邑無游民山不童澤不涸其正道至矣正道
至則官有常職民有常業父子不背恩夫婦不背情
兄弟不去義禽獸不失長草木不失生政典曰方圓
角直曲邪凹凸必有形逺近高下長短疾緩必有制
寒暑燥濕風雨逆順必有時金木水火土石羽毛必
有濟布帛桑麻筋角齒革必有用百工器用必有制
聖人治天下權以聚財財以施智智以傗賢賢以輔
道道以綂下下以事上上以施仁仁以保位位以制

義義以俌禮禮以制情情以敦信信以一德德以明
行行以崇教教以歸政政以崇化化以順性性以存
命命以保生生以終夀皇曰岐伯天師爾司日月星
辰陰陽歴數爾正爾考無有差貸先時者殺不及時
者殺爾惟戒哉皇曰后土中正爾識山川草木蟲魚
鳥獸爾掌爾察無亂田制以作田訟爾惟念哉皇曰
龍東正爾分爵禄賢智爾咨爾行無掩大賢以恡財
無庇惡德以私賞皇曰融南正爾平禮服祭祀爾正

惟無亂國制以僭上無廢祀事以簡恭爾惟念哉皇
曰太封西正爾分干戈刑法爾掌爾平皇曰太常北
正爾居田制民事爾訓爾均百工惟良山川爾圖爾
惟勤恭哉皇曰天師俌相五正百官士子農夫商人
工技咸順我言終身於休

　　高陽氏

　　帝顓頊(姬姓黄帝曾孫名顓頊兆跡高陽以髙陽為氏都帝丘在位七十六載)

　　旉令(路史顓頊紹少吴金天之政乘辰而王乃旉令曰○史記在五帝紀次黄帝)


　　毋慢制毋&KR0008;民貴臣驕而弗譓男女不相辟于道者拂
之四達之衢

　　女皇氏

　　㚿媧(宓犧女弟風姓一曰以雲紀姓代宓犧立號女皇氏一曰女希氏都于中皇山之原在位百三
十載司馬貞以伏義女媧神農為三皇易傳及獨斷諸家並無載故置於此)

　　占詞(太昊氏衰共工作亂振滔洪水女媧滅共工而遷之然後四極正冀州寧於是乘雷車鞴
六蜚以御天申祠祝而枚占之占者曰吉徵也乃設雲幄而致神明道標萬物神化七十見淮
南子路史)


　　昭昭九州日月代極平均土地合和萬國

　　陶唐氏

　　帝堯(姓伊耆曰放勲帝嚳子初封陶侯徙封于唐嚳長子摯立不善諸侯尊堯為天子都平陽在位
百載禪于虞)

　　堯戒(淮南子人間訓堯戒曰)

　　戰戰慄慄日慎一日人莫蹪於山而蹪於蛭(蹪躓也蛭蟻也叶徙
吉反)

　　雒壁書(尚書中候曰帝堯率羣臣東沈于雒刻壁書)


　　天子臣放勛德薄施行不元(元善也)

　　堯母龍圖文(竹書紀年云堯母慶都觀于三河常有龍隨之一旦龍負圗而至其文要
云既而陰風四合赤龍感之孕十四月而生堯於丹陵其狀如圖○宋書符瑞志引載)

　　永受天祐眉八彩鬚髮長七尺二寸面鋭上豐下足履
翼宿(帝堯碑赤龍負圖出慶都讀之云永受天運其下圖人衣赤衣鬢鬚尺餘長七尺二寸兑上豐下足
履翼星題曰赤帝起成天下寶)

　　有虞氏

　　帝舜(姓姚曰重華虞幕之後都蒲坂在位四十八載禪于夏)


　　祠田辭(文心雕龍○困學紀聞引尸子曰舜兼愛百姓務利天下其田也荷彼耒耜耕彼南
畆與四海俱有其利文心雕龍謂之祠田豈他有所据乎)

　　荷此長耜耕彼南畆四海俱有

　　龍圖文(論語比考帝堯率舜等游于首山觀河渚有五老游河渚一曰河圖將來告帝期二
曰河圖將來告帝謀三曰河圗將來告帝書四曰河圖將來告帝圖五曰河圖將來告帝符有
頃赤龍銜玉苞舒圖刻版題命可巻金泥玉檢封盛書戒曰知我者重瞳也五老乃為流星上
入昴黄姚視之龍沒圖在堯等共發曰)

　　帝當樞百則禪于虞


　　河圖告舜文(竹書紀年堯將以天下禪舜乃修壇場於河洛率舜等升首山遵河渚有
五老游焉蓋五星之精也相謂曰河圖將來告帝以期知我者重瞳黄姚五老因飛為流星上
入昴二月辛丑昧明禮備至於日昃沈璧於河榮光出河休氣四塞白雲起回風搖乃有龍馬
衘甲赤文綠色緣壇而上吐甲圖而去其圖以白玉為檢赤土為泥似黄金約以青繩檢文言
虞夏當受天命帝寫其言藏于東序○宋書符瑞志引載言虞夏殷周秦漢當受天命)

　　闓色授帝舜


　　皇霸文紀巻一

