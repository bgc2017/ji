







　　欽定四庫全書

　　皇霸文紀巻十　　　　　明　梅鼎祚　編

　　趙

　　趙鞅(文子武之子諡簡子趙正卿與秦共祖造父事周穆王賜以趙城因氏烈侯籍始為諸侯)

　　與子伯魯無恤書

　　(趙簡子大子名伯魯小子名無恤簡子自為一書牘親自表之與二子使誦之居三年簡子坐
清臺之上問二書所在伯魯忘其表令誦不能得無恤出其書於袖令誦習焉乃出伯魯而立
無恤是為襄子)


　　節用聽聰敬賢勿慢使能勿賤(韓詩外傳)

　　武靈王(名雍肅侯子立二十七年傳位少子何自稱主父)

　　番吾勒跡(趙主父令工施鉤梯而縁番吾刻疎人跡其上而勒之銘曰○文心雕龍趙靈
勒跡於番吾此後世題名之始)

　　主父嘗遊於此

　　程本(晉人字子華聚徒著書自號程子趙聘不起去之齊館於晏氏更題其書曰子華子今傳者有
劉向校定序漢藝文隋唐宋志悉無其目呉兢李淑二家亦不載必後世文士依托也)

　　答趙簡子書


　　(子華子違趙燭過典廣門之左曰彼庶人也而傲侮公上法所弗寘也簡子曰而士以兵之燭
過至苓塞子華子行五日矣簡子悔之使使者於齊而使董安于寓書以招之子華子再拜肅
使者于庭而授之辭簡子得書召無恤而戒之曰燭過小人也實使我獲罪於本吾且死汝必
反之)

　　主君之亡臣某不能束脩越在諸侯以為主君憂臣聞
之物扃於所甘士扃於所守主君之亡臣不佞而有四
方之志其敢以為執事者之所辱夫丘陵崇而穴成於
上狐狸藏矣谿谷深而淵成於下魚鼈安矣松柏茂而

隂成於林塗之人則䕃矣主君之亡臣不佞實有隱衷
惟執事者昭明其所存如日月之升以光燭於晉國將
四海之士重繭狎至以承主君之令聞夫豈惟亡臣亡
臣雖復野死以寘溝甽其敢忘主君之賜惟執事者財
幸焉(子華子)

　　蘇厲(秦弟見兄遂亦皆學游說)

　　上惠文王書(惠文王名何武靈王少子趙至武靈稱王)

　　(趙收天下且以伐齊厲為齊上書說趙王○按此齊閔王時)


　　臣聞古之賢君德行非施於海内也教順慈愛非布於
萬民也祭祀時享非當於鬼神也甘露降風雨時農夫
登年榖豐盈衆人善之而賢主惡之今足下功力非數
痛加於秦國而怨毒積惡非曽深陵於韓也臣竊外聞
大臣及下吏之議皆言王前専據以秦為愛趙而憎韓
臣竊以事觀之秦豈得愛趙而憎韓哉欲亡韓吞兩周
之地故以韓為餌先出聲於天下欲鄰國聞而觀之也
恐其事不成故出兵以佯示趙魏恐天下之驚覺故微

伐韓以貳之恐天下疑已故出質以為信聲德於與國
而實伐空韓臣竊觀其圖之也議秦以謀計必出於是
且夫說士之計皆曰韓亡三川魏滅晉國是韓未窮而
禍及於趙且物固有勢異而患同者又有勢同而患異
者昔者楚人久伐而中山亡今燕盡韓之河南距沙丘
而至鉅鹿之界三百里距於扞關至於榆中五百里秦
盡韓魏之上黨則地與國都邦屬而壤挈者七百里秦
以三軍彊弩坐羊腸之上卽地去邯鄲二十里且秦以

三軍攻王之上黨而危其北則勾注之西非王之有也
今踰勾注禁常山而守三百里通於唐曲逆此代馬胡
駒不東而崐山之玉不出也此三寳者又非王之有也
今從於彊秦與之伐齊臣恐其禍出於是矣昔者五國之主
嘗合横而謀伐趙三分趙國壤地著之盤盂屬之讎柞
五國之兵有日矣齊乃西師以禁秦國使秦發令素服
而聽反温軹高平於魏反三公什清於趙此王之明知
也夫齊事趙宜為上交今乃以抵辠取伐臣恐其後事

王不敢自必也今王收齊天下必以王為得齊齊危社
稷以事王天下必重王然則齊義王以天下就之下至
齊慕王以天下收之是一世之命制於王己臣願大王
深與左右羣臣卒計而重謀先事成慮而熟圖之也(戰國
策○東一作畜讎柞酬酢同逆一作遇原作吾危一作抱公字疑誤安定有三水朔方有三封渤海有三户皆
近趙○齊乃西師以下齊原並作韓○按䇿多為韓言乃趙籍擊韓而厲為韓止之者其間事實皆明指韓而
首云伐齊殊不合决有誤而史一切以韓為齊抑馬遷之所改歟然趙伐韓事亦不知在何時其文及地名亦
多舛異不同强為之説鮑専據史文輒改大不然也)


　　同前(史記)

　　(惠文王十六年秦與趙撃齊齊人患之故厲為齊遺趙王書趙乃輒謝秦不擊齊)

　　臣聞古之賢君其德行非布於海内也教順非洽於民
人也祭祀時享非數常於鬼神也甘露䧏時雨至年榖
豐熟民不疾疫衆人善之然而賢主圖之今足下之賢
行功力非數加於秦也怨毒積怒非素深於齊也秦趙
與國以彊徴兵於韓秦誠愛趙乎其實憎齊乎物之甚
者賢主察之秦非愛趙而憎齊也欲亡韓而吞二周故

以齊餤天下恐事之不合故出兵以劫魏趙恐天下畏
已也故出質以為信恐天下亟反也故徴兵於韓以威
之聲以德與國而實伐空韓臣以秦計為必出於此夫
物固有勢異而患同者楚久伐而中山亡今齊久伐而
韓必亡破齊王與六國分其利也亡韓秦獨擅之收二
周西取祭器秦獨私之賦田計功王之獲利孰與秦多
說士之計曰韓亡三川魏亡晉國市朝未變而禍已及
矣燕盡齊之北地去沙丘鉅鹿歛三百里韓之上黨去

邯鄲百里燕秦謀王之河山間三百里而通矣秦之上
郡近挺關至於榆中者千五百里秦以三郡攻王之上
黨羊腸之西句注之南非王有已踰句注斬常山而守
之三百里而通於燕代馬胡犬不東下昆山之玉不出
此三寳者亦非王有已王久伐齊從彊秦攻韓其禍必
至於此願王孰慮之且齊之所以伐者以事王也天下
屬行以謀王也燕齊之約成而兵出有日矣五國三分
王之地齊倍五國之約而殉王之患西兵以禁彊秦秦

廢帝請服反高平根柔於魏反巠分先俞於趙齊之事
王宜為上佼而今乃抵辠臣恐天下後事王者之不敢
自必也願王孰計之也今王毋與天下攻齊天下必以
王為義齊抱社稷而厚事王天下必盡重王義王以天
下善秦秦㬥王以天下禁之是一世之名寵制於王也

　　諒毅

　　為趙獻秦昭王書

　　(秦攻魏取寧邑諸侯皆賀趙孝成王使賀三反不得通憂之諒毅者辯士也親受命而徃至秦

獻書昭王乃見使者曰趙豹平原君數欺弄寡人趙能殺此二人則可毅曰趙豹平原君親寡
君之母弟也猶太王之有葉陽涇陽君也大王以孝治聞於天下今使臣受大王之令以還報
敝邑之君不敢不行無乃傷葉陽涇陽君之心乎秦王曰諾勿使從政)

　　大王廣地寧邑諸侯皆賀敝邑寡君亦竊嘉之不敢寧
居使下臣奉其幣物三至王廷而使不得通使君若無
辠願大王無絶其懽若使者有罪願得請之(戰國策)無名氏

　　為齊獻孝成王書(王名丹惠文王子)


　　臣一見而能令王坐而天下致名寳而臣竊怪王之不
試見臣而窮臣也羣臣必多以臣為不能者故王重見
臣也以臣為不能者非他欲用王之兵者也則交有所
偏者也非然則智不足者也非然則欲以天下之重恐
王而取行者也臣以齊循事王王能亡燕能亡韓魏能
攻秦能孤秦臣以齊致尊名於王天下孰敢不致尊名
於王臣以齊致地於王天下孰敢不致地於王臣以齊
為王求名於燕及韓魏孰敢辭之臣之能也其前可見

巳齊先重王故天下盡重王王無齊天下必盡輕王也
秦之彊以無齊故重王燕韓魏自以無齊故重王今王
無齊獨安能無重天下故勸王無齊者非智不足則不
忠者也非然則欲用王之兵成其私者也非然則欲輕
王以天下之重取行於王者也非然則位尊而能卑者
也願王之熟慮無齊之利害也(戰國䇿)

　　山陽侯天使(神)

　　遺趙毋䘏書


　　(智伯攻襄子襄子奔保晉陽原過從後至王澤見三人自帶以下不可見與原過竹二節莫通
曰為我以是遺趙母䘏襄子齋三日親自剖竹有朱書襄子再拜受三神之令於是趙北有代
南并知氏祀三神于百邑使原過主霍泰山祠祀至武靈王竟胡服騎射闢地千里)

　　趙毋䘏余霍泰山山陽侯天使也三月丙戌余將使女
反滅知氏女亦立我百邑余將賜女林胡之地至於後
世且有伉王亦黑龍面而鳥噣鬢麋髭&KR0971;大膺大胷脩
下而馮左衽界乘奄有河宗至于休溷諸貉南伐晉别
北滅黑姑(史記)


　　同前(風俗通)

　　毋䘏余霍太山陽侯大吏三月丙戌余將使汝反滅智
氏亦立我三百邑余將使賜若林胡之地至于後世且
有伉王赤黑龍面鳥屬鬚眉髭髯大膺大胷脩下而馮
上左任介乗奄有河室至于休溷諸貉南伐晉别北滅
黑姑

　　魏

　　無名氏


　　爲魏獻秦昭王書(魏哀王時)

　　(魏畏秦攻移禍於楚故飾為之辭秦果南攻藍田鄢郢○藍田秦地疑衍)

　　臣竊聞大王之謀出事於梁謀恐不出於計矣願大王
之熟計之也梁者山東之要也有虵於此擊其尾其首
救擊其首其尾救擊其中身首尾皆救今梁者天下之
脊也夫秦攻梁者是示天下要斷山東之脊也是山東
首尾皆救中身之時也山東見亡必恐恐必大合山東
尚彊臣見秦之必大憂可立而待也臣竊為大王計不

如南出事於南方其兵弱天下不必能救地可廣大國
可富兵可彊主可尊王不聞湯之伐桀乎試之弱密須
氏以為武教得密須氏而湯知服桀矣今秦欲與山東
為讎不先以弱為武教兵必大挫國必大憂(戰國策○鮑彪云征
伐先後理正應爾故司馬錯為秦議以伐蜀為先藝祖欲平太原諸國亦先平蜀)

　　曲沃負

　　上哀王書(襄王子姬姓畢公高之後畢萬事晉封于魏至斯命為諸侯惠王罃稱王負大
夫如耳母也哀王為太子政納妃而美王將自納焉負因款門上書王召入對以此毁貞女之

行亂男子之别王善其言遂還太子妃而賞負三十鍾)

　　曲沃之老婦也心有所懷願以聞於王(列女傳)

　　范痤

　　獻安釐王書(王名圉昭王子)

　　(痤為魏相趙孝成王用虞卿計使人以百里之地請殺痤於魏而欲移從於趙魏王許諾使司
徒執痤而未殺也痤獻書魏王又遺其後相信陵君書信陵君遽言之王而出之)

　　臣聞趙王以百里之地請殺痤之身夫殺無罪范痤薄
故也而得百里之地大利也臣竊為大王美之雖然而

有一焉百里之地不可得而死者不可復生也則王必
為天下笑矣臣竊以為與其以死人市不若以生人市
便也(戰國策○史記云王使吏捕之圍而未殺痤因上屋騎危謂使者曰與其以死痤市不如以生痤市
有如痤死趙不與王地則王將奈何故不若與先定割地然後殺痤魏王曰善)

　　遺信陵君無忌書(無忌安釐王異母弟封信陵君相魏)

　　夫趙魏敵戰之國也趙王以咫尺之書來而魏王輕為
之殺無罪之痤痤雖不肖故魏之免相也嘗以魏之故
得罪於趙夫國無用臣外雖得地勢不能守然今能守

魏者莫如君矣王聽趙殺痤之後彊秦襲趙之欲倍趙
之割則君將何以止之此君之累也(戰國策○王云襲趙之欲倍趙之割
此語有以深中信陵之畏矣故免)

　　同前(史記○說苑亦載)

　　痤故魏之免相也趙以地殺痤而魏王聽之有如彊秦
亦將襲趙之欲則君且奈何

　　田齊

　　閔王(名地宣王子燕樂毅下齊王出走莒楚使淖齒殺之其先陳厲公子完奔齊為工正食采于田

至田和為諸侯)

　　遺楚懷王書(王名熊槐威王子)

　　(湣王欲為從長惡楚之與秦合使使遺楚王書楚業已欲和於秦見齊王書猶豫不决下其議羣臣
羣臣或言和秦或曰聽齊昭睢議當合齊以善韓懷王許之)

　　寡人患楚之不察於尊名也今秦惠王死武王立張儀
走魏樗里疾公孫衍用而楚事秦夫樗里疾善乎韓而
公孫衍善乎魏楚必事秦韓魏恐必因二人求合於秦
則燕趙亦宜事秦四國爭事秦則楚為郡縣矣王何不

與寡人并力收韓魏燕趙與為從而尊周室以案兵息
民令於天下莫敢不樂聽則王名成矣王率諸侯竝伐
破秦必矣王取武關蜀漢之地私呉越之富而擅江海
之利韓魏割上黨西薄函谷則楚之彊百萬也且王欺
於張儀亡地漢中兵銼藍田天下莫不代王懷怒今乃
欲先事秦願大王孰計之(史記)

　　謝孟嘗君書

　　(閔王使孟嘗君就國於薛客馮煖西游於梁謂梁王曰齊放其大臣孟嘗君於諸侯諸侯先迎

之者富而兵彊於是梁王虚上位以故相為上將軍遣使者黄金千斤車百乘徃聘孟嘗君梁
使三反孟嘗君固辭不徃也齊王聞之君臣恐懼遣太傅賫黄金千斤文車二服劍一封書一
謝孟嘗君煖復誡孟嘗君請立廟於薛)

　　寡人不祥被於宗廟之祟沈於諂諛之臣開辠於君寡
人不足為也願君顧先王之宗廟姑反國綂萬人乎(戰國
䇿)

　　楚姬匜盤銘(十七字博古圗)

　　齊侯作楚姬寳盤其萬年子子孫孫永保用(楚姬匜銘曰齊侯作

楚姬寳匜此其盤也楚與齊從親在湣王時也博古圖即以齊侯為湣王亦恐未然)

　　田文(靖郭君嬰庶子威王孫嗣立于薛是為孟嘗君)

　　遺秦穰侯魏冉書

　　(齊湣王時孟嘗君歸老于薛秦亡將呂禮相齊欲困蘇代代謂孟嘗君曰周最于齊至厚也而
齊王逐之而聼親弗相呂禮者欲取秦也齊秦合則親弗與呂禮重矣有用齊秦必輕君君不
如急北兵趨趙以和秦魏收周最以厚行且反齊王之信又禁天下之變齊無秦則天下集齊
親弗必走則齊王孰與為其國也於是孟嘗君從之而呂禮嫉害於孟嘗君孟嘗君懼乃遺穰
侯書穰侯言于秦昭王伐齊而呂禮亡齊滅宋欲去孟嘗君奔相魏)


　　吾聞秦欲以呂禮収齊齊天下之彊國也子必輕矣齊
秦相取以臨三晉呂禮必并相矣是子通齊以重呂禮也
若齊免於天下之兵其讎子必深矣子不如勸秦王伐
齊齊破吾請以所得封子齊破秦畏晉之彊秦必重子
以取晉晉國敝於齊而畏秦晉必重子以取秦是子破
齊以為功挾晉以為重是子破齊定封秦晉交重子若
齊不破呂禮復用子必大窮(史記○戰國䇿薛公為魏謂穰侯曰文聞秦王欲以
呂禮收齊以濟天下君必輕矣齊秦相聚以臨三晉禮必并相之是君收齊以重呂禮也齊免於天下之兵其

讎君必深君不如勸秦王令敝邑卒攻齊之事齊破文請以所得封君齊破晉彊秦王畏晉之彊也必重君以
取晉齊予晉敝邑而不能支秦晉必重君以事秦是君破齊以為功採晉以為重也破齊定封而秦晉皆重君
若齊不破呂禮復用子必大窮矣○鮑云此時文未相魏其言為魏意親之矣)

　　魯仲連(齊人好竒偉俶儻之畫策而不肯仕宦任職)

　　遺燕將書

　　(燕攻齊取七十餘城惟莒卽墨未下齊田單以卽墨破燕殺騎劫初燕將攻下聊城人或讒之
燕燕將懼遂保守聊城不敢歸田單攻之嵗餘士卒多死而聊城不下魯連乃為書約之矢以
射城中燕將因罷兵到䪅而去故解齊國之圍救百姓之死仲連之說也○史記燕將見魯連

書泣三日欲歸燕已有隙恐誅欲降齊所殺虜於齊甚衆恐復見辱乃自殺)

　　吾聞之智者不倍時而棄利勇士不怯死而滅名忠臣
不先身而後君今公行一朝之忿不顧燕王之無臣非
忠也殺身亡聊城而威不信於齊非勇也功廢名滅後
世無稱非智也故智者不再計勇士不怯死今死生榮
辱尊卑貴賤此其一時也願公之詳計而無與俗同也
且楚攻南陽魏攻平陸齊無南面之心以為亡南陽之
害不若得濟北之利故定計而堅守之今秦人下兵魏

不敢東面横秦之勢合則楚國之形危且棄南陽斷右
壤存濟北計必為之今楚魏交退燕救不至齊無天下
之規與聊城共據朞年之敝卽臣見公之不能得也齊
必決之於聊城公無再計彼燕國大亂君臣過計上下
迷惑栗腹以十萬之衆五折於外萬乘之國被圍於趙
壤削主困為天下戮公聞之乎今燕王方寒心獨立大
臣不足恃國敝旤多民心無所歸今公又以聊城之民
距全齊之兵朞年不觧是墨翟之守也食人炊骨士無

反北之心是孫臏呉起之兵也能已見於天下矣故為
公計不如罷兵休士全車甲歸報燕王燕王必喜士民
見公如見父母交遊攘臂而議於世功業可明矣上輔
孤主以制羣臣下養百姓以資說士矯國革俗於天下
功名可立也意者亦捐燕棄世東游於齊乎請裂地定
封富比陶衛世世稱寡與齊久存此亦一計也二者顯
名厚實也願公熟計而審處一也且吾聞效小節者不
能行大威惡小恥者不能立榮名昔管仲射桓公中鈎

簒也遺公子糾而不能死怯也束縛桎梏辱身也此三
行者鄉里不通也世主不臣也使管仲終窮抑幽囚而
不出慙恥而不見窮年没夀不免為辱人賤行矣然管
子并三行之過據齊國之政一匡天下九合諸侯為五霸
首名髙天下光照鄰國曹沫為魯君將三戰三北而䘮
地千里使曹子之足不離陳計不顧後出必死而不生
則不免為敗軍禽將曹子以敗軍禽將非勇也功廢名
滅後世無稱非智也故去三北之恥退而與魯君計也

曹子以為遭齊桓公有天下朝諸侯曹子以一劔之任
劫桓公於壇位之上顔色不變而辭氣不悖三戰之所
䘮一朝而反之天下震動驚駭威信呉楚傳名後世若
此二公者非不能行小節死小恥也以為殺身絶世功
名不立非智也故去忿恚之心而成終身之名除感忿
之恥而立累世之功故業與三王爭流名與天壤相敝
也公其圖之(戰國䇿○鮑彪云彪按此書以齊閔為宣王蘇代為蘇秦事時不合如此者甚衆殆
為後人傳録之誤至於此章引栗腹之事說聊城之將葢好事者聞約矢之說惜其書不存擬為之以補亡不

暇檢校也陳師道正曰魯仲連說燕將下聊城史不著年其書引栗腹之敗此事在其後且田單卽墨起七十
餘城卽復為齊不聞聊城尚為燕守以齊之事勢豈有舍之三十餘年而不攻單之兵力三十餘年而不能下
歟今曰攻之嵗餘不下可見為此時燕將守聊城事也史稱毅破齊不下者獨莒卽墨單縱反間亦言二城而
燕世家書聊莒卽墨䇿亦有三城不下之言果一時事則聊城亦為齊守而非燕將為燕守者此誤因聊城不
下而引與莒卽墨亂也夫仲連之言正謂栗腹敗燕國亂聊城孤守一方併攻勢將必拔其言初不渉湣襄昭
惠之際所謂楚攻南陽魏攻平陸閔王時楚取淮北單復齊後葢巳復之不聞楚魏交攻之事二事必在後也
燕將被讒懼誅連書亦無此意此因樂毅而訛也史又稱燕將得書自殺單遂屠聊城尤非事實齊前所殺燕
將惟騎劫爾不聞其他此因騎劫而訛也○余祭酒有丁云按聊城事在田單復齊後或當長平之前此書乃

引栗腹事故鮑彪疑為後人補撰)

　　同前(史記)

　　吾聞之智者不倍時而棄利勇士不怯死而滅名忠臣
不先身而後君今公行一朝之忿不顧燕王之無臣非
忠也殺身亡聊城而威不信於齊非勇也功敗名滅後
世無稱焉非智也三者世主不臣說士不載故智者不
再計勇士不怯死今死生榮辱貴賤尊卑此時不再至
願公詳計而無與俗同且楚攻齊之南陽魏攻平陸而

齊無南面之心以為亡南陽之害小不如得濟北之利
大故定計審處之今秦人下兵魏不敢東面衡秦之勢
成楚國之形危齊棄南陽斷右壤定濟北計猶且為之
也且夫齊之必決於聊城公勿再計今楚魏交退於齊
而燕救不至以全齊之兵無天下之規與聊城共據期
年之敝則臣見公之不能得也且燕國大亂君臣失計
上下迷惑栗腹以十萬之衆五折於外以萬乘之國被
圍於趙壤削主困為天下僇笑國敝而禍多民無所歸

心今公又以敝聊之民距全齊之兵是墨翟之守也食
人炊骨士無反外之心是孫臏之兵也能見於天下雖
然為公計者不如全車甲以報於燕車甲全而歸燕燕
王必喜身全而歸於國士民如見父母交游攘臂而議
於世功業可明上輔孤主以制羣臣下養百姓以資說
士矯國更俗功名可立也亡意亦捐燕棄世東游於齊
乎裂地定封富比乎陶衛世世稱孤與齊久存又一計
也此兩計者顯名厚實也願公詳計而審處一焉且吾

聞之規小節者不能成榮名惡小恥者不能立大功昔
者管夷吾射桓公中其鉤簒也遺公子糾不能死怯也
束縛桎梏辱也若此三行者世主不臣而鄉里不通鄉
使管子幽囚而不出身死而不反於齊則亦名不免為
辱人賤行矣臧獲且羞與之同名矣况世俗乎故管子
不恥身在縲絏之中而恥天下之不治不恥不死公子
糾而恥威之不信於諸侯故兼三行之過而為五霸首
名髙天下而光燭鄰國曹子為魯將三戰三北而亡地

五百里鄉使曹子計不反顧議不還踵刎頸而死則亦
名不免為敗軍禽將矣曹子弃三北之恥而退與魯君
計桓公朝天下㑹諸侯曹子以一劔之任枝桓公之心
於壇坫之上顔色不變辭氣不悖三戰之所亡一朝而
復之天下振動諸侯驚駭威加呉越若此二士者非不
能成小亷而行小節也以為殺身忘軀絶世滅後功名
不立非智也故去感忿之怨立終身之名棄忿悁之節
定累世之功是以業與三王爭流而名與天壤相弊也

願公擇一而行之

　　卽墨富豪

　　遺燕將書

　　(田單齊將也燕軍大破齊國單守卽墨知士卒可用乃身操版鍤與士卒分功妻妾編行伍之
間盡散飲食饗士令甲卒皆伏使老弱女子乘城遺約降于燕燕軍皆呼萬嵗田單又收人金
得千鎰令卽墨富豪遺燕將書燕將大喜許之燕軍田此益懈田單出軍擊大敗之)

　　卽墨卽降願無掠虜吾家族妻妾令安堵(田單子)

　　齊人誦(史記荀卿趙人年五十始來遊學於齊騶衍術迂大而閎辨奭也文具難施淳于髠

久與處時有得善言故齊人頌○七略作齊語)

　　天口駢談天衍雕龍奭炙轂過髠(史記無天口駢三字○駢田駢也騶衍所
言五德終始天地廣大故曰談天騶奭脩衍之文飭若雕鏤龍文故曰雕龍過字作輠輠者車之盛膏器也炙
之雖盡猶有餘流言淳于髠智不盡炙如輠也)

　　田者祝(史記淳于髠傳齊威王使髠于趙請兵禦楚齎金百斤車馬十駟髠仰天大笑冠纓
索絶王曰先生少之乎髠曰臣從東方來見道傍有禳田者操豚蹄酒一盂而祝曰云云臣見
其所持者狹而所欲者奢故笑之)

　　甌窶滿篝汚邪滿車五榖蕃熟穰穰滿家(篝叶斤敷反家叶攻乎反

○篝籠也汚邪下地田也)

　　蠏螺者宜禾汚邪者滿車五䅽蕃熟穰穰滿家(荀子注載此事
其辭全異蠏螺高地也)





　　皇霸文紀卷十

