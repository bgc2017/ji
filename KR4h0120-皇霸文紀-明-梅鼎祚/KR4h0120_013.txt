







　　欽定四庫全書

　　皇霸文紀巻十三　　　　明　梅鼎祚　編

　　左國國策

　　(春秋辭命為重謀野集長典嚴博奥至於戰國策士游說從横短長捭闔各極文章之用然多
口舌寄文不必毫翰被跡其間顯名書訊前巳具登它若體裁近似斐亹致詳者摘附此末亦
識疑而過存也)

　　左國

　　周


　　襄王辭晉文公請隧

　　(晉文公既定襄王於郟王勞之以地辭請隧焉王弗許文公遂不敢請受地而還)

　　昔我先王之有天下也規方千里以為甸服以供上帝
山川百神之祀以備百姓兆民之用以待不庭不虞之
患其餘以均分公侯伯子男使各有寧宇以順及天地
無逢其灾害先王豈有賴焉内官不過九御外官不過
九品足以供給神祇而巳豈敢厭縱其耳目心腹以亂
百度亦惟是死生之服物采章以臨長百姓而輕重布

之王何異之有今天降禍災於周室余一人僅亦守府
又不佞以勤叔父而班先王之大物以賞私徳其叔父
實應且憎以非余一人余一人豈敢有愛也先民有言
曰改玉改行叔父若能光裕大徳更姓改物以創制天
下自顯庸也而縮取僃物以鎭撫百姓余一人其流辟
於裔土何辭之與有若由是姬姓也尚將列為公侯以
復先王之職大物其未可改也叔父其茂昭明徳物將
自至余敢以私勞變前之大章以忝天下其若先王與

百姓何何政令之為也若不然叔父有地而隧焉余安
能知之(國語)

　　景王使詹桓伯辭於晉

　　(周甘人與晉閻嘉爭閻田晉梁丙張趯率陰戎伐潁王使詹桓伯辭于晉王有姻䘮晉使如周
弔致閻田與襚反潁俘王亦執甘大夫襄以說于晉)

　　我自夏以后稷魏駘芮岐畢吾西土也及武王克商蒲
姑商奄吾東土也巴濮楚鄧吾南土也肅愼燕亳吾北
土也吾何邇封之有文武成康之建母弟以蕃屏周亦

其廢隊是為豈如弁髦而因以敝之先王居檮杌于四
裔以禦魑魅故允姓之姦居于𤓰州伯父惠公歸自秦
而誘以來使偪我諸姬入我郊甸則戎焉取之戎有中
國誰之咎也后稷封殖天下今戎制之不亦難乎伯父
圖之我在伯父猶衣服之有冠冕木水之有本原民人
之有謀主也伯父若裂冠毁冕拔本塞原專弃謀主雖
戎狄其何有余一人(左傳)

　　王子朝告諸侯(景王子)


　　(初景王愛庶子朝欲立之會崩國人立長子猛為悼王子朝攻殺猛晉人攻子朝而立匄是為
敬王召伯盈逆王及劉子單子盟王入于成周晉師使成公般戍周而還僃子朝也子朝使告
諸侯閔馬父聞子朝之辭曰文辭以行禮也子朝干景之命遠晉之大以專其志無禮甚矣文
辭何為)

　　昔武王克殷成王靖四方康王息民竝建母弟以蕃屏
周亦曰吾無專享文武之功且為後人之迷敗傾覆而
溺入于難則振救之至于夷王王愆于厥身諸侯莫不
竝走其望以祈王身至于厲王王心戾虐萬民弗忍居

王于彘諸侯釋位以閒王政宣王有志而後効官至于
幽王天不弔周王昏不若用愆厥位攜王奸命諸侯替
之而建王嗣用遷郟鄏則是兄弟之能用力於王室也
至于惠王天不靖周生頽禍心施于叔帶惠襄辟難越
去王都則有晉鄭咸黜不端以綏定王家則是兄弟之
能率先王之命也在定王六年秦人降妖曰周其有頿
王亦克能脩其職諸侯服享二世共職王室其有閒王
位諸侯不圖而受其亂災至于靈王生而有頿王甚神

聖無惡於諸侯靈王景王克終其世今王室亂單旗劉
狄剝亂天下壹行不若謂先王何常之有唯余心所命
其誰敢討之帥羣不弔之人以行亂于王室侵欲無厭
規求無度貫瀆鬼神慢弃刑法倍奸齊盟傲狠威儀矯
誣先王晉為不道是攝是贊思肆其罔極兹不榖震盪
播越竄在荆蠻未有攸底若我一二兄弟甥舅奬順天
法無助狡猾以從先王之命毋速天罰赦圖不榖則所
願也敢盡布其腹心及先王之經而諸侯實深圖之昔

先王之命曰王后無適則擇立長年鈞以徳徳鈞以卜
王不立愛公卿無私古之制也穆后及大子壽早夭即
世單劉贊私立少以閒先王亦唯伯仲叔季圖之(左傳)

　　敬王使富辛與石張如晉請城成周

　　(子朝之亂其餘黨多在王城王徙居成周成周狹小故請城之魏獻子使伯音對曰天子有命
敢不奉承以奔告於諸侯遲速衰序於是焉在)

　　天子曰天降禍于周俾我兄弟竝有亂心以為伯父憂
我一二親昵甥舅不皇啓處於今十年勤戍五年余一

人無日忘之閔閔焉如農夫之望歳懼以待時伯父若
肆大惠復二文之業弛周室之憂徼文武之福以固盟
主宣昭令名則余一人有大願矣昔成王合諸侯城成
周以為東都崇文徳焉今我欲徼福假靈于成王脩成
周之城俾戍人無勤諸侯用寧蝥賊逺屏晉之力也其
委諸伯父使伯父實重圗之俾我一人無徵怨於百姓
而伯父有榮施先王庸之

　　晉


　　厲公使呂相絶秦(名壽曼景公子相魏宣子呂錡之子)

　　(秦桓公既與晋厲公為令狐之盟而又召狄與楚欲道以伐晋是以諸侯睦於晋晋師以諸侯之師及秦師戰
於麻隧秦師敗績　杜注云盖口宣已命是本非書也)

　　昔逮我獻公及穆公相好戮力同心申之以盟誓重之以昏姻
天禍晉國文公如齊惠公如秦無禄獻公即世穆公不忘舊徳
俾我惠公用能奉祀於晋又不能成大勲而為韓之師亦悔於
厥心用集我文公是穆之成也文公躬擐甲胄跋履山川踰越
險阻征東之諸侯虞夏商周之𦙍而朝諸秦則亦既報舊徳矣

鄭人怒君之疆塲我文公帥諸侯及秦圍鄭秦大夫不詢於我
寡君擅及鄭盟諸侯疾之將致命於秦文公恐懼綏静諸侯秦
師克還無害則是我有大造於西也無禄文公即世穆為不弔
蔑死我君寡我襄公迭我殽地奸絶我好伐我保城殄滅我費
滑散離我兄弟撓亂我同盟傾覆我國家我襄公未忘君之舊
勲而懼社稷之隕是以有殽之師猶願赦辠於穆公穆公弗聽
而即楚謀我天誘其衷成王隕命穆公是以不克逞志於我穆
襄即世康靈即位康公我之自出又欲闕翦我宫室傾覆我社

稷帥我蝥賊以來蕩揺我邊疆我是以有令狐之役康猶不悛
入我河曲伐我涑川俘我王官翦我羈馬我是以有河曲之
戰東道之不通則是康公絶我好也及君之嗣也我君景公
引領西望曰庶撫我乎君亦不惠稱盟利吾有狄難入我河
縣焚我箕郜芟夷我農功䖍劉我邊垂我是以有輔氏之聚
君亦悔禍之延而欲徼福於先君獻穆使伯車來命我景公
曰吾與女同好棄惡復修舊徳以追念前勲言誓未就景公
即世我寡君是以有令狐之㑹君又不祥背棄盟誓白狄及

君同州君之仇讐而我昏姻也君來賜命曰吾與女伐狄寡
君不敢顧昏姻畏君之威而受命於吏君有二心於狄曰晋
將伐女狄應且憎是用告我楚人惡君之二三其徳也亦來
告我曰秦背令狐之盟而來求盟於我昭告昊天上帝秦三
公楚三王曰余雖與晋出入余唯利是視不穀惡其無成徳
是用宣之以懲不壹諸侯備聞此言是用痛心疾首䁥就寡
人寡人帥以聽命唯好是求君若惠顧諸侯矜哀寡人而賜
之盟則寡人之願也其承寧諸侯以退豈敢徼亂君若不

施大惠寡人不佞其不能以諸侯退矣敢盡布之執事
俾執事實圖利之(左傳)

　　趙鞅誓師

　　(鞅納衛太子蒯瞶遇鄭人為齊人輸范氏粟者戰于戚誓曰)

　　范氏中行氏反易天明斬艾百姓欲擅晉國而滅其君
寡君恃鄭而保焉今鄭為不道弃君助臣二三子順天
明從君命經徳義除垢恥在此行也克敵者上大夫受
縣下大夫受郡士田十萬庶人工商遂人臣𨽻圉免志

父無罪君實圖之若其有罪絞縊以戮桐棺三寸不設
屬辟素車樸馬無入于兆下卿之罰也(左傳　志父簡子更名)

　　鄭

　　公孫僑對晉徵朝

　　(晉人徴朝于鄭鄭人使少正公孫僑止之)

　　在晉先君悼公九年我寡君於是即位即位八月而我
先大夫子駟從寡君以朝于執事執事不禮于寡君寡
君懼因是行也我二年六月朝于楚晉是以有戲之役

楚人猶競而申禮于敝邑敝邑欲從執事而懼為大尤
曰晉其謂我不共有禮是以不敢攜貳于楚我四年三
月先大夫子蟜又從寡君以觀釁于楚晉於是乎有蕭
魚之役謂我敝邑邇在晉國譬諸草木吾臭味也而何
敢差池楚亦不競寡君盡其土實重之以宗器以受齊
盟遂帥羣臣隨于執事以會歳終貳于楚者子侯石盂
歸而討之溴梁之明年子蟜老矣公孫夏從寡君以朝
于君見于嘗酹與執燔焉閒二年聞君將靖東夏四月

又朝以聽事期不朝之閒無歳不聘無役不從以大國
政令之無常國家罷病不虞荐至無日不惕豈敢忘職
大國若安定之其朝夕在庭何辱命焉若不恤其患而
以為口實其無乃不堪任命而翦為仇讎敝邑是懼其
敢忘君命委諸執事執事實重圖之

　　吳

　　吳王夫差告勞于周

　　(吳既為黄池之會使大夫王孫苟告勞于周周敬王荅之曰苟伯父命女來明紹享余一人若

余嘉之昔周室逢天之降禍遭民之不祥余心豈忘憂䘏不惟下土之不康靖今伯父曰戮力
同徳伯父若能然余一人兼受而介福伯父多歴年以没元身伯父秉徳巳侈大哉)

　　昔者楚人為不道不承共王事以遠我一二兄弟之國
吾先君闔閭不貰不忍被甲帶劒挺鈹搢鐸以與楚昭
王毒逐於中原柏舉天舎其衷楚師敗績王去其國遂
至於郢王總其百執事以奉其社稷之祭其父子昆弟
不相能夫槩王作亂是以復歸於吳今齊侯任不鑒於
楚又不承共王命以遠我一二兄弟之國夫差不貰不

忍被甲帶劒挺鈹搢鐸遵汶伐博䔲笠相望於艾陵天
舍其衷齊師還夫差豈敢自多文武實舍其衷歸不稔
於歳余沿江泝淮闕溝深水出於商魯之間以徹於兄
弟之國夫差克有成事敢使苟告於下執事(齊侯任簡公)

　　使諸稽郢行成於吳

　　(吳王夫差起師伐越越王命諸稽郢行成於吳吳王許之)

　　寡君句踐使下臣郢不敢顯然布幣行禮敢私告於下
執事曰昔者越國見禍得辠於天王天王親趨玉趾以

心孤句踐而又宥赦之君王之於越也繄起死人而肉
白骨也孤不敢忘天災其敢忘君王之大賜乎今句踐
申禍無良草鄙之人敢忘天王之大徳而思邊垂之小
怨以重得辠於下執事句踐用帥二三之老親委重罪
頓顙於邊今君王不察盛怒屬兵將殘伐越國越國固
貢獻之邑也君王不以鞭箠使之而辱軍士使㓂令焉
句踐請盟一介嫡女執箕箒以䀭姓於王宫一介嫡男
奉槃&KR1250;以隨諸御春秋貢獻不解於王府天王豈辱裁

之亦征諸侯之禮也夫諺曰狐埋之而狐搰之是以無
成功今天王既封殖越國以明聞於天下而又刈亡之
是天王之無成勞也雖四方之諸侯則何實以事吳敢
使下臣盡辭唯天王秉利度義焉

　　秦

　　繞朝贈晉士㑹策(晉襄公之卒也秦送公子雍于晉趙宣子乃背先蔑而立靈公
以禦秦師先蔑奔秦士㑹從之晉人患秦之用士㑹也使魏壽餘偽以魏叛者以誘士㑹夜逸
請自歸于秦秦伯許之乃行繞朝贈之以策曰云云既濟魏人譟而還秦人歸其帑)


　　子無謂秦無人吾謀適不用也(左傳○楊用脩云左傳士㑹自秦歸晉繞朝贈
之以策云子勿謂秦無人吾謀適不用也策如布在方策之策蓋書也其下云云即策文也葢士㑹將歸繞朝
諫止之而秦君不聽及其行也又難顯言故贈以䇿書云云見秦之有人使歸晉而不敢謀秦也今以為鞭策
非也劉勰文心雕龍曰繞朝贈士㑹以策子家與趙宣以書巫臣之遺子反子產之諫范宣詳觀四書辭若對
面據此則豈鞭䇿乎李白詩臨行將贈繞朝鞭詩人趂韻之誤耳○鼎案杜注策馬檛臨别授之馬檛並示巳
所策以諭情也即二語亦不類書體書記洞詮亦正載今但附此以待博識)

　　國策

　　秦


　　或謂秦武王策

　　臣竊惑王之輕齊易楚而卑畜韓也臣聞王兵勝而不
驕霸主約而不忿勝而不驕故能服世約而不忿故能
從鄰今王廣徳魏趙而輕失齊驕也戰勝宜陽不恤楚
交忿也驕忿非霸王之業也臣切為大王慮之而不取
也詩云靡不有初鮮克有終故先王之所重者唯終與
始何以知其然也昔智伯瑤殘范中行圍晉陽卒為三
家笑吳王夫差棲越於㑹稽勝齊於艾陵為黄池之遇

無禮於宋遂為句踐禽死梁君伐楚勝齊制韓趙之兵
驅十二諸侯以朝天子於孟津後子死身布冠而拘於
秦三者非無功也能始而不能終也今王破宜陽殘三
川而使天下之士不敢言雍天下之國徙兩周之疆而
世主不敢窺陽侯之塞取棘黄而韓楚之兵不敢進王
若能為此尾則三王不足四五霸不足六王若不能為
此尾而有後患則臣恐諸侯之君河濟之士以王為吳
智之事也詩云行百里者半於九十此言末路之難今

大王皆有驕色以臣之心觀之天下之事依世主之心
非楚受兵必秦也何以知其然也秦人援魏以拒楚楚
人援韓以拒秦四國之兵敵而未能復戰也齊宋在繩
墨之外以為權故曰先得齊宋者伐秦秦先得齊宋則
韓氏鑠韓氏鑠則楚孤而受兵也楚先得之則魏氏鑠
魏氏鑠則秦孤而受兵矣若隨此計而行之則兩國者
必為天下笑矣

　　或說秦昭王策(鮑彪注云此上元有張儀字所說皆儀死後事故刪)


　　臣聞之弗知而言為不智知而不言為不忠為人臣不
忠當死言不審亦當死雖然臣願悉言所聞大王裁其
罪臣聞天下隂燕陽魏連荆固齊收餘韓成從將西南
以與秦為難臣竊笑之世有三亡而天下得之其此之
謂乎臣聞之曰以亂攻治者亡以邪攻正者亡以逆攻
順者亡今天下之府庫不盈囷倉空虚悉其士民張軍
數千百萬白刃在前斧質在後而皆去之不能死非其
百姓不能死也其上不殺也言賞則不與言罰則不行

賞罰不行故民不死也今秦出號令而行賞罰不攻耳
無相攻事也出其父母懷衽之中生未嘗見㓂也聞戰
頓足徒裼犯白刃蹈煨炭斷死於前者比比是也夫斷
死與斷生也不同而民為之者是貴奮也一可以合十
十可以合百百可以合千千可以合萬萬可以勝天下
矣今秦地形斷長續短方數千里名師數百萬秦之號
令賞罰地形利害天下莫如也以此與天下天下不足
兼而有也是知秦戰未嘗不勝攻未嘗不取所當未嘗

不破也開地數千里此甚大功也然而甲兵頓士民病
蓄積索田疇荒囷倉虚四鄰諸侯不服霸王之名不成
此無異故謀臣皆不盡其忠也臣敢言往昔昔者齊南
破荆東破宋西服秦北破燕中使韓魏之君地廣而兵
强戰勝攻取詔令天下濟清河濁足以為限長城鉅防
足以為塞齊五戰之國也一戰不勝而無齊故由此觀
之夫戰者萬乗之存亡也且臣聞之曰削株掘根無與
禍隣禍乃不存秦與荆人戰大破荆襲郢取洞庭五都

江南荆王亡走東伏於陳當是之時隨荆以兵則荆可
舉舉荆則其民足貪也地足利也東以强齊燕中陵三
晉然則是一舉而霸王之名可成也四鄰諸侯可朝也
而謀臣不為引軍而退與荆人和令荆人收亡國聚散
民立社主置宗廟今帥天下西面以與秦為難此固巳
無霸王之道一矣天下有比志而軍華下大王以詐破
之兵至梁都圍梁數旬則梁可㧞㧞梁則魏可舉舉魏
則荆趙之志絶荆趙之志絶則趙危趙危而荆孤東以

强齊燕中陵三晉然則是一舉而霸王之名可成也四
鄰諸侯可朝也而謀臣不為引軍而退與魏氏和令魏
氏收亡國聚散民立社主置宗廟此固巳無霸王之道
二矣前者穰侯之治秦也用一國之兵而欲以成兩國
之功是故兵終身㬥露於外士民潞病於内霸王之名
不成此固巳無霸王之道三矣趙氏中央之國也雜民
之所居也其民輕而難用也號令不治賞罰不信地形
不便上非能盡其民力彼固亡國之形也而不憂民氓

悉其士民軍於長平之下以爭韓之上黨大王以詐破
之拔武安當是時趙氏上下不相親也貴賤不相信也
然則是邯鄲不守拔邯鄲完河間引軍而去西攻修武
踰羊腸降代上黨代三十六縣上黨十七縣不用一領
甲不苦一民皆秦之有也代上黨不戰而巳為秦矣東
陽河外不戰而巳反為齊矣中呼沱以北不戰而巳為
燕矣然則是舉趙則韓必亡韓亡則荆魏不能獨立荆
魏不能獨立則是一舉而壞韓蠧魏挾荆以東弱齊燕

決白馬之口以流魏氏一舉而三晉亡從者敗大王拱
手以須天下徧隨而伏霸王之名可成也而謀臣不為
引軍而退與趙氏為和以大王之明秦兵之强霸王之
業地尊不可得乃取欺於亡國是謀臣之拙也且夫趙
當亡不亡秦當霸不霸天下固量秦之謀臣一矣乃復
悉卒以攻邯鄲不能拔也棄甲兵怒戰慄而却天下固
量秦力二矣軍士引退并於李下大王又并軍而致與
戰非能厚勝之也又交罷却天下固量秦力三矣内者

量吾謀臣外者極吾兵力由是觀之臣以天下之從豈
其難矣内者吾甲兵頓士民病蓄積索田疇荒囷倉虚
外者天下比志甚固願大王有以慮之也且臣聞之戰
戰慄慄日愼一日苟愼其道天下可有也何以知其然
也昔者紂為天子帥天下將百萬左飲於淇谷右飲於
洹水淇水竭而洹水不流以與周武為難武王將素甲
三千領戰一日破紂之國禽其身據其地而有其民天
下莫不傷智伯帥三國之衆以攻趙襄主於晉陽决水

灌之三年城且拔矣襄主錯龜數策占兆以視利害何
國可降而使張孟談於是潛行而出反智伯之約得兩
國之衆以攻智伯之國禽其身以成襄子之功今秦地
斷長續短方數千里名師數百萬秦國號令賞罰地形
利害天下莫如也以此與天下天下可兼而有也臣昧
死望見大王言所以舉破天下之從舉趙亡韓臣荆魏
親齊燕以成霸王之名朝四鄰諸侯之道大王試聽其
說一舉而天下之從不破趙不舉韓不亡荆魏不臣齊

燕不親霸王之名不成四鄰諸侯不朝大王斬臣以狥
於國以主不忠於國者(主言以為首惡彪謂此士論事深切著明孫卿不如秦所以取
天下蓋行其說也而史失其人猥以張儀名之惜哉所稱謀臣范雎也)

　　齊

　　蘇秦說齊閔王策

　　臣聞用兵而喜先天下者憂約結而喜主怨者孤夫後
起者藉也而遠怨者時也是以聖人從事必藉於權而
務興於時夫權藉者萬物之率也而時勢者百事之長

也故無權藉倍時勢而能事成者寡矣今雖干將莫邪
非得人力則不能割劌矣堅箭利金不得弦機之利則
不能遠殺矣矢非不銛而劒非不利也何者權藉不在
焉何以知其然也昔者趙氏襲衞車舍人不休傳衞國
城割平衞八門土而二門墮矣此亡國之形也衛君跣
行告遡於魏魏王身被甲厎劒挑趙索戰邯鄲之中騖
河山之間亂衞得是藉也亦收餘甲而北面殘剛平墮
中牟之郭衞非强於趙也譬之衞矢而魏弦機也藉力

魏而有河東之地趙氏懼楚人救趙而伐魏戰於州西
出梁門軍舍林中馬飲於大河趙得是藉也亦襲魏之
河北燒棘蒲墜黄城故剛平之殘也中牟之墮也黄城
之墜也棘蒲之燒也此皆非趙魏之欲也然二國勸行
之者何也衞明於時權之藉也今世之為國者不然矣
兵弱而好敵强國罷而好衆怨事敗而好鞠之兵弱而
憎下人地狹而好敵大事敗而好長詐行此六者而求
霸則遠矣臣聞善為國者順民之意而料兵之能然後

從於天下故約不為人主怨伐不為人挫强如此則兵
不費權不輕地可廣欲可成也昔者齊之與韓魏伐楚
也戰非甚疾也分地又非多韓魏也然而天下獨歸咎
于齊者何也以其為韓魏主怨也且天下徧用兵矣齊
燕戰而趙氏兼中山秦楚戰韓魏不休而宋越專用其
兵此十國者皆以相敵為意而獨舉心於齊者何也約
而好主怨伐而好挫强也且夫强大之禍常以王人為
意也夫弱小之殃常以謀人為利也是以大國危小國

滅也大國之計莫若後起而重伐不義夫後起之藉與
多而兵勁則是以衆强敵罷寡也兵必立也事不塞天
下之心則利必附矣大國行此則名號不攘而至霸王
不為而立矣小國之情莫如謹靜而寡信諸侯謹靜則
四鄰不反寡信諸侯則天下不賣外不賣内不反則稸
積朽腐而不用幣帛矯蠧小國道此則不祠而福矣不
貸而見足矣故曰祖仁者王立義者霸用兵窮者亡何
以知其然也昔吳王夫差以强大為天下先襲郢而棲

越身從諸侯之君而卒身死國亡為天下戮者何也此
夫差平居而謀王强大而喜先天下之禍也昔者萊莒
好謀陳蔡好詐莒恃越而滅蔡恃晉而亡此皆内長詐
外信諸侯之殃也由此觀之則强弱大小之禍可見於
前事矣語曰騏驥之衰也駑馬先之孟賁之倦也女子
勝之夫駑馬女子筋力骨勁非賢於騏驥孟賁也何則
後起之藉也今天下之相與也不竝滅有能案兵而後
起寄怨而誅不直微用兵而寄於義則亡天下可跼足

而須也明於諸侯之故察於地形之理者不約親不相
質而固不趨而疾衆事而不反交割而不相憎俱强而
不以親何則形同憂而兵趨利也何以知其然也昔者
燕齊戰於桓之曲燕不勝十萬之衆盡胡人襲燕樓煩
數縣取其牛馬夫胡之與齊非素親也而用兵又非約
質而謀燕也然而甚於相趨者何也則形同憂而兵趨
利也由此觀之約於同形則利長後起則諸侯可趨役
也故明主察相誠欲以霸王為志則戰攻非所先戰者

國之殘也而都縣之費也殘費已先而能從諸侯者寡矣彼戰
者之為殘也士聞戰則輸私財而富軍市輸飲食而待死士令
折轅而炊之殺牛而觴士則是路君之道也中人禱祀君翳釀
通都小縣置社有市之邑莫不正事而奉王則此虚中之計也
夫戰之眀日尸死扶傷雖若有功也軍出費中哭泣則傷主心
矣死者破家而𦵏夷傷者空財而共藥完者内酺而華樂故其
費與死傷者鈞故民之所費也十年之田而不償也軍之所出
矛㦸折鐶弦絶傷弩破車罷馬亾矢之大半甲兵之具宫之所

私出也士大夫之所匿養厮士之所竊十年之田而不償也天
下有此再費者而能從諸侯者寡矣攻城之費百姓理襜蔽舉
衝櫓家雜總身窟穴中罷於刀金而士困於土功將不釋甲朞
數而能㧞城者為亟且上倦於教士斷於兵故三下城而能勝
敵者寡矣故曰彼戰攻者非所先也何以知其然也昔智伯瑶
攻范中行氏殺其君滅其國又西圍晋陽吞併二國而憂一主
此用兵之盛也然而智伯卒身死國亡為天下笑者何謂也兵
先戰攻而滅二子之患也昔者中山悉起而迎燕趙南戰於長

子敗趙氏北戰於中山克燕軍殺其將夫中山千乘之國也而
攻萬乘之國二再戰比勝此用兵之上節也然而國遂亡君臣
於齊者何也不嗇於戰攻之患也由此觀之則戰攻之敗可見
於前事矣今世之所謂善用兵者終戰比勝而守不可拔天下
稱為善一國得而保之則非國之利也臣聞戰大勝者其士多
死而兵益弱守而不可拔者其百姓罷而城郭露夫士死於外
民殘於内而城郭露於境則非王之樂也今無鵠的非咎罪於
人也便弓引弩而射之中者則善不中則愧少長貴賤則同心

於貫之者何也惡其示人以難也今窮戰比勝而守必不拔則
是非徒示人以難也又且害人者也然則天下仇之必矣夫罷
士露國而多與天下為仇則明君不居也素用强兵而弱之則
察相不事彼明君察相者則五兵不動而諸侯從辭譲而重賂
至矣故明君之攻戰也甲兵不出於軍而敵國勝衝櫓不施而
邊城降士民不知而王業至矣彼明君之從事也用財少曠日
逺而利長者故曰兵後起則諸侯可趨役也臣之所聞攻戰之
道非師者雖有百萬之軍北之堂上雖有闔閭吳起之將禽之

戸内千丈之城拔之尊俎之間百尺之衝折之袵席之上故鐘
鼓竽瑟之音不絶地可廣而欲可成和樂倡優侏儒之笑不乏
諸侯可同日而致也故名配天地不為尊利制海内不為厚故
夫善為王業者在勞天下而自逸亂天下而自安諸侯無成謀
則其國無宿憂也何以知其然也佚治在我勞亂在天下則王
之道也鋭兵來則拒之患至則趨之使諸侯無成謀則其國無
宿憂矣何以知其然也昔者魏王擁土千里帶甲三十六萬恃
其强而拔邯鄲西圍定陽又從十二諸侯朝天子以西謀秦秦

王恐之寢不安席食不甘味令於境内盡堞中為戰具競為守
備為死士置將以待魏氏衛鞅謀於秦王曰夫魏氏其功大而
令行於天下有十二諸侯而朝天子其與必衆故以一秦而敵
大魏恐不如王何不使臣見魏王則臣請必北魏矣秦王許諾
衛鞅見魏王曰大王之功大矣令行於天下矣今大王之所從
十二諸侯非宋衛也則鄒魯陳蔡此固大王之所以鞭箠使也
不足以王天下大王不若北取燕東伐齊則趙必從矣西收秦
南伐楚則韓必從矣大王有伐齊楚心而從天下之志則王業

見矣大王不如先行王服然後圖齊楚魏王説於衛鞅之言也
故身廣公宮制丹衣柱建九斿從七星之旟此天子之位也而
魏王處之於是齊楚怒諸侯奔齊齊人伐魏殺其太子覆其十
萬之軍魏王大恐跣行按兵於國而東次於齊然後天下乃舍
之當是時秦王垂拱而受西河之外而不以徳魏王故衛鞅之
始與秦王計也謀約不下席言於尊俎之間謀成於堂上而魏
將已禽於齊矣衝櫓未施而西河之外巳入於秦矣此臣之所
謂北之堂上禽將戸内拔城於尊俎之間折衝席上者也(彪謂此䇿

輾轉皆中事機而不詭於聖雖鍾竽倡樂非所以啟人主者亦孟子色貨之比閔王驕不能聽以及鼓里之禍百世之戒也)

　　趙

　　或謂趙武靈王䇿(趙王因起兵南伐山戎戍韓梁之西邊秦見三晉之堅也果不
出楚王而多求地)

　　三晉合而秦弱三晉離而秦强此天下之所明也秦之
有燕而伐趙有趙而伐燕有梁而伐趙有趙而伐梁有
楚而伐韓有韓而伐楚此天下之所明見也然山東不
能易其路兵弱也弱而不能相一是何秦之智山東之

愚也是臣所為山東之憂也虎將即禽禽不知虎之即
巳也而相鬭兩罷而歸其死於虎故使禽知虎之即巳
决不相鬬矣今山東之主不知秦之即巳也而尚相鬭
兩敝而歸其國於秦智不如禽遠矣願王熟慮之也今
事有可急者秦之欲伐韓梁東闚於周室甚惟寐忘之
今南攻楚者惡三晉之大合也今攻楚休而復之巳五
年矣攘地千餘里今謂楚王苟來舉玉趾而見寡人必
與楚為兄弟之國必為楚攻韓梁反楚之故地楚王美

秦之語怒韓梁之不救巳必入於秦秦有謀故發使之
趙以燕餌趙而離三晉今王美秦之言而欲攻燕攻燕
食未飽而禍巳及矣楚王入秦秦楚為一東面而攻韓
韓南無楚北無趙韓不待伐割挈馬兎而西走秦與韓
為上交秦禍安移於梁矣以秦之强有楚韓之用梁不
待伐割挈馬兎而西走秦與梁為上交秦禍案環中趙
矣以强秦之有韓梁楚與燕之怒割必深矣國之舉此
臣之所為來臣故曰事有可急為者及楚王之未入也

三晉相親相堅出銳師以戍韓梁西邊楚王聞之必不
入秦秦必怒而循攻楚是秦禍不離楚也便於三晉若
楚王入秦秦見三晉之大合而堅也必不出楚王即多
割是秦禍不離楚也有利于三晉願王之熟計之也急
(彪謂從横之說未有善於此者也趙少嘗之其效巳見)

　　魏

　　蘇代為信安君說秦王策(秦召魏信安君信安君不欲往代為說秦王
注信安史不書秦王武或昭)


　　臣聞之忠不必黨黨不必忠今臣願為大王陳臣之愚
意恐其不忠於下吏自使有要領之罪願大王察之今
大王令人執事於魏以完其交臣恐魏交之益疑也將
以塞趙也臣又恐趙之益勁也夫魏王之愛習魏信也
甚矣其智能而任用之也厚矣其畏惡嚴尊秦也明矣
今王之使人入魏而不用則王之使人入魏無益也若
用魏必舍所愛習而用所畏惡此魏王之所不安也夫
舍萬乗之事而退此魏信之所難行也夫令人之君處

所不安令人之相行所不能以此為親則難久矣臣故
恐魏交之益疑也且魏信舍事則魏之謀者必曰舍於
秦秦必令其所愛信者用趙是趙存而我亡也趙安而
我危也則上有野戰之氣下有堅守之心臣固恐趙之
益勁也大王欲完魏之交而使趙小心乎不如用魏信
而尊之以名魏信事王國安而名尊離王國危而權輕
然則魏信之事王也上所以為其主者忠矣下所以自
為者厚矣彼其事王必完矣趙之用事者必曰魏氏之

名族不高於我土地之實不厚於我魏信以魏事秦秦
甚善之國得安焉身得尊焉今我搆難於秦兵為招質
國處削危之形非得計也結怨於外主患於中身處死
亡之地非完事也彼將傷其前事而悔過其行冀其利
必多割地以深下王則是大王垂拱多割地以為利重
堯舜之所求而不能得也臣願大王察之

　　須賈為魏謂穰侯策(魏安釐時秦敗魏於華走芒卯圍大梁須賈為魏謂穰侯
穰侯曰善乃罷梁圍)


　　臣聞魏氏大臣父兄皆謂魏王曰初時惠王伐趙戰乎
三梁十萬之軍拔邯鄲趙氏不割而邯鄲復歸齊人攻
燕殺子之破故國燕不割而燕國復歸燕趙之所以國
全兵勁而地不并乎諸侯者以其能忍難而重出地也
宋中山數伐數割而隨以亡臣以為燕趙可法而宋中
山可無為也夫秦貪戾之國而無親蠶食魏盡晉國戰
勝睪子割八縣地未畢入而兵復出矣夫秦何厭之有
哉今又走芒卯入北地此非但攻梁也且劫王以多割

也王必勿聽也今王循楚趙而講楚趙怒而與王爭事
秦秦必受之秦挾楚趙之兵以復攻則國救亡不可得
已願王之必無講也王若欲講必少割而有質不然必
欺是臣之所聞於魏也願君之以是慮事也周書曰維
命不于常此言幸之不可數也夫戰勝睪子而割八縣
此非兵力之精非計之功也天幸為多矣今又走芒卯
入北地以攻大梁是以天幸自為常也智者不然臣聞
魏氏悉其百縣勝兵以止戍大梁臣以為不下三十萬

以三十萬之衆守十仞之城臣以為雖湯武復生弗易
攻也夫輕信楚趙之兵陵十仞之城戴三十萬之衆而
志必舉之臣以為自天下之始分以至於今未嘗有之
也攻而不能拔秦兵必罷隂必亡則前功必棄矣今魏
方疑可以少割收也願君之及楚趙之兵未任於大梁
也亟以少割收魏魏方疑而得以少割為和必欲之則
君得所欲矣楚趙怒於魏之先巳講也必爭事秦從是
以散而君後擇焉且君之嘗割晉國取地也何必以兵

哉夫兵不用而魏効絳安邑又為隂啓兩機盡故宋衞
效尤憚秦兵巳合而君制之何求而不得何為而不成
臣願君之熟計而毋行危也

　　朱巳說魏安釐王親秦策(齊楚相約攻魏魏使人求救于秦魏人唐睢往
說秦昭王發兵救魏魏王以秦救之故親秦而伐韓以求故地朱已謂魏王　朱已史記作信
陵君無忌)

　　秦與戎翟同俗有虎狼之心貪戾好利而無信不識禮
義徳行苟有利焉不顧親戚兄弟若禽獸耳此天下之

所同知也非所施厚積徳也故太后母也而以憂死穰
侯舅也功莫大焉而竟逐之兩弟無罪而再奪之國此
其於親戚兄弟若此而又况於仇讎之敵國也今大王
與秦伐韓而益近秦臣甚惑之而王弗識也則不明矣
羣臣知之而莫以此諫則不忠矣今夫韓氏以一女子
承一弱主内有大亂外安能支强秦魏之兵王以為不
破乎韓亡秦有鄭地與大梁鄰王以為安乎王欲得故
地而今負强秦之禍也王以為利乎秦非無事之國也

韓亡之後必且便事便事必就易與利就易與利必不
伐楚與趙矣是何也夫越山踰河絶韓之上黨而攻强
趙則是復閼與之事也秦必不為也若道河内倍鄴朝
歌絶漳滏之水而以與趙兵决勝於邯鄲之郊是受智
伯之禍也秦又不敢伐楚道渉山谷行三千里而攻危
隘之塞所行者甚遠而所攻者甚難秦又弗為也若道
河外背大梁而右上蔡召陵以與楚兵决於陳郊秦又
不敢也故曰秦必不伐楚與趙矣又不攻衞與齊矣韓

亡之後兵出之日非魏無攻矣秦故有懷地邢丘之城
垝津而以之臨河内河内之共汲莫不危矣秦有鄭地
得垣雍决滎澤而水大梁大梁必亡矣王之使者大過
矣乃惡安陵氏於秦秦之欲許之久矣然而秦之葉陽
昆陽與舞陽高陵鄰聽使者之惡也隨安陵氏而欲亡
之秦繞舞陽之北以東臨許則南國必危矣南國雖無
危則魏國豈得安哉且夫憎韓不受安陵氏可也夫不
患秦之不愛南國非也異日者秦乃在河西晉國之去

梁也千里有餘有河山以闌之有周韓而間之從横軍
以至于今秦十攻魏五入國中邊城盡拔文臺墮垂都
焚林木伐麋鹿盡而國繼以圍又長驅梁北東至陶衛
之郊北至平闞所亡乎秦者山北河外河内大縣數百
名都數十秦乃在河西晉國之去大梁也尚千里而禍
若是矣又况於使秦無韓而有鄭地無河山以闌之無
周韓以間之去大梁百里禍必百此矣異日者從之不
成也楚魏疑而韓不可得而約也今韓受兵三年矣秦

撓之以講韓知亡猶弗聽投贄於趙而請為天下鴈行
頓刃以臣之愚觀之則楚趙必與之攻矣此何也則皆
知秦欲之無窮也非盡亡天下之兵而臣海内之民必
不休矣是故臣願以從事乎王王速受楚趙之約而挾
韓之質以存韓為務因求故地於韓韓必効之如此則
士民不勞而故地得其功多於與秦共伐韓然而無與
强秦鄰之禍夫存韓安魏而利天下此亦王之大時也
通韓之上黨於共莫使道巳通因而關之出入者賦之

是魏重質韓以其上黨也共有其賦足以富國韓必徳
魏愛魏重魏畏魏韓必不敢反魏韓是魏之縣也魏得
韓以為縣則衛大梁河外必安矣今不存韓則二周必
危安陵必易楚趙大破魏齊甚畏天下之西鄉而馳秦
入朝為臣之日不久(史記俗作族同知作識非所施作非有所施伐韓作共伐韓近秦作
近秦患不破作不亡之禍也作之親必且作必將便事並作更事三十作三千危隘作冥阨右上蔡召陵作右
蔡左召陵韓亡作夫韓亡懷地作懷茅而水作水灌許之作誅之不受作不愛而間作以間從横軍作林鄉軍
十攻作七攻國中作囿中乎闞作平監山北作山南山北數百作數十數十作數百百此作由此欲之作之欲

之兵作之國因求作而求共莫作共甯巳通作安成共有作今有韓是魏之縣也作是韓則魏之縣也入朝為
臣之日不久作入朝而為臣不久矣)

　　或謂安釐王策

　　昔曹恃齊而輕晉齊伐釐莒而晉人亡曹繒恃齊而輕
越齊和子亂而越人亡繒鄭恃魏以輕韓魏伐榆關而
韓氏亡鄭原恃秦翟以輕晉秦翟年穀大凶而晉人亡
原中山恃齊魏以輕趙齊魏伐楚而趙亡中山此五國
所以亡者皆有所恃也非獨此五國為然而巳也天下

之亡國皆然矣夫國之所以不可恃者多其變不可勝
數也或以政敎不修上下不輯而不可恃者或有諸侯
鄰國之虞而不可恃者或以年穀不登蓄積竭盡而不
可恃者或化於利比於患臣以此知國之不可必恃也
今王恃楚之强而信春申君之言以是賔秦而久不知
即春申君有變是王獨受秦患也即王有萬乘之國而
以一人之心為命也臣以此為不完願王之熟計之也

　　燕


　　蘇代約燕昭王策(秦召燕王燕王欲往代約燕王不行代復重於燕燕反約諸侯
從親如蘇秦時)

　　楚得枳而國亡齊得宋而國亡齊楚不得以有枳宋事
秦者何也是則有功者秦之深讎也秦取天下非行義
也暴也秦之行暴正告天下告楚曰蜀地之甲輕舟浮
于汶乘夏水而下江五日而至郢漢中之甲輕舟出于
巴乘夏水下漢四日而至五渚寡人積甲宛東下隨智
者不及謀勇者不及怒寡人如射隼矣王乃待天下之

攻函谷不亦遠乎楚王為是之故十七年事秦秦正告
韓曰我起乎少曲一日而斷太行我起乎宜陽而觸平
陽二日而莫不盡繇我離兩周而觸鄭五日而國舉韓
氏以為然故事秦秦正告魏曰我舉安邑塞女㦸韓氏
太原巻下軹道道南陽封冀兼包兩周乘夏水浮輕舟
強弩在前銛㦸在後决滎口魏無大梁决白馬之口魏
無濟陽决宿胥之口魏無虚頓邱陸攻則擊河内水攻
則滅大梁魏以為然故事秦秦欲攻安邑恐齊據之則

以宋委於齊曰宋王無道為木人以象寡人射其面寡
人地絶兵遠不能攻也王苟能破宋有之寡人如自得
之巳得安邑塞女㦸因以破宋為齊罪秦欲攻韓恐天
下救之則以齊委於天下曰齊人四與寡人約四欺寡
人必率天下以攻寡人者三有齊無秦無齊有秦必伐
之必亡之巳得宜陽少曲至藺離石因以破齊為天下
罪秦欲攻魏重楚則以南陽委於楚曰寡人固與韓且
絶矣殘均陵塞黽隘苟利於楚寡人如自有之魏棄與

國而合於秦因以塞黽隘為楚罪兵困於林中重燕趙
以膠東委於燕以濟西委於趙巳得講於魏質公子延
因犀首攻趙兵傷於離石遇敗於馬陵而重魏則以葉
蔡委於魏巳得講於趙則劫魏魏不為割困則使太后
穰侯為和贏則兼欺舅與母適燕者曰以膠東適趙者
曰以濟西適魏者曰以葉蔡適楚者曰以塞鄳阨適齊
者曰以宋必令其言如循環用兵如刺蜚母不能知舅
不能約龍賈之戰岸門之戰封陵之戰高商之戰趙莊

之戰秦之所殺三晉之民數百萬今其生者皆死秦之
孤也西河之外上雒之地三川晉國之禍三晉之半秦
禍如此其大而燕趙之秦者皆以爭事秦說其主此臣
之所大患也(彪謂秦之所以正告諸侯及其用詐皆愚弄之也○史記蘇代傳在燕破齊閔王之
後輕舟史作乗船待天下作欲待天下下軹道作我下軹道銛㦸作錟戈無濟陽作無外黄濟陽魏以為作魏
氏以為齊據作齊救無齊有秦作有秦無齊黽隘作鄳阨巳得講至馬陵作趙得講於魏至公子延因犀首屬
行而攻趙兵傷於譙石遇敗於陽馬太后穰侯作太后弟穰侯宋必令作宋此必令知作制末句有也字)










　　皇霸文紀巻十三

