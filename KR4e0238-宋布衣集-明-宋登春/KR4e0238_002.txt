宋布衣集卷二
明宋登春撰
感遇五首
燧后教火食沿代利欲生佃魚爭朵頥弧矢遂為兵鴻
運乃如此海波詎能平伊余抱宿性聊以澹自營眇軀
混羣有乘化歸無名
周道昔淪喪鳳德遽云衰所頼二三子微言諒靡隳聖
代握元化人文粲葳蕤蒼麟在郊藪朱鳥翔崇榱我后
貴清真垂衣詢無為廣成久已去至道當咨誰
凉風從北來騷屑鳴南林流雲掩徂暉寥廓結重隂感
時長太息矯首發孤吟河冰知路寒思遠知憂深亹亹
行采芝悠悠念所欽
神龍謝鞭策猛虎辭羈鞅智哉韓公子功成不受賞滅
跡遊人間抱神而孤往千載獨不見令人生遐想
翩翩瑶臺客穆穆孤鳳姿口誦紫霞篇手弄白蟾蜍贈
我崑崙圖兼之青都書去去不可留滅影凌紫虚
胡馬客
胡馬鐡連錢婀娜珊瑚鞭垂冠明月珠横劍照秋蓮笑
買胡姬酒醉歌易水篇咄哉揚子雲白頭守太玄
白鼻騧
騕褭白鼻騧婀娜玉鞭斜錦韀明春陌銀鞍拂柳花經
過劇孟飲留醉阿奴家日暮旋鳴轡長安有狹邪
紫騮馬
騮馬黃金羈行行赭電馳三春白日晚六郡良家兒厲
劍龍庭北觧鞍鐵嶺陲歸來朝玉殿猶把漢旌旗
塞下曲二首
金鞭白馬出蕭關沙塞黃雲五月寒明主恩深猶未報
隂山何日斬樓蘭
燕草初齊苜蓿肥白狼山上客思歸轅門昨夜軍書到
又領殘兵度武威
公子行
茱萸錦帶綉芙蓉千金匕首雙蛟龍旋喚燕姬招酒伴
城南蹀躞五花驄
古思邊
井上梧桐春作花園中苜蓿初藏鴉少婦流黃挑錦字
將軍提劍戰龍沙
戰城南
都護輕車出上谷健兒飲馬長城窟匃奴昨日戰城南
風雨蕭蕭鬼夜哭
霍家奴
不識何人美丈夫赤鬚碧眼霍家奴公府長揖三千石
歸來調笑酒家胡
欵塞曲
蒲萄酒熟黃羊肥碧眼戎王夜獵歸聞說漢家李廣在
分營不敢犯金微
古意二首
妾意如幽蘭日遠自馨香郎心如明月夜夜减清光
妾心如朱絲久在箱篋底願為錦瑟絃無人觧調理
焦仲卿妻
城南寒食女還家燕麥青青草作花使君莫澷來相問
自是長安有狹斜
春遊曲
江南春草芳江北柳條長玉面城中女金鞍塞上裝長
兄游俠子夫婿孝廉郎夾轂休相問持手慎所防
俠客
南山北山射封狐白馬如飛呼韓盧日暮觧鞍招酒伴
腰間脱下金僕姑
白鵠篇送顧五
翩翩雙白鵠乃從何方來千里一返顧萬里一徘徊不
見王子喬飛鳴有餘哀棲托瀟湘渚毛羽何摧頽饑乏
琅玕食凡鳥長相猜願得同心侣聯翮舞瑶臺徙倚瓊
樹間回首謝塵埃
擬古送顧李狂遊襄陽二首
青春駕言邁江蘺冒青英吳會有狂且遠託高陽生丈
夫抱竒志豈同兒女行近情恐不任遠懷為物嬰南國
無伯桃東海少田横結交古道喪感激何時平
白日照郊墟晨風悽中懷為子具樽酒中懷良不開翩
翩孤飛鴻長鳴向我哀執手漢水上念子何時歸生當
崇令德死即欣泉臺
將之吳越别秦中知已
寒亭嫋嫋紫蘭枝曲池兩兩鴛鴦羽鴛鴦飛去蘭池空
青山一别隔千里秦娥抱瑟歌陽春金尊綠酒照離人
酒清絃正苦腸斷不堪聞我有相思曲歌竟恐憂君明
朝又向東吳去含情結思滿秦雲
孤鶴篇贈李山人
瑶臺有孤鶴遠下玉山岑厭兹惡木枝結巢珠樹林飢
食青琅玕刷羽揚孤音仙人王子喬邂逅論素心攜手
白雲間相知一何深觧攜在斯湏相憶祗鳴琴
秋夜鵝池侍宴應教
車馬荒村夜流螢水面多野雲停几席江月引笙歌樽
湛淮南酒池添道士鵝白頭慙授簡休問賦如何
薊門
桑柘兵殘後人家夕照中天秋沙鴈没月冷戍樓空選
將燕山北連營易水東城南餘戰地燐火夜深紅
春日野眺簡徐荆州
春問沙棠楫寒生杜若洲山雲巴子國江雨仲宣樓歲
月餘華髮飄零隨白鷗誰憐能賦客劉表在荆州
紀南樂應教
沙市多新館章華餘舊臺細雲薰岸柳殘雪照江梅楚
舞花鈿麗吳歈寶瑟催清尊宜落日作賦子雲才
十二月還江陵草堂
昔别草堂在重來白髮新曉窗檠自短夜雨榻猶陳猿
鶴識吟客琴尊宜故人梅花還共笑不厭野夫貧
村居秋夜即事二首
豐草隨鳩杖長林自鶡冠竹風輕嫋嫋花露白團團秋
晚雕胡飯夜凉芋栗盤兒童温笑語來去問加飡
樹密多棲鳥池深足躍魚江雲輕葛冷山月小堂虚寒
竹依闌砌秋雲映石渠流螢何意思故故遶琴書
新春堂成寄懷所知
老去還杯酒春來自草堂揮金曾有志煮石竟無方岸
水浮鸂鶒林花宿麝香故人江漢少念子意何長
秋日江村寄懷顧五
水白魚蝦市天青鸛鶴林露華浥細草秋氣淨遥岑子
夜吳門調幽蘭楚客心相思渺何許日暮大江深
鵝池留客
園果風還落草蟲鳴不休竹深高閣冷花密小亭幽白
幘留雲鶴青藜狎水鷗一尊同客醉不用典吳鈎
瑶琴怨
秋風嫋嫋石蘭長楚姬拭淚紅巾芳蒼梧帝子去不返
空留瑶瑟泛瀟湘
江樓對月懷鄭汝推
霜楓摇落早猿啼愁對澄江送夕暉明月樓寒人不見
相思千里楚雲飛
過夷齊祠寄别襄垣殿下
春蕨生兮依依春薇秀兮菲菲悵遠人兮煢獨慕公子
兮忘歸
雲揚兮南山河流兮潺湲懷王孫兮不見采薜荔兮烹
蘭
雲嫋嫋兮行春望帝子兮憂殷殷擥杜蘅兮河渚結荷
衣兮江濆
長平道中早發言懷
流目古戰場白日驚飈馳蠨蛸掛虚牖寒瓜蔓枯籬玄
蟬傷白露青莎被修池佳人理紈素行子心傷悲童僕
嚴晨駕駕言涉丹湄羇旅寡良儔麗澤當依誰誰為黃
雀吟還歌猛虎詞利劍恒在腕壯心安所期流景不可
駐沉嘆將何為欲學騰化術松子久吾欺人生貴適志
知命復何疑
遠别離
我出雪溪來梅花落湘楚湘娥忽而笑留宿鴛鴦浦鴛
鴦浦寒月照沙兩情歡極生悲嗟泠泠逝水送月落夜
長起坐歌蘭花
留别榆關知已
促駕遠行邁迢迢事東遊紉蘭思楚澤結荷憶吳洲嶇
嶔遵恒麓迤邐凌燕陬所歴無停跡居然隘九州投志
在道義脱劍為誰酬念子宿昔交欲去復淹留
寓忠教真人山房
窈窕白雲谷春芝秀幾華醉吟滄海月笑弄淥江霞丹
竈開仙館瑶城輔帝家何年騎白鶴萬里覓雲槎
送嘉禾張山人徵伯遊大梁
芳草年年綠浮雲日日征兵戈遊子意桑柘故園情賣
賦金何有著書名未成時無魏公子誰復重侯嬴
宋中送客歸襄陽
相送夷門道重過古驛亭南行春草綠一望晚山青鄉
夢梁臺雨羊裘漢客星鹿門今可問花月正冥冥
伊闕
岸坼臨無地崖縣欲堕空松門雙鳥下蘿徑野泉通禹
廟荒垣裏河流砥柱中樵歌起林末似覓飲牛翁
春日登鈞州西臺思登洲兄
晴沙初度鴈春樹早聞猿野店人烟少孤村霜露繁年
華餘白髮棣萼遠青尊故國河山北幽懷難具論
戊午杪秋示義兒鯨
天地羇愁客江山去住人悲凉十載事漂泊一綸巾此
日知吾老他鄉獨爾親圖南未可料空負故山春
鈞州除夕
栢酒消寒色燈花坐夜分醉題招隠賦懶草送窮文春
夢周南客鄉心冀北雲緱山有仙子吹篴靜中聞
贈李棗強
泉石元同調辭官幾歲華鋤雲開藥圃看月到僧家詩
敵雙峰迥門從五柳遮秋蘭自可佩何必問丹砂
秋夜獨坐詠懷
露洒青梧濕天寒鴻鴈鳴星雲摇海戌砧杵動山城久
客三秋夢懷人獨夜情故鄉渺何許華髮歲殘生
荆州雜詩六首
選勝樓居好憑高發興竒江雲春自裊山月夜相宜頭
白還詞賦身閒且歲時滄洲吾道在花鳥莫深期
寒渚依鳬鴈春城自薜蘿登高初擬賦望極欲悲歌落
日燕京遠浮雲楚徼多一尊饒桂醑何處弔湘娥
流落燕州日疎狂楚國身無金難作客多病况逢春白
髮猶公道清尊不負人相逢無狗監投策莫干秦
惆悵荆州牧新詩此見招渚花無落日岸水接平潮寒
雨沾琴岳春風試洞簫盤雲雙白鶴似欲待王喬
問藥過城府兒童晚未回雲深宋玉宅雪暗楚王臺花
發春猶淺樓高賦轉哀家家湘酒綠誰為一尊開
水呈滄海賦山送白雲篇浩渺鵬腰客虚無鶴背仙清
樽隨世計芳樹自流年閉閣吾將老何人問草玄
雪夜期顧山人不至
凍合漁樵路扁舟夜不來江頭寒鴈滅城上饑烏哀寥
落尋仙客飄零作賦才明朝風日好花下且深杯
荆南懷鄭汝推
吾憶鄭交甫清狂世共癡留金為結客買劍贈相知慷
慨吳公子悲歌高漸離風塵淹此日頭白欲何為
送句吳豪士重遊大梁
魏王臺上草紛紛落日中原低暮雲匹馬浪遊孤劍在
酬恩誰說信陵君
汴水東流接大河曾經帝里問銅駝春風三月旗亭酒
落日夷門一放歌
沙塵風起晝冥冥二月黃河尚帶冰桑柘夕陽村店路
同誰走馬弔韓陵
白石歌送吳允升
渚宫楊柳春依依麥城宿雨朝雉飛南山白石何纍纍
遠道之人胡不歸我欲念之心苦悲
九日送張周二子
江漢逢詩侣雲霞送酒杯鳥飛巴子國水落楚王臺寶
劍知吳客瑶琴識越才昭丘誰更賦嫋嫋暮猿哀
送周文美還海上
與君非宿昔同病即相憐悽惻登樓賦悲凉說劍篇客
懷江路永鄉夢海雲邊遲暮身何有還留貰酒錢
送俞山人還漢陽
落日下平原秋林白露繁獨憐長路客棲託向誰門賣
賦金何有還家舌尚存劍歌空自苦江漢有芳蓀
贈吳門顧季狂
水落荆門晚風凉歲欲徂且隨梁苑客好著羽陵書天
地終懷玉江山未卜居何時結蘿薜同釣漢川魚
書西園水亭
夜合含香發春蒲出水齊年華隨短鬢客計逐幽棲山
鶻窺人落江雲拂戶低桃花迷處所錯認武陵溪
早起
臨水慙魚樂瞻雲憶所欽匣中惟寶劍世上羡黃金留
滯防人面凄其損客心春來每起早蘭澤一長吟
贈賣藥焦老善奕
龐眉七十強高卧水雲鄉還賣修琴藥常餘養鶴糧橘
中無俗著肘後有僊方我亦飡霞客金華訪牧羊
再贈顧逸人
吳門豪客美且都十年負劍遊嵩廬黃金百鎰俱散盡
方衫皂帽行長途江陵帝子愛敬客旋遺裘馬驅騎奴
花前醉草三都賦肘後常懸五嶽圖轉眼看天爾何有
回頭大笑滄洲孤而今恐有聊城急還留一隻金僕姑
上元夜走筆戲簡呈忠教主人
蒲萄釀瑪瑙鍾小姬裙學石榴紅任教刻漏咽銅龍江
陵帝子醉春風醉春風樂復樂月下行來花下酌一時
枚馬俱升堂君平簾下何寂寞
沙津樂
二月沙津江水平吳船楚榜棹歌行高樓夾岸饒商估
小妓街頭鬻唱聲
贈會稽劉世儒
劉生多氣岸負劍遠行遊落日三湘酒烟花七貴樓右
軍白羽扇季子黑貂裘我亦淮南客因逢桂樹留
贈東巖主人
東巖主人東巖棲巖花開徧巖東西有時自抱一斗酒
醉約山翁弄玉溪
己未三月寄李逸人
天涯流落客歲暮欲何之風雪主人少山村童僕飢已
敦寶劍諾誰賦白駒詩季子裘雖敝終看佩印時
再送張逸人
燒藥頻留火讀書只閉關半生為北客萬里一南冠潁
水春來别吳山夢裏看明年又秋草張翰幾時還
貽上黨程戶矦
擊筑醉燕市躍馬佩吳鈎白玉酬歌笑黃金散故侯舉
鞭辭府長揮手謝時流願斬單于首為君雪國讎
少年行
誰家年少羽林郎寶馬金鞭從武皇新賜腰間白羽箭
尋常射殺左賢王
遠遊
紅顔辭舊國華髮尚羇人軒冕非吾願風塵老此身梁
鴻五噫發子建七哀頻玄閣年年閉花林只舊春
秋日上黨道中懷故鄉知舊
白髮生青鏡黃花吐素秋家書無鴈足客路一羊裘海
燕辭鄉社山猿傍酒樓誰堪回首處千里暮雲稠
再示鯨
客夢苦難成嗚雞又及晨燕鴻驚歲晚越鳥對愁新九
月催寒葉孤琴伴旅人相看正牢落非爾復誰親
越溪女
越溪素足女婉笑青眉揚泛水采芙蓉歸來衣更香
山樓秋夜有所懷
旅宿燕關暮天寒霜葉稀凉風生夜榻客淚下秋衣路
遠鄉雲斷山深邊草肥堪悽珠樹鶴何日故林飛
晚歸山寺二首
月淨花林僻琴清竹院閒幽蘭芳短砌獨鶴下空山鳥
道排雲入松門映雪關兒童夜歸去採得紫芝還
鶴懶眠白石雲深護紫芝僧閒飜貝葉月冷浸蓮池鷲
嶺秋尋徧虎溪夜度遲梅花伴成夢霜色澹孤帷
感懷呈劉五
劍騎任飄零天涯作客星年華雙白鬢秋夢一浮萍返
老尋丹訣怡情誦鶴經故人劉季子相對眼能青
長安僧舍
種竹青門外分花杜曲邊關雲一以卧隴月幾廻圓曉
夢悲鄉樹秋風滿嶽蓮囊空金錯冷時誦馬蹄篇
南遊别山東知已
池浸芙蓉月堂含松葉烟搴衣坐白石隔竹弄幽泉客
子玄洲夢佳人窈窕篇相思隔雲海秋滿木蘭船
遠遊
寥落悲歌客含蘭遲美人湘雲迷五嶺關月度三秦駕
鶴行吳市停車賦洛神倦遊思卧海垂老釣玄津
春日尋李鍊師
野田榮卉木春水抱僊家樹暖遊蜂狎風輕舞燕斜閒
門通小徑高柳映明霞日宴山中客開關掃落花
晉陽山中元日
野老憐時序壺漿慰客情春盤鄰女送曉樹隴禽鳴寒
塢驚花色窮邊聽角聲他鄉逢一笑更覺旅魂驚
春日遊太原黃岩寺
拂衣坐磐石度水聽疎鐘古殿依巖碧山花拂砌紅晴
峰輝旭日春燕浴條風欲共巢松客安禪老化宫
秋日登李仲培山樓二首
地僻雲侵榻簾疎風滿樓霜寒籬菊晚鴈度渚蓮秋滿
篋新詩草横磯舊釣舟清尊隨處醉萬事付江鷗
零落十年客迢遥百尺樓霜寒龍塞晚風急鴈門秋獨
戌三家市長河一夜舟村沽還可醉相對有雙鷗
春日發上黨游洛别劉五
晨發上黨路行行漳水湄計程梁路遠回首晉雲遲抱
玉豈求識含蘭欲待誰高樓倘引望花月兩相思
五雲洞
洞裏仙人去不歸洞口碧桃秋自肥石壇露滴松花冷
夜深山鬼薜蘿衣
醉中偶興
春酒壺中爛似霞青童學煉白硃砂醉來起舞松庭月
三嗅臨風玉樹花
擬宫中行樂詞四首
小紅亭子白闌干入道宫娥玉作冠袖出青梅彈鸂鶒
銀瓶滿注蔗漿寒
碧殿春深瑶草肥美人對月舞羅衣夜來不作青鸞夢
化作彩雲何處飛
玉輦春遊夜未央紫衣侍史謾焚香黃金鎻合鴛鴦殿
無限春風到海棠
琉璃硯水黃金瓶十樣鸞箋寫道經太乙紫壇朝帝罷
蕊珠深殿彩花馨
自君之出矣二首
自君之出矣棄妾漁陽西不及野田雀雙飛還雙棲
自君之出矣腸中車輪轉欲向夢中尋路長春夢短
竹枝詞三首
行行長干里采采春田花郎君相問訊大樹是儂家
小姑茜紅衫大姑鬱金裙把手促儂去兩兩拜湘君
妾居揚子津郎在清江浦一自與郎别十日五風雨
贈栢谷山人
窈窕栢谷原中有食栢客不笑亦不語往來無行跡
野菊
野菊多幽姿含香待誰發落英我欲飡芳心無遽歇
老僧
手中撚著白菩提拄杖過頭眉下垂石上曬經茶未熟
花間童子進雙梨
春郊即事
春風嫋嫋夕陽西芳草菲菲楊柳堤行盡溪山有茆屋
青林深處一鳩啼
宫詞
自從十五畫雙眉記得新裁白苧詞袖裏青梅大如豆
石榴枝上打黃鸝
俠客
躍馬青門道酣歌擊玉壺腰間藏匕首談笑入秦都
嬿婉誰家女
嬿婉誰家女搴荷戲芳渚薄笑三春暉揚眉千仞羽懷
中連城珠皎皎為誰許可人期不來日暮徒延佇
南遊留别劉元和
東風習習芳草柔欲去不去情悠悠贈劍何年刻玉字
對君一笑說滄洲肯教白髮悲春晚乍可黃金買笑愁
此日别離那可道相思長遶晉山頭
别劉五高秀才遊洛陽
春風嫋嫋桃花開客館飛飛燕子來遊子一朝辭此去
故人千里夢頻廻上黨小姬白苧舞蘭陵美酒黃金罍
與君共把接䍦倒風流不數洛陽才
蕩子婦
妾家高樓艷陽春花枝柳條兩鮮新花笑柳條空嫋嫋
不能綰繫蕩心人花容隨貌改柳葉上眉顰惟憂葉落
花飛盡敲碎冰壺歌彩雲
聞京東有警
暮雨催秋館長風冷菊枝坐中蛩窣窣燈下鬢絲絲四
海尋戈日百年為客時燕山新戰後鄉信到應遲
江亭對雨有所懷
輕烟一帶起蘋洲日暮澄江送客愁細雨黃花何限泪思
君一夜楚雲秋
飲王太史山莊
郢上文章伯山中太史家養年常種藥閒日但修花竹
澗明秋水松林落晚霞兒童憐醉客瀹鼎夜烹茶
書王侍御山房
雲白山青柱史居茅堂滿貯玉函書鹿車暇日攜閒客
半畆清塘自網魚
韓山
采秀來韓山韓山石崔巍不見韓衆鹿滿山秋雲飛
遠遊二首
浩浩中天立如何是丈夫乘槎湏遠去不買水精奴
廓落孤雲合英雄一劍知欲尋龍伯國濯理舊竿絲
芙蓉篇贈西安黃孝廉
曄曄芙蓉花盈盈濯綠水素影漾清漪佳人乃相似肯
學中園柳漫逐春風起願為並蒂花託根碧池裏我本
燕狂人而來偶君子匣中有寶書礌礌心相許日暮望
高樓含情不得語笑弄黃金璫願言酬知已努力揚高
翮名成訪綠沚
遊王氏郭北山樓
徑草連村合山樓帶郭横開尊招野客倚樹聽流鶯露
自花間滴雲從石上生幾廻漁篴響素月嶺頭明
九日寄懷劉經府
江海十年夢關山萬里情悲歌憐宋玉談笑憶公榮目
逐秦雲斷愁隨越鳥生北園松菊好今夕共誰行
早春登鈞州西臺簡黨中丞
汝陽春色望中來詞客長吟重自哀身世百年宜對酒
家山千里且登臺寒雲細草鴈初至斜日孤城花自開
白髮中丞能好事仲宣流落幾時廻
秋日登黃鶴樓懷劉四皐
黃鶴樓前江水流故人何處木蘭舟雙雙燕子南飛去
瑟瑟蘆花鐡篴秋
贈五嶽山人
上國有一士被褐日來往口誦南華篇心存出霞想提
攜赤松徒五嶽恣竒賞調弄農皇琴和彼流泉響赤水
覓玄珠窮神寄象罔
寄懷唐子瑞
蕭寺秋湥冷石門山人寥落卧松雲黃花芳砌臨風看
玄鶴鳴臯傍曉聞楚醴醉來空作客商芝歌罷正思君
何時彩筆開緗帙花下鳴琴共夕曛
寓北固山漫興
自翦朱霞補白袍倚天還誦碧雲謠山前流水萬里去
石上長松百尺高清磬時聞玄圃玉洞簫新斸拂天梢
采蘭踏破春江月笑弄銀鈎戱紫鼇
春夜園亭小集
春夜弄琴拂落花滿壺春酒煮春霞醉倚瓊奴問其夜
笑指花梢月未斜
江上尋張鍊師
隔松聞桂杵玉粒搗玄霜水月明(一作鳴)笙鶴江雲冷石
堂
山中夜月送客
松裏夜禽聲關關松上女蘿垂石闌天風吹衣月皎皎
紫芝歌罷僊翁還
春日同四勿王孫遊兖東蘭若
四勿主人王之孫春寒喚客倒清尊梅花照眼歡意發
酒未到口詩脾温野鶩無心還可意山鬼多伎何足論
高歌一曲明月上醉後不聞僧敲門
僊堂山
赤足僊人跨白鹿道逢授我東華籙山下緋桃三百顆
食了還向瑶臺宿
燒藥
笑歌山鳥外飄思海雲孤袖出金鵝蕊燒藥許松奴
遊長慶觀
古殿依巖立平橋策馬登抱琴尋郢客得句寄山僧杖
外雲霞度坐中芳草艿荆門秋水淨旅鴈下江陵
宿鄭氏園亭懷白石山人
雲泉滿谷碧桃肥白石山人去未歸春至不知芳草綠
月明松下鶴雙飛
贈東隅逸人
東隅老人能養拙春來釀酒摘松葉有時半醉臨風前
獨抱瑶琴嘯海月
登文星臺
春酒百壺春日開東風扶我上文臺乾坤無處著雙眼
祗對雲山舒壯懷
醉中書長安酒樓
黃鶴還來舞醉鄉調歌不用紫雲娘一瓢連月揮春甕
大醉長安幾百場
冬夜宿三清閣三首
紅雲長遶玉皇家爐裏丹成結紫霞琴冷月明孤鶴怨
冰壺昨夜浸梅花
道人不觧塵機事愛訪吹笙騎鶴僊歌罷紫芝雲外落
一鈎梅月映冰絃
遥看玉雪灑長天隔匣飛光寶劍寒江月山雲頻有約
先生歸去著黃冠
别友歸山中
杖挑一束青囊書走向山中覓雲蕨何處幽人深憶君
白猿霞外嘯蘿月
贈方士
無何老人懸玉壺揮雲笑月出蒼梧袖裏丹砂三百顆
時化黃金入酒壚
出門行
山有雲水有瀾壯士出門彈危冠抱劍羞歌易水寒一
朝笑觧盤龍帶十年零落黃金鐶惟遺雙寶珠憂來不
忍看願采金光草令人駐朱顔
太暉觀晚眺
霞月生西嶺秋雲澹暮山鳥啼僊閣近花落羽人閒白
髮非生事黃金豈駐顔孤懷猶未愜長嘯下松關
小築
杖屨秋來健山林老去偏野花疎短砌木葉滿平田鷄
犬夕陽盡人家橘柚連江深寒小築棲泊自年年
荆州公餽酒
菱葉青青水荇齊遶籬黃蝶菜苖肥夕陽誰送山人醉
坐看兒童跨犢歸
秋風嫋嫋熟黃梁池上鵝肥酒更香醉裏不妨學楚語
竹枝歌好和漁郎
八月十三夜郡樓宴集
高樓落日秋冥冥西風吹送燕鴻聲半江杳靄月初上
萬壑虚無雲自生拊檻欲窺白兔藥持杯空復紫芝情
誰家今夜横長笛楊柳折殘怨未平
沙津送林孝廉還白下
為送王孫去踟蹰芳草邊鶯啼娃妓館花拂孝廉船易
醉金陵酒長歌寶劍篇相思重廻首郢樹隔風烟
雨中烹雞有作
避地豈真隠謀生未有方晨烟熟雞黍墟里澹柴桑雨
過豆花赤風高柿葉黃鄰家不相識何處覓壺觴
十五夜郡齋小集
校書罷芸閣移尊趁晚衙莓苔宜小簟蠟燭隠輕紗稚
子能馴鴿翻階啄落花微風坐醒酒明月共分瓜
宿郡齋
燭盡憐紅影詩成掉白頭吳歌小榻夜楚雨虚堂秋殘
夢醒餘瀝輕寒仗敝裘鮒魚甘涸轍吾亦笑莊周
妓館送人還金陵
楚水湘雲桂樹秋黃金未盡大刀頭西風謾薄班姬扇
南浦愁看燕子樓雞塞夢廻憐玉佩龍關月冷憶貂裘
明年郢上還芳草夾岸桃花好泛舟
江閣晚望呈荆州公
幾處蒹葭連岸白數村烟火隔江明無家自合依劉表
有賦誰能薦長卿巫峽去帆江樹隠衡陽歸鴈暮雲平
黃金已盡還為客湘漢長歌萬古情
九日集楚雄樓懷舊
沱水燕關憶壯遊短衣孤劍老荆州天涯縱酒逢青眼
馬上看楓掉白頭日暮饑烏還遶樹烟寒古堞自深秋
江空鴻鴈無消息千里相思月滿樓
集郡樓感賦
客計蕭條白髮生江山去住一鷗輕山雲漠漠長含雨
江草萋萋空復情楚老已忘白雪調巴童還觧踏歌聲
猶憐顦顇飡英者落日登樓賦未成
久雨
秋作田家苦黃粱夜自舂衡茅難久雨桑柘易凄風懶
織從新婦荒鋤教小童詩成還獨笑天地一衰翁
秋日過羅道士山房
自煮胡麻飯看松閉石關綠芝眉宇古白鳥道身閒劍
秘屠龍術囊探伏虎丹不湏擇地隠隨處是青山
九月七日龍山感賦簡蘇郡丞
殘日凋山葉凉雲脆渚芹空憐黃菊酒不醉白頭人秋
水還堪賦高臺易愴神去來隨老馬疎散任吾真
郡東廳晏坐
晝刻分香短風簾簇影移天清聞堕羽院靜見遊絲往
事閒堪憶長貧老不疑黃金未可就瀛海竟難期
宋布衣集卷二
