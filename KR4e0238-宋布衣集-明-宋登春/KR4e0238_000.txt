宋布衣集别集類五(明)
提要
(臣)等謹案宋布衣集三卷明宋登春撰登春
字應元新河人少能詩善畫年三十餘即棄
家遠遊足跡幾遍天下晚乃依其兄子居江
陵之天鵝池因自號鵝池生徐學謨為荆州
守深敬禮之後學謨以尚書致政歸登春訪
之吳中因買舟浮錢塘徑躍入江水以死邢
侗有弔宋叟詩序稱登春嘗語侗君視宋登
春豈杉栢四周中人其生平立意如此蓋亦
狂誕之士其詩本名鵝池集文名燕石集學
謨嘗刻之荆州此編為康熙乙丑王培益所
刊行則併詩文為一集者也登春文章簡質
可匹盧柟蠛蠓集而竒古之趣遜之其論詩
先性情而後文詞故所作平易自然而頗乏
深意然五言多淡遠可誦足以自名一家朱
彝尊以賈島李洞為比可謂擬於其倫者矣
乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
