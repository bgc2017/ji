王魏公集卷二宋王安禮撰
制勅
賜夏國主詔
朕以爾膺受封爵世為藩臣職貢之修歲時無怠朝廷
待遇恩禮加隆頃以權彊敢行廢辱達於予聽良用震
驚常令邊州就往移問居而不報繼犯疆陲王師徂征
盖討有罪義存拯患非獲巳焉今者遣使造廷辭禮恭
順仍聞國政悉復故常朕心釋然深所嘉納巳誡邊吏
無輙出兵爾其尊守先盟愈勵臣節永綏寵禄庸副眷
懷
賜建雄軍節度使知定州韓絳奬諭詔
卿舊德儁望百辟具瞻出寄師垣四方是式善明紀律
樂起事功粤惟保塞之方乃建繕完之議約徒簡費人
用不勞版築告成實墉實壑内外無患方策所書省覽
奏陳良深嘉歎
賜建雄軍節度使檢校太傅知潁昌府韓絳赴
闕沿路茶藥詔
卿德名兼重久寄方維就易近藩綏章來勸分頒之寵
庸示眷懷
賜司空開府儀同三司致仕韓絳乞受册禮畢
隨班稱賀免赴詔
勅韓絳覽所劄子奏乞候受册禮畢入殿隨班稱賀事
具悉卿脱屣軒冕頥神丘園不為絶俗之高愈篤愛君
之意喜聞冊禮請覲内庭在臣子之誠心卿為盡禮顧
筋骸之末禮吾所未安宜免赴入殿隨班稱賀故兹詔
示想宜知悉
賜太中大夫參知政事蔡確生日詔
祗承帝載參秉國鈞當揫歛之御辰屬誕彌之紀月宜
頒異數用介多祥
賜參知政事趙雄生日詔
律啟三秋蓂敷七葉聚星辰之秀氣生柱石之良臣爰
舉賜常用增家慶尚保期頥之夀迄成弼亮之勲
賜太中大夫知樞密院事孫固生日詔
地班左輔位冠右樞方邦采之仰成屬門弧之紀慶宜
加餽錫俾介夀祺
賜邊鎮節度使加宣徽使制
門下登壇席寵外增方鎮之崇授鉞啓行内繫朝廷之
重若時俊德休有顯庸爰擇剛辰誕敷成命具官材資
冲茂器識閎深有折衝制敵之才有開物裕民之略踐
更事任奮發猷為毁譽不回夙夜匪懈揆策圖事而國
論惟允消萌禦侮而人望愈隆眷乘塞之巨藩實宿兵
之要地繄爾鎮撫底於敉寧爰考僉同是加褒進永惟
服采之懿寵以宣猷之華威名重于一方班著參乎四
近率皆度德而授任曾匪為人而擇官膺於寤寐之求
副爾士民之望於戲自古在昔維聖與賢知人則哲者
世主之難能事君盡忠者人臣之大節懋乃攸績行之
惟艱往其欽哉無替朕命
成州團練使駙馬都尉曹詩可特授光州防禦
使駙馬都尉制
勅朕致孝祖妣推恩戚疎厥惟近親宜有殊數具官某
以賢選尚以善禔身憂哀居廬克終喪禮置使禦侮位
秩甚隆祗服命書往哉求稱
内殿崇班馮務本可内殿承制制
勅具官某爾祗職邊陲材勇自奮有功中率遷序厥官
愈懋忠勤更需榮寵可
景福殿使入内内侍省都知利州營内觀察使
張茂則可特授延福宫使依舊入内内侍省都
知利州管内觀察使制
勅具官某靖恭廉直材行顯聞積勤累勞簡在朕志序
於正内位望既崇會課有司應令當陟使于宫省其往
懋哉
曹瑋降授左衛大將軍容州觀察使知萊州制
勅下之比上在刑賞以無私君之馭臣盖進退而有禮
苟涉比周之迹復懷覬望之情尚舉寬科用全大體宣
徽南院使鎮國將軍節度觀察留後曹瑋因緣舊族際
會光朝膺恩顧以有殊踐官榮而不次出奉守方之寄
入陪帷幄之謀屬兇人之擅權搆逆豎而干紀遽因敗
露旋就竄投頗彰朋附之端曲示含容之德止解重柄
仍進崇資以嘗總於戎昭遂復委於邊要而乃為國生
事輙擾於平民徼時有功罔念於前訓朕以肇承遺旨
恭紹洪基將肅具寮用申丕律降居環衛之列遥分廉
問之權任以方州兹為薄責苟能省過姑務改圖當再
進以示甄豈一眚而斯棄服我寬假汝往欽哉可
兩制封父制
具官某父某廣譽令名自昭于世實有賢子為予邇臣
徽數寵名以鴻爾慶往安德善永介夀褀可
明堂軍員封父制
某父某宗祀于天均慶在位嘉爾有子為予爪牙錫以
寵章往其祗服可
百官封父制
朕宗祀明堂禮成樂闋眷言列位榮禄逮親宜有寵章
示均神惠具官某父某躬率德善有稱於時教子義方
致位通顯相予釐事迄用休成爰錫命書以鴻爾慶往
其祗服永介夀祺可
百官贈父制
具官某父某朕昭事上帝得歆于神中外臣工具茨福
禄用嘉厥考爰錫寵章膺此命書尚榮窀穸可
父任兩制子升朝官
自宫徂廟休享備成維顯及幽並均神惠具官某父某
昔陪法從為國信臣才實行能自昭于世逝日逾遠賢
聲不忘可
兩制贈父制
有孝有德相予明禋追命顯親是宜異數具官某躬率
德善垂裕後昆為予寶臣名實兼稱嘉爾義訓錫之命
書尚其恩榮聞於幽穸可
贈父制
某亡父某朕均神之休以勞天下嘉爾有後實將營屯
恩典寵章用昭幽穸可
宣德郎至承務郎磨勘制
勅具官某考課之法存於審官爾服采有庸應令當陟
往求自稱惟既厥心可
馬軍都虞候金州觀察使燕達可依前官充馬
軍副都指揮使殿前都虞候深州防禦使劉永
年可邕州觀察使充步軍都指揮使制
勅熊羆之士保乂王家慎簡材良為之師帥具官某忠
謀武力更踐滋多入總營屯有折衝消萌之略出乘疆
埸有禦侮(燕達改作執敵)捍患之功篤實恭勤簡在朕志進遷
位等其往懋哉可
石遇四廂都指揮使制
勅虎賁之士周公以為人主所當知恤者也又况所使
將此哉具官某比以材選服勞於邊折衝禦侮嘗有所
試矣遷進使號付之部督往其欽任以保寵榮可
舜卿四廂都指揮使制
勅國家置帥兵以為衛所選者皆天下之材付部督未
嘗輕其授者也具官某踐更邊要忠力有聞選將營屯
衆論惟允序遷厥位其往欽哉可
權江淮等路發運副使刑部員外郎盧秉可依
前官充集賢殿修撰差權江淮等路發運使制
勅具官某褒善序最朝廷大公况吾信任才良之臣有
歲月賢勞之效榮任寵數其可後乎爾文學吏能屢見
推擇出總使事休顯有聲麗正論譔之官宿學譽髦之
選今以命汝兹惟異恩往其欽承愈務報稱可
翰林醫官副使殿中省尚藥奉御仇鼒可依前
殿中省尚藥奉御充𣙜易副使制
勅具官某古者餼廩稱事然後能者勸而不能者勉是
以醫師之職歲終稽其醫事以制食焉爾世服厥官祗
奉宫省原診察色調養有勞予嘉汝能進貳使秩愈期
勉懋思稱恩榮
内殿崇班曹謹可特授供備庫副使制
勅爾惟近親躬廸義訓躐進官等時廼寵章非特推廣
外族之私庶幾上稱神靈之意可
西京左藏庫副使王孝忠可降授供備庫副使
制
勅某備屬工官率職弗謹制作苦窳罔或察知奉事寝
園失於料簡曠壊若此當寘明刑降秩示恩勿忘循省
可
内殿崇班屈黃可供備庫副使制
勅某奮不顧身深探賊穴遇敵挺鬭斬馘而還忠勇可
嘉往膺遷寵可
内殿承制張偕可供備庫副使制
勅某偏師凱入幕府第勞數馘則多實應勲格遷官一
級以寵武功可
入内内殿承制衛謙光可入内内侍省供備庫
副使制
勅具官某訃其歲月考其功緒以叙進羣吏雖有司之
常格然非率職厲行克保譽處不足以致此惟爾祗事
宫省夙夜恪勤會課當遷列於使秩往其欽佩尚有異
恩可
引進副使定州兵馬鈐轄周永清可客省副使
制
勅爾備使省閤出領將屯忠勇材謀見稱於世有司錄
最應令當遷就易寵名往其祗載可
右正言知制誥王存可承議郎加上騎都尉丹
陽縣開國男食邑三百戶制
勅朕推大慶於萬國不遺於逖疏而况左右侍從之臣
居討論潤色之地寵章徽數其可後乎具官某文學之
華行義之實有聞于世簡在朕心肅雍齊明相時宗祀
進勲序爵其往懋哉可
崇儀使忠州刺史彭孫可依前忠州刺史充六
宅使制
勅具官某爾果勇材武見稱於時出總兵符洊更歲月
課最來上於法當遷進秩使聯往其祗服尚有異賞遲
爾懋功可
王珪男仲𡷗可大理評事制
勅某郊丘慶成澤逮臣庶矧吾輔弼為爾求官爰錫命
書是稽前比勉於修飭思稱恩榮可
中大夫至朝議大夫磨勘酬奬制
勅具官某古者材必稱位賞不遺勞所以居官而職事
修制禄而忠信勸朕率是道以圖康功以爾踐更滋多
寄屬惟允序庸稽最應令當遷往服命書勉焉思稱可
朝請大夫至朝奉郎磨勘酬奬制
勅具官某古者黜陟誅賞所以襃勵庶工肆朕時憲以
為考課之法爾率職謹行莅官有聞稽最序勞(酬奬云稽實序)
(功)應令當陟欽承新命往愈懋哉可
宣德郎至承務郎酬奬制(選人同)
勅具官某錄勞序最朝廷大公爾能勤厥官以底成績
進增位等往愈懋哉可
承議郎至通直郎酬奬制
勅具官某名器不可假人爵禄所以勵世古之道也其
可忘乎以爾材諝知能自庸懋賞進遷官等邦法有常
往愈勉哉不患無位可
韓絳觀文殿大學士制
門下輔成樞極既嘉柱石之良總制戎旃盖寵鈞衡之
舊眷言碩哲祈解要權播告在廷誕颺成命建雄軍節
度使檢校太傅充西太一宫使上柱國南陽郡開國公
食邑五千八百戶食實封一千六百戶韓絳世載賢業
躬享德名嘗翊政機再升宰席寅亮帝載阜成天工柔
嘉不回膚敏維則旋授平陽之節出臨定武之師薦易
歲華就更藩服旂旄入覲人士具瞻角犀豐盈凜若宗
臣之體操行正直居然列辟之師方寘使於祠庭廼懇
辭於齋鉞重違志願宜錫恩章加祕殿之隆名增治朝
之新秩併惟異數屬在老成於戲服勤王家是有均逸
歸安里第尚佇告猶毋或謂遐而不予輔可特授金紫
光禄大夫觀文殿大學士依前西太一宫使加食實封
四百戶勲如故主者施行
將官制
勅以爾具官某受才敏通造行彊濟久於任使皆以能
稱稽實揆功是宜褒擢入班省閤出總將屯朕命惟休
往其祗服可
故歸德郎將蒲麻勿男述可特授懷化郎將制
勅某爾父服於遐荒克有才智王師致討勞勤顯聞錫
爾官榮庸示褒勸可
王拱辰納節予宫祠制
門下任賢圖舊所以享名位之隆辭貴遺榮於以成志
尚之美若時耆艾得謝朝廷誕告庶工肇稱顯冊具官
王拱辰莊直簡重肅恭惠和弼亮三朝勱相一德惟古
訓是式惟大猷是經建戡難敉寧之勲寵至逾戒定長
世久安之策謙弗自名頃以端冕親祠淑旂入覲元老
勑助具瞻愈隆大宗序班具列三台之位留都分守猶
為百辟之師天下聳聞乎風聲京師並蒙乎福祉重念
祖宗之睠屬永膺廟社之儀刑遽覽封章願還印節雖
諭言之備盡終誠素之莫回是用疏寵以申恩憫勞而
從欲視秩冢宰冠名上公式昭令名併示殊遇於戲道
尊德貴兼天爵之重名遂身退亦人臣之難毋或謂遐
而不予輔可
皇姪皇城使登州防禦使令晏可依前官加食
邑三百戶實封一百戶制
勅朕於釐事之成均爵賞之施疏逖幽隠且蒙神休况
吾宗藩宜被殊寵具官某信厚敏明屢膺器使駿奔在
位相我宗祀徽數寵章往其祗服可
尚書戶部侍郎同知樞密院事吕公著可正議
大夫充樞密副使加食邑一千戶實封二百戶
制
朕均神之嘏以勞天下况於股肱輔弼之臣恩禮攸異
寵章徽數其可後乎具官某器識閎深資質冲茂進陪
樞要問望愈隆為國宗工相予明祀增封衍食遷貳使
名往惟懋哉以對休命可
資政殿學士尚書工部侍郎元絳可正議大夫
依前充資政殿學士加食邑四百戶食實封一
百戶制
朕宗祀于天侑以聖考羣公卿士各以職來建于休成
具有慶賜具官某俊德偉望昔豫政機總事祠庭庶幾
求助相子肆祀能勵厥勤恩典寵章往其祗服可
王珪曾祖永皇任起居舍人贈太師可特贈太
師中書令制
先王追崇宗廟而其禮達於諸侯肆朕嚴聖父以配天
而亦褒厚於羣臣之祖考具官某積德累善施于孫曾
海内具瞻為國元老載加愍飭秩數甚隆尚其有知享
此休顯可
曾祖母追封韓國太夫人尹氏可追封吳國太
夫人制
宗祀慶成邦有大賚維予良弼特異寵章爵秩之加上
逮三世具官某祖母某氏柔明淑惠體順蹈和澤流後
昆貴極公衮胙之韓國亦既顯榮改命於吳尚其歆服
可
祖贄皇任兵部郎中贈太師中書令兼尚書令
追封昌國公可追封蜀國公餘如故制
朕齋明以祀得歆于神維顯及幽並受多祉具官某祖
某令聞廣譽自昭于時福禄之蕃詒厥來裔弼亮帝載
為予宗臣追錫大邦以榮窀穸尚其冥漠享此恩章可
祖母陳國太夫人丘氏可追封秦國太夫人制
朕宗祀總章禮成樂闋幽顯遐邇具蒙神休嘉予元臣
恩逮祖妣具官某祖母某氏温恭淑慎柔惠静專作合
令人是宜象服賁于泉隧申錫國封殁也有知亦云寵
矣可
父準皇任三司鹽鐵判官太常博士祕閣校理
贈太師中書令兼尚書令追封兖國公可追封
魯國公餘如故制
朕尊禮輔臣與圖政事褒崇祖考厥有故常具官某父
某行實才名見稱於世施不大耀垂裕後昆為時宗工
位冠百辟相予肆祀肅雍在廷改胙大邦尚其嘉享可
母追封周國太夫人薛氏可追封兖國太夫人
制
嘉爾宗工相予肆祀登明陟降迄用休成追命顯親示
均神惠具官某母某氏克勵馴德來嬪慶閎有子而賢
實熙帝載申加恩典改胙大邦尚其淑靈知享兹寵可
亡妻鄭國夫人追賜冲静大師鄭氏可特追封
越國夫人制
宗祀休成澤均中外朝廷之士家室與榮矧予輔弼之
臣當極追褒之數具官某亡妻某氏育德慶閎來嬪碩
輔徽柔淑惠象服是宜死而不忘嘗錫道號飭終之數
亦既顯融大國徙封尚榮泉隧可
楊遂曾祖詠贈太子少保制(腦詞同前)
具官某曾祖某潛德弗耀積仁在躬福禄之蕃實詒厥
後昭于幽壤申命有加尚其營魂膺此優渥可
曾祖母劉氏追封昌化郡太夫人制(腦詞同前)
具官某曾祖母某淑惠柔嘉來嬪今族克昌厥後象服
是宜錫以郡封賁於泉隧没而不泯其亦寵哉可
祖德皇不仕可贈太子少傅制(腦詞同前)
具官某祖某躬率善行克蕃厥家貽慶後昆寄重旄鉞
東宫之傅以示追褒尚其享之以昭幽穸可
祖母袁氏追封齊安郡太夫人制(腦詞同前)
具官某祖母某氏懿恭循法柔順體仁慶流後昆福禄
光大錫封名郡尚克歆承可
父進贈左武衛上將軍太子太保制(腦詞同前)
具官某父某善積厥躬澤流於後建旄授鉞為國虎臣
寵數之頒以鴻爾慶惟靈不泯尚克歆哉可
母臧氏進封咸寧郡太君可進封安康郡太夫
人制(腦詞同前)
具官某母某氏婦順母養聞於姻戚是生賢息教以義
方授節建旄總制營衛啟封名郡既已顯融申錫副珈
永安夀喜
妻范氏進封安定郡君可進封普寧郡夫人制
(腦詞同前)
具官某妻某氏躬有懿德嬪於虎臣淑慎静恭是宜象
服往承新命可謂榮哉可
韓縝曾祖處均贈太師中書令兼尚書令韓國
公可追封燕國公餘如故章惇曾祖炎皇不仕
可贈金紫光禄大夫太子少保制
積德累善所以慶流於後昆立身揚名是謂光昭于前
烈眷股肱之重寄副士民之具瞻爵命所加上逮三世
典章維舊寵數則新具官某曾祖某懿行在躬含章不
耀蕃衍之福覃于曾孫允協師言入貳樞政(章炎改云參斷國論)
改封大國(章炎改云東宫之輔)以極褒嘉尚其有知享此休顯可
曾祖母韓國太夫人李氏可追封燕國太夫人
章惇曾祖母陳氏可追封潁川郡太夫人制
傳曰有天下者事七世豈特君人者可以觀德哉盖位
有高下故禮有隆殺德有厚薄故施有遠近此輔弼之
臣追賁先世至於大王父母而止非在廷庶工所能與
也具官某曾祖母某氏肅雍端静嬪於令人若時聞孫
登貳名府(章云登貳政柄)圖任之始改封名邦維靈有知尚克
膺此可
祖保樞贈太師中書令兼尚書令魏國公可追
封冀國公餘如故章惇祖佺贈工部尚書可贈
金紫光禄大夫太保制
輔弼之臣恩禮尤異追榮及於祖考錫命至於公師非惟
當於人情亦以褒夫貽訓具官某祖某藴行積德施于
後嗣進陪機務為世名臣大國易封(章佺改云秩正三司)位極貴
顯尚其冥漠知享此榮可
祖母周氏追封魏國太夫人祖母郭氏追封魏
國太夫人可並追封冀國太夫人章惇祖母福
昌縣太君楊氏可追封建安郡太夫人制
朝廷褒贈之典所以飭既往而勸將來也若夫善積厥
身慶鍾後嗣榮懷追賁可無稱哉具官某祖母某氏淑
懿見躬來嬪令族母嚴婦順宜其家人若時賢孫登豫
機要(章云登豫政事)嘉而有後改錫(章云䟽錫)大邦尚此休榮通于
幽穸可
母周國太夫人蒲氏王氏可並追封兖國太夫
人章惇母吳興郡君羅氏可追封吳興郡夫人
制
善其身者慶流于嗣忠於國者教本於親是以有顯揚
之榮有追往之數所以明子道而勵臣節也具官某母
某氏徽柔之行淑惠之聲克成厥家協德良輔(章云君子)佑
啟賢息蔚然令名擢貳右樞與圖邦政(章云擢貳鈞衡參總機務)養
志之盛既無逮於閨門錫命之崇宜有加於泉隧徙封
大國既極寵章維靈在幽尚克膺此可(章云疏封大郡寵以副笄賁于)
(無窮尚克加享)
妻廣平郡君程氏可永嘉郡夫人章惇妻定安
郡君張氏可嘉興郡夫人制
輔弼之良與國同體政事之重非賢不居顯名寵數加
乎身德善勲勞材諸位宜爾家室可無稱乎具官某妻
某氏出自慶門是稱淑媛徽柔莊静作儷寶臣克協朕
心擢貳機政爰錫小君之號仍疏大郡之封維靈在幽
膺此休顯可
馮京曾祖碧贈太師中書令可贈兼尚書令制
(腦詞同前贈誥)
具官某曾祖某躬率德善稱于州邦慶延厥家蕃衍光
大丁時休享秩數愈隆尚其營魂享此新命可
曾祖母追封燕國太夫人李氏可追封兖國太
夫人制(腦詞同前贈誥)
具官某曾祖母某氏積仁累行滋大厥家維其孫曾陪
與國論疏恩序爵既極顯融申命徙封尚榮幽穸可
祖禹謨贈太師中書令兼尚書令可追封崇國
公制
我將我享得歆于神有壬有林具膺純嘏具官某祖某
積仁累行州里所稱蕃衍福祥以遺其後典朕機密為
時宗工休命寵章以為爾慶賁于窀穸尚克知榮可
祖母追封吳國太夫人胡氏可追封魯國太夫
人制
政事之臣與國同體相予肆祀能勵厥勤追賁之恩逮
於祖妣具官某祖母某氏淑慎懿恭克配君子典朕幾
要廼時聞孫序爵飭終既極寵榮疏封改命尚克歆承
可
父式贈太師中書令兼尚書令昌國公可追封
蜀國公制(腦詞同前)
具官某躬率德善蔚然令名垂延福祥啟佑賢子典司
機要為國宗工徽數寵章以榮窀穸所以勸天下之為
人父者豈特慰爾子思慕之心哉可
母追封韓國太夫人朱氏可追封冀國太夫人
制(腦詞同前)
具官某母某氏婦順母嚴顯聞於世是生賢息教以義
方謀謨廟堂為國良輔命書加錫改胙大邦尚惟享之
以昭幽穸
亡妻追封安化郡夫人可追封文安郡夫人制
(腦詞同前)
具官某亡妻某徽柔惠和協德君子劬躬燾後象服是
宜改錫新封尚其休享可
亡妻追封普安郡夫人富氏可追封延安郡夫
人制(腦詞同前)
具官某亡妻某氏育慶高閎來嬪有德恩章寵禄不及
其存序遷小君亦云顯矣易封大郡尚惟歆哉可
妻進封大寧郡夫人富氏可特封延安郡夫人
制(腦詞同前)
具官某妻某氏育德盛族來嬪慶門柔静懿恭協于君
子序爵名郡是惟休榮申錫改封往其祗服可
文彦博曾祖崇遠贈太師中書令兼尚書令齊
國公可燕國公制(腦詞同前)
具官某曾祖某積德累善施于孫曾海内具瞻為國元
老載加愍飭秩數甚隆尚其有知享此休顯可
曾祖母宋氏追封齊國太夫人可追封燕國太
夫人制(腦詞同前)
具官某曾祖母某氏柔明淑惠體順蹈和澤流後昆貴
極公衮胙之齊國亦既顯榮改命共燕尚其歆服可
祖稅贈太師中書令兼尚書令韓國公可追封
周國公制(腦詞同前)
具官某祖某令聞廣譽自昭于時福禄之蕃詔厥來裔
弼亮帝載為時宗臣追錫大邦以榮窀穸尚其冥漠享
此恩章可
祖母王氏追封唐國太夫人可追封周國太夫
人制(腦詞同前)
具官某祖母某氏温恭淑慎柔惠静專作合令人是宜
象服賁于泉隧申錫國封殁也有知亦云寵矣可
祖母郭氏追封唐國太夫人可追封越國太夫
人制(腦詞同前)
具官某祖母某氏善積於躬慶流厥後疏封序爵既已
飭終改號啟邦尚其歆享
父洎贈太師中書令兼尚書令陳國公可追封
魏國公制(腦詞同前)
具官某父某行實才名見稱於衆施不大耀垂裕後昆
勲賢俱隆弼亮三世丁時休享肅雍在廷改胙大邦以
極褒賁所以勸天下之為人父者豈特慰爾子思慕之
心哉可
祠部員外郎劉瑾可朝奉郎復天章閣待制制
勅朕恭聞仁宗皇帝深惟天下大本意有所付而執政
大臣左右讃順以成聖志及英宗皇帝進位元儲纉承
大統四方上下莫不安寧而勲績蔑有聞者比覽故臣
家奏考驗不誣其謙厚忠實可謂至矣詩不云乎無言
不讎無德不報褒嘉尊顯顧可忘哉具官某勲賢之舊
躬廸義方頃繇材名擢寘法從坐事左降望實不隳遷
復近班廼時異數非獨上稱文考報功之意庶幾光昭
神祖知人之眀可
百官封妻制
朕躬執珪幣嚴配總章中外臣工相成釐事推神之惠
覃及厥家具官某妻某氏柔惠静專協德良士錫封大
邑爰示恩榮祗服命書思永燕譽可
皇城使榮州團練使岷洮州蕃部都廵檢使包
順父瞎鐸心可太子左清道率府副率致仕母
鷄忙氏可狄道縣君妻抹卒氏可長道縣君制
勅具官某父母爾子(妻云爾夫)熙河開拓之初率衆先附戰
多之最簡在朝廷積勤累勞致位休顯眷言廼父(母云眷言)
(爾母妻云眷言家室)未被襃嘉錫以官榮庸勸忠義可
水部員外郎王同老可朝奉郎充祕閣校理制
勅以爾夙承義訓享有令名擢寘書林廼時異數非獨
上稱文考報功之意庶幾光昭神祖知人之明
故文思使内侍省内侍押班忠州刺史高居簡
可特贈耀州觀察使制
親近之臣出入宫省序勞錄善當以厚終具官某爰自
先朝選置左右服職歲久勤謹可稱永惟奄亡宜有追
賁察廉命使位秩甚隆尚其營魂膺此休顯可
皇伯故鎮安軍節度觀察留後宗衮可贈武寧
軍節度使兼侍中追封彭城郡王制
宗室近屬藩維盛官生而尊顯於朝廷歿則襃嘉於泉
隧古之道也其可忘乎具官某幼服義方躬率善行温
恭信厚夙以賢稱謂宜蒙榮享有眉夀不幸及於大故
用震悼於朕心親賢俱隆禮秩務稱建旌授鉞序爵至
王名兼左相之崇位盖人臣之極尚其冥漠膺此寵章
可
皇兄故右武衛大將軍忻州團練使仲隨可贈
曹州觀察使追封濟隂侯制
古先哲王治四海以孝親九族以仁生則致敦睦之恩
死則盡追榮之數民德歸厚朕甚慕焉具官某序於宗
藩躬廸善行無嫚遊之悔有信厚之稱永言奄亡良用
盡䀌恩禮之厚屬在親賢侯爵侈封廉車貴位尚其營
魄享此恩嘉可
右諫議大夫吕公孺可給事中知青州制
勅臺省之要官朝廷之盛選與陪法從總領价藩寵秩
恩章是宜異數具官某材謀政術有稱於時踐更兹多
寄屬惟允進遷位序改殿方維往服命書勉之無斁可
前守汀州上杭縣尉林璋可著作佐郎制
勅具官某汀閩之俗舊苦多盜執獲致賞國政所先爾
能勤厥官實應遷格往服褒寵勿忘懋功
故贈昭慶軍節度使曹億門客進士主父寶臣
可假承務郎制
勅具官某教授戚里緣恩請官錫以命書是稽前比往
膺新秩毋或弗祗
美人張氏親兄孫林可假承務郎制
勅某宗祀慶成澤均中外錫爾一命厥惟恩榮勉於自
修然後能稱可
文彦博男宗道可承事郎制
勅某爾父相我仁祖協佑聖謨進建元儲國以泰定忠
勞勲績謙弗自名無言不讎宜爾褒顯以爾幼承義訓
夙有令名擢授官榮廼時異數非獨上稱文考念功之
意庶幾光昭神祖知人之明可
