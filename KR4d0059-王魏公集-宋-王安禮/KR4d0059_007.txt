王魏公集卷七宋王安禮撰
誌銘
宋宗室右内率府副率仲愈故夫人郝氏誌銘
宗室仲愈前右内率府副率夫人郝氏曾祖勲累贈太
師中書令兼尚書令祖旻累贈太師中書令兼尚書令追
封慶國公父惠内殿崇班嘉祐五年三月十一日生元
豐四年六月二十八日卒享年二十二九月十四日祔
葬西京永安縣銘曰孰予其善不畀以年嗟乎夫人
永矣兹阡
仲訦妻賈氏墓誌銘
右監門率府率仲訦夫人賈氏曾祖貴不仕祖習贈右
驍衛大將軍父逹故前副都指揮使建武軍節度使贈
侍中元豐元年歸仲訦敏静恭淑宜其家人三年十月
以疾卒年二十有二明年九月丁酉陪葬于西陵銘曰
婦德内備隠屏弗章銘昭其幽垂聲不忘
賈圭墓誌銘
信卿諱圭賈氏觀文殿大學士左僕射魏國文元公之
次子也魏公以經術相仁宗薨於英宗朝英宗親書大
儒元老之碑六字使刻諸墓碑之上其家世遷徙行治
勲烈不獨在碑刻與史官所記天下士無賢不肖皆知
之歎慕之信卿以蔭補太廟齋郎再授將作監丞勾當
在京諸司糧料院用明堂恩遷大理寺丞勾當雜買務
官市要賂索不已時人莫敢争信卿因事指中貴人之
過詣三司詰治中貴人坐罪自是都城列肆絶侵擾之
患遷太子右贊善大夫通判徐州翰林侍讀學士吕公
溱之為州也屬縣得塩盗數十人信卿覽其獄曰是可
疑也入白吕公請自窮治果得詿誤者數軰釋之遷殿
中丞國子博士會吕公徙治成德辟信卿通判軍府事
及吕公得罪幕府坐累去職者數人争為自辨信卿曰
若歸咎吕公我等幸以自明豈士為知已者用之意哉
卒不辨謫監在京藥蜜庫英宗即位推恩入尚書為虞
部員外郎賜緋衣銀魚稍遷比部員外郎魏公鎮大名
為請於朝改銀青光禄大夫檢校工部尚書兼御史大
夫上柱國充供備庫使提舉點醴泉觀公事明年魏公
薨信卿請復故官持喪天子許之用遺恩推官一等信
卿以讓其叔父又許之繼丁魏國夫人陳氏憂信卿且
得疾矣服除乞守本官致仕熙寧五年十二月乙未卒
於京師宣明里第享年四十五累階至朝奉郎累勲至
上騎都尉信卿容貌竒偉善射嘗舉進士一不中遂不
應刻意書傳欲有立於世不幸短命死矣平生交遊寬
和恭畏君子也當官遇事慨然不可奪者士友以此稱
之曾祖諱某太子右贊善大夫贈太師中書令尚書令
齊國公祖諱某祕書省著作佐郎贈太師中書令尚書
令晉國公所生母裴氏封壽安縣太君妻李氏衛尉少
卿昭選之女封樂安縣君子六人公定光禄寺丞公盛
太常寺太祝公靖公詠太廟齋郎公正公迥早卒女二
人未嫁孫男一人适以六年三月庚申葬信卿於魏公
墓側銘曰魏公諸子多以材稱信卿維仲少則榮名
寬恭慎静孔武以敏志不時施半塗而殞大儒之里實
葬魏公祔於新竁維卜之從
相州觀察使宗景夫人同安郡君李氏誌銘
夫人李氏鎮國軍節度駙馬都尉贈太保尚書令兼中
書令秦國和文公遵秦國獻穆大長公主之孫鎮潼節
度觀察留後贈太師中書令兼尚書令良定公端懿嘉
興郡太夫人郭氏之子年十有八歸今相州觀察使宗
景服事舅相李定王姑崇國夫人以孝聞縫紉烹飪必
以身而晨昏寒暑飲食必以時性莊静讀書傳略知大
方閨門之内人無間言始封昭德縣君進同安郡君以
元豐四年二月甲子終享年五十有二九月某甲子陪
葬于西陵子男二人仲堯仲獬皆官太子右内率府副率女
七人長昭德縣君適左侍禁郭唐卿次寕德縣君適右班殿
直石繼祖次崇德縣君適蔡州錄事参軍次比丘尼崇
因院主妙覺大師悟本次廣德縣君適右班殿直曹琚
次早卒一未行銘曰婉婉夫人禀德自天閨閫孔肅
饋祀㒺愆彼蒼者何不錫以年銘刻垂芳於久其傳
宋宗室右監門率府率叔羈妻翁氏墓誌銘
翁氏三班奉職舜弼之女也祖日新内殿承制閤門祗
候曾祖通贈左監門衛大將軍元豐二年十月庚申卒
享年二十有二明年二月癸酉葬於汝州梁縣秦悼王
之塋次夫人柔婉明惠知好佛書事舅姑以孝聞内外
宗族不見喜愠之色卒之日知者皆為出涕銘曰茫
乎何往窅乎曷藏淑惠之德死而不亡
故朝奉郎權發遣秀州軍州兼管内勸農事輕
車都尉借紫沈公墓誌銘
公諱季長字道原曾祖承諒贈光禄卿祖玉屯田郎中
父播贈中大夫母元氏封吳興郡太君其先湖州武康
人也再世家于杭州錢塘不知其所以徙至公皇祖真
州卒於官遂家焉今為真州揚子人也公五歲喪父祖
母春秋高無他子尊夫人有高節大志自力以養其姑而
退保諸子公性至孝哀憤感泣已如成人少長即自奮
勵閉門讀書家人有終歲不見其面者年十七舉進士
薦于鄉辭章典麗已可觀居數年乃專取羣經深探而
力索之至忘寢食寒暑遂又以經術稱學者歸之轉運
使上其行義朝廷賜以粟帛中進士甲科補越州司法
參軍丁母夫人憂服除為南京國子監教授南京學廢
久矣國人多不知學學者多不知經公取羣經為諸生
講解誨誘之甚力方朝廷以經術取士士之從學於公
者通經為最先故禮部歲所貢士多公弟子其後亦復
稍稍為時顯用歲滿改萊州掖縣丞未行天子召見問
勞命進所著書因謂公曰朝廷方新學校朕將用卿典
教姑為朕悉心焉除國子監直講公出入學舍與諸生
論經歸則謝客未嘗請謁權勢歲滿遷大理寺丞權太
子中允崇政殿說書兼權判尚書禮部進講發明皆治
亂之要上命錄其說以進賜五品服與考開封府進士
既罷入見上留公從容問曰論不以智治國誰為此者
公曰李定所為上曰聞定意譏朕公曰定事陛下有年
當知其為人邪正頃者御史言定乃人倫所棄陛下力
排羣議而定始得為人如初繼又擢用不次陛下之德
及定雖懷利尚當知恩臣以此敢謂無譏陛下意詩序
曰言之者無罪聞之者足以戒書曰小人怨汝詈汝則
皇自敬德陛下自視豈任智者不知何自慊疑乃信此
為譏也上曰卿言甚善朕今已釋然矣卿長者乃喜為
人辯謗公曰臣非為人辯謗乃為陛下辯譖耳後轉寶
文閣待制常秩與公不阿且有大用意已而除天章閣
侍講兼集賢校理管勾國子監公事假太常少卿為大
遼國接伴使同修起居注上特留公曰卿獨立少與朕
所自知每恨用卿為晩行且用卿矣間語及前代君臣
因曰漢武帝學神仙不死之術卿原其意否此乃貪生
以固位耳故其晩年舉措謬戾禍貽骨肉幾覆宗社且
人主固位其禍猶爾則為人臣而固位者其患亦何所
不至故朕每患天下之士能輕爵禄者少公曰士而輕
爵禄為士言之則可為國言之則非福也人主有尊德
樂道之志士皆以不得爵禄為耻寧有輕爵禄者哉至
於言違諫怫士有去志故以爵禄為輕上曰誠如卿言
異日又留公因問人物邪正公曰臣介愚與世少偶人
之邪正多所不知既退或謂公曰事君有犯無隠此得
無近隠乎公曰自先王澤竭善惡既無定論士之好惡
又不以公吾豈可循好惡不公之士取善惡無定之語
遂必人之邪正哉直舍人院權同知元豐二年貢舉遷
太常丞太學生有犯學制者自虞屏棄乃授匭上書訟
講官受賕天子下其書俾公議所以處又下其書開封
府置獄推究無實状乃移其獄御史府御史取赦前及
状外事上言乞一切推治議遂及公百計以誣卒莫能
得乃坐公不實而誣謂翰林學士許將嘗託監丞王悆
請於公乞為外舍生陳雄陞舍學制歲終取諸生試文
累上簿者名聞中書中書考察陞舍雄初未嘗陞舍也
纔一上簿爾有司議法雄文非優是為曲法坐奪兩官
免天下籍籍皆為謂冤而公無一語自及六年官制行
復通直郎簽書淮南節度判官廳公事在淮南踰二年
營職不怠士人謂公能安於義命數以政事與在勢者
忤而獨為民所愛譽愈久而不忘八年遷奉議郎今天
子即位恩遷承議郎又遷朝奉郎權發遣南康軍為政
簡便不擾御史上言沈某久以清脩有重望於時名在
謫籍人皆知其冤乞以元坐付有司議除其罪下其奏
御史因取太學諸坐罪者條奏乞除其辜有差於是同
時之人盡獲昭雪而士皆意公必且復用居兩月被召
至闕除少府少監改權發遣秀州事卒於官舍實元祐
二年十月十二日也享年六十有一公和厚静默出於
天性或有問焉不苟譽以蘄合當熙寧元豐間神宗自
知公稍顯用矣忌者毀公異時論以獲進於是衆人相
與排公而絀之以至於今復得召見衆議謂公當且留
朝廷而諫者又指公為前政之朋附用古害今遂斥于
外然則公之自守而不遇可知矣公視窮逹禍福皆無
足以動其心者行止進退取舍辭受必求中理未嘗近
名接人御物泛然若無所不可至立朝莅事則所與必
義不為勢屈其於親黨交遊内無間言外無疑行好急
人之難有以窮歸者雖甚貧必多方以賙之晚喜佛書
所閱數千卷纂錄其要百餘萬言然未嘗為人道也文
集十五卷詩傳二十卷論語解十卷對問五卷娶王氏
德安縣君有賢行不茹葷十年後公百六十日無疾而
終子三人銖和州防禦推官文學行義皆有可稱錫讀
書舉進士鏻亦孝謹皆假承務郎女四人壻朝奉郎通
判宿州事章仲山奉議郎錢青箱陳州觀察推官熊侔
承務郎劉旦孫一人耕郎孫女一人以元祐三年九月
二十九日葬真州北山之原公之配予同産姊也尤審
公行治銘曰敏識洽聞居仁蹈義在幼有聞踰壮而
仕恭信直方強恕愷悌愈絀愈榮學則為已
宋宗室故湖州管内觀察使贈鎮寧軍節度使
追封儀國公墓誌銘
元豐二年九月甲午制曰古先哲王治四海以孝親九
族以仁生則致享叙之恩死則盡追崇之數民德歸厚
朕甚慕焉皇伯湖州管内觀察使金紫光禄大夫檢校
工部尚書使持節湖州諸軍事湖州刺史兼御史大夫
上柱國天水郡開國公食邑六千五百戶食實封二千
一百戶克勤序於宗藩躬廸善行無驕嫚過差之悔有
端莊謹厚之稱永言奄亡良用傷䀌恩禮之厚屬在親
賢授鉞建旄錫封南國尚其冥漠膺此休榮可贈鎮寧
軍節度使仍追封儀國公謹按公字進之秦悼王廷美
之曾孫廣平郡王德隆之孫贈深州團練使承訓之子
起家除左班殿直十一選至觀察使娶薛氏封仁夀郡
君先公卒子男二人叔昂右龍武軍大將軍懷州防禦
使叔愷右羽林軍大將軍舒州防禦使女十五人長壽
縣君適内殿崇班張從遜次適西頭供奉官李宗亮次仁
慈縣君適内殿崇班張保次永康縣君適西頭供奉官
張從慤次仁壽縣君適東頭供奉官王君貺餘早卒孫
男十二人羡之右武衛大將軍施州刺史勞之遷之右
監門衛大將軍澄之右千牛衛將軍聽之抗之政之率
府率用之元之三班奉職餘尚幼曾孫男六人公鉉公
繪率府率四人未名曾孫女八人元豐二年九月丁亥
卒明年三月癸酉葬於汝州梁縣悼王之塋次公以宗
室貴近幼服恭儉自奉朝請踰五十年厚重端良迄無
罪悔宜其寵禄光大令問始終褒恤哀榮恩禮備稱制
書所紀辭章爛然臣其幸以文字為職獲志公事謹昩
死以聞銘曰有翼儀公煒我宗子蹈彛去奢居寵離
祉制行不踰厚終令始刻銘墓中以告無止
宋宗室武寧軍節度使同中書門下平章事追
封楚國公墓誌銘
公諱宗藎字才叔濮安懿王第二十五子也起家除右
監門率府副率皇祐中大享明堂進太子右内率府率
稍遷右監門衛將軍英宗登極拜大將軍未幾以近屬
再遷階州刺史今皇帝嗣服進邵州團練使丁母永嘉郡
太夫人皇甫氏憂服除改道州防禦使元豐三年二月
戊申薨享年四十有二上聞震悼以慈聖光獻皇后在
殯不克親臨其喪猶勑中人賻贈之甚厚制贈武寧軍
節度使同中書門下平章事追封楚國公四年九月丁
酉從葬于濮安懿王之園次娶楊氏封仁壽郡夫人建
寧軍節度觀察留後景宗之女也子男六人仲江右監
門衛大將軍筠州刺史次仲郵仲的皆右千牛衛將軍
仲葳太子右内率府副率仲匿早卒女四人長永安縣
君適澶州錄事參軍孫景初次永泰縣君適右班殿直
程温叟次永泰縣君適右班殿直王侁一未行孫男三
人女六人尚幼公天性純孝居母喪勺水不入於口七
日哭泣悲哀弔者不忍聞服除痛自刮磨故習至不飲
酒食肉聲色玩好悉皆屏去好收異書喜為文不以富
貴驕人輕出財物以急人之難有稱於宗室中不享遐
壽是可哀也銘曰宋受天命系緒有光翼翼楚公宗
子之良居寵惟約立志以強謂兹令德克享壽臧云何
不淑奄忽以亡有京者冡實維其藏刻石昭昧以告茫
茫
宋宗室金紫光禄大夫檢校國子祭酒行太子
右監門率府率兼御史大夫護軍天水郡開國
伯食邑九百戶贈左領軍衛將軍墓誌銘
故金紫光禄大夫檢校國子祭酒行太子右監門率府
率兼御史大夫護軍天水郡開國伯食邑九百戶贈左
領軍衛將軍仲頎字脩甫曾祖諱元偓韓恭懿王祖諱
允弼相孝定王父諱宗藝武寧軍節度觀察留後彭城
郡公起家除左内率府副率遷太子右監門衛率府率
以元豐三年六月二十七日卒享年二十有六娶李氏
昭德軍節度使同中書門下平章事昭亮之孫尚東作
坊使惟寶之女也子士啓士陪皆右班殿直女一人尚
幼元豐四年九月丁酉陪葬于西陵銘曰天賜之德
而不以壽往安于藏庶蕃厥後
宋宗室左領軍衛將軍墓誌銘
贈左領軍衛將軍仲肭字明甫魯恭靖王之曾孫信安
郡僖簡王之孫今魯國公宗肅之子生於嘉祐六年十
月卒於元豐四年四月官由内率府副率遷右監門率
勲上護軍爵開國侯食邑一千一百戶娶鄭氏子三人
士訢士愷早卒士軹右班殿直九月從葬於先王之塋
次銘曰温恭而孝信厚以和壽不侔德命也奈何
宋宗室密州觀察使進封高密侯墓誌銘
故贈密州觀察使高密侯諱仲侔字脩甫魏公憲王之
曾孫平陽郡恭懿王諱允升之孫隨州觀察使諱宗楷
之子初授右内率府副率由副率五遷為登州團練使
元豐四年五月戊子以疾終享年四十有三以四年九
月丁酉從葬于先王之塋次娶高氏封秀容縣君子男
八人士極右千牛衛將軍士鱣右監門率府率士晉士
聞士浡並右班殿直餘早卒女七人長適右班殿直陳
琬餘尚幼孫男五人不剛三班借職女二人公性資純
厚幼不喜從兒童嬉戲少長以才氣自負當熙寧間天
子勵精政治始詔宗子由袒免而下願補外官聽其自
效而公以宗室近屬常感激欲自奮拔立功名以見世
不幸其志未就而逝可悲也哉銘曰山高水深兮洛
之涘佳城兆啟兮遠日至侯之藏兮既固而安尚利其
嗣人于世世
宋宗室右武衛大將軍筠州刺史魏國公贈安
化軍節度使觀察留後墓誌銘
宗室仲來字進之曾祖魏王祖允言安遠軍節度使同中
書門下平章事父宗立昭信軍節度使南康郡王生四歲
賜名授太子右内府率用明堂恩遷右監門衛大將軍
今上嗣位進右武衛大將軍封州刺史遂遷筠州刺史
魏國公以卒享年三十七贈安化軍節度觀察留後妻
李氏延長縣君男十人士倪右千牛衛將軍士抃右内
率府副率士浚士調皆右班殿直餘幼未名女八人元
豐四年九月十四日葬於河南府永安縣銘曰寬敏
恭靜慈和惠良何以昭之納銘幽堂
宋宗室右武衛大將軍持節温州諸軍事温州
刺史充本州團練使上柱國天水郡開國公食邑
三千六百戶食實封六百戶贈徐州觀察使追
贈彭城侯墓誌銘
侯諱世岳字希甫太祖皇帝之元孫越懿王德昭之曾
孫贈彰化軍節度使舒國公惟忠之孫贈武勝軍節度
觀察留後韓國公從藹第八子也母大寧郡君慕容氏
育母安吉縣太君田氏慶歴二年八月二日生于睦親
之第慶歴七年賜名授太子右内率府副率明年大禮
改監門率門率遷千牛衛將軍英宗登極遷監門衛大
將軍今上即位授武衛大將軍黎州刺史進温州團練
使環衛如故元豐四年七月十日卒享年三十有九訃
聞于上兩宫遣内人臨奠賻贈加等詔贈徐州觀察使
追封彭城侯九月丁酉陪葬于西陵初娶李氏安化軍
節度使端憲之女秦國獻穆大長公主之孫先侯十三
年卒再娶仁和縣君馬氏供奉官廸之女二男令秘右
班殿直次未名一女尚幼侯性質温厚樂慕名教早失
韓國大寧之養痛自脩飭玩習書史略通大方勤儉謹
畏稱于族人銘曰原高壤厚兆此新阡何以昭之銘
詩萬年
資政殿學士太子少保致仕贈太子少師謚章簡
元公墓誌銘
元豐六年七月十二日庚辰資政殿學士太子少保致
仕上柱國魏郡開國公食邑二千八百戶食實封一千
戶元公諱絳字厚之薨于蘇州衮繡坊之私第年七十
六訃聞天子震悼輟視朝一日贈太子少師謚曰章簡
錄其子孫四人以八月二十九日丙申葬于杭州百丈
鳳凰山之原公舉天聖二年進士知禮部貢舉翰林劉
公筠竒其文擢寘高等入試崇政誤用韻猶賜同學究
出身補楚州淮隂縣主簿會淮南旱蝗部使者風郡邑
母得蠲賦公按行以寔免於是獨淮隂人得不殍再擢
進士第調江寧府觀察推官歲饑境内流庸充斥官為
作饘粥發廪庾公悉意循拊榖價卒不能增全活者數
十萬至它旁近郡之民皆頼之攝治江寧上元兩邑破
姦擿隠吏不能欺民大化服縣民王氏豪横吞奪民田
誘掠人為奴婢有欲告者或戕殺以滅口鄉人至號為
王豹公擒捕掠治卒伏法鍾山民介居南北被酒相毆
擊於道既歸明日有盗刖其足者其妻呼隣里皆意鬭
者之所為也捕至公語其妻曰汝可去盗巳服矣隂使
吏隨其後果有浮圖迎笑竊語相賀公即縶浮圖廡下
召妻一問伏姦衆問公曰何以得之曰吾視其妻哭不
哀泣不下又與傷者共牀而血不濡其裾然後皆讙曰
公神明也范文正公仲淹安撫江西李康靖公居谷知
軍府事交章稱薦召遷祕書省著作佐郎知吉州永新
縣世指以為難訟訴日數百公聽斷如流至隣邑争不
平者詣公决焉大姓周整少孤里人龍聿誘以蒱博以
姦勝上腴田萬畆因脅取其質劑整母訴於縣又訴於
州於轉運使至撾登聞鼓皆不能自白公取案牘一閱
而察其姦田卒還周氏一縣駭服用舉者知通州静海
縣江淮制置使言私販塩至二十斤以上請坐徒徙公
曰海旁之民鹵斥不毛恃鹽以生自是非羣販者止笞罰
縱去衆頼以安嘗奏審官五事從其議除江南西路轉
運判官請得知台州大水昏墊之餘公出庫錢就民作
室數千區許人自占與之期三歲償所費於是流亡皆
復業又甓其城因門為堤以禦暴漲至今為利權三司
度支判官會甘陵罷兵河北饑經費外卒辦於縣官者
尤多公調度折衷而人不知勞出為江南西路轉運使
請除籍丁之法以便民從之儂智高反嬰廣州城甚急
宿軍邕州歲漕又不足上以為直集賢院就充廣南東
路轉運使乘遽至部建瀕江水砦數十以待逋寇繕治
十五城器械樓堞一皆完給而軍食以有餘用功遷尚
書工部郎中判三司塩鐡勾院又除兩浙轉運使賜三
品服改河北轉運使召充三司塩鐡副使拜天章閣待制
知福州英宗即位遷右諫議大夫又遷給事中知應天
府兼西京留守司又徙河北都轉運使奏事殿中英宗
顧問甚久謂公曰罕有如待制忠者朕弗忘也今上嗣
位遷尚書工部侍郎集賢院學士知廣州兼廣南東路
經略安撫使又知越州知荆南府皆兼本路兵馬鈐轄
知鄆州兼京東西路安撫使未至部召為翰林學士兼
侍讀知開封府已而兼翰林侍讀學士提舉在京諸司
庫務拜三司使三司火災落侍讀學士未幾復職充羣
牧使拜參知政事後三歲七十數上章乞骸骨上遣中
貴人封還所上章面請者又六七上遽曰聞卿子耆寧
孝謹好學使校書崇文且留二朞公恐懼俯伏請避賢
者路固不受命上慰諭久之公歸語親友曰上恩如是
吾不知稅駕所矣會太學生虞蕃上書訟博士受賕不
法逮繫諸生公族人伯虎隸太學生得教諭小學逾半
歲公弗知也御史府執耆寧下吏耆寧素羸疾自幼事
公未知跬步離膝下公大駭愕即上章願納平生職禄
乞許耆寧即訊於外如事連臣不敢計非是一皆引伏
上詔諭再三許如奏而御史格詔夜立耆寧庭中遣使
蹵廹伏辜又謂公使學官孫諤風祭酒錄伯虎以為教
諭已而御史至府苐簿責公公不復省視即取牘書審
如所劾其後獄辭成則曰伯虎之得小學即嘗白公而
耆寧乃至逮捕前數日始因伯虎語及知爾是豈公素
不使子知之乎况諤與公非有舊公肯私謁耶人或惎
公自伸公曰吾為大臣也已嘗自陳不敢不盡胡乃自
負其言内無愧耳又何辯焉出知亳州陛辭日召對上
迎謂曰卿行事朕所自知一歲即召卿也又欲更以陳
許州公頓首謝臣罪大陛下貰死為幸安敢擇郡使臣
得小州如潁足矣上許之賜坐使服金帶如舊慰勞備
厚明年以資政殿學士知青州并京東東路安撫使過
都朝謁問䘏繼至留提舉中太一宫兼集禧觀自潁還
朝未踰年乞歸老前後累章十數上謂公志力未衰尚
宜在左右公懇辭曰臣老矣雖啣恩欲彊自勉餘年無
幾至於癃薾失職而去為終身羞幸陛下保全其始終
因移疾彌月上數命中使至第存拊公力疾入謁曰臣
疾憊子羸誠恐一旦先朝露則遺骸不得以近先人之
邱墓矣上惻然猶不得請曰朕為卿辦治雖百子何以
加公每造朝詔勿多拜車駕遊幸聽免扈從邇英進講
亟召公公至涕泣避位上敦諭再三乃就席又上章面
傾悃愊遂以太子少保致仕公由著作積十二遷至侍
郎會更官制乃除正議大夫嘗判通進銀臺司兼門下
封駁糺察在京刑獄判昭文館宗正寺修玉牒官權判
尚書都省判太常寺兼禮儀事同譯經潤文都大提舉
三館祕閣踐歴華要所至稱治遂登丞弼晩以東宫師
保就第始終榮名士大夫知與不知咸稱慕焉公幼敏
五歲已能賦詩經史過目輙誦九歲知荆州孫冕試以
三題冕薦于朝貧不能行及長博識彊記長於議論落
筆為文醇雅深茂屬辭比事鈎引貫穿為一時推重任
翰林誥命一出天下莫不傾想鼓動上每歎曰卿文詞
高妙近世罕比足為朝廷光采及在中書蕃夷書詔多
出公手景靈宫諸殿成莫夜傳詔俾公草上梁文遲明
以進都下傳寫以後得愧有文集四十卷既以文學知
名至於臨政尤善為方略得事情吏淮隂江寧已有能
稱及治閩廣開封不略細故秋毫委曲務盡其實而平
反之有讞獄集五十五事為十三卷傳於家天性孝友
直諒豈弟待後進不為邊幅每以砥礪名節敦尚風義
為先唐國有疾公請命于天誓以身代神示其象唐國
亟愈及後丁内艱倚廬三年哀毀骨立公以布衣起家
兄弟六人與其子孫皆無仕者公既貴悉以蔭補官猶
月給俸錢購市良田使之充羡不為分毫計惜推賢與
善惟日不足薦士千數後多知名至輔弼侍從者甚衆
卒無一人累已與人交際務出忠信或用此以為歉公
弗之回也及預政盡忠無私將順諫救慎重不泄雖耆
寧莫得聞省中語議上前惟正之從不為苟止及得謝
上謂公曰卿自與政中立不倚比有忮害卿者事往矣
不復道也公謝曰臣不肖待罪近司無所禆補陛下含
容不誅其退分也尚敢以片辭校枉直哉上憫然久之
曰卿可營居京師朕資卿金幣且便耆寧仕進公皇恐
遜避曰臣有田廬在吳歸可售即築室都城得望屬車
之塵幸矣何冀賜耶行次近郊上遣近侍賜金千兩詔
曰無事早還京師公既至吳二子分直洞霄鴻慶宫圖
書盈前琴瑟在御扁舟籃輿湖山自適踰年手奏臣垂
老多病朝夕先墓不克奉詔其辭皆感戀恩遇之語既
薨上得公遺奏涕泣因出示執政曰此必元某之文也
遽命内璫遠拊其孤餽金百鎰詔其家集平生文章上
之元氏系出於危危出姬後封於新歴秦漢晉唐皆有
仕者五代時全諷起建昌為撫州刺史其仲子倡任信
州刺史為公之曾祖與淮南楊渥戰北信州走吳越錢
武肅王因自易元姓生德昭官至尚書左僕射兼侍中
封晉國公謚正宣為公之祖生九子皆以父任至顯官
獨幼子守文舉咸平進士擢第官至大理寺丞為公之
考公既貴贈曾祖太子太保曾祖妣徐氏郜國黎氏莒
國竝太夫人祖太師祖妣朱氏崇國姜氏申國竝太夫
人考太師中書令六年郊祀更贈開府儀同三司追
封崇國公妣錢氏燕國裴氏唐國竝太夫人始娶太原
王氏越郡夫人繼娶蜀郡王氏魏郡夫人子耆寧館閣
校勘有至行好學能文上所褒者耆弼承奉郎女長適
尚書司封郎中李平一仁和縣君次早卒孫延祖似之
皆早卒幼曰紹京銘曰允矣元公博聞敏識奮躬逄
辰顯大翕赩挟詞决科爰初童羈居官出使名發聲馳
遂參侍從德嚴望尊于閩于廣維屏維蕃乃登翰林乃
尹帝畿文國之華政也吏師帝謂公曰往哉弼予易直
端亮一其終初公拜稽首敢有不共弗馮弗面惟正之
從御史折獄公不汝違朞年還公上所自知辭榮遺寵
章十數踰褒嘉問賚卒老于吳天不憗遺䀌傷殄瘁令
問曷歸傳史在謚貽謀子孫忠厚孝恭播美邦家茂實
顯庸諏良卜吉兆此新阡銘以昭之於千萬年
行状
宋故推誠保德崇仁翊戴功臣宣徽南院使光
禄大夫檢校太尉充太乙宫使東平郡開國公
食邑六千戶實封一千四百戶上柱國吕公行
狀本貰開封府開封縣汴陽鄉伯祖為戶曾祖
龜祥皇任殿中丞累贈太師中書令兼尚書令
曾祖母魯國太夫人李氏祖蒙亨任大理寺丞
累贈大師中書令兼尚書令韓國公祖母韓國
太夫人韓氏父夷簡皇任太尉致仕累贈太師
中書令兼尚書令楚國公妣楚國太夫人馬氏
公諱公弼字寶臣少以父蔭守將作監主簿累遷大理
寺丞召試學士院賜進士出身同判太府寺將作監遷
殿中丞判尚書祠部遷太常博士通判鄭州丁母夫人
憂服除判吏部南漕賜緋魚袋以尚書屯田員外郎擢
充三司判官公以文靖公方疾引得謝懇辭不拜乃提
點府界諸縣鎮公事久之復以為三司鹽鐡判官文靖
公薨以恩遷度支員外郎服除又為鹽鐵判官為淮南
轉運使賜紫金魚袋召為三司度支判官遷兵部員外
郎糺察在京刑獄拜直史館為河北轉運使北道民力
貧敝困於餉役公始通御河之漕移内郡之粟以實塞
下又置鐵冶以佐經費因請减近邊屯戍冗兵使就食
京東諸郡練訓義勇以助戰守諸城皆增置壮城軍不
給他役專事修築大名埽累年决溢公議脩郭固口以
殺水勢河患遂息公在部四年省支移之賦與不時之
役以數百萬計於是自天子大臣皆知公才能可用就
改尚書工部郎中天章閣待制充都轉運使召還權三
司度支副司權判吏部流内銓加龍圖閣直學士高陽
關路經略使副使知瀛州遷兵部郎中權知開封府御
史言判登聞鼓院劉宗孟事連宰相委公鞠治公盡力
推析無所顧避進樞密直學士知成都府辭不拜充同
羣牧使為北朝祭奠使再除樞密直學士涇原路經略
安撫使知滑州遷右諫議大夫鄜延路經略安撫使知
延州公所至嚴重安靜不苛不縱未嘗法外戮人而軍
士肅然番官胡乙叛歸夏國公移文詰執殺於境上異
時守帥屬羌逃去或不敢究以幸無事至公令行莫不
讋伏終公去無一人叛去召充羣牧使判尚書兵部提
舉醴泉觀拜龍圖閣學士知成都府卭蜀遠方其俗易
搖為守者往往務為威嚴以盡察為能公獨撫以寬恕
屢以有年蜀人德公其去也作蜀父吟以思之至今流
傳不息英宗即位加給事中遷尚書工部侍郎召為羣
牧使權三司使嘗奏事殿中英宗謂之曰前使蔡襄訴
訟多不以時决頗有留事卿何以處之公對曰臣自蒙恩
備位即考求襄之政事未見其怠且失也恐言者妄爾
上省納之居月餘遂拜樞密副使公自以世受國恩知
無不言因奏疏言陛下即位以來諫官御史之言罕見
聽用雖有耳目之官實無視聽之助非所以明四目逹
四聦望陛下自今以來政事責成於大臣視聽專委於
臺諫能其言者即加寵任失其言者無憚絀易則言路
通而視聽廣矣又乞以祖宗故事嘗置玉几延英講讀
更用此書以代史傳言甚切至嘗從容進對上論及人
物使公選擇可用者以名聞公薦十餘人皆當世一時
之選多被進擢有至大用者於是朝廷士大夫皆歎曰
吕公真知人今上即位以功加刑部侍郎上既更用大
臣擢公為樞密使制曰屡形憂國之言多發便時之策
於是天下又知公有言於上也公在政府七年持法守
正議論不阿權貴嘗奉手詔條列邊事公上十事多見
採用其言京東武衛令分隸河北諸路總管司更出防
戍可代京師禁卒以省冗費河北義勇率五分擇一分
為上等募令養馬騎射優為復除條目完具公私便之
迄今著為定法又奉詔條陳陜西守禦之策議者欲廢
慶州帥府以隸鄜延州東自黃河白草西抵環州定邊
凡二十二寨其地相去千里若為一路則番漢往來緩
急應勞不及事矣議既不合或欲委之邊臣經度公曰
此事繫朝廷不宜委之邊臣也卒從公議會久旱不雨
上延對輔臣訪以切務公即時上疏大旨以謂為君者
不可以聖自尊當用晦以接下為臣者不可以卑自謙
必抗忠以責難鍳知人之艱救虚文之敝又言天下轉
運使提點刑獄請令久任使於通判知縣中各舉一人
自代委中書考核治行後加試用以所薦賢否為監司
黜陟上嘉納焉已而公弟公著擢御史中丞公以私門
恩寵過盛與其弟遜避久之制詔諭以朝廷至公之意
至於三四乃各就職明年拜觀文殿學士尚書吏部侍
郎河東路經略安撫使知并州時朝廷以宰相宣撫河
東陜西遂遣將西略城囉兀修列堡障通綏銀路詔公
應接公隨宜綏撫衆頼以安初發兵夫二萬轉餉囉兀
由荒惟三泉新路以往公曰我之大兵雖巳通行西人
必設伏斷我糧道我師退不可得進不逄援無噍類矣
今永和關路雖迂遠且違宣撫之期然可免鈔略之患
乃使由永和關以往已而袖堂援兵果遇伏不得進邊
人乃相與感泣德公之活已也上聞之嘉歎手詔褒諭
時既城囉兀築三寨又欲增置堡障公上言三寨之役
糜壊兩路民力未能成就何容此外更置堡障臣觀三
寨地形散漫空闊必難固守大兵入界殺獲既多西人
懷忿日夜聚兵必為邊患臣望朝廷罷寨戢兵專為静
重之策以阻西人犯邊之謀後卒如公策棄三寨賊遂
不復入寇初宣撫使之出以知制誥為判官將吏當賞
者得承制專行而所賞多所未當公奏言臣得宣撫司
指揮令本路出兵至囉兀城與种諤會合又令修築三寨
許咸吉既領兵至會合處道上初不遇大敵捕斬老小
驅掠牛羊而已至於創置三寨致西人將引重兵攻剽
争奪又不能成就今論功行賞不自朝廷至如都鈐轄
宣事舍人蓋朝廷直(原缺)之官又不用制敕先已除授
論議紛紛皆以謂自昔人臣得專封拜非治平得已之
事也臣望陛下以入界將佐功状委中書樞密院重責
裁定則功賞不僣稍全國體書奏從之時轉運使以軍
興調發遽急騷動内郡得罪朝廷悉罷歸之又言事不
豫圖廹以期會其勢不得不至騷擾朝廷為薄其責頃
之公以疾乞便郡得知鄭州州之西南舊引湖水入城
東注僕射陂灌溉民田議者以隄防為費請廢罷公以謂
隄防之費可損而無擾也灌溉之利顧可廢哉乃料役
兵脩完民知水之存而不知工之所自出也又為斗門
以走暴漲鄭人便之會臨洮用兵帥守之臣往往撓謀
沮計傾毀任事上以公忠精乃拜宣徽南院使檢校太
傅充秦鳳路經略安撫使知秦州使者諭旨召入朝面
加慰勞公始至凡所處畫條目鉅細皆躬自臨督從宜
制變悉中機會其後王韶收復熙河以公有勞就加檢
校太尉固讓不從而公且得疾矣累請汝州得判河陽
上遣中使將御醫診視因請管城私第乞領西太乙宫
乃拜西太乙宫使熙寧六年三月八日薨于家享年七
十六訃聞上震悼輟視朝二日贈守太尉賻某物吕氏
自公高祖夢竒為後唐北京副留守家于太原曾祖龜
祥開寶中為殿中丞知壽州因居於下蔡祖蒙亨淳化
中官至大理寺丞伯祖蒙正相太宗真宗遂為開封人
考文靖公相仁宗二十餘年今配食廟庭其行治勲烈
載於國史始文靖尹治開封政事為當時第一及公兄
弟三人相繼皆有善政都人以為榮士大夫以為能世
其家焉當文靖薨仁宗念其勲勞又知公為賢嘗書公
姓名于殿楹欲大用者數矣未果也故英宗擢公主大
計月餘遂登樞府公出入内外詳逹治體受命之日人
莫不謂宜天性純孝事文靖公無纖毫過失故文靖公
加愛焉平居好學問克已下士來者必盡其意及在朝
廷耻言人過所薦士百餘人多為名臣有未識其面者
每進見上前奏議諄諄皆出於仁厚其處大事雖倉卒
之際常從容有餘度量寬博家人亦不見其喜愠也在
政府時即治地鄉里日欲乞身以歸已而出帥并秦志
不得就然未嘗以内外易意其所經畫皆以不失朝廷
威重綏輯邊民為意故所臨莫不稱治及以疾還第精
識不衰疾革之日屏去姬侍顧孫子在前諭以後事安
然無怛色公先娶扈氏贈贊皇郡夫人再娶王氏太尉
文正公之女贈清原郡夫人皆先公卒子右贊善大夫
希逸贈尚書司門員外郎好學自守為善士公所器重
希仁大理評事贈殿中丞希眀祕書省校書郎希逸希
仁早卒女四人長適太常博士祕閣校理韓忠彦早卒
次適保州推官向紀次又適忠彦次適光禄寺丞趙倧
孫四人淑問太常寺太祝淵問祕書省校書郎清問未
仕曾孫一人師中未仕公自高祖以上葬太原曾祖而
下葬開封新鄭縣神崧鄉懷忠里卜以今年五月某日
祔公喪于文靖公之茔次謹具歷官行事状請牒太常
議謚所牒史館垂編錄謹錄状上
祭文
下事祭文
維爾之生禀粹懷冲岐嶷夙成姿相端豐謂宜俾熾夀
善享終云胡不淑夭閼罹凶諏良卜吉寓此菆宫遣使
致奠悲乎曷窮
祭吴相公文
嗚呼公乎學問文辭昔者童幼來遊京師决科從仕服
彼艾耆宏材廣業左右具宜以賢獲用唯聖為知公在
相位弼諧允釐恭莊静密無苟笑訾施設後光世或莫
窺惟其事君不枉不欺人忍居爾公惡弗為哀哉亡矣
正直是思我等至陋與聞政機陟降帝所辱公同時為
此醪醴靈其饗之尚饗
