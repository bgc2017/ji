王魏公集卷六宋王安禮撰
啟(書附)
回文太尉賀冬啟
三統得天一陽復地人驗土灰之應官修雲物之占恭
以某官行踐九言器涵六德入冠宰路蚤經萬務之微
外鎮留都用廣四方之憲方肇臨于休旦宜丕擁于多
祥未遑慶問之馳遽沐榮函之賜永惟欣佩曷喻名言
與監司賀冬啟
魯觀望雲晉朝亞歲陽德潜長君子履亨矧惟高世之
才宜對自天之嘏恭以某官德猷宏遠聞望高華久緣
簡照之隆暫屈籌思之重履兹令序倍擁殊祥某方繫
賤官未緣展慶
回賀王太尉啟
寵建節旄再司符鑰伏惟慶慰留守太尉德高世範望
重耆明自首掇于雋科蚤徧揚于華貫出入三朝之久
周旋四紀之勤向留鎮于國門已薦成于期政雅意屢
形于止足上心增重于倚毗果誕告于外庭亟發揚于
渙號賜之朱鉞帝開爾宇之雄是有衮衣民詠我公之
復既頒成命胥恊公言馳慶牘以未遑辱榮緘而首及
乃情感愧曷罄敷陳
和楊太尉啟
光膺制檢參總帥權伏惟慶慰恭以某官業履高華材
資博茂以壯猷許國以廣譽對時將略宏深久蒙榮于
朝論廉車要重方坐鎮于邊陲某幸托庇輝遽蒙音誨
即期披覿預切忻愉
與契丹人使啟狀(四道)
伏以睿聖膺期時紀電樞之慶寶隣修䀻歲傳星傳之
華方清夏之在辰惟修途之久御雖勤跋履無爽節宣
奉將聘節來會慶辰涉春夏之煦和勞川途之跋履
茂惟氣守休有善祥
載馳使節已次邦畿深惟徒御之勤少展饔羞之勞
慶禮迄成歸途載御居官有守出祖無階幸駐使軒薄
伸禮餞
賀文太師啟
薦抗囊封力辭藩政安居遂請懋典遷榮伏惟慶慰某
官望重三朝勲高百辟贊元調化厭居鼎路之崇布政
承流久司宫鑰之寄允矣佐時之略卓然定策之忠睿
心方切于倚毗雅意屢形于止足重違誠悃特霑異恩
冠品帝師燕居京輔既盡君臣之義又為朝野之光凡
在觀瞻舉同欣羡維更綏于眉夀期愈恊于輿情疊拜
需封懇還政事俞音久秘褒數薦加逮承賜可之恩仍
極班朝之寵隆名莫擬近世罕儔伏惟致政太師蓍蔡
百工羽儀元化相自仁考默有定策之忠翼于聖時實
為軌物之範辭麾幢于兩鎮冠品秩于三師甫授安車
歸榮里第永綏耆艾之福益副士民之瞻方阻見言尤
深慶頌
與盧學士啟
近被辟書來趨使府瞻風雖切奏記未遑茂惟賢哲之
居休有神明之相恭以某官聲猷俊博德業高華親遇
昌辰數更膴仕使聮要重聊試于微才將略宏深佇觀
于殊拜某受知甚裕託庇有階係望樂郊尚遥燕席方
履炎歊之候宜臻和裕之休更冀節宣以酬頌嚮
賀盧學士啟
祇奉明恩出刺劇部茂勛穀旦已布教條適臨炎燠之
辰宜享裕和之福伏以某官賦才宏遠受德直清以公
望結主知以奥學登賢路百城所寄暫淹屈于籌思一
節以趨佇聞陪于法從某自惟庸拙久屬眷存方托芘
輝歡榮實倍
回謝皇親啟
恩靈優渥命數便蕃顧瀝懇以難回徒厚顔而祇惕豈
謂眷私之重首貽慶問之華感愧并深敷宣罔既
賀吕諫議啟
進踐近班往膺重寄伏惟慶慰恭以某官賦才宏敏受
德直方九列蒙榮已登于茂最百城受賜久洽于懽謠
果緣帝眷之隆進陟天坡之峻藩宣所寄聞望增隆某
方託庇輝遽違門屏適履炎歊之候宜臻和裕之祥更
冀節宣以酬瞻頌
賀李都尉啟
伏審光膺制檢茂建旌旄䟽爵甚優展親斯盛竊惟慶
慰太尉世載善聞躬會昌時自選尚于先朝蚤騰聲于
外戚軿車赤罽久承築館之華蒨茷淑旂果席登壇之
寵見聞所建欣羡舉同未剡慶函遽頒温教永言感服
曷罄叙陳
賀王待制啟
伏審光膺制命進踐官榮伏惟慶慰恭惟某官德業高
華材資博茂以壯猷許國以廣譽對時簡在上心數更
膴仕震闈席寵方資調護之良延閣升華更佇論思之
美蒙榮妙簡增耀近班承睿渥之惟行撫丹衷而竊抃
不圖謙眷先枉珍題永惟勤厚之私倍積傾祈之素
賀人轉官啟
顯膺明命峻陟華階席帝寵之甚優增官儀而愈重方
圖馳慶遽辱貽音永惟意愛之勤但劇名藏之素
賀人轉官啟
光被制音榮遷官秩伏惟慶慰某官材猷宏遠志業高
華茂對昌辰久蒙榮于朝論數更膴仕方坐鎮于邊陲
果緣帝眷之隆進陟使聯之重側聞睿渥增忭懦衷敢
期謙光先頒書翰感佩之至叙言莫周
回安韓二樞密免啟
顯承中詔進長(安樞密作秉字)内樞成命誕揚輿情胥悅某官
性資宏遠業履高華膺哲人之令名值真王之休運有
猷有守久推廊廟之才是斷是遷允恊士民之望側聞
謙執未即欽承願回難進之誠即副旁求之厚
賀三舍人啟
拜寵中宸陞華西掖一時高選衆論僉諧舍人智足以
參睿謨明足以觀聖學密陪法從方且盡于嘉猷仰贊
沈幾無慮攄于賢業良欣頌願遽枉緘封傾荷實深敷
陳罔既
賀蔣修撰啟
進職書林就帥嶺表方誕揚于明命諒深慰于雅懷時
屬歛揫氣初寥泬緬想戒嚴之暇靡愆衛養之經接清
讌以非遥前增欣忭辱華緘而先逮更極感藏
與守倅賀正啟
歲更其始日正於元班夏歴以知春敞漢廷而肆會欽
惟君子之履茂介陽祺之休某適繫官曹阻齎慶謁先
貽榮問徒劇感懷
回文太尉馮觀文賀正啟
獻歲發春禮載始和之候振萌出滯管推太簇之生伏
以某官貴名重于三朝盛德儀于百辟入冠宰路(馮云入總)
(樞要)蚤經百務之微出尹留都(馮云外布藩條)用廣蕃方之惠人
望久思于圖舊王恩宜對于獲新未遑慶問之修首辱
榮緘之貺永惟感佩未易敷陳
回外西制賀正啟
歴惟人統蓋羣陽開闢之端經重王春實萬寶發生之
首竊以某官氣資剛大道禀直方遍居華要之聮蔚著
事功之美屬順迎于嘉序宜茂進于吉祥敢圖謙私先
枉慶問感懌兼至敷叙難宣
謝賈侍中啟
某啟伏念某末愚下品樸遫小才向以賤身至于樂國
蒙恩奬納屈意拊循望履舄于下塵剽尊爼之餘論薦
寵已厚榮幸實多恭以安撫太師侍中廣譽對時壯猷
許國入冠百辟則天下備聞乎風聲出臨一方則京師
并蒙乎福祉顧尊榮之莫抗非疵賤之敢階豈意鯫生
過煩曲禮蓋蕩蕩之海衆水之所與歸菁菁者莪大陵
之所宜育義無棄物志在誘人顧慙趣操之卑莫稱褒
延之厚違離未久鄉往滋勤伏惟順序頥神須時歸輔
上以副朝廷倚毗之意下以酬士人祈嚮之心瞻望台
屏下情無任祝頌激切之至伏惟台慈俯賜鑒念
與宰執親王辭免右丞啟
叨膺帝制使貳宰司聞命若驚省躬增愧竊以國家更
張品秩敇正紀綱假兹唐室之名責以周官之實俾參
大政宜得真賢某胄出羈單學非該徧器小固難于大
受智卑實昩于遠圖自顧庸愚奚堪揀拔伏惟某官報
恩薦士常憂天下之遺賢為官擇人每慮臣工之曠職
切冀弼諧之暇俯念非材特開替否之辭追還成命庶
安拙守更協師虞
與親王辭免右丞啟
持心以厚事上克忠宜下採于民言以上聞于天聽敢
冀燕私之暇俯念非材略陳替否之辭追還成命庶安
拙守更協師虞
與宰執親王謝右丞啟
贊豫政機參陪宰路猥加小已弗獲終辭祗受以還感
懼交至竊以主上蹈帝王之偉績備天地之全能大飭
庶官既名正而言順一新墜典期治定以功成將擇近
司宜圖重望某憨愚陋士鄙樸常人鄉譽無毫髮之長
官謗有丘山之積謂當譴斥乃得甄升此蓋伏遇某官
行膺中庸文參經緯沛周才而成務施善道以宜民貴
名振于四方恥忘賤遠威德儀于百辟務育英賢致此
愚昧之微亦與丞疑之末誓更堅于圖報庶無累于知
人
除右丞謝文太尉啟
國家上稽周官下採唐典一新位號參建疑丞進登綱
轄之司陪與機衡之政選用既由于下第圖任或踰于
舊人雖簡卑于清衷實先容于正論留守太尉蓍龜當
世柱石本朝(王宣徽曾端明並云才不世有道皆時施)固嘗借潤于星河矧
復增華于廟器寖依近軸得贊遠猷方酬上德之隆敢
替師瞻之厚
除右丞謝内兩制啟
治兼三輔無尤異如古人位冠六曹列近司惟聖世既
叨右轄之選復玷下台之躔道未足以憲王僚識用何
而斷國論敢慕不孤之德終蘄樂告之言上答主知下
酬友志
除右丞謝外兩制啟
尹真不稱非有最論報政亟遷敢知優假矧中臺之清
峻復右弼之崇嚴臨寵自驚涉川何濟况託侍臣之後
偶超國士之聮位高而惟務于相先善少而猶存于樂
道過形褒賁但切感銘
除右丞回謝皇親觀察等啟
誤膺制檢參秉國鈞顧遜避之弗從唯兢慙而靡措詎
期謙意先枉慶亟感佩增深銘言曷喻
與兩府親王辭免左丞啟
宸綸誤寵省轄備官居已不遑進尤非據恭承上聖之
述作遠復先王之典刑相維百揆之紀綱丞辨六官之
儀制憲章尤屬分守固嚴宜須魁傑之才以佽弼諧之
地某學雖勞而道云遠志彌勵而力不充短綆無以汲
水小器難乎大受歲餘待罪常懼空官今此階榮愈慚
幸位伏惟某官入奉清閒之燕親承咫尺之顔冀陳四
輔之須賢願借一言之替否庶追還于成命俾率恊于
僉謀
與大王辭免左丞啟
大王相公承堯帝睦親之德當文王友弟之時深惟四
輔之須才冀以一言而替否庶追還于成命斯俯協于
至公
除左丞謝宰執親王啟
參貳宰司未知云補叙升官次弗獲終辭祗命以還貪
榮是懼竊以聖上蹈三王之高致恢萬世之遠圖綱紀
文章煥然大備形名因任偉矣成功宜得非常之才式
禆洪業之治某畎畝無能之畸士茨簷一曲之陋儒居
官無以瘉人共學未可適道繆陪末論嘖有煩言敢謂
聖恩猶遷左秩此蓋伏遇某官緝熙帝載寅亮天工(文尉)
(云三朝舊德一代元勲)輔義行仁彌勵逹才之志推賢揚善獨存
兼濟之心致此孱微重叨優渥誓終圖于報國期不負
于知人
除左丞謝親王啟
大王相公地冠親賢之重爵居茅土之崇務在服儒樂
于為善致兹庸𤨏猥玷寵光誓堅報國之心無負知人
之賜
賀韓左丞啟
伏審顯膺綸綍進貳鈞衡成命誕揚輿情胥悅竊惟慶
慰左丞大中受才高邁秉德直方粲然奕世之勲卓爾
端朝之節果符妙簡入贊繁機帝賚有聞諒精神之相
與民瞻所屬期膏澤之下流展慶未遑騰緘猥逮永言
意愛之厚曷勝感戴之誠
謝何侍郎啟
被恩中扆得請南邦甫至舊閭獲虔初命瞻風甚邇覿
德無階方修好之是圖遽騰書而見逮時方揫歛氣以
泬寥惟善衛于寢興庶少符于頌嚮
與宰相論上尊號書
某等得旨揮令撰上尊號表某等竊思今來外廷雖終
慈聖易月之制主上實行三年之喪緣臣子歸美君父
出于誠心期在得請如主上迫于羣議遂受典冊則備
樂盛禮恐未可施設有此鄙見合具諮禀更乞裁酌
高唐縣學記
嘉祐辛丑歲武涉萬君偉來為高唐令之明年也初振
養惸弱捍強綏柔民大化服遂建學于縣之東縣舊無
學有夫子廟草屋十數椽傾側毁折莫足以避風雨萬
君見而言曰吾將除此而新之其為舍宇以居學者使
得講習于中以五月庚申營址度材始興作矣令率僚
佐躬自臨督於是邑之士人相與言曰令如此我等其
可怠哉因各率私錢以助公費至七月甲辰而功畢設
夫子及四科弟子像于殿中闢其左以為肄業之舍除
其右以為會食之厨前有門以察出入中有堂以備燕
講增飭偉麗士不以為侈而民不以為勞也明年八月
有以事過高唐始入學舍謁夫子像聞弦誦之聲低回
久之因問學之所始而邑人皆稱萬令所為如此嗟乎
學校之廢久矣而為吏者亦莫知教化禮樂之為急也
今萬令為百里之政而興起弊廢開延誘掖而進之與
士子講論夫子之道而不為苟簡之見須遲久之功者
良有以也蓋萬君聰明強敏勇于敢行其異日光顯于
朝廷得行其意則施設又將大閎矣區區小邑之間何
足為萬令道哉然與夫專簿書之勤計歲月之勞固已
遠矣于其成也為立石于庭廡以告後之来者嘉祐七年
十一月庚申記
