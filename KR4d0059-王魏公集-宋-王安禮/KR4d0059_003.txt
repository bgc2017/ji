王魏公集卷三宋王安禮撰
制敕
皇太后曾祖母李氏追封魯國太夫人可追封
秦國太夫人制
朕宗祀明堂禮成樂闋歛時百福賚及萬方外族之尊
宜有異數皇太后曾祖母某氏淑惠體仁靜專循法嬪
于慶閥享有令名序爵啟封既光顯矣寵之新國尚克
歆承可
曾祖母李氏追封魯國太夫人可追封秦國太
夫人制
澤博者其流長位高者其享厚古之道也其可忘乎皇
太后曾祖母某氏徽柔靜專率蹈彛訓慶流厥後母育
朕躬䟽寵蒙榮既胙全魯往膺新命尚克歆承可
祖繼勲贈太師中書令兼尚書令追封荆王餘
如故制
朕昭事聖考裒配上神有壬有林具茨福禄况嘗錫封
大國而為外族之尊乎皇太后祖某材謀武力服勤王
家垂裕後昆母育天下甫終熙事載侈厥封尚其明靈
安此休顯可
祖母王氏追封陳國太夫人可追封荆國太夫
人制
朕新執珪幣以事文考以配上帝嘉與内外同其福釐
維予母族之尊得盡褒崇之數皇太后祖母某氏嬪于
令人善相宗事劬身燾後以啟休勞方推肆祀之恩特
改疏封之命尚其冥漠膺此寵章可
祖母康氏陳國太夫人可追封荆國太夫人制
朕蠲潔以祀得歆于神推恩羣公以及祖妣矧惟貴戚
宜極褒崇皇太后祖母某氏育德華族來嬪慶閎積行
累功實昌厥後維予文母坤育萬方進疏大邦增寵位
號沒而不泯尚克知榮可
祖母郭氏韓國太夫人可追封荆國太夫人
制
朕於釐事之成均爵賞之施焉其幽至于窀穸皇太后
祖母某氏嬪于令人躬有懿德流澤蕃衍啟佑後昆母
育朕躬儀刑四海載加愍飾改錫大邦尚惟歆哉膺此
休顯可
父遵甫贈太師尚書令兼中書令追封衞王可
追封楚王餘如故制
朕有大賚於天下而爵位高顯者其澤博又况德厚位
隆屬尊戚貴禮有異數是惟宜哉皇太后父某智略材
謀世載榮問篤生聖女母儀萬方熙事之成侈封大國
尚其幽穸膺此寵章可
母周國太夫人曹氏可追封楚國太夫人制
朕得四表之驩心以致嚴于聖考者豈獨羣公卿士之
力哉蓋率循于慈訓也則上稱文母顯親之志顧可後
乎皇太后母某氏柔惠靜和儷德君子篤生聖女坤育
萬方熙事休成澤均幽顯疏封大國既已飭終申錫有
加尚其知享可
母周國太夫人李氏可進封楚國太夫人制
朕宗祀上天侑以聖考我將我享既燕翼於神明有壬
有林並緝熙於福嘏維文母之逮事宜禮秩之致崇皇
太后母某氏靜莊柔嘉協德君子蕃衍之福莫之比隆
疏國改封胙之全楚往安燕譽永介壽祺可
諸司人伎術人授官制
&KR0897;具官某祗載厥職歴年滋多稽諸有司序于官秩往
共爾服毋或弗欽可
進納授官制
&KR0897;某振乏理財朝廷之政爾能輸積以助有司褒賜一
官往其祗服可
淮康軍節度使同中書門下平章事母王氏可
追封濮國夫人制
同天之澤均逮臣工矧吾宗戚之賢宜有室家之慶顯
名異數其可後乎具官某妻某氏襲德高閎言歸公族
靜莊柔懿協于令人將相兼崇嗣封王國爰錫副笄之
寵庸昭繼世之榮祗服恩章思永燕譽
尚書庫部員外郎權發遣福建轉運使公事兼
提舉本路鹽事賈青可尚書祠部郎中制
敕具官某書曰德懋懋官功懋懋賞此先王所以勸飭
在位也若夫賢勞著於事功利及于人寵秩顯名朕無
所愛以爾出使閩嶺彊濟敏通鹽事阜成稽實來上左
曹之陟特異故常往服褒嘉愈其祗載可
仙韶副使朱氏可特授掌樂同管勾仙韶公事
制
某氏爾性資專良祗事宫省率聲技之職積歲時之勤
宜有甄升以示褒勸典司備樂參總衆工往服寵章毋
替朕命可
皇姪右武衞將軍孝詔孝參孝奕可並依前官
加勲制
敕朕稱秩新禮以親祭于明堂迄兹休成具茨福禄具
官某生而乘慶幼則象賢敏惠令嘉若出天性丁時大
賚增邑錫勲往服命書永綏榮寵
故尚宫柳氏可追封華原郡夫人制
掖庭之嚴並建衆職尚宫之選屬在令人生而積服采
之勤沒則侈追榮之數國有舊典顧可弭忘具官某氏
祗事禁省歷年兹多莊靜謹良迄無罪悔奄忽物化怛
然興懷其疏大郡之封仍錫小君之號尚兹幽穸知享
異恩可
故殿前副都指揮使寧遠軍節度使楊遂可特
贈侍中制
敕地嚴官盛將帥之臣生而尊顯於朝廷歿則褒嘉於
泉隧古之道也其可忘哉具官某忠武知謀屢膺寄屬
出乘疆埸有執敵捍患之才入總營屯有折衝消萌之
用勤恭篤實簡在朕心不幸奄亡䀌傷何已罷朝臨奠
既極於哀榮追命飭終尚昭於冥漠逝而不泯其克
歆承可
彰信軍節度觀察留後駙馬都尉李瑋育母可
仁壽郡太夫人制
積善於家是宜有後蒙榮於國所謂顯親維若義方率
由母訓具官某育母某氏徽柔之質溫惠之聲嬪于慶
閎協德君子廼生賢嗣寵禄令名俾加褒賁之恩稱其
思慕之意副笄之貴既啟爾邦光於無窮尚克嘉享
可
濮安懿王子淄州團練使宗漢所生母仁壽郡
太君劉氏可特封安康郡太夫人制
敕崇養顯親是謂能孝眷予近屬宜異恩章具官某所
生母某氏柔惠蹈和靜恭循法克生賢息寵祿令名錫
以副笄封于大郡廼時休命其往欽承可
皇伯祖故贈涇州觀察使承操新婦新安郡君
王氏可延安郡夫人制
敕徽數寵名以章有德矧予尊屬顧可弭忘具官某妻
某氏柔靜蹈和懿恭循法母嚴婦順象服是宜爰疏大
郡之封仍賜小君之號往安燕譽永介壽祺可
皇伯祖故贈安德軍節度觀察留後承詡新婦
博陵郡君崔氏可進封仁壽郡夫人制
敕宗藩近戚在屬為尊寵數徽章於以求稱具官某妻
某氏柔嘉莊靜夙有賢名婦順母嚴是宜象服爰錫小
君之號仍疏大郡之封往服命書永安燕譽可(宗衮新婦改云)
(爰錫副笄之命仍疏全國之封)
光州防禦使駙馬都尉曹詩所生母杜氏可特
封安康郡太君制
崇養顯親是謂能孝眷予貴戚宜異恩章具官某所生
母某氏柔惠蹈和靜恭循法克生賢息榮禄令名錫以
命書封於大郡廼時休寵其往欽承可
左監門衞大將軍克艱所生母孫氏可特封安
福縣君制
敕具官某所生母某氏莊靜徽柔嬪于宗室是生賢息
寵祿令名相祀均釐啟封大邑兹惟休命其往欽承可
左領軍衞將軍子春新婦劉氏可特封長樂縣
君制
敕具官某新婦某氏徽柔靜專作合宗子丁時休享疏
邑錫封往服恩加思永燕譽可
前東上閤門使果州刺史夏元幾可西上閤門
使依舊果州刺史制
敕自古在昔陟明黜幽行治或愆法不汝貸具官某總
將屯之劇寄介上閤之使名廉聲密聞陷于吏議奪位
一等廼時宥恩往祗命書毋廢循省可
皇叔右監門衞大將軍克暨可右武衞大將軍
彬州刺史制
敕具官某序于宗戚享有官榮坐法左遷屢更歲月能
自飭勵思補厥愆進復舊班愈其祗謹可
入内東頭供奉官李舜舉可文思使充文州刺
史制
敕具官某祇事左右歷年兹多恭恪直清迄無罪悔躐
遷職秩時乃異恩其往欽承愈思報稱可
四方館使榮州刺史李評可特授引進使依舊
榮州刺史制
敕具官某才能知略見稱於時非專為恩以致顯位有
司會課爰陟班榮往其欽承愈務報稱可
追官勒停人左衞將軍駙馬都尉王銑可慶州
刺史制
敕議法原情錄善宥過朕率是道逮乎親近具官某選
尚之初見推材藝官榮位寵為世顯人言行或差陷於
吏治循省祇畏聞於朝廷稍復舊班示不汝廢尚有終
譽往惟欽哉可
昭容朱氏進位賢妃制
朕惟始基王化是資内德之良崇建婦官莫重列妃之
選惟時碩媛盍正寵名爰告路朝式孚渙號昭容朱氏
柔明秉質溫惠率躬顧史問詩進有靜專之善佩環鳴
玉退無險詖之私早受福於帝歆遂發祥於哲嗣誕著
成人之德肆膺胙土之封是選佳辰有稽舊典越視三
公之秩峻超九御之聯以參麗於褕衣益侈榮於彤管
揆賢斯稱錫命維新於戲綏御家邦朕欲廣儀刑之治
憂勤夙夜汝勿忘輔佐之誠祗服訓辭往其無斁可特
進位賢妃乃令所司擇日備禮册命
賢妃朱氏進位德妃制
門下王宫六寢允資内德之良天極四星明著列妃之
象朕稽百王之故實紹五聖之燕謀位號雖藩選納尤
簡方延登於邦媛俾輔佐於坤儀颺於外廷詔爾羣辟
賢妃朱氏秉誠淵塞賦性溫恭八月良家蚤預增成之
列三公視秩進膺褕狄之華而能謹環珮之音師保阿
之訓高禖錫羡屢陪弓韣之祠吉夢應占載協熊羆之
慶是用俯循舊典陞賁隆名以始國風以備婦禮於戲
寤寐思服關雎樂淑女之逑警戒相承雞鳴陳賢妃之
道勉躬柔度往對殊休可特進位德妃仍令所司擇
日
翰林學士尚書司封員外郎知制誥權知開封
府蔡延慶可落翰林學士知制誥依前司封員
外郎知滁州制
敕學士以論思獻納為官而開封典治京邑惟忠信諒
直有辭學政事之能者宜在此選苟懷邪失職則為時
起羞具官某頃以藝文寘於法從擢尹畿甸入踐禁林
宜思首公以稱榮遇而乃顯為姦慝棄義徇私交通中
人屈撓國法申朋比之志忘側媚之恥累國傷體無甚
於兹言者力攻深駭予聽禠職補郡猶示寬恩往自省
循毋重尤悔可
翰林學士太中大夫知制誥御史中丞李定可
落翰林學士依前太中大夫知制誥知河陽制
敕居綱紀凖繩之地為左右侍從之官維行與言朕所
信任拂于公論罰不汝私具官某拔自周行寘論華要
典領憲府論思禁林畜馬均民抗章來上逮樞臣之獲
罪終新令之莫移曾無片辭復議得失依違無實其理
已明明黜舊班俾臨近郡往承恩宥毋或勿欽可
贈太師中書令兼尚書令劉沆可追封兖國公
餘如故制
敕序德報功是宜厚往褒賢念舊所以勸忠維時顯庸
申被愍錫具官某以宏材遠業經緯四方以偉望英聲
儀刑百辟相我仁祖協成聖謨進建元儲國以泰定勞
勤勲績久而自昭篤實冲深朕用嘉歎兖為大國公爵
極崇尚其明靈膺此休命可
祖保樞贈太師中書令尚書令追封燕國公餘
如故
敕令夫與我共守祖宗之業而裁成天下之化者非二
三輔弼之臣歟故於進拜之初優其禮命而追榮及於
祖考所以欲其移孝而為忠也以爾具官某天質渾厚
器識閎通有長者之風而自顯其德有君子之澤而垂
裕於後克生賢嗣為時大臣今而令孫復嗣厥位洊歷
機庭之貴進毗台宰之司奕世三公宗祏已崇於典册
封爵五等燕邦載徹於土田告諸幽扃識兹茂渥可
尚書禮部郎中分司南京楊繪可落分司朝奉
大夫提舉江州太平觀制
敕具官某舊繇材望入踐禁庭坐法左遷出分留務能
用循省以補厥愆錫官制之號名總祠庭之職事往愈
飭勵以需甄收可
㳂堂五院副行首佐千牛衞長史馬永錫可左
金吾衞長史充㳂堂行首制
敕具官某給事公府祇慎有稱爰考舊章序進官秩是
惟爾寵無替厥勤可
尚書刑部郎中知信陽軍范純仁可朝散大夫
直集賢院仍加上護軍制
敕具官某頃繇材名膺被器使陷於吏議奪職再朞逮
兹宗祈邦有大賚既肇新於官號仍遷序於勲名復寘
書林併為異數往承休命毋或弗欽可
太子中允充館閣校勘范鏜可依前太子中允
館閣校勘充監察御史裏行制
敕具官某御史府綱紀糾正之地舊制職務從簡官不
必備今朝廷方講明憲令增置佐屬所以飭庶政而廣
言路也爾文章史事有聞於時往副選掄勉祗厥職可
承議郎至通直郎磨勘制(承制崇班通事舍人同)
敕具官某褒最錄勤朝廷之政爾治身率職廉善自將
會課有司法當甄序往其毋怠思稱厥官可
太中大夫知集賢院學士知廣州陳繹可依舊
太中大夫集賢院學士充龍圖閣待制再任制
敕錄勤序最朝廷大公况吾邇臣久勞於遠宜加寵任
以示褒優具官某頃繇材名更踐華要出寄藩屏治聲
有聞稍復班榮俾仍舊服往膺新命爾其懋哉
太常博士充集賢校理丁執禮可依前太常博
士集賢校理兼監察御史制
敇具官某御史府朝廷綱紀所在以糾正官邪主平邦
憲為職非忠厚端諒明於治體者孰能勝其任哉爾文學
行義該洽敏明内外踐揚號為稱職監察之遷實爾故
官其往欽承愈思懋勉可
龍圖閣直學士朝奉郎權三司使公事李承之
可特授樞密直學士依前朝奉郎權三司使公
事制
敇樞密政事府舊置學士院地嚴官盛其選甚華非寅
恭清明望實素著者烏能勝其任哉具官某受才彊敏
致位顯融選使三司號為稱職丁時休享與有賢勞進
陟要塗以勸能者往服新命可無勉乎可
尚書職方員外郎馬默可特授朝請郎權開封
府判官專管勾使院公事制
敕具官某著籍審官序遷有法屬肇新於官制爰昭錫
於階名佐治開封是為材選往共厥服其亦懋哉可
朝散郎充史館修撰陳睦可朝請郎依前史館
修撰制
敕具官某黜陟誅賞所以褒厲庶工肆朕時憲以為
考績之法爾文辭政事屢見推稱使事有勞職秩加顯
審官會課當得序遷往愈懋哉不患無位可
贈太尉諡文安王堯臣可特贈太師中書令改
諡文忠制
敕具官某以宏才逹業取重譽髦以遠望英聲進參幾
要逮事仁祖協成聖謨登建元儲國以泰安勞勤勲績
久而自昭篤實冲深朕用嘉歎敏而好學慮國忘家考
行易名在法為稱令師之位并示追崇尚其明靈膺此
休命可
虞部郎中李君卿可降授駕部員外郎制
敕具官某比繇推擇掾屬京府治正庶獄期爾底平而
乃懷依違阿比之私失具備簡孚之實陷於吏議當寘
明刑降秩示恩勿忘循省可
司天監靈臺郎王利賓錢子善可並特授守司
天監主簿制
具官某治歷明時政之先務稽求爾學應格當遷往服
恩章愈其思懋可
右監門衞大將軍世闡第三女婿鄭敦臨可
將作監主簿制
敕某爾繇推遷獲倩宗女錫以一命國之恩榮勉於自
修然後能稱可
提舉茶場故太子中舍李杞長男珏可將仕郎
試將作監主簿制
敕爾父率職首公功利尤著奄忽物故賞未酬勞錫爾
命書庸示褒勸往祗義訓移孝為忠可
萊州萊陽縣尉侯通可守將作監主簿制
敕具官某剽奪寇攘民㒺不憝執獲致賞國政所先爾
能勤厥官實應遷格往服褒寵勿忘懋功可
樞密院副使太中大夫孫固可特授依前太中
大夫知樞密院事制
敇輔弼之良與國同體樞宥之重為王本兵惟忠諒可
以豫謀惟明哲廼能祗載必求俊乂爰正寵名具官某
有疏通之才有宏遠之業典朕幾要為時信臣毁譽
不回夙夜匪懈公論所屬具瞻愈隆爰考僉同長於右
府噫永肩一德圖終者必慎其初勤施四方盡勞者蓋
存於逸嘉乃丕績肆予簡求往其欽哉祗廸休命可
樞密副使正議大夫吕公著可依前正議大夫
同知樞密院事制
敕朕有信臣典司機密正名定位時廼舊章具官某資
質冲深器識宏遠入陪樞要望重朝廷屬右府之進遷
俾命書而加錫往祗厥服其愈懋哉可
龍圖閣直學士太中大夫樞密都承旨韓縝可
依前太中大夫同知樞密院事制
敕維樞宥本兵之嚴參從疑論道之貴任人賢否繫
國重輕眷爾譽髦膺予遴選具官某受才宏博造行直
方廣聞足以鎮浮遠識足以成務出入左右靖恭明敏
永言服采之勤夙協縉紳之望擢貳右府與國政機惟
忠諒可以致君惟慎重廼能祗載往廸休命期成康功
可
太子中舍守本官致仕王沃可換通直郎致仕
制
敕具官某爾率職宣勞序於朝位以疾得謝進遷勲
名往服恩章永安譽處
大理寺丞王古可通直郎提舉京東西路常
平事制
敕具官某材名行實有顯於時憂哀居廬克終喪禮
進遷朝位將命一方祇服恩章求為稱職可
宣德郎知磁州安武縣傅傳正可通直郎權發
遣䕫州路常平等事制
敕具官某爾材能操行比見推稱召對於朝聲中其
實進遷厥位將命一方往服恩休勉思稱職可
宣義郎權發遣廣南西路常平等事劉誼
可特授通直郎權發遣兩淛路常平等事
制
敕具官某錄最任能朝廷之政爾繇材諝祇事嶺南有
賢有勞簡在時論進遷朝位改使於吳往服恩章愈思
稱職可
某氏封充媛制
古者王之六宫必有婦寺之職所以述宣陰教輔成内
治朕若稽古昔登建嬪御位不必備唯才德之稱焉具
官某氏徽柔懿敏淑惠靜專保阿之訓有光禖祝之辭
屢應充媛之選視秩甚隆非為汝私於以求助式燕且
譽好爾無射資富能訓惟以永年允懷於兹用對寵渥
封岳州昭烈靈妃誥
湘湖之神主福方國位秩名數可無稱哉岳州昭靈妃
純孝加人生禀至性利澤及物死而不忘瞻言祠宫奠
彼州服比因旱暵甘雨應祈有司請焉理宜有答敷錫
懿號顯揚靈休
