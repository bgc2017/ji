王魏公集卷五宋王安禮撰
表
彗星退舍乞御正殿表
囊封甫上所冀矜從制檢遽頒重加貶損敢率在廷之
懇再干當宁之嚴臣等中謝恭惟皇帝陛下齊聖被躬
欽明紹統諸福之物畢至四方之民大和偶星象之或
差屬官占之來告善言罪已誠意動天懼於無灾既懋
昭升之德興而視夜遂瞻退伏之祥乾度載清塗言胥
慶伏願皇帝陛下仰懷眷命俯徇輿情夙戒九筵具朝
列辟肆陳百品復御常珍於以妥廟社之靈豈特慰臣
工之望臣等無任
彗星退舍乞御正殿第二表
屢貢愚衷繼膺穆詔雖螻蟻之誠已竭而乾坤之聽未
回凡逮造廷靡遑寧舍臣等中謝恭惟皇帝陛下惟聰
天縱性有堯之欽明將聖日躋躬績禹之勤儉會躔離
之出異告占驗之非祥大矣王言甫詢求於草野嘒然
妖象遽退伏於雲霄蓋緝熙之德於昭故神靈之貺如
答伏願皇帝陛下懷上帝眷佑之篤惻羣生祈嚮之勤
臨師氏之正朝懋修政事復太官之盛饌明示等威虔
俟俞音用安愚見臣無任
明堂禮成賀皇帝表
躬見總章已獲肅雝之助載臨象魏隆於在宥之恩臣
中謝竊以宗祀盛儀義實存於親禰宥過大號德自本
於好生慶肇一人恩加四海恭惟皇帝陛下仁含幽蔀
孝感神明獄絶糾紛鍳周伏隱臚傳所逮嘑舞實同臣
迹繫藩條心馳闕角幸逢熙事喜倍常情
明堂禮成賀太皇太后表
宗祀上儀實一朝之盛典宥過大號罄九服以懽謠臣
中謝竊以精意以禋克成熙事𤯝災而赦允屬昌時慶
肇宸闈仁霑寰海恭惟太皇太后陛下母儀上主三
世有光子惠下民萬方無怨臣適茲匏繫阻豫駿奔祗
奉曠恩喜深常品
謝加恩表
將事合宫莫陪祀禮承流綏服亦被殊恩中謝伏念臣
秉志闊疎受才庸窳乃浸塵於膴仕實被遇於休辰屬
禋祀之既成加井封之有衍載惟恩隠祗媿僥踰此盖伏
遇皇帝陛下寅舉上儀光敷令典既受釐於五室用錫
福於羣倫因俾疲姿與叨徽數
謝明堂加恩表
解澤汪洋普霑遐外夬光焜燿横被么微中謝伏念臣
頃在先朝最為孤立晩厠大臣之末行靡量淺地而深
謀陳愚屢吐於肝脾積毁遂盈於山嶽懇從外補僅獲
小康嗣逢景命之興尚曠邇班之覲矧宗祀之盛典又
阻駿奔逮熙事之懽成亦叨徽數捫心何幸撫已更慙
此蓋伏遇皇帝陛下德邁岐昌治隆洛誦易於捐爵急
於求材杗桷各得其宜屐履必當其任有如固陋亦在
甄收敝矣之車曲荷未捐之賜疲然之馬誓殫再駕之
勤臣無任
辭免明堂加封表
交神隤祉萬邦共慶於熙成進律衍封四近特隆于褒渥
驚龍光之猥及顧分義以奚堪臣中謝伏念臣韋帶孤
生茨簷陋學聞譽不足以重搢紳之望辯論不足以奉
前席之咨會三歲之嚴禋總百神而稱秩親覩聖人之
能饗實為儒者之亨逢及此均釐仍叨錫命寵借實逾
於華衮兢虞豈異於深淵伏望皇帝陛下崇出信之名
謹馭臣之柄雖天地並貺動有感於精神而君臣之交
宜無虚於授受願寢巽權之令追還渙汗之恩庶使微
衷終逃彼已臣無任
謝荆公配饗表
服勞王室懋昭一代之宏休配食廟庭欽承百世之殊
報寵加既往燕及方來臣中謝竊以明主能錄人之功
孝子善繼人之志凡預宗祊之大饗實維社稷之元勲
伏念臣兄某頃荷裕陵召從江介精神胥會不殊肺腑
之親聲氣相求有若符節之合明道術之微於將墜飭
政治之蠱於已形事功攸崇歲月遄邁鼎湖龍去忽號
弓劍之遺蒿里露晞遽畢崦嵫之景時適丁於多故業
始至於無傳嗣遘重光首蒙追賁此蓋伏遇皇帝陛下
復有聖德灼見俊心率昭考之攸行念先正之不貳睠
懷前烈從祀無疆豈惟窀穸之銜恩抑亦搢紳之知
勸再念臣弟兄遭遇終始兩朝存殁哀榮超踰千古儻
忠義之可報誓生死之弗渝臣無任
謝知制誥表
誤被恩除叨陪法從永惟睠奬弗以次升寵則踰涯榮
不蓋愧臣中謝竊以開物成務之本出自中書討論潤
色之才屬在外制常因德進最號才難蓋贊明命書非
止尚爾雅深厚之訓而切問近對抑以廣論思獻納之
方資望之華古今攸重如臣者受才譾陋得數竒危比
試劇煩親蒙識拔朴直自信讒邪所讐學欲為已而積
為迂愚智雖傚官而纖無佽助每惟薄技分蔽塞于當
塗何意孤生得超踰於此日此蓋伏遇皇帝陛下興起
治具作新人材剗磨朋比之風特立因之不懼察知疎
遠之行拙守所以懷申未閱歲而即真非近年之故事
俯循寒窶仰戴龐鴻誓堅許國之誠少答自天之賜臣
無任
謝賜茶藥撫問表
奏牘屢聞深虞譴斥使軺遄降重荷眷存賜之藥茗
之珍藉以奩封之寶拜恩特異揣分何堪中謝伏念臣
出自羇單旁無佽助偶承空於近列之可紀之微勞嗣
遘隆平常思奮勵適困負薪之苦難推叱馭之忠愚悃
已殫尚籲天而未獲訓詞加厚更跼地以莫容此蓋伏
遇皇帝陛下以上聖是期舉無遺策以至仁御衆官不
易方惟是州麾豈難付屬冀於舊物假以末光使曲遂
於便安庶終蒙於完復誓堅晩節圖報鴻私
謝賜湯藥撫問表
書殿升華方虞叨昧使軺臨寵仍誤匪頒弗獲終辭
但慙非據臣中謝伏念坯陶賤質蔞楚小才昔誤旁求
嘗叨大受賴蒙簡照僅免顛隮晩得請於鄉邦曾未周
於歲律萬乘之神遊忽往莫豫抱弓三聖之寶歷初開
阻陪持橐所懼嚴誅之及敢希異數之加祗命以還捫
心何幸此蓋伏遇皇帝陛下道包天壤德邁姜任屈日
星之高普垂照映緣簮履之舊特示撫循假以龍光忘
其蕪陋惟是眷憐之厚忘其報稱之難更勉竭於駑鉛
益圖奮勵倘未填於溝壑誓答私恩臣無任
謝覃恩轉官表
愚衷上瀆冀遂寢於寵章溫詔下頒乃曲煩於優諭載
循忝冐彌積兢慙臣中謝竊以帝德膺符母慈御籙方
大覃於慶澤宜首被於勞能臣少出蓬蒿初無遠業晚
陪廊廟終負異恩此蓋伏遇皇帝陛下稟至聖之姿撫
重熙之運急求賢而濟治恒賜爵以懋功因假寵光遂
忘固陋遺簮無用深荷未捐駑馬已疲尚期再駕庶殫
薄效粗答鴻私臣無任
謝生日錫賜表
制函傳命臺餽及門眷其誕育之辰勞以匪頒之數拜
嘉優腆拊已兢慙臣中謝伏念臣幸會聖神越躋華顯
斗筲自竭惟期事君以忠毫髮何禆乃知致遠則泥尚
煩容覆未即棄捐門設左弧方念親而感日物從内府
更遣使以示恩飱餼旅陳壺觴狎至備周饔之名數推
漢酎之旨醇百囷取禾已重素飱之愧萬年介福敢忘
既醉之歌此蓋伏遇皇帝陛下體化乾坤假寵臣庶禮
不以人而或廢賞寧以僣而必加敢不愈勵歸報之誠
庶幾少當慈惠之施臣無任
第二表
生育之辰實人子終身之感慕匪頒之式迺朝廷厚下
之恩私捧優詔以恭承省微躬而惕厲臣中謝伏念臣
力不足以任事食已甚於浮人無一毫可用之長才當
千載難逢之亨會未報邱山之賜不勝戰慄之心豈謂
仁天俯存誕日酒醴麴糵况參用汝之求芻豢稻粱式
是養賢之實使華聿至君惠有加顧慙藜糗之生具享
餼牽之數此蓋伏遇皇帝陛下無私於物浩乎如乾坤
致愛諸臣視之如手足并容綿薄居冐寵光臣敢不勉
誦太平助既醉萬年之福力懲素食逃取禾百億之譏
歸答鴻慈不渝丹悃臣無任
賀皇太后表
釐事備成神明感格湛恩渙發華夏歡呼中賀蓋聞蒐
講上儀所以詔天下以愛敬之道旉施大澤所以示天下
以在宥之仁國典克修母儀是賴伏惟皇太后陛下得
坤之静體乾之剛昭德塞違赫然立一時之政薄斂時
使沛乎追三代之隆臣假守藩封久違秘近想東朝之
劍佩莫遂鳧趨與西州之吏民但勤爵躍臣無任
請皇帝御正殿聽政表(英廟上僊)
禮尚隆殺道㳂古今以諸侯則在國而絶期蓋天子猶
以孫而承嫡制服有數肇惟前王聽政之期傳諸後世
逮終喪於易月未正位於當陽凡暨臣工不遑寧處中
謝恭惟皇帝陛下德先穹昊孝奏神明有翼有馮極居
四海之養盡物盡志崇志三年之憂雖祥禫以從宜曷
悲哀之有已伏望抑情順變惟義制心夙御廣筵具朝
列辟大明君體允正國儀於以妥宗社之靈非獨幸民
臣之望臣等無任
英宗皇帝祔廟禮畢賀表
寶構肇新縟儀交舉瞻睟容而如在陳備物以妥靈海
㝢駿奔人臣胥慶臣中賀伏惟皇帝陛下誕膺聖緒推
廣孝思順考前彛遹祗先志出遊原廟雖循漢帝之儀
以祀文王將繼周人之德臣與聞盛事方守遠藩阻率
舞於虞廷效懽呼於嵩岳臣無任
喜雪御筵謝表
同雲薦瑞澤及枯荄湛露示慈恩霑邇列伏惟皇帝陛
下德侔穹昊政順璣衡四方之民大和諸福之物畢至
甫臨陽長已兆歲豐申飭饔庖具均燕喜臣等自惟尸
素獲與班榮徒愧屬厭未知論報臣等無任
辭免右丞表
疏榮特異揣分非宜理有可辭義難虚受臣中謝竊以
更新大法董正庶官遹觀厥成是慰敷天之望疇若予
采宜登命世之賢臣學不適時道多違俗比蒙聖簡獲
列從官論思禁林汔無稱述尹正京邑積有謗嫌陛下
力賜保全偶逃傾覆守此不遷之任己憂欲報之難豈
圖誤恩俾預大政苟㤀量已之任實累知人之明伏乞
皇帝陛下博延羣議别擇異才庶畢協於師虞更獲安
於拙守臣無任
謝右丞表
峻秩驟陞殊異漸磐之序進愚誠盡布難辭渙汗之已
行服明命之光華撫懦躬而震懼臣中謝伏念臣窮閻
賤士盛世畸人初乏適時之才終無出衆之行進不由
於類舉居獨恃以主知寒之者衆而陛下煦之使溫搖
之者頻而陛下培之彌固越從禁從擢與政機慙甚於
榮寵踰其量恭惟皇帝陛下稽若古訓肇新庶官責實
循名率由道揆稱事制祿俾無食浮品位一新既名正
而言順賢能畢舉將治定而功成宜得殊才使膺公選
如臣甚陋何德可勝拔於羇旅之孤授以鈞衡之貳見
知則悅豈犬馬之忘情式克欽承倘涓埃之有補欲圖
報國惟誓捐軀臣無任
辭免左丞表
承轄之官職思甚重宰衡之貳寵利特優居不遑寧進
尤非據臣中謝竊以朝廷若稽古道董正治官典圖著
明法式詳具有相臣以為之師表有憲府以糾其諐違
所宜奉以周旋守而弗失苟小物之不稱豈嚴譴之可
逃而臣充位於此逾年亡補過不在大臣猶知之方圖
改玉以自修敢意匿瑕而遽進義豈容於僥冐分有在
於固辭伏望皇帝陛下俯亮無華之誠追還可復之命
考謀載采擇授惟良庶俾微衷粗安拙守臣無任
謝左丞表
位序進陞仍錫便藩之異數訓詞敕勵難收渙汗之孚
言食莫愧於浮功心固危於居寵臣中謝竊以賡歌之
際元首明而庶事康親治之朝隂陽調而四時節然猶
戒乎股肱之惰申以官師之規夙夜同寅始終一致故
能舉無遺策坐底丕平詩書所稱功業不朽矧今至治
若昔大猷覈名實以相參責臣工之無曠盍咨人傑共
贊國鈞而臣賦樸&KR0554;之凡才守庸愚之陋學近器遠用
小智大謀譬彼微塵欲助岱嵩之峻相時爝火詎禆日
月之光夫何優容復此遷擢退循倪分有靦面顔此蓋
伏遇皇帝陛下立政惟其人與人不求備四門於穆得
虞氏之衆賢三俊並登儼成湯之丕式方極一時之選
交修萬事之機至謂臣為樸忠而略臣之駑下俾承闕
乏兹忝甄揚臣敢不激昂希世之幸逢砥礪平生之素
志義之所在公爾忘私報國之心没身而已臣無任
上皇帝尊號表
臣聞剛健粹精乾不言其所利欽明文思民無得而能
名蓋妙用之難形豈虚辭之可借惟盛德大業之有作
必英聲茂實之所歸偉濬哲之顯期亶聰明而作乂善
行無迹默躋希世之閎休勞謙弗居久抑丕天之顯號
華夏觖望神祗屬心歷年既多兹典幾墜會合宫之涓
日嚴法駕以侍祠人謀天從龜協筮吉敢緣盡恭歸美
之義輒敷循名揣實之誠臣等中謝恭惟皇帝陛下承
五聖之重熙接千齡之景運雄才天縱廣問日躋溫恭
塞淵智敏英睿德刑參用柔中國而威四夷文武並行
加殊俗而暢方表人材丕變治具畢張延登俊良有彙
征之衆允涓沮讒慝無動悔之羣疑庶尹克諧百工祗
協患斂散之無叙則理財正辭慮勸禁之未明則信賞
必罰振起敝廢總持權綱維此爰綏兆人所以昭事上
帝而又儲精蠖濩玩志希夷無往而不因無因而不可
同然而生莫知其生誘然而得莫知其得動和至妙法
諸自然不式義以度人相於技也或絶類而棄智紛而
封哉若乃敷求多聞法式古訓嚮用經術詆排異端講
藝邇英每懷尊師重道之意崇儒大學永底化民成俗
之方詖行淫辭知其窮繆學襍舉識所正然後講兵符
而討軍志戒戎備而擇將才去暴除殘雲行而雨施發
號出令淵嘿而雷聲有為必成無遠弗届爰整其旅旌
旃既指而洮隴改襟來獻其琛干羽未施而句驪斂衽
可謂功成而治定所以禮備而樂和方且弛役緩刑務
農重穀惠養無告哀矜不辜信彼豚魚澤及草木省耕
所以廣常平之蓄黎民不饑增祿所以長廉吏之風善
人是富若夫惇睦九族祗嚴兩宫貴不可訾而親行堯
舜之難尊無與亢而身先曾閔之行此所謂紹天之體
憲道之原文足以緯地而經天武足以戢兵而禁暴仁
霑動植孝奏神明是以三事大夫四岳羣后賁御攜僕
宗維戚藩青衿諸儒黃髮耆老蠻夷之長釋老之師稽
參典章稱頌勲烈佇觀鴻册來造大庭皆以謂帝冕親
祠而號稱猶闕廟籩薦信而祝嘏無辭亦何以茂昭遠
猷翕受靈貺臣等不勝大願謹昧死上尊號曰紹天憲
道文武仁孝皇帝伏願陛下仰懷眷命俯循輿情肇祀
總章成祼獻之盛節躬臨法坐享鐘鼓之多儀於以妥
宗社之靈非獨幸民臣之望臣等無任
政府待罪表
贊元調化屬在輔臣慢令瘝官議有常法允釐無狀自
訟所宜臣等俱以陋庸並叨眷委上既乏經邦之效以
濟協於猷為下又乖馭吏之方或靡循於典制比從臺
訊尚屈邦彛冀顯絀之遂行庶多言之可弭臣等無任
政府乞退第一表
寅亮天工參陪國論欲臻極治當用異才顧冐昧以久
居必顛躋而隨至敢披誠悃進瀆威尊臣中謝伏念臣
趣操弗高行能無取偶被知於上聖寖致位於大僚廉
陛謨猷自量無補章程考覆庶或可圖每盡慮於涓埃
期赴功於毫髮而罪戾已積於歲月之衆精力常敝於
讒誣之多雖欲苟安固知難彊仰恃包荒之德尚懷守
土之謀伏望皇帝陛下施乾坤之恩回日月之照俾未
罹於重譴許遂解於繁機含垢匿瑕免累始終之遇承
流宣化誓殫夙夜之勤伏望聖慈罷臣政事差知江寧
府一次臣無任
政府乞退第二表
愚衷盡布願解繁機淵聽未回特加優詔伏帝閽而再
叩幸宸扆之垂矜臣中謝伏念臣本以凡才出逢休運
進不繇於黨友居自信於顓愚一玷台司兩遷歲歷眷
憐備至補報蔑聞讒謗交騰已荷篋書之示怨仇尚熾
終虞市虎之疑故敢輒罄懇誠實冀遂蒙聽納庶安拙
守不負睿知伏望皇帝陛下天度廣臨皇仁博施從其
私欲諉以便藩勱相猷為既無功於致治宣揚德澤或
有助於化民伏誓糜捐仰酬恩造臣無任
政府乞退第三表
天地之恩莫知云報螻蟻之賤輒欲有陳臣中謝伏念
臣樸&KR0554;凡才末愚下品生逢休運寖至要途獨蒙睿哲
之知擢在政機之列謨猷蹇淺智慮闊疎雖未寘於太
阿曾蔑聞於小補再念臣幼失慈父育於仲兄致此遭
逢皆其訓誨而鄉邦一别歲歷五遷豈無夙夜之思徒
以簡書之畏自聞被命尤切懷歸每夢想以為勞幾憂
虞而廢務伏望皇帝陛下人惟求舊曲遂懇私義不忘
遐就加寄委則退過里舍勉親藥石之方出與邦寮更
圖民社之政臣無任
舒州謝上表
削除祕職謫守偏州乘馹疾趨合符增愧中謝伏念臣
偶緣羇宦全乏遊談自為先帝之灼知動取時流之排
&KR0945;悵瞻雙闕頻涉八年昨起南陬往綏東部維兹邦土
之多詐無復禮義於當時敗素著稱懷甎成俗奮髯抵
几誠欲扶弱抑彊鼓舌搖唇不勝惡直醜正扇為飛語
致誤風聞雖盜憎主人理之必至而智過君子變亦難
量再念臣家給使臣身霑馹劵久遣紀綱於上國遂積
廪稍於遐方幣重寖難於約齎防失輒遭於乾沒因令
檢校庶息訟爭旋易輕裝間憑便介赤歷具在鈎考非
誣借如僕夫就僦賃之程亦有文契課功食之直豈於
奉料不許拘收尚賴慈哀每加簡照諉外臺之司察追
旁證以究窮被受主司諒不無於觀望附會事節終不
近於彈章方和市增錢蔑有虧抑之實逮貿遷除稅了
無蔽匿之情况利初不入於臣躬論法恐未淪於吏議
然孤蹤殆甚絲髮獨任於千鈞而敝族凜焉風雨窮秋
之一葉盡繫天地之含貸僅免魚肉於怨仇此蓋伏遇
皇帝陛下臨極辨之朝秉無私之德是非洞判曲直煥
分有如積毁之餘猶假承流之寄載銜恩施莫悟報投
顧納履整冠已乖先見惟飲冰食蘖更勵良圖臣無任
宣州謝上表
黜奪尚新謗誣未辨遽更大郡彌切厚顔中謝伏念臣
偶隨官牒素乏宦情遭逢先帝之有為黽勉凡才而自
奮薄功厚享知必取於顛躋重罪輕誅果曲煩於全度
思愆未憗加惠為憂此蓋伏遇皇帝陛下覆育如天弗
遺幽蔀并包如海靡間潢汙念兹菅蒯之微曾托臣隣
之後稍還寄委粗示甄收臣敢不勤體眷私尚或少施
毫忽顧惟末路空有寸心
青州謝上表
江湖閒曠適幸養疴海岱鎮臨遽饕受瑞中謝伏念臣
蚤隨宦牒事功無毫忽之長久冐國恩罪戾有邱山之
積投閒置散灰絶望於復然宣化承流氣已衰於再鼓
渙號新被巽辭弗皇載涉脩涂克祗初命此蓋伏遇皇
帝陛下乾剛不息離照方亨念兹草芥之微猶是臣隣
之舊尚分外寄未忍遐遺臣誓體鴻私勉殫駑鈍權輕
重魚鹽之利倘惠厄窮務并容獄市之繁庶消姦宄臣
無任
江寧府謝上表
貳政宰司曾蔑聞於小補分符鄉國更曲被於厚恩甫
次部封虔祗制命幸出非望感異常倫臣中謝伏念臣
偶以凡才驟躋膴仕進弗繇於佽助居自信於顓愚雖
殫夙夜之勤迄無善最徒積讒誣之衆幾致疾顛每自
循涯莫知稅駕賴蒙睿察許解繁機既便手足之私且
委民社之政眷存若此報稱無從此蓋伏遇皇帝陛下
大度兼容至仁博施殆謂服勞之久遂忘廢任之多備
數价藩期撫綏而求效馳精魏闕誓糜殞以論酬臣無
任
揚州謝上表
淮海奥區麾符重寄克臨舊治祗奉新書中謝伏念臣
晦昧凡才因緣膴仕十年去闕踐歷空多九載居藩事
勞無紀逮睿明之獨斷又饕冐於再遷更悟衰殘尚留
簡記荷恩則厚撫已何堪此蓋伏遇皇帝陛下文武體
堯儉勤纉禹繼志述事方大有為壞植散羣無小不忍
號令四衆歡呼一情况臣蚤被於使令與國實同於休
戚侵尋末路詎知復見於聖時黽勉承流猶欲助宣於
悳意臣無任
蔡州謝上表
祗奉綸言就膺藩寄效官伊始撫已若驚中謝伏念臣
性稟非竒材資弗競不聞亦式誤為先帝之所知無言
不讎屢展小忠而自獻未盡毫忽不勝怨仇差池去國
者七年荏苒更郡者五政一身踽踽在庭無期功彊近
之親四海茫茫當路乏蚍蜉螘子之援賴蒙全度尚假
麾符此蓋伏遇皇帝陛下德盛包荒仁深念舊焯知孤
遠之行了無左右之容再念臣拙於趨時勇在疾惡苟
豪猾之踰檢誓不顧私倘讒巧之飛言豈能還忌窮通
有數生死不逾臣無任
狀
辭免翰林學士第一狀
右臣今月二十一日准閤門告報伏蒙聖恩除臣翰林
學士者聞命之始不任震慄竊惟禁林之職以侍從獻
納潤色討論為事責在詞翰豈容冐居伏惟皇帝陛下
睿問日躋聖學天縱每因大政親形詔書四方傳誦多
士拭目皆以謂理包道德語符經誥鴻生碩老猶或不
知則於斯之時視草代言左右之臣猶懼難稱况如臣
者見聞卑漏辭伎瑣薄使居此任必辱明廷苟貪寵榮
終負憂愧乞回成命冀安愚誠所有上件勅書臣未敢
祗受謹具狀辭免以聞伏候勅旨
辭免翰林學士第二狀
右臣伏奉告命除臣翰林學士尋具狀辭免蒙降詔書
不允者聞命震驚㒺知攸措竊以學士職親地要為世
高選朝廷發大詔令稽古引義所自出焉方陛下修明
百度成就王功之時而聖學高遠肆言成章辭翰之臣
欲以參考謀謨潤色休顯非多聞敏識實無以稱如臣
涉道甚淺承學未優遭遇聖知奬擢踰分瘝官尸祿所
宜速誅陛下垂意優容更加異數苟兹冐昧必致顛隮
欲望聖慈特賜寢罷伏候勅旨
辭免翰林學士第三狀
右臣蒙恩除授官職累具狀奏聞乞行寢罷伏奉聖旨
所請宜不允者聞命震驚罔知攸措竊以禁林之選今
昔所難自非學術足以諷議討論文章足以草創潤色
忠義廉直信於朝廷則在此官為無以稱臣羇孤鄙拙
才不逮人備數西垣已虞非據今若更叨寵祿冐昧以
居非惟使臣致竊位素飱之譏亦恐負陛下量能授官之
意所有告命未敢祗受謹具狀辭免以聞伏候勅旨
辭免獄空轉官奏狀
臣才識駑下誤蒙奬拔曾未數期叨逾至此開封累月
已積謗嫌囹圄空虚實繇聖治念雖黽勉未見可旌今
若苟叨官榮遂冐賞典非惟私義不安深恐更招物議
伏望聖慈追寢恩命所有勅告臣未敢祗受謹具狀辭
免以聞伏候勅旨
辭免直舍人院奏狀
右臣今月二日准閤門告報奉勅差臣直舍人院竊以
直舍人院以典掌誥命為職惟文學俊博論議閎通之
士當在此選苟非其人則何以潤色王猷發明國是臣
智識淺陋寸無所長備員儒館積累歲時較行論才久
宜澄汰文字之任尤非所堪妄冐以居必累公議所有
上件勅命未敢祗受伏望聖慈特賜寢罷候勅旨
秋宴笏記
秋物順成歲功茂遂是攽燕衎俯逮臣工伏惟皇帝陛
下堯德無為禹功不伐致國家之閑暇得朝野之歡娛
均湛露以示慈慶豐年之底豫臣等親陪盛際猥列通
班徒愧屬厭未知論報臣等無任
