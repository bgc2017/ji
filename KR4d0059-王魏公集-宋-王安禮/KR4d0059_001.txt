王魏公集卷一宋王安禮撰
詩
鴻鵠詩
鴻鵠慕稲粱日夜疑罝罘蜻蛉善蜚翔不為食飲留膠
絲竹竿杪童子與我仇出處或類此明明君子羞近世
喜高論罔知道沉浮朵頥非吉人赴海豈善謀萬事固
有理彼哉寧易求愛子智慮明吾言非暗投
常州寄吕進之五言一首
峩峩霍邱上可以望九州衮衮蔡河底日夜無停留子與山水
近官冗亦少休登高望我居寄書託東舟非唯慰我思亦以
解子憂我欲問子訊冰泥塞䢴溝又欲識子處東山豈高邱惜
哉所處異會合寧易求何時春風來從我繁臺游
遊集禧中元東軒分題得東字
策馬從仙子探春遊帝宫愛此高尚志開軒池水東鴨
綠漾殘日樹碧留清風生我瀟灑思超然塵世中
昔日
昔日登名級天街是勝遊昔日初得志潘鬢未驚秋逸
馭乘風遠遷鶯出谷幽瓊林頒宴處樓殿彩雲浮
丙寅九月二十日同蔣穎叔從長干雨中登高座
寺詩
弭節蕭帝寺驅車成子岡莽卉翳塗泥霖雨霑衣裳躋
攀踰百尋險滑步寸量生公不可見雨花空此堂當時
聽說法神鬼久已藏烟雲渺無窮凄風來我旁山川萬
邑屋所見未毫芒駕言吾將歸重勞徒御將遲明羲與
和宇宙觀暄晹安行凌太虛曠朗觀八荒
送别范希聲
驛吏闖曉鼓僕夫樂晨征叙别何草草君今千里行捧
檄近京國拜親還洛城層巒望太行慷慨無俗情嗟我
寔僚友追攀勞至誠贈言豈無意愛子智慮明抱才太
華高視利鴻毛輕世路有夷險君行常直清朝廷正博
采幕府詎久攖少别勉自愛他年看名卿
麴院輸麥二十二韻呈開父
自訟愚且鄙平生事辭翰為文謝超卓得禄未盈寸一
官走窮僻百事真黽勉昨者得州帖輸租被公選麴舍
只容膝侍立如牛喘逄逄鼓咽耳漠漠塵翳眼微風六
月息烈日四簷短一座灑腥雨萬夫揮午汗斗升煩較
量朱墨謾勾竄豈惟畏刑書農事寧可緩頼有葛衣翁
志趣頗高簡愛民一心勞慰我百憂遣誰人坐華堂玉
簟羅婉孌清樽近美竹冰紈依素扇賢愚定勞逸貴賤
天所綰賦分乃自然何須慕華弁况予山野姿夙尚本
蕭散縈纏正自取有類蠶作蠒得桷未知漸盈庭巳占
艮怳怪舊學凋冥羞素期舛便當謝官長趨墀來歛板
才譾又不力引去非宜欵
酒罩
妙絶因心匠華堂此集英輕塵避綠蟻密影占香瓊醉
有陶彭澤狂如阮步兵甕頭籬菊下棄擲任縱横
捧香人
綺席延佳士香來似有情當年漫拱默終日費携擎偶
以朱藍僣還因刻畫成猶勝海上客逐臭了平生
贈道光法師
聞名非一日許見便忘年宴坐得真際與遊無俗緣杖
藜尋古刹洗鉢試幽泉稍寄鍾山約臨風但慨然
為愛
為愛詩家景分題晝幕褰寒生洞庭石翠滴華峯蓮刷
羽天門過潜鱗海窟眠未饒元白輩争購百金傳
中父禮院學士挽詞
漢殿曾親册收科咫尺間文成疾翻水學富似登山夷
路方騰駕重泉忽掩關鄉人灑淚送猶想去車還
王夫人挽詞二首
僊去還緱嶺喪行指洛川松楸閑故壠笳鼓咽新阡制
詔隆名定銘詩具美傳王宫盡恩舊雨泣望雲軿
啟國恩章稱頒恩典册徽都人瞻鹵簿王子泣縗衣落
日隨丹旐悲風引素幃西城供祖奠惆悵昔遊非
贈别君重安撫太尉
簫鼓紛紛倒酒樽賢侯於此駐高軒平明受詔辭龍闕
睿聖分憂在雁門種落望塵迎漢使吏民填道看王孫
一瞻車馬人皆樂寧識安邊策略存
宿直二首
天上春風水外寒瑠璃瓦濕月團團千門納鑰塵飛遠
一夕聯文火禁寬人想柝聲來睥睨鳥驚花影墮欄干
少陵老去唯便静此地優容欲報難
燭淚漼漼罷賦詩幅巾乘興步東西銀河逼夜光芒墮
玉宇參天次苐迷稍夢荆江三里鵠忽驚漢殿五時鷄
平生出處無心較亦似莊周萬物齊
題靈壁蘭臯張氏園亭
池塘脉脉春泉動亭館隂隂夏木凉砌葉亂風摇月色
簷枝留雪宿年芳四時氣象誰長見一夜追遊我太忙
從此與君携酒後夢魂應不隔滄浪
次韻徽之學士馬上口占
料峭風來午漏遲壁門䡾䡾敞輕支侵尋出谷春鶯囀
約略營巢社燕期隱几稍同南郭嗒濫巾未望北山移
值君佳句吟哦久䓁是官曹得暇時
遊齊山
曾隨嘉客在層巒秋色隂晴一望間洞外暫乘雲縹緲
林端時露水灣環維舟暇日來尋勝經世高才却愛閑
聞說使君歌舞去盛遊應不減東山
瓊林苑賜燕餞别留守太尉輒繼元韻
名德從來重四夷朝廷今日見官儀陪祠自冠三公位
分陜猶為百辟師金谷望塵多眷舊瓊林賜餞盡丞疑
都人喜看旂旄美寧識勲庸在鼎彛
次韻僕射相公侍燕集英長句
天授嘉符帝祖宫仙枝産秀福來崇金莖對峙靈根固
雲朵交升聖澤通法駕留觀知錫羡從臣稱慶未辭窮
詩人只觧歌行葦寧識君王造化功
御沼環流瑞景長集英宫殿紫宸旁香隨銀漏留春色
花壓瓊筵鬭日光仙樂緩調瞻鳳扆天人高拱對龍章
皇家多慶千官喜萬歲聲中獻一觴
春日即席有題
早是天涯多病客可堪春末少年時風流任使花王笑
懽樂除非酒伯知荆岫定為郊社器渭川終作帝王師
琅玕未實烟空老不恨年来紫鳳飢
七言一章贈别吳興太守中父學士兄
蓬山仙子任天真乞領南麾奏䟽頻金鏁闕邊辭黼座
水晶宫裏得朱輪公庭事簡煩丞掾齋閣詩多泣鬼神
莫為行春戀苕霅鑾坡揮筆待詞臣
送盧大雅赴闕
簫鼓紛紛載酒醪送行汾水覺秋高吏民遮道瞻思切
車馬還朝氣勢豪聖主詢謨㤀旰昃明庭收選盡英髦
看君才業何人似哿矣趨榮勿告勞
送吕陶赴闕
賦比相如巳絶倫即論才識又名臣致身可但諸公右
發策宜為上國珍今日朝廷思讜直一時賢俊待經綸
行看致主唐虞術與笑淄川曲學人
送子玉赴闕
寂寞揚雄與世疎頼逢佳友慰窮居深沉智慮三冬學
磊落胷懷萬卷書自古賢豪今日盛看君才調幾人如
還朝好作登瀛客聞說元臣薦子虛
和踏青
踏青爭惜賞春葩盡日無辭到月華金谷正宜開錦帳
曲江翻想映氊車俠卿醖藉歌飛雪遊女娉婷臉奪花
更詠漢宫傳蠟燭青烟散入五侯家
清明日賜宴瓊林苑奉酬宫使太師相公
清明春律十分回草色連雲花盡開禁籞幸隨諸彦入
安車仍賜上師陪百壺未許都門餞九奏先從帝所來
魚鑰恩留方錫勸柳邊遲日莫相催
送吳殿中知景陵
柘上論功使節臨奏書傾動士人林沙墀通籍霑新寵
澤國鳴弦試好音郭畔黃蘆宜日晚水邊紅橘與秋深
君才八九吞雲夢應笑離騷向此吟
贈無為張居士
余學無為無所成每聞風論便神清鄉人來問真如理
居士能忘物我情勝業久應三界護妙言非止百金輕
世途多少冥行客好與分明說化城
過王整狀元墓寄薛唐卿郎中
始任監州便殞身我來臨奠重悲君一名曾冠千人榜
三尺飜如百姓墳古木帶風號晚照野花和雨泣秋雲
賢侯若為刊碑碣乞取東床内翰文
恭和御製上元觀燈
鑾輿清曉出瑶臺羽衛瞻迎扇影開鳳闕張燈天上坐
鷄林獻曲海邊來修文可笑秦無策能賦休誇楚有才
星漢末斜鈞樂闋君王宣示萬年杯(按瀛奎律髓增)
謹賦五言一章贈别致政太師
封國營邱近行臚洛水渾位齊師尚父名重相公孫勲
業歸宗祏威聲寄塞垣安居今日老魏闕此心存祖燕
臨華省賡歌屈至尊里門多喜色雲漢在瑶琨
奉和留守太尉賜燕玉津圖
將相儀刑久師儒典册新乘車朝魏闕銘鼎頌輿人高
會開名苑多懽浹輔臣僊葩分巨麗宸藻賜全醇自昔
脩天爵平時秉國鈞誰如始終遇奕葉荷君仁
上王端明生日
夢帝資良輔生申恊聖期妙齡談國體初筮得家規侃
侃當官色循循待士辭法冠曾觸佞諫紙詎容私外歴
蕃宣久歸参待從宜政聲雖召杜學術本臯䕫業履今
安匹賢勞上所知都畿重尹正延閣舊論思治出諸公
右經為大帝師三邊更惠愛一體繫安危羌虜跳西夏
朝家念北陲祕庭還舊秩左轄正新儀暫屈并門重其
蘇晉國飢指麾柔旅拒談笑妥惸[婺-矛+牙]鄴邑祠河急荆州
禱雨遲怒波回潬磧旱種變京坻道與千齡遇身將百
禄隨民瞻方有裕天寵盖無疑俊乂思皇日欽明樂胥
時緇衣如寵慶願續武公詩
夢長
夢長隨永漏吟苦雜疎鐘動盖荷風勁沾裳菊露濃
寄君重安撫太尉
三伏重冰上五臺葡萄生摘薦新醅鴈門太守佳公子
應喜王孫擁節來
春日感懷
柳亭暮靄籠金眼茶嶺寒輕卓翠旗春色正濃人未老
擲觴飛筆好追隨
清明日賜宴瓊林苑奉酬宫使太師相公
幾年留滯起邊愁只憶家園爛漫遊今日西來更愁索
却令人意憶并州
戎鼙聲裏冷雲秋投老難堪此段愁說似旁人都不管
待凴書劄到并州
月墀繡屐想無蹤庭戸新凉綠簟空寄語金泥舊裙衩
莫教放盡石榴紅
西江月詞(附)
梅好惟嫌淡泞天教薄與臙脂真妃初出鳳皇池酒入
瓊肌半醉東閣詩情易動南樓玉管休吹北人渾作
杏花疑惟有青枝不似
