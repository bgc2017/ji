後周文紀總集類
提要
(臣)等謹案後周文紀八卷明梅鼎祚編按東
漢東晉之名所以別於西南齊之名所以別
於北若周則豐鎬舊京年祀綿遠中原江左
別無國號相同盧思道作興亡論題曰後周
殊為無義故令狐德棻所撰國史但曰周書
鼎祚仍以後題未免失於刊正所錄宇文氏
一代之文不過八卷而庾信一人乃居五卷
次則王褒撰著尚十八篇使非借材異國其
寂寥更甚於高齊然宇文泰為丞相時干戈
擾攘之中寔獨能尊崇儒術釐正文體大統
五年正月置行臺學十一月命周惠達唐瑾
制禮樂大統十一年六月患晉氏以来文章
浮華命蘇綽作大誥宣示羣臣仍命自今文
章咸依此體今觀其一代詔令大抵温醇雅
令有漢魏之遺風即間有稍襍俳偶者亦摛
詞典重無齊梁綺艷之習他如庾信集中春
賦鐙賦之類大抵在梁舊作其入北以後諸
篇亦皆華寔相扶風骨不乏故杜甫有庾信
文章老更成凌雲健筆意縱横語豈非黜雕
尚樸導之者有漸歟無平不陂無往不復六
朝靡麗之風極而將返寔至周而一小振未
可以流傳之寡而忽之也乾隆四十三年五
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
