丹陽集卷十二宋葛勝仲撰
墓誌銘
故顯謨閣直學士魏公墓誌銘
紹興十年七月辛亥顯謨閣直學士左太中大夫提舉
江州太平觀魏公年七十有三薨於家先是天子覽公
告老之章詔贈秩寵其歸至是覽奏嗟悼贈左宣奉大
夫勅凡隠終之典從優比明年二月丁酉其孤即平江
府吳江縣長洲鄉清流山公所為壽藏葬公而以公之
世系爵里歴官壽年及立朝終始大節為狀來請銘某
於公為同年進士數聯事上庠復玷外姻之末實與公
習乃考次公事叙之曰公諱憲字令則世著籍吳郡以
諱德者為曾王父以諱禧者為王父以宣教郎贈開府
儀同三司諱應誠者為父而贈榮國太夫人胡氏者母
也公警敏辯慧頎然早成開府自主家事專為謀學年
十二補郡學生試文有動人語校官石景略竒之已而
名儒曾旼分教京口公復提書就弟子列曾公知非近
器也勵使游太學十六優中太學生選自是試輙先羣
彦閱數年積行藝升上舍文傳四方學者推為軌式紹
聖四年第進士時兄志先已中其科開府喜曰而兄弟
能自奮拔吾門戶有寄矣調開封府鄢陵縣主簿擢教授
授杭州未赴改潁昌府秩滿又教授真州未赴召入太
學為學正逢徽宗皇帝幸學恩特授宣德郎大臣言經
行修明可用召見訪問帝善其所言除太學博士擢提
舉兩浙路學事崇寧五年官省差通判恩州未踰月除
辟雍博士歲中仍置所省官公領學事淮西大觀二年
廷受八寶仕者皆遷一官公自言願輟所當得預封其
親詔從之入尚書省拜職方員外郎三年遷為辟雍司
業移宗正少卿遷國子司業政和二年春公佐知舉試
天下貢士有詔委知舉察異論公初弗知既訖事而謄
錄官許尚志上言貢士有言近詆訕者錄其文及號以
進適隸公考閱雖已黜猶坐不以聞罷為通判單州明
年除江西路學事又改淮東丁開府艱哀稱其服終三
年却酒肉弗御傾家貲築佛舍冢次日居其中閱所謂
大藏經者盡其函軸塋域有芝草甘露之祥詩人張景
修之流作歌詩紀孝感者甚衆服除再以國子司業召
時政和六年也惟徽宗初載罷科選顓以三舍賓賢能
既郡國南建辟雍後新天下黌序教法周密人士嚮慕
山陬海隅弦誦之聲相聞庠序之盛近古未有抗者公
於是時以學行見推徧歴中外師儒之選凡六為經師
四長胄席五將使指可謂稽古之力而遭時之榮矣七
年兼太子舍人時淵聖皇帝養德東宫公雍容陪輔使
正行正言聞天下八年徽宗顧輔臣曰魏某趣操端亮
方調護吾兒不宜兼他職除直龍圖閣提點萬壽觀俾
專儲府文翰明年出刺衛州未赴又明年改刺常州劇
賊起青溪連䧟州縣聲搖隣境守宰選軟者類委印綬
去公獨大修城塹誓將士以死守他盜緣間謀應賊者
蠭聚境上公連執渠魁戮之衆乃解散男子矯稱權貴
人將命衷匕首見公者公察其色疑之遣人露索見兵
刃錄付獄得其謀欲殺州將嬰城以叛立誅之睦賊平
錄功遷官二等且將璽書嘉勞宣和二年召拜太常少
卿未幾給札試書命奏篇稱善除中書舍人賜三品服
賈諲知平江嫉朱勔橈政痛排詆之勔切齒因數中以
應奏事公在前屢申其枉會諲請罷公於詞命極口稱
奬帝覽喜曰不惟契朕心且以塞讒說嘗召至宣和殿
從容坐語且稱守毘陵計策賜御墨及輕綃便面團鳳
綵牋宣和殿石本遷給事中錫襲衣金帶兼侍講未旬
月除吏部侍郎銓綜一遵法吏不能侮文黷貨六年以
顯謨閣直學士知明州異時三韓使者朝京師及吾使
報聘往返經郡供帳過厚調取市物百賈告病且耗經
費不貲公朘削一從簡儉至使節出境而市人不知七
年召還提舉寶籙宫兼侍講靖康元年正月金人逼汴
朝議既與之成而將臣倖功遣師夜襲其壘不利淵聖
皇帝召問敵人儻責渝盟何以塞之公言古者將在
軍君命有所不受斫營本非廟謀諸將擅生事爾已而
金使來詰如公言荅之金使為詘未幾解去時厭事者
遂欲恬熙徹警公獨疏言敵情叵測今退師未足喜彼
方蓄銳以觀釁須百全乃發我之施置苟無以大服其
心嚴霜折膠定復南牧盍大為寇至之備不報即請奉
祠帝方倚舊僚助初政優詔不許力請至三四從之俄
起知宣州是歲冬金人再至果如公言公聞王室在難
治兵赴援流涕遣行勉以忠義士莫不奮會建康軍叛
公以地隣尤謹武備有亡命卒數人挾軍勢頡頏呌讙
市中公聞遣捕乃建康手殺官吏者磔其尸以徇民以
安堵今天子襲尊號之二年召赴行在再除吏部侍郎
時銓曹案牘散逸殆盡選者與吏並緣為姦冐名寄版
者相隨屬也公建請嚴保任以覈實開告賞以扼姦急
期會以取闕由是注官者無淹停之恨而姦偽無所容
時駐蹕廣陵公屢求對建言古未有背天險而為都者
金之勁騎由京西不五日可至淮泗宜有以竢之以足
疾四上章乞骸骨得杭州洞霄宫以歸結廬近郊不事
華奐棟宇斧木而已以止止名其菴視書餘力課釋典
習禪定去此惟延賓客教子孫優游求志盖十餘年最
後除知饒州公既倦游矣辭不赴復為江州太平觀終
時無疾危坐禪榻取水盥手泊然而逝官自宣德郎十
有二遷為左太中大夫爵文安縣開國男食邑六百戶
妻范氏兵部尚書鏜之女封碩人治家賢有軌則男長
曰持應天府司錄早卒次曰峙嬰疾不仕次曰壽卿右
承事郎孫男曰興宗主福州長樂簿曰興邦主宣州宣
城簿皆濡染義訓篤學自立長女適建康府司理陳希
平次適宣撫司幹辦官陳朴孫女適右承務郎葛郯曾
孫男女各一人公為人修潔寬厚兢畏諒直言動無可
擇之闕於經微言奥旨多自得授業方郡著錄者常滿
門兩侍經幄不專事章句至治道得失禍福安危之機
必反覆論說以效勸戒文章開闔馳騁應用不窮而歸
於體要徽宗嘗稱曰魏某草制近世詞臣罕及淵聖居
儲亦曰魏舍人文不淹晷真軼才也有文集二十卷奏
議外制各十卷仕進不肯稍貶以求合故塗轍方進輙
不得居中然直道正言為人主所記亦以此出未久輙
復召用臨事不苟在成均嘗較月試有文高而擢第一
者既啟封乃一凡子公疑之召與語質問文意首末漫
不知荅驗卷首類有拆移錄案吏致於理具服通貨共
為姦倖人服其精察於同産篤友愛先巳子孫而官兄
弟子若甥凡四人以財市義交遊親戚空乏者於我乎
足增廣義宅義莊以衣食疎族給事中傅公墨卿奉使
海東嘗請於朝表其閭曰敦義平居善自傾下以賓接
士大夫與人交久而不變前後薦士登朝為柄臣法從
者踵相躡殁之日官居野處皆痛傷之嗚呼公賢於人
遠矣銘曰魏實姬姓畢萬始封東西二祖厥後顯融朅
朅顯謨才優德豐開跡東南維辰之逢於穆徽考肇興
辟雍烝我髦士大振文風閱二十年公為儒宗率德講
藝士莫不從帝用嘉之曰惟汝忠詞垣𤨏闥講幄儲宫
僉曰汝諧汝往即工公拜稽首敢營其躬曰可曰否獻
替彌縫出殿方郡戡亂夷兇膏枯醒暍有謀有功出入
三朝責難以恭晚謝周衛歸從赤松府以訃聞帝恩飾
終清流之源山縈水重礲石琢詞貽美無窮
樞密吳公墓誌銘
政和三年正月光禄大夫知樞密院事武昌公抗疏言
臣老被病自度不能復任陛下政事願賜骸骨歸里閭
降御筆詔弗許戒毋得重陳且命有司章上勿復納時
朝廷尊榮邊鄙不聳上方倚眷舊德而公求去甚力入
對懇切上不得已拜武康軍節度使知洪州凡禮秩悉
視見執政許其子接領祠宫自隨除直秘閣以寵之數
遣近侍訪所欲及陛辭日慰勞周渥令月上一疏奏事
贐有飫賜宴有腆樂出都門復遣近侍撫問大丞相太
師魯公帥二府即寓館訪别且謂大臣進退之美近世
鮮儷中朝搢紳雜然譽歎之公涖鎮踰年條教既孚兵
民豫附移知廬州會繼四上章祈罷節鉞三上章祈謝
事御筆詔有曰耆齡微恙理或有之卿素懷忠義神明
監相藥石旋效何感而上書歸印七月辛已以公薨聞
上為一日不視朝贈開府儀同三司錄所當任者特以
文資官之勅本路計臣護辦喪事聽其家常上其子若
孫一人任本部官親篆墓隧之碑首曰舊德褒賢之碑
復命史臣臣某誌其墓臣某承詔退伏考公以宏才偉
望受知三朝自承轄歴東西侍郎遂長樞筦履正秉義
勱相國家出處始終不見玷毁克保富貴壽考屹然為
當代重臣而勲名恩禮之盛在法宜紀以勸後世其敢
以固陋辭謹按武昌公諱某字某姓吳氏豫章人神烈
真人吳猛之後也上世嘗徙籍臨川自公復家豫章曾
大父某贈太師昌國公配曰韓國夫人傅氏益國夫人
杜氏大父某贈太師慶國公配曰越國夫人晏氏魏國
夫人葛氏晏即丞相元憲公女也父某池州錄事參軍
贈太師秦國公配曰燕國夫人饒氏公幼孤克已自立
慱涉載籍尤精先後漢書入太學衆儒推重之嘉祐八
年第進士調潭州攸縣主簿見謂習事守燕度器之表
置幕府推行常平新書有精識課最卓異會開梅山均
給蠻人焉方是時天子修舉先朝政事略盡大興禮樂
學校以文太平公調娱將順與有功禁田招集新附有
勞疊二賞改大理寺丞論者猶以不侔功遂遷殿中丞
知安州景陵開封咸平二縣熙寧八年東南饑選公計
置六路賑濟米斛時州縣定簿法均役錢守長率未燭
法意科指舛逆大司農上公咸平政績乞就除本路勾
當公事官措置從之奉使還擢司農寺主簿俄遷丞召
對神宗竒其材除河北西路常平頃之入覲奏事殿中
神宗面諭以究心職事不孤寄屬賜朱衣銀魚移京東
轉運判官就陞副使朝廷更制鹽筴之初公在東土累
年處畫精審豪商右姓不得擾開闔之柄而利歸公上
坐收緡錢數百萬贍一路且輸其贏以實中都策功增
秩一等賜三品服神宗使河北路取以為法詔蹇周輔
李南公與公會議境上數降璽書褒奬最後御批以謂
内外財計之臣政績著騐未有加吳某者其議所以褒
顯之遂除天章閣待制京東都轉運使詔以本路鹽息
錢百七十萬市絹給河東馬直不兩月又以辦聞詔復
奬諭知密州范鍔建言板橋𣙜易之利神宗獨委公籌
之公又建請利國監歲鑄大鐵錢二百萬以佐關陜兵
食神宗閱奏大喜曰居京東而䘏他路幹國器也悉可
其請元祐中公擯不用且十年榮悴一不嬰意紹聖初
哲宗躬斷以前所坐非罪亟召用之起知鄂州未赴改
蘇州復集賢殿修撰為江淮荆浙等路發運使俄復天
章閣待制漣水支家渠歲久傾塞漕引留礙累議疏濬
迄無堅决公起徒役治之上功進一官汴口流胔舊有
收瘞之令然暮夜多順流入淮公命設網索於圯下自
是歲瘞倍前人以為有隂賜也召拜戶部侍郎哲宗命
以元祐責告悉納尚書省燔棄之進戶部尚書除龍圖
閣學士知開封府以嚴繩下豪猾懾服請置四廂捕卒
營房攝錄盜賊使都人夜戶不閉長老言前治京師者
莫及上即位以為永泰陵橋道頓遞使旋改真定府永
興軍按撫使未赴改復土橋道事出知和州以醫藥濟
病者所全活甚衆除龍圖閣待制陜西都轉運使尋兼
制置解鹽崇寧元年召還再尹開封奏對剴切上竦聽
再除戶部尚書舊以三司開封為省府號難治公皆
再踐其職撥繁整棼魁然有異等之效上以為可大用
拜尚書右丞以收復撫定&KR1609;鄯廓州數遷秩拜中書侍
郎遷門下侍郎大觀初以年臻七十累求致仕除資政
殿學士東太一宫使故事罷執政金帶換御仙花恩特
許服毬紋遂著為令自公始也坐法左遷端明殿學士
知亳州言者謂不當會藩東南改提舉鴻慶宫居期年
復資政殿學士知徐州言者復伸前論罷之大觀三年
上以元豐侍臣不當久置閒左起知洪州移太原將及
國門遣使者郊勞賚錫加等及對遂以佑神觀使留京
師再除門下侍郎歲中遂除知樞密院事嘗從容奏請
遹追先烈在堅其志且以見堯舜羹牆等事廣引詳說
及獻備邊選將要議上皆嘉納之每定大政輙遣中人
就第咨訪事多施用上以諸路漕臣失職賞賜御批曰
漕臣不營職業惟以干叩朝廷為事曩者卿任京東未
嘗告乏盖材與不材所致也預議元圭進一官公典樞
機以周慎自著忠言鯁議多造膝啟沃退未嘗語人然
論者見其君臣相得禮意篤備而一時疆埸無虞兵革
偃戢河西朔北争效職貢則知帷幄運籌之功為多公
仕五十餘年積官光禄大夫勲上柱國爵武昌郡開國
公虚邑五千戶實食邑一千二百戶夙被簡注前後所
得上真蹟甚富建閣襲藏於豫章里第御篆褒賢之閣
寵之飾尚方勒金字榜馳賜公刻石叙榮每遇天寧節
及上本命壬戌日必齋戒召方士啟醮閣下祝千萬歲
夀費出廪禄及為先令又戒子孫毋輙廢公機鑒通悟
而質厚謹孚自少訖老無一日置書不讀晨興奉朝請
亦視書待旦手抄歴代史記百餘帙文詞典雅尤工詩
慕杜甫氏上覽之常激賞或俯同其韻且命以平日所
為錄進公進數百篇優制稱述焉有文集一百有二十
卷少貧依中表楊南仲學其妻李賢之及後貴李猶無
恙以母事之移世賞官其二子公篤於節誼多此類也
屬纊神明不亂享年七十有七娶劉氏封豫章郡夫人
某官馮京女甥也子四人接今為朝請郎直秘閣提點
洪州玉隆觀學行孝謹名能守家法擇故通直郎括授
皆承奉郎女長適朝奉大夫李禔次適宣義郎無為軍
錄事劉蒙之次適朝奉郎知池州吕漴幼封孺人未嫁
孫男五人興祖承務郎江南西路轉運司管勾帳夀祖
將仕郎監兖州東嶽廟慶祖登仕郎監衡州南嶽廟榮
祖承務郎孫女一人封孺人未嫁曾孫男成傑政和五
年某月某日葬進賢縣麻仙山銘曰惟吳之先肇自太
伯神烈真人名垂仙籍福祚後昆源源其澤是生開府
資適逢時奮取侍從神宗所知崇寧之初天子顓柄遹
圖康功拔舉衆正公來自西陛對崇政開陳大謀動寤
萬乘乃尹三輔乃躋六卿帝顧在位敷求輔臣曰惟汝
賢國之元老誰其綏予自我聖考俾貳政機進長樞幄
密勿十年文謀武略端委廊廟精神折衝三陲不警卧
鼓櫜弓公拜稽首抗章乞身帝曰晝繡歸榮里門南昌
之封武康之節暨暨戎容建旄授鉞公以訃聞燕朝輟
視一品正司衮衣以禭公功在史亦紀旂常勒銘幽宫
公則不亡
朝奉大夫吳公墓誌銘
崇寧三年十月某甲子天子臨幸太學既奠謁先聖退
即論堂延見生師正坐聽講時錢塘吳公為國子司業
被召講易大有析理入微音吐鴻暢上咨異之顧輔臣
稱其䆳於學術就錫金紫服且進官一列不旬日召試
制誥奏篇合旨躐拜中書舍人公入謝上曰佐教府而
除書命未有前比也方是時庠序之教外薄海縣賢能
賓貢雲集京師車駕大昕視學官上舍生十六人餘推
恩有差以風四方而公師儒首被奬擢寘身嚴近名譽
尊顯一時衣冠歆豔之公諱絪字子進少委節學問強
記該覽本豐源衍文辭立就熙寧九年擢第調滁州司
理參軍公以業進士而得學究出身非其志也去之再
試有司兩居第一復預廷試神宗嘉其志因詔下第並
賜同進士著為令自公始也調應天府戶曹朔部漕臣
辟管勾綱運時常平書始頒郡邑吏若民率未曉科旨
公著為論說明示天子德意識者韙之元豐初遴簡中
外校官始為試法公獻所為文得召試坐試席者百數
厪以四人名聞公為選首學者習誦其文除太學正遷
慱士改宣德郎丁外艱服除元祐初出教授齊州未幾
遭母夫人憂服除又教授蘇州顓以經術誘接人士每
曰聖人微言具六籍豈宜猥徇時俗而輙自為廢墮追
時好者皆笑之逮紹聖初再以博士召歲餘遷太常博
士序遷丞建議天子事七世宗無常數仁宗神宗功德
盛大宜為帝者百世不毁之廟言當上意章下有司施
行特降璽書奬諭後還復順祖增置九廟議實自公發
之哲宗欽慈二后復主祔廟屢抗大議雖咈衆逆指弗
顧也入尚書省為屯田員外郎俄易主客遂遷司業學
術行誼為諸生模表著錄者數千人其為訓詞深厚緜
密稱進貶退白黑分明未幾以顯謨閣待制知湖州綱
紀張設如世吏師訟缿益簡庭無逋事老吏駭伏曰是
未嘗更治郡所為乃若此耶俄屬疾召諸子曰四體不
支大期迫矣為我求謝事語竟奄然而逝大觀三年三
月某日也公夙與學佛者游領悟密諦故屬纊神宇不
亂年五十四官五遷為朝奉大夫訃聞上為憫惻特贈
官五等優以賻賵敕有司護辦喪事以官舍處其孥且
特官其子若干人惟吳氏世序有諱公約者仕唐僖宗
為台信二州刺史晚家杭之硤石於公為五世祖故公
為硤石人曾大父廷贇大父熙之皆不仕父戣以進士
推恩調江寧府溧水簿以公恩贈朝散郎初硤石未有
學者朝散始擇里之秀民勵使為學一方趨從之後不
數年文學之士繼出而公獨先貴公性湛静不汲汲顯
仕分教太學生出入十五年官奉常積七歲不遷未嘗
有坎壈滯淹之歎已而進位顯劇每入對輙逡廵求去
當世以是高之娶太原王氏封某縣君男長曰序賓某
官次曰次賓擢進士第皆有學守女長適某官王濤次
適某官惠柔民諸孤以某年某月葬公於某縣某鄉之
原以予雅素且職太史見諉以銘銘曰朅朅吳公道貫
六學纂辭射科屢見頭角說經雍泮鏗鏗嶽嶽遂司胄
子斯文所託乘輿来臨勸講幃幄帝曰惟爾多聞守約
其代予言往持從槖殞于一麾䘏典優渥銘以昭之死
者可作
朝議大夫施公墓誌銘
熙寧六年神宗廷策士擢余中為天下第一與開封禮
部第一人皆著籍常州是歲州舉進士中第者四十餘
人號稱東南儒學之盛公弱冠在選中志行高整舉止
嚴重識者推為遠器其後在政歲久朝廷閔勞官職之
事以上大夫食宫祠之禄而長子坰嗣以學識議論蒙
擢序除提舉河北路學事入對以親春秋高懇易近鄉
一官詔特改淮東路遂迎公至部所已而易使江東其
治在鄱陽道險且遠復諗於朝請移治他郡不報則迎
公至金陵往來色養方是時公之同榜凋喪略盡獨公
巋然康強數從子官享安輿擊鮮之奉盖公仕四朝歷
官五十有五年始歸政天子於是搢紳又推公能聳其
德克享夀寵為世可願云公諱大任字和叟姓施氏始
名天任有所避更名某又有所避更今名其受姓自魯
施父至漢讎為博士延為太尉其昆裔散居南土公之
先居建康李氏時徙常州今為武進人大王父某不仕
王父某贈殿中丞父某朝奉郎知臨江軍贈金紫光禄
大夫世稱篤行君子公幼竒穎視書一再過輙記十一
歲以文見王平甫大蒙賞識長從王補之受業時新傳
未出諸儒於師說或未悟退質於公公為剖析奥境人
人得所未聞由是以通經致名初調越州上虞縣主簿
以真州軍事推官知越州錄事參軍遭臨江憂去職卒
喪監杭州在城都稅院轉左宣德郎知泰州海陵縣以
奉議郎朝奉郎通判淄州賜五品服以朝散郎朝請郎
朝奉大夫通判舒州以朝散大夫知南康軍以朝請大
夫管勾衢州福唐觀台州崇道觀賜三品服尋上章請
老淵聖即阼遷朝議大夫公在越州鄉民有過失殺人
者縣牘以故坐之公為平亭得减死倉吏受賕被考案
其所親方為部使者佐史因連引以覬骫法公案正事
情愈急併寘之理人服其平六校吏考閱帥守皆貴卿
不敢以公禮相格趙清獻公嘗語人曰施君年少而德
老非凡偶近器也亟薦之鄭敏中每引以佐裁决且使
代牋奏悉皆歎竒之其服筦𣙜能不薄其官而親靡密
細務課皆羡元額在杭州其僚有游子每負盛氣陵公
公弗校居亡何其人以不法被案公為申救甚力迺始
愧服而公以此稱長者海陵官寺與天慶觀為隣觀方
士徐守信方以知人禍福死生傾一時中外皆神之勢
焰熏灼其徒因請縣隙地以廣觀宇公叱不許則諉州
將求之公曰令雖卑然聽事之地朝夕虔君命與守等
雖尋丈豈敢輙與人令不去地不可得訖公在事不能
奪歲大水按田者不肯以實蠲賦公固争於郡使民得
復乃已其在淄也會初頒學校居養安濟漏澤等法使
者督州縣如束濕公能佐其長以豈弟行之事既振舉
民不告病劇賊卲四有衆數千人剽刦為京東患公被
檄逐捕能合精銳設籌策使渠率效首民賴以安歴佐
舒守二人前至者政病寬後至者政病猛公從容其間
隨事調劑政以無疵而人不知自公出也南康當九江
湊故號難治公至則求問民隠得一二奸吏擿其宿負
而流之閥閱子恃廕横恣閭里訟至輒披籍計其累坐
當以不贖於是彊梗震栗相戒無犯公法郡中翕然稱
治廬山在數里公畏煩擾不一出游人或異之則曰吾
清操雖慚前人然政欲一杯水亦不飲爾結課為一路
最坐官属輸絹不中幅免還里中即市宅梁溪上弊小
僅足庇寒暑風雨日從故人賓客棋酒為笑樂未嘗以
榮槁嬰意晚病痱寖殆諸子在官者各取急馳歸時神
檢猶自如閱古今詩不輟倦則使人旁讀以聽靖康元
年年數七十有六某月甲子終於里第公志尚剛介師
祖道德耻於馳驟進取故仕止吏二千石王元澤嘗使
人求其所為文將以校官薦之公謝不與范忠宣公蘇
子由皆公知舊當輔政時不以衣裾撇其門於交游無
末隙然一聞其貴則絶不與通性沉厚卑謙雖遇後輩
必遜言恭色尺牘非親札弗以與人平居肫肫以名教
自律不敢差跌奉親篤孝共養若行喪服皆不奸先王
之禮親殁既久言及之必與涕俱凡持官守身一以臨
江府君為模表嘗循牒至齊之歴城府君舊治也徘徊
悲傷從長老訪求善政遺事歸鑱石示子孫家政母夫
人處畫者盡齒不敢易歲時烝享前期祗祓躬視豆籩
竣事則親滌而藏之二弟幼孤教之儒業不以愛故弛
課責不以貧故怠供億卒皆能取科第為知名人致仕
恩舍子若孫而上弟之子堪鄉閭言孝弟者指為矜式
焉所著書三十卷其文宏博辨麗詩尤入作者閫域娶
舅女孫氏封恭人前卒子五人男長曰朝奉大夫江南
東路提點刑獄坰次曰從政郎越州會稽縣丞壎次曰
文林郎揚州司士曹事埏次曰迪功郎均次曰將仕郎
垓俱以器能自見女適陳瑋孫迢俞愷皆進士孫男五
人廣仁廣成廣受廣孫廣譽女七人諸孤既以公沒之
年十二月癸酉葬公武進縣懷德南鄉朱夏村之兆而
見属為之銘某既辭不獲命退獨念先人清孝公與公
並時擢第伯兄大司成為公友壻而公季朝議大夫知
海州大倫予妹夫也幸緣奕世之好從公周旋有年實
熟公行治乃不敢終辭銘曰猗嗟公乎何衆德之豐乎
豈間氣所禀不與人同乎將能以其所學而擴充乎砥
名礪行其以古人為宗乎以身徇道其肯枉已而取容
乎紫綬丹轂豈曰不逢乎顧不究於大用豈天將燾其
後而不於其躬乎朱夏之原抑神閟此吉壤而為公宫
乎其松其檟過者其敢不恭乎
