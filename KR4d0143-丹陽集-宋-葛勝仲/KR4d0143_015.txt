丹陽集卷十五宋葛勝仲撰
行狀
朝奉郎累贈少師特諡清孝葛公行狀
公諱書思字進叔姓葛氏其先嬴姓夏后封國於葛後
因氏焉世籍廣陵唐天祐中有諱濤者避孫楊連兵之
旤徙江隂家之其子㣑太宗時以高年有德賜爵公士
為公高祖公士生祥高蹈不仕娶焦氏是生惟甫累贈
開府儀同三司吏部尚書尚書娶吳氏封陳留郡太君
生公之考曰密進士擢第卒官承議郎累贈通議大夫
公之母胡氏後母陳氏封安定潁陽二縣君以公升朝
恩加贈建德懷仁二縣太君累贈碩人公幼聰警不勤
外傅八歲賦詩出語已驚人既長刻意學問淹通六經
尤深於易春秋他傳志無不周覽彊記世父兵部尚書
以學行為世儒所宗嘗讀其文語通議曰是子名第不
足言後日且以文義顯已而莆陽蔡公襄丹陽邵公亢
交口譽歎之頭角嶄然羣進士中矣三薦開封嘉祐八
年王文公較試讀其所為孔子事道論大加激賞因擢
寘異等次舉為陳公襄蔣公之竒所知於數千人中以
第三人薦之學者誦其文辭以為軌式熙寧中初以經
義取士公中六年進士第調睦州建德縣主簿方是時
通議公以清節高尚退老於家抱道履德貶詘世味不
迹城郭公夙以禄釡為急至是益堅請迎養之官而通
議難之公勸請懇切屢獻詩什敘白華之意而通議憚
行終弗許公意不自得謂曾子一日不肯離親豈能以
五斗移素志公之知已方位要近所親與公厚者咸勸
以仕進且謂就養左右孰若榮名顯親孝之大也通議
亦數以此意譬曉公而志不可奪遂投劾侍養自爾居
親側積十餘年不治田園不事游覽專以供養為職凡
通議公飲食寒煖之節衣食單複之宜藥劑增減之度
皆未嘗以屬僮侍也疾雷甚雨中夜必興問起居平時
家庭逆探其心志所向不敢少戾既絶禄廪兒妾濱于
飢寒晏然不卹大臣有嘉公志行者表為泗州州學教
授亦弗就也其後親年大耋法許擇官自便且免赴部
又通議公命使從官確許偕行始乞監湖州新市鎮於
是通議公滋倦于出游矣特憐公孝誠懇到勉為裝行
公得由前志色養夷懌油然不知關征之卑而鎮戍之
陋也當是時衣冠推為父子之美處期年通議捐館公
行服過禮柴毁加人雖身疾不御肴酒雖妻病不歴房
閫雖盛暑不釋苴葈終制不變每號呼撫臆哀動行路
既久如始喪者日誦大藏經以追冥福時公年稍高在
禮當不致毁又以寢苫病臂然終不肯解菜遠近皆服
其篤行以為難能服竟不忍去家墓人或勸之仕公不
應又累年同升進士方穀為江隂令貽書勉之始出調
開封府封丘縣主簿數行令事政有恩惠縣人德之移
和州防禦推官知楚州漣水縣丞縣居淮海上游方置
軍壘號難治公能以政術佐其令縣以大治在勢者才
之數諉公攝劇邑及平决旁郡滯訟皆以濟辦審克稱
瀕海産鹽歲輸他路不貲時任漕計者欲穿支家渠以
紓鹽艘泝淮之險及舟卒並緣為姦之患會同列首鼠
持兩端因&KR0702;公經畫之公為廵視地勢荒度土功具言
經久之利且條上其所以然主議者倚公為重渠成公
私便之歲潦視田能忤上官指悉蠲民租人以為賜也
公恬於仕進不求薦達然一時牧守監司皆以公行純
孝素著繇盡子職而致沉滯故人人争欲出已門而薦
牘交上秩滿廷見改宣德郎求閒局還里中遂監常州
酒大吏為有私而屬公骫正法者能力拒之雖逢怒弗
顧也遷奉議郎徽廟即阼恩遷承議郎賜緋衣銀魚加
武騎尉知婺州永康縣不赴就差監秀州鹽税務課羡
當進秩恥不自言序遷朝奉郎被命即歎曰吾在事之
日淺然官得加其親賞得延其子冒國恩厚矣尚何求
即解印綬請老公為人莊重寡欲澹于榮利游京師足
不跡貴人門故仕卒無所遇合連枉筦庫人為矜惻而
公安恬無悶曰吾知當職而已雖小物必親所居以安
遇名軒自號虚子言遇無定遇而安有常安也居官智
慮淵邃小心周慎性矜慈惻怛或盡歲無所譴罰然至
誠格物人不忍欺紿事以振舉所至稱長者去輙懷之
為吏無銖髮過差其見得尤廉計日受奉雖半菽不妄
取公田歲入多推以予民市物如將傷之每倍給其值
清苦自刻不殖貨利尤物玩好一無所惑遇人之急賙
之不計有無沒之日至橐無一金製衣以殮當世清之
舉錯以義理自律不敢差跌於人無戚疎貴賤皆恂恂
卑體下之燕居家庭無替墮之容與人尺牘雖薄遽字
未嘗輙草也平生不妄語鄉人為不善者不畏法而畏
公之知熙寧乙夘歲大饑斗米數千錢人相食公發已
廩以食飢人賴以全活者甚衆公於外行無不至而孝
友尤出於天資從古人中求殆無以抗十一歲遭建德
憂衰毁如成人已知不茹葷矣事後母至孝能得其歡
心通議沒追慕白首不衰時物未祭不先食寒燠之變
必在視家廟歲時烝嘗如見其享平居兢兢以其嘗所
告戒者自勉一言及之未嘗不涕泗也伯兄書元長一
歲父事之恩意始卒無間言公官漣水時兄為舒州望
江縣令同隸淮南部使者及六路發運諸公有捨兄而
薦公者輙移書遜避乞改薦兄不許則封&KR0702;還之人或
笑其迂而公力行之其後公改秩而兄舉者不應格公
曰吾獲寸進心無媿矣鞠三母之弟如一拊循視遇甚
厚處叔季者自結髮教誘至於成人諸壻擇對引為已
任卒皆得名士歸之多顯者孤甥嫠妹盡力周撫課諸
子於學而不付以家事文辭義訓皆自指教崇寧三年
幼子勝仲官學省聞公得謝取告迎侍公不得已至京
師暇日多賦詩自適喜為巨篇強韻識者服其老而精
彊當時顔色滋澤步履輕健記問審諦無異壯者不幸
冬十一月二十九日終于城南里第屬疾甚微神明不
亂衆毉更視不問方藥顧告以死生常理瞑目無所係
戀與諸子論說詩文雍容如常時親書先令戒以薄葬
泊然而逝夀七十有三公篤信釋氏奉其戒律晨興香
火持誦不輟自壯訖老言行忠信不欺於心故轉識甚
異盖信力所薰也訃聞薦紳若州里知識皆痛悼之生
平著文離十卷辭理精詣夸誕浮躁之語一不關筆號
安遇集三子累遇大禮及三經擬封累贈公官至少師
贈正奉大夫訓詞有曰廉靖樂道悃愊無華養志就閒
久為親而辭祿引年謝事乃有子以克家贈光祿大夫
訓詞有曰高行清修奥學通贍潔廉守義共推靖退之
風愷悌宜民衆賴寬平之政贈特進訓詞有曰葆醇履
坦譽問素休鍾德之祥嗣有賢子踵侍從橐為時藎臣
宣和六年本州官及進士錢詵等具列行實申常州乞
備申朝廷依張舉徐積例特加賜諡以勸為善知常州
劉光以聞尋蒙賜諡清孝制曰君子篤于行已不繋窮
通之殊朝廷樂于旌賢固無存歿之間恊稽羣議垂賁幽
光故任朝奉郎賜緋魚袋致仕贈少保葛某奥學承家
高節映世廉靖樂道人默化於鄉閭豈弟近民政自孚
於郡邑顧惟天禀之異卓有古人之難辭榮祿以養親
遠追曾氏之義正弊衾而易簀何愧黔婁之清鍾其餘
休克有賢子繼躋從列咸以儒稱邦典追榮已陟三孤
之貴鄉閭紀實願垂一惠之稱爰錫美名用褒潛德松
楸改色載承雨露之濡綸綍蔵家永作雲來之勸緬惟
靈識亦克顧歆可特賜諡清孝贈少師訓詞有曰經行
自著藹然君子之風政事甚明亦高循吏之舉不究於
用以蓄厥休觀上訓褒稱如此則公之德可知矣娶侍
其氏右正議大夫泳之女累贈秦國夫人温良賢孝實
克嫓德先公十四年卒公以崇寧五年十一月已亥葬
縣之青暘鄉郭莊之原子四人次仲試大司成兼修國
史鄆王景王肅王府直講䘏章贈正奉大夫累贈少保
儀仲鄉貢進士和仲右中奉大夫勝仲左正議大夫充
顯謨閣待制孫男十八立隆右承議郎通判鎮江府立
方右通直郎立悌左奉議郎宗正寺丞立中右迪功郎
立教常州排岸立廉立象皆右丞事立經左朝奉郎直
龍圖閣立柔右從事郎立民通仕郎曾孫邢舉進士郛
郇皆登仕郎郯邰皆右承務郎郢登仕郎鄰右承務郎
郁䣐習進士邸將仕郎餘尚幼謹撰世次行實為一通
上于太史謹状
太中大夫大司成葛公行狀
宣和三年正月庚子大司成葛公寢疾革詔飭太醫診
治越翌日燕紫宸殿上小語左右訪安否以不祿聞上
驚曰當是為庸醫所誤嗟悼久之特贈正奉大夫賻卹
加常數敕本屬供葬費置官濟辦員外置州通判一員
董之上其子若干人惟葛氏世序自晉雅川為散騎常
侍居丹陽至公之六世祖自廣陵徙貫江隂故今為常
州江隂人公諱次仲字亞卿曾大父惟甫贈吏部尚書
大父密中慶歴進士第以承議郎得謝贈官至通議大
夫父書思中熙寧進士第以朝奉郎得謝贈官今至開
府儀同三司公父子以清德純孝顯名雖仕不遇合遺
澤餘慶實燾厥後公與季弟舉進士聮中調泰州海陵
縣尉移常州宜興縣丞未行除吉州州學教授遭父喪
服除為國信條例所檢閱官進北道刊誤志會當改秩
併遷奉議郎逢受寳恩進北使泛例遷承議朝奉郎除
太府寺丞遷朝散郎提舉京西南路常平召見談治道
纚纚可聽上品之謂曰使事不足以屬卿行召用矣至
部未閱月果拜度支員外郎踰年遷戶部逢幸省恩遷
朝請郎公佐邦計歴左右曹周知經用出入盈縮之數及
常平開闔斂散之本蠧弊根穴悉窒之預修續免役書
百餘袠除辟廱司業是時朝廷尊榮中外無事上方鄉
儒術而諸皇子齒寖長英敏絶異之姿聞天下既以次
行冠禮出就外傅妙簡僚寀以調護之首以公兼嘉王
侍講授經資善堂未幾建安文安二郡王出閣又兼講
官轉朝奉大夫遷宗正少卿賜紫衣金魚進宗藩慶系
錄仙源積慶圖及預修玉牒轉朝散朝請二大夫其後
安康濟陽廣平三王及鎮國公出閤皆以公為講官於
是並領七府訓授矣政和八年春嘉王與天下貢士羣
試集英文詞學識翹然出寒俊右唱名第一公入謝臚
傳趣使前諭以教導有勞宜褒賞俄被批旨特轉行一
官遂為朝議大夫上愈益欲諸王篤學問詔講官毋得
兼他職除公直龍圖閣提點東太一宫專講事已而朝
論謂不可妨公塗轍歲中除中書舍人遷給事中直講
如初先是有旨下中書後来皇子就學更不除他吏止
以公兼領公意殊不敢當會嘉王進封鄆建安文安開
國景肅相繼出居蕃衍宅因抗疏自列曰陛下過私小
臣使待罪勸講今三王既即外第而安康諸王尚宅中
禁非惟臣學淺薄困於好問且相距遠窮日之力不能
周願專直蕃衍講席其他分命賢俊且使臣逃尸禄之
譏不勝大願上不能已從之轉中奉大夫同修國史陞
翊善進哲宗寳訓遷中大夫加食邑三百戸爵丹陽縣
男除大司成致仕遷太中大夫公侍王府閱七年說經
無慮數十萬言凡典籍所載嘉言善行日陳數千條捃
摭殆盡至古人忠孝大節輒反覆言之間誦說詩文政
事以資聞見之益諸王每質疑問事譔述輒就商㩁求
䟦法書名畫甚衆府第章表並時亟索操筆立就各極
其工宫中傳誦之公每進對上未嘗不稱贊諭之善與
輔臣語亦謂公靖共持重得學官體一日在前上從容
曰鄆王學甚進作大字尤佳乞就外第劄子迺親製可
取視之因譽公公頓首遜謝在王府三被錫服兩推畀
其弟駕幸蕃衍賚金帛甚腆諸王各屢揮翰寵之嗚呼
盛矣惟天祚神聖並生天材以侈神明之胄而公以孤
臣蒙擢序居職累年出入禁闥徧游邸第謹孚周慎不
挂過差遂結聖知入侍帷幄可謂儒者之榮遇矣廬陵
多士隸弟子籍常三千人公分教當興學之始以善誘
著于人聽暨董宗子六學及貳璧水皆以德義師表人
士每較試無不厭衆心外制特不試而用在瑣闥論事
鯁亮凡出命未允若除授不諧衆望皆封還之數相大
禮若夏祭冬祀明堂耕籍受寳皆預執事至若廷試貢
士奏告諸陵率皆在選中公操尚剛方議論慷慨常以
輸忠報國為心處家庭篤孝友執二親之喪毁瘠踰制
日誦藏經雍穆羣弟無間言自開府即世今十七年不
異㸑于經術汎濫疏達非疾病未嘗一日去書不觀晚
節尤信内典日課般若洎屬纊神爽不亂訃聞士大夫
下至閭巷莫不痛惜之而諸王尤極嘆悼各致賻送以
將其意文章典雅清麗成一家言遺藳三十卷少喜為
詩自晉宋以來騷人所賦靡不記誦嘗為集句詩三卷
盛行于時年五十九薨母侍其氏温國夫人妻先令人
冨春孫氏今令人范陽盧氏皆有賢操子六人立隆國
子監書庫官立悌太常寺奉禮郎立廉承務郎立象通
仕郎立會承事郎立民通仕郎女一人適宣教郎提舉
京東路鹽香馮晉孫男女各一人諸孤卜某年月日葬
公江隂縣屠墓村之原敢乞銘以傳不朽謹狀
祭文
祭慕容尚書文
公素康彊略無疾恙不期信宿遽以薨聞天子驚嗟曰
喪良輔東塗咨嘆曰殞嘉賓凡百搢紳相與悼惜矧聯
親好䀌傷如何惟公妙齡連擢科第致位侍從越十五
年名節光明論議宏偉具載史牒且詔無窮友悌孝慈
古今所罕年不配德咎將誰歸財無偏藏家徒四壁藐
孤孀婦一飽無期輤車啟行痛貫心膂聊陳沃酹言不
能文
祭劉尚書文
魂兮歸来汨徂南土越五朞些忳惛而愁約魂一日而
九升些怵惕不寐精摶摶而渙渫些殞命海浦不生反
於土門些魂兮歸来南荒巳久留不可復止些下潦上
霧炎海萬里些厭火之民猛火出其口些蛇山鱷水王
虺騫些魂兮歸来無上天些一夫九首甘人而投之深
淵些九閽杳深巫咸不可呌些魂兮歸来無下此幽都
些土伯九屈逐人駓駓些北酆三府寒靈不可入些魂
兮歸来入王畿些天恩洋普反禪栖些蕙宇葯房乃故
居些閭童社叟来妥安些魂兮歸来反家庭些仲氏叔
氏歸黃英而主祭些繩繩三息徒跣泣血護全匶些家
人稚孺昔餬口四方今合歸於家些魂兮歸来公既有
此内美重之以修能些畦留夷與揭車雜申椒些雖鬱
邑而侘傺終令名之不磨些人生一世若大夢些禍福
壽夭皆幽運之所繋些簀中牖下均一死些魂兮歸来
跂足以俟些后皇神明揭天日些尺一屬下昭厚誣些
丹筆之籍寬三宥些行有雨露洗沉冤些魂兮歸来歆
此嘉旨些菰粱鼎臑和致芳些楚酪吳酸恣所嘗些公
之仲婦我中女些大恩不報負公於幽明些繋官湖海
阻循題而哀號些攬淚承睫聊寓哀以文些
祭劉頒政文
昔長此邦公来逆我道義周旋三改槐火惟政與文猥
見許可時平訟清舒嘯而坐五亭携觴四水泛舸去職
七年家國俱禍及再臨郡我往拜公公病卧閣華堂穹
崇語及時事洟涕交胸衆製見抵文猶不窮盗起事挐
闊于游從十日不見遽罹鞠凶嗚呼哀哉惟公妙年詞
藻英發文場掄魁經黌俊傑書扳鍾張才儷管葛謂當
青冥闊步高躡晚塗䟦疐意殊不屑薦更州麾連持使
節布政合宫著書省闥在公為窮在人為達晚祚一子
天其乘除有孫繩繩且大公閭惟我固陋日困羽書食
不遑暇阻送輤車遥致奠醊泣血漣如何以侑尊如玉
生芻
祭王修撰文
三季以後士夫所養以顯為是趨營擾攘以巧為得噂
沓匆㒺喪已山崖得止銖兩朅朅我公介特骯髒志尚
恬夷情塗坦蕩二十餘年州縣疲鞅聊不嬰意以道自
廣上官薦之始被識賞天府事叢擢佐其長游刃有餘
弊訟無枉召對在前帝方虛想曰汝有子天才英爽中
詔内務是職是掌淵謀嘉謨予所寄仗能教之忠惟予
汝奬卿大鴻臚汝諧汝往父子要津紳紱所仰萬鍾百
年謂當安享遽兹不淑善人誰倣訃音上聞帝為悵惘
賻賵之厚詔發内帑右文密章有光泉壤孝子拜恩僕
僕稽顙寒族通姻行實稱丈輤車遵路載瞻遺像一觴
寄哀文諗親黨
平江祭外祖父母墓文
某薄祐不天未弱冠失所恃歲朔流邁凱風寒泉之感
未嘗輙忘也舉桮棬而阻飲撫奩鏡以興悲况其所自
出其敢忘哉仰惟二尊德善在躬慶覃後裔是生仲舅
為時名臣載誕淑女來嬪禰廟雖音容已邈而肸響如
存某伏念生不及膺宅相之褒殁未能效立傳之報遠
詣幽宫式瞻松檟因陳薄醊仰覬迪嘗
祭外舅張朝散文
元豐季年公墨諫紙攄忠論事慷慨竒偉可罷可行曰
此曰彼逆鱗敢嬰懦者興起流離十霜以困自喜紹聖
簡求擢官大理邇臣颺言秩中御史帝曰汝俞召陞軒
陛開陳纚纚朝綱國是帝用嘉之言傾其耳謂當施行
徑躋華仕如何南箕寖成哆侈佐郡饒陽進尺退咫天
不憗遺乃終於此惟公少時趣尚洵美浮念雜好如棄
塵滓沉涵羣經該總百氏隂陽星歷醫卜方伎一物不
知為身之恥蓄藏既多奮發無幾間關沒身命也天只
昔我弱齡從親漣水公實竒之有譽無訿謂器萬乘謂
駒千里恩勤綢繆乃妻以子出入門牆且踰一紀不我
鄙愚數載撫視孰謂半塗遽失憑恃公之介婦又寔女
弟贄幣未行已隔生死丹旐有翻言旋歸止遣辭寄哀
泣濡脯几尚想平生歆此嘉旨
再祭外舅文
嗚呼我公才非命值襟量宏遠如此而所享止于中壽
器業浩博如此而所涖止于半刺位稍進矣而或困於
左遷上欲用矣而中輟於浮議盖事之不如意者常十
之七八而學之稍得施者無百之三四豈志大者終落
落以難合而才高者亦嶢嶢而多忌不然何為進方寸而
退已尺前既䟦而后亦疐也耶雖然萬有俱空百年如
寄善取名者必圖不腐之傳能徼福者必計不貲之利
公之名節方光於時論而子之仕進且都于顯位以彼
此而乘除殆短長之不異然而感今悼往不能不嘐嘐
以長號者徒以扳聯于親懿而已也嗚呼昔合好于二
姓逮濡畱于三歲荷恩育之綢繆服胸懷之樂易悼從
禄之﨑嶇遽興嗟于殄瘁㩦孥奠觴涕盈兩眥仰惟平
生庶其歆醉
祭張侍郎文
獲從公游四十餘年始研席之博約繼親好之聯綿仕
自初筮而至禁從歲自稚節而至華顛其間所更之世
故盖未易以言宣進退榮悴之變夷險利害之端有離
有合有悲有歡而終始之不渝者荷恩意之拳拳去年
春公罷廣魯我罷浙川相逢於濉水之上俱止棹而言
旋約歸東阡與北陌欵㩦杖履於林泉豈期公遽卧於
腹疾嬰二豎而災纏嗚呼哀哉惟公挺學識之精博企
道德之高堅徧躋華貫為世名賢雖不究於大用而忠
言峻節盖貽萬世之傳我巳具載於幽刻兹固得以略
言嗚呼哀哉公妹歸我已痛隔於黃泉我妹妻公迺遽
奪其所天平生華屋孤幼滿前悼幻境之變化於余心
獨何能無慨然迫遠日之告吉將就窆於新阡撫棺奠
訣感涕流漣
祭亡兄司成文
我辜於天天不我喪罰其元昆闔門百口有如水木拔
本塞源来諗遷陟書墨尚濕訃音在門變慶為弔心摧
肝裂哀號呌閽憶赴臨汝兄出郊寺數載撫循寧知三
日從容宴笑永隔九原人琴俱亡風流頓盡兹尚忍言
先公盛德理宜有後烜赫衍繁兄實濟美修仁行義所
聞必尊靖共厥位不肯噂沓封黨懷諼帝用嘉之擢紬
史牒瑣闥詞垣詵詵天才付以調護聽其講論文陛進
對三接奬詞玉色康温謂當大用而躓中道孰究本元
河通道達今啟藁殯歸駕輀軒追惟宦學我鞠我誨友
愛特敦坐繋微禄小殮弗與初喪弗奔負罪至重遣辭
寄哀聊侑一樽
祭外姑夀安君文
嗚呼夫人維三息女伯歸而亡季夭於處仲居幽閨弔
影踽踽夫人慈之特慎所與惟時長漣猥見比數不媒
不龜乃以嫁許自初親迎寓跡門廡濡留不歸再涉寒
暑靡愛不加靡誠不吐薰然恩私指不可僂携提弱孫
逮其絶乳衣食京師不我告窶浚橋之居益見拊傴自
爾携孥適吳徂魯孰云契闊乃隔今古有酒盈觴尚其
能舉
祭亡嫂榮國太夫人盧氏文
范陽之盧珪組舄奕夫人妙齡為兄繼室兄仕未顯家
徒四壁幼穉滿前食衣罔給人以為憂乃獨弗戚撫循
顧復鳲鳩均一爰逮中年兄仕顯榮紫微書命朱邸授
經嶷嶷衆子簮笏滿門入覲禁闥冠緌寵旌人以為泰
乃獨弗矜勱相夫子輯和宗姻爰暨於老益蕃戬穀疏
封劇郡繼荒大國男女嫁娶母道既畢文褓弄孫齋薰
是力人謂當壽乃遽號復中外驚悼人百何贖某等每
見嫂氏如兄之存今其薨逝茹痛黯魂且卜靈日祔兄
九原輤車遠臨啟山之園聊陳薄醊尚其来歆
祭施氏妹恭人文
於穆令妹女憲睎兮蘭芬玉潔秀閫闈兮世父偏念遴
所歸兮爰得卿傑賢足依兮幾三十年鳳凰飛兮亦既
宦達家益肥兮雍睦姻戚譽莫譏兮屢封于朝象服煇
兮子皆簪笏環頎頎兮身榮可願世亦希兮謂當益貴
峻等威兮云何不弔殞病痱兮去年罷郡賦式微兮方
諧燕笑事已非兮窆於新阡旒旐緋兮涕泣祖饋頥交
揮兮
