丹陽集卷二十三宋葛勝仲撰
詩餘
浣溪紗九首
詠梅
東閣郎官巧寫真西湖處士妙傳神嫣然一笑臘前春
鬭好雖無冰骨女相宜幸是雪髯人且煩疎影入清
樽
木芍藥三首
可惜隨風回旋飄直須燒燭看嬌嬈人間花月更無妖
濃麗獨將春色殿繁華當合衆芳朝南床應為醉淘
淘
通白輕紅溢萬枝濃香百和透豐肌丹山威鳳勢將飛
玉鏡臺前呈國艷沈香亭北映朝曦如花惟有上皇
妃
鬭鴨欄邊曉露沾華堂醉賞軸珠簾插花人好手纖纖
遮護輕寒施翠幄標題仙品露牙籖詞人遺恨獨江
淹
賞芍藥
樓子包金照眼新香根猶帶廣陵塵翻階不羨掖垣春
不分與花為近侍難甘溱洧贈閒人如羞如怒獨含
顰
少藴内翰同年寵速日出後堂并製歌詞侑
觴即席和韻二首
今夜風光戀渚蘋欲教四角出車輪金釵離立座生春
神女恍驚巫峽夢飛瓊原是閬風人詔封後院寵儒
臣
溪岸沈深屢泛蘋傾城容見此推輪可憐虚度二年春
暮暮来時騷客賦朝朝新處後庭人天留花月伴羇
臣
小飲
盤裏明珠芡實香尊前堆雪膾絲長何妨羌管奏伊凉
翠葆重生無復日白波不釂有如江壁間醉墨任淋
浪
贈妓
東道殷勤玉斝飛華燈傾國擁珠璣玉奴嫌瘦玉環肥
縹緲幸聞緱嶺曲參差猶隔夏侯衣放開雲月出清
輝
訴衷情
友人生日
清明寒食景暄妍花映碧羅天參差捍撥齊奏豐頰擁
芳筵逢誕日揖真仙託爐烟朱顏長似頭上花枝歲
歲年年
減字木蘭花
公弼姪初授官以此勸酒
辛勤場屋未遇知音甘陸陸詔錄遺忠一札天書下九
重鵝城初命此去青雲應漸近解褐恩新今歲吾家
第四人
西江月五首
正月十七日與文中自邑境徧遊歙黟祁門
山水十九日在黟邑洞靈觀夜燕二首
羇宦新来作惡窮途誰肯相從追攀十日水雲中情誼
知君獨重寂寂回廊小院冥冥微雨尖風鳳山香雪
定應空昨夜疎枝入夢
山鎮紅桃阡陌烟迷綠水人家塵容誤到只驚嗟骨冷
玉堂今夜莫對佳人錦瑟休辭洞府流霞峯回路轉
亂雲遮歸去空傳圖畫
三月初六日席上代監酒和
晚路交遊綠酒平生志趣青霞霜風時節近黃花泛宅
舟將鷁畫不分兩溪明月夜深只屬漁家今朝清賞
寄情涯肯向榮途索價
叔父慶八十會
瑞獸香雲輕裊華堂繡幕低垂人生七十尚為稀况是
釣璜新歲登爼青梅的礫明欄紅藥芳菲天教眉夀
過期頥常對風光沈醉
與王庭錫登燕集作
清樾已生晝寂孤花尚表春餘象牀筠簟燕堂虚初過
晚天微雨珪璧新来北苑鱸蓴未減東吳捧觴紅袖
透香膚不浥翔龍烟縷
醉花隂
次印師韻
東皇已有来歸耗十里菁山道凍枿萬株梅一夜粧成
似趁鷄鳴早年時清賞曾同到先仗遊蜂報抖藪舊
心情一笑酧春不羨和羹詔
瑞鷓鴣
工部七月一日生辰
火雲欲避金風至秀氣充閭初降瑞去家丁令却歸来
還燕懸弧當日地金章紫綬身榮貴夀福天儲昌又
熾怪来一歲四遷官還遇當生元太歲
浪淘沙四首
十月十九夜賞菊
我愛菊花枝浥露偏宜旋移佳種一年期照眼黃金三
徑爛可但東籬秋老摘花吹敢恨開遲只愁一夜便
香衰待插滿頭年大也且泛芳巵
九月十八日與千里賞菊三首
又見菊枝新色淺香勻老人衰病卧漳濱雖是無聊仍
置酒幸有嘉賓不用怨蕭辰不似芳春請看金蘂照
金樽今夜花前須醉倒直到黎明
歌闋鬭清新檀板初勻畫堂新築太湖濱好是黃花開
應候聊宴新賓上客即逢辰况是青春上林開宴錫
堯尊今夜素娥真解事偏向人明
娛老子亭新丹堊初勻萬株金菊遶溪濱折向華堂遮
醉眼聊用娛賓紅燭夜將辰廣座生春月波新釀入
芳樽好向花前拚爛醉不負承明
鷓鴣天五首
賞菊二首
黃菊鮮鮮帶露濃小園開徧度春風自篘玉醴酧秋色
旋洗霜須對曉叢香在手莫怱怱尋芳今夜有人同
黃金委地新收得莫道山翁到底窮
采采黃花鵠彩濃吹開一夜為霜風已邀騷客陶元亮
不用歌姬盛小叢秋易老莫怱怱齊山高興古今同
欲知此地花多少一眼金英望不窮
九月十三日攜家遊真意亭燕集二首
婆律香濃氣味佳玻瓈仙盌進流霞凝香清滌高陽醉
靈液甘和正焙芽香染指浪浮花加籩禮盡客還家
貫珠聲斷紅裳散踏影人歸素月斜
小榭幽園翠箔垂雲輕日薄淡秋暉菊英露浥淵明徑
藕葉風摧叔寳池酧素景泥芳巵老人痴鈍強伸眉
懽娛莫遣笙歌散歸路從教燈火稀
新春
玉琯還飛換歲灰定山新棹酒船回年時梁燕雙雙在
肯為人愁便不来衰意緒病情懷玉山今夜為誰頽
年時梅蕊垂垂破肯為人愁便不開
木蘭花
盧姊生辰
談圍曾蔽青綾帳林下中年敦素尚烟波偶趁一帆風
却鎖雲扃来就養自從悟得空無相身把虚空来作
樣大千沙界抹為塵未比無生真夀量
鵲橋仙二首
七夕
凉飈破暑清歌縈坐缺月稀星庭戶瓜華草草具杯盤
喜共浥初筵零露天孫東處牽牛西望勸汝一杯清
醑精靈何必待秋通為一洗朦朧今古
(闕)偶天津輕渡却笑姮娥孤皎平時五夜似經年問何事
今宵便曉雲車將駕神夫留戀更吐心期多少支機
休浪與閒人莫倚賴芳心素巧
南鄉子四首
三月望日與文中諸賢泛舟南溪作
柳岸正飛綿選勝輕遊漾碧漣笑語忘懷機事盡鷗邊
萬頃溪光上下天菰葦久延緣不覺遙峯靄暮烟對
酒莫嫌紅粉陋嬋娟自有孤高月姊仙
九日
拂檻曉雲鮮銷暑樓危竦半天曾是攜賓當薦九開筵
度水縈山奏筦絃黃菊映華顛千騎重来已六年樓
下東流當日水依然更對周旋舊七賢
九日用玉局翁韻作呈座上諸公
晴日亂雲收人在蘋香柳惲洲溪上清風樓上醉颼颼
共折黃花插滿頭佳客獻還酧不負山城九日秋苕
碧荇青供酩酊休休楚客當年浪自愁
九日黃剛定再索席間作
秋水瑩精神靖節先生太逼真談麈生風霏玉屑津津
爽氣泠然欲侵人一座盡生春滿引瓊觴已半醺更
把黃花夀彭祖(原注事出魏文帝書)盈盈數闋新聲又遏雲
虞美人四首
酬衛卿弟見贈二首
三年曾不窺園樹辛苦螢忩暮怪来文譽滿清時柿葉
書殘猶自日臨池春秋新學卑繁露黃卷聊堪語家
人不用寄歸詩行看昇平樓外化龍歸
一輪丹桂窅窊樹光景疑非暮天公作意在兹時掃盡
微雲點綴展清池樽前金奏無晨露只有君房語驪
駒客莫賦歸詩東道留連應賦不庸歸(原注一作共踏青槐碎影夜闌)
(歸)
題靈山廣瑞禪院
靈山法會何曾散此地神光滿丁公潭下百雷霆疑是
銀河挽下一齊傾高橋飛觀連雲起檻外驚湍水大
磯才過小磯来應有天孫靈馭月中廻
自蘭陵歸冬夜飲嚴州酒作
嚴陵灘畔香醪好遮莫東方曉春風盎盎入寒肌人道
霜濃臘月我還疑紅爐火熱香圍坐梅蘂迎春破一
聲清唱解人頤人道牢愁千斛我誰知
臨江仙九首
上巳日遊海昌王氏園呈吳宰(傚)及中散兄
倦客身同舟不繋輕帆来訪癯仙春宵元巳艷陽天夭
桃方散錦高柳欲飛綿千古海昌佳絶地雙鳬暫此
留連通宵娛客破芳樽蘭亭修禊事梓澤醉名園
燕諸部使者二首
自古吳興稱冷僻菰城水浸潾潾回星難望使車塵如
何三日飲併有五行人文似枚臯加敏速記書易若
張廵幕中無用郄嘉賓他年浮棗會莫忘兩溪春
千古烏程新釀美玉觴風過潾潾歌聲未辦起梁塵九
天扶侍客来作繡衣人夙有詞華驚一覽傳聞獻頌
東巡未應握節久賓賓一封馳詔旨却醉上林春
與葉少藴夢得上已遊法華山九曲池流杯
小樣洪河分九曲飛泉環遶潾潾青蓮往事已成塵羽
觴浮玉甃寳劍捧金人綠綺且依流水調蓬蓬釂鼓
催巡玉堂詞客是佳賓茂林脩竹地大勝永和春
嘲尉姜補之託疾卧家
郊外黃埃端可厭歸来移病香閨象床珍簟共委蛇耆
婆尋草盡天女散花遲小雨作寒秋意晚簷聲與夢
相宜冷侵羅幌酒烟微試評書五朵何似畫雙眉
席上和呈中散兄及吳令三月初六日
寳觀岧嶤飛雉堞登臨恍欲升仙野桃官柳襯吴天春
風寒食夜遺恨在封綿聞道東滇才二里銀濤直與
天連憑誰都卷入芳尊賦歸歡靖節消渴解文園
章園賞瑞香二首
二月風光濃似酒小樓新濕青紅碧琉璃色映羣峰更
移金鑿落来賞錦薰籠詞客舊留月旦此花清軟纖
穠未饒蘭蕙轉光風赤欄呈雅艷翠幕護芳叢
雪壁歌詞題尚濕春風又見輕紅一枝斜插映頭峰不
辭連夜賞銀燭透紗籠白髮欺人今老矣樽前羞見
繁穠清香尤嫪虎溪風海棠須避席佳種謾蠶叢
二月二十二日錦薰閣賞花詞
檻外竒葩江外種嬌春未減鞓紅畫樓晴日斂雲峯佛
香來海岸蜀錦薦燈籠今夜那憂殺風景酒花來鬭
妖濃江梅冷淡避春風明年來縱賞應醉綺羅叢
定風波二首
與葉少藴陳經仲彦文燕駱駝橋二首
千疊雲山萬里流坐中碧落與鰲頭真意見娛吾已領
烟景不辭捧詔久汀洲老去一官真是漫溪岸獨餘
此興未能收留與吳兒傳勝事長記赤欄橋上攬清秋
共喜新凉大火流一聲水調聽歌頭况有修娥兼粉領
佳景謝公元不礙滄洲平昔短檠真太慢氣岸老來
都向酒杯收雲水光中修褉事猶記轉頭不覺已三秋
蝶戀花八首
春夜即事二首
二月春遊須爛漫秉燭看花只為晨曦短高舉蠟薪通
夕看紅光萬丈騰天半寄語平時遊冶伴不負分隂
勝事輸今叚燈火休催歸水院慇懃更照桃花面
只恐夜深花睡去火照紅粧滿意留賓住鳳燭千枝花
四顧消愁更待尋何處漢苑紅光非浪語棲靜庭前
都是珊瑚樹便請催斟鳴酹鼓明朝風惡飄紅雨
疊前韻二首
百紫千紅今爛漫舉燭輝花莫厭燒令短酒裏逢花須
細看人生誰是英雄半安得紅顔為老伴妙舞花前
楊柳誇身段已倒玉山逥竹院清香不斷風吹面
已過春分春欲去千炬花間作意留春住一曲清歌無
誤顧遶梁餘韻歸何處盡日勸春春不語紅氣蒸霞
且看桃千樹才子霏談更五鼓剰看走筆揮風雨
和王廉訪
風過漣漪紋縠細十拍香檀驚破文禽睡野蔌溪毛真
易致風流未減蘭亭會擊汰千艘供洛褉映水垂楊
萬縷拖濃翠小海一聲波上戱慇懃留客千金意
同安生日二首
雨後春光濃似醉着柳催花節物侵龍忌繡褓香閨當
日瑞紫蘭宫墮人間世歌管停雲香吐穟碧酒紅裳
共祝魚軒貴天上阿環金籙秘龜齡鵠夀三千歲
共樂堂深簾不捲惻惻寒輕二月春猶淺續夀競來歌
舞院龍涎香襯鮫綃段畫棟朝飛䨇語燕端似知人
著意窺金醆柳外花前同祝願朱顔長在年齡遠
章道祖生日
安石榴花濃綠映解愠風輕政是朱明令衮繡元臣門
戶盛童孫此日懸弧慶夜燕華堂添酒興黃紙除書
遠帶天香䞉欲挹苕波供續命不須龍護江心鏡
漁家傲
初創真意亭於南溪遊陟晚歸作二首
嵓壑縈回雲水窟林深路斷迷煙客茅屋數椽擕杖舄
人寂寂侵簷萬箇琅玕碧倦客羈懷清似滌更無一
點飛埃迹溪漲慢流過几席寒湜湜鳬鷖點破琉璃色
疊疊雲山供四顧簿書忙裏偷閒去心遠地偏陶令趣
登覽處清幽疑是斜川路野䔩溪毛供飲具此身甘
被煙霞痼興盡碧雲催日暮招晚渡遥遥一葉隨鷗鷺
江城子
和無言雪詞
飛身疑到廣寒宫玉花中興何窮酒貴旗亭誰是惜青
銅飄瞥三吳真妙絶銀萬里失西東華堂紅蠟煖歌
鐘卷簾風賞空濛豊頰修眉鶴&KR0769;擁仙翁欲作氍毹花
底客清漏永禁城重
驀山溪三首
送李彦時
出門西笑千里長安道不用引離聲便登榮十洲三島
畫船珠箔蘋末水風凉隋岸柳楚臺人景與人俱好
應憐見晚玉殿生清曉正是妙年時步承明謀身須早
軺車膚使新遂凱歌回恩綍重綵衣輕嘉慶知多少
穿天節和朱刑掾二首
望雲門外油壁如流水空巷逐朱轓步春風香河七里
冶容炫服摸石道宜男穿翠靄度飛橋影在清漪裏
秦頭楚尾千古風流地試問漢江邊有解珮行雲舊事
主人是客一笑強頒春燒燈後賞花前遥憶年年醉
春風野外卵色天如水魚戲舞綃紋似出聽新聲北里
追風駿足千騎卷高岡一箭過萬人呼鴈落寒空裏
天穿過了此日穿名地摸石俯清波競追隨新年樂事
誰哀老子使得暫遨遊争捧腹乍凴肩夾道遊人醉
滿庭芳
任昉嘗為新安太守風流名迹圖經史牒具
載感今懷古作
百不為多一不為少阿誰昔仕吾邦共推任筆洪鼎力
能扛不為桃花禄米讎書倦一葦横江招尋處徒行曳
杖曾不擁麾幢山川真大好魚磯無恙密嶺難雙聽
訟訴多就樵塢僧窗歲月音容遠矣風流在遐想心降
雲煙路搜竒弔古時為酹空缸
原䟦二首
文康葛公文章粹雅夐絶當世士夫仰之儼如山斗
凡所著作流布於人間者孰不珍蔵而喜讀之曩者
洪君出守儀真固嘗鏤板以惠學者比以兵火蹂踐
散失殆過其半曉不忍斯文之墜因學糧之餘搜訪
舊本命工補闕庶可傳之永久在曉雖不能繼三篋
之美譽而亦可以足四部之蔵也歟隆興癸未仲夏
甲寅日右朝請大夫知真州軍州主管學事兼管内
勸農營田事宋曉題
葛文康公以文章名世世之名能文者舉推尊之信
簉乏綸闈與公之孫給事邲游從容論議得公平生
為多公妙齡擢上第以三經試學官應博學宏詞科
俱第一徽宗幸太學時以賦頌奏御者千餘篇詔近
臣第之以公為首於是譽益重雖然兹公餘事爾公
為大司成數言時政得失忤貴要意褫職奉祠處之
晏如也起知湖州過京師以書抵當路勸母北舉其
言有曰天下無事則宰相安宰相生事則天下危以
今觀之識見過人遠甚豈特古所謂綴文之士哉有
丹陽集傳於世儀真舊嘗鋟板經兵火不全姚君恪
為守復刊之屬余識歲月因筆一二以發幽光之緒
餘使後進得以窺前輩之學姚君本書生累與賓薦
雖登武爵凡事能潤飾類此淳熙十三年七月初一
日朝奉大夫試中書舍人兼脩玉牒官王信跋
