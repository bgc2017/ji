丹陽集卷七宋葛勝仲撰
論
孝論
分之所賦有貴賤而孝亦有等差性之所造有淺深而
孝亦有大小孔子以天子諸侯卿大夫士庶人之孝列
為五等著之於經此所謂分有貴賤而孝亦有等差也
若夫性之所造有淺深而孝亦有大小自論語觀之可
得而言矣夫孝天之經地之義在人雖為不學之良能
不慮之良知然擴充於心效見於事豈能無辨是故賢
人之孝則異衆人矣聖人之孝則異賢人矣承顔順志
而禮無違於事死孟懿子未必能知此也舉足不敢㤀
父母故非禮勿動出言不敢忘父母故非禮勿言疾病
之外不當貽親之憂孟武伯未必能知此也盡敬孝之
道而不以養口體為貴子游未必能知此也盡愛孝之
道而不以有酒食為先子夏未必能知此也有父兄在
聞不可遽行子路未必能知此也一朝之忿忘其身以
及其親樊遲未必能戒此也是數子者性之所造尚淺
故猶待聖人諄諄以誨之若夫賢人之孝則進乎此矣
德行素修名譽素著交游稱之朋友信之人雖欲間於
父母昆弟之言而不得也若閔子騫者能之父母全而
生之子全而歸之身體髮膚不敢毁傷不以且死為憂而
以得免手足之傷為幸若曾子者能之是二子所謂賢人
之孝者也若夫聖人之孝則大矣逹而在上者莫如禹
窮而在下者莫如孔子有四海之奉而禮自貶於一身
以一身之微而化可孚於四海是二人者豈賢人所能
及哉人之情飲食欲厚也禹則菲飲食以自奉而致孝
乎鬼神衣服欲美也禹則惡衣服而致美乎黻冕謂不
如是則不足為民主也此所謂有四海之奉而禮自貶
於一身者也入則事父兄而孝悌之化移於闕里其自
處則曰孝乎惟孝友於兄弟施於有政是亦為政奚其
為為政可謂以一身之微而化孚於四海者也記曰小
孝用力中孝用勞大孝不匱其是之謂歟語載孔子論
孝者凡十有四因論其小大淺深之序如此
學論
孔子以天縱之聖兆於變化而木鐸一世凡道之妙皆
不勉而中豈待學哉其自稱蓋嘗曰默而識之則道不
待於言傳一以貫之則道不涉於多見然論語之書載
其好學特詳者何也蓋聖人之言所以為中人法聖人
恐天下後世以已為將聖不可跂及而遂惰于學也故
為說曰我非生而知之者好古敏以求之者也蓋學而
加以敏求則就效速矣又曰若聖與仁則吾豈敢抑為
之不厭可謂云爾已矣蓋學而持之以不厭則用心剛
矣以世之學常失於躐等故為之說曰吾十有五而志
於學三十而立示進道當漸也以人之患每失於自墮
故又為之說曰吾嘗終日不食終夜不寝以思無益不
如學也示入道當以誠也文武之道賢者識其大則固
可宗不賢者識其小則亦未易棄故子貢曰夫子焉不
學而亦何常師之有示求道當以廣也所造者深則不可
以一指名所成者大則不可以一言蔽故逹巷黨人曰
大哉孔子博學而無所成名示體道當以全也以生知
之聖猶彊學如此况中人乎聖人所以為天下後世計
者深矣故勸學者之說載於語者凢三十有六而不為
複也其曰學而時習之則亦貴漸之意其曰學如不及
猶恐失之則亦貴誠之意其曰就有道而正焉可謂好
學則亦貴廣之意其曰三年學不至於榖不易得也則
亦貴全之意是故於顔淵孔文子好學則稱而美之於
子路之六蔽伯魚之詩禮則誘而進之於宰我晝寝冉
有自畫則辭而闢之其大要欲學者日趨聖域而已嗚
呼後之學者可不勉歟
齊論
昔太公望釣海濱而夹輔周室武王國之彊齊使表東
海其豐功盛德必有大過人者而司馬遷為齊世家言
文王拘羑里太公求美女竒物獻之於紂以贖西伯西
伯歸而與吕尚隂謀修德以傾商政其事多兵權與竒
計焉嗚呼審如此則書詩所載反妄邪且太公之嫉紂
而欲亡之者何也為其侈麗滛湎而毒天下也使其一
旦幡然悔悟咎前之為更為善政以幸天下則豈不偃
兵息謀恬然臣服之耶詎肯以尤物蠱其心而稔其惡
乎且太公之過紂也曰收天下美女金寳繒帛也武王
之過紂也曰作竒技滛巧以悦婦人也如是而以貨色
惑之是助其亡道抱薪趨火也其賢於紂幾何哉又况
䧟君於惡而已則圖利太公詎忍為之耶藉使太公為
之文王其安受之耶嘗聞秦以女樂間戎矣又聞吴以
珍貨惑魏矣未聞聖賢亦為是詭譎也此遷之繆一也
夫紂之積惡久矣文王積善亦久矣上帝下民去彼而
就此非一日也孰謂隂謀修德以傾商政哉詩曰周世
世修德莫若文王則是周之德不待商而修也書曰獨
夫紂洪惟作威乃汝世讎則是商之政不待周而傾也
今奈何曰隂謀修德以傾商政耶夫在已之德則修之
而使人附在人之政則傾之而使衆離是乃田常王莽
簒齊盜漢之術爾太公豈肯以是導文王乎此遷之繆
二也且紂有臣億萬武王亂臣十人而已紂兵七十萬
武王虎賁三千而已然而牧野之戰前徒倒戈而勢若
拉朽者何也逆順之勢異也太公雖有兵權何所施雖
有竒計安所用嘗觀六韜萬有餘言大抵皆修仁行義
聽諫用賢之說耳雖有隂謀之篇而惟以戒懼謙下為
言也今奈何曰多兵權與竒計乎此遷之繆三也嗚呼
遷之言必有稽證然百子虚濫之說不能逆斷而力排
之猥存諸書以傳疑於後亦遷之過也
南齊論
人君恢廓大度以御臣下示以赤心無或疑間則人人
感悦争為報效雖有姦邪化為忠順苟或猜忌刻薄不
情多詐横誅濫罰逆防禍患則人人惴慄懷不自安雖
有忠順化為姦邪此理之必至事之固然也昔者齊明
帝以宗屬輔政首廢二帝攘神噐而有之鰓鰓然畏異
世之後旁枝疎派襲已之迹而帝天下者非其子孫也
於是包藏禍心勦滅同姓違顯逹之忠謀而入遥光之
偽策凡意所忌不戮不已使高武諸孫無復遺育連頸
受戮無慮六十餘人煑椒之酷燔香之偽有出於委巷
小人所不為者而偃然為之其心遂以為基業之固晏
然如日在天不足經慮矣不知身死肉未及寒而建業
以墟其首兵倡亂者不在他姓而乃在於宗藩也嗟夫
猜虐之慮果有益而未然之變果可曲防乎昔我先王
並建宗英貴以爵位使之犬牙相制以捍王室居無事
之時國邑茅社錯峙環列不失親親之恩假設不幸一
國弄兵則糾合衆援環而攻之鮮不勝矣觀蕭衍之起
也下郢魯如摧枯定潯陽如沃雪桴旝所臨莫不褫潰
東墉新壘以次歸降則以無所畏憚而已鄉使江夏不
誅衡陽猶在河東之屬噍類或存則緩急之際豈無義
勇奮發以身許國者乎精兵毅卒循江而守長棘勁鎩
望猋而奮則蕭衍雖善兵齊猶未亡也又况梁武之興
雖曰仗義然本以復前世之仇而澡私戶之耻耳則夫
明帝之猜慮果利乎果害乎昔宋欲去羣公子樂豫以
為不可晉大滅宗室叔向知公室之將卑蓋枝葉既落
則本根無所庇覆股肱既刈則胷臆不能獨存是以君
子知王族之重也有齊之亡非東昏之罪實明帝取之
爾
梁論
古之興王既定天下莫不創立典憲維持後世迨其末
塗子孫驕傲忘其先祖艱難然後殘命亡世殆其國家
蓋自三代以下皆然至躬創大業而昩於持守禍亂四
作親於其身者一梁武帝耳嗟夫武帝起襄陽褰裳奮
劒百戰以集天下勤亦至矣一朝南面而立號令四海
矜夸前功心侈意廣經略注措顛倒謬戾凡季世昏主
之迹皆取而踐之則國之顛覆不俟異世宜也尋其棄
違嘉謀妖夢是踐弗戒洛口之奔弗監馮亭之禍而招
納河南之叛既已王之矣而擕貳於心衰其禮遇結好
齊國欲止而歸之彼非偶人能無憤怨於心乎已而封
豕長蛇突我黃屋又不能破以竒謀而羈以勝筭徒拱
手端坐以待覆滅低回紆鬱竟瘐死於臺城其幹略安在
哉且武帝享御四十八載矣械用犀利宜倍於檀溪武旅
精彊宜加於全雍往以人臣弄兵以逆攻順而有濟今以
人君問罪以順討逆而無功往以一鎮之弱而取天下今
以天下之疆而不能平一鎮是豈取之易而守之難乎特
始勤終怠故耳且共平日信仗者朱异也而緩急非可用
平日依憑者柳仲禮也而將略非所長異時耽味於内典
而無益於攻戰之謀異時信向於桑門而難驅於兵刃之
際則太清之禍其誰禦之鄉使移三蠧之寵以禮謀臣回
同泰之費以給士卒沈約輩不以才誅劉顯等不以能黜
則雖百侯景亦可談笑而臣之何至倉皇失圖而身以僇
没也其後簡文幽於永福元帝覆於江陵方智廹於陳氏三
世皆不得其死祀亦不傳則以創業之不善耳噫創業以
治猶懼其亂創業以亂則再傳而遂亡猶為幸也
陳論
兵無常機亦有成算審乎此者善用兵矣凡伐國之兵
利速戰速戰則主必摧凡却敵之兵利持久持久則客
必潰此在兵法必勝計也昔崔乾祐之攻潼關哥舒翰
曰賊遠来思亟戰王師必堅守不幸牽制於權臣遽與
之戰哥舒果敗僕固懷恩之寇奉天也郭尚父曰彼深
入思亟戰吾緩之當自擕貳于是堅壁待之尚父果勝
觀二子之事則陳隋之計可知矣開皇之伐陳也掃境
即戎兵五十萬是謂動衆八道並進浮江千里是謂深
入勢如風霆飄忽振蕩所向輙下遂逼都境為隋計者
固宜因利乘便而掃平之矣陳人誠能出輕銳之兵北
據蔣山南斷淮水閉關堅壘案甲飬威為持久之計以
挫之則江左之地庶幾保有宗廟之祀未當絶也蓋方
是時資儲尚富義勇尚彊臺城堅完未易可破彼以孤
軍深踐吾境相持既久勢必困敝饋餉之費能無乏絶
乎精銳之氣能不沮傷乎根本隔遠能無内顧之憂乎
師老兵疲能無棄甲之念乎吾之鎮戍豈無入援之人
乎俟其引歸徐以竒兵邀擊歸路彼前不得鬭退不得
還不敗何待嗟夫食肉滿朝而皆昧於良畫任忠司馬
消難皆進是謀矣惜乎棄不可棄之忠言聽不可聽之
謬筭付文慶以經略仗孔範以機要驟舉輕發争鋒於
一日之間陣未及整而師已北矣使高祖艱難之業剪
焉傾墜壤地數千里入之長安為天下笑寧不痛哉嗚
呼以叔寳之愚畏懦退縮苛嬈滛昏介恃天塹以傲大
國則壓境之禍固有以召之矣一旦臨大利害方且效
兒女曹晝夜涕泣為墜井自全之計又烏足責望以經
國長算哉然愚深恨當時之失謀在兵法可不敗故慷
慨而論之
論魏博
唐自天寳失御安史内侮拏兵轉戰歴世不解踰河以
北莽為盜區王化不沾魏博者積二百載訖唐亡不能
撫而有也竊觀舊史氏考核地形魏能蔽趙屏燕凡欲
加兵于燕趙道必假魏故魏于山東最重黎陽新鄉距
白馬盟津不數舍陴鄣一弛則指日而牧馬于鞏洛之
郊故魏于河南亦最重又風渾俗厚人剽勇善戰土平
馬健便于馳敵地壘巀嶭山河錯互伸則勝蟠則固王
者不得不王賊得之則天下不安故不可淪失于異類
奈何不思控制乎魏慱七州一失于僕固懷恩再失于
馬希倩三失于李懷光四失于馬燧五失于田布六失
于李聽由是傳襲六姓一縷一蹄不入府廐矣蓋自安
史首亂州縣殘折當時苟欲招懷反側湔洗詿誤懷恩
意恐賊平則已權不重又亂布羽牙欲廣應援請裂河
北地付授叛將由是田承嗣得有魏慱擅爵人私賦入
繕甲兵而駸駸不可制矣此廣德之失由僕固懷恩之
為也其後承嗣益桀諸路進討磁既降矣德既拔矣瀛
洺既下矣裴志清既附矣盧子期既執矣朝廷遣名將
濟師則承嗣固机上肉爾顧以中人勞軍貪婪冐沒慢
罵倨肆寳臣忿耻挟魏復叛于是兵不能制而與之更
始矣故大歷之失由馬希倩之為也田悅叛渙三節度
之師致討雙岡之捷俘虜略盡于是引輕騎奔巢穴自
固魏將李長春牢關不納以傒官軍向使乘機疾驅前
軍扼喉後陣撫背左排右掖則魏已瀦矣顧逗撓不進
頓兵平邑經涉旬浃始薄城下使賊得以持久欺衆祝
髮誓軍合燕趙以為援而王師卒無功故建中之失由
馬燧之為也燕趙兵剽銳與神策相絶固非敵矣懷光
又疲曳遠来遽與滔武俊之師相抗會趙琳趙萬敵以
勁騎横擊我師大敗决河灌注餉饋路絶由是秋夏相
持師不亟决四叛連衡壇坫僣擅故魏州之敗由李懷
光之為也鎮人既殺田興于是其子布將魏慱之兵討
亂謀非不善也奈何布無應變之才而徒以忠謹自將
且不能以私讐激怒將士由是兵潰南宮而衆歸史憲
誠矣雖刺心以謝君父何有銖髮之補哉故長慶之失
由田布之為也滄景既平憲誠有齒寒之懼請納地效
順詔以李聽代之魏人傳嗣累世不樂天子約束久矣
時議請假道以討开志紹為聽計者其亦宜倍道兼行
乘未備而入境顧乃遷延舘陶按軍不進謀洩計露于
是魏殺憲誠而帥何進滔矣已而城閉不入師遂驚潰
温造以魏亂職由于聽豈虚也哉嗚呼懷光懷恩叛臣
希倩閹尹固不足誅若燧軰皆一時以名將稱機會一
跌喪威稔寇觜参之墟訖唐亡不能取是可太息哉
論彰義
憲宗以元和九年秋討蔡至十有二年冬十一月然後
元濟就獨柳之誅嘗私怪憲宗以英銳之資而制一孺
子據人上之勢而討一叛臣圜天下之兵而搏蚍蜉蟻子
之聚將李愬光顔之朋而與趙曄王仁清為敵當吴蜀
江東澤潞易定魏博底平之後破竹迎刃之勢而致討
于蕞爾之三州以碬投卵未足為易宜其咄嗟談笑之
間摧滅破蕩顧乃涉四年而後定嘗竊遲之論者曰自
希烈盜蔡而少誠踵之彌四十年民不知天子之恩澤
習暴掠嗜摶鬪宛然有夷貊風又趙翼其北承宗為之
援齊隠其東師道為之謀内恃陂浸以為阻是以拏兵
累年官軍厪克其一縣底定若此艱難也嘗竊迹其事
政以當時廟堂有二失五敗而已討蔡之役未竟而堂
堂之師又出于鎮冀之郊于時李綘謂蔡鎮不可並取
韋貫之請釋鎮州專力淮西張宏靖謂戎事並興鮮克有
濟請俟淮西平乃治承宗而謀適不用方且命劉總興
武強之役諉郄士美舉柏鄉之戰是以勢分力屈兵不
堅决其失一矣李逢吉險譎王涯暗沓非惟才識不足
屬大事且忌裴度有功隂圖沮止排抵中傷訿訿百緒
而帝不之察顧使與度併肩當國由是二子得與錢徽
蕭俛軰共為首鼠而屢有休師之請逮至十二年逢吉
始罷十三年涯始出不既晚耶其失二矣杜牧論兵謂
元和誅蔡天下乾耗四歲不能取由五敗不去也尋牧
之言誠中時病蓋當是時調兵諸道名為客軍每戰客
軍居前主人在後志羸力弱多致敗衂此董重質所深
恨也則牧以不蒐練為一敗信矣韓愈請四道置兵道
率三萬乘時逐利一日俱縱則蔡首尾不救可以責功
吴武陵欲分三大將環賊而屯以實期授瀕蔡諸將而
以三期紿賊皆指日破賊計也而議不出此是以師老
兵屈餉億不繼天子至出禁錢以贍軍程异諷諸路輸
貨李鄘先諸道藉府皇甫鏄且因是得宰相則牧以不
責實料食為二敗信矣韓宏為都統以官齊王鍔為耻
陳書自列校遽授司徒班諤上他時諸將告捷輙累日不
怡逗橈若此而受賞每與諸將埓雖裴度猶畏之至避
更張琴瑟之語則牧以賞重為三敗信矣袁滋去斥候
與賊通好六月無功而止貶為刺史高霞㝢輕悍寡
謀統制不善敗於鐡城而旋召為將軍嚴綬有磁丘之
衂令狐通有馬塘之敗而未聞斥責以勵將率則牧以
輕罰為四敗信矣崔峻為監軍李議誠為制將謀畫不
同進退掣肘一曰為偃月一曰為魚麗三軍萬夫日翔
惝恍之間賊騎之来每致折北則牧以不專任責成為
五敗信矣鄉使二失五敗無譏議之迹則緩不過歲月
無蔡州矣何至曠日持久而後勝相府有横屍之禍陵
戟有燔毁之辱乎議者徒見德宗合十六道兵以討少
誠溵河廣利五楼之役相次而敗尺地一級無得焉未
幾怵韋臯之說聽賈耽之計而復其官封終其身不能
臣也憲宗由裴度而得李愬由愬而得王士良而得吴
秀琳由秀琳而得李祐遂定襲蔡之謀而赤叛者之族
遂以德宗為稔寇憲宗為成功殊不知憲宗特賢于德
宗耳兵法有役不再籍憲宗何預也
論鎮冀
憲宗再駕成德出入十年叛渙之臣訖不能羈致闕下
問罪之師方興含糊之詔已行偷安留毒縱蛇豕而勿
之摶元和史策未嘗書某日克趙而司農賦入卒無鎮
冀之半菽焉論者皆以厭兵縱敵威令不振歸過章武
愚則以為羣臣謀筭乖失謗有所分矣丁未詔書赦承
宗而班師者謀失於白居易庚辰詔書赦承宗而受地
者謀失於田宏正初承宗拒命劫囚薛昌朝拒卻景忠
信於是詔削官秩遣神策河中河陽浙西宣歙兵進討
時元和四年冬十月也雖吐突承璀非制將之才酈定
進有喪師之悔然精兵剽師雲翔電合張茂昭有木刀
溝之勝劉濟有饒陽束鹿之捷高霞㝢多獲鎧仗田季
安自辦餉億盧從史逗橈顧望隂相嘯結又已縳送京
師矣賊勢困蹙上書請罪譬釡魚喘息勢不支久朝廷
誠能遣名將督戰以代承璀則削平逋寇咳唾間爾居
易反謂不亟罷兵且有四害其說與李絳權德輿相表
裏於是五年秋七月詔罷兵而全以六郡付之矣嗚呼
居易風節挺正唐名臣也至此則不得無罪其後承宗
益桀謀援蔡兵燔河陽倉斷建陵戟殺丞相傷御史於
是詔絶其朝貢出河東義武盧龍魏慱之師進討時元
和十年秋七月也時雖營屯離置主總不一然諸鎮銳
兵凱捷踵至燕人敗之於武彊魏人敗之於南宫郗士
美兵銳整最有功帝以為能辦我事於是殷侑招諭而
聽命柏耆脅說而承宗己破膽矣于時齊蔡既平而賊
無脣齒之援譬如破竹數節之後迎刃而解朝廷誠能
遣一乘之使緩頰鈎說使籍地自效不聽則舉兵勦滅
之臨菑渤海之地可全有也宏正反因其請救而表于
上欲效三郡質二子而緩兵朝議不欲忤宏正而猥徇
其請於是十三年四月詔罷兵而赦承宗矣嗚呼宏正
去汙效順唐功臣也至此則不得無罪機會一跌百年
不復承宗得完首領憲宗有失刑之議成德之地終唐
不能有不於二子而誰責乎帝之討蔡也沮議百出錢
徽蕭俛之徒交請罷兵惟韓愈謂持之不堅傷威損費
毅然致誅由是師出有功至成德之役則搖於浮議而
志不堅决所謂師老力憊而訖無成也成敗異變功業
相反無他斷與不斷而已
論盧龍
豐爵秩以塞其僥覬之心峻繩檢以抑其豪銳之氣知
是說者知御將無事而蒐練則警急有備平居而撫養
則倉猝可使知是說者知制兵今夫載筆之士追咎長
慶之失皆曰崔植杜元穎不知御將蕭俛段文昌不知
制兵由是燕薊之地已得而更失劉總挈八州效順懼
部將潰亂先籍朱克融輩送京師欲朝廷劃疆土處之
使北方歆艷其寵不復甘亂當時柄廟筭者慮不經遠
徒知五兩半通之命為可愛而不知慰其羈躓之心既
又弛檻緤而縱豺虎由是克融披撅不可制實崔杜二
子之為也穆宗初兩河無虞遽議偃革建請天下鎮兵
歲俾十之一為逃死不補謂之銷兵既而籍卒逋散嘯
聚為盜克融一日收用之朝廷募烏合充戰疲𤨏不能
支敵遂失河朔實蕭段二子之為也愚以為不然蓋始
不用裴度而用張宏靖廬龍所以亡終不用裴度而視
賊不討盧龍所以不能復就使當時無御將處兵之失
碣石之野亦未必不亂何者張宏靖傲虐自肆燕人苦
之於是囚之薊門而挟衆為亂彼所欲逐者宏靖耳克
融雖不北還彼謂軍中不可一日無帥將不取豪徤得
衆者擅立乎又况宏靖之囚也衆請朱洄為帥謝老疾
而後以其子克融領軍務使朝廷徇總之請而以鉅封
劇鎮付之克融則洄且自為之矣父子影會舉兵連衡
禍未必不更大也故愚以為崔植杜元穎之失未必能
致亂元和十五年正月俛文昌始當國明年七月克融
已叛銷兵之議甫一歲耳十分天下之鎮兵而不補其
一又始二歲失職者未甚夥也王廷湊同時反趙亦收
用之則克融所得又其半耳克融有畔渙之志雖無失
職之兵豈不嘯引凶黨用之乎李懷仙朱滔犯順亦豈
因朝廷所銷之兵耶又况克融拱手安坐坐享旄節朝
廷未嘗致討而克融初不用兵也故愚以為蕭俛段文
昌之失未必能致亂然則一日而亡地數千里由不用
裴度爾劉總入朝請析八州為三道以弱燕薊之勢其
策固善至請以宏靖盧士玫薛平分治之則用人固已
疎矣奈何棄度不用又全以總地寵之宏靖之帥幽州
也不能用俗制變遂致軍亂彼魏始降而度往宣慰也
徧至屬部揚天子之恩澤魏人歡服使之代總必不肯
如宏靖朘削軍費取緍錢二十萬供私費矣蔡始平而
度往視也以蔡牙卒侍帳下使之代總必不肯如宏靖
肩輿障蓋與士卒殊勞逸矣度嘗建請私第見士延俊
英訪籌策必不肯委成參佐旬一决事罕見將吏矣度
之入蔡悉除元濟偶語饋遺之禁必不肯專以刑法根
治吏士矣總之降也誠能起度於河東而付之以宏靖
之重寄彼將卹乏弔災豐犒而勤䘏之則盧龍何自叛
哉此策之失一也夫既不能用度而産患若此矣克融
拒劉悟使不得入旋以易定為寇於是時誠能梟合銳
師北首燕路而以授鉞之寄屬度則已失之燕談笑可
復觀夫克融之援廷湊也度移書開說遂請罷兵其執
楊文端也度畫二策即日聽命韋處厚曰使度位廊廟
則幽鎮自臣使二鎮還者皆曰裴度居東人情失望奈
何帝冲逸而弗知用也且在先帝時戮師道而平齊誅
元濟而平蔡承宗獻地程權入朝皆自度謀畫之致豈
獨幽州而無功乎此策之失二也穆宗席前世之烈不
馳一戈不亡一鏃而坐享全燕之地未及轉眄而復陷
於賊議者謂幽州幽隂慘毒其民剛彊厥田沃壤遠慕
田光荆卿之義近染思明禄山之風忘忠嗜亂殆非人
力所能為愚獨以為皆不用裴度之過
論澤潞
用兵有六要而敵之堅脆不論也抵排浮議則計不搖
要結外援則力不困師整而壯則有剽疾之功將專而
勇則無折北之慮孤其勢則我益強𢷬其虚則我滋實
六者兼備而敵已困於冥冥矣嘗觀會昌澤潞之役劉
禎有可誅之形武宗有决誅之志而丞相德裕有能誅
之功指縱授勝六要具舉兹所以堂堂潞子之邦訖不
淪于簒逆也迹夫劉悟死而從諫欲主留務寳歷之君
違李綘之計而徇王守澄之請于是舉五州而棄之已
而擅兵長子隂連訓注致論二蕭欲清君側迨至從諫
因崔士康而以符節自擅謝醫拒使檢商閣貨脅其君
而剿其民上憤下怨所謂可誅之形也武宗以内地叛
渙銳意征討使者不入則謫隸恭陵賊使遠来則杖死
京兆彼能緩茂卿之賞而不疑禽太原之兵而不赦李
悟乞降而不從崔碣請納而遠逐羣臣議罷兵者誓戮
之于境上兹所謂决誅之志也至于巨謀纖計筭不失
一而六要具舉則又一出於德裕何謂抵排浮議則計
不搖始議用兵沮梗百緒或曰劉悟挈十二州還天子
當使遺育或曰從諫兵強食足未易可破廷臣皆媕娿
趣和并為一談獨德裕以贏縮勝負為兵家之常而慨
然以身任責故謝却陳夷讓易置李宗閔而賊已喪膽
矣何謂要結外援則力不困上黨之地前觸魏側肘趙
魏人馳勁騎不三四日兵交于漳水西矣趙人出堅甲
不五六日兵合于泜水東矣形利勢便封略相錯也德
裕因勑李回諭旨使二鎮出兵于是王元逵次臨洺何
宏敬柵肥鄉左排右掖而賊無炊火焉何謂師整而壯
則有剽疾之功異時團諸道兵有所討伐尺布斗粟仰
給公上多遷延以耗供億甚者約賊令解守備得一屯
一縣則獻公要賞德裕因敕諸將直取州勿攻縣故邢
洺繼降而劉&KR0876;氣索矣何謂將專而勇則無折北之慮
異時閽寺掌兵進退掣肘監軍取精剽士以自隨而
以疲𤨏者偹行陣師小不利則卷旂自遁大兵輙隨以
北德裕請詔本道付宰司乃下監軍不得干凡事百人
取一為衞又王宰觀望而薄責由是石會以勝聞李産
佐逗留而遣代由是烏嶺以捷奏何謂孤其勢則我益
強李丕善長短術軍中雅疾之脫族自歸議者疑為賊
遣德裕建議討賊半載始有降者廪賜不厚何以勸餘
于是擢刺忻州而賊嫗慟泣未幾裴問以邢歸趙王釗
以洺欵魏高玉魏元談輩以次降附而賊無與戰矣何
謂𢷬其虚則我滋實先是河朔諸將死即加弔祀申以
冊贈之使重以宣慰之人度軍便宜乃與節軍中不許
始用兵大抵不半歲不能定故謷將逆子因得固巢穴
禎之叛德裕請乘其未備討之于是倉黃號慟而二十
六載之逋寇平矣或曰劉悟以此始則郭誼以此終殆
天道好還愚獨以為一出德裕之功也至賊平之後以
郭誼釁斧而不赦畏諸將請地以宏正團結三州又見
其謀畫之善詩云式固爾猶淮夷卒獲德裕有焉史臣
謂武宗用一德裕遂成其功諒哉
外戚論
人君有天下而未知治亂得失之機胡不取前世之已
事觀焉某事果利乎循而行之某事果害乎矯而變之
庶幾可以遠禍亂基太平也今夫天子以一身而制天
下者以有權利也惟利可以役人惟權可以制人是以
不出殿陛而天下惟吾之聽苟不能慎惜名器而輕以
假人倒持太阿授人魁柄則晚節末路抱持虚器而威
勢下移矣又况外戚之倫少不知學狃富貴之居則志
易以僣挟禁掖之勢則權易以專其始盜天子之威福
為予奪以劫持天下天下既側目而畏之則還以恐喝
於上而邀望大利矣君人者奈何不加抑遠而使之立
朝乎西漢之業以外戚亡愚嘗惜成哀之君縱不能遠
取前世事以為規鍳胡不以祖宗之得失耳目未遠者
觀之乎始文帝以后弟竇廣國賢有行欲相之既而曰
恐天下以吾私廣國卒拜申屠嘉元帝以馮野王行能
第一欲用為御史大夫既而曰後世必謂我私後宫卒
用張譚是二帝者矯私徇公若此其蚤也遏絶外戚之
亂若此其甚也繼其後者若之何不循而行乎異時吕
氏盜朝産禄肆亂不有太尉主兵而北軍助順則海内
危矣霍氏繼起禹山專制肆行非度隂有異謀非宣皇
帝毅然加兵則宗廟恐矣彼二氏者柄朝未幾而産害
已若此繼其後者若之何不矯而變乎悲夫建始已後
政柄旁落歸于王氏五侯羣弟更迭弄權威勢翕習青
紫充滿排擯宗室孤弱公族誅戮亡忌擊斷不請而當
時之君𤨏𤨏碌碌曾不敢舉手開喙以預天下事自王
章以直言誅劉向以正諫黜而忠讜之士卷舌矣杜欽
谷永之朋方且逆望風旨揄揚贊頌而張禹孔光共為
持禄計不肯吐忠實於上由是漢室彫弱不振至于賊
莽則大事去矣彼且文飾休符招致琛贐作為石匱大
誥之書以愚弄天下則漢欲不亡得乎噫自古天下敗
於外家者惟漢與周然隋文帝東平全齊而西破巴蜀
五王姦謀同日摘發則於字文氏不為無功方之安漢
可異日談也
衛青論
衛青起於奴隸顯於戚里而終以閫外之功封侯裂土
延及襁褓三子同日受封而裨校皆得爵土雖曰知兵
勝敵然其德度亦自有以致之方是時武帝在上大臣
少麗罪則誅戮隨之青獨能保身以沒可謂賢矣且天
子之大柄二一曰爵賞二曰誅戮而青於此皆逡廵退
避而不敢專此其所以能保身者嘗曰自魏其武安厚
賓客天子常切齒彼親待士大夫招賢黜不肖者人主
之柄也人臣奉法遵職而已何與招士此不肯侵天子
爵賞之柄也蘇建盡亡其軍周覇之屬皆請斬以立威
青曰青幸得以肺腑待罪行間不患無威儻歸天子使
天子自裁之示不敢擅專誅於境外以風人臣不敢專
權不亦可乎遂囚建行在此不敢侵人主之誅罰也以
此令終不亦宜乎
