丹陽集卷十宋葛勝仲撰
䟦
䟦錢伸仲東坡詩卷
東坡賦詩時三十九歲矣其末云安道令賦有旨哉伸
仲襲藏歲久庚戌兵寇并與墳籍散後八年始復得之
天宫貴重始類六丁之取將神物護持終聞二劒之復
合云爾
䟦曹職方詩卷
故贈職方副郎曹公夢得以經術德誼高蹈州里工篇
什篆隸自號松蘿山人景德祥符間隠然名動江左一
時名賢尊仰之殁九十五年某為休寧令得其詩一百
七十篇讀之句法雋逸既又於諸僧藍見榜額大字筆
勢竒偉每想其邁往不羈之氣今觀此詩顧結字遒楷
屬辭精深且遇在政者謹甚又知公禮法士也前輩詞
藝類不拘一律則世以聲畫臆論人物豈能髣髴徒觀
公以逢掖處家巷而州將尊禮之以詩先焉其賢亦可
槩見
䟦洪慶善所藏東坡書杜詩并判訟牒
昔張長史判訟牒筆迹高妙常熟老人猶知日陳牒求
判而藏之况東坡跡乎若其勝日暇時𤨏窗棐几取精
筆妙墨而書詩史中尤動人句其宜藏弆又非判牒比
也
䟦褚遂良臨蘭亭帖
昭陵嘗恨虞永興死無與論書者魏鄭公曰遂良下筆
遒勁甚得逸少體即日令侍書又當時争以逸少書求
售真偽莫分獨遂良論所出談者不復敢異是篇河南
所臨固宜與永和筆迹亂真也
䟦吳子華帖
光化天復間唐祚如綴旈此何等時而子華兄弟營求
塗轍猶如此其切乃知天下有道而以静退望人士盖
未易也
䟦洪慶善所藏本朝韓范諸公帖
祖朝勲德大臣磊落相望而此數公為之傑身生晚恨
不及見之今觀其筆跡如登龍門之坂侍熒煌之座而
聞河漢之無極也紹興甲寅十一月已亥謹書時與慶
善同寓寶溪
䟦蔡君謨帖
君謨尺牘作行草諸體皆其妙絶可藏云第一紙是嘉
祐五年自泉南赴召至省時道中與章伯鎮耶
䟦君謨與唐彦猷論其弟直諫帖
參預唐公介居言責日對便殿擊丞相潞公甚力時君
謨立螭坳親見之退而稱其風操配古人且以所論不
從為不幸公形尺牘而不復畏避時相盖嘉祐至和以
前士風質直端亮類如此
䟦法照闍黎君謨帖
祖姑清源君實與君謨嫓德君謨尺牘抵諸大父無虚
月故予家藏其跡甚富今觀法照講師所蓄帖僅二十
餘字而點曳之工使人尋玩無斁殆所謂百不為多一
不為少者耶
䟦蔡潮州予大父草書帖
古人善書類欲其子似已大令幼時右軍掣其肘輙喜
庾家小兒賤家鷄安西每以為言今蔡隠君妙於藳書
不以授其子獨課以力學當時水墨積習為無關身名
輕重故爾耶
䟦魯公與李禺并林文節公與其祖帖
三翁還笏里居不在東阡在北陌杖屨時相往来此固
世間第一流人扳而與之周旋固宜乃若齒爵相絶而
痛折節下士非以一世人物為已任者未或能之
䟦河中守章公(援)刺血上表乞父内徙帖
唐昭陵用李英公不疑以其不負李密也用魏鄭公不
疑以其不負前宫也故河中守章公嘗以文辭冠天下
士其上章徽廟為父求内徙實出身血書之雖極哀切
無他枝辭以明父勲德獨曰言寡過而未能論大節而
可託又曰頃受先帝知遇最能承以孤忠今蒙陛下存
全豈獨忘於大德父之忠績不必累數千言而昭然著
見動寤萬乘有餘矣非言語妙天下者能之乎今上饒
使君孝誠動天錫以進本既刻之金石以示搢紳後為
石室家次藏之以傳無窮忠孝大節萃於一門緜三世
見之嗚呼休哉
䟦陳去非右丞畫山水
觀此筆所謂積雪帶餘暉青峰出山後夕嵐飛鳥還等
語如在目中信其詩畫同出於天機也談者謂右丞詩
合國風畫山水楊子華之聖信然
䟦醉道士圖
范長壽何長壽筆法師僧繇並有醉道士圖傳於世自
顧陸子華之後人物推博陵為中興此圖信可珍也
䟦與可竹
造物亭毒之妙此君能發之此君生植之妙與可墨君
能發之與可墨君之妙東坡詩文能發之後之人士殆
不必措一辭
題佛本行經
元祐庚午歲侍先君官此邑丁内艱嘗誦萬壽經藏後
二十有八年自大司成出領宫祠寓居再閱大藏七月
二十七日終此帙為考光禄妣永嘉夫人追福時先君
捐舘十四年矣
䟦劉知言默所書華嚴經
近時人士執親喪類書華嚴以追福然予謂滯於名相
則雖碎妙高以為筆㪺溟渤以供硯書龍宫之微塵品
若海雲千二百歲之久殆未足以酬㒺極也而况三十
九品乎若知法無生滅佛常現前則涉筆之際所欲薦
者已應念超脫矣知言既臻道有之妙因觀其所書經
偶題
䟦道雲刺血書經
同郡比丘道雲護毘尼精苦募衆誦妙法華經七百萬
卷將并其爵里納之清凉藏中又自出身五根衆繕寫
此經十過細字僅若蠅頭而點曳緜密類水墨積習至
工者紹興乙夘季秋九月三日携一本至寶溪見觀曰
將捨廬山之雲居予偶問之曰能仁所說法華子既已
書矣不知威音王佛所說二十千萬億偈洎日月淨明
德佛所說八百千萬億那由他偈洎日月燈明大通智
勝文殊等佛及菩薩所說將何以書豈以父母未生時
血書耶願以見觀雲居禪德淵藪也當有知予言者
䟦涵山法清師書法華經
經云終不以小乘濟度於衆生佛自住大乘又云我本
立誓願欲令一切衆生與我等無異此世雄出世之一
大事因緣也是經佛最後說闢聲聞辟支歸一乘名不
斷佛種故書持者影福無量丹陽居士觀清師所書經
隨喜三歎之餘因書
䟦周仲嘉發菩提心語後
馳千里者始於布武為九仞者始於覆簣為世調御不
受後有大事也而始於發無上道心法湧禪師黑衣之
龍象而江遺公搢紳之無垢也立訓以垂世而仲嘉能
勇行之三嘆之餘因書其後
