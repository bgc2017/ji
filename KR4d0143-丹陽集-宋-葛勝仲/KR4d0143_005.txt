丹陽集卷五宋葛勝仲撰
啓
復修撰謝兩府啓
殊廷汜掃幸簉跡於臞仙秘殿䟽榮或厠名於墨客稍
從抆拭曲荷生成伏念某者奮自羈單進蒙簡擢逶迤
持禄深戒鄙夫之事君骯髒徇公妄期君子之謀道一
昨超登侍從進長膠庠雖無成德逹財之功粗有畏法
遵繩之志欽惟寄屬每自激昂杜請託則深咈於人情
多建明則顯違於時論雖學子粗安其樸拙而憸人潜
議於中傷孤根易搖小器先溢青蝇交集白簡厚誣凡
可排根而傾擠無不誕謾而崇飾彼正異放麑之惠固
優為掇蜂之䜛上頼照臨止投閒左莠言甚巧類成葉
於三年幽憤莫申將降霜於五月惟神聽之難罔而天
道之好還旋聞邦誣莫逃聖鍳畀虎豺而不食禦魑魅
以遠行四門穆清百揆時叙惟兹枉橈屡乞辨明敢期
曠蕩之恩稍加麗正之職此蓋伏遇某官心存體國道
廣濟時惠顧窮人起伊尹納溝之念磨礲治具肩傅說
作礪之誠致脱丹書漸還清貫儻未填於溝壑誓仰報
於陶鎔
汝州到任謝兩府啓
起於宫祠付之民社自顧散儒之陋謬當良吏之求亦
既撫封莫知報德竊以魯山沃壤汝水名邦密拱兩都
新被節旄之渥旁連四輔舊稱屏翰之雄當承流宰牧
之權必赴功膚敏之士而某生姿遲鈍涉世闊疎途如
阮籍之窮性有汲黯之戅學初為已妄期造道以逢原
仕則慕君敢替當官而徇義顧多取於公器復顯忤於
要權致爼豆楚者幾稀而魚肉涉者甚衆駭機一發溢
惡交興惟銳進之邦朋方上搖於國是從而下石易若
吹毛獨頼睿明燭知誣罔雖褫職輦轂之下獨賦禄
湖海之濱方齊得喪於環中而置恩怨於度外以退縮
為安身之計以静默為進德之階敢覬矜憐稍加收用
此蓋伏遇某官膺天大任佐時有為積累治功若農夫
之望歲銓量人品如匠者之度材袁安不忍於錮人傅
說但期於廸后肆令衰懦復與簡求某敢不防患周身
指覆車而自戒牧民涖政憂製錦之或傷
賀趙鎮撫啓
周尊師帥之職實搃全師唐分藩鎮之權旁提支郡於
惟盛旦復舉舊章敷求忠亮之賢付畀土疆之重恭惟
某官材資傑出智略挺生早被眷於宸廷屢出持於使
節頃當艱險備罄忠嘉諒惟制檢之榮即有齋壇之拜
賀運使劉龍圖啓
祗奉恩輝寵除漕寄凢依庇頼交集懽愉恭惟某官學
貫儒流望高時論以盡言不諱而挹巍第以忠愬無隠
而光諫垣躋峻職於西清扈慈闈於南土預元戎之婉
畫曲盡訏謨領將漕之提封更榮申命行聞召節入冠
從班某猥以散材獲居屬郡欽聞光渥第極歸依
賀運使郎中學士啓
祗膺詔旨榮緫督司先聲所傳公議咸喜恭惟某官宏
材挺特雅量粹夷學有淵源綽著淹通之譽言無枝葉
裁成體要之文輙自望郎出當膚使諒未聞於煖席已
寵拜於持荷藐自孤蹤獲棲大庇顧章紱之所繫瞻履
幕以末繇日俟按臨禀承約束
與運使啓
仕途太戅合歸湖海之濱朝論兼容尚叨獄市之寄幸
兹昩陋託在庇存恭惟某官敦厚而疎通粹和而端亮
躋榮策府知博貫於丘墳將命計臺復登聞於課最賦
輿不擾金榖如流諒惟注意之深即慶非常之寵某祗
膺宸檢改佩守符惟斷斷之無他寔惓惓而慕義頃棲
大蔭固已荷於包荒今託提封行復欣於承教
賀胡發運啓
祗膺宸檢就陟使權統九路之輸將當列城之刺舉凡
依庇頼交集懽欣恭惟某官忠有古人之風學為王者
之事憲府夙推于忠鯁中臺作振于維綱益隆黼扆之
知外領繡衣之寄逮兹推擇愈著光華調發邦儲暫倚
成于心計超遷内務行亟拜于除書
賀提刑啟
祗膺温詔出緫祥刑凡預庇庥共深欣抃恭惟某官望
高朝論忠簡上知入踐要繁夙預月卿之寵出當憂顧
屢膺星使之權佇聞贊書峻陟華貫某誤紆郡紱適邇
使麾不惟仰託於眷存實幸欵承於教警
答秀州知府曾學士啓
祗奉明綸改臨重鎮幸依鄰庇遽辱書辭恭惟某官德
宇粹温詞華秀拔世濟其美紹器業於相門官修其方
敷教條於郡寄撫對云始結課已優方聮冊府之清班
行正禁途之譽命祝頌至切稱述奚殫
賀金陵曾修撰孝藴啓
吴都重鎮位居藩伯之榮書殿華資職號儒林之貴時
維雋喆仰副眷懷恭惟某官清時羽儀群辟冠冕智仁
勇以兼劭德爵齒之皆尊雖遭時屡歴於險夷而挺志
弗渝於忠藎入居朝廷則蓍龜庶事出臨方面則衡尺
衆材表此百城暫倚兵鈐之重閒于兩社即登宰路之
華伏念某受知素深去德滋遠中緣艱棘久自屏藏寖
冐甄陞遽罹貶逐夤緣幸會再依庇頼之仁險阻艱難
尤切歸投之素屬官常之有守望履幕以無階
賀王修撰啓
祗奉恩輝榮陞論譔有識交慶不謀同辭恭以某官學
探道原望高時論事每試而皆可政無往而不宜頃膺
一札之書出領三城之寄雖藩宣所頼因任既以累年
然績用登聞襃進殆無虚月行被追鋒之召就頒挈槖
之除某代匱陋邦依寶鄰之千萬蒙惇雅契枉華翰者
再三感媿之深叙陳罔既
回河陽王待制啓
被命十行陞華兩禁民遂借留之願朝有因任之公凡
預游從交深欣抃恭惟某官天資敏銳德宇粹温理窮
性命之端事燭古今之表英辭振玉逸氣凌雲郄桂一
枝卓爾儒林之秀和松千丈挺然大厦之資自結聖知
出當方面河水東泊鄙鄰國之白圭長橋卧波小平津
之杜預報功崇德果䟽持槖之榮尊主庇民行拜秉鈞
之召某備員鄰境託芘卿雲方修慶之未遑遽騰牋之
先辱具為感戢難既叙陳
賀冬啓二首
一陽襲管氣滋緹室之和五物書雲瑞見候臺之應惟
時賢喆繁擁休祥恭惟某官材擅儒林望高朝論富金
籝之奥學挹珠網之巍科大邑試材鸞暫棲於枳棘清
班拔士鳳將集於梧桐順履天元茂膺帝祉
清臺課歷逢七政之同躔黃祲占年見五雲之紀瑞惟
時賢喆繁擁休祥恭惟某官性天高明才地敏給敷政
無施而不可涖官所至而有聞大邑庇身暫倚撥煩之
重嘉猷告后即攄經遠之謀兹順履於天元諒茂膺於
帝祉
答周舍人賀冬啓
律回葭管登臺爰紀於祥雲星次斗躔推策載迎於長
日方一陽之来復宜百福之類升恭惟某官文秀時髦
學優聖域簮法冠於烏府侍香案於螭坳致美善於親
暫屈藩維之寄告謀猷於后行膺夢卜之求諒經剛長
之辰即有詔除之渥
謝王奉議(以寧)啓
寵以書辭申之文卷言温布帛雖退恧於過情字挟風
霜實仰欽於衆製聞暴公子固久見元德秀乃初頻阻
傾蓋之歡深恨揚舲之遽顧蒙縟禮加惠陳人大鼎烹
雞遠器尚淹於小用明珠彈雀珍文弗悮於輕投揣分
何堪捫心知感
答卓奉議啓
載膺宸檢獲綰郡章約結無竒獨傾心於名士嗜好殆
絶尚抵掌於高文辱示書辭獲窺學植屈廷臣之嚴重
同邑子之進趨方何遜劉孝綽則多少俱工比鮑昭謝
靈運則遲速皆美恐為品藻之累但深藏弆之榮
答張省幹啓
枉道見存陳詩為貺峥嶸高論驚所飬之益深璀璨大
篇知見禮之加重豫章何必七年而見威鳳蓋由一羽
而知矧在上庠屢以仲舒為舉首獲交諸父又熟阿戎
之清談契闊流離寤寐傾渴三年於此矣固多脱穎之
流一言以蔽之罕見無邪之美仰惟此賜宜在珍藏
答孫宣教啓二首
誦汝墳之章少有干榮之意廢蓼莪之什晚興弗洎之
悲比竊食于真祠偶藏身于偏壘實先人之舊治有元
祐之政聲悼歲月之不留愴音容之如在敢謂某官曲
敦高誼追記曩游特紀述于雅言以發揚于潜德賦五
君之詠獻不待于諱辰誦百汰之金問何勞于曲室感
荷之至敷叙奚殫
談經敗績獲寄迹于小邦聞善若驚猶傾心于諸彦敢
謂某官曲敦雅好過採虚名忘固陋而寵以書辭慰孤
寂而示之文軸見許詢之遠致自爾伏膺賞沈約之寄
音敢忘擊節豈特珍藏于書簏固將共託于詞林佩服
至深敷陳罔既
答曹宣教啓
校藝奏名䟽恩賜第事光舉首榮動朝端恭惟某官為
君子儒知古人體學深窮于聖域文獨步于賢關千丈
喬松知有棟梁之用五枝仙桂實為門閥之光某夙賞
高文欣聞譽命敢圖謙眷亦損書辭雖欽造述之工恐
累游談之實一第溷子耳聊為進士之階集賢有人哉
行慶選掄之寵
答張學銘啓
何武先即學宫始之傳舍朱博不喜儒吏深惡議曹既
操術之不同宜治道之相遠比緣休吏稍欲崇儒意雖
粗勤禮實不腆敢期高誼載以雅文施挾求奢每自慙
于寒乞要輕用重亦恐累於品題敢戢至深叙陳罔既
除顯謨閣待制謝兩府啟
白簡驟攻久投冗散丹書一洗復玷高華恩與為新德
何以報伏念某文質無所底材能不及中會初載之博
延繇常途而躐進冐庠序師儒之長参言語侍從之流
嶢嶢固人道之難全碌碌實鄙心之不肯鼠銜窶數知
非容穴之謀蜩决榆枋不羡圖南之便果罹謗鑠旋辱
辨明起於置散之真祠付以承流之樂土圖回百緒黽
俛二年朝廷不憶一州雖慙前咎民庶借留滿歲粗有
公言屬積厲於衰門遽纏哀於伯氏念藐諸孤方頼同
爨故蕞爾邑未可輕歸不悟衷言俾躋邇列既沗輔郡
二千石之印綬又直文考十九載之圖書静推所蒙端
有攸自此蓋伏遇某官股肱元聖屏翰萬邦以佑賢輔
德為經濟之謀以遵制揚功為寅亮之實用仁心而引
類動義槩以䘏淹贊翊事機獨提綱而頓領吹嘘時彦
詎拔本而塞源乃因肆𤯝之恩上廣隆寬之施西廂寓
直雖叨序爵之榮東閣撇裾尚恨趨風之遠
賀太宰啓
光膺渙號冊拜冢司周公之覯繡裳爰是皇于四國仲
山之補衮職蓋以事于一人夷夏共瞻宗祊蒙福竊以
盛世以置輔為重志士以得時為難抱經綸之業者或
困迹于草莱都廊廟之位者或貽羞于竹帛由才位齟
齬而難合故勲業寂寥而無聞天將福于斯民世特生
于良弼恭惟某官斯文木鐸王國元龜學貫天人而博
窮載籍以来辭該象數而盡屈能言之類英聲茂實夙
推先覺之賢峻節忠規篤守後凋之操自預聞于大政
益眷注于淵衷遵制揚功中轄著彌縫之助奉公履正
東臺存繩糾之功果符夢卜之求遂冠鈞衡之峻贊又
新之政已寅亮于天工開衆正之門共行熙于帝載伏
念某小器窘用孤根易搖久困風波幸託帡幪之芘未
填溝壑悉歸播植之公
湖州到任謝兩府啟
出刺周南曾微優最改臨吴會更勉後圖祗荷生成伏
深榮懼伏念某簡編糟粕之學場屋骩骳之文用此躋
榮可名僥倖推移從禄類衆狙之賦三選軟畏人慕靈
龜之藏六樂就外服以畢餘年昨分一面之符未報三
年之政雖免曠瘝之責遽纏伉儷之哀未能擊缶以忘
情亟欲卜岡而就窆懇求近地稍便私門荷大臣之用
心付小麾而如志惟吴興之樂土萃江左之名賢抒峯
存三癸之名峴嶺標五花之勝白蘋洲上著騷客之風
流紫花瀨邊有茶山之燕賞敢圖推擇誤及庸虚此蓋
伏遇某官惇厚惠和忠清直亮丕揚可大之業輔成不
拔之基歛袵廟堂致藜藿之不採提衡品類直桃李以
無言某敢不祗誦德音勉睎循吏庶幾一得仰報萬分
答海門知縣啓
遠貽書䟽復枉詩文辭華高步於上京才義不慙於小
雅舌耕滋久瞻奥學於胷中腹藁便成湧佳言於筆下
雖云出衆顧輕示人誦讀爽然政恐文卷之盡流傳遠
甚居然紙價之高仰竿牘之甚勤識弦歌之多暇雖菁
華之悦目揆凉薄以頳顔不敢當蒙但知感戢
答王知縣啓
百謫交至暫整單装兩怒既消復還舊治老守有蒙成
之幸邑子遂依仁之公竊以愷悌撫循昔稱良吏掊克
媮快今號軼材既務守官固當罹咎雖粟邑換尹賞職
益以卑而内史愛倪寬殿更為最果緣公議特勉後圖
願益專於所聞以卒相於予治
鄧州到任謝執政啓
愚誠上逹懇求避於親嫌朝論兼容特改除於郡寄撫
封云始揣分知榮伏念某才不足於治劇濟繁學不足
以鈎深索隠早緣識擢嘗獲在前晚以愚憃久從外補
留滯周南之境奔趨吴會之郊歲琯七周未始僥求於
内舉國門三過其誰肯致於裏言每處順以安時姑深
根而寧極惟兹巨屛素號樂郊敢圖生成舉是寄屬此
蓋伏遇某官功弼乃后道覺此民擴伊尹納溝之仁懋
傅說濟川之業弛張因革躋國勢於安常小大浮沉器
人材而式序肆令孤拙獲此便安韋狀員推豈敢責成
於參佐召父杜母庶幾追繼於循良
鄧州謝范左丞啓
祗膺宸檢謬當方伯連帥之權趣引郡章獲繼鉅德元
勲之後荷恩實重揣分增榮伏念某文不軰於時流學
僅傳於家法幸緣親擢稍躐常塗方幅員徧庠序之時
五冐師儒之等暨朝廷興禮樂之際三居綿蕝之官雖
事功無毫髮之微而議論有金石之固豈宜乘隙遂爾
易心中緣背馳久困外補蕭望之各從所好晉荀息不
食其言歲籥七更詎肯僥求於内舉國門三過何階入
覲於中宸惟兹大邦夙號樂土猥當出刺深媿食浮伐
柯在前既仰承於舊政隣輝不遠又獲借於餘光恭惟
某官天庭寶臣海内詞伯險夷否泰在峻節以不渝進
退行藏視古人而無愧方廟堂之闕位佇渙號以揚庭
獨專國柄之崇仰贊時雍之會重惟浮賤過荷奬知近
緣假道以登門幸獲望塵而侍坐加籩豆之踐仍許造
於後堂窺雲漢之章遂徧觀於崇宇雖大賢折節以下
士而小已揣分以難酬感幸之深敷宣莫罄
與范左丞(致虚)啓
絲綸示眷藁塊奪情將正位於鈞衡姑承流於屏翰縈
懷所擊控避莫從恭惟某官學洞古今忠存社稷早登
文陛服在諫垣仰昭正父之功力奮爭臣之節贊裨紹
述一言可以興邦擯斥朋邪三進蓋嘗及霤久持從橐
擢預政機方亮采以奮庸忽銜哀而去位上方側席民
亦具瞻與其失䕫契之忠毋寧奪曾閔之孝果聞大渙
趣使遄歸諒惟朝事之初即播弼諧之命某屬拘營職
莫遂望塵輙陳竿牘之儀少伸寰海之慶
再與范左丞啓
確守禮經蓋欲表儀當世曲從誠請是為體貌大臣鬱
四海之具瞻篤三年之通制有識交頌不謀同辭恭惟
某官氣禀天和學優王佐讜議早扶於國是忠規屢讋於
邦朋爰錄勲庸遂参機政王臣蹇蹇方盡瘁以輸忠棘
人欒欒遽銜哀而去位祗膺奪服聊免造朝仁者安仁
固不忘於子職孝乎惟孝深上動於天聪豈惟君子之
光實使懦夫有立
上執政啓
經邦碩輔阻窺數仞之墻刺郡冗僚屢枉五雲之字瞻
風莫遂結念增勞恭惟某官識遠而非小知器博而宜
大用幽經奥牒盡究生民以来大冊高文坐屈能言之
類獨緣儒效自結聖知涖經事而知其宜臨大節而不
可奪補衮正上公之枋賜履昭元戎之權示大壯於端
闈實資制作頒上化於陽舘更頼燮調不違咫尺之顔
如倚左右之手爰從枚卜起付鈞衡秘殿聯榮入告嘉
謀於后鼎司爰立日下膏澤於民諒在邇辰更膺正拜
伏念某方依覆露夙荷奬知悵滯跡於西州阻曳裾於
東閣永言瞻頌難喻端倪
賀提舉監丞啟
祗奉帝綸顯持使節先聲所至公議咸歸恭惟某官學
窮古聖人之原材出見大夫之右頃膺推擇入踐要繁
惟摘山煮海之權實富國彊兵之利變通成法内則掌
於冢司提按列城外則諉之部使暫煩直指即慶遄歸
某坎壈餘年依棲大庇日竚軺車之至庶諧履幕之瞻
賀湖州秦守啓
對揚便殿具輸獻納之忠擢領輔藩優畀承宣之寄先
聲遠播公議咸歸恭惟某官材冠士林望高時論學識
九流之廣文追三代之醇夙推廊廟之姿久屈雲霄之
步果膺拔舉峻履高華寵之禁嚴論撰之資付之山水
清幽之地自副車而陟守實聳州縣之榮觀以介弟而
繼兄更作衣冠之盛事諒未遑于煖席已夙駕于追鋒
某潦倒材疎陸沉歲久亦安身于林壑獲託庇于帡幪
側聞鳳詔之頒日佇隼旟之至其為欣望莫罄叙陳
賀宇文寶文時中知湖州啓
西清寓職總内閣之圖書南土專城作行朝之屏翰命
出九重之邃歡騰千里之遥恭惟某官直諒而多聞宏
毅而任重量吞千頃腹貯五車詞章特擅於家聲伯仲
並登於政府召還蜀道初畀乘軺改命吴興復膺剖竹
光生四水榮動五亭黃蘗山前續江淹之文采白蘋洲
畔繼柳惲之風流諒惟開府之初即有追鋒之召某久
緣固陋坐竊安閒雖陶令已歸於田園而龐公不入於
城府徒託二天之庇阻修一刺之恭
賀陳大資(與義)知湖州啓
以心膂臣而暫辭機政以股肱郡而来布教條旌纛再
臨山河增重恭惟某官式是百辟媚兹一人文辭獨行
於中朝器業藹聞於早歲繇北扉之清近擢東府之贊
襄天賦之才蓋天下士而非特國士人究其實乃社稷
臣而何止功臣初違咫尺之顔如失左右之手昔之往
矣留千里之袴襦今也来兹被三公之衮繡行聞召節
登拜冢司
賀汪少卿(思温)知湖州啓
虔命拜州差辰開府股肱帝室潤分九里之河父母侯
邦庇擴二天之覆恭以某官望高朝匠學冠時髦文體
要以精深器恢宏而凝劭入居九列當牒訴浩繁之司
出領一麾得山水清遠之地承流伊始頌德攸同某鄉
廬頃遭鬱攸之災浮家暫寓窮僻之壤退惟困躓辱在
帡幪陶令已歸田園但知退聽龐公不入城府尚阻進
趨
謝蔣縣丞(汝功)啓
伏蒙某官撥簿領之沉迷喜親戚之謦欬遠迂都騎来
顧衡門寵以長牋既遂盍簮之願示之衆製更諧擊節
之觀仰惟鄉曲之英蚤擅文章之譽三年學而至于榖
已極淹該一卷書而立之師更求博約惟他時之所到
豈小智之易量感佩之誠敷陳罔既
賀中書侍郎啓
祗膺中詔入侍西臺翊贊萬幾克懋格天之業踐更二
府共歆稽古之榮渙號誕揚敷天咸喜恭惟某官德尊
一代智傑萬人衆推為王佐之材自任以天下之重體
道則六通四闢而咸在應事則千轉萬變而不窮早被
簡知亟躋華顯洎居常伯適在版曹以邦用封靡為近
憂以民力凋耗為深患間緣造膝之對力陳逆耳之言
不患失於在前寧輸忠而補外屬嗣皇訪落之始當強
鄰俶擾之初罙入都城日有舉烽之警環觀諸將誰為
戡難之人旁採師虞顯疇嘉績起公於師帥之任付公
以宥密之司旋降芝函改臨鳳沼光輔惟新之政大開
至正之門載纉武功以銷未形之患誕敷文德增築太
平之基式副具瞻行膺爰立伏念某多仇少與數免稀
遷迹滯南冠莫遂望塵之幸魂飛東閣徒深頌德之誠
賀范留守(致虛)啓
爰擇剛辰已開留府陵寝增重嵩洛有光凡預庇存交
深欣抃恭惟某官經邦碩輔命世真儒以堯舜孝弟為
尊主之謀以稷契忠嘉為奮身之術早躋大用蒞經事
而知其宜自勵匪躬臨大節而不可奪特輟燮調之任
一蘇衆大之區暫此居留著赤舄几几之望行聞入相
賦綠竹猗猗之詩
賀平江知府胡舍人啓
奉選勞之新渥躋次對之舊班屏翰有光朝廷增重恭
惟某官英豪間氣道德名儒學窮六籍之醇文起八代
之陋討論潤色崖因珠而不枯險阻艱難草以風而知
勁顧惟劇郡既訖外庸龍已升雲乃眷攀鱗之舊魚方
縱壑更逢激水之寬諒在遄歸即膺巨用澆瓜為惠坐
令一境之安采菲不遺更荷五雲之及
賀吴少宰啓
顯膺綸綍冊拜鈞衡一言興邦獨定公于社稷百官承
式亟冠位于疑丞天人具孚華夏咸喜恭惟某官膺天
大任為世真儒早以異材徧躋膴仕紫微司制衆欽華
國之文青𤨏納言自許經邦之策謀猷屢告權近不容
久安均逸之居益養具瞻之望繼鋒車之峻召陟玉堂
之近班凛然松栢之後凋卓爾蓍龜之前識臨大節而
不可奪可謂稷契之忠遭變事而知其宜贊成舜禹之
事俄宼氛之俶擾致神器之震搖諸老生語如寒蟬見
大夫竄若狡兔天祐國步公輔政機智略如神而從容
于倉猝之時言辭如湧而啓發于睿神之聽力排出狩
之議坐成堅守之功不移宗彛再造王室宋昌之迎代
邸謀協天心謝安之擊淮淝威破寇膽爰膺帝制進秉
國成大開衆正之門力贊惟新之政竄斥壬佞拔舉滯
淹形孝愛之風念宸衷付託之重謹號令之出繩祖武
艱難之初太平之期指日可俟某羈單之迹撲拙自將
欣聞大號之揚倍激懦衷之慶
又賀少宰啓
光膺典冊進拜鈞衡君陳之入告謀猷久隆帝眷周公
之丕視功載遂總國成綸綍誕揚朝野交慶竊以坐廟
堂而謀王體秉機柚而亮天功上則燮和于隂陽外則
鎮撫于華夏用人得失繫國重輕故當光明盛大之時
必有魁偉俊傑之輔假羽翼而横絶彊精神而折衝恭
惟某官本朝宗工斯民先覺有經天緯地之文而濟以
淹該之學有尊主彊國之術而持以肅括之誠方掄材
三舍之初即冠名羣俊之上紙價驟貴衆共服于文鳴
帝席屢前上特驚于見晚粤從詞禁擢預政機遵制颺
工上繼承于先烈料敵制勝盡開拓于故疆果符審象
之求亟付贊元之重無偏無陂已簡記于淵衷有猷有
為竚擴攄于遠業伏念某斗筲小器刀筆下材冊府
交文嘗預俊遊之末銓曹浮食亦叨職守之聯流落七
年浮沉三郡欽聞大渙竊抃危悰久困風波今幸帡幪
之庇未填溝壑永依播植之公
賀張樞密啓
被宸廷之優眷陞樞筦之要塗國步必安海隅相慶竊
以朝廷之基大治獨倚柄臣兵戈之擾中原無甚今日
恊贊中興之業實頼本兵之賢蓋時平則庸常措畫而
有餘運否則雄傑馳騖而不足既選於衆必惟其人恭
惟某官學窮載籍以来文冠能言之類屹然威望之重
何止金湯淵然智略之明共推蓍蔡蚤緣際遇亟踐高
華執憲霜臺繩糾著正人之效摛詞禁苑艱虞繄内相
之謀果採衆諧遂膺大用坐運籌於帷幄方折衝以精
神飭武備而俾姦凶褫魂敷文德而俾民俗按堵而某
身投真館名竄丹書雖王陽在朝不敢效貢公之喜而
干木既進亦竊預西河之榮
賀樞密啓
光奉宸輝峻陞樞密詔頒中外喜動兵民竊惟宥密之
司實負幾深之託載用有嗣方備預於武經克壯其猷
宜倚毗於人傑惟智局之劭故足以訓齊軍政惟威望
之著故足以慴服遠人果緣公論之歸寵付戎昭之重
恭惟某官生逢休運自致亨塗早攄告后之嘉猷久負
禦戎之上策謀略之重則隠如敵國名節之懋則配彼
上臣昨困險艱草因風而知勁退從閒左實在夜而愈
光召還喉舌之官遂正股肱之任握兵之要雖倚重於
珠鈐秉國之鈞即奮庸於石畫
賀富樞密啓
拜恩丹陛冠位紫樞萬口騰歡四方聳聽竊以明主有
興衰撥亂之志惟得賢則能亮天工藎臣有見危授命之
忠惟得位則能奮舊業上既有特異之眷下必收非常
之勲恭惟某官德量深醇謀猷宏遠直亮本於世閥忠
義出於天資責難之恭以文武未墜於地將順其美非
堯舜不陳於前早緣補衮之司進貳本兵之寄坐攄素藴
入贊沉機挺挺祖風夙秉威懷之略蹇蹇臣節大施經
濟之才果協師虞進長樞筦方將芟夷氛祲盡闢漢唐
之土疆崇振紀綱恢復祖宗之勲業某方縻遠郡阻慶
高閎頌詠之勤敷宣罔既
