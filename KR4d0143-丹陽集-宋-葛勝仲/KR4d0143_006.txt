丹陽集卷六宋葛勝仲撰
啓
謝修撰啓
庇身閒左分老明時通籍禁嚴忽膺譽命人皆憐其愈
鈍已獨愧於乍賢伏念某拙昧趨時愚惟信古在紱冕
則多仇少與於塗轍則數免稀遷昨罷一麾今踰六稔
憔悴自驚於黃馘飢窮殆類於白丁雖榮滯推天分以
自安而出處繫人臣之大義念國步多艱之際乃臣工
致命之秋既不能畫半策於聖天子之前又不獲效寸勞
於賢大夫之後捫心自歎顧影知慙忽玷高華實為僥
冐此蓋伏遇某官中興佐命先覺上臣念掃河洛之塵
將翕清於寰宇必擴山藪之量先廣拔於人材愚智兼
收功罪咸錄袁安以不錮人為德荀彧以能進善為功
杳杳鈞天昔已甘於夢斷迢迢星漢今或望於槎通尚
覬異時得酬洪造
湖州到任謝兩府啓
浮家四水初為習隠之謀出命九閽誤玷惟良之寄免
寒塗之偃薄即官次之便安自為之謀不過如此伏念
某材非大受學第小知少不自量冀亨塗之接武老而
多難潔孤迹以投閒方且賦歸来篇於松菊之間詠招
隠詩於雪月之夜躬營小隠以樂餘年欻奉誤恩俾臨
舊治白骨再肉雖荷生成于思復来豈無姍笑此蓋伏
遇某官中興倚仗吾道權衡不廢窮人知聾盲跛喑之
有用若築大厦須棟梁棼橑之各安肆令寒谷之人上
逹細氊之聽蘋洲花瀨敢事於燕游羽檄軍書第勤於
警備
湖州到任謝監職啓
霅水便藩淛河都會承流自昔初無遺愛之在人申命
督行獨荷隆恩之圖舊仰無以副朝廷因任之眷俯無
以慰民俗挽留之誠奏職云初省躬多懼恭惟某官望
高時論德冠士林當劇部之按廉竦百城之觀聽盤根
錯節方知膚敏之才聳壑昂霄佇發經綸之藴顧惟昩
陋辱在庇存幸會實多敷陳罔既
上監職啓二首
肅將明命久欽直指之風退服冗僚莫展上交之禮逖
瞻名德坐役營情恭惟某官學無常師文有竒分書林
論篹實繄潤色之工憲府弼諧夙著糾繩之譽眷兹劇
部就委軼材豈惟資振職之中聊以副承顔之便佇聞
召節擢寘禁途伏念某罪不逃刑貧猶仰禄量材揣分
固難簉於英竒辯迹求心或未愆於名義幸茲委𤨏託
在庇存
章紱之榮撫孤老而竊幸獄市之寄豈衰朽之能堪自
驚流落之餘猶玷選掄之渥幸兹昧陋託在庇存恭惟
某官學冠世儒望高時論盤根錯節而大才始見聳壑
昂霄而遠器叵量被眷中宸觀風劇部將肅肅之明命
已訖外庸贊巍巍之成功即躋近綴某方縻賤役阻造
崇墉久深仰止之懷未遂景行之願恭俟按臨親承
約束
代謝改官啓
服勤書槧雅無編削之勞拜命恩綸誤被超遷之寵仰
膺僣賞俯激懦衷竊以職方辨九服之圖使同貫利外
史掌四方之志以逹書名洪惟聖朝奄奠區域尺地莫
非王土黎獻共為帝臣山川藪澤之混殽職貢族系之
紛錯宜有不刊之典以垂罔極之傳肆命儒宗顓緫書
局然地遠則咨諏必廣蓋事大則討論至難子雲欲纂
於方言徧詢計吏太冲擬作於都賦遠訪蜀人因命方
州各供圖志擇時髦而講貫設勸典以褒延苟非其人
不在此選如某者性愚而志癖才薄而數竒躡屐擔簦
久擁經於學省濡毫操牘屢獻藝於文場弟兄並綴於
辭科仕宦獨沉於門調失夀陵之步雖負初心讀輪扁
之書敢忘素業昨備官於曹掾獲簉迹於師儒猥奉檄
書使詳輿地惟此海沂之境介于徐兖之間焚膏稽考
者殆二年趼足訪求者周五邑刊除謬誤補綴闕遺無
實之言固異景公之棗有得之慮輙獻野人之芹徒知
職分之當然敢謂宗公之過聽特形奏牘俾進官聮眄
睐所加遂起駑駘之價恩華下逮更包龍斷之羞此蓋
伏遇某官道德宗師文章哲匠敷求英雋以報聖主之
知樂育人材上濟師臣之美有如疵賤曲荷矜憐卵翼
已成盡出生成之賜㳙埃可效敢忘報稱之圖
策問
治法
問傳曰明王即位建大中以承天心則庶徵序於下日
月理於上又曰天子建中和之極兼總條貫以順成天
慶故善治者莫大於建中又曰天下本無事庸人擾之
爾苐澄其源何憂不簡邪又曰切恨國家釋樂成之業
而虛為此紛紛也故善治者莫先於靖民湯之執中舜
之恭已盛帝顯王之稱煌煌于天下率循是而巳恭惟
聖天子紹祚二年于兹精神所嚮天順之人應之雖庶
僚百執不足仰望清光然竊意其萬一殆專以大公至
正之術待天下也紀元詔書懇到切至士有一言及此
者不以次而官使之此二三子所睹聞也夫居尊而制
四極正始而慮萬世非大明法度不足以藩飾非廣延
賢智不足以維持也今朝廷既皆知二三子其茂明之
以著于篇毋使問以國事千轉萬變而不窮專美方冊
也
治功
問蓋聞上古隆治之時俊良耆傑無不登用姦回諛媚
無不放斥四夷賓服百吏競奮黎民醇厚風俗移易天
災時變昆蟲草木之妖無不消弭休符嘉瑞麟鳳龜龍
之屬無不備至郊天祀地神示顧答跂行喙息無不得
宜嗚呼何修何飾而至此歟本朝受命百數十年聖聖
相授潤色宏業以今觀察治效之隆豈盡如古邪其亦
有未至耶興利之要何先補弊之術何貴守成之道何
以杜患之幾何務諸君具言之毋有所隠
治效
問周室之興岐豳豐鎬四易都邑修仁累義受命配天
積十七年至於成康然後兵寢圄空號稱極治何其難
耶唐文皇仗義晉陽不三月帝天下投戈偃革之日未
久巳能使貞觀之民居者外戶不闔行者旅糧不齎何
其易耶然周道陵夷既久諸侯彊大莫之敢傾郟鄏之
卜卒過其歷唐至天寶海内已亂自安史首難悍鎮矯
據四十八州乍服乍叛訖不能有豈治效有淺深之異
故禍亂之作亦有淹速歟公孫宏誦語漢庭謂周公旦
治天下朞年而變尚竊遲之則圖治疑若甚易李石抗
對便坐謂十年養德甫成爾天下治不治要自今觀之
則圖治又若甚難孔子曰善人為邦百年可以勝殘去
殺矣治果易乎又曰如有用我者朞月而已治果難乎
歴觀前世通儒上才品議時政亦雜然不一或曰日中
必熭操刀必割持是說者其言剛果而必行若賈誼告
文帝失今不治必為痼疾不肯早為豈異秦之季世是
已或曰物暴長者必天折功卒成者必亟壊持是說者
其言寬緩而不廹若朱浮告世祖游意經年之外望化
必世之後是已二端異焉將時勢使之然歟方文思天
子在上逹孝紹先猷明德臨海縣厲精治道宵旰念此
至熟也將遠撫長駕井田學校比隆三代之盛又慮未
可以歲月幾也將興補滯弊持守盈成苟圖目前之治
而已又慮不足以貽則萬代也然則奈何諸君學優智
明通逹國體其盡言之于篇以啓告愚陋亦斆學相長
之義也
官制
問在昔隆治之時分職以馭羣臣因能以裁列位治稷
者不以涖水土之功典禮者不以居犴獄之任下至虞
人之賤猶知守官典衣之微不敢出位故能同德協義
共圖康功何其盛也去古寖遠官制紊亂先後失當崇
卑奪倫序爵之公無復可考神宗皇帝慨然念之遠稽
成周之隆近約宇文之制肇修廢典董正治官始以階
定品而省臺寺監之儀粲然一新矣名定而實應職分
而事舉在下者思於競勸居上者易於循責品式周密
濟濟乎鄕於六服承德之時矣今朝廷紹隆前休增光
潤色約循成書以詔萬世蓋將與唐之六典並驅而爭
光也議者謂閒曹槩補則吏有冗員文移複重則局有
滯事官司之遷徙太數司徒之弊蠧未清尚有可論者
試條陳其端以復于上增損更化助成不刊之典豈不
休哉
官方
問讀先王之詩攷其風聲氣俗士大夫廉耻行義藹藹
穆穆何其盛耶仕止之義雍容可觀羞于夸毗以倖爵
寵故其詩曰靖共爾位正直是與引君當道不以拱嘿
為智故其詩曰来游来歌以矢其音質實忠朴雖在隱
陋無所蔽欺故其詩曰肅肅兔置施於中林赳赳武夫
公侯腹心勤勞營職朝夕夙夜故其詩曰黽勉從事不
敢告勞此其所以能振扶國是而宣贊時雍者也以今
在籍考之垂纓戴褷充百執事之選者盖鉅萬計不為
不盛矣然射進者以奔趍衒鬻為深謀患失者以抗直
敢言為無策以至誕謾誣偽懷罔上之姦委靡因循為
竊食之計殆不可縷數其能魁然振拔流俗之外者亦
無幾人爾豈干禄之路狃于故習訖不可變歟將播告
訓敕勸誘懲艾者未至也昔賈生有言人主所託財器
職業者粹于羣下也俱亡耻俱苟安則國家最病今諸
生受業學庭有日矣其宜據古驗今議所以矯革之方
若夫庸庸守常之論非所欲觀也
選舉
問掌銓總者以用人為職能官人則振職矣若其所以
振職不必問也司貢舉者以取士為任能得士則勝任
矣若其所以勝任不必問也昔任昉指劉之遴謂王瞻
曰此子學優未仕水鏡所宜甄擢瞻即處以要官是昔
之能官人者亦因衆譽也崔郾試進士吴武陵將杜牧
阿房賦為疾讀郾即處以異等是昔之能得士者亦採
素論也今吏部之啟擬一以資格禮部之考閱一以文
辭成法定令付在有司尸其事者雖逹官近輔猶不得
毫釐加損也况敢開請寄之路乎雖足以示至公而掖
寒素然欲人人稱其才分所宜未必盡能如古也議者
欲少寬禁防兼採平日之衆論以為用人取士之術庶
幾已仕者無淹䘏之患未仕者無遺失之嗟不識其說
可聽否試援古推今而論之
考察
問書曰無曠庶官天工人其代之語曰修廢官四方之
政行焉此聖人垂世之格言也後世乃有官省則事省
事省則心清之說蓋搜羅之不精課覈之無法人人偷
合保置而漫不營職則雖多無益也若夫百執事之選
皆得真才而官使之咸修智能效見於事則豈以多為
憂哉仰惟主上焦勞萬務慎擇庶明不愛爵寵以示延
納雖文王之能官未有以過也異時要官顯級虚位弗
置與夫閒曹複員一官兼領者今皆推擇布滿而聮事
合治矣又增六察以糾愆違置六尚以司服御鹺茗有
使均輸有官建内外學校而聮師儒至於數百修山澤
政令而命丞佐至於數千皆前日所未及者也尚慮百
司庶尹不孚上意自奮於功名之塗而奉職因循姑為
游食養望之計不識選除之方考課之令何修而可比
於先王之盛二三子能知之乎
取士
問自鄉舉里選之法廢而以詞藝取士略其平時而論
其一日凡流倖進望士間黜非徒朝廷之深患待舉者
亦病之裕陵稽古欲核實於庠序而漸革科舉㳂習之
弊于是成均政令一新廣輪奐之居豐餼廪之秩慎師
儒之選增弟子之員優遷補之條重請寄之罸以至于
今人材之成比隆於多士濟濟之世德至厚也今朝廷
欲推廣美意增建州縣學擇其秀出於等類者升之辟
雍論材而官之議固已定而法則未下也諸生試論著
其詳以待講議局之採擇
士習
問古之儒者用於君則憂君之憂食於民則患民之患
在下而不用則積學修身而已固未有救鄉鄰之鬭而
代大匠之斵者也今之儒服者往往不能以分義自安
投罅伺隙干時射進追逐時好章交公車甚者飾游辭
以誣善類倡邪說以瀆先烈彼其居心積慮豈真有意
於整紛救弊哉不過僥倖爵賞偷取少頃之榮而已迨
夫時論載新國是既定則又盡變前日之說而更為趨
附之計隠慝呈露上煩司敗之刑嗚呼古之所謂常心
持操者固如是乎昔戰國之際處士横議朝從暮横而
東京之衰太學諸生品覈公卿裁量執政以成黨錮之
禍皆前世弊事也以今文明之時教養之盛而士無純
一之操若此不識何以救之
勸學
問通經好學天下以鄒魯為稱首今列學士之版者殆
以千計可謂盛矣郡學新書蔽自上意加惠學者恩意
甚寵遵行寖久雖十室之聚無不揭牆壁而昭示之業
進士者皆所睹聞也是宜歸心慕義雲合霧集使泮林
之上爼豆之容誾誾可觀絃歌之聲亹亹相屬追昔洙
泗之盛顧不韙歟今則不然狃于宴安志在𤨏屑甘為
自賊自暴之士而恬然無不若人之耻者尚多有之甚
者掉臂於改築之宫其視黌宇廢興不啻如秦人視越
人肥瘠豈能副天子樂育之意哉語曰學如不及猶恐
失之傳曰懷與安實敗名昔人蓋有輕千里而迎師走
百舍而問道者今不出父母之邦而得自進于學誠非
旦暮遇也顧左計若此獨何歟議者謂攻異端闢邪說
徐以聖人之精義誘掖而開逹使道德性命之固有者
瞭然神受然後能樂靈德而趨嚮之勸學之序當如此
諸生以為何如
試士
問國家三歲一下明詔獵取天下俊傑考其經以觀其
學考其論以觀其識策之世務以觀其才其軒然秀出
者不旋踵而畀以爵位招延之路甚廣眷禮之意甚
隆而禁防之術似未盡也論者謂近歲場屋有四弊不
書行實一也限以定數二也冐名代試三也挾書求售
四也昔賈至議貢士欲使保桑梓者鄉里舉在流寓者
庠序推庶幾兼得士之行實今徒責一日之文而略平
日之行則可乎丁鴻議孝廉使郡國率戶二十萬歲薦
一人不滿則二歲一人故能革前日不均之患今諸郡
取士寬狹至相倍蓰初不顧應書之數而一切限以定
額則可乎假手旁坐借人外助此唐弊法也今欲得真
才如之何不峻其防陳書庭中不肯露索此唐異事也
今欲觀記問如之何不覈其實考言選士近在數月諸
君智策甚高通逹國體科選利害講之尤宜詳願悉意
陳之將以告于春官氏焉
富強
問𢡟化居者理財之義訓游惰者彊兵之術語政者莫
先焉元豐真人修明憲法加惠天下凡邦邑皆置平準
局以權萬貨低昂使重装富賈不得擅豪奪之柄利源
之入歸於公上此泉府治市之餘意也或曰設官籠貨
與細民爭銖兩之得似非王人布利之意其說信乎陪
京諸道籍剽勇之民保伍聮結教以技擊蒐閱漸可革
冗兵待哺之費此鄉遂寓軍之遺法也或曰聚不逞之
人授之凶器非惟妨農墮業且虞其嘯集生事其說信
乎恭惟主上緝熙功緒纖巨畢舉惟兹二者或置之不
論或復之未盡其故何邪豈時異事變終不可恢復歟
議論之士不深覈其實而姑為是&KR0689;&KR0689;也諸君通知世
務行作吏矣利害之實其詳著之有補於今日紹隆之
政豈不休哉
食貨
問生人之本食與貨而已農與末相資而國以殷富
箕子陳洪範推為八政之首而史家亦曰道御之而王
權用之而覇古今一也方成周時天子自治者止於寰
内千里而懋遷治穡之官至不可勝數後世以為海宇之大
生聚之富而曾無官師及於食貨之務此民力所以多
瘠也主上以孝友之德紹休兩朝以神明之資勵精庶
政比詔郡邑皆置農田市易之官蓋將挈提生靈納之
富夀凛凛三王之舉矣今欲地無遺利而年榖常豐亡
者使有利者使阜而民財不乏不識常有以裨朝廷憲
令者乎
藩鎮
問唐自天寶失御寇盜内訌桀黠為亂方鎮割裂史家
雖具著于篇而制禦得失之方論述猶未備也魏博七
州傅襲六姓不沾王化者一失於僕固懷恩再失於馬
希倩三失於李懷光四失於馬燧五失於田布六失於
李聽其說信乎章武以元和九年秋討蔡至十有二年
冬十月然後元濟授首嘗怪其以英銳絶人之姿團天
下之兵據人主之勢與三州之孺子敵顧乃老師曠日
僅能克之杜牧謂由五敗不去詳考事實殆真有之至
討成德出入十年叛渙之臣訖不能羈致闕下或謂丁
未詔書赦承宗而班師者謀失於白居易庚辰詔承宗
受地者謀失於田洪正其是非又何如也盧龍之地已
得復失議者皆歸咎崔植杜元穎不知制將蕭俛段文
昌不知制兵或又曰始不用裴度而用張宏靖燕薊所
以亡終不用裴度而視賊弗討燕薊所以不能復矛盾
之說又將安據也會昌澤潞之功李德裕一人耳觀其
抵排浮議要結外援訓師使整而壯御將使專而勇謀
猷有足稱者願并論之以觀諸君慱古之藴焉
遠識
問姦臣竊命諛媚成俗金匱大誥之書藏於海内西漢
所以亡也而論者歸罪張禹閹尹擅朝擊斷無諱回天
獨坐之謠譁于民間東漢所以亡也而論者歸罪胡廣
豈其偏見異說苟欲惑衆歟將獨覽深識灼知基旤之
自故探端揣本而誅之也齊晉之季也晏子叔向能預
言吴虢之亡也子胥卜偃能先見隋文帝靖三方之難
破五王之謀混一南北天下仰治而嫡庶殽亂房玄齡
獨深憂之晉武帝用張羊之謀仗王杜之决役不二時
揚越歸附而無經國遠圖何穎考獨深憂之已而陵土
未乾板蕩同轍一何標鍳之明邪且天下大物也基廣
根深故無傾拔之慮苟目前之安而不思長久之計則
禍隙雖未露而識者寒心矣方策所載諸生講求熟矣
悉條舉以告愚陋者
靖民
問槃瓠遺育介恃險絶敢以烏合之衆騷繹吾圉雖蚍
蜉蟻子不足汙刀机然邊氓一有不被浸潤之澤者上
聖所戚也於是起沉英於久廢而屬以干城之略僇任
職之不虔而詰其誨盜之因赫然興師洗滌區落詔使
節方及境而兩路之捷遽至矣歸我舊境錫之新名而
慎揀守將以綏撫之甚盛舉也尚慮遠人歸附之始所
以招懷安輯之方備豫久長之計有當議者幸詳著之
律令
問律令之學號為較易然區别綱條貫通倫類意論輕
重慎測淺深使纖微曲折無不與郵罰相當非積日䆒
習者往往不能通其旨神宗皇帝睿慮及此始建東學
以處士張法科以取人又命業進士者皆試律義庶家
修人習知奉三尺以從事且蒞官弊訟之際無致紛紜
枉橈之失而惠澤延及於齊民慮至遠也後之議者以
謂經術儒雅自足飾吏事雋不疑北海一文學而能决
疑獄徐有功東郡一明經而用法無冤至杜周張湯軰
號明知憲令而弄文骩法至使人重足而立且吏道自
有資材何至使待舉之士弊精神於末學由是附律之
意廢格不用今欲取元豐之美意附益於取士法中二
三子以為可否
