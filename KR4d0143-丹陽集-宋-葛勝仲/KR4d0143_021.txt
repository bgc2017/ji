丹陽集卷二十一宋葛勝仲撰
七言律詩
去南陽有日書懷二首
奠食無勞合退休君恩誤付百花洲未温坐席已當去
偶帶泥封得少留官意正如彊弩末歸心先問大刀頭
略無㳙滴蘇民隠空使閭閻說舊侯
離吳州好冠西畿左竹纔交賦式微雲巘遐觀空杳靄
春郊細履負芳菲薄遊頗似桑三宿重到誰驚柳十圍
諾畫諸僚皆府望不容坐嘯久焉依
郡齋書懷
暫擺塵勞坐燕居野人偏與世情疎馬牛價雜慵鈎距
鳬鶩行多厭簿書同醉徑須邀綠竹盜香無復念紅蕖
不持黃卷来遮眼可惜炎天化日舒
南陽諸僚和留别詩再和二首
王事勤勞得少休全家喜復入汀洲懶於榮路占淹速
尚有浮生任去留名譽未須驚谷口功名終亦困壺頭
歸棲擬種千竿竹便與題為瀟灑侯
十連名郡近天畿負重懸知困力微閒客已知無嘯諾
鄰邦聊得看芳菲謀身舊似齊優拙罹咎今同魯酒圍
回首雋遊難戀嫪索居獨學果疇依
還鄉有作二首
菊潭才到便歸休年大何心泣楚囚南嶽獻譏無反覆
東臯舒嘯有朋儔龜靈自古稱懷浦狐老從來只首丘
便覺謳吟罷莊舄翛然隨俗且沈浮
孑孑攜家反故園尚霑榮祿愧空飱官閒未辦夸腰組
車過常先下里門塗巷依然榆社舊屋廬猶喜枳籬存
浮生孰似還鄉樂謦欬吾前盡弟昆
里中無居寓丹陽縣書懷呈邑宰張子蒙
假守秦頭兩月彊往来遵路一年忙幸逢庇邑人惟舊
暫脱浮家計亦良退食井腴如就國(原注某見封丹陽子)遙尋祖
系似還鄉(原注葛稚川丹陽人)南風未便輕蓬蓽也與虚窗拂袵
凉
戲書
木彊與世異酸醎掃灑真祠屢入銜新格似聞惟半俸
舊官那計是常參茶爐僧缽随時用手板朝衫竟月緘
賴有班書貧可貼且謀蒲筍慰飢饞
依韻和工部兄尋由里山泉眼
葛帔練裙一散仙親攜畚鍤道蒙泉濫觴初見開微溜
中準終能作止淵棲畆稻秧滋菶菶入池藕葉泛田田
道人跬步不知處未遇高賢名孰傳
依韻和工部兄雪五首
風撼柴門夜不關黎明瓊玉徧人寰舉頭寒掩東隅日
縦目高疑西域山朝路昔曾飄袂上禪房今喜點爐間
亦知塵霧難攖拂萬徑行蹤絶往還
排寒聊與酒交關呈瑞應先自帝寰初見同雲迷六幕
漸驚飛鳥絶千山知酧素景風塵外坐隔清遊咫尺間
飛灑卻羞来傍鬢安仁年少不重還
從此何憂家事關明年粒米厭區寰腰青不見飛花女
頭白先看對面山絃凍未應停綠綺膠彊仍喜彀黃間
平鋪萬頃茅簷冷欲問城居幾日還
門似柴桑畫亦關歘驚閶闔堕人寰郊原那異熬波海
壠阜渾疑聚米山望遠恨無樓百尺逃寒阻共屋三間
阿兄詩句清竒甚格律都高漢以還
偶兹窮臘憩鄉關無蔕花飛遍海寰粉飾門闈疑省戶
雲屯觀闕想神山飄狂不絶三冬裏積厚遙追二紀間
(原注鄉中二十五年無此雷)聞說旗亭增酒價沈酣凖擬典衣還
菁山梅花盛開予獨未之知十一月二十二日
周元舉察院餉數枝以詩三首為謝
香雪常開小雪天孤芳今占六花前欲從玉女互爭秀
不分青腰誇擅權見事自知秦相緩著鞭甘被祖生先
左轓不要宜春郡應戀南枝映水鮮(原注元舉被袁州之命力辭不赴)
冬早寒輕測測天疎枝明秀忽来前土酥結色神仙種
冰麝分香造化權三白共驚千樹發一年都占百花先
廵簷索與冰姿笑凖擬攜壺更擊鮮
山頭雲物凍吳天幾樹寒英喚我前老不禁愁聊索笑
病方止酒暫從權松篁傲雪堪為伴桃李酣春未敢先
習隠菁山真不惡吟鞍十里看芳鮮
次韻耿守咏雪
低雲晻曖與天同剪水飛空候應冬沴氣潛消煩燮理
歡謠藹布荷明農漾舟訪友乘清興授簡延賓繼舊蹤
歲好定知豐五稼倉箱行慶畆收鍾
景山寺居大風步月
溪邊空谷偶来逃散步虚廊破鬱陶庭戶月華封玉雪
林巒風響洶波濤氣寒秋盡衣裳薄夜靜山深殿閣高
欲識羈懷愁幾許明朝攬鏡看霜毛
十二月十日泛舟以北風寒回棹
雲山冬瘦露精神整棹溪邊試問津懸坎帶坻冰積厚
緣甍冒棟雪飛頻出乘舴艋為龜手歸卧蝸牛分曲身
已覺烏蟾不能活陽熙早晚定回春
正月二十六日雪後登子亭示道祖
淑景因隂苦未韶峭寒於老不相饒竊香風韻歸梅萼
刻楮工夫到柳條萬瓦雪消疑夜雨一溪波漲誤春潮
連枝别後兒曺遠賴有吾人慰寂寥
贈講華嚴惠照大師
松陵講舌看瀾翻滯論冰消瞬息間覺性已明華藏海
退身聊遁莫釐山識真久認魚筌假處靜因求麈尾閒
我是殊庭仙隠吏二年雲水共躋攀
贈深老
折床學子厭如雲卷席歸棲震澤濱識了大千俱是幻
理窮餘二即非真已辭白社拘方侣更笑紅樓應制人
弟子安心安已竟不知若个是迷津
贈福勝院老僧有宣
諸方行盡已忘筌宴坐歸来水石邊五葉承来真的嗣
七朝閱過到耆年鸞音衮衮閒猶振鶴骨昂昂高更堅
我特叩門来問道投針相值恐前緣
春日野步二首
一年春好是清明萬事都歸笑矣行卵色天容供遠興
縠紋波面惬閒情門生陪從無參佐野服徜徉束珮纓
午困乞漿先饋少已無形夢不須驚
一春連雨少晴明曳杖郊坰偶意行嫵媚花枝空濺淚
風流柳色但牽情長飢頻覺帶移眼大笑何曾冠絶纓
北極朝廷今咫尺穰穰寇盜莫相驚
二月十五日遊謝村福田院觀涅盤會寺乃靈
運故宅呈道祖
年来生計一輕舠晨出晡歸豈憚勞謝客兒山存勝致
佛泥涅日往遊遨波間星斗沈光冷月裏山河結影高
何日菁山山上寺與君痛飲讀離騷
天寧節感事示寶華鑑老
詔語從天下九圍並嚴法會保宸闈山稱萬歲誠尤切
鑑奉千秋事已非已聽鸞音勤請祝故應龍輅慶遄歸
孤臣拭血懷君處小坌峯前淚滿衣
和西郊春事招元方同遊韻
仙橋水殿照清流攘攘遊人聚九州光景從来夸輦轂
風標况是富陽秋天開卵色春方好月上弓形夜更留
勉作新篇書盛麗莫令少味似韓休
和元方用韻見寄次韻奉謝兼呈元東詩二首
人與嚴徐是一流英英儒雅冠吾州白虹吐燭呈文夜
紅杏飄筵得意秋祿薄未應腰為折語多共歎舌無留
令君舉善搜寒俊不進清華諒不休
文律高峯與激流五言佳處似蘇州寧甘鬲縣中漓酒
不羨宣城賞奕秋白首同歸相器重青雲一蹙豈淹留
外家門閥期君大作德雖休更勿休
追賢院食已度嶺歴宋胡諸庵轉山夜歸
擊缶那能似漆園銷魂来訪小桑門仰衝雲陣尋峯頂
細步泉流覓水源九里環觀山向背兩輿歸趁月黃昏
春風不識愁人意柳暗花明自逐村
定山寺
入門松桂拂天長遣化誰来自衆香初剪蕨嶶豐菜把
半殘桃杏露花房不辭峻極猶登踐免使幽尋墮渺茫
(原注欲遊此山中止者屢矣)聞有山人宅巖頂試從度世覓神方
章申公墳寺
千章宰木蔭長城申枉行頒寵數新金薤文華才冠世
銀鈎字畫品稱神佳城此日看馴鹿文保當年想夢麟
定有玉璜傳後裔投竿端自渭城濱
讀史二首
祖尚浮虚事漆園生平圜府不曾言神峯峻若瑤林茂
手色全如玉柄温翊輔但求三兔窟風流空擅一龍門
季年喪國排牆禍綺靡諛言可得存
曾侍東皇採紫芝朅來西土宴瑶池藻翁梁上休繁役
灰劫池中認遠期數木故應煩鬼子竊桃那免號偷兒
蒿廬不愛深山卧避世金門世孰知
與工部兄邇歲離多會少又樂少苦多述懷
並寓僧藍得幾時(原注同寓家太平某數日即赴官)薄遊苕霅遽暌離
一麾為郡乖同濟(原注兄守琅琊某守南陽本約同途後以事參差)百謫還鄉
獨後期(原注親友皆罷官歸鄉某留南陽數月方歸)第隔東西希聚首(原注相去)
(正東與極西)憂連宗戚罕伸眉(原注到鄉遭排岸姪之戚繼有子崇之喪)何時解
組俱林下松菊園寬日共窺
和工部兄遷中散述懷韻
一歲連膺四命書衣冠慶美近時無綿長本自天資厚
憑藉由来地勢孤襆被昔高蘭省去彯纓今喜棘班趨
立言制行俱忠孝豈愧堂堂七尺軀
寄獻中散兄生辰
吉月迎秋萬寶成充閭瑞氣降耆英枌榆社裏藏身稳
桐柏宫中庀職清(原注今崇道觀即唐桐柏宫)黃髮定應驚再少絳
田端自保長生夀觴親薦猶彌月歸夢馳誠栩栩輕
次韻大資節使薛公見貽二首
黑頭自致已三旌暫寄江湖適性情五總龜遊欽學富
九臯鶴立見神清西雍曾累飛章薦東閤頻蒙倒屣迎
方幸台躔照苕霅以兹投劾未能輕
劇談世事邇来慵時向烟波掉雪篷德業未嘗矜久大
光塵惟曲示和同十年輔政裨元化萬國賓賢振士風
敢請中興重作頌衮衣不日見歸公
依韻和薛大資將往仙潭
久向巖廊侍禹湯歸身丘壑興尤長東阡方幸陪遊樂
南浦難輕送别傷欲以中經諮詁訓更將竒字問偏旁
勉留衮舄輝山郡不日天書下寵光
次韻林茂南祀喜雪二首
膜拜同祈海岸仙風雲奔走會諸天山巖恍若龍銜曜
墀廡頻驚鶴奪鮮莫訝瑤英来有信都緣玉燭氣無偏
化工應念催科拙乞與穰穰大有年
吾僚齋禱極精誠俄見聯翩舞玉霙逞巧封條危不堕
弄閒飄幌細無聲傾都竒貨歸王老侵戸寒威賴麴生
天念春回惟七日故教連夜趁嘉平
僚佐再和復作二首
雅步誰追鶴氅仙峭寒真是酒家天謝庭最愛因風起
桓扇曾書遇象鮮遠覺歸巢禽翅重靜看當檻竹枝偏
三吳此景宜增賞飄瞥郊原似昔年
從来愛雪是真誠又見祥飛六出霙材薄敢招能賦客
庭閒聊作詠詩聲瑤階誤向凡間見春蘤翻驚臘裏生
賀板並来無答語自慙詞筆太平平
次韻中散兄及諸弟寄顧渚茶二首
苕溪溪上一茶神三表遺經品藻親輕拂競看雲態度
初嘗應惬舌根塵草堂遙憶金沙水(原注草堂有金沙泉君謨愛而名之)
花瀨聊分紫氣春(原注事見陸龜蒙詩)尤物從来常貴少彭城園
外即非真(原注顧渚今出劉希範參政家)
健步蒼頭捷若神露芽三日到情親輕甌延喜凝珍玉
小磑鄰虚堕細塵便好相招十日飲莫教虚負一年春
慇懃後訊當重餉月六齋時供應真
哭衞卿弟三首
搖毫射策逐羣裾獨以高名唱玉除(原注廷試第六人)五斗抛
来為詩酒三餘收得向樵漁固存夙悟無生理永訣親
裁忍死書晚歲異鄉成一慟大紅親破茂紅綀
遠業相期未易量那知百歲似風狂鵩来有恨催新賦
鵲往無醫識禁方鄰笛他年那忍聽人琴此日遂俱亡
長空後夜西風急吹斷驚鴻不作行
高材磊落氣崢嶸命薄難將智力爭赤米白鹽生理窄
紅蓮綠水宦情輕曾期虚閣憑欄醉不遂扁舟適野迎
(原注約赴調見過)汝已反真歸大化山城空慟十年兄
曾夢良(傅)惠然見存出示詩十有七篇偶摭所
遺成三篇紀謝
未有歸資可買山一封程奏便求閑睢睢去後容爭席
碌碌羞来肯抱關幻界已知都是夢真心自要識無還
尊前衮衮聽名理坐遣窮愁一破顔
清明時節訪溪山消盡機心大智閑元亮孤舟聊自棹
尚平家事不相關叩門雖幸千金顧戀德翻嗟半日還
並水幽亭同歴覽應憐瓢飲政希顔
居然埋照向窮山誰識龍媒伏帝閑意氣雖吞雲夢澤
功名未羨玉門關身常靜退緣知止心不傾邪畏好還
但恐搢紳公論在招延行見覲威顔
中𣪚兄喜罷郡有詩次韻却寄
上印歸来卧蓽門此心炯炯向誰論平生疎拙真天賦
此去安閒盡主恩舊識愧真為我累近知凡百喪吾存
(原注一作幻體尚知非我有浮榮何足喪吾存)好来同習菁山隠白髮仙臞兩
弟昆
次韻中散兄見寄
晦迹纔須一畆間浮家暫寄五湖邊官抛印綬輕千里
祿隠漁樵已十年眼對雲山偏爛爛腹藏篇牘自便便
政緣欲遂幽棲樂豈是清時獨棄捐
次韻錢伸仲(紳)見貽兼送别二首
四年五度訪郊村苜蓿羹稀不厭貧清韻喜逢鬚展戟
奥篇仍覩筆書銀一笻巖壑幽棲地五兩江湖自在身
他日願陪雞黍社貴鄰應不買增珍
郊居牢落似東屯剥啄欣聞客叩門筆下波濤文貫道
胷中瑜瑾學逢源西余未遂諧清賞南浦俄驚黯别魂
金菊萬株秋露重此時重復望来轅
題寄伸仲先塋瞻雲亭
銜哀負土記當年白首来臨涕泫然宰樹成行無鹿觸
佳城卜吉自牛眠已乖綵服親嘗膳猶幸綸封數漏泉
反顧雲飛頻悵望孝誠寧愧斗南賢
喜中散兄將至
兩年僑寓為知音百指仍攜就泛金蠅集樹榛曾掣肘
魚傳尺素喜回心無邊紅芰邀同醉不盡青山得共尋
白首居諸良會少對床免被别愁侵
次韻中散兄將到先示詩
雲山佳處復躋攀景物依然得破顔春事闌珊三月尾
時光荏苒七年間重来懷紱成何事歸去抽簮幸有山
且盡一杯今日樂投林飛鳥會知還
次韻中散兄喜雪二首
林薄風號兩日先俄驚剪水堕遙天坐看山路禽飛絶
聊勝泥塗馬不前輕點紅爐呈妙意斜飄素髮映衰年
寒霙與我官同冷莫笑柴扉日晏眠
縹緲山頭白最先模糊雲物變吳天陸機玉圃無精觕
王衍瑤林滿後前酒漲微瀾宜永夜麥翻翠浪看明年
曉晴便是春消息梅萼包香柳欲眠
次韻中散兄二首
泉石清遊一月間風輕氣爽未驚寒唱經雲岫頻清梵
佞佛爐烟費紫檀震澤魚肥聊獨酌包山橘熟阻同看
歸来頓識南宗髓曾見彌天釋道安
遍遊湖寺棹舟還重理殘書逼小寒衰鬢迎風似蒲柳
貧爐無火取槐檀毫銖利祿回頭笑翻覆人情洗眼看
癡鈍老人堪底用故應衡宇自偷安
友卿弟見和復賦二首
歲律崢嶸又欲還鳴條風急作清寒菊英媚日猶呈秀
梅蘂包香未吐檀江水過門兼汐到鄉山當面帶雲看
是身已覺都無事只有空飱不自安
門無雜客往仍還趺坐澄心定水寒清淨苦嫌千日酒
蕭閒惟事一銖檀眼中金屑全無用髻裏明珠得自看
作止更能除任滅已無禪病自輕安
次韻維心二首
蕭衣無柰客愁多日飲那知酒有戈松徑﨑危羊石卧
筠筒屈曲虎泉過懶尋丹竈山名葛且供禪龕人姓何
共看今年龍集酉穰穰蕃熟慶時和
側席求賢歲又除如君德盛孰儀圖軼材共仰人之傑
讜議懸知帝曰都豈有簀中終去魏未妨廡下略居吳
蒲輪不日来徵聘禪句休誇雪點爐
次韻葉少協(夢齡)泛舟
水風斜日惬新晴初解銅章病骨輕遠寺藏烟增晻靄
寒峯帶雪更鮮明尋幽屢辦揚舲出辱訪慚乖倒屣迎
(原注少協寵顧以出不果迎)煙艇遙遙逐鷗颺淵明從此得浮生
寄題拙臺
講罷公堂得少休下簾清興與天悠書空怪事知無益
為圃機心逝不留四至九卿空士笑一當萬乘豈人謀
先生獨有摛詞巧奪盡人間重錦裘
和小室韻
一味伽那已默傳隨機任運且忘年翻經不落摩騰後
成佛仍居謝客前教海就舟方見聖宗門得髄始通禪
蕭齋一炷寒沈水了盡因緣與自然
次韻朝隠招飲二首
千古興亡馬食槽醉鄉真可寄廉高功名戲事何須掛
富貴危機詎肯饕幸有碧筩消暑溽休誇白堕執逋逃
牢愁滯恨知多少凖擬都將付濁醪
何須邏逤響檀槽獨喜杯中酒浪高芰實深酧屈到嗜
鱸魚仍足季鷹饕加籩亹亹情尤厚醉舞僛僛罪敢逃
我亦頭巾漉家釀明當相速醉芳醪
招中散兄飲
飄零羈旅苦摧頽旬日希逢笑口開爐冷難施文武火
氣寒聊雜聖賢杯牛鳴地去無多遠羊胛熟時宜便来
聞說家山動歸興預愁疊鼓起高桅
次韻卿任賦立春
陽和協氣起寒灰席上清歌聽落梅煖逐日華驚歲換
夜占天象覺星回書籌屢點蟾蜍硯命釂連催鸚鵡杯
願斂春祺錫黎庶熙熙一鏡似登臺
次韻道祖賦立春
棠華鞾韡綺筵開何用三行粉面回金鴨香殘知漏永
土牛色重喜春来飄霙著樹狂欺柳剪綵裝花巧鬭梅
俛仰光隂驚歲換誰將藍尾更銜杯
喜晴
補陁香供走人天赴感隨緣舊所傳霖雨方憂困桑戶
晚晴俄喜賦樊川階庭旋見收黃潦齋壁何因上綠錢
多謝化工哀老子遨遊不復更祈年
陳朝檜
拏雲老檜欲千春幾閱人間旦復曛風裏樛枝喧過雨
月中清影碎流雲蟠根不願郎官谷聳榦宜參君子軍
須信英靈神物護頻經兵寇惜揮斤
春晝偶作次元述韻
屏居岑寂似禪關顧笑初無素與蠻晝棟差池曾識燕
綺忩葱翠舊遊山時危謾自懷頗牧境靜聊欣接尹班
二紀家園逋細履身閒今得一時還
次韻元述
漂泊身如不繋舟芙蓉湖上懶回頭干戈時幸逃新鬼
巖壑人能識故侯已覺功名真破甑却驚歲月甚奔流
仙庭五載空浮食恩重丘山豈易酧
即事
五載投閒隠薜蘿眼看時事只悲歌家貧不畏鬼来笑
世變難教佛柰何髀肉生緣癡坐久帶圍減為客愁多
他年莫忘菁山寺百口啼飢兩鬢皤
青雲那肯羡雄飛前料山邊習遁肥名教固應多樂地
賤貧聊幸脱危機虀無萍韭何妨醉羹有菰蓴自合歸
格外一官垂欲滿便從神武挂冠衣
諸公衮衮上巖廊濟世無能分退藏所止先名大隠洞
平生本望祕書郎畫成顧失一巵酒箭蹶空穿百步楊
幻界光隂凛無幾養生從此學長桑
村人寫予像即景山飯道僧祈禱為會頗盛
單車去位五年強初乏恩襦庇一方大姓殷勤攜老稚
精藍祈祝飯緇黃此時美稷勤邀迓他日桐鄉必奉嘗
為報庚桑相俎豆不如道術永相忘
除夕郊居書懷
晚塗蕭颯寄漁樵夢亦無因到上朝書在床頭脱復看
客逢野外偶相要敢嗟祿薄難餬口大勝官麄每折腰
六十七年明日是亦逢村釀也浮椒
次韻德升頤軒書懷
煙霄飛步欲青春未信論甘肯忌辛三仕固應無喜色
一鳴今復見驚人射如關尹方知中畫若元君始識真
早晚奏篇来拭目清塗聊為洗荒榛
次韻中散兄慶立方賜第
兒曹春榜預言揚竊吹知難服士鄉黃絹未能摛好語
青氊偶幸繼前芳穿楊喜共東床客攀桂同標北寺房
(原注鹿苑寺以其肄業堂榜曰雙桂)聖世選材如華嶽積塵曾不棄毫芒
次韻邊公明(知常)放魚
小鮮無數命臨危邂逅雲莊擴大悲巨浸何勞長者水
親臨尤勝校人池依蒲俯視還真樂貫柳充庖那復知
圉圉介鱗俱得所道人因得一伸眉
次韻顔孝立(天經)同年
亦識韶華不肯留時危那更事嬉遊羇懷不辦愁花雨
空廪惟知望麥秋顧我端憂宜燥吻如公無事合扶頭
麴生漫助齊眉餉清洗錢塘兩玉舟
和必先龍圖謝酒兼呈沈次律(琯中)大學士
臺閣高賢卧里門清揚乖隔阻寒温尚賒宴豆陪三雅
聊即烟郵寓一尊亂後官居同幕燕春来香味憶河豚
溪亭午夜銜杯處應對梅花淡月昏
贈史德謙
不入城闉已十年足音何幸聽跫然杯觴共樂三更後
書史相從一世前鳥倦尚飛慚我老鴻冥何慕覺公賢
錙銖得失何湏算聞健惟當數擊鮮
贈鮑欽止(愼由)二首
錦窠朱紱亦何榮辭劇求閒責自輕聊喜青葱供俯仰
未應紅腐較竒贏久知飛鳥有真意誰信鳴雞非惡聲
只恐朝端闕司隸又將斂手避威名
紅塵衮衮厭朝班官寺深藏洛尾灣識擢早驚郎位峻
招尋今見水仙閒高標自置羲皇上俗眼從教季孟間
倉氏一官寧久困禁途供奉政才難
挽致政奉議魯公(夀寧)歌詞
翛然丈室老維摩不媿家聲舊曲阿事閱七朝推夀俊
慶鍾六子半文科白蓮入社塵緣息朱紱通閨聖渥多
空唱已聞生淨域可須薤露起悲歌(原注南史庾詵傳詵且終家人皆聞)
(空中唱云上行先生已往彌陀淨域矣)
張子蒙令君挽歌詞二首
賦歸州里半年間豈料循題哭二難屢薦嘗為趨幕客
數竒終困字民官清談竟日師夷甫寢瘵連年痛士安
身後華名知不朽幾多墨妙翠珉刊
文義游從四十春艱難契闊見情親少年漣上初傾盖
末路雲陽擬卜鄰萬室謳吟依愷悌一生志氣負經綸
渭陽豈特兒曹慟老送佳城淚滿巾
大卿表兄莫公(平砥)挽歌詞二首
露奏求閒猛挂冠忽驚卿月堕雲端中年屢攬澄清轡
末路堅辭矍鑠鞍自卜夀藏松已拱親裁幽刻墨方乾
映溪清遠樓前月後夜登門忍獨看
游從五紀荷勤渠白首来依霅水居郡閤箴規言有補
家林書疏月無虚方期老驗長桑藥忽見神升廣柳車
兄姊同時封吉壤不堪清淚屑衣裾
先兄中散挽歌詞四首
昂昂鶴骨素康彊微疢生朝罷舉觴尚冀魂隨香釡反
那知人逐綺琴亡禁方不驗三茅洞(原注兄就醫於三茅沈師)遺墨
空留二老堂(原注某結屋青暘與兄日夕同處號二老堂)從此幽棲風雨夜
一翻姜被一凄凉
德與才高位不酧大鈞杳默向誰尤剖符政化傳沂水
握節威名振宛丘心悟三乘真合覺(原注兄結四方印而逝)學該
九域獨推優(原注兄在京東進九域圖志為諸路之冠特進秩一等)鴈行影拆元
龜喪淚洒西風不忍收
粉闈當日正逢辰興在滄洲猛乞身袖手旁觀真得計
急流勇退更何人翺翔詞館全無累笑傲丘園不計春
鼎鼐百年均此路惟公達識夐誰論
流年八袠慶初開駒隙那知二豎催書聚五車緣嗜學
家徒四壁為輕財幻身夢蝶自云適曲路增蠅何處来
(原注兄為平貨之属大閽欲以大勑特薦改官兄辭焉)深恨滯留暌屬纊此生賫
恨在天台(原注今春欲歸省適先往天台期以秋歸遂不及見)
哀範卿學士弟
萬卷胷中學已優安恬當向古人求有財謾說駒千里
此路何殊貉一丘儒館芸香今寂寂親闈芝檢竟悠悠
懸知簫鼓江村路茂栢深松結暮愁
楊彦安(植)大夫挽歌詞
英猷卓躒世無多用不酧材可柰何庀邑頌聲空製錦
阜財智算謾熬波鱣堂積學家傳慶蟾窟登榮子繼科
下里有車催遣奠上池無藥起沈痾心期於我勤知過
肺腑從公久切磋十載飄流隔生死東風吹淚寄滂沲
