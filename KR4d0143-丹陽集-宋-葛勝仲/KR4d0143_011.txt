丹陽集卷十一宋葛勝仲撰
文
汝州勸農文
周以農事開國公劉七月之詩專言田萊之事當時井
牧經界之制大備又設官分職以勸率之有遂大夫教
其稼穡稽其功事有里宰治其稼穡趨其耕耨又有田
畯者出入阡陌教民而聽則至誠以喜之於時風俗醇
厚財用蕃殖黎民不飢不寒治功實跨二代今朝廷以
郡守貳若令為勸農之官且命乘春出郊勸課民事盖
倣古意也刺史承天子休命不敢惰則帥僚屬親蒞原
野祗率厥職且籲告爾衆傳曰民生在勤勤則不匱以
天子之尊極四海九州之奉猶且藉千畝之地躬三推
之勤以先天下况為隸農者哉詩不云乎維莫之春亦
又何求如何新畬今節届春莫農事急矣惟爾有衆念
稼穡之艱難深其耕易其耨母鹵莽滅裂以自嗇其報
則年穀登熟粒米狼戾仰以供賦輿次以養父母俯以
畜妻子無不足者及收其贏餘以為凶荒之備生理足
矣與夫偷頃刻之安以貽終歲餓莩溝壑之憂者盖相
萬也古者田不耕者出屋粟垂緌五寸以罸惰游之士
境内有惰農不敏刺史將酌古意而罰之各聽吾言無
忽
擬明節皇后奉上册寶前一日奉告太廟别廟
德隆殿明節皇后本陵祝文
維宣和三年歲次辛丑某月朔孝曾孫嗣皇帝臣某伏
維明節皇后奉上冊寶謹遣某官敢昭告於翼祖簡恭
睿德皇帝伏以金臺想像玉冊圖徽昭懿範於中宸燕
殊休於億載涓辰蕆事㓗薦告虔尚繋孚佑之純永胙
鑒臨之賜
初蒞任祀神文四首
某罪大貶輕猶得為令實與有神均蒞此邑凡力所及
者既自黽勉矣非力所及者惟神相之儻不瘝厥官其
敢之神之命祀
州縣之吏以事神保民為職然民之庶富必賴有神之
陰隲則事神之謹尤所宜先某視職三日並走羣祀四
郊不警五稼普收繄神相之使安厥位
祗奉恩綸叩膺郡紱不學而入政未信而臨民大懼曠
瘝以孤任使顧惟陰相實賴有神恪職之初承祭敢怠
此邦之人肖神之像而祠事之者以神有功德於已也
天子不愛爵寵以發揚潛懿復以徽稱榮其廟者以神
有功德於民也長吏以尊君愛民為職不敢慢於神者
以君之所尊崇民之所祈向也某於視事之始頓顙祠
下唯是三者神其圖有以稱之
天齊仁聖帝祀文
禀聰喆徇齊之德制生育長養之功宅神岱宗隂隲寰
宇爰有肖像此邦所欽視事之初特伸欵謁仰祈純佑
克庇庶繁
南郊赦後祝文三首
命出朝廷恩流海縣哀矜庶獄既開釋於繋囚懷柔百
神復吉蠲於命祀式陳芬潔仰翼迪嘗
明禋吉土洽百禮於朝廷肆𤯝端闈秩羣祠於郡邑祗
遵恩旨肅舉祀儀仰翼迪嘗永垂孚佑
蕆事郊丘既居歆於上帝䟽恩郡國俾咸秩於郡祠肆
練靈辰式陳嘉薦茂惟降格顯賜迪嘗
祈晴文五首
去歲粒米不登民無庾釡之儲實賴麰麥以賙囏阨今
既幪幪矣而滛雨害之惟神鑒之其忍安視乎躬率縣
僚禱於祠下令或不足聽民不可不恤也
長嬴之季新穀欲升天不祐歲霖潦相仍田洿為池穟
卧莫興隸農焦心憂苦歲登烈烈神祠此邦所憑呼吸
變化有號輙應反雨為暘豈曰不能吏或失職民則可
矜
菽粟既登滌場以待而滛雨不止載穫㒺功刺史惟民
事不可緩之義故雖眡事始一日不敢以瀆神之遽而
不以告也
五穀順成且有年矣而淫雨害之人心惴惴焉惟神聰
喆則宜知此窘急惟神仁䘏則宜哀此困窮敢求十日
之暘以濟一邦之命
百穀普收庶幾歲稔一雨連月更已心憂仰叩覺慈特
申年祝敢祈開霽惠此羣生
祈晴禱觀音文
赤米驟貴民多菜色之虞赭衣横行路有棄骸之戚獨
期中熟得致小康天不靖民雨復害歲吏實不德仰干
隂陽之和民亦何辜俾罹饑饉之變惟補陀之淨聖嚴
像設於此邦同水月之現形如谷音之答響仰叩神力
特嚴道場願呵叱於雨師亟騰輝於日御儻蒙昭應誓
永歸依
謝晴文四首
霖雨連月憂歲荐饑並走羣望蒙應莫違泄雲褰剥晴
日載暉願終其賜既報且祈
欲暘而暘驟卷氛翳寬農之憂賴神之賜祀雖不腆禮
則既至茂惟吾歆卒相歲事
隂雲觧剝赫日麗天穀欲粃矣而欎為美稼歲欲儉矣
而轉為康年吏有求而昭答民無告而憫憐惟神賜此
邦者甚渥敢不以牲酒而告虔也
間者滛雨彌月害於麥禾隸農焦然争以病告惟貳守
以吉日辛亥既徼福於羣望幽靈昭通旋踵開霽今兹
某既涖事矣職在劭農受賜惟一觴豆旨豐敢忘禮報
觀音廟謝晴文
兼三十二化身最推殊應視二十五無學獨妙圓通垂
金光手以接羣生逗海潮音而演勝法比緣霖潦恐害
粢盛恭請睟容來臨法席潛通肸蠁遽獲晴暘農末由
是慰心道俗驚為希有爰集官僚而膜拜廣延開士以
香羞用薦微誠尚期卒相
諸廟謝晴文二首
連雨之後累日霽晴推所從來實繇隂相吾邦之民咸
曰刺史誠忱能動神如此神之惠慈能隱我民如此神
之威靈能呼吸變化如此神歆其命祀而不曠其職如
此則又相與讙曰粒米之菑者且出矣穀價之昂者且
平矣菶菶於隴畝者且秀實矣倚叢薄而狐鳴者且戢
矣刺史恭酌民言以為禮報
雨暘欲時過則為沴神人雖異理有相求比以霖霪徧
干靈響雲天炎赫感已拯於民窮水潦暵除冀無憂於
歲事益虔歸仰曷罄報酬
蔣山謝晴文
近因積雨恭禱炎曦惟可恃於大慈果遄臻於休應黃
雲刈畝麥不耗於已登翠浪翻田苖更欣於盛長報酬
何有歸饗益虔
秋賽諸廟祝文
維時正秋風日清亮百穀蕃熟五稼豐登繄神相之臻
此富歲報本反始明薦苾芬仰惟迪嘗益佑此土
祈雪文二首
臘止浹旬雪無膚寸深虞疵癘輙罄禱求仰冀念聞賜
以優渥
徂歲欲單時雪未降大懼麥苗之槁且虞癘疫之興輙
罄懇誠仰蘄命祀願迎三白之瑞以慰一方之民
謝雪文三首
月窮於紀歲將歸兮雪無膚寸憂凶饑兮槃躃瀝懇干
明威兮我窮左遷人所非兮有求於人輙輕違兮神獨
降鑒從其祈兮嚴凝栗烈回氣機兮雲同霰集俄紛霏
兮兩夕盈尺周封圻兮瀌瀌浮浮晴不晞兮坎坎伐鼓
牲牷肥兮薦以悃誠神其依兮
苦寒在候甘雪稍愆齋心禱求旋踵孚應祥生盈尺適
當前臘之期潤及膴原知遂有秋之望式陳菲薦祗報
神休
惟單閼之元冥兮歲冉冉其欲單日月窮而星回兮缺
六霙之渙散憂兆衆之震愆兮心震悼而靡安走叢祠
而敷袵兮紛陳詞而上干肅至誠之蠲絜兮扈江蘺而
搴木蘭覡傳芭而告余兮神剡剡而揚靈也敕豐隆起
同雲兮命青女與司寒也蹇勾芒之未立兮氣觱發而
猶獵乍微霰之淅瀝兮俄瑶華之飄颯自浮浮而擁墀
廡兮羌四封之普匝化驕陽之底鬱兮兆夢魚之豐年
蹇余委瑣而坎壈兮世多仇而鮮合也衆不知余之修
能兮獨荷靈之響答也揆靈辰而侈報兮即芷葺與葯
房㪺湘吳之挂酒兮委余珮之琳琅鼓駭駭而中會兮
靈連蜷而既留顧外心之匪報兮余又誓之以好修及年
歲之未晏兮擢蕙荃而自芳
顔魯公祝文二首
惟公以身徇義視死如歸英風峻節映照萬古初希烈
矯據此邦雖忠逆殊途決不肯生公然穴地而不敢坑
公於坎積薪而不敢投公於火養子拔刃争進而顧以
身麾之逡巡濡留至禍且及已始使人肆毒則仰公名
德之重而欽畏之為何如也希烈豺狼蛇豕之性不利
於公乃其判然猶知欽畏如此況士之生於數百歲之
後者哉況士之有知識而忠槩者哉某視職之初首修
視謁以公行事告於邦人歲時其敢乏神之祀
公以危言峻節違忤柄臣國忠輔國元載楊炎盧杞之
徒交相媢嫉相繼貶逐雖不能一日安於朝廷之上而
生平名德暉映盖亘萬世而不泯也某待罪二邦皆公
廟食之地祗見貌像踧然改容其畏祗之誠何減公之
於李憕盧奕哉
