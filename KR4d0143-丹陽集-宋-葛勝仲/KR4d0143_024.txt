丹陽集卷二十四
附錄
宋左宣奉大夫顯謨閣待制致仕贈特進諡文
康葛公行狀
曾祖惟甫故贈吏部尚書曾祖母吳氏贈
陳留郡太君
祖密故任承議郎致仕贈通議大夫祖母
陳氏胡氏皆碩人
父書思故任朝奉郎致仕贈少師諡清孝
母侍其氏贈秦國夫人
公諱勝仲字魯卿其先嬴姓夏后世封國於葛春秋時
嘗見於經其後子孫因以為氏漢魏之世著籍廣陵唐
天祐中有諱濤者避孫楊連兵之禍從江隂家焉其子
㣑太宗時以高年有德賜爵公士生詳隠居不仕於公
為高祖娶焦氏是生尚書至通議清孝皆以進士擢第
通議早歲歸休為鄉人所宗而清孝居官奉親清德孝
行著聞既卒邑狀其事諗於州州聞於朝詔特賜諡清
孝公幼警敏日誦書數千言九歲能屬文初清孝篤志
孝養未暇為公擇師一日公白清孝曰某人不足以為
某師清孝駭問其故公徐於袖中出文藳清孝遽取視
則語盡驚人而師所竄定皆非是迺笑而頷之遂為公
易師清孝嘗與客論文偶有遺忘召公問之酧答如響
一座嘆異自是賓朋會集必使公侍左右年十五而學
成於經史無不精通年十六應開封舉中其選年十九
丁内艱二十二再試開封為第四主文歐陽叔弼見其封
建策愛歎之紹聖三年復預開封優選明年試南宫時
再用經義取士知舉文節林公希謂公䆳於經旨乃擢
寘高等遂登是歲進士第朝廷方興律學公居學纔閱
月於法令貫通若素習試為第一國子監上其程文乞
旌擢以勵衆元符二年調杭州右司理參軍杭為淛右
都會民俗繁夥多鬭訟狴犴往往充斥而吏皆大姦宿
贓舞文市獄無所顧忌公自以儒生且年少恐其易已
乃痛繩以法而於鞫獄必委曲詳盡囚感公哀矜咸吐
情無隠旬月間滯獄一空吏㿽畏憚不敢肆皇祐中有
司理某者以院吏名次高下立為定格每視役之劇易
悉以序授任循用既久吏持必其上莫有懲勸事多不
集公暇日取其格視之謂羣吏曰此非若衙規有成法
不可動顧前官可為吾何為不可改索火焚棄不用衆
皆譁公屹不變遂一以能否勤惰為升降而任劇易於
是人人競奮事無不理府帥豐稷知公為一代偉人累
薦於朝事皆倚公而辦先是福州有士族不肖子因醉
酒與其徒凡三人出郊偶見巨商行支徑隠關征者即
詐為捕稅吏執之商窘甚以賂得釋已而病死其家乃
以遇劫盜聞於官獲其二即抵法獨逸其一跡捕至杭
得之繋州獄前官以其黨既伏誅謂是囚亦當死無疑
鍛鍊成之獄具未决公至得其情曲折移牒福州請收
商家詰問果辭窮自言實誣告遂直其冤衆皆服公之
精明文節公赴召京師隂求天下竒士一見公謂曰君
文詞經術宜為當今模範獄訟冗職柰何久居因薦試
學官元符三年春公以詩書禮三經試於有司又試宏
詞二科俱為第一特遷河中府知錄參軍改登仕郎士
林歆艷見其文以為不可及公之華問自是彌大矣建
中靖國元年除兖州州學教授兖故先聖國師儒之任
朝廷不輕畀以公有重名特命焉公居職㿽自勵日與
生徒談經論文孜孜不倦人得所未聞心咸悦服鼓筍
踵堂者輻輳至黌舍弗能容公乃移書部使者丐錢悉
撤其舊擴而新之且豐其餼廩學校之盛遂冠一路崇
寧二年始行三舍法於天下朝廷以太學首善之地故
除授學官非第一流人不在選除公學正清孝喜謂公
曰士積學非獨為已盖將淑諸人汝其勉旃清孝自謝
事高卧未嘗出閭門公因力請迎養從之公官卑祿薄
且處桂玉之地日營滫瀡之奉極其誠至崇寧三年八
月以薦者遷文林郎是歲天子幸太學公奏賦數千言
時四方文儒之士上歌頌文章者以千計徽宗皇帝命
中書省第其優劣公居其首十一月丁外艱執喪哀毀
過制既舉大事貧甚無以贍其孥至全家食粥終喪未
嘗飲酒茹葷居苫廬閱釋氏所謂大藏經者盡其卷帙
大觀元年五月用幸學恩循承直郎差充提舉議歴所
檢討官是冬天子祀南郊文武官通朝籍者例皆得封
贈公以檢討在職若滿半歲則於格當改奉議郎預計
其日適在蕆事之後乃拜章乞減秩一等及大禮前授
命朝廷嘉其孝特改通直郎由是恩霑泉壤鄉里榮之
八月除知大宗正丞事檢討如故始朝廷以從臣提舉
議歴所至是俾郭天信代之公深惡其人弗欲與共事
謂之曰是局既易長則其屬義亦不可留堅請引退天
信曰公譽望如此豈久為檢討官者苟能暫屈相從正
字指日可得公曰富貴在天儒者但當顧義耳明日抗
論於朝力丐罷天信聞之大怒公請不已併乞罷宗正
職上喜其不可奪特許罷歴局搢紳稱其難能二年以
皇帝受八寳恩轉奉議郎仍加武騎尉宗室仲瑈妄議
學制公劾之上喜公能舉職特轉承議郎三月除秘書
省校書郎五月遷尚書考功員外郎以親嫌改禮部員
外郎時方承平四方上符瑞者遝至公掌南宫牋奏或
日草數牘曾無滯思時人服其敏而工三年六月磨勘
轉朝奉郎八月以議廟制與時論不合責知歙州休寧
縣歙地多巖嶮其民狠愎健訟歲斷大辟以百計在江
東號最難治而休寧尤甚故諺稱鑊湯滚處銓曹選注
無願往者攝官歲久弊滋甚㿽不可為公初至命吏於
大辟中恣取其一且親决吏選久可疑者案牘數千紙
俾兩人舁至欲因以困公公閱視不移晷呼獄吏曰於
若干紙外亡去一節是必汝所匿吏駭汗失措度不可
隠迺於其舍故牘中出之果皆中款情要吏叩頭曰囚
罪本不至死某故當以死其所匿一節乃囚自白明甚
懼令平反故匿之公引囚覆問皆合因釋囚而正吏罪
一邑以為神明曾未踰月囹圄告虚公之始謫也衆皆
謂公必不行既至又謂公必不事事及見公視職甚謹
雖細務檢飭必親簿書錢穀悉井井有條次無絲忽不
治然後歎公之才有餘而度量宏遠也每聽訟必先為
民辨曲直已乃從容告以慈孝禮遜之節恂恂然猶父
兄之詔子弟民多在庭中感泣願息所爭由是獷俗頓
革鬭訟衰止暇日攜賓友登覽泉石吟咏酧唱略無遷
謫之歎考課為江東第一外臺列薦諸朝政和元年磨
勘轉朝散郎加雲騎尉三年復召為禮部員外郎以預
議元圭轉朝請郎未幾遷吏部員外郎四年擢國子司
業時興學久成均之士為文轉相模倣率一律公恐其
漸入卑陋每考試必取卓然不羣者置之上列文格翕
然大變士相慶以為得師質經叩疑者屨滿戶外幾無
食息之間其為當世推重如此朝廷命諸生習雅樂樂
成上御崇政殿按試大悦學官皆增秩一列轉朝奉大
夫七月以公在吏部編脩大使臣名籍成轉朝散大夫
九月遷太常少卿皇朝自建隆至治平初所行典禮歐
陽文忠公嘗裒集刊定為書凡百篇號太常因革禮及
是朝廷以公明習典章俾續其書公自治平迄政和四
年用文忠公條目纂錄為三百卷於是五十年間禮文
之事粲然在目書成上覽而嘉之使與前書併藏太常
焉五年初建太子府以公兼太子右諭德公每見太子
未嘗不言治心修身之要且以仁孝學三言各著一論
獻之勉之使進於是大蒙嘉納復採春秋戰國以来歴
代太子善惡成敗之迹日進數事既久遂成一書號承
華詔媺云九月磨勘轉朝請大夫六年七月移太府少
卿時盛章以諂媚權貴驟用為開府尹勢傾中外忽遣
其子并謂公曰外府左遷士論甚鬱某能為公即還舊
物其許之乎公正色曰進退百官當自宰相某雖不佞
顧安肯由他岐進以重速戾哉并歸以告章大慙遂與
公為仇識者聞而韙之除國子祭酒七年遷大司成以
前任司業訓導高麗生有勞轉朝議大夫公慨然語家
人曰吾自布衣致身侍從受國厚恩當圖報效前此位
卑不敢越職論事今豈宜緘默乃數求對言天下治亂
大計且陳時政得失雖歸削藁不以示人然貴要咸怒
切齒公由是不能自安於朝矣俄落職提舉江州太平
觀宣和元年朝廷明公非辜復右文殿脩撰仍改宫觀
作自陳繼除知汝州國初京西多曠土寳元康定間特
輕其賦募民墾闢歲久地無遺利而民㿽富饒政和初
言利者始獻議增稅民已不能支其後宦官李彦為京
西之民率盜占官地括其田而歸之官號西城新法由
是破産者比屋有朝為豪姓而暮乞丐於市者公下車
數月會彦至一境騷然苛暴肆行人多逃匿以避禍公
見彦垂泣曰某任郡寄當為天子牧養斯民而坐視其
離散如此深所不忍願公稍霽威嚴退而條具不當括
者數千戶請蠲之彦大怒曰是欲沮壊西城新法耶草
奏劾公朝廷壯公敢為寢其奏不行自兹西城及貢奉
之事專委通判而彦亦不復再至州境矣二年磨勘轉
中奉大夫加丹陽縣開國男大河歲脩掃岸費稍草不
貲皆取辦旁郡而汝獨倍民大困不堪命公喟然嘆息
上疏乞免且令民緩輸待命轉運使怒不及期符檄督
迫日峻公奏免㿽急僚屬惶怖不知所為公慰撫之曰
諸君苐勿書紙尾某當獨任其責頃之詔允積年重斂
一朝而除民呌讙交賀家家畫公像歲時率子孫環拜
相語曰微葛公吾儕非餧死即流徙異鄉能復自保於
此乎前太守常建言汝州崆峒山實黃帝問道之所宜
築宫奉廣成子既得請則竭力以事土木工未究罷去
及公至主觀道士出大言脅公促繼前役公叱之曰歲
饑民匱可困以不急乎即上疏乞須豐登有旨特從公
之内剛不畏彊禦多此類三年復顯謨閣待制四年四
月磨勘轉中大夫七月轉太中大夫徙知湖州是行實
過闕例得入覲時親黨當國將為燕山之舉公先以書
遺之其略曰方今東南靖息西北歡盟相公之功業可
謂大矣然天下無事則宰相安宰相生事則天下危願
相公享宰相之安而無使天下危也省書不悦乃畫旨
令便道之任公之未至湖已聞有黠吏數輩持郡將短
長肆為不法及視事數日盡得其姦贓流放之闔郡稱
快燕山之役既興國用㿽屈乃科免夫錢於天下輸後
期者俾以軍法從事民大驚懼時浙西連歲水潦公持
檄憂形於色顧其佐曰方兹艱食何堪重斂議減其半
衆爭諫以為不可公曰苟利於民死非所憚卒奏減之
前此浙寇方臘起青溪既破睦陷杭湖與杭接壤無賴
輩乘時相劫掠州縣兵單弱弗能禁乃便宜使土豪捕
擊有愚民無知因平昔纖芥遂誣其隣以叛逆殺數人
及事平鄰家訟冤有司推治連蔓不已因以求貨無辜
逮繫者百餘家前二千石踰年不能决公究問則其首
二三人皆瘐死久矣即日决遣之歡騰市里宣和六年
移知鄧州公之在湖朱勔嘗求鸂鶒白雀之屬公拒之
甚峻勔銜公入骨由是横加媒蘖遂落職提舉江州太
平觀七年加開國子靖康元年以淵聖皇帝即位覃恩
轉通議大夫冬公寓平江敵人再攻東都圍甚堅四方
音問莫通公憂懣殆廢寢食旋聞二帝北狩西嚮號慟
白郡守曰公當帥師勤王又曰元帥在濟南以表勸進
不可緩因呼左右索紙筆立草數百言俾守即遣官持
詣元帥府詞旨懇切讀者流涕及上即阼一時人士皆
爭為攀附計而公未嘗一語及之建炎元年覃恩轉通
奉大夫四年復集英殿脩撰再知湖州自庚戌歲敵人
蹂江浙後盜賊蠭起破州縣殺官吏人情恟恟朝不謀
夕公於是邦遺愛素著民見公復来歡迎蔽路會劇賊
邵青大緝舟楫欲由江路入太湖窺伺湖州聲勢甚張
公乃繕城郭蒐卒乘作水戰艦數百艘以綵幟别其隊
伍教之陣法日親閱試而加賞罰士皆精勇可用又命
郊外團堡社明斥堠以堅防守民恃以不恐時高彦張
琦復相繼擁兵入安吉長興界公遣其屬李咸統兵與
之力戰獲首級甚衆賊鋒既挫且聞有備一夕而遁邵
青亦望風引去有頃孫誠於烏墩鎮殺傷官吏居民散
走公亟遣單騎諭以禍福恩信賊徒乃相戒曰葛使君
至誠吾儕聞之舊矣即投戈就降安吉頑民施四九見
羣寇洊至郡境因起為盜旬日間嘯聚千衆隣邦皆震
恐公選將校之驍勇者俾統兵授以方略直𢷬其巢遂
生擒誅之餘衆奔潰皆縦不問將吏請奏功曰捕盜守
臣職也何功之有終不自言是歲大饑米價翔貴一斛
踰萬錢餓殍相枕藉公既發官廩又輸已穀數百斛遣
官吏賑給右姓見公憂勞惻怛復爭出穀為助傍郡之
飢者聞公荒政咸襁負而来至無以容乃自城邑及郊
野命闢僧舍若亭驛以處之薪釡菅藉之屬無一不備
蒙全活者不可勝計建炎初梁端守是州嘗獲謀叛軍
人童照并其黨數十人被加職之褒告者張成沈賓皆
命官人咸慕之至是復有將校告其營卒有謀叛語意
公必樂聞而已因受上賞公夜半披衣集官吏訊治則
營卒醉卧猶未醒公知其誣告笑曰吾豈肯殺無罪而
利已乎遂錄付獄果無迹狀因坐誣告者徙之旁郡有
劉惇者自稱明節皇后弟官承宣使所至郡府皆接以
禮盜請俸錢積數百萬公一見與之言覺其詐即加收
治一問而服乃開封捕盜使臣也紹興元年六月轉左
正議大夫冬復顯謨閣待制提舉亳州明道宫公在郡
留心庶政事雖甚微亦不輕委其屬視其民如恐傷之
有利立行有害立去邦人愛公如父母出境之日民挽
車號泣祖送數十里不絶至今言及公猶以手加額頌
歎不已五年加開國伯七年加開國侯九年磨勘轉左
正奉大夫十三年加開國公食邑自三百戶累封至二
千戶實封一百戶公官京師二十年徧歴華貫而在太
學之日為多自學正以及長貳皆天子親擢每歲禮闈
試貢士必使公預方是時羣試者幾萬人公考其文於
數句中輒知其學之淺深是以多得天下竒士於書無
所不讀一過目則終身不忘研窮經旨雖通顯猶不輟
祁寒隆暑手不廢卷議論常出諸儒意表學子得其說
爭抄錄蔵去其誨人則必先德行而後詞章故諸生皆
知自重而耻麗於罰每薦士必觀其器識而後剡奏其
所推引位輔弼禁從臺閣者比比相望天下論知人必
以公為稱首其為文汪洋雄健而復精深醇密衆製各
自有體大抵悉極其妙所謂不煩繩削而自合者也於
紀事尤不苟凡子之葬其親非得公文識墓則必歉然
其為詩清麗有句法與賓客登臨宴賞即席援筆立成
文不加點坐者莫不驚異嗟服公在孕時其母夫人夢
鳳凰集於庭已而生公人知其為文字之祥及中兩科
歸清孝公又夢歐陽文忠公授公以巨硯自兹公文益
進遂以文章名海内夫豈偶然也哉公為人開蕩而樂
易遇物盡誠勇於義若嗜慾不靳財費賙人之急惟恐
不及從弟濟仲貧甚以郊恩官之先其子族女之孤不
能自存者則為具奩橐選壻歸之江隂歲租悉推以畀
同産其仕於杭兖也得俸不敢輕用一毫菲衣糲食寸
積銖累以嫁二妹早年與長兄司成俱仕輦轂飲食燕
游須臾不暫捨宣和辛丑歲司成不幸而公方守汝陽
為位哭之盡期而撤復推已俸贍其孤晚與仲兄工部
居故里公築堂山水佳處名以二老且日致珍異甘膬
為奉探其志而先之其友悌盖出於天性鄉閭慕而化
之居官清慎所至必增市估之直敇家人非飲食日用
之物不得輒市於民雖游宦四方而不知其土地所産
於竒器異物珍玩之具一無所好臨事敢為不畏禍患
以白黑太分屢為權倖所中雖數齟齬處之恬然或問
其故公曰吾道固當如是又何悔四為二千石綽有古
循吏之風御僕妾亦以恩禮未嘗妄加鞭箠有不當意
者以微言愧之而已自稱為湖州適時多艱疲於應接
慨然有退休之志既遂奉祠之請乃築室寳溪之上山
水環凑名人魁士杖策造門公為之賦詩飲酒樂而不
厭客去則觀書著文優游閒適凡十有四年與子孫講
論文藝朝夕不置閨門之内弦誦相聞彬彬若庠序然
有文集八十卷外集二十卷又取諸史考證異同發摘
秘隠褒善貶惡皆古今名賢所未到者别成一書號考
古通論合若干卷尤喜釋氏書謂與吾儒同道究其奥
旨每宴坐凝然終日或至夜分不寐易簀之夕數聞異
香索水盥手合爪掌跏趺端坐久之乃北首右脅而卧
薨於正寢合夫釋典所為如来涅槃相者享年七十有
三時紹興十四年九月八日也初公屬疾命左右上章
告老詔以左宣奉大夫致仕及遺表上詔又贈特進既
捐館吳興之民雖居深山窮谷中聞者莫不泣下此豈
有以彊之然哉盖其感於中者深也公之夫人張氏金
紫光祿大夫磐之女而禮部侍郎漴之妹有賢行先公
二十年卒葬於江隂軍由里山之原諸孤以十五年九
月壬申奉公之喪合葬焉明年太常考功以公之行治
言於朝曰道德博聞曰文安樂撫民曰康宜賜諡文康
詔從之於是人士益推為終始哀榮者嗚呼公之仕則
遇昌時而位三品退則能自適而享夀考生則為大儒
而見宗當世沒則有易名以發揚潛德亦可以無憾矣
然人猶以為恨者以公之所藴者甚厚而所施者纔一
二也子六人長曰立方左朝奉郎行祕書省校書郎兼
提舉祕書省編定書籍官兼吳王益王府教授兼權尚
書考功員外郎登紹興八年進士科次曰立中右迪功
郎提舉河北鹽香司幹辦公事嘗試開封為第五而立
器立卓立豫立參皆早世女三人長適左朝請大夫主
管台州崇道觀許暘前卒次適左承務郎監登聞鼓院
劉封次適左奉議郎權通判紹興軍府事章倧孫男五
人長曰郛右迪功郎臨安府於潛縣主簿次曰郯右承
奉郎知建康府漂水縣丞次曰邵左承事郎新太平州
州學教授紹興十八年中進士甲科次曰鄰右承奉郎
臨安府鹽官縣丞後公三年卒次曰邲右承務郎孫女
五人長適右修職郎監台州支鹽倉沈洵次適右迪功
郎章湜次適左奉議郎主管台州崇道觀張本餘未嫁
曾孫一人曾孫女三人惟公始為吳興倧時方冠拜公
於稠人中一見蒙器遇遂歸以季女獲從公遊二十餘
年故知公出處大節為最詳謹叙其事泣以授公子立
方將求名世之士篤古而達於詞者表公之墓云壻左
奉議郎權通判紹興軍府主管學事章倧狀
故左宣奉大夫顯謨閣待制贈特進葛公諡議
議曰先聖以文學政事析為二科惇史以藝文刑法各
成一志以見才德充備兼而有之者為難故特進葛公
經術政體兼而有之者也公自髫齔能自擇師通經業
文嶄然有立未冠試有司以經義中高第再試學官詞
科俱為第一師表成均文體始變逮今粹然一出於正
者實公啟之若續因革禮於曲臺著承華書於春坊皆
稽古禮文治心修身之要兹邃於經術者能之試吏臨
安鋒芒已露讞議刑辟則直死囚之冤欽擿欵牘則正
姦吏之罪若乃立朝大節則見於敷陳時政歸必削藳
力拒要人恥以倖進卻西城括田之役釋青溪株連之
獄再臨吳興治如其初晚奉外祠忠不忘君主上龍飛
嘗草勸進書以授郡將讀者感泣兹達於政體者能之
謹按諡法道德博聞曰文安樂撫民曰康公以經學淵
源致位通顯詞章一出傳寫成誦非道德博聞乎練達
正經剛柔相濟所居有績去必見思非安樂撫民乎具
兹二美宜有大名以傳不朽伏請諡曰文康謹議左承
議郎行太常博士賜緋魚袋蔡宰撰
故左宣奉大夫顯謨閣待制贈特進葛公諡文
康覆議
議曰文者貫道之器不通乎道而區區刻意於絺章繪
句之間則遇事而失其所守臨民而不知所愛况於權
豪患難相逢於得喪之地而能表見特立摧其長雄不
汚寵利盖亦鮮矣此後世博雅之士考儒林之全節而
弔其不終未嘗不廢書而歎也故特進葛公詞場藝苑
俱以文鳴學館儒宫號為師表訂曲臺之縟禮賦郊陛
之多祥秀句竒辭間見層出高文大冊追古耀今至於
奉詔治民承流宣化摧姦汝水若張敞之治京兆遺愛
吳興類朱邑之葬桐鄉俾前世謏聞曲學而素節靡然
者亦可聞風少媿矣傳曰不侮鰥寡不畏彊禦公足以
當之宜錫美名以為儒林之寵文康之諡僉以為宜請
從初議謹議左朝請大夫監尚書六部門兼權尚書考
功員外郎張頡撰
