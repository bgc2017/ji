丹陽集卷二宋葛勝仲撰
表
謝特賜諡先考清孝表
鄉書程奏仰蘄揚善之公廷議具孚特被易名之寵恩
光下逮感涕無從(中謝)竊以名者實之賓必考一時之
德諡者行之迹永垂萬世之傳禮欲示于勸賢義特嚴
於節惠魯無駭則生有正卿之貴衞公叔則請於將葬
之時若乃爵未及而特崇窆已久而追命自非絶德曷
勝殊榮仰惟先臣夙有卓行飲冰自勵清每畏于人知
負米服勤孝實由于天禀十年辭禄而養志一介不取
以律貪蹈曾閔之所難扳夷齊為可慕善每為而最樂
徒信所聞道雖闇而日章其傳自遠敢圖二美上逹四
聦略省戶之参稽置禮官之訂議特旌潜德俾受大名
此蓋伏遇皇帝陛下公聽並觀兼容泛愛同帝堯之稽
象法湯后之立賢不吝飾終特甄收于片善未嘗忘遠
曲崇奬于下臣爰霈恩綸来光泉壤殞百身而莫贖永
悼循陔想九原之有知尚期結草
謝降詔不允乞外任表
教而知困竊幸退藏道以觀能尚寬澄汰親奉德旨之
奬勵繼膺温詔之撫存宜去而留以榮為懼(中謝)伏念
臣蚤蒙擢序馴致高華聮禁塗供奉之班躐黌舍師儒
之長冐居厥次未報隆恩輙乞其身實緣私義蓋明倫
善俗之時希遇則育材成德之任至難無作人之助則
為曠官無授業之長則徒廢學如臣愚陋涉世闊疎可
謂人師雅無重望於斯碌碌屢荷容容徧塵胄子之官
久妨賢者之路鼯鼠窮於五技難復進為鷦鷯巢於一
枝庶安拙守故因次對自勉治民敢意包荒尚容游食
奬以評文之當賁之振軄之稱既蒙踰衮之褒復荷出
綸之渥大哉之言誕播蕞爾之跡有光此蓋伏遇皇帝
陛下豐照直中乾剛獨運懋昭大德遹求多士之寧灼
見俊心深識百辟之享肆憐平進更責後圖誓殫分教
之勤少報兼容之施
休寧知縣謝上表
躐厠儀曹媿匪小材之累日除還銓部猶叨大邑以庇
身荷恩難名報德無所(中謝)伏念臣人門俱下仕學並
輕雖偶竊於科名本自甘於州縣識拔誤除于師席編
摩進直於書林佐貳宗英預掌銀潢之津派登延冊府
獲窺金匱之圖書每自疚於超踰豈復睎於擢序久尸
官於省戶曾乏建明屬議禮於宗祊遂成瘝曠蠡何施
於測海蚊果困於負山特煩簡禮之嚴上瀆冕旒之邃
止從澄汰實戴矜容此蓋伏遇皇帝陛下堯釐百工舜
明庶物黜陟必先於考績賢愚咸使之遂情若此無能
尚有攸處臣敢不承流宣化勉報政於三年念咎省愆
誓輸忠於九死
大司成謝上表
入持禁橐已媿超遷進長經黌更叨因任循涯虚受程
奏懇辭膺詔旨之弗俞錫服章而加賁亦既就職深虞
累恩(中謝)伏以兼三代之學以明人倫同四海之風而
暨聲教大申孝弟之義交獻賢能之書歴年滋多明效
灼見小子有造預鼓箧者千人海邦率從来執經者萬
里惟時教法特軫淵衷責古人大全則薦降德音示聖
經奥旨則親為訓傳蓋躬教立道之君處上則育材首
善之臣至難方廣詢求以專屬任而臣學非得已才不
加人行誼不足為世之範模文藻不能作經之鼓吹偶
自朝廷興學之始首叨方郡分教之官玷禮曺郎屬者
四年預胄席師儒者三等所能何有每遷益高雖賓賢養
士之規模粗知本末顧成德逹材之績效蔑有毫釐不
悟異恩就躋邇列此蓋伏遇皇帝陛下誕敷文德遹圖
康功久於道而化成不忘樂育主其心而慎治更務能
官察臣所守之靡他貸臣已試之無騐猥加曲澤使勉
後圖誓畢微生仰酬洪造
謝江州太平觀表
躋榮命教濫居學省之華負罪投閒尚竊祠宫之適寬
恩下逮感涕横流(中謝)伏念臣學術空疎性資愚拙本
為貧而干澤寖席寵以逢時俾游英俊之躔盡出聖神之
造班陪從橐秩冠儒宫顧惟何人輙膺是選果緣冐處
遂致疾顛仰繄亭毒之私猶頒餼廪之厚此蓋伏遇皇
帝陛下德侔天大恩均父慈擴仁恕以并容亶聪明而
臨照深閔向隅之戚特從祝網之寬退居寂寞之濱得
從優逸上答生成之賜更誓糜捐
謝復右文殿修撰表
殊庭游食深幸安全秘府䟽榮特從甄序隆恩下逮感
涕横流(中謝)伏念臣學不造於道真材不周於世用自
奮寒苦三收詞藝之科寖冐寵嘉四躐師儒之等欽承
綸綍俾長膠庠退量羊質而虎皮何補鳶飛而魚躍骯
髒但期於報國顓愚實昧於周身惟行法已咈於人情
而處事每違於時論怨仇交積釁咎易乘猥自劾歸親
乘訓奬慰留之詔始下搏擊之䟽繼聞凡可排根而中
傷無不崇飾而誣衊莠言甚巧惑投杼於三人幽結莫
申類降霜於五月頼乾坤亭育之施察風波險䧟之危
曲示優容止投閒左微生易殞聖造難酬旋聞邦誣靡
逃天鍳阿比附會著在德音放逐流離屏之荒服臣之
所坐豈假自明遂令流露之餘曲被便蕃之澤稍賁集
賢之職漸刊司敗之書此蓋伏遇皇帝陛下覆露萬邦
帡幪庶尹風揮日舒而專斷雲行雨施以均慈蹈舜之
文哲而審官體湯之寬仁而宥過肆令浮賤不遂棄捐
恩已重於丘山實踰始望身未填於溝壑誓竭孤忠
汝州到任謝表
序道山之祕職已荷䟽榮殿陸海之名邦更蒙起廢苦
心易感危涕自零(中謝)伏念臣器識無以加人學問本
期治已會睿神之博採旅俊哲以同升徧歴清塗皆非
素望直棧傳廐雖知戒于回邪方穿運車顧每難于諧
合昨承人乏進長國庠雲漢為章于天何裨化養日月
有明必照獨荷矜全數侍清間薦膺訓奬維時邦汋方
擅臺評凡可傾擠而中傷無不誕慢而崇飾倘非洪造
豈有餘年矧退黜僅及再周而恩渥已更三至既察采
苓之罔遂叨剖竹之榮濱九死而復生殞百身而曷報
此蓋伏遇皇帝陛下宏規籲俊大德容愚曠然兼覆之
恩仁為已任展也大成之業善與人同故雖無庸不使
終否臣敢不益殫夙夜之力少紓宵旰之勤懲沸羹而
吹虀更防後患羡淵魚而結網勉企前修
謝改寳豐縣名表
建節近藩已旌地寳錫名支邑更荷天慈閭井祗歡山
河增重(中謝)竊惟汝郡密拱神臯欎葱之佳氣旁連汪
濊之湛恩光被是興寳藏以表珍符沓来丱人底貢玉
府夤緣蕞爾之境申錫美哉之稱此蓋伏遇皇帝陛下
富擅無倫化行有截爰正名於百物以彰信於兆民甸
服用光信書惟永臣謬膺優寄躬被德音言順事成實
佩褒康之寵政平訟理益圖報塞之方
為輙奏儀曹馬俊公事放罪謝表
讞獄非疑自奸罪譴䟽恩過厚特骫憲章荷德自天措
躬無地(中謝)伏念臣中緣擢序外預使令兢兢詔令之
遵齪齪簡書之畏謂獄者天下大命而刑本君子盡心
寧失不經上體好生之德何度非及顧無閱實之良輕
黷九重特寬三尺此蓋伏遇皇帝陛下斤斤之明進日
恢恢之網如天知非法吏之深文爰貸守臣之妄發臣
敢不知逃簿責益務簡孚觀過知仁幸不書於一𤯝咸
中有慶庶圖報於萬分
謝除顯謨閣待制表
竄名簡札久奸刑史之誅寓直圖書忽玷侍臣之選驚
魂返幹感涕交頥(中謝)伏念臣於世無庸以身得察不
繇援助徧歴高華自信直前未免木鴈之累周防慮害
又乏蓍龜之明遂招貝錦之言上瀆細氊之聽仰承辨
究曲賜保全起之祠宫付以民社義命大戒方勵志以
力行富貴危機實無心於饕取矧惟伯氏獲綴近班甫
依日月之光遽淪霜露之疾顧滿盈之招損復愴盡之
傷生方圖幽屏於衡門敢意寵登於巖閣此蓋伏遇皇
帝陛下在帝陟降憲天聰明體堯之大以容愚用舜之
中而忘過念兹簮履之舊援之溝瀆之中臣敢不黽俛
事勞緝熙問學命輕於羽期徇道以忘身誓有如江願
輸忠而報國
湖州謝到任表
服勞盡瘁敢擇地以求安積釁挺災輙籲天而瀝懇豈
圖名郡驟假畸人(中謝)伏念臣褦襶無庸骯髒難合入
塵禁近深慚乍佞而乍賢出預承宣惟知畏首而畏尾
廹于多瘠尚爾自營荷臨照之末光遂寬閒之素志惟
苕霅之勝壤號吴越之樂郊杜牧之三啓請行王逸少
二代繼守豈期泛宅之地乃獲專城之居此蓋伏遇皇
帝陛下體文王之淵懿以官人蹈虞舜之聰明而臨下
畀矜無告特為相攸仰稱慈憐誓當勤策挈紫荷橐徒
夢想于清都坐白蘋洲幸日陶于化國
鄧州謝上表
危誠自列本緣三互之嫌洪造曲從改涖一麾之寄奔
走奉職經營戴恩(中謝)伏念臣早幸逢辰過叨序爵容
臺蕝禮往来數預于討論教府育材伯季迭居于長貳
實備聞于德意敢中畫于初心旋以拙疎久坐流落既
不肯逐巧點妍而射利又不能變節易操以隨時歲籥
七更徒或夢遊于帝所國門三過何階入覲于天儀進
無扳聯之因退守靖共之素惟兹楚境蓋昔鄧墟令臣
領之為幸多矣此蓋恭遇皇帝陛下蹈虞舜孳孳之善
廓武王斤斤之明攬治具而畢張鍳人材而翕受少原
之簮惟舊未忍弃遺豐城之劍可求聊加拂拭臣敢不
布龐洪之惠澤佩煩悉之訓詞為國矢謀雖身遠嚴徐
之列與民興利尚志睎召杜之風
再任湖州謝表
復舊歴之近班已叨式序付嘗為之便郡更荷就除不
涉道塗即交印紱(中謝)伏念臣任過其量德慊於榮内
之代匱於京師徧陪禮樂學校之寄外之服勞於郡縣
備諳簿書獄市之煩自黷真祠屢更嗣歲敢圖起廢復
玷承流今所領州昔嘗任事法令具在誰言厦屋之帡
幪民俗可知妄指甘棠之蔽芾今兹器使實累詔除而
臣益老無堪積憂多畏動而輙礙豈能游刃以解牛去
已復来徒類下車而摶虎此蓋伏遇皇帝陛下運天德
以君世纉帝緒以膺期體道時廵擇賢共治特加申命
更勉後圖惟自誓於糜捐庶少寬於憂顧馳朱丹轂敢
從事於燕游探赤白囊第謹修於備禦
謝除顯謨閣待制表
奉混元香火之祠獲從安便直永裕圖書之閣復玷高
華方課職以投閒顧冐恩而席寵辭不獲命懼何以堪
(中謝)伏念臣江海腐儒布韋冷族以身自勵妄期兄弟
於古人賦命多竒動輙參辰於時態昨膺申命来撫舊
封當帑庾空匱之時適衣冠流寓之衆長鞭不及馬腹
寧免多仇割雞焉用牛刀敢言易治拙疎若此汰免是
宜敢期肆𤯝之隆寬不以曠官而賜隔還青氊之舊物
綴紫橐之清班此蓋伏遇皇帝陛下時邁其邦日新厥
德攬智瘝而兼用作威福以並行蕩蕩巍巍每擴堯天
之覆左左右右特從湯網之寬臣敢不知幸之不可常
念德之宜有報益堅素守更勉後圖
謝賜歷日表五首
仰求天步運太極之三辰俯授人時協洪範之五紀祗
膺詔旨灼見聖心(中謝)伏以考中星之合見而生昏明
課九道之發斂而定冬夏積大餘小餘而綜數辯陽歷
隂歷以求端雖云觀象之常未若紀元之密開綴文之
局而演議推立極之日以為元鑿井耕田共識作訛之
候連珠合璧間無杪忽之差恭惟皇帝陛下化妙範圍
仁深覆育循堯之道以閏月而定四時用夏之正坐明
堂而朝羣后臣出守支郡辱賜新書豈徒尊閣以知榮
敢不奉承而加畏
協用五紀永執其中猷告多方不匿厥旨仰推天步俯
授人時(中謝)竊以設南正北正之官實繄順帝辨西陸
東陸之候所以序年惟章分蔀元之不差則析因夷隩
之攸叙厥惟舉正乃克求端恭惟皇帝陛下官天地以
範圍歷日月而迎送清臺雜候既謹於疇人陽館誕頒
每先於嗣歲惟聖時憲以初為常臣謬厠承流寵膺錫
本昔嘗庀職慙無綜數之能今幸牧民願廣正時之惠
協用五紀底日而無失日之差允釐百工後天而有奉
天之謹(中謝)竊以帝嚳序星辰而著衆唐堯欽歷象以
授人厥惟盛明必精推步顧紀元之衍數本基命以求
端閏餘靡乖宿離皆正恭惟皇帝陛下恩涵品庶道格
昊穹坐行政之堂定四時而成歲頒在躬之歷斂五福
以錫民臣敢不祗奉璽書寅遵神筴昔緣推澤嘗預於
討論今冐承宣敢忘於尊閣
發政施仁誕布自天之詔歸餘舉正特頒底日之書職
在承宣敢稽播告(中謝)竊以南正北正以司天地羲仲
和仲以理隂陽惟分至啓閉之預和則風雨晦明之可
候肆於獻歲之始大宣告命之文恭惟皇帝陛下寅奉
夏正率循堯道面稽天若欽授人時俯察仰觀千歲之
日可致下蟠上際萬物之生得宜夙推步於清臺繼頒
宣於方郡志以定言行以出令拜賜札以璽書祗膺周
誥奉萬年之神歷允協夏正上體求端敢忘承式
發春獻歲誕臨行政之堂舉正履端昭示在躬之歷凡
叨寵錫悉被恩榮(中謝)伏以鳳鳥呈祥定分至啟閉之
候蓂莢紀瑞辨作訛成易之方起消息而正閏餘分辰
野而步躔次五者来備各以序萬物之生得其宜蓋惟
保乾道之和乃能致帝者之用恭惟皇帝陛下紹隆景
命光宅丕圖調玉燭而和四時在璇璣而齊七政連環
合璧仰無杪忽之差轉扇飛灰俯有桴鼓之應肆頒告
朔爰及守臣敢不虔禀聖謨率循彛憲焉知天道昔嘗
預於討論不違農時今第嚴於遵奉
代皇子辭官表
仙源襲慶曾微横草之勞睿檢䟽榮遽被苴茅之寵輙
輸危悃仰冐隆威伏念臣姿實滯冥質非岐嶷本支錫
羡當詵詵揖揖之辰德齒甚微媿穆穆皇皇之美方上
煩於顧復冀少廸於顓蒙敢圖敷號之揚廷特相奥區
而燾社秩均揆路寄重帥旄惟茂勲明德之可居豈弱
植幼齡之敢冐伏望皇帝陛下俯矜愚欵追寝贊書名
器至公特正君臣之分悃誠獲訴益隆父子之恩
代皇子再辭官表
循墻懇避既瀝於愚衷賜履䟽榮未回於渙號仰蒙覆
露輙再冐陳伏念臣託體天支承顔帝扆銀潢分潤日
承鞠育之恩金輅啓封敢意褒揚之寵顧未親於保傅
已視秩於公師相南土以建旄保東方而受社並疇多
賦併衍真租皆非分義之所安敢罄懇誠而再瀆伏望
皇帝陛下至明旁燭大度兼容俯矜髫齔之姿特寝絲
綸之命朝廷之上庶絶於叨逾父子之間何容於偽慢
代皇子謝授官表
程奏上干冀回於成命恩言狎至終閟於俞音祗受寵
靈第蒙榮灼(中謝)竊以勝衣佩印存漢室之舊章晬日
錫封實本朝之故事敢圖庸昧亦玷褒揚伏念臣質異
徇齊年方稚孺屬椒聊之繁衍聮棣萼以輝華顧子職
之未供荷王靈之先及建節旄而賜履按輿地以建邦
命服九章粲威儀於上宰元戎十乘峻節制於帥垣曾
是孱微併叨寵奬此蓋伏遇皇帝陛下堯親九族舜闢
四聰念生子之在初雖多男而授職誓永堅於忠孝庶
上答於生成
代謝賜名表
趣令安位已被恩綸諭使更名更紆親札宸廷馭幸閭
府增華(中謝)竊惟名以制義者禮之經言惟作命者上
之寵惟叔虞季友之類父命有稽而唐武蒋義之倫君
賜為重臣逢時獨幸奠食久浮敢圖賤名更出睿意憐
其許國之志使堅戴后之誠問于申繻不犯廢山之戒
比之程昱更超加日之榮此蓋伏遇皇帝陛下雖聖弗居
以慈為寳肆推曲澤以賁餘年三月而名雖動已孤之感
千載之遇更懷難報之思
代嗣濮王謝升等表
祗受寳符永佑基圖之固載頒睿渥曲惇族屬之私凡
預庥涵交深呼舞(中謝)竊惟濮王之支裔皆為英祖之
懿親論小宗則勢實綿聮視正統則稍為疎逖因禮有
等衰之辨故法從降殺之文戚单者既罷賜名行卑者
遂無縻爵生息寖廣貧富不均韙聖度之獨觀裁宸章
而親定謂自義率祖雖或貴於斷恩然立愛惟親固無
嫌於廣孝爰因熙事丕變舊章官以行而迭升爵因名
而更制情文俱盡恩義兩隆磐石相維更益廟祧之重
綸言下逮永為戚邸之光此蓋伏遇皇帝陛下聖德盡
倫王功䘏隠體堯仁而惇九族紹舜孝以協重華肆令
葛藟之生共仰蓼蕭之澤願深圖於報稱當共誓於糜
捐
代謝宣詔再入翰林表
禁林清切登用詞臣家巷光華喧傳詔使仰膺申命實
載隆恩(中謝)竊以冠内朝供奉之班代中扆訓詞之任
粤自前世號為要津資東里潤色之材處北門獻納之
寄扉開銅式地秘金鑾樂府立成乃有謫仙之譽嘉謨
參决因存内相之名矧在聖時勃興文治睿藻獨高於
夐古諸臣莫望於清光雲漢為章獨昭回於萬物風霆
敷號將鼓舞於四夷宜得名儒以當内制而臣衰遲無
用窽啓弗靈問學久疎矧久廢而將落文詞甚陋又已
試而罔功何期過采於虚名復使陞華於故職預擁經
於帷幄參酌史於青編是皆劇榮併兹虚授此蓋伏遇
皇帝陛下宏規遠撫聪聽旁周圖回萬化以更新收攬
衆材而求舊殊私所逮懇避弗俞奮發詞章雖莫追於
作者激昂忠義當不媿於古人
代謝不允乞外表
忱辭冐進冀乞其身恩旨俯頒俾安厥位叨榮未已席
寵更慙(中謝)伏念臣獨荷聖知再司邦計本圖尺寸上
報丘山衰疹所嬰筋骸知馬力之竭劇職寖廢智謀同
鼠技之窮懼速大呵上孤殊奬爰即威顔之座具輸肝
膈之誠為聖人氓丐就祠庭之佚避賢者路冀辭省戶
之華不悟眷留中加慰撫此蓋伏遇皇帝陛下䟽觀萬
化原省衆材察其籲天本非擇地特加因任使勉後圖
大哉一札之言永期尊閣蕞爾百身之殞曷稱恩私
代辭官表
旌&KR0950;所指肇闢遐疆綸綍載頒例增崇秩敢緣私分進
冐隆威(中謝)竊以遹求厥寧蹻蹻聖神之造冞入其阻
桓桓仁義之師飭偏校以鷹揚係名王而蟻伏鋪敦積
石奄有臨洮初無遺鏃之煩坐致舞干之格曠古未賓
之地悉入版圖窮荒始附之民交通鞮譯仰繄睿斷用
底膚公如臣謭才荷國重寄曾乏幄中之畫少禆閫外
之竒乃緣策勲亦叨序爵矧預聞於政事已屡玷於恩
華儻無止足畏避之心必有亢滿顛躋之慮伏望皇帝
陛下監觀本末惠顧始終憐其深懼於高明察其非涉
於偽慢斷從公論追寝命書位必勞升盛世固無以虚
授利因義勝愚衷亦幸於少安
代謝授官表
興師奮伐吉語遽聞䟽爵疇功恩言濫至懇辭弗獲祗
受若驚(中謝)竊惟洮陽之奥區實為隴右之故壤地形
控阨天聚富繁早紆先帝之經營尚習狂童之矯據神
機默運聖武嗣興詢謀將才指授廟算不淹浹日坐取
列城彊弩何難於射癰震霆不及於掩耳游魂假息望
旂鼓以驚奔泥首歸誠襲冠裳而欵附震疊三河之外
鋪敦青海之隅用夏變夷皆繄睿略因人成事豈有微
勞敢圖近弼之頒恩亦使𤨏才而居寵此蓋伏遇皇帝
陛下英威服遠盛德容愚土宇版章中外禔福謂義已
加於不齒故賞寧僭於罔功特示睿慈俾霑優渥昆
夷駾矣忻聞正域於四方元首明哉敢獻無疆之萬夀
代謝朝參减拜表
便蕃曲澤屢沐矜憐疲曳微軀特從優假禮稍寬於擎
跽心深負於凌兢(中謝)伏念臣生值休明坐尸華顯奠
食久浮於真館䟽榮更畀於戎旃雅無横草之功少圖
稱效徒有負薪之疾上軫眷懷乃知極辨之朝蓋有常
尊之分敢意惓惓之厚施特鐫僕僕之多儀此蓋伏遇
皇帝陛下德冐臣鄰庥㴠戚屬謂禮雖宜於下拜而恩
或出於非常因屈威顔俾蘇衰薾馬力將竭已逃顛踣
之虞鼠技既窮尚誓糜捐之報
代謝敕設表
内苑贊書叨蒙宣召太官宿設更沐示慈荷蒙便蕃省
躬殞越(中謝)伏念臣初非博綜繆辱詳延修飾討論何
補聖謨之懿飲食燕樂遽蒙臺饋之頒此蓋伏遇皇帝
陛下優異詞臣恢張國體因其涖職之始訓以稽古之
榮臣得盡心遠繼鹿苹之盛物無失性更同魚藻之和
徒媿屬饜莫知上報
代兖州謝上表
潞子名邦方膺守寄魯侯舊壤誤沐詔除已稅道塗敬
頒條約(中謝)伏念臣羇危少與謹朴自將涉獵簡編粗
識誠身之趣平均法令稍知布政之經徒欲少亢於衰
門詎肯求通於曲路微如鼴鼠方自足於飲河勢若窮
猿固未遑於擇木握蘭省戶剖竹藩方自視數竒皆非
始望矧岱宗之重鎮存闕里之故家支邑民淳狴牢罕
繫屬城盜息桴鼓稀鳴豈伊衰遲曾是畀付兹蓋伏遇
皇帝陛下建五皇極奉三無私宣化承流雖博求於夀
俊匿瑕藏疾亦兼採於愚矇臣敢不推廣上仁循緣舊
俗布中和而樂職戒煩苦之傷恩尚有毫釐仰紓宵旰
代沂州謝上表
汎掃真祠方自安於禄隠改臨樂土忽誤玷於除書仰
冐大恩退慙小邑(中謝)伏念臣江湖冷族庠序鯫生遭
時博延與士彙進擢佐水衡之重曾靡荒功再將使節
之嚴廑無乏事遽陞華於蘭省獲欵對於楓宸横草無
勞自媿含香之選負薪有疾因求襆被之行蕭散再朞
優游三徑敢圖紀錄復被使令矧所領州昔嘗試吏雖
歲月驚於云邁而父老喜其復来此蓋伏遇皇帝陛下
施實德以厚生圖康功而遹駿敷求良吏分列遠邦因
誤聽聞遂叨識擢臣敢不布朝廷寬大之澤謹惠文纖
悉之科誓勉後圖庶逃幽黜
代謝賜御書千字表
辭榮弗獲煩一札之恩綸示眷有加錫千文之草聖昭
回在望冗末增華(中謝)伏念臣久玷近嚴薦膺寄屬當
制禮作樂之運竊幸預榮方崇儒重道之辰獨蒙加惠
温言慰藉曲澤分頒仰惟奎畫之文實出神機之妙卧
筆遠嗤於秃兔正書何取於怒猊肆筆而成非由水墨
之積習為章于上宜有神物之護持不悟蔀居忽叨珍
賜此蓋伏遇皇帝陛下睿文冠古獨智窮神道積于厥
躬不忘典學天縱之將聖又極多能因點翰於燕閒特
䟽恩於禁近寫之金石永圖尊閣之藏燕及雲来共侈
眷憐之寵
代謝對衣金帶馬表
腰束九環併荷笥衣之寵圉頒四牡仍加鞗革之華感
劇曳婁榮生罄控(中謝)伏念臣少罹陻阨自守羈单服
止弊裘輕煖敢睎於狐貉乘惟下駟權竒絶望于龍騋
不悟遭逢薦膺錫予此蓋伏遇皇帝陛下緝熙政治寤
寐雋良恩示解衣俾勵素絲之節意存市駿寵頒赤汗
之珍粲粲陳庭駉駉在廐於其視職出以䟽榮鵜翼不
濡俱積叨塵之媿蟻封可試庶無顛沛之傷
代高麗王謝賜太平御覧表
悃誠上訴懇求祕府之文恩渥繼頒曲徇殊隣之請始
終展誦俛仰兢榮(中謝)竊以太宗皇帝自誠而明惟睿
作聖即古而克永世遜志而敏厥修往行前言已并包
於聖學博聞強識更兼利於儒林肆命詞臣廣裒事類
囊括千經之藴網羅百氏之言公孫數萬之詭辭披圖
可見虞初九百之小說開卷盡知嘗資睿覧於西清益
萃靈輝於東壁討論至當炳若丹青而不渝倫類相從
煥乎朱紫之有别論纂實繄於鴻博流傳尚隔於要荒
臣僻處小邦粗惇末伎在漢則伊秩嘗聞於入學於唐
則吐蕃亦見於舊經輙援舊比以上干果奉睿恩而賜
許叢沓簡編之富光華象緯之傳豈伊龍閣之珍藏乃
作鷄林之祕寳兹蓋伏遇皇帝陛下深慈恤隠夷量包
荒以孝奉先故誕布前朝之美以仁柔遠故曲從異域
之求念臣嘗獻於逸書憐臣夙朝於北宇申錫皇文之
千卷俾参舊約之八條肆是誤恩猥沾遐裔臣敢不敬
銘厚賜詳繹羣言流播三韓共仰文明之化分傳五族
俾知賚予之私
