丹陽集卷一宋葛勝仲撰
劄子
進養士圖籍劄子
臣竊以三代之盛班治顯設之方尤備於成周而周之
隆教養作成之法獨推於文武文王之詩曰不顯亦臨
無射亦保故其效至於多士以寧武王之詩曰豐水有
芑武王豈不仕故其效至於無思不服雖聖人以神道
設教其精神心術之妙不可推測意者殆將以作人籲
俊為長久無窮之計非特用於一時以康庶事而已棫
樸云周王夀考遐不作人下武云於萬斯年不遐有佐
故子孫頼之而國以長楙嗚呼盛哉天佑斯文越𢾗千
年而復生上聖應世覺民之迹若合符節惟皇帝陛下
以徇齊淵懿之資履熙洽隆平之運聖學高明道心昭
徹燭見治本在崇化厲賢故自躬斷以来首議學政大
開雍頖於以育衆才聯師儒而命之以賓興攷勸之法
革科舉循沿之陋陞進之令類出於親製程試之文每
塵於乙覧一歲餼廪無慮𢾗百萬别為一司規畫均制不
取於縣官而坐有餘資且命諸道各設常産以資永業
行之十有餘年典法大備彬彬新美之才軰出而晏晏
忠厚之俗已成雖詩歌文武之盛無以進焉既又命禮
部以天下養士之額舍宇之𢾗費用之多寡田業之頃
畝載之圖籍掌在有司臣等恭承詔旨討論編次隨類
編括克有成書取大觀二年歲終為率既以逐州縣離
為析數又以天下合為總𢾗凡二十有四路而中都兩
學之費不與焉彼漢中世增弟子員三千人而唐太宗
千一百區載之史牒已稱甚盛顧視今日何足道哉所
有天下養士圖籍凡二十有五冊謹隨狀上進干冐宸
扆無任戰悸屏營之至
乞以學書上御府并藏辟廱劄子
准大觀二年八月二十二日御筆禮部掌教養之事學
之興内外恊力今已就緒而養士之額舍宇之數費用
之多寡田業之頃畝當職之圖籍掌在有司續准聖旨
就差禮部長貳郎中編修并准聖旨以大觀二年歲終
𢾗月供具本部即不曾乞置專局糜費廪給緣大觀四
年罷縣學并州縣小學給食及裁减學費舊所取會却
非的𢾗遂乞别會政和元年歲終𢾗編纂未了間承去
年五月十七日勑學校之令並依大觀三年四月以前
指揮合依元指揮以大觀三年歲終𢾗編纂今已成書
總天下二十四路教養大小學生以人計之凡一十六
萬七千六百二十二學舍以楹計之凡九萬五千二百
九十八學錢以緡計之歲所入凡三百五萬八千八百
七十二所用凡二百六十七萬八千七百八十七學糧
以斛計之歲所入凡六十四萬二百九十一所用凡三
十三萬七千九百四十四學田以頃計之凡一十萬五
千九百九十房廊以楹計之凡一十五萬五千四百五
十四既以逐州縣離為析𢾗又以天下合為總𢾗凡二
十有五冊而中都兩學之𢾗不與焉恭惟陛下以有為
之資灼見治本不愛𢾗百萬之費使隸學士之版者皆
不家食所以加惠學者至深至厚又親洒宸翰製教養
陞進之法逮今一紀人材作成典法大備調度有餘盡
由朝廷興學之初經畫永久之計歲用不煩司農水衡
而坐以贍足故其𢾗之盛如此蓋自虞帝兩庠文武東
西辟廱以来未之有也顧視唐漢規模陋狹志氣蹇淺
何足為盛時道臣等不勝大願伏乞以所編書依元詔
書上于御府以其副藏辟廱并宣示史舘使陛下甚盛
德之舉詔億萬年垂示無極取進止
辭免太子右諭德劄子
臣伏覩御筆特除臣兼太子右諭德者蝼蟻䟽賤之臣
濫膺聖擢循省恐悸不知所出竊以有周盛時妙簡賢
智之臣以陪輔世子使日聞正言躬履正道如召公史
佚之倫乃得為之下至導諭之官蓋亦未嘗不艱其選
恭惟陛下盛德大業卓冠古初濬發明斷肇建儲位將
以中春令日發冊路寝親御燕閒推擇僚寀而臣闇劣
亦叩頭中選惟諭德之官委屬攸重非天下端士博聞
有道術者豈稱拔舉伏念臣學識行誼無以加人雖屡
塵科選薦被使令而𤨏𤨏碌碌訖無銖髮之效今又超
躐使贊德春闈雖仰戴君父生成之恩而退自省量大
懼上玷明公登選伏望聖慈特寝成命改授雋傑使朝
廷無虚授之嫌微臣免倖進之誚豈勝大願重念臣官
卑在法不當辭寵迫於私義不敢輙貪非據謹冐昧自
列干凟天聽臣無任隕越俟命之至
辭免大司成劄子
臣准東上閤門告報已降告命除臣試大司成者卑賤
之臣驟膺親擢聞命震怖不知所為恭惟陛下大興庠
序以興斯文聲教之遠外薄海表而成均辟廱之長實
緫中外學政非宿德名儒豈稱任使伏念臣孤愚一介
經學淺薄徒知安分守義而行能器識無以逾人昨被
選除再貳國子夙夜黽勉覬有毫髮之效而訖未有聞
方懼曠官以干罪戾敢謂天慈不遺微品特加因任就
進從班雖曲澤所加在臣至為榮幸而公議可畏不敢
輙冐非據之寵伏望睿明特行遷令追寝誤恩豈惟示
名器之公亦以增學校之重所有告命臣未敢祗受干
冐天威臣無任屏營俟命之至
表
賀皇帝元會御大慶殿表
歲統開端夙設九賓之會人正謹始還来四海之圖受
福無疆惟皇作極(中賀)恭惟皇帝陛下推仁濟衆體道
御時顯勲績則殆姚姒之所無闢土疆則皆漢唐之未
復車惟同軌瑞必應圖築黃金之臺憂已消於北顧鏤
白玉之牒禮方議於東廵屬三始之肇更宜百祥之交
擁臣叨膺銅虎之寄阻望雲龍之廷稱萬歲之觴莫陪
飲栢率百獸之舞但切傾葵無任
賀太上皇表
聖謨獨斷神器傳歸緜宗社於無疆浹人神而胥慶恭
惟道君皇帝陛下躋時嘉靖體道希微唐堯聞康衢之
謠有熊喜大庭之館謂青宫之預建顧黃屋以何心爰
降冊書俾嗣歷服巍巍蕩蕩難名不宰之功繼繼繩繩
永享無為之樂臣出尸祠館阻造朝班無任
賀孝慈淵聖皇帝登寳位表
祗遵聖詔光紹皇圖歷數在躬華夷交戴(中賀)恭惟皇
帝陛下睿哲天縱欽明日躋主鬯十年懋毓震闈之德
牧畿千里益宅寰宇之心駿命所歸神器允屬臣夙有
厚幸蚤依末光奉匴以升實相阼階之冠建儲之始首
叨潜府之僚方兹聖作之初阻預班朝之列無任
賀今上皇帝登寳位表
期安國步提億萬之全師遂享天心正九五之尊位黔
黎有託社稷載安(中賀)竊以祖宗德澤在人國家鼎祚
方永穹居叛渙神器震搖天純祐於我邦時篤生於真
主恭惟皇帝陛下欽聦若古勇智在躬禀上聖之姿當
中興之運慷慨奮發既宅四海之心委曲全安益驗三
神之助欽承初載漙協歡心而臣久冒寵榮粗有知識
體元居正既欣歷服之有歸戡亂定傾更識太平之可
待無任
賀冊元符太后表
縟禮上儀肇舉宫闈之慶歡聲和氣鏘洋寰宇之傳家
國同休人天咸喜(中賀)恭惟皇帝陛下慕武王之繼志
同季歴之因心深惟寳祚之居臨實自先朝而弟及顧
付託之恩無以報則友恭之義致其隆内則睦族而斯
變於時雍外則繼猷而力回於國是矧翼室受遺之際
頼椒房贊策之功屬憲府之建明委禮官而訂審肆頒
孚號申進顯名懿範徽音益播管彤之美仁風孝治遠
形華裔之瞻臣無任
賀立皇后表
帝度其心寅念人倫之本天作之合肆登邦媛之良化
肇六宫歡騰萬宇(中賀)恭惟皇帝陛下唐虞明德夏子
丕圖謂二南為王化之基而五教乃天叙之典爰諏榖
旦大正長秋彤管垂休將輔戓於隂教慈闈致養見永
嗣於徽音臣服職祠庭庇身藪澤欣聞椒掖之孚號阻
造楓宸而奉觴無任
代慰欽戓太皇后祔廟表
寢園復土祗遵三月之期廟室寧神甫畢九虞之禮威
靈燕預遐邇䀌傷恭惟皇帝陛下義極慎終孝深錫類
篤叙乃父顧元豐宫掖之賢則友其兄念永泰母儀之
重追崇特異躋祔有嚴雖紫庭永隔於音徽而清廟肅
承於灌獻願寬惻怛少副瞻馳
代慰欽聖太后祔廟表二首
役回六遂悵復土於喬陵祭訖九虞肅躋神于清廟光
靈肹蠁遐邇䀌傷恭以欽聖憲肅太后配德皇英軼功
革摯决定大策援聖人于南面之尊退避寳圖復明辟
於東朝之養欻上賓於仙闕俄陞祔于秘宫恭惟皇帝
陛下翼翼文心烝烝舜慕悼椒塗之長逝奉桑主以致
虔夢若平生時起悲於脂澤游於複道將永奉於衣冠
願副瞻馳少寬悲惻
徽音永閟徂運載周聖孝哀恫輿情藴結恭以欽聖太
后道光周母聲掩虞嬪遭時危疑獨建大策躋民嘉靖遽
復繁機豈徒修隂教於壼闈固已懋豐功於宗社流芳
彤管將永播於億年脱迹紫庭欻甫更於朞歲恭惟皇
帝陛下堯仁因性舜慕以身疾方抱於嬛嬛孝日隆于
業業願寬哀念式副禮經
代慰欽慈太皇后祔廟表
隆名懿冊追賁泉途縟禮盛儀祔陞宗祏悲纏當宁感
劇寰區恭以欽慈太后鍾慶高閎流芳彤管夙效捫天
之兆果臻夢日之祥正位東朝莫逮含飴之樂躋神太
室空餘撫鏡之悲恭惟皇帝陛下政用湯中道隆舜孝
昊天罔極願少抑於悲摧春露既濡將永親於灌獻
徽宗皇帝顯肅皇后懿節皇后梓宫還闕表
龍輴返國蜃紼戒塗儼七萃以護行森百靈而警侍照
臨所逮哀慕攸同恭惟皇帝陛下舜孝日嚴堯仁天覆
昨奉兩宫之諱躬服三年之喪目斷殯宫日動羹墻之
念誠通宵夢每興奩鑑之悲由聖孝之感通致殊鄰之
悔禍飭使旃而遐衛奉題腠以言旋粤惟中壼之喪亦
見素輿之至列城沃酹行路涕洟匶易四重已極慎終
之禮役興六遂行遵復土之期願少抑於哀恫庶永安
於愛戴
慰隆祐皇太后上仙表
變起慈闈悲纏寰宇恭以大行隆祐皇太后慶鍾沙麓
德懋管彤頃炎運之中微克保基圖之固暨逆臣之俶
擾再扶宗社之安方南土之回鑾奄東朝之告祲恭惟
皇帝陛下道光帝績孝篤母儀長樂問安極三牲而致
養泰陵復土儼六遂以在行願寬罔極之哀式副有生
之託
慰懿節皇后上仙表
椒風告䘲薤露興哀慟發六宫悲纏九土竊以大行皇
后上天作合初載來嬪躬卷耳之憂勤服葛覃之節儉
方專彤管之美遽陟白雲之鄉恭惟皇帝陛下治内而
厚人倫追遠以基王化雖禕衣重翟永閟於中宫而匰
主黼筵將祠于别廟願抑聖情之悲悼式副寰宇之瞻
依
代慰聖瑞太妃薨表
柔儀長謝䘏典致隆凡在幬臨伏深悲怛恭惟皇帝陛
下化先治内禮極慎終自仁率親上動元豐之感因心
則友更懷紹聖之傷追惟宫掖之賢曲軫宸闈之念哀
榮特異升賁用光孚號大庭俾聫華於二后寧神寳刹
將祔告於諸陵願少抑於恫傷庶永安於瞻戴
賀正旦表二首
年統載新禮重三朝之會陽功大凑氣滋萬寳之昌自
天降康惟聖時克(中賀)恭惟皇帝陛下宅中圖大居正
體元靈承帝以寅恭茂對時而化育方且錫符而有美
蓋將嗣歲於無窮齊七政於璣衡纏離攸叙受四方之
圖籍蠻貊來同屬治象之載頒宜神休之滋至臣等叨
恩服采籲衆造庭保合太和幸親逢於華旦緝熙純嘏
期永佑於丕圖
三朝肇祚之辰乾坤交泰萬國貢珍之會圖籍来同受
福無疆惟聖時克中賀恭惟皇帝陛下御時以道敕命
惟幾如日之升見文王之所以聖惟天為大同堯帝之無
能名推餘緒而運化於陶鈞撫亨嘉而躋民於仁夀矢
其文德絶域皆徕告厥成功珍符紹至惟繁禧之所介
恊嗣歲以俱新歷受人時灋頒治象惟皇作極大居正
以體元與物皆昌首施仁而發政臣等蒙休盛旦代匱
正司西陸發春喜廸泰元之吉南山薦夀仰祈時萬之
祥
天申節賀表
衆非后何戴欣逢震夙之辰邦永孚于休適配長贏之
月自天申命薄海均歡恭惟皇帝陛下亹亹文勤孳孳
舜善亶聰明而紹前烈寳慈儉而懷永圖躬五載之焦
勞已開興運介萬年之逸樂益擁殊祥臣限守虎符阻
趨鵷列無任
賀明堂大禮表
大禮必簡誠對越於三神至仁無親澤均敷於萬㝢溥
霑惠術交恊歡心中賀竊以祭數則煩在竭誠而報本
禮時為大必稱事以從宜尊天地以合祠陟祖宗而並
侑意孚明察制備情文恭惟皇帝陛下德懋日躋政修
時邁已即圓丘而毖祀未登陽館以宗祈甫臨三歲之
期遂度九筵之邃執瓉祼鬯遣宗英而嚴九廟之儀搢
圭薦嘉被衮冕而極二儀之奉前期誕告先甲齋居列
庶尹以駿奔亘百神而咸秩祝嘏告虔於吉土煇胞俱
被於湛恩臣早預從班晚分郡寄兼緫條貫無因奉倪
寬萬夀之觴宣布詔書尚能作王褒四子之頌
天寧節賀表
辰集木津實肇出寧之旦歲臨單閼欣逢載震之期中
外稱觴邇遐拱極恭惟皇帝陛下實天元子為世道君
孝德著而九廟居歆祀事明而三神歡喜威能遠暢既
收舊壤以来歸聖不自居方卻尊名而弗受福祥時萬
憲度日新斗適次於房心夀必齊於箕翼臣逖違宸陛
外剖郡符聽望嶽之三呼阻簉鵷鸞之列賡繼天之一
曲第傾螻蟻之誠
天寧節進銀絹表
皇威遠暢坐收闢國之功夀節載臨遥祝後天之筭共
致藩方之貢交修庭實之儀山阜之珍織紝所出仰禆
九賦少將臣子之恭虔請萬年永保人天之慶
天寧節進折銀錢表
外撫侯封猥荷分符之寵前臨誕節聿修任土之恭祗
率鍾官式遵幣貢塵三錢之府深慙不腆之儀稱萬夀
之觴遥致無疆之祝
進奉天寧節功德䟽謝詔書表
殊庭三祝虔致悃誠細札十行誤膺褒詔齋心展誦舞
手懽呼(中謝)恭惟皇帝陛下兆有作之聖神嗣無疆之
歷服按六經而較德慴四裔而抗稜載遇誕辰實天人
之交慶仰祈道蔭乃臣子之當然敢意慈憐申加慰藉
永惟丕享之義誓罄不移之心
賀燕樂表
名與功偕肇建盛王之樂政由俗革遹新治世之音閱
視燕朝頒傳寰宇既備乃奏永觀厥成竊以原樂之初
聲相應故生變語形而上道可載而與俱厥惟聖明乃
議述作禹取身而為度䕫制律以和聲雖諧鈞已格於
三神而燕樂尚循於五季爰稽中正盡革哇淫增徵角
之招而七律始全陳土石之器而八音初備有始翕從
純之美無細抑大陵之傷蓋和聲既滌於姦聲則今樂
遂同於古樂恭惟皇帝陛下道超器數治極盈成察龢
於清濁之間象事以始終之序曰惟嘉饗深厭溺音立
度出均始逹神明之德登歌下管遂同天地之和順氣
應之治道備矣臣等無裨政化猥預榮懷為韶九成聽
鏗鏘而竊嘆大食三宥願保用於無窮
賀日戴承氣表二首
化牟乾運洪恩丕冐於邇遐祥開日華瑞氣並生於上
下光騰羣目慶浹輿情竊以行中道以揚暉宗衆陽而
循度旁出纓珥皆兆福祥見於戴者為國有喜之占名
以承者示臣奉君之慶乃底日之官程奏與說天之志
恊符陽春方中晷景正午韙兹並應寔表多祥恭惟皇
帝陛下盛德昭升至仁光被無思不服人文已應於豐
亨將受厥明天瑞遂形於晉晝臣等具叨眷奬莫效燮
調政察璿璣奚測彌綸之妙氣調玉燭徒深抃蹈之誠
帝德誕孚仰格景炎之應天休滋至繼騰瑞氣之華殊
祥相望於後先美證交輝于上下清臺襍候寰宇均歡
竊以天惟隂隲而降監孔昭日乃陽宗而象類可考堯
命四時之官而謹賓餞周以十煇之法而辨吉祥曰戴
曰承曠千齡而莫睹乃神乃聖遂彌月而再瞻蓋一德
新而又新則諸福至而復至
賀日蝕不及分表
官占前告知交數之當虧聖德上昭致蝕分之不及照
臨所逮距躍惟均(中賀)竊以躔度相循實應大餘之𢾗
隂陽有眚乃侵内壤之光惟精意之潛孚則沴氣之遽
弭保章辨吉眡祲觀祥有感必通蓋欽若寅賓之證方
交俄吐示及遲蝕寡之符恭惟皇帝陛下道與豐亨德
參離照雖運彌綸之妙用不忘寅畏之小心天且弗違
人其皆仰臣等謬膺眷奬服在弼諧修六職以導和仰
繄庇冐率四方而来賀但切懽呼
賀日蝕隂雲不見表
日當合朔前知薄蝕之期雲起崇朝潜護照臨之體坐
銷沴氣溥洽歡心(中賀)竊以隂陽不免於交侵日月有
時而同道蓋盈虚之定𢾗在分至以非災繄聖德之召
和致天心之助順雲特瞻於游宇辰自應於集房恭惟
皇帝陛下秉總泰元均調冲氣思其艱而制治正厥事
以承休雖歷步日微莫逃常度而德孚陽感自隔妖氛
臣等積在慈憐敷同慶頼抑隂用社既虚十煇之占籲
衆造庭願上萬年之夀
賀慶雲表
氣襲一陽方誕膺於神貺雲舒五彩復昭示於天休登
臺以書擊壤咸喜(中賀)竊以黃帝有華蓋之瑞因以紀
官漢皇祀汾隂而歸嘗聞覆鼎載諸往牒已號殊祥矧
當至日之漸長方即路朝而展采儼九賓而就列鏘六
玉以導和紛郁呈祥輪囷曜色盪紫霄之氛祲映黃道
以昭回於稽盛德之符兹謂太平之應恭惟皇帝陛下
欽聦稽古寅畏享天僕景命於無疆告成功於不宰克
開厥事秘文兆見於堯天恭受于庭卿靄復光於舜日
臣等備叨殊奬獲相上儀若烟非烟幸親瞻於瑞蔭既
旦復旦願永播於賡歌
賀收復湟州表
爰整其旅起舊將以徂征克成厥功恢故疆而盡復捷
音來上歡頌遠傳(中賀)竊惟湟水之封陲實邇横山之走
集地形控阨天聚富繁歸我版圖昔有招擕之效弛其
檻緤誰為縱敵之謀屬聖武之紹興斡神機而獨運星
文助順軍氣益張匪安匪舒遂有来鋪之效是致是附
坐收無侮之功恭惟皇帝陛下遹求厥寧載用有嗣赫
赫業業而天威遠憺烝烝皇皇而兵勢具嚴憬彼邈川
故無勞於折箠蠢兹偽夏行亦見於消烽
賀收復燕山府表
取亂侮亡曾未施於三箭向風慕義遽求效於九州惸
黎輸欵塞之誠渠帥有倒戈之請事光惇史慶溢緜區
(中賀)惟幽薊之封疆本華夏之土宇粤從東晉始蹙版
圖垂二百年擅數千里凡謀國之士議弗敢及致在天
之聖志未克伸惡稔罪盈衆怨神怒寇戎越在草莾師
衆日尋干戈仰怖德威如洪爐之燎毛髮蘄霑聖澤若
大旱之望雲霓遂掃境以来庭同呌閽而請命恭惟皇
帝陛下神武不殺睿智有臨救民水火之中玩敵股掌
之上全付所覆仰承穹昊之休遹觀厥成大洒祖宗之
憤舊壤再歸於中土經躔遂備於周星成兹不世之功
盡出非常之斷臣叨膺郡紱阻獻夀觴撫鳴劒而馳伊
吾徒深贊喜登泰山而建顯號行慶升中
賀湟州芝草表
青唐慕化籍疆土以咸歸朱草薦珍走驛郵而来獻凡
依怙冐交劇歡呼竊以齋房之詩徒著九莖之異瀛洲
所産第存三秀之名彼固推為盛時亦復號稱華觀蓋
未有叢生千葉遠叩九閽截然新附之邦卓爾無前之
瑞揚華菌蠢託質堅剛介夷貊以郵傳曠古今而創見
此蓋伏遇皇帝陛下化由神運道與時行默調撫於五
辰遂昭蘇於衆彙張咸池之樂以流於恊氣定郟鄏之
鼎以召於嘉祥因積人和且膺帝祉案諸圖牒共欣蔓
蔓之形播以聲歌永配巍巍之治臣等生逢昭代獲覩
上儀敢同来賀之四方共祝無疆之萬夀
賀瑞石表二首
臣某等言伏覩河東轉運司進瑞石一據待詔封士寧
状稱磨礪已凹尚見天正堯瑞字并御筆騐到詣實與
元圭同宣示百官者告厥成功申錫久淪之至寳震于
珍物是興前告之殊祥質雖玉石之殊意若節符之合
(中賀)竊以禹底濬川之績堯受延喜之圭雖孚尹尺二
寸以標竒然湮沒三千年而莫覩天將授聖理欲斷疑
爰出秘文以彰休應得自樊山之壤又為汾水之都究
點畫則本于自然考符瑞則昔所未有披圖輝耀豈同
鳳羽之成文結體瓌竒恍若龜書之再出屡磨礲而不
泐將藏秘于無窮恭惟皇帝陛下仁以則天智惟稽古
孝悌而致萬邦之恊欽明而臻庶績之熙治既比隆福
因緣類皆不求而自至蓋合異以為同臣等叨預近司
親陪昌運地不愛其寳幸獲觀瞻邦永孚于休惟深呼
舞
圭呈元色將昭受于大庭右出秘文預恊符于上瑞四
方同賀百辟聳觀(中賀)竊以龍甲浮河伏羲因而畫八
卦龜書出洛箕子所以演九疇厥惟自然之文每出大
明之世不求而至獲于汾晉之都載考其繇欲正陶唐
之瑞緘縢来上磨礪愈明究字畫則非筆墨之能工語
休祥則實圖牒所未有闡神明之奥賾胙歷服之緜長
道之將興國以長楙恭惟皇帝陛下則天覆燾如日照
臨克明俊德而仁厚于惇宗不廢窮人而政修于無告
巍巍之功既就赫赫之應遂昭臣等叨預近司預觀懿
鑠何知帝力載賡野老之謠請夀聖人更類華封之祝
賀水晶大花金碼碯興發表
天人精祲有感斯通山澤韞藏不求自至三邦程奏萬
宇均歡竊以貴異物非聖哲之本心致大利乃帝王之
盛節蓋仰膺於天祐必並顯於坤珍壤帶洛師發千年
之水玉江連邕管粲萬鎰之精鏐顧惟寳石之英舊産
大荒之遠乃於近甸併效殊祥恭惟皇帝陛下協諸福
之休擅無倫之富政事修而錢流於地上年榖熟而粟
腐於關中民各厚生地豈愛寳惟兹三幣並出一時掌
在卝人不假地圖之授藏之玉府永為邦賄之良臣等
猥被眷求親陪熙泰治道備矣何施寅亮之功寳藏興
焉幸預榮懷之慶
進奉生擒睦賊渠魁馬謝詔書表
師行左實旋掃逋誅貢效右牽蓋伸常禮顧煩神指曲
降璽書誦讀知榮捧承失據(中謝)伏念臣守近服屬討
兇渠方鞠旅於前茅曾乏先登之助暨致刑於獨柳徒
將曲踊之誠弗悟温言特光孤跡此蓋伏遇皇帝陛下
宅師嘉靖基命漙將有此武功既宣威於暴亂矢其文
德更加惠於臣鄰雖處外而亦臨俾增重於所涖道三
二帝幸親遇於昌期文七六經永襲藏於蔀室
謝收復燕雲進馬賜詔書表
復境金臺師既殊於左次稱觴玉殿貢輙效於右牽敢
意恩綸俯光衡字(中謝)恭惟皇帝陛下智勇天錫徇睿
生知稽古則斷自唐堯以来治外則雜用采薇而下爰
修羽干之舞同乎舜功之巍巍不遺蟣蝨之臣賜以周
書之噩噩深惟榮遇實賁餘年願加拾襲之藏更殞百
身之報
