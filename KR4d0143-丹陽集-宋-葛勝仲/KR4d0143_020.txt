丹陽集卷二十宋葛勝仲撰
七言律詩
將至襄陵二首
西風寥栗不須悲雲日輕明政自竒遠岸綠飄梧䙘䙘
疎林紅露棗離離味廽新醑愁眉破凉入單紈病骨知
試問夜窗燈火讀何知蚊蚋撲緣時
千里崑崙一月風乘流初不恨途窮南陔就養晨昏樂
東榻忘懷笑語同牛酒故應推汴上鱸蓴那復念吳中
明朝繫䌫襄陵驛試上高原望欝䓗
君山飯僧薦考妣元述示詩次其韻
負郭簷楹古道場山形連接楚人黃(原注君山與黃山接)千尋寶
刹留幡影萬里滄波對練光問膳香蘭無復日霑襟青
血自成行才收英噐還遵路三昧高僧笑我忙
次韻敦仁教授述懷
十載文華蓋衆英州庠微禄代躬耕半生甘為方穿礙
此假那因曲木驚折角談經於道勝低簮下匕以身輕
兩朝大典資編削莫向西風厭宦情
近蒙夏蒙夫(之文)教授用贈太守韻見貽輙復
和荅
百家六藝日披吟問學淵源已造深舊直蓬山無俗夢
今官槐市有清隂公餘綠綺乘閒撫客退黃庭每自臨
官冷定知塵滿甑誰人褁飯慰愁霖
伏蒙逹之學諭以詩寵眷生日次韻酬謝
窮通誰復問東龜材命由來略可推去惡敢言除畝薤
律貪聊慕拔園葵百年永悼懸弧日一顧垂當解印時
詩句清新褒借甚却嫌無當玉為巵
段去塵教授示書以茶菊自况作詩謝之
高標落落敢評題託物銓量庶似之娛客精神真北苑
可人風味劇東籬雲腴鬭早驚先出霜蘂禁寒屬後期
便欲相稱為二陸居然桑苧與天隨
旬休延聖院納凉周澶州招飲呈德升詩二首
年來形迹苦西東邂逅招提一笑同世事休論癡黠半
物情都在聖賢中地靈蒸欝疑無著友勝喧囂自不通
借與方床寬六尺道人知有竹間風
講席朝來得暫停藍輿同入法王城清壺照座三棱瑩
小扇搖風六角輕方罫共爭棋上劫頑盆更酌酒中兵
佳賓更頼王思遠霜氣能令暑氣清
元巳日王循德(孝廸)招飲方池宏道兄有詩奉
和以紀一時之事
浮爽清波正日遲出郊修禊屬芳時幸陪飛觀朋簮盍
未覩華堂舞袖僛(原注宏道兄有舞者甚麗未之見也)命中已于三耦見
爭雄仍向一枰知愛君多藝能傾坐豈但流觴記逸詩
伯兄以家園亭名書壁間因作
壁間亭榜記家林獨住雲泉宿昔心千里故園應好在
十年羇宦阻登臨鍾儀長自操南語莊舄何曾忘越吟
松菊未荒歸有約不知富貴定誰滛
伯父致政通直取謝靈運詩句作蕭散堂賦詩
次和寄二首
神武門高早掛冠首嗟榮路久淹蟠詩辭故故推靈運
禅語時時對道安書字不誇雲五朵卧閒偏怯日三竿
遐齡清德全真樂誰識榮期善自寬
青雲誰羡猛飛翰解組歸來分屈蟠唯以道腴從已味
肯將心法逐人安林迷曉嶂雲千疊舟漾春塘水半竿
退隠州閭名愈重坐令鄙薄化敦寬
賀十八叔父及嬸氏受恩封
聖渥便蕃奬義方靈椿雙夀慶華堂品開京秩紆藍
綬告錫脂田閟錦囊家世百年逄盛事庭闈一日拜恩
光列封更及諸郎貴禄釡交迎福熾昌
和堯卿兄喜孝卿兄登科
興賢賜第集英春勸學應從孟母隣黃甲科名新赫奕
青雲岐路肯因循暴鰓昔恨登龍晚飲羽今驚中鵠親
雲陛開陳三道要寧容舉首屬他人
堯卿兄改官陞朝作詩紀賀三首
交親衮衮上青雲冷局辛勤自奮身玉陛臚傳瞻覲久
金閨通籍寵光新功名此去未為晚富貴儻來那有因
預喜郊封榮禰廟弟兄同列拜恩綸
冷不遷官似子雲但知謀道不謀身文高書局恩華舊
秩改朝班慶自新此去功名應自致從來力命固相因
榮塗萬里通無礙峻陟行看奉帝綸
引對天墀獲望雲固知儒學不孤身均輸它局交論薦
元會登朝正履新夕秀共誇披未振夜光那復困無因
持荷入侍從兹始龜紫應卑五兩綸
次韻堯卿兄詩酒中興三首
可惜虚行淮汴路不憂無繼是巴牋任貧任病須歡伯
更拙更慵猶短篇好拉嘉賓傾若下剰鈎華藻染由拳
離羣他日乖觴詠馬腹何因更及鞭
舟行詩酒兩相牽豈暇觀書理廢牋金榼興闌多半醉
錦囊才亂罕終篇吟哦有味增閒適酩酊忘形謝曲拳
年大此鄉疑可老宦塗羞鬻賈人鞭
耻向權門事鞾板懶於驛路奏書牋芳醪不厭三千醆
嘉頌時為十二篇吟裏情懷清似洗醉中身世小如拳
伯倫子美真豪逸風味平生願執鞭
奕棋有進勸工部兄召客
索居湖海欲忘憂瓜葛相呼事弈秋方罫互贏多有進
圓盆更酌早為謀格高誰是州中正米賤休沽縣督郵
及取春光尚堪賞莫辭醉倒更扶頭
次韻韓景賢承議自金陵沿檄宣歙道中見貽
二首
循牒騰装冐苦寒傷離愁思定應寬剸煩獄市才稱健
奔命郵亭歲欲闌赤米素鹽厨寂寂清泉白石路漫漫
到家尺一應催召聞說知音正執桓
搖毫傾刻便成章弱冠名標桂籍香倉氏官閒聊自喜
荆州望重豈能方高談不辨連三日敏識空驚下五行
留落更煩勤慰諭誰知寵辱漸能忘
五月望日會食普滿院夜歸作詩二首呈文中
縣丞玉老禅師江斆王彧
懷冰高韻暑天寒况有波瀾在筆端可但風流稱不墜
故應哺啜亦堪觀坐曹行赴陳蕃榻待戍方弹貢禹冠
戒食每煩臨蔔瓠慙無斗酒鹿盈柈
簿書填委我何堪茶串擕尋井水甘幻境豈能喻十十
禅機聊喜契三三竹風敲玉清音迥荷雨跳珠綠影涵
檀施敢夸蒲塞饌欲因盧至戒慳貪(原注是日續盧至經)
二十四日葉氏林亭燕集成句呈文中縣丞
執熱何從避火雲山居岑寂背城闉昂霄木老清隂厚
鍼水秧齊翠剡新鮓熟慣醒虞匠酒扇輕堪障庾公塵
凉飈拂袵容吾共自意無懷以上人
葉佐卿(隆)見和復次韻答之
扇上閒題隴首雲揚風擕過海寧闉于飛鷺識觀光早
前列龜看入貢新會見文辭驚乙覧莫嫌衣袂點京塵
昇平樓下臚傳日共指中朝第一人
和少藴石林谷草堂三首
寵辱循環厭宦情蓋頭茅屋手親營清泉横道疑滋穴
翠袖圍居似化城不擬身名炫俱泰且圖心跡遂雙清
半庵閒地如容我便足徜徉了一生
雲峯帶竹似伊川山溜甘于九隴泉離世未應多怨誹
葆真聊自樂虚緣漫郎擬酌窪樽酒逋客慙馳驛路烟
敢請著書詳勝致千秋萬歲遣人傳
妙年涉筆賦城蕪歲晚無歌擊唾壺曾是北扉稱内相
却來東嶺伴寒儒(原注石林谷近朱氏兄弟)閒來真隠編成傳靜取
飛仙貌作圖豪氣年來除已盡元龍雅意卧江湖
呈去非
嗣宗曠逹早相逄更喜林間識仲容林萼集中陪唱和
幽棲谷畔許過從雲飛隴首高情遠楓落吳江好句重
梁棟他年知有用齋前楚楚一株松
婺源祁門二令母年八十求為保官注家便闕
慨然慕之作詩二首自悼
庭闈無復薦芳羶烏鳥哀情每泫然游子但吟春草句
門人欲廢蓼莪篇風枝數效臯魚泣水菽難攀子路賢
空羡鄰封二佳令兒啼八十夀親前
迎養京都突未黔蒼黃荼毒血霑襟百年過隙知難復
三釡纏哀政自深不為鱸蓴歸亦好獨甘羊棗果何心
寄言世上斑衣子温清應須競寸隂
周文之(彦質)運使廵按海寧追憶曩歲與伯仲
同奉板輿之樂感慨賦詩不惟辭藻格力清蔚
高邁且足以敦孝悌而厚風俗昔夏侯湛作詩
示潘岳曰此文非徒温雅乃别見孝悌之性因
次韻和二首
褰帷巖邑特從容憶惜鴒原會一同樂孺共營蘭薦膳
劬勞爭報棘吹風繡衣握節新恩重綵服承顔往事空
三紀光隂真插羽依然小市夕陽中
披雲初獲接音容賢勝風規自不同懔懍威明將使指
恂恂孝悌訓民風競傳清唱紙騰貴爭識皇華巷欲空
尚有壁間真墨彩匣藏留在給園中
贈覺僧首(并序)
建初寺如覺道人禅學高深護戒不墮讀書工文尤
精於三篆有照齋集行於江左為僧首累年即求退
在勢者檄住慧滿禅院亦辭不就道俗皆尊鄉之某
到官時春秋七十有三矣獨少重聽而精明不衰連
枉詩文皆清麗可喜殆當與靈徹浩初軰抗衡黑衣
中未易得也因為二詩以贈
道貌堂堂老不臞照齋佚閣送居諸斷常不著安禅後
尋伺皆空入定餘護戒獨持螺畫行繙經時作鹿輪書
山城為令真非惡更喜游從得浩初
上堂慵算海邊沙分衛寧甘向七家篆筆頗疑傳棗木
方袍不羡賜蘭芽名高白社推尊宿才比紅樓更麗華
連枉清篇洗塵滓緘藏留與里人誇(原注唐廣宣上人以詩應制詔令住)
(安國寺紅樓院專以詩供奉樂天贈詩云紅樓許住清銀鑰翠輦陪行踏玉墀)
靜林寺
妙行堂前疎碧鮮壺中軒外疊㠝岏山門靜對清油闊
佛閣寬圍碧玉寒蠟屐喜隨談理客饋漿驚見字民官
開山老侃留遺像試問何如釋道安
次韻工部兄除夕見寄三首
異縣飄流十載窮年華又見轉和風春遊已陡驚梅白
夜集猶疑共燭紅藍尾方嗟形影隔蒼頭俄喜信音通
麥秋時節搖歸掉禅榻相從話苦空(原注除夕獨坐縣齋偶記香山居士)
(隠几詩云行年三十九歲莫日斜時方寸如死灰寂然無所知老杜守歲詩云四十明朝過飛騰暮景斜誰能)
(更拘束爛醉是生涯因成長句二首呈衣噐是歲予年數三十九是日持六齋)
霜毛垂領病摧頹歲晚流年四秩催一自貶官瞻日遠
兩經除夕歎星回梅吹畫角餘寒盡柏欲飛觴暖律來
歲莫日斜還隠几心同白傅守寒灰
江城流落歲還新懶作雕蟲問大鈞月盡嘉平餘景刻
年侵彊仕尚沉淪晚持禅悦惟三白曉簇春盤又五辛
肯把生涯供爛醉黎明學不動心人
維心以詩送花果栽次韻
奉乞花栽旋旋移退師老圃自安時新荄應待天陽發
生意先從地脉知異縣聊尋郭駞傳他年敢忘角弓詩
庭柯只作怡顔具肯比侯封逐利宜
送胡彦師職方迎親赴闕二首
詞華標韻出鄒枚要路飛翔見軼材編削終篇辭右府
袤延飛詔入中臺碑刊棠萼如敦實衣曳荆蘭似老萊
五兩風輕清汳路迎船魚笋助南陔
簮筆文昌作望郎暫抛台史護衣香摛辭曾是金聲奬
程奏親逄玉色康禄洎千鍾榮&KR0949;瀡圖分九服職封疆
到都右衮如相問為說飄流鬢已霜
侍讀官程伯禹以賜茶寄汪敦仁(處厚)教授蒙
惠四胯以詩紀謝
講罷清隂轉綠槐露芽珍賜下銀臺品高迥壓仙人掌
味絶堪名瑞草魁分貺雖從稽古出看題知自邇英來
晴窗碾試供詩社先聽聲轟萬壑雷
次韻宏道遊三官院園時余往辟廱不果往
晚擕勝友共揚鑣應厭家鬟捻紫簫逮得暇時能有幾
每逄佳處且相邀大夫高挹髯龍操公子閒窺白鴈標
獨恨抗塵乖寄賞偶飛輕蓋四門橋
詠槐
蔽日干霄過百圍龍蛇夭矯半天垂蟠根不老應千載
合抱横分見九枝學市濃隂能幾許公庭轉影不多時
那知山谷無斤斧坐與冥靈結後期
鄧子文(裳)辭曹枉道相過且出往還詩見示次
韻二篇上呈
區區蘇李未應師句法中涵屈宋姿華貫即今方慎柬
異材如此會深知飄飄氣概輕餘子凛凛規摹擴大兒
老厭交游翻覆手欲於士遜結心期
獨學離羣政自傷寵臨何幸不遺忘莫嗟黃繖稽掀擢
行看青冥指忽荒好問徒知積雞跖登塗曾不倦羊腸
衡州言語高天下秀拔如君實肯堂
次韻正臣朝議見寄二首
解組歸來遯里門慶源貽後繼臧孫幽尋此日扶鳩杖
榮遇當年駕鹿轓高義共夸賢者出廉風端遣薄夫敦
紫壇熙事專優老盼篚行看下九閽
儒學推稱第一流乞言堪入告嘉猷長閒氣味安三徑
難老光隂傲十洲談理清風生玉麈覆名殊寵謝金甌
方瞳大隠年兄弟營道應居最上樓
次韻荅王聲見贈
平生未分作臞仙抵㧙英豪不直錢效智連年居定鼎
策勲何日上凌煙高情獨寄猗蘭操壮志應存寶劔篇
途轍懸知騰上速請看火色映鳶肩
和目疾韻
幻翳乘虛近漆瞳輕雲蔽月有無中廢書暫阻讎三豕
妨射何因落兩鴻慧眼小清知吉夢藥師經騐表竒功
疾平豈但開巖電反照觀身覺内通
幽居書懷六首
材疎出仕久知難境勝謀居自考槃反抱關為知道在
頼閒處著得身安離騷每向醉中讀周易仍于病裏看
萬頃煙波時擊汰浟浟籊籊弄晴竿
環堵翛然一畝寬更無塵霧苦相干森森佳樹木奴實
湛湛清池地鏡寒三益時瞻玉界尺一杯何用肉臺盤
官閒坐享無功禄更恐風人刺伐檀
觀名計利了非真何似江湖習隱淪戶小但期茶當酒
家貧那有蠟充薪五花自喜風翻簟一角人看雨墊巾
上界神僊多護短不辭長作葛天民
不識癰疽與瘠環柴門雖設自常關木雞養就都無累
芻狗陳來分合閒聊復讀書牛背上誰能横槊馬蹄閒
子亭結築臨溪面瓢飲新來待學顔
我貴從教知我希靜觀物化養天機名呼池面游魚狎
縷繫梁間舊燕飛安石困應存遠志姜維那遽覓當歸
人生安樂他何䘏悵望鄉枌與願違
清時鴛鷺正充庭何事抽簮喜退耕百步穿楊防偶蹶
一巵賞畫保先成獺皮冠小隨時用猪鼻車低取意行
官柳野梅春意動莫教詩酒負平生
謝太守惠茶
林亭凍卉未芳華已享先春正焙芽活火急呼湯餅客
緘囊來自使君家破看鮮馥欺瑶草煮驗漂浮漾棗花
不預頭綱評四品恍驚流落滯天涯
新茶
壑源苞貢及春分玉食分甘賜舊勲水厄陽侯宜避席
天隨陸子合同羣珍同内府新蒼璧味壓元豐小矞雲
便請加籩先果腹鵝無留掌鼈添裙
謝通判惠茶用前韻
色味新香各十分可無桑苧與書勲打門贈我令呼客
好事知君最出羣飲罷清風引仙闕睡餘妖夢破朝雲
貧無列屋纖纖手捧盌齊眉但布裙
次韻郭大夫(昌朝)見寄
泗上頻蒙訪寓公十年乖隔馬牛風誰知邁往青雲士
尚寄哀遲白髮翁浮食即今尸靖館育材當日謾儒宫
寄聲有道勞虚奬窶籔方安鼠技窮
中秋夜宿舞陽精舍
居心純靜眼無塵此夜清光徧廣輪乖隔謾嗟千里共
澄明還是一年新已抛世外無窮事獨喜尊前見在身
却憶帝城通夕看清歌百闋會三人
二月三日遊風穴白雲寺呈通判二首
世傳三穴起長風此理誠難識所從覺性未能参七祖
(原注寺有唐高師僧塔號七祖禅)禅扄聊欲訪千峯(原注寺碑隋大業中號千峯寺)桃溪
遡日紅霞爛麥隴酣春翠浪濃簿領回回清興少乍尋
巖壑媿塵容
秀野班春過梵宫賢僚况復肯相從風緣禦寇來幽穴
雲為淵明出遠峯柳色直將波共綠花光疑與酒爭濃
一庵此境堪肥遁寄語山靈幸見容
四桂坊(并引)
燉煌令狐吉先首以文藝第進士其季茂之夀域子
建皆繼登科並時顯仕為冕紱盛家余為汝州榜其
坊曰四桂豈獨寵門閥之懿且以勸來者
蘂榜連年詔墨黃聯翩恩綬月中香家聲舊踵三槐位
儒學今標四桂坊酬唱共傳花萼集笑談應聚德星堂
門同列戟知非晚更遣鄉評服義方
吾家故事子姪登第必有酬獻詩什去歲立悌
立經二姪並中科選未有慶以詩者偶示四韻
充閭秀氣我家多又喜雙龍並化梭同榜連榮追紹聖
(原注予與伯兄大成同中紹聖四年第)傳名躋甲首宣和(原注順之權之并蒙恩升甲吾)
(家前未有)朝班鳴玉猶陞舍(原注順之為奉禮郎以國子上舍生試入等)冠歲横
金又中科(原注權之中科日巳服紫錫帶)四葉登華誰得似會看盛事
入編摩
次韻覺心道人游郡園
牢落踰年坐斗州窺園逄勝輙遲留招邀風月千章木
收拾峯巒百尺樓雲葉悠揚疑獨鶴浪花浮動想飢鷗
道人知被烟霞錮當是空門第一流
留二季父二首
敢向明時歎滯淹得官迎飬富魚鹽百年永抱雙親恨
五斗猶欣二父霑夀耋名應書綠字康寧藥不待青黏
虚堂梧竹饒幽趣正好端居養智恬
羈宦栖栖易感懷一秋聊得病顔開幸蒙南巷擕家至
更喜東床自遠來鵠髮二翁頻撰屨鴒原羣從共銜杯
家山莫便懷中隠風月躋攀更幾回(原注郡有清風樓明月觀)
和若拙弟說汝州可居巳約卜一丘韻
汝海膏腴人共說封疆况是接同州指囷待惠知無日
負米躬耕會有秋林下要須三徑足橐中更莫一錢留
飰抄雲子當同飽官職來遲且自休
次韻陸嵓老祠部見寄五首
山城岑寂偶分麾聊欲藏瘝一再期豈有聲華如所譽
得非朋舊猥相欺久欽黃髮嘉猷壮初喜青天宿霧披
尚恨怱怱還執别不容重醉習家池
遶郭芙蓉十里城畫橋煙水接東瀛蘋洲倒照蒼山影
花瀨遥聞白苧聲問舍求田應犯慮浮家泛宅未忘情
催科拙似陽公考敢覬屏風錄姓名
溪南溪北梵王宫踴甓亭亭聳半空紅靺鞨沉山帶日
碧琉璃淨水無風雲迷翠閣参差見舟艤朱橋繚繞通
泚筆憑誰寫東絹盡將煙景薦重瞳
詞場弱歲以文鳴落落寒松見老成劇郡神君頻結課
中台郎位早飛聲當年威令千人廢此日精神一座傾
欲試閒窗鴻筆健春容詩軸燦瓊英
鏡中雙鬢未全華退隠林泉意緒嘉春圃帶煙鋤徑草
夜燈和雨看簷花神能自衛同干越老更知塗似渥洼
文注五河初不竭從來惟屬士衡家
次韻何總管等慈寺詩二首
寺門修竹映長楸景似江村事事幽山疊青螺雲遶屋
月升紫磨水明樓夢中他日應知路天上從今與寄愁
競病將軍功已就却將高興賦滄州
古寺蕭清汝水湄寓公仍有庾征西機輪宛轉春寒磑
浮綫縈紆漾小溪入定僧閒多却掃深春人去自成蹊
一杯相屬知何日成事因須共到齊
伯氏喪歸有日遣立方祭奠
靈轜東下啟銘旌羈宦惸惸逗楚城遣奠聊憑貽厥力
銜哀遥致友于情虎闈典教曾同遇鴈塔書名亦並榮
齒脱髮稀吾老矣可堪回首望前楹
次韻景純將赴襄陽眷戀里第
枳棘棲鸞豈所宜鹽車服驥暫韁鞿少而好學書饒讀
壮不貪榮譽自歸重去故山抛小隠懶趨名路觸危機
寄言漢廣徜徉者聊賞風光且莫違
蒙若拙寵次陳敏彦(振)韻三和
彤墀日覲赤霜袍何苦懷歸問大刀吳坂未逢驚騕褭
豐城行見拭豪曹廟堂仄席方求助筦庫飛芻莫諱勞
即向詞垣摛外翰當年仙桂幾枝高
寺居岑寂近方袍貧舍分&KR1000;每借刀隸事舊聞輕叔寶
讀書今却笑敖曹珍姿渾厚韜和璞利刃堅剛敵孟勞
桂樹獨生千仞表太丘家世顯名高
韶顔祕殿賜恩袍白首山城始夢刀竹塢有詩緣二妙
棠隂無訟頼諸曹消閒不廢持螯飲結課曾微汗馬勞
更擬松江理煙艇如歸亭上踵三高
次韻宋景純寄陳去非昆仲
雲臺獻納媿先賢端合塵迷簿領閒政似陽城惟下下
文如祖詠只班班著書大似屋中屋擇禄甘從山上山
揣分量材宜置散敢於造物怨偏慳
叔父承事用先公舊韻作詩次韻和呈
西笑惟擕插架書雍容車騎不求都觀光鳳闕前蹤在
寄恨鴒原往事徂喜見教忠躋顯仕勉從迎養涉修途
新詩清婉追棠棣樂孺當年共究圖
和元方寄若拙弟託覓顔淵之五十畝韻
下田彌望股清流謀食誰言必本州且復種秔資口腹
早知籍稻載春秋擕家便可隨豐儉仕國從今委去留
饘粥粗供吾事濟寸心安靜得休休
蒙若拙見和復次韻
逸氣軒軒蓋搢紳後來之秀子其人文如范曄無空設
學似揚雄已大醇記問五花能奪簟風標一角共傳巾
怪來吐句皆清警胷次應無庾亮塵
伏蒙孝立朝請同年赴九日燕集翌日以佳篇
須酒謹依韻上謝
新稻翻匙羹芋魁慇懃重客肯相陪醉歸已徹重城漏
睡起應尋十日杯欲得杜康連榼至(原注選詩以杜康為酒名)因令
毛穎寄辭來扶頭往餉宜頻釂更喜輸租罷與催
邇日詩卷承若拙編為小集見示且有詩因
次韻
驪珠魚目兩無遺卷袠深煩為析釐賦詠麄疎慙短筆
(原注自謂)賡酬刻畫賴連枝似聞警策眈佳句何用編摩載
惡詩敢請冠篇重作序二難文采勝延之
次韻景純後圃宴集
擕装過我路漫漫聊命杯鐺為禦寒漏月竹疎憐影碎
干霄楸老見根蟠城頭飛屐千峯迥樓角憑欄六幕寬
尚欲相留過殘臘小園佳致雪中看
景純到汝數日遽求别僕固不敢留客然宋伯
舉(軒)為兄蘇勤道(大寧)為婦之兄遽見去似非
人情輙賦是詩率二僚留之
奉留高客敢同黃恃有親親與鴈行樂孺誠宜賦棠棣
盤桓何畏嗇檳榔敬通叔逹無爭論法護僧彌各擅長
二義周官如問得且看姜被莫騰装
懋南博士暫出廽邑以盛藻見觀謹依韻奉和
二首
五十之年歲又開劾歸不勇尚徘徊家徒四壁謝金埒
第乏一區慙玉杯彊欲安心師逹磨懶談真我類投灰
吾僚輕作經時别猶喜民謠挽得回
公退蕭閒閉息深從來縣譜用山隂威稜少霽髯垂几
才韻頻將筆捶琴取急卧家聊小憩捧符還郡却幽尋
風流若把名香擬堪作盈斤百和沉
提宫工部兄擕家見過輙成律詩二首上呈
剥啄欣聞夜叩關相迎一笑解愁顔枉帆雖落十人後
(原注某到官蒙兄弟見訪者巳踰十人矣謂少川才孺道卿友卿子可紹疎逹卿衛卿逹可夢錫)過飯
今成五郡間(原注某官守五郡並蒙兄見顧謂錢塘東魯漣水汝海及今霅川)自役其
身慙鞍掌無求于世羡蕭閒何如赴隴從招隠却遣幽
叢問小山
相逄雖幸慰暌離憂患仍年觸境悲琴與俱亡念同氣
(原注謂長兄大成)缶猶難擊愴齊眉筋駑肉緩奔名懶意廣才
疎見事遲只待歸資堪問舍一封投劾去追隨
福國諱日夀寧院作呈工部兄
一官隨牒浪推移不到名山二十期踴甓獨存煨燼日
布金重見鼎新時舊遊已起人琴恨(原注頃歲屢陪光禄兄遊)淨供
還增奩鏡悲頼是一般官拓落林泉深處得追隨
近闢禄隠軒建瓢飲亭季父以詩寄題和韻
稚節爭名翰墨場中年習隠水雲鄉遭時有幸常温飽
濟世無能分退藏山色不於羈客秘日華端為散人長
身閒却笑東方朔避世金門傲武皇
次韻景純見寄叙相從之樂
許昌舊姓有文儒得得西來過燕居訪我肯題門有鳳
館君深媿食無魚鄣泥難為清遊惜便面頻將好句書
尚遣雅才淹簿領好賢誰賦衛干旟
奉酧景純道中見寄之什
慙無才望照簮紳剖竹藩房誤長人堪笑為官常拓落
獨知取友愛真醇吏休時著煎茶帽客去今閒漉酒巾
曷日清揚重會面劃開河漢滌心塵
友鄉寄謝并月波酒和其韻
長鬚剥啄叩柴扄令弟官清遠寄聲擿句已欣資藝圃
漱醪兼頼破愁城牽絲聞說恢材力露板應連上姓名
猶憶具區分袂處孤帆一點愴離情(原注昨赴南陽友卿至震澤相餞)
次韻叔才幽居二首
世塗艱險動難諧學士深居但栢齋紫翠當門流水過
碧鮮遮檻好風懷角巾家巷便高枕手板公廷厭沒階
天地百年真逆旅誰能巧宦役筋骸
麤才濩落與時乖湖海幽居一竹齋月徑清遊疑不夜
風窗高趣到無懷身閒有分白蓮社地禁無心紅藥階
只待匡廬官秩滿一章程奏乞殘骸
次韻工部兄見寄三首
影落䢴溝是我家端來吳地寄生涯蝸廬困卧身何擇
蝶夢時歸路不遐幽徑任荒陶令菊閒門聊蒔邵侯瓜
西還約醉中秋月屈指同襟尚阻賖
文采清華自一家行身所到詎能涯學該古昔仍知要
識造高明豈不遐英晤早明當道李勤書頻事鎮心瓜
似聞憂國頭今白法會無錢想尚賖
朱門十萬一貧家鼓枻西歸悵未涯數米稱薪嗟隠約
望雲臨水負幽遐清音且聽雉登木曲路任從蠅集瓜
午飯蕭然無膾鯉須知滋味已能賖
次韻叔才以詩卷見還有作
委巷歌謠媿斐狂雷門布鼓背生芒鳳毛忽爾驚懸罄
魚目真能引夜光義重肯為流俗變意勤仍以古風將
怪來巾笥多珍玩獲奉英游已五霜
昌化紫霄閣次長老仲希賦
溪山佳處不須招未到心旌每動搖漸喜田園挽陶令
敢將筆硯伏君苗黑雲含雨迷江館白鳥衝煙映市橋
回首海寧驚謫夢挽舟猶記笏垂腰
