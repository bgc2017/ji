丹陽集卷十八宋葛勝仲撰
七言古詩
同子充遊堯祠見交代李行正詩追用李太白
舊韻因亦次韻呈子充
俗物敗人意作吏七不堪朅來東蒙遇歡友角立傑出
推江南英材百鍊揮利刃夷量萬頃澄寒潭弱齡文采
照金殿荏苒立境衣猶藍銅章來踏瑕丘鼓邑屋歡康
無疾苦春風郊外正微酣笑指叢祠兩驂舞猛抛簿領
追芳哲不遣韶光浪湮滅戲看油碧聲如雷桃已蒸霞
柳飛雪超然危立俯河干抱城清泗鳴驚湍謫仙秀句
但碑板無復真跡龍蛇蟠君不見聰明文思撫寰海四
表上下騰光彩破椽欹折爐無煙豪氣英風亦何在荒
郊遺趾望中來遐想千古令人哀祖龍巡幸亦𤨏𤨏從
臣徒向蒼珉開豪華豈復靈光殿峻峗誰知季武臺耿
耿星河掛窗牖未跨歸鞍猶捧手同門早歲氣横秋年
大飢寒依秫酒俗儒醒醉尚不分金馬玉麟名遠聞小
縣鳴弦煩卓令冷閣問字疲子雲五斗不歸俱委𤨏邂
逅為僚天贊我金蘭縞紵未足誇嵇吕命駕何其賖官
寺相望無百步泮林正對河陽花坐令莊舄忘吟越亦
復無心戀魏闕蒲酒相從未有涯祭竈請鄰纔一月
記夢詩(并叙)
新定姜補之十一月二十日讀書齋中疲極假寐夢
與半山老人相遇於長干白下之間大相譚賞且授
以巨硯曰余昔所用也舊史載此類事皆為文藝顯
名之兆因作記夢詩二首
頥堂晝卧清且閒了無塵霿來相關俄然正夢半山老
練裙葛帔泉石間抵掌稱譚因餉硯微凹浮墨光如電
自言繙經視草時落紙雲烟皆倚辦山頽梁壊空遺祠
覺讀其書寐見之勉令勲德復藹藹佳兆若此真非衰
少瑜昔夢青鏤筆江淹重錦完成匹明當辭藝驟驚人
千里從今期一日
元豐功成身退閒鍾山小築掩松關莘莘學子求卒業
說經閙若闤門間木鐸兹文繄筆硯紫綬垂腰眼嵓電
似聞一日置心猿道德功名無不辦配食孔廟時烝祠
子生其後不識之文章津源已默付名爵豈待顔髮衰
向來李嶠夢雙筆至今辭藻無倫匹納鑑唾口難細論
謂言不信有如日
補之見和復次韻二首
僊曹無事身得閒午睡絶惡呼當關榻施籧篨獨展轉
夢覺不離周孔間官出硯州初乏硯過眼羅紋如過電
半生用一即墨侯頗欲易之貧不辦舊聞夢硯湘君祠
乃今神異真類之秣陵真儒豈虚授文字之祥昌不衰
擘牋亹亹稱名筆正始微言欲儔匹終當辭藻瑞朝廷
更請焚膏勤繼日(原注蒋道支蓄魚硯二十年怱失之見夢曰遊湘水為二妃所留後於湘)
(君祠獲焉出異苑)
逸驥未遇虚王閑鹽車垂耳猶間關夢中一眄逢伯樂
遺以舊物戃恍間斧柯山神護珍硯採琢往往興雷電
欲求潜璞滿書簏顧豈咄嗟便能辦禱求苦用中牢祠
何如假卧輙得之池塘句好有神助文字格力何因衰
莫嗟筮仕困刀筆聘材行即肩羣匹速將妙語醉衰翁
鸂䳵飛灘知不日(原注興雷電祭以中牢皆出柳公權論硯)
從人求鰒魚
海邦邾莒固多品此族稱珍乃其伯瀋泉湘瀹付饔宰
薑桂煎調奉佳客視書已覺明病眼點酒偏能醒醉魄
君看憂憤不眠人快啗取厭亦何擇豈如吾曹飲文字
輿臺不復霑餘瀝昔官餘杭飽下筯兩載杯盤厭凡核
朅來瑕丘問鮭莱樽爼徧索未云獲願從褚公棄千萬
免使劉郎鞭二百
刁馬河上書事呈提舉張聖用
稻人掌稼存周書蕩以溝洫蓄以瀦為田一夫顧尚爾
有大於此其亡諸所以當時多善歲黍稌高下無萊汙
史公引漳變舄鹵鄭國注洛通廞淤寂寞井地已不復
二子興利猶居居常平新書出聖考歲積羡入為留儲
毫釐不以給公上補助力役寬農夫意謂舍此欲富國
不幾緣木求淵魚猗歟吾皇始即阼駿惠成憲追前摹
民田利病特經意詔俾海縣交修予芻言輿議滿青匭
論及刁馬尤勤渠一勞暫費不足憚要使長利相乘除
水衡銜命出護役使節適野同伻圖勸勤警惰詔賞罰
尺一徑下隨都俞擇材分幹自不乏猶如采芑從菑畬
薨薨畚插事疏鑿坎坎鉦鼓催勤劬伍符尺籍用兵法
保受圑結從州閭施功塹中每絶蚓得肉道上時銜烏
河流廣深事股引清波漲綠涵靈胥勸農使者舊京兆
眉嫵曾畫閨房姝魯邦都尉古循吏謀視韓許直庸奴
經營土功費心畫埤益王事成仙臞清明不歸對花柳
獨冐埃壒馳軺車香名巍巍鏤翠琰績用藹藹飛皇都
横流不𣸪灌旁郡萬室按堵安田廬陪京沃壤袤千里
旱乾水溢從今無誰言釃渠百世利政在起役三旬餘
荒功經始自勿亟煩爾訖事歌驪駒役夫雲翔指千萬
北返曹濮南青徐願修厲禁比川澤張官督察稱衡虞
謝人惠筍
籜龍初萌豹文點味闕盤飱心正慊二公好事為髠鋤
一日分甘香掩冉小靳全勝沈道虔縱取何殊范元琰
趣令庖宰事燒煑未怕旁人呵聚斂白醪赤米最相稱
紫蓼綠葵當少貶驗長須知韓老嗜稱冤却笑盧仝儉
遥憐萌出盛家林豈不懷歸畏官檢願君繼餉走輿隸
莫遣煙篁拂崖广
喜元舉歸
溪東作舍已蓋茒溪西築庵新立棟水雲参錯出十里
妙寄方嗟無與共忽聞故交還五嶺聊喜居隣依二仲
臺評早歲冠神羊儒館文華推白鳳詔除每下輙避寵
才術小試已驚衆炎荒雖云去國遠皇華要是為時用
故為懷歸逐我軰露章求免疲護送自言嶠南官不惡
峻峯危嶝頻飛鞚挽葛屢上羅浮顛披雲亦到朱明洞
看山却憶家林好夜夜幽棲來旅夢而今歸隠寄天放
却憶修途真定痛猿鶴相向為家禽松菊未荒憐手種
碧鮮脱籜高遶屋白墮敷醪香出甕從今莫厭數招尋
持鰲共費宫祠俸
試建溪新茶次元述韻
舶舟初出建溪春紅牋品題苞蒻葉低昂輕重如美人
等衰銖較知難躐格高玉雪瑩衷腸品下膏油浮面頰
太丘胷中有涇渭包裹携來充博帖稍發下駟已驚眼
香味高竒光煒曄不肯花前殺風景憑花為謝穿花蝶
更看正紫小方珪價比連城真稱愜病渴羌人洗煩滯
好睡兼旬便愁攝異時風流貴公子喜悦藏珍令口囁
莫辭七椀攪枯腸有酒沽君夜燒蠟
次韻去非謝前教授餉澤州瓦硯
錫花蒸成一坏土聯坳即墨元光舞飛鴛餘韻照文房
吕翁心機同刻楮高平沃壤真土膏硯與龍尾為朋曹
剛柔得中不坯甈共推妙手能甄陶郎官小樣知名久
何須對面供十手講郎尚有千載人要此編摩論臧否
請加什襲傳後昆阿買不獨書八分紗帷晝靜棐几滑
克肖鼻祖能綴文
次韻去非題紫邏洞
一麾謬作東諸侯邂逅兩玉陪遨遊引泉疊山作竹洞
持以奉客充淹留㶁㶁清流出潭底辟疆萬箇那勝此
竒礓文六照幽亭雅稱幼輿巖石裡人所應無君盡無
哦詩擁卷窮晨晡指物程形直題署便欲相稱詩董狐
雲水相從樂復樂汝陽太守自賓幕不用飛章乞會稽
聳秀交流看巖壑
次韻去非梅花
造化小兒心戀嫪偏向冰花施巧妙冷禁霜帶曉寒飄
清宜月綴微雲照已與鳴鳩傳酒信更乞游蜂供蜜料
交情萬里寄春色度曲五更吹怨調半樹臨溪抵死香
一枝倚竹嫣然笑寒姿疎影太幽獨靜女貧姝真窈窕
世言嘉卉出靈山我疑異種來圓嶠肯挑俗子炫穠麗
只約騷人伴吟嘯少陵牽興催衰白廣平被惱回剛峭
徑須相過夀此花市遠無肴只藜藋
次韻去非留别
餘子碌碌不足數太丘晚出吾所許淹盤此境未金馬
邂逅相逢慰銅虎與超宗語不知寒從季遠游那覺暑
祥琴臯月歘戒行征馬譙門聊出祖平生種學與績文
自信扶珪兼綴組分無桃葉把歌扇只有松枝當談麈
行装未辦纏頭帛衣食何施擇木羽從來文豹深隠霧
此去老蛟真得雨長卿蜀肆初滌噐伯鸞吳廡曾舂杵
青雲直上不作難那復笑人憂鄧禹
喜宗丞姪病愈
向來聞汝拙將理五日寝瘵未藥喜醫良未遇肱三折
愛切徒勞夜十起欣聞安泰風愈檄莫嘆清癯肉消髀
徑須營度還詩債要看筆端翻峽水(原注姪有圍字韻詩未和)
奉同李倅安上賦崔白沐猴杏花
空山無人春風驕撲撲晴杏開香苞嵓深谷峻無與賞
攀枝騰踏帷飛猱大梁崔白舊所見絹素落手因揮毫
巧為紅豔狼籍勢撲蔌幡灑歸蓬蒿王孫惜花有深意
預憂雨横兼風豪故來跳觸看零亂妙思臨寫形無逃
貴人錦囊舊藏貯文闈傳玩叢英髦東平儒仙首留詠
詩價與畫相爭高直云何用辨真假徑須對此呼香醪
誰知真花却時暫不如丹粉還堅牢
高君贄(公&KR2832;)兼數職奔走疲甚以詩勞苦之
曉鼓逢逢天未白呼火攝衣干典客青衫手板階石前
磬折擎拳若無骨還將束矢聽情偽更向團絲分枉直
糟漿逆鼻走兵厨播糠眯目司平糴翩翩輕轝行若飛
濯濯單紈汗如滌趨局何曾過八塼端居未暇移百甓
歸家往往犬迎吠得肉時時鳥攫食長材要自萬鵬程
初筮聊淹一雞肋徑須黽勉弹其冠未用低佪尤此幘
左馮舊事今復繼敏手州人驚霹靂
邑尉姜補之(師仲)枉詩甚寵率爾酬和
去年詔鎻春官闈桓桓文陣如熊羆激昂辭章爭自售
獵取豪俊幾無遺五更榜帖亂人鬼九衢姓字犇輪蹄
維時謬從宗伯後喜子入彀名高垂楓宸臚傳預供奉
杏苑開宴常追隨那知巖邑大如斗邂逅聯事同勞疲
民頑奊詬號難治心怯畏縮將安施幸蒙幹略整紛冗
間以文義相娛嬉忘形未肯遽爾汝執禮乃或論生師
固知風味去人遠九牛何止爭毫釐平生最喜我軰士
角巾野服同委蛇爾來亭午已休吏五百彌月閒鞭笞
城南桐竹富蕭瑟城北溪漲清淪漪頗願吾僚哀老子
遨遊使得時伸眉
送許師德
訪我金溪船繫柳一杯醑我真天酒(原注酒名露華)騰装欲赴
清油幕纔得伸眉俄振手家聲文采照東南洛師吳郡
乃所監羔纁繼辟不容避聊脱黃帽穿征衫元戎噐業
光鼎軸百萬貔貅為部曲仰分憂顧新登壇慎柬英僚
佐推轂平生韜略攄一朝佇看烽静無氛妖將軍三箭
天山定千羣塞馬嘶風驕
少川兄貧悴甚見屬求寓舘未遇好事者聊作
詩以寄因以速之
我兄弱齡推了了手不停披今髮縞人中滯論能立判
筆下陳言皆力掃多如雞跖歎積學大似牛腰看屬藁
敗絮自擁不言寒書床坐穴那知老逆旅無人識馬周
除舍何當館孫寶水波未合急相過漱醪聊緩憂心𢷬
寄題吳江王文孺(份)解元臞庵
臞庵散人築隠居自稱山澤之臞儒邀風貯月有亭觀
以道自廣何其臞三江雪浪魚龍窟千古浮天仍浴日
乍呑涯涘歸醉胸時卷波瀾入吟筆天儲此景非寒窘
經營傑觀規相凖萬株蒼石雲斸根十頃紅蕖波照影
異時璧沼搖毛錐同門太半通金閨一班一級何足道
賦歸有此知為誰境清恍與塵寰隔髣髴天隨舊行迹
聞道朱黃近筆牀定有叢書增笠澤
次韻慶善九日
舍南自灌五畝園滿種黃花待親識明朝酒熟當夀君
卷白不許餘涓滴湖海浮家作寓公醉醒幸與騷人同
一座盡傾塵表物不須舉扇障西風
再和慶善
但將詩酒樂重陽呫囁深嫌程不識已呼明月倒芳樽
更浥滄波供硯滴多聞素仰百六公飄零邂逅笑語同
明當數助擊鮮品鼻頭出火耳生風
送慶善之江隂
南州地氣真火維午暑勢若遭蒸炊風亭水榭不救暍
如何泛役衝炎曦四年遵路俱六月叩門急義非君誰
小蓬暑行分不免著書暫卷春秋帷借船屢枉逸少字
質錢敢以班史辭一麾尚與數人共西江得水知何時
况復外事繼嬰擾主孟頻歌烹伏雌天其或者降大任
必先空乏其儲貲老人索居寓澤國蛙黽同處時迎毉
麥麴芎藭兩未效政須健論扶衰疲君今捨我那遽反
落寞何用伸吾眉大恐尺一亟招選徑從儳道趨天墀
嘲淵明代答(按原本此首前有嘲淵明一首今編入七絶)
君不見七百石了麴蘖事二千石充雀鼠耗澆腸果腹
固有餘糟丘米山何足道不如酒盡仍從酒家覓瓶中
粟空聊乞食
依韻和子有教授姪寄雪詩
空中紛霏誰剪水夜半天窗明蠟紙天將竒寶借詞客
使酒驅詩難但已紅爐活火然松明閒施博局呼明瓊
區中無此清絶境疑是縮地來蓬瀛從來聞說三吳道
飄瞥郊原看最好且願留為不夜城揮戈却日還穹昊
講郎才韻今可人聞客欲至顔津津急掃階庭施木屑
䟦馬去作陶家賓
衛卿弟和詩佳甚復和一首
俗人雪句如翻水陳言堪弔剡藤紙子詩清如扇上讃
使我三歎不能已妍姿與雪爭輕明白戰不道飛瑶瓊
西神山畔芙蓉水好招煙艇浮澄瀛千巖不必山隂道
何處輕飄看不好百觚判斷速呼客莫待睍消還畀昊
天儲此景娛閒人貯瓶潑茗甘流津茅簷從此便歸隠
不待人呼祁孔賓
衛卿弟賦詩見貽和荅一首時有從軍之興
我如老屋人多閱骯髒如君真可悦長塗未騁駒伏轅
窘步無堪鮒依轍諸賢衮衮位華顯獨子棲棲困巖穴
何妨虎子聊一探况是龍泉未虞缺前時羹稀客告去
爾日瓶空糧又絶不緣閔已賦牢愁獨為傷時拭清血
燕頷食肉骨素竒龍額封侯計非拙勉旃矍鑠出據鞍
收卷毛錐從此决
次韻鄭維心遊西余山
雲巘瓌竒甲震州不須幽境更旁搜從來知是通侯國
此段方從勝客遊閏歲春遲空水樹雨時溪漲失沙洲
吾衰久矣欲何適更為前山一上樓顧余峯好鏁雲烟
入寺窺臨信所傳衣袒右肩從衲子屐除前齒陟山巔
一杯相屬真宜釂四者難并偶幸全亭號弄雲誰作記
紫樞當日筆如椽
明月峽
李庇山記皮陸詩紀述茶事真歴歴枕流亭北池七里
萬仞插天雙石壁懸崖倒掛天銀河武敏尚存西楚迹
昔賢招尋多好事例以姓字刊巖石青瓊綠髓茶始生
報春鳥鳴山晝寂茶民研膏柏黑粘香焙鑿山深二尺
急程苞貢御簾開宫娥進水傾寒碧只今玉食歲不供
舊事獨有山英識羈人水厄不厭數耿耿不寐幾通昔
他日重來覓舊題應嘆流年如矢激
工部兄新治小閣壘土為火爐戲作勸召客
簡許開尊殺青竹爼有肥羜簋饛粟招呼未聽洗醆聲
故復吟哦小詩促能使將軍賞不貧請召宗姓仍及身
擁爐便是入窟室於粲灑掃情無文我今愁如居廣柳
萬斛量之應更有内典暫輟算海沙羣經尤慵開戶牖
政欲酣暢融心神村郊魚鳥皆來親不憂坐上無武子
羣從一一天麒麟
大父通議無恙日開軒燕處有桐孤峙因名琴
軒初不措琴嘗作記叙意而偶失藁本故今家
集不載比者興之姪閱故書得之見貺喜而成
詠呈六兄工部兼簡弟姪
嶧陽竒軒高参天對以華屋名琴軒軒中寄傲隠君子
方瞳鶴髮臞儒仙閒中默契絲桐理不待徽絃出宫徵
柳惲筆捶佐屬文淵明手撫聊寄意一篇叙此藏巾箱
歘爾六丁下取將世無安世誰默識才異束晳孰補亡
神物護持今復出數紙蛟蛇親手澤敢辭援筆補遺編
謾致區區貽厥力
諸人各見和復和一首
我祖還笏歸樂天不羡戴冕兼乘軒掃門笑傲寄元趣
一龕相對惟金仙辭藻翩翩能析理字字清竒中商徵
響泉韻磬初不施見色聞聲自真意從來家學傳青箱
禄侈萬石今方將此篇不愁暫飛去天相斯文終不亡
孫曾秀傑今層出餘慶仰承君子澤莫言臨絶似獲麟
請看筆頭扛鼎力
沈必先殿院(與求)用策字韻賦詩見贈謹依韻
和時居盛林
菁山遽用檀公策水村來作浮家客五年霄漢隔音塵
此假相逄喜折屐荒陂難覓鈷鉧潭胷中丘壑有人傑
烏臺坐逼癡牀南見事風生勇成癖逆耳爭先貢皂囊
造膝仍頻對宣室只今道梗淹荒村汲直未肯儕公孫
時平已見龜墨食尺一行催覲文石
蒙維心示謝必先尚書餉筆佳什時維心方刊
正三國史輙依韻攀和
谷口之孫材刃銛如針處囊立見尖平生苦心在墳索
入月猶未高騎蟾若嫌夀史六十五論次未必三長兼
與時諱惡難僂指為米溢美堪掀髯浪言張華為輟筆
至今詆者口不箝因持衆製事編削管城雖老聊復拈
明明褒譏淆涇渭欲向素王師謹嚴已刪卧龍無將略
過實仍刊諸葛瞻(原注陳夀與二人有隙故稱亮無將略瞻名過其實)東陽尚書
助述作束穎分餉出寶奩自言宸廷夙霑賜今以歸奉
餘不潜(原注維心自號餘不山潜)鷄距鹿毛青鏤管品制一一形標
籖昔冠神羊書白簡痛擊姦佞如針砭并與書法奉君
子大書特書不可淹懸知南董奮直筆首於三馬誅姦
憸
次韻王得之方池父子翫月
先生夜不眠愛月真癡絶呼兒飲文字桃黍聊一雪清
光入酒墮胷次照見萬卷非涉躐商容顥氣寒徹骨况
是冰輪圓不缺中宵影倒萬頃池上下金盤兩澄徹廣
寒靈媛多飛瓊煙凝露曖收羣聲漁冷跳波聞靜岸鵲
驚遶樹當前楹辭直道山來膝上郎君吟興紛縱横詩
成父子定知已門有佳兒真寧馨不須靈液玻璃盌一
夢瑶臺亦非遠
楊泰初權縣丞數寄示詩文作詩紀謝
關西家世東都相褫褐十年今始壮一官棲棲百僚底
衆製翹翹萬夫上憶昔曲臺尸列卿謬厠春闈慙哲匠
英俊下沉勢欲拔文章横流期少障榜中上第溷元結
堂下一言驚叔向頻蒙古錦倒清篇更枉長鬚問無恙
詳觀歎賞欲投筆退恧麄疏堪覆醬吾衰文意已蹉跎
鳳閣當求舍人樣(原注謂亳守曾叔夏)
程良噐嘉量解元許為寫照作詩求之
虎頭千古丹青傑誰言黠中有癡絶手揮五絃真勝詣
頰染三毫更超越自言四體媸或妍顧與妙處無相關
炯炯雙瞳點圓碧筆下頓覺神明還程郎言語妙天下
畫復通靈能變化掃除俗骨畫如詩摹寫天機詩似畫
竹齋溪嶼數相從似蒙儃儃窺塵容詆呵衆史露拙迹
疑有心畫藏胷中寒鄉鼠目麞頭子葛帔練裙謝龜紫
幼輿政自丘壑人試為寫傳嵓石裏
次韻范昌齡(大有)慶新居
我家渺在澄江浦泛宅來依白蘋渚客居十載席為門
上蓋茅茨下榛楚邇來作舍倒歸貲聊為兒曹庇寒暑
千嵓萬壑相嫵媚似以身嘗為地主樓外煙霞邀吐句
堂中墳史供稽古歲晚居身可否間簮裳束閣饒安閒
深媿詞人相爼豆鶴書應不媿鍾山
先君忌飯僧悟空興之姪有詩和韻
君不見毗耶居士人天英化佛億萬文室盈清晨香積
一盂食厭足一切緊法力又不見手捉麈尾生公廬說
經妙藴幾無餘豈惟緇素日會面粉碎虚空雨花片我
生歸命海潮音况復劬勞諱日臨三孤遺像涕沾臆建
齋達觀趨禅閾悟空誰是悟真空門前灌木吟悲風
贈星洲僧了然
禅林古有一宿覺講席嘗聞一徧照凡馬十駕及駿骨
況子秀穎顔齒少星洲巖壑鎖煙雲千柱浮空覺王廟
似聞焠掌作書滛乍或横肱䆒心要明窗淨几學參玄
二塗一得可前料香浮牛首禮圓光唄似魚山勝長嘯
聞熏大士豈忘言機鋒嘿贊潮音妙
和陳簡齋韻
馬鞭雖長不及腹山林朝市兩角逐華堂誰掛元吉麞
坐使朱門變林谷龍章鳳姿自有種山野頭顱未為辱
長沙寫真得天趣下眎馮尹皆奴僕君不見青州劉幡
得異草能遣死麕骨再肉又不見廣平射麕變浮屠因
罷校獵投金鏃兩幅陵陂槲葉香儔侣共樂春草長昂
頭妥尾無所畏窘拘知勝觸藩羊(原注元吉善畫麞尤精槲葉)
依韻和興之姪
一真那有黑白業佛槖枉用為書篋人人反照自圖成
說甚一花開五葉了無結習便超脱因有罣礙生怖懾
山鬼窟中求活計玄關欲透知何劫匝天遍地自心源
若觧承當真要捷樹林水鳥皆法音露柱幡竿光煒燁
世上盲聾喑啞人試問道師作麽接
寄題伸仲芳美亭
漁舟一出桃源路煙鎻雲埋迷舊處那知九龍有仙村
漫山灼灼花無數人言却老是此花只今已似劉晨家
微風披拂飛紅雨杲日照耀蒸紅霞似聞花間新結宇
醉吟多是神仙侣更求人面相映紅我欲叩門求雪黍
圓復師將游四明用道祖韻作詩贈行
禅宗不減宿一覺文性還同照一徧啞羊豈是一流人
漆瞳爛爛巖中電機緣未遇閟金提雲水光中挂衲衣
定回時起橐駞坐秀句一吐胷中竒過我郡齋那聽去
衮衮談玄侵日暮西風吹面作新凉騰装欲指鄞江路
一庵錢料山幽深欲抛印綬聊招尋倦游歸來問無恙
東第飄然正角巾
招道祖簽判嘗暑酎辱示佳篇紀事輙依韻奉
和且約再冰釀云
君不見兵火連年擾江漢一介藎臣無斷斷列城守將
遁或降那得捐軀顔與叚鏖兵喋血八年間西失平夏
北折蘭犇軍知是何雞狗坐想飛將張與關草莽臣謀
未云獲且復澆愁傾大白平時徒有扇障塵一笑未辨
鬚纏帛相邀聊共聖賢中但愁燭䟦鴟夷空沉酣不畏
輕出舌驚懼懸知不入胷午夜醉歸聞踏月林影灘聲
助清絶糟兵好向水村營壑谷正為吾曹設儒生嗜酒
多有之高陽酩酊無所缺莫言酌我慎無多休弹賀若
唱回波騰騰相送入無何
二十五日道祖滄浪亭落成召會
東園延袤不論畝樹梓成行俱楚楚方池瀰漫漲漣漪
藕花清酣嬌欲語臨流新築滄浪亭斧斤斷手邀落成
蘇家風月舊無價千金買得亭和名穹廬飲馬吳江水
長洲萬井紅烟起齊雲樓觀委寒灰那有相家歌舞地
稽山别乘今豪英肯將勝事頽家聲青氊舊物今在眼
髣髴北牖仍東榮把盞聊為主人夀亂離已往空搔首
請看前日閙巫毉豈有閒情舉樽酒朝來大火落南躔
已覺病骨蘇凉天剰𢷬橙虀斫鱸鱠全家醉倒秋風前
流杯
美哉洋洋曲流水碧可染衣清徹底我傾山資結茅舍
兩載經營端為此春風上已一月前小試禊事來水邊
胡床醉坐略少長羽觴輕泛隨洄㳂道人護戒無酒欲
笑挹清波作醽醁崖蜜相和代引滿自言過免三十六
隨緣戲劇亦何嫌勝遊從來支許兼久知世味如嚼蠟
未應貪著中邊甜
次韻道祖大水
君不見綠槐蔭夏搖千門移秧遍野繰盈盆天公忽作
彌月雨憂歲上勤黃屋尊我家茒廬劣容膝隨水傾摧
非瑞室街衢生魚堪佐饔簷霤垂龍欲穿石仰天又見
興油雲乾雨誤點波連村馬牛不辯固其理鼃黽同處
何容論休歎棲苴接飛翼林端會見賓紅日木饑水毁
儻時運救灾行看恩洋溢
同道祖及子舍遊茶山歸因成
寒窗送曙雞一鳴尋山蓐食天初晴水口溪窮為停棹
步携東坦仍添丁虎頭巖高山色好竹輿遥睇眼為青
花瀨濛濛勝紫氣微花拂袵聞芳馨岌峩懸臼與天接
脚力欲趁飛猱輕此邦佳處徧尋陟夫差所顧獨未經
兹遊野服穿不借自勝五馬仍雙旌憶昔貞元守修貢
木瓜堂廡輝山扃兩邦歌舞競姝麗榖雨不許遨頭醒
只今金沙雜榛莽空照華髮垂星星近澗喧豗泉㶁㶁
遠峯嬌膩雲英英山僧意勤苞紫笋傾蓋一笑無平生
息黥補劓有甘寝夢覺起作遊山行
新池水涸股引于前溪辱道祖來觀
吾廬新築薰風堂其下方池手親掘畚插初無鄰里相
垠隅那有波瀾闊旱涸俄驚拆龜兆灌輸未免飜龍骨
街南大浸卷滔滔巷北小渠來汨汨膠杯忽覺水痕漲
抱甕免嗟人力竭已憐紅芰浹枯荄更喜頳鱗救濡沫
幽居勝事快先睹上客高軒為輕出蛟龍好在且泥蟠
他年豈復池中物
初得庵基於青山用立方韻請道祖同賦
身閒那贈繞朝策來作菁山數旬客結庵痛謝九流賓
輕重嫌人分履屐才通箭道菖蒲潭幼輿政合居山巖
鬭健更須升絶頂接天巨浸浮東南從來不辦王濟癖
石磴騎危甘脚歴欲將土木化荆榛坐嘆清風來入室
練裙葛帔居山村共怪膏粱相國孫祝雞為鄰言不食
自此相從煑白石
道祖見和復賦一首
人言不飲第一策况我携貧來作客破衣任笑頻見肘
斷鞋不辦時新屐公材公望非丁潭世人誰許瞻巖巖
豺狼滿道生理窄立錐方卜南山南十年丘壑幾成癖
澄懷坐想真歴歴難希蒋詡開三徑且學陳蕃事一室
時危花柳自村村未害含飴仍弄孫淡飯且安禅悦食
儲錢更買竒礓石
大暑新居納凉和小子韻
至後金柔伏日三旱氣焚宣勢如惔火井湧沸烟生嵐
鶴髮遺老素未諳我居瀕澤深眈眈修廊飛廡賢僧庵
薰然好風來自南如甘露門開瞿曇如客懷冰吐清談
有亭自雨臨深潭不假凉草生毵毵天日炎赫反所貪
我窮儲無石與甔枵然飢腹空婪酣后皇矜憐百不堪
免使熟爛聊包涵王城衮衮穿朝衫跨馬揮汗流朱藍
獨逃靡盬侍魚泔坐享逸樂捫心慚
用立方韻二首
山村艱食宇晝合齋鉢相呼坐僧榻今朝瘦羊忽入饌
云是餕餘徹膢臘年大才疎合退休尚玷恩華只自羞
賞延亹亹來踵武命服童孫尚羈午
仕宦由來須遇合未遇杜門寧穴榻尊無泛蟻浪經春
突有懸貆偶乘臘郡印還官得小休桑樞席門何足羞
幽居不羡裴掌武綠野堂前橋號午
立方闢小閣附火興之姪作詩勸會客次韻
吾兒玄學師老懷嚴持月六八關齋新來五辛不入口
坐使妻歎生不諧自言丈室淨名量惟期禅侣來存訪
栗里豈獨尊常空亦乏秦聲亂舂相朝來天雨瑶花霏
句如連璧來交輝鹿柈茶果亦易具不爾恐致膏肓譏
幻界政應頻燕喜酒盡為謀當更起趨庭為爾復緩頰
一杯既空難但巳
