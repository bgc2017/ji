丹陽集卷二十二宋葛勝仲撰
七言絶句
讀史八首
王嘉
王嘉冤死有由緣峻節忠言照史篇最是一條堪恨處
臨刑猶道孔光賢
馬融
為梁草奏枉忠臣李固夤緣遂殺身南郡何須施絳悵
應無面目見時人
陳蕃
閹尹流凶徧海隅飛章露奏計誠疎黃門詔獄空忠鬼
天下何因遂掃除
鄧伯道
賊掠家儲歲阻饑將兒繫樹後無兒林回輕棄千金璧
始信皇天是有知
法真
奬鑒人倫重法真親庭曾遺助求人牖間占察曾何補
只得庸庸番土臣
王戎
兒時黠慧豈尋常苦李徒教結道傍何事季年癡更甚
為財鑽核長膏肓
沈約
革運稱梁出秘謀夀光不許范雲留赤章夜奏稱非已
合向人間諡隠侯
王維
子昂文律唱唐家摩詰詩聲未易加場屋有誰深薦達
坐令入彀賴琵琶
泮水
半璧清波勢自然鸞聲旂色想當年野芹不識興亡恨
猶自牽風漾碧漣
廟宅
素王遺廟屋渠渠老檜隂濃耀碧虚無復升堂聞古樂
尚傳開甕得丹書
靈光故基
蟠螭宛轉謾承楣東序西廂只廢基終與建章同圯壊
浪言神力有支持
望嶽亭
迤邐羣山不識名天門日觀遠崢嶸地靈不見二宫迹
聖作時聞萬歲聲
夀慶二丘
巍巍寶甃聳青冥軒后開基向此生雲瑞已隨仙馭遠
電光猶繞北樞明
省習堂偶題
格外官曹自在身闔門掃軌養天真何須更待年三十
始約孤高不詩人
蒙文中縣丞以詩送苦笋走筆六首為謝
豹皮羊角食無冤煩助先生苜蓿槃便敕佐饔淹苦酒
春餘調筆要多酸
張衡愁坐政煩冤下筯南烹炤午槃老作禪癡多不肉
每觀觳觫鼻辛酸
爨無煙火歎厨貧嘉䔩蒙頒勝八珍苦口片時終雋永
端如藥石盡規人
茂林髠取未應貧政恐書材窘伯珍更請作橋通夜盜
可憐辛苦涉溝人
公圃荒凉此物無畦丁遣餉十餘枝他年京下憎羊酪
莫忘溪亭點酒時
碧潤那憂盛夏無駢頭聊取供齋枝辟疆園暗新蒼玉
未害青柯貫四時
四月八日蒙文中餉黑飯作詩二首紀謝
熱際初經四月八磨香灌佛曉泉寒丞公忽致槃游飯
兒輩驚看歡喜丸
方歎流塵生范甑何圖香黍溢顔簞將軍尚未封侯貴
推去那容學井丹
比作黑飯新茶二首未蒙文中縣丞寵和走筆
再賦以助一笑
點漆飯蒙清淨供翻匙那敢配羊寒獨欣法味盈齋缽
尚欲詩辭看彈丸
三歎屬厭閻沒腹十方皆滿淨名簞定中不敢逃禪飯
卑景何因醉臉丹
次韻張仲宗(元幹)絶糧五絶
高賢往往突不墨造化從来一小兒執戟逐貧曾有賦
柴桑乞食豈無詩
二頃無田空好歲四郊多壘已仍年遙知壁立書生舍
只有溪藤與麝煙
飄蓬聞說旅塗窮我有枯魚困轍中裹飯獨期来見客
一杯當卜與君同
冠玉何因常甕牖身名未泰少安之雀羅忽枉黃金彈
驚怖還應震失匙
中臺宏議裨初政學省雄文畏後生不悟宦遊成左計
只今無米糝藜羹
從仁叔求楷笏四首
異種初從弟子栽東家宰木鬱泉臺誰知當日勤封植
只作人間手板材
好事頻求闕里堂文房裁斵已盈床講郎乞與非抛却
已辦棼絲結紫囊
横斜文理秀斕斑分餉閒官尚獨慳凖擬遣人来檢料
欲將拄頰望西山
祗召行親尺五天書辭對命赤墀前人言此板多乖牾
換試聊須覓褚淵
陪亞仲遊習家池不攜妓偶作二首
史君攜客習池頭不載連營女妓遊紅燭要須醉薌澤
白雲何似老温柔
四序垂楊裊麴塵荆豪不見水粼粼何須倒載搖鞭問
不是并州姓葛人
少藴内翰示和朱氏新治澗泉之什依韻和兩
絶
桐川舊傳七里瀨洛宅仍誇八節灘樓聳橋横墮波影
未應能勝此山間
北門學士居新卜南海使君家在中更有嬌雲兼健水
吾邦從此冠玲瓏
次韻叔才見貽二首
舟隨風入亂山村流水桃花似武陵疊穎叢條煩寄語
幸非逋客莫相憎
紛紛寵辱不勞驚凛凛孤高未易名聞有百錢供菜把
下簾從此謝君平
尋山
檻泉依石古名馗細轉輕流有令姿不覺籃輿歸日暮
坐憐清泚住多時
山臺
休言歌酒舊時好把酒高歌今更新醉裏不知身是客
寒城落日數行人
鳳凰山泉石勝絶去城無幾里而前此未有知
者偶因休吏與文中良器二士訪尋得瓌竒卓
絶之觀於荆棘草莽間相顧大笑因崇基趾築
亭榭疏泉甃池為登臨嘯詠之地九月二十五
日游陟歸夜作小詩十首
鳳凰山色鳳凰泉山下泉邊有隠仙同是荒榛埋沒久
一朝題目萬人傳
渾渾泉源瀉一溪碧漣方沼燭鬚眉便須牽率諸君賀
却向山中得鳳池
結宇南溪領老潛東亭復構半空簷書棋文義慚朱异
獨向雲山號不廉
暝靄昕霞景變移煙雲竹樹眇參差軟紅塵裏何因有
遷謫江湖卻恨遲
竹好祗生君子國松高不受大夫名兩郎風韻都相似
結作東南四友生
濃淡峯巒低復高林深依約見汀橋風流公子圖紈扇
咫尺須論萬里遙
鳳去丹山久不歸昔年曾此覽朝暉紫庭正帶黃紳望
曷日重將九子飛
從我登山未覺疎應將得失日乘除喜添桐葉千篇詠
顧減茅堂一卷書
隂森行盡古榕林别有幽竒路可尋漁舍傍溪人不見
弄晴水鳥自浮沈
消盡機心獨保真無情雲外合相親安心丈六竒礓石
不是山間射虎人
再賦十絶
横肱盤石俯清泉山澤臞儒似列仙泛水登山聊肆志
著書萬卷果誰傳
檻泉甘美勝梁溪来照泓澄得展眉盡道潺湲流不遠
那知無路到天池
子亭聊欲寄幽潛旋斸茅茨覆短簷北牖未妨施枕簟
炎天坦腹卧飛廉
雲峯遙看步慵移層碧三參更兩差天際餘霞似殘錦
只堪收拾餉丘遲
兩士端如蕭子顯求心已足不干名春朝秋夕風兼月
辭藻居然嗜此生
雲篷煙艇寄孤高破浪乘風不礙橋豈待征夫問歸路
始教輕漾日遙遙
眺望雲巖每惜歸溶溶溪練照斜暉雙鳬容與還如我
因戀滄洲更不飛
清新十詠豈才疎俗韻蕪詞盡掃除佳句浪傳真可惜
郊居齋壁莫輕書
軟語相從喜道林碧流紫樹日幽尋是非那復談朝士
懶作香方比麝沈
蠟珠作鳳定非真真鳳惟梧與竹親鳳去臺空應不恨
賦詩同有謫仙人
走筆再和鳳凰山十韻酬良器解元兼呈文中
宣德
洞府桃花出汎泉只容劉阮見飛仙叢條疊穎嫌逋客
好去人間莫浪傳
不甘蒿藋蔽流溪混沌何妨一畫眉若遣周回插楊柳
醴泉便是陸家池
隠吏皆非謾誨潛夜燈花落廣文簷招尋月月攜連璧
不用船中覓孝廉
屈曲雲根屋旋移下窺鴛瓦碧參差不須欲速求儳路
自地升天理合遲
雲巘回環出遠青千層萬疊莫知名白茅峯獨如黃憲
不見須臾鄙吝生
催功下下與高高束火人歸閙小橋莫向九嵓生妄見
須知采栢望中遙
灘聲留客不容歸更盡西山一寸暉要看冰輪升紫磨
遶枝寒鵲自驚飛
秋殘景物更蕭疎愁寄憂埋盡破除埃壒是中無少分
晝塵終恐誤君書
聞有山房隠茂林高人不與世相尋屋虚但有荒基在
恐是宜僚遁陸沈
結友忘懷契道真水雲情話似親親愛君葉落雲飛句
知是才高壓衆人
送靈浩赴江州般若之請三首
甚深真諦不容聲溢水鑪峯照坐明悟般若人居般若
鐘魚都是妙香城
峴山峯頂五花堂曾見迷津賴法航霅水江流同一滴
未妨作戲更隨場
師今此去幾時回是法初無去與来一句但言無可得
寶函封印不須開
贈僧知先
諸方行盡夙心諧澄碧歸来寄雅懷曾識禪那兩居士
昭文齋主與高齋
庵僧善能求詩贈二絶句
此生任運只騰騰聊作空山骨觀僧生死由来如幻夢
道人因此識三乘
一瓶一缽早周游參遍雲門與趙州卷席歸家只趺坐
了無一法可推求
靈山紀遊
慣穿蒼翠屬潺湲来伴高僧半日閒鷲嶺談經元未散
不應向此認靈山
寄次顔叔時為蘇州庾官
遶郭清蒿翠欲浮燕泉山水抱城流娃宫香徑終肥膩
誰道蘇州勝汝州
題龍興寺顔魯公祠二首
幻界當年暫陸沈聊憑剪綵結知音清貧雖乏生前米
飛裂還多死後金
平原高節映常山生死興亡本自天莫道排墻為鬼錄
請看裂鐵作形仙
友卿病起二絶句
相從天末慰羈愁属疾書窗喜頓瘳休向友卿求竟論
且從吳客話詩籌
遠来著錄寧非黠肯作長齋却是癡别久相懷應少廣
朝来新得字如龜
遊徑山藴常上人字無可以山中秋日十詩求
和因次韻
年大飄零馘已黃野麋難復厠鴛行山名一徑通天目
便欲看雲老是鄉
幽尋連日至如歸款聽清談木屑霏好乞一庵容一社
只消枳落與松扉
棘蓬禪老舌縦横小閣談元夜氣清頓覺心空重及第
信知兹理本無生
五峯崷崒勢縈逥國一當年手自開莫向蘭袍認遺像
此心無去亦無来
攀條葉脱驚徂歲照影波清悵病顔好似蘭臺感秋客
送歸臨水與登山
嚴除賓館遠相迎挂壁殘缸夜自明卧聽秋聲鳴索索
華鯨呼粥報參横
昂霄杉桂不知年風纛雲幢鎖暮煙狡獪老欽能縮地
十洲移得别山川
貞龍徙舍走風雲寒井猶餘舊漲痕老去文書但遮眼
懶求寒淗洗眵昏
擁書齋館水侵門當日靈芝秀一村碧落二卿今不見
空餘喬木曉驚猿
萬疊山深顥氣清泬㵳天宇鴈初横真機已契偏中正
世事聊將熟處生
次韻劉無言(燾)山中五絶句敢請諸僚和之
載酒陶春久不歸將花判斷定忘疲尋芳便作而今計
莫待他年子滿枝
命友登山共寄情亦逢佳處便班荆有時便取琴雙瑣
寫出蒼髯夜半聲
蕭閒谷飲更巖棲應笑癡人簿領迷萬頃青油行省舫
嬾黃輕拂柳條低
川原紅綠遠交加春物關心夢到家體骨素輕惟燕子
面皮最好是桃花
榮槁如環浪自循一笻雙屐伴行春溪翁野老来爭席
不識蓬山第一人
遊真意亭得二絶句示良器
相攜取意踏郊墟松拂芒鞋畢景俱洒落持君比佳竹
幽人一日不堪無
清波澄澈復縈紆照影湘纓得自娛寄語溪光容笑傲
人愚那敢便相愚
嘲淵眀
粟貯瓶中能幾何頭巾漉酒苦無多雖然清操標千古
試問還曾醉飽麽
中庭雙柏
羞為趙瑩婆娑樹懶作虔徊旌節花獨立凛然霜雪裏
惟將直節勸無邪
約特進河東相公元樞河南相公遊菁山觀梅
用前韻重賦五絶
獨抱幽真歲月長不甘取次為人芳紫樞黃闥垂青眼
宿蘂横枝特地香
嚼蘂攀條趁日華懸憂面旋逐風斜若非鼻觀通清馥
應道漫天無蒂花
蔽谷連山萬樹多吳天今日驟晴和冰肌玉骨知誰似
只向尊前許兩娥(原注河東相公是日出二姬)
為愛寒英暫去家不辭溪路渺津涯山村盛事人應說
第一人觀第一花
春醪香旨約同嘗玉雪花多獨此疆敢請對花同爛醉
擬將酒債典衣償
以梅花餉富季申(直柔)樞密有詩三首謝次其
韻
數枝幽艷逼人清望臘先馳淡日程往近樞光增嫵媚
絶勝寒影照溪明
姑射肌膚獨占清東南萬樹數烏程(原注菁林隸烏程)便須挈
榼連宵賞要看瓊蕤伴月明
葛山庵畔野梅清風便猶須半日程聞說數枝来几席
何妨先賞到黎明
次韻胡汝明(舜陟)梅花下小飲三首
林間縞袂綴瑤英月裏輕盈畫不成拂石坐来花一眼
神膚從此喜雙清
南枝連夜犯寒開好事誰曾步屧来上客固知心匪石
為花燒燭耻瓶罍
輕隂池館潤無塵骨醉簮花任笑人先向孤芳一傾倒
明朝更浥上都春
汝明以詩謝餉菊次韻二首
千本黃花嫩色深恍疑春色變家林禪翁護戒新停酒
小宴無因費百金
和氣凝陽更逓通露根移得自蠶叢分明般若圓明相
誤落柴桑酒盞中
二聖圖書
宸章端與三墳並奎畫全將六義該湖海小臣如草木
豈知雲漢有昭回
夢良以書獻吉夢戲作二絶
山林臯壤樂無厭况是寒灰豈復炎蹇足上天無是理
固應此夢不須占
枕中佳兆遠相誇未敢憑虚便拜嘉老去定心如止水
不随閒夢入人家
書懷二首
寂寂蓬門雀可羅不妨休影養天和詣人三十已當止
年事那堪更倍過
樗散知非濟世賢一官明道又踰年真人上界官都足
甘向塵寰作散仙
雪意
闇淡同雲撥不開歲陽云暮迫星回寄言大造洪濛裏
速致青腰滕六来
雪
朔風一夕結層隂竒貨居来更易尋器異山濤仍玉璞
坐無王衍亦瑤林
雪中有懷舊遊次友人韻
昔泛秦淮一舸飛角聲吹動塞雲悲如今獨聽寒忩雪
憶殺梅花舊日詩
陪樞密富公遊霅川即事呈三首
飛樓百尺面巑岏萬頃谿光帶郭寒宵寐正求良弼夢
雲山聊得暫時看
龍庭一紀袖攜香磊落功名竹帛光敢請東周重復古
肯同歌鳳接輿狂
杖藜登覽更簮蒿莫學騷人獨餔糟奕世當傳張顥印
三公行佩吕虔刀
疊前韻三首
菁村小隠卜巑岏盟在前峯詎肯寒却把青鞵踏城市
赤欄山色帶慙看(某自菁山起赴州治)
青蘋風起遞秋香翠盖紅粧襯水光暇日躋攀莫辭數
人生百歲似風狂
晚凉湯餅點青蒿蔔瓠分甘笑楚糟好摘江蘺充雜佩
不須歲晚夢三刀
埇橋道中
雨跳濁水千漚亂風過橋林萬弩齊頃刻埇橋斜景在
市人來去兩虹霓
七夕
朱閣瓊宫耀紫房翠翹下墮慰愁腸天中感遇非塵世
不念癡牛念郭郎(郭翰)
次韻德升七夕二首
盈盈一水截長空烏雀橋成得暫通逗曉歸来装萬恨
舊機牢落響寒風
霓旌鸞扇去央央雲路輕車駕七香靈會此宵才瞬息
經年何苦夜偏長
次韻德升頤軒詩五首
晴碾春龍鬪小忩飲慳難遣睡魔降翩然夢遶滄洲去
白馬波寒槳一雙
轆轤聲到讀書帷草解招凉暑氣遲淨掃竹軒人不到
戍樓哀角又空吹
造物機緘屬小兒懶從寒燠究端倪綠隂晝寂孤花淨
猶有黃鸝恰恰啼
金鑾賜第新搴桂鐡幕官期未及瓜隠几蒲團無一事
五車關眼未昏花
外物年来論已齊眼看人事浪推移禨祥白犢何勞問
寵辱黃粱共一炊
次韻德升惠新茶
寵餉頭綱北焙茶分甘應自五侯家午鷄驚破槐安夢
猶有新香在齒牙
雙疊紅囊貯揀芽旋將活火試瑤花半生未有陽侯厄
喜聽咿啞轉井車
新茶
當日火攻應有法此時水厄定無餘閒軒七碗宜頻試
九隴清泉勝具區
烹茶
俗耳未容聽滴瀝水瓶聊遣挹泓澄晴軒小酌煎新茗
紗帽籠頭似管寧
鰣魚
貫以柳條仍撥刺芼之筠笋佐鮮肥他年京洛憎凡饌
莫忘河亭染指時
烹笋
味佳端可供羹梜韻勝尤宜薦酒螺自笑癡人饕口腹
不求新竹透林多
友人惠芍藥并青梅一枝偶成三絶
窺園記我分名卉大似梁園重錦紅自媿江淹才已盡
卻須還與主人翁
芳叢的皪長明檻不似餘花頃刻春始信有常能耐久
何須逐巧鬭尖新
香雪一林初著子和枝分餉不吾慳含酸但止文園渴
青𤨏無人蹙遠山
以糟水灌芍葯戲題
年年國艷賞敷腴酩酊供人就燕胥此段固應先骨醉
餔糟聊學楚三閭
金邊山畔汁偏美玉井峯頭船最多未敢磨刀供大嚼
却愁蔵扎有修羅
山谷以寒巖子詩十二首作藁書詞筆俱絶裴
繼之出示求䟦因題絶句
百篇詩已露玄關欲免驚愚理亦難招得使君來帳下
不應饒舌坐豐干
䟦子猷訪戴圖
玉屑金波各眼塵如何牽役不知勤往來擾擾天機亂
那似端居對此君
䟦陶淵明歸去來圖
小邑絃歌始數旬迷塗才覺便歸身欲從典午完高節
聊與無懷作外臣
吳道子畫鬼
莫將幽顯較精麤人鬼從來理不殊磊砢挐雲傳怪狀
論師天眼識工夫
䟦李伯時畫李元通隨虎圖三首
華嚴寶軸掛於菟笑問翻經有地無引下福山三十里
不應老馬獨知塗
清樾寒潭土作宫楊枝栢葉五年中論成永作將來眼
第一功歸大小空
素幅工傳長者真龍眠端恐是前身只留散帶經行影
不貌供齋兩玉人
䟦黃魯直畫
江南黃䳺飛滿野徐熙畫此何為者百年幅紙無所直
公每玩之常在把(原注玉篇䳺鶉也說文䳺鶉奄也一曰牟母一曰鴑吕氏春秋注田鼠化)
(鴽幽州謂之䳺)
畫竹二首
萬箇霜筠保歲寒風枝輕戛玉琅玕何人重作翩翩賦
寫出高標與諦看
眼到竹邊知未是竹來眼裏亦全非諸人問我真如意
不到山前帶笠歸
