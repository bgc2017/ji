山谷内集詩注卷十七宋黃庭堅撰
任淵注
拜劉凝之畫像
弃官清穎尾買田落星灣(陳舜俞廬山記云劉渙字凝之筠州人天聖八年擢進士)
(第居官有直氣不屑輒弃去卜居落星渚嘗乘黃犢往來廬山中張文潛水玉堂記云凝之年五十餘為穎上)
(令即致仕歸隠于廬山年八十一卒清穎尾見前注寰宇記云落星石在江州廬山東周迥一百五步高丈許)
(圖經云昔有星墜水化為石當彭蠡灣中俗呼為落星灣)身在菰蒲中名滿天地間
(建康寶錄云殷禮與張温使蜀諸葛亮見而嘆曰江東菰蘆中生此竒才謝靈運詩菰蒲冐清淺老杜詩詩卷)
(長留天地間)誰能四十年保此清静退(老子曰保此道者不欲盈漢書揚雄解嘲)
(曰爰清爰静游神之庭文選盧子諒序曰用安静退)往來澗谷中神光射牛背(見首)
(句注晉書玉衍引王導共載而去曰吾目光乃在牛背上矣)
追和東坡壺中九華(并序)
湖口人李正臣蓄異石九峯東坡先生名曰壺
中九華并為作詩後八年自海外歸湖口石已
為好事者所取乃和前篇以為笑寔建中靖國
元年四月十六日明年當崇寧之元五月二十
日庭堅繫舟湖口李正臣持此詩來石既不可
復見東玻亦下世矣感歎不足因次前韻
有人夜半持山去頓覺浮嵐暖翠空(莊子曰藏舟于壑藏山于澤謂之固)
(矣然而夜半有力者負之而走昧者不知也下句謂失此石之清寒遂覺瘴嵐暖氣浮動于太虛耳捭蒼曰嵐)
(山風也摭言載趙嘏詩云何必青樓倚翠空)試問安排華屋處何如零落亂
雲中(曹子建詩曰生存華屋處零落歸山邱此借用其字)能回趙璧人安在已入
南柯夢不通(史記藺相如傳度秦王負約不償城使從者懷其璧從間道亡歸璧于趙南柯見前)
(注謂東坡已死此段陳迹遂成幻境不可復追尋也)賴有霜鐘難席卷袖椎來聽
響玲瓏(晉書石勒載記曰頼有此耳霜鐘謂石鏜山也水經曰彭蠡之口有石鐘山焉東坡作石鐘山)
(記唐李渤記曰得雙石于潭上扣而聆之南聲函胡北音清越□止響騰餘韻自歇山海經曰豐山有鐘九耳)
(霜降則鳴此用其字漢書賈誼過秦論曰有席卷天下之心史記信陵君傳朱&KR1344;袖四十斤鐵椎揚雄甘泉賦)
(曰何氏玲瓏)
罷姑熟寄元明用觴字韻(通典曰當塗縣即晉姑熟城按當塗今為太平)
(州)
追隨富貴勞牽尾準擬田園略濫觴(上句言世人用力于富貴之地如曳)
(牛尾徙自苦也文選曹子建詩冠蓋相追隨俗本勞或作榮非是太玄經勤首曰勞牽不于其鼻于尾弊范望)
(注曰牽牛不于鼻而于尾故勞弊老杜詩春來準擬開懷久漢書汲黯傳隠于田圃濫觴見前注)本與
江鷗成保社聊隨海燕度炎涼(南越志曰江鷗一名海鷗保社謂保伍同社傳)
(燈錄典化存奬禅師傳克賓曰我不入汝保社海燕以言去來無定梁吴均詠燕詩曰一燕海上來一燕高堂)
(息老杜雙燕詩應同避燥濕且復過炎涼)未栽姑熟桃李徑郤入江西鴻鴈
行别後常同千里月書來莫寄九回腸(江西謂洪州山谷鄉里謝莊月)
(賦隔千里兮共明月司馬遷書曰腸一日而九回)
次蘇子瞻和李太白潯陽紫極宫感秋詩韻追懷
太白子瞻(元豐二年東坡自黃移汝往筠州見子由過江州道士胡洞微示以太白詩石)
(本蓋其師卓玘之所刻因和其韻且云玉芝一名瓊田草洞徼種之七八年矣)
不見兩謫仙長懷倚脩竹(唐書李白傳賀知章歎曰子謫仙人也兩謫仙謂蘇李老)
(杜詩曰暮倚脩竹南史云會稽山有人姓蔡不知名時人謂之謫仙)行遶紫極宫明珠得
盈掬(老杜詩道州手札適復至紙長要自三過讀盈把那湏滄海珠入懷本倚崑山玉禮記曰受珠玉者)
(以掬詩曰不盈一掬)平生人欲殺耿介受命獨(老杜無李白消息詩曰世人皆欲殺)
(吾意獨憐才離騷曰彼堯舜之耿介兮既遵道而得路莊子曰愛命于地惟松柏獨也在冬夏青青受命于天)
(惟舜獨也正山谷跋東坡和陶詩云子瞻謫嶺南時宰欲殺之亦此意也)往者如可作抱被
來同宿(禮記檀弓趙文子曰死者如可作也吾誰與歸注云作起也退之送殷侑序曰抱被入直樂天)
(詩官曹冷似水誰肯來同宿)砥柱閱頽波不疑更何卜(劉禹錫詩世道劇頽波我)
(心如砥柱其詳見前注詩意謂蘇李介持自信也按楚辭屈原卜居曰往見太卜鄭詹尹曰余有所疑願因先)
(生決之寧昂昂若千里之駒乎將泛泛若水中之鳧乎與波上下偷以全吾軀乎詹尹謝曰用君之意龜策誠)
(不能知事此詩用其意左傳□廉云卜以決疑不疑何卜此詩用其語王維歸山歌亦云聊解印兮相從何詹)
(尹兮可卜)但觀草木秋葉落根自復(草木秋見前注老子曰萬物並行吾以觀其復)
(夫物芸芸各歸其根歸根曰静静曰復命唐人詩梧桐葉落滿庭隂古詩云一葉落知天下秋)我病二
十年大斗久不復(山谷作發願文戒酒肉蓋元豐甲子歲至崇寧壬午幾二十年行葦詩曰)
(曾孫維主酒醴維醹酌以大斗以祈黃耉注云大斗長三尺正義謂從大麓挹之于尊用此勺隋書天文志曰)
(天市垣斗五星在宦者南仰則天下斗斛不平覆則嵐穰此借用以言挹酒而注之則當覆斗久不飲故斗不)
(覆也)因之酌蘇李蟹肥社醅熟(别本注云予以病不能食暫開酒肉故云文選江)
(文通擬休上人云桂水日千里因之平生懷林逋詩水痕初落蟹螯肥李商隠詩旗高社酒香按世說畢茂世)
(云一手持蟹螯一手持酒杯拍浮酒池中便足了一生山谷此詩原有跋云子瞻詩所記胡道士玉芝一名瓊)
(田草者俗號其葉為唐婆鏡葉底開花故號羞天花以予攷之其實本草之鬼臼也歲生一臼如黃精而堅瘐)
(滿十二歲可為藥就土中生根取一臼勿令大本知也煮麫如饆餛皮裏一臼吞之數日不飢啗三臼可辟縠)
(也黃龍山老僧多采而斷食令人體臞而神王今方家所用鬼臼乃鬼燈檠耳如蜀人用鬼箭但用一草根不)
(知何物也鎮陽趙州間道旁叢生三羽者真鬼箭俗醫川藥如此而青古方不治病可勝歎哉因論玉芝故并)
(記之以遺胡道士道士胡君洞□卓君□之弟子卓君之時欲崇飾宫觀而俗綠薄規模甚遠而不成就反胡)
(君而官殿崇成便齋曲房松竹薈蔚觀其軒窗開塞宜冬而愜夏智慮通物者也又好文多藝能治賓客具至)
(者㤀歸此東坡先生所以每至而留連者歟)
瓊芝軒
卓僊在時養瓊芝深根固蒂活人命憧憧來問此何草
但告渠是唐婆鏡(老子云深根固蒂易成卦之九四曰憧憧往來朋從爾思王弼云憧憧往)
(來不絶貌詩意謂俗人聞此草能使人長生未必信之但以凡草告之可也)
龜殼軒
紫極宫中三百楹道人獨藏一神屋開軒納息星月明
時有白雲來侔宿(本草龜殼一名神屋史記龜策傳曰龜能行氣導引太白紫極官詩曰白)
(雲南山來就我簷下宿退之詩月明侔宿玉堂空)
秋聲軒
誰居空閒扇橐籥情與無情並時作(莊子曰風起地方一西一東有上傍)
(偟就噓吸是孰居無事而披拂是老子曰天地之間其猶橐籥手又曰萬物並作吾以觀其復法界觀頌曰情)
(與無情共一體)是聲皆自根極來更莫辛勤問南郭(傳燈錄鏡清問僧門)
(外什麽聲曰雨滴聲師曰衆生顛倒建己逐物此詩用其意莊子繕性篇曰不當時命而大窮乎天下則深根)
(寕極而待大宗師篇真人之息以踵郭象注曰乃在根本中來齊物論曰南郭子綦隠几而坐顔成子游立侍)
(乎前子綦曰汝聞人籟而未聞地籟汝聞地籟而未聞天籟夫子游曰敢問其方云云)
戲效禅月作遠公詠(并序)
遠法師居盧山下持律精苦過中不受蜜湯而
作詩換酒飲陶彭澤送客無貴賤不過虎溪而
與陸道士行過虎溪數百步大笑而别故禅月
作詩云愛陶長官醉兀兀送陸道士行遲遲買
酒過溪皆破戒斯何人斯師如斯故效之(禅目師名)
(貫休其詩見于集中陳舜俞廬山記曰遠師送陶元亮陸偕静不覺過虎溪因相與大笑今世)
(傳三笑圖蓋起于此)
邀陶淵明把酒椀送陸脩静送虎溪胷次九流清似鏡
人間萬事醉如泥(陳舜俞盧山記曰簡寂觀宋陸先生之隱居也隠居名脩静明帝召至闕)
(設崇盧館通仙堂以待之仍會儒釋之士講道于莊嚴佛寺九流見前注東坡詩曰道人胷中水鏡清後漢周)
(澤時人語曰一日不齋醉如泥)
跋子瞻和陶詩(東坡和陶淵明詩凡一百有九篇追和古人自東坡始)
子瞻謫嶺南時宰欲殺之飽喫惠州飯細和淵明詩(東坡)
(知揚州初和淵明飲酒詩二十首歸田□居以下皆謫□州後所作東坡以紹聖元年安置惠州時章惇為宰)
(相老杜歌曰但使殘年飽喫飯只願無事長相見)彭澤千載人東坡百世士出
處雖不同風味乃相似(唐人張旭有帖云賀八清鑒風流千載人也孟子曰伯夷柳下)
(□奮乎百世之上百世之下聞者莫不興起山谷作王持字說曰世無千歲之人安得千歲之士蓋其德可以)
(經盛衰云耳易曰君子之道或出或處或默或語二人同心其利斷金同心之言其臭如蘭子由作和陶集序)
(亦曰區區之迹蓋未足以論士也)
題李亮功戴嵩牛圖(張彦遠名畫記載戴嵩事曰韓晉公滉之鎮浙右署為廵)
(官師晉公之畫不及他物惟善水牛而己田家川原亦有意思李亮功名公寅)
韓生畫肥馬立仗有輝光(老杜丹青引云弟子韓幹早入室亦能畫馬窮殊相幹惟)
(畫肉不畫骨忍使驊騮氣彫喪立仗馬見前注文選阮嗣宗詩灼灼有輝光)戴老作瘐牛平
生千頃荒(韓生作富貴想戴老作田野觀言胷懷異趣也)觳觫告主人實巳盡
筋力(孟子注曰觳觫牛當到死地處恐貌老杜病馬詩庭中老盡力蓋用田子方事筋力見曲禮)乞
我一牧童林間聽横笛(南史陶弘景傳梁武帝屢加禮聘並不出唯畫作兩牛一牛散)
(放水草之間一牛著金籠頭有人以杖驅之武帝笑曰此人豈有可致之理此詩頗采其意山谷于時正以軒)
(冕為累也)
追和東坡題李亮功歸來圖
今人常恨古人少今得見之誰謂無(南史張融傳常歎云不恨我不見古)
(人所恨古人又不見我晉書玉衍傳王戎曰當從古人中求耳漢書劉平傳嘗聞烈士乃今見之)欲學
淵明歸作賦先煩摩詰畫成圖(陶淵明集有歸去來辭序云彭澤去家百里公)
(田之利是為酒故便求之及少日眷然有歸歟之情唐書王維傳維字摩詰别墅在輞川地竒勝畫斷曰王維)
(畫輞川圖山谷盤鬱雲山飛動)小池已築魚千里隙地仍栽芋百區(齊民)
(要術載陶朱公養魚經曰以六畆地為池池中有九州求懷子鯉魚二十頭牡鯉魚四頭内池中魚在池中周)
(遶九州無窮自謂江湖也其詳已見前注左思蜀都賦曰瓜疇芋區氾勝之書曰種芋區方深皆三尺)朝
市山林俱有累不居京洛不江湖(世傳退之與大顛書云著山林與著城郭)
(無異)
次韻徐仲車喜董元達訪之作南郭篇四韻(徐積字仲)
(車見前注元逹名達)
董侯從軍來意望名不朽(王粲詩從軍有苦樂不朽見前注)款門拜徐
公在德不在酒(魏志徐邈傳虚欽著書稱邈曰世人無常而徐公有常退之詩何人有酒身無)
(事誰家有竹門可飲左傳王孫滿曰在德不在鼎此用其語律)徐公雖避俗對客輒粲
然耳不聞世事時誦陶令篇(老杜詩陶潛避俗翁詩褎如充耳鄭氏注曰人之耳)
(聾恒多笑而己仲車有此疾故以為戲粲然見前注)
次韻仲車為元達置酒四韻
射陽三萬家莫貴徐公門(楚州山陽縣本漢射陽縣地仲車家于楚故云)誰能
拜牀前泥乃共酒尊(襄陽記曰諸葛孔明每至龐德公家獨拜牀下)惟此酒中
趣難為醒者論(晉書孟嘉傳梪温問酒有何好而卿嗜之嘉曰公未得酒中趣耳漢書司馬遷)
(傳曰事未易一二為俗人言也陶淵明詩但得酒中趣勿與醒者傳山谷豈體此耶)盜臥月皎皎
雞鳴雨昏昏(明月皎然盜所畏忌此古人所以自晦于酒世間萬事付之一醉而胷中了了自有)
(常度如雞鳴之不為風雨所廢也然雖鳴雨中其聲往往難辨亦因以戲仲車之聲東坡和仲車詩蓋云蒼蝇)
(莫亂遠雞聲世上誰如公覺早文選潘安仁詩皎皎窗中月鄭詩云風雨如晦雞鳴不已退之詩海氣昏昏水)
(拍天)
次韻仲車因婁行父見寄之什
前朝老諸生大半正邱首(仲車與山谷同登治平四年第于時同年生零落大半矣)
(檀弓曰孤死正邱首仁也)投荒萬里歸煩公問健否(柳子厚詩一身去□六千里萬)
(死投荒十二年)往時望江宰今為夏津吏(望江屬舒州夏津屬北京樂天有立碑詩)
(曰我聞望江縣麴令撫&KR1103;嫠在官有仁政名不聞京師當是借用此事以言婁君之循良或嘗為此縣也)他
日可教之玉音尚無棄(謂婁君有受道之質欲仲車教之也司馬相如長門賦曰願賜)
(問而進兮得尚君之玉音注引詩曰無金玉爾音而有遐心老子曰常善救人故無棄人)
武昌松風閣(武昌今鄂州縣)
依山築閣見平川夜闌箕斗插屋椽我來名之意適然
老松魁梧數百年斧斤所赦今參天風鳴媧皇五十絃
洗耳不須菩薩泉(魁梧參天並見前注禮圖曰庖犧氏作瑟五十絃此云媧皇未詳東坡聽)
(琴詩曰歸家且覓于斛水淨洗從前筝笛耳又菩薩泉銘序曰寒溪少西數百步别為西山寺有泉出于嵌竇)
(間色白而甘號曰菩薩泉建昌李常謂余豈昔阿育王所鑄文殊金像之所在乎全像之見陳舜俞盧山記)
嘉二三子甚好賢力貧買酒醉此筵夜雨鳴廊到曉懸
相看不歸臥僧氈泉枯石燥復潺湲山川光輝為我妍
野僧早飢不能饘曉見寒谿有炊煙(二三子見魯論東坡詩嘉我二三子)
(楚辭曰觀流水兮潺湲寰宇記曰樊山在鄂州武昌縣西山東十步有岡岡中有寒溪張舜民南遷錄曰寒溪)
(即元次山故居王介甫詩瞑烟孤起隔林炊)東坡道人已沈泉張侯何時到
眼前(東坡謫黃州時多往來武昌溪山間建中靖國元年還自海外七月殁于常州東都賦曰沈珠于泉)
(此借用張侯謂文潛崇寧元年七月言者謂文潛知潁州曰聞蘇軾卒飯僧縞素而哭遂自管勾亳州明道宫)
(責授房州别駕黃州安置老杜詩多病秋風落君來慰眼前)釣臺驚濤可畫眠怡亭
看篆蛟龍纏(元次山樊上漫歌曰叢石横大江人言是釣臺按水經樊山北背大江江上有釣臺)
(孫權嘗極飲其上歐公集古錄跋曰怡亭銘李陽冰彖裴虬撰銘在武昌江水中有小島亭在其上銘刻于島)
(石老杜觀薜稷書畫壁詩曰鬱鬱三大字蛟龍岌相纏)安得此身脱拘攣舟載諸
友長周旋(漢書鄒陽上書曰能越拘攣之見超域外之議退之詩攣拘屈吾身魏晉間多以交遊為)
(周旋又蜀志後主傳注諸葛亮曰吾周旋陳元方鄭康成間又世說曰郗嘉賓開庫得錢一日乞與親友周旋)
(略盡)
次韻文潛
武昌赤壁弔周郎寒溪西山尋漫浪(吴志周瑜傳吳中皆呼為周郎建安)
(十三年九月曹公入荆州孫權遣瑜等與劉備并力逆曹公遇于赤壁黃蓋放諸船同時發火曹公軍馬燒溺)
(死者甚衆軍遂大敗按赤壁山在今鄂州蒲圻縣而山谷所引蓋指黃州赤壁與武昌對岸者東坡題赤壁賦)
(後所謂黃州少西山麓斗入江石色如丹即此地也元次山自釋曰將家瀼濱乃自稱浪士及有官時人以為)
(浪者亦漫為官乎蒙呼為漫郎及家樊上漫遂顯焉又曰以近文多漫浪之稱故設之以自釋)忽聞天
上故人來呼船凌江不待餉(老杜詩天上張公子官中漢客星退之詩遂凌大江)
(極東陬按孔稚圭大□舉帆詩云凌江及濤涌挂帆追風翻)我瞻高明少吐氣君亦
歡喜失微恙(後漢孔融傳李膺曰高明祖父與僕有舊乎東都賦曰咸含和而吐氣老杜春陵行)
(序曰萬姓吐氣又詩蘇侯得數過觀喜每傾倒文潛時有末疾故云微恙)年來鬼崇覆三豪
詞林根柢頗摇蕩(三豪當是東坡先生及范淳夫秦少游于時皆死矣蘇與秦山谷之師友)
(范蓋修史時同僚老杜八哀詩曰憶昔李公存詞林有根柢莊子曰摇蕩人心)天生大材竟何
用只與千古拜圖像(太白詩天生我材必有用此反而言之老杜詩古來材大難為用文)
(選王元長策秀才文曰敷化一時餘烈千古退之孔子廟碑曰像圖孔肖)張侯文章殊不病
歷險心膽原自壯(言其文章無衰苶之氣家語曰歷險致遠馬力盡矣魏武帝樂府歌曰烈)
(士暮年壯心不已老杜詩天河原自白)汀洲鴻鴈未安集風雪牖戸當塞
向有人出手辦兹事正可隠几窮諸妄(鴻鴈詩序曰萬民離散不安其)
(居而能勞來還定安集之孟子曰國家閒暇明其政刑雖大國必畏之矣詩云迨天之未陰雨徹彼桑土綢繆)
(繡戸今此下民或敢侮予孔子曰為此詩者其知道乎能治其國家誰敢侮之詩意謂徽廟躬攬之初安民修)
(政自有廟堂諸人身任此責吾曹但當學道山林爾七月詩云塞向墐戸傳燈錄雲巖簽藥山曰與和尚共出)
(隻手圓覺經曰于諸妄心亦不息滅)經行東坡眠食地拂拭寶墨生楚愴
(法華經曰經行林中勤求佛道晉書郗超傳曰大損眠食文選謝靈運擬鄴中詩序曰撰文懷人感往增愴世)
(說注婦人集載阮氏與許允書詞甚酸楚元豐二年東坡誦居黃州放浪溪山間凡所遊覽見于賦詠人皆刻)
(之石東坡集中俱載之今不復錄出山谷作是詩時文潛亦謫于此故有經行東坡眠食地之句文潛聞東坡)
(之喪縞素而哭拂拭寶墨得無生楚愴耶此兩句非獨盡文潛之方寸又見其師友戀慕片言隻字不敢頃刻)
(㤀也)水清石見君所知此是吾家秘密藏(水清石見具前注圓覺經曰為)
(諸菩薩開秘密藏詩意謂賢愚邪正久而自明自古皆然非世俗所知也湼槃經曰愚人不解謂之秘藏智者)
(了逹則不名藏西清詩話載杜少陵詩云作詩用事要如釋語水中著鹽飲水万知監味此說詩家秘密藏也)
和文潛舟中所題(舊本題云乘武昌小舟過黃岡木門間觀張文潛次韻和李文)
(舉詩是日胃大風刺舟對赤鼻磯而渡江亦次文舉韻)
雲横疑有路天遠欲無門(謂文潛初在朝路疑若自致青雲然竟流落望君門而不)
(可入也老杜詩雲横雉尾高文選沈休文詩惟使雲路通楚辭九歌曰廣開兮天門紛吾乘兮玄雲招魂曰虎)
(豹九關啄害下人注謂天門九重虎豹啄齧天下欲上之人而殺之也)信矣江山美懷哉
譴逐魂(王粲登樓賦曰雖信美而非吾土譴逐魂借用屈原事以言東坡舊謫黃州王逸楚辭章句曰)
(宋玉憐屈原忠而斥棄魂魄放佚故作招魂詩曰懷哉懷哉曷月予旋歸哉)長波空淮記佳
句洗眵昏誰奈離愁得村醪或可尊(漢書揚雄傳反離騷曰因江潭而淮)
(記兮欽弔楚之湘纍注云&KR1081;往也音于放反退之詩皇甫作詩止睡昏又詩兩目眵昏頭雪白玉篇眵音充支)
(切目傷背也)
題君子泉
雲夢澤南君子泉水無名字託人賢兩蘇翰墨相為重
未刻他山世已傳(雲夢澤南謂黃州杜牧之詩曰平生睡足處雲夢澤南州黃州通判孟震)
(亨之朝中謂為孟君子公字中有泉出甚清東坡因以名泉子由為之記東坡在常州有詩曰忽見東平孟君)
(子夢中相對說黃州詩曰他山之石可以攻玉)
宿黃州觀音院鐘樓上
鐘鳴山川曉露下星斗濕老夫梳白頭潘何壎箎集(老杜)
(詩老夫清晨梳白頭玄都道士來相訪張文潛集中有同潘何小酌詩潘當是邠老邠老名大臨本閩人後家)
(于黃文潛嘗為集序何當是斯舉斯舉名頡之黃閩人山谷嘗與書取色矣舉矣為之字事見曾慥詩選詩曰)
(伯氏吹壎仲氏吹箎)
謝何十三送蟹(山谷出峽後以病故頗開葷酒之戒)
形模雖入婦女笑風味可解壯士顔(彌明石鼎聯句曰形模婦女笑列子)
(曰老商始一解顔而笑)寒蒲束縳十六輩己覺酒興生江山(退之毛□)
(傳曰聚其族而加束縛焉羅研論蜀亂束縛之使自有二三老杜詩雲山巳發興玉佩仍當歌)
又借答送蟹韻并戲小何(三首皆見俗水集今附于此)
草泥本自行郭索玉人為開桃李顔(林逋詩草泥行郭索雲木呌鈎輈按)
(太玄經銳首曰蟹之郭索後蚓黃泉測曰蟹之郭索心不一也范望注云郭索多足貌李太白詩松柏本孤直)
(難為桃李顔)恐似曹瞞說雞肋不比東阿舉肉山(魏志武帝紀云帝小)
(字阿瞞後漢楊修傳曹操平漢中出教惟曰雞肋而己外曹莫能曉脩獨曰夫雞肋食之則無所得棄之則如)
(可惜公歸計決矣文選曹植子建與吴季重書曰願舉太山以為肉傾東海以為酒按魏志植傳徙封東阿王)
代二螯解嘲
仙儒昔日卷龜殼蛤蜊自可洗愁顔(淮南子曰盧敖遊乎北海至蒙轂之)
(上見處士者方卷龜殼而食蛤蜊敖與之語處士囂然笑曰子中州之人不疑而遠至此漢史司馬相如曰列)
(仙之儒居山澤之間形容甚&KR0751;)不比二螯風味好那堪把酒對西山(荀子)
(曰蟹六跪而二螯退之詩我來無一事把酒對南山此言西山謂武昌)
又借前韻見意
招潮庾惡無永味海鏡纖毫只強顔想見霜臍當大嚼
夢回雪壓摩圍山(海物異名記曰蟹之小者每潮欲來出穴舉螯迎之名招潮子文選郭景)
(純江賦曰玉跳海月土肉石華注引海水土物志曰海月大如鏡白色正圓常死海邊其柱如搔頭大中食曹)
(子建書曰過屠門而大嚼雖不得肉貴且快意此詩末句謂往在黔南雪中縣□時嘗作霜蠏之想如昔人思)
(尊鱸也)
次韻文潛立春日三絶句
𦕈然今日望歐梅已發黃州首更回試問淮南風月主
新年桃李為誰開(王羲之帖云當今人物𦕈然山谷此詩在黃州所作蓋東坡舊謫之地東)
(坡舉進士時歐陽文忠公梅聖俞爱其文置之異等後在黃州嘗有帖云江山風月本無常主問者便是主人)
(此引用以屬文潛老杜詩西江首獨回樂天詩村杏野桃繁似雪行人不醉為誰開)
誰憐舊日青錢選不立春風玉筍班(唐書張薦傳祖鷟能文員半千稱鷟)
(文詞猶青銅錢萬選萬中時號青錢學士文潛舊為起居舍人鄭谷九日寄張超居詩曰渾無酒泛金英菊謾)
(道官居玉筍班按北夢𤨏言曰唐末朝士中有人物者時號玉筍班又外郎班清緊不雜亦號玉筍班者也)
傳得黃州新句法老夫端欲把降幡(黃州句法亦謂東坡老杜詩佳句法)
(如何長安薛氏有皇甫湜手帖云鄆堂時高古風敢樹降旗謂退之谿堂詩也又孫樵與王霜書曰誠謂足下)
(怪于文方舉降旗且大誇朋從間退之元和聖德頌曰降幡夜竪柱牧之詩擬把一麾江海去)
江山也似隨春動花柳真成觸眼新清濁盡湏歸甕蟻
吉凶更莫問波臣(老杜詩天邊梅柳樹相見幾回新清濁酒用徐邈事見前注屈原卜居曰)
(往見太卜詹尹詹尹乃端策拂龜屈原曰此孰吉孰凶何去何從莊子曰周顧視車轍中有鮒魚焉周問之對)
(曰我東海之波臣也此借用以言龜蓋莊子乂載宋元君夢□為清江使故爾)
再次前韻
春工調物似鹽梅一一根中生意回風日安排催歲換
丹青次第與花開(鹽梅見書說命晉書殷仲文傳曰此樹婆娑生意盡矣樂天詩曰果參雜)
(種千枝次第開)
久狎漁樵作往還曉風宫殿夢催班鄰娃似與春争道
酥滴花枝綵剪幡(老杜詩萬里狎樵漁又詩他鄉惟表弟還往莫辭□文選顔延年詩萬古)
(陳往還史記荆軻傳魯勾踐與荆軻博争道又漢書吴王濞傳吴太子侍皇太子飲博争道不恭此借用猶言)
(争勝也元絳春帖子詞曰幡字玲瓏玉花房點滴酥續翰林志立春賜鏤銀飾綵勝之物)
酒有全功筆有神可將心付白頭新春盤一任人争席
莫道前銜是近臣(樂天詩曰湛湛樽中酒有功不自代文選阮元瑜書曰喜得全功老杜詩)
(下筆如有神又詩春日春盤細生菜争席見前注樂天詩十年不改舊官銜老杜詩宜居漢近臣)
山谷内集詩注卷十七
