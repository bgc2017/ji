山谷内集詩注卷七宋黃庭堅撰
任淵註
送李德素歸舒城(李楶字德素隠舒州龍眠山)
僧夏莫問途麥秋宜煮餅(僧夏他本或作魏夏非是韋應物詩曰安居同僧夏清夜)
(諷道言莊子曰七聖皆迷無所問途)北寺旬休歸長廊六月冷簟翻寒江
浪茶破蒼璧影(北寺即酺池寺退之簟詩曰卷送八尺舍風漪坡詞簟紋如水悵如烟山谷謝)
(送碾壑源㨂芽詩矞雲從龍小蒼璧)李侯為我來遽以歸期請青衿廢詩
書白髮違定省荒畦當鉏灌蠧簡要籖整挽衣不可留
決去事幽屏(此數句太抵用退之送張道士詩意退之又有詩云胡為久無成便以歸期告子衿)
(詩注云青衿青領也學子之所服禮父母在衣純以青曲禮曰昏定而晨省莊子曰漢隂丈人方將為圃畦鑿)
(隧而入井抱甕而出灌穆天子傳曰暴蠧書子羽陵老杜詩書籖藥裹封蛛網)天恢獵德網日
饎養賢鼎(老子曰天網恢恢掦子曰獵德而得德此借用言網羅賢俊也易鼎卦曰聖人大亨以養)
(聖賢泂酌詩曰可以餴饎注云饎酒食也音熾)此士落江湖熟思令人癭(南史劉之)
(遴傳曰之遴時落侯景所孟郊詩長安日下影又落江湖中漢書趙充國傳曰但思惟兵利害至熟悉也魏志)
(賈逵傳注曰逵與典農校尉爭公事不得理乃發憤生癭)胷中吉祥宅膜外榮辱境
(莊子曰瞻彼闋者虚室生白吉祥止止又曰辨乎榮辱之境又德充符注夫至足者不以憂患驚神若皮外而)
(過去醫書曰膈膜自心肺之下與脊腹相著以遮蔽濁氣膜外一本作劵外莊子曰劵内者行乎無名劵外者)
(志乎明費注云卷分也華嚴經云瞻仰吉祥宅)婆娑萬物表藏刃避肯綮(萬物表見)
(前注莊子庖丁為惠文君觧牛曰批大卻導大窽因其固然技經肯綮之未嘗而况大觚乎又曰提刀而立為)
(之四顧為之躊躇滿志善力而藏之音義曰肯綮猶結處也綮音苦挺反)人生要當學安宴
不徹警(左傳曰宴安鳩毒不可懷也又曰軍衛不徹警)古來惟深地相待汲脩
綆(易繫辭曰夫易聖人之所以極深而研幾也惟深也故能通天下之志脩緶見前注)
詠李伯時摹韓幹三馬次子由韻簡伯時兼寄李
德素
太史𤨏窗雲雨垂試開三馬拂蛛絲(太史當謂子由作起居郎居左史之)
(任文選鮑照詩玉鉤隔𤨏窗老杜趙公堂詩落架垂雲雨此引用言其在天上也文選江淹擬張華詩云玉臺)
(生網絲李善注引論衡曰蜘蛛結絲以網飛蟲)李侯寫影韓幹墨自有筆如沙
畫錐(書訣墨薮禇河南曰用筆當如印印泥如錐畫沙欲其藏鋒畫乃沈著當其用鋒常欲透過紙背)
絶塵超日精爽緊若失其一望路馳(西京雜記文帝有良馬九匹一名絶)
(塵王子年拾遺記曰周穆王八龍之駿四名越影逐日而行老杜詩魏侯骨聳精爽緊莊子徐無鬼曰天下馬)
(有成材若䘏若失若喪其一若是者超軼絶塵不知其所選詩四牡向路馳)馬官不語臂指
揮乃知伏下非新羈(言其馴伏如此必非新自西極來者老杜詩馬官厮養森成列臂指)
(揮即無羊詩所謂麾之以肱莊子徐無鬼曰吾相馬直者中繩曲者中鉤方者中矩圓者中規是國馬也而未)
(若天下馬也山谷盖用此意唐書李林甫傳曰不見立仗馬乎終日無聲而飫三品芻豆新羈之馬見文選)
吾嘗覧觀在坰馬駑駘成無權竒列(史記封禪書曰後有君子得以覧觀)
(馬駉詩曰駉駉牡馬在坰之野漢書天馬歌曰志俶儻精權竒籋浮雲晻上馳)緬懷胡沙英妙
質一雄可將千萬雌(漢書天馬歌曰天馬來從西極步流沙九夷服文選西征賦曰終軍)
(山東之英妙此借用老杜天育驃騎歌曰當時四十萬匹馬張公歎其材盡下故獨寫真傳示人見之座右久)
(更新)決非皂櫪所成就天驥生駒人得之(元次山詩曰豈欲皂櫪中爭食)
(籺與藖漢書元鼎四年馬生渥洼水中作天馬之歌顔延之赭白馬賦漢道亨而天驥呈才漢書西域傳曰)
(大宛國多善馬馬汗血言其先天馬子也孟康注曰言大宛國有高山其上有馬不可得因取五色母馬置其)
(下與集生駒皆汗血因號曰天馬子云家語孔子曰人遺弓人得之此借用詩意若曰老于中朝之士與來自)
(釣築者其英傑之氣故自不同如仗下馬與渥洼之驥也)千金市骨今何有(戰國策郭隗謂)
(燕昭王曰古之人君遣使者齋千金市千里馬于他國未至馬已死買其骨五百金以歸天下知君之好也于)
(是朞年而千里之馬至者三焉王誠欲致士先從隗始隗且見事况賢于隗者乎文選孔文舉書曰燕君市駿)
(馬骨乃欲以招絶足也)士或不價五羖皮(史記秦本紀曰繆公聞百里奚賢欲重贖之恐)
(楚人不與乃請以五羖羊皮贖之楚人遂與之)李侯畫隠百僚底初不自期人
誤知(老杜詩有才無命百僚底王維詩夙世繆詞客前身應書師不能捨餘習偶被時人知)戲弄
丹青聊卒歲身如閱世老禪師(謂其得游戲三時文選謝惠連詩丹青暫雕煥)
(李善注引張網集曰圖形丹青詩曰優哉游哉聊以卒歲漢書盖寬饒傳曰此如傳舍所聞多矣老杜詩勢閱)
(人代速代即世也避諱故云)
次韻子瞻和子由觀韓幹馬因論伯時畫天馬
于闐花驄龍八尺看雲不受絡頭絲西河驄作蒲萄錦
雙瞳夾鏡耳卓錐(東坡三馬圖贊引云元祐初熙河游師雄擒猾羌大首領果莊青宜結以)
(獻時西域貢馬首高八尺龍顅而鳳膺虎脊而豹章出東華門入天駟監振鬛長鳴萬馬皆瘖明年羌温錫沁)
(有良馬願以饋太師潞國公詔許之蒋之竒為熙河帥西蕃有貢駿馬汗血者之竒為請乞不以時入事下禮)
(部軾時為宗伯判其状云朝廷方郤走馬以糞正復汗血亦何所用事遂寝軾嘗私請于承議郎李公麟畫當)
(時三駿馬之状而使果莊青宜結效之藏于家伯時公麟字也按漢書西域傳于闐國王治西域通典云在葱)
(嶺之北二百餘里西河當謂熙河之地周禮曰馬八尺以上為龍老杜高都護驄馬行曰青絲絡頭為君老何)
(由郤出横門道謝莊馬舞賦曰養雄神于綺文西京雜記曰霍光妻遺淳于衍蒲萄錦顔延之赭白馬賦曰雙)
(瞳夾鏡两權協月傳燈錄仰山傳香嚴曰去歲蕪卓錐之地)長楸落日試天步知有
四極無由馳(選詩走馬長楸間詩曰天步艱難爾雅四極注曰四方極遠之國老杜天育驃騎歌)
(曰嗚呼健步無由騁)電行山立氣深穏可耐珠韉白玉羈(崔豹古今注曰)
(秦始皇有名馬躡景追電顔延之赭白馬賦曰異體峯生硃相連發山立字見禮記玉藻老杜畫馬圖引曰顧)
(視清高氣清穏談苑曰劉鋹自結真珠鞍勒為戲龍之状)李侯一顧歎絶足領略古
法生新竒(春秋後語蘇代曰人有駿馬欲賣之見伯樂曰比三旦立于市人莫與言願子還而視之)
(去而顧之臣請獻一朝之價伯樂如其言一旦而馬價十倍魏文帝與孫權書曰中國雖多馬其知名絶足亦)
(少世說康僧淵忽往殷淵源許遂及義理語言詞旨自若領略粗舉一往參詣又曰支道林才藻新竒花爛映)
(發)一日真龍入圖畫在坰羣雄望風雌(老杜丹青引贈曹霸云詔謂將)
(軍拂絹素意匠慘澹經營中斯湏九重真龍出一洗萬古凡馬空真龍盖用新序葉公事)曹霸弟子
沙苑丞喜作肥馬人笑之(丹青引云弟子韓幹旱入室亦能畫馬窮殊相幹惟畫肉)
(不畫骨忍使驊騮氣凋喪張彦遠畫記曰韓幹官至太府丞尤工鞍馬初師曹霸後自獨擅此云沙苑丞未詳)
李侯論幹獨不爾妙畫骨相遺毛皮(晉書王獻之傳謝安問君書何如君)
(家尊客曰故當不同安曰外論不爾答曰人那得知高僧支通傳謝安曰九方歅之相馬略其驪黃而取其駿)
(逸退之詩自歎虞翻骨相屯又詩未能去毛皮)翰林評書乃如此賤肥貴瘦渠
未知(杜詩書貴瘦硬方通神而東坡詩有曰杜陵評書貴瘦硬此論未公吾不憑)况我平生
賞神駿僧中云是道林師(高僧傳支遁字道林嘗養馬人有譏之者曰爱其神駿聊)
(復畜爾亦見世說)
次韻答王眘中
有身猶縛律(傳燈錄誌公歌曰律師持律自縛老杜詩身猶縳禪寂)無夢到行雲
(宋玉高唐賦曰昔者先王嘗遊高唐畫寝夢見婦人曰妾在巫山之陽高丘之阻旦為朝雲暮為行雨朝朝暮)
(暮陽臺之下)俗裏光塵合胷中涇渭分(老子曰和其光同其塵退之與崔羣書曰)
(懼足下以為吾不致黑白于胸中涇渭見前注老杜詩濁涇清渭何當分)我搴江南秀一見
空馬羣(離騷曰朝搴&KR0008;之木蘭注云搴取也退之送温造序云伯樂一過冀北之野而馬羣遂空)夸
士慕鍾鼎寒儒守典墳(言所見之偏也漢書賈誼鵬鳥賦曰夸者死權文選劉孝標廣)
(絶交論曰書玉牒而刻鐘鼎左傳臧武仲曰作彛器以銘其功烈注謂鍾鼎為宗廟之常器此句引用言夸士)
(徇功名也文選江文通擬鮑照詩曰豎儒守一經左傳曰左史倚相能讀三墳五典)吾欲超萬古
乃如負山蚊(莊子曰猶涉海鑿河而使蚊負山也)能來商略此趺坐對爐
芬(商略見前注蓮經云結加趺坐文選江文通擬古詩云膏爐絶沈燎注云爐薰爐也取其芬香故加之膏)
子瞻去歲春侍立邇英子由秋冬間相繼入侍作
詩各述所懷予亦次韻四首(仁宗乾興初日御殿之西廡詔孫奭馮元)
(等勸講祖宗故事以雙日延見儒臣至此雖隻日亦令執經入侍景祐二年正月癸丑詔置邇英延)
(義二閣書無逸篇于屏邇英在迎陽門之下東向東京記曰崇政殿西有邇英閣東有延義閣講諷)
(之所又按國朝春二月至端午秋八月至冬至遇隻日邇英閣輪官講讀)
赤壁歸來入紫清堂堂心在鬢彫零(太白春日行曰深宮高楼入紫清按)
(上皇玉帝吟玉清之隠書曰上景發晨暉金霄欎紫清翰林志云時以居翰苑者謂凌玉清遡紫霄漢書蕭望)
(之贊曰望之堂堂折而不撓歐公表曰風霜所廹鬚髮凋殘)江沙踏破青鞋底郤結
絲絇侍禁庭(寒山子詩浪行朱雀門踏破麻鞋底杜詩青鞋布韈從此始周禮屢人注曰屨有絇)
(有繶有純者餙也絇謂之拘著舄屢之頭以為行戒按經筵中皆繫絲鞋故云)
胷蟠萬卷夜光寒筆倒三江硯滴乾(言筆力有餘傾倒三江之水不足以)
(供其翰墨如漢書朱安世所謂南山之竹不定受我詞也禹貢曰三江既入西京雜記云以玉為研以酒為滴)
(隋書鄭繹傳上令李德林立作詔書高熲戲謂譯曰筆乾劉禹錫詩莫怪詩成無淚滴盡傾東海也湏乾)大
似不蒙稽古力只今猶作侍臣冠(言其猶未大用後漢桓榮為太子少傅大)
(會諸生陳其車馬印綬曰今日所蒙稽古之力也)
對掌絲綸罷記言職親黃屋傍堯軒(絲綸謂中書舍人翰林學士取禮記)
(王言如絲其出如綸之意記言謂起居郎及舍人即古之左右史禮記曰動則左史書之言則右史書之又曰)
(左史記言右史記事東坡自右史遷中書舍人翰林學士相繼子由自左史為舍人唐昭宗時封舜鄉從子渭)
(對掌内外制文選范蔚宗詩黃屋非堯心杜牧之詩几席延堯舜軒墀立禹湯)雁行飛上猶回
首不受青雲富貴吞(劉禹錫寄楊給事詩曰青雲直上無多地郤要斜飛取勢回盧仝月)
(蝕詩奈何萬里光受此呑吐厄)
樂天名位聊相似郤是初無富貴心只欠小蠻樊素在
我知造物愛公深(東坡詩云定似香山老居士世緣終淺道根深自注曰出處老少大略似)
(樂天雲溪友議載樂天詩曰櫻桃樊素口掦柳小蠻腰盖其家二姬也)
再次韻四首
隆儒殿閣對横經咫尺清都雨露零(春明退朝錄曰隆儒殿在邇英閣後)
(叢竹中謝承後漢書曰董春横經捧手李白上裴長史書曰横經藉書左傳曰天威不違顔咫尺列子曰穆王)
(及化人之宫以為清都紫微釣天廣樂帝之所居雨露見前注詩曰零雨其濛又曰零露泥泥)見說文
星環北極人間無路仰天庭(老杜詩南斗避文星史記天官書曰中宮天極星環)
(之匡衛十二星藩臣皆曰紫宫曹子建詩衆星環北辰漢書掦雄觧嘲曰未仰天庭又法言曰仰天庭而知天)
(下之居卑也哉)
風櫺倒影日光寒堯日當中露正乾(退之詩暑夕眠風櫺掦雄甘泉賦曰)
(歴倒影而絶飛梁注云在日月之上日月返從下照故具影倒史記堯紀曰就之如日詩曰湛湛露斯匪陽不)
(晞注云晞乾也諸侯唯天子賜爵肅敬承命有似露見日而晞)殿上給扶鳴漢履螭頭
簪筆見秦冠(兩句皆紀述經筵事給扶謂當時元老簪筆謂左右史退之作韓宏碑曰進見上殿)
(拜跪給扶贊漢書鄭崇傳每見曳革履哀帝笑曰我識鄭尚書履聲唐百官志云起居郎及舍人若仗在紫宸)
(内閣則夾香案分立殿下直第二螭首和墨濡筆即拗處時號螭頭漢書趙充國傳曰張安世持槖簪筆秦冠)
(見柱後惠文注後漢志法冠一曰柱後執法者服之或謂之獬豸冠此借用耳)
萬國歸心天不言諸儒爭席異&KR0916;軒(魯論曰天何言哉四時行焉百物生)
(焉又曰天下之民歸心焉後漢戴憑傳光武正旦朝會畢令羣臣說經者更相難詰有不通者輙奪其席以益)
(通者憑遂重坐五十餘席莊子曰舍者與之爭席矣異&KR0916;軒言講道雍容非若軒陛之嚴分也漢書史丹傳曰)
(天子自&KR0916;軒檻上隤銅丸以擿鼓又晉書輿服志曰&KR0916;軒大會則陳乘輿車輦于殿庭)聖功典學
形歌頌更覺曹劉不足吞(書說命念終始典于學歌頌指二蘇詩曹植劉楨皆魏文)
(帝時文士元稹作老杜墓銘序曰言奪蘇李氣吞曹劉)
延和西路古槐隂不隔朝宗夙夜心(東京記曰崇政殿南有延和殿東坡)
(作延和殿奏新樂賦日邇英傍矚念故老之不來又謝賜御書詩注云邇英閣前有雙槐樛枝屬地如龍形書)
(曰江漢朝宗于海詩云夙夜匪懈以事一人詩意謂講筵親近可傾盡忠赤之心也)公有胸中五
色線平生補衮用功深(杜牧之郡齋獨酌詩曰平生五色線願補舜衣裳退之詩曰用)
(功深者其收名也遠)
次韻子瞻題郭熙畫秋山(郭若虚圖畫見聞誌曰郭熙河陽温人熙寕初)
(為御書院藝學工畫山水寒林)
黃州逐客未賜環江南江北飽看山(元豊二年東坡責受黃州團練副使)
(本州安置史記李斯傳曰乃除逐客之令荀子曰聘人以珪問士以璧召人以瑗絶人以玦反絶以環陶淵明)
(詩飢寒飽所更)玉堂臥對郭熙畫發興已在青林間(金坡遺事淳化二年)
(十月太宗飛白書玉堂之署賜學士承旨蘇易簡按翰林志時以居翰苑者謂凌玉清遡紫霄亦曰登王署玉)
(堂焉元祐元年秋東坡遷翰林學士老杜詩雲山已發興玉佩仍當歌歐公詩行歌招野叟共步青雲間)郭
熙官畫但荒遠短紙曲折開秋晚江村烟外雨腳明歸
雁行邊餘疊巘(山谷有跋惠崇九塵圖云得意于荒寒平遠亦翰墨之秀也短紙言所畫但小)
(景未畫江南之勝故下句云云漢書李廣傳欲上書報天子曲折老杜詩錦里烟塵外江村八九家又詩雨腳)
(如麻未斷絶選詩連嶂疊巘崿公劉詩注曰巘小山别于大山也)坐思黃柑洞庭霜恨
身不如雁隨陽(米芾書史曰唐人摸王右軍一帖云奉橘三百顆霜未降未可多得韋應物詩)
(云書後欲題三百顆洞亭更待滿林霜盖謂此也老杜詩君看隨陽雁亦有稲梁謀按書禹貢注曰隨陽之鳥)
(鴻雁之屬)熙今頭白有眼力尚能弄筆映窗光(孟郊詩傾盖眼中力抄詩)
(過與人歐公詩眼力雖已疲心意殊末倦退之寄盧仝詩往年弄筆嘲同異謗詞驚衆怪不已韓偓詩窗裏日)
(光飛野馬)畫取江南好風日慰此將老鏡中髮(江南盖山谷鄉里樂天詩)
(春城好風日退之詩白髮忽滿鏡)但熙肯畫寬作程十日五日一水石
(老杜戲題山水圖歌曰十日畫一水五日畫一石能事不受相促廹王宰始肯留真跡)
題郭熙山水扇
郭熙雖老眼猶明便面江山取意成(漢書張敵傳以便面拊馬注云若今)
(沙彌所持竹扇)一段風烟且千里觧如明月逐人行(言扇雖小而畫有風)
(烟千里之勢扇中江山常與人俱如月在天處處皆逄也老杜詩烱如一段清冰出萬壑又詩風烟含越鳥西)
(都賦閭閻且干蘇味道詩曰明月逐人來)
題惠崇畫扇(郭若虚圖畫見聞誌云僧惠崇建陽人工畫鵝雁鷺絲尤工小景善為寒)
(汀烟渚瀟灑虚曠之象)
惠崇筆下開江面萬里晴波向落暉梅影横斜人不見
鴛鴦相對浴紅衣(老杜丹青引曰將軍下筆開生面向落暉謂曰將暮林逋梅詩曰疎影横)
(斜水清淺暗香浮動月黃昏錢起詩曲終人不見杜牧之齊安後池絶句曰鴛鴦相對浴紅衣山谷意謂此清)
(絶之境人所不到雙鴛擅而有之)
題鄭防畫夾五首
惠崇烟雨歸雁坐我瀟湘洞庭欲喚扁舟歸去故人言
是丹青(王介甫詩畫史紛紛何足數惠崇晩出吾最許旱雲六月漲林莾移我脩然墮洲渚老杜山水)
(障歌白悄然坐我天姥下耳邊已似聞春猿柳惲詩曰汀洲采白蘋日落江南春洞庭有歸客瀟湘逄故人丹)
(青見前注)
能作山川遠勢白蘋惟有郭熙欲寫李成驟雨惜無六
幅鵝溪(南史竟陵王子良之孫賁扇上圖山水咫尺之内便覺萬里為遥郭熙見前注名畫評曰李成)
(營丘人世業儒能畫山水林木當時稱第一有于曹武惠王第見成山水圖爱之不已作詩曰六幅冰綃挂翠)
(屏危峯疊嶂鬭崢嶸山谷跋郭熙山水曰熙因為蘇才翁家摹六幅李成驟雨從此筆墨大進鵝溪在今潼川)
(畫絹所出)
徐生脱水雙魚吹沬相看晩圖(莊子曰魚不可脱于淵又曰泉涸魚相與處于)
(陸相喣以濕相濡以沬不若相忘于江湖)老矣箇中得計作書遠寄江湖(山谷)
(記以自况莊子曰于魚得計古樂府曰枯魚過河泣何時復還入作書與魴鱮相教慎出入)
折葦枯荷共晩紅榴苦竹同時睡鴨不知飄雪寒雀四
顧風枝(老杜詩菱荷枯折墮風濤莊子曰為之四顧退之竹詩風枝未飄吹露粉先含淚又柳子厚詩)
(風枝散陳葉)
子母猿號槲葉山南山北危機(世說曰桓公入蜀至三峽中部伍有得猿子者)
(其母緣岸哀號集韻曰槲&KR0554;木名音縠後漢法真傳曰將在北山之北南山之南矣文選趙景真書曰常恐風)
(波潛駭危機密發蕭大圜云北山之北棄絶人間南山之南超踰世網)世故誰能樗里彀
中皆是由基(世故見後注史記樗里子傳滑稽多智秦人號曰智嚢淮南子說山訓曰楚王有白)
(猿王自射之則摶矢而熙使養由基射之始調弓矯矢未發而猿擁柱號矣莊子曰遊于羿之彀中中央者中)
(地也然而不中者命也)
戲題十雀捕飛蟲畫扇
小蟲心在一啄間得失與世同輕重(莊子曰澤雉十步一啄百步一飲)
丹青妙處不可傳輪扁斵輪如此用(世說司馬太傳問謝車騎惠子五車)
(何以無一言入玄謝曰當是妙處不傳莊子曰桓公讀書于堂上輪扁斵輪于堂下曰以臣之事觀之斵輪徐)
(則甘而不固疾則苦而不入不徐不疾得之于手而應之于心口不能言有數存焉于其間古之人與其不可)
(傳也死矣然則君之所讀者古人之糟粕巳矣)
題畫孔雀
桄榔暗天蕉葉長終露文章嬰世網(歐陽烱南鄉子曲曰路入南中桄榔)
(葉暗蓼花紅老杜古柏行不露文章世已驚選詩世網嬰我身)故山桂子落秋風無因
雌雄青雲上(文選謝靈運詩故山曰巳遠風波豈還時樂天詩注曰杭州天竺寺每歲中秋月中)
(有桂子墮玉臺新詠吴邁遠樂府曰可憐雙白鶴雙雙絶塵氛連翩弄光景交頸遊青雲逄羅復逄繳䳄雄一)
(旦分又按李太白白紵詞曰願為天池雙鴛鴦一朝飛去青雲上)
睡鴨
山雞照影空自愛孤鸞舞鏡不作雙(博物志曰山雞有美毛自愛其色終)
(日映水自眩則溺死王介甫詩山雞照綠水自愛一何愚異苑曰罽賓國王得一鸞三年不鳴夫人懸鏡照之)
(覩影悲嗚宵中一奮而絶言孤鸞見影以謂其雌乃歌舞庾信詩曰青田樹上一黃鶴相思樹下兩鴛鴦無事)
(教渠更相失不及從來莫作雙)天下真成長會合兩鳧相倚睡秋江(徐陵)
(鴛鴦賦曰山雞映水那相得孤鸞照影不成雙天下真成長會合無勝比翼兩鴛鴦山谷非蹈襲者以徐語弱)
(故為點竄以示學者爾至其末語用意尤深非徐所及唐人吴融池上雙鳧詩曰可憐翡翠歸雲髻莫羡鴛鴦)
(入畫圖幸是羽毛無取處一生安穏老菰蒲意雖佳而語陋山谷兼用二人之長正如&KR0916;淮王用郭汾陽部曲)
(一經號令氣色益精明云)
小鴨
小鴨看從筆下生幻法生機全得妙(王維畫水墨訣曰春夏秋冬生于筆)
(下樂天書竹詩曰不根而生從意生不筍而成由筆成㮙嚴偈曰非幻成幻法列子曰萬物皆出于機皆入于)
(機注云生于此者或死于彼死于彼者或生于此楞嚴經曰生機全破此借用其字)自知力小畏
滄波睡起晴沙依晩照(老杜小鴨詩翅開遭宿雨力小困滄波又詩前軒䫋晩照)
題劉將軍雁二首
滕王蛺蝶雙穿花東丹胡馬歕胡沙(名畫記曰嗣滕王湛然善畫蝴蝶王)
(建宮詞云内中數日無呼喚寫得滕王蛺蝶圖老杜詩穿花蛺蝶深深見劉道醇聖朝名畫評曰古今為蕃馬)
(者亦數胡環得其肉東丹得其骨注云東丹王贊華契丹人郭若虚圖畫見聞誌曰東丹王善畫本國人物鞌)
(馬然而馬尚豊肥筆乏壮氣五代史四夷附錄曰契丹安巴堅攻渤海取其扶餘一城以為東丹國以其長子)
(托雲為東丹王後奔于唐明宗賜其姓為東丹更其名曰慕華後賜姓李名替華工畫頗知書穆天子傳時人)
(歌曰黃之池其馬歕沙皇人威儀案安巴堅舊作阿保機托雲舊作突欲今竝依遼史改)祁連將
軍一筆雁生不並世俱名家(漢書匈奴傳有祁連將軍田廣明又按霍去病傳注)
(曰祁連山即天山也匈奴呼天為祁連今引用以比劉君退之詩曰吾與東野生並世如何復躡二子蹤按史)
(記孔子弟子傳曰孔子皆後之不並世漢書藝文志云傳齊論者唯王陽名家)
將軍一矢萬人看雪灑晴空碎羽翰乞與失羣沙宿雁
筆間千頃暮江寒(言劉君悔其射雁有慈哀不忍之心寓于丹青以見意焉乞字作去聲讀)
(張祜詩萬人齊指處一雁落塞空班固西都賦曰風毛雨血灑野蔽天戰國策曰雁從東方來更嬴以虚發而)
(下之曰飛徐者故瘡痛也鳴悲者久失羣也老杜詩宿雁聚圓沙又詩波濤萬頃堆琉璃)
題劉將軍鵝
箭羽不霑春水籀文時印平沙想見山隂書罷舉羣驅
向王家(樂天放雁詩云拔汝翅翎為箭羽大篆盖周宜王時史籀所作談藪吴均詩雁足印黃沙老杜)
(詩平沙列萬幕晉書王羲之傳山隂道士好養鵝羲之求市之道士云為寫道德經舉羣相贈爾羲之欣然寫)
(畢籠鵝而歸)
題晁以道雪雁圖
飛雪灑蘆如銀箭前雁驚飛後回眄憑誰說與謝玄暉
莫道澄湖靜如練(李太白詩烏棲曲銀箭金壺漏水多此借用又詩觧道澄江靜如練令人)
(長憶謝玄暉此反而用之言不若于此景物中道出一句也)
次韻子瞻題无咎所得與可竹二首粥字韻戲嘲
无咎人字韻詠竹
十字供籠餅一水試茗粥(晉書何曾傳蒸餅上不坼作十字不食朝野僉載曰侯思)
(止食籠餅必令縮葱如肉籠餅即饅頭蔡君謨茶錄曰建安鬭茶以水痕沒先者為負耐久者為勝故較勝負)
(之說相去一水兩水又云茶古不聞晉宋已降吴人採葉煮之名茗粥)忽憶故人來壁間
風動竹(唐李益竹窗聞風詩開簾風動竹疑是故人來)舍前粲戎葵舍後荒苜
蓿(戎葵見前注漢西域傳漢使采蒲萄苜蓿種歸閩川名士傳薛令之詩曰初曰上團團照見先生盤盤中)
(何所有苜蓿長闌干)此郎如竹瘦十飯九不肉(晉書王獻之傳此郎管中窺豹東坡)
(詩可使食無肉不可使居無竹無肉令人瘦無竹令人俗)
地下文夫子風流絶此人能和晩煙色幻出歲寒身(文同)
(字與可妙于墨筆老杜詩地下蘇司業又哭李嶧詩一代風流盡修文地下深傳燈錄七佛偈曰身從無相中)
(受生猶如幻出諸形像)馬鬛松成拱鵝溪墨尚新(禮記檀弓子夏曰昔者夫子言)
(之曰吾見封之若堂者矣見若坊者矣覆夏屋者矣見若斧者矣從若斧者焉馬鬛封之謂也左傳曰爾墓之)
(木拱矣與可嘗有詩曰擬將一段鵝縘絹掃取寒稍萬尺長鵝溪見前注)應懷斵泥手去作
主林神(斵泥見前注華嚴經世主妙嚴品有十主林神所謂布華如雲生林神及擢幹舒光生芽發耀)
(吉祥淨業垂布燄藏清淨光明可意雷音光香普遍妙光廻曜華果光味主林神論曰主林神是法王子住主)
(力波羅密明說法如林廣多覆蔭故是法師位也)
次韻文潛休沐不出二首
風塵車馬逐得失兩關心惟有張仲蔚門前蓬藋深(仲蔚)
(見前注莊子曰夫逃虚空者藜藋拄乎鼪鼬之徑藋音徒弔反)自公及歸沐畢願詩書
林(詩退食自公晉書魏舒傳叔父衡歎曰舒堪數百戶長我願畢矣掦雄長揚賦曰并苞書林)墻東
作瘦馬萬里氣駸駸(張方回家本有山谷自注云文潛喜畫馬周生列子曰伯樂相馬採)
(之于瘦聖人相士取之于疎詩曰載驟駸駸)
與世自少味閉關非有心(退之詩吾老世味薄後漢馬援傳曰過是欲少味矣丈選)
(顔延年五君詠曰劉伶善閉關懷情滅聞見文中子或問陶元亮子曰放人也歸去來有避地之心焉五柳先)
(生傳則幾于閉關矣注謂閉關以喻藏身也)戎葵一笑粲露井百尺深(上句並見)
(前注古詩曰桃生露井上盧仝詩轆轤無繩井百尺)著書灑風雨枯筆束如林(老杜)
(詩筆落驚風雨又詩世亂戟如林)蘇公歎妙墨逼人太駸駸(法帖衛夫人書云衛)
(有弟子王逸少甚能學衛真書咄咄逼人筆勢洞精字體道媚南史王僧虔傳子敬謂中令云弟書如騎騾駸)
(駸常欲度驊騮前)
奉同子瞻韻寄定國
風雲開古鏡淮海熨冰紈(退之詩長安雨洗新秋出極目古鏡開塵函言天宇開明)
(也書曰淮海惟揚州定國時為揚倅謝朓詩澄江静如練樂天繚綾詩曰金斗熨波刀剪紋漢書地理志曰齊)
(地織作冰紈)王孫醉短舞羅襪步微瀾(楚辭曰王孫遊兮不歸陶岳零陵記曰長)
(沙定王入朝于上前自為短舞曰臣國小地狹不足回旋曹子建洛神賦曰凌波微步羅襪生塵)老驥
心雖在白鷗盟巳寒(魏武帝歌曰老驥伏櫪志在千里烈士暮年壮心不已文選謝朓詩)
(翻浪揚白鷗列子曰海上有人好鷗鳥者旦而之海上從鷗鳥遊鷗鳥至者百數其父曰吾聞鷗從汝游試取)
(來吾從玩之曰諾明旦之海上鷗鳥舞而不下文選江文通雜體詩曰亹亹玄思清胷中去機巧物我俱忘懷)
(可以狎鷗鳥而李白鳴臯歌曰白鷗兮飛來長與君兮相親山谷詩諸多用此意左傳曰盟若可尋亦可寒也)
斯人氣金玉視世一鼠肝(漢書天文志曰下有積泉金寳上皆有氣不可不察地鏡)
(圖曰黃金氣赤黃千萬斤以上光大若鏡盤禮記曰君子于玉比德焉氣如白虹天也莊子曰偉哉造化將以)
(汝為鼠肝乎以汝為蟲臂乎)南歸脱蟲蠱入對隨孔鸞(退之永貞行曰蠱蟲羣飛)
(夜撲燈又和張十一憶昨行曰踐蛇茹蠱不擇死忽有飛詔從天來又詩明庭集孔鸞曷取于鳧鷖按司馬相)
(如上林賦曰道孔鸞促鵕儀又按山海大荒南經曰南方有鸞鳥有翠鳥有孔鳥注云孔雀也)忽以口
語去鼓船下驚湍(東坡以十科薦定國其後言者謂定國諂事東坡遂自宗正丞出倅揚州)
(事具東坡奏議漢書司馬遷傳曰僕以口語遇遭此禍文選禇淵碑曰鼓棹則滄波振蕩潘安仁詩驚湍激巖)
(阿)收身薄冰釋置枕泰山安(退之詩收身歸關東期不到死迷詩曰如履薄冰老)
(子曰渙若冰將釋楚辭曰故高枕而自適漢書枚乘傅曰易于反掌安于泰山)后土花藥麗海
門天水寬(王禹偁瓊花詩序云揚州后土庙有花一株潔白可爱俗謂之瓊花東坡樂府云后土祠)
(中玉橤蓬萊殿後鞓紅淵明時運詩云花藥分列此借用張舜民南遷錄云潤州甘露寺東眺海門北見揚州)
(退之詩天水漭相圍)伐木思我友知人良獨難(伐木詩見小雅知人見臯陶謨晉書)
(桓伊傳撫筝歌怨詩曰為君既不易為臣良獨難盖曹子建所作)遙憐鬚鬢綠猶復耐
悲歡(孟郊詩酒人皆倚春鬢綠病叟獨藏秋髮白文選任彦昇詩悲歡不自持)
次韻王定國揚州見寄
清洛思君晝夜流北歸何日片帆收未生白髮猶堪酒
垂上青雲卻佐州(神廟元豊中導洛水入汴河謂之清汴揚州水所過之地也詩意謂相思)
(之心與水無極盧仝聞貶韓職方有感詩曰力小垂垂上天高又不登)飛雪堆盤鱠魚腹
明珠論斗煑雞頭(老杜設鱠歌曰無聲細下飛碎雪有骨已剁觜春葱徧勸腹腴愧年少軟)
(炊香飯緣老翁落碪何曾白紙濕放筯未覺金盤空退之詩火齊磊落堆金盤本草雞頭寔一名芡圖經曰其)
(形類雞頭故以名之劉夢得泰娘歌曰斗量明珠鳥傳意樂天詩夜船論鋪賃)平生行樂自不
惡豈有竹西歌吹愁(行樂不惡皆見前注杜牧之詩斜陽竹西路歌吹是揚州)
往歲過廣陵値早春嘗作詩云春風十里珠簾捲
髣髴三生杜牧之紅藥梢頭初繭栗揚州風物鬢
成絲今春有自淮南來者道揚州事戲以前韻寄
王定國二首(杜牧之贈别詩娉娉嫋嫋十三餘荳䓻梢頭二月初春風十里揚州過卷)
(上珠簾總不如又有詩云觥船一棹百分空十載青春不負公今日鬚絲禅榻畔茶烟悠颺落花中)
(紅藥謂掦州芍藥禮記王制曰祭天地之牛負繭栗此借用以言花苞之小末句謂風物如此惜其)
(身之老也)
淮南二十四橋月馬上時時夢見之(揚州屬淮南杜牧之寄揚州韓判官)
(詩曰二十四橋明月夜玉人何處教吹簫文選樂府曰遠道不可思夙昔夢何之)想得揚州醉
年少正圍紅䄂寫烏絲(醉年少謂定國開元天寳遺事曰申王冬月令宮女密圍而坐)
(謂之妓圍異聞集霍小玉傳云取朱絡縫繡嚢中出越姬烏絲欄素段三尺以授李生生素多才思援筆成章)
日邊置論誠深矣聖處時中乃得之(言不必求入帝城第曰飲無何可也)
(劉昭幼童傳曰晉明帝紹元帝子元帝問長安何如日遠答曰日遠不聞人從日邊來只聞人從長安來居然)
(可知帝異之明日又以日為近帝問何故答曰舉頭不見長安只見日以是知近置論謂置而不論莊子曰言)
(之淺矣不言深矣魏志徐邈傳趙逹問以曺事邈曰中聖人逹言之太祖太祖甚怒鮮于輔進曰平日醉客謂)
(清者為聖人濁者為賢人邈性修慎偶醉言耳後文帝幸許昌問邈曰頗復中聖人否邈對曰時復中之帝大)
(笑退之詩不到聖處寕非癡孟子曰以意逆志是為得之)莫作秋蟲促機杼貧家能
有幾絇絲(欲其緩于追科也王介甫促織詩只向貧家促機杼幾家能有一絇絲)
次韻錢穆父贈松扇(穆父名勰按本傳元豐七年使高麗松扇盖奉使時所得)
(王雲鷄林誌云高麗松扇揭松膚柔者緝成文如㯶心亦染紅間之或言水柳皮也)
銀鉤玉唾明蠒紙松箑輕凉并送似(銀鈎見前注太白詩欬唾落九天隨)
(風生珠玉法書要錄王羲之蘭亭序用蠶繭紙鼠鬚茟揚雄方言曰扇自關而東謂之箑退之誰氏子詩曰寫)
(吾此詩持送似)可憐遠度幘溝婁(魏志東夷傳曰高句麗漢時賜鼓吹伎人常從玄菟郡受)
(朝服衣幘高句麗令主其名籍後稍驕恣不復詣郡子東界築小城置朝服衣幘其中歲時來取之今猶名此)
(城為幘溝婁溝婁者句麗名城也)適堪今時褦襶子(初學記載程曉伏曰詩云今世褦襶)
(子觸熱到人家搖扇臂中疼流汗正滂沱李白贈玉屋山人魏萬詩亦云五方遺我語知非儓儗人按儓儗謂)
(癡人而褦襶謂不曉事人褦音耐襶音戴見集韻此句山谷以自通)文人玉立氣高寒(文選)
(桓温薦譙元彦表曰抗節王立誓不降辱退之作劉統軍墓銘曰仍世北邊樂其高寒)三韓持節
見神山(使高麗必從海道通典曰馬韓後漢時通焉有三種一曰馬韓二曰辰韓三曰弁韓其後皆為)
(百濟新羅所并史記封禅書曰自威宣燕昭使人入焉求蓬萊方丈瀛洲此三神山者其傳在海中諸仙人及)
(不死之藥皆在焉)合得安期不死藥使我蝉蜕塵埃間(薛能曰頼有詩)
(情合得嘗封禅書又云李少言君上曰臣嘗遊海上見安期生後漢書逸民傳曰蝉蜕囂埃之中按史記屈)
(原傳曰蝉蜕于濁穢退之詩未免捶楚塵埃間)
戲和文潛謝穆父松扇
猩毛束筆魚網紙松柎織扇清相似(山谷有猩毛筆詩盖亦穆父高麗所)
(得雞林志云高麗楮紙光白可爱號曰白硾紙博物志曰漢桓帝時蔡倫始𢷬魚網造紙此借用柎當作杮說)
(文削木札撲者也音芳廢反)動搖懷袖風雨來想見僧前落松子(文選)
(班婕妤怨歌行曰出入君懷䄂動搖微風發老杜雙松圖歌曰葉裏松子僧前落)張侯哦詩松
韻寒六月火雲蒸肉山(謂詩雖清寒如松風之韻而體則肥熱如肉山之蒸退之藍田)
(丞廳壁記曰對樹兩松日哦其問此因松扇故及之初學記載盧思道納凉賦曰火雲赫而四舉楞嚴經曰為)
(綻為爛為大肉山有百千眼無量咂食文潛頗肥故山谷詩有雖肥如瓠壺陳后山詩有詩人要瘦君則肥之)
(句傳燈錄載一通判禮一僧問宗旨僧曰不要你肉山倒地)持贈小君聊一笑不湏
射雉彀黃間(戲謂文潛之肥如賈大夫之陋漢書東方朔傳歸遺細君注曰朔自比于諸侯謂其)
(妻曰小君左傳曰昔賈大夫惡取妻三年不言不笑御以如臯射雉獲之其妻始笑文選潘安仁射雉賦曰捧)
(黃間以密彀注云黃間弩名)
謝鄭閎中惠高麗畫扇二首(閎中名穆雞林志云高麗疊紙為扇銅獸)
(靨環加以銀餙亦有畫人物者)
會稽内史三韓扇分送黃門畫省中(晉書王述王羲之皆為會稽内史按)
(職官志諸王國以内史掌太守之任此引用以屬閎中閎中元豊三年守越州告老元祐初入為國子祭酒事)
(具寔錄夲傳越州即會稽也三韓見前注晉志曰給事黃門侍郎與侍中俱管門下衆事或謂之門下省蔡質)
(漢官典職曰尚書省中皆以胡粉塗壁畫古賢烈女此借用按寔錄元祐五年十月詔移祕書省國史案就現)
(今置局處專掌國史寔錄編修曰歷以國史院為名隸門下省山谷時為史官故云)海外人烟來
眼界全勝博物注魚蟲(文選曹子建詩千里無人烟心經曰乃至無眼界退之詩爾雅)
(注蟲魚定非磊落人)
蘋汀遊女能騎馬傳道蛾眉畫不如(詠扇中所畫如此柳惲詩汀洲採白)
(蘋碩人詩曰螓首蛾眉王介甫詩眉目分明畫不如)寳扇真成集陳隼史臣今得
殺青書(陳隼見前注劉向戰國策叙曰皆定以殺青書可繕寫應劭風俗通按劉向别錄曰殺青者直)
(用青竹簡書耳)
山谷内集詩注卷七
