山谷内集詩注卷八宋黃庭堅撰
任淵注
次韻王炳之惠玉版紙
王侯鬚若緣坡竹哦詩清風起空谷(王襃髯奴詞曰離離若綠坡之竹鬱)
(鬱若春田之苖王立之詩話曰潘十云□之得此詩大以為憾)古田小紙惠我百信知
溪翁能解玉(古田隸福州晉書何曾傳人有小紙為書者敕記室勿報唐舒元輿悲剡藤文曰剡)
(溪上多古藤溪中多紙工刀斧斬伐無時)鳴碪千杵動秋山裹糧萬里來輦
轂(裹糧一作裹囊碪與砧同𢷬繒石也詩曰乃裹餱糧于槖于囊司馬遷書曰待罪輦轂下)儒林丈
人有蘇公相如子雲再生蜀(晉書王沈傳裴秀為儒林丈人蘇公謂東坡漢書司)
(馬相如揚雄皆蜀郡成都人)往時翰墨頗横流此公歸來有邊幅(南史)
(庾肩吾傳曰文章横流一至于此李陽冰作李白集序曰盧黃門云陳拾遺横制頽波天下質文翕然一變左)
(傳曰富如布帛之有幅後漢隗囂傳論曰坐飾邊幅)小楷多傳樂毅論(法書苑云右軍樂毅)
(論智永以為正書第一梁世摹出天下珍之)高詞欲奏雲門曲(退之詩高詞嫓皇墳周禮)
(大司樂注曰雲門黃帝之樂莊子曰黃帝張樂于洞庭之野其卒無尾其始無首變化齊一不主故常天機不)
(張而五官皆備此之謂天樂)不持去掃蘇公門乃令小人今拜辱(漢書)
(高五王傳魏勃常獨早掃齊相舍人門外舍人怪之勃曰欲以求見相君曲禮注云自外來而拜拜見也自内)
(來而拜拜辱也)去騷甚遠文氣卑畫虎不成書勢俗(老杜詩縱使盧王操)
(翰墨劣于漢魏近風騷魏文帝典論曰文以氣為主又曰孔融體氣高妙此反而用之後漢馬援傳曰畫虎不)
(成反類于狗晉書衛恒傳為四體書勢退之石鼓歌曰羲之俗書趁姿媚)董狐南史一筆無
誤掌殺青司記錄(左傳太史書趙盾弑其君孔子曰董狐古之良史也書法不隠又崔杼弑)
(莊公太史書曰崔杼弑其君崔子殺之其弟嗣書而死者二人南史氏聞太史盡死執簡以往聞既書矣乃還)
(一筆無猶摭言載皇甫湜書所謂詩未有駱賓王一句也風俗通曰殺青作簡書之新竹有汗後皆蠧故作簡)
(者于火上炙乾之山谷時為史官故云)雖然此中有公議或辱五鼎榮半
菽(言史之所書富貴者或辱而貧賤者反榮漢書主父偃傳曰丈夫生不五鼎食死則五鼎烹耳注謂牛羊)
(豕魚麋項羽傳曰卒食半菽)願公進德使見書不敢求公米千斛(退之)
(答元稹書曰足下年尚強嗣德有繼將大書特書不一書而已也易曰君子以進德修業文選張景陽詩君紳)
(宜見書晉書陳夀謂丁儀丁廙子曰可覓千斛米當為尊公作佳傳)
謝王炳之惠石香鼎
薰爐宜小寢鼎製琢晴嵐香潤雲生礎煙明虹貫巖(江文)
(通擬休上人詩曰膏爐絶沈燎李善注云爐熏爐也歐公詩曰孤煙起晴嵐淮南子曰山雲蒸柱礎潤傳燈錄)
(慧忠國師化去有白虹貫于巖壑吕温詩空巖起白虹)法從空處起人向鼻頭參
(宗鏡錄曰若離此真空之門無有一法建立楞嚴經香嚴童子言見諸比兵燒沈水香香氣寂然來入鼻中我)
(觀此氣非水非空非煙非火去無所著來無所從由是意銷發明無漏如來印我得香嚴號又孫陁羅難陁言)
(世尊教我觀鼻端白此借用)一炷聽秋雨何時許對談(維摩經曰今二大士文殊)
(師利維摩詰共談必說妙法雪竇頌前三三話曰誰謂文殊是對談按傳燈錄僧問法眼禪師云維摩與文殊)
(對談何事)
次韻柳通叟寄王文通
故人昔有凌雲賦何意陸沈黃綬間(凌雲賦見前注後漢景丹傳曰何意)
(二郡良為我來莊子則陽篇仲尼曰是陸沈者也注曰人中隠者譬無水而沈也漢書朱博傳注曰丞尉職卑)
(皆黃綬云)頭白眼花行作吏兒婚女嫁望還山(老杜詩頭白眼暗坐有胝)
(肉黃皮皺命如綫又詩眠花落井水底眠嵇康絶交書曰一行作吏此事便廢後漢書向長字子平男女婚嫁)
(畢遂恣意游五岳名山)心猶未死杯中物春不能朱鏡裏顔(上句言飲)
(興未衰也淵明詩曰天運苟如此且進杯中物樂天詩白髮逐流落朱顔辭鏡去又云獨有病眼花春風吹不)
(落此用其意)寄語諸公肯湔祓割雞今得近鄉關(文選廣絶交論曰翦)
(拂使其長鳴李善注云與湔祓同割雞字見魯論謂為令宰北史庾信傳常有鄉關之思)
送張天覺得登字
張侯起巴渝翼若垂天鵬(古樂府有巴渝舞巴渝蜀地也天覺蓋蜀人莊子曰鵬之)
(背不知其幾千里也怒而飛其翼若垂天之雲)歷詆漢諸公霜風拂觚稜(漢書伍被)
(傳上疏歷詆公卿大臣霜風謂天覺熙寧中嘗為監察御史裏行崔篆御史箴曰簡上霜凝筆端風起西都賦)
(曰設璧門之鳳闕上觚稜而棲金爵)去國行萬里淡如雲水僧(天覺自御史得罪監)
(荆南商稅周易流演題曰雲水僧仁英撰又僧問鷲嶺如何是境中人師云大殿毗盧佛堂中雲水僧)歸
來頭亦白小試不盡能(天覺除閒封推官議役法不合乞外任乃除河東路提刑史記)
(孫武傳曰可以小試勒兵乎)湖海尚豪氣有人議陳登(魏志張邈傳曰陳登字元)
(龍劉表與劉備共論天下人許汜曰陳元龍湖海之士豪氣不除)持節三晉邦典刑寄
哀矜(三晉謂韓魏趙河東蓋晉之故地書曰象以典刑注謂法用常刑魯論曰如得其情則哀矜而勿喜)
公家有閒日禪窟問香燈(左傳曰公家之利知無不為法茟經經行禪窟)因來
敘行李斬寄老崖藤(肇法師答劉遺民書曰君與法師當數有文集因來何少又曰冀行)
(李數有承問舒元輿悲剡溪古藤文曰剡溪多古藤溪中多紙工刀斧斬伐無時)
次韻徐文將至國門見寄二首
槐催舉子著花黃來食邯鄲道上梁(秦中歲時記云進士下第當年七月)
(復獻新文求解故語曰槐花黃舉子忙邯鄲事見前注漢書文帝指視慎夫人新豐道曰此走邯鄲道也)便
欲掃牀懸麈尾正愁喘月似燈光(上句謂拂榻以待共談故懸麈尾也世說)
(滿奮畏風在晉武帝坐上有琉璃屏實密似疎奮有寒色帝笑奮答曰臣如吳牛見月而喘謂吳牛畏熱見月)
(疑是日所以喘也老杜詩今夕復何夕共此燈燭光世說殷中軍為庾公長史下都王丞相自起解帳帶麈尾)
(語殷曰身今自當與君共談析理既其清言遂達三更丞相歎曰正始之音正當爾耳山谷意謂欲與文將夜)
(語恐其觸暑而來畏見燈光如見月而喘也)
千頭剖蚌明珠熟百尺垂絲鱠縷長(歐陽公食雞頭詩云剖蚌得珠從海)
(底千頭借用襄陽記李衡千頭甘橘事潘岳西征賦曰華魴躍鱗素鱮揚□□人縷切鸞刀若飛應刃落俎靃)
(靃菲菲)柳下石門君有此可能衝雪厭清凉(意謂徐君何苦舍林泉之)
(樂奔走于名利之途孟子曰不賢者雖有此不樂也此用其字)
博士王揚休碾密雲龍同事十三人飲之戲作
矞雲蒼璧小盤龍貢包新樣出元豐(並見前第二卷謝送碾壑源揀芽注)
王郎坦腹飯牀東大官分物來婦翁(晉書王羲之傳郄鑒使門生求女壻)
(于王導導令就東廂徧觀子弟門生歸曰一人在東牀坦腹食獨若不聞鑒曰正此佳壻耶訪之乃羲之也遂)
(妻之國史職官志翰林司掌供果實茶茗屬大官令)棘圍深鎻武成宫談天進士
雕虚空(國朝試進士多在武成王廟熙豐間進士高談性命溺于虛無元祐初其習猶在史記荀卿傳)
(曰騮衍之術迂大而閎辯騶奭文具難施故齊人頌曰談天衍雕龍爽佛氏婆娑論曰欲畫虛空令成五色只)
(益自勞)鳴鳩欲雨喚雌雄南嶺北嶺宫徵同(言程文聲調一律也歐陽)
(公詩曰天將雨鳩逐婦鳴中林鳩婦怒啼無好音)午窗欲眠視濛濛喜君開包
碾春風注湯官焙香出籠(官焙即建溪北焙)非君灌頂甘露椀
幾為談天乾舌本(蓮經偈云世尊慧燈明我聞受記音心歡喜充滿如甘露見灌華嚴經頌)
(云則蒙十方一切佛手以甘露灌其頂甘露及舌本並見前注晉書蔡謨傳謝尚曰卿讀爾雅不熟幾為勤學)
(死)
答黃冕仲索煎雙井并簡揚休(冕仲名裳)
江夏無雙乃吾宗同舍頗似王安豐(後漢黃香傳博學能文章京師號曰)
(天下無雙江夏黃童老杜詩吾宗老孫子李邕詩亦云吾宗固神秀漢書直不疑傳曰其同舍有告歸晉書王)
(戎封安豐侯善發談端賞其要會此引用以屬王揚休)能澆茗椀湔祓我風袂欲
挹浮丘翁(湔祓見前注文選郭璞遊仙詩云左挹浮丘袖右拍洪崖肩李善注引列仙傳曰浮丘公)
(接王子喬以上嵩高山)吾宗落筆賞幽事秋月下照澄江空(落筆見前)
(注老杜詩幽事頗相關又云幽事亦可悅秋月澄江言詩之清絶如此)家山鷹爪是小草
敢與好賜雲龍同(山谷家于雙井歐陽公雙井茶詩云西江水清江石老石上生茶如鳳爪)
(此云鷹爪亦其比也小草見前注周禮天官玉府曰凡王之好賜共其貨賄注謂有所善則賜予之)不嫌
水厄幸來辱寒泉湯鼎聽松風夜堂朱墨小燈籠(伽藍記曰王蒙)
(好茶人至輒飲之士大夫甚以為苦每欲候濛必云今日有水厄東坡試院煎茶詩蟹眼已過魚眼生颼)
(颼欲作松風鳴北史蘇綽傳始制文案程式朱出墨入之法此借用南史宋武帝紀壁上掛葛燈籠)惜無
纖纖來捧椀惟倚新詩可傳本(韓孟聯句云茗椀纖纖捧)
再答冕仲
丘壑詩書雖數窮田園芋栗頗時豐(老子曰多言數窮此借用老杜詩錦)
(里先生烏角巾園收芋栗不全貧)小桃源口雨繁紅春溪蒲稗没鳧翁
(小桃源在雙井山谷所居之地李賀詩曰桃花亂落如紅雨選詩云蒲稗相因依史游急就章云春草雞翹鳬)
(翁濯顔師古注曰鳧者水中之鳥翁頸上毛也東坡詩新苗未没鶴)投身世網夢歸去摘
山鼓聲雷隱空(選詩曰世網嬰我身)秋堂一笑共燈火與公草木
臭味同(左傳曰今譬于草木寡君在君君之臭味也)安用茗澆壘塊胷他日
過飯隨家風買魚貫柳雞著籠(壘塊胷見前注漢書鮑宣傳曰俱過宣一飯去)
(晉書夏侯湛傳潘岳作家風詩老杜詩稱家隨豐儉魚貫柳見前注)更當力貧開酒椀走
謁鄰翁稱子本(力貧猶言力疾魏志曹爽傳注司馬宣王謂李勝曰今當與君别因欲自力設)
(薄主人退之祭李使君文曰雖掾俸之酸寒要拔貧而為富世說江盧奴直喚人取酒自飲一椀老杜詩邊酒)
(排金盌稱子本謂稱貸于鄰家以治具孟子曰又稱貸而益之漢書貨殖傳曰齎貨子錢家退之作柳子厚墓)
(誌曰其俗以男女質錢約不時贖子本相侔則没為奴婢)
戲答陳元輿(寶錄元祐二年八月陳軒為主客郎中軒字元輿)
平生所聞陳汀州蝗不入境年屢豐(漢書高帝紀曰平生所聞劉季竒怪)
(當貴後漢魯恭公沙穆皆蝗蟲避境周頌桓詩曰屢豐年)東門拜書始識面鬢髮幸
未成老翁(退之送石洪序曰拜受書禮于門内此借用當是拜誥于東上閤門魏文帝與吳質書曰)
(志意何時復類昔曰巳成老翁但未白頭耳)官饔同盤厭腥膩茶甌破睡秋
堂空(周禮天官外饔掌賓客飱饔之事)自言不復娥眉夢枯淡頗與小
人同(詩曰螓首蛾眉退之詩旅宿夢婉娩藥山云一切處放教枯淡去)但憂迎笑花枝
紅夜窗冷雨打斜風秋衣沈水換薰籠(太白詩妾似井底花開花向君)
(笑樂天詩蕭蕭暗雨打窗聲顔師古注急就章曰篝一名笿亦以為薰籠)銀屏宛轉復宛轉
意根難拔如薤本(樂天長恨歌曰珠箔銀屏迤邐開釋氏有六根之說意根其一也後漢龐)
(參傳曰拔大本薤者欲吾擊強宗也)
再答元輿
君不能入身帝城結子公又不能擊強有如諸葛豐(漢書)
(陳咸傳與陳湯書曰幸蒙子公力得入帝城死不恨擊強見前注諸葛豐傳為司隸校尉刺舉無所避)法
當顦顇百僚底五十天涯一秃翁(晉書石勒載記勒嘗聞酈食其勸立六國)
(後大驚曰此法當失何得遂成天下老杜詩冠蓋滿京華斯人獨顦顇百僚底見前注漢書灌夫傳與長孺共)
(一秃翁注謂無官立版授)問君何自今為郎便殿作賦聲摩空(漢書馮唐)
(傳文帝曰父老何自為郎李賀高軒過曰殿前作賦聲摩空)偶然樽酒相勞苦牛鐸
調與黃鍾同(漢書張敖傳曰勞苦如平生歡晉書荀勖傳及掌樂乃曰得趙之牛鐸則諧矣北史)
(長孫紹遠傳曰聞浮屠上鐸鳴雅合黃鍾牛鐸山谷以自况黃鍾以比元輿謂貴賤雖異調韻刖同)安得
朱轓各憑熊江南樓閣白蘋風勸歸啼鳥曉窗籠(朱轓見前)
(注後漢輿服志曰公列侯安車朱斑輪倚鹿較伏熊式柳惲詩汀洲採白蘋曰落江南春宋玉風賦風起于青)
(蘋之末古樂府前溪歌曰當曙與未曙白鳥啼窗前)男兒邂逅功補衮鳥倦歸巢
葉歸本(意謂功名之會時來則偶為之初不必經意至于稅駕之地則不可不早計也詩曰邂逅相遇)
(適我願兮陶淵明歸去來辭曰鳥倦飛而知還韓詩外傳曰詩云代馬依北風飛鳥棲故巢皆不忘本之謂也)
(文選鮑明遠詩别葉早辭風李善注引翼氏風角曰木落歸本水流向東)
次韻冕仲考進士試卷
少年迷翰墨無異蟲蠧木(智度論云佛言善說無失無過佛語諸外道中設有好語)
(如蟲蝕木偶然成文)諸生程藝文承詔當品目(文選韋宏嗣博奕論曰設程試之科)
(李善注引說文曰程品也前漢書有藝文志文選沈休文恩倖傳論曰品目少多隨事俯仰)牀敷設
箱篚賦納忽數束(牀敷見前注書曰敷納以言左氏僖二十七年傳作賦納以言注云賦猶)
(取也退之詩止攜一東書)變名混甲乙謄寫失句讀(謂糊名謄錄莫知某甲某乙也)
(史記任少卿曰某子甲何為不來乎漢書藝文志曰俗師失其讀公羊序亦曰失其句讀)書窗過白
駒夜几跋紅燭(莊子曰人生天地之間如白駒之過郤忽然而已郤亦作隙曲禮曰燭不見跋)
(劉禹錫詩最宜紅燭下)鉤深思嘉魚攻璞願良玉(易曰鉤深致遠詩曰南有嘉魚)
(又曰他山之石可以攻玉漢書董仲舒傳曰良玉不琢)談天用一律呻訊厭重複
(一作佔畢厭重複談天見前注退之樊宗師銘曰由漢迄今用一律學記曰今之教者呻其佔畢多其訊注謂)
(今之師自不曉經之義伹吟其所視簡之文多其難問也)絲布澀難縫快意忽破竹
(樂府綠珠懊憹歌曰絲布澀難縫令儂十指穿史記李斯傳快意當前適觀而已矣晉書杜預傳曰譬如破竹)
(數節之後皆迎刃而解)聖言禆曲學割衮綴邪幅(漢書轅固傳曰無曲學以阿世)
(菜菽詩曰赤芾在股邪幅在下南史陸厥傳沈約曰以洛神比陳思他賦有似異手之作士衡雖云煥若縟錦)
(寧有濯色江波其中復有一片是衛文之服此句用有意)注金無全巧竊發或中鵠
(莊子曰以金注者昏考工記梓人注曰鵠所射也以皮為之射義曰射者各射已之鵠射中則得為諸侯)翟
公辟廱老薪槱茂棫樸(棫樸詩序曰棫樸文王能官人也詩曰芃芃棫樸薪之槱之注)
(謂山林茂盛萬民得而薪之賢人衆多國家得用蕃興)御史威降霜行私不容粟
(崔篆御史箴曰簡上霜嚴筆端風起漢書孫寶謂侯文曰今鷹隼始擊以成嚴霜之威)吏部提英
鑒片善蒙采錄(唐書高季輔為吏部侍郎帝賜金背鏡一以况其清鑒退之進學解曰占小善)
(者率以錄)博士刹其楚銓量頗三復(漢廣詩言刹其楚注謂以喻取女之尤高潔者)
(三復見魯論)因人享成事賤子真碌碌(史記平原君傳毛遂曰公等碌碌所謂因)
(人成事者也漢書樓護傳王邑稱賤子上夀)
王聖美三子補中廣文生(聖美名子韻)
王家人物從來遠今見諸孫總好賢(王氏最盛于江左)三級定
知魚尾進一鳴已作鴈行連(三秦紀河津一名龍門兩傍有山水陸不通江海大)
(魚薄集龍門下上則為龍不得上點額暴腮雪竇頌三級浪高魚化龍癡人猶戽野塘水魏志鄧艾傳將士魚)
(貫而進北里志名妓菜兒呼趙光遠為一鳴先輩按史記滑稽傳齊威王曰此鳥不飛一飛冲天此鳥不鳴一)
(鳴驚人禮記曰兄弟之齒鴈行)愧無藻鑑能推轂願卷囊書當贈錢(老杜)
(詩持衡留藻鑑按晉太康制云□鑑銓衡漢書鄭當時傳曰其推轂士誠有味其言也)歸去雄誇
向兒姪舍中犢子賸狂顛(老杜詩憶年十五心尚孩健如黃犢走復來晉書石季龍)
(載記少時數彈人石勒將白母王殺之王曰快牛為犢子時多能破車汝當小忍之青箱雜記張師錫老兒詩)
(曰長思當弱冠悔不賸狂顛)
次韻游景叔聞洮河捷報寄諸將四首(景叔名師雄張舜民)
(作种誼墓志云初王師拓土至枹罕始建州縣嘉勒氏餘種獨棟戬尚存退保青唐其首領果莊誘)
(殺知河州景思立棟戬遂復其國王師亦不復西神宗命李憲致果莊十餘年不能得竟以漢爵縻)
(之歲有廩賜元祐初果莊有窺覬故士之心與夏國隂相結連約分其地自引兵城洮州結屬羌為)
(内應知岷州种誼刺得其情條具攻取十利聞于朝朝廷遣將作監丞游師雄就商利害師雄議與)
(誼合帥臣劉舜卿不得已從之乃遣總管姚兕統熙河軍趨講朱城誼出哥龍峗敗賊于邦令谷追)
(奔至洮州賊入城拒守晨霧蔽野誼親鼓之果莊坐佛寺拱手就執捷報至遣近侍奏告裕陵命以)
(果莊檻車送京師鬼案嘉勒氏舊作唃氏陳戬舊作董氊果莊舊作章今並依續通鑑綱目校改)
千仞溪中石轉雷漢家萬騎𢷬虚回(孫子曰如轉圓石于千仞之山者勢)
(也吕氏春秋决積水于千仞之溪太白蜀道難曰崩崖轉石萬壑雷史記衛青傳曰去病將萬騎出隴西有功)
(孫武傳孫矉曰批亢擣虚)定知獻馬胡雛入看即稱觴都護來(禮記曰獻)
(車馬者執策綏晉書石勒載記王衍日向者胡雛吾觀其聲視有竒志後漢書班超傳上疏曰臣超竊冀西域)
(平定陛下舉萬年之觴其後超為都護)
中原日月九夷知不用禽胡釁鼓旗(書曰遂通道于九夷八蠻老杜詩勢)
(成禽胡月左傳知罃曰二國治戎臣不勝其任以為俘馘執事不以釁鼓使歸即戮君之惠也)更向天
階舞干羽降書剰破一年遲(果莊雖就禽其子孫部族猶足以陸梁于邊阿里庫)
(及温溪心皆未臣順恐諸將狃勝徼功故欲以文德來之也東坡奏議述其事甚詳書曰舞干羽于兩階七旬)
(有苖格楚辭曰攀天階而下視樂天詩此中來較十年遲案阿里庫棟戬養子舊作阿里骨今依續通鑑綱)
(目校改)
漢得洮州箭有神斬關禽敵不逡巡(後漢書耿恭傳以毒藥傅矢虜中矢)
(者瘡皆沸大驚曰漢兵神真可畏也孫子曰小敵之堅大敵之禽也賈誼過秦論曰秦人開關延敵九國之師)
(逡巡而不敢進)將軍快上屯田計要納降胡十萬人(漢書趙充國傳為蒲)
(類將軍先零反充國願馳至金城圖上方略上屯田奏曰萬人留田順天時因地利以待可勝之勢此坐支解)
(羌人之具也明年充國奏言羌本可五萬人軍凡斬首七千六百級降者三萬一千二百人請罷屯兵振旅而)
(還後漢書皇甫規傳曰高可以滌患下可以納降)
遥知一炬絶河津生縛青宜不動塵(張舜氏作游師雄墓誌云分兵為兩)
(道姚兕將而左攻講朱城斷黃河飛橋青唐十萬之衆不得度种誼將而右破洮州禽果莊及大首領九人此)
(詩所云青宜即果莊青宜縳也晉書王濬傳吳人以錢鎻絶江濬作火炬燒之融液斷絶船無所礙漢書曹參)
(等傳皆有絶河津之語老杜詩黃門飛鞚不動塵)付與山河印如斗忍為鼠子
腹心人(言果莊嘗受爵命乃與夏國相結有窺故士之意晉書周顗傳曰取金印如斗大繫肘吳志孫)
(權傳注魏文帝詔曰此鼠子自知不能保爾許地也後漢書寇恂傳曰隗囂將高峻遣皇甫文出降恂斬之曰)
(文峻之腹心殺之則峻亡其膽)
和游景叔月報三捷
漢家飛將用廟謀復我匹夫匹婦讐(漢書李廣傳匈奴號為飛將軍孟子)
(曰湯居亳與葛為鄰葛伯仇餉為其殺是童子而征之四海之内皆曰非富天下也為匹夫匹婦復讎也)真
成折箠禽胡月不是黃榆牧馬秋(折箠見前卷注賈誼過秦論曰胡人不敢)
(南下而牧馬史記云秦郤匈奴樹榆為塞)幄中已斷匈奴臂軍前可飲月氐
頭(漢書張良傳曰運籌帷幄之中西域贊曰通西域以斷匈奴右臂張騫傳匈奴破月氐王以其頭為飲器)
願見呼韓朝渭上諸將不用萬戸侯(漢宣帝甘露二年呼韓單于來朝上)
(登渭橋咸稱萬歲李廣傳文帝曰令廣當高祖世萬戶侯豈足道哉老杜詩願見北地傅介子老儒不用尚書)
(郎)
次韻崔伯易席上所賦因以贈行二首(别本云次韻潁守崔)
(伯易席上贈别諸同舍)
迎新與送故渠已不勝勤(别本云傾城迎五馬財力巳三勤漢書黃霸傳曰數易長)
(吏送故迎新之弊及姦吏緣絶簿書盗財物所易新吏又未必賢三勤見縠梁謂民勤于力勤于財勤于食法)
(言曰民有三勤此借用其字)民賣腰間劔公寬柱後文(漢書龔遂傳為勃海太守)
(民有帶持刀劔者使賣劔買牛賣刀買犢曰何為帶牛佩犢又張敞傳弟武曰吏民彫敝且當以柱後惠文治)
(之耳秦時獄法吏冠柱後惠文武意欲以刑法治梁)諸郎投賜沐高會惜臨分(别本)
(云同僚欣賜沐張飲惜臨分漢書石奮傳曰長子建為郎中令少子慶為内史每五日洗沐歸謁親入子舍高)
(會見前注謝承後漢書曰王奐為漢陽太守范丹于道侯别之奐曰可共到前亭宿息以叙分隔退之詩臨分)
(不汝誑有路即歸田)去國雖千里分憂即近君(别本云看即追嚴助遝疑借寇君能)
(為天子分憂即與在朝廷無異老杜同元使君舂陵詩序曰當天子分憂之地劉禹錫詩受譴時方久分憂政)
(未成)
老惜交情别追隨車馬勤(老杜詩惜别到文場漢書鄭當時傳翟公曰一死一生乃)
(見交情追隨見前注)臨朝思共理治郡復斯文(漢書成帝紀曰臨朝淵默黃霸傳功)
(名損于治郡時共理見前注斯文謂以儒雅飾吏)訟息常休吏民貧更勸分(漢書)
(薛宣傳曰及曰至休吏左傳曰振廩勸分)西湖十頃月自比漢封君(歐陽公自揚遷)
(潁有詩曰都將二十四橋月換得西湖十頃秋史記貨殖傳曰齊魯千畝桑麻渭川千畝竹此其人皆與千戶)
(侯等又曰今有無秩禄之奉爵邑之入而樂與之比者命曰素封漢書貨殖傳曰秦漢之列侯封君食租稅千)
(戸之君則二十萬)
同子瞻和趙伯充團練
金玉堂中寂寞人仙班時得共朝真(言伯充宗室子居富貴而自處如寒)
(素也老子曰金玉滿堂英之能守富貴而驕自遺其咎)兩宫無事安磐石萬國歸
心有老臣(兩宫謂宣仁哲廟漢書竇嬰傳曰有如兩宫奭將軍老臣謂文吕諸公萬國歸心用孟子)
(二大老意磐石見前注)家釀可供開口笑侍兒工作捧心顰(晉書何充)
(傳劉惔云見次道飲令人欲傾家釀莊子盗跖曰其中開口而笑者一月之中不過四五日而已矣捧心顰見)
(前注)醉鄉乃是安身處付與升平作幸民(醉鄉見前注左傳曰善人在上)
(則國無幸民此借用樂天詠興詩序曰頽然自適蓋河洛間一幸人也)
戲答趙伯充勸莫學書及為席子澤解嘲(叔盎延賞)
平生飲酒不盡味五鼎餽肉如嚼蠟(選詩賓飲不盡觴孟子曰繆公之于)
(子思也亟問亟餽鼎肉子思不悅楞嚴經曰當横陳時味如嚼蠟)我醉欲眠便遣客三
年窺牆亦面壁(南史陶潛傳曰潛若先醉便語客云我醉欲眠卿可去宋玉登徒子好色賦曰)
(此女登牆窺臣三年至今未許也傳燈錄逹磨寓正嵩山少林寺面壁而坐終日默然此借用)空餘小
來翰墨場松煙兔潁傍明窗(選詩粲粲翰墨場鮑照飛白書銘曰沾此瑶液染彼)
(松煙兔穎見韓退之毛穎傳)偶隨兒戲灑墨汁衆人許在崔杜行(漢書)
(周亞夫傳文帝曰鄉者霸上棘門如兒戲耳盧仝示添丁云忽來案上翻墨汁塗抹詩書如老鵶按王子年拾)
(遺記曰浮提國獻神通善書二人出肘間金壺壺中有墨汁如淳漆灑地及石皆成篆穎科斗之字羅叔景趙)
(元嗣者與張伯英並時見稱于西州而矜巧自與衆頗惑之故伯英自稱上比崔杜不足下方羅趙有餘崔謂)
(崔瑗杜謂杜度晉書王羲之傳自稱我書比鍾繇當坑行比張芝草猶當鴈行也老杜詩沈鮑得同行)晚
學長沙小三昧幻出萬物真成狂(國史補曰長沙僧懷素自言得草聖三昧)
(傳燈錄毗婆尸佛偈曰身從無相中受生猶如幻出諸形像)龍蛇起陸雷破柱自喜
竒觀繞繩牀(隂符經曰地發殺機龍蛇起陸世說曰夏侯太初嘗倚柱讀書時暴雨霹靂破所倚)
(柱衣服焦然神色不變讀書如故此並借用以言草書之變熊墨藪云蔡邕得用筆法大呌歡喜晉書劉毅傳)
(嘗聚樗蒲擲雉大喜褰衣纔牀呌太白作懷素草書歌曰吾師醉後倚繩牀須臾掃盡數千行)家人罵
笑寧有道汚染黃素敗粉牆(書斷曰張芝字伯英性好書凡家之衣帛皆書而後)
(練北史盧同傳勲簿對奏案若相應者即于黃素楷書大字任華懷素草書歌曰粉壁摇晴光素屏凝曉霜待)
(師揮灑兮不可忘)誠不如南鄰席明府蛛網鎻硯蝸書梁(席君蓋京)
(師醫者與山谷寓舍相鄰山谷書帖中所謂席三即其人也文選左太冲詩南鄰擊鐘磬漢書龔遂傳曰明府)
(且止願有所白文選張景陽詩曰蜘蛛網四屋杜牧之詩蝸涎蠧畫梁老杜詩蟲書玉佩鮮)懷中探
丸起九死才術頗似漢太倉(漢尹賞傳曰相與探丸為彈此借用楚辭曰雖九死)
(其猶未悔史記扁鵲傳曰越人非能生死人也此自當生者越人能使之起爾太倉公淳于意受公乘陽慶禁)
(方為人治病决死生多驗)感君詩句喚夢覺邯鄲初未熟黃梁(喚夢覺熟)
(黃梁並見前注)身如朝露無牢強翫此白駒過隙光(漢書蘇武傳曰人生)
(如朝露何久自苦如此維摩經曰是身如芭蕉中無有堅遺教經曰世實危脆無牢強者柳子厚書曰前過三)
(十七年與瞬息無異後所得者其不足把翫亦巳審矣)從此永明書百卷自公退
食一爐香(傳燈錄杭州永明寺知覺禪師延夀著宗鏡錄一百卷其序曰舉一心為宗照萬法如鏡)
(編聯古製之深義撮略寶藏之圓銓云云羔羊詩曰自公退食傳燈錄守安禪師頌曰南臺靜坐一爐香亘日)
(凝然萬慮忘)
謝景叔惠冬笋雍酥水梨三物
玉人憐我長蔬食走送厨珍自不嘗(晉書衛玠傳見者以為玉人老杜詩)
(鳴鞭走送煩漁父又詩御厨絲絡送八珍此借用魯論曰不敢嘗)秦牛肥膩酥勝雪漢
苑甘泉梨得霜(秦牛謂旄牛也見漢書西南夷傳三秦記曰漢武帝御宿園有大梨如五升瓶)
(落地則破名含消梨老杜詩紅梨迥得霜)冰底斵春生笋束豹文解籜饌寒
玉(退之詠笋詩看皮虎豹存選詩云初篁包綠籜樂天詩聲聲麗曲敲寒玉老杜詩分明饌玉恩左思吳都)
(賦云矜其宴居則珠服玉饌)見他桃李憶故園嚵獠應殘遶窗竹(古今)
(詩話唐人詩曰見他桃李樹思憶故園春山谷此詩舊本云惠文綠籜包一束園丁破凍取寒玉堅冰封節春)
(未回不怕南風吹作竹蓋用樂天食笋詩且食勿踟蹰南風吹作竹之意)
再答景叔
女三為粲當獻王三珍同盤乃得嘗(國語周語曰三女奔密康公公母曰)
(必致之王夫粲美物也衆以美物歸女而何德以堪之周禮曰獻賢能之書于王世說桓公曰同盤時尚不相)
(助况復危難此借用其字薛能詩賴有詩情合得嘗)甘泉下澆藜莧腸今我詩句
挾風霜(並見前注)小人食珍敢取足都城一萬炊白玉(左傳曰願)
(以小人之腹為君子之心屬饜而巳禮記曰庶人無故不食珍前漢食貨志曰錢金以鉅萬計皆取足大農退)
(之答元稹書曰勤巳取足炊玉見前注)賜錢千萬民猶饑雪後排簷凍銀
竹(實錄元祐二年十二月乙酉以大雪寒出錢百萬令開封府賜貧民亦見蘇子由奏議大白詩白雨映寒)
(山森森似銀竹)
次韻幾復和答所寄
海南海北夢不到會合乃非人力能(退之送李正字序曰雖十年幸而集)
(處得燕而舉一觴此天也非人力也孟子曰非人之所能為也)地褊未堪長袖舞夜寒
空對短檠燈(漢書長沙定王傳注曰景帝後二年諸王來朝有詔史前稱夀歌舞定王但張褏小)
(舉手左右笑其拙上怪問之對曰臣國小地狹不足回旋史記范雎傳贊曰長袖善舞退之有短檠歌言書生)
(寒苦之狀也)相看鬢髮時窺鏡曾共詩書更曲肱作箇生涯
終未是故山松長到天藤(言其未能歸隱文選謝靈運詩故山日巳遠)
寄上叔父夷仲三首
少年有功翰墨林中歲作吏幾陸沉(選詩寄詞翰墨林陸沉見前注)庖
丁解牛妙世故監市履狶知民心(解牛言其游刃有餘地也見莊子晉書桓)
(石秀傳謝安訪以世務嘿然不答或問之石秀曰世事此公所謂吾尚何言哉文選潘正叔迎大駕詩曰世故)
(尚未夷莊子曰正獲之問于監市履狶也每下愈况注云狶大豕也監市之履豕以知其肥瘦者愈履其難肥)
(之處愈知豕肥之要此借用言知民之肥脊也)萬里書來兒女瘦十月山行冰
雪深夢魂和月繞秦隴漢節落毛何處尋(揚文公談苑載菩薩蠻詞)
(有月和殘夢園之句漢書蘇武傳杖漢節牧羊卧起操持節旄盡落蔡琰胡笳曰生死不相知兮何處尋)
艱難聞道有歸音部曲霜行璧月沉(漢書李廣傳曰無部曲行陳南史張)
(貴妃傳璧月夜夜滿)王春正月調玉燭使星萬里朝天心(春秋書春王正)
(月杜預注曰周王之正月也玉燭見前注後漢李郃傳和帝遣二使到益部投候館吏李郃舍郃問二君發京)
(師時知朝廷二使耶問何以知之郃指星云前有二星向並州分野)頗令山海藏國用乃
見縣官恤民深(漢書吳王濞贊曰擅山海之利韓詩外傳曰王者藏于天下按漢昭帝時賢良)
(文學願罷鹽鐡無與民爭利桑弘羊以為家人有寶器尚猶柙而藏之况天地之山海乎文學曰人庶藏于家)
(諸侯藏于國天子藏于海内是以王者不蓄下藏于人禮記曰冢宰制國用縣官謂天子見漢書霍光傳注)
經心隴蜀封疆守必有人材備訪尋(晉書謝道韞傳嘗譏謝玄學殖不進)
(曰為塵霧經心為天分有限耶又退之書曰前古之興亡未嘗不經于心史記天官書曰中國山川其維首在)
(隴蜀)
關寒塞雪欲嗣音燕鴈拂天河鯉沉(老杜詩天寒關塞深詩曰子寧不嗣)
(音燕鴈用蘇武事見前注老杜詩長歌燕鴈燈前落東都賦曰旌旗拂天河鯉用文選古詩呼童烹鯉魚中有)
(尺素書之意詩曰豈其食魚必河之鯉)百書不如一見面幾日歸來兩慰
心(終上句之意漢書趙充國傳曰百聞不如一見世傳退之與大顛帖曰所示廣大深迥如此讀來一百遍)
(不如親面而對之詩曰以慰我心)弓刀陌上望行色兒女燈前語夜深
(退之送鄭尚書序曰府帥必戎服左握刀右屬弓矢帕首袴鞾迎于郊古樂府有陌上桑莊子曰車馬有行色)
(老杜詩厨人語夜闌退之詩悄悄深夜語)更懷父子東歸得手種江頭柳十
尋(漢書疏廣傳謂兄子受曰豈如父子相隨出關歸老故鄉晉書桓温傳見少時所種柳皆已十圍慨然曰)
(木猶如此人何以堪沈懷遠南越志曰宋昌縣有棘竹長十尋)
山谷内集詩注卷八
