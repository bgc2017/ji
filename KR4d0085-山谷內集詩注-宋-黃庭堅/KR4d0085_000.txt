山谷集詩注别集類二(宋)
提要
(臣)等謹案山谷詩内集注二十卷外集注十
七卷别集注二卷宋任淵史容史季温所注
黃庭堅詩也任淵所注者内集史容所注者
外集其别集注則容之孫季温所補内集一
稱正集其又稱前集者蓋内集編次成書在
外集前故注家相承謂為前集外集詩起嘉
祐六年辛丑庭堅時年十七而内集起元豐
元年戊午庭堅時年三十四故外集諸詩轉
在内集之前黃㽦所編庭堅年譜云山谷以
史事待罪陳留偶自編退聽堂詩初無意盡
去少作胡直孺少汲建炎初帥洪并類山谷
詩文為豫章集命汝陽朱敦儒山房李彤編
集而洪炎玉甫專其事遂以退聽為斷史容
外集注序亦云山谷自言欲倣莊周分其詩
文為内外篇意固有在非欲去此取彼也譜
又云洪氏舊編以古風二篇為首今任淵注
本亦云東坡報山谷書推重此二詩故置諸
編首是淵所注内集即洪炎編次之本史季
温外集注跋云細考出處歲月别行詮次不
復以舊集古律詩為拘再攷李彤外集跋云
彤聞山谷自巴陵取道通城入黃龍山為清
禪詩遍閱南昌集自有去取仍改定舊句彤
後得本用以是正其言非予詩者五十餘篇
彤亦嘗見于他人集中輒已除去又云前集
内木之彬彬諸篇皆山谷晚年刪去其去取
據此而已然季温跋稱其大父為增注考訂
在嘉定戊辰後又近十年則上距庭堅之殁
已百有十年而外集原本卷次至是始經史
容更定則所謂外集者併非庭堅自刪之本
矣然則是三集者皆賴注本以傳耳趙與峕
賓退錄嘗論淵注送舅氏野夫之宣城詩不
得春網薦琴高出典然注本之善不在字句
之細瑣在于攷核出處時事淵注内集容注
外集其大綱皆系于目錄每條之下使讀者
攷其歲月知其遭際因以推求作詩之本旨
此斷非數百年後以意編年者所能為外集
有嘉平元年晉陵錢文子序而内集鄱陽許
尹序世傳抄本皆佚之惟劉壎水雲村泯稿
載其大略目錄亦多殘缺此本獨有尹序全
文且三集目錄犂然皆具可與注相表裏尤
足尚也淵字子淵蜀之新津人紹興元年乙
丑以文藝類試有司第一仕至潼川憲其稱
天社者新津山名也容字公儀號薌室居士
青衣人仕至太中大夫其孫季温字子威舉
進士寶祐中官秘書少監淵又嘗撰山谷精
華錄詩賦銘贊六卷雜文二卷自序謂節其
要而注之然原本已佚今所傳者出明人偽
託獨此注則昔人所謂獨為其難者與史氏
二注本藝林寶傳無異辭焉乾隆四十九年
十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
黃陳詩注原序
六經所以載道而之後世而詩者止乎禮義道之所在
也周詩三百五篇有其義而亡其辭者六篇而已大而
天地日星之變小而蟲烏草木之化嚴而君臣父子别
而夫婦男女順而兄弟羣而朋友喜不至瀆怨不至亂
諫不至訐怒不至絶此詩之大略也古者登歌清廟會
盟諸候季子之所觀鄭人之所賦與夫士大夫交接之
際未有舍此而能逹者孔子曰為此詩者其知道乎又
曰不學詩無以言蓋詩之用於世如此周衰官失學廢
大雅不作久矣由漢以来詩道浸微陵夷至於晉宋齊
梁之間哇淫甚矣曹劉沈謝之詩非不工也如刻繒染
縠可施之貴介公子而不可用之黎庶陶淵明韋蘇州
之詩寂寞枯槁如叢蘭幽桂可宜於山林而不可置於
朝廷之上李太白王摩詰之詩如亂雲敷空寒月照水
雖千變萬化而及物之功亦少孟郊賈島之詩酸寒儉
陋如蝦蠏蜆蛤一啖便了雖咀嚼終日而不能飽人惟
杜少陵之詩出入古今衣被天下譪然有忠義之氣後
之作者未有加焉宋興二百年文章之盛追還三代而
以詩名世者豫章黃庭堅魯直其後學黃而不至者逅
山陳師道無巳二公之詩皆本於老杜而不為者也其
用事深密雜以儒佛虞初稗官之說雋永鴻寳之書牢
籠漁獵取諸左右後生晩學此秘未覩者往往苦其難
知三江任君子淵博極羣書尚友古人暇日遂以二家
詩為之注解且為原本立意始末以曉學者非若世之
箋訓但能標題出處而巳也既成以授僕欲以言冠其
首予嘗患二家詩興其高遠讀之有不可曉者得君之
解玩味累日如夢而寤如醉而醒如痿人之獲起也豈
不快哉雖然論畫者可以形似而捧心者難言聞絃者
可以數知而至音者難說天下之理涉於形名度數者
可傳也其出於形名度數之表者不可得而傳也昔后
山答秦少章云僕之詩豫章之詩也然僕所聞於豫章
願言其詳豫章不以語僕僕亦不能為足下道也嗚呼
后山之言殆謂是耶今子淵既以所得於二公者筆之
於書矣若乃精微要妙如古所謂味外者雖使黃陳復
生不能以相授子淵尚得而言乎學者宜自得之可也
子淵名淵嘗以文藝類試有司為四川第一蓋今日之
國士天下士也鄱陽許尹序
黃陳詩注
山谷内集詩注原注(年譜附)
近世所編豫章集詩凡七百餘篇大抵山谷入館
後所作山谷嘗倣莊子分其詩文為内外篇此蓋
内篇也晚年精妙之極具於此矣然詮次不倫離
合失當今以事繫年校其篇目各如本第其不可
考者即從舊次或以類相從詩各有注離為二十
卷云
第一卷
元豐元年戊午(是歲山谷在北京)
古詩二首上蘇子瞻(東坡守徐州山谷教授北京初通書并以此二詩寄意東)
(坡亦有報書及和章山谷書云今日竊食于魏會閣下開幕府在彭門又云作古風詩二章賦諸從)
(者即此詩是也以東坡集攷之蓋元豐元年魏即北京彭門即徐州建炎中山谷之甥洪炎玉父編)
(其舅文集斷自退聽堂始退聽以前蓋不復取獨取古風二篇冠詩之首且云以見魯直受知于蘇)
(公有所自也今從之退聽堂在汴京酺池寺南山谷作館職時寓筆硯于此其贈俞清老詩跋曰書)
(于酺池寺南退聽堂下然此堂名其後隨所在揭之)
醇道得蛤蜊復索舜泉舜泉已酌盡官醖不敢不
敢送(舜泉當是河北酒名外集有和王世弼求舜泉詩首句云寒虀簿飯留佳客蠧簡殘篇作)
(近隣張淵方回家本置此詩于北京教授時與詩意正合自此詩至未入館前洪玉父皆不編入今)
(豫章前集有之然亦不過數篇爾方回大父名塤山谷妹壻也)
元豐三年庚申(是歲山谷在京師蓋罷北京教官後赴吏部得改官知吉州太和縣其秋)
(自汴京歸江南和舊有寄李公擇詩序云元豐庚申歲庭堅得邑太外集有曉放汴州詩云秋聲滿山)
(河未云又持三十日去作江南夢)
次韻王穉川客舍二首(彭山黃氏有山谷手寫此詩題云王谹穉川元豐初)
(調官京師云云當是山谷北京解官後至京師所作後篇欸乃歌有長安城中花片飛蓋春晚時也)
欸乃歌二章戲王穉川
詠史呈徐仲車(張方回家本置此篇于太和詩中仲車家于楚州當是山谷赴太)
(和時舟行經途所作)
宿舊彭澤懷陶令(彭澤城在江州亦經途所作以張方回家本編次山谷過南)
(康軍祭劉凝之文云元豐三年庚申十二月辛酉其宿彭澤蓋亦同時到官或在明年之春夏歟)
題山谷石牛洞(舊本有寄李公澤詩序云庭堅得邑太和舅氏李公擇提點淮南西)
(道刑獄自同安來相見于皖口風雨中留十日此詩蓋自時所作同安皖城皆隸舒州石牛洞在舒)
(之三祖山山谷寺魯直嘗游而樂之因自號山谷道人)
題灊峯閣(灊山亦在舒州詩有梅蘂之語蓋冬末所作)
次韻公擇舅(李常字公擇)
元豐四年辛酉至六年癸亥(山谷在太和凡三年至元豐癸亥移監德州德)
(平鎮十山谷有大孤山詩刻云是歲癸亥有二月余自太和移德平)
贛上食蓮有感(贛上即虔州虔與吉鄰郡江西外臺所在山谷或以白事至此)
秋思寄子由(是時蘇黃門謫監筠州鹽酒稅筠吉皆在江西山谷嘗有與黃門書云得)
(邑極南幸執事在旁郡又云有高安行李必問動静高安即筠州黃門名轍字子由)
贈别李次翁(以張方回家本編次)
演雅(本句云江南野水碧於天中有白鷗閒似我嘗是在太和所作山房李彤季敵云此篇山)
(谷晚年刪去彤蓋山谷伯舅之子)
戱和答禽語(附前篇)
贈鄭交(山谷在荆州為興上人書此詩跋云癸亥歲余解官太和過武寧聞清上人當來延)
(恩因謁鄭子通問消息題詩子通之壁草堂鄭交處士隠處也云云余家所蔵舊本如此老禪謂延)
(恩長老法安安死于元豐八年山谷為之銘此詩蓋六年所作)
元豐七年甲子(是歲山谷監德州德平鎮嘗有發願文蓋七年三月過泗州僧伽㙮所作)
(到官當在夏秋也)
平陰張澄居士隠處三詩(張方回家本題云王郎求此詩王郎即世弼其)
(詳具後篇此詩山谷晩年亦刪去)
留王郎(山谷在德平有與德州太守書云客宦不能以家來官舍蕭然如寄而此詩有河外)
(吹沙塵江南水無津之句又云我隨簡書來顧影將一身蓋言身在河北家在江南)
送王郎(豫章集原次前篇今從之)
次韻劉景文登鄴王臺見思五首(詩有平原秋𣗳色沙麓暮鐘聲)
(之句平原即德州又云繫匏兩相憶極目十餘城蓋鄴王臺在相州相與德皆河北郡相去數驛)
次韻吳宣義三徑懷友(以張方回家本編次)
送劉季展從軍鴈門二首
題宛陵張待舉曲肱亭(從豫章集舊次)
第二卷
元豐八年乙丑(春夏山谷在德平按實錄是歲三月哲廟即位四月丁丑以秘書省校書)
(郎召到京師時當六七月間)
寄裴仲謨(山谷在德平與德州太守書云某官局勉以不瘝幸親老在都下善眠食兄弟)
(無他而此詩有我家輦轂下薪桂炊白玉在官與影俱衣綻髮曲局天機行日月春事勤草木之句)
(在德平過春平乙丑年爾)
寄黃幾復(舊本于題下注云乙丑年德平鎮作其詳具元祐二年和篇下注)
神宗皇帝挽詞三首(據實錄是歲三月戊戌神宗升遐此詩及王文恭挽詩皆)
(因崩薨歲月為次後多倣此自此以下詩皆入館後所作)
王文恭公挽詞二首(王珪字禹玉相神宗哲宗按實錄元豐八年五月庚戌薨)
(諡文恭)
謝送碾壑源揀芽(詩有橋山事嚴庀百局謂營奉神宗山陵又云右丞似是李元)
(禮謂李清臣邦直據實錄淸臣以元豐六年八月拜右丞至元祐元年閏二月方遷左丞)
以小龍團及半挺贈無咎并詩用前韻為戲(從舊次晁)
(補之字無咎)
和答外舅孫莘老(舊本云莘老病起作詩寄同舍莘老名覺實錄本傳云元豐)
(八年哲廟即位自秘書少監除右諫議大夫故詩中有少監巖壑姿及寄聲舊僚屬尚憐費諫紙之)
(語而首句則云西風挽不來當是秋初所作)
次韻定國聞子由卧病績溪(蘇黃門欒城集有復病詩云病作日短至)
(病消秋風初黃門時為歙州績溪令王定國名鞏)
次韻子由績溪病起被召寄王定國(蘇黃門穎濱遺老傳云移)
(知歙績溪始至而奉神宗遺制居半年除秘書省校書郎明年至京師除右司諫此詩今歲秋冬間)
(所作)
次韻李之純少監惠硯(詩有我亦洗湔與清流當是初入館時之純名周)
送舅氏野夫之宣城二首(李莘字野夫據實錄元豐八年十二月屯田郎)
(中李莘知宣州然此詩未必是時所作姑以除官之歲月為次餘多倣此)
元祐元年丙寅(是歲山谷在館中據實錄十月丙戌除神宗實錄院檢討官集賢校理)
送范德孺知慶州(德孺名純粹據實錄元豐八年八月直龍圖閣京東運使范純)
(粹知慶州此詩云春風旌旗擁萬夫當是今年春初方作此詩爾趙子湜家有山谷與晁堯民帖)
(云范五詩至今未成比來幾月四十日不曾道一句范五即德孺)
題黃州墨蹟後
題王仲弓兄弟巽亭(右二篇並從舊次)
寄尉氏倉官王仲弓(附前篇)
第三卷
有惠江南帳中香者戱答六言二首
子瞻繼和復答二首
有聞帳中香以為熬蝎者戲用前韻二首(右六詩答東坡)
(篇中有喜公新赴朝參之句是歲東坡自登州至京師為禮部郎中而迎燕潤花皆春事)
謝公擇分賜茶三首(外集有以潞公所惠揀芽送公擇詩即此韻而詩有國老)
(元年密賜來及拚冼一春湯餅睡亦知清夜有蚊雷之句當是元年春末所作)
便糴王丞送碧香酒用子瞻韻戲贈鄭彦能(以類相從)
(附前篇子瞻詩蓋守密州時所作今追用其韻)
送鄭彦能宣德知福昌縣(附前篇)
顯聖寺庭枸把(從舊次)
次韻子瞻贈王定國(東坡詩所謂謫仙竄夜郎子美耕東屯即此韻以東坡集)
(考之是歲春晚所作)
次韻張詢齋中晩春(從舊次)
次韻答晁無咨見贈(用前篇韻)
次韻答張文潜惠寄(文潜名来據實錄是歲十二月試太學錄張耒為秘書省)
(正字此詩蓋夏初方到太學供減所作故詩有忽復燕哺兒及學省得佳士之句)
同錢志仲飯籍田錢孺文官舍(從舊次)
次韻曾子開舍人遊籍田載荷花歸(附前篇子開名肇)
送劉士彦赴福建轉運判官(據實錄元祐元年六月朝請郎劉士彦為)
(福建路轉運判官此篇後亦刪去)
次韻韓川奉祠西太乙宫四首
次韻王荆公題西太乙宫壁二首(東坡集亦有此詩以東坡集考)
(之當在是年秋)
有懷半山老人再次韻二首(用前韻)
和答錢穆父詠猩猩毛筆
戱詠猩猩毛筆二首(右二篇欒城集有和章今略依倣以為次山谷此詩舊)
(題云前篇奉錢穆父後篇奉子瞻是時二公皆作中書舍人又有一跋具詩注中東坡是歲九月方)
(遷翰林學士)
第四卷
奉和文潜贈无咎篇末多見及以既見君子云胡
不喜為韻(據實錄元祐二年四月乙巳徐州布衣陳師道充徐州州學教授觀此詩陳師)
(道之篇以為逸民蓋猶未得官也而詩又有紅榴罅多子之句宜以為元年秋所作也)
次韻答邢惇夫(據實錄元祐元年正月起居舍人邢恕權發遣隨州惇夫恕之子也)
(侍親以行此詩有夢不到漢東之句漢東即隨州又云雨作枕簟秋蓋元年秋也)
和邢惇夫秋懷十首(詩有陳師道篇如前說)
謝公定和二范秋懷五首邀予同作(詩有黃令謂黃幾復也幾)
(復丁夘歲方至吏部改官見二年詩此詩蓋元年所作明矣詩亦有陳師道篇如前說)
送謝公定作竟陵主簿(附前篇)
奉答謝公静與榮子邕論狄元規孫少述詩長韻
(公静名愔公定名悰皆師厚之子附前篇)
贈送張叔和(原在送謝公定詩後)
送顧子敦赴河東三首(子敦名臨據實錄元祐元年七月秘書少監顧臨為)
(河東轉運使此詩有攬轡都城風露秋行臺無妾護衣篝之句蓋秋晚所作)
第五卷
司馬文正公挽詞四首(是歲九月丙辰温公薨而葬以明年二月欒城集亦)
(有此詩當是今冬所作)
次韻子瞻武昌西山
子瞻詩句妙一世乃云效庭堅體蓋退之戲效孟
郊樊宗師之比以文滑稽耳恐後生不解故次韻
道之(東坡集送楊盂容詩即此韻次武昌西山之後)
柳閎展如子瞻甥也其才德甚美有意于學故以
桃李不言下自成蹊八字作詩贈之(附前篇)
戱詠蠟梅二首(京師初不以蠟梅為貴其得名自山谷始今寄此篇于元年之冬)
蠟梅(附前篇蜀中舊本題下注云和王都尉當以為正詩有埋玉之句謂王詵晉卿尚蜀國公)
(主時主已下世)
從張仲謀乞蠟梅(附前篇)
賈天錫惠寳薰乞詩予以兵衛森畫戟燕寢凝清
香十字作詩報之(附前篇山谷有此詩跋云余甚寳此香未嘗與人城西張仲謀)
(為我作寒計惠送騏驥院通薪二百因以杳二十餅報之)
次韻張仲謀過酺池寺齋(附前篇詩有夜談霜月冷之句)
第六卷
元祐二年丁夘(是歲山谷在史局據實錄正月辛未山谷為著作佐郎)
常父惠示丁夘雪十四韻謹同韻賦之(詩云春皇賦上瑞是)
(歲春所作)
詠雪奉呈廣平公(附前篇詩有連空春雪之句)
次韻宋𢡟宗僦居甘泉坊雪後書懷(附前篇)
和答子瞻和子由常父憶館中故事(以東坡欒城集為次又此)
(詩云桃李春畫永)
雙井茶送子瞻
和答子瞻
子瞻以子夏丘明見戲聊復戲答
省中烹茶懷子瞻用前韻(右四篇當是今歲春送新茶所作詩有翰林貽)
(我東南句謂東坡先生據實錄元年九月丁夘東坡遷翰林學士東坡集有次韻黃魯直赤日詩即)
(此韻而元年十月山谷遷實錄院檢討官今歲又為著作故有願載軒轅訖鼎湖之句)
以雙井茶送孔常父
常父答詩有煎點徑須煩綠珠之句復次韻戲答
戲呈孔毅父(右三篇皆用前韻第三篇有校書著作頻詔除之句蓋山谷今歲正月除)
(著作佐郎)
謝黃從善司業寄惠山泉(亦用前韻山谷晚年刪去)
次韻奉酬劉景文河上見寄(原在酴醿詩前詩有煮春茗之句)
見諸人唱和酴醿詩輒次韻戲詠(欒城集中有次孔文仲仲舍人)
(酴醿即此韻此後有和曾子開扈從詩見外集以欒城詩考之蓋四月一二日也)
次韻秦覯過陳無已書院觀鄙句之作(無巳來京師寓居陳)
(州門見於所作秋懷詩書院當作此地而此詩有牆陰老春□之句)
陳留市隠(附前篇此詩蓋陳無已先作)
晁張和答秦覯五言予亦次韻(次前篇過陳無巳書院之後)
劉晦叔許洮河綠石硯(因後篇附見)
以團茶洮州綠石硯贈無咎文潜(次和答秦覯篇按實錄元祐元)
(年十二月試太學錄張耒試太學正晁補之並為祕書省正字而此詩有道山延閣之句蓋今歲所)
(作)
謝王仲至惠洮州礪石黃玉印材(因洮硯附見)
次韻文潜同遊王舍人園(次前篇文潜詩有濃綠張夏帷之誥)
卧陶軒(附前篇詩云城南晁正字)
次韻寄晁以道(附前篇)
次以道韻寄范子夷子默(附前篇)
僧景宗相訪寄法王航禪師(從舊次)
子韻子瞻送顧子敦河北都運二首(以東坡詩為次據實錄元)
(祐二年四月癸巳給事中顧臨為河北路都轉運使)
慈孝寺餞子敦席上奉同孔經父八韻(附前篇)
次韻張昌言給事喜雨(以東坡欒城詩為次欒城詩云已收蠶麥無多日蓋)
(四月間昌言名問)
第七卷
送李德素歸舒城(因後篇附見)
詠李伯時摹韓幹三馬次子由韻簡伯時兼寄李
德素(東坡集有此詩在喜雨後伯時名公麟)
次韻子曕和子由觀韓幹馬因論伯時畫天馬
次韻答王眘中(從舊本)
子瞻去歲春侍立邇英子由秋冬間相繼入侍作
詩各述所懷予亦次韻四首(東坡有此詩在韓幹馬俊)
再次韻四首
次韻子曕題郭熙畫秋山(以東坡詩為次東坡詩所謂玉堂畫掩春日閒)
(即此韻在入侍邇英詩後)
題郭熙山水扇
題惠崇畫扇
題鄭防畫夾五首
戲題小雀捕飛蟲畫扇
題畫孔雀
睡鴨
小鴨
題劉將軍鴈二首
題劉將軍鵝
題晁以道雪鴈圖(右十詩並附前篇)
次韻子瞻題无咎所得與可竹二首粥字韻戲嘲
无咎人字韻詠竹(東坡集此詩在郭熙秋山後)
次韻文潜休沐不出二首(從舊次)
奉同子瞻韻寄定國(東坡玉堂獨坐懷王定國詩即此韻在題无咎竹後)
次韻王定國楊州見寄
往歲過廣陵值早春嘗作詩云春風十里珠簾捲
髣髴三生杜牧之紅藥梢頭初繭栗揚州風物鬢
成絲今春有自淮南來者道揚州事戲以前韻寄
王定國二首(右二詩附前篇)
次韻錢穆父贈松扇
戲和文潜謝穆父松扇(東坡和張耒松扇詩在懷王定國後)
謝鄭閎中惠高麗畫扇二首(附前篇)
第八卷
次韻王炳之惠玉版紙(附前篇)
謝王炳之惠石香鼎(附前篇)
次韻柳通叟寄王文通(通舊次)
送張天覺得登字(東坡此詩在松扇後據實錄元豐二年七月開封府推官張商)
(英提點河東路刑獄商英字天覺)
次韻徐文將至國門見寄二首(詩有槐催舉子著黃花之句蓋是歲)
(秋試)
博士王揚休碾密雲龍同事十三人飲之戲作
答黃冕仲索煎雙井并簡揚休
再答冕仲
戲答陳元輿
再答元輿
次韻冕仲考進士試卷(右六篇皆武成宫試闈所作詩中自了然)
王聖美三子補中廣文生(附前篇)
次韻游景叔聞洮河捷報寄諸將四首(據實錄元祐二年八)
(月禽西番首領杲莊青宜結檻送闕下)
和游景叔月報三捷(與前詩同時作)
次韻崔伯易席上所賦因以贈行二首(據實錄元祐二年十)
(月將作少監崔公度知穎州又按本傳公度字伯易高郵軍人此詩十月後所作)
同子瞻和趙伯充團練(從舊次)
戲答趙伯充勸莫學書及為席子澤解嘲(附前篇)
謝景叔惠冬笋雍酥水梨三物
再答景叔(右二篇並以時序為次)
次韻幾復和答所寄(山谷舊跋此詩云丁夘歲幾復至吏部改官和予乙丑在)
(德平所寄詩也詩有夜寒同對短檠燈之句當是冬時所作)
寄上叔父夷仲三首(夷仲名廉元祐初為都大提舉成都府路𣙜茶兼陜西路)
(買馬張方回家本前一篇題云寄上叔父夷仲後二篇題云叔父夷仲入奏近寄此詩用前韻今以)
(蜀中題名考之廉奉使在元祐元年八月而三年正月除右司郎中則入奏蓋在二年之冬也此詩)
(第一篇因後詩同見于此)
第九卷
元祐三年戊辰(是歲山谷在史局其春東坡知貢舉山谷與李公麟等皆為其屬)
考試局與孫元忠博士竹間對窗夜聞元忠誦書
聲調悲壯戲作竹枝歌三章和之
觀伯時畫馬(東坡集有和篇題云試院中作)
題伯時畫揩痒虎
題伯時畫觀魚僧
題伯時畫頓塵馬
題伯時畫嚴子陵釣灘
題伯時畫松下淵明(右皆試院中作舊本畫觀魚僧題云子瞻畫枯木伯時作)
(清江游魚有老僧映樹身觀魚而禪筆法甚妙予為名曰玄洗畏影圖并題數語而頓塵馬有亦思)
(歸家洗袍袴之句為試院所作無疑揩痒虎子陵灘蓋從其舊次)
出禮部試院王才元惠梅花三種皆妙絶戲答三
首(山谷有此詩跋甚詳具詩注中)
王立之承奉詩報梅花已落盡次韻戲答(立之名直方即)
(才元之子今附前篇)
乞姚花二首(附前篇)
效王仲至少監詠姚花用其韻四首(附前篇)
寄杜家父二首(從舊次)
王才元舍人許牡丹求詩
謝王舍人剪送狀元紅(右二篇從舊次)
戲答陳季常寄黃州山中連理松枝二首(山谷有太平與)
(國寺谷室院題名云故人陳季常林下士也寓棋簟于此蘇子瞻范子功數來從之元祐三年六月)
(丁亥書然此詩未必是時所作姑以物色附見)
次韻子曕送李廌(李廌字方叔是歲下第而歸東坡此詩在次韻黃魯直畫馬後)
次韻宋懋宗三月十四日到西池都人盛觀翰林
公出遨(翰林公謂東坡東坡有和宋肇遊西池即此韻在送李方叔詩後)
韓獻肅公挽詞三首(韓絳字子華事神宗再為宰相據實錄元祐三年三月薨)
(諡獻肅東坡有韓康公挽詞在遊西池後康公即獻肅)
次韻子瞻以紅帶寄王宣義(東坡有慶源宣義王丈求紅帶詩即此韻)
(在康公挽詞後此後冇送高士敦鈐轄詩見外集)
聽宋宗儒摘阮歌(從舊次)
自門下後省歸卧酺池寺觀盧鴻草堂圖(欒城集有此圖)
(詩當同時所作據欒城集次于韓康公挽詞後)
題子瞻寺壁作小山枯木二首(寺壁即酺池寺附前篇)
題子瞻枯木(附前篇)
和子瞻戲書伯時畫好頭赤(東坡集此詩在紅帶詩後)
詠伯時畫太初所獲大宛虎脊天馬圖
詠伯時畫馮奉世所獲大宛象龍圖
題竹石牧牛(右三詩附前詩而天馬圖有歲在執徐同之句蓋戊辰歲也)
題伯時天育驃騎圖二首(附前篇)
姨母李夫人墨竹二首(附前篇)
第十卷
次韻答曹子方雜言(曹輔字子方東坡有送曹輔赴閩漕詩在好頭赤詩後據)
(實錄元祐三年九月太僕寺丞曹輔權發遣福建路轉運判官山谷此詩蓋輔未出使以前所作今)
(寄于此)
次韻子瞻和王子立風雨敗書屋有感(東坡此詩在送曹輔)
(後)
嘲小德(東坡有和章次前篇)
戲答張秘監饋羊(詩有留與兒童駕小車之句今附小德詩後)
戲答王定國題門兩絶句(東坡嘲小德詩德有和王定國會飲清虛堂詩)
(時定國歸自揚州)
清人怨戲效徐庾慢體三首(略從舊次元在嘲小德之後)
呈外舅孫莘老二首(詩意喜莘老得歸據實錄元祐三年九月御史中丞孫覺)
(提舉醴泉觀本傳云以疾堅請外提舉舒州仙靈觀此詩九月以後所作今寄于此)
以天壇靈壽杖送莘老(從舊次)
戲答俞清老道人寒夜三首(趙彦清家有山谷跋此詩其末云東坡屢)
(哦此詩以為妙也元祐四年歸自門下省書於酺池寺南退聽堂上此跋四年所書而詩則三年冬)
(所作蓋四年之冬東坡在杭州也)
秘書省冬夜宿直寄懷李德素(附前篇)
歲寒知松柏(此詩效進士體元有兩篇知字韻一篇見外集東坡所和乃知字韻在嘲)
(小德詩後)
東坡讀未見書
被褐懷珠玉
欵塞來享(右三篇未必同時所作然皆效進士體以教兒侄今附見東坡雜記云元祐三)
(年十二月二十八日上御延和殿奏范鎮新樂時西夏方遣使欵延州塞故進士作延和殿奏新樂)
(賦欵塞來享詩云)
憶邢惇夫(山谷跋惇夫集有國馬不及奉輿斃于皂櫪之語蓋元祐三年十一月庚戊也)
(此詩宜附見于此)
次韻秦少章晁適道贈答詩(詩有陰風雪塞廬之句當是此年冬所作)
(蓋明年冬少章從東坡在杭州矣)
次韻答秦少章乞酒(附前篇詩有水餅嚼冰蔬之句亦冬時作)
第十一卷
元祐四年已巳至八年癸酉夏(四年至六年夏皆在史局據實錄元祐六)
(年三月癸亥進神宗實錄為起居舍人以中書舍人韓川有言詔行秘書省著作佐郎是歲六月特封母)
(夀康縣太君為安康郡太君乞以轉官思回授也山谷在京師多與東坡唱和四年夏東坡出知杭州遂)
(無詩伴而山谷嘗苦眩冒多在史局又多侍母夫人醫藥至六年六月遂丁家艱故此數年之間作詩絶)
(少頤軒詩及送秦少章從東坡于杭州范蜀公挽章皆四年詩之可攷者其他諸詩多不可攷又于前卷)
(無可傳著姑寄寓于此以俟異時或遇其真也盡山谷有與王長原詩跋云相見于京師匆匆不得平)
(生朋友之意長原告行會小人年來頭眩不能苦思因以廢詩輙以舊詩十許贈長原又有書老杜詩跋)
(去老夫今年四十三不復能作詩他文亦懶下筆欲學詩觀老杜足矣又與俞清老曹苟龍書皆云某自)
(云年月月已不作詩山谷生于乙酉至元祐四年巳巳四月有五矣陳無已作山谷母李夫人墓銘曰元)
(祐六年卒于東都又以山谷與洪駒父書考之云六月十八日郡太棄背諸孤而洪玉父作退聽堂集序)
(云辛未歲試禮部寓舅氏僦舍後一年魯直丁母夫人憂辛未即元祐六年其云後一年誤矣山谷護喪)
(抵家以明年正月八日具書帖中)
頤軒詩六首(張方回家本有此詩序云元祐四年正月癸酉黃某序)
寺齋睡起二首(後詩云桃李無言一再風蓋春時作又有人言九十八為律之句是)
(時東坡為臺諫所攻求出補外而山谷亦不容於時故云)
記夢(附前篇)
同元明過洪福寺戲題(略從舊次原在寺齋睡起詩後)
戲答晁深道乞消梅二首
以梅餽晁深道戲贈二首(右四篇以時序為次)
次韻孫子實題少章寄寂齋(因後有送少章詩附見於此此篇後亦刪)
(去)
次韻孫子實寄少游
戲書秦少游壁
贈秦少儀
送少章從翰林蘇公餘杭(右四詩略從舊次據實錄東坡出知杭州在四)
(年而行以五月陳無已至南京見東坡從登後樓詩云五月池無水又送行詩云一雨五月涼)
題淨因壁二首
六月十七日晝寢(右三篇亦以時序為次)
北窗(從舊次)
趙子充示竹夫人詩蓋涼寢竹器憩臂休膝似非
夫人之職予為名曰青奴並以小詩取之二首(附前)
(篇)
范蜀公挽詞二首(東坡作蜀公墓誌銘云元祐三年閏十二月薨葬以四年八月)
(此詩蓋四年夏秋間所作)
宗室公壽挽詞二首
出城送客過故人東平侯趙景珍墓
黃穎州挽詞三首
樂壽縣君挽詞二首(右八篇附前詩)
叔父給事挽詞十首(據實錄元祐七年五月丙申給事中黃廉卒是時山谷持)
(母喪僅一年而葬以明年九月父山谷有與洪駒父書云比經祥練又間給事叔之卒又山谷與)
(宇文伯修書云九月之末方畢叔父給事葬事又云欲乞一宫觀時已免喪矣)
紹聖元年甲戊(四月改元據實錄元祐八年七月吕大防言神宗正史欲差前實錄院檢)
(討官黃庭堅祕書省正字秦觀充編修官從之山谷以疾辭乞宫觀至甲戌歲授宣鄂兩郡皆未赴繼除)
(宫祠據實錄紹聖元年六月丁亥新知鄂州黃庭堅許管勾亳州明道宫於開封府界居住就近報國史)
(院取會文事山谷遂寓家于太平州之蕪湖與其兄元明俱來陳留止東寺之净土院舟行時與東坡相)
(遇於江上與黃門相遇於貴池城山谷跋東坡磨衲贊云紹聖元年五月甲子新宣叚守黃某書山谷)
(與梁大夫書云伯氏越州司理相送至府畿伯氏即元明山谷有東坡真贊云紹聖之元吾見東坡於)
(彭蠡之上其貎不爾其後山谷在荆州黃門與書云貴池相别於今八年)
寂住閣
深明閣(右二篇陳留淨土院作元注云陳留宿一&KR1148;堂因書為寂住閣)
第十二卷
紹聖二年乙亥(是歲山谷謫黔州先是紹聖元年章惇為相蔡卞修國史七月山谷與范)
(龍學祖禹趙尚書彦若於開封府界居住就近應報文字卞至史院以前史官直書王安石事欲中傷以)
(詆誣神考之罪簽出千餘條以為皆無證據紹聖二年正月范公安置永州趙公澧州山谷黔州事且范)
(公家傳據實錄紹聖元年十二月甲午黃庭堅謫涪州别駕黔州安置而范公家傳乃云二年正月蓋據)
(受命時日也山谷既被命與其兄元明出尉氏許昌由漢沔趨江陵上䕫峽三月辛亥至下牢關四月二)
(十三日到黔州寓開元寺寺有摩圍閣山谷與張叔和書云下處在南寺摩圍閣又有怡偲堂當是山谷)
(以知命同處為名按揚明叔草書跋尾云黔中怡偲堂丁丑二月晦)
竹枝詞二首
夢李白誦竹枝詞三疊(並黔南道中作前詩有跋語且云四月甲申蓋十九)
(日也)
和答元明黔明贈别(山谷書萍鄉廳壁曰元明送余安置於摩圍之下淹留數)
(月不忍别而此詩有急雪驚風之語當是冬時所作)
紹興三年丙子(是歲山谷在黔南初山谷既未能以家來二年之秋其弟知命自蕪湖登)
(舟擕一妾李慶一子㭒小字韓十及山谷之子相小名四德小字四十并其所生母俱來知命中道生一)
(女又與其從兄嗣直會於䕫州是歲五月六日扺黔南山谷書云知命居士得三月二十八日書知慶)
(兒以兔娠入䕫州巳回客吹俱無恙嗣直又適得相會何慰如之嗣直名叔向給事之子山谷五月書云)
(初五日宿太浩初六日可來趁疊石早飯又云今日甚思汝輩同剥粽子也)
題驢瘦嶺馬舖(知命)
行次巫山宋懋宗遣騎送折花厨醖(知命)
次韻懋宗送别二首(知命)
戲答劉文學(知命)
外姪李光祖往見尚垂髫今觀寄嗣直小詩已可
受因次韻(知命)
上南陵坡(知命)
題小猿呌驛(知命)
馬上口號呈建始李令(知命施建始屬州)
次浮塘驛見張施州小詩次其韻(知命)
將次施州先寄張十九使君三首(知命)
和張仲謀送别二首(知命)
次韻答清江主簿趙彦成(知命成清江即施州治所彦名肯堂嘉州人)
宋懋宗寄䕫州五十詩三首(知命來右二十詩皆知命黔州時所作)
(知命名叔達山谷之弟數詩附見集中殊有家法當由山谷潤色因以成其弟之名今不復刪去)
當蘇若蘭迴文錦詩圖(原雜置知命詩中)
紹聖四年丁丑(是歲山谷在黔南其春知命往見嗣直于涪州生一子是為小牛秋冬間)
(還黔具山谷與知命嗣直書)
次韻楊明叔四首
再次韻(楊皓字明叔眉之丹稜人官於黔南時在山谷遷謫後此詩蓋黔中所作故有我巳)
(魑魅禦之句黔中詩絶少姑附於今歲)
謫居黔南十首(右謫樂天詩原題云謫居黔南今附于此蓋明年又遷于戎州云)
元符元年戊寅(六月改元張是歲春初山谷在黔南以避外兄向之嫌遷戎州據實錄)
(紹聖四年三月知宗正丞張向提舉夔州路常平十二月壬寅詔涪州别駕黔州安置黃庭堅移戎州安)
(置以避使者親嫌故也山谷三月間離黔六月初扺戎州寓居南寺作槁木寮死灰菴其後僦居城南)
(山谷有與楊明叔大字跋尾云紹聖五年二月哉生明涪翁將遷于𤏡道治州開元寺江曲之間𤏡道即)
(戎州戎今為叙蓋是歲六月方改元故猶稱五年又有與王觀復書云沂流在道幾三月又有瀘州木龍)
(巖題名云紹聖五年五月晦改知到戎州在六月初)
贈黔南賈使君(山谷初到黔南曹譜伯逹張兟茂宗為守貳待之頗厚今賈使君蓋)
(與曹伯達為代者未知此詩何時所作姑附于離黔之歲山谷與張叔和書云某至黔州將一月)
(矣曹守張倅相待如骨月又與楊明叔書云守倅皆京洛人好事尚文不易得也)
元符二年已夘(是歲山谷在戎州九月知命如成都至明年二月還戎州具山谷與知命)
(書及答句卨宗書又與範長老書云知命顛倒饜足二月七日乃到戎州)
次韻雨絲雲鶴二首(蜀中舊本此詩序云代史夫人和石信道信道名諒時)
(作瀘州江安令史夫人蓋山谷外兄張祺子履之妻張祺介卿之嫂錄莱贊所謂維女博士史君炎)
(玉者也此詩蓋在戎州所作當是夫人與其子俱來乞子履墓銘時也雨絲雲鶴皆春景物宜見於)
(今年春具山谷有答蘇大通書曰頃見外兄張子履家嫂道才德之美又曰昨史嫂過𤏡道云云)
(卯山谷作子履墓銘曰葬以元符已之四月又曰女夫人博學能文)
從斌老乞苦笋(當是今歲夏初所作元年夏初猶未至戎也此篇原在戎州詩中但)
(詮次不倫爾山谷有苦筍賦云𤏡道苦筍冠冕兩川𤏡道即戎州)
次韻黃斌老所畫横竹
次韻謝斌老送墨竹十二韻
用前韻謝子舟為予作風雨竹
再用前韻詠子舟所作竹
戲詠子舟畫兩竹兩鸜鵒
第十三卷
次韻答黃斌老病起獨遊東園二首
又和二首
又答斌老病愈遣悶二首
次韻黃斌老晩遊池亭二首(右與黃斌老唱和詩並因苦筍篇附見當)
(是同時所作池亭詩有黃菊拒霜殊未秋之句必今歲所作明年秋晩山谷蓋在青神矣)
戱答史應之三首(應之名鑄眉人瀘戎間山谷有應之真贊曰江安石不足江陽)
(酒有餘江安屬瀘州漢江陽縣地也)
題也足軒(軒在簡州為師範道人作山谷有與範帖云知命欲往成都看藥市又云别作)
(一篇竹軒頌似可觀已付密師去可種竹于六祖印用之是歲範公自簡州受成都六祖之請云)
(範在簡州時山谷有種竹頌云往在江南住竹山道人兩歲三來訪云云故今云别作一篇)
寄題榮州祖元大師此君軒(山谷有此詩跋云元符二年閏月初吉書)
(贈榮州琴師祖元韻是歲閏九月又有一篇亦此見於外集)
答李任道謝分豆粥(詩有豆粥能驅晩瘴寒之句似是冬時所作)
元符三年庚辰(是歲山谷在戎州正月徽考即位五月復宣德郎監鄂州在城鹽税山谷)
(既得放還以江漲未能下峽七月自戎舟行省其姑于青神十月改奉議郎簽書寧國軍節度判官十一)
(月自青神復還戎十二月發戎州過江安為石信道挽留遂作歲於此山谷之姑張祉介卿之母介卿)
(時為眉州青神尉以七月二十一日解舟八月十一日抵青神具興張介卿書今中岩多有八九月間題)
(字又有十一月二十日與嘉州至樂山王子厚書云到家悲苦滿懷蓋知命歸江南死於荆州當是初聞)
(其計時也歲石諒信道本眉人家于江津女嫁山谷之子相是十二月成親其詳具建中靖國元年注)
(并具與杜拙翁書)
贈知命弟離戎州
姪柜隨知命舟行(是歲知命自戎歸江南山谷與範長老帖云知命留此兩月三)
(月十三日觧舟去故其詩有燕子日長宜讀書之句知命竟死荆南見山谷祭文)
次韻奉答文少激推官紀贈二首(因後篇附見少激名抗臨卭人)
(時為戎州幕官予嘗見其家山谷諸詩真迹)
次韻文少激祈雨有感(此詩真本云伏承少激惠示夏日祈雨有感之詩末)
(句云爱民天子似仁宗時徽考初即位)
次韻李任道晩飲鎻江亭(詩有西來雪浪如炰烹之句當是夏中所作)
再次韻兼簡屨中南玉三首(次前篇)
次韻任道食荔支有感三首(山谷有戎州鎻水磨崖留題云元符三年)
(五月戊寅太守劉廣之率賓寮來賞鎻江荔支此詩當同時所作詩有六年怊悵之句蓋自紹聖二)
(年乙亥入蜀至元符三年庚辰凡六見荔支親山谷與姪樸書云初到戎彭道微作守甚有親之)
(意道微既去劉溢崇儀作守云云)
廖致平送綠荔支為戎州第一王公權送荔支綠
酒亦為戎州第一(附前篇)
謝楊履道送銀茄四首(以時序為次)
送石長卿太學秋補(詩有漢文新覽天下圖謂徽考初立山谷有試張通筆帖)
(云戎州城南僦舍中眉山石長卿觀書)
次韻少激甘露降太守居桃葉上(當是秋時所作詩語皆及徽考)
(新政)
借景亭(八月在青神尉廳作尉即張祉介卿也祉父誾雅州人娶山谷之姑卒官太常卿見)
(于山谷所作張子履墓誌)
戲贈家安國(從舊次)
次韻楊君全送酒
次韻君全送春花
謝楊景山送酒器(君全名琳景山名嵒皆青神人山谷有中巖題字云元符三年)
(九月已巳王元直擕酒帥楊君全景山酌張子謙介卿黃魯直于慈姥之東堂此詩蓋是時所作故)
(有秋入園林花老眼之句綵以及酒當是重陽所送春花言其象春時之花爾)
史彦昇送春花(附楊君全送花後詩有千林搖落照秋空之句)
題石恪畫嘗醋翁(舊次在借景亭後似是青神作)
謝應之(即史應之也應之往歲見山谷於谷嘗有詩戲之此篇當是應之自眉來青神再見)
(山谷叙述往事故有去年席上蛟龍語未委先生記得無之句山谷在青神有無眉山程信孺帖)
(云應之在館時接從容賓主相樂也是歲來自眉山可知)
第十四卷
走筆謝王朴居士拄杖(王朴字子厚隠居嘉州至樂山此詩當是自青神回)
(舟經途所作詩有六年流落放歸時之語)
戲答王居士送文石(次前篇)
次韻楊明叔見餞十首(序云予蒙恩東歸明叔作十詩見餞據實錄元符三)
(年十一月癸亥朔黃庭堅知舒州州此詩有老作同安守之句同安即舒)
次韻石七三六言七首(詩云老境五十六翁又云欲行水繞山圍蓋元符三)
(年將出蜀所作石七三當是石信道家兒)
建中靖國元年辛巳(是歲正月解舟江安三月至峽州改知舒州四月至荆南泊家)
(沙市又召以為吏部員外郎病癰初愈辭免恩命乞知太平州留荆待命遂南踰冬焉山谷有瀘州中)
(壩葛氏竹林留題云江南黃某自𤏡道恩恩放還元符元年十二月道出江安江安宰石諒信道以親親)
(見留作歲建中靖國元年正月丙寅置酒中壩葛氏之竹林)
萬州太守高仲本宿約遊岑公洞而夜雨連明戱
作二首
萬州下巖二首
又戲題下巖(山谷有萬州西山磨崖題名載高仲本置酒蓋建中靖國元年二月辛酉)
戲題巫山縣用杜子美韻(詩有江陵換裌衣之句江陵即荆南山谷度自)
(巫山至此時已初夏矣)
和王觀復洪駒父謁陳無已長句(王蕃字觀復沂公之裔官閬中)
(時多以書尺至戎州從山谷問學至是自京師改官復入蜀會山谷于荆州時山谷病癱初愈陳無)
(已元符三年冬為祕書省正字故此詩有集賢學士見一角之語答觀復簡云卧病二十餘日幾)
(死者數矣忽奉手誨歡喜如從天上落也)
以古銅壺送王觀復(附前篇)
病起荆江亭即事十首(詩有大聖天子初元年及西風吹淚古藤州之句乂)
(是歲七月東坡卒於常州而此詩猶未及之當是秋初所作)
鄒松滋寄苦竹泉橙麴蓮子湯三首(松滋隸荆南詩有新牧千)
(百秋蓮菂之句)
次韻答黃與迪
次前韻謝與迪惠所作竹五幅(右二篇從舊次)
第十五卷
戲簡朱公武劉邦直田子平五首(朱劉田皆荆南人詩有葵莧秋)
(之語)
次韻益修四弟(詩有霜晩菊未花之句)
以峽州酒遺益修復繼前韻(附前篇)
謝益修四弟送石屏(附前篇)
戲答王觀復酴醿菊二篇
戲答王子予送凌風菊二首(右四篇以時序為次子予名雩王獻可補)
(之之次子也時僑寓荆州)
謝王子予送橄欖(附前篇)
以椰子小冠送子予(附前篇)
呈楊康國
又戲呈康國(二詩皆言黃柑未熟)
次韻馬荆州(詩有朱糝菊英同送秋之句)
和中玉使君晩秋開天寧節道場(徽考以十月十日降誕為天寧)
(節開啓蓋九月十日)
入窮巷謁李材叟翹叟兼簡田子平三首(詩有紫冠黃細)
(綑絲窠之句)
次韻答馬中玉三首(詩有菊花過後早梅前之句)
次韻中玉早梅二首
次韻中玉水仙花二首
王充道送水仙花五十枝欣然會心為之作詠
吳君送水仙花并二大本
劉邦直送早梅水仙花四首(右十詩多從舊次惟王充道送水仙花一)
(首附見)
謝檀敦信送柑子(附前篇)
贈李輔聖(原在劉邦直詩後)
和高仲本喜相見(從舊次詩有雪滿荆州喜再逢之句)
戲詠煖足缾二首(以詩序為次)
戲呈聞善二兄(詩有草上階除雪衮風之句)
次韻聞善(謝有張羅門帶雪之句)
謝答聞善二兄九絶句
戲呈聞善(右十詩附前篇)
題子瞻畫竹石(舊題云題全天粹所收云云全璧字天粹山谷在荆州時有與天粹)
(帖又有字說云全璧長林人長林屬荆門軍此詩當附於荆州詩中)
戲贈米元章二首(米芾字元章為發運司屬官在江淮間建中靖國之秋東坡北)
(還嘗有手帖與之此詩似亦當時所作蓋詩有滄江書畫船之句今附于荆州詩中)
第十六卷
崇寧元年壬午(是歲春初在荆南既而經岳嶽路歸洪州分寧遂往袁州萍薌省其兄元)
(明還至江州與其家相會六月赴太平州九日而罷管勾洪州玉隆觀九月至鄂州寓居踰年正月與)
(蘇子由書云某三兩日即拏舟下巴陵出陸至雙井六日爾山谷與洪龜父書曰四十及新婦在荆南)
(巳遣十六節推弟往取船來會江州矣七山谷與徐師川書曰老舅六月九日領太平事十日奉朝旨)
(送送吏部即日解船至江口九崇寧二年山谷有南樓詩寄方公悅題云某以去歲月至鄂登南樓歎其)
(制作之美云云)
次韻答高子勉十首(高荷字子勉荆州人而此詩有春從細草回之句當是春)
(初所作)
贈高子勉四首(附前篇)
再用前韻贈子勉四首(附前篇詩有鳥語花中管絃之句春稍動矣)
荆南簽判向和卿困予六言見韻次韻奉酬四首
(附前篇)
蟻蝶圖(從舊次)
謝胡藏之送栗鼠尾畫維摩二首(從舊次)
次韻向和卿行松滋縣與鄒天錫夜語南極亭二
首(詩有提壺及思歸樂之句當在二月間以上詩皆未離荆南所作)
戲答荆州王充道烹茶四首(往分寧時經日長之句)
雨中登岳陽樓望君山二首(往分寧時經途岳州所作)
自巴陵略平江臨湘入通城無日不雨至黃龍奉
謁清禪師繼而晚晴邂逅禪客戴道純欵語作長
句呈道純(巴陵平江臨湘皆屬岳州通城屬鄂州黃龍山在洪州武寧李彤季敵書豫章)
(集後云先生自巴陵取道通城入黃龍山為清禪師遍閱南昌集自有去取即此時也)
題徐氏書院(徐禧德占洪州人此詩歸洪州時所作)
贈石敏若(從舊次)
題胡逸老致虛庵
題蓮花寺(右兩篇原任逍遥觀後)
衝雨向萬載道中得逍遥觀遂託宿戲題(此詩往萍鄉時)
(所作萬載亦屬袁州山谷有跋陳日休所收舊字云崇寧元年三月已夘自分寧來宿萬載之廣惠)
(道揚攷長歴己夘蓋二十四日)
題竹尊者軒(從舊次當是廣惠道場)
送密老住五峯(從舊次山谷有為密公作草書跋尾云元年三月壬午旅寓宜春之)
(開元飯崇勝密公之堂即此僧也壬午蓋二十七日宜春屬袁州)
新喻道中寄元明用觴字韻(元明作萍鄉宰山谷來省覲書萍鄉廳璧)
(記曰來以崇寧四年四月乙酉而去以是月之巳亥已酉蓋四月朔至已亥凡十五日此詩蓋别後)
(所作新喻屬臨江軍去萍鄉未遠)
第十七卷
拜劉凝之畫像(劉凝之家於南康此詩當是還自萍鄉往江州經途所作或云赴太)
(和時所作)
追和東坡壺中九華(據此詩序五月二十日繫舟湖口所作湖口屬江州)
罷姑熟寄元明用觴字韻(六月十七日罷姑蘇解船至江口會洪駒父奉)
(其大母來又為之留七日閏六月十一日分手將家到荆南謀居山谷與徐師州書云衝東風至)
(羌湖矣駒父大母李氏山谷之從母也山谷又有太平州後園石室聽楊殊彈琴題名云與郭公甫)
(高太忠同酌桂漿實季夏之丁未蓋六月二十三日也)
次韻子瞻和李太白潯陽紫極宫感秋詩韻追懷
太白子瞻(潯江今江州山谷罷太平後徘徊於江州此詩江州所作有蟹肥社酷熟之句)
(蓋八月也而蜀中雙井後集有此詩跋云崇寧元年八月乙夘乙夘蓋初三日也)
瓊芝軒
龜壳軒
秋聲軒(右三篇皆紫極宫作)
戱效禪月作遠公詠(遠公道場即今江州盧山東林寺是歲八月庚申山谷冇)
(東林題名此詩當是同時所作庚申蓋初八日)
跋子瞻和陶詩(原在紫極宫詩前今附見)
題李亮功戴嵩牛圖(從舊次)
追和東坡題李亮功歸來圖(當是與前篇同時作)
次韻徐仲車喜董元達訪之作南郭篇四韻
次韻仲車為董元達置酒四韻
次韻仲車因婁行父見寄之什(右三篇原在紫極觀詩後詩有萬里)
(遠歸來煩公問健否之句蓋晩年所作)
武昌松風閣(山谷九月至鄂此詩經途所作時張文潜再謫黃州猶未至也故詩有張)
(侯何時到眼前之句黃與武昌隔江相望云尺牘中有跋與李德叟書云崇寧元年九月甲申繫舟)
(樊口題)
次韻文潜
和文潜舟中所題(右二詩並次前篇時文潜已到黃山谷自鄂往見之前詩有風)
(雪牖戶當塞向之句蓋冬深所作)
題君子泉(泉在黃州次前篇)
宿黃州觀音院鐘樓上(原在次韻文潜後詩有潘何之語今遷於此為後詩)
(張本)
謝何十三送蟹(從舊次何十三當是何頡之斯舉或其弟兄頡之蓋黃州人事具曾)
(造端伯詩選)
又借答送蟹韻并戲小何
代二螯解嘲
又借前韻見意(右三詩見於修水集今附見)
次韻文潜立春日三絶句
再次前韻(攷長歴是歲十二月二十一日立明年春時山谷已歸鄂故詩有巳發黃州首)
(更回之句)
第十八卷
崇寧二年癸未(是歲山谷在鄂州既而謫宜州十二月十九日發鄂渚至岳陽作歲初山)
(谷在荆州作承天院塔記轉運判官謀舉承執政趙挺之風旨摘其間數語以為幸灾謗國遂除名編隸)
(宜州過過湖以明年二月見於洞庭青草湖詩)
夢中和觴字韻(序云崇寧二年正月已丑已丑蓋初九日)
次韻吳可權題餘干縣白雲亭(從舊次)
次韻廖明略同吳明府白雲亭宴集(次前篇)
病來十日不舉酒二首(詩有迴施青春與後生之句春時所作)
題小景扇(從舊次)
鄂州南樓書事四首(詩有我亦耒追六月凉之語山谷在鄂州作夏惟此年爾)
南樓畫閣觀方公悅二小詩戲次韻(附前篇)
庭堅以去歲九月至鄂登南樓歎其制作之美成
長句久欲寄遠因循至今書呈公悅(附前篇)
養鬭雞
顔徒貧樂齋二首(右三詩並從舊次)
和凉軒二首(以時序為次詩有西風之語)
題默軒和遵老(原在凉軒前)
次韻文安國紀夢
寄賀方回(右二篇原在畫閣詩後)
文安國挽詞二首(因前篇紀夢附見)
鄂州節推陳榮緒惠示沿檄崇陽道中六詩老懶
不能追韻輒自取韻奉和(詩有中秋山行之篇)
陳榮緒惠示之字韻推奬過實非所敢當輒次高
韻三首(附前篇)
第十九卷
德孺五丈和之字詩韻難而愈工輒復和呈可發
一笑(附前篇范德孺名純粹據實錄崇寧元年十月管勾南京鴻慶宫范純粹鄂州居住二年)
(正月又責常州別駕鄂州安置)
次韻德孺新居病起
次韻德孺感興二首
次韻德孺惠貺秋字之句(並從舊次)
求范子默染鴉青紙二首(從舊次子默蓋德孺之子)
謝榮緒惠貺鮮鯽
謝榮緒割麞見貽二首
吳執中有兩鵝為余烹之戲贈(右四詩並從舊次)
秋冬之間鄂渚絶市無蟹今日偶得數枚吐沬相
濡乃可憫笑戲成小詩三首(以題中時序為次)
寗子與追和予岳陽樓詩復次韻二首
和寗子與白鹿寺(從舊次)
謝人惠貓頭荀(從舊次詩有鸚鵡洲前人未知蓋未離鄂州也鞭筍當謂冬時作)
短韻奉乞蠟梅(從舊次)
以酒渴愛江清作五小詩寄廖明略學士兼簡初
和父主簿(詩有將發沔鄂之句)
四休居士詩三首(從舊次蓋在鄂州所作)
十二月十九日夜中發鄂渚曉泊漢陽親舊㩦酒
追送聊為短句(此以後詩赴宜州貶所時所作山谷有與人帖云某治行已有緒既)
(嫁女别無一事移舟漢陽留數日待親識之在旁近爾)
次韻陳榮緒同倚鐘樓晩望别後明日見寄之作
(詩中有青草枯松之句皆岳州事蓋榮緒送山谷至岳時尚未過湖也)
崇寧三年甲申(是歲二月過洞庭經潭衡永桂等州五六月間至宜州貶所其家寓於永)
(州處山谷有跋李資深書卷云崇寧三年十一月余謫宜州半歲矣官司謂余不當居關城中乃以是)
(月甲戌抱被入宿于城南樓山谷與長沙崇寧平老帖云骨肉寓永州)
過洞庭青草湖(詩有乙丑越洞庭丙寅渡青草之句攷長歴二月二十一日乙丑之)
(十二日丙寅)
過土山寨(張舜民南行錄湖中有土山廵檢司去黃陵廟十五里)
晚泊長沙示秦處度范元實用寄明略和父韻五
首(長沙即潭州在洞庭之南)
次韻元實病目(從舊次)
勝業寺悅亭(從舊次南行錄勝業寺在南岳廟東屬潭州衡山縣有柳子厚般舟和尚)
(第二碑)
離福巖(從舊次按南行錄勝巖在南岳依巖架空為之蓋思公道場有三生塔亦屬衡山縣)
花光仲仁出秦蘇詩卷思二國士不可復見開卷
絶歎因花光為我作梅數枝及畫煙外遠山追少
游韻記卷末(從舊次花光寺在衡州經途所作)
題花光畫
題花光畫山水
所住堂
戲詠高節亭邊山礬花二首(右五篇並次前詩)
第二十卷
贈惠洪(從舊次詩有眼横湘水暮之句)
戲詠零陵李宗古居士家馴鷓鴣二首(零陵即永州經途所)
(作)
李宗古出示謝李道人苕帚杖從蔣彦回乞葬地
二頌作二詩奉呈(從舊次)
書磨崖碑後
浯溪圖
太平寺慈氏閣
題淡山巖二首
明遠庵
玉芝園
游愚溪(右八詩皆永州三月間作詩中可見愚溪詩序云三月辛丑蓋二十八日也)
代書寄翠巖新禪師(從舊次雖有早梅開之句不可作時節會)
戲答歐陽誠發奉議謝余送茶歌(從舊次)
到桂州(從舊次)
答許覺之惠桂花椰子茶盂二首(因後篇附見)
以椰子茶瓶寄德孺二首(原在到桂州詩後)
寄黃龍清老三首(詩有中秋月之句秋時所作)
崇寧四年乙酉(是歲山谷在宜州九月三十日卒)
宜陽别元明用觴字韻(是歲山谷年六十一有為元明書草庵歌圖跋尾曰)
(時山谷年六十一元明自宜歸湖南時而此詩有千林風雨鶯求友之句蓋春時作)
和范信中寓居崇寧遇雨二首(信中名寥山谷東有跋范寥所收)
(坡詩云實崇寧四年之五月山谷老人謫居宜州二年矣山谷又有宜州遊山記蓋四年六月辛巳)
(而信中掛名其間此詩亦四年夏所作歟)
乞鍾乳於曾公衮(從舊次公衮公紆曾布子宣之子時編置永州三年矣豫章後)
(集有與公衮書云鍾乳何時再成又云嶺南秋署殊未解此詩蓋秋時所作或遂絶筆于此篇歟)
山谷内集詩注原目
