山谷内集詩注卷三宋黃庭堅撰
任淵注
有惠江南帳中香者戲答六言二首(洪駒父香譜有江南李王)
(帳中香法以鵝利汁蒸沈香用之)
百鍊香螺沉水寳薰近出江南一穟黃雲繞几深禪想
對同參(選詩豈意百鍊剛化作繞指柔此借用香螺謂螺甲見下篇注唐本草注曰沈水香出天竺單)
(于二國木似櫸柳重實黑色沈水者是傳燈錄第二十二祖摩孥羅至西印土焚香而月氐國王忽覩異香成)
(穗按韻書穗亦作穟法華經曰皆得深妙禪定傳燈錄又曰馬祖同參九人)
螺甲割崑崙耳香材屑鷓鴣斑欲雨鳴鳩日永下帷睡
鴨春閒(唐本草日蠡類生雲南者大如掌青黃色取黶燒灰用之今合香多用謂能發香復來香烟按)
(韻書蠡亦作螺韓鄂四時纂要載修甲香方曰取大甲香如崑崙耳者酒煮密熬入諸香等用倦游錄云高竇)
(等州産生結香山民見香木曲幹斜枝以刀斫成坎經年得兩水漬復鋸取之刮去白木其香結為斑點亦名)
(鷓鴣斑禮記月令鳴鴆拂其羽李商隱詩睡鴨香爐換夕薰)
子瞻繼和復答二首
置酒未容虚左論詩時要指南迎笑天香滿袖喜公新
赴朝參(史記滑嵇傳曰齊威王置酒後宮史記魏公子無忌傳曰無忌從車騎虚左自迎侯生東京賦)
(曰幸見指南于吾子李善註引桓譚上便宜曰管仲桓公之指南老杜詩頗怪朝參懶樂天詩時暑放朝參)
迎燕溫風旎旎潤花小雨斑斑一炷煙中得意九衢塵
裏偷閒(禮記月令季夏之月温風始至此借用韻書曰旎旎旌旗從風貌亦借用歐陽公詩輕寒漠漠)
(侵駝褐小雨斑斑作燕泥樂天詩馬入九衢塵又詩□健偷聞且勤飲)
有聞帳中香以為熬蝎者戲用前韻二首
海上有人逐臭天生鼻孔司南(呂氏春秋曰人有大臭者其親戚兄弟妻妾無)
(能與居者自苦而居海上人有悦其臭者晝夜隨而不去曹子建與楊德祖書曰海畔有逐臭之夫列子曰海)
(上有人好鷗鳥者傳燈錄南泉云父母已生了鼻孔在什麽處韓非子曰先王立司南車以端朝夕注云指南)
(車也)但印香嚴本寂不必叢林徧參(楞嚴經香嚴童子曰佛言見諸比丘燒沉)
(水香香氣寂然來入鼻中我觀此氣非木非空非煙非火去無所著來無所從由是意銷發明無漏如來印我)
(得香嚴號塵氣倏滅妙香密圓我從香嚴得阿羅漢祖庭事苑曰梵語貧婆此云叢林大論云譬如大柱叢聚)
(是名為林諸比丘和合故僧聚處得名叢林傳燈錄玄沙傳雪峯召曰備頭陀何不徧參去師曰逹磨不來西)
(土二祖不往西天雪峯肯之)
我讀蔚宗香傳文章不減二班誤以甲為淺俗郤知麝
要防閑(南史范蔚宗撰和香方序曰麝本多忌過分必害況實易和盈斤無傷棗膏昏鈍甲煎淺俗非)
(惟無助馨烈乃彌增于尤疾也詩意謂蔚宗之論失于甲而得于麝二班謂彪固後漢書班彪傳贊曰二班懷)
(文裁成帝墳詩序曰魯莊公不能防閑文姜)
謝公擇舅分賜茶三首
外家新賜蒼龍璧北焙風煙天上來明日蓬山破寒月
先甘和夢聽春雷(外家謂母家史記呂氏紀曰呂氏皆以外家惡而幾危宗廟北焙謂建溪)
(北苑官焙後漢書竇章傳學者稱東觀為老氏藏室道家蓬萊山盧仝茶歌曰手閱月團三百片退之詩新月)
(憐半破又石鼎聯句序云道士倚牆睡鼻息如雷鳴元稹詩鼻息吼春雷)
文書滿案惟生睡夢裏鳴鳩喚雨來乞與降魔大圓鏡
真成破柱作驚雷(漢書刑法志曰文書盈于几□文選嵇康書曰人間多事堆案盈几魔以)
(言睡鏡以比茶降魔見佛書如楞嚴經優波離言親見如來降伏諸魔制諸外道是也楞嚴經又曰立大圓鏡)
(空如來藏世說日夏侯太初嘗倚柱讀書時暴雨霹靂破所倚柱太初色無變楚辭曰凌驚雷軼駭電梁元帝)
(金樓子有人讀書握卷即睡梁人謂書為黃嬭言其怡神養性如乳媪也東坡詩引睡文書信手翻)
細題葉字包青箬割取丘郎春信來拚洗一春湯餅睡
亦知清夜有蛟雷(隋蕭大圜竹花賦曰縹枝承露緗箬來風說文注曰楚謂竹皮曰箬音而)
(勺反玉篇云竹葉也柳子厚詩青箬裏鹽歸洞客秦少游作李公擇行狀曰次女適郊祀齋郎丘楫詩言此茶)
(本欲留遺其壻今乃見分也退之詩割取乖龍左耳來選詩清夜遊西園漢書中山靖王傳曰聚蟁成雷)
便糶王丞送碧香酒用子瞻韻戲贈鄭彦能(王詵晉卿)
(尚蜀國公主其家酒名碧香彦能名僅)
食貧好酒嘗自嘲日給上尊無骨相(詩曰三歲食貧漢賜丞相上尊酒糯)
(米二斗酒一斗為上尊骨相見前注)大農部丞送新酒碧香竊比主家釀
(漢書食貨志曰桑弘羊請置大農部丞數十入分部主郡國東坡詩碧香近出帝子家漢書衛青傳曰季與主)
(家僮衛媪通老杜詩主家隂洞細烟霧晉書何充傳云令人欲傾家釀)應憐坐客竟無氈
更遭官長頗譏謗(老杜戲簡鄭廣文詩廣文到文舍繫馬堂階下醉則騎馬歸頗遭官長罵)
(才名四十年坐客寒無氈賴有蘇司業時時與酒錢文選孔文舉書今之少年喜謗前輩或能譏評孝章)銀
杯同色試一傾排遣春寒出帷帳(晉書王衍傳每作玉柄麈尾與手同色此)
(借用其字老杜詩乾愁要排遣漢書文帝贊曰帷帳無文繡)浮蛆翁翁杯底滑坐想
康成論泛盎(周禮洒正辨五齊之名一曰泛齊二曰醴齊三曰盎齊鄭康成注云泛者成而宰浮)
(泛泛然如今宜城醪盎猶翁也成而翁翁然葱白色如今鄼白翁音烏動反)重門著關不為
君但備惡客來仇餉(易曰重門擊柝以待暴客漢書陳遵傳曰每大飲賓客滿堂輒關門)
(元次山集以不飲者為惡客孟子曰葛伯率其民要其有酒食黍稻者奪之不授者殺之有童子以黍肉餉殺)
(而奪之書曰葛伯仇餉此之謂也)
送鄭彦能宣德知福昌縣
往時河北盜横行白晝驅人取城郭(往時見前注横行見孟子漢書賈宜)
(曰白晝大都之中剽吏而奪之金)唯聞不犯鄭冠氏犬卧不驚民氣樂
(冠氏縣屬大名府後漢岑熙遷魏郡太守人歌曰狗吠不驚足下生氂漢書賈誼傳曰德教洽而民氣樂)秖
今化民作鋤耰田舍老翁百不憂(老杜詩秖今年纔十六七賈誼過秦論曰)
(鋤耰棘矜師古注云耰摩田器也音憂南史宋武帝紀孝武曰田舍翁得此已為過矣老杜詩吾知徐卿百不)
(憂)銅章去作福昌縣山中讀書民有秋(漢官儀曰縣令秩六百石銅章)
(墨綬福昌縣屬西京書曰乃亦有秋詩意謂使民安于田里無飢寒之戚必非文俗吏所能也退之詩曰出宰)
(山水縣讀書松桂林)福昌愛民如父母當官不擾萬事舉(詩曰豈弟君子)
(民之父母左傳曰當官而行何強之有)用才之地要得人眼中虛席十四
五不知諸公用心許魯恭卓茂可人否(退之詩侍從近臣有虚位公今)
(此去何時歸後漢魯恭為中牟令專以德化為理後至侍中司徒卓茂為密令走人親愛而不忍欺光武以茂)
(為太傳)
顯聖寺庭枸杞
仙苗夀日月佛界承露雨誰為萬年計乞此一抔土(管子)
(曰百年之計樹之以木漢書張釋之傳曰假令愚民取長陵一抔土何以加其法乎注云抔音步侯反謂手掬)
(之也乞字去聲讀本草枸杞一名地仙)扶疎上翠蓋磊落綴丹乳(漢書劉向傳曰)
(梓樹生枝葉扶疎上出屋蜀志先主傳曰桑樹童童如小車蓋陸璣詩疏云枸杞子秋熟正赤文選宋玉風賦)
(枳句來巢李善注引司馬彪曰桐子似乳著其葉而生此借用)去家尚不食出家何用
許(本草枸杞條陶隠居注曰俗諺云去家千里勿食蘿藦枸杞言其強盛隂道也)正恐落人間
采剥四時苦(言在僧坊則不用食此故免采剥之害東坡先生後把菊賦而吾方以把為糧以菊)
(為糗春食苗夏食葉秋食花實而冬食根庶幾手西河南陽之夀)養成九節杖持獻西
王母(本草枸杞一名仙人杖一名西王母杖老杜詩安得仙人九節杖拄到玉女洗頭盆按真誥楊羲夢)
(蓬萊仙翁拄赤九節杖而視白龍)
次韻子瞻贈王定國
遠志作小草鼃衣生陵屯但為居移氣其實何足言(遠志)
(小草見前注列子曰若鼃為鶉得水土之際則為鼃蠙之衣生于陵屯則為陵舄注云隨所生之處而變者也)
(孟子曰居移氣養移體詩意謂士當特立獨行不以窮逹所居之異而易其操定國本貴公子嘗坐東坡累遷)
(謫賓州頗能自處云)名下難為人醜好隨手翻(言名士未必有其實往往隨世俯仰)
(乍賢乍倿也史記范蠡曰大名之下難以久居國史纂異閻立本見張僧繇舊晝曰名下定無虚士列子曰賢)
(愚好醜成敗是非無不消滅老杜詩時來展材才先後無醜好又詩翻手作雲覆手雨漢書韓信傳曰公隨手)
(亡矣)百年炊未熟(用異聞集邯鄲枕中夢事見前注)一垤蟻追奔(異聞集載南柯)
(太守淳于棼事云棼沈醉致疾夢見二使者扶生入宅南古槐穴中前行數十里有大城門樓題曰大槐安國)
(其王以女瑤芳妻生使為南柯郡守在郡二十年有檀蘿國來伐王命生征之敗績生妻病死王謂生可暫歸)
(生上車行俄出一穴見本里閭巷入其門見身已臥堂廡下發悟如初夢中倏忽若度一世矣遂呼二客尋古)
(槐下穴見大穴洞然明朗有積土壤以為城郭臺殿之狀有蟻數斛隱聚其中中有小臺二大蟻處之即槐安)
(國都邑也又窮一穴直上有枝亦有土城小樓即南柯郡也宅東一里澗側有大檀樹藤蘿擁織傍有蟻穴檀)
(蘿之國豈非此耶山谷喜用此事故具載之東山詩註曰垤蟻冢也追莽用莊子蝸角蠻觸相戰伏尸逐北之)
(意文選李陵書日追莽逐北)夏日蓬山永戎葵茂牆藩(後漢書竇章傳學者稱東)
(觀為老氏藏室道家蓬萊山爾雅菺茙葵注云今蜀葵也似葵華如本槿華歐陽詹詩云芭蕉一葉妖茂葵一)
(花妍異無材實資手植階墀前漢書揚雄甘泉賦曰電倏忽于牆藩注云藩籬也)王子吐佳句
如繭絲出盆(晉書胡母輔之傳王澄曰彦國吐佳言如鋸木屑又孫綽傳作天台山賦示范榮期)
(每至佳句輒云應是我輩語歐陽公詩問其别後學初若繭抽緒禮記曰夫人繅三盆手)風&KR1086;極灑
落雲氣畫罍樽(晉書王衍傳風姿詳雅江淹擬許𣣔君詩曰五難既洒落周禮司尊彛注曰山)
(尊山罍也亦刻而畫之為山雲之形)屬有補衮章自當寵頻煩(司馬温公嘗薦定國)
(句或指此屬音之欲反近也左傳曰屬有宗祧之事于武城詩曰袞職有闕維仲山甫補之杜詩三顧頻煩天)
(下計按漢書王莽傳注曰鄭重猶頻煩也)鄙夫無他能上車問寒温(老杜詩鄙夫行)
(衰謝字出魯論史記孟嘗君傳代舍客馮驩無他技能通典曰祕書郎自齊梁之未多以貴游子弟為之無其)
(才實當時諺曰上車不落則著作體中何如即祕書事本出顔氏家訓山谷時在館中故用此事)惟思
窮山去抱犢長兒孫(漢書嚴安傳曰窮山通谷又文選王康琚反招隱詩曰放神青雲外)
(絶迹窮山裏唐王摩詰歸山歌曰入雲中兮養雞上山頭兮抱犢媿不才兮妨賢嫌既老兮貪禄山谷蓋采此)
(意按神仙傳王烈入河東抱犢山中見一石室有索書兩卷與嵇康共往讀之而寰宇記載潞州壷關縣有抱)
(犢山道書福地記云抱犢山在上黨東南乙地有石城高十丈有草名玉照取其葉服之二三日不飢又按山)
(水志云抱犢山北嶽佐命之山也後漢葛榮亂百姓抱犢于山上因名寒山子詩曰丈夫莫守困無錢即經紀)
(養得一牸牛生得五犢子犢子又生兒積數無窮已寄語陶朱公富與君相似陸龜蒙詩曰五年重到舊山村)
(樹有交柯犢有孫老杜詩自從盛酒長兒孫)
次韻張詢齋中晩春(詢字仲謀)
學古編簡殘懷人江湖永非無車馬客心遠境亦静(書日)
(學古入官漢書劉歆傳曰經或脱簡傳或間編詩曰嗟我懷人寘彼周行選詩門有車馬客淵明詩心遠地自)
(偏)挽蔬夜雨畦煑茗寒泉井(老杜詩夜雨剪春韭昜日井列寒泉食)春去
不窺園黃鸝頗三請(漢書董仲舒傳三年不窺園老杜詩隔葉黃鸝空好音周禮司儀曰)
(及出車送三請三進再拜)立朝無物望補外儻天幸(孟子曰立乎人之本朝後漢第)
(五倫傳曰有損事望物云望物望也唐書馬周傳曰或京官不稱職始虫補外莊子漁父篇孔子曰今也吾得)
(遇也若天幸然漢書伍被傳曰儻可以僥倖)想乘滄浪船濯髮晞翠嶺(楚辭漁父)
(鼓枻而去歌曰滄浪之水清兮可以濯我纓滄浪之水濁兮可以濯我足又遠遊曰朝濯髮于暘谷兮夕晞全)
(身手九陽文選張平子思玄賦曰旦余沐于清源兮晞余髮于朝陽李善注云晞乾也山東日朝陽老子新沐)
(晞髮于庭)
次韻答晁无咎見贈
翕翕一日炎(謂權門炙手可熱曾不幾時世說謝安在東山兄弟巳有富貴者隼翕家門傾動人)
(物韓退之作鄭羣誌日不為翕翕熱)耽耽萬年永(言守正而寡欲可為不朽計也易頤之六四曰)
(虎視耽耽其欲逐逐无咎注謂觀其自養則履正察其所養則養陽頤爻之貴斯為盛矣)四海仰首
觀(一作榮名響六合)頃復歸根静(榮華之不可恃如此老子曰萬物並作吾以觀其復夫物)
(芸芸各歸其根歸根曰靜靜曰復命)時雨瀉玉除潢流漲天井(周禮小祝逆時雨禮)
(記孔子曰天降時兩山川出雲老杜詩雨瀉暮簷竹除謂殿階選詩曰凝霜依玉除陸士衡詩曰豐注溢脩霤)
(黃潦浸階除左傳曰潢汙行潦之水退之詩曰是時新晴天井溢誰杞長劒倚大行天井蓋水名乃水經注所)
(謂經堯城西流入汾水也此盖借用)性不耐衣冠人門疎造請(世說王丞相性不耐)
(酒南史張敷曰臣性不耐雜造請見前注)煮餅臥北窗保此巳徼幸(陶淵明與子疏)
(曰常言五六月中北窗下卧遇凉風暫至自謂是羲皇上人意識淺罕謂斯言可保日月逝往機巧遂疎緬求)
(在昔𦕈然如何世說劉真長為丹陽尹許玄度就劉宿牀帷新麗飲食豐甘許曰若此保全殊勝東山劉曰卿)
(若知吉凶由人吾安得保此此詩兼采其意崔實四民月令曰立秋無食煑餅及水溲餅禮記問喪曰徼幸復)
(反也)空餘見賢心忍渴望梅嶺(蜀志諸葛亮傳亮答先主曰將軍總攬英雄思賢如)
(渴世說曰魏武行失道三軍皆渴帝令曰前有大梅林饒子甘酸可以觧渴士卒聞之口皆水出後漢書鍾離)
(意傳曰孔子忍渴于盜泉之水白氏六□曰大庾嶺上梅南枝落北枝開老杜詩短日行梅嶺)
次韻答張文潛惠寄(文潛集有初到都下供職寄黃九詩即此韻文潛名來)
短褐不磷緇(甯戚飯牛歌曰短褐單衣適至骭列子力命篇北宮子曰朕衣則短褐世說注蔡洪)
(與周俊書曰張暢居磨涅之中無緒磷之擾其字本出魯論老杜詩亦云但取不磷緇)文章近楚
詩(老杜詩縱使盧王操翰墨劣于漢魏近風騷史記屈原傳曰原既死之後楚有宋玉唐勒景差之徒皆好)
(詩以賦見稱漢書地理志曰故世傳楚詞)未識想風采别去令人思(退之詩吾未識)
(子時已覽贈予篇寤寐想風采于今巳三年按漢書霍光傳天下想聞其風采世說謝太傳云安比見之乃不)
(使人厭然出戶去不復使人思安比坦之也此反其意而用之老子五色令人目肓)斯文巳戰勝
凱歌偃旍旗(謂文潛杖中學官魯論曰天之未喪斯文也韋應物詩曰決勝文埸戰巳酣周禮大)
(司馬若師有功則左執律右秉鉞以先愷樂獻于社注謂兵樂曰凱司馬法曰得意則愷樂愷歌示喜也按字)
(書愷與覬同旍與旌同見前注晉書石勒載記日偃藏旗幟寂若無人)君得魚上冰忽復
燕哺兒(月命孟春魚上冰文選潘安仁詩我來冰未泮□暑忽隆熾)學省得佳士催
來費符移(文潛元祐初為太學博士文選沈休文有學省愁臥詩注云學省國學也晉書任愷傳孫)
(倫以淑行致稱為清平佳士王猛傳郡縣巳被符管攝漢書劉歆傳移書太常博士)方觀追金玉
如許遽言歸(棫樸詩追琢其章金玉其相此引用以言學省作成人村也後漢左慈傳曰老羝人)
(立而言曰遽如許詩云言旋言歸文潛元韻曰五日長安塵故山夢中歸故此句廣其意)南山有君
子握蘭懷令姿(此句當以屬二蘇文潛蓋其門下士也小雅曰南山有臺北山有萊樂只君子)
(邦家之基漢官儀尚書郎懷香握蘭東坡元祐幼為禮部郎中故山谷用此事謝靈運詩云想見山阿人薜蘿)
(若在眼握蘭勤徒結折麻心莫展李善注曰握蘭以相贈問也末句蓋終此意選詩云煌煌發令姿)但應
潔齋俟勿詠無生詩(宋玉登徒子好色賦秦章華大夫曰從容鄭衛溱洧之間羣女出桑)
(臣觀其麗者因稱詩曰遵大路兮攬子祛贈以芳芳詞甚妙于是處子含喜微笑竊視流眄復稱詩曰寤春風)
(兮發鮮榮潔齋俟兮惠音聲贈我如此兮不如無生因遷延而辭避李善注謂贈以芍藥欲結恩情而女不受)
(詩曰知我如此不如無生恨之辭也山谷引用意謂蘭草之芳馨非芍藥凡草之比知我者必以是為好姑修)
(潔以俟之可也士之于世正如女之從夫不可自獻故山谷以此為况龍居士頌大家團圞頭共說無生話)
同錢志仲飯籍田錢孺文官舍
帝籍開千畝農功先九州(禮記月令曰藏帝籍之收于神倉國語曰宣王即位不籍)
(千畝五經要義曰天子籍田千畝率公卿親耕所以先百姓而致孝敬左傳曰政如農功)王孫守耒
耜吏隱極風流(錢氏蓋吳越王錢鏐之後漢書韓信傳曰吾哀王孫而進食禮記月令孟春之)
(月天子親載耒耜躬耕帝籍汝南先賢傳曰鄭欽吏隠于蟻陂之陽老杜詩吏隱適情性茲焉其窟宅風流見)
(前注)永夏豐草木五雲衛郊丘(書曰日永星火以正仲夏屈原懷沙曰陶陶孟夏兮)
(草木莽莽孝經援神契曰德至山陵則景雲出景雲五色雲也郊丘謂南郊之圓丘文選石闕銘曰興建庠序)
(啟設郊丘)牛羊臥籬落賓客觧衣裘汲井羞熱啜挽溪供甘
柔(退之詩欲將層級壓籬落謝靈運詩激澗代汲开史記張儀傳趙㐮子與代王飲隂告厨人曰即酒酣樂)
(進熱啜國語曰公父文伯飲南宮敬叔酒羞鼈馬左傳曰澗溪沼泌之毛退之詩野蔬拾新柔又祭女拏文曰)
(飲食柔耳)倒靫收蓮的剖蚌煮鴻頭(韻書靫鞴弓箭室也音又爾雅曰荷笑蕖其寔)
(&KR1567;其中的注云的子也歐陽公詩雞頭詩云剖蚌得珠從海底按蜀志秦宓奏記曰剖蚌求珠周禮注芡雞頭)
(一名鴈頭退之聯句云鴻頭排刺芡)野日草光合水風荷氣浮(老杜詩野日荒荒白)
(選詩風光草際浮韋應物詩雨微荷氣凉)稻畦下白鷺林樾應鳴鳩(王維詩曰漠漠)
(水田飛白鷺隂隂夏木轉黃鸝林樾見前注)主人發清賞況復佳同遊歸扇
障小雨真成一賜休(障字作平聲讀南史劉祥傳褚彦回以腰扇鄣日退之詩天街小雨)
(潤如酥漢律有賜告有予告見漢書馮野王傳又薛宣出教曰日至吏以令休所由來又老杜詩真成浪出遊)
次韻曾子開舍人遊籍田載荷花歸
維王調玉燭時夏雨我田(爾雅曰四時和謂之玉燭注云道光照詩曰雨我公田遂)
(及我私)壁掛蒼龍骨溜渠故濺濺(龍骨謂水車王介甫詩曰龍骨長乾掛梁梠李)
(商隠詩伊水濺濺相背流)三推勸根本百榖收早堅(禮記月令孟春之月天子親載)
(耒耜躬耕帝籍天子三推漢書文帝詔曰農天下之本也其開籍田朕親率耕大田詩曰既方既早既堅既好)
(注實未堅者日皂)官司極齋明崇丘見升煙(左傳曰分之官司彛器禮記曰齋明)
(盛服又月令孟春以元日祈榖于上帝注謂以上辛郊祭天也甘泉賦崇崇圓丘隆隠天兮周禮大宗伯注日)
(燔燎而升煙所以報陽也)繫馬西門柳憶聽去夏蟬(文選劉琨詩繫馬山下松陸機)
(詩寒蟬鳴高柳)剥芡珠走盤釣魚柳貫鮮(退之詩水果剥菱芡博物志曰鮫人泣而)
(成珠滿盤杜牧注孫子序曰猶丸之走盤石鼓文曰其魚維何維鱮與鯉何以貫之維楊與柳)掃堂延
枕簟公子氣翩翩自爾欲繼往阻心如壅泉(禮記内則云歛枕篋)
(簟席退之詩水紋浮枕簟史記太史公曰平原君翩翩濁世之佳公子也)紫微樂暇日披襟
詠風漣(唐開元五年改中書為紫微省元祐初子開為中書舍人孟子壯者以暇日修其孝弟忠信宋)
(玉風賦曰有風颯然而至王乃披襟而當之詩曰河水清且漣猗注曰風行水上成文曰連)紅妝倚
荷蓋水鏡寫明蠲(文選古詩曰娥娥紅粉妝玉臺新詠梁武擣衣詩曰弱翠低紅妝青箱雜)
(記曹修已詩荷葉軍芙蓉圓青映嫩紅佳人南陌上翠蓋立春風退之詩曲江千頃秋波淨平鋪紅蕖蓋明鏡)
(水鏡見前注梁元帝從軍行曰山虛和鐃管水淨寫樓船)美物亦有實剪房助加籩
(國語曰三女為粲夫粲美物也衆以美物歸汝而何德以堪之周禮籩人曰加籩之實菱芡㮚脯此借用)珠
宮紫貝闕足此水府仙(楚辭九歌曰紫貝闕兮珠宮文選木華海賦曰水府之内極深)
(之庭樂府解題伯牙作水仙揉)鬱鬱冠蓋宅追奔易彫年(文選古詩曰洛中何鬱鬱)
(冠帶自相索長衢羅夾巷王侯多第宅又左太冲詩曰冠蓋蔭四術朱輪竟長衢追奔見前注鮑照舞鶴賦曰)
(急景彫年)能從物外賞真是區中賢(文選張平子歸田賦曰苟縱心于物外又焉知)
(滎辱之所如退之詩窮探極覽頗恣横物外日月本不忙漢書司馬相如大人賦曰迫區中之隘狹兮舒節出)
(乎北垠)仍聞載後乘籠燭照嬋娟(孟子曰後車數十乘李商隠詩蠟照半籠金翡)
(翠文選西京賦曰增嬋娟以&KR1868;豸注云姿態妖蠱也王立之詩話載此詩一本云令君誠重客食前頗加籩西)
(漢足膴仕東觀多臞仙何時載尊俎坌入觀少年及此歸沐早少休從事賢傳觴定可醉下箔出嬋娟)
送劉士彦赴福建轉運
秋葉雨墮來冥鴻天資高(樂天詩業聲落如雨孟郊詩商葉墮乾雨掦子日鴻飛冥)
(冥弋人何慕焉零陵先賢傳諸葛亮謂劉巴曰足下天資高亮)車馬氣成霧九衢行滔
滔(此以下四句大率用文選左太冲詠史詩意所謂濟濟京城内赫赫王侯居冠蓋蔭四術朱輪竟長衢寂)
(寂揚子宅門無卿相輿是也史記天官書曰車氣乍高乍下騎氣卑而布漢官典職曰正旦作樂潄水成霧樂)
(天詩馬入九衢塵滔滔見魯論)中有寂寞人靈府扃鎻牢(文選郭景樂游仙詩曰青)
(溪千餘仞中有一道士漢書揚雄傳京師為之語曰惟寂寞自投閣莊子曰不可入于靈府注云靈府者精神)
(之宅淵明詩曰形迹憑化往靈府長獨閑淮南子曰中扄外閉何事之不節歐陽公詩始知文景基扄牢)西
風持漢節騎從嚴弓刀(漢書蘇武傳曰杖漢節牧羊唐人詩曰太雪滿弓刀單于夜遁)
(逃)惟閩七聚落&KR1137;獨困吏饕(周禮職方氏掌七閩之人民莊子曰九洛之事疏云)
(九州聚落之事書曰無虐煢獨而畏高明按&KR1137;與煢同左傳曰縉雲氏有不才子天下之民以比四凶謂之饕)
(餐注曰貪財為饕貪食為餐)土弊禾黍惡水煩鱗介勞(漢書溝洫志曰且溉且糞)
(長我禾黍退之祭文曰覬鱗介之驚透按周禮大司徒曰川澤宜鱗物墳衍宜介物汝墳詩注曰魚勞則尾赤)
(樂記土敝則萬木不長水煩則魚鱉不大山谷此兩句蓋本諸此)南驅將仁氣百城共
一陶(禮鄉飲酒曰天地温厚之氣始于西北而盛于東南此天地之仁氣後漢書賈琮傳曰為冀州刺史)
(百城聞風自然震竦崔駰達旨坏冶一□)察人極涇渭問俗及豚羔(文選任彦升哭)
(范僕射詩云伊人有涇渭非余揚濁清李善注引孫綽曰涇渭殊流雅鄭異調禮記入境而問俗周禮庖人曰)
(春行羔豚膳膏香末句謂求民疾苦委曲詳盡)官閒得勝日杖屨之林皋(晉書衛玠)
(傳曰遇有勝日親友時請一言曲禮曰君子欠伸撰杕屨莊子曰山林歟皋瓖歟使我欣欣然而樂此歟)人
間閱忠厚(一作功名付簪紱)物外訪英豪(英豪之士往往隠約于山林)
次韻韓川奉祠西太乙宫四首(春明退朝錄曰天聖中建西太乙宫)
萬靈未對甘泉五福間祀迎年旍旗三斿半偃風馬雲
車闖然(漢書郊祀志曰黃帝接萬靈于明廷明延者甘泉也又曰武帝定郊祀之禮詞太乙于甘泉就)
(陽位也詩意謂皇家未接萬靈而特祀五福以為民祈年之故爾五福謂五福太乙蓋十神之一太乙金鏡經)
(具載其詳郊祀志又曰立泰時璮秋及臘間祠又曰黃帝為五城十二樓以候神人名曰迎年注謂若云祈年)
(也又曰為伐南越告禱泰一以牡荆畫幡象泰一三星為泰一絳旗命曰靈旗顔氏家訓曰接說文勿者州里)
(所建之旗象其柄及三斿之形禮樂志郊祀歌曰靈之車結玄雲靈之下若風馬退之詩闖然入其戶三稱天)
(之言字出公羊哀六年傳)
白髦下金神節青祝攜御爐香百禮盡修毫祀九歌不
取沈湘(晉語曰虢公夢在廟有神人面白毛虎爪執鉞立于西阿公覺召史嚚占之對曰如君之言則)
(蓐收也注云西方白虎金正之官青祝謂内出青詞以香熏之乃授祠官使祭告也詩曰以洽百禮漢書郊祀)
(志曰毫人繆忌奏祠泰一方曰天神貴者泰一泰一佐曰五帝于是天子令太祝立其祠長安城東南郊王逸)
(楚辭章句曰九歌者屈原所作沅湘之間俗信鬼而好祠歌舞之樂其詞鄙陋因為作九歌之曲文選運命論)
(曰屈原以之沈湘楚辭九歌者東皇太乙有湘君湘夫人豈獨取東皇太乙耶)
紫府侍臣鳴玉霜臺御史生風官燭論詩未了知秋自
屬梧桐(抱朴子曰項曼都自言到天上過紫府金牀几晃晃昱昱禮記曰行則鳴佩玉崔篆御史箴曰)
(簡上霜凝筆端風起後漢巴祇與客暗坐不然官□末句意謂論詩得趣不覺其為秋夕也世說鄭康成語服)
(子慎曰吾久欲注春秋傳尚未了王介甫詩只聽蟲聲巳無夢五更桐葉強知秋)
泰壇下瑞雲黃雨師灑道塵香(禮記曰燔柴于泰壇祭天也下瑞論降瑞也退)
(之詩生祥下瑞無時期漢書郊祀志武帝迎鼎至甘泉至中山晏温有黃雲焉東都賦曰雨師汎灑風伯清塵)
(唐書天子之行風伯清塵雨師灑道)便面猶承墜露金鉦半吐東牆(便面謂扇)
(見漢書張敞傳西都賦曰抗仙掌以承露離騷曰朝飲木蘭之墜露東坡詩樹頭初日掛銅鉦老杜詩初日□)
(復吐)
次韻王荆公題西太乙宫壁二首
風急啼烏未了雨來戰蟻方酣(楊大年詩風來玉宇烏先覺按淮南子曰烏鵲)
(識歲之多風去喬木而巢扶枝老杜詩啼烏爭引子太白詩語笑未了風吹斷錢昭度詩白蟻戰酣山雨來按)
(焦贑易林曰蟻封穴戶大雨將至韓非子曰楚晉戰于鄢陵酣戰之時子反渴而求飲)真是真非
安在人間北看成南(莊子曰彼方一是非此亦一是非果且有彼是乎哉果且無彼是手)
(哉楞嚴經曰如人以表表為中時東看則西南觀成北表體既混心應雜亂在熙豐則荆公為是在元祐則荆)
(公為非愛憎之論特未定也)
晩風池蓮香度曉日宮槐影西白下長干夢到青門紫
曲塵迷(言荆公厭京洛風塵而思金陵山水公詩藎云三十六陂煙水白頭想見江南法華經曰如清)
(淨池蓮花莊嚴涅槃經如日垂没山陵堆阜影現東移理無西逝此詩采其意反而用之王摩詰輞川有宮槐)
(陌寰宇記白下縣故城在金陵上元縣城西本江乘縣白石壘齋武帝移琅邪居之文選吳都賦曰長干延屬)
(李善注云江東謂山水間為干建業之南有山其間平地吏民居之故號為千按今金陵城南門外有長干寺)
(荆公詩有白下長干何可見風塵愁殺庾蘭成之句故此詩引用唐人樂府云紫陌青門三十六宫春晝永三)
(輔黃圖曰長安城東出南頭第一門曰霸城門民見門色青名曰青城門)
有懷半山老人再次韻二首(荆公所居在鍾山之半故號半山)
短世風驚雨過成功夢迷酒酣(追念熙寧間一時建立之事今已墮渺茫如醉)
(鄉夢境至其所可傳則有不朽者在後兩句終此意班固幽通賦曰道脩長而世短文選運命論曰風驚塵起)
(散而不止老杜詩村晚驚風度庭幽過雨霑左太沖詩酒酣氣益振)草玄不妨準易論詩
終近周南(上句謂其經學下句謂其詩漢書揚雄傳曰雄方草創太玄有以自守贊曰以為經莫大)
(于易故作太玄文選左太冲詩曰寂寂掦子宅門無卿相輿言論準仲尼詞賦擬相如魯論曰人而不為周南)
(召南猶正牆面而立也歟)
啜羹不如放麑樂羊終愧巴西(韓非子曰樂羊為魏將而攻中山中山之君烹)
(其子而遺之羹樂羊坐于幕下而啜之盡一杯文侯謂堵師贊曰樂羊以我故而食其子之肉答曰其子而食)
(之且誰不食樂羊罷中山文侯賞其功而疑其心韓非子又曰孟孫獵得麑使秦西巴載之持歸其母隨之而)
(啼秦西巴弗忍而與之孟孫大怒逐之居三月復召以為子傳曰夫不忍于麑又且忍吾子乎故日巧詐不如)
(拙誠樂羊以有功見疑秦西巴以有罪益信按呂惠卿叛荆公發其私書有勿使上知之語山谷意謂惠卿之)
(忍正如樂羊荆公之過當與西巴同科也蘇子由彈惠卿章蓋云放麑違命也推其仁則可以託國食子徇君)
(也推其忍則至于弑君西巴他書或作巴西非是)欲問老翁歸處帝鄉無路雲
迷(莊子曰千歲厭世去而上仙秉彼白雲至于帝鄉神考春遇荆公始終不衰升遐之一年而公亦薨詩意)
(謂神考烕靈在天公當從之非䜛邪所能間也)
和答錢穆父詠猩猩毛筆(雞林志云高麗筆蘆管黃毫健而昜乏舊云猩)
(猩毛或言是物四足長尾善緣木蓋狖毛或鼠鬚之類爾)
愛酒醉魂在能言機事疎(猩猩事通典于哀牢國言之甚詳蓋出于華陽國志及水)
(經注唐文粹載裴炎猩猩說大率本此其略云阮研使封溪見邑人云猩猩在山谷間數百為羣人以酒設于)
(路側又愛著屐里人織草為屐更相連給猩猩見酒及展知里人設張則知張者祖先姓字乃呼名罵云奴欲)
(張我捨之而去復自再三相謂曰試共嘗酒及飲其味逮乎醉因取屐而著之乃滿人所擒獲刺其血染毳罽)
(隨鞭箠輸人至于一斗退之詩愁狖酸骨死&KR0988;花醉魂馨曲禮曰猩猩能言不離禽獸易曰機事不密則害成)
平生幾兩屐身後五車書(上句巳具前注晉書阮孚傳曰未知一生能著幾兩屐下)
(句謂作筆寫書晉書張翰傳曰使我有身後名不如即時一杯酒莊子曰惠施多方其書五車)物色看
王會勲勞在石渠(列仙傳曰闕令尹知老子當過物色而留之昭明太子集文選諸賦有物)
(色門若雷月之類是也汲冢周書有王會篇鄭康成曰王城既成大會諸侯及四夷也唐書黠戛斯傳李德裕)
(上言貞觀時顔師古請如周史臣集四夷朝事為王會篇今黠戛斯大通中國宜為王會圖以示後世以松扇)
(詩考之猩猩筆蓋穆父使高麗所得禮記曰昔者周公旦有勲勞于天下班固西都賦曰天禄石渠典籍之府)
拔毛能濟世端為謝楊朱(孟子曰楊子為我拔一毛而利天下不為也列子楊朱篇)
(禽子問楊朱曰去子體之一毛以濟一世汝為之乎楊子曰世固非一毛之所濟選詩端為誰苦辛)
&KR0008;詠猩猩毛筆二首(山谷有此詩跋云錢穆父奉使高麗得猩猩毛筆甚珍之)
(惠予要作詩蘇子瞻愛其柔健可人意每過予書案下筆不能休此時二公俱直紫微閣故予作二)
(詩前篇奉穆父後篇奉子瞻)
桄榔葉暗賓郎紅朋友相呼墮酒中(花間集歐陽炯南鄉子詞曰詞入南)
(中桄榔葉暗蓼花紅本草桄榔生嶺南山谷賓郎生南海墮酒中見前注)正以多知巧言語
失身來作管城公(老杜鸚鵡詩紅觜漫多知退之詩惜哉此子巧言語又毛穎傳曰封諸管)
(城號管城子易曰臣不密則失身按劉夢得和樂天鸚鵡詩曰誰遣聪明好顔色爭須安置入深籠與此詩意)
(同而山谷語尤工)
明窗脱帽見蒙茸醉著青鞋在眼中(謂去其管弢覩蒙茸之狀如見其飲)
(酒著屐時老杜詩脱帽露頂王公前此借用如退之毛穎傳所謂免冠謝也史記晉世家狐裘蒙茸著鞋見前)
(注老杜詩青鞋布襪從此始選詩薛蘿若在眼老杜詩武帝旌旗在眼中)束縛歸來儻無辱
逢時猶作墨頭公(意謂東坡起自謫籍也鮑叔牙曰使管仲無忘束縛于魯時毛穎傳曰聚)
(其族而加束縳焉晉書諸葛恢名亞王導庾亮謂曰朋府當作黑頭三公又王珣傳桓温曰王掾當作黑頭公)
(按北史古弼傳弼頭失帝常名之曰筆頭時人呼為筆公故山谷于筆詩參用此事)
山谷内集詩注卷三
