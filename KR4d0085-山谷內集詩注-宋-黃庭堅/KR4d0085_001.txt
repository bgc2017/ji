山谷内集詩注卷一宋黃庭堅撰
任淵注
古詩二首上蘇子瞻(前篇梅以屬東坡後篇松以屬東坡茯苓以屬門下士之)
(賢者&KR0693;絲以自況東坡報山谷書云古風二首託物引類得古詩人之風其推重如此故置諸篇首)
(云)
江梅有佳實託根桃李埸(文選古詩云冉冉孤生竹結根太山阿此句傚其體老杜)
(有江梅詩又有詩云欲發照江梅吳淑事類梅賦云亦果中之佳實文選趙景真與嵇茂齊書曰北土之性難)
(以託根場謂埸圃寒山子詩昨晩何悠悠埸中可憐許上為桃李逕下作蘭蓀渚此句並摘其字山谷詩律妙)
(一世用意高遠未易窺測然置字下語皆有所從來孫莘老云老杜詩無兩字無來歴劉夢得論詩亦言無來歴)
(字前輩未嘗用山谷屢拈此語盖亦以自表見也第恨淺聞未能盡知其源委姑隨所見箋于其下庶幾因指)
(以識月象外之意學者當自得之)桃李終不言朝露借恩光(漢書李廣傳贊曰桃)
(李不言下自成蹊此借用言江梅為桃李所忌文選樂府曰入門各自媚誰肯相為言此用其意白樂天有木)
(詩曰風烟借顔色雨露助華滋文選江淹上書曰大王惠以恩光顧以顔色此用其字下皆傚此詩意謂東坡)
(見嫉于當世獨為人主所知耳)孤芳忌皎潔冰雪空自香(退之詩異質忌處羣孤芳)
(難寄林文選顔延年祭屈原文云物忌堅芳人諱明潔鮑明遠詩艷陽桃李節皎潔不成妍樂府蘇子卿梅花)
(落曰只言花是雪不悟有香來)古來和鼎實此物升廟廊(老杜詩古來才大難為用)
(文選潘安仁詩王生和鼎實書曰若作和羹爾惟鹽梅文選古詩曰此物何足貴但感别經時慎子曰廊廟之)
(材盖非一木之枝)歲月坐成晚烟雨青巳黃(文選古詩曰思君令人老歲月忽巳)
(晚玉臺新詠鮑照雜詩曰烟雨交將夕從此遂分形周處風土記云夏至前雨名黃梅雨初學記曰梅熟而雨)
(曰梅雨江東呼為黃梅雨)得升桃李盤以遠初見嘗(韓退之李花詩冰盤夏薦碧實)
(脆韓詩外傳田饒曰黃鵠無五德君猶貴之以其所從來者遠矣東坡蓋蜀人)終然不可口擲
置官道傍(選詩終然謝夭伐老杜病橘詩紛然不適口豈止存其皮莊子曰柤棃橘柚皆可于口李)
(賀詩擲置黃金解龍馬官道傍用王說王戎不趣道傍苦李意詩意謂東坡棄置于外郡也)但使本
根在棄捐果何傷(君子之于世視其所立何如不在遇不遇也左傳曰葛藟猶能庇其本根)
(文選古詩曰棄捐勿復道努力加餐飯左傳曰一抶女庸何傷)
青松出澗壑十里聞風聲(文選左太沖詠史詩鬱鬱澗底松離離山上苗顔延年詩)
(松風遵路急宋玉高唐賦曰不見其底虚聞松聲詩意謂東坡以大材而沈下僚其蓋世之名則不可掩也)
上有百尺絲下有千歲苓(淮南子說山訓曰千歲之松下有茯苓上有兔絲注云茯)
(苓千歲松脂也兔絲生其上而無根一名女蘿又按頍弃詩蔦與女蘿施于松柏注云女蘿兔絲松蘿也正義)
(則曰陸璣疏云今兔絲蔓連草上生非松蘿松蘿自蔓松上生事或當然陶隠居注本草兔絲條亦云舊言下)
(有茯苓上有兔絲今未必爾讀山谷此句當不以詞害意也)自性得久要為人制頽
齡(此句指茯苓本草木部茯苓條陶隠居注曰為藥無朽蛀嘗得昔人所埋計二十年而色理無異明其真)
(全不朽矣而本經言久服安魂養神不飢延年圓覺經曰圓覺自性非性性有魯論曰久要不忘平生之言陶)
(淵明詩菊為制頽齡)小草有遠志相依在平生(此句以下並指兔絲按兔絲在)
(本草草部世說桓温問謝安遠志又名小草何以一物而有二名郝隆曰處則為遠志出則為小草此特借用)
(以指兔絲言其不依附凡木所志遠矣左傳曰輔車相依平生見前注)醫和不並世深根
且固蔕人言可醫國可用太早計(本草兔絲條掌禹錫注引抱朴子云兔絲)
(之草下有伏兔之根無此兔則絲不生然實不屬也此詩借用而本經言兔絲久服明月輕身延年詩意謂依)
(附賢者足以自樂至其不為當世所知則亦自重難進而未嘗汲汲也晉語平公有疾秦伯使醫和視之文子)
(曰醫及國家乎對曰上醫醫國其次醫人固醫官也老子曰是謂深根固蔕長生久視之道史記孔子弟子傳)
(曰孔子皆後之不並世莊子曰且汝亦太早計)小大材則殊氣味固相似(左傳曰今)
(譬于草木寡君在君君之臭味也明皇雜錄高力士詠薺詩曰夷夏雖有殊氣味終不改)
醇道得蛤蜊復索舜泉舜泉巳酌盡官醖不堪不
敢送
青州從事難再得牆底數樽猶未眠商略督郵風味惡
不堪持到蛤蜊前(世說桓公有主簿善别酒有酒輒令先嘗好者謂青州從事惡者謂平原)
(督郵注云青州有齊郡平原有鬲縣從事謂到齊下督郵謂到鬲上住也漢書李夫人傳曰佳人難再得張籍)
(詩酒盡卧空瓶開元傳信記曰麴生風味不可忘也此反而用之世說孫綽許詢共在白亭樓共商略先往名)
(達)
次韻王穉川客舍二首(彭山黃氏有山谷手書此詩云王谹穉川元豐初調)
(官京師寓家鼎州親年九十餘矣嘗閱貴人家歌舞醉歸書其旅邸壁間云鴈外無書為客久蛩邊)
(有夢到家多畫堂玉佩縈雲響不及桃源欸乃歌余訪穉川于邸中而和之)
五更歸夢常苦短一寸客愁無奈多(孟郊詩一夕九起嗟夢短不到家文)
(選短歌行曰來日苦短去日苦長庾信愁賦曰且將一寸心能容萬斛愁五更字從黃氏本而別本或作五湖)
慈母每占烏鵲喜家人應賦扊扅歌(黃氏本作慈母不嗔烏鵲喜閨人應)
(賦扊扅歌元注曰百里奚仕秦其妻歌曰百里奚五羊皮憶别時烹伏雌炊扊扅今日富貴忘我為西京雜)
(記陸生曰乾鵲噪而行人至老杜詩浪傳烏鵲喜)
身如病鶴翅翎短心似亂絲頭緒多(王介甫折翼鶴詩云每憐今日長垂)
(翅却悔當時誤剪翎退之南山有高樹行曰路遠翅翎短不能持汝歸樂府華山畿曰腹中如亂絲老杜詩玉)
(壘題詩心緒亂太白詩繰絲憶君頭緒多)此曲朱門歌不得湖南湖北竹枝
歌(老杜詩為公歌此曲歐陽公詩朱門歌舞争新態竹枝歌見後注)
欸乃歌二章戲王穉川(欸音襖乃音藹黃氏有山谷手寫舊本題云予復)
(代稚川之妻林夫人寄稚川時稚川在都下有所顧盼留連未歸也)
花上盈盈人不歸棗下纂纂實巳垂(黃氏本前章曰花上盈盈人不歸棗)
(下纂纂實巳垂尋師訪道魚千里蓋世功名黍一炊初學記歌門載劉敬叔異苑曰臨川聶包死數年忽詣)
(南豐相沈道襲歌笑每歌輒作花上盈盈正聞行當歸不聞死復生文選潘岳笙賦歌曰棗下纂纂朱實離離)
(宛其落矣化為枯枝人生不能行樂死何以虚諡為李善注引古咄唶歌曰棗下何攢攢榮華各有時棗欲初)
(赤時人從四邊來棗適今日賜誰能仰視之什邡張氏有山谷手書此詩與今本正同唯一二字稍異實巳垂)
(作實已稀又有跋云宋時有鬼女至人家歌花上盈盈曲聲悲怨不可聽潘岳間居賦中歌曰棗下纂纂云云)
(所援引小有牴牾盖隨所記憶略舉大概耳)臘雪在時聽馬嘶(張氏本作聽嘶馬)長
安城中花片飛(老杜詩一片花飛減却春長安盖借言汴京)
從師學道魚千里蓋世功名黍一炊(黃氏本後章曰卧冰泣竹慰母飢天)
(吳紫鳳補兒衣臘雪在時聽嘶馬長安城中花片飛四句蓋舊所作後方改定今附見于此庶知前輩有日新)
(之功也後漢李固傳步行尋師不遠千里晉書夏侯湛傳曰古之人厥乃千里尋師漢書項羽歌曰力拔山)
(兮氣盖世莊子曰功盖天下而似不自已張氏本有山谷跋云魚千里蓋陶朱公養魚法凡魚遠行則肥池中)
(養魚慮其瘦故于池中聚石作九島魚繞之日行千里黍炊即淳于棼夢富貴百年于蟻穴中破夢起坐舍中)
(炊黃粱猶未&KR0836;也山谷之說如此予按齊民要術載陶朱公養魚經曰以六畝地為池池中有九洲六谷求鯉)
(魚内池中云云又按吳越春秋范蠡曰會稽之山有魚池水中有三江四瀆之流九溪六谷之廣山谷本引用)
(此說特以意加損爾然詩意則謂千里訪道如魚之回旋往復徒自苦耳不若歸而求之有餘師劉向新序邱)
(吾子曰吾有三失少好學問周遍天下還後吾親亡一失也山谷蓋用此意又按異聞集道者吕翁經邯鄲道)
(上邸舍中有少年盧生自嘆其貧困言訖思寐時主人方炊黃粱為饌翁乃探懷中枕以授生枕兩端有竅生)
(夢中自竅入其家見其身富貴五十年老病而卒欠伸而悟顧吕翁在傍主人炊黃粱尚未熟山谷所引蟻穴)
(夢自是一事亦見異聞集當是記憶不審耳詩意則謂功名正復盖世豈若菽水奉親之樂耶)日日倚
門人不見看盡林烏反哺兒(戰國策齊王孫賈之母謂賈曰汝朝出而晚來則吾)
(倚門而望暮出而不還則吾倚閭而望錢起詩曲終人不見文選束晳補亡陔詩曰嗷嗷林烏受哺于子李善)
(注云純黑而反哺者烏也老杜詩舟鷁排風影林烏反哺聲)
詠史呈徐仲車(元注曰仲車以聵棄官哲宗實錄曰徐積楚州人治平四年擢進)
(士第事母孝篤鄉閭化之積字仲車山谷同年生也)
諸葛見益州釋耒答三顧(蜀志諸葛亮傳亮躬耕壠畝先主詣亮三往乃見上疏後)
(主曰先帝不以臣卑鄙猥自枉屈三顧臣于草廬之中先主傳曰建安十九年復領益州牧文選沈休文安陸)
(王碑曰農夫釋耒按鹽鐵論曰儒者釋耒耜而學不驗之語)川流恨未平武功原上
路(諸葛亮傳建興十二年據武功五丈原與司馬宣王對于渭南其年八月卒老杜武侯廟詩曰功盖三分)
(國名成八陣圖江流石不轉遺恨失吞吳此借用以不得滅魏為恨)杜微對諸葛輿致但
求去傾心倚經綸坐上漫書疏(蜀志杜微傳微字國輔先主定蜀微嘗稱聾閉)
(門不出丞相亮領益州牧選迎皆妙簡舊德以微為主簿固辭舉以致之亮以微不聞人語坐上與書微自乞)
(老病求歸亮又與書答曰君但以德輔時耳不責君軍事拜為諫議大夫以從其志仲車病聾故以此事戲之)
白鷗渺蒹葭霜鶻在指呼借問諸葛公如何迎主簿(何遜)
(詩可憐雙白鷗朝夕水上游老杜詩白鷗沒浩蕩萬里誰能馴蒹葭字見詩又杜詩莫作翻雲鶻聞呼向禽急)
(按通典選舉門陳依粱制諸州迎主簿得未壯而仕)
宿舊彭澤懷陶令(彭澤今屬江州故城在縣東四十里昭明太子作淵明傳謂親)
(朋曰聊欲絃歌以為三徑之資可乎執事者以為彭澤令歲終會郡遣督郵至縣淵明即日解印綬)
(去職南史隠逸傳曰陶潛字淵明或云字深明名元亮)
潛魚願深渺淵明無由逃彭澤當此時沈冥一世豪(莊子)
(曰鳥獸不厭高魚鼈不厭深夫全其形生之人藏其身也不厭深渺而巳矣正月詩曰魚在于沼亦匪克樂潛)
(雖伏矣亦孔之炤箋云池魚之所樂而非能樂其潛伏于淵又不足以逃甚炤炤易見以喻時賢者在朝廷道)
(不行無所樂退而窮處又無所施也揚子曰蜀莊沈冥宋子京詩云虚負詩中一世豪)司馬寒如
灰禮樂卯金刀(東晉司馬氏末年禮樂征伐自劉裕出范文正公作狄梁公碑云武暴如火李)
(寒如灰漢書王莽傳曰夫劉之為字卯金刀也)歲晚以字行更始號元亮凄其
望諸葛骯髒猶漢相(老杜詩凄其望吕葛蜀志建安二十五年傳聞漢帝見害先主發喪)
(制服二十六年四月即皇帝位改元章武以諸葛亮為丞相後漢趙壹傳曰伊優北堂上骯髒倚門邊注云骯)
(髒高亢婞直之貌也)時無益州牧指揮用諸將(益州牧見前注老杜詩指揮若定失)
(蕭曹)平生本朝心歲月閱江浪(南史陶潛傳曰自以曾祖晉世宰輔恥復屈身後代)
(自宋武帝王業漸隆不復肯仕所著文章皆題其年月義熙以前明書晉氏年號自永初以來唯云甲子而已)
(漢書蕭望之雅意本朝文選孔文舉論盛孝章書曰歲月不居時節如流)空餘詩語工落筆
九天上(謂非世間語也太白詩欬唾落九天隨風生珠玉此句頗采其意孫子曰善攻者動于九天之)
(上)向來非無人此友獨可尚(孟子曰頌其詩讀其書不知其人可乎是以論其世)
(也是尚友也)屬予剛制酒無用酌杯盎(書曰矧汝剛制于酒)欲招千載
魂斯文或宜當(楚辭宋玉有招魂賦王介甫詩曰狂言豈宜當按韓退之詩吁嗟苦駑緩但懼)
(失宜當)
題山谷石牛洞(石牛洞在舒州三祖山皇祐中王荆公通守舒州嘗題詩云水泠泠)
(而北出山靡靡以旁圍欲窮源而不得竟悵望以空歸故山谷亦擬作)
司命無心播物祖師有記傳衣(灊山在舒州懷寧縣北有九天司命真君祠山)
(谷寺在縣西有三祖僧璨大師塔漢書賈誼賦曰大鈞播物坱北無垠傳燈錄達磨傳以袈裟授慧可曰内傳)
(法印以契證心外付袈裟以定宗旨汝今受此衣用以表明其化無礙至吾滅後二百年衣止不傳法周沙界)
白雲横而不度高鳥倦而猶飛(退之詩雲横秦嶺家何在老杜詩野留行地日)
(江入度山雲漢書韓信傳曰高鳥書良弓藏淵明歸去來詞曰鳥倦飛而知還)
題灊峰閣(閣在舒州提刑司)
徐老海棠巢上(元注云徐佺樂道隠于藥肆中家有海棠數株結巢其上時與客巢飲其間)
王翁主簿峯菴(元注云王道人參禪四方歸結屋于主簿峯上嘗有毛人至其間問道)梅
蘤破顔冰雪綠叢不見黃甘(樂天詩一放狂歌一破顔東坡和李公擇梅花詩云)
(何人慰流落嘉蘤天為種又懷公擇詩云我有同舍郎官居在灊岳遺我三寸柑照坐光卓犖時公擇作淮西)
(憲使治所在舒州)
次韻公擇舅
昨夢黃粱半&KR0836;立談白璧一雙驚鹿要須野草鳴鷗本
願秋江(黃粱見前注史記虞卿傳曰說趙孝成王一見賜黃金百鎰白璧一雙唐人王建六言詩曰再)
(見封侯萬戸立談賜璧一雙嵇康絶交書曰禽鹿志在豐草)
贛上食蓮有感
蓮實大如指分甘念母慈(爾雅荷芙渠其華菡萏其實蓮其根藕其中菂菂中薏注)
(曰蓮謂房也菂蓮中子也南山有臺詩疏引陸璣草木疏云枸樹似白楊有子著樹端大如指此借用其字詩)
(意謂拇指也唐本草亦曰丹砂其次大者如拇指晉書王羲之傳曰牽諸子抱弱孫有一味之甘割而分之以)
(娱目前)共房頭&KR0766;&KR0766;更深兄弟思(王子年拾遺記曰西王母見穆天子進素蓮一)
(房百子詩曰其角&KR0766;&KR0766;此借用)實中有幺荷拳如小兒手令我憶衆雛
迎門索棃棗(幺荷謂小葉太白詩曰初拳幾枝蕨圖經本草曰菰根歲久者中心生白臺如小兒)
(臂謂之菰手此句頗采其意禰正平鸚鵡賦曰憫衆雛之無知淵明歸去來辭曰稚子候門又責子詩曰通子)
(垂九齡但覓棃與栗公詩有蕨芽已作小兒拳之句張閤見之云此忍人也時閤為河内推官與通判葛繁皆)
(蔬食誦經故有此語王直方云今此亦云幺荷拳如小兒手兩用皆有妙處)蓮心正自苦食
苦何能甘甘餐恐腊毒素食則懷慚(爾雅菂中薏注曰中心苦陸璣草木)
(疏曰里語云苦如薏是也晉書謝安傳曰正自不能爾耳又國語曰厚味實腊毒伐檀詩曰不素食兮)蓮
生淤泥中不與泥同調(維摩經曰譬如高原陸地不生蓮花卑濕淤泥乃生此花選詩)
(曰異代可同調)食蓮誰不甘知味良獨少(中庸曰人莫不飲食也鮮能知味也晉書)
(桓伊歌曰為臣良獨難)吾家雙井塘十里秋風香安得同袍子歸
製芙蓉裳(雙井在洪州分寧縣詩曰豈曰無衣與子同袍此借用王介甫和俞秀老詩亦曰解我葱)
(珩脱孟勞暮年甘與子同袍離騷曰製芰荷以為衣集芙蓉以為裳)
秋思寄子由
黃落山川知晚秋小蟲催女獻功裘(禮記月令曰草木黃落春秋考異郵)
(曰立秋促織鳴宋均注曰趣織蟋蟀也立秋女功急故趣之周禮司裘季秋獻功裘注云人功微麤謂狐青麛)
(裘之屬)老松閱世卧雲壑挽著滄江無萬牛(老杜詩雲壑布衣鮐背死)
(又古相行大厦如傾要梁棟萬牛回首邱山重)
贈别李次翁
利欲薰心隨人翕張國好駿馬盡為王良(韓退之送高閑序曰利欲)
(鬪進有得有喪易艮之九三曰艮其限列其夤厲薰心老子曰將欲張之必固翕之盡為王良言流俗之隨逐)
(世好不能特立獨行也)不有德人俗無津梁(莊子苑風曰願聞德人張湛注列子曰體)
(道窮宗為世津梁江文通詩曰道喪涉千載津梁誰能了世說庾亮嘗入佛寺見卧佛曰此子疲于津梁于時)
(以為名言)德人天遊秋月寒江(莊子曰天之穿之日夜無降人則顧塞其竇胞有重䦘心)
(有天遊室無空虚則婦姑勃磎心無天遊則六鑿相攘寒山子詩曰吾心似秋月碧潭清皎潔)映徹萬
物玲瓏八窗(言心之虚明如此韻書曰玲瓏明貌禮記明堂位疏引孝經援神契曰明堂八窗四)
(達)于愛欲泥如蓮生塘處水超然出泥而香孔竅穿穴
明冰其相維乃根華其本含光(圓覺經曰愛欲為因愛命為果維摩經曰示有)
(妻妾婇女而常樂遠離五欲淤泥超日經曰如蓮華不著水心清淨超于彼詩曰金玉其相注云相質也竅穴)
(冰相皆謂藕文選崔子玉座右銘曰在湼貴不淄曖曖内含光)大雅次翁用心不忘日
問月學旅人念鄉能如斯蓮汔可小康(漢書河間獻王贊曰夫惟大雅)
(卓爾不羣孟子曰必有事焉而勿正心勿忘勿助長也旅人念鄉言不忘也如鍾儀莊舄之𩔖是巳詩曰汔可)
(小康此借用言僅可以居安耳)在俗行李密密堂堂(左傳行李之往來供其乏困唐有密)
(密堂堂之謠此借用傳燈錄坦然問慧安國師曰如何是自已意師曰當觀密作用又誌公頌曰丈夫運用堂)
(堂逍遥自在無妨)觀物慈哀涖民愛莊(魯論曰臨之以莊則敬又云不莊以涖之則民)
(不敬)成功萬年付之面牆草衣石質與世低昂(欲成遠大事業當如)
(少林之面壁自求巳事也雖草衣木食鐵石其心然未嘗違世亦與之俯仰聊同其波耳唐黃檗禪師傳心法)
(要曰勤苦修行草衣木食又權德輿有草衣禪師宴坐記漢書司馬遷書曰故且從俗浮沈與時俯仰楚辭曰)
(服偃蹇以低昂)
演雅
桑蠶作繭自纏裹蛛蝥結網工遮邏(樂天詩燭蛾誰救護蠶繭自纏縈吕)
(氏春秋湯祝綱曰蛛蝥作網令人學之符子曰公子重耳遊大澤之中見蜘蛛布網曳蠅執豸而食之顧舅犯)
(曰此蟲也德薄矣而猶役其智云云)燕無居舍經始忙蝶為風光勾引破
(詩云經始勿亟老杜詩傳語風光共流轉又落花詩云影遭碧水潛勾引樂天柳詩勾引春風無限情)老
鶬銜石宿水飲穉蜂趨衙供蜜課(司馬相如上林賦曰雙鶬下注云鶬鴣也)
(梅聖俞詩不比西池老頽鶬樹萱錄曰嘗見數鳥銜山間碎石登于樹杪俄復入水又銜石登樹者數四處士)
(楊存素曰是鸛伏卵多入水其體冷濕還取礜石耳按博物志云鸛水鳥也伏卵時卵冷則不沸取礜石用繞)
(卵以助燥氣陶隠居注本草礜石條亦引此說又按陳藏器本草云鸛巢中以泥為池含水滿池中養魚及蛇以)
(哺其子山谷以為老鶬未喻埤雅曰蜂有兩衙應潮唐書食貨志曰主戶内有課口者為課戸)鵲傳吉
語安得閒雞催晨興不敢卧(陸賈新語曰乾鵲噪而行人至漢書陳湯傳曰不出)
(五日當有吉語聞炙轂子云雞一名司晨)氣陵千里蠅附驥枉過一生蟻
旋磨(後漢書曰蒼蠅之飛不過十步若附驥尾日馳千里晉書天文志周髀家云譬之于蟻行磨石之上)
(磨左旋而蟻右去磨疾而蟻遲故不得不隨磨而左迴焉)蝨聞湯沸尚血食雀喜宫
成自相賀(淮南子曰湯沐具而蟣蝨相弔大厦成而燕雀相賀)晴天振羽樂蜉蝣
空穴祝兒成蜾蠃(詩曰蜉蝣之羽衣裳楚楚注蜉蝣渠略也朝生夕死七月詩曰六月莎雞)
(振羽法言曰螟蛉之子殪而逢果羸祝之曰類我類我久則肖之矣注謂螟蛉蟲也果羸蒲盧也桑蟲子始生)
(而蒲盧取之于木空中七日祝而化之以變為已子)蛣蜣轉丸賤蘇合飛蛾赴燭
甘死禍(莊子齊物論注曰蛣蜣之智在于轉丸而笑蛣蜣者乃以蘇合為貴按爾雅蛣蜣蜣蜋也南史)
(傅亮傳直宿禁中覩夜蛾赴燭作感物賦以寄意)井邊蠧李螬苦肥枝頭飲露
蟬常餓(孟子曰井上有李螬食實者過半矣徐廣車服雜志曰侍臣加貂蟬取其清高飲露不食)天
螻伏隙錄人語射工含沙須影過(本草螻蛄一名蟪蛄一名天螻陶隠居注)
(曰此物頗協神鬼昔人獄中得其力者今人夜忽見出多打殺之言為鬼所使也博物志曰江南谿水中有射)
(工蟲長一二寸口中有弩形氣射人影不治則殺人春秋莊公十八年有&KR0558;疏謂含沙射人影)訓狐啄
屋真行怪蠨蛸報喜太多可(退之射訓狐曰有鳥夜飛名訓狐矝凶挾狡誇自呼)
(時乘陰黑止我屋聲勢慷慨非常麤禮記中庸曰素隠行怪行音下孟反東山詩注曰蠨蛸長䗁也疏云河内)
(人謂之喜母此蟲來著人衣當有親客至有喜也嵇康絶交書曰足下旁通多可而少怪)鸕鷀密伺
魚鰕便白鷺不禁塵土涴(湼盤經曰如人有怨逐伺其便詩義疏曰鷺水鳥也好而)
(潔白謂之白鷺退之詩願書巖上石勿使塵泥涴老杜詩冷橤疎枝恐不禁)絡緯何嘗省機
織布榖未應勤種播(炙轂子曰莎雞古今注一名促織一名絡緯謂其鳴如紡績織緯也)
(杜詩布榖處處催春種按爾雅鳲鳩鴶鵴注曰今布榖也書曰㮨降播種)五技鼯鼠笑鳩拙
百足馬蚿憐鼈跛(荀子曰鼯鼠五技而窮歐公詩衆鳥笑鳴鳩爾拙固無匹不能取巧婦以)
(共營家室博物志曰百足一名馬蚿莊子曰蚿憐蛇楚詞曰駟跛鼈而上山吾固知其不能升荀子曰豈若跛)
(鼈之與六驥足哉)老蚌胎中珠是賊醯雞甕裏天幾大(三輔決錄孔融)
(見韋元將與其父書曰不意雙珠出于老蚌淮南子曰明月之琳蚌之病而我之利莊子田子方篇曰孔子見)
(老𣆀告顔回曰吾之于道也其猶醯雞與微夫子之𤼵吾覆也吾不知天地之大全也注云醯雞者甕中之蠛)
(蠓比吾全于老聃猶甕中之與天地矣談苑劉師道詩醯雞舞甕天)螳蜋當轍恃長臂熠
燿宵行矜火照(莊子曰猶螳蜋之怒臂以當車軼則必不勝任矣音義曰軼音轍詩曰熠燿宵)
(行注云熠燐也螢火也)提壺猶能勸沽酒黃口只知貪飯顆(提壺鳥名)
(梅聖俞四禽言曰提壺蘆沽美酒風為賓樹為友山花撩亂目前開勸爾今朝千萬夀家語孔子見羅雀者所)
(得皆黃口小雀曰大雀善驚而難得小雀貪食而易得摭言李白詩飯顆山頭逢杜甫)伯勞饒舌
世不問鸚鵡纔言便關鏁(七月詩曰七月鳴鵙注云鵙伯勞也劇談錄白居易玉橤)
(花詩曰不緣啼鳥春饒舌青瑣仙郎何得知曲禮曰鸚鵡能言不離飛鳥劉夢德和樂天鸚鵡詩曰誰遣聰明)
(好顔色争須安置入深籠)春蛙夏蜩更嘈雜土蚓壁蟫何碎瑣(七月詩曰)
(五月鳴蜩注云蜩螗也嘈雜疑作嘈囋文選東京賦云黃奏嚴鼓之嘈囋音才達反孟子曰夫蚓上食槁壤下飲)
(泉酉陽雜俎曰張周封言壁上白瓜子化為白魚韻書曰蟫音淫衣白魚也韓孟聯句竹影金瑣碎)江南
野水碧于天中有白鷗閒似我(寇萊公詩野水無人渡盧仝詩水泛碧天色老)
(杜詩飄零何所似天地一沙鷗)
戲和答禽語
南村北村雨一犂新婦餉姑翁哺兒田中啼鳥自四時
催人脱袴著新衣著新替舊亦不惡去年租重無袴著
(東坡樂府曰歸去歸去江上一犂春雨東坡在黃州作五禽言自注曰土人謂布榖為脱却布袴晉書列女傳)
(謝安曰王郎逸少子不惡汝何恨也前漢食貨志曰租挈重注曰收田租之約令也)
贈鄭交(山谷有招清公詩跋云草堂鄭交處士隠處小塘芙蕖盛開使雞伏鴛鴦卵與人馴)
(狎不驚畏我禪師恩長老法安師懷道遯世清公少時蓋依之數年今觀跋意即此詩但題不同爾)
(鄭交字子通見于山谷書尺及題跋)
高居大士是龍象草堂丈人非熊羆(大士謂靈源叟惟清清盖晦堂之法)
(嗣山谷與歐陽元老帖云清師歸所受業院武寧之高居想甚得所也武寧屬洪州蓮經曰文殊師利語彌勒)
(及諸大士如我惟忖今佛世尊欲說大法傳燈錄達磨傳曰波羅提法中龍象按智度論云龍象言其力大龍)
(水行中力大象陸行中力大故今以負大法者者比之龍象史記齊世家曰吕尚年老以漁釣干周西伯西伯)
(將獵卜之曰所獲非龍非彲非虎非羆所獲霸王之輔果遇于渭水之陽載與俱歸立為師按六韜以非虎為)
(非熊)不逢壞衲乞香飯惟見白頭垂釣絲(上句謂清公未至延恩下句指)
(鄭交四分律云一切上色衣不得畜當壞作迦沙色智度論云五比邱曰佛當著何等衣佛言應著衲衣金剛)
(經曰爾時世食時著衣持鉢入舍衛大城乞食維摩經曰化菩薩以滿鉢香飯與維摩詰老杜詩江邊老病)
(雖無力強擬晴天理釣絲)鴛鴦終日愛水鏡菡萏晩風彫舞衣(襄陽記曰)
(司馬德操為水鏡晉書樂廣傳衛瓘曰此人之水鏡也趙嘏詩曰紅衣落盡渚蓮愁書曰胤之舞衣)開徑
老禪來煮茗還尋密竹逕中歸(江淹擬陶淵明詩云開徑望三益老杜寄贊上)
(人詩云柴荆具茶茗逕路通林邱謝靈運詩連巖覺路塞密竹使逕迷)
平陰張澄居士隠處三首
仁亭
無心經世網有道藏邱山(選詩曰世網嬰我身)養生息天黥藝木
印歲寒(莊子大宗師篇意而子曰庸詎知造物之不息黥而補我劓管子曰十年之計樹之以木印謂)
(驗其信然必相符合也論語語歲寒然後知松柏之後凋)德人牆九仞強學窺一斑
(莊子曰德人者居無思行無慮不藏是非善惡論語夫子之牆數仞書為山九仞禮記儒行曰夙夜強學以待)
(問晉書王羲之傳客曰此郎管中窺豹時見一斑)張侯大雅質結髮闖儒關(大雅)
(見前注李廣傳曰臣結髮而與匈奴戰董仲舒傳曰太學賢士之關闖音丑甚反韻書注云馬出門貌退之詩)
(云闖然入其戸三稱天之言)竒贏或諧偶老大嘗艱難(漢書食貨志曰操其竒贏)
(日游都市霍去病傳曰常留落不耦左傳曰險阻艱難備嘗之矣詩意謂張君少年進取如射利者往往逢時)
(遇合既老知世故之多艱遂絶意于仕進也)築亭上雲雨日月轉朱欄(文選頭陁)
(寺碑曰層軒延袤上出雲霓西都賦曰軼雲雨于太半虹霓迴帶于棼楣)牀敷聽萬籟我家
頗寬閒(寶積經偈云亦不為求天玉女及諸衣食牀敷事又云牀敷綵女資生具張拙頌云凡聖含靈)
(共我家退之書曰耕于寬閒之野)牧牛有坦途亡羊自多端(傳燈錄大安禪師曰)
(安在潙山三十年只看一頭水牿牛若落路入草便牽出若犯人苗稼即鞭撻調伏既久可憐生受人言語如今)
(變作箇露地白牛常在面前終日露迴迴地趕亦不去也退之詩近來自說尋坦途猶上青雲跨騄駬列子曰)
(楊子之鄰人亡羊既率其黨又請楊子之豎追之楊子曰嘻亡一羊何追者之衆鄰人曰多歧既反問獲羊乎)
(曰亡之矣曰奚亡之曰歧路之中又有歧焉吾不知所之故亡之也心都子曰大道以多歧亡羊學者以多方)
(喪生楚詞曰多端膠交莊子問臧何事則挾策讀書問榖何事則博塞以遊其為亡羊則一也)市聲鏖
午枕常以此心觀(世故紛紜能亂人意以此心觀之當不戰而勝也漢書霍去病傳曰合短)
(兵鏖蘭臯下注云世俗謂盡死殺人為鏖糟音意曹反)
復庵
舂糧出求仁行李彌宇宙久客渺愁人馬飢僕夫瘦(莊子)
(曰適百里者宿舂糧魯論曰求仁而得仁行李見前注詩曰我馬瘏矣我僕痡矣云何吁矣)歸來一
邱中萬事不改舊(漢書叙傳班嗣曰漁釣于一壑則萬物不奸其志栖遲于一邱則天下不)
(易其樂傳燈錄曰不改舊時人只改舊時行履處此詩大抵與後卷贈柳展如第八首同意)禾黍鋤
其驕牛羊鞭在後(甫田詩曰無田甫田維莠驕驕莊子曰養生者如牧羊視其後者而鞭之)
隠几天籟寒六鑿忽通透(莊子齊物論曰南郭子綦隠几而坐曰汝聞人籟而未聞)
(地籟汝聞地籟而未聞天籟夫又外物篇胞有重䦘心有天游室謂虚空則婦姑勃磎心無天游則六鑿相攘)
(司馬彪云謂六情攘奪)
亨泉
水德通萬物𤼵源會時亨伏坎非心願成川且意行(易蒙)
(卦曰山下出泉蒙子曰蒙亨以亨行時中也坎卦曰有孚唯心亨行有尚彖曰唯心亨乃以剛中也東坡易傳)
(云所遇有難易然而未嘗不志于通是水之心也物之窒我者有盡而是心無巳則終必勝之故水之所以至)
(柔而能勝物者惟不以力争而以心通也不以力争故柔外以心通故剛中劉禹錫詩腰斧上高山意行無舊)
(路此借用)栖遲林邱下欲濯無塵纓(栖遲見前注老杜詩石門斜日到林邱孟子曰)
(滄浪之水清兮可以濯我纓文選北山移文曰今見解蘭縛塵纓沈休文新安江水詩曰紛吾隔泥滓豈假濯)
(衣巾願以潺湲水沾君衣上塵)杖藜逢載酒一瓢酌餘清(莊子曰原憲杖藜而出漢)
(書揚雄傳曰時有好載酒肴從遊從遊學逸士傳許由隠箕山以手捧水飲之人遺一瓢得以操飲選詩密林)
(含餘清)
留王郎(王純亮字世弼山谷之妹壻見于黃氏世譜)
河外吹沙塵江南水無津(言南北相望之遠文選謝靈運詩河洲多沙塵風悲黃雲)
(起書曰若涉大水其無津涯)骨肉常萬里寄聲何由頻(角弓詩序曰骨肉相怨漢)
(書趙廣漢傳曰界上亭長寄聲謝我)我隨簡書來顧影將一身(詩曰畏此簡書曹子)
(建責躬表曰形影相弔五情愧赧資治通鑑晉李密言吾獨立于世顧影無儔退之詩念汝將一身西來曾幾)
(年何晏行步顧影見魏志)留我左右手奉承白頭親(晉書邵續傳續諫成都王穎討)
(長沙王又曰兄弟如左右手)小邦王事略蟲鳥聲無人(小邦謂德平鎮詩曰王事)
(靡鹽謝靈運詩虚館絶諍訟空庭來鳥雀退之琴操曰四無人聲)王甥解鞍馬夜語雞
喚晨(爾雅曰姊妹之夫為甥)母慈家人肥女惠男垂紳(禮記禮運曰父子篤)
(兄弟睦夫婦和家之肥也王介甫作鄞女墓誌曰吾女生惠異甚按惠與慧同禮記玉藻曰童子之節也緇布)
(衣錦緣錦紳又曰紳垂)有田為酒事豚酒及秋春(酒事謂麴糵事見下茗事注禮)
(記王制曰庶人春薦韭秋薦黍韭以卵黍以豚)生涯得如此舊學更光新(莊子曰吾)
(生也有涯易大畜剛健篤實輝光日新其德)索去何草草小留慰艱勤(老杜詩問)
(君適萬里取别何草草)百年才一炊六籍經幾秦(百年一炊用邯鄲夢事見前注)
(文選東都賦曰盖六籍所不能談李善注引封禪書曰六經載籍之傳王介甫虔州學記曰周道微不幸而有)
(秦燒詩書殺學士然是心非獨秦也當孔子之既有欲毁鄉校者矣介甫又有桃源行曰天下紛紛經幾秦)
要知胷中有不與迹同陳(莊子曰機心存于胷中又天運篇老子曰六經先王之陳)
(迹也豈其所以迹哉)郢人懷妙質聊欲運吾斤(莊子曰莊子過惠子之墓謂從者曰)
(郢人堊漫其鼻端若蠅翼使匠石斵之匠石運斤成風聽而斵之盡堊而鼻不傷郢人立不失容宋元君聞之)
(召匠石曰嘗試為我為之匠石曰臣則嘗能斵之雖然臣之質死久矣自夫子之死也吾無以為質矣)
送王郎
酌君以蒲城桑落之酒(庾信詩云蒲城桑落酒灞岸菊花秋按續古今注曰索郎酒桑)
(落時美故因以為名齊民要術載釀桑落酒法亦以九月或云桑落河名非也杜詩坐開桑落酒)泛君
以湘纍秋菊之英(漢書揚雄作反騷曰欽弔楚之湘纍注謂屈原赴湘死故曰湘纍楚詞曰)
(夕餐秋菊之落英)贈君以黟川點漆之墨(黟音伊漢舊縣今屬歙州墨譜云江南黟)
(歙之地有李廷珪墨尤佳廷珪本易水人唐末渡江居歙造墨有名蕭子良答王僧虔書云仲將之墨一點如)
(漆)送君以陽關墮淚之聲(王維詩勸君更盡一杯酒西出陽關無故人李商隠詩斷)
(腸聲裏唱陽關淚碑見晉書羊祜傳)酒澆胸次之壘塊(世說王遜問王忱阮籍何如司馬相)
(如忱曰阮籍胷中壘塊故須以酒澆之言同相如唯有酒異莊子曰喜怒哀樂不入于胷次)菊制短
世之頽齡(淵明詩菊為制頽齡班固幽通賦道修長而世短)墨以傳萬古文章
之印歌以寫一家兄弟之情(印如釋氏所謂傳佛心印詩曰以寫我憂王仲)
(宣詩冀寫憂思情)江山千里俱頭白骨肉十年終眼青(山谷此對極有)
(妙處前輩多使之老杜詩别來頭併白相對眼終青東坡云讀書頭欲白相對眼終青又曰身更萬事巳頭白)
(相對百年終眼青又曰看鏡白頭知我老平生青眼為君明又曰故人相見尚青眼新貴如今多白頭又曰江)
(山萬里將頭白骨肉十年終眼青其用青眼對白頭非一而工拙各有異耳)連牀夜語雞戒
曉書囊無底談未了(文選趙景真答嵇茂齊書曰雞鳴戒旦則飄爾晨征顔師古注急就)
(章曰有底曰囊無底曰槖世說衛玠與謝鯤達旦微言太白詩語笑未了風吹斷)有功翰墨乃
如此何恨遠别音書少(選詩粲粲翰墨場)炊砂作糜終不飽(楞嚴)
(經曰若不斷媱修禪定者如蒸砂石欲成其飯經百千劫祗名熱砂何以故此非飯本砂石成故世說曰賓客)
(詣陳太邱使元方季方炊二人聽客議論忘著箄皆成糜佛書又云譬如說食終不能飽)鏤冰文章
費工巧(鹽鐵論曰内無其質而外學其文若畫脂鏤冰費日損工考工記曰工有巧)要須心
地收汗馬孔孟行世日杲杲(謂道義戰勝胷中開明乃曉然見聖賢用心處史記)
(晉世家文公曰矢石之難汗馬之勞此復受次賞孟子曰子夏子張子游以有若似聖人欲以所事孔子事之)
(曾子曰不可江漢以濯之秋陽以暴之皜皜乎不可尚已注曰秋陽周之秋夏之五月六月盛陽也皜皜甚白)
(也皜音杲詩曰其雨其雨杲果出日山谷答王雩書曰想以道義敵紛華之兵戰勝久矣古人云并敵一向千)
(里殺將要須心地收汗馬之功讀書乃有味)有弟有弟力持家婦能養姑供
珍鮭(老杜同谷歌云有弟有弟在遠方古樂府云健婦持門戸南史庾杲之傳任昉戲曰誰謂庾郎貧食)
(鮭常有二十七種鮭音戶佳反切韻曰魚名出吳志)兒大詩禮女絲麻公但讀書
煮春茶(禮記曰治其麻絲)
次韻劉景文登鄴王臺見思五首(劉季孫字景文其父平死于趙)
(元昊之難鄴中記魏武于銅雀園立三臺)
黃濁歸大壑漣漪遶重城(郭璞注爾雅曰河所受渠多衆水溷淆宜其濁黃漢書谷)
(永傳黃濁四塞此借用其字列子曰勃海之東不知幾億萬里有大壑焉不惟無底之谷名曰歸墟八紘九野)
(之水莫不注之詩曰河水清且漣漪)西風一横笛金氣與高明(杜牧之詩深秋簾幕)
(千家雨落日樓臺一笛風漢書五行志曰金氣病則木沴之老杜詩大火運金氣荆揚不知秋劉禹錫秋螢引)
(曰夜光寂寥金氣静文選嘯賦李善注引淮南子曰甯戚擊牛角而疾商歌商金聲清故以為曲王逸注楚辭)
(九辯曰秋天高朗氣清明也)歸鴉度晚景落鴈帶邊聲(老杜詩輕鳥度層陰又詩)
(邊秋一鴈聲文選李陵書曰邊聲四起)平生知音處别離空復情(知音見後篇注)
(老杜詩遠送從此别青山空復情謝朓詩嬋娟空復情)
舊時劉子政憔悴鄴王城把筆已頭白見書猶眼明(漢書)
(劉向字子政用以比景文寰宇記故鄴城在相州鄴縣東魏武帝受封于此呼為北都)平原秋樹
色沙麓暮鐘聲(用老杜寄李白詩渭北春天樹江東日暮雲句律平原今德州山谷是時監德)
(州德平鎮寰宇記沙麓在魏州元城縣東即漢書元后傳王翁儒徙居之地今為北京與相州相接)歸鴈
南飛盡無因寄此情(管子曰桓公曰鴻鴈春北而秋南不失其時楚辭曰鴈雝雝而南飛)
(漢書蘇武傳天子射上林中得鴈足有繫帛書老杜詩相憶無南鴈何時有報章)
繫匏兩相憶極目十餘城(繫匏見魯論文選古詩云上有長相憶楚辭曰目極千里)
(兮傷春心按德與相俱在河北漢書吾邱夀王傳曰連十餘城之守)積潦干斗極山河皆
夜明(劉禹錫詩積潦搜山趾司馬相如子虚賦曰上干青雲杜牧詩觚稜拂斗極左傳曰恒星不見夜明)
(也)白璧按劍起(漢書鄒陽傳曰明月之珠夜光之璧以暗投人于道衆莫不按劍相盼者何則)
(無因而至前也)朱絃流水聲(記曰朱絃疏越一唱而三嘆有遺音者矣吕氏春秋伯牙鼓琴意在)
(山鍾子期曰巍巍乎意在水子期曰湯湯乎鍾期死白牙遂絶絃以世無知音)乖逢四時爾木
石了無情(達人之于窮通猶木石之于寒暑初無喜愠也莊子曰古之得道者窮亦樂通亦樂所樂)
(非窮通也道得于此則窮通為寒暑風雨之序矣樂天李夫人詩曰人非木石皆有情名士傳曰阮籍了無愧)
(色)
茗花浮曾坑(陸羽茶經云沬餑者湯之華也華之薄者曰沫厚者為餑輕細者曰花東坡和曾仲)
(錫詩云君家新致雪坑茶自注云近得曾坑茶)酒泛酌宜城(周禮酒正泛齊注曰泛者成而滓浮)
(泛泛然如宜城醪矣疏云宜城說以為地名故曹植酒賦曰宜城醴醪蒼梧縹清劉杲以為酒名未知孰是)
路尋西九曲(此篇以末句考之盖追記汴京州西舊游而此句述其經行之地按宋次道東京記)
(閶闔門門外福昌坊有九曲子巷山谷所指或當謂此)人似漢三明(後漢段熲傳熲字紀明與)
(皇甫威明張然明並知名顯達京師稱為涼州三明贊曰山西多猛三明儷蹤)千戶非無相(後漢)
(班超詣相者相者曰燕頷虎頭飛而肉食萬里侯相後封定遠侯景文將家子故用三明及此事)五言
空有聲(退之石鼎聯句序曰校書郎侯喜新有能詩聲)何時郭池晩照影寫間
情(蜀中舊本雙井前集絶句中有景文見招會宿州西郭園詩文選王仲宣詩曰日暮遊西園冀寫憂思情)
(曲池揚素波列樹敷丹榮陶淵明有間情賦此借用其字)
公詩如美玉未嫁已傾城(漢書李夫人傳李延年歌曰北方有佳人絶世而獨立一)
(顧傾人城再顧傾人國)嫁作蕩子婦寒機泣到明(言其中年之詩多哀傷也選詩)
(曰昔為倡家婦今為蕩子婦北夢瑣言徐月英送人詩云枕前淚與階前雨隔箇間窗滴到明唐人吳融作寒)
(機曉猶織賦此引用)綠琴蛛網徧絃絶不成聲(傅休奕琴賦序曰蔡邕有綠綺琴天)
(下名器也玉臺新詠徐悱贈内詩曰網蟲生錦薦禮記檀弓子夏既除喪而見予之琴彈子而不成聲)想
見鴟夷子江湖萬里情(言未逢知已也杜牧之詩西子下姑蘇一舸逐鴟夷史記載范)
(蠡佐越王既霸乃乘扁舟浮江湖自號鴟夷子)
次韻吳宣義三徑懷友
佳眠未知曉屋角聞晴哢(王羲之帖云向宅上静佳眠都不知足下來門太平廣記)
(鄭交謁友人于陳蔡路逢一冡有竹兩杆鄭為詩曰冡上兩杆竹風吹常裊裊冡中人賡之曰下有百年人長)
(眠不知曉又古詩春眠不覺曉處處聞啼鳥老杜詩紅稠屋角花退之詩鳥哢正交加)萬事頗忘
懷猶牽故人夢(老杜夢李詩曰故人入我夢明我我常相憶又詩春渚日落夢相牽)采蘭
秋蓬深汲井短綆凍(香草蔽于蓬艾冽井窮于短綆言薦引之難也老杜詩君不見才士)
(汲引難恐懼棄捐忍羈旅又詩露井凍銀牀莊子綆短不可以汲深)起看冥飛鴻乃見天
宇空(法言曰鴻飛冥冥弋人何慕焉選詩曰昭昭天宇闊)甚念故人寒誰省機與
綜(史記范睢傳須賈曰范叔一寒如此哉又云云以袍戀戀有故人之意韻書曰綜機縷也)在者天
一方日月老賓送(文選蘇子卿詩曰良友遠離别各在天一方書堯典曰寅賓出日寅餞納)
(日注云賓導也餞送也)往者不可言古柏守翁仲(水經注曰鄗南千秋亭壇廟之)
(東枕道有兩石翁仲南北相對又按魏志明帝景初元年鑄銅人二號曰翁仲此引用言冡間石人也)
送劉季展從軍鴈門二首(鴈門今代州)
劉郎才力耐百戰蒼鷹下韝秋未晩(東觀漢記曰趙勤字孟卿太守桓虞)
(署為督郵于是貪令自責還印綬去虞嘆曰善吏如使良鷹下韝命中)千里荷戈防犬羊
十年讀書厭藜莧(詩曰荷戈與祋文選劉越石表曰敢肆犬羊南史沈攸之曰早知窮達有)
(命恨不十年讀書退之詩腸肚集藜莧)試尋北産汗血駒莫殺南飛寄書
鴈(兩句皆用鴈門事左傳曰冀之北士馬之所生史記汗蘇秦傳說秦惠王曰北有代馬老杜詩驊騮作駒已)
(血後漢書王符傳有以貨得鴈門太守者皇甫規問漢卿前在郡食鴈美乎老杜詩汝休枉殺南飛鴻史記)
(使謂單于曰天子射上林中得鴈足有繫帛書)人生有祿親白頭可能一日無
甘饌(禮記内則曰由命士以上父子皆異宫昧爽而朝慈以旨甘謂有親而不可無甘旨之奉也禮記云)
(七十非囱不飽一日無甘饌之句非取此意耶)
石趺谷中玉子瘦金剛窟前藥草肥(寰宇記仙人山在代州五雲縣東南)
(石巖上有人坐跡山腹石上有手跡山下石上有雙脚跡皆西向立張天覺清涼傳曰夢遊五臺山金剛窟按)
(寰宇記五臺山在代州五臺縣東北内經以為清涼山東坡送天覺河東提刑詩曰西登太行嶺北望清涼山)
(餘光入巖石神草出茅菅能令墜指兒虬鬚茁冰顔又有詩曰憑君說與埋輪使速寄長松作解嘲皆謂此草)
(也)仙家耕耘成白璧道人煮掘起風痱絳囊璀璨思盈
斗竹畚香甘要百圍(搜神記曰陽雍伯嘗設義漿以給行旅一日有人飲訖懷中取石子)
(一斗與之曰此可生美玉遂得白璧一雙痱音肥韻書曰風病也百圍謂百束)到官莫道無來
使日日北風鴻鴈歸(老杜詩門問平安無使來禮記仲秋之月鴻鴈來)
題宛陵張待舉曲肱亭
仲蔚蓬蒿宅宣城詩句中(三輔決錄注曰張仲蔚平陵人所居蓬蒿没人淵明詩曰)
(仲蔚愛窮居遶宅生蓬蒿齊書謝朓為宣城郡守善詩文選贈答詩中多有朓宣城所作宛陵即今宣州故用)
(此事)人賢忘巷陋(論語子曰飯疏食飲水曲肱而枕之樂亦在其中矣亭名盖取之山谷此句使)
(顔子在陋巷一簞食一瓢飲不改其樂夫子曰賢哉回也事蓋用此以盡曲肱之意)境勝失途窮
(晉書阮籍傳率意獨駕不由徑路車迹所窮輒慟哭而反顔延之五君詠曰途窮能無慟此借用)寒葅
書萬卷零亂剛直胸(言胷中所有惟蔬飯與書相雜新序楚惠王食寒葅而得蛭因吞之)
偃蹇勲業外嘯歌山水重(後漢蔡邕傳董卓曰我力能族人蔡邕遂偃蹇者不旋踵)
(矣晉書謝鯤曰猶不廢我嘯歌嘯歌字出毛詩其嘯也歌)晨雞催不起擁被聽松風
(姚嗣宗詩崆峒山叟笑不語静聽松風春晝眠南史陶弘景特愛松風)
山谷内集詩注卷一
