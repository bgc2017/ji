山谷内集詩注卷十宋黃庭堅撰
任淵注
次韻答曹子方雜言
酺池寺湯餅一齋盂曲肱懶著書(寰宇記曰酺池在開封府浚儀縣西北古)
(大梁城内梁孝王作按浚儀後更名祥符束哲餅賦曰充虚解戰湯餅為最時山谷持戒律甚嚴故有齋盂之)
(句曲肱用邊韶晝眠意史記虞卿傳曰非窮愁亦不能著書論語飯蔬食飲水曲肱而枕之樂亦在其中矣)
騎馬天津看逝水滿船風月憶江湖(按東京記崇濟坊西有天漢橋橋南)
(朱雀門與宣德門相直此詩云天津蓋唐之洛都有天津橋因偕用爾傳燈錄船子和尚詩云滿船空載月明)
(歸)往時盡醉冷卿酒侍兒琵琶春風手(冷卿如因話錄以祠部為冰廳)
(老杜以廣文為冷官之類以下句攷之謂光禄卿也按實錄元祐三年七月文及為光禄少卿及蓋潞公之子)
(此詩所指豈其人耶漢書袁盎傳注曰侍兒婢也王介甫明妃曲曰黃金捍撥春風手豫章外集又有和子方)
(雜言亦及此事或云冷姓也)竹間一夜鳥聲春明朝醉起雪塞門(鳥聲)
(春謂琵琶啄木聲也錄異傳曰大雪丈餘洛陽令至袁安門無有行路退之詩藍田十月雪塞關)當年
聞說冷卿客黃鬚鄴下曹將軍(魏志任城威王彰太祖之子大破烏丸歸功諸)
(將太祖喜持彰鬢曰黃鬚兒竟大竒也老杜有觀曹將軍畫馬圖引此借用曹植居鄴下一時從其游者名鄴)
(下之學)挽弓石八不好武讀書卧看三峯雲(唐書張弘靖傳士挽兩石)
(弓左傳顔高之弓六鈞注云六鈞百八十斤老杜詩挽弓當挽強又詩將軍不好武稚子總能文蘇子美詩卧)
(看青天行白雲華山記云其三峯直上晴霽可觀)誰憐相逢十載後釜裏生魚
甑生塵(退之詩尊酒相逢十載後我為壯夫君白首後漢書范丹字史雲為萊蕪長所止單陋有時絶)
(粒窮居自若閭里歌之曰甑中生塵范史雲釜中生魚范萊蕪)冷卿白首大官寺樽前
不復如花人(通典大官掌百官之饌屬光禄卿大白詩金屏笑坐如花人)曹將軍江
湖之上可相忘舂鉏對立鴛鴦雙無機與游不亂行何
時解纓濯滄浪(莊子曰魚相忘于江湖爾雅曰鷺舂鋤文選江淹擬張綽詩曰亹亹玄思清胷)
(中去機巧物我俱忘懷可以狎鷗鳥蓋用列子事莊子山木篇曰孔子逃于大澤入獸不亂羣入鳥不亂行濯)
(纓見前注)喚取張侯來平章烹茶煮餅坐僧房(張侯似是張仲謀言欲與)
(之共往僧房商略歸計也按外集有送曹子方兼簡張仲謀詩唐書郭正一傳曰平章事自正一等始此借用)
(其字老杜詩隨意宿僧房)
次韻子瞻和王子立風雨敗書屋有感(王適字子立蘇子由)
(之壻從其婦翁學)
婦翁不可撾王郎非嬌客(後漢第五倫傳光武戲謂倫曰聞君為吏篣婦公寧有之)
(耶魏志武帝紀令曰第五伯魚三娶孤女謂之撾婦翁按今俗間以壻為嬌客)十年為從學苦
淡共陻厄(漢書叔孫通傳曰吕后與陛下攻苦食淡左傳曰困窮陻厄)燕雀嗤鴻漸
犬羊睨麟獲(此以下指子由漢書陳勝傳曰燕雀焉知鴻鵠之志易曰鴻漸于木春秋哀公十四)
(年西狩𫉬麟)遇逢涇渭分昨夢春冰釋(涇渭春冰並見前注)平生五車
書才吐二三策(莊子曰惠施多方其書五車二三策見孟子)已作謗薰天金
朱果何益(子由在臺諫數論事不為當世所喜老杜詩北里富薰天按揚雄甘泉賦曰燎薰皇天此)
(借用其字法言曰紆朱懷金之樂不如顔氏子之樂)君窮一窗下風雨更削跡(此以)
(下述子立莊子山木篇孔子曰吾再逐于魯伐木于宋削跡于衛又見盗跖篇)詩工知學進詞
苦見意迫(庾信哀江南賦序曰不無危苦之詞惟以哀悲為主)俗情傲秦贅婦舍
不煖席(漢書賈誼傳曰秦人家貧子壯則出贅老杜詩倚著如秦贅淮南子曰墨突不暇黔孔席不及)
(煖)南冶從東家不聞被嘲劇(魯論南容三復白圭孔子以其兄之子妻之又曰子)
(謂公冶長可妻也以其子妻之東家見前注蜀都賦曰劇談戲論南兄謝靈運傳輕薄少年凡人士並為題目)
(皆加苦言劇句)師儒並世難日月過箭疾(周禮天官曰師以賢得民儒以道得民史)
(記仲尼弟子列傳曰孔子數稱臧文仲柳下惠然皆後之不並世樂天詩年光同激箭老杜詩破敵過箭疾)
公今未有田把筆耕六籍(後漢班超傳注曰安能久事筆耕乎)
嘲小德
中年舉兒子漫種老生涯(晉書王羲之傳謝安曰中年以來傷于哀樂史記孟嘗君)
(傳曰君所以不舉五月子者何莊子曰吾生也有涯)學語囀春鳥塗窗行暮鵶(一作)
(學語春蟲聒書窗秋鴈斜老杜詩驥子好男兒前年學語時樂府柳顧言陽春歌曰春鳥一囀有千聲按周禮)
(羅氏仲春羅春鳥劉禹錫傳小兒弄筆不能嗔涴壁書窗且賞勤盧仝示添丁云忽然案上翻墨汁塗抹詩書)
(如老鵶行音胡剛反)欲嗔王母惜稍慧女兄誇(一作待渠能小艇伴我釣煙沙爾雅)
(父之妣為王母時山谷母夫人無恙)解著潛夫論不妨無外家(後漢王符傳曰安定)
(俗鄙庶孽而符無外家為鄉人所賤隱居著書以譏當世失得不欲章顯其名故號曰潛夫論)
戲答張祕監饋羊
細肋柔毛飽卧沙煩公遣騎送寒家(同州沙苑監有桂羊俗謂之細肋卧)
(沙曲禮羊曰柔毛老杜詩大官喜我來遣騎問所須按文選魏文帝書曰今遣騎到鄴世說王經母曰汝本寒)
(家子)忍令無罪充庖宰留與兒童駕小車(孟子曰若無罪而就死地則牛)
(羊何擇焉韓孟鬭雞聯句曰義肉耻庖宰晉書衛玠傳總角乘羊車入市見者以為玉人漢書車千秋傳朝見)
(得乘小車)
戲答王定國題門兩絶句
非復三五少年日把酒償春頰生紅(摭言薛逢語新進士曰老婆三五少)
(年時也曾東塗西抹來退之嘲少年曰直把春償酒都將命乞花又華山女云白咽紅頰長眉青)白鷗
入羣頗相委不謂驚起來賓鴻(莊子曰入獸不亂羣委謂諳識也世說司馬徽)
(人有委認徽豬者退之與柳中丞書亦曰與賊不相諧委禮記月令季秋鴻鴈來賓此句當是山谷往見定國)
(不遇而姙妾有避之者來賓或是其名字)
頗知歌舞無竅鑿我心塊然如帝江(山海經曰天山有神狀如黃囊赤如)
(丹火六足四翼渾沌無面目是識歌舞實惟帝江或作鴻江也莊子曰日鑿一竅而渾沌死又曰彫琢復樸塊)
(然獨以其形立)花裏雄蜂雌蛺蝶同時本自不作雙(李義山柳枝詞曰花)
(房與蜜脾蜂雄蛺蝶雌同時不同碩那復更相思老杜詩並蔕芙蓉本自雙此反其意不作雙見前注)
清人怨戲效徐庾慢體三首
秋水無言度荷花稱意紅(選詩曰涉江采芙蓉王介甫詩荷花稱意紅按漢書兒寬)
(傳奏事稱意)主人敬愛客催喚出房籠(選詩云公子敬愛客終宴不知疲老杜詩)
(遣人向市賖香粳喚婦出房親自饌梁元帝巫山詩無因謝神女一為出房籠)一斛明珠曲何
時落塞鴻(一斛珠見前注禮記曰歌者纍纍乎端如賈珠鮑照京洛篇霜歌落塞鴻)莫藏春
笋手且為剥蓮蓬(杜牧之微吟曰骰子逡巡裹手拈無因得見玉纖纖東坡樂府曰指尖露)
(春笋纖長)
翡翠釵梁碧石榴裙摺紅(庾信蕩子賦佩朱翠的釵梁粟鈿樂府黃門歌曰點黛方)
(初月縫裙學石榴)隙光斜斗帳香字冷薰籠(樂府魏收永世樂曰綺窗斜影入上)
(客酒須添又吳融秋閨怨日斜光隱西壁暮雀上南枝又長樂佳曰紅羅複斗帳四角垂明璫香字謂香篆薰)
(籠見前注王建宫詞曰紅顔未老恩先斷斜倚薰籠坐到明)聞道西飛燕將隨北固
鴻(古樂府曰東飛伯勞西飛燕黃姑阿母時相見江總歌南飛鳥鵲北飛鴻弄玉蘭香時會同按寰宇記北)
(固山在潤州丹徒縣北此云北固鴻未詳恐字誤今按月令鴈北鄉鄉與向通恐當作北向鴻固蓋向字之誤)
鴛鴦會獨宿風雨打船蓬(終上句之意杜詩鴛鴦不獨宿又雨來霑席上風急打船)
(頭杜牧之詩春半平江兩圓文破蜀羅聲眠蓬底客寒過釣來蓑)
障羞羅袂薄承汗領巾紅(南史劉瑀傳曰羞面見人扇障何益玉臺新詠雜詩曰舉)
(袖且障羞迥梳理亂髮文選洛神賦曰抗羅袂以掩涕方言曰席裱謂之被巾注云婦人領巾退之詩白布長)
(衫紫領巾)晩風斜蠆髮逸艷照窗籠(都人士詩曰卷髮如蠆注蠆螫蟲也尾抹揵然)
(似婦人髮末曲上卷然文選鮑照詩蛾眉□珠襲玉鉤隔𤨏窗)胡琴抱明月寳瑟陣歸
鴻(劉禹錫泰娘歌曰低鬟綏視抱明月纖指破撥生胡風言其善琵琶也此借用文選沈休文詩曰象筵鳴)
(寳瑟劉禹錫傷秦妹行言善其筝曰玫瑰寳柱秋鴈行按瑟亦有柱揚子所謂膠柱調瑟是也)倚壁生
蛛網年光如轉蓬(言琴瑟久不御也文選江淹擬張司空詩曰蘭徑少行迹玉臺生網絲淮)
(南子曰聖人觀轉蓬而為車此借用以言年運而往如車轂之轉傷美人之遲暮也)
呈外舅孫莘老二首
九陌黃塵烏帽底五湖春水白鷗前(三轉舊事曰長安城中八街九陌退)
(之詩子雲秪自守奚事九衢塵又詩雖有九衢無塵埃樂府讀曲歌曰不知烏帽郎是誰越語曰范蠡遂乘輕)
(舟以浮于五湖老杜詩時危兵甲黃塵裏日短江湖白髮前此頗用其語律)扁舟不為鱸魚
去收取聲名四十年(晉書張翰傳齊王冏辟為掾因見秋風起乃思吳中菰菜蓴羹鱸魚)
(鱠曰人生貴得適意何能羈官數千里以要名爵乎遂命駕而歸俄而冏敗人謂見機老杜詩夫子獨聲名又)
(贈鄭虔詩才名四十年)
甓社湖中有明月淮南草木借光輝(沈存中筆談曰嘉祐中揚州有一珠)
(甚大天晦多見初出于天長縣陂澤中後轉入甓社湖後又在新開湖中九十餘年居民行人常常見之珠大)
(如拳爛然不可正視十餘里間林木皆有影如日初升此詩引用以比莘老按莘老高郵軍人高郵本屬揚州)
(云漢書鄒陽傳曰明月之珠夜光之璧)故應剖蚌登王府不若行沙弄夕
霏(用莊子龜寧曳尾之意蜀志秦宓奏記曰剖蚌求珠周禮鄉大夫曰登于天府又玉府掌共王之佩玉珠)
(玉書曰王府則有歐公鸚鵡螺詩曰紅螺行沙夜生光又曰一螺千金價誰量豈若泥下追含漿文選謝靈運)
(詩雲霞收夕霏李善注霏日氣也)
以天壇靈壽杖送莘老
王屋千霜老紫藤扶公休沐對親朋異時駟馬安車去
拄到天壇願力能(王屋山在綘州垣曲縣千霜謂經千歲之墨霜老杜詩三霜楚戶砧禮記)
(大夫七十而致事適四方乘安車自稱曰老夫老杜詩云安得仙人九節杖挂到玉女洗頭盆太白寄王屋山)
(人孟大融詩曰願隨夫子天壇上閒與仙人掃落花圓覺經曰皆依無始清淨願力李通玄華嚴論曰地前菩)
(薩是凡夫故有地前成佛者推為誓願力能非本法故詩言老而益健能為方外之游蓋由願力所致)
戲答俞清老道人寒夜三首(王立之詩話山谷云金華俞清老字子中)
(二十年前與子共學于淮南元豐甲子相見于廣陵自云荆公欲使之脱縫掖著僧伽黎奉香火于)
(半山寺予之僧名紫琳字清老清老無妻子之累云去作半山道人似不為難事然生龜脱筒亦難)
(堪思後數年見之傳冠自若也因嘗戲和清老詩云云按山谷跋此詩云子瞻屢哦此詩以為妙也)
索索葉自雨月寒遥夜闌(樂天詩乾葉不待黃索索飛下來又云葉聲落如雨月色)
(白似霜楚辭曰覿杪秋之遥夜老杜詩夜闌更秉燭雨當如春秋雨螽之雨從去聲非葉聲落如雨故前輩論)
(深院無人杏花雨非四雨數)馬嘶車鐸鳴羣動不遑安(晉書荀勖傳逢趙賈人牛)
(鐸識其聲淵明詩曰日入羣動息文選東哲補南陔詩曰心不遑安)有人夢超俗去髮脱
儒冠平明視清鏡正爾良獨難(言其未能忘形也超俗見前注退之詩猶思脱)
(儒冠又詩脱冠剪頭髮項羽傳平明漢軍乃覺之樂天詩晨興照清鏡形影兩寂寞曹子建集怨歌行曰為臣)
(良獨難)
聞道一稊米出身縛簪纓(莊子河伯曰聞道百以為莫已若者我之謂也又北海若)
(曰計四海之在天地不似稊米之在太倉乎音義曰小米也一曰稊草也文選詩出身蒙漢思北山移文曰今)
(見觧蘭縛塵纓)懷我伐木友寒衾夢丁丁(代木丁丁見詩大雅)富貴但如
此百年半曲肱(退之詩人生但如此朱紫安足僭下句用邯鄲夢事見前注曲肱見魯論)早
晚相隨去松根有茯苓(唐趙嘏詩早晩粗酬身事了水邊歸去一閒人老杜詩知子松)
(根長茯苓遲暮有意來同煮)
牧羊金華山早通玉帝籍(神仙傳曰皇初平年十五家使牧羊有道士將至金華四)
(十餘年其兄初起見之問羊何在初平叱白石皆起成羊數萬頭皇字他書或作黃山谷先世居金華故云漢)
(元帝紀令從官給事宫司馬中者得為大父母父母兄弟通籍樂天詩但恐長生須有籍仙臺試為檢名看漢)
(書通籍金門)至今風低草&KR0766;&KR0766;見白石(樂府敕勒歌曰天蒼蒼野茫茫風吹草低)
(見牛羊無羊詩曰爾羊來思其角&KR0766;&KR0766;注曰聚其角而息&KR0766;&KR0766;然字書曰&KR0766;音阻立反角堅貌亦作濈)金
華風煙下亦有君履迹何為紅塵裏頷鬚欲雪白(金華屬婺)
(州清老亦金華人班婕妤賦曰思君兮履綦注云綦履迹也西都賦曰紅塵四合樂天詩滿頷白髭鬚)
祕書省冬夜宿直寄懷李德素(山谷有題薛醇老家李西臺書云德)
(素舒城李粢也浮沈于俗操行如古人往時隱龍眠山駕青牛往來皖公三祖自燒古松作墨云云)
(故此詩末句有占少微之語)
曲肱驚夢寒皎皎入牖下(文選古詩明月何皎皎又詩安寢北堂下明月入我牖)
出門問何祥岑寂省中夜(左氏僖十六年傳隕石于宋五六鷁退飛過宋都宋襄公)
(曰是何祥也吉凶焉在文選舞鶴賦去帝鄉之岑寂漢書昭帝紀共養省中注引蔡邕云本為禁中孝元皇后)
(父名禁改曰省中)姮娥攜青女一笑粲萬瓦(李商隱詩青女素娥俱耐冷月中霜)
(裏鬭嬋娟王充論衡曰羿請不死之藥于西王母羿妻姮娥竊以奔月託身于月是為蟾蜍淮南子曰至秋三)
(月青女乃出降以雪霜注曰青女天神青媖玉女主霜雪也榖梁傳曰軍人粲然皆笑注云粲然盛笑貌宋景)
(文筆記云粲明也知萬衆皆啟齒齒既白以粲義包之)指我金玉人幽獨秉大雅
(晉書王戎傳戎目山濤如璞玉渾金人皆欽其寶莫知名其器楚辭曰幽獨處乎山中大雅見前注)古來
絶朱絃蓋為知音者(見前主)同牀有不察而況子在野(文選)
(張華女史箴曰苟違斯義則同衾以疑此句略采其意言世無知音雖在傍近猶不識察況遠外乎山谷作羅)
(漢贊又曰我觀閻浮提衆生同牀猜忌若冰炭史記田叔傳曰田仁與任安二人同牀卧書曰君子在野)獨
立占少微長懷何由寫(魯論曰他日又獨立隋書天文志少微四星在太微西士大夫)
(之位也一名處士明大而黃則賢士舉楚辭曰情慨慨而長懷文選張茂先詩寫心出中誠)
歲寒知松柏(魯論曰歲寒然後知松柏之後彫也)
羣陰彫品物松柏尚桓桓(易曰品物流形書曰勖哉夫子尚桓桓注云桓桓武貎)
老去惟心在相依到歲寒(文選陸機演連珠曰勁陰殺節不彫寒木之心歐陽公詩)
(老去自憐心尚在)霜嚴御史府雨立大夫官(漢書朱博為御史大夫其府列柏樹)
(崔篆御史箴曰箴上霜凝筆端風起文選嘯賦曰騁羽則嚴霜夏彫應劭漢官儀秦始皇封泰山遇暴雨賴得)
(抱樹因封其樹為五大夫松史記滑稽傳優旃曰陛楯郎汝雖長何益幸雨立)犧象溝中斷徽
絃爨下殘(莊子曰百年之木破為犧尊青黃而文之其斷在溝中美惡有間矣其于失性一也左傳)
(曰犧象不出門謂犧尊象尊也後漢蔡邕傳吳人有燒桐以炊者邕聞火烈之聲知其良木請而為琴時號焦)
(尾琴晉書陶潛傳畜素琴一張絃徽不具莊子曰純樸不殘孰為犧尊退之木居士詩為神詎比溝中斷遇賞)
(還同炊下餘)光陰一鳥過翦伐萬牛難(文選别賦曰明月白露光陰往來杜牧之)
(詩長空碧日杳萬古一飛鳥選詩人生之海内忽如鳥過目老杜身輕一鳥過甘棠詩曰勿翦勿伐萬牛見前)
(注)春日輝桃李蒼顔亦頇觀(言老成坐見新進也太白詩松柏本孤直難為桃李)
(顔歐公醉翁亭記曰蒼顔白髮頽然乎其間)
東觀讀未見書(後漢黃香傳京師號曰天下無雙江夏黃童肅宗詔香詣東觀讀所)
(未嘗見書)
漢規羣玉府東觀近宸居(漢書東方朔傳曰今規以為苑穆天子傳曰羣玉山先王)
(之所謂策府通典曰後漢圖書在東觀按和帝紀永元十三年幸東觀見書林閱篇籍文逸曰景屬宸居)詔
許無雙士來觀未見書(見題注)皇文開萬卷家學陋三餘
(魏略曰董遇字委真善左氏傳從學者云苦渴無日逸言當以三餘或問三餘之意遇言冬者歲之餘夜者日)
(之餘陰雨者時之餘)竹帛森延閣星辰繞直廬(文選曹子建求自試表曰名稱書于)
(竹帛李善注字出墨子漢書藝文志注引七略曰内則有延閣廣内祕室之府外則有太常太史博士之中老)
(杜詩聽履上星辰又云乾坤繞漢宫西都賦曰周廬于列室注直宿曰廬)諸生起孤賤天子
自吹嘘(後漢班超傳相者曰祭酒布衣諸生耳而當封侯萬里之外黃香上疏曰江淮孤賤愚蒙小生)
(老杜詩惟待吹嘘送上天按魏志鄭澤曰孔公緒能清談高論嘘枮吹生韓退之詩雲風相吹嘘)願以
多聞力論思補帝裾(說命曰王人求多聞時惟建事班固兩都賦序曰朝以論思日月獻)
(納補帝裾用補衮意魏志辛毗傳言冀州民不可徙帝不答起入内毗隨而引其裾此借用其字)
被褐懷珠玉(文選阮籍詩懷詩曰被褐懷珠玉顔閔相與期按家語子路問孔子曰有)
(人于此被褐而懷玉何如孔子曰國無道可也國有道則衮冕而執玉)
國士懷珠玉通津不易扛(國士見史記豫譲傳不易扛言其重慎之至也禮記曰執)
(玉不趨又曰受珠玉者以掬淵明詩彈冠乘通津但懼時我遺)櫝藏心有待褐短義難
降(子貢曰有美玉于斯韞櫝而藏諸求善價而沽諸子曰沽之哉沽之哉我待價者也義難降言不可屈孟)
(子雖褐寬博吾不惴焉寗戚歌短布單衣長止骭)寶唾歸青簡晴虹貫夜窗(韓孟)
(城南聯句曰寶唾恰未盡後漢趙壹傳曰咳唾自成珠又吳祐傳父恢守南海欲殺青簡以寫經書禮記曰君)
(子于玉比德氣如白虹天也)直言方按劍豈是故迷邦(按劔見前注魯論陽貨謂)
(孔子曰懷其寶而迷其邦可謂仁乎)彈雀輕千仞連城貫一雙(莊子曰以隋侯之珠)
(彈千仞之雀世必笑之選詩連城既偽往荆玉亦真還謂秦以十五都易趙璧也史記虞卿說趙孝成王一見)
(賜白璧一雙)安知藍縷底明月弄寒江(左傳曰莫敖篳路藍縷以啟山林明月珠)
(見前注魏志曰日月如合璧莊子曰藏珠于淵左傳曰子犯投其璧于河)
欵塞來享(元祐三年夏人遣使謝封冊故以命題漢宣帝紀曰欵塞來享)
前朝夏州守來款塞門西(五代史李仁福傳唐僖宗時有拓跋思敬者為夏州偏將)
(後以預破黃巢功賜姓李氏拜夏州節度使思敬卒弟思諫立思諫卒子彛昌立彛昌為其將所殺軍中迎仁)
(福立之不知其于思諫為親疎也其子彛超彛興繼立世有夏銀綏宥静等五州之地至元祐元年夏國主秉)
(常卒于乾順承襲)聖主敷文德降書付狄鞮(書曰帝乃誕敷文德舞干羽于兩階)
(七旬有苗格禮記王制曰西方曰狄鞮北方曰譯注曰狄之言知也)氈裘瞻日月𠢐面帶
金犀(史記蘇秦傳云燕必致旃裘狗馬之地後漢耿秉傳匈奴聞秉卒舉國號哭或至黎面流血注云黎)
(即𠢐字𠢐割也音力私反此借用以言祈哀請命漢書匈奴傳文帝遺單于黃金犀毗一注云要中大帶也法)
(言被我純繢帶我金犀不亦享乎)殿陛閒干羽邊亭息鼔鼙(干羽見前注漢書云)
(祭彤傳論曰卧鼓邊亭樂記曰君子聽鼓鼙之聲則思將帥之臣)永輸量谷馬不作觸
藩羝(史記貨殖傳曰至用谷量牛馬此借用以言夏人入貢易大壯卦曰羝羊觸藩羸其角此借用以言)
(不犯塞)聲勢常相倚今聞定五溪(退之平淮西碑曰凡叛有數聲勢相倚吾強不)
(支汝弱奚恃定五溪謂南夷底定也後漢馬援傳劉尚擊武陵五溪蠻夷注云武陵有五溪謂雄溪酉溪酉溪)
(潕溪辰溪)
憶邢惇夫(惇夫本末具前注有呻吟集行于世東坡云惇夫自為童子所與交皆諸公長)
(者百不一見遂與草木共盡)
詩到隨州更老成江山為助筆縱横(惇夫父恕為起居舍人坐教高公繪)
(為書忤太后意元祐元年正月謫知隨州惇夫侍焉老杜詩毫髮無遺恨波瀾獨老成唐書張說傳謫岳州而)
(詩益悽惋人謂得江山助云老杜詩凌雲健筆意縱横)眼看白璧埋黃壤何況人
間父子情(晉書庾亮傳將葬何充嘆曰埋玉樹于土中使人情何能已世說注王愆期謂陶侃曰賢)
(子越騎酷沒天下為公痛心況慈父情耶漢書張禹傳曰不勝父子私情)
次韻秦少章晁適道贈答詩
二子論文地陰風雪塞廬(後漢書袁安傳雪積地洛陽令至袁安門無有行路退之)
(詩藍田十月雪塞關)寧穿東郭履不遺子公書(史記滑稽傳東郭先生貧困飢寒行)
(雪中履有上無下足盡踐地莊子曰衣敝履穿漢書陳萬年傳子咸予陳湯書曰即蒙子公力得入帝城死不)
(恨也)士固難推挽時聞有詔除(上句用鄭當時推轂士之意退之誌云無相知有氣)
(力得位者推挽漢書谷永曰免不正之詔條劉禹錫詩金門通籍真多士黃紙除書每日聞左傳襄十四年臧)
(武仲見衛侯曰二子者或挽之或推之欲無入得乎又晉書鄧侯挽不來謝令推不去蓋參而用之)負暄
真計得獻御恐成疎(列子曰宋有田父暨春東作自曝于日顧謂其妻曰負日之暄人莫)
(知者以獻吾君將有重賞莊子曰于魚得計退之詩食芹雖云美獻御固巳癡)
次韻答秦少章乞酒
朝事鞍馬早吏曹文墨拘(文選鮑明遠詩曰日晏罷朝歸鞍馬塞衢路劉公幹詩曰)
(職事相填委文墨紛消散漢書司馬相如傳曰豈特委瑣齷齪拘文牽俗)終無尺寸補但于
朋友疎(漢書李廣傳曰終無尺寸功諸葛豐傳曰獨恐未有云補魯論曰朋友數斯疎矣此借用)豈
如簞瓢子臥起一牀書(簞瓢見魯論漢書蘇武傳曰杖漢節牧羊臥起操持寒山子詩)
(曰家中何所有惟見一牀書)炙背道堯舜雪屋相與娛(文選嵇康絶交書曰野人)
(有快炙背而美芹子者欲獻之至尊注引列子曰宋有田父負日之暄云云孟子道性善言必稱堯舜)步
出城東門野鳥吟廢墟(梁甫吟曰步出齊東門遥望蕩陰里里中有三墳纍纍正相似)
頗知富貴事勢窮心亦舒(因見廢墟知富貴之不可常故雖處窮而其心休然也退)
(之王承福傳曰吾操鏝以入于富貴之家有年矣有一至者焉又往過之則為墟矣又曰雖勞無媿吾心安焉)
(楚辭哀郢曰聊以舒吾憂心老杜詩坦然心神舒)詩來獻窮狀水餅嚼冰蔬(本傳)
(曰晉文公使曹人獻狀南史何戢傳高帝好水引餅戢每設上焉)斗酒得醉否枵腹如
瓠壺(漢書楊惲傳曰烹羊炰羔斗酒自勞老杜詩百年渾得醉莊子曰魏王大瓠之種非不呺然大也音)
(義曰虚大曰呺瓠壺見前注)亦可召西舍侯嬴非博徒(史記魏公子無忌傳魏有)
(隱士曰侯嬴年七十家貧為大梁夷門監者公子從車騎虚左自迎侯生又曰公子聞趙有處士毛公藏于博)
(徒薛公藏于賣漿家公子乃聞步往從此兩人游甚歡)
山谷内集詩注卷十
