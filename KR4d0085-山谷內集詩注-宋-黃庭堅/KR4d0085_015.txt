山谷内集詩注卷十五宋黃庭堅撰
任淵注
戲簡朱公武劉邦直田子平五首
不趨吏部曹中版且鱠高沙湖裏魚(山谷辭吏部郎之命故不持手版以)
(趨省曹渚宫舊事曰王琳為鮪表以刺時有曰高沙老女非有意于羅綺白鮪女兒豈期心于珠翠注云江陵)
(西二十里有高沙湖其中多魚)雖無季子六國印要讀田郎萬卷書(史記)
(蘇秦傳秦過洛陽其嫂謝曰見季子位高金多也秦喟然歎曰使我有洛陽負郭田二頃吾豈能佩六國相印)
(乎譙周注秦字季子三輔決錄注曰田鳳為尚書郎容儀端正靈帝目送之回題柱曰堂堂乎張京兆田郎此)
(借用以屬子平)
歡伯可解藜藿嘲孔方定非金石交(歡伯藜藿皆見前注漢書掦雄有解)
(嘲此借用晉書魯褒錢神論曰親之如兄字曰孔方金石交亦見前注)君看劉郎最多智
昨者火事幾焚巢(言禍患之来非智慮所及况貧富有定數安可以智力求之耶劉郎謂邦)
(直劉禹錫詩曰前度劉郎今又来此借用魏志武帝紀注魏書曰曹公非有四目兩口但多智耳維摩經曰火)
(事如故而不為害易旅卦之上九鳥焚其巢旅人先笑後號咷)
劉郎好詩又能文方我奔竄義甚敦(奔竄謂赴黔中時取道荆南此詩蓋)
(追記往事也文選曹子建詩曰親交義在敦退之江漢答孟郊詩云嗟我與夫子此義每所敦)為親未
葬走人門閉門却掃不足論(為親之故未免俯仰世間此外皆不足道閉門却掃)
(可也文選江文通恨賦曰至乃敬通見抵罷歸田里閉關却掃塞門不仕李善注引司馬彪續漢書曰趙壹閉)
(門却掃非德不交)
朱家塤篪好兄弟陋巷六經葵莧秋(詩曰伯氏吹塤仲氏吹篪)我卜
荆州三畝宅讀田家書從之游(楚詞屈原有卜居篇東坡詩勸我試尋三畝宅)
(從公已恨十年遲王介甫作杜甫畫像詩云願起公死從之游按文選沈休文詩所願從之游寸心于此足退)
(之送諸葛覺詩云今子從之游學問得所欲)
朱公趨朝瘦至骨歸來豪健踞胡牀日看省曹閽者面
何如田家侍兒妝(列子曰子貢七日不食以至骨立晉書桓伊傳下車踞胡牀作三調田家)
(侍見蓋紀實事見下水仙花注)
次韻益修四弟(黃友益字益修侍御史昭之第三子也)
霜晩菊未花節物亦可嘉(文選陸士衡古詩踟久蹰感節物我行已永)欣欣
登高侶畏雨占暮霞(山谷自注諺云朝霞不出門暮霞行千里漢書登高能賦可為大)
(夫費長房九日登高飲)楚人醖菉豆輕碧自相誇(山谷時在荆州荆州即楚地故)
(後詩有渚宫之句謂以菉豆為麴而釀酒也其色清碧今人謂之竹光酒云)老夫不舉酒嚥
𠻳鳴兩車(黃庭經曰口為玉池太和官𠻳咽靈液災不干兩車謂頰車也左傳曰輔車相依)良
辰與美景客至但成嗟(文選詩靈運擬魏太子鄴中集詩序曰天下良辰美景賞心樂)
(事四者難并淵明九日閒居詩序云余閒居爱重九之名秋菊盈園而特醪靡由空服九華寄懷于言)
以峽州酒遺益修復繼前韻
令節不把酒新詩徒拜嘉(退之聽彈琴詩序曰肇置三令節詔羣有司飲酒以樂按)
(舊唐書貞元四年詔正月晦日三月三日九月九日三節日任百僚追賞為樂退之詩把酒對南山左傳曰敢)
(不拜嘉)頗憶宋玉賦登高氣成霞(宋玉有高唐神女賦登章之高見前注氣成霞言文)
(氣蔚然如此荆州蓋楚地而宋玉楚人固因九日登高遂及此事曹子建七啓曰慷慨則氣成虹蜺蜀都賦曰)
(舒丹氣而為霞)渚宮但衰柳朝雲為誰誇(杜佑通典曰江陵縣有楚渚宫朝雲見宋)
(玉高唐賦巳具前注云)吾宗懷古恨流涎過麴車一壺澆往事聊
送解愁嗟(解一作耐李邕詩吾宗固神秀東京賦曰望先帝之舊墟慨長思而懷古老杜歌曰道逢)
(麴車口流涎又詩呤詩解歎嗟謝靈運詩三江事多往)
謝益修四弟送石屏
石似滄江落日明鸕鷀烏鵲滿沙汀小兒骨相能文字
乞與班班作硯屏(文選任彦昇詩滄江路窮此老杜詩山頭落日半輪明又詩鸕鷀西日照)
(□趐滿魚梁嘗見山谷在荆州與檀敦禮帖乞硯山欲與同惜試睟且云同惜知命幼子小字也此詩所指豈)
(此即耶骨相見前注)
戲答王觀復酴醿菊二首
誰將陶令黃金菊幻作酴醿白玉花小草眞成有風味
東園添我老生涯(小草見前注)
吕園未肯輕沽我且寄田家砌下栽他日秋花媚重九
清香知自故人来(山谷在荆州與歐陽元老帖曰城東吕氏園竹木已老又寬敞有經行之)
(地甚欲得之然託人往問語輙再三難共語也又有與人帖云檀敦禮惠蘭數本皆煜煜成叢但不花耳方送)
(田子平家培植之魯論曰求善賈而沽諸注云沽賣也)
戲答王子予送凌風菊二首
病来孤負鸕鷀杓禪板蒲團入眼中(太白詩鸕鷀杓鸚鵡杯傳燈錄龍牙)
(禪師傳師在翠微時問如何是祖師意翠微曰與我過禪板来師遂過禪板翠微接得便遂又問臨濟如何是)
(祖師意臨濟曰與我過蒲團来師送過蒲團臨濟接得便打老杜詩江村野堂争入眼)浪說閒居
愛重九黃花應笑白頭翁(閒居重九見前注下句大似東坡詩人老簪花不自羞花)
(應羞上老人頭之意)
王郎頗病金瓢酒不耐寒花晩更芳瘦盡腰圍怯風景
故来歸我一枝香(晉書王導傳周顗曰風景不殊舉目有河山之異春秋書鄭伯使宛来歸)
(祊又書齊人歸我濟西田)
謝王子予送橄欖
方懷味諫軒中果忽見金盤橄欖来(元注云戎州蔡次律家軒外有餘甘)
(余名之曰味諫軒味諫言餘甘初苦而終有味南史劉穆之傳以金柈貯檳榔一斛橄欖見下注)想共
餘甘有瓜葛苦中眞味晩方回(陳藏噐本草曰菴摩勒人食其子先苦後甘故)
(曰餘甘晉書王說傳導之子也導與奕棋争道笑曰相與有瓜葛那得為爾耶歐陽公詩又如食㰖橄眞味久)
(愈在東坡橄㰖詩云待得微甘回齒頰巳輸崖密十分甜)
以椰子小冠送子予
漿成乳酒醺人醉肉截鵝肪上客盤有核如匏可彫琢
道装宜作玉人冠(交州記曰椰子中有漿飲之得醉圖經本草曰椰子出嶺南州郡實大如)
(瓠殼圓而堅裏有膚至白如豬肪厚半寸許味亦似胡桃膚裏有漿如乳飲之冷而氣醺老杜詩小瓶乳酒下)
(青雲退之詩鵝肪截佩璜)
呈楊康國
君家秋實羅浮種已作纍纍半拂墻莫遣兒童酸打盡
要看霜後十分黃(韓詩外傳云秋得食其實劉楨書曰忘家丞之秋實唐盧氏雜說云明皇)
(德宗僖宗幸蜀年浙西奏羅浮山柑子皆不結子此甚異也按太湖中亦有羅浮山老杜詩兒童莫信打慈鵶)
又戲呈康國
整冠行客莫先嘗楊子家無數仞牆假借肅霜令弄色
句添寒曰與争黃(古樂府曰君子防未然不處嫌疑閒瓜田不納履李下不整冠豳詩曰九)
(月肅霜老杜詩柳條弄色不忍見句添蓋黃冶家語云)
次韻馬荆州(馬城字中玉)
六年絶域夢刀頭判得南還萬事休(山谷謫黔戎凡六年漢書耿育上書)
(訟陳湯曰討絶域不羈之君古樂府云何當大刀頭破鏡飛上天吳兢解題云刀頭有環問何時當還也夢刀)
(頭借用王濬夢三刀事柳子厚詩曰一生判却歸休謂著南冠到頭劉禹錫詩黃髮相看萬事休)誰謂
石渠劉校尉来依綘帳馬荆州(漢書劉向傳經論五經于石渠元帝時廢十餘)
(年成帝以向為中壘校尉山谷自館閣遷貶故用以自況後漢書馬融傳曰桓帝時為南郡太守又曰常坐高)
(堂施絳帳前授生徒後列女樂按南郡即今荆南)霜髭雪鬢共看鏡茱糝菊英
同送秋他日江梅臘前破還從天際望歸舟(老杜有江梅詩云梅)
(橤臘前破梅花年後多謝朓詩雲中辦江樹天際識歸舟中玉維掦人官當滿明年之冬道出當塗于時山谷)
(巳赴太平州矣故有望歸舟之語山谷紹聖初跋關中雪景圖曰維掦馬中玉觀于上藍寺)
和中玉使君晩秋開天寕節道場
江南江北盡雲沙車騎東来風旆斜倒影楼臺開紫府
得霜籬落賸黃花(文選謝靈運詩江南倦歷覽江北曠周旋漢書司馬相如傳曰時從車騎)
(雍容閒雅倒影見前注退之詩青春白日映樓臺荆南有紫府觀抱朴子曰項曼都自言到天上過紫府樂府)
(盧思道神仙篇曰雲軒遊紫府風駟立丹梯禮記月令季秋之月菊有黃華淵明詩采菊東籬下抱朴子曰葛)
(洪籬落頓缺)釣溪築野收多士航海梯山共一家(尚書中候曰吕望即)
(磻溪水釣其涯得玉環書曰說築傳巖之野詩曰濟濟多士後漢書梯山棧谷望風弭從文選顔延年曲水詩)
(序曰棧山航海踰沙䡍幕之貢禮記曰聖人耐以天下為一家)想見星壇祝堯壽步虚
聲裏静無譁(孟郊詩囚怪星宿壇按南斗經曰修設兩極二斗同醮一壇各象斗星莊子曰堯觀)
(于華封華封人曰嘻聖人請祝聖人使聖人壽本事詩許渾詩曰天風吹下步虚聲按吳兢樂府解題曰步虚)
(詞道觀所唱備言衆仙縹緲輕舉之美書曰嗟人無譁)
入窮巷謁李材叟翹叟戲贈兼簡田子平三首
紫冠黃鈿網絲窠蝶繞蜂圍奈晚何(元注云紫冠雞冠黃鈿黃菊集韻)
(元鈿金花飾也音田又音電退之城南聯句云絲窠掃還成)二叟家居如避世開門
自少俗人過(用退之竹洞詩意)
只可闋中安止止誰能鐵裏鬭錚錚田多穀少無人會
譬似無田過一生(莊子曰瞻彼闋者虚室生白吉祥止止後漢書劉盆子傳徐宣等叩頭曰)
(今日得降猶去虎口歸慈母光武曰卿所謂鐵中錚錚庸中佼佼者也北夢瑣言馮藻應二十五舉姻親勸令)
(罷舉求官藻曰譬如一生無成更應五舉樂天詩譬如原是九江人)
田郎杞菊荒三徑文字時追二叟游萬卷藏書多未見
老夫端擬乞荆州(陸龜蒙有杞菊賦田子平荆南人其家多書未見書具前注南史王僧孺聚書至三萬卷)
次韻答馬中玉三首
雨入紗窗風簸船菊花過後早梅前錦江春色熏人醉
也到壺中小隠天(老杜詩浪簸船應折杯乾甕即空又云錦江春色來天地壺中見前注文)
(選王康琚詩曰小隠隠陵藪大隠隠朝市太白詩壺中别有日月天山谷時旅寓沙市故有小隠之句)
卷沙成浪北風顛銜尾千艘不敢前匝岸水居皆有酒
行人得意買江天(劉禹錫詩卷起沙灘似雪堆老杜詩曉來急雨春風顛漢書武帝紀曰舳)
(艫千里注云言其船多前後相銜東坡樂府曰船尾凍相銜文選王仲宣詩連舫踰萬艘西京雜記滕公馬不)
(肯前老杜詩藩籬無限景恣意買江天)
仁氣已蒸全楚盡同雲欲合暮江前争春梅柳無三月
對雪樽罍屬二天(上句以指中玉仁氣見禮記鄉飲酒孟浩然洞庭詩氣蒸雲夢澤波撼岳)
(陽城詩曰上天同雲雨雪雰雰老杜詩天邊梅柳樹相見幾回新二天見前注)
次韻中玉早梅二首
梅蘂争先公不嗔知公家有似梅人何時各得自由去
相逐揚州作好春(莊子曰見似人者而喜老杜詩東閣官梅動詩興還如何遜在揚州此時)
(對雪還相憶送客逢花可自由樂天詩好作開成第二春)
折得寒香不露機小窗斜日兩三枝羅幃翠幕深調護
己被遊蜂聖得知(此詩亦似戲中玉之歌舞者李賀將進酒曰羅帳繡幕圍春風漢書張湯)
(傳調護之尤厚退之盆池詩夜半青蛙聖得知)
次韻中玉水仙花二首
借水開花自一竒水沈為骨玉為肌暗香已壓酴醿倒
只此寒梅無好枝(漢書吳王濞傳曰亦一奇也老杜詩秋水為神玉為骨退之馬少監墓誌)
(曰肌肉玉雪可憐壓倒見前注水仙叢生故云無好枝)
淤泥解作白蓮藕糞壤能開黃玉花可惜國香天不管
隨緣流落小民家(元注云時聞民間事如此柳子厚詩糞壤擢珠樹莓苔插瓊英左傳曰)
(蘭有國香人服媚之秦少游樂府亦有惱殺人天不管之句此詩蓋山谷借以寓意也按高子勉所作國香)
(詩序云國香荆渚田氏侍兒名也黃太史自南溪召為吏部副郎留荆州乞守當塗待報所居即此女子隣也)
(太史偶見之以為幽閒姝美目所未覩後其家以嫁下俚貧民因賦此詩以寓意俾予和之後數年太史卒於)
(嶺表當時賓客雲散此女既生二子矣會荆南歲荒其夫鬻之田氏家田氏一日邀予置酒出之掩抑困悴無)
(復故態坐間話當時事相與感歎予請田氏名曰國香以成太史之志政和三年春京師會表弟汝陰王性之)
(問太史詩中本意因道其詳乃為賦之詩曰南溪太史還朝晚息駕江陵頗從欵綵毫曾詠水仙花可惜國香)
(天不管將花託意為羅敷十七未有十五餘宋王門墻紆貴從藍橋庭戸怪貧居十年目色遙成處公更不來)
(天上去巳嫁鄰姬窈窕姿空傳墨客慇懃句聞道離鸞别鶴悲藁碪無頼鬻蛾眉桃花結子風吹後巫峽行雲)
(夢足時田郎好事知渠久酬贈明珠同石友憔悴猶疑洛浦妃風流固可章臺柳寶髻犀梳金鳳翹樽前初識)
(董嬌饒來遲杜牧應須恨愁殺蘇州也合銷却把水仙花說似猛省西家黃學士乃能知妾妾當時悔不書空)
(作黃字王子初聞話此詳索詩裁與漫凄涼只今驅豆無方法徒使田郎號國香此詩和者甚衆故併錄之)
王充道送水仙花五十枝欣然會心為之作詠
凌波仙子生塵襪水上輕盈步微月(洛神賦曰凌波微步羅襪生塵此云)
(微月蓋言襪如新月之状詩曰彼月而微)是誰招此斷腸魂種作寒花寄愁
絶(招魂見前注陶淵明九日閒居詩寒華徒自榮老杜北風詩愁絶付摧枯)含香體素欲傾
城山礬是弟梅是兄(應劭漢官儀尚書郎含雞舌香此借用淵明詩曰君其爱體素傾城)
(見漢書李延年歌已具前注山礬即㻛花山谷律詩敘述頗詳)坐對眞成被花惱出門
一笑大江横(老杜詩江上被花惱不徹無處告訴只顛狂山谷在荆州與李端叔帖云數日来驟)
(暖瑞香水仙紅梅皆開明窗静室花氣撩人似少年都卜夢也但多病之餘嬾作詩爾山谷時寓荆渚沙市故)
(有大江横之句老杜詩雞蟲得失無了時注目寒江倚秋閣山谷句意類此)
吳君送水仙花并二大本
折送南園栗玉花并移香本到寒家何時持上玉宸殿
乞與宫梅定等差(魏文帝與鍾繇玉玦書曰黃伴烝栗唐書禮樂志康崑崙奏琵琶于玉宸)
(殿按宋次道東京記後苑有玉宸殿山谷所指當謂此宋書曰武帝女壽陽公主人日臥于含章簷下梅花落)
(額上成五出之花自後有梅花狀詩人用宫梅事蓋取此也退之李花詩長姬香御四羅列縞裙練帨無等差)
(此反其意按漢書游俠傳序曰卿大夫以至于庶人各有等差)
劉邦直送早梅水仙花四首
簸船綪䌫北風嗔霜落干林憔悴人欲問江南近消息
喜君貽我一枝春(簸船見前注綪音争儀禮士喪禮注曰綪讀為䋫䋫屈也江沔之間謂縈)
(收繩索為䋫荆州記陸凱與范蔚宗相善自江南寄梅花一枝詣長安與范并贈詩曰折梅逢驛使寄與隴頭)
(人江南無所有聊贈一枝春)
探請東皇第一機水邊風日笑横枝鴛鴦浮弄嬋娟影
白鷺窺魚凝不知(探請蓋俗語猶言預借東坡嘗有六言詩探支八月凉風又有樂府曰探)
(借今年三月暖楚詞有東皇太一雲門問臥龍長連牀上學得是第幾機龍曰第二機門云作麽生是第一機)
(龍曰緊峭草鞋林逋梅詩雪後園林纔半樹水邊籬落忽横枝集韻凝音牛孕反止水也又結固也又蒸勺)
得水能仙天與竒寒香寂寞動冰肌仙風道骨今誰有
淡掃蛾眉篸一枝(太白大鵬賦序曰余昔于江陵見天台司馬子微謂余有仙風道骨可與)
(神遊八極之表今借用老杜詩却嫌脂粉汚顔色淡掃蛾眉朝至尊樂府沈約江南曲曰堕馬碧玉篸集韻篸)
(音作紺切綴也)
錢唐昔聞水仙廟荆州今見水仙花暗香静色撩詩句
宜在林逋處士家(元注云錢塘有水仙王廟林和靖祠堂近之東坡先生以為和靖清節映)
(世遂移神像配食水仙王云處士名逋字君復居錢塘西湖孤山有詩名于咸平景德間既死諡和靖先生)
(所作梅詩有疎影横斜水清淺暗香浮動月黃昏之句為世傳誦王介甫詩云物華撩我有新詩)
謝檀敦信送柑子
色深林表風霜下香著尊前指爪間書後合題三百顆
頻隨驛使未應慳(文選謝朓詩林表吳岫微老杜詩破甘霜落爪米芾書史載石軍一帖云)
(奉橘三百顆霜未降未可多得韋應物詩云書後欲題三百顆洞庭更待滿林霜謂此也驛使見前注老杜詩)
(玉粒未吾慳)
贈李輔聖
交蓋相逢水急流八年今復會荆州(言卒然相遇不容少停如流波之急)
(也文選樂府詩日中市朝滿車馬若川流楞嚴經曰如急流水望如恬静流急不見非是無流也)已回
青眼追鴻翼肯使黃塵沒馬頭(上句用稽康詩目送歸鴻之意文選陸士衡詩)
(願假歸鴻翼翻飛曲江汜下句謂不復浮沈京洛風塵間也樂天詩舟辭三峽雨馬入九衢塵老杜詩馬寒防)
(失道雪沒錦鞍韉古樂府日出東南隅行曰黃金絡馬頭)舊管新收幾妝鏡流行坎
止一虚舟(舊管新收本吏文書中語山谷取用所謂以俗為雅也賈誼鵬賦曰乘流則逝得坎則止)
(莊子曰汎若不繫之丹虚而遨遊者也易曰乘木舟虚劉子虚舟觸人人不知怨)相看絶歎女
博士筆研管絃成古丘(元注云女博士謂輔聖後房孔君也于文藝無所不能皆妙絶)
(世說殷中軍問劉尹云云一時絶歎以為名通又云袁虎作露布手不輟筆王東亭絶歎其才魏志甄后傳)
(后年九歲喜書輒用諸兄筆研兄言當作女博士邪太白詩晉代衣冠成古丘)
和高仲本喜相見
雨昏南浦曾相對雪滿荆州喜再逢有子才如不羈馬
知君心是後凋松(山谷自蜀放還過萬州時仲本為太守有約遊岑公洞詩萬州即唐南浦)
(郡漢書司馬遷書曰少負不羈之才論語歲寒然後知松相之後凋)閒尋書冊應多味老
傍人門似更慵(退之送石洪序曰戒行李載書冊班固叙傳曰味道之腴樂天詩好是老身消)
(日處誰能騎馬傍人家近世盧秉詩云但得有錢留客醉也勝騎馬傍人門蓋出于此)何日晴軒
觀筆硯一樽相属要從容(漢書灌夫傳夫起舞属田蚡注云属付也音之欲反退之)
(詩一杯相属君當歌戰國策曰犀首從容談三國之相怨)
戲詠煖足瓶二首
小姬煖足卧或能起心兵千金買脚婆夜夜睡天明(邪念)
(忽起甚于用兵不戢之祸退之詩詰曲避語穽冥茫觸心兵俗以煖足缾為鐵婆老杜詩客睡何曾著秋天不)
(肯明此反而用之又詩天明登前途)
脚婆原不食纏裏一衲足天明更傾瀉頮面有餘燠(書顧)
(命注曰洮盥頮面)
戲呈聞善二兄(黃友聞字聞善侍御史昭之第二子)
匏懸籬落鴉窺井草上階除雪衮風想得尊前欹醉帽
渾家兒女笑山公(北史獨孤信因獵日暮馳馬入城其帽微側詰旦吏人慕信而側帽焉晉)
(書山簡傳童兒歌曰山公出何許往至高陽池日夕倒載歸酩酊無所知時時能騎焉倒著白接䍦舉鞭向葛)
(彊何如并州兒南唐近事史虚詩曰風雨揭却屋渾家醉不知)
次韻聞善
扶醉三竿日題詩一研埃(杜牧之詩醉頭扶不起三丈日還高劉禹錫竹枝歌日出)
(三竿春霧消按南齊書永明五年十一月丁亥日出三竿朱色黃色赤暈東坡密州謝上表曰塵埃筆硯慚忘)
(舊學之淵源)張羅門帶雪投轄井生苔(漢書鄭當時傳曰翟公門外可設爵羅門)
(帶雪用袁安事見前注漢書陳遵傳每大飲賓客滿堂輙關門取客車轄投井中老杜詩君不見兩時秋井塌)
(古人白骨生青苔如何不飲令心衰東坡詩亦云我如廢井久不食古甃缺落生陰苔)待得成丘
隴誰能把酒杯(東方朔七諫封比干之丘隴李賀將進酒日勸君莫惜酩酊醉酒不到劉伶墳)
(上土)常應黃菊畔悵望白衣来(檀道鸞續晉陽秋日陶潛九月九日無酒于宅畔菊)
(叢中摘盈把坐其側久望見白衣人乃王弘送酒即便就酌而後歸)
謝答聞善二兄九絶句(此篇大槩以聞善與柳氏兄弟杯酒相失因為開廣)
(之聞善蓋山谷族人山谷有與聞善帖云久聞䀲甫伯父負天下大名常恨不見其子孫今乃得識)
(面又與黃顔徒帖云䀲甫自閩漕以侍御史召按黃氏世譜䀲甫名昭)
身入醉鄉無畔岸心與歡伯為友朋(唐書王績傳曰績著醉鄉記詩曰淇)
(則有岸隰則有泮箋云泮讀為畔焦贑易林坎卦之兌曰酒為歡伯除憂来樂)更闌罵坐客星
散午過未蘇髮鬅鬙(蔡琰胡笳曰更深夜闌兮夢汝來思漢書灌夫傳曰有詔劾夫罵坐)
(不敬蜀志姜維傳曰星散流離死者甚衆切韻曰鬅鬙被髮也朋僧二音廣燈錄僧問祠山守初曰不昧宗乘)
(請師舉唱師云頭鬅鬙耳□愬)
未嘗頃刻可去酒無有一日不吟詩詩狂克念作酒聖
意態忽如少年時(皇甫湜韓文公神道碑曰未嘗一日不對客書曰惟狂克念作聖樂天詩)
(曰不知老將至猶自放詩狂酒諸曰李白每醉為文未嘗差誤人目為醉聖)
羣猪過飲尚可醉疥手轑甕庸何傷(晉書阮咸傳諸阮皆能飲酒咸至宗)
(人家共集以大盆盛酒時有羣豬来飲其酒咸直接去其上便共飲之曾慥集仙傳曰張開光嘗與母及弟出)
(遊獨留嫗守舍俄有道士敝衣冠疥癬被體直入祼浴酒甕中嫗不能拒既暮出遊歸渴甚聞酒芳烈亟就盆)
(中飲嫗心惡道士不敢白而但不飲居數日開光與母及弟拔宅而去此事與葛洪神仙傳李八百事略問漢)
(書楚元王傳曰嫂厭叔與客来陽為羹盡轑釡注云轑音勞轑轢也左傳一抶女庸何傷)柳家兄弟
太迫窄狂藥不容人發狂(文選西京賦增九筵之迫脅五臣注曰迫脅迫窄也晉書)
(裴楷傳孫季舒與石崇酣燕慢倣過度崇欲表免之楷曰足下飲人狂藥責人正禮不亦乘乎乃止老子曰馳)
(騁田獵令人心發狂)
莫作呌號驚四鄰甕中有地可藏眞(蕩詩曰式號式呼俾晝作夜北山詩)
(曰或不知呌號此借用樂天詩今宵醉有興狂詠驚四鄰陸羽作懷素傳曰飲酒以養性草書以暢志酒酣興)
(發靡不書之按懷素字藏眞此借用言全其天眞于酒中高僧傳醋頭和尚頌揭起醋甕見天下天下原来在)
(甕中甕中原來有天下)淵明醉握遠公手大笑絶倒人不嗔(廬山記遠)
(公與陶元亮陸修静談道不覺過虎溪因相與大笑故作三笑圖)
阮籍醉睡不論昏劉伶雞肋避尊拳(晉書阮籍傳文帝欲為武帝求昏于)
(籍籍醉六十日不得言而止劉伶傳嘗醉與俗人相忤其人攘袂奮拳伶曰雞肋不足以安尊拳其人笑而止)
至今凛凛有生氣飲酒真成不愧天(世說庾道季曰廉頗藺相如雖千載)
(尚凛凛有生氣太白詩曰天地既爱酒飲酒不愧天)
公擇醉面桃花紅人百忤之無愠容(李常字公擇南康軍建昌人元祐間)
(為戸部尚書御史中丞山谷之舅也樂府高陽樂人歌曰何處䑜觴来兩頰色如火自有桃花容莫言人勸我)
(朝野僉載張元一嘲武懿宗曰未見桃花面皮謾作杏子眼孔崔護詩人面桃花相映紅魯論曰三巳之無愠)
(色)莘老夜闌傾數斗焚香默坐日生東(孫覺字莘老高郵人元祐初為)
(諫議遷給事吏侍擢御史中丞山谷之婦翁也抱朴子曰管輅頓傾三斗而清辯綺粲貫休詩静只焚香坐詠)
(懷悲歲闌退之詩默坐念語笑乂詩杲杲寒日生于東)
椎牀破面棖觸人作無義語怒四鄰(玉臺新詠焦仲卿妻詩阿母得聞之)
(槌牀便大怒東坡䟦老蘇送石昌言北使引云彭任聞□彦國當使不測之域憤憤椎酒牀拳皮裂南史沈昭)
(略以甌投徐孝嗣面曰使為破面鬼朝野僉載楊廷玉回波詞曰阿姑婆見作天子旁人不得棖觸陸龜蒙蠹)
(化曰人或棖觸之輒奮角而怒維摩經香積品曰是無義語是無義語報)尊中歡伯笑爾輩
(西陽雜爼酒日歡伯)我本和氣如三春(樂天家醖詩曰飲似陽和滿腹春)
陶令舍中有名酒無日不為父老傾四座歡欣觀酒德
一燈明暗又詩成(淵明飲酒詩序曰偶有名酒無夕不飲顧影獨盡忽焉復醉既醉之後輙)
(題數句自娛樂天詩對雪盡寒灰殘燈明復滅晉書劉伶作酒德頌)
阮籍劉伶智如海人間有道作糟丘(晉書阮籍傳本有濟世志属魏晉之)
(際天下多故名士少有全者遂不與世事酣飲為常劉伶見前注本傳又云常以細宇宙齊萬物為心張彦遠)
(名畫記云董伯仁鄉里號為智海按華嚴經頌云不動如山智如海南史陳暄傳復兄子書曰速營糟丘吾將)
(老焉按紂為酒池糟丘此借用)酒中無諍真三昧便覺稽康輸一籌(金剛)
(經曰佛說我得無諍三昧人中最為第一亦見維摩經柳子厚詩共傾三昧酒晉書嵇康傳鍾會造康康不為)
(之禮會謂文帝曰嵇康臥龍也不可起公無夏天下顧以康為慮耳遂遇害御史臺記曰楊纂恕尹君不同巳)
(判遽命筆復沈呤少選乃判曰纂輸一籌)
戲呈聞善
堆豗病鶴怯雞羣見酒特地生精神(歐陽公詩云三日不出門堆豗類寒)
(鴉晉書嵇康傳或曰昨于稠人中始見嵇康昂然若野鶴之在雞羣退之詩春半邊城特地愁)坐中索
起時被肘亦任旁人嫌我眞(老杜遭田父泥飲詩高聲索果栗欲起時被肘又詩)
(不爱入州府畏人嫌我眞)
題子瞻畫竹石(趙子湜家本云題全天粹東坡竹)
風枝雨葉瘠土竹龍蹲虎踞蒼蘚石東坡老人翰林公
醉時吐出胸中墨(東坡詩雨葉風枝曉自勻李太白永王東廵歌曰龍蟠虎踞帝王州胸中)
(墨謂其藻翰之餘退之代張籍書曰一吐出胸中之竒)
戲贈米元章二首(米芾字元章以能書知名喜蓄書畫有米氏書畫史行于世)
萬里風帆水著天麝煤鼠尾過年年滄江静夜虹貫月
定是米家書畫船(謝靈運詩苕苕萬里帆老杜詩一日過海收風帆退之詩海氣昏昏水拍)
(天又祭張署文日洞庭汗漫粘天無壁李西臺題楊少師大字壁後云枯杉倒檜霜天老松煙麝煤風雨寒鼠)
(尾謂栗鼠尾可為筆杜牧之詩廣文遺韻留樗散雞犬圖書共一船自說江湖不歸去阻風中酒過年年詩舍)
(神霧曰瑤光如虹蜺貫月正白感女樞生顓頊此借用言船中有寶氣崇寧間元章為江淮發運揭牌于行舸)
(之上曰米家書畫船云)
我有玄暉古印章印刓不忍與諸郎虎兒筆力能扛鼎
教字玄暉繼阿章(玄暉謂謝朓也漢書藝文志曰摹印章書幡信漢舊儀曰銀印龜鈕其文)
(曰章漢書韓信傳曰項王刻印刓忍不能予虎兒即元章之子名友仁近歲擢工部侍郎退之詩曰龍文百斛)
(鼎筆力可獨扛兩章字義不同故得重用以元章為阿章猶晉人以王平子為阿平)
山谷内集卷十五
