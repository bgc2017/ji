山谷内集詩注卷十三宋黃庭堅撰
任淵注
次韻答斌老病起獨游東園二首
萬事同一機多慮乃禪病(楞嚴曰雖見諸根動要以一機抽傳燈錄僧亡名息心銘)
(曰無多慮無多知多知多事不如息意多慮多失不如守一圓覺經曰大悲世尊快說禪病)排悶有
新詩忘蹄出兔徑(老杜詩云排悶強裁詩莊子曰蹄者所以在兔得兔而忘蹄言者所以在)
(意得意而忘言僧肇注維摩經曰曷謂回龍象于兔徑又傳燈錄永嘉證道歌曰大象不遊于兔徑)蓮花
生淤泥可見嗔喜性(維摩經曰譬如高原陸地不生此花卑濕淤泥乃生此花山谷此句)
(意謂花與泥俱出於一池非泥外有花喜與嗔俱出于一性非嗔外有喜因所見以示人蓋得夫觀物之妙也)
小立近幽香心與晚色静(王立之詩話曰山谷詩云小立佇幽香儂家能有幾絇絲)
(韻聮與荆公頗相同當時暗合耳按介夫詩云月映林塘淡空涵笑語凉俯窺憐綠淨小立佇幽香然亦本于)
(老杜稀疎小紅翠駐屐近微香之句老杜詩又曰水花晚色静庶足充淹留)
主人心安樂花竹有和氣時從物外賞自益酒中味(國語)
(晉文公曰人生安樂孰知其他張平子歸田賦曰苟縱心于外物淵明詩酒中固多味)斸枯蟻改
穴掃籜筍迸地(斸音株玉切斫也老杜詩藥任鄰人斸樂天笋詩曰穿牆迸路不依行)萬
籟寂中生乃知風雨至(萬籟見前注)
又和二首
西風鏖殘暑如用霍去病(漢書霍去病傳曰合短兵鏖臯蘭下)疏溝滿蓮
塘掃葉明竹逕(魏都賦曰疏通溝以濱路疏云疏通也)中有寂寞人自知
圓覺性(圓覺經曰無上法王有大陀羅尼門名為圓覺)心猿方睡起一笑六&KR1141;
静(高僧求郡䟦摩傳曰知彼所依處從心猿猴起業及業報果依緣念念滅按遺教經曰此五根者心為其)
(主譬如猿猴得樹難可禁制傳燈錄中邑禪師傳仰山問如何見得性師云譬如有屋屋有六窗内有一獼猴)
(東邊喚山山山山應如是六窗俱喚俱應仰山云只如内獮猴困睡外獮猴欲與相見如何師即下繩牀執仰)
(山手作舞云山山與汝相見了)
外物攻伐人鐘鼓作聲氣(莊子曰外物不可必劉子曰目愛綵色命曰伐性之斤耳)
(樂滛聲命曰攻心之鼓左傳曰凡師有鐘鼓曰伐無曰侵又曰金鼓以聲氣也又曰一鼓作氣)待渠弓
箭盡我自味無味(傳燈錄僧問巖頭弓折箭盡如何師曰去老子曰為無為事無事味無味)
宴安衽席間蛟鰐垂涎地(左傳曰宴安酖毒不可懷也莊子曰夫畏途者十殺一人)
(則父子兄弟相戒也人之所取畏者枉席之上飲食之間而不知為之戒者過也歐陽公乞致仕表曰不虞暗)
(禍䧟臣于風波必死之淵上賴至仁脱臣于蛟鰐垂涎之口文選枚叔七發曰往來游宴縱姿乎曲房隱間之)
(中此甘餐毒藥戲猛獸之爪牙也)君子履微霜即知堅冰至(言外物之當辨于早)
(也東方朔七諫曰微霜下而夜降易坤卦曰履霜堅冰至)
又答斌老病愈遣悶二首
百痾從中來悟罷本誰病(黃庭經曰百痾所種存無英說文曰痾病也文選短歌曰)
(憂從中來不可斷絶維摩經曰維摩詰言今我此病皆從前世妄想顛倒諸煩惱生無有實法誰受病者所以)
(者何四大合故假名為身四大無主身亦無我)西風將小雨凉入居士徑苦竹
遶蓮堂自悦魚鳥性(唐人常建詩曰山光悦鳥性潭影空人心)紅荷倚翠蓋
不點禪心静(青箱雜記曹脩古詩云荷葉罩芙蓉圓青映嫩綠佳人南陌上翠蓋立春風太白詩)
(花將色不染心與水俱閒)
風生高竹凉雨送新荷氣(老杜詩旁舍連高竹韋應物詩雨微荷氣凉)魚游
悟世網鳥語入禪味(柳子厚詩云世網難嬰每自珍南史虞寄云魚游拂鼎選詩曰世網)
(嬰我身阿彌陀經云水鳥樹林及與諸佛所出音聲皆演妙法與十二部經合維摩經曰雖復飲食而以禪悦)
(為味又按湼槃經有出家味讀誦味坐禪味)一揮四百病智刃有餘地病來
每厭客今乃思客至(退之詩清琹試一揮維摩經曰是身為災百一病惱肇僧注曰一大)
(增損則百一病生四大增損則四百四病同時俱作經又曰以智慧劍破煩惱賊文選頭陀寺碑曰智刃所游)
(日新月故莊子曰恢恢乎其于游刃必有餘地矣)
次韻黃斌老晚遊池亭二首
路入東園無俗駕忽逢佳士喜同遊綠荷菡萏稍覺晚
黃菊拒霜殊未秋(文選北山移文曰請迴俗士駕為君謝逋客山有扶蘇詩注曰荷華扶渠)
(也其花菡蓞陶岳零陵記曰拒霜花樹叢生葉大而岐花甚紅九月霜降時開故謂之拒霜文選江文通詩曰)
(佳人殊未來)客位正湏懸榻下主人自愛小塘幽(禮記冠義曰醮于客)
(位後漢書徐穉傳曰太守陳蕃不接賓客惟穉來特設一榻去則懸之文選沈休文詩賓至下塵榻老杜詩主)
(人為卜林塘幽)老夫多病蠻江上頗憶平生馬少游(後漢馬援傳曰吾從)
(弟少游常哀吾慷慨多大志曰致求盈餘但自苦耳當吾在浪泊西里間毒氣薰蒸仰視飛鳶跕跕墮水中卧)
(念少游平生時語何可得也)
岑寂東園可散愁膠膠擾擾夢神遊(岑寂見前注老杜詩暄和散旅愁莊)
(子天道篇堯曰膠膠擾擾乎注云自嫌有事列子曰黃帝夢遊於華胥氏之國非舟車足力之所及神遊而巳)
萬竿苦竹旌旗卷一部鳴蛙鼓吹休(南史孔珪傳門庭内草萊不剪中有)
(蛙鳴曰我以此當兩部鼓吹)雨後月前天欲冷身閒心遠地常幽(淵明)
(詩心遠地自偏)杜門謝客恐生謗且作人間鵬鷃遊(漢書申公傳終身不)
(出門復謝賓客又按唐書陸贄傳既放荒遠常闔戶人不識其面又避謗不著書此詩反其意世說注向子期)
(郭子玄逍遥議曰夫大鵬之上九萬尺鷃之起枋榆小大雖殊各順其性苟當其分逍遥一也而山谷作莊子)
(内篇解則曰鵾鵬之大鳩鷃之細均為有累于物而不能逍遥惟體道者乃能逍遥耳然此詩用向郭意)
戲答史應之三首
先生早擅屠龍學袖有新硎不試刀歲晩亦無雞可割
庖蛙煎鱔薦松醪(嘗聞長老云應之眉山人落魄無檢喜作鄙語人以屠僧目之故此詩多)
(用屠家事莊子曰朱泙漫學屠龍于支離益單千金之家三年技成而無所用其巧新硎割雞皆見前注前輩)
(詩曰來朝為送先生飯一夜沿溪捉鱔魚應之受館于人為童子師故云爾舊本煎鱔作煼蜢蓋眉之野人或)
(食虴蜢故鄉諺因以為戲唐人郭受詩松醪酒熟旁看醉又傅竒曰鄭德鄰居江上遇一賣菱叟每以佳酒松)
(醪春與之)
老萊有婦懷高義不厭夫家苜蓿盤(列女傳老萊子逃世耕于蒙山之陽)
(楚王駕至其門曰守國之孤願變先生老萊曰諾妻曰妾聞之居亂世為人所制能免于患乎妾不能為人所)
(制者委畚而去老萊乃隨而隠閩川名士𫝊薛令之開元中為右庶子時官僚清冷令之為詩曰朝日上團團)
(照見先生盤盤中無所有苜蓿長闌干)收得千金不龜藥短裙漂絖暮江
寒(莊子曰宋人有不龜手之藥者世世以洴澼絖為事客聞之請買其方百金與越人水戰大敗越人吳王)
(裂地而封之注云其藥能令手不拘拆故嘗漂絮于水中也)
甑有輕塵釡有魚漢庭日日召嚴徐(後漢范丹傳所止單陋有時絶粒閭)
(里歌之曰甑中有塵范史雲釡中生魚范萊蕪漢書主父偃傳曰是時徐樂嚴安亦俱上書言世務上召見三)
(人謂曰公皆安在何相見之晚也田叔傳曰漢庭臣無能出其右者)不嫌藜藿來同飯更
展芭蕉看學書(藜藿見前注法書苑陸羽作懷素傳曰貧無紙可書常于故里種芭蕉萬餘以)
(供揮洒)
題也足軒(并序)
簡州景德寺覺範道人種竹于所居之東軒使
君楊夢貺題其軒曰也足取古人所謂但有歲
寒心兩三竿也足者也仍為之賦詩余輙次韻
(此詩以石本校遏正種愛若曇四字)
道人手種兩三竹使君忽來唾珠玉(手種誤作手插太白詩咳唾落九天)
(隨風生珠玉)不湏客賦千首詩若是賞音一䕫足(杜牧之詩何人得似)
(張公子千首詩輕萬戶侯吳志周瑜傳注江表傳瑜謂蔣幹曰吾雖不及䕫曠聞絃賞音足知雅曲吕氏春秋)
(魯哀公問于孔子曰樂正䕫一足矣此借用以屬楊使君)世人愛處但同流一絲不
掛似太俗(爱處誤作同處傳燈錄石頭和尚草庵歌曰世人住處我不住世人愛處我不愛又豐干)
(告寒山子曰汝與我遊五臺即我同流若不與我去非我同流曰我不去豐干曰汝不是我同流又南泉問陸)
(亘十二時中作麽生陸曰寸絲不掛師云猶是階下漢又南泉坐次一僧乂手而立南泉白太俗生僧合掌南)
(泉曰太僧生詩意謂愛竹開軒聊同世好于佛法初無相妨也)客來若問有何好道人
優曇遠山綠(若問誤作問我優曇誤作優波晉書孟嘉傳桓温問酒有何好而卿嗜之貫休詩夜)
(雨山草滋爽籟雜枯木閒吟竺仙偈清絶過于玉蟋蟀鳴壞牆苟免悲局促道人優曇華迢迢遠山綠按法華)
(經曰佛告舍利弗如是妙法諸佛如來時乃說之如優曇鉢華時一現耳又偈曰是人甚稀有過于優曇華疏)
(云優曇鉢名現應三千年一現現則金輪王出此詩引用言竹之所以可愛正由道人難得耳山谷與周元翁)
(書曰範上坐是簡州人潙山喆老門久也其人聞道巳久多見前輩道機純熟知慮深遠于士大夫中求之未)
(易得)
寄題榮州祖元大師此君軒
王師學琴三十年響如清夜落澗泉(琴曲有幽澗泉老杜詩藍水遠從千)
(澗落)滿堂洗盡筝琶耳請師停手恐斷絃(東坡詩歸家且覓千斛水淨洗)
(從前箏笛耳張籍詩為出二侍女合彈琵琶箏退之聽穎師琴詩曰推手據止之濕衣淚滂滂又詩杯行到君)
(莫停手琴家有彈欲斷絃下指淺按欲入木力不見之語)神人傳書道人命生死貴
賤如看鏡(道讀如樂道人之善之道史記龜策傳曰卜者虛高人禄命以說人志退之作李墟中誌)
(曰最深于五行書以人之死生年月日所直日辰支干相生勝衰死王相斟酌推人夀夭貴賤利不利輙先處)
(其年時百不失一二)晩知直語觸憎嫌深藏幽寺聽鐘磬(言不復以談天)
(為事漢書谷永傳曰瞽言觸忌諱退之詩僻寺境還幽)有酒如澠客滿門不可一
日無此君(左傳曰有酒如澠有肉如陵此君見前注)當時手栽數寸碧聲挾
風雨今連雲(韓孟城南聮句云遥岑出寸碧此借用挾風雨見前注文選藩岳秋興賦曰高閣連)
(雲)此君傾蓋如故舊骨相竒怪清且秀(漢書鄒陽傳語曰有白頭如新)
(傾蓋如故按家語孔子遇程子傾蓋而語終曰甚相悦顧謂子路取束帛以贈之魯論曰故舊不遺則民不偷)
(骨相見前注)程嬰杵臼立孤難伯夷叔齊採薇瘦(言竹之勁且秀如此)
(史記趙世家屠岸賈殺趙朔朔妻成公姊有遺腹走公宫匿趙朔客曰公孫杵臼謂朔友人程嬰曰立孤與死)
(孰難程嬰曰死易立孤難耳杵臼曰子強為其難者吾為其易者請先死伯夷傳曰伯夷叔齊義不食周粟隠)
(于首陽山採薇而食之遂餓死于首陽)霜鐘堂上弄秋月微風入絃此君
悦(霜鐘蓋蔡邕秋思琴曲之一也此僧因以名其堂)公家周彦筆如椽此君語
意當能傳(王庠字周彦榮州人東坡嘗稱之筆如椽見前注)
答李任道謝分豆粥
豆粥能驅晚瘴寒與公同味更同餐安知天上養賢鼎
且作山中煮菜看(後漢馮異傳光武曰昨得公孫豆粥饑寒俱解世說孫長樂作王長史誄)
(云同此玄味易鼎卦曰聖人大烹以養聖賢)
贈知命弟離戎州
道人終歲學陶朱西子同舟泛五湖船窗卧讀書萬卷
還有新詩來起予(知命頗落魄不羈此詩蓋遺識之也山谷嘗有書與人云知命不樂静居)
(數出又答宋子茂書云知命將一妾一子拒同來史記貨殖傳范蠡適齊為鴟夷子皮之陶為朱公國記曰范)
(蠡遂乘輕舟以浮于五湖杜牧之詩云西子下姑蘇一舸逐鴟夷起予見魯語)
姪㭒隨知命舟行(㭒字維深小字韓十知命第二子)
莫去沙邊學釣魚莫將百丈作轆轤清江濯足窗下坐
燕子日長宜讀書(老杜詩百丈牽江色盧仝詩轆轤無繩井百尺老杜又有燕子來舟中詩)
(云湖南為客動經春燕子銜泥兩渡新暫語船檣還起去穿花落水益霑巾)
次韻奉答文少激推官紀贈二首
請來清吹拂衣巾句法詞鋒覺有神(詩云吉甫作誦穆如清風廬山記載)
(王喬之詩曰常聞清吹空文選沈休文詩豈假濯衣巾晉書潘岳讚曰詞鋒景絢老杜詩云詩成覺有神)今
日相看清眼舊他年肯作白頭新(青箱雜記范諷詩惟有南山與君眼相逢)
(不改舊時青漢書鄒陽傳曰白頭如新傾蓋如故)文如霧豹容窺管氣似靈犀
可避塵(霧豹見前注晉書王獻之傳門生曰此郎管中窺豹時見一斑李商隠詩心有靈犀一點通述)
(異記曰却塵西海獸也其角辟塵)慙愧相期在臺省無心枯木豈能春
(老杜詩諸公衮衮登臺省劉禹錫詩病樹前頭萬木春)
文章藻鑑隨時去人物權衡逐勢低(少激登元祐三年進士第時東坡知)
(舉山谷為其屬故于此詩寄一歎之意藻鑑見前注後漢許劭傳覈論鄉黨人物)揚子墨池春
草遍武侯祠廟曉鶯啼(揚子雲墨池諸葛忠武廟皆在今成都老杜蜀相祠堂詩云映)
(階碧草自春色隔葉黃鸝空好音山谷意謂東坡竄謫岷峨悽惶無復振起前人象氣也)書帷寂寞
知音少幕府留連要路迷(漢書董仲舒傳下帷講誦知音少見前注漢書李廣傳曰)
(幕府省文書注云幕府者以軍幕為義選詩云何不策高足先據要路津)顧我何人敢推輓
看君桃李合成蹊(並有前注)
次韻文少激祈雨有感(少激名抗臨卭人時在戎州諸本或作少微誤予嘗)
(見其家藏此詩真本有序云竊聞太守齋潔奉祠當獲嘉應)
窮儒憂樂與民同何况朱輪職勸農終日虀鹽供一飯
幾時膚寸冐千峯(文氏真本民作人按晉書謝安傳簡文帝曰安石既與人同樂必不得不)
(與人同憂退之送窮文曰太學四年朝虀暮鹽公羊曰觸石而出膚寸而合不崇朝而雨徧乎天下者唯泰山)
(耳注云側手為膚按指為寸文選潘安仁詩川氣冐山嶺詩意謂少激之窮如此安能澤加于民)未湏
丘垤占鳴鸛只要朝廷起卧龍(言調爕陰陽在得人也東山詩鸛鳴于垤注云)
(鸛水鳥也將陰雨則鳴丘垤見孟子蜀志諸葛亮傳徐庶謂先主曰諸葛孔明者卧龍也將軍豈願見之乎蘇)
(黃門詩雷雨連年起卧龍)從此滂沱徧枯槁愛民天子似仁宗(文氏真本)
(上句作從此滂沱三十六後改此字按春秋說題詞曰一歲三十六雨天地之氣宣十日小雨應天文十五日)
(大雨以斗運也又按京房易候云太平之時十日一雨凡歲三十六雨此休徵時若之應)
次韻李任道晚飲鎖江亭(此詩前有贈惠洪一篇編次不倫前輩以為非)
(山谷所作曾慥詩選記俞秀老事亦嘗及之今刪去鎖江亭在戎州之東戎今為叙州山谷與王觀)
(復書云有李仔任道本梓人而寓江津二十餘年其人言行有物參道得其要老成人也)
西來雪浪如炰烹兩涯一葦乃可横(東坡樂府曰江漢西來猶自帶岷峨)
(雪浪錦江春色退之詩具此煎炰烹莊子秋水篇曰兩涘渚涯之間詩曰誰謂河廣一葦杭之楚辭曰横大江)
(兮楊䠲)忽思鍾陵江十里白蘋風起縠紋生(劉禹錫詩令人忽憶瀟相)
(渚輿地廣記唐改豫章曰鍾陵又改曰南昌今屬洪州山谷鄉里也白蘋見前注宋玉風賦曰風起于青蘋之)
(末劉禹錫竹枝歌曰瀼西春水縠紋生)酒杯未覺浮蟻滑茶鼎已作蒼蠅
鳴(張平子南都賦曰酒則甘醴十旬兼清醪敷經寸浮蟻若萍退之集載彌明石鼎聮句曰時于蚯蚓竅微)
(作蒼蠅鳴)歸時共湏落日盡亦嫌持蓋僕屢更(老杜詩落盡高天日幽人)
(未遣迴又云清江白日落欲盡禮記儒行曰遽數之不能終其物悉數之乃留更僕未可終也)
再次韻兼簡履中南玉三首
李侯詩律嚴且清諸生賡載筆縱橫(禮記緇衣篇曰昔吾有先正其言明)
(且清東坡詩敢將詩律鬪清嚴書臯陶乃賡載歌注云賡續載成也續歌以成其義)句中稍覺道
戰勝胸次不使俗塵生(淵明詩貧富常交戰道勝無戚顔按韓非子子夏曰今先王之)
(義勝故肥其詳具前注楚辭屈平漁父曰安能以皓皓之白蒙世俗之塵埃乎)山繞樓臺鐘鼓
晩江觸石磯碪杵鳴(退之詩青春白日映樓臺退之詩寒江觸石暄寰宇記曰鄂州江夏)
(縣有驚磯山俯臨大江下有石磯波濤迅急商旅驚駭因以為名此用其字樂天詩月苦風清砧杵悲)鎖
江主人能致酒願渠久住莫終更(李賀有致酒行曰零落棲遲一杯酒主人)
(奉觴稱客夀漢書叚會宗傳曰終更亟還亦足以復雁門之踦注云邊吏三歲更)
江津道人心源清不繫虚舟盡日横(四十二章經曰佛言沙門者斷去愛)
(欲識自心源莊子曰泛乎若不繫之舟虚而遨遊者也宼萊公詩野水無人渡孤舟盡日横江津屬渝州渝今)
(為恭)道機禪觀轉萬物文采風流被諸生(柳子厚贈江華長老詩老僧道)
(機熟默語心皆寂圭峯禪源序曰至于念佛求生淨土亦湏脩三十六觀禪楞嚴曰若能轉佛即同如來杜詩)
(文采風流今尚存前漢朱雲傳曰時出乘牛車從諸生)與世浮沉惟酒可隨人憂
樂以詩鳴(老杜詩濁醪有妙理庶用慰沉浮史記游俠傳序曰豈若卑論儕俗與世浮沉而取榮名)
(哉晉書顧榮傳曰惟酒可以忘憂蔡琰胡笳十八拍曰絲竹微妙兮均造化之功哀樂各遂人心兮有變則通)
(退之送孟東野序曰東野始以其詩鳴引用之言隨其心之所感或憂或樂皆于詩焉發之)江頭一
醉豈易得事如浮雲多變更(老杜詩每日江頭盡醉歸又詩天上浮雲似白衣湏)
(臾改變如蒼狗)
鎖江亭上一樽酒山自白雲江自橫(文選沈休文詩勿言一樽酒明日難)
(重持)李侯短褐有長處不與俗物同條生(左傳盧蒲嫳髮短而心甚長此)
(句頗採其意短褐見前注漢書丙吉傳曰人各有所長浮杯和尚語曰别有長處不妨拈出晉書王戎傳阮籍)
(曰俗物已復來敗人意傳燈錄巖頭曰雪峯雖與我同條生不與我同條死要識末後句只這是)經術
貂蟬續狗尾文章瓦釡作雷鳴(此句指當世之士晉書趙王倫傳每朝會貂蟬)
(盈坐時人諺曰貂不足狗尾續史記屈原傳曰黃鐘毁棄瓦釡雷鳴)古來寒士但守節夜
夜抱關聽五更(漢書汲黯傳曰守節死義又蕭望之傳署小苑東門候王仲翁顧謂望之曰不)
(肯錄錄反抱關謂望之曰各從其志注云門候謂主候時而開門也孟子曰抱關擊柝夏竦詩卧聽元戎報五)
(更)
次韻任道食茘枝有感三首
一錢不直程衛尉萬事稱好司馬公(兩句皆山谷自道漢書灌夫傳夫駡)
(灌賢曰平生毁程不識不直一錢今迺效女曹兒呫囁耳語田蚡曰程李俱東西宫衛尉今衆辱程將軍仲孺)
(獨不為李將軍地乎世說載司馬徽别傳曰徽字德操括嚢畏慎人有以人物問徽者初不辯其高下每輙言)
(佳其婦諫之徽曰如君所言亦復佳)白髮永無懷橘日六年怊悵茘枝紅
(吳志陸績年六歲于九江見袁術術出橘績懷三枚去拜辭墮地術謂曰陸郎作賓客而懷橘乎績跪答曰欲)
(遺母術大竒之按山谷入蜀凡六見茘支宋玉高堂賦曰怊悵自失怊恥驕反)
今年茘枝熟南風莫愁留滯太史公(漢書司馬遷傳曰太史公留滯周南)
(注云司馬談為太史令遷尊其父故謂之為公山谷嘗為神宗實錄院檢討官云)五月照江鴨
頭綠六月連山柘枝紅(太白詩遥看漢水鴨頭綠老杜詩連山晚照紅山谷與王觀復)
(書云今年戎州茘支盛登一種柘枝頭出于遏臘平大如雞卵味極美)
舞女茘枝熟雖晚臨江照影自惱公天與蹙羅裝寶髻
更挼猩血染殷紅(舞女亦謂柘枝樂府雜錄曰柘枝舞因曲為名用二女兒帽施金鈴抃轉)
(有聲後漢書宦者傳論曰歌童舞女之翫李賀詩有惱公篇蓋艷體也其首章曰宋玉愁空斷嬌嬈粉自紅歌)
(聲春草露門掩杏花叢腥血見前注老杜詩象牀玉手亂殷紅殷音烏閑反)
廖致平送綠茘枝為戎州第一王公權茘枝綠酒
亦為戎州第一
王公權家茘枝綠廖致平家綠茘枝試傾一杯重碧色
快剥千顆輕紅肌(老杜宴戎州東樓詩曰重碧拈春酒輕紅擘茘支)撥醅蒲萄
未足數堆盤馬乳不同時(太白詩遥看漢水鴨頭綠有似蒲萄新撥醅退之蒲萄詩)
(曰若欲滿盤堆馬乳莫辭添竹引龍鬚漢武帝曰恨不得與此人同時)誰能同此勝絶味
唯有老杜東樓詩(世說孫長樂作王長史誄曰予與夫子交非勢利心猶澄水同此玄味老)
(杜東樓詩首聮曰勝絶驚身老情忘發興竒)
謝楊履道送銀茄四首
藜藿盤中生精神珍蔬長蔕色勝銀朝來鹽醯飽滋味
巳覺瓜匏漫輪囷(家語子路曰由也事二親之時嘗食藜藿之食老杜詩顔色白勝雪禮記)
(月令曰薄滋味毋致和漢書鄒楊傳曰蟠木根柢輪囷離竒注云委曲盤戾也此借用)
君家水茄白銀色殊勝埧裏紫彭亨蜀人生疎不下箸
吾與北人眼俱明(玉篇云蜀人謂平川曰埧音必駕反彌明石鼎聮句曰豕腹漲膨脝黃庭)
(經曰五岳之雲氣彭亨生疎蓋用俗語晉書何曾傳曰日食萬錢猶曰無下箸處老杜詩吾與汝曹俱眼明)
白金作顆非堆成中有萬粟嚼輕冰戎州夏畦少蔬供
感君來飯在家僧(後漢韓稜傳肅宗賜三人以寶劍自手署其名曰韓稜楚龍淵郅夀蜀漢)
(文陳寵濟南椎成以寵敦朴善不見外故得椎成此借用孟子曰病於夏畦集福德三昧經曰若有菩薩作是)
(三昧雖在家當說是人名為出家山谷持律頗嚴故自謂在家僧東坡和食筍詩云一飯在家僧)
畦丁收盡垂露實葉底猶藏十二三待得銀包已成榖
更當乞種過江南(老杜摘蒼耳詩曰畦丁告勞苦莊子馬蹄篇曰馬之死者十二三矣茄子)
(老者其子堅黑如榖北人謂之榖子茄)
送石長卿太學秋補
長卿家亦但四壁文君窺之介如石(借用司馬長卿事四壁見前注易豫)
(卦之六二曰介于石不終日貞吉繫詞曰介如石焉寧用終日斷可識矣)胸中巳無少年事
骨氣乃有老松格(晉書阮裕傳曰人云裕骨氣不及逸少而兼有諸人之美盧仝詩曰此骨)
(縱横竒又竒千歲萬歲枯松枝)漢文新覽天下圖詔山采玉淵獻珠(徽宗)
(時初即位東都賦曰天子受四海之圖籍膺萬國之貢珍)再三可陳治安策第一莫
上登封書(漢書賈誼傳曰因陳治安之策試詳擇焉司馬相如傳長卿為一卷書言封禪事南史陳)
(後主從隋文帝東巡賦詩曰太平無以報願上東封書樂天詩鴈鴈汝飛向何處第一莫飛西北去)
次韻少激甘露降太守居桃葉上
金莖甘露薦齋房潤及邊城草木香(漢武故事作承露盤以取雲表之露)
(班固西都賦曰抗仙掌以承露擢雙立之金莖漢志郊廟歌曰齋房産草東坡詩十里南風草木香)蕡實
葉間天與味成蹊枝上月翻光(蜀都賦曰蕡實時味王公羞焉按桃夭詩注云)
(蕡實貌漢書李廣贊曰桃李不言下自成蹊劉禹錫棼絲瀑詩曰翻光破夕薰)羣心愛戴葵傾
日萬事驅除葉隕霜(國語蔡公謀夫曰庶人不忍欣戴武王葵傾日見前注漢書王莽傳)
(曰帝王之驅除云爾春秋僖公三十三年書隕霜不殺草公羊注曰陰假陽威之應山谷意謂徽宗踐祚羣心)
(欣戴如日之方升姦回屏斥如霜之肅殺也)玉燭時和君會否舊臣重疊起
南荒(時放臣皆得北還爾雅四時和謂之玉燭選詩慶泰欲重疊陸機辨亡論曰輶軒聘于南荒)
借景亭(并序)
清神縣尉廰葺城頭舊屋作借景亭下瞰史家
水竹終日寂然了無人迹又當大木綠陰之間
戲作長句奉呈長孺明府介卿少府
青神縣中得兩張愛民財力惟恐傷(漢書賈山傳曰君有餘財民有餘力)
(而頌聲作)二公身安民乃樂勸葺城頭五月凉(用孟子賢者而後樂此之)
(意亭在縣牆上故曰城頭也)竹鋪不涴吳綾襪東西開軒蔭清樾(淮南)
(子曰武王蔭暍人于樾下退之詩守縣坐深樾)當官借景不傷民却似鑿池取
明月(月影分身何傷本體杜牧之盆池詩云鑿破蒼苔地留他一片天此用其意)
戲贈家安國(安國眉山人字復禮)
家侯口吃善著書常願執戈王前驅(史記韓非傳非為人口吃不能道說)
(而善著書詩曰伯也執殳為王前驅山谷此詩皆舉實事按復禮上相府書云予不侫後長卿子雲生千有五)
(百年著書明道摛詞立論才得其緒餘而口吃之病同空之復禮初以武進士後入左選故東坡贈之詩云夜談)
(說劍春夢猶横經又云初聞編簡香稍覺鋒鏑腥而復禮謝改官啓云三陪籌幄笑談當十萬戎行兩席師筵)
(排闥應三千門弟皆此意也)朱紱蹉跎晚監郡吟弄風月思天衢(易困)
(卦曰朱紱方來利用享祀老杜寄高適詩聞君巳朱紱且得慰蹉跎漢書百官表曰監御史秦官掌監郡樂天)
(與元九書曰梁陳間率不過嘲風雪弄花草而巳天衢見前注)二蘇平生親且舊少年
筆硯老杯酒(二蘇謂東坡黃門亦眉人漢書張安世小男彭祖又小與上同席研書司馬遷書曰)
(未嘗銜杯酒接殷勤之歡東坡贈之曰吾儕便歸老亦足慰餘齡黃門則曰白髮弟兄驚我在喜君遊宦亦天)
(倫清且舊之意概可見矣)但使一氣轉洪鈞此老矍鑠還冠軍(老杜詩一)
(氣轉洪鈞按選詩洪鈞陶萬類後漢馬援傳曰矍鑠哉是翁也漢書項羽傳宋義號卿子冠軍)
次韻楊君全送酒
扶衰却老世無方惟有君家酒未嘗(漢書食貨志曰酒所以扶衰養疾史)
(記漢武帝紀李少君以却老方見上退之詩斷送一生惟有酒左傳穎谷封人曰未嘗君之羹)秋入園
林花老眼茗搜文字響枯腸(圓覺經曰譬彼病目見空中花老眼見前注盧仝茶)
(歌云三碗搜枯腸惟有文字五千卷)醡頭夜雨排簷滴杯面春風繞鼻香
不待澄清遣分送定知佳客對空觴(玉篇醡與&KR3515;同側射反切韻云壓酒)
(具也歐陽公詩寒醅美新醡老杜詩簷雨細隨風盧仝詩一片新茶破鼻香)
次韻君全送春花
化工能斡大鈞回不得東君花不開誰道纖纖綠忩手
磨刀剪綵喚春來(漢書賈誼賦曰造化為工又曰大鈞播物詩云摻摻汝手注云纖纖也景)
(龍文館記曰景龍四年立春内出綵花樹人賜一枝杜牧之詩骰子逡巡裹手拈無因得見玉纖纖又樂天詩)
(綠窗貧家女寂寞二十餘隋煬帝在江都宫時冬月翦綵為花唐人吳融嘗為作翦綵賦云此皆參而用之喚)
(春來字亦老杜江雲日日喚愁生意也)
謝楊景山送酒器
楊君喜我梨花盞却念初無注酒魁矲矮金壺肯持送
挼莎殘菊更傳杯(蜀之酒魁蓋詩人所謂酌以大斗之遺制象北斗有魁柄也許慎說文曰)
(匜似羹魁柄中有道可以注水玉篇矲音蒲楷切短也矮音於解反不長也曲禮共飯不澤手注曰澤謂挼莎)
(也老杜詩傳杯不放杯)
史彦昇送春花(彦昇名會清神人乃紹封之子山谷有書柏學士山居詩䟦云史紹)
(封之子會與余外甥張恊于蘇氏為友婿也)
千林摇落照秋空忽散穠花在眼中蝶繞蜂隨俱入座
君家女手化春風(宋玉九辯曰悲哉秋之為氣也蕭瑟兮草木摇落而變衰女手見前注又)
(禮記曰執女手之卷然)
題石恪畫嘗醋翁(名畫評曰石恪成都郫人性輕率嘗為嘲謔之句學張南本畫)
(數年已出張右多為古僻人物詭形殊狀以蔑辱豪右)
石媪忍酸喙三尺石皤嘗味面百摺(洪覺範僧寶傳載寶峰洪英禪師偈)
(曰阿家嘗酸三尺喙新婦洗面摸着鼻按莊子徐無鬼篇仲尼曰吾願有喙三尺宋景文筆記曰蜀人謂老曰)
(皤取皤皤黃髮義皤音波百摺言其面皺切韻云摺疊也音之涉反東坡外集記夢中見宫人裙帶聞有六言)
(詩云百疊漪漪縠皺)誰知聳膊寒至骨圖畫不減吳生筆(國朝雜記長孫)
(無忌嘲歐陽詢曰聳膊成山字埋肩不出頭王介甫詩北風蕭蕭寒到骨老杜詩畫手看前輩吳生遠擅場吳)
(生謂道子也頃嘗見此圖益知此詩得游戲三昧曲盡其情狀云)
謝應之
昨夜風雷震海隅天心急擬活焦枯去年席上蛟龍語
未委先生記得無(當是應之往在戎州謂山谷必非池中物至是復官有進用之漸其言頗)
(有證也老杜詩未委適誰門)
山谷内集詩注卷十三
