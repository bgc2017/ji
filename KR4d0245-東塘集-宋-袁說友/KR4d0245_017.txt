東塘集卷十七宋袁說友撰
啟
賀兵部王尚書啟
竊以聖天子千載之遇若時明良大司馬九伐之權畀
我英傑惟威望四馳足以傲睨於當世則孚號一出是
以度越於諸公蓋天意人心之既同宜位貌班聯之益
峻聞者胥懌翕然同辭當國家治平之秋暨疆土全盛
之日上則垂拱無為以聽萬物之自治下亦精白承德
而惟故事之奉行方是時也蓋得人為無難願在列者
雖寸長而亦可居今之事實大不然中國之可復而欲
行未前之勢常忽而弗之思内治之益修而棄本齊末
之風知敝而莫能改悠悠歲月之逝泯泯山河之歸拊
髀空嗟挺身亡有竊思今日之大舉豈曰中材之可能
必有當代英傑之儒乃副吾君神武之略漢高謂吾用
人傑所以決劉項之得失李尋謂朝有英雋所以致精
神之折衝彼衛綰石建之輩何能起中葉之衰而鄭絪
德輿之徒烏足掃淮西之僣故當大有為之主必得不
世出之臣威名氣焰之所加外敵強藩之自服非此無
與計事者而吾何愛千戶哉蓋自古人主以待非常之
才豈務惜美官以拂具瞻之意係國休戚為時重輕惟
今此除滿衆所願仰惟某官以身許國而有直方以大
之操以道致君而無卓絶行難之慮為儒者病於泥古
則大言無當而不通負才者急於稱功則小有所成而
復失孰若内通世務而儒以效著外應物變而才與氣
全昨聞季子之來歸上歎嚴君之見晚亹亹傾河之議
決千載之事於片言惓惓貫日之忠信九重之知於一
見洊歷中外顯揚勲庸破拘攣之見而斥虚文植遠大
之模而略近效潛制敵國用綏邊庭貪夫之所深忌而
鎮以弗疑庸人之所苟安而期於必濟逮此在前之節
益殫劘上之勤凡納約自牖之間有感激回天之論指
山川於掌上固無聚米之勞吞雲夢於胷中獨抱投鞭
之志憤國蒙恥如身納汙使主上不忘於克復而未可
輕復必將建長策於萬全使天下各志於功名而無事
於虛名相與集大勲於一舉厲丹衷而思奮蹈白刃以
弗渝孤蹇百執之中獨任一人之責用能朞歲浸被九
遷亟長夏官更仍夕拜惟周六卿之任在漢五曹之兵
自非驚代之人豪孰對司戎之上寵昔史氏有建都之
論而吳人從飲水之謠在今揆策以圖全當使有進而
無退稍務經理以須奠居可以作士氣於方張示國人
之所嚮將制梃以撻彊楚殆折箠以鞭赤眉惟公一身
濟此大業九州千七百國之盛謀無弗成中書二十四
考之榮茲焉可卜某固不專以閣下逢時為深慶而獨
竊謂公朝用大之可為譬之未病者雖中醫調適而可
瘳已病者必上智救療而後可上方旰食以興念士亦
彈冠而樂從然餘子碌碌以因人小才沾沾而自喜天
將降於大任人獨仰於明公永言孤蹤久辱眷寵八載
朝行之幸六叨除目之恩弗虞滿盈迺負疢疾念自絶
於清貫或少殄於殘疴偶茲更生以際盛事枝辭所禱
精縕奚宣
賀魏樞密仍兼參政啟
恭審樞庭擢貳式隆宥密之權政路聯華兼贊彌綸之
任顧本兵之寄以人而重宜長城之衛無日不然詔綍
四馳士氣百倍伏想慶慰竊以安不忘危治不忘亂實
人君保泰之基見於未兆防於未然蓋臣子沈謀之術
仰惟今日深軫昔時不以修和之暫而自安於奠枕之
休不以納約之堅而遂怠於覆車之戒當匈奴之入盜
顧文帝何以為安昧吐蕃之詐盟縱馬燧亦將焉用事
若可恃而不必慮迹則甚詭而尤足疑方聖天子宵旰
而念此則百執事腁胝而敢辭况在鴻樞益顓戎政修
車馬備器械固有攸司進帷幄坐廟堂莫隆右府惟樞
機貴周密之有素則邊鄙無隙間之可投齊用晏嬰遂
獲折衝之效漢得汲黯無愧發蒙之譏是皆潛制敵謀
靜度事變此天下所以常寧而不擾而忠臣所以可用
而不誣課此偉功屬我君子恭惟某官蘊八元之善懋
十亂之功文章莫與之爭能如飛羽號萬人敵言行惟
當之為貴蓋夷惠稱百世師瞭然當世之蓍龜卓爾時
人之耳目勲藏明府名簡上心郎闈宗寺之華宣幕螭
頭之貴兼判四戶典職三銓繼進長於天官遂特封於
瑣闥翺翔清禁勸講邇英勞大者其位隆已司樞筦器
博者其用遠復預政機載惟清朝尚虞多事講信修睦
雖曰誓為百年可信之期思患豫防宜有不敢一日自
安之志歷觀政弊實蠧治原拱手糜食而士卒習以為
常肥已瘠人而將帥殊不知畏每掊軍俸嘗致怨言或
給以楮幣而困於虧陌之支或代以敗繒而劣於見金
之獲主兵者不一歲而輒易被堅者雖百戰而靡酬穀
無半歲之儲糴有横徵之迫要當深戒而痛懲烏可有
名而無實至於闢荆襄之壤不如召募而使耕總淮漢
之屯孰若選掄而久任事之大者莫過於此推而行之
存乎其人韙茲儒苑之英來贊籌帷之密得時則駕見
義必為惟有德既進則朝廷自尊顧中興之功可日月
以冀如雷霆如河漢行觀麻案之宣作霖雨作鹽梅即
慶槐庭之拜伏念某身無可喜居有甚憂分薄命之當
然豈尤人之敢泥側聆顯制喜切懦衷諒賡康事之歌
願賦得賢之頌欲致平治非我公而其誰獲見休明顧
吾屬之何患有文書而銜袖掃門仞以曳裾豈徒借盛
事而言抑亦為斯民而賀過此以往未知所裁
賀蕭參政啟
恭審疇咨人望參秉政機在甘泉從槖之班昔無出其
右者維中臺大政之柄茲故舉而授之清明之朝小大
以懌竊以時雨將降山川所以出雲吉事有祥國家由
以興治惟動丕應有開必先審象而求固已兆商宗之
夢卜獵而吉是將協周王之占仰惟東海之蕭實在大
江之右五百年間世而出多士以為儒宗三千字獨對
之餘一鳴而亞舉首天意密見謠言浸孚沙洲之漲夫
豈徒哉庸知必相金甌之名則其覆矣斯拱而須既登
我公爰定斯讖諒其得宰輔之位必於其天至於使朝
廷之尊咸曰有德時固有待邦其以寧恭惟某官行直
方大而全地道之光以智仁勇而兼天下之達蚤以東
南之人物獨收鼎甲之科名色正芒寒文蔚以華其國
雷聲殷默言出而加乎民方二十年樂於退而弗之求
蓋一二公勉其來而莫肯顧儲此碩望揚於薦書身致
雲霄於以動凝旒之聽轍環臺殿殆將伴文石之班冠
冕細氊之儒衡尺斂板之仕未有四繄之首而不兩地
之歸以此而卜淵衷知公必且大拜爰出綸綍峻登廟
堂顧瞻漢庭是無以易堯者夾輔王室吾其為東周乎
一舉之初衆聽所屬惟聖主以得賢而頌而大臣必事
君以人何世而不生材必有優游於諸野公道豈無任
責定知恢拓於崇朝使卑辱奥渫者而升本朝則廣大
樂易者足稱上意願以愚慮之得首於王前之陳愛國
士而追亡非酇侯孰計其事選拾遺於左右獨望之實
忠其謀聳觀規橅其在孫子上方登老成之佐臣洪尚
竊遲之天之欲平治斯民弱翁且大用矣相此興運訖
其遠圖伏念某所立甚孤其衰特早念昔門牆之旅進
居然歲月之最深况席間函丈之密依蒙坐上千人之
小異謂其於文字而可教情則父兄若其捐勢位以辱
知過於子弟偉制除之誕布慚賀諁之莫陪與榮在斯
不寐而喜
賀錢參政啟
恭審政地虛席錫命在諸公之先儒英得時贊元更二
府之柄爰以食前借箸之任庸慰海内望霖之思上意
所默定而今迺見之士類相與言而恨其晚爾聞者胥
悦翕然同辭竊以儒者之道純然如穀粟之在人皇王
之興未有棄詩書而能治或者未效指為甚迂豈一時
人主之弗思實當世士夫之自取漢高祖以腐儒敗事
至子房之用則為帝師司馬懿以俗儒為言至孔明之才則
稱俊傑故識時務者迺儒之實而謂書生者特儒之名
有夫子之德而侵疆歸得仲舒之醇而膠東治使為士
每先於實用則時君何忍於棄才熙朝清明吾道振起
主上韞大有為之志相公負不世出之英相得益彰正
論斯立揭之正鵠示天下所以趨詔曰真儒至聖人而
後定春秋之褒一字仁義之效四馳侈兹無敵之勲是
豈以儒為戲賢者登用斯文重輕多士所以知歸舉國
至於相慶伏惟某官天降大任民方具瞻高明博大足
以隘宇宙而燭萬微氣焰精神足以懾戎蠻而鎮雅俗
方其居下位之日已有致吾君之心頃歲大昕之朝竊
聞見晚之歎契淵衷於一見之頃定大用於洊對之時
勤勞百為夷險一致破拘攣之見而務大體斥虚誕之
習而究忠謀江淮要區兵民重寄萃此二責在公一人
潛制敵國而培不拔之基無煩縣官而竟難成之業庸
人之所苟安而期以必濟姦臣之所深忌而鎮以弗疑
屹如砥柱而不摇坐使頽波之復振偉矣丕績冠乎羣
倫用能朞月之間徧儀兩地之峻
賀周侍御啟
恭審道隆致主志已叶於從龍國慶得人任果膺於冠
豸老成在位臺綱自張姦邪屏謀士氣益振當主上勵
精之日實人臣論事之秋側聆御史之敢言願作議曹
之獻策竊謂今日急先之務必以敵人生事為憂累有
十萬快意匈奴之心未聞三千蹀血邊庭之舉元氣不
墮衝冒有餘彊陽雖多疾病殆至不及其本烏能有成
方内治之未修奚外敵之可破曰弊之積請歷以陳朝
廷將大有為而財計困以不足大司農昧其斂散之要
郡刺史安於掊尅之風求之者雖非一端用之者不勝
多務既乏冢宰歲杪之制爰歎魯國年饑之傷姑述其
微以伸是說凡隸科名之額必先經總之全苐知多寡
之數可証於文書豈謂出納之繁見欺於官吏彼有私
取而私予自然不入而不供裒少致多由來者漸始也
漏巵之失利去害興終焉畫餅之譏名存實廢難復宇
文之校籍當思廣漢之發姦今之圭田法存王制職分
勞佚頃有等差固知上意之甚公誰念弊端之已極斛
以百計非有寸壤之可耘數出一時悉以官租而盜請
故輸納積無窮之耗量收務必倍之餘歲貢既充羨糧
猶富可以求足盡力而為居上者本期以禄而代耕在
官者迺有無田而得食順考上古綽著宏規軻書備經
界之言開元下括實之令擇斯二者觸類長之苟任長
才當得至術天子必得可用之將將軍要多益辦之能
毋以庸才倖於一試頃歲瓜州之敗急於圖功曩者宿
泗之行沮於吝賞繄咎之執非將而何惟亡祈父之爪
牙難愧楚王之面目縱廟堂議罪誅責僅正於臨時而
邊鄙告危委任不移於旋踵豈有既廢而復用必其棄
舊而謀新况夫昔日叛上之徒安得一心報國之節見
韓信而具禮由乎薦士而來命李靖以談兵將欲量才
而授其道可考宜鑒乎茲昔仲尼先足兵之言我藝祖
大閱武之法且制衆以少者猶當車之臂以不教而戰
者同血指之工今之多虞過乃由此方其杜侵攘之兵
出關中之甲往往有涇原單弱之憂及其驅召募之夫
抗敵國之師比比盡神策奔馳之卒人情知可慮也執
事盍亦圖之百人荷戈千夫仰食屬縣受弊公帑以虛
此有唐致敗之由為後世循名之戒粤自敵人之犯塞
即聞邊壘之興師屢閱戰攻豈無亡沒而大將小裨以
苟得者為志則虛籍媒利仍舊數而不渝吁哉軍實之
未明信矣邦計之久匱夏啟賞用命之士真宗錄戰死
之孤庸示誠心式勸來者考數載之内所以攻城而略
地則三軍之衆固多碎首以捐軀可無殊恩以恤其後
方且父母餓妻子散紛然為乞人於白晝之間徒然倉
廩實府庫充不少慰遊魂於黃壚之下將使忠憤解體
智勇灰心儻弗推無虐孤幼之仁吾恐有疾視長上之
患事若甚細害實良多夫賞不踰時士則奮力而乃歲
月之久靡聞毫髮之頒逮於招怨有言類沙上偶語之
變則又急封媚下同滎陽躡足之時養成犯分之姦寖
起要君之態是當勸功欲速誅罪惟明不戒履霜終見
圖蔓加之二廣要域羣盜逞姦大者揭刃以屠民小者
椎埋而發冢幸徒黨之已獲奈種族之未殲蓋州牧多
飾治之儒曷致小人之有恐而壁壘無應猝之備孰為
壯士之先登宜令執銳之將臣畀以剖符之重寄至於
吏道多端而尤雜銓曹無闕之可須待次家庭者何啻
五六年調官京畿者亡慮數百輩故祖宗立校藝之格
為搢紳澄入仕之源今則不然亦幸而免方公朝僅有
可喜之事而諸生即覬無厭之恩躍然皆貢禹之彈冠
甚者過元輿之奏疏古道久弊薄俗肆行國家之賦素
列常科郡邑之供抑存正數迺剏萬金之貢競希一旦
之名號曰羨餘本於聚斂韋堅獻終歲之積遂為天寶
大亂之基玄齡上别庫之儲馴致元和晚節之禍此風
既長流毒自深不明損下之愆祗重不仁之富比飭銷
銅之律用嚴範器之防烏知法出而姦生何有令行而
禁止鬻於市者官府熟視負於遠者關梁不呵孰謂雷
霆之朝靡具江河之法斯皆衆務之蠧藏於萬機之微
考杜牧上策之陳未臻於治冀充國先為之勝實難其
功惟整於内而外自平則齊其本而末必舉苟不察此
何以禦彊時惟臺臣密贊治體抨彈攝物不為力小謀
大之疎議論回天且無位卑言高之罪凡天下微有得
失於筆端即與指陳大此休聲屬我君子恭惟某官以
道自任得君之專至剛至大而持之以明嘉謀嘉猷而
發之以勇顒顒令望為世豪英諤諤不羣有祖風烈好
是正直擇乎中庸比陞烏府之崇益邇龍顏之粹箴規
所達開納不忘秘殿談經王置諸其左右宸衷邁訓學
有緝於光明簡知果厚於九重清要爰班於七品邪正
白矣不埋道上之輪風采凜然自落金吾之膽慶忠臣
之當國仰聖主之得賢士知直道之已行人喜太平之
可見凡厥庶政繫公一言毋使因仍以憚改作繩愆糾
繆庶幾罔或不臧去故取新得以同歸於治克謹内修
之念用振外攘之休以若所為夫誰與敵此日之圖回
多事既輸陸贄論諫之誠他年之尅復中原亟被蕭何
發縱之賞某壯無佞舌狂有赤心頃竊儒科獲登牆仞
樂儀封之請見進童子之難言兹承成命之傳倍積懦
衷之喜時不可失倉庚猶效扵一鳴人豈無知愚者輒
攄於千慮雖微賤弗揣其分諒高明何所不容晉男子
三十字之書儻辱京兆以聞之賜長沙傅六太息之策
終期文帝盡用之知尚須芝檢之繼頒敢後藤牋之嗣
布拳拳之蘊喋喋莫殫
賀王樞使啟
恭審樞庭擢使赫然酬帷幄之勲魁枋不移庸以定腹
心之寄國朝鈞文武之二柄右府列長佐之四班厥今
元臣備此隆委道大而用莫既功崇而任則專蔽於淵
衷克相武事竊以主上願治之切甚於賙饑政路選賢
之囏幾於弄印踐阼今十七載置輔殆數十人或疇咨
僅取於臨時莫醻注意則進退弗移於旋踵何以盡忠
故君臣遇合古人難知宜功業寂寥後世滋甚自公枋
用維時道行諫臣已見於事堯夢兆又符於得說環本
兵之任蓋三載而始遷隆使範之名今一日而雙拜攷
其坐廟堂之日與夫徧樞筦之班悉踰前後之數公獨
辦聖賢之能事天降大任邦其永寧仰惟某官忠誠道
德之所渟涵節義聲名之所振厲不茹不吐本沈潛而
高明惟危惟幾皆純白而洞達蚤以太上之眷擢居七
人之聯嶤然勲稱布在中外主上韞大有為之志相公
以不世出之英相得益彰遂授以政徧儀二府弼諧一
人惟公志不在位而在生靈忠不務名而務誠實凡所
揆策莫非愛君鎮以靜重而培不拔之基燭之幾微而
銷未然之患子房之無智勇彼何假於得名玄齡之善
始終史獨稱其藏用是即其意之近厚皆將為國之遠
圖爰慰民瞻遂正使號將制梃以撻強楚殆折箠而鞭
赤眉自威名重望之所加當外敵強藩之自服九州千
七百國之盛亶屬元勲中書二十四考之榮未容專美
某側聽行路之語不勝舉手之歡十年未正於使名一
日遂頒於庭告上意至此天兮匪人永維孤蹤夙被清
顧編研一職之久辱在下寮步武羣英之間俾游雋軌
聖主得賢之頌肯容往牒之獨專大臣事君以仁咸謂
斯文之有望枝辭雖罄精蘊奚宣
賀四川劉制置啟
聽履而上星辰來作坤維之重伏鉞而臨參井聿申巽
命之嚴爰習吉於龜占以正封於麟璽鼎新一面壯觀
羣瞻恭惟某官道博以鎮浮節高而用大尊主庇民之
學允合前猷牧人馭衆之才是皆餘事騎省冠七人之
列龍墀首八座之班定國是於至公奇衺盡屏啟君心
於當道獻納維良少遲三事大夫之聯用壯萬里長城
之勢謀中軍之元帥誠莫踰公率西方之諸侯是用建
長玉帳初開於月峽金城增重於雪山封疆已熟於經
行毋煩三令民吏夙諳於節制今喜再來三陲師律之
風清六詔歡聲之雷動何待政成於五月即觀詔入於
三台某揚粃在前依光惟切方浮游於航葦幸邂逅於
前茅詠思而言子歸自愧魚鳬之舊相遇而適我願喜
無鴻燕之違攄心欲言更面以布
遠迎四川劉制置啟
伏以蠶國撫封豹旂夾道逖矣西土新建牙秉鉞之雄
薰兮南風壯叱馭飛軒之樂惟使旌之至止適歸櫂之
言遄迺半塗胥晤之可期蓋昔日美談之未有不我先
不我後實幸會之匪常則心喜則心降更好言之益締
敬憑短牘用逆前驅
賀單尚書致仕得請啟
抗疏漢庭共仰垂車之高節躋班堯閣有榮出綍之溫
言舉盛典之肇新宜士林之爭慕恭惟某官聲名久大
德用昭明扈從甘泉獨有貞元之舊蕃宣侯國半於天
下之區方曳履於文昌乃掛冠於神武秋官大司寇之
職莫能留行奎文直學士之除亶為異數更褒辭之中
出與宸畫之下臨身名俱榮始終兩備某遹觀異數仰
止清風身隔重關愧賀賓之莫與思馳一室尚他日之
相期
賀留同知啟
恭審詔趣閫臣位登樞府昔牧人御衆無踰五十餘州
之難今課效醻庸宜在二三執政之列天意素定人心
誕孚靖惟今日之顯除亶屬熙朝之盛舉竊以守天下
之至險者莫如蜀任當世之重寄者存乎人惟有誠有
德足以深服乎其心則若兵若民翕然相安於其下韋
臯勝敵尚貽蓋侈之譏德裕籌邊猶有終身之恨必使
上不怍而下不愧蓋亦知之易而行之難國家繇南渡
以來地望以西州為重銅梁玉壘號稱天塹之雄襟山
帶河實賴金城之固然或者紛張於累歲嗟異時前後
之數公獨茲召伯西陜之功果慶留侯籌幄之拜竊觀
四載視古無人蔽以一言曰誠與敬恭惟某官恢宏而
博大忠厚而純明超羣言於絶識之中發聖祕於英辭
之表泰山喬嶽儒於道以最高金鐘大鏞仁為器也甚
重蚤被當宁之眷亟上甘泉之班登螭陛以掌絲綸繇
瑣扉而任喉舌從臣均佚閫寄洊更以德威鎮服之餘
弭舊染讙譁之習綱紀一振軍民並安擢從大江之西
遂授全蜀之政聲色不大有威德以服其民金石弗渝
惟至誠能用其衆強鄰歎息以知敬諸將感勵而悦隨
宣勤四年克己一節介圭促召昕陛對敭曾晝日之不
移已廟堂之極簉惟今日之勢上策莫如自治而右府
之地彊本乃能折衝汲黯用而淮南寢謀裴度相而河
朔效順仰惟經綸天下之學於以舒發胷中之奇必將
衆建於人材未暇披圖於輿地任國大事非公而誰某
晚學甚庸冗材無取瞻望尚書之履尚憶趨隅暌違夫
子之門不勝僂指每幸書生之氣習夙蒙先達之奬知
茲聽出綸至於折履情深仰斗嗟旅進之亡繇疾有負
薪顧修辭之獨後尚以江湖之孤跡敢投廊廟之洪鈞
秋琯方深樞庭多暇願精寢餗之衛用慰邇遐之瞻
賀留參政仍兼同知啟
恭審顯膺制綸擢貳台席其在左右方朝夕納誨而命
之無分東西兼文武經邦之大者總此重任維時鉅公
竊以君臣道合之難固將千載而一遇至於聖哲相逢
之易則決大用於片言惟當饋念此樂得其人雖舉國
授之猶恨其晚千秋立談之頃旬月遂侯姚崇十事之
陳翌日而相使其道同志合而謂不及也則將日遷月
拜而尚竊遲之厥今留侯之來首覲宣室之對一見趣
兩社之拜昔也則無朞月環二府之班茲焉特盛敬誦
除目灼知上心仰惟某官以社稷臣為帝王佐道德文
學而入侍實右漢庭聲名智略以出藩爰倡周牧不憚
蜀道之遠往專坤維之雄恃此忠誠寬上憂顧苐知敦
厚以鎮俗不務表暴而近名隱然長城固已奠西南之
四路我有良翰又將踰前後之數公勤勞五年始終一
致是謂天下之難辦誰其能之豈有當世之異材可久
外者延和之殿甫對政事之堂已登與其束帶而立於
朝孰當大任何必審象而求諸野莫如明公故於滿歲
之間亟贊萬機之重兼資者德裕武宗遂成其功既用
如弱翁漢宣將倚為相巍然共二之佐凜乎登三之期
隆卜世八百年其永相淳熙之治食封留三萬戶益昌
蕃大之宗伏念某所立甚孤其哀則蚤得第三十載慨
白首何以報君投閒六七年而黃卷僅容對聖每自笑
屠龍之拙固未忘求蠖之伸竊聽尚書之履聲念疇昔
故願侍相公之衮繡如疏遠何幸當進而論人物之時
復在退而處奥渫之日為之不樂或蒙軫念於向隅之
夫見之恐難未敢辱身於掃門之隸兹聞庭告之號莫
簉席賓之聯
答宏詞科倪判官啟
伏審高第詔賢雄文擢秀華聯三萼未多丹桂之芳芥
拾兩科今見白眉之盛斯文壯矣請論翕然竊惟文富
朝華妙覷天巧琳琅垂世獨有仙官之藏簫磬諧音時
為清廟之奏固已上窺而下逮自然實大而聲閎摘頷
底之髭蚤已稱其易易剖胷中之夢兹益辦於多多殆
將脱穎於十九之中何畏焚舟於再三之敵昔陳密之
弗獲選科寧有不利耶以韓子之樂其名人或謂之能
也古所難者公兼得之佇須鋒車芝檢之頒即慶木天
米廩之拜某言念先契夤緣下風偶庀職於文闈俾竊
觀於筆陣英詞駭目僅逃五色之迷盛世得人共快一
斑之覩慶緘不敏謙牘首臨惟知緹襲之藏莫盡瓊瑤
之報
答四川李總領啟
拜恩北闕總餉西州萬里去天上每先於憂顧三軍仰
食時方急於選掄有如望郎允矣公論伏惟某官以有
用之學當可為之時方將屬意於功名政爾假塗於煩
劇入連制閫未勞報政於期年列戍總戎何止論功於
足食惟皇華之遣已重在餉事之寄益專厥今民曹接
武兹選踵此召命非公而誰某願叩龍門莫馳馬首忽
五雲之下布曾一介之敢當謙則裕如禮云過矣地之
相去惟不勝風馬之殊公將來歸庶幾得雲天之託
賀溧陽尉章同年啟
竊以懷貞曜於唐家莫追高致得子真於相裔遂振斯
文豈惟幸寮屬之在茲抑亦見典型之如昔敢裁奏記
難盡報投伏惟某官語有令音文推奇字萃百能於夏
校雖賢士謂不及之奏三策於春官皆先生莫能對者
尚廑瀛步來尉警巡豈以翰墨之工將異溪山之趣哦
薔薇之什嘉前躅之可承對瓦屋之峯思古人而欲賦
有賢如此公論翕然佇聞芝檢之頒即登芸閣之選如
某者嶔﨑可笑險阻備嘗偶先訓之是遵亦世科之誤
玷拜恩紆綠獲附名經莅職勾朱復聯王事謹簿書而
待期會已亡補於縣官震風雨而知帡幪政有望於君
子
回發解五人啟
程能秋貢偕計春官咸歆稽古之榮遂見起家之盛伏
以解元先輩言皆中律義必據經尊其所聞居務古人
之學求為可用弗專舉子之文蔚以詞華來由詔選高
山流水世豈乏於知音美玉精金今果稱於定價妙語
一出蜚聲四馳某偶幸觀瀾繆當勸駕三冬足用願無
憚於膏焚一鳴驚人嗣亟聞於芥拾
回知普州李大著啟
六十部之撫封濫將上指二千石以分治幸託官聯愧
告至之未遑荷馳緘之先辱伏惟某官令名四出偉望
千能岷蜀騰芳白雲耀西山之秀瀛洲接武青藜輝東
壁之光盍晉荷囊尚需剖竹豈特居官而可紀蓋將更
治以考功坐令閭里之間不覺朝廷之遠故鄉地近已
同衣錦之榮飛詔天臨即上鳴鸞之直某驅馳萬里冒
昧一來可毋忘文字之交不止問簿書之事惠而好我
正惟同氣之求言以贈人尚賴多聞之益
代人賀魏左史兼中書舍人啟
恭審超登螭陛亟踐綸闈疏報功崇德之恩天子為之
親擢總載筆代言之任儒者極於至榮朝廷既尊中外
胥賀恭想慶慰竊以檮杌之文則史實先記事之功帝
王之制可行尤重贊書之寄若稽於古則執簡而肆筆
極言其效則出綍以如綸載惟二者之兼司率本九重
之善任利見大人以正也無非清切之聯不有君子其
能乎果慶選掄之中乃知今日之事足為下執之榮恭
惟某官道大而有容德博而不倚六律奏笙鏞之間百
花粲崑閬之英韓柳為時宗工蓋五百年之名世遷向
視古通達貫三萬軸之全書文章覷天巧之深議論爛
日光之照蚤躋膴仕即簡上知星曹薦易於郎闈月寺
亟司於宗牒丕闡立朝之譽益彰致主之勲當國家思
内治之修政外敵伺吾邦而舉聖主未遑他務念并州
宜以勣為先人臣各致其能顧淮陽徒得黯而重爰雍
容於宣幕務參畫於廟謨折衝既效於精神專對聿勤
於麾指萬里而展屬國大昂昂聳壑之姿片言而讋楚
王笑碌碌因人之輩輕一身於虎口等九死於鴻毛苐
知蹇蹇之匪躬迺見多多而益辦共慶單于之啟慕咸
欣唐儉之來歸大對聞天信中朝之第一貴名起日真
國士之無雙致命弗辭論功可後寵符僉議恩出至公
參聯豹尾之班密勿龍顏之粹存隱晦顯微之意有舉
必書追聱牙幽𦕈之風以宏斯道佇拜芝書之賜即真
荷槖之華方一佛出世之時已觀盛事逮貳公宏化之
日更展嘉猷伏念某冷落一官貧窮萬狀張融之無居
已久何殊焚次之傷淮隂之寄食未忘殆類畫墁之計
望龍門而旅進欣燕厦以知歸寸心所祈尺紙難盡
除國正謝右相啟
殿秋官之屬久矣何功司夏校之規使之為正方英俊
如林之日在師儒接席之間稽古之榮捫心則愧攷歴
代賢關之肇建惟本朝令典之獨詳既律之程度之文
又一以漸摩之行六經闡教雖云博士之可尊五等定
規尤藉學官之司正視班聯而若後在掌教以實均是
皆根一學之低昂影諸生之立懦要令多士豈曰友之
云乎毋使衆言此非子之座也如某者碌碌不足數負
負無可言幸當天下有道之時欲慕古人際可之仕而
聲牙萬狀落魄半生一官僅襲於世科三仕未更於選
秩慨塵途之蚤涉已分鹽車念舊學之浸荒幾成醬瓿
比玷四科之薦墨繼叨兩部之屬員不勝智短之訾深
愜官閒之地嗟再歲事功之蔑有迺一時憂患之相仍
已甘襆被之行無復彈冠之志荷大鈞播物謂書生習
氣之尚存而造物救人知薄命嶔巇之可憫陞之學省
寘彼周行理朝廷清選之班釋筦庫抗塵之職帥以正
孰敢不正當體厥官自小成以及大成必由乎學茲蓋
伏遇某官應期王佐驚代人豪身蹈孔孟而得其傳道
過况雄而守以正事業見乎廊廟合臯謨而謂之嘉勲
庸著於鼎彝蓋漢庭無出其右每推善以舉類必事君
而以人昔焉起部之趨承已勤薦禰今也成均之聯屬
更荷鑄顔某敢不益尊所聞務正諸已思羣居之可樂
當學涉之是求重戴憑之席五十餘非敢望也紀何蕃
之行踰數事庶幾見之過此以還未知所措
謝從官舉充郡守啟
刺史承流宣化特舉二人君子揚善薦賢猥煩一字惟
書生不識時務矧良吏能至中興乃及孤人為之三歎
竊謂秦設守郡漢置典州有治理效則以侯爵遷得太
守賢可為斯民賀近世名實之相蔽有司資格之不渝
如執劵之取償於得人而何有才否奚較政事可知宜
曠然大變破拘攣而一新必舉爾所知在選擇而取子
欲當明詔可非其人某者顏汗可羞骨凡不化慣平生
之&KR1542;弛拘薄宦於斗升固雖有意於功名竟亦何能於
尺寸蠧長安之粟人已笑其守株濫齊國之竽事蓋宜
於掉臂一時奮迅肯羨輩流兩歲編摩自安孤冷匹夫
不可以奪志仕者有時乎為貧豈繄牢落之姓名偶在
禁華之記錄惟大夫之宜去二今時則然若諸侯之所
寳三則吾豈敢不求而得於今有光兹蓋伏遇某官為
時名臣獨念人物見善如不及詎容按劒之至前舉賢
惟其能使處囊之自見天子有詔郡國選才顧在列豈
無雋良何俗士猥先論薦特達至矣古今無之某迹則
甚寒志當益壯下不負所學固非利禄之使然士相期
以心要使歲寒之可託
代人賀范同知啟
恭審顯膺帝命擢貳樞庭絲綸之出信萬方爰貴本兵
之任帷幄之籌勝千里聿觀繼武之功朝有正人國以
大治共相慶慰竊以北樞垂象接泰階兩兩之光右府
聯華峻維石巖巖之望將有折衝之效孰先命世之臣
范蠡致越國之強果能刷恥汲黯寢淮南之計豈謂發
蒙方清朝載纘於武功而上聖内修於政事咸欣密命
來畀時英立邦家太平之基有文武兼施之盛恭惟某
官明堂一柱太廟六瑚節義得君子之閑仁信本大人
之德日光玉潔爛然金薤之文章鳳跱龍蹲偉矣冰壺
之人物蚤推大册俯陟巍科聲華既熟於主知位望徑
躋於禁密輟自甘泉之槖擢分益郡之符人興來暮之
謠士快爭先之覩我有良翰惟申伯而獨尊賢於長城
本李勣之善用果聞報政亟被賜環未容祠館之閒爰
趣昕朝之奏宸衷以懌帝渥惟新列西省之近班冠春
官之清選雖二年留蜀暫希三接之恩而一日還朝當
拜九遷之命進參宥地入贊廟謨明良既樂於賡歌夙
夜不忘於基命伏念某單微末裔冷落孤蹤一官司理
屬之卑三釜及親闈之養勉修志慮知皆擴而充之仰
託陶鎔可以無大過矣茲聽明綸之布實增小已之私
披雲霧而覩青天已驚心目震風雷而知厦屋正賴帲
幪過此以還未知所措
代王江隂改知饒州謝時相啟
分符偏壘方虞小器之易盈易地名邦敢意殊恩之洊
至揆庸虛而曷稱冒寵渥以知歸竊惟師帥之良實司
民社之寄處外官而甚重簡上意以特深西漢循良本
宣帝屢遷之典有唐選任蓋文皇臨遣之恩故耕桑絃
誦足以致士民之功而賦調租庸可以裕國家之計雖
大小之不一願休養之惟均自非超詣之才曷副柬求
之意如某者崖枯可棄甕敝莫容荏苒一官雖切簡書
之畏驅馳三紀曾何毫髮之勤有此譾才豈復榮望昨
偶叨於錫命俾獲玷於承流甫及瓜時方愧一麾之假
旋膺芝檢益全五馬之稱初無以小易大之心遽有取
重去輕之得徒有禠鞶之懼敢欣出谷之遷自視固已
歉然始望必不如此凡爾桑榆之景盡歸陶冶之私矧
是鄱陽介於江左薰陶至化率皆君子之歸黽勉農時
不墮小民之業濟濟類菁莪之育穰穰有貨食之餘乃
以繆庸獲茲安便茲蓋伏遇某官德熙帝載道格天心
立太平之基在闢闔弛張之頃建惟和之政得彌縫輔
相之機載登宰府之班每務大臣之義致茲孱瑣亦預
選掄某敢不運甓修勞著鞭期進震風雷而知懼正有
賴於陶鎔計日月以為功尚庶幾於官政
代知縣作啟
謭薄奚堪幸聯班於京秩寵榮洊至俾宣化於男邦雖
出谷之既遷顧循涯之曷稱撫躬增愧感德知歸竊以
治衆帥民事蓋詳於百里量材定位職尤謹於一時或
勵以詔旨而敢怠於承休或易以諫言而益兼於善後
非才㒺濟厥用匪輕如宓賤不羣乃大鳴絃之政儻尹
何未學當虞製錦之傷仰惟清朝具存成憲假徽章而
示寵昭厚賞以勸功凡兹授受之間率自選掄而至豈
容蒙陋獲玷使令如某者帚敝可捐崖枯已瘠技平平
而孰取志落落以難成適三仕三已之初敢萌喜慍當
再戰再屈之後獨笑間關莅官踰必世之年歷任有過
旬之考彈冠入仕空嗟髀肉之生結柳送窮更嗟食羹
之覆迍邅萬狀夷險百為固知退尺進寸之難尤昧斲
方為圓之巧歎浮沈於宦海徒進退於銓曹矧此上元
密承大府獄訟關決之來而首司其責簿書期會之至
而獨處其繁式裨天塹之防兼贊軍屯之給何期五技
使長一同盡歸特達之知蔑有游談之助望不及此得
之歉然兹蓋伏遇某官勲列鼎彝祥參奎璧仁義禮智
生於色而根於心道德忠誠盛於内而賁於外燦經邦
之事業大濟世之規模躬持萬物之衡大布一陶之冶
除吏八百不專崔氏之親薦士三千盡用裴公之疏路
慶公忠之闢人無競躁之求至此庸愚亦叨甄錄某敢
不力勉未至求為可知治悉本於七條政當期於三異
戴星而問王事願致其勤束帶而見督郵其誰敢後過
此以往未知所裁
代人為女回定啟
通經拜命恩蓋侈於衛姬合姓為婚已獨慚於齊偶猥
蒙才子許畀嘉音伏承某人神氣以靈蚤決科於拾芥
而某人德容有愧未閑禮於采蘋不圖過聽之勤誤辱
好逑之選枌榆幸接聲氣益同孟子陳戒女之言敢忘
順正韓子責成人之禮尚覿典型庸致幣將莫遑瓊報
代人言定啟
同官為寮夙厚雷陳之好合姓繼世更交劉范之歡諏
吉蓍龜介言媒妁某人偶聞詩禮自期非小人儒伏承
某人蚤習組紃可謂彼君子女不圖過聽之誤俯從好
匹之求幸偶齊姜莫如韓樂能修法度式觀蘋藻之可
承宜爾室家行慶子孫之逢吉敬將末幣具載别牋
東塘集卷十七
