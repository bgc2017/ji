東塘集卷十八
記
紹興府進士題名記
晉史謂會稽有佳山水名士多居之王羲之晚渡浙江
遂有終焉之志顧愷之謂千巖萬壑競秀争流而一時
人物如孫綽李充賀循許詢輩皆以文藝冠世某幼讀
史長而從仕謂今會稽實拱行闕仕而有職於東蓋無
難者亦庶幾見所謂以山水名天下與人物風流之盛
者乎而宦海萍游迄三十年而志弗遂淳熙十六年春
辱乘傳典倉事於是登秦望探禹穴識其委蛇盤礴之
觀而得其温厚粹美之氣蓋其鍾靈孕秀雲行川流胚
胎醖釀發而爲英傑宜有獨盛於斯世者宋朝崇儒右
文視古爲重而東南儒風宏懋盛美會稽爲最焉杜祁
公以道德文章功業行實克相昭陵德在生民勲在史
冊足以儀萬世而垂後學如顧公臨典制北門陳公楊
庭執法中司傅公墨卿正位常伯石公景略皆以文學
冠春官夏公噩齊公棠皆以賢良應大科傅公菘卿以
文藝魁舍選儒學之秀頡頏上下此非騫翔奮厲之所
藴而雄深秀麗之所鍾耶建炎初六飛渡江嘗駐蹕於
越而越今爲陪都蓋古三輔也山川之所形見風化之
所漸被其儒風士業流聞彰布益以昌大要非餘郡可
及王公佐詹公騤相望二十餘年之間皆以大策冠多
士石公轍以奏恩被魁選莫公叔光以宏博中兩科而
三歲大比賜第於太常者亡慮十餘人其連取詞科伯
仲聯第者又間見層出人物之茂實爲衣冠盛世其亦
有以權輿於此哉郡之前進士石朝英陸洋張澤闔辭
以告某曰越之山川則有郡之圖志在越之名卿大夫
則有國之信史在若無俟於登載者然鄉之宗老則懼
晚學之未聞也人寖遠而寖亡事愈久而愈墜其不沒
前人之事者幾希朝英等將以郡之進士列名於石且
請於府帥閣學尚書王公願飭工鑱石寘諸郡庠之講
堂於以示勸激之意然非文不傳也敢以請某幸以將
指來越而楚實有材又所身見而目識者其何可辭則
與之言曰夫讀古人之書肄當世之業豈直以取科級
釣爵位以誇榮侈盛於鄉曲哉其致君澤民行道及物
實自讀書肄業始漢世設科射策勸以官禄史氏譏之
韋氏教子一經志於青紫後世貶焉士之學固有遠者
大者今天子龍飛御天適當興賢之歲越之士方將企
前慕昔以接踵賢躅而振袂流風者其盍思所以遠者
大者乎雖然越有君子六千人昔人謂其有志行猶齊
之士吳之賢良也嗚呼千載之後其必有仍盛美於前
人者某猶拭目以觀之題名起於慶歷二年前乎此者
攷諸登科記則鄉里多不載故不錄而杜祁公則大中祥
符元年甲科四名進士蓋可攷云
涇縣尉廳壁記
州縣之職其甚卑而勞者曰尉尉非能卑人人卑之而
不爲也尉之與民相親也相安也相親而民聽之相安
而民悅之不親則悖不安則慼矣尉而非其人可乎今
而曰卑之而吾弗爲嗚呼尉之真可卑也楊君堪奉刺
史命假尉於涇邑其胷中渟涵者厚而粹乃肯托諸尉
職而爲相親安於民之事以小施所學焉亦賢已哉伐
石以紀前人記壁以告來者是重尉也非重文也
池州弄水亭記
淳熙七年四月十日池州弄水亭成郡太守袁某賦詩
載酒輯賓佐以落之存古也大江之東池澤上流山川
之融峙險阻之捍扼視古形勢國也而層巖絶壁變態
萬狀風月之所盤礴溪浦之所漩澓者昔亦聞于四方
矣唐二百年郡刺史多時名公至於騷人雅士游觀登
覽觴詠繾綣皆油然意足欲將終身焉所遇足以發其
趣也李太白傲睨一世其襟度飄放未易即之而惓惓
者何哉秋浦之詩白笴陂之詩愛賞悲歌之念後世誦
之意池非人間世也後有即秋浦勝地而亭者取太白
秋浦詩飲弄水中月之句而以弄水名焉會昌中刺史
杜牧之爲詩二章其言草木組麗風露光潔山溪幽足
四時異趣亭不勝其景也然歲月既久而陵谷之遂變
古今異時而名實之事舛矣何獨斯亭哉唐至今三百
年亭之實未可復而亭之名其庶幾存乎先是紹興八
年郡將復舊觀而故址在今青溪橋之西南岸壤傾落
莽爲汙池而又佛廬其旁觸目蕪圯弗容以故事攷獨
存蓮浦亦彫謝岑寂蓋牧之所謂颭灧翠綃舞者今睹
其細爾僅能因仍簡陋即南城之外沿西牆甫十步臨
清溪以亭之而基制窊甚屢壓于水淳熙四年郡復改
創累石壝土無復懷水慮居亡何悉從煨燼又三年某
來爲郡誦太白牧之之詩想其高風雅尚屢意此邦慨
二賢之不可見也儻循其名以存大略不亦可乎遂因
其址而規焉亭傾牆面北鄉與溪山殊不相偶又束以
狹壤施置失宜迺拓基架屋而南之中爲大亭三間其
高二尋軒宇導從暎照後先連甃如砥弗限高下庖傳
有所髹飾惟備由亭之東爲橋十有一柱折而北焉至
南城門而止齊山屏其前九華翼其左清溪頫流不疾
不徐蕩漾潺湲迫岸而弗敢進風日凝美波光層接殆
鬚眉可燭也西有飛橋其長三十丈因而葺之垂虹倒
影又將季孟於松江矣經始於三月五日一錢不取於
民而杇梓之工悉計直以授纔四十日而後休邦人亦
詫偉特之觀其驟見於此也雖然是足以存古矣夫因
亭以立名循名而探理吾不知水之有似於人者乎澄
之而不清撓之而不濁吾知人之隘而汙者將汗顔於
此水也源深而流長波静而光徹吾知人之淺而躁者
將汗顔於此水也水何心於人而人不能以遯於水人
何預於水而水足以愧乎人太守之登斯亭弄斯水也
其必有以鑒此水者乎不然水哉何取於水也故併書
之因以爲戒云
惠補之樗室記
惠子補之作環堵之室而名以樗惠子有愛乎樗而自况
者也或曰萬物以有用貴而無用者莫如樗萬物以成
材稱而不材者莫如樗是何惠子之愛乎樗也惠子讀
書三十年成寐蘧覺油然惟文史之適而山深林密居
弗於朝市褒衣博帶竊有志於先生長者之習益又絜
其餘力以自放於詩歌嘲感之際章聯句輯意澹辭雅
嘗見於鄉里朋友者時足以自寫風味仰而事其上親
且六十而其下亦有妻子之累惠子之才於時殆非無
所可用者也彼又安能自樂於無用而欲稅駕於擁腫
之樗哉余曰物不可使有窮也而物之窮者以有用無
爲名尸用於名則窮無爲謀府用於謀則窮無爲事任
用於事則窮無爲知主用於知則窮不然顧豈柤棃橘
柚而後窮於剥辱折泄之用哉君子之道務養其大者
而他所不暇問簞食瓢飲若落落與人異而三年使有
勇者殆表表不少遜夫使回也而有用且得有此大也
耶惠子以性爲根以道爲餘文之以爲枝葉成之以爲
華實曲而扶之直偃而使之立風雨之而不折寒暑焉
而不傷無用而用莫我窮不材而材莫我累君子之養
其大惠子之愛乎樗余固知之矣余方宦游怵怵餬其
口於四方間關百罹殆自可歎以我視子所得孰多哉
子盍爲我思焉猶及其拱把而封之殖之至於子之樗
而後可也
池州清淨寮記
天下本無事智者過之而察愚者不及而惑不察不惑
而天下之事定矣余吏州縣十五年蓋嘗投諸膠擾之
地静而觀其變焉已迺繁者可一而棼者可擢何哉於
其理弗於其事也今州縣無壯民有黠吏無拙政有能
稱無瘠肥人之心有以隣爲壑之意天下之事始紛紛
於此矣而豈獨一州縣哉余來爲池州池民富不能以
彊地不足以廣而貧者嗇耕者瘠殆衣食怵怵弗皇暇
其視官府亦瑟縮無敢肆而見謂嚚訟者猶能以理格
是不可以無事治耶夫投尺寸紙側立墀下太守操筆
疾書民得其說即去郡責期以竟守既自責又以責爲
令者是非白而民退聽矣顧一落吏手即其說支而難
窮余不敢爲也而比歲郡國病弗給者殆什七池如小
民家雖居處服食若不足以振耀而父兄子弟猶能相
期於一飽若太守者亦安用求餘也嗟乎果不可以無
事治耶余既知池之民而民亦知余之心上作而下應
此定而彼佚天下本無事也昔者曹參治齊蓋公爲言
治道貴清淨所以基無事也一水之澄而須眉可燭萬
籟既息而天機自見清淨之效如此而何以多事爲哉
因書其說而葺郡治之東室名之曰清淨寮繼此其必
有仍盛於相國者顧余何足以知之
陳氏捨田道場山記
湖州道場山聚衆萬指異時迫弗贍其徒乞食以居權
贏較乏歲愁以懼而學之勤弛蓋未遑詰也衆病之年
來住山多名禪熟緣法飽心計有以挾佛力而撼檀施
者於是膏腴之田願陪佛供金錢之入願置沃壤衍裕
饒足日有餘力其禪足以學矣淳熙丙午有保義郎新
監行在豐儲西倉陳泌者施錢踰百萬市田百畆於路
村而告方丈隨侃曰歲九月十日其爲我設冥陽供齋
無碍僧以薦先室趙氏救護幽途使大無畏隨侃歡喜
懴禮對佛作證而囑湖之寓客袁某爲之記曰佛流中
華歲千二百教孚東南盛於二浙湖在吳右叢林蔽崗
維今道場開山自唐精藍千楹毳納萬指朝餐夕粥斗
儲勺累歲弗遑贍緇流興嗟云何一飽立兹僧伽爾時
祖師循方乞食豈無衆生捨貪施得住山隨侃說無上
緣堂殿有供郊坰有田誰曰旨哉實善知識諸方影附
檀施雲集倉人陳氏發菩提心市田百畆捐百萬金一
念熏修無漏善故薦我室靈出纏離苦我聞圓覺譬如
苗增言念此田助其幽冥又聞楞嚴蒸石成飯言念此
田成彼善願稽首大衆十鉢一盂趺坐飽食當讃幽塗
稽首佛慈已滅生滅鑒兹福田願破迷惑維山蒼蒼維
田穰穰我爲斯文式慰爾亡
序
擇善易解序
易之爲書與天地準更三聖而後備學之者可以無過
焉閎衍微深藴奥難見非博學君子明隂陽變化之用
者焉能探其妙旨哉昔王通講道河汾推明六經之旨
自謂吾之贊易述而不論嗚呼通尚然也弗如者其曰
能乎然考古驗今釋其言而解其義者亦云富矣京房
丁寬梁丘費直之輩皆博通易道傑然穎出於西都不
幸其文逸亡其後王弼孔穎達又相繼而顯焉列於今
而不泯暨於我宋以右文興治教化茂行二百五六十
年之内英才俊士名世巨儒日以彙征多本經誼若王
程龔耿數公又皆精通於易而得於奥旨也吁繇古逮
今明易者不爲不衆矣然予於此亦不得無言焉且易
之所以爲易者不外卦辭爻辭彖辭象辭文言繫辭兼
而爲易皆聖人所作也雖其旨趣意義微奥難明亦不
過一說而已曷嘗有二哉奈何古今學者類皆索奇求
異各持一說欲無同於人以騁一已之學殊異立言紛
然不合於理者有之悖於理者有之遂致聖人一經之
意雜然不可考後之學者自是無所據矣且訟復即命
渝安貞吉此訟卦九四爻言也輔嗣孔氏釋之曰訟既
不勝若能反從本理渝變往前争訟之命即得安居貞
吉此一說也若東坡則釋之曰九四所當得者初六而
已近於三而強求之故亦不克訟然而有初之應即而
就其命之所當得者自改而安其政則不失其有此二
說不同也至於伊川則釋之曰四以剛陽而居健體無
與爲敵則訟無由而興故不克訟夫以剛健而不中所
以好訟若義不克訟反就正理變而安貞則吉此三說
不同也至若耿氏則釋之曰九四不克訟以剛訟柔其
義不克而復即九五聽者之命變而安則吉此四說不
同也夫一爻之間不踰數句而其意亦不過一而已諸
儒釋之各立異見若圓冠方履之不侔聖人作之之意
果安在哉由此觀之則餘解之相異可不言而喻矣予
嘗求諸儒訓釋之文以尋奥義見其彼此角立議論糾
紛不歸於一汨於胷中因釋其當於理明於道優於諸
解者萃聚其說爲一帙庶可論歸於一而予亦得以一
其心也否則將信彼歟將信此歟異時之不一其害豈
小哉雖然予學不逮人則焉能見衆說是與否也然嘗
受教親庭矣故於此不自卑遜而掇取其當者以集之
想後之君子得是書以觀之則知予集之之際不妄亂
也若夫春秋一經聖人褒善貶惡之書也左氏自爲傳
而公羊穀梁又各爲傳後世學者方之六經並行也唐
盧仝以學高世刻意春秋乃束三傳獨抱遺經豈非厭
傳注之說穿鑿不根有激而云哉夫盧仝盡棄三傳獨
以經爲宗予求以明經而不敢盡廢其解予之學誠下
於仝一等矣然漢劉歆謂學者信口說而背傳說是末
師而非往古蓋自秦火以來殘編斷簡幸有存者傳說
之功也或者必欲盡廢之而獨探微言則朽折之餘蓋
亦難矣況支離異同之患有甚於朽折乎則是書也其
罪我乎其知我乎必有論定者矣不然儒者以六經爲
法乃累世不能通其學窮年不能究其理則太史公即
有甚憂者孔子嘗曰多聞擇其善者而從之多見而識
之知之次也予於是書目曰擇善易解云
成都文類序
天地之祕藏發而爲名山大川山川之秀靈驗而爲文
章華藻二者相爲頡頏而光明者也兩京三都之賦摹
寫天地繪繡山川絢道德掞天庭潤金石諧韶濩與乾
坤造化周流盛大於宇宙之間千百萬世下而知有兩
京三都者以此文也然則天地山川而可無此文哉而
可以不傳此文哉益古大都會也有江山之雄有文物
之盛奇觀絶景僊游神跡一草一木一丘一壑名公才
士騷人墨客窺奇吐芳聲流文暢散落人間何可一二
數也凡此者予來三年亦既略覩矣或曰兩京三都以
賦而傳使無傳焉斯文泯矣然則由漢以來其文以益
而作者今獨無傳可乎有益都斯有此文此文傳益都
亦傳矣爰屬僚士摭方策裒諸碑識流傳之所膾炙友
士之所見聞大篇雄章英詞綺語折法度極眩耀其以
益而聞者悉登載而彙輯焉斷自漢以下迄於淳熙其
文篇凡一千有奇類爲十一目釐爲五十卷益之文滋
備矣嗟乎後世之士豈無浮沅湘由巴蜀略卭筰如司
馬子長者乎豈無上瞿唐過䕫梓賦雪錦如杜少陵者
乎又豈無自西蜀歴荆楚棲遲山水間如田游巖者乎
儻得如二三公者而訪斯益擥斯文焉則知清寧闔闢
至大至廣之内而有所謂蜀蜀六十州亘五千里之内
而有所謂益益都無量江漢炳靈之内而有所謂文者
其不在此書乎是書也而有傳焉庶幾乎無負於益慶
元五年二月望日
成都志序
成都蜀大都會也山林川澤丘陵墳衍原隰之名物如
周大司徒職方氏所掌宜有方志以諗後來異時郡侯
亦各登載唐白敏中始爲成都記五卷本朝趙清獻公
爲成都古今記三十卷相望今數百年陵谷之變已不
同而物與時偕湮廢增益又未已也後有續記者而會
萃後先各立程度互見重出所聞異同殆凡數書矣擥
者不復一見而盡或者病焉某來守踰年暇日賓客有
曰今天下郡國悉有志顧以蜀大都會而獨弗備誠缺
文哉乃命幕僚摭拾編次胚胎乎白趙之記而枝葉於
續記之書剔繁攷實訂其不合而附益其所未備臚分
彙輯稽倣古志凡山川地域生齒貢賦古今人物上下
千百載間其因革廢興皆聚此書矣雖然竊於此有感
焉是邦也昔也風土之阜繁民生之富庶考之志可見
已今閭閻無巨室田野無饒民商者多乏絶耕者半轉
徙公不能以裕私下不足以供上&KR1582;&KR1582;然銷膏以火而
不自知也可乎哉聖明在上顧憂西南日議所以寬民
輸蠲估賦培植其元氣而鍼砭其膏肓是志也又將以
寬大之詔什一之制而大書特書焉則有俟乎後之作
者慶元己未孟秋望日
白雲先生集序
某頃守臨安老兵宿吏猶能記其父祖時事則指凡官
府曰此紹興初季待制所建置者某旋貳地官因閱故
牘則又見減免下戶役錢之法則曰此季待制建議也
某晚學而企瞻前修顧何幸乃獲踵英躅於六十載之
後今又再拜三復先生之文是將以仕學使學者咸有
取則焉造物之惠某者亦悉矣故嘗論士大夫之學非
欲以誇辭藻釣名譽干禄爵取富貴以自華其身必取
於有用也汲黯用於直蕭望之用於傅魏徵用於諫劉
蕡用於對此真士大夫之學也先生受高廟深知既從
甘泉方論諫十數上朝奏暮黜略不少貶焉而䘚以壽
一時之脈此學也非文也某撫卷太息爲之竦然
成都府太守圖像冊序
士大夫非一時毁譽爲可信而數十百年以至於愈久
愈遠其毁譽乃可信也蘇文忠公見王元之繪像想其
流風餘烈願執鞭而不可得此豈一時之譽哉昔也敬
其人今覩其像而益知所敬者以愈久愈遠而愈信也
余來成都暇日過清隂館見府尹繪像蓋自漢以來至
於今所謂執鞭欣慕者何可一二數嗚呼是真有可信
者矣余慮屋壁將壓何以傳遠迺更繪以繒而冊藏之
隸於司府帑者雖然予將解組而去圖寫正未能就而
一時毁譽亦不能免譽生於愛毁生於怨譽固益美而
毁亦余藥石也余烏得而盡知之哉他人烏得而遽信
之哉數十百年又當有真毁者出焉因記冊首庸以自
警且告來者
送趙運使赴召序
某聞自昔人有贈言之說而後世君子於論交之間凡
道義之契苟有行焉皆得以言贈蓋其情親氣合不得
已於此而寓其繾綣不忘之意是道也禮不足而情有
餘施之等輩則爲勸行之先生長者則爲薄是故不可
以不審某曰不然文所以宣意而意所以達理耳使文
道其意意適其理而無失乎贈言之意則又何禮之拘
今都運寶文檢正郎中被天子詔將歸京師與四海赤
子興大福利夫豈徒然耶於先生之行也誦古今道盛
德蓋不知幾何人而某也介乎其間獨不欲以亡益之
辭而塞贈言之責其果何說哉人之言曰先生文章言
論貫穿今昔咀華涉源盡得前人道學之要蓋異乎析
章句而工文字是知乎先生之學也於贈焉其何知又
曰先生義根於心道形於色行不爲隨志不務合蓋在
昔道義之士不爲他奇以求異者是知乎先生之行也
於贈也亦何知則又曰先生持使者節幸江城朞年矣
長善救失靡所不至而收錄成就必自其孤遠者先之
至於勢迫而權取者舉瑟縮不與是知乎先生之公也
於贈焉亦何知夫是三者於贈之意不足而切切然以
稱咏爲美先生何樂乎此哉然則某將何以告蓋又聞
之古之聖人立天下之事在乎審而審之道以謀始爲
最始之弗審後將難收越之人有將之楚者必深推其
故而後發以謂楚之果有利於我也吾然後行不然適
乎楚而事乃戾焉吾故甘於還越也果能安於楚之害
而拱受乎是故越之人必求其百全之利而後動謀之
詳計之熟則可一去而不復阻推而至於朝廷之上而
有類乎是者則亦烏可遽爲之說哉孟子曰量敵而後
進慮勝而後會孟施舍猶持此以固其勇不此之慮而
決於未必然之策而謂之能行也可乎先生將不辰浹
侍清閒之燕歷天下事而敢言之先生必無憚此也贈
言之勸以忠而不諛某也門下士不敢不告
送元直歸毗陵序
甲申年余過常之湖洑居而張子正適在焉子正於余
契家而又同所寓意可朝夕見也然月率一見竟數語
即去願徵逐詡不可得余怪而訊諸鄰其鄰曰是公却
掃閉門課諸子誦書暮則父子共燈火夜漏過分矻矻
不肯罷他事弗遑恤也而又奚顧賓客哉余愧且太息
知其子必已奮迅傑立是足為子弟瑞者後數月見子正
令子元直與其季踉蹡出揖眉宇炯炯然猶丱角有小
兒態至問讀書事二子皆交口誦念如聞老師宿儒語
者余益知古人摘頷髭事要必在二子居亡何子正浮
家旁郡余亦急急西上蓋今八年矣癸已秋遂見元直
於博士梁君家且曰僕以易一經求正於大學博士日
課大義一小義二題意三四又道易中旨意皆歷歷中
程度似不專作舉子計者又出所自爲義一帙筆力縱
肆左右馳騁不類後生語余跫然益奇之知其真有志
者也自是稍有暇必過元直元直亦遇晚休過飜書相
上下語移時往往不及俗事如是亦兩閱月元直今將
去是而歸毗陵因袖所知鄉先生序文一卷來曰願君
亦有識也余曰善學者以其所志也學而遡其所未學
則志意廣而大有功如川之方至也混混乎晝夜之不
舍也源源乎中國之經營也不然吾見其盈科也而防
之吾見其激顙也而注之則泄泄乎日放而不留也沴
沴乎日流而將窮也夫惟志愈厲而日進業愈進而日
精功愈崇而日新不見其停不聞其盈嗚呼元直其有
樂乎此也耶其無樂乎此也耶
東塘集卷十八
