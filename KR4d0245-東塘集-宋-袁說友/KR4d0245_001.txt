東塘集卷一宋袁說友撰
五言古詩
連宵得雨應禱
蜀旱昔流行皇恩念凋瘵饑寒乏冬酒烹剥仰春菜二
麥儻復失一飽竟安在當春苦旱乾甘澤未沾沛奔走
山川靈翻履雲雨改連宵建瓴水萬畝輕花穗如渴飲
得泉如病藥得瘥高原沃清潤熱蒸蒙濯灑只今麥隴
收可以日月待喜氣挂珠玉詞源擁濤瀨自憐憂國願
窘似生體疥得此霡霂益遂入清凉界容我早歸田懷
章東望拜(案此詩上去二聲互押集中此類甚多今悉仍其舊)
被旨許浦閱舟歸
皇家百萬兵一一拱行闕朌恩勞軍士有詔㳙良月鳴
鑾肅天仗君王自親閱旌旗照鼙鼓鎧甲耀冰雪金繒
辱君賜再拜嵩呼疊天子曰嘻哉長江殆虚設雲屯皆
壯士寧有中外别廼命臣某某腆犒均行列許之問軍
旅利害與優劣臣聞疇昔論舟師利通捷出入如風馳
進退如電掣鄉来經始意規置有餘烈更張一何誤事
亦隨廢缺横舟卧平沙鍪胄半折裂蒙衝纔什五水卒
無梟傑祗今衆弊見噤不一語决往往憂國者無路伸
喙舌小臣愧不敏銜命紆華節願陳一得慮竹頭而木
屑方略許圖上稽首思罄竭君王赦其愚臣敢畢其說
書懷
攤書志尚友咄咄心如癡上言思堯舜下言商龍夔搜
竒日有富得句中自怡家人問産業即曰非所知
古人不可見古書今可求尋源謝潢汙至味捐珍羞朝
曦去還至夜炬燃復休從此飽文字不聞飢餓愁
采石遇順風
我觀挽強弓去鏃不可止弓力小有盡所至亦無幾又
觀鴻鵠飛冲霄勢難已天高羽翼倦俄復知還矣何如
我行舟雄風東北起危檣張横幅波濤湧前水青山掠
窗戶白浪送舟尾快哉一帆速何止萬牛比飛蓬偶颭
灧稚子且憂喜衆曰無彼懼天借此風只鳴鉦十數過
瞬目三百里嗟我出修門江淛半經履輕舟縱壑便未
見捷如此頗聞順逆勢殆似倚伏理逆境當反視順亦
無自侈今朝進固銳明日去還弛遲速本何常付之造
物耳
過風頂山
直上風頂山如接天上語環觀千里内此山峙為主循
彼下山脊翠石滿原膴巉巖巧雕刻詭特效蟠舞青
蒼高一色磊塊千萬數光膩細潑油滋腴潤經雨攅天
石林居綿地三茅宇大湖石可並靈壁磬同取少却俄
回首一洞視須俯崖深拱四壁下蟄蛟龍虎梯躡不可
下蹲望深可怖但覺拂衣塵微風洞門鼓太息天地間
紛紛詫竒覩雲收樹隂轉山淨川華吐長吟筆力窮小
憩去程阻
泊采石登蛾眉亭蛾眉山為雲靄所蔽
平生山水緣所閱輙相偶尋幽半江浙領擥如益友我
聞姑孰下二梁山對守兩娥顰黛遠久落詩人手今行
適未到夢寐念殊久今朝古亭上四望一無有風嵐暝
四合雲沙漲江口渺渺天際間了不辨妍醜登臨漫連
日所得竟何取嗟予山澤姿林泉賸奔走歲晚憶蛾眉
欲見事還否人間遇不遇難以智力誘墜樓人不見舉
案情何厚何如對此山遠拂雙眉柳風檣明日上相期
後牛首天淨楚江寒黃昏一杯酒
過新灘百里小駐峽州城
明朝上巴江日日峽中行天險三峽路峽險灘頭程就
中十二灘新灘尤可驚父老記往時此地江流平一朝
陵谷變崩裂山峥嶸大崖江裏卧小石江心横作此一
大灘水石相吞并濤雷殷晝夜浪雪鳴軒轟空山十里
遥已接千鼓聲末流到山尾猶作洶湧鳴朝家憂病涉
遣使勞經營輦石竟無謀舟至不敢征東来西上者因
有盤灘名我来灘水傍滚沸如煎烹衆畏豈不畏稚耋
棲簷楹遐觀一舟来掀浪嘈鼓鉦羣夫山下蟻百丈風
中筝衝濤已颭灧轉柁猶欹傾戞戞到龍門艱苦如頡
羹須臾近平峽便覺天地清携孥穏乘舟相慶如更生
蜀道登天難於此論始明况我衰病餘懷此憂懼情國
恩念未報一葉身為輕小臣抱孤忠思有稱使令舉酒
望星河作詩聊自評
江舟撁夫有唱湖州歌者殊動家山之想賦吴
歌行
我家苕霅邊更更聞夜船夜船聲欸乃腸斷愁不眠一
聲三四咽掩抑含凄切宛轉斷復連盡是傷離别兩月
江頭程杳不聞此聲身游荆渚路夢到湖州城但聞空
山女兒呼不見前溪漁父鳴今朝撁頭上忽作吴歌唱
初聲與後聲一一渾悲愴問汝何所得昔棹吴中航吟
得溪女曲動君思故鄉我方西上夜夜夜家山側聲聲
勸早歸霅水年年碧
和魏南伯縣丞寒食西湖韻
紅塵久厭人湖山猛從事巾車出西關觸目飽幽致聊
從吸鯨飲發我湧泉思松鳴當絲竹山肴勝肉味愛此
天地寬無復名利覬淡粧與濃抹晴雨蓋一類車馬幾
馳逐簮珥頗遺棄稍出鵷鷺行来與鷗鳥綴歸来燈火
近忽枉珠玉遺三復已醒然襲藏有巾笥
二月上澣會制司幕屬和孟誠之制參韻
三刀入夢鄉遠作益州鎮空懷十駕念那復一簣進心
勞政自拙愧彼東郊尹得人盛烏幕澹臺不由徑競效
有用學一掃虚名徇雍容三語掾文潤相涵映一樽聚
羣彦坐乏黃封印開懷縱清酌詞鋒凛豪雋春花自開
落醒醉百念静談笑吐胸臆寧較名與分矧兹賓客賢
訟過便(平聲)退聽吾儕東與西邂逅喜滋甚惜也民菜色
旦旦急荒政及兹雨膏麥觴詠是招聘我方道州考盍
抗歸老論早上竹笮船故園松菊盛
和林子長韻
横塘老居士官意云蹉跎歸田百頃溪一目真恒河春
来幾櫛沐昧者時工呵惟公獨未然計拙樂且多秧針
破水面照影成婆娑黃梅雨朝昏已壓前溪荷連旬聽
盆傾頽空競嵯峨城頭望彌漫湖海環丘坡横隄蕩如
洗滅没相陂陀(陂陀謂廣袤也)却聞城南圍千丈一水過堅壁
了不動坐勝洪濤波佛力與願力精意馴蛟鼉獨此夏
日雨慰公春時簔我方歲事憂一飽今無何乞我黃淤
秋(後山詩乞我黃淤十里秋謂田也)同此天地和不然遂彈鋏稍續馮
君歌
和林子長韻二首
霜風弄衣結脱木嘶千峯寒暑相主客造物誰為功百
年俯仰間逸興追林宗白髮已種絲飛雪篩長松宦遊
豈不佳於我馬牛風
我老倦吟哦君詩如淵明秀句出閒暇熏然有餘情寒
深雪意淺頗厭十日晴東鄰買嬋娟一斛明珠輕借我
一面看詩人豈狂生
又和三首
兄弟生同室長大相差池浮生朝露如歡樂隨憂悲南
来幾飛鴈北去歸同時嗟君胡不知恨此何可追
右感鶺鴒原
前生老居士識我臭味同詩囊欲往来一别已再冬相
從能幾何歲晚驚飄蓬須賦早歸歟共老千巖松
右懷蕭居
人生自作難百念一已多七十古稀有况此疾病何紛
紛老駘駑失脚千丈坡行樂當及兹歲月如經過
右歎七十
和王德和知縣謁蕭千巖韻二首
虚名誤壯夫黃金變顔色誰歟帛米謀困此芻狗迹安
和一榻上精神餘筆力我欲造之深劇談忘漏刻
詩工解窮人詞苦乃見意味公千巖篇粗了瑟僴義平
生師友念正爾金蘭契毋使我廻還執炙不知味
和林子長訓諸郎韻
祝臝不知難䑛犢不知累我生飽經涉一一如歷塊泛
觀孩提兒鏗鏘捷應對由其學不學所入遂同異有子
當務教否則基業墜明經仰韋賢所重識與器黃金委
塵土教子遊於藝父子踵黃閣功業美且粹最憐房杜
家門戶早覆簣紛紛不肖子掃蕩等劇戱賢愚豈少年
成敗見晚歲君家萬金産兩兩蘭玉萃兒時見頭角已
負食牛氣誦詩了瑟僴引義觸儔類長大守經訓含咀
樂心醉瀾翻紙上語筆力功憑恃老蚌生明珠光彩爛
足畏渥洼墮龍種不數蟾蜍軰孟仲叔季間更盛而迭
貴吾兒豚犬耳衣鉢倘可遺登門倚羣玉辱交每不外
譬如般若光照此大海會願續無盡燈庶為宗門慰
和梁飾甫通判招飲林子長溪堂韻
多病苦長夏炎歊盛朱明得秋如故人一見意已清夜
来風襲月桂柳窺欄楹頗憶横塘溪百計無餘營清風
菡萏秋摇摇月中聲剽聞有新約賓主意各傾妙語含
風漪一笑槊可横尊前欠佳客豈無葛強生
再賦
千家滿明月更覺雙溪明秋来詩酒無毋乃亦太清詩
筒解我意續續堆軒楹豈無斗酒藏而待君所營頓聞
别駕賢行聽立鵠聲秋光恐無幾有酒何從傾扁舟下
滄浪及此月猶横要當辦兹遊竒絶誇平生
郡寮案樂飲趙判院有詩次其韻
簿書紛如絲取樂得少空悠然杯勺興藉此歌舞送從
事来官厨醉不睡隣甕衣裳䞉蘭澤言議雜囂閧人生
醒忌獨勝日飲須痛向来韝上鷹府公解其縱(僉判司理禀樞)
(相許之方作會)先生作禪卧肯以静嗤動形臞詩則昌萬境供
日用文字與紅裠寧非一理共退之強分别無乃夢中
夢絲竹娱中年耐此髮種種明當解予酲酒德賡舊頌
病不能從沈德遠少卿草堂醵飲
溪南十里山有客今淵明歸来厭城市着脚鷗鷺汀客
来笑談劇日暮車馬行我昔曾見之浩氣猶憑陵尊酒
浸成列翰墨時相迎慚渠前日約念此故舊情衝風走
籃輿剥啄山頭扄人生等游戱底問割與烹但令賓主
歡莫識衆我醒毋以患難移政須公主盟
李兼濟分教江隂
結交不在久但問交者誰相從何用頻要以道誼期我
初未識君已誦班馬辭太學金薤篇爛若琳琅垂妙理
遡家學雄文想英姿天乎慰此心而獲親芝眉一見語
未盡覺我驕氣移荷君偶過聽得我嗟何遲我方縛微
官君亦居所疑於今五六年見日常差池有時適相逢
一語不及私往往從容間百篇惟新詩歸来念所得如
日身親之君將抱停涵一洒澄江緇想君車馬至短褐
環旌旂萬口如一詞是曰得所師一斑見稍稍士氣今
虹霓江城見儒英而我失所資自慚索米久不去今何
為及瓜早歸歟問舍江之湄政須邇門牆作意頻追隨
窮逹於其天紛紛徒自欺買羊沽酒日剖此胷中竒
沈德遠守衢州用林子長通判送行韻
宦海足風波洶湧百態動更嗟為郡難一木支橈棟利
害秦越瘠謗讟鄒魯閧區區美衆口於道竟何用一堕
怨憎機玉毁石可貢鄉来羞染指負此淮陽重公今上
柯山威望壓羣衆州横車馬衝吏黠機巧共寬猛歎何
適往事成一夢利孔百已竭舉手下輙訟其難皆如此
要以人折衷如公補天子輕重識抱甕善刀而蔵之游
刃真總總政成餘嘯坐事定略銜控人生五馬貴願公
還舊供歸来佐雄略一洗潢池弄我方煙霞痼爾若丹
霄鳳儻知下愚賢應笑臧文仲
王恭父出守洋州二首
胷中萬卷書足下四方志士任重道遠渠以中外異肯
戀承明直狹此天下計方此議遠略慷慨誰襆被翻然
有抗章屬之英儒耳
我懷粗憂世所遇輙盾矛自公握手初臭味一一投一
麾咸陽邊而豈但寢謀應有齊人者歸此侵疆不小策
洋州勲不止萬戶侯
鄭惠叔閣學守建寧三首
天生棟梁姿本作棟梁用豈其天下望可使觖萬衆乾
坤欲開泰數定不可霿我公胷中秋萬寳一未種士其
少須之要以他日重
周之士也貴如圭璧璠璵東陜與南土出入本裕如高
冠不可羈位次實有餘輕此一葉舟孰肯戱魯儒自公
抗章行益以貴士夫
公乎斯文宗學者仰泰北而我幸姻婭心切迹每梏龍
門甫登進已動驪駒曲江湖摇歸心我亦慕高躅更愁
帆風船無路送雙目(時方護客不獲與江頭祖席)
贈王副伴
將軍年少時束髮在行伍西方頃多事二十勇如虎一
身殆百戰手足瘡四五征行久邊戍肯憚服役苦西陲
五十郡一一經險阻一官三十年銖積僅如許我聞中
興後卷甲久未舉宿將零落盡屈指不可數政恐據鞍
者驕懦如嬰乳時平偶無事酒肉而子女問之行陣事
縮頭而栗股有如將軍乎少小服軍旅金瘡歷歷在末
老勇亦賈抵掌談世事忠憤氣如鼓願欲奏君王臣不
知死所輕舟明月夜慷慨聞奏語釃酒誓長淮有力期
共努歸去覲前旒此懷須盡吐
觀野塘荷花
淤泥生荷花物外各有性環城散紅錦颭灧滿支徑人
卧蓮葉舟酒吸碧筩柄箇中有真樂樂盡意不盡
松坡
陵坡擢孤根生意已翹楚主人歲寒姿於此眼目具夷
荒挺勁節偃盖浥漙露相對琳琅篇後来慚驥附
大石
困卧籃輿中醒視人影直伸頭起四望不斷山環碧羊
腸路百轉當面一蹲石高廣不可際隆重誰與匹宛如
百楹屋玄繒四籠羃又如龍虎踞煙雲繞其側突出衆
山間旁無他石立古今歲年久光彩净如拭兒童梯級
上羣聚相戱劇偉哉殊特觀我来聊扣擊汝從何代有
長養成大質汝今閱世多幾見陵谷易漢王欲東時曾
經車馬迹武侯三顧後曾見王師出衮衮千萬載人與
事如織興亡竟何在而汝獨如昔古有石能言今乃不
可詰徘徊不忍去撫掌重太息安得李將軍一箭誇雄
力
遂寧府庫古銅物
我貌殊不古而有好古心未老已成癖此病那砭鍼本
非口腹累乃困耳目侵遂州古名邦有物歲月深一一
銅作器得之古墓隂燈&KR0902;間管柱匜耳擎杯斟劒弰累
蒼節鳳口塗黃金人形雜獸面詭異難橅臨糢糊滓塵
土剥蝕遭晴霖摩挲細拂拭名代不可尋楛矢辨形質
古磬鳴聲音一經聖賢手疑信别古今佳哉今所藏歷
世方駸駸會當有博雅破此聾與瘖敢效石鼓歌吾意
豈微吟
蘇公内翰栢石圖
栢生兩石間顔状何落落行鬚接石脉生理初甚約豈
無螻蟻窺未免風雨剥孤撑謝裁培欲取那可攫森然
兩石意與栢真不薄峥嶸炎凉外盤踞互相絡千尺意
有餘凛凛未可度公看養口體怪此軀幹削滿眼較短
長瑣細公所略
題陳氏净香亭
人生樂事難清節視險夷遇坎而履坦詎以得喪虧我
觀萬物間獨此琅玕宜頎然挺冰操得之風雨時秋風
桐飛翻夏雨民怨咨怵廹真乃見嗟物如一岐此君豈
其然風雨而不移娟娟净明月細細香浮漪此理固千
載俗士難與知洮湖著危亭千畝胷中竒植此凛凛節
照公堂堂姿仕已輕浮雲喜愠不一施山高空翠濕草
勁便(平聲)疾吹此風此雨至公乎無磷緇我方索米久官
事成痴兒望公瀟洒中糞壤與菌芝何當亭上遊細誦
簡齋詩
題楊誠齋南海集二首
君侯大雅姿萬態歸物色商略南海句以心不以迹試
吐胷中竒如臂指運力今推王揚賢童子漫雕刻
詩以變成雅騷以變逹意變其權者徒中有至當義水
清石自見變定道乃契文章豈無底過此恐少味
至游堂二首
力田須逢年掘井須及泉學者志於道如以規正圓及
其見道時攬轡誰争先筌蹄蛻陳迹羽化而登僊是中
時反觀一一人之天森然衆妙現所見惟所便猗與至
游者日運萬里船胷中三景軸與道相因緣道大心以
悟心遠見孰偏一室景象存物物隨飱眠不游以為游
至樂無冥顛游非在山水默與山水聮天下有至游得
道有至賢賢者以道游百游不一愆至于游俱忘公與
道獨全談笑出清風樽罍益欣然張扁詫中郎訓記增
雄編嗟予幸升堂頓覺塵垢湔從公至游境左右餘芳
鮮歸来欲語人心知口難傳
嗟哉予少年學志如蒙泉區區指漫血未識方與圓晚
於方冊間再拜予公先琳琅粲珠璣意公真其僊寒忩
手不停朝暮披雲天已辦膺門登肯放邊腹便一身落
宦海去若不繫船懷此日月長歲晚而夤緣長安初拜
公摳趨立庭偏一見意未盡憒憒如醉眠春闈接從容
拜賜喜欲顛夜半呼論文不復懷官聮此身願持似稽
首從公賢一意門牆歸稍却名利愆尋幽並湖山百計
一未全而公亦倦游卜築方怡然把酒問明月誨我詩
成編淋浪身上衣歸喜那更湔雄篇富褒拂字字華衮
鮮吾儕一瓣香斯文今有傳
東塘集卷一
