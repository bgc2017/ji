提要
東塘集二十卷别集類三(宋)
臣等謹案東塘集二十卷宋袁說友撰說友
字起巖建安人流寓湖州登隆興元年進士
第嘉泰中官至同知樞密院參知政事說友
學問淹博留心典籍官四川安撫使時嘗命
属官程遇孫等共輯蜀中詩文自西漢迄于
淳熙為成都文類五十卷深有表章文獻之
功其集則書錄解題宋史藝文志皆不載故
厲鶚宋詩紀事僅從楊慎全蜀藝文志採其
巫山十二峯詩一首從郁逢慶書畫題跋記
採其題米敷文瀟湘圖詩一首而不言其有
集則非惟詩文散佚併其集名亦湮没不傳
矣今據永樂大典所載蒐羅排纂得詩七卷
文十三卷又家傳一篇不知誰作後半文已殘
缺而前半所叙仕履頗詳亦並存之以備考
證集中題跋諸篇于司馬光韓琦歐陽修蘇
舜欽蘇軾黃庭堅蔡襄米芾諸人皆慨想流
連服膺甚至而跋默堂帖一篇於王安石新
學之失辨之尤詳知其學問淵源實沿元祐
之餘𣲖故其論事之文曲折暢達究悉物情
具有歐蘇之體其詩與楊萬里倡和頗多五
言近體謹嚴而微傷局促七言近體警快而
稍嫌率易至于五七言古體則格調清新意
境開拓置之石湖劒南集中淄澠未易辨别
矣說友敭歴中外凡三十年其政績雖不盡
見于後然章奏敷陳多切時病今集中尚見
大凡其論守淮宜用武臣一疏謂文臣不諳
兵事不宜以邊務委之切中當時坐談僨事
之弊非迂儒之所能言又蜀將當慮其變一
疏引崔寧劉闢王建孟知祥為戒說友殁後
卒有開禧吳曦之變若先事而預睹之其識
慮亦不可及魏了翁鶴山集有祭袁參政文
以耆臣宿弼相推惋悼頗深當非無故宋史
不為立傳殊不可解今收拾于散佚之餘剰
簡殘篇尚能成帙俾其人其文併藉以傳則
是集之存其足補史氏之闕者又不僅在詞
翰間也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
