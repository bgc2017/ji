東塘集卷十五宋袁說友撰
表
謝除吏部尚書表
奉計坤維亟賜便朝之對歸班里履驟真選部之除避
寵莫俞撫躬載惕(中謝)伏念臣受才百拙開跡一寒學徒
泥於古人識曷通於世務三朝顧遇誓夷險之一心二
紀馳驅有東西之惟命領天府而彈壓之譽何有尸地
官而取予之方蔑然揚箕方懼於食浮歴井遽叨於選
授始終四載黽勉百為臨遣丁寧夙佩銀鈎之訓撫循
殫竭期安玉壘之區振荒幸釋於焦熬蠲賦或蘇於凋
瘵上之賜也臣何力焉璽襃逮於罔功環召叨於黜命
方歉修門之三入敢謂都堂之再登誦中和宣布之詩
忸怩滿面冠言語侍從之選瑟縮胡顔參八座之高華
總三銓之要劇昔殿邦作牧已慙德裕之籌邊今課吏
考功奚取山濤之啓事僥踰滋甚報塞伊何兹蓋恭遇
皇帝陛下盛德雲行至仁天覆明見萬里灼知臣下之
勤勞柄馭羣工儀圖流品之甄别肆令孱瑣與在選掄
臣敢不策勵衰疲對揚際會思不出位當歴觀身言書
判之長心乎愛君願備罄獻納論思之益
謝寶文閣學士再任四川制置使表
坤維盡護曷寬憂顧之深渙汗莫回狎畀保釐之重躐
上奎文之直益增井絡之光懼弗克勝報未知所(中謝)伏
念臣頃繇冗散濫綴論思在六卿之聯久慙尸素陳四
方之志願畢馳驅再瞻北闕以貢囊乃盡西陲而賜履
跨州連郡每虞地大以望輕足兵裕民亡任憂深而責
重羣獠矧多於時競三農初阨於年饑外懷潢池犬吠
之驚内軫溝壑狼顧之患成務先於安靜荷詔便於蠲
除蠻俗賴寧蠶叢知樂凡得逃於訶譴皆親被於訓謨
惟積日彌久則翫愒為多念當官而行則咈戾者衆方
冀自投於閒地豈期洊被於恩綸嘗稽撫蜀之除逮今
已踰百數然自渡江以後申任不過四人有如樸拙之
孤蹤敢曰追參於前轍歲時未久已躋五閣之班功烈
甚卑實愧諸臣之績衰力豈堪於再鼓危言不獲於三
辭申命所加下拜而受年稱借一有玷昔賢朝而禠三
恐辜異數兹蓋伏遇皇帝陛下仁先惠遠明在知人八
柄馭臣嚴更入迭出之制四方無事慮送往迎來之勞
不求改絃易調之雋功爰用增秩賜金之故事姑留庸
瑣重寄撫麾臣鼯鼠之投已窮駑馬之力不駕既叨隆
委尚詭來功職列宸居如近天威之咫尺法嚴吏道益
遵聖訓之再三不敢愛身惟知報國
謝寶文閣學宫觀表
即殊庭而詔禄有汙紫禁之榮仍内閣以褰華盡復青
氊之舊身自虞於罪盭恩獨厚於寵光拜命莫勝撫心
知懼(中謝)伏念臣頃繇冗散誤被選掄三十年陳力於仕
塗每慚前哲一再命潔身於朝著屢玷美除惟知踰分
之可憂蔑有積功之足錄迺坤維之重寄捫井絡以使
行萬里勞遄莫著蕃宣之績六官建長又叨侍從之華
而臣才弗如人用過其量彌積九淵之懼竟寬三禠之
誅香火贅員濫竊祠官之豐廩奎文寓直猶居禁列之
隆名身雖去國而禄給於家職雖遠君而班仍其舊生
成既渥進退為榮兹蓋恭遇皇帝陛下子視羣臣天臨
萬物愛存博施有光末路之歸德本有容不廢從人之
欲念臣舊叨於簪履憐臣景迫於桑榆既使便安更頒
寵數臣敢不身居畎畝力報涓埃閶闔天高下覆衡茅
之迹長安日近益堅葵藿之心
謝知紹興府表
一札起家恍驚宸命十連制閫乃在輔藩航一葦以正
封望九重而宣化雖知黽勉祇懼顛隮(中謝)惟今越邦視
古洛宅護鬱葱之氣聳千巖萬壑之峙流陪衆大之都
盛右翊左扶之屏蔽然民力疲於追胥之數而利源耗
於調度之繁今寬大之書專於一方與復除之令優於
八縣尚爾公私之交匱不勝左右之支吾非知上之德
意則不足以任撫摩非諳政之本末則不足以明取予
如臣無狀巳事可知景迫桑榆衰態益加於前日質同
蒲柳病軀獨甚於暮年心力耗於劇繁目視昏於省閱
繡衣懷舊稚耋或喜其再來白髮重新山川亦嗟其已
老懼莫回於渙號中敢怠於承休雖萬里東西鼯鼠盡
窮途之技而八更麾節老馬猶熟路之知略其已試之
罔功責以後圖之自效爰付内地俾訖外庸恩實重於
邱山心如臨於淵谷兹蓋伏遇皇帝陛下天明中照帝
德有容禮以待臣庸勵羣工之職化行自近尤先三輔
之除謂臣嘗列於邇聯或能宣布憐臣屢叨於煩使尚
可馳驅致此非才玷兹謀帥臣敢不堅勤末路澡滌疲
神先惠愛以近民審寬嚴而為政天臨禹甸方目送蓬
萊之雲地接周畿猶身近長安之日靖言報稱惟有糜
捐
謝兼侍講表
簉玉筍之班久汙持槖修金華之業益愧濫竽控避無
從周章就列(中謝)竊以九五位之初見聚辨惟勤二十篇
之善言菁華莫究以喉衿之書而貫六藝豈口耳之學
可蔽一言不特開明於治原尤當滋液於聖德如臣愚
戅識見空疎自幼讀書憶故步而猶在及壯試吏悵初
心之久違誤膺龍扆之知叨綴雞翹之從民曹主計方
智力之已窮帝幕侍言曾夢想之不到忽冒綸言之寵
俾參旃厦之聯求善至芻蕘兹固王者之能事執經陪
帷幄不勝儒生之至榮有此遭逢若為報塞兹蓋伏遇
皇帝陛下體元居正執古御今論經理必引於公卿尊
德性以道乎問學謂勸誦在後固將考仁聖之風問内
史幾何要不專錢榖之責肆令孤陋亦玷寵光臣敢不
銜荷洪恩力殚素學識其大者方仰窺文武之師必也
聖乎期上論唐虞之際
謝兼侍講表
涖三銓之政甫率官常奉五學之遊遽承人乏拜恩光
之狎至極榮遇以難勝(中謝)伏念臣本一書生逢三聖主
孝廟置臣於館學猶親鉛槧章句之勤慈皇試臣以節
麾寖歴簿書期會之故際龍飛之景運塵豹從之華途
職既奉於劇繁益荒舊習跡嘗聯於誦說奚補多聞四
年出牧於蠶叢萬里召還於象闕怵志慮於跋履險難
之後疲精神於拊摩凋瘵之餘顧邯鄲之步盡忘豈金
華之業能續天官率屬加賁重來帝幕侍言有光再至
夫豈閱南宫之注籍如許容東郭之濫竽曾是空疎乃
敢徼幸兹蓋恭遇皇帝陛下惟皇作極無逸為圖雨施
雲行德已彰於純粹月將日就學尤重於仔肩會峩冠
逢掖之鴻儔陪廣厦細旃之盛選不遺曳履亦俾執經
臣敢不侈千一之遭逢整萬分之稱塞陳堯舜之道仰
承聖性之高明希褚馬之風誓竭愚誠之懇惻
辭免兼侍講表
歴日幾何恩榮三錫循牆而避控露萬分自昔經幄之
間莫重侍臣之選張酺以質直守義在永平為最久無
量以敏博而辨居開元為首稱必惟其人斯當厥任如
臣窳陋見識淺膚苐慙五技之窮蔑有一愚之得翰墨
荒蕪於吏鞅精神淟汨於俗塵頃再陪五學之遊莫罄
沃心之業今復汙三侍之列曷求探賾之功矧兹大易
之微言厥有聖人之奥旨仰日月之將就方務極深而
研幾顧鳬雁之去來詎能得意而忘象忝冒已甚凌兢
弗遑伏望皇帝陛下俯鑒由衷毋嫌反汗儒者在朝美
正必求珍席之才王人建事多聞庶廣細氊之益拊躬
知畏拜手陳辭
辭免兼侍講表
聞命悸惕不知所從臣仰惟皇帝陛下天縱聰明日勤
聚辨踐阼之始典學是先開帝幕以召見儒臣增經籍
以切劘治道臣洊抒愚悃上贊宸猷悉蒙開納之私旋
拜施行之旨竊謂聖明之在上正資鴻碩之多聞儻非
名流曷侍清燕如臣固陋輒預選掄方簿書期會之餘
塵容滋甚當廣厦講論之際濫吹奚宜其於海嶽之高
深何取涓埃之補報仰祈淵鑒亟寢誤恩庶在公朝或
弗累金華之選俾安愚分是為酬玉扆之知
辭免兼侍讀表
寵光狎至震悸靡寧臣仰惟陛下以神聖之資輔緝熙
之學講論經理朝夕弗倦邇英近臣必得一代耆儒當
世名士庶幾仰裨海岳有益聖明如臣佔嗶書生學無
根柢頃蒙睿簡侍言帝幕空疎荒落涓塵無有上辜親
擢偶逭譴誅今若復簉金華陞班進讀課之前功則已
試亡狀稽之今授則其濫愈加豈容芻狗之陳蹤又玷
細氊之清綴伏望皇帝陛下以名器為重惟博碩是資
前有明師願踵漢家之故事旁通經義更尊列聖之宏
規别選英材以副虚佇共成不世之業不負多聞之求
辭免兼修國史兼實錄修撰表
狎被寵光深增戰慄竊以祖功宗德遹昭奕世之規帝
典皇墳上嫓古書之盛制作之嚴號稱權重筆削之任
當付儒英豈容陳腐之書生冒玷清華之妙選如臣者
粗從佔嗶曷究淵源半生州縣之徒勞久忘故步百篇
軌範之至道莫識斯文豈期甫復於青氊驟使晉聯於
鴻筆方深虞於尸素敢自詭於汗青惟大臣方謹於提
綱而羣彦共參於訪佚武宣之潤洪業垂裕維新游夏
不能措辭非才是懼伏望皇帝陛下照焉若日容之如
天念明繼聖聖繼明有嚴信史而質勝文文勝質宜俾
修能庶允愜於公言亦少安於愚分
辭免同知樞密院事表
臣恭承明命彌切震驚撫已莫勝盍伸控免伏念臣一
介凡下自分孤寒州縣馳驅簿書期會鞭策陳力望絶
榮途而誤被柬知數叨隆委出藩入從疊拜恩除史館
經帷盡汙清貫退揣分量滿溢已多思報涓埃萬莫有
一兹者樞庭擢貳宜慎選掄而寵命下臨及於么麽仰
惟右府宥密之地實規恢遠略之圖而近臣左右之間
係夷夏觀瞻之表今帝德廣運海内敉寧偃武修文四
方率服至於慮患於已治飭備於不虞權重而委隆機
微而責劇必求瑰傑乃副使令如臣非材弗堪大用核
其已試則無狀考其素有則已盈自知甚明實難冒據
伏望皇帝陛下思本兵之重念人才之難不以反汗之
為嫌稽之公論而後與收還成渙别授時英上以廣立
武之謨下以示從欲之德
再辭免同知樞密院事表
大君申命宜極欽承小已莫勝輒忘洊控臣竊以整軍
經武實隆右府之權量能授官尤重大臣之選必才識
可以備廊廟之器必威名可以聳夷夏之瞻斯遠振於
國威以上尊於主勢如臣碌碌歴試庸庸半生繁劇之
中久沈俗吏晚歲論思之列叨冠從班分則已踰老亦
知退忽拜殊常之寵俾補宥密之司顧此頭顱無兹夢
想雖載陳於免牘猶尚閟於俞音臣實何人任豈堪此
用以典樞機之任無乃面生使之坐政事之堂更多形
穢冒於凟再庶逭褫三伏望皇帝陛下明聽為公至仁
從欲免循夬揚之命特回渙發之音政令於是乎成雖
既行而必信名器不可以假終惟反以何嫌
辭免提舉勑令表
臣洊叨任使彌切凌兢恭惟國朝具垂丕則惟務以仁
厚固結邦本弗專以刑罰整齊斯民雖未免詳刀筆之
文實脗合畫衣冠之意欲易避而難犯當為官而擇人
自非明習於憲章何以輔成於經制如臣者愧未嫻於
讀律愚或闇於深文凡半生州縣之備更蓋三尺刑書
之未究方聖主繼承務先於德禮而法令更定惟合乎
人情提綱已冠於樞臣列屬復班於時彦敢圖出綍迺
使濫竽儻不思共二之難必上辜畫一之制伏望皇帝
陛下謹持邦憲遴揀官聯治之具法之原事關大柄著
為律疏為令當屬名流願亟寢於誤恩庶少安於愚分
謝賜御書漢文翁龔遂故事表
神毫灑麗有光漢室之舊臣帝藻昭回加賁蜀藩之新
命視前修而甚愧侈上賜以非常錫寵自天酬恩無地
(中謝)竊以君臣殊遇莫隆臨遣之榮翰墨為章實冠匪頒
之式顧二者之兼際誠一時之美談載考古初孰稱雅
賜下十行於方國謾誇手迹之勤勑諸將於遼東徒示
邊功之好未有採往行前言之懿寓筆精墨妙之間疊
畀微臣是為異禮伏念臣性惟樸魯才又闊疎生際聖
明獲在侍從之選坐縻歲月初何獻納之功冒陳一再
凟之辭驟作六十州之長前席既親於宣室後命俾衛
於中營寶閣華儲首載龍文之秘金環列帶身叨魚佩
之重更膺八法之模親灑二賢之事銀鈎鐵畫炳然丹
青而不渝玉壘銅梁燦若日星之下映概視持荷之列
獨分肆筆之光亘古未聞於今特盛尊居然後興學本
原當效於文翁去盜貴在柔民道化願希於龔遂兹蓋
伏遇皇帝陛下眷懷簪履垂意藝文聖有訓謨下陋簡
編之載書亡畦逕密參河洛之疇誤膺作屏之行申錫
大書之妙驅馳遠役被服至榮臣敢不企前喆之規答
寶奎之貺寫諸琬琰萬方行廣於私藏傳之子孫什襲
敢忘乎世守
進御書墨本表
奎文下飾聿新大刻之垂益部正封爰謹寶儲之奉恭
馳副墨上冒聽蒼(中謝)臣竊以肆筆成書昭聖人之能事
揭碑詔後屬羣下之紀功矧若微臣誤將隆委恍拜雲
章之錫式嚴翠琰之傳既植龜跗敢陳象闕兹蓋恭遇
皇帝陛下多能天縱盛德日新鐵畫銀鈎備形八法金
城玉壘上軫九重考文翁興教之原錄龔遂柔民之政
因楓宸之間燕寓筠管以發揮臣甫鎮坤維首叨晉錫
著之樂石允輝金匱之藏飾彼彩函入耀璇題之邃即
公堂而中峙盛朝服以命行臣敢不銘鏤愚衷堅勤晚
節照臨蜀道上聯東璧之輝光咫尺天威下壯西陲之
屏翰
辭免召赴行在表
號召自天跼蹐無地竊以出藩入從選表為卿皆自古
以待外庸之高豈凡材可冒中朝之寵當黜而陟非據
必危如臣者天分已卑日老且繆東西惟命莫知蠒絲
堡障之宜中外疇庸猶愧簿書期會之職頃叨寵綍擢
置部都賦入有限而利源濬於漏巵民俗滋繁而心力
窮於受銗救過不暇榮望敢期忽拜出綸俾之入覲雖
幸修門之四至終虞薄命之數竒倘忘冒昧而前立見
顛隮之至伏望皇帝陛下聖仁從欲帝德有容雖天地
洪私每不勝犬馬之報然桑榆末景恐弗堪筋力之施
願亟寢於誤恩庶少安於愚分
辭免召赴行在表
臣逖聞明詔凛極危衷伏念臣書生孤苦以奮身官路
馳驅於半世幸逢熙旦洊歴周行屢膺麾節之更遂躐
荷囊之侍比叨晉錫盡護坤維人臣精白一心勤莫將
於補拙天子明見萬里恩每厚於包荒自慚三年刻楮
之勞上負九重賜履之意心勞而力弗逮歲久而效蔑
聞辜已貸於黜幽詔忽頒於入覲投閒置散乃為末路
之宜已試罔功曷稱修門之入念私情之莫控將公論
之不容拜手周章籲天祈請伏願皇帝陛下堯天遠覆
舜日大明知臣績用弗成何敢冒予環之寵憐臣心力
已盡願毋拘反汗之嫌俾以祝釐佚之歸老儻有捐軀
之日皆為報國之年
再辭免召赴行在表
臣輒瀝丹悃仰冒天威臣去秋誤蒙聖慈賜以命召尋
具辭免温詔弗俞恩大如天實懼弗稱臣緣以迫替未
敢洊凟淵聽今來已於三月十四日起離成都四月二
十八日至荆南府重念臣書生碌碌遭遇三朝使令之
寵十五年間付以繁劇駑馬十駕終費鞭策之功鷦鷯一
枝每虞分量之溢陛下過聽畀之全蜀重寄萬里四年
職事之間苟可以祇承聖訓惠利遠民調服蠻徼仰寬
憂顧惟知殫竭終始不懈而心勞政拙意廣才疎翫愒
徒勞竟無可紀方怵息俟譴遽被予環雖已拜詔綸終
弗遑處臣竊聞人臣在職雖才望可以服人惟智力乃
能任事二者咸無何以舉職如臣累試亡狀才望缺然
景迫桑榆智力已盡况鳬雁去來不足繫朝廷之輕重
而蚍蜉撼大盍自量愚分之卑微儻使三入修門疊塵
清綴人言不恕晚節奚全臣愚伏望皇帝陛下諒臣久
當煩使每無勞效憐臣已入暮景只合退閒鑒其由衷
之情佚以祝釐之禄凡未填溝壑之日猶得犬馬盡力
以答國恩臣不勝大願
代人謝北内表
在二卿之列已愧罔功進常伯之班實為非據念報效
未殫於一日而恩榮備極於兩朝施德自天措功無地
(中謝)伏念臣一從吏役半涉塵塗首被遇於上宫寖擢升
於華貫轉輸三路未能激濁以揚清牧守四州何以承
流而宣化煩使殆周於中外孤忠敢間於險夷誤蒙丹
扆之深知遂玷紫荷之親擢揚雄甘泉之既從榮則有
加石慶在位無所能罪奚可贖已寬黜典更沐恩除選
八座以陞班極一時之高選寵光狎至殊非日月以為
功駑短奚堪况迫桑榆之末景已雖云幸力恐難勝兹
蓋伏遇太上皇帝陛下仁在華夷功參覆載神游淵默
已欣黃屋之非心聖有訓謨尚記清廟之舊物致兹衰
陋亦被生成臣敢不忠以忘身力於報國豈惟晚節或
少酬太上之知更畢餘生永不負明君之賜
代人謝除兵部尚書表
竊位貳卿已逃黜典聯班八座曷稱殊恩顧超踰實過
於周行而懇請莫回於聰聽愧深顔靦感極涕零(中謝)伏
念臣一無他長衆所必棄方州縣徒勞之久每分抗塵
荷聖神特達之知俾之在列月寺棘卿之高選星郎宰
屬之清班故雖使華郡綬之榮亦在京邑王畿之内及
其孤迹盡出淵衷徒知展四體以事君無復有一毫之
報國已玷甘泉之橐更分行闕之符逮三命於夏官僅
一更於歲籥雖爵以厲世不勝采菲之恩儻食浮於人
寧免伐檀之刺幾成既得以患失可謂求去而獲遷訖
莫遂於循牆實有慚於視組伏遇陛下厲精庶政垂意
羣工除戎器以戒不虞惟能無患有常德以立武事克
成厥功故兹大司馬八伐之權必謹太常伯一時之任
而臣蔑寸長於一日誤親擢於十年赦其在朝曠職之
誅畀以武部司戎之長臣敢不退而鏤骨誓不愛身在
六卿之中固已汗顔而血指歛五兵之用庶幾耀武以
折衝及此桑榆仰酬君父
代王江陰謝改知饒州表
軍壘承流方拜自天之寵侯邦分寄遽叨易地之榮壓
威命以欽承撫衰容而跼蹐已宣德意悉告編氓(中謝)伏
念臣以不足數之才輔無可為之志一官冷落蓋久負
於初心三紀奔馳曾何功於已試方毁瓦畫墁之未免
豈抱關擊柝之敢辭乃驟沐於選掄俾獲聯於守牧需
官梓里代戍瓜期假以一麾已幸偷安於偏壘錫之再
命豈期復玷於佳城人欣出谷之遷獨負褫鞶之懼雖
舍魚而取熊掌已則幸之然頑石而冠鼇頭人誰甘者
敢意乾坤之造誤加葑菲之微矧此鄱陽實為重郡物
饒民阜有既庶既富之風俗美化行皆可貴可尊之習
負三江之險固望雙闕之嵯峨凡兹宣化之邦率本惟
賢之選豈容固繆得以冒居兹蓋伏遇皇帝陛下練飭
羣工作新庶政億萬世無窮之業固已恢洪二千石共
理之良尤深簡注遂使粃糠之賤薦叨符竹之分臣敢
不公而忘私敬典在德布寬大恤民之詔惟務究心賦
中和樂職之詩敢忘歸美
代人謝知婺州表
兩歲貳卿之選已貸黜幽一麾千里之符更叨分寄荷
上恩之博施許畿都之便藩俯揆庸愚惟知感涕(中謝)伏
念臣奮身孤遠遭世清明妄意功名已愧壯行之學半
生州縣幾成了事之癡荷聖神特達之知更中外清華
之寄入登郎省出秉使權志雖抱於樸忠效莫殫於膚
寸旋蒙睿簡洊歴都公苐知展四體以事君曾無一毫
之報國更攝掖垣之直繼叨銓禁之除錫寵每優課功
蔑有揚雄甘泉之既從榮實有加石慶在位無所能辜
奚可贖已逃黜典尚畀偃藩就陞次對之聯悉本誤恩
之及生成若此報稱謂何伏遇陛下練飭羣工作新庶
政使人不求其備任官各惟其能凡二千石共理之良
每加宸慮念三十載徒勞之吏或究民情赦其在朝曠
職之誅副以輔郡承流之地臣敢不敷宣主澤寅奉教
條賦中和樂職之詩豈前人之專美聽德化已成之詔
期癃老之齊休
謝除知洪州到任表
羸軀晼晚粗安圭篳之居上聖矜憐復冒藩維之寄奉
訓詞而引道扶衰疾以到官白叟相迎争先扶杖而請
綠林未靖願聞奠枕之期既頒詔語之隆寬且諭聖心
之軫惻拜恩稽顙嘉詠載塗(中謝)竊惟江左上流豫章古
郡吳頭楚尾實為舟車走集之衝梅嶺葛峰夙表先聖
經行之異襟帶數路冠冕十州向為外敵之傷殘未復
遺民之凋瘵加以里閭嚚訟素傳珥筆之譏山谷阻深
尤逞弄兵之習困連營之供億防大敵之窺覦雖節制
之權稍重於異時而撫綏之責莫難於今日非得碩望
孰分顧憂如臣者材歴試而不長身抱疴而久困雖大
恩不報苟懷畎畝之憂而膂力既愆苐有山林之興敢
圖推擇復預使令逮假道行朝承顔便殿灼知衰籋曲
賜拊存至於審湯劑之寒温訪醫工之良否既辭天陛
申錫僊丹出千里之名駒賚九鐶之寶帶恩波甚渥沛
然若海之觀病障頓開恍若鈞天之夢遵阻修之道路
加偃薄之霜風自忘行役之勤冀釋焦勞之慮此蓋伏
遇皇帝陛下體舜寬簡躬禹儉勤孝悌通於神明已格
上天之眷命忠信行乎蠻貊將歸北鄙之侵疆念南紀
之要區思舊人而共理以臣久陪政路知德意之所存
察臣屢典藩方粗靜治而不擾故於臨遣不許固辭臣
敢不體宵旰求治之誠宣夙夜在公之力恪遵憲度漸
解煩苛欲知馬而問牛固慚吏術何帶牛而佩犢試詰
民姦倘丕變於淳風庶少裨於聖化
啓
辭免除吏部尚書啓
驟叨徽渥震疊危衷竊惟八座之任必以賢居六官之
長要皆民譽矧劇曹之並建惟文部之獨高豈因已試
之弗庸猶諉後功之足詭伏念臣腐儒無用小器易盈
徒為日月之功馴至星辰之上僥踰為甚休退是宜二
千石之起家莫奏于蕃之最尺五天之趨覲忽頒細札
之書命不獲辭行敢俟駕修門重入步疑續於邯鄲束
帶將朝席未前於宣室曾是青氊之舊物遽加皓首之
陳人得非所宜榮祇以畏雖兼收並蓄弗遺牛溲馬勃
之微而既去復還懼有狗苟蠅營之誚進退維谷傴僂
循墻伏望皇帝陛下矜軫忱辭曲回淵聽示保全於孤
跡亟追寢於誤恩姑假桑榆俾息筋骸之憊别求藻鑑
晉儀喉舌之司
辭免除吏部尚書啓
六官分職莫重於天官列部攸司獨高於文部銓綜務
平允則當得清簡之士賢否無留滯則必資鑒裁之公
以至檢柅吏奸遵行銓法要先才望乃輯事功如臣者
章句腐儒州縣末技適際亨嘉之會寖階任使之恩繁
難徧畿甸之間宦遊幾天下之半誤膺睿簡擢在禁華
敢期萬里之餘躐置三銓之長雖蒼蠅附驥尾重游幸
綴於周行然頑石冠鼇頭播惡有慚於高位儻稽控免
必致顛隮欲望皇帝陛下乾坤有容日月必照憐臣齒
髮已暮無心力之可施察臣分量久盈懼恩榮之太過
願收成渙以穆師言豈惟憃愚得以自安亦使名器不
為濫予
辭免除資政殿學士與郡啓
臣聞内殿寓職所以奬勲勞外藩分牧所以盡忠力予
非所稱則為誤恩臣比以菲才冒居近列兩干天聽願
備祠官雖免預於繁機尚俾從於藩服至於峻職美名
曲全體貌臣感戴恩施但有泣下惟是臣踰年政地過
戾實多既乏書勞則内殿寓職已非所當得又臣年踰
六袠灾疢方頻不能陳力則外藩分牧尤非所當任驟
叨殊寵深積罪愆伏望聖慈收還除職予郡之命止從
外祠以便休養以愜公議不勝厚幸
再辭免除資政殿學士與郡啓
竊聞君之待臣以恩臣之事君以情若禆政罔功尚加
體貌此君上示恩者寧於過也寵數非宜合從追寢此
臣下用情者本於誠也伏念臣叨踰已甚祈免未俞仰
戴君父示恩至深至重而獨以臣言淺陋未能控盡其
情上動淵聽臣疾疢投閒乃叨書殿孰不謂之貪榮昨
屢驅馳今復守障豈不更願陳力實以臣愚闇無庸積
有愆咎委難竊禮貌之全年踰六十筋力衰憊必有誤
蕃宣之寄非惟人知之臣亦自知之而力言臣之情也
臣愚欲望皇帝陛下盛德垂慈大明頫照止規殿之美
號賦祠館之閒官以穆師言以全末路此實君父深知
其情而從其欲則所示恩者尤過於濫予之為恩也臣
不勝厚幸
東塘集卷十五
