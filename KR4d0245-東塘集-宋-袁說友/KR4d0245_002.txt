東塘集卷二宋袁說友撰
七言古詩
仲春勸耕有獻兩岐麥者和丁端叔茶使韻
周原膴膴侔歌頌我訪春郊届羲仲市橋曲屈古招提
媚日暄風傍韉鞚布宣德意父老喜醉飽盤餐兒女共
眼看秀色壟頭多風落輕花枝穗重東皇生意滿阡陌
不待池塘春草夢道傍瑞麥獻者誰秀出雙枝駭羣衆
春風和氣下披拂産出禎祥呈妙用我思昔歲旱為虐
幾度牋天香火供懸知政拙漫心勞自慚弗稱甘泉從
今年春到一犂牛是處膏腴飽耕種舉趾于耜競東作
剥棗烹葵弭田訟三農儻遂富庶樂四體如忘疴癢痛
只今貽此来牟喜大手鋪張煩屈宋崆峒有詠拾遺語
茂陵作頌相如諷(司馬相如居茂陵作頌曰嘉穀六穗)詩成豈待擊鉢催
句惡自慚操管弄與君拍手頌豐年姑置别離傾酒甕
行麥壟
農操豚蹄競謀鬼已信今年非昔比十日五日風雨時
好語急傳兒女喜南来麥熟春事收東郊日落人影稠
騷人一見喜不盡新詩預慶豐年秋懸知聖德回天地
荒政已修非罪歲目前更看牧羊人不覺維魚来夢寐
禱祈喜以甲子日得晴
去年閔雨忙今年以晴禱年年水旱苦關心憂國不知
身暗老蜀田百里無陂池山頭隴畝如畫棋平時憂旱
不憂水秋水十日憂雨垂天公忍使垂成阨但把精誠
期感格扶桑忽上東海来一夜天清風露白今朝甲子
逢晴秋定應無耳生禾頭少待餘糧棲畝日倩渠送我
歸田休
詠晴
農夫一飽嘗憂遲十年五旱無已時今年隴上消息好
天不靳我食與衣黃梅雨了時雨至三尺稻梗一尺泥
不憂夏潦憂甲子阿香忽放雷車歸白波翠浪雨霑足
已覺抄雲先簸粞新春入甑供晨炊吾農自此今無饑
邇来更說蠲輸好州邑撫我如嬰兒如今不怨田家苦
但憶詩人歌子婦
喜晴即用前韻
春田欲雨常憂遲夏田得雨嗟踰時春耕夏耨兩無及
眼乾淚竭空沾衣翻翻聫聫脚力盡萬車不救一尺泥
朝看東南暮西北晚霞倏忽山頭歸白日一照黃潦定
秋来凖擬篩紅粞早田拾得晚田熟今年更救明年饑
念夫隴上一月宿趁晴歸欲呼妻兒與夫歲歲同甘苦
未容恤緯慙嫠婦
江行有惠梅花者因憶杜少陵云江上被花惱
不徹無處告訴只顛狂遂借此意而吟
去年短櫂孤山閣尋得横斜在籬落帶花飲酒六七人
醉傍錢塘城下泊今年江上花惱時無處告訴狂如癡
一枝的皪對無語獨把詩酒相羈縻平生百念輕於髮
惟有梅花心未歇只愁花謝老相催老盡頭白花又發
峽中聞杜鵑
春風破曉晴嵐濕客子竛竮去程急空山兩兩杜鵑聲
回首家鄉無羽翼勸歸不歸聲厭多旅懷剌剌空奈何
君不見秭歸城上今啼不多少行人滿江口
聽道人彈琴
東城尋春春事濃長嘯理策蓬菴中道人飯了徒快睡
萬慮一洗惟絲桐高山不斷春嘖嘖流水無言聲磔磔
月明露冷意有餘夜想朝吟恨誰釋平生心賞竹間尋
歲晚欣逢正始音煩君更撫文王操慰我寒忩在此琴
和林子長海棠韻
去年寒食猶依然海棠花落南溪前風隨雨雪作三厄
燕支落盡無人憐今年花下去年色不暖不寒三月天
花間置酒君有意我負宿約慚周旋年年惜春春易老
春去花殘常恨早勸君更辦一杯春明朝捲地東風掃
園溪已漲桃花急月明夜釣漁舟笠君能割我半亭溪
寧嘆此錐無地立
和趙周錫詠魏南伯家葱茶韻
武夷十月嘗先春風生兩腋撩詩人玉塵一縷輕且純
不與凡味争比鄰鐺中碧玉濤湧銀七盌不厭烹啜頻
書窗假寐熟欠伸重煎倍覺滋味勻吾鄉此茗孰與倫
誰家却說江茶珍剥葱細切誇珠蠙泛甌更騁如鋪璘
不知珉玉難並陳從来居上嗟積薪魏君胡為白頭新
懷兄詎可論不均我雖曾沃齒下齦不敢溢美忘鄉津
方圭圓璧當春晨請君反本毋予嗔
和林子長謝徐吉甫蒲萄韻(吉甫生子與仲子同日)
吾兒癸夘豚犬耳徐家同日生明珠廼翁愛子愛其類
堆盤歲歲分甘腴嘗新既足旨甘奉遣送更欲均有無
但肯食芹而美矣如渠此意夫豈徒嗟予已老將疾至
肉味不啜惟僧蔬忽驚馬乳墮几案未免饞口飡其餘
及兹滿架未零落少待明月相攜壺
和魏南伯乞酒韻
古人行旆誇碧油我舟寂寞隨處留何人夜半詩博酒
鬼神欲泣如楚囚一朝江上同漂泊莫向樽前情淡薄
為君更作白頭吟欲辦錦囊慙句惡
小飲
殘蟬古路無人跡瑟瑟西風已三日杜門却掃處一室
顛倒筆硯理書帙平生但恐辜吟筆薄宦雲浮奚固必
客来相與入詩律一葉庭柯恍如失
和王使君惠詩酒韻
我生紀歷三逢申久矣隻影誰為親戀彼溪山意已在
舉目更友君子人言論道德歸大醇葑菲下采顔色温
買羊一見慰飢渴載酒三就忘辛勤今朝好語幾盈門
排攅炫晃驚童孫字向紙上欲翻舞句生妙處增清新
推忩更沃囁嚅口便覺四體陶然春嗟予從此毋多作
君方袖手韜竒略詩壇行即拜將軍莫謂小兒多淺薄
和董顯叔韻
江南人物在覿面足以慰予疇昔念識公只在文字間
君子若人今子賤江湖路遠暌言談八年於外自亦閒
有時拂拭舊珠玉端欲論詩伯仲間公懷席珍方就聘
一航我欲長安近只知喜接故人歡寧羡官高如斗印
羇懷寂寞逢春光未著語意何可當下帷諸孫出新句
如蠒抽緒思無疆一詩傑出駭竒創陡覺詩壇羣膽喪
自憐老退無好懷語不驚人慚少壯宦情不絶真如絲
有憤莫吐誰與咨只今猶得斯人語剰有風騷同激推
不堪人事長乖處聞說扁舟復西去十年一見意匆匆
更寫瀟湘别離句男兒氣節天所資道大何計合與違
但讀詩書談世事看公衣錦他年歸
和野堂惠老中秋月蝕韻
一年清絶中秋時仰天高欲攀桂枝乾坤鎔入玉奩鑑
萬象一掃光芒垂今年不見今宵月有物噉之傾且仄
惜哉至此狼狽凶空效玉川歌月蝕一杯相囑三更夜
安得飛来明月借明年應解勝今年莫使詩人愁筆下
吁嗟今夕知何夕且對孤燈照忩隙夜闌搔首獨翻書
且喜燈前雙眼碧
和張季長少卿塵外亭韻
金城玉壘雄西邊雲崖凛凛摩蒼天環城萬井四十里
無處著眼江頭煙我来登臨重嘆息搜索勝景披雲巔
結亭百雉上南郭山川映帶圍桑田春風城南細麥好
夏雨城北圓荷鮮長瀾四溢去不斷茂林百種森當前
朝光下卷西山霧界天一白如鎔甄兩年寂寞誰知已
一日邂逅詩中仙品題印可喜所遇瀾翻筆下源流泉
平山醉翁何以重一詞一記垂千年於今塵外已獨步
壯觀絶致誰争妍痴兒莫苦簿書債一笑亭上應忘筌春
来花柳賸遨樂念我一舸方東遄甘棠遺愛定無有赤
壁懷去猶能全他年吴蜀問安好簡繒各寄滄浪篇
和周元吉提刑席上得雨韻三首
西山忽作暮捲勢長蜺噀水驅炎暉雷車震動吹海立
火傘退避如鷁飛天公不憚翻覆手客醉何惜淋浪衣
雲收暑退夜空闊歸路已覺星河稀
湖山十里圍萬井烟雲過盡迎朝暉連巒得雨有餘態
歸鷺倚風無限飛田頭遠布翠縠浪池上暗濕紅裙衣
山翁何惜一倒載及此訟簡人已稀
蓬莱秦望兩如峙中有萬頃浮光暉自憐俗吏脚不歷
每欣竒觀身欲飛芃芃布野翠捲浪靄靄出袖雲為衣
詩材滿目供不盡只恐寡和詩人稀
野堂惠老惠筍
騎臺落日飱秋菊寒食江南饌餳粥一年節物正撩人
賸把嘗新伴幽獨平生慣飽藜藿淡口腹累人何日足
故園又作穿籬態解籜呈新包一束甘寒不澆礧磈腸
一飯更須炊白玉年来稍學長沙味一月煨藏愛餘馥
腥羶棄去不復念從渠且負將軍腹老僧日食常住供
飽坐饑食不論斛春来不訟籜龍冤每誦坡僊食無肉
箇中風味有誰同付與新詩照湖綠
謝惠補之送梁杲墨
江南黟歙千峯長盤紆融結百鳥頏鍾靈孕秀山之玉
中有石墨時伏翔曹公萬斤如贏糧士龍二螺石髓香
人間那得掣筆郎此物我亦成空囊松煤僅貯陳玄光
磨楯未辦文檄梁知公腹藁誇成章夢中盈袖方櫝藏
仲將一點容升堂佳哉秀句来一方愧我學書臨池旁
幸公瓊報母相㤀
寄于忠父先生
天教英雄聲名好滿眼看渠騰蹋早吁嗟世事暗如漆
虞卿窮困劉蕡老平生翰墨彌九州豐城埋劒干斗牛
一官了不受羈束婆娑風月聊歸休天欲成之煩一蹶
子美東屯笑耕月諸山摇落不成林看取孤松歲寒發
西湖十頃玻璃風酒闌豪氣詩千筒請君流水照冰雪
長魚豈與蝦蜆同
再賦
詩来已報平安好猶恨得公詩不早忽聞單舸下滄浪
却喜此翁元未老折腰耐辱来皇州大手妙割無鷄牛
平生拄腹五千卷百未一究真難休我昔從之曾竭蹶
刮眼期公空歲月老来猶足舉千鈞豈是周郎獨英發
苕溪獵獵蘋花風溪樓萬瓦如鋪筒未須黃帽催歸去
尊酒一笑期君同
贈青眼楊相士
秋風摵摵敲庭檟獨卧孤窗類瘖瘂道人剥啄向東塘
欲識酸寒孟東野公今以直不以情我亦論心不論形
平生方寸只如此政可煩公䨇眼青年来萬事翻成覆
幸有藏家書可讀丁寧莫學世間癡苦欲從公專問福
潜聖汪君辱借詩編作小詩歸之
是客胷中春百頃日夜葩花落毛穎竒芳珍艷亦不乏
綠賸紅餘盡桃杏定收三冬充腹肆那費五車壓牛領
不憂銅雀吻乾燥正喜詩泉勢奔猛舉檛聊作漁陽摻
成篇半是吴江冷誰憂玄豹老雲霧寒谷空濛光欲炳
渡嘉陵江宿什邡驛
山程十日不見江前日初逢黎渡水牽車又到渠江畔
漾漾翻波意尤美今朝嘉陵江水寬危峯大石更巑岏
棹兒艇子呼晚渡亦刜鉦鼓推標竿渡頭楓綠薔薇密
我宿山南雍城側細思青史什邡侯君恩何似嗟来食
過蝦蟆泉
平生一壑清濯裳愛泉謹護如隄防酌飲爰至蝦蟆涪
水經第四源流長天教神禹使壬甲幻得蟾蜍半山壓
建瓴瀉出沆瀣清底事汗流猶背浹惠山車馬松江舟
兩泉寒冽天下求不知此水更竒品世間實處多名浮
過渠江渡
櫂歌江峽三月程頗厭風濤困征艣驅車山路兩旬浹
又覺﨑嶇萃勞苦甘溪嶺下冉村路一道渠江拆山塢
風平雨細無皺面浥浥寒漪清客暑渡船也學鉦鼓聲
催上籃輿傍江滸夷猶短檝瞥眼過却懷江程久如許
山蹤水跡本遊戱南北東西慣安處兹行兩脚不遺力
千里環山幾艱阻一江淼淼横目前如渴得泉旱得雨
流波聞向合州去却入恭江匯西溆便欲挾浪扁舟西
褰裳回首忻從之君恩如天未酬一一念惓惓繫孤跡
過故郡渡
山路一千三百里中間四渡今江流天涯作客壯年事
老馬長途幾日休誰知江深念歸客日向峨岷無盡頭
舉首白雲天共遠四方上下與同愁
過黃泥坂
牽車緩上黃泥坂複嶺重崗甚前日躋攀千級下如之
十里三山三降陟平生兩脚疲辛酸歲晚行路熟蹣跚
人言蜀道如登天未必登天如此難
登嘉州萬景樓
我行大江西勝槩數追逐南樓岳陽上雄絶快心目今
到西南第一樓嗟哉餘子真碌碌巖層嶂疊匝天外蒲
净葭叢蘸江曲三峩之雪晚在望九頂之雲暗相矗縈
紆拱揖儼左右吞吐澎湃環山腹瀰瀰漭漭三萬頃何
止江郊供遠矚俯觀大象欲墮地仰摘星辰幾可掬一
天萬景不可状盡付此樓歸約束危欄徙倚納清觀蹁
躚意已追鴻鵠仙官五千九百到我亦悠然立於獨霧
收江際天接水日動山尖光漾木倚樓拍手呌青天一
笑江横送飛鶩
舟行遇逆風
扁舟直下滄浪綠百里溪程消一宿天公嘘吸解窮人
逆水衝風何太酷年来矻矻便深居一動一静誠何如
不堪世事苦相逼政自未免奔走餘今朝莫訝東風逆
明日歸舟順如翼世間逆順豈關人自是人心長戚戚
過馬肝峽石形與色皆如馬肝迸出峭壁之上
予觀之盖石芝耳大窠一本小者四五不知風
雨幾百載而質不敗賦石芝行
巉巖復巉巖昨日通靈灘通靈二十里有峽名馬肝一
山削壁立萬仞中有突兀如芝蟠輪囷累片葉盤結分
枝欒宛然老枝菌如出枯樹端大窠數尺迸崖縫小者
四五高低攅往来競稱馬肝石不悟石芝為異觀朝廷
日清明郡國無曠官鍾此温厚氣瑞草凝㠝岏不見為
羊又為馬石芝靈異元非難此芝瑞峽中一一行人看
何人果妙丹青手便可圖上歸長安
舟人強以二鍰多取漁人之魚余增百錢與之
作漁父行
老父家住逢家洲無田可種漁為舟春和夏炎網頭坐
茫茫不覺秋冬過賣魚日不滿百錢妻兒三口窮相煎
朝飱已了夕不飽空手歸去蘆灣眠今朝何人買鮮鯽
直得千錢酬二百抛錢帆去了不譍却謝君子為增益
嗟嗟莫怨行路人滿江風月儂最親但看漁翁更強健
銀刀赤尾長鱗鱗
峽中瀑布泉
萬石枕山眠千峰隨路轉林深暝巖穴一道寒泉濺分
明冰箒垂空壁隠約珠簾掛蒼石深山寂寞有誰知只
與行人潤詩筆
孔明廟柏
陵邱冉冉烟草新叢祠寂寂君與臣千年不死一庭柏
八陣猶餘三峽春(八陣圖在夔州城外春時郡人載酒歌舞其上)昔人已化遼
東鶴古往今来事如昨當年魚水奮雲龍天不興劉死
諸葛
題天衣寺
稽山道上多名蹟萬頃湖光襯山色雲蒸霧集累千年
屈指風流幾人物平生佳處身曾經頼此泉石供餘齡
愛山何惜買山費明珠不博娉與婷我聞天衣最竒絶
萬頃清凉掃煩熱持經夜半鳥鼠聽忽覩金僊起還滅
把茅從此成開山法華妙果僧中賢當時十詔徵不起
神竒變化泥生蓮山神謹護泥封詔獨有遺風傳内教
袈裟金縷照琉璃時放祥光蔽雲物我来官守無時閒
著脚未歷城南山區區俗眼空自翳耿耿此意如循環
我心豈是真如石慙愧新詩與推激自憐未到此山中
想見入山深未得要令攻俗如攻城兹遊約與秋風迎
吾曹豈辦痴兒事為君一醉南湖清
朱東父作室
貪夫築室齊雲湄滿溢既死不可持佳哉高人世念薄
文室緝綴如繭絲門前流水照明月門裏有詩清更絶
汲泉欲潄齒怯寒擕杖先登腰易劣客不待速来往頻
剥啄扣門有誰譍主人酌酒要客醉坐客見花心自醒
長松古栢垂楊岸為萁一畝酒無算花開詩酒足逢迎
花謝蝶蜂漫零亂萬物榮枯付逹觀我欲從君著眼看
儻能剩掃床頭金笑彼人間癡死漢
揚州堡寨
西風一舸来揚州疋馬直上新城頭環城九里十六步
一一峭壁臨深溝俄焉唯喏兩軍士衆手指示陳其由
揚鞭試問築城意曰堡曰寨何所謀誦言長淮十六郡
天險地利兹其尤江横萬里限南北藉此屏翰屯咽喉
向来強敵蹈此境夜半一叱遭虔劉平疇曠野不可限
一城未足防侵牟高城西北古城後因勢决策成楚丘
四門大開樓櫓備中有萬甲蔵戈矛譬如一鎧何足恃
被之重鎧前無憂乃知舊臣建議僅出此我亦策馬嗟
去休不知城二勢則一添足畫蛇真贅疣君不見紫巖
先生昔經理釣橋深塹先防秋當時方略豈不究而使
浪策為今羞吁哉成事不復說只恐前計無時酬書生
銜命偶經履一見敢謂可與不世間萬事一笑裏輕帆
送我催行舟
題陳日華二友堂
書生作吏從朱墨官事紛紛何日息不堪鴈鶩對敲朴
寧解詩書伴松竹太丘退食何蕭然筆研不落塵埃邊
前歲讀書山水縣今年二友来通川料君捧詔還朝日
老蓋寒梢應的皪此時留與後人看要使清風繼前跡
送陳景齋宰鉛山
我昔曾為江左國賸說鵝湖今壮邑頻年官府苦催科
百里齊民猶珥筆男兒遇事難是圖猛士縛獸須於莬
才高政不較難易知公此去無趦趄嗟予仰韓如仰斗
公亦登門及予否為言饑餓六年中兩眼猶能記千首
送周可大守通州
丈夫憂國如憂身疴癢疾痛均傷生胷中百藥寒凉明
有疾一試真權衡我觀周郎真豪英落落磊磊通而清
少年志欲天下平夜光無因匹夫驚萬卷堆胷兀相撑
尚論千載欣談兵不堪北首瞻神京抵掌不平中屢鳴
老来符竹䟽新榮捧檄正須堪一行舌翻衮衮傾波瀛
察譏之說何鏗鍧龍頭悦懌意若迎領略健論心為傾
朱轓好去方北征黃堂暇日煩經營老狐戀戀巢穴成
兩雛兢鬭誇紛爭料公志略須縱横邊塵一洗誅長鯨
片言定可攻聊城覆巢熏穴无餘氓牢盆細務毋太縈
簿書期會母留情只今了却功與名大副昔年梁楚聲
我来蹤跡水上萍與公相望幾連甍交情契合踰弟兄
頡頏上下相嘲評有時立論披腹呈彼此浩氣俱崢嶸
公今事業行軒轟我懷礧磈方聾盲願公不負忠與誠
歸来闊步名公卿願我百念一羽輕公乎訪我惟巖耕
送王齊卿教授造朝
江淨孤月寒山空野梅白我是天涯人却送東行客送
君直上蓬山首莫忘西南困征取功名富貴不須多只
把詩書垂不朽
寄中都故人
千山疊疊高入天中有縹緲之神仙壁立煙容風虎卧
林深洞啟雲龍潜長安詩翁有健筆蜀道客子無新篇
尺書萬里寄天遠萬一故人曾我憐
用楊誠齋韻題吴夢與集
大鈞落落元無鉤百尺空卧元龍樓天生斯人竟何用
摇筆僅可供眉愁詩人慣作驚人語富貴迫人嗟幾許
世間萬事要其終只今此道猶能東
陳日華刪定讀書林
雄編已汗南山竹對坐松篁誇鼎足猶嫌官事作癡兒
故向書林巧徵逐蒼龍宛轉鱗之而此君寂寞清且高
晚来鴈鶩無人進又報明公欲變騷
題王順伯秘書所蔵蘭亭修禊帖
永和九年暮春日蘭亭修禊羣賢集含毫欲下意已先
媚日暄風佐摇筆當時一筆三百字但說斯文感今昔
誰知已作尤物看流傳人間天上得天高地遠閟不示
僅許一二翻摹勒忽然飛上白雲俱徑入昭陵陪玉骨
識真之士已絶少真者一去嗟難覓紛紛好事眼空眩
只把殘碑慕真迹蕭郎䄂去明真贋定武傳来差甲乙
如丁如爪辨形似不豐不露分肥瘠人亡無復見風流
漫費精神疲得失臨川先生天下士古貌古心成古癖
搜竒日富老不厭如渴欲飲饑欲食有時瞥眼道傍見
倒屣迎之如不及牙籖軸已過三萬集古錄多千卷帙
平生著意右軍處並蓄兼收一何力賞音本在筆墨外
何必此優而彼劣清波萬頃渾一點明月一輪雲半入
是中元不礙真趣氣象典刑尤歷歷知我罪我春秋乎
政爾未容言語直我方隨羣厚其嗜門戶弗彊纔僅立
幾年冥搜政無那剩欲流涎分半席閱公善本三四五
不覺長歌書卷側羲之死矣空費公家九萬箋安得斯
人寫金石
十月雪四白
夜来風絮鳴觚稜紛紛消息何頻仍不堪十月已四白
豈暇一歲誇三登祁寒未必小民怨哭雪政恐樵夫憎
窮閻冷市糴貴榖破竈濕葦燒層冰寒忩又凍詩翁筆
清夜誰憐貧婦織人言宜瑞不宜多官放論錢不論日
請君高吟祈碧蒼願天今夕開扶桑寄語龍公且相卹
忍待明年莫倉卒
傚東坡從歐陽公詠雪體不用鹽玉鶴鷺絮蝶
飛舞為比不使皓白潔素等字
樓頭一夜寒聲促但怪重衾慣藏六小窗起聽枯葉鳴
更覺凝寒透肌粟乃知龍公修故事幻作輕細巧翻覆
搏空積勢欺簷楹過眼隨風滿坑谷雲濤衮衮浩無際
頃刻庭前三萬斛小山愛我已霜髩老盡蒼崖垂布瀑
兒童愛雪不愛身堆削形橅笑盈掬風梢嫋娜困無奈
一一扶頭恣敲朴我来苕霅四寒暑破漏憐渠數間屋
無人推戶起僵卧漫把清風繼前躅寒爐夜撥終不熖
凍筆呵吟已先秃人間憂樂有定分隣家乃奏琵琶曲
回飈落屑點翠袖紛紛花映花奴肉杜陵老眼不禁寒
只有詩筒再三讀請君早辦雪兒歌喚取詩翁醉醽醁
雪中簡林子長
玉沙飛墮何衮衮一夜青山損顔色此山底事厭青姿
故學何郎輕傅粉曉來窗戶何人開僵卧欲起驚皚皚
微風淅瀝捲還起片片直上雙毛來扁舟賸欲敲鄰屋
料得羔羊酒初熟瓊瑶欲盡不可留梁園歌吹須君侯
巫山十二峯二十五韻
巫山磊塊山林姿一邱一壑貪成癡寸峯拳石瞥眼過
張皇攫覓惟憂遲東南佳山多秀麗就中所欠雄與竒
飽聞巫山冠巴峽竒峯十二相參差昔年圖畫常一見
欲見此山無路之扁舟西泝上三峽千巖萬壑争追隨
終朝應接已不暇心目洞駭俱忘疲驀然鐘鼓高唐上
峯巒二六排旌旗一峯霞彩迥在望一峯展翠開屏帷
(望霞峯翠屏峯)無心出岫雲吐色偃盖平巒松並枝(朝雲峯松巒峯)仙
蹤鶴駕羽衣近壇石瑶臺閶闔低(集仙峯聚鶴峯净壇峯上昇峯)白雲
一起鳳皇下清泉四合蛟龍嬉(起雲峯聖泉峯栖鳳峯登龍峯)羣峯角
立變態異一一大巧乾坤為外堪擊拊試聲律中含造
化分四時天下名山亦多矣未有列岫竒如兹九華一
景固天巧惜與江流相背馳南北兩峯喧衆口妝抹却
恨同西施何如此峯無限好行行列列臨江湄烟雲漠
漠出寸碧風雨時時横黛眉舟人漁子漫回首騷士墨
客勞支頤我来穿水入天去貂裘章甫生塵緇昂頭見
此大竒特躋攀不上空嗟嘻吾將欲訪三島登九嶷上
蓬莱道山之壁絶泰華終南之嵋飛鳬去舄嘯滄海却
来巫峽温前詩
東塘集卷二
