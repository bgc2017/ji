東塘集卷十宋袁說友撰
劄子
體權劄子
某仰惟主上規恢遠圖宏濟極治日與二三大臣究治
平之原定安彊之策中書以建大政樞庭以集武功君
眀臣良外無敵而内順治誠足以闡丕天之大業垂萬
世之宏謨也某䟽遠一介不識大體幸逢極治之朝儻
有以仰贊宏謨不敢默默竊惟職無大小皆欲正其體
事無劇易皆欲重其權體之未正則尊卑之分或狎權
之弗重則號召之威或紊夫使天下或狎於分或紊於
威其欲辦天下事也難矣故某冒陳二說以裨朝廷之
末議一曰正朝廷之體二曰重樞庭之權何謂正朝廷
之體昔者陳平既相文帝問錢榖治獄平不之對豈以
朝廷固自有體而非可以細事汨之乎今中書之務固
無所不統要宜澄源汰末使無有以慁朝廷為貴且臣
下辭免者昔惟侍從臺諫得以具奏謂其嘗入侍天子
可以位親而情控也自數年来庶官之加一職亦曰辭
免小吏之增一秩亦曰辭免以至錫召因任亦曰辭免
夫庶官辭免昔豈有此哉郡守到任一年上章匄休或
言有疾或托有故此亦從臣舊例也今庶官為州使者
率用是說輒一年而曰願以祠去此尤非情也凡此數
者一牘每至於朝動即將上詔下不允彼以悖理之牘
不切之奏上煩朝廷敷奏之勞仰慁聖主凝旒之聽法
既無有禮則為凟古人所謂清中書之務政慮此等耳
今之民訟外有州縣監司内有六部臺省各有次第不
可驀越而頑民健訟視官府如兒戲自縣而之監司自
州而之臺部此猶其小者耳今州縣未畢越去監司臺
部徑訴都省以至攔馬叫號無所不有夫以巖廊之重
乃使頑民敢於越訴輕於干犯豈不益慁中書之務哉
某欲望敷奏眀降睿旨今後庶官應有除授悉不許其
辭免及在任未替之前不得托疾與故以匄祠禄其有
果欲祠請者方許以實申控朝廷即可其說凡此者事
若微小而體實重大自餘徒慁中書若此等類者悉從
簡省至民訟未經臺部結絶而訴於都省者並不受理
遍牒諸道俾州縣分眀曉諭庶幾大政稍專尊卑可辨
寔有補於治道也何謂重樞庭之權夫樞筦之任創於
五季而重於本朝藝祖皇帝首崇其權與中書對持文
武二柄號為二府邊防機密兵符軍籍將帥廢置内外
諸軍之事無非樞庭所當職也故晏殊奏真宗皇帝曰
樞密與中書同任天子大事豈非事關軍國其權詎容
下奪耶某聞之道路頗謂樞庭大政乃有密分其權者
樞庭則受成以出命耳得權失權害若未見獨以居主
上樞機之地為主上樞機之臣事體俱大皆以朝廷而
重今乃咨謀不專權綱不正平居無事或可苟度歲月
一旦烽燧有警盗賊竊發將帥驕惰士卒懈弛樞庭平
昔之權不足以軒輊則緩急誰何之際將恐見之如發
蒙耳豈不大可憂哉盖權出於正則朝廷體重雖有緩
急而愈可持權出於不正則私心必勝一有緩急而無
不紊亂矣夫不能慮事於無事之日而狎於目前之未
敗此有國者所深戒也某欲望敷奏曲軫宸慮究安危
之理於利害幾微之先重樞庭之權於緩急未形之日
凡今諸將之廢置材武之優劣兵符之調發士卒之選
募金榖器械城郭險便一切關於軍政者悉歸其權於
樞庭主上總其權樞臣行其權盡塞權門之私毋輕本
兵之地以尊朝廷以一戎政以杜微漸以正權綱端本澄
源所繫實大不然某恐太阿倒持日甚一日緩急之際
其憂不特在於外而已此某所以不避鈇鉞之誅而冒
言之某無任昧死
天府措置拘鎻人劄子
臣兹以久晴闕雨祈禱略應凡所以仰承德意加惠小
民者不敢少怠如清刑獄如放贓賞如寬征索如蠲夏
税苟可以召和氣慰民情者行之惟恐弗及臣竊見本
府遵承舊降指揮凡盜賊累犯其人桀黠難制與已
斷逐而復回者項筒永遠拘鎻外縣日給糧食輦轂之
下誠不為過惟是積日既久拘囚數多歲歲增數無由
可脱目今本府拘鎻已及九十七人若永久拘囚不復
再見天日罪故可嫉情亦可憫在法羈管編管各有年
限盖未嘗終其身而拘囚也今来亢陽闕雨上件囚徒
所合措置臣愚欲望聖慈將見行項筒拘鎻之人如元
係配隸者即押回元配所如係強壮者即照淳熙十年
五月内本府已承指揮與分剌屯駐軍其餘皆連各人
家屬分押出本府隣州界庶幾姦盜有自新之路無終
囚之苦亦感召和氣之一端也
推排劄子
臣竊見州縣小民有産去税存之害官吏非不盡知朝
廷亦累常戒諭而終無成說以革其弊此由得産富民
規避官物惟幸綬於過割隠漏税賦官司見未割税而
追呼催督止及鬻産之民彼方以産售人固甚不得已今
又無此産而納此税蹊田奪牛其毒滋甚縱使鬻者赴
官陳訴而追逮出官之費已不少於代納之費矣是豈
不為重困哉此最賊夫民之大者也在法每三年一推
排此正祖宗欲以革産去税存之弊盖一經推排則凡
某産已去某家及某産已歸某戸一一盡知産業既眀
賦税自定豈復更為小民之害今縣道例皆前後避免
或以災傷為辭有經十年二十年而不一推排者此而
不治而譊譊曰吾病夫産去而税存也豈不闇哉臣愚
欲望睿慈自今立為定制凡天下諸縣並湏三年一推
排候如知縣任滿日州府於本官印紙該載任内曾與
不曾推排結罪保眀批上如在任三年不曾推排者候
到部日取旨若今来尚有兩年為任之人只總以三年
一推排為率各於任内計年分可見雖災傷年分湏及
八分以上然後免庶幾一行此法産税自眀鬻産小民
不至重困
寬恤茶商劄子
臣謂比者兩路之盗皆出於茶商因成嘯聚此徒本亦良
民豈願流為盜賊自取死亡必有大不得已起於貧窮
然後為此朝廷要當議求二路茶商利害稍從寬恤恐
有利於公而不利於私者或利太多而茶戸不得以自
贍者或禁之無術而徒苛虐以害其商者與夫茶引之
貴賤胥吏之乞覓廵捕之邀求無厭州縣之額外科擾
凡此之類宜降眀詔命兩路茶鹽司同帥臣公共體量
事勢熟究利害須公私兩便在茶商可以安業而公家
不失所利並令畫一條具取旨施行擇其果可長久而
便民者速與行下庶幾少安茶商之心潛弭盜竊之志
禁戢銷金劄子
臣竊惟京邑富盛風俗易於侈靡其間儻有侈靡過度
銷毁金寶上下慣習殊無限制久而不戢深為財寶之
害臣伏見銷金衣飾頃歲有司屢行禁止往往法令稍
寬隨即縱弛自累歲以来其侈日盛豪貴之家固習於
此而下至齊民稍稍有力者無不競以銷金為飾盖不
止於倡優被服之僭也今都人以銷金為業者不下數
十家貨賣充塞相望於道積日累月毁壊金寶何可數
計豈特上下僭度侈靡成風有干風化之美而國家金
寶日銷月削不復可以收拾誠非細害仰惟陛下躬儉
約以先天下豈容民庶習成侈靡毁棄珠寶以至於此
臣恭聞祥符四年詔後苑銷金者並刺配祥符八年詔
内外廷竝不得衣銷金貼金縷金間金戭金圈金剔金
陷金眀金泥金楞金背金影金盤金織金金線等但係
装着衣服竝不得以金為飾犯人及工匠干連人並行
重斷紹興七年高宗皇帝宣諭曰銷金之法甚嚴禁中
有衣銷金者罰俸三月淳熙十一年嘗劄下本府嚴行
禁止本朝法制之密盖如此今此風日盛禁止已是後
時臣愚欲望睿斷劄下本府舉行祥符淳熙之制眀列
項目嚴行禁戢仍乞陛下仰體紹興之旨自宫禁始以
先民庶幾法制必行愛惜金寶以抑僣侈以厚風俗不
勝幸甚
辭免知潭州劄子
拜命周章撫躬震惕伏念臣本以書生遭逢盛世脱身
州縣蚤汚周行更歷中外垂四十載滿盈久積補報曾
無晚蒙陛下特達之知俾塵二府而臣才弗稱位自速
譴尤聖度如天許歸田里方且省循宿過休息餘齡何
敢絲毫遽有榮望忽叨命綍擢典帥藩恩出非常跼蹐
無地重惟臣崦嵫暮景疾病侵凌豈特筋力已疲心志
已謝而自揣疇昔外之所以奉宣德意求詭民庸内之
所以朝夕論思贊禆國論考之已試一無可書今若貪
進而不知難必將非據身危而後已况長沙鉅鎮控制
重湖必威名素著乃可折服遐衝必德望久孚廼可撫
綏遠俗如臣衰繆不武何以仰稱使令兼今来州名正
與臣曾祖名同音稱謂之際情義未安所合控免臣愚
欲望聖慈念選候之甚難以謀帥為尤重十連閫寄豈容
非人追寝誤恩别擇良牧以惠遠方庶幾免微臣誤事
之誅亦以慰一道生靈之望
再辭免潭州劄子
温詔渙頒危衷震悸臣竊以用人之道必量能而受官
事上之忠當見可而後進庶幾上無濫予下亦僝功如
臣之愚涉世無用徒以千載遭逢之盛誤蒙三朝特達
之知光宗擢之四禁之聯陛下陞之二府之列器既盈
而遂覆疾已據而必危皇慈寬竊位之誅均逸獲奉身
而退甫閱東春之琯遽叨南夏之麾念兹衰病之頽齡
曷稱藩宣之重寄敢忘再瀆仰扣九閽兼臣頃辭京口
之除旋拜祠宫之命若前日之不受是實難戾於初心
念小人之過必文恐重貽於清議臣愚欲望皇帝陛下
察由衷之正切憐末路之甚難反汗無嫌且以慰湖湘
之望祝釐仍舊誓益堅香火之誠
知平江府丐祠劄子
伏念臣起自書生初乏才望頃歲蒙恩補外十四年間
三典近郡兩紆畿節去歲二月就畀吴門視職以来今
幸書考惟是郡事繁劇支遣浩穰政事才力有餘猶不
暇給而某綿薄勝任如䖟負山鞭策疲駑將勤補拙朝
夕凛凛常恐曠職適值歲熟小民樂業盜賊屏跡獄訟
希少上供支費悉皆辦集百姓相安委無規避惟是才
具平凡心力短弱繆當劇郡齒髮頓衰自冬至今怔忪
盜汗而福過災生近復失子憂傷之餘支吾益甚比者
已幸除代若不控告朝廷知難而退尚或冒處必致顛
隮敢望朝廷特賜敷奏陶鎔宫觀差遣一次
知臨安府乞在外待闕差遣劄子
伏念臣書生碌碌了無寸長中外馳驅幾三十載平日
徒知奉法守職以服官箴偶所居官未速譴責年来遂
蒙朝廷誤為可使繁難劇郡悉荷委令京邑浩穰復俾
承乏綴班九列踰分實多到官以来已一年五閱月惟
知罄竭疲駑思見萬一而技窮才拙心力已盡毫髮無
補縣官實緣天府重寄非他郡比精神用於繁務憂責
萃於一身惟恐朝夕之間少有弗逮惴惴度日身心俱
疲緣此脾泄之疾近復增劇而怔忪易忘愈費支吾
暮景侵尋頓覺憔悴儻冒昧久處不知全璧之難則顛
隮以行徒有噬臍之悔兼今郡粗免曠弛委是别無規
避欲望朝廷特賜敷奏念某連年任劇之既久孱軀筋
力之已衰改畀在外待闕差遣稍從休養不勝萬幸他
日應有驅使不敢有辭
辭免直顯謨閣知臨安府劄子
京邑浩穰非他帥比異時擢任必以禁塗宿望才智最
優者乃克稱選一有濫予則位貌輕而玩於彈壓才智
劣而謬於牧撫上孤委使下速譴呵如某者奮身書生
無他能解疇昔從事不過佔畢之學耳浸蒙推擢屢更
劇繁補拙以勤僅免曠戾去夏叨被恩召旋寘都司偶
脱州縣簿書之責方懼絲毫之無補兹者天府劇任文
謨寓班併及孱庸驚惶失所重念某才具平凡心力短
弱而又官卑位下人微望輕不惟治劇剸繁决不勝任
而抑彊扶弱尤為甚難盖當官而行豈無所拂怨謗纔
集孤蹤即危譬如一髮而引千鈞其為顛覆必矣知難
而退義合力陳兼某寓居湖州亦有薄産法當迴避欲
望朝廷特賜敷奏亟回成渙俾仍舊班别選一時良牧
之才上副公朝謀帥之意不勝幸甚
辭免知隆興府劄子
祗膺舜詔尚閟堯俞更䟽易地之恩敢後籲天之懇臣
恭承睿訓不得再有辭免實以揣分僥踰懷不自已湏
至重凟淵聽臣本凡庸蒙陛下拔之禁塗寘之枋府聖
恩與天同大而臣力弗勝於心百謫既盈萬死莫贖一
投閒地僅閱半朞南夏選侯遽叨簡擢非所當據深切
戰兢洊干天誅期賜反令敢謂皇慈大造既未使之仍
竊閒禄且與之易鎮近藩拜命驚惶感深至泣不惟臣
心力衰謝如虺隤之馬鞭策無由必不足負荷十連之
寄而陛下眷憐簪履所以自遠而近之意尤非辠盭之
餘所可稱辱政恐襟帶江湖之地為今樂國豈容綿薄
材力之人得以冒居頫伏捫心如憑淵谷臣愚欲望皇
帝陛下赦其三凟之僣矜其一誠之愚且令少安叢祠
以靖晚節特寢今知隆興府恩命庶幾授受進退不拂
輿言不勝萬幸
代人辭免除兵部尚書劄子
臣聞命自天措躬無地竊以六卿各率其屬盖分職之
甚優五材不能去兵繄司戎之尤重方聖主集勲之日
實小臣盡瘁之時非得巨才曷膺重任伏念臣遭逢最
異僥倖實多久試罔功超用甚遽初期一節以自效竟
亦何能敢意九重之特恩益加寵寄頃驟聯於法從旋
尹正於行都趨事赴功雖謹公忠之守發姦摘伏終無
彈壓之勞久虞滿溢之災累上退閒之請負薪有疾襆
被是期尚閟愈音更叨除目周大司馬掌九伐之法唐
太常伯專五兵之權豈容微臣狎冒兹選伏望皇眀洞
照聖德并包鑒心膂之忱辭回絲綸之成命用安愚分
免致煩言
代人再同前辭免劄子
俞詔未頒微躬莫措伏念臣受才譾薄逢時清眀在州
縣三十年已負壮行之學更中外歴數任敢辭了事
之癡顧頽齡已迫於桑榆而末路尚汚於荷橐更拜恩
於昕陛俾攝次於夏官求去得遷幾類鄙夫之患失以
退為進實非小已之敢然輒干咫尺之威敬露再三之
凟以榮為懼從欲是期伏望廣臨下之眀察由衷之請
必惟人而乃授祈反汗之無嫌寧惟弗累於公朝抑亦
少逃於清議
東塘集卷十
