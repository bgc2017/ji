東塘集卷十六宋袁說友撰
祝文
紹興府祈雨祝文
民有疾苦必訴之天訴之神天隂騭下民而神則依人
而行也東越春夏不雨訴之天訴之神既賜之甘澤矣
甫月不雨烈日所惔毒熱所剥而旱復甚於前日官惕
惕於上民熬熬於下訴之天訴之神浹旬矣而雨不至
民之疾苦莫切於此也惟神血食東南救民疾苦非一
歲月方兹旱告神念此民其肯不動心乎某守土無善
狀固不能召神之休然百萬生靈神必不忍弗恤也運
神之靈竭神之力告諸上帝令諸羣龍使霶霈傾霔於
千里之内而民遂更生焉民足衣食神安血食將永永
無替豈不休哉某敬九頓首百拜以告
謁漢高帝廟祝文
惟帝造端自漢中以作民父母漢中地入蜀部載祀不
絶則寬仁愛人隂騭此土是不惟功於昔亦功於今也
豈惟曰猶豐沛而已敢以告至
謁漢世祖廟祝文
惟帝克復漢業盡夷羣擾晚歲得蜀為力甚難百世載
祀民心厥惟舊思蕩平之難益綏隂騭之助此民之望
帝其念之
謁漢惠帝廟祝文
昔高皇帝事從草創帝嗣以仁惠培植安定之創守俱
稱大功推昔仁惠為今隂佑猶為守成也敢告
謁漢昭烈帝廟祝文
惟帝克傳正統求復大業荆州既分奄有蜀漢百世之
後英靈猶在蜀也今蜀土與民猶王土王臣默相隂佑
敢以為請
謁東嶽帝廟祝文
惟泰華在東司主民命遠若西蜀俯來歆祀一視同仁
聖之事也人生欲壽生而不傷斂福敷錫萬民所望
謁諸神廟祝文
惟神載祀永長廟食民安其居吏安其職四鄙灌燧三
農多稷終始敷佑繄神之德
謁諸葛武侯廟祝文
惟侯間關隴谷以義制兵君臣大分百世昭明祁山出
師中營隕星遺恨如在心事難平某稟命而來盡護蜀
府英靈不朽永奠斯土
謁梓潼王廟祝文
廟食載祀歲月彌深四方才子謁欵歸心隂騭秀民遂
其文鳴長吏之願惟神之歆
謁石室文公祝文
惟公來蜀首興文治猶百世師也皇帝嘉公往績形於
奎翰某實拜賜以來遠有光華公亦與有榮焉敢以此
告
謁張忠定公祝文
惟公高世之節無後無前撫蜀之政流誦四傳百世之
下瞻仰先躅垂訓後人以教以掖
辭張忠定公廟祝文
公撫蜀之政視諸故府猶在也某無能為役而繼前躅
守而勿失得善其去前後相望如面命如口誨其弘多
矣瓣香云違不敢忘德
辭諸神廟祝文
奉天子命守兹西陲閱歲維吉繄神之依奉詔而東駕
言遄歸蒙貺受祉惟神之思拜手云違載祈永綏
謁土地廟祝文
府舍中嚴多閱歲朞環垣四周皆神之依内安其奥外
樂所司奉觴告至神其監之
召赴行在辭成都府江瀆廟祝文
某涖兹蜀土首崇廟飾曰雨曰暘罔不鑒格是某為民
而敬事於王王以其祐民者而祐某始終三載獲以善
去王其永綏於蜀歲使屢豐某萬里遠涉俾安於行無
有駭浪既及其公又及其私惟兼祐而並令之某乃心
於王不以遐二
勸農文
池州庚子勸農文
歲二月郡太守率耆老以勸耕於郊故事也太守奉上
德意諭凡父兄子弟何敢以故事云夫民以食為天而
農為食之原父兄子弟知之悉矣非有死亡疾痛誰肯
鹵莽滅裂而欲化穰為饑哉太守雖無勸可也今太守
不民之勸而惟已之責使太守有善政無矯法有寬禁
無苛刑皆因其所利而相之因其所欲而化之不奪其
時不窮其力輕征薄取與民休息而影響於古人安輯
之地民曰不耕太守弗信也太守承天子命以綏柔父
兄子弟父兄子弟以身之衣食而責之太守焉二者相
依而行固不欲上作而下不應也太守敬以父兄子弟
故而以政自勸父兄子弟其知太守意而以農自力此
天子所望於守臣而守臣所期於民者如此其尚勉之
哉其尚勉之哉
池州辛丑勸農文
迺故歲既旱民且艱食太守之政弗善召此一歉今尚
何顔而見吾父老欲循勸耕故事哉愧而不言可也明
天子寬郡國之誅俾爾郡守猶得庀職焉以與爾賑捄
而安輯之今幸未罪逐再與父老接話言於此若終愧
而不言則太守不職滋甚矣父老其知明天子所以惠
爾者乎蠲減田租十九者半郡有請焉詔曰可發廩戶
給期以累月郡有請焉詔曰可蠲直賑糶為米二萬郡
再請焉詔曰可太守恪承德意凡可為吾農地者曰寬
輸賦曰倚征索曰勸認糶曰釋田訟太守何敢持此自
贖以求德於吾農哉凡以奉天子命也爾毋曰太守如
前所陳所以賑我而卹我與今所以誨我而勸我者亦
無迺大寒而後索衣裘乎嗟夫太守今不復云云而可
以古人之言告汝否良農者不以水旱輟耕信斯言也
爾父老其將使子弟親戚為良農乎抑亦因噎而廢食
乎利害較然太守無勸可也惟兹方春雨雪時至麰麥
在地秀實有期上承天時下盡人力歲之豐凶可預卜
矣吾農其念之哉其勉之哉
慶元已未成都府勸農文
太守勸耕於郊集州父老迺訓迺告今至於三矣過此
太守遂歸老乎三年爾父老相從太守情與政如一日
有惠心心雖勦而惠弗廣有愛念念雖切而愛弗孚愧
此身更愧爾民殆無以自恕者古人一日猶能用力於
仁也太守三年而有愧於州父老如逭責何今以故事
三見爾父老便將萬里以别且先以繆政自訟而後以
勸爾農夫農爾民切身事也不諭而知不學而能如饑
必食如寒必衣固不待太守歲歲以勸然切身之事必
先愛身身安則耕可力危則無此身且無此耕無此食
理也孝父母則享善報身自安否則隂譴乘之身危矣
息鬭則居鄉里身自安否則刑責隨之身危矣惜財物
則足衣食身自安否則饑寒困之身危矣戒驕惰則有
功績身自安否則破蕩因之身危矣四者爾知所擇則
身安然後可以耕可以穫得以食得以飽矣爾不知所
擇則身危然後不能耕不能穫無以食無以飽矣太守
不以爾農勸而以爾身勸蓋以農之本者勸爾也太守
歸矣爾父老毋忘此言毋危此身父戒子兄告弟曰今
袁太守且東去可以與太守别而不可以忘太守言子
與弟常能守太守言則如常在太守側矣嗟乎爾父老
果能以此諭子弟乎詩不云乎中心好之曷飲食之此
昔人愛賢之語太守之愛爾父老者亦如此爾其念之
祭文
祭尤尚書文
天祐皇家必有與立迺生賢者左右培植朝有大政俾
為蓍龜民有常心俾為父師其身也榮其國也治高山
仰止流光萬世公之清節不以利疚事或過舉賴以正
救以下劘上凜然東臺至再至三抗奏弗回公之摛文
兼麗典誥綸掖代言玉堂敷號史廷直筆帝幄横經黼
黻王度儒臣至榮羣書萬卷山藏海積公博極之章句
臚析繭紙舊聞千載散佚公愛玩之寶於金玉嗚呼哀
哉以公之節足以鎮俗以公之文足以華國讀書是勤
百氏指南樂古為富四海律貪比正嫉邪友舊篤親皆
盛德事具有典型天子眷乎舊學學者依乎宗師將彌
綸乎廊廟均仁壽乎華夷何聽履之方強倏逝川乎已
而嗚呼哀哉上而公議孰主張之下而善人孰領袖之
斯文不幸殆如綫矣舉世混淆誰能變矣識與不識莫
不涕洟吉人云亡將誰與歸小子辱眷接武朝蹟一再
姻婭聮好膠漆聞公易簀我嘗視之及公蓋棺我實撫
之實肴於豆實酒於巵為斯文慟九原莫追公而有知
鑒此奠詞
祭唐參議文
嗚呼哀哉我思古人逮於中興故家人物夐如參辰不
見君子尚思典型嗟嗟元明儒服之英維公大父相於
承平家傳有學世濟厥聲前言往行典故章程叩之不
窮灑灑可聽高古之文得其全淳韋編三絶獨識其真
一官州縣惓惓在民弗詭弗隨枉尺直尋六十九年有
韞莫伸一夢不覺失此老成我輩從公道合意親論文
有社尊酒有盟云胡逝川奪我善倫饋奠悽然涕沾於
巾公其有歸鑒兹哀陳
祭池州王都統文
天之生才蓋將以幸當世而人之負才又豈欲僅見其
一二耶使天而有意焉則才固不以輕畀有才而遽奪
之則天理殆未可以數計也嗟公之生世濟厥美蚤焉
以詩書而自奮而拳拳用力於舉子嘗一試於文闈竟
弗能以遂志慨父書之可讀迺投筆以從事顧其文足
以自立而武則果敢而勇毅出把州麾入環禁侍輿論
為之嘉仰而上意之所眷倚兹盡護於江屯甫僅周於
一歲於軍情乎練達而戎功之必備譬之嚴父慈母以
臨子弟而吏士肅然莫不畏威而懷惠蓋天之所以予
公者必有意而公亦知天之所以予我者而日親之將
以身任天下之事而不肯自巳是何一旦遽以一疾而
不能起也豈天之所付將泛然其為戲也抑天下之事
有不可以意揣而公之云亡適不幸而致耶不然胡奪
之遽使之僅見一二而遂至此也嗚呼哀哉予於醇父
昔未瞻際維故夏之六月偶一見而倒屣曾未浹辰公
已來帥我亦僥踰繼叨郡寄相從幾年警愛備至公有
疑而必問我有請而輒詣相與洞然而無間務脱略乎
苛細方將以異日之事而望之乃一夢而遽蜕雖死生
旦暮之必然而獨醇父之亡殆識與不識皆為流涕也
嗚呼醇父不可見已所可見者遺像在堂遺編在几拊
棺慟哭以致奠餽醇父有靈鑒我哀酹
祭趙主奉文
公之為人信厚可親志不苟得義不徇身傲睨富貴蕭
然絶塵公之閱世為今舊人醖藉風雅典型可遵巋然
靈光曄曄有聞公之樂善得於性真所遇必施莫非善
因蟲魚之微愛之則均公之有子賢哲粹純以文華國
以才牧民為君子儒如左史循若昔壽考曰德與仁公
具衆美百年盍簪一夢不覺俯仰莫詢宗老無幾士為
酸辛噫嘻吾邦民方告貧賴公賢子拊摩屈伸有瘼必
察有惠必陳千里晏然如物在春我輩受廛懷德弗泯
維父之美維子之珍公雖云亡垂裕益新酹觴告訣涕
零沾巾
祭葉夫人文
嗚呼夫人之壽八十二年始憂而勤百未一全終貴以
逸五福粲然昔别駕公其亡逝川夫人方壯諸孤滿前
二子一幼六女後先夫人曰吁淚下迸泉何以為家立
志在堅靜以樂貧儉以給饘閉門撫穉朝餐夕眠女也
及笄選壻有連門闌一時衣冠闐闐維時貳卿齠齔童
顛夫人撫之我其女憐始於嬰孩而教已專及其能言
訓督益虔擇師惟良無愧三遷譬如美玉既琢既鐫宗
廟之器瑚璉璧瑄揚鞭宦塗華策以搴踐揚中外聲實
四傳溫詔還之擢登禁聮夫人悦之曰予子賢我顏以
懌我志以宣天子嘉之渥恩自天曰母之訓爾惟弗愆
夫人懷歸安於故廛田園笑傲燕樂周旋七年里門壽
考綿綿夜旦推移微疾偶纏我書問安亦云小痊迺歲
之杪一夢弗還我為諸甥荷意拳拳疇昔侍誨如母存
焉離違八稔迹如天淵孰知此來拊棺涕漣歌此奠詩
舉我一籩
東塘集卷十六
