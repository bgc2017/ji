東塘集卷四宋袁說友撰
七言律詩
元日立春
春入簾幃線幾添更隨桃茢快新瞻曉看密密輕絲墮
晚作纖纖細雨兼可喜田家餘穀粟也應澤國飽魚鹽
年豐更樂弦歌化知是曹裝漸趣嚴(令尹以今夏受代)
元日得雨
知時膏澤下新正便覺欣欣物意生細雨寒梢半簷滴
單床孤夢五更聲兩年元日嗟萍梗萬里殊鄉付酒觥
不似斗杓容易轉只今迎歲指東城
惜春
不緣雨雪不緣風九十風光半已窮嫋娜熟眠楊柳綠
天嬈濃醉海棠紅客懷不直韶光好詩興猶因景物雄
投分東君未應薄乞花償酒強迎逢
梨花
東風日日點征衣野闊林疎四望奇景物賸供行客眼
梨花更索老夫詩登山趁得春三月帶月猶看雪一枝
七日崎嶇三百里倡條冶葉故相隨
和楊誠齋春雨韻
十年此袂與君分一笑樓頭日過晨真箇愁來真似夢
不因詩到不知春雲霄元似非關我風雨何須故惱人
猶得吟邊慰懷抱絶知膏馥乞諸鄰
早行遇雨
約得東風二月春稍陪孤櫂曉溪行酒能寬我三更夢
雨不饒人半日程愁對梅殘初話别懶看桃艷欲欣榮
紅塵未踏心先退不是宵長故獨醒
四月雨應禱
夜半溶溶四面遮雲峯推起阿香車只今隴上誇多麥
誰為丘中賦有麻喜見綠針初刺水笑渠青笠趁燒畬
偶然精禱誠非昧應有歡娛田舍家
趙再可邦君六月雨應禱
長夏何堪日日晴德音優渥遍羣氓黃堂少試為霖手
赤地今傳喜雨聲誠意自知關善政天心正不遠人情
四郊已報田家語一飽應無百計營
禱雨於保福寺是日大雨至
常暘為虐勢流金稽首長松幸屈臨一佛等慈清苦海
衆生度厄浴甘霖沛然而下期中熟可以無饑免大祲
好雨㥄人愁抱釋退思疇昔尚熏心
和趙成子提幹喜雨韻
一天膏澤下民區此意拳拳敢自居欲寫吳歌誇歲好
苦無傑語愧才虚稍留佳客聯珠履共酹餘觴笑麴車
試問蘇州兩年熟豈無名筆作(去聲)農書
十年三已冒為州每每於民有旱憂午聽雷聲鳴屋角
晚驚雨脚壓雲頭及時三日為霖好為汝千箱樂歲求
欲辦一椽名喜雨愧無老筆贊宸旒
和子西喜雨
戰龍捲水動詩兵着語才非喜雨亭但得雲秔香顆顆
不愁霜髮短星星秧針刺水輕浮綠麥浪翻風半挾青
只願年年飽憂國庶幾萬里一心寧
鄂渚得雨
江頭一夜水鳴艖江外歡聲百萬家已報主人詩滿袖
更誇使者雨隨車支離田父烟蓑濕辟易炎官火傘斜
一望阿瞞狼狽地村村刺水透針芽
連雨
一月長晴窘漕渠更留殘暑要驅除飄風也解終朝久
驟雨新添二尺餘但覺天公真有意不知民力已潛紓
田家是處均膏澤兩岸歡吟使者車
大風雷雨
雷風一息到山西欹側村花不自持際晚甘霖如倒峽
今年香雪可翻匙綠秧蘸脚元非揠白水齊腰不恨遲
浪說隨車誇故事但知憂國願無饑
中秋無月
皓魄埋雲未肯收佳娥寂寞為誰羞可憐數點不多雨
誤却一輪無限秋急掃妖氛天外去莫教微影暗中流
終當永夜清如水我為停杯更倚樓
海棠
江行了不按春光江路欣看得海棠淺蘸深紅叢蓓蕾
細開濃白巧梳粧蜀花但鬭臙脂濕荆種新傅膩粉香
行客紛紛正寥落為渠着語快飛觴
江行得水仙花
徹底清姿秀可餐柔枝不怯膽瓶寒三星細滴黃金盞
六出分成白玉盤是物合陪僊子供何人遣傍客舟看
山礬似俗梅偏瘦别與詩人較二難
和施德遠雙蓮韻二首
老向塵埃度歲華不堪才拙負州家天公着意成豐歲
地産無心出異葩亂翠綃中雙暈臉抺青山外兩凝霞
何人欲採蓮歸去我有輕舟試一拏
政拙才疎祗具員也應和氣到吳邊鄉來偶爾雙岐麥
今復申之並蒂蓮頗覺園丁驚創見正須騷客賦新聯
天休要是傳消息得得装成大有年
迓金國聘使舟中逢玉簮花
扁舟伊軋亂秋聲花下新涼暑不侵濃葉襯成螺展髻
芳苞拆盡玉垂簪誰將茉莉評高下未必清香較淺深
把酒問花花不語微吟空伴小蛩吟
新繁縣麥秀兩岐
豐碑喜瑞熟摩挲後至深慚拙政多魯國不聞三月治
漁陽敢說兩岐歌年豐今日魚旟夢農兆前村鸛鵲窠
又見東阡西陌雨倚樓遙望濕輕蓑
麥秀三岐
用過其才愧弗宜但於牧養要張施未應拙政才兼月
森出來牟過兩岐長短異形垂美穗青黃間色識新枝
懸知瑞應由明主自是豐年屬聖時
午晴觀孔雀
異雀逢人正美觀一鳴晴日傍欄干昂頭未展雲霄翼
掉尾先搖錦繡盤危坐我方詩興切薄寒誰伴酒腸寬
世間最是羇懷惡猶得亭花著意看
沿溪轉山入野亭小飲甚適
惜此青青一日春愛閒因得兩三人放身度密窮山崦
隨意居寬趁水濱逸飲不成愁淡薄苦吟終是喜清新
物華時世相流轉今古之間幾窖塵
過霞山小飲
霞山書院醉焚香細雨輕隂見海棠春動舊懷杯酒後
晚吹新恨笛聲長或紅或白花饒笑為整為斜草更芳
寄語風光易塵土相看流轉且相羊
張守招飲(是日王勉夫到明日嚴文柄之吳中)
春風吹作萬家春誰得聯鑣從使君微徑問花同載酒
深堂剪燭細論文王郎把臂簪仍盍嚴老呼舟首又分
安得雲龍隨上下佳辰不復歎離羣
余應卿招飲
東門郭外七桐裏知有宣州别駕家再世從遊心自喜
暫時觴咏語無譁平田寒日行孤鶩枯木淒風集亂鴉
酒聖詩狂休問我淋漓顛倒任横斜
陳主管招飲(時納婦)
鵲拳庭竹語頻頻忽有書來寂寞濱盛事許同花燭夜
芳辰仍醉綺羅春璧聯香閣初鳴鳳霞泛仙觴定脯麟
更辦歸裝攟珠玉一時人物各詩人
霞山葉學諭家梅下飲二首
歲闌何地看梅花霜日新晴晚更嘉古觀去尋寒士屋
山園來近舊人家香傳細密聞仍久影倒高深落又斜
同是溪南閒澹者暫時相賞醉無譁
不待梅梢三兩花任他酒薄漫殽嘉恍然靈運穿林屐
妙矣王維入畫家静聽喔咿雞唱曉明分疎落鴈行斜
醉吟却是尋芳客借取殘冬一笑譁
同子隆次公小飲
老境昏昏只醉眠不知門外艷陽天奚為有客攜壺至
又以閒人到酒邊山路試登桃映日溪城一望草如煙
春分花事今多少未覺心情勝去年
送彭世昌山臺小飲
象山只在水西頭雲木猶高瀑更流往事何能話師友
時情徒與惜交遊東風又綠溪邊草明月還歸天際舟
白髮蒼顔吾亦老一尊臺上洗春愁
登第一山
極目俄登最上巖秋風衰草塞雲閒漫游江浙幾千里
今識東南第一山志士逢時寧恨晚壯懷有淚不須澘
興亡自古知多少天道何曾不好還
和南伯山行韻二首
日日登山復下山崎嶇分寸絶難攀已無魚腹江湖慮
肯怯羊腸道路彎滿目詩材供客子一杯醽醁染衰顔
四方弧矢男兒事捫盡參墟莫畏艱
千峰踏盡又層坡冠染征塵不暇峩佳處賞心惟酒爾
愁時引睡奈詩何憩亭尚遠日先暮脚力已窮山更多
白髮對山聊自醉如公自富郢中歌
遊金焦二山至汲江亭用前韻
江山萬里憶徐州十月迎風度小舟極目不知天外景
亂雲遙接水中丘此身五十昔未到著語再三今可酬
欲把邊塵聊一洗只今更吸大江流
過揚州平山堂邂逅許深父主漕
平生蹤跡半江湖歲晚淮鄉識舊都小却車塵行復止
要看山色有還無關山回首嗟何限風景於人豈不殊
猶得故人談世事金城方略政堪圖
泊姑蘇館
衝風挾雨到蘇州贏得檣烏半日留豈是甘棠無剪伐
浪持使節幾經由羣觀底事多耆老一笑猶能認故侯
回首齊雲舊游處西山端欲送行舟
遊滄浪亭
出門猶未識滄浪勝日能銷一詠觴綠障千巒森羽戟
翠綃十頃颭池塘清談杖履窮幽徑歸路籃輿帶夕陽
豈是此纓無地濯可憐長說簿書忙
和應憲使遊滄浪亭韻
使星兩兩照前山筆下高吟萬選錢絶景政須終日欵
兹游真可以詩傳深林遇雨排清晝晚日迎風浸碧煙
千載不渾亭下水俯欄猶得繼前賢
和韓倅滄浪亭韻
平生公賞最巖居肯作癡兒失故吾正爾不堪塵滿面
為君何惜酒隨車十年夜隔青藜杖(僕去館已十餘年)一日身
游碧玉壺莫道欲歸歸未得買山作計定何如
春日懷錢塘西湖
只今春色滿皇州料得西湖已縱游出郭競聯城下騎
循隄同上柳邊舟恨無兩翼從渠去曾有諸公念我不
到底長安風物外遠方何敢詫遨頭
和董顯之留西湖韻
開門喜得故人音訪我浮生一旅亭老大區區驚歲月
功名落落負簪纓有誰知已頭空白舉世如君眼獨青
羨子百篇詩在手湖山相望不勝情
和忠父于先生西湖韻
先生擺脱世間緣老去猶堪十萬錢氣節向來投匭意
風流今識詠梅篇飽聞東閣掄材久未許西湖對客眠
聖主如天懷讜論只今此席為君前
遊武昌東湖
只說西湖在帝都武昌新又說東湖一圍煙浪六十里
幾隊寒鷗千百雛野木迢迢遮去鴈漁舟點點映飛烏
如何不作錢塘景要與江城作畫圖
和趙周錫制幹峽中韻四首
西陵峭壁路初經但見攙空兩岸青天近下連蒼玉嶂
山高傍湧翠雲屏劃開龍虎流三峽勅下雷霆遣六丁
終日横風倚江轉恍疑身世在滄溟
千仞山頭更有山一山去後一山還林巒有路春回綠
僊洞無人夜啓關岫列千屏森葆衛石藏五色像形顔
舉頭待向峽中望見說青天近一斑
急峽高流日夜東嵌空怪石浪穿礲濤喧灘口波翻雪
雲斷山腰氣吐虹幾陣堂堂峯硉矹一泉滴滴水玲瓏
我行天下今將半安得名山如此工
絶景都忘峽路長江風時送野花香峯排玉帳腰凝雪
泉溜珠簾乳滴房後日奇山猶續續而今偉觀已堂堂
雄篇曲盡形容妙滿袖珠璣到旅囊
和同年成峽州韻
平生蹤跡鴈門踦投老猶甘萬里馳夜永尚迷行客夢
曉來新得故人詩秋高蓴美念歸處月白江清下水時
此日此身無羽翼輸君先去訪鴟夷
過皂角林
南北城高俯塹深過帆猝猝倦登臨兩山未遠瓜洲渡
十里俄驚皂角林坐想英靈猶炯炯眼看祠廟獨隂隂
塘村共說興亡處笑指東河血未沉
和羅春伯奉常寄題稽山閣韻
公來祇謁自周行脚踏稽山意遠翔疊嶂排雲煙杳靄
半天得月夜淒涼無言可狀湖山好有客來時錦繡張
底事東吳聲價重螭頭椽筆冠文場
遊齊山用唐杜紫微韻
聯鑣出郭疾於飛好景留人倦式微盡日山行惟所適
夕陽堤上詠而歸摩挲苔壁嗟前事徙倚巖亭惜寸暉
空憶樊川秋影去為誰重唱縷金衣
泊沙市
雪浪雲煙日卷舒去城遠近聚㕓居千年隄岸圍沙市
十里人煙半竹廬荆國平分荆水闊楚樓遙接楚天餘
江民日與波神狎只把濤雷當噏嘘
同莫子章方舟下龜溪
一舸相從下碧瀾城南百里話更殘絶知未減在家好
政自不愁行路難舒望最堪詩眼縱忘形只覺酒腸寬
歸來頗訝山頭黑果是西風一夜寒
順風至采石
快哉真得楚王風鉦鼓喧江四面雄但欲帆檣催上水
敢辭井路傍西戎江空歲晚飛煙外人静霜明過浪中
少泊山腰羌笛斷一樽那肯為詩窮
過楚州用霍希文韻
夜入山陽鷁首東單車出郭更匆匆欲知勢扼三江近
政以城高百尺雄此恨終天身未老何人抵掌氣凌空
連雲細草秋風下把酒長吁問化工
被旨往許浦閱兵風雨中舟過梅里
濃雲障日卧前山已覺林深寸步難風雨於人本無意
筋骸如我不禁寒小窗飽聽喧江浪蕭寺時驚落岸灘
慨念興亡千古事夜闌相對說江干
銅鐵堆
過峽江銅鐵堆由是分荆蜀界
千峯插碧繞江面兩石中分銅鐵堆東岫附庸方崒嵂
西山儼立更崔嵬懸知造物精神巧幾誤良工斧鑿來
萬里西舟今蜀境安流到此莫辭杯
自常熟敲冰行舟半日一夜僅十里
到曉纔通十里冰頗憐黃帽歎征行半篙不下風霜夜
一曰之間水陸程無復穏時村路滑不勝危處斷橋傾
驅馳原隰皇華事筋力猶堪誓此生
周錫自蜀歸浙
東甌西浙兩夤緣齊止金陵萬里船風月醉中同客夢
簿書叢裏讀詩篇懷歸念我方投劾勇去輸君已著鞭
歲晚江空颿力滿長安春好正朝天
送葉表姪歸鄉
枌榆離别幾春秋作計吳中祗謬悠回首故園三歎息
喜公歸路兩經由懷鄉誰不思邱首游宦余方愧督郵
千里相忘未歸去家山時向夢中求
新河
楚州舊有磨盤河謂紆曲也乾道間濬而直
之目曰新河
路轉風回四面歌新河磨盡磨盤河一川漲碧分灘遠
萬柳排青夾岸多此日經行空歎息當年功績未鐫磨
客遊為愛瀟湘楚五日之間一再過
荆州道中
硉矹奇峯繞復環淼茫大水枕前灣望迷荆楚山川外
浮遍乾坤日夜間舉酒欲吞雲夢去倚樓無復利名干
霧船風纜經多少老盡行人只此山
觀潮
倏見江頭萬鼓催更聞脚底一聲雷怒濤直欲浮天去
急浪猶能帶雨來豈但皇都誇偉觀要令區宇絶纖埃
靈胥勇志嗟何在共弔江山付此杯
閘柱
唐建洪澤閘舊基猶存兩柱柱經丈餘傳疑
云柱有靈凡舟過而誤觸之者能作孽
三丈圍寬兩木靈千年閘骨狀如城揚颿欲過心先動
擊柱纔聞念已驚東越梅梁猶逞異南城老樹也為精
昔聞求福木居士今向枯株免禍成
宿鄰水縣
酒餘孤館夢初回漸覺茅簷淅淅來夜半山前風薦雨
曉來崖底澗鳴雷賸添崗翠三分色呈出秧針一寸栽
恰得烏雲天外少鸎花無數惱人懷
紹興府學齋宿
從容黌舍日西流淺飲猶看夜氣浮小欵話時殊淡薄
細論文處轉清幽諸公學業方加銳一戰功名要早收
我了齋祠便歸賦故園已作夢中游
釋奠齋宿
雲高天白夜沉沉墻外誰家送遠砧有月林梢鳴翠羽
無風窗下落黃金百年已老安仁鬢三徑空懷靖節心
病眼細書何齟齬短檠猶得對孤斟
和薛公叔留都城韻
年來更覺一身難却掃應須早閉關老矣壯懷空歲月
歸歟活計只溪山未堪鵾化搖而上肯類蠅營去復還
白璧深藏有餘地區區何必苦躋攀
和劉叔驥司戶韻
不飲無何一味羶聽渠七字輒欣然念非公子誰堪比
可奈吾衰不待年料得詩魔排錦繡却從筆力褁山川
蘭亭若未歸修禊更伴劉郎發祕傳(聞劉將歸山隂也)
和潘德久韻
曾讀桐江路上題斯文便合請君司向來吳會連朝語
晚歲揚州七字詩憂世自憐聞道晚論心猶恨結交遲
帆檣百里孤吟罷坐愛雄風約雨師
和陸成父韻
功名落落愧強年晚到淮鄉意惘然問月高歌聊自適
吟秋苦思替渠憐據鞍剩欲誇馳駿釃酒猶堪醉擊鮮
坐對晴雲淨如拭水光秋色正連天
和兼善韻
江湖蹤跡厭萍游只有詩魔老未休平日故人談語句
朞年裹眼識風流自能作意閒中趣無復關心世外愁
趁此百年身偶健為君一語竟須酬
和惠國博韻
平生心賞有高蹤更喜夤緣造化中語次欲傳須柳子
詩宗不愧是江翁無言可究稱醇德有眼能看拜下風
共覩謝庭蘭玉秀只今攀桂廣寒宫
用吳知立韻
老去胷中句甚豪清風應笑我徒勞可憐官事何時了
肯使詩盟取次逃剩欲論交思擊節不妨飲德要投醪
如君豈是長貧者自古詩成得繡袍
呈浙西張提倉(張為鄱陽教官去已數月僕來為法曹曾見於此嘗問訊所學)
老掾當年意已傾執鞭雖晚眼仍青繡衣公子初雲漢
璧水先生尚典刑負弩前驅容漫叟下帷覃思媿玄經
催科欲付飜羹手照我山行定幾星
入山呈孫使君
平生懶慢豈能剛身外微官似漫郎不怪閒居為消渴
何勞多酌本醒狂(僕早衰多病畏人懶出每從使君飲輙不勝杯酌)雪晴欲試
穿雲履背冷仍尋曝日牀為想騎牛破山碧晚風吹笛
野梅香
簡唐英同年四首
春風已落百花中鏡裏空嗟兩鬢蓬病懶未能禁酒困
多愁元不為詩窮偶然貞曜生同世尤喜丁寬易未東
聚散由來皆造化一篇我欲謝天公
早起孤舟掀浪中自憐老大要飄蓬風前索酒輕寒殺
夢裏尋詩始意窮帆飽急隨山脚去櫓回強趁水頭東
明朝已作掃門計未必堂堂舍蓋公
書生懷贄大門中一見歸來話小蓬坐喜情文渾不薄
退嗟吾道豈憂窮更將儒術重熙載要使君心亦欲東
若也銘勲在彝鼎古今何止一周公
舊言山色有無中今日環觀在短蓬遊子不堪歸路冷
篙師愁殺裹囊窮便回溪口風尤急欲到山頭月已東
贏得閒言擾詩社煩君更語主人公
丁端叔茶馬會同年同庚
竹林賓主樂襟期並榜齊年兩見之丙午同生雖共老
甲辰笑我獨為雌秋鴻社燕時難值桂酒椒漿醉莫辭
半是天涯老行客耆英當繼洛中詩
登蓬萊閣
癡兒官事苦相臨每到蓬萊慰賞心一水縈湖連海去
片雲帶雨入山深自憐老客從渠晚喜有詩翁到此尋
中外升沉政懸絶強抽荒思續高吟
饋春茶于制司屬官
戊午新芽上蜀江表情未有敢先嘗幾年爭鬭無雙品
萬里書來第一綱水截龍章浮碾玉爐煎蟹眼試憑湯
知君文字五千卷正欲冥搜錦繡腸
求酒於邵元實刪定
骨相酸寒不足論平生心賞舊家村七年誤索長安米
百病幾成楚客魂命薄不堪嗟分定官閒猶得荷君恩
秋風一醉餘疴殄須乞莊生五石樽
乞酒於林子長通判
衰顔得酒尚能赬笑我維罍恥弗盈無計青州幾從事
可憐白面一書生新篘競說鄰家熟好句慚無健筆成
傳語白衣人記取何須秋帽始關情
謝誠齋惠酒
褰裳樂得送迎翁遣句猶煩七字工頗識當年斤斧手
却慚昔日馬牛風平生楊敬惟稱項晚歲侯芭只守雄
便把黃封紅客眼一尊已當百壺豐
饋蝦腊彎魚乾於端叔
東西萬里苦相望海物時來自故鄉兩眼尚能驅水族
(水母得蝦方能行)一彎猶解詫丁香(一名彎魚)莫孤念遠勤將意且
欲均甘未敢嘗有詔知君便歸去古人驛寄願頻將
和沈德遠寄江鰩韻
粉身截玉慰渠貪浪迹泥塗遽著籃坐缺江生嗟不樂
詩來東老謝分甘世間風味鄞江頰傳裏形容太史談
欲報瓊瑤無一可移文空到北山南
橄欖來自嘉州
筠籠相逐到天涯喜見森森色正佳尚想紅鹽落青子
未誇黃蜜挂蒼崖眼中鄉味催歸夢足下跫音慰遠懷
稍待酒殘回齒頰餘甘猶足助談諧
岳大用寺簿惠佩刀
文陣談鋒不可當小恢游刃向朝行一夫敵爾嗟長劔
十九人中見穎囊徐子身非逢季札吕虔心已識王祥
善刀我亦知藏去他日猶煩賜尚方
謝梁飭父通判登樓賞雪之約
蘢蔥天闊曉光浮滿地斜飛玉作毬好趁陽春歌白雪
政須從事謁青州打門報我樽前約乘興須君剡上遊
清絶有人誇盛事貳車攜客醉南樓
和程閣學觀雪韻
入竹投窗細細添兩山瓊玉稱遐瞻巧於夜半將新歲
每以風回蹴上簾寒雀棲枝驚落屑饑烏鳴食訝堆鹽
正須度臘成三白已覺西風勢轉嚴
和梁曹池陽道中遇雪韻
癡兒汨汨尚尋梅點檢花梢次第開客裏相逢秋日好
雪中重喜故人來歲寒過我留佳句夜半論文酹此杯
毋疾其驅行有詔江頭凖擬送君回
臘雪二首
歲事無多臘近殘謝渠飛屑破天慳禱祠空愧兼旬力
造物惟消一夜間是則化工端有意要於官政亦相關
雪催詩後詩催雪更欲堆鹽滿四山
無計遮留歲月殘頗驚節物愧才慳可人臘雪偏宜處
屈指春風未到間猶得微吟供午枕不須高卧閉晨關
晚來碎玉零珠後已老蘇州一半山
喜雪
玉龍方急戰寒聲滿陣江風雪作茵凖擬豐年須造物
編排佳境付詩人莫辭樽酒偏勞勸更喜江梅欲鬭新
愧我為州無善狀楊花何事已先春
誠齋指簷頭雪為詩材二首
春風著意向春宵巧作冰凘細細飄正好千門競燈火
故添萬瓦燦瓊瑤誰憐梅蕊猶含玉大遣楊花為奪標
一段風光付詩手物華正恐為君撩
使旌獵獵晝連宵賸說吟邊湧思飄曉枕已哦千樹雪
夜船更踏一溪瑤誰將春霰天然巧來伴寒梅别樣標
贏得袁家僵卧者開門今為好詩撩
立春日雪
料理風光興未殘老無詩手一何慳新傳綵勝排枝上
趁得冰花落鬢間噪雀曉來埋屋角土牛聲已動譙關
寒窗我欲觴眉夀不是羊羔醉玉山
東塘集卷四
