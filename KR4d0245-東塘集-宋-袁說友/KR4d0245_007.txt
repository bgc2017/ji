東塘集卷七宋袁說友撰
七言絶句
江上度元宵節
一舟兀夕卧孤村夜半相呼了不應說與兒曹休誶語
黃州明日買殘燈
上元次日至黃州遇雨
誰說黃州斗樣微滿城燈火亦相輝癡兒方有揶揄意
却得連江雨解圍
遇順風
天高江闊快飛篷雲去山移過眼中江上鼓鼙驚不斷
連朝送我岳陽風
遇順風不及到齊山
愛渠風伯送行舟莫作齊山一日留直向峽江千里去
攙天絶壁快吟眸
發山陽得順風二首
曉入山陽古渡頭輕帆獵獵送行舟風師憐我征程滯
頃刻揚舲到泗州
一陣南風更帶回輕扶柂櫓疾於飛舟行若借帆檣便
細數何須十日歸
被旨許浦蒐兵道中凍合舍舟行陸二首
已辦輕舟著脚登笑渠河伯故隂凝征車政欲周阡陌
贏得天教一夜冰
荒村十里展琉璃依舊籃輿涉水湄自是小臣懷恐懼
要令履薄但兢危
有感
半生宦海幾途窮歲晚扁舟繫此中料得江神知我意
明朝好贈一帆風
解機政得請題歸舟
浮沉宦海笑童顛好上鴟夷老子船今日君恩賜骸骨
半篙秋水送歸田
常熟敲冰行舟三首
岸頭猛作敲冰勢船下俄聞戛玉聲寸進未應容退尺
要於此地卜平生
畫鷁悠悠輒退飛一程百里兩程歸天公若念羇懷惡
一夜東風便解圍
一枕更闌客夢回冰聲猶作浪聲來并刀曾剪松江水
更欲從渠為剪開
舟行跨江之南北隨流以行夜船多在淮西
蜀道登天在一涯乾旋坤轉任推排此身已是萍遊客
終日行江夜宿淮
渡楊子江遇顛風和霍希文韻三首
危檣恰恰傍金山風送船回勢莫攀忘却波濤望金碧
無邊閣上幾層欄
衝濤逐浪不禁寒何止舟行百丈灘柂櫓一聲江已轉
瓜州岸上報平安
朝暾下接水光明風激濤頭浪捲層衮衮舟帆來復往
江心笑殺幾閒僧
過赤壁
幾年青史說周郎赤壁烏林在武昌明日有人山下過
一樽容我弔興亡
泊荆南二首
荆州天險大江蟠坐制金陵自不難却遣千艘沉赤壁
至今耆老笑曹瞞
可憐吳蜀愛荆州勝賞相當卒罷休何地無城堪保障
此城端為據咽喉
金陵
某初筮仕之所也今二十有六年矣
青衫往事幾經秋白首重來憶舊遊今夜臺城無限月
更憑樽酒豁羇愁
泊真州沙岸
終朝百尺掣風槎半夜將星到白沙休說元戎誇十乘
且隨商櫓傍村家
白鷺洲
可惜洲亭已漸荒了無鷗鷺白雙雙摩挲石上琳琅句
猶得斯文鎮大江
翻流水
荆江七百里路多拗曲當夏則荆江水漲濁
波湧急逆泛洞庭瀟湘清流亦為改色俗謂
之翻流水今水落矣水色清碧與池鄂間江
水全異
荆江七百拗如讎盡日縈紆倒轉舟不必瀟湘時逆泛
清波今日不翻流
西湖
西湖歴歴舊嬉遊佳處欣逢輒少留却恨草堂元不識
故教俗眼為君羞
過洞庭
兩湖綿亘連千里萬古蒼梧說二妃最羡巴童并蜀客
飽看日月去還歸
重湖
湖在渚宫之北一水湛然舟自渚宫夷猶其
中殆三四里左右二橋相望兩岸野花交映
自湖入子城北便門即郡圃矣
夷猶畫舫入重湖野蝶閒鷗自笑呼踏遍北園桃李徑
又尋芳草到南郛
楚渚宫
昔楚王下見子西泝江入郢當處最高地今
在城隅沮洳之地蓋後唐高從誨鑿内城而
為之非楚故址也
楚王下見泝江舟豈是城隅沮洳頭自古循名多失實
不妨猶記舊風流
過道人磯
幾年烟雨鎖蒼苔咫尺侯門路不開夜半一聲横笛處
道人隨月過山來
汨羅
汨水出豫章境其陽為羅縣巴陵本春秋羅
子國也羅水出焉二水既合故曰汨羅其下
曰屈潭楚三閭大夫懷沙自沉之所也
懷沙元不為讒囂要與江山作美謠千載孤忠動神物
三湖今向汨羅朝
息壤
息壤在城南野寺中方圓文許覆以四柱屋
碑立其傍謂壤有起伏起則狀如牛馬伏則
一夕如故踐之者立即死唐元和州牧裴宙
掘視及六尺得石城方六尺制與江陵之城
同徙置壁間是歲霖雨不已江流暴漲得道
者謂當復還石城於土中埋之而水退今郡
中禱雨略動壤土雨即隨至
石城出壤水懷州息壤藏城水復收千載故侯猶未識
土能勝水有深謀
祀江神
古廟隂隂不記年揚帆逆浪幾舟船我舟小泊沙洲下
也諗江神問濟川
遊武擔山
叟邪歌漫遏行雲抔土千年幾晝曛石鑑可磨人不見
東西臺下淚泉聞
遊中巖
籃輿屈曲上中巖峻壁危峰面面山心月亭前何世界
不知天上與人間
峽路山行即事十首
環山翠幄遠尤清栢葉叢枝到地生恰傍濃隂深處過
無端杜宇兩三聲
短籬深閟兩三家門外低畦長荳麻急繫芒鞋看行客
野花猶帶一枝斜
旌旗獵獵曉雲風撲面清微破午烘更度幽香來細細
轉頭尋見野花紅
跳山踏草笑迎逢要識新侯過眼中寄語山翁吾老矣
冬裘夏葛與伊同
雙牛隻叟一横犁白水青秧透面肥是處喜經連夜雨
田家十口可無饑
老去紆行盍罷休忙身閒慮足搔頭林烟巖霧鳥聲遠
獨對遥山無限愁
鼙鼔鳴山綠葉摇繁聲囂雜漫終朝不如澗下一杯水
沃起行人心肺焦
倚風修竹葉滋繁穿石湍流浪吐吞薄暮柴門人影寂
曉風烟樹鳥鳴喧
浩蕩東風晚更嚴黃埃得得上霜髯細題今日山中景
更有前頭萬點尖
千里山行一月程攀層躡級幾宵征明朝猛入遂寧路
聞說夷途砥樣平
和丁端叔月窟韻
幾度飄零滿地金移根堂下豁塵襟主翁自是曾修月
更為人間著翠隂
瑞香亭和丁端叔韻
拍手闌干看錦堆留翁未肯十分開惜花惜别情相似
急急從今載酒來
吕公亭
僊翁何地不翺翔底事三遊只岳陽不是朗吟飛過疾
洞庭張樂要迎將
題烏程簿廳浮玉亭七首
道場山頂出南溪蒼弁峯頭正直西更割東橋儀鳳水
如今定不怨鸞棲
人言苕霅下千崖一水中分兩派開但怪玉浮浮似磬
不知原自泗濱來
誰將絶景傍家邊舉足溪山已滿前莫恨微官清俸少
一亭風月不論錢
一日溪流萬櫓聲簿書叢裏眼偏明青衫不怕籠朱墨
直下滄浪便濯纓
霅川今是輞川圖城郭中藏十頃湖空說侯門深似海
得如簿領一亭無
浮屠高直一溪雲水面渾如鏡面分此景正緣高士得
不然何以獨輸君
誤把新題涴彩梁我書元不是中郎亭前若解真浮玉
成我蒹葭倚玉堂
用左康叔知府韻題龜溪左顧亭
風下疎櫺月下溪愁邊拓盡剖藩籬平生漫說江湖客
未解人間手不龜
再至左顧亭用前韻二首
春入桃花水漲溪薔薇隔屋粲成籬湖山正為詩人好
早賦歸歟要抵龜
曉日摇光下釣溪鳴舷布網竹編籬枯魚泣與魴魚釣
要學亭前曳尾龜
用洪叔昞題左顧亭韻
龜老一溪懷舊事人亡千載尚虚名亭前獨有山川在
付與詩人著語明
雄楚亭
江山萬里接西東吳蜀咽喉此地中奄宅荆州誇楚勢
此亭所以得稱雄
陳氏子讀書堂
為公相與年猶小拾芥明經意轉非惟有城南賢父子
讀書元只為傳衣
王醇父統帥舫齋
將軍忠勇貫家聲獨擅長江十萬兵早誓中流誇擊檝
料公猶小舫齋名
題簡齋
故參知政事陳公嘗寓郡圃號曰簡齋今舊
址尚存
胷中元自有江山故向巴丘見一斑明月清風收拾盡
簡齋詩遂滿人間
御書閣
張定叟留守創閣于府庠藏思陵御書
寶閣翬飛燦碧霄中藏奎畫歎先朝要令冠帶升堂者
日日羹牆遂見堯
楚樓
樓在沙市規製宏廣東西皆見江山郡中以
之為酒肆
東江風月夜潮平西望巫山白帝城止為山川增楚觀
惜哉徒沸市廛聲
江漢樓
樓高百雉楚城東吳蜀衣冠邂逅逢自是荆山為屏翰
更看江漢日朝宗
庾公樓
危樓千尺俯江津天外飛帆點點勻作此雄觀真壯士
奈何猶說汚人塵
登張說樓
唐開元間中書令張說謫守於此日與才士
賦詩自娛
譙樓偉觀接城西天遣公來重以詩豈是江山與人助
江山元是以人知
和丁端叔雙清韻
翠雲白雪兩僊容未怯姮娥傍月宫若把佳人較清絶
爭妍應愧伯夷風
和丁端叔曉紅韻
曉紅著意一番新穏送公歸上國春花下賸傳多好客
滿園渾是愛棠人
呵筆
呵筆小吟消白日閉門高卧却紅塵平生笑我千方誤
投老從公兩歲隣
欲放酒腸愁酒病強投詩社闕詩聲浮生失意每如此
簿命何人詳細評
送沈商卿知府入覲二首
檣烏猛作朝天去君到長安著脚初若訪西湖問西子
朋遊應亦念其餘
山行已辦猶嫌晚天意多慳未放晴無奈公車留不住
片颿催聽櫂歌聲
和丁端叔書懷韻二首
養花藏日半籠晴尚有嬌紅照眼明却恨中年怕離别
好詩撩動故鄉情
春江穏去趣東歸折盡亭前楊柳絲我欲吳江辦投劾
與君花下說襟期
和同年春日韻五首
尋花喜見去年人點檢枝頭次第春踏遍雲塘舊遊處
漾波漲碧更粼粼
傷心客裏子規啼自笑情懷更小兒短策強隨楊柳去
歸來却喜燕銜泥
一川晴草競春光綠抺紅勻日日忙榼酒莫辭花下醉
相將堤上柳花黃
雨膏風軟草烟低處處春來處處知尤喜梅花未輕褪
枝頭一朵尚凝脂
雄篇多幸到柴扉祇恨空留最後枝收拾愧同螬食李
侯生誰復敢言詩
和友人秋日韻二首
樓外西山日脚低萸觴新唱縷金衣十年為客秋風裏
空負黃花幾賦歸
了無風雨夕陽低多少詩翁問白衣把酒西風暗相約
年年籬下菊時歸
和艮齋贈輪道者韻
血指濡毫字字工赤髭白足會常同從今定了沙彌相
揔為先生一語中
和仲躬贈輪道者韻
孤峯頂上阿誰能苦竹憐渠著意曾他日林間重勘辨
我身元是在家僧
贈徐相士
欲歸公未許身閒欲外云云去亦難我意公言兩矛盾
料公猶作世情看
書魏元益便面
閉門終老幽人事負笈擔簦學者宜過我莫虚黃卷日
還鄉須念錦衣時
懷借舟主人
自憐五十鬢如絲更把閒身與物馳惟有高人收倦翼
世間萬事一弹棋
寄同年懷安曹守二首
慈恩猶記北山遊四十年間幾别愁歲晚天涯重握手
兩翁齊白九分頭
我丈之賢今老成題輿剖竹傍青城從容官事一時了
莫忘蓴鱸秋日羹
和陸成父司戶過淮隂縣韻三首
誰云追信屬酇侯政為高皇意欲留歲晚不疑雲夢計
那知大業已興劉
當年三傑共封侯誰念淮隂為漢留不是向來曾躡足
未容平勃獨安劉
論功久已冠羣侯更欲王齊願自留從此朝家若懲創
王侯應得戒非劉
和成父過寶應縣韻
趁得花封八月凉相家有子綰銅章習華指日神京路
此地方知寶應祥
和梁轉運判官韻
古括人豪醉墨鮮一樽寧怯酒如船新詩磊磊珠璣落
不記梅花在眼前
李君量晉州奉詔還朝
厭直承眀兩建牙更將義槩浹朝家舉杯珍重吾歸矣
林下需君步軟沙
岳之婦人多以白練蒙首俗傳馬伏波征蠻死
於岳至今不為之易素
將軍久已歸黃壤江婦如何未黑頭若使將軍知此意
素縑蒙首也應休
