文端集卷十一
大學士張英撰
存誠堂詩集七
古體詩三十首
白松十韻
白松挺奇質高格無纖埃如對脩潔士雋整愛丰裁青
銅點朱碧斑剝古尊罍聳榦若凝雪蟠根疑積苔鳳毛
聲瑟瑟龍鱗色皚皚玲瓏曉日映瀟洒天風來近樹吹
微香肌理神僊胎允宜白鶴觀只合吹笙臺百尺瀟湘
竹風度差可陪回頭看榆柳瑣屑皆凡材
勺園牡丹甚盛三兄新作小軒對之花時觴詠其
中有懷勝賞因寄以詩
城南方塘淨如練密卉疎筠列芳蒨主人舊種洛陽花
百朵春深壓山縣近添幽館對芳叢曲徑朱欄藏宛轉
此花夙昔性所躭六度春風不相見聞道年來色轉奇
綃堆繡簇霞千片香風粉膩楊妃脂露華紅溼西施面
朵朵葳蕤赤玉盤枝枝搖曳錦團扇吳門先生浮大白
細把微吟足歡讌寄語春風作意妍明年一倍增嬌茜
不分天涯作客人歸心輸與雙梁燕
芙蓉島詩
繭帷幽夢逼清曉僊人相喚芙蓉島此地真堪來作翁
谿光十里如霜縞數峰窈窕落平川淼淼雙流入懷抱
春巗秋巘四時佳雨岫煙巒終日好蟠松古㮚影谿斜
枝葉交加蕩文藻手種芙蓉萬朵花霞光一片朝陽杲
石罅低藏漁父竿松陰側出樵人道中有芊緜十畝田
土㬉泉香發秔稻沙鷗魚翠時時來滿徑落花常不埽
荷鍤為農三十秋自斸黃精餌芝草玉井花開十丈蓮
霜林果剝如瓜棗醉時笑拍洪崖肩與爾風流成二老
贈王鶴汀學士
潤比良玉質芬若幽蘭情夙昔愛君子高潔心所傾兩
度涉江水芳洲采蘼蘅朱弦疏越間唱歎皆元聲紈袴
祛陋俗寒畯列嘉名千古秦淮月長同水鏡清
勺藥貯甔缾中小有佳致
虛堂下疏簾槐影漾深綠數朵殿春花鮮麗蔟紅玉濯
以温泉波華清正新浴無計遊豐臺千畝恣遙矚聊向
花瓷中經旬看亦足山亭紅藥欄苦憶銀塘曲
與近公有結屋避暑之志異時苟遂此志當諷斯
篇
我有數畝城南坊頽垣斷岸圍方塘三年苦旱泉眼塞
深泥龜坼䓿蓞傷今年春雨喜沾霈濺濺波動鳴石梁
碧筒萬挺羅翠蓋水芝百朵披紅妝曩時種柳隔闤闠
寄書已報陰覆墻會當結屋避炎暑穿林跨水延脩廊
南榮近接雙梧桐西隅高擁千篔簹芳隄十丈偃綵虹
芙蓉四面亭中央小舟鷁首青油幕平橋鴈齒紅欄裝
㪅闢水南一區地窈窕叢桂藏曲房桃笙竹几隨處有
茗椀詩卷長相將垂簾終日坐深翠投竿有時臨夕陽
思我此時僦荒圃門臨官道車塵揚炎風畏日射窗罅
矮檐尺樹同低昂譬彼冰壺說爐冶益令肝肺生清涼
人生適意須有時俛仰勿悲頭上霜
澤州先生過郊居贈以詩即次原韻
西巘紫泉宫直廬隣鍵筦地僻解朝紳當午幸不綰敢
冀竹林遊籍咸同二阮(時攜姪瑩在西郊原韻小阮指瑩)槐柳夾路隅
美蔭不須選平疇新雨過鮮翠堪擷攬清旦高軒來玉
山照蕪館句比江峰青心共嶺雲遠重以矕龍筆金碧
相組纂衝暑□銀鹿好我意殊善氣懾雙明珠報章不
辭緩
送六姪廷瑩還桐城
平生愛誦東坡句犀角豐盈美遲适七年驥子不相見
來值予方在瑣闥入門急喚問平安撫視摩挲燭再跋
惠中秀外敏且愿世路人情皆朗豁土銼與我對牀眠
絮問江鄉夜常聒長夏扈從來郊坰攜爾同行探古栝
從來魚稻飽甘鮮強同阿叔餐粗糲千端萬緒在名場
識破天倪緣宦達譬彼蓼虫生芥畦難向巗蜂語辛辣
爾翁林壑自俛仰老我東西苦塗抹會當奮翮學冥鴻
蚤晩朝衫應可脱隔牆花氣共霏霏比屋池流同活活
弟兄老矣皆霜髥里巷過從任裋褐惟應對客稱好好
毋事向空書咄咄送爾先逐秋風還東渡黃河經木末
爾翁相望秋月圓桂英滿地香堪掇予且飛章許猿鶴
相違莫訴江天闊(東坡與姪遲适有犀角豐盈之句)
七夕夢中得首二句因續成之
秋水鴻鴈多秋江闊如許我欲乘輕舟采采芙蓉渚津
梁不可越羽翮奚由舉含情渺何限寄書託魴鱮譬彼
牽牛星隔河相爾汝
良足樂同靜海勵先生
何必思故鄉郊居良足樂曉起推南窗青翠滿寥廓井
畔柳纖纖檐際花灼灼東隣禾已秀西莊穀可穫短衣
步夕陽入眼差不惡起居復何如昂藏兩臞鶴漸喜公
事稀高眠聽牛鐸蔬嫩翦芥菘飯香參餺飥子弟間從
遊邨醪時共酌睡蚤嫌月遲夕凉腦衾薄人生攢百憂
譬彼筍纏籜長往信不易小憩豈容錯且作歡喜緣暫
解憂患縛思鄉令人瘦飛書謝林壑
題漁父罩魚圖
菰蒲葉綠湖水清唼浪遊魚逐隊行漁翁有篧編竹成
煙中小艇波無聲等閒抛落魚不驚香萍文藻仍縱橫
魚兮魚兮怡爾情勿用潑剌鱗尾赭三湘七澤秋盈盈
蹄涔一勺亦澄泓聊復喁喁樂其生有時潮長陂岸平
秋風鼓浪笭箵輕看爾潎潎還東瀛
對菊四首
吾生寄大塊萬慳惟一閑今年秋色裏退直常掩關霜
圃有佳卉移植開我顔不謂搖落候風姿絶人寰縞素
冰雪皎紫茜雲錦殷芳叢置几席坐臥寒香間但得悠
然意何必見南山
雅尚愛林壑夙昔多遠情一自攖世網展轉亟相縈寶
閑逾良玉寸晷非敢輕意感造物厚秋草發奇英天地
有正色斂手對霜莖攤書度朝晩濁醪還自傾
我意營傑閣尸祝有四公陶白與蘇陸澹蕩高人蹤樂
天雅天趣水竹洛城東世路困子瞻皎皎若孤鴻賦詩
多逸響萬首龜堂翁近道貴自然洒然塵滓空頫首柴
桑老真味獨醇濃
客自西山來歎息秋光好霜林燦霞綺異采朝陽杲駭
愕誇雄觀鋪張令人惱顧我七年來山林迹如埽庭隂
轉眄移良辰惜草草惟對一叢花長吟寫幽抱
園花十二候歌
予既以十二花為候編輯小月令因作此歌命小郎廷
瑑廷瓘習讀暇時則令其㪅唱迭和以云幽人鼓吹故
有取于詞諧意淺童子可歌老嫗能解遂不以鄙俚為
嫌矣
立春梅蕊正芳姸㬉閣深堂半下簾自昔寒香比高士
由來萼綠本神僊香雪草堂三十樹蒼枝古榦破山煙
玉雪岡頭春似海閑披鶴氅看花田(一解)二月邨南杏花
白粉腮檀口看微坼細雨輕煙放轉遲晴雲曉日光初
射文杏廊前錦覆檐春暉閣上花侵席一夕東風春草
生繁英亂點東西陌(二解)三月穠華屬海棠輕盈佳麗㪅
無雙曉向朝陽翻錦帔夕燒高燭照紅妝枝嫌玉蕊曾
無態色妬棃花合斷腸試向小樓深處立不須遙羨碧
雞坊(三解)寒食人家竹林裏桃花處處低臨水曾聞玉洞
隱僊人還向清谿賺漁子紅欄橋畔間疎楊綠樹邨邊
伴穠李等閑千片點淪漪池面春風吹不起(四解)穀雨名
花是牡丹千枝金粉壓朱闌春熙堂畔青油幕曉露光
生赤玉盤春到花時晴雨易蝶迷香國去來難姚黃歐
碧潛谿紫繞砌容予盡日看(五解)勺藥殿春顔色好櫻紅
筍綠荷錢蚤春情盡付洛陽花婪尾餘芳偏窈窕曲徑
長廊蔭古藤荷耡自種將離草賞花何必金帶圍不須
多費天工巧(六解)五月橊花火樹然河源佳種昔流傳烏
桕葉經秋露赤佛桑花破嶺雲鮮幾株斜映清池岸萬
點丹砂涌碧泉小院日長紅滿砌綠陰深護紙窗眠(七解)
六月荷蕖錦塘曲翠蓋紅裳氣芳郁綠水亭亭一朵開
太真曉向華清浴扁舟深入藕花叢鴛央宿處花房蔟
晨昏饜飫水芝香謾向神僊學餐玉(八解)桂花開日香滿
城六經堂外交柯生枝垂金粟隂常密露溼天香夜轉
清雲外月輪當夕滿人間秋色此中分微雲冉冉鶴欲
下定有僊人吹玉笙(九解)菊花時節尋霜圃重陽故作霏
微雨移植孤根古瓦盆頓教水閣成花嶼天空木落羣
卉摧别有幽姿偏媚嫵世間蜂蝶繞朱門何曾解識陶
家墅(十解)十月芙蓉傍水開拒霜原是不凡材茆亭四面
綃成幄松館千叢錦作堆北渚南汀隨意種深紅淺白
間行栽蓬壺自有僊人島何不長吟歸去來(十一解)蠟梅
開近寒時節雪屋紅罏稱孤潔巗蜜攢成點額花水沉
香透檀心纈紙窗誰與助清幽朱果垂枝枝欲折一斛
珊瑚照夜珠空庭堆滿鵝毛雪(十二解)為君數徧四時花
金谷平泉底事誇十畝林塘居士宅一簾風月野人家
但求暇日身無累不管流年鬢有華願得常為農圃客
幅巾笻杖老煙霞(十三解)
廣園花十二候歌
既為園花十二候歌凡羣卉與之同時者咸屬之以此
十二種可以多植成林其他則參差掩映乎其間有主
客陪貳之義焉小草蔓生承跗接萼益態增妍良有取
也復作廣園花十二候歌以繼之
名花十二管流年藻繢風光又一篇借問梅花誰作伴
水僊孤冷恰相憐瑞香紫蔕銜枝小最宜插鬢香雲繞
别有金英點翠條憐渠亦解迎春蚤(一解)杏花枝畔綻櫻
桃木筆辛夷玉樹高幽谷蚤蘭初破雪香風一夕滿亭
臯(二解)海棠誰與爭芳艷棃花月下依稀見嬌姿尚有水
林檎學弄春情殊婉孌(三解)夭桃僊李好同時荆樹繁枝
點綴宜蕙草千莖圍石磴丁香一蔟覆柴籬(四解)牡丹富
貴真無比繡毬八寳攢珠蕊三千粉黛護龍綃水晶宫
闕差堪擬鶯粟平鋪作錦茵薔薇結幄罩香塵翦春羅
巧酴釄瘦㪅有虞兮號美人(五解)勺藥春殘夏猶淺杜鵑
花照東西巘木槿籬邊蕊乍紅芭蕉窗外陰初展(六解)橊
花風温萬綠稠素馨新上玉搔頭小摘露葵堪作饌頻
看萱草解忘憂(七解)荷正芳時筠粉碧紫薇薝蔔交紅白
水亭四面列秋蘭晨夕香薰嶺南客艷艷桃開夾竹花
合歡葉密映窗紗雞冠鳳羽渾無賴屋角牆隂一道斜
(八解)巗桂香濃風露冷綠橘黃柑共清景玉簪叢裏斷腸
花夜伴疎桐落金井(九解)菊花風味迥無儔凡卉誰能耐
九秋錦莧葉燒深院寂水紅花覆小池幽(十解)秋風秋雨
芙蓉國錦城萬嶺丹楓色殷紅茜紫間蒼松穿雲跨水
奇何極(十一解)花時最是蠟梅寒黯澹枇杷不耐看幸有
山茶紅似火清宵共度雪澷澷(十二解)閑花浪蕊尋常有
乞種分栽動盈畝平章秋月與春風萬紫千紅娛一叟
(十三解)荷耡帶鍤總逍遙餐艷披香也足豪薄搆小園誇
庾信多求異卉笑文饒深知鄙性原成癖難索傍人為
解嘲自笑自吟還自樂他時應譜入風騷(十四解)
芙蓉島十二詠
松隄
雙澗夾平疇長隄堰谿水手自種山松千株蔭清沚中
橫樵采徑人行翠微裏谿聲有時靜日夕松籟起
芙蓉沜
經歲植芙蓉娉婷泣秋露松際亘花城一抹霞光曙下
臨清淺波盈盈嬌欲語有客問衡門只在花深處
青槐陌
言度芙蓉城槐徑延深入脩條散清陰玉樹參差立日
影不到地幽杳蒼苔溼時有耕稼人閑來挂蓑笠
蓮谿
大谿西北來交流經石堰曲沼貯清泉綠荷點千片緬
想林下風謝女落金鈿何緣深山中臨波見芳蒨
北玉雪岡
北阜何坡陀種梅繞山麓春鳥時一鳴寒香滿幽谷寂
寂茅亭晩齒齒石徑曲會攜陶令詩披裘雪中讀
南玉雪岡
崇岡倚石谿側近椒園道古梅間松杉詰屈樹偏老一
林晴雪霏十日春風蚤惟有山翁知破寒事幽討
杏圃
文杏怯春寒高枝烘㬉日艷艷紅粉妝牆頭美人立輕
煙繚繞之態憨若無質桃李步後塵覿面應自失
桂叢
南隅入短垣巗桂盈一畝山空秋露白埽花擁箕帚芬
烈侵衣裾餘香發樽瓿深宵對凉月清景兩無負
蘭臯
薙草藝蘭叢孤芳欣有託光風泛紫英香氣滿林壑班
荆對幽人銜露偏綽約古稱同心言應難逾此樂
竹垞
餘地翦榛蕪臨水堪種竹翠莖照白沙髣髴淇園綠高
節飽風霜清陰蕩炎溽時聽戛玉聲藉以療吾俗
薇館
閣前宫樣花移植清池上愛此鸞鳳姿臨風解輕颺誰
能經十旬璀璨紅珠帳高館日正長攤書永相向
楓亭
略彴渡小谿數楓圍石磴一夕江鴈飛霜葉紅滿徑錦
繡倚晴張茜紫經寒凝步屧登山椒秋聲飽清聽
李渭清侍讀為予言滇南龍泉觀水泉之奇賦此
昔遊趵突泉奇峰出波面如雪復如玉噴薄珠常濺清
濟水性彊洑流能隱見今復聞滇南澄潭水為綫日午
涌清池環匝如素練潭廣不逾丈紫鱗千萬片中有小
黑龍目睛如掣電造物信躭奇搏捖窮物變翰林奉簡
書天南遠乘傳為予話風土娓娓坐忘倦幽勝許旁搜
斯遊足嘉羨
文端集卷十一
