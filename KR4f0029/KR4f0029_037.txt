文端集卷三十七
大學士張英撰
篤素堂文集一
賦
瀛臺
賜宴賞花賦(有序)
時當清晏海宇謐寧
皇上以聽政之暇臨幸西苑俯念諸臣勞於職事特行
曠典
召集瀛臺賜之宴飲凡公卿侍從臺省之臣咸得與於
斯禮
温綸春藹
聖澤如天誠太平盛事千載一遇也(小臣)隨惇史之末
班幸際昌期躬霑湛露不揣固陋謹拜手以誌其盛賦
曰維深嚴之紫禁當宫闕之西隅啓薇垣之右掖居金
兌之雲衢為宴閒之勝地比瑶島之仙都宫槐百尺御
柳千株山名萬歲鎮北極而環神武水遡玉泉入太液
而泛蓬壺清流瀠洄於玉砌蒼林掩映夫金鋪北則有
瓊華之島窈蒼翠而玲瓏南則有迎薰之亭燦金碧而
穹窿蠶室峙其西蕉園列其東其臨流也則朱闌繡柱
者水雲之榭其冠山也則穿雲竦漢者瀛臺之宫九島
紆折於百步三亭宛轉而相通浦號藏舟煙波深杳臺
名垂釣淪漪旋繞雕梁落影於波心瑶殿分光於霞表
望雙闕之觚稜隔瀟湘而縹緲好鳥集於菰蒲嘉魚唼
夫蘋藻其制作之麗密也銅龍噴水而泉落雲標金鳳
銜珠而光騰樹杪礎甓書蟠螭之象藻井有垂蓮之巧
水檻則下瞰潛蛟山樓則平臨飛鳥其為橋也石鯨飛
動玉蝀逶迤遥接乎西城之陰遠通乎北渚之湄堆雲
積翠龍卧虹垂帶晩霞而璀璨射朝旭而陸離其為木
也槐陰蔥鬱松影參差琪花瑶草湘芷江蘺圓殿之古
柏干層霄而蔽日兔園之薜蘿垂倒影而臨池其為舟
也龍樓鳳舸望若丹霞月臺宏敞僊鷁繁華開綺忩而
近柳坐瓊筵而泛花疑鑑湖之鼓檝髣銀漢之乘槎又
有百果之園百鳥之室桃杏棗棃有蕃其實孔雀鸚鵡鴛
鴦鸂鶒入瑶筐者珍果盈千閉雕籠者文禽非一外則
繚垣周布羅列星廬萬家隠見於雲樹西山翠滴於庭
除内則珠簾玉檻雕櫳綺疏耀晴雲與碧澗若水晶之
映璠璵上則飛甍寶頂纓絡瓊琚似浮空而未落出高
柳而憑虚下則流觴曲沼鳴湍石渠時潺湲於水碓泉
聲落而徐徐洵
皇宫之壯麗豈數乎瀛洲方丈之所書若乃時當避暑
新荷滿汀紅蕖吐艷翠蓋高擎千頃一色紫萼朱英朝
簾初捲望之若繁星之輝碧落夕幔未收睇之如朱霞
之在赤城獨其發潛淵而振采泛清泉而濯莖實甘旨
而芳烈藕雪淨而冰晶製芰荷以為衣豈同乎凡卉之
徒榮所以風人采之嫓美於幽人之潔楚騷詠焉比德
於君子之清爾其帶雨含煙飜風浥露北渚叢生南洲
密布時開時落或妍或素曉氣空濛微香暗度此固景
色之尤佳而園林之堪賦者也
皇帝躬親庶政勤勞萬幾日旰而食未明求衣值勵精
之偶暇暫宴息於宫闈是時也晴雲卷香露晞乘法駕
載鸞旂過垂楊之輦道臨沼沚之芳菲喜棠棣之交映
快花萼之羣輝乃設玉醴布華筵開水殿對芳蓮金盤
玉筯舉網烹鮮
念諸臣之在職皆鞅掌於經年舉泰交之盛事同慶賞
於花前開堯室之衢尊列周京之豆籩是時鴛鷺成行
簪裾咸集佩綬懸魚聫珠合璧露湛僊醪霞張綺席分
左右而成行舒鸞凰之彩翮花夾岸而錦障生香柳覆
堤而長廊盡碧羣虎拜而揚休承
天語之渥澤如登春臺羣心悦懌
天子乃御畫舸泛南河篙師擊檝榜人和歌龍氣遥成
五采結飛蓋而凌波舟頻移於密藻櫂自轉於新荷起
沙鷗與白鷺迎錦纜而偏多乃
命羣臣咸登畫舫大官設席酒正司釀水平若鏡微波
細浪擊汰乎臨漪之亭迴舲乎平橋之上坐昆明之碧
水眺香山之疊嶂極遊觀而未已許溯洄而蕩漾舟隨
浦曲人與花深桂橈頻轉蘭槳遥尋既徧乎芙蓉之沼
遠泊乎槐柳之陰飫
君恩之無極感遭遇於臣心猗歟盛哉繼在鎬之休風
修曲江之遺事賞花垂釣嗣徽宋宗柏梁賦詩軼美漢
禩信可垂於國書亦足風兹有位天池御苑以泳以游
惠風遐暢嘉氣旁流
皇心載悦羣工咸休以示慈惠匪樂優游期上下之交
勵當勉之乎為楫而為舟雖翺翔於西掖而心實周乎
四海與九州
喜雨賦(有序)
康熙十有七年季夏之月經旬不雨暑氣煩蒸火雲麗
空炎景爍物驕陽可畏恒燠有徵
帝心惕然念雨澤愆則難冀豐穰之慶陰氣鬱則恐為
災沴之由爰是發
德音下明詔懸鞀鐸求昌言嚴恭寅畏齋祓於宫肅穆
精誠禱祠於
帝致齋之次日乙酉陰雲四合電掣雷轟雨沛於中夜
禱祀之次日戊子凉颸候至煙霏霧結雨澍於亭午於
以滌枯潤槁育物寧人皆
聖心為之感而
天心為之應也(臣)近侍内庭備詳
宸慮職居惇史宜誌
天休猥以蕪詞忝兹盛美敢拜手稽首而作賦曰蒼蒼
無垠者有象之天天心之所屬兮則在乎璇宫之側黼
席之前蓋君身所以配帝而主極所以承乾故明作而
幽贊兮若璧合而珠聯月維季夏律叶林鐘司晨者赤
帝乘權者祝融覩陽景之南至仰大火之昏中維斯時
也炎歊蒸鬱熾日藴隆上無纖雲下無微風陽坂飛煙
於火井羲輪銜耀於燭龍氣欲流金威能爍石濯寒泉
而猶温對冰壺而如炙力已倦於蒲葵衣不勝夫絺綌
萬戸千門六街九陌咸流汗之成漿或狂呼而動魄謂
今兹之溽暑實罕遘於疇昔雖迎凉之殿含露之臺珠
簾高捲綺忩洞開其如畏景暄赫烈日昭回觸炎威之
四至鮮薰風之南來列子何以御之而冷然楚王何以
臨之而快哉是蓋夏無時雨陽愆隂伏積此亢旱蒸為
煩燠胡以慰我三農長我百穀四野望之而驚心萬夫
因之而蒿目
天子曰咨在予一人雨暘有忒矜此兆民沛
王言之渙汗垂清問於絲綸爰咨卿貳民瘼悉陳輟朝
撤膳興於朕身將有事於
南郊先致潔於明禋於是端居穆清蠲慮静志上達穹
蒼捷如符契雲油油而被天雷隠隠而出地雨霏霏而
入簾風依依而生袂聽静夜之沾濡愛宫槐之含翠此
蓋
睿念之方興已獲上靈之報賜致齋三日時維厥明
天子乃御輕輦聽鸞聲享
圜丘禮太清薦紫壇之圭璧奏玉琯之韶韺穆穆乎皇
皇乎覩千官之肅而咸師
一人之誠法駕載旋爰居爰處惟德動
天翼日而雨石鷰雙飛商羊對舞雲興於西日之方午
始而度鳳城過龍樓氣靄靄而如暮聲颯颯而兼秋浩
乎如風檣陣馬之疾沛乎如江濤波影之流已而滴瀝
飄揚滂沱汪濊細珠濺於罘罳飛點侵乎綺綴其泛碧
落而下也若九天之瀑布高轉於銀河其緣鴛瓦而注
也如百道之飛泉下垂於玉砌
天子坐廣厦啓彤扉歌有渰之萋萋詠興雨之祁祁任
輕霑於綺席從飄灑乎御衣
天澤無疆
宸顔有喜爰命侍臣憑高晀視優渥遍乎九垓霑足同
於萬里豈止畿甸沐膏澤之施三輔獲田疇之美猗歟
盛哉古稱雨金雨粟雨玉雨珠曷若兹雨澄暎涵濡凉
逾瓊液甘若醍醐良苗乍起酷暑潛驅登斯民於富夀
之域又奚有貧札之虞蓋由我
皇之德馨香上聞故其動於中也膚寸而雨徧天下絪
緼若泰山之雲更何藉乎土龍之逐逐與巫史之紛紛
古人之言諒哉人主應天以實不以文
璿璣玉衡賦(有序)
粤稽古聖凜欽若於昊天伊昔哲王重仰觀於懸象自
迎日推算肇起軒皇迨定歴授時首詳堯帝蓋法其廣
運所以符乾德之貞紀其遞遷所以重民事之序然九
垓八埏之數既寥廓而難稽四時五紀之行亦紛繁而
莫辨故觀天有器窺象有儀曰周髀曰宣夜曰渾天法
已傳於邃古曰三辰曰四遊曰六合製漸備於疇人爰
考虞書設璣衡以齊七政歴稽漢制鑄銅渾而象九圍
黃道分二極之中日月周於天紀銀漢貫列辰之次經
緯燦於雲衢布位以象星躔數珠璣之錯落設管而窺
辰度琢瓊玉之玲瓏惟此制器之神奇允為言天之規
矱法以久而益密繼之者漢有張衡思以巧而愈精窮
之者元推守敬我
皇上稽古正學敬天勤民睿哲性成寶鼎呈祥於炎歷
雍熙時協蓂階紀瑞於堯年綏六宇而泰階平撫五位
而文昌耀靈臺測景特專儀象之司玉歴調元遠紹重
華之日蓋由
皇上心與天一智在器先恭默足以窮神聰明尤能察
物故不獨微危精一遠繼美於虞廷敦典慎徽上嗣休
於潙水即璇衡之制今古同符敢拜手稽首而獻斯賦
賦曰維乾象之灝灝渾周徑而無端故擬之者如倚蓋
而象之者如彈丸或景長而多暑或晷短而多寒其數
之無可紀極也雖隸首而莫殫古人以神靈之絶智創
儀器之精微爰法天而奉若實先天而不違定兩極之
南北持二儀之樞機星辰隨而耀彩日月轉而周輝齊
消息於陰陽窮天地而範圍其為器也或謂肇自宓羲
或謂原於帝嚳馬融歎其精而王蕃踵其躅經漢唐而
代新歴宋元而遥續仰以協乎天經而俯以維乎地軸
其為制也動隨日馭健應乾行運宵旦而不息配三百
六十五度之常貞乾坤肖其闔闢萬物視為枯榮陽烏
同其出沒兔魄逐其虧盈若太虚之無為常不言而化
成其經星之麗乎其上也三垣奠中央列宿羅四維紫
極昌乎帝運前星耀乎儲闈招摇東指而熙春大火西
流而凉颸南箕北斗井鉞參旂壁壘羽林之府東壁文
章之司莫不託體圓象逐候推移其緯星之周乎其外
也聚井會奎編珠聯璧或隠或見為前為却金火遇而
或逢其災歲星在而人蒙其澤莫不視躔次為禨祥因
天行而順逆其游環之旋繞乎其側也以二道之交周
驗二陸之寒暑天地以斯為襟帶日月以斯為戸牖包
九有而亘八紘固即近而可覩其取乎璿璣也川澤之
珍輝聫象緯配景慶之光華萃蠙珠而非侈其取乎玉
衡也山岳之寶氣燭穹蒼藉管窺之遥測何積氣之難
量所以制列三重經累朝而不改法沿數代當景祚而
彌昌抑臣聞之人君德及方外化被羣生則五氣順序
七曜咸平陽愆陰伏之不作而薄蝕暈珥之不驚然後
乾施而坤載天清而地寧必星紀之不紊斯天與器而
偕行然則璣衡之為物也可以察天心可以觀主德可
以驗政刑之臧否可以覘運會之通塞天市應乎明堂
北辰配乎皇極涵蓋法其咸周時敏傚其無息司歴者
藉之以覘天而人君因之以取則今
天子至德冒於海隅來享通於絶域
聖治所及則如璣衡之無所不覆也勤政則辨色視朝
典學則夜分側席
聖心所涵則如璣衡之無時不運也文治揚其光天章
煥其彩則如璣衡之經緯咸備也張弛之盡善調燮之
適宜則如璣衡之與時進退也猗歟盛哉瞻渾象之輝
煌誕玉質而金相昔命官於虞帝今作賦於明光配天
宇之鴻濛同
帝德之無疆(臣)叨恩於珥筆敢因物而敷颺
南苑賦(有序)
康熙十有二年癸丑孟夏之吉
天子臨幸南苑六軍雲會萬乘雷動(小臣)初忝文翰之
班特奉
命珥筆以從目覩曠遠之神臯心懾豫遊之禁地平疇
綠野時值豐穰大輅青旂備觀鉅麗復拜
綸音命獻詩賦一介鄙儒遭逢
盛事頓忘譾陋竊效謳吟謹拜手稽首而獻賦曰維神
京之南甸有振古之名區廣衍號稱陸海蕩平繼美康
衢薰風拂於南極旭日照於東隅以曠則瞻眺雲物以
稼則地脈膏腴洵邦畿之沃壤亦天開之畫圖其北則
鳳城萬雉龍樓千仞紛掩映於丹霞聳雲表而高峻其
南則冀野平陸金臺崔嵬以燕齊為襟帶接韓魏而宏
恢其西則太行居庸層巒疊翠遠苞秀而毓靈蟠鬱蔥
之佳氣其東則碣石天津川源奔滙萃淑景於中央鞏
北平之地勢其水則清渠環繞味比甘泉石橋横而長
鯨飛動畫舸繫而彩鷁蹁躚高柳垂而飛絮密荷簇而
如錢嘉魚咸沐於大澤錦鱗戲而便娟其木則宫槐禁
柳浥露合煙松柏鬱秀桃李争妍繞别殿而千章色蒼
翠而參天其獸則獐鹿麏麚黃羊白兔野雉朝飛幽禽
在樹每應弦而輒中時儦俟而羣友既草淺而獸肥復
風高而鷹驟其外則周遭百六十里跨川原而為牆長
畝繡錯於平壤花邨散布於崇岡瓜田則千畦共秀麥
隴則比戸同穰其内則宫闕參差於綠樹亭臺虧蔽於
疎楊列東西而為宫分新舊而殊方茅茨土階之儉約
規制髣髴乎陶唐東有穹窿之高閣金碧照耀乎初陽
祀帝則華而非侈
行殿則簡而何傷紅門峙若丹巖
輦路平於翠陌高臺號曰晾鷹亦因故而不飾農田耕
鑿之雜處雉兔芻蕘之接迹同文王之靈囿偕斯民而
待澤漢之五柞唐之温泉制不師古崇侈極姸金鋪玉
砌冠山架淵華林園之宏鉅昆明池之蜿蜒彼皆窮夫
民力此獨任夫天然考歴代之園囿烏得與斯苑為比
肩於是月當孟夏炎帝司晨隴彌望而如繡麥垂穟而
畇畇條桑蔭於廣野微雨浥乎輕塵
天子重時巡而觀穡慶麥秋而省民乃駕蒼龍建翠旂
百靈扈蹕七萃羣飛周廬似列星之布萬騎奪雲錦
之輝旆悠悠而風動凉颯颯而生衣登高原而縱遐矚
翠輦時駐於翠微曠遠絶夫塵囂帷天地而幕六合地
最宜於經武比岐周之鎬洛寓訓練於馳驅騁驊騮於
寥廓
天子御焉行將循蒐苗之古禮格飛走於林壑乃武事
之既纘更勵精於典學和風快其南來微凉生於
殿角雖遊豫之晏閒羅縹緗於
紫閣微(臣)時陪周宴日聽虞琴忝鄒枚之後乘隨衛霍
之華簪幸遭逢於
盛世傚虞人之獻箴願作頌以比勲華敢擬長楊之與
上林
駕幸闕里賦(并序)
皇帝御極二十有三載重熙累洽區宇乂安文德覃敷
聲教暨訖乃稽古時邁肇事岱宗謁祠闕里典禮崇重
恩澤優深臣庶懽欣遠邇嘉歎夫元和盛年咸平昌世
僅奏六代之樂修再拜之文猶垂式簡編流輝今古詎
有遠御
六龍親詘
萬乘展隆儀于稽拜施殊敬于儒先
聖德顯隆如今日者焉洵足以超軼往牒焜耀前紀也
(臣)幸際昌時得瞻鉅典雖固陋翦劣不足以發揮鴻藻
然珥筆承明職兹紀載頌揚
休媺敢曠司存謹拜手稽首而獻賦曰於爍惟
皇繼序纂光本仁祖義昭憲考章奠玉衡于神軸握金
鏡于天閶調四氣以通正龢八風而協祥于是西踰細
柳東跨扶桑交河北徼比景南鄉靡不丹梯走傳碧海
浮航輸琛太府隸名職方耀幽遐以日月襲鱗介而衣
裳越萬里以入贄重九譯而來王是以化洽太和道隆
邃古納九垠之管鑰總堪輿之扃戸參天地之清寧儷
貞明之作覩文軌合而謠俗同跂喙恬而草木廡軼埃
壒而苞混茫駕羲軒而凌三五焉
天子迺高拱垂裳中央運斗容與義林優游書藪河寶
丕宣洛符誕受典學弘文銘楹箴牖探珠淵之秘筌陟
玉山之高阜德蕩蕩以無名治熙熙而何有既則沖然
永念穆然深思曰儀象肇啓道法昭垂寖明寖熾惟君
惟師羣聖一揆六經同歸王澤下竭頌聲式微孕星鈐
于上瑞錫麟紱于昌期毓龍蹲之至德挺鳳跱之殊姿
集大成于千古開絶學于來兹溯平鄉之懿躅景闕里
之崇規庶幾哉聞見可接羹牆在斯舉時巡之墜典秩
釋奠之隆儀爾乃乘大路控金鍐搴翠羽捎文虹屬車
按節繁吹鳴筩七翠鱗附千官景從馳道則五里十里
旌門則一重再重集于泗水之上幸于尼山之宫斯時
也清羽司音初陽應律葭管煙霏芸房露茁氣不慄以
時寒序將周而朔易撫景物之澄鮮攬風雲之明瑟旌
旗捲而廣野回春帳殿開而暮山凝色遂乃肇舉吉祀
肅奉精禋春卿贊采祠官眡牲朱火西藴元酒東陳嘉
籩廣豆豐粢潔盛振羽籥之六舞合咸英之九成薦祝
號之明信導神紘之降迎穆穆
宸容廱廱天縡殊禮展謁隆文錫賚覿靈爽之長存儼
哲人之如在感神契以潛孚體道真而昭對洋洋乎僾
僾乎與珠庭月角授受于千載之間玉節金鏗醻答於
一堂之内也禮度有嚴威儀告竣登堂入奥規周矩還
瞻聖里之屼峍憩廣庭之静便布兩楹以翼聳峙雙闕
以星懸藉杏壇之修蔭挹璧池之素漣偃息于道德之
府遡泳于圖書之淵於是芝蓋重葩龍斿曲柄貴擬一
人尊侔萬乘述素王之嘉讚發五言之
睿詠海嶽遜其高深星雲並其輝暎斯則
聖天子藴道之淳風崇儒之殊敬也簪纓陪位衿佩圜
橋長裾霧會仙組雲彯始横經以讐問旋拊石而吹匏
誦遺言于姬孔沐雅化于唐姚禮讓之容咸近光于黎
獻豈弟之澤庶作人于譽髦斯則
聖天子風聲之四訖文治之丕昭也曲阜名區魯原舊
聚陪敦土田復除繇賦增講肄之常員沛匪頒之異數
推恩則徧及師儒錫爵則旁流支庶五經博士不遺凡
蒋之封九命上公奚啻褒成之胙斯則
聖天子崇德之盛心興賢之宏務也於是采甸侯衛公
卿大夫期門式道執戟荷殳文學掌故之士垂髫戴白
之徒縱觀典禮蹌濟天衢涵濡化澤屬厭道腴既雀躍
而抃舞亦鳬藻而歡愉萬人一口聲滿公車惟我
后之東巡修百王之令式答珍貺于三靈聽衢謠于百
室卻瓊檢以勿祈屏銀繩而詎飾騶從清嚴儀文簡質
吏不譏呵民無供億協時正律埒虞氏之省方納價陳
詩儷姬王之述職既陟山以裒對還翕河而問俗採晳
陽之舊歌晞榮光之新燭朝宗滙江漢之波玉帛奉塗
山之籙非漢日之搴茭乃堯年之刻玉若乃慶惠殷流
湛恩四周給租賜帛省刑釋囚虛衷清問博延廣諏如
天光之下濟如露濃之上浮始汪濊于五土旋奫淪于
九州今又茂明至道導揚正學虎炳龍章金追玉琢浴
我以詩書弘我以禮樂盛德登閎大猷輝卓幎六合而
被英蕤鼓八紘而排氛濁誠振古之隆規開天之偉略
也
天子方且回輿京室倚佩軒墀道岸先陟德契自持庀
政考業基命勅幾辨色以臨黼扆視夜而啓彤帷定仁
義中正之極稽因革損益之宜不解冰淵之念彌勤鞀
鐸之思所以泰階順軌乾筴迎禧上理隆洽茂化雍熙
治方侔于砥屬俗已進于循蜚四海夀康恬于鶉居之
代萬年鼎祚鞏于鼇極之儀
懋勤殿秋蘭賦(有序)
輕風流火白露迎凉雲淨天高秋空氣爽
君王宵旰燕閒愛兹澄景御圖書之秘閣發清商之雅
音乃有叢蘭獨榮秋殿芳香自發枝葉相扶植以青瓷
圍以朱檻斯亦託根之至榮者也(臣)朝夕
經幃味彼芳潔敬成蕪賦以奉
宸懽其辭曰臣聞蘭之生也隠於空山被於幽谷其守
貞也雖無人而亦芳其德馨也不因風而自續是以尼
父發猗蘭之歌郢客和幽蘭之曲當其植根九畹毓秀
三湘昔作騷人之佩古稱王者之香名楚臺而留賞啓
漢殿而發祥(漢武帝生於猗蘭殿)養親續蘭陔之詠燕賓泛蘭渚
之觴莫不惜兹嘉卉欽彼幽光慨自人誇春豔莫采秋
英蔭深林而寂處偕衆草而叢生戲陰崖之翡翠侣芳
洲之杜蘅惟敷華於山澤敢結想於蓬瀛一旦躋瓊階
登玉宇拂珠簾迎繡戸泛上苑之光風含長秋之暮雨
誠何羨乎蘭臯豈更思乎蕙圃於時秋也螢光熠熠蟬
聲嘒嘒梧葉初驚飄颻文砌碧筒漸老將殘玉井之蓮
金粟猶遲未發小山之桂爾獨披紛翠葉葳蕤紫莖花
繁露重體弱香輕娟娟自賞既嫓美乎幽人之潔亭亭
獨立復比德於君子之清以兹高致怡我
皇情内殿深嚴左圖右史久袪凡卉獨留瓊蕊枝垂宫
硯色侵文几何馪馥之襲人每簾動而香起
天子丙夜陳書漏沈宵永風入戸而蟲鳴月臨軒而人
静繞鐙開歴亂之花隔幔送參差之影更憐落卉藉以
雕盤置綺筵而留盼惜餘芳於未殘喜
君心之見珍荷遭遇之良難幸處乎朱門與紫闥永違
乎長坂與層巒臣將寄言於薖軸竊敢託詠於崇蘭遂
作歌曰有香草兮華且滋鄰玉樹兮與紫芝自楚澤兮
來軒墀枝挺生兮花離離感
君恩兮欣自持觀秋蘭之獨茂兮豈微草之無知
賜金園賦(并序)
余作
賜金園記述
君恩之所由紀命名之攸始猶以雲忩磵戸隠約於長
林嘉卉芳草雜逯於幽谷者鋪敘摹畫未罄其狀嘗考
昔人云賦者古詩之流也又曰古人稱不歌而頌謂之
賦夫馬融長笛王褒洞簫古人愛一物猶比擬讚誦被
於簡牘文必極美詞必盡麗况余目營心畫朝遊夕處
風雨晦明於此綢繆欣戚悲嘯於此寄託習之也久述
之也詳愛之也深言之也長竊以平子歸田未極隠淪
之趣安仁閒居未窮林壑之觀爰因勝地勒以雅辭賦
曰伊龍眠之西隩歴巒岫之盤互亂溪流而淺涉指層
嶺而遥度經樵徑之嶔崎偃松出而當路羅奇峰以四
周簇青林而萬樹中有幽人邃館居士衡門碧梧清沼
縈帶修垣橋貼波而曲折柳覆堤而偏反高槐鬱其菁
蔥榜雙扉以賜金之園其西軒也齋名學圃古屋素題
草緣階而徑仄梅入戸而枝低架茅宇以文杏葺圭竇
以香泥所以鞠淵明之衆子偕老萊之逸妻倉囷攸居
井臼是宅女獲男臧雞栖豚柵庫藏名酒廚積嘉核蔭
桂叢而窅窔期以宴而以息其南軒也長廊委蛇暎日
迎曦燠館温室風静簾垂俯海棠之香國紛嬌姹之奇
姿弄脂妍而粉膩酣春日而遲遲迺其朱欄翠幕姚魏
所家鞓紅茜紫一捻名葩長安跨等身之樹洛陽矜徑
尺之花亦莫不露濕烟霏散綺流霞瞻曲房之南隅壓
檀欒之脩竹篔簹萬箇琅玕千簇筠粉吹香紙窗分綠
月落而影徧空庭雪壓而聲鏘寒玉斗室生白來往天
光乃敷棐几列胡牀擁亂帙凝清香蒲團挂壁笻杖倚
牆攸寧攸芋以詠以觴盼遠松而延佇藉柔荑而徜徉
其東軒也則歴幽篁之宫入古梅之里蒼幹莫名糺枝
難擬或昂藏而披雲或支離而拂水或凌煙而乍垂或
拂地而騰起挺新條以敷華積古苔而繡紫倘鄧尉之
可方伊羅浮之足齒雖珊瑚碧樹之交柯亦難並乎斯
美中則有堂名香雪樓稱鶴背檻浮花氣之端戸掩香
光之内雪皚皚而千堆鳥鶴鶴而羣隊庶可以躡王喬
之高蹤接洪崖之芳欬時則春回幽谷香動寒岑登樓
遥矚地僻花深玉田瓊圃雪苑珠林神恍忽而震蕩芳
寒烈而來侵御文貂之紫綺撫陽春之素琴何方壺之
不可復即懼斯樂之難任沿池而北桃溪横帶深紅淺
白俯臨湍瀨夏至而綠陰繁春深而紅雨霈紆石徑於
中央襯疎楊於水外迤北而北軒在焉前場後圃左岡
右池嶧桐垂蔭下植將離或倚雲而孤特或當階而紛
披水榭西構芳塘漣漪紅蕖碧藕花葉參差鷺起而珠
露傾蟬吟而香風吹又有芙蓉的爍柳絲歴亂疎枝密
葉被於隄岸入春和而早榮當秋清而晩燦其地則羣
峰迴合襟帶田疇嶺緜亘而虚敞溪環折而深幽松屏
冠於巖岫蔀屋隠於平丘煙雲生而出沒忽恍惚其不
可求其室則南窗北牖延爽招凉碧紗外捲桃笙内張
如艇斯泊枕藉滄浪如臺斯屹雲山蒼茫裁芰荷以為
衣摘蓮實以為糧當炎曦之方馭喘黃犢於翳桑愛斯
地之蕭散微風起於曲廊卻絺衣而不御揮紈扇而不
揚實清景之可娛覺空山之夜良其周乎四軒者則有
紫藤碧篠芳槿紅蘭或高引而垂幄或密比而成闌循
石磴而遥躋飛閣聳於北巒臨杏圃而結撰盛春暉之
綺觀其亭則也紅倚山曲江臨水芙蓉溪亭在河之涘
朱櫻冠乎崇岡喬柯暎乎清沚循花溪而南征賴以憩
乎遊趾其圃則早韭百本晩菘一畦丹茄紫薑霜薤露
葵子母餘犀水陸蹲䲭寒匏並蒂甘菊連枝莫不葳蕤
於北囿蔓衍乎東籬朝荷耡而可樂夜翦䔩而如飴其
果則紫栗千房青梅百斛柿美烏椑棃甘大谷安石珍
榴火齊赤玉西域蒲萄磊落盤屈何必移盧橘於江南
走荔支於巴蜀其泉則觱沸如珠甘芳若醴潄靈石而
常清沈丹砂而愈旨既瀠洄於階下復潺湲於花底貯
之為滌硯之池引之為灌蔬之水雖地狹而境偏信泉
甘而土美先生之處此也謝軒冕遠塵囂歎人生之形
役憫機事之日勞惟白雲之可怡誓栖息於臨臯曠天
地而睥睨何有乎蜾臝之與二豪爰因四序周乎四軒
抱書攜笈移琴挈尊逐花時之早晩量風日之凉温擁
萬軸於坐隅手一編而朝昏懷古人之可見接羲軒而
道存爾迺葆光味腴崇簡敦素息慮屏思納新吐故惟
萬物之齊觀常蔬水而自裕時則佳辰淑景日麗風和
或蹋徑草或倚庭柯或攀危磴或臨素波珍禽啼而未
歇錦鱗聚而遂多濯塵纓於磐石藉文茵於淺莎翹首
天地臨風浩歌落花落葉傷如之何當其春雨一犂其
耕澤澤麥覆西隴草回南陌魚戲春水生鳩鳴杏花白
先生乃服春衣振輕策循隴畝而勸農眺春雲而自適
迨夫秋潦澄清木落羣岫桕弄色於寒初楓染丹於霜
後千巖爛若披錦萬壑殷如攢繡殊形異采不可殫究
先生乃命巾車挈茶鐺坐丹巖臨赤城朱霞暎乎朝旭
絳雲彌於太清較四時之景物惟秋晩之莫京其遊迹
所至也則有寒潭澂碧石馬當路飛泉媚筆皎若紈素
帶麓南村沿溪别圃脩篁隠衲子之宫茂樹表貞臣之
墓縱步屧之所如隨攀涉而成趣噫嘘嘻四時之序有
代謝九逵之軌無終全躬耕釣以自給甘笋蕨而長年
慕彭澤之避世希香山之樂天侣春花與秋月休吾生
之自然歌曰壑有澗兮山有岑白雲度兮籠輕陰竹隖
花田春似海板橋流水閉門深鳥隔樹而關嚶魚唼藻
而浮沈魚鳥各無意聽我歸來吟遥遥千載後何人知
我心
雙谿芙蓉賦
惟雙谿之澄澈二水會於庭除出層巒而迢遞經石堰
而舒徐生芙蓉於夾岸涵秋露而分敷後巖桂而發采
侣丹楓而錦鋪其為色也豔而不妖麗而非侈葉鋪翠
幄柯臨清沚質抗金風神含秋水每迎凉而先榮近嚴
寒而未靡聫遠浦而搴芳毓千叢而霞起或朝淡而夕
緋或初碧而乍紫或以並蒂呈華或以獨秀為美或露
滴而初開或風飜而亂綺或倚松如静女或臨淵似君
子西蜀號為錦城石卿稱為仙史更有湘江異種厥名
三醉初則蕊含淺黃淡質凝翠暮則一抹微紅朱絲如
織越三日而茜紫朱殷不可思議或先或後種非一類
于是縱輕棹凌若耶放艇則晴霞一色迴楫則彌望萬
花舟移而叢密影動而波斜晩蜂躊躇于寒蕊遊鱗噞
喁于晴沙其在晨露初晞花光如拭夕波方起景非一
色或披衣而晨興或流連于日晷任擬似之徒工非筆
墨之所能測
文端集卷三十七
