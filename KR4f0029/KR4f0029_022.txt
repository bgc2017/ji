文端集卷二十二
大學士張英撰
存誠堂集十八
近體詩七十八首
過木厓河墅二首
出郭横青嶂當門瀉碧湍石稜盤磴仄野色倚闌寬樹
及春隂種松兼暮雨看從來多逸興垂老得煙巒
籬護方塘碧橋迴小徑深已看楊柳拂更待芰荷侵一
壑容吾友千峯識此心惟應謝塵累軒豁日長吟
過有懷甥白鹿山莊二首
倚櫂入煙鬟南浮水石間湖田留世澤松桂老名山古
屋丹題在豐碑綠字殷一邱經四代風節滿人寰(南浮山在)
(莊前明善先生廷尉公中丞公世居於此)
樓居良不翅結搆倚層峯一徑盤脩竹孤亭俯萬松鳥
聲時自媚山翠日為容避世琴尊裏知君道氣濃
遊龍山五首
稻畦松逕接處處愛邨煙繡嶺千屏列明湖一鏡圓土
腴禾覆壟人滿杏為田福地成真語花源豈浪傳
烏栖雙槳急歸宿舊煙蘿谿逐漁罾轉邨沿竹圃多衆
山堆晩翠夕照起微波端為經時雨潮痕沒芰荷
亂山藏一壑行覺月谿長竹路過危彴松隂覆古牆厨
煙分磵冷山霧焙茶香髣髴匡廬頂棋聲響石牀(月谿内有)
(月珠菴最幽勝)
屢負春深約花時不易逢何年容採藥此地足為農天
際看龍嶺波心落鸛峯横斜山畔石常似亂雲封
密樹連邨暗深莊處士家籬根新筍籜松頂古藤花鑿
牖千峯蔟疏池一徑斜愛君詩畫裏盡日伴麏麚(深莊為友)
(人劉超宗居)
漁父
谿頭漁父影鬅鬙低結薌茅倚綠藤剛掩柴門沽酒去
一雙魚翠立空罾
夏日山居五首
松風滿耳雜鳴禽避暑無如此地深安頓竹牀茶臼處
小窗恰對古梅隂
邨煙漠漠望中微隔澗遥看竹裏扉松岫稻田千頃碧
横空白鷺一雙飛
園翁為我摘新蔬炊熟黃粱正午餘一枕凉天初睡覺
好風吹亂竹窗書
日長似得幾朝閒浴罷移牀更看山一種晩香曾未識
來從蓮葉稻花間
山人蚤起愛新凉繞逕貪尋水草香竹露涓涓似微雨
南山松頂見朝陽
寄說巖宗伯
袖中文字比驪珠乞得經年卧五湖學種櫻桃纔半畝
也紅亭子至今無(說巖曾為余作也紅亭記)
夏日齋中即事二首
為愛朝凉起偏知夏漏長行隨梧竹影坐襲蕙蘭香石
罅魚闚牖牆隂鶴轉廊塵中人鹿鹿誰與說羲皇
古瓦垂青蔓閒階上碧莎夜深微雨後秋色草花多小
病疎巾櫛低窗穩歗歌樂天瀟灑外今昔許誰過
盆蘭先後作花
清曉凉颸睡足來茗香事畢小徘徊花神解事君知否
檢點盆蘭次第開
避暑二首
碧樹覆檐牙重門隔市譁菖蒲銜石草薝蔔貯瓶花橘
數垂枝實蘭培出土芽不須河朔飲幽事總堪誇
薄有巖居趣攤書綠蔭中迴廊涵翠竹曲檻倚疎桐茗
竈分微火桃笙逐好風海棠秋色蚤銜露一枝紅
雨後行龍眠道中
蚤凉出郭覺情親河闊桑濃景一新石角磷磷偏礙路
谿聲曲曲解隨人篔簹色淨霜初落䆉稏風輕綠漸勻
正是鶯嗁好時節可堪城市往經旬
急雨
赤日流金草木摧倏然雲霧起奔雷老夫企脚當風處
卧看飜盆雨勢來
烹茶
泉自花隂汲鐺隨樹影移松聲纔歇處蟹眼漸生時綠
雪從斟淺香雲欲啜遲只須分茗荈不在試槍旗
閒中二首
曉天凉雨入房櫳卧近脩廊竹一叢遶逕數聲清唳苦
瓶中知是鶴糧空
殷勤為我報山翁苦憶隂崖大壑風莫怪經旬住城市
秋蘭花滿小軒中
立秋次日食新
風雨時和樂有年蚤禾新刈傍湖田尊開酒庫應無算
菜送園官不取錢薦廟白炊香稻熟留賓紅割錦鱗鮮
太平自願為農老豳雅常吹七月篇
謾道
謾道全無著將閒寄此心裝池新得畫位置借來琴圃
事躭微雨花時惜寸隂草香棲鶴地一日幾探尋
宿仲兄湖上
萬頃湖連屋移家隠此中門低桑葉暗徑曲槿花紅潮
戀經秋雨濤喧入夜風一鐙瞻繡佛姜被老年同
小葺思過軒成
秋深營㬉室僅可置匡牀錦莧飜濃豔拳柑逗淺黃趺
跏雙膝影繚繞一簾香愛靜今成癖何心與世忘
松湖山莊收穫十絶句
芃芃禾稼滿高原人帶腰鐮處處邨恰喜歸田逢大有
農夫舉酒慶曾孫
潮落新秋古岸平隔湖雲澹雨初晴晩來企脚松棚下
月照隣家打稻聲
水北山南見一川家家錢鎛在秋前蚤禾刈罷重耕稼
再熟湖干下潠田
沙田待雨等閒情不耐天公五日晴今歲農夫俱額手
水邊未聽桔橰聲
一笻偶過野人家檐挂魚罾返照斜草逕柴門鵝鴨亂
清池低映紫薇花
漁翁住處傍南湖畱客霜鱗玉不殊茭白藕絲隨意足
雜羅菱芡與菰蒲
漁莊蟹舍白鷗洲佳地殊堪十日留最愛湖光繞山麓
短松低堰繫扁舟
星羅盡是佃農居擬向中田自結廬初夏來看荷覆水
小舟江上送鰣魚
閱盡浮雲意久慵懶將衰質日為容瓦盆濁酒茅檐下
漸喜心情似老農
我欲臨流發浩歌倚山築岸貯清波種荷栽柳三年事
好泛漁舟挂綠蓑
初秋二首
黃葉初離樹人歸舊草亭吟孤雙鶴侍坐久一峯青竹
為妨梅翦門因避客扄桂華含蚤露香霧撲疎櫺
盡閱寰中趣深耽物外情扶花承夕露翦蔓避秋聲鐙
影簾櫳靜橙香枕簟清擁衾還歎息彌覺道心生
杜門
杜門無長物秋樹老夫家手把臨窗卷心躭繞砌花昔
同烏近日今與鶴餐霞桂雨蘭風裏差堪紀歲華
社飲
低迷桑葉路放浪竹皮冠榖賤邨醪釅年豐社飲歡前
身應圃史老我作農官土鼓吹邠雅吾兼詠考槃
送堯元之任漳州别駕四首
潮落寒江昨夜風惜隂亭畔送征鴻好將碧水丹山色
盡入襜帷畫舫中舊路細看棠蔭滿綵衣重濺茘枝紅
遥知甌越龐眉叟扶杖爭來問阿翁
京華九月返軺車新佩銀黃耀故廬天末人歸多難後
日南恩拜一官初懽承大母親調膳志養嚴君慰倚閭
佐郡莫嫌猶蠖屈古人風烈重題輿
木葉蕭蕭拂去旌蚤梅花傍嶺頭生鯨波息處新投甲
蜑戶歸時正偃兵才自冰霜成練達地宜盤錯立功名
好從幕府抒籌策千里驊騮第一程
蚤歲光芒照乘珠十年筋力盡馳驅才人今已分民社
新婦從兹事舅姑壯志蚤宜閑玉勒寸心知久貯冰壺
春江南望無窮意愛聽賢聲自海隅
山居二首
一月疎過嶺北園蛛絲當路雀迎門秋山易作煙霞態
松籟不聞城市喧久坐燭殘書卷剰遲眠香重被池溫
五更夢醒蕭蕭葉檢點平生未報恩
筍輿芒屩日相隨山北山南未覺疲幽澗獨尋澄碧處
秋林蚤愛嫩黃時曾迴九折羊腸馭新得層霄鶴背騎
漫道神僊不可即稚川弘景是吾師
甲子驚蟄後一日入山二首
凍蘂粘枝重可嗟疎林無復見横斜臘前乍暖春前雪
浪擲園梅一度花
乞得隣花趁雨移只愁躭却種花時笑予不學劉伶癖
長見閒人荷鍤隨
媚筆泉
蘚石離奇金碧畫澄潭深靚蔚藍天幾回抛却籃輿去
緩步行吟媚筆泉
語客
騎驢客去漫嫌遲借我山窗信宿宜好景莫從城市過
最撩人是夕陽時
邨南
日晩邨南駐小車人同飛鳥共明霞吟過樹底微風起
影落谿流返照斜遠度嶺雲尋蕙草閒搜石磴置梅花
欲歸只隔樵歌路便是青山謝朓家
山行雜詩八首
谷口幽居羨左思綠楊疎處見茅茨玉蘭花發山如雪
襯著青松看轉奇
柳含朝露杏含煙嫩綠勻黃菜麥田寒暖隂晴俱有著
最宜人是養花天
桃李驚開一夜風逗人無奈隔谿紅春深切莫辜遊賞
花事山容日不同
山逕常從雨後迴邨煙澹處野花開谿流一夜春潮長
雪浪晴飜石壁來
山桃紅覆野人居新綠交加錦不如行向樹隂深處久
落花飛絮滿籃輿
纔過穀雨惜殘春紅漸稀疎綠漸勻吟就小詩聊自適
掉頭不管路傍人
山逕盤紆待曉歸千山紫翠自霏微黃鶯嗁處徘徊聽
小雨輕隂未溼衣
小橋流水帶邨斜放眼看春覺轉賒紅茜滿林山躑躅
松顛高引紫藤花
蚤起書觸目所見三首
蚤起扶笻步小池麥田風細綠參差黃鸝隔樹遥相喚
恰是春隂欲雨時
前邨忽見雨濛濛鳥亂鴉嗁一樹風迴看山腰作雲氣
短松如薺白波中
雨歇園林放脚行一聲黃鳥一心清雙飛偏愛新桐影
嗁向濃隂太著情
一邱二首
一邱一壑慰平生小搆幽居遂遠情欲設閒門向深綠
隔花臨水費經營
一樹寒梅碧玉枝當階古幹舊披離偶然推却東牆去
乍覺横斜勢轉奇
營北軒
手闢層軒自葺籬還疏曲沼翫淪漪松横遠岫遥臨戶
泉繞階除細入池侵檻蚤荷圓似鏡眠堤新柳碧成絲
容予歗傲梧隂下領取風恬月皎時
山居雜詩九首
吹笙扶杖有雙童跨磵穿雲見此翁天下閒人誰得似
看松採藥水聲中
何事撚鬚求句好不須乂手限詩成閒吟半格無多語
得意黃鸝三兩聲
澗草溪花駐小車嵐光煙靄媚幽居無窮物外相憐意
料得青山亦愛予
淺深濃澹各成奇如見公麟老畫師欲向山中看樹色
晩春天氣暮秋時
豈無人似放翁顛笑插花枝意自妍碧水丹山收拾穏
憑人相喚作神僊
石步粼粼可渡河水明沙白動微波欲知山路紆迴入
一道清谿十度過
南窗山翠北窗松頃刻隂晴景不同造物年來差解事
置予百幅畫圖中
新得清泠繞戶泉還移白石老梅邊主人盡日開顔笑
細酌頻看意欲僊
蚤年揮手紫雲邊盡日行吟綠水前欲覓先生何處去
萬松深處一池蓮
文端集卷二十二
