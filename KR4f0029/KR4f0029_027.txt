文端集卷二十七
大學士張英撰
存誠堂集二十三
近體詩五十六首
已已春日入鄧尉山九絶句
虎山橋外柳谿斜接屋連邨學種花自是山田收穫少
梅園桂圃是生涯
萬峯山北野人家筍菊新為客點茶借我片時高閣上
輕煙細雨看梅花
百疊雲生震澤湖春衣端不耐沾濡叩門一笑翁迎客
莫訝田家雨具無
墓田丙舍傍湖偏夜扣花關一餉眠曾寫分雲亭上額
白雲相待巳年年(予家居時念齊索予書分雲亭額取放翁白雲一半肯分吾之句)
馬家山畔筍輿來曲徑深松雪萬堆已見香光雲壑滿
梅花未報五分開
平生野性癖煙霞此地端堪老歲華巖桂嶺梅連巷陌
結廬但看四隣花
鄧尉山南古殿臺金銀佛寺面湖開千松影裏丹樓出
萬頃波心白舫來
西施洞口野花明俛瞰南湖鏡水平石上千年珠履蹟
春風又見綠苔生
柳色輕柔綠漸勻杏煙初破一枝新鶯花弄盡春情態
無計堪畱瞥過人
過雙泉草堂
太平橋畔故人居小作林塘致有餘曾憶廿年攜手處
雙泉猶是種花初
冷泉亭
百尺蒼巖灌木隂一谿流水寺門深香山作郡杭州日
幾度斜陽伴醉吟
雲棲
複嶂層巒一徑紓綠筠蒼栝密還疎行人莫漫增留戀
儘有家山得似渠
靈隠寺
靈鷲煙霞古木新飛來峯色最嶙峋誰教琢取成龍象
掩卻名山斧劈皴
錫山秦家園二首
墅繞清池一鏡圓亭橋花竹各便娟為園近傍名山側
石罅分來第二泉
老樹霜皮態轉妍含清堂畔綠隂偏
至尊相問何年種自入秦家二百年
夜登江岸至瓜步
心驚浩蕩古江濱漁火人家夜問津古寺月沈鐘定後
一甌香飯最甘人
汎舟入會稽二首
蘭渚風流久寂寥夜深雙槳一谿遥江峯雪霽懸孤月
澤國春寒長暮潮麥隴青青迷斷岸煙邨漠漠聚平橋
從來酷愛龜堂客欲薦湘蓴未可招
越水吴山舊溯洄廿年白髮儘相催誰知禹廟空山裏
又扈鸞旗翠輦來
七弟從靖江來晤於毘陵
海雲忽送雁鴻聲來伴春帆一日程身到江南仍是客
牀聯夜雨若為情鬚眉濩落宜高卧巖谷荒凉待耦耕
相對扁舟思轉劇釣竿煙水足平生
西郊
蒼茫山色紫泉宫風土清佳鄠杜同橋跨綠疇藏宛轉
閣憑芳樹隠玲瓏竹邊花蘸霏微雨柳外舟移澹蕩風
最愛南邨谿水碧潺湲聲入上林中
宿邨墅
邨墅門臨驛路傍暫移襆被置匡牀凉生暮草蟲先覺
月近秋宵漏漸長蝶夢我貪蕉鹿在馬蹄人逐曉雞忙
年來萬事惟推分喧寂無心亦兩忘
坐谿上卻憶
薄有城南數畝池終期歸老結茅茨細吹綺縠風生處
滿泛金波月上時蒲葉影中藏翡翠藕花叢裡宿鸕鷀
華林西畔香谿水靜對無端寄所思
讀白詩二首
醉吟千首總蕭疎底事閒情苦讓渠世上風光全管領
蘇杭太守洛城居
霓裳舊曲三升酒履道新居十畝池不解樂天緣底事
猶從宰相乞分司
名園
水流琴筑樹生香十二紅闌繞曲房一徑晩花春未去
數聲啼鳥日偏長露桃枝覆銀牀濕湘竹簾深綺戶凉
獨有金籠鸚鵡意含愁不解愛雕梁
賦得老農詩十四韻
檢點人間事為農樂不支但知勤四體不解蹙雙眉歲
月催耕管隂晴布穀知灌花朝抱瓮護竹夕編籬荷鍤
輕蓑穏腰鎌裋褐宜一犂春雨後雙屐晩晴時柳岸收
魚笱花邨趁酒旗兒孫居比屋姻婭滿東菑饒有閒懽
笑都無遠别離先秋輸井税及暖蓋茅茨齒長雞豚社
家隣土穀祠放歌忘遠近薄醉任傾欹略識租牛契粗
聞秧馬詩羲皇如可接沮溺是吾師
題截句成復為此亂之
榮枯喧寂由人看饑飽寒溫著自身不會心人端不解
千秋定有會心人
一枕
一枕邯鄲鬢已絲僊翁未喚醒遲遲無端富貴兼憂懼
總是黃粱未熟時
追凉
追凉陪侍宿郊坰退直披襟柳下亭雨後西山如畫處
晴霞襯出遠峯青
憶昔
杏園猶憶昔年春齊到蓬山十五人松院壺觴時並入
槐廳鐙火夜相親回頭半是凋殘客屈指稀逢強健身
我較諸君良厚幸豈容更惱鬢華新(康熙六年時同入翰林者繆念齊彤)
(張禮存玉裁董默菴訥夏隣湘沅史子修鶴齡盧西寧琦謝瞻在兆昌儲玉依振潘起岱翹生唐偕藻朝彝丁)
(次蘭蕙王子厚曰温楊簡人仙枝劉苕水澤溥泊予十五人今禮存隣湘子修起岱子厚簡人苕水皆物故)
郊居多暇因編輯舊詩
華林西畔柳芊綿僦得農家屋數椽散步不離鵝鴨隊
閒吟一到芥菘邊繩牀竹簟新凉夜茗椀絺衣夕照天
獨住經句差小快笥中詩草與重編
新月
一灣初月影纖纖清淺餘光照短檐天上玉鈎閒處著
新凉正下水晶簾
試取三首
乍聽寒衣動暮砧雲輕河淡漏沈沈秋宵漸覺遲眠好
試取冰絃作泛音
桂候蘭時一擲過偶然獨醉強嵯峩黃雞白日人空老
幾聽玲瓏宛轉歌
一枝棲借十年恩階走瓜藤雀報門再到西華無箇事
金鼇重字第三孫
題蔡方麓趨朝圖二首
雞鳴盥潄古良箴敢怯新霜戀錦衾香暖朝衣留宿火
從來辛苦近臣心
觚稜曉色動栖烏中夜頻傳
内勅呼新出詞頭金鳳紙吮豪惟待蔡君謨
從湯泉望長城
設險謀雖遠勞人事不經萬夫成白骨百雉入青冥迢
遞經巖壑憑陵矗日星大哉堯舜業荒服與來庭
與湘北素存兩先生訂遊盤山予以扈從温泉不
果往
共有名山約褰裳惜未從子方臨翠沼君已躡雲峯老
衲茶瓜話深林虎豹蹤憑將幽絶處說與未來笻
茅山僧二首
路入谽谺瘦石稜寒雲片片壓枯藤焉知古塞荒山窟
猶有楞伽白髮僧
已公茅屋杳難尋但有鐘聲落翠岑白草滿山行徑絶
石龕松火閉門深
夜坐福泉菴三首
松老泉幽夜轉清蒲團火暖話無生添香正是傳鐘候
繞殿時聞讚佛聲放眼雲峯千點外回頭塵界一毛輕
誰人肯勸歸休蚤惟有山僧不世情
斗室爐温失曉眠一鐙話向老僧偏浮生最是閒難得
消得華清第一泉
南塘故跡已茫然閱武亭荒暮草煙惟有殘碑數行字
遊人哦向石池邊
讀山谷烏帽紅塵之句有作二首
太液冰開社日前春波摇動綠楊煙朝昏贏得頻偷眼
玉蝀橋西水貼天
年光漠漠不相關烏帽紅塵日往還無限桃花春浪暖
芳汀惟有白鷗閒
四時詩
小閣輕隂近竹西窗間人與玉蘭齊珠簾初卷杏花低
避暑層軒俯激湍一庭風露洗紅蘭北窗千挺碧琅玕
十里明湖峯更青白鷗黃葉滿沙汀四面芙蓉一水亭
别有輕寒處士家小窗深院曲欄斜一樹黃梅蠟瓣花
十二月十日除大司空有作
苦思巖畔閱耕農蠖蟄禽棲一畝宫深愧衰慵無報稱
濫將名姓列三公
聞友人談吳下園亭之勝輒仿白意二首
千堆松色壓層巒一帶桃花覆碧灘莫漫吾廬嫌窄小
煙雲林壑望中寬
岸梅交影落清渠亭榭無多致有餘三十年來花下坐
餐香飲翠更誰如
新從谿外購得南莊
舊來遊憩地隔水得幽巒谷口看逾曲嵐光望轉寬送
迎雙澗繞奔繹衆峯攢好種松千挺青山夢可安
文端集卷二十七
