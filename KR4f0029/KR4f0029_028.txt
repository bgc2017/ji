文端集卷二十八
大學士張英撰
存誠堂集二十四
近體詩九十五首
送友人之建寧幕
嚴陵江路接東陲碧澗丹巖憶武夷此日秋山應待客
吾家太守最能詩欲知風物看蘭樹難遣鄉心託茘枝
舊是紫陽遊學地景行還與薦芳蘺(太守謂潁州兩如)
七月除大宗伯兼掌翰林詹事賦此
清卿三綰紫金魚深懼衰慵報答疎折坂何堪重叱馭
拜
恩雙闕意躊躇(子昔從院長遷少司馬)
石匣鎮
古戍荒山窟煙雲朔漠連沙吹邊地雪峯接塞垣天龍
節新恩駐魚符故老傳空城留石匣形勝憶當年
密雲
遠岫横雲際蒼茫入望平雙崖分古道千嶺帶孤城此
日虛亭障當時駐甲兵霜風吹白草猶作暮鉦聲
曾於吕僊祠夢中得中二聯歲久憶及因續成之
芝房蓮漏漸稀微髣髴高吟舊竹扉斑剥莓苔侵客戶
空濛蒼翠濕人衣春風浩蕩蘭盈把古樹披離栗十圍
此意分明曾說與豈應長遣素心違
歲晩寄廷玉廷璐并與霖孫八首
辛苦銜泥葺敝廬畫梁香壁燕雛居來年驚蟄春風晩
頻寄南塘種樹書
圃藝新花足寄情池籠疎柳好經行從來剥啄非佳事
一任苔痕滿徑生
來往經過谷口居烏衣子弟愛謙虚谿邊長者鬢眉古
記取臨流蚤下車
長安莫道隔天涯怕聽喧傳輕薄兒咫尺牆東家督近
端嚴直諒舊吾師
圃翁生計癖煙霞藉汝頻來探物華屋漏牆傾猶不惜
十分珍重古梅花
新購谿南十畝莊經營惟有種松忙春煙春雨移花日
須向前山蚤斸將
柏酒初堪樺燭明須知慈母此時情少年努力承歡處
里巷人稱好弟兄
少小離家遠御輪春風不見佩蘭人煙波彭蠡湖邊路
一櫂歸來最愴神
歲晩有懷山莊八首
一林香雪錦平鋪擬結危樓瞰玉壺不道十年空有願
竹雞松鼠占高梧
門對横塘映碧虚一園梅影落清渠每從行飯花隂裡
悄地來闚玳瑁魚
西嶺虬枝偃盖團蒼煙翠雨照人寒寄聲隣舍賢孫子
好護松楸與借看
隔谿新墅比柴桑翠壑丹巖繞石梁别擬傍山成小徑
便從竹崦過南莊
小搆亭軒轉曲廊方池紅白水芝香行人爭道垂楊好
百尺青絲拂地長
曾見公麟舊粉箋谿巒髣髴尚依然空潭片石垂雲沜
相國重題媚筆泉
方壺曾往叩僊靈卜盡筳篿百不聽歸路只隣春枕上
夢魂偏識衆峯青
寒宵鐙火夢初親呼我芙蓉島上人它日谿南種秋卉
明霞千片隔紅塵
除日
内直
老來何處送年華簾額薰爐本内家請看閣門春帖子
一聯鳳綵暎宫花(鳳綵句乃門聯也)
瘞馬詩
白家駱馬已長辭瘞向郊原解敝帷猶記飜盆深夜雨
獨乘電影過橋時
澤州先生見和前詩復次韻二首
綵斿清蹕遠從行蹀躞霜橋夜嚮明在日幾曾金絡首
空令帷盖有餘情
自是平生足畏途不憐宋鵲與韓盧死生堪託由來重
垂老風塵歎所須
遺山集中有陶淵明晉之白樂天語
采菊風期近自然醉吟猶未免蹄筌瓣香元自歸彭澤
謾說淵明似樂天
送弟梓一之粤東二首
桂雨蘭香盡日吹嶺南風物重相思來遊正是春深後
細把輕紅劈茘枝
邸舍頻年話遂初勸栽松竹藝芙蕖南來好作歸田計
穏向湖山蚤卜居
晩出端門詣齋所
萬點昏鴉集鳳城晩隨金鑰出承明澹烟斜月籠高樹
匹馬空庭齧草聲
禁中觀趙松雪秋林渡水圖即用其韻
古柳横谿積蘚苔飛軒正對雪波開隣翁不負尋秋約
黃葉黃花渡水來
燕文貴寒浦魚罾圖
煙水茫茫澹益奇更添沙尾宿鸕鷀蒹葭斷處維孤艇
一幅襄陽孟浩詩
李昭道山水殿閣圖
複閣重樓倚翠峯朱橋畫舫碧流中令人猶憶秦川好
髣髴甘泉繡嶺宫
黃荃雀梅圖
一幅鵝谿見化工雀梅小景占春風千年枝上留殘雪
曾入宣和畫譜中
蚤過玉蝀橋二首
承光殿影白波飜古栝清隂覆短垣忽見柳絲青拂地
夜來微雨過西園
寒食人家插柳條水雲亭畔碧波遥
御園花事春如海來往低迷玉蝀橋
夏淺二首
桑葉隂濃水滿池荷錢暗與落花期山櫻鳥啄紅珠顆
林筍人餐碧玉枝香霧氤氲迷粉蝶歌聲宛轉變黃鸝
千金難向人間買夏淺春深最好時
身遂霜蹄底事忙吾廬高寄水雲鄉舊營花隖三間屋
新購谿橋十畝莊邨繞綠疇偏衍沃峯圍紫翠總蒼茫
何緣卻向風塵老白盡髭鬚減盡狂
憶秦園山茶
憶昔毘陵細雨中秦家樓閣正春風窗窗堆滿梅花雪
襯出山茶一樹紅
辛未夏至有事北郊說巖先生齋宿于冬曹南亭
予齋宿于翰林蒙惠以詩即次來韻
陌上楊花水上萍人生偕爾寄青冥曉趨蓮漏同雙闕
夜展桃笙各一廳欲問海山家更遠不逢僊伯夢難醒
冬曹槐蔭詞曹月檢點流光已再經(先生重領冬官予亦再掌院事)
西郊雜詩二十七首
偶隨
清蹕侍甘泉長得追凉日暮天夕照西山雲脚起攜詩
吟到菜畦邊
幾簇戎葵繞砌開久無新雨到根荄不逢閒客憐顦顇
誰汲清泉一勺來
夕槐蟬噪晩風清小徑閒行菜甲生瓜架忽看新水到
桃花井畔轆轤聲
柳墅門前官道鋪黃雞白日聽傳呼詩中差見田家樂
猶有蘇州范石湖
北牖南榮借一亭豆苗瓜蔓葉青青老翁戽水分畦白
小作潺湲亦可聽
草含珠露柳含煙再展匡牀一餉眠何處人間偏睡美
曉星東上欲明天
炎風炙日劇愁予擬結他年避暑廬檐接高梧窗暎竹
方塘三畝種芙蕖
西隣一徑槐成幄南陌千邨柳作堆獨惜眼前雙樹好
海棠開日不曾來
柳隂沙路入湖灣方丈蓬壺指顧間聞道
御舟牽纜處芰荷香裡看西山
不須桃李鬭夭斜底事芙蕖颭晩霞最是野田芳草畔
一枝閒澹女郎花
少小日長思隠几冬烘頭腦意難堪一從失却青青鬢
始覺人間午睡甜
夜雨連朝入曉晴囷倉從此慶豐盈經旬不到南來雁
農事頻牽故國情
蒼茫邨樹綠煙霏紫翠千峯日半規獨立菜畦躭晩色
平生珍重夕陽時
殘月微凉透碧紗草根蟲語不成譁階前綠蘸戎葵葉
帳底香清茉莉花
郊坰自昔晩凉偏爍石流金首㐲天聞說紅塵最深處
連宵揮扇不成眠
平疇一望接林臯愁見芸田炙背勞聽徹檐前深夜雨
青青禾稼過牆高
前朝陵墓久滄桑石馬豐碑卧夕陽底事中涓留一窟
至今爭蹋萬泉莊
濃隂高柳蟬千樹媆綠新蔬蝶一雙極目蒼煙十餘里
遠過紅壁隠琱窗
翦拂檐花秋轉盛經行畦菜夕偏凉但容飽食安眠過
何必林泉是故鄉
人生自昔退休難小住茅茨便足懽繞砌露葵花灼灼
高眠近隔碧紗看
星火西流節叙更簟痕新覺蚤凉生白楊葉上蕭蕭雨
已作秋宵第一聲
秋老煙光最所躭作書頻與報江南龍眠萬嶺丹楓色
為我殷勤十日探
一從騷雅流傳後大抵羈愁與賤貧若論今古吟詩客
如我猶為幸甚人
花名金鳳苦低微萱草叢中接翅飛恰似邨莊小兒女
銀釵綠鬢紫羅衣
青龍橋畔柳毿毿野色泉聲性所諳莫訝夕陽吟望久
水邨漠漠似江南
御苑西通輦道鋪水田秔稻雜菰蒲千峯黛色頻回首
十里秋荷裂帛湖
淙淙野水亂成谿穫稻人家近大隄閒過牛莊小邨落
秋風禾黍瓮山西
觀内府藏宋理宗不允陳鞾辭官手扎真蹟
秋壑朝堂秉政初士林風節更何如當時猶有辭榮者
屢降南朝鳳紙書
題高子奮僧話圖
庭軒新闢徑三三瀟灑幽偏性所躭别墅種花閒歲月
寒巖息影老瞿曇蚤年車騎羅雙戟此日維摩共一龕
若問棠隂舊時路至今垂蔭滿江潭
寄題儀園
幽居近傍女牆斜小構林塘領物華舊圃結廬饒水石
山城出郭有煙霞門穿翠竹葳蕤徑亭對寒蓉爛漫花
聞道南園佳樹滿許分春事及隣家(汝書許贈予花樹故及之)
雨夜
暑入連朝酷凉因夜雨頻西疇欣有稼南陌淨無塵峯
矗雲隂薄煙開草樹新郊居觀物候禾黍最情親
寄二兒廷玉兼示六姪
曲沼春流石岸平迎凉擬構屋三楹欲教颯颯清風滿
安得隂陰灌木成好種碧梧籠小閤最宜脩竹帶高城
板橋南北留閒地看取波光與月明
讀李獻吉集
清時萬類轉龐鴻宫羽皆含正始風格律尚存元氣在
時人莫漫誚崆峒
西郊
西郊因扈直分地禁林隂别館晴花滿西山落照深軒
車諳世路鮭菜發鄉心節序催殘鬢生涯付苦吟
讀樂天詩
放懷天地總蕭然前數潛明後樂天竹石幽居伊水入
霓裳法曲柳枝妍家無塵累身兼鶴詩有煙霞宦亦僊
為問洛陽歸老日東都賓客太和年
樂事
梅花帶雪壓朱闌次第探春到牡丹曲沼波光飜碧藕
小軒風露洗紅蘭凉生翠竹雲千畝秋老寒蓉水一灘
自是人間饒樂事只應收拾到身難
放翁有馬上時看擔上花之句賦其意
斸自花畦破綠苔老翁家本住豐臺擔頭聲喚春風起
郭外人衝曉露來未覺色香經宿減乍驚紅紫一籃開
道傍有客垂鞭立歎息鄉園沒草萊
午睡
蕭蕭禾稼滿西疇細雨輕煙盡日秋撥火添香難遣悶
開緘披卷恰生愁隂隂况復槐當午栩栩宜從蝶與遊
斗帳冰紈湘簟碧策勲先覓睡鄉侯
六姪為予說社壇之勝賦此
路隔層層石子河數椽茅屋寄巖阿只因磵壑離塵遠
更覺煙嵐入畫多社日賽神宜共往花時避客合潛過
三年未遂尋幽興為問松杉近若何
初秋
竹牀冰簟晩凉生雲淨峯高露氣清南去鴈鴻秋有信
西流河漢夜無聲看過燕乳絺衣謝聽到蟲吟羽扇輕
今古盈虚觀物理且沽邨酒與同傾
四兒廷&KR0722;送四女于歸南還
黃犢巾車蚤戒塗小年兒女涉江湖方知白傅詩中意
苦愛朱陳嫁娶圖
郊居同近公
杜曲曾誇尺五天華林况接禁庭煙峯迴紫塞圍千畝
地近丹陵涌百泉官柳大隄偏綽約草花别墅亦幽妍
何須苦憶江南北豹尾雲中可判年
步西郊
步屧農家小憩留便堪俛仰狎滄洲不嫌南陌車塵近
苦愛西隣樹色稠半圃芥菘迎曉露一川禾黍媚清秋
卻思兄弟躬耕處萬頃湖田數白鷗
題惲南田雜卉頁子七首
粉桃花
冰綃為骨玉為情宋玉牆東笑靨生一樹碧桃含露綻
人間原有許飛瓊
蠶豆
隔歲霜苗雪覆籬新香蠶月上花瓷從來野&KR0609;饒風味
笋綠櫻紅恰共時
朱櫻
朱果垂枝近小樓黃鸝啼過綠隂稠何人為動金鈴響
一任山禽啄未休
牽牛花
數枝縈蔓短籬東賸月殘風曉露中雨過天青好顔色
被誰偷入野花叢
秋海棠
最憐娟秀倚朱闌性潔情孤灌溉難城北僊泉那易得
秋花七載未客看(北城僊姑井水灌之葉不萎)
蠟梅山茶
平生酷愛黃梅萼一入京華繫所思溫室從教簾覆地
頻年不見歲寒姿
菊花
舊譜傳來菊種繁秋英端藉玉為魂麤花浪蘂尋常見
誰似霜天澹月痕
辛未九月得小憩
清秋暇日近重陽圃菊繁英照草堂花入陶家風味好
地傳甘谷水泉香金盤翠羽朝銜露雪朵霜枝夜有光
此際心情差不惡閒吟終夕繞匡牀
大内觀字畫六軸
王右丞諸葛運糧圖
蜀道蒼山古驛秋雪消巴峽大江流可憐籌畫勞丞相
輓粟空悲志未醻
郭忠恕山水
郭外邨南石徑斜一行秋雁落平沙紙窗茅舍家家竹
霜樹寒林處處花
易元吉深樹羣獐
日暖秋林柿葉肥水邊麋鹿盡忘機呦呦渾不驚山鳥
紅樹枝頭自在飛
馬逵松谿小艇
幽人尋蹟水雲間坐卧扁舟看晩山倚櫂不知吟歗久
松風吹過小谿灣
趙松雪秋林歸騎圖
結屋雲崖霧壑中茅亭石磴倚深松馬蹄今日歸何晩
蹋徧秋山第幾峯
董文敏麥餅宴詩
華亭舊蹟五雲箋麥麨新香列禁筵要識
九重珍重意來牟最喜入詩篇
文端集卷二十八
