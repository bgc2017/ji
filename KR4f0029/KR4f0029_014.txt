文端集卷十四
大學士張英撰
存誠堂詩集十
近體詩八十首
丁未春釋菜
先師廟恭賦二十韻
昭代崇文日羣英習禮時橋門環綵仗璧水簇春旗逵
路紛冠蓋長廊集羽儀賜名皆勒石歷代有豐碑斑駁
搜前哲琳瑯讀古辭殿高低燕雀松偃走蛟螭積翠黃
金瓦蟠花白玉墀漆經文典貴石鼓字離奇龍篆存周
迹鴻章想漢規層臺容晉接千仞許羣闚繡柱扶丹桷
重氊映絳帷高窗懸綺綴古壁網罘罳樂器紛匏竹銅
樽列象犧恭行釋菜禮偕詠采芹詩草綠侵袍色花紅
映酒巵平生懷盛事此際愜心期太學人才地司成國
子師掄才皆董賈結念在臯夔事業輝麟閣文章爛鳳
池願言崇聖訓持以報雍熙
憶家山詩十首
勺園風景重相思有夢先歸春草池里巷過從兄弟樂
園林佳勝夏秋時穿階新笋生何地拂檻名花發幾枝
最是石隄臨水處遠心長綰綠楊絲(勺園)
西南别業傍城隈澄對軒中首重回碧柳影從冰簟拂
白蓮花抱水亭開微波似織涼初起隔岸如絲雨欲來
濁酒一尊詩一卷知君夢不到塵埃(澄對軒)
兄弟躬耕自結廬湖山深處狎樵漁稻香自與荷香接
松影還兼竹影疎魚鱠似銀收網後藕絲如雪出泥初
棣棠花下羣回首定念天涯有索居(松湖)
遠峰亭畔綠隂遮半畝琅玕一徑斜風捲江雲看九子
雨來山郭暗千家兒童笑逐枝頭鳥杖履閒尋葉底花
華髮頻年惟繞膝平生不願客天涯(遠峰亭)
花亞軒中樹影稠微涼纔動暑全收繩牀午夢湘簾暗
茗椀春香紙閣幽翠竹便堪消永日海棠蚤已報新秋
北堂况復依萱影絶勝風塵事遠游(花亞軒)
元度城南闢草廬門迎荒圃種山蔬蟻浮春瓮常畱客
蠧落匡牀自著書竹路過從精舍近荷香披拂晩涼初
廿年風雨頻遊地花落花開總憶余(伊蒿小圃)
樓接蒼巒俛縣門城中勝地屬偏園家餘閒地皆松竹
世看名花到子孫小院微涼侵簟扇西山紫翠自朝昏
高窗吟望增惆悵綠鬢紅綃何處邨(疊翠樓有牡丹為先世手植羅昭諫)
(有看到子孫能幾家之句)
回軒僻巷有精廬門閉高梧影更疎翠竹笋成迷巷陌
紫薇花發映庭除東牆老圃朝耡菜小閣佳兒夜讀書
棠棣天南知爛漫寂寥依舊子雲居(半圃)
半畝潘園種竹餘安仁聊且賦閒居故鄉别後俱千里
京國春來少素書(先是木厓有山左之行)游屐倦時花事好草堂
開處綠隂疎老親繡佛吟詩暇日日輸君奉板輿(石經齋)
龍眠深處結茅茨憶爾空山冰雪時岑寂久從爲客慣
清寒翻覺畏人知荒厨積雨遲煙火草閣懸鐙下布帷
底事吟成轉嗚咽淚痕傾向蓼莪詩(龍眠水竹山房)
慈仁寺海棠
長安初見海棠紅帶露含煙古寺中酒盞時來澆艷質
車塵不解避芳叢新妝厭浥朝酣雨錦珮招搖暮倚風
苦憶江南千萬樹莫愁湖畔石城東
院中秋晩
御河流向禁城東古屋參差煙靄中匹馬空庭秋草綠
寒鴉高樹夕陽紅霜催柳色凋秦塞月傍砧聲出漢宫
尺素漸稀衣漸薄可堪惆悵對秋風
秋夜宿院中二首
向夕攤書坐何曾異薜蘿月臨丹地迥秋傍古槐多涼
氣纔侵簟微雲欲渡河
聖朝勤問夜將曙聽鳴珂
康樂多佳句慙予非惠連茶香同永夜鐙火各青氊樹
色連雙闕鐘聲落九天高吟閒不寐涼月度花磚(時同禮存)
(宗兄)
中秋夕賦得何處秋光好四首
何處秋光好家園憶老親花間人似鶴月下髮如銀珍
果宜佳會輕衫稱健身膝前三歲弟學語聽纔真
何處秋光好園林憶弟兄蟹螯烹正美秫稻釀初成楓
葉紅千樹桂花香一城等閒行樂處偏動旅游情
何處秋光好家山憶舊遊龍眠新雨沐浮渡晩煙收數
步從看竹諸峰盡入樓湖邊饒勝事菱茨滿汀洲
何處秋光好閒窗憶舊歡賦詩常暗記作字倩同看月
夕中庭敞花時别圃寬桂香深處坐獨對露華漙
投座師大宗伯真定梁公二十韻
仰止宗工久
熙朝盛羽儀文昌符象緯海嶽毓靈奇日下金莖露雲
中玉樹枝廿年輝紫極雙璧映彤墀尹陟誠無愧機雲
儼在斯壯猷元老藉邦代重臣資經畫安桑土勳名勒
鼎碑五兵彰赫濯九域際雍熙漢室修文教虞廷命伯
夷
帝心爰簡在羣議洽疇咨肅穆凝天祉寅清格地祇弓
旌誠重典衡鑑藉無私騏驥登臺日珊瑚出海時掄才
皆素士報國有鴻詞自顧鹽車質深慚伯樂知公門容
作樹鄙念正傾葵遽返東山駕長銜北海巵圖書諧夙
願山水愜幽期立雪思清論扶風想絳帷
中朝司馬重難久臥東籬
集胡氐園林十首
嬾從綺陌共鳴珂卻向幽林埽薜蘿自是功成閒歲月
手栽松竹聽清歌
小山疊翠起平蕪曲曲朱欄入畫圖久矣江南臺榭少
誰云佳麗數姑蘇
一曲清渠泛紫瀾畫船斜繫玉闌干迴思此景依稀似
曾向秦淮渡口看
曲洞幽房往復回忽從高處敞亭臺白羊幾點平蕪綠
一派西山蒼翠來
蘂珠宫裏夜溶溶紅雪歌兒繡幕重避客嬌羞纔喚出
兩行銀燭照芙蓉
簫管真疑落九天游絲百尺繞芳筵黃鶯新囀銀塘柳
難比歌喉澑滴圓
梁上輕塵落吹臺綵雲天際亦裵回謾言歌舞教成易
十斛明珠換不來
蛾眉如畫翠屏中繡閣珠簾一點紅白鶴亦知新曲好
唳聲原不為秋空
司空腸斷語應真聽入微時喚絶倫一疊清歌頻擊節
等閒傾盡瓮頭春
晩風清露襲虛堂好客情深秋夜長紅燭清樽許消受
綵繩何用繫斜陽(壁上龔大司馬詩有安得綵繩千百尺畫樓高處繫斜陽之句)
四女祠(四女以養親不字祠去德州四十里南歸宿此益增感歎因成長句)
四女無家翻有祠明妝猶得伴龐眉誰言夫壻鉛華日
堪換雙親菽水時古壁難尋黃絹字荒階空偃綠槐枝
獨憐名利天涯子南北年年怨路岐
登聊城光岳樓
光岳樓高復幾重陵風天際繡芙蓉數叢煙樹分齊魯
萬疊晴巒俛岱宗畫棟遙連青漢起塵窗長藉白雲封
仲連一矢成千載牢落荒城想故蹤
安山道上新柳
一行疎柳受斜風偏向河橋水驛逢路比迴腸千寸結
家從歸夢片時通倚風有恨憐人瘦帶雨如啼妬眼紅
陌上飛花舟上客三春與爾共飄蓬
挂劒臺
延陵遺跡到於今指顧猶堪感客襟風起白蘋吹劒草
雨滋蒼蘚沒碑隂長虹不散千年氣秋水長懸一片心
翻覆人間等閑事因君高義起愁吟
淮隂城下
桃花春浪擁孤城合派河淮此際清九服洪流歸大澤
萬方嘉種達神京帆檣雲影東南集鐙火波光上下明
獨惜未登高閣望中宵欹枕海濤聲
海印菴憶舊
兄弟扁舟江上人昔年曾此滯河濱秣陵煙樹迷青嶂
采石風濤起白蘋避暑同依僧舍柳攤書還埽佛龕塵
重過舊路無相識誰解臨風感歎頻
與浮山金谷巖僧
巖壑諸名勝香林此最幽嵐光千樹碧石氣四時秋靈
鳥常呼佛飛泉自入樓曾來分定宿良會訂重遊(巖中有青)
(鳥常鳴于佛座聲如笙瑟)
四秋詩四首(同四松木厓三兄作)
秋荷
荷衣經雨覆橫塘舊日田田今淺黃無復青錢低貼水
惟餘翠蓋晩迎涼一枝菡萏三秋露隔岸芙蓉昨夜霜
莫道紅妝零落盡贈人偏愛採蓮房
秋鸎
曾聽黃鸝各賦詩澹煙新柳在龍池祇今紅樹雙飛處
誰復春隂百囀時歌調晩風應漸澀羽毛清露恰相宜
金衣若向籬邊過莫認霜天菊一枝
秋草
芊芊無復徧香隄雨後霜前若翦齊難報春暉猶有恨
時含清露總如啼寒煙陌上連天遠秋色江南逐路低
此際閒吟還極目關情何異蹋花蹊
秋燕
主人臺榭尚經過掠羽新秋意若何玳瑁梁空雛漸長
水晶簾動影偏多鳴蟬無意休爭語江鴈相逢一和歌
莫羨棃花庭院好澹煙疎柳任婆娑
又賦得秋荷秋鸎二章次四松韻即贈之
芙蕖冉冉立寒塘不向花時鬭艷粧乍褪紅衣沙岸冷
頻搖白羽水亭涼獨憐瀲灔垂秋露未覺蕭疎帶曉霜
此是青蓮投老日風流莫漫說徐孃
三春已去聽黃鸝憶爾歌喉絶妙時上苑奇花無數樹
建章新柳最高枝啼殘紅葉聲偏巧聽入霜天韻轉悲
公子老來無滑調詩家堪比少陵詩
語菊二首(同四松木厓三兄作)
芰荷老後見寒香邨落蕭蕭夜有霜别圃秋光初爛漫
東籬閒客偶相將冷風細翦金爲縷涼月斜闚玉作璫
彭澤只今消息遠露華楓葉共蒼蒼
金英歷落向斜曛得傍寒香是此君晩節同予吟白露
閒心共爾對秋雲清芬自古惟蘭近甘苦誰人與薏分
花史只從顔色辨嘉名應獨數黃筋(黃筋皆菊種甘菊苦薏)
菊答二首
山邊黃葉共蕭森常有詩人著意尋九月花時何太晩
重陽秋雨易成隂敢辭節序煙霜日少慰人間搖落心
靖節歸來多好句憑誰爲我一高吟
疎籬掩映一叢花含露含煙影半斜自分寒香堪滿把
豈同芳杜卻盈車惟宜澤畔閒人種偏稱孤山處士家
不向庭中怨移植知君端不愛春華
贈友人隱居浮山
吳融居處自爲邨浮渡煙嵐近在門避世嶺皆名佛子
荷耡人本是王孫春煙種秫閒田外夕照吟詩古樹根
三十六峰峰頂路憑君捉筆寫秋痕(浮山有佛子嶺居近之)
送四松先生之金陵
扶笻何處意翛然桃葉谿頭酒肆邊戚里歌樓空蔓草
南朝古寺半荒煙鳳凰臺影江流合燕子濤聲瓜步連
懷古祇今誰第一久知元白讓詩篇(將從金陵之瓜步)
秋浦晤任鸛峰即贈
海門風浪裏偶挂片帆來秋浦冰初結齊山雪未開游
笻偏瓦礫客戶亦莓苔嘆爾羈栖久任華本異才
冬日登齊山
牧之遊處一扶笻幾點苔痕想故蹤石影洞中驚虎豹
翠微天際列芙蓉千家近接城南路九子移來江上峰
閒客正攜邨市酒落暉何意到青松(齊山有九峰亦名九子)
大隱園詩四首(園在金陵為族叔觀察公别業)
楊柳春煙覆白門冶城佳氣滿亭軒香山居士今遺老
鑑水風流在小園鷗夢池邊稀過客鳳雛花下引諸孫
謝公此地多遊迹絲竹東山意尚存
大隱由來臥一丘亭臺絶勝輞川幽小山積翠藏書屋
曲水流紋蕩畫樓花草自成三徑色風煙不改六朝秋
步兵老後無塵累笻杖芒鞵任所遊
弘濟江流接翠微移來此景是耶非憑欄細數魚兒影
疊石還如燕子磯山路逶迤松柏暗水亭搖曳芰荷圍
畫樓東畔芳菲處梅杏深藏白板扉
秣陵閒櫂遠相將信宿園林羨辟疆飲共竹林隨杖履
夢同春草近池塘雅聞羣從皆花筆喚出佳兒盡錦襠
雪屋西偏書閣近誦聲清夜徹迴廊
采石
晴霞落日映長川采石重來夜泊船斷壁千尋懸古屋
蒼松百尺冷春煙江通建業潮聲急山望天門黛色連
流水綠楊如畫裏此中堪著李青蓮
春深蘭陵舟中遇雪二首
蘭陵一櫂雨如絲三月還如臘月時積雪幾曾楊柳慣
深寒從未杏花知蒼煙遙望春申浦芳草難尋泰伯祠
天意不從游子惜可憐消息誤南枝
凍雨河聲咽不流柴門雪後酒帘收夜闌詩共吟殘燭
春盡人猶擁敝裘柳色一行垂斷岸花時三月在扁舟
張融漫道無家住未必當時不解愁
同陳幼木同年泛舟虎丘四首
流水桃花處從君蕩畫橈維舟頻近寺閒話忽過橋茗
椀隣船送香煙畫閣消憑欄誰最勝春色菜花遙
虎丘山畔路一道柳隂斜酒艇常延客人家半賣花停
橈尋小圃放屐愛晴沙莫向橋頭去笙歌轉覺譁
繫舟延步好還過劒池遊客意醉奇石春風吹畫樓橋
迴人影亂花發酒帘稠最愛長廊後煙光衆壑收
幽谷推元墓寒香萬樹栽如何今日酒卻話去年梅勝
事多延佇伊人每溯洄兹遊偏月夕深愧入城來
三月十四夜過念齋園中
良宵清話茗香隨曲徑疎籬遶澗池鶴舞自驕明月影
人過卻在落花時小龕佛據枯藤坐高閣門依老樹支
欲學東坡書小記中庭荇藻正參差
胥門懷古
伍相名畱雉堞碑草生吳苑舊臺池祇今抉目懸門日
可憶吹簫入市時敵國功名歸少伯君王佳麗得西施
空餘一片孤臣淚白馬中流欲恨誰
同黃繼武趙明遠吳翼生同年集顧松交吏部園
林二首
芳園柳色正春融良夜清樽此際同花下等閒逢石丈
池邊傾倒醉山公摘蔬畱客宜春雨種蕙當門待曉風
一自歸田成小築煙霞深處見冥鴻
疎籬曲徑偶相將自古林泉羨辟疆入畫數峰如磵谷
爲園十畝半池塘侵階勺藥圍書屋映水桃花覆石梁
不信吳閶城市裏一家清夢屬滄浪
繆子長先生邀同蘚書先生念齋昆弟遊支硎山
歷諸勝因畱信宿四首
山寺入門後清流亂石紋巖飛千尺雪樹隱一谿雲消
暑宜亭畔聽泉想夜分諸公閒徙倚涼雨自紛紛
金碧華山寺香林自古今谿迴千嶂遠路入萬松深鳥
語移長日鐘聲送夕隂石牀猶可臥共子息塵心
曲徑將窮處幽林指法螺路疑流水斷門識古藤多老
衲勞相引游人不易過寫經思處士丘壠近維摩(法螺菴爲)
(趙凡夫寫經處墓在焉)
支硎高閣上瓜果晩涼時石色靜如佛山容澹若詩筍
輿閒謝客笻杖付吳兒登陟人逾健尊前白髮垂
晩春同幼木翼生孝儀玉青泛小艇觀賣牡丹人
家窮精舍最幽處二首
無意入邨落名花見萬枝移來新雨後賣向晩春時濃
艷成香谷繁華入繡幃玉盤尤可愛含露傍柴籬
半塘山後寺籬落小橋西丘壑人逾遠柴桑路欲迷方
塘迎戶碧密竹亞花低便是桃源客何心逐馬蹄
與歸孝儀四首
癸卯秋孝儀與予同出即墨黃公門下同門生八人孝
儀最少乙巳丙午歲同客中都對榻聯吟舉觴飛翰歡
相得也嗣是孝儀抱劉蕡之恨風塵分袂各在天涯頃
予客吳門孝儀適自海虞來遇于吳翼生坐上相見甚
慰孝儀畱吳門讀書僧寮晨夕過從讀其感懷十章未
免傷于憂憤予之望于孝儀者方大不欲以悲歌損其
性靈故作後二章以解之
吳門草綠舊高臺東望虞山幾溯洄隔歲馬蹄燕市别
三春蠟屐虎丘來故人久抱芳時恨明月何期良夜桮
離思等閒無說處勞君錦字手親裁
淮南曾憶舊風煙絳帳羣推最少年蕭寺苦吟人似玉
官齋良讌酒如泉懽從别館扶紅袖醉蹋春郊墜錦韀
一自扶風分散後素心無復照華筵
愁吟莫作斷腸聲年少宜捐磊塊情浴日奇姿真寶樹
凌雲仙掌待金莖橘林無實傳清白花萼多才屬弟兄
不是途窮悲阮籍傷秋何事太縱橫
牛衣縱道恨難持蘭若幽栖意轉悲一點佛鐙春夢後
數聲清磬夜吟時鳳雛未息營巢急鵬翮將飛刷羽宜
心緒莫教搖落蚤損人懷抱是凄其
上宋其武先生二首
揮手雲霄别
帝京蚤遺簪紱臥江城訏謨當代推文正史筆時流讓
子京館閣才皆居後輩門牆人亦冠諸生欣瞻華髮青
山老三十年來海内名(房師蔣公及念齋輩皆出門下)
園林深處晩涼天賓從多才集綺筵客聚星占來百里
堂成日喜對雙泉停車酒向元亭載立雪人依絳帳眠
遙指玉峰移畫舫楊梅新熟任畱連(時寓雙泉堂計甫草諸子咸集)
贈虞山友人
海虞詞客遠相過一櫂吳門叩薜蘿天末故人良會少
雨中閒話舊遊多寄詩真與梅花似對酒其如磊塊何
劒氣珠光終出匣相逢漫許作悲歌
贈何匡山次梅邨先生韻
蚤年逸興在滄浪水國移家髮半蒼但有一經楊子宅
曾無千樹木奴莊清琴濁酒鶯花日雨笠煙蓑蟹稻鄉
棠蔭漸高身漸隱已將心事託漁郎
文端集卷十四
