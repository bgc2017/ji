文端集卷三
大學士張英撰
存誠堂應
制詩集三
賜宣德宫扇恭紀二首
亭午曦車送祝融冰壺静對碧紗中九鸞宫扇新承
賜滿袖凉生
玉殿風
其二
半面輕紈籠翠竹數行幽鳥點黃金新開寶篋沾
恩渥猶帶龍香出
禁林
夏日
上幸景山時(臣)英(臣)士竒扈從
御製詩一章七月十八日蒙
恩書賜恭賦五言八韻
翠繞三峰近榮陪八駿遊海雲連雉堞山雨入龍樓樹
色津門暗烟光碣石浮高吟
天藻發清景
御題留桂滿金波日蘭開玉殿秋
聖慈揮寶翰麗句寫銀鉤盛事誠希遇
深恩豈易酬同分圭璧彩千古照滄洲
西洋貢師子歌
聖朝威德彌九垓海天萬里梯航來遠致珍竒羅闕下
狻猊詭異非常材昔聞烏弋産神獸制兕搏象稱渠魁
照耀林麓目若電哮吼山谷聲如雷往來長風生大壑
巨石喬木皆崩摧虎豹懾服類狐兔熊羆翫視同嬰孩
脩尾闊臆雙耳帖形體圖畫堪弭災中國此獸不恒見
惟從載籍標竒侅忽覩入貢自絶域象胥九譯相追陪
浮舟西溟歴南粤海波浩蕩山崔嵬金鎖長縻鐵閑閉
拳毛偃臥黃雲堆何年却别條支路一朝奄至華林隈
久服
王化氣已馴
御園麋鹿忘驚猜蠻官呼名撫其鬛雅知人意常低徊
越雉旅獒追盛事白麟赤雁同昭回在昔漢武好善馬
貳師遠度西輪臺窮年求得渥洼種登歌天廟誇龍媒
曷若竒獸慕義至剛猛馴服如駑駘願頌騶虞
王業盛載歌麟趾
帝紘恢
聖主雖不寶異物以兹昭德誠皇哉
八月六日於神武門觀西洋進貢師子恭紀
靈囿秋光映碧岑狻猊新貢入華林日南聲教車書遠
海外梯航歲月深白澤獸能言
主德越裳人本識天心承
恩許近瑶墀看昭代仁風珥筆吟
八月十八日蒙
賜觀
聖製詩集恭紀五言十六韻
聖藻盈緗帙高吟碧殿清端居因感物幾暇偶怡情字
掩三辰麗詞探六義精含毫當
紫闥結念在蒼生瑞雪歌銀甕華星詠玉衡艱難憐荷
鍤辛苦憶從征句每
臨軒得篇多
駐輦成烟霞邀盼賞巖壑記巡行氣溢河山壯思翻海
岳平規模凌雅頌律吕協韶韺寶樹千尋直珠光萬斛
傾幸容依
黼席竊許聽金聲日映丹霄近奎懸碧漢明
賜觀恩數重捧讀寸心驚仙露臣同渥卿雲
帝載賡願偕芸閣侣常紀柏梁名
九月十日
上侍
太皇太后幸温泉恭紀五言八韻
慈顔康豫日
鳳蓋駐郊原華髮
三朝貴彤闈萬國尊含飴娛
壽母扶輦見
文孫紅樹迎丹幰青山入翠軒香泉浮露暖碧澗瀉春
温問俗前模重
承懽至性存菊黃當九月露湛滿千村野老羣瞻望謳
歌
兩聖恩
十月二十四日蒙
恩自溫泉頒賜野雞恭紀二首
侍膳溫泉館霜天羽獵催
御圍雲外合宫使雪中回心傍華旗遠
恩分錦翼來古人曾載贄耿介異凡材
其二
白草韝鷹健寒原野雉肥遥從金彈落近繞玉鞭飛偕
鹿登厨傳隨車入
禁闈文禽
頒侍從拜
賜有光輝
長至日
上躬祀
南郊恭紀五言十二韻
至日躔南極初陽紀仲冬繡裳添綵線玉管應黃鐘慶
典同函夏明禋掌秩宗齋宫香霧繞泰畤碧雲封視
版臨深殿
親郊出九重霜華迎
翠輦爟火照寒松登降聞
天語堂皇展
帝容瑶臺
三后配黼帳百神從繭栗燔柴犢星辰護燭龍祠官調
寶瑟舞羽間金鏞
一德符穹昊羣僚秉肅雝遙瞻蒼璧薦共覩紫烟濃
恢復岳州奏捷恭紀五言十二韻
露布馳星驛
天戈取岳陽親賢開壁壘
廟算出巖廊討逆勞專閫稽誅尚陸梁困猶魚在釡飢
藉鼠為糧智勇
王師備綏戡武烈揚巢將焚燕雀險已失瀟湘夢澤飛
旌影蘭江淬劒鋩受降歸鎧甲列肆進壺漿凱奏春臺
曰懽騰
黼座傍從兹清巨寇勢若履康莊鯨浪平巫峽狼烟息
鬼方六軍鐃吹入端拱靖炎荒
十二月二十五日蒙賜
御用貂裘一領恭紀二首
紫綺豐貂世所稀新裁歲歲拜
彤闈稱身難荷
恩施重顧影深慙報荅微
聖澤頻年忘雨雪天香滿路羨光輝歸來檢點裘裳看
叠笥盈箱總
賜衣
其二
珥貂自昔重承明况復珍裘積累成如雪漫誇狐腋貴
當風不數雉頭輕日華朝映香雲繞霜穎晴看紫霧生
拜
賜何能酬渥澤
垂衣常願祝昇平
十二月二十八日蒙
賜食品酒醴恭紀二首
紫陌晴雲暖年華入歲除
恩銜宫使詔春滿侍臣廬蘭饌烹鮮日椒觴獻臘初
頒從霄漢上歡躍更誰如
其二
歲月
恩波裏風光
禁籞中佳辰叨法膳備物愧愚衷榮逮宗祊遠甘分稚
子同堯厨天酒綠寒谷總春融
懋勤殿盆中古梅又值花時恭賦四首
秘閣寒香舊賦詩春風又見
上林枝年華愈覺
君恩重常藉梅花紀歲時
其二
深紅淺白恰相宜嶺上溪邊見亦稀絶似孤山清素士承
恩新得賜緋衣(一株雙榦花開紅白二色)
其三
交讓連枝盡不如孤根雙萼自扶疎影留東壁三更月
香覆西清一卷書
其四
竒葩移自蘂珠宫濃淡同開一樹中晩節自忘冰雪苦
獨將消息報春風
懋勤殿芍藥于春初盛開恭賦二首
宫柳南園未放芽數枝含露艷朝霞祗因日沐
天波暖温室先開四月花
其二
翠幕重簾護曉寒名花常傍
講幃看豈如凝碧池頭宴惟賦沈香芍藥欄
康熙十八年二月蒙
恩轉侍讀學士恭紀二章
門開宣政日曈曨温室花繁淑景融載筆趨來宫漏裏
除書聞自
禁闈中身依香案
恩常渥名愧冰銜歲不同廣厦細旃時
賜對慙無一得報
宸衷
其二
藝苑詞曹比鳳池雞棲敢傍最高枝丹梯目懾雲霄近
碧草心銜雨露滋東觀崇階容屢陟西清秘簡許頻窺
承
恩便詔當筵謝不待鵷班曉漏時
恭遇
太皇太后萬壽節敬賦五言十韻
懿德超前古
純禧裕後昆
文孫天下養
堯母域中尊雍肅千秋範涵濡
兩代恩
聖慈開泰運厚載比坤元仁儉貽謀遠康寧受祉繁春
深翔鳳闕瑞繞濯龍門慶節禎祥集佳辰景物暄嵩呼
連海嶽華祝指崑崙
宸藻鏤雲筆仙芝獻壽罇萬齡同日月常照紫庭萱
省耕應
制二十韻
皇心崇穡事
睿慮重田功問俗神堯似勤民大禹同頻年頒漢詔午
夜誦豳風
北闕韶光麗南郊淑景融土膏方澤澤牟麥正芃芃耕
稼乘時令艱難啟
聖衷
詔傳青嶂外
輦駐綠疇中河漢星將曉滄溟日在東樹邊聽好鳥澤
畔見飛鴻
清蹕雙旌遠期門七校雄桑隂閒稚子芹曝獻村翁草
映鸞旂碧花圍黼帳紅篝車紛綺陌畚鍤遍芳叢還許
驅黃犢何須避
玉驄謳謠忘
帝力歌頌達
宸聰蔀屋
溫綸溥茆簷
御路通蒼生陳疾苦赤子賴帡幪補助
恩常渥涵濡
德至崇敷天安衽席荒服靖兵戎華黍呈嘉瑞千秋祝
屢豐
二月二十九日蒙
恩賜宴西苑恭紀四章
上林風日好遊讌
賜芳辰花映長堤曉波涵太液春馬嘶銜碧草舟泛入
青蘋共慶昇平樂
殊恩及侍臣
其二
離宫烟浦外幽賞
禁垣西瑶島孤峰秀華林萬樹齊水生楊柳岸春滿杏
花蹊不覺移情久仙源到易迷
其三
水亭浮畫棟高敞若凌虚雲影摇珠箔天光動綺疏藥
欄棲皓鶴石瀨戲文魚
聖主揮絃處薰風化日舒
其四
蘭饌陳山海
瓊筵接水雲共乘青雀舫驚起白鷗羣地勝情偏愜
恩深酒易醺小臣歌既醉天保奉吾
君
三月十四日
上省耕回宫蒙
賜水禽諸物恭紀二章
觀俗旋鑣自水湄小臣沾
賜愧恩私如瞻翠蓋樓船上春滿平湖射雁時
其二
爰爰紫兔出中林羽翮紛紜雜水禽誰得平分天上味
歸鞍攜自
禁庭隂
恭遇
皇上萬壽節于
内殿稱賀敬賦二首
紫殿懽呼動八紘當年華渚慶雲生(唐太宗生時有慶雲見)中天
日暎丹霄麗南極星懸
黼座明春滿
九重聞笑語風清四海賀昇平寰瀛歲歲瞻
龍德玉簡金泥紀頌聲
其二
斗柄瑶光正向辰清和三月歲華新甫從禹甸迴
鑾馭親見堯衢祝
聖人地接
宸居容虎拜身依香案傍
龍鱗小臣敢獻千秋頌遥指南山萬樹春
已未孟夏
上以天時久旱于宫中致齋三日望日
親詣
南郊虔禱讀祝版甫畢雨澤應時而至恭紀二首
驕陽入夏軫
皇情肆𩔖
郊壇爟火明碧漢夜隨鸞旆捲微雲朝傍
翠華生由來
主德崇無逸益信
天心感至誠九奏未終霑灑到千官扈
蹕盡歡聲
其二
端居減膳啟齋宫肅穆
宸心與
帝通滋植民天惟歲稔栽培國本在時豐隨車恰自
郊禋後露冕親霑
輦道中宵旰連朝今色喜
君王憂樂萬方同
五月初一日
賜内府綵絲藥物恭紀
節近中天景物和瓊琚沾
賜出鸞坡繽紛色映臨風珮飄渺香侵叠雪羅
聖澤豈需靈藥護
君恩還較綵絲多玲瓏宫樣人争識似曳雲霄紫玉珂
五月初二日蒙
恩傳諭爾子(廷瓚)選授翰林院庶吉士恭紀二首
太液湖光暎直廬燕雛隨傍鳳城居敢期姓字聯珠榜
得奉
恩輝到玉除當殿掄才懸藻鏡退朝傳
命駐金輿海天
聖澤真無際許讀西清舊賜書
其二
清切官階數藝林何堪相繼玷華簪一經教子慙無術
兩代分榮愧轉深愚似豚魚猶載德微如葵藿尚傾心
况曾夙奉詩書澤感遇酬
恩自古今
五日西苑泛舟侍
宴紀恩四首
蒲香風暖浴蘭辰
御苑歡遊奉
紫宸時有微雲消暑氣還因宿雨淨芳塵幽潭碧樹迎
仙仗畫舸朱欄列近臣欲識
君王同樂意普天今是太平人
其二
簪裾鵠侍彩雲端釃酒臨流
聖澤寬碧玉橋頭雙旆引綠楊隂裏萬人看西園擊檝
過瑶島北岸揚舲到激湍惠靄和風偏此日還知天意
與同歡
其三
郭外靈泉入渚宫藏舟别渚洑流通新從太液移黃鵠
遥隔平橋望彩虹夾岸林巒浮積翠一樓簫管御微風
咸池樂奏遊魚出静愛湖天似鏡中
其四
韋杜金張
黼座前小臣竊喜荷
恩偏追陪鳳蓋鸞旂裏蕩漾雲亭水榭邊仙醖自天傾
玉液官庖隔岸送瓊筵清時令節沾殊渥願捧蒲樽祝
億年
侍從西苑進講恭紀四章
清時避暑駐
離宫竹塢花溪
輦路通水殿凉分蘆荻雨山亭香滿芰荷風坐臨空翠
鳴絃裏静聽飛泉
講幄中
聖主一編猶在手乾行不息與天同
其二
雲影天光自窈冥蓬萊宫闕俯滄溟綠槐枝覆鴛鴦瓦
碧澗光摇翡翠亭乳燕掠波穿繡戶水禽接翅過芳汀
微臣竊侍迎凉殿拜手甘泉敢勒銘
其三
龍旂飄拂照盤渦芳景來遊御畫舸雲度石橋微雨歇
波生蓮渚晩凉多嘉魚喜傍蘭舟躍溪鳥歡迎
翠輦過水木清華幽賞地仙源端可接銀河
其四
陪
輦行宫講誦餘隔溪欣得傍
宸居垂楊影裏攤書卷流水聲中掩直廬曉露新荷聞
沆瀣夕陽高樹對扶疎傳呼小艇花間泊觀稼亭西近
玉除
賜新貢岕茶二瓶恭紀
紫笋芳芬比蕙蘭吴山越水到長安含香瑞草封雕篋
拜
賜名芽出
禁闌自瀹清泉松籟起細傾仙液露華漙只因身侍紅
雲裏歲歲
恩波捧月團
蒙
恩命供奉(臣)周道寫(臣)小像装潢成軸
特賜恭紀二首
十載清曹近玉墀
經幃秘閣許追隨忽聞
恩澤傳宫使為寫儀容遣畫師香近
御爐薰絹素墨和仙露點鬚眉三毫頰上頻添取多在
天顔指顧時
其二
潘岳中年鬢有星自將疎野歎儀形披裘只合棲山澤
鳴玉何堪著
殿庭麟閣勲名慚竹帛瀛洲文學愧丹青惟驚蒲柳沾
恩渥敢傚丰裁問九齡
康熙十九年六月蒙
擢授翰林學士兼禮部侍郎紀
恩四首
枌榆陋質比鷦鷯阿閣何期託
聖朝三徑蓬蒿連
紫禁八年書帙傍丹霄手攀天上星辰近身被人間雨
露饒日日青花龍尾道常同歷草侍
神堯
其二
青瑣沈沈入紫微四時常見著宫衣蓬瀛自古人争羨
史冊如臣遇亦稀香案
宸顔容咫尺
經幃
天語賜光輝唐虞典誥羲文易拜捧瑶函翼萬幾
其三
文明天授御飛龍俯視羣流若岱宗涓滴何能思報荅
冰淵常恐負遭逢
褒綸驚捧
王言重野質深慙
聖度容自是清時榮侍從章縫偏覺渥
恩濃
其四
紫泥光映曙霞生重叠冰銜忝姓名仙籍屢看標藝苑
崇階還許列清卿一時
寵命沾鸞掖同日除書出鳳城羣自
講筵蒙異數拜官千載有殊榮
平蜀奏捷恭紀二首
一軍飛劒閣三捷報蠶叢宿霧巴江捲春流蜀道通壺
漿迎猛士組練繫狂童天半峨嵋石新看紀戰功
其二
六年屯漢沔
王化阻巖疆扼塞狐憑險膏腴鼠藉糧自天開益部計
日定炎荒喜見欃槍息同聲賀
廟廊
七月三日奉
恩泛舟西苑觀取魚并蒙
頒賜恭紀八首
興慶池蓮照水紅
恩分青雀御微風幾人曾到甘泉館來往波光瀲灧中
其二
太液湖西雨脚垂水雲亭畔蕩舟時芙蕖深處菱花密
出水紅鱗壓釣絲
其三
參差樓殿俯滄浪北渚南湖接渺茫隔岸水花秋更好
覆堤官柳午偏凉
其四
好雨連朝長暮潮輕舫宛轉木蘭橈西山指點青如黛
不覺經過玉蝀橋
其五
秋早凉從水殿生魚罾收處柳風輕縱横荇藻流船滑
時聽鮮鱗潑刺聲
其六
新蟬乍喜報秋清靈沼風和見物情綠樹隂中啼翡翠
白蓮花底宿鵁鶄
其七
空明雙槳擊澄潭烟水菰蒲性所躭怪底夜來凉雨後
魚莊蟹舍夢江南
其八
錦鬛銀腮滿泛船盈筐拜
賜荷
恩偏漫言玉鱠東南美親割華林第一鮮
閏八月二十七日蒙
恩賜内廐鞍馬恭紀二首
頻年蹤跡傍金門駑馬常隨入掖垣
御苑遴材誇上駟儒臣拜賜荷
深恩調良自昔如君子驅策曾經奉
至尊宫錦障泥絲絡首連錢光澤照庭軒
其二
中夜房星降紫霄長鳴顧影獨蕭蕭花驄遠自西川貢
金埒新從
内廄調嘶入宫雲看攬轡光生衢路羨聯鑣朝朝柳下
青驪穏蹀躞春風玉蝀橋
除夕
乾清宫侍
宴恭紀
餞歲
恩暉奉
紫宸翬飛阿閣物華新崇階喜接金張貴祕殿歡陪衛
霍親諫果特分宣口敕(橄欖古稱諫果)衢樽頻賜被
温綸來朝共慶三微節拜手堯年二十春
康熙二十年元日
乾清宫侍
宴恭紀
元辰佳氣晩氤氲清讌連朝夜漏分人傍層霄依斗極
光懸東壁見奎文寶幢色麗螭頭日古鼎香添豹尾雲
法曲總涵祈穀意九歌新自
九重聞
上元侍
宴恭紀二首
干羽虞階海澨清傳柑時節宴承明檐低星月千燈繞
庭舞魚龍百戲呈天保頌颺因樂愷
皇情歡豫在昇平請看此夕同民處九陌笙歌滿鳳城
其二
宵臨别殿敞瓊筵畫鼓聲催火樹然碧落烟消雙月映
紫瀾風定萬珠圓千枝忽湧金波桂十文頻開玉井蓮
叠
賜竒觀真異數浮槎星漢憶當年
溫泉歌應
制
蒼山層疊東方來插天萬朵芙蓉開中有幽巒自盤互
溫泉觱沸靈山隈遥見白雲覆巖谷波光日暖寒松綠
四時天氣總春融雙泉數武分凉燠静如明鏡石池平
瀉入房櫳取次行蘭香瀲灧膏千斛碧色深沈玉一泓
定有丹砂結泉底仙竈綿綿傾石髓陽烏浴彩咸池波
燭龍銜照空潭水天生靈異豈偶然近瞻
世廟橋山巔土脈精英恣磅礴鬱蒸佳氣通源泉常聽
空山傳
警蹕畿東勝地時巡日來遊彌切望
陵思豈為臨流賞清泌
慈寧聖人鶴髮垂有時
鳳輦出龍墀樂遊原上温泉畔風土清嘉
聖體宜規模簡樸留陳蹟半畝方塘甃文石繚垣翠巘
蔭長松行殿土階沿素壁却笑華清侈費多連雲宫闕
漫嵯峨何須刻石成鳬雁豈待鏤金作芰荷
聖朝舉事皆有則敬愛為心儉為德寧
親常願葆天和結搆恒思惜民力今年扈從碧山岑
賜遊佳地荷
恩深每懷袚濯塵纓志時望天波浥注心
扈從謁
孝陵恭紀
鼎湖龍久去冠劒託幽宫地接東溟日山藏大漠風入
雲浮寶幄跨澗落銀虹寢殿周廬繞園林
輦路通關城花自發温谷水常融松棟思堯德龍門頌
禹功千峰争侍
蹕萬嶺儼呼嵩典禮遵前制經營殫
聖衷望
陵迴玉仗瞻宇却花驄宗伯陳犧象祠官獻稑穜懿親
陪奠斝故老慟遺弓石馬嘶何處寒山夕照中
七月二十一日瀛臺
賜宴諸臣
命臣英同内大臣主席恭紀二首
輦駐甘泉水殿中清秋時節柳堤風歡承
慈聖重闈喜
恩逮羣工曲讌同珍果總含蘭蕙露嘉魚新出藕花叢
聯翩簪珮蓬池上影落平橋瀲灧紅
其二
代捧尊罍綺席前頻宣
口勅紫雲邊秋光特錫迎凉宴湛露羣歌既醉篇拜
賜香羅紛綵袖攜歸絲籠壓花韀微臣喜接金張後
寵渥尤霑異數偏(是日綺有賜諸臣文差)
恭和
聖製賜内大臣輔國將軍俄啟韻
戡定常懷猛士風新收荒服燕彤弓
天章特賜雕龍句
帝室新褒射虎雄
平滇南詩(有序)
皇帝御極之二十年滇南既平俘馘來獻寰宇内外截
然寧謐蓋自屢年以來經營四方上厪
宵旰至此底厥成事羣臣颺誦
神武比于無競之烈
皇帝謙沖弗居臨軒申
命以為
天心眷祐
祖德靈承以克臻斯耆定又念四方赤子瘡痍初起衽
席未安將士荷戈八載勞勩待澤籲恩並在今日于是
展告
郊
廟崇號
兩宫發
德音下明詔沛維新之大澤布休養之深仁所以鞏固
丕基嘉惠元元者至矣蓋武功之後焕以文德戡亂之
餘繼以致治
聖心未嘗以天下既安而稍自暇逸也臣既祗獻昇平
頌以楊廓清之盛復敬撰律詩八章敘捷聞之懽忭美
慶典之矞皇鋪事紀實昭鴻駿焉
君王指顧定滇中絶徼炎荒
聖澤通益部火雲天際掃昆池鯨浪日南空投戈喜愜
休兵志因壘真成不戰功
步輦早趨長樂苑
慈懷先與慰深宫
其二
露布天南萬里餘經旬飛羽到庭除銅壺深夜傳
中禁鈴索清宵響直廬奏捷魚符偏早讀紀功鳳紙不
勝書况逢霧掃金戈日正是陽回玉管初
其三
次第讙傳遍九逵侍臣先許賀
彤墀丹屏方見
天顔喜赤子還縈
聖慮慈萬戶芻茭輸驛路八年戈甲頓
王師親聆倍覺愚衷感拜手
仁言百代垂(奏捷之夕臣英面聆伍之天語深念累年官民軍勞)
其四
帝德如天本好生惟教貔虎瞰孤城釡魚自見鯨鯢滅
簞食仍聞士女迎六詔何曾驚夜柝百川猶不廢春耕
烏蒙烏撒咸歸化洱海波澄看洗兵
其五
昇平大典慶如林底定還勞
睿慮深肅藉明禋揚
祖德勤將錫類荅
天心恩周九服光圖史孝達
重闈冠古今舞勺歌雝追盛事功成一代紀元音
其六
遥聽
鳳詔萬方同温律吹從玉殿風獄縱赭衣求訟簡賦蠲
赤縣恤民窮花邨鵲報茅簷喜棘寺鸞棲犴戶空兵氣
盡消佳氣滿普天甘雨慶雲中
其七
當殿曾推閫外輪時清凱入騎駪駪
天潢授鉞皆龍種禁旅横戈盡虎臣銅柱遠征憂國久
雕弓遥賜拜
恩新明年楊柳依依日正是賡歌杕杜春
其八
彤廷喜起集臣工經緯訏謨仰
聖聰雲合羣方歸舊服星羅宿將定元功羽干載舞期
同樂華黍登歌願屢豐手建太平千萬禩無疆大歷慶
龐鴻
雪中侍直恭紀應
制四首
自昔占年瑞連朝不厭多休兵知歲稔偃武慶時和積
素輝珠箔飛花點玉珂好將書史册黃竹漫賡歌
其二
滿苑瓊瑶屑輕烟與共浮
天心慈下土
宸念切西疇花散嘉平月禾登大有秋鑾坡時久立沾
洒翠雲裘
其三
雪中看
上苑别自有山容太液銀為磧華林玉作峰烟常籠翠
竹色最愛青松園吏開温室梅花香更濃
其四
同雲栖殿角霰後漸霏霏風細蹁躚舞寒輕宛轉飛玉
階人語静宫瓦鵲聲稀媿乏陽春調吟詩傍粉闈
康熙二十一年正月
賜假南歸經營丘壠恭賦紀
恩詩八首
臣心寸草由來久未敢封章達
至尊每見青郊陳麥飯思乘春水到柴門上書幸恕愚
情迫
當宁偏承
詔語温迴憶此身依日月芸編香案十年恩
其二
典學筵開久侍觀龍綃棐几碧雲端風亭展卷都忘暑
温室披圖豈避寒日旰坐當樓影直宵分聽徹漏聲殘
法天行健誠稀覯蠡見惟愁測海難
其三
睿學淵涵邁古今羣山揖岱比高深彖爻遠遡羲文旨
典誥遥同舜禹心歴考簡編羅漢史旁兼風雅紹唐音
當軒屢見飛
宸藻鴻寶天球照藝林
其四
自離疏蹻入觚稜碧落丹霄十二層别苑每隨臨水殿
御筵常近讀書燈静從秘閣聽鈴索晩向天街望玉繩
檢點平生
恩遇地涓埃酬荅愧無能
其五
李泌猶慙迹太竒况臣愚魯奉
皇慈賜遊設醴花亭日進講停舟柳岸時殿上屢容陪
曲讌輦前常許獻新詩六軍豹尾雲深處數見書生欵
段隨
其六
波横橋影柳參差
御苑西偏借一枝海燕許巢鳷鵲觀山雞教宿鳳凰池
寒芽獨荷陽春暖薄植深逢雨露滋為感烏啼思罔極
仰慙
天語慰恩私
其七
四海波澄正偃兵傳柑時節侍承明詩聯柏殿昇平宴
樂聽雲門大濩聲
沛澤如天常覆物報
恩無地愧言情迢遥江國三千里一片葵心向日傾
其八
雞舌乍辭文石陛羊腸重踏碧山岑陳情敢有懷鄉意
拜
命彌增戀闕心繾綣難違芸閣侣低徊還惜
禁庭隂年來供奉銜恩句暫向東臯澤畔吟
二月十四日蒙
賜手勅白金文綺恭賦
江城二月返軺車特降
褒綸鳳紙書鄉國白雲應到眼墓田春草正堪耡久慙
赤芾垂三組敢道黃金比二疏拜舞一辭龍尾道野人
欲製芰荷裾
文端集卷三
