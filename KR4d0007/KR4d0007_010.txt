法藏碎金錄卷十宋晁迥撰
合世態者由乎飾情感神道者由乎至誠有妄有真各
以𩔖應必然之理也君子時權以適變小人幸權而
失正大智明照物無遁形
予自引退就第久於佚老闔扉宴息交遊殆絶門閑室
静身端心虚餌藥扶衰讀書廣智味老莊之語體真
素而不雜究宗雷之學增觀練而匪懈凡有所述率
由自規感悟福緣放懷私喜而已
觀神道之設教教極精微乘佛理以御心心彌洞逹覺
大虚妄是正修行伊予于兹耄年益壯
真修正勤斯為急務清升妙徹布在微言自有勝因勿
疑至理
自省年高為學功倍所讀之書唯務游聖門味道腴所
著之文無復解客嘲荅賓戲何求外奬率由天至
吾撫已諦觀自艾越耆逮兹九九之歲增上内外之學
未始荒墜雖耄年已及而智思益生今試聊陳梗槩
得其三焉其一曰觀書啓覺心智其二曰觸𩔖發天
機智其三曰則象演文言智必使條分𣲖别則不可
悉數若其自以意取即此三智該括大端足矣
釋氏所明妙性非幻老氏所明真精有信其言雖異其
理則同云何妄分别不能大和會
内則無一息之頃輙離於道外則雖萬物之衆不忤其
志撫已環顧非甚缺然
一切之妙自以觀照一切之苦自以智度凡諸駭俗之
談華而誕者不願聞之爾
予嘗以喫食後道院中往復閑行數及五百步而止偶
看文選第十一有鮑明遠行藥至城東橋詩注云昭
因疾服藥行而宣導之遂至建康城東橋見游宦之
子而作是詩也其詩有句云擾擾游宦子營營市井
人予因服藥後别行五百步而不賦詩但擬之立二
名曰行食行藥此亦素所自謂有則象智之一端也
黃老之言聿遵於清静宗雷之學式重於薰修吾今於
此存誠豈不謂之善利
道家所言虚心者去妄情也禪家所言實相者明真性
也能如是解何用多言
先師孔聖有言所慎者三謂齋戰疾也此三者人之重
事固當慎之垂為教誡仁者之利予因立言别有所
慎者三爾謂仕宦之禍機嗜欲之畏塗因報之惡趣
智者必以為然矣
儒教五常以仁為首道教三寳以慈居先釋教所演能
仁大慈倍百深至考其同歸斯則一揆必也儗倫則
當異日而言之
予歴觀典籍之中各有歎美三教聖人之言今試概舉
以明限量論語云逹巷黨人曰大哉孔子博學而無
所成名顔淵喟然嘆曰仰之彌高鑚之彌堅瞻之在
前忽焉在後史記云孔子適周見老子老子告之以
言孔子謂弟子曰鳥吾知其能飛魚吾知其能游獸
吾知其能走走者可以為㒺游者可以為綸飛者可
以為矰至於龍吾不能知其乘風雲而上天吾今日
見老子其猶龍耶又莊子云孔子見老子之談道出
以告顔回曰丘之於道也其猶醯鷄與微夫子之發
吾覆也吾不知天地之大全也華嚴經中歎佛偈云
十方大雄最無上譬如虚空無等等境界廣大不可
測功德第一超世間又云如人持尺量虚空復有行
計筭其數虚空邊際不可得如來境界亦如是予觀
内典偈頌如此甚多今但舉其一端而已
夫真正學道之人但能頽然嗒然混冥而同於外翛然
陶然融暢而樂於内莫貪殊勝之閫域且入逍遥之
境界一無所為而得自在
凡云樂道者道不同世間法可以名狀但且以順性合
理而成適悦者強名曰樂道
莊子所云心齋者性之自然戒也孟子所云我四十不
動心者性之自然定也孔子所云吾四十而不惑者
性之自然慧也内典綂而名之曰三無漏學夫識敏
智圓之士方能和會不滯於一隅爾
&KR1941;然之忿出於天性非素藴畜既過即已不用存其久
悔止可思其漸戒人有疾苦或多偶爾非因所作無
如之何歷觀幻化之軀而有甚於己者推此二理足
以自寬
夫人心境清淨是佛國淨土心境濁亂是魔國穢土此
至論也若有舍此外取則非真智
人性處世有限量周一身之所觸能自覺爾佛性出世
無限量盡一真之法界無不知之小大絶倫有如此
者逹理之士當如是解
不能攻堅木何以見大匠之利刃不能行難事何以見
大士之利根我今耄及之年未見道勝之力深自惜
也更俟何人警勸哉
左氏春秋云祁奚請老晉侯問嗣焉稱解狐其讎也將
立之而卒又問焉對曰午也可君子謂能舉善矣稱
其讐不為謟立其子不為比禮記儒行曰儒有内稱
不避親外舉不避怨予謂祁奚直道至誠不起憎愛
非儒行而何内典多云怨親平等祁奚非佛行而何
若夫曲士偏私有以教法更相是非者豈可與言大
逹至公之理乎
吾嘗特立獨行考求於衆而未嘗見有同心如己者竊
謂人不出吾之右吾不在人之後非為伐德是曰至
論
入道初門先除我相一切倫品從無始際自認四顛倒
不得三解脱
耄年深思入道之要調御其性常無動亂斯可以為定
觀照其理常無蔽蒙斯可以為慧知衆緣之必空隨
緣而勿礙知一真之不空冥真而勿失止此足矣何
必多求
時属歊蒸性躭禪悦究慧能南宗之法可以雪煩當元
亮北窗之風可以禦暑道院虛曠塵事蠲除内外清
凉朝晡暢適佚老所得不亦多乎
無牽纏者即為解脱除熱惱者便獲清涼雖未成静定
之功而且得逍遥之趣
無中出有名曰造有復歸無名曰化造化之中倫𩔖萬
品而最靈者名之曰人百億人中或有一上上智力
能超出造化之外者大聖人也立言垂法救拯焚溺
善利無疆吾罕見有確論而深知者噫悠悠之徒何
所用心哉
古教中有說云一切善惡事都莫思量一切分别心無
非障礙予今耄年惜日急於真學再思得一條簡備
方略立為標凖且先用此古教二說不思量不分别
淨其意業然後日夕溶溶勝進不計開塞之胷臆不
計延促之晷刻即時即處直以冥神絶境為大事久
於融練習以成性此法至當何以加焉
吾道寡合吾心自知佚老扶衰養至人之浩素凝懷入
理辦大事之因緣無以僉謀出於獨斷
推理安常此法外禦冥真體寂此法内習同符足用吾
事濟矣自以意取不復言宣也
吾嘗諦觀學人根氣之小者析色明空根器之大者即
色明空根器之小者到空而斷滅根器之大者到空
而靈照無窮
今我裁定進道之心如鳥飛空即飛即起無所礙也觸
境之心如響應聲即應即止無所餘也不復援據立
名徑直如此而已
伊予有大志學大雄辦大事如大龍何物而能障礙哉
自念志氣既如此多福亦符會又當大耄之年安可
虚廢餘景乎彼鼓缶而歌是何末事
後周韋&KR1509;以高尚而貴時論推之曰逍遥公前唐韋嗣
立以寵遇而貴君命封之曰逍遥公吾自引退合禮
國朝優待夀康慶幸無不如意順緣於外取晉書中
一句云推理安常養性於内取周易中一句云樂天
知命夫如是亦足以為逍遥矣不敢竊君公之名顧
已大耄之叟耳可在二韋季孟之間因自目之曰太
平逍遥翁循揣久之未為忝冐
吾今八十一歲矣而獨雍容優游熙怡逍遥日涉藝文
之芳潤益躭道味之甘腴而又於法句禪心罙入深
深之處何樂如之
内典有所譬喻賢者易為曉悟夫水之澄渟經久則至
清至清則照物無不明金之鍜鍊經多則至精至精
則造器無不成學道如此復何疑乎
吾嘗謂己得自然智大綱有三内有其一名曰觸𩔖發
天機智今於此𩔖中又得一條因見像設有千手千
眼之狀吁可怪也吾忽了悟不當以相好取當以真
理取夫真理難名言難形容故假外狀以明之耳竊
謂千眼者觀照必普千手者辦作必大能如是解則
幾於道雖然楞嚴經中有千臂千目之說予之獨斷
亦不失理
自然開發謂之天聰明自然了逹謂之佛知見我願得
天聰明入佛知見此意重出志之深也
悟妄識真覺智也冥心入理道行也不擇時不擇處不
擇情急於勝進耄年志力可知矣
吾今徑直辨明佛有三身之名夫真性妙空並無一物
者謂之清淨法身具一切莊嚴萬行者謂之圓滿報
身隨機設教善利無窮者謂之千百億化身智人崇
飾演潤增華則有之矣然而大槩至理不離如此
一念覺了此乃菩提之本初一念止息此乃湼槃之權
輿始毫末而成大𣗳由跬步而遵長途苟有動天之
異何愧移山之愚匹夫之志猶不可奪而况大士之
心乎
慱古知今以理遣情而無惑息緣反照以道存誠而有
常恊用久之吾事畢矣
儒門以事為主成乎名也道門以氣為主固乎形也釋
門以法為主練乎性也此其大綱咸有條目
吾今太老急於内習謹依貝典法言離一切分别網超
一切障礙山力學第一調順奢摩他隨時隨處即於
四威儀中挺然脱灑深入實相安住法界久久觀練
俾致純熟此中該括殆盡自以意求而已
圓悟頓修抗出塵之大志清升妙徹見入理之天機我
思其流不可得也
以經綸為智地以文章為法言以思修為妙事我今如
此人其謂何逌然私喜
觀一切窮理盡性之書吾能奉持自為道具得一切冥
真體寂之智吾能琢磨自成法器諦思慧業其殆庶
幾
吾益加老切於進道不計十二時不計四威儀不計情
順違即乘勇志徑入無有鄉脱去羈縻又入寂光土
混冥融怡自作絶倫之竒不求人知
我今所願但得寢無夢覺無憂道無妨志無退止此足
矣復何求歟
菩提者微妙之智圓明也湼槃者寂静之樂臻極也其
理深廣言之無窮
吾以精進心學無生之法以决定心期無生之報從今
耄年至於沒齒
白樂天有詩云沈憂竟何益只自勞懷抱不如放身心
冥然任天造予因擬之别為四句以相對曰多圖果
何益只自勞奔競不如收身心凝然成静定一放一
收各有歸趣
逍遥墟是仙境界寂光土是佛境界我思游戱於其中
無憂資裝即意而辦
爰當大耄之年景慕大心之士詳求大乘之法顧已能
然私自慰悅
撫心自諭但於一切時中周視所履無染著無繫縛無
縱逸無障閡或觀文理宏濬未能忘法愛但以隨宜
曉暢勿至煩勞
外避虚榮以安身内平妄情以安心内外同安則樂在
其中矣此名逹觀不得其人不可言也
從權道以順俗推至理以遣情求妙智以冥真量能仁
以濟物四法修已百勝絶倫
人有愛其内勝於外者此則強其本以制其末涉馴致
之道也人有愛其外勝於内者此則縱其末以攻其
本獲可欲之罪也愛内勝者至少愛外勝者至多苟
有能斷大事者較其明昧之見得失之理果以孰為
優乎
入道之法虚心最妙虚心之利内外恊吉外則如虚舟
觸物而人不怒内則如虚室生白而吉祥止此不妄
語學者詳之可知也
老𥅆沭髮之次遊心於物之初吾當不擇動息處所隨
時冥心於性之本際
約已自揭立修道六變之法云變褊忿為寬恕變麤獷
為調柔變放逸為精嚴變感傷為適悦變熱惱為清
暢變憂怖為愷康一切之情悉知虚妄六變之法吾
當摠持夫樂以六變之和而天神降吾以六變之法
而道心生事雖不同名數同矣
多聞嚴持此學為基復性離相此法難狀自以心見不
可言宣
古人有詩句云醉遇春秋社閑因雨雪天唐賢白樂天
閑醉俱多故自稱閑樂公又稱醉吟先生吾自引年
退居閑樂有之矣雖愛詩酒之美不至耽於醉吟而
思福慶之緣竊比尢勝
吾今諦思二空一不空即今身世觀往知來三際必同
矣此則空之一也道家以逆旅為喻夫逆旅不可占
而有之也不可毁而闕之也人身不可戀而固存也
不可厭而自壊也即今事緣隨時而過過即歸無此
即空之二也道家貴虚緣葆真但順應而無撓勿故
引而自縈也伊此二空我之外妄不可得守唯一不
空我之内真不可不守守之之道上智能求焉名為
决定相
齋心服形嚴持紀律冥真體寂深入精微恊用常然無
法勝此
論者有以老氏為釋氏中小乘人吾聞其語矣未見其
理也今自得之老子云不見可欲使心不亂有似儒
書非禮勿視之意可比小乘堅持禁戒之人此於大
妙法中行之差易者也釋氏之大乘人最上乘人非
但歴涉一切可欲之事心常在定而又於其歴涉之
中力行化導自他俱利若不爾者則非德施周普也
此於大妙法中行之至難者也而能行之其為殊勝
也何如哉
自念非富非貧非貴非賤非吏非隐非智非愚萬慮息
機四顧滿志居中悉備夫復何求
有思有議則以意言為繫縳而淨名居士所說法是不
思議解脱有戀有厭則以身世為挂礙而香山居士
所詠篇是無戀厭逍遥吾才患多多此新說
論語云瞻之在前忽焉在後老子云迎之不見其首隨
之不見其後周易云範圍天地之化而不過莊子云
至精無形至大不可圍夫如是原其語意分限者束
教之儒不當輕議老莊之書也
今直截剏立一法是謂漸中之頓頓中之漸何謂也隨
時隨處便以勇健果斷志力頓息一切之念徑入大
空之域令心安住此是漸中之頓也初習則難久習
必易此是頓中之漸也不煩以經據引證我决了心
定則定矣
予約已而思得外禦二法内習一法可以足用矣一切
事已多逆計而過憂者非也當依古教除其患慮一
切事已多乘勢而積忿者非也當依古教平其恚閡
此外禦之二法也然後專志妙道當依古教日夕存
心務致虚而安静而明志人久於道而其道大成此
内習之一法也亦勿預思符應終當自知
天聖九年八月二十八日夜夢見一僧相好圓滿衣紫
方袍威容整肅升高座將講經聽衆雲臻列坐未定
予亦隨喜赴會自以為未嘗輕易致拜於僧今以聽
法之故當於狻猊坐前拜訖而坐私念此僧必為我
起而側立當言廻禮諸聖未及如此而忽窹焉因思
法華經所言夢中見妙事盖其𩔖也
人皆以即時稱我者為己身夢中亦然一生之中其夢
無數定以何者為我身是以古人有作普示道俗用
心偈云莫認紛紛境唯觀了了心知身不是我煩惱
更何侵又以即時所居之宇為己家或士或庶改卜
經營不定果以何處所居之宇為己家又以先世相
承生育之地為己鄉亦有遷移隔絶别成故里者果
以何處之地為己鄉復有舟居之民舟中生子其子
但以舟為家舟之往來不停亦有改造易換其舟者
此舟中所生之子果以何舟為家何處為鄉耶故白
樂天有自誨之詞云無妄喜無浪憂此中是汝家此
中是汝鄉汝何捨此而去自取其遑遑又有詩云我
生本無鄉心安是歸處白公大逹能警覺迷妄堅執
之人也
了知諸念無非妄緣開眼觀窮理盡性之書閇目習冥
神絶境之法晝坐夜卧一向栖心無所希求至於沒
齒
法華經初安樂行致定之權輿者也佛菩提真歸仗處
致慧之臻極者也二妙相應一體混成
自獲道符不由師授法行所起我相先除五藴皆空一
言以蔽
龍圖閣待制燕公肅嘗謂予五福之外復有餘慶子孫
詵詵世濟其美雖愧燕公特相推重然而内省亦非
妄言自謂福之增多符會成六夫古人獲六國之印
縱詭辯而力取後之有報者事可見也伊予獲六福
之符守直道而天與後之有報者理合如何影隨響
應固當必爾
於法見妙妙之相不取於相豈有受羣邪乎於心得了
了之明猶晦其明豈有入諸趣乎卓然獨立吾之志
也覺路坦坦復何憂疑
詳覽寳書之說夫真學入流之士修集三昧樂境界者
不說心識外諸境界噫予觀一切凡夫貪著世間名
相分别無窮極者比此不同有若胡越之人習俗異
心也安可與之欵談哉故予所居宜乎三徑就荒凝
塵滿席塊然獨處人不我如但逍遙自得而已
予思昧爽之際起而晏坐目光睒爍耳音清徹和氣融
液静心凝虚即此少時亦非常之境界
吾今自思在天地造化之中萬物之一耳始於無物而
忽有物自稱曰我物極則反反則復歸於無物其理
必爾何用驚疑昔當無物之時冥然未覺而任天造
造乃為生之始夫未生之前自知生期而預喜乎今
當有物之時造而未化化乃為生之終未知化期安
得虚增其預憂哉我欲造而不化於理可乎人各稱
我其我無數悉如此欲造而不化則當充塞無所容
或說有術可使重濁之質上升輕清之天於理又可
乎自古上德之人善於其中以智决擇而去取之以
道消融而委順之無齟齬於心胸不亦樂乎孰能勝
此大達至當之論耶此外别有超出造化之法精微
廣大又非言意之可窮也豈能容易而書之
内典所說聞中入流名為圓照法門其法殊勝第一予
知而習之迨今十五年矣而聞自然之聲清亮交徹
歲久愈甚尤資反聽之樂譬如世王與外國交戰戰
勝而王迴奏凱樂之樂以為前導其喜可知矣因而
對比其理今予之心王與外境交戰戰勝而心迴有
此清聲潛發助其歸趣殆相𩔖也亦非貪着善境界
且欲贊揚微妙音此音微妙又與形氣之樂不同也
自得正修行之法但持無念之心堅自然無礙之性熟
久則無生之道成道成乃自在無拘繫洞照無障蔽
一一當自知言之不可及
有善吉解空之眼見外物皆空叩觀音入理之門致内
音相應妙而不測怡然自得馴致其道適我願兮
自古宗風爰分頓漸允臻其極任彼談高習則生常須
吾力到以决定智除猶豫情
見諸相之非相外無所障知一真之至真乃有所親具
此知見庶幾乎與道為鄰
清明在心節槩如山法施將啟有志必堅私自慶喜孰
能若此
處世之法推理安常出世之法息心達本參同順入圓
頓消融臻極含虚獲大安𨼆用一而足其在兹乎
欲其妙道當發至心掘地及泉定知見矣鑚燧改火孰
曰無之願力有加善根必植
難忍能忍殊勝之力也可行必行决定之行也二法相
濟其道混成
一氣散而成形為萬物一性分而含識為萬靈寂然不
動混而為一復歸於無強名曰道
遊心於世諦中者率多巧宦遊心於真諦中者亦有巧
慧巧宦謂巧於仕宦巧慧謂巧於智慧夫道不同不
相為謀此二知見之人終身異路而行
遇善境界得心輕安道芽已生也有佛菩提是真歸依
道果將成也如此之事誰可與說
繄我甘休退仕宦情銷落如出深谿壑如解久纏縳所
以潛抃躍人多恐休退仕宦情貪著如捨寳樓閣如
失金囊槖所以不歡樂此理有安危迷人無忖度
至愚之人有如衆卉蒼蒼然生植又如昆蟲蠢蠢然動
息豈可與之談妙道哉
學成道心得無所得本體大空無秋毫挂礙妙用大明
無微塵點翳然後為得也
導引而勤四體本乎動者也晏寂而息諸緣本乎靜者
也動靜交相養其是之謂乎
予自得心法者三謂無分别無固必無挂礙三者足用
矣列而言之其理詳備若更要簡省則無挂礙之一
足包餘二蓋緣無分别無固必都在無挂礙之域中
耳
水靜而清久之益明心靜而清久之益靈諸有智者譬
喻得解予雖不敏其殆庶幾
深於相宗者初及門深於空宗者次升堂深於性宗者
終入室得法階漸其理如此
吾從學道以來歴年浸久得箇休歇處得箇安樂處世
間夢境之交争胸中幻累之相縈吾皆洞見源底不
用折螽之力而勝之矣
吾思古人言不涉於是非色不形於喜愠者此乃士行
也若能心不存於愛憎者此乃道行也
學古入官布在前言學古入道出於予意則象之智何
所不可是故博覽詳求未嘗廢墜
影外有影之像浸微而疎夢中說夢之言重增其妄貪
人所惑覺心自知
身之有無既委順於造化事之得失當委順於因緣吾
心浩然歸二委順
心無障難無不悟身無障難無大苦世無障難無多故
幸會之尤者三比𩔖之同者少故予大耄之年而道
學彌深矣
予於三教之書各取八字綂為法要儒教之書毛詩大
雅云既明且哲以保其身道教之書老子道經云歸
根曰静静曰復命釋教之書湼槃經云悟諸法性成
無師覺予自視所得本末符契因目曰三和合法門
結交游識今人面覽傳記識古人心識今人多有損益
識古人多有勸戒
心息相依混冥融怡息緜緜而若存心了了而常知非
音之音亦聞和而成文焉何勝如之
諦觀人倫之衆受生各有涯分含識各有限量不可以
一理責之勿復追思分别此幾於道
義天垂象而參羅性海含空而妙湛混而為一粲然可
觀天瑞海印於兹備矣
積金帛而為富不如廣藝文而為富據權位而為貴不
如守道德而為貴吾之好尚有如此者
吾有則象智今於宴寂之法自立一名夫僧家謂之入
定道家謂之入静吾以五鼓之際方當夢醒諸念之
前未有緣起此時神氣翛然最清宜乎攝心直造真
際因目之曰入清金剛三昧經云無住菩薩入清白
處身心不動正是入清之理也
内典有云百千三昧予於法意無盡而所作章句聯翩
患多因自謂之曰百千法門以理言之有何差别
楞嚴經有說圓融清淨覺南華經有說放曠逍遥遊此
二者貫心逹性表裏相應禪機道用何煩别求
酒是禄之美者詩為樂之心也清聖之醇酎風雅之高
格助道餘品何以勝此
外護其身如惜干霄茂樹勿縱一斧之刃伐傷内護其
行如惜渡海浮嚢勿容一針之鋒穿破真修妙道之
士當知二護之法
不擇情興處所隨時隨分常用入清之法
誙誙然趣死而不廻者如牛毛之多了了然見性而獨
覺者如麟角之少麟之獨角猶以為瑞人之獨覺豈
不為貴有時諦思私自喜慰
諦觀己之情理有順有不順而欲人之情理皆順者非
也又觀人之體候有和有不和而欲已之體候常和
者亦非也反照對治是方便法
予偶追思從壯及老己身之髮膚未嘗用一針己心之
法則自用百千箴字音雖同而名理有異
公平之舉無怨親上下之交無謟瀆此儒行也
人之身有如意有不如意厥理惟均是常也人之事有
如意有不如意厥理惟均亦是常也
前言有云信順可以祈福慶夫逹道之士若有既明且
果而能信而順之則福慶可致决定之理也
予之志願求善利者二焉身心恬愉善利之常常者也
神明清徹善利之深深者也其有大妙臻極不可以
思議而速致者姑務存誠而匪懈是也
昧旦之前入清之際神清氣清音清境清衆清和會為
清淵府乘乎高邈之興而有融怡之情孰知之耶孰
知之耶
既有覺心仍多義學老年壯志未始暫忘獨蹈大方安
敢自謂枉入諸趣必無此憂
入道之要唯覺與力覺能照了而不迷力能堪忍而不
動不迷不動恊致無生
入不空空三昧到無住住境界此妙妙之心也
智慧有淺深人倫有分限肥遯高蹈雖為拔俗之標妙
徹清升自是應真之道
十二時中有晝夜十二緣中有生死正覺大明之人洞
分真妄故有决定歸心之處
自定晚年簡徑常行之法隨時隨處或坐或卧冥目冥
心直入清徹妙音之境界乘興而然興盡而止
吾嘗諦觀上上智人求大雄正覺之道其法是無修之
修無學之學無作之作無事之事無生之生無住之
住無念之念無受之受無得之得無用之用其道是
無體之體無相之相出世超絶與在世正對背宜乎
世人不知不見不信不重自然之理也
六度之名忍辱在其數夫真學之人若值人所毁辱而
能堪忍不動此乃道力勝而德量大也當喜而不當
怒盖聞釋迦文嘗為忍辱仙人司空圖自稱耐辱居
士雖非等倫而忍之大槩一也杜牧詩云忍過事堪
喜理亦相符
迷心之緣起於無明展轉貪着重增盖纏悟心之緣起
於始覺展轉觀練重增曉逹叩此兩端洞分真妄入
道之初門也
觀練精至修奉嚴恭期一報之歸全庶終天幸超三界
而獨立仍存大心人不我知其志如此
内外二典悉知宗旨福慧二業咸有端緒年踰八旬益
志於道予自能然非妄言也
吾有二愛自謂天然至理貫心愛清澄微妙之法善利
垂世愛廣大教化之言難求欵談逆甘塊處
吾於耄年自見二法德行隂密貫天地而著誠明理性
精真練身心而成寂照斯為至理斷在深衷
吾於耄年又獲四愈支體愈輕神氣愈清祖述愈精觀
照愈明人多見推吾亦自覺足以私喜夫復何憂
窮理盡性鉤深出重淵之魚進道忘勞致遠乘千里之
馬真學之士有如此焉
人多愛功名富貴在世之事也我自愛禪定智慧出世
之事也大槩如此言不能細分别
神仙之事於凡人中殊勝禪智之事於妙道中親功誰
同此意與之欵談
隨時隨處隨其情况限量姑務存心但令不動不思不
迷不著積習純深而已此法最為簡徑也
人之所好富貴權勢榮利嗜欲沒齒而已矣吾之所好
閑適宴息清暢恬愉復性而已矣各從其志無由會
議
古聖人有不思議解脱之法得以消融而釋其累古賢
人又有無可奈何之歌得以曠逹而養其和吾於此
中須求力勝
昔孫登謂晉嵇康曰子才多識寡難免於今之世矣予
復思之又謂康得定力而失慧用何以名之耶傳述
康之梗槩有竒才大量含垢匿瑕心師老莊善說養
生之道斯則可矣無何縱情輕忽貴公子故觸禍機
自貽誣謗而致害焉何慧用之有暨乎臨刑顧視日
影索琴彈之而辭氣不撓非定力而何予於孫登言
外得此新意因書其事以補闕文
釋氏書說如來之心起相而性不動道家書說至人之
心順緣而真不失得意忘言其歸一揆
道心貫微真入真際士風逐末止尚清談於兹洞分方
為至鑒
體道自愛率有常凖量飲美酒滌其煩慮何須大醉間
讀異書味其新意不求甚解服衰佚老務養天和力
竭外緣非吾所欲
追思壯年筮仕之初秉筆作氣好為張皇奮發之詞比
彼擊水摶風之翰飛刷燕秣楚之疾馳今兹大耋以
道眼觀之是何顛倒想是何虛妄言此自知非之深
者也
夫局束蹇淺蔽翳滯溺智不明也鹵莾滅裂因循遷延
力不勇也能反是者大士之全德也
身老形必衰心老智必盛决定之理也形衰吾無懼智
盛吾有喜人不知之自知之耳
圓覺經說身心為幻垢維摩經說煩惱為客塵我能知
之誰復如我
見五藴空虚為深般若得一心寂滅是大湼槃此法綱
宗資吾觀練
予年八十有二矣未嘗以針艾攻肌膚未嘗以几杖扶
坐起老徤同者幾何人哉
諦觀緣起端緒結為魔羅綱吾當以勇健力揮智慧劔
即時深去徑入清白處住鮮明法更不作方便漸次
也
修證儀中發願偈有云且願此生無障難免令來世乏
資糧臨終了了不昏迷自在隨心寄生處予因概舉
障難之極者嬰於重病廹於全乏罹於大亂若無此
三者是謂洪慶其諸悠悠細故不如意者何足蔕芥
於胷中以為障難乎
歴觀世人少者老者四支六根其中或有虧廢者已獨
不然又有資用大乏者全不得宗屬之力者已又不
然省已之福居多矣其餘瑣瑣失志不當介懷何足
妨吾進道之心乎此乃對治之法親切者也
水静則清清而後明明則照物物無遁形至人觀之得
為心印入理樞要莫尚於斯
處世之法以主善為師而允執厥中出世之法以惟道
是從而不住於相至理備矣上智詳之
我心宴息既非逐境攀緣我心慧明亦免沈空住寂獨
覺獨斷何須問禪
内典所說高原陸地不生蓮華糞壤之中種植滋茂因
知苦惱之會正是練心之處也
因看維摩經注本第七卷内說菩薩通逹佛道之理詳
其大意盖謂菩薩之心在苦不以苦為挫衂在樂不
以樂為貪欲種種之事一一如此可謂入平等大空
之法也苟不能然則非佛道是一切凡夫之情耳
自覺耄年道心益壯以功名富貴為妄認之物以觀練
薰修為力行之事塊然寡合固當然與
息緣任運觀妙練真入道大端此為綱要
處世間上善之事莫若抗心希古出世間上善之事莫
若澄神定靈摠持宏綱兩端足矣
法華經云諸有智者以譬喻得解今舉一法麤相易曉
而要害者内典以貪瞋癡名為三毒夫人衣中有三
毒蟲不去之可乎食中有三毒藥不去之又可乎人
於心中有此三毒藥尤在親切之處而常存留試審
思之得曰智乎去此三毒比漢壽亭侯命醫破臂刮
骨去流矢之毒何者為難
世間之法大妙者謂之數術盖以物有成壊之數推窮
以至根極者能然也出世間之法大妙者謂之神道
盖以心有聖神之道脩練以至明徹者能然也道與
術以大小分名可以智曉不可以言宣
吾於妙道天機積年窮理會則深會其體不别說則難
說其法無窮萬一神交相視莫逆
心法都如大空即可矣夫處世之心以道家逹觀評之
但有一塵沙許障礙未行到逍遥之墟出世之心以
禪家妙觀評之但有一絲毫許縈挂未得入解脱之
門不在引喻證據直用此言明理
諦思真性之外一切之形皆夢幻也一切之情皆塵垢
也一切之緣皆影響也胡足為累是名逹觀恢為度
門唯明入道之深心可致還源之妙用
自念立心無疑而信真功德大調御學道有應而覺善
境界妙吉祥超然絶倫云何不樂
當師大逹逍遥於無何之鄉勿逐羣迷汨沒於夢幻之
境意取足用吾皆了知
吾今特立安心之法凡三焉大略兼該包舉已述重重
教中之理次第足用耳第一無思第二觀空第三對
治自向意中推演不能筆下敷陳
凡一百七十七章
法藏碎金錄卷十
