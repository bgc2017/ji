法藏碎金錄卷八宋晁迥撰
圓覺經中所說禪觀法門粲然該備吾今約已隨宜决
擇其一以為入道之權輿威德章中說三種觀門今
取其三觀之初者經云以淨覺心取静為行由澄諸
念覺識煩動静慧發生身心客塵從此永滅便能内
發寂静輕安由寂静故十方世界諸如來心於中顯
現如鏡中像此方便者名奢摩他其次辨音章中說
二十五種清淨定輪今亦取其二十五輪之初者經
云唯取極静由静力故永斷煩惱究竟成就不起於
坐便入湼槃此名單修奢摩他予詳二說其理一也
予愛所言不起于坐便入湼槃可以且從此去禪源
都序有云隨時隨處息業養神正是此矣
恊用恬愉養天和以適性密扣真寂乘佛理以御心殊
勝法門吾從此入
身居一室安之則具足逍遥身也心住一境安之則具
足禪定心也身心俱安動静相養宴息法空之坐優
游自得之場今我能然云何不樂
智曉了性真純學澄凝成證應自立此意如貫四珠委
細名理分配收攝用為法要復何以加
儒家之言率性道家之言養神禪家之言修心其理一
也何煩諍論
昔魏太祖曹操嘗謂蜀先主劉備曰天下英雄唯使君
與操耳予以為此乃世間之事也固不足云若有言
天下大逹唯君與我此乃出世之事也何以超此未
知有人言之乎
真學之士若能順天和以調息乘佛理以御心亦可目
之曰調御丈夫矣大雄氏則調御法中大調御可尊
之曰大調御丈夫矣
夫能堅固金石之志詳求寳玉之書窮盡天人之理有
此三善可無愧於心矣(有以佛書為寳書道書為玉書)
予今於圓覺經普賢章辨音章共采四句凡十六字合
為一法約已足用文簡理備可即時而行自以意求
無煩筆解其語云知幻即離不作方便不起於坐便
入湼槃
羣誙誙而趣死獨熙熙而養生智識之殊天壤斯絶不
可說莫能知莊生至樂之言信乎自得而已
情因事觸未能不動當使情之所動動如電光光即時
滅動之所應應如谷響響即時絶動情應觸如斯而
已如斯之善己為難得若能如蘇迷盧山八風不動
此則卓爾絶倫矣
心歸妙理學西域之無生迹避畏途得南華之至樂此
二殊勝復何加焉
似動不動真人深深之息似用不用如來空空之心心
息相依息調心淨混融純熟名曰精修
真𨼆之深者身心俱𨼆身𨼆之深則人倫不能見其迹
心隐之深則鬼神不能察其意陶然得天和䐇然與
道合我願如此孰知之耶
夫逹士者不入智籠異羣愚也獨扣道樞知所歸也窮
當益堅勇於拔俗老當益壯勤於行道具四竒節孰
能比方我願師之庶幾踵武
禪源所云隨時隨處息業養神者予因解之云不拘晷
刻之多少不擇處所之喧静但能攝念安心皆是禪
功分限
雅善之名雖有百分之一亦勝於無何謂也夫鄭衛之
聲曲將終而奏雅猶勝於終不奏雅姦慝之人命將
終而言善猶勝於終不言善
一氣散結而為身一靈分宅而為神神身合而為人人
所起而為事事相續而為世世事無窮紛紜其中種
種不可說一一旋成空唯有萬一真知獨能和而不
同
權利是外貪愛若不能鑒戒而知止足則不免事有變
衰之祻患恩情是内貪愛若不能覺了而求出離則
不免身有生化之輪環迷悟兩端有直有枉迷則天
壤悟則反掌
天地中萬物人倫中萬情世界中萬事吾以道眼觀之
無不知其大槩種種是常何煩分别
吾自諦思黑業殆盡白業增多唯未到無業有覺之深
深處若能到此吾道成矣
予自思即今常修三無漏學粗得百分之一焉何謂也
奉焚課小法又間日食素懲忿窒欲應日損之師以
此為戒學隨時隨處息業養神以此為定學得經論
智因以文章為佛事命筆立言多明觀照之理以此
為慧學
清曠域逍遥遊外境殊勝避世高士知之華嚴法界金
剛淨土内境殊勝出世大士知之知之行之而能深
入造極者不可及也
諦觀人世身有病健勞逸心有憂喜苦樂事有吉凶成
敗相恭混然大槩如此若能推理安常亦是逹人之
一法耳
夫鯫生不可與議遠圖曲士不可與談大道故予塊然
獨處聊以自娛研味典墳師友聖賢而已
經教中說四大之四色為四蛇六根之六入為六賊身
心為幻垢附離真性綂名曰我其理如此而於此外
悠悠更欲求備如意不亦疎乎不亦過乎
自古聖賢發大菩提心學大調御法成大湼槃果彼安
能說俗安能知嘿然自得而已
經教中所說住心一境名為具足禪定心予因自言存
心衆妙名為具足智慧心又有所說繋心一緣以習
定如發箭也發多則中多久久而箭箭不失予因又
言遊心萬法以增慧如分燈也分多則明多久久而
燈燈無盡推𩔖適變伊予能然
吾諦觀人心於世間法不及於情者大約言萬數於出
世法不及於性者又巨萬數噫吾誰與言
自省吾心而有三寡剛而寡欲不由勢利之徑訥而寡
辭不接游戲之談介而寡合不須友汎之交三者無
相妨自便於從道
見在之身慶大耊而康健未來之性願隔生而誠明世
智所圖非吾願也
予以罷留滯於西臺求退居於上國歸乎舊地松菊猶
存易以𨼆裝衣冠甚偉挂車不出讀書自娛絶無榮
利之心洞究正真之道此唯自得何必人知
予有二不求六自覺名不求虚榮利不求太盈修身自
覺輕澄心自覺明調氣自覺清為文自覺精顧行自
覺平學道自覺生去彼取此莫之與京
人人各有四因緣盖起於身心事世者也自止三數由
於己最下之一則不然何謂也身可使無侵損心可
使無惑亂事可使無繋縛此皆由己者也其唯衆共
成世有可安之理則不由己此固無可奈何而三者
由己亦罕能自保有之噫人之大迷也如此何必讀
書然後乃知而未嘗見人言及於此
予嘗内思自壯及老志辭權利懼貽冰炭之懷欲寡私
邪免罹針艾之苦率由己見不俟他言
列子第七楊朱篇第四葉有注云夫不謀其前不慮其
後無戀當今者德之至也予愛其語可以銷憂釋結
予當奉持又能不失中正者也
三歸五戒初法其師出以律四諦六度終濟於曲盡其
妙此從方便門漸進修行路
吾嘗究觀人世大情於其稟賦有限光景之中志在求
取無窮愛欲之事者萬萬皆然萬中有一自保天均
不致大患者已為明哲若又能别得悟入之理此則
巨萬中或有一人乃希世絶倫者也衆人不可得而
知之而此人亦不可得自言之耳
予以觀書得意聊舉三家之所宗孔氏之書云有殺身
以成仁無求生以害仁此以名為宗不顧其身者也
老氏之書云名與身孰親此以身為宗不顧其名者
也釋氏之書云妙性圓明離諸名相此以性為宗不
顧其名與身者也源流實繁難以廣記而備言之爾
予自引年退居日用有定酒藥隨宜扶衰養疾身心隨
時息緣反照以經論為智地以文章為佛事止此四
者餘無所云
夫學道入理之心有如翔禽度空而不留跡又如閑雲
出岫而不著物經教中所說無住法門無礙法門其
自在也如此復何疑乎
處世之道亞聖鄰於至聖出世之道等覺鄰於妙覺唯
變所適始可與言道已矣
予退居養老有清遐高潔之意恬和適悦之味殊勝超
絶之志自知而已
予所見所踐所願不求名譽福報若其理有如影響自
應者抑亦非予所貪也
予承多士美談見推清健自詳内典所說似得輕安只
此清健輕安不羡華腴充盛
自念退身漸老脱俗彌殊無所圖無所拘不好圍碁不
好呼盧立法之言信必書服藥之酒斷缾沽日得新
新經論智知有孤雄大丈夫
自覺隨宜真應之兆久聞靈響清徹透三静關未得心
華發明照十方刹此善境界鄰妙吉祥
吾志在圓覺經得普眼上根之觀門行在楞嚴經得觀
音入流之法要姑務相濟積習勝緣
剛健中正予取韋編之言以為定觀練薰修予取具典
之言以為慧大槩如此餘自詳求之也
真修法門次第有四智觀道斷志守力行此但開端詳
求在己或該己錄意孰增深
清心釋累予取後漢書息業養神予取禪源序二句足
矣用不必多
身心不動坐圓覺道場權實會歸入法華三昧從吾所
好何必求人
予思壯歲歴官之日嘗見公館之壁上有題詩云猛風
拔大𣗳其𣗳根已露上有寄生草青青猶未悟不審
何人之作也因知物理自昔而然先覺形言警戒多
矣
解脱三門見空虚而有覺湼槃一路云寂滅以無餘廣
說異端吾不取也
偉兹靈響發我天機乘妙妙之聞心入如如之成相欽
哉瑞應蔚為道師
人之多欲三聖同誠周易損卦云懲忿窒欲老子道經
云少私寡欲釋氏湼槃經云離於愛欲垂訓并著豈
合縱心
言行動天地儒教之極致也此法有為寂照含虚空佛
理之極致也此法無為二法俱正其用則别
人間有畏途内外共二皆速死之地也舉世誙誙然趣
之而不能避安知有一路湼槃門乎苟聞斯言大笑
者多矣
南史中有說梁時劉歊者幼敏特高長而博學有文才
不娶不仕隐居學道忽有老人無因而至謂歊曰君
心力堅猛必破死生彈指而去尋之莫知其所予因
追師獨斷其理夫人分段之身乃一幻累之藴耳此
人能破之而出所謂有自然智破無明役超於天人
者也豈世網之可嬰乎
孔子學禮辨其俎豆之名品此則典儀之職也孔子贊
易演其卜筮之象數此則執藝之職也然孔子所學
此有司之職乃是體大而不失其正者耳若以妙道
超乎形器之上出乎言意之表固不可同日而論也
而輙問禮於老𥅆故老𥅆荅以他辭形於教誡而孔
子遽有猶龍之歎焉是知宣尼主善為師聞義則服
有如此者
予别得一對治之法矣言簡意備可以足用先思己之
切於身心次及庶事之不如意者摠名為苦而歴觀
甚於己者至多又思己之切於身心次及庶事之得
如意者總名為樂而歴觀不及己者亦至多夫如是
以己方人有何不足
予惜暮年壯心不已所修功德頗異於常作不退輪銘
且志之於己而勿失自警策於胷中作無盡燈頌又
傳之於人而漸多期照耀於天下自覺自利覺他利
他言念此生不為虚過
南史内有說梁劉歊志行甚高竒嘗有異人謂歊曰君
心力堅猛必破死生予慨然慕之而志氣雄偉願超
造化抗心希古唯力是視
諦思人倫自凡及聖分為四種知見夫唯貪所欲都無
覺悟此是凡夫知見超凡有覺屑屑然樂於小法或
沈空住寂此是小乘知見夫傑出此𩔖而不落小乘
二邊獨得中道此是大乘知見雖得中道亦不住於
相此是上乘知見出此四等之外更有上上乘知見
無不了知不可以限量對待為比而妙覺周圓此是
佛之知見
南華之書有說逍遥遊盖明大小雖殊而能隨己自足
不越涯分而過貪西域之書有說解脱門盖明次第
皆空而能見理無著免罹虚幻之所縛誓將乘逍遥
遊入解脱門予苟能然豈有不當二教參用有何相
違
士若宿植善根將成勝果練一心之凝寂期五眼之圓
明馭不退輪行無上道有如此者何以加焉
予之引退志本真純三徑就荒願無客到五漿先饋常
畏人知自然而然不可致詰
今得自生巧慧事甚近而意甚新夫化導於人猶為種
種方便而况於己豈不能然此久迷而忽悟者也
自今或值一切不如意事當即時而先覺屹然不動在
我而已苟不能然於己何益
化民成俗之學儒門之事也長生久視之道道門之事
也清心釋累之訓佛門之事也予以此三事為貴名
同而實異者也
今偶得一論一經之中四字各一句采而合之以為道
家心體之四相苟或能然何須廣求入理之法坐忘
論云心安而虚南華經云水静猶明予謂但令心體
安虛静明即是真人至人爾忽自追省曾作静深生
四妙詞其序具述静中生四妙謂安虛明樂是也今
之所說該涉其四矣且表志趣純深自然暗合故不
避重複而書
若有人功名富貴如唐之裴度郭子儀我不愛之若有
人琢磨道德師友造化合於天倫名出世人我愛之
重之願以至誠效之
持金剛經者若有人了知住無所住心得無所得法者
此名慧業若有人日積課誦之功希求豐報之利者
此名福業二者相去絶遠如霄壤矣
周易云知進退存亡而不失其正者其唯聖人乎老子
云見素抱樸少私寡欲又云知足不辱知止不殆湼
槃經云於世間中得名聖者少欲知足亦名清净夫
如是則三教之書有何相戾勸戒之道有何不同讀
書之人何不聽信
寳積經云猶如大龍所作已辦湼槃經云如空野象獨
一無侣予因思之大士智力如大龍獨象竒特超絶
也如此若望有朋自遠方來不亦難乎
定如壁立不動也慧如珠明圓照也定慧相合體用備
矣到此體用何必多談
若有人於世間法中不嬰於網罟不犯於鍖斧於出世
間法中知出世之道路見入理之門戶如是之人可
謂獨步我自思之誰將晤語
予嘗作願成四勝深心偈云豁然悟空了然見性凝然
不動寂然無思今又以此四句偈自為己說用之為
法要焉豁然悟空者照破幻藴情累不留苦惱也了
然見性者洞曉相續有情都是一真法界也凝然不
動者任其外緣所觸如八風之吹妙高山也寂然無
思者如晏海澄湛絶識浪之騰躍也四法純熟其利
甚博
古人古事過去空今人今事即今空未來人事决定空
不悟則已既深悟之豈可於此大虚空幻妄之中一
一執為有法執之為有則有礙有礙則有害視之為
空則無礙無礙則無害以理斷之何者為勝苟不見
此理何以得為上上智苟不能以理奪情於己何益
又何以得為大丈夫哉行之由己何必求人
動搖支體無積滯之氣融練情性無結閡之念修行之
要最為親切予今老年所學如此
儒門中所尊推之曰龍周易云龍德而隐者也道門中
所尊亦推之曰龍史記孔子曰老子其猶龍耶釋門
中所尊亦推之曰龍寳積經中稱述無生大士云猶
如大龍所作已辦予因思凡諸俊彦有以人龍士龍
自負者一何容易哉
吾今佚老自謂方知身心世洞見大空佛道儒會歸真
理涪然氣暢但保太和之和油然心新當成至樂之
樂以兹度日豈曰虛生
志於道者必在乎抗心希古雄節邁倫窮當益堅老當
益壯脱落儔侣如獨象之絶羣超騰風雲如大龍之
辦事噫我有此願而世無同人
才智為佛事文殊之法門也行實為佛事普賢之法門
也聲響為佛事觀音之法門也求自然智唯變所適
吾能獨斷何必諮詢
慧可初師事逹摩告其師曰我心不安逹摩曰將心來
與汝安慧可曰我心不可得逹摩曰吾與汝安心訖
予謂人之心也若此其身乃是至真至親之處然亦
無物可得况乎虚名至假至疎而乃自矜其有不亦
謬哉設有人曰我得好官予當告之曰將官來與汝
看彼或曰我官衆緣所成強名曰官亦如數輿無輿
不可得取而看之也予當答曰吾與汝看官訖
予因泛覽諸書又得三種之師尚書云主善為師夫宏
逹之士不當止學一先生之言凡有一善皆能師之
則其智廣矣又列子云子列子師壼丘子林注云日
損之師老子云為道日損夫人若能知非改過日思
減損有去非之善居無過之地乃幾於道也又唐賢
白樂天有詩云澹然無他念虛静是吾師莊子云唯
道集虛老子云歸根曰静夫人若能虚静其心則於
道最為親切此三種理有淺深俱為入道之門故予
采而師之
彌陁之淨土法華之化城權教也漸教也金剛之無所
住心圓覺之普眼觀門實教也頓教也看内典者當
如是戒
吾於二教之書各得法要之一老氏之書云深根固蔕
此乃長生之法也釋氏之書所云息緣反照此乃無
生之法也名相之談不煩多取
予自視所履進退不失其正應儒教之宗旨也動静之
養其命應道教之宗旨也定慧均適其性應釋教之
宗旨也合此三善之法奉今一報之身與衆不同於
己有得
二獸濟渡壯獨象之絶流四果超升嘉大龍之辦事甘
從曲士見誚迦談
入道之要先戒嗜欲吾口不恣其所嗜得老氏之旨淡
乎無味心不恣其所欲得大易之旨寂然不動能戒
嗜欲故幾於道
予素愛重唐圭峯禪師宗密所述法要之書尤為詳備
竊心師之久矣天聖八年正月十八日夜忽夢見一
老僧或云此即密公也予乃再拜稽首自叙宿昔歸
依之志云弟子幼不狎好弄之侣長不學無益之藝
唯於妙道久留深意夙欽禪德願為門人擕缾洗鉢
服勤問法而已公亦有荅見器之深而不一一記省
其語寤而思之雖知因心成夢固當然歟亦喜妙事
同符斯可見矣
中觀論云因緣所生法我說即是空予自别有語云因
果所成法我說不是空何以故予謂善惡真妄皆有
報應故不為空也然而善惡真妄其理不同夫人心
之根本為因也心之所起為緣也所成為果也當知
惡緣妄緣可以除去有如左氏之語云無使滋蔓蔓
難圖也善緣真緣可以封植有如白公之詩云前歲
種桃核今歲為花𣗳其理决然耳智人宜乎詳擇之
也
自古以駕馭英雄乃威柄之極致莊子之師友造化在
人倫而何如超絶卓然殊非擬議
威儀動止有節身隨宜也收合凝融有叙心隨宜也飲
㗖服餌有法物隨宜也詳擇應順有理事隨宜也我
之四隨宜日用人不知
設使絶倫才逸賞之曰天上謫仙人何如出世道高推
之為法中大調御
凡夫之心動而昏聖人之心静而明深智之士志於道
者詳究此言足用矣
身世二事罕有悟者世有世網之患難身有身藴之苦
厄二俱出離方名解脱
季子觀樂觀諸國之樂知其各有興衰此外事也予之
觀音觀獨聞之音知其最為殊勝此内事也觀音之
名亦非無謂
予於世間法本以薄藝自結人主未嘗依權倖而苟進
也於出世間法亦思以至誠合天道未嘗信巫祝之
妄求也自然而然無助我者
迷人既貪存日虛榮虛利此乃有中之空也又貪歿後
虚名虚餙此乃空中之空也皆由自執為我不悟我
是虛妄幻累之根本孰能思之
予覽唐書文苑傳云司空圖退居中條山别墅自稱耐
辱居士予因思佛法中有六度而忍辱是其一耐辱
即忍辱之義也夫如是則釋迦文曾為忍辱仙人司
空圖自稱耐辱居士噫言之斯無難唯受辱俾如流
是唯難哉經教中謂能忍者名為有力大人予獨斷
其理夫人不能忍者則有惡事發作譬如暴風起濤
坐致覆沒能忍之者必得惡事消滅譬如沸湯沃雪
不暫停留圖若誠如所稱予謂耐忍辱居士便是有
力大人
學法之要見性居先槩舉大端諦觀可曉佛經云非幻
不滅道經云其精甚真難遇至人欵談妙理
老莊道奥既見其清虚能秀禪宗又知其頓漸晚年真
學自顧多然
天時人事物理道樞舉四大端該括盡矣予於四者靡
不經心銳意詳求悉見崖略撫已自得豈曰虚生卜
此談交罕逄深契
予讀圓覺經愛普眼觀門理事無礙讀華嚴經愛普賢
觀行智力相資若夫優柔而求厭飫而趣是吾心也
云誰知之
自思性分稍應佛書引車避仇得須菩提無諍三昧忘
言合意入維摩詰不二法門竊冀涓塵積成海岳是
於妙道粗結勝緣
隋珠彈雀荆玉抵鵲外物也人猶惜其所失而况精神
内寳也棄而不收過求虚冗之榮利者吾惜之深也
禪心之體不可不住不可有住當住乎無所住之住金
剛經云應生無所住心坐忘論樞翼云不依一物而
心常住是也若住此住安稳深固可以到自覺聖智
境界之處此其大略也至要也
出是非域見莊子之道樞破煩惱賊用維摩之慧劔學
也如此人其何謂
徐寅律賦體格浮華内有可采予亦收之有賦述神僊
之道約略記其大意明乎道不易致其語有云上不
在天不可以翼翥下不在地不可以身到不在乎近
不可以耳目審不在乎遠不可以車馬造又有云在
乎破塵網清心源出嗜欲之千里入希夷之一門予
亦以為然
禮記有云七歲曰悼八十九十曰耄悼與耄雖有罪而
不加刑予今年八十矣因而自思非但不作世間有
刑之罪又欲力學出世間無為之道以此比方怡然
自是
吾老矣自設常用疾力之法譬如金鐵之器可以速辦
湯飲者名曰急須子是也今自約於其四威儀中不
管情境之順違不管晷刻之多少且即時而入至人
無何有之鄉放懷而遊不計近遠又即時而泛如來
大寂滅之海冥神而涉不計淺深量收功用此法定
矣禪源都序云隨時隨處息業養神正是此也所宜
罷諸演說之煩爾
予以文章為佛事者自然道心好陳法要非世間之隨
順也又以音聲為佛事者自然靈響暗資法樂非耳
外之鏗鏘也言念勝因何求益友
予記得齊已詩句云心清檻底瀟湘月骨冷禪中太華
秋又記得似是陳陶詩句云高僧示我真隐心月在
中峰葛洪井予愛誦之令人氣格爽拔
夫人生之所值遇者大槩凡有四種焉世運之治亂事
理之順違氣質之盛衰情意之苦樂皆有勢數而不
能出矣唯有大覺力聖人至明至勇鍊成不二性還
源深固者獨能出之予所見如此復與誰言
圓覺經普眼觀門被上根而如來告普眼菩薩言欲求
如來淨圓覺心應當正念遠離諸幻先依如來奢摩
他行堅持禁戒安處徒衆宴坐静室予詳真學當從
此始夫安處徒衆則非吾事所云堅持禁戒實資外
奬又云宴坐静室最為要切維摩經云不於三界現
身意是為宴坐予嘗擬之而言云不令一事礙方寸
是為虚室然而此皆言其臻極之理必未能爾自思
力量且宜從漸雖不及苾芻受具足戒且以嚴持小
法檢迹正儀可也雖未能頓虛方寸之地以為吉祥
之室且虚方丈之室專於静居可也吾之老年屬意
如此
學而欲求外事者唯恐人不知欲求内事者唯恐人知
之吾有此言已泄天機
諦觀貪欲有二大患固權寵而觸禍機飾私邪而涉畏
途知之善避百無一二古今之大情也如是
自謂暮年急於無學之學不必須俟從容固當隨時抖
擻一切塵念冥心絶境便是入至人無何有之鄉泛
如來大寂滅之海此但至小至淺者也古德所言之
理乃是至大至深者也
服雲母粉不如我自得法門甘露味之妙也聽清商樂
不如我獨聞性域天籟音之和也五鼓夢㢠廻聰警甚
樂福會靈應超然絶倫
習定如習射射多則中多中多則分寸無失如此則定
心熟矣益慧如益燈燈多則明多明多則毫芒必照如
此則慧心廣矣非曰狂言悉因經據吾求自然智切
問近思唯變所適他皆倣此
儒家之文雅道家之清淨禪家之宴寂吾登耊耄之年
彌加樂欲之意自喜性習之天然也如此
左氏春秋有語曰老將智而耄及之予今年登八旬而
演法成文其意無盡常患才多以為增上緣然而年
及耄而智日新度越古人亦足自慶即非妄有矜伐
也加以夀康給足似續蕃衍使我勝修益壯耳
予讀楞嚴經知動静不生之相讀圓覺經見理事無礙
之門非止讀經而皆得法
予讀𩔖書有云隋時高潔之士張文詡博覽文籍以灌
園為業州郡頻舉皆不應也以其貧素而賑給之又
輙辭不受每歎曰老冉冉而將至恐修名之不立予
見古人之行如此因而省已夫服勞有養自免學老
圃之事賜禄足用豈待致公家之䘏年登大耋精爽
不昧慶幸畢集超於先賢固當激勵志節亦加先賢
一等今不復修飾更求虚名且歎曰老冉冉而已至
惜涉道之未深爾
予自冠及耄好讀書未省一日而廢棄亦既大耄尤嗜
竺墳酷信所說行之因報如影響不差慨然有挺拔
出塵之想猶患前言博而寡要因為四字六句以定
積習之法自曉而已其語云知幻識真去邪住正冥
心攝念入流聞和不失不勞法要盡矣
人倫有三大苦未見有丁寧形言而戒懼者仕宦之間
暗觸禍機衽席之上密涉畏途輪環之中枉入諸趣
夫第一第二之苦可以目覩第三之苦可以心知若
能嚴持至行善避此苦者其唯有智力大人乎
人之所惜愈增愈疎予之所惜愈減愈親智者可以意
取予不能以言陳
離名相精真體用難為力致不思議解脱境界率由神
會故惟道侣非尚談交
時君御極舊有至言書云任賢勿貳去邪勿疑予因思
之法王御心亦復如是依華嚴經信用普賢依楞嚴
經勿受羣邪是也
大道人事物理動息各有自然時數若能洞曉臻極而
無蔕芥於胷中者可推之曰賢哉大丈夫
禄位神物也求者不可得有有者不可得守守者不可
得久所以然者不知其道也抑亦數有定分也
心之所起念念名為塵垢念之所屬事事名為夢幻當
如是觀如是斷勿復分别牽纏
大千沙界尚為空裏之空名鉅萬金錢固是末中之末
事非上上智無了了心
我自得二大觀法門觀一切動植之形來觸目者悉謂
之夢幻觀一切差别之情來觸心者悉謂之魔賊此
二者事𩔖繁細不可件析從無始以來與我為仇敵
非我獨然而人皆然非止於今已往未來無窮亦皆
然我知之矣彼來觸我我當觀之令精審而不迷練
之令純熟而不動難則至難未必能爾然比夫全不
知觀練者則殊矣
我視富貴如秋風之過如浮雲之變視身世如幻化之
相如夢想之狀是故我心無所住而住亦不見其無
所住之住
吾晚年之學住無所住故不為住修無所修故不為修
得無所得故不為得說不可說所以無說是故徑荒
交絶介然自守而已
吾嘗諦觀多士求其傑出若乃博聞強記洪筆麗藻學
洞天人之際才堪將相之科根器得中或有之矣必
要中根以上自然智生知高蹈之大方見還源之妙
性超出世表卓然獨存者吾不得而見之矣
莊子外篇有虛緣葆真之說圓覺經普眼章有理事無
礙法門予嘗究觀其體一也夫順緣而不失真與應
事而不妨理有何差别宏逹之士適變會同固當如
此若偏執一家之言而意成隔閡者非也
南華之經有所評品謂之蔽蒙之民倒置之民天之戮
民予歎士大夫為何不知此言可愧可畏又西域之
經有所尊奬謂之開士大士無上士為何不知此言
可貴可愛而但蠢蠢然紛紛然與萬物同化滅欲何
為哉
夫聖人作易窮神知化窮理盡性此乃數術之大者也
數術雖大而有限量惟世雄妙覺之理不可以數術
窮之獨出限量之外固非偏見孤說角其勝負者也
金剛齊云我不依有住而住不依無住而住如是而住
予因續之以言云我願於造次顛沛之際逆情乖意
之時亦不失安然而住
采集内典四句以明己意云宴坐静室冥神絶境凡所
有相夢幻泡影
道家之言虚無但得其體佛教之言寂照體用兼備真
學之流所宜具此知見分其半滿
清心釋累姑務息緣澄神定靈居常宴坐用之不匱其
如予何
儒書之要仁與義道書之要恬養智佛書之要定生慧
兼而有之廣大悉備
非理外至當如逄虎即時而避勿恃格獸之勇非理内
起當如探湯即時而止勿從染指之欲大率如此不
煩具陳
老子云有物混成先天地生此乃釋教所說一真法界
是也周易云精氣為物遊魂為變此乃釋教所說羣
有從一真起滅名為生死隨其因報輪環各入諸趣
是也若非大和會不凝滯何以到窮理盡性之處不
以時刻之少多處所之喧静情境之違順冥心息念
常存揔持
夫道家法要氣為元也調柔順適自覺氣之和禪家法
要性為宗也空明洞徹自覺性之靈二法相符其妙
盡矣
多藏厚亡不如積而能散高位疾顛不如卑以自牧是
以古人有言富不如貧貴不如賤者識之深者也
内學之人但依道家流所說真人至人體純素之理禪
家流所說大乘上乘入空妙之法恊用臻極誰窮智
力
修證儀中已說須具五緣予嘗思之尚未該備今自立
一說須具四緣第一具心緣深信樂欲此為根本其
次具身緣無諸疾瘴事役其次具資緣有物足用有
人善奉其次具世緣運歴平寧是也最先由已次第
委命
予愛經教中所言棲心聖境冥心絶境安住妙境若能
知而密契語嘿一致其要備矣何假外求於人
予讀經得楞嚴圓通法門圓覺無礙法門維摩不二法
門與夫誦其經而籍其數者異矣
學道者但得寐無夢而寤無憂譽不喜而毁不怒脗色
空而如一即動静而皆如練此純深其道成矣
歸心聖境上有古先生蕆事私庭下有隸子弟吾之慶
幸灼然居多
圓覺經中叙普眼之觀重重是幻冲虚經中辨争鹿之
訟重重是夢是知即今之我是幻也即我之所是夢
也見此大空已是真智猶名半智又此普眼章中言
非幻不滅如老子云其精甚真此則不空若能洞曉
非空非不空超絶混融方名全智
予已大耋之年矣尚多游心文章愈愛體勢混融格力
雄重才學典雅語句清拔内視靈府殊未有昏濁之
狀
法華之悟入圓覺之隨順吾思詳練兼該以盡致力之
妙斯亦無得之得
信正說作正觀志在超絶洞曉無為之理者名為逹道
信邪說作邪觀志在貪得增上有為之事者名為侫
佛此二人心霄壤殊致
予好看内典若要學出世聖人圓寂妙湛之心固不可
及然而觀練增深了逹世間之幻妄銷去胷中之蔕
芥比不知者亦獲法利萬分之一也
人所愛欲大率有二有聲無形謂之名或物或事謂之
利殊勝反是亦有其二美善自得謂之德美善可蹈
謂之道條目繁細此舉宏綱
前輩有詩句云兩輪日月般興廢一合乾坤夾是非有
以見是非之頗多也如此今人著文褒貶古人以為
論有以見是非之有餘也又如此故莊生之書以環
中之空為道樞釋氏之書以心言路絶名曰不可思
議解脱真學之士若不到此則其言意未有休歇之
地
真學之士且能言不出是非色不形喜愠意不存愛憎
積習純深亦不易得
寂然不動定體也志以道寧油然而生慧用也心華發
越混而為一何慮何營
人生而静天之性也此為因地感物而動性之欲也此
為緣起息緣反照是為要妙
一真法界本自常然三世妄心了不可得
始覺之覺名曰聖胎難忍能忍謂之有力大人觀練交
深所作辦矣
予讀𩔖書相術門有說唐時事初高智周來濟郝處俊
孫處約同遊寓於揚州而江都人石仲覽傾産以待
之嘗引相工視濟等相工曰此四人皆宰相也來公
早貴而末途屯躓高公晚逹而最為夀考夫速登者
易顛徐進者少患天之道也而濟等皆如所言又有
說五代周時趙廷乂世為星官仍於袁許之鑒長於
氣色清泰未廷乂待詔内庭嘗與樞密學士吕琦同
行琦從容密問國家運祚廷乂曰來年厄會之期俟
過别論琦敦訊不已廷乂曰保邦在刑政保祚在福
德於刑政則術士不敢言奈何際會諸公罕有卓絶
福德者下官實有恤緯之僣尋而晉高祖入洛予因
思藝術之士亦如此言是知天時人事必以理道居
先耳
維摩經疏中有說云文字般若謂名句文三者平顯般
若故又圓覺道場修證儀中說修行初地得經綸智
予因自思好看佛書道書得意著文亦不失學法之
巧慧耳
酷嗜於道談乎無味之味也獨聞其和天然無聲之聲
也有如此者名决定相
不齅驕餌則免五鼎之烹不入智籠則免四隅之觸古
人高蹈肥遯其見如此若復别得妙道何以加焉
學仙至要無越於深根固蔕長生久視安養神氣自求
獨善之利學禪至要無越於定慧相合合而後明化
導生靈曲成兼濟之名其意則已備矣其言則無窮
也
予讀内外經典咸有所得讀法華經信入佛知見為大
事所以依正覺觀其妙不使心昏迷讀周易信蒙以
養正為聖功所以履正道晦其迹不求人見知協用
交濟何往弗宜
内學之士智明而無為行於正道者是也識暗而有作
行於邪道者非也大率如此法門樞要
澡雪靈明之心道可致也固存幻化之身道所寄也牽
制重複之緣道有累也於此觀練尤宜純熟
蒙以正功乃聖其直貫天必無愆應晦而明用乃靈其
照對物必無遁形我如是言亦不立名
今采經錄之語配為四句諸幻盡滅覺心不動照體獨
立物我皆如法相及此吾道成矣
儒家燕居閑暇和舒顯放懷之容止禪家宴坐澄心空
寂晦入道之指歸理有淺深說難窮盡
道書言真人至人佛書言大乘最上乘者其理大同小
異若執所說則難為和會
凡一百八十一章
法藏碎金錄卷八
