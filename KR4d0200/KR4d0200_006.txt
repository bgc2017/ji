浮山集卷六宋仲并撰
表
代謝賜御書石刻表
祥光下矚遥瞻雲漢之章寶刻肆頒頓改江山之觀超
軼往古模範來今拜賜馳心開編盪目竊惟國家方太
平之日治格彌文帝王當萬幾之閒書成肆筆魚躍龍
騰之既遠煙霏雲卷之何觀斷簡殘編寖多湮没舒牋
點翰舉乏師承仰宸畫之一新掩前聞而盡廢與唐虞
三代而並駕方萬邦共惟帝臣陋鍾張二王之遺蹤乃
八體皆登神品此盖伏遇皇帝陛下聖由天縱德懋日
新聲和氣和恭已巖廊之上心正筆正留神翰墨之間
細書遠邁於漢光大字羞稱夫宋武刻金石而垂久粲
日月以並明臣猥奉守符欣逢盛舉藏之泮水倍增儒
道之光輝副在名山當有神物之持護
代謝賜御書御製文宣王及七十二子贊表
像列羣英夙配春秋之祀贊揚遺範共歆旦暮之逢奉
奎畫以珍藏徧黌宮而忭躍中謝洪惟宣聖挺生魯邦
謂文王既沒文不在兹乎惟考父之生後將有達者麒
麟之於走獸出其類也距今千數百年蜾臝之祝螟蛉
久則肖之偉兹七十二子傳之歷代奉以至誠立贊圖
形創自開元之制議名廣禮備存章聖之規至若高弟
之流止命近臣之述惟明主萬幾之餘暇非夫子六藝
而不觀嘉乃芬芳寵之華藻生也不遇徒相從陳蔡之間
沒有餘榮乃共際唐虞之盛恭惟皇帝陛下睦鄰偃武
稽古右文玉振金聲遠同符於將聖肩摩袂屬例光賁
其門人念曲阜石壁之久湮尚緇林杏壇之可想灑潤
幽潛之下濡毫蠖濩之中煥乎有文昭若揭日宮商逓
奏恍如韶樂之聞琬琰一新復見河圖之出邈矣終古
起於九原臣竊守邦欣逢盛事謹百拜而登受聳萬目
以榮觀為章于天粲祥光之下曯未墜於地蔚聖道之
重興
代平江守謝賜府第表
詔移清蹕將臨江左之上游恩畀黃堂益壯吳中之都
會湖山改觀井邑增輝竊惟泰伯之舊封尚想延陵之
遺烈郊遂俯連於震澤川浸旁接於具區雄麗相夸臺
豈遊於麋鹿風流未墜館或帶於虹蜺更興替於千年
際盛明於今日惟明主龍飛而御極屬羣黎蟻附而傾
心露盖省方見車馬羽旄而咸喜宵衣圖治無池臺苑
囿之是營驟拜絲綸寵還藩翰雕欒鏤楶顧何取傖父
之言畫戟清香乃遽踐詩人之勝此盖伏遇皇帝陛下
天臨寰宇子惠臣工乃寢乃興行考周王之室克勤克
儉每卑夏后之宮慰闔境之謳吟憐守臣之僑寓撫躬
重拜循分載驚仰體宸眷之優隆因悟聖圖之廣大盖
玉京未靖焉能鬱鬱而定居然圭竇苟安豈識潭潭之
若此云何報稱姑誓糜捐
代淮西守臣到任謝表
朱轓皂盖之寵猥及菲材息烽卧鼓之秋廓然無事叨
恩已甚尸禄為慙伏念臣家至寒微性尤固滯惓惓畎
畝每傾葵藿之心碌碌蓬蒿安知鴻鵠之志運逢千載
好結兩朝偃革櫜弓一洗風塵之警攀鱗附翼猥容螻
蟻之微脱身刀筆之中厠跡簮纓之後佐六條於浙水
總五市於海陬備歷險艱洊叨餼廩無功而食方感天
荷聖於窮簷不次之恩遽共理承流於名郡邊陲寧謐
訟牒簡疎四野豐登一家飽煖此盖伏遇皇帝陛下增
光基緒總攬權綱察羣下之正邪示至公而黜陟帝堯
則天為大愚智並容文王視民如傷邇遐一體欲黎元
之不擾知戇直之無他加過分之恩榮使悉心於撫字
臣敢不深惟僥冒自力駑疲當令蕭條閭里之間咸蒙
廣大朝廷之澤江山雖遠日月何不照臨民社非輕塵
露或容補報
代南安軍守臣到任謝表
再畀民社祗荷宸恩首頒詔條申諭郡境初無已試之
效慙非共理之良伏念臣材學空疎性資椎魯早憑世
系濫綴官聯箠楚塵埃脱迹判司之冗簿書期會悉心
俗吏之為逢盛世之清明極微生之僥倖積勞吏考假
寵州麾雖云去國之遥正念於民為近干戈久戢藹聽
康衢之謠年穀屢登自絶缿筩之訟如臣何有迺爾叨
居此盖伏遇皇帝陛下孝格神明誠參高厚均一人有
慶之澤垂萬世無疆之休扶漢業以中興增輝九廟暢
堯仁而廣運加惠羣方天日所臨嶺嶠奚遠臣敢不誓
酬洪造勉竭駑材郡以南名敢有適南溟之望星猶北
拱豈忘馳北闕之心
代建康守謝降詔不允再乞致仕表
餘生垂盡瀝危懇而叩閽睿眷深隆渙殊恩而出綍俞
音尚閟賤分奚安中謝伏念臣涉世多艱賦資極陋甘
從州縣塵勞之役誤登侍從獻納之班居然樗櫟庸材
豈堪收用已矣桑榆暮景更迫衰殘承乏帥藩典司宮
鑰謂當一面長江之守庶寬九重側席之憂豈期疾疢
相仍筋骸頓憊縱未歸於鬼錄寧無慊於官箴疉上囊
封期遂掛冠之請洊頒綸詔尚憐墜履之餘伏讀再三
撫存曲折激懦衷而增感起衰病以知榮此盖伏遇皇
帝陛下大度並容至仁善貸赦其仰干旒扆屢陳告老
之言謂其尚玷藩維責以承流之效特紆一札增耀十
連而臣上負恩私惟知感涕念災咎之若此顧喘息之
僅存卧而治之雖寵寄之彌重耄無能也矧疲瘵之益
加尚期從欲之仁俾遂投閒之分
代謝給假還鄉表
戀闕丹心欣奉便朝之對首邱素願獲為故里之歸加
憐搘枕之餘未使抽簮而去曾無近比積有深慙伏念
駑蹇之資垂老彌鈍斗筲之量既滿必傾惟置散投閒
乃分之宜而陳力就列不能者止徒叨寵禄良切厚顔
敢懷金馬之昔游尚玷玉麟之重寄筋骸可強雖夙夜
盡瘁而豈辭疾病遽侵自冬春露章而繼請俞音尚閟
召節旋頒初侍昕朝願效美芹之獻僅踰信宿頓劇負
薪之憂益思納禄以弭災亟荷疏恩而予告此盖伏遇
皇帝陛下日明旁燭天大兼容原愚蠢之本心借寵光
於末路荷眷慈之深切惟疾之憂勤詔旨之丁寧何恙
不已俾親藥石少憩邱樊臣敢不仰銜異恩退省微分
既餘齡之晼晚復舊學之荒蕪侍講華光終恐莫禆於
萬一掛冠神武尚期得可於再三
代辭免轉官表
升文秩之兩階首頒異數瀝愚衷於九陛未賜俞音敢
薦瀆於天威冀曲從於人欲伏念臣羈孤賤分叨竊踰
涯荷太上皇之眷知亟升近列仰明天子之臨御獲侍
清光慶澤汪洋盛典稀闊千載一遇身獲附於風雲萬
歲三呼心益傾於葵藿幸實多矣功何有焉輒布懇辭
重勤詔諭此盖伏遇皇帝陛下重明麗正懋德建中不
惜恩加於左右之臣實欲賞行無内外之間然臣滿盈
已甚理必致於疾顛勞效未聞義尤慙於虚授祈乾剛
之獨斷回渙號於既行庶叶僉言以安微分
代服闋欲赴朝見表
風木摧心偶逭須臾之死雲天矯首行曕咫尺之威稍
還去幹之魂旋下感恩之涕中謝伏念臣器資凡陋世
緒單微圭竇篳門偶夤緣于戚畹弹冠結綬獲僥倖于
仕塗佐麾符于兩州總貨泉于一道叨榮過甚報國未
遑器小而傾禍延所恃扶匶遠從于海嶠荼毒何堪賜
金來自於天閽葵傾彌切堊室方嗟于駒隙丹墀敢望
于鵷行此盖伏遇皇帝陛下大德包荒深仁恤隱孝廣
薰風之奏恩如湛露之施興憐行路之長川浮陸走加
厚匪頒之式生榮死哀致此餘齡偶全今日仰惟篤近
舉遠不忘螻蟻之微誓當以孝為忠永竭犬馬之力
代郡守謝傳宣表
澤國承流未著蕃宣之效星軺傳命洊頒温厚之辭仰
宸眷之具存激懦衷而增悸伏念臣材乖任重識匪通
方荷黼扆之誤知入塵二府叨朱轓之重寄出殿三州
志大徒勞性疎自與毫髮未聞于補報私忱寧免于怨
尤懷故國而就閒屢伸危懇假便藩而承乏姑竭駑材
周旋郡舍之幾時絡繹使車之及境温言甚寵重拜知
榮此盖伏遇皇帝陛下天大兼容日明旁燭憐簮履之
舊物久玷寵光錄屛翰之微勞曲加體貌臣敢不誓堅
晩節益勵壯圖雖撫字為勞未有及民之善政而眷私
若此敢忘致主之初心
代建康守臣除在京宮觀侍讀謝表
守符留鑰方退謝於不能祠館經帷迺進叨於非據是
謂辭榮而益寵屬兹抱疾之有加渙汗莫回震驚罔措
伏念臣桑榆迫暮蒲柳先秋幼所學而壯行愚無可紀
老將至而耄及疾弗能支尚塵秘殿之隆名久玷别都
之重寄長江一面恍驚歲月之遷丹陛九重夐隔雲霄
之上比膺節召靡俟駕行素願畢陳幸須臾之無死清
光在望實咫尺之不違已殫區區控避之詞復拜疊疊
便蕃之數恩浸淪於骨髓憂頓迫於膏肓縱欲貪榮若
為報效此盖伏遇皇帝陛下聰明稽古恭儉御邦清淨
為心法道家之日損緝熙為學過周頌之月將特寵微
臣俾留近署臣仰念鴻恩之難報俯憐餘日之無多過
竊恩輝自貽顛仆狗馬幾填於溝壑嗟就日之無期麋
鹿終戀於山林更籲天而有請
代建康守進職真除謝表
分陪都之重寄引分奚堪疏秘殿之隆名叨榮益甚詔
音深切感涕縱横中謝伏念臣一介賤微半生流落偶
際風雲之會起泥塗而望清光誓輸犬馬之勞效涓埃
而答殊寵曾無瑣善徒索太倉比自吳門趣還省戶乘
輿既駕將陪羈絏之行帥閫偶虚驟當筦鑰之守攝官
未幾失職為多敢期鳳詔之頒真畀麟符之寄躋書殿
高華之選極儒冠遭遇之榮私自揣於非宜恍莫知其
所措此盖伏遇皇帝陛下聖圖廣大天德清明循名責
實而勵百工撥亂興衰以康四海無可無不可一恢覆
燾之仁有能有不能兩遂賢愚之分如臣孱瑣未忍棄
捐雖云疲瘵之餘猶在使令之數第恨壯心之牢落難
酬訓語之丁寧臣敢不黽勉致身馳驅從事嚴徼衛於
宮闕消瘡痍於里閭事君當無擇而安彌堅素志陳力
而弗能者止嗣貢危衷
代謝落職表
罪玷風聞宜置身於憲網恩隆天覆止削籍於禁塗久
嗟窮谷之抱疴逖想重閽而拜命少寬溝壑莫跂雲霄
中謝伏念臣樗櫟材凡斗筲器淺垂髫受業迨五十而
無聞結綬登朝豈萬分之有補頃叨持於從橐即退奉
於藩符屈指去國者七年叨恩奉祠者三任病無起日
痛欲呼天尚容索米於太倉久念掛冠於神武果勤彈
疏上徹䆳旒出處語默之乖違有閭巷所羞稱者衣服
飲食之纖悉雖閨門人必知之事始傳聞臣猶駭愕殆
厝躬之無所纔褫職之為輕此盖伏遇皇帝陛下御衆
以寬臨下有赫方循名責實之日顧欺世者法豈勝誅
惟赦過宥罪之時雖負譴者罰皆從省謂臣流落之寖
久憐臣災釁之彌深姑斥清班尚寬嚴譴重念臣生其
餘幾目已不明既屛跡以絶游亦冥心而委化不再得
者犬馬既愆之力甚難忘者乾坤未報之恩往矣何追
莫展糜捐之效僉曰不可更蒙含貸之私寵施甚宏省
循益懼臣敢不誦訓辭之深厚諗德意之寬慈息意外
緣專心内訟飯蔬奚念幸已踰於再生結草可為誼不
忘於九死
