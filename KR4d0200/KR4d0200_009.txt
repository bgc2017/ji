浮山集卷九宋仲并撰
啓
代執政謝賀新除啓
視草玉堂頻上乞身之請疏恩丹陛更叨共政之圖寵
至若驚令行弗反念遠猷之何有辱高義之相先疾讀
誨音交流慙汗某官風華懋美天韻雄成持自得之學
而尊其所聞藴至剛之氣而養之無害長篇大軸方天
下想聞其風直道危言顧廷臣無出其右宜居四近恊
贊萬幾乃紬金匱之藏暫奉琳宫之逸更春秋之一字
誰敢異辭得謨典之百篇復見左史遠勤華翰俯賁衰
蹤燦然錦繡之詞恍若瓊瑶之貺某離羣滋久被命過
優嗟小器之易盈何能稱此惜真儒之未用益愧先之
祈茂毓於粹和尚阻陪於談笑
代賀漕除戶侍啓
詔頒天陛恩陟地官聳風采於列城籍甚埋輪之譽增
羽儀於禁路偉兹持槖之班簪紱均歡冕旒虚竚竊以
會計自有綱目廢之斯紊而舉之則張泉貨非無源流
疏之斯通而壅之則止仰惟累聖具有成規凡斂散出
納之權為經常永久之計餘財餘力民無一日之徭足
食足兵國有九年之蓄閱歲滋久遭時多虞官簿紛紜
弊起胥徒之手民田連亘富儗王公之家舉世咨嗟賴
公灼見銷百年之患不勞指顧之間為兩路之民永息
追呼之擾法當推廣眷益優隆恭惟某官道極高明氣
充剛大洽聞博物學貫百氏之書發策决科文高乙夜
之覽以潔淨精微之教逢聰明睿智之君墨綬他時屈
宏才於下邑繡衣三歲騰歡頌於載塗任衆人所難能
合斯民之共願兩手加額萬口同詞侯宅侯田旣力摧
於豪右我疆我理庶永斷於侵漁萃此殊功滋膺妙簡
仁政必自於經界已悉正於版圖老成實重於典刑宜
遂聯於簪槖卓爾羣工之標的兹為二府之權輿成命
初傳有識相慶某猥蒙知遇浸荷使令奉令而行惟謹
遵於三尺指心自誓儻圖報於萬分賀厦為深趨庭未
遂莫勝敷叙但劇欣榮
代人賀陽奉使啓
登持禁槖就擁使旜聽履而上星辰聳儀型於百辟出
疆而安社禝敦和好於兩朝維時鉅公實允羣議某官
喬山松栢層漢鵷鴻威儀詞令之不凡出處行藏之可
紀推諤諤之一士名早播於簪纓萃師師之百僚眷獨
深於黼扆周爰使節共理侯藩盤根錯節之無難視草
判花之已晩輦轂先彈壓共高京邑之深原隰有光華
茲重使軺之遣暫閱大司農之印徑躋少常伯之聯極
寵耀於一行視恩輝於八座自天子所揚萬里之威名
真丈夫哉快一時之觀聽某蹇薄門闌之下客飄零江
海之餘生雖長此阻陪於後塵喜行矣將歸於大冶神
其持護可㤀道路之勞帝曰遄歸即正鈞衡之拜
代考功郎中謝宰執啓
不習為吏猥充數於侯方何自為郎遽升華於省戶目
眩雲天之䆳身參鵷鷺之行踰分䟽榮省躬知懼伏念
某愚未聞道懦無取材斗筲之器小哉寧知遠者大者
箕裘之業衰矣敢云有之似之徒以早唯詩禮之聞不
忍少廢簡編之習候槐黃於八月屢戰無功望桂魄於
九霄自憐不遇乃抗塵而走俗每勞形而苦心艱險備
嘗交游益落頃預登聞之末屬初觀文物於本朝魏闕
馳心幸不違於咫尺太倉索米曾何補於分毫無何薪
桂之不供非為蓴鱸而欲去懇求補外偶玷治中望行
都數舍之遥幸賢牧接踵而至蒙成自慶敢希南陽太
守之稱捄過不遑寧有海沂别駕之譽從容茂苑長洲
之勝談笑清香兵衛之間念百里之行至九十而方半
顧千鈞之重豈一縷之能勝忽驚詔綍之頒遽竊守符
之寄幼之所學於古者將行其志前之所任其長者今
推而行每一事必稽於公言寧此身專任於衆怨不意
譴訶之粗免每虞謗讟之交興迨此終更還叨初渥解
印章者幾日聞警蹕於大昕三年可使足民僅逃於戾
一言何能寤主宜黜而升謂稍還中都官之舊班乃徑
處尚書郎之高選矧伊考績幾類典銓自昔相傳兼司
貢士之選舉于今未替仍掌勲臣之諡章七司之案牘
旁通百官之考課具在材宜克稱事最為繁曾微累日
之勞驟玷列星之次此蓋伏遇某官甄陶萬彙槖籥一
元負剛毅敢為之氣而守以至謙積深造自得之學而
持之無倦黃鍾大呂鏗鏘雅頌之音北斗泰山烜赫台
階之望持危扶顛而力有餘裕守文應變而施無不宜
雖斯須告后之言皆悠久經邦之略輔贊彌縫而藏諸
用光輔丕圖乂負偃植各安所施並徕衆俊坐令孱瑣
亦復超踰某敢不策疲曳以㤀勞履靖共而安位勉揚
乃職思稱所蒙方太上皇開近侍薦舉之科已首竊朱
轓之寵惟今天子下内外更番之令又躐陪畫省之遊
自揣何人每叨殊奬銘茲厚植誓不辜恩感懼交懷言
書莫盡
代鎮江守謝宰執啓
釋宣流之重寄僅免譴訶分近甸之名藩益慙倖冒人
欣由遠而及邇自慚已去而復來獲安萍梗之蹤盡出
鈞陶之賜伏念某性資頑鄙材具拙疎隨地而安謂遇
坎乘流在我而已為貧而仕乃抗塵走俗垂老不休費
歲月於奔馳耗精神於憂患力小不可任大而委任多
過其材命薄難與成功故事功略無可紀徒積素餐之
愧不知華髮之侵所願終焉蓬蓽之間況亦晚矣桑榆
之景屬者烽塵之擾蕭然淝水之濱荷君公起廢之恩
豈臣子辭難之日扶老擕幼於風塵之際黽勉畏塗救
死扶傷於煨燼之餘侵尋累月竟無毫髮可效涓埃旋
易朱方席未遑煖遽貽白簡罪不勝誅益收驚魄於故
廬長保殘軀於暮景荷清朝之簡記趨便殿以對揚誤
膺鄂渚之除亟遡長江而上赤壁夏口視形勝之具存
京口曲阿豈夢魂之敢到忽聞申命獲拜制書此蓋伏
遇某官文章六經事業三代聳北斗泰山之望播黃鍾
大吕之音柱石本朝輔贊彌縫藏諸用權衡多士乂負
偃植安所施籌策無遺勲名有耀犯顔軒陛判羣議於
一言正色廟堂裁萬幾於反掌方並來於衆俊曾不棄
於寒生爰因新掛印而東復畀舊分符之地某敢不撫
摩彫瘵振起懦偷今日所當言者朝夕而行曩昔所未
至者一二而改人臣均於愛主願分宵旰之憂郡守職
在養民尤在水潦之歲誓殫駑力仰答鴻私
代人宫祠謝宰執啓
病餘待盡寄暮景於山林望外叨恩奉真祠之香火仰
銜鈞造深激懦衷伏念某用意迂廻觸向乖迕辛勤早
歲所服膺者前哲丁寧之言狷介一生所切齒者流俗
靡敝之習誓無㤀於日用斷自保於歲寒頃省戶初造
於坐隅每暇日備陳於心曲照其悃愊契若平生至於
極力保持脫危蹤於虎口加之過情推挽陪法從於螭
坳稍親天日之光尚畏風波之迫乞郡符而引去猶書
殿之疏榮周旋其私始終若此契闊仞墻之寖久因循
尺牘之遂疎豈炯炯之有他謂區區之何益知心最舊
固宜苛禮之兩㤀薦語尚新豈慮流言之三至逮更除
於兩郡旋趨覲於九霄還載筆之舊班恩寧無自僅持
槖之滿歲罪在不容沸騰白簡之辭罷免丹邱之守坐
此七年之屏跡蕭然萬事之冥心已玷恩門終棲德宇
初謂生存之無望亦知顛沛之可期流離敢望於他人
顧盼未忘於疇昔尚頒稍廪力護瑕疵憔悴餘年終賴
賞音之素紛紜行路虚疑獲譴之深恭惟某官爕和一
元陶冶萬類輔贊彌縫藏諸用上表精忠勞來還定安
其居民臻寧壹蠲除密網振起頹波如殘生委頓之餘
更衆毁摧傷之久臥疴農畆恃大庇而少安賦禄祠庭
揣素餐而益懼惟堅持於晚節亦深訟於昨非敢曰酬
知終焉戀德瞑目何望分作天地之棄人沒齒為期長
借江河之餘潤
代平江守落職除宫祠謝宰執啓
悔尤自見疵豈待於吹毛彈劾遽聞罪莫勝於擢髮俯
從寬典仰戴殊私咎雖由於一飲一食之間恩不㤀於
三沐三熏之素伏念某凡材樸&KR0554;薄命﨑嶇屢試無聞
將行復躓嘉肴不知其旨學豈足以探微簞食不堪其
憂恩誤蒙於起廢粤自苕溪之偏郡更擢茂苑之要藩
内省冒居久思引去屬使旜之修好頒燕豆以示慈方
遠人欽奉於王靈豈一介驟干於國典凡酒醴牲殽之
設悉有遵承雖供張器用之微靡容加損誰為草具以
紊初筵壊館納車僅免有詞於鄭國烝殽薦體不憂興
問於晉人雖謂至愚寧㤀自力遽煩剗削深負陶鎔尚
竊食於外祠姑罷直於中祕保全曲折感懼再三某官
柱石本朝權衡多士彌縫補贊旣臻於治偃植乂負悉
用所長謂斐然不知所裁罪則有素而過也各於其黨
心實無他如憐臲卼之蹤更厚帡幪之庇念平時細謹
不敢越爼而代庖顧書生酸寒難使監厨而命定以儆
不肅聊示有懲某敢不祗荷寬恩因追往咎作餅空勞
於畫地自歎迂疎懲羹不㤀於吹虀彌思戒慎
代湖倅謝宰執啓
聚族猥多不能供億逢辰旣泰耻獨飄零恩誤出於鈞
陶憂頓寬於溝壑飲食必祝造化難酬伏念某材具非
長器資甚淺枌榆旣隔銷歲月於奔馳蒲柳易殘耗精
神於憂患棲遲無地孤露不天敢懷結綬以登畿但願
攝齊而請業在後固宜於瓦礫分也奚言居貧莫具於
簞瓢蕭然已甚頃持危悃仰叩崇墉謂或死或生之分
繫吾相一笑一嚬之頃方旅退旅進之次蒙我公三熏
三沐之私願既滿於登門寵更叨於佐郡方茲需次已
復問塗惟四水之侯藩號二浙之道院白蘋繞郭華屋
填城明月清風旣宛存於舊觀浮家泛宅尚追想於遺
蹤良慰途窮曷分吏責號寒啼飢二十口均欲酬一飯
之恩摩頂放踵六尺軀邈未有纖毫之補恭惟某官力
扶宗社心契乾坤宇宙山河盡回和氣禽魚草木亦賴
恩輝冕旒獨倚於精忠竹帛疊書於茂烈羣才並進偃
植各安所施異意潛消芟夷勿使能殖贊贊祖宗萬世
之業亹亹唐虞三代之風鍳此孤蹤斷無他技有加憐
惻弗忍流離家室妻孥驩然相告父母天地恩其可㤀
某敢不圖效萬分謹遵三尺駑駘十駕所願勉旃鷦鷯
一枝不啻足矣心焉懷德誓不辱知
代郡守謝侍從啓
臥漳濱之疾亟返鄉枌復鴈門之踦重紆郡紱恍若沉
疴之去體猶念覆車之在前備歴多艱若為共理伏念
某瓶罌之器易滿而傾拱把之材過用則折久矣坐叨
於餼廩蔑然無補於事功數免稀遷榮未施於毫髮早
衰多病憂每迫於膏肓惟聖主親攬於權綱而羣材悉
起於幽遠有如孱𤨏示預使令攬轡登車已負埋輪之
譽捫參歴井敢㤀叱馭而前乃呻吟於路旁分沉冥於
死所自天而下忽霑從欲之恩順流而東始有更生之
望白骨幾再肉矣死灰寧復然乎方欣一壑之專寧復
三刀之夢忽茲假寵無路懇辭念材具之非長復憂愁
之不貸吹虀懲沸自念傷弓之餘滴淚到泉更嬰䑛犢
之戚神明未還於舊觀道德益負於初心雖已懷印紱
而來猶欲掛衣冠而去甫茲視事惟懼瘝官恭惟某官
一代老成斯民先覺以正元之朝士首甘泉之侍臣特
立卓然屹中流之砥柱孤光炯若粲明月於長庚當宁
已熟於履聲造膝每懷於諫草行膺制綍入秉機衡俯
念窮途久沾餘潤謂異時試郡雖慙二千石之良而平
昔登門不啻三十年之舊假此朱轓之寵本由華袞之
襃某敢不體息黥補劓之殊恩圖宣化承流之薄效悉
蠲民瘼仰答己知事君以人已誤勤於推轂代天理物
惟側聽於演綸
代謝監司舉薦啓
賜閒丹陛自媿叨踰承乏泮宫敢求聞達豈謂剡章之
寵得於擁篲之初竊以當宁思賢方以得人為急羣工
體國率懷舉類之心然而斯人或老於山林沒世不聞
於朝野况彼深情而厚貌鑒裁為難類皆飾偽而亂眞
沿襲滋甚輕儇狂斐者以警慧而獲舉循默遲鈍者謂
純雅而見收或肆為放蕩之言至自詭經綸之略世更
相笑人不易知如某者術業空空性資下下挾書早歲
嘗妄求六藝之歸筮仕壯年了不通當時之務自登名
於科第久待次於田閭粵在去秋遽聞召命引道即趨
於魏闕俯躬入覲於楓宸揣愚分以遄歸迫官期而來
上竊五斗之粟遂寬菽水之憂蒙一字之褒更重駑駘
之價此蓋伏遇某官主盟斯道推轂寒生嘉善而矜不
能允矣大賢之度好德則錫之福念茲皇極之言顧如
孱愚允謂疏邈親承輝庇方託二天之仁首示薦章更
妙五雲之體莫勝榮幸姑誓緘藏某敢不祗畏簡書服
勤夙夜益勵疎愚之守用報所知回觀清要之塗良非
所望然而儒宫牢落士氣彫零廊廡僅存詩書絃誦之
久廢廟宇不設簠簋籩豆之俱亡寓奠獻於釋梵之宫
設筵几於茅茨之下凡在使麾之所部為郡幾何闕然
鄉校之不修惟此而已尚蘄特達曲示恩輝豈敢遽望
於落成庶幾稍資其經始當與多士共荷深知過此以
還未知所措
代李司理啓
立笠澤之簿書方虞曠戾移蘇臺之獄訟更辱超升曾
未朞年獲書再考深惟倖冒彌積悚惶伏念某本以諸
生獲陪多士粤從弱冠即玷賢書周旋詩禮之異聞粗
知嚮道佩服聖賢之遺訓用以成身志竊慕於古人文
敢希於作者誓堅素守絶意亨塗逮晩困於流離繼頻
更於憂患衰遲已甚窮困焉依乃稍緝於舊聞遂復賈
於餘勇擔簦鼔篋於羣英之後爭名較藝於寸晷之餘
笑末學之未工悼初心之已負偶緣薄技遂沗儒科昨
從筮仕之初即處提封之下一行作吏安知巧宦之機
半世倦遊常在數竒之域甘沉迷於簿領已自斷於平
生旣才疎與世以多違又動輙迷方而不遇方懷退縮
敢意甄收誤蒙特達之知更處平反之寄空坐縻於歲
月終何補於事功每懷朝夕之憂更甚簡書之畏自分
書下下之考其敢希赫赫之名賴盛德之包荒俾終年
而尸素此蓋伏遇某官斯民先覺吾道主盟忠嘉久簡
於上心議論獨傾於諸老徧儀禁路嘉猷未究於所長
出領輔藩坐嘯何勞於游刅將益茂經邦之業故每敦
推轂之風致此寒微首蒙眄睞疎庸何取敢云州縣之
徒勞頑礦無堪尚冀鈞陶之在後某敢不益堅晚節愼
守官箴思少效於纖毫庶仰期於知遇
代人贄見婺守啓
垂大名於宇宙雅願登門走賤役於塵埃適諧望履跡
自憐於么麽庇永託於帡幪幸豈人謀思惟己獨伏念
某簞瓢貧餓萍梗飄流少也從師供洒掃應對之職長
而試藝乏雕蟲篆刻之資决戰徒勤策勲何有蹭蹬場
屋莫厠千佛之名惆悵雲霄欲致諸天之問此心何在
一飽所驅未容辭箠楚而脱簿尉之中寧有持旌麾而
出幕府之望朅來涇水祗役窮山去門牆跬步而遥日
蒙暉潤環閭里千家之聚歲幸豐穰藹然絃歌溢於逵
路踰年坐糜於餼廩終朝絶簡於簿書父老均歡非止
干戈之不識官寮自幸更看桴鼔之稀鳴自愧空餐祗
虞深譴賴密依於蓮幕每快覩於芝眉謂閱四十而無
聞雖賦資之極陋念陪三千而受業亦用志之良勤假
以色辭慰此勞悴罰不勝而誅不至以是為憂閔其勞
而序其情恃公為重雖阻陪於杖屨已深篆於肺肝恩
實知歸報將何所抱關擊柝自念有時而為貧毁瓦畫
墁大類無功而得食疎庸安取僥倖何多恭惟某官名
擅斗南氣鍾江左見聞該洽滿詩書於腹中詞藻淵源
揮雲烟於筆下躬行孝悌氣藴中和攻曉窗夜燭之勤
以春誦夏絃為樂箕裘世業合視草於玉堂羽翼聖經
每擷英於黃卷令譽藹聞於中外清風稱冠於古今丹
桂一枝凛諸儒之莫望靈芝三秀偕羣從以同登既鴈
塔之書名宜鳳池之接武北門西掖行司帝制之嚴疊
嶂雙溪暫借侯藩之重已看煖席行即賜環重念某棲
遲末路之有年擺脱窮愁之無日已踰壯齒蒲柳之質
易衰久困窮簷樗櫟之材何用徒分隂之是惜競寸晷
之無從仁不遐遺已荷包荒之度善惟類舉尚希拔茹
之私
代宋帥回張魁啓
射策天庭登名仕版榮中君門之第一素推國士之無
雙公議所歸輿情共慶伏以某官力行仁義允蹈中庸
觀三代兩漢之書而尊其所聞覽諸子百家之言而守
之以約學深自得性禀不羣以道術支離為心憂獨得
伊川之正統以天下安危為己任歴陳涑水之嘉謨擢
冠省闈已騰令望比奉大對益獻忠言誠意格物而探
聖賢之心已著當年烜赫之譽誦詩讀書而為國家之
用可見他時康濟之功某猥以疎庸之資誤沗承宣之
寄仰慶朝廷興賢之盛幸觀閭里得士之榮薄植何功
長牋誤辱愧乏瓊瑶之報但增篋笥之華
