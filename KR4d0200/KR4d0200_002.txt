浮山集卷二宋仲并撰
七言律詩
花前有感兼呈崔相公劉郎中
落花如雪鬢如霜醉把花看益自傷少日爲名多檢束
長年無興可顛狂四時輪轉春常少百刻支分夜苦長
何事同生壬子歲老于崔丈及劉郎(余與崔劉年同獨早衰白)
日暮繫舟
新晴不受短篷遮繫纜持觴一太嗟柳岸蕭條難駐客
茅簷安穏不如家百年有幾欲華髮今日無多已暮鴉
五世鄉關澤未斬欲歸心折雁行斜
中秋不見月
照人明月故應圓露冷風清八月天且看驚鸞呈妙舞
却愁落雁怯虚弦裙裾老去真聊爾色笑公當一粲然
小院不妨今夜雨人間那有兩嬋娟
四老堂詩(并序)
伏承宫使參政大資先生暫兹均逸從容里
閭築圃疏池曾未幾日佳花美竹行列相映
如舊封殖堂曰四老與侍郎郎中提幹朝夕
嘯詠燕息其上門下士有賦詩以獻者某不
得以淺陋爲辭謹課成七字四韻律詩二章
上呈
好上清班冠紫宸抽身便作最閒身疎梅茂竹幾多目
曲檻方池隨處春兩兩脊令聽自好重重華萼見長新
靈椿一樹婆娑甚穏覆家庭四老人(郡侯頃歲嘗取竇氏靈椿一樹老丹)
(桂五枝芳之句榜公里門曰椿桂云)
便勝從來三戟門良金如友玉如昆天邊鴻雁空千里
堂上壎箎共一樽自昔披榛扶社稷幾人衣錦向邱園
商山曾爲留侯起來作侯家異世孫
題趙有翼叢桂小山
剩引桂枝叢小山鶩行姑去自餘閒人懷崑玉未當價
花與萊衣相映斑佳樹非烟曉葱鬱幽泉不雨夜潺湲
頓移巖壑山陰道競秀爭流一席間
題吳氏曠遠亭
高人心跡喜雙清曠遠幽亭誰與名簷外落花仍落絮
坐中傾國與傾城松聲傳壑風初急帆影飄空浪未平
不盡樽中今日醉匆匆輕去得無情
後數年登曠遠亭用前韻再賦
坐客一時人物換此山海内舊知名華筵爲我歌金縷
深院有人來石城酒浪滿浮春浪碧眉峯淺畫晩峯平
日斜柂轉各回首松竹遶溪知此情
和馬丈遊劉園
槐柳參差覆地陰薰風院落日沉沉酒餘不覺愁何在
花底直疑春可尋江水無情猶北渡淮岑相對漫南音
憑高最動歸與念卧聽疎蟬出晩林
李彦平寄題靜海吏隠堂二詩甚佳因賦一篇
黃綢被底衙聲罷永日庭閒訟不譁案上琴書延好客
江頭風月雜漁家尚看葉令餘波在正索騷人秀句誇
聞道芙蕖紅萬朵遥知不減浣溪花(少陵詩云浣花溪裏花應笑肯信吾)
(兼吏隠名)
題李德邵蘖庵
綺繻不復尚驕奢經始莵裘謝物華戶外韋衣真隠者
屛間孔雀尚豪家幾年汗簡編檮杌晩歲薰爐負辟邪
誰謂吾廬還有幸卜鄰歸路不相賒
懷抱如公政自嘉衡門那復念京華壯年底事已將老
作戲逢場新有家此去車書應萬里似聞廊廟屛羣邪
時平尤賴安戎策未合幽棲去國賒
再呈德邵
草草茅簷儉異奢坐觀物態盡空華放懷近欲輕千戶
排難何當念兩家壯歲我今成傳癖清時君勿病官邪
他年政恐從名宦回首莵裘恨太賒
祝子權見寄時欲卜居合溪飛雲寺
環堤風漲雨溪深半嶺雲飛一院陰三徑定回俗士駕
百年今見故人心時危天地烽塵滿歲晩江湖客病侵
他日青雲各回首向來黃閤子知音
李孝叔趙有翼趙存中黃子登沈正卿曾同季
有觀梅道場之約僕偶過西山不得陪六客之
末歸讀衆作因繼韻
公皆車馬城南去我向西郊漾小舟人事好乖各回首
吾年如此喜乘流金蘭六客稀時見珠玉一篇無句酬
却數竹林猶少在不妨著我伯倫劉(人嘗戲不能飲者曰爾爲劉伶乎余)
(飲少輒醉聊自戲也)
和沈正卿諸公西湖賞梅
一笑相逢水一涯近簷猶記舊相知似矜冰玉非凡骨
終倚雪霜開好枝新綠成陰無幾日微酸著子亦同時
諸公忍袖和羹手空賦西湖處士詩
和耿時舉梅雪二首
百花看盡不如梅故作凌寒殿後開照水憐生勻粉處
隔簾抵死透香來未令寄隴音塵斷能覓巡簷句法回
羞殺漫山桃李樹枉教春力費鐫裁
點酥嬌面試初芳琢句真須琢玉郎聊與一枝論雅素
未須千葉間輕黃斜簮髻畔隨人好滿覆樽前借客香
誰引角聲人未寢落梅聲裡看晨粧
舟過吳江謁臞庵翁少留爲賦二詩
住家却學浮家樣横截江湖疊浪中漫說三高無起日
孰知千古可同風長林蒙霧行平遠層榭攀雲語半空
隄上繫舟何限意匆匆著句未全工
明明窗色極知晩(一作鳥聲驚夢極知晩)隔岸喧闐祗掩關上下
亭臺烟雨外參差花竹水雲間從多莫剪東南柳勝絶
新增西北山客路十年辛苦裡也容一日及公閒
陪王樞密飯坐間示新詩因次其韻
相業兵韜材總堪君王喜與阿戎談樞機旋轉斗垂北
殿閣邃清風自南主聖端如乾用九公歸當待漢登三
史家莫比唐房杜大似商宗舊學甘
用前韻别寄耿時舉二首
樹猶如此我何堪賴有隨齋可劇談少日聲稱滿中外
幾年詞采秀東南詩壇欲借背城一材館均蒙吐哺三
每見匆匆又分去與公交淡不須甘
方兄於我一無堪閉戶休休口不談憶昔茅簷差傍北
望公花塢恰平南高歌頻舉巨觥一佳唱如聞小雅三
投分素深貧酷似相期同苦亦同甘
沈國錄席上用趙監丞韻
晩來無計障風饕美酒十千價未高成敗兩奩供夜戰
醉醒一斗付春醪流杯指日重修禊琢句如公可命騷
多謝故人樂賓客清歡十倍勝綈袍
杯觴盡醉老仍饕似覺胡床步步高深院清香非柏子
公家重醖勝松醪不須捧斝歌吳曲看即揮毫繼楚騷
未盡餘春早歸去談經當復慰青袍
翌日早起再用昨夕韻呈二丈
柳州老去腹寧饕但喜衡陽紙價高乍暖風光如撲絮
相歡人意似投醪家留溪上久漂泊信斷淮南非驛騷
風浴舞雩那可緩春衣替盡禦寒袍
對雪用曾丈韻呈徐丈
鶴氅偏宜鶴髮翁戲挼笻杖與兒同梅梢弄影半窗玉
柳徑吹綿三月風擁戶且眠窗未晚泛舟何向水如空
陽春便逐新詩到不待葭灰落嶰筒
再用前韻答徐聖可
迺翁儒學似文翁韻句天然無異同社稷堂堂推故相
家庭挺挺見遺風詞場已擅千軍敵詩律仍驚萬馬空
願報瓊瑶無好語朝來渾欲達空筒
公方綠髮我成翁猶喜芝蘭臭味同雅奏黃鍾仍大呂
曠懷明月與清風共高卞璧連城價肯使衡茅四壁空
所望苕溪分一曲郵籖日日遡歸筒
繼韻耿時舉寄示往歲梅雪
舊詩新讀更精神雪裡招回未到春俗眼驟驚銀可粉
天心忍用玉如塵漫空柳絮千家到轉眼梅花一夜新
物象區區勞比擬申嚴詩令負前人
懷沈文伯
春服初成屬暮春舞雩那似霅溪濱遶溪簫鼓誰家子
並塞風烟吾故人好去定無爲客恨臨分猶復念予貧
驅車躍馬平安否雁斷無因消息真
鄭倅德興平江官滿有詩見寄次韻以叙老懷
惜别之意
不奈飛埃點素衣驚霜鬚鬢落全稀隔簾初聽黃鸝語
舉醆那催畫鷁歸就使淵明頻日醉能爭伯玉幾年非
持竿欲老長城去分我臨流半坐磯
劉乾耀紹原昔同里巷以貧見過愧無以副其
意輙成四韻爲别
舊時阡陌荆榛底十載縱横豺虎羣絳帳並遊那更得
烏衣羣從斷相聞尚傳是是非非語翻坐奇奇怪怪文
諛墓平生吾豈敢了無一物夀劉君
歸自江陰寄蔣知郡汪簽判
維舟江口未棲鴉急趁飛觴一笑譁旋喜使君傾皂蓋
儘從醉客墮烏紗高城不記人分袂短棹空隨月到家
尚欲趨陪連夜飲東籬容有後開花
和孟嶠之諸公遊虎邱一首
憑高休惜舉觴頻聊結華嚴數面親笻杖止堪扶倦客
蒲團仍得憩閒身雪霜侵鬢叵禁老梅柳迎人俱欲春
後日重來應更好南山排立畫簷新(虎邱欲製一堂席南山之勝久之未)
(就近與任丈到試舉此話任丈深肯之故云)
用前韻奉寄孟嶠之
剩喜今年琢句頻仍聞燈火夜相親懸知聳壑昂霄日
不負腰金拖玉身攻苦詩書如白屋加鞭辭藻正青春
古來孟氏好兄弟餘韻未忘今轉新
再用前韻呈陳得之諸公
勲業毋庸攬鏡頻空餘白髮向人親未論骨相無三甲
細數年華有六身泉石相看應笑我萍蓬不定幾經春
尚須勇往趁晴日竹外疎梅應斬新
呈彦平
詩人老去倍傷秋我亦秋來尚黑頭世事可憐催晩景
皇天未許減羇愁不堪敗菊愁彭澤又見寒雲餞蓐收
旋解鸘裘沽一醉紛紛談話任封侯
用汪彦章内翰諸公韻二首呈信安
勲業皋䕫前後身門從羅雀厭蹄輪旌麾亟解江城守
邱壑苦留廊廟人禪觀起侵千嶂曉篇章分與萬家春
要將姓字誇今古史筆何人似獲麟
王門一歲幾經過客裏承顔未厭多詩卷心胷傾錦繡
珍庖盤釜薦麟駝自慚淮海可憐客每費江湖無盡波
玉樹芝蘭爲公喜庭空千丈影婆娑
用方叔韻寄蘖庵老人
三徑蕭然欲就荒已將身世兩兼忘紛紜勿用論榮辱
出處真須自弛張憶昔少年親翰墨與公長日付杯觴
如今事事俱無用學道徒能笑子房
和臧陸二祕書
年來疎見驚人句入手遽回如許春幾日異科收異士
百年吾道付吾人執鞭少也嘗求富擊柝老來非爲貧
寄語子雲當自貴儒風元不繫周秦
送鄭公老少卿赴吉州三首
千里能來兩鄭公百年英烈尚遺風(少卿先世嘗守是邦)笙歌少
讓他時勝犴獄應從到日空畫戟行程春色裏郵亭離
恨雨聲中不辭遠爲宗風去一瓣香緣六一翁
靜掩巖扉定幾年蘭陵謠誦似新傳(少卿十年前嘗守毘陵)文如
此老仍千騎恩與州人作二天一室蕭然餘棐几平生
用處只蒲鞭琵琶休抹三千指公到家家自管絃
不記江城分袂初幾年東北望門閭寒温一紙無非便
憂病千端自作疎莫忘折梅尋勝事懸知視草報初除
及兹郡舍多閒日早著山中未了書
送高提幹暫過行在詩
老兼貧病怯離羣細雨郵亭曉送君俗韻有誰歌白雪
高標真合致青雲官居盡日勤篇翰相業平時飽見聞
早晚薰風生茂苑肯來樽酒細論文
再和高提幹見寄
昂昂猶想立雞羣三夜寒窗疊夢君人物芝蘭晉王謝
篇章黼黻漢卿雲飄蓬賤跡誰能記推轂高風今創聞
不敢馳書丞相府何當收拾與斯文
送平江守蔣宣卿奉祠歸宜興(蔣氏之居堂曰景坡亭曰天遠)
二年環堵賴餘波相和兒童襦袴歌還復攀轅逢此日
敢忘推轂意如何十行行矣重徵霸三徑歸歟暫景坡
旦晩陪公畫橋路共看天遠夕陽多
送智道者
胷中歴歴幾山川竹杖芒鞋四十年赤手旋爲新活計
白頭猶作舊因緣如如妙境無多事了了真心不礙禪
安坐高峯重點檢未須枕石伴雲眠
次韻答友人四首
頗憶高人相與閒扁舟誰與趣公還杯行欸乃歌聲底
客坐參差帆影間多病扶擕新几杖平生契好舊湖山
未容月轉各分手醉語狂吟下碧灣
久矣忘情豈用閒已看要起示無還自懷白髮蒼顔客
不墮黃花翠竹間顧我分為方外友如公合上道家山
暇時及此頻相過城北城南潯幾灣
晚矣吾身未乞閒如公尺一合徵還高標迥立風塵表
秀句喧傳宇宙間誰和陽春仍白雪我知流水與高山
歸歟已熟他時路直北龍溪一二灣
百年未見一人閒曾是興嗟唐已還遺躅有誰高往古
清風元自振中間我慚官薄當投紱公比吾家已買山
待得有田歸已暮何當分我一滄灣
上孟郡王生辰三首
霜餘晴日照堤沙早晚天墀下白麻有吏當筵歌湛露
須公滿斝泛流霞篇章况是萬人敵閥閱相仍百乘家
落帽何須定重九探先三日醉黃花
先門勲業畫圖中又見麒麟第一功吹帽龍山前日事
還珠合浦昔人風滿籯何有簡編足薦牘無心天地公
誰說維熊契占夢君王卜處本非熊
月挂微弦天未霜初筵遽作十分凉飽參平日安心法
自是長年却老方詔下龍墀思舊德名標雁塔看諸郎
慇懃爲採瀼潭菊滿泛西風歲歲觴
外舅莊子尚生辰
祥光昨夜擁冰輪南國初生瑞世人倚馬高文追異代
憩棠餘愛在斯民吟毫剩借江山助詔墨行頒雨露新
要識漆園非浪語傳家重看八千春
家聲久矣冠淮東自喜升堂獲拜公每看雲烟生筆下
故應邱壑滿胷中祠公此日家山樂明府他時社稷功
早晩鋒車下吳會西來猶想及春風
兩州佳譽亞龔黃琳館歸來道益光凜凜松筠非俗韻
詵詵蘭玉見餘芳梅催寒萼春初破月滿冰輪夜未央
景物漸新人不老年年於此醉華觴
平江太守生辰二首
畫戟從來瑞靄浮頓回春意到南州占熊饋鯉呈祥日
拖玉腰金得志秋十載聲名天下最滿懷韜略古人求
夀觴頻舉公休惜明日催歸侍邃旒
玉笋初辭鵷鷺羣一麾來此振餘芬三槐事業他年看
五袴歌謠隨處聞方丈可量閒日月泰階還赴舊風雲
年年東注松江綠渾欲朝來夀使君
上樞密生辰
家住東南最上游一從束髮侍宸旒文兼鍾阜古今秀
慶與秦淮日夜流盛業行刊千琬琰餘威坐折萬貔貅
竚看拜後恩榮異槐鼎相聯魯與周
謗焰讒波豈易然功成方驗古無前十年險阻忠償國
萬口紛紜誠格天已遣烽消邊障火行看貫朽大農錢
如今聞道持盈業旦旦開陳黼扆邊
兒童猶解仰芬芳合綴韓門弟子行久矣飄蓬疎望履
幸哉擁篲即升堂䕫龍會合時千載鷗鷺留連天一方
遥願衮衣仍鶴髮年年今日侍君王
胡樞密生辰
秋山淡墨寫千峯輝映門闌氣象中瑞靄亦知人意喜
華觴寧惜醉顔紅莊椿此去幾千歲漢閣他時第一功
試問溪頭閒草木公來無日不春風
借箸從容漢子房平生書奏幾封囊少辭天上風雲會
便覺壺中歲月長調鼎望公非一日草玄與我見諸郎
云何整頓乾坤手漫隔三年鵷鷺行
往歲聲馳淮海濱曾歌紫綬照青春光華萬里古無輩
獻納三朝國有人剩約横山供勝事細憑芳醑夀斯辰
百年黃閤身猶健重看歸來一幅巾
上平江李侍郎生辰
持槖朝端譽有光垂弧門左晝初長功名唾手囊中物
藥石關心肘後方公念承流當振廩人歌難老競持觴
夀筵一舉松江渌便趁追鋒侍帝旁
昔襦今袴雄藩守佩玉峩冠近侍臣十萬人家等蒙潤
三千風月政當仁仙姿照坐桃如許冷艷當簷梅一新
願比秦淮與鍾阜鬱葱佳氣自長春
代人上師垣生辰
盛世還生瑞世人東風屈指歲華新祥烟不斷千山曉
愛日無邊萬國春鳴玉珥貂扶紫極櫜弓偃革轉洪鈞
我民非敢私爲夀永作堂堂社稷臣
直把孤忠動帝聰平生房杜不言功冲霄鸞鳳謀謨合
遮道豺狼黨與空韜略暇時談笑裏勲名他日畫圖中
中書未數汾陽考萬有千年似魯公
清風孤映紫宸班平立伊周伯仲間幾歲苦心扶國步
今年喜色到天顔羽書已靜淮西報翟輅初從塞北還
式廓中原斷無事從容廊廟有餘閒
已聞鼙鼔靜邊陲初見絲綸寵帝師寰宇一新周禮樂
廣庭重用漢威儀江南江北無他事春後春前更此時
舉醆上公千歲夀賡歌永贊舜無爲
日日衣冠金馬門有誰出力正乾坤來歸季子國人喜
終藉叔孫皇帝尊鳳沼真成逢旦暮龍樓今得問晨昏
欲知餘慶來何似帶礪山河永永存
冠豸英風傳至今于時早已望商霖掛帆鯨浪朝天日
借箸龍墀許國心帝渥洊頒廉陛遠邊聲初斷塞垣深
不須更誦烝民句處處兒童盡好音
不用天河洗甲兵只憑直道致昇平三王事業賢臣主
一代師儒難弟兄屢薄賦徭民鼓舞盡除氛翳國清明
休將前古論今日萬古無人敢抗衡
廖成伯奉議生辰
曾聽尊前世綵歌喜聞烟袖舞婆娑(用中建堂名世綵叔祖諫議有小詞)
(云綵衣長久五世祥烟熏舞袖故云)名駒汗血得夷路老柏凌霜只舊柯
桃李盛時隨地有芝蘭生處近人多春風二月年年事
莫問靈椿歲幾何
提舉生辰
東井遥觀盾日升南風猶入舜絃鳴鵬程九萬豈終息
椿歲八千方再榮平世功名期鳳鳥一時文采應長庚
浮瓜沉李年年事稽首弧南一點明
俞憲生辰代龐幾先作
北固樓前萬頃秋月明風定大江流從來此地多英傑
果有奇才副簡求秀氣一天開夜色威名千里駕潮頭
山川長在人難老應抱文章入相周
淮南持斧功成後甌粤乘軺喜暫臨使者英標衣蹙繡
近臣新渥帶横金三山氣入中秋好八郡香焚曉霧深
已爲黎元開夀域可無椿歲慰人心
白氏夫人生日二首
相門苖裔正詵詵長慶風流幾百春吉夢忽隨秋日曉
祥光常對月華新翰林大筆高前古玉樹諸郎靄後塵
何假捧觴勤頌祝由來夀考屬仁人
斷機久已傳家訓采藻端然繼國風庭院爐烟春藹藹
門闌瑞氣曉葱葱遐齡願效三桃實拜夀何辭百盞空
自幸晩爲門下士餘波應許丐奇窮
代同舍上黃相生辰三首
列宿東南夜有輝門弧此際誕英奇晏嬰儉德人皆仰
召虎中興日可期名譽雅爲天下望孤忠自結聖君知
大椿會見千年算應許驚烏託一枝
籍甚聲華振九州龍名未許潁川優兩年鈇鉞扶黃屋
一品星躔尚黑頭烜赫朝班聯棣萼張皇軍勢擁貔貅
自慚東閤叨甄錄願向清時與國謀
五月天恩解網羅四方舉首願時和我公寰海甘霖望
今日門闌瑞氣多已幸羇窮蒙庇賴竚看談笑却干戈
汾陽二十中書考他日遥知數倍過
