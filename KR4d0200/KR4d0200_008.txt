浮山集卷八宋仲并撰
啟
上宰相陳情啟
較錙銖於溝壑幾墜餘生瞻咫尺之雲霄仰祈再造恃
公聽之在上持私悃而有陳飢寒之憂勢不得已進退
之義懷豈無慙伏念某生而蠢愚熟於憂患詩書少日
何知師友之淵源翰墨窮年空羡文章之光艷望外叨
塵於末第生平顛躓於窮途循分苟安聊復擊為貧之
柝指心自誓不敢執求富之鞭猥蒙交薦之書早冒對
揚之寵褒踰華衮獲親奉於玉音業授青衿歸洊更於
琯律重温舊學益勵壮心一歲九遷敢希異數中年再
召遽困煩言却掃杜門㚄後䟦前之末免浮家泛宅擕
幼扶老以何之塵埃蹤跡之已深霜雪鬢顔之如許食
歎居間而不足力嗟就列以無能重以萋菲之言萃此
萍蓬之跡折腰為米亦數免而稀遷捩手覆羹况多仇
而寡與歲月飇忽身世陸沉甚矣無揚子之一㕓蕭然
立相如之四壁每自嗟艱難險阻敢復興念其他然凢
有血氣心知誰忍無食而死彊顔謀禄踵戶扣人殆費
營度之百方真可胡盧而一笑兹乘別駕偶在陪都虎
踞龍蟠極東南之勝槩麟符魚鑰多左右之侍臣雖云
材具之尋常願贊郡條之萬一實倒指而望歲亦矯首
而問天坐閱三秋去無幾日會有擇材之請靡容尸禄
其間尚賴庇存猶未汰斥考龜卜筮方其涓吉而行秣
馬膏車乃復望崖而返戍期尚隔未聞舊令尹之告新
官稱猶存恍覺今將軍之如故稟生自薄造物何心瀝
懇大鈞興衰末路恭惟某官精忠許國英識自天業履
冰霜聳一時之標凖篇章黼黻接三代之源流炳先見
蓍龜之明鍾信美江山之秀密勿天墀而謀猷屢告雍
容澤國而威愛並行玉振金聲素擅膠庠之譽山庭淵
角夙推廊廟之姿羣枉不容孤高自立捫參歴井豈應
蜀道之行曳履鳴珂遄列禁塗之䆳進司銓院密侍經
帷洊膺制綍之頒入總政機之重調元鼎鉉合德冕旒
以魯國之真儒權衡斯道位姬旦之冡宰柱石本朝心
侔天地之公政復祖宗之舊處至繁而聲色不動屹然
社稷之宗臣應多變而籌策無遺偉矣旂常之懿績副
聖主非常之眷為邦家莫大之休福禄来臻苖裔深遠
重念某之久困世亦少倫雖碌碌稠衆人之中而了無
一長然歴歴三十年之間而僅書四考憂令病劇力與
年衰方清朝推從欲之仁而我公廣包荒之度適逢今
日是告危衷俯念匏繫一紀之餘重隔瓜時再期之遠
翳桑之下視蔭幾何且歲方有秋已朝不謀夕一日復
一日糟糠之飽未獲焉眀年又眀年餼廩雖優無及矣
尚祈不貲之厚賜拯此未盡之餘齡愛尺寸之膚忍自
卑於桐梓得斗升之水猶有望於桑榆誓守官箴仰酬
化筆
上宰相啟
有幾餘生分沈淪於溝壑無邊洪造丐潤澤於雲霄念
孤蹤未熟於門闌顧平日阻修於簡牘兹忘犯分庶遂
陳情伏念某淮海飄零江湖僑寓燈火徒苦泥糟粕於
古人翰墨非長較雕篆於童子莫望四科於闕里偶塵
一第於漢廷帶經荷鋤經未眀而釋荷鋤之苦為親負
米親不留而乖負米之心早被命於公車獲對揚於便
殿蒙玉音之一字榮耀終身脱銓調之七階叨踰賤分
退處泮宫之舊旋參幕府之游一歲九遷敢希異寵中
年再召遽困煩言訟愆環堵之中絶意璿霄之上佐麾
符於近地有慚別乘之功奉香火於真祠聊借散人之
號念陳力就列不能者止唯投閒置散乃分之宜旁觀
或下石焉孤蹤如摧朽耳歸尋舊學加勵壮心身雖滯
於窮途時難逢於休運風雲際會元首眀而股肱良哉
乾坤清寧福禄臻而宗社安矣自念立相如之四壁初
未有揚雄之一㕓聚族猥多不能供億逢辰既泰忍獨
飄零兹乘別駕偶在陪都虎踞龍蟠極東西之重望麟
符魚鑰皆左右之侍臣誓竭萬分坐閱三載今欲擇材
而去不容備數其間尚賴并容未從擯斥姑令沙汰之
在後亦如駑蹇之不前方既襆被而趨乃復自崖而返
代期復隔姑存於舊令尹新令尹之間官稱尚存自覺
有今將軍故將軍之異禀賦自薄造化非私方萬物各
樂其生某也有此生而獨苦無一夫不得其所某也求
其所而未安雖冥心九死之餘亦企踵再生之賜恭惟
某官力扶宗社心契乾坤負剛毅敢為之氣而守以至
謙積精深自得之學而持之無倦謂可以止則止可以
仕則仕當無墜夫先聖之風念置諸安則安置諸危則
危常自任以天下為重提衡正道推轂寒生心醉六經
文尤贍蔚家藏萬卷手自校讎獨看松栢之後凋咸尊
星鳳之先暏迺繇人望自結主知烏府抗章議論悉關
於國體金華勸講敷陳允契於上心烈日秋霜威名共
仰泰山北斗德望愈尊亟奉白麻進登黃閤行平時潔
静精微之學成今日彌縫輔贊之功亮采惠疇妙贊勲
華之治守文應變兼收姚宋之長凡兹海宇之心咸謂
朝廷之慶重念某生而多難世亦少倫雖俯仰稠衆人
之中而了無一長然首尾三十載之間而僅書四考啼
號盡室轉徙他鄉今歲方有秋已朝不及夕一日復一
日糟糠之飽未獲焉眀年又眀年餼廪之憂無及矣尚
祈大賜拯此餘齡敬惟三吐哺三握髮之勤豈惜一舉
手一投足之力仰萬間之廣厦何所不容託一枝於深
林自今以始
上宰執啟
名汚丹筆負黃閤之陶鎔官寄赤城奉紫虛之香火索
太倉而是懼立四壁以如初漸邇崇墉盡紓危悃伏念
某了無足取非不自量眀堂登杞梓之材樗散何用清
廟薦珪璋之器珉賤奚宜自垂童子之髫即擁門人之
篲聞某所有賢者越百舍往從之不知歲律之屢遷自
恨天資之極陋進身闕里空遐想於四科射策漢廷偶
末塵於一第釋耒農畝整冠仕塗時乎為貧豈憚擊柝
抱關之冗親猶未老少資啜菽飲水之歡蒙天幸於化
鈞承人乏於黌宇徒守聖賢之糟粕偶逃簿尉於塵埃
歸卧蓴鄉旋參蓮幕龍蟠虎踞挹王氣於行都玉振金
聲想餘風於故里無何命薄所至途窮訴平日之險艱
累千言而莫盡嗟此身之蹭蹬半百歲以無多憶昨摳
衣首初望履憂餘引分誰推轂於寒蹤望外承恩猥題
輿於近郡覽紅蓼白萍之勝概尋浮家泛宅之舊游嚮
日維勤幸去天之咫尺戴星敢惮助守土之毫分嘗聞
攝刺史之符唯欽奉聖朝之詔一書生綿力何有兩馮
君餘愛具存廪粟帑金謹隄防於蟻漏箠令笞法絶煅
煉於鼠穿深懲刻木之姦一仰伐柯之則弗鞭其後良
愧於初擢髮何言噬臍永嘆百里之行九十末路奚堪
五刑之屬三千隆恩莫報曲從輕比并逭深文至于寬
餬口之憂當枵腹枯腸之日獲息肩之便於折肱垂翼
之餘極知負道德之初心稍已還神眀之舊觀高天厚
地殆跼蹐而罔容凌雨震風益帡幪之是賴恭惟某官
力扶宗社心契乾坤罄辰告之嘉猷毗日躋之聖德圜
冠句屨儒推闕里之真赤舄朱衣才擅周公之美以廣
厦萬間庇寒士以千金一壺濟中流君將有為天寔大
任定廟算於都俞之頃静邊塵於談笑之中贊贊巖廊
炳堯舜文王之正道雍雍寰宇藹唐虞成周之泰和本
一言可以興邦迺百樂生於治國旂常所紀簡冊未聞
誓帶礪於山河有國有家之共慶襲箕裘於弓冶若子
若孫之相承重念某託命三槐脱身叢棘顛連萬態如
前語之所云遮護千方恃我公而獲免擕數口窮簷之
下馳一心台座之傍明哉元首而良哉股肱親逢聖旦
暴之秋陽而濯之江漢阻侍師門自憐塵念之已灰獨
愴前愆之未雪欲殫陳于一二懼取凟於再三踴躍自
鳴不如改過羈栖衆棄惟自省躬畫餅豈足以充飢吹
虀不忘於懲沸飢寒併日疾痛呼天儻此生氛翳之既
除即極目青霄之在望逖遠鵷鸞之列夢想鳴珂暫遲
麋鹿之羣食聞炊玉冀載色載笑而匪怒庶三熏三沐
而少安菲葑不遺桑榆有自日者已竊無功之禄心乎
猶耻有道之貧誓飭微軀永依洪造再辱是懼無尺寸
之膚不愛焉初願非他得斗升之水斯活矣陳情冒犯
俟命戰兢
上湖州王侍郎啟
巖壑雖遥幸聞風之有日雲霄在望悵披霧之無期誰
云開府之初即遂登門之便某學慙畫鵠技止雕蟲久
諳世味於苦辛徧歴客途之險阻扶老携幼於干戈之
際粤自垂髫跂前㚄後於憂患之塗逮今華髮謂一行
而作吏庶三釜之及親蠶則績而蟹有筐幸初偶爾木
欲静而風不止禍則隨之藐草野之餘生荷槐庭之再
造寘之別駕仍在名藩彊麋鹿之冠巾雅知非稱雜簿
書於魚鳥聊樂餘閒駭煩言之驟興凛危蹤之何恃吹
毛法寺方指摘於錙銖瀝血化鈞如照臨於咫尺一飲
一啄三沐三薰歎糞墻朽木之何誅仰厚地隆天之莫
報奉香火者兩歲飽藜藿於一家懲羹吹虀每念前愆
之洗廢食因噎忍令素志之虧雖噬臍之何追每指心
而自誓前言往行願多識之遺俗故家不忘仰止何期
今日自慰平生恭惟某官萬事蓍龜本朝麟鳳發六經
之藴粲然華國之文膺九陛之知凛若鎮時之望羽儀
要路冠冕郡公流風餘韻則真王謝家省事親心而師
老莊氏總郊儀於冬祀時推顯相之勞高法從於夏卿
日頼論思之益屢矣抗䟽暫此分符行路争睹於旌麾
指日頓銷於桴鼔提封何幸人皆有於二天識面為榮
侯何輕於萬戸况如么麽久願依歸唯夢想於儀形遽
親聞於罄欬道塗老矣每自歎於萍蓬墳廬在焉宜必
恭於桑梓但念急頒於召節寧容久綰於郡章雖不忘
重趼而来恐無幾承顔而去浮家泛宅尚時游苕霅之
之濱曳履鳴珂想即侍巖廊之䆳姑憑尺牘用告寸心
上孫參政啟
誕布眀綸寵登碩輔真儒果用於魯國茂業可量大老
既興於海濱輿情自定寰區共慶朝著生輝恭惟某官
廉靖粹和高眀久大絃歌璧水英詞蚤振於妙年領䄂
蓬山嘉譽獨推於當世灼見前哲之大體蔚為三朝之
舊臣自入奉於清光殆徧儀於要路盡言無隠直道不
回持槖禁塗告嘉猷於我后分符會府下膏澤於斯民
視草北門馳車朔漠眷極侍臣之列寵躋常伯之聯老
成重於典刑久繫羣心之望器識先於文藝兹為全德
之英比觧帥藩趣還詞苑雍容帝所方䟽三接之榮密
勿政扉即贊萬幾之重時逢多棘民未少休惟上聖臨
御一紀于兹念中原隔絶千里而遠示菲食卑宫之儉
躬櫛風沐雨之勤肆覲羣方緝熙丕緒有君如此未寬
側席之憂捨公其誰倚俟巨川之濟佇聞渙號榮正鼎
司竊觀前古願治之君必藉名世盛德之佐事有定論
人無間言相與扶明主於艱難之餘用能定大業於談
笑之頃矧伊今日事半古人三戶亡秦乘民心之共憤
五遷治亳幸天步之少安中夜以興寸陰可惜百里辟
國時久思於召公十乘啟行人方歌於吉甫繼兹能事
屬我宗公某蓬蓽門寒斗筲器淺空空何有妄希管豹
之窺兀兀徒勞未發醯雞之覆材迂疎而何用分連蹇
而自甘客路飄蓬晚與門人之列清朝推轂誤蒙國士
之知每慙馳問之疎欣覩除書之下屬訟愆於田野空
懷想於門闌峩冠文石之班想聞盛事環堵松江之上
獲庇寒蹤歲律崢嶸寒威凝沍仰念鈞衡之託益精寢
餗之調
與方帥啟
分閫四川去國萬里曠日持久訖無成功終更亟還僅
免大戾泛江流之洶湧冒暑氣之袢延稍就夷塗甫寧
悸魄皆餘光之所被非始望之敢期恭惟某官克壮其
猷不顯亦世入儀禁路惓惓獻納之忠出鎮遐藩凛凛
綏懷之略其惟圖任乃允具瞻某夙荷心知久違音旨
幸問津於治境將晉謁於元戎豈惟申悃愊之私庶或
請誨言之益其為忻忭罔既敷陳
與䕫路王帥啟
伏審奉承眀詔鎮撫遐藩下車云初闔境胥慶恭惟某
官學優聖域望重儒宗直道而行曾靡居中之久為政
以德復兹舉最之先所以無施不宜盖其有本如是昔
范公以給事而補外自番陽以待制而帥邊既步趨之
適同亦名節之相似其惟圖任乃允具瞻某自顧拙疎
夙蒙知照方幸同舟之濟遽勤賜教之臨向往之誠敷
陳罔既
與晁帥啟
伏審欽承渙號全撫坤維郵音一傳輿論胥慶恭惟某
官宏才任重敏識造微舒翹揚英特逹不依於繅藉批
郤導窽從容皆中於宫商簡在淵衷進儀禁路謂遐邇
之一體俾經營於四方緩帶輕裘已肅清於襄漢捫參
歴井復深入於岷峨委寄益隆安危所繫少施餘力以
訖外庸即膺圖任之求式副具瞻之望某承乏雖久曠
瘝實多無以慰蜀父老之心何敢言楚令尹之政惟是
辱知之有素今兹託契以為榮忻抃之誠敷陳罔既
與湖州王給事啟
上睠儒英中頒詔綍未遠長安之日帝眷方深来分刺
史之天民情共慶凡兹闔境倚俟開藩矧惟么麽之蹤
曾是知憐之素竊以据苕霅之會兹建侯邦自晉宋而
来實稱道院有疊嶂重湖之清遠兼通都大邑之阜蕃
華屋填城往往皆數百年之舊清香凝寢每每得二千
石之良從昔名郊於今輔郡孰稱麾符之重寄政湏簮
槖之鉅公恭惟某官專靜鎮浮真清激濁表裏純潔炯
中扄之湛然内外踐更藹能聲之籍甚由布衣而著公
輔之望覽黃卷而晤聖賢之心夙擅英聲亟登華貫早
正郎星之次繼躋卿月之班畫戟朱轓恩沾數郡高牙
大纛威振十連遄歸再列於近班圖任益推於舊德盡
言丹扆每傾嚮日之心批勅黃扉綽有回天之力謀猷
有嘉則入告於内社稷苟利則知無不言宜政路之旋
登亦輿言之允屬少緩三槐之拜来為泗水之游抱遠
業以徊翔擇樂郊而偃息浮家泛宅未營綠野之居五
馬雙旌坐閱白蘋之勝尚虚丞相之席行趣舍人之装
某寥落晚生蹉跎末路綴姓名於龍虎榜回首幾年望
光儀於鵷鷺行承顔異日去仞墻歲月之久懷文室朝
夕於心顧馳問之浸疎喜揚旌之伊邇道塗悴矣祗自
厭於萍蓬墳廬在焉獲致恭於桑梓當蔭萬間之廣厦
自託一枝於深林幸會良多欣躍無已
與蘄州張倅啟
閒乃其分久安巖壑之居用非所長遽奉麾符之寄粤
有名士寔在同僚庶親議論之餘少逭譴訶之及伏惟
某官飛英騰茂提要鈎元觀三代兩漢之書能守以約
貫諸子百家之學每尊所間蔚為江左之勝流早馳海
内之雋譽摶風擊水寧淹溝瀆之尋常就日望雲合侍
軒墀之咫尺况久隆於人望宜自結於主知夫何長材
之未施猶復餘刃之小試歌謠戴路共高別乘之功譽
望滿朝即慶鋒車之召遂膺時用益振家聲粉澤典章
所頼燕公之力緣飾儒雅更傳京兆之風某本自疎庸
加之遲暮適在長江之表偶叨一障之榮聞高誼之凛
然知危蹤之免矣徒索太倉之粟寧不知慙獲分蔀室
之光敢以自賀指日即期於參候順時猶冀於保調
問訊左史兼中書舍人啓
跡疎龍坂尚飄梗於南州官在螭坳仍判花於西掖夐
隔升沉之若此缺聞興寝之何如長夏江村念繩樞之
暫寓薰風殿閣想綸省之餘閒惟我醇儒膺時繁祉恭
惟某官事業三代文章六經在韋布而憂天下之當憂
由簡編而得古人之先得黃鍾大吕鏗鏘雅頌之音冰
壺玉衡卓犖廟廊之具錐處嚢者衆知其立見金滿籯
者自耻於不如何意觸舟幾成按劔向非親擢於當宁
誰令獨冠於在廷公議交歸高名愈白知君子所養矣
彌堅金石之心見聖人而師之自契風雲之會踐方丈
蓬莱之勝為玉堂金馬之儲凡國人皆曰賢無廷臣出
其右以淵源澄深為諸儒之倡而辯裁清婉兼二史之
長順風疾呼聲遠馳於四表急流勇退章屢丐於一麾
衆皆祝公長無去國盖雅富經綸之略非但高黼黻之
辭面對燕閒偉辰猷之備奏心嘉鯁亮仰日鍳之昭垂
粤自望郎進登法從特逹顒卬之眷雍容供奉之班有
舉必書不愧春秋之筆削入告於内更資朝夕之論思
常楊遠避其詞鋒班馬寧誇於史筆獨當上意高映朝
紳直奏於前斷斷皆當時之務退言於後悻悻異鄙夫
之為居多陳時政之書否則薦人才之䟽主盟斯道推
轂寒生堯舜孔周之所傳殆重興於今日富韓歐范之
已往能繼美於此風伏念某生而戅愚飽於憂患近臣
論薦蚤賜覲於雲天仇家謗傷久投閒於草野叨榮華
衮空老青衫忍圭玷之未磨尚玉音之可想然而未嘗
得禄妻孥不知其有官耻於訴窮親交自憐其乏食已
甘心於末路時矯首於崇墉似聞垂盡之孤蹤每指嘘
枯之餘論仞墻去久不以遐遺尺牘来疎知其病悴殊
奬大踰於素願餘輝頓耀於窮途已玷齒牙更紓心腹
疎庸自分非敢執求富之鞭羈栖無堪聊欲擊為貧之
柝恩能及此念豈有他溝壑之辱有年儻終薦墨廟堂
之登不日重入化鈞盡室號寒盖無扊扅之在矣叩門
觸熱寧無褦襶之譏乎
問候太守啟
上睠名藩增慎麾符之寄中頒寵數聿咨簮橐之英想
閭里望公之来庶江山因人而重某官道德純備詩書
淹該窮游夏之淵源擅卿雲之黼黻由仁義而非行仁
義獨眀往聖之心知春秋而罪以春秋自信平生之學
蜚聲雝泮結眷冕旒烏府䋲姦嗣鄉評于子隠螭坳記
動推史筆於周任旋歸侍於家庭繼起臨於屛翰觧印
十年之久尚傳五袴之謠掩關一壑之幽自繫垂紳之
望盖難而後獲斯謂仁矣惟磨而不磷不曰堅乎兹由
禁塗還紆郡紱暫辭近侍論思之列已無千里愁歎之
聲皂盖朱轓頓改吏民之觀衮衣赤舄竚期公輔之登
某歴蚤歲以承顔越衆人而蒙遇一經白首蠧書可慙
二紀青衫索米何補荷異恩之起廢復大府之充員客
夢頓驚深自憐於匏繫歲華洊易怳莫記於瓜期言當
問塗欣遂承庇恃有白日青天之鑒庶無震風凌雨之
虞得二千石之良與闔境共霑於輝潤較三十里之智
顧晚生曷贊於聰眀某敢不恪以居官誠於事長間以
獄訟簿書之暇求聞忠信文行之規風日清和尚寝興
之加慎山川修阻諒䟦履之為勞
問候平江守啟
二天獨有頃蒙潤於繡衣一水相望兹聞名於畫戟歲
當再閏春有餘寒諒惟起處之宜茂對休祥之集恭惟
某官盛時麟鳳慶閥芝蘭襲家風太末之餘分詩律
江西之𣲖量凝千頃撓不濁而澄不清聲徹九臯發乎
邇而見乎遠早埋輪於當道旋持槖於禁塗古循吏何
以加狐狸安問大丈夫此之謂燕雀焉知宜登喉舌之
司暫寄股肱之郡凡兹提封之千里共記持節之他時
過漢于張民尚懷於仁恕維周申甫上允頼於藩宣况
兹要衝雅稱都會惟南北朝之交好方絡繹於使旜念
東西府之猶虚宜雍容於政路會須贊國行矣告廷某
飄梗浮生負薪多病追往昔之咎顧面壁以何言為知
己之羞豈登門之敢望無復自通於簡牘迺聞曲借於
齒牙喜極舂糧憂寬索飯願承顔於暇日及贊喜於新
春詔演絲綸踵漢室三公之拜牓登龍虎掩徐卿二子
之歌順風而前指期可賀
回謝及第人啟
妙中儒科榮登仕版公論所屬亨塗可量伏惟慶慰某
人楩楠大厦之材圭璋清廟之器警悟不勞於師授該
洽仍得之家傳果以妙齡膺兹遴選不在君門之第一
尚鬱衆評久知國士之無雙佇觀遠業為掾聊追於三
語寤主即聞於片言自惟萍梗之蹤偶玷葭莩之末方
深贊喜遽辱惠音粲然追作者之風為之興嘆謙以敘
門生之禮豈所宜蒙但增箧笥之光莫效瓊琚之報
回第二人啟
謝策楓宸登名桂籍妙中亞魁之選共欽稽古之榮伏
以某官天地鍾和山川毓秀淳厚爾雅文章追三代之
餘直諒多聞聲譽冠諸儒之右卓然遠器偉以高材較
藝省闈已擅巍峩之第獻言丹陛益攄悃愊之忠力陳
孝弟之言深贊治安之策搢紳動色共慶邦家之得賢
師友聯名益見鄉閭之盛事某偶兹代匱竊預榮觀過
辱長牋益欽雅眷愧乏瓊瑶之報但增箧笥之光
回交代蘇計議啟
錫命天墀觀風湖嶠仰惟澄清之素問豈及於狐狸俯
矜沙汰之餘後無忘於瓦石粲然翰墨賁此衡茅伏惟
某官文成一家學該百代襲祖風父風而芳芬如在問
今事古事而酬應若流密畫與聞早贊樞衡之議要途
直上宜參禁槖之華淹汩幾時嘆嗟萬口季子佩相國
之印終振家聲孺文登刺史之車鬱隆人望尚遥魏闕
暫託湘流往賡衡嶽之篇聊窮偉觀歸奉宣室之對寧
久遐方但念隔一夕之秋風還復共千里之明月某自
惟匏繫空數瓜時撫陋質以無堪知英游之莫繼捫心
自矢阻諧附驥之榮循分遄安獲免續貂之媿仰銜雅
眷彌勵高風書札踵門珠璣盈軸遠勤一介行李之至
賢於十部從事之臨惟子文喜愠有常未遽絶於新令
尹顧李廣數竒可笑敢自比於今將軍罔知圖報之宜
深謝撝謙之過
回蘄州教授啟
孤飛未高每自嗟於六翮屢薦不入乃遽竊於一麾不
遑据義而辭獨有親仁之幸惟某官珪璋清廟之器楩
柟大厦之材遡游夏之淵源學窮聖域粲卿雲之黼黻
文掞天庭以終賈之妙年擅蘇張之大手鴈序共題於
鴈塔久歆豔於鄉閭鳳閣聳聽於鳳鳴尚徊翔於郡國
思樂兹游於泮水選掄即上於瀛州某撫隻影以何堪
荷雙緘之見予久隔異縣行遂同寮飽聞蘄水之濱最
號芹宫之盛游鄭僑之鄉校行聽弦誦之音即何武之
學宫尚賴箴規之益成我素志所望故人
與教授啟
青山白水之盟歸歟未遂皂盖朱轓之寵老矣何堪重
拜佳音仰欽雅眷伏惟某官器資凝重學術䆳深兄弟
並列於儒科已掩機雲之譽家世共推於賢業有光羣
紀之傳了無俗吏之簿書合上諸公之臺省斯文振起
多士鼎来某屏跡為深離羣兹久故人有幾當復見於
儀刑餘習未除尚樂聞於弦誦庶以餘暇獲奉緒言
回江陰薛知軍謝到任啟
榮膺朝命出領郡符采吉日而見吏民揚仁風而布條
教里都共慶黨友增輝恭惟某官才秀儒林望隆時輩
蚤以賢關之彦常登冊府之游踐履為多尚未冠金馬
玉堂之選聲猷益大當始於朱轓皂盖之時視事云初
辱書甚腆荷撝謙之已至慙伏謁之未遑諒無久淹即
躋要近鳴玉曳履將入踐於華塗賣劔買牛宜速酬於
雅志仰懷風味良切瞻依
