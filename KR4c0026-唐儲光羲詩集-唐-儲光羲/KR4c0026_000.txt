儲光羲詩集别集類一(唐)
提要
(臣)等謹案儲光羲詩集五卷陳振孫書錄解
題載儲光羲詩五卷唐監察御史魯國儲光
羲撰與崔國輔綦母潛皆同年進士天寶末
任偽官貶死唐書藝文志儲光羲政論下注
曰兖州人開元進士第又詔中書試文章歷
監察御史安禄山反陷賊自歸與振孫所叙
爵里同而任偽官事已小異又包融集條下
注曰融與儲光羲皆延陵人與丁仙芝等十
八人皆有詩名殷璠彙次其詩為丹陽集者
則併其里籍亦異自相矛盾莫之詳也唐志
載其集七十卷是集前有顧况序亦稱所著
文篇賦論七十卷辛文房唐才子傳稱其又
有九經分疏義二十卷與所作政論十五卷
並傳今皆散佚存者惟此詩五卷耳其詩源
出陶潛質朴之中有古雅之味位置于王維
孟浩然間殆無愧色殷璠河岳英靈集稱其
削盡常言得浩然之氣非溢美也乾隆四十
三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
儲光羲詩集原序
聖人賢人皆鍾運而生述聖賢之意亦鍾運盛衰矣開
元十四年嚴黃門知考魯國儲公進士高第與崔國輔
員外綦母潜著作同時其明年擢常建少府王龍標昌
齡此數人者皆當時之秀而侍御聲價隠隠轥轢諸子
其文篇賦論凡七十卷雖無雲雷之會意氣相感而扶
危急病綽有賢達之風挾身虜庭竟䧟危邦士生不融
何以言命然窺其鴻洞窈䆳之氣金石管磬之聲如登
瑤臺而進玉府靈篇䆳宇景物寥映綠流翠草嘉禾瑞
鳥不足稱珍嗣息曰溶亦鳳毛駿骨恐墜先志泝洄千
里泣拜告予云我先人與王右丞伯仲之權也相國縉
雲嘗以序冠編次會縉雲之謫亡焉後輩據文之士風
流不接故小子獲忝操簡伏懼魂遊無方嗤責造次茫
茫古道不見來者豈以龍戰害乎鹿門齊竽競次燕石
争寶嗚呼薄遊之士未躋一峯已伐其峻登閬風者乃
知邐迤昏明掩豁將盡復通之若是乎顧况撰
