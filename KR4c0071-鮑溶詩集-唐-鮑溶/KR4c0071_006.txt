鮑溶詩集卷六
寒夜吟
九衢金吾夜行行上宫玉漏遥分明霜飈乘陰掃地起
旅鴻迷雪遶枕聲遠人歸夢既不成畱家惜夜歡心發
羅幕畫堂深皎潔蘭煙對酒客幾人戰火揚光二三月
細腰楚姬絲竹間白苧長袖歌閒閒豈識苦寒損朱顏
採蓮曲二首
弄舟朅來南塘水荷葉映身摘蓮子暑衣清淨鴛鴦喜
作浪舞花驚不起殷勤護惜纖纖指水菱初熟多新刺
采蓮朅來水無風蓮潭如鑑松如龍夏衫短袖交斜紅
豔歌笑鬭新芙蓉戲魚往聽蓮葉東
玉山謠奉送王隠者
鳳皇城南玉山高石脚聳立争雄豪攢峯胎玉氣色潤
百泉透雲流不盡萬古分明對眼開五煙窈窕呈祥近
有客師事金身仙用金買得山中田門開玉水灌芝草
静醉天酒松間眠心期南溟萬里外出山幾遇光陰改
水玉丁東不可聞冰華皎潔應如待秋風引我歌去來
玉山綵翠遥相催殷勤千樹玉山頂碧洞寥寥寒錦苔
岐路
北風送微寒行李動遠程憂人席不煗殘月馬上明飄
颻岐路間長見日初生重嶂曉色淺疎猿寒啼清人生
能幾許三十塵中行感此長歎息百年何所營
唐文粹中疎猿寒啼清下云世間多岐路常怨終身
行回見四方人車輪無畱聲空谷亦堪隠下田非懶
耕古人有遺訓飽食非親榮我生禮義鄉少小見太
平聖賢猶羈旅况復非其名
隴頭水
隴頭水千古不堪聞生歸蘇屬國死别李將軍細響風
凋草清哀雁落雲
沙上月
黃昏潮落南沙明月光涵沙秋雪清水紋不上煙不蕩
平平玉田冷空曠
贈李黯將軍
細柳連營石壍牢平安狼火赤星高巖雲入角雕龍爽
寒日搖旗畫獸豪搜伏雄兒欺魍魎射聲遊騎怯分毫
聖人唯有河湟恨寰海無虞在一勞
人日陪宣州范中丞傳正與范侍御傳質宴
人日春風綻早梅謝家兄弟看花來吳姬對酒歌千曲
秦女畱人酒百杯絲柳向空輕婉轉玉山看日漸徘徊
流光易去歡難得莫厭頻頻上此臺
古鑑
古鑑含靈氣象和蛟龍盤鼻護金波隠山道士未曾識
負局先生不敢磨曾向春窗分綽約誤迴秋水照蹉跎
世間縱有應難比十斛明珠酬未多
送王煉師
聖母祠中藥樹香邑君承命薦椒漿風雲大感精神地
雷雨頻過父母鄉盡日一川侵草綠迴車二麥遶山黃
野人久會神仙事敢奏歌鐘慶萬箱
送王損之秀才赴舉
青門佩蘭客淮水誓風流名在鄉書貢心期月桂遊平
沙大河急細雨二陵秋感此添離恨年光不少畱
寄張十七校書李仁行秀才
去年八月此佳辰池上閒閒四五人久行月影愁迷夢
誤入花光笑認春一與清風上芸閣再期秋雨過龍津
今年此日何由見蓬戶蕭條對病身
舊鏡
團團銅鏡似潭水心愛玉顏私自親一經離别少年改
難與清光相見新
憶郊天
憶向郊壇望武皇九軍旗帳下南方六龍日馭天行徤
神母呈圖地道光濃煖氣中生歷草是非煙裏愛瓊漿
至今滿耳簫韶曲徒羨瑶池舞鳳皇
期盡
魚鏁生衣門不開玉筐金月共塵埃青山石婦千年望
雷雨曾知來不來
晩山蟬
山蟬秋晩妨人語雲木寒來媿馬嘶能問幾時新碧樹
不知何日寂金閨若逢海月明千里莫忘何郎寄一題
秋暮送裴垍員外刺婺州
婺女星邊氣不秋金華山水似瀛洲含香太守心清淨
去與神仙日日遊
寄薛膺昆季
楚山清洛兩無期夢裏春風玉樹枝何况芙蓉樓上客
海門江月亦相思
楊真人籙中像
畫中畱得清虚質人世難逢白鶴身應見茅盈哀老弟
為持金籙救生人
寄盧給事汀吳員外丹
姓丁黃鶴遼東去客倩仙翁海上人聞道姓名多改變
只今偕是聖朝臣
懷王直秀才
鄉無竹圃為三徑貧寄隣家已二年惟有素風身未墜
世間開口不言錢
贈真公影堂
舊房西壁畫支公昨暮今晨色不同遠客閑心無處所
獨添香火望虚空
贈僧戒休
風行露宿不知貧明月為心又是身欲問月中無我法
無人無我問何人
秋夜懷紫閣峯僧
滿山雨色應難見隔澗經聲又不聞紫閣夜深多入定
石臺誰為掃秋雲
酬江公見寄
曾答鴈門偈為憐同社人多慙惠休見偕得此陽春
送羅侍御歸西臺
歸臺新柱史辭府舊英髦勸酒蓮幕貴望塵驄馬高詩
情分繡叚劍彩拂霜毫此舉關風化誰云别恨勞
宿水亭
雕楹綵檻壓通波魚鱗碧幕銜曲玉夜深星月伴芙蓉
如在廣寒宫裏宿
寄峩眉山楊鍊師
道士夜誦蘂珠經白鶴下遶香煙聽夜移經盡人上鶴
仙風吹入秋冥冥
寄海陵韓長官
吏散重門印不開玉琴招鶴舞徘徊野人為此多東望
雲雨仍從海上來
淮南卧病感路羣侍御訪别
西臺御史重難言落木疎籬遶病魂一望青雲感驄馬
欵行黃草出柴門
題禪定寺集公竹院
公門得休靜禪寺少逢迎任客看花醉隨僧入竹行歸
時常犯夜雲裏有經聲
鮑溶詩集卷六
