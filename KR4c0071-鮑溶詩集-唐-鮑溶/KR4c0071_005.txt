鮑溶詩集卷五
古意
重錦化為泥剪刀誤人事夜裁遠道書剪破相思字妾
心不自信遠道終難寄客心固多疑肻信非人意萬里
不言遠歸書長相次可即由此書空房無忌諱
山中冬思二首
山深先冬寒敗葉與林齊門巷非世路何人念窮棲哀
風破山起夕雪誤鳴鷄巢鳥侵旦出飢猿無聲啼晨興
動煙火開雲伐冰溪老木寒更瘦隂雲晴亦低我貧自
求力顔色常低迷時思靈臺下遊子正悽悽
其二
雪壯冰亦堅凍澗如平地幽人毛褐煖笑就糟牀醉喚
人空谷應開火寒猿至拾薪煮秋栗看鼎書古字忽憶
南澗游衣巾多雲氣露脚尋逸僧諮量意中事
讀史
鬼書報秦亡天地亦云閉赤龍吟大野老母哭白帝蒼
蒼無白日項氏徒先濟六合已姓劉鴻門事難制坑降
嬴政在衣錦人望替宿昔見漢兵龍蛇滿旌棨始矜山
可拔終歎騅不逝區區亞父心未䆒天人際蕭張馬無
汗盛業垂千世
冬夜答客
冬日誠可愛不如夜漏多幸君霜露裏車馬犯寒過學
耕不逢年&KR0034;莠敗黍禾豈唯親賓散鳥鼠移巢窠獨
見青松心凌霜庇柔蘿壯日賤若此畱恩意如何因憶
古丈夫一言重山河臨風彈楚劍為子奏燕歌
宿吳興道中苕村
浮客倦長道秋深夜如年久行惜日月常起鷄鳴前夕
計今日程息車在苕川霜中水南寺金磬泠泠然疇昔
此林下歸心巢頂禪身依寤昏寐智月生虚圓羈旅違
我程去畱難雙全觀身話往事如夢遊青天明發止賓
從寄聲琴上絃聊書越人意此曲名思仙
代楚老酬主人
流水為我鄉扁舟為我宅二毛去天遠幾日人間客曈
曈銜山景渺渺翔雲迹從時無定心病處不暖席煩君
問岐路為我生悽慼百年衣食身未死皆有役曾傷無
遺嗣縱有復何益終古北邙山樵人賣松栢
沛中懷古
煙蕪歌風臺此是赤帝鄉赤帝今已矣大風邈凄
凉惟昔仗孤劔十年朝八荒人言生處樂萬乘廵東方
高臺何巍巍行殿起中央興言萬代事四坐沾衣裳我
為異代臣酌水祀先王撫事復懷昔臨風獨彷徨
夏日華山别韓博士愈
别地泰華陰孤亭潼關口夏日可畏時望山易遲久暫
因車馬倦一逐雲先後碧崖氣爭寒黃鳥語相誘三峯
多異態迥舉仙人手天晴捧日輪月夕弄星斗幽疑白
帝近明見黃河走遠心不期來真境非我有鳥鳴草木
下日息天地右躑躅因風松青冥謝仙叟不知無聲淚
中感一顔厚青霄上何階别劔空朗扣故鄉此關外身
與名相守跡比斷根蓬憂如長飲酒生離抱多恨方寸
安可受咫尺岐路分蒼煙蔽回首
春日言懷
湛湛琴前酒期自賞青春胡為緘笑語深念不思身寂
寂花舞多嚶嚶鳥言頻心悲兄弟遠願見相似人江界
田土卑競來東作勤歲寒虚盡力家外無強親杳窅青
雲望無途同苦辛
題吳徵君巖居
堯澤潤天下許由心不知真風存綿綿常與逹者期有
道吾不仕有生吾不欺澹然靈府中獨見太古時地脉
發醴泉岩根生靈芝天文若通會星影應離離亭亭傅
氏巖何獨萬古思
雲溪竹園翁
硠硠雲溪裏翠竹和雲生古泉積澗深竦竦如刻成楚
客卧雲老世間無姓名因兹千畆業以代雙牛耕亂林
不可畱寸莖不可輕風煗鬭出地仰齊故年莖幽室結
白茆密葉羅衆清照水寒澹蕩對山綠崢嶸蒼松含古
貌秋桂儼白英相看受天風深夜戞擊聲
竊覧都官李郎中和李舍人益酬張舍人弘靜夏
夜寓直思聞雅琴見寄
朝草天子奏夜語思憂琴因聲含香氣其韻流水音仙
樂朱鳳意靈芝紫鸞心翻然遠求友豈獨雙歸林松吹
暑中冷星花池上深倘俾有聲樂請以絲和金
長安言懷
殷殷生念厚戚戚勞者多二時晝夜等百歲詎幾何日
下文翰苑側身識經過千慮恐一失翔陽已蹉跎臨觴
剪衆憂靜寄絲桐歌思歸繞十指五聲不相和暮天還
巢翼明日隕葉柯高謝巖谷人鹿衣帶女蘿生不去親
愛浮名若風波誰令不及此親愛隔山河
秋思
胡風吹鴈翼遠别無人鄉君近雁來處幾迴斷君腸昔
奉千日書撫心怨星霜無書又千日世路重茫茫燕國
古佳麗蛾眉富春光自然君歸晩花落君空房君若謂
不死歲晩雙鴛鴦
歸雁
南國春早煖渚蒲正月生東風吹鴈心上下和樂聲繞
水半空去拂雲皆相迎如防失羣怨預有侵夜驚渺邈
天外影支離塞中鸎自顧摧頽羽偏感南北情乍甘煙
霧勞不顧龍沙榮雖樂未歸意終不能自鳴喜去春月
滿歸來秋風清啼餘北窗夢望斷陰山行不及瑶臺燕
寄身金宫楹
悲湘靈
山上涼月收日斜川風止娥皇五十絃秋深漢江水初
因無象外牽感百憂裏霜露結瑶華煙波勞玉指將隨
落月去又繞疎蘋起哀響雲合來清餘桐半死女顔萬
歲後豈復嬋娟子不道神無悲那能久如此魂魄無不
之九山徒相似沒沒竟不從唯傷遠人耳斑斑淚篁下
空有學瑟鬼
聞蟬
高蟬旦夕唳景物浮涼氣木葉漸驚年錦字因絡緯稍
斷當窗夢更悽臨水意清香筍蒂風曉露蓮花淚餘引
未全歇凝悲尋迥至星井欲望河月扇看藏笥誰念因
聲感放歌寫人事
懷幽期
清砧擊霜天外發楚僧期到石上月寒峯深虛獨遶盡
夜水淺急不可越窅機冥智難思量無盡性月如空王
眼界行處不著我天花下來唯有香我今胡為寄他鄉
思琴高
琴山人得仙去萬古釣龍空有處我持曲鈎思白魚仙
溪綠淨含秋虚天鈞蹤跡無遺餘燒香寄影在巖樹東
禮海日鷄鳴初
得儲道士書
嬋娟春盡暮心秋鄰里同年半白頭為問蓬萊近消息
海波平靜好東遊
鮑溶詩集卷五
