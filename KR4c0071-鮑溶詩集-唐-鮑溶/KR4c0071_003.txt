鮑溶詩集卷三
行路難
玉堂向夕如無人絲竹儼然宫商死細人何言入君耳
塵生金樽酒如水君今不念歲蹉跎鴈天明明涼露多
華燈青凝久照夜綵僮窈窕虛垂蘿入宫見妬君不察
暮入此地生風波此時不樂早休息女顔易老君如何
子規
中林子規啼云是古蜀帝蜀帝胡為鳥驚急如罪戾一
啼豔陽節春色亦可替再啼孟夏林密葉堪委翳三啼
涼秋曉景物生意細四啼玄冥冬雲物慘不霽芸黃壯
士髮沾洒幽姬袂悲深寒鳥雛哀掩病鶴翅胡為託幽
命庇質無定毳戚戚含至冤卑卑忌羣勢吾聞鳳皇長
羽族皆受制盍分翡翠毛使學鸚鵡慧敵怨不在絃一
哀尚能繼那令不知休泣血經世世古風失中和衰代
因鄭衛三歎尚淫哀向渴嘻流涕如因異聲感樂與中
腸契至教一昏蕪生人遂危脆古意歎通近如上青天
際荼蓼久已甘空勞堇葵惠誰聞子規苦思與正聲計
秋夜聞鄭山人彈楚妃怨
明月搖落夜深堂清淨絃中間楚妃奏十指哀嬋娟寥
寥夜含風蕩蕩意如泉寂寞物無象依稀語空煙旅人
多西望客雁難南前由來感神事豈為無情傳容華能
幾時不再來者年此夕河漢上雙星含淒然
憶舊遊
憶求無何鄉了在赤谷村仙人居其中將往問所存日
入濛汜宿石煙抱山門明月久不下半峰照啼猿堂上
白鶴翁神清心無煩齋心侍席前跪請長生恩云昔崆
峒老何詞受軒轅從星使變化任日張乾坤若到舊鄉
里宛如曾討論風移嵓花氣珠貫金經言涼夜惜易盡
青煙謝晨喧自唯腥膻體難久畱其藩幾世身在夢愚
智相憂冤歎息幾晚寤蒙師招其魂至今瑶華心每想
清水源
白露
清蟬暫休響豐露還移色金颷爽晨華玉壺增夜刻已
低疎螢燄稍減哀蟬力迎社促燕心助風勞雁翼一悲
紈綺情再想清淺憶高高拜月歸軋軋挑燈織盈盈玉
盤淚何處無消息
經隱叟
行踏門外泉坐披牀上雲誰將許由事萬古畱與君虚
洞閉金鎻蠧簡藏鳥文蘿景深的的蕙風閒薰薰余有
世上心此來未及羣殷勤諱名姓莫遣樵客聞
秋日山中懷李端公益
舊事與日遠秋花仍舊香前年繡衣客此節過此堂侍
臣不自高笑脫繡衣裳眠雲有餘意入鳥不亂行我恐
雲嵐色損君鞍馬光君言此何言且共覆前觴古人重
一笑買日輕金裝日盡秉燭遊千年不能忘君言此何
言明日皆異鄉明日非今日山下道路長一從下山來
天地再炎涼此中會難得夢君馬玄黃
擬古苦哉遠征人
征人歌古曲携手上河梁李陵死别處窅杳玄冥鄉憶
昔從此路連年征鬼方久行迷漢歷三洗氊衣裳百戰
身且在微功信難忘遠承雲臺議非勢孰敢當落日弔
李廣白身過河陽閒弓失月影勞劍無龍光去日始束
髮今來髮成霜虚名乃閒事生見父母鄉掩抑大風歌
徘徊少年場誠哉古人言鳥盡良弓藏
悼豆盧策先輩
喪車出東門生時馬無力何處入黃泉嵩高山西北室
人萬里外久望君官職今與牽衣兒飜號死消息平生
江海上我不空相識遠客迷畏途孤鴻傷一翼行將鷄
黍祭巳是烏鳶食勸酒執御郎行人有哀色先悲三尺
土經歲哭不得眼前雙雙流故袂安可拭一拜隔千里
生人意何極唯有陽春曲永播清玉德
首夏
昨日青春去晚峯尚含妍雖留有餘態脉脉防憂煎幽
人惜時節對此感流年
寄天台凖公
赤城橋東見夜月佛壠寺邊行月僧閒踏莓苔繞琪樹
海光清淨對心燈
送僧東遊
風流東晉後外學入僧家獨唱郢中雪還遊天際霞雲
村共香飯水國渝秋花景物添新致前程詎可涯
送僧之宣城
昔從謝太守賓客宛陵城有日持齋戒高僧識姓名秋
風送客去安得盡忘情
宣州北樓昔從順陽公會於此
詩樓郡城北窗牖敬亭山幾步塵埃隔終朝世界閒憑
師看粉壁名姓在其間
東高峯
東亭最高峙春樹繞山腰畫裏青鸞客雲中碧玉簫秋
風若西望為我一長謠
禪定寺經院
蓮花不朽寺雕刻滿山根石汗知天雨金泥落聖言思
量施金客千古獨消魂
范傳真侍御累有寄因奉酬十首
昨日新花紅滿眼今朝美酒綠畱人更宜明月含芳露
憑仗蕭郎夜賞春
白雪剪花朱蠟蒂折花傳笑惜春人請君向日留明日
一醉春風莫厭頻
雲髻鳳文細對君歌少年萬金酬一願可惜十千錢
玉管傾杯樂春園鬭草情野花無限意處處逐人行
聞道中山酒一杯千日酲黃鶯似傳語勸酒太叮嚀
紅袂歌聲起因君始得聞黃昏小垂手與我駐浮雲
相勸醉年華莫醒春日斜春風宛陵道萬里晉陽花
碧綠草縈堤紅藍花滿溪願君常踐踏莫使暗萋萋
萋萋巫峽雲楚客莫留恩歲久晉陽道誰能向太原
歲酒勸屠蘇楚聲山鷓鴣春風入君意千日不湏臾
鮑溶詩集卷三
