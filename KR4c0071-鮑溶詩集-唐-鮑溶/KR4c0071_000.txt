鮑溶詩集别集類一(唐)
提要
(臣)等謹案鮑溶詩集六卷集外詩一卷唐鮑
溶撰溶字德源唐元和四年進士唐書無傳
其事蹟已不可考溶詩在後世不甚著然張
為作主客圖以溶為博解宏拔主以李羣玉
為上入室而為與司馬退之二人同居入室
之列則當時固絶重之也其集宋史館舊本
五卷訛題鮑防曾鞏始據唐文粹唐詩類選
考正之又以歐陽修本參校增多三十三篇
合舊本共二百三十三篇釐為六卷晁公武
讀書志仍作五卷稱惟存一百九十二篇餘
皆佚此本為江南葉裕家所鈔首有曾鞏校
上序今核所錄惟集外詩一卷與曾鞏序新
增三十三首之說合其正集比鞏序多一卷
而詩止一百四十五首盖舊本殘缺傳寫者
離析其卷帙以足鞏序之數而忘外集一卷
本在六卷中也全唐詩所錄較此本多十六
首較晁本多二首而較曾本尚少三十九首
則其集之佚者多矣乾隆四十六年四月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
鮑溶詩集原序
鮑溶詩集六卷史館書舊題云鮑防集五卷崇文總目
叙别集亦然知制誥宋敏求為臣言此集詩見文粹唐
詩類選者亦稱鮑溶作又防之雜感詩最顯而此集無
之知此詩非防作也臣以文粹類選及防雜感詩攷之
敏求言是又得參知政事歐陽修所藏鮑溶集與此集
同然後知為溶集決也史館書五卷總二百篇歐陽氏
書無卷第纔百餘篇然其三十三篇史館書所無今别
為一卷附於後而總題曰鮑溶詩集六卷蓋自先王之
澤熄而詩亡晚唐以來作者嗜文辭抒情思而已然亦
往往有可采者溶詩尤清約嚴謹而違理者少近世之
能焉者也故旣正其謬誤又著其大者以傳焉臣鞏謹
序
