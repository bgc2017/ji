青城山人集卷六明王燧撰
七言律詩
瓜州道中
清江杳杳水連空江北江南綠暎紅三月異鄉逢改火
經春遊子怨飄蓬滿汀蘆葉孤舟雨一樹梨花小旆風
遙望故鄉何處是依稀烟樹五湖東
雙溪草堂
清溪窈窕合流深長望茅堂溪水隂明月關河千里夢
夜窗燈火十年心題詩尚記江如練列坐空思風滿林
安得投簮陪杖屨一庭春草暎青衿
春日左掖門聞鶯
落絮飛花滿禁城萬年枝上一鶯鳴全非幽谷閒關調
總是東風宛轉聲啼處尚含求友意斷時猶帶惜春情
朝回左掖門前聽疑是仙韶奏九成
新秋早朝
宫井梧桐葉乍飛新凉先到侍臣衣蒼龍闕上銀河轉
丹鳳樓頭玉漏稀宿衞分行環輦路夕郎鳴珮出仙闈
嗟余虎觀叨陪從簮筆慚無補萬幾
寄北京韓院使
分别長干不記年南樓明月幾回圓情生疎雨殘燈後
人在重雲遠樹邊此地寒銷葭管夜南方春近杏花天
嗟余久抱漳濱疾願撿書囊啓祕傳
送馬先生致仕還松江
十載黌宫坐冷氊旋因致仕遠辭天桑榆暮景逢明世
桃李春風憶少年送别同傾江館酒賦歸獨泛泖湖船
慙予亦有蓴鱸興夢繞吳松烟水邊
送人歸吳
相逢不計别來年君鬢如蓬我皓然親友凋零知幾在
江湖飄蕩喜俱全九重請告承新寵五柳還家老舊田
明發京華又分别春風應送洞庭船
寄衣曲
素練辭機夜搗砧烏啼桐井月移隂三年異域無來信
萬里征衣寄别心霜重已忘刀尺冷風高長憶塞垣深
榮勛莫在班超後日日空閨待好音
送韓伯永之北京省父
嚴親端笏侍龍旗愛子相從著綵衣千里神都瞻王氣
兩淮春水漾晴輝蘭苕暖近香初動梅萼寒銷雪乍稀
相見承歡調膳處即看行幕是庭闈
挽學士王達善
縞紵論交兩少年相逢不覺共華顛蓬沙紫塞憐分袂
風雨青燈憶對眠投老喜看居内相抱疴忽報掩重泉
九龍山下梁溪路目極丹旌思黯然
送浙江僉憲之任
吳水吳山錦繡中太平簫鼓萬家同朝端新授觀風節
使者初乘按部驄九里松留梁舊寺萬年枝隕宋遺宫
錢塘風俗猶存古秉節須煩卧治功
送張孝逸
天書曾賜返巖扉重應軺車拜紫微振袂曉趨中禁路
濡毫晝坐列僊闈雲邊日轉龍旗動花裏風輕玉漏稀
大典告稱恩露重春來莫憶故山薇
挽王之常先生
生平英邁薄秋雲野鶴飄摇迥不羣早歲常懷千里志
莫年空卧五湖濆嗟無嗣子題新主幸有諸孫輯舊文
不識滸山先壟下誰書徵士表清芬
送人還鄉
一别芹宫舊講氊幾年歸去卧林泉承恩重應徵賢詔
休老還尋負郭田官驛曉雲迷楚樹大江春水放吳船
世麟堂上遺經在應與諸生理舊編
送太守徐彦威
路出都門指八閩送君方值柳條春漢庭循吏推黃霸
潁郡遺民望寇恂雪水滿江催畫鷁棠隂夾道引朱輪
銓衡考績論公最知是專城第一人
為周文威題菊庭卷
親王受册鎮長城上將分符總重兵仙闕九重頒命出
星軺萬里向西行藥囊舊貯丹經祕詩卷新承賜翰榮
什襲珍蔵歸父隠虹光夜貫斗牛明
送太平劉知府復任
錦繡江山拱帝畿上皇曾此駐龍旗三年出守勞綏撫
再命專城遇眷知桑柘千村豐庶日歌鍾萬戶太平時
送君重去宣王化明世休論治蠒絲
送翰林王孟暘參將安南
暫輟含香直晩班新參將閫出平蠻黃茅綠樹千重嶺
瘴雨蠻雲幾處關去馬正逢椰子熟歸旌定及茘枝斑
知卿素有雄豪筆須勒神功鎮海山
送王孟端隨駕之北京
龍馭時巡幸北京屬車侍從魯諸生周廬未徹黃茅起
磴道新開輦路平星拱紫垣嚴宿衞天臨華蓋肅行旌
馬卿素有凌雲志應有詞章頌聖明
送文淵閣待詔端孝文使朝鮮
扶桑日出曙光寒帆掛長風積水寬漢武開邊分四郡
聖朝遣使撫三韓河山誓重畿封遠雨露恩深島部安
想見藩臣迎節下猶存黼冔舊衣冠
七夕次蘇校書韻
玉樹金風晚乍聞秋光南國未三分露凉將擬投班扇
才拙空慙續柳文千里憶歸吳苑外頻年客計楚江濆
仙家此去知何處只隔瀛洲五色雲
送吳侍書省墓
三年染翰值仙闈新沐天恩請告歸但使丘原仍似昔
誰論松菊稍云非朝衣入里人應羨白首榮親古尚稀
相送不須生别思春風佳會在金扉
題虞山景
平生未識海虞山攬秀曾因圖畫間雲入空濛開倒景
僧依蒼翠閉禪關湖田稼熟秋千頃烟浦舟行路幾灣
天上歸來暫停轡何當留我老年閒
送王孟端侍從北巡予亦將適武清先賦奉餞
子昔朱顔我少年梁鴻溪上愷周旋相逢正喜情如舊
屈指方驚歲屢遷行李欲為投北計束書先上渡江船
它時重剪西窗燭應在春風易水邊
次齋宿詩韻
聖王報本奉彛章親御玄丘祀昊蒼文命誕敷開景運
精誠昭格顯神光九天星暎中庭燎午夜風傳合殿香
璚署仙人歌盛德抽毫欲賦媿榆揚
題韓御史椿萱堂
濟南簮紱傳家舊闕下恩榮受賜新烏府諫書推二妙
華堂綵服奉雙親椿萱並美陽和節蘭玉同沾雨露春
驄馬聫馳誰不羨清風端可繼前人
送龔郎官
闕下陳情拜至尊天書賜告出都門星郎舊掌銓衡寄
黃壤新沾雨露恩奕葉遺芳今日見百年喬木幾家存
嗟余亦忝簪纓後世澤荒凉愧子孫
送順昌伯雲南撫安
分閫曾登上將壇金貂新插鵕䴊冠身輕百戰君恩重
威振三邊敵膽寒幕下偏禆皆許歴座中賓客有馮驩
兵符又向西南去談笑風生六詔安
壽董學士
昔將忠藎事先皇南去歸來兩鬢霜德重三朝兼傅相
名高四海仰文章承恩曾賜金蓮炬退食新開綠野堂
天上忽頒宸翰降奎星午夜動輝光
又
金章殿下日初移白玉堂深午漏遲後進咸宗鄒魯學
滿朝皆識帝王師新承鳩杖頒恩日正值蟠桃會宴時
聖主只今方倚重未容歸踐赤松期
送人告老還鄉
太學棲遲共幾年風燈蓬鬢影蕭然鄉關回首思千里
章奏陳情徹九天荒逕許尋彭澤菊全家仝上楚江船
歸時莫問生涯事故物仍存有舊氊
聞錢仲益自杭州獲歸
空江秋晩憶分違回首俄聞世事非異國頻年嗟久滯
故鄉今日喜重歸黃花漸發逢新雨白鳥仍來識舊磯
咫尺對君湖水畔何當放棹欵柴扉
送李僉憲
兩朝染翰侍君王新荷深恩秉憲綱日射繡衣辭殿陛
潮催畫鷁上湖襄長風鵬翼初横漢官驛梅花盡帶霜
想見露車行部日應從召伯問甘棠
又
拂曙綸音降紫微鳳池仙客繡為衣先朝故舊如君少
四海交遊似我稀雲散都城新雪霽寒生江路早春歸
懸知别後趨朝日猶憶相從向瑣闈
客懷
水流花謝總無情卧病漳濱百感生自笑田園荒舊業
却將文字覓虛名春來又見羣芳動老去都無一事成
故里鶯花應念我行將長揖謝公卿
又
逢掖雖云是舊衣故山終負采春薇時清懶上王通策
病久常閒董子帷寰宇同逢新節至江湖自覺故人稀
平生多少關心事空學莊生蝶亂飛
又
夜靜燈寒獨掩關滿窗風雨響珊珊客中自信貧非病
老去方知懶是閒寺遠無尋僧作伴林深思與鶴同還
枕邊又聽朝鐘動憶簉鵷鴻綴末班
送胡典仗賜告還鄉
班分彩仗列廷墀侍衛親王典漢儀嬰疾正當強仕後
乞身未及老年時心懷朱邸行猶戀身到青田夢尚疑
欲報君恩何處是好將忠義付佳兒
題右江遺墅
隂隂喬木帶江沙建武年來世緒賒麾節頻沾新雨露
山林不改舊烟霞綠深椰子經春葉紅綻蕉叢過臘花
曾讀雲臺諸將傳子孫繁衍有誰家
送人之越
我昔東行到越州别來回首幾經秋停雲尚憶當時興
送客偏增感舊愁曹女祠荒花自發賀家宅廢水空流
不知故友今誰在煩向春波問白鷗
湖西别業
豫章城外楚江邊舊業猶存季子田雉雊蠺眠三月暮
桑隂麥秀幾家連將同杜老家夷曲似學王維住輞川
我本五湖畊釣客滄洲空羨白鷗眠
送曾先生
吳江楓落水增波忽報山人放棹過相見政將懽意接
送歸無奈别愁何風生晚澤蒹葭響雨歇空山烟霧多
此去幾時重聚首歲寒有約在松蘿
送人之官
黃茅遠接海雲邊官驛迢迢路幾千客騎曉看梅嶺月
行裝上廣州船陶潛未遂歸來志馬援猶堪矍鑠年
想得到官敷政日那人争拜玉堂仙
送魏秀才
江湖遊蕩欲何依末路誰能禮布衣木落霜天秋欲暮
風生澤國鴈初飛辭家己久行囊盡為客無謀相識稀
明日重歸故鄉去里人應誚讀書非
次費剛中秀才見貽詩韻
一載漂零江海行與君俱是一書生心同孤館秋燈影
夢斷重門曉珮聲啼鳥殘花傷往事暮雲春樹動離情
相看只隔吳淞水空羨風前短葦輕
又
艱關曾記共君行此際相思别恨生四野荒山横暝色
孤城落日起秋聲星霜冉冉蹉跎感湖海茫茫故舊情
麗句枉投難報謝自慙金玉尚為輕
寄友
鶯歇江鄉杜宇悲故人遙望久乖離夢因春盡歸常切
書為山遙寄每遲疎雨林邊尋古寺夕陽嶺下謁荒祠
匆匆己負瑤華約别有西風桂子期
懷范宗文
君去遨遊尚未歸北風吹雪正霏霏懸知此日生涯薄
應悔平時直道非舟泊空江聞鴈斷路逢寒草過人稀
吳興巨室多豪傑誰識當年舊繡衣
送人歸省
新沐天恩拜玉墀宫衣榮暎綵衣時仍從東浙家鄉去
應咏南陔孝子詩白下餘花香未歇赤城芳樹綠初滋
知君戀闕丹心切良會須先露冷期
挽吳處士
平生晦迹卧林扃太史應占處士星十畞桑榆閒暮景
一蓑烟雨釣寒汀遺安巳得龐公計傳後無煩韋氏經
欲挹高風何處問蘭陵塚上有新銘
又
烟霞深掩故山扉投老林泉一布衣野夢不縈青瑣闥
閒情常在白鷗磯蔵書篋滿傳家遠種秫田多帶雨肥
忽厭塵寰向何處青松寂寂鎖斜暉
寄吳中故人
鄉心離思共依依吳水吳山悵久違客裏頻看流景換
老來偏感故人稀百花僧舍思攜酒細雨春林憶采薇
一枕飄零江海夢夜深空趁蝶交飛
送徐子信還吳
渡頭初聽采菱歌送子還鄉意若何碧樹霜前紅葉少
青山雨後白雲多共憐杖屨遊桑梓仍羨衣裳製芰荷
簮筆自慙無所補空令華髮歎蹉跎
紫翠丹房
洞門深鎖鳳城春迥隔長安陌上塵雲裏山光搴幕入
雨中柳色過窗新自緣習静成閒逸非欲逃名事隠淪
想見齋居清晝永藥爐丹竈每相親
送友之西秦
天子臨軒命近臣遠持憲節鎮西秦瑣闈暫輟封章奏
駿馬行看出撫巡豳地應非周故俗茂林無復漢遺民
關中父老郊迎日為播朝廷聖化新
秋夜
碧天凉月漾金波玉漏微時夜半過客夢不知歸路遠
鄉心偏是到秋多鵲驚孤影飜風葉蛩帶寒聲起露莎
遙想五湖烟雨好無由重整舊漁蓑
次張真人見寄
玉京神觀喜佳逢始信蓬山有路通忽報仙幡臨草澤
驚看畫鷁下天風凉生晚渚芙蓉老霜隕秋場稼(以下闕)
青城山人集卷六
