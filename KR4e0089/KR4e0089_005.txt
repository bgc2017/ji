青城山人集卷五明王燧撰
五言長律
和徐高尚同陳胡二文學虎丘遊集
中吳饒佳遊兹山極殊觀磅礴踞臯陸㠝岏軼霄漢靈
巖南蔽虧震澤西衍漫岧嶤見城堞參差曕里閈飛甍
凌巘出紺宇横林奐餘霞皎夕隂初旭縟晴旦宗周昔
無象四國争發難闔閭紹遺業傲倪覇東翰雄圖未終
畢宫車忽云晏年遙代祀忽世變物情換深蔵閟雨花
曲池幕烟蔓崖崩留鑿紋石駁餘劍斷諸君美無度假
日窮幽翫憑峭信多覽弔古亦增歎伊子旅江壖接武
嗟阻限聆風仰清穆披藻羨芬爛重尋倘能卜偕行願
相贊
送縣尹某人薦舉復職
邑庠初勵志太學早蜚聲經學推先輩文華厭後生幕
賓曾署墨巡戍舊題名薄宦浮沈久頻年寵辱并自期
成委致何幸遇清明薦剡騰丹陛徵書下玉京拂衣辭
隴畞被褐謁銓衡復贊琴堂去仍為花縣行莫言淹驥
足誰謂滯鵬程百里謳歌洽三年政績成天官稱考最
朝士譽才英日麗雙龍闕春明五鳳城臨江開祖帳出
郭送行旌南浦生芳草滄洲長杜蘅願言持贈别勉子
樹忠貞
送李僉憲
晨興趨禁闥夜直在仙闈十載濡華筆三朝侍衮衣忠
誠曾歴試政事每無違北闕除書降南方憲節飛清霜
隨部署明月照驂騑瘴嶺梅花早炎天雁侣稀明朝空
悵望何處待音徽
送儀曹主事陸伯曕使朝鮮
鯨海洪濤裏雞林旭日邊皇風涵八表使節降中天往
賜殊恩享來朝甲令懸舊知鄰日本新號復朝鮮禮樂
存殷後衣冠倣漢前詩歌四牡什書讀旅獒篇浿水功
全陋新城績浪傳聖圖寧有外王道本無偏職貢梯航
日河山帶礪年只今同内屬不用將樓船
絲竹堂
東魯分支遠西江衍派長風雲開勝景絲竹敞華堂架
貯籖新插書存壁舊藏口傳思伏勝妄意笑共王聖道
乾坤大經文日月光方今逢盛治奕葉看流芳
送人之官四川
暫輟分曹秩初懸刺史章承恩辭建禮銜命出昭光峽
束瞿塘險山盤劍閣長蒲鞭隨騎後卉服拜車傍已見
風聲被行聞德化彰大廷重考最計日簉鵷行
送祝少卿使朝鮮和大學士王達善韻
治教千年會車書萬國同蕃邦修貢禮報使選時雄文
物商周在封疆漢節通洪濤翻地白初日射天紅海服
皇圖内邊人聖化中敷宣當奉職要在復箕風
青林小隠圖
綠波三泖外青嶂九龍前別有深林境新開小洞天晴
隂千頃合春樹幾村連翠濕榆將墮紅深花欲燃搴蘿
朝帶露煮石暖生烟庭養華亭鶴門維笠澤船方期事
真逸更擬謝煩緣忽應徵書起旋將舊業捐閩中陪製
錦江右佐鳴絃夢斷居閒日心存報國年烟霞盟暫輟
松栢操彌堅又報山中侣空移蕙帳篇
送太醫院使戴元禮歸金華
金華初脫迹紫禁早知名旋起丘園隠來沾雨露榮青
囊存藥秘玉檢貯方精先帝稱純謹今皇重老成兩朝
親侍從十載盡忠誠請告衷懷切推恩睿算明賜金分
御帑祖帳溢都城草色丹陽路花香白下程將期過巖
子應擬訪黃平童稚臨門候親知夾道迎還家雖樂具
戀闕自魂驚知近初陽節趨朝聽珮聲
送唐太守
初贊霜臺憲旋遷粉署郎趨朝常秉禮入幕每持綱重
沐君王寵新懸刺史章均州江水右夢渚楚山陽秋岸
丹楓落凉洲白芷香別來何以贈先世有遺芳
青翠軒
寢扉臨勝絶春竹瑣檀欒凝翠棲經幌分青度藥欄粉
飄風際曉籜解雨中寒簷外雲三徑牆隂玉萬竿懸知
禪講罷鳴鳳下瑤壇
致樂堂
奉親思致孝養志敞華堂暎日斑衣粲迎風錦幕張鶴
垂耆耄髮雁列子孫行椿樹連&KR1161;茂萱花近砌芳田荆
紛蔚蔚竇桂發穰穰酒獻千金壽爐供百福香承顔和
氣集政頌德音揚繁祉方無巳遐齡政未量長年皆樂
事寧賦采蘭章
題桂山堂
不作淮南客還歌桂樹秋堂依林下敞人似月中遊白
苧凉新透清郊暑乍收風從小山度香入九天浮城市
心應遠烟霞志已酬攀援如有意歲暮共淹留
送永豐教諭陞襄陽教授
九年鳴教鐸三考謁銓衡職典黌宫舊官超大郡榮成
規存吉水新訓著襄城登峴懷羊祜垂帷慕董生春歸
習池晩花發大堤明想見傳經暇從容載酒行
棠隂書屋
烟霞開勝境林壑帶幽居終日心無累長年樂有餘時
過三益友賸貯五車書縫練收螢火燒芸辟蠧魚風吹
朝幔卷月暎夜窗虚巳致青雲上還思素服初丈夫終
一德窮達復何如
哀故友
宇宙經紛潰江湖減舊知可憐今日淚又為故人垂我
昔叨鄉榜君方謁泮池雖當童稚歲早見老成姿靈鳳
初辭穴神駒不受羈昂昂呈骨格采采濯威儀自合凌
丹漢應須置玉墀風烟一飄散寒暑久乖離杜曲身彌
困盈川譽日馳停雲空悵望落月累成思郭外閒投迹
山中喜踐期絳紗新帳設綵筆麗詞摛志趣朋儕畏才
華月旦推吾徒獲佳侣鄉校遇良師幾度聯徐榻常因
入董帷夜吟燈數剪晝論晷頻移村轉千花裡山蟠巨
澤湄知將遂栖隠正擬得攀隨不意干戈變俄驚衽席
疑片時殊寵辱反掌易安危骨肉歸何處精靈失所之
慈親痛鉗赭愛子陷囚縲薤露行歌杳銘旌返葬遲伊
人乃如此造物竟奚為大厦轟霆震連岡烈火滋那能
分玉石豈復惜櫨榱有禮行哀問無家致弔辭昨來過
寓所但覺益凄其欲秉中郎筆難書有道碑天秋氣蕭
爽日夕影參差暗壁封苔暈虚窗罥網絲題閒桂泉詠
酒罷滸溪巵中散琴安在山陽笛自悲傷今腕方扼感
逝頰重支劍化豐城後珠沈合浦時徒然歌楚些魂斷
不堪追
過尹山東庵
地湧琉璃界天開翡翠林那知近湫隘誰意得幽尋日
麗花臺迥雲横貝闕深紺園浮霽彩琪樹帶春隂玉磵
珠泉滴丹窗綠嶂臨梵王紅錦服仙女碧瑤簮金作山
龍甲朱為海鳥襟鳴鐘驚雉舞講法引猿吟境静塵難
染機深慮不侵願因清净力從此識真心
代閨人怨
璧月鑑朱扉金風復動幃熏爐添夕燼華燭散炎輝孤
人處蘭室蕩子别金微月蓂頻隕謝春草屢芳菲腕玉
銷璚釧啼珠染翠衣調絃閒寶瑟織錦罷鳴機夜衾懷
嬿婉晨鏡惜容徽夢畏靈雞喚心驚旅雁飛往歲從征
北連年屬建威馬邑方無戍龍城已解圍念兹桃李月
那能獨不歸
題(闕)
五岳真遊遠三山勝景賒何如赤縣裏自作野人家大
隠齊東魯閒居類浣花雪中丹鳳闕舍外白鷗沙山影
搖書幌波痕上釣槎詩成江愈淨夢覺日將斜案有閒
僧帖門無俗士車遺安付心事習静寄生涯逕憶終南
捷名聞少室誇君今誰得似終老在烟霞
五溪放棹為嚴明威賦
昔聞五溪險今見五溪平繐帳迎風卷樓船帶月行烟
花蜀相廟露草伏波營已竭忠臣節仍全孝子情白雲
悲望切黃壤喜沾榮古栢森神道堅珉勒墓城此中方
眷戀葬罷促還程
清真軒
甲館連甍起閒軒勝景開誰言居戚里宛似入蓬萊樹
接天家近山從上苑迴凉飈排闥至空翠拂簷來竹粉
飄琴薦松花落酒杯鶯啼烟外柳鶴卧雨中苔寄興多
佳賞陪遊得上才永和千載遠文采共昭回
和故鄉諸友見寄
昔別逢條桑今還值鳴蜩遠遊淹辰節離思結昏朝水
宿我情懣山栖子志超半生懷隠止中道困淪漂雖積
巖壑眷恒違樵牧招日歸未温席于邁復揚橈仍將風
波習再與朋知遙杳杳寒蓬轉茫茫秋梧飄感儀寧乏
操慕舄豈無謠事繫竟難解心懸徒如搖唯當敦久要
不為歲寒凋
訪山中故人
整策陟幽峻尋雲入靈谿藤蘿互蒙密崖磴紛盤紆長
林倏數轉春鳥時一啼稍覺去人遠詎知行路迷欣值
息心士幽獨在巖栖清晤冥夙契微旨啟玄機於焉素
懷愜澹然凡慮非明當稅塵鞅投迹恒相依
青城山人集卷五
