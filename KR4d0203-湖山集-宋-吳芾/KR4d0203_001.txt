湖山集卷一宋吳芾撰
和陶詩
和陶停雲
淵明抱節不渝風雨為米折腰頗厭艱阻歸卧柴桑孤
松獨撫希蹤前賢寤寐傾佇
眷兹衡宇草樹溟濛坐對五柳遥望九江亦足寄傲東
軒南窗獨恨無人載酒相從
我頃雖達不足為榮擬攀逸軌少適真情遐賞風味魂
夢宵征葛巾藜杖髣髴如生
吁嗟人世如彼南柯正宜閒處養此太和縱使得意位
高金多老不知止寧逃譴呵
和陶勸農韻勉吾鄉之學者
士農工商古有四民惟儒最貴但患非真誠能力學進
必有因儻或中輟豈能為人
譬如田家所仰黍稷要當早夜勤于種植惰而自安不
稼不穡歲云暮矣何由足食
吾鄉人物散處川陸豈無秀民生而清穆亦既從師步
趨隨逐亦既窮經訪尋歸宿
奈何人性易流難久纔及長成即求配耦稍得其資復
營南畝自暴自棄有同游手
大扺名儒豈患窮匱大扺外物豈在僥冀學成道尊富
貴自至不學空虚非惟自愧
縱得美官人亦見鄙若博羣書更兼素履雖處常流亦
超塵軌一旦進為必兼衆美
和陶命子韻示津調官
我愛二龔絶勝二唐克著清節終始有光夫豈不知伊
傅在商相湯洎高俱致明昌
又豈不知道否晚周天縱將聖獨有孔丘卒老于行靡
憚周流胡為潔己耻事王侯
曰豈不欲效彼羣龍潤澤萬物助成歲功潛而不用夫
豈自封懼將有悔不顯其蹤
喬木千尋竟困斧柯屈原特立終隕汩羅水行地中尚
值坳窊縱如賈誼猶滯長沙
勿謂吾身有才有德可以安世可以益國不善用之鮮
不為忒所以古人戒之在得
我幸此生不忘本始身雖朝廷心實田里所以暮年知
足知止以進為憂以退為喜
汝能傳家一第已及使進而為不患無立奈何親老奉
親為急莫待異時徒然涕泣
我不望汝勲業濟時縱得入侍朝夕論思欲供子職何
如在兹人能盡孝忠豈遠而
既有餘力且親燈火讀破萬卷百倍于我我恨書少意
不自可汝能雪耻天亦見假
我本白丁恩及童孩雖由先德亦自書來汝誠博古為
世實才時或未遇又何慊哉
和陶歸鳥
翩翩歸鳥投宿深林豈無所擇相彼遥岑厥有嘉樹可
以託心雖逢赫日終貯清陰
翩翩歸鳥亦已倦飛平林在望非此曷依是用歛翮一
意來歸世網雖密容或我遺
翩翩歸鳥慮患徘徊四顧萬里獨有故棲故棲來反所
願已諧毋思寥廓擾擾此懷
翩翩歸鳥顧影蕭條亦既休息斂此風標仍遇儔匹其
鳴交交營巢雖苦亦復亡勞
和陶形贈影
吁嗟汝依我自有此身時跬步不相捨皆隨我所之使
汝動必正端本皆在兹念我已衰老自知死有期行且
與汝别此心寧不思但我不畏死亦耻涕漣洏且把一
尊酒話别汝莫疑淵明甫中夀已作挽歌辭
和陶神釋
人生禀一氣自微而至著不問富與貧不論新與故自
有形影初我便相親附二子既有言我寧無一語汝形
未生時影復在何處偶與我有緣同生復同住幸我所
依人造理仍知數身雖未溘然已辦周身具得酒即忘
懷寧復顧毁譽醒即看雲眠目送孤鴻去我亦得安閒
不憂還不懼說與二子知莫為身外慮
和陶示周續之祖企謝景夷韻寄朱元晦
我愛朱夫子處世無戚欣淵明不可見幸哉有斯人奈
何不苟合進用苦無因夫子于此道妙處固已臻尚欲
傳後學使聞所不聞顧我景慕久願見亦良勤第恨隔
千里無由往卜隣安得縮地杖一到建溪濱
和陶與殷晉安别韻送陳順之赴官
子往治畿邑趣裝亦良勤惠然來過我話别更情親顧
我老且病已與死為隣獨思陪勝侣倍覺惜清晨忍唱
陽關徹與子從此分願子且少駐醉我甕頭春子雖未
宦達意氣已凌雲今去天尺五騰上豈無因要無求速
化切莫慮長貧抱才能自重何患不如人
乍晴與客登眺和陶和胡西曹韻
方欣秋氣爽庭戸生凉颸俄然毛骨冷霜露侵人衣乍
霽還可喜領客登翠微猶有籬下菊不見園中葵徘徊
視景物似與人俱衰幸有杯中物何妨時一揮人生得
行樂老去未為遲宋玉猶未老何事苦多悲
和陶悲從弟仲德韻哭陳澤民
年來朋舊少大半已彫零人物如吾子共謂上青冥行
年纔五十歎惜負平生憶子初見我我意已先傾愛子
器識遠佇子功業成縱不登要路亦必享遐齡貳邑曾
未久早已聞政聲方將脱選調榮養娱親庭天公亦何
事于此獨無情一旦棄我去不復見儀形痛傷風月夜
空對酒尊盈
和陶始作鎮軍參軍經曲阿韻哭陳能之
陳公行古道出處盡堪書俯仰端無負初終總一如粤
從為劇邑平步上亭衢正色主風憲彈劾靡親疎故雖
頻補外直性不可紆召還方進用謂當推緒餘一朝忽
攖疾力請歸舊居竟化遼東鶴不作北溟魚哀哉名世
士天胡賦分拘有子傳衣鉢無錢治室廬
和陶阻風于規林韻寄陳時中二首
退處固云樂未免歎索居頼有陳使君情親如友于自
應長相見豈謂各一隅我雖事跧伏閉門懶問塗無日
不看山無時不面湖君尤我所愛良會安得疎縱不思
風度亦欲聞緒餘會須成二老君意定何如
人皆有還往我獨無所之若不見君子誰與同襟期嗟
我已衰老無復少壯時縱使善衛養豈能長在兹願言
時命駕容我親色辭我已不強酒從今君莫疑
和陶赴假還江陵夜行途口韻寄江朝宗
居閒歲月久萬事心已冥獨于同調人猶未能忘情憶
昔桂花發君來訪柴荆把酒坐花下歡然話平生今年秋
更好花還照眼明無由共清賞幽恨已難平那聞遭横
議意頗悔西征既不樂朝市却思巖石耕古來未遇者
寧免寸禄榮要當且隠忍勉強就功名
和陶己酉歲九月九日
天地氣將肅秋冬候欲交眷兹萬木落感我雙鬢彫悠
然清興動與客共登高有巖號景星萬仞連雲霄一覧
快心目寧辭杖履勞但恨無酒量一舉如沃焦仍恨無
坐客可繼五柳陶且拚風帽落聊醉菊花朝
和陶庚戌歲九月中于西田穫早稻
東風纔觧凍農事已開端田夫競力作不獲須臾安淵
明于是時亦豈容坐觀日出負耒去入夜乘牛還寧不
憚勞苦要得逃饑寒顧我獨何幸雖知稼穡難逢秋但
一飽此外了不干回首視淵明已是增汗顔那堪萬事
拙只得長掩關誦公穫稻句倍為公興歎
和陶丙辰歲八月中于下潠田舍穫
淵明事南畝躬自穫巖隈雖復竭吾力却得舒我懷所
收既不薄卒歲事可諧隣家相慰勞競持酒與雞留連
相酬酢入夜未能廽回思往歲歉舉目俱堪哀憂心今
幸釋笑口何妨開須傾瓦盆盡須放玉山頽已是從吾
好寧憂與世乖任他田父哂未足為高棲(淵明飲酒詩載田父見疑)
(之語有曰繿縷茅簷下未足為高棲)
和陶詠貧士七首
士貧亦常事但視其所依苟能依于道暮景亦有輝淵
明生亂世初不求奮飛為貧聊一出違已即言歸歸來
坐衡宇無粟可療饑作詩詠貧士泰然曾不悲
淵明抱歸興未老辭華軒應謂役于人豈如歸田園在
家貧亦好滿眼是風煙親戚可晤語書史可精研妻子
識此意相對無間言時取新酒漉一笑中聖賢
我家未為貧尚有綠綺琴手雖不能弹頗喜聞遺音時
時命女奴強於弦上尋聽罷方寸適取酒時一斟顔回
與原憲平日我所欽儻得從之游雖貧亦甘心
新春來未幾已見日在婁游人怕春去把酒急獻酬折
花各盈把行歌滿道周貧者壁四立若不堪其憂亦復
典春衣買酒呼朋儔一醉人所嗜此外非所求
我愛徐孺子高名滿江干衆人皆欲仕乃獨耻為官曾
不憚辛苦負耒營一飡清節映千古至今聞者寒洪井
有祠宇我嘗瞻其顔不覺愧汗下竟歸長掩關
光景如春花身世似秋蓬淵明洞此理養拙不求工上
獨思四皓下獨友兩龔出處雖或異心跡亦略同安貧
抱全節雖窮亦如通九原儻可作我欲以身從
入仕已四紀把麾還六州曾未見縣令有若淵明儔稍
屈便引去高致更風流醉卧衡門下曾無寒餓憂獨抱
千金璧未許人輕酬聲名傳不朽千古仰前修
和陶詠二疏韻
世人躭寵榮往往麾不去日已迫桑榆馳騖方成趣誰
肯急流中便作冥鴻舉屈指數哲人在昔獨疏傅萬口
共稱賢餞送塞歸路天子亦嘉之賜金示優顧淵明作
此詩端欲迷者悟我觀二䟽高豈無子孫慮揮金以自
娱益表清節著
和陶讀山海經十三首韻送機簡堂自景星巖
再住隠静
我自歸林下亦復與世疎頼有善知識時能過吾廬伴
我說道話我愛讀佛書師為巖上去我亦為膏車便欲
展我鉢隨師同飯蔬脱此塵俗累長與巖石俱此巖固
高矣卓出山海圖但比吾師高還恐巖不如
我生山窟裏終朝面孱顔獨此巖未到抱恨知幾年兹
遊信竒絶一覧小衆山更得師為主二妙為易言
幽棲非不勝觸目是林丘若比兹巖秀培塿固難儔雲
山千里見石泉四時流登臨有如此何必更他遊
我年七十五木末掛殘陽縱使身未逝亦豈能久長尚
冀林間住與師共末光孤雲俄暫出道俗紛蒼黃
愛山端有素拘俗亦可憐昨守當塗郡不識隠静山羨
師來又去愧我復何言尚期無久住歸送我殘年
師心如死灰形亦如槁木胡為衲子歸以響答空谷顧
我塵垢身擬向禪河浴更願張佛燈為我代明燭
扶疎巖下樹入夏總成陰幾年荆棘地一旦為叢林我
方與衲子共聽海潮音人生多聚散離别忽驚心
我與師來往歲月雖未長相看成二老風流亦異常既
宴坐巖上我方為聚糧倘師能早歸此樂猶未央
紛紛學禪者腰包競奔走才能脱葛藤癡意便自負求
其道德尊如師蓋希有願傅上乘人永光臨濟後
吾邑多緇徒浩浩若雲海大機久已亡頼有小機在乃
更與一岑純全兩無悔堂堂二老禪海内共期待
古無住持事但只傳法旨有能悟色空便可超生死庸
僧昧本原豈識西歸履買帖坐禪牀佛法將何恃
僧中有高僧士亦有高士我雖不為高心粗能知止師
是箇中人特患不為爾何幸我與師俱是鄰家子
師本窮和尚我亦窮秀才忍窮俱已徹老肯不歸來今
師雖暫别泉石莫相猜應緣聊復耳師豈有心哉
和陶挽歌詞三首
吾年七十五夀命不為促仕僅五十年出處粗可錄人
生會有盡自應身就木寄語親舊輩不必為我哭百
年如一夢吾夢今始覺亦既了萬緣無殆亦無辱所欠
惟一死得死今已足
嗟我在生日一飲數十觴有時無酒飲亦復潑醅嘗今
日雖有酒羅列在我傍對之徒自歎與世隔風光所幸
埋骨地不離雲外鄉魂魄時一遊此樂猶未央
老眼日昏昏華髮日蕭蕭不死竟何待理合葬荒郊荒
郊何所有四面俱岧嶤榮木望秋落亦已成枯條青松
為我夕白石為我朝仍幸二親墓相去無幾何今得從
之游歡喜如還家我心既歡喜安用挽者歌有人來奠
我但問山之阿
和陶桃花源
我聞桃花源其先自秦世當時避地人歲久俱已逝其
後長子孫生理還不廢種桃以自營結茅以自憩有兒
但發蒙初不工六藝有田但收禾了不輸二稅有雞只
晨號有犬不夜吠淵明愛其真為此成新製我久聞其
風褰裳思一詣所慮路難通仍恐水難厲夢寐不能忘
抱恨知幾歲所恨天見私于此施嘉惠貽我萬株桃漫
山迷眼界却勝武陵溪草樹相蒙蔽相去復不遠只在
吾廬外人號小桃源景物適相契
