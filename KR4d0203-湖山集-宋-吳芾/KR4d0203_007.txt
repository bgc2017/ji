湖山集卷七宋吳芾撰
七言律詩
和經仲春日即事
淡煙籠水一溪虚别有風光在野廬幽哢喚人回遠夢
落紅鋪水失清渠此生得酒休辭醉今日何人是奠居
正向東山念蕭索筠筒煩寄指南車
策杖郊原信步行沙邊春水半涵清花開舊樹香仍在
燕葺破巢功未成世路十年塵土面春風萬里鼓&KR0911;聲
從今凖擬開懷去到手荷杯莫厭傾
喜雨
聞道他邦盡禱祈沛然膏澤上遲遲有年已是天私我
連日那堪雨及時聲入萬家添喜氣涼生千里解炎曦
也知造物恩難報且採歡謠綴小詩
和許守喜雨韻
使君盛德格皇天奔走羣龍雨霈然坐使稿苗成茂實
潜將豐歲換凶年荷鋤野老欣嘉應抱甕田夫得晏眠
擬倩樂工絃盛事山城那得有師涓
千里焦枯頓鬱蒼邦人寧復慮年荒大田一雨渾霑足
鄰壤羣偷更伏藏治郡羨君端有術救民愧我獨無方
夜來復誦新詩句嘆賞徘徊月轉廊
和閭丘省幹喜雨韻
良田方苦莠驕驕甘雨如何閟九霄賢守治聲喧道路
聖君德澤播黎苗寧容赤地炎威熾果見青天旱氣消
昨夜東臯已霑足康衢滿耳沸歌謠
鈴齋坐嘯不為頗愁嘆翻然變詠歌千里正憂無舊穀
一朝俄喜浹新禾雲師蔽日如張幟雨陣横空似擁戈
我忝郡丞何所補但將新句對松哦
和趙觀使喜雨
膏澤愆時愧已深敢期誠意達天垠片雲忽送千峯雨
一氣潜回萬壑春頓覺老農生喜色坐令凶歲變佳辰
憂民雖切功何有坱圠無私荷大鈞
喜雨偶成
麥熟蠶登處處同萬家舉首謝天公尚憂六月旱為虐
却喜連宵雨已通萬事自知成老懶一心祇是願年豐
從今凖擬添新釀要使樽中酒不空
和澤民喜雨
陰長陽消帝怒深盡驅赫日掃羣隂却疑枉致一秋旱
聊復霈為三日霖隴畝共知成樂歲里閭誰不起歡心
朝來幽鳥知予意亦向簷前作好音
和葉性之喜雨
去歲饑荒特異常那知今日便豐穰田疇雨足經時潤
院宇風生着處凉老去我方辭五斗秋來誰解積千倉
從今閭里無艱食會見家家酒熟香
癸巳夏秋旱七月十日得雨喜雨有作
旱魃為災害有秋焦枯滿目使人憂片雲忽向天邊合
一雨俄驚地上流盡道稿苗須半活如云晚稻可全收
老農兩手齊加額且免流離過外州
喜入冬初七八得雨
夏旱連秋又及冬大田高下總成空千倉已失三農望
一雨欣聞百里同青入平疇看麥秀綠回枯沼喜泉通
從今得免填溝壑皆謝天公惠困窮
和魯漕喜雨二首
冬暖曾無欲雪天正憂饑饉在新年忽聞夜滴簷前雨
便覺春歸郭外田千里已知俱樂只一尊亦擬其陶然
其如使者拘臺制不肯花間聽管絃
秋來日日困驕陽正欲齋心問彼蒼倏爾四郊雲氣合
霈然一夜雨聲長三農已有倉箱慶萬室還欣枕簟凉
幸值故人來過我尊前莫惜醉淋浪
和魯漕春雨有感三首
自憐齒豁與頭童心事都非少壯同那更閉門聽夜雨
不容步屧趁東風勝遊尚喜朋簮盍痛飲寧辭酒盞空
只恐酒醒歸興動愈令倦客憶山中
自嘆蒼顔不復童幸然三老此時同登高能賦多佳詠
把酒論文有古風可恨雨師頻作惡直疑春事遂成空
愁來不用慇懃勸已判花前為一中
我心雖老尚如童春到惟思笑語同正欲對花歌且舞
那知通夕雨兼風千疇固喜俱霑足百卉還愁一掃空
安得晴天開萬里緩行花下豁胷中
雨後
朝來一雨灑炎光陡覺園林處處凉煙柳數行縈翠帶
風荷十里擁紅粧莫憂鏡裏朱顔改且喜壺中白晝長
只恐吾衰無此福不容終老水雲鄉
喜晴
積陰初散雨初收一解霖霪十日憂已見郡條平似水
不妨官舍冷如秋年來觸緒無佳思老去同僚得勝流
更喜豐年消息好從今還遂稻粱謀
久雨無聊喜乍晴尚餘春色到簷楹楊花飛去今無力
燕子歸來似有情静看遊魚波面躍閒隨野鶴竹間行
世緣到此消磨盡只欲徜徉度此生
未臘已見四白偶得數語呈子壽且述挽留之
意
人言三白兆豐年四白欣逢向臘前細糝蘆花初着地
亂飄柳絮忽漫天雅宜領客登臺上正欲開尊向酒邊
樂歲幸君同賦詠若為歸棹遽翩然
和蔣無退詠雪
臘中三白幾年無今歲呈祥事可書披得一蓑方入畫
翻成雙帶又隨車共驚飛絮迷清晝更覺同雲滿太虛
憶昔讀書燈火少喜穿窗牖映吾廬
和魏簽雪詩上趙守
臘盡東君已報春雪花猶未歛輕塵二天默禱渾如響
一夜呈祥覺有神千里妖氛應洗滌萬家喜氣欲輪囷
試詢治行今誰最屈指公為第一人
透戶穿簾到眼邊陡驚滕六逞威權禦寒戒獨憂無褐
得飽人皆喜有年已見歡聲騰比屋好將盛事被丹絃
此時且莫孤清賞早晚除書下九天
和朱文卿春雪韻
春來何事尚凝嚴一夜空庭霰雪兼坐久羅衣驚頓薄
更闌杯酒覺頻添旋消疎滴簷間雨更看平堆地上鹽
誰道東風回暖律韜霞掩日不容覘
喜雪
糝遍山巔與水涯天公着意做年華要令臘裏呈三白
時向空中散六花勒住玉梅還可恨粧成瓊樹却堪誇
須知造物憂民切預把豐穰報萬家
雪意初疑作不成纔飛數片又還晴正思潤澤霑千里
忽見繽紛滿一城凋郡共欣消沴氣老農相慶沸歡聲
我將盡把姑溪釀要與邦人樂太平
凍雲黯淡浩無涯雪陣横空勢欲斜入戶有人疑柳絮
遶園無處認梅花舉頭頓覺青山老撲面還驚綠鬢華
我醉未眠愁酒盡挈瓶來問爾東家
和魯漕途中喜雪
陡覺同雲翳四山捲簾聊復望江干舉頭喜見迎春雪
抱膝從教徹地寒預卜豐穰知歲樂潜消瘴癘想民安
一樽正欲同清賞咫尺胡為會合難
和津喜雪二首
六花一夜降中天飛繞吾廬頓滿前幻出仙家新窟宅
疑非塵世舊山川但驚巖上青松老不見天邊白鴈連
賴有甕頭新釀熟何妨沉醉度殘年
我愛平湖繞碧山山光倒碧到尊前同雲何事迷千嶂
飛雪俄然蔽一川縱使玉樓從地湧便教銀闕與天連
到頭幻化非真實争似湖山耐歲年
和許守喜雪韻
凍雲垂地木停號六出飛花遍九臯已見隨車翻縞帶
還疑縱獵散風毛幽人乘興空回棹公子無言獨擁袍
顧我年來詩思澀強吟冰柱愧才高
元宵雪作因成短句
天公着意做元宵陡使新春樂事饒已放金蓮開陸地
更移銀闕下雲霄坐中星斗渾相照庭下瓊瑰更亂飄
佳客莫辭通夕醉要令來歲記今朝
是日大雪際晚復晴月色輝映尤為可喜偶成
數句
滿城着地折紅蓮天使今宵樂事全已是雪中千里白
更兼月色十分圓胡為佳客猶辭醉正恐明年未必然
我欲乞身歸去也懸知此酒是離筵
和王夷仲雪中見貽
歲晚端居寂寞濱雪花零亂更愁人捲簾已覺青山老
入座仍添白髮新寫景自憐佳句少論交還喜宿心親
來詩況復清如雪想見吟成泣鬼神
待雪不至呈子儀
冬暖方憂雪意慳俄然飄灑到人間夜聞便謂迷三徑
曉看依然在半山明日既容殘臘去今朝已是廹春還
如何滕六渾無意不上雲霄叩九關
三月十一日風雹
向晚欣逢霽色開方思花下共䘖杯一時雨雹排簷急
萬里風雲捲地來掃蕩千花真可恨摧殘二麥亦堪哀
賞心樂事俱休矣惆悵青春去不回
初夏登城上有感
來守孤城忽兩朞可堪登眺又斜暉經春不見流鶯語
終日唯看乳燕飛風舞新荷青裊裊烟籠細柳綠依依
此邦縱美非吾土莫怪山翁只念歸
和朱世同夜坐待月
新凉初入我庭中滿坐清風孰與同已喜故人來聚首
那堪明月更當空滿傾濁酒休辭醉賸作新詩莫諱窮
屈指如今詩酒社有誰胷次得如公
十六夜再登月臺
虛度中秋頗動懷今宵却再上高臺強延風月雖聊爾
一對江山亦快哉小子仍攜竹葉至同僚還折桂枝來
老夫為爾牽詩興笑向花前覆一杯
中秋後一夕煙雨樓翫月
危樓百尺俯層城煙歛雲收眼更明四面月華千頃白
一天秋氣十分清昨宵欲見渾無計今夕相看似有情
又值病夫慵對酒賞心樂事信難并
和陳澤民韻
雨歇雲收天意回放教明月下天來為憐病守懷三徑
故遣姮娥薦一杯坐上賓僚方共集城頭更漏莫相催
來年此夕知誰在對月何妨笑口開
寄題魯郎中遂隠堂
老向江頭強剖符夢魂長是繞吾廬正慚我未成歸計
却羨君先遂隠居湖上煙雲常縹緲園中花木總扶疎
他時尚冀相從醉剰把鴟夷載後車
送王龜齡得請還鄉(一用龜齡貢院詩韻)
兩馳章奏叩天關只願歸來老故山愧我尚留牽吏役
羨君先去得身閒冥鴻已逐高風舉倦鳥終隨落照還
尚擬杖藜尋舊約鴈峯深處共躋攀
和氣融融動白蘋讙傳千里政方新若為擺落遊珍館
不顧悲啼擁畫輪鯨海無津堪縱目鴈山如舊足怡神
願言分我閒中趣已問君王乞此身
又送江朝宗還鄉
欲留車騎少徘徊歸興那知苦見催只許霜前同把菊
不容雪裏共觀梅今朝對酒休辭醉明日有懷誰與開
别後愿言無爽約菊花開日又重來
和章德文侍郎題晞浣堂韻寄張法師
丹成人去幾經年怪石崚嶒樹曲拳超脫每思攀逸駕
沉迷無奈縛塵緣勝遊徒有騷人詠絶景難憑妙筆傳
投紱歸來應未晚尚期一訪洞中仙
余以前年五月八日到官今年又於此日去郡
同僚作饑即席援筆言别
來守江城恰二年同僚何幸得諸賢屢邀風月供吟筆
幾度江山棹酒船自分衰頹今老矣可堪離索更凄然
青雲有路平如砥公等應須早着鞭
去郡日寄居諸公作饑即席奉呈
三年江上守孤城日日思歸去未能雖愧憩棠無惠政
却欣伐木有良朋花開後圃春同醉月滿高樓夜共燈
别後要須俱自愛從今拭目看飛騰
用天予貢院韻以饑行色
直氣如君世莫雙笑人老死利名場一言齟齬身雖去
萬口咨嗟道愈光舌在何方居澤國時來會見佐巖廊
人間榮辱渾休問日飲醇醪計亦長
和曾吉甫九日
龍山陳迹已成灰尚憶當年戲馬臺我幸偶陪黃菊醉
君應亦向白衣來風高日朗三秋霽野曠天清萬象開
好對良辰成樂事若為不飲竟空回
再辱九日和章連日公冗失於奉賡今日大閱
偶於馬上得之兼簡是日座客
老子年來百念灰尚懷月觀與風臺良辰祇恐轉頭過
好景還欣入眼來几席坐窮千里勝軒窗高揖四山開
公餘不厭頻登眺要伴諸君醉百回
重陽有作呈朝宗
殘年脚力已摧頹不謂登高尚可來每恨故人多爽約
那知今日共銜杯挪挲黃菊香仍在悵恨朱顔挽不回
君若此時猶惜醉酒懷更待幾時開
用前韻示三七姪
吾家小阮亦賢哉又得攜壺為我來應念難逢重九節
要陪痛飲十分杯頭添白髮那能久眼看黃花有幾回
頗恨病衰鯨量减只將笑口為君開
重陽用昔年所作韻
行盡天涯鬢欲霜又來姑熟過重陽試登翠巘邀珠履
更喚紅裙侑玉觴野菊有花供客眼公庭無事惱人腸
諸君莫惜長鯨量且伴衰翁入醉鄉
和許守重陽出城韻
曉從千騎越重闉軋軋籃輿渡古津萬叠青山煙漠漠
一溪寒水石粼粼笑攜紅袖尋蓮社醉折黃花上葛巾
此會從今成故事他年應記座中人
江朝宗許重陽見過候終日竟不聞車音使人
悵然因成拙句以誚之
故人平日號推誠然諾應當作世程已是賞花頻爽約
若為把菊又渝盟詩成本擬君相和酒熟當憐我獨傾
惆悵死生猶未隔如今先已見交情
拙者有重陽詩以陽字韻歲和一篇復繼前作
登臨端欲賞秋光病眼昏花怯太陽老去不堪逢節物
愁來聊復近壺觴沉迷有靦塵埃面感慨空存鐵石腸
已是思歸無可奈更來高處望家鄉
重陽有感呈諸丈
九日長年客異鄉今年又復到南昌眼看黃菊依然好
心着青山祇自傷已是歲華成晼晚可堪秋色更凄涼
諸公不用羞吹帽且試登高共一觴
春閱偶成三首
曉驅千騎出郊坰極目江天萬里晴風入鼓&KR0911;聲益壯
日烘旗幟色增明安邊雖是難忘戰和衆由來在戢兵
但願從今烽燧息早歸林下看昇平
大閱歸來日未西柳絲搖曳草萋迷桑開蟬翼枝方綠
麥露鰕鬚穗半齊池面新荷争出水道傍飛燕競銜泥
風光撩我歸心動猶喜初無杜宇啼
肩摩袂屬擁如山夾道争看大閱還無限兒童齊拍手
幾多父老盡酡顔人方共樂青春好我亦常欣白晝閒
無奈老來歸念重夢魂夜夜遶鄉關
大閱即事書懷
東郊雨後好風煙大閱歸來意豁然十里旌旗明照日
九衢鼓吹閙喧天酴醿開也渾如雪楊柳飛來總是綿
景物眼前雖不惡老來無奈憶林泉
懶散無堪合杜門十連帥閫若為分仁風尚可揚千里
勇氣安能作六軍戈甲紛紛徒曜日旌旗獵獵漫連雲
歸來夾道人争看應笑蒼顔老使君
和陳澤民詠巖桂
我家千樹正芬芳不見羇懷已倍傷豈謂幽姿憐索寞
亦來孤館伴凄涼追尋尚想年時侣披拂還同故里香
花下光陰能有幾若為飄泊向江鄉
巖桂盛開感而有作
抱痾三月未能瘳樂事都無祇有愁忽覺天香參鼻觀
頓令病客展眉頭擬招賓佐同歡賞奈怯壺觴且罷休
却憶向來無事日年年花下醉千秋
和天子即席詠巖桂
衰病無悰日日加喜君來自帝王家素娥正駕一輪玉
老桂方開雙樹花置酒雖欣陪重客侑尊還愧乏名娃
莫辭今夕如泥醉須念明朝各一涯
和子儀同賞荷花
晚凉領客泛漣漪境勝形容頗費詩人自紅蓮叢裏過
舟從綠柳岸邊移興來滯思俄然豁坐久煩襟頓覺披
佳客要須拚一醉莫辜風細月明時
得三七舍姪書云二月二十五日同族人至湖
山賞海棠花枝繁麗宛如神仙窟宅感而有作
報言宗族競尋芳共到吾廬賞海棠亭下定知春爛漫
花間想見醉淋浪長年心着神仙窟此日身縻雲水鄉
苦恨欲歸無羽翼夜深魂夢只悠颺
見市上有賣海棠者悵然有感
連年蹤跡滯江鄉長憶吾廬萬海棠想得春來增艷麗
無因歸去賞芬芳偶然擔上逢人賣猶記尊前為爾狂
何日故園修舊約賸燒銀燭照紅粧
和昝通彦早梅韻
歲歲梅花破臘開賞花嘗記坐蒼苔今年似覺寒猶未
昨夜不知春已回喜有暗香供雅客可無佳句助深杯
須知不比閒桃李莫把金刀取次裁
觀梅偶成二首
化工一夜報春回雪裏南枝已漸開不與凡條鬭紅紫
獨將孤艷照池臺勝遊濫綴蓬山侣高唱寧追郢客才
多病自憐心尚在不辭歲歲為君來
經年不見夢魂飛依舊仙裝淡薄衣玉骨已無塵俗氣
冰姿還耐雪霜威攜壺正欲酬清賞策杖何妨歷翠微
莫惜對花拚劇飲看看風雨捲春歸
遠老惠雪中觀梅詩次韻以謝
山頭飛雪已漫漫雲散須臾復見山踏雪不辭來野外
愛梅須遍走林間為憐孤艷思經目擬索疎枝笑解顔
師肯相過宜及早預愁花點綠苔斑
遠老自和前詩再寄復次韻
雪到梅開恰欲漫扶藜得得繞湖山折將冷蘂疎枝去
浸在明窗淨几間一見已堪資琢句細看還足助怡顔
只愁冰艷相侵逼映得衰翁鬢愈斑
和紫巖老雪中觀梅
清寒池館静沉沉慘淡江梅弄晚陰雪裏有誰能載酒
花前無語自傷心低枝似欲迎人笑清賞何妨倚樹吟
況有争妍佳句在愈撩詩思不能禁
賞梅偶成
一冬凖擬賞江梅直至如今始見開已怪輕寒勒春住
更憂横雨把花摧相攜且看枝頭雪共坐聊傾樹下杯
況是公庭無箇事何妨一醉習池回
愛梅
經年不得見江梅繞樹行行日幾回已擬開時拚徑醉
其如病後怯銜杯傷心不覺成三歎忍淚猶能強一來
顧我已衰無酒分從今花更不須開
和隠老詠梅韻
不憚行行雪滿巔要看與雪鬭清妍開花雖在三冬杪
結子還居萬木先水淺横斜聊自見夜寒幽獨有誰憐
君詩況與梅相亞傳寫慚無十樣牋
自京口至建康一路不見梅花慨然有作
盡日經行不見梅竹籬茅舍漫徘徊無時得遣愁懷去
有底能教詩思來遥想故園應好在不知今歲為誰開
何時花下還如舊一笑相看把酒杯
自建康路中見梅次前韻
行盡山崗喜見梅停驂深欲少徘徊那知急雨連天暗
更有狂風捲地來無計略臨花下坐却嗟空向眼前開
行人賴有尊中綠遥想孤芳寄一杯
北山席上見梅偶成
聞道前村梅已開有心踏月共徘徊誰知白日怱怱過
竟阻青鞋得得來席上相逢如有舊尊前佇立恨無媒
樓頭且莫横孤管我欲今宵醉百杯
再和二首
一枝昨夜雪中開報道江南春信回自與東君私有約
不須驛使寄將來風姿端是飛瓊侣標格宜為弄玉媒
莫惜移尊來月下要看疎影落金杯
平生相見即眉開幾遣車停馬首回窗外每憐隨月到
竹邊還喜過牆來寒香入座如相覓幽艷迎人欲自媒
不負此花惟有醉慇懃且覆掌中杯
用金克家韻賦梅花
我賦梅花逼古人人疑和靖是前身祇思長向花前醉
不厭閒來樹下頻俗眼但知誇潔白老懷端是愛清真
大家管領須宜早莫待飄零作地茵
詩勉及門赴海棠之約
君與吾遊積有年未曾同醉海棠前如今君乃先春到
似赴花朝豈偶然已是詩中參造化何妨花裏見神仙
暫歸莫負重來約未及春風便着鞭
四月六日同江朝宗花下飲
十分擬共醉花枝底事君來苦後期芍藥階前猶爛漫
酴醿架上已離披春歸又是辜杯酒老去還應惜歲時
今日要須拚酩酊從教人笑賞花遲
和管大老瑞麥
别來長恨見無時不謂相逢總泣岐愧我滯留身已老
憐君偃蹇宦猶卑思歸正續孤松賦溢美空傳瑞麥詩
萬事從今休更問祇知痛飲是吾師
憶鹿鶴
山中鹿鶴久相疎恨不歸來與汝俱飛舞尚如前日否
奔騰還上後山無不聞警露來庭下猶想銜花近座隅
歎我素鍾山野性從來與汝本無殊
偶得數瑠璃瓶置窗几間因取小魚漾其中乃
見其浮游自適感而有作
方安林下樂樵漁底事牽來剖竹符道院固知人少訟
豐年何幸俗多娛閒隨野鶴穿花徑静看游魚戱玉壺
却愧此身猶束縛未能歸去老江湖
和陳義卿
自顧迂疎不入時朅來此地亦何為游從斷絶憑誰語
蹤迹飄零祇自知方喜朋簮今復合却慚酒盞但空持
何時得遂歸休去把手臨流共賦詩(義卿以病不飲故有酒盞空持之句)
和蔣宣卿韻
丐閒章上早知還卓犖高風豈易攀闊步未歸龍尾道
勝遊先到虎丘山千尋古木軒窗外一縷沉煙几席間
況是登臨有佳客何妨終日對孱顔
不將有限遂無涯聊為尋幽駐使華千古山川埋劔氣
半空臺閣雨天花終期香火參同社且賦新詩寄作家
歸晩不須添列炬預愁驚散暮林鵶
和沈子壽見寄
心地荒蕪曠幾春朅來邂逅共耕耘交情正喜清如水
歸興那知去似雲百首漫勞頻寄遠一尊終擬再論文
胡為竟爾乖前約寂寞車音杳不聞
和梁次張韻
妙齡才藻擢文犀聲價何須待品題獨抱孤衷長拱北
擬攄妙畫欲平西五年不見心如渴一笑相逢醉似泥
我老已為林下計看君平步上雲梯
和王夷仲韻
灑落胷襟有古風日臨清泚面巃嵸不堪世路千重險
直與溪流萬折東刮眼相看言有味傾懷一笑興無窮
何時同訪連檣老快意觥船一棹空
和韓子雲見寄四首
鬱鬱愁懷不自傾時時倒指勘歸程情知歲月來無幾
心着湖山去未成惡語豈能賡絶唱故人聊欲話平生
頗思共索梅花笑點檢枝頭半吐英
日在桑榆勢欲傾此時那可更貪程屢憑熊軾慚無補
新葺燕巢欣有成便好棄官還故里不妨把酒樂餘生
經綸事業須公等看即持荷侍邇英
有花須折酒須傾少日追歡不計程老去自憐心易懶
時過還恐道難成城頭又是暮雲合江上何時春水生
早理扁舟歸去好故園猶有萬紅英
當時邂逅已心傾别後逢人問去程顧我拙疎非世用
喜君明悟自天成十年不見懷芝宇一笑相逢付麯生
暫爾就閒宜自愛上方着意擢豪英
僕平日聞有此生待足何時足未老得閒方是
閒之句每嘆服之恨不知作者姓名一日與魯
漕話次方聞此詩乃福唐余倅所作魯繼錄全
詩及余君所夢始末見示讀之使人益起懷歸
之興因成小詩以記其事
寒士叨塵分已踰不為歸計待何如暮年光景那能久
浮世榮華總是虛此去直須甘澹泊箇中元自有乘除
因公拈起余君話愈使衰翁憶故廬(誠能積行累功自有乘除乃余君夢)
(中所得司命真君語也)
挈累來當塗聞已入境感懷有作二首
鷗鷺相疎鴈鶩親簿書叢裏度光陰塵埃已覺胷中滿
霜雪還從鬢上侵盡室脩途方在念連宵苦雨若為心
明朝儻得成團聚有酒從教取次斟
方與晴窗愛日親若為天又作重陰年來已是憂思過
老去那堪疾病侵默數七旬寧幾日更添一歲愈驚心
喜聞已辦周身具對酒何妨且滿樽(累年欲辦周身之具未獲昨日家問)
(來云新買數百斤杉木一根身後之事遂可取辦喜可知也)
和志道送行韻
聖君圖治事如何但見風雲氣象和公似一䕫奚翅足
我如乘鴈豈加多西郊索索飄黃葉南浦鱗鱗起綠波
今日郵亭休恨别行看麻制草鑾坡
夀元伯母太夫人八秩
七十康強自古稀年登八秩有誰宜壽鍾賢母人難及
慶襲佳兒世共知榮養已為人子範清規還作女流師
綵衣更戲蘭階下遥想慈顔笑解頥
送朱彦聰和韻
傷時已老壯夫顔可使分攜一日間細細梅花薰别酒
依依寒日淡前山由來世上知音少況是人生會面難
他日詩成能念我寄來莫放驛筒閒
送丘尉赴試南宫
儒冠鼎盛縉紳多海内如今數永嘉士習藝文争擢第
君明經術合傳家莫言黃綬官猶小須信青雲路不賖
好上漢廷晁董對要令吾道益光華
送諸鄉人赴試南宫
聞道諸君上玉京一杯聊復話離情青錢既中三年選
黃鵠須看萬里程欲向他時成遠器要從今日立脩名
吾君銳意圖興復好把嘉言對集英
送二十七弟五三姪赴試南宫
家世登科能幾人兩人今歲奄沉淪不應天遽衰吾族
會見時當發汝身聯轡莫辭金鐙冷奪標争鬭錦袍新
還須益勵青雲志門戶何憂不再振
送姪赴廷試
經術傳家幾縉紳孫吴決策舊無人上將用武方留意
汝始程能遂發身佇展六韜登上第更資三釡及偏親
兩科自此增雙美何患衰宗不再振
昔年三榜偶聯榮人道吾家好弟兄更喜鴒原俱有子
還來雁塔再題名衰宗正恐儒風墜晚景那知好事并
老子已為歸去計從今看汝奮鵬程
和曾吉甫四明見寄二首
老矣何堪剖竹符頻年強出應時須腰間謾佩買臣印
月下同遊賀老湖白雪已知人寡和清風還憶醉相扶
十洲三島登臨處能記稽山病守無
風煙浩蕩甬柬州方羨公為爛漫遊豈料連宵垂雨脚
未容杲日出雲頭扶藜登眺心應在隱几吟哦趣更幽
遥想乍晴須痛賞詩成還肯寄來不
和梁大諫望亭述懷
屢試乘軺與把麾笑談自可解重圍暮年強健人争羨
平日剛方世所稀國步尚艱端有賴君恩方渥未須歸
時清益展經綸手直上巖廊秉政機
又和陳天予
邊敵臨江強指麾狂圖欲效白登圍一朝殄滅妖氛淨
萬里歡傳盛事稀故國山河看克復中原父老徯來歸
六飛便好乘時進順取天心莫失機
月下獨酌有懷梁丈因和前韻以寄且約為明
夜之集
晚來清蹕駐旌麾月色分明徹四圍對景已欣羣動息
仰天還覺衆星稀如今路入中原去看即春從上苑歸
況是昇平時節近一尊相屬且忘機
和朱文卿見贈
簿書終日嘆徒勞俄喜相看有故交抱道尚稽懷印綬
安貧還不厭衡茒草廬誰識真龍卧阿閣行看彩鳳巢
歸去不妨深閉戶静聽脩竹晚風敲
和林徽之見寄
涉世無堪足亂離蕭蕭風雨一聲雞故人别後乾坤窄
三徑歸來草木迷黃鳥翩翻思出谷老龍頭角尚蟠泥
一尊濁酒無人共又是悲吟到日西
和韓子雲韻留沈子壽
一雨連宵繼日傾豈容吾子語歸程我為千里政方暇
子寓三年學已成要把老懷傾倒盡忍令别恨等閒生
江城先自傷牢落況失一時人物英
和陳澤民見寄三首
平生懶病苦難醫長為家山詠式微投老但思抛世網
非才安敢近天威不堪人事來如織況復年華去若飛
胷次萬端誰與語何時玉麈對君揮
青衫晚得自蟾宫簿領雖卑道自隆不為小官忘大計
要從舊學著新功忽來書劄情何厚細讀詩篇句更雄
還憶去年相聚日風前月下酒頻中
不學羣兒事詭隨世途雖險此心夷人生富貴誰無分
男子功名自有時好稱良辰聊適意莫因末路輒興悲
山寒已有梅花放想見尋梅日有詩
和王夷仲至日有感
葭灰管裏氣初浮陽長陰消不自謀吾道窮耶當復泰
此身老矣不禁愁得閒正好尋詩社乘興何妨上釣舟
擬待梅開同勝賞且寬歸興少遲留
和曾吉甫寄韻呈李相之二首
千齡景運適相符況復才華世所須騰蹋自應登館殿
滯留誰謂尚江湖從來太瘦緣詩苦想見閒行信杖扶
聞道朝來病良愈高軒還解出門無
早已相從海上州朅來鑑水又同遊驅馳官路俱華髮
繾綣交情異白頭公即横翔層漢去我將歸卧故山幽
連宵月色如明晝乘興還能過我不
和楊元明雪中見贈
為别多年不記旬雪中聞到喜難陳尚稽良會心如渴
頻展新詩手欲皴和寡莫追歌郢客興來還媿泛溪人
要須早了官中事趁取元宵作好春
再和
老去光陰有幾旬到官俄見歲華新陡驚懶慢隨年長
更覺衰殘畏客頻愧我方為牽俗士羨君欲作獨醒人
相逢未用辭歸去且向雙溪醉早春
和陳天予冠字韻
已是頭童懶整冠尊前猶欲強追歡浮生得滿七旬少
樂事能并四者難閒去稍知心地適興來殊覺醉鄉寬
入朝更誦公詩句兩腋風生盛暑寒
和孟世功秋日吳江見寄
扁舟西去氣凌雲坐看魚龍躍浪紋風起白蘋初日晚
霜彫紅葉欲秋分忘機鷗鷺情相狎入筆江山句不羣
正恐功名來追逐煙波深處未留君
和魯憲見寄
一笑同登卷雨樓相歡曾記昔年不幾憑詩句論心曲
屢折花枝作酒籌醉裏忘形俱可樂别來握手兩無由
何如傾倒還如舊月下花前恣獻酬
和方叔載留别
臨别慇懃贈我詩一披何喜得如之怪來筆下能高妙
元是胷中自崛竒長恨頃時纔一面方欣今歲展雙眉
明年莫負論文約要向新元副所期
和朱世同詠梅
竹籬茒舍舊同居不見冰姿恰歲餘别後有誰親几席
朝來忽喜映階除雪中有酒宜相就月下無人肯自疎
端與歲寒長有約不須青帝更吹噓
和朱世同夜聞竹聲
醉卧空齋静絶人夜闌霜月白紛紛寒生枕上渾無夢
聲到窗前疑是君玉軫誰家調古曲鐵衣何處角孤軍
羨君寫入新詩裏清壯還應過所聞
和劉與幾悟昔
先生豈是傲當時知向名場早識機擾擾半生蝴蝶夢
休休今日綠蓑衣筆端信有江山助醉裏從教日月飛
應笑蘧生回首晚纔知四十九年非
感舊
達宦吾鄉舊罕聞躋榮兩禁止三人二公嗟已歸長夜
一老知能得幾春軒冕但堪遮俗眼湖山正好樂天真
不妨日日花前醉已是行年及七旬
范丞相生日
鬱鬱葱葱瑞氣新中興周室復生申半千休運逢良月
十二祥蓂表慶辰自有元勲書史册漫留遺愛及邦人
願同四海躋仁壽賸賞蟠桃幾萬春
老妻生朝為壽
人生七十古來稀我幸君今及見之教得子能傳素業
養成孫亦守清規稟生坎坷今當泰積善初終志不移
白首喜為林下伴願從今日到期頥
余年七十輒和樂天詩以自廣
已是年齡及七旬田園稍給未全貧兒孫初識傳儒業
世俗還稱作貴人門外湖山渾可樂沙頭鷗鷺更相親
莫將塵事干吾慮已向君王乞此身
曾元伯以余七十用韻見慶復和之
迂疎如我世間稀自笑於時百不宜但欲平生無鬼責
豈期長命有天知七旬雖慰白司馬三黜空慚柳士師
多謝君詩遠相慶一披頓解老人頥
余既和樂天詩而喜於年及之心猶不能自已
又復再和八首
坐閱流年已七旬從前憂道不憂貧肯教世指為癡漢
只願鄉稱作善人老去固應忘物我歸來豈是負君親
嘗聞知進須知退庶得終全不辱身
乞得行年到七旬歸田不問富和貧初非潔已為高士
但欲頥心如古人每對青山常意適纔逢白叟便情親
静中百念俱灰減識破浮生夢幻身
封章上達已經旬所乞原非為賤貧七秩自知非久客
一心只欲作閒人雖慚綠鬢朱顔改却喜清泉白石親
榮辱是非都不問尊前且樂自由身
先子春秋僅八旬一生多難只安貧豈期有子登清禁
亦復如今作老人共羨浮榮光故里自慚實德忝吾親
從前萬事皆踰分只合歸休保此身
新歲妻孥慶七旬徧賙鄰里及孤貧高年滿坐有醉客
丐者塞涂無餒人平日要同人喜樂此時寧間物疎親
餘生自度渾能幾詎可徒勞負此身
故園春到已三旬滿目繁華未覺貧年老得逢無事日
心閒不類有官人戴花休管頭無那酌酒何妨手自親
七十人生從古少安知來歲有吾身
憶在霜臺未六旬嘗陳仕宦縱家貧豈容七十不納禄
却為斗升猶牧人年齒幸吾今已及官曹從此不應親
願天許遂終焉志養此疎慵老大身
一年三百有餘旬舉世栖栖苦迫貧得享安寧七十歲
已勝衰謝萬千人好官縱使登三事榮養何由及二親
争似山間林下坐無憂無毁足全身
乞身不獲再和
老合休官況七旬我非辭富欲居貧也知光景無多日
更覺筋骸不逮人豈謂九重恩未替復頒一札意猶親
囊封再上終期允已對蒼穹誓此身
懷歸有作
一病兼旬百不禁愈牽歸夢繞家林向來豈有功名念
此去斷無人我心但願天憐將就木許從人欲便投簮
若蒙不靳清閒福尚惜餘年盡寸陰
和四哥錢塘思歸韻
鬱鬱羇懷久欲東故園何日割蒿蓬可堪世路塵纓縳
却使雲山蕙帳空待價深藏非左計汗顔為斵豈良工
須知吕望嚴陵輩亦是滄浪一釣翁
讀丐辭不允詔書感而有作
朅來江上再經年衰病無時強自憐屢控危衷甘屛縮
豈期優詔更留連政平訟理曾何補職稱民安亦偶然
雖感上恩容卧治何如便許老林泉(政平訟理職稱民安卧而治之皆詔)
(語也)
齒豁頭童已暮年未容歸去亦堪憐只思舊隠如元亮
寧有新詩似惠連萬事此生渾已矣一尊今日且陶然
宦情況復清如水何必移封向酒泉
復和憐字韻二首
擬歸林下度餘年底事天公不見憐新歲已驚青鬢換
故園還想綠陰連敢萌癡意貪非據但欲冥心任自然
今日有誰聞此語祇應白石與清泉
春色撩人勝去年鶯啼燕語若相憐一川煙水清還淺
萬疊雲山斷復連好景會心宜樂矣故園回首却悽然
同僚賴有清新句似聽松風潄玉泉
二兒納婦有感
老乘一障楚江濱無奈星星鬢影新客裏情懷那似舊
忙中日月不知春若為經歲抛泉石猶把非才玷搢紳
還盡此生兒女債盍歸林下作閒人
重陽用去年韻
不堪秋色已悲涼那更重陽對夕陽白髮蒼顔羞覽鏡
紫萸黃菊喜浮觴且來高處開心目莫引愁端撓肺腸
未信天教長作客會須有日放還鄉
此生几度換炎涼過了重陽又一陽無奈流年如轉轂
得逢佳節且飛觴風前落帽從吹鬢江上登臺任斷腸
老去已忘榮與辱只思歸卧水雲鄉
池上近作假山引水穿石撒珠其上亦有可觀
因成拙句
終日塵勞困簿書無因歸泛小西湖(余家西湖湖上有園數十畝目為小)
(西湖)且來池上看堆翠更向峯前認撒珠觸石有雲時點
綴隨風無雨自沾濡老夫行矣休官去留與邦人作畫
圖
假山
我愛青山欲細看如何不在戶庭間聊移野外玲瓏石
來作窗前重疊山拄笏已堪供嘯詠杖藜還更得躋攀
莫言道院過從少亦有修眉相伴閒
生日
藜杖綸巾度幾春紫袍赬帶一番新恩榮可但將延世
渥澤還欣再及親已見里中誇盛事何妨林下作閒人
年踰七十仍希有壽酒須拚飲百巡
謝錢參惠驢
白髮衰翁七十餘尚勞軫記特馳書知無仙骨能騎鶴
喜有殘骸可跨驢廐下分來齊駿駟林間乘去勝巾車
更煩拈出荆申事遐想風流愧莫如(來書有荆公申公跨驢事)
聞故舊二三公或不幸於官或以疾病而去或
以口語而罷悵然有感
平日衰遲衆所憐偶逢亨運亦騰騫七旬已過宜休矣
一出不歸終溘然幸免煩言全晚節且無多病惱殘年
直須更作投簮計莫待將身到九泉
寄周表卿
别來星紀兩周天夢想風標每慨然靖退喜公今就第
奔馳愧我未歸田得閒正好哦詩句乘興何妨棹酒船
頗恨路長還病暑無由一見話當年
再和
舉世争披樂廣天得聯契好豈徒然少留接武遊麟閣
晚更先期到鹿田此日莫登揚子宅何時能泛剡溪船
儻容一夜陪清話勝把陳編讀十年
和劉正夫見寄
攬轡澄清慕古人觀風問俗按行頻振荒已視饑由已
蓄水猶思利及民美意共推君體國高懷還喜我抽身
名章下逮情何厚和氣薰然暖似春
已是龍鍾七十人故應告老上章頻九重垂念如慈父
一旦容歸作幸民今我可憐非故我此身纔喜是吾身
花前幸有尊中醁且醉湖山幾度春
和澤民二首
歸心已動不容留多謝君恩許退休雖喜溪山歸似舊
却驚歲月去如流門前已是開三徑湖上何妨具一舟
莫道此時無伴侣得公足可共遨遊
欲紹家聲每自鞭肯同流俗飲貪泉已將止足安心地
更把吟哦樂性天笑日桃花將獻媚先春梅蘂欲争妍
人生會合真難遇幸有杯觴且共傳
和蔣無退懷湖山
多謝君恩許引年容親白石與清泉不來山下尋詩社
即向湖中棹酒船意適更穿花塢去興闌還傍竹林眠
那聞高士飄然句陡覺身輕似得仙
