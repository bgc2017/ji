湖山集卷二宋吳芾撰
五言古詩
春雨不止魯漕有二詩因次韻
青春能幾何况已過寒食此時對東風一日亦可惜正
好倒清尊呼婦戞鳴瑟胡不少自寬兀坐有憂色一春
雨已多連日風更力安得補天漏坐待江月白
春日固喜雨雨多亦可已若為尚霶𩃱連月煙浪裏江
湖更瀰漫不見蒲與葦有時漏日光烘雲薄如紙欲晴
又復隂何以慰田里鬱鬱不能舒一坐四五起
和陳平仲中秋懷舊遊
天末逢秋半臨流翫佳月置酒延孤光夜久凉風發感
時歌慨慷醉來翻不悅念人有聚散念月有圓缺萬事
轉頭空百年飛鳥瞥粤從罹亂離頭角嗟垂折兀坐山
谷間何人定交結素琴已塵埃孤劍尚清刮故人不可
見幽懷欲誰說明明自團團憂憂空烈烈忽得陳子詩
辭旨兩竒絶歴歴叙舊遊筆端如有舌何處復相從酒
壺行自揭遥想鮑與劉應亦歎胡越要當按酒兵無令
冐斧鉞吾儕豈長貧廟堂方簡拔
符倅同遊鴈蕩賡其所和范相遊山韻
晚學愧淹博微官妨隠盤攀龍榮請事斂板喜承顔懦
庸資盼睞簿領洗塵煩南豐茂人傑才望藹江關題輿
禆德政鎮俗念時艱仙山尋勝外妙句落人間氣連天
柱壯清奪霜空寒一讀三歎息髮立誰敢謾但嗟俊逸
才尚滯海之灣中興急賢哲日日聞賜環况復有如公
驥足寧久閒會須早命駕即日當召還發硎觀利器斷
鼇新海寰宣室佇前席顧問應夜闌
寄季元集
劔池有逸人過我談名理自謂出囂塵知足更知止高
標拂煙雲雅志在山水既作陶淵明且慕赤松子我方
聞緒餘固已生歡喜正欲叩淵源獨恨未暇耳忽云桐
柏山此去甚密邇擬一往其間尋真訪遺址不久便可
還畢此玄妙旨一去寂無音逢人問行李人言不復來
征車已西指反把遊山屐去踏長安市似聞稍留連尚
稽歸故里未免傍人門乞憐應忍耻縱使得美官所喪
亦多矣嗟哉人學仙如君能有幾冥鴻合高翔不謂
事乃爾徒有懶窩名却入旋窩裏始知聽空言未
若觀素履意者天愛君要君行處是慮或成沉迷
敗道自此始聊復小撓之欲其全暮齒庶發堅固
心永無塵念起
江行阻風
我生走四方足迹亦幾徧初未識江行每起浮家羡一
從登此舟舉室盡欣抃既得捨車徒且免入郵傳高枕
卧短篷頓忘行役倦始謂旬日間便可朝行殿縱未許
歸田行止亦可判那知事好乖一夜狂風轉怒號動
地來波濤立江面如屋復如山拍天仍拍岸三日不
能休雲容更千變始疑江神驕出與風伯戰擁起千
里潮散作雪飛濺跬步莫能前有䌫莫能牽又疑慢
爾神至此獲深譴亦自料平生忠信粗表見神既依人
行豈不略為援若謂神無私應物當普現胡為泝流船
却乃去如箭而我獨滯留艤棹長江畔終日困飄颻使
我頭目眩試取蘋藻羞更效潢汙薦再拜祝天公冀
為開方便莫問往與來莫問貴與賤風靜波亦平一
一如所願庶幾舟中人彼此兩無怨
阻風又成數語呈江朝宗
平生航浙河不知幾往返豈不或滯留有時容幸免未
若此番來所向輙相反順水即値風便風還阻淺夜來
至奔牛一雨成瓴建妻孥笑相看陡覺雙眉展謂可便
及城假舘少休偃平明風横生吹我船頭轉咫尺不可
前安能逹京輦客路固多艱我行亦太蹇何當歸去
來高卧青山遠一任雨兼風杜門都不管
和何倅遊鴈蕩
何侯富詞藻能賦兼能詩百篇軰李白十稔嗤左思搜
竒抉靈怪造化不能私每為山水遊錦囊随所之鴈蕩閟神
秀鬼物潜司巇開林發幽隠肇自興國時高巖聳崷崒
列岫森瑰竒龍湫神光異龍鼻靈液滋天柱萬仞立冰
簾千丈垂羡君沿檄來暇日遂遍窺興随佳處發景與
高情宜留步欣有得過眼光如遺乘寒躡危磴躋險攀
樛枝雅有許詢興心形不知疲我漸動拘俗薄宦方棲
遲恨君為此行不獲相追随平生愛山心自視如調飢
尋幽儻有路初不問險夷幾欲老山間便將雲衲披頃
幸官是邑柴車日載馳列賢不暫捨游燕必扵斯每欲
狀竒怪苦乏幼婦詞千巖與萬壑胷中徒自知别來歲
月久况復逢艱危兹雖値平時老大無所施今觀君所
賦妙境俱在兹慨然想雲壑應不謂我欺會當尋舊遊
重與同襟期
丁亥守當塗中夏有獻瑞麥者今日池中復得
雙頭蓮因成小詩以記之
嗟我百無能此身仍老矣濫此把一麾何以慰千里隴
麥秀兩岐池蓮綻雙蘂斯事雖偶然亦為邦人喜
和許守巖桂
桂華燦秋杪造物氣所鍾清香遍十里不與凡卉同使
君雅好客携酒臨芳叢被花惱不徹一笑高堂烘花本
生月窟何事來樊籠疑是姮娥懶睡起鬢蓬鬆一枝欲
斜插誤落秋山中要須排日賞拚取百尊空莫待花
零落惆悵随西風
和任司理賞梅
平生愛梅花嘗有花前諾花亦知我心臭味頗相若對
花輙痛飲席天地為幕常恐風雨摧有負東君託一從
随宦牒但知䆒民瘼動為官拘守進退非綽綽倒指三
十年無復有此樂每逢春信回長憶花下酌老來把一
麾亦欲強有作牒訟日裝懷朱墨苦紛錯忽聞花已開
枝頭閙寒爵喜即領賓僚對花話離索邂逅却成歡清
談間諧謔勝賞雖未窮亦足慰寥落後夜霜月明尚可
理前約
和許守水晶蒲萄
珍果孰稱最靜中試旁搜白柰非時至赤梨經歲留廬
山杏萬株武陵橘千頭未若蒲萄美甘滑仍脆柔正當
三伏暑滿架走青虬繁子何磊落一一如綴旒我家得
異種潔白映林丘每笑棗與栗濫比千戶侯邇來事奔
走頗恨抛鉏耰持此贈夫子因復獻鄙謀他年堆馬乳
豈但供薦羞願以釀千斛永言資燕遊客來彌日醉應
不數青州
門外池内荷生雙葉
今朝池内荷一柄生雙葉傍人為我言喜事尚重疊我
老皆無用榮望久已絶偶有二婦姙行將臨誕月所願
生二孫綿綿傳世業
寄題楊宰清畏軒
古人貴慎獨舉世知者希末俗事誇耀常患不我知楊
子有雅尚傳家守清規折腰三十載不辭州縣卑猶慮
與衆異憂䜛還畏譏開軒揭華榜却恐非其宜要當且
用晦處靜藏天機昔賢忌獨清此語非吾欺
題碧雲亭
累土創新亭本擬還舊觀或言舊亭庳視此纔及半我
方安樸拙豈敢事輪奐言念夢幻身終日困几案既未
許自如超然脱羈絆亦欲對江山時發一笑粲自從得
新亭頓覺百憂散亭前柳色新亭下荷花亂明月可坐
邀積雪堪俯翫凭欄送飛鴻千里歸一盼詩成似有神
酒行欲無算取次亦足樂胡為尚興嘆恨吾年已衰志
在不遊宦何當歸去來終老湖山畔
次韻沈漕使寄和碧雲亭之作
衰年厭塵勞久念作淨觀奉祠還故山閱歲更過半草
草結茅廬雖無輪與奐水作綠羅衣山為青玉案自足
了餘生豈謂浮名絆牽從江上來去國同王粲既與猿
鶴疎還驚鷗鷺散公餘坐危亭四顧雲影亂新詩忽鼎
來累日飽吟翫洗我胷中塵宛如覩清盼信知隠侯家
句法有成算方今苦乏材當饋屢興嘆如公人物英寧
久從遠宦會見御追風起自長淮畔
寄題鮑昌朝足軒
江南有散人幾年卧草野破甑餘塵埃衡門絶車馬倘
非義所安一介不取捨闢軒窮巷間此意非滿假雖云
外不足中有至足者道義軰古人文章播天下一點浩
然氣萬象資陶冶持此復何求酣歌對醆斝吁哉簞瓢
樂千古一回也先生扵此時卓然秉大雅顧我愧高風
亦忝詩酒社何當登此軒抵掌共披寫
題生春亭
府治何偪仄幾不容欠伸我來撤敗屋池館為一新便
有鳥喚客更多花惱人誰知牢落地一旦遽生春
題涵碧亭
幾年涵碧亭吾亦屢來往當暑既難逃斯亭尤可賞清
照心膽寒凉侵毛骨爽我方困長塗且此休塵鞅
登遐觀亭
城上闢新亭似若規模小誰知此亭中景勝冠江表湖
山既回旋煙雲仍縹緲萬象森目前不數花與草公餘
乘興來聊以散懷抱四時風物新一一發天巧芳春柳
色連長夏荷花繞月明固已佳雪積還更好凭欄認歸
舟策杖送飛鳥適意豈在大容膝自足了苐我思故山上
章方告老指日是行人頗恨來不早
寄隠者
守道宋高士築室齊東鄙植竹看歲寒種田助形委
束書捐古今抱易究生死不以外移内不以行責止
九十留童顔湖山飽清視或顧先生云時平可以起
先生本無求棄置如敝屣俄聞與物化精一未嘗毁汗
簡書逸民義風洗貪士東望呈肺肝遥瀉一巵水
和陳國佐亦愛堂韻
紛紛當世士盡道休官去有墮塵網中誰能復回顧重
為軒冕惑一念遂差互要當發深省悟此形皆寓奔馳
徒擾擾靜中有竒趣夫子廊廟材華途昔榮遇富貴方
廹逐脫身一何遽蓋恐負初心或為名所悞獨尋陶淵
明三徑歸來處親朋續舊遊寢食安故步詩成月滿
窗坐久塵生屨箇中有真樂自足慰遲暮我方困長途
因公識歸路讀公寄傲篇更覺忘世慮有如逃空虚傾
耳聽韶頀念此有限身歲月空復度他如願卜築結茅
相近住如公邁往姿平生已心慕我雖負俗累胷中無
好句儻獲從後塵登高亦能賦
夏日同官會飲白鶴寺雙瀑亭李道濟作詩紀
事因次其韻
嗟予好泉石所至窮幽勝年來墮塵埃復苦炎熱盛頼
有古招提相去不步仞何時供燕遊庶以息喧競山僧
結虚亭瀟洒淨如鏡雙瀑從天來景物更幽迥欄楯溢
波光清凉殊可凭復幸僚友賢雅與山川稱得暇傾尊
罍相從盡豪俊令尹如子文去就亡喜愠貳邑不負丞
所蓄金玉潤耿侯固坦夷趙子亦純正盍簮已足樂况
復有名醖酒酣人意適坐久天宇靜踏月各言歸清風
遠相趁君詩繼踵來敏捷過扵瞬中復含妙理不獨寫
幽興讀罷愈驚人癡坐不知瞑援筆強續貂安能繼高詠
和王夷仲詠施粥
伊昔豈無旱赫日流金石伊昔豈無水巨浸連天白未
若去歲風飄忽幾終夕時方屬新秋稻子半黃赤倏然
卷地來一掃不遺力但覺田畆空不見倉箱積餘禍及
吾民來春有飢色廵門粥妻子不足充貴糴往往成流
離有家歸不得我方還里閭正値此艱厄有心懷拯救
不寐欲通昔念無捐廪人此意空憤激民饑猶已饑吾
寧忍獨食作糜倒瓶粟恨不及九百紏合族與隣樂從
有吾叔豈但一時利永作他年額要令里中人自此長
飽德雖或有凶年不復更他適鄭罕與宋樂未足為匹
敵施厚報必豐會須看他日
再和
嗟我性拙疎平生好泉石好景與良辰風清并月白必
對佳友朋一尊陶永夕雅志在輕肥每笑公西赤歲晚
效一官粗竭區區力所得僅牛毛罪戾如山積與其鎮
營營終朝有憂色孰若歸去來日作太倉糴雖然食不
充野性還自得况復二老人年來多病厄杜門奉旨甘
此意自平昔端欲務寬閒初非為矯激他日會稽歸斯
言終不食人誰諒此心交遊謾千百獨幸王夫子相知
如鮑叔憐我氣早衰短髮僅覆額信我非作偽有意在
作德餘生能幾何捨此將安適世路多風波談間起讐
敵且復倒壺觴樂此承平日
有感
隂陽失調爕歲事成大饑我聞江湖間細民競流離療
饑已無食卒歲還無衣民窮聚為盗自古誠有之不謂
嚴冬日宛如暮春時里閭疫癘起災迍逮嬰兒今已歲
殘臘不見雪片飛中夜不能寐念此方涕洟上天復赫
怒雷聲震四維驟雨相繼作奔電仍交馳連夕不能止
遠近俱憂疑我心更驚愕倍畏天之威炷香拜庭下再
三為民祈願天正時令順行無逆施反雷變作雪盈尺
以為期庶幾宇宙内物物各得宜
和王澧州喜雨
田父苦亢旱傷心涕泗沱使君憫斯民雩禜亦何多古
廟舞羣巫袂屬肩相摩密雲自西郊奈汝旱魃何天官
感精誠霹靂加譴訶遂恊畢星好一洗吾民疴頓覺田
畆間歡然聲氣和人生一飽足寧復憂其他要當及豐
年對酒仍高歌秖愁偃鼠腹未醉顔已酡
和林大任上許守喜雨
退之訟風伯風伯罪固彰未若旱魃甚千里塵沙黃我
欲持斧鉞尸諸古道傍此志竟未就展轉成悲凉使君
有妙術在德非馨香神龍不敢卧感會趍靈場霈然下
甘雨天地森開張旱魃不待誅一旦自摧藏
機簡堂余里人也在方外三十年未識其面乾
道己丑余帥豫章乃自圓通來謁與之欵語連
日忘疲不謂末法中有此龍象且喜余里之有
人因其歸作詩以送之
我家石井旁山水非不竒所恨過從少無與同襟期獨
幸里巷間高僧有二機大機傳祖印海内聲名馳晚歸
結草庵杜門人莫窺嗟哉已物化不見三十朞我為銘
其塔世猶仰清規小機真龍象方為人天師宴坐一禪
榻天花零亂飛聞名亦二紀頗愧會面稀忽自廬阜來
訪我江之湄共說無生話不覺日晷移顧我麋鹿姿久
欲脫馽羈來日寧有幾擾擾將何為一點退閒心不謂
師已知秖俟及新歲上章力丐歸師儻還故里願言欵
柴扉我雖無長物亦有笻一枝正欲穿林壑相與窮幽
微庶幾進此道盡洗平生非
白石道者棲扵洪巖以石為糧先朝敬愛之賜
予之物甚盛一日主僧持來郡齋因獲恭覽嘆
仰之餘偶成拙句二首
高僧隠青山宴坐咀白石不知幾何年人猶訪遺迹顧
我頑鈍姿但知能肉食回首仰高風捫心有慚色
道人厭塵紛萬乘挽不住愧我未得歸見之愈增慕奎
畫儼若新真容宛如故舊隠雖寂寥山靈尚可護
和黃作霖白髮
白髮有公道古來人盡然我初未四十霜雪已滿顚黃
子我同歲比我還更賢時命未遇合退藏非自捐不須
悲晚景不須怨蒼天如君豈長貧時主方御乾
病中有感
大暑苦河魚久乃變成痢輾轉枕席間百藥幾盡試神
氣頓索然不止形容悴自謂與鬼隣偶然有生意方欲
少開眉赤目又為祟餘年能幾何十日不知味今雖強
支持下筯猶畏忌去歲夏到官今年又秋至默數一年
中安好無一二顧此衰病軀豈堪長代匱回首望故山
幸有寬閒地不如歸去來笑歌聊自慰
