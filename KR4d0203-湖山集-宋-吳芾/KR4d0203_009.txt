湖山集卷九宋吴芾撰
五言絶句
題商樂菴
遊戲一橘中自謂有足樂何如在商山笑傲視寥廓
芳洲
秋風彫蘭芷芳洲久寂寞痛飲讀離騷此興亦不惡
詠松
幸不生澗底傑出蒼蒼崖歲寒只孤秀萬木非吾儕
送白酒白蓮與鍾統制錢廣文因成二絶
甕頭白酒熟池上白蓮開我愛君純白聊持薦一杯
白酒方浮玉白蓮仍可人贈君飛大白聊作冷官春
六月末間拒霜已開
暑氣猶未退寒花早已開哀年寧有幾寒暑若相催
香叢
緩步繞芳叢時時鼻觀通不須薰百和滿院是香風
生朝有感
每歲逢生日予心喜復悲新年六十六能得幾多時
小有洞
世人競蝸角終日汩塵緣誰謂名園内深蔵小洞天
虞兵張宥康永年未六十一日相繼力求歸農
余因嘉其志作小絶以紀之
仕宦老不休虞兵乃知止低頭媿斯人三嘆不能已
芙蓉
誰向澄波上盡將雲錦鋪無因一寓目却憶小西湖
前太守仲求石問留題因和三首
不觧追時好尤非治郡才故山猿鶴怨應怪未歸来
度力難堪亊甘心作棄才欲歸歸未得却悔出山来
此日老法從當年窮秀才從今歸去好非不遇時来
題日涉園
幽園足佳趣散策日經行歲久禽魚熟人来自不驚
題閱歲亭
歲月催人老少年安在哉羡君杯酒裏日日見花開
題望雲亭
白雲来何時英英冠山椒西風莫吹去使我心搖搖
蒙恩易鎮豫章丐假還鄉途中偶成十七首
處處是紅蕖分明似畫圖怱怱看不盡歸對小西湖
官舍似郵傳宦游如路岐吾年行七十安用苦奔馳
觸目盡陂塘山光接水光近来仍雨足莫道是山鄉
方困長涂滑俄逢赫日明只憂開太早却恐雨還生
沙虚防敗岸舟小怯驚湍行路難如此爭如野處安
劇暑當三伏新凉似九秋日光還欲吐雲影未全收
中夜不能眠頗疑天有雨寒燠自古然不應冷如許
自江至吾廬七日喜及半却恐席未温又過江南岸
村逕迷南北晨興乃錯行悟来還已遠却悔早貪程
崇閣瞰方池池邊綠樹圍披襟臨水坐寧復畏炎威
雨餘江色淨風過稻花香客裏逢清曠何妨且納凉
遊魚跳水面幽鳥囀山腰各随飛潜性人猶戀市朝
睡裡聞風雨吾行擬暫停起来搔首坐喜見一天星
蒼崕崛地聳飛瀑從天下一嶺跨兩州千年無九夏
兹嶺别二年今朝又重過過了還復来哀哉蟻旋磨
兩山夹蒼煙雙瀑掛峭壁洶湧非一朝傾瀉幾千尺
千尺石屛雄屏邊列數峰巍然不可犯真是鎮疆封
和任宰元紹見寄十首以歸来問信湖山撫摩
松菊為韻
出仕慚無補長年詠式微天公憐我意一旦許来歸
綠鬢久垂雪壯心今已灰翩然歸舊隠端似再生来
身既遠市朝足不到州郡但知食與眠此外不暇問
秋来宇宙清雨後山澤潤老農喜我歸時報豐年信
四圍山繞舍一帶水平湖遠近俱堪畫登臨自足娱
開門無一事終日飽看山石罅鳴流水翻驚響珮環
閒穿脩竹行時把孤松撫身世兩相忘恍如居洞府
人心生劔戟世路足風波秖有歸田好誰能自揣摩
為邑赤城下豈欲尋赤松我家幸不遠杖屨會相從
新詩遠寄將字字脱塵俗時節近重陽何由同把菊
六言絶句
春盡同諸公遊紫巖各賦六言
一徑草深迷路萬點花飛到天明日定知春去秖今便
是殘年
和劉與仁見寄
雞黍經年契闊池臺落日登臨千里空勞回首一尊誰
與論心
七言絶句
和左達功
英豪何事亦顛隮命兮多應與我齊尚有他年功業在
未應歸去把鋤犁
和林大任三首
融融春色滿花源楊柳隂中繫畫船笑逐鼇頭花下去
旌旗夹道鼔淵淵
蘭舟泛泛漾輕風十里桃花一望中疑是餘霞天外落
不應花觧滿山紅
花遶禪房水更深静中啼鳥有嘉音我来已覺心如水
不用臨流更洗心
和隱老見懷二首
獨立溪頭悵望時高人遺我送春詩不知春色歸何處
月落空庭費夢思
咫尺經時阻笑言春歸空想給孤園一聲啼鳥山深處
宴坐蒲圑未覺喧
和天予二首
自昔常難四者并一杯相屬意非輕秖今欲破愁城去
賴子時来舉酒兵
吾子才如千里駒肯同泛泛水中鳬乘時早取封侯印
莫憚郊原骨已枯
和金功叟二首
兩家誕日俱延客長恨無緣笑語同輙奉朋尊聊介夀
願言百歲亦如翁
君家今歲受恩封共慶夫夫婦婦同况遇誕彌尤可樂
願拚沉醉似仙翁
再和天予二首
行軒未用苦相催花下清尊正欲開君若此時留不住
何如當日罷休来
中秋花月共徘徊正喜相逢笑口開君既不留吾亦去
何時又向此間来
和梁次張謝得酒見寄四首
傳得仙家不老方釀成春色甕頭香一樽聊爾資杯酌
爭似相携入醉鄉
春入横塘綠勝醅更將清淺照寒梅試吟秀句臨流坐
引得疎枝一晌開
妙齡才氣壓同升談笑端能却五兵况復錦囊新且麗
粲如春樹萬枝榮
平生性僻有詩耽每恨才慳不得兼獨嗜君詩無厭斁
從教人笑我多饞
有感十首
當年舊跡已塵埃曉日猶疑講殿開涕淚不知黃屋處
傷心時有北人回
延福池臺荆棘深上皇無復更登臨寂寥崇觀當年事
愁絶關河萬里心
洛邑塵氛暗不開百年宫殿總成灰栢城晝日風蕭瑟
不見朝陵勅使来
塞曲咿嗚催斷腸氊車轣轆載啼粧漢家近屬三千客
性命如絲寄虎狼
革芥蕭然十閣珍車中粧具不時新留犁服匿誰供給
臺閣悠悠食肉人
蜀錦機中瑞鶻盤宫袍歲歲給千官朱門次苐皆輕暖
御所空悲易水寒
雪壓穹廬風怒號紛然羊馬雜腥臊遥知玉座無餘地
嘆息功臣甲第高
河山關塞一萬里文武衣冠二百年四海蕭條宫殿去
無人觧道取幽燕
漠漠黃雲塞草低南人空說翠輿歸孤臣淚盡仍嘗膽
白首江湖鴈北飛
宫院深深今是非可無三戶報秦期直應更作包胥泣
未抵含冤屈宋詞
寄韓子雲總領
與君有約看梅花凖擬尊前共笑歌花已飄零君不至
夕陽芳草奈愁何
再和絶句寄韓子雲
開盡千花到藕花相將又聽採蓮歌無人共酌尊中醁
奈此花前風月何
寄韓子雲二首
去歲花時許我来花前竟阻共銜杯如今又是花開也
忍使衰翁獨看梅
點檢枝頭春已来不應辜負掌中杯與君索笑須宜早
莫待城頭吹落梅
得子雲和篇約元宵見訪再用前韻以速之二
首
聞道元宵始肯来見梅說與且停杯行將有客同清賞
雅致高標一似梅
花開本是待春来天遣春先薦我杯君莫疑花開太早
相思一夜發寒梅(相思一夜寒梅發忽到窗前疑是君盧仝詩也)
錢丈處和和所寄韓子雲約賞梅絶句復用前
韻謝之三首
錦囊新句忽傳来字字清如竹葉杯要須莫放傳杯手
看即歸調傅說梅
麯生為我惠然来陡覺春浮㶑灩杯飲罷冥搜無好語
但將風味屬江梅
竹符驅我出山来萬事無心付酒杯又見江城春到也
傷情却憶故園梅
寄朝宗二首
湖水春来拍岸平山光幻出小蓬瀛幽深未許凡人到
只待君来共落成
海棠已試十分粧細看妖嬈更異常不得與君同勝賞
空燒銀燭照花光
贈張發
日給都来能幾何汝能受少却辭多試詢世上無厭者
還有何人肯恁麽
代張發答
天作凶荒可奈何飽人漸少餓人多小人已免飢寒廹
縱得錢多待恁麽
括蒼陳與叟携所撰春秋義例見過書于卷後
獨抱麟經三十年發揮褒貶勒成編休嗟當世知音少
自有遺書後代傳
元夕即席呈郭次張
過了元宵到曉鐘一年樂事又成空杯行不用深辭醉
明日君西我亦東
七夕戱成二絶
時入三秋氣已清節臨七夕露初零如何老子臨風坐
也望天河牛女星
寄語天河牛女星人人乞巧望聰明老夫養拙生憎巧
只要冥心度此生
送酒與諸葛宰
由来康濟屬仁人公更慈仁酷愛民聞道憂勞添瘦悴
遣愁聊送甕頭春
送朝宗兼簡閩帥
年来知我不如公日日相思恨不逢君若見時須問我
為言老子已龍鍾
今日春色可佳乘興謁許倅因成小詩
春入風流别乘家滿園桃李掞春華殷勤為我傾醇酎
要看庭前百樹花
許倅索和萹復次前韻
十分春色在隣家我獨傷心感物華君若此時辭痛飲
也應辜負後園花
安仁絶覽亭
簷前列岫連雲聳亭下雙溪徹底清可但坐来無暑氣
老夫病眼頓增明
滕王閣
盡道滕王閣太卑合新舊觀復雄規我来興葺非難亊
却恐俱為識者嗤
題臞菴
輕視浮名若一毛名園百畆占江皐三賢祠宇誰重葺
何不添公作四高
遊仙都觀五首
来訪仙人古玉虚山前有客指迷塗煙雲渺渺孤峯絶
松竹森森一徑迂
策杖行行入翠微步虚山下久忘歸幽棲宜有中林士
何事斯人近世稀
聞道山顛有鼎湖蓮花還似舊時無軒轅去後空車轍
疑此山川即舊都
人已乘龍去不還尚餘雙鶴不知年坐来頓覺塵寰隔
始信壺中别有天
登攬兹山古到今流傳今有幾何人如君勝踐懸知少
况有新詩為寫真
題蛾眉亭用内翰沈公韻
幾多去棹與来帆競利奔名一水間應怪行人渾不悟
臨流長是蹙眉山
權郡許丈餞别於蛾眉亭悵然有作
此邦是處見蛾眉獨有斯亭見處竒對此已添離别恨
可堪更值夕陽時
醉中偶有所感再成一絶
倒著山公白接籬尚懷前日醉蛾眉江山風物還如舊
秖欠波問玉笛吹(去年會客斯亭酒半命漁人吹玉笛江中月墮醉歸夢中縹緲猶有餘韻)
(緬懷舊游故有是句)
酒酣再賦一絶
二年兩度到蛾眉今日還来話别離所恨行人難久住
酒闌不見月明時
題枕流亭
山涵倒影新晴後水漾圓花乍雨時每到凭欄心似鏡
細看無一不相宜
題戴雄飛腴軒詩
四壁蕭然萬卷書時人莫認作癯儒他年得志英華發
始信胸中味道腴
過姑蘇
游宦重来二十年江山風物總依然道傍民吏猶相記
獨怪吾衰雪滿顛
新創太平樓未及落成而去漫留一絶
登臨秖待此樓成要與邦人樂太平甫及樓成余已去
怱怱一眺但凝情
早行五首
畏暑凌晨更疾驅疎星影裏度籃輿忽驚道上人如堵
知是田家出趁墟
此地惟多古樹林路傍處處足清隂行人九夏熱如火
到此清風忽滿襟
長涂終日困炎蒸破曉扶衰強趁程好是籃輿橋上過
一鈎斜月水中明
跋涉州涂僅八旬今朝纔得次安仁更須五日為行客
方得開藩見吏民
我無政術強為官所至將迎每厚顔何事深村赤脚婦
亦聞鉦鼓出籬間
睡仙樓
此壚當日飲神仙醉倒和衣壁上眠酒醒興闌人不見
但留佳話古今傳
題惠照齋宫僧房
古木修篁翠欲堆小窗那更面山開誰知局促塵埃裏
猶有山光入眼来
題許倅浮香亭二絶
一新欄檻水中央更植疎梅向水傍只恐花繁亭太小
黃昏無處著清香
為愛梅花不自禁擬分風月到花隂水深草滿都迷路
秖向暗浮香處尋
言老自雲堂携十六大士畫像見過與世間傳
寫者不同驚喜贊嘆因成二偈
禪月定中觀妙相神竒古怪乃如斯起来援筆一揮掃
驚殺人間老畫師
水旱無憂不用祈秖祈心事莫相違我今衰老渾如許
惟仗神通放取歸
題鍾路分見一軒二首
名利場中車馬塵區區有愧百年身如君未老甘閒退
眼底今方見一人
懶將功業勒燕然閉戶深居二十年嗟尚強顔紆郡紱
老来猶未得歸田
夜與作霖避暑南園登江月臺二首
坐遍遐觀渌照亭凉飈了不到簷楹更登江月還蒸鬱
誰道人間夜氣清
俯瞰江流萬尺臺暑天長引好風来若為今夕如相避
懷抱何由一快哉
捉月臺
謫仙捉月古今傳我訪遺蹤似未然山下濁流長混混
夜深安得水中天
月巖
半輪斜月掛巖邊見者多應嘆未圓圓極會如鈎樣曲
何如此月鎮嬋娟
遊月巖
仙人蜕骨幾何年姓氏于今祕不傳石壁蒼崖無處問
空餘洞府尚依然
平生性僻喜巖居亊不如人只守株擬欲結茅依石罅
仙人還許我来無
月沼
大道從来惡滿盈脱身便欲老巖扄杜門漸觧埋光意
積水姑為半月形
予赴官當塗絶江而西夜宿慈嚴秉燭游三洞
時主僧出示諸公留題因用樂天韻成一絶
洞中風水鏁松筠一見都忘老病身安得結茅長此住
臨風臨水作閒人
再和
諸公得得走車輪要向忙中樂此身我昔不来今日到
始知枉作把麾人(昔白公蘇公祖公在郡之日皆領客游是刹留詩而去余甲申之冬雖自)
(天官出守是郡竟無此暇日故有感而賦)
夏日遊靈隠東園贈東方道人
松竹回環十里隂一聲啼鳥覺山深道人睡足北窗下
一榻清風直萬金
十五夜南園納凉
兀坐鈴齋困鬱蒸舉頭忽見月華明興来策杖園中去
聊復尋山聽水聲
初至豫章二首
邦人喜見我之官疊足駢肩隴畆間莫道使君来已暮
使君知是愛求閒
邦人知我入城闉夹道焚香喜色新愧我倦游灰百念
顧將何以慰斯人
過許氏居
小崖水畔得幽居一見令人憶故廬幸有山圍并水遶
天胡不放我歸歟
陪梁大諫陳察院同登蔣山
盡室齋心謁梵宫願求一語卜窮通老夫祇欲歸田去
懶把前程問志公
憩慈雲寺
幽人不見許玄度千載徒存舊梵宫水竹回環猶可愛
徘徊山下想遺風
登進賢縣治後山望雲亭
古木干章翠欲交白雲疑只在松梢公餘莫惜頻登眺
無限風煙滿四郊
登望雲亭
記得来時上此亭亭荒有景亦徒清如今亭與景俱勝
水倍秀兮山倍明
倚樓
獨倚危樓一望長惱人情處是斜陽神州更在斜陽外
縱使無情也斷腸
東樓落成二絶
荒郡城樓久已傾我来聊復為經營南樓已是增雄觀
今日東樓又落成
人道樓前礙甕城無多山色到簷楹那知皂盖行春日
却與春風最有情
北樓二首
不分羣兒敢跳梁向来走馬飲長江兹樓不是為觀美
要向樓前受敵降
折衝自古在精神從亊兵車亦苦辛羽扇綸巾前日亊
尚能談笑靜風塵
題總持寺龍井
洞庭歸去幾何年旱歲猶来澤我田我訪遺蹤雖已冺
靈泉百尺尚依然
過金陵
當時護蹕此盤旋倒指重来僅十年决策遷都言漫切
自憐微力莫回天
題金山四首
江上經行四十秋今朝始得駐扁舟老夫寧復重来日
欲去殷勤更少留
老大疎慵百不堪倦遊猶未脱征衫君王若許投簮去
擬與頭陀共此巖
北望瓜洲咫尺間向来白骨積如山欲論舊事慵開口
且對高僧共說閒
人言海上有三山弱水瀰茫去路難若欲目前尋髣髴
只須来此凭欄干
寄題隠靜三首
五峯雙澗舊標名我恨當年去不成却羡箇中人自在
飽看山色聽泉聲
向来連歲守江城到處題詩滿戶庭獨欠兹山一轉語
倩師與我謝山靈
我師一出幾何年聞欲東歸未有緣何日扶藜能過我
湖山深處共談禪
玉山道中
路遶孤村一徑微上連碧嶂下清溪水光山色渾如畫
引得行人憶故棲
西安道中二首
平林環翠如山立野水涵空似鏡開道上人家多美竹
欲行未去更徘徊
水浸野苗森碧玉風翻早稻卧黃雲有年如許誠希見
農父猶言未十分
洪崖
張老升僊不記年石崖遺跡尚流傳心期默契真如見
何必追隨與拍肩
過嘉禾呈方懋德
昔嘗此地奉周旋倒指于今三十年今日相逢成二老
那知又復到尊前
和許守松棚
插天修幹已鱗皴誰挽青枝架水濱却退炎威凉滿座
都緣清蔭布如雲
真止堂
我有虚堂號真止坐来萬慮清如水君今更以止名堂
想見了無塵念起
待雪呈子儀二首
曉見紛紛滿四山胡為未肯到人間化工若觧呈新巧
連剪冰花破我顔
不須坐客苦言歸看取天花滿院飛已是雪床先到了
夜深應與月交輝
過上饒有感
少日隨親官此州如今老矣復来遊此身縱健那能久
何苦奔馳不自休
讀劉與權壯士歌
滿眼煙塵未息戈禦戎無策奈愁何一尊濁酒空庭晚
獨自歌君壯士歌
置酒與五客餞行因成一絶
送盡行人我獨留老夫無計觧離憂勸君今夜休辭醉
明日江山總是愁
留長河堰
湖山堂下水聲寒夜半琮琤響珮環夢寐欲歸歸未得
却来此處聽潺潺
和龔漕二首
我老強来分外閫君才端合在中臺語離正欲連宵醉
應笑清齋不舉杯
人生笑口苦難開故事當修戲馬臺已許為君拚一醉
何妨今日且銜杯
和劉與仁見寄
莫為窮愁賦七謌會須終日飲無何人間佳士由来少
世上浮名未足多
安仁挹僊亭
區區終日困塵勞長恨僊山去路遥豈謂一朝供顧挹
坐令逸氣出層霄
戊子孟夏二十二日登碧雲亭有感二首
去年昨日我離家轉眼俄驚閱歲華春草池塘長入夢
不堪兩度見荷花
来時荷盖翠相扶不謂經年尚守株縱使香風来不斷
爭如歸去小西湖
五月七日晚登碧雲亭有感
連歲芙蕖照眼明今年荷葉又青青老夫去此無他戀
秖憶看花水上亭
又登碧雲亭感懷三十首
晚上危亭暑氣清薰風微動入疎櫺重重草樹高低綠
疊疊峰巒遠近青
晚上危亭眼暫明風煙濃淡媚郊坰箇中妙處吟難盡
分付人間作畫屏
晚上危亭喜作晴亦思郊外一閒行無端騎從相遮護
不放山翁適野情
晚上危亭瞰野塘藕花無數散清香若為荷葉分青綠
一半紅粧半淡粧(池中之蓮分兩色淺深各半故葉亦分青綠)
晚上危亭看綠荷風翻荷葉欲蔵花使君要見紅粧面
莫放碧雲重疊遮
晚上危亭逸興多却尋小艇下煙波酒狂聊作碧筩飲
折盡花間幾柄荷
晚上危亭側耳聽新蟬噪罷亂蛙鳴老来只是便幽静
頗厭人間強聒聲
晚上危亭興未窮仰看星斗已懸空可憐熠燿飛撩亂
也欲争光迥野中
晚上危亭一觧顔公餘偷得半時閒未能投紱尋歸路
聊復銜杯對好山
晚上危亭指顧間羊牛来下鳥飛還細思物理須知止
何用區區秖強顔
晚上危亭顧四隅小松環繞幾千株他年黛色侵天去
應記栽時是老夫
晚上危亭望彼蒼時時飛電迸流光嗟人生世須臾裏
未必能如電久長
晚上危亭詠式微封章再上未容歸羡他白鷺凌風去
却向山前自在飛
晚上危亭望遠山望中有水亦回環終然不似吾廬好
上下山光水色間
晚上危亭覽物華斜陽影裏度歸鴉暮山隔斷鄉關路
矯首臨風眼欲花
晚上危亭遮鬱蒸風生兩腋覺身輕更籌只是催歸去
不到城頭月未生
晚上危亭待月生雲頭俄湧一輪明終朝汩沒塵埃裏
對此身心覺頓清
晚上危亭為少留亭前暝色已供愁更聽畫角聲悲壯
愈使愁人厭遠遊
晚上危亭力已疲胡為歸計尚遲遲如今若便休官去
也勝當初未有時
晚上危亭與客同話頭只是說山中老来百念消磨盡
只有歸心羡暮鴻
晚上危亭望大江天教千古作金湯中流擊楫人何在
徒感興亡對夕陽
晚上危亭景色饒眼中突兀是凌歊三千粉黛知何許
秖有江山鎖寂寥
晚上危亭一凭欄青青最愛謝家山謝公陳迹雖磨滅
餘韻遺風尚可攀
晚上危亭想謫仙孤墳寂寂鏁寒煙高風直節誰能繼
只有詩萹後代傳
晚上危亭望石城楚君曾向此間興城池蕪沒人何在
只有空山幾箇僧
晚上危亭憶孟君龍山一醉見天真堪嗟東道空遺臭
爭似尊前落帽人
晚上危亭憶令威凌虚山上悟玄機丹成不見升騰迹
徒想當年化鶴飛
晚上危亭憶隠居高情逸氣古人無横山秖有精廬在
無復書堂舊藥爐
晚上危亭懶舉頭竹椽蘆屋亦堪羞我將一變成雄觀
長與邦人作宴游
晚上危亭喜有秋民安物阜本無憂鈴齋坐嘯雖多暇
争似歸田得自由
寄龔漕六首
自古知心不易逢君心還與我心同縱令自擇交成契
更有何人得似公
幾年湮塞豫章溝歲歲民間有水憂我意若非公善後
不應城裏觧通舟
貢院門前並北湖有田百畆却荒蕪愿君種取花千樹
付與邦人作畫圖
葺得南園過一春無從再見物華新怱怱相别休相憶
已有風流賢主人
天朝未許投簮去我幸已成全璧歸全璧歸来何所憾
暮年只是惜分違
聞公新有帥垣除一路逢人盡賀予瓜代得賢人尚喜
予心歡喜更何如
垂虹聞笛
三十年前此凭欄醉聽漁笛暮江寒重来雖復聞三弄
老去終無舊日歡
和王知府惠瓦硯
文房四子舊周旋老去情疎秖自憐不謂陶泓猶見念
遠来相顧不相捐
得家書喜津病愈
老懷鬱鬱苦難舒忽報吾兒病已除便覺身心無箇事
萬錢不抵一封書
得鄉書
聞道交親知我還歡迎競欲越鄉關我於鄉里初無補
又復勞人秖汗顔
戊子春術者劉五星謂予夀有八十一感而有
作二首
縱使誠如日者言此身只合在林泉從今便得休官去
止有閒居十五年
多少同年盡溘然我今獨喜尚安全儻延朝夕誠為幸
敢謂猶能十五年
周相士謂予夀至九十三又成一絶
年登九九已云多相士猶添十載過萬事都捐無復念
老而不死待如何
覽洛中名園記有感
歷官冉冉踰三紀閱世看看近七旬更覽名園興廢記
愈令人憶故園春
