安雅堂集卷三
元陳旅撰
五言古詩
次韻寄太乙宫上官
端居感流序階樹日摵摵涼風起高城上有南飛翮揚
雄不徼名拓落猶遠客美矣陶徵君斂裳去彭澤
我居城東南西北有殊庭病久曠沖賞懷哉松桂青曼
倩諒奇士夙受火珠經雲河淡秋夕泰畤明三星
題桃花鸂鶒圖
婀娜絳花明連娟碧雲靜金塘春水多文禽汎晴影大
堤寫游悰日照華服靚萬物各有適况及芳歲永
次韻毘陵吳寅夫是寄
季子江海居勝友園池賞臨水詠新詩輕飇送流響丹
花陽林吐綺翼幽竹上雲瀾阻塵躅離思徒浩漭杪秋
辭京邑寒郭&KR0712;吳榜宗兄念行役旨酒勞鞅掌承子共
清悰論文發豪爽我貧久僑栖所至類樂廣願得陽羨
田寧慙五湖長夙昔詒約言遲莫嬰世網衆仙諒逍遙
樓觀滿方丈餘霞散文席斜月生翠幌芳夕令人思思
之不能往晨興即高岡引睇寫孤想
湖上分韻得春字
君子佩明信相期湖水濱時欣宿雨霽畫舸送遊人輕
鷗集蘭渚佳樹雙鶯晨山遠烟容澹日出水光新美人
含麗思艷曲歌陽春睽攜會彌歡酣適趣益真兹遊敦
德誼况乃及兹辰
題楊顯民采詩卷後
夢游洞庭野斜月映疎星軒后來張樂伶倫吹鳳笙夢
回憶其音幽渺有餘清截竹學向人世人皆不聽南州
有高士洗耳卧岩扃涼風鳴松竹石澗響瑽琤何日即
與語曠然千古情
盧氏松菊堂
人生貴適意何必在丘園所以曠達士隱居京邑間城
東有衡宇亦復遠塵喧青松翳庭皋佳菊羅階前掇英
以汎酒撫松日盤桓淵明歸栗里陋邦非所安而我值
休明此地有餘歡
分題飛龍亭為趙宗吉御史賦
冶城枕遙麓華構起層阿昔日文皇帝憑高眺山河晨
曦上扶木寒野迎春和六龍不停馭若華翳崇柯鍾山
生白雲淮水流素波君子懷寵光登臨幽思多
賦謝氏舒嘯亭
瀏陽閟沖曠自昔君子鄉君子佩蘭茝雲路以翺翔謝
君襲芳聞耕種在溪莊聖世宜隱居非云厭榮光籬邊
有嘉瓜牆下有柔桑麻苧已滿區花果亦成行濯足倚
幽碕臨風服練裳客至坐衡宇共飲樂時康酒酣仍長
嘯長嘯適清狂客去林扉合猶聞鳴鳳凰仕宦貴適意
往往鬱中腸寄語同聲者相求與徜徉
送金溪尹縣丞
吾聞臨川郡自昔多君子金溪畜清沖雅德著陸氏羨
子齒方富于焉學而仕為丞非劇職佐邑優政理暇日
山谷間折節問賢士毋徒學涖民且可學治已在我既
有餘推此以及彼君家起武弁文事固所鄙國家久治
平四海納孔軌人言甚可畏在子擇所履儒宗虞青城
相去不百里林逕入秋雨竹屋臨野水沿徼或過之瞻
望以興起
送李光載辭西臺掾省親金陵
翩翩城上烏鬱鬱轅下駒芻豆或不充返哺常有餘庭
闈隔江水思之俄歲除誰能西入秦奔走奉簡書脂車
薊門道僕馬語載驅過江動雙槳忽至石城隅慈母望
我久此時當倚閭相見有至樂浮榮信區區
分題得鄧賧送舒嚕都元帥之雲南
滇池西南陬沃地稱純源鳳山翼廣野穹水吐厚坤武
侯昔經營遺勝諒斯存川原集惠采草樹生竒芬聖世
仁風暢遐徼絶妖氛元戎謹蕃宣詩禮况所敦
春山圖
春山雲木暝初日映遙岑林霏翳高閣望之勞我心幽
徑緣崖迥飛淙響澗深芳月忽已晏誰哉與登臨
分題得南臺送山子春僉事之閩中
無諸句踐孫有國東南陬能從漢高帝函谷用戈矛賞
功仍故封築臺臨水頭憶昔春雨餘廟下艤蘭舟載瞻
漢衣冠丹青煥林丘北游二十年日暮倦登樓繡衣問
風俗于焉少夷猶
送高敏則道州路知事
子昔來京師見我靈椿坊論交氣誼合室有芝蘭香念
我當遠行賦詩以相將詞華蔚組繡音節鏘琳琅而子
亦南征遊徼入炎荒契闊忽八載憑高每相望今歲夏
五月有客至上庠欣然展良覿槐下久徜徉惟子富文
學所用乖所長巍巍玉堂署制作須才良而今所授官
乃復在遐方獨喜舂陵郡實為周子鄉山川草樹間道
德有餘光於此治簡書雖遠庸何傷涼風起燕臺飛雨
下太行蘭舟曉當發河水方洋洋臨流重睽攜贈子以
佩璫願言行所知歲晚期母爽
送王致道僉憲河東分題得汾亭
昔年文中子東歸遂隱居幽亭枕汾曲於此樂唐虞鳴
琴寫流水泚筆讀羣書夫子今邈悠清風在林墟君侯
實諸孫訪古紆使車睠惟十二策用世當何如
安福李氏臨溪亭
結屋負南郭清溪流屋前端居塵事少水木自幽研滌
硯弄寒泚鳴琴寫潺湲沙鳥時近人汀雲相往還烹鮮
芼溪毛留客坐前軒逝川道體著觀物悟微言
題米元暉溧陽溪山圖
宿雨散層巘林麓翳烟霏遙山斷復連川上初昕微我
昔困行役溧陽秋未歸幽子喬松流邂逅啓郊扉撫景
正若此别離嗟願違覽卷遂終日溪雲欲生衣
為吳德良題承旨所贈蘭竹圖
細竹生石間幽蘭與之俱愛彼有貞節而此芳不渝空
谷塵躅遠公子為停車懷人重移植臨風寫為圖君子
實似之歲晏聊與娛
賦雲錦溪
綠水春生渚丹花集陽林愛此雲錦好蘭舟轉溪深賀
監謝軒冕載酒過山陰遙聞櫂歌發縹渺不可尋
日出瀛海上照見仙人宫仙人(闕)雲處(闕)翠(闕)
懷慕沖賞俯首慙孤蹤吹簫薊門月一夜思江東
哭陳元麟
阿麟能讀書八歲貢京國翺翔公卿間聲譽頗籍籍我
家越山南汝家越山北及我官橋門見汝長五尺翩翩
丹穴雛五采作毛翮崑崙種瑤樹上有實可食汝胡不
此留而去不可即乃翁攜汝來為汝頭盡白辛苦攜骨
歸江蘺黯秋夕可憐東門吳任達乃強釋
趙逢原靖康間失母三十年得之瀘南其孫求
詩
母子不相見飄零三十年飛雲散九野瀘水聲濺濺百
川盡東注雲飛散還聚無情會相逢而况子求母凄涼
汴中宅池臺翳荒榛峽船載華髮鼓枻江南春作堂種
蘐草蘐草日以好淮上已罷兵江南可娛老
為熊道士賦雲巢
吾聞巢居子乃在白雲間手執天地戸乘風時往還下
民敢予侮硩蔟寧爾干更有鶴為馬養在松樹端
杜節婦董氐無子
杜曲有好花盈盈映春水芳月忽已晏好花難結子年
年寒食時花落水邊墓狂風吹不去盡作墓上土白頭
不偕老千古同懷抱獨憐墓中人羨殺杜有道
答蔣伯衡茂才
蔣子雅好事獨肯勤過我助我作清事亦復無不可近
詩精且新五色雲一朵子豈久陸沈徐步亦青瑣
題陶淵明撫松圖
原野涼風至草樹日蕭條杖筇還故丘青松在東皋孤
陰近衡宇薄日映層標念此有貞操撫之以逍遙
題泛舟圖
江雲生白石水木澹幽姿雙松出叢薄翠色集遙枝落
日明極浦楚岫正參差美人鼔蘭枻歲晏將何之
題郭天錫畫
郊居息塵事日夕望青山青山秋氣多白雲出其間露
渚野芳集楓林江色寒夷猶感流序况乃曠幽攀
題楚山圖
佳竹生石渚高木連翠微遙岑宿雨霽野水明夕暉幽
子茅宇下獨坐啓林扉所約殊未來湘雲欲生衣
韓節婦詩
雲州劉氏女嫁作韓家婦良人命不淑抱病入野土舅
姑老無兒三子幼失父劉氏方盛年自誓不忍去寧為
澗底松不作道旁樹道旁衆所憐澗底人不顧寒燈照
(闕)機杼膝下梨栗分堂上滫瀡具辛苦(闕)
年遂作畢志慮佳兒總成立綵服娛歲暮邦人推母儀
里婦學閫度盡言韓家好華表臨大路
和氏孝感詩
任城和氏女病久雙目盲有子曰叔方百計除昏冥巫
醫技皆窮籲天乞光明焚香向北斗夜夜拜中庭一旦
雲霧開高堂炯秋星攬鏡見天色恍然疑再生慈竹當
窗綠蘐草遶階青兒孫來上壽綵服映新晴鄰媼亦驚
喜相看持酒觥乃知有天道應感由孝誠張元已親疾
不在藥師經
送羅生還關中
岐山有雛鳳飛集軒轅臺下飲辟雍水絢羽明毰□天
寒采竹實欲與相徘徊鳳子忽西飛使我心悠哉
比歲秦告饑攫人腊為餱捄荒豈無策孰弛吾君憂乃
翁守奉先懿若元道州臨風致遠意為子登高丘
郭孝子詩
金臺有孝子郭氏名壽瑛壽瑛執親喪晝夜聞哭聲負
土起崇塚栽松翳玄扃瘦骨寒岳立苦淚春河傾視容
日梅梅一朝廢雙睛復扶大母柩冥行出蕪城願言畢
序葬身瘵心則寧里人問孝子過毁聖所懲孝子哭且
答我非敢傷生有淚不哭親烏乎用吾情親死我目在
徒能視無形黃泉相見日無用此目明吾聞壽瑛語悲
愴不自勝昔人曾有言五色令目盲長年悦芬華眉斧
戕心精視彼郭孝子愧色能無頳而我嗜讀書昏花散
秋燈思親不能哭涕泗空填膺
西山詩(有序)
至順三年六月之吉西山新寺之穹碑樹焉是日百
僚無敢不至碑所余與趙博士繼清蚤作出平則門
沿大堤並駐蹕亭下轉入湖曲逢趙宗吉成漢卿二
編脩與劉敬先典籍騎驢從蒼頭挈匏樽邀余與繼
清就堤側藉草坐灌木延陰風泠然生磵底幽鳥鳴
其上命蒼頭堤旁取荷為盤以實腊肉倒樽中濁醪
飲數行甕山流黛與湖影相盪潏於杯盤巾袂之上
余在京師七年蓋未有一適如此時也酒盡三君子
起曰子于此能無詩乎余言歸即賦之及歸以職事
縻繞少清趣明年二月宗言持紙來索詩時戶外雪
深二尺無他客乃賦詩曰
蓐食出西郭初日明遠川聮鑣走山麓山樹盡含烟紫
石擁馳道綠水侵莽田高人湖上來邂逅野磵邊茂柳
垂密幄層莎布柔氊回風颯幽爽有鳥聲清圓采荷薦
珍胏洗琖行芳泉芙蓉濯新雨迥立方嬋娟晤言攄素
抱逸思慕遐鶱窈窕紺園夕珠林映璇淵黃金作臺殿
縹緲集諸天顧慙凡躅汙亟去不敢邅適意無先期重
尋有中悁華月忽易改賞心與時遷晨興望雲物浩雪
滿層巔
朗州周氏水木清華亭
迴薄林逕小有亭在山阿川原宿雨盡谿谷秋水多文
鱗集幽渚翠羽下遥柯美人種松桂松桂今如何念彼
不可即沅江日生波
題雲松巢圖
匡廬多白雲亦有松在山高樓若橧巢乃在雲松間茯
苓生砌石雨氣通林巒遊子涉遠道夕鳥栖簷端終期
謝圭組歲晚適幽歡卧聆松風細起看川雲還
題清遠亭
虚室敞林薄細泉生石苔魚遊菡萏日池上竹樽開坐
久夕雨霽微風牖間來流香轉迢遞涼意與徘徊
七言古
題蒙泉史隱圖
世皇昔日收雲南鯨鯢伾伾手所戡烏蒙烏撒腹心地
不有軍府誰其監漢廷遣將非充國累歲屯田無善績
兵驕民獷土不畬國帑空虚糜萬億大名劉侯文武才
承詔萬里誅蒿萊豪蠻盡戢戎壘立竄卒復還農畝開
有泉遠出蒙山下日夜清冰鳴石罅渠分澮決來縱横
土脈浮膏作秋稼府中儲積多如山陂池種魚無暵乾
幾聞舂磑響林際仍為蓏蔬流圃間劉侯暇日遊泉上
賓史追從意沖暢步隨涼影傍高松坐看晴雲起孤嶂
朱轓奕奕來甌閩喪車遄返黃河津雲南戰骨横四野
布穀聲中荒草春劉侯雖死應愁絶吟魂空咽泉頭月
祇今寧謐重謀帥九原人去無歸轍荔支臺館開樽時
劇談每及西南陲凄涼遺像畫圖裏對此流涕將奚為
海谷
歸虚谷在渤海東八紘之水注其中不盈不縮浩無際
吞吐日月含空濛靈鼇於此負山出上有縹緲金銀宫
人間相去幾萬里弱水滿眼多迴風琴高來時踏赤鯉
少君歸去乘白鴻秦王到老不得渡嗟我欲往將焉從
子房有孫海谷子告我有路非難通只隨雲氣相上下
與子共謁扶桑公
送王道原韶州教授
春秋大義如日星紛紛傳註夷天明唐人啖趙與陸氏
疏剔猶未窺全經宋儒往往發豐蔀後學胡乃相蒙盲
先生寤寐洙泗上汲古獨得心源清不隨流俗論褒貶
善惡無以逃其形書成臺閣交剡薦講說弟子盈門聽
上庠評校忝屬我寸莛豈足宣鏗鍧細旃廣厦得前席
啟沃真可裨昇平奈何載道適南越白雪滿鬢秋衫青
横經定有龍戶集擊磬應聞鳳鳥鳴遠人從此識古學
風教所寄良非輕都門買舟著書副江上雨足新涼生
天南何處有歸鴈作詩百紙寬離情
謝氏祖孫創澧陽橋
涔陽極目雲氣昏衝風揚波鼉窟翻湘妃抱瑟望虞舜
日莫江竹多啼痕木蘭為舟不可渡誰幻層淵作平路
天横夜靜牛渚長海市朝晴蜃樓吐祖孫移山山可移
昔人不信今見之千年猶有召伯棣白面聚斂嗟何為
友人祀墳少作圖錄之
溪村積水生寒烟書廬睡起清明天隔溪暮哭人飯鬼
塍間燒錢野風起酒旗山前雨疎疎來禽花底飛鷓鴣
荒墳纍纍出新草草長如人人又老東門大道青楊間
可憐車馬無時閒
題虎圖
於菟嘯林風怒生草木瑟縮空山驚斧牙鑿齒新發硎
去食田豕求西成伊昔報祭先嗇并誰復罵汝偷犧牲
包生盤礴圖金睛懸之高堂氣憑陵游光野仲急遁形
西阿執鉞神赫靈
藏六詩為林恬齋作
禹燥中野&KR1010;欵洽流水青黃背疇錯五含九六中算約
舉六藏之九斯作人言天地猶槖籥陽氣流行鬯磅礴
蛇甘即且蝟辱鵲子能深強有真樂陽精純凝乃脫廓
掉頭不肯支牀脚
為蕭元泰題龍虎山嵒圖
龍虎之山仙所寰我昔夢寐游其間乾坤風氣結沖秀
中有正一玄都壇羽人授我九節杖林磴窈窕窮幽攀
金宫藥殿起寥廓翠崖丹巘深迴環峯頭時飄白菡萏
石上盡種青琅玕諸岩一覽二十四總似瀛渚蓬萊山
清溪浮空引雪練遠岫隔水來烟鬟就中仙嵒更奇絶
上有玉樹皆檀欒虹光半夜出林杪云是石室韜神丹
欲求刀圭已衰疾羽人去我如飛翰褰裳磵曲采芳草
斷猿疎雨春山寒覺來俗事日滿眼歲月冉冉隨驚湍
會稽蕭氏忽相訪笑以此圖令我看夢中羽人貌真似
而我别後鬢毛斑題詩聊復紀疇昔願拂塵服齊驂鸞
題白玉蟾贈劉丹晨暑月詩後
玉蟾先生列仙儒夙昔夢見冰雪如丹晨不比劉師服
彌明本解人間書紫清午榻松陰冷俯視塵寰真火井
銀河夜靜浴明月水風吹落玄雲影玄雲盤屈龍虎章
百神守之不敢將
胡古愚為其僕袁普作傳王師魯賦詩用事甚
博輒摭其遺餘為詩和之
世族之降為皂隸人世升沈自常事句章袁普本故家
淪落來依太史氏太史典教羽林屯普也服役顓辛勤
頗似顔家得銀鹿又如王氏使青猿子淵立約真可笑
彼若輸心不相拗結車已肯送窮鬼下狀仍堪論惡少
太丘無僕不自聊何時定把漁配樵更尋阿對灌蔬圃
未暇殖貨師齊刀胡公掉筆嘲孤客客笑胡公未為得
長卿才思應過人挑得文君併僮百却憐待制王先生
只為袁普之灤京平生我識越石父解驂遲汝相將行
陳新甫生日出紅玉杯飲客為賦紅玉杯
崑崙東阿含海日石中玉子如日赤神工夜發昆吾刀
剜作金杯盛酒喫蟠桃初開緱母家丹露滴入芙蓉花
廣陵公子酒如海年年顔色襯朝霞
題天台桃源圖
天台一溪綠周遭溪南溪北都種桃東風吹花開復落
遊人不來春水高錢塘道士張彦輔畫圖送得劉郎去
昨夜神鵲海上來洞裏胡麻欲成樹
明妃出塞圖
昭君北嫁呼韓國巫山更有昭君村黃金鏤鞍玉驄馬
分明載得巫山雲涼風吹動釵頭鴈一曲琵琶寫幽怨
沙草遙連雞庭塞野花不種鴛鴦殿内家日日選娉婷
淚痕滿袖空多情漢廷自此恩信重美人身比鴻毛輕
蘇伯脩往上京王君實以高麗笠贈之且有詩
伯脩徵和章因述往歲追從之悰與今兹睽
攜之歎云爾
往年飲馬灤河秋灤水斜抱石城流青城丈人來水上
揭謝蘇王(曼碩敬德伯脩君實)皆與遊顧予濫倚橋門席日斜去
坐鼇峯石夜涼共飲明月樽醉眠更聽高樓笛灤河九
曲來濺濺自我不見今三年蘇郎又扈屬車去佇望弗
及心茫然龍門峡中雲氣濕山雨定洒高麗笠别意遙
憐柳色深歸心莫為鵑聲急不才未許收詞垣賦成何
日奏甘泉人言凡骨難變化為我致意青城仙
題胡氏殺虎圖
沙河野黑秋風粗棗陽戍卒車載孥道旁老虎夕未餔
車中健婦不見夫倉皇下車持虎足呼兒授刀剚其腹
夫骨已斷不可續泣與孤兒餐虎肉
小混沌(魚腹浦中石方氏得之加今名)
大圜縣㲉含清涬倏忽多事中央死玄精散作萬星蘂
天椽不堪參墮趾日化七十皇有虺蜀霤難苴絢林委
殺妖壺涿驚弗燬剡剡靈光照寒汜老龍乘磧用師紀
俾作魚麗陣中士風雲往來江落水虎臂灘回玉生子
緗文素肌溫栗理方叔得之驚且喜羃蒙錯綺鐍髹篚
閉門乍觀戒貪褫烏虖混沌乃若此吾終乞之還汝始
送趙博士還聞喜展墓
渡江丞相忠簡公意氣不減王茂弘騎鯨海上作風雨
故國山河夕照中丞相先人葬河朔蓬顆摧藏麟滅角
橋門有客丞相孫西望歸雲雙淚落彬彬學子傳詩書
誰為王式歌驤駒車塵忽集都門道野水遙生董澤蒲
僕夫繫馬塋邊柳子弟牽羊輦村酒里中老父喜更悲
胡不歸來今白首人生南北兩悠悠相見俄驚二百秋
我亦飄零去鄉土酒酣獨奏江南謳
豫章紫極宫太古樓
誰云仙人好樓居仙人結屋在太虚夜涼河影動窗牖
日暮雲氣浮江河人生萬劫同天地倚欄無限太古意
麻姑歸去海復深秋風吹老人間世嗟余好古空讀書
所見無過數千歲明年江雨未開船聽說無懷以前事
為江道士賦清虛
人言天上清虚府中有萬頃琉璃田秋空紺滑不可上
翠房玉戶扃嬋娟道人有月常滿郭只在黃庭方寸間
重樓露氣浩如水絳河夜轉崑崙巔
分題送方叔高江南得車遙遥
車遙遙薊門路高麗驕馬不受鞭方郎得官上車去薊
門南頭盧水流燕姬十五居酒樓彈箏唱歌折楊柳落
日車前勸郎酒南陌行人往復來幾人似郎得官回郎
車莫驅傷馬足車中本載連城玉車遙遙鄔子洲賣車
買船載旗鼔晴湖風輕聞櫂謳
崇碧軒詩(有序)
江西張繼明居進賢山中屋前後皆高嶺前嶺曰瀑
坌蓋謂飛瀑若塵坌然門臨清溪溪受飛瀑張氏有
田如干畝溪行田間後嶺傍有深谷多古木屋東為
軒四楹豫章松竹雜樹與山俱青因名軒曰崇碧奎
章學士虞公為大書之繼明又來錢塘求詩於余詩
曰
豫章山中多豫章大松長竹相扶將屋東微見紅日動
簷曲偏令翠雨涼洗空絲瀑落溪艇煖客錦苔鋪石牀
何時到子軒下坐太朴顯民同瓦觴(危太朴楊顯民皆繼明之所嘗游其)
(居又相近也)
題遼人射獵圖
美人貂帽玉驄馬誰其從之臂鷹者沙寒草白天雨霜
落日馳獵遼城下塞南健婦方把鋤丈夫邊戍官索租
題趙紹隆倦繡圖
籠碧紗厨掛秋水藕風吹香團扇底琵琶彈歇宫晝長
釵落雲邊九雛紫二姝誰是薛靈芸繡得金塘兩鴛似
宫奴夕殿喚更衣露濕銀牀響桐子
為趙敬叔賦漢海獸葡萄鏡蓋鄭夾漈家故物
也
尚方老冶收精銅金膏玉髓開朣朧未央曉月低青桐
六月秋井生芙蓉當塗妖鬼負神器銅人登車數行淚
寶奩偶落長安市來與人間照珠翠凝陰空祭江心龍
海雨夜入閩王宫一朝愁殺漈上翁破屋日夜穿晴虹
西苑野露堪作酒中有騊駼活欲走趙侯得之莫失手
龍女鮫童俟之久
和蕭秀才歌風臺
歌風臺前野水長王媪賣酒茅屋涼酒邊老父說劉季
頭戴竹冠還故鄉山河霸氣已銷歇颯颯老柳吹斜陽
臺前小兒更擊筑筑聲更似一侯章
送朗州周子嘉主簿來安
阿翁起屋敖山下阿兒作官滁水邊滁州真似朗州好
落日采蘭汀渚間縣官何必好生事把酒去看琅琊山
阿翁日望好消息家書只報縣人安
慶元玄妙觀新種檜樹生成鳳冠
老檜何年化牛去仙人築壇栽小樹靈根下飲丹砂泉
翠氣遙通石門雨寶冠百葉青荷開威鳳獻舞衣毰□
漢宫不種珊瑚樹有客持圖海上來
五言排律
次韻蘇伯脩尚書孔廟慶成詩(御史孔用道以上丁致祭且樹)
(碑云)
聖皇遵祖武熙代闡人文魯邑宫功懋齊民道化殷綠
綈頒厚渥翠瑌(如兖切美石)篆靈勲毖祀超羣望休光照九
墳六莖時入奏百末夜流熏服&KR1168;曾孫敏趨庭舊禮聞
告成牲釁(闕)承事駿奔勤廟作知民若神歌樂我員精
神通肸蠁嘉貺集氛氲史克人能頌永歌堯舜君
送葉天根南還
我識天根子于今二十年吹簫來翠嶺鼓枻入丹淵日
出扶桑底雲生建木巔人間方夜半海上得春先老我
江湖迥微官歲月遷荒泉流竹里冷雨浸芝田髮短何
為者君歸重惘然飛霞浮夕景定在石林邊
陪趙公子遊蔣山即席次李五峯韻
弭櫂丹陽郭鳴鞭白下山晴原烟翳翳幽樹鳥關關石
液玻瓈碧雲根瑪瑙殷佛岩開細菊僧徑入叢菅雨洗
川容淨潮隨野色還六朝有幽事盡在夕陽間
南山詩(山在龍虎山南張宗師藏劍舄之地曰丹丘有小石洞門玉津澗月橋天鑑池)
(金沙井躍泉漱雲亭山雲閤丹桂塢桃花源云)
江左羣山囿仙丘倚太霞上清分亢爽南谷抱谽谺臺
觀黃瓊宅林巒赤虎家天池開寶鑑日井射金沙桂殞
秋岩粟桃烘曉岸葩泉香通美竹雲液漱靈芽俯澗松
偏潤緣崖逕自斜幽亭宜水遶晴閣受嵐遮神舄丹扃
祕玄關紫氣賒石橋留月色銀浦渺皇華願解延陵劍
終乘博望槎臨風一邂逅食我棗如瓜
次韻許左丞從車駕遊承天護聖寺是日由參
政陞左丞
銀甕呈山麓(地名甕山)鑾輿際水鄉離宫疑馺&KR2341;行殿倣飛
翔細浪魚鱗襲輕飇鷁首驤扶桑明遠岸析木度高&KR2499;
屏翳時清蹕豐隆夙啓行衞兵環越棘舞女蹋吳航漸
覺仙樓近微聞梵鐸揚石壇登案衍瓊佩襍璆鏘夕渚
休蘭櫂春壺瀉桂漿伊蒲頒内供薝蔔散林香罷宴蜺
旌動開帆獸錦張莽田低碧樹馳道出金塘畿甸嚴車
輔臣鄰重室廂方欣麟在藪復喜鳳鳴陽聖主需賢急
嘉猷賴弼良從容承顧問舄奕拜恩光文彩堪華國芳
菲正滿堂協忠成泰治流澤徧遐荒援古言應切匡時
慮更長誰哉疲土木况乃象為廊
安雅堂集卷三
