安雅堂集卷十二
元陳旅撰
志銘
丘同知墓志銘
丘氏齊太公後太公封于營丘支子用邑為氏晉宋以
來代有聞人譜牒已不可攷其世次在趙宋有為陳留
令者因家陳留有子三人從高宗南遷其季子處台州
三世為璹始家錢塘璹生次山以承信郎領漕薦屬宋
亡不仕次山生世良字子正是為松江府君幼穎悟讀
書過目輒解年十二喪父二兄分遺貲去君奉母張夫人
以居日益貧無以為養教授錢塘市中經傳子史百家
之言靡不蒐究士大夫咸願與游稱其學行之兼懿也
于是集賢院薦之于朝翰林學士徐公子方閻公子靖
又薦君與元君復初皆宜編修國史君獨嘆曰吾不過
欲得䘵江南以養母耳餘非所願也宰相聞而念之奏
為海鹽州儒學教授學久壊土田奪于張宗人服君德
教相戒勵唯恐教授不與乃復田千餘畝又大修孔子
廟秩滿除杭州路教授杭為東南大會府省憲臨其上
而四方游士之所集也為教官者易得誚上下君與教
時若左丞許公敬臣廉訪使修公伯起皆待君如平生
士亦無敢訕議既代授將仕郎慶元路總管府知事君
所定文牘吏不得舞文法為姦利監郡者擅權貪勢以
君持律令志不得逞走帥閫愬知事抑已帥曰若所為
微知事民不聊生方議責若若顧愬人邪亟往謝知事
其人慚服故終君為僚時得不敗後竟以賍罷郡倉歲
畜米以輸京師船人入倉廢法用量所贏十五六是歲
有一倉所畜米黝腐郡守以下咸懼曰破家不足庚奈
何君計之曰若節其贏則不至用此即往見海運官曰
先時官來縦船人大取贏去唯所欲用是暴民膏血而
擾國家者也何福以堪且人行天險中平生乃克濟耳
海運官愓然戒船人毋取贏黝腐米固不用至治中賦
江南包銀帥閫以慶元賦委君定之君分戶為九等止
科其上者而已行省使者以賦簿峻責之君曰民困賦
役今又科包銀如是亦足矣吾以一身為一郡民請命
其亦可也卒不增時太夫人年九十餘居南湖之上日
具酒為歡娛達官顯人亦時與君為太夫人夀俄丁内
艱哀毁不自堪以喪還杭制終調杭之於潛縣主簿于
潛豪民多閑令甲以主簿儒者聚縣廨觀之君聽訟明
决誦律如流水豪皆驚嘆不復敢梗縣政攝縣昌化以
至陞承事郎為集慶之江寧尹皆以嘗施于潛者而施
之于是君老矣居二年請老于朝進奉訓大夫同知松
江府事致仕推恩追贈父某官母某縣君妻潘氏封某
縣君至元三年丁丑歲二月丁酉以疾終年六十九子
男二人長曰茂廕授温州路樂清縣尉次曰芝女二人
長適吳江州税務大使吕文矩次適吳興費元禮孫男
一人申孫其年三月甲寅葬錢塘縣方家峪先塋之次
君聰明粹温行正而通與人交終始款愿心不宿怨能
急人之急自壮至老無一怨之者居家平易和樂外因
官事而妻子不知仕宦四十年未嘗營産業為文不事
艱險善為詩尤善長短句有梯雲集六卷隨筆二卷初
同郡潘翁有女富人求之不與一旦見君以為宜壻家
人言其貧翁曰丘生今貧後富貴竞妻之君果以文學
發身官至五品夫人得為封君潘翁亦知人哉余聞古
之仕而已者則歸教其里使子弟有所受以為善先王
治化之所以盛也君以善道著乎鄉雖庸夫孺子亦敬
而愛之故余于其致仕而來歸也以賓禮延致郡學將
使學者接見其風猷而有得焉而君遽即世矣茂以状
泣請于余曰子實知先人願得銘刻于墓石余誼不
得辭乃為之銘曰
德足以範俗才足以綜治老于鄉邦猶足以淑夫子弟
則雖縣車于門未嘗不行其志嗚呼今又逝矣過其墓
者尚慨歎而興企
汪先生墓志銘
汪先生諱斗建字昌辰建德淳安人曾大父諱某大父
諱某父諱某母某氏先生倜儻有奇志幼時出言輒過
人長益挺然欲以其才諝自見于世從祖諱某由錢塘
知縣以至為大理少卿常挈以自隨牒試國子監名在
前列方襄樊受圍賈似道專國玩兵不即捄凡在朝者
不唯不敢言乃更相為諂阿以為周公復生遂比當時
為成周隆平之世似道于是愈不欲人言襄樊事時先
生在京學率同舍七十人伏闕上書極言國勢阽危上
流不可不急援也書上十日不報遂拂衣還故丘至元
内附之後亦未嘗有榮進之意乃東遊會稽探禹穴因
汎覽金華鴈蕩諸山以至于海悠然賦詩有覆塵之思
焉聞故宋尚書方公逢辰講道于淳安之石峽則歸從
之游以大有得于義理之學既而典教鄉校士論翕然
稱之又教遂陽三載遂不復仕唯家居教授學者日接
其風猷有以善其鄉俗先生神鑒爽朗長髯垂膺酒酣
言論忼慨激烈雅好鼓琴時為客作離騷數曲清聲抑
揚聽者悲憤猶有屈平哀郢之心焉泰定丙寅七月某
日卒年七十二娶趙氏子男一人孟文孫男一人汝𢡟
曾孫男一人某天歷己巳十月某日葬于某里某山先
塋之次以趙氏祔余備官錢塘孟文使汝𢡟來徵墓銘
余讀其状而嘆曰詩云民雖靡膴或哲或謀或肅或乂
當宋之亡也猶有譽譽諤諤如汪先生者乎乃為之銘
曰
道有勿行則教于其鄉言有勿通則寫于孤桐志氣有
勿宣則放蕩于山海之間嗚呼今其已矣後人之聞其
風而興起矣
鄭君瑞墓碣銘
余官江南時天台葉伯禮為余言其鄉鄭君瑞先生因
其所居號曰雲南既即世其子作望雲之樓以庶幾遊
魂之來歸也余聞而憐之為賦詩以慰其無窮之思至
元再戊寅之春余入京時伯禮亦來持君瑞壙誌言于
余曰此其子光祖等所自述者以卜葬日薄不得請銘
于士林之望懼先德之冺焉而勿章也敢請于下執事
惟終憐之按誌君諱德鄰君瑞其字也世為台之臨海
人曾祖諱莊祖諱宗明皆畜德勿施父諱良顯倜儻有
宏才宋未都督府聞其名聲辟授進勇副尉又授承節
郎時事已不可為矣皆辭之家積貲能散與其族鄉人
高其誼君瑞生有美質雅尚冲素好黃老言既壮欲盡
棄人間事專以鍊形葆真為務乃戴道士冠衣道士衣
謂人曰我道士也彼紛紛然者毋吾友也俄而總道家
教者得其姓名署為黃巖道正又署慶元道判則皆曰
吾無所逃夫紛紛者乎吾亦姑為之而已矣久之嘆曰
所以為道士者將以全吾天也勤我以職掌則喪我多
矣遂并棄道士不為自營其墓于黃山貴人之峯而築
室于其山中以居日取儒者之書而觀之洒然有得則
曰名教中誠有樂地吾又何之乎至治三年十一月甲
午以疾終年六十有三臨歿戒其子曰我死必以深衣
斂得正而斃幸也先娶柯氏早卒繼郭氏又先卒君瑞
天性純孝平居與人言每及稚歲侍親時事則嗚噎流
涕孺慕蓋終身焉所娶郭氏姑女無男兄弟惟有一姊
其母不欲置後中分其産以畀二女君瑞曰烏可使吾
外舅為若敖氏之鬼乎竟為置後以其妻所得之産歸
之郭祀得弗墜其䔍義槩若此子男四人光祖夢賚郭
氏出也全易家慶庶出也女五人一適盛賜道一適鄔
與褒孫男一人女四人君瑞所自營墓在黃巖州善化
鄉葬之日泰定元年十二月庚申也余謂道家宗黃老
以為教黃帝制法立極老子為王官有妻子皆未嘗離
世俗絶去倫類而後世道家者流則異是矣君瑞真能
宗黃老之道者哉既而反初服以儒自終則又卓乎偉
矣乃為之銘曰
種文玉以為樹其材不中乎梁柱藝朱草以為田孰若
黍稌之食人幸白日之未夕出雖遠而亟復禮為輿樂
為馭纁黃為期以即夫中路貴人之峯其下鮮原生而
游歿而安以利其子孫
趙縣尹墓志銘
越有君子曰趙公諱由鍾字子元歿之明年其孤宜溥
等治窀穸宜浩來錢塘以政和主簿胡一中所為状見
旅于寓舍再拜垂泣以銘請一中郡人又宜浩同年進
士其言足徵旅既不得辭乃述其家世德義之著者而
銘之按公状十三世祖故宋燕懿王五傳為楚孝節王
靖康中由浚儀南遷遂居越之山陰曾祖考少師開府
儀同三司吉國公諱希迴祖考率府主管佑神觀贈和
州防禦使諱與濋考秉義郎諱孟珆曾祖妣楚國夫人
王氏唐國夫人胡氏越國夫人余氏祖妣令人妣恭人
皆余氏公天質醇正生十年而宋始亡當為宗室近屬
時能静約若韋布家兒既内附頗飭厲問學弱冠遊縉
紳間行省大臣美其才欲尉薦而官之則辭曰吾學未
堪官也歸侍秉義公鑑湖之上而相其治生則又以為
綸裘之餘勿敢猶自肥也贊其父捐二頃田與郡學一
頃與縣學初宋相史公浩起義廩越中給死喪不能舉
女不能嫁者至是公又贊其父以田二頃入義廩里人
困于役又以五十畝充義役父子義聲日聞于是朝廷
旌其門曰義士趙氏之門及公顓家政貲産益落能黽
勉振恤族里族孤女無以為行則為擇配而貲送之鄰
女若是者亦助之歲大侵吏督民買鹽亟徵其錢榜笞
無空日則罄私槖代輸焉每歲夏秋艱糴之時出粟貸
民踰期還者亦不取贏以物易粟則酧以倍直以力食
者則酧直倍力里人服其忠厚有忿争者不之有司詣
公質曲直得一言即釋忿去平居以禮法自將雖盛夏
必正衣冠端坐家庭肅如與人交敦道誼重然諾終身
不少變若公者亦可謂之君子矣中歲趣逾澹恒杜門
以自遠鑿巖結屋集泉為池有樓曰聽松有亭曰秀野
勝日輒治其與所善者相歡樂人慕其雅致云方科目
未行越之學者蓋寡公聚書教子躬致厚幣迎師數百
里外蚤作課諸子學夜分不休如是凡廿餘年每聞書
聲則喜曰此吾所以遺諸子也且語之曰母但工文辭
沈潛理義而蹈迪矩度此汝所以為學也從子之無父
母者亦撫而教之曰吾與汝財不若勉汝以學汝得財
不過適口體之欲學成則所立者大也泰定丁夘公第
三子宜浩登進士授昌國州判官再調處之慶元令以
俸錢百緍為公夀公為書還之曰汝為吏當廉以盡職
縣無公田乃以俸錢奉我將無以自給寧不貽親憂乎
其教子類此仍改至元之二年丙子公夀七十以推恩
授從仕郎慶元路象山縣尹三年丁酉四月十七日終
年七十又一里人哀思不忘娶唐氏故宋參政質肅公
之孫女先公三十六年卒追封宜人子男五人宜漙宜
温宜浩宜浚宜淳皆善學宜浩今官徵仕郎江西等處
行中書省管勾兼承發架閣女一人早卒孫男才二人
棫模槻□棣楷楠枋梓樟橒槃女八人至元己夘月日
公與宜人合葬于山陰項呈之原孔子論詩至殷士膚
敏之章而興嘆焉蓋悲夫冨貴之無常也公世所憑藉
為富貴者既失之矣顧今所居乃有桓表傑然屋室榮
潤宜浩以科第起家仕寖顯諸子又皆樹立而公優游
鄉邦食其先疇老于山水園林之間身及爵秩以夀考
終何所憑藉而至是哉亦為善而已矣嗚呼善之可以
憑藉也久矣銘曰
孰不築室我以德宅孰無高門我以義闢不恃物以為
存則所存者不亡不嗇施以為富則所積者益豐象山
崇崇命服孔陽嗣前人光貽後人之慶
劉程甫墓志銘
慶元之奉化有鄉曰連山劉氏族聚廿餘家世皆讀書
力田至曰三聘者乃語其諸子曰術業不可以不專也
有能專志讀書光吾宗者乎其子天驥感其言取六籍
日夜讀之四書朱氏傳資治通鑑韓退之柳子厚文章
皆手抄下逮醫藥陰陽家書莫不蒐討人服其博洽然
頗信術者之說年四十餘無子顧族子無可後已者適
其婭蕭氏之子生推其六物以為可承家也亟請于父
求蕭氏之子為子而名之曰圖南圖南字程甫生三日
即育于劉氏天性純孝自為兒童時見其父手抄之書
非盥手不敢取讀讀必成誦大父病甚以柘漿漬乾梅
啖之下咽輒吐與諸孫食他孫皆不食獨程父受而食
之大父嘆曰是真吾孫也而父言是也既長益力學試
進士不利妻族大夫以恩奏授祕書省校勘則慨然曰
士不自樹立而緣妻以得官非美也辭不授又試有司
得待補國學士而宋亡矣我朝凖前代役法推貲産之
殷者為里正以趨走其里之事程甫為里正時人心猶
未定反覆狂悖觸死罪連坐者衆程甫因後得在官力
辨無辜民不當死北來官人見程甫䫉魁棓又詞氣忼
慨義其言而從之至元己丑薦饑盜起旁郡縣奉化愚
民從而動者亦數百人首惡既誅而連山多厚林深谿
民與他邑人多匿其中官軍窮亂者黨與將大搜使程
甫為鄉導程甫因具酒款官軍乘肩輿先行見民携持
而狼顧者輒教避去既而議者以逋民之不盡獲也欲
悉燬其室廬則又請于帥曰民飢借賊勢謀食耳初非
叛者麥今且熟人思復業若使之無所於歸是驅之為
盜也帥悟而其屬皆不可程甫計此曺非賄不足以動
其心乃買腴田百畝購金幣徧賂其人事遂寝于是里
之老者召其子弟而告之曰吾等仍有室廬以蔽風雨
劉君之賜也宜合錢以庚其田程甫聞而止之曰吾樂
為此願勿復言也凶歲富室幸榖貴更為小量賣之程
甫則大其量以乞糴者里有争者來求直則為曉法又
舉酒勞解之凶暴乘搶攘時為民害閭閻多事治邑
者往往藉程甫為助里役既代屏居不復預邑中事延
師教子樹花竹以玩生意每對酒賦詩又喜歌楚詞以
寫其憂悰云某年月日以疾終年六十母同里葉氏蕭
氏母之姊也久病痿痺程甫未嘗去左右不得已出應
門戶必躊踷移時而后能出居父母喪哀毁踰節以能
子稱娶寧海胡氏都倉某之女有媍道程甫好義胡氏
每相成之子男四人應祥景元戊伯振之應祥戊伯己
卒女一人適胡元木孫男五人子東子榮子明子青子
順女二人程甫墓在某鄉某山之原葬以某年月日景
元有經學工文辭與余雅游泣而言于余曰先人行誼
幾于古之聞人而景元不能致先人有聞于世且老矣
子史官也幸憐而銘其墓乃述其状而為之銘曰
連山之雲細緼輪囷出而為雨以膏乎廣野君子畜德
亦以澤物施于其后矧有位秩至于排難解紛喪其良
田又何愧乎魯仲連之為人
陳如心墓志銘
公諱恕可字行之一字如心惟陳氏由穎川居光州之
固始五代間有諱檄者避地閩中仕閩為太尉子孫散
處它郡宋開寳初諱春者從温州遷台州春與古靈先
生襄皆太尉後紹興中公之高祖忠簡公始自台來會
稽居焉忠簡諱騤仕至知樞密院事曾祖諱愿孫監西
京中岳廟贈金紫光禄大夫祖諱綺尚書戶部侍郎以
宣奉大夫寳章閣待制致仕考諱紹荀奉直大夫知英
德軍府事妣李氏封宜人參政莊簡公光之孫女也公
幼即雅飭好讀書年九歲英德公卒于官哀毁如成人
與母護喪以歸甫禫母又歿大父憐其孤苦鞠而教之
使受業陳暨先生治尚書有聲以祖廕補將仕郎既而
大父登法從當仕孫京秩公辭之曰今改奉承務郎則
舊澤廢夫恕可寧淹選資乞以京秩任從弟當可為兩
得也大父喜而從之咸淳十年中銓試授迪功郎泗州
虹縣主簿覃恩予從政郎江南内附之後頗樂閒曠卜
居錢塘西湖之上與寓公遺老徜徉山水間若將終身
焉至元二十七年以故宋太學為西湖書院行省起公
為山長主之謝不就憲使徐公琰來見嘆曰信哉表師
之有在也強之而後就元貞元年以嘉興之崇德縣為
州公首被命為州之儒學教授後又為廬州路儒學教
授為衢州路江山縣主簿為寳慶路總管府知事為松
江府上海縣丞年六十八告老以承務郎平江路吳縣
尹致仕公之來崇德也學故縣學委墮久弗治公興學
與新州稱士論韙之廬州廟學壊則更作之壮美最淮
右禮樂器不備則為制金木竹石匏絃土革之物學田
為強宗所有則復之得二十一頃有奇憲使廉公希貢
苟公宗道皆禮重之代歸大夫士祖餞百里外不忍舍
在江山時有傳妖賊將入境民驚走匿山谷中僚吏亦
且遯去公曰長民輕動民將焉恃乃獨坐于縣治令索
訛言者得數人撻于市民恃以安在寳慶時惟執律令
治文書不附上官人服其撡上海舊徵酒課無法貧民
苦之公視民田多寡為賦莫不以為便平生居官惟職
所當為者為之不喜干譽于人與同僚意不合則去持
家以約御子弟嚴而恩與人交久而益敬嘗語其子曰
士貴立身吾老矣猶凜凜焉惟恐墜先訓也學綜經史
達禮制詩文醇正近古小篆似吳興張有謝事十餘年
不弛舊讀雖老見古法書名畫猶能臨摹時對湖上兩
峰吟嘯自適以越中故宅面宛委山自號宛委居士不
忘鄉邦云仍改至元之五年正月二十八日終年八十
二臨絶神情不撓有哭公者曰若人者其生也循循焉
其死也休休焉門生蒋震孫状其行曰公為人清介見
世之黜陟榮辱一不累其心則其仕也有元次山漫士
之風皆可謂能知公者矣公娶山陰趙氏故宋中大夫
直祕閣時彌之孫女先五十五年卒繼杭蒋氏子男六
人以成佳兒以威以盛以咸以觱以成佳兒早世以威
承公廕今授吳縣胥口巡檢女二人皆先卒壻西秦張
文在孫男二人傳衍傳衡女四人遺文有志言槀餘學
槀宛委永言古今率錄復古篆韻詞譜編目樂府補題
藏于家是年某月日歸葬山陰縣承務鄉華巖峯之原
以威等前期來請銘昔公與旅論先世譜牒蓋同出固
始故益敦同姓之好又每愛旅所為文去年冬來寓舍
曰子能為我為文章乎去則疾作且死猶使人道前言
鳴呼尚忍不銘公哉宋亡六十餘年故老盡矣有志于
史冊者嘗慮其事之寖久而無徵也公大臣家賢子孫
所聞既多又從祖父在朝身見前代儀章物度與其政
治得失之實可得而考証焉今又亡矣君子于是蓋有
文獻不足之嘆而追感疇昔情好之殷則又余之私悲也
銘曰有舒有容有敷其文藹其風流公侯子孫或出
或處不喪厥守有若臨之師保父母老成無人曷徵遺
聞尚俟來者視銘兹墳
傅先生墓志銘
至元再元之正月晦日温陵鄉先生傅公年八十六卒
于家旅時從國學出董江浙學事訃適至南何哭之越
五年其孤柱臣等寓書以先生門人連山縣尹劉與子
所為状來請曰先君子將以今年七月望日葬南安縣
禮順里龍母山之原墓銘子宜為旅不敢辭也乃述其
状與所嘗知者叙而銘之先生諱定保字季謨自號古
直其先光州人唐末有諱實者為威武軍節度招討使
始居泉州八子散處旁郡第二子曰居獻家南安者祖
焉八傳為龍巖主簿伸主簿生宣義郎思温宣義生迪
功郎天驎迪功生貢士湟貢士媲洪氏生先生六歲通
大學論語大義少長有文名丱角領鄉薦尋丁外憂咸
淳辛未禮部奏詞賦第四知貢舉方公逢辰見先生驚
喜曰頃見所作意老于文場者乃英妙若是知全州莊
公彌明為鄉大家名人以其妹歸之時賈似道當國務
抑遏新進士以鄉試字蹟微異難之三年始令赴御史
臺覆試試中又俾後三年始得廷對同列皆鬱悒先生
曾不動心歸益肆志讀書以益茂其所學亡何似道僨
軍貶死臨安亦不守矣宋諸王東度浙江至永嘉將建
位號陳宜中丞相遂大除拜唯人所欲得有以是諷先
生則笑曰吾但禮部正奏名耳景炎之亡也都督親戚
又以是諷先生則又辭之大德初行省以薦者授漳州
路儒學正又辭洪夫人曰是學官也可不必辭矣于是
漳之諸生皆來迎至即以太極圖兩銘合而講之聽者
悦服凡三載所講人至今皆誦傳之再授福州路三山
書院山長居三月歸事洪夫人不更仕自温陵受兵後
奉母寓城中貧日甚授徒為養能時時致甘腴以愉色
婉容漳之初環城冢墓皆發于兵傅氏族最蕃先生無
問疏戚悉封之年五十未有子居常怏怏洪夫人曰兒
勿憂冢中枯骨當有知也既而果得三子洪夫人年九
十見諸孫長大歿之年六十又幾猶過于哀毁至于喪
葬事鉅細必親至治二年以平江路儒學教授致仕受
命之日嘆曰吾少擢進士今老矣始服命服何不及吾
母未亡時因歔欷泣下終身不忘其親槩若此為人舒
緩而謹審常揭先哲教敬之言于坐右其講四書也尊
朱子成說而得會通之旨究極微妙而皆中正之論諸
經亦因儒先之言而敷繹之不立異以為高不騁浮以
為博教人尚忠厚務實踐見(闕)薄者心愀然曰是何氣
質之未變也為文温潤典裁(闕)語類劉(闕)夫詩律類陸
務觀遠近求文者日集其門雖倉卒酧應皆縝密有思
致賢郡守與名公卿之入南者無不即其廬而禮焉状
言未嘗以非義干人不為矯厲斬絶之行神暢氣怡與
物無競可謂善言先生者矣我先人與外大父趙公皆
東南碩儒歲在辰已外大父與先人連年歿旅無所問
學日從先生佩服教言所得多矣天歷中天子開奎章
閣聘用儒雅旅以先王言于學士虞公公將薦諸朝以
老疾不可強起而昔交者閩中道德文學之士蔚然盛
矣數十年來縉紳老人徂謝殆盡先生之學雖不行于
當世其鄉之學者尚幸老成典刑之有存也嗚呼今亡
矣先生娶莊氏繼張氏皆前卒曰柱臣曰魁郎曰益庶
生男也女適莊良孫孫男二女一有四書講槀詩文雜
著如干卷藏于家柱臣郡學訓導娶凌氏魁郎閩清縣
儒學教諭娶吳氏皆克世其業云銘曰
維昔羣猷萃于閩中往者不返吾將焉從先生之存為
閩儒宗所不返者見于其躬先生之亡昔人與終尚爾
來者嗣茲流風
袁夫人墓志銘
杭之臨安有羅氏之賢母曰袁夫人識度明偉秉心制
行敦慤而不回蓋有烈婦人之風焉夫人豫章人父諱
某母某氏宋咸淳中夫人之夫某州司戶諱某既登進
士第侍其父通判隆興夫人實歸焉羅氏大族也其先
五代時自襄陽徙臨安擢科第者世有其人而曰少微少
章二先生者又以禮樂化鄉邑故臨安人多習禮袁氏
遠來為是大族子婦人以為難而夫人一言一動必謹
禮節自少至老未嘗有侈肆之心其家賴之以為存
焉至元内附之初司戶之兄掠於吳兵欲得賄以刀環
火炙之賄不至則死夫人盡棄所畜相其夫捄出之未
幾通判公卒家益多故則又力相其夫持門戶備嘗艱
虞子曰汝錫其長曰鍈異母子也夙有廢疾兩臂不能得
屈伸則保而鞠之教而育之既為之娶則與司戶君言
曰貲産薄不足以給二子鍈雖疾能承家矣寧令吾所
生者出家為道士可乎司戸服其誼遂俾汝錫入餘
杭大滌山從節尊師受業為道士司戸歿夫人治喪葬
悉以禮既而鍈與其妻皆歿鍈有三子二女則又保鞠
而教育之得曾孫又姁姁抱撫之羅氏以寡母綜家政
中更饑饉賦斂之窘廪不自支而男女婚嫁窀穸蒸嘗
與夫族戚鄉閭慶弔饋問之禮㒺有缺遺四五十年之
間内外無間言蓋能儉以處已慈以遇物而勤以集事
雖大耋精神不衰衣裳絲帛之工以至箕帚滌濯之賤
猶身親之故其家人無敢不飭勵者汝錫歲時歸覲則
必有以勉之且曰汝能念吾言猶在吾側也昔羅氏有
岐竹之瑞司戶兄弟生焉其徵為聯科至順庚午堂下
竹復岐適有詔高年耆德者旌其門人謂竹有慈姥之
祥子孫乃皆舉酒為夫人夀然于是春秋益高矣明年
諸孫有遠適者必戒之亟復其冬使人趣汝錫歸曰我
與汝為子母五十四年而我八十四矣母吾戀也又曰
我無雜念此心常若皎月遂以十月廿四日終嗚呼夫
人可謂夀康好德考夀終命矣至順壬申三月壬午葬
縣之平西鄉葑川祖塋之兆夫偏愛其子者婦人之情
也袁氏舍己所出以樹他母之廢子所樹者死又培植
其曾孫而完其家禍患摧軋之餘終始一致非有烈丈
夫之風乎嗚呼賢矣汝錫静厚通朗于孔氏之學皆有
得焉制授餘杭之龍德通仙宫提點住持鍈之子曰澤
之明陰陽五行之奥為吳興教授曰某曰某皆業儒曾
孫立中等皆向學汝錫以状來言曰吾隠約山林且老
矣懼無以著吾母之賢于後世也幸憐而銘之泣下霑
襟銘曰
甚矣古道之蕪也世有為士而非夫也羅氏之母迪道
弗遷相其高風其女士之賢也
賈治安墓志銘
昔金源氏之亡也開封賈氏南遷江淮之間諱宗政之
子曰達為宋荆襄兵馬統制官達生斗南當至元内附
時以才學選為峽州路儒學教授仕至太湖縣主簿贈
從仕郎汴梁路開封縣尹媲汪氏封宜人子四人仲曰
策字治安状貌豐偉美髯鬚温厚而闓敏父甚愛之父
殁悉推家貲與兄弟遂如京師見貴人之嘗學于其父
者貴人見治安負雅器善為歌詩又通國字語言大嗟
賞之太宗正府籍姓名以為從事會湖廣行省右丞相
額琳沁公新拜命見之喜曰吾故人子也遂用為湖廣
省宣使安南遣使入覲行省以治安將之使喜為辭章
意文事非宣使所長頗易之屬大寒安南使怪治安能
寒治安因以詩荅韻致清婉而尊中國之體寓焉使驚
服不敢復言詩時清河元文敏公在中書為參議得詩
甚喜延祐三年從布哷齊平章討廣西平義靈川賊
能以才諝自見乃沿檄軍帥討南海感德縣諸賊據高
望高院二山之險以抗官軍俄師斃于流矢重兵屯賊
境無所統馭治安即日代領軍政遂分兵守要害繕營
壘嚴巡邏趣饟餽圍賊高望而高院賊率千餘人突來
督兵擊却之明年平高望賊酋餘黨猶負固矢石如雨
治安神色不撓急攻破之乃趣大校合兵攻高院賊敗
又栅險印村則攻拔其栅羣蠻散走山谷間官軍欲乘
勝殱焉治安不可亟宣赦令招降之此其平生著勞之
表表者也武昌金沙州善崩數為民患治安監治之民
至今賴以無役海北海南琛舶之税入于官者所司屢
請賣之蓋欲以賤直入官而厚利以自封也先是以省
檄往視者率受賂還且為之辭及治安往賂錢數萬緍
皆不受盡以雜貨送之省六年入為京畿倉使明年丞
相治諸倉出納之為姦利者責倉官庚虧儲往往鬻妻
子或投水飲毒藥死獨治安所儲米贏二千餘石朝廷
嘉之并以戰多超一資至治元年為紹興之西興場鹽
司令時兩浙轉運使王公都中以竈戶有恒賦而貧富
之不恒也久矣乃俾官屬行諸郡更定之治安行四明
天台諸場至則集其人而告之曰竈戶之弊極矣産與
賦久不相侔民窮且死富者猶任輕賦而使窮且死者
任其重忍乎爾曺相與居鄉里戶高下所素定者今與
若約産多者上坐餘以次占席賦以是為差既坐各著
于籍而退不擾而賦平人有圖其像而事之蓋感之至
也至順二年同知餘姚州事與長吏協恭以成其政外
若無所為而民實受其惠至元再元之四年以承直郎
為杭之仁和縣尹仁和劇縣也諸大府臨其上俯仰奔
走有非其志者矣明年四月疾作遂致其事竟以五月
十三日終年五十八天性孝友歲時思其父母輒嗚噎
流涕弟兄散處南北每相見慟哭而後别見人困苦者
必賑恤之朋友死生之託尤盡其誼中歲雖不欲仕喜
與客徜徉山水間賦詩以為樂居西興時有賈公墩舒
嘯亭鶴死而瘞之則為鶴冢亭所居以悠然名齋常慕
陶彭澤之為人年未六十以邑令終此其徵歟是年八
月庚寅葬錢塘履泰鄉仙芝里之原詩文若干卷藏于
家娶真定張氏封宜人治安好客四方之賢士多集其
門俸入不足以治具宜人至脱簪珥繼之子男三人長
曰芝雅飭而有文張所出也次曰葵曰艾孫男曰宜芝
等向余拜且泣曰先人墓石願先生銘之嗚呼余知治
安久矣為仁和時又與余居同里巷數相過把酒談昔
時所為蓋有志于用世者也以董戎治粟定鹹賦數事
與其好賢樂善憫人窮之心而觀之若宜世之載顯位
食厚禄者乃抑鬱不得伸其志以死銘曰
世有騏驥乃服鹽車鳳凰高飛而居以笯孰不自奮業
與位稱厥施弗張由制于命猗嗟治安器則藏矣仙芝
之阿斂而藏矣
安雅堂集卷十二
