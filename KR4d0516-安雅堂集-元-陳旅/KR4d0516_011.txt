安雅堂集卷十三
元陳旅撰
雜文
鄭氏譜
立法以為譜古君子之所甚重士大夫之所當知也五
季之亂衣冠舊族亡其世諜多失其傳系獨采河南劉
曄自北齊中書侍郎(闕)至曄十一世俱可考當時皆
慕艷之浦江鄭氏自漢初至今凡五十一世不尤為可
慕者耶鄭氏諸孫銖會旅京師出進士吳菜所述圖譜
請題適旅少暇日留寘齋中者頗久今銖受命為行宣
政院照磨將歸江南因書而還之
坦齋銘
王道平平既錫汝極遵道而行乃即安宅利欲之岐車
覆馬踣孰為險夷願我攸迪小人物役自底戚戚唯幽
而貞獲履之吉
為楊友直製木笏銘
辨良材審度正手有容德之柄慎毋忽持以敬立明廷
對休命
尊己堂銘(朱文公題扁)
林林生人玄精之凝自頂及踵天命流行君子之身敬
恭奉承曰惟事天動㒺或輕公卿父兄出入攸事至于
使事亦若承命無所不敬尊已之謂偃然自尊反失良
貴擁金如坻高位以妷元身為侯衆恕之射匪德之尊
其尊為危所以謙者莫踰其卑先獻顗顗汪氏之軌尊
已翳何非己之已載瞻華榜思我朱子神蚪登天遺蜕
在此惟汪有孫作堂言言雲屏之山峙其後前豈構之
復訓迪厥先爾冠爾裳母隳而天
勤耕亭銘(有序)
富州民鄒福少時與人傭耕及事久監揭先生始知學
在京師久學益力能為詩又從奎章閣授經郎林希顔
學國字業成將授校官去乃來言曰吾本黎塘里田舍
子也雖竊有志四方然還里日不敢舍吾耒以嬉太常
博士趙公為篆勤耕二字扁吾草亭願得一言識之余
善福之能不遺其本也為銘曰
古者四民唯農為良烝髦于農不于工商世靡甿逸浮
末滿國乘堅策肥不稼不穡有處于民輟耕而嘆或興
于兹耻言其端民有鄒福樸野不飭曰吾世農况我傭
力我行四方我思黎塘手雖釋耒而心弗忘靈雨纚纚
黎塘多水下田種稌上田種秠福雖遠游亦時歸休痔
乃良耜飯乃大牛有屋其翼耕港則息亦有鄰叟爰憩
爰食聖皇乘乾歲歲有年擊壤且歌樂堯之天
尚德齋銘(有序)
汝南蒋完子成有志為學武夷杜先生名其齋居尚德
孔子曰尚德哉若人謂南宫适贊禹稷貶羿奡也孟子
云禹稷顔子易地則皆然子成能學顔子之學則德其
所尚者矣銘曰
人各有尚士尚者德德人之心衆善攸宅著之躬行則
道之迪措諸事業則物之澤窮而顔淵達乃禹稷顔何
人哉我則矜式曰高必躋曰遠必適彼言亦言彼服亦
服始闚其門終造其域德崇于身人反我則吾銘匪躬
願子母斁
恭䟦文宗皇帝御書保寳二字
魏惠王問齊國之寳威王以四臣答之秦欲觀楚國之
寳昭奚恤以五臣示之庶幾周書所寳唯賢之言也監
察御史臣保寳際遇文宗皇帝于淵潛之時上為書保
寳二字賜之既臨御又識以兩璽蓋良貴者天所與人
之至寳也惟賢者為能保之于身唯賢主為能保其賢
于國御史能忘文皇所以書二字之意乎鼎湖龍去唯
弘璧琬琰天球河圖在東西序悲夫
䟦孔子觀欹器圖
孔子觀于魯桓公之廟有欹器焉使弟子注水弟子挹
水而注之中而正滿而覆虛而欹孔子喟然嘆曰吁惡
有滿而不覆者哉陳旅曰中也者堯舜禹之所以授受
而孔子之所以為教者也吾于易而得欹器之象焉于
中庸而得欹器之說焉于凡天地萬物之變古今人事
之得失而得欹器之大觀焉嗚呼覽是圖者其戒慎恐
懼以益慎其獨哉
䟦吳顥書
右吳顥秀才家書一幅詩十首寄上特進大卿玄教大
宗師顆樞密院判公之孫特進公之諸孫故江浙儒學
提舉養浩君之子也年纔弱冠書辭温妥典裁詩律清
麗而筆畫秀整直吳氏佳子弟也昔養浩侍特進公在
京師公篤意造成之俾日從縉紳先生充廣其所學自
入官以至為太常博士集賢待制出董江浙文學皆綽
著善譽至元再元之四年復來京師明年八月七日歿
于蓬萊坊中此書與詩則其子五月廿四日在番陽寄
來特進公每見此則益悲思養浩不自勝因次韻以自
寫嗚呼桐絲之琴絲竹之管物之尤美者也公尚以昔
之培植養浩而培植其子則養浩為不死也傳有之曰
國人稱願曰幸哉有子顥有文學能早著見若此養浩
可謂有子矣亦可以少慰二老之心矣
䟦蘭蕙同芳圖
昔之君子託滋蘭樹蕙以自㓗而其同姓之親有曰蘭
者與為薰蕕不但化而為茅苴為蕭艾而已矣讀離騷
者至于今傷之石田馬氏實衆芳之所在中丞公既著
芳烈于當世矣元博又能自植于顔行而流清芬于薦
紳之間是圖所寫蓋寓其並芳之心焉同居曠林而不
相能者亦可以少愧于此矣
書舒嚕從道詩卷後
軍中之能為歌詠者世多有之然不夸軍容之盛殺伐
之勇則叙其行役之勤戰戍之苦至又以從軍為樂相
與倡和以寫一時之高致要其戚欣皆不出于其身而
已矣古之人以喪禮主戰勝者蓋惡夫師之為民害也
非置戚欣于其身也徒知有其身而慮不及民吾見其
禍之不止于為民害也天歷初兩京用兵海内幾大亂
述律公持節太行山東西戰卻秦兵之軼晉地者賦詩
百韻述當時所見而深閔斯民之厄于兵凶增欷累嘆
者甚遠也孰謂剛暴殘忍者之可以治武事哉嗚呼剛
暴殘忍之不止為民害者亦何以慮之不及遠也
䟦趙待制詩
右蜀郡趙君仲禮送胥紹道庫使還蜀詩何其辭之豪
宕而音節之頓挫而慷慨也昔趙文子舉筦庫之士七
十餘家所舉皆筦庫之士何也蓋人莫難于近利而不
濡于利則賢矣文子之所舉者其亦有所試歟仲禮名
位日高行當要津以進退天下之士若用其家故事則
紹道到蜀乂當趣装東來離歌無乃徒悲辛乎
䟦支仲元畫晉諸賢圖
晉人清虛宏達仲元可謂得其韻度者矣然當時取人
先名望後實事司馬氏不阼職此之由茂弘豐功雅量
在江左無與倫儗然不能用陳頵熊遠之言以革曠誕
之弊安石期功絲竹士大夫習以成俗此為可惜也餘
數公皆一時名人然未免有如圖中袒跣之態君子于
此有所興起而亦有所創艾云
䟦牧羝圖
右漢典屬國蘇子卿牧羝圖也曷為牧羝子卿使單于
不降役之北海上言羝乳乃得歸也抱子卿而泣者誰
降將李陵也陵來從三人馬五者何單于使陵說子卿
而邀之也子卿所執者何漢節也夫人情至于不能堪
忍者烈丈夫或亦卒動其心而變其所守子卿飢餓困
苦在荒絶無人之地十九年母死妻嫁兄弟在漢皆以
罪死此人情之至不能堪忍者而子卿則揆以大義強
忍以全其節若陵則戰敗力屈而遂降矣母死卒不復
歸漢虞常張勝謀劫單于母更殺衛律子卿實與其謀
是子卿得罪單于其情甚于陵而單于終不忍害之使
陵時特能忍不降未必見殺何至羞見子卿泣下沾襟
乎傳曰必有忍其乃有濟有志之士未嘗不三復于斯
言也雖然猶懷生死之心以事其上君子不為也予直
就陵言之亦念如陵才武而不能強忍以全其節為可
惜也
䟦牛喘圖
漢丙吉為丞相道逢肆鬭死傷者不問見牛喘吐舌使
人問之若丙吉者可謂知為相之道矣漢興蕭曺以刀
筆吏為相功業著于當時君子猶惜其未學陳平决獄
治粟之對幾于大體然但出一時權譎實未得為相之
道其他或以儒術至公卿者學皆未醇設施亡揆史氏
以丙魏並稱余觀魏相雖少嘗業儒所為頗近文法吏
無儒者氣象吉雖起决獄小吏知學詩禮通大義及為
相能以燮調陰陽為己責考其平日凡所為蓋有三代
大臣之遺風焉嗚呼世俗所謂儒與吏也往往互相詆
訾遂判為兩途孰謂魯獄吏之有丙少卿者乎三代之
時不聞以吏名者周官九兩雖有曰儒曰吏之目蓋儒
之所業即吏事也後世所謂吏者吏而已矣嗚呼孰謂
魯獄吏之有丙少卿者乎
䟦五湖圖
右扁舟五湖圖五湖即太湖别名太湖洲渚多芳草佳
樹遠岫如畫陶朱公扁舟容與其間與之越國不足易
此樂也世俗所謂滅吳之後載西施以游畫者往往畫
公與西施相對予按史記只稱公將私徒屬浮海而已
無載西施事至唐時揚州杜書記始作詩倡為此說何
其厚誣長者如是哉往年予嘗以詩辨之曰羑里人去
㜪女來帝辛飲酒沙丘臺酒闌不但天智燬小白旗竿
血花紫會稽凜凜吳日驕少伯乃是師閎夭姑蘇臺下
箭如兩艷骨應成館娃土當時此詩出識者謂能為古
人解紛厚之道也此圖唯畫公船頭置樽酒意度閒遠
船窗中著數卷書而已此决非世俗畫工所能作其知
范公者哉
道藏經䟦
荀卿子以人心之危道心之微為出于道經則古之所
謂道經蓋儒書也司馬談所習于黃子者則異于此矣
然余幼時常見道藏經目一卷中間多儒家古書其黃
帝老子之言固有用以治國者它如巫醫卜祝之說亦
儒者所不廢而凡棲神導氣之方則又遺世獨立之士
得以善其身焉故崆峒邵氏亦嘗傳參同而深有取遠
游者之言也然則道經亦世之所不可缺者廬陵真常
觀道士李俊迪刻道藏經若干卷以廣其傳可謂勤于
其道又足以備夫世之有取焉者吾黨善其所為而旌
德縣尹劉性為徵余言識卷末云
䟦東坡帖
先生平生風節與夫出處欣戚之槩可以見于翰墨之
間矣海會寺所寫及陌上花皆熙寧六年八月廿日作
陌上花無鑱削之迹亦以見當時人心有不可奪者南
華寺齋僧疏讀之令人流涕使先生至于如此者真無
人心者也旅嘗憶外大父浚儀趙公之言謂張天覺好
佛人所不與陳忠肅公亦好佛君子未遑議之蓋以其
大者之皦皦于當世也人不能學魯男子之不可而欲
為柳下惠之可可乎三復是卷深有感于斯言因併及
之
䟦段氏庸音集
文章貴奇崛而忌奇崛尚平易而厭平易古之作者辭
淡而旨醇貌直而思婉聲約而韻充閭巷刺草之言被
之筦絃可以感人心召和氣而易風俗音之庸也蓋謂
庸非奇崛非平易天下之常言雖聖人不能易也旅曩
嘗有志于是學道弗明故其為言不失之奇崛則失之
平易卒不足有聞於人而今且衰矣吾友段君吉甫出
視其詩文若干首題曰庸音繙繹數四見其筆勢翩翩
率廸古作大篇短章典實奇秀私欲易其一字而不能
于是知是編之所以為庸而其自序以為凡近淺易者
謙言也傳曰清廟之瑟一倡而三嘆吾懼夫世之知庸
音者蓋鮮矣不然吉甫蚤擢高科而何其久于外也朱
絃疏越尚往鳴天地之和于清廟之間乎
䟦松廳章疏
前代有諫官有察官其任皆重也我朝唯設監察御史
而諫官之責寓焉則御史實有兩重任矣然居是官者
往往致詳于六察匡諫之道則或未盡至于為天下后
世計而出于尋常識見之外者蓋益寡矣趙郡蘇公伯
修為御史中臺僅四閱月而所上章疏已四十有五言
當畏天變奉宗廟保聖躬輔聖德止畋獵大臣不當增
廣居第凡政治之未善民隠之未恤風俗之未正賢者
之宜進而未進不肖之宜退而未退者皆言之道足以
事明主氣足以肅羣慝學足以達古今之變智足以周
天下之慮若公者可謂能任夫兩者之重也中間又嘗
以延平李先生從祀為請于世教蓋拳拳焉嗚呼為御
史而念及乎此是豈易與尋常識見者言哉
䟦楊九思字說
洪範五事曰貌言視聽思以五行而言思土也能君乎
貌言視聽其功至于睿作聖則思之于人大矣故孔子
于視聽色貌言事疑忿得九者皆以思言而立教視洪
範為加密者謂自吾身以至接于事物皆不可以不思
也楊定省字九思玄教大宗師吳公告以孝親進德之
說善矣蓋孝者百行之本學本于親乃可以進德而思
者所以致知以為行之之地也九者而有不思則視或
不明聽或不聰色或不温貌或不恭言或不忠事或不
敬疑或不問忿將及難得有非義如是則必至于行虧
而身辱不得謂之孝矣是故君子于一言一動之微皆
慎思之以為欲保吾身以事親也如之何勿思
䟦危太樸所藏曾王虞三公詩文
右曾文定公擬(闕)臺記王文公詩奎章閣學士虞公所
製文定祠記三者又皆虞公手書虞公蜀人今家臨川
文學與曾王兩公相望而此卷實具有之嗚呼美矣太
樸宜與曾氏子孫求貞石使吳中石工併刻之臨川有
榮觀焉
書虛舟說後
鎮陽趙時中氏以燕處之室為虛舟則非莊子之所謂
虛舟矣蓋是舟非以無主為虛而虛以為之主也人之
一心可以載萬物而不可以有一物有一物衡于其中
則物莫能入矣古之君子能任大事濟大難而不自有
其功者虛以為之主也夫通天下之不通者莫如舟易
之咸極言感通之道曰憧憧往來朋從爾思言累于私
感則不足以及遠故孔子傳大象曰君子以虛受人是
虛也非謂無主也無私吾以為之主則所受者大而所
感者無不通矣時中器弘而識達操固而慮審將以其
身為舟以濟夫世之不通者豈若漆園傲吏之漠然于
當時哉
書李氏遺安堂記後
君子無往不安不能安則雖田野里巷之間皆危地也
龐公以隠退為安是果足以遺子孫乎車不覆于羊腸
而覆于康莊之衢安危不繫于地尚矣旅聞君子之學
至于安而止也學至于安則窮達出處無不安矣然則
人能教其子孫使致力于學不謂之遺以安乎李氏祖
父皆以詩書傳家唐卿蚤以才學見用子觀又以明經
領薦書則李氏之遺其子孫者以學安之道在是矣故
雖載高位登要津皆安所也龐公烏有是哉嗚呼君子
豈獨遺子孫以安蓋將推之以遺天下之人此又名堂
者之微意也歟
書野鶴記後
述津從道世家遼東鶴其邑名人野故以是號之遼東
之鶴鶴之仙者也千百六歲則能與鳳凰遊于聖人之
甸鶴野不專在遼東矣從道以清夐之資而學兼文武
雖董戎西南終當羽儀天朝以大展布其所學則所謂
鶴野其在聖人之甸乎詩云鶴鳴于九臯聲聞扵野釋
者謂誠之不可掩也從道之所藴者著于朝久矣
瑞瓜解(在金陵作)
相國凉公既謝事完江壖園有異瓜合趺岐顛績師象
容薦紳傳觀頌聲渢渢東箎西塤客有獻疑于陳旅曰
在昔三公論道位尊期頥變元化于重几暢嘉生于九
圍今公望老引却邈乎化機故所及者弗溥而近發于
畦蓏之微吾黨所宜興慨顧奚喜而頌為旅解之曰噫
子何錄細而遺大燭外而暗内徒知是瓜為梁園之珍
不知凉公乃希代之瑞徒知公之及夫物者在乎用舍
不知公之鍾于身者無繫乎進退夫天以清明冲融之
真篤生偉人禮陰樂陽緯義經仁肅物為秋煦物為春
雖迹離要達手揮巨鈞人唯知有元老之在天下蓋盛
德自足以長于斯民譬之寳玉在山而草木潤豈必皆
用為琮璧祥雲在空而年穀登豈必皆用為雨澤況公
在廷閱載中百運際黃道唐行臯稷憲綱政條半出較
畫則其所及容有紀極乎哉觀其展采臺端抨擊醜慝
俄與羣良嬰釁羅厄公裏至和戾氣弗敵獨能綿三朋
之夀衍上公之禄怡高情于幽曠玩生意于萟植向之
之妖榮怪豔使人眩愕不敢仰覿者安知不化為飛埃
浮土于今日樊囿之側乎然則公之為瑞也蓋特秀而
靡凋百挫而莫折其所存者如是則其所及者又何可
以尋常尺寸而度絜之也至若富媪效(闕)華滋綠
玉五珏聯于蔓絲此則感應之餘徵耶以表吉人之幽
栖咸以為休楨專著于茲則公之德符僅與唐之董混
成并(闕)而共蹊哉言既客起謝曰僕誠小人不知君子
之事微子疑將疇稽
猫雀圖說
客有謂余曰人之畜猫以其能斃鼠也天子大蜡八猫
得與先嗇並祭詩人夸韓子之富亦曰有猫有虎蓋以
二物皆足以衛農畝爾猫而捕其雀其職之失乎余曰
不然行露之詩有穿屋穿墉之喻雀與鼠蓋同類也彼
鼠也雖盜吾穡猶晝伏夜動貪而畏人雀則白日羣飛
喧豗相呼啄秋田之粒莫之孰何世之人恒致察于耳
目之所難及恒忽焉于耳目之所易知姦貪之人人專
治之則有不得肆其惡者惡不嫉于人而人實羅其害
者常漏夫羅氏之羅𥜗也子母以吾貍奴為失職也作
猫雀圖說
上趙平章書
有談天者與旅言曰天之生大賢不數其有所靳於世
乎旅曰不然天之生賢猶農夫之治穡事也地力不更
休不足以茂嘉榖山川清淑之氣積之不厚不足以生
大賢天至仁也寧不欲數生大賢以惠斯道顧亦有所
甚難者矣天唯知其生之雖也故必有所為而後始慎
生之夫唯有所為而慎生之則于若人也必拳拳焉保
持衛翼雖或不幸有鉅禍劇厄而終不致有毫髮之傷
君子蓋于是而觀天焉我相國平章公實唯元氣之會
篤生大賢以任斯道之重故其仁足以澤物智足以周
天下之慮而勇足以正邦國之紀有人如公而謂造物
者偶然生之吾不信也延祐至治間柄臣司兇公卿大
夫重足而立不測輒下請室以鬯其宿忿雖睚眦之怨
亦莫不甘心焉閤下嘗以中執法極論其罪至是將有
所不能免者海内之士識與不識莫不為閤下危之孰
謂有保持衛翼之者使履鉅禍劇厄而終不至于毛髮
之傷乎旅于是益知天之生大賢其必有所為而然矣
今上入定國難既鋤姦孽乃收召老成相與更張化弦
迓續和氣于是起公貳外御史府尋復召拜中司遂陟
近輔俾為二三大臣夙夜寅亮天工規復中統至元
之治以馴致唐虞三代之盛天有所為而生公者不在
兹乎不在兹乎其可不思天之所以生公與夫所以保
持衛翼之意乎閤下道德位望足以師表百僚天下事
蓋有不可得而巽其責也嗚呼古之人有有為之才恒
忠無可為之時大賢固不數生而時則又有不可數得
者此旅所以不能不厚望于閤下也旅亦嘗有意于當
世者然生長東南之陬交疎援寡浮沉里閭蓋四十歲
矣舊歲得吳中便舟因乘春水至都門登隗臺賦詩物
色燕市中有感慨悲歌之士可與晤語以發抒其所藴
者而已矣王公貴人則不敢以草野之語告之也乃獨
于閤下有不能自已者焉故謹作書以獻唯高明不以
其草野而厭薄之則幸甚矣
擬中書省元日賀興聖宫表
鳳歷協時朔始頒于南正鴻圖輯慶福遂介于東朝宗
社奠安宫闈肅穆中賀媲德上聖凝心太冲五色成文
孰測補天之智重明繼照莫名扶日之功茂對熙辰益
隆至養臣某等職叨端揆班邇内廷玉殿雲開先獻椒
花之頌瑶池春永屢登桃實之年
聖節表(至元六年)
祥虹在渚啟真至之貞符麗日中天當正陽之令月河
岳清潤神人翕和中賀體堯欽明用湯勇智收政柄以
獨運解化弦而更張詔舉憲章皆法祖宗之忠厚澤及
民物實同天地之生成兹臨震夙之期宜衍太元之筴
臣某等叨恩宰輔展慶班行祚應瑶圖&KR2450;算願錦于億
載書陳金鑑聖謨思贊于萬幾
翰林國史院元日表
獻歲發春新國家之泰運對時育物體天地之同仁縟
禮誕敷綿區胥慶中賀至誠悠久盛德輝光廣厦論經
法帝王以為治太宫藏祀格祖考于思成當昕庭元會
之辰輯昭代隆平之福臣某等詞林地近文石班清竹
簡紀年協昌期于鳳歷椒觴介夀保純嘏于鴻圖
元日表(國子監)
乾璇坤轉頒天歷之新春日照月臨煥人文於諸夏臣
鄰胥慶民物咸熙中賀欽惟皇帝陛下德洽羣生道參
元化正祖宗之丕緒崇禮樂之休風魚躍鳶飛多士囿
弘釣之造鳳儀獸舞九功宣聖治之成躬享祀以有嚴
廣仁恩而在宥臣某等詠歌東學瞻望北辰蓂莢徵祥
肇昌期于三始椒花致祝介景福于萬年
賀册皇后表(國子監)
寳歷在躬當乾坤之再造璿宫協德如日月之並明凡
在照臨曷勝欣忭欽惟皇帝陛下至誠無息盛德以興
為治先于修齋厚俗本乎恭儉禕衣乘重翟嘗已著于
壼儀大琮比鎮圭乃申嚴于册命嗣徽音于前古衍弘
慶于内朝臣某等承乏東膠依光北極二南風化歌關
睢正始之詩萬年室家享既醉太平之福
明宗皇帝加尊號寳册破玉祝文
天子仁孝追宗先皇誕揚鴻名載以寳册攻玉伊始有
嚴厥躬神其鍳兹用錫靈貺
至正元年大都鄉試策題
京師天下風俗之樞機也列聖德澤之所先被宜其一
之乎中庸之效然而五方聚居習尚不純而豪侈踰僭
奸詐竊發者往往有之吏有能以柱後惠文彈治者乎
有能宣揚教化以表率之者乎昔之為京兆者稱趙張
三王夷考其迹有善為鉤距以得事情有越法縦舍輔
以經術有文武自將剛直守節有功無可紀而人安之
五人者其迹不同而皆以能名今之尹大興者宜于何
取法耶雋不疑黃霸孫寳之流皆知名當世不得列于
五人之間何邪其所為亦有可師者邪然漢于京兆委
寄之專使人人得其條教以自致其力今可使為大興
者如漢之為京兆者耶然專任人而不任法則民有受
其虐者矣耑任法而不任人則中材以下救過不給又
何暇謀繩墨之外哉若之何任法而無拘牽之弊任人
無縦恣之虞人得盡其才法得達其用使首善之地治
效彰著以表儀于天下班固所謂在彼不在此者亦可
得而言之乎願聞其說
甯節婦傳
甯節婦者故太尉魏國甯武宣公之子婦也公孟州河
陽人材勇善騎射至中從淮安忠武王平江南有功朝
廷以吳門為江海要衝俾以其軍鎮吳因即居之公保
境輯民子孫世食其德第三子曰居贇為樞密院院斷
事官娶通吉氏通吉氏肅慎右族總管揚州路禮之女
所謂甯節婦也延祐初斷事公卒于官通吉氏方盛年
子女皆幼自京師扶柩數千里還葬河内通吉氏抱孤
兒舍墓下三年還吳遂不復設簪珥美服于其身每痛
自念曰吾為甯家婦不得事吾夫以老吾猶能使子有
立女有從甯氏之祀弗墜舍是吾無所事于世矣乃身
先儉約推之以及家人臧獲衆多莫不感服受事毋敢
有弛肆之心自祖禰薦祭宗婣慶用至凡施于内外者
俱有度矩長子九思蚤世則撫其孤而教之仲子九齡
嗜學則使之入國學以業其所業諸女皆擇名族嫁之
總管公與其夫人年八九十猶強健皆迎致就養篤盡
孝道其所為蓋世之婦人有未曉者通吉氏能之固天
性之美抑本于其父母之賢哉部使者用父母言聞諸
朝于是表其所居為貞節之門云史氏曰先民常言配
匹福之良也甯公客死子幼其家之存幾何一煢嫠砥
節勵行遂扶樹其已危而終存用貞白之風振衰末之
俗則又不但能存甯氏而已君子于此其亦有所感夫
九齡嘗從予學九思之子曰矩
節孝段氏傳
保定易縣魏德義之母段氏年十六歸于魏生德義三
歲其夫從軍伐宋攻襄樊襄樊城堅不即下朝廷調兵
急魏與段訣曰親老子幼而吾寄身矢石之下即不從
汝能事吾父母使吾子成人不絶魏氏之祀乎段泣不
忍答後果槥還乃哀毁執喪以死自誓治女事以養舅
姑使安焉以老如其子之在也鞠遺孤使茂焉以長如
其父之在也舅姑皆年踰八十以終而德義馴行孝謹
三子俱壮子又生子矣段臨歿謂德義曰自吾受而父
之託凜凜然唯恐吾力弗任以負而父吾今而後可以
見而父于地下里人咸稱為節孝段氏陳旅曰先民有
言妃匹福之原也魏氏親老子幼身死行陳得禍烈矣
而其父母卒安樂以夀終子孫衆多而其家日殷豈非
叚氏能為魏氏之福乎
三孀傳
相人李柔母陳氏夫歿時年方盛誓不食他姓常自念
曰吾舅姑老而哭子曷為而使之無傷其心乃日夜務
女紅為養家有無不使之知舅姑曰婦吾子也吾子不
死也遂皆安樂以夀終附于身附于棺者皆無有悔焉
陳氏子長某次柔柔兄早世嫂王氏年廿四無子鞠前
婦子如己子義如其姑王氏有女嫁未幾亦寡義如其
母里人遂稱為三孀云陳先生曰夫死不嫁人道之常
無足異者後世于千百之中得一二焉于是任風化之
責者表而異之以為千百人之勸而媮風不衰也三孀
出于一家則千百中之所絶無者矣變風十三國獨衛
共姜有自誓之詩而其言曰母也天只不諒人只共姜
之母非所以為教矣然則李氏婦姑子母之美其可不
稱道哉
蘇御史畫像贊
允矣君子維國之楨心夷體莊色澤氣清學古入仕才
達德成有峩豸冠肅肅在廷讜言嘉猷本諸遺經僉人
斯讋善類以寧乃究百度以承休明羣瞻顒若威鳳景
星願弘厥施介福永貞
䟦許益之古詩序
右國子博士吳正傅氏所藏金華許先生古詩十三首
先生不喜矜露人罕見其辭章今寫此以遺正傳豈非
以相知之深相好之篤而然歟旅嘗病夫近世有儒者
詩人之分也深于講學而風雅之趣淺厚于賦詠而道
德之味薄要非其至焉者其至焉者無儒與詩人之分
也先生沈潜載籍大而聖賢心學之藴細而名物度數
文字句讀音義之詳靡不究極隠居終身不以自外至
者易其素守計其平日之所以用其心者殆若未遑他
及而此詩冲澹醒藉音節跌岩而興致高遠乃若專久
于為詩者是豈可以向所謂儒者目之哉其庶幾吾之
所謂至焉者邪觀其詩想其為人蓋亦一世之豪傑而
而不見于用者邪旅學不進而志未衰欲受教于淛河
之東而先生已矣三復遺墨不勝悵罔而歔欷也
李惟中太常攝禮儀使畫像贊
清廟顯相天光嬋嫣曄如卿雲奉日周旋威儀孔度雅
德式宣君子之身禮樂載焉尚和厥施以賁八埏
漢方聖公小像贊(聖公名儲)
漢方聖公宅歙之東學原于易趣極疏通公車颺言京
邑擊蒙德慧術知神明與同郊丘告徵以欺疑忠忿世
之濁去而上蛡皋禽飄颻有丱者從如彼雲氣游乎太
空落月照野臨黝故封俾爾孫子晤瞻冲風
章命字子與說
永嘉章命字子與學于其鄉李季和先生又從之錢唐
見行省元僚泰無善公為篆子與兩大字子與求余說
余謂生名字之義著于中庸諸書詳矣學季和先生又
能言生歸求之子與曰吾日從先生受經不患無聞子
試為我言請之數乃與之言曰嘗聞民受天地之中以
生所謂命也仁義禮智者中之物也以是命我者天也
以是與我者亦天也天職盡矣我獨無所事乎昔余見
鄰富人以田宅財貨與羣子旦日坐堂上教之曰若有
田則不飢有室屋則不露有財貨則不匱吾非一日得
之以與子也旦日又教戒之余别去十數年還過其家
則羣子者大半貧不自存問其存者則曰吾父所與非
不厚且有也吾能保之兄弟不能保也吾父能與之不
能使之有也余因念人之得于天者初無同異而終有
聖賢愚不肖之異者亦若是矣夫天下之物可以與我
者則強有力者皆得而奪之彼富人子或亦不學而自
奪也吾仁義禮智無有封守人莫能取再拜而獻諸強
有力者彼且不受吾唯懼夫物欲之内賊甚于世之為
奪者矣人莫能取者自舉而棄之卒為愚不肖而不怪
者也然則天與我矣我果無所事乎蓋士貴乎講學學
貴乎慎獨講學則明于義利之辨慎獨則致謹于其幾
焉吾之所以辨義利而謹其幾者所以保吾有也孟子
曰庶民去之君子存之生母但日天與我矣獨不見吾
鄰富人之羣子乎
徐仲同字說
浮光徐君復初之從子曰寀静惠而好學復初屬余字
之余字曰同又屬余為之說以告之余惟寀之為學也
固將入官以行之也然事有不可以獨任而智不可以
自用也故國家設官有寮寀焉蓋欲使居官者同用其
智而同任其事也夫衆力之所至則無重之不舉衆慮
之所及則無隠之不周人不吾與也者吾言未公也吾
與人忤者人心未孚也狹量不足以處衆偏見不足以
燭理固執不足以達務天下有大同之道固吾衆人之
所共趨者也同乎同乎其居官者之善物乎雖然同亦
有二義有不同之同焉有以同為同者焉不同之同孔
子謂和而不同者也以同為同則晏子之所以議梁丘
據也易不云乎同人于野亨又不云乎出門同人旡咎
寀之所以為同者宜亦進于此哉宜亦進于此哉
沃哷允常字說
肅慎望族之家于洛者曰沃哷氏今祕書典簿曰海夀
者英敏沈毅遠大之器也嘗過于余而有請曰海夀幼
歲備宿衛未幾而先人即世弱冠又備官使今年廿有
六矣以幼孤又出入奔走無寧日故宿賓命字之禮闕
如夫字以敬名也敬名所以責成人也子宜圖之余辭
不獲乃與其所雅敬者謀所宜字皆謂宜字允常又皆
屬余為之說以授之余惟夀之為言久也君子之所為
無非可久之道然後可謂之夀可久之道豈有他哉亦曰
常而已矣天有常運也日月有常度也四時有常序也
有常運則天之行不息有常度則日月之往來不忒有
常序則四時之相代不見其究極天也日月也四時也
猶用是道以為夀而況于人乎朝作而夕輟非常也始
勤而終怠非常也言從而行違非常也窮守而達變非
常也非常則非可久之道矣故作而不輟勤而不怠從
而勿違守而勿變循循焉孳孳焉敬以持其志和以養
其德静以寧其神勇以致其力則凡吾之所為者皆久
而弗易也夀固不在吾乎蓋人夀雖命于天而在于吾
者君子不謂命也命于天者有窮在于我者無窮而我
之所為又足以保其在于天者是又古人介夀之道也
禮祝辭云爰字孔嘉髦士攸宜宜之于嘏永受保之
陸師顔字說
吳興陸觀復静厚而嗜學從余游久一日來請曰觀復
長矣願先生賜之字余謂生之名其取諸易之復乎復
之初九曰不遠復旡祇悔元吉孔子釋之曰顔氏之子
其殆庶幾乎有不善未嘗不知知之未嘗復行也夫自
姤至剥剥極為坤則為陽矣一陽復于下斯為反善之
義而復之最先者故不至于悔大善而吉也學者能省
察于一念之微以求復夫本然之善是謂觀復顧子之
所以為顔子者亦若是而已字生為師顔可乎觀復再
拜受教余曰未也孔子又嘗以克已復禮告顔子矣克
已復禮乾道也復之陽即乾之陽不遠復即克己復禮
之復由一陽之復以至于純乾此顔子為仁事也觀復
其師顔哉
為蒋師父作思勉說
學必思于心而勉于為二者恒相須也然非澄静不能
思非堅久不足言勉蓋思以泪亂之心則所思者謬勉
以狂銳之力則其勉也有時而衰矣生嘗往觀夫流泉
乎其出也繹繹而有緒類乎思其奔迸于崖石窘束之
間勢不可遏類乎勉至于達而為長川瀦而為大澤浩
乎其往也淵乎其止也則不見有所用其力焉君子之
為學不亦若是乎哉生歸當日從杜先生游武夷溪上
試指流泉以吾言質之
大都海子橋火德廟疏
火政行四時祭已嚴于周禮陽氣瀰六合祠豈繫乎商
丘睠國都之所崇宜廟貌之有赫故必增廣舊制妥寧
大神使處守者有以栖其身而禱禳者得以布其武銀
甕丹甑願輦致于殊庭絳節朱游來環衛於吉土廓黍
米之玄境結蕊珠于新宫海上之蜃閣横開橋左之星
河斜轉東風解凍深回寒谷之春南面向明永介聖皇
之壽
祭許中丞文(代人作)
伊昔先正為元儒宗克紹厥家實維我公所紹伊何曰
孝與忠司成于學左轄靖共矧是二者與先正同出秉
憲節㰅姦摧兇方岳佐理載熙民庸及登鑾坡位望愈
崇晚居中司益厲高風讜言或違去如蜚鴻琴冊几杖
丘園從容公齒雖暮顔如冬松尚需安車太行之東來
朝來言以廣帝聰天不憗遺倏焉告終縉紳聚哭莫啟幽宫
某追念曩歲游于辟雍公獨惠愛牖其顓蒙乃今粗成
敢昧所從顧瞻覃懷寒雲濛濛爰致泂酌以寫悲恫
安雅堂集卷十三
