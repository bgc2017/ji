安雅堂集卷二
元陳旅撰
五言律
袁克中求母得之泉州
母子忽相見睽違已廿年此時歌大隧昔日賦寒泉歲
晚安仁養生平絡秀賢清朝崇孝治得就使車還
送陳新甫之錢塘監造祭器
大宫豐典祀備物致精忱宗祝馳英蕩工官獻吉金野
晴江路永山雨驛樓深我亦理歸楫訪人湖水陰
送余廷心同知泗州二首
元統龍飛歲承恩入殿廬觀君廷對策當代賈生書鳴
鳳朝梧暖征鴻野雪疎他年陳仲舉不復記題輿
城柳含春霧循行泗水隈岸虚磬材出潭靜鼎光來政
簡居民樂詩新過客催時清宜吏隱遮莫長官猜
送項鍊師還天台(鍊師能醫)
不學東方朔歸尋馬子微人間無藥賣海上有雲飛谷
煖金鵝大溪深土鴨肥當年種桃樹高過石樓扉
送養安海秉傳省親(其父監江陰州有賜酒)
聞說江陵郡賢侯政績高蜚聲騰禁闥將指屬兒曹水
驛藏汀樹春城近海濤庭闈多喜色宫醖酌葡萄
送張晞顔孝感縣尹
宦遊䢵子國宰邑用牛刀見說民風厚何愁吏事勞嵕
山翔翡翠漢水釀葡萄桃李成陰後鑾坡步武高
送邢晉卿御史還霍州
邢君臺閣彦秉德直而清寒柏宜烏集朝梧有鳳鳴祇
今公論在何事宦情輕白石汾河曲臨風暫濯纓
題鄭德和所藏山水圖
歴歴清江曲重重綠樹堆林喧春瀑壯雲斷晚山來游
子還鄉去小窗臨水開更從野橋外隨意步幽苔
清漳黃氏北墅
聞說黃家墅開門入翠嵐細岑依舍北流水出城南雨
暖蘭抽筍霜時樹落柑千年讀書地更莫乞羊曇
韓伯清以秋溪泛艇圖贈秋潭上人求詩題其
上
溪上碧雲合令人憶惠休幽期不可失時日故相求野
岸青岑晚水村紅葉秋韓侯與佳客於此泛蘭舟
次韻上官來復見寄
琳館薄炎熱松壇深歲年高人坐堂上疎雨落階前潘
岳頭空白揚雄學未玄定應拂塵服從子弄雲泉
賦胡氏嘉樹軒
結屋華峯下林巒在屋東幽軒留白日流水近青楓樊
重看成器韓宣好賦弓歸來五男子娛侍百年翁
送謝仲連為小鹿巡檢詩(有序)
謝氏前代相閥而戚畹之近者也苕華芸黃與所附
者同一枯悴于今六十年矣八臣之族降在皂隸何
可勝紀仲宣乃能以文學發身受天子命游徼山海
間豈不亦榮矣哉余于餞行之日則亦不能無所感
矣乃為詩曰
小鹿謝將軍前朝宰相孫故家已為庶今代得承恩笳
鼓鳴沙月旌旗樹海暾送行車數兩回首在龍門
楊季子水北山房
豫章楊季子語我草堂幽野逕穿雲入山泉繞舍流竹
光書帙曉溪影釣絲秋水北真佳隱誰從節度遊
艾氏心遠樓
聞子臨川上高樓萬里并興來時獨立心與日俱行野
夕歸鴻小溪晴落木明登臨何日共作賦寫平生
白雲窗
養素不出戶山窗几研清都無俗客至惟有白雲生潤
帶苔衣冷晴兼柳絮明何時遂澤物出岫轉多情
方壺道士作荒山白雲圖寄豫章楊顯民
之子讀書處亂山生白雲林花晴冉冉巖瀑暝紛紛畫
此何為者持之以贈君謂宜作春雨舒卷只成文
送潘澤民還江南詩(有序)
檇李潘澤民往歲來京師貴人有好事者延之材館
且大慰薦之而澤民悵焉有庭闈之思遂薦為行中
書從事欲有以悦其親耳夫懷才抱藝之士莫不欲
自見於宰物之地而徘徊淹遲無所遇合至於窮不
能歸羞見其親戚鄉黨者豈少也哉若澤民之歸亦
可以飲酒而歌舞矣雖然明時將廣延英碣石之宫
拓康莊之第以來天下之賢雋而選擢登用之澤民
宜無久留於外也乃為之賦詩一首曰
之子來京國侯門即曳裾只求毛義檄未獻賈生書野
樹山前合江帆雨外疎故人正相望且莫賦閒居
送劉鍊師江南求諸家老子註
石室玄文祕憑君事遠搜六丁那敢取二酉豈終留行
帳琪華合歸帆寶氣浮内詢關尹子曾得禮書不
送台州袁生赴婺州令史將迎養其親
東閣三台近南樓八詠高山居迎白髮溪雨濕紅桃莫
作儒生腐林嫌吏事勞邵公名位重曾作縣公曹
送達天山江浙省檢校
河上蘭舟動江南畫省開睽攜成浩歎檢校用英才湖
水深詩硯吳山對酒杯崇文仍設監人望賈生來
送龔立民還江南詩(有序)
臨江龔君立民以南康學正謁選京師校官闕少立
民久不得調與其友言曰仕進之有遲速命也吾久
留於此欲何為哉孰若歸讀吾書於清江之上以待
吾之所自至者乃買舟南歸余聞而歎曰立民可謂
知命義矣古所謂俟命者以吾之義處乎命也夫衆
人之所趨者機巧生焉窒于正途則入以他逕遲之
尺寸則進或尋文詭遇獲禽何棼乎其莫之止也義
利之幾審則命義之分安立民仕于南康其熟聞陸
子之講于白鹿者乎蜀郡虞先生老于華蓋山下立
民亦嘗聞其言矣到家閒暇尚往從之益究其所學
以期進乎遠且大者仕進之遲速誠不足言也乃為
詩以送之曰
送子都門道臨分更把衣人生亦行樂我老未能歸細
雨黃梅熟清江白鷺飛相看又何日吾亦委天機
分題送良上人得山上泉
仲春山木潤幽磴落風前微雲散天外積雨在巖邊度
竹瑤瑟冷觸石冰花妍細流通夕沼趺坐對青蓮
次韻阿容參政省中夜坐上都
上國羣公集秋深畫省開虚簷河影近涼苑樹聲來獨
坐多幽趣高吟有逸才平明當獻納騎馬踏輕埃
送海豐劉巡檢
隨牒游丹徼春風騎氣舒蜑丁鳴鼓吹魚吏掌文書浦
嶼烟霞遠村墟瘴癘除石華肥可茹無用膾蜛蠩
送陳信仲泉州教授
南國多春水桐華滿故園君歸典鄉校我獨客橋門别
浦征帆小高堂講席尊歲(闕)老釀酒錦田村
建昌胡氏小有樓
窈窕麻姑宅登臨憶謝公近聞好山色都在小樓中屋
曙丹霞吐城深翠雨通石池正當戶人立藕花風
送余嘉賓赴常寧州判官
家住洞庭左舟行湘水間湍流多度竹石聳不依山野
郭看花出州田載稻還舊聞官事少幽興轉相關
題羅稚川畫卷
雨氣通林壑江光動野航道人岩下去茅屋樹邊涼斷
岸入秋水遠山留夕陽登臨莫作賦游子未還鄉
遊鐘山崇禧寺
華構連山起中天拱百靈祇園多象寶鐘阜有龍形雲
護真僧塔泉分大士缾石闌紅葉上飛鷺渺河星
七言律
送多爾濟國王之國
集賢學士襲王封喬木扶疎故國中舊日山河盟白馬
此時鐘鼓錫肜弓遼天老鶴來城上瀚海名鷹出日東
千載風雲符景運乞磨碣石紀神功
送王致道代祠北岳北海濟瀆南鎮
皇帝齋明守鎮圭祠官奉節出金閨北尋海瀆瞻恒岳
南涉江淮上會稽山下靈風吹桂櫂雲邊仙樹拂丹梯
王褒空有甘泉頌投老還鄉祀碧鷄
殿試進士簾内和宋尚書奏策題韻
魚鑰初開虎豹關儒臣奏論不曾閒宫壺浥露金莖表
朝佩翔風玉樹間對策人皆書董賈摛辭誰復數揚班
鯫生何補斯文事帑幣同頒覺汗顔
送孔用道山東副使
千里星軺不可攀離筵空自疉陽關步趨方接虁龍上
政教欲興齊魯間鄉國誰非驄馬使君侯直著繡衣還
高樓别後偏凝竚覆野春雲起泰山
送王君實御史西臺
除書朝下五雲間閣吏新移玉筍班恰恰黃鶯鳴苑樹
遲遲驄馬過鄉關濯纓長樂宫前水拄笏終南雨後山
不羨相如文似錦到官三日諫書還
送李彦方副使入閩
海邦赤子窮無告詔遣儒臣著繡衣天禄閣中書灝灝
越王山下馬騑騑魚風滿巷榕陰合燕雨侵簾荔子肥
一道澄清俄頃事使星還向紫垣飛
壽虞先生(先生生時其外祖夢衡山道士)
衡山道士駐飛車千載儒宗出相家月下華星垂五色
人間珠樹吐三花芝田養鶴春凝乳茝石聽鶯曉賜霞
朝退日長賓客醉翠房文火伏丹砂
貢院中次蘇伯修韻上都
襆被秋闈怯嫩寒省郎傳檄閉門闌玄雲落紙蠶聲老
紅密花開蜃影殘覽卷忽驚千載近摛辭尤快一時看
才華總為昇平出我得書名補稗官
院中聞大駕先還再韻和伯修
甘泉宴罷鴈聲寒桂樹吹香出寶闌翠輦遙臨秋海白
霓旌高拂曙星殘氊城家拜銀麕賜棘院人爭繡虎看
堪笑子雲能作賦獨騎羸馬後奚官
次薩天錫韻
燕南幕府文章客澤國相逢讌集齊酒後鱸魚霜作鱠
花邊驄馬月為題千篇傑句諧金奏一曲離歌聽玉啼
别後寒雲滿江海鴈書何處落青泥
謝徵君松巢
昔聞徵君在天目松間結巢成久留南阡北郭井里近
西枝東柯村谷幽蕙帳眠深翠露落石泉釀熟緗花浮
擬借丹梯到高處枳枸桐乳非吾求
送鄭希道杭州路知事
幾年讀書白鹿洞諸老遲子黃金臺豈為錢塘足清賞
遂令幕府得英才郡中日晏文牘少湖上春晴畫舫開
我向都門折楊柳子亦寄我孤山梅
寄題黃氏樂全堂
華亭南去五十里秩秩高堂枕泖濱黃金買書教諸子
綵服捧酒娛雙親石梁絶澗荷花雨雲屋依林竹色春
能守不成三瓦戒樂全長得葆天真
為張壺洲賦壺洲
握日臺高雨氣收扶桑涼影動瀛洲珠林錯落三華露
寶稼離羅五色秋鄰曲夜機鮫有室空中烟市蜃為樓
頗聞雲錦張高士曾與壺公汗漫游
李聘君輓詩
不識新安李聘君薊門秋雨讀薶文里無烈火延先廟
宅有青松近母墳王霸妻賢能共隱樊宏族大不曾分
佳兒力學期終養泰紫橋東只白雲
為張真人賦象山
文安陸子幽栖日張氏諸賢盡執經自昔衣冠儀里閈
至今詩禮擅家庭岩陰夏閤風泉白溪曲春疇雨稻青
天上真人躡鳧舄移文休勒北山銘
送張真人代祠武當龍虎山
桂館祠官持羽節名山兩地躡丹梯共誇曼倩來金馬
大勝王褒祀碧雞杵磵暝痕銷雨石杼岩秋影動星溪
蕙肴椒醑登瑶席定有神光起畤畦
次韻陳漢卿見寄
十月&KR0712;舟南郭近定知乾鵲噪簷端兩年不見鬢毛白
一夕相看懷抱寬酒熟親朋喧屋竹霜晴魚蟹飣溪盤
别來坐愛新詩好樓雨寒銷畫燭殘
送尹希善之宣城令
謝朓樓邊春水生夾堤簫鼓畫船輕縣前老父觀初政
江左大官聞美名百里田毛欣好酒半簾山影入新晴
絃歌為邑非迂事會見宣城似武城
張天師素華臺
素華臺上天垂野如在閬風臨八荒白日盡懸文玉樹
碧空還結水晶牆鳳凰笙奏霓旌下龍虎衣寒寶露香
只有仙人能到此山前車馬暮雲黃
次韻本旡上人相别
君向雷峯塔邊住詩成總在倚闌時蘇堤殘柳凝烟小
葛塢閒雲度水遲衲子定回花遶座故人别後草生墀
相知不似相忘好誰說莊周與惠施
訪句曲外史
苕霅歸來俗事稀偶然攜客欵郊扉渚霞落盌松花熟
溪雨登盤石菌肥薄宦不閒慙折簡高人相見定披衣
平生願究中黃祕安得茅君指化機
送李盤中真人代祀江南三山
弱水回風不受帆三山只在大江南使槎真帶秋星濕
仙掌遙分夕露甘瑄玉禮神通景氣寶香隨地結晴嵐
泰壇建論昭靈貺老我猶能效史談
六月度居庸關喜雨
曾是農官祝水庸神雲六月四郊同峽龍遥送赤城雨
磧馬長驅白海風沴氣潛消亭毒表豐年仍在至元中
白頭畏壘庚桑楚能寄新詩頌帝功
次韻虞先生寄王真人
江國歸來滿逕莎思玄初服賦婆娑朝中久已通書嬾
溪上何妨載酒過竹屋秋鳴華蓋雨蘂宫晴枕白蘋波
樽前忽遣新詩至如此月明良夜何
題韓伯清所藏郭天錫畫
往年京口郭天錫學得房山高使君畫省歸來人事少
烟岑閒向客樓分林扃暝落青楓雨水郭寒生白蜃雲
歲晚懷人增感慨晴窗展玩到斜曛
次韻答上官來復
故人相候都門道雲錦裁成五色緘定向琳宫投手版
暫從玉署寫頭銜花邊共飲移尊禁松下相隨發杖咸
莫似去年離别後滿江秋雨濕孤帆
壽太乙宫上官鍊師
太乙老人曾未老喜臨治世故從容烟中藜杖明天禄
海上蓮舟出華峯千日瓊漿流沆瀣三年丹景結芙蓉
何時授我長生訣一卷黃書道德宗
送張御史之南臺
關中鳴道張夫子今見文孫玉立標白簡秋霜清瘴海
繡衣春日拂雲霄何人江浦歌桃葉有客都門折柳條
我欲買舟尋太白鳳臺涼吹晚蕭蕭
林外詩為夏生作
幽人遯世入林間林外高風况可攀仲御偶然遊洛水
黃公豈必在商山春深溪雨流花出日暮松雲載鶴還
拓落塵中嗟我老歸與無地可投閒
題城市山林圖
城市山林路不分畫橋騎馬是徵君樹頭粉堞連青嶂
陌上紅塵亂白雲永巷柳深鶯喚友陽坡草煖鹿為羣
滑稽誰似東方朔更向金門避世氛
懷慶王節婦
良人飄泊渺烟鴻窗竹寒沾雨淚紅檜楫不游淇水上
柏舟仍見衞風中鼉文屈曲秋機斷鸞影低回曉鏡空
贏得名公寫桓表千年光燄吐晴虹
送浙西憲司經歴鄭子安之官子安先任浙東
憲司知事
往年相送浙江亭帆影寒侵婺女星使幕却臨吳沼綠
客樓還對越山青吏胥文牘非難治郡邑風謠莫厭聽
我昔宦遊多感慨曾將陋語記冰廳(余嘗為浙西憲幕題名記唐人以祠)
(部為冰廳冰一音柄今以憲幕為冰廳尤宜)
送朱運峯著書得官南歸
城東有客過吾廬揮麈高談逸氣舒金馬豈無方朔技
石渠今取夏侯書沙堤老屋秋風合海浦歸帆暮雨疎
我亦草玄官拓落江南無地可耕耡
白南恩詩
白侯忠信多才略故遣分符到海涯西漢幾人循吏傳
南恩千載去思碑閭閻安輯科徭省城塹高深盜賊夷
人望次公今柄用功名寧損涖民時
送徐得初江浙省檢校
鳳凰山北鳳凰池一曲官曹檢校宜庭戶靜開苔色古
文書閒覽樹陰移中朝豪傑當超用南國風流可暫嬉
為問會稽王閣老别來誰作送春詩(得初代王止善檢校有送春詩見寄)
送宋子與贑州照磨
昔年文監羅英彦獨子才名冠掾曹江右如今風俗美
郡中寧復簡書勞燕山歲晚貂裘敝贑水春深彩艦高
宣室求言需賈誼臨風休賦楚人騷
旴江危氏作種桃亭以奉其母
種桃亭子旴江上繞檻春明幾樹花緱母池深通碧海
麻姑洞小入丹霞落英巧稱斑衣舞芳徑真成錦障遮
借問何年當結實應從曼倩醉君家
許左丞游衡湘泛琅瓈江至東岡書院鳳山山
長何明初來謁公為詩與之時公被召還朝
而明初攜所得詩來京師居數月南還公屬
余次韻于卷末
鄴侯謾愛衡湘好出處那能愜願私詔使已辭龍(闕)道
相君方寫鳳山詩堂依翠篠川如玉坐列華簮室有芝
東閣只今文物盛幽人何事歎歸遲
次韻黃晉卿與張伯雨道士高麗式上人會於
杭州開元宮
聞說年來太極翁交游無地不玄同偶從賀老作吳語
更愛遠公論國風梅塢寒深香欲永蘂宫清徹境疑空
流傳詩句并圖畫江海令人思不窮(晉卿以太極賦領鄉薦學者傳誦時)
(因稱之為黃太極也)
先天觀
龍虎山南古澗阿幽人住處白雲多千林總種三珠樹
百畝曾收五色禾(山中有田百畝)丹鼎夜光迎海日(有石泉日丹鼎)石
船秋影礙天河(澗中有石如船)環中景趣知誰會我欲窮源過
碧蘿
送雅古正卿同知福建轉運鹽使司事
離旌纔拂桂林秋又向東風賦遠遊欲得牢盆深似海
亦憐閩地小如甌越王臺古多芳草螺女江空下白鷗
聞說鄉邦寥落甚富民新政屬君侯
題吳王納涼圖
吳王臺榭滿汀洲湖上風來暑氣收坐擁紅籹可娛老
市無赤米不教愁采蓮舟載烟岑晚響屧廊通水殿幽
歲暮甬東寧有此夜涼歌舞莫令休
和維揚友人詩
揚子江頭水拍天人家種柳住江邊吳娃蕩槳潮生浦
楚客吹簫月滿船錦纜憶曾游此地瓊花開不似當年
竹西池館多紅藥日日題詩舞袖前
次韻友人京華即事
阿閣稜層□曉陰扶桑涼影映珠林燕山北擁天都大
瀛海中涵月殿深仙女乘鸞吹紫玉才人騎馬勒黃金
壯遊偶結高陽客無復臨風動越吟
落拓練衣閬苑間江南遊子醉長安禁溝春過留香雨
宫樹風來響翠瀾五衞旌旗秋殿裏千官劍佩曉雲端
何人只獻河清頌宜向明時瀝寸丹
送胡編修暫還越中
東陽有客面如玉賦就凌雲相閣開太史今年探禹穴
故人落日上燕臺船頭溪甕紅生藇囊底京袍綠染苔
相望都門梅雨後越姬摇櫓唱歌來
和虞先生雲州道上聞異香
年年騎馬蹋龍沙金閣山前席帽斜海上誰移千步草
空中時度七香車丹厓翠壁横秋野玉磬琅璈出暮霞
我亦往年馳馹過不知仙棗大如瓜
送進士楊謙則袁州錄事
昔年曾飲都門酒此日重遊騎氣舒狗監舊傳司馬賦
石渠今奏夏侯書雲生興聖宫前榜柳映宜春陌上車
錄事公田收百石草堂未了我何如
賦方叔高廬山木齋
山中種木圍書閣無數好枝生屋頭白浪吹雲湖艇晚
青林含雨石窗秋賦詩當似韓宣子作器定從樊敬侯
更愛小亭深樹裏竹根洗硯細泉流
昔年種樹不勝勞老榦如今屋脊高屢許狙公分橡栗
時呼木客醉松醪衣巾白日霑蒼雪枕簟西風夢海濤
歲晚淹留吾倦矣借君叢桂讀離騷
送毛真人南還
真人不似壺丘子老去都忘杜德機左乙象文令虎守
尚方鳧舄背人飛岩扉暖翠侵緗帙江渚晴霞上羽衣
遊子故園春似海客窗長日聽催歸
程氏竹雨山房
江南春盡雨涔涔繞舍篔簹含積陰園曲疏泉石苔滑
籬根繫船溪漲深山寒翡翠巢密葉日暮鷓鴣啼遠林
此時世慮澹于水聮牀燈火百年心
題王氏竹石圖
老人雲錦溪邊住繞屋自種青珊瑚月明池露散林彩
春深雨苔生石膚短籬偏護籜龍子密葉並宿苞鳳雛
人生何用丹陽尹沙曲涼陰雙玉壺
題熊雲巢竹石圖
道人種竹三十个定有新巢宿鳳凰石上幽香飄露粉
簷前新綠裊風篁天臺月白瑶笙近水國春寒翠袖長
見說故人東海上釣竿日暮倚扶桑
賦何尊師依綠園
聞道江南水竹村蘂珠宫館近名園養花煖霧流空翠
飲鹿春泉度石根日落山前迴畫舫月明湖上對芳樽
鐘阿躡屩高風在俗客何曾得欵門
為李尊師賦盤中
太行之陽有盤谷何似衡山谷更深玄露長流芝术圃
煖雲曾護玗琪林時乘丹梯弄南斗更步黃庭撫艮岑
斯人可望不可即大冠芙蓉横寶簮
送吳養元曲阜孔廟勾管(先還江南)
吾聞昔者趙文子所舉管庫多才賢况如吳季習禮樂
更在孔林司豆籩江雨片帆桃葉渡旗亭殘曲杏花天
彩衣捧檄為親壽八月錦溪仍放船
送熊太古還豫章詩(有序)
昔者天慵先生典教閩中郡以禮樂之學嘉惠士子
旅時尚幼未有知也稍長見先人遺稿有送熊先生
詩大槩歎世俗之鮮能知先生者自秦政燔經籍禮
樂書殘毁滋甚漢儒掇拾遺聞所存幾何及王荆公
又廢儀禮尊傳義古學至是益衰矣况學者又往往
以所謂傳義者剽截牽綴為進取之業而已先王所
以制作之意抑何其寥寥已乎此先人之詩所以為
先生作也昨者先生之子太古以禮經試春官不第
吾黨之士咸惑焉旅則曰此固余先人所永言者也
梁麗可以衝城而不可以窒穴世固有美器而不適
於用者太古誠有意於進取無亦稍為科舉之學以
求合於有司之意乎太古曰世自有我知者吾不能
為科舉之學於是公卿大夫皆惜其才而留之太古
不可余於其行也誦賈生之言以勉之曰黃鵠之再
舉兮觀天地之圜方又為賦詩曰
登山臨水春將暮黃鵠高飛隘九州寶瑟不堪彈古調
綵舟何用載新愁望諸臺上連芳草徐孺宅前多白鷗
且莫解君明月珮都門知已待重遊
申屠子迪為山南憲掾白部使者毁夷陵曹操
廟
黃牛峽口湍聲急楚女傳芭水廟秋此地殷勤祠魏武
何人辛苦得荆州莫令故國無遺祀不見中郎盡發丘
千載有人伸大義高風全似故安侯
山陰張氏學圃齋
聞道山陰似漢陰丈人早已厭機心蔬苗連町春泉潤
瓜蔓侵籬夕露深種石有時生白玉鋤園何用得黃金
倚闌一曲成凄斷珍重佳兒繼好音
送趙子期使交趾
曉日承恩紫殿深都門祖道馬駸駸上書不奏唐蒙策
歸槖寧將陸賈金露入珠盤鮫室白苔生銅柱象崖陰
為君臨水歌黃鵠天北天南萬里心
天谷(山神為癸泉源)
東郭先生履欲穿尋幽俄得谷中天漁人誰去緣溪岸
山鬼能來送石泉地煖碧桃深映雨林春琪樹總含烟
後來聞有何高士傳得終南大洞篇
送胡士則袁州巡檢
皇朝大典初成日烏帽承恩出殿除便製短衣學馳馬
不彈長鋏歎無魚白雲親舍秋楓合黃浦征帆暮雨疎
我似子雲官拓落賦成猶說似相如
壽吳宗師
九朝冠佩泰階平國有儒仙作上卿碧海宵晴迎日出
黃庭春暖看雲生竹間自洗金鵝蘂花外長留翠鳳旌
莫學華陽貞白老乞身神武聽吹笙
題南康張先生碑
南康隱者張先生長夜讀書朝力耕生憎庾信更開府
死學龐公不入城駞阪喪車入秋草廬山磵田多晚秔
後來不見青雲傳直恨高人逃姓名
題雲林晚晴圖
故人别後江波綠神女歸來峽雨乾海上日花春冉冉
天邊雲樹曉團團滿汀芳草留孤艇度石幽泉咽下灘
最愛東頭小亭子聽鶯何日一憑闌
送楊田甫巡之官潮陽
與君相識三十載邂逅都門白髮生南海珠明飛别鶴
上林花暖囀新鶯蜑丁浦口迎官艦瘴母雲頭避使旌
自是昇平遊宦樂不教瀧吏惱吟情
送臨川講僧
北來只拜旃檀佛南去還裝貝葉船惠遠幽期何日遂
湯休妙句有人傳泉頭說法花為雨江上懷人草似烟
亦有後来相見日青城學士在臨川
賦梅雪齋
素濤翻落星娥渚端葉(闕)殘月姊家玄圃玗琪總成樹
唐昌玉蘂别開花香雲無迹迷寒蝶彩日含光動曉鴉
遥想道人石窗底只吹丹火煮流霞
趙敬甫學士稼翁亭
平生天上經綸手歸作小亭村雨中海宇昇平皆帝力
稼翁老大見年豐揚雄空解農桑業劉向長懷畎畝忠
我欲從公開社甕只將土鼓奏豳風
送左衞教授馬伯誠還湖州
羽林亦有通經士論說皆從漢殿儒喜為馬融施綘帳
誰從王式賦驪駒舟移江上星沈樹路入吳中雨滿湖
我亦南還當邂逅苕溪酒熟膾長鱸
送楊元誠奉旨南還造紙
金鑾罷講日初斜屈曲奎文炫筆花玉版遥令擣秋水
綵箋仍許截晴霞侍臣天上催傳勅使者湖邊得過家
我亦今年理江楫君還何處轉星槎
張將軍廟堂詩(將軍燕人大德五年征西南夷陣亡時年七十)
將軍頭白更征蠻平宋吳鈎血尚殷萬斛樓船上江去
半空鐵馬哨雲還凄涼部曲清笳畔窈窕祠堂綠樹間
堪笑班超真老矣乞身生入玉門關
題武秀才湖山圖
問君何處結茅屋只在湖山綠樹邊岩徑每留居士屩
沙灣時&KR0712;孝廉船采蘭秋渚迎芳夕劚筍春林坐暖烟
我亦夢騎黃鵠去芙蓉峯外水如天
為董宇定賦杏林詩
侯官古縣多山水中有當年董奉家邑子每懷江上樹
仙人還種日邊花珠林春氣凝丹露貝闕晨光散綵霞
我憶舊遊曾遠到上東門外立昏鴉
上清宫追次鄭丞相韻
許掾登臨體正便莫驚流序迅奔川山中雲物如太古
湖曲樓臺占小天丞相書堂依綠竹道人丹井出紅蓮
青童留客飡霞氣塵世如何不學仙
題葛子熙行卷
為愛臨川葛子熙奎章學士故題詩交游盡識性情好
江海相逢歲月遲白雨連村親舍冷丹楓明浦客舟移
阿洪舊宅湖陰近遲子重來理釣絲
陸氏菊逸
望仙橋下市㕓間汨汨紅塵没馬鞍誰種禽花滿幽圃
故收野色入晴闌籬根荷鍤培深雨鄰曲移杯對早寒
玩此芳叢足怡老南山當戸不曾看
送錢思復之富陽
錢塘江上錢思復問學真成井大春誰依山水築高館
更有笙瑟娛嘉賓畫槳飛鷗沙日暖綠楊啼鳥岸烟新
朝回寄詩寫離思為子時烹五色鱗
送鄧文質
薊門風雪貂裘敝寒橐能多季子金萬里壯遊孤硯在
十年歸夢亂山深春來草色生南浦日煖鶯聲滿上林
空闊庭前看流水浮榮何足累初心
題劉氏溪山圖
清溪曲曲抱林丘劉氏有屋溪上頭未能歸去倩人畫
時復把看銷客愁鷗邊野艇水風晚竹裏草亭雲日幽
題詩笑我計轉拙無錢買山猶遠遊
送聶韞夫同知平江州
玉堂親見擢高科剪剪宫花染賜羅驕馬總穿燕市柳
高帆仍掛洞庭波董生學問傳三策屈子文章擅九歌
澤國政成應趣召殺青未覺得人多
與陳敬初同舟北遊題餞行卷
我愛天台陳敬初少日辭家即遠圖上書可擬賈生策
入關便棄終軍繻八月官河秋水大三江親舍暮雲孤
名成歸去歲未晚卜鄰有約依東吳
安雅堂集卷二
