清容居士集卷第六
古詩(七言)
題高彦敬桑落洲望廬山圖(泉作為秋)
長江亭亭桑落洲一塔獨傲蘋花秋邊聲
已逐鼙鼓盡水氣欲挾漁榔浮謫仙騎鯨
五柳老真景變滅随沙鷗空餘秦筝與羌
管斷續不洗琵琶愁玉堂小窗觧蒼佩宴
坐得意毫端收空青點雲碧痕濕方諸取
月寒光流匡廬老人在何許佀覺頷首相
遲留佳峯稜稜鐡鈎鎖寸樹點點銅浮漚
要知翰墨灑清氣俗子政爾勞雕鎪秋泉
山人息機事青眼不與王公酬高張素壁
凜太古擬跨獨鶴還磯頭人坐江湖在適
意底用絶俗埋林丘披圖覽古重嘆息天
際杳靄疑歸舟
秋泉德生仲章梅叔章周儀之皆
次余韻題廬山圖再次韻以謝
海郡列戍連沙洲榆柳插戟摇清秋擬從
京國洗氛瘴黃塵復作煙花浮西山紫翠
不可望但訝積雪如明鷗愛君寒齋之畫
幅瀟灑不寫人間愁胷中丘壑我豈少奈
此磊嵬難為收宣城詩法挺二妙炯若玉
瓚盛黃流永興天機愛神俊碧眼一顧羣
無留千年周子古風月衮衮亦散空中漚
乾坤無言混沌鑿頗怪我輩勞鐫搜沉冥
天台老僊伯清坐自與廬山酬天青無人
月色古縹緲五老疑駢頭功名營身旋蟻
磨芻豢得意崇糟丘何當相從老其下釀
酒一醉黃金舟
張彦清以復古硯贈友人因賦長
句
高皇南遊倦鋒鏑宴坐清都賓出日胷中
筆陣掃玄雲時與端溪評甲乙平生紫玉
無纖塵小窗寄傲茶甌春馬肝生寒出古
色鵒眼獻秀憎妖顰烏號已去寧復得繭
紙昭陵空悵憶猶餘舊賜落人間漆字糢
糊記朱色集賢學士胷次高愛此静閱濡
霜毫迺知貪夫罪懷璧底用長物為神勞
清齋持杯好顔色楚人之弓楚人得平生
弟兄今始知一笑相看竟何惜蕭齋老人
筆如錐松花蕩漾摇輕漪江南採菱曲已
遠願寫紫府虛皇詞
金華曹道士白雲樓
蘇仙念母母苦飢化作白鶴時來飛我聞
紫虛亦官府朝夕往返勞天機何如金華
有真隠築室空翠摇煙霏松花麨蜜五鼎
養丹砂汲井千年肥我生不識萱草歡孤
身永日懷春暉白雲在天詎可望遲子歲
晏山中歸
賦黃帥平寇還
蒼梧之山利如戟五溪南行水如墨文身
鏤面號為人蹙口磨牙時剽賊將軍手提
丈二殳匹馬直入深林居摩挲銅柱寫殊
績南人自此長為奴㯽榔快嚼端禦瘴薏
苡不將真避謗繡袍初賜簇金鵰聚米為
圖指豪壯萬里功名非偶然輕身許國誰
為憐莫嫌儒冠守青簡能淬筆鋒書定遠
謝王參議送練春紅二枝
玉堂老仙玩幽獨閉戸無人佀初溽倚闌
岸幘領孤芳蔌蔌輕紅冠羣綠化工有意
卑凡卉積李崇桃空眩目争先闘巧等堪
憐已向東風盡驅逐此花清妍淨如洗收
拾餘春傲榮辱何郎湯餅徒試粧太真温
泉空賜浴天然生色鑄真態亭午低頭睡
初足誰言花后最竒絶我怪酪奴能汙觸
嫣然一笑奉清懽莫把金樽歌別鵠并刀
妙剪駢頭来珠露淋漓袖新蹙佀嫌凡子
多亰塵却恨高人付流俗微風澹蕩新雨
生強拭愁容吐殘馥擬將色筆寫清意綺
語非工那忍瀆徘徊中庭月過半翠袖娟
娟泣寒玉
題董簡卿瀟湘圖
瀟湘之水太古色煙樹空濛成寸碧奔騰
日月轉銀丸噴薄峰巒凝鐡石楚棹相將
客獨聞楚歌欸乃人誰識望盡蒼梧不見
雲千古靈均空悵憶
絡馬圖
秋原苜蓿肥雲屯帖帖此馬和且馴属車
效駕豈在力愧汗絶足追奔塵良哀不生
造父往公子毫端意悽愴虞淵逐日終飲
河出門加鞭奈爾何
康樂圖(室扁曰康樂因名其堂以長安韓德卿夜夢至一宫)
(母奉其)
至人無夢夢乃真瞪目一視空中塵悲懽
蟻旋水東注遺珠罔象迷其津持虀噉臼
逞詼詭取禾坐極夸榮貴不如長安韓生
道上眠念母還家枕中記紫霞之宫那俗
書煙霏霧結開雲圖虛靈變化在頃刻齧
指疾應維心符城上烏啼畢逋尾倚門獨
占乾鵲喜萬里辤親真可憐書來端有平
安字
贈杜秀才歸省荆南
臨江種橘橘易朽滿籯積金金作奴何如
遣兒束書帙婀娜初服游鴻都從師之樂
端解語暫作庭前綵衣舞會待明年春水
生雙槳如龍上天去
贈拙訥子
萬言不啻一杯水刻楮徒費三年功何如
宴坐寂真静木末時數南飛鴻長安之衢
塵羃羃願言飲垢如飲蜜鸚鵡作賦真有
才至今江浪猶䘖哀
寄南劒李士弘使君
水雲離離千疊峰海日如鏡行天紅使君
新沐坐清樾筆底丘壑生隂風玉蘭之花
不受觸日給飛泉三百斛高舂打衙人不
來鶴立蒼苔動新綠
送任道士歸武夷
武夷之峰高插旻浴日離海朝為賓石床
芙蓉迸膏露乳竇醽渌凝長春隂崖怪壁
鳥跡絶葛藟當戶苔鱗鱗神君枯魚古籩
豆曾孫毛竹今霜筠千年金骨幻凡目玉
匣九鏁光如新想當精思握宇宙魄質已
化能成身我聞帝居亦官府風馬泱&KR1071;空
中輪愛君釣鼇避東海笑踏北雪鬚眉銀
寥寥空山太古水清夢入髓時相親誰言
五色亂吾目得意忘象那非真歸來玄鶴
忽不見勸汝速浣征衣塵
送郭天錫還京口
朔風吹塵著駞裘蓛蓛凝絮玄霜浮城南
泥深擁車轍矮屋夜臥鄉心稠暮春雪消
花始放積柳婀娜沙中洲布帆在手不易
舉目數過翼随雲流人言擔簦古竒遇邂
逅一見能封侯紛綸寸舌有榮辱智士縮
吻成身謀愛君亭亭日中鵠玉色已變扶
桑游紫芝為粮露為醑北適瀚海觀羣漚
素書滿嚢不干世磊落肝膽看吳鈎新編
剪雲彩鸞舞妙筆入木寒藤抽氣酣登臺
望陳迹忼慨直欲微言酬舊家鐡甕古城
下舂浪汹湧今悠悠但當清談且飲酒往
事寂歴遺磯頭黃鸝空桑子規怨橡實已
盡榆根留長河滔天怒蛟走底用華表歸
来愁江湖清歡眇去袂風雨疾意催行舟
人生會合定有樂念此別意空綢繆
燕吴閑閑冰雪相看
豪門炙熱熱如暑下馬還家汗流雨徒將
嚬笑作清涼萬事回頭緫塵土那知道人
玩丘壑一榻高寒閑栩栩碧雲散作明窗
塵妙墨還為小山霧平生冷語出胷臆頗
怪梅花猶媚嫵峥嶸歲晏凜今夕商榷斯
文共樽俎要知冰雪本竒絶正色森寒傳
太古我聞崑崙有至理隂火玉泉誰解煮
會須鐡石起風雷手抉玄關破凝沍人間
寒暑潮去來物外隂陽月吞吐閉門客散
真兩忘竹影離離滿前戸
㶟陽張節婦瓶中杏枝着花因賦
陶人妙合隂陽機凍壺頃刻回芳菲盈盈
綠房綴冰蘂玉蝶婀娜穿帷飛佳人蓬鬢
不下堂手綉孤鳳横匡床寶刀剪繒試春
色翠袖慘澹顔無光烏頭可白珠九曲造
物深知憐不足故應試此一枝春點綴扶
疎驚衆目君不聞天上瓢髯龍平陸成波
濤又不聞壁間壺兩曜瞬息如跳珠齊諧
茫昧不可詰炯目看朱動成碧張氏之壺
如截肪真火煉質千年剛枯根借潤表貞
志慎勿語怪歸荒唐
仲章與余連舟而行仲章指畫皆
不在人後夜泊甲馬營余舟適先
至仲章有詩曰以奉戲
我船如縮鼈瘦僕凌兢空挽曳掩篷熟睡
初不知晚向沙頭踏新月君船如生駒追
風破浪争驩呼青春櫂郎紅蔽膝摇唇蹙
口歌吳歈昨宵甲馬營前宿大佀天公憐
不足回帆望君君不譍出没高桅轉河曲
人生作計那可既誰能盡已不盡智積薪
居上東方愁相位還須跛男子憶昨都門
經歲除風吹乾雪塵糢糊閉門擁被謝不
出時人背笑何其疎只今船行一千里萬
事乘除緫如此愛君玉雪雲中英我歌作
勞君且聽
蒲城孫世英編修父年九十四號
嘉遯翁院長而次各賦詩
蒲城之下嘉遯翁銀髮髧耳雙碧瞳少年
流離老康樂布領踏醉歌春風春風畏人
屢歸去阿翁扶春春始住穿花入市争捧
杯採藥還家共携路諸孫青襦誦魯論寒
燈夜授鄰壁聞泥深翻疑犢車險雪釋自
訝駝裘温憶昔種松如指長俯仰鐡榦參
雲蒼桑田變滅理固有底用化鶴來還鄉
只今翁年九十四萬事如雲日嬉戲迴首
塵中輕薄兒奔走流年竟何事
嶽麓圖
積石落落雲中礮冠以蒼松藉瑶草天柱
脩纖立晴昊絳霄雲璈誰擊考揚許之君
顔色好冰綃為裳車羽葆永愍垢濁增札
夭湘波層瀾勢灝溔跳珠浮玉簸洲島一
洗氛瘴蘇衆槁爰築廜俾終老出門倚
天心愺恅玄穎浮花落縑縞無跡空飛詫
神媪肘後藏之五色繅念君别去塵浩浩
歸來歸來守其寶
送何太虛歸山中
飄飄兩屐山中雲青眼不受京塵昏意行
扁舟本愛雪獨去五柳猶當門人言江湖
在遲暮立談雙璧非謬誤相逢挽君君不
迴落日蒼茫蹇驢去
同子唯賦水車
挈瓶之智誠有餘抱甕之勞亦良苦何人
嘗巧抉天機河伯逡巡魚鼈舞昂昂長身
臥塍岸捲地翻濤敵驕暑誰云龍骨化梅
梁未信魚身作橋柱縈紆香輪過流水突
兀雲梯卷清雨横陳歌板促紛綸倒流谷
簾聲齟齬東家饁婦顔色惡步步生蓮空
媚嫵陽烏流爍汗成漿平陸須臾涌銀乳
推移燥濕意本同竊奪隂陽天所怒人言
無踵能自至跬步周旋路脩阻不辤滿眼
看黃雲歲晚論功付梁梠君不見田舍翁
年年苦辛與我同天寒破褐厭糠覈仰視
屋壁知誰窮
次韻夏明道紅梅
江南徐生圖没骨筆底妖妍等塵物此花
絶俗避春風東望扶桑入瑰室閬風羣仙
笑清寂故遣瓊英侍巾拂龍肝麟脯厭腥
臊以斗為杯飲真一嫣然乘醉下塵寰欲
向晴空舞紅雪崇桃積李行飛翻固此貞
容莫旌别效顰不語空捧心美好何由在
粧抹懸知正色衆所忌况此纖穠逐時節
憶昨歲暮天號寒炯炯霓裳傲冰月誰言
凍吻不敢吐妙思端須續神筆飢腸雷吼
空九迴勁氣雲摩難百折人間好語詎有
盡三嗅清香應倒絶
雪汚齋(汙之之語為號邢醫取靈樞雪者)
有客飲垢如飲墨三尺之泥及馬腹平明
對鏡鮮衣裳意氣摩雲飛食肉清虛不來
空慨慷願君勿走治其狂明䆫紫塵在吾
鼎淨洗紛紛冰炭腸
次韻閑閑甲子雪
絳霄僊人雲作席宴坐玄關已知白萬妃
婀娜布青陽淨掃嚴凝驅伍陌飛霙散作
平地舞剪綵寧為舊時色西峰秀筆眇何
許佀換當年銅綠格洛陽之人凍吻縮詩
句那能随燭刻大鈞有意迴昭蘇至寶無
華匪脂澤乾坤偉觀雙眼明高臥元龍須
百尺
贈錢唐吴月湖(學黃冠棄右班)
君不見後湖僊一官掉首餐神丹月明江
上杳然去唯見玉珮雲珊珊又不見姚將
軍夜騎黑騾趍劒門飢来青城采芝食童
顔逸足追奔雲人生冨貴那可必偷竊隂
陽亦竒崛隂符自與素書通赤松来歸乃
真逸西湖明月不可釣呼吸湖光月随照
要知心與月同明暫假孤光敵清皎憶昔
黃霧衝八蠻髀肉消盡口吻乾萬里生還
真幸尔十年老去猶凄然即今落魄随塵
緣丹霞玉樹壺中天何年輕舉化飛鶴歸
視城郭同蒼煙
送趙君佐茶使
淮南食茗如食粥清曉烹煙出茅屋生來
不識太官羊翁媪相看夸不足連綱貢餘
知幾春排檣接纜來儀真莫言此物常苦
飢船中估客肉常肥
黃臨汝以長句索筆次韻
寸錐飲墨工傳書千載妙蹟遺官奴寶跗
綠沉不易致葫蘆荆管那能無古來志士
心獨苦採荻夜畫灰成圖書忩歲月要有
限作計何必輸人鬚中山夘君被羇束論
功且復歸韓盧柳家鈎鎖本新樣内史筆
勢難為徒遂令陳生擅料事坐出妙語如
擒俘迩來八法益疎陋雞毛兔毳争庭除
姓名僅記政自可文采日泯終何如湖隂
丈人古仙伯舊嗜寶刻窺鴻都飄如晴雲
彩鸞舞勁若暖浪寒蓴舒丹碑翠碣已冠
世所恨咋舌懷嘉謨朅來掘筆弄天巧下
視羅趙真有餘詩成醉墨作三絶寒室眩
晃生瓊琚
題翠山嗣禪師雜花世界
寶田琪柯天上種一一五采相紛披深根
清寧出樂國幻境變滅卑仇池蘂珠駢頭
滴膏露萼綠擁翠攅新枝隂陽轉旋發天
祕霜雪饕虐培靈基紫泥分封慶雲護緹
室應律温風移初疑層臺閬仙下佀笑移
谷愚公癡側金布地素習結剪綵眩晝神
光竒桂宫斫斧古莫徵桃源展畫人猶疑
高禪息機月窟坐微笑彈指靈山來嵌空
積鐡不受暑垂溜掛練能成漪巧翻新好
喻空假妙合湏刻窮施爲溝塍衍平碁局
布巖谷巉削丹泉滋流鶯弄晴逞繚繞幽
鳥觸影摇參差扶笻一觀定已駭飛觥百
罰知何辭眉毛猶存眼非眩意不落相寧
無詞
贈劉醫(架術行禁)
君不見東漢趙生試竒術禁架相傳人莫
測桑皮為脯水為膠耿耿千年猶廟食(見事)
(台州土神是也後漢趙炳傳今)又不見葛稚川遠窮句漏
思得仙辛勤纂書集竒怪金創一吷完如
前古來長生氣為寶踵息深深神不老肯
將呼吸逐凡庸辛苦徒令顔色槁羨君妙
契合二士萬病相酬一杯水參苓遠棄藥
無功變幻須臾人共喜靈龜枯桑終殞生
鴈以不鳴曾見烹誰言静默觧自致奔走
岐路方喧争我生守口今已瘖氣涌如山
空苦心漫將寸穎寫竒崛紛紛過眼誰知
音崚層瘦骨非食肉空洞無塵那有俗金
華玉瀝端可餐要俟它年梨棗熟
次韻段惟德右司
空齋病起槐幄深碧雲道士遥相臨問之
不肯說姓字笑指庭鶴知余心昔年種松
在山北咫尺十載脩篁侵公當青春立霄
漢我竟日夕還山隂
子昂風林牧馬圖
駟馬不受人間齕春入川原草如髮老髯
背面心已知眼底玄黃緫凡骨相親柳下
那作疎泯默此意今為圖竹林之賢固竒
士晚歲絶交真可吁
張氏女(大書七歲能)
皎皎嬌女眉髮鮮筆墨為耒書為田家貧
畫地當縑楮能使平陸生雲煙老蛟翻波
注甘澍渴驥齧櫪追寒泉躍如斫陣勢揮
突快若舞劒光回旋青燈阿翁夜授詩誦
聲出屋清且圓天然異質世外寶寸穎入
手直如椽流紅題詩愧飄蕩織錦作字空
纏綿遶床不憂翠袖薄玉雪晃耀辤花鈿
君不聞祝融之峰魏氏女空中落筆垂瓊
篇閉門養姑吳彩鸞一謫人世知何年道
合變化難具言宿習妙解寧非仙
送儀上人歸天台
三百六旬塵浩浩萬八千丈雲飄飄手提
飛錫絶江去獨飲古澗長生瓢乳彪呼風
小兒語老鶴翫月仙人舞空林桂落招不
來冰歇巖頭斷前路
題李廷弼歸安去思碑
人言歸安之水堪耘耔又言歸安之水宜
繭絲移文夜下鄉社集折竹作度魚鱗推
阿翁褁飯立田所大兒應官入城府篝燈
夜筭尖角贏百畆塗朱費千楮慈仁李長
官眼明不識催租瘢溝塍如枰舊疆理故
王之籍那可毁刮毛龜背羞作腴掉頭㩀
案難奉符
聖朝阜民極天際山積川量一稊米挂冠
徒步歸即休虛籍誇浮非我計弁山何㠝
岏苕溪何潺湲山君水神各有職樂意禽
魚兩相得君不聞古来吏弘羊烹劉晏死
飛蛾赴膏無有已歸安之碑立如玉父老
摩挲路人讀
題董高閑道士春龍行雨圖
清泠之淵玉為竇呼吸銀丸起晴晝昂頭
躍空朝紫京海若蒼黃河伯走積靈為氣
翻帝車坐令日觀生糢糊黃雲離離覆下
地神跡彷象今為圖
送錢唐萬戸還鎮
秋風八月錢唐潮三千組練平明驍吳王
故宫草凝碧一塔突兀凌昂霄將軍宣威
立油幕手撚羽箭調青鵰穿空盤旋彩雲
墮藉草燔炙羞肝膋酒酣意氣擊玉斗垂
手逞舞花容嬌百年繁華等流水金谷翠
樹随塵消平湖堤柳千萬縷時繫落日傳
笙簫宴安侈習卒未盡癡兒騃女猶喧佻
名王之孫古英武韜鈴夜誦聽寒刁徒兵
晝閱逐奔馬舟師夜渡追輕舠坐令長城
鎮南服鱷鯢落膽夷姦妖煌煌輿圖久櫜
戢紫燕九陌嘶風驕胷中武庫貴商略談
笑横槊真雄超丹書之功在金匱願趾世
媺輝皇朝
嗣天師墨竹
玄雲空飛着無跡濃淡晴溪護寒碧碌碌
玉石圓且竒古澗因依養顔色僊人紫宫
朝未移平安日報春熙熙生綃陳情寫初
意為問白鶴來何遲
送趙簿正卿歸養胙城
淵明投幘酒初熟弘景挂冠丹始成何如
奉輿歸故里夜聽慈竹平安聲食蓮分甘
舍雲泠得魚入饌泉水清門前槐柳綠隂
直會有雙鶴飛來迎
送保寧萬戸出鎮(古閬州)
鵑樹飄紅蜀帝飛錦屏横空十二眉天狼
夜沉北斗正筆花列陣書成圍拾遺舊題
山鬼嘯文石縱横碧苔燒將軍好文歌太
平桂酒讙迎梓潼廟
子昂寒篠枯槎圖
靈柯連蜷排石角海風吹秋折繁萼亭亭
明玕左右從呼吸玄雲起隂壑猛思誓欲
歸河源從者亦返清泠淵河源露重星嵳
峩清泠之淵多蛟鼉上天下天意沉惻化
作蒼龍張素壁玉堂之僊墨成沼穎脫淋
漓翻浩溔鐡榦飛光明月流翠節參差飄
窈窕昂身突兀太古春峥嶸赤立驚絶人
支頤觀象洞玄化芳朽成歲非吾真
澧州通濟橋
洞庭水發波湯湯老蛟挾舟恣低昂何人
空中化樓閣斷鼇為石虹為梁澧陽太守
默無語朱墨塵深失修舉萬里南來春未
歸離家想爾曾題柱
近有善書僧日温妙明温華亭人
明眉山人也余嘗識明于玉几山
其年未四十温老矣余識于靈隠
視其書之高下亦類夫年也閏十
月有僧携明書示余遂各為一章
美之且記二子之出處焉
老温作書誰授訣少學潘郎繞城帖興來
握筆弄春妍靄靄芳叢閙飛蝶平生大字
顔魯公晚復㒹放少露鋒論功古法雖未
至瀟灑要是僧中雄醉裏蒲萄墨為骨秋
葉東西雲欝勃裹繒急點數玄珠不識公
卿是何物只今書畫名已傳華亭鶴唳悲
流年西方金仙在何天寄聲為了塵中緣
其二
蜀明貌癯肩聳山我與之語清且閑聞其
作書誠險艱自製美筆出袖間流落金題
入清笈魚鑰無聲帳中閱暎水寒蓴凝素
波側石枯藤挂斜月西風玉几雲翩翩黃
衣渡江聽清猿逢人醉寫數十紙山僧示
我相誇傳歐陽父子病骨立誠懸繼之天
為泣楚優抵掌真偶然妙解無言君合識
善之擕酒招游西湖值雷雨分韻
得杯字
南山樹影糊輕煤北山雲花玉崔嵬絶憐
我輩少姿媚幻此異景窮竒瑰湖光山色
兩愁絶更挟新雨除飛埃千年龍公睡忽
醒頃刻駕浪鞭春雷我生倦游端有意陳
迹黯淡澷蒼苔擬將鐵笛寫清怨復恐翠
袖含餘哀主人佀怪不觧樂故結勝侣擕
樽罍翩翩六鶴舞晴翮華表清唳雲光開
絶憐山雞強聯翼照水寒影空徘徊謝公
屐齒殊濟勝偪仄蓬宇徒低摧娟娟新青
故堤柳片片輕白孤山梅春風佳游詎易
得相與一笑同㗸杯
賦金華方君雙魚硯
海上鰜魚雙鬛紅振鬛直上嫦娥宫佀嫌
嫦娥太孤絶耿耿冰雪難為容須臾梅枯
不可下駢頭躍入空巖罅翠藤交絡石谼
深太古風雷催變化得意相忘睡酣熟開
眼重光弄蛾綠跳銀破練何足竒共飽雲
腴作寒玉良工感此同死生冥搜巧琢存
其形世人翕霍漫刎頸對此三挹顔為赬
玄英聞孫古俠士脱粟論交傾意氣朅來
風兩泊江千拂拭雙魚落清淚平生謝子
金石交詩魂寂歴飄黃茆此中濡毫作新
誌免與俗子同譏嘲
寄張伯雨道士兼簡鄧慶長二首
寢扉曉入香爐雲尸坐朝日雙臉醺南山
鐘磬佀有約北山禽鳥如相聞楊枝低昂
碧霞袖藕葉清淺青霓裙更欲深居入林
壑築壇夜禮三茅君
越羅作衫花纂纂今年身長覺衣短垂虹
大堤迎棹船綵袖翩躚酒巵暖還家閉門
百不知桐葉題詩綠隂滿鄰坊為約張隠
居細雨湖槗乘欵段
清容居士集卷第六
