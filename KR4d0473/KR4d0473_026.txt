清容居士集卷第二十六
神道碑銘
武義將軍梁公神道碑
梁公諱禎字用之大名元城人父金吾公
千為大名兵馬都緫管既卒長子汴&KR0670;職
會用兵江南復籍新軍别擇將家子統領
中書樞密二府議以汴兼領公&KR0972;然曰兵
事至重寧能使吾兄獨受責邪禎宜行死
國效命弗辤也二府壯之攝授以新軍千
夫長㑭鎮睢州帥領兵將渡河攻宋宋將
夏貴迎挋遂領所部分擊斬首若干級帥
上功狀拜為真中統三年李璮叛攝本軍
帥出擊功益最璮受擒方璮叛山東時調
發旁午璮善戰故將士多失亡璮受誅軍
帥俱恨之議悉屠其黨公密白宗王哈
必赤曰璮逆黨非土著俱東南狂士宜汰
擇以安新土宗王然其言從攻襄樊功益
著加授武略將軍至元十一年鎮邳州十
三年王師渡江州郡望風下常州獨守
世祖皇帝命大帥率堅銳併圍之州嬰守
益固有將築橋登城城弩中將死檄公代
將即輦木石齊城雉剗其險塹緣附以登
城陷第功授武義將軍佩金符後改鎮嘉
興羣盜出没江湖伺疑釁竊發獨展誠撫
綏申令飭罰使不能少越繩墨會歲大饑
捐己儲粟以食餓者郡益寧靜性沈默善
計事天性孝友出於自然始公之考金吾
衞上將軍當金亡時傍邑盜起侵掠金吾
率衆列柵守鄉土天兵南下越境率父老
持牛酒犒師城以降得完宋將彭斌渡河
城中大震搜其首亂者誅之辛卯歲郡將
蘇椿叛入南大將阿术魯怒將屠城金吾
率宗人悉輸金帛詣軍前請命卒獲免公
之妣張氏訓整有則金吾以兵亂失元配
董氏踰二十年董氏還夫人即歸家政退
處裕如也噫觀公卓然成就盖其家教有
自再世樹德傾身出口活人於大難其豐
報盖有以也王父而上兵難事遠不獲考
至元三十年年未七十願解兵致其事大
德元年正月某日卒于里舍年七十有一
其年四月某日葬祔大名府西南白水村
之先塋娶張氏大名織染局提舉津之女
子紹祖&KR0670;爵佩金符仍鎮嘉興嚴重遠慮
鎮遏衺慝悉不使入境後鎮烏江詢盜蹤
跡在海浦遣兵擒磔之郡鎮肅然延祐四
年年六十終于軍四月某日祔先塋公女
二人長適李居忠温州路照磨次適張鉉
濬州判官紹祖娶天水郡侯秦穩女生子
女各一人曰成&KR0670;祖職佩金符娶大名府
安撫使宋天祐女女嫁承直郎佩金符穎
州萬戶府管軍千戶劉輿輿之父中順君
今為雲南屯田萬戶府同知桷與之游最
稔善議論嘗言昔時離亂大名城中幾駢
首就死獨賴梁金吾得全活空郊敗井隐
然鋒鏑遺跡猶在厥今梁公子孫世顯抑
為善之報善有傳往史良不誣也輿以事
狀来請銘迺不復辤銘曰
草昧肇區雨雷風驅崩角喪元孰完厥居
嶪嶪單壘斧鋋就屠壯哉金吾請命發途
稽顙瀝血氣填以歔春冰朗日稚耄夹扶
或偃或興聚其室廬是生武義趾媺以繼
粤維叛臣率黨狂猘交兵飛芻靡有寧歲
既殱彼魁廼徒斯薙武義曰吁罪有䓁第
宜磔其兇此土何戾再世興仁隂功奫奫
如璞斯玉如山斯雲大田多豐曷耔曷耘
番番餘齡終樂里枌靖共以儀不瑕以温
金符後先祖曾子孫白水之域松柏茂直
為艱斯通爰表初植大名之城大耋日隔
永言金吾曷其有極煌煌譜宗接佩踵舄
有来墓門肅立以式公德允昭後裔承則
資善大夫資國院使贈資政大夫
江浙等處行中書省左丞上護軍
順義郡公諡貞惠玉吕伯里公神
道碑銘并序
至元二十九年
世祖皇帝詔立肅政廉訪司監治諸郡濟
南陳公實治慶元按覈官吏大小餘
百人故工部尚書資國院使順義郡公時
為治中獨受委任條其不便於民者上府
力去之會大饑乘驛詣行省言慶元瀕海
地陿隘歲熟猶仰給他郡非官賑給將移
徙不便執政然其言為發粟石四萬後為
廉訪副使復治慶元遺愛炳著耄稚一口
迄稱叙不置大德中桷備員翰苑属時公
為侍從每得奉議論必歴問衣冠緒族惓
惓於舊治彌&KR0779;公薨將十年其子和上以
儒雅善正論擢監察御史桷亦待罪集賢
相與言公遺事御史則曰子實知吾先公
為詳且神道之碑未樹子宜為銘桷謝不
得辤遂次其官閥世譜而為叙曰公系出
玉吕伯里氏諱伯行大父阿魯家西北部
世安其俗精騎射父忽都勇冠軍伍
天兵定中原因從征冒陣略地以積功領
南宿州軍分鎮鄿縣後家于大名路之清
豐縣焉公幼歲失鄿縣母夫人徐氏躬牧
蒔紉織以贍稍長命從學里中張蔡公尹
大名見而奇之後從丞相阿术公征襄樊
南渡江率先登復從丞相阿答海鎮揚州
議以州所領四萬戶軍移鎮鄂而易鄂兩
萬戶軍更戍於揚奏已準白於鄂省丞相
阿里海牙使者相望訖不肯發軍淮省丞
相念非公不能辦即乘驛宣上旨語竟
鄂相色赤反目公前曰丞相何怒受上
旨怒怒且不敬丞相懼答曰吾怒阿答海
公復前曰上旨非淮相所造公怒殆怒
上願亟歸相益懼具酒食謝悔迺發軍丞
相奇之錄其勞以通國語專奏對歲率乘
驛六七返
世祖見而喜曰是黑髯使臣復来矣至元
二十二年授承事郎調金壇縣長省執政
官計慮江浙事繁夥非條達敷對莫能稱
上意時征日本事不便念所使有詰難必
忤旨遂選公驛奏奏至即罷兵遷承
直郎行省理問官省中事急速必命公詣
御前皆得允旨以歸
世祖曰伯行昔朕以黑髯使臣目之今察
其相貌誠温暖絜正㑭以重任宜無負相
桑哥方柄政寢命不下即再守舊職丞相
移省江西征䝤寇奏公自輔授奉議大
夫行省都鎮撫二十九年授慶元路治中
慶元多故宋公相家時翰林學士王公應
麟閉門不納客公首尊禮開說㑭學者師
事之里胥躪躒士族著片紙叱名立召庭
下公責吏數罪㑭書故官吏復聚謀行榷
酤法壞富室釀具當益官利三倍公毁其
牘不行州民某氏某以事遁江淮間傳王
旨起大家十餘姓徙置淮南傲睨指畫莫
敢忤郡貳南士也益張大翕霍公察其姦
利曰民籍始定上計此非淮南分地曷得
徙願上省白事&KR0816;止之承接聲影纍纍蚩
氓爭願出其門下會偽造印牒事敗大興
路獲得其所署偽籍下郡逮捕公時再為
理問羣氓造庭叩首伏罪公憫緩其事卒
得貰大德元年遷浙東海右道肅政廉訪
副使復分治慶元縣有廢湖緫戎官久㩀
湮為田將輸官租以絶口公立決以溉民
田撫循瘡痍磨刮驕冗皆素所習知而獨
於鄉校諄切訓諭謂為宣化所宜急至今
盖有賴焉同分治官&KR1542;弛日弄事爭上謁
出入無禁公手疏力按之太傳丞相答剌
罕公審察賢士擢工部侍郎日從丞相騎
具言江南弊事數百條丞相首肯之且命
治西京賈人積逋鉅萬得其實大德八年
成宗召對賜侍宴&KR0670;衣十一年
成宗崩丞相受遺鎮遏嚴整獨命公掌諸
庫藏鍵鑰唯謹諸王會朝頒賚有等自公
品節纖粟毋敢譁丞相益器之遂陞尚書
至大元年
今上皇帝時爲皇太子以本部官見問今
何階官再拜謝不敢遂加正議大夫㑭稱
其職值營繕推佛寺恩賞悉謝不受從
皇太子如五臺山頓逓如法而不病扵民
賜白金名馬以寵之太夫人喪朞年乞歸
里特賜上尊㑭祭于墓仍疾趣還朝以視
事省更尚書授兩浙都轉運使力丏辭再
授資善大夫資國院使復辭不允三年奉
旨過江南具條所行事宜即得疾卧寓舍
四年三月己卯薨年六十有一公&KR0685;居簡
默絶聲色謙抑自閟遇事有發發即不可
犯崇善斥惡若飢渴峩冠深衣于于庭廡
曲盡恩意所至率招師訓諸子御史之教
寔有自来晚自號德齋延祐四年特贈資
政大夫江浙等處行中書省左丞上護軍
順義郡公諡貞惠娶曲律氏嚴整内治一
不累公故所居官益自裕今封順義郡夫
人男四長即御史次貌罕真習儒業以門
功讓其季曰教化今為武略將軍同知沔
陽府事女一適衡山奴江西廉訪司僉事
孫男聖童銅臺清涼山孫女二長適太傅
鐵哥孫伯顔直省舍人次適駙馬丞相亦
都護朵兒赤長子南無釋迦以是年八月
甲申葬公魏縣迺為銘銘曰
伊涼之西沉鷙悍剛挽強策良樂其騰驤
天祚神聖授兵龍荒湊輯部族以先顔行
赳赳赴功星流電驅顯允宿州飛矢執殳
裹瘡先登擐甲以趨履彼樂土籍魏奠居
篤生尚書積學以藴力探其本游於鄉校
不忮不忿展武誓身江流渾渾踣襄擣樊
舟濟合盾計其功多司譯省中敷奏簡亮
走驛歲終黑髯長身儀動帝瞳罷征除徭
音詞鴻鐘靡忒其行弗矜以辭彼權抑之
訖莫疵之再官洊歲究覈謾欺輕疑除蔓
納于春熙丞相受命捕䝤西江辟公佐戎
解甲受降彼強先覆轘于油幢摩之沃之
革其愚狂佐政海壖恤䵩廣賑尊而儒先
㑭職具訓曰維此土衣冠振振勿爲隳辱
養真復淳儒彦在堂父老在廡夀母委蛇
介彼春醑歲亦有康絜而秔稌去馬騑騑
執轡如雨公復有来爭任爭扶悅其條教
激頑蘇枯同列冒慝書章劾鋤端揆審官
㑭執事樞不譁以嚴不激以正庀工斯程
賞至傴命品秩日崇經國陳政膏竭木萎
水涸魚病積憂載馳疚關我身計其便宜
咋舌莫陳教子惟忠以報國恩不夸其贏
淑施後人魏縣之原松柏堅貞錫命孔熺
裒對以承倬彼光大維公之成勒銘表阡
永垂厥慶
資德大夫紹慶珍州南平沿邊宣
慰使播州安撫使侍衞親軍都指
揮使上護軍追贈推忠效順功臣
銀青榮禄大夫平章政事柱國封
播國公諡忠宣楊公神道碑銘
世祖聖德神功文武皇帝奉辭興師于宋
厥相賈某黷愎違信誓郡將悉解體不用
命播州安撫使楊惠敏公邦憲&KR0670;土守邊
至是十八世矣誓于衆曰喻合蹙隘荆州
惴不保宋主且已降吾州遠王化聞大國
有聖人當署欵奉籍㑭若等耆稚完聚果
後降汙鋒鏑吾寧忍哉衆稽首一口曰公
言是無緩於是瀝誠挈州願上職方氏
世祖大悦即璽書慰諭曰宋内附邊臣莫
敢後播末奉命宜詔諭汝能承朕意其悉
如宋制授官至元二十二年公薨是生公
諱漢英字熙載年甫五齡母夫人田氏携
朝于上京眉目刻削儀矩習如成人上
摩其頂熟視之諭宰臣曰楊氏子孤弱可
愍母子遠来宜悉以父爵錫&KR0670;之賜名賽
囙不花公之為仕也授金&KR0849;符龍&KR0849;衞上
將軍紹慶&KR0903;州南平等處沿邊宣慰使行
播州軍民安撫使後加管軍萬戶復拜侍
衞親軍都指揮使進資德大夫勳上護軍
其治邊也改南詔驛道罷順元宣慰使升
安撫司為宣撫司分定雲地以東隷播以
西隷新部減郡縣之冗員者若干屯丁之
糧三去其一焉黃平素屬播宣慰使斡羅
思誘諸酋長詐以為新闢境獻于朝公發
其姦而歸我使耻不勝誣言舊有雄威忠
勝軍思播匿不以告當籍之交州公言納
土時已隷籍為别戶臺審覈如公言使益
不得志詣樞密府白其事竟遣使者乘急
傳將械公丞相與昔審覈官言無是事而
斡羅思卒以擅掠邊民獄具罷歸部蠻桑
柘亂省議用兵公言賊勢方盛宜招諭之
兵久無功而卒以公議相繼請降天兵
討南詔道由播大發卒輦運以濟軍食隆
濟賊日熾合鄂蜀二省重臣綂師出征檄
公以民兵從甫出師卒與賊遇公力急戰
大軍繼之降阿苴拔乍籠賊復合拒迄縛
隆濟阿女以歸大德四年南蠻盧奔掠劫
大姓依險翳自固黎魯在新部者亦嘯劫
蟻聚攻守議未決卒命公撫諭二賊請命
遂置戍兵以歸六年詔出師復征蠻命
公與田茂忠率二州民兵專討之茂忠以
討他寇未至公獨分兵五道以進賊始却
部蠻爭合從公度深入絶後應乃全師還
次黃平七年茂忠始来議分民兵守險而
公以疾薨于師年止四十公之治郡殺妖
民王忠以絶芽蘖大脩泮宮招蜀之名士
教厲以化夷俗至元二十七年詔郡縣上
計播鄰壤不奉命公即括戶口租税籍以
進上大器之八朝京師弓矢鞍幣之賜
不絶以平南功特賜玉帶兩被璽書㑭
世守其土預御宴輙與國戚相齒
世祖嘗曰此兒聰解殆得天賦
仁宗則曰此子貌沉厚類畏吾人復賜譯
經佛圖象以寵之二相貞憲王忠獻王尤
加器敬性純孝睦宗黨二兄殁道中請于
朝而&KR0670;其爵寬&KR0779;重然諾嘗約以善馬贈
士友友死趣贈之南北冠盖相依者無虛
歲少讀濓洛書為詩文以體要為主所著
書有明哲要覧九十卷桃溪内外集六十
二卷幼嗜山水九州雄勝悉窮力以遊别
自號爲中齋子男四嘉貞嘉謩嘉祐嘉禧
娶田氏榮禄大夫義敏公謹賢之女喜書
史善筆扎封遵義郡夫人公薨之歲秋七
月葬于桃溪祖域之東曾祖价宋任閤門
宣贊舍人雄威軍都統贈威武寧武忠正
軍節度使賜廟忠顯封威靈英烈侯妣田
氏封齊安和政安康郡夫人贈永寧郡夫
人祖文宗任和州防禦使播州沿邊安撫
使國朝贈榮禄大夫同知樞密院事柱
國封播國公諡崇德妣田氏封播國夫人
諡章靖父即惠敏公宋任左金吾衞上將
軍安遠軍承宣使播州沿邊安撫使
國朝授龍&KR0849;衞上將軍侍衞親軍都指揮
使紹慶珍州南平沿邊宣慰使播州安撫
使累贈推忠效順功臣銀青榮禄大夫平
章政事柱國封播國公妣田氏封播國夫
人諡貞順至治二年秋八月嘉貞来朝見
天子於大明殿拜跪興即錫名曰延禮卜
花禮宴如故事嘉貞昧死言曰先臣殁有
年䘏典未獲敢以請詔下翰林禮部太
常趣議追錫迺贈推忠效順功臣銀青榮
禄大夫平章政事柱國封播國公諡忠宣
田氏亦封播國太夫人而以忠宣所受官
&KR0670;其子嘉貞為資德大夫紹慶&KR0903;州南平
等處沿邊宣慰使行播州軍民宣撫使播
州等處管軍萬戶侍衞親軍都指揮使上
護軍嘉貞踵門言曰子職在太史植德彰
善宜以傳信先公隧碑未立願有述桷謝
不得辤而為銘曰
播唐内州鮮于唘兵憬彼西夷蹂躪弗庭
&KR0849;欲浟浟谷川震騰乾符鼎移五季嗣興
維并楊氏太師肇初往理其疆以黜以鋤
相繼象賢執武霆驅奕葉昭宣臣宋奉圖
中令之支踵德趾媺再世死忠守節彌勵
枕戈復讎斬首以謝燁燁展功䞇貢不替
宋社踰南間道以前是生忠顯擐甲開先
三帥締歡痛不有年立廟錫封歲時牲牷
繇太師以降十有四傳崇德效奇拯民脱
危貽于後昆惠敏攸祗實天有命我弗敢
違委心效誠
世祖色怡審彼逆順朕不汝疵恭承赫奕
恪事四帝弱齡奏言匈臆默計宵征邁
途&KR1600;敿鍜或諭以生或矢以誓堤鄣一
方不泯世勲盛德沄沄如山出雲夀嗇爵
穹奚憾之云揭碑隧門萬子孫紹聞
漳州路同知朝列大夫贈汴梁路
同知騎都尉開封郡伯馬公神道
碑銘
鳳翔府兵馬緫判公諱昔里吉思以忠節
死難廟食於治所汴為金南遷都作褒忠
廟悉合享死事之臣兵馬公預焉兵馬贈
恒州刺史鎮國上將軍夫人王氏太尉明
德公女方公提孤兵守空壘力抗不敵盡
室投巨燄一媪抱嬰兒以逃是為禮部尚
書諱月合幼歲悲憤感厲其先居天山因
以兵馬官為馬氏植德秉志贖士人之為
孥者後皆為達官而子孫更業儒術卒致
光顯焉禮部子諱世昌為尚書省左右司
郎中傾貲粟結雋彦家日困落子孫益用
儒自振是生漳州諱潤字仲澤父即以文
墨入官初署荆湖道宣慰司令史遷吉州
路經歴陞兩淮轉運司經歴改太平路當
塗縣長官再調常州路武進縣長官進奉
訓大夫知灮州改漳州路同知皇慶二年
卒于漳州實十一月某日年五十有九其
佐荆湖調漕舟討䕫府山壁夹江峻矗樛
木葛藟率藏敵者以衝突公上計帥府焚
伐蔽翳取木藟結綯索挽舟銜尾以進漕
事迺不缺在吉州治豪民絶其柄持郡守
以刻急自任公以寬輔之郡事不撓有劫
盜獄株連百餘戶閱牘讞論止坐十餘人
守終不能以奪也為轉運幕商人爭後先
歲終鹽直不售公請刻籌第甲乙實巨筩
㑭商人自揲以抽鹽卒以辦縣當塗上疏
言括馬料民徙戶增賦為不便時柄臣桑
哥力主議公獨以邑宰能奮言之其治武
進如當塗刑其無良者而貸假之觴詠簡
適皆相慕以化有拾松薪易酒滓尉以盜
論公慰釋之守光州取官粟之羨者廣弟
子員以食光久為用武地司馬丞相生于
光公歲率諸生以祠民始知為儒以自重
會有言利者請籍光間田歲可得粟十萬
石河南省下其事公執筆不肯署吏固請
公曰官可免筆不可署卒不行州無茶租
民間採山谷微末以食轉運司掩捕抵法
會奉使出諸道問疾苦公疏所以轉運生
事者各降官三資漳州負海障崖龍巖章
浦數反易公命吏宣布上意始受令漸寧
謐會有言漳州地産水精卒以獻言者代
公始罷當塗時居儀真幾十年母夫人張
氏語家世官簿微警之廼復仕所為詩曰
樵隐集若干卷觀其命名足以知志意矣
韋布踵門降席倒屣傾家治具輟所得俸
高下賢否以奉而其教子晷刻不肯置以
門功讓其弟禮長子祖常皇慶初桷得交
于亰師其為文詞深湛有師法嘗默器
而期之科舉行祖常試汴梁南省皆第一
扵廷對以尊國氏族為第二祖義鄕貢進
士祖烈江浙行省宣使祖孝與祖常同登
進士第將仕郎陳州判官祖信國子生試
中承事郎同知冀寧路保德州事女二長
適金雲次適劉某孫男五人武子以公蔭
授將仕郎監常州路宜興州税文子獻子
懿子惠子女孫五祖常官翰林應奉時請
于朝贈尚書為正議大夫治書侍御史
諡忠懿夫人白氏追封梁郡夫人公亦贈
朝列大夫同知汴梁路緫管府事騎都尉
開封郡伯夫人楊氏追封開封郡君於是
郎中之夫人張氏年八十有四矣祖常今
為翰林待制承直郎兼國史院編脩官願
以其封婦者回授于張夫人噫盛矣哉某
年某月某甲子將葬公于光州西樊原桷
辱為文字交知且深乃来請銘銘曰
節以起宗儒以紹傳誰其任之宗伯維先
再世是承漳州象賢佐政慈寬智名不居
養其熙光發于詩書尊聞厲行飭躬日劬
載籍之藴心聲為言仰止不愆兹為德源
積小以高本本元元雲興崇山百穀穎栗
鑒觀厥初豐報匪嗇揭其德華昭銘以述
武略將軍裕州知州李公神道碑
銘
太祖皇帝略定凾夏以河南北要害為分
地徵科供索從守令取具版籍缺落富瘠
莫能考至
憲宗用兵西南調發煩重推擇宜民人者
為尤難時則有若故武略李侯排解勸勵
鄉人德之死逾數十年仁聲善政歴歴在
口耳在昔考循吏繇身後始定今於是見
之侯諱英字彦臣滑州白馬縣人弱冠&KR0670;
叔父宥爵以宣武將軍知滑州立條教惇
孝讓會歲饑賦入莫能輸率其州民見
世祖于汴唘曰兵興值饑民即逃亡將使
此州為空城敢昩死請
世祖動色從其唘中綂元年蝗食桑蠶賦
病民獨建言約秋熟並取果逋負當以身
任後至秋悉如約以入滑隷大名遠三百
里粮餉轉輓不便侯請儲本州候遠近
朝廷是其請方兵興時鎧甲糧餱率從豪
民稱貸子母轉息旬月相倍豪民倚州督
取復入見于上言不可陳對感切下其
議執政執政咸是之繇是官償其本去其
倍息别為内府籍以誌本始行田諮詢旌
别勒惰如是治滑者三十年至元二年改
順德路判官尹清豐南宮兩縣二十一年
授武略將軍知裕州二十五年改知房州
所至以治滑為準而滑以久任其事益章
灼可考不妄嘗言叔父撫我良&KR0779;今得以
宦業自拔即歸其爵兄子儀觀脩整酬酌
庶務靜要而理得才不盡用多士惜之三
十一年十月六日卒年六十有九娶郭氏
先一年卒卒時年七十學浮屠法慈儉有
度靡密緫核允宜其家夫人有助焉是歲
合葬于白馬縣大吳村曾祖義祖信父祐
二子長元德奉政大夫龍陽州知州次元
忠朝列大夫慶元路治中女四適和義郭
君寶馮德臨魏仁元德娶張氏子二熹燾
燾蚤世女一適郭從道元忠娶孫氏子二
熙杰女一適郭守中始元德以給事東
宮授贛州判官元忠佐御史府授新淦州
同知公及見之戒曰壯歲長民宜清謹自
重我昔罹兵艱赤手立職業若等展世勿
棄暴則先德永有紹我語弗可忘也今二
子所至植立滑州之效於是乎見之桷待
罪太史預修累朝諸名臣列傳是則滑
州行事宜有紀謁告歸里元忠以事狀請
銘銘曰
粤若生民大君長之幅員芒芒牧守是資
飢匪設糜疾匪命醫承化觀風察其阨疵
展也李侯百罹是逢誅菅援溺不希其功
天聽匪高矢言率從不苛以夸不阿以容
社有美榆田有嘉穀輿言無浮唯侯斯祝
侯云逝矣厥績謖謖種德孔深豐報有僕
白馬之原松柏茂鮮詢彼耄倪遺愛是言
家教允遵罔有虧愆爰表銘詩孫曾永傳
奉政大夫同知東昌路緫管府事
蔡公神道碑銘
延祐年紀丙辰
仁宗皇帝推恩羣臣考視品秩榮其祖禰
及其曾大父繇是單父蔡侯衍以簽事廉
訪贈府君諱良輔汝弼甫奉政大夫同知
東昌路緫管府事驍騎尉單父縣子妣李
氏單父縣君泰定元年
新天子下詔大賚内外㑭&KR0556;所居官皆錫
命蔡侯時為慶元路緫管又贈嘉議大夫
路緫管上輕車都尉郡侯妣某
氏郡夫人桷謁告歸里侯以郡侯事
狀来請銘詳厥原自則由侯之祖父緫轄
府君諱旺始緫轄嘗語于單父君曰吾遠
祖世居徐州樹善不懈吾禄弗及食汝必
有後後果興汝其與榮焉單父亦嘗語于
侯曰汝祖訓語猶在耳若兄弟仕進皆祖
德唘佑緫轄當金南遷時限河南為内界
禁不得渡河歲大饑民爭就食河北潜戒
舟夜渡所全活不可紀金愈迫河南亦轉
徙皆竊㩀自保郡人丁綂領集衆萬人為
宋前導緫轄往依之署以部伍徐說曰宋
師入汴兵弱不可用彼將無固志難與共
事綂領從其策歸兵為農而宋將卒敗衂
以遁所居曹州鄉曰東村有孟氏善居貨
自&KR0779;緫轄避難因家焉後與孟相雄長而
卒以米帛賙其閭里之貧細歲鬻鹽增滲
淤筭以售市悉便之至元十九年八月卒
年八十有三集其姻黨與素往来者叙遺
言端坐以逝夫人孫氏閱十有二日相繼
卒治葬東村闊板塋舊所乘馬負衣冠以
從至塋悲鳴躑躅即死讀其行事則單父
之追命侯兄弟膴仕之效實緫轄君啟之
單父天性明朗其所待接與其父率相類
官雖卑一毫不以病民民益宜之家僮久
役服者毁其約㑭自便僮不忍去願服田
以終老年八十一得與束帛令以卒卒時
在大德十年九月某日夫人李氏權某州
之女俱祔于緫轄塋所衍以臺察官入仕
其行事正不近名去衺黜妖愷悌以宜于
民而寬&KR0779;有度迪祖父遺訓復以燾後興
盖未可測也季曰衡大夫趙州尹女
一適汶上李(闕)孫五沖霄敏學山住某某
孫女三適石定安石公安孟欽曾孫一奇
山桷嘗謂為善無不報根固膏沃彌積以
興責成旦暮考其所為不能以遠久宜矣
若蔡氏祖父是誠可紀銘曰
水蹇於山積流必東磅礴委順不希其逢
有截之椿鬱兮輪囷秀儀長身&KR0670;和服醇
匪高其門厥慶日增如茨之茂如木之升
父緝子承既夀且康詔爾諸孫以受簡穰
&KR0779;德匪浮是庸紀錄表于隧門以闡以續
清容居士集卷第二十六
