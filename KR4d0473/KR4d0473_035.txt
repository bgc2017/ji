清容居士集卷第三十五
内制
昭憲元聖皇后謚冊文
德合乾元母儀正而宸極立道參泰治王
化基而國本寧靖思保佑之功宜慎欽崇
之典有嚴祔禮爰重尊名欽惟
太皇太后陛下淵静體仁齊莊秉度憂勤
潜邸清謐治朝内教洽乎宫庭懿範著于
海㝢寔生二聖光于前聞用貽冲人纂兹
丕緒方將樂怡愉以承至飬率恭儉以挹
太和痛鑾輿之莫旋儼珠衣之如在謹遣
某官奉玉冊玉寳上尊謚曰
昭憲元聖皇后伏惟靈承顯冊陟配宗祧
錫羨家邦永延祚胤
英宗皇帝謚冊文
瑶圖纉緒神已御於鼎湖玉冊揚休禮宜
陞於太室悼降年之不永儼立政以如新
爰述徽猷以傳信史欽惟
皇帝陛下文明天縱剛健日嚴辨奸邪於
嗣位之初彤廷祗畏廣儀注於治朝之際
清廟肅雝絶封敕以杜憸人申憲章以勵
多士罰兹無赦令必惟行君臨三載而有
成知周萬物而莫隠豈運逢艱否大命靡
終然號謹追崇尊名是著謹遣某官奉玉
冊玉寳上尊謚曰
睿聖文孝皇帝廟號
英宗伏惟炳靈有赫歆格無違祔于新宫
以妥以宜
皇后冊文
皇帝若曰在昔正始之道必先内治于以
奉承宗祧化成天下朕嗣大歴服祗循憲
章宜資配助用彰位號咨爾
皇后淑慎柔嘉遵道是行輔佐王邸謙抑
自持寔生元子國本斯䢖興龍舊鎮介子
紹封粤若臨御之初贊畫計慮厥相維多
正位中宫天神恊祥今遣某官授爾玉冊
寳章坤順承天人道攸則表正母儀萬方
是觀惟躬儉節用則徽音是嗣惟求賢審
官則私謁靡干匡朕德格朕心實為有頼
詩書所稱罔專美于前代噫敬厥初終有
慶尚其念哉以膺爾景命
特命右丞相詔
帝王之職在論一相于以表正百司綱領
庶績朕纂承丕緒勵精求治然而澤有所
未洽政有所未舉豈委任之道有遺缺與
今特命中書左丞相拜住為開府儀同三
司上柱國錄軍國重事中書右丞相監脩
國史一新機務使邪正異途海㝢乂康以
復中統至元之治所有便民條畫具列于
后(云云)於戲朝廷既正著端本澄源之功
風俗斯醇廣摩義漸仁之化咨爾有衆體
予至懷
戒飭曲阜廟學詔
郡縣廟學崇奉之制所從來尚矣乃者大
臣言曲阜廟學創建聿新將嚴飭以風厲
四方朕甚慕之惟夫子之道行于天下崇
教立化實始於魯可不知其所自與有司
其益加明絜屏遊觀嚴汛掃以稱創立之
美敬而勿䙝神明之道也苟完以教夫子
之訓也其盡心焉毋怠
閤皂山萬夀崇真宫加大崇真萬
夀宫詔
朕慨慕希夷式瞻殊勝蜿蜒磅礴之所兹
神必靈虚静恬惔之徒其用彌廣睠彼僊
翁之化境曰惟江右之名區歴年滋多嗣
教不墜形而下者謂之地兹實景山神而
明之存乎人載加美號承天之大與國無
彊
試進士策問(月六日進延祐五年三)
制曰盖聞昔之聖人垂衣裳以成無為之
治稽於書傳任賢設教品節備具諄諄然
命之矣是無為者始於有為也事久則弊
唐虞之世歴年滋多不聞其有弊也治莫
重於定國體尊國勢綱常之分嚴風俗之
化一國體定矣善惡之類明賞罰之制宜
國勢尊矣廉遠堂高上下之辨也量才授
官莫得踰越國之大柄也若是者其道何
以臻此記曰禮樂刑政四達而不悖王道
備矣夫禮以防民樂以和志刑以禁暴政
以善俗四者何所先也夙夜浚明卿大夫
之德也知其邪慝則知所以儆之知其困
窮則知所以振之為吏習常恬不知省其
故何也繼體守文善論治者尤以為難朕
承
累聖之丕緒宵旰圖治罔敢暇豫於變時
雍若有缺然者子大夫觀乎會通酌古今
之宜毋迂言高論以稱詳延之美朕將有
攷焉
試進士策問(月六日進泰定元年三)
制曰朕聞自昔聖王之治天下罔不在初
政故舜之嗣位也明目達聦命九官咨十
有二牧禮樂刑政之道粲然備具禹成厥
功祗承于帝精一執中實聖聖傳心之要
湯黜夏命以克綏厥猷為本武王勝殷首
訪于箕子天人之際明矣詩之訪落公劉
書之無逸立政亦惟成王嗣服之始君臣
交修以成繼志述事之業唐虞三代其揆
一也維我
世祖皇帝聖神啓運時則有同心同德之
彦效謀輸忠故能混一區宇治化旁洽朕
祗承丕緒永惟帝王事功見於經傳悉遵
而行之時有古今制宜損益若稽
世祖之宏規遠略垂統萬世夙夜寅畏以
圖治安然人才之列於庶位者猶若未及
治道之達于庶政者猶若未備子大夫其
以前王之坦然明白可行於今者何策
世祖政典之綱領當今未盡舉行者何事
宜悉心以對以輔朕惟新之治
先農祝文
仲春令月原陸勸耕祗率舊彛以陳明祀
惟兹艱食稼政允修相其隂陽迄獲豐廡
司嗇祝文
春土方興曰耘曰耔聿修耕藉庸薦常事
維神功恊先農種斂是司除菑布祉以成
善歲
太歲祝文
年熟於酉曷敢震驚僝功在初率循其舊
爰立寢宇匪曰廣居尚訖相成以祈寧謐
后土祝文
至哉坤元以静為主匠石踰年寧免震疊
寢宇畢治庸復其初敢伸揭虔克相終事
五方帝祝文
五行之用相須以成維神司之萬物以靈
相彼土宇撓神實多引誠致祈勿譴勿訶
立皇太子告太廟祝文
列聖延洪纂嗣大歷國本聿嚴
太后有訓親王大臣僉言允同曰嫡曰長
兹惟主器將䢖冊命首告于宗廟
西鎮祝文
地道静專載物惟職震竦失恒咎徵莫測
側身内修秉德若惕慎其政刑爰别淑慝
迺戒輔臣香冊昭格籲復故常以底寧謐
司天臺祭告祝文
太陽
煌煌大明浴光咸池丕冒八表出震見離
揆時朱明中街御輪體乾以行庶物駢臻
法兹照臨實予一人爰絜芬祀庸遂民因
太歲
歲行歸終福禄是惇四時秉權百神攸遵
禮有報祈德用兆民時將平分雨晹恊宜
綏此金穰物無癘疵
太衝(本命)
卯為春門品物彙滋受命自天集兹蕃禧
聿嚴省方高明謹時大德曰生繄震是出
順隂飬陽罔敢暇逸肅迎元本多祜有秩
勝光
鶉火之宫司南秉陽時維長飬品物用章
繄月之恒儷日以光兹實命元受福無疆
芳薦式陳莞簟錫祥
金星
金精呈輝配日後先遇伏斯晦厥用不偏
清商助威晱晱導前爰庸預祈以相坤寧
吉蠲匪瀆戩榖是膺
火星
執法麗天俯承太陽曰兹贏縮厥有故常
飭德省躬導迎景光陽居大夏翼翼靡違
順軌合躔德馨是祈
土星
昭㦲填星德隆倭遲燁燁中黃百榖阜滋
斟酌元氣導迎丕基照臨元命肅將以祈
嘉薦苾芬留俞靡違
氐宿
蒼龍首東兹維宿殿界于夘辰靡有忒僣
象緯或凌曰有成憲彼不順行曷敢適從
虔命宗祝監兹寅恭
房宿
巡狩事嚴百司靡寧率彼徒御興言宵征
天星之精實為準繩凌伏愆常推策布程
蘭席令芳祗迎展誠
心宿
布政于宫上稽明堂維兹日永法天以行
五緯疾遲渾象森著謂數實然嗣服彌懼
祝冊致詞式筵菲具
尾宿
析木天津燕都所次維昔初基相攸塗塈
民用不頗益遐以治靈臺考占庸啓震悸
善言維從式致芬祀
迎神
天佑丕基一誠肅將瞻卬昊穹紫微騰光
龍虎森衛鸞皇鏗鏘降兹瑶壇八音開張
碧雲紓徐肸蠁斯皇
送神
靈斿歆顧靡亟靡遲敬天之休億載維期
三垣潤明五曜逶迤玉斗宣光瑶壇受釐
憺兮如存脱兮若遺
楠木殿上梁祝文
揆時夏季維土居中百堵皆作震疊是恐
不日以成帝令攸式棟隆之初以底元吉
崇真萬夀宫設醮齋文
序推良月式符坤厚之光誠揭層霄虔致
泰元之祝竹宫汛㓗蘂笈宣揚伏願神御
顧臨靈斿昭格玉衡齊政永綏有道之長
寳籙延年誕啟無疆之夀三宫悅豫四海
乂安
青詞
天佑丕基肇啟乾元之始令行吉月於昭
坤德之祥寅畏在初籲尊惟重伏願監觀
有赫敷錫無疆懷德維寧溥羣生而康乂
以慈為寳遂億載之怡愉
皇帝本命長春宫祈福齋文
獻歲肇春懋對亨嘉之序祈天永命式臨
元本之辰矯首層霄延真殊館伏願祥開
泰治道合乾剛綏萬邦而致豐年咸躋仁
夀錫五福而䢖皇極迄底雍熙
青詞
陽和肇歲宜與物以皆春元本䢖辰敢自
天而申命籲尊為大祗翼若初伏願帝鑒
不違神功溥運成四時之玉燭允恊昇平
展億載之瑶圖恪依覆燾
昊天上帝青詞
皇極䢖中密運生成之造玄穹垂象益嚴
寅畏之誠禮謹祈禳功深保佑伏願靈斿
下今景緯順躔發政施仁迓丕基之永固
側身修行迎嗣歲之嘉祥
崇真萬夀宫設醮齋文
歲慎省方爰恪遵於祖訓秋嚴報禮庸祗
奉於玄科演繹瓊章敷陳瑶席伏願靈斿
昭假叶氣周流玉燭常調遂家給人足之
願黃圖永固致兵寢刑措之風
青詞
嗣守丕基心靡違於寅畏導迎繁祉歲恪
謹於修崇維德在秋自天申命伏願祥雲
開瑞景曜宣光怡愉永康受介福於王母
清寧無斁錫皇極於庶民
皇太后為皇太子祈福設醮齋文
天威不遠好生洽于民心帝訓孔昭受祉
施于孫子誠深保佑禮盡禱祈伏願飇馭
肅臨雲輿駢集鴻圖鞏謐允諧載物之功
燕翼綿弘永保貽謀之吉
青詞
正位宅中恪守成於祖武承天順則庸徼
福以孫謀矯首叢霄傾誠璇極伏願玉衡
齊政金篋賜齡重輪重暉誕保無疆之慶
有嚴有翼永恢長治之規
長春宫散壇青詞
祈報聿嚴儼神光之下顧精誠允格荷帝
命之密符茀禄攸宜際蟠均慶伏願歲成
玉燭政叶璣衡孔盖繽紛歸三千之寳所
瑶壇馥郁拱百二之皇圖
興聖宫上梁文
旭日蒼龍聳帝京之積翠層霄彩鳳流阿
閣之霏煙巍成少廣之居盛極東朝之禮
欽惟
殿下道師清淨性合儉慈色石𥙷天法女
媧之妙用瑶池錫宴符王母之長生穆如
薰風之自南粲若衆星之拱北
陛下孝嚴温凊敬謹膳羞謂神遊泰初當
廣鬱儀之宇而飬以天下益新長樂之宫
庶民子來百堵皆作倚空繡柱峩峩太乙
之揚旌闘角雕檐奕奕飛廉之奏舞彩宇
周遭於禁雉寳華流曳於驂鸞匠石繕完
蓍龜告吉舉脩梁於地上川嶽無譁成巨
構於域中雲霞得色敢伸善頌庸贊昌辰
抛梁東天雞初唱日輪紅漢殿瓊巵稱
萬夀堯階寳扇擁重瞳
抛梁西三素雲扶鳳輦低閬苑碧桃聞
已種廣寒靈藥不須携
抛梁南薰風殿閣聳眈眈一色花光濃
佀酒十分松露滴如藍
抛梁北帝子天孫來侍側何須玉檢告
昇平擬把瑶編增鏤刻
抛梁上僊藥輕調承露掌龍圖載見贊
無為魚夢維占歌有象
抛梁下女史未須夸鄧馬聖德重歌韓
愈詩徽音願續周王雅
伏願上梁之後坤元光大鼎命延弘雲需
湛露之恩德廣陽春之澤松茂柏悅三宫
同億載之歡風散雨濡九有順四時之序
與天齊夀率土歸仁
皇太后寢殿上梁文
璇宫擁翠刻姑射之層山柏寢通雲儼廣
寒之寳所凝神清淨恊德順承
皇太后飬備東朝尊臨北極天純佑命握
四時而品物亨夕以安身御六氣而隂陽
理寳典深調於玉燭珠星連緯於紫躔
陛下禮謹家人孝行天下謂榮觀合老氏
之要道而廣居迺亞聖之至言令月書春
惠風司律瑶池湧地龜吐瑞以成形畫棟
騰雲燕銜文而獻秀髣十二樓之縹緲開
億萬載之怡愉工師肅給以無譁多士驩
呼而稱慶脩梁舉地率土皆春敢集歌謠
庸伸贊祝
抛梁東髣髴神君下夀宫絳闕雲光催
曉日翠簾花影颺春風
抛梁西靈杵玄霜煉紫泥露下隃知金
掌濕參横坐見玉繩低
抛梁南咫尺天居接蔚藍底用麻姑擘
麟脯共看帝子引鸞驂
抛梁北色石神功參太極物無疵癘樂
豐年道合希夷超至德
抛梁上紫微鈎陳肅玄象五兵不試太
平年三聖重光天下飬
抛梁下内宴傳歡慶朝野遊魚漸識柳
邊舟飛鳥時随花外馬
伏願上梁之後乾清坤謐月穆星俞擊壤
而歌阜康結繩以復淳厚千萬年永清於
四表九五福悉萃于三宫
楠木殿上梁文
天道不言而庶類亨式嚴居所聖人無為
而天下治爰法當陽坐朝知問道之勤側
席審思賢之念揆辰考室申令鳩工欽惟
陛下守位䢖中施仁濟衆陋竹宫之侈靡
羞桂館之虚無宣室受釐未遑鬼神之問
石渠論奏是資經術之明掄楩楠以擬棟
梁審律度以合規矩爰居爰處乃寢乃興
歌庶民之子來形四方之風動虹梁歡舉
龜墨告從敢述輿情庸伸善頌
抛梁東一朵紅雲泰嶽峰絳闕翠旌浮
曙色玉階星弁整朝容
抛梁西王母傳宣曼夀齊漏下銅壷催
蜜炬庭傳丹詔擁金泥
抛梁南薰風殿閣静潭潭帝子承顔催
鶴駕宗王侍宴擁龍驂
抛梁北紫微熒煌儼宸極五兵奏凱一
車書萬國來朝合圭璧
抛梁上玉燭金穰契玄象陽剛深法泰
元尊至孝力窮天下飬
抛梁下百榖芃芃滿原野淳風再使比
羲黃雅樂重宣繼㲈夏
伏願上梁之後乾坤合德日月順行高拱
穆清景化溥霑於八表茂迎穰簡嘉祥均
被於三宫率土歸仁與天齊夀
普慶寺後殿上梁文
積翠凌空儼諸天之層構側金布地成四
梵之妙緣惟我
皇帝陛下味道圓明宅心清淨深植善本
靈山之付嘱未忘廣種福田寳所之莊嚴
彌奐像設參前而山立威儀殿後以雲趨
一一青蓮層層貝葉爰以棲神而凝睇亦
云澄觀以集思成祗樹園作平等觀虹梁
將舉龍象具瞻
抛梁東瞿曇瑞世日輪紅一手指天呈
實際九旬談妙演宗風
抛梁西雪山深處鵲巢低白足赤髭随
地見紺眉青眼倚巖棲
抛梁南要看彌勒與同龕擊竹莫參朝
九九拈鎚且問後三三
抛梁北大地山河光的的平齊斗柄布
王春深拱宵衣開夀域
抛梁上堯仁如天高蕩蕩八風不動太
平年四時平分真實相
抛梁下川后山君擁風馬赤麟白鴈奏
郊丘瑞麥嘉禾徧原野
伏願上梁之後後天不老景緯齊光玉檢
七十二君同觀三脊金輪萬八千歲共拂
銖衣四海永清三宫均慶
天慶寺佛殿上梁文
寳構凌空稱華嚴之富貴青蓮湧地成祗
樹之神通雪堂老禪心匠虚明性宗真淨
住南城數十載名滿江湖祝北闕億萬年
日嚴香火雖紺宇禪扃之已敞而璇題秘
殿之未雄靈山之法會如新黼扆之綸音
已下無踵而至不日以成繡甍結飛霞稱
由旬之龍象金波麗鳷鵲儼第一之人天
爰舉脩梁敢陳口號
抛梁東須彌初見日輪紅願上吾皇千
萬夀銖衣拂石宴春風
抛梁西一朵紅雲映日低不用親遊天
笁國只今寳所緫菩提
抛梁南軒䆫面面是瞿曇欲問拈花微
笑意雪堂老子睡方酣
抛梁北殿角罘罳如翠織鐘魚觧作梵
王音日把心香祝宸極
抛梁上大雄之尊夀無量聖朝方是太
平初白馬迎經踵三蔵
抛梁下禪板蒲團不須假側金布地擬
諸天香鉢如雲坐長夏
伏願上梁之後乾坤泰治日月恒新豐年
調玉燭之和正法拱金湯之固兩宫萬夀
四海一家
天夀節致語
洪範九五福曰夀允屬至人上古八千歲
為秋實名治世仰天門之葱鬱審雲闕之
青圜黃道日明式紀老人之次金莖露肅
有開上聖之祥慶浹叢霄歡騰榖旦恭惟
皇帝陛下穆清居位剛健體元雷在地中
消群隂於既長風行水上示景命於方來
辟雍建崇化之規象魏布新民之法以食
為本歸漕粟於中都所寳惟賢郤貢琛於
絶域方且端冕以聽古樂惡酒而好善言
麴蘖相臣簫勺多士瞻鳳皇來儀之瑞歌
鳧鷖守成之詩克叶禹謨丕光周道某等
伎陳九奏曲合三呼蘭有秀菊有芳願敷
宣於律吕月重輪星重曜行登載於歌謠
遥望天威敢陳口號
羲和御日上蓬瀛盛旦曈曈集夀星冠珮
雲排朝帝闕笙鏞春響藹宸庭瑶池已獻
蟠桃實玉殿初開五葉蓂要識吾皇清淨
理長生瓊液肕脩齡
清容居士集卷第三十五
