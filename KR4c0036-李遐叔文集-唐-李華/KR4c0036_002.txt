李遐叔文集卷二
唐李華撰
三賢論(元魯山蕭穎士劉迅)
或曰吾讀古人之書而求古人之未獲嗟夫遐叔謂
曰無世無賢人其或世教之至淪於風波雖賢不能
自辨况察者未之究乎鄭衛方奏正聲間發極和無
味至文無彩聽者不達反以為怪譎之音太師樂工
亦失容而止曼都之姿雜於顦顇被緼絮蒙蕭艾美
醜夷倫自以為陋此二者既病不自明又求者亦昏
將剖其善惡在遷政化端風俗則賢不肖異貫而後
賢者自明而察者不惑也余兄事元魯山而友劉蕭
二功曹此三賢者可謂之達矣或曰願聞三子之略
遐叔曰元之志行當以道統天下劉之志行當以六
經諧人心蕭之志行當以中古易今世元齊愚智劉
感一物不得其正蕭呼吸折節而獲重禄不易一刻
之安元之道劉之深蕭之志及於夫子之門則達者
其流也然各有病元病酒劉病賞物蕭病貶惡太亟
奬善太重元奉親孝居喪哀撫孤仁徇朋友之急蒞
職明於賞罰終身貧而樂天知命焉以謂王者作樂
崇德殷薦上帝以配祖考天人之極致也而詞章不
稱是無樂也於是作破陣樂詞恊商周之頌推是而
論則見元之道矣劉名儒史官之家兄弟以學著稱
乃述詩書禮樂春秋為五說條貫源流備古今之變
推是而論則見劉之深矣蕭以史書為煩尤罪子長
不編年陳事而為列傳後代因之非典訓也將正其
失自春秋三家之後非訓齊生人不錄次序纉修以
迄於今志未就而歿推是而論則見蕭之志矣元據
師保之席瞻其形容不俟其言而見其仁劉被卿佐
之服居賓友之地言理亂根源人倫隠明參乎元精
而後見其妙蕭若百練之鋼不可屈折當興廢去就
之際一生一死之間而後見其大節視聽過速欲人
人如我志與時多背恒見詬於人取其中節之舉是
可以為人師矣學廣而不偏精其貫穿甚於精者又
文方復雅商之至當以律度百代為任而古之能者
往往不至焉超絶孤厲不可謂不知者言也茂挺父
為莒丞得罪清河張惟一時佐廉使按成之茂挺初
登科自洛至莒道邀使車發詞哀乞惟一涕下即日
捨之且曰蕭贊府生一賢才資天下風教吾由是得
罪亦無憾夫如是得不謂之孝乎哉曰三子者各有
所與遊乎遐叔曰若太尉房公可謂名公矣每見魯
山則終日歎息謂予曰見紫芝眉宇使人名利之心
盡矣若司業蘇公可謂賢人矣每謂當時名士曰使
僕不幸生於衰俗所不恥者識元紫芝廣平程休士
美端重寡言河間邢宇紹宗深明持參宇弟宙次宗
和而不流南陽張茂之季豐守道而斷趙郡李崿伯
高含大雅之素崿族子丹叔南誠莊而文丹族子惟
岳謀道沉䆳廉靜梁國喬潭德源昂昂有古風弘農
楊拯士扶敏而安道清河房垂翼明志而好古河東
柳識方明遐曠而才是皆慕於元者也劉在京下嘗
寢疾房公時臨扶風聞之通夕不寐顧謂賓從曰挺
卿若不起無復有神道尚書劉公每有勝理必詣與
談終日忘返退而嘆曰聞劉公清言見皇王之理矣
殷直清有識尚恨言理少對未與劉面常想見其人
河東裴騰士舉朗邁真直弟霸士會峻清不雜隴西
李廣敬叔堅明而粹范陽盧虚舟幼真質方而清潁
川陳讜言士然談而不厭吳興沈興宗季長專靜不
渝潁川陳兼不器行古之道渤海高適達夫落落有
竒節是皆重劉者也工部侍郎韋述修國史推蕭同
事禮部侍郎楊浚掌貢舉問蕭求人海内以為德選
汝南邵軫緯卿詞學標幹天水趙驊雲卿才美行純
陳郡殷寅直清達於名理河南源衍季融粹微而同
會稽孔至惟微述而好古河南陸據德隣恢恢善於
事理河東柳芳仲敷該練故事長樂賈至幼幾名重
當時京兆韋收仲成遠慮而深南陽張有略維之履
道體仁有略族弟邈季遐温其如玉中山劉穎士端
疎明簡暢潁川韓極佐元行備而文樂安孫益盈孺
温良忠厚京兆韋建士經中明外純潁川陳晉正卿
深於詩書天水尹徵之誠明貫百家之言是皆厚於
蕭者也尚書顔公重名節敦故舊與茂挺少相知顔
與陸據柳芳最善茂挺與趙驊邵軫洎華最善天下
謂之顔蕭之交殷寅源衍睦於二交之間不幸元罷
魯山終於陸渾劉避地逝於安康蕭歸葬先人殁於
汝南今復求斯人有之無之是必有之而察之未克
也三賢不登尊位不享下壽居易委順賢人之達也
不蒙其教生人之病也予知三賢也深故言之不怍
云
正交論
上古無文飽於和氣從化而避何交之哉至於善惡
分利害競而後有交交天命也附奔走之友夫友天
縱也亦然微鮑子之知管氏則諸夏遷為左袵無歸
生之說屈建則椒舉死於他國大者濟天下叔牙夷
吾是也小者全宗族聲子伍舉是也慈明奉元禮一
如大人真長喪仲祖臨柩動色由是近於骨肉之恩
不止於交遊而已矣王邑崇繼前好父事君卿梁松
恃貴遺舊構䧟伏波兩存其道而後兼善是知人事
艱難僅發於造次生死變禮不必更相代朋友漸於
講習緣情而親於我為重憂危相急仕進相推望而
不從厚實生怨詩曰喪亂既平既安且寧美道德相
成也又曰將恐將懼維予與汝將安將樂汝轉棄予哀
勢利相傾也三代之教自家行國樹之以私經啓其心
而修則家事理次定朋友端其性術攝稱從之聲與
實諧次諸侯無貢士及於政是以富有賢哲動符六
經王策既衰小雅皆廢諸侯無貢士之理司馬無論
材之政猷或先王教存國有君子聖人生於魯七十
子遍遊諸侯文武之道噎口復明(疑)孔伋孟軻之徒並不
儒尊漢代人心尚樸辟署由州郡公府往往有竒節駭
俗之士東京宗祖好學海内翕然是以王室多柱石之
臣交遊有死生之友降及魏晉亦未甚媮近代無鄉里
之選多寄隸京師隨時聚散懷牒自命積以為常吠形
一發羣響雷應銓擇多誤知之固難使名實兩虧朋
友道薄蓋由此也况衆邪為雄孤正失守誘中人之性
易於不善求便身之路庸未直道不從流俗脩身俟死
者益寡焉加以三尊闕師訓之喪朋友無寢門之哭學
府無衰服之制禮亡浸遠言者為非人從以偷俗用不
篤弊在不專經學淪於苟免者也師乏儒宗則道不
尊道不尊則門人不親友非學者則義不固義不固則
交道不重選不由鄉則情不繫府情不繫府則舉薦
寡恩三者化人之大端而情禮盡曠徼倖道長而純慤
道消悲夫禮首於冠而成人筮日筮賓即事於廟同師
之友鄉邦之族醮而禮之楊(疑)相與字之身何以不嚴
友何以不敬雖有暴慢無自入焉嗚呼士夫略之禮
以墜於地久矣信義不厚斯有漸歟後進未較是以非
辨者多附成而遠敗成或非經敗或非義三代之理不
能無是矧弊末乎於是大雅之友掃除無妄之交風動
利招則不悔機罔名眩則甘心鼎鑊傾之以勢則不畏
於天地餌之以權則忍絶其親愛苟患所不至故詩有
谷風之刺禮有邦朋之禁以此防人猶或踰之嗟夫竒
巧釣情者明哲所惡鋒芒逆物者道家不取受施忘惠
者仁義之蠧跡均心異者蠻貊之俗面附背擕者人道
所棄遠賢奔利者商販之行俞可強不者僕妾恒性愛
子遺親者犬彘之心若然者無代無之嗚呼至交之道
殆絶乎如有唱而無應非唱者過也善交者不好甘而
惡章貴棄同而即和鮑叔潔廉而敬管仲三歸至知之
契故無與二君子不器交議宜然義在切切偲偲匡救
其闕善則輔宣之過則以規誨之不從則一心以蔽之
不幸寘於刑辟則生死以全之傳曰朋友無大故不棄
此之謂也苟能久要之約必存平生之言可復如樓護
終身與吕公同食張裔養楊恭母如親則家室有歸人
誰虞死古者言之不出恥躬之不逮也行之難言之得
無訒乎務省諸身而已矣
質文論
天地之道易簡易則易知簡則易從先王質文相變以
濟天下易知易從莫尚乎質質弊則佐之以文文弊則
復之以質不待其極而變之故上無從暴下無從亂記
曰國奢則示之以儉國儉則示之以禮禮謂易知易從
之禮非酬酢裼襲之煩也儉謂易知易從之儉非茅茨
土簋之陋也蓋逹其誠信安其君親而已質則儉儉則
固固則愚其行也豐肥天下愚極則無恩文則奢奢則
不遜不遜則詐其行也痼瘠天下詐極則賊亂故曰不
待其極而變之固而文之無害於訓人不遜而質之艱
難於成俗若不化而過則愚之病淺於詐之病也無恩
之病緩於賊亂之極也故曰莫尚乎奢也奢而後化之
求固而不獲也利害遲速不其昭昭歟前王之禮世滋
百家之言世益欲人專一而不為詐難乎哉吉凶之儀
刑賞之級繁矣使生人無適從巧者弄而飾之拙者眩
而失守誠偽無由明天下浸為陂池蕩為洪流雖神禹
復生誰能救之夫君人者修德以治天下不在智不在
功必也質而有制制而不煩而巳太康啓子禹孫當斯
時有堯舜遺人親受禹之賜國有羿奪之内則夏之六
卿外則夏之四岳而羿浞愚弄鬭爭内外默然一以聽
命至少康艱難而後復國由是觀之則聖有謨訓何補
哉漢高除秦項煩苛孝文玄默仁儉斷獄幾措及於武
帝修三代之法而天下荒耗則文不如質明矣漢氏雖
歴産禄吳楚之亂而宗室異姓同力合心一舉而安且
漢德結於人心不如夏家諸吕吳楚之強倍於羿浞安
漢至易而復夏至難何也周德最深周公大聖親則管
蔡為亂遠則徐奄並興四夷多難復子明辟兼虞夏商
之典禮後王之法備矣太平之階厚矣至成王季年而
後理惟康王垂拱囹圄虚空逮至昭王南征不返因是
陵夷則郁郁之盛何為哉周法六官備職六宫備數四
時盛祭車服盛飾至於下國方五十里卿大夫士之多
軍師之衆大聘小聘朝覲會同地狹人寡不堪覲謁大
何得不亂小何得不亡記云周之人強仁窮賞罰故
曰殷周之道不勝其弊考前後而論之夏衰失於質而
無制周弱失於制而過煩故也愚以為將求至理始於
學習經史左氏國語爾雅荀孟等家輔佐五經者也及
藥石之方行於天下考試仕進者宜用之其餘百家之
說䜟緯之書存而不用至於喪制之縟祭禮之繁不可
備舉者宜省之考求簡易中於人心者以行之是可以
淳風俗而不泥於坦明之路矣學者局於恒教因循而
不敢失於毫釐古人之說豈或盡善數骨肉之罪而褒
叔向不忍聞之言而書昭伯敬龜筴之信而陳勾僂使
不仁之人萌芽賊心而仁義之士閉目掩卷何如哉其
或曲書常言無禆世教不習可也則煩潰日亡而易簡
日用矣海内之廣億兆之多無聊於煩彌世曠久今以
簡質易煩文而便之則晨命而夕周踰年而化成蹈五
常享五福理必然也孔子言以約失之者鮮矣與其不
遜也寧固傳曰以欲從人則可記曰大樂必易大禮必
簡顔子曰無施勞經義可據也如是為政者得無以為
惑乎
卜論
天地之大德曰生舜好生之德洽於人心五福首乎夀
麟鳳龜龍謂之四靈龜不傷物呼吸元氣於介蟲為長
而夀古之聖者刳而朘之觀其裂畫以定吉凶殘其生
勦其夀既勦殘之而求其靈夫何故愚未知夫天地之
心聖逹之謨靈之夀之而夭戮之朘其肉鑚其骸精氣
復於無物而貞悔發於焦朽不其反耶夫大人與天地
合其德與日月合其明與四時合其序與鬼神合其吉
凶不當妄也夀而夭之豈合其德乎因物求徵豈合其
明乎毒靈介而徼其神豈合其序乎假枯殼而决狐疑
豈合其吉凶乎洪範曰爾有大疑謀及卜筮聖人不當
有疑於人以筮也夫祭有尸自虞夏商周不變戰國蕩
古法祭無尸尸之重重於卜則明廢龜可也又聞夫鑄
刀劍者不成則屠犬彘血而祭之被髮而哭之則成而
利蓋不祥器也其神者躍為龍蛇穿木石入泉源以至
發烱光聲音人不能自神因天地之氣化天地之物而
為神固無悉然是亦為怪古者成宫室必落之鍾鼓器
械必釁之豈神明貴殺享羶腥歟今亡其禮未聞屋室
不安身而器物不利用由是而言則卜筮陰陽之流皆
妄作也夫潔壇墠而布精誠求福之來𬗟不可致耕夫
蠶婦神一草木禱一禽畜鼓而舞之謂妖祥如答實歟
妄歟犧文之易更周公之述以為至矣揚子雲為太玄
設卦辯吉凶如易之告若使後代有如揚子雲又為
一書可筮則象數之變其可既乎專任道德以貫之則
天地之理盡矣又焉假夫蓍龜乎又焉徵夫鬼神乎子
不語是存乎道義也
唐丞相太尉房公德銘一首
玄宗季年逆將持兵天錫房公言正其傾羣兇害直事
乃不行虜起幽陵連覆二京帝慈蒸人避狄西蜀爰命
撫國理兵北朔登賢為輔讓子以續公賚册書亦捧瑞
玉聖人神聖天地咸若子孝臣忠元元踴躍命帥中軍
謀殱羿浞人或有言志屈道行公曰不可屈則佞生柄
不在公象昏曀明退師儲宫出守函谷入為尚書正色
諤諤又刺汾澮遽臨彭濮何負而東何負而西公受挫
抑邦人悽悽帝懷明德俾我不迷徵拜秋官僉曰休哉
薨殂䦘中國瘁人哀喬嶽隕躓輔星昏霾天子洟涕迎
崇上台巖巖岱宗瞻其峻極赫赫房公尊其盛德昔撫
宜春列邦是式建銘江濱以慰南國
四皓銘一首
天靜地一默成四時人妙其用三靈推移遯蛻秦禍出
扶漢危道不可屈南山採芝飽和全終皆享期頤山下
水濱四墳纍纍悚慕玄風俳徊古祠
故相國兵部尚書梁國公李峴傳
梁公諱峴字某其先隴西人曾祖曰吳王太宗愛子也
父曰信安郡王玄宗之大臣肅宗之軍佐也公年二十
學道於大智禪師志深行苦禪師謂曰汝當為國家陳
力緣不在此也自太子通事舍人五遷為魏州刺史化
行河朔再遷為京兆尹歲大水至尊幸温湯每冬為恒
畿補進奉萬計公止府縣無所獻上知其貞亮益以重
之甸服千里饑不為害忠矣哉權臣所排出守零陵再
遷御史中丞荆州等五道副元帥徵為宗正卿鳳翔太
守時兵荒之後兩京未復公為政人不勞而公賦足智
矣哉除尚書左丞禮部尚書御史大夫兼京兆尹公明
賞罰而隠人過下吏不逮上延威伸令引自謝責而慰
安之推德及人剛柔皆化仁矣哉平訟獄刑察以人情
斷以古義正詞匡上直法伸下明矣哉遷吏部尚書平
章事以正直進以正直退貶蜀州刺史遷為御史大夫
兼江陵尹節度觀察使入為禮部尚書宗正卿加黃門
侍郎平章事以道事君不可則止可謂大臣歟行垂益
之道事堯舜之君公志不申元元失望除太子詹事又
歴御史大夫禮部尚書遷吏部領選江西改兵部復命
至南陽詔兼衢州刺史一州之人如得父母永泰二年
八月薨於衢州一州之人如絶乳育天地痛心朝廷悲
懷贈太子少師謚曰某兵部尚書少師同先父之職國
家孝治追其世德乎周之興也内有周召外有伯禽康
叔漢之盛也東平入輔聖德巍巍公為股肱衛侯之哭
柳莊曰非寡人之臣社稷之臣也公可謂社稷之臣歟
夫子稱閔子騫曰孝哉閔子騫稱史魚曰直哉史魚宣
盛德者一言蔽之與公遊者詠公之德曰柱石天下儀
刑縉紳宗韓房後惟公一人公享年五十五伯兄峘戸
部尚書統江淮嘗與公並為御史大夫及公之逝伯季
同齒哀哉仲兄嶧戸部尚書散騎常侍一門親賢繼美
畢榮盛矣哉公嗣子大理司直孝孤女范陽盧浩妻哀
有餘禮孝因其心孝矣哉哀奉世父尚書公之裳帷自
信安歸於上都跣行號哭三千餘里以大歷二年某月
日窆於某原禮也夫人河南獨孤氏祔焉夫人某官某
之女以才淑禮法聞於邦族公為茂德崇勲之後享大
名尊位有令兄弟有賢夫人有孝男有孝女全美如是
雖古烈無之
李夫人傳
夫人趙郡李氏諱某字某號惠日自後魏義豊懿公璨
七代至明經君玄福道義德禮歸於一門魏史所謂事
親孝謹風度審正是也年十三歸於貴鄉丞范陽盧公
善觀姑崔夫人待子婦甚嚴年高多疾自夫人奉養體
氣日和姑視夫人愛子如也夫人奉養姑慈親如也撫
下掩其小過因而誨之則大過無從生矣姑怒責幼賤
夫人則跪請曰此誠違教尊宜降責新婦不安請引外
懲恥既而輕罰復命姑或未厭則曰責誠未塞伏以尊
慈恐他日追憐傷尊之心崔夫人撫而咲曰李新婦不
惟安吾兼變吾性自是委以家政其柔明婉敏皆此類
也盧公嘗為宕州司法參軍夫人隨官西南羌戎不知
長幼之别夫人之威儀敬順聞於殊俗羌戎化焉太夫
人因疾喪明夫人奉衣則安奉膳則飽每曰此女在側
吾忘失明及居憂泣血三年終身銜戚讀論語詩書禮
傳古史箴頌近世調賦合於雅者盡諷之善鼓琴幽閒
自娛志普門之教肸蠁符應六姻孤幼歸夫人者如不
孤焉開元元年終春秋五十無子有女一人孝慈明惠
如夫人之德歸於安邑令趙郡李公遺孤檢校吏部員
外華不及逮事感慕罔極聞於外家十不存一哀書大
略敢告史官
唐贈太子太師崔公神道碑
禮之中庸曰父為士子為大夫葬以士祭以大夫是禮
也於國為恩於人為孝朝廷贈趙公之先人故晉州司
法參軍贈清河太守三至太子少師褒少師之德揚趙
公之孝國之恩也書之洪範曰是訓是行以近天子之
光趙公奉若少師之訓為國股肱翊大君之明可謂忠
矣傳曰有明德者必昌於後世後必有逹人故叔梁紇
有子曰文宣王陳仲弓有孫曰司空羣積德於身以垂
厥後猶洪河廣大於涓流太山峻極於丘陵藴百行惟
少師宣六德惟趙公父慈子孝移孝於忠盛矣哉維烈
山氏以稼穡代畋漁伯夷以秩禮諧神人太公以大勲
平禍亂季子以讓德辭社稷崔氏其後也有魏臣名琰
降至宋度支郎中贈冀州刺史元孫隕身成名興起百
代生魏吏部尚書左僕射貞烈公亮六為吏部郎三為
吏部尚書再為大中正連部二千石一為大將軍歴寺
中太常光禄大夫男為部官女為九嬪與伯父之子僕
射休首出羣姓為海内甲門孫曰肇師以令望為中書
侍郎以才辨為聘梁使中書孫諱道淹北齊安州總管
掾生少師之祖諱方騫皇朝萬年主簿臨洺子臨洺子
生少師烈考諱貞固皇朝武功主簿贈吏部尚書娶趙
郡李氏新定之子高都之姪中外之甲光標士林少師
諱景晊清河東武城人也三歲丁太夫人憂十二居武
功艱號哭無時隣里輟相終制讀書歲不踐閾一覽數
紙終身不忘年十七與親兄晙一舉明經同年擢第二
十三調補梁州南鄭縣尉以能政聞轉蜀州晉原縣尉
以清白器幹為按察使倪若水表薦大理評事以親累
貶利州葭萌丞歴梓州鹽葶丞晉州司法參軍公風度
詳雅器宇方深有道者悦之而不厭不仁者憚之而遷
善蘧瑗在衛衛多君子子賤居魯魯有賢人若至聽詞
必察臨事能斷吏不忍欺人不敢犯刺史齊景胃洎州
長舉公清明中正差充支使畢構代齊假為判官開元
三年終於官舍春秋四十權厝於印山玄元廟西北原
公之逝也宗族嘆曰孝可以動神祇而不夀僚友嘆曰
仁可以師天下而不貴聞者歎曰清可以激貪俗而不
昌命矣天乎盛德必興宜有後也夫人滎陽鄭氏皇朝
兵部郎中衛州刺史玄昇之子吏部侍郎平章事惜之
女弟以德範儀少師以才明訓趙公天寶十二載享齡
六十九終於京兆崇賢里殯於長安南社陵原有一子
二女神龍中申明舊詔著之甲令以五姓婚媾冠冕天
下物惡大盛禁相為姻隴西李寶之六子太原王瓊之
四子滎陽鄭温之三子范陽盧子遷之四子盧輔之六
子公之八代祖元孫之二子博陵崔懿之八子趙郡李
楷之四子士望四十四人之後同降明詔斯可謂美宗
族人物而表冠冕矣在周則邵單為公族媯嬴為上國
西京竇傅之貴東漢表揚之盛魏以苟陳為德門南朝
以王謝為高望方之於公川谷江海也嗣子圖以文學
早知名射策上第官歴臺省尋拜蜀郡長史兼御史中
丞加節度使時安禄山起幽朔連䧟潼關賫表腰金懇
迎玄宗省表垂泣召宰相謂曰世亂識忠良今見之矣除
中書侍郎益州長史節度等如故及乘輿至蜀朝廷羽
儀如京之制終古難之肅宗幸彭原將復天下以劔南
無事不假此人詔赴行在咨以締搆扈從還宫日月並
照玄宗獲申聖慈肅宗獲申聖孝&KR0008;侯功大博陵賞尊
詔曰一匡天下大庇生人遷特進中書令集賢殿大學
士修國史封趙國公昔成王以曲阜命周公王曰叔父
親親也以營丘命太公王曰叔舅賢賢也惟肅宗以亦
趙國錫崔公今上以少師贈先公三代之極教也後轉
太子少師兼御史大夫東京留守尋為工部尚書揚州
長史浙江東西二道觀察使吏部尚書知省事餘如故
又轉尚書右僕射四年某月日龜筮叶吉奉少師滎陽
夫人之喪合祔於東京河南邙山之某原禮也世傳清
白子孝臣忠山東士大夫以五姓婚姻為第一朝廷衣
冠以尚書端揆為貴士惟公兼之清河崔氏至趙公三
代僕射可謂盡善矣太山羊道世傳清德北海范毓兒
無常親總比二者為公家法華學放史氏敢播風烈焉
昔孔悝銘鼎備舉前代史克頌魯獨美僖公用以誕敷
先人昭示後代在禮然也今兹作頌書國家之孝理列
聖君之得人崔氏之世緒少師之懿範趙公之孝思士
正祖德末為不朽崔氏之門為不朽矣若斯者華安得
不頌之其文曰
周之上公讓為大夫秦之司徙家於冀都伯從清河德
緒繁多仕至揚州出將封侯惟德惟器魏之中尉降及
元魏郡從並貴才如尚書德如評事古之廷評伏念惟
刑我聞德聲繼佐葭萌安道和俗化行三蜀彼汾之曲
片言折獄清風人穆升聞輦轂葦轍蒲帷公行不歸哲
人其萎後賢用微滎陽夫人柔明佐君嫁有喜聞首代
馨芬高陽才子唐虞多士克先趙公大雅爰起有子如
是可謂孝矣崇原既平伊洛攸清永安厥靈萬有斯年
子孫以寧
慶王府司馬徐府君碑
君諱堅字某名與宗人同故以字稱東海郯人也象德
所自如山積高佐人施澤如水鍾下三代以降仁賢不
絶至宋齊間位望益尊三公令僕常伯卿將追贈衮司
降嬪帝女南朝衣冠宗正國子博士東筦男諱文遠有
盛名於國朝東筦生王屋令士安柝城以東人受其賜
王屋生大理卿贈越州都督諱有功社稷之衛也高宗
棄萬國太后臨朝宗室元臣以猜受釁頑虐阿指扇成
大獄海内懔懔不保其生凶殘朋黨嚼牙頓翼起於上
國延及諸夏不止於此將圖我國家三分烝人其一為
血宗社垂靈而生大理俾幹刑典扞蔽本朝元惡憚其
義烈人鬼衛其愷悌惟身與族隨正而行爭性命於豺
狼之口解威怒於雷霆之下大者完州郡小者活門閭
累為羣兇所排阽於破滅神佐貞獨終以真合昔咎繇
事唐虞釋之定國當盛漢赫赫大理而丁此時功倍古
人聲動百代是之謂也君即大理之元子直温秉廉深
於德行祖考之訓叢乎厥躬以蔭宿衛調臨郎主簿親
累故也歴懷州參軍郡王府戸曹陜州司法清方知名
朝廷以先父之勞超拜大理司直聞者皆垂泣而喜平
端讞議果振家風皇舅太尉希堿以先大理嘗拔家冤
表讓官於君以申蓼莪罔極之感拜恭陵令除陳州别
駕改陜州入為岐王府司馬轉慶王府階朝議大夫襲
封東筦侯開元十六年四月二十九日終於洛陽南郊
居春秋六十八不登期頤不至大官嗚呼惜哉天地之
於物順也君子如之窮逹之於人命也君子安之為君
德性與是相凖執親之喪哀毁逾禮迨啓手足不貽憂
於坟墓孝也守官廉平未嘗違道干譽奉長臨下小大
悉心一夫得罪則為之損容色有可緩者忻忻然出之
仁也惠文太子之在岐邸膚敏好學上最器念四時鍾
渥澤賓客多詞人君每引道書滿盈之誡以扶俊德忠
也仁孝與忠雖無位為貴禮所謂以道得人而已况承
前人之烈光被聖代之冕服乎夫人贊皇縣君趙郡李
氏北州望族左司郎中公掩之孫杭州刺史自抱之女
左司博古杭州知人訓成懿淑光配有德後君六歲而
終合祔於濟源之燕川南原龜從筮從兆因德叶嗣子
光禄少卿㲄前蜀郡兵曹參軍殷句容尉毅出言舉足
不墜孝慈㲄行備忠厚辭無枝葉朗而不華直而容衆
有古人之情君子之度為大理正負荷前猷歴宰三縣
牧守一郡人感懷之刊石繼起再蒞京邑不求名聲推
心而理盛德有後曷其崇高神道聰明豈曠人欲君從
父弟惲御史中丞陳留太守河南採訪清廉有威所向
霽肅大理歿而有中丞中丞歿而有光禄徐氏之興將
在裔乎爰族幽兆與天地極是文也華無媿詞銘曰
三命益恭慶祚猶鍾矧我大理金人門宗扞蔽皇家枝
梧羣兇百族感慕大哉勲庸克生茂德山鎮泉塞卷以
道風舒為士則如何喆人終始藩國在昔偃王仁義逌
興㳂源而下勲德相承或西討濟河或北義延陵又有
逹者魯連服膺綿綿世祀奕奕髦士晉宋齊梁名臣繼
起薦躡公府連嬪帝子東筦以降羽儀清朝美矣哉如
金如玉如翰如翹君子踐修德音孔昭抑抑仁人宜於
進退合符黃老不皦不昧推心無方我德用大建世何
居松門已藹永言孝思光禄有之式播芳烈為將來師
東都聖禪寺無畏三藏碑
惟和尚輪王梵嫡號善無畏釋迦如來季父甘露飯王
之後其先自中天迴因難分八王烏茶父曰佛手王以
和尚生有聖姿早兼德藝故歴試焉十歲統戎十三嗣
位睹諸兄舉兵搆亂不得已而後征之接刅中體捍輪
傷頂軍以順勝兄以愛全乃白母后告羣臣曰向者親
征義斷恩也今以國讓行其志也因置位於兄固求入
道太后哀許賜以傳國寶珠南至海濱殊勝招提入法
華三昧聚沙建塔誓一萬區黑蛇傷指而不退息身寄
商舶往中印度密脩禪誦口放白光無風三日而舟行
萬里與商人同遇羣盗阽於併命和尚慰帖徒侣默誦
真言七俱眡尊全現身相盗果為他寇所殱寇乃露罪
歸誠指蹤夷險越窮荒踰毒水至中天境上乃遇其王
王之夫人即和尚妹也和尚服凡品而徒侣以君禮奉
之王問獲其由嗟稱不足菩提眷屬是日同歸慈雲布
蔭一境丕變於是發三乘之藏究諸部之宗品偈章句
誦無遺者說龍宫之義理得師子之頻伸名振五天尊
為稱首郍爛陀寺像法之泉源衆聖之都會乃捨寶珠
瑩大像額端晝如月魄夜則光耀僧有逹摩鞠多掌定
門之秘鑰佩如來之密印顔如四十許實八百年也和
尚投體兩足奉為本師鉢中非國食示一禪僧華人也
見油餌尚温粟飯餘煖愕而嘆曰中國去此十萬八千
里是彼朝熟而午時至此何神速也會中盡駭而和尚
默然本師謂和尚曰中國白馬寺重閣新成吾適受供
而反汝能不言真可學也乃授以摠持密教龍神圍繞
森在目前無量印契一時受頓即日灌頂為天人師稱
曰三藏三藏有六義内為戒定慧外為經律論以陀羅
尼而統攝之惟陀羅尼菩提速疾之輪下脫吉祥之海
三世諸佛生於此門夫慧照所傳一燈而已殊異燈亦
無邊由是有百億釋迦微塵三殊菩薩金剛總攝於諸
定向月懸同於法身頓升階位隣於大覺此其旨也和
尚遍禮聖迹周行大荒不悔艱難每所三至為迦葉剃
髮愛觀音摩頂嘗結夏於靈鷲山有猛獸前路深入山
穴穴明晝有摩尼立像左右侍者色相如生中印大旱
求和尚請雨觀音大聖在日輪中手執淨瓶注水地中
感咽於雙樹之下問往昔於佛世之人為者不言十問
其一鎩金為貝葉寫大般若鎔銀起窣堵波等佛身相
母后謂和尚巳化泪竭喪明及寄疏問安朗然如故大
雄威後外道如林九十六宗各專其見和尚皆隨所執
乘喻破疑解邪縳於心門捨迷津於覺路法雨大小而
均澤定水方員而滿器仆異學之旗鼓建心王之勝幢
使其以金制狂即身觀佛大師喜曰善男子中國有緣
可以行矣乃頂辭奉下至迦葉濕彌國中夜次河河無
津梁浮空以濟受請於長者有羅漢降曰我小乘之聖
大德是登地菩薩乃讓席推尊和尚受以名衣乃升空
而去烏傷國有白鼠馴遶日獻金錢講毗盧於突厥之
庭而可敦了請法和尚乃安禪樹下法為金字列在空
中突厥之妻有以手按其乳乳為三道飛注和尚口者
乃合掌端容曰此我前生母也或悟舉刅三斫支體無
所傷破者唯聞銅聲而已至雪山天池而和尚不愈本
師自空而至曰菩薩身同世聞不捨生死汝久離諸相
寧有病耶言畢而冲天則洗然而愈矣路出吐蕃與商
旅同次夷人貪貨率衆合圍乃密為心印而蕃豪請罪
至中國西境夜有神見曰此東非弟子界也文殊師利
實護中州禮足而滅以駞負經至西川涉龍沙䧟駞疋
没於泉下和尚入泉三日止龍宫而化之牽駞出岸經
無霑濕睿宗道尊德盛立契無為詔僧若那及將軍史
獻出玉門塞表以俟來儀開元紹興重光大化聖皇夢
與真僧見其姿狀非常躬御丹青圖之殿壁及和尚至
止與夢合符天子光靈而敬悦之飾内道場尊為教主
自寧薛二王而下皆跪席捧器為師賓大士於天台接
梵筵於帝座禮國師以廣成之道致人主於如來之乘
巍巍法門於此為盛有術者握鬼神之契參變化之功
承詔御前效其神異和尚恬然不動而術者手足無施
矣其餘秘要代莫聞也累請居外勑諸寺遞送隨駕至
洛京詔於聖善寺安置自出内之後奔走華夷和尚臨
之貴賤如一奉儀形者蓮華開於眼界禀言說者甘露
降於心源超然自悟曰有其人矣法侣高標惟尊奉長
老寶思其餘皆接以門人之禮禪師一行者定惠之餘
術窮天地有所未逹咨而後行和尚質粹神邁氣和言
簡不捨律議而身心自在不離坐席而願力俱圓有來
畢應蠲應無礙故衆妙懸解藝能兼於百工大悲普薰
草木同於一子不知其極也於本院鑄金銅靈塔以此
功德應緣護世手為模範妙極人天寺衆以銷冶至廣
庭除深隘慮風至火盛災延寶坊笑而言曰無可為憂
自當有騐及鼓鑄之日大雪蔽空靈塔既成瑞花飄席
前後奉詔穰旱致雨滅火返風昭昭然遍諸耳目矣從
容上請大庇緇林正法之興係於龍象信也表求還國
優詔不許開元二十三年十一月七日右脅累足湼槃
於禪室享齡九十九僧臘八十法界凄凉天心震悼詔
鴻臚卿李現威儀賓律師以某月日葬於龍門西山涕
慕傾都山川變色弟子寶思禪師滎陽鄭氏明畏禪師
瑯琊王氏皆高族上才超然自覺息言為樂說之辨妙
用即禪那之宗入和尚之室惟茲二人而乾元之歲再
造天維大君心證無緣之悲躬行不匱之孝由是釋梵
扈蹕天師濟師凶穢掃除人祇清淨位光付囑教大興
行二禪教師爰以偈頌刻諸金口法離文字道不可名
以慰門人感慕之心有同顔子喟然之嘆其文曰
釋宫尊種罷扶出持捨位成道為天人師度微塵寰行
甘露慈仁消大怖辨洗羣疑法本不滅今子得之隨方
演教聿來中國帝君承迎天花滿祴懽喜園花惟聞薝
蔔百千萬億調服其心灌頂在昔聲聞現今山王高妙
海月圓深因於示滅空悲鶴林伊水西山冥冥玄室金
棺此閉式瞻無日雙寶昭興教尊言密歸我者因因明
悟實
故左谿大師碑銘(并序)
百億三昧無非度門於覺昭中而得自在過去大士峕
惟左谿左谿傅氏之子法號玄朗字惠明其先北地泥
陽人漢魏大族隨晉南渡家於義烏今為東陽義烏人
也自江夏太守極梁居士翕賢逹相承世謂居士為諸
佛化身杳不可測左谿則居士六代孫梵行之門宜生
上德母葛氏夢天降靈瑞而娠左谿心靜體安迄於乳
育生九年矣辭家入道兼綜羣言曰此法門之畎澮也
如意年中剃度隸義烏清泰寺尋光州岸律師受具戒
就會稽印宗禪師商律部重山深林怖畏之地蜀處巖
穴凡三十年宴居左谿因以為號每言石泉可以洗昏
蒙雲松可以遺身世吾以此始亦以此終於所居一方
建立精舍約而不陋跪懴其間如來諸大弟子皆菩薩
僧大迦葉之頭陀舍利弗之智慧羅㬋羅之密行須菩
提之解空此四者皆最上乘同趣異名分流合體舍利
弗先佛滅度佛以法心付大迦葉此後相承凡二十九
世至梁魏間有菩薩僧菩提逹摩禪師傳楞迦法八世
至東京聖善寺弘正禪師今北宗是也又逹摩六世至
大通禪師大通又授大智禪師大智禪師降及長安山
北寺融禪師蓋北宗之一源也又逹摩五代至璨禪師
今南宗是也又逹摩四代至信禪師信又授融禪師住
牛頭山今徑山禪師承其後也至梁陳間有惠文禪師
學龍樹法授惠思大師南嶽祖師是也思傳智者大師
天台法門是也智者傳灌頂大師灌頂傳縉雲威大師
縉雲傳東陽大師左谿是也又弘景禪師得天台法居
荆州當陽傳其禪師俗謂蘭若和尚是也左谿所傳止
觀其本祇樹園内常聞此經燃燈佛前無有少法因字
以詮義因義以明理因理以同如定慧雙脩空有皆捨
此其略也菩薩或以性海度或以普門化香象至底彌
樓最高其餘幽贊不知充滿法界夫知上法易行上法
難脩上法易證上法難明謂左谿為有則實無所行謂
左谿為無則妙有常住視聽之表巍巍左谿因恭禪師
重研心法十八種物行頭陀教厥後奉東陽威大師得
最上乘詮第一義現聲聞像弘大覺心不可名也偏袒
跪膝奉觀音上聖願生兜率天親近彌勒殫罄衣鉢嚴
具尊儀焚香稽首則舍利降靈光發寺非正陽座屋宇
凋落殿移則像毁財匱則力難左谿錫杖指揮工人聽
命如從舊舘儼若天成心不離定中口不嘗藥味耄期
之歲同於壯齡告門人曰吾六印道圓萬行無得戒為
心本爾等師之天寶十三載九月十九日就滅春秋八
十二僧夏六十四四輩號慟如慕如疑香木幢幡雷動
山谷鄉人或夢左谿居寶閣第四重者寤告其隣與之
夢協兜率天者第四天也願力所届廣度人天既茶毗
已門人分舍利建塔於左谿遵像法也城邑之人願獲
親近分半舍利起塔於州某原申永慕也左谿僻在深
山衣弊食絶布紙而綻掬泉而齋如繒纊之温均滑甘
之飽誦經則翔禽下聽洗鉢則羣猿來捧宴坐一室同
法界之大蕭然一院等他方之遊或問曰萬行皆空云
何苦行對曰本無苦樂妄習為因衆生妄除我苦隨盡
又問曰山水自利如聚落何對曰名香挺根於海岸如
來成道於雪山未聞籠中比大寥廓至若旱蛙躍流瞽
犬能視雲雷興而獵者捨弓矢鱗介絶而漁者壤罾梁
舉其倬然曷可殫載弟子衢州龍丘九嵓寺道賓越州
法華寺僧法源僧神邕本州靈隠寺僧玄靜淨嵓寺僧
法開蘇州報恩寺僧道遵皆菩薩僧開左谿之秘藏常
州福業寺僧守真杭州靈耀寺僧法澄靈隠寺僧法真
明州天寶寺僧道源淨安寺僧惠從本州開元寺僧清
辨純得醍醐飽左谿之道味入室弟子本州開元寺僧
行宣常州妙樂寺僧湛然見如來性傳左谿之法門新
羅僧法融理應英純理應歸國化行東表弘左谿之妙
頥菩薩戒弟子傳禮王光福等菩提惠牙霑左谿之一
雨清辨禪師等荷擔遺烈見請斯文銘曰
慈石凑金澄流見月法與心起緣隨定設衆生來度我
為舟筏將如趙代豈望荆越趨道云何知之在行殈煩
惱鷇開絶滅城不住之住無生之生兜率天樂徘徊下
迎潺湲左谿東入滄海青松白日人亡地在四輩盡哀
時乎不待頌德空嶺劫衣無改
潤州天鄉寺故大德雲禪師碑
東南苾芻之上首曰長老雲公報年若干永泰二年某
月日湼槃於潤州丹徒天鄉寺人天痛慕江海寂寥御
史中丞韋公元甫頃臨潤州常申跪禮無何韋公兼觀
察領浙西按部至京江來修謁問長老曰如來遺教付
囑仁賢貧道有檀像一龕敬以相奉意深言簡聞者凄
然韋公致别之明日長老繩床跏趺無病而滅嗚呼至
矣哉昔支遁與謝公為山水之遊竺法師與王度為生
死之約古今同道如見其人長老每言曰得天師於牧
馬求善法於鬻香不可不敬樂羊以食子見疑苾芻以
草繁成忍不可不仁智瑶死於大縣頂生退於什宫不
可不廉留侯先期而黃石悦玄謀懇乞而觀音降不可
不信學此四者以為教端内訓緇褐外化羣品其餘觸
類而長道遍恒沙長老法號法雲獲度於神龍之歲俗
姓申氏其先魏都之望出於姜姓左右宣王詩所謂惟
岳降神者也曾祖寧皇朝考功員外郎祖靖睦州遂昌
縣令父儉不仕以復楚之忠烈相韓之勲伐蓄靈韜曜
鍾美後人長老童丱人道誦法華經景龍歲受具於本
州龍興寺玄昶律師由是萬計俱圓各冠同列與鶴林
絢律師偕往嵩穎求法於大照和尚以心眼視徹見無
邊界果在掌中隨心舒卷喻菴羅熟終當自知此其端
也道在兼愛故無棄物有志於道來問長老曰飲甘露
者當淨其身有涉道未泓來問長老曰菩提為寶耶無
知無德湼槃為空耶常樂我淨由是江景禪教有大照
之宗焉至若願力所弘莊嚴佛教像飾同日月之照厨
供盡人天之福積若山川流於他方凡聖去來緇素皆
以天鄉為中路之化城也夫三界為牢鬼神同死使桎
梏輪轉無解脫時佛性在煩惱之中佛身即衆生之體
大法平等無所不同雪山滿月是為真語同音半字寧
為妄說如來毫相始於東土菩薩求法遍在西方慈悲
之間固非一致若乃昆明劫灰夏時同學化來周穆之
歲星隕魯莊之年甘泉金人之祀伊存浮圖之說謂之
為妄則常情不測謂之為實則迂闊難明立定哀之時
書隠桓時事憑魯史之文猶未之詳况超乎視聽之外
出乎名言之域固宜然也國史傍錄往往合符者則宣
尼稱西方有聖玄老云吾師竺感厥乾後夢孝明漸於
中國楚王英尤敦此道嘗奉縑贖罪詔曰王誦黃老之
微言尚浮圖之仁祠潔齋三月與神而為誓其還縑以
助伊蒲塞桑門之盛饌浮圖仁祠即塔廟也潔齋為誓
即禮懴也伊蒲塞則優婆塞也至魏受禪洛陽宫中有
浮圖毁除之沙門以佛舍利擲水生光由是移於道車
廣開禪室僧會楊化於三吳惠持演教於三蜀震曜聾
瞽無代之法壤也因蓋吳同亂之積其後也賴曇休堅
持之誓自菩提逹摩降及大照禪師七葉相乘謂之七
祖心法傳示為最上乘南方以殺害為事北方多豪右
犯法故大通在北能公在南至慈救愍曲無不至其餘則
澄公威神止石羯之虐惠始定力悛赫連之暴淨檢尼
部之初曇柯律藏之始道安垂範羅釋詮譯惠遠道生
闡教於廬匡杯渡寶誌著異於江浙公之慈靈鎮攝智
者之遵揚真極清膺昏季在壤尋舉稠公之衣而定興
廢馳仲尼之記而崇建立唐撫運同符聖覺中州徼外
人智如林玄莊無畏繼興夷夏不可悉數舉其殊尤長
老既滅門人僧某等戒還本原智人無學以某月十六
日遷定於寉林寺西江湖晦冥道路悽慟初吏部侍郎
齊潮採訪江東見天鄉殿宇傾圯孰尸完葺乃請禪師
與絢公當謂寺僧乾最得堅固力求真實智乾元初奏
請天下二十五寺長講戒律天鄉即其一焉爾後率同
心願善繕理禮部員外郎崔令欽常為丹徒宗仰不怠
於何吳越震擾緇侣竄伏長老挺身於戈劍之間宴坐
於虎狼之口大浸不溺大火不焚天鄉獲全長老之力
也韋中丞以句容令田少文悦長老之風弘無生教故
托句容護辨葬事刺史韋公損奉善逝甚深之旨行菩
薩廣大之慈大理司真兼丹徒令史坦惟爭道周如潤
州者長之兄弟之子曰堂搆為當代詞人脩在家梵行
與門人俾華贊德於萬斯年其文曰
至哉玄德高標法流法而不著行而不求輪王自在象
寶調柔黑夜生月驚波起州洲淪大浸日落中夜方外
常在人間代謝性不遷易法無高下億萬人天從吾受
化從受化已委順知時諸佛如是今廼得之清江朗月古
人仁祠以我遺法為人導師
揚州隆興寺經律院和尚碑
菩薩調伏身心具一切智調伏心者為定慧調伏身者
為律議假煩惱而後有身心有身心而後開知見權衡
並用何莫由之如來於鹿野苑中為五俱輪始開此法
持律第一有優波離如來謂戒為性源因定見性定為
慧本因慧得常不依科教無所成實乃宣告四輩攝獲
身心命以優波長老集毗尼藏以優波無緣此土摩訶
迦葉啓廸當來而付囑之興禪同祖數世去聖滋遠枝
剖條分今學者所宗四分為盛此間有數息諸觀以攝
亂意是蓋禪那之濫觴也夫沙門奉律猶世間行禮若
備中和易直之心而無升降周旋之節於為義非為義
非為半人恭惟世間皆歸佛性體無分别俱會一乘勝
妙法蠡爰傾海水明徹寶器方貯醍醐禪律二門如左
右翼和尚執持戒律兼修定慧恩制落(闕)為人式瞻六
十年矣和尚法號懷仁其人也惟天寶十載十月十四
日晨起盥漱繩床跏趺心奉西方既曛就滅於龍興寺
春秋八十三僧夏六十緇素弟子北拒泗沂南踰嶺徼
望哭者千族會葬者萬人其上首曰越州開元寺僧曇
一福州開元寺僧宣一常州興寧寺僧義宣杭州譚山
寺僧惠鸞東京敬愛寺僧璿光潤州栖霞寺僧法瑜僧
乾印潤州天鄉寺僧法雲揚州崇福寺僧明幽延光寺
僧靈一龍興寺僧惠遠等天下甘露正味調柔人中象
王利根成熟音樂樹下長流福慧之泉雪山峯頂仰見
清涼之日金剛决定煩惱無餘優曇開敷香潔盈滿罔
不成實樂說辨才得法華三昧衆所知識物之依怙法
施之恩重羣居之感深哀奉色身經始靈塔於某原像
教也幽公自幼及哀所親侍靜言玄梵俯托斯文試言
之曰先陀姿者分於一名摩醯目者夾於三點衆法歸
善羣緣體無道豈遠人弘之在我外離諸相猶行邪道
内度四生方為靈覺至若調牛良田唯待天雨渡䭾巨
海何護持囊喻夫靈藥毒草同在林中甘泉淤泥共生
地下疇能了逹惟我宗師和尚太原郭氏厥後遷於淮
在孩抱之歲誓齒道門親慈所鍾志不可奪因瑶臺成
律師受具戒律文有往哲所疑時賢或誤一言曲分於
象表精理自得於環中聲振京師如晞日月諸寺固請
綱領乃默而東歸既還揚都府允羣願常誦金剛般若
波羅密經如意輪陀羅尼般若佛心我得此心衆生亦
如謂天台止觀是一切經義東山法門是一切佛乘色
空兩亡定慧雙照不可得而稱也寒不加服暑不攝齊食
不求飽居不易坐四方施捨歸於大衆一身有無均於
最下朝廷之士銜命往復路出維揚終歲百數不踐門
閾以為大羞仰承一盻如洗飢渴和尚與人子言依於
孝與人臣言依於忠與上人言依於敬佛教儒行合而
為一慮學者流誤故親教經論延來者聽受故大起僧
坊將警羣迷故廣圖菩薩因地善護諸命故曲濟衆生
壽量以文字度人故工於翰墨法皆佛法兼採儒流以
我幔為防故自負衣鉢以規範為任故綱正緇林發揮
道宗故上紆睿禮以感慕遺跡故不遠他邦以龍象參
議故再至京國以軌度端明故研精律部黃門侍郎盧
藏用才高名重罕有推挹一見和尚慕味循環不能離
坐退而嘆曰宇宙之内信有當人黃門於院内置經藏
巖以香燈天地無疆象法常在太子少保陸象先吏部
尚書畢構少府監陸餘慶吏部尚書崔日用祕書監賀
知章禮部尚書裴寬中書侍郎嚴挺之河南尹崔希逸
太守房琯中書侍郎平章事崔渙禮部尚書李澄詞人
氾水尉王昌齡等所瞻奉願同灑掃建塔之地廣狹如
素高卑得中周臨四衢平覩千里門人環侍列相薦以
名香空曠寂寥以哀以慰夫子門人輕重諸侯之國如
來弟子皆為釋梵之師敬悅其風以偈銘曰
佛境無二佛心皆一隨其根源乃起禪律持戒外奬觀
空内謐是藏私耶衆僧秘密昏醉億萬求醒者希如來
戒定與爾為歸性空因戒垢重初微彼上人者深乎道
機真空不生妙果無得開明戒定洗去怨賊衣染利波
鼻聞薝蔔白月正圓如何昏黑昏黑既已四輩號咷不
見金襯空圖白毫月明江闊月落山高迥野孤塔羣心
鬱陶訓迪真子森然朗達阿難苾芻迦葉菩薩仙髮承
足諸天奉鉢智火遽燃獨留緇揭月苦淮甸風悲楚川
千株茂樹百道春泉佛日長晦浮圖巋然哀哀龍象大
芘羣緣
潤州鶴林寺故徑山大師碑銘
道行無跡妙極無象謂體性空而本源清淨謂諸見滅
而覺照圓明我天人師示第一義師無可說之法義為
不二之門其定也風輪駐機其慧也日宫開照其用也
春泉利物三者備體誰後誰先入無量而不動開法華
而踴出湛兮以有無觀聽而莫測寥兮以遠近思惟而
不窮智德皆空為真實際大悲恒寂遍撫羣迷月入百
川之中佛匝千花之上修而證者玄同妙有應而起者
旁作化身先大師適來此土化身歟適去他方補處歟
不可得而知也自如來現滅四魔横恣人天無怙寄命
崩崖勝大敵者那羅延身消大毒者伽陀妙藥拔䧟扶
墜而生大師大師延陵馬氏諱玄素字道清崇高紹興
於法外徑緒不繫於人間慈母方娠厭患葷肉長至之
日誕彌仁尊生有異祥乳育安靜既齓稽首父母求歸
法門即日獲請出依精舍如意年中剃度隸江寧長壽
寺既進具已戒光還照定水澄源鵝王之不受泥塵香
象之頓除羈鎖未之比也身長七尺體無凡骨眉毛際
臉口若方舟目不顧睇聲侔扣玉入南牛頭山事威大
師撞鐘大鳴入海同味迦葉以頭陀第一大師亦斗藪
塵勞聞一知十未嘗請益觀法無本觀心不生喻金剛
之最堅比獅子之無畏圓月照海高深盡明慧風吹雲
宇宙皆淨威大師摩頂謂曰東南正法待汝興行命於
别位開導來學於是騶虞馴擾表仁之至也衆禽之獻
果明化之均也接足有繞百千人俱大師悉以菩薩呼
之教習大乘戒妄調伏自性還源無漸而可隨無頓而
可入摩尼照物一切如之吾當默然無法可說或有信
願雙極懇求心要於我渴仰施汝醍醐問禪定耶吾無
修問智慧耶吾無得道惟心證不在言通壊帝釋輪終
為世論自淨而已無求色聲既悟者小無微塵大無三
界當悟者内殊雖隠猶作來因藥草萬殊根莖等潤貌
和言寡飢至飽歸或有聞尊稱而遷善見色身而獨得
我無爾念道溥慈圓食不問醎酸口不言寒暑身同池
水飽蚊蚋之飢渴道離人我順衆生之往來貴賤冤親
是法平等故饋甘味而不辭同於糗糒奉上服而不拒
齊於弊褐俾夫家有道侣府無爭人開元中本寺僧法
密請至京口潤州刺史韋銑灑掃鶴林茲焉供養有屠
者恣忍積骸如山聞大師尊名來仰真範忽自感悟懴
悔求哀大師受之又白言和尚大悲當應我供大師衲
衣跏趺未嘗出戸公侯稽首不為動搖至是如其懇乞
忻然降詣夫盗隠其罪虎慈其子仁與不仁皆同佛性
不生不滅無去無來今濁流一澄清水立現諸佛所度
我亦度之天寶中揚州僧希玄密請至廣陵便風馳帆
白光引棹楚人相慶佛日度江梁宋齊魯傾都來會津
塞途盈人無立位解衣投施積若丘陵皆委於所在行
無住捨禮部尚書李憕時為揚州牧齋心跪謁為衆唱
首望慈月者誰不清涼傳百億明燈照四維上下塵沙
之數皆趨佛乘二州以貪法之心移牒踰月均吾喜捨
成汝堅牢無非道場還至本處天寶十一載十一月十
一日中夜坐滅嗚呼菩提位中六十一夏父母之生八
十五年赴哀位者可思量否至有浮江而奠望寺而哭
十里花雨四天香雲幢幡蓋網光蔽日月以其月二十
一日四衆等號捧全身建塔於黃鶴山西原像法也州
伯邑宰執喪師之禮率申哀慕江湖震悼曩於寺内移
居高松互偃湼槃之夕椅桐雙枯虎狼哀號聲破山谷
人祇&KR0579;慟天地晦暝及發引登原風雨如掃慈烏覆野
靈鶴徊翔有情無情德至皆感初達摩祖師傳法三世
至信大師信門人達者融大師居牛頭山得自然智慧
大師就而證之且曰七佛教戒諸三昧門語有差别義
無差别羣生根器各各不同唯最上乘攝而歸一涼風
既至百寶皆成汝能總持吾亦隨喜由是無上覺路分
為此宗融大師講法則金蓮冬敷頓錫而靈泉湧溢東
夷西域得神足者赴會聽焉融授巖大師巖授方大師
方授持大師持授威大師凡七世矣真乘妙緣靈祥嘉
應僉具傳錄布於人世門人法鏡吳中上首是也門人
法欽徑山長老是也觀音普門文殊佛性惟二菩薩重
光道源門人法勵法海親奉微言感延霜露繕崇龕座
開搆軒楹時惟海公永報師訓廬孔氏之墓起淨明之
塔世異人同泫然長慕僧端等蔭旃檀樹皆得身香菩
薩戒弟子故吏部侍郎齊澣故刑部尚書張均故江東
採訪使潤州刺史劉日正故廣州都督梁昇卿故採訪
使潤州刺史徐嶠故採訪使常州刺史劉同昇故潤州
刺史韋昭理故給事中韓賞故御史中丞李丹故涇陽
令萬齊融禮部員外郎崔令欽道流人望莫盛於此弟
子嘗聞道於徑山猶樂正子春之於夫子也洗心瞻仰
天漢彌高鏡公門人悟甚深者大理評事楊詣過去聖
賢諸功德藏志之所至無不聞知魯史從告况乎傳信
其文曰
濁金清境在爾銷練磨之瑩之功至乃現膏漬炷然光
明外遍陽升律應草木皆變啓迪瘖瞽惟吾大師息言
成教捨法興悲辰極不動風波自移境由心寂道與人
隨杳然玄默湛入無餘性本非垢云何淨除身心宴寂
大拯淪胥内光無盡萬境同如甘露正味琉璃妙器遍
施大千無同無異度未度者化周緣備道樹忽枯湼槃
時至我無生滅隨世因緣吉&KR1444;殿上應化諸天寂寂靈
塔滔滔逝川恒沙劫壊智月常圓
淮南節度使尚書左僕射崔公頌德碑銘
在昔召公相武王除害去虐敷命帝廷周公佐成王卜
洛定宅登頌清廟奉康王會朝封宫克致太平惟崔公
相玄宗保寧聖德鎮安天下輔肅宗掃除凶穢紹享天
命今上振宣明威撫綏淮海惟申伯翊宣王登南邦興
周室小白率諸侯征楚翟奉王職與崔公叶德同勲皆
姜姓也夫議盛德論大功贊大賢舉其殊倫卓然昭明
不已書其細申大體也故詩陳方叔之烈曰方叔元老
克壯其猷又美韓侯之封曰有倬其道韓侯受命今述
崔公亦不名不備官古之制也後魏尚書亮八代至公
海内首族人倫德範公少負文學重名且兼宏略揚於
王庭甲科入仕歴京兆倉曹參軍再遷司勲員外丁太
夫人憂以毁聞終喪拜刑部員外兼侍御史知劍南節
度留後使逆臣起幽陵䧟潼關至尊哀兆人思古公避
狄之義於是帝居西南依我心膂拜中書侍郎平章事
劍南節度採訪使玄宗克讓聖子家為唐虞公出納王
命至於朔方弼諧二聖孝慈光明自西自東殄殱元惡
天討之師岌如山行寇若霜藁鼓燎無存帝曰爾圖實
叶朕志官中書令封趙國公公拜稽首臣敢上冒以負
天明帝遂其高俾作少師訓東宫兼長邦憲居守洛京
乃傳濟王又典汾州王德日宣汾州阜安乃統江淮主
三軍督萬人加工部尚書時征鎮之司恃勲奸令公獨
露奏慝用輟興轉吏部淮南既清軍有餘逸夷難江南
萬里康哉六歲在鎮心馳王幄戀慕之極至於流涕獻
章請朝帝恩降允公不俟駕建旆將馳耆耋泣訢吏人
遮道即日詣闕乞留者三百餘人公申諭而行至於京
師天子大悦曰趙國公先帝元臣嘗為朕師自我不見
於今六年有司如朕意待之加尚書左僕射遂淮南之
請所部八州人舞手蹈足秘書少監兼廬州刺史長樂
賈深忠於王室推心馭下嘉績昇聞戴公仁明思揚盛
德合肥令彭城劉商先後之族臨人惠和一州之老幼
咸曰我州我邑敷王德澤崔公封内我是以安其仁不
銘其德不可謂賢華嘗忝公遊咨以為頌夫五岳視三
公四瀆視諸侯公入掌三公之政出踐諸侯之長昔鄭
武公為卿士詩人賦緇衣魯僖公為周賢侯史克頌坰
野敢附前烈以書公不朽故褒大臣則王室尊崇美政
則王命行不唯頌公尊天王也今載公朝覲之禮以弘
大之其文曰
思崔公出鎮之崇克孝克忠宣帝之武恢帝之功自蜀
自朔至於秦宫出納大命决事於衷思崔公烈烈郁郁
以邕以肅乃統淮服洎江之澳闐闐長轂霞旆霜鏃蠢
爾兇毒罔不顛覆思崔公三世元臣德綏生人乃朝於
王王顧殊倫且曰東南飲化如春為朕腹心寧其咏吟
思崔公入覲於王鸞聲央央珮玉以鏘秉珪奉璋公復
於揚四牡其驤公慕彤庭涕濡於裳思崔公廬江州邑
孰不垂泣我公之還陽和起蟄乃求樂石樂石爰立刊
之頌之介福攸集州人斯及
李遐叔文集卷二
