李遐叔文集别集類一(唐)
提要
(臣)等謹案李遐叔文集四卷唐李華撰華字
遐叔趙州贊皇人累中進士宏辭科天寶中
遷監察御史為權幸所疾徙右補闕安禄山
反明皇入蜀華為賊所得偽署鳳閣舍人賊
平貶杭州司戸𠫭軍李峴表置幕府擢吏部
員外郎以風痺去官卒新舊唐書俱載入文
苑傳中舊唐書又稱華有文集十卷行於時
而獨孤及序則稱自監察已前十卷號為前
集其後二十卷為中集卷數頗不合馬端臨
經籍考不列其目則南宋時原本已亡此本
不知何人所編盖取唐文粹文苑英華諸書
所載裒集類次而仍以及序冠之者故但有
篇次而無卷目然銓叙頗備亦可以便觀覽
故析為四卷著之於錄華遭踐危亂汚辱賊
庭晚而自傷每托之文章以見意如權臯銘
云凟而不滓瑜而不瑕元德秀銘云貞玉白
華不緇不磷四皓銘云道不可屈南山採芝
悚慕元風徘徊古詞史並以為稱道微婉然
其志雖可憫而失節之愆終不能以自盖論
者又未嘗不深惜之至其文詞緜麗精彩煥
發實可追配古之作者蕭穎士見所著含元
殿賦而以為在景福之上靈光之下其品評
庶幾無愧當時因其才名遜於穎士遂謂其
少宏傑氣其實殊未盡然也集中原有盧坦
楊烈婦二傳檢勘皆李翺之文今並從刊削
焉乾隆四十四年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
李遐叔文集原序
志非言不形言非文不彰是三者相為用亦猶涉川者
假舟檝而後濟自典謨缺雅頌寢王道陵夷文教下衰
故作者往往先文字後比興其風流蕩而不返乃至有
飾其詞而遺其意者則潤色愈工其實愈喪及其大壊
也儷偶章句使枝對葉比以八病四聲為梏拳拳守之
如奉法令聞皋陶史克之作則呷然笑之天下雷同風
馳雲趨文不足言言不足志亦猶木蘭為舟翠羽為檝
翫之於陸而無涉川之用痛乎流俗之惑人也久矣帝
唐以文德敷乂於下民被王風俗稍丕變至天后時陳
子昂以雅易鄭學者浸而嚮方天寶中公與蘭陵蕭茂
挺長樂賈幼幾勃焉復起用三代文章律度當世公之
作本乎王道大抵以五經為泉源抒情性以託諷然後
有歌咏美教化獻箴諫然後有賦頌懸權衡以辯天下
公是非然後有論議至若記叙編錄銘鼎刻石之作必
採其行事以正褒貶非夫子之旨不書故風雅之指歸
刑政之根本忠孝之大倫皆見於詞然後中古之風復
形於今於時文士馳騖飈扇波委二十年間學者稍厭
折楊黃荂而窺咸韶之音者什五六識者謂之文章中
興公實啓之公名華字遐叔趙郡人安邑令府君第三
子質直而和純固而明曠遠而有節中行而能斷孝敬
忠廉根於天機執親之喪哀達神明其任職釐務外若
坦蕩而内持正性謙而不犯見義乃勇舉善惟懼不及
務去惡如復讐與朋友交然諾著於天下其偉詞麗藻
則和氣之餘也學博而識有餘才多而體愈迅每述作
則筆端風生聽者耳駭開元二十三年舉進士天寶二
年舉博學宏詞皆為科首由南和尉擢秘書省校書郎
八載歴伊闕尉當斯時唐興百三十餘年天下一家朝
廷尚文夫羿工乎中微拙於使人無已譽公才與時并
故不近名而名彰時輩歸望如鱗羽之於虬鸞也十一
載拜監察御史會權臣竊政柄貪猾當路公入司方書
出按二千石持斧所嚮列郡為肅為姦黨所嫉不容於
御史府除右補闕禄山之難方命圯族者蔽天聰明勇
者不得奮明者不得謀公危行正詞獻納以誠累陳誅
兇渠完封疆之策閽犬迎吠故書留不下時繼太夫人
在鄴初潼關敗書聞或勸公走蜀詣行在所公曰奈方
寸何間行問安否然後輦母安輿而逃謀未果為盗所
獲二京既復坐謫杭州司功太夫人棄敬養公自傷悼
以事君故踐危亂而不能安親既受汙非其疾而貽親
之憂及隨牒願終養而遭天不弔由是銜罔極之痛者
三故雖除喪抱終身之戚焉謂志已厭息陳力之願焉
因屏居江淮間省躬遺名誓心自絶無何詔授左補闕
又加尚書司封員外郎璽書連徵公卿已下傾首延佇
至止之日將以司言處公公曰焉有隳節辱志者可以
荷君之寵乎遂移疾請告故相國梁公峴之領選江南
也表為從事加檢校吏部郎明年遇風痺徙家於山陽
疾痼貧甚課子弟力農圃贍衣服雅好修無生法以冥
寂思慮視爵禄形骸與遺土同惟吳楚之士君子譔家
傳修墓版及郡邑頌賢守宰功德者靡不齎貨幣越江
湖求文於公得請者以為子孫榮公遇勝日時復綴錄
以應其求過是而往不復著書素所著者多散落人間
自志學至校書郎以前八卷并舜山公主誌文竇將軍
神道碑崔河南生祠碑禮部李侍郎碑安定三孝論哀
舊遊詩韓幼深避亂詩序祭王端員外沈起居興宗裴
員外騰文别元亘詩并楊騎曹集序玉常山碑並因亂
失之名存而篇亡自監察御史以後迄至於今所著述
者公長男羔字宗叙編而集之斷自監察御史以前十
卷號為前集其後二十卷頌賦詩歌碑表序論誌記讃
祭文且一百四十四篇為中集其中陳王業則無疆頌
議世道則原卜論質文論主文而譎諫則言毉含元殿
賦敦禮教則哀節婦賦二孝讚與外孫女二孩書表賢
達盛德則元魯山碣房太尉德銘崔賓客集序德先生
誄權著作墓表李夫人傳靈夫人頌一生死之間抒其
交情則祭蕭功曹劉評事張博士文吟咏情性達於事
變則詠古詩辨卿大夫族姓則盧監神道碑思舊則三
賢論自叙則别相里造范倫序詮佛教以要而會其異
同則南泉真禪師左谿郎禪師碑其餘雖比興萬變而
未始不根於道德故覽公之文知公之質不俟覿容貌
聽詞氣而後覩其行若使束帶立於史臣之位且備獻
替足以潤色王度正一代之訓典天而病之國不幸也
然遐叔身甚病而心甚壯文益贍而才不竭則前路逸
氣詎可度矣他日繼於此而作者當為後集及常遊公
之藩也久故錄其述作之所以然著於篇獨孤及序
