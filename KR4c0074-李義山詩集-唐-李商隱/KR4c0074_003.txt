唐李義山詩集卷之三
太學博士李商隱義山
五言古詩
石城
石城誇窈窕花縣更風流簟冰(去聲)將飄枕簾烘不隱
鉤玉童收夜鑰金狄守更籌共笑鴛鴦綺鴛鴦兩白
頭
風雨
凄凉寶劍篇羈泊欲窮年黃葉仍風雨青樓自管絃
新知遭薄俗舊好隔良緣心斷新豐酒銷愁斗幾千
離思
氣盡前溪舞心酸子夜歌峽雲尋不得溝水欲如何
朔鴈傳書絕湘篁染淚多無由(一作因)見顔色還自託
微波
寄羅劭興
棠棣黃花發忘憂碧葉齊人閑微病酒鷰重遠嫌泥
混沌何由鑿青冥未有梯高陽舊徒侣時復一相携
令狐舍人說昨夜西掖翫月因戲贈
昨夜玉輪明傳聞近太淸凉波衝碧瓦曉暈落金莖
露索秦宮井風絃漢殿箏幾時緜竹頌擬薦子虚名
崔處士
眞人塞其内夫子入於機未肯投竿起唯歡負米歸
雪中東郭履堂上老萊衣讀徧先賢傳如君事者稀
自喜
自喜蝸牛舍兼容鷰子巢綠筠遺粉籜紅藥綻香苞
虎過遥知穽魚來且佐庖慢行成酩酊鄰壁有松醪
異俗二首(時從事嶺南)
鬼瘧朝朝避春寒夜夜添未驚雷破柱不報水齊簷
虎箭侵膚毒魚鈎刺骨銛鳥言成諜詐多是恨彤䄡
其二
戶盡懸秦網家多事越巫未曾容獺祭只是縱猪都
點對連鼇餌搜求縳虎符賈生兼事鬼不信有洪爐
歸墅
行李踰南極旬時到舊鄕楚芝應徧紫鄧橘未全黃
渠濁村舂急旗高社酒香故山歸夢喜先入讀書堂
楚澤
夕陽歸路後霜野物聲乾集鳥翻漁艇殘虹拂馬鞍
劉楨元抱病虞寄數辭官白祫經年卷西來又早寒
蟬
本以高難飽徒勞恨費聲五更疎欲斷一樹碧無情
薄宦梗猶泛故園蕪巳平煩君最相警我亦舉家清
江亭散席循柳路吟(歸官舍)
春詠敢輕裁銜辭入半杯巳遭江映柳更被雪藏梅
寡和真徒爾殷憂動即來從詩得何報唯看二毛催
哭劉司戶二首
離居星歲易失望死生分酒甕凝餘桂書籖冷舊芸
江風吹雁急山木帶蟬曛一呌千廻首天高不爲聞
其二
有美扶皇運無誰薦直言已爲秦逐客復作楚冤䰟
湓浦應分派荆江有會源併將添恨淚一灑問乾坤
街西池舘
白閣他年别朱門此夜過疎簾畱月魄珍簟接煙波
太守三刀夢將軍一箭歌國租容客旅香熟玉山禾
鄠杜馬上念漢書(一云五陵懷古)
世上蒼龍種人間武帝孫小來唯射獵興罷得乾坤
渭水天開苑咸陽地獻原英靈殊未已丁傳漸華軒
柳
動春何限葉撼曉幾多枝解有相思否應無不舞時
絮飛藏皓蝶帶弱露黃鸝傾國宜通體誰來獨賞眉
聞著明凶問哭寄飛卿
昔歎讒銷骨今傷淚滿膺空餘雙玉劒無復一壺冰
江勢翻銀礫(一作漢)天文露玉䋲何因攜庾信同去哭
徐陵
桂林
城窄山將壓江寬地共浮東南通絕域西北有高樓
神護青楓岸龍移白石湫殊鄕竟何禱簫鼓不曾休
陳後宫
茂苑城如畫閶門瓦欲流還依水光殿更起月華樓
侵夜鸞𨳩鏡迎冬雉獻裘從臣皆半(一作伴)醉天子正
無愁
屬疾
許靖猶羈宦安仁復悼亡茲辰聊屬疾何日免殊方
秋蝶無端麗寒花更不香多情真命薄容易即廻腸
明日
天上參旗過人間燭熖銷誰言整䨇履便是隔三橋
知處黃金鏁曾來碧綺寮凭欄明日意池闊雨蕭蕭
西溪
近郭西溪好誰堪共酒壺苦吟防柳惲多淚怯楊朱
野鶴隨君子寒松揖大夫天涯長病意岑寂勝歡娛
贈柳
章臺從掩映郢路更參差見說風流極來當婀娜時
橋回行欲斷堤遠更相隨忍放花如雪青樓撲酒旗
謔柳
已帶黃金縷仍飛白玉花長時須拂馬密處少藏鴉
眉細從他歛腰輕莫自斜玳梁誰道好偏擬映盧家
北禽
爲戀巴江暖無辭瘴霧蒸縱能朝杜宇可得值蒼鷹
石小虚填海蘆銛未破矰知來有乾鵲何不向彫陵
槿花二首
鷰體傷風力雞香積露文殷鮮一相雜啼笑兩難分
月裏寧無娣雲中亦有君三清與僊島何事亦離群
其二
珠館薰燃久玉房梳掃餘燒蘭才作燭襞錦不成書
本以亭亭遠翻嫌脉脉疎廻頭問殘照殘照更空虚
蝶
葉葉復翻翻斜橋對側門蘆花唯有白柳絮可能温
西子尋遺殿昭君覓故村年年芳物盡來别敗蘭蓀
蠅蝶雞麝鸞鳳等成篇
韓蝶翻羅幕曹蠅拂綺窗闘雞廻玉勒融麝暖金釭
玳瑁眀書閣琉璃冰酒缸畫樓多有主鸞鳳各䨥䨥
韓翃舍人即事
萱草含丹粉荷花抱綠房鳥應悲蜀帝蟬是怨齊王
通内藏珠府應官解玉坊橋南荀令過十里送衣香
公子
盞新羅酒凌晨恐易銷歸應衝鼓半去不待笙調
歌好唯愁和香穠豈惜飄春場鋪艾帳下馬雉媒嬌
子初全溪作
全溪不可到况復盡餘醅漢苑生春水昆池換劫灰
戰蒲知鴈唼皺月覺魚來清興恭聞命言詩未敢廻
楊本勝說於長安見小男阿衮
聞君來日下見我最嬌兒漸大啼應數長貧學恐遲
寄人龍種瘦失母鳳鶵癡語罷休邊角青燈兩鬢絲
無題
近知名阿侯住處小江流腰細不勝舞眉長唯是愁
黃金堪作屋何不作重樓
越鷰二首
上國社方見此鄕秋不歸爲矜皇后舞猶着羽人衣
拂水斜文亂銜花片影微盧家文杏好試近莫愁飛
其二
將泥紅蓼岸得草綠楊村命侣添新意安巢復舊㾗
去應逢阿母(樂府詩東飛伯勞西飛燕黃姑阿母長相見)來莫害皇孫記
取丹山鳳今爲百鳥尊
少將
族亞齊安陸風高漢武威烟波别墅醉花月後門歸
青海聞傳箭天山報合圍一朝攜劒起土馬即如飛
桂林路中作
地暖無秋色江晴有暮暉空餘蟬嘒嘒猶向客依依
村小犬相護沙平僧獨歸欲成西北望又見鷓鴣飛
無題
照梁初有情出水舊知名裙衩芙蓉小釵茸翡翠輕
錦長書鄭重眉細恨分明莫近彈棋局中心最不平
蝶三首
初來小苑中稍與璅闈通遠恐芳塵斷輕憂豔雪融
只知防浩露不覺逆尖風㢠首雙飛燕乘時入綺櫳
其二
長眉畫了繡簾開碧玉行收白玉臺爲問翠釵釵上
鳳不知香頸爲誰廻
其三
夀陽公主嫁時粧八字宫眉捧額黃見我佯羞頻照
影不知身屬冶遊郎
落花
高閣客竟去小園花亂飛參差連曲陌迢遞送斜暉
腸斷未忍掃眼穿仍欲稀芳心向春盡所得是沾衣
月
池上與橋邊難忘復可憐簾開最明夜簟卷已凉天
流處水花急吐時雲葉鮮姮娥無粉黛只是逞嬋娟
贈宗魯卭竹杖
大夏資輕策全溪贈所思静憐穿樹遠滑想過苔遲
鶴怨朝還望僧閒暮有期風流真底事常欲傍清羸
垂柳
娉婷小苑中婀娜曲池東朝佩皆垂地仙衣盡帶風
七賢寧占竹三品且饒松腸斷靈和殿先皇玉座空
李花
李逕獨來數愁情相與懸自明無月夜強笑欲風天
减粉與園籜分香沾渚連徐妃久已嫁猶自玉爲鈿
壬申七夕
已駕七香車心心待曉霞風輕唯響珮日薄不嫣花
桂嫩傳香遠榆高送影斜成都過卜肆曾妬識靈槎
雨
摵摵度瓜園依依傍竹軒秋池不自冷風葉共成喧
䆫廻有時見簷高相續翻侵宵送書雁應爲稻梁恩
菊
暗暗淡淡紫融融冶冶黃陶令籬邊色羅含宅裏香
幾時禁重露寔是怯殘陽願泛金鸚鵡昇君白玉堂
北樓
春物豈相干人生只強歡花猶曾歛夕酒竟不知寒
異域東風濕中華上象寬此樓堪北望輕命倚危欄
擬沈下賢
千二百輕鸞春衫瘦着寬倚風行稍急含雪語應寒
帶火遺金斗兼珠碎玉盤河陽看花過曾不問潘安
蝶
飛來繡戸隂穿過畫樓深重傅秦臺粉輕塗漢殿金
相兼唯柳絮所得是花心可要凌孤客邀爲子夜吟
牡丹
壓逕復緣溝當窗又映樓終銷一國破不啻萬金求
鸞鳳戲三島神仙居十洲應憐萱草淡却得號忘憂
曉坐(一云後閣)
後閤罷朝眠前墀思黯然梅應未假雪柳自不勝烟
淚續淺深綆腸危高下絃紅顔無定所得失在當年
十一月中旬至扶風界見梅花
匝路亭亭豔非時裛裛香素娥唯與月青女不饒霜
贈遠虛盈手傷離適斷腸爲誰成早秀不待作年芳
判春
一桃復一李井上占年芳笑處如臨鏡窺時不隱墻
敢言西子短誰覺宓妃長珠玉終相類同名作夜光
荷花
都無色可並不柰此香何瑶席乘凉設金羈落晚過
逥衾燈照綺渡襪水沾羅預想前秋别離居夢櫂歌
曉起
擬杯當曉起呵鏡可微寒隔箔山櫻熟褰帷桂燭殘
書長爲報晚夢好更尋難影響輸雙蝶偏過舊畹蘭
清河
舟小廻仍數樓危凭亦頻鷰來從及社蝶舞太侵晨
綘雪除煩後霜梅取味新年華無一事只是自傷春
夀安公主出降
嬀水聞真媛常山索銳師昔憂迷帝力今分送王姬
事等和強虜恩殊睦本枝四郊多壘在此禮恐無時
眀禪師院酬從兄見寄
貞吝嫌茲世會心馳本源人非四禪縳地絶一塵喧
霜露欹高木星河墮故園斯游儻爲勝九折幸廻軒
寄裴衡
别地蕭條極如何更獨來秋應爲紅葉雨不厭青苔
沈約只能瘦潘仁豈是才離情堪底寄惟有冷於灰
即日
小苑試春衣高樓倚暮暉夭桃唯是笑舞蝶不空飛
赤嶺久無耗鴻門猶合圍幾家緣錦字含淚坐鴛機
淮陽路
荒村倚廢營投宿旅䰟驚斷雁高仍急寒溪曉更清
昔年嘗聚盗此日頗分兵猜貳誰先致三朝事始平
晚晴
深居俯夾城春去夏猶清天意怜幽草人間重晚晴
併添高閣廻微注小窗明越鳥巢乾後歸飛體更輕
迎寄韓魯州詹同年
積雨晚騷騷相思正欝陶不知人萬里時有鷰雙高
寇盗纏三輔(時興元賊起三川兵出)梅苔滑百牢聖朝推衛霍
歸日動仙曹
風
迥拂來鴻急斜催别鷰高已寒休慘淡更遠尚呼號
楚色分西塞夷音接下牢歸舟天外有一爲戒波濤
洞庭魚
洞庭魚可拾不假更垂&KR0699;閙若雨前蟻多於秋後蝇
豈思鱗作簟仍計腹爲燈浩蕩天池路翶翔欲化鵬
喜舍弟羲叟及第上禮部魏公
國以斯文重公仍内署來風標森太華星象逼中台
朝滿遷鸎侶門多吐鳳才寧同魯司寇唯鑄一顔回
哀筝
延頸全同鶴柔腸素怯猿湘波無限淚蜀魄有餘冤
輕幰長無道哀箏不出門何由問香炷翠幕自黃昏
自南山北歸經分水嶺
水急愁無地山深故有雲那通極目望又作斷腸分
鄭驛來雖及燕臺哭不聞猶餘遺意在許刻鎮南勲
深樹見一顆櫻桃尚在
高桃留晚實尋得小庭南矮墮綠雲髻欹危紅玉篸
惜堪充鳳實痛巳被鸎含越鳥誇香荔齊名亦未甘
小桃園
竟日小桃園休寒亦未暄坐鸎當酒重送客出墻繁
啼久豔粉薄舞多香雪翻猶憐未圓月先出照黃昏
和張秀才落花有感
晴暖感餘芳紅苞雜絳房落時猶自舞掃後更聞香
夢罷收羅薦仙歸勑玉箱廻腸九廻後猶有剰廻腸
昭肅皇帝挽歌辭三首
九縣懷雄武三靈仰睿文周王傳叔父漢后重神君
玉律朝驚露金莖夜切雲笳簫淒欲斷無復詠横汾
其二
玉塞驚霄柝金橋罷舉烽始巢阿閣鳳旋駕鼎湖龍
門咽通神鼓樓凝警夜鐘小臣觀吉從猶誤欲東封
其三
莫驗昭華館虚傳甲帳神海迷求藥使雪隔獻桃人
桂寢青雲斷松扉白露新萬方同象鳥舉動滿秋塵
齊梁晴雲
緩逐烟波起如妬柳緜飄故臨飛閣度欲入迥陂銷
縈歌憐畫扇敞景弄柔條更耐天南位牛渚宿殘宵
效徐陵體贈更衣
密帳真珠絡温幃翡翠裝楚腰知便寵宫眉正闘強
結帶懸梔子繡領刺鴛鴦輕寒衣省夜金斗熨沉香
又效江南曲
郞船安兩槳儂舸動雙橈掃黛開宫額裁裙約楚腰
乖期方積思臨醉欲拌嬌莫以採菱唱欲羡秦臺簫
所居
䆫下尋書細溪邊坐石平水風醒酒病霜日曝衣輕
雞黍隨人設蒲魚得地生前賢無不謂容易即遺名
高松
高松出衆木伴我向天涯客散初晴後僧來不語時
有風傳雅韻無雪試幽姿上藥終相待他年訪伏龜
訪秋
酒薄吹還醒樓危望巳窮江臯當落日帆席見歸風
烟帶龍潭白霞分鳥道紅殷勤報秋意只是有丹楓
昭郡
桂水春猶早昭川日正西虎當官路鬪猿上驛樓啼
䋲爛金沙井松乾乳洞梯鄕音吁可駭仍有醉如泥
哭劉司戸蕡
路有論冤謪言皆在中興空聞遷賈誼不待相孫弘
江闊唯廻首天高但撫膺去年相送地春雪滿黃陵
裴明府居止
愛君茅屋下向晚水溶溶試墨書新竹張琴和古松
坐來聞好鳥歸去度疎鍾明日還相見橋南貫酒醲
陸發荆南始至商洛
昔去真無柰今還豈自知青辭木奴橘紫見地仙芝
四海秋風闊千巖暮景遲向來憂際會猶有五湖期
陳後宫
玄武關新苑龍舟燕幸頻渚蓮參法駕沙鳥犯鈎陳
夀獻金莖露歌翻玉樹塵夜來江令醉别詔宿臨春
樂遊
春夢亂不記春原登巳重青門弄煙柳紫閣舞雲松
拂硯輕冰散開樽綠酒濃無悰託詩遣吟罷更無悰
贈子直花下
池光忽隱墻花氣亂侵房屏緣蝶留粉窗油蜂印黃
官書推小吏侍史從清郎並馬更吟去尋思有底忙
小園獨酌
柳帶誰能結花房未肯開空餘雙蝶舞竟絕一人來
半展龍鬚席輕斟馬惱杯年年春不定虚信歲前梅
思歸
固有樓堪倚能無酒可傾嶺雲春沮洳江月夜晴明
魚亂書何託猿哀夢易驚舊居連上苑時節正遷鸎
獻寄舊府開封公
幕府三年遠春秋一字褒書論秦逐客賦續楚離騷
地理南溟闊天文北極高酬恩撫身世未覺勝鴻毛
向晚
當風横去幰臨水卷空帷北去鞦韆罷南朝祓禊歸
花情羞脉脉柳意悵微微莫歎佳期晚佳期自古稀
春游
橋峻班騅疾川長白鳥高烟輕唯潤柳風濫欲吹桃
徙倚三層閣摩挲七寶刀庾郞年最少青草妬春袍
離席
出宿金樽掩從公玉帳新依依向餘照遠遠隔芳塵
細草翻驚鴈殘花伴醉人楊朱不用勸只是更沾巾
徘諧
短顧何由遂遲光且莫驚鸎能歌子夜蝶解舞宫城
柳訝眉傷淺桃猜粉太輕年華有情狀吾敢恡生平
細雨
蕭灑傍廻汀依微過短亭氣凉先動竹點細未開萍
稍促高高鷰微疎的的螢故園烟草色仍近五門青
商於新開路
六百商於路﨑嶇古共聞蜂房春欲暮虎穽日初曛
路向泉間辨人從樹杪分更誰開捷徑速擬上青雲
題鄭大有隱居
結構何峯是喧閑此地分石梁高瀉月樵路細侵雲
偃卧蛟螭室希夷鳥獸群近知西嶺上玉管有時聞
(君居近子晉憩鶴臺)
夜飲
卜夜容衰鬢開筵屬異方燭分歌扇淚雨送酒船香
江海三年客乾坤百戰場誰能辭酩酊淹卧劇清漳
江上
萬里風來地清江北望樓雲通梁苑路月帶楚城秋
刺字從漫滅歸途尚阻脩前程更烟水吾道豈淹留
凉思
客去波平檻蟬休露滿枝永懷當此節倚立自移時
北斗兼春遠南陵寓使遲天涯占夢數疑誤有新知
鸞鳳
舊鏡鸞何處衰桐鳳不棲金錢饒孔雀錦叚落山雞
王子調清管天人降紫泥豈無雲露分相望不應迷
因書
絕徼南通棧孤城北枕江猿聲連月檻鳥影落天䆫
海石分碁子郫筒當酒缸生歸話辛苦别夜對凝釭
奉寄安國大師兼簡子蒙
憶奉蓮花坐兼聞貝葉經巖光分蠟屐澗響入銅缾
日下徒推鶴天涯正對螢魚山羡曹植眷屬有文星
閑遊
危亭題竹粉曲沼嗅荷花數日同攜酒平眀不在家
尋幽殊未極得句總堪誇強下西樓去西樓倚暮霞
題李上謩壁
舊著思玄賦新編雜擬詩江庭猶近别山舍得幽期
嫰割周顒韭肥烹鮑照葵飽聞南燭酒仍及撥醅時
江村題壁
沙岸竹森森維舟聽越禽數家同老夀一逕自隂深
喜客嘗畱橘應官說採金傾壺真得地愛日靜霜砧
即日
桂林聞舊說曾不異炎方(宋考功有小長安之句也)山響匡床語
花飄度臘香幾時逢雁足着處斷猿腸獨撫青青桂
臨城憶雪霜
秋日晚思
桐槿日零落雨餘方寂寥枕寒莊蝶去窗冷㣧螢銷
取適琴將酒忘名牧與樵平生有游舊一一在烟霄
春宵自遣
地勝遺塵事身閑念歲華晚晴風過竹深夜月當花
石亂知泉咽苔荒任徑斜陶然恃琴酒忘却在山家
七夕偶題
寶婺瑶珠珮嫦娥照玉輪靈歸天上疋巧遺世間人
花果香千戸笙竽溢四鄰明朝曬犢鼻方信阮郞貧
幽居冬暮
羽翼摧殘日郊園寂寞時曉雞驚樹雪寒鶩守冰池
急景倏云暮頽年&KR1051;已衰如何匡國分不與夙心期
過姚孝子廬偶書
拱木臨周道荒廬積古苔魚因感姜出鶴爲吊陶來
兩鬢蓬常亂雙眸血不開聖朝敦爾類非獨路人哀
寒食行次冷泉驛
歸途仍近節旅宿倍思家獨夜三更月空庭一樹花
介山當驛秀汾水遶關斜自怯春寒苦那堪禁火賖
寄華嶽孫逸人
靈嶽幾千仞老松逾百尋攀崖仍躡壁噉葉復眠隂
海上呼三島齋中戲五禽唯應逢阮籍長嘯作鸞音
撰彭陽公誌文畢有感
延陵畱表墓峴首送沉碑敢伐不加點猶當無媿辭
百生終莫報九死諒難追待得生全後川原亦幾移
北青蘿
殘陽西入崦茅屋訪孤僧落葉人何在寒雲路幾層
獨敲初夜磬閑倚一枝藤世界微塵裏吾寧愛與憎
幽人
丹䆴三年火蒼崖萬歲藤樵歸說逢虎棋罷正留僧
星斗同秦分人烟接漢陵東流清渭苦不盡照衰興
過故崔兖海宅與崔明秀才話舊因寄舊僚杜
趙李三掾
綘帳思如昨烏衣事莫尋諸生空會葬舊掾已華簮
共入留賓驛俱分市駿金莫憑無鬼論終負託孤心
故番禺侯以贓罪致不辜事覺他日過其門
飲鴆非君命茲身亦厚亡江陵從種橘交廣合投香
不見千金子空餘數仞墻殺人須顯戮誰舉漢三章
詠雲
捧月三更斷藏星七夕明纔聞飄迥路旋見隔重城
潭暮隨龍起河秋壓雁聲只因唯宋玉知是楚神名
夜出西溪
東府憂春盡西溪許日曛月澄新漲水星見欲銷雲
柳好休傷别松高莫出群軍書雖倚馬猶未當能文
九月於東逢雪
舉家忻共報秋雪墮前峯嶺外他年憶於東此日逢
粒輕還自亂花薄未成重豈是驚離鬢應來洗病容
僧院牡丹
葉薄風才倚枝輕霧不勝開先如避客色淺爲依僧
粉壁正蕩水緗幃初卷燈傾城唯待笑要裂幾多繒
送豐都李尉
萬古商於地憑君泣路岐固難尋綺季可得信張儀
雨氣燕先覺葉隂蟬遽知望鄕尤忌晚山晚更參差
訪隱
路到層峯斷門依老樹開月從平楚轉泉自上方來
薤白羅朝饌松黃暖夜杯相留笑孫綽空解賦天台
寓興
薄䆠仍多病從知竟遠游談諧叨客禮休澣接冥搜
樹好頻移榻雲竒不下樓豈關無景物自是有鄕愁
歸來
舊隱無何别歸來始更悲難尋白道士不見惠禪師
草逕蟲鳴急沙渠水下遲却將波浪眼清曉對紅梨
子直晉昌李花
吳館何時熨秦臺幾夜薰綃輕誰解卷香異自先聞
月裏誰無姊雲中亦有君罇前見飄蕩愁極客襟分
河清與趙氏昆季讌集得擬杜工部
勝槩殊江右佳名逼渭川虹收青嶂雨鳥沒夕陽天
客鬢行如此滄波坐眇然此中真得地漂蕩釣魚船
寓目
園桂懸心碧池蓮飫眼紅此生眞遠客幾别即衰翁
小幌風烟入高䆫霧雨通新知他日好錦瑟傍朱櫳
登霍山驛樓
廟列前峯迥樓開四望窮嶺鼷嵐色外陂雁夕陽中
弱柳千條露衰荷一向風壺關有狂孽速繼老生功
寄和水部馬郎中題興德驛時昭義巳平
仙郞倦去心鄭驛暫登臨水色瀟湘闊沙程朔漠深
鷁舟時往復鷗鳥恣浮沉更想逢歸馬悠悠岳樹隂
思賢頓
内殿張絃管中原絶鼓鼙舞成青海馬闘殺汝南雞
不見華胥夢空聞下蔡迷宸襟他日淚薄暮望賢西
有懷在蒙飛卿
薄宦頻移疾當年久索居哀同庾開府瘦極沈尚書
城綠新隂遠江清返照虚所思惟翰墨從古待雙魚
春深脫衣
睥睨江鴉集堂隍海燕過减衣憐蕙若展鄣動烟波
日烈憂花甚風長奈柳何陳遵容易學身世醉時多
懷求古翁
何時粉署仙傲兀逐戎&KR0999;關塞猶傳箭江湖莫繫船
欲收棋子醉竟把釣車眠謝眺真堪憶多才不忌前
五月六日夜憶往歲秋與澈師同宿
紫閣相逢處丹巖議宿時墮蟬翻敗葉棲鳥定寒枝
萬里飄流遠三年問訊遲炎方憶初地頻夢碧琉璃
城上
有客虚投筆無寥獨上城沙禽失侣遠江樹着隂輕
邊遽稽天討軍湏竭地征賈生游刃極作賦又論兵
如有
如有瑶臺客相難復索歸芭蕉開綠扇菡蓞薦紅衣
浦外傳光遠烟中結響微良宵一寸豔回首是重幃
朱槿花二首
蓮後紅何患梅先白莫誇纔飛建章火又落赤城霞
不卷錦步鄣未登油壁車日西相對罷休澣向天涯
其二
西北朝天路登臨思上才城閑煙草遍村暗雨雲回
人豈無端别猿應有意哀征南予更遠吟斷望鄕臺
晉昌晚歸馬上贈
勇多侵路去恨有礙燈還嗅自微微白看成沓沓殷
坐忘疑物外歸去有簾間君問傷春句千辭不可刪
清夜怨
含淚坐春宵聞君欲度遼綠池荷葉嫩紅砌杏花嬌
曙月當窗滿征雲出塞遥畫樓終日閉清管爲誰調
唐李義山詩集卷之三
