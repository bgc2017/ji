唐李義山詩集卷之五
太學博士李商隱義山
七言律詩
錦瑟
錦瑟無端五十絃一絃一柱思華年莊生暁夢迷蝴
蝶望帝春心託杜鵑滄海月明珠有淚藍田日暖玉
生煙此情可待成追憶只是當時已惘然
重過聖女祠
白石巖扉碧蘚滋上清淪謪得歸遲一春猛雨常飄
瓦盡日靈風不滿旗萼綠華來無定所杜蘭香去未
移時玉郎會此通仙籍憶向天階問紫芝
題僧壁
捨生求道有前蹤乞腦剜身結願重大去便應欺粟
顆小來兼可隱針鋒&KR1109;胎未滿思新桂琥珀初成憶
舊松若信貝多真實語三生同聽一樓鐘
潭州
潭州官舍暮樓空今古無端入望中湘淚淺深滋竹
色楚歌重疊怨蘭叢陶公戰艦空灘雨賈傅承塵破
廟風目斷故園人不至松醪一醉與誰同
贈劉司戸蕡
江風揚浪動雲根重碇危檣白日昏巳斷燕鴻初起
勢更驚騷客後歸䰟漢廷急詔誰先入楚路高歌自
欲翻萬里相逢歡復泣鳳巢西隔九重門
南朝
玄武湖中玉漏催雞鳴埭口繡𥜗廻誰言瓊樹朝朝
見不及金蓮步步來敵國軍營漂木柹前朝神廟鏁
烟煤滿宫學士皆顔色江令當年只費才
送崔珏往西川
年少因何有旅愁欲爲東下更西遊一條雪浪吼巫
峽千里火雲燒益州卜肆至今多寂寞酒壚從古擅
風流浣花牋紙桃花色好好題詩詠玉鈎
飲席戲贈同舍
洞中屐響省分攜不是花迷客自迷珠樹重行憐翡
翠玉樓雙舞羡鵾雞蘭廻舊蘂屏緣綠椒綴新香和
壁泥唱盡關山無限疊半杯松葉凍頗黎
令狐八拾遺(綯)見招送裴十四歸華州
二十中郎未足稀驪駒先自有光輝蘭亭宴罷方回
去雪夜詩成道藴歸漢苑風烟催客夢雲臺洞穴接
郊扉嗟予久抱臨卭渴便欲因君問釣磯
寄令狐學士
秘殿崔嵬拂彩霓曹司今在殿東西賡歌太液翻黃
鵠從獵陳倉獲碧雞曉飲豈知金掌迥夜吟應訝玉
䋲低鈞天雖許人間聽閶闔門多夢自迷
哭劉蕡
上帝深宫閉九閽巫咸不下問銜冤廣陵别後春濤
隔湓浦書來秋雨翻只有安仁能作誄何曾宋玉解
招䰟平生風義兼師友不敢同君哭寢門
荆門西下
一夕南風一葉危荆雲廻望夏雲時人生豈得輕離
别天意何嘗忌嶮巇骨肉書題安紀復蕙蘭蹊徑失
佳期洞庭湖闊蛟龍惡却羡楊朱泣路岐
少年
外戚平羌第一功生年二十有重封直登宣室螭頭
上橫過甘泉豹尾中别館覺來雲雨夢後門歸去蕙
蘭叢㶚陵夜獵隨田竇不識寒郊自轉蓬
藥轉
欝金堂北畫樓東換骨神方上藥通露氣暗連靑桂
苑風聲偏獵紫蘭叢長籌未必輸孫皓香棗何勞問
石崇憶事懷人兼得句翠衾歸卧繡簾中
杜工部蜀中離席
人生何處不離群世路干戈惜暫分雪嶺未歸天外
使松州猶駐殿前軍座中醉客延醒客江上晴雲雜
雨雲美酒成都堪送老當壚仍是卓文君
隋宫
紫泉宫殿鏁烟霞欲取蕪城作帝家玉璽不緣歸日
角錦帆應是到天涯于今腐草無螢火終古垂楊有
暮鴉地下若逢陳後主豈宜重問後庭花
二月二日
二月二日江上行東風日暖聞吹笙花鬚柳眼各無
頼紫蝶黃蜂俱有情萬里憶歸元亮井三年從事亞
夫營新灘莫悟遊人意更作風簷雨夜聲
籌筆驛
魚鳥猶疑畏簡書風雲長爲護儲胥徒令上將揮神
筆終見降王走傳車管樂有才真不忝關張無命欲
何如他年錦里經祠廟梁父吟成恨有餘
即日
一歲林花即日休江間亭下悵淹留重吟細把真無
奈巳落猶開未放愁山色正來銜小苑春隂只欲傍
高樓金鞍忽散銀壺滳更醉誰家白玉鉤
九成宫
十二層城閬苑西平時避暑拂虹霓雲隨夏后雙龍
尾風逐周王八馬蹄吳岳曉光連翠巘甘泉晚景上
丹梯荔枝盧橘沾恩幸鸞鵲天書濕紫泥
詠史
歴覽前賢國與家成由勤儉破由奢何須琥珀方爲
枕豈得真珠始是車運去不逢靑海馬力窮難拔蜀
山蛇幾人曾預南薰曲終古蒼梧哭翠華
無題二首
昨夜星辰昨夜風畫樓西畔桂堂東身無彩鳳雙飛
翼心有靈犀一點通隔座送鉤春酒暖分曹射覆蠟
燈紅嗟餘聽鼓應官去走馬蘭臺類轉蓬
其二
聞道閶門萼綠華昔年相望抵天涯豈知一夜秦樓
客偷看吳王苑内花
漢宫詞
靑雀西飛竟未廻君王長在集靈臺侍臣最有相如
渴不賜金莖露一杯
無題四首
來是空言去絕蹤月斜樓上五更鐘夢爲遠别啼難
喚書被催成墨未濃蠟照半籠金翡翠麝薰微度繡
芙蓉劉郞巳恨蓬山遠更隔蓬山一萬重
其二
颯颯東南細雨來芙蓉塘外有輕雷金蟾齧鏁燒香
入玉虎牽絲汲井廻賈氏窺簾韓掾少宓妃留枕魏
王才春心莫共花爭發一寸相思一才灰
其三
含情春腕(一作院)晩暫見夜闌干樓響將登怯簾烘欲
過難多羞釵上鷰真愧鏡中鸞歸去橫塘曉華星送
寳鞍
其四
何處哀箏隨急管櫻花永巷垂楊岸東家老女嫁不
售白日當天三月半溧陽公主年十四清明暖後同
墻看歸來展轉到五更梁間鷰子聞長歎
赴職梓潼畱别畏之員外同年
佳兆聯翩遇鳳凰雕文羽帳紫金床桂花香處同高
第柿葉翻時獨悼亡烏鵲失棲長不定鴛鴦何事自
相將京華庸蜀三千里送到咸陽見夕陽
王十二兄與畏之員外相訪見招小飲時予以
悼亡日近不去因寄
謝傅門庭舊末行今朝歌管屬檀郎更無一處簾垂
地欲拂塵時簟竟床嵇氏幼男猶可憫左家嬌女豈
能忘愁霖腹疾俱難遣萬里西風夜正長
曲池
日下繁香不自持月中流豔與誰期迎憂急鼓疎鐘
斷分隔休燈滅燭時張蓋欲判江灔灔廻頭更望柳
絲絲從來此地黃昏散未信河梁是别離
留贈畏之(時將赴職梓潼遇韓朝廻三首)
清時無事奏明光不遣當關報早霜中禁詞臣尋引
領左川歸客自廻腸郞君下筆驚鸚鵡侍女吹笙弄
鳳凰空寄大羅天上事衆仙同日詠霓裳
其二
待得郞來月巳低寒暄不道醉如泥五更又欲向何
處騎馬出門烏夜啼
其三
戸外重隂黯不開含羞迎夜復臨臺瀟湘浪上有烟
景安得好風吹汝來
無題
相見時難别亦難東風無力百花殘春𧖟到死絲方
盡蠟炬成灰淚始乾曉鏡但愁雲鬢改夜吟應覺月
光寒蓬山此去無多路青鳥殷勤爲探看
碧城三首
碧城十二曲闌干犀辟塵埃玉辟寒閬苑有書多附
鶴女墻無樹不棲鸞星沉海底當窗見雨過河源隔
座看若是曉珠明又定一生長對水精盤
其二
對影聞聲巳可憐玉池荷葉正田田不逢蕭史休廻
首莫見洪崖又拍肩紫鳳放嬌銜楚珮赤鱗狂舞撥
湘絃鄂君悵望舟中夜繡被焚香獨自眠
其三
七夕來時先有期洞房簾箔至今垂玉輪顧兔初生
魄鐡網珊瑚未有枝檢與神方教駐景收將鳳紙寫
相思武皇内傳分明在莫道人間總不知
對雪二首(時欲之東)
寒氣先侵玉女扉清光旋透省郞闈梅花大庾嶺頭
發柳絮章臺街裏飛欲舞定隨曹植馬有情應濕謝
㽵衣龍山萬里無多遠留待行人二月歸
其二
旋撲珠簾過粉墻輕於柳絮重於霜已隨江令誇瓊
樹又入盧家妬玉堂侵夜可能爭桂魄忍寒應欲試
梅粧關河凍合東西路腸班騅送陸郎
蜂
少苑華池爛漫通後門前檻思無窮宓妃腰細纔勝
露趙后身輕欲倚風紅壁寂寥崖蜜盡碧簾迢遞霧
巢空青陵粉蝶休離恨長定相逢二月中
辛未七夕
恐是仙家好别離故教迢遞作佳期由來碧落銀河
畔可要金風玉露時清漏漸移相望久微雲未接過
來遲豈能無意酬烏鵲唯與蜘蛛乞巧絲
玉山
玉山高與閬風齊玉水清流不貯泥何處更求廻日
馭此中兼有上天梯珠容百斛龍休睡桐拂千尋鳳
要栖聞道神仙有才子赤簫吹罷好相㩗
牡丹
錦幃初卷衛夫人(典略云夫子見南子在錦幃之中)繡被猶堆越鄂
君垂手亂翻雕玉珮招腰爭舞鬱金裙石家蠟燭何
曾剪荀令香爐可待薰我是夢中傳彩筆欲書花葉
寄朝雲
一片
一片非烟隔九枝蓬巒仙仗儼雲旗天泉水暖龍吟
細露畹春多鳳舞遲榆筴散來星斗轉桂花尋去月
輪移人間桑海朝朝變莫遣佳期更後期
酬崔八早梅有贈兼示之作
知訪寒梅過野塘又留金勒爲廻腸謝郎衣袖初翻
雪荀令薰爐更換香何處拂胷資蝶粉幾時塗額藉
蜂黃維摩一室雖多病亦要天花作道場
馬嵬二首
海外徒聞更九州(鄒衍云九州之外復有九州)他生未卜此生休
空聞虎旅鳴宵柝無復雞人報曉籌此日六軍同駐
馬當時七夕笑牽牛如何四紀爲天子不及盧家有
莫愁
其二
冀馬燕犀動地來自埋紅粉自成灰君王若道能傾
國玉輦何由過馬嵬
可歎
幸會東城宴未廻年華憂共水相催梁家宅裏秦宮
入趙后樓中赤鳳來冰簟且眠金鏤枕瓊筵不醉玉
交杯宓妃愁坐芝田館用盡陳王八斗才
富平少侯
七國三邊未到憂十三身襲冨平侯不收金彈抛林
外却惜銀床在井頭綵樹轉燈珠錯落繡檀廻枕玉
雕鎪當關不報侵晨客新得佳人字莫愁
聖女祠
松篁臺殿蕙香幃龍護瑶窗鳳掩扉無質易迷三里
霧不寒長著五銖衣人間定有崔羅什天上應無劉
武威寄問釵頭雙白燕每朝珠館幾時歸
臨發崇讓宅紫薇
一樹濃姿獨看來秋庭暮雨類輕埃不先摇落應爲
有已欲别離休更開桃綬含情依露井柳綿相憶隔
章臺天涯地角同榮謝豈要移根上苑栽
及第東歸次㶚上却寄同年
芳桂當年各一枝行期未分壓春期江魚朔雁長相
憶秦樹嵩雲自不知下苑經過勞想像東門送餞又
差池㶚陵柳色無離恨莫枉長條贈所思
野菊
苦竹園南椒塢邊微香冉冉淚㳙㳙已悲節物同寒
鴈忍委芳心與暮蟬細路獨來當此夕清罇相伴省
他年紫雲新苑移花處不取霜栽近御筵
過伊僕射舊宅
宋邸方酬力戰功華筵俄歎逝波窮廻廊簷斷燕飛
出小閣塵凝人語空幽淚欲乾殘菊露餘香猶入敗
荷風何能更涉瀧江去獨立寒流弔楚宫
銀河吹笙
悵望銀河吹玉笙樓寒院冷接平明重衾幽夢他年
斷别樹羈雌昨夜驚月榭故香因雨發風簾殘燭隔
霜清不湏浪作緱山意湘瑟秦簫自有情
與同年李定言曲水閑話戲作
海鷰參差溝水流同君身世屬離憂相携花下非秦
贅對泣春天類楚囚碧草暗侵穿苑路珠簾不捲枕
江樓莫驚五勝埋香骨地下傷春亦白頭
聞歌
歛笑凝眸意欲歌高雲不動碧嵳峩銅臺罷望歸何
處玉輦忘還事幾多靑塜路邊南鴈盡細腰宫裏北
人過此聲腸斷非今日香灺燈光奈爾何
贈華陽宋真人兼寄清都劉先生
淪謫千年别帝宸至今猶謝蘂珠人但驚茅許同仙
籍不道劉盧是世親玉檢賜書迷鳳篆金華歸駕冷
龍鱗不因杖屨逢周史徐甲何曾有此身
楚宫二首
月姊曾逢下彩蟾傾城消息隔重簾已聞珮響知腰
細更辨絃聲覺指纖暮雨自歸山峭峭秋河不動夜
厭厭王昌且在墻東住未必金堂得免嫌
其二
十二峯前落照微高唐宮暗坐迷歸朝雲暮雨長相
接猶自君王恨見稀
和友人戲贈二首
東望花樓會不同西來雙鷰信休通仙人掌冷三霄
露玉女窗虛五夜風翠袖自隨廻雪轉燭房尋類外
庭空殷勤莫使清香透牢合金魚鏁桂叢
其二
迢遞青門有幾關柳稍樓角見南山明珠可貫須爲
珮白璧堪裁且作環子夜休歌團扇掩新正未破剪
刀閑猿啼鶴怨終年事未抵燻爐一夕間
題二首後重有戲贈任秀才
一丈紅薔擁翠筠羅窗不識繞街塵峽中尋覓長逢
雨月裏依稀更有人虚爲錯刀畱遠客枉緣書札損
文鱗遥知小閣還斜照羡殺烏龍臥錦茵
重有感
玉帳牙旗得上游安危湏共主君憂竇融表已來關
右陶侃軍宜次石頭豈有蛟龍愁失水更無鷹隼與
高秋晝號夜哭兼幽顯早晩星關雪涕收
春雨
帳卧新春白袷衣白門寥落意多違紅樓隔雨相望
冷珠箔飄燈獨自歸遠路應悲春晼晩殘宵猶得夢
依稀玉璫緘札何由逹萬里雲羅一雁飛
中元作
綘節飄颻宫(一作空)國來中元朝拜上清廻羊權雖得
金條脫温嶠終虛玉鏡臺曾省驚眠聞雨過不知迷
路爲花開有娀未抵瀛洲遠青雀如何鴆鳥媒
楚宫
湘波如淚色漻漻楚禲迷䰟逐恨遥楓樹夜猿愁自
斷女蘿山鬼語相邀空歸腐敗猶難復更困腥臊豈
易招但使故鄕三戸在綵絲誰惜懼長蛟
宿晉昌亭聞驚禽
羈緒鰥鰥夜景侵高窗不掩見驚禽飛來曲渚烟方
合過盡南塘樹更深胡馬嘶和榆塞笛楚猿吟雜橘
村砧失群掛木知何限遠隔天涯共此心
深宫
金殿銷香閉綺籠玉壺傳點咽銅龍狂飊不惜蘿隂
薄清露偏知桂葉濃班竹嶺邊無限淚景陽宫裏及
時鐘豈知爲雨爲雲處只有高唐十二峯
鄭州獻從叔舍人襃
蓬島烟霞閬苑鐘三官牋奏附金龍茅君奕世仙曹
貴許掾全家道氣濃綘簡尚參黃紙案丹爐猶用紫
泥封不知他日華陽洞許上經樓第幾重
題白石蓮華寄楚公
白石蓮花誰所共六時長揍佛前燈空庭苔蘚饒霜
露時夢西山老病僧大海龍宫無限地諸天鴈塔幾
多層謾誇鶖子真羅漢不會牛車是上乘
安定城樓
迢遞高城百尺樓綠楊枝外盡汀洲賈生年少虚垂
涕王粲春來更遠游永憶江湖歸白髮欲廻天地入
扁舟不知腐鼠成滋咮猜意鴛雛竟未休
隋宫守歲
消息東郊木帝廻宫中行樂有新梅沉香夾煎爲庭
燎玉液瓊蘇作夀杯遥望露盤疑是月遠聞鼉鼓欲
驚雷昭陽第一傾城客不踏金蓮不肯來
利州江潭作(感孕金輪所)
神劍飛來不是銷碧潭珍重駐蘭橈自㩗明月移燈
疾欲就行雲散錦遥河伯軒窗通具闕水宫帷箔卷
冰綃他時燕脯無人寄雨滿空城蕙葉彫
茂陵
漢家天馬出蒲梢首蓿榴花徧近郊内苑只知含鳳
觜屬車無復插雞翹玉桃偷得憐方朔金屋脩成貯
阿嬌誰料蘇卿老歸國茂陵松栢雨蕭蕭
淚
永巷長年怨綺羅離情終日思風波湘江竹上痕無
限峴首碑前淚幾多人去紫臺秋入塞兵殘楚帳夜
聞歌朝來㶚水橋邊問未抵靑袍送玉珂
十字水期韋潘侍御同年不至時韋寓居水次
故郭汾寧宅
伊水濺濺相背流朱欄書閣幾人游&KR0238;燈夜照真無
數蠟炬晨炊竟未休顧我有懷同大夢期君不至更
沉憂西園碧樹今誰主與近高窗卧聽秋
流鸎
流鸎漂蕩復參差渡陌臨流不自持巧轉豈能無本
意良辰未必有佳期風朝露夜隂晴裏萬戸千門開
閉時曾苦傷春不思聽鳳城何處有花枝
出關宿盤豆館對叢蘆有感
蘆葉梢梢夏景深郵亭暫欲灑塵襟昔年曾是江南
客此日初爲關外心思子臺邊風自急玉娘湖上月
應沉清聲不遠行人去一世荒城伴夜&KR3781;
和韓錄事送宫人入道
星使追還不自由雙童捧上綠瓊輈九枝燈下朝金
殿三素雲中侍玉樓鳳女顛狂成久别月娥孀獨好
同游當時若愛韓公子埋骨成灰恨未休
七月二十九日崇讓宅讌作
露如微霰下前池月過廻塘萬竹悲浮世本來多聚
散紅蕖何事亦離披悠揚歸夢唯燈見濩落生涯獨
酒知豈到白頭長只爾嵩陽松雪有心期
贈從兄閬之
悵望人間萬事違私書幽夢約忘機荻花村裏魚標
在石蘚庭中鹿跡微幽徑定攜僧共入寒塘好與月
相依城中猘犬憎蘭珮莫損幽芳久不歸
行至金牛驛寄興元渤海尚書
樓上春雲水底天五雲章色破巴牋諸生箇箇王恭
柳從事人人庾杲蓮六曲屏風江雨急九枝燈檠夜
珠圓深慙走馬金牛路驟和陳王白玉篇
梓州罷吟寄同舍
不揀花朝與雪朝五年從事霍嫖姚君緣接座交珠
履我爲分行近翠翹楚雨含情皆有託漳濱多病竟
無憀長吟遠下燕臺去唯有衣香染未銷
無題二首
鳳尾香羅薄幾重碧文圓頂夜深縫扇裁月魄羞難
掩車走雷聲語未通曾是寂寥金燼暗斷無消息石
橊紅斑騅只繫垂楊岸何處西南待好風
其二
重幃深下莫愁堂卧後清宵細細長神女生涯元是
夢小姑居處本無郞(古詩有小姑無郎之句)風波不信菱枝弱
月露誰教桂葉香直道相思了無益未妨惆悵是清
狂
昨日
昨日紫姑神去也今朝靑鳥使來賖未容言語還分
散少得團圓足怨嗟二八月輪蟾影破十三絃柱鴈
行斜平明鐘後更何事笑倚墻邊梅樹花
汴上送李郢之蘇州
人高詩苦滯夷門萬里梁王有舊園烟幌自應憐白
紵月樓誰伴詠黃昏露桃塗頰依苔井風柳誇腰住
水村蘇小小墳今在否紫蘭香逕與招䰟
贈鄭讜處士
浪跡江湖白髮新浮雲一片是吾身寒歸山觀隨棋
局暖入汀洲逐釣輪越桂留烹張翰鱠蜀薑供煑陸
機蓴相逢一笑憐疎放他日扁舟有故人
復至裴明府所居
伊人卜築自幽深桂巷杉籬不可尋柱上雕虫對書
字槽中瘦馬仰聽琴求之流輩豈易得行矣關山方
獨吟賖取松醪一斗酒與君相伴灑煩襟
覽古
莫恃金湯忽太平草間霜露古今情空糊頳壤真何
益欲舉黃旗竟不成長樂瓦飛隨水逝景陽鐘墮失
天眀廻頭一吊箕山客始信逃堯不爲名
子初郊墅
看山對酒君思我聽鼓離城我訪君臘雪已添墻下
水齋鐘不散檻前雲隂移竹栢濃還淡歌雜漁樵斷
更聞亦擬村南買烟舍子孫相約事耕耘
漢南書事
西師萬衆幾時廻哀痛天書近已裁文吏何曾重刀
筆將軍猶自舞輪臺何年拓土成王道從古窮兵是
禍胎陛下好生千萬夀玉樓長御白雲杯
當句有對
密邇平陽接上蘭秦樓鴛瓦漢宫盤池光不定花光
亂日氣初涵露氣乾但覺游蜂饒舞蝶豈知孤鳳憶
離鸞三星自轉三山遠紫府程遥碧落寬
井絡
井絡天彭一掌中漫誇天設劒爲峯陣圖東聚燕江
口邊柝西懸雪嶺松堪嘆故君成杜宇可能先主是
真龍將來爲報姦雄輩莫向金牛訪舊蹤
寫意
鷰雁迢迢隔上林高秋望斷正長吟人間路有潼江
險天外山惟玉壘深日向花間畱返照雲從城上結
層隂三年已制思鄕淚更入新年恐不禁
隨師東
東征日調萬黃金幾竭中原買闘心軍令未聞誅馬
謖捷書唯是報孫歆(平吳之役上言得歆吳平孫尚在)但須鸑鷟巢
阿閣豈暇鴟鴞在泮林可惜前朝玄莵郡積骸成莾
陣雲深
宋玉
何事荆臺百萬家唯教宋玉擅才華楚辭巳不饒唐
勒風賦何曾讓景差落日渚宮供觀閣開年雲夢送
烟花可憐庾信尋荒徑猶得三朝託後車
韓同年新居餞韓西迎家室戲贈
籍籍征西萬戶侯新緣貴壻起朱樓一名我漫居先
甲千騎君翻在上頭雲路招邀廻彩鳳天河迢遞笑
牽牛南朝禁臠無人近瘦盡瓊枝詠四愁
奉和太原公送前楊秀才戴兼招楊正字戎
潼關地接古弘農萬里高飛雁與鴻桂樹一枝當白
日芸香三代繼清風仙舟尚惜乖雙美綵服何由得
盡同誰憚士龍多笑疾美髭終類晉司空
贈趙協律晳
俱識孫公與謝公二年歌哭處皆同已叨鄒馬聲華
末更共劉盧族望通(愚與趙俱出今吏部相公門下又同爲故尚書安平公所知復)
(皆是安平公表姪)南省恩深賓館在東山事往妓樓空不堪
歲暮相逢地我欲西征君又東
正月崇讓宅
密鎻重關掩綠苔廊深閤迥此徘徊先知風起月含
暈尚自露寒花未開蝙拂簾旌終展轉鼠翻窗網小
驚猜背燈獨共餘香語不覺猶歌夜起來
曲江
望斷平時翠輦過空聞子夜鬼悲歌金輿不返傾城
色玉殿猶分下苑波死憶華亭聞唳鶴老憂王室泣
銅駝天荒地變心雖折若比陽春意未多
柳
江南江北雪初消漠漠輕黃惹嫰條㶚岸巳攀行客
手楚宫先騁舞姬腰清明帶雨臨官道晩日含風拂
野橋如線如絲正牽恨王孫歸路一何遥
九日
曾共山翁把酒時霜天白菊遶階墀十年泉下無消
息九日罇前有所思不學漢臣栽首蓿空教楚客詠
江籬郞君官貴施行馬東閣無因再得窺
贈司勲杜十三員外
杜牧司勲字牧之清秋一首杜秋詩前身應是梁王
㹅名總還曾字總持心鐵巳從干鏌利鬢絲休嘆雪
霜垂漢江遠吊西江水羊祜韋丹盡有碑(時杜奉詔撰韋碑)
天平公座中呈令狐令公時蔡京在坐京曾爲
僧徒故有第五句
罷執霓旌上醮壇慢粧嬌樹水晶盤更深欲訴蛾眉
歛衣薄臨醒玉豔寒白足禪僧思敗道青袍御史擬
休官雖然同是將軍客不敢公然子細看
題道靖院院在中條山故王顔中丞所置&KR0593;州
刺史捨官居此今寫真存焉
紫府丹成化鶴群青松手植變龍文壺中别有仙家
日嶺上猶多隱士雲獨坐遺芳成故事蹇帷舊皃似
元君自憐築室靈山下&KR1131;望朝嵐與夕曛
題小柏
憐君孤秀植庭中細葉輕隂滿座風桃李盛時雖寂
寞雪霜多後始靑䓗一年幾變(一作度)枯榮事百尺方
資柱石功爲謝西園車馬客定悲摇落盡成空
行次昭應縣道上送戶部李郞中充昭義攻討
將軍大旆掃狂童詔選名賢贊武功暫逐虎牙臨故
綘遠含雞舌過新豐魚遊沸鼎知無日鳥覆危巢豈
待風早勒勲庸燕石上佇光綸綍漢庭中
水齋
多病欣依有道邦南塘晏起想秋江捲簾飛燕還拂
水開戶暗䖝猶打䆫更閱前頭已披卷仍斟昨夜未
開缸誰人爲報故交道莫惜鯉魚時一雙
奉同諸公題河中任中丞新剏河亭四韻之作
萬里誰能訪十洲新亭雲搆壓中流河蛟縱翫難爲
室海蜃遥驚耻化樓左右名山窮遠目東西大道鎻
輕舟獨留巧思傳千古長與蒲津作勝游
過故府中武威公交城舊庄感事
信陵亭舘接郊畿幽象遥通晉水祠日落高門喧鷰
雀風飄大樹撼熊羆新蒲似筆思投日芳草如茵憶
吐時山下秪今黃絹字淚痕猶墮六州兒
贈田叟
荷蓧衰翁似有情相逢攜手遶村行燒畬曉映遠山
色伐樹暝傳深谷聲鷗鳥忘機翻浹洽交親得路昧
平生撫躬道直誠感激在野無賢心自驚
贈别前蔚州契苾使君(使若遠祖國初功臣也)
何年部落到隂陵奕世勤王國史稱夜捲牙旗千帳
雪朝飛羽騎一河冰蕃兒襁負來靑塜狄女壺漿出
白登日晩鸊鵜泉畔獵路人遥識郅都鷹
和人題眞娘墓(真娘吳中樂妓墓在虎丘山下寺中)
虎丘山下劍池邊長遣游人歎逝川罥樹斷絲悲舞
席出雲清𣑽想歌筵柳眉空吐效嚬葉榆莢還飛買
笑錢一自香䰟招不得秪應江上獨嬋娟
人日即事
文王喻履今朝是子晉吹笙此日同舜格有苗旬太
遠周稱流火月難窮鏤金作勝傳荆俗翦綵爲人起
晉風獨想道衡詩思苦離家恨得二年中
春日寄懷
世間榮落重逡廵我獨丘園坐四春縱使有花兼有
月可堪無酒又無人青袍似草年年定白髮如絲日
日新欲逐風波千萬里未知何路到龍津
和劉評事永樂閑居見寄
白社幽閑君暫居青雲器業我全疎看封諫草歸鸞
掖尚賁衡門待鶴書蓮聳碧峯關路近荷翻翠扇水
堂虚自探典籍忘名利欹枕時驚落蠧魚
和馬郞中移白菊見示
陶詩只採黃金實郢曲新傳白雪英素色不同籬下
發繁花疑自月中生浮杯小&KR0933;開雲母帶露全移綴
水精偏稱含香五字客從茲得地始芳榮
喜聞太原同院崔侍御臺拜兼寄在臺三二同
年之什
鵬魚何事遇屯同雲水昇沉一會中劉放未歸雞樹
老鄒陽新去兔園空寂寥我對先生柳赫奕君乘御
史驄若向南臺見鸎友爲傳垂翅度春風
無題
萬里風波一葉舟憶歸初罷更夷猶碧江地没元相
引黃鶴沙邊亦少留益德冤䰟終報主阿童高義鎮
横秋人生豈得長無謂懷古思鄕共白頭
回中牡丹爲雨所敗二首
下苑他年未可追西州今日忽相期水亭暮雨寒猶
在羅薦春香暖不知無蝶殷勤收落蕊有人惆悵臥
遥帷章臺街裏芳菲伴且問宫腰損幾枝
其二
浪笑榴花不及春先期零落更愁生玉盤迸淚傷心
數錦瑟驚絃破夢頻萬里重隂非舊圃一年生意屬
流塵前溪舞罷君迴顧併覺今朝粉態新
拾遺
促漏
促漏遙鐘動靜聞報章重疊杳難分舞鸞鏡匣收殘
黛睡鴨香爐換夕熏歸去豈知還向月夢來何處更
爲雲南塘漸煖蒲堪結兩兩鴛鴦護水紋
唐李義山詩集卷之五
