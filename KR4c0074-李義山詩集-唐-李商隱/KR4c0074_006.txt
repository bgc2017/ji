唐李義山詩集卷之六
太學博士李商隱義山
五言絶句
悼傷後赴東蜀辟至散關遇雪
劍外從軍遠無家與寄衣散關三尺雪廻夢舊鴛機
樂遊(品彙作登遊原)
向晩意不適驅車登古原夕陽無限好只是近黃昏
巴江柳
巴江可惜柳柳色綠侵江好向金鑾殿移隂入綺䆫
聽鼓
城頭疊鼓聲城下暮江清欲問漁陽摻時無禰正平
憶梅
定定住天涯依依向物華寒梅最堪恨長作去年花
柳下暗記
無奈巴南柳千條傍吹臺更將黃映白擬作杏花媒
妓席
樂府聞桃葉人前道得無勸君書小字慎莫喚官奴
風
撩釵盤孔雀惱帶拂鴛鴦羅薦誰教近齋時鏁洞房
張惡子廟
下馬捧椒漿迎神白玉堂如何鐡如意獨自與姚萇
百果嘲櫻桃
珠實雖先熟瓊莩縱早開流鸎猶故在爭得諱含來
櫻桃荅
衆果莫相誚天生名品高何因古樂府唯有鄭櫻桃
韈
嘗聞宓妃襪渡水欲生塵好借嫦娥着清秋踏月輪
追代盧家人嘲堂内
道却橫波字人前莫謾羞只應同楚水長短入淮流
天涯
春日在天涯天涯日又斜鶯啼如有淚爲濕最高花
早起
風露澹清晨簾間獨起人鶯花啼又笑畢竟是誰親
細雨
帷飄白玉堂簟卷碧牙牀楚女當時意蕭蕭髮彩凉
歌舞
遏雲歌響清廻雪舞腰輕只要君流盻君傾國自傾
房君珊瑚散
不見姮娥影清秋守月輪月中閑杵臼桂子搗成塵
嘲櫻桃
朱實鳥含盡靑樓人未歸南園無限樹獨自葉如幃
自貺
陶令棄官後仰眠書屋中誰將五斗米擬換北䆫風
蝶
孤蝶小徘徊翩翾蝶翅開倂應傷皎㓗頻近雪中來
夜意
簾垂幕半捲枕冷被仍香如何爲相憶魂夢過瀟湘
李夫人三首
一帶不結心兩股方安髻慙愧白茅人月沒教星替
其二
剰結茱萸枝多擘秋蓮的獨自有波光綵&KR0809;盛不得
其三
蠻絲繫條脫妍眼和香屑夀宫不惜鑄南人柔腸早
被秋眸割淸澄有餘幽素香鰥魚渴鳳真珠房不知
瘦骨類冰井更許夜簾通曉霜土花漠碧雲忙忙黃
河欲盡天蒼蒼
滯雨
滯雨長安夜殘燈獨客愁故鄕雲水地歸夢不宜秋
微雨
初隨林靄動稍共夜涼分窗迥侵燈冷庭虚近水聞
高花
花將人共笑籬外露繁枝宋玉臨江宅墻低不礙窺
嘲桃
無頼妖桃面平明露井東春風爲開了却擬笑春風
餞席重送從叔余之梓州
莫歎萬重山君還我未還武關猶悵望何况百牢關
柳枝五首(有序)
柳枝洛中里娘也父饒好賈風波死湖上其母不
念他兒子獨命柳枝生十七年塗粧綰髻未嘗竟
巳復起去吹葉嚼蕊調絲擫管作天海風濤之曲
幽憶怨斷之音居其旁與其家揖故往來者聞十
年尚相與疑其醉眠夢物斷不娉余從昆讓山比
柳枝居爲近他日春曾隂讓山下馬柳枝南柳下
詠余燕臺詩柳枝驚問誰人有此誰人爲是讓山
謂曰此吾里中少年叔耳柳枝手斷長帶結讓山
爲贈叔乞詩明日余比馬出其巷柳枝丫鬟畢粧
抱立扇下風鄣一䄂指曰若叔是句後三日鄰當
去濺裙水上以博山香待與郎俱過余諾之會所
友有偕當詣京師者戲盗余卧裝以先不果留雪
中讓山至且曰東諸侯取去矣明年讓山復東相
背於戲上因寓詩以墨其故處(云)
其一
花房與蜜脾蜂雄蛺蝶&KR1936;同時不同類那復更相思
其二
本是丁香樹春條結始生玉作彈棋局中心亦不平
其三
嘉瓜引蔓長碧玉冰(去聲)寒漿東陵雖五色不忍值牙
香
其四
柳枝井上蟠蓮葉浦中乾錦鱗與繡羽水陸有傷殘
其五
畫屏繡步障物物自成雙如何湖上望只是見鴛鴦
七言絶句
霜月
初聞征雁已無蟬百尺樓南水接天靑女素娥俱耐
冷月中霜裏鬪嬋娟
人欲
人欲天從竟不疑莫言圓蓋便無私秦中已久烏頭
白却是君王未備知
華山題王母祠
蓮華峯下鏁雕梁此去瑶池地共長好爲麻姑到東
海勸栽黃竹莫栽桑
華清宫
華淸恩幸古無倫猶恐娥眉不勝人未免被他襃女
笑只教天子暫蒙塵
北齊二首
一笑相傾國便亡何勞荆棘始堪傷小蓮玉體橫陳
夜巳報周師入晉陽
其二
巧笑知堪敵萬機傾城最在着戎衣晉陽巳䧟休㢠
顧更請君王獵一圍
復京
虜騎胡兵一戰摧萬靈廻首賀軒臺天教李令心如
日可要昭陵石馬來
渾河中
九廟無塵八馬廻奉天城壘長春苔咸陽原上英雄
骨半向君家養馬來
咸陽
咸陽宫闕鬱嵯峨六國樓臺豔綺羅自是當時秦(一作)
(天)帝醉不關天(一作秦)地有山河
同崔八詣藥山訪融禪師
共受征南不次恩報恩唯是有忘言巖花澗草西林
路未見高僧且見猿
夜雨寄北
君問歸期未有期巴山夜雨漲秋池何當共剪西窗
燭却話巴山夜雨時
石橊
榴枝婀娜榴實繁橊膜輕明榴子鮮可羡瑶池碧桃
樹碧桃紅頰一千年
初起
想像咸池日欲光五更鐘後更廻腸三年苦霧巴江
水不爲離人照屋梁
柳
柳映江潭底有情望中頻遣客心驚巴雷隱隱千山
外更作章臺走馬聲
宿駱氏亭寄懷崔雍崔衮
竹塢無塵水檻清相思迢遞隔重城秋隂不散霜飛
晚留得枯荷聽雨聲
夢澤
夢澤悲風動白茅楚王葬盡滿城嬌未知歌舞能多
少虛减宮厨爲細腰
贈歌妓二首
水精如意玉連環下蔡城危莫破顔紅綻櫻桃含白
雪斷腸聲裏唱陽關
其二
白日相思不奈何嚴城清夜斷經過只知解道春來
瘦不道春來獨自多
謝書
微意何曾有一毫空攜筆硯奉龍韜自蒙半夜傳衣
後不羡王祥得佩刀
寄令狐郎中
高雲秦樹久離居雙鯉迢迢一紙書休問梁園舊賓
客茂陵秋雨病相如
漫成三首
不妨何范盡詩家未觧當年重物華遠把龍山千里
雪將來擬並洛陽花
其二
沈約憐何遜延年毀謝莊清新俱有得名譽底相傷
霧夕詠芙蕖何郎得意初此時誰最賞沈范兩尚書
無題(一云陽城)
白道縈廻入暮霞斑騅嘶斷七香車春風自共何人
笑枉破陽城十萬家
杜司勲
高樓風雨感斯文短翼差池不及群刻意傷春復傷
别人間唯有杜司勲
岳陽樓
欲爲平生一散愁洞庭湖上岳陽樓可憐萬里堪乘
興枉是蛟龍解覆舟
寄成都高苗二從事
家近紅蕖曲水濱全家羅襪起秋塵莫將越客千絲
網網得西施别贈人
岳陽樓
漢水方城帶百蠻四隣誰道亂周班如何一夢高唐
雨自此無心入武關
屏風
六曲連環接翠帷高樓半夜酒醒時掩燈遮霧密如
此雨落月明俱不知
春日
欲入盧家白玉堂新春催破舞衣裳蝶銜花蘂蜂銜
粉共助青樓一日忙
贈白道者
十二樓前再拜辭靈風正滿碧桃枝壺中若是有天
地又向壺中傷别離
漢宫詞
青雀西飛竟未廻君王長在集靈臺侍臣最有相如
渴不賜金莖露一杯
隋宮(一云隋堤)
乘興南遊不戒嚴九重誰雀諫書函春風舉國裁宫
錦半作障泥半作帆
代應二首
溝水分流西復東九秋霜月五更風離鵉别鳳今何
在十二玉樓空更空
其二
昨夜雙鉤敗今朝百草輸關西狂小吏唯喝遶床盧
席上作(一云予爲桂州從事故府鄭公出家妓今賦高唐詩)
淡雲輕雨拂高唐玉殿秋來夜正長料得也應憐宋
玉一生唯事楚襄王
訪隱者不遇成二絶
秋水悠悠浸野扉夢中來數覺來稀玄蟬去盡黃葉
落一樹冬青人未歸
其二
城郭休過識者稀哀猿啼處有柴扉滄江白石樵漁
路日暮歸來雨滿衣
破鏡
玉匣清光不復持菱花散亂月輪虧秦臺一照山雞
後便是孤鸞罷舞時
無題
紫府仙人號寶燈雲漿未飲結成冰如何雪月交光
夜更在瑶臺十二層
贈庾十二朱版(時庾在翰林朱書版上)
固&KR0238;投膠不可開贈君珍重抵瓊瑰君王曉坐金鑾
殿只待相如草詔來
柳
曾逐東風拂舞筵樂游春苑斷腸天如何肯到清秋
日巳帶斜陽又帶蟬
三月十日流杯亭
身屬中軍少得歸木蘭花盡失春期偷隨柳絮到城
外行過水西聞子規
過招國李家南園二首
潘岳無妻客爲愁新人來坐舊粧樓春風猶自疑聮
句雪絮相和飛不休
其二
長亭歲盡雪如波此去秦關路幾多唯有夢中相近
分臥來無睡欲如何
爲有
爲有雲屏無限嬌鳳城寒盡怕春宵無端嫁得金龜
壻辜負香衾事早朝
公子
外戚封侯自有恩平明通籍九華門金唐公主年應
小二十君王未許婚
賦得雞
稻梁猶足活諸鶵妬敵專場好自娛可要五更驚穩
夢不辭風雪爲陽烏
明神
明神司過豈令冤暗室由來有禍門莫爲無人欺一
物他時須慮石能言
壬申閏秋題贈烏鵲
繞樹無依月正高鄴城新淚濺雲袍幾年始得逢秋
閏兩度填河莫告勞
端居
遠書歸夢兩悠悠只有空床敵素秋階下靑苔與紅
樹雨中寥落月中愁
夜半
三更三點萬家眠露欲爲霜月墮烟闘鼠上床蝙蝠
出玉琴時動倚窗絃
飲席代官妓贈兩從事
新人橋上着春衫舊主江邊側帽簷(隋獨孤信舉止風流曾風吹帽)
(簷側觀者塞路)願得化爲紅綬帶許教雙鳳一時銜
代魏宫私贈(黃初三年巳隔存歿追代其意何必同時亦廣子夜鬼歌之流)
來時西舘阻佳期去後漳河隔夢思知有宓妃無限
意春松秋菊可同時
代元城吳令暗爲荅
背闕歸藩路欲分水邊風日半西曛荆王枕上元無
夢莫枉陽臺一片雲
詠史
北湖南埭水漫漫一片降旗百尺竿三百年間同曉
梦鍾山何處有龍盤
日射
日射紗窗風撼扉香羅掩手春事違廻廊四合掩寂
寞碧鸚鵡對紅薔薇
題鵝
眠沙卧水自成羣曲岸殘陽極浦雲那解(一作睱)將心
怜孔翠羈雌長共故雄分
華清宫
朝元閣迥羽衣新首按昭陽第一人當日不來高處
舞可能天下有胡塵
梓潼望長卿山至巴西復懷譙秀
梓潼不見馬相如更欲南行問酒壚行到巴西覓譙
秀巴西唯是有寒蕪
齊宫詞
永夀兵來夜不扄金蓮無復印中庭梁臺歌管三更
罷猶自風搖九子鈴
青陵臺
靑陵臺畔日光斜萬古真魂倚暮霞莫許韓憑爲蛺
蝶等閑飛上别枝花
東還
自有仙才自不知十年長夢探華芝秋風動地黃雲
暮歸去嵩陽尋舊師
蜀桐
玉壘高桐拂玉繩上含非霧下含冰枉教紫鳳無棲
處斵作秋琴彈壞(一作廣)陵
漢宫
通靈夜醮逹清晨承露盤晞甲帳春王母西歸方朔
去更須重見李夫人
江東
驚魚撥刺鷰翩翾獨自江東上釣船今日春光太漂
蕩謝家輕絮沈郞錢
讀任彦昇碑
任昉當年有美名可憐才調最縱横梁臺初建應惆
悵不得蕭公作騎兵
五松驛
獨下長亭念過秦五松不見見輿薪只應旣斬斯高
後尋被樵人用斧斤
㶚岸
山東今歲點行頻幾處冤魂哭虜塵㶚水橋邊倚華
表平時二月有東廵
送臻師二首
昔去靈山非拂席今來滄海欲求珠楞伽頂上清涼
地善眼仙人憶我無
其二
苦海迷途去未因東方過此幾微塵何當百憶蓮花
上一一蓮花見佛身
七夕
鸞扇斜分鳳幄開星橋橫過鵲飛廻爭將世上無期
别換得年年一度來
望喜驛别嘉陵江水二絶
嘉陵江水此東流望喜樓中憶閬州若到閬州還赴
海閬州應更有高樓
其二
千里嘉陵江水色含烟帶月碧於藍今朝相送東流
後由自驅車更向南(一作猶)
贈宇文中丞
欲&KR0799;中天正急材自緣烟水戀平臺人間只有稽延
祖最望山公啓事來(公盛歎亡友張君故有此句)
閨情
紅露花房白蜜脾黃蜂紫蝶兩參差春窗一覺風流
夢却是同袍不得知
月夕
草下隂虫葉上霜朱欄迢遞壓湖光兔寒蟾冷桂花
白此夜姮娥應斷腸
代應
本來銀漢是紅墻隔得盧家白玉堂誰與王昌報消
息盡知三十六鴛鴦
離亭賦得折楊柳二首
暫憑樽酒送無憀莫損愁眉與細腰人世死前誰有
别春風爭擬惜長條
其二
含烟惹霧每依依萬緒千條拂落暉爲報行人休盡
折半留相送半迎歸
寄永道士
共上雲山獨下遲陽臺白道細如絲君今併倚三珠
樹不記人間落葉時
華州周大夫宴席(西鈴)
郡齋何用酒如泉飲德先時已醉眠若共門人推禮
分戴崇爭得及彭宣
荆山
壓河連華勢孱顔鳥沒雲歸一望間楊僕移關三百
里可能全是爲荆山
次陜州先寄源從事
離思羈愁日欲晡東周西雍此分塗廻鑾佛寺高多
少望盡黃河一曲無
過鄭廣文舊居
宋玉平生恨有餘遠循三楚弔三閭可憐留着臨江
宅異代應教庾信居
東下三旬苦於風土馬上戲作
路遶函關東復東身騎征馬逐驚蓬天池遼闊誰相
待日日虛乘九萬風
莫愁
雪中梅下與誰期梅雪相兼一萬枝若是石城無艇
子莫愁還自有愁時
夢令狐學士
山驛荒凉白竹扉殘燈向曉夢清輝右銀臺路雪三
尺鳳詔裁成當直歸
涉洛川
通谷陽林不見人我來遺恨古時春宓妃漫結無窮
恨不爲君王殺灌均(灌均陳王之典籖譛諸王於文帝者)
有感
中路因循我所長古來才命兩相妨勸君莫強安蛇
足一盞芳醪不得嘗
宫妓
珠箔輕明拂玉墀披香新殿鬪腰肢不須看盡魚龍
戲終遣君王怒偃師
宫辭
君恩如水向東流得寵憂移失寵愁莫向樽前奏花
落凉風只在殿西頭
代贈二首
樓上黃昏欲望休玉梯横絕月中鈎芭蕉不展丁香
結同向春風各自愁
其二
東南日出照高樓樓上離人唱石州總把春山掃眉
黛不知共得幾多愁
楚吟
山上離宫宫上樓樓前宫畔暮江流楚天長短黃昏
雨宋玉無愁亦有愁
瑶池
瑶池阿母綺䆫開黃竹歌聲動地哀八駿日行三萬
里穆王何事不重來
柳
爲有橋邊拂面香何曾自敢占流光後庭玉樹承恩
澤不信年華有斷腸
寄在朝鄭曹獨孤李四同年
昔歲陪遊舊跡多風光今日兩蹉跎不因醉本蘭亭
在兼忘當年舊永和
南朝
地險悠悠天險長金陵王氣應瑶光休誇此地分天
下只得徐妃半面粧
題漢祖廟
乘運應須宅八荒男兒安在戀池隍君王自起新豐
後項羽何曾在故鄕
韓冬郞即席爲詩相送一座盡驚他日余方追
吟連宵侍坐徘徊久之句有老成之風因成
二絕寄酬兼呈畏之員外
十歲裁詩走馬成冷灰殘燭動離情桐花萬里丹山
路雛鳳清於老鳳聲
其二
劒棧風檣各苦辛别時冰雪到時春爲憑何遜休聮
句瘦盡東陽姓沈人(沈東陽約嘗謂何遜曰吾每讀卿詩一日三復終未能余雖無)
(東陽之才而有東陽之瘦矣)
評事翁寄賜餳粥走筆爲荅
粥香餳白杏花天省對流鶯坐綺筵今日寄來春巳
老鳳樓迢遞憶鞦韆
東阿王
國事分明屬灌均西陵魂斷斷來人君王不得爲天
子半爲當時賦洛神
過景陵
武皇精魄久僊昇帳殿淒凉烟霧凝俱是蒼生留不
得鼎湖何異魏西陵
板橋曉别
廻望高城落曉河長亭窗戶壓微波水仙欲上鯉魚
去一夜芙蓉紅淚多
關門柳
冰定河邊一行柳依依長發故年春東來西去人情
薄不爲清隂减路塵
彭城公薨後贈杜二十七勝李十七藩二君並
與愚同出故尚書安平公門下
梁山兖水約從公兩地差池一旦空謝墅庾村相弔
後自今岐路更西東
夕陽樓(在滎陽是所知今遂寧蕭待郎收滎陽日作者)
花明柳暗繞天愁上盡重城更上樓欲問孤鴻向何
處不知身世自悠悠
鴛鴦
雌去雄飛萬里天雲羅滿眼淚澘然不須長結風波
願鎻向金籠始兩全
妓席暗記送同年獨孤雲之武昌
疊嶂千重呌恨猿長江萬里洗離魂武昌若有山頭
石爲拂蒼苔檢淚痕
武夷山
只得流霞酒一杯空中簫鼓當時廻武夷洞裏生毛
竹老盡曾孫更不來
一片
一片瓊英價動天連城十二昔虛傳良工巧費真爲
累楮葉成來不直錢
寄成都高苗二從事(時二公從事商隱座主府)
紅蓮幕下紫梨新命斷湘南病渴人今日問君能寄
否二江風水接天津
西南行却寄相送者
百里隂雲覆雪泥行人只在雪雲西明朝驚破還鄕
梦定是陳倉碧野雞
四皓廟
羽翼殊勲棄若遺皇天有運我無時廟前便接山門
路不長青松長紫芝
相思
相思樹上合歡枝紫鳳靑鸞並羽儀腸斷秦臺吹管
客日西春盡到來遲
送鄭大台文南覲
黎辟灘聲五月寒南風無處附平安君懷一疋胡威
絹爭拭酬恩淚得乾
舊頓
東人望幸久咨嗟四海于今是一家猶鎻平時舊行
殿盡無宫戶有官鴉
代董秀才却扇
莫將畫扇出帷來遮掩春山滯上才若道團圓是明
月此中須放桂花開
有感
非關宋玉有微辭却是襄王夢覺遲一自高唐賦成
後楚天雲雨盡堪疑
驪山有感
驪岫飛泉泛暖香九龍呵護玉蓮房平明每幸長生
殿不從金輿唯夀王
别智玄法師
路哭殺厨頭阮步兵
日日(一云春光)
日日春光闘日光山城斜路杏花香幾時心緒渾無
事得及游絲百尺長
過楚宫
巫峽迢迢舊楚宫至今雲雨暗丹楓微生盡戀人間
樂只有襄王憶夢中
龍池
龍池賜酒敞雲屏羯鼓聲高衆樂停夜半宴歸宫漏
永薛王沉醉夀王醒
即日
小鼎煎茶面曲池白鬚道士竹間棋何人書破蒲葵
扇記着南塘移樹時
吳宮
龍檻沉沉水殿清禁門深掩斷人聲吳王宴罷滿宫
醉日暮水漂花出城
常娥
雲母屏風燭影深長河漸落曉星沉常娥應悔偷靈
藥碧海青天夜夜心
殘花
殘花啼露莫留春尖髮誰非怨别人若但掩關勞獨
夢寶釵何日不生塵
天津西堂
虜馬崩騰忽一狂翠華無不到東方天津西望腸真
斷滿眼秋波出苑墻
西亭
此夜西亭月正圓疎簾相伴宿風烟梧桐莫更翻清
露孤鶴從來不得眠
憶住一師
無事經年别遠公帝城鐘曉憶西峯煙爐消盡寒燈
晦童子開門雪滿松
昨夜
不辭鶗鴂妬年芳但惜流塵暗燭房昨夜西池凉露
滿桂花吹斷月中香
海客
海客乘槎上紫氛星娥罷織一相聞只應不憚牽牛
妬聊用支機石贈君
初食笋呈座中
嫰籜香苞初出林於陵論價重如金皇都陸海應無
數忍剪凌雲一寸心
寄蜀客
君到臨卭問酒壚近來還有長卿無金徽却是無情
物不許文君憶故夫
海上
石橋東望海連天徐福空來不得仙直遣麻姑與搔
背可能留命待桑田
白雲夫舊居
平生誤識白雲夫再到仙簷憶酒壚墻外萬株人絶
迹夕陽唯照欲栖烏
同學彭道士參寥
莫羡僊家有上真仙家暫謪亦千春月中桂樹高多
少試問西河斫樹人
到秋
扇風浙瀝簟流漓萬里南雲滯所思守到清秋還寂
寞葉丹苔碧閉門時
華師
孤鶴不睡雲無心衲衣笻杖來西林院門晝鎻廻廊
靜秋日當階杮葉隂
華嶽下題西王母廟
神仙有分豈關情八馬虛追落日行莫恨名姬中夜
沒君王猶自不長生
過華清内廐門
華清别館閉黃昏碧草悠悠内廐門自是明時不廵
幸至今靑海有龍孫
樂遊原
萬樹鳴蟬隔斷虹樂遊原上有西風羲和自趁虞泉
宿不放斜陽更向東
丹丘
青女丁寧結夜霜羲和辛苦送朝陽丹丘萬里無消
息幾對梧桐憶鳳凰
鳳
萬里峯巒歸路迷未判容彩借山雞新春定有將雛
樂阿閣華池兩處棲
病中早訪招國李十將軍遇挈家遊曲江
十頃平波溢岸清病來唯夢此中行相如未是真消
渴猶放沲江過錦城
櫻桃花下
流鶯舞蝶兩相欺不取花芳正結時他日未開今日
謝嘉辰長短是參差
故驛迎吊故桂府常侍有感
飢烏翻樹晩雞啼泣過秋原沒馬泥二紀征南恩與
舊此時丹旐玉山西
槿花
風露淒淒秋景繁可怜榮落在朝昏未央宫裏三千
女但保紅顔莫保恩
暮秋獨游曲江
荷葉生時春恨生荷葉枯時秋恨成深知身在情長
在悵望江頭江水聲
任弘農尉獻州刺史乞假歸京
黃昏封印點刑徒愧負荆山入座隅却羡卞和雙刖
足一生無復沒階趨
贈勾芒神
佳期不定春期賖春物夭閼興咨嗟願得勾芒索靑
女不教容易損年華
月夜重寄宋華陽姊妹
偷桃竊藥事難兼十二城中鎻彩蟾應共三英同夜
賞玉樓仍是水精簾
訪人不遇留别館
卿卿不惜瑣窗春去作長楸走馬身閑倚繡簾吹柳
絮日高深院斷無人
雨中長樂水館送趙十五滂不及
碧雲東去雨雲西苑路高高驛路低秋水綠蕪終盡
分夫君太騁錦障泥
池邊
玉管葭灰細細吹流鶯上下鷰參差日西千遶池邊
樹憶把枯條撼雪時
賈生
宣室求賢訪逐臣賈生才調更無倫可怜夜半虛前
席不問蒼生問鬼神
送王十三校書分司
多少分曹掌秘文洛陽花雪梦隨君定知何遜緣聮
句每到城東憶范雲
寄惱韓同年時韓住蕭洞二首
簾外辛夷定巳開開時莫放豔陽廻年華若到經風
雨便是胡僧話劫灰
其二
龍山晴雪鳳樓霞洞裏迷人有幾家我爲傷春心自
醉不勞君勸石榴花
謁山
從來繫日乏長繩水去雲廻恨不勝欲就麻姑買滄
海一杯春露冷如冰
鈞天
上帝鈞天會衆靈昔人因夢到青冥伶倫吹裂孤生
竹却爲知音不得聽
失猿
祝融南去萬重雲淸嘯無因更一聞莫遣碧江通箭
道不教腸斷憶同群
戲題友人壁
花逕逶迤柳巷深小闌亭午囀春禽相如解作長門
賦却用文君取酒金
假日
素琴絃斷酒鉼空倚坐欹眠日已中誰向劉靈天幕
内更當陶令北窗風
寄遠
姮娥搗藥無時巳玉女投壺未肯休何日桑田俱變
了不教伊水更東流
王昭君
毛延夀畫欲通神忍爲黃金不爲人馬上琵琶行萬
里漢宮長有隔生春
舊將軍
雲臺高議正紛紛誰定當時蕩寇勲日暮㶚陵原上
獵李將軍是舊將軍
曼倩辭
十八年來墮世間瑶池歸夢碧桃閑如何漢殿穿針
夜又向䆫中覷阿環
李衛公
綘紗弟子音塵絶鸞鏡佳人舊會稀今日致身歌舞
地木緜花暖鷓鴣飛
韋蟾
謝家離别正凄凉少傳臨岐賭佩囊却憶短亭廻首
處夜來煙雨滿池塘
縣中惱飲席
晚醉題詩贈物華罷吟還醉忘歸家若無江氏五色
筆爭奈河陽一縣花
漫成五章
沈宋裁辭矜變律王楊落筆得良朋當時自謂宗師
妙今日唯觀對屬能
其二
李杜操持事略齊三才萬象共端倪集仙殿與金鑾
殿可是蒼蠅惑曙雞
其三
生兒古有孫征虜嫁女今無王右軍借問琴書終一
世何如旗蓋仰三分
其四
代北偏師銜使節關東禆將建行臺不妨常日饒輕
薄且喜臨戎用草萊
其五
郭令素心非黷武韓公本意在和戎兩都耆舊偏垂
淚臨老中原見朔風
戲題贈稷山驛吏王全(全爲驛吏五十六年人稱有道術往來多贈詩)
(章)
絳臺驛吏老風塵躭酒成僊幾十春過客不勞詢甲
子唯書亥字與時人
和韋潘前輩七月十二日夜泊池州城下先寄
上李使君
桂含爽氣三秋首&KR1396;吐中旬三葉新正是澄江如練
處玄暉應喜見詩人
花下醉
尋芳不覺醉流霞倚樹沉眠日巳斜客散酒醒深夜
後更持紅燭賞殘花
所居永樂縣久旱縣宰祈禱得雨因賦詩
井膏滴滴是精誠晝夜如絲一勺盈秪怪閭閻喧鼓
吹邑人同報束長生
正月十五夜聞京有燈恨不得觀
月色燈光滿帝都香車寶輦隘通衢身閑不覩中興
盛羞逐鄕人賽紫姑
偶題二首
小亭閑眠微醉消小榴海栢枝相交水文簟上琥珀
枕傍有墮釵雙翠翹
其二
清月依微香露輕曲房小院多逢迎春叢定是饒栖
夜飲罷莫持紅燭行
月
過水穿樓觸處明藏人帶樹遠含清初生欲缺虚惆
悵未必圓時即有情
夜冷
樹遶池寬月影多村砧塢笛隔風蘿西亭翠被餘香
薄一夜將愁向敗荷
城外
露寒風定不無情臨水當山有隔城未心明時勝蜯
蛤一生長共月虧盈
南山趙行軍新詩盛稱游讌之洽因寄一絶
蓮幕遥臨黑水津櫜鞬無事但尋春梁王司馬非孫
武且免宫人斬美人
景陽井
景陽宫井剰堪悲不盡龍鸞誓死期腸斷吳王宫外
水濁泥猶得葬西施
四皓廟
本爲留侯慕赤松漢庭方識紫芝翁蕭何只觧追韓
信豈得虚當第一功
送阿龜歸華
草堂歸意背烟蘿黃綬垂腰不奈何因汝華陽求藥
物碧松根下茯苓多
席上贈人(故桂府滎陽公席上出家妓)
淡烟微雨恣高唐一曲清聲遶畫梁料得也應憐宋
玉只應無奈楚襄王
東南
東南一望日中烏欲逐羲和去得無且向秦樓棠樹
下每朝先覓照羅敷
江上憶嚴五廣休
征南幕下帶長刀夢筆深藏五色豪逢着澄江不敢
詠鎮西留與謝功曹
定子
檀槽一抹廣陵春定子初開睡臉新却笑喫虚隋煬
帝破家亡國爲何人
唐李義山詩集卷之六終
