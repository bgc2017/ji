湛然居士文集卷之十三
楞嚴外觧序
心經宗說後序
糠孽教民十無益論序
釋氏新聞序
屏山金剛經别觧序
書金剛經别觧後
賈非熊修夫子廟說
永安寺請予爲功德主䟽
請旭公住寶宫寺䟽
請文公住玉山開堂出世䟽
請嚴庵主住東堂出世䟽
請希庵住住晉祠奉聖寺開堂䟽
請學庵主住翠微山寶林寺開堂出世䟽
請石州海秀首座住文水壽寕寺䟽
太原山開化寺請予為功德主因作䟽
重修宣聖廟䟽
燕京大萬壽寺化水陸䟽
請奥公禪師開堂䟽五首
請湘公住持興教寺䟽
請東林老人住雲嚴寺䟽
請栢巖儼公䟽
祁州重修宣聖廟䟽
安慶織萬佛䟽
請聦公和尚住山隂縣復宿山䟽
題萬壽寺碑隂
和公大禅師塔記
萬壽寺創建厨室上梁文
茶榜
約善長和詩戰書
寄萬松老人書
萬松老師萬壽語錄序
祭姪女淑卿文
和林城建行宫上梁文
為武川摩訶院創建佛牙塔䟽
楞嚴外觧序
昔洪覺範有言天台智者禅師聞天竿有首楞
嚴經旦暮西向&KR1381;祝願此經早来東土續佛慧
命竟不得一見今板鬻遍天下有終身不聞其
名者因起法輕信劣之嘆若夫徵心辨見證悟
窮魔明三界之根探七趣之本原始要終廣大
悉偹與禅理相為表裏雖具眼衲僧不可不熟
繹之也余故人屏山居士牽引易論語孟子老
氏莊列之書與此經相合者輯成一編謂之外
觧實漸誘吾儒不信佛書者之餌也吾儒中喜
佛乘者固亦多矣具全信者鮮焉或信其理而
弃其事者其理事而破其因果者或信經論而
誣其神通者或鄙其持經或譏其建寺[門@里]沙之
世界以為迂闊之言成壊之劫波反疑駕馭之
說亦何異信吾夫子之仁義詆其禮樂取吾夫
子之政事舍其文學者耶或有攘竊相似之語
以謂皆出於吾書中何必讀經然後為佛此軰
尤可笑也且竊人之財猶為盗矧竊人之道乎
我屏山則不然深究其理不廢其事其於因果
也則舉作善降祥之文引羊祐鮑靚之事其於
塵界也則隘鄒子之說婉禦寇之談其神通也
則云左慈術士耳變形於魏都皆同物也疑吾
佛不能變千百億化身乎其於劫波也則云郭
璞日者卜年於晉室若合符劵疑吾佛不能記
百萬之多劫耶其於持經也則云佛日禅師因
聞誦心經咒言下大悟田夫俚婦持念諸課者
詎可輕笑之哉其於建寺也則云阿蘭若法當
供養彼區區者尚以土木之功為費何庸望之
甚耶其評品三聖人理趣之淺深也初云稍尋
舊學且窺道家之言又繙内典至其邃處吾中
國之書似不及也晚節復云余以此求三聖人
垂化之理而後知吾佛之所以為人天師無上
大法王者非諸聖之所以能侔也學至於佛則
無可學者乃知佛即聖人聖人非佛西方有中
國書中國無西方書也或問屏山何好佛之深
乎荅云感恩之深則深報之屏山所謂心不負
人者矣渠又云吾佛之所誨人者其實如如不
誑不妄豈有毛髮許可疑者邪噫古昔以來䔍
信佛書之君子未有如我屏山之大全者也近
代一人而已泰和中屏山作釋迦文佛贊不遠
千里以序見託予萬松老師永長巨豪劉潤甫
者笑謂老師曰屏山兒時聞佛以手加額既冠
排佛今復贊佛吾師之序可慎與之庸詎知他
日得不復似韓歐排佛乎老師曰不然今屏山
信觧入微如理而說豈但悔悟於前非亦將資
信於来者且兒時喜佛者生知宿禀也既冠排
佛者華報蠱惑也退而贊佛者不遠而復也而
今而後世尊所謂吾保比木决定入海矣後果
如吾師言余與屏山通家相與爾汝曾不檢羈
其子阿仝軰待余以叔禮
天兵既克汴梁阿余挈遺藁来燕寓居萬松老
師之席老師助鋟木之資欲廣其傳阿仝致書
請余為引余亦不譲援筆疾書以題其端不惟
彰我
萬松老師冥有知人之鑑抑亦紀我屏山居士
克終全信之心且為方來淺信竊道者之戒云
甲午清明后五日湛然居士漆水移刺楚才晉
卿序于和林城
心經宗說後序
白華山主榰折脚鐺煮熟没米粥萬松野老用
穿心椀盛與無口人雖然指空話空爭奈依實
具實嗟見渾掄吞棗只管誦持故教混沌開眉
妄生穿鑿如明以字莫認經頭未觧本文且看
注脚湛然居士&KR0238;水移刺楚才晉卿詳勘印行
糠孽教民十無益論序
昔予友以此論見寄属予求序以行世予恐謗
歸於講主者辭而不序遂採萬松老師賦意及
講主餘論述辨邪論之意以謂世人皆云釋子
黨教護宗由是飛謗流言得以藉口予本書生
非釋非糠從傍杖義辨而證之何為不可乎予
又謂昔屏山居士序輔教編有云儒者嘗為佛
者害佛者未嘗為儒者害誠哉是言也盖儒者
率掌銓衡故得高下其手其山林之士不與物
競加以力孤勢劣曷能為哉予觀作頭陀賦數
君子皆儒也予不辨則成市虎矣不獨成市虎
抑恐崔浩李德𥙿之徒一唱一和撼摇佛教為
患不淺故率引儒術比而論之以勵吾儒為糠
孽所惑者論既述所謂予友者復以書見示其
大略曰講主上人者以糠孽叛教穨風乃檢閱
藏教尋繹儒經積有年矣窮諸佛之深意逹三
乘之至真列十篇之目成一家之言語辨而詞
温文野而理親聞之者是非莫逃誦之者邪正
斯分雷震獅吼邪摧魔奔良謂偃德草之仕風
釋疑冰之陽春噫或佛道之未喪也諒必由子
斯文乎是以信奉佛教者展轉錄傳不可勝紀
京城禅伯尊宿欲流之無窮不惮萬里往復數
書託子為序今之士大夫才筆勝子者固亦多
矣豈不能序此一書乎以子素淘汰禅道涉獵
佛書頗知旨歸故也子何譲焉此老不避嫌疑
自其謗讟而為此書彼且不避子何代彼而避
謗乎吾觀子所著辨邪論止為儒者述儒之信
糠者止二三子而已矣市井工商之徒信糠者
十居四五自非此書彼曺何從而化之乎子所
得者少所失者不為不多矣書既至予不能荅
謹以書意序諸論首丙戌重午日題于肅州鄯
善城
釋氏紤開序
昔仰嶠叢林為燕然之最主事僧軰歴久不更
執權附勢動搖住持人来和中本寺奏請
萬松老人住持上許之
萬松忻然奉詔人或勸之曰
師新出世彼易
師之年少彼不得施其欲必起風波無遺後悔
乎師笑而不荅既住院
師一遵舊法無所變更惟拱然而已夏罷主事
輩依例辭職
師因其辝也悉罷之
師預于衆中詢訪耆德為衆推仰者數人至是
咸代其職積藏穨風一朝頓革遠近翕然稱吾
師素有將相之材矣邇後章廟秋獵于山主事
輦白
師曰故事車駕廵幸本寺必進珍玩不然則有
司必有詰問
師責之曰十方檀信布施為出家兒余與若不
具正眼空食施物理應償報汝不聞木耳之緣
乎富有四海貴為一人豈需我曺之珍貨也哉
且君子愛人也以德豈可以此瑕類貽君主乎
困手錄偈一章詣行宫進之大蒙稱賞有成湯
狩野恢天綱吕尚漁磯浸月鈎之句誠仁人之
言也翌日章廟入山行香屢垂顧問仍御書詩
一章遺之師亦泊如也車駕還宫遣使賜錢二
百萬使者傳敕命
師跪聽
師曰出家兒安有此例使者怒曰若然則予當
廻車
師曰傳旨則安敢不聽不傳則亦由使者意竟
焚香立聽詔旨章廟知之責其使曰朕施財祈
福耳安用野人閑禮耶上下悚然服
吾師不屈三公之前矣此二事天下所共知者
也自餘
師之隠德默行未播扵人間者何勝道哉
師之切于扶聖教急於化人心也萬分之一見
之扵此書乎
師應物傳道之暇手不釋卷凢三閱藏教無書
不讀每有多聞能利害於佛乘關涉于教化者
悉錄之日之曰釋氏新聞將使見書而知歸聞
言而嚮道真謂治邪疾之藥石濟迷塗之津梁
也豈小𥙷哉石門洪覺範著林間錄辨而且文
間有偏黨之語後之成人之美者未嘗不歎息
於斯焉
我萬松老師之意扶教利人也深是以推舉他
宗談不容口此與覺範之用心相去萬萬者也
讀是書者當知是心矣嗚呼偉哉予請刊是書
行于世因為之序甲午上元后一日湛然居士
漆水移刺楚才題
屏山居士金剛經别解序
佛法之西来也二千餘祀寶藏琅函幾盈萬軸
可謂廣大悉偹矣獨金剛一經或明眼禅客若
脫白沙彌上至學士大夫下及野夫田婦里巷
兒女子曺無不誦者以頻見如閑姑置而不問
者有之以至理叵測望涯而退者有之噫信其
小而不信其大信其近而不信其遠信其所聞
而不信其所未聞信其所見而不信其所未見
自是而非他執一而廢百者比比然又何訝焉
偉哉屏山居士取儒道兩家之書會運奘二師
之論牽引雜說錯綜諸經著為别觧一編莫不
融理事之門合性相之義折六如之生滅剖四
相之鍵關謂真空不空透無得之得序圓頓而
有㩀識宗說之相須辨因緣自然喻以明珠論
諸佛衆生譬之圓鏡若出聖人之口冥契吾佛
之心可謂天下之竒才矣嘻此書之行於世也
何止化書生之學佛者偏見衲僧無因外道皆
可發藥矣昔予與屏山同為省掾時同僚譏此
書以為餌餕饀之其予尚未染指扵佛書亦少
惑焉今熟繹之自非精於三聖人之學者敢措一
辝於此書乎吁小人之言誠可畏哉乙未元日
湛然居士&KR0238;水移刺楚才晉卿序於大磧黃石山
書金剛經别觧後
孔子有云吾十有五而志于學三十而立四十
而不惑是知學道未至於純粹精微之域雖聖
人亦少惑焉昔樂天荅制策稍涉佛教之譏中
年鄙海山而修兜率垂老為讃佛發願文乃云
起因張本其事見於本集子瞻上萬言頗稱釋
氏之弊晚節專翰墨為佛事臨終作神呪浪出
之偈且曰著力即差其事見於年譜退之屈論
扵大巔而稍信佛書韓文公别傳在焉永叔服
膺扵圓通而自稱居士歐陽公别傳在焉是知
君子始惑而終悟初過而後悛又何害也屏山
先生糿年作排佛說殆不忍聞未幾翻然而改
火其書作二觧以滌前非所謂改過不吝者余
於屏山有所取焉後之人立志未定惑於初年
者當以此數君子為法乙未清明日湛然居士
題于别觧之後
賈非熊修夫子廟䟽
天産宣尼降季周血食千祀德難酬重新庠序
獨無力試向滄𬈑下釣鈎
孝義永安寺詩予為功德主因作䟽
塵緣不盡淹鳳池而有年習氣難忘慕禅林而
未暇適遇昭公老子請作永安主人乞聞一聲
何須再讓葛藤舊案宛如馬耳之風松菊新堂
便是終馬之計謹疏
請旭公禅師住應州寶宫寺䟽
孫枝出自萬松中便好移来植寶宫覆蔭人天
正今日不妨鼓動劫前風
請文公庵主住王山開堂出世䟽
兒大做翁當仁不讓便請承當何湏再勘
請嚴庵主住東堂出世疏
西堂棄東堂山東過山而禅師開狗口居士展
驢蹄
請希庵主住晉祠奉聖寺開堂䟽
晉祠山水冠人間好請希公向此閑飯了蒙頭
三覺睡逄人休說趙州關
請學庵主住翠微山寶林寺開堂出世䟽
金城元有翠微山寶刹禅林積歲閑笑請學公
來領略一缻游戲白雲間
請石州海秀首座住文水壽永寺疏(霖公實沾秀法属也)
聞道霖師退壽寕秀公難弟亦難兄新詩遠寄
石州去貶起眉毛便好行
太原山開化寺灰燼之餘再新故宇請
爲功德主因作䟽
竊以塵緣有數否則泰泰則亨聖道無窮變則
通通則久惟開化之故刹寶太原之名藍兵火
以來劫灰而已住持人固有定老功德主乃請
湛然良慰殷勤強爲領略禅心佛語誰知教外
别傳梵刹蓮宫更看無中唱出謹疏
重修宣聖廟疏
精藍道觀已重新獨有庠宫尚垝垣試問中州
士君子誰人不出
仲尼門
燕京大萬壽寺化水陸疏
竊以生死蒙恩便見法門不二怨親普濟始知
檀度無私仰惟佛陀興悲爰自阿難張本欲啟
無遮之大會必資有衆之良緣但肯同心便希
垂手謹䟽
請奥公禅師開堂疏五首
竊以深逹大本何妨摘葉尋枝截斷衆流便是
隨波逐浪欲整雲門窠窟必求佛覺兒孫伏惟
奥公和尚道合圓通法傳圓照逄人便出方為
禪子家風戀土難移未是衲僧氣息謹疏
竊以轉身就父從來禅子宗風借路還家好箇
衲僧消息伏惟奥公和尚受戒崇壽得法聖安
未闡徽猷權棲大覺因席就請何湏特地人情
准帖奉行折合這翻公案謹疏
竊以釋迦慳迦葉富無物與人奥公俏聖安憨
慢藏誨盗既收鈯斧子不藉破皮鞋湏要粧龍
似龍何礙將錯就錯拖將十字街裏便好投衙
推来百尺竿頭更教進步謹疏
竊以法海彌深曹水五流分瓜化風猶扇雲門
一葉重華奥公庵主透圓照之重關提圓通之
正令善作降龍相能談文字禅閙裏刺頭最好
逄人便出稳處下脚何礙遇緣即宗謹䟽
竊以當年嚼飯喂嬰兒聖安左錯今日把棒喚
狗子居士風顛你打開&KR0238;桶徹底承當我擘破
面皮湏要相見横楖栗木獨行正令莫壓弱倚
強與栴檀佛共演梵音好攙行奪市謹疏
請湘公上人住持新院仍名興教寺者因作疏
寶刹成空隨刦灰而已滅精廬如聖逐
化日而重新爲
國報恩可名興教赤軸黃卷且圖摘葉尋枝
寶藏琅函何礙尋行數墨謹䟽
德興府&KR3450;峪雲嵓寺請東林老人住持疏
昔日山中養聖胎峪中松檜手親栽院荒松老
無龍象便請東林更一來(公幼年嘗在此寺有手植松在焉)
請栢嵓儼公疏
良弼施宅創天寕却請天寕舊衲僧為報栢嵓
休遜譲閑中續出祖師燈
邳州重修宣聖廟疏
宣尼萬世帝王師可嘆荆榛没古祠重整庠宫
闡文教顒觀日月再明時
安慶織萬佛疏
余自忝預政事以来懶為疏文恐物
議挟勢故也安慶者工巧妙天下自
剏新意織萬佛為施嘉其意因破戒
作此疏云
十方三世萬如來不犯梭頭寶座開单手元知
不成拍三臺湏要大家催
詩聦公和尚住山隂縣復宿山疏(世傳文殊)
(顯化再宿于此山故得名)
昔日文殊曾復宿當年聦老可重來(公舊常住此山)此
山便是眞佛窟何必區區禮五臺
題萬壽寺碑隂
昔逹磨西來禅宗大播門庭峻峭機變驟馳非
世智辯聦所能曉也其與奪之間固有賓主抑
揚之際不無權實其未具透關眼者豈免隨語
注觧之病哉香山俊公和尚受法於大明渠謂
洞山之後偏正五位失其本意亦行權之語歟
同參榮公聞之果吞鈎餌俊公門人軰從而勤
諸石遠發後世之一笑噫受師之道而反謗之
是自謗也何止自謗也曹山技子青州諸師之
道皆不足法矣顧香山亦近世之豪邁者也忍
為此事邪昔雲門拈世尊初生因緣云我當時
若見一棒打殺與狗子喫琅琊覺云雲門可謂
將此身心奉塵刹是則名為報佛恩臨濟臨終
謂三聖云誰知吾正法眼藏向這瞎驢邊滅却
至今法道大行是知宗門之語一擡一搦豈可
以世間語言定其凖的也哉若香山果無毁大
明意後之子孫宜改覆車之轍不然則自有勝
默老人之韻語予手書于故碑之隂以為来者
誡其辭曰燕俊與朔榮齊足出大明俊趨住巨
刹黨奮梟獍獰探抱洞山足逆坋大明睛聞見
吊澆季搦腕皆含情榮甘溺虀甕掉尼求羶腥
曲助碑其言欺賊晚來誠我覧取諸譬譬彼秦
築城秦非不謀固無德秦亦傾上德無可德下
德方紀銘端然居上德非碑道亦行况聖不自
會(古德云其足聖人法聖人不會)其肯自矜盈修母致子有反
是而来聆目花只自見耳磬約誰聽雖欲信天
下未必同爲聲不見三葉祖削跡捨身名兒孫
愈岳立史傳愈余鏗不見北宗下功&KR0564;石上爭
期昌竟何昌千古招論評俄柔慶基敗(大明老師嘗記)
(曰彼有黨僣必不得好嗣果敗于慶柔基三人也)玷累斯文貞贅然寘
虛堂徒表黨宗明
和公大禅師塔記
師本平水人俗姓段氏幼習儒業甫冠應經義
舉因閱春秋左氏傳悟興衰之不常慨然投筆
退居山林年二十弃俗出家禮平陽大慈雲寺
僧宗言爲師受戒披剃頗習經論後聞教外别
傳之旨乃傾心焉遍謁諸方因緣不契師知萬
松老人之聲價照暎南北直抵燕然而見之居
數載師資道契始獲密許人頗知之丙戌夏六
月故勸農使王公爲功德主作大齋又蒙行省
相公洎以下僚佐專使賫䟽勸請開堂出世因
住持大萬壽禪寺師素剛毅寡合未朞退居漁
陽之盤山報國寺建州元帥葛公權府朱公弹
壓樊公聞師之名飛疏敦請辭不獲己杖錫北
行詣建州梨花道院以塞其命未幾示微疾移
居閭山之崇福寺養病一日忽召門人普淨輩
謂之曰生死去来猶空花水月何足為訝遂淨
髮更衣端坐而嘱後事乃作頌曰臨行一句當
面不諱皓月清風不居正位頌畢右脇而寂師
將順世有本寺傳戒大師臨謂之曰善為道路
師笑而不荅令衆且去勿諠衆皆出聞師咄一
聲衆驚視之師已寂矣三日神光不變茶毗之
日頗有祥異數州士民焚香拜禮者絡繹于路
師俗壽四十六僧臘一十六其徒迎其靈骨藏
於萬壽祖塋之側噫師之處萬壽也每聞誦經
之聲形不懌之色由是人皆譏之臨行之際命
其徒諷尊勝呪者何哉殊不知大善知識臨機
應物一抑一揚一奪一縱若珠之走盤千變萬
化詎可以一途而測邪至於巨川海和尚&KR0685;日
亦行此令執相者諷之而謂毁𣑽行掠虚者讃
之而無礙禅皆失之矣後之學者當以此爲誡
已丑清明其徒属予爲記遂以所聞之語信筆
記之湛然居士云
(萬壽寺)創建厨室上梁文
萬壽寺創建厨室浪著上梁文六首
幸付工人軰歌之用光
法席
抛梁東香積移来不犯功却笑維摩無手段但
將盂飯到塵中
抛梁南底箇因緣最好參試問助緣多少衆前
三三與後三三
抛梁西巧匠騎驢倒上梯四面無門何用鏁十
方没壁不湏泥
抛梁北柱石宛有擎天力欲模此樣向諸方&KR1941;
殺僧繇描不得
抛梁上手不傷材真大匠虚堂窮劫鎮叢林借
與兒孫為榜樣
抛梁下聊倩般輸成大厦朝朝香飯供諸佛承
事悉無空過者
茶榜
今辰齋退特為新堂頭奥公長老設茶一中聊
表住持開堂陳謝之儀仍請知事大衆同垂光
降者
竊以箇中滋味誰是知音向上封題罕逄藻鑑
伏惟新堂頭長老名超絶品價重諸方黃金碾
畔㭊微塵輸他三昧手碧玉甌中轟白浪别是
一家春睡鬼潜奔便使至人無夢湯聲微發觧
教醉眼先醒諗老三杯莫作道理會盧公七椀
且是仁義中雖然櫳桶新陳不得顢頇甘苦便
請大家下口且圖一衆開懷幸甚
約善長和詩戰書
余奉
善長詩百韻仍乞光和渠謙抑退譲
以降啓見戲余亦戲作戰書以督之
聊發一笑耳
維旃蒙恊洽之歲三月甲午朔湛然謹致書於
詩將善長先生幕府愚聞李杜齊名已有登壇
之序元白並駕嘗興定霸之書在昔云然扵今
亦可既久陳於師旅宜一决扵雄雌無約而和
者必謀有偹則所以亡患在德不在險雖粗聞
扵古語受降如受敵則為戒扵兵家伏惟善長
先生冀北無雙斗南第一能投壺而講禮善横
槊而賦詩詞鋒折萬里之衝筆陣掃千人之敵
將略多多而益辦雄材一一而難陳遇險韻而
愈竒見大敵而倍勇君倡之而來挑戰我和之
以為應兵方及交綏輙陳降啟前鋒少却尚未
損于一毫勇氣未衰遂引退於三舍張羸師而
誘我遺厚利以餌余曠日持久以老我師重幣
甘言以驕我志深藏九地必發九天故示之不
能將攻我之所短倘弗遵於仁術勝亦非功苟
不推扵至誠盟之何益此奚疑耳理亦灼然兵
不戰而屈人可為上策心未服而納欵豈無詐
謀若非先見之明徒貽後悔之誚是以載嚴文
壁爰整詩兵比爾干立爾矛一乃心齊乃力文
章燦爛依希整整之旗聲律精嚴彷彿堂堂之
陣乃一鼓而成列决再戰而立功顧天下之英
雄惟使君與操嘆文章之微婉非夫子而誰竚
待兵麾願聞金諾謹奉戰書以聞指不多及
寄萬松老人書
嗣法弟子從源頓首再拜
師父丈室承
手教諭及弟子有以儒治國以佛治心之語近
乎破二作三屈佛道以徇儒情者此亦弟子之
行權也教不云乎無為小乘人而說大乘法弟
子亦謂舉世皆黃能任公之餌不足投也故以
是語餌東教之庸儒為信道之漸焉雖然非屈
佛道也是道不足以治心僅能治天下則固為
道之餘滓矣戴經云欲治其國先正其心未有
心正而天下不治者也是知治天下之道為治
心之所兼耳普門示現三十二應法華治世資
生皆順正法豈非佛事門中不捨一法者歟孔
子稱夷齊之賢求仁而得仁死而不怨後世行
者難之又安知視死生如逆旅坐脫立亡乃衲
僧之餘事耳且五善十戒人天之淺教父益慈
子益孝不殺之仁不妄之信不化自行扵人荒
之外豈止有恥且格哉是知五常之道已為佛
教之淺者兼而有之弟子且譲之以儒治國以
佛治心庸儒已切齒謂弟子叛道忘本矣乂安
足以語大道哉又知稚川子尚以參禅卜之立
見其效
師嘗有頌試招本分鉗鎚一下便知真假正謂
此耳呵呵春深萬冀
為道珍重區區不備
萬松老人萬壽語錄序
余忝侍萬松老師謬承子印因遍閱諸派宗旨
各有所長利出害隨法當爾耳雲門之宗悟者
得之於緊俏迷者失之於識情臨濟之宗明者
得之于峻拔昧者失之於莾鹵曺洞之宗智者
得之于綿密愚者失之於廉纖獨萬松老人得
大自在三昧决擇玄微全曺洞之血脉判斷語
緣具雲門之善巧拈提公案偹臨濟之機鋒為
仰法眼之爐兼而有之使學人不墮於識情
莾鹵廉纖之病真間世之宗師也略舉中秋日
為建州和長老圓寂上堂云有人間既是建州
遷化為甚萬壽設齋師云此夜一輪滿清光何
處無又問不是盡七百日又非周年大祥開勘
今日設齋師云月色四時好人心此夜偏衆中
道長老座上誦中秋月詩佛法安在師云萬里
此時同皎㓗一年今夜最分明將此勝因用嚴
和公覺靈中秋玩月徹暁登樓直饒上生兜率
西往淨方未必有燕京蒸梨餾棗爆栗焼桃衆
中道長老只觧說食不見有纖毫佛法師云謝
子證明即且致為甚中秋閉日坐却道月無光
有餘勝利廻向諸家檀信然軟蒸荳角新煮鷄
頭蒲萄駐顔西瓜止渴無邊功德難盡讃揚假
饒今夜天隂暗裏一般滋味忽若天晴月朗管
定不索點燈老師語緣似此之類尢多不可遍
舉且道五派中是那一宗門風具眼者試辨看
噫千載之下自有知音乙未夏四月湛然居士
漆水移刺楚才晉卿序于和林城
祭姪女淑卿文
維乙未之春三月二十六日叔湛然居士謹以
𬞞食清茗致祭於猶子舜婉淑卿之靈維靈胄
出遼室支分太宗我考賢王夙植于令德吾兄
按察載振于清風汝幼奉母訓長知父從禅理
頗究儒學悉通禀鄭娘之標格有靈照之心胞
不食葷于笄年欲為尼于高嵩德播人口名逹
帝聦遣使求于故鄕有詔入于深宫守志持節
慎心餙躬垂及知命尚為嬰童古所未有来者
孰同章奏久掌名位日隆上謂之女學士人呼
之官相公屢有諫諍多所彌縫德殊辝輦之班
功勝當熊之馮忽家亡而國破嘆勢盡而途窮
果全身而不辱示微疾而善終正悟之名得之
於空老徒悟之號乞之于髯翁信幻有之非有
知真空之不空來子無跡去子無蹤来無跡子
出燕山之白雲去無蹤子聳和林之青松明日
灰飛烟滅後天涯無處不相逄嗚呼哀哉伏惟
尚饗
和林城建行宫上梁文
抛梁東萬里山川一望中靈沼靈臺未為比宸
宫不日已成功
抛梁南一带南山揖翠嵐創築和林建宫室鄼
侯功業冠曺參
抛梁西碧海寒濤雪拍堤臣庶稱觴來上壽嵩
呼拜舞一聲齊
抛梁北
聖主守成能潤色
明堂壮麗鎮龍沙
萬世巍巍威萬國
抛梁上棟宇施功遵大壮
鳴鞘聲散
翠華来五雲深處瞻
天仗
抛梁下柱石相資成大厦
君臣鐘鼓樂清時喜見山陽歸戰馬
為武川摩訶䧑創建佛牙塔疏
佛日增輝
國政和靈牙有
詔賜摩訶因風吹火何勞力垂手同修窣堵坡
湛然居士文集卷之十三
