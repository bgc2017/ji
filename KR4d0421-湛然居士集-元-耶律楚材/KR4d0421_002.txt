湛然居士文集卷之二
和百拙禪師韻
題平陽李君實吟醉軒
從聖安澄老借書
題西菴師藏佛牙二首
和移刺継先韻二首
過隂山和人韻
再用前韻
復用前韻唱玄
用前韻送王君玉西征二首
用前韻感事二首
過濟源和香山居士韻
和裴子法見寄
用李德恒韻寄景賢
過天德和王輔之四首
槐安席上和張梅韻
思親有感二首
思友人
贈李郡王筆
寄雲中卧佛寺照老
寄平陽淨名院潤老
贈雲川張道人
贊李俊英所藏觀音像
題西菴歸一堂
和景賢還書韻二首
外道李浩求歸再用韻示景賢
外道李浩和景賢霏字韻予再和呈景賢
和楊居敬韻二首
過天寕寺用彦老韻二首
過天山周敬之席上和人韻二首
和人韻
丁亥過沙井和移刺子春韻二首
再過晉陽獨五臺開化二老不遠迎
過清源謝汾水禅師見訪
王屋道中
和百拙禅師
十方世界是全身氣宇如王絶比倫與奪機中
明主客正偏位衷辨君臣眠雲卧月辝三島
鼓腹謳歌預四民了了了時誰可曉閑人元
不是閑人
題平陽李君實吟醉軒
古晉君實世所知幽軒佳號兩相宜長鯨海量
嫌甜酒彩筆天才厭小詩七步賦成文燦爛
千鍾不惜錦淋漓(一作千鍾飲徹)何當杖屨遊平水
得預君家吟醉時
從聖安澄老借書
湛然䆿語寄西堂此箇因緣果異常陽老十
門剛結案欽公五派強分贓劍逄劍客湏拈出
詩遇詩人何必藏居士病多諳藥性聖安得
效不傳方
題西菴所藏佛牙二首
殷勤敬禮辟支牙緣在西菴居士家午夜飛
光驚曉月六時騰熖燦朝霞一番頂帶因初
結七轉生天果不羌庸士執方猶未信防風
安得骨專車
又
旃檀匳裏貯靈牙來自中天尊者家瑩色
冷奪秋夜月眞光明射晚晴霞本同舍利元
無别疑是金剛事有差猶憶廣長舌左右咀
嚼風雨震雷車
和移刺継先韻二首
舊山盟約已愆期一夢十年盡覺非瀚海路
難人去少天山雪重雁飛稀漸驚白髮寕辝
老未濟蒼生曷敢歸去國遅遲情幾許倚樓
空望白雲飛
又
不事王侯懶屬文時危何處覓元勲他年收拾
琴書去笑傲林泉我與君
過隂山和人韻
隂山千里横東西秋聲浩浩鳴秋溪猿猱鴻
鵠不能過
天兵百萬馳霜蹄萬頃松風落松子鬱鬱蒼
蒼映流水天丁何事誇神威天台羅浮移到
此雲霞掩翳山重重峯巒突兀何雄雄古來
天險阻西域人煙不與中原通細路縈紆斜復
直山角摩天不盈尺溪風蕭蕭溪水寒花
落空山人影寂四十八橋横雁行勝遊竒觀
眞非常臨高俯視千萬仞令人凛凛生恐惶百
里鏡湖山頂上旦暮雲煙浮氣象山南山北
多幽絶幾派飛泉練千丈大河西注波無窮千
溪萬壑皆會同君成綺語壯竒誕造物縮手神無
功山高四更纔吐月八月山峰半埋雪遥思山外屯
邊兵西風冷徹征衣鐡
其二
羸馬隂山道悠然遠思寥青巒雲靄靄黃葉
雨蕭蕭未可行周禮誰能和舜韶嗟吾浮海
粟何礙八風飄
其三
八月隂山雪滿沙清光凝目眩生花插天絶壁
噴晴月擎海層巒吸翠霞松檜叢中䟽畎畝
藤蘿深處有人家横空千里雄西域江左名山不
足誇
其四
隂山竒勝詎能名断送新詩得得成萬叠峯
巒擎海立千層松檜接雲平三年沙塞吟魂遯
一夜氊穹客夢清遥想長安舊知友能無知
我此時情
再用前韻
河源之邊鳥鼠西隂山千里號千溪何雲天險
不易過驌驦跼蹙追風蹄簽記長安五陵子
馬似游龍車如水
天王赫怒山無神一夜雄師飛過此盤雲細路
松成行出天入井實異常王尊疾驅九折坂此
来一顧應哀惶崢嶸突出峯峭直山頂連天
纔咫尺楓林霜葉聲蕭騷一雁横空秋色寂西
望月窟九譯重嗟呼自古無英雄出關未盈
十萬里荒陬不得車書通
天兵飲馬西河上欲使西戎獻馴象旌旗蔽空
塵漲天壯士如虹氣千丈秦皇漢武稱兵窮拍
手一笑兒戲同壍山陵海匪難事剪斯羣醜何
無功騷人羞對隂山月壮歲星星髮如雪穹廬
展轉清不眠霜匣閑殺錕鋙鐡
復用前韻唱玄
天涯流落從征西寒盟辜負梅花溪昔年學
道頗得趣魚兔入手忘筌蹄殘編断簡披莊子
日日湏當誦秋水誰知海若無津涯河伯源流
止于此人間醬缶紙𢾗重太玄強草嗤楊雄高
卧蒿萊傲唐室清風千古獨王通曲者自曲直
者直何必區區較䋲尺一筆劃断閑是非萬
事都忘樂岑寂功名半紙字幾行競羡成績
書太常只知牢筴饗芻豢不思臨刃心悲惶
何如打坐蒲團上參透昇平本無象一缾一鉢
更無餘容膝禅菴僅方丈從教人笑徹骨窮
生涯元與千聖同鳥道雖玄功尚在不如行取
無功功歸來踏破澄潭月大冶洪爐飛片雪且
聽石女鳴巴歌萬里一團無孔鐵
用前韻送王君玉西征二首
湛然送客河中西(西域城名也)乘興何妨過虎溪清茶
佳果餞行路遠勝濁酒烹駞蹄結交須結眞
君子君子之交淡如水一從西域識君侯傾盖交
歡忘彼此當年君卧東山重守雌默默元知雄
五車書史豈勞力六韜三略無不通詩詠珠璣
無價直青囊更有琴三尺奉
命西来典重兵不得茅齋樂眞寂魚麗大陣
兵成行行師布置非尋常先生應
詔入西域一軍駭異皆驚惶武皇習戰昆明上欲
討昆明致犀象
吾皇兵過海西邊氣壓災劉千萬丈先生一
展才略窮百蠻冠帶文軌同威德洋洋震天下
大功不宰方為功隠居自有東山月風拂松花
落香雪退身參到未生前方信秤鎚元是銕
其二
先生應
詔將征西湛然送客涉深溪徘徊一舍未忍
去兵車暫駐天駒蹄猶憶今春送君子桃李
無言映流水寒暑推遷奈老何秋風革律重
来此關山險僻重復重西門雪恥湏豪雄定遠
竒功正今日車書一混華夷通先生純德如天
直詎為直尋而枉尺功成莫戀聲利場便好
回頭樂玄寂故山舊憶松千行竒峯怪石元異
常前日盟言猶在耳猿寉思怨空悲惶我擲
直鈎魚不上須信遊鱗畏龍象冥鴻一舉騰
秋空誰羨文章光萬丈道兮人作非天窮區區
何必較異同語默行藏在乎我退身奚論無
成功安東幸有閭山月萬頃松風萬山雪收拾琴
書歸去来修心湏要金成鐡
用前韻感事二首
稱斤甘薺賣京西誰信無人採五溪鵬異衆禽全
六翮麟殊凡獸具五蹄昔年學道宗夫子盈科
後追如流水蟄龍猶未試風雷萍泛蓬飄而至此
緼袍甘分百結重不學亂世姦人雄忘憂樂道
志不二守窮待變變則通歲寒松栢蒼蒼直摩
雲直待高千尺桃李無言蹊自成此君冷淡人
何寂生平恥與噲伍行杜門養拙安天常澤民
致
主本予志素願未酬予恐惶否塞未能交下
上何日亨通變爻象不圖廊廟為三公安得
林泉參百丈居士身窮道不窮庸人非異是
所同筆頭觧作萬言策人皆笑我勞無功流
落遐荒淹歲月嬴得飄蕭雙髩雪謀生太拙
君勿嗤不如嗣宗學鍜鐡
其二
金烏日日東飛西㴞滔綠水流長溪流波一去
不復返逐日恨無八駿蹄竆理逹生獨孔子嘆
夫逝者如斯水歲不我與其奈何兩髩星星
尚如此曩時鑿破藩垣重澤民濟世學英雄風
雲未會我何往天地大否途難通霜匣神劍蒼
龍直切玉如泥長數尺利噐深藏人未知豐城
埋没神光寂讀書一目下數行金石其心學王
常學術忠義兩無用道之將喪予憂惶有意
攀龍不得上徒勞牙角拔犀象唯思仁義濟
蒼生豈為珍羞列方丈簞瓢陋巷甘孤窮鴻
鵠安與燕雀同天與之才不與地反令豎子成
其功安得光明依
日月功名未立頭如雪問君此錯若為多使盡
二十四州鉄
過濟源和香山居士韻
覃懷勝遊地濟瀆垂名久忽見樂天吟笑我輸
先手麗詞金玉振老筆風雷走乘興試續貂啟
我談天口平湖湧泉注清涼瑩無垢憑檻瞰
漣漪風髯塵抖擻龍孫十萬竿蓊翳濃隂
厚沁水濟源東天壇王屋右秀色已可飡何
湏杜康酒步步總堪詩佳篇如素有𢋫酬淡相
對獨有龍岡叟亭上幾徘徊斜陽西入酉晚年
歸意切對此空沉首何日遂初心營居碧林後
(一作翠林)
和裴子法見寄
人生都幾何半被功名役一旦燕山破西行過
千驛顚沛不違仁先難而後獲鵷雛捐腐鼠
烏鳶其勿嚇
扈從出天山從容遊大石琴書澹相對尚未忘丘索
前歲入關中戈甲充商虢
明詔典蘭省自愧承
深責秦隴成劫灰京索空陳迹長河尚濁流南
山自濃碧把酒酹青天興亡弔今昔長安非衣
君壮年學問積天上玉麒麟英才可珍惜詩魂
素月高飲量滄海窄清談咳珠玉便腹笥經
籍服君百韻詩謝子萬言策易道已變屯世爻
當應革淮隂正虚襟左車宜籌畫湏要蓮峰
手乾坤再開闢昂藏綠野翁眞我龍門客
用李德恒韻寄景賢
牢落十年扈
御營瑶琴忘盡水仙聲酷思詩酒閑中樂見說干
戈夢衷驚林下因緣千古重人間富貴一錢輕
此身未退心先退獨有龍岡識我情
過天德和王輔之四首
天縦
吾君大聖人天兵所指弭煙塵三齊電掃何湏
酈六國雷驅不用秦誅佞未聞曾請劍劾姦
誰肯試理輪伴食黃閣空無輔自笑龍鍾一老臣
又
六師嚴駕渡長河師不留行誰敢何千里旌旗翻
錦浪一聲金鼓震寒波殷亡誰道三仁在康滅空
傳五子歌唾手要荒歸一統漢唐鴻業未能過
又
積年叨禄領台司位重才微甚不宜地上流錢慚
晏算樽前决勝愧良帷過實聲問傳人口似直
愚忠結
主知三徑荒凉松菊在他時舍此復何之
又
憗老先生本素臣洪才大筆力千鈞沽名不築傳
巖板賈世誰垂渭水綸舟泛五湖希范蠡腰懸
六卬笑蘇秦韋編三絶耽犠易蕭散風神眞
隠人
槐安席上和張梅韻
甘薺五溪人不採兩京高價賣秤斤君方淪落
羞看我我亦飄零懶問君人遠空殘眉上黛愁
深不整髩邊雲誰憐古戍寒窗下新樣梭成織
思親有感二首
遊子棲遲久不歸積年温凊闕慈闈嚢中昆仲
親書帖篋内萱堂乎製衣黃犬不來愁耿耿白雲
空望思依依欲憑鱗羽傳安信綠水西流雁北飛
又
伶仃萬里度西陲壮歲星星兩鬢絲白雁來時思
北闕黃花開日憶東籬可憐游子投營晚正是
孀親倚戶時異域風光恰如故一銷䰟處一篇詩
思友人
落日蕭蕭萬馬聲東南回首暮雲横金朋蘭
友音書絶玉軫朱絃塵土生十里春風别野店
五年秋色到邊城雲山不礙歸飛夢夜夜隨風
到玉京
贈李郡玉筆
管城從我自燕都流落遐荒萬里餘半札秋毫
裁翡翠一枝霜竹剪瓊琚鋒端但可題塵景
筆下安能劃太虚聊復贈君為土物中書休咲不
中書(李郡王常為西遼執政)
寄雲中卧佛寺照老
像教中微祖意沉盧能嫡子起予深看經不怕
牛皮透(公見閱藏故云)着眼常聽露柱吟行道權居卧佛
寺活機特異死禅心憑君摘取空華實好種人間無
影林
寄平陽淨名院潤老
昔年平水便相尋握手臨風話素心刻燭賦成
無字句按徽弹徹没絃琴風來遠渡晚潮急雨過
寒塘秋水深此樂莫教兒軰覺又成公案滿叢林
贈雲川張道人
雲川道士有詩聲刻篆雕蟲醉未醒素扇自甘贖
碧笠(因西人奪笠渠以扇贖之故云)玄寉不肯換黃庭春秋榮悴悲
椿木晦朔生凋笑瑞蓂何似擴開眞日月區區爝火
任熒熒
贊李俊英所藏觀音像
白衣大士足威神蓮智興悲詎可陳金色界中垂萬
臂碧蓮花上露全身鎮州鑄就金難似天竺鐫
來玉木眞不識觀音眞面目燕吟鶯語過&KR0714;春
題西菴歸一堂
摶霄元帥築西菴于廳事之隅以舍沙門
建歸一堂置三聖廟貌屏山居士有云卷
波瀾於聖學之域徹藩籬子大方之家
其摶霄之謂乎偶得亂道韻詩錄呈諸
士大夫幸希光和仍請西菴上人書之楹棟
間為他時林下清話張本云
三聖眞元本目同隨時應物立宗風道儒表裏明墳
典佛祖權實透色空曲士寡聞能異議逹人大觀
觧相融長沙賴有蓮峰掌一撥江河盡入東
和景賢還書韻二首
居士今年又出關琴書眞味伴予閑簡成草略初
無意語闕治擇誤犯顔&KR0238;水自慚貽口實龍岡却得
破詩慳衰翁幸乞贖前過一炷清香論八還
其二
淵明幽隱掩紫關琴已忘絃人亦閑静倚書&KR1084;獨
寄傲笑觀庭樹自怡顔五音格外聲何限百草頭邊
法不慳蠧譜断絃無用處因風得得寄書還(景賢索絃譜故)
(有是句)
外道李浩求歸再用韻示景賢
自從一箭透重關觸處忘緣觸處閑莫問羔裘横
毳衲從教華髮暎蒼顔水聲說法起予甚山色呈
機不我慳寄客天涯樂如許問渠何必更南還
外道李浩和景賢霏字韻予再和呈景賢
塵緣劃断已忘機布鼓徒敲和者稀中隱強陪人
事過禅心不與世情違昔年勲業眞堪笑舊日家
山懶欲歸我愛北天眞境界乾坤一色雪花霏
和楊居敬韵二首
自愧才術草芥微偶然千載遇明時唯希一統王家
義何暇重恩眺氏危仁義且圖扶孔孟縱横安肯效
秦儀行看
尭舜澤天下萬國咸寕庶績熙
其二
詔下龍庭萬國歡野花啼鳥緫欣然熙朝亀卜符千
億聖主龍飛第一年至道變通皆有數浮生富
貴本由天誰人得似楊公子傲世高吟數百篇
過天寕寺用彦老韻二首
十年不得舞衣班行盡天涯萬里山黃閤伴食空皓
首蒼生未濟漫胡顔新朝兵莗征方急舊隱煙
霞尚未還衮衮簿書塵滿眼衰翁奚暇謁松關
其二
今日從征亦偶然天寕遐想思懸懸貪榮不得還山
去湏信衰翁未苦賢
過天山周敬之席上和人韵二首
淪落天涯數十秋區區班筆早年投採薇山下慵拈
草洗耳溪邊懶飲牛振武揚威難射虎忘機絶慮
不驚鷗當年射策承明殿未必輕輕輸吕籌
其二
憩馬居延酒半醺寂寥寒館變春温未能鵬翼
騰溟海不得鴻音過雁門千里雲煙青塜暗一天風
雪黑山昏天涯幸遇知音士子細論文共一樽
和人韻
四海皇皇無所歸夢䰟常繞故園飛海山不羡學
居易華表留言笑令威毛落難尋蘇子節嚢空
猶有老萊衣静思二十年間事擾擾紛紛盡覺非
丁亥過沙井和移刺子春韻二首
科登甲乙戰文圍吾子才名予獨知巢許身心君易
樂蕭曹勲業我難為有恒得見實無憾知已相逢
未忍離携手河梁重話舊胡然羞和子卿詩
其二
行藏俯仰且隨時緼袍懷珠人未知燕雀既群難立
志鳳凰不至擬胡為可嗟世態頻更變何奈人生多别
離莫忘天山風雪裏湛然駝背和君詩(予昨至沙井乘牛車過前路跨)
(駝方逹行在偶得隔句一聯云牛車馳傳頗異相如駟馬車駝背吟詩不似竹林七賢画成有是句)
再過晉陽獨五臺開化二老不遠迎
高岡登陟馬玄黃落日西風過晉陽道士歡迎捧林
菓儒冠遠迓挈壺漿五臺強徤頭如雪開化輕安
髩未霜誰會二師深密意趙州元不下禅床
過清源謝汾水禅師見訪
汾水禅師箇裏人杖藜尋我過清源半盂紅菓情
何厚一盞清燈話細論山水景中君得意兵戈堆裏
我銷魂他年相約雲深處松竹蕭蕭静掩門
王屋道中
勝克河中號令齊神兵入自太行西昏昏煙鎻天壇
暗漠漠雲埋王屋低風軟却教冰泛水(一作冰觧水)寒輕還
使雪成泥行吟想像覃懷景多少梅花坼玉溪
湛然居士文集卷之二
