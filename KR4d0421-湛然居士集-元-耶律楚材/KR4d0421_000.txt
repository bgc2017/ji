湛然居士文集序
夫文章以氣為主浩然之氣養於
胸中發為文章不期文而文有餘
矣古之君子其文見於簡策宏深
渾厚言近而旨遠辝約而義深非
後世以雕篆為工者所能比盖其
浩然之氣貫於中也諸葛孔明暨
近代范文正公懷王佐之才有開
物成務之略自任天下之重初不欲
以文名世然出師一表可與伊訓說
命相表裏而萬言一書議者亦比於
管仲樂毅二子者豈嘗學為如
此之文也哉其忠義之氣形之於文
亦不自知其所以然也嗚呼世之作
文者非不衆也言語非不工也及其
建功定業任大持重不若㫺之人
者其胷中所養者小也今吾
湛然居士其庶幾乎公當
聖朝開剏之際膺鹽梅鼎鼐之任
仰贊
天子茂弘德威臣上古所不臣之國
籍禹貢所不籍之地公之功業著
見於天下炳如日星雖月氏殊俗
蠻荆遠方莫不仰戴其威名
觀其從事征討軍務倥偬宜其
不暇留意於文字間然雄篇傑
句散落人間復如彼其多或吟詠
其情性或寄意于玄機千彙萬
状會歸于正又皆肆筆而成若
不用意為者人雖服其精敏意
者何為而能然邪殊不知公善養
其浩然之氣充於其中形于言
動發於功業見扵文章有不得
不然者矣孔子曰有德者必有言
其是之謂乎邇者中書省都事
宗公仲亨更新此集募工鏤版
過雲中同監納樊子通見属為
序微以為文章者公之餘事也
公之德業天下共知之固不待文
而顯也其文天下共傳之又奚待
以序而彰哉雖然不為之辭者
微東城一鄙人也幸齒于門下
士之末若復獲挂名于文集中
固所願也於是乎書
癸已年十月晦日九山居士李微
子微序
