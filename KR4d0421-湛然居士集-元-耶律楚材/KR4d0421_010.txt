湛然居士文集卷之十
扈從冬狩
用秀玉韻
送西方子尚
用樗軒韻謝秀玉見惠東坡杖
和邦瑞韻送行
謝西方噐之贈阮杖
繼希安古韻
和非熊韻二首
過深州慈氏院
用李君實韻
繼崔子文韻
繼武善夫韻
鼓琴
扈從羽獵
狼山宥獵
對雪鼓琴
寄冰室散人
寄平陽潤和尚
紅梅二首
吟醉軒
寄西庵上人用舊韻四首
和漁陽趙光祖二詩
自贊
再過太原題覃公秀野園
和韓浩然韻二首
張漢臣因人覲索詩
和謝昭先韻
德恒將行以詩見贈因用元韻以見意
送文叔南行
和馮揚善九日韻
示石州劉企賢
和劉子中韻
李庭訓和予詩見寄復用元韻以謝之
和黃山張敏之擬黃庭詞韻
寄暠公堂頭同參
寄移刺子春
寄妹夫人
送姪九齡行
送姪了眞行
和英粹中山堂韻
和武善夫韻
和馬揚善韻
和董彦才東坡䥫杖詩二十韻
扈從冬狩
癸已扈從冬狩獨予誦書于穹
廬中因自譏云
天皇冬狩如行兵白旄一麾長園成長圍不知
幾千里蟄龍震慄山神驚長園布置如圓陣万
騎雲屯貫魚進千群野馬雜山羊赤熊白鹿奔
青麞壯士彎弓殞奇獸更驅虎豹逐貪狼(御閑有馴豹縱)
(之以摶野獸)獨有中書倦游客放下氊簾誦周易
用秀玉韻
甲午之秋秀玉殿學遠以新詩寄
東坡杖因用元韻謝之
七尺烏虬乳節堅清谿寄我我忻然敢輕黑鐵三
十兩遠勝黃金百萬錢好句君堪坡老敵清詩
予負定公先他年携此林泉去静倚松軒誦大全
送西方子尚
西方子尚氣凌雲一見忘年各任眞隂德傳家宜
有慶義方垂訓不違仁雄文固可魁天下確論
曾無詭聖人天産英才湏有意好將吾道濟
斯民
用樗軒散人韻謝秀玉先生見惠東坡杖
圓方頂足法高卑五九蒼蒼老節竒一日湛然
獲二寶東坡䥫杖寂通詩
和邦瑞韵送行
幸有和林酒一樽(尚醖出於和林城故有是句)地爐煨火為
君温昔年相見興三嘆此日臨行贈一言士行
莫忘直報怨人情須信害生恩而今躍入驚人
浪珍重風濤過禹門
謝西方器之贈阮杖(并序)
了然居士素蓄東坡䥫杖洎地字
號阮眞絶世之寶也
天兵既克汴梁先生携二君來燕欲
藏之恐不能終寶欲贈湛然南北相
去不知其幾千里慮中道浮沉是
以獻諸秀玉殿學田公奉
御欲轉致於予也甲午之秋陳田入
覲果饋之於我因乱道數語用酬厚意
睢陽三絶從來傳坡仙䥫杖爲之先宋朝四美豈
易得地君神噐稱手賢了然居士隠洛瀍讀書
好古有積年擒龍捉日獲二寶寶之鑿棟屋
壁穿
龍庭萬里疊山川欲来饋我嗟無緣將奪固與
此理玄慇懃携贈陳與田陳田今歲來朝
天惠然出賜穹廬前烏虬入手蒼璧懸恍然遺世
如登仙長蛟倚壁光娟娟鱗介欲生如蜿蜒澄澄
秋月瑩朝鏡湏臾洗盡余腥羶足方法地頂法
軋四十五節松栢堅七尺烏金三十兩微簧瑟瑟
鳴哀蟬雲項纖纖空腹圓十三玉柱鴻翩翩躭
躭雲坐踞猛虎巖巖山口雙雙絃䥫君伴我
遊林泉足疾頓減衝雲烟臨風三弄碎瓊玉清
商秋水聲&KR0632;涓安仁得此如臨淵子䏥求杖不惜
錢湛然坐受匪勞力不勝其服心胡然西方諷
我求終焉故令二友相招延抱桐扶杖閭山巔
舉觴笑詠秋風邊(了然居士作鉄君傳云長七尺重三十兩頂圓)
(足方中有微簧凡四十五節世傳嵇生造尺云昔顯宗東宫時常讀東坡鉄杖詩因召侍臣鄭)
(子聃問杖之存亡子聃以在睢陽爲對因以數千緍購子張文定公之孫其孫藏于屋棟子𥅆竟)
(不得一見云地字號阮亡宋之故物天地玄黃此四阮為絶寶也泰和間秘於禁中侍詔孫安仁之姊)
(以琴阮得入侍上以此阮賜之安仁屢求之其姊以阮見寄舊制宫掖中侍人不許与親戚通耗安)
(仁冐法得之其好事有如此者故予引用具語)
継希安古詩韻
垂盡絲綸不上鈎冥鴻高舉弋無由不圖垂譽
流千古安肯低眉謁五侯
和非熊韻
蠻觸功名未足誇掀髯一笑付南華他年擊破
疑團後始覺從來盡眼花
和非熊韻
藹藹英聲鎮比州非熊人物本風流時逢佳客
開青眼久領元戎尚黑頭已發豐城神劍出休嗟
暗室夜光投驅兵經略關中了題遍長安舊
酒
過深州慈氏院
今年扈從次饒溝暫觧征鞍慈氏遊世變劫
灰何所有人隨兵火鮮能留堂堂聖像孰曾
識燁燁眞詮詎可求醉墨淋漓灑塵壁使人知
我過深州
用李君實韻
多病逢秋苦未宜天涯屈指故人稀塵飛滄
海悲人世夢斷黃梁笑錦衣靜樂浮榮難兩
得宦情歸興本相違高山流水無竆思撫弄絲
桐為發揮
継崔子文韻
崔子龍鍾亦可憐臨風相送我胡然君來玉塞
三千里余隠龍沙二十年美玉詎容藏韞櫝精
金到底入鈞甄他時定下搜賢詔先到河東汾
水邊
継武善夫韻
老子年來酷愛閑不堪白髮暎蒼顔十年興廢
悲歌裏半世干戈窹寐間北闕欲辞新鳳閣
東州元有舊閭山熊經鳥引聊終老嵓下疎
松正好攀
鼓琴
宴息穹廬中飽食無用心讀書費目力苦思
嫌哦吟摴蒲近博徒圍碁殺機深洞簫耗余
氣&KR0793;筑惡鄭音呼童炷梅䰟索我春雷琴何
止銷我憂還能禁邪滛正席設棐几危坐獨整
襟尋徽促玉軫調絃思沉沉清聲鳴鶴鸞古意
鏘石金秋水洗塵耳秋風振高林清興騰八表成
連何必尋絃指忽兩忘世事如商參泥塗視富
貴晝夜等古今湛然有幽居秪在閭山隂茅亭
遶流泉松竹幽森森携琴當老此歸去投吾簮
扈從羽獵
湛然扈從狼山東御閑天馬如遊龍驚
狐突出過飛鳥霜蹄霹靂飛塵中馬上將軍弓
挽月脩尾蒙茸卧殘雪玉翎猶帶血糢糊騄駬
嘶鳴汙微血長圍四合匝數重東西馳射奔追
風鳴鞘一震翠華去滿川枕藉皆豺熊自笑
中書老居士擁鼻微吟弓矢廢向人忍恥乞其餘
瘦兔瘸獐紫駝背吾儒六藝聞吾書男兒可
廢射御乎明年准偹秋山底試一如臯學射雉
狼山宥獵
扈從車駕出獵狼山圍既合奉
詔悉宥之因作是詩
君不見武皇校獵長楊裏子雲作賦誇奢靡又
不見開元講武驪山旁廬陵修史譏禽荒二君
所為不足法徒令千載人雌黃吾皇廵狩
行周礼長圍一合三千里白羽飛空金鏑鳴
狡兔雄孤應弦死翠華駐蹕傳絲綸四開湯
網無掩羣天子恩波沐禽獸狼山草木咸
忻忻
對雪鼓琴
君不見党侯賞雪斟羊羔蛾眉低唱白雲謠慷
慨樽前一絶倒高談闊論誇雄豪又不見陶
榖開軒收竹雪旋焼活火烹團月笑撚吟鬚
吟雪詩冷淡生活太清絶清歡濁樂爭相高
至人視此輕鴻毛嗜音酣酒元麁俗癖茶嚼
句空劬勞龍庭飛雪風凄冽天地模糊同一色𢾗
巵美湩温如春三弄悲風絃欲折酪奴歡伯持
降旌詩聲歌韻不敢鳴党武陶文都勘破眞識
此心無一箇
寄冰室散人
佳人元不是摩登幻術因循汙此生對雪觧歌
吟飛絮句滅燈能審断絃聲鳳樓蕭洒閑瓊管
冰室深沉冷玉笙好訪龍溪善知識傳燈何啻
惣持名(三學尼長老道號龍溪老人)
寄平陽潤和尚(張彦升寄平陽潤和尚所著金盞兒十首因作詩寄潤公)
十首新詞寄我時淨名手叚我獨知觧將
没孔鐵鎚子打就無聲金盞兒言外飜騰閑曲
調劫前拈弄古鈐鎚清河露布殽公案賺得衰
翁一首詩
紅梅(東坡謂認桃無綠葉辨杏有青枝太麁俗因潤飾其語成之)
瘦損佳人冰雪姿天教粧抹入時宜小桃嫌鋪
翠雲葉疎杏驚看碧玉枝李白詩成怒妃子吳
宫宴罷醉西施而今辜負黃昏月只少西湖處
士詩
其二
天仙皎皎素羅裳淡抹濃塗總不妨酒暈半
潮妃子醉胭脂初試夀陽粧肯同桃杏迷蜂蝶
本與松筠傲雪霜顧影也應悲漢室臨風猶
似怨三郎
吟醉軒
修竹千竿五畝宫幽居活計興無窮清詞麗句
梅詩老白髮蒼顔歐醉翁灑墨疾書千首敏
浮白痛飲百樽空醉吟聞有香山老倒用顛
拈意暗同
寄西菴上人用舊韻四首
别後無緣得再參新詩重寄代和南他年
放我休官去只向雲川結小菴
功名我已譲曹參又見曹參定五南布韈青鞋
從此始濟源聞有侍中菴
多幸松軒得罷參玉泉山水勝江南泉邊便作
歸休計何必香山覓舊菴
憶昔吾師(萬松老也)放晚參揚兵西北擊東南一聲霹
靂龍飛去尚有癡人宿草菴
和漁陽趙光祖二詩
嵓廊深責忝疑丞位重材輕負寵榮猾虜七摛
輸葛亮竒謀六出愧陳平未行禮樂常如慊欲掛
衣冠似不情何日對君言我志夜闌乘燭笑
談傾
其二
生民垂欲陟春臺南斗妖氛絶點埃典礼已隨
前代廢遺音猶怨後庭哀十年嘆我垂垂老
萬里憐君得得來此語縦無多忌諱緘題未可對
人開
自贊
美髯中書白衣居士從他抹粉施朱一任安名立
字手中玉塵震雷音說盡人間無限事
再過太原題覃公秀野園
君實洛陽園花竹秀而野先生取此意開園臨古
社土階甃以石茅亭略其瓦佳木碧雲搖清泉寒玉
瀉開軒叩琴筑撫景飛觴斝我來政秋晚殘英折
盈把粲然啓一笑琅然歌二雅將歸且裴回幽尋未
能捨呼酒盡餘興索筆爲摸寫緬懷温國公重
名滿天下寥寥二百年童卒傳司馬君侯築兹
圃如有所慕者晞顔顔之徒子亦斯人也
和韓浩然韻
浩然以昇元寶噐玉澗鳴泉二琴見贈
勉和來詩用酬厚意
標格雄雄藴藉深烏龍胷臆隱雷音一雙神
噐波及我不負分金結義心(浩然得四琴分二琴于我故有是句)
又
一曲南風奏古宫坐&KR3402;神物愧無功千金厚惠將
何報鶚表慇懃效孔融
張漢臣因入覲索詩
漢臣千里覲龍庭欲使天皇致太平十事
便宜言懇切三千貔虎令嚴明好籌廟算如
留相莫憶鱸魚似季鷹一統要荒君勉力雲
臺湏占最高名
和謝昭先韵
失奚為劣得奚優遇流而行坎則留笑視紛紛兒
女軰成是敗非徒相尤弃人所取取所弃獨識萬松
為出類本欲心空及第歸暮請晨參唯一志浮生
迅速奔隙駒無竆塵刦元斯湏參透威音刦前
事花開枯木誰云枯河朔干戈猶未息西域十年空
旅食賢人退隠予未能鈞衡曠位虚名極
眞人應運康世屯數須寬詔垂絲綸沛若恩波
淪骨髓皇皇四海咸蒙春漢唐疆宇非為大戍守
西臨玉關界百濟稱藩過海門鄙語粗言其
大槩天皇自將辦多多天兵百萬涉長河京索
為空汴梁下秦皇漢武疇能過凛凛威聲震天
宇不殺為功果神武朔南一混車書同皇業巍
巍跨千古先生吾邦之彦兮琴書而自怡俓侹
松栢操磊落英雄姿明正道無邪思一貫詩書
継先覺兩全才德眞吾師王謝來江左家學易
道豈忘貽濟世湏君展驥足政要再鑿人耳目
小子區區何所祝但願天衷俞鶚奏
德恒將行以詩見贈因用元韻以見意云
國士朝黃屋無辝路八千徒嗟蘇子困誰識
禰生賢腰下無金印山中有翠煙英雄湏有用
勉力待中年
送文叔南行
李子敦純不入時而今失志又南歸縦無手内
毛生檄自有嚢中萊子衣未得忠貞昆
聖主且將甘旨侍慈闈鵷鶵不忘衝天志直待
三年更一飛
和馮揚善九日韻
馮君今歲又離家携手賡酬海一涯秦漢興
亡眞夢寐蘇張轗軻莫吁嗟孔融座上樽盈酒
靖節籬邊菊有華何日公餘同此樂西風一醉泛
流霞
示石州劉企賢
西州來索湛然詩笑點霜毫錄鄙辭底事行藏
元有數斯文否秦本由時碩材未信明君棄
雅操何慙暴吏欺此語頗涉人忌諱等間勿使細
民知
和劉子中韻
蓬山散人劉詡于中頗通儒幼依全眞
出家今已還俗故有擇術不可不慎之句
蓬山北海遊珥筆陳良謀徒步而南来意氣凌
馬周貪吏亂法令如茨不可束子中有大志每甘
跨下辱他日得從
龍其鋒誰敢觸今日君之來非為五斗粟君子
慎擇術痛恨陪全眞調心正是妄堪笑學鳥
伸一日錯下脚萬劫含酸辛平生大夢中不識
菴中人一言贈吾子宗匠宜相親
李庭訓和予詩見寄復用元韻以謝之
忝位召司歲月深中書自笑不如岑殷周禮樂
眞予事唐舜規模本素心鄭五每慚難作
相胥靡終欲強爲霖隴西妙語虚推奬舒卷
寒窗盡日吟
和黃山張敏之擬黃庭詞韻
黃山無媒亦無梯蕭條白畫關荆扉凌晨端
坐嗽玉池闌干苜蓿先生飢惠然寄我黃庭
詞湛然一笑幾脱頥一鶴南翔一不飛十年
一夢今覺非故山舊隱蒼松欹而今老盡
虬龍枝曾學四老餐紫芝從譏懷宝而邦迷
塵緣一掃無孑遺隔縠觀月猶依稀汪洋
法海無邊涯螢光詎可窺晨晞蓮花自是生汙
泥汚泥不染清涼肌彩雲易散碎琉璃人間四
相夭五衰有為無為俱有為夀窮塵刦元
非遲湛然醉搖芭蕉巵薔薇深蘸書淋漓白
眼一望湏弥低黃山先生耽書癡退藏不露
龍麟姿對人不恥弊緼衣自甘貧困元知
微籬邊黃菊香離披門前山色寒参差不
以下體遺葑菲新詩遠寄盤龍螭胷中滿貯
夷齊薇忘機臨水狎鷗鷖燕居申申不愆儀
含光隠秀如文犀乘閑綸釣垂清漪躳耕禾黍
方離離湏信君子能自卑予知先生之獨悲深憂
海内生民疲生民擾攘如棼絲笑予素餐徒位
尸先生識鑑如元龜旁通發而為聲詩照我穹
廬生光輝窮通進退元有時至人終不貪危機
他時
天子求塤箎欲行周禮脩周基先生好應千年
期沙堤行人羡輕肥鳳凰到底鳳池棲太平鈞
石湏君持蒼生未濟無言歸
寄暠公堂頭同參
暠公聞道住南宫笑寫新詩託去鴻准偹金
桃三百顆因風寄與老髯公
寄移刺子春
說與沙城劉子春甚然垂老酷思君同遊青塜
秋將盡共飲天山酒半醺蠒紙題詩&KR0836;鍊字氊廬
談道細論文五年回首眞如夢衰草寒煙正斷
魂
寄妹夫人
三十年前旅永安鳳簫樓上倚闌干(先叔故居之樓名)
初學書畫同遊戲靜關琴碁相對閑聚散悲歡
燈影裏興亡成敗夢魂間安書風送來天際望断
中州一髮山
送姪九齡行
我欲歸休與願違而方知命正宜歸閭山自有
當年月一舸西風賦式微
送姪了眞行
吾兄継世禄襲封食東平幼子死王事長女閨
門英孀居二十年禮佛讀傳燈一旦遇宗匠了眞
訓其名前歲陽翟破道服潜偷生寧死不受
辱託疾燕山京湛然憐孤族贖汝為編氓死
生本如夢寵辱眞若驚莫忘離亂苦長思
厭世情三學有龍溪叩參宜盡誠喝碎湏弥山
打破乾闥城兩頭俱放下枯木一枝榮
和少林和尚英粹中山堂詩韻
我愛嵩山堂山堂秋寂寂蒼煙自搖蕩白雲風
出入泠泠溪水寒細細琴絲濕離塵欲無事又
有閑蹤迹
和武善夫韻
不得濽身似許由毉閭辜負萬山秋未竭犬
馬雖爲慊憶猿寉却自羞黃閣賴懸新篆
印白雪元有舊漁舟他時雪夜尋良友且學當
年王子猷
和馮揚善韻
揚善從来慕晉卿滄浪濁處不濯纓關東易
學孰能與冀北詩聲莫與京今日竆途雖蹇
剥他時行道自亨貞湏知遯世元無悶莫怨
龍鐘出
帝城
和董彦才東坡鐵杖詩二十韻
女媧未補青天裂神液飛精散為銕嵇生箕
踞鍜洪爐白汗飜漿滴清血黑虬彷彿欲飛
躍鱗介蒼蒼生乳節情知中散氣凌雲肯與
凡工爭巧拙柳君傳與東坡老神物終湏歸俊
傑坡仙為夀文定公酬和新詩誇勝劣觀妙堂
名龍尾硯睢陽并此為三絶睢陽城破兵火炎
神噐不隨烟熖滅了然居士出伊洛登山渡水
相扶挈燕然分付我清谿妙語雕鐫跨先哲遠
來携贈白霫老天理似為余所設湛然忝佐本
無功致
王澤民媿臯契再遊北海復何恨與君同步
龍沙雪大澤深山無所驚掃除魑魅驅兇&KR1416;
輕簧歴歴吐微語閑對幽人如鼓舌有時拈起
擊湏弥湏弥擊碎同丘垤雲門遠遁德山去敢
對髯翁開口說一時驚倒野狐禪奔走不來予
閫闑他年神武掛冠去誰知劫外乾坤别横擔此
杖入千峯大方獨步無蹉跌
湛然居士文集卷之十
