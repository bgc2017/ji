湛然居士文集卷之三
和觧天秀韻
用萬松老人韻作十詩寄鄭景賢
萬松老人眞贊
贈萬松老人琴譜詩一首
寄曲陽戒壇會首大師
和王巨川韻
釋奠
和移刺子春見寄
寄移刺國寳
寄鄭景賢一十首
和景賢韻三首
和李世榮韻
和景賢一十首
和王君玉韻
過東勝用先君文獻公韻二首
過夏國新安縣
過青塜用先君文獻公韻
過青塚次賈摶霄韻
再用韻以美摶霄之德
再用韻自嘆行藏
再用韻感古
再用韻唱玄
過雲川和劉正叔韻
過雲中和張伯堅韻
過雲中和張仲先韻
過雲中和王正夫韻
過白登和李振之韻
過天城和靳澤民韻
過武川贈僕散令人
過燕京和陳秀玉韻
還燕京題披雲樓和諸士大夫韻
和威寕珍上人韵
和李德脩韻
和觧天秀韻
猛士彎弓挽六鈞長驅入汴政施仁前朝運謝山
河古
聖世時亨雨露新未遇自甘焚綠綺知音不必
惜陽春
朝廷將下搜賢詔莫戀煙霞老此身
用萬松老人韻作十詩寄鄭景賢
氊廬同抵足談道月西沉議論馨香發文章
藴藉深正便邊氏腹不上謫仙襟自得逍遥意
何湏泊鄧林
其二
豐城三尺劍神氣尚埋沉確論穿楊的生机劈筈
深天眞貯便腹浩氣塞征襟佇看澤天下清
風冠士林
其三
破舡無渗漏流水不能沉霧鎻青山秀花藏
古徑深白雲陪野興晴月洗煩襟絶後重甦息
飛花枯木林
其四
隱隱三星出依依片月沉寉飛遼海闊猿嘯䠂
山深柳色雲沾袖蘆花雪滿襟普天秋意露
一葉墜梧林
其五
玄珠羅帳密寒鼎篆煙沉翡翠疎簾隔琉璃
古殿深本來無垢體何必拂塵襟斫却蟾中桂
方成假若林
其六
鰲餌不湏針聊將玉線沉湏弥猶未大渤海豈為
深悟後牛穿鼻迷時馬有襟弋人何所慕幽
鳥在嵩林
其七
箇事不容針迷徒自陸沉西天三步遠東海一
杯深凉月盛玄鉢輕雲剪素襟曹溪無一滴波
浪沸禅林
其八
流波無放蕩死水暮平沉机盡方鈎隱綸空正
釣深赤心休惜口青眼好開襟悮捉溪中月
人人似翰林
其九
夢覺方知錯生平自屈沉滌塵千澗外遺照
亂松深柳帶縫穿屣荷衣綴破襟寂寥選佛味
何似宴瓊林
其十
漁家何足好乘興一鈎沉路僻蒼苔滑舟横古
渡深小晴掀蒻笠微雨整蓑襟夢断知何處
寒潮没晚林
萬松老人眞贊
昔無盡居士題恒岳廟云聦明厭血
食悔不値元珪兹因恒州四衆敦請萬
松老師師不行且以頂相付之門弟湛
然居士再拜而贊之曰
每恨恒山不逄珪老四衆同緣萬松親到
萬松老人琴譜詩一首
萬松素琴并譜予以承華殿春雷及
種玉翁悲風譜贈之
良夜沉沉人未眠桐君横膝叩朱絃千山皓月和
烟静一曲悲風對譜傳故紙且教遮具眼聲塵
何礙汚幽禅元來底許眞消息不在絃邊與指
邊
寄曲陽戒壇會首大師
四衆飛書請萬松不消弹指己成功燈籠證據
眞談辨露柱承當不耳聾梵行細推無處所戒
壇湏信塞虚空無為濟物誰能悉惟有東垣月
拂風
和王巨川韻
聖駕徂征率百工貔貅億萬入關中周秦氣熖
如雲變唐漢繁華掃地空灞水尚存官柳綠驪
山惟有驛塵紅天兵一鼓長安克千里威聲
震陕東
釋奠
王巨川能於灰燼之餘草創宣聖廟
以己丑二月八日丁酉率諸士大夫釋
而奠之禮也諸儒相賀曰可謂吾道
有光矣是日四衆奉迎釋迦遺像行
城歡聲沸沸僕皆預其禮作是詩
以見意云
多士雲奔奠上下釋迦遺像亦行城旌幢錯落
休迷色鐘磬鏗鏘豈在聲宣父素心施有政
能仁深意契無生儒流釋子無相諷禮樂因
緣盡假名
和移刺子春見寄
四海皇皇足俊賢浪陪扶
日上青天且圖約法三章定寕羡浮榮六印懸
潤色吾術惟恐後扶持天下敢為先過情聲
聞予深恥可笑虚名到處傳
其二
生遇干戈我不辰十年甘分作俘臣施仁發政
非無據論道經邦自有人
聖世規模能法古汚俗習染得惟新英雄已入
吾皇彀從此無人更問津
其三
且喜
朝廷先正名林泉隱逸緫公卿羣雄一遇風
雲會萬國咸觀日月明丹鳳固應潜亂世
白麟自今出昇平竚看(一作快遇顒觀)
北闕垂温詔夜半前席進賈生
其四
舉世寥寥識我誰未學弓矢愧由基衰年有幸
弹三樂
盛世無才出六竒弃物且存光
海量散材獲用荷
天私微臣自忖將何報信筆裁成頌
德詩
其五
邂逅沙城識子初天山風雪醉吟餘文章光
熖君堪羡節操儀刑我不如麴糵鄉中前進
士(渠有詩云老去惟耽麯糵春故有是句)風波堆裏老中書他年歸
去無相弃同到閭山舊隱居
寄移刺國寳
昔年萍迹旅京華曾到風流國寳家居士為
予嘗喫素先生愛客必烹茶明忩揮塵談
禅髓淨几焚香頂佛牙回首五年如一夢夢中
不覺過流沙(公所藏佛牙甚靈異)
寄景賢一十首
龍岡能覓淡中歡心與孤雲自在閑琴阮生涯
事松菊詩書活計老丘山叩絃聲自無中出
得句思從天外還踏破化工無盡藏閑人受
用亦非慳
其二
龍岡漆水兩交歡縱意琴書做老閑未得一言
安海内已輸三箭定天山肯容詩思妨心慧豈使
聲塵礙耳還信手拈來無不是清風明月有
何慳
其三
人間聚散妄悲歡何似林泉遯世閑十載殘軀
遊瀚海積年歸夢遶閭山(先人舊隱居也)空嵓猿鶴
招予往滿駕琴書伴我還多謝龍岡憐老隱
新詩酬酢路無慳
其四
絃索詞章且助歡羡渠臨老得安閑琴歌愛
子弹秋水佳句服君仰泰山聲古調凄眞可聽
辝雄韻險實難還先難後易今方省居士
襟懷本不慳
其五
宦情觸處不成歡未得浮生半日閑薦鶚有
書慚北海澤民無術愧東山琴書習氣終難
忘嵓麓荒園怎得還卜隱龍岡成老伴肯教
詩思筆頭慳
其六
廣文憐我失清歡每著琴詩伴我閑痛憶金
聲并玉振酷思流水與高山詩壇吝嗇猶深閉
琴債遷延未肯還一状如今都領過龍岡湏
破兩重慳
其七
琴書吾子盡幽歡隨分消磨日月閑佳句典刑
傳四海水仙聲韻徹三山每慚木李投君去却
得瓊瑶報我還從此龍岡開廩藏徽邊筆
下更無慳
其八
世間何事最為歡爭似能偷忙裏閑得遇夜
晴湏對月每逄春盛強登山無錢沽酒和衣
典(一作和琴典)圖利吟詩倍本還綺語千章琴百曲
莫教風月笑人慳
其九
我與先生久已歡而今皆願老來閑同舟載棹
醉觀月並轡騎驢飽看山綺句綴成連譜
換純音弹了着詩還琴詩此際慵拈出可怨
龍岡為紙慳
其十
閑人閑裏竟閑觀未得廻光未是閑叩道一
螺斟巨海参玄千里望恒山但能透鏃穿三句
何必拖泥辨八還箇事人人皆富有舍生休怨
釋迦慳
和景賢韻三首
龍岡便腹盡詩書落筆雲煙我不如一紙安書
思塞雁十年歸興憶鱸魚託身毉隱君謀
妙委跡儒冠我計疎何日相將歸故里翠微
深處卜幽居
其一
龍岡走筆和清篇出示珠璣寄湛然字古意
新看不足桃燈寒雨夜無眠
其三
摩撫瘡痍正似醫微君孰肯拯時危萬金
良策悟明主厚德深仁四海施
和李世榮韻
異同誰足㩀俯仰且隨緣居士難聫句梅軒
却觧禅無雲皆皓月何處不青天話到忘言
處迢迢夜不眠
和景賢十首
龍岡居士得賢君聞道賢君增所聞節操鵷
雛捐鼠餌風神野鶴立雞羣只知輔嗣能談易
誰識相如善屬文擬欲贊君言不盡區區微
意見詩云
其二
天下竒才鄭使君清名不使世人聞五車書笥
獨窮理三峽詞源迥出羣未得開懷重話舊
常思抵足共論文自從一識龍岡老餘子紛紛
不足云
其三
一聖龍飛敢擇君嗟予潦倒尚無聞蒼生未
識鴻鵠志皓首甘遊麋鹿羣黃雀已歸奚望
報彩禽飛去不能文龍岡特慰孤窮悶時有新
詩報我云
其四
試和新詩寄鄭君無言談道不聞聞治心更
索捐中道養性渾如鞭後羣玄語諄諄非是說
眞書歷歷不關文儒生東教嫌虚誕得意忘
言孔子云
其五
文章自媿不如君敢以玄言瀆所聞有道居塵
何異俗無心入獸不驚羣重玄消息無多子
半紙功名直幾文回首死生猶是幻自餘何足
更云云
其六換韻
十年不遇一相知恰識龍岡恨見遲常愛箕山
能洗耳何堪隣舍傚顰眉榮枯貴賤難逃數
用捨行藏自有時心事紛紛無處說援毫閑和
景賢詩
其匕感事
萬里西來過月氐初離故國思遅遲人情慚愧
三鬚而人世梳粧半額眉田上野夫空嘆鳳澤
邊漁父不傷時龍岡本具英雄眼幾倩東風
寄我詩
其八(讀唐史有感)
林甫滔天聖不知三郎深恨識卿遲塵中妃
子春羅襪錢上開元指甲眉七夕殿中祈巧
夜三秋原上摘瓜時長天忽見飛來雁垂淚空
吟李嶠詩
其九
李楊相継領台司兵起漁陽禍已遅向昔正憐
花觧語而今空憶柳如眉日傷桃李初開夜腸
断梧桐半落時試問宫中誰第一三郎猶記
謫仙詩
其十
往來寒暑暗推移下手修行猶太遲迷後徒勞
常捏目悟來何必更揚眉宗門淘汰宜窮理道
眼因緣貴識時秖爲龍岡心猛利湛然剛寫不
言詩
又一首
龍岡醫隱本知機薰蕕同盤辨者稀廊廟虚
名無意戀林泉夙願與心違羡君綽綽有餘裕
笑我皇皇無所歸尚憶當年垂釣處一江烟雨
静霏霏
和王君玉韻
王孫蒙饋飯靈輙未扶輪自笑孤窮客誰怜
衰病身黃沙萬餘里白髮一孀親腸断山城月
徘徊炤遠人
過東勝用先君文獻公韻二首
荒城䔥洒枕長河古寺碑文半滅磨青塜路
遥人去少黑山寒重鴈來多正愁曉雪冰生研
不忿西風葉墜柯偶憶先君舊遊處潸然不
奈此情何
其二
依然千里舊山河事改時移隨變磨巢許家
風烏可少蕭曹勲業未為多可傷陵變湏耕
海不待碁終已爛柯翻手榮枯成底事不如歸去
入無何
過夏國新安縣(時丁亥九月望也)
昔年今日渡松關(而域隂山有松關)車馬﨑嶇行路難瀚
海潮噴千浪白(一作千里雪)天山風吼萬林丹氣當霜降
十分爽月比中秋一倍寒回首三秋如一夢夢中不
覺到新安
過青塜用先君文獻公韻
漢室空成一土丘至今仍未雪前羞(一作可惜冰姿瘞古丘佳人猶)
(自夢中羞)不禁出塞陟沙磧最浪臨軒辭冕旒幽
怨丰和青塜月閑雲常鎻黑河秋滔滔天塹東
流水不盡明妃萬古愁
過青塜次買摶霄韻
當年遺恨嘆昭君玉貌冰膚染塞塵邊塞未
安嬪侮虜朝廷何事拜功臣朝雲鴈唳天山
外殘日猿悲黑水濱十里東風青塜道落花猶
似漢宮春
其二
延夀丹青本誑君和親猶未歛胡塵穹廬自
恨殯戎主泉壤相逄愧漢臣玉骨已消青塜
底香魂猶遶黑河濱愁雲暗鎻天山路野草閑
花也怨春
再用韻以美摶霄之德
去歲雲川始見君澄澄&KR0909;次淨無塵山南第一
珪璋士冀北無雙柱石臣(公領師職故云)萬頃雲松斜
谷外千竿水竹渭河濱他年歸隱重相訪無
影林間别有春
再用韻自嘆行藏
箕裘家世忝先君慚愧飄蕭兩髩塵自古
山河歸
聖主從今廊廟弃愚臣常思卧隱雲鄕外
肯傚行吟澤國濱驛使不來人已老江南誰
寄一枝春
再用前韻感古
宣尼名教本尊君賊子于常犯蹕塵鹿失嬴
秦無令主鼎分炎漢有能臣宋朝南渡尤天
水遼室東傾罪海濱回首興亡都莫問不如沉
醉瓮頭春
再用韻唱玄
重玄不惜說知君又恐重添眼裏塵臨濟喝中
分主客洞山言下辨君臣持鈴普化搖空裏垂
釣華亭没水濱勘破這般閑伎倆鐵林花發
劫前春
過雲川和劉正叔韻
西域風塵汗漫遊十年辜負舊漁舟曾觀八
陣雲奔速親見三川席卷收煙鎻居延蘇子
恨雲埋青塜漢家羞深思籬下西風醉誰羡
班超萬里侯
過雲中和張伯堅韻
一掃氏羌破吐渾羣雄悉入
北朝吞自憐西域十年客誰識東丹八葉孫射
虎將軍皆建節飛龍
天子未更元我慚才略非良噐封禅書成不敢
言
過雲中和張仲先韻
致君澤民本不難言輕無用愧偷安十年潦倒
功何在三逕荒凉盟已寒嵓下藏名思傳說
林間談道謁豐干挂冠神武當歸去自有䕫
龍輔
可汗
過雲中和王正夫韻
白雪陽春寡和音誰人觧聽没絃琴詩書事
業眞堪笑刀筆功名未可欽不信西天三步遠
焉知東海一柸深元来佛法無多子何必嵩山
謁少林
過白登和李正之韻
十年淪落困邊城今日龍鍾返帝京運拙不湏
求富貴時危何處取功名騰&KR0750;誰識孫陽驥俊
逸深思支遁鷹客裏逄君贈佳句知音相見
眼偏明
過天城和靳澤民韻
西征
扈從過龍庭悮得東州浪播名琴阮因緣眞有
味詩書事業拙謀生咄嗟興廢悲三嘆倏忽榮
枯夢一驚何日觧官歸舊隱滿園松菊小菴
清
過武川贈僕散令人
班姬流落到而今聞道翻身入道林歌扇舞
裙忘舊業藥爐經卷半新吟閑眠白晝三杯
醉静對青松一曲琴更看他年棲隱處逢山
樓閣五雲深
過燕京和陳秀玉韻
回首親朋半土丘嗟予十稔浪西遊半生兵革
慵開眼一紙功名暗點頭下士笑予謀計拙
至人知我謂心憂再行不惮風沙惡鶴跡雲
蹤任去留
其二
君恩猶未報山丘自笑遐方汗漫遊客過玉關
驚白髮要遊金谷覓蒼頭冷官待罪予為歉
陋巷居貧君不憂猶望道行澤四海敢辝沙
漠久淹留
其三
狐死曾聞尚首丘悲予去國十年遊崑崙碧
聳日落處渤海西傾天盡頭君子云亾眞我
恨斯文將喪是吾憂尚期晚節回
天意隱忍
龍庭且強留
其四
餘生不得樂林丘猶憶丁年選勝遊幾帙&KR0714;
編聊暎眼一張衲被且蒙頭貔貅已報西門
役柱石猶懷東顧憂自料荒疎成弃物莵裘
歸計乞封留
其五
空驚滄海變陵丘白晝分明夢裏遊除妄楔
邊重出楔求眞頭上更安頭亨通富貴剛生
喜苦惱悲愁強作憂斫斷葛藤閑伎倆繫
驢橛子不湏留
還燕京題披雲樓和諸士大夫韻
閑上披雲第一重離離禾黍漢家宫窗開青鎻
招晴色簾捲銀鈎揖暁風好夢安排詩句裏
閑愁分付酒杯中静思二十年間事聚散悲
歡一夢同
和威寧珍上人韻
十載西遊志已灰南征又自大梁廻扶持佛日
慚無力贊翊
皇風愧不才舊約未能林下去新詩常寄日
邊來何時杖屨烟霞裏一笑伸眉得共陪
和李德修韻
明明聖立萬邦君
神武彫弓挽六鈞時有逸人遊
闕下更無騷客弔江濱衣冠師古承殷輅曆
日隨時建夏寅厚德深仁施萬世巍然一代典
謨新
湛然居士文集卷之三
