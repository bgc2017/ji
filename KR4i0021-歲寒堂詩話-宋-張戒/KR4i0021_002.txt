歲寒堂詩話卷下
宋張戒撰
已上人茅齋余嘗聞劉右司棐以子美枕簟入林僻
茶瓜留客遲最得避暑之佳趣余不以為然鄭武子曰
此句非不佳但多僻與遲兩字若云枕簟入林茶瓜留
客豈不快哉
冬日洛城北謁玄元皇帝廟以神武定天下高祖太
宗之功也何必以家世不若商周為愧而妄認老子為
祖必不足以為榮而適足以貽世笑子美云世家遺舊
史謂老子為唐之祖其家世不見于舊史也守祧嚴具
禮謂以宗廟事之也五聖千官等句雖若状吴生畫手
之工而其實謂無故而畫五聖千官于此也凡此事既
明白但直叙其事是非自見六義所謂賦也身退知周
室之卑漢文景尚黃老垂拱無為而天下治老子之道
如此故子美云谷神如不死養拙更何鄉也
戲為六絶句此詩非為庾信王楊盧駱而作乃子美
自謂也方子美在時雖名滿天下人猶有議論其詩者
故有嗤點哂未休之句夫子美詩超今冠古一人而巳
然而其生也人猶笑之殁而後人敬之况其下者乎子
美忿之故云爾曹身與名俱滅不廢江河萬古流龍文
虎脊皆君馭歴塊過都見爾曹也然子美豈其忿者戲
之而已其云或看翡翠蘭苕上未掣鯨魚碧海中若子
美真所謂掣鯨魚碧海中者也而嫌于自許故皆題為
戲句
自京赴奉先縣詠懷五百字少陵在布衣中慨然有
致君堯舜之志而世無知者雖同學翁亦頗笑之故浩
歌彌激烈沈飲聊自遣也(案此詩刊本自遣或作自適)此與諸葛孔
明抱膝長嘯無異讀其詩可以想其胸臆矣嗟夫子美
豈詩人而已哉其云彤庭所分帛本自寒女出鞭撻其
夫家聚斂貢城闕聖人筐篚恩實欲邦國活臣如忽至
理君豈棄此物多士盈朝廷仁者宜戰慄(案此詩刊本鞭撻或作鞭)
(箠實欲或作實願)又云朱門酒肉臭路有凍死骨榮枯咫尺異
惆悵難再述方幼子餓死之時尚以常免租税不隸征
伐為幸而思失業徒念遠戍卒至于憂端齊終南此豈
嘲風詠月者哉盖深于經術者也與王吉貢禹之流等
矣
哀王孫觀子美此詩可謂心存社稷矣烏朝飛而夜
宿今夜飛延秋門上呼又向人家啄大屋者長安城中
兵亂也鞭至于斷折馬至于九死骨肉不待同馳驅(案此)
(詩刊本又向或作又来不待或作不得)則達官走避胡之急也以龍種與
常人殊又囑王孫使善保千金軀則愛惜宗室子孫也
雖以在賊中之故不敢長語臨交衢然且為王孫立斯
須者哀之不忍去也朔方健兒非不好身手而昔何勇
銳今何愚不能抗賊使宗室子孫狼狽至此極也竊聞
太子已傳位必云太子者以言神器所歸吾君之子也
言聖德北服南單于又言花門助順所以慰王孫也其
哀王孫如此心存社稷而已而王深父序反以為譏刺
明皇失子美詩意矣
行次昭陵自文物多師古以下四句不惟美太宗之
治亦歎今之不然也書云上帝降灾于下方太宗即位
之初兵戈猶未巳然太宗指揮而安率土遂盪滌汙俗
而致太平其易如此玉衣晨自舉鐵馬汗常趨盖歎其
威靈如在寂寥開國日流恨滿山隅歎後世子孫寂寥
無復太宗開國時遺風是以流恨滿山隅也
洗兵馬山谷云詩句不鑿空強作對景而生便自佳
山谷之言誠是也然此乃衆人所同耳惟杜子美則不
然對景亦可不對景亦可喜怒哀樂不擇所遇一發于
詩盖出口成詩非作詩也觀此詩聞捷書之作其喜氣
乃可掬真所謂情動于中而形于言言之不足不知手
之舞之足之蹈之也其曰東走無復憶鱸魚南飛覺有
安巢鳥(案此詩刊本安巢或作安枝)言人思安居不復避亂也曰寸
地尺天曰竒祥異瑞曰皆入貢曰争来送曰不知何國
曰復道諸山皆喜躍之詞也隠士休歌紫芝曲言時平
當出也詞人解撰河清頌(案此詩刊本解撰或作角撰河清或作清河)言當
作頌聲也田家望望惜雨乾布榖處處催春種言人思
歸農也淇上健兒歸莫懶城南思婦愁多夢言戍卒之
歸休室家之思憶叙其喜躍不嫌于䙝故云歸莫懶愁
多夢也至于鶴駕通宵鳳輦備雞鳴問寝龍樓曉雖但
叙一時喜慶事而意乃諷肅宗所謂主文而譎諫也攀
龍附鳳勢莫當天下盡化為侯王汝等豈知蒙帝力時
来不得誇身強雖似憎惡武夫而熟味其言乃有深意
易師之上六曰開國承家小人勿用三略亦曰還師罷
軍存亡之階子美于克捷之初而訓勅將士俾知帝力
不得誇身彊其憂國不亦至乎子美吐詞措意每如此
古今詩人所不及也山谷晚作大雅堂記謂子美詩好
處正在無意而意已至若此詩是已
秦州雜詩長江風送客孤館雨留人此晚唐佳句也
然子美塞門風落木客舍雨連山則留人送客不待言
矣第十八首塞雲多斷續邊日少光輝此兩句畫出邊
塞風景也山雪河冰野蕭索青是烽煙白人骨亦同
苦竹觀此詩前四句則苦竹叢在目前矣
乾元中寓居同谷七歌杜子美李太白才氣雖不相
上下而子美獨得聖人刪詩之本旨與三百五篇無異
此則太白所無也元微之論李杜以為太白壮浪縱恣
擺去拘束摹寫物象誠亦差肩于子美至若鋪陳終始
排比聲韻李尚未能歴其藩翰况堂奥乎鄙哉微之之
論也鋪陳排比曷足以為李杜之優劣子曰不學詩無
以言又曰詩可以興可以觀可以羣可以怨邇之事父
遠之事君序曰先王以是經夫婦成孝敬厚人倫美教
化移風俗又曰上以風化下下以風刺上主文而譎諫
言之者無罪聞之者足以戒子美詩是已若乾元中寓
居同谷七歌真所謂主文而譎諫可以羣可以怨邇之
事父遠之事君者也氣劘屈賈壘目短曹劉墻誠哉是
言乾元元年春萬姓始安宅故子美有長安卿相多少
年之羨且曰我生胡為在窮谷中夜起坐萬感集盖自
傷也讀者遺其言而求其所以言三復玩味則子美之
情見矣
劍門一夫怒臨關百萬未可傍余嘗聞之王大卿俁
曰一夫怒乃可若不怒雖臨關何益也昭陵泥功山岳
麓寺鹿頭山七歌遭田父泥飲又上後園山脚收京北
征壮遊子美詩設詞措意與他人不可同年而語如状
昭陵之威靈乃云玉衣晨自舉鐵馬汗常趨(案此詩刊本鐵馬或)
(作石馬)状泥功山之險乃云朝行青泥上暮在青泥中白
馬為鐵驪小兒成老翁状岳麓寺之佳乃云塔劫宫墻
壮麗敵香厨松道清涼俱(案此詩刊本塔劫或作塔級宫墻或作宫壇香厨或作石)
(厨清涼或作清崇)此其用意處皆他人所不到也鹿頭山云遊
子出京華劒門不可越(案此詩刊本京華或作咸京)七歌云山中儒
生舊相識但話宿昔傷懷抱遭田父泥飲云久客惜人
情如何拒鄰叟又上後園山脚云到今事反覆故老淚
萬行龜蒙不可見况乃懷故鄉(案此詩刊本不可或作不復懷故或作復舊)
皆人心中事而口不能言者而子美能言之然詞高雅
不若元白之淺近也收京云賞應歌杕杜歸及薦櫻桃
有旨哉與陸宣公諫德宗尋訪内人疏何異子美顛沛
造次于兵戈之中而每以宗廟為言如北征往往是也
此其意尢不可及壮遊云河朔風塵起岷山行幸長兩
宫各警蹕萬里遥相望不待褒貶而是非自見矣
江頭五詠物類雖同格韻不等同是花也而梅花與
桃李異觀同是鳥也而鷹隼與燕雀殊科詠物者要當
高得其格致韻味下得其形似各相稱耳杜子美多大
言然詠丁香麗春梔子鸂鶒花鴨字字實錄而已盖此
意也
屏迹二首用拙存吾道若用巧則吾道不存矣心跡
雙清從白首而不厭也子美用意如此豈特詩人而已
哉桑麻深雨露燕雀半生成此子美觀物之句也若非
幽居豈能近此物情乎妙哉造化春工盡于此矣
奉酬嚴公寄題野亭之作嚴云莫倚善題鸚鵡賦杜
云阮籍焉知禮法疎二人贈答不可謂無意也
陳拾遺故宅此宅盖拾遺與趙彦昭郭元振輩嘗題
字于壁間云公後登宰輔少陵詩紀此而已
謁文公上方此僧不下階除十年餘雖長者布金而
禪龕只晏如子美以為大珠脱玷翳白月當空虛必高
僧也庭前猛虎卧或實有之子美不徒用事爾汲引吹
嘘盖傳法之意
舍弟占歸草堂檢校聊示此詩此非詩也家書也弟
歸檢校草堂乃令數鵝鴨閉柴荆趁臘月栽竹可謂隠
居之趣矣
江陵望幸此非詩乃望幸表也通蜀照秦含越控吴
則指陳江陵建都大略也甲兵分聖旨居守付宗臣則
祈請語也氣象廓然可與兩都三京齊驅並駕矣
山寺章留後遊山寺以僧告訴遂為顧兵徒咄嗟檀
施開子美諷之曰以兹撫士卒孰曰非周才又曰窮子
失淨處高人憂禍胎何哉夫窮子以淨處為安高人隠
士以避世為福以近人為禍今山寺以使君之威咄嗟
檀施開雖棟宇興修而煩擾之禍必自此始矣子美之
詩有味其言也
寄司馬山人十二韻子美自云道術曾留意先生早
擊蒙又乞哀于山人云相哀骨可換亦遣馭清風然則
子美亦嘗于仙術留意耶子美于仙佛皆嘗留意但不
知其果有得否爾云有時騎猛虎虛室使仙童恐未必
實錄也
嚴鄭公宅同詠竹階下新松竹欲令無翦伐松欲
高一百丈雖云美意亦有譏也
觀李固請司馬弟山水圖寒天留遠客碧海挂新圖
此兩句不待他求而得高人之趣匡牀竹火爐無長物
也可謂簡易矣
莫相疑行以子美之才而至于頭白齒落無所成真
可惜也故嘗有中宵秪自惜晚起索誰親之句(案此詩刊本中)
(宵作宵中或作消中)穀梁子曰名譽既聞而有司不舉有司之罪
也有司舉之而王者不用有國者之罪也子美之自惜
盖嘆時之不用人之不知耳悲夫往時文彩動人主今
不幸而流落至于饑寒趨路傍晚將末契託少年豈其
得已當面輸心背面笑(案此詩刊本契託或作節契輸心或作論心)乃俗子
常態古今一也夫子美名垂萬年豈與世上兒爭好惡
者哉而或者疑之故有寄謝之句且題曰莫相疑行
赤霄行子美自以為孔雀而以不知已者為牛自當
時觀之雖曰薄德可也自後世觀之與子美同時而不
知者庸非牛乎子美不能堪故曰老翁慎莫怪少年葛
亮貴和書有篇丈夫垂名動萬年記憶細故非高賢盖
自遣也淵明之窮過于子美抵觸者固自不乏然而未
嘗有孔雀逢牛之詩㤀懷得失以此自終此淵明所以
不可及也歟
杜鵑山谷云臣甫杜鵑再拜詩為明皇遷南内時作
也
武侯廟孔明卧于南陽之時豈期為人用耶及玄德
三顧意氣相感遂許以驅馳更幼主之托抗表以辭仗
義北伐卒死于軍義風凛然竦動千載故子美于空山
之中覩其遺廟而曰猶聞辭後主不復卧南陽者追想
而嘆慕之也此詩若草草不甚留意而讀之使人凛然
想見孔明風采比夫李義山魚鳥猶疑畏簡書風雲長
為護儲胥之句又加一等矣
鬭雞簾下宫人出樓前御柳長此名鬭雞乃看棚詩
爾
偶題此少陵論文章也夫文章千古事得失寸心知
作者皆殊列名聲豈浪垂烏可以輕議哉
秋野易識浮生理難教一物違水深魚極樂林茂鳥
知歸夫生理有何難識觀魚鳥則可知矣魚不厭深鳥
不厭高人豈厭山林乎故云吾老甘貧病榮華有是非
秋風吹几杖不厭北山薇(案此詩刊本吾老或作衰老北山或作此山)此子
美悟理之句也杜子美作詩悟理韓退之學文知道精
于此故爾
晴啼鴉争引子鳴鶴不歸林下食遭泥去高飛恨久
隂(案此詩刊本啼鴉或作啼烏)子美之志可見矣下食遭泥去則固
窮之節高飛恨久隂則避亂之急也子美之志其素所
蓄積如此而目前之景適與意會偶然發于詩聲六義
中所謂興也興則觸景而得此乃取物
舟中出江陵南浦奉寄鄭少尹審少陵遭右武之朝
老不見用又處處無所遇故有百年同棄物萬國盡窮
塗之句余三復而悲之
送盧十四弟侍御護韋尚書靈櫬歸上都觀歴代史
冊人主之美莫先于納諫陸宣公云以太宗有經緯天
地之文有底定禍亂之武有躬行仁義之德有理致太
平之功其為休烈耿光可謂極盛矣然而人到于今稱
詠以為道冠前古澤被無窮者則從諫改過為其首焉
是知諫而能從過而能改帝王之美莫大于斯子美刺
規多諫諍端拱自光輝之句即此意也
可嘆觀子美此篇古今詩人焉得不伏下風乎忠義
之氣愛君憂國之心造次必于是顛沛必于是言之不
足嗟嘆之嗟嘆之不足故其詞氣能如此恨世無孔子
不列于國風雅頌爾天上浮雲如白衣斯須改變如蒼
狗古往今来共一時人生萬事無不有(案此詩刊本如白或作似白)
此其懷抱抑揚頓挫固已傑出古今矣河東女兒不知
以何事而抉眼去其夫豈秋胡婦不忍視其夫之不義
而死者乎丈夫正色動引經偉哉王季友之為人也羣
書萬卷常暗誦而孝經一通獨把翫在手非深于經術
者焉知此味乎季友知之子美亦知之故能道此句古
今詩人豈知此也貧窮老瘦家賣履(案此詩刊本履一作屩或作屐)而
高帝之孫二千石之貴乃引為賓客雖三年之久而未
曾語小心恐懼閉其口賓主之間如此與夫勢利之交
朝暮變炎凉者異矣故曰太守得之更不疑人生反覆
看亦醜(案此詩刊本亦醜或作已醜)陳蕃設榻于徐孺北海徙履于
康成顔回陋巷不改其樂澹臺滅明非公事未嘗至于
偃之室于王季友復見之子美以為可以佐王也故曰
用為羲和天為成用平水土地為厚死為星辰終不滅
致君堯舜焉肯朽夫佐王治邦國者非斯人而誰可乎
歲寒堂詩話卷下
