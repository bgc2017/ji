倪文貞集卷十七
明倪元璐撰
贊銘
關神像贊
吾儒而吾彼氏即彼凡乎三教綂資綱紀文予文人武
卑武士凡兹二塗咸曰弟子威爽禁非嚴於律禮吉凶
前民疑乎易旨帝王宗之隆於五祀庶民奉之過其祖
禰嗚呼開闢以來惟兹而已
高忠憲公贊
道喪之世忠者死爾上死死忠上忠忠死忠死之忠匪
以死止死忠之死不虧國美京貫雞連鉤黨殺士士盡
死者公大而禮為士鍜榮同文之狴為國洗辱汨羅之
沚疇並公忠信國文氏正反相明如車合軌當宋既灰
敵墮其祀鳴烈取著所以燕市當明鼎盛閹干其紀避
辱取晦所以止水燕市國光止水國體大人之死非苟
焉已
袁節寰大司馬像贊
試之刑以觀其德其平在額試之諫以觀其氣其正在
鼻試之賊以觀其謀其洞在眸試之權以觀其壯其強
在項試之多艱以觀其力其硬在脊試之先幾以觀其
介其高在態腹笥經文起胸庫武戈止手探驪不怵足
履虎不咥身恃之長城面望之景星鬚眉之謂男子衣
冠之有精理嗚呼厥象惟肖是之曰照
贊黃石齋宫庶為吳澹人太史朱圖松石壽其
太君
不輪囷不龍鱗不磥磈不偃蓋母貞姝子大儒初荼蓼
終難老化霜花為月華書莫紀畫有史豔厥祥未飾蒼
笙鏞奏情文茂能言哉吾石齋
松何依依湘妃起大風怒祖龍赭之餘色如朱其骨強
彌軒翔妃嗟異告姚帝帝曰咄勿翦伐後有娟保歲寒
旌其概以斯賚石何家家女媧選五色抵穹隙煉不殘
渥如丹其體正日堅定媧貴寶告太昊昊曰嘻慎持之
後有賢才補天報其母以斯夀
汪生洲司馬先德六圖贊
經席一燈
揚雄草元童烏旁悟廬陵賦成子斐宵護藜光雙炳太
乙分臨是父是子愧彼向歆
試邸共被
姜肱大共&KR0008;鴒飛鳴孟宗廣連丁嚶友生父子道同則
亦以類共處一衾各標一幟
燕臺就祿
崔邠脫帽石建浣䄖亦恒禮耳何足以娛隆德大儒傾
都所競想當斯時景星如鏡
黌署教忠
陳留扶風鵝湖鹿洞不為一家不為無用莫慈狐突萬
年已忍莫孝王尊王陽其隕
左掖疏恩
守閤斷鞅貴其嚴節畫箸聚米貴其偉說是有由來子
謂伯魚誠寶天章無輕父書
南陔愛日
以藜藿事仲由嗟窮以要人事延之畏隆亦即顯名載
其元致陔蘭陵華一日千䙫
贊陳章侯畫夀兵憲王園長(圖作古貴公衮冕嚴服立喬木之下)
(臨水泓然旁列竒石石上紫芝數本)
釋其華軒而巡阡陌蔽芾翹薪將無召伯循兹渚陸以
擬遵鴻衮繡赤舄將無姬公其必有圖牟彌䕫州觀彼
壘石將無武侯其必有侶東園夏黃餽以紫芝將無子
房
婁江張虚宇翁像贊
情之著形譬火著氣處燧而幽附薪而熾雖洞重垣之
目不能以疑其偽父之傳子譬水傳器注瓢而清灌鼎
而貴雖辨淄澠之口不能以離其味是故我瞻虚翁廣
顙敦頤澹乎無懷葛天之容而知其中之誠然我交天
如奥學深文岸然天祿石渠之宗而知其生之有自
封吏部新安呂紹中翁夀飲圖贊
酒馨旁皇一客二主尼山之樽陳於矍圃公裘揚觶序
點致語壺公之筵陳於樓廡麻姑倒囊方平擗脯東西
各招呼得六則飲汝一飲孝事親二飲動守矩三飲道
延嗣四飲超俗處五飲無滯骨六飲德機杜呂翁岸然
次第以舉千人萬人&KR0787;眙耳莫或敢取
馮禎卿諫議畫石贊
石習馮子其端如士馮子習石其直如矢故馮子之出
則崢崢入而諤諤者靡不石而石之小而堯堯大則學
學者靡不馮子畫之為道傳神而已
其一
天祿晝眠支機夜怪米顛有云豈得不愛
其二
尊嚴擬丈盤固應侯鮑龍跽咏遏士致謀
其三
靜質嚴骨竒形正體得道以安其夀莫紀
其四
此老倔強與我周旋但揖之耳誰曰拜焉
其五
頑頑憨憨不可以仙叱之不起試與一鞭
百歲翁商景莘像贊
仁義拄其胸詩書皤其腹煖不染之衣飽無求之穀坐
淡泊為窩聚歡喜為族經綸在婦麻笙簧在兒讀不入
朝何憂不入市何辱田少吏不喧病稀醫不促循此之
道離垢合漠可使安期扶輪羡門捧轂而僅乃百年及
期而足者此亦由其逃囂保清心壓塵俗而其於世澹
然不以生為可欲
其二
聞曰火滅脩容恭必夀又曰敦其行其於言無所不信
是以眉耉又曰徧為爾德則如松栢之茂又曰無勞爾
形無搖爾精乃可以長生視久又曰聞道而色若孺秀
蓋今觀於景莘先生而知是數言者則皆不謬矣
題彭天錫像贊
不可處之朝廷此非豢龍不可置之巖壑此亦非冥鴻
孰謂詔使之可圖姜子而虎頭之能貎謝翁不林不市
者以此御空亦衫亦履者以此游通是故麋鹿之羣亦
子之金馬王公之門亦子之牆東有五嶽之氣有九淵
之容吾昨日揖其人歎乃生所未見今日禮其像如故
人之再逄天下之難遇而易交者其惟是公
朱龍巖翁像贊
翁諱廷機龍巖其自號焉朱氏為姚江著姓
世敦孝友而翁尤馴謹渾噩落落有古風娶
陳孺人孝廉紹先女也文史相莊偕老八十
有贏豈非先民之遺矩末俗所心儀者與某
與嗣君京翰同鄉薦不自鄙其詹詹者為之
贊曰
德滿如其頄學廣如其額雲夢胸吞星辰手摘智何在
在巖電之碧義何在在霜髯之戟銘師恭夀才任履屐
百城之富禪其賢二酉之藏世其澤擬翁以地行仙人
而不可得測者悉測之矣為此圖者殆亦荀濟周昉之
匹與
豳風八圖贊為蔣八公宫庶太夫人夀
一章耕饁
有見冀缺相敬如賓一耕一饁可以觀人
二章求桑
此弱女子西陵功臣中襄衣被下教絲綸
三章載績
敬姜勖勤漆室懷本得其道者彰施補衮
四章纘武
獵武多功獵文多藻不如獵德獵德難老
五章室處
智足遠患道在持盈入此室處是以攸寧
六章介夀
雙成奏笙飛璚擊缶胡麻青精何如春酒
七章播穫
穫播相環貞盡元起甲子十周周又復始
八章鑿冰
藏冰啓冰隂陽道浹請進一觥坐觀調爕
夀胡母徐太君十贊(有引)
徐太君者不櫛之巨儒操績而談道者也彤管日書不
勝紀德絳幔如設可從受經跡其畫荻功成湔帬兆應
煉華才以熊膽告成器于龍文聖善之能于斯已炳矣
行年六十方猶始孩寶婺之輝連乎南極軒權之象正
于西華閭巷方將宣引曼聲侜張廣論而元璐原無史
識不善巫紛又以調奏高平未宜繁節風存靜穆取副
徽音極汰千儀澹形十頌實不能發東野草暉之義助
季偉雞黍之歡爾康爾長載歌載咢云爾
其一
太君父景雍翁茂儒名德登第之年太君適生里人謂
之胎貴生數歲慧整不常執其麻枲組紃為本事而旁
通儒典不迷指歸宗姻見者皆嗟歎曰此亦女士必至
高位也贊曰
珠含于胎而其岸榮是希有寶乘瑞而生乃生女子載
弄之璋夫何以故謂其非常
其二
太君事父母婉娩盡孝事尊章如其父母勿逆勿怠大
虔滫&KR1329;小毖唾洟人謂此曾閔也特戴幗耳或曰太君
之道從熟讀内則來夫太君或未必讀内則而讀内則
者必心慚太君矣贊曰
曹姑著經以儀孔曾太君之學得其至精女必傷悲婦
容和喜笄縰縞綦英人孝子
其三
太君年十八歸太公太公好修篤學太君佐之䌟&KR0008;太
公以是成名儒太公不第窮困亦無北門之謫詩曰琴
瑟友之又曰左執簧右招我由房此言同德者有同聲
同聲者有同樂太君夫婦有焉贊曰
鹿門蒙山謂之靜友先生太君干鏌之偶不羞椎髻道
追孟光不泣牛衣心笑王章
其四
太君感月華而生聖游聖游出胎英著於啼其後聖游
盛文章矯名行蓋其兆見於此矣夫月者盛臣之儀體
貞貢華宜著文節又月為天使故聖游之官以皇華發
軔云贊曰
在月為華在人為秀蟾蜍匿蹤石麟乘候孔釋抱送虎
氣騰上出胎已竒何必其長
其五
聖游生而秀異有黃童無雙之稱太君教之倍嚴庭立
聖游既穎悟意似傲然不屑苦讀者太君曰學不加功
終為天誤耳或謂太君母也何事嚴太君曰家人嚴君
父母之謂也贊曰
陶母截髢孟賢徙舍豈曰天挺匪教是藉遠援祖德近
引父書母也天只良士瞿瞿
其六
聖游弱冠以其戴經魁天下名噪一時授官行人奉使
命便道歸拜太君膝下太君受拜已容色如平時徐徐
問聖游專對使四方往所誦詩今得力否贊曰
凡有子者盡矜青紫女士母師志不在此使於四方嗟
乎慎旃壯而行之詩三百篇
其七
聖游輶軒徧天下盡職精能三年奏績上天子以為才
下所司大報其自予太君象服如山如河太君對揚稽
首起顧聖游正色曰致身爾職也即不然盍為而母圖
報德乎贊曰
天子葵之副笄六珈太君戰戰曷敢以夸孝治至仁永
錫爾類教忠至言靖共爾位
其八
詔求諤士主爵臣曰莫如行人臣某才節第一請召為
禮科給事中報至太君不喜曰此七尺非兒有矣已而
忮者齕之中以危法太君不懼曰兒無罪天王聖明兒
不死也贊曰
有才鞺鞳雲臺所攀以憂范滂而不啓顔有讒哆侈同
文可懼以信曾參而不投杼
其九
於是太君年六十矣堂蘐護榮勝朋雲會或祝太君曰
請得聖游即受命入補衮闕畢其功能揚太君之聲於
天下太君因是以御板輿覽王畿天子名堂公卿避路
聖游因是以益安意竭忠將太君所云報德者其在斯
歟贊曰
敬進一觴為衆母母帝曰欽哉予有奔走追鋒車上宣
室席前此關平治能無輾然
其十
或祝太君夀太君曰謹辭人曰不然德之取年猶燈取
影故集千燈即得千影也太君苟厭多影何為益燈不
已乎請得太君以河圖中乘之數六十其六十者為地
行驪母使天下知有人瑞國華理固有之願太君母讓
贊曰
又進一觴聞曰仁夀理與數謀神足形守坤厚永貞亶
其然乎姊呼戴勝兒畜麻姑
周孝愍贊(光祿周公應中女)
孝愍抗節死而不欲發籧施之愧君子以為
孝也頌曰
有健女子履仁蹈義蹈義者何死以晶志履仁者何死
以冥事志晶道光其節之遂所以閔凶吾不得涕事冥
聲銷其孝之秘所以籧篨吾不敢刺昔皇甫婦死豪強
贄其詈申申弗之有忌昔秋胡妻死夫非類其嗣琅琅
於何肯閟若夫尨也變從中吠若夫雀鼠獄將上治夫
何言哉默然而斃嗟周孝愍千年寡二孰為之先曰清
白吏以彼鬚眉照斯袿帨
硯銘(有序)
廬州許芳谷太守治越三年夜夢蘇文忠公
晤論周旋旦起童子援鋤叩垝得石乃硯也
題曰天然而其隂有文忠小像宛然夢中鬚
眉云
原夫東坡百世之士元度再來之人乘願現身秉道役
器所以薪傳五戒石顯三生飛怪虹文奪竒風字通魂
表相神明之交也知其象以徵廉亦比晉平之石見悟
夫彼即是我祇為合浦之珠歸則有然者乎夫文通筆
夢寐覺不可得持孔章劍華化去竟非其有豈若明懷
其寶永挈為禎僧認李源灼因緣之可見奴依穎士欣
奥博而不遷者哉是故異而銘之銘曰
眉山之叟誓之來生爾覿鼎山之父識之前生我蹟龍
山之靈畀之是為三生之石開夢於先現身其北蓋夫
考諸而不謬質諸而無疑百世俟而不惑
五簋享銘
飲食之事而有江河之憂我輩不救誰救之者天下豈
有我輩聚會是飲食人詩云以燕樂嘉賓之心言燕賓
宜娛其意也謹參往謀條為食律八簋裁詩三享廣易
天數地數情文已極彼君子兮噬肯我適文以美名賞
其真率一山一水清音下物德義之交文字之客主賓
陶陶或飲一石
其二
生行樂耳匪師杜康胡謂珍錯羅列盈眶登山臨水曳
杖褰裳興至則往恐驚十漿夫惟簡樸名美用臧樸則
豐潔簡乃精良以少為貴豈作於涼五簋十豆惟酒無
量安燕不亂守之以莊永朝永夕葛天之鄉
倪文貞集卷十七
