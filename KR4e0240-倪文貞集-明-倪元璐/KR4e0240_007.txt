倪文貞集卷七
明倪元璐撰
序
方正學先生文集序
古今大忠自楚三閭至宋信國未有不盛為文章者也
文章之力貫道道立召才才聚天下無骨畏死之徒定
不能為之聖賢盡性於忠孝必立命於文章我明三百
年莫不以方正學先生之忠為出三閭信國之上顧未
有能言先生之文為是離騷正氣歌之所不及者是未
能知先生者也孟子曰我善養吾浩然之氣當先生遭
遜國之難九死不悔蹈刃如飴非所謂養浩然之氣者
耶顧其生平論文亦曰道明氣昌則文自盛今試取先
生之文讀之嚴茂高典則亦遷固華雋周贍則亦枚馬
幽仄翔舉則亦仝賀充朗流逸則亦曾歐然惟本乎理
充乎氣而言之長短與聲之高下赴焉其質熊熊然其
源汨汨然色正芒寒令人望而知敬則先生之所以為
忠即先生之所以為文是謂集文大成文不在兹乎南
城張君廉健尚古幸宰先生之邑得以大聚先生之文
攟摭類次刻而傳之惟恐失墜其慕義景賢興起教化
之志迥出於俗吏而餘姚盧某者撰次先生年譜搜括
遺篇勤勤然佽助張君以闡揚風勵為能事合併書之
亦以勸後之人焉
孫督師撫秦四錄序
四錄者白谷孫公傅庭撫軍關内奏績對揚之書也曰
鑒勞錄曰清屯始末曰練兵總錄曰省罪錄以衆勲示
賞而不足者以一言被罪而有餘媢嫉之害始中於正
人而終禍於邦國可畏也方歲丙子公受命撫秦海水
羣飛蔓荆載道標無勁旅廩寡宿糧談兵之家莫不徘
徊審顧需剖將來公投袂而起慷慨無前率未練之卒
出百死之計不旬月而禽剪渠魁俘獻闕下大憝元惡
相繼伏誅然後退而清屯以裕餉募練以強兵旌旗所
指凡夫殊名異號之寇莫不投戈解甲非竄則降再期
之間境無鳩眼公之勲亦赫矣天子嘉之屢詔懋賞而
武陵之忮乘間竊發因其灰心引疾坐以誣罔無將幽
繫請室罸行賞稽時論之顛無若此者然自公去秦而
寇日滋横上益思公乃召公於圜扉已使督師七省時
余在司農備陳末議請行營糧糗從軍所壁就近輦輸
俾無反顧及公率師出關分道進討自將大兵繇閿鄉
寶豊進擊逆闖頻戰頻捷克復日聞中外相慶指顧蕩
平乃天吳恣虐七日其魚舉近輸之粟皆斷阻不前士
馬並困不得不退保就食而一軍之却坐誤全師賊反
乘之因而潰敗夫可進難退見幾而作於方略初無失
也斬帥餘威振於戲下於法令非不伸也然而一潰不
復支者莫致而致豈人之所能為哉當公撫秦時盧公
總五省之師洪公督三邊之士三君者皆人傑犄角辦
賊賊勢日衰使久任以竟其績何難坐銷戰氣亡何邊
疆多事武陵悉移三君北援尋復以盧督宣大洪督薊
遼公督真保棄習徑而即晦室又重掣其肘致盧洪軍
潰身殱而公以長繫獲免說者謂天假武陵以存碩果
使收功於蒙谷然以僨轅墮甑之餘為滅竈更燃之舉
公能留其身於危疑刀鋸之餘而不能伸其業於仗鉞
聲靈之日悲夫余與公同膺環命並佐中樞嘗誦四錄
於木鳳之日輒欲弁其簡端會軍書旁午援筆輒投今
解計歸講不忍以心許之言負吾死友為叙梗凡以揮
宿涕然昔之所欲序者四錄今則並序出師俯仰之際
忭恨殊懷後之覽者其將有感於斯文
姚孟長翰長代言稿序
夫雲霞者非天之為也山澤之氣蒸而歸文於天是地
之忠天者也後王法之以使其臣子代為君上之文章
宋人曰得知制誥一日足不恨當宋之時環玦雲泥皆
厪書命道總褒誹其義則史今言絲萃於旌纁字衮依
其鞶帶無譏有奬以明至仁且夫遇物稱佳敷歡四座
毫毛茂茂化為醴脂此氣士之難居者也以孟堅之才
為其大臣上哦主德猶病吚優今使天子執平交之分
涌如泉之辭媚於卿士不亦悖乎是故觀夫百爾之道
察其難為無如視草者矣而以姚孟長先生為之其難
益甚先生之為難者二望峻而文行遠望峻則今之人
必以其言為山龍不得則怨文行遠則後之人必以其
言為蓍蔡不核則譏近怨遠譏此二者不兩弭之術也
故使今日以是事命某某必辭而先生居之夫先生之
居之則亦天意也往五六年間璫禍熾興醜徒干紀凌
撼椒庭冀離肺腑黨鈎正士不漏平原禠脱纓組如風
擊蘀北寺填溢踵不得下戎行牖下等於三山天地既
冥陵谷將變聖人迺作行其大僇氛盡旭出道介長消
奮椎黨碑極命輪轂萇宏之血祓以膏蘭胥靡閭氓悉
還車服號綍並汗木鳳為疲而先生方召自英州再升
玉局聖人顧之貴其峻整以為精微前坐賈生側陳里
革進則資其甘盤之學退則役其燕許之才先生於是
奮筆致能體天貌物章霆露之功别愷凶之道表方中
之晷揚大來之符引伏戎之憂厲揚廷之義著首肱之
愛呼敬應之心發言如雷軯訇天下若此者非先生孰
可使為之乎先生之與聖人通德譬水合雨而冠領正
人引衾發氣如芝荃之並馨斯能鼓吹大謨青黃羣直
雖或光迴綺合小命春華而義鬚鬇然搴壯岸出史狐
之能於斯不墜矣昔蔡襄之謌景祐陳瓘之論元符非
為巽牀巫紛歸榮一氏之業也以先生之鯁固多怪少
可使修譽命之辭適及泰征之會嚶鳴之求託音節足
故曰天意斯不誣焉子瞻縱筆一世唯為五銘先生典
制二年亦不盈牘端人之心可以知已詩曰倬彼雲漢
為章于天又云螮蝀在東莫之敢指螮蝀之與雲霞豈
得無其辨乎
黃石齋史公宦稿序
鑽串六經役其魄體以為之舉業使膏粉之容化為鼎
氣自二百餘年來未有能為之者而石齋始為之自石
齋以其文達而天下於是跂然搴裳從之顧其始天下
以其學不能為六經苟求六經即求之石齋既復數年
乃又以其才不能為石齋苟求石齋即求之六經當此
之時天下之膽決猶秋蓬也俄不敢六經而敢石齋俄
又不敢石齋而敢六經以才則不能有其學以學則不
能有其才小者肘見大者躅絶此固石齋所當閔痛爾
石齋處承明著作之廷而求經濟之道其於時文猶老
婦之厭離柘枝也而今忽自意至為文二十五篇出以
示吾自吾與石齋交每語移日欣愜契會少所擊難雖
然吾今聊復難之石齋必以是文章之道可治天下故
矯爭而上自宋而唐至於漢秦猶未已而吾慮天下之
&KR0832;&KR0832;者其心又以是文章之道可治石齋倘天下欲以
文章治石齋則其情必流逐而下也夫漢人特不貴子
雲唐則大笑昌黎宋之於子瞻遂欲殺之矣必以石齋
之才為其漢以上而今人之情無有其宋以下者則六
經之治文章文章之治天下不出一年其功盡見顧吾
今者見形而心怖甚則何也
黃白安侍御奏疏序
夫層垣識洞寢石誠没故市竭呼而非謂俳極啼而不
哀何則智不燭機則意南無致飛之則道存謝責則宜
下有不登之音故使薛廣鏡曉人之情則氣凌平仲谷
永去懷邪之意則辭敵長沙夫篤時者夏迷游光者春
咽驚飈者秋默悔革者寒號是以多舌無誅側想枖童
之世烈腰齊墮疏觀曲女之城斯亦悟士氣之所歸知
嘉名之有敗也若乃晶襟擬鑑藥口羞瓶休則鳳噦崗
崇揚其節足奮乃虎爭殿重剔彼夔睢法巽互輸唐炎
並伏漢相之一言起寐唐臣之十漸危明有足貴矣測
諫者之所存亦何能之不蓋以議埒史則領其三長以
權凖相亦綜於五視故可以汗青竹而為光餗黃鉉而
不覆也屬以高閶授斧函關跂靈發七十諫書之函飛
五千道德之氣欲使賈言失至陸語隳新夫苟讀周書
宜削陳羣之草而忽傳洛紙可知江尉之名爾
楊伯祥太史稿序
當十年前僕俯首為文即意至才起回視棚架復疑不
可自以半生精氣為帖括所拘持每向人云熊狼之罣
柔繩何時出力乎當是時天下之禁以為作古一字如
繫石鳥羽坐取不升既數年而格理驟變體經切子遡
洄取難自僕視之斯亦熙景之明徵文人之巨力矣然
而今之論文者焦然引為大憂夫立於典墳以觀今之
舉業其為道理非竪亥大章可得窮步也以其東走日
下積漸為後之不可知則不憂以其凌宋蹙唐意且噩
然不屑漢魏者何為獨憂之且今文之可譏者有四而
今之人則皆不能察之戴髏為頭帽通八寸傖升食店
鶵爭上風此四者蛙紫所歸疑弓玉之大竊也其與今
之真能經子者分胎别體有如馬蟇而論者必云沆瀣
之道本諸一氣又可嗤已天下之病皆在於不審真偽
不審真偽則作者妄作議者妄議苟不辨子則必中鬼
苟不辨鬼則必刃子子鬼相戰政刑無章使世脊然不
得平治非是等之咎誰咎哉自僕之見以為天下真可
以文章之道治之也九府之才三年雖盛肘跨及者不
過數人當璧壓紐一士而已尊此一士以召天下使共
學之悟其所至正變近遠以求至理博串羣言正以仁
義金石鼎尊滌其粉氣胷貫腕強頭脊俱起決銳致功
而為經濟天下之亂庶其豸乎於是刻楊伯祥稿
吳澹人庶常别言序
今之為文者不禀法古人而自不見性三年一奉新貴
資糧厞屨皆於是乎取之割席帽進賢冠為之疆界有
如鴻溝如是者文常為客擔裝俟時風利帆舉翔然而
别是其常也若澹人之於此則有不能澹人之為文章
法必禀諸古人而自見其性夫古人之法則既千年文
人之性則亦千年而極澹人之身不過百年耳如是者
文常為主故使澹人焚筆硯則已不焚筆硯則自始學
為文數十年以來之文心棲其胷指與俱寢興雖以管
寧割其傲席温嶠絶其忍裾李陵蘇武連袂而哦五言
王維孟郊比喉而唱三疊猶不能以饗之軷左激其遠
遊也是故澹人之曰别者虚言也然而吾能實之今問
澹人當處雞忩探策揣摩期於必得富貴及其棄置情
懷作惡如刀割傷此二念者澹人有之乎如其有之則
在今日可以别矣且是二念者席帽猶可苟進賢著頭
而縶之維之逍遙永夕則使其人氣不守身骨不扶肉
皮離其面心棄其胷浸假入於非人是豈可不與長訣
乎澹人曰生來墮地於此二者自不曾逢亦不必别雖
然以种明逸之幽貞及既貴乃爭田宅吾寧為澹人防
不速客若澹人之為人清至孤引吾之畏友也鵠游燕
宇誠心愧之復何言哉澹人初名天胤臨入試乃更名
楨當闈中牘具覆發主者心冀知名如卜聽人懷鏡入
市幸聞好語者時有聲譽則相呌歡及澹人名揭衆寂
然余色頗愧食已忽予年友方書田從西座隅離席諗
衆曰吳楨者華亭吳天胤也衆乃讚譟向主者舉手賀
得人此大似高適等旗亭貰酒時固亦當傳耶
王謔菴悔虐鈔序
謔菴之謔似俳似史其中於人忽醴忽酖醉其諧而飲
其毒嶽嶽者折角氣墮期期者彎弓計窮於是笑撤為
嗔嗔積為釁此謔菴所謂禍之胎而悔爾雖然謔菴既
悔謔禍將定須莊語乞福夫向所流傳按義選辭摛葩
敲韻要是謔菴所為莊語者矣而其中於人不變其顔
則透其汗莫不家題影國人號衙官南榮棄書君苗焚
硯暑賦不出靈光罷吟在余尹邢尤嗟瑜亮蜂䖟之怨
着體即知遂有性火上騰妬河四決德祖可殺譚峭宜
沈岌乎危哉亦謔菴之禍機矣謔菴不悔莊而悔謔則
何也且夫致有詼而非謾也不可以刃殺士而詭之桃
以殺之不可以經斷獄而引非經之經以斷之春秋斬
然嚴史而造語尖寒有如盗竊公孫天王狩毛伯來求
之類研文練字已極針錐正以春秋一書使宣尼騰乎
輔頰豈容後世復有淳于隠語東方雄辯者乎史遷序
贊滑稽其發言乃曰易以神化春秋道義是其意欲使
滑稽諸人宗祀孔子耳滑稽之道無端似神化有激似
義神化與義惟謔菴之謔皆有之謔菴史才其心豈不
曰世多錯事春秋亡而史記作吾謔也乎哉如此即宜
公稱竊取正告吾徒而書既國門逢人道悔是則謔菴
謔矣孔子曰罪我者其惟春秋乎斯言也謔菴讀之而
悚然也
祁世培司李玉節傳奇序
韻人管風絃月莊士矩倫矱理兩氏遇於塗必捽頂交
唾而去今使兩手者左執檀口右操鐵肝兼寫並獻所
不能矣夫文章之柔若媚狐比於巧令者莫甚元之曲
子而以為由其道之可以教忠世培則有取爾也世培
心恫於時起蘇衞槁壤為當場之弄其豔蘇意微其醜
衞恨切岳氏之祠泥範武穆金鑄檜卨人之欲不朽檜
卨甚於存武穆也宫商鑄之不愈於金乎故是記則祁
氏之刑書也名音曰律名法亦曰律故世培之能於司
刑於此可知也然世培之於古之為詞者則有異歸焉
宋廣平剛腸而哦梅花則媚歸於姿世培妍面而敷勁
旨協於銅琶鐡綽歸於骨王右丞奏鬱輪袍領解登第
歸於藝世培既登第而聲忠影叛發其思存歸於道柳
耆卿調桂子荷香致金亮躍馬歸於辠世培拈一秃節
子近晶漢日遠遏塞雲歸於功且夫譜事為詞使可歌
舞其中有靈也已以世培之詞為臠享於諸氏聰氏享
諧瞭氏享態藻氏享華俠氏享義而用物以配之逢花
則豔着酒則豪當經則法伍史則鯁是固英怪非其才
莫能為之也
王瞻斗比部詩序
現宰官身說詩則其情必出於避酸而迎福避酸者規
模臺閣以為流於瘦寒即與其進賢冠不副迎福者以
為詩誠有識習為豐肥華貴則其官遂亦如之也是二
者之於官愈近於詩愈遠而吾友王子猶然笑之夫王
子者其官可以驟貴而顧取苜盤雲署其才宜在天子
左右而乃樂金陵山水其詩無不通而特好為陶元亮
孟郊賈島世人驅詩以就官王子驅官以就詩世人以
官治詩王子以詩治官其不同如此也雖然却為王子
下一轉語詩固不在官高達夫官西川節度羽檄蠭午
而詩正清微能為高士之心却又為世人下一轉語官
亦不在詩白居易詩風流妙騁杜牧譏其非莊人雅士
所為而官至尚書少傅由此言之世人之詩不可知王
子之官則豈可量乎哉
馬巽倩進士書義序
今文鶩奇如蚰征上欲正之者矯以馴安弛波斥濤夷
峯截岸犛面不飭銜枚無聲眉山而上無有古人成宏
之間安其身命如是為之益復磯激雖使仲尼鳴鼓子
産鑄刑聰明之心有死不服也若乃上飛天門不見羽
翮出没龍宇不聞水聲攝汞拘砂則無火氣推研引豔
則無粉光胠篋六經贓不得跡號召諸氏名不得舉於
是乃使詭質怪魁攬袪從之絶躅弗及夸父投杖小巫
棄茅波旬乞哀南人不反當此之時文章之道得以大
正能為此者吾友巽倩而已自吾每言文人之心通於
禪觀在彼教中亦有二端鳩摩納室食鍼盡鉢能食鍼
者則亦納室隠峯倒化衣佩順體能順體者則亦倒化
此亦聖賢不以為怪杯渡彳亍奔駟在後能後奔駟則
亦彳亍丹霞呫嚅大地俱響能響大地則亦呫嚅此亦
龍象不以為駑天下平奇皆出於此然而熒惑已譏狡
獪或悔文章之以巽倩為正無疑也
王芝山中翰書藝序
凡文造思不能出景猶鵝鶩具翼不能取飛也灰壤磧
場大宇重堂縫刺天地窒於堵牆文章之不能出景莫
斯若者矣故景者天下之所共取也以其力則取之謝
靈運知之也以其緣會則取之桃溪之二士知之也以
其機智法數則取之費長房知之也謝靈運伐山闢道
不景不已二士不知其身之忽然桃溪費長房坐持地
脈宛然見千里之狀是故三者天下之所歸景也古之
文人為之者子雲蒙盗而挾靈運之斤淵明子瞻幾仙
而飲二士之藥宋玉長卿枚乘縱莘神鬼而佩長房之
符然以為是數子者才絶體大不可幾見又以其經天
之業責於今之制舉有不可也然而吾門人王子則皆
有之吾見王子之所為文標舉興會飛光致靈其法轉
仄呼蹙懸燈取映召萬物之至遠盡使形見雖遇憨題
蹇目下筆即景下景即勝惟王子至精能為之他人不
及也自吾以平格處王子則猶沈之耳今遇神識裒舉
王子自此遂當起而持天下事夫天下事又豈傖父笨
伯之所能為者乎以王子之文章為其政事雲開霞煥
天下將有矯首而觀之以為其誠至而靈會靈出而景
臻者是則王子以其鴻雁六翮摩天取飛者矣
祁止祥稿序
文章之不治則由其才墮而體升才墮而體升者詭羹
酒於太元逃燈劍曰帷匣此二托者其名大尊而其情
如春冰彈指可破也夫太羹為不味之烹元酒即非醨
之釀不味比之生物非醨幾於淡水以此二者享諸衆
口苟其嚌嚅唱旨悦懌騰酣則亦遂可尊屠手於易牙
貴汲人於儀狄然固不能則其用之文章必有不可者
矣且謂過宣必敝則有取於帷燈侈割將傷是所期乎
匣劍然不知畜光需鑒養鍔待剸此以喻字未落紙之
時意尚包胷之會未聞至幽相察而憂照深兩敵相威
而嫌器利者也則其用之文章又必有不可者矣知其
不可而顧為之者其力薄而取途於易循中慙而駕高
名以自壯既已為之必以笑天下之不為此者衰狐升
座而呪龍象之智為羊鹿此天下之大痛志士所務白
也故吾之意欲使羹人窮羹酒人窮酒燈者猶燈劍者
猶劍則天下之才出天下之才出則文章之道大治矣
自吾持其說二十年不敢以告人以為言之天下必有
劚吾舌者而今吾友祁止祥由其道則大效則是文章
之事猶可為而言之亦未必禍也止祥之文棲於奥深
躍為靈露觀其入刺然可寸計心觀其出瀉然可斛量
血則其才無不致於其文者矣夫使止祥澹然而唱曉
風殘月或可以歡十七八女郎信口而長吟亦可以通
曉白香山之老嫗然止祥不為止祥以為使天下婦人
知之則不如窮以死耳觀於止祥之為文亦足知羹酒
燈劍四者之才可得而極而太元帷匣之義自聖人言
之亦為多事庸人托之則大奸而已矣以止祥之才亦
數舉乃售使吾言晚合然使止祥不大效者吾舌豈可
得保乎
劉詎溟解元近藝序
應舉臨文欲不作第二人此無他法為今人則求見我
為古人則求見今敵今人則務制氣敵古人則務使智
而已為今人不見我無為貴萬人之特矣為古人不見
今無為貴一王之制矣敵今人不制氣無以爭其上流
矣敵古人不使智無以用吾中駟矣何以明其然也漢
人命騷互通繩貫枚叔神奮以發觀濤夫當家結艱危
人攢膏豔忽開良界救竭排同今目綜九七則明原乘
手捫雲波即章枚馬此為為今人見我也子瞻歡古而
凛宋法檀弓戴記鯖合歐曾表志觀碑壁藏月表譬中
秉仙骨外披世衣故雖羣憾歸獄其文而惟咎譏時不
灾反古此為為古人見今也桓君山云新進羣麗極才
竭情顧見劉楊一時變色原夫劉楊之製亦猶漢耳非
嘗竄身汲冡借面殷盤而默禁時才使自韜筆猶馬齊
驟氣失飛黃此為敵今人制氣也昌黎起衰幾廢八代
觀夫魏晉而下陳梁而上鈐情鍊義道亦千年顧尊偶
駢為愧秦漢昌黎心畏鈐鍊則脱偶駢詎非狡機遮畏
攻愧此為敵古人使智也文章之情綜是四者則非偏
師而握全算故必得第一也安城劉子於丁已二夘兩
舉俱裒文區雷歎然以今遇馬公神識宜必第一往予
矇者遇之則亦第一雖其才力得不有其計數者乎當
先十稔世尚董荀劉子亦董荀而御以遐心則生興會
近此數年人矜江庾劉子亦江庾而主以成骨則出神
鋒興會非匍匐之所能治神鋒非衣冠之所得攝也是
故以今相之不失劉子以古相之不失時文不必變今
人今人不能為不必古人不能為能變古人使天下神
識不得不明眼亦使天下矇者不得冬烘是則劉子所
為計數者已夫文辨元魁猶人分聖傑魁之愧元傑故
不如聖文之聖者則亦有聖人之道焉亦不可階升亦
不為已甚亦疾無稱亦懷刑焉爾
劉大將軍奏議序
吳子曰總文武者軍之將也古之名將羊杜以下宗岳
而上皆多學問盛有文章露布奏箋得之馬上横槊磨
楯不假床頭播諸文區千年可誦儒者俛首服習不以
為慙也近代則山東劉大將軍壯節精思神勇骨怒左
握鈐韜右操圖史上馬殺賊下馬賦詩聞鼔奪鍪聞金
作奏諸所條上凡若干篇秘邃之謀環脱罔測更復霞
煥追琢其章雖使子房握箸伏波聚米楊修供紙馬周
贊筆猶不能以窺彼囊符參其辭火嗟乎豈不誠大將
然哉循此而觀斯明經緯文武共治革骼並軀文不救
時由無克敵之氣武不定亂由無貫道之心夫文心之
所謀救者有霸之奮者也武力之所致定者有王之靜
者也鋒鏑之所不能懼者其民可得而托也詩書之所
不能屈者其敵不得而窮也是故大儒必武大將必文
譬之隂陽殊氣殺生異權而大隂必陽以殺靡草大陽
必隂則生薺麥致極俱會故曰大焉藝祖擇相謂須讀
書顧戒武臣勿學書語宋之日弱即由此爾文王卜相
太公談兵苟迷羹梅誰為龍豹今夫將者詎有卑持滔
曠湫凝則兼四氣動隨轉化遂通神明羽翼股肱以應
天道智仁廉信斯備聖功其義固精於調元不讀書何
為而可乎何為而可乎
吳來之進士近萟序
今文之高者根柢仁義綜絡經制體用沛然抗裁古昔
循此不已日變而上精則已尊粗亦不陋也然而求者
之心不厭論者不以為正天下之意以為是以仁義經
制就文章文章以就科舉科舉所謀是為富貴則豈有
其誠然者乎若使吾平虚而論才士窮能造思揮常選
特兀枯豁涸走甕擊壺當此之時殺割俱聽豈必有富
貴之心哉凡天下之務為高文者其心不甚醜貧賤既
自孤引以為調高和希又矜負必得富貴雖悖愚不然
要其求畢文章之分使名立可傳則已耳而天下以為
如此即亦以仁義經制為黃葉不可恃也雖然今士所
從受仁義之談經制之論不於墳象則在典謨奇文奥
章古之聖人先為之矣必此可疑則彼亦難信中世以
來率有二歸歸理廣川歸才敬仲二子之文辭其燦然
者矣今不知二子所操筆覃精者為專治其仁義經制
不治文章適得佳乎抑故治之乃佳乎使二子入而為
其正誼明道出而為其竹林玉杯出而為其尊王攘夷
入而為其山高乘馬則是二子亦非至專狡獪秘戲營
不急也或是三者道如蚨蛇子母首尾往來擊應不可
離擘耶神仙之業或在爐鼎爐鼎所求一以為精炁一
以為黃白一以為服食及其日至皆熟也夫以為黃白
服食者神仙所不爭則何不滅竈毁器開目而存其黃
芽息吾姹女以為黃白服食者是其至粗亦何以如相
要期循侯齊出乎今使世人而為神仙之事為其黃白
則必貧為其服食則必死無其精炁則亦不能有其黃
白服食則是三者不可離擘亦若蚨蛇然也吾友吳來
之之為人體立骨隨義起氣出自其楗關足不窺園别
天下邪正如察燭黝皓時每靜居爪畫穴被吻聲鳴咄
皆天下大計君相所憂其文孤岸包舉奥棲董帷美敷
管錦體用之言斯已至矣然其文即至亦豈能有加其
為人乎來之為吾言吾或念作退思自立進思致功以
此臨文即得精微當吾臨文意得回視性光湛然亦益
洞世務由此觀之辟召之變為科舉科舉之定以文章
非後世之聖者則亦不能為之也今多設防欲使德行
制裏治行制表不知是二者文章之力皆能取之有不
能取抑其所為文章不必如來之者也苟文章不必如
來之者吾疑其文章之不暇而暇疑其仁義經制乎哉
王甥爾式時文序
予以文章交爾式三世向者水部先生之於文務為靜
微其臨文危襟植覩神儉體安爪管相摩默然忽舉司
馬公務為矜岸其臨文戟手飛眉裾寬帶廣吟嘯俱出
曲盡猶歌余父事兄事游二郄之間筆朋硯徒旬必一
集每相其鬚情鼻采即知意思不待文成悉已契會因
是道合與為婚姻時爾式生方二歲未可斷其能文而
予謂可妻也以是祖父文心所蒸足才十世况一再傳
乎而其後十年爾式果以能文名爾式之於文特務為
清遠湛深其臨文眉十數蹙已即有陽氣浮於大宅棲
翔不常幾包祖父里中謂之才士維予亦不以為誣也
讀書足不窺園今夏以省司馬公金閶境上裹糧數百
里顧念三吳之間多大儒哲匠請得操文二十篇廣求
針篦定勝閉門造車時余喜曰可因告爾式文章欲一
日名天下亦不難但使臨文情見靈生即其才自極耳
二十年來文章之道則已三變初變為董戴再變進為
經史三變又退為成宏此三者皆可以霸顧必皆以有
其情靈為佩符當璧否皆蛙紫是故今之尊時與攻時
者如兩兒辯日各循邊半無有是處也子行矣途覲司
馬度亟問子三年進退如何而三吳之間大儒哲匠有
揖子升階者請必舉似吾言倘云不謬即可歸而求之
矣
林令君行業序
使天下性命之士治文章文章之士治功謀則天下之
文治武勲俱出矣西漢儒者膠東執戟以其仁義元默
謹循性命而其時之奥文奇字則必歸之長沙家令以
其博達明悟極命菁華而其時之經畫智計則必歸之
是故西漢者人材之薈墟也顧人皆知西漢之材文章
而外又有其武功吏治而皆不知西漢之武功吏治本
諸儒術儒術本諸文心以此尚論古人何如勿論乎林
侯&KR1134;春之莅吾會稽一日而人知其德三月而人見其
才五月而聞誦之士皆思學為其文章林侯之德靜誠
凝整章為道輝如日麗天肝面並列其體不易其神不
欺是故一日而即知之也林侯之才慮而後動不言所
利批肯應射歸於靜安其足不高其目不瞬是故三月
而皆見之也林侯之文不與時爭我法自貴寢處先秦
呵嘘二戴其襟不閙其脈不張是故誦之五月而後大
服之競思學之也嗟乎會稽人士之志氣一旦矜奮皆
務為林侯之文章是則福德在越六千君子其將再霸
矣乎夫吾會稽者其山秀華不必峻極其水明澹不必
窮深其人磊砢英多不必以矯尾厲角自矜氣節顧吾
猶懼其拘墟而處於蓬艾不可不以林侯之文章治之
也苟使會稽之學盡化為林侯之文章即林侯治會稽
之事畢矣
陳再唐海天樓書藝序
今人之為文章皆不極其才而趨易即使極今人之才
至於殫鈞竭薪然不能難也夫文章之事欲求其道則
不可得離其器今時文之分肢配股擬纖似複者其器
固然等於鼎虞祖宗之所奠也破先民之律度而自用
其才則有才無法自間者漳海萊陽數子力致其沈玄
而其情類子而士之趨之者不擬其沈玄而擬子夫用
古如懷遠人可使其夢中神合不可使其白晝形見魅
出畫師貌人者貴能發其河山龍鳳之姿而不失其顴
面口目之器苟使範山模水以為口目而施苞羽鱗鬐
之形於其面則非人矣取諸非人以為其人之奇貌此
甚趨易而不能為難者也陳再唐使君之文行世既五
六年大都湛深標舉自積思詣至之士不能測以為畜
子包經望塵欲走而初學蒙識皆能知其為時之可用
守之不去蓋深人不敢以為非道而淺人不昧其為是
器故其為文甚難而其才極也天下之才極於火與鑑
火附薪為光而滅薪無用物之迹鑑肖人面而不為人
面有守器之誠故二者之道可以修辭而宰世使君宰
東甌效而更宰吾會稽跡其治行緯之以章察類史嚴
挺類諫剸劃類將調宣類相而經之以樂只不離其民
父母之器是公之為文與治並為其至難者也石子中
玉等誦讀久而發其光懸公文國門告其黨以文章之
難如此公雲漢為章而諸子能明其作人之意是有韻
合且夫負志之士以文章之道求公則豈有可得而陽
鱎者乎
倪文貞集卷七
