倪文貞集卷十八(續編一)
明倪元璐撰
書牘
復朱公恒嶽(爕元天啓甲子)
翁臺手擘蠶叢目籠鬼國私心所急者冀在斧戕告成
衮衣入相而某進則公其北斗退則私其泰山斯大快
也每辱台教一讀曉聆惟隆賜稠渥茲不可安翁臺每
割肥以享士遺家而急公自髮膚以往無一有者而獨
不能去某胸中郵漿驛饋直以郭大夫處陳無已不亦
難乎某逢此百罹誦中林之詩有維谷之歎今者中朝
振瑾之禍飈發蜂起本由博浪之椎一擊不中而今且
京貫比連譬則攻癰不消内潰更甚北寺黃河之禍有
不忍言者心之憂矣其何能淑乎方今之時無問疆事
朝事一須才識誠望福五事兼備如翁臺者乃得為之
蓋惟才可以應卒惟識可以察幾惟誠可以格幽惟望
可以作氣惟福可以却兇苟非其人雖射隼彈梟聲忠
鼓義猶為用㒺耳
其二
奉台諭示以無法之治比參芪之殺人第思亂國用重
典武侯之治蜀是也然非恩信素結剸割有方則亦何
以成之哉烏喙雞毒自扁氏用之可以生人而專用之
誤用之則皆腐腸之藥也瘡痍新定道在拊循且滇黔
土風素稱椎陋恩威之互用有若轉圜惟願寬以濟猛
猛以濟寬斯則純王之治耳膚功既奏簡在正隆翁臺
將不免為彼西人畱于信宿何乃欲賦遂初夫功成身
退大臣自處則然而巖疆善後之策尤亟也役旋肅楮
順候道履
與黃石齋(道周崇禎戊辰)
三年不見幼玄乃其文章風節則如在目前也幼玄作
者俯瞰一切可以朝報左史腐賑馬遷百十年後當更
無一人道王李矣琴和痛定宜興覲光之思伏惟夙駕
主上極聖以堯之明而有四兇舜除四凶在五十之年
今以冲齡遇之是昔之君子罹曹節王甫之凶而今之
𤨏人享唐堯虞舜之福乃尚欲使同文再獄元祐重碑
賈誼復生真當痛哭弟不量螳斧犯此隆衝孤支作掌
瘦肋承拳雖復形化骨銷不以為恨耳小疏及試錄墨
選共五件請正縑筆兩事具别狀以幼玄素&KR0941;已更將
必大開文字之禁雖為微薄有其義存向者維揚風利
割䌫不作覼縷寄聲魚公嗣圖李報也
其二(壬申)
秋間匆遽言别每懷黯然聞畱滯胥江已及數月何生
羲兆軰方誅茅鋤土啟闢講堂二三友朋自是有所指
授各以正學相鏃厲某即當遣家中子弟從游杖履開
其荒塞耳夫聖賢之道體用一原是故言性命者學也
言事功者何莫非學當國家多故農田水利之原邊防
阨塞之要錢賦之出入制作之沿革吾黨所宜講求者
非止一端若夫浚羲文之畫轉濓溪之圈摭拾禮樂塗
改詩書曾足以盡學乎年兄奥衍深邃之才博綜掌故
洞曉機宜其所以成就後學者在於樹人才而紓國恤
不止以剖析鵝鹿疑義抗懷有宋諸儒已也
其三
自兄去弟彌凉颯山中七日世上千年益知朝市山林
有仙凡之辨也近者會推一閧咄咄怪事不圖天下有
此䕫睢非主上聖明大事去矣盈廷多敢言然只是枝
葉此魅與某相共驩比周財神智鬼百事皆全此豈吾
黨正人唇舌之功所能撑拒弟蛙腹脹破頃于講筵連
發二義直刺揆地藪奸遂為當軸兩公側目前二十日
講罷上以邊事召政府諸公某相遂中傷弟然上亦小
薄之跽奏移時默然不應顧左右言他而止不然禍且
烈矣智必取遲勇必取早弟當審所處耳
其四
每讀大疏神思豁然得所論慎喜怒以回天心者知兄
正心之學蓋喜怒慎而好惡弗涉於一偏刑賞悉歸于
至當推而致之即中和位育之理也然尤願在廷諸臣
精白一心弗營金錢之窟弗徇情面之私弗沽聲譽而
昧國家之緩急弗標名節而忘君父之焦勞存虚公正
直之心具明允篤誠之器而後可以集事趙忠毅云臣
不過欲與大小臣工各以其良心為社稷蒼生計而已
此言誠今日之要劑也世波顛踊譬彼跛人東突西張
無有是處年見持議侃侃知聖明必前宣室之席耳
復劉是菴相國(一燝戊辰)
某自公車已知瞻慕明光奉為斗極竊謂老先生之
大業近方有宋大都如王子明之名通而歸于峻整有
韓稚圭之堅定而運以精詳日者平臺三召英武驚人
使以老先生當之知可大出條侯之對不發令狐之汗
也然而大猷方張元氣未固熙豐之伏莽繁自彼徒洛
蜀之微芽萌于我類又主上方綜核名實銳心富強或
恐以王成德儒之一事盡疑百爾之心因而遂有宏羊
惠卿之小人大興言利之說一瑕偶見百釁俱開非夫
价人不能早定所謂正君心以正朝廷正朝廷以正百
官者於老先生手額尤切也某猶鬋髳其細已甚惟是
金門冰署槖筆侍從者第雍容以文墨相高至於世道
之消長人材之邪正偶有建白輒以侵官為譏彼誠不
知詞林固論思之官耳
復范質公吏部(景文戊辰)
弟正如鶡一毛偶斑見而愛之者遂誤謂之鳳非惟不
知鳳亦不知鶡也蘭吹三至每荷溫文知往日山公啟
事之心至今激熱然終是誤鶡為鳳也弟謂翁兄愛我
不如直題之為鶡蓋恐大美之名天下疑其非分形見
勢移於是遂有怪之為蒼鷹老鶻挾彈而驅之者其時
翁兄雖百喙能解乎今者離照日章英察相遇重雺苦
霧化為明霞來教徹底澄清是大藥王手人病邪結狂
發未有硝黃未下而可驟進参苓者也然而日來爬梳
將無小混如賈浮弋自有勝處乙丑出山一疏雖語多
支離其苦心自存高硜齋太僕卓然人豪更出賈上而
今巫山一炬芝蕭並焚此則弟所大慮也又弟謂今日
論及崔魏一案只當就其中分疏洗剔如乾兒義子生
祠頌德之徒不必言矣其次則其委蛇取容安享富貴
者又次雖未甚討便宜而曾向彼伸冤訴屈作可憐之
色者於此廓除一番儘足昭回日月若其從前意見元
黃議論牛李雖甚頗謬而總於汚濁無所沾濡則盡可
收之一室之馨冒以九州之被庶顛波不作大道可游
弟持此說甚堅昨已面啟閣中諸公矣翁兄亦以為是
乎翁兄大節千人共見耿中丞誠知人也制誥二軸合
弟書恐鴉蚓之跡上辱龍文無已或將原稿檢來聊試
為之少文兄弟十年盟友今之人龍弟誠無可輕重然
使軾轍不與鴻詞則蓬山可拆矣方病杜門潦率抒報
庶見素冠何時可吉耶
其二(時范公官南司馬)
邇者楚盗暫紆秦寇復熾而玄黃之廟戰奔莧之墉興
覩茲百端不知所效某濫厠侍從無補啓沃然惟有以
不敢自欺之忱盡因事獻納之職而已昔伊川先生謂
今之經筵實古保傅之任欲使内臣十人供侍左右倘
人君出一言舉一事食一果實必使經筵知之今雖事
勢萬萬不敢出此而聖主虛懷謙受稍有一得皆蒙霽
顔則講席敷陳正儒臣所以效忠者惟自慚識陋而言
略尚藉教提開其荒塞耳向委蚓縈金石之事誠不敢
率爾謀之躭延至今今又管城告竭旦晚南鴻有來或
得伸紙如志便能報命也瑟彼玉瓚安得黃流與相侔
副驚承明賜徒有醉心附去玉導一枝綾綢一疋惟衣
裳在笥天子之所圖也朋盍簪勿疑吾黨能無意乎
答曹珍宇(于汴戊辰)
邪正纔分元神未固其望价人之來比於望歲者非徒
鎮靜之謂也憲府肅清則百僚振厲靖蜩螗沸羹之氣
而布紀綱法度之司惟台臺定&KR0757;定識始足副聖主側
席之思耳某歴落疎閒本無足重頃與家仲論劾魏顧
二輔來教許為直言又疑璫禍方熾脂韋容悅者不獨
此軰然逆竪威福自擅之初挈其柄以授之者南樂也
綸扉之地靦顔就列者固尚有人而崐山為最今摘其
穢跡數事亦使居鼎鉉者共知惕息毋貽覆餗之耻耳
惟是賈生痛哭取忌當時世或遂有集矢而驅之者得
失之念某蓋久置於度外矣孟平事兆祥敝榜中龍象
也雲臺高議亟需此人台臺誼在同升即不得引嫌里
井程明道首薦二士即其弟伊川表弟張載也史稱知
人願台臺毅然持之
復錢昭自(士晉戊辰)
某最駑鈍辱翁臺注存攣攣况又申之奬餙寵象人以
綈錦乎台諭為世道之憂而不肖亦正有杞人之見方
今聖人秉極天下為公决不當復存聲氣之私存門戶
之見頃者孟浪一疏非欲為東林標榜也正以東林不
盡君子而正多君子其非東林者原有小人而亦不盡
小人若付之不皂不白則是非邪正之辨不明矣即如
三案中若兄翁所論梃擊一案本是絶無可翻之局蓋
論事則處分只有此法論人則彼氏原非清流此較之
紅丸移宫最為堅定然而其中佐議之輩豈盡僉壬此
際用人之時理應區别倘今日欲沈人以定案則後日
必且翻案以伸人理有固然勢所必至此非具大識力
不能神明其用也膚識巵言業蒙嚴旨且彈射四起矣
然區區之愚竟不可易也他日必有思不肖之言者不
識兄翁以為何如
其二(時錢公為滇撫)
遥欽雄問心眉並飛我瞻四方蹙蹙靡所騁而金馬碧
雞之秀獨號神臯豈非漢用孔明唐崇忠武是使南人
戢心於營陣六詔歸命於地圖耶流寇至震橋丘中都
蜩沸陜洛之間並又蠢動廟堂猶且悠悠未有定策杞
人憂天不知所底惟兄翁綏靖巖疆飭勵頽陁猝有緩
急亦可提師應之弗以一隅稍安而忘天下之全局也
與吕豫石(維褀戊辰)
天子不忘涑水之舊人在翁臺豈得守東山之敝履乎
某羊鹿小門歸誠龍象間者不量螳斧結怨隆衝冀力
破門戶之見區區之心徒以堯舜在上節甫已除百爾
靖獻止期以大法小廉襄昇平之治又何容更作標題
妄分畛域乎且某更有說者生平於邪正之介辨之甚
嚴而待之不惡未嘗欲索瘢於小人亦不肯苟同於君
子若夫雞肋一官棄猶土飯久矣
答王季木(象春戊辰)
神交二十餘年即不能知面廣狹而夢中可尋七載顛
波龍蛇走陸清霜皎月罣于妖虹今則大昕既出明霞
四飛豈非渾蒙之又霽儀象所重陳乎弟偶以蛙怒腹
脹發其詹詹然而處此昌辰數理並會雖使千夫塞默
如蓄栗紅灰勢無不爆來教侈啁嘈於節足非其質矣
蒲輪朝下英州夕還所恃巨靈下開生界要使熙寧紹
述無往復之憂鐘乳芒硝有循環之用則堯壌坐擊周
器無欹衛士兒童共此手額耳扇頭詩絶唱有辭鶡探
驪之愧新刻便中望多多寄教也
其二(己巳)
又得衷言彌益氣義山阮神交未有踰於此者也世灰
大滌器界重新長沙前席足使痛憤化為謳吟主上綜
核名實英武莫倫而微窺睿意尚似尊富強於仁義之
上則亦未有人委曲陳明者今使六韜左列七策右陳
苟不得公望夷吾而用之亦何益乎浮翁硜老人有一
箭雙鵰之嘆然事既至此只合從容計之恐磯激則又
成穴闘也
答孫愷陽相國(承宗己巳)
伏承明教惄然思深蓋以闢門籲俊而為綱紀四方之
計翁臺之言及此國家之福也然以天子聖明道兼離
巽既不同神皇末載之軟熟喑聾亦已大反熹廟七年
之喧豗漰湃惟願朝端省一議論則宇内多一事功間
者詹詹之言殊慙多事然以息羣囂而策羣力則有不
然者乎
其二
邪正必當分明而氣類不相依附溷溷于前嘊嘊于後
皆足為世道之大憂况今𬈑濛大霽聖明方厲精更始
諸君子正宜乘時奮績為君國計久安長治之方為百
姓講休養生息之術不獨竿牘苞苴力當杜絶即立名
樹節之心近於激烈而入於偏畸台教中立之論誠為
度世之針可以入告一人可以出咨百爾者也某偶作
蛙鳴非敢蜩沸雞肋付之度外鶴夢清而可安知台臺
道義相期不以為念耳匆遽率復臨啟依依
與李懋明(邦華己巳)
新命頻頒八方手額丈人貞律之望司馬克詰之功延
頸喁喁佇觀大業比於菜色之跂參苓也昔楊誠齋以
斟酌元氣稱頌温公本朝自承平以來文恬武嬉習為
故事雖有紀綱法度之布正人君子之名而閭閻之凋
敝府蔵之空虛有日甚一日者譬則萬間廣厦即丹艧
一新塗蔇如故乃欂櫨榱桷間木蠧叢生而楹礎有岌
岌難安之勢蓋元氣之耗久矣夫盗至辱行也然不可
曰聊救飢而為之今之言加𣲖者是也人家失火急則
益宜心定分署其子弟僮僕引沃器隨之此上策也神
魄駭散而號呼於市召不知誰何之人其雄者劫貲以
去尫者望烟反走忠勇而赴救者又迷不知所向今之
言召募言征調者是也台臺職任中樞正宜亟加釐剔
練固有之兵核固有之餉提掇舉朝精神使各知公忠
體國外固疆圉内輕徭賦斯可恢復國家之元氣耳
與錢大鶴(允鯨己巳)
南兵駕司之有馬快船也戊子以前大壞極敝凡各繇
軍戶幾無孑遺矣自先君子起而更張之改僉差為僱
役竭五年之力而後報成於是四十八衞數十萬人慶
若更生凡留都之所以安堵至今四十八衞之身命生
全至今者皆先君子之功也然此法之行甚不便于衞
弁何者往者僉差則三年編審之權皆衞弁為政平時
之魚肉臨事之需索無所不至報充則賣富差貧督逋
則敲肌剥髓故凡三年一運之間賣妻變産者不可勝
數而衛弁之權重于泰山自僱役之法行而官徵官役
於軍無涉矣差與軍無涉則軍與弁無涉矣始軍之視
弁也如虎而今之視弁如途人以此衛軍之生理日茂
而衛弁之署如冰軍之尸祝先君至今日盛而奸弁之
積恨而思欲變之者自戊子至今五十年中未嘗一日
忘也從前凡遇駕郎到任必起一番簧說其明而賢者
必痛懲而力持之矣間有不明者或為其所中而不肖
者又為其所餌動起絲紛旋來鼎沸䆒竟無敝之法不
可得更徒賈萬餘人一番揭竿之象耳今從彼軍復有
此謀而當事微為所惑雖事必無成然當今飢卒呼庚
之候萬一勢起揭竿雖食奸弁之肉亦何益乎根本重
地年兄急須留意奉上船政新書一部冀垂省覽并乞
進彼中故老襟紳假以清燕使一悉其所以然彼必能
縷縷道之也
答梅長公(之焕庚午)
日以杜門不及申自崖之致良用歉愧今日中朝之士
擬有二端其一者贊歎芒硝取其下滯不知中氣垂竭
此台教所云去乘前取勢不顧後悔者其一則駭㴓擬
瞀莫知所措又畏棒太甚益務繭收蝟縮結舌痴視奕
家先手呼盧家清盆遂無一人識者是可痛也大都天
下之勢不患無議論而患無事功不患無風節而患無
經濟惟湏定識沉幾之一二人持之讀來教存元氣搜
人才二語窺其静定也某眉贅股隨何所輕重而硜硜
自持誠不欲使委街閴巷推重要離耳
答吳鹿友甡(辛未)
伏承眀教適慰所思秦晉之事廟堂俱未有得其要領
者厝火不救漸致燎原合數萬荷戈之衆曾不能剪烏
合之寇而猶藉口於武備之單虛夫水至柔也以竹承
其流竅而呼之則騰激可十丈善用兵者能以忠義勵
兵斯勇氣百倍不待金鼓以聲也台臺繡斧西巡函關
搴壮聲忠鼓義俾閭閻有敵愾同仇之心但知殺賊而
不肯從賊則𠞰易為力矣至於撫則猶有可言者當此
斗米四錢之日度現在之十五萬金必不能盡人而給
惟在附近州縣稍稱豐稔之區擇賢守令設法糴買運
至近賊地方盡心賑濟給耕種輯流亡民於是知有農
桑之樂而相戒斧鑕之威斯從賊者亦化為民所謂撫
民不撫賊者此也大范老子豈復猶人方今名將銳卒
雲集還鎮惟提掇精神振勵頽陁則壁壘改其故觀將
使惠文冠采大揚兜胄之威執法星光坐掃欃槍之色
矣使旋肅復惟祈專意致功上慰宵旰麟閣勲名果儒
者意中事耳
倪文貞集卷十八
