倪文貞講編卷三
明倪元璐撰
日講
惟暨乃僚罔不同心以匡乃辟俾率先王廸我高后以
康兆民鳴呼欽予時命其惟有終
此二節是高宗要傅說率屬盡忠始終如一的意思
暨字解做及字乃猶言汝也乃僚是言傅說以下百
官庶司乃辟是高宗自稱不說是我之臣僚而曰汝
僚不說是百僚共戴之君而曰汝君何等委任何等
責成先王指商繼世諸賢君說高后指成湯說時字
解做是字高宗又命傅說說道相臣以人事君凡百
官庶司有一人之不盡其職者皆相臣之責也汝既
作相則自卿士以下皆汝僚屬汝當身先倡率與之
同心恊力匡正汝君有善必陳有失必諫俾我處心
行事毫無過差得以率循我先王太甲太戊祖乙盤
庚繼述之道踐履我高祖成湯已行之跡于以保安
萬民使無一夫不得其所如此庶我之君德無沗而
汝之相業亦光矣高宗既命傅說猶恐其奉行不力
有始無終乃又嗟嘆而申誡之說道臣子親承君命
即如有天帝明神臨于其上一般豈得不敬本此敬
畏一念提起精神便做得許大功業出來如前所謂
納誨輔德啟心沃心之言與夫率屬正君法祖安民
之說諄諄命汝者汝當一意敬承恪共其職又且時
時思念愼終如始毋以末路衰懈棄其前功斯于輔
相之道無有不盡而亦不負上帝賚予之心汝其勉
哉據此書詞可知帝王制治之法最為簡要只是認
定一个宰相宰相得人自然正已率屬同心集事賢
才輩出治理日隆矣然而百僚之中意見不齊議論
紛錯若要相臣一一與之同心誠有甚難臣謂惟在
相臣以虚公之心審别邪正而已蓋其人是个正人
雖或才有不逮可以忠義激之力有未盡可以功令
懾之黾勉同心無不可者若其人是个邪人或敗名
喪節不顧廉隅或附逆保奸敢犯公論者如此之徒
雖欲與之同心而彼之所志必不在君父所營必不
在職業勢必至于欺君賣友亂政殃民豈可槩示休
容惟有决計去之耳昔舜相堯一日而除四凶孔子
相魯七日而誅少正卯今日執政大臣必須有這等
手叚然後可以救時致治臣愚敢以知人善任望之
皇上以抑邪扶正望之二三大臣每蒙皇上申誡諸
臣勿徇情面勿持兩可惟於邪人不徇情面斯於正
人有同心之功惟於邪正不持兩可斯於君德有匡
正之益二三大臣果能始終敬承明命追蹤傅說又
何難哉
說復于王曰惟木從繩則正后從諫則聖后克聖臣不
命其承疇敢不祗若王之休命
此傅說受命為相親承訓辭第一件敷陳惟望高宗
屈已從諫蓋欲把高宗求言若渴的虚懷引之不替
然後他的輔相能事可以漸漸展布出來祗若是敬
順傅說復命于高宗說道從古大聖人學問只是個
舍已從人譬如木理不是生成便得端正惟依從着
大匠的繩墨則可以削其欹邪而歸於端正矣人君
也不是生成便是聖人惟聽從着臣下的忠言諫諍
則可以格其非幾而造于聖人矣吾君果能克成聖
德則凢諸臣子爭思靖獻就是不命他說他也要自
竭忠讜以承之矣况今之王命臣納誨啟沃如此惓
切誰敢不盡言無隱以敬順吾王之美命乎忠言苦
口投于拒諫之耳則曰戇曰逆入于從諫之耳則曰
敬曰順至于諫曰敬順而其美盡歸于君矣王其念
之臣愚竊謂惟君臣一德然後有逆耳之言若務為
面從其心必異蓋此輩只是保守富貴全無忠君為
國的念頭一旦緩急何足倚仗敢諫之士人主每疑
其有意沽名不知人臣以諫立名皆是末世之事如
遭逢聖主有言必從犯顔攖鱗本非難事如何取得
名去况用言與用人不同用人必求眞品眞才用言
惟取其言不必問其他也國家諫官皆以七品小臣
為之正欲借他一番朝氣彈駁不避足使小人知畏
公論有歸所以其言果當便湏聽從其言不當弗遽
加罪也臣又觀古今諫官邪正皆隨時勢轉移昏濁
之朝權倖用事每用臺諫驅除善類若聖明之世天
日皎然小臣不敢萌攀附之心大臣不能施要結之
術公論還歸臺諫惟在皇上審察而善馭之耳
惟說命總百官乃進于王曰嗚呼明王奉若天道建邦
設都樹后王君公承以大夫師長不惟逸豫惟以亂民
此傅說論治道之原欲君臣相與循省職分乂安百
姓的意思亂字解做治字傅說既受命於高宗居冡
宰之任總領百官乃進誡于王先歎息說道夫一高
一卑之定其位一星一野之别其區風雨露雷之各
司其事天之道也古昔明王奉順這天道以區畫九
州大建為邦國小設為都邑於是乃立一人焉以作
之君其主為天子列辟為諸侯而又為之置屬以承
之上之浚明有家是為大夫下至鄉遂亦皆有師都
鄙亦皆有長尊卑等級畫然如此者誠非欲以天下
奉一人安樂其心志已也正以君代天而臣佐君主
輔相承臂指相使惟期共圖治理以教養天下之民
使之歸於寧靖焉耳以此觀之君不能代天治民即
為虚位臣不能佐君治民即為曠官可不交相警勵
乎臣愚仰窺皇上憂勤愓厲而今海内之民日窮且
亂者其故總由于有司之不肖夫不肖非僅貪吏也
如催科有常法而惟事嚴刑正賦有常供而又加横
取昔兒寬牛車之輸不關鞭朴即冉求賦粟之倍非
為私囊而今不然此是不肖也又如地方中豪強激
變始而豢豪強如驕子既又畏亂民如大敵昔唐温
造以一儒生定南梁五千甲士之亂掩捕無遺况此
白徒豈難坐制而今不能又如流寇之興延今數歲
既稱就撫何又拚飛昔宋張岳諸將招降大盜楊么
曹成等動數十萬或散遣歸田或選籍為兵安頓牢
籠各有其法而今又不能可見昏憒妄庸肉食無謀
之輩皆不肖有司耳今日誠使有司得人則必無窮
民大吏得人則必無亂民皇上惟以甄别有司責之
撫按選擇大吏責之銓衡有司必舉其廉明豈弟而
有實績者大吏必求其正直靜沉而能任事者撫按
無以喜怒混淆吏治銓衡無以愛憎顚倒人才庶幾
知人安民之道盡於此矣至於廟堂之務惟在提綱
挈領端本澄源平政刑脩教化恩以綏民尤不可以
急于見恩而長犯上無等之風法以威民尤不可以
急于伸法而啟告密紛紜之害本計既得令行流水
如是而民不大治天下不太平臣不信也
倪文貞講編卷三
