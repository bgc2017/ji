倪文貞集卷一
明倪元璐撰
制誥
原任吏部文選司員外郎贈太常寺卿周順昌
制曰夫孤情之所獨抗得死而成正氣之所不徂造生
彌永所以屈平嫉俗轉快志於懷沙萇宏殞身遂飛華
於化碧資其扶世寵以教忠爾具官某希聖得清擇節
取苦伍羞絳灌哭是賈生之才兒命融修罵亦禰衡之
氣當其出為從事入典銓衡並以晶心章其茂節會當
龍亢馴致蟲拚時則指鹿之惡浮於望夷出彘之威極
於北寺來周羅吉箝網四張喬固膺滂梏&KR0898;相結焚原
盪岳不可邇親固有懼禍之夫閉門而拒岑晊知幾之
士築室以擬袁閎而爾獨持虎執獶冰湯席鑊班荆悲
咽尊酒豪攄俠亢左儒義依鄒浩忍捐愛息以徇纍孥
本有荆軻湛族之心不止郈成分宅之德於是飛章告
密檻車下徵而衆乃成城吳幾為沼至於焚香進食以
禮御囚飛甓投竿而殺詔使魚驚獸亂釡沸波翻詎止
廣漢被收吏民守闕鮑宣下獄生徒聚旛而已哉然而
磯激難平虎騎不下卒不得脱以罹於凶而爾對簿不
屈絶命彌雄雖復漢尉銜鬚唐臣嚼齒未有並其慷慨
儷此從容者矣今捩軸既旋衮鉞並設碑踣元祐大升
公正之羣墓顯湯隂恍見孤忠之氣用特贈爾為某官
錫之誥命國家謹嚴近寺培養人才而在旁之奸烈於
二正歲寒之節見彼前賢要以道極一時義激天下明
興以來一人而已嗚呼學聖人之中寧存狂狷睹忠臣
之報彌媿奸回
妻
制曰蓋聞一往之心不謀妻子亦有百折之氣而牽帷
㡩若夫彼則刑于此為順正相期遂志並可流聲其死
也榮未亡何憾爾封宜人吳氏乃具官某之妻當其始
盛多所中襄激庭謁小生之羞而抗趙映具墉視人倫
之鑒以佐山濤至於鉤黨獄興清流禍作而爾夫以不
懼虎尾遂罹雉羅劉陶北寺之凶楊震西亭之慘將恐
將懼惟汝惟予賈妻封髮已無開沐之期阮婦作糜永
絶歸還之望當斯之際不亦悲乎今忠邪既辨庶幾小
往而大來存逝何殊猶夫子紱而我佩是用封爾為淑
人錫之誥命豈必相從已爭光於日月雖乖偕老尚表
度於山河
祖父
制曰天象之主魁文以生杓而毓斗先王之制川祭每
後海而先河苟美孫謀必推祖烈所以范馨留硯而券
後魏謩獻笏以章前爾原任平湖縣教諭周冠乃具官
某之祖父學本一誠經窮三絶才名足刖彌貴隂德耳
鳴自聞蓋以劉蕡下第深愧李邰而以魯男閉門善學
柳下澹凝之致於斯可觀迨於鱣升伯起之堂愈堅士
節麟見陳羣之角不墜家聲凡兹為臣盡命之忠誰非
率祖攸行之德是用贈爾某官至三世而莫京自天申
錫若九原之可作微子誰歸
祖母
制曰夫翼子者貽孫忠貞所以不墜過祖而遇妣烝畀
之曰孔偕豈必桎梏而死舉非正命之徒若推瓜瓞所
由抑有初生之配爾韓氏乃具官某之祖母名閨毓秀
碩士嫓休著孝衣衾簟席之間得意簧翿房敖之外是
使灞陵椎髻伯鸞有耕織之儔蒙山棄薪萊子無功名
之患而於焉播穫受菑畬之澤偉績成黼黻之華粤有
文孫章其義問發地下三年之血疏民初百世之榮用
贈爾為淑人取忠義以報劉何如令伯攬實枚而頌魯
時維姜嫄
父
制曰蓋聞萬年教諂不能回觸屏之聽郗愔竭忠不能
弭發箧之慚原彼貞邪乖於父子若乃鄭慶敦倫子涵
著直天彛内茂高節外搴雖衮褐塗殊而弓箕道合爾
贈某官周可賢乃具官某之父維孝友于因心慶篤硯
耕力穫資為三釡之歡原歎永懷發彼雙荆之潤曾操
甘以娱志薛推肥而解憂義報其天有足多矣詩曰教
誨爾子式穀似之夫輪或師蓬釣可通御取爾孝義教
彼忠貞泂酌注兹豈有異乎用特贈爾某官揚名顯親
之道無如死忠闡幽追遠之文所以教孝嗚呼爾父爾
子國靈國榮
母
制曰朕聞鮞胎珠於身而其鱗即紫虎襲氣於母而方
生已超故夫毛裏相資亦若主賓交酢況於干逢俊物
以顯臣忠詎不李杜齊名而徵母訓爾贈宜人張氏乃
具官某之母斯饑以明季女正位之曰嚴君所求乎子
可得而識也夫人中材咸資鼓勸若乃道德所蒸章其
氣決剛大之塞垂為彛常誠孚魚豚聲震天地如斯之
義豈易為功原夫生即天生知其教必胎教非徒丸熊
畫荻勗以微名詎若却鮓麾金由於驟激以是奇爾贈
爾淑人君子人與徇國艱貞之節母氏天只倚閭忠孝
之心融洩黃泉光輝彤管
原任吏科都給事中贈太常寺卿魏大中
制曰夫光岳凝翕是生忠義之臣天地晦蒙彌表艱危
之節故劉陶殞貞北寺楊震殉烈西亭並以禍極一時
聲流千載爾具官某其生有自視死如歸原其至清絶
塵大剛制物可以貪繩蟬蚓肉視虎狼故累百知一鶚
之可尊嫉邪如神羊之必觸爰自輶軒之使陟於鎖闥
之班洊歷清垣旋臻天掖銳心平治極論興衰節足相
宣夔睢坐剔時謂司隸陽球之既陟此輩安容假使銅
鞮伯華而無死天下其定而會以相分公媪當蔡京童
貫之時士亢君宗開竇武陳蕃之禍惟爾壇帷逾峻尤
為矰繳所先貝錦一成雉羅遂及詔求鉤黨獄署同文
膺滂碎首於黃門喬固暴尸於城北三光黯没海水羣
飛當此之時亦云極矣今者世灰大滌天宇重晶朕是
用章闡幽忠崇敷顯秩雷震一夕已踣元祐之碑解澤
重泉大表比干之墓特追贈爾為太常寺卿錫之誥命
以爾臣忠章為子孝洢濂之義生死同揆卞壼誠奇王
裒可念嗚呼位於箕尾識歸天傅說之星炳彼丹青寳
入地萇宏之血
原任都察院左都御史追贈太子太保曹于汴
制曰夫道承危而章亢形至敝以得完所以松栢寳寒
淵冰幸盡茅焦當鑊則有愈奇之稱史鰌既尸始歸直
哉之譽爾具官某尊其性命學為聖賢窮理存誠養氣
得浩沈默寡語而諫舌撓霆和簡近人而嚴骨料虎君
宗領士朋黨著碑貞十年而褫終朝來七日而凶八月
會逢鼎運召入中臺之紀之綱以為燕媚不茹不吐而
無畏侮惜用不究其人已遐斯歎三彭不遺一老朕以
天下功效不立治平無期咸由詩書教衰廉耻道喪朝
無耆舊人昧典刑是以漢師無功則思法直唐律既否
乃歎魏徵先見興愴於曲江奉公隕涕於征鹵以今視
古何獨不然兹用追贈爾為太子太保錫之誥命依其
蔽芾宜興茇憩之思望彼鬱葱即下樵蘇之禁
吏部左侍郎張鳳翔
制曰夫流波衆逐則知碣石之功烈焰胥焚乃表靈光
之福故論先事定瓜必潰而何包身為國留果雖碩而
不食具官某包國之元氣為德因人之精神制才昔者
妖弄潢池亂成張角東連曹兖北震榮商雖滹沱恒岳
接趾之間亦封豕修蛇飛肉之地爾時擁旄卧護啓乘
聲援犄角為功敉寧以奏獻囚矯虎晉秩雎鳩於是龍
亢膺滂雞連京貫繄爾嶽嶽罣於狺狺夫有破柱之勇
而怯者颺辭而表閭有請劍之忠而佞者呈身而入幕
表閭等之修墓入幕甚於望塵豈爾剛腸所能曳尾宋
璟絶言而鐵石張彖興歎於冰山而鬼彈星飛獸機飈
發大官頒饌無命食亞夫之心中使銜綸示行誅寇凖
之狀洎冥鴻已舉而藪澤猶羅竟題元祐之碑幾入同
文之獄今者天心悔禍逆首膺誅朕用是顯爾孤忠陟
於小宰姬旦鴻遵而歸渚悟啓風雷召公鳳翽而鳴岡
諷存車馬願因舊德以集羣材用晉爾某階嗚呼今一
陽乍復百效未臻如琴瑟之盡解以張譬鳥獸之方革
而氄冀爾知人之哲底績為期尚勵初心益堅晚節彊
直已效詎首陽拙而柱下工勵翼不迷庶天保内而采
薇外
妻
制曰蓋聞據勝五陰之上者士有得輿取償七日之間
者婦無喪茀衣當笥發鐘亦宫聞惟否往則喜來故子
紱而我佩爾具官某妻淑人丘氏主婦莫莫形為室牖
之儀君子陽陽偕有房敖之樂誠靜之譽所從來矣洎
爾夫翺翔中外鞺鞳聲華可謂曰能則知其助意必有
窺狐趙之識謀戎蓋之忠而況直道再違離憂獨賦艱
難險阻惟爾共之今蠖屈方伸乃鴛戢宜福王仲卿既
貴彌念牛衣辟司徒之妻應醻石窌是用仍封爾淑人
於戲義比王臣亦有仔肩之弼時當有道無忘負戴之
心
戶部右侍郎錢春
制曰大學以財用歸諸性命周禮以會計明其純王斯
知阜民儒者之能足國上臣之務所以農父若保極選
名賢若夫小徒建邦彌難倅乘具官某昔者霜驄坐振
白筆不眊羽翼吾徒紹明正學陳瓘國是之論取忌商
英范滂澄清之名幾從元禮而京房魏郡汲黯淮陽淹
久蓬飛旋當茅拔方道光於卿月詎禍極於閹氛時則
龍亢君宗雞連京貫詔求鉤黨獄署同文忌爾嶙峋不
同蒙落禠衣未已懸鑕以須所不淪胥殆有天幸朕既
即位章顯忠貞命龍汝作納言抑由可使治賦維山甫
喉舌之既效知君牙邦國之所依而爾左握五典右操
七筴法參平凖道本流泉蘇轍勵圖報於瘡痍李絳絶
徼恩於進獻偉兹版貳何赧前賢用授爾某階錫之誥
命嗚呼今國比空鐺議同木胾羽書蠭午一井竭於五
缾籌箸盈庭十羊分其九牧維爬梳之極慮必出侵牟
而節省之深心易流纖嗇資爾正學佐以精思要使正
德厚生遠凌貫粟朽紅之盛庶幾阜財解愠上賡卿景
爛漫之歌
左春坊左諭德兼翰林院侍講姚希孟
制曰國家甚親儒臣以為由其道則可以專氣而致大
是故天下之廣塗高載莫不與之矣今以為其居至靜
可以柔持埏鎔其德必歸於亂國可容平世亦無所自
見是天下之大遁史鰌王嘉則不為也爾具官某學廣
識尊搴而健立孤岸遠物莫能緣者時值京貫朋奸羣
邪醜正求剚爾腹則有百端夫小人之心以為致之不
可得致舍之則將乘時得輿以大返其道憎主人而騎
虎不得脱爾是用譴逐示端網箝日出當此之時爾猶
鹿也走於山林命懸庖廚嗟乎使爾得事朕今日豈非
天哉朕既開昌世局妙簡宫寮維爾精能風道彌揭用
晉爾階奉直大夫今天下如木顛初蘖未可嘻怡笑歌
求之也朕實寳百爾憂患之心以其才智所出可使世
大治則無如爾動忍者抑古人夷山而險垤爾其曰臣
無忘堂阜即一日旁求朕喜得爾矣
妻
制曰今天下狂然以求富貴富貴之物使天下自賊而
相讎天下之好趨非其所與冒然而從之非其所與冒
然而從之則相逐而敗矣故道之可守莫如其貧賤之
心人之可交而難忘莫如其往夙夫婦亦然爾具官某
妻贈孺人馮氏昔者禦冬視夜申儆陳規使樂羊去而
不歸許升由之坐進斯已難矣今杜羔既第荀粲彌傷
雖富穀可偕而困藜早據牧犢朝飛之怨川魚中拆之
吟循覽前人並同斯愾兹用加贈爾為宜人百年之歎
有綣遺簪七日而還母嗟喪茀
繼妻
制曰朕觀漢臣王章妻呵章使不泣牛衣何其壯也及
章既貴顯欲上書奏彈大將軍鳳而妻顧又情語呢呢
使章用其言者没矣若爾具官某繼妻封孺人某氏天
或釐之是誠女士跡其食貧徂爾恐懼惟予規切明星
勗成霄漢迨夫釁開北寺獄搆同文爾夫以士譽君宗
禍同李杜雖風波湯火日益侵尋而簧翿房敖相將自
得斯於王章之妻抑有進焉者乎兹用晉封爾為宜人
冀當子紱我佩之時彌存士旦女雞之意
右春坊右贊善兼翰林院簡討顧錫疇
勅曰文學之臣不使言事而使之靜治其文章使之靜
治其文章是使之無不言也天下之論議歸諸皂囊猶
束海水歸諸盎耳文章之心則無所不入是故儒臣之
盡忠也上規禹臯下循工瞽盛世由其道而不知時危
道傾則蓬勃而見爾具官某含吐劉邢攀提史汲當閹
氛火烈黨禍飈興棒起撞郎令行逐客入地滿萇宏之
血美新盛揚雄之文愚夫首濡智者舌噤而爾獨義形
於色情見乎辭發策詢時譏切不避搜才考議蹇諤者
良美厥青緗居然白簡而科第風漢發士良之呵燕麥
玄都促連州之駕褫衣不已爇鼎以須當此之時其危
至矣今朕即位除兇顯忠擢爾宫寮以風百爾而爾益
宏棐迪彌著聲華用授爾階儒林郎夫人氣立則能見
子大夫有其任矣尚益廣識沈幾以通天下之故朕望
爾羹醴舟川詎矜矯自見則已乎
父
勅曰人父之教譬諸原泉霏霏吐流雖旋折致殊而不
匱其德爾原任元城縣知縣封翰林院簡討顧允忠乃
具官某之父剖竹百里飛花兩城禁令所施歸於氣道
樂只之意蒸為神明遂使璫暴戢蹤盗首授首銅塘之
山保其地脈萑苻之澤化為天都又且抗豪藩於翼虎
之時牿權貴於童牛之日嬰凶捍患節晶道光以彼窮
威視令猶蟣斧肉承利觸手能糜烏知亦有挺脊戴頭
伉然而出者乎爾教在躬固宜有子用是加爾如爾子
官大書建奮父子之良彌章暾毅剛方之種
太常寺少卿沈維柄
制曰夫為治不本禮樂猶燭幽不以火也今天下大發
其朝氣功利富強茁然而欲見王霸道雜與治日遠朕
誠欲建中和之極使夫幽明洞疏神人之和若傳烽可
召則至治已有能為朕夷夔者乎具官某昔以健令搴
壯梧垣蹇諤能言彊直自遂而釁生於破柱禍極於沈
河猿亡致延弓失忌得意存覆楚勢欲乾池矧爾亢貴
君宗示難鵠的繒繳之及固其宜矣今者莧陸既決碩
果僅存召首諸垣俾弊羣吏而爾法辨荃葹道和硝乳
用使繁妖之氣化為明霞元黃之心消於砥矢朕嘉乃
績擢貳容臺昔堯顯寅清漢遴忠孝若其以爾精義出
為駿奔達禋享之心和民神之意原本道德旁鬯文章
將九敘坐歌三靈自順禮樂興舉詎須百年乎用授爾
階中憲大夫嗚呼朕即左操天道右挈祖功四召鬼神
之情伐鼓而號於有位不如使子奉璋而求之也爼豆
之事勿曰嘗聞往而學焉苟通其故大治日出雖至於
馘囚獻泮朕能知所由來舉而功子已
父
制曰朕觀古之帝王甚貴老而尚德故其詩曰酌以大
斗以祈黃耉朕既肇舉臨雍乞言展禮而憲老無聞朕
心甚愧若其有為搆獲疏奬室菑朱紱方來道固光於
饋酳已爾封文林郎沈岱乃具官某之父以朕所聞非
人能及蓋其不以酒肉明孝闤闠言交外務周施内存
守嗇瓢攖風以為多事橰役水惡其機心而貽燕得賢
握固取壽穀有後而豐下耋不嗟而缶歌茀禄爾康莫
斯若矣用封爾某官嗚呼夷作秩宗洵聞詩禮壽如箕
翼斯關治平幸勉加飱朕善養老
母
制曰蓋聞趙深嚴服而陳訓崔攽脱帽以導輿並以司
常貴卿上承夀母殫醻暉草侈盛簪紳若乃蒼玉自華
而魚銜已竭母兮鞠我詎不悲乎爾贈孺人楊氏乃具
官某之母其子也才知母之德母德猶之天氣變物而
不知子才譬若土膏領和而自動是故爾子昔抗封章
由其倚閭而憂國恤今虔俎豆本諸徙舍以依學宫夫
尊美玉者貴陽田攬良材則思雞麓雖畜不卒何日忘
之用贈爾恭人於戲奉璋攸宜以表峩操績何為而干
怒疏榮明報尚祇承哉
太僕寺少卿蔣允儀
制曰朕觀古者命官冏伯以奉屬車糾繩格心則盡責
之豈繄我圉且古之人主甚尊禮樂而輕富強是故禱
差致吉攻同獻功吏自治而能其官其天子不以誡也
朕師其道極選僕臣取諸履貞馬則不問爾具官某正
學嚴節道亢君宗凡其升沈動關理亂昔者皇考膺圖
悉徵舊德衣裳輪轂一夕四馳熹皇初年綏綬相結時
則正人大奮道昌而光既一二年陽亢陰茁奸生於指
鹿釁開於履虎一擊不中蟲鳥易形於是節甫操繩黼
京握鋸批割朝士如刲豕羊悉以其餘投徼抵各其時
君子名尊而禍烈矣迨朕即位除兇奬忠表血萇宏釋
囚箕子蘭蕭既辨鞶帶知榮雖藐德何加而清明如滌
嗟乎凡六七年滄桑三化而爾蠖伸生死其間亦云極
矣固以治隆與隆道喪則喪取凶亂國受福明時爾所
居身不言可見朕是以俾之大計吏其既效則於是乎
有冏命而馬斯臧用是畀爾某階嗚呼念之哉伏莽升
陵道可畏也見能絶過示不可乘本握其堅蟲亦不孽
夫謹轡筴則無敗轅有如不信盍視諸馬
兵科給事中陶崇道
勅曰朕除璫禍則有以大見天下之才者三夫抵權則
其力徵燭微則其智效履險嬰患之心可與慮天下事
此三者逐臣之能著於日火矣是故朕求廢如不及今
朝夕納誨之臣什七取之黨籍而朕信其言若信寒暑
也孔子曰信而後諫朕今日則又何疑焉具官某朗照
不疲彊直自遂公穀之學裒舉南宮魯卓之能表著東
海遂以異等擢於留垣中遘閔煢積久淹蠖洎膺内命
適與禍期時則京貫作朋應滂署黨權尊定策獄起同
文維爾義鬚鬇鬡諫舌摩切竟逢彼怒因致汝遷仗馬
一鳴京兆五日雖冥鴻之心適還寥廓而山鹿之命尚
懸庖廚會朕膺圖除兇雪鯁召仍舊職冀來讜言而爾
風節彌嚴諫書日上塗歸駮正岸然不阿雖復元素回
天兼謨返詔孤忠鯁固未有踰斯者矣用授爾某階今
將懦兵驕羽書蠭午庭圉交推幾於無策維爾職兵豈
忘斯疚尚亦申討軍實畢智竭忠猶之未遠是用大諫
正人之能斯不墜也
南京吏部文選司郎中房可壯
制曰朕觀往代諸賢罹於黨禁者漢如逝波不返宋為
螢光明晦迭出若乃大昕中天不疑斗沫莫如今日矣
雖凋榮靡齊而歸論致凝比於樞建是故數十年公忠
之士用之至今猶未有殫者則朕甚恃其人哉爾具官
某孤清自命彊直不回當逆豎矯虔正人淪喪維爾剛
腸嫉惡危論撓權遂錮膺滂幾從逢比會朕御籙召還
中臺由其倔強如初小復淹疎於外陪京水鏡南國羽
儀不以浮沈形其喜愠朕則嘉爾正色於前夷襟其後
若以斯致方諸古人庶幾衣鑊從容茅焦之輕生死虎
獶持執中黃之制貧窮者矣嗚呼昔在爾父逮事神皇
掊牿柄臣間關遷客其義不墮為教之成如璃既晶注
水逾映用授爾階奉政大夫頃復晉爾璽丞漸躋津顯
今海宇騷然國靈未振以爾正氣純忠形為能事豈有
難乎朕不能舍骨挺不二心之臣而外求矯虎則已明
矣爾其厲須且有後命
戸部尚書武英殿大學士周延儒
制曰夫弼直斯休命有歸臣喜則叢脞不作故殷武以
阿衡震其中葉軒皇以風后配乎上台國惟元臣道綜
萬有苟或舉事即必歸功況撫衣冠弓劍之懷詎忘圭
瓚川田之報爾具官某稽古多聞救時宏負當其大廷
發策史局翹薪廣川舉首於天人沂國抑心於温飽既
嘗嶒&KR1478;畜氣勃窣鼓能然猶以處囊之心韜鋒華於不
試時亦有應弦之智章尊爼之一班所以物莫測其所
存朕獨明其有用力排衆論簡副民瞻方當烽火之頻
驚急而求子何如司馬之入相聞者戒心而自爾升庸
暨兹崇極咸宏棐迪卒殫租荼陰陽乖愆丙吉所懼邦
國若否山甫能明至尊獨憂以為辜四郊多壘懷其耻
蓋朕聞之任大則思深居高而道廣故先遠業而后小
數者侯霸寬大之心無顧慕而有兼容者温國公忠之
德有相之道舍爾誰言若乃夙夜在公宏纖不罣勤身
之至近世所稀夫燮理錢刑豈相兼之業斷謀文變非
一氏之才詎有左右求逢方圓取畫如爾岸舉示其精
能斯誠平勃所未聞雖復璟崇其曷貴矣屬以山陵告
竣神人協和仰橋山之崇邱懷甘盤之舊德用晉爾某
官錫之誥命於戲今廟算日勞疆圉未靖民力已竭士
氣彌隳威勝法窮禮疎才絀惟余隕谷厪爾納溝尚冀
肇敏戎功克紹乃辟以扶植人材為本計以斟酌元氣
為上猷砥矢可以化荆榛禮樂可以治兵革苟交修罔
棄無忘鹽梅酒醴之心庶相和以歌不迷卿景星雲之
旦
左都御史陳于廷
制曰國家欲以法致治必求正人政事欲以察得情必
求舊德惟正人道足勝物惟舊德心不近名趙堯以代
周昌兒寬之屈褚大維斯之職萬寮所宗苟得其人一
夔而足具官某正學有源強骨獨舉始由循令入為諫
官汲黯居中必無曲說范滂治外必無澆風洊歷華卿
旋臻小宰方資衡石忽罹網羅時則勢在北司禍同東
漢人逆我之為惡蘭當門而必鋤惟爾祖謝同心以奬
王室遂亦李杜駢首而竄黨碑禠逐見端刀鋸行及所
幸天留碩果世轉元茅自朕纘服之初遂下賜環之詔
始則陪京重地分南國以憩召公終以先朝直聲比宋
宗之還唐介入臺未久下令如馳朕惟刑法者煩苦天
下之具苟不端本則物不從紀綱者長養一世之源借
以厲物則功不立繄爾道先克已令取和民持法法行
震物物服清霜所厲元氣俱流雖景讓極威於泥樓范
諷矯苛於横梃寬嚴之則詎若爾宜者乎兹以功敘晉
爾某階於戲朕欲區分邪正别白廉貪而所司奉行或
出苛細小人乘間以侵善良斯非朕心適為治蠧冀爾
正色彌勵初心毋謹雞而漏狼務祛莠以保菽必躋世
正直平康之福庶章爾大儒元老之功
都察院左副都御史高宏圖
制曰夫汲黯升而悍藩起憚李勉列則衰庭改尊斯知
正直者召功之符名賢者起世之藥所以衆鳥屈其累
百隠豹威於在山爾具官某神懷明審風節遒鶱當其
筮列臺司值正士罹亢龍之悔及夫再參法從際兇閹
形指鹿之奸而爾遇君子則道務相成琴瑟戒其專一
待小人則義不少借枘鑿格於方圓喬松絶援清霜獨
厲穀洛不鬭淄澠自分斯昭砥矢之觀足砭波茅之逐
爾其攖鱗抗論強項撓權幾於對簿同文僅乃掛冠神
武是有天幸殆為朕留洎夫見睍曰消如茅斯拔爰懷
舊德召副中臺又能提振紀綱端肅内外蕭惠開之公
亮奉法不阿李景讓之清剛正色無避詩有之曰价人
惟藩斯言名德之藴干城尊爼之制萬里是故攬西臺
之勝氣推元老之壯猷用晉爾某階錫之誥命頃復陟
子司空俾佐邦事而爾營綜方始倔強如初尹卿之抑
懷貞宋璟之拒思勗皆朕所尚咸爾之忠尚期畢竭爾
能不回斯志能見則世益尊其氣志至而物莫撓其功
邦其永孚民之攸塈
倪文貞集卷一
