倪文貞詩集卷下
明倪元璐撰
七律
九日登山
使得一天紅葉飛青山略較白雲肥更無寫意圖如此
豈有登高賦者非招五大夫松共飲勅六從事酒無歸
醉來不覺身為蝶去與黃花打一圍
題友人文稿
不能一日廢操觚穴口為關𣙜鼠鬚有鐵自為朱亥用
無人可當赤丁呼試看鹿逐誰真主始信蛙淫盡小巫
此腕借來剛廿載未曾還得長公蘇
出門(萬歴庚戌)
出門竟不使春知怕有看花人作詩釜為章邯徒破耳
劍當雷煥未逢時真因有字呵風子更取何人作小兒
怪底光榮徒一飽憑他二鳥喚昌黎
其二
喉頭一縷氣如篪自去春明門外吹祇是蛛絲張作網
不圖猧子敗吾棋輸他眼底滕王閣哭向河邊漂母祠
骨是英雄應有淚幾人能讀孟郊詩
奕罷謝顧子真
偶爾雲梯墮汝墉素心原不喜輸攻澠池盆缶急求報
西市琵琶各有宗請與君盟刑白鷸更如我犯罰黃龍
因思世局須泥塊佛與天尊已不容
九日山行便謁禹廟
茅屋人家紅葉飛天將枯去晩烟肥好呼九日風為孟
誰賦黃花歌示韋樹有異形石勒相山無一縫白登圍
怕人疑作防風氏急向禹王祠下歸
白下集王太學園中
卜得鍾山是好隣東西分署白雲囷較花似較三吳士
留月如留千里賓接木有胎為弱晉鳴禽無字不先秦
學來五柳先生醉酒氣夤緣上葛巾
徐爾從謁選水部
捧出新銜疾馬蹄婦當廟見女離閨郎官寒得冬為署
天澤沾多水作題恰有樓須憶五鳳安知河不立三犀
賀君尺五雲霄近珍重周生到月梯
壽閔心宇八十
道逢四五著青裙競策雲間處士勲安邑獨高閔仲叔
丹臺蚤署紫陽君開筵饌有麒麟脯舞綵人皆鸑鷟文
共道春當十月小八千春大可知聞
出春明作(萬歴癸丑)
自疑麟篆久塵埃豈亦曾經葱肆來明是無人解鬼語
妄云此子不仙才去從鵑借三更月幻作龍拿一部雷
天定未忘三債却好煩鐵研為相催
代董監之贈長安賀生
逢君燕市魯山眉洵是沅江九肋竒骨亦黃金臺下買
名于白馬寺前知賀家從古能投佩董子於今已下帷
政合與君刑白鷸圖他戴笠路逢時
菊飲為友人壽
開如妙錦列如麻小可醻他酒一車絶界仙無壽者相
深更天散飲人衙半年腐眼秋方韻一夜顛喉曉愈譁
不是前身陶靖節生時那得遇黃花
宿靈鷲
大峯如杵細如芒看即圖屏枕即牀耄石雛花廵佛案
瘦雲肥雨裹禪房翻經背寫遊山記引衲頭鈔種樹方
曾道逢僧閒半日到來三日為他忙
贈祝華封更號東岱
叟是愚溪尹是關姓名隨意點人間須知異日當為嶽
可與同稱只此山試看猴呼聽我應是他鼠竊到今還
因思置子華山上十丈蓮花正可攀
其二
豪襟似欲叩天關呼我何堪住世間乍識更生名是向
因知元結字為山此時申甫藩宣降他日云亭封禪還
一自華封三祝後高山遮矣迥難攀
其三
聞名蚤已意相關不在爐峯鏡水間人棄家雞憐野鶩
天容越士到南關應煩鬼換紗籠字纔有僧看蕊榜還
千古岱山今著姓地靈原是欲相攀
望廬山雲封其頂悵甚
天風不下嶺雲蒸欲識廬山竟未能料是加冠延汲黯
誰為發被寫姜肱見龍無首庸非吉食馬至肝元不應
要已相逢通半面莫教胸本漏嘉陵
按萬歴乙卯公至吉水問學於鄒公且為父瓊州
公乞銘焉迨後為鄒公䟽請易名云元標理學宗王
文成而經濟稍遜鯁直類海忠介而寬大較優宜折
衷二字以旌儒碩廷議諡忠介蓋論定由於公云
初第同門集重五
他家簫管我塤篪競渡人齊到曲池各出辟兵符一道
散為續命縷千絲人如日旦寅方始節正天中午未移
葵作臣心蒲作酒百年莫負看花時
賦得御河新柳色(閣試)
天孫春懶散機絲掛向章溝縷縷垂淺黛依微宜綴綠
柔枝飄裊不勝衣殢人掌上千廻舞臨本宫中十樣眉
清蹕欲來須整態何如張緒少年時
落花(閣試)
極目紛紛總衆芳紛紅駭紫散文章照人無復當時豔
作雨翻成别樣粧偶逐暗塵飄御陌閒隨流水漾銀塘
人間漫說封姨妬舞破山香有砑光
高秋雁影(閣試)
漾漾浮浮淡不過天光照出字無譌可容遠水蘆花見
是得孤山雲意多華嶺逢龍俱花葉墨池曳隼有烟波
想當不為更嬴下高到冥冥人奈何
公成天啟壬戌進士座師為朱文恪公國祚忠節錄
謂公選庶常與孔公貞運陳公子壯文公震孟姚公
希孟姜公曰廣蔣公德璟顧公錫疇陳公仁錫稱同
志十友並負公輔重望靜志居詩話云詞臣無言責
居无咎无譽之地需次待遷而已迨公與石齋先生
入翰苑俱自任天下之重崇正去邪盡忠補過惜未
竟其用為世惋惜焉
壽劉景侯方伯八十
胡麻飯美口生烟纔見劉晨溪上旋萬目齊瞻山宰相
一星方照地神仙藩宣有績身元岳烹煉無砂骨已玄
棠作清隂椿作樹人思人見八千年
送唐宜之判鳳陽
召來三月使西夷祇為相如作賦奇驛驛逢花團筆夢
家家拗竹備兒騎帝陵秀又添龍護客路清惟有鶴隨
想見鳳翔書判日子瞻不獨解吟詩
題蟠桃圖為徐比部(時甲子七月)
室後松紋繡有鱗斗南星氣爛如銀最竒此會天開子
不小當年嶽降申塞上千金求諫草庭中七月下仙輪
歲星是否東方朔只問蟠桃圖上人
遊西山
仰天大呌想天聞山只三分興十分春到寒潭開古雪
僧尋好岫拂新雲光榮鳥莅名花署䟦扈風翻野蝶羣
醉去偶然題碧落被人讀作絳州文
其二
也為尋春費百文好春只合與山分柳絲嬌織烟如錦
槐火光燒石有紋來入幕風桓氏客不殘花雨岳家軍
松呼泉咽皆天樂世上爰居聞不聞
沈易菴六十(按沈以越人而隸吳籍旋棄儒冠)
吳有純鈎越有鋋一時最貴沈郎錢地靈奪客李供奉
才子饒年白樂天袍以去青仙骨净花因出紫壽杯妍
不知南極星何意偏照人間處士筵
題何孝廉荷墅圖卷
似來香氣吳綃上可有錢塘十里無輞水雲烟呈别景
新豐雞犬認歸途枕間宗炳遊山法客裏長房縮地符
縱是湖光堪入畫不安君在豈成圖
道經吳橋范質公吏部招飲瀾園月上汎舟却賦
亦為數合解風烟得入名園似輞川刑鷸而盟范少伯
騎鯨欲去李青蓮大儒俱出景州道清論如吟秋水篇
想見山公能啟事竹林尚有驛招賢
其二
大略都如赤壁船又為秋夜又坡仙自關福享門當水
儘著情央月上天遣嘯入雲淆鶴唳分清與荻美鷗眠
無如諢語癡吟好喜聽人呼作水顛
其三
僑札推襟非素歡相逢不奈有雲肝世間幾士聞雞舞
月下孤舟即雉壇除是求羊無客到並將李郭擬仙看
請為文字三更飲並問鮎魚曾上竿
其四
為問盧敖意得不不逢若士豈成遊是風吹至滕王閣
有月明如庾亮樓吟苦惟求遷醋甕别難寧使葬糟丘
定無人得知斯樂明日之齊訊爽鳩
自註云時有濟南之役
其五
想當無奈問竒何亭較玄亭玄又過竟醉留髠一石酒
都忘入洛五噫歌愁予最是秋宵賦罵世無如春夢婆
寧作尊前䨇劍影白虹紫電傲人多
讀范月山先生家傳
不似宣城說范門自鳴豐芑蓼莪恩大書盛德金銀管
小吐幽光日月魂千載麥舟同父子一庭槐影詫兒孫
五花為誥青為史任取何言報九原
月山先生為文忠曾祖文忠父仁元先生公誌其墓
焉
送成毖宇院長赴官留都
是處紗籠護遠征薇光正照石頭城知登李白樓能醉
去扣昭明甕有聲講席一時虚次仲台階千里隔然明
到須急攬鍾山翠恐有沙堤人送行
壽朱太夫人
纔見明綸木鳳傳又聞青鳥授玄編擕將有子西平頌
唱向多賓北海筵絳縣人逢詢甲子藐姑山近昵神仙
年年此月當春小不道春長五百年
丙寅春日湖上偶成
歸來萬喜脱&KR0802;纏不是頑仙即醉仙縱酒何曾虚酉日
簡糧剛不少寅年但愁蝴蝶夢難熟真信鷓鴣行復旋
畢竟湖中風雨細菟裘吾老志和船
題馬騰仲大母顯貞錄
死節何難難立孤青閨容易到黃壚曷留老眼看孫子
但不峩冠自丈夫仰德懷清臺是範陳情令伯表如圖
九天褒詔千秋史博得泉塗一笑無
家居即事
閒來自覺頗仙仙門外青山屋裏泉收七百秫已了酒
賣三十餅不論錢攀花檻諫無春盡卧月轅留到曉前
如此豪酣如此韻道人原不喜枯禪
丙寅至日
駿狼山上日來巢莫更忙過亥子交已勅閨人詳一線
適占復卦得初爻物情北阮驕南阮仙力小茅敵大茅
領取一冬元自享揚雄抛與世人嘲
自註云時有以同郡勢人相穉者故四五及之
寄奉聊城相國
龍卧鴻遵事豈輕惜將獨樂著園名為山吐飯延雲物
共水和羹爕月情仙宰書厨多脉望長安肉味少倉庚
召公耉造今如此何日周郊聞鳥鳴
昌化多山竒甚
圍得都如垓下軍一峯峯起密於紋小酬好事謝康樂
莫語躭眠宗少文九錫擬加溪上石七擒不縱嶺前雲
上頭定有神仙宅隐約笙歌月下聞
登老竹嶺
喜不身如瓠子肥隨風吹上最峩巍峰俱九轉神仙藥
雲只五銖天女衣若種梅花應有夢欲燒棧道示無歸
倘容化作山頭鳥誓取環山不住飛
壽閩泉鄭封公(其鄕有秀才隄)
欲奏元靈曲一詞如君的的有仙姿遊逢若士邀為友
夢領沂公下作兒舊築秀才隄被錦新生書帶草成芝
世人但識龍章貴名在丹臺那得知
里俗所稱王曾惜字之夢似嫌䙝賢以沂公易宗聖
名甚合
集吳符遠潁山之規亭
千承谷口有雲封盡擁山光入飲烽石寢將軍疑伏虎
松翔老子信猶龍蔣生能徑杜陵道謝朓忽詩落雁峰
只看亭身圓似此若猶方内那相逢
遊雲巖贈休令黨子真
盡日函關紫氣浮飛為快雨下新州相逢合坐三生石
一望真驚百尺樓水水霞光明密界山山雷穴發輿謳
何緣不共飛蝗去汗漫雲巖十日游
過滕縣時去妖亂六年矣
六年聚不幾流離尚是沉瘥未起時鍾乳大須傾十斛
春霖少亦與千犁許行有辨真妖首畢戰無能即賊師
蚤使時賢知此意不教白骨滿潢池
按天啟壬戌徐鴻儒以白蓮教倡亂至八月而始平
新嘉驛壁次黃太穉韻
只看松林盡日隂紅塵也合少迴心搜花作蜜蜂元誤
坐葉餐風蟬自深與世難言周士貴是官都怨隴人沉
便宜無過䲭夷子又享湖光又鑄金
夕馳兖州道即事
夕陽飛下魯王宫剪剪追人麥子風一望白難分馬練
千年青不了龜蒙夢中丹漆隨尼父坐上尊罍憶孔融
俄見隔村晴氣好不知是月是流虹
雨後行東阿道中
如此風光便可圖不由雨不化醍醐小批花面塵三斗
大展山前月一湖獰石魏公偏嫵媚輕烟吕相不糊塗
還看遍畝明光錦此却應封阿大夫
拜于文定公墓
清才偉望冠前朝講幄儒臣羹已調牛李猜嫌元似雪
玄黃戰鬭本如蜩龍鱗老幹披松檜馬鬛崇封奠荔椒
為念安昌門下士來瞻遺直駐星軺
東阿于文定公名慎行萬歴甲戌分校禮闈瓊州公
為所取士同門如趙忠毅南星李淮撫三才其最著
者也
渤海道中喜雨
是處呼天望啟封鬖鬖麥又渴于農不勝見彈求鴞炙
恰可傾缾滴馬鬃天代耕耘驅鳥象地強河洛出龜龍
堪名渤海隨車雨太守年來誰姓龔
茌平道中
長原浩浩暢如鋪可有培塿一個無剩欲千金購鳥語
堪將萬馬擬松呼靈文杜甫防葱肆朝服王戎負酒壚
徒爾風塵徒爾老修人豈必勝侏儒
茌平馬上大風
大約顛顛盡紙鳶自將沉定守驢肩山雲偶避韓明府
野火豈知焦孝然早悟紅塵能變髮莫言金馬坐成仙
花花綺綺春前興漸可揚州夢十年
丁卯奉使江西道經廬山有感
風忙不改白雲閒如此孤高詎可攀置我峰頭麋定喜
告人溪外虎方頑可知慧遠僧何笑難教柴桑門不關
大抵游人無眼界廬山之内看廬山
憑弔
一隊湖山十萬師將軍無日不銜巵論文也合孫吳法
講武偏宜王謝姿儒雅味如揚子水英雄淚盡岳侯祠
憑君欲弔周公瑾白下丰標赤壁詩
與王芳洲令君
一時齊望子猷舟地上人看百尺樓千乘有書遮越絶
六州無鐵似吳鈎城如丸創宜遼弄口有碑經倉頡鏤
從古興王多異賞蒲輪徵去徑封侯
遊雞鳴山寺
龍翔鳳舞萃雞鳴老刹精靈舍利明傳檄與魚供鶴俸
開經有字記花庚山如得道同僧定石復何辜耐客黥
可是梁皇成佛處鐘聲日日打臺城
(闕)風閣
小堪極目嶺東烟不道離城有許天好雨加松青一等
深樓恣佛定多年名心已盡遥岑下春景最宜寒食前
更進一溪真可住世人却滯買山錢
雄州道中
風聲怪得似鵂鶹大掠黃沙塑馬頭韓愈飽爭如二鳥
謝丞渴又甚三騶偶遺一睫成深夢直聽䨇眉作遠愁
客路不知天近遠程程須築望京樓
自笑
千風吹不散梅酸端的頭陀現宰官太史公元牛馬走
中黃伯作虎獶觀最平下筆偏趨險極怒逢山即轉歡
世事方圓無是處從教八角磨為盤
送吳朗公給諫
頂門一下是陽剛七十諫書飛血光政事堂堪名偃月
纍臣意不在飛霜遂精周易因羑里欲祭臯陶奈范滂
的的君恩如海闊將人几肉放歸鄉
送王漩觀侍御
何鳥能為希有音通傳景祐四賢吟劉元城漢不慙鐵
胡澹菴書大直金十古功名胥靡貴一生學問福堂深
無將此事瞞朱陸自有鵝湖說到今
送姚孟長前軰赴南中
為說人生非聚麋長安道上戀何碁獨饒識具三毛頰
不合時宜一肚皮文帝賈生時不見神宗蘇軾夲相知
知君能看鍾山色一樣金門莫戒詩
初吳給事執御王御史績燦言事被逮姚公希孟在
講筵引魏徵致君堯舜語以為規會有摘公典試文
義者遂左遷南少詹事
賜麥餅宴
百二十年如待今帝詒王舉道宏深珍竒大軫國中物
神武滹沱河上心束賦順時推薄壯汜書教世當良金
宋唐直作尋常事綾餡羅封義已淫
其二
九館羊龍貢食珠纔隨脯箑下堯厨長房仙飯三山近
福習神名萬野呼耐嚼周書無逸語如懸魯史有年圖
固知此宴凌千載魚藻菁莪亦細娱
按元制名不落夾宴嘉靖中改名舉行
文鐵菴奉假歸彜陵
出門遂有衡山雲到此邴原宜一醺杜宇鷓鴣訟不已
桃人土偶道俄分自耽赤壁閒為賦但累紫薇忙屬文
不曉青州倪若水送人何返羡班君
病請至三不得許在任調治既小愈作
乍似蛾穿出繭關慙人絲錦索癡頑不開後閤主投轄
幾失藏舟天賜環多事角蹄占白黑罪言肘手訴朱殷
拚將髀肉填鞍債耐看朝回馬上山
小愈後吳澹人諸君移尊過齋作文字飲
三分病去十分仙漸覺爰居佈廣筵豈必姓名連沆瀣
何煩酒食别崇宣尹夫人泣應由喜邊孝先嘲何敢眠
擬益方書三品藥良朋澹酒月明天
其二
只作癡蠶繭自呼重陽又近小春酺老夫自避一頭地
仙子羣移六甲厨處處白虹飛寳劍人人玄鶴舞明珠
心知載酒齊來意其奈揚亭一字無
送文長洲相國放歸
只看波旬鬭麴多魔宫震動轉多魔暴公昔亦持三物
陸子今方出一鵝中必疊䨇真射手戲如格五小風波
南園碑記秦城咏可及君家正氣歌
其二
帝能夜夢鬼朝歌其奈公超作霧何骨鯁魚頭稱參政
眼光牛背耐修羅終南自放三彭走京兆豈容五日多
歸去支公亭上望莫將霄鶴羡籠鵝
送何香山相國放歸
如何鼎耳雉飛鳴占曰台司怪事生累日精思堂偃月
一時坐失手調羹都如渭水分涇水寧有蠻兵報觸兵
聞道横琴山色好由他王氣屬秦城
其二
由來夢卜與人情總頼斯篇文送行難得青蠅為杜宇
不聞檮杌食倉庚蘇公暴公各盟詛雷戶崖戶如踐更
莫道香山無好伴文公遺跡在零丁
時許都諫譽卿言事香山長洲與閣中某公争票擬
不合遂俱罷官
寄商等軒冡宰
鯤海蝸廬總莫論大都容得下琴樽欲將吏部長名榜
比勘東林離垢園李下自無蹊徑在山公原有竹林存
幽居也不宜籬棘多少禽魚望引援
壽金在六繕部母夫人
十年再進紫霞巵又向西華去獻詩啖到蔗頭如蜜境
開猶桃子未花時有來拜舞茅容友是教鬚眉逸少師
倘遇玉童須一問天門金母復為誰
與治河使者張玉笥
帝亦無如方割何山龍好與定顛波李尋賈讓豈無策
瓠子宣房各有歌天老授書當濟洛支祁乞命保淮渦
倘閒好作河渠志彩筆玄圭總不磨
送陳天甫督學嶺西
有佛無佛安足論悉驅僧入辟支門圖書龍馬真開闢
鐘鼓爰居亦引援五笥安眠邊教授千年交代柳宗元
由來嶺外稱烟瘴今看春風何處温
集紅酣亭同凌駿甫閔園客賦
不衫不履草亭臺隨意溪聲隨意苔花氣淡都如谷水
雨珠肥不過青梅多安爐火深僧定故詭詩題鈍客才
集似西園人更雅好將景物細圖來
蒙賜佐樞環召别石齋兄兼懷諸公
投林又復賦翩鵻蠟屐東山未可為大有臯伊海内望
敢云頗牧禁中知黃巾豕突如遊釡赤子饑驅亦弄池
鼓枻中流需共濟卭須也恐辦装遲
送開美之關中
獵獵秋髭霜滿顴未行先已掛秦烟無人能識騎牛氣
有字須題落雁巔儒眼儘他酣百二客身總不入三千
歸來莫道囊如洗定有雍州帖一船
按公自佐樞筦計後詩文僅見數首殆由時艱任重
無心吮毫耶
五七言絶句
題畫(早歲)
何處住高人低茅水上貼江闊杳難尋過客指紅葉
其二
仙華學杜詩其詞拙而古如我寫蘭竹無媚有清苦
示季弟華汝
綠泛新醅酒紅添小火爐晚來天欲雪能飲一杯無
訂石齋至董瑞生館
煑泉以當醇採菊以為脯寄語十二郎慎毋忘十五
題錢大鶴職方烟霞載(舟名)
離離白鳳采滚滚赤蛟涎悉化為烟霞氤氲装一船
其二
雷霆豈不聞蛟龍時亦過不愁眠不熟此不是風波
題畫送江夏相公予告
竒石驕無奈高秋澹不羣知須幾兩屐消受此山雲
題松柏䨇壽圖
松柏歲寒節谷風夫婦心千年如有護為作老龍吟
送徐水部奉使荆關
自註云時方就婚予即冰上人
笙歌齊展畫旂開一具烏紗兩笑顋不問已知為楚使
巫山雲氣逼人來
其二
灼眼霞光映彩舸一䨇仙去竟如何樊夫人比劉綱妙
法力纔差半黍多
其三
商船如蟻客如鷥今日開關較昨遲底事郎官忙一曉
未曾完得遠山眉
其四
楚風雄得似驚沙目送三湘貴客槎便過武溪人不訝
使君舟上有桃花
其五
占天太史上星臺楚分嬃星逼上台召去君王如有問
須言紅葉是良媒
題畫贈王念生使君
亦加紅葉亦微雲亦著高人曳碧裙但說是秋都不信
此中春氣正氤氲
其二
喚起山隂道上雲清溪可濯擬呼羣臨流自作三廻想
未必清溪似使君
題畫贈王葱嶽中丞
山法雄深水意竒秋林霜皎月明時令公多是張防禦
每得江南草木知
其二
上頭可有錦岡無一例風光列晝圖昨夜泰山雲氣美
飛為快雨到西湖
題畫送魏廓園被謫南還
水有浮萍石有苴風霜一夜剪扶疎知消幾兩東山屐
莫便逢人說遂初
按是時忠節長吏垣宵人假會推晉撫謝應祥事并
逐高趙楊左數公至次年乙丑而清流之難烈矣
壽年友海陵令張湛虚
一城春雨萬家烟處處凉飛太極泉人在揚州清似鶴
不知是宰是神仙
其二
銅章墨綬赫聲華别有玄心飯赤霞可是茅州句曲長
早衙押篆晚烹砂
其三
百尺樓頭又一層蝗遷禽擁詎稱能漢書載有張堪傳
未必漁陽敵海陵
其四
治成竟覇十諸侯雨牧風官拜馬頭千里照天傳臘燭
江都近日毁迷樓
其五
剛是屠蘇得歲時春新花雨滿城知只看今歲家家醉
可少南山酒一巵
其六
御壁丹臺並有名上天玉局下專城風華日到尚書省
盡道䨇鳬入帝京
吳長組徵詩為杜毅齋開酒禁
糟風容易感冲龍各路諸侯望飲烽為報陶潛蓮社散
生天豈及酒泉封
其二
盤石山頭止酒辭經年不到杜康祠於今更走東臯路
為有無功是導師
其三
欲濡龍鬛展鯨喉可有麯車三百不已到天垣燒貫索
七公為放酒星囚
題劉湛六宛溪釣圖
覺是秋光性可安豪襟小耐白虹丸若非千仞岡頭坐
豈易清溪下釣竿
題畫贈吳符遠
雲合濃摹水淡臨濃為俠氣淡交心相逢已是林泉友
儘寫秋光十里深
其二
山自跏趺水自嘶數株霜醉小亭西他時夢裏尋張敏
但遶溪行定不迷
花燭詞為祝羽翽
自有蓬山會上緣藍橋先遇女神仙他年歸院金蓮燭
悔不遲開合卺筵
其二
花閨並築讀書臺妙友新騎青鳳來只等畫眉人見面
索看一部吕東萊
曕孟夫子廟先是為妖賊所殘
摳衣肅謁浩然堂仰止高山並素王嘆息千餘年廟貌
巋然不及魯靈光
鄒縣道中麥秋志喜
前歲驅車出戰場去年驟馬突飛蝗今來不是能舒眼
貪看連阡麥子黃
馬上遇雨
自來三日蒙頭雨無節無肢不似魚腹裏郝隆如晒得
此回定濕治安書
登張煉師三層閣
高閣明霞飛采繒時攙鶴下與人乘較勝句曲先生宅
客亦容登最上層
題畫送高硜齋太僕東歸
亦在迷濛杳靄間蒼苔不點石爛斑聞今正少桑林雨
那遣烟雲歸泰山
按膠州以戊辰予飬是歲亢旱禱雨甚切
張太公挽詞
夷然觀化復何酸天想緱山降玉棺一副鐵肝與兒子
請將七十諫書看
題小桃源圖為韓寅仲先生
松風忽過小溪灣長出仇池石一班不問已知天地别
神仙自合享三山
其二
桃花流水隱䨇鳬中有高真徹曉呼人是右丞詩是畫
袛應喚作輞川圖
其三
王維石室魯菟裘一日山居一日侯試到頑仙樓上看
可知李白醉時不
其四
天上元靈曲奏來何因人世奬仙才正如渡口溪風便
流出胡麻飯一杯
其五(時韓將赴官洛陽)
擕將琴鶴過夷門比勘温公獨樂園聖世遭逢無避理
不應題是小桃源
題王覺斯石交圖為郭天門吏部
千夫舁不上丹徒看有模稜物態無交盡世人惟得此
資他風骨耐他粗
題畫石送姚孟長前軰
總欺學學與堯堯唤作天門第一橋待到中流人共曉
莫將深淺問江潮
送陳章侯南還暨陽
自註云章侯為予畫蕉石志别
不堪雲亂雨長離凄絶蕉風夜動時此意自難將作賦
江淹多是未曾知
其二
有我君何易别離酒濃詩釅夜深時可當一片韓陵石
歸去逢人儘說知
其三
玉鞭在手眼迷離是寫芭蕉怪石時供作丹徒書院譜
世間只有米顛知
題畫石為羅萸江前軰
自由體正見嶙峋端為滔滔現此身珍重好加爐火煉
世間原有補天人
題松石壽吳澹人母楊夫人
驪山老母石長在華嶺玉姜松愈芬十二靈飛篇爛熟
傳經偶爾號宣文
洗兒詞為王季重
笑到䨇顴舞到眉桃花雪水洗兒時生金鑄就新孩子
提向罡風一任吹
題畫
山情澹得似沙鷗又著松吟雨後秋無事倘來此静坐
不知真覺日長不
其二
晴山點不上多烟一味清幽澹遠天最愛長松松下水
秋光都宿釣魚船
其三
宫鐘能亮野烟疎却好連村帶郭居欲借武昌樓上月
一觀老子興何如
其四
天方白醉樹紅酣小著溪風淡著嵐山亦不深秋不淺
最宜松下卓茅菴
其五
是聽秋聲作賦時秋風多在最高枝溪山定不牽成格
欲學王癡我更癡
其六
覺得山容不耐秋一山霜樹秃於鶖怕他誤入枯禪道
喚起鐘聲出梵樓
題畫送徐虞求京兆入覲
千花萬卉中不妍千風萬波中不顛此是恒山大茂石
天教飛到聖人前
題松石為年友留鄴二仙(按馮公元颺號留仙元颷號鄴仙)
爵以大夫呼曰丈挾貴挾長可如何要是天生䨇介節
我龍爾虎不差多
題畫
欲圖少室恍三分為有清光不點雲自結草亭深樹裏
幽山淡水太玄文
其二
爾雅纔疏六月箋綠隂長到十分天情知北戶風猶好
意在臨流不在眠
其三
纔着雲山即有烟分明傳與畫中禪聪明無過戴安道
曾把金針度范宣
題馮禎卿畫石為磊齋都諫
一班新秀出仇池暢可清霜欲下時傳與明時當諫草
臣心原奉石為師
賀文文起宫相舉子
十洞神仙伏闕呼怯投鳳穴去為雛自關天上仙才劣
玉局班中取大蘇
其二
勃窣烟樓撞却難乃翁自立盡頭竿也留一著輸兒子
二十年來六品官
送賞元亮之官
天生彩筆列明霞行袐書厨三十車便到洛陽仍第一
去冬先發牡丹花
按賞先以明經廷試值牡丹冬榮遂邀特擢
田戚畹奉詔禮補陀還姜宗伯傳册徵詩賦賡二
絶
玉節紛披妙鬘雲潮音端的是聲聞可知佛日輝如此
海不揚波為聖君
其二
金馬碧雞事有無親臣銜命豈區區採風還報明天子
總寫流民作一圖
自註云時兩浙大饑杭嘉湖紹尤甚
按田太保宏遇貴妃父也妃有寵于君田樂交賢士
大夫時奉命報禖祥之慶祀岱嶽謁落迦公方居林
下故以憂憫諷焉
為門人王毓蓍趙甸張嶧題陳章侯畫奉王雪肝
郡守
寫作龍山一抹烟纔看春雨又秋天三年飲此桃溪水
試問何如第二泉
其二
蘭亭林竹耶溪錢内史能文太守賢合鑄黃金松樹下
龍鱗鶴羽共千年
贈李襄城(名國禎初以胄子師公)
上將星光依太微隆墀召虎拜稽時此來不是閒鐘鼓
為聽彤弓三奏詩
題畫
石容何岸草何芳二者離竒孰可降乞得米顛袍笏到
還邀謝客咏池塘
倪文貞詩集卷下
