倪文貞奏䟽卷十一
明倪元璐撰
屯鹽合一疏
題為請復屯鹽合一之制以佐餉務之窮事據保定巡
撫徐標疏稱明主貴五糓而賤金玉晁錯所以論貴粟
也往者中鹽之例天下商賈輸粟于邊計數給引計引行
鹽邊地荷耒雲屯倉箱如京如坻爾時遼東千里多晉
人商屯其間各為城堡耕者數千萬人皆兵商馬數千
萬匹堪戰不惟富而且強三韓固于磐石後此廷議小
利是見以粟多而賤改粟納銀設諸鹽運使轉漕餉軍
於今屯艱鹽艱漕亦艱矣近見計臣生節要議一疏内
有商人輸米淮倉繇海運可避江險一欵惟其近也臣
愚妄議若輸粟于津于通于京于邊于畿南則更近或
併海運河運亦可酌省者北地一時無粟開荒即可成
熟晉商最多亦最耐田家之苦若遵復舊制不論邊腹
凡用兵之處招引商鹽商開荒屯種計開屯若干准行
鹽引若干即作運司銀數當必樂從畿南高邑令招晉
人開荒繩繩襁負而至殊得其力臣竊有意乎此也信
能行之商人羣佃輸粟兵士隨宜待哺屯也鹽也漕也
合而一之未必不可佐國計也等因恭奉聖旨抄出到
部該臣等看得鹽糧責商輸粟于邊所以實邊也九邊
重則輸粟于邊京師重則輸粟于京法貴因時惟圖其
急者而已臣前引司務蔣臣之議欲使諸商以米易鹽
積米于淮自淮起運避險省費官商並利法雖莫善于
此誠恐漕運鹽課一年有中斷之虞是以再請召對酌
行今保撫徐標援臣之議疏請商人輸粟于津于通于
京于畿南併海運河運亦可酌省北道無粟開荒即可
成熟是合屯鹽為一誠補救之急着盖臣條議十欵中
有京引一議欲輸粟于津别開京引二十萬以省截畱
使漕輓盡實京師撫臣之意正與臣議相符至于開荒
屯種自是良法若准按數行鹽惟慮開屯徒有虚名鹺
務反受匱詘莫若但令以米易鹽則諸司之在津者自
行屯種以備上納將無事督責而耰鋤遍野此一舉兩
利之道也候命下再行條請崇禎十七年正月十四日
具題奉旨京引輸粟議屬可行仍令商徑納京倉為便
該部再加詳議具奏
防守措置要略䟽
題為急申防河守城措餉制兵之宜以資天討事頃者
宼禍日深聖明赫怒至移調禁旅以征誅昨臣隨輔臣
入對中左門竊聆指授既極周詳而愚臣管窺尚有急
切要着者夫賊既在秦則遏賊當專力于晉晉有偹而
後無患是故今日之謀大略貴于虚實並進虚者在督
輔建泰奉聖主威靈奮其敵愾之氣鼓倡忠義磨勵鈍
頑收拾人心鎮定民志而已實者在于防河守城制兵
措餉今河亘千數百里兵力所必不能及宜責沿河州
縣各自為防所慮望風奔逃人無固志臣請大宣德意
于沿河保德蒲解絳吉興縣榮河河津平陸芮城垣曲
鄉寧寧鄉等十四州邑蠲十七年田租之半又以其半
留該地方資其防禦一切征調供億勿相煩累即以守
令為將輔以本地紳衿而率其地之壯勇為兵賊至其
汛不得渡者即為上功重行叙賚仍分遣道臣以時督
察如此庶百姓以感恩而知效命地方以專力而易奏
功此一說也其一則扼勢建瓴防易為力宜令該撫審
度扼要平廣渡口可容賊騎數百以上者各築敵臺以
憑砲擊則可以五十人制數千賊之命惟疑磚石之功
資多時曠請令以土為之凡土築之法下宜堅厚上宜
浮虚堅厚則不震坼浮虚則不激掣可以承砲發遠立
于不敗即于其旁建設營舍總亦累土不費多資旬日
經營即可畢役此一說也其一則遠餉不給宜謀近取
除夫鼓勸募助以義舉者多給督輔空頭告身一聽便
宜激勸外臣更請以近日工部所條事例文册給與輔
臣凡在地方有心慕官爵而憚于赴京聽就其地輸資
行間督輔即為給劄具題徑得赴部謁選或以例格過
侈不妨稍作减裁所入資財悉充軍餉此又一說也其
一則兵貴乎精宜明用寡岳飛以五百背峞勝敵十萬
温造亦以五百甲士擒斬南凉叛卒數千安禄山反虜
也幾移唐祚其初亦只恃五百驍僮耳今日大患在于
備禦廣而兵力分不明棄取緩急之法又大將無親丁
死士節制不行臣請撥真定額餉三萬特給督輔使于
宣大兵三萬禁旅千五百之外别募敢死材徤五百人
以六十金養一士足為優厚督輔則與之同甘苦性命
此五百人者遠足制賊數萬近亦足自制其衆懾息歸
命不敢惜死此後增加凖此為例如宋人所稱兵樣者
又一說也臣不知兵言其淺者伏候聖明裁擇乞速下
督輔審酌施行崇禎十七年正月二十一日具題奉聖
旨這條奏虚實諸欵悉中機宜着督輔詳酌行該部知
道
請免軍籍䟽
題為再陳生財便圖懇速俞行以裨國計事昨臣從輔
臣等召對因請發臣覆奏内供改折及捐助給封二䟽
蒙諭回宫簡發復諭臣愚凡關緊切許具題催謹將臣
部未發疏欵開列奏請臣因思理財之道有正有權要
惟順民情之欲惡直捷利行為貴也是故臣為内供改
折之議者正也所以除民之困也若其為捐助給封之
議者權也而不戾於正蓋本乎理而順乎情非有教令
督責之也臣恐聖意未决故敢申請乃臣昨晤京西屯
撫方孔炤出其所條免軍籍為民籍一議大略以凡軍
之家原有一支當軍他衛每十數年歸宗勒取軍裝大
戶嘗𣲖二三百小戶百兩不等今其軍之絶者屯田為
人所占其不絶者亦既長養子孫承戶矣祖籍軍名似
可豁除合無凡係軍籍許納軍裝銀兩免其勾補改為
民籍只此一項可得千萬民所樂輸若慮後來勾補無
路衛所空虚今欽定屯書内開民占軍屯者免其問罪
通許炤民田起科不如按屯畆分數起補軍丁依然額
籍不減臣聞其言驚歎心折天下軍籍皆苦軍裝䆒竟
未嘗勾補徒費一番騷索耳誠得納資脱籍化軍為民
天下人情必大感悦只一籍百金計之天下軍籍約百
七十餘萬除經賊亂殘區之半少亦可得千萬一歲撻
伐之事充然有餘此亦所謂順民之欲以便民為裕國
雖權實正者也臣與孔炤咨商生節之謀尚多其所言
田賦利弊甚詳而切臣於是服孔炤之才也夫有學問
者必有經濟然而空言無識者轉以急於事功譏之試
思堯舜湯武之為君臯傅伊旦之為臣何事不期見功
績用弗成帝堯能終宥乎孔子曰因民之所利而利之
又曰亦可即戎夫聖賢之道言之則必可行而無不立
奏其效所謂措之則正施之則行者也方今軍國需才
甚急如孔炤者惟皇上留意崇禎十七年正月二十六
日具題奉旨軍籍原屬祖制豈可議更不准行
鈔法窒礙疏
題為遵旨確議鈔法事該臣奉命會同王鰲永看得鈔
法利行道宜愼始而窒礙則有四端一當推行之先愚
民未明聖意訛興撓阻也今議早頒詔諭明告天下以
法行自上如正賦關税罰贖税契間架等項悉俱收鈔
其在朝廷所發軍餉商本役餼匠值等項及民間交易
行使悉聽願便更不抑勒急遽強行如是則民初不怖
既而樂之而後鈔可大行也一議設鈔商領散而始事
必懷觀望先須官自為之官則慮有胥役為奸留難勒
索民以多費為苦即咎立法不良今議遴選能吏試于
近畿授之科條以立榜樣必如民間交易簡易公平使
民翕然稱便因而推之天下則如流水也一有司徵收
未必凛遵功令有名為徵鈔其實徵銀或鈔十三銀居
其七鈔之去路無多民必不以鈔為有用今議責成撫
按嚴飭有司遵行凡贖税一兩而上寧减數示寬不許
攙用銀鍰違者贓論仍以鈔行多寡殿最考成則有司
知勵也一民間買鈔以輸糧税貧者既不能頓遽收買
富而黠者或多攘積徵貴居竒乘急罔利則小民大困
今議設法禁杜仍計地方應領鈔貫依數倍之如應十
萬者倍給二十萬寧贏留餘母縮踴貴則亦無弊也以
四議舉其梗凡此外補苴變通在乎任者總之法行有
漸今日以安輯人心為本臣惟常懷魚驚鳥散之憂以
襄皇上惇大寬裕之治必求有功寧徐無驟伏候聖裁
崇禎十七年正月二十三日具題奉旨這鈔法四議尚
未詳速着再確酌來說
請撤桑穰中官䟽
為請撤桑穰内遣專責有司以安人心事陛下銳行鈔
法專遣内臣孫元德前往浙江蘇松山東等處收買桑
穰頭運已報起解專官速成在臣部可藉手辭責矣乃
頃自浙江來者偹述民間驚聞中使之至凡紙戸傘舖
悉皆竄逃其浙西有桑之家閧傳朝廷將以入春不俟
蠶熟勒剗桑皮衣食之源於此將絶洶洶藉藉十室九
驚凡此皆民間訛言過計使者未然之事也然臣慮其
流弊將必至此何者凡民間自取桑穰皆因剪落遺條
俟四月蠶事告成之後以其暇日收棄地之利于桑無
害今以欽限廹急朝使威嚴所司望風奸徒生事勢必
就桑取皮先蠶毁葉皮盡根枯則終身之資絶葉棄蠶
死則一歲之事荒浙江連歲竒荒杭嘉湖産桑之鄉幾
無遺孑近以江楚震隣人心風鶴逆賊張獻忠至偽為
中貴及兵部差官騙招金華海鹽丁壯數千以去此何
等時復堪擾動蘇松東省又不必言臣昧死請勅鈔局
先將解到桑穰造用其餘惟嚴責撫按專屬有司必俟
蠶成之後收買報命所遣内員立行停撤或欲臣部題
委司官而臣謂部臣與内臣何異乎一稱詔使啣憲急
功自芸其田寧顧民事不若有司猶通蔀隠臣前請罷
餉部餉科即此意也今臣杞憂急以入告伏望即日俞
行安定人心早速為貴耳崇禎十七年正月二十七日
具題奉旨桑穰責成有司展期收買即撤回内使如議
行
閣部最要事宜疏
題為恭承召對補牘彙奏事臣于正月三十日及二月
初二日連蒙召對確陳軍國大計其間有臣先已奏明
者有臨時面奏者愚劣之誠皆蒙皇上嘉許而丹陛倉
猝恐口語未能悉達又仰見皇上委曲疇咨日旰未御
尚膳悚仄而退謹將閣部最要事宜摘列條奏如左伏
候聖鍳施行
計開
一各處錢糧逋欠數目臣察十六年分正賦兵餉除
蠲免銀四百二十九萬一千三百兩零又撥勦餉銀
二百三十九萬二千四百兩零又題留瑞藩兵餉并
撥買米豆銅改徵兑銷等銀九十四萬二千四百零
只完解部銀一百一十七萬四千八百兩零共未完
銀七百八十七萬五千二百兩零關税鹽課倉助共
完過六十八萬九千四百兩零未完二百六十五萬
四千四百兩零其中地無兵荒歲稱稍有者臣已于
去冬摘参南直江南福建山西江西山東長蘆等處
撫按已下等官矣仍行文十日一催責成司官趙龍
等及各關倉附近等差分頭督催不敢泄玩各州縣
完欠細數另造清冊偹察
一臣于去臘面奏風聞山東一路不肖有司有借題
私徵蠲粮者現在行司官訪覈主名先請飭令各該
撫按據實指参即以悖旨殃民逮問正法奉旨錢糧
已經蠲免何得溷徵着該撫按嚴察参奏有已徵在
官者姑責令起解作下年應徵見餉等諭今據利津
川人有向兵餉右司陳扆誦言其本縣蒙蠲復徵者
及問之同官王鰲永云無縣不然不特利津也又聞
畿輔亦有然者不特山東也懇垂嚴諭責該撫按察
参正法以一警百用甦孑黎
一臣部之應付京邊者惟恃外解今餉銀解到八萬
餘兩而京邊之索餉者不啻數百萬臣前題明餉到
先發者京軍選徤米折一萬七千兩練捕米折四千
三百兩此無容再遲而邊鎮最急者如寧遠山海約
給三萬密雲薊州昌平永平易州通州等鎮量給四
萬官舍月餉又湏一萬五千兩當此京邊嗷嗷餉之
未至也猶引領而待餉之既至則内外交廹倘不發
則事不可知臣罪無辭身無足惜而事之决裂不可
挽也臣察浙銀久報到河間臣已差促沿途地方官
撥兵護解使京邊不致觖望俟解到奏明
一前據廣東委官楊策勲解到餉銀十四萬兩稟稱
尚有兩批在後因俱避亂取塗曲折所以稽延又稱
四川銄銀四十萬盡被左兵劫掠則知後至之困亦
不盡由地方官疎懈也除現差司官趙龍朱子昇沿途
催儹星速前行今分遣中書舍人姜承宗馮斐數員
于沿邊地方撥截應解額銀一催一解亦為兩便業
經疏列奏請
一津糧截撥三城扣除之數臣察天津撥遼鎮米豆
十六年預計米四十四萬七千五百三十石零豆二
十八萬八千石自三城報陷臣屢移察該撫尚未報
到而臣按籍預計兵馬實數本年撥給應較十六年
减去米一十九萬三千三百石豆二十一萬三百六
十石
一責成各督撫自謀生財之策臣先經請旨叠移惟
宣撫朱之馮漕督史可法知會臣部一咨内條三事
一開事例以助城守一通鹽引之窮一給屯糧餘俱
褎如充耳容臣三催又再不應請旨議罰
一巡按御史催餉完欠賞罰之格業同閣臣擬議諭
奏請訖崇禎十七年二月初三日具題
啟沃奏謝疏
奏為啟沃無當包荒特宏敬謝天恩並颺聖學事該臣
于本月十二日經筵進講大學樂只君子一節書敷陳
既畢恭蒙天語諭臣書講得好但今邊餉匱絀壓欠最
多生財有大道生之者衆此語作何理會君德成就責
經筵不宜套漫臣時不勝悚仄伏念臣學本迂庸識尤
寡昧惟以蠲賑施仁乃安民遏寇之本勦練加餉乃民
窮盜起之原因而追咎倡言加𣲖諸臣釀成禍端實為
罪首故引聚歛小人為戒欲以好惡因物之義勖勉聖
德而選詞不粹立義多膚又臣身在講筵乃忘官司計
事計既兼講為職講宜主計為言誠當包絡經權連貫
標本營綜世務參酌時宜何得專守足餉在于清兵一
說為司計之成謀而不策現在之匱缺然時竊瞻瞳采
側聆玉音惟見藹温非有誚讓此為匪怒伊教誼兼君
師臣受誡而出未敢引罪自陳乃昨十三日晡閣臣陳
演等傳臣至閣恭述今旦上御煖閣召閣臣特諭云從
來講筵惟有問難未嘗詰責昨日偶爾詰飭朕之過也
先生每宜救正朕仍傳諭講臣以後照常盡誠啟沃毋
得因此輒有避忌欽此閣臣又備述聖懷撝抑誠切諄
惓臣就閣庭應聲淚下於都哉天地之大聖人之宏也
臣自服官以後凡國家之事苟有所知無不欲竭其愚
戅然亦豈敢摭拾陳言依傍時事捕風捉影空談紙上
博直言敢諫之名而置君父之憂于度外乎生節之謀
本不能尅期奏效苐臣自去年五月筦計業于關寧薊
永四鎮首清本折三十萬又遣司餉郎中孫襄于宣府
鎮清餉六十萬又咨查寧撫黎玉田清餉七十餘萬又
先後准樞臣馮元颷張縉彦咨報缺兵之餉三百餘萬
硜硜之誠以為兵清而餉無浮冐餉無浮冐而國用足
國用足而加賦可以漸减賦漸减而民力少休於以殄
宼勦賊莫切於此惟是從前匱缺已甚聖明宵旰臣孤
存報國之心而不能紓國之急臣實有罪而天言垂教
引為已辜則臣更何地自容也仰祈皇上解臣計職使
臣守講讀之司專文墨之事必當益勵學問誓竭愚誠
芹曝亦忠露雷皆教海枯石爛報德何窮狗馬區區死
而後已臣不勝感激悚惶之至崇禎十七年二月十四
日具奏奉旨覽卿奏謝知道了著益攄藎效忠實禆治
理其生節清釐事宜原屬司計職掌亦要殫力籌畫無
致匱缺以副特恩
奉議輸捐疏
題為欽奉聖諭事該本部題前事等因奉聖旨這借助
贖罪分别叙釋等事俱依議仍著多方勸輸以濟邊急
不得聽其推諉内員武職俱一體照欵行如有殷富士
民好義借助作何旌勸也著詳議來說分省原自妥便
但係被宼地方無妨别舉諭旨嚴禁抄傳知道了欽此
臣思借助之令及於官紳在聖衷猶以為非其得已況
士民乎夫官紳義無所逃相與鼔勸之猶存禮體士民
何知而臨以詔令名為鼓勸實則逼脅蹂蹴之耳必有
挾讎取賄百害俱生今天下貧無力者多半作賊從賊
其為皇上出資守城同心讎宼者惟恃富人此即國家
外府金湯留之有用旨内如有二字原非坐名責輸而
臣恐遠近風聞即遂騷愕以此秘愼不敢告人若夫有
財輸財不呼自至者臣謂此亦不須預條旌格何者士
民急公率有二冀卑者冀得官高者冀得名耳冀得官
者事例盡收之矣事例已有成則賈人之心錙銖必較
豈肯舍少就多其冀得名者如臣昨所題叙徽民程大
功父子捐至三萬准以崇禎十年題定則例凡捐二千
五百即授中書三萬兩合與十二中書今臣減其半而
猶以為殊異者為其無求得報以義得官芳于以貲得
官耳凡有識之徒見及此者皆非應募求賞而來故臣
以為不須設格程大功父子即格也伏乞鑒裁免行詳
議臣不勝悚息謹題請旨崇禎十七年二月十七日具
題
飢軍索餉疏
題為遵旨回話事該順天巡按柳寅東題為飢軍索餉
斫傷撫臣地方大變已經剿撫星馳上聞事崇禎十七
年二月十八日酉時奉聖旨譁兵戕撫殊可詫異為首
的密拏正法脅從的安戢還伍俱著該督撫道加意料
理其致譁情由仍著巡按御史即行密察奏餉銀多方
措發戶部堂司官回話該撫被傷情形兵部馬上差人
飛探具奏欽此臣聞報駭憤受命恐惶譁軍至戕撫臣
實為異變據以缺餉為詞而明旨特令察奏致譁根由
仰徵淵鑒舉朝所疑以為凡飢譁者計必出于擁持挾
索未有自讎其主帥至于戕殺如此之毒者也該撫呼
餉非司餉者有餉司在何不同禍既由救飢即應搶掠
何為撫衙獨沸市肆晏然又飢則俱飢沙中同志彼捕
反者是何飽兵以此言之明由驕兵畏調而憚光弼之
嚴耳但一訪求即知其實然而時當匱絀餉實不敷自
該撫七月受事以至于今凡發過月餉銀共二十萬八
千兩近以外解不至應不以時會有至者又以根本急
計偶作那移邊人不知易生怏怏臣謹一面凑措現餉
不拘多寡随所有應之一面𣲖撥順天府屬涿州等處
額税共五萬兩乞遣行人司行人謝于宣前往守催押
解足以小安軍心杜其偶語矣臣以駑庸竭蹷生節伏
候聖裁
請停催餉疏
題為臣鄉驚魂未定内遣成命宜回懇乞聖明俯從輿
論事前奉聖旨軍餉亟需解運中斷蠲緩疊頒民生未
甦今特差乾清宫管事王坤科臣韓如愈馬嘉植辜朝
薦著各照題定地方訪察已蠲免過錢糧小民曾否實
沾恩惠地方有司有無預𣲖私征害民須大張榜示嚴
行體訪如確有見聞指參重處即催京邊正項併改折
贓罰已征未解錢糧及周延儒吳昌時贓銀照勅諭内
數目勒催星解又朱大典已有旨著撫按提問姑令納
銀四十萬用濟軍需准减其罪一併會同撫按勒限督
解王坤韓如愈等著作速起行勅書關防即行撰鑄本
章准從會極門封進戶部仍將應察應催錢糧數目造
冊付王坤韓如愈等該衙門知道欽此臣等恭誦制詞
具徵德意本以民生日蹙守令無良違詔屯膏察一警
百是則此舉誠為惠民而設原非專在催徵即以催徵
言之當兹時艱四譟外解不前臣等同處一舟不寒俱
慄況臣璐司計尤切楊號又凡皇上勅遣内臣每嚴約
束知必周思利害切誡多端使者定能遵體德意載其
清靜然而臣等相與籌維期期以為未可者誠以臣鄉
金華之亂雖賊渠授首而黨蘖未清朱大典適居金華
其地人本梟悍重以駭蕩之餘忽聞詔使天來一驚百
動又四十萬金何容易辦勢必遷延時日牽引親朋洶
洶不休良奸並起即其他郡邑積荒新警是處驚危科
内諸員一時總至有司承奉督責寧復聊生亂人乘之
恐遂無浙是則臣等之所大懼也且非特臣鄉也江右
方殘閩粤俱震而江南尤囂陵喜事訛閧易興誠恐事
端相因遂起天下只此數塊土護之宜若嬰兒勿使有
驚驚則必瘚且科遣三人並饒風力度能盡職仰副殷
憂懇乞聖明深思俯從反汗所關安危大計誠非渺輕
至朱大典物論雖騰而罰額太侈尤希恩減過半免累
地方臣等不勝惶悚激切之至崇禎十七年二月二十
三日具題奉旨專委科臣已有旨了朱大典貪婪異常
豈得代為請減併一切應解錢糧如催不及額致誤軍
需該科必罪不貸
倪文貞奏疏卷十一
