倪文貞奏疏卷九
明倪元璐撰
臚陳生節疏
題為臚陳生節要議事臣觀今天下大事患不富強也
然富強之謀必衷之於仁義而始無弊臣本腐儒謬膺
鉅委當此時勢危迫聖主焦勞三月以來諮求籌畫心
血幾盡生財大道遠或數十年近亦數年既不足以救
眉急權宜之策臣不敢為求其正切不過數端其間又
有必恃資本以行或更須參伍而定者具列如左仰厪
睿思一漕鹽即司務蔣臣四議之一臣知蔣臣以此其
法欲使諸商以米易鹽積米於淮自淮起運循舊例四
倉逐節盤遞是則漕法止行于淮黃而北避長江數千
里之險省費不貲運節既短則往返無所稽遲使稽察
不難而盜賣自絶新漕在七八月便可過淮春冰一伴
即抵壩通船輕運速不憂淺凍而于是鹽米通流官商
並利籌漕籌鹽莫善于此乃臣所致疑者獨自新法未
定舊法變更中間一年漕運與鹽課不無中斷之慮誠
得設法通融濟此一年以後踵而行之則萬世之利也
蔣臣議之蔣臣曰能行之乞再假一日召對以畢其情
一錢鈔亦即蔣臣之議已經臣部看詳題覆如法行之
錢流滿地矣而臣所難者以其議欲鈔之行先須廣鑄
廣鑄必先謀鑄本耳臣聞舊通督王鰲永本治兵之臣
而滿腹皆持籌之計立主鈔法可行其議多與蔣臣合
者特欲加造小鈔五百三百一百者相兼而行始可流
通不窮又欲自關税為權輿使商得以鈔當税則鈔行
于流水今現在通幸賜召對果能堪任即用之督理鈔
法責其成功可也一漕折臣聞之科臣光時亨馬嘉植
等之議欲使内八府額輸銀糧悉徵本色准數折江南
漕米其收米也每米價值七錢准租一兩則民必樂從
其折漕也每漕米一石科米價及尖耗水脚諸費責銀
二兩五錢而民猶以為甚便此誠兩利之策然臣惟恐
本處粟米散之京軍而不肯受又近畿爭輸本色則畿
民必常食貴米此須召對戎政諸臣及勅薊順督撫熟
籌通筭期于無害而後行之一截漕即臣前以樞貳赴
召入對之言其法詳于前䟽臣意以海運虞一朝之患
通膠為難必之功誠從分水嶺盤運有成則漕船及淮
而止所省長運挑河諸費不下三百餘萬而科臣曾應
遴又有飬魚池一議稱海運自齋堂而南由竹島以達
地名養魚池為文登境地鑿而通之道里無多即可經
流入海南避成山之險北無毁琢之傷雖不能如膠萊
之徑捷較之陸運猶省脚價其言簡盡云得之太僕寺
丞賀王盛王盛先令文登籌此甚熟皇上試召二臣同
臣集議因遣工部明幹司官一員前往分水嶺及養魚
池地方躧勘形勢工力二議孰便擇其可行者選用風
憲官一員協同登撫為之蓋必登運有成謀而後淮截
可決策耳一京鹽有投議于臣者欲于都城開鹽引十
萬每引照遼例納價八錢本折相半上納以充兵餉之
需仍行文兩浙鹽法衙門照察遼例于正附綱引之上
𣲖行每綱引十引帶京引一引若無京引綱引不許過
關橋取掣其引價鹽觔及餘課割沒等項悉照標鹽往
例毋得故違損益出示曉諭在京諸人有願中引者赴
部報名劄行太倉本折均半上納亦當議與寬減以示
招徠如此可得引課二十萬亦一策也一雜折凡為内
供雜項改折之議者不一而足未蒙允行蓋必有難行
者也然臣察内庫所需黃絹顔料油漆蠟茶弓箭弦條
等項外解甚苦又多不堪駁換害累遂不可言而究竟
逋多難徵時久倖赦即如臣鄉所供弦箭一項十餘年
來無年不駁者以其非地之宜決不如式所司詳慎何
敢輕收是則十餘年來民間實受百千之害而在官曾
不得一弓半弦之用民命可矜物力可惜也臣請聖明
再加審詳通察一應内供本色凡在所不急及必不堪
用者聽得改從折色凡物值價一兩者連鋪墊倍責一
兩折解在朝廷驟增一倍有用之利而民已脱于水火
讙動天下矣夫聖主每損上而益下今益下而又可以
益上何憚不為乎一清兵清兵者二其一兵部所報缺
額兵數可裁二百餘萬但恐邊臣以缺額須補為辭即
不然不肯扣新而欲以抵舊則清猶不清矣此須兵部
飭明其一則臣部所議各鎮司餉兼列兵銜以清兵之
事屬之自臣部所題餉郎尚以部覆候旨頒勅方行現
今無一到邊受事者又以餉郎之行必帶有多餉使軍
心鼓舞歸命而得以問其虚糜今部庫如洗眼穿外解
臣心戰戰然臣請更設一法誠得聖諭各撫鎮諸臣能
清兵百名實陞一級無所報清者罷之則餉司尤易為
力臣法可得而行也一省弁往時戎籍所載不及今時
三十分之一而戰勝攻取士馬飽騰權一而餉不分也
今大帥驟增十餘倍副參都游守把驟增三十餘倍行
伍之士皆恥為兵而倖為官纔設一官役使羽儀又數
十人士飢而此輩荒飽如故士之不戢餉之扣尅職此
之由前有繳部一糧單内止五百人而中千守把凡三
百五十人兵僅一百五十人虚冒如此餉何由不詘臣
與樞臣馮元颷會議一日而裁八百員誠見及此耳一
役税聞諸總憲臣李邦華之議今天下内外吏胥承差
各有頂首文契悉令呈官照税每百兩納税銀五兩非
官印税契不得授受臣初聞之恐傷大道既而思之此
亦一道也昔者先王惡民逐未所以征商吏胥者不農
不商而在官為市沿積頂首過百踰千則不止逐末矣
今農辦畝租商輸關税田書屋劵悉經税抽此輩游手
以蠧取財既不能絶又不征之何以服彼農商乎以治
蠧為生財此則憲臣體用之學也又各處吏承納班大
省或至一二千人各差御史承差多者或至千餘人價
重者至一二百金少者亦三五十金皆借之以庇其門
戶或納于各布政司或納于各差今若以此盡歸臣部
仍嚴為之禁庶人在官者但得受禄于官而不得擾累
于民其意與事例相等一洋政臣聞之原任通政司使
施邦曜之議曰福建有東西兩洋商舶自前代至今俱
收其税以資國用者自天啟年間海洋爭利不靖遂議
禁止試思犀角象牙香料非兩洋不產今宇内諸貨充
斥而猶曰禁洋不開是眞掩耳而盜鈴也蓋閩人以海
為田一日不下海即無生番人日用必中國之産一日
不往即闌入故官日禁之而民走死如鶩官亦無如之
何上下相蒙徒隂為豪有力之利何不明開使朝廷少
收養兵之費乎帥臣鄭芝龍坐鎮閩粤交界之地又素
交孚于遠島乞即以洋政委之則一年可致十餘萬之
餉也邦曜官閩最久故非浪言又臣司官王之驥閩人
也其言曰此禁開而閩盜始稀謂洋開而生盜者非有
識之論也然臣更請令在廷閩紳共為詳酌必歸于有
利無弊而後可耳已上十條臣所持生節之謀採羣言
而衷于聖賢經世之道然其取效必通數年為計若旦
夕見功急抵蠲缺則猶未有策也凡救急必出權宜臣
期皇上力行王政何肯為苟且遷就之策惟是庚癸四
呼臣憂在眉睫不知所為耳崇禎十六年八月二十七
曰具題奉旨奏内鈔法廣鑄已有旨了雜折酌行三年
清兵汰將專責各省撫鎮勒限核詳不許仍前冗濫漕
鹽截運京鹽洋税各欵仍著議妥詳奏以救時艱欽此
扣折漕運疏
題為請扣漕運為積貯以罷召買而弛民力事仰惟皇
上軫念京庾因新漕未至現米僅支兩月軍糧特發内
帑四十萬金為召買積貯之謀臣隨分泒司官程正家
姜叶卜陳聯璧蹇宗吕四員使乘秋熟登場或就近畿
採收或召慤商承納不拘一法聽其便宜務于九十兩
月内竣事現在則以新禾在野稍須時至即如鷙鳥急
搏矣然臣細察京師奸囤競皆廣收深藏居竒射厚而
游徒徼倖求充糴商投呈該司者不下百餘經此軰騰
鼓米價勢必驟踴民既怨咨官亦不利也因復廣詢博
訪乃得可以便于國而更便于民便于兵者查關寧薊
永四鎮歲需米五百萬石向於天津截漕從海道分運
撥給然聞四鎮將士原未責其全運漕撫旗甲與天津
餉司每私折銀而薄解米耗蠧國家米豆數十萬石而
臣部不得過問當事諸臣無一言及之者臣既矢誠天
日務在剔弊節浮前於截幇疏中既微察其端而不能
窮其實也故臣初意欲於歲運之内扣五十萬石入京
倉而以每石八錢折給四鎮在邊兵既可以得金而太
倉遂實有善米上下交利一舉可竣今問之津撫知僅
折米二十萬二千五百石臣即折發帑金一十六萬二
千兩劄委員外姬琨往津守催將漕米督催啟運以實
京倉又察今京軍匠役亦喜折色請即以九十兩月米
按照時價折色與之則又可坐扣米十六萬石連四鎮
共得漕米三十餘萬矣此外僅餘帑金七萬買之易易
然本處所産粟米入倉即變黑色不堪久貯誠欲久貯
非漕米不可而漕米既無可折扣臣又思之豆亦糧也
軍興尤所急需並令買糴數萬石在明歲則與米同功
在此時則分米之勢焉至臣受事以後日議清釐縻冒
之法其四鎮向來所折所運實數容臣詳細核察奏明
垂為定制則兵民皆属至便而國家歲有積貯民力可
以稍弛矣恭候聖裁
雜折事宜疏
題為詳酌開明雜折事宜以惠東南事伏念臣以庸才
司計其所以生財者不出於大道必不可然聚今人之
謀以生財無不傷道者以其一益必一損此盈必彼竭
若夫兩益交便名起利隨上實緩所征而反享厚獲下
實多所出而反讙更生盈庭千策未有如内供改折之
一事者也臣察十庫諸色名為上供内外所司倍存嚴
慎一解一納艱累千端有解必賠無納不駁凡内庫駁
退之餘即非民間所敢公取徒以膏血委之溝壑因而
追比株牽家號路哭而究竟一駁即有一欠駁之不止
欠無完日民已破家庫仍懸罄臣察十二年以前千萬
積逋一赦俱盡十三年以後册載全未完者什而五六
非不解也駁而不來耳即使嚴催而愈催愈玩由此言
之損仍歸上以其兩損易以兩益何為不可皇上仁覆
天下又復節險性成屏絶嗜好停嬪減膳浣濯卑衣甚
欲夷諸器御與民庶等此堯茨禹菲之心也謹開明條
欵伏幸詔諭天下凡十六年以前逋欠悉如常價折納
免行倍加此後除上供袍縀不敢輕議其餘貨物凡官
可召買者悉從折色令各該撫按公估時價量添解費
輸納夫典衣典冠雖分曹事而同舟通力必無殊心其
所折入銀兩即用以為益餉恤民之需當聖主大賚渙
居内府外府何所間乎
計開
一不急而應折欵項
黃蠟光粉綠&KR0552;明&KR0552;黃丹藍靛槐花紅花紫草
茜草燈草生漆嚴漆桐油螣黃銀硃錫水膠牛
皮牛角牛觔絹絲綿苧布柿餅川椒蒲杖烏梅
五倍子葡萄紅棗栗子蜂蜜核桃薥秫稻皮已
上均非急需悉可改折
一似急而應折欵項
白蠟六萬五千斤芽茶四萬八千斤葉茶四萬
斤黃熟銅二萬斤紅熟銅二萬二千斤生銅九
千斤黑鉛一萬五千斤棉花絨三十一萬斤棉
布三十六萬疋梭布三萬疋芝蔴一萬四千石
白粳米五萬石白糯米七千石已上似關急需
然本可購買亦應併折
一工部欵項如弓箭弦條及一切軍器斷斷無用
决宜折價京造者也此外容臣咨查酌列奏請
崇禎十六年十月十三日具題
鼔鑄大計疏
題為欽奉聖諭事本月初十日恭接聖諭鼓鑄為足國
大計近時事多艱銅本稀少御前及在内各衙門已有
旨盡數摉用今内外文武軍民人等俱宜急公體國共
濟急需著遵照律例除鏡子軍器寺觀鐘磬鐃鈸及櫃
箱等物事件鎖鑰樂器古銅免毁其餘定限三個月俱
行銷毁一切廢銅並赴官賣給價不許違禁打造收賣
其有捐銅助鑄的悉照事例議叙崇禎制錢仍以六十
五文作銀一錢其餘雜錢槩以二文凖作一文低薄小
錢自五分重以下者四文凖作一文其私販低錢着該
城御史嚴禁緝挐仍各大張曉示至南北銅商領價誆
官逋欠巨萬屢旨究追著經管官勒限追完仍各自行
回奏各省直作何勸勉并設何官專司應行事宜著該
部詳妥開欵來看昨據計臣倪元璐奏薦王鰲永心計
可用著以戶部侍郎兼工部侍郎提督二部錢局錢法
鈔法責令清釐局商蠧弊疏通錢鈔如辦理有效即行
優叙倘壅窒踵弊責無所辭特諭欽此臣于是恭服皇
上之思深而策備也如此則處處有銅源源可鑄富國
之計盡此一謀然而臣猶有說凡一法之立一弊即生
今欲使私銅盡絶無如專禁打造犯者重論夫用之家
千而造之家一禁千不如禁一此為絶源之法如此則
民間成器不須盡責毁銷即責毁銷但勸諭之不必設
為嚴禁即設為嚴禁請但行之紳貴勿及士民紳貴義
無所逃擾害不及若行之士民則告訐四起挾詐横行
從此騷然大可慮也聖諭不言挾銅不出者作何處治
仰見淵衷矣然而民銅不出鑄本猶微有法於此請令
有司罰贖減半徵銅如稍有力應罰銀一兩三錢者僅
輸價值六錢五分之銅則民爭輸銅矣民爭輸銅則銅
價必貴銅價既貴則凡有銅者莫不居竒射利歡然出
而應之不出一年天下之銅悉歸官冶民間非但不騷
抑可取利夫使民賣銅于官必得虧折賣銅于民必得
贏息而有罪輸贖者雖苦于買貴銅而實喜於承半罰
則亦無不便也凡法立而民稱便因勢順導之則行于
流水矣恭候聖裁崇禎十六年十月十六日具題奉旨
奏内欲絶私銅無如專禁打造深得要領即着卿悉心
講求鼓鑄善策以資裕國欽此
督撫制置兵財疏
題為欽奉上傳事昨以閣臣陳演等傳臣至東閣恭述
聖諭關門三協應用本地之餉養本地之兵及計臣前
奏一切屯鑄生財等事責成該督撫便宜舉行事宜可
會同詳議具奏欽此臣惟今日之勢誠必以督撫境内
兵財聽自制置略如唐藩鎮者然後天下之事可得而
為所謂大建規模者也譬之民間家計蕭竭而有衆子
即宜割室分資使之自食其力共治其家若以一冢子
持其斧囊而此衆子者但呼飢寒不知生節則衣食立
盡故一司農必不能應天下之呼一内帑必不能濟司
農之乏臣初入告曾持此言而皇上即持臣此說以告
輔臣蓋臣觀古之大將羊祜杜預韓麒麟韋臯余玠張
浚之流未有不自生財者也其所生財亦只數者屯鑄
通商而已屯取聚衆而言本為兵事邊將所謀今腹地
營墾即開荒非屯也邊外地已不敢屯薊永之間固多
閒曠宜使盡利非必悉宜稻黍棗栗薪芻皆可致貨臣
又聞薊州党峪地方産鉛可鑄現屬司鑄主事倪光薦
往察而未報薊督或知之他如鹽榖等商踵背相接此
外又如贖罪事例輸粟于邊而請命于朝者皆可得為
也總宜令薊順督撫詳求悉計條列具聞以是為其家
當凡所請者必盡聽之臣向覆淮撫史可法請增兵餉
一疏責其自條生息所宜欲以淮揚為端漸行邊鎮可
法尚未覆奏今即以薊順為端漸行内路可耳至于錢
糧附近截解此誠便計臣亦嘗面奏及之退而察附邊
額餉實亦無多以此久不决策謹條八府正賦屯糧民
運及三協餉額確數如左大都于三協五之一耳以供
薊督一標則有餘又臣聞永平府同知馮如京大有謀
識人傳其言曰得永平一郡糧足了永平一鎮兵事此
語甚竒顧臣未深識其人或勅薊督物色之嗟乎臣之
事君如事天亦如事父也目覩國家之急不思所以救
之而猶清談勦說鄙理財為管仲劉晏之策譬則父母
方謀一家之藜羹藿食而其子顧慰以衡泌樂饑此愚
子之忘其親者也目覩國家之急不思所以紓之而惟
呼兵號餉變聚歛為加派掊克之謀譬則父母方憂一
家之鳩形鵠面而其子直欲以攘奪為事此不肖子之
欺其親者也皇上惟戒諸臣以清浮冒杜侵漁為節用
之道惟戒諸臣以因天時乘地利順民情為生財之道
則兵食足而民信聖賢之論政全矣崇禎十六年十月
三十日具題奉旨各邊督撫境内兵財聽自制置誠為
便計這畿府正賦民屯本折原額并屯鹽鼓鑄事宜着
行該督撫計議速奏馮如京果有謀識可用着該督奏
明欽此
倪文貞奏疏卷九
