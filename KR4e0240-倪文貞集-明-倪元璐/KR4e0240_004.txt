倪文貞集卷四
明倪元璐撰
制誥
四川遵義軍民府知府黃立言
制曰朕觀漢代邊徼守臣悉資將略李廣魏尚祭彤任
延之徒才氣鋒舉抗稜籠裔然固非能闢國百里也循
持無失而已國家以為守者文德非必﨣桓雖絶隘巖
陲惟任儒士顧以國靈不匱恒得其人爾具官某屢試
而效移守牂牁其治文眀傅以嚴徤農桑芒刃相錯為
功使德浸於中威行旁遠朕聞而尚之朕惟由秦迄今
二千餘年獝狘之種驟被冠裳方踰再紀譬十年之病
療始淹旬嘗慮乘羸蹷然而作得子拊循更益繼者踵
事勿失則亦可以無患矣用旌子以風可階中憲大夫
錫之誥命朕今所持大振天下者其道有三曰重守令
慎疆圉破資格而已三者以子塞其二則朕豈得不又
圖其一乎翹車在前冀子終譽
妻
制曰朕聞馮寳之守南涼其婦洗為之謀之無有失也
豈勇可習惟婦亦然歟爾具官某妻封宜人某氏以中
華燕婉從其夫萬里戎馬侏離不以為懼今即謂爾夫
所綏民靖邊者舉由中贊朕不能知然固已難矣用加
封爾為恭人慎勿以命服為易洊恩為常必敬必戒無
違夫子
父
制曰夫功業非一日之積也其始必有其見端如火熒
然終則熏燎其父子之間乎爾原任長稜衛經歷黃登
乃具官某之父原其夙所居職比於古之參軍受官銓
衡而臨戎幕左右韎韋咄嗟鈐符克以才稱為時所譽
則亦文武之資也施於爾子領符絶障内拊羣庶外控
諸蠻禮樂機能張弛不失雖專城為貴其道豈有殊歟
是父是子允文允武用加贈爾階錫之誥命尚祇承哉
即報朕者其益佑啓爾子如爾結草
母
制曰記有之母没而桮棬不能飲焉澤存焉爾推而言
之亦可曰母没而蒯麻不能御焉教存焉爾爾贈宜人
劉氏乃具官某之母操績致勤敬姜復出爾子之彊立
不怠自其成童則已然矣今貴五馬而釡庾不逮康伯
擁綿以泣宼萊捫足而號陟彼屺兮是可痛也朕用加
贈爾恭人旌而有子嗚呼夫既有子云何不喜
浙江寧波府推官李清
勅曰人亦有言以法律為詩書夫以法律為詩書不猶
愈於以非法律為法律者乎朕讀詩書為仁義至精之
言者靡不致詳法令而高皇帝之制律又什九取諸詩
書稽古憲今豈有敝歟其上自司宼廷尉下至郡國聽
稽之司朕則一遵古先聖王之道高皇帝之意左握詩
書右持法律參伍考平焉爾具官某本諸晶心致精審
克東海之無冤民朕則聞之維甬海邦罔不宼賊再歲
以來遂以衰止則刑平之效乎用階爾文林郎書不云
乎哲人惟刑無疆之辭爾其懋哉
妻
勅曰法吏之妻勗哉夫子有如曰無以喜怒生殺人則
已幾矣爾具官某妻陳氏自爾夫之以哀敬明清著平
東海中贊之力則已彰然且夫窶貧者士之所歎而況
婦人乎覩斯陽陽彌徵齊德兹用封爾為孺人尚益敬
戒無替則亦有無窮之聞
父
勅曰夫水之傳器也雖方圓致殊而不易其味父之傳
子則亦猶然爾生員李長祺乃具官某之父以大儒名
卿為之祖若父而其子則亦有良吏之聲於天下即爾
中處述作已明若以朕所聞其才甚高而學廣義多即
微其祖父若子亦豈可没哉兹贈爾為某官嗚呼不於
其身則於其子信夫
母
勅曰天下之不治則由士大夫不篤其倫不高其節不
篤其倫則其義微不高其節則其功墮士行如此朕欲
以婦德正之耳爾以節旌姜氏乃具官某之母松栢之
心是天所篤靡他靡慝誓存共姜取爾孤貞布諸百爾
可使居恒厲氣不絀其功臨危致身不没其義道關風
會詎曰渺微兹封爾為太孺人嗚呼以爾父之鯁固爾
夫祖父之忠貞萃靈於爾爾子則亦於是有祥刑之譽
誰謂節苦而道窮乎
江西臨江府推官今陞東城兵馬司指揮田蘇
兆
勅曰吏治之大者無如理人禁非理人則冤抑寡禁非
則豪宄絀審若能之何施不可哉爾具官某當理洪州
強立察朗僉曰清霜移試輦轂益彰通敏其明習積練
所由來矣故曰習者之門巧者不過仍以往績授爾階
文林郎使爾司城佐臺使者之察也夫都城百孽所歸
譬則松栢之下必有叢草爾職參吏將抑其興文厲武
慈健並章庶以不隮典聽朕教
直隸鳳陽府穎州知州沈延祖
制曰朕觀往代多以其國重臣貴職養優方州而今特
使士初試及一命以上者為之夫祖宗之意以為為臣
養優則不如其為國責勩也然而責之已甚矣郡督其
上譬托頭於肩而邑之肩之猶指之仰臂也輻軸相維
轂居其中有難為者焉爾具官某守其家學敷為國華
文譽雄騫才鋒健奮屬以筮仕授之名州惟汝陰為中
都根本之區況比歲當災盜洊仍之會資爾心晶如水
月鏡非鈎合浦珠還知孟嘗之異越王石見表虞愿之
清誠可雨號隨車天名照蠟用授爾某階抑古人有言
曰諸侯並立終善者長焉寧先病而後瘳詎先瘳而後
病乎毋棄爾勞則維王休
父
制曰朕惟為人之道以才衛世以福自衛視為固然不
知其必有取之取之則必其父也夫遠或難稽再世之
澤如出戶顧廬返踵可得爾生員授儒官沈應和才名
江海學號厨倉毫茂可觀神清不俗且周施不報循月
令掩骼之文洽比孔云市馮讙焚券之義俱非斯代可
得而求夫景必隨形枝皆稟柢故知韋經之傳為世業
于閭以報其前修矣爰是封爾某階其自今往則益迪
爾子俾罔或恃罔或憚罔方成而忽墮
浙江嘉興府崇德縣知縣龔立本
勅曰今欲义安天下使桴鼓不驚至治日出其道必由
於得吏吏必自邑令始矣朕求民之莫當饋輒歎亦維
古之治主璽金茅土廣厲循良朕師其意不敢忽也爾
具官某學成有用體詣無塵秉鐸材蒸分符瘠起頃臺
使者覼縷上言凡夫田疇子弟琴舄童禽形其至誠敷
為大象亦既卓朗章於聽觀朕用爾嘉授爾階文林郎
抑聞之曾子譽衰於宦成是則可憂也爾盍懋勉其惟
有終
浙江金華府金華縣知縣項人龍
勅曰夫吏治者精微之業也有民人社稷禮樂兵刑儒
者之務詩書所求莫不歸之苟能其官抑將可以為大
臣爾具官某治婺三年大吏上其績曰無不辦者所司
覈之曰審是則朕之所厚望也吕夷簡始佐穎川遂期
宰相漢制郡邑高等入為三公皆為循端測歸區量才
際顧今猶以恒貫階爾文林郎錫之勅命即士初試使
一邑之人親之如父母而其聲聞於天子雖不遽顯亦
可謂之道行志得矣於戲是豈可以不終哉
妻
勅曰夫受人之民人而為之牧之是豈一人之為乎出
則其父事兄事示之水薤入則其同夢儆於雞蟲如此
以幾不墜堇焉爾爾具官某妻程氏室家之壼非朕所
聞若以爾夫宰邑邑治化成名立自朕觀之不有羣資
則有陰贊不然則其無中牽也用封爾為孺人於戲含
章有終妻道也尚引弗替永孚於休
父
勅曰易曰黃離元吉黃土色也土父火而襲其文明猶
之子父相附麗以為道故得吉焉爾項元輔具官某之
父朕聞其慕義抗躬志節挺舉學儒不成棄而學劍爾
子偉達之氣著於專城則亦其道也是用封爾某官且
夫官怠於宦成曾子之所以誡曾元也他日又獨立豈
忘斯義乎
母
勅曰夫横海之鱗不生於蹄瀦彌天之翼不奮於蜂房
以言乎德産則亦有之矣萬物之榮各功其母詎可誣
哉爾方氏乃具官某之母由爾以母道教爾子使其邑
人有孔邇之戴其子衆母其母母師比以三年之成授
爾封孺人即吏於民不能誠求如保赤子者皆為媿其
母矣念之哉爾有母遺
湖廣武昌府江夏縣知縣劉勷
勅曰吏道多端其大要使民親之而已朕南睠荆襄師
荒繹然夏口兵衝昔人之所慮也然今者沸羹之勢極
於潢池揭竿之心生於愁苦聚天下之才無制賊者聚
天下之德無親民者奚惑乎夫吏親民則民知死長民
知死長則其氣出何賊之慮爾具官某勤勤翼翼比及
三年其效則使穫薪無歎頳尾絶歌旅樂其塗宼畏其
界大吏考之曰未嘗有諒矣杜陶以來二千餘年以子
張楚可授階文林郎朕以宰之能通於天下則翼宣之
道出焉是以有宏文之令爾其懋哉
妻
勅曰妻之曰齊吏之曰理内有齊德者外有理人之功
民之父母有與共為之者焉爾孫氏乃具官某之妻朕
則有聞爾夫至清絶塵形諸馬骨當是之時室人讁之
亦烏能介然無變至於三年乎三年而不變其於妻道
則亦以成用是封爾為孺人於戲其益黽勉思日贊贊
襄哉
父
勅曰凡人蚤成必其父之遺其未竟必遺諸其子夫父
子同體今以其潛顯殊遘或疑之是猶疑寒暑非一歲
之功詎可乎爾貢生劉志宇乃具官某之父積道窮經
淹躓以死孔子曰有命豈不然哉今爾子英挺驟蜚為
吏聲出獨立之義既炳以章蓋天之道猶張弓亦有不
誣者矣兹用贈爾文林郎冀爾不昧佑啓爾子規遠持
終即復結草不如斯報也
母
勅曰甚哉婦德之為宫鐘也其夫若子鼓而聲之烏可
得没哉爾馮氏乃具官某之母何以知其順以其夫之
名儒何以知其慈以其子之名吏天下烏有積行之士
無耦德其間奉公之臣無教勤其上者乎兹用封爾為
孺人猗歟於是則有無窮之聞夀母純嘏
湖南荆州府石首縣知縣譚尚烱
勅曰今治令已甚司勲則亦治之司庾則亦治之夫使
司勲正詞以治其繭絲而司庾骫志以治其保障天下
豈有完令哉詩曰維昔之富不如時維今之疚不如兹
此言民窮而吏益困也具官某政刑德禮條然以章輯
和民人莫不夷懌下戴其上牛車自輸非假羽毛聲稱
日出如此則可謂之賢人君子矣朕以楚貏豸洊承兵
革粤波南及壑以游鯢秦蔓西延嫁之奔豕殣痍相望
仳蕩嗷然每睇衡湘愾焉廢箸嗟乎苟俾列城之長悉
如爾良朕復何憂哉嘉迺丕績可階文林郎維朕以為
治之已甚報亦宜然今宏文之求移諸循茂底之厲之
則亦至矣其益殫厥心遠期宰世天下安得謂吾民父
母不可與於股肱乎
妻
勅曰謀及婦人古之戒也不曰夫婦外内以經二物乎
且夫謫徧於室而能陽陽左簧右房者幾人哉具官某
妻劉氏由其明理習勤終窶不怨於是爾夫得自矯挺
晶志懸魚不以官財民膏娛其妻子故曰妻者齊也素
絲五緎副笄六珈羔羊山河詎謂非配乎可畀封孺人
於戲敬之哉孰是翟褘可忘縞綦
父
勅曰夫長民之道取諸其父則皆有焉非必教之睨而
視之其則不遠惟孝子之幾深者可與言此矣爾譚可
旬乃具官某之父朕聞其誼至高不苟取予無陰陽懷
諼罔物之心行於一鄉一鄉俱化嗟乎是烏得無令子
哉爾子亦猶行爾之道也夫釣有方而或為御法土致
能而必推火功殊塗同歸莫若父子者用贈爾為文林
郎繄容城之民視爾子猶父也是真爾子爾何求哉為
衆父父則已矣
母
勅曰昔者聖王甚重人母故其令曰夏不刈藍夫夏之
德赤赤長物而母藍聖王以長物故貴赤以赤故貴藍
也則朕豈得不為長民者大報其母乎爾楊氏乃具官
某之母既以高行襄隠鹿門而教子子賢名成底績是
故天下之善皆可遡而求也苟不求之亦烏知陶侃之
廉由於封鮓而不疑寬平有問平反其上者乎母人之
道道在其母用封爾為太孺人嗚呼天錫爾純嘏夀母
燕喜
廣東惠州府博羅縣知縣劉守誠
勅曰詩云樂只君子言吏德也亦言吏有才以致德於
民也即吏無才誰德吏者孔子曰大車無輗小車無軏
何以行之哉夫才亦德之輗軏矣具官某比及三年亦
既以成朕觀頃者所司條上保障干櫓並在爾躬夫盜
賊不靖則民無農桑威禁不行則吏無教化試爾盤錯
利器飈生使海波戢氛行子鼓枻若乃百雉搴壯不由
官財三年屭然裝俸為盡雖鹽亭健令建康城表剛清
之德何以踰斯用階爾文林郎頃既擢爾佐郡菰城夫
郡之於民漸遠而佐不能專郡事菰又巖地爾其毖哉
父
勅曰夫士行本孝非權輿之謂也孝子之於親苟欲致
則必致之其精誠計數才斷氣決兼舉悉會而后其情
盡道亦以出名亦以成嗟乎豈不難哉爾生員以孝旌
劉載達乃具官某之父刲股稱孝享於瞽宗夫儒者之
論以為子春傷足而悲惡虧親體刲股之義亦猶此耳
朕不謂然是其設心以為不如是且死其親虧之云乎
今為人臣殺身成仁不為虧其親體君親等耳即其親
之體自為親虧何由可譏自爾以理學之儒道出於此
斯關至正不為騖竒明矣兹以爾子奏績贈爾某官爾
子且以爾孝慈其民忠其上本立道生信夫
陜西西安府華州蒲城縣知縣錢一寵
勅曰天不悔秦禍宼盜蟻結八年不散雍函之聚蕩為
戰場燐火晝游白骨山積重以饑荒斗米千錢殍殣彌
塗父子相食詩曰周餘黎民靡有孑遺朕心痛之今兵
氣不揚殺賊罔效﨣桓無可恃朕惟恃二三良有司耳
具官某其治有條民愛其長宼不能犯災亦無害如火
攸灼周廬具燼而獨巋然靈光自泰斯亦可謂之奇矣
兹以奏最授爾某階朕甚重令而軫西秦即無厭苦勉
為朕更拊循一年朕且召爾
直隸徽州府績溪縣知縣熊維典
勅曰廉者百治之本吏廉則其情靜情靜則靈見而才
出且夫柔剛則吏所兼取也苟多欲則必噬物而甚畏
人於柔剛之道何居乎周公之作周官也其心必曰有
王者起必來取法要其弊吏斷以廉為本朕則師之爾
具官某至清絶私邑遂以理凡其灑煩決藴綏良化頑
則皆無欲之為也朕以為難用階子文林郎錫之勅命
雖然爾廉以自正則可以厲物不可也抑抑乎若涉春
冰豈有失哉
妻
勅曰女曰雞鳴聖人著之以風於世閭巷之間聞言及
此是亦可經也爾某氏乃具官某之妻朕嘉爾夫拊循
吾民若保赤子官俸之外非有餘財爾之中襄不言可
見是用封爾為孺人朕以治績考爾夫以爾夫治績考
爾寵命不常爾其念哉
父
勅曰聞之父之教子也十母吏之教民也百父由此觀
之為人之父處吏與母之間不競不絿以施其訓苟非
下愚豈有不成者乎爾熊希鳳乃具官某之父由爾子
懸魚之清徵於馬骨是故知其有本不然則其教也胡
威原涉不其鑒歟是用封爾某官於乎入則爾策之出
則朕拂之爾子其馬也日以千里
母
勅曰子産衆人之母也抑知子産則亦有其母乎且夫
任棠之教吏也鞭影爾龐參賴之矧伊操績某氏乃具
官某之母勤斯天只而爾子以之篤其學嗟予慎旃而
爾子以之共其官是誠母師為衆母母用封爾為孺人
嗚呼朕將大進爾子即福夀名堂未為異數也
浙江台州府臨海縣知縣周瑞旭
勅曰邑於天下具體而甚窮吏之才故曰難焉蜀龐統
當亂世心薄為令謬不事事然曰非百里才者非正論
也且夫百里古之大國古之治此者魯公之才三年而
後報政詎必小材乃得託之乎如曰天下為大百里為
小辦大必廢小是謂人勝斗飲不勝勺飲也朕心非之
朕苟得一循吏視其才若嶽海然爾具官某晶心茂能
通敏沈斷承風者謂之嚴健仰沫者謂之温恭移是使
宰天下詎有難哉可階爾文林郎錫之勅命嗚呼由爾
之道更一年不變者必大顯庸之朕欲與守令共治天
下敢循恒貫乎
河南彰德府臨漳縣知縣張爾忠
勅曰治民之道本諸至誠誠至則志決靈出天下之才
莫不歸之矣誠之命才猶心之命手足也或曰才故誠
也以其才之所際篤驅其志就之耳爾具官某讀書為
學學為經綸治漳三年致專取濟節浮給饋及於人田
擐甲治軍民不曰擾甯武再出愚智無端朕不知其誠
之生才誠生於才也大吏奏爾績曰最用授爾階文林
郎朕以爾為吏有其將略治民本於經術則知所以置
子矣爾益冰淵無以名成而放
河南彰德府安陽縣知縣鞏焴
勅曰朕聞周公之言曰為政不簡不易民不有近吏投
繁處難與之為繁難則愈不治與之為簡易則無繁難
者矣是故簡易者才之至歸也宓巫而下卓魯而上則
皆用之爾具官某予之大邑三年有成其法以德禮為
鞭箠以明清為鈐轄綱紀自立民用以和故曰善政之
致和氣猶桴鼓也朕嘉子績用階爾文林郎今秦宼南
突震鄰虩然民戴其長是則其干城也其更厲爾謀即
宼至無害者以免難之賞賞爾
陜西長安縣知縣梁州杰
勅曰朕欲興禮樂而兵革不休秦宼九年墮城蕩野師
出無功將不能戰歟抑吏不能將也夫廬墓之計急於
首功守望之誼盛於袍澤含哺之情安於轉饋農桑之
地壯於金湯此四者吏之所得使也今吏不德無術失
其民和疾視之心與賊為氣朕甚恨焉爾具官某令秦
三年兩城並戴興進絃誦耘耝豪強貧弱以存流亡悉
萃與宼終始民無懼心閭井晏然聲勢俱出是則子以
政教為韜鈐子可將也宋人有言安得百子駿布滿天
下乎用階爾文林郎繄爾才倍三年之功可以數世雖
然九十日半其慎之哉
倪文貞集卷四
