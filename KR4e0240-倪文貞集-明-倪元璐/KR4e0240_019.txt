倪文貞集卷十九(續編二)
明倪元璐撰
書牘
與楊武陵相國(嗣昌)
自神廟中江陵相以徤敗後之執政者隂擅其柄而陽
避其名於是乎以瞶眊為老成以頑鈍為謹慎以隂柔
為和平以肉食素餐為鎮定一切疆事朝事置之度外
而日與傳燈護法之流彌縫補苴以固其富貴老先生
未入綸扉即毅然以名宰相自任海内翹首治平喁喁
然有救時之望然某竊有所質於左右者今天下之勢
兵與餉二者而已兵不能戰而日以索餉為事餉不能
給而因以加泒為策自古及今無驟加二百餘十萬之
賦而民力不困者某固謂足餉之道只在清兵而已老
先生剔釐整頓之方所當與計樞二部通盤合謀者籌
之有素而某輒條數議冀以葑菲見采世或有鉗我於
言者惟垂察幸甚
寄錢麟武相國(象坤)
自十年來聞見所及帝賚之良進退出處之正未有如
老先生者也顧老先生所持者正已之事而救時之道
原未盡此今之所謂救時者非必有才也游光揚聲以
為才詎不悖歟盗賊滿天下為李綱趙鼎則必求岳飛
韓世忠之將而用之庶足以辦賊某倀倀無之動釘世
眼小需秋爽决策拂衣耳
復張中丞延登(甲戌)
日讀大疏激切詳盡使聖主動色蠲恤之文下如流水
仁言利溥信矣此後事宜亦惟畱神極慮求其萬全大
都海寇之來必有内導巨浸之後必有大荒南顧維桑
言之色變耳寇禍蔓於秦豫當局者𠞰撫俱失其宜侏
儒既飽金門之粟豈可竟置身于官守言責之外不得
其職則去秋風一起定當為蓴鱸歸眺台光于兩高三
竺之間也
與蕭郡伯震
下里遂為魚鼈非老公祖恤灾設竒平糴定亂則周餘
黎民靡有孑遺矣善後之計知無餘籌谷虛下詢彌見
憂勤至意今日之事在民情以蠲賑為急劑而欲奪羽
檄之資既恐不能得之於上在地利以築塘為首功而
計徵畚鍤之費又恐不能得之於民誠為大難是在神
明其用耳
與胡大行麒生(庚辰)
鵬奮以來吾道生色跡其致用方將彪炳千秋豈特為
世間達官鉅卿已耶不佞鬋髳最微臃腫已廢而君國
之念有不忍一日釋者惟奉蘭心竊欣榆意高文精微
特達一時無厹山居憿㥵讀未見書並用鼓舞矣草率
附謝
答蕭令君琦(庚辰)
本不以一高第動色吾韓若然而三立之事正以是為
階者立功不須言即改學究而靜進取則立德立言亦
從此始也今民窮盗起急需良有司休養生息之䧺州
諸蠻所窺天下多事雞蟲皆有躍馬之心犢牛刀劍韓
若當不讓古人專美於前所謂金湯道存保障耳僕明
農將母已畢餘生乃歲且洊饑洶洶如處崩濤所謂先
天下之憂而憂者非徒憂也將有所以救之者也然則
山林之樂豈今日所敢輕言哉忽承使問感此梦尋衣
帶錢江望猶河漢耳附復不宣
與從兄三蘭(元珙)
役旋知涖任之期攬轡澄清此其時矣夫繡衣整飭官
方首以奬廉懲貪為義第豸臺者百城之圭臬必先自
處於潔清無欲之地而後可以激濁揚清轉貪頑之固
習且察吏亦非徒貪墨之謂也周官六計弊羣吏曰廉
善曰廉能曰廉辨蓋守令號稱牧民其大要在於鋤抑
豪強字養小弱爬騷地方之利病鈎稽胥史之巧猾舍
此不能則或庸愞而託於朴誠捷給而託於幹辦皆足
以貽誤民生兄試平心察之分别黑白貯之夾袋上之
封事則風勵所及其有益於吏治也多矣江右土瘠而
俗淳足以興起教化要使匡峯鄱渚間有以神慈頌者
斯則儒者救世之䧺業不負所學耳
與仲弟獻汝(元瓚)
近事如中使四出撫鎮失人要皆可憂可歎之事欲哭
則近於婦人徒有氣塞耳同門黃石齋馮鄴仙真皆鉄
漢而吾容與其間鮮所表見然已蛙腹脹破可奈何哉
外寄劉念老一札并奏稿二篇此老為當今第一人物
弟可時往請教執弟子禮勿以其道學先生迂而遠之
也
其二
白雲親舍有母之尸饔求歸之心真如籠鳥欲出不能
息也既泒承日講初以不能歸省為苦今思此真儒臣
陳善責難之會矢當竭慮納牗寧使觸諱蒙譴必不敢
依樣從事昨泒講省刑罰薄税斂數節正今日對針藥
石吾節取時事細為發揮而中堂發刪發改堅拒而止
平章如此真可笑歎吾自惟人臣致君無有大小但使
乘時隨事畢竭愚忱盡心之謂忠不欺之謂誠儒臣之
業已效自是乞身歸養斑衣取娛長為農夫豈有憾恨
乎
其三
南雍已擬三月竟得北鱣舞膝在目忽復奪之中酒下
第不足喻此情懷自政府以及親知無不勸我迎養吾
心大動不可遏止母親之壮健朝紳莫不知之帝京上
國母親亦豈可少此觀光弟幸為我預籌勿拘勿執當
設身處地即如吾通籍十四年妻孥聚首而將母無聞
天各一方過此以往歸計尚未可知吾口口節義反疎
承歡以此惴恐夢寐不寧只此板輿非有艱難其諸一
切但得母親一個肯字吾自有安頓部署之法家中塗
中總易易耳
其四
自五六歲時出就外傅即讀四子五經之書所謂學也
講學者發揮其義理而已博學審問慎思明辨講學之
法也幼而學壯而行講學之功也祖孔孟而宗程朱學
如是是亦足矣倘或以此為老生常談而别尋議論雄
鋒銳筆移日分夜以成書者約略如襌燈語錄正恐論
語半部孟子一篇尚未能身體力行是其所講者不過
秀才家帖括伎倆耳弟輩試思吾言則知誦聖賢之言
行聖賢之行弗於正路中又生岐路也
與浙中丞曁鹽使者(辛巳)
辱承函教深欽海谷之誠老公祖搖山撼岳所至風清
不能躋堂稱賀惟望風雀踴而已竊有請者敝浙連歲
竒荒而杭湖紹尤甚斗米至六百錢積殣相望此三百
年所未有之灾不知前此兩臺曾繪圖以告否若猶未
也則祖臺今日之事矣當此度支告匱之日請蠲不得
尚可緩征即僅緩征而德音既章所司亦暫戢追呼之
吏俾民得專力東作以待有秋或先得明諭徧告有司
使知所重在民而不在賦在有司不過為吾民受一二
月参罰耳古人矯詔發倉今即矯詔緩征何不可乎南
北異勢各從其極為言今日東南之勢極矣極則必變
不得以西北斗米一金人相食為比也萬惟仁人亟圖
之
與鄭臬副瑄(辛巳)
頃會集各坊司賑諸生商㩁良久俱以官厰煮粥為甚
便蓋平糴則分毫無利即科餘米給賑亦不過人米數
升一二而盡耳惟煮粥則食惠既贏而延度又久救民
喘而定民志莫善於此至於給米宜合算兩縣飢戶照
口均分今察山隂飢口僅一萬八千會稽多至二萬四
千而米數乃照縣中分非平也乞下郡邑亟行改正
與王郡伯孫蘭(辛巳)
昨相率蛾叩蓬萊未獲面展縷縷車騎過又失迎為歉
也粥示一頒羣情大定矣惟聞官米用過一千五百石
山隂又增飢口行商又求量寬如此則米愈少恐不能
足五十日之數昨道臺以為溫米穀至便有接濟倘不
時至則奈何又各坊公私諸賑全得諸生之力往來奔
命亦既勞止矣至於粥厰尤為繁𤨏冀得溫文鼓舞使
之樂善不倦則士心益奮耳伏希台裁
其二
敬承德意密訪得各學城居極貧諸生共九十餘人法
取精嚴汰之又汰矣義舉仁聲所不可失如銀兩未敷
或以台米之先至者為之亦可也風似稍洩懼有陳乞
者幸即出示定之大意云照得年荒救飢宜先救士本
府確訪得各學城居諸生某等共若干名中多才士好
脩貧困特甚誠不忍其飢餓吾土地也特率僚屬各捐
微俸量行資助自四月至于七月分為三期每期給銀
一兩二錢五日前示至期齊赴府堂候本府親自給散
周之固可受也或有未盡以需續訪惟不許諸生自言
凡具呈陳乞者一概不准行在士之自處宜有體節耳
今將各生姓名開列于後
與同年祁世培彪佳(辛巳)
米盡而大飢又至宜諸老之皇皇也弟適病瘍不能遣
步昨陳天若兄到榻前面商其條欵精詳多可採行惟
年翁廣咨獨斷行之適見余武老公函甚妙誠得道臺
蚤回以通官糴禁私販為兩盡之謀所禁之地海口為
急江干次之所以禁之之法以有濟無害為主事固不
容遲耳
與同郡司賑諸生(辛巳)
適聞彙齊送府之說在鄉紳五位中已有齟齬者想不
訛耳總是此說大不通募助銀米何能一時奔赴在本
坊逐期給散尚可零延凑補或將糶入銀兩應手翻騰
若欲一日取齊萬不可得之數如此雖十年不得决策
索我衆於枯魚之肆耳鄙意不如急發各坊開賑之示
而以各坊現在之米先給之徑以廿二日始事並謀之
世培年兄立示為望
其二
别後夜熱解衣取凉感風困甚今旦纔汗出頭猶岑岑
也枕上見尊示不及報坊各歸坊之議千聖不能易有
何沸騰不可乎今必須彙齊送府均泒散給不知彙送
何時得齊散給何時得及枵腹引領不可泄泄也凡議
論之無弊者須見到即行至諸兄分任賑務倍極辛勤
博施濟衆之舉在今日行於一鄉他日宰天下亦當如
是想黽勉從事不敢告勞耳
其三
許時不晤風道俱墮也米價不减外饋不至貧富俱盡
道饉日出雖或二麥將秋寧可恃乎無可奈何創為一
命浮圖之會私意操約而功廣無如此者城中行之半
月微有條緒冀得遍之鄉都台兄幸與同心細切謀之
隨方化導必有應者吾&KR1200;非圖福德盡心焉爾已其詳
祈覽冊可得伏冀畱意
族議
照得米價日騰救荒無竒頃蒙縣父母德意勤賑欲令
里各賑里年各管年因思本族飢戶原已不少即具公
書以族自賑族之說報之矣此有二說一則不欲使本
族貧者受賑於他人二亦不欲使本族殷者報名于官
府誠兩護之策也然又恐我族殷戶因此遂不關心今
議除兩宦戶捐賑之外自三月初四為始至麥熟而止
族中有田若干畆以上者各隨田畆多少分等捐輸半
月二賑每賑每口米五升或銀二錢單到各自公平題
認倘有吝抗者衆共罰之仍以富戶報官此白
與上虞周令君銓(壬午)
米價不减而土廩俱盡憂如之何比以歸掃松楸小畱
祖舍導宣德意捐俸倡賑為里各管里年各管年之計
惟是寒門兄弟以遷居會稽附甲無所歸著而寒族又
什八貧困堪充賑戶者不過賤兄弟兩門耳今議以本
族自賑本族不敢以煩他人而凡他族之富貧相等者
俱可倣而為之若其族之富多貧少者則責其兼賑他
姓零處雜居不成姓族者則責諸其里之富戶是在里
長公虚確察庶不有辜鳩鵠耳又有啓者亂民搶掠一
案先之以威嚴繼之以寬大仇扳必塞牽累必禁可謂
&KR0757;縱得宜之甚而比聞四鄉尤有小騷者似由一二舊
案偶稽結証而地棍因之以嚇挾差役因之以索擾皆
望台丈悉行湔除以示與民更始之意則懷德而畏威
者愈大條示宜亟章之庶使窮谷皆知而奸人無所容
其鬼蜮耳
其二
頃者五都飢民數十人以富戶失賑哀籲道臺并告急
于治某時聞道臺微信其言有怒富戶之色而老母五
都人也治某乃急作調停私立勸册一本老母捐助三
十金為倡傳募諸家諸家固多好義册到便俱欣然隨
力捐賑不五日事竣而道臺之牌始下治某身與其事
斯為實錄富戶飢民誠兩無可求者也台兄報繳之詞
亦惟盛奬富戶樂施計不旋踵之義而曲原飢民歸命
語不擇音之情斯為兩平矣
與于太守穎(壬午)
海寇颷發實敝郡有剥膚之慮上有龔次公可無患也
惟是敝郡往者每有無頼之徒其非挾貨汎洋與倭為
市即下海入寇夥抄行劫歸則仍是客耳甚有陽投名
勢家為僕而陰結大盗横行他邑吏不能問即其主亦
不能知其為盗者凡此之&KR1200;實繁有徒今賊來未必非
此&KR1200;為之向導即不然亦當乘機而起敝郡之籓籬惟
定海使賊得越此而西則餘姚之臨山上虞之謝塘山
會瀝海三江之間處處皆賊所及孫恩之亂在弹指間
也惟老公祖畱意
倪文貞集卷十九
