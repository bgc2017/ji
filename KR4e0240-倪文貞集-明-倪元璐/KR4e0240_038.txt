倪文貞詩集卷上
明倪元璐撰
古體
黃石齋舉子同舘勒雙巵以壽
杏壇推才五臺選德為是父兒宜煩孔釋
其二
今之黃童乃在漳江是父是子亦既有雙
題王季重石鼓淮河兩歌
二千年古九千里曲請無彼觀而此之讀擲地作聲染
字皆綠昌黎扶輪少陵捧轂
題畫石為吳駿公
骨則有餘態殊不足問之君平傳於五鹿
畫石為祝寰瀛
我醉欲眠其中空洞
其二
靜而有文可不與語
其三
人癡多肉石狡去骨山靈世情與汨俱没
其四
比類連徒稜稜岸岸
其五
黝然以黑蟠然以憨似隨魚網出於江潭化書譚峭想
當盤桓煩子再往敬問平安
其六
居百尺樓或拜其下
其七
熊經鳥申可以長生
其八
善舞多竅強骨能飛
題扇石為王霽宇司馬
靜安以貞軒翺而騁巫高見飛李廣疑寢其矯如虬將
縈似蚓備德矜能膚清骨挺我將拜之請君勿哂
題畫石為朱丈恒岳
中洞以靈骨強而正使人如此天下其定
為胡甥武遷題扇石奉陳明卿祭酒
結為地脉奮為星精觀其嶽嶽有若文人
其二
如其飛來必有攫去此石頭禪不去不住
題解石帆追褒冊子
責花責其菓奬柯奬其株為菓為可食為株為可扶廣
陵八月濤白馬張素車橘花臺上花一開千日敷濤氣
為男兒花妍發閨姿所以兩異人鴻光雙聚眉干鏌稱
夫婦精合生雙劒黃門躍其一奔霆以激電方其理祥
刑持法如持水及其拜夕郎觸山如觸紙江流豈不洪
追源良以遠有母問平反無父教咸謟薪盡火方傳形
没理彌顯旌賢旌所生彤章下元土一命游鶤飛再命
潜蛟舞不知地下人為作何歡慰君看死者榮當知生
者瘁人生忠孝懷但學圍葵理忠以傾其心孝以芘其
抵
曹娥祠(早歲)
浪影日夜翻一翻一酸楚憑舟認碑氣神童而廟古屭
汗洗籕文蟲口箋痛譜徤哉十四姝脛走天吳府載沉
復載浮潮汐共吞吐神人相媚時波心五月五盱有技
絶倫媚神以妙舞神何以報之媚盱以死女不由盱有
女那知娥有父一浪使盱腐再浪使娥俎誰云死娥
處不是生娥所茫茫忠孝魂入水即水主近從西江頭
割來濤一縷一衣帶水耳翻出竒如許
沈孝廉繼母節頌
夫亡痛欲自殺其夫鬼哭夜夢乞不死撫孤
天橋夜坼婺光起愁鴻泣盡蘆花水塜中韓重寧孤棲
鬼聲啾啾乞無死養血血飛成羽鱗潜蛟快舞雙龍子
霞文欲聚霜華消但望懷清臺氣美
黃金臺吟(閣試)
吾將揚髯鼓顋問乎昭王之金臺提金呼人汝其來壯
夫面土心成灰宿癅如有貌想當不自媒嗟吁乎士不
愛鼎王不好瑟燕王臺上取良金荆王門下投奇璧璧
固賤於砆金亦不如錫吾聞燕王買駿燕山下蹄鬛相
逢多路馬路馬易嘶路神易祈若俾駿馬鳴自理駿馬
寧死而骨耳馬口瘖人眼瞢誰知者九方歅九方善相
馬篋中無黃金嗟吁乎郭隗樂毅非高賢燕臺抗千金
燕士持一錢臺高於天士卑於淵嗟吁乎今燕古燕
古盤吟
吳橋范質公吏部園丁掘地得十磁其九應鋤
俱碎然本頑濫非可貴者一獨精妙然得完質
公以為有神吟古盤徵和
古者制器人奥深有神理範泥能玉明投塵不灰死本
期豐城光故蟄吳橋里一鍬喧五龍十里霞文紫天壤
凡英能盡聽爐錘使就以昆吾鈎妙巧盛兹簋何殊天
地鑪精奇埏范子百年顯晦緣大略通相似衆缺所以
完大美不能毁左羊量楚卿召管商齊壘並審才不如
推能者生爾風華足相親遂與為雙士配以冰玉壺注
之昌城蘂弗使學劍華化龍延津水
書浮丘左公傳後
曾閱遺編節烈林無端感激淚難禁宇宙茫茫流水逝
秉彜好德在人心偉哉正氣砥倫常肉骨雖寒魂魄香
即如浮丘左少保立朝精白矢剛方憶自貂璫煽毒薰
蔽明煬竈玉偏焚福善禍淫天靡定公與應山志不分
羅織百端膚已縻捧日擎天甘如飴閃倏逆氛若電掃
造物衡平信有知離照當陽表幽弢孤忠己錄綸音褒
草野傳呼競稱快臨風嘯咏首重搔吁嗟自古誰無死
或重泰山輕鴻毛君不見李固杜喬標漢史日杲杲兮
泉滔滔
徤婦行為宗節沈氏作
有徤女子漢不如鬚眉百軰為次且天柱地維時&KR1142;&KR1142;
手持名教安鰲居十八間關方婉孌雞鳬珮玉春風倩
星橋忽坼燕羽差千日簧翿激於電塵生甑釡家徒壁
藐爾呱呱老姑戚收魂約痛為其難朝事酒漿暮襞績
燧人無靈風不反旱魃為虐池無蘩天之杌我良不克
摩榆織荔矢弗諼大刀截髢小截機誰識青閨是絳幃
參窮荻盡課不歇鬼為夜哭同歔欷二十餘年猶一旦
芝草榮階方燦爛未亡無志求難老歸報黃壚應一粲
吁嗟苦節自不朽乃若其才世豈有方今海宇急需賢
安得如爾者八九毅以治兵無逍遥晳以治糈何庚癸
分津布要誠如此潢池坐化揭竿毁賣刀賣劍賴循良
劇盗槀縛蟻賊僵於女則師士不冠匪徒家禎伊國祥
臣忠婦節排九閶仰視列宿射寒光
五言律
登香爐峰觀石壁(在江西)
到頂知山大他家盡小巫試看烟似篆應予號為爐摩
詰室安否稽康書有無此原入畫格著我即成圖
山行即事
橋影如長練肥蛙侮瘦駒十山則一水東佛而西屠竹
倩雲為客花囚蝶作俘風傳糟氣好幸有杖頭蚨
汎湘湖
呌破鸕鷀夢粗吟與細呼柔風扶病櫓瘦影點酸湖舫
額誇題米隄身盗姓蘇山山有新意不是畫葫蘆
夏駕湖夜汎
湖口交雲脚憨烟一萬梢盲舟逢石怒狂韻解山嘲野
有螺開舍人如鳥失巢愁燐方結陣竪指畫乾爻
行路
行路不期到抛鞭任鈍驢雨戾唾花面雲勤顧鵲廬詩
材資大獵湖長奉新除稍俟雙眸闊關門即著書
游飛來峰
未寫亦槀子連天雲一團花情如石冷鳥語逼人酸溪
合雨成拍峰無嵐不冠湖山饒煉格政在杳茫難
其二
領取空濛意叢林五月寒雨如椎博浪石可枕邯鄲漸
覺身非肉儻由山是丹分明舊相識故作面生看
同漢逸康侯步出靈鷲寺踞石飲流蕭然自遠
祗是無他供家常石一支冊雲侯洞口詔水使詩脾味
去僧無幾福踰佛不知三人誰免俗判一與沙彌
發足靈鷲抵天竺便訪峰丹二上人
聞之劉夢得只此外何奇青得山無奈白為雲可知親
僧因佛面刻竹是花詩道破真名字西來第幾支
送陸鯤庭計偕
習說又三載逢人膽過頭衙官班屈宋兒子第融修伸
紙只無畏上書非有求管城飛食肉相法必封侯
再至飛來
偶然成小别幾許閱悲歎召鶴僧持節埋花蝶掛冠松
巢新竹攘山法野雲干喜有峰猶在知他飛去難
夾溝馬上作
舍舟而就陸譬若解連雞野外山綿蕞花間鳥滑稽央
驢權不借䧟酒入偏提汗漫亦殊樂誰為七聖迷
野食
我曰馳驅日渠云稼穡時驢粮恭艾子馬食怒張儀謀
以肉而鄙人因癡迺肥靜宵得戰勝不敢薄羹藜
冐雨行樂陵道入其城蕭條非昔矣而聞中使者
索郵騎大譁感賦
已作不棲鴉隨風轉鹿車絲雲抽繭谷針雨刺紋紗來
去千年鶴官私兩部蛙看惟城郭是愁聽此囂譁
雄州道上望溪流泓然
大小雄如畫丹樓十里城此方元特達得水益精神口
語烟波氣飯香魚子羹扁舟遥望美迺始覺驢獰
丁卯春三月道經河間有感
不覺泣霑衣徘徊百事非滹河沈麥飯獻邸播珠璣赤
子終當弄婦人恐不歸民情與士氣智者必知微
至日入賀
不識陽生意但觀天子容羣謀各寶鼎睿慮獨黃鍾獻
履既無補呼嵩亦不庸所期添一線智水與才鋒
雙節篇
岑憲副二媵謝葉並誓靡他撫先嫡遺孤至於
成立都人士譟歌之
鸞悲隻不舞鶼比兩為奇燕子最深閣懷清相望碑孟
陶貴毛裏嬰杵仗鬚眉何似雙婺影桑虫夜祝時
戊辰春
引光照幽谷谷中人鬡鬇羣處飲神糞翻嫌持聖燈燃
犀水怪沸失日酒人朋温嶠世無取微開吾不能
其二
貴鶴貴其唳厭蟬厭彼喧喧經霜塞默唳與天通言賈
傳誠初學畱侯豈美媛無將絳灌語去與圮翁論
其三
蜣拏丸不脫龍見珠而爭二物各持據千秋分穢清侏
儒觀一節曲女無巍城鯨力蒲牢上看誰作大聲
其四
李目年八十出胎壽已登及其老也戒故詡舌之能壯
徤非徐偃聰明異許丞誰其無姓氏牛馬胡為應
其五
昔云必復楚亦曰蘇君時寧作秦庭泣無為馬食羈蒲
胥投憤轂博浪喧驚椎血滿脉俱竪不能如戚施
其六
自有荆軻客舞陽非所期驚人截豸角難事謀狐皮東
食豈西宿伯壎誰仲箎有懷既獨往將助亦胡為
其七
每承長者責蒙亦有區區馬脫五何罪龜藏六已愚海
潮音不女戎服射為夫所以蹷然起登山求䝟貐
其八
如非道千丈曷敢逼魔城神鼠嚙盂繫尸蛆失鬘瓔自
為狐識錯非與魅爭明商陸子如熟杜鵑亦不鳴
其九
美號世羣托孤情物所攻蝠能幻鳥鼠獺豈祭虯龍欲
火其書易并剸吾子凶要知蜃樓閣非必隼高墉
其十
世局梟盧喝以官注者昏黃師呵自了孔子擊夷蹲誰
任千秋擔公推五父樽無將忠義死不與喫河豚
按是時莊烈即位公論劾朝士首章蓋指事直言之
也詞臣而爭國是頗為臺諫所側目蟬默鶴言婉而
多風又有以無可奈何為附閹解嘲者故復謂其不
當以孺子忍辱自托也攻崔魏者引東林為並案公
上疏曰以東林為邪黨將以何名加崔魏崔魏既邪
黨矣向之首劾忠賢重論呈秀者又邪黨乎哉又其
時於高邑吉水淇澳軰有趙黨鄒黨孫黨熊黨之論
公謂東林如顧憲成趙南星高攀龍楊漣鄒元標于
孔兼王紀馮從吾周順昌魏大中周宗建周起元諸
賢其為理學清節復何可議此外間有矯激偏畸者
然自不可與任真率性呼父呼九千歲之軰同觀蜣
龍分其穢清公如撞鐘以醒羣聾故結之曰鯨力蒲
牢上看誰作大聲也此下乃重篇申之五章則追念
同志之賢六章則慨想同聲之助七章以下乃直自
任其擔曰舞陽非所期明不欲與偽君子共事也黃
師一聯言不當為自了漢白眼看也當時如吳橋漳
海半居林下公犯衆忌以辨邪正之界從本傳及諸
牘證之知此詩有鈎鎖開闔之妙而非過於新奇者
謹附識之
舟次吳江
一離胥渡口即是五湖豪第石登花案除雲入水曹小
帆如蝶翅暗浦乞螢尻不問知吳地風呼也帶騷
錫令陳石夫邀飲惠山賦謝
自關緣法合天亦為停雲山懼水勍敵石推松冠軍宰
官身澹漠文字飲氤氲笳鼓蛙俱好誰能喧使君
奉贈李信卿太公(按太公即忠肅公邦華之父)
欲奏元靈曲河陽春正曛西平矜禮法南極動星文老
子樹為姓山公人事君二郎知必做自可嘯游雲
金山
巨靈驅嶽走半渡落泥丸靜鼓記舟里中針定浪盤竿
頭容墖進壁上聚龍觀最是移情處驚風失碧瀾
瑞芝為呂豫石太常賦
尋常只作飯天遣㗖神仙函德新名殿崑崙大治田羊
愔夢不昧坡老食知鮮何似玉虹草一醺三百年
游雞鳴山寺(公時為南司業)
此山非苟作風雅又威儀鐘老尚能徤松肥喜不癡溪
流中有佛鳥寂後無詩下坡忽然悟我寧非辟支
選房士稿得二十四人
何如渭亭賦二十四登高九子龍殊好五侯鯖合淘持
鞭嘗百草為頰助三毛贈世綏山菓不仙亦足豪
讀徐九一疏草
余求譲官石齋不許九一起而申之辭甚切至
中間見推數語則何敢承也
賈誼承紛亂韓歆坐不謙漢如鐡必奮人匪金胡鍼伯
玉妻聞賦豐干僧發譫自因真好色移奬及無鹽
其二
三萬卷蟠腹安能為伏雌文心提氣骨諫舌報鬚眉俱
笑李邰讓誰教禽息知尋常推舉事不幸後來奇
四十初度
一萬五千日只如推桔橰蠧心癡脉望鳥計妙寒號祝
髀生&KR2124;肉開胸騐膽毛知消幾量屐能不絶山濤
其二
約略生來事十年一轉輪深源寧作我燭武不如人登
墖畏天逼下坡愁路親何妨為弱仕強以贈吾身
其三
亦復何滋味如蚊咂鐡衣戰能肥卜子舌已爛王晞自
呌一鵝出甘隨六鷁飛豈容又十載方誓墓知非
其四
官閒彌玩日仙舘恣龍癡老信鬚能報童心面不知柘
枝久已厭竿木聽相隨年壽是吾事胡咨唐舉為
憶母遂病三上疏求歸不允却賦十詩
去住尋常事千圖萬不能臂消月半寸醖戀日三升徐
庶卧龍代燕昭死駿興如臣真可放聖主意深宏
其二
母曰嗟予季帝曰吁咈哉不教歌大隧惟恐薄蘭臺駒
芻縶遐往貍首射不來鳴霆興百蟄何處着蛩衣
其三
三載千明發豈不懷宛鳩既慚蚨子母亦妬雁春秋心
畏病因病人言愁始愁難將五十席換取一扁舟
其四
共曉承明貴漢臣殊異同汲生求入幕嚴子乞開籠謁
者竟淮海會稽俄侍中由來英主意不肯示通融
公時上書政府請改官南京以圖迎養卒不可得
其五
情緒如春草茸茸不可刪虫攻心是恙刀折首無鐶游
士倨黃鵠豪人悶白鷴微臣非此意亦不動天顏
其六
去亦寧無補未為脫雉樊席前由再見閭倚豈私言賈
傅因之進王孫所以騫聖人非不省只慮蕩獼猿
其七
兼將病標本寫入乞歸辭國手多迷藥方書等詛碑上
醫惟一物下鬼是三屍對症文無草誰令黃帝知
按公疏謂京師如海然獨無醫諸醫雜進寒熱虛實
昧其症温凉補瀉乖其方元氣消耗坐致尫羸蓋如
吕誨之諷諫乞歸之故即是藥故曰對症當歸一名
文無
其八
曾觀人上書澹遠策疲驢明月謹環玦窮交懷笠車巨
靈強剖擘路鬼笑安居坐負秋來意湘江大好魚
公疏申請起用廢斥諸賢以解已職
其九
金馬凌天漢侏儒何所裨時宜非此肚渾沌孰為眉上
水船良是喪家狗謹辭可憐歸雁盡纔寄數行詩
其十
春明門蕩蕩我望似鴻溝曲有公無渡藥難王不留身
星背驛馬手疏謝江鷗只為恩深重無緣學沐猴
病起蚤朝馬上口占示同列
澹月趁霜白僵鐘不自聊馬圓劉駕夢酒激汝陽朝天
子正懷渴侍臣猶病痟寒號虫是我敢向鳳池驕
念五日大霧
幸能吞卯酒馬上任紛披步幛石崇勝流烟封子隨糊
塗爭大小視聽入希夷果是公超作軒皇豈不知
訪客出春明門
木孔虫穿葉被天瞞到今化機與草說春勢獨山任出
酒撓花氣呼工按水音悔將袍笏至據法合書侵
其二
亦如彼漁者不覺造桃林青守山相老紅交花未深黃
鸝無客氣杜宇自婆心未可遂辭去再來何處尋
醉巫
醒巫顛禹步敢召廬山神寧與石言晉不能松事秦重
華旦復旦孟子醇乎醇啟沃寧無志延英望後塵
其二
公超作大霧誰不中游蒙二典足三窟五經徒八風天
嘻孤烈缺雲訊隔豐隆更欲循墻走將無悞乃公
請不
請不多畱意逢人與混茫鬚安衾上下獐在鹿邊旁鼻
肉贅天樂耳虫糜墨香攻心奈熱血聊服鬱金湯
其二
但不言温樹醻人即已閒拗鵑商陸子癡雀紇干山鞾
隔搔難着牀同夢不關此環豈可解吾已解連環
公在講筵敷陳朝宁黨援蒙蔽之局莊烈頗傾聽之
將欲大用政府内忌公而外相引重且遣同鄉示意
公笑謂吾生平不愛熱官不喜居要人籠絡之内故
有醉巫四詩
送冐嵩少赴官南吏部
一官如算子下上從人心水母矐蝦目山公趨竹林六
朝聊弔古半壁足撑今慎弗嘆李蔡俱能辨沈任
其二
三十車字去金臺等空龕席居末榮末飛意南至南盡
日持夾袋逢山采烟嵐樂飢清溪水畢卓無此酣
飲臨清馬太學園亭自午至月上始散得游字
亦為貪景物非但主能畱籐拗掣松肘風尖錯鳥喉火
攻螢下策水遁月陰謀今者如不樂真慚馬少游
郊遊
不悟黃河面見山有許容六經閒跳躍五嶽大遭逢雲
膽落韓愈烟心悅寗封斯知華嶺葉定不是癡龍
其二
矐目可專聽鑱官得恣游昔賢誠卓識今士亦良謀楚
璧刖梧鳳越金鑄水鷗自緣力舉翮飛得上山頭
卜居(自此至凃太學二章皆林下詩)
亦由貪道韻求與寺鐘隣嗜酒酒泉郡姓何何國人楚
云小歇脚舞取略旋身幸有池兼竹此其家不貧
泗州有僧伽大聖或問師何姓師曰姓何問何國人
師曰何國人
其二
取稱吾才貎愚溪與寢丘名齋曰讀繭呼水作詩猴賀
監湖分曲張融屋在舟元天能自致三士不須謀
斥田治宅
婁園袁師德鄭壁魯新菑郭巷反顏子薇山半伯夷襟
全由肘讓肉盡恐瘡疑飢至方知悞悞緣讀泌詩
默坐
默坐無絲掛化予為水鷗山頭望廷尉壁上觀諸侯夢
境咄嗟辦文心汗漫游始知佛快樂不在度人籌
郊外
謹遵蝴蝶路尋遍稻芽香百體富花格四聲正鳥腔與
春為野享比室更家常回顧紫薇省諸君忙不忙
體秋
乾坤悔狡獪鑪鞴入精微靜者知光彩道人同氣機似
貧非是病惟瘦勝於肥至此彌多力不為暮惰歸
其二
惟無可豔羨所以足歡欣如水不如醴好老亦好文徐
熙淡草草仲統瘖云云箇裡真音色痴人誰見聞
其三
紛華日以遠戰勝乃翻癯教世以黃老視春猶婦姑凋
枯非殺氣陶煉各丹鑪不曉名場客神形有此無
其四
勢人既函矢麗子亦圜觚鐘鼓享之背齎咨賦者誣舟
無水可住琴不絃能娛二子心差似不然即釣徒
其五
大都求自了蕭瑟復何云與物分家當如人添面紋將
無含内景或有怨深文天帝策司令清剛為上勲
其六
物理成斯退津梁元宰痡占爻得損卦畫佛作眠圖配
以秦文淨加之遼鶴孤豪華無可設惟有淡眉鬚
升高
升高詎有底目極雲中君腰貫鶴祈合監州蟹乞分智
謀延道里判手積銖斤欲問老僧法云何不見聞
贈蔡江門司理
盡宇若毛鷙長沙尤未寧官兼佛救世帝命爾司刑但
把光明燭悉焚羅織經穎川真宰相萬目注璃瓶
世事有可憂歎者作八化詩
鸇鳳亦難必肉咮化大拳上功憑枉棒下考等重淵哭
虎將焉避捕蛇亦豈全司勲無定論少府量金錢
時灾荒相繼而司農告匱註考首問催科公嘗曰郡
縣者親民之吏郡縣不為民無復能為民者又曰考
成煎峻守令雖卓魯必得彈責而召杜亦化為屠伯
故首及之
其二
狐虎亦難必威骨化媚珠軍容多禮數謁者廣妻孥恭
謹將門將尊嚴姑上姑師中有女子何以激眉鬚
中涓監視四出各軍陽以禀成為恭實藉口卸責也
疑竟有嚴事奄者故四五六句云爾
其三
錦練亦難必天機化蠒絲蕭何刀筆吏鄭綮滑稽詩河
漢而無極豆籩則有司堯言俞咈目二典猶支離
散人上書言事者多驟躋通顯
其四
鼻耳亦難必中凖化側輪媪相翹專座公卿翼兩甄防
魚教鱉守引鶩與雞親嫉惡貴巷伯不知誰譛人
張彜憲既總理戶工二部遂請共坐堂皇少司空高
公宏圖爭之謂臣侍尚書不侍内臣也乃命撤彜憲
復請别開府檄召侍郎計事高累疏乞休云
其五
足首亦難必低跟化高頭寧火張彜第莫刓子密侯雞
爭撻禁鼓狐亂傳妖籌吾見臨民長甘言謟悍囚
公疏曰自吳鯤化以部民參撫按為大吏者望豪氓
而氣懾加大凌貴防其漸也
其六
肉骨亦難必羸肌化大&KR0008;令言原懦將王則自傭奴大
吏縛猶槀名城摧似枯波翻五六月天子為停餔
譁兵脫巾如戕殺甘撫畢公自肅登撫孫公元化寧
撫王公揖之類
其七
草卉亦難必香蓀化刺荆耕田多賦稅作賊有功名北
跳蹋雍絳南游翻洞彭但更名曰盜即解殺官兵
為民困而為盗伸流氛所以日熾也初獻賊就撫公
謂此賊不誅天下事將不忍言又疏曰潢池之亂本
由飢寒愁苦即應以救飢寒愁苦之法為韜鈐戰權
且曰及今不圖必至無地非盗無民非賊刀劍多于
牛犢阡陌决為戰場尚安能執空版而問諸燐燹之
區哉真至言也
其八
丘陵亦難必榛嶺化麻園貫索星臨廟臯陶祠咽門死
灰燃即溺鬼朴至何言地大官俱備崕州寧足論
時政煩賦重仕籍易干吏議
歎
凡到無如奈衝喉翔白虹穴皮穿蹴踘捶字隱絲桐沸
竅狼腸直應聲虫耳聰提將心坎血去逐不周風
其二
哭笑俱難處姬文造此謀不如龜息閟較比鶴鳴幽族
衍蘇門嘯轅分華嶺齁愁城長萬里勃窣是烟樓
其三
辦此非尋俗文心與賦才神輿時喝節候管忽飛灰風
有若號者虫生名怪哉小消蛙腹脹正爾慮蚨回
其四
吁咈難追帝唯阿豈翊皇傳烽告義漢警哨徹愁鄉自
可配笳拍藉之消劍鋩大都由怨作以此續詩亡
其五
不似無心蚓茹泥徒吹歕離騷經没字顙呌子能言逐
悶出牙闔盗情輸耳垣曈曨已激熱得致石人論
其六
似有通消息情深不可臚讀書呌警策呵鏡取糊塗閻
没前持槖梁鴻後捧鑪坐煎忠孝士聲出變頭鬚
涂德公太學以疏救予友石齋廷杖遣戍便道訪
予山中臨别感賦
纔接雲虹氣吾旗已豎降一浮鋤水宅共倚呌山忩蔣
築能無徑潘才信若江不須邀月上君面有銀缸
公有舟名鋤水齋窗聯曰呌山山應邀月月來
其二
頼有昌明氣一開混沌天不曾知棒痛豈可咎霆嚴亦
以王回義愈知鄒浩賢鬚眉吾亦好輸爾獨千年
朱成國心翼晉爵
熙朝多盛事最著是良謀方叔推元老新田咏壯猶酇
侯加劍履召虎拜圭卣一時班絶席百尺看巍樓
壽何非鳴母丘太孺人
鄭媛輕白鍔陶母刪青鬟致義鬚眉上競功詩禮間人
傳韋氏學仙在麻姑山不食監河鮓冰心自駐顏
諸蟲名呼被於人事因據為義者凡八物各賦一
章
鷙
格物論鷹之類則有隼鷂鵰鶻鶚鸇皆鷙猛之
鳥魏書性頗忿鷙漢書義縱鷹擊毛鷙為治
天地並尊殺老拳摩烈霜劍精羞再擊矢法列三傷家
築避雷室人虀偃月堂東階鳳何懦義縱笑軒皇
猾
猾無骨展體見肉入虎口虎不能噬處虎腹中
自内嚙之或云即蝟左傳奬順天道無助狡
猾
從無肉離骨可信是甘柔蝮子貽蛇患桃虫通鳥謀智
囊癭是毒警枕夢如流想見李林甫蜂脂鑄鐲鏤
駑
相馬經以不合格者為駑李斯曰上不知其
駑下史遷曰僕雖罷駑
錣策不能勸何况鞭影乎由胸無道路化世為崎嶇江
上汁諸葛延英汗令狐莫將萬石粟笑彼一囊芻
蠧
壁魚蠧書昌黎曰豈殊蠧書虫生死文字間
韓非子有五蠧篇
與倉帝爭力系出祖龍餘脉望艱成就芸香費祓除青
苗配字說封禪倚天書謀國文心盡銷光月蟾蜍
饕餮
鈎吾之山有獸羊身人面名曰饕餮嗜食人周
鼎鑄其像縉雲氏有不才子曰饕餮東坡賦
老饕
盍觀周鼎上有口即無軀腹匪將軍負肉猶子我屠越
缻多海物冥鑄廣財鑪大約俱人面知誰不可圖
狼狽
狽前足絶短每行常駕兩狼失狼則不能動
叚成式曰事相乖曰狼狽
自無長掌蹠踸踔何迍邅蛩駏足相比䕫蚿孰可憐華
歆友割席毛仲客逃筵失據亦云極披猖豈不然
流離
梟也關以西謂之流離詩曰瑣兮尾兮流離
之子
見則凶家國愁吟瑣尾詩謹循黃帝令虔禱鄭僑祠硩
鏃無專職率更反得移賜羹亦打草胡不深長思
渾沌
崑崙西有獸有目不見有耳不聞人有德行而
往牴觕之人有凶惡而往依憑之帝鴻氏有
不才子曰渾沌上古未昭晰曰渾沌
安能長不夜天遣混貞滛獬薦無斯觸窮奇良所欽惡
人由逆我中尉獨開心只坐無聞見肝腸乖到今
鄭元嶽司寇解網志喜
亦念臯陶直平反信早孚星辰摧貫索勲業託耕鋤雲
著連山易阿成卧佛圖清時詢黃髮未易守菰蘆
和劉良哉韻
京兆官五日商英憾十年獨畱龍象在若有鬼神然夾
袋中無意石牀大好眼斯時眠不易鳴鶴或聞天
皇極門頒歷(閣試)
鳳闕開彤旭猊爐散紫烟六階齊度緯七政轉璣璿甲
歷龍纏改寅賓象魏懸明時功在革資始義承乾黑帝
威初試東皇信早傳周官新月令甘氏舊星篇人繼羲
和後書成蓂莢前庚先三日戒貞下一元旋圖籙符垂
赤干支德應元興王惟省歲太史又編年賜出黃星曜
披看綠字鮮因知天歷數如日起虞淵
倪文貞詩集卷上
