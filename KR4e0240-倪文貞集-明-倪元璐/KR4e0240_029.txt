倪文貞奏疏卷八
明倪元璐撰
餉部事宜疏
題為恭承召對申奏餉部事宜事該臣等奏近設總督
勦寇糧餉侍郎轄餉三百萬凡東南勦餉多經解會此
因寇警部臣莊祖誨時或往來衡陽長沙之間即有言
其不宜逍遥衡岳自便者疏下臣部臣思衡岳誠遠然
臣實不敢遥定處所責之必前蓋以餉與兵異餉部亦
與督撫不同督撫與兵逼賊為功餉部與餉避賊為智
臣頃徧詢楚紳皆云轉輸最便莫如武昌而今武昌破
矣惟恐以規近而適齎盜糧所以未敢輕議又且道路
紆阻時日躭稽呼應不時即憂他變左兵囂騷非無餉
也遠莫致耳以臣之議自今各督撫鎮額餉皆由臣部
酌量道里就近撥𣲖頃行江督已劄撥江西三府凖此
類推禁旅則撥鎮江揚州秦督則撥川西陜西鳳督則
撥應天和鳳徽寧黔督則撥雲南淮撫則撥全淮及割
揚州十分之一皖撫則撥滁州太平池州廣德豫撫則
撥河北三府沅撫則撥貴州一省鄖撫則撥四川川東
楚撫則撥湖廣湖南諸府左鎮則撥截江西五分之一
並聽各該督撫自馳檄使惟左鎮則隨兵所在關白秦
鳳二督行文所有錢糧著各該地方差委徑達軍前或
遇軍行遼遠許交駐扎鎮所該道代為轉輸地方延誤
者該督撫立行題參加等處治解官竣役從優題敘賞
罰既明趨事必速如此則餉部無所事事矣而聖衷慮
此尤為宏遠恭奉面諭云撥餉就近最便餉部不必議
裁蓋為提攝考覈固須重臣耳今議餉部移駐南京居
中控遠不特勦餉凡京邊一切錢糧悉照近頒聖諭責
成撫按推官事理移文四促只藉文告為威靈其銜即
宜改為總督催儹中外糧餉侍郎臣部亦實藉之分其
猷念矣末議無當恭候聖裁崇禎十六年七月十三日
具題奉旨撥餉就近允屬便計各督撫鎮額餉著照依
奏内𣲖定地方徑運解軍前一應轉輸題參優敘等項
俱依議該部仍將撥過數目若干詳行奏明餉部免設
莊祖誨著回京另用欽此
辭講專部疏
題為敬辭講員以專部務事該臣蒙恩陛見之又明日
即蒙欽命充補日講官臣時以樞部任宏而侍郎事少
冀可補塞勉用祗承何意殊恩拔司計事繁重填委坐
困駑鼯臣私意朝攬金倉之司即夕逃啓沃之寄乃昨
二十四日酉時忽接閣𣲖講章期須來朔進講臣隨詣
閣力辭而閣臣以臣自承前命不曾效有一言且未奉
旨刊除例難逕行出缺以此臣宜自請恭惟聖明學問
日就月將臣每入對殿廷必得飫領大謨而出此豈徒
微忠欲竭抑亦顯教宜承如臣苟可兼綜義必無容自
外實以心計既粗無暇精言性命身匏有繋不能兼典
衣冠望准所辭别遴能者臣不勝諄切待命之至崇禎
十六年七月二十五日具題奉旨卿學誼素優還著遵
旨供事以資啓沃不必遽辭該部知道
宥罪錫類疏
題為請行堯舜之術立忠孝之教以饋兵制用濟急拯
危事今國用甚詘重之蠲額至五百餘萬而此外撫按
察核續請者不與焉阻稽劫失解不時至者不與焉秦
督淮撫水師之請增兵益餉者不與焉約略計之少亦
又須百餘萬而兵部所報缺兵不及三百萬臣猶恐邊
人執言仍須補伍如此即是有虧無抵往者出入相准
猶不足今缺額至四分之一此雖盡傾内帑不能應一
旦誤事決裂非臣任其咎乎生節之效遠者五年三年
最速亦須一年而今所急即在旦夕耳謀及權宜又多
不可皇上聖明具超世之識臣亦儒者有守道之誠蚤
夜竭思惟求得乎見諸詩書近于仁義而為之無已其
宥罪錫類乎何謂宥罪蓋舜典曰金作贖刑呂刑曰墨
辟疑赦其罰百鍰劓辟疑赦其罰惟倍剕辟疑赦其罰
倍差宫辟疑赦其罰六百大辟疑赦其罰千鍰由此言
之贖罪之議不起于晁錯而起于帝舜詩書之所稱也
蓋古聖王好生如天而未嘗不憂國用之匱故其術如
此今請勅下刑部自戍遣以至大辟之稍輕矜疑者分
别情由等差則數凡戍聽贖十之九辟聽贖十之一此
在臣部以為權宜在聖恩惟曰浩蕩何傷乎是乃仁術
也何謂錫類夫毁家急公者忠也顯名揚親者孝也今
誠令外官四品以下七品以上歴俸一年無過者聽得
捐俸餉兵四品五百金五品而下正印三百餘二百朝
廷即欲報之無務加之職級惟請給予應得誥命使得
贈封其父母此不同加銜復官于國家爵禄不費又其
所應得惟早一二年耳于名器亦非濫也而使人子得
早致其情于其父母風木無恨詩曰孝子不匱永錫爾
類此為孝治天下教孝者也此二者臣以為堯舜之術
忠孝之教而可以生財孔曾復生必亦謂之大道矣要
其行之不過二年蠲免罷亦罷幸皇上決計即日下詔
施行崇禎十六年月日具題
覆奏併餉疏
題為乞併三餉為一餉以清餉源事臣于本年六月内
具題前事奉聖旨本内併三餉為一餉以便清稽兼省
紊溷深得執簡馭繁之法以後各省直徵收民糧悉去
三餉雜餉名色止開正賦兵餉二則依田起科俟事平
酌減依議行其易知單式樣併分𣲖省鎮司官即詳議
來看至罷抽練杜耗糜自屬確論但兵還原伍作何操
練責成著同兵部從長會議具奏欽此欽遵科抄到部
除練兵還伍操練事宜即咨兵部會議具奏外又行三
餉司官即議易知單式樣併三司分配省鎮出入確規
限三日内說堂以憑覆奏今據新餉司郎中張鳴駿邊
餉司主事劉顯績練餉司員外郎陳扆誦會稱遵即公
同酌議分配之法察三餉非出數不均則入數不一即
配為三分而省直錢糧練餉已于各鎮皆有分撥因議
併三司為二司將鎮之繁者搭以簡餉之多者配以少
並易知單式樣到臣臣復面集各官再四從長商確詳
妥實可永行謹將兩餉改名左右二司及分定鎮分與
省府錢糧配搭額徵蠲免各數目别牘備開仰塵聖覽
易知單式一併進呈伏乞睿裁速勅臣部通行遵奉施
行抑臣又有請焉臣按計冊臣部所定天下地畝正加
錢糧皆有定額而今聞多寡懸絶自一錢三分以至二
錢餘此必有私𣲖沿徵者矣私𣲖者如地方創為會計
公費名色額外私加者是也沿徵者如本是間舉而沿
為永科如榜紙只元年所用而歲以為常鄉會舉朝覲
皆三年一行而無年不取之類是也請立嚴限勅各該
撫按通取州縣開徵欵項數目一一開明報部對勘則
百矇俱出矣又徵糧定以每年四限則有節而民得以
休每限定數四分之一則截然而胥不能惑具詳單式
統候裁酌飭行
計開
兵餉左司
每年出數
薊州鎮月餉銀一百七十二萬一千九十一
兩零
密雲鎮月餉銀七十五萬五千九百五十四
兩零
昌平鎮月餉銀三十七萬七千四百九十五
兩零
柳溝鎮月餉銀二十八萬八千二百三十三
兩零
宣府鎮月餉銀四十八萬六千一百六十二
兩零
易州鎮月餉銀一百三十萬三千九百三十
六兩零
陽和鎮月餉銀五十六萬八千三百四十九
兩零
大同鎮月餉銀六十九萬七千九百八十兩
零
延綏鎮月餉銀三十三萬八千九百八十三
兩零
甘肅鎮月餉銀一十三萬七千五百八十八
兩零
固原鎮月餉銀四十萬三千四百七十四兩
零
勇衛營加增鹽菜銀二萬六千四十兩
太監公費銀三千兩
京營及御馬監牢役工食共銀二萬四千八
百六兩八錢
京營練兵日犒銀三萬兩
京支各項銀七十九萬六千九百六十兩零
内供雜項銀四萬六千兩
京營勇衛等營料草價值銀四十七萬一千
二百四十三兩
勇衛京營官軍廩糧米折行糧銀四十八萬
兩
選練官舍銀二十一萬四千八百兩
認還光禄寺一萬兩
認還内庫銀二萬五千兩
又該剿餉銀一百四十萬三千六百四十三
兩零
以上每年通共出銀一千零六十一萬零
七百四十三兩
每年入數
浙江額銀一百五十萬三千五百八十七兩
零
廣東額銀八十三萬一百四十一兩零
四川額銀六十三萬六千一百六十九兩零
陜西額銀七十三萬四千八百七十兩零
廣西額銀二十七萬五千一百四十五兩零
貴州額銀四萬二千六百五兩零
河南河北二府彰德衛輝懷慶開封府屬各
縣原武陽武封丘延津額銀五十萬七百
一十兩零
河南五府開封歸德河南汝寧南陽汝州一
州額銀一百七十萬三千九百六十八兩
零此項全蠲訖
蘇州府額銀五十六萬五千五百一十八兩
零
鎮江府額銀一十萬六千七百四十兩零
徽州府額銀九萬九千五百三十八兩零
池州府額銀五萬三千八百八十六兩零
廬州府額銀一十六萬一千二百二十四兩
零此項全蠲訖
淮安府額銀二十四萬七千七百八十一兩
零内除蠲免銀七萬八千一百六十四兩
零外實徵銀一十六萬九千六百一十六
兩零
安慶府額銀八萬七千四百七十二兩零内
除蠲免銀五萬一千六百七十九兩零外
實徵銀三萬五千七百九十三兩零
廣德州額銀四萬六千一百七十三兩零
徐州額銀六萬四千七十五兩零内除蠲免
銀三萬六千一百二十四兩零外實徵銀
二萬七千九百五十兩零
順天府額銀一十萬一千一百七十七兩零
内除蠲免銀一萬五千一百八十兩零實
徵銀八萬五千九百九十六兩零
河間府額銀一十三萬九千三百九十七兩
零内除蠲免銀四萬二千五百三十八兩
零實徵銀九萬六千八百五十九兩零
廣平府額銀六萬二百三兩零
大名府額銀一十四萬九千一百八十九兩
零内除蠲免銀二萬四千一百七十兩零
實徵銀一十二萬五千一十八兩零
延慶州額銀四千二百七兩零
淮安等五倉新舊税并倉助銀八萬四千八
百六十兩
各衛陞科額銀一萬一千五百一兩零内除
蠲免銀九百三十五兩零實徵銀一萬五
百六十六兩零
屯牧加科銀三萬二千兩
鹽課額銀一百一十八萬七千九百五十兩
零
關税額銀四十四萬一千六百三兩零
以上每年共入銀九百八十七萬一千七
百兩零十六十七兩年每年共蠲免銀
二百一十一萬三千九百八十五兩零
除外實徵銀七百七十五萬七千七百
一十五兩零共計缺額銀二百八十五
萬三千二十七兩零
兵餉右司
每年出數
寧遠鎮月餉銀一百五十三萬四千六百一
十九兩零
山海鎮月餉銀七十萬七千七百八十九兩
零
永平鎮月餉銀八十七萬二千九十二兩零
天津鎮月餉預計召買等銀二百三十三萬
五千六百五十七兩零
通州鎮月餉銀三十九萬五千一百六十三
兩零
山西鎮月餉銀三十六萬六千九百三十三
兩零
寧夏鎮月餉銀二十三萬七千八百八十四
兩零
登鎮月餉銀二十七萬九百三十兩零
臨鎮月餉銀二十三萬六千二百四兩零
鳳陽護陵兵餉銀四萬二千五百四十兩
京勇等營草料銀四十萬六千兩
扺還冏寺銀二萬兩
勇衛營健丁鹽菜銀三萬八百六十兩
京營勇衛各倉場召買料豆草束銀二十九
萬兩
京營練兵日犒銀三萬兩
京衛新兵四十兩月米折銀二千七百一十
二兩
援兵行鹽銀一百二十萬兩
認還光禄寺銀一萬兩
認還内庫銀二萬五千兩
又該剿餉銀一百五十九萬六千三百五十
六兩零
以上每年通共出銀一千六十一萬七百
四十三兩零
每年入數
江西額銀一百二十八萬一千四百六兩零
福建額銀六十六萬五千七百七十二兩零
山西額銀一百一萬六百五十三兩零
山東額銀二百一十五萬五千六百六十三
兩零内除蠲免銀一百三十三萬六千六
百四十六兩零實徵銀八十一萬九千一
十七兩零
雲南額銀一十二萬八千五百六十四兩零
湖廣江南八府二州額銀八十九萬七百三
十一兩零
湖廣江北七府額銀六十四萬五千六百四
十二兩零此項全蠲免
常州府額銀二十五萬三千一百七兩零
松江府額銀二十三萬二千八百八十三兩
零
寧國府額銀一十一萬八千六百七十二兩
零
太平府額銀七萬三千八百六十七兩零
應天府額銀二十三萬八千四百六十三兩
零
鳳陽府額銀二十一萬二千七百二十四兩
零内除蠲免銀八萬一千六百九十六兩
零實徵銀一十三萬一千二十七兩零
揚州府額銀二十萬六千二百七十五兩零
和州額銀二萬四百九十五兩零内除蠲免
銀六千一百五十五兩零實徵銀一萬四
千三百三十九兩零
滁州額銀一萬五千八百五十四兩零
永平府額銀二萬六千六百九十三兩零
保定府額銀一十三萬八千一百二十七兩
零内除蠲免銀九千五百七十四兩零實
徵銀一十二萬八千五百五十二兩零
眞定府額銀二十萬三千四百三十二兩零
内除蠲免銀四萬一千八百七十一兩零
實徵銀一十六萬一千五百六十兩零
順德府額銀四萬一千五百五十兩零内除
蠲免銀二萬九百三十二兩零實徵銀二
萬六百一十七兩零
保安州額銀一千九百二十三兩零
南京屯𣲖額銀一萬一千三百一十四兩
工部蘆課額銀一萬四千八十五兩
宣課司稅額銀一萬一百六十兩
五城典稅額銀二千二百一十兩
鹽課額銀一百一十八萬七千九百五十兩
零
關税額銀四十四萬一千六百三兩零
以上每年共入銀一千二十二萬九千八
百三十二兩零十六十七兩年每年共
蠲免銀二百一十四萬二千五百二十
兩零除外實徵銀八百零八萬七千三
百一十一兩零共缺額銀二百五十二
萬三千四百三十七兩
二司每年共該出銀二千一百二十二萬
一千四百八十七兩零共該入銀二千
一十萬一千五百三十三兩零除蠲免
去銀四百二十五萬六千五百零六兩
實徵銀一千五百八十四萬五千零二
十七兩共計缺額銀五百三十七萬六
千四百五十九兩等因崇禎十六年八
月十七日奉旨據奏三餉併一分為左
右二司配定省鎮出入及易知單式具
見綜理知道了錢糧自有定額州縣官
私𣲖沿徵剝民罔上最為可恨著該撫
按嚴飭仍將開徵欵項數目勒限冊報
并照式立限俱依議欽此
倪文貞奏疏卷八
