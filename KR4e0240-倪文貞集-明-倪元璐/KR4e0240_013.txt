倪文貞集卷十三
明倪元璐撰
行述
先考中議大夫雨田府君行述
嗚呼詩曰鮮民之生不如死之久矣不身經之何由知
其言之痛乎元璐年纔二十遽失府君此由罪積禍延
元璐當死即以府君棄元璐而元璐闇弱無所之又當
死不即死者非徒有母寔以府君於鄉多德於世多功
而浮沉無大位萬或湮沒使後無傳豈不為死吾父乎
抑唐人以不得昌黎藏記為不葬其親今价人當世鴻
文所歸不得一言為之十字雖馬鬛崇&KR0034;何殊委壑用
此收魄澄慮取所衆著綜條如左無復文采惟不誣耳
蓋府君之為人也好行義而惡誣稱是故元璐勿敢也
府君諱凍字霖仲别號雨田其先宋之青州人多顯者
文節父子著巳兄弟侅偁從蹕南渡侅判紹興因家上
虞之賀溪子忠又徙横山後五世孫文質當元時募義
兵禦寇有功為防禦千戶子彦忠仍嗣職彦忠子春國
初以賢良徵不赴春少子述初景泰時輸粟三千石賑
饑臨山築城又助白金三千兩朝廷義之賜璽書束帛
授徵仕郎不仕述初子晏晏子堂堂生抑菴公諱鎧領
正德庚午鄉薦歴官南城縣知縣有高行祀於學宫抑
菴公生南望公諱應蘄績學孝友以府君貴封文林郎
娶陳太恭人嘉靖乙酉秋九月戊辰生府君府君生而
英奇與羣兒嬉戲即形志畫四歲時倭抄鄉邑王父徙
家避之既廹甚乃獨持冡伯洙源公去遺府君寢綳既
覺室閴然起出門外大擾擾心計不可啼循隙影行彳
亍十里許及王父王父曰吾固知是兒不死矣性篤孝
五歲為王父理刀圭至損其指王父數奇讀必丙夜迨
就枕足&KR0146;冽如冰府君翼兩脇擁持之夜以為恒不言
苦其至孝天植如此稍長遂磊落有奇抱能策事時龐
公條編法未行往來貴人騷動有司不能供則使其邑
之富人王父與焉王父寒士有司修郄耳當是時蕩數
歲糧得貴人一饗弗饜也王父既苦之日與抑菴公咄
嗟不已府君年方十一從抑菴公踝間吚吚語曰若然
厲民胡巳時夫有司胡不為一切之道税而供之安取
是鼎鼎者為抑菴公亟驚起連呼曰兒不凡越十年而
龐公按浙建條編議卒如府君言九歲能屬文十六補
弟子員嘗筆耕坐讀小樓歲不三四下所著襦寸許至
穿孔今猶遺孤等為司馬家帷云庚午督學林公奇府
君文拔高等秋領鄉薦年二十二蓋府君與抑菴公俱
以己酉生薦庚午亦一奇也辛未計偕時江陵相居正
典試事府君卷巳為同考許公國所賞牘呈偶策語及
時務稍戅江陵援筆彈之曰此狂生遂下第歸而下帷
者三年甲戌成進士授安福令安福仕國矜理學令輙
易得罪人為府君難之府君獨喜曰吾猶石然其以安
成砥矣既至即鼎新復古院與其鄉之大夫約曰某年
少待罪斯土唯是諸君子左右之乃諸君子亦毋以私
跡某門以是鄉之大夫悦而嚴之府君益勵治異政纍
纍邑西隅數火患月十餘驚府君默自念我令也固能
勝之則立木尺許而自署名其上曰某遂絶有隣部民
甲乙聚族鬭乙負明日殪病叔示之甲懼而賄焉則曰
此證符也令不能辨甲抵死獄上當路移府君乙固使
人為亡者婦府君疑乃謬為識亡者體貎舉問婦婦茫
不識也随府君指如轉圜益大疑訊之吐實吾非若婦
耳利乙財府君曰未也若有子邪曰有子曰而子殺人遂
俛首服蓋乙殪其叔於舫而婦子長年也為同謀云於
是舍甲罪罪乙擒大豪三王榘者以豪論死乘前令弛
而跳圜土焉出沒江湖間為大盜巳又剽其弟去數年
捕弗得府君下車不浹月捕即得之并若弟還王繼者
擁貲丘若搩挒邑邑被死者數十人以死鳴顧得死者
又數十人其宗大父行某被縶掠且死作長恨歌又囑
其子曰必墨一楮筆一禭我乎鬼則可鳴也人則無鳴
也其子固呑恨寂寂久弗聲至是廉狀發屍墨筆宛然
也豪役鏹萬走竿牘如雨勿聽按如律王羅者隂殺人
既梩藟掩之矣府君舟夜經心動使人守勿去旦發之
屍也中遺畚焉而題識之曰王羅即以自致王羅奚說
哉時三大豪殱民得高枕卧而豪右始怵怵相戒歛手
避倪公蓋府君年少其决斷則老吏不如直指聞府君
能舉積歲疑案三十餘授府君府君操筆了了翌日即
具牘報纖悉中窽直指大駭服以為神明由是治行為
天下第一當是時江陵相奪情視事府君頗弗韙之會
有詔勅天下盡毁所謂講學書院者府君力持之復古
院竟不毁已而御史安福傅公應禎劉公臺進士吉水
鄒公元標彈章相望俱杖謫去直聲振海内府君壯三
君子而自幸得剖符其鄉也則於鄒公之投南荒滯逆
旅也拏舟而饋之漿傅公戍定海則祖之詩家故近定
海則貽書王父洎弟侄軰必時時勞傅公又製浦姬吟
詞氣惋結而劉公時僅得禠職府君數過從豪飲達曙
至掀髯戟掌涕泗交頤下聞者寒心府君不顧也劉江
陵士也而語加峻焉江陵恨恨必手刃之屬其私人御
史某使狙伺焉會劉氏甥謝燿者先以劉拒不得嗣劉
氏大恨劉條劉不法數十事陳牒府君時已緘白江陵
相而與巡撫某謀既訂矣特欲從府君權輿顧以私㗖
府君曰事成當得好官府君厲聲曰吾豈以犬彘貿好
官因立召燿榜數十予判如山刷滌為盡御史大沮為
燿作奏治百日糧走都下迨府君聞已渡鄱湖矣飛卒
追而圄之乃江陵相摩厲以須詰何以久不上曰已發
為令所追耳江陵相大恚時主爵疏行取姓名府君踞
第一江陵相一筆勾去貳府君松江而劉獄遂成然竟
以府君湔洗律不得傅姑戍潯陽道死劉之不庾於狴
者府君力也先是府君未第時夢朱衣吏引至一所如
王者居主者持佩金刀者一人授府君曰以煩汝蓋至
是始悟金刀為劉云江陵相既嗔府君疆項而又以不
得大辟劉由府君復下令推府君疵不得乃云粟入厫
少非格貶山西臬司照磨府君怡然就道無何遷同安
令同安洪司寇鈁為怨家所告時中臺所下訟司寇詞
凡三千六百餘應逮問者二萬餘人原坐司宼贓巨萬
計多官累歲不能决府君一洗故牘浹旬而定司寇冤
白而洪氏所株牽悉不理八閩讙然稱平諸生葉日新
貎奇而誕好與方士游忮者遂為蜚語云日新負貴徵
招集亡命謀不軌策於某日劫縣庫縱獄囚屠同安城
直搗温陵而北矣遠近洶洶擕家去者千計時府君方
詣郡從郡中密檄召日新慰諭之并還集諸擕家者而
其年江陵相病死有上書訟劉冤事雪府君名益大著
詔徵為南駕部郎佐船政初高皇帝水征所載軍馬者
曰馬船載輜重者曰快船自文皇帝定鼎金臺快船取
諸京軍無資給軍惰船易敗則使自繕船其為令曰非
甚富弗役也而中人衛帥以為其外槖也受役者至倒
脂罄髄不能供富家黠既以其賄免而具中人産或又
其下者即無不人人繇於是名垜甲朋蠧出千孔先是
有求鬻婦輸繇者有夜逋自署其門請捐宅舍者投繯
者蹈河死者府君既洞知之一日署正郎篆吏持文書
乞判不可了商役投牒請者千餘人至盤踞樹顛如閧
市已輙有操劵請收逃人婦者府君咤曰而將令我主
畫諾為而軰作賣妻牙耶叱去退而覃思之更三晝夜
不交瞚躍然起曰得之矣會有風霾之變詔求直言府
君總條馬快船得十議議得便宜行者可弗聞以其五
議具疏因大司馬郭公上之一曰議官守二曰議差使
三曰議支放四曰議木料五曰議出則已又因署篆少
司馬顧公上言留都根本重地都城内外編戶軍衛居
大半干城爪牙於是焉賴今則日朘月削極敝而不可
支矣究厥所由則船差之害為大而各衛之所以告病
也臣謹按大小馬船與快平船差等耳馬船不以為苦
而快船則深以為病者何也快船之應役者皆小甲之
正身而馬船則募夫應役也夫有常值故人皆樂從人
皆應募故外無需索兩船利害何止徑庭臣以為今日
亟反之計在改快船為馬船而已所謂改者非改其制
與名也改其寔而已改其寔者去小甲之名而從募夫
之例也如是則所謂百計經營多方求索者不禁而自
革矣臣備查進京馬快船共八百六十四隻内馬船三
百六十四隻每船募夫一十六名共給值二萬九千有
奇月糧米六萬九千快平船共五百隻若從馬船例募
夫侈矣然各船皆三年一修以供差使而差回空泊者
輙二年有餘故朽多而費重各夫廪值亦三年分領故
勞少而利微若各船止留三之一而廪值增三之一使
以一年修船出差一年更番休息則船藉於頻修而不
至朽夫喜於增值而不怨勞故留船六百隻而循環足
用矣又下江馬船七十六隻尤須减三之一而隘其制
并作進京船數則進京馬船共存三百九十而快平船
所留止須二百一十矣照例募夫增其值不過二萬歲
支米四萬耳而少科之可入金萬五千則所少者不過
五千而修造所省亦略相等矣馬船差頻增值約歲給
銀萬而本部馬船工料歲贏二萬量入為出又寬然有
餘伏惟皇上作民父母四海軍民皆吾赤子而留京重
地較之他處尤切即使國家額外捐金萬兩米萬石出
此六七萬家於水火之中鞏留都於磐石之固以皇上
之聰明仁聖固將欣然樂從而况通融裒益本不出經
費之外者哉疏上時宰揆申公時行王公錫爵讀疏嘆
曰嗟乎二百年未有言之者非駕部才疇辦此亟擬上
得命專責成府君而兩相君又飛牘慫慂之曰幸未死
願得觀成焉而瞑府君弗得謝起更張之諸區畫具載
船政新書中乃良工心苦口策事日夜噙喁不休飯間
杯盤果核悉引而署之曰此某舫某木具某商役某銀
某餼計舟所往來輒操箸蘸巵中瀝畫塗於几而屈曲
導引焉如親篙繂者蓋自丙戌春抵夏三月而定迄又
明年戊子春三年而告成計歲省金錢十餘萬蠲夙逋
萬成之日數萬人歌舞於道隨府君馬尾而謠謠曰是
倪父則活汝不倪父耶汝則死於溝而今死於丘此一
役也掠璫弁口中肥固人人淹恚先是則造作蜚條點
灼府君若軰力悍也又動輒曰上供語危而所部軍騃
善疑每出令意即未可訟言而疑謗遽無以解前年減
快船半駕馬船者疑移祟焉千人譁然起或云須榜諭
之府君曰勿事也徐瞚語其署中人此良法若解邪曰
解即願充邪皆叩首曰甚願則立判其子弟數十人已
而各署請者人三千悉予牒渡江走江淮衛譁者以為
掩巳也刧而啟之盡投籍者又署中人乃䘏然駭曰厲
也胡為乎來哉投戈而散戊子秋詔明年潞王之國徵
南三百艘又部徵百艘運壽陵松時南舫遣者強半餘
弗支又卒不得一艇應今年上供人情震駭羣璫固欲
剡手衝府君胸得間輙眉舞曰看倔強漢何處討兩頭
顱來府君殊夷猶奏記司馬夀陵松即不必迂道易南
舫徒撓厥本貢舫若者輸若者不急緩輸舫北遣者若
者宜弗留遣還充今年貢若者留區處大當司馬喜擊
節随奏許可羣璫乃閉目摇手不敢言蓋府君之為應
變才類是乃中外大奇府君曩謂措大骯髒詎幹辦焉
如此哉既奏績上主爵謀胡以酬勩則擬晉府君璽卿
府君曰郎卑曹也而驟清華我其以身支鏃哉又有以
粤左士屬府君者府君捫胸謝曰有斗血喀喀嘔艅艎
盡又能嘔鉛槧乎而首揆姑蘇申公又以其桑梓請曰
強佐臬焉府君謹謝懼南陽不可問為相公憂於是皆
不果庚寅撫州大飢民為亂廷遣二千石必得循吏如
古朝歌詡渤海遂者莫可任其撫之大夫居要者日叩
主爵之閽而請焉曰必借倪公於是出府君為撫州太
守命下都人皇皇蟻聚司馬門牽司馬裾為我留倪父
司馬慰諭之曰天子急活臨汝安得留夫法未敝也若
何患於去倪父乃散發之日自公卿以下及其鄉之大
夫送者車千兩祖帳鱗次三十里其軍衛十萬家人手
一器縵臺而酒之攀車拒輪闐咽衢術府君為留三日
乃得去府君去而諸豪弁不逞者賄同曹郎某謀變法
十萬家又輙鼓噪呼懷甓伺殺某某避匿免朝議惡之
鐫其官都人乃益德府君為立祠顔其宇曰惠德置守
者歲以府君生辰崇俎豆至期聚而祝之者萬計限為
之穿鄉民有操雞黍卜者輒應如響咸神明府君謂生
猶著異也祠日加搆焉郎曹得祠及餞送攀留之侈皆
前此未嘗有也府君去都都之人如喪未至撫而撫之
人竊竊喜曰上以仁人來矣則稍稍定比至撫出市攫
坐辟者三百人條蠲賑十策旱禱至嘔血得雨則又益
大定居五月更守淮安郡郡當子午道使客如蟻守車
馬行酒炙勞之故事民為供府君咨嗟曰守即主人但
當解槖中裝供客耳何池魚閭左巳之民如釋重負者
部使者啣命布桑孔筭𣙜甚府君支數月糧䄂而遺之
曰守無狀俸可𣙜也願為吾民請一日命使者慙面赤
至頸乃稍稍戢寬十之五時大治河費度支金巨萬乃
竣河使者酌酒賀也一夜隄隤津頭踉蹌言漏三下矣
府君勅毋閧檄營卒千予之所應餼者使人人囊沙石
抵之昧爽安瀾矣而河使者睡齁齁聞之大驚失色已
知夜來狀乃徒跣謝曰公真神人我則幾為羽山之鬼
故府君詩有辛邜三月隄夜穿披衣起看月中天又貔
貅聽令三千軰少府不費半文錢皆實錄也於是大司
馬潘公季馴以天子命視河漕上絶奇愛府君上劄子
言使其守郡是猶絆騏驥之足而責之千里非其任矣
曷不假某使者節使理徐州兵事其於淮民猶宇下也
書猝上府君詣司寇力辭不得而太恭人陳方就養於
官一日暴殞府君哀毁踰制七日夜水漿不入口號聲
達於四衢淮人重哀府君以母故幾自引又輒私相弔
若我軰復安得母倪使君哉府君既扶櫬歸里中三年
未嘗見齒甲午服闋上時播酋漸梗廷臣持勦撫兩議
勿能决日盱衡望府君來將委郡焉入國門明日大司
馬石公星邀計事石耎人也而夸曰虚聲勦之儻怵諸
撫矣府君曰奈何以威弱子之術怖狡囚哉若自以其
夜郎雄不大創安得怵當事者礪空刃焉而彼固狃之
曰儂頸誰當置此所謂養癰也因立條勦策如移楚撫
調客兵便轉餉散七姓分土司數事曰如此猶當費金
米數十萬其不然者且百萬司馬心非之曰剩計耳义
問乃舉高皇帝執田琛傅介斬樓蘭事以對曰一武士
力也石咋舌頸&KR0008;至腋府君力陳父老願王陽自處遂
更荆州而播事他委承石旨事大潰裂楊酋日睥睨焉
負嵎而虓當事決策議勦費帑金一千萬有奇粟倍之
折士馬無算府君言卒如左劵云荆州相居正里也羣
張慄甚屬所親乘間言府君笑曰即往者令傴僂致恭
事即不可知苟云強項又何虞乎比至待羣張有加計
不籍田如千頃為勢家所侵悉徵予之人以是服府君
厚德終長者前太守闒茸賓其掾掾得戴儒幘白事多
舞文者府君至按誅數人左右咸股栗而民以為慈往
廩宗藩由胥胥槖焉而鍥絀與之諸宗既待炊毋暇問
大率十得六耳府君著令制胥不得措一指諸宗大悦
曰倪使君生我荆之士悍而刓其隅有數生以丁祭勒
一縣尉令掛冠者有以其妻嘗友始則昵而侮之既則
忤而鳴之者有縣令首擢士反持令短長榜而數之者
有殺其家之季至夷其面鼻口耳者府君悉收而寘諸
理士於是有絃歌之思蓋府君蒞荆以月計辛壬癸甲
耳即無不歌廉暮賈晩也而他撫臣褚司徒鈇已露章
彈去之矣先是江陵相冤殺安慶士吳士奇多鈇力府
君數口呰之鈇聞而怨府君至是荆從事萬君建崑以
循良徵鈇媚焉檄荆鍰如干非例也既報命一空函耳
而將命胥至淮有為之謀曰胡不贄乃私致戔戔兩縑
鈇見之大怒曰何兒弄我遂奏劾某上交非分宜鐫官
府君徑拂衣歸乃荆士民怒不㳿我小人幾枵以壑賴
倪使君乳若漕撫奈何奪我荆君於是州邑民葛天祈
等伏闕呼籲又持牘訴長安諸貴公引問之則交口頌
諸貴公感動曰嗟乎民戀四月守如此夫則直指徐公
又上疏大約言荆太守某天下才其守制狀如某某某
即列漢牘中當第一今以胥役小過去之失百姓心惟
陛下持域外之觀為元元計亟賜某環必大效於是鈇
益慙復上書構府君且自引臣即不能格一守何伈俔
居吏民上書達冡宰兩難之既而曰司徒鋌而走矣寧
全重臣覆鈇是然府君意自得歸奉王父盤跚山水洒
洒然客有怨鈇者輒笑解之非禇公儂那得一日萊舞
君則宜為儂德褚公客益服雅量焉居歲餘詔求異材
堪受閫外鉞將百萬徤兒者臺省以府君名上而播事
方益熾重慶需守時冡宰及諸大僚急推轂府君揚言
曰夫夫曾策播矣如觀火守疇過夫夫者而主爵郎為
朱公敬循於府君同里閈㜕也引嫌焉而曰誰復能古
人我矣遂止府君聞而更德之曰愛我哉巳亥丁王父
艱府君年已五十餘猶日夜孺子泣仡仡封樹之坏沙
拳石皆出十指蓋府君於此惻惻風木也無動色毛檄
理而南北言者及浙撫按大吏薦剡滿篋單詞合詞歲
無慮十餘上顧府君卒無有赫蹏及都門貴人者辛丑
歲府君家食已七年而山隂朱文懿公賡由宗伯大拜
起田間行矣府君以其子吏部㜕肅野人服送之且祝
之曰公自愛愛我必如吏部君慎毋露憐才半齒落野
人事文懿傴躬謝而于于東山者又六年於是信州楊
公時喬以少宰典銓局矣其於府君賢素瞭會有詔起
溝中瘠固矜慎之則探尺籍疏名賢若而軰諏海内焉
凡三年報牘上他姓字褒彈半出至府君則人人褒識
之如絫規然丁未遂疏起府君瓊州荷俞旨時璐嫡母
曹恭人新逝而璐猶舞象童府君雅不欲出曰家孽如
此誰潦倒支蠻烟瘴雨者因上疏辭不允銓部且促駕
急不得已驅車就道然猶次且歲餘也丁未冬抵瓊瓊
濱黎既海颶地震益樸簌而窶至茅葺廨民居截竹為
楹椽泥蔗葉為瓦又郡缺守八年法弛民輒玩比府君
至而百廢具興矣俗喜告訐民練衣必綴苟不綴其猾
兒以為其家富必求端彈抄之所持牒株引多百餘人
遠弗集也捕先得者姑不就鞫而纍久而死者十六七
府君憐之著為令誣者倍所坐凡牒子不得過五人又
出先繫囚數百如驅笠中豚者郡伍百捧檄如虎又傅
翼焉所至箝掠民鈞矢未入家已蕩府君悉停伍百所
欲召以屬一老胥即無不束身請者曰今即死不猶愈
破家死乎時黎數千人譟當事大治兵府君為當事言
渠蹲鼠耳童子投礫焉而跳且嚙也烏知叛情無巳一
小創之則授略幕帥某如吾指當勝帥如指往果勝隨
檄之曰止哉弗縱掠也歸乃益布威德黎大悦且震蛾
伏郡階請焉邏者獲舶數十商也而上之幕帥又上之
制撫曰賊也固不勝自功乃移檄府君不容口府君曰
商而賊矣疇功乎為具狀申救甚力制撫慙而釋之活
數百人有其媵私奴覺而斧驅之奴則反格而傷其脰
也既難口之而浮引以鳴曰盜府君以屬令令顧得盜
四十人并呈所殺人械既八十日而曰血濡械滛滛也
府君曰寧八十日而血濡械滛滛者哉引讞之展轉得
奴姦狀四十人果非盜悉縱遣之歲大旱屬府君病甚
使其倅暴巫不雨既私念即死猶當為民請乃牒諸境
之神而曰明日太守輿病禱矣神必假我雨三犁出則
果大雨不遲晷民以為神郡通海得泉率鹵民故病弗
食府君祓而禱諸神别穿地出美泉焉民德之曰倪公
井捐贖&KR0008;繕敗雉千民又德之曰倪公城蓋於是瓊大
治粤撫按臣交章推卓異第一上而府君顧已憶湘湖
蓴戀戀也當道持不可凡三請三留云先是臺省以他
事攻山隂相甚力至是比部某子甲以謁不遂齮焉乃
持浙之人十數以及府君曰而私而鄉某某而戚某某
焉府君聞之齤然笑曰若疑我以山隂相得官不憶我
以江陵相幾失頭耶夫兩家炎孰㷔也乃今顧甚荷勸
駕矣緣是請益力會當大計蓋歲己酉而璐以是秋謬
鄉薦云府君歸而曰雞肋即不得煩班頭兀馬長安道
我憐汝髫弗解客也當嚮導汝乃擕璐入春明既不復
能割寸縑贄京貴人出懷中刺又漫漫落落曰我散人
耳比當衡議去留其銓郎悸而曰寧時局是徇曷禠之
其冡宰憗而曰寧公議是矜曷縻之于是乃以才不及
落三官猶為首鼠其間云當此之時山隂相既蓋棺水
石漸暴府君里居浙中丞某公直指某公干旄相繼至
意諷府君當再出山府君瞪目不答益楗關著書具丹
漆器勘剝古今案如推大獄蓋為之廢爐箑飱寢者歲
餘自曙手一編扺篝燈不息璐諫之即云樂甚然時稱
眼澁神氣日漸耗甲寅秋自武林山水還忽不甘匕箸
减餐巳又减巳又大减至啜糜一盂醫數軰罄籠裹不
效祈禱四出不效璐兄弟搏頰叩天請身代又不效其
始顧猶能策杖門外對客浮白呼盧也于辜月之念二
日日南至據榻不能起于嘉平之念四日昏定忽神彩
煥發呼璐起掖坐璐全體支府君背瓚&KR0008;羅侍榻下府
君則端坐垂拱如有所對者已顧璐微笑瞑矣天乎痛
哉天乎痛哉府君事王父母生死稱至孝居常敬事冡
兄洙源公而護其季十洲公晉源公備至鞠誨諸從子
弗異璐等親族所藉舉火者拯拔脫縶械者剪拂借羽
毛稱冠裳士者凡若而人性不靳施而介一不義物脛
而前則面頳咄咄弱冠成進士長安俠某者奇府君貎
輦致金玉諸玩好器纍纍府君悉謝不受曰是蠱我也
所歴官多郡邑入帑自薪俸外即所謂劉寵之錢胡威
之絹無有耳其持論輒得大體有先見治獄多平反他
所全活無慮數萬人要其才足辦安成之民饑會其城
圮府君下令亟繕城人竊議歲則𤯝而又土石祟之如
白骨何府君曰吾固以圮城肉白骨也出厫谷如許募
民民利得餼無不爭繕城者陴雉巍然而溝者起倅雲
間時鎮江大饑當賑十萬戶枵以須而所司區畫侜張
逾旬不定或欲鑱眉識之而民益騷比直指移府君往
乃區賑所十三檄令以下十三員主之即彈指了耳又
饑者千人屯東郊外有欲掩扉拒者府君泫然曰將立
斃之乎勅司闉聽千人入第盡塞支路留子午衢如矢
里設餅&KR2065;若置郵焉而導之西郊則饑者飽噉躍而出
西郊矣于是一時上下皆以為材而其先任事者滋不
悦大都府君居官易得譽謗以此也退而老于鄉則喜
振貧弱噢孤寡有吳商某徙家來為比隣居既嘗以其
子謁府君死而嘬藐孤者蝟起也府君敦敦卵翼之引
與璐偕窗燭比成立及冠乃遣歸凡其自持甚嚴偃室
值所當言縱郡邑長強愎自豪貴必梗梗起爭之邑人
盜伍百持漁者十餘固蚩氓也已先懾伍百即不復能
置一詞於令府君聞而跣見令白冤狀令驚釋之即請
何法獲真盜授策焉數日果獲盜令謝言泉湧漁者至
今俎豆府君云府君于家國務無所不腹畫元璐夜必
侍府君飲府君飲必教元璐一事凡聽其言策寇如提
嬰策邊堡如布籬壁策兵事通曉諸脱兔環龜法如捽
蟻解甘石家言策天如斗如錢孔如相掌文種駒俵如
畜薄中蠶河如瀦策銓計如概如廢置家監倣金城略
策屯鹺開中策銅楮榆杏交子如列眉策内外曹藩臬
州郡縣如五指頓裘爬梳之如搔肌疥而纖至于鞭杖
履屐醑粲醯滷之屬亦各有部署不率爾置之未嘗解
目語額瞬而談人意中了了如曼倩猜郭舍人謎射上
林棗無遁情者資穎慧一目數行下即食頃裁百牘判
數十紙如風雨十吏不足供于衆氏靡所不闚尤篤好
易春秋史漢老莊管韓綱目等書讀書腹無留疑所不
解必解篇詗章索盡萬籖如搜逋賊相字句别結眼藏
所褒彈換千古啼笑不作矮子觀於訓詁言未嘗存兩
是文宗漢詩宗盛唐字宗晉皆足以沾丐作者所著有
船政新書經濟管窺理學度針保民更化錄閒閒堂會
心錄星會樓集碧山吟初府君甲戌釋褐出東阿于文
定公之門志節蓋與趙公南星相伯仲遂道義締結而
鄒公元標則患難交也既又同官駕部晨夕過從互相
劘切故府君自言吾生平學問得夢白南臯之助居多
每教勖璐輩但不自甘為庸衆人即是做聖賢地步恢
而為事功奮而為節義亦各随其所遇以自見若齪齪
于富貴望三公九卿如登天則志趣日下矣嗟乎此數
言者非立志之針砭守身之藥石乎所取士如劉君孔
當鄒君德泳蔡君獻臣謝君應祥王君應乾周君懋相
言君爾行郭君煒周君獻臣等皆一時知名府君少壯
眉目姣好如畫五十豐頤層頷嘗手鑑自藻曰此庸不
當耄耋耶而纔享年六十有六天乎痛哉卒之先一夜
夢赭衣員數百騶旆鎧仗如林肅冠一袍一輿一促駕
去云當授顯職覺而光摇摇在目也府君居恒自言曰
死當為神豈其騐與不孝元璐等將以明年丙辰秋八
月奉府君暨曹恭人合葬于上虞白馬湖之岡穴坐乾
面㢲東護王父母塋如拱蓋府君生時所自卜定而命
元璐曰必葬我是吾魂魄猶從吾父母也元璐故痛勿
敢違則又手狀徼惠下執事既椎甚無能哆一言而當
世所㖀㖀府君者如留京司馬門石江右復古院誌直
道編劉氏䘏忠錄諸所載船政及江陵劉御史事如指
掌夫其人自為乘豈餙說私好哉若乃生平軼行尚有
元璐不能知而海内名公知之者倘不秘如椽餉隻字
潤冡中枯先大夫死且不朽即元璐軰一旦蓐螻蟻其
以是對先大夫矣亦死且不朽
倪文貞集卷十三
