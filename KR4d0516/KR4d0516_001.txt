安雅堂集卷一
元陳旅撰
賦
瓊芽賦
欒陽之野多芍藥人掇其芽以為蔬茹雄武邢遵道
始治之以代茗飲清腴甘芳能輔氣導血非茗飲所
能及也至治中有旨命如法以進天子飲而嘉之於
是乎有瓊芽之名夫芍藥之為物以花艷取重於流
俗至用為藥餌為烹胹之滋皆不足以盡芍藥之妙
自著本草以來至今世始得因遵道以所藴者見知
天子何其遇之晚也余惟物之不遇於世者多矣固
有一無所遇而竟已者而不欲以他伎自衒至晚始
一遇者亦可悲也余年四十又一始為國子助教天
歷二年夏扈從至上京因過邢生飲瓊芽而生徵余
賦其辭曰
繄神皋之深迤兮余嘗策馬而孤征朱光熇陰雨復暘
兮瓊芽怒抽寖滿乎郊坰彼婦子之踵踵兮持頃筐以
取盈蓋淹之以為葅兮復芼之以為羹交野茹以雜進
兮至溷辱於腐腥既不得吐層花以當春兮又不為雅
劑以上下乎參苓懿邢生之嗜奇兮顓與世而相違戶
腰艾其總總兮則紉蘭而佩之閔靈苗之純媺兮曾不
得鬯其所施乃登廣原涉芳澨披翳卉擷珍裁盛以文
竹之筥屑以綠石之磑瀹之以檻泉燥之以夫遂廣延
紺霜遜其色丹丘寶露愧其液諸柘巴且甘斯埓也留
夷軒于芬斯奪也乃若溽霤既收涼吹初作鸞旂罷獵
張宴廣漠舞魚龍於鈞天厭牛羊於珠澤亟命進乎瓊
芽俾得聮于玉食當是時也金沙紫筍龍安騎火乳窟
仙掌蒙頂麥顆皆於邑以無色甘退列于下佐夫何一
幽人兮擥孤芳以徘徊撫年歲之既晏兮恐繁霜其崔
嵬念寵榮之所在兮競膏車以先馳或以近而易與兮
或以遠而不見推或握瑜以來毁兮或羣薦而非瓌以
媚世者之誠可恥兮則寧抱吾素而委蛇
味經堂賦
國子祭酒南陽富珠哩先生記味經堂以教其子而
屬余賦之其辭曰
人文疇宣昉庖犧兮犧曷為庖物之頤兮先精斡流有
不可象索而聲窺兮神皇示人以至味匪顓火于釜鼒
兮疇豐吾經味五而和六兮淳毋淳熬雜然前陳兔薧
之備滫瀡之沃兮鼎俎不薦在韋竹兮匕挾不運載吾
腹兮然而骨肉之滋匪酸甘也氣脈之息匪苦鹹也味
於舌者羣所餤也味於心者吾攸屬厭也緬長松之丸
丸兮維禳之皋春雲蓊其承宇兮維書之庖宇有令子
兮靜且勿敖人方噬胏兮子之澤也以膏人方歠漿兮
子之醇也以醪有畜之殷有擇之精兮子於食飲也恒
取足而靡勞若夫太羹在豋玄酒在匏則吾將從先生
求以遂吾染指之饕也
辭
孝友堂辭(孫伯剛作新堂奉母而與羣弟居之母亡讓堂與弟而還居於故室)
新堂兮言言夙奉母兮周旋我稱觥兮介眉壽弟從兄
兮執豆與籩我長兮出仕母居此兮視幼子子幼兮母
憐汝居此兮以慰吾亡母我雖即兮故居時撫汝兮來
胥我所思兮先人保令德兮其永無渝
題慶元大瀛海道院圖
櫂余舟兮漭瀁迎東暾兮水上從子英兮文魚導鳴鼓
兮奇相惚何恍兮扶桑公欲往從之兮海生風弭余旌
兮靈越壇紫貝兮朱宫朱宫兮夕雨皇剡剡兮來下鼇
之勝乎瀛洲兮靈告余以兹土滄溟滈滈兮玄宇周心
無所不極兮而道不可以遠求噏瑶津兮咀石菌即余
所能至兮聊長年以夷猶
清華堂為吳興馬伯誠作
宛迤兮流水瓏玲兮茂木日杲杲兮照野烟霏霏兮生
谷山中人兮桂為梁渚上下兮居中央臨素湍兮濯溉
擥瓊英兮徜徉有子兮洵美作文章兮獻天子承寵光
兮遄歸涉兩渚兮采荷以為衣烹魚兮酌酒登高堂兮
介眉壽
操
題泣麟圖
魯哀公十有四年春西狩獲麟公羊子曰孰狩之薪
采者也孔子曰孰為來哉孰為來哉反袂拭面涕沾
袍余覽圖而有感焉乃援琴而鼓其辭曰
有&KR0874;而角角則戴肉時無明王不若靈囿之麀鹿魯之
野闃無人彼采薪者而遇夫麒麟澤有兕山有虎馮陵
食人而使麟也獲于西野
五言絶句
題萱草圖
朱萱吐晴日上有蝴蝶雙感此芳意多離憂轉難忘
秋荷圖
持衣寄所思欲寄不得遠水國風露涼徘徊九秋晚
題玉簮花圖
縣圃種石子幽莛茁瓊肪受以芙蓉冠綠髮風露香
題陳氏瀟湘八景圖
軒后不張樂白月照野水泠泠水影中瑤瑟泣湘鬼
西崦生夕霏歸僧度林巘但覺山路長不覺鐘聲遠
百貨集亥市莫猺偏買鹽山日出未高翠雨濕酒帘
倦翮久欲下涼風起湖北官客各挾弓莫近白沙驛
落日楚江深倒景在高樹曬網茅屋頭分魚石梁步
南浦草仍碧高樓日易斜歸帆傍水廟簫鼔下神鴉
江氣行雲暮忽失巴陵樹一夕洞庭波都向篷上注
寒雲不成雨暝色凝江楓巫峽梨花夢飄浮過郢中
題子昂畫
汀洲木葉下斜日倚湘娥我欲采芳草洞庭秋水多
題倪氏雨竹
落日楚江深鷓鴣啼遠林相思不可見池上瀉春陰
題畫竹扇子
江上竹枝歌為君顰兩蛾秋風團扇底零落黛痕多
題畫蘭二首
楚畹春露濃幽芳發瓊莖寧同薺麥秀不與蕭艾生
九畹光風轉重巖墜露香紫宫祠太乙瑶席薦瓊芳
題脱靴返棹圖(牟存有為姑孰守日作此圖未幾為董宗臣所讒而去)
威鳳翔寥廓妖蟇窟廣寒翻令趙飛燕無處倚闌干
九日姑孰守千古涪陵翁高人又返櫂江國夕陽中
題畫蘭竹
美人隔澧浦日暮倚幽篁繁霜忽已隕為我紉秋芳
題秋林烟寺圖
秋氣滿林壑野樹集汀洲有客過山寺聽猿卧石樓
七言絶句
題虞先生詞後
憶昔奎章學士家夜吹瓊琯泛春霞先生歸卧江南雨
誰為掀簾看杏花
題金人射獵圖
肅慎川原盡海隅秋風梟騎日馳驅空聞陳國銘金櫝
竟向梁園用石砮
題班婕妤題扇圖
層城柘館重徘徊坐見瑤階長綠苔紈扇秋來定無用
君王方築避風臺
題古木幽篁圖
蕭蕭木葉落欲盡渺渺洞庭生白波虞舜不還秋事晚
幽篁斜日倚湘娥
題柯丹丘畫
奎章博士丹丘子家住江南落木洲種得琅玕長百尺
看渠簷外拂高秋
題巨然雙松平遠圖
溪上碧雲隨雨散山前白水與天長道人何處臨流久
斜日雙松野岸涼
寄題回鷗亭
白蘋風暖羽衣輕溪上翺翔野水生自是道心忘物我
却憐沙鳥未忘情
題人馬圖
少年僕圉恃恩私天廏名駒得試騎莫向昇平飄赤汗
五花雲暖浴春池
題畫梅
處士橋邊古岸隈梅花偏向小園開衝寒有客尋春去
移得晴窗雪影來
題雨竹
江上鷓鴣留客住黃陵廟下泊船時一林春雨垂垂綠
消得晴風爛漫吹
盱江老人慶壽
盱上老人年七十麻姑洞口看山嬉紅泉㶁㶁鳴花塢
釀作春霞滿酒巵
題畫圖
春山雲氣不成雨屋後青來是遠峯晴旭穿林草堂靜
幽人橋上正相逢
青紅樓觀護烟霞湖曲高亭竹逕斜日出炎埃生九野
松陰水石養苔花
雨餘空翠轉霏霏杜若洲邊小艇歸久為故人臨野閣
江雲日暮濕秋衣
羣玉山前歲暮天午晴明月滿寒川騎驢客子清如鶴
恐是襄陽孟浩然
題坐釣圖
石畔長松翠已稀夕陽秋水映荷衣鱸魚不敵東曹掾
聊向清時坐釣磯
開元堂下有兩鴈互浴盆池王真人命工繪為
圖
玉麈山前紫鴈飛真人燕坐久忘機餘不溪水連天碧
只借盆池浣羽衣
賦凝春小隱
一窗花氣襲人衣窗底芳塵暖不飛坐久硯池生石雨
海棠枝上雪都稀
題西行集(蜀人程氏寓江南年七十還鄉展墓)
齊侯五世葬西周萬里相望重首丘蜀客飄零頭盡白
能將衰淚灑松楸
寄薩天錫
錢塘南去山總好騎馬看山到福州應似當年馬侍御
新詩題徧水邊樓
書家夫人手寫法華經後
綺窗夢冷玉蟾澌憶母應如母憶時曾是雲中散花手
靜飄香雨入烏絲
題馬道士畫二首
道人江上寫春雲絶似房山高使君綠樹青岑吞吐處
惱人時絮白紛紛
江上羣山翠作堆人家門檻對江開小樓應有憑闌者
天遠歸帆似不來
書程妻許氏墓銘後
丈夫曾是奇男子真作官人不及知故篋空留錦詩在
一簾春雨燕歸遲
林社醉歸圖
溪村綠雨添新漲簫鼓青林答神貺春風里社太平民
身世華胥牛背上
題故宋景獻太子墨竹
鳳凰山竹語秋風寶帳螢飛甲觀空應有仙人王子晉
玉笙吹度月明中
題馬遠畫
屋角東風吹柳絲杏花開到最高枝春來陌上多塵土
此老醉眠都不知
題羅節婦傳後(羅氏之夫貶海上有強之為妻者遂自縊死)
歲晚良人去未歸堂前有客著新衣此身只為韓馮死
化作鴛鴦海上飛
張御史晴雲亭
江南江北馬騑騑回首白雲天際飛我欲染雲為五色
為君裁作老萊衣
無錫華氏散粟賑飢不受賞二首
泰伯當年處錫山身辭大利遠人安至今邑里高風在
散粟千鍾不受官
漢法入粟得受爵相如亦以貲為郎何人不官與侯等
巵茜千畝荻千章
題水仙花圖
莫信陳王賦洛神凌波那得更生塵水香露影空青處
留得當年解佩人
用吳彦暉韻送揚州張教授還汴梁
花邊細馬蹋輕塵柳外移舟水滿津莫向春風動歸興
杭人半是汴梁人
匆匆歸去緣何事要看揚州芍藥花定有金盤承絳露
送他梁苑故人家
題竹石圖
藍田水曲青玉立雨過秋光滿林濕故人結屋傍幽崖
靜愛石窗晴翠入
題高氏所藏畫圖二首
誰家林麓近溪灣高樹扶疎出石間落葉盡隨溪雨去
只留秋色滿空山
溪邊春樹綠成羣山崦朝來有白雲客子閒行尋古寺
石窗巖影與僧分
一枝竹圖
高人石上種琅玕林屋秋晴共倚闌不送軒轅裁鳳琯
小窗留得一枝看
竹溪六逸圖
千畝松篁野逕開一溪流水碧于苔山樽共醉徂徠石
何用楊妃七寶杯
題高房山畫
林扃曉散青楓雨水國春涵白蜃雲縹緲房山何處在
晴窗短紙映斜矄
題王氏白華圖(戶部尚書木齋王公其母亡時靈几瓶中山丹俄吐白華人以)
(為王公孝感之微云)
山丹一夕幻幽枝宛見萱闈玉雪姿安得文章如束晳
為君重補白華詩
書王尚書小像後
早敭華貫播芳猷萬壑清冰素抱幽行比伯夷堪置像
為吟橘頌對高秋
生平沖澹保天和每見芝眉瑞色多我願高年登百袠
畫成清影迫東坡
題趙吳興墨蘭
江南三月多芳草綠葉連娟映紫莖憶昔&KR0712;舟苕霅上
一汀香雨入琴清
題牧牛圖
水樹春深藏野屋歸鴉飛盡夕陽川誰知天上黃姑渚
只在南山白石邊
送盧道士還天台省親
君似嵩山張道士思親一夜夢連環赤城霞氣如春酒
持向高堂駐壽顔
歐揭二學士奉勅為趙氏製祖父碑文趙以燕
石刻之載歸江西
延春閣下拜君恩父有佳兒祖有孫歐揭兩翁今好手
能將五色繡平原
題耿氏所藏豔畫
五月風生水殿涼綠楊深處奏鶯簧佳人偏愛臨池坐
欲與荷花鬭晚籹
為鄧醫賦壽菴
先生何處結茅屋喜得人間壽域寬瑶草滿庭春晝永
客來分與未央丸
題黃鸝海棠圖
二月園池蜀錦殷多情宫鳥喜來看上林春色濃於酒
莫把黃金鑄彈丸
題春宫倦繡圖
上陽宫樹奏鶯簧蛺蝶羅衣逗暖香睡思已隨巫峽雨
綵絲偏與日爭長
綠樹垂垂護寶欄牀頭翠帕羃雙鸞阿鬟可是無情思
又見春風到牡丹
贈江東李雲心
謫仙才思似春雲縹緲晴空五色文白髮少陵樽酒在
江東日暮正思君
楊處士家善謳者
五陵年少醉春城競說紅兒善肉聲得侍白頭楊處士
清歌猶似米家榮
送桃溫萬戶府學正胡允中
長揖邊頭萬戶侯黌宮俎豆勝戈矛料應箕子流風遠
好為諸生論九疇
為程鵬翼題林逸圖
長日逍遙水竹村幽人野服剪溪雲山公不是平生友
時對琅玕詠五君
梅石(浦江趙用章宋故家也集賢院號之為梅石處士)
花開縣圃玗琪樹石出孤山瑪瑙坡此日千林摧落盡
故園風物正如何
還家不復羨浮榮處士頭銜字字清愧我獨無歸隱地
上林春晚更聽鶯
題黃筌竹雀圖
一窗晴色綠猗猗羣雀飛來占好枝此竹幾年方結實
空山秋晚鳳雛飢
賦史氏逸菴
巖穴高人已問津瀛洲有閣集儒紳先生只欲師巢許
得向堯時作逸民
題趙子固墨梅
王孫朝罷景陽宫畫舫湖頭寫雪風一段寒香留不住
凄涼殘月角聲中
題趙氏人馬圖
葡萄宫前白面馬春日賜與近臣歸主人愛馬不換妾
更與小奴裁綠衣
贈縉溪道士
縉雲溪上縉雲山春水流出桃花灣白頭道士鶴為馬
月明騎過居庸關
題李學士嫰竹圖
楚雨初晴野水生新篁落粉鷓鴣鳴洞庭春去湘娥老
緱嶺人吹紫玉笙
題胡丘盜文設食圖
東家不飲盜泉水盜食如何可療飢三錢斗米戶不閉
人生願際昇平時
雪谷曉行圖
千山凍合樹無聲幽谷何人更曉行記得烏桓城下宿
出門無路客愁生
題雙芍藥圖
昔年曾賦廣陵春江上雙姝欲照人三月東華紅婀娜
凌波遥度襪無塵
三馬圖
豹股龍膺百戰餘凌烟長櫑載璠璵時平不出横門道
願為君王駕鼓車
郊原春草綠蒙茸三馬蕭蕭柳外風曹霸當年真絶技
只描閶闔玉花驄
贈萊州石工
落星猶帶天河濕絶勝丹丘鬼血腥琢作大樽休載酒
萊山栢露向人青
汾州北席里石氏節婦
北里高樓晝掩扉水銅光冷上苔衣寸心誓比南山石
汾水秋風鴈不飛
龐氏遺安堂
仲宣故宅生春草千古高風媿鹿門今作小堂巢翡翠
依稀水竹峴南村
贈武夷張天根
武夷溪上月徘徊石塢寒深野鶴來宴坐黃堂夜參半
春風俄轉地中雷
題幽禽桃花圖
金塘花竹灧春紅枝上幽禽弄晚風莫把殘英都蹴盡
無情流水畫橋東
題白畫眉圖
隋家官妓掃長蛾銷盡波斯百斛螺化作雪禽春樹頂
遠山無數奈愁何
送陳司丞
鹽人舊考周官政禺筴今行管氏書十月甬東風日好
海田收稻打長魚
題子昂江天釣艇圖
雨餘秋水滿山前正是江南落鴈天何處故人魚艇小
斷蟬疎樹夕陽邊
為彭道士賦鶴峯
跨鶴臺高倚翠微昔人城郭是耶非蘂珠宫觀秋如水
有客吹笙月下歸
送鄧朝陽杉市巡檢
往年校書天禄閣亦復獻賦甘泉宫若不江南作官去
一生辛苦似揚雄
碣石雲寒鴈不飛豫章江暖魚偏肥只將木蘭作歸棹
莫買黑貂裁客衣
杉市青烟連遠山人家笑語杉影間年豐境内無盜賊
弓刀滿山秋獵還
題張氏風竹圖
湘江風捲白頭波北渚雲深帝子過欲采瓊芳渡江去
翠衫輕薄曉寒多
柯氏山雲竹石圖
溪上春山生白雲鷓鴣啼處有湘君行人來截昭華琯
日暮青林玉氣分
向余在京師有詩寄揚州陳新甫云東華塵土
滿貂裘芍藥欄邊繫綵舟二十四橋春似海
令人腸斷憶揚州比新甫來錢塘索予更作
三首
天下英賢皆願仕山中隱者盡登朝淮南春草無端綠
公子歸來不可招
别來春夢繞東城華屋銀樽對雪晴坐客風流誰得似
啼鶯新曲度閒情
去年病客卧淮船故人不來心同然今年過我即復去
夕陽籬外馬翩翩
題驄馬圖
大宛葡萄滿田野天馬盡作葡萄青横門道遠好馳逐
日斜秋影卧閒庭
東里圖
山前水檻拂扶桑目送秋雲野興長里巷人家似鄒魯
鳧鷖鸂鶒日相將
題秋江釣艇圖
石岸能高野水落江日未墮霜楓明無人喚取玄真子
船尾秋風日日生
題曇上人墨竹圖
道人赤脚蹋海石石上剪得青珊瑚一枝雲葉山窗裏
夜半月明生露珠
題陳希夷大睡圖
石屋光含太華青長年陶兀守中扃人間千古邯鄲枕
却道先生睡不醒
題楊氏所藏畫圖
山光濃淡雨初晴曲曲江清樹色明若買草堂江上住
大開窗戶看雲生
安雅堂集卷一
