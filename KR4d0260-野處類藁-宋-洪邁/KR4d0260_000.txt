野處類藁别集類三(宋)
提要
(臣)等謹案野處類藁二卷宋洪邁撰邁以才
學贍博雄視一時所著容齋隨筆夷堅志唐
人萬首絶句俱别著錄其文集見於宋藝文
志者有野處猥稿一百四卷瓊野錄三卷而
陳振孫書錄解題祗載有此集二卷且云全
集未見則當時傳播已稀惟明張萱内閣書
目有野處内外集九册無卷數當即全集中
不完之本流傳僅存者今亦已散佚無可考
世所行邁集獨有此本而已集前有邁自序
稱甲戌之春家居卧病作詩若干首以自當
緩憂之一物遂取曩時所存而未弃者錄為
二卷甲戌為高宗紹興二十四年蓋邁退居
鄱陽時所作而集中謁普照塔詩又有庚戌
紀年當在建炎三年相去已二十四五歲僅
得詩八十餘首又容齋三筆紀紹興十九年
在福建貢院與葉晦叔所作詩正在甲戌之
前而集中並未載入疑本就箧笥所貯偶然
裒輯故所錄闕略如此然其生平韻語惟藉
此以考見大槩則零珪斷璧未嘗不足存備
一家也又案馬端臨經籍考載此書入别集
類然集中有詩無文依端臨之例宜入詩集
類而舛錯悞收殆亦未見此本歟乾隆四十
三年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
野處類藁原序
余自束髮即喜學詩然隨作隨棄初不留意也甲戌之
春家居卧病因復作詩若干首以自當緩憂之一物昔
人所謂内抑鬱外揚為聲音者是也遂取曩時所存而
未棄者錄為野處類藁二卷鄱陽容齋洪邁自序
