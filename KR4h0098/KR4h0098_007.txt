閩中十子詩卷七明袁表
馬熒編
陳徵君集二
七言古詩
贈皆山隱者兼寄良箴
食粟不為農學書不為儒青年蹭蹬無名士白首蹉跎
一野夫故交零落今誰在時人白眼那相待欲從東海
招魯連還向夷門揖朱亥滄溟萬里波連天太行九折
摧車轅道旁小兒抵掌笑笑我老人空大言以兹偃蹇
送日月獨抱窮愁依故園故園追逓連滄洲白沙翠竹
多鳬鷗雲山滿目不能賦三徑未荒誰與遊忽覩高文
絶瀟洒知君不是尋常者勺水寧藏起蟄龍鹽車豈困
長鳴馬傾蓋相逢未有期擊筑邀歌當有時興來欲訪
能琴客會歌一曲高陽池
賦得滄海月别南鄉諸子
我家住在滄海涯海上長看月出時海風吹月到天上
清光夜夜長相隨紫薇峯前秋月白此時却照禪宫客
南中佳士一時來幾夜同看明月色月光自古有盈虧
人生最是多别離明朝復向滄海去只因見月長相思
飲張宗獻家至之席間索賦憶舊遊一首
張君白面雙眉修不逐少年肥馬牛傳家有書一萬卷
十年燈火城南秋憶昔西湖初識面憲府山郎接高讌
開簾把酒對三山一片湖光坐中見滄浪磯下弄扁舟
太宰臺前泛月遊黃昏玩景歡不足相攜更上環青樓
樓中偃卧青雲客曾與張君交莫逆問余何處新知懽
聯珮追遊不知夕自從投合數經過城北城南勝事多
時從博士談經史肯逐驕兒醉綺羅知君殊度能飄灑
好古探奇仍愛畫王孫妙蹟余所好解驂欲換千金馬
河橋一别又經春索寞離居應念羣題書不得飛鴻便
空對南天日暮雲春城握手重歡會合浦堂深竹光翠
博奕投壺送落暉向來行樂今朝最人生知己不易知
古來管鮑同襟期相逢何必論窮逹對酒惟當惜别離
寒夜林熙績董伯元集同賦折梅寄遠
我思美人在空谷路遠天寒想幽獨解佩何以慰所懷
聊寄孤芳寫心曲寒梅不比瓊樹枝見之但言别經時
山林政欲同心賞冰雪終為歲晏期花開莫問枝南北
兩地開花總相憶江頭幾度見春歸每惜馨香留不得
盛時歡會去莫追中年更覺多愁思憑將此夜花間月
照入君懷君始知
壬辰春淮南有警報元帥吳公首議築城求故
趾劉氏祠堂在其地焉傷其毁拆慨然有作
湧泉門北湖西偏劉公祠堂垂百年華榱傑棟壓湖曲
老榕修竹摩蒼烟羽書昨日淮南至官司已卜城南地
毁垣折屋行見嗟累歲經營旬日廢風亭月榭一時空
回首舊遊如夢中更說當年樗里智誰令卜宅近秦宫
題畫竹
王維遠矣蕭郎死墨竹古來俱可數自從老筆出湖州
世人始信前無古此圖高古不知名欲與湖州相抗衡
森森矛戟自相向淅淅枝條如有聲高堂素壁時張掛
瀟洒渾疑却炎夏莫言無地種琅玕自有清風滿圖畫
題邊孟屯為歐陽彦中畫皓巖幽居
李范山水妙絶倫以後衆史徒紛紛應同米家構新思
披墨却寫鴻濛雲房山高史有奇藴更假丹青美清潤
邇來作者頗相繼邊郎下筆尤神俊邊郎始著從事衫
十年牢落依江南昔從海上尋高隱乘興揮毫寫皓巖
羣峯蒼蒼雨新沐白雲油然出空谷奔泉曲折赴前川
小徑縈紆到茅屋一重一掩極幽深哲匠經營良苦心
看君巖穴雅相稱明窗靜几有書琴憶來我欲共忘返
一别高林春事晚自從寫入畫圖看渭北江東無近遠
悼犬行
沙村月黑無人行猛獸咆哮繞舍鳴時來攫取村中犬
突入籬落居人驚韓盧烏喙誇疾足平地寧知罹虎毒
十家九室無吠聲更恐穿牢噬黃犢君不見岑君昔在
魏郡時吠狗不驚足生氂又不見九江當年有循吏羣
虎渡河俱遠避方今政美時復平那得此物來縱橫誰
能驅屛入窮谷却使騶虞地上行
雪山歌送人宰蜀邑
西山嶻嶭連雲起東望錦城如井底四時積雪不曾消
春來盡作巴江水郎官未識蜀山川馬首西行如上天
歸到琴堂長對雪益思美政答豐年文翁舊化今如夢
期月應知藹絃誦蜀人解道杜陵詩盡說公來雪山重
戱簡彦衡彦賓昆仲兄客陸莊弟客鎮右
陸渾莊上多芳樹舊識德成巖下路書堂正對大溪頭
猶是仲蒙舊居處讀書何必傍溪山書闌幽興自相關
亦知林下雲泉好應恨隄中日月閒客衣未垢寧辭浣
湖上月明隨往返却憶惠連深下帷一去不知春事遠
近隄蒲葉已含滋五日歸心豈肯遲預拂東林松下石
與君永日話襟期
思和助教歲暮返自金陵有約新春省墓竟不
復至且寄集賢樓遊西湖詩文見示因賦以
答
不見故人二載餘每訪人行無尺書忽聞歲晚赴京國
攀車不及情何如十年儒冠何草草嗟君西向金陵道
家餘儋石豈憂貧坐對琴書不知老醉遊曾賞上林花
寫詠歸來對客誇盡說客中山水好書來應是不思家
送林孔逸從軍北上
脱却逢掖衣更結曼胡纓安能鬱鬱事筆硯男兒本自
重橫行越王山下秋風起塞北此時嚴堡壘皇家選士
重防秋迢逓征途從此始從軍莫問所從誰抱藝懷才
無不宜籌邊亦自有奇策專事弓刀徒爾為此行壯氣
何激烈酌酒送君那忍别萬里封侯非所難玉關功成
須早還
送朱以義還樵川
六平客舍秋風早楓葉蘋花滿江島此時遊子正思鄉
束裝西向樵川道自言讀書三十秋竊慕子長湖海遊
匣中長劍且未用爨下枯桐非有求鴈塔峯前忽相遇
五旬能向滄洲住逸興方尋幽壑雲離心已掛長亭樹
憐君有志未獲伸鍼砭猶言可濟人由來絶技堪醫國
莫學韓康終隱淪
送林延卿之嘉定求族人
仗劍對尊酒江湖千里心男兒重義不貴貨何論白璧
千黃金春洲三月花冥冥解帆正值南風生東南羣山
入勝覽天平看到姑蘇城昔時族人去為客一經隨行
無長物他年生計比陶朱却向吳門買田宅君今才學
追故人温良孝友皆天真吳中兄弟見宗譜歡宴且叙
平生親緬懷伯父有遺惠更買義田修歲祭邇來轉覺
貧者多安得揮金繼高誼范公祠堂何處尋瓣香好致
遠來心世人設心總如此何愁家有貧孫子君行少發
汗漫懷我當飲餞顔亦開秋風葉落吳江冷還望扁舟
江上迴
行路難
我欲叩天閽天高無窮手難捫我欲浮大海八月仙槎
不相待出門四顧空徬徨歸來覽卷坐高堂感彼古來
人逢世能激昂安得如魯仲連飛書約矢以遺燕解紛
排難不受賞拂衣長嘯歸園田安得如田子泰仗劍西
行氣慷慨掉頭不顧都亭侯回心肯賣盧龍塞高風逸
節不可攀世無斯人空長嘆浮雲蔽日塵滿眼擊劍空
歌行路難行路難多岐路何處深山有薇蕨我欲攜家
入山去
榕軒書隱為高甥景玉賦時宰蜀資縣
龍門佳氣何鬱葱高氏諸郎俱若龍昔人樹葉幾年代
門外長榕今蔽空長榕影底書連屋甥也奇標冠諸玉
水田負郭多豐年雖有文章不干祿風清鶴唳聞九臯
始信才名難自逃布衣直取紫鸞誥小邑暫試烹牛刀
峨眉雪山連劍閣遠遊應嘆微官縛琴堂訟簡公事稀
相憶從前讀書樂我家亦有萬卷儲窮年何曾剔蠧魚
山林鐘鼎俱失意旁人却笑空藏書昔時圖史同歡賞
今日相思獨西望尺書感爾渭陽情欲答篇詩幾惆悵
吾聞蜀中山水天下奇濯錦江頭多錦機政成還許庭
闈覲佇看春風衣錦歸
賦得萬石岡為宗獻劉君作
蒼山西來爭駿奔衆峯獨有籌峯尊連岡坡陀走平陸
參錯萬石如雲屯我疑秦人鞭石走來與人間作岡阜
又疑仙子遺羊羣有形猶似猛獸蹲乃知元氣自凝結
異狀奇姿紛突兀秋風不揮白雲根曉霧長迷玄豹穴
曾聞山下有高墳彭城餘澤多子孫聲名能與崇岡並
他日當為萬石君
贈延平王指揮
將軍英年負才武坐鎮閩藩樂風土旆拂九華峯際雲
帆開雙劍津頭雨太平不復事刀弓對酒投壺如祭公
勝遊隨處題名在何必燕然紀戰功
簡劉宗魯
君隱雲松門我藏綠綺琴憶昔聽君彈泠泠陽春白雪
吟我琴豈無絃素塵日相侵期君一來調雅音佳期迢
迢曠難尋春風桃李月夕臨江頭草色青春深君不來
愁人心
閩中十子詩卷七
