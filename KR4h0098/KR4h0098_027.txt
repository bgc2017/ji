附錄
自述誄
王偁字孟揚其先東阿人宋寳元康定用兵西方士有
沒於元昊者王氏遂為西方人元有天下其地最後附賜
姓唐兀氏高祖王父某從下江淮授武德將軍總管鎮
廬州曾祖王父某祖王父某相繼襲爵改上千戶沒俱
葬大蜀山下先府君某當搶攘以材用薦者調民職廬
州路治中歷江西福建行省郎中至階朝列大夫潮州
路總管當時稱廉吏第一人所莅政績卓異字惠小民
攘剔豪右禮賢士植綱紀民奉以祠元運改王度時不
可為浮海去之道閩中父老遮留退居永福山中為黃
冠服者十年朝廷聘之恥為二世臣遂自引決嗚呼是
時偁生方六齡家觳然壁立太夫人守節自誓艱阻備
嘗手疏先君之蹟與古今豪傑大略教之外王父姓劉
氏諱某由宣文閣博士出僉閩憲再召入為秘書丞沒
王事贈嘉議大夫福建行省參知政事其淹貫靡不究
博古好雅翰墨之妙絶當世偁不及見之閩先正聞過
齋吳公學行醇偉為士林望與先君交誼相與也先君
沒時屬偁夫子教之第未弱冠夫子沒倀倀罔依歸賴
外王父遺圖書手澤多杜門自研淈少多病負笫者三
年莫臻其至弱冠入庠序與陳君從範游陳蚤入聞過
夫子室獲其指授懇懇汰其瑕礫示以瑜瑾一旦如發
蔀矣洪武庚午賓興歲領薦方去海濱觀光上國會試
禮部不利例入國子處縉雲朱先生館下日求齊魯士
與談訪其遺風及四方之賢者而私淑之上表陳情乞
終養高皇帝憫之南歸越震澤徘徊吳會間不敢留趨
侍湯藥膝下始冀收其實而從範已物故閩父老亦凋
剥殆盡四睇毗落無可與語晚得晉昌林誌相與論學
假以模範抗顔為多暇則窮幽極深徜徉物表趣豁如
也未幾太夫人捐館舍嗚呼居喪不敢渝禮既合先君
塋廬墓下者六年永樂初元以推轂者至京師待命黃
閣因自陳願處學校勵人材不允授從事郎史官翰林
檢討進講經筵以文字供職時錢塘王洪擅詞垣與同
官一見過相推重勅修大典萃内外儒臣及四方韋布
士毋慮數千人濫竽總裁之列大將軍英公覆征交阯
辟居幕下於是泛洞庭浮沅湘歷九疑弔蒼梧徵兵南
海既而窮象桂道五管觀師於日南九真之交時有贊
勷大將軍待以為揖客歸仍守其舊官先娶鄭氏新安
人前名御史潛之孫女先卒再娶薛氏閩故族孝養於
姑貞淑内得其亮生男一人振女子某一人其次男拱
女子某一人側室李氏出也此族系出處之概少銳志
於有為毅乎思準古以馭今而用弗以施學雖服羣聖
獵百家窮幽明亟於聞道而質淪惷杌遇登高弔古慨
然發其悲壯愉樂一寓於文若詩而辭愧土苴其為人
則似䪥而容似傲而恭家貧而心樂身困而處裕然疾
惡太過遇權貴不能俛首下之任情以直不能骩以徇
人成功此其見短於世也見人善不啻若巳有之雖匹
夫問未嘗不竭以盡與人交内外莫敢攜貳此則自以為
長焉若夫惋以為終身之憾者齓失所怙哭吾父幾不
能生粗知學而哭吾師如哭吾之父焉未幾哭吾友如
哭吾之師比得祿而太夫人不逮養有子教之未立荷
兩朝之恩而莫一舉報嗚呼況兹身繫縲絏西山東陵
淆而未分孤臣之號庶女之慟南音之戚梁岸之章孰
為發之日者以支幹推定人禍福生死謂吾年日皆庚
迪於丙歲在閼逢麗於鶉火其勿延矣嗚呼其果然耶
孟子曰桎梏死者非正命也晝夜之理吾曷念之因述
其系而極之以呼天之辭用自誄俾後之為烏鳶為螻
蟻在陽侯在回祿或返其遺骸或招其魂魄或藏其衣
冠庶令有考者憫其志而哀之焉辭曰
余槩觀夫古之人怙材者恒苦於弗施志大者惟顛
頓之屢躋嗚呼孟揚矧爾乏古之才而尚其志焉得
不奇於時而諉於戾爾負而君爾負而親嗚呼誰其
白之悠悠蒼天
閩中十子詩卷二十六
閩中十子詩卷二十七明袁表
馬熒編
王翰林集上
頌
平安南(有序)
皇帝嗣大歷服為臣民主四海内外罔不臣妾號令昭
著政理和洽旋乾轉坤雲行雨施品物生成億兆雍穆
至化允若嘉瑞畢臻語九譯通萬里極舟車人力所至咸
稽顙闕庭下請臣屬毋敢後昔安南陳日煃當太祖登
極之始恭德化率先納貢贄詔循舊章俾王國世臣近
賊臣黎季犛擅其政柄紏合黨類弑其君寇其國併其
子姓無遺放兵内侵僣號改元無所忌畏陳有遺裔間
道赴闕叩天籲告詔送之國又陽迓於朝陰殺諸塗罪
惡滿盈神人共憤廷臣交章請討其罪乃永樂四年七
月戊子朔詔以成國公臣能充征夷將軍率師八十萬
往討之癸卯乘輿送之江滸德音敦至戒以不殺十二
月我師渡富良江再擣其東西二都洞堡部落望風送
欵安南悉平交人言陳氏之後無存者幸不鄙夷其民
從漢唐之制郡縣其地允之嗚呼有苗以逆命徂征玁
狁以内侵見伐古先聖王有不容已視季犛之罪擢髮
不足以數之豈安南風化將復於古蓋有以使之歟臣
叨忝史官躬覩盛烈職當紀載謹撰平安南頌一首以
獻其詞曰
維彼交阯古稱南荒嶺阻海截椎䯻卉裳漢始内屬制
為都縣華夏相通治視畿甸歷吳以還千有餘年蠧剔
窳抉風化日宣曷唐之季乘我鏬漏閉戶攘奪官不廷
授五代紛挐姑息因延彈丸黑子縱其播遷暨宋之興
迺修職貢王始郡稱俾總其衆庭實載入宋轍且南曰
郡曰國朝四暮三國以王號迄於前元或臣或貳兵以
周旋於赫皇明大明麗天九道百蠻貢篚後先安南陳
氏實識真主首遣陪臣聽命傴僂高帝曰吁典章維舊
王守藩封以世厥後何物季犛逞其凶嚚肆謀吞噬如
獍如梟延及無辜為國大憝牋之賊之慘無噍類陳有
遺裔間道出奔稽顙闕下呌號稱冤皇帝仁聖憫此遠
人詔歸厥主爾仍厥臣謾辭肆侮惡不知懼既劫彼君
復及我使廷臣交章請討厥罪非曰究武惟天明畏桓
桓虎臣受命于征士衆百萬如雷如霆天子之威睿筭
豫決鬼神莫違前徒倒戈渠魁曷脱如狐巢林如鼠穴
槖槖傾鼠竄林索狐殂罪不可宥悔不可圖弔民東都
整旅於西玄黃士女壺漿耄倪昔之交人席不沾背今
相戱嬉終日而醉昔之交人重足而立今相往來聯爼
而食皇帝之德一視同仁雖萬里外率臣率隣眷彼下
土郡縣惟昔政治有官教學有職非直食之實有教之
父母妻子實有樂之秩秩萬邦穰穰豐年四靈畢至嘉
瑞綿綿車書會同大開明堂恭巳南面萬國來王萬國
來王天子神聖於萬斯年受天明命
五言古詩
中秋文闈讌集得蓬字
盛時屬文運俊乂期登庸三載薦多士四方羅文雄睠
兹九秋半氣候何空濛嬋娟出東嶺浮雲歛層空闈棘
今夕會折桂此時同華堂入夜開展席來相從流輝照
尊爼微寒薄簾櫳栢臺共濟濟薇垣獨雍雍主醉樂且
多賓迴興未窮攬衣望霄漢烱烱明光宫人坐辨天上
鳥飛疑鏡中合并不盡歡佳期諒難逢洗杯濯清沼移
榻當高桐倒傾殊未已所思悟其終徘徊一分手千里
入飛蓬飄颻望南陌别過東城鐘
古意
湘江江上樓有婦彈箜篌試絃一再彈遲遲聲且柔情
繁指轉急曲長心難收一曲未及終淚下如迸流憶昔
始學時晝夜為淹留擬將知音託百年叙綢繆誰謂知
音者如何事遠遊朱顔能幾度青陽倏五週遺譜不復
理疎絃已終投所思在天涯望望江上舟東風昨夜至
春光滿汀洲強整昔時歡徒增今日愁願因東風翔吹
落古交州夫壻馬上迴聞之應白頭
送按察使周志新之浙江
錢塘古雄藩川陸走四方第宅富而麗士庶材且良戎
衛夾郡縣簿書垂篋筐翼翼風紀重獨立振宏綱夫子
南海彦早登君子堂金石棘寺評冠冕栢臺行繡衣明
旭日玉節嚴秋霜儀表動朝著丹鳳鳴高岡滇池萬里
道攬轡夷獠鄉坐見歲月間化絃日以張再莅東南政
才高行彌臧致遠識騏驥蟠根别干將鬱鬱吳山秀湯
湯秀水長令聞與之俱千載期不忘
湖南田舍為上虞沈庭珪題二首
藹藹湖上山迢迢湖上路田家大湖濱三五亦成聚朝
耕湖上田暮喚湖上渡稚子遠相迎牛背掛農具今年
喜有秋不為租税懼牀頭釀茅柴取醉羅栗芋相看桑
麻長焉識簪組誤縣門久未行且樂成嫁娶
其二
湖山護人家烟火隔籬落愛此湖田肥生産願自託兒
孫日長成努力趁春作驅牛耕遠郊牽犢鋤近郭農事
喜及時秋收聊可度積穰登倉箱餘粒飽鳥雀村篘有
濁醪莫負隣翁約笑爾東西人誰識田家樂
陳坤奇耕讀軒
湯湯北溪流渺渺綠洲遠烟火隔疎籬牛羊牧長坂我
屋日綢繆我土日耕墾耒耜有時閒簡編可舒卷清晨
望東臯回首西山晚甫田帶經鋤細雨倚書飯聊思教
子孫末俗笑余蹇簪組非所榮古道在務本
題新安汪子容夀藏卷
人生草上露回首日已晞顧非金石姿焉用千載期昨
夜高堂歡薄暮南山陲絃歌聲未歇涕淚沾裳衣逹人
貴知命常用此道推樂丘事已卜哀挽情亦悲我生諒
如寄九原行當歸開尊面息所不醉復何為
題南康翁教授匡山讀書處
海國橫秀氣兹山鬱嵳峩羣峯青天半倒影凌滄波匡
裕古哲士結廬層巒阿遺構委蔓草巖扉長蓬科我來
屬杪秋攀躋興尤多樓觀出林表石磴穿松蘿琴尊落
葉下衣袂浮雲過羣籟起天末長風振寒柯手詔謫仙
人宴坐朱顔酡細讀紫陽碑莓苔共摩挲懷古訪陳迹
賢逹知幾何愧我山野癖歲月徒蹉跎夫子金閨彦侯
庠賦菁莪散襟發逸思杖策仍長歌䕫龍鳳池上珊珊
振環珂終當拂衣去接武金鑾坡
題邊汝賢素庵
天地一逆旅我身兀如寄夙乖華艷姿獨抱沖漠志茅
宇對詩書衡門絶車騎養素無外營林泉引深契青黃
木之災錦繡犧牛累人生安賤貧所樂在適意
題秋林泉石圖
高林頗深邃遠洲亦縈紆風景一何異中有賢者廬陽
崕落日明陰磵浮雲虚耕埜見秋火扣舷聞夜漁朅來
塵網中機務日相拘念兹膏肓疾愧彼泉石圖抱拙謝
簪紱養素宜琴書俯仰天宇寬所樂恒有餘
題壁水瞻雲
征鴻度南浦慈烏號北林白雲仍在目惻惻思難任雲
飛滄江上日夕歸故岑高堂曠千里倚門望彌深孝子
愛寸晷哲人惜分陰百年顧云邈歡樂當在今綵袖時
獨戱板輿日同尋願同白雲飛倏爾諧沖襟瞻雲念白
首捧日秉赤心狄公播英名價重雙南金
送友歸故園
凌晨石渠集步出西上門倏聞同懷友優詔歸故園堤
上金明支裊娜春日暄折之贈行色鄉思隨紛紛夜來
沙陽月照君林下尊攬衣鶴為舞染翰禽能言雖云鄰
局歡當念王程煩早拂季子衣休望西山雲
南昌章叔明溪隱
冥心壓塵鞅遁跡清溪流竹下坐垂釣柳邊繫孤舟野
逕入沙際到門有白鷗夏雨夜來過微茫望滄洲取醉
倒濁醪茅齋日淹留長歌滄浪曲詎為名利謀機杼隔
籬落牛羊下林丘衣食聊自足安命復何求
題陸有孚山水圖
遠山白雲裏近山青天上樓觀何巍峩金碧鬱相望石
塘照縈紆平林見空曠謾拂渡橋鞭且憩沿崖杖良時
趣自隨佳境意足暢奈此行促期丹梯當再訪
刑部魯員外富春山讀書處
泊舟富春渚躡屩富春山荒臺見遺構下瞰滄江寒中
有績學子辛苦服儒冠巖扉入松栢猿鳥時往還掃榻
落葉下捲幔浮雲閒横經對秋月遙音薄林巒豈謂耽
章句斯道常先難朅來十載餘翺翔賢士關持節出烏
府典憲佐秋官南山宿霧姿文采何斑斑高岡鳴陽侣
九仞雲逵翰值此明盛時玉珮聲珊珊矯首讀書處烟
蘿邈躋攀嚴陵客星隱清名滿人間出處雖異途我心
求所安
題李將軍麓峯讀書處
爾祖謫仙人讀書香山陰偉哉雲仍孫千載同此心嵳
峩麓峰色下瞰湘江深石逕入烟篠巖扉閉雲岑橫經
羣猿下散帙雙鶴臨掩耳魯生召抱膝梁甫吟松際一
片月照君石上琴七絃引遐思清響生虛林聖代堯舜
治䕫龍共招尋干羽觀苗格簫韶放鄭淫分符辭北闕
錫帶垂南金佇看文中賞遲爾瑤華音
題靜閣
渺渺天際雲澹澹川上水物性適自然我心亦如此衆
美但眩目羣喧徒聒耳如何牧羊者多為岐累爾舒情
對簡編兀坐閒巾履俯仰天壤間熙熙有深理端坐結
芝蘭成蹊謝桃李試問適意深虛堂靜中是
題參議李子華林泉書屋
開軒睇幽邃散帙當清漪愛以君子屋重此林泉姿空
翠散瑤席輕流度華池牙籖插高閣萬卷光陸離逍遙
絃頌暇魚鳥忻相隨俗慮淡若忘談笑無厭時早逢雍
熙治文雅久見推歘起掌帝制兩藩賴綱維濟濟夔龍
侣接武赤玉墀東觀多羣籍西清騁雄詞瑩如玉壺冰
燦若瓊樹枝苕溪增秀色天目含清輝黎庶待拊字丘
園寧暌違寄聲考槃澗白首以為期
攸縣周克己交翠軒
夢逐舂陵雲手探濂溪水溪迴氣若合萬頃清無底雲
間無極翁白髮垂兩耳青蓋駕蒼虬顧視啓玉齒黃卷
千萬言大道直如矢循環造化機日月無停晷採華掇
桂英飱腴窺石髓邃谷珮獨聞層崖杖恒倚覺來戶牖
空階除翠交委高樹移繁陰閒花落輕蕊晴光散疎簾
春色浸淨几端坐物意多萋萋望中是
題王振之思親卷
君子有所思所思良獨難高堂在何許九原路漫漫食
祿不待養衣錦誰為歡良宵四五起中情詎能安春至
霜露零秋深風木寒感兹歲華改惻愴頽心肝宦轍天
一涯顧盻形影單努力播芳馨期以垂不刊
送李右文無為判官
涼風滄江上蕭蕭游子袍手持一尊酒長揖别我曹孤
舟艤五兩搖曳秋天高共言庠序秀縈此州縣勞任重
志自遠才優氣應豪佐郡展驥足承家見鳳毛惠愛千
里内頌聲播蓬蒿
挽金處士
柯峯鬱嵯峨嚴灘含清漪哲人日云逝失此山林姿寂
寞月旦評淒絶陽秋詞菊徑掩行跡寒香生殘枝憶昔
玉堂游微才忝相知杖履侍先輩儀刑垂後規如何東
南訃白日慘無暉倏如數月别遽作千載期饑鳥下獨
棹涼風吹喪帷荼毒孝子懷惻愴行人悲招魂藉楚些
茹哀酹湘蘺無因寄遠道聊以寫所思
七言古詩
聖孝瑞應詩
扶桑倒影掛靈谷緇衣翩翩下天竺銀潢萬里涵輕春
遙見真人調玉燭法王樓閣中天開寳幢斜倚瓊瑤臺
回頭笑指祗園樹昨日恒河沙上來九重垂拱羹墻面
卷却龍章向深殿鼎湖烟雨泣烏弓漢宫蘭膏掩妝扇
璧月玲瓏雕玉簾佛筵掛影夜纖纖祥光萬丈照貝葉
天花五采垂層簷梵音萬口海潮小三十六宫管絃繞
松枝膏露甘可飱覆地瑞雲兜率曉大孝曾聞四海歌
慈航西駕滄溟波又聞嵩山萬歲祝龜書馬畫清時多
熙熙化日長如昨十五階蓂生復落康衢黃髮笑自如
何事流沙尋極樂
題道士林栖霞碧蘿猿洞
溪上垂蘿幾百丈石洞陰陰閟長日昔人學道居其間
塵世紛紛未嘗識白猿一嘯下青山藥瓢丹竈共往還
巖扉自掩明月上石牀不掃白雲閒伊誰尋真百年後
道機通玄七閩秀寳笈仙書入夜觀鐔津霞氣凌晨漱
秋風嫋嫋吹綠蘿猿聲時和步虚歌明年買棹七峰雨
洞中雞犬知相遇
古洞閒雲歌為莆田笑庭訢上人賦
古洞深幾許閒雲日來往惟應空門居相知愜幽賞笑
庭上人不出山身比浮雲閒更閒松間石榻日應掃花
底巖扉時自關紛紛郁郁古洞口白衣倏忽成蒼狗細
觀色相了無蹤真空境界那能有雲來碧峰夕雲去滄
江陰上人笑傲自無心知向白雲深處尋
洪武乙亥十二月余教長沙時有武昌之行風
雨雞鳴擁衾不寐藹鄉閭之思遂因故人高
漫士所寄山水小畫書以寄念云
我家别墅三山陽浮亭小閣連草堂騷翁墨客共來往
角巾野服同徜徉桃李依稀間可數槐柳次第森成行
載酒或尋曲水酌興來年少多疎狂荔林荷沼望遠近
盛夏六月生微涼政當羣策戴堯舜且復一枕游羲皇
有時散步芳村下書聲燈影迷昏黃南畝秋成場圃具
東鄰夜作機杼忙田家歲事喜僅足邀迎日日傾壺觴
蹉跎歲月不知至頓令身世俱相忘朅來一官滯江海
倏忽五載更星霜林逋飛夢孤山道陶潛馳心五柳莊
早逢聖代無遺物徒費廩禄談辭章自慚微材駑駘並
敢與騏驥爭翺翔公門簿書動有法下土挫折殊未遑
鶯花夙云錦城樂人生何如歸故鄉
閩中十子詩卷二十七
