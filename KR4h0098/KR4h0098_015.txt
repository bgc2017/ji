閩中十子詩卷十五明袁表
馬熒編
王典籍集一
五言古詩
舟經彭蠡
揚帆過彭蠡遠見匡廬色瀑布天上來芙蓉望中碧東
林鐘磬遠沽酒潯陽夕楓樹忽鳴猿凄然念鄉國
題諸葛孔明像
炎祚倏云季諸侯騁雄圖棲棲劉豫州三顧何勤渠漢
賊不兩立一心抱區區臨崩寄大事忠憤常鬱紆鞠躬
乃盡瘁賢哉此丈夫
釣臺懷古
新室簒炎祚中興復輿圖故人即軒冕先生獨樵漁一
出盡交態拂袖歸桐廬豈唯黃綺輩得與巢由俱我來
訪遺跡高臺倚荒蕪釃酒酹千古悲風起天隅
銅雀妓
朝上銅雀臺夕弄管絃哀釃酒望陵樹悲風千里回飛
縵挂青漢舞袖空徘徊君王不可見玉座成蒼苔
塞下曲(二首)
横行羽林兒生小邯鄲裏出塞入塞時顧勲寧顧死去
年戰桑乾今年戰樓蘭馬上擒突厥帳下降可汗誰知
百餘戰封侯竟艱難
登埤望烽火落日烟塵紫百戰久不歸空閨淚如水漢
兵十萬餘盡没長城死城下有精靈啾啾月明裏
明妃曲
行行出塞門飲血思長安窮廬凍不暖雪飛邊草乾漢
國空外殁秋霜鏡中寒金鐺煑羊酪強接單于懽夜半
鴈聲急琵琶哀自彈
秋胡妻
河洲美王睢所託有深意委身事良人誓死終不二君
行赴陳汝妾獨深閨裏采采陌上桑翩翩路傍騎黃金
是何物視之若泥滓日夕采桑還行人已歸止入門拜
高堂適來狂馳子相顧默無言懷慚復何已羞與斯人
俱將身赴河水
妾薄命
妾家叢臺下花顔耀青春嫁得金吾壻飄飄事邊塵昨
聞羽書至陣殁交河濱戰馬委沙磧兵符屬他人念此
每欲死淋浪淚沾巾羅襦為君解瑶瑟不復陳始信古
人言容華多誤身
遊天台國清寺
飛步赤城標連峰積空翠杳靄蔥蒨間千秋隱靈異石
橋孤鳥外香界清暉裏羣壑澹歸雲遥林引寒吹遂造
豐干廬垂蘿覆溪外真僧五百人了了西來意願此學
無生超然謝塵滓
尋清泠臺訪洽上人
端居在人境久沒塵壤中探奇不憚遠於焉得佳逢石
怪互森列臺高絓虛空林端宿雲去竹外微逕通巖壑
深杳靄天花雨蒙茸洽師禪門秀戒臘同古松說法超
上乘苦心歸妙宗予慚善根淺迷方莫能從暫此松下
石聊疎浮世蹤
秋塘曲
妾家住寒塘夫壻平原客白馬五陵遊空閨斷行跡憶
昨别君時蒲生柳條碧及此君不歸登艫感秋色
悼隣婦
入江水有魚采山林有木栖栖東隣孀悲涼守空屋年
荒鬻釵釧服食恒不足雖有膝下兒身為富人僕浮生
幾何時奄忽風中燭一旦壽命終蕭條但牀蓐骨肉已
不收親情復誰哭徒然束縛去瘞彼沙岡麓為問里中
豪疇能問窮獨姬文昔埋胔千載耀芳躅
擬古
明月照我室攬衣起中堂北風卷帷幔羅襪微有霜崇
蘭委芳質寒螿啼近牀平生所親者宛在天一方相思
無由理况此寒夜長單居易為感不覺涕沾裳
暮秋過陳氏園林
幽人棲隱處苔逕連深曲秋至垂橘黃霜清大梨熟方
池汎天影可以澄心目飲水共忘形何須徇榮禄
舟次鐔津
木落川氣涼鴻飛水容夕微燈射遠沙夜榜隣幽石月
色棲處寒霜花生來白遥見九華峰蒼蒼但蘿薜
書上方方壺醉墨山水
林下多白雲溪日饒水木長嘯鸞鶴羣翛然在空谷悠
悠山色閒浩浩波光綠寄醉墨壺中唯應道機熟
與同志汎舟得淨字
登艫發清嘯落日鏡湖淨微月波上澄歸雲鳥邊迥水
木生夏涼孤崖破隂暝矧兹簪珮同復此滄洲興中夜
棹歌還遥峰響烟磬
秋日山行
清秋發佳興着屐窮翠微鳥度黃葉澗猿啼白雲扉野
寺隱孤磬遥峰當夕暉浮雲淡空宇石瀨清心機緬懷
蘇門嘯願拂林中衣長歌望薜蘿思與塵世違
獨酌言懷
林居絶輪鞅獨酌形亦忘百年會衰朽一室任荒涼寤
寐友千古游心見羲皇所以陶潛翁頽然卧柴桑
九月一日過崇信蘭若
荒山響清梵竟日無行跡釋子支遁流相逢澹空寂雲
歸天際閒鳥度林中夕境淨秋色多心遠羣機息妙契
兩忘言微鐘出蘿薜
送林漢孟遊溫陵
月出螺渚寒扁舟水容夕獨樹起鳴猿遥山帶行客清
源鐘磬音金粟烟蘿碧高唱人莫酧探幽向禪寂
送别
雞鳴海氣白驅馬臨長陌遠樹帶鳴蟬孤城對行客蓬
藟我蕭然萍流子何適相送獨銷魂青山澹寒色
仲秋送人之塞上
河洲始鳴鴈白露沾我衣念子背鄉國秋風度金微舉
頭見黃葉倏忽四散飛如彼遠遊子飄泊何當歸人生
無百年會面安可稀行當慎霜霰皓首以為期
雨中懷瓢所
積雨抱幽獨齋舍何寥寥緬懷博陵子飲處唯一瓢濯
足雙澗深行歌七巖遥如何在城市巾舄生塵囂蕙草
日已萎松花日已凋相思不可見夢落寒江潮
夏日過憩天王寺
炎暑不可度端居日方永同袍四五人共愛山中静飛
閣軼氛埃叢林逗蘿逕潭静熱已秋竹深午猶暝初沿
雙溪轉稍入空中境婉婉林鳥聲悠悠野僧定平生好
幽玩盡日愜佳興山水發清機風泉澹初性日夕徐徐
歸雲間響孤磬
經友人故宅
策馬孤城下經過淚盈襟閒門絓蠨蛸井竈莓苔深念
彼泉下人悽然杳難尋蕭條故籬菊識我平生心攬轡
向前路徘徊出寒林誰知山陽笛惻愴猶至今
送别陳平叔歸黃山
置酒鴈峰上酣歌豁沖襟臨觴不盡醉何以慰我心望
望遥天雲蒼蒼遠州樹落日波上風殘鐘鳥邊嶼此别
雖未遠重來復何時論交愧知己握手翻成悲君卧黃
山雲我弄滄洲月雲月兩悠悠相思坐超忽
連川醫者許得明悠然樓
樓居結遐想高超世人羣冥栖寄寥廓心遠遥天雲恬
目見歸鳥夕嵐浮氤氛清暉曠無際攬之不盈分緬懷
沉蛟井金繩閟苔紋靈貺亘千古英聲耀前聞以言岐
黃秘稽首長桑君毋令上池水獨涴靈臺焚
題松陵吳文剛長春軒
習隱向微道了然玄牝門口含金鵝蕊身寄桃花源結
宇閟青陽寒林變氛氲逍遥太和際發生靈臺根結想
夢岐伯飛聲繼軒轅希君黃芽秘永矣駐精魂
清江散人為林孔逸寫前林過雨圖
清川帶長林雨後宜水木澹沲天影寒孤光霽人目歸
雲澹空青虛窗響懸瀑日夕山氣佳心閒道機熟烟際
下遥鐘西巖數峯綠
寒夜宴集陳拙脩西軒
飛霰夜虚集寒飆鳴近林感君玉壺酒微昏忽盈襟中
庖出豐膳劇飲成謳吟賓言無多酌主稱宜再斟人生
亦奚為所願長盍簪何必候離間臨風想徽音顧慙悠
悠者辱此惠愛深窮匱不能答嘿嘿以銘心
書懷寄所知
孟冬天氣肅北風何凄涼引領望江介凝霜沾我裳非
無越鄉感别久以為常終懷首丘念欲往川無梁越烏
辭舊林燕禽正南翔清川去悠悠離心日已長盛年不
再至玄鬢忽已霜駕言適皇邑遠結金與張片言不合
意東還守空堂因書訴知已恨恨中自傷
題郭熙水墨為陳滄洲作
飛流積天鏡勝寄來花源尋林烟露晚掃石泉蘿偏瑩
神庶遺境歴寂焉累煩身與鳥共遠興將雲獨還以來
滄洲侶永矣洗心言
題林彬家畫
谷口翠微路深溪明藥叢宴林候巾舄卷幔來羣峰心
遠魚鳥狎跡幽猿鹿同行當復徙倚杳靄東林鐘
送鄭上舍縉省親之朔州
解薜受圭組分符撫黎甿何意五馬榮翻垂縵胡纓持
法在權貴皇仁無此情狂歌夷門道感激誰為平驅車
在宛洛悠悠念徂征恒山鬱空翠晉水空流聲部曲不
相讓嫖姚豈知名爾去且勿嘆寧親向邊營何必兒女
别臨岐淚縱横
送新寧簿丹徒劉公之天官
翩翩瑶臺鳳鳴聲何嗈嗈本期金琅玕暫爾栖棘叢誰
云小千室守道隨汚隆三考未遷秩一官恒屢空兹晨
復辭滿祖道嘶華驄驛舫茘支雨江郵榕葉風輶軒上
京口坐聽金陵鐘到家未幾日謁帝明光宮余亦彈冠
者何由托冥鴻
九日宴集盤石得諸字
商飇號大野蕭索如孟諸落日送飛鴻千巖寒木疎置
酒登嘯臺雲蘿極空虛酣歌醉僊菊列坐飄長裾身寄
猿鳥外神遊元化初飛聲瑶池鳳遠致麻姑書遥海上
孤月寒潮帶歸魚天空百泉響獨鶴哀有餘不見松柏
路蒼蒼閉玄廬誰知委運去千載隨荒墟且復酌美酒
揮刀膾雙魚人生非喬松不飲當何如
歲宴别施伯予還冶城甥館
沂泗不可極河汾亦悠悠真源了無跡誰知遡其流愛
爾尚苦節擔簦適來遊披荒得微路稍見窺前修爾家
新寧墅來往冶城秋夜雨夢甥館殘燈憶家樓臘日湖
上别北風吹布裘寒山對綠酒大雪飄行舟我有跌宕
懷翻然積離憂臨歧嘆孤鳳去去鳴丹丘
寄新寧林伯堅秀才
三峯過殘雨獨樹冥返照鳥外尋片雲霞邊發孤笑若
人滄浪心掛席凌海嶠白社偶香緣清江隱漁釣緬懷
中林期負我蘇門嘯榮賤非所知君其可同調
贈德成巖道者
巢居迥無跡浮人豈知名振文掇霞采孤坐白雲英神
閒了遺境欲澹將寡營摽枝與野鹿邈然兩忘形適來
本何期倏别寧鍾情長嘯忽歸去啾啾鸞鶴聲
又
巖栖帶靈境寥寥布金園跫然足音少所遇麋與猿井
竈白雲裏枕席莓苔痕懸燈夢石榻蝙蝠飛前軒腹中
楞伽經心解口不言衆方委塵劫此獨來真源筍笠掛
絶壁卷衣弄潺湲夜半月出山泉蘿四垂門了然忘天
地獨與静者論
題閩清林叔梅林畊隱卷
結宇隱空翠耦耕梅花林羣嶺寄孤鳥衆溪澄一心春
至覘泉脈遥遥西頂岑夤緣片雲上杳靄窮源深潭雨
颯已至虹蜺生胸襟翩翩洪崖子采藥青蘿隂手持若
木杖笑拂丘中琴以言得仙道豈必服黃金言既忽飛
去諸峯龍夜吟榛篁閟秋影石洞聞幽音翹首望不及
蒼然何處尋還歸理吾稼寧用競華簪
夢遊武夷吳十董大客建上
夕發紫霞想神遊紫霞峯迴飇汎輕棹九曲青芙蓉不
見武夷君幽溪但濛濛九函閟仙蛻千載如花紅白鹿
行不返丹樓烟靄中羽士尚控鶴真人猶豢龍相攜三
姑石眺晚聞霜鐘毛竹隱初月天雞鳴萬松夤緣金梯
上更歴千數重雙壁忽中斷氤氲垂藥叢平鋪亘百里
曠遠諧心胸居人半雞犬鼎竈并房櫳雲衣卷山罽石
牀疑鬼工洞中兩神女瑩色桃花容一笑粲玉齒再言
情已通願留就金液果然愜奇逢愁君乏仙骨茲去迷
靈蹤
題馮公夙家藏方壺神嶽瓊林圖
吾愛方壺子翩翩列仙流嚥津結龍虎逍遥與天遊有
時發仙秘戲掃瓊林秋超然粉墨外坐使真宰愁兹峰
表神嶽漫漫元氣浮祥飇轉琪樹蕭颯珊瑚鈎玄鳳隱
朝景三花媚靈湫伐毛紫霞裏濯足泉蘿幽黃金變綠
髓千歲栖蓬丘世人哂丹汞飯稻甘蜉蝣披圖有遐想
其將方外求
林思器席上燕别高漫士得思字
月出東大堤含輝正流麗同心以綢繆何乃生離異置
酒登高臺臺中管絃思臨觴不能御恨恨心已醉憶昔
俱少年眷言不相棄及兹别離時衰境倏已至念君遠
行遊嚴駕越淮泗阿閣入雲巾皇居儼迢遞京邑多故
人誰為顧微細恨無晨風翰隨君發遐裔浮雲東南翔
夕景忽西逝安能守窮賤皓首以遺世
題林漢孟瓢所
東林富猿鹿下有靜者廬四壁無長物一瓢常晏如青
蘿覆虚牖落葉紛前除初疑許由室終類顔子居飯糗
常自樂飲泉非顧餘雙澗時浣衣七巖閒着書何須洗
雙耳始與塵事疎
贈周谷泰超召天京
王風變諸夏光嶽生才彦遂令布衣臣歘起皆纓弁馬
卿寧久微寗戚豈長賤扈從甘泉宮承恩未央殿金陵
鬱龍虎佳氣浮蔥蒨天子坐明堂羣公牧州縣奇君倜
儻懷而無故鄉戀恥學兒女仁含悽别親串綠水映行
輈青山對華餞兹去復何辭皇情有深眷
方壺漁隱圖
滄波深不極孤棹獨容與白髮尚漁竿何心戀珪組翛
然水木興浩蕩沙鷗侶回首莓苔峰蒼茫夜來雨
題鄭氏家藏古畫
涼雨静氛壒孤雲結層隂飛流激荒澗嘉木澄幽林鳥
啼谷中静人閒川上心誰為後來者當期此投簪
題山水小景二首
習静喜還山山水趣方永灌木澄幽隂風泉溜華頂清
聽空外遥吾心坐來醒
空山落葉時渡口潮初長遠樹帶虚亭閒雲霽孤舫古
路今人行浮生幾回往
書問耕堂
龐公喻劉表仲尼小樊遲為學貴自廣遺安亮無危若
人隱耕稼取樂寧在兹用舍隨所遇榮賤心弗移閉門
面場圃開軒矚清池棕葉覆我牖藤花垂我衣方春始
微雨薄言往東菑田叟既相勉耰種恒及時稻苗日已
長稂莠日已稀遠心易無悶悟物兼忘疲雖云體力倦
斗酒聊自怡伐檀夙有戒素餐良可譏豈不羨微禄知
命復奚疑
次韻奉畣鄭助教
凉雨淨炎燠微風松下來眷言青雲客晼晚滄洲懷翰
墨冠時輩風流傾衆才高情表千仞逸足凌三台既欣
簪佩狎復與緇錫諧清言方屢接又恐心期乖裋褐逐
漁釣衡門翳蒿萊寧知枉高駕酌我中林杯盡醉無復
辭俱忘形與骸
書金碧山水
羣峰絢金碧積水澄天鏡灌木生夏涼孤雲破朝暝波
深魚鳥同地遠衣冠勝意愜遂忘機神閒庶遺境擾擾
塵坌中吾將弄烟艇
書林良箴雲山幽隱圖
滄江湛迴流野樹帶遠色白雲東山來適與幽興集静
撫丘中琴時散林下帙余亦澹蕩人相期此投跡
為林中州題山水小景
離居雜塵想久别山水深兹然愜清玩復得諧夙心積
雨川上霽蕭蕭楓樹林空翠灑飛閤孤雲閒遠岑若人
此真隱緗帙與瑶琴悵望獨不見空期鸞鳳音
書高漫士為陳容齋作山水圖
落景逗秋思深潭澄夕氛金梯拂蘿月苔泉鏡中聞但
覺靈境幽都無浮世紛白鹿知我閒呦呦清溪濆焚香
鬼谷暝輟棹花源分瑩神寫冰絃石牀夢氤氲而我烟
霞侣今隨鸞鶴羣唯餘瑶華音山水同清芬華頂何寥
寥我行多白雲長歌採三秀不堪持寄君
題畫二首
三十卧雲壑長吟招隱篇梯巖結幽構鑿石開山田時
往翠微峯捫蘿拂青天脫巾掛脩竹酌酒揮五絃别來
如蓬轉兹賞竟茫然白首竟垂釣蕭條東海壖徒有鸞
鶴心終無黃綺緣今晨展圖畫因以思林泉何時還舊
隱遂買秋江船
鶡冠飯雕胡分與時人淺道存心自玄豈必泉蘿遠綠
水淨鳴琴空林對虚館山中春桂枝倏爾飛霜滿寄語
青雲人投簪事應晚
題林景時水墨山水
向壁見空翠滿堂烟靄生都無粉墨姿但覺泉籟聲羨
爾丘中賞沿源結幽盟閒尋天窗外偶拂青蘿行身與
雲共遠心將猿獨清予亦澹蕩人因之謝浮名願餐金
鵝蕊飛步窺蓬瀛
書周造士扇頭
極浦澹野姿遥峯寫脩眉清暉襲房櫳緗帙生華滋嘉
爾日在泮還山仍下帷唯應結幽興與我琴心期
贈别陳少尹思孝服闋之天官
晨登無諸臺南望冶城闕垂楊夾衢路一日幾人别行
人惡離别僕御愁不發斯須竟參辰况迺千里訣行人
難久留結駟登瀛洲連宫出閶闔上有佳氣浮鳷鵲麗
飛觀銅龍起高樓結託盡中貴經過皆列侯侯家連戚
里日夕歌鐘起金貂錫元勲赤舄何几几宦遊良不惡
冠蓋相縈絡誰懷長卿貧沉疴守藜藿
初秋同叔&KR0758;彦時遊崇山蘭若
習静厭紛擾幽尋給孤園翛然香林下似得桃花源一
鳥落天鏡千花秀禪門紛吾道機淺謬接甘露言月色
隱秋思荷香清夜魂終希偶緇錫永矣超塵喧
為醉樵書水墨扇頭
入山不辭遥愛此泉蘿僻悠然與心期孤雲澹而白谷
神養玄牝應寂了空色思與静者諧投蹤寄苔石
題高漫士山水圖
山郭雨新霽孤雲濕猶飛嵐嶺隱空翠石林閒清暉時
與同心人逍遥愛荆扉都無浮世累共我飯蕨薇日夕
笑分去微風拂蘿衣
虚白子水墨圖為陳思孝題
開圖見嵩少妙趣忽已領濛濛花源隂窈窕多靈境石
洞閉苔紋天窗逗雲影迎秋鶡冠涼先雪荷衣冷長夜
何所聞龍鳴在西嶺
書陳思孟家藏古畫二幅
勝寄結幽夢遠林適孤尋澹然花源裏杳藹雲木深胸
次不礙物但聞丘中琴唯應棄瓢者永言諧夙心
又
絶壁凌仙梯連峯出孤鳥天虚靈籟寒月隱泉蘿曉長
嘯入蘇門跫然足音少
賦得雲溪别棹送憲從事赴京師
手折臺上栢送君天外心雲飛隔溪水望望隔層岑仙
棹去俄頃滄波杳難尋行將拂霄漢發軔當在今我有
千古懷寄情江海深别離貴有贐愧無雙南金
題劉炷家藏畫
秦人避囂處雞犬桃花林水石隱天鏡泉蘿聞夜琴紛
吾厭氛壒欲往路彌深永懷蘇門嘯邈然塵外尋
書水墨圖
嵐嶺閟幽構清暉長在門閒尋鬼谷隱杳靄迷仙深灌
木遞蔥蒨飛蘿垂可捫豁然心境異邈爾朝市喧苔際
坐亭午微飇散氤氲迴潭浣余衣蕺芳佩蘭蓀綠水深
見底澄明瑩心魂孤雲石上起與爾俱無言
題高廷禮為陳拙脩繪滄洲隱
我昔放仙島夢神東海濱行歌小山桂遂偶滄洲人結
交龍門子招邀浮丘生都無簪冕繫而有山水情浮丘
逐銅輦龍門登玉堂皤然滄洲隱與我唫滄浪有時獵
羣書宛在竹深處境静不遑眠中宵啓前戸龍門惜暌
離故寫無聲詩别後見雲樹相思但悽其
偶書醉樵扇頭
幽谷夜來雨遥岑積鮮雲山光與潭影清暉并在君佳
期發琴興念爾鸞鶴羣何為解蘿薜悵然坐離分
游竹林深處因贈拙歸居士
深林霽初靄氤氲逗蘿逕煩歊遍朱火愛此山中静拂
石雲共眠横琴鳥皆聽神閒境自玄物澹心逾迥超然
維摩居水月初見性行人苦未歸巖棲獨清淨
建安王彦真善墨竹道遇新寧林彦時寫歲寒
烟雨為别索余就題其上
黃鶴久為别蒼茫雲海涯青鸞爾何來婉孌湘山期烟
雨變叢色虚心獨華滋於焉晚節勁豈逐春華萎二十
五清絃一絃一悽其鸞驚復分去鶴怨仍傷離縱使鸞
鶴悲終歸集瑶池梧樹秋不實天霜落寒威誰能慰孤
鳳日夕恒苦饑緘情寄幽夢憶君蒼筤枝
題畫扇面
山空水雲淨月出洲渚白寒葦梳幽風孤篷逗秋色垂
綸久忘魚擊汰非干澤終愧坐磻溪皓首釣人國
送陳和中赴召
河洲發仙舸明日過鐔津云是金臺客西遊謁紫宸乳
酒白玉壺送行多親賓酣歌供帳下策馬長江濱越水
碧到海楚山青入閩揮手謝余去遥遥動車塵二月金
陵道千花白門春皇居九天上簪紱羅羣臣飄颻雙鳳
侣追隨五龍賓日夕飯琅玕毋為凡鳥嗔兹行必特達
飛書報鄉人
餞林一崟負譴赴京師
澤國噭春鴈風花送離筵揮觴念行子驅車發閩川秉
筆事藩府辭家已三年何知公冶繫徒使尼父憐翹首
白雲岡含悽鶺鴒篇回林顧天屬遠道同周旋白璧非
不貴精誠合其天明當抵京邑秦臺鏡高懸含恩沐春
露發興歸秋田故里足禾黍西崖好林泉選幽拂霞座
尋雲謁金仙閒來結吟社暫割寰中緣
雨夜舟中作
落月浮洞庭霄分逗烟舸側聞巴陵鐘遥愛君山火片
雨潭上來涼聲滿高臥龍鳴秋籟寒蛟泣靈珠墮瑶瑟
何悽其蒼梧曉來過誰能問重華空鼓瀟湘柂
哭滄洲陳景明處士
盥櫛中夜起悲謌淚盈襟銜哀思明哲徒有不死心昔
來論久要落落襟期妙當以古人求今人少同調君家
足文獻勝事令人羨脫略遠膏腴追隨狎貧賤出入戀
同聲去留無吝情爭聞柳下風競播栗里名平生愛精
獵著作多盈篋晨抄不輟手夕誦未交睫客來即命觴
謔浪如疎狂醉後又分詠敏捷皆成章有時忽得句夜
半扣予戸開門見月明相邀到天曙心跡兩悠悠功名
無所求共吟蕭寺雨同醉鏡湖秋長懷武夷趣欲往嗟
遲暮終羨子長遊空憐向平去我本東西人移家託芳
隣綈袍意所戀尊酒情益親銘鐫向心骨倏爾驚存殁
開篋見遺書迸然涕俱出憶昨登洪山徘徊蒼翠間俛
仰遽云殁玄廬竟掩關吞聲不能道感激滄洲皓悵望
無還期滄洲長春草
閩中十子詩卷十五
