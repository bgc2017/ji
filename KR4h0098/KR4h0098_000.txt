閩中十子詩總集類
提要
(臣)等謹案閩中十子詩三十卷明袁表馬熒
同編表字景從熒字用昭皆福州人閩中十
子者一曰福清林鴻有膳部集一曰長樂陳
亮有儲玉齋集一曰長樂高廷禮有木天清
氣嘯臺集一曰閩縣王恭有白雲樵唱鳳臺
清嘯草澤狂歌諸集一曰閩縣唐泰詩軼不
傳散見善鳴集中一曰閩縣鄭定有澹齋集
一曰永福王偁有虚舟集一曰閩縣王褒有
養靜集一曰閩縣周元有宜秋集一曰候官
黃元其集名不傳皆明初人萬歷丙子表等
即高以陳家所藏諸人之詩選為是集考閩
中詩派多以十子為宗厥後輾轉流傳漸成
窠臼其初已有唐摹晉帖之評其後遂有詩
必律有律必七言而晉安一派至為世所詬
厲要其濫觴之始不至是也十人遺集已不
盡傳傳者亦不盡可錄此編採擷菁華存其
梗概猶可以見一時之風氣固宜存以備一
格焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
