閩中十子詩卷十明袁表
馬熒編
高待詔集一
五言古詩
儲御史(光義)田家雜興
野老安貧賤力作不辭苦把鋤行晨風南山看禾黍今
秋榖稍登方思廣埸圃歸來茅&KR0585;下團團聚兒女落日
在西山悠然望孤渚昨宵天始寒蟲聲滿籬戶田家衣
食薄黽勉歲時取掩關未成眠東鄰響機杼
岑補闕(參)同諸公登慈恩寺浮圖
香界出塵表孤標屹崢嶸直上凌半空言是羽翼成迴
梯接元氣磴道盤青冥雄觀隘川岳乃覺形神輕俯視
寒渭白平臨終南青神州落掌中雙闕雲端明窮歷諸
劫盡颯然涼飈生千峯掛飛雨秦塞何淒清鴻鴈來嗷
嗷五陵鬱亭亭早割區中緣永懷參道情今日高興盡
期君謝浮名
劉隨州(長卿)江中晚釣寄荆南一二相識
楚水東去遠故人離别心登舟望落日岸絶荆門陰晚
櫂向孤嶼收綸度前林天寒大澤暝鳥沒長淮深十載
夢烟波幽期共投簪白鷗故友待向我如招尋𦕈𦕈初
月色嗷嗷飛鴻音相思若千里遙寄滄浪吟
韋蘇州(應物)西郊燕集
原野榖雨霽熙陽麗芳辰良遊出西郭集我平生親野
酌藉芳草飛花落衣巾時聞幽烏哢復眺羣山新睠此
不盡歡行當念徂春同心勿暌離願言保其真
寫雲林清隱圖并題贈方致遠歸連川
謝公雲林隱乃在雲林樂了知雲林外丹青有丘壑要
我袖中毫解衣共盤礴興酣不自惜烟霞生掌握浮天
開蓬壺縮地走恒霍水與元氣連山將空濛鑿長松老
不死瑤草寒未落直視萬里外但見雲漠漠飄蕭林下
士昂藏如野鶴金澗潄靈泉石牀掇仙藥松喬相招邀
佺期共歡謔澹然靈臺間片塵元不著我亦遺世者雲
林久栖薄逢君龍門下傾蓋便如昨幽意正浩蕩離心
忽蕭索緘圖寄相思相思在寥廓
與林九龍門夜宿遲明贈别兼寄周一玄
江郭梅已白飛霜肅嚴冬故人惜短景握手龍門東羣
壑倏暝色虛亭寒夜空明燈照孤月相對情未終明發
忽惆悵拂衣如飄風長天西北傾三山落雲中中有澹
蕩人孤高含清真三年闊風采百里悲胡秦前日遊遠
方登堂别嚴親出門向西笑逸氣凌秋旻雪度日邊棹
風吟江上蘋清詩落吳楚此地生陽春郢曲和者稀劍
歌不復陳歸來使酒氣酒酣氣益振青樓喚歌舞日見
羅衣新却笑相如宅淒涼四壁塵交歡徒結面肝膽向
誰陳因子寫遠意風期越江濱
送李從軍歸永寧衛
大漢威遠服桓桓飛將軍數奇名不朽列侯安足云遂
使貔虎士至今揚清芬吾子振先聲不徒誦典墳時平
尚武備投筆慕前聞挾矢射海月操戈入瘴雲島夷竄
要荒窮髮無祲氛幕府敢論事還家捧檄文鐡衣拜高
堂王事豈辭勤矯首望温陵南天日已曛銜杯駐征馬
相對惜離羣我有繞朝鞭片言贈臨分英雄起忠孝行
矣收奇勲
題祝九齡桃花潭送别圖
二月潭上綠桃花笑人紅花飛逐流水漂忽無西東詞
客惜别離看花駐孤篷故人一斗酒不啻醉新豐所以
感激情酣歌吐心胸歌竟别更苦水深意無窮至今宣
城下往往探奇蹤不聞踏歌聲但見寒潭空祝生青雲
士妙年志桑蓬願接天仙遊師從浮丘公潭津送行舟
情與汪倫同嘆息古人去披圖挹清風
答陳滄洲留别之作
海上春欲暮樓頭花滿林一尊風雨夕千古幽期心平
旦忽惆悵愴然惜離襟踟蹰歌白雪留贈比黃金十日
不盡歡臨岐徒悲吟舉目望霄漢浮雲蔽重陰滄洲渺
何許春水洪濤深此别非萬里無時間徽音心搖天際
樹思絶雲中岑以我子猷船期君安道琴毋為嘆白髮
歲晚重招尋
賦得劍水仙舟送曾彦斌司倉秩滿之京
劍水東去遠仙舟西上勞長風吹别心浩蕩層瀾高悵
然溪上雲蒼茫雪中路兩鷁飛閩天一帆指吳樹停橈
富春渚鼓枻錢塘潮柂樓望閶闔佳氣滿丹霄三月楊
花飛白門春酒熟河上聞竹枝滿船歌此曲懸知課最
日正是相思時惟因流水意千里寫心期
建州芮太守敬亭山房詩
吾愛謝宣城留連敬亭作遺音落江海兹山齊五岳至
今隱淪人往往來栖託夫子接風期千齡宛如昨逸氣
鍾英靈奇才凌巘崿隱身卧綠蘿一室依巖壑兩峰控
雙流芙蓉鏡中落空翠入几席清暉卷羅幕有時咏松
泉迴視青山郭長嘯起白雲解蘭謝猿鶴飄颻步丹霄
轉盼承恩渥雙旌擁皂蓋五馬纏金絡既從天台遊復
憩武夷樂碧水遶黃堂丹山耀朱襮薝枝掛蒲鞭政閒
聞嘯諾翻然憶故栖烟霞空寂寞矯首望宛陵飛聲寄
寥廓
題陸太守所藏瞿塘日暮圖
墨妙狀空翠毫端聳崢嶸未窮崕崿險但見烟雲生萬
壑赴荆門奔濤天際傾中流灧澦峙轂轉盤渦鳴三峽
蔽陰陽百牢壯關城金繩鎖地軸設險何時平萬古走
舟車使人心不寧我聞十二峰中天開列屏高唐隔靈
女雲雨空冥冥恍惚白日暮哀猿嘯三聲林幽熊虎鬭
路暗鬼神爭對此悵不樂愴然為之驚波瀾起枕石巇
嶮生戶庭宋玉竟何為冥搜造化靈荒淫歸楚襄自騁
文賦名予悲風騷人而多山水情孤吟發慷慨贈爾陸
華亭
鄭二宣董七玭為别頗久暮秋之夜聯佩枉顧
山齋分韻志别
孤雲與獨鶴千里悵悠悠時因長風吹雙落碧海頭鄭
侯念長違董子經時别幾望西南天孤吟嘯臺月昨日
放扁舟輟棹三江流中夜造我語片言解離憂逸興橫
素襟吐辭若流水揮杯對黃花兀然不知醉歡樂情未
極復此成分飛矯首秋風外徒驚蕙草稀
題商山四皓
嬴氏暴黔首四賢離垢氛炎劉奮龍德了然耳不聞靜
坐閱萬象前星沈紫雲周才不世見老死徒空文歘起
趨明廷乃驚隆準君片言成羽翼轉盼收奇勲君子有
卷舒果哉安足云萬古六合間芝歌揚清芬商顔空仰
止吾亦麋鹿羣
將歸龍門留别冶城諸遊好
海水與别意相看更誰深長風向東來吹我東歸心悵
然舊山雲蒼茫遠洲樹一鴈飛晴空翩翩又東去此别
非萬里後遊當幾時銜杯不盡歡握手翻成悲我去聽
寒泉留君釣臺月唯有長相思因之寄天末
贈吹簫林生田時飲於雙澗
嶰谷製古竹林生調新聲風吹碧雲去鸞鶴皆飛鳴變
徵忽飄洒悽然萬古情秦臺一片月此夕為誰明
題華峯望日圖
飛步青蓮花聳身凌紫霞天雞弄海色西掛三峯斜嚥
潄太陽精逍遙金母家長安日下影迴首望京華
同林一和龍門山中玩月效常建之作奉寄周
處士玄林秀才敏
青山宴茅宇落日生遠陰蕭蕭霜氣寒暝色歸空林初
月未出嶺斜暉半西岑幽幽喧始寂杳杳緩復吟稍覺
升飛鏡清微雲影沈忽而長天空遂使寒潭深萬籟度
松枯餘聲響孤琴常以别鶴意期君千里心明晨拊越
調因寄瑤華音
題千里掀篷圖效常建體
日沒川路闊松陰澄晚流掀篷卧天色超忽江潭秋渚
月鏡中淨孤輝漾輕舟心將空際雲身與波上鷗了視
無外物曠然神遠遊予亦滄浪情從君問芳洲
山泉賞
羣嶂橫秀氣飛流落雲中陰生寫古雪月壑垂長虹迴
注石鏡淨秋臨遙天空孤賞憶謝眺青山度松風
題唐子華捕魚圖
楚江有遺叟夢澤多潛魚魚梁多水深擊汰晨登艫汲
岸飯霜稻採洲爇寒蘆晚嶼卷綸釣南望洞庭湖日落
大川靜餘暉含空虛白鷗知我閒沿迴戀菰蒲漂揚隨
風潮不復憂羅虞釣國本無意滄浪心澹如
首秋同羣公遊靈源寺
靈境不厭遠仙源在雲端入溪日已午猿鳥鳴聲寒釋
子愛玄度停鐘啓幽關山門坐翠微石橋聽飛湍祇疑
接衆真日與秋風還神遊無所事誓將去人間況我非
作者懷芬異希顔幸因清羸意助爾禪心閒
九月八日郭南山亭宴集(分得下字)
海國霜氣涼秋聲落遙野乾坤肅以清收納屬多暇出
郭尋幽期同人命軒駕載酒入翠微憑高憩層榭蒼山
橫黃雲大江天同瀉飛雨霞際晴夕陽鴈邊下江山滿
陳跡今古成代謝千載同一時黃花笑盈把酣歌林壑
暝新月松蘿掛高興殊未平臨風獨悲咤
嶠嶼春潮
瀛洲見海色潮來如風雨初日照寒濤春聲在孤嶼飛
帆落鏡中望入桃花去
衡江夕露
大江白露下秋氣橫滄浪夜色不映水微風忽吹裳孤
舟待明月時聞蘭杜香
松嶺樵歌
峻嶺饒朽木采之行且歌歌長白雲外遠與松聲和日
落望烟歸山風吹薜蘿
同羣公餞鄭五秀才至鼓山寺分題贈别賦得
臨滄亭
屴崱海上秀中峯開禪宫飛亭掛空翠直上臨方蓬溟
漲在几席天光映簾櫳目極萬里外但見清濛濛曙色
從東來晃然靈境空登臨豈不偉别意嘆無窮
題空江秋笛圖送鄭助教入京
霜渚蘆葉乾鏡天極澄瀾美人弄橫吹思繞青雲端流
徵泛空闊引商激林巒五聲一時發江海生秋寒鸞鶴
閒清越虬龍起深蟠了然滄海心坐見天地寬常以相
思調期君千里歡曲終倚雲和離絃發哀彈
賦得客中送客
在山每送客客行思未已他鄉此别君離情滿天地長
空一飛鴈落日千里至故園未同歸寄君兩行淚
賦得春草碧色送丘少尹歸四明
春色有佳興送君惜别情帳前見芳草綠盡空江潯千
里靄晴翠夕陽烟際深遙分白鷗水近映青楓林萋萋
滿行衣苒苒生别心王孫行當歸蘼蕪思越吟
賦得羅浮霜月懷鄭二逸人
海國梅始白飛霜動鳴鐘寒空一片月掛在羅浮峯夜
色不映水清光與之同百里皆瑤華千里閉幽風蕭條
巖際葉嘹唳雲邊鴻遠客起遙念滄波思千重夢迴明
鏡沒寂歷聞幽蛩
同羣公重遊竹林寺(分得朝字)
初地出霞表幽尋不知遙重遊結巾佩值此落花朝雙
樹得憩息諸天何泬寥櫩間空翠落雲外天香飄法侣
仍舊識相逢虎溪橋了然冥妄開悟彼禪誦饒機心政
爾忘夕陽下山椒
郭晦之歸扆峯羣公相送至光嚴寺(分得客字)
化城負東郭地古嚴公宅同佩結幽尋況值將歸客山
門坐翠微蘿逕入松栢定水駐行衣香雲繞離席銜杯
雙樹間百里見海色日莫各分飛空山夜寥寂
將之京師夏日蒼林宴集作(有序)
余昔與浮丘子鄭宣皆山樵王恭為沙堤之
遊至則謁陳隠君于滄洲訪林思器于蒼林
湖山烟水無日不放懷詩酒間無何浮丘子
已高騫予亦被徵命將行思昔舊遊殆不可
復乃夏六月偕王自梅江復過沙堤館於滄
洲堂浹旬矣思器飲予離觴因覩浮丘子蒼
林宴别之作諷詠不已酒酣因以離堂思琴
瑟别路遶山川之句分詠誌别羣公詩成賡
歌繼發樂飲無算一時去住情悰慷慨視浮
丘不多讓也賦得離字并次斯語會者凡十
人
昔與鄭浮丘來尋王子猷三人同二屐浪作大堤遊朝
從滄洲吟暮醉蒼林酒陳翁忘年交林子金石友别來
十度春鄭老登青雲同遊半白髮笑我復離羣離羣余
所惜沙頭尋舊跡魚鳥却相疑故人不爭席縱酒如瀉
泉涉湖多擊鮮長筵醉深夜傾倒平生言我醉君浩歌
我歌君起舞中觴念王程别意渺何許出門分路岐驪
歌空爾為丈夫四方志毋為嗟别離
題雲林書隱圖贈梅江許宗顯
愛爾江海居清風繼箕潁起予丘中賞逸興探靈境粉
墨含天光丹青狀雲影窗開象湖陰簾捲龍峰頂林靜
絃誦閒波空棹歌冷滄浪可洗心白鷗待孤艇
舟發謝家埠江行有作
孤舟豫章水五宿謝家埠不見謝家人揚舲向西去中
流夾雙櫓隨波疾如䳱沿迴沙岸轉歷覽風景暮漁傍
亂斜陽人家帶孤嶼登艫望青天茫茫但烟樹秣陵指
雲端矯首頻北顧明發鄱湖西南風上天路
望廬山作
掛席度彭蠡停橈問匡廬蒼蒼五老峯秀出東南隅氣
勢掩衡霍崢嶸壓東吳千巖散秋色倒影澄江湖倏忽
霽飛雨瀑流掛香爐崖懸殘雪古澗落垂虹孤聳目萬
仞表茫茫飛鳥無飄然挹空翠心與浮雲俱我欲呼謫
仙結巢松已枯遲回徒仰止飛鷁上天衢
題牧牛圖
金壇張公將出宰新寧持牧牛圖來求題用
是知公有牧人之術矣遂倣唐儲光羲家法
賦牧童詞以贈之
大澤饒綠草古陂湛清泉泉清濯我足草綠護我眠我
牛既擾馴麾之不庸鞭並岸多魚蝦涉流可羅筌機忘
信所適得喪常晏然獨樹帶殘日遙村生暝烟寒臯隨
我飛橫吹導我前白石無悲歌青山多甫田契兹理人
術庶以全其天
題舊畫山水為陳果之侍講賦
愛爾木石居起予山水音援毫不自惜逸興生遙岑絶
巘倚空翠浮雲生遠陰未窮林路入但見烟蘿深昔與
山中人俱懷塵外心及兹謝猿鶴共解蘭薜襟玉堂播
秋香一枝標桂林而我隨末光去辭丘中琴相期反初
服同賦歸來吟
題邑生陳溢鍾山草堂
鍾生抱藍田水木含清氣愛爾靜者居草堂在山翠簾
櫳映竹開几席侵花置野客載酒過山僧抱琴至陶然
接歡賞邈爾成幽契月出天海空雲生石門閉岱溪樵
唱來沙頭松聲細佳趣足淹留遠心更迢逓維時屬休
明巖穴無遺棄終南登捷徑北山裂荷製余亦問山靈
斯人果忘世
遠嶼堆藍
江晚波自闊天空諧遠尋渚霞霽孤島綠映滄浪深殘
日鏡中沒餘暉在前林黛雲結玄髮碧氣橫素襟其以
罨畫山寄君無聲吟
秋江漁唱
大川饒數罟淺瀆無吞舟日暮收我綸唱歌度中流歌
長入空闊兩岸江聲秋斷續和鳴榔搖颺隨狎鷗曲終
人不見雲水空悠悠
螺渚春烟
幽渚暖波綠長烟迷晚春橫林引空素羃水卷羅裙靈
女化已久謝生無復聞空餘一抹黛朝暮逐行雲
野渡橫舟
落帆逗前浦渡口喧已寂野艇橫淺流空江帶愁色漁
歸絶島遙鳥度羣山夕應有待潮人吟成山月白
牛路春耕
淺渚蒲葉長深村杏花吐東臯春事興盡室相隨去谷
鳥勸我歌青山澹吾慮日暮望柴關牛涔取歸路
龜湖晚釣
湖上夕水寒潛鱗避深釣野老本無營一竿掛殘照人
知白首心吾愛滄浪調何必客星高將貽故人笑
漳溪曉渡
山中人尚眠渡口猶寂寂絶岸倚孤篷平沙沒行跡雲
收山翠高日出溪流白一曲勞者歌溪山帶離色
送四彦歸閩州詩并序
永樂六年冬十二月大典書成擇日表進與
纂修者三十人咸蒙賞賚而恩榮遣歸者三
之二吾閩儒士鄭銘陳茀泮生陳循林彬皆
在遣中戒行有日凡鄉友之在禁林者聞而
出餞且惜其去而四人者掉頭拂衣懽欣笑
忭無落落不得志色然後知其含英閟彩將
益畜其中以肆於外豈徒輕試於藝者哉乃
相與酌酒言别發為歌詠以壯其行典籍王
公安中首歌五闋修撰王公中美春坊贊善
陳公仲完相繼倚和余時繭足離羣愧不能
追逐於臨岐之際因感激吐辭歌古調三疊
重賦四君咏凡七章厠羣公之末以寫余故
園之思以勖其進修之大
臘月秦淮水都門正飛雪離人蹈雪歌驪駒待明發天
寒行旅稀念子今時别四馬何翩翩搖鞭指閩粤閩粤
路漫漫仙霞尋故關家林物候早到日換春寒采服如
晝繡登堂奉清懽嗟余念遠道悵望空雲山青山憶舊
遊白髮悲明鏡斗酒送君行留懽不成興淒涼木天吟
寂寞文園病何以贈臨岐重歌四君詠廣文多士賢英
英閩中彦手持柿葉書三獻蓬萊殿衆望期穎脱君胡
韜末見却憶龜山雲離心逐飛霰陳子太古心袖中龍
唇琴玉堂拂瑤軫三奏無知音舉世趨下里長歌歸泮
林子期尚可鑄君無徇哇淫泮水長林彦秋風逸氣高
孤飛戾霄漢兩袖懷霜毫恥角雕龍技歸藏文豹毛青
雲路如砥遲子重遊遨爾家百尺樓鬱勃湖海氣一鶚
薦遙空飛鳴走羣鷙天池濯寒流玉堂迫清思何以憶
幽棲太常結深翠
閩中十子詩卷十
