閩中十子詩卷十六明袁表
馬熒編
王典籍集二
七言古詩
夷門懷古
策馬夷門道蕭條愁殺人魏王公子不復見大梁宫殿
隨灰塵七雄戈劍紛相擊秦兵已在邯鄲陌晉鄙難迴
朱亥槌如姬早中侯嬴策春去秋來百草青古城落日
烟塵生眼前不見抱關者世上空傳俠客名秋天搖落
多愁思信陵原頭木應死誰見豪門愛士時唯有東流
汴河水
隋堤柳
君不見長堤柳何嬝娜廣陵二月三月時兩堤人看青
絲嚲憶昔繁華大業秋此地曾經繫綵舟鶯聲忽起黎
陽變風光不駐江都遊千年往事東流去柳色依依舊
行路傷心不必嘆銷沉回首唐陵幾株樹
羽林少年行
生小事嫖姚出身羽林子力戰三邊豈顧身報讎千里
曾輕死相看雪刃氣如虹白日横行都市中鳴鞭走馬
入州縣紛紛郎吏争趨風自言家住邯鄲陌出入金門
侍君側門前不數五侯賓醉裏常輕二千石日晚長楸
校獵歸可憐人馬生光輝自矜恩寵常如此大笑傍人
終布衣
賦得函谷關送人入秦
岧岧函谷關北壯秦山路關門今古幾人行荆棘荒凉
惟古樹君不見伯陽迢逓西入邊騎得青牛去不還田
文愛材客滿座雞鳴狗吠今茫然秋風黃葉重關下金
𤨏平明出車馬男兒獨數棄繻人隱士曾聞抱關者君
去西遊幾日歸五侯七貴相追隨歸時為問關城吏莫
笑行人終布衣
漫歌
飲君玉壺酒聽我擊劍歌孝王賓客久寂寞梁園修竹
今如何五陵年少無知已膠漆陳雷更誰是昨日青雲
四五人棄我悠悠一杯水錦袍白馬何匆匆當街上馬
生春風並轡朝迴雙闕下看花醉倒五陵東他人逐勢
争先後佇立道傍齊拜手君不見張良韓信貧流落江
湖聊寄身一朝恩寵賜顔色豈得長為飄泊人
古從軍行
少小事嫖姚辛苦烟塵裏力盡三邊竟未歸身經百戰
常輕死古戌蒼蒼絶塞邊黃沙白草暗祈連將軍金印
不得佩麾下鐵衣今已穿往來隂磧狼山下破訥峯南
戰初罷走馬交河雪下時洗兵瀚海鴻飛夜戰骨蕭條
翳草根邊烽寂寞照營門只知邊將封侯貴不見沙場
愁斷魂
書鄭伯固冷齋卷
肉食厭藜藿貂衣哂逢掖朝醉邯鄲春暮宿平原宅香
街白馬動行軒羡君讀書長閉門華堂綺席仍擊鐘羡
君一瓢常屢空石崇舍下金如土田蚡門前客無數君
將富貴等浮雲却向人間獨辛苦高齋卷幔對青山曲
几殘尊野菜盤簾前水鳥將心遠燈下松霜落夢寒幾
年在泮閒搔首禄米何曾足沽酒弟子頻分出守符故
人已結朝天綬他時青紫繫黃金莫負悠悠冰雪心
溫陵留别陳四博士
軍城臘月桐葉飛北風蕭蕭吹客衣旅館狂歌轉蕭索
故園長望空依微泉姬酒幔春還早那似繁華舊時好
五陵白馬盡浮雲甲第朱門共秋草憐君十載教溫陵
不向青雲嘆未能堂下諸生揖胡瑗海内賢豪趨李膺
往來京國知名久健筆雄詞世稀有草聖曾驚御史驄
風流每醉將軍酒他鄉生計近何如桐下蕭條楊子居
夜雨長愁舊國柳秋風忽憶故江魚嘆予飄泊紅塵裏
相識惟君最知已問我年來只布衣念我家貧尚如此
悠悠萍水各東西也似飛鴻踏雪泥百年心事難傾寫
千里雲山又解攜迢迢金粟清源洞野鳥山花日迎送
别後清猿夜夜聲知君空有相思夢
故人陳孟敷董教三衢適以事歸未幾亟還竟
弗獲面使人怏怏故有是作
朝濟越江帆莫投冶城郭寒日衣上殘微霜草頭落城
南種柳春復春幾度經過憶故人故人得官未得意青
袍束帶聊裹身蕭條客舍三衢裏一片柯山對烏几得
錢便買浙江魚渾家且食公田米忽聞君來喜不定幾
日狂歌候蘿徑斗酒空餘别後期扁舟祇是山隂興如
何歸騎太匆匆冠蓋紛紛祖餞同嗟予參差忽不見悵
望青天飛塞鴻
題閩士倪生渠陽軍中春暉堂卷
倪生倜儻人眼白天下士腹中千卷人豈知未肯低頭
拾青紫如何孤劍獨從軍迢遞鄉山隔楚雲鴻鴈聲中
空弔影鶺鴒原上嘆離羣故園夢遠心常到惆悵庭幃
日應老落羽偏憐反哺烏春暉倍憶忘憂草春暉煜煜
照營門遊子時時念母恩白雲幾度頻回首邊月何人
不斷魂荒城古戍無州縣瘴水蠻烟雜霜霰相逢俱是
五溪兒寄書不到三秋燕昨夜寧親賦獨還西風殘葉
穆陵關衣霑彭蠡湖邊雨路指無諸郭裏山君家更在
羅江浦丹茘花香酒如乳菽水重歡膝下情風沙不記
軍中苦匆匆又說别家林衣上仍縫慈母針時平邊塞
無烽火知爾長懸愛日心
題水墨小景
江城何人夜吹笛零落梅花曉無跡仙嶠蒼茫隔海青
人烟寂歴連秋色何處征帆天際歸夕陽楓樹鳥邊微
磯頭亦有垂綸者甘向滄浪老布衣
歌行送别林良箴
拔劍擊銅斗醉作遊子歌凉風蕭蕭墮梧葉清猿嫋嫋
啼綠蘿羡君為人好風采誰那襟期隔山海握手頻分
兩地愁卜隣空費千金買買臣蕭條主父貧布褐羹藜
多苦辛我今與子俱未逹蹭蹬豈若尋常人伯勞東飛
燕西去斗酒相懽别歧路座上同聲歌送君杜陵野客
心偏苦雙溪竹嶼入雲林君去攜書更抱琴近聞下榻
多賢者若箇交遊情最深
題洞雲耕隱卷
悠悠江上雲落落洞中叟老大還耕谷口田風流亦種
柴桑柳蕭散孤雲野鳥邊夕陽門巷桔橰懸秋風落葉
黃花酒盤石垂蘿白日眠曉籬野菜迎霜綠晚飯山厨
旋舂榖羞逐隣翁日敗繒懶隨年少時干禄門前春雨
泥復深辛苦由來不愧心鹿門向在雲深處劉表殷勤
那得尋
浮峯歌送造士陳以義貢京師
海上迢迢江水東江心絶巘青芙蓉横空積靄幾千丈
綠蘿嫋嫋花濛濛深沉玉鏡浮仙島黛色青青不堪掃
芳草磯頭望欲流夕陽渡口看還好翠壁紅泉高際天
閒雲古木相連延嵐烟瀑雨猿聲裏僧舍人家鳥道邊
仙舟江上何瀟洒此地那能駐君馬思爾青雲得意時
莫忘幽期綠蘿下
海上仙查贈丘二之儋州長史
海上仙查流汎汎槎枒古木連枝蔓凉秋八月風正高
凌轢鯨鯢泛霄漢依微珊瑚樹髣髴扶桑株宛疑太乙
紅蓮葉絶勝琴高赤鯉魚隨風飄飄五雲上烟霞為篷
浪為槳坐看神女弄珠遊卧聽鮫靈剪綃響憶昔漂流
海島間載得仙翁去不還又乘漢使河源裏星斗離離
衣上寒析木津黃姑渚白波漫漫澹空宇袖得天孫采
石歸始知身到銀河裏君為仙吏下炎州黎母山青瘴
海秋功成畢竟朝天去且着靈查汗漫遊
送林九博士秩滿之天官
我聞昔時伸蒙子乃在籌峰白雲裏一朝高議動金門
千載香名照青史君是伸蒙幾葉孫世澤流傳今尚存
寧將詞賦客梁苑肯隨劍履趨平原重林書舍何瀟洒
花嶼南頭董峯下巷曲能廻長者車門前每繫青驄馬
年未三十教黌宫官舍瀟然多好容坐上談經若流水
衆中答問如撞鐘今年官滿朝京國殘葉秋風帶行客
淛水寒山鳥外青吳門曙月烟中白九月秣陵鴻鴈飛
霜花撲人初着衣日晚行過石渠署天明入覲黃金扉
蓬萊參差五雲遍鐘阜蒼蒼壓淮甸鳳闕韶音嫋嫋聞
龍池柳色深深見此去應懷明主恩石田茅舍不須言
男兒亦在功名早何必栖栖戀故園城隅别酒同傾寫
愧我蕭條孟諸野相送寒江萬古心他年來問山中者
陳思孝石田山房
阿誰書室山隂墅舊是郎官棲隱處山頭先雪剪茅茨
石上開雲種禾黍禾黍秋香酒滿杯綠蘿花發映莓苔
龍龕樹底鐘初斷金漆湖邊月又來柴門盡日人稀過
山葉無風自飛墮階下紅泉鳥飲殘谷口青泥鹿行破
憶昨郎官未仕時石田茅舍此栖遲青山醉逐漁樵伴
白眼羞逢杜宛兒金陵大道青天上别後丘園也惆悵
四壁寒蛩夜夜聲一簾草蔓青青長往事浮雲共渺然
風流嘉政殁仍傳舊篋愁看書尚在開門時見榻猶懸
看君亦是青雲器野性還應愛山水高卧山中絶世塵
蕭蕭風木更悲辛男兒逹節有如此未必尋常畎畝人
賦得劍津送鄭孟宣之江右考文
閩溪迢迢絓絶壁平津之水深千尺神物湮沉不復知
往往潭心飛霹靂銀河掩映流寒聲玻璃井底雙龍行
九華山色紛照耀丹楓寂歴秋風鳴吾夫子浮丘生送
君幾度持文衡扁舟觸熱那可度來往津頭須濯纓
送林彦賓重廬州省兄
斗酒不忍别空歌嘆離羣夢隨楚天鳥心逐淮山雲九
月梨花紅千門響砧杵朝拂車上霜暮投月中墅一别
連枝幾斷魂秋風又念鶺鴒原此行莫作分飛鴈看爾
雙雙歸故園
題林良箴琴樂卷
太樸日已遠希音竟誰憐見君奏流水邈然無徽絃絃
中掩抑多深思世上誰能識君意愛客寧無沽酒資得
錢祇是修琴費四十年高尚不官琴心應與道心閒羡
君布衣能自樂知君一瓢能自寬興來拂宫羽泠然轉
清商脫略徽軫外人琴兩相忘隂林折竹寒瀟洒暗水
流冰雨飄瓦雪海凉天落鴈秋空山臘月啼烏夜山妻
聽曲欲忘貧穉子弄絃心亦淳閉門不受知音賞應似
悠悠太古民
陳平叔醉墨堂
黃山筆塚連糟丘墨池酒泉相映流霜毫晝酣玉薤露
雲箋夜酗蒲萄秋黃山中人鶡冠子身裹綠蘿着雙履
瀟洒唯應繼右軍濩落偏能如長史山人草聖自豪雄
何事栖遲酩酊中年過五十無名位其柰蕭然滄海東
硯屏顛倒烏皮几落日壚頭睡初起向壁憑陵小吏驚
據牀揮霍郎官喜七閩大姓五陵兒握粟持金豈顧之
心同氣合即揮洒歸卧山中無所為想當脫腕臨池處
興入寥天與神遇深沉鐵綆鎻寒蛟偃蹇烏藤絓高樹
魚麗雲鳥勢縈紆疑是將軍破骨都驂麟翳鳳何飄忽
倏忽仙遊蕊珠闕又如祗苑說空禪靈花歴亂迷諸天
離麗落磊千萬態流水行雲皆自然醒來不記濡頭墨
千尺寒濤照眼白淮海仍傳寳晉風長沙復見藏真跡
黃山茆宇思悠悠柿葉青青覆酒樓白頭未遂中書貴
風流亦似醉鄉侯
黃氏小圃
漢隂丈人心不羈生小灌畦無是非寧辭白髮常抱甕
大笑傍人皆用機吾觀夫子偏同調未肯逢時發西笑
五十仍無簪冕榮半生獨得丘園妙君家累葉尚高節
太華三峯見秋月仙都白首卧松雲官署清風洒蘭雪
霜露凄凄薄故林幾回風木感情深疎燈細雨懷親夢
白石清池養道心藥欄花徑青山下若比平泉更瀟洒
清齋時對去官人習静長留採芳者澗水清冷日灌園
浮雲世事不須論從教紈綺輕荷葉不分羶腥薄菜根
有時兀坐榕隂裏悠悠目送孤鴻起向人不飲少陵杯
開口常輕馬遷史燕綵堂深日日春來清堂上好娛賓
嗟予江海流離客愧爾林泉澹蕩人
送别陳思孝赴天京兼寄董鄭二先輩
沙口柳條色滄波斷歸鴻君承紫泥詔西上蓬萊宫憶
君久抱干將器三尺鵜膏未曾試君不見驊騮叱撥人
豈知一蹴方看小千里黃金不獨累層臺宣室猶聞此
夜開郭隗已知天下士漢文偏愛洛陽才方今四方同
車轍萬乘宵衣候明哲報主應懷國士恩承家莫負郎
官節鄭虔况是橋門客早晚龍池道相憶仲舒三策已
成名闕下相逢亦寄聲青絲白馬金陵道酒幔河橋對
春草天朝此去故人多江海誰憐布衣老舟從故里莫
停橈春水桃花半落潮自慚落拓空華髮看爾飛騰上
赤霄
籌峰歌為長樂尹王道齋賦
海上羣峰一峰别羣山向下如丘垤雲開華頂見琉球
天盡滄波帶吳越元氣鴻濛濕不飛凉霜五月襲人衣
迥臨飛鳥空青外始識籌峰天下稀石林隂洞何冥密
萬籟天聲散秋色南澗飛泉鶴夢清太隂積雨龍漦白
我聞伸蒙子雲卧清暉裏一旦金馬門名高此山水憶
昨伸蒙罵賊時悠悠往事亦堪悲支離一代忠臣義感
激千秋達士知郎官作縣先名節獨訪遺蹤弔前列載
酒唯澆石上苔回鞭不醉山中月東山歌酒蘭亭筆轉
瞬當年竟何益願君遺愛比桐鄉功名記在籌峰石
題張師夔木石
荒村怪石連樹根古苔蒙茸野棘繁蛟龍騰空虎豹蹲
寒霜落葉啼清猿石門窈窕通仙源我欲飄飄絶世喧
櫟山老人無復存往往人間驚墨㾗夢着銀簫亦斷魂
垂蘿飛鳥如可捫石泉泠泠洗心言白雲飛來誰與論
賦得鶴林訪舊送别余緩自軍中還温陵尋許
秀才
余生笑結縵胡纓許子衣褐應逃名綠波芳草怨離别
渭樹江雲今古情昨夜城頭吹笛聲相思起聽落梅行
梅花江上潮初白黃鶴山中月自明石田茅舍温陵上
飯稻看書亦疎放去日兒童半白頭舊時猿鶴今無恙
念此令人思轉悲鄉心已掛刺桐枝明朝匹馬温陵道
不負秋風雞黍期
送李浩復永寧軍
對酒擊長劍男兒重横行行騎紫騮馬笑結縵胡纓常
思肝膽瀝竟未嫖姚識時來激忠憤身與鴻毛擲爾今
年少才堪數遠逐旌麾在行伍幕下還教重阿蒙軍中
已見留孫楚七閩自是古秦封今日温陵鎮尚雄時平
瘴海無邊警天盡琉球見遠峯往來射獵寒沙磧住久
翻忘異鄉陌紫莢花深騎影迷刺桐葉暗炊烟積昨日
單車奉檄歸過門應得訪庭闈暫隨旅鴈雲邊落又遂
征帆海上飛燕然北去南交趾石刻銅標今尚爾為報
邊頭將士知丹青好在雲臺裏
書三山奇觀圖
七閩山水多奇勝秦漢封疆古來盛無諸建國何英雄
赤土分茅於此中荒城野水行人度細柳青榕舊宫路
浮世空歌逐鹿時斷磯不辨屠龍處忽從圖畫見三山
正在無諸故壘間麗譙官署人烟積塔廟琳宫野照閒
琳宫塔廟相暉映平遠清泠海天迥落葉霜傳鳥外鐘
垂蘿月隱烟中磬東城西郭騎紛紛旌節朝朝候使君
誰拂塵衣訪仙跡獨凌三島望孤雲
送釋大冶歸省還西塔蘭若
西峯塔影連青漢天半鈴聲度飛鴈朝散靈花世界香
夜懸燈火星河爛此僧年少着袈裟手持貝葉口楞伽
身寄空門如槁木心將秋水植蓮花兩峰宴坐談空寂
何事家山動遥憶定裏啼烏返哺聲别時春草忘憂色
學道由來不顧鄉道成應復念高堂衲衣暫借斑斕舞
夀酒唯傾般若湯秋風溪上回輕舸紅葉吹霜向人墮
願結三生石上期祇恐他生復無我此别悠悠幾日逢
回風暮雨送行蹤孤雲野鶴悠悠去目斷金鰲一片峰
送華石上人還樵陽西塔
金天向西多佛祖寳筏東來多梵語直指單傅悟者稀
沙門衲子徒辛苦初聞祗苑布黃金復有袈裟入少林
夜雪齊腰將見性霜刀落臂始安心西峰法侣多僧氣
曾與空門掌書記半偈應超最上乘萬緣祇合西來意
白雲鄉館去遲遲憶得從前别母時今日重尋故園樹
幾回落葉又抽枝秋風野水黃花路浮世相逢偶相聚
玄度清談不復期道林笑别知何處去去滄波難重陳
青山明月與誰隣連天塔影空清外唯將法雨謝時人
書香山九老圖
唐家名臣白居易暮年脫略青雲器抗節羞趨當路門
拂衣起謝人間事以兹疎散愛香山洛下羣公亦遂閒
玉堂金馬俱殘夢流水孤雲同去還石樓烟樹朦朧見
八節廻灘瀉秋練雲衣落落古松姿鶴髮皤皤凍梨面
人生宦逹應如此豈必浮名挂青史楚國三生少見機
竹林七子徒為爾名遂身閒古所稀洛陽山水又清暉
青山何處無佳賞白首湮沉空布衣
題會稽吳漢津遠遊卷
驥足小千里鵬飛搏九州唯應星軺使得以窮周遊騑
騑四牡今何往秦漢山川古風壤聖主恩綏下國時王
人位列諸侯上官船昨夜廣陵秋二十四橋聞棹謳長
淮柳色迷津吏一片揚州帶驛樓革車又發閩關道九
曲溪山舊來好沉劍波深歴歴雲釣龍磯斷青青草君
不見主父西遊久不歸蘇秦金盡故交稀寧持使節銜
君命出入臣藩復帝畿春風太液花如霧夜月瀛洲訪
仙侣白下亭西賣酒家鳳凰臺北吹簫處故園迢逓會
稽山鏡水仙舟也夢還若使功成拂衣去此心長在五
雲間
奉寄浮丘鄭助教兼柬董記室
膠西博士金門客白馬青袍夾城陌天池種藻上林花
身受皇恩不顧家春風幾見橋門柳禄米唯應足沽酒
囊無一物寄妻孥篋有空書示僚友憶昨驪駒未别鄉
新寧山水競風光縣人争揖芭蕉館墨客都尋柿葉房
六平山下秋同屐半占峯南夜聮席别後相思何處尋
鳳臺碧草連天色玉門記室最情親官暇相過德有隣
飛札定應思漫士因風也或寄樵人
答黃嗣傑兼柬王介軒前輩
沙館忽歸夢楓州空月明與君别來凡幾日相思不覺
聞秋聲來清小苑霜初肅扶留葉大甘蔗熟青山繞舍
雲半間黃菊吹香酒千斛瀛洲仙侣久忘機昔時驄馬
今布衣共君兄弟日攜手閒看孤鴻天外飛
書漫士為陳拙修繪滄洲别墅
金堤沙北鏡湖東前窺籌嶺後爐峰滄洲老人年七十
朝朝宴坐於其中葛巾竹杖何蕭散卧愛清暉不知晚
魏闕青雲夢裏過謝池春草吟中滿五岳仙遊去路深
擊鮮子舍費千金如何白髮滄洲客野鶴閒雲一片心
龍涎酒琖鸕鷀杓遠勝仙家太玄酪送客天明水鳥啼
彈絃夜半簷花落龍門高士掃新圖揮霍霜毫倒墨壺
京國浮丘亦知已題詩早晚寄東湖
送林彦衡子壻遊漢赴嘉禾吉期
蜀葵初黃柳飛雪棹歌聲裏行人别别思空隨海上波
客心已醉吳中月嘉禾山水盛繁華才子今遊若到家
金屏射中雙棲鳥紅燭争開並蔕花問君今年二十幾
大顙疎眉有如此少君不愧鮑家郎樂廣應奇衛公子
冰玉相親情更多泮林官况近如何為言白首甘藜藿
豈望青雲到薜蘿
空江秋笛浮丘鄭助教索予賦之
桓家野王弄秋玉流落秋亭半枝竹君山老人何處歸
夢入瀟湘洞庭曲浮丘仙客五湖心復向滄波學鳳吟
不吹玉塞梅花調不奏青樓楊柳音商聲遲遲羽聲急
寒葦飛花露香入水靈解珮撇波來山魅吹燈倚雲泣
萬事無心一葉舟夜寒星斗落船頭數聲絶島魚龍曙
三弄澄潭鴈鶩秋初聞鳳在岡倏爾鼉吟水天籟風泉
何處鳴落木寒狷一時起浮丘子通仙靈汗漫終懸魏
闕情曲終又欲蓬萊去日抱雲璈朝玉京
酧陳師貢
雲卧碧溪裏别來凡幾春口中獨未言聲利身上何曾
染市塵君家兄弟多逢掖吐論遥輕二千石高蹈寧耕
數畝田折腰恥作諸侯客傾蓋逢君惜未深見君同調
復同心祇今交遊重朱綬何人貴義輕黃金世人共笑
悠悠者擊劍狂歌孟諸野萬事秋空一片雲得錢且醉
黃壚下聞道朝廷禮數優衣冠闕下盡名流愛君更欲
君先達願我滄波空白頭
耽犂子歌為長樂鄭友衆賦
新寧才人心不羈腹中三禮猶耽犂生事常懷汶陽北
夢遊未識灞陵西青山白墅閒來坐離黍吹花向人墮
瀟洒還同谷口耕風流也學南陽卧誰知宣室聘雄才
不使遺賢滯草萊使者飛書催上道郎官立馬送離杯
幾回待詔金門裏櫪上華驄末由試甲第歌中少故人
五侯賓從無知已以兹翻憶鹿門春却向清時便乞身
匹馬行辭白門柳羣公餞出秣陵塵故園獨樹閩川道
數畝山田半秋草孺子應知食力安淵明况及歸來早
入門長笑復長歌仍把春衣換薜蘿自言林下耽犂好
不道天朝薦剡多
題高漫士為王明府繪吳航勝覽
無諸故國新寧縣西控雄藩古侯甸文物遥通漢職方
河山舊入秦封建霸氣榮光幾百秋卉衣椎髻變中州
清朝禮樂彌寰宇比屋絃歌見魯鄒六平遠樹烟中出
百里清暉趣非一一片滄波海嶼秋千門霽色扶桑日
滄波東逝日悠悠憶昔英雄駐采舟御國龍歸何處在
太常雲去至今愁伸蒙巖頭桂香晚中丞石上苔花滿
陳跡空餘野鳥飛英聲不逐浮雲散我侯遠抱連城璧
僚佐相輝應籍籍近郭行春露冕時古臺下馬彈琴夕
風流墨客龍門士揮霍雙毫寄深意都將勝槩紀方興
更喜賢侯重民事
白馬篇
宛馬如雪色青絲鞴來好五陵俠少年騎向長安道長
安道上花正香吳姬壚頭紅粉粧翩翩白馬繫高柳據
坐胡牀喚酒嘗自矜出入金門裏立在殿庭誰敢視武
皇昇天去不歸人馬蕭條翻被欺不及田翁學種榖日
日村中抱黃犢
老將行
生小事邊州罷歸頭盡白玉門邏逤别來深雲鳥魚麗
舊曾歴三尺吳鈎兩斛弓絓在閒門高閣中羽林一二
少年輩昨日封侯欺老翁翻思戰場裏秋霜斷人骨髑
髏夜夜聲滿天盡是長平舊降卒
賦易水送人使燕
燕山北起高峩峩東流易水無停波北風蕭蕭筑聲切
昔人於此送荆軻圖中匕首非良計堪嘆燕丹無遠器
髑髏空死樊將軍日暮秦兵滿燕市往事空餘易水寒
白翎飛下地椒乾經過此地對流水知爾踟蹰馬上看
筝人勸酒
新豐美人青樓姬絳裙素腕嬌雙眉暫歇秦筝勸郎酒
西凉葡萄金屈巵郎君但飲休辭醉百年悠悠夢中是
神血朝凝不復知日暮青山北邙裏廻身更整十三絃
金鴈離離繞鈿蟬十二闌干月將墜錦筵紅燭浮青烟
人生歡樂那能久豈悟星躔倏奔走妾容未改君少年
日日尊前勸君酒
長相思
長相思相思春復秋秋風撲簾霜入樓捲簾見月令人
愁鶴關音信長悠悠絡緯夜啼聲斷續梧桐蕭颯寒㯶
綠秦筝獨抱思繁絃為君彈作相思曲相思復相思思
君君不知願為鴛與鴦雙飛向大池歲歲年年無别離
君不來長相思
行路難
古鏡蟠龍野苔色赭顔欲改青鬚白三尺魚腸燭下看
玉壺擊破心未寒悠悠漳水輪臺樹信陵平原渺何處
騎射紛紛杜宛兒驕嘶紫燕躍青驪銅駞陌上春風暖
田竇門前客應滿白頭執戟不遷官盡日草玄門自閒
雪風蕭蕭面如割史雲桁上無全褐君不見羊腸九折
坂覆轍相尋歲華晚君不見瞿塘灔澦灘敗蓬如舞落
驚湍田文失勢馮驩去廷尉門空鳥啼樹二君所見何
太遲署門謝客徒為爾食客滿堂盡珠履剖膽輸肝竟
誰是階前車馬若雲屯倏忽蒼苔生滿地感激令人氣
不平中宵起坐待天明唯有君家梁上燕秋去春來無
世情
望秋月
望秋月在家見月如等閒幾度天涯望秋月明月雖同
非故山舉頭問明月古往今來幾圓缺明月如有言問
我少年今白髮君不見汾水秋風鴻鴈來鄴中歌舞盡
蒼苔憂懽只問今時月曾照離宫與露臺今月應將古
月同古人今在九泉中誰言金粟西淩下不見流光到
梓宫
妾薄命
玉釵墮地無全股雙鳳蟠龍兩分去雖藏匣底終棄捐
欲賣傍人不直錢轆轤宛轉黃金井手挽銅缾繫纖綆
誰知綆斷缾墮泉千尺深沉不窺影銅缾墮泉釵墮地
君心何得生離異
去婦詞
刺促何刺促東家迎鸞西家哭哭聲休使東家聞東家
新婦嫁郎君滿堂笑語看珠翠夾道風傳蘭麝薰浮雲
上天花落樹君心一失無回悟明知遣妾何所歸飲淚
行尋出門路青銅鏡面無光采苦心尚在容華改東家
新婦傾城姿似妾從前初嫁時
東樓歌
東樓美酒黃金杓客子迎霜葛衣薄西樓朝飯盤有魚
客子家林無斗儲他人方寸那堪托傾倒三杯吐然諾
咫尺相看隔九疑不待明朝異山嶽君不見牙籖緗帙
滿牀頭不及雷塘百畝秋君不見誦詩三百徒為爾秦
青一弄傾人耳滄波去去堪乘興野鶴孤雲本無定毛
生自薦祇徒勞魯連豈願千金贈行路難難重陳史雲
只合長苦辛落拓還騎少游馬往來嵩華青山下
代閨人答輕薄少年
繁華嘯芳年蔓草對幽思妾本趙燕姿誤身任俠子長
安任俠矜少年五花白馬黃金鞭平明馳逐新豐市日
晚吳姬壚上眠玉驄一别知何處可惜佳期夢中度笻
竹丁香起暮愁枕屏十二巫山雨落盡冬青猶未廻轉
頭黃葉委蒼苔空簾盡日無人見寂歴黃昏月又來
水墨鸜鵒
山鸜鵒羽㲯毿聲斷續不逐雌雄向空谷何事孤枝抱
寒獨山桃野竹更芳菲縱有虞羅也見機紅香落盡忽
飛去深山古木行人稀
孀婦吟
開篋見珠翠思君舊日情只言恩愛長相顧豈誤音容
隔死生東流逝水何時返倏忽青天綵雲散銅鏡粧臺
不復窺羅襦綉被荒塵滿月明繐帳凉如水燈火熒熒
照虚位寂寞空簾鵲影閒蕭條窮巷蟲聲碎東隣車馬
如雲屯西隣歌舞日紛紛不羡他家夫婦好寧廿守節
在君門新墳峩峩倚山麓春去秋來草應綠夜半傷心
不忍啼天明獨抱孤兒哭
送陳滄洲遊浯水便登方廣岩
閩山西來多法園谿西一道通仙源靈花貝葉相輝映
道林鑿齒皆清言遥巖二月霜花積千丈垂蘿裊烟碧
水簾風捲半空寒石室雲來萬山白真僧不見賓頭盧
片月孤峯色相癯六時天樂聞鐘磬百尺風潭寫畫圖
仙舟此别饒佳趣豈學悠悠向平去林僧定掃壁間苔
山人况有驚人句
歌行奉餞閩守姑蘇陸公秩滿之京
吳門山水多奇秀使君獨繼宣公後錦袍新繡鷺鷥紋
銀印低垂虎頭綬閩城官柳拂雙旗花裏行春五馬遲
訟庭幾度聞鳴鶪仙館三回見荔枝功成又欲朝京去
遠心已絓南宫樹枇杷開花鴻鴈霜此時正及鄉山路
車傍父老持百錢馬上同官惜别筵寇恂好借留河内
黃霸終須出潁川金陵客舍春還早快馬輕裘滿馳道
使君行篋但蕭然唯有貞元諫書草
題陸太守瞿塘日暮圖
白帝城頭烏欲棲瞿塘峽裏暝猿啼山通劍閣峩眉遠
水落荆門郢樹低公孫舊業知何處十二危灘虎鬚怒
鴈飛愁度百勞關行人畏到三巴路絶壁連峯鳥道賖
石林殘照幾人家垂蘿夾岸迷天影午夜滄波逗月華
巫陽縹緲望中開行雨行雲尚有臺山花不省襄王夢
野鳥何知宋玉懷岷江一道向西來蜀客帆檣迤邐廻
洪濤有時不可下灔澦當頭大如馬紛紛世路羊腸曲
豈獨瞿塘駴心目盡知險處重周防誰肯安流慮傾覆
使君高誼輕常調吏散披圖但長笑明朝身到五雲端
下見瞿塘一杯小
三山朱孔周南樓偉觀
飛樓軼浮埃迥繞三峯翠樓中十二曲欄干下瞰蒼蒼
但鱗次七閩重鎮舊繁華九陌三衢十萬家連營國步
軍容盛法宇仙臺鳥道斜遥天塔影廻孤鴈何限清暉
卷虚幔洗馬濠頭過雨香釣鱸磯下春潮滿白雲飛上
越王山憶昔豪華午夢間城池百戰今誰在草色千門
幾度閒王章繪衮分秦土琱弓白馬空陵樹霸氣榮光
共渺然屠龍射鱷知何處登臨懷古興悠悠酌酒彈絃
醉不休博陵才子能歌咏靈武詞人解唱酬門外金羈
多上客獨憐王粲未銷憂
賦高漫士適安堂題于方壺所寄畫
小隱翻成大隱媒終南捷徑近蓬萊君家草堂獨瀟洒
半占峯南松際開草堂松際秋聲裏四壁清暉映烏几
卷幔朝眠日出高野鶴孤雲只如此孤雲野鶴澹忘形
贏得丘園養性靈飛騰未應郎官宿嘉遯猶當處士星
吟詩作畫多閒放心跡悠悠古人上玩宇天空豁遠懷
嘯臺夜雪聞清響王門記室舊交情國子先生若弟兄
清時共逐鵷鸞去白首誰同鷗鷺盟顧余别是滄浪客
蓬累相逢即相得對酒龍門月色秋放歌雞嶼潮頭白
壺丘仙墨思紛紛千里神交寄樹雲坐卧草堂時見畫
知君不羡北山文
送劉宗實被薦之京
先生昔事李輕車廟略縱横有奇策刀頭見月夜飛鞍
楯鼻吹霜曉研墨露布軍中論五兵前鋒校尉盡知名
横行出入龍驤幕長揖經過驃騎營承平四海無烽燧
歸卧東山兀然醉誰知鶚薦下青冥又卷龍&KR0758;赴丹陛
鳴騶擁路百花香海燕初飛鴈北翔分手獨憐孫楚别
傍人休道鄜生狂
送鳳陽開仲貞遠省外父復歸于建上
客有佩長劍行趨驃騎營入門拜旌節冰玉仍雙清門
前繫着青絲騎冬青吹花香拂袂上馬誰憐矍鑠翁東
牀正憶風流壻軍中置酒氣偏豪紅燭金杯虎帳高奴
子平頭搖羽扇美人纖手送車螯家臨帝苑長淮樹芳
草萋萋望鄉處又逢梅水動離情却指芝城是歸路芝
城梅水接蠻烟兩地驚心惜别筵自愧臨行無可贈何
人更有繞朝鞭
送張少府朝覲
閩州少尹家何處夢裏青山溧陽樹訟庭無事獨哦松
走馬金陵看花去青繩御路連青天五陵俠少黃金鞭
紅橋青幔多買醉少尹囊中無酒錢朝回路過鄉山口
春風又發秦淮柳溧水芹邊二校文相逢為問平安否
感懷
不彈貢禹冠不結蕭朱綬幾處移家任轉蓬半生失路
唯躭酒兔園挾策也徒然欲逐長沮學種田秋風四面
相如壁舊物空餘子敬氊異鄉淪落無朋友論交昨日
今何有誤將偃蹇對時人豈謂新知不忠厚萬事蕭然
一布衣白頭夢想故山薇抱琴欲奏猗蘭曲目送雲天
一鴈飛
偶書
片善不敵金萬言一杯水誰為枯魚嘆邈矣南華子今
人結交希結心古人貴義輕黃金麥舟與人不復見捐
廩傾囷何處尋
送别曾伯剛歸青浦
太常峰南正飛雪嚴公湖上梅初發遥天片日下滄波
斷鴻聲裏人將别借問君家若箇山白雲攜得杖頭還
碧羅舊業連青浦高卧心閒夢亦閒看君意氣非常調
未肯逢時發西笑萍梗長留滄海蹤詩書不作青雲料
客裏相逢情最親離居自愧家常貧舊遊冠蓋今誰在
白首襟懷有幾人念君此行何草草岐路吞聲不能道
遥傳掬淚到麟峰傷心為弔方山皓
題岐陽鄭彦林家藏五馬出浴圖
天湟雪消冰始開天寒賜浴皆龍媒奚官剪拂荷君寵
為惜流沙大宛種房精夜照榮河水靈物蜿蜒晝飛起
春雷十日繞龍池赤驃驊騮電光裏唐家天上宴連枝
花萼樓前初鞴時紅纓並逐儀鸞去七旒雙旌何足奇
長歌贈别高漫士赴召入京
故人垂釣滄浪磯故人雄詞天下稀故人今辭狷鶴去
手持白璧登王畿白駒皎皎離空谷振鷺飛飛出林木
晨勞睿想嘆凌雲夕感宸衷夢操築雖云耕種食為天
未許清時隱大賢薜蘿舊結山中賞符印今看腰下懸
知子過吳會所遇多同聲為我道離别相思但鍾情五
年頓隔浮丘面昨日燈前夢中見八口相隨赴辟雍一
官又轉陪銅輦魯筵記室久分簪前度書來悵遠心幾
時走馬山東去汶水寒流兖樹深當年共結漁樵伴星
離雨散腸堪斷千里滄波一片雲東飛玄鳥西飛雁憶
昔相逢樂事偏滄洲堂上酒如泉題詩醉掃巖泉壁枕
藉山僧膝上眠此時歡樂應難再屈指同心幾人在雲
壑風泉半是愁碧空片月懸秋海白頭樵子真堪笑落
拓何曾邁常調握手頻為傾蓋歡多情竟作分飛鳥閩
州山水送離觴荔枝垂花盧橘黃輶軒欲發逢梅雨祖
道驪駒不堪駐待子東門供帳時我乘欵段沙頭路
書鄭克剛雲泉清隱卷
伯陽居柱下曼倩金馬門大隱朝市間玩世非避喧何
如小隱雲泉裏黃裳竹杖青絲履白雲為伴去還來石
泉泠泠洗心耳雲本無心猶為君吟邊卧内共氤氲泉
飛隱處偏清響雪夜凉天夢亦聞道人解作山林事興
入丹青老將至一飯王門不願留歸來豈負雲泉意道
人家本住西鏞何事因棲海上峯我欲尋山採芳去雲
泉深處候高蹤
夏日同龍門高漫士遊碁山寺
逸人共結蕭朱綬六月閩天火雲厚觴熟梅邊告我行
欲行且盡壚頭酒碁山海上古招提銀甕絲繩興復攜
三峯直下幾千丈仙人弈處清猿啼知君平生愛靈境
為君拂拭青蘿影野殿杯浮蕙草香石渠水浸甘瓜冷
祗園樹裏貯行庖暫解塵衣挂竹梢詩成破却山靈膽
醉倒傾翻老鶴巢廻巖積翠連飛閣遥海蒼蒼暮潮落
舞影争嫌白日斜歌聲未道離情惡擬從方外寄餘歡
云是山僧謁縣官野鹿廻看避仙珮沙禽何意訝儒冠
千金流水猶能注陌上離駒不堪駐願君身到五雲端
莫忘碁山送行處
贈嚴校尉復職還鎮東
校尉家林若箇邊桐栢蒼蒼際淮水居巢城下范增鄉
放桀山前槖臯里憶昔軍中獨數奇壯心每遇嫖姚知
騎射曾矜羽林子縱横不數并州兒時來忽領偏裨將
肘後銅章百夫長唾手封侯未有期刮目逢人已相讓
霜蹄暫蹶氣猶豪鵰鶚低飛鎩羽毛孤營錯莫三秋夢
一劍空餘百戰勞昇沉去去何須嘆聖主恩深邁劉漢
始知燕頷豈徒然莫把龍&KR0758;等閒玩銀帶琱弓匹馬歸
木棉花發鷓鴣飛夫人堂上收殘淚穉子門前捉錦衣
閩州水鎮梅花寨祖道驪歌動江介酒盡沙頭雙玉瓶
幕中主將遥相待
和高漫士梅江謠
梅江水流浩浩居人盡說梅江好自從海上築城池使
車絡繹無昏早梅江水深復深行人一見懷千金老夫
平生愛江水日飲一石無貪心青蘿盤盤數峯色憑高
望見扶桑白蜃氣朝凝鮫女宫珠光夜照天吳宅居人
生小住江臯架壑梯巖結構牢沙鷗不省逢機事江叟
何曾識縣曹峩峩百雉連山郭夷島清寧無摽掠將門
子弟解逢迎大姓兒郎談禮樂有時江上漁歌發捩柁
抽向江空闊蹣跚竹簍紫蟹肥撥剌金盤素鱗活龍門
子何處來向予西指鳳凰臺京行此别三千里暢飲應
須數百杯謝公好為蒼生起山中猿鶴徒為爾到日秦
淮有鯉魚尺書先寄梅江水
送鍊師張銘新歸上清
羽人重周遊蹤跡半天下渡海窺蓬壺尋雲歴嵩華朝
登徂徠頂夕眺琅琊臺盤桓三珠樹醖藉九霞杯長生
大道應無外嬰兒姹女遥相待金鵝結蕊養神丹玄牝
垂根長臍帶學道何妨暫出山收琴賣藥到人間五侯
七貴希相問抱得瑶笙鶴上還還山宴坐璚林久龍虎
峯南一回首秋風入洞鴈啼霜忽憶鄉山菊花酒歸來
宛是遼城鶴滿面猶酣太玄酪仙歌未了淚縱横殘日
瀟瀟隴樹聲誰知雲水烟霞性也動松楸霜露情寒冬
别我無諸郭遥指仙都在寥廓横天鶴影珮聲微惟見
千里雪花落
高漫士為許宗顯作山水圖
水墨有遠態醉來常訝真燭前瞥見三湘意便欲牽裳
行采蘋滿堂飛翠疑可掬眼花忽墮愚公谷主人捧觴
我不聞但覺啼猿與秋瀑林間巾舄如有情誰向滄浪
唱濯纓颯然片雨歸彭蠡恍惚孤雲還赤城醒來始悟
雙毫妙我與龍門昔同調世人觀畫不觀神老夫興在
丹青表
許宗顯椰子杯歌
君家一雙椰子杯遠從交廣帶將回剖開瘴水蠻烟腹
割斷玄霜玉露胎烏梨木柄銀錂口若比匏尊應更厚
蓮房半側碧筩深中有黃流汎鬱金最憐竹裏泉中洗
不厭松邊石上斟人言此杯能辟蠱傾銀注玉空論富
少陵未許稱木瓢謫仙且莫誇鸚鵡山人心愛口不言
肯遺還山酌白雲君不見豐城雙寳劍當年知已亦平
分
王氏牧隱卷
山人不種亦不耕買山放犢應逃名閒吹一曲無宫調
高卧千峯不世情瑶琴在牀書在篋河汾到君今幾葉
懶隨時貴競簪纓恥逐浮人尚漁獵五月南風陂水深
白雲將興滿山隂人牛看到相忘處始是山人一片心
送陳孟敷牧潮陽
别久相逢不問官握手且盡平生懽腰間金帶懶不繫
壁上虎符人自看醉來借問今何職皂蓋朱幡二千石
郢上行人有去思潮陽父老遥相憶作郡休令五馬遲
須知明主愛惸嫠行春鰐渚滄波晚澆酒韓山落木時
㯽榔葉暗蠻天雨吏散公庭鳥啼曙帶印雖云案牘勞
懷人莫忘漁樵侣樵人偏辱使君知為惜交情在布衣
他日諸郎如問絹應傳清節到林扉
書鄧子静畊隱
阿翁隱處何瀟洒竹嶼南頭鳳丘下守道偏將谷口人
養拙應同漢隂者而今髮白老丘樊帶經也或究微言
生平不夢五陵道嘉遯羞過七貴門世人未解此翁意
此翁心跡孤雲是低頭不肯揖陳蕃食力何曾愧徐稚
脫略凡機不世情幽人野鹿伴經行秋風别墅黃花酒
夜火山厨綠芋羹有時濯足苔溪晚放犢寒陂不知遠
幾片清山荷蕢歌半林落葉同僧飯盤石懸蘿地更偏
獨攜高興寄秋田且喜琴書應有托蔡邕雖老仲容賢
海上酬三峯諸友
晚家大隄曲幾見大隄春開門對三峯宛若平生親别
來滄海東倍憶三峯好眼前不見同心人夢飛只在三
峯道早晚歸來大隄曲三峯壚頭酒應熟
山水扇頭
山蒼蒼兮白雲谷窅窅兮夕氛鴻高飛兮遠逝蟬薄暮
兮空聞汎木蘭兮容與隱薜荔兮氤氲紛吾老兮既拙
誓相從兮夫君
題梁氏家藏十牛圖
渴莫飲汙渠水饑莫食衰草根孟諸桃林春正綠洞庭
笠澤多清源五侯櫪上皆驄馬笑殺田翁事耕稼隂山
勁卒氣偏豪幾日銷兵賣寳刀羣行聚散無遠近遥望
長洲日將晚不聞寗戚歌不見百里奚猛虎當頭向前
去空村尚有綠林兒
答陳伯堅蝤蛑并詩見寄之作
郭索蹣跚隱深澤百尺寒絲誰釣得雙螯落刃碎青霞
滿殼流脂泛金液感君特寄到沙堤竹簍盛來不涴泥
樽前正值霜橙熟堪笑吳王一蟹低
書陳果之阜陽亭
阜陽山水多佳致亭子幽幽翠微裏雁池梓澤不須論
綠野平泉只如此平泉綠野多喬木未勝君家阜陽曲
書幌遥臨雪海青飲缸倒浸南山綠石門沙嶺竹邊房
同谷方池映橘霜霜前夕照松聲遠雲際飛泉月影凉
耕童牧叟閒來去草衣笋笠還朝暮主人尚擬鹿門居
坐客都迷輞川墅羡君三十着儒衣瀟洒亭中獨下帷
殷勤且畢青雲事他日還應晝錦歸
書倪氏經鋤堂
西隣無牛長苦辛東隣多牛今家貧兒孫生小不識字
頭白終為畎畝民君家累葉皆儒雅豈學隣翁但耕稼
數畝荒畦手自鋤一卷遺經坐仍把厨中有粟牀有書
萬事浮雲心澹如向人懶掉儀秦舌避世翻輕沮溺徒
方今聖代多推轂玉帛戔戔賁幽谷我亦休耕汶上田
與爾相期在喬木
題小米水墨
寒山深白雲蕭蕭楓樹林嵐烟瀑雨生衣簪綠蘿裊裊
懸我心靈源中石齒齒散髮輕舟弄雲水欲棄風瓢洗
雙耳茆屋荒岡絶四隣青林殘葉少行人苔邊僧磬連
孤鳥竹裏仙家隔素塵布衣未了生平事愧爾雙毫寫
幽思白頭遥想米家風夢落濡須墨池裏
送鄭克復睢陽軍
空山忽鳴鶪露白秋草寒離居感物候况有行路難從
征睢陽裏飲馬黃河水孤劍二十年寸心五千里朅來
問鄉館捧檄仍徵兵戚戚慈母戀依依兄弟情行當辭
復去悠悠念王程黃雲白鴈秋蕭索野水西風汴城郭
洛苑初霜赤葉飛大梁古道黃花落戎衣此去勿遲遲
莫向清平嘆數奇白頭好遂還鄉計姜被重歡綵重戲
送林洙之徽州省親
去年沙頭柳堪折與爾嚴君惜離别今歲沙頭復送君
柳條拂面花如雪新安今去問平安莫嘆嚴君尚冷官
胡瑗由來布衣士鄭虔不厭坐氊寒看君亦是奇男子
白面疎眉有如此懷裏琅玕人未知手中結綠誰堪比
别後秋風歸未歸他鄉應復念慈闈經過莫上滕王閣
辛苦須縫萊子衣
書漁樵耕牧四畫
扁舟夜唱滄浪曲朝飯蘭臯爨湘竹垂楊輕拂鯉魚風
千丈春潭曉水綠日暮雙雙得紫鱗漁家生計任長貧
豪門綺席銀絲膾愧爾漁郎多苦辛
山人豈是悠悠者何事樵歌孟諸野蕭條茆舍住寒村
生小何曾識縣門東隣作商走風雪西家為郎嘆離别
人生未必勝樵夫朝朝暮暮對妻孥
石田新雨苔花碧禾黍秋香百餘石誰教釀作甕頭春
醉裏看山了殘帙讀書何必問時清縱有荒年莫廢耕
鹿門精舍青山裏春去秋來無宦情
耕童生小無所知慣騎牛背度晴陂横吹紫竹無宫調
笑殺五陵遊俠兒荒林野水凉蕭瑟山葉吹霜鳥邊落
信陵墳上草青青幾見殘碑礪牛角
題陳滄洲家藏王甥至之山水圖
公乃王郎之舅氏昔年遣興滄洲趣白水應同萬古心
青山不盡平生意初疑衡霍亂峯廻石廪芙蓉天上開
又疑瀑布香爐頂霏紅踏翠空中來連林雜樹紛隈澳
屋頭清暉霽人目片片春雲帶鶴還淙淙野水流冰綠
雲間雞犬更誰家雲際風泉半落花回巖積靄天梯小
絶壁懸蘿鳥道斜白頭久嘆同聲遠臨水看山夢猶懶
濯足磯邊月自明弄琴石上苔應滿不見羊曇四十春
西州雲物幾回新丹青此日堪惆悵豈必山陽笛裏人
嶼南林公谷夀自號雲外道人上清方方壺為
寫茂林雲外圖索余題其上
嶼南山水新寧少况是君家茂林妙林間瀟洒薜蘿衣
雙舄飄然凌翠微連嵐過雨看成黛片片雲來度滄海
誰識孤雲是此心此心更在孤雲外蕭散無心任去來
因風幾度到瑶臺瞑隨西頂龍飛去晴帶空江鶴共回
自言放浪雲林久大道由來賤芻狗曲几冥看老氏書
衡門静對先生柳樂山樓上興悠悠遥帷却卷横湖秋
一聲長笛飛霜裏雲影離離半寒水壺公醉墨天下聞
况是仙都鸞鶴羣而余大夢獨未覺不知雲為君兮君
為雲
國子先生鄭孟宣以賜告歸省丘墓暇日訪余
新寧之沙堤余因載酒於滄洲野堂以讌之
適文墨友方外交翕然來集酒酣樂甚分韻
賦詩余得酒字峕庚辰孟秋七月
上客何處來繫馬堂階柳馬頭尚帶秣陵塵衣上猶香
白門酒寧知此地重攜手張燈復話昔年舊問我蕭條
但布衣念我棲遲向田畝滄洲地主忘年友把酒相歡
兩情厚鳥外晴波對急觴天邊白月當虚牖山林已是
忘形久更喜文公說空有旅思休驚一葉秋佳期况及
雙星候狂歌擊筑君知不痛飲何須問牛斗明日相思
壁水遥唯有新詩滿人口
題吳氏養拙卷
世人競巧智子獨尚渾朴世人機事有機心子獨無機
心亦樂閉門山水少逢迎曲几琴尊隱姓名太羹玄酒
無滋味標枝野鹿俱忘情世人大笑延陵拙不學儀秦
漫饒舌作室翻嫌樗里謀懸橰却羡蒙人說東隣少年
取錦衣西隣歌舞日光輝清時何用嗟淪落飲水看雲
誰是非
吳雲歸興送别王明府子姪還姑蘇
何處發歸興吳江多白雲晴教積水青楓合寒帶空洲
遠雁分游子前年别張掖酒泉南頭夜霜白扁舟忽過
釣龍臺回首姑蘇是鄉陌小阮曾為叔父知十年應負
竹林期參差雨雪遥相問迢遞關河又别離羡君兄弟
東歸去白馬雙嘶向前路行人未聽虎丘鐘春風已綠
吳門樹萊衣重戲莫遲遲百里邦君有所思懸知舊國
看雲處不比甘州見月時
書樂邑長史高凉黃公性成六平清致
軒丘之人何坦蕩奮身擬在蕭曹上三語曾聞作掾名
一言尚遇知音賞誰云枳棘不棲鸞暫屈長材向小官
月俸持還酒家去春衣猶似帝京寒六平峯下開仙館
案牘閒時任蕭散南澗飛泉卧内清西林爽氣朝來滿
自從下馬少鞭笞隣邑争傳贊畫奇遂使郎官唯坐笑
每逢才子即聯詩有時獨上横琴石萬水千峯起遥憶
金馬長懸魏闕情銅魚不記鄉山色南宫考績待朝天
莫笑行囊但一錢應知太史求循吏籍籍聲名繼潁川
題高漫士水墨圖
高君興發泉石間含毫揮霍寫雲山白雲無心去復還
青山對人閒更閒垂蘿飛烏疑可扳淺淺石瀨流潺湲
嵐烟瀑雨清心顔邇來京國推名畫片紙應論百金價
嘯臺聲響人競聞不道無聲更瀟洒
題馬自牧水墨山水
烏外懸蘿青幾峯紅泉翠壁花蒙茸人間不見問津者
林下空餘避世蹤昨夜山中度凉雨落木寒猿半窗曙
日夕天空鏡水深不辨仙源在何處
題梁董教歲寒亭
君家結亭樂幽栖佳樹隂隂唯鳥啼横經不知白日晚
卷幃坐見青山低城南城北春風滿陌上春榮正堪玩
白馬朝穿桃李蹊朱輪夜過金張館臘月寒天雪更深
看君亭上獨行吟眼前草木俱搖落知爾青青松栢心
奉答陳宗海先輩
朔雪寒鴻半江海五侯池館誰相待支離王粲身未逢
落拓蘇秦舌還在梅隴霜前早識君三溪花畔又論文
栢山夜雨聞鐘梵華館清燈對水雲今年復過沙京下
百丈峯南是君舍衣冠瀟洒輞川人山水依稀鹿門社
别後那能寄遠書秋風空釣雁池魚狂歌酒店墩頭月
思爾桃枝湖上居
題嶼南林遵性學圃軒
君家書室依林坰日夕清輝多在庭出戸時看花嶼近
卷帷唯見董山青蒼苔古木連深曲懸蘿石上孤雲宿
露葉垂籬松薤香水藤拂㩜瓠瓜熟任是閒門客到疎
自甘瀟散學犂鋤新鑿小池宜抱甕時開高館復攜書
紛紛甲第皆粱肉何事丘園未干禄稚子能羞苜蓿盤
家人解壓葡萄綠寂寂林扉絶四隣角巾野杖亦容身
公門若更栽桃李先數林泉種圃人
題周家山水圖
野人不到山中久見山若見平生友咫尺相看解有情
幾番别去仍回首石林精舍小茆廬便欲牽蘿學隱居
周郎拍手向予笑云是吾家山水圖角巾野杖行瀟洒
又似商顔採芳者瀑水淙淙鳥外飛巖花寂寂雲中下
潭聲樹葉凉蕭蕭世人何必輕漁樵霜枝可薪魚可濯
時來不負金臺招
題山水圖
憶昔扁舟過南楚飄泊瀟湘洞庭浦積水寒天夢澤深
疎鐘淡月巴陵曙君山獨上思悽然竹樹蒼凉繞暮蟬
空陵草沒皇英骨古井苔荒柳毅泉一别湘江向十秋
披圖遠憶舊時遊青楓寂歴烟中曉遠岫依稀鳥外愁
雲帆去去尋仙島我欲因之拾瑶草再三招手呼不來
令人獨立傷懷抱
書琴高跨鯉圖
焚香禮瑶席遠望空懸竚翩翩列仙人騎魚撇波去憶
别人家二百秋暫來復去誰能留冀山青青涿水綠相
思不見令人愁華陽亭下秋風晚應教嵇生廣陵散何
處重期太古音荒城落葉蒼苔滿赤鯉迢迢海上行春
風幾度到瑶京笑予亦是謫仙者未得騎鯨歸上清
書松陵夏尚忠王明府道齋故人也明府繪望
雲圖令其子歸遺之索余題其上
毗陵客舍洮湖裏鄉心祇憶吳江水關門千樹别來青
笠澤孤雲望中起孤雲迢遞故鄉山也似梁公馬上看
膚寸任隨零雨散飛揚還帶莫天寒看君已抱連城璧
何事猶懷兔園筆朝飯歌殘苜蓿盤春衣夢繞斑斕色
王郎此去揖清芬明府緘書遠念君他日好在青雲上
回首姑蘇是白雲
牛上翁
時既和年既豐樂莫樂如牛上翁短衣半濕楊柳露長
笛吹老棠梨風君不見苦竹岡頭淇塾水鷓鴣相呼作
人語馬上郎官攢兩眉海北天南路何許翁家有粟牛
有莎世人造物如翁何牛飽歸來浩浩歌江上兒孫雨
一蓑
為陳必尚題山水圖
太常積飛翠朝夕侵我廬嚴公湖上水色映靈臺虚鴈
峯屋上三山峭散帙鳴琴亦高妙半榻閒雲鶴夢醒一
簾初日藤花笑顧余性癖愛清暉終日相過盡醉歸幾
度離家聲别調何時恩許卸朝衣黃花九月高樓酒無
那明朝又分手座中應感去年人馬上空攀未霜柳酌
酒看山興暫同君家兄弟氣如虹萍蹤自愧無南北聊
寄相思水墨中
賦得幔亭峯送人之建上
鶴岑戛天開洞門仙翁騎龍宴曾孫曾孫大醉仙翁别
木魅鮫童弔溪月葛花濛濛簝竹荒石雲紫蕨參差凉
銀灣逗帆嘯蒼突玉函千年蛻金骨峯頭藥草九節香
胡麻作飯與君嘗待君騎魚還故鄉
題侯明府河陽滿縣花卷
君不見河陽潘郎花作縣蘢蔥千樹行人羡縣南縣北
正花開二月三月花如霰拄笏香浮案牘清搖鞭色映
宫袍茜看君為政應不煩還如桃李竟無言成隂共借
陽和力結實都含雨露恩莎庭吏散心如水山鳥含花
下廳事花底時聞宓賤琴花邊或駐王喬履前年玉斧
將繡衣膽落金吾鐵面威今年復把郎官筆可憐銅墨
生光輝河陽只愛芳菲色未勝君家曾種得春風早食
金琅玕歲寒莫負凌霜栢
美朱璘為從弟訴冤
北門天霜秋草衰南山桂樹青連枝鶺鴒低飛聲正悲
弟急難兮兄痛之邊頭軍帖嚴有期將作遼陽征戍兒
阿兄含冤摧兩眉誓將生死長相隨天門九重龍虎威
逆鱗猛鬚誰敢窺以額叩閽天始知天始知事還白不
使全家隸兵籍君不見同胞紛紛日相訾行義之人乃
如此
為鄭可久題漫士畫
龍門畫史多神墨紛紛見者誰能識自從走馬入鑾坡
片紙人間求不得高堂素壁洒林泉王屋嵩丘遠岫連
對榻長飛洞庭雨開簾欲放蒼梧烟王融才子中林士
脱落塵機愛山水想是龍門大醉時揮霍含毫為君起
猿鶴山中那可招暫時看畫憶漁樵長安莫道終南近
自古雲林遠市朝
送王借之永嘉訓迪
谷口離歌動行篋馬首西風卷殘葉芹頖今看釋菜嚴
棘闈舊覩穿楊捷東嘉形勝古名州鴈蕩峯廻浙水秋
驛館莫投菰米飯山城寒過木棉裘廣文官舍江天裏
官暇彈絃聊隱几抱膝休歌梁甫吟傳經且授毛萇義
權門要路四時春念爾官卑禄更貧聞道此鄉多大布
不須遥寄到樵人
贈新寧陳五處士大初應召
祖道百壺酒千人歌送君玉壺擊寳劍壯氣横孤雲玉
壺擊斷歌聲作遠海春潮為君落别路行看指鳳凰青
山不得隨猿鶴主父西遊感慨多馬周辛苦遇常何何
如高卧東山頂一上金門解綠蘿問君今年幾十霜鬚
眉稍白髮半黃長松歲寒起凌厲良驥老大方騰驤龍
鍾好為蒼生出莫愛丘園長隱逸作縣還堪魯卓齊為
邦尚可龔黃匹君到皇州春正深龍池柳色動鄉心白
門酌酒看花醉青𤨏聞鶯委珮吟同遊倏爾皆朱綬笑
我蹉跎空白首玉堂西掖故人多相逢為問平安否
龍龕燕集并序
新寧有佳山水而龍龕又山水之尤佳者也
搢紳鉅公往往輩出由清淑扶輿鍾秀所致
也今年夏浮梁丞陳思孝服闋將赴天官余
走送海上因造兹山丞迺率其族人賫酒饌
登香爐峯憩望海亭抵水樂堂遂觴余金仙
之居少長咸萃凡十餘輩既酣丞昆季果之
衛之舉酒屬余賦詩辭不獲已遂書于壁聊
紀一時之會時永樂甲申六月十又四日也
蓮宇最高處青蘿隱丹梯鐘鳴海色動四壁聞天雞簝
竹蒼梧野翠分石林隂洞未歸雲香爐峯小開窗見水
樂聲寒隔坐聞廻風颯颯吹松栝落日澄潭見毫髮龍
眠水底呼不醒千歲寒漦雨苔滑而我發遐想興來隨
所之緣雲踏鳥道披荒上天池天池色映黃姑水手接
飛藤洗雙耳鬼谷仙源杳靄間雁蕩天台只如此望海
亭中載酒來石楠花氣拂金杯葛衣醉倒繙經榻紗帽
狂歌施食臺龍龕法侣心無垢宴坐禪扉說空有玄度
難酬支遁詞鑿齒曾於道安厚浮梁少尹欲朝天羣從
相看惜别筵遥想五雲雙闕下時時飛夢繞林泉
書陳思中鐘山草堂
東人結廬雲水間有時飛夢遊天關西人白馬長安道
身寄玉堂心在山草堂只在鐘山口石門南頭岱溪右
古木垂蘿繞四簷紅泉翠壁當虚牖憐君白面魯諸生
却愛幽居隱姓名興來滿載東山酒春至還尋谷口耕
卷幔横經坐曲房穿林着履采芸香天寒煑茗僧同榻
月在彈絃鹿近牀巖扉近舍多幽處向子何須更長去
心遠能忘朝市喧機閒自得烟霞趣獨鶴孤雲任此身
至人舒卷道為隣草堂亦有山靈在莫學周顒却笑人
題陳敬山晉安丹室
丹室人間那可尋嵩丘王屋五雲深先生結茆向何處
坐令九轉成黃金芙蓉出鼎秋花吐曲密深幽夜窗曙
陽遂光中結坎離方諸影裏交龍虎早服還丹變羽翰
弱流東逝任漫漫秦皇漢武徒辛苦驪山茂陵荒草寒
有時買藥春城暮門掩西林杏千樹相逢稽首長桑君
與君竹木枝頭露
題龍山歸隱卷
山人在山心自閒偶逐無心雲出山雲飛飄飄落江海
忽訝山人何得還山人舊是霜臺吏曾與繡衣掌書記
八州郎吏揖清芬三尺兒童識名字萬事人間轉眼非
山人大笑拂衣歸昔時猿鶴今無恙别後杉松又幾圍
林泉未勝功名好羡君忘機一何早每因京使買琴絃
屢向詞人借詩稾興來躡履到僧家竹裏焚香白日斜
合嶼壺山落天鏡五峯百丈横秋霞我昔逃禪此山裏
日坐靈花嚥潭水夜半龍鳴萬籟聲四五沙門忽驚起
幾年奔走愧塵顔欲借金梯復再攀願留十日與君飲
醉倒白雲秋半間
書高漫士為道人游月窗作水墨圖
兹山連峯勢磅礴空翠濛濛坐中落始悟方壺醉裏塗
復訝商公興時作竹澗堂臨溪水濱龍門墨客問通津
相逢大醉仙家酒戲墨持歸鶴上人鶴上仙人說山好
每見此山應絶倒雲斷嵩丘少室閒龍鳴華頂天台早
我亦平生苦愛山塵緣未割竟何顔願隨飛珮花源去
一見秦人遂不還
送憲吏鄭彦林考滿赴吏部
我昔維舟東上潭見君家住岐陽南門垂栗里先生柳
身著栢臺從事衫前年寄詩沙頭道去年期我山中菴
匹馬今年又離别斗酒何年共笑談今去皇州霜正落
况逢淮樹葉初酣吳女當壚卷細袖白門燒酒破紅柑
人人盡道山公好於爾長林無不堪
題高漫士逸墨山水
古人逸筆多大意壽巖寳晉方壺是今之畫史誰最奇
玉堂待詔予知已此君别自有天機恰似張顛草聖時
醉來也解頭濡墨醒後翻言畫者誰滿堂積翠横仙嶠
主人坐聽蘇門嘯萬籟天聲發指頭百道風泉出心竅
欲借巖扉隱鶡冠綠蘿青壁共誰攀江雲渭樹悠悠别
聊寄相思水墨間
秋夜燕集濮陽别墅分得散字
逸人家住千金水别墅閒畊濮陽裏人言此水值千金
爾獨丘園厭聲利莫愛西堂夢草時羡君亦有好連枝
河東三鳳只如此田氏一門誰更奇荒林野水金沙路
曾是先人舊行處滿目寒花色自幽斷腸風木聲偏苦
禾黍登場酒復篘斷壺剥棗宴同遊滿堂醉舞多年少
愧我猖狂今白頭雲間片月懸秋漢遥海星沉夜將半
感君兄弟苦留人謂我天明莫分散
題林遵性墨竹
嶼南山人心不羈含毫醉掃蒼筤枝斬釘雀爪何怪怪
兔起鶻落偏奇奇國初始重方壺筆若比湖州更飄逸
丹丘金錯未足誇吳興籕法應難匹臨榻由來失本真
當場落墨要驚人山人獨向靈臺悟信手拈來如有神
題南岳夫人圖(并序)
月窗道人手是圖相為南岳夫人且索題其
上余稽其實迺晉司徒魏舒之女名華存遇
景林真人授以黃庭内景之祕即此是也雖
然亦莫究其實俟識者辨之予又觀其風神
蕭散意態濃遠無迺吳道子閻立本之筆耶
彼美人兮何得仙鍊太龢兮保長年䭾白牛兮降朱鳥
心黃庭兮口不言質姱孀兮心澹靜巧靨輔兮體輕便
髮鬢雲駐兮膚瑩雪規脩蛾兮目成&KR1531;曳霓裳兮結羅
襪被紋縠兮雲錦鮮錯木難兮佩明月丹葫蘆兮腰下
懸挾兩嬰兮先僮婢負躨跜兮如遠邅萼綠婉孌麻姑
比肩幽渺沕穆委蛇蹁蹮倏鸞翔兮千仞忽龍遊兮九
淵御祥飆兮復褰舉仙之人儼若旋衡山巖㟼㟏岈層
顛綘樓彤楹泥丸丹田獨舂容兮于大道衆莫知其玄
之又玄余既覿芳儀而自失兮神怳怳而内遷邈靈爽
兮不予顧山寂寂兮水濺濺荒唐誕幻不可測漫漫丹
青那可傳
海上逢陳生
陳生拜揖當路歧未道姓名那得知别離不覺二十載
倏忽相逢如有期憶子年纔十五六負笈朝朝向予讀
我今鬚鬢已皤然子亦形容過半百别路蕭條霜正深
無錢沽酒又分襟到家若見平生友為我慇懃達遠心
王克剛碧蘿山房
醉樵醉樵家何處垂蘿拂窗泉繞戸屋頭萬萬翠微峯
巷口千千石楠樹寂寂垂蘿翳古松縈烟擺月又丰茸
花飛晚榻僧同坐葉作秋衣手自縫山人直是幽栖慣
來往紅塵亦蕭散採樵時少醉時多在泮日長歸日短
歸去山中百慮消芭蕉葉長蕨初苗貍香玉面時登饌
酒熟黃精屢洗瓢草書逸興如濤湧滿城見者神皆竦
鐵限年來踏又穿霜毫歲久埋成塚羡爾幽居對綠蘿
青雲高興近如何還將墨客龍門畫來覓皆山樵者歌
書梅江陳汝疇家藏古畫
吳絲半幅無全縷越樹淮雲楚天雨兵燹流傳不記年
丹青漫滅空存古絶壁連峯窈窕間劒門迢遞對荆關
疎鐘遠火褒斜谷落葉秋風子午山西遊去去羈塵綬
草衣笋笠今何有箕山不見棄瓢人渭曲難逢釣魚叟
君家父子愛林丘静裏乾坤不着愁南塘耕畢閒看畫
醉倚千金水上樓
奉題清遠伯水墨圖中寫松竹梅
君不見徂徠峯頂秋濤作瑯琊臺上天聲落君不見黃
陵廟前千萬枝楚雲湘雨青離離不知何樹臨寒水冷
蕊空香拂征騎乍逐吳歌曲裏殘又向邊人笛中起君
侯受鉞下閩藩草木還沾雨露恩山中亦有凌霜栢思
向侯門深托根
題劒溪上人坐禪卷
釋子安禪何處山鐔津溪上薜蘿間身將鶴畔松同古
身與巖頭雲共閒九峯禪觀通雲月百六灘聲廣長舌
翠竹黃花總是禪西來直指何言說磨甎作鏡無光彩
刻舟求劒知何在吾鄉兄弟刹那間若問江湖三十載
戒刀禪尺與蒲團定裏休將色相看直教鐵鑄脊梁骨
不用安禪禪自安
書林景時墨竹二首
水墨掃金錯每惜柯丹丘鶻兔互起落復愛文湖州吳
興老所已仙去紛紛作者誰能悟石室流芳何處尋壺
丘羽客心偏苦虛白子通仙靈三湘雨色閒青青皆山
樵人酒半醒晚風吹夢秋冥冥朝朝飛上君山去一曲
璚簫龍為聽
楚山脩玉凌雲起影落誰家畫屏裏斷粉殘香夜不收
寒枝只是生秋米多情遺褋度湘臯别有蒼莨節更高
為君飲盡上池水看此毿毿長鳳毛
西昌鄧奉使安泰堂
楚國多秀士鄧君如鳳凰刷毛霄漢上覽德岐山陽君
家文獻猶存古安泰堂中如樂土開簾時聽九江潮酌
酒晴看五峯雨散帙斷絃絶世情坐來心地自然平夫
人堂上無愁色穉子階前同笑聲東城南陌何凄斷綠
野平泉也凋換三湘竄逐怨江蘺萬里羈危對秋鴈此
際問君誰似君日高猶卧半牀雲只言永結烟霞想何
意今隨鵷鷺羣使車到處争迎送乳酒青絲白銀甕西
上金門自此昇山中茆屋空多夢
送鄭居仁以楷書赴召
爾家山房多杮葉架上牀頭饒古帖柳骨顔筋手屢摹
王廙鍾繇每精獵兔園挾策幾經秋不見將名干五侯
一瓢只謂山中隱匹馬那堪西上遊河橋酒幔青青草
祖帳離歌滿官道行篋春衣莫畏貧上將權門與君好
高閣隂隂遶鳳池紫花鸞綾光陸離擅場點筆須經意
莫比家林醉墨時
九鷺鷥圖
屬玉何翻翻羣飛向空闊非無霄漢心暫爾弄流沫綠
水幾片雲青山半行雪有時寄蘆花相將亂明月此鳥
清癯絶世塵來往烟波不屬人若教盡逐鴛鸞去誰共
沙頭鷗鳥親
漁樵耕牧圖
山水相逢任疎散孟諸日夕歌聲遠大野春苗葉未齊
長川水草香猶短峽口泉蘿隔世塵雲間雞犬是秦人
重林峯壑無歸路流水桃花幾度春白頭未悟丹砂理
縱酒狂歌鶡冠子一片孤雲野鶴心秋來夢著青青裏
水墨横圖為姜養恬書
楩樹重林隔花遠仙源一道緣溪廻太常峯頂千秋雪
石門洞中萬古苔石門隱映靈湫窟積水澄波動毫髮
龍鳴午夜發天聲僧定空山見秋月美人家住石門東
散帙垂帷杳靄中千嶂雲來窗戸白半巖雨過野泉紅
美人自是儒林秀叔父風流今白首醉來莫賭山隂棋
興在寧陪竹林酒門前水磑霜花米席上春盤膾鮮鯉
何意匡廬四五峯飛落君家畫屏裏君今見畫思隱淪
謂我年來得句新誰知紙上千章富不換倉中五斗陳
賦得沙堤送别造士王克剛赴召入翰林
新寧海邊沙作堤人烟兩岸草萋萋潮歸鵝鸛印行跡
雨到楓州沙更白沙山繚繞大堤平故老虚傳宰相名
漁梁晚波牛渡淺堰口春泥馬蹄軟新水還流舊水聲
古人過盡今人行青幔紅橋幾廻别官柳秋風不堪折
才子辭鄉覲九重銜杯堤下動離容遥知草詔明光裏
沙上空留送别蹤
雪溪行旅歌為古縣陳齊之賦
君不見燕代城頭雪花白片片飛空大如席居庸關口
秋即寒白翎凍損地椒乾駱駝凌競馬不發卷髮虬鬚
膽欲折公主琵琶苦調多都護狐裴冷如鐵行旆遥遥
出柳林賈胡車上盡䭾金葡萄十斗飲不醉瀚海層冰
千丈深廻看宫闕連天起萬歲山高玉華裏雪散春回
宫草青百年王氣東流水江南春早雪聲殘行客休歌
行路難西遊大道青天上不比居庸關外看
題林逸人水竹居卷
中州逸人隱于横塘所居環樹脩竹鑿池以
通潮汐暇日常宴坐其中與道徜徉澹如也
因以水竹居自名其堂且索予長句詩就主
人擊節而歌歌竟請書為贈云
清莫清如金塘之碧篠澹莫澹如玉溆之澄瀾紅泉一
道寫天影青林五月驚秋寒草堂宴坐如空寂遠過山
隂子猷宅初疑飛夢落湘臯彷彿蒼梧起瑶瑟磷下苔
邊好濯纓看書高枕謝浮名白鷗小艇滄浪調黃鶴孤
琴静夜聲閉門永日無車騎半榻清風兀然醉動處偏
澄静者心晚節方知此君意客來呼酒共論文燒笋烹
魚每夕曛自躭老興工長律更喜兒郎書八分憶昔聞
君訪仙島壺丘員嶠多靈草九轉黃金祇浪傳數莖白
髮歸來好如今高蹈隱鄉山學得劉伶善閉關只愁西
伯非熊獵忽到滋泉水竹間
寄題靈武王孟敡南湖草堂
湖南小山誰結茆潮陽使君歸避歊五馬行春何處在
空梁落月多神交後人此地還廬墓日望寒松嘆風樹
損菴晝坐想音容密齋夜起悲霜露阿翁曾與石為隣
今見盤陀若大賓阿翁當年與山好仰止今朝思古人
澄湖積雨秋波净菱葉荷花落天鏡出戸唯將鷗鳥親
罷琴也逐漁樵興君家事業何可當兄弟聯翩如鳳凰
新製文章行滿篋舊藏袍笏尚堆牀溪藤歙硯相輝煥
金薤琳琅映華翰秘閣圖書出晉唐故家彛鼎超秦漢
我昔登龍候使君滿堂賓客正論文南陽醉墨今何在
太史清詩久不聞前朝冠蓋多如雨誰共使君同日語
地下逢人不愧心人問有淚空傳古三十年來别永陽
白頭無復更登堂心隨輞口欒家瀨夢落盤中李氏莊
看君豈是悠悠者昨日橋門動聲價合浦初還照乘珠
流沙遠致空羣馬到家又結草堂期曾對山靈發誓辭
名遂古來應稅駕南湖誰假北山移
吳航高魯仲將赴春官同學友繪其鄉龍門勝
概離為十咏分題于上余獨裒衆目總而歌
之
清暉高樓連翠微清暉主人常下帷春簾半占和烟卷
秋笛三江帶月吹樓扉正對三江水半點青山落烏几
文筆浮峯鴈影邊夏雲夕照天聲裏岱陽千樹拂晴霏
迢遞風帆雞嶼歸綠波芳草潮頭白空翠濛濛來濕衣
竹枝歌斷瀛洲渡渡口行人自朝暮江心般若送僧鐘
何限年光此中去有時躡履聞秋籟樵歌牧叟非余類
吳嶺三山只暫窺青雲北闕遥相待北闕青雲西上遊
龍門今夜發仙舟明年桂枝君應得還憶家山醉倚樓
贈别曾君伯剛遊廣東訪陳潮州
曾君遠遊何所親潮陽太守君故人豪士滿堂皆贐别
嗟余四壁常家貧看君豈是彈冠客聞道芹邊久虚席
網罟寧加縱壑鱗樊籠不掩冲霄翼家林别去且遲遲
道過溫陵謁舊知司校閒堂連别墅參軍遺像有新祠
清漳山水舊城池羅氏繁華昔在兹驛路停驂空弔古
河橋買醉更題詩雙旌出迓韓山口未話鄉心即攜手
遠道休愁館榖稀故人俸禄堪沽酒
九日燕集題高牧隱清暉樓畫壁
我昔大醉清暉樓燭前醉眼如滄洲九華五老將心遠
七澤三湘隨夢流湘紋卧簟清如水紈扇平頭小奴子
黃葉聲聲枕上來白雲片片牀前起酒醒樓扉曙月凉
青綾猶覺茝蘭香向來水木通幽處始悟丹青落醉鄉
兹晨看畫重攜興更喜仲容初戰勝黃門給事此同遊
玉堂待詔曾留詠九月黃花酒滿槽主人洗盞客持螯
風流笑傲清暉裏到處争傳牧隱高
贈吳易平還温陵
延陵家住温陵東南窺大海連空濛五夜扶桑氣先白
四月刺桐花正紅延陵自是黃冠客名姓幾時隸兵籍
案頭莊列萬餘言篋裏孫吳二三策一著戎衣又十年
三時講武復談玄閒教弟子六七輩朗誦黃庭千百篇
寥寥一室梅花寨鐘磬泠泠發天籟鮫女聞經罷泣珠
漁人聽法争持戒心本孤高絶世囂有時飛札問三茅
醉磨夜斗七星劍夢斬秋潭獨角蛟昨夜營門領飛檄
秣馬徵兵遠行役道過鄉山得到家松門霜雪廻春色
我昔青山愛遊衍蓆帽肩輿不知遠金粟峯頭鶴共眠
清源洞裏僧同飯雲樹荒臺秋草蕃温陵大姓幾家存
繁華不見今頭白待爾重來仔細論
送金魯仲省親赴滇南
漢武祠碧雞遣使下滇池輿圖既混一豈必論險夷山
川遥遥隔中夏椎髻何曾沐王化鳥度猶愁中慶春夢
飛不到昆明夜九月凉秋百草凋孤臣畸士共魂銷風
霜但覺南冠冷雨露那知北闕遥子行悠悠赴絶國心
戀嚴君多感激八千里外怨暌離十九年中斷消息念
此令人欲奮飛遂將行篋卷征衣鶺鴒原上分秋影萱
草堂前嘆夕暉閩關西上連吳越獨樹淮山青一抹野
飯朝行雲夢鐘棹歌夜渡巴陵月輶軒幾日到雲中萬
磧千山路不窮青山好處休停騎白首營門望阿戎
雲峯歌送聞上人歸
七閩山多如蜀川千崖萬嶺疑登天六華峯高雪作頂
五月夜半聞寒蟬芙蓉石室人稀過蓮宇香臺尚經火
無字碑横任鹿眠摩香石冷從猿卧憶作法園初布金
三千緇錫繞叢林徑行龍象諸天影禪寂鯨鼉萬籟音
杉枝青青低拂地木人也悟西來意五百年光轉眼休
重見真僧出凡世鐔津法侣解楞伽却下九峯登六華
枯木庵前挂如意留香堂上撘袈裟朅來下界相逢處
幸接微言沐甘露鑿齒由來識道安遠公自是奇玄度
法舟今去幾時逢塵世空瞻象骨峯歸見住山煩問訊
西江一𣲖是禪宗
書高翰林繪閩嶠歸雲送周擴泰還長樂
一風東來吹海山南雲北雲飛度關北雲畢竟從龍去
何意南雲將鶴還雲飛適與飄風遇片片經天散仍聚
但見無心出岫閒寧知變態為霖去周子辭天便拂衣
龍門解薜上金扉吳鈎入水疑雙化趙璧連城喜獨歸
歸來海上還畊釣食稻安眠開口笑白首誰同晚節高
黃山獨契歸雲妙聞道龍門悵别深為君雙筆繪家林
秋天夜夜多歸夢應羡孤雲滿故岑
贈温陵王玉堅遊京師
王郎解劔還鄉里六年不夢軍中事垂竿静釣鼇江雲
買舟忽過梅城水自說年來愛遠遊束裝今去上皇州
溪行笋笠三山雨水宿蒲帆五月秋棹歌明日過京口
我亦西遊今白首分手前程莫嘆嗟白門相遇應沽酒
閩中十子詩卷十六
