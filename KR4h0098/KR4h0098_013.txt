閩中十子詩卷十三明袁表
馬熒編
高待詔集四
七言律詩
擬岑補闕(參)奉和早朝大明宫之作
明光漏盡曉寒催長樂疎鐘度鳳臺月隠禁城雙闕迥
雲迎仙㐲九重開旌旗半掩天河落閶闔平分曙色來
朝罷珮聲花外轉回看佳氣滿蓬萊
擬高常侍(適)送王李二少府貶衡巫
曉鐘寥亮鴈聲哀候館鳴雞曙色催兩地送君雙别淚
西風駐馬共銜杯巴山落月啼猿斷楚水孤帆片雨來
莫怨異鄉成久隔漢庭還憶賈生才
九日同鄭二逸人董七侍讀林一秀才雨中宴
集朱聘君碧潭軒以微雨潭上來分賦(得微字)
微霜昨夜塞鴻飛雨裏逢君未授衣華館把杯仙菊潤
青山對面故人稀泉飛百道溪聲遠風度重林酒氣微
明日相逢乘霽景登臨不用怨斜暉
送林膳部歸冶城
龍門雨裏識君時醉度殘春又别離芳草滿衣愁對酒
青山倚棹共題詩晴川樹外孤城出野館花邊匹馬遲
歸去釣龍臺上月好憑南鴈寄相思
送秀上人遠遊
一鐙初别祖師禪孤月寒雲思渺然飛錫却從紅日外
浮杯還度白鷗前尋鐘野寺經殘雪乞食春城向暮天
我有采真秋興逸相期何處聽寒泉
寄林七膳部兼呈林懷之廣文
無諸臺下葉初黃客裏相逢值早霜秋館醉看仙菊滿
禪房坐識雨花香别來塞鴈江雲隔夢去青山海路長
白髮廣文憑問訊門生還有幾升堂
酬林一和閒齋見懷之作
東山遙夜鴈歸聲兩地相思舊感生芳草白雲無那别
春風黃鳥若為情雙溪日下鷗波靜獨樹原頭獵火明
誰道離居成寂寞好文地主久知名
得鄭二宣海南手札
番禺天外古交州念子南行戀舊遊故國又經花落後
遠書翻寄鴈來秋梅邊野飯逢人少海上青山對客愁
為報羅浮雲影道早隨明月引歸舟
奉和王檢討偁元日早朝
嚴城初啓漏聲殘閶闔平分曙色闌一葉仙蓂迎淑氣
九重宫樹却春寒天近蓬萊曕日月風回環佩綴鴛鸞
共膺舜歷三陽泰長奉堯尊萬歲歡
奉和梁典籍用行春日禁中對雪之作
青春瑞雪滿瀛洲紫禁恩光湛欲流飛絮亂隨仙仗舞
凝華高映衮衣浮宫中一夕皆璚樹天上何年盡玉樓
況有詞臣能賦咏陽春此曲更難酬
送釋玉林領僧綱歸建州
春風飛錫上瑤京塵境真機去住情雙樹别來金刹遠
中峰歸去紫衣榮新承一命沾殊渥還領羣僧坐化城
我欲舊山尋社侣溪頭應見遠公迎
送雪峰僧龍淵歸三山
新持半偈出青蓮孤鶴閒雲思渺然金錫來承天漢語
紫衣歸坐雪峰禪尋鐘野寺殘山外潄齒寒流落照邊
行至東林休結社松枝已偃舊房前
送政上人遊京師
符山講罷别人天獨鶴遊雲思渺然飛錫欲凌霄漢上
浮杯還度海鷗前白門花落香時夢紫禁鐘殘靜夜禪
解紱自期歸去晚相從何處聽寒泉
賦得楊子江送别林崇信文學之温陵
天塹何年擘巨鰲地分南北限波濤雲浮絶島金山出
潮撼孤城鐵甕高往事幾迴人世換東流千里客行勞
龍河落日空洲樹送子離心正鬱陶
送陳伯偉姪徤歸三山
驪歌拂曙送殘鐘白下離尊醉仲容别路還尋楓嶺去
何時復向竹林逢舟迎雙劍潭前月門對三山石上松
到日定應懷老阮家書欲寄意千重
秋夜枉鄭二隱君溪上人過訪
故人别後嘆淒其遙夜空山慰所思黃菊喜逢高士醉
白雲似與野僧期明河一鴈飛霜早落日孤城下漏遲
談笑只愁天易曙行雲流水又分離
閩中十子詩卷十三
