閩中十子詩卷三十明袁表
馬熒編
黃博士集
送方大歸莆
魯酒醉行客越弦激商聲中懷百憂集兼此離别情陽
月過吳楚驅車下闕城北風捲微雪擁袂還宵征誰謂
此枯槁翻然逢鮑生平居異鄉國失路如弟兄雲月寄
遐想心與澄溪明何因别離水又向東南傾還激清淺
處為君濯長纓後期𦕈川岳悵望何時平
度梨關先寄冶城諸友
驅馬望鄉國朝行風雨中閩山鬱嵯峨何啻千萬重舉
頭見關吏石壁摩蒼穹人生幾何時來往兹無窮魏闕
豈不戀知音非易逢命途或不臻四海如轉蓬前日發
京師淮天雪濛濛客衣丹陽樹旅食吳門鐘心憂路彌
遠醉極歌且雄匪遇賢逹士何由豁心胸滄波任垂釣
兔苑甘為農身隨壒埃避興與魚鳥通憑將歸田意為
我報山翁
度陽隑江得口字
暮色入長江江帆疾於鳥蒼山白雲外一望更何有颯
沓風雨來蕭條夕陽後張燈照寒爐且復醉杯酒長歌
滄浪曲遠應滄浪叟厓暗古木深沙虚暮潮吼發家春
序深去國别情厚何處有僧廬殘鐘出溪口
覽鏡詞
嬌女自憐色冶容對青鸞如何春華歇覽鏡空長嘆舊
質委秋草芳情變衰蘭終焉用膏沐不及君承歡顧影
誤相托照心徒自寒白頭歌古調五起摧心肝
秋夜聽谷大彈陽春白雪遂歌以贈
昔聞歌白雪未知絃上聲看君彈來秋月下十指如度
春風鳴初聞飄飄下天闕亂逐回風氣騷屑凍來深樹
梅不開散入空林竹應折又如紛紛江上來流音中節
渾相催灞陵一日幾人度剡溪半夜孤舟迴清川帶寒
流野鳥絶繁語少女歌殘葉共飛仙郎唱罷花能舞須
臾雪晴風亦遲按絃問君君不知聲殘響絶無所見惟
見桐枝秋露垂
北嶺陪殷大夜飲感别
故國秋風見仲宣悲歡都集夜燈前二毛對酒仍堪醉
萬里還家祇自憐樹拂斷猿疑峽路月臨征鴈夢湘川
謾將草木同衰朽未必陽春雨露偏
丹陽道中
五陵為客久儒服滿塵埃望闕無知己還鄉愧不才山
陰殘雨度河廣斷雲開歸去多朋舊春城共酒杯
河上立春
故國幾時别殊鄉今早春青陽開霽雪殘日送歸人漸
與雲霄隔空驚歲月新不堪零落處愁淚滿衣巾
金山寺
江心浮絶島古寺軼氛埃樓迥中天起窗閒向水開空
雲龍影度海雨鴈聲來故國登臨後如今又幾迴
竹岡晴雪
殘雪春天路高岡竹外晴玉林行處合琪樹望中明瑞
氣埋龍影花紋雜鳳聲剡溪舟欲渡湘水佩俱鳴舞換
青禽歇歌回翠袖輕人家開逕曉僧舍捲簾清鼎鼐欣
時泰朋尊待歲成高吟稱寡和長愧郢中名
題周進士古木清猿圖
昔從錦城來却過愁猿道千崕萬嶂不可聞此中哀怨
令人老況是西江秋水來衝波逆折鳴風雷攀蘿涉水
苦難度騰枝抱子俱縈迴空林陰陰不知處前驚後呼
若相語正當絶險陵天梯攬轡聽來淚如雨君不見蠶
叢開國通秦關六龍西幸仍躋攀猿聲鳥道有如此一
為長歌行路難
和守歲侍宴應制
皇家共守歲華新此夜紅雲捧紫宸乍對瓊觴同餞臘
喜聞玉管又迎春門前列炬明殘雪天上華筵接近臣
最荷發生蒙聖澤來晨風物更宜人
勅借岐王九成宫避暑
帝宫别賜九成名仙駕遙承五月行天上樓臺佳氣繞
日中霄漢早涼生醴泉近酒移花味雲籟催歌雜鳥聲
何必仙家瑤海上來晨復得借昆明
過方山舊居處
曾逐孤舟背遠村清溪一去不知源於今莫辨秦人處
野鳥潭花即故園
賦錢塘送谷大之涼州
錢王昔遺業千里開雄都行人訪古大江上古人事業
今何如憶昨旌旗連海東弩迴巨浪舟始通寳衣毬馬
歸何處江聲日暮愁無窮吳姬酒樓向江口雜花垂楊
當戶牖春帆二月誰憶家黃金十萬寧沽酒繁華東流
不可駐古來陳迹惟丘土潮上寒侵蘇小堤漁歸夜唱
嚴陵雨君去涼州此暫過莫令歲月易蹉跎懷親何處
堪腸斷懸知倚棹聞吳歌
同王大過異公房憶孟宣海上
山中初見蜀葵花秋後登臨感物華過客偶因隨杖履
老僧何用具袈裟空階候葉飛霜早遠郭清砧落日斜
近得浮丘書信否幾時滄海報還家
送金秀才之温陵
官亭花發酒初香白馬翩翩大道傍醉客盡隨歌舞散
寒川空對别離長紫雲洞裏逢秋月赤鯉潭邊度早霜
休說故山多少恨軍中吹角斷人腸
齋居懷林逸人
累月不出戶階前空綠苔如何歸鴈後不見故人來野
竹連書幌寒山對酒杯閒居能著述端愧子雲才
送曾綱歸青舖得樹字
握手城東門駕言首歸路人生浮世間俯仰安得住去
途苦云促交道嘆希遇歡笑顔易紅暌違髮成素清川
悵何極白日忽已暮飄然涼風至振此芳林樹去國惜
共違瞻雲喜先步回首不見君遙遙隔烟霧
丁邜歲菊夕燕集温陵郡庠得起字
林莽謝舊條嵓籬藹初蕊遐登崇坂雲列宴曲池水奕
奕嘉景光濟濟衆君子恥躋金張賓幸接鄒魯士清奏
薄迅商芳筵藉文綺敷情罄二難肩序合四美湛湛零
露交噭噭哀鴻起俯仰百齡内榮名保終已
春日感懷
壯圖今若此隨牒豈辭勞滄海憐孤劍青春感二毛沙
明殘雪在河斷隴雲高未必逢知己愁心正鬱陶
兵曹宴集
雪霽都門晃見寒仙曹斗酒暫成歡朋簪却喜閒中盍
物候偏宜醉裏看雲館曉鶯催曙色鳳池春水動晴瀾
惠連此會堪乘興别後何須悵二難
和括蒼葉叔文遠遊之作
去國踰千里擔簦向九州雲蹤殊放曠霞想獨優游歲
月莊生馬霜烟季子裘南登舒遠眺北轍契冥搜楚館
歌逾夕梁園醉度秋江山凌傑作雲物獻佳謀放逐偏
憐屈栖遑輒慕丘探書頗好道說劍豈專遊良玉還知鑒
青冥未阻修識君宏遠器徒此愧淹留
竹枝詞
螺女磯頭水不波聞郎江上唱離歌半天落日無人渡
一鏡紅妝奈别何
浮亭聞箏
冠蓋乘秋會林塘候晚開掃雲鋪露簟待月送霞杯樂
應空中響人高物外材商彈鴝鵒醉秦奏鳳凰來舞影
疑飄雪歌聲訝殷雷湘琴那共聽楚笛不同哀促柱紅
顔笑低絃白髮催將風彫玉樹吹雨落金苔師曠時應
在伶倫世復迴鸞情思度海鶴夢想登臺舊恨驚離索
新遊得重陪懷君金石調何異向蓬萊
題芍藥圖
名花對春風艷色為誰好傷心洛陽道滿目悲芳草五
侯池館樂事多昔時全盛今如何紅香落盡不見賞枝
上空餘野鳥歌
閩中十子詩卷三十
