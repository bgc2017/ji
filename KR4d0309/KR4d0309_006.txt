白石道人詩說
大凡詩自有氣象體面血脉韵度氣象欲其渾厚
其失也俗體面欲其宏大其失也狂血脈欲其貫
穿其失也露韵度欲其飄逸其失也輕
作大篇尤當布置首尾勻停腰腹肥滿多見人前
面有餘後面不足前面極工後面草草不可不知
也
詩之不工只是不精思耳不思而作雖多亦奚爲
雕刻傷氣敷衍露骨若鄙而不精巧是不雕刻之
過拙而無委曲是不敷演之過
人所易言我寡言之人所難言我易言之自不俗
花必用柳對是兒曹語若其不切亦病也
難說處一語而盡易說處莫便放過僻事實用熟
事虚用說理要簡切說事要圓活說景要微妙多
看自知多作自好矣
小詩精深短章醖藉大篇有開闔乃妙
喜辭銳怒辭戾哀辭傷樂辭荒愛辭結惡辭絶欲
辭屑樂而不淫哀而不傷其惟關雎乎
學有餘而約以用之善用事者也意有餘而約以
盡之善措辭者也乍敘事而間以理言得活法者
也
不知詩病何由能詩不觀詩法何由知病名家者
各有一病大醇小疵差可耳
篇終出人意表或反終篇之意皆妙
守法度曰詩載始末曰引體如行書曰行放情曰
歌兼之曰歌行悲如蛩螿曰吟通乎俚俗曰謠委
曲盡情曰曲
詩有出于風者出于雅者出于頌者屈宋之文風
出也韓柳之詩雅出也杜子美獨能兼之
三百篇美刺箴怨皆無跡當以心會心
陶淵明天資既高趣詣又遠故其詩散而莊澹而
腴斷不容作邯鄲步也
語貴含蓄東坡云言有盡而意無窮者天下之至
言也山谷尤謹于此清廟之瑟一唱三嘆遠矣哉
後之學詩者可不務乎若句中無餘字篇中無長
語非善之善者也句中有餘味篇中有餘意善之
善者也
體物不欲寒乞
意中有景景中有意
思有窒礙涵養未至也當益以學
歲寒知松柏難處見作者
波瀾開闔如在江湖中一波未平一波已作如兵
家之陣方以爲正又復是竒方以爲竒忽復是正
出入變化不可紀極而法度不可亂
文以文而工不以文而妙然捨文無妙聖處要自
悟
意出于格先得格也格出于意先得意也吟咏情
性如印印泥止乎禮義貴涵養也
沈著痛快天也自然與學到其爲天一也
意格欲高句法欲響只求工于句字亦末矣故始
于意格成于句字句意欲深欲遠句調欲清欲古
欲和是爲作者
詩有四種高妙一曰理高妙二曰意高妙三曰想
高妙四曰自然高妙礙而實通曰理高妙出事意
外曰意高妙寫出幽微如清潭見底曰想高妙非
竒非怪剝落文采知其妙而不知其所以妙曰自
然高妙
一篇全在尾句如截犇馬辭意俱盡如臨水送將
歸辭盡意不盡若夫辭盡意不盡剡溪歸櫂是已
辭意俱不盡溫伯雪子是已所謂辭意俱盡者急
流中截後語非謂辭窮理盡者也所謂意盡辭不
盡者意盡于未當盡處則辭可以不盡矣非以長
語益之者也至如辭盡意不盡者非遺意也辭中
已彷彿可見矣辭意俱不盡者不盡之中固已深
盡之矣
一家之語自有一家之風味如樂之二十四調各
有韵聲乃是歸宿處模倣者語雖似之韵亦無矣
雞林其可欺哉
詩說之作非爲能詩者作也爲不能詩者作而使
之能詩能詩而後能盡吾之說是亦爲能詩者作
也雖然以吾之說爲盡而不造乎自得是足以爲
能詩哉後之賢者有如以水投水者乎有如得兔
忘筌者乎噫吾之說已得罪于古之詩人後之人
其勿重罪余乎
