茶山集卷四
宋曾幾撰
五言律詩
立春
十載東都客春盤種種春翠看蔬甲小黃愛韭苗新流
落成吾老蕭疎對此辰睦隣如有使傳語大梁人
春日二首
今日知何日東風破臘來寒隨邊騎去春與漢軍回彩
勝參差翦蔬盤飣餖開不妨時節好年事豈禁催
期頤三萬日政爾亦無多佳節已如許衰年將若何雨
風增落寞戚友斷經過問訊庖廚内猶堪一洗磨
春日卽事次韻
穠李花如許殊勝灼灼紅只言開似雪不道去隨風勝
日從吾黨衰年念此翁詩情猶可強桮勺不能同
雨二首
秋冬久不雨氣濁喜雲生麥隴崇朝潤茅檐徹夜聲初
來斷幽徑漸密雜疎更賴有牆隂薺離離已可烹
薄晩初霑洒清晨更慘悽魚寒拋餌去鴉濕就簷棲幽
澗濺濺溜長堤淺淺泥一杯持自賀吾事在鋤犁
夕雨
屣履行莎徑移牀臥草亭風聲雜溪瀨雨氣挾龍腥曄
曄空中電昏昏雲罅星徂年又如許吾鬢得長青
雨夜
一雨遂通夕安眠失百憂窗扉淡欲曉枕簟冷生秋畫
燭爭碁道金尊數酒籌依然錦城夢忘卻在南州
仲夏細雨
霢霂無人見芭蕉報客聞潤能添硯滴細欲亂爐薰竹
樹驚秋半衾裯愜夜分何當一傾倒趁取未歸雲
憫雨
梅子黃初徧秧鍼綠未抽若無三日雨那復一年秋薄
晩看天意今宵破客愁不眠聽竹樹還有好音不
郡中迎懷玉山應眞請雨得之未霑足
憫雨連三月為霖抵萬金小垂開士手足慰老農心果
欲千倉積猶須一尺深病夫渾不聽危坐聽佳音
蘇秀道中大雨
梅雨又時雨蘇州仍秀州客行無六月農事有三秋雲
氣深鴻鴈烟波沒白鷗衰年慚愧汝物役幾時休
晩雨
蕭瑟度横塘霏微映繚牆壓低塵不動洒急土生香聲
入楸梧碎清分枕簟凉回頭忽陳迹簷角掛斜陽
久雨
荒院已無趣愁霖終不開簷聲喧客語屋漏逐人來橋
報今朝斷牆聞昨夜摧尚餘湯餅具積潦未為灾
久雨有懷曾宏甫
欲訪溪山老無如此雨何一春判棄置十日斷經過燈
火相看放鶯花卽漸多晴暄如有意數數上南坡
苦雨
儘道迎梅雨能無一日晴窗昏愁細字簷暗亂疎更未
怪蛙爭席眞憂水冒城何由收積潦簫鼔賽西成
大暑
赤日幾時過清風無處尋經書聊枕籍瓜李漫浮沈蘭
若靜復靜茅茨深又深炎蒸乃如許那更惜分陰
謝人送壑源絶品云九重所賜也
三伏汗如雨終朝沾我裳誰分金掌露來作玉溪凉别
甑輭炊飯小爐深炷香麴生何等物不與汝同鄉(别甑炊香)
(飯供養于此人禪家語也)
大熱欲過廣壽寺謁韓子蒼追凉先之以詩
執熱今如此追凉定若何長廊受風遠廣殿得陰多盛
欲扶笻去還能下榻麽近公如玉雪未厭數經過
病中聞鶯啼
獨園森古木其下客幽棲盡日綠陰合有時黃鳥啼一
聲添晝寂百囀使人迷賴汝生佳聽身今氣慘悽
病起贈曾宏甫
同病仍同起無聊獨至今酒杯君入手藥裹我關心極
暑方無奈新凉又不禁呼兒鋤徑草萬一故人臨
蛺蝶
不逐春風去仍當夏日長一雙還一隻能白或能黃戀
戀不能已翩翩空自狂訃功歸實用終自愧蜂房
螢火
渾忘生朽質直擬慕光輝解燭書帷靜能添列宿稀當
風方自表帶雨忽成微變滅多無理榮枯會一歸
讀書
散帙有佳趣俗人那得知醉鄉非為酒坐隱不關棋几
淨幽懷愜窗明老眼宜一生無用處又把教羣兒
乞筆
市上無佳筆營求亦已勞護持空雪竹束縛欠霜毫此
物藏三穴須公拔一毛不堪髯主簿取用價能高
題雙巖堂
老子徜徉地岩幽想像間綠隂城角路青嶂屋頭山簿
領惟生睡壺觴不解顔使人留眼處龕壁字回環
泉石堂
南坡佳絶處夏木晝成陰青壁可對面寒泉能醒心駕
言同勝踐晤語契幽襟野興何曾盡林間棲暮禽(第五句一)
(云從游無俗物)
坐進堂
茅宇淨掃地竹爐深炷香一枝藤倚壁六尺簟敷牀門
掩人聲寂簾垂晝景長跏趺便終夕端不負茲堂
參雲亭晚坐
大暑不可避微凉安所尋雲霄非濁世竹樹有清陰海
近風先集山高日易沈無因見明月螢火亂更深
龍溪新亭
不識梯山路今聞駕壑橋蛟龍深窟宅松竹半雲霄與
子成二老由來非一朝崖藤如暫寄還往肯辭遙
雪中次韻
積雪何所待凍雲終未開有時聞瀉竹無路去尋梅只
欲關門臥誰能蕩槳來辟寒須底物正乏麴生才
負暄
炙背茅簷日雖貧辦不難趙衰真可愛范叔一何寒蝨
暖無遺索書明得細看羲和有底急薄暮更衣單
次韻三首
白日無偏照玄冥不作難有爐如許大無地可言寒書
腹夤緣曬禪心邂逅看呼兒來共此形影未孤單
御冬無過酒得酒政應難可愛惟晴日相依度歲寒雖
非挾纊坐且作擁爐看飢亦何堪忍斜陽掛食單
鑿土篝松火為爐有底難未知行地日可辟中人寒氣
味醇醪似光陰尺璧看回頭長夏景直欲褫中單
晁園(入春欲攜家一遊晁園淫雨竟不果)
晁氏芳菲圃因依淥水潯峯巒春著色桃李晝成隂可
惜花狼籍仍遭雨滯淫饒陽供客眼只有此園林
次朱新仲待制見慶次對之命韻
典郡才能薄趨朝氣力微更堪持橐去只合掛冠歸六
閤麗千尺四松森百圍公今有班綴衰老借餘輝(唐待制班)
(在四松之間)
次劉千歲喜折仲古見過二首韻
新知劉子政生理髮蕭疎勝日歸談笑佳山奉起居摩
挲千古物料理一牀書秀色堪餐否聊須摘我蔬
門對分流水窗横别岸山茅茨居不翦蓬蓽晝常關傾
蓋曾三徑搖旌每數間猶欣龍閣老攜得好詩還
次曾宏甫見過二首韻
客有過蘭若交情似竹林野花無可落村酒不宜斟又
得清新句如聞謦欬音南坡盟好在為問幾時尋
鶯啼花落後芳草綠隂初良會日不足清談風有餘飢
餐聊當肉嬾出坐無車勿以貧兼病相過跡也疏
次鎮江守曾宏甫見寄韻
一别高明去頻為瘴癘侵連滄公境界横碧我山林夜
雨思同夢秋風辱寄音他年如衣錦畢世莫分襟
次曾宏甫見寄韻
今晨尺書至令我寸心寬老去光陰速人生會合難竹
輿雲洞暖釣艇玉溪寒小憩饒陽否吾衰合掛冠
又
剖符舒子國蠟屐皖公臺恨不從山簡欣然見老萊(宏甫)
(子表勲持詩以來)功名身已老交舊首空回早晩依劉去朝廷
不乏材
又二首
一紙寢丘書僧窗屢卷舒無因浮左蠡況復度匡廬政
以相望遠非關自作疎夢成飛鳥去千里不躊躇
政喜溪南宅(宏甫卜築溪南)還乘剡縣船(予將適越上)歸來知底日
老去惜餘年觴詠雖休矣音書未寂然省郎君舊物消
息已真傳
次曾宏甫赴光守留别二首韻
聽說光州好淮山是四隣凝香無一事奠枕有餘民世
以文章著朝須寵數頻西湖便歸去應不待班春(案班春二)
(字不經見攷後漢書崔駰傳駰祖篆王莽時為建新大尹到官稱疾不視事門下掾倪敞諫乃強起班春此詩蓋本之)
淮白美無度山丹開欲然談誇空海内悵望只溪邊
老境嗟無幾宗盟幸有連到時能走送别後見相憐
五月六日為叢珍之集于南池呈座中諸公
今日攜壺地南池信杖行紅蕖爭入眼白鷺最關情待
得跳珠雨來聽打葉聲菰蒲最深處只欠小舟横
公廨蓮池
浪說吾邦小清池思有餘水風凉枕簟荷氣馥衣裾客
位經過少官曹簿領疎良辰不行樂秋水落芙蕖
題方氏清芬閣用范文正公韻
勝絶登臨地桐江占十分省郎才不世御史氣如雲遂
使芝蘭秀俱能錦繡文諸孫又如許百代有清芬
效諸生作雪中探梅
野梅消息近踏冷訪林端東閣尊空滿南枝雪半殘疎
條未禁笑眞態欲欺寒後夜花應好仍勤束火看
嶺梅
蠻烟無處洗梅蕊不勝清顧我已頭白見渠猶眼明折
來知韻勝落去得愁生坐久江南夢園林雪正晴
巖桂二首
擢本千巖秀開花八月凉雖非傾國色要是惱人香籬
下菊清好林間蘭靜芳可憐遭遇晩妙語欠蘇黃
栗玉黏枝細青雲翦葉齊團團巖下桂表表木中犀江
樹風蕭瑟園花氣慘悽濃薰不如此何以慰幽棲
種竹
近郊蕃竹樹手種滿庭隅餘子不足數此君何可無風
來當一笑雪壓要相扶莫作封侯相生來鄙木奴
二兒次韻予亦復次韻二首
此君今日醉不復記方隅窈窕因吾有恢台到爾無青
猶須雨沐直不要人扶旁舍連高柳何堪與作奴
幽居有忙事為竹遶牆隅雨後青葱否風前安穩無井
深時汲引架倒復持扶只欠江梅樹君應壻玉奴
新種竹有筍
此君非俗物今歲有佳兒徑密無人見僧來報客知西
家應滿地上番欲横枝添得清聲未君聽風雨時
竹軒出筍
問訊東軒竹新萌頗不齊文章藏霧豹頭角觸藩羝逸
氣先騰上長鞭半落西後來堪底用采掇付山妻
似賢齋竹
大暑不可度小軒聊復開只消看竹坐不必要風來豈
待迷時種何妨臘月栽葉端須雨打有句索渠催
所種竹鞭盛行
獨遶篔簹徑令人喜欲顛已持蘇老節更著祖生鞭傍
舍應除地新梢擬上天真成時夜卵煨茁想明年
逮子作亭于官舍明清堂後種竹殆千竿余名其
亭以留客取老杜竹深留客處之句因題二小詩
云
行到竹窮處有亭佳可遊境因吾子勝客為此君留娟
淨經時雨蕭梢六月秋豈無他草樹涇渭不同流
種竹無他事林間與客遊自應攜手入安用閉門留靜
可過僧夏清宜對奕秋衰翁九節杖來往亦風流
代書抵筠守譚崧老求茶筍
問訊江南美人推道院州雨前收雀舌雪底薦貓頭有
客同僧過頻年遣僕求故交今五馬解送老龐不
南歸題揚州竹西亭
往歲出蕪城飄然一客星又從江北路重到竹西亭楚
岸寬圍碧吳山遠借青聖時還舊觀歌吹月中聽
登揚州郡圃小金山遙碧亭
絶島浸中零(案中零二字似應從泠攷一綂志中泠泉在鎮江西北煎泉水記劉伯芻以揚子江)
(南泠水為第一泠或作零亦作&KR0893;今仍原文)飛來棗葉輕碧天圍斗野紅日
下蕪城山作脩眉翠人添老眼明園林多勝地獨愛小
崢嶸
高郵無梅花求之于揚帥鄧直閣
送臘臘垂盡迎春春欲回如何萬家縣不見一枝梅有
客幽尋去無人遠寄來揚州何遜在政用小詩催
鄧帥寄梅并山堂酒
甓社湖邊路詩筒得報回舊時雲液酒(揚州上尊名也)新歲雨
肥梅不是園官送眞成驛使來鬢毛都白盡更著此花
催
謁徑山佛日杲禪師于虎丘
此老雲相似何天不往還打包龍井寺持鉢虎丘山一
别經年事相逢半日間向來參底語不墮有無間(師示余以)
(狗子無佛性語)
遊虎丘寺
重遊吳子國又入虎丘山長日挽人住好風將我還兒
童陪勝踐長老記衰顔(長老沼公嘗邂逅于三衢)無復尹和靖西菴
空掩關(余二十年前嘗到此山中是時和靖寓居西菴)
留别榮茂實侍郎
老為吳會客耆舊不相忘政以牛馬走曾陪鵷鷺行千
年書穴在六月鏡湖凉從此登臨地回頭憶侍郎
寓廣教僧寺
似病元非病求閒方得閒殘僧六七輩敗屋兩三間野
外無供給城中斷往還同參木上座與汝住茶山
嶽麓寺
嶽麓知名寺幽尋到眼邊林深不見日山靜只聞泉便
欲呼舟去聊為借榻眠明朝遊歴處都在小窗前
嶺外出巡
嶺外身逾老江南首重回有猿啼夢破無鴈寄書來山
雨晴猶濕蠻烟晝不開如何緣許事奪我手中桮
南雄郡守致怪石四株
只道無南鴈書今數往還一窗江表地數朵廣東山奇
甚君風骨蒼然我面顔歸時要船重更為斸岩間
何德器寄道州怪石
一去春陵郡天星幾度回身今鏡湖住山自道州來指
點雙巖出摩挲一笑開是誰營致此石友似陳雷
太湖石
誰憐孤峭質移在太湖心出得風波外任他池館深不
同花逞豔多愧竹垂陰一片至堅操那憂歲月侵
怪石
濟勝初無具搜奇只此間飛來太湖石坐我洞庭山面
面成窗戶峯峯出髻鬟寓居端欠此頗欲載之還
聞寇至初去柳州
剝啄誰敲戸倉皇客抱衾只看人似蟻共道賊如林兩
岸論千里扁舟抵萬金病夫桑下戀萬一有佳音
聞寇退欲還柳州寄柳守常子正
舊隱龍城在書傳喜可知還來避地客已去弄兵兒瘴
色休看鏡行期不問龜中秋一杯酒定與故人持
大藤峽
一洗干戈眼舟穿亂石間不因深避地何得飽看山江
潰重圍急天横一線慳人言三峽險此路足追攀
歸途
歸途似烏鵲得樹且依棲一寸客亭燭數聲村舍雞路
長風正北野曠日沈西夢作祠官去江干入馬蹄
自廣西歸上饒閱所藏書
久矣山人去懷哉屋壁藏侵陵閱梅雨調護乏芸香次
第繙經集呼兒理在亡乞歸全為此何愛橐中裝
初還信州呈寓居諸公
萬事不稱意一生長損心稍知閒有味又覺老相侵田
舍那能問溪山未暇尋清歌一杯酒聊與故人斟
吕郎治先以職事至常山縣不敢越境以書致兩
郡酒日鑄茶
子到常山縣饒陽有敝廬相望百里地空得數行書睡
思茶料理愁懷酒破除新秋卽在眼過我定何如(治先許秋)
(間攜家見過)
廸姪屢餉新茶二首
吾家今小阮有使附書頻喚起南柯夢持來北苑春顧
余多下駟況復似陳人不是能分少其誰遣食新
勑廚羞煮餅掃地供爐芬湯鼎聊從事茶甌遂策勲興
來吾不淺送似汝良勤欲作柯山點(俗所謂衢點也)當令阿造
分(造姪妙于擊拂)
造姪寄建茶
汝已去閩嶺茶酒猶粲然買應從聚處(姪居三衢俗言所出不如所聚)
寄不下常年洗滌盧仝椀提攜陸羽泉(予所居茶山泉名)無人
分得好更憶仲容賢
述姪餉日鑄茶
寳胯自不乏山芽安可無子能來日鑄吾得具風爐夏
木囀黃鳥僧窗行白駒談多轉生睡此味正時須
曾同季餉建溪顧渚新茶
雨潤梅黃後風薰麥秀初不持新茗椀空枉故人書顧
渚瓊糜似閩溪玉食餘吾宗重盟好併以遺閒居
尹少稷寄顧渚茶
駸駸要路津舊日水南人尙記茶山老能分顧渚春江
淮勞廟算河路暗胡塵憂國惟生睡降魔固有神
嘗建茗二首
破除湯餅睡倚賴建溪春往日惟求舊今朝遽食新不
辭濃似粥少待細于塵寳胯無多子留須我輩人
茅宇已初夏茶甌方早春真成湯沃雪無復渴生塵有
客嘲三韭其誰送八珍不如藏去好孤負一年新
煎茶
貧中有佳設石鼎事煎烹顧渚草芽白惠山泉水清酌
多風可御薰歇霧猶横飲罷妻孥笑枯腸百轉鳴
鄭侍郎招賞瑞香感舊有作
鄭驛留賓處看花又一年香囊依葉密錦繖向人圓子
敬新游岱吾宗復在邊小詩相促迫感舊一棲然(去歲與王)
(元渤曾宏甫同作詩故有此句)
榴花
樹陰看已合榴朵見初明當夏豈無意避春真有情花
雖後文杏實可待瓌橙病叟緣何喜留苔看落英
九日小圃菊花有開者病瘍不能泛一桮把玩而
已
黃菊開何許疎籬小隱家似知重九日故放兩三花病
著桮無淥衰年髮半華佳辰辜負汝滿把但成嗟
宫祠滿秩
雲水天台郡祠庭我所監幾年真傲吏今日是前銜禄
米誰周急園蔬不療饞上書端未免定不達空函
送曾宏甫守天台
此地多朋好惟君似弟兄不堪輕作别那得易為情秋
日行灕水春風上赤城莫言無過鴈略不寄佳聲
送戚弼甫解官鹽場二首
聽說君中外堂堂世上名文華張右史(君之外祖也)正素老
先生已上三年課相期萬里程贈行無好句聊用一杯傾
訪舊今無幾惟君昔有連笑談傾一坐筆札富諸賢
(君蓄前賢墨蹟甚富)作惡又數日從游經二年勉旃繩祖武窮達自
關天
送李商叟
好去皇華使佳哉所領州職除天祿閣家近岳陽樓一
別誰青眼相逢各白頭西來多驛騎能寄短書不
送紹興張耆年教授之永嘉學官
海内孤寒士江頭獨冷官胡為涉脩阻不肯近長安蠲
紙無留筆生枝不帶酸名山天下少行矣雪消殘
送洪州西山香城長老通公惠通
聞說香城寺孤峯靉靆間公今懷祖印老去入鄉關(通洪)
(人也)穩泛春波水深藏暮雨山筆頭多語句寄我不當慳
逮子赴湖南漕司舉寄之
舉子忙如此槐花細細開吾兒承詔去有客附書來鶴
髮風前帽雞頭月下杯衰年餘幾許勝日不同陪
逮子以今歲正月十六日之毗陵而以十二月十
五日還舍銓試第二且得新雛以詩示之
不見吾兒久今朝慰眼前分襟燈火夜回櫂雪霜天中
鵠令人喜將雛得我憐一杯歡笑後急急理塵編
挽李泰發參政三首
公昔遭前政忠精不少衰立談廷爭地上疏里居時意
氣南山在名聲北斗垂心知不亡者送往得無悲
漢室推元禮唐家得衞公龍門傾後輩鯨海伏孤忠守
護多神物旋歸一老翁如何九江路萬事併成空
道義曾無間因依遂有連旋聞新雨露亟返舊林泉父
老門庭下兒孫几杖前不令成此段泣涕問蒼天
挽石參議
人物千巖秀家風萬石餘劉侯深愛畫杜氏富藏書卿
寺曾親擢藩方有詔除遽隨丹旐去老淚濺衣裾
挽焦適道寺丞二首
氣質推渾厚言談見切磋過從方里巷挽送忽山阿吉
士今如此高穹定若何交游雖不乏耆舊已無多
豈意初秋事俄聞遠日期在公無可憾有客不勝悲宅
兆溪山好郊原草木衰給孤園上路無復往還時
挽陳丞相
身已棲巖壑公初冠廟堂奉祠方德庇次對復恩光政
爾為舟楫如何壞棟梁紼謳爭點筆衰謝獨難忘
挽梁元功諫議
豈弟更三郡題評冠一鄉繩愆御史疏補闕諫臣章直
歎牙絃絶明嗟魏鑑亡皇情應震悼追賁盛龍光
挽程伯禹尚書三首
誠明猶博學直諒更多聞休父中興傑宣王上聖君精
忠自金石感會合風雲不謂生芻奠今來下馬墳
璧水三千士文闈第一人煌煌持紫槖亹亹逼鴻鈞得
郡還辭劇居家更乞身期頤如可料愁絶上元春
昔在宣和日雍容接俊游横經臨璧沼提槧上瀛洲去
德俄千里依仁復兩州豈知垂老别華屋落山丘
挽王元渤舍人二首
早得文章譽仍高政事科珠璣隨咳唾襦袴起謳歌老
去貧逾甚歸來病更多善人今已矣施報果如何
觴詠陪真率言談見坦夷凄凉今日事牢落暮年悲有
淚看詩卷無情對酒巵哀哉王子敬吾黨一何衰
挽鄧禹功
山海淮壖利吾徒職駿奔長官惟我在同事只公存句
法深深見心宗細細論清風今已矣微月耿黃昏
挽向伯恭侍郎三首
忠義雲霄逼聲名日月懸劇談風滿坐傑作氣無前詩
酒今彭澤山林昔輞川不隨秋露盡家集燦成編
用舍行藏事如公世所難誰能奉香火直作掛衣冠國
論言猶在宸毫墨未乾一生無限好留與後人看
昔在兒童歲曾陪竹馬游薌林叨共席泛宅幸同舟忽
忽三年别堂堂萬事休孤風亭下夢猶記曩時不
挽晁恭道侍郎二首
家令西京傑文元聖世賢大參名更重學士集爭傳此
道長回首惟公早比肩嗚呼百年半齎志遂沈泉
往日趨金馬中年剖玉麟論思貳卿事歌詠別都民久
矣窮諸妄歸歟契一真東園尊俎地俯仰跡成陳
挽呂惇智(用中)直閣二首
呂卿豪傑士家世兩申公小試為郎日深知有祖風名
高中興後病著半生中遂作青山去嗚呼萬事空
歴數交游内公家雅有連舍人先卽世駕部復沈泉遠訃聞
今夏高談記昔年離窮一片影大似老夫然(惇智昆仲惟偉信在)
(耳)
五言排律
戲同諸孫課春日遲遲
晝漏今多少人閒只自知簾垂春色靜窗度日華遲柳
影徐徐轉花隂緩緩移助成耕野事添得讀書時醉著
三竿睡憂來一局棋吾徒須愛惜看卽是冬曦
王履道左丞見訪
近市三椽屋斜陽一席門故人空厚祿過我獨高軒轉
刻求巾屨忘形奉笑言性容安石緩道許穆生存暝色
遙岑合歸途漲水渾傳呼聽已遠依舊雀聲喧
雪中登王正中書閣
對雪同誰語登樓似欲仙人家修月戶丈室散花天山
擁鉤簾外江横隱几前寒深落鴈渚清集釣魚船扶病
從摩詰銷憂得仲宣展書明細字烹茗濕疎烟月好還
同夢詩成已下弦(是日旣望後十日而詩始成)明年儻相憶一為到
關邊(予有嶺南之行)
秋雨排悶十韻
今夏久無雨從秋卻少晴空濛迷遠望蕭瑟送寒聲衣
潤香偏著書蒸蠧欲生壞簷聞瓦墮漲水見堤平溝溢
池魚出天低塞鴈征螢飛明暗廡蛙閙雜疎更藥醭時
須焙舟閒任自横未憂荒楚菊直恐敗吳秔夜永燈相
守愁深酒細傾浮雲會消散鼓笛賽西成
食蜂兒有感
蜂兒雖小物各自有君臣奪食已非義焚巢兹不仁殺
身緣底罪作俑定何人不憚高論直寧辭遠送珍解包
顔有喜入坐齒生津海錯休前列山肴且不陳其誰心
惻怛為汝鼻酸辛願下孩蟲令恩傾雨露春
茶山集卷四
