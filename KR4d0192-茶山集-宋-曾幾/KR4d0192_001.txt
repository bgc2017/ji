茶山集卷一
宋曾幾撰
五言古詩
尋春次曾宏甫韻(案曾宏甫名惇避宋光宗諱以字行紆之子鞏之姪孫陳振孫)
(書錄解題曾氏三望最初温陵公亮次南豐鞏兄弟其後則幾之族集中贈宏甫必冠以曾蓋以明)
(同姓不宗之意)
春山數峯青春水一溪綠幽尋山水間物物可寓目花
香若三薰柳色若新沐吾儕幸閒放晴晝頗連屬胡為
深閉門終日仰看屋嘉招儻亟拜豈敢憚僕僕請君攜
壺去政恐日不足小槽雖蜜甜何必待醽醁茗事姑置
之雷車困枵腹(宏甫詩有家貧只舊醅不辦樽中醁但煑官焙香炊飯鱠魚腹之句且云家釀)
(甜甚不堪饗客也)
次范益謙遷居九江經過上饒見贈韻
君為九江行意有風雨快維舟玉溪畔未割故人愛停
杯一問我請以所聞對九江萬事好賞詠看前輩巖巖
匡俗廬(案後漢書郡國志注釋慧遠廬山記略有匡俗先生出殷周之際隠居此山時謂所止為仙人)
(之廬而命焉又案豫章舊志匡俗字君平夏禹之苗裔也原本避宋太祖諱作正俗今校改)頂踵極
高大其中藏曲折願勿遺瑣碎煙波湓浦游風月庾樓
會以兹供筆硯安得有蕪累矧君著幽禪直欲入三昧
飽參山南北毋問人顯晦歸來亦何云聖處果何在要
知方策間即有文字外我今如是說初不墮荒怪屋漏
實臨之斯言尚無愧
次陳少卿見贈韻
少卿令德公不肯入州府種花養風煙藝木蔭庭宇了
無適俗韻真可與晤語永懷君詩句(少卿詩說往時行朝以雪句唱和)
淨洗我塵土如何百里問此秘欠未覩今晨款荆扉老
氣壓方虎新詩疾雨風妙字列行伍華宗有后山句律
嚴七五豫章乃其師工部以為祖君方討淵源奚啻窺
牖戸我貧無一錢不敢學農圃空餘數卷書腸腹自撐
拄
陳卿又和三首而仲通判亦三作嚴教授再賦皆
有見及語予不可以無言故復次韻
官屬邃中書朝班高太府(陳卿貳太原府兼中書檢正)陳卿棹臂去
偃仰一茅宇臨池看魚樂坐樹聽鳥語脩竹手所栽薪
萌爭上土天開重新運聖作萬物覩會合如風雲吹嘘
者龍虎陳卿落閒處問孰與為伍毛穎傳中人渠儂適
成五詩章出咳唾流派考宗祖仲嚴更獻酬胷次非小
戶覽觀不暇給爛若花藥圃可畏韻險艱浮梁裊相拄
(案此句用杜甫龍門閣詩全句原本裊誤梟今改正)
沈明遠(作喆)教授用東坡仇池石韻賦予所蓄英
石次其韻
維南有絲溪溪石如水綠瞻相百里間抱負一夫足聲
名作災怪攻取及背腹在者略無竒溪神為顰蹙蠻煙
瘴雨地故舊實州牧坐令數峯青飛過大江凟何嘗說
向人恐類和氏玉公然遭奪攘不使得藏伏廣文到吾
廬索隠妙蓍卜東坡韻險艱句句巧追逐幽人所好山
已占一林谷又兼小崢嶸無乃太多欲端如耐久朋相
與會心曲大勝輕薄兒浮雲變何速
次綠字韻
舍前南山青舍後北山綠捫蘿涉其巔策杖遶其足中
間竒絶處表裏見心腹登臨豈不佳老境日以蹙誰知
怪石供能坐我郊牧政應索幽遐何憚越川凟嶔崎庾
嶺南美者色蒼玉賞音無東坡尤物多跧伏(仇池嵩南石也)今
年致書求屢以可否卜故人為遣送健步遠相逐雖非
古仇池要是好崖谷似為天所矜此段獨從欲深慚舁
致重路轉知幾曲安得滄海神鞭笞使之速
還守台州次陸務觀贈行韻
蟬噪高柳岸鷺飛遠沙汀蕭然感予懷清靜游神庭老
樹失故綠殘芳謝微馨胡為趣召節日日晨昏星放纜
西興渡落帆浙江亭恭惟陛下聖萬國瞻儀刑黼座懸
日月孤燈耿熒熒况復如許病自知不能廷所以乞閒
散庶幾守沈冥方虞秋霜嚴翻得春露零再聞芸草香
一洗海物腥父老喜我來無異化鶴丁兒童喜我來小
駟騎青青諒有隔生契不然定誰令四海習鑿齒幾年
讀書螢新詩中律吕雖美無人聽鳴聲勿浪出坐待軒
皇伶
次折仲古避寇潯州韻
我持十口家不辦一葉船賊聲日夜急欲濟江無邊身
雖墮眢井仰視猶有天天理儻未爽偷兒浪垂涎洗心
占羅池稽首依靈泉竟以妻子免百神果昭然得從潯
江遊未斷龍城緣為問米何如買禾可論廛向來魚菜
市十戶八九旋令我喜折屐喜定翻悲憐王師靜江南
趨者人摩肩一日百回首我非強項宣盛欲徑梅庾不
然傍郴連終鮮孔方兄留滯等謫遷尚念吾鼻祖永懷
舊山川往還武城居家風到今傳我方尋昨夢一舸百
笮牽而公下劈箭(案劈箭二字見韓愈岳陽樓詩原本箭誤剪今改正)如駔駿得
鞭江村索居地未敢高枕眠世事公等在歸與有逢年
次雪峯空老韻二首
雪峯僧中龍此道誰與共蕭然兩伽陀不舉似大衆獨
貽茶山老以當蒲塞供巖花與澗草信手拈來用
獨烹茶山茶未對雪峯雪須知千里間只共一眀月陳
家參玄人道眼應一瞥為語管城君相從熾然說
贈疎山清老
江西草堂清道價直寰宇中分死心坐親飲晦堂乳與
人作隂凉雨後散煩暑千林搖落後鬱鬱松柏古厖頭
覆霜雪碧眼照針縷貫穿禪家流領略我輩語居山專
論道餘事百不覩人言師疎慢我但見媚嫵去年瀟湘
來叢席歴幾所踞堂號知識說法若雲雨隂求乃翁事
未見一人舉請師長住世此道要盟主杖拂有餘閒時
時入州府
贈空上人
我搴空門秀得之古疎山斯人器玉壺中有寶月寒四
壁澹相對安身一蒲團玲瓏六窗靜竟日心猿閒時從
禪那起游戲于筆端當其參尋時恣意雲水間松風潄
齒頰蘿月入肺肝政使不學詩已見詩一斑況復用心
苦俗氛何由干今晨出數篇秀色若可餐清妍梅著雪
圓美珠走盤乃知心鏡中萬象紛往還皆吾所現物摹
寫初不難誰能效我輩造語出險艱請師賸汲古淨洗
蔬腸酸坐令韓退之收歛加巾冠
送秘丞羅庭揚(孝芬)將漕湖北
湖南八九州海内清絶地與公白雞年(案白雞年謂酉歲本晉書謝安)
(傳)接翼鴻鴈使高堂親八十無復遠遊意奉承萬事了
趨走三節至詔書引上殿帝曰汝國器置之蓬萊山身
亦典中秘乖離如許久會念差足慰胡為未暖席歸與
不可制人生故鄉樂況攬澄清轡皇華遣使臣光采寧
有是紅塵跨鞍馬老矣殊少味著鞭輸公先吾亦從此
逝
贈趙判官夀卿(彦齡)二首
身為高帝孫面作寒士氣緣情德麟語寫物大年意青
雲無蘇黃何以致後世窗明几靜間是事且遊戲
得州敢為榮得士乃足詫此郎精琴書不獨妙詩畫雖
云于小道舉不在人下無乃太不廉誰知非譏罵(趙能詩畫)
(篆隸撫琴)
王巖起樂齋
歡悰挽不來愁思推不去達人方寸地固自有樂處得
非山林歟或用詩酒故一朝不在眼便覺少佳趣人言
顔子樂瓢飲映蔬茹何曾夢見渠浪自起欣慕此君與
天游于物初不寓攜持小齋名扁榜隨所住要知真樂
事未省離跬步我亦欲睎顔(案睎顔二字見法言學行篇原本顔誤彦今改正)
從君尚能屢
題張彦實舍人墓下湧泉亭
紫薇花底人去作泉下夢佳城閉青春風木號永痛寒
泓孰出之甘冽可抱甕乃知主地神效此清淨供汲引
入中廚色味勝乳湩老龍來試詩事有萬鈞重(程伯禹龍閣命)
(名作詩)寄聲松大夫并語石翁仲俱修護持職以遺雲來
用
題盛彦光少府丘壑軒
何許覓丘壑不專在山林胸次儻蕭散市朝有幽尋只
今謝幼輿超然抱遐心俯仰得佳趣何嘗日登臨我雖
非䕫曠粗亦能賞音不用一再鼓山高水深深
題黃嗣深家所蓄惠崇秋晚畫
叢蘆受風低積潦得霜淺沙勻洲渚淨水澹鳧鴨遠禪
扉掩晝夜短紙開秋晚欲問此間詩半山呼不返
題程伯禹給事漫吾亭
漫郎專一溪萬事俱不理胡為墮我相名字出竒詭山
林軒冕歟等是寄焉耳程公榜亭意道眼深照此端居
亦偶然小出聊復爾宣城幻事了郤夢歸故里結廬澄
潭上盡室清鏡裏木陰凉夏簟荷氣馥秋水遥岑招不
來為我列窗几昔吾與今吾念念如脱屣心期次山外
人要安石起公勿賦遠遊行應去天咫
題南嶽銓德觀秋聲軒
月明鴈呌遠露下蟬號寒幽幽草蟲泣索索梧葉乾愁
人知秋早聽此良獨難竹君南北美佩服青琅玕天風
一披拂庭宇聲珊珊靈宫蔭老樾别館如深山心淨鑒
止水眼明揖千竿虚籟自然奏有琴不須彈世議大可
厭市聲無少閒不如聽君語竟日簾垂間
題臨川宰徐伯章心遠軒
徐侯心萬里身墮百里中政以詩禮庭上有鶴髮翁豈
無敲榜喧不入丘壑胸開軒寄遠韻几淨窗玲瓏竹影
落夏簟水光搖秋空一對鳧鶩行萬里牛馬風悠然見
南山不與俗眼同徐侯歸去來三徑資已豐身將心共
遠勿為督郵恭
春初過王仲禮教授小園
幽居倦孤寂俗駕難追攀相攜笻九節徑造茅三間王
卿貧無事况得獨冷官衡門靜如水委巷深于山自言
學為圃雖小殊可觀始至度略彴徐行轉闌干當階藝
紅藥坐待青春還春還未數日草樹猶清寒殷勤小梅
花一笑冰雪顔煑茗當酒醴言詩替吹彈君知靜中勝
得此良獨難相戒勿浪出黃塵點人冠
汪惇仁教授即官舍作齋予以獨冷名之
昔君困虀鹽蓬首窗下讀秋螢屢乾死明月以為燭麻
衣肘欲穿才換一袍綠豈知冷淡債十載償未足書齋
開冰廰敗壁數椽屋横經綴鵠鷺未省進鳧鶩窮通更
事耳裘扇有反覆直今張羅地便恐車擊轂先生粲可
流示現著冠服從渠勢炙手了不見凉燠小詩應大笑
笑我未忘俗
董令升舍人朋溪圖趙祖文筆也
谷風不須歌朋友道缺絶請歌伐木詩歌罷聽吾說漢
朝儒宗系今代侍臣傑甘泉久論思陽羡小休歇郊園
谷幽幽喬木覆清樾百禽鳴其間相喚極可悦坐令公
感慨朋好苦難結不如侶荆溪迥與世情别淡乎若無
味了不見凉熱是以樂從之諸峯况羅列趙侯有能事
短紙藏曲折更作陶淵眀飄颻弄明月
相馬圖呈杜勉齋左司
造物出萬類貴賤伊誰分圭璋雜瓦礫世道同疎親既
收大宛種一掃駑駘羣乃觀相馬圖低首先吟呻千金
購死骨舉國無其真生死何太晚鹽車負艱辛悠悠虞
阪道赤日煎紅塵行人亦何多具眼惟孫君一顧不旋
踵價越連城珍誰為繪此像庸示將來人相馬失之瘦
相士失之貧于兹有鉅公數載居沉淪涵養浩然氣輪
蹄任紛紜素識太平相鶚表飛青雲紫泥日邊下八座
生陽春攄心握文柄引年啟賢門凝睇辨臧否立志安
斯民他時了經濟丹青畫麒麟回顧相馬者細務何足
云寥寥載千古二道非同倫相士今何人少陵身後身
紹興帥相湯公會五客蓬萊閣登望海亭屬某賦
詩(徐穉山朱新仲王宣子胡周伯及某)
赫赫會稽郡潭潭府公居一州勝絶處畢集于庭除秦
望極高秀千峯散江湖蓬萊為收攬遠近爭奔趨溟渤
無百里登臨失東隅翬飛卧龍頂便可窺方壺丞相不
獨饗故人盛招呼兵厨列樽俎賓次羅簪裾傑閣坐褫
帶危亭上肩輿耄倪爭指似還見雲間無一月明白璧
五星燦連珠鄙夫何足數愧汗沾霜鬚客有徐季海題
名數行書怒猊抉石外筋力顔之徒周老盍命駕屬聞
遂懸車何妨行役事政用兒孫扶
陸務觀讀道書名其齋曰玉笈
自生民以來未有夫子盛六經更百代略不覩疵病瞿
𥅆書角立亦各談性命空門甚宏放果報駭觀聽是以
雖至愚讀者無不敬周時柱下史設教本清靜至今五
千言談若鼔鐘磬雖為二郗諂秖作二何佞遂令黃冠
徒冷落度晨暝賢哉機雲孫道眼極超勝殺青貝多葉
收貯腹中竟慨然發琅函窗白棐几淨三家一以貫不
事頰舌競吾皇漢孝文恭已民自定願君益沈涵持以
奉仁聖遠師曹相國下視劉子政
喜得洞霄
乞身知才疎從容荷主聖叫閽如杜宇不謂天亦聽除
書入手來一洗百念靜復疑是夢中驚喜久乃定尚餘
折腰米敗我生塵甑要令襟見肘始與家聲稱今兹火
用事日永南風競林下聽中興姑容老夫病
喜天游二十一兄至亳社時同叔夏十六兄作
登高望南都雉堞疑可數城中人不見百里等燕楚我
無簡書畏自笑誰縛汝東風送兄來下馬逼三鼔迎門
閙兒童羅拜欣欲舞花枝應亦喜紅幞已微吐聊為文
字飲一洗别離苦别離何足云千載成仰俯要知靜中
趣回視今孰愈焚香默自照下此一轉語鈴閣老師兄
當為君去取
言懷貽寓居
郊居麥風凉佛屋梅雨潤縈簾一炷香隠几百念盡時
從黃卷語坐看青燈燼昏昏花亂眼種種雪侵鬢懷哉
佳友朋久矣闕親近其誰破愁寂令我生鄙吝及閒當
過君請以茗椀進言詩固不能把酒亦無分
坐睡
竹窗納虚明棐几亦滑淨幽人坐清秋倦對古賢聖丹
田閱千息一氣忽空靜豈期黑甜鄉于此得棲徑倒牀
未必佳邂逅乃復勝覺來欠伸餘兩眼半開瞑吾身竟
何許神意久方定從此謝衾帷蒲團日相倩
茶山集卷一
