茶山集卷五
宋曾幾撰
七言律詩
辭召命呈子忱侍郎
嬾慢無端世所遺獨憐衰病少光輝惠然投我有華衮
何以報公無紵衣末學虛聲慚取譽舊章多識恐成非
侍郎清鑒懸明鏡莫道塵埃一點飛
王周士顯謨自閩中歸潙山舊隠道經臨川惠然
先辱且出示吕居仁送行詩有見及語因次其韻
贈周士
此生寡偶固其宜何况身從老得衰門外設羅誰一顧
道旁傾蓋子相知斷金已定交遊事伐木仍傳故舊詩
聞說潙山堪避世卜鄰他日更無疑
雪中陸務觀數來問訊用其韻奉贈
江湖迥不見飛禽陸子殷勤有使臨問我家居誰暖眼
為言憂國只寒心官軍渡口戰復戰賊壘淮壖深又深
坐看天威掃除了一壺相賀小叢林(務觀所結菴號小叢林云)
陸務觀效孔方四舅氏體倒用二舅氏題雲門草
堂韻某亦依韻
陸子家風有自來胸中所患郤多才學如大令倉盛筆
(寺本王子敬宅有筆倉)文似若耶溪轉雷襟抱極知非世俗簿書
那解作氛埃集賢舊體君拈出詩卷從今盥水開
以湯餅招韓伯周王巖起二提舉鄭深道曾宏甫
二使君宏甫有詩次其韻
鏡湖淮瀆舊刺史廬阜赤城新使君敢持湯餅一取飽
更用尊酒重論文玉川遣奴致雙鯉吏部呼兒書八分
不如哦君七字句舉首看度南山雲
曾宏甫見招看海裳而郡城新有更初闔扉之令
予聞鼓亟歸一詩呈宏甫
西蜀名花得許穠晚來呼客醉花中可憐朵朵枝枝弱
自占深深淺淺紅收拾雖微少陵老寵光還有翰林公
無聊獨出城闉去燒燭看時恨不同
次曾宏甫社日賞海棠吳守宅且試新茗韻
一樹深深地主家外邊誰復見穠華却因社日治聾酒
得醉春時近眼花著粉施朱俱惬當吹風洗雨但驚嗟
酴釄芍藥垂垂發更試頭綱一餅茶
蘇秀道中自七月二十五日夜大雨三日秋苖以
蘇喜而有作
一夕驕陽轉作霖夢回凉冷潤衣襟不愁屋漏牀牀濕
且喜溪流岸岸深千里稻花應秀色五更桐葉最佳音
無田似我猶欣舞何况田間望歲心
喻子才提舉招昌源觀梅倦不克往蘇仁仲有詩
次韻
問公何許看花回賸說郊坰十里梅樹雜古今他處少
枝分南北一齊開昌源已辦行厨去離渚猶須使節來
況復蘭亭公所葺清流九曲要傳杯
聞降湖北提鹽
一為散吏寄郊坰三見南山木葉零病著不能朝帝所
老來只合奉祠庭繡衣玉節官仍作(音佐)流水桃花路再
經洞口故人應問我淹留何處髮星星
南山除夜
薰風吹船落江潭日月除盡猶湖南百年忽已度強半
十事不能成二三青編中語要細讀蒲團上禪須飽參
兒時顔状聽渠改瀟湘水色深挼藍
喜聞天兵已臨衢寇
野宿溪行各晏然吳頭楚尾接風烟豈知苻澤深為祟
不道柯山最近天境上音郵多浪語殿前兵馬是真傳
未能日報書三捷竹簟紗厨到曉眠
至日述事時江海大捷
觀臺四望楚氛開雲物輪囷瑞九垓大雪山隂消得盡
微陽井底放令回江心皂幟千艘沒海角黃旗一騎來
想像天顔知有喜正衙入賀薦金罍
寄泉南守趙表之
天遣高人下别峯(表之雙塔所居一軒號別峯)諒無官事汩胷中香
來海外沈煙碧果熟林間荔子紅曹植詩篇疏入社裴
休參問遠同風蕭然丈室維摩詰何日文殊對此翁
寄浙漕韓公圭璡
故人官達更相求不但寒温札翰投深貯爐薰來嶺海
遠包書帙到林丘未知輓粟飛芻外尚及哦詩把酒不
千里往還殊不隔夢魂常繞日邊州
寄浙東參議鄭禹功
憶昨分攜自日邊星辰忽忽幾回天故人老作諸侯客
今我初無二頃田安得詩書同保社敢煩札翰訪林泉
萬山不隔襟期處賴有渠儂一味禪(禹功參禪有省)
寄十扇與陳述之
饒陽輕箑人共知封書寄與今其時清風兩腋想披拂
眀月千里能追隨一朝貴重得謝傅中道捐棄憐班姬
吾徒且當置是事魯縞如雪題新詩
寄信守徐穉山侍郎
歸去來兮莫問津有船即買繫江濱自應一學陶元亮
不用更呼祁孔賓已卜春前春後日重尋水北水南人
使君為我新茅棟數有書來意甚真
寄何晉之直閣
别來不寄一行書貝葉琅函想自娛喜得直廬新内閣
夢成同舍舊東都絶知筆底鶱騰在未省體中安穏無
見說閩山小兒子夤緣即罷數趨隅
寄提舶王季羔
外臺隠吏極風流記得衰翁舊日不三島十洲曾接武
千巖萬壑更從遊官曹閒似雲間鶴賈舶紛如海上鷗
幸有西湖應著我時操艇子過明州
撫州呈韓子蒼待制
一時翰墨頗横流誰以斯文坐鎮浮後學不虚稱吏部
此生曾是識荆州相逢未改舊青眼自笑無成今白頭
聞道少林新得髓離言語次許參不
子蒼㩦賀章見過用韻為謝
胡嶺三年自竄流歸來差慰此生浮政緣天下無雙士
非為江東第一州懸榻坐中難入眼設羅門外少回頭
袖詩不意高軒過問里人曾到此不
次子蒼追憶館中納凉韻
飯罷蓬瀛屧響廊薰風啜茗倚繩牀草荒老氏藏書屋
山繞王家避世牆湯餅承公薦槐綠爐芬遣我夢芸香
欲論舊事愁無奈願挽天河作酒漿
聞李泰發參政得旨自便將歸以詩迓之
苦遭前政墮危機二十餘年詠式微天上謫仙皆欲殺
海濱大老竟來歸故園松菊猶存否舊日人民果是非
最小郎君今弱冠别時聞道不勝衣(案瀛奎律髓註秦檜謫趙丞相鼎李)
(参政光胡編修銓于海外必欲殺之趙先歿李胡皆生還又最小郎君原註謂孫壻文授今附識於此)
李子長縣丞示詩卷
乃祖天邊太白星裔孫名字見家聲官曹卑似崔斯立
句律清如庾義城贈我不知相報答投人政恐未分明
丞哉于子元無負松竹成隂水亂鳴
汪彦章内翰除守臨川以詩賀之
臨川内史詔除誰里巷傳聞報客知金馬門深曾草制
水精宫冷近題詩行看畫省旌旗入定把書麟筆札隨
若訪毗耶舊居士無人問疾鬢成絲
賀曾裘甫得解
南風盛事昔無聞乃祖詞場筆有神一牓豪英收幾士
同年伯仲看三人今君科第欲驚世他日文章當致身
意惬歸來能訪我亦令宗派倚生春
吳元中少宰復官守長沙以詩賀之
眼看亂後幾凋年神護靈光獨巋然(靖康宰相六人惟公在矣)鏡裏
未添新白髮囊中初得舊青氊寄書地正當回鴈晤語
身方走跕鳶社稷于公端可卜一篇江漢詠周宣
題徐子禮自覺齋時子禮為江隂抱麾之行
徐子長吟復短吟竒書窗下日幽尋誰知密密深深地
參得明明了了心千里澄江空更闊中秋素月古猶今
使君胸次端如許願以餘光照所臨
題巾山廣軒次韓无咎韻
鈴齋偪仄未銷憂暇日聊為帢幘遊喬木中間藏古寺
籃輿直上得名流豈無雲水連孤嶼亦有山林望一州
後日玉霄峯頂去憶經行處為回頭
張子公招飯靈感院
竹輿響肩艫啞嘔芙蕖城曉六月秋露華猶泫草光合
晨氣欲動荷香浮給孤獨園賴君到伊蒲塞供為我羞
僧窗各自占山色處處薰爐茶一甌
吕居仁力疾作詩送行次其韻
雪屋風窗逼歲窮一杯情話與誰同向人寡偶無如我
抵老相知獨有公文字欲求千古事簿書還費二年功
新詩已佩臨分語况復哦詩是病中
次韓叔夏送行韻
乃祖曾為文送窮兒孫氣味略相同立朝有疏慕汲直
去國無書干子公竹椅蒲團深著意雪窗螢案坐收功
自憐無補朝廷事又向蠻煙瘴雨中
次蘇守朱新仲舍人留會稽之行韻
公知此老發船時不作河梁送别詩但說江湖留我住
為言巖壑與人期凝香燕寢定自好懷綬稽山無不宜
早晚歡迎剡溪上去公亦復意遲遲
適越留别朱新仲
扁舟綠漲漕渠時解釋離懷政用詩管鮑交朋無變態
朱陳嫁娶有佳期長洲茂苑著身久秦望鏡湖行腳宜
二浙中間才一水短書莫使寄來遲
寓居有招客者戲成
蓬蒿小院立秋天禿鬢凄風雨颯然丈室何人問摩詰
後堂無地著彭宣牀頭白酒新浮甕案上黃詩屢絶編
不厭寒家淡生活書窗期與子周旋
次勸農韻
典郡治中總得賢郊原一出萬人傳山行野渡時時雨
婦餉夫耕處處田說與老農無罪歲但當力作有逢年
驅兒播種貧家事可奈西疇只仰天
處守謝景思寄勸農詩次其韻
使君小隊出田間郤擁旌旗鼓吹還走送勞農詩俊逸
懸知領客事清閒坐曹已白兒時鬢置酒聊朱病後顔
無路從公上烟雨夢魂長遶處州山
乙卯歲江南大旱七月六日臨川得雨奉呈程伯
禹待制
縹緲爐煙上帝閽朝來一洗旱如焚壟頭無復成龜兆
水面初看起縠紋政使夏畦炊白玉未妨秋稼割黃雲
使君閔雨心猶在化得邦人不茹葷(時屢禁屠宰)
空公長老一出即住雪峯書來以建茗為寄長句
奉呈空公時以筆硯作佛事也
此公出世使人驚道眼看來郤未曾政爾雪峯千百衆
澹然雲水一孤僧不妨詩筆作佛事已用茗甌傳祖燈
我老尚堪行腳在因風為寄古崖藤
送曾宏甫赴光山守
千里光山去拊循長淮練靜屬城闉開門自少公家事
領客寧無我輩人網戸得魚肌切玉兵厨有酒色鎔銀
老翁生死誰相訪札翰時時到水濱
曾宏甫到光山遣送鵝梨淮魚等數種
吾宗席未暖淮濱遣騎持書賸送珍美實來從壓沙寺
巨魚長比藉糟人欲雕好語略為報但愧新詩如有神
領客不無桃李樹知君憶著故園春
次秘丞李希聲(錞)新省韻
吾皇德澤小滄溟倒載干戈不用刑天以圖書效河洛
人如蘭玉秀階庭石渠盡日蓬山影金殿凌虚帝座星
從此崇文三萬卷權輿甲部聖師經
次何德器見贈韻
德器交情素所敦乃翁雖逝典型存不惟歆向皆書府
况復封胡是相門意氣君方凌碧落年齡我已到黃昏
今晨鏡裏如膏沐歡喜仁人有贈言
和李宗丞
海邦西渡即朝廷雙闕瓊臺天下名跋馬望君真屢矣
拏舟過我太遲生門闌不日登元禮句律今朝得少卿
已辦黃花一尊酒有如江水莫寒盟
次馮子容主簿信州築居韻
聞君卜居水雲鄉欲往從之各異方屋角樹隂傾老蓋
溪南山色過浮梁薰風自在翻書葉梅雨相欺敗堵牆
長鋏高歌歸去好幽棲為我覓陽岡(老杜卜居詩要求陽岡暖一作與君)
(勝日杖崇岡)
鄭深道餞曾宏甫台州之行見招風雨不能度溪
橋作此贈宏甫
一觴相屬費招呼况復吾宗攬轡初春雨春風俱作惡
溪南溪北頓成疎刻殘紅蠟君哦句挑盡青燈我讀書
細故乖違猶似此功名不必問何如
送曾宏甫守天台
莫作陽關墮淚聲丹丘勝事要君聽興公賦裏雲霞赤
子美詩中島嶼青天近豈無宣室召地偏猶有草堂靈
鑾坡飛上勤回首記取來游舊客星
送李似舉尚書帥桂州二首
桂林佳事我能言四座停杯且勿喧人物豪華真樂國
江山清絶勝中原親嘗荔子薰風浦靜對梅花小雪村
邊鎖無虞庭少訟不妨仙釋問真源
整整三朝玉筍班幾年流落奉祠官不令歸曳尚書履
亦合先登大將壇從昔南荒除帥重只今西顧倚公寬
長途不惜身為御欲上龍門自作難
送周德修侍郎守武陵郡
傾蓋江頭許定交談經論事聽忘勞轍環萬里猶持橐
門掩三秋却夢刀流水落花公境界摘山煑海我官曹
人生五馬從來貴行樂何須歎二毛
送王亞之
執手河梁有贈言檣烏端為小留連無風浪起勤看客
不盡江來穏放船煙雨樓臺空夢到雲天鴻鴈只書傳
不須更問西歸日定是彤庭射策年
送蘇伯益提幹代還侍下(伯充之孫伯業之子)
幕下官曹寄玉溪溪邊野老借光輝齧氈校尉衝寒去
扇枕郎君觸熱歸大父正攜靈壽杖尊公更著老萊衣
贈行未說功名事此事如公世上稀
送王宣子赴廬陵守
秋風送遠廬陵守車騎光華鬢未斑早歲名高天下士
同時身到海中山淹回二水分流處邂逅千巖競秀間
行矣衰翁如未死錦衣白晝候君還
送賀子忱參議之官閩中
越侯賓客有輝光領袖今年得望郎詩似拾遺留劍外
才如處士去河陽到時晚荔論園買舊日春茶洗盞嘗
璧水同寮幾人在賸將書疏及滄浪
送路應求赴郢守
一雨全清去路塵石城風物話臨分了無獄訟勞官長
賸有江山奉使君樓上今誰能和曲鼻端那復可揮斤
吾人莫道知音少千里歡謠入聽聞
送尹叔(東珣)之象州
歲星一别又回天貧賤交情老更堅傳世典型清徹骨
向人懷抱直如絃經營象郡三椽屋漂泛龍城一葉船
風雨蕭蕭雞自曉此心常與子周旋
送吕倉部治先守齊安(案瀛奎律髓注吕倉部大器字治先茶山之壻是生)
(東萊先生今附識于此)
齊安剖竹要循良分付吾家坦腹郎賸有江山連赤壁
略無訟獄到黃堂鈴齋晝永宜深念邊鎖秋高合過防
此地元之餘烈在勉旃幸未鬢毛蒼
送周仲固寺正提舉湖北茶鹽余建炎己酉歲嘗
為此官
洞庭湖北飽知聞嘗以輶軒犯楚氛遠有光華新令尹
分投閒散故將軍武陵源口自碧水古德山頭多白雲
一路澄清縱幽討不妨書札細論文
送方務德將漕廣西時余亦有此除
壯時一别鬢成絲忽漫同盤又語離底事不為三日款
相逢猶是半年遲溪邊贈策正楊柳境上開尊應荔枝
莫歎嶠南荒絶好光華最有遠人知
送晁恭侍郎守臨川
才猷表表自名卿何况傳家烜赫聲道院老人真乃祖
雪堂高弟是諸兄一牛鳴地正接跡五馬行時尤見情
擬峴登臨試回首小軒應記碧山横
送紹興帥湯相得請洞霄歸括蒼二首
武公入相不虚傳奏牘求閒郤更前聖主閔勞天下士
詔書許作地行仙少微星分臨江左大滌山門鎖日邊
便以公歸良易耳午橋雖好莫留連
誰言富貴踐危機永日深春故里歸烟雨高樓增意氣
蓬萊傑閣少光輝向來赤舄又遵陸此去青鞋長掩扉
畫戟門東是茅宇鈴齋想像獨依依
送逮子赴秋試江西漕司
有詔詞場獵俊英西風匹馬豫章城欲追諸父鴈行上
肯逐羣兒魚隊行金是莫邪當自必璞非死鼠會相明
筆端妙處還知否萬里秋天壯氣横
示逢子
清臞骨相類諸生黽勉寒窗守一經用賦要窺司馬室
學詩頻過伯魚庭可憐親髮鏡中白莫負子衿身上青
五桂蔭門家世事寂寥天畔幾回星
同逢子韻寄逮子促其歸
九日清尊要及辰誰令形迹滯甌閩饒陽城畔趨庭子
長樂坡前入幕賓竝倚門閭吾二老相求原隰汝三人
借令不共黃花酒莫與西風作後塵
逮子得龍團勝雪茶兩胯以歸予其直萬錢云
移人尤物衆談誇持以趨庭意可嘉鮭菜自無三九種
龍團空取十千茶烹嘗便恐成災怪把玩那能定等差
賴有前賢小團例一囊深貯只傳家
用逮子韻奉贈鄭禹功參議
雨餘依砌上蒼苔竟日山房閉不開下馬厭聞生客至
敲門喜見故人來長哦綠竹詩三疊小酌黃花酒一杯
(竹菊皆小圃有之)此外相看復何事團蒲隠几湛靈臺
次錢處和贈赴召之行韻
蒼顔白髮海邊州敢與君王側席求水似篙深催我去
雨如絲下要人留偶然結綬登畿左不用攀轅擁道周
高卧耦耕吾有分何心賜璧取封侯
留别三姪
僧窗又與汝周旋百感相隨到酒邊無復吹箎如異日
空驚枕塊已三年一門叔父吾衰矣東閣郎君但勉旃
不為懷金紆紫事澡身玉雪是空傳
春來聞故舊多云亡者作詩示同志
鴈足曾無一字收有時書到郤生愁故人疊疊半黃壤
今我蕭蕭全白頭大抵百年皆逝水可憐萬事只浮漚
朝聞夕死真吾道聖處工夫辦得不
次鄭禹功韻
怪底消除執熱煩鄭公方丈接三韓空餘坐榻懸犀柄
豈有行厨洗玉盤作吏忽驚玄鳥變尋盟未向白鷗寒
諸山只在登臨眼安得陪君杖履看
次招客見贈韻
夏夜僧窗淡月籠新凉絶類九秋中麴生入座有清濁
荔子堆盤能白紅持此淹留數佳客慰予牢落一衰翁
驪駒散後君知否獨臥山房竹裏風
次徐惇立韻
此身那得作飛仙魂夢相從但欲眠極目參辰不相見
論心膠膝未為堅别君甲子三千日問我春秋七十年
久要不忘吾輩事交情自昔幾人全
次王元渤問余脱齒韻
齒危但以粥充虚辜負公家夏屋渠(舊說夏屋大具渠勤也言設大具其)
(意勤勤然)政恐麴生深作祟可憐髯簿頓成疎(炙轂子謂羊為髯須主簿)
動搖不減韓吏部蹴踏非同焦校書落勢今年殘未已
秖應從此併無餘
吳帥見和亦復次韻(案此詩前似有倡和一首為錄者佚去)
九日心飛類琯灰龍山直上好樓臺老身稚子扶將去
勝地元戎借得來酒似朝霞披霧散詩如秋菊艷霜開
至今研席珠璣滿莫道登高寂寞回
次憂字韻(案此詩前似别有次某人某字韻一首亦錄者佚去)
公家伯仲世名流畫省歸來共樂憂稍喜對牀聽夜雨
永懷扇枕作凉秋誰言小草能蠲忿未信閒花可療愁
惟有塤箎發清吹渠儂無厭亦無求
挽韓子蒼待制
佩聲曾到鳳凰池不盡胸中五色絲三黜本因元祐學
一飛合在中興時忽驚地下修文去太息門邊問字誰
猶想泉臺有新作郊原小雨欲催詩
挽鄭禹功
鄭公高義絶陳雷别我姑胥首重回書跡横斜良足喜
訃音曲折可勝哀定知泡影垂垂盡故傍江湖得得來
俗眼看公終未是無生滅處詠歸哉
挽梁元功
朋儔大半白頭新臭味同流少似君交契雖深淡如水
宦情何翅薄于雲安知暮景鸎聲谷遽作高原馬鬛墳
忍向西風歌薤露略無好語頌清芬
挽陳丞相
中興論相得耆英進退能為國重輕有望臨人山泰華
無私待物器權衡兩朝禮貌緣同德多士憑依為至誠
自古元臣薨位少一時生死極哀榮
悼雲泉勤庵主
正坐長齋早得衰(師持齋未嘗少破)中年一病莫醫治懸知水
複山重地難度風饕雪虐時乘興前村曾有約(師有前村尋梅)
(之約)寄聲絶頂可無詩(師病甚猶寄聲索余翠微亭詩)禪房手自栽花木
付主林神好護持(庵中花木皆師手植)
茶山集卷五
