回文類聚卷三
宋桑世昌撰
四言(以下古詩)賀道慶
陽春艷曲麗錦誇文傷情織怨長路懷君惜别同心膺
填思悄碧鳳香殘金屏露曉入夢迢迢抽詞軋軋泣寄
迴波詩緘去札
春遊(五言)
枝分柳塞北葉暗榆關東垂條逐絮轉落蕊散花叢池
蓮照曉月幔錦拂朝風低吹雜綸羽薄粉艷妝紅離情
隔遠道難結深閨中
五言齊王融
靜烟臨碧樹殘雪背晴樓冷天侵極戍寒月帶行舟
後園作
斜峰繞徑曲聳石帶山連花餘拂戲鳥樹密隠鳴蟬
和湘東王後園梁簡文帝
枝雲間石峰脉水浸山岸池清戲鵠聚樹秋飛葉散
又邵陵王蕭綸
燭花臨靜夜香氣入重幃曲度聞歌遠繁絃覺舞遲
又庾信
旱蓮生竭鑊嫩菊養秋潾滿池留浴鷺分橋上戲人
又定襄侯
危臺出岫迥曲澗上橋斜池蓮隠弱芰徑篠落藤花
六言
青山暎雪含思碧草抽烟繫晴屏香夢愁月落棹蘭吟
苦風清零珠淚紅軫促慘雲娥翠杯停聽君唱我離恨
聲悲心悽骨驚
山居(七言)戴光乂
犂鋤闊地燒侵雲焰猛衝巖迸鹿羣鼙鼓靜時長霸國
戰爭無地感明君啼猿響樹寒山碧宿鳥喧巢夜霧曛
梯嶮上巖緣路去院僧敲磬曉來聞
曉起即事寄皮襲美陸龜蒙
平波落月吟閒景暗幌浮烟思起人清露曉垂花謝半
遠風微動蕙抽新城荒上處樵童小石蘚分來宿鷺馴
晴寺野尋同去好古碑苔字細書勻
和陸秀才曉起皮日休
孤烟曉起初原曲碎樹微分半浪中湖後釣筒移夜雨
竹傍眠几側晨風圖梅帶潤輕沾墨畫蘚經蒸半失紅
無事有杯持永日共君唯好隠牆東
絶句(五言)紆川
小徑緣溪綠低簷傍樹隂好風秋入眼清月夜窺牀
四時四首梅窗
春
晝永春庭邃雙飛燕隔簾袖隨簾捲翠時見玉纖纖
夏
曲澗跳珠碎叢山叠翠濃竹新敷影薄閒看倚枝笻
秋
小雨凉添夜蘭芬潤襲衣曉屏山曲曲長若夢思歸
冬
曲徑穿叢密香清為客來玉梢梢外雪苔古暈疎梅
因小兒學琴終夜不寐作朝老陳子高
鳴鶴操音清興幽發性情聽琴愛夜半明月上殘更
客懷
遠山雲夢斷長路客愁新殘漏悲鐘急香車碾暗塵
無題半山王安石
碧蕪平野曠黃菊晚村深客倦留酣飲身閒累苦吟
梦長隨永漏吟苦雜疎鐘動蓋荷風勁霑裳菊露濃
迸目川魚躍開雲嶺鳥翻徑斜荒草惡臺廢冶花繁
客懷(律)
泊雁鳴深渚收霞落晚川柝隨風斂陣樓暎月低弦漠
漠汀帆轉幽幽岸火燃壑危通細路溝曲繞平田
暮春(六言絶)朝老陳子高
纖纖亂草平灘冉冉雲歸遠山簾捲堂空日永鳥啼花
落春殘
晚眺(七言絶體此首神智)東坡蘇軾
長亭短景無人畫老大横拖瘦竹笻回首斷雲斜日暮
曲江倒蘸側山峯
記夢
十二月二十五日大雪始晴梦人以雪水烹小團茶
使美人歌以飲余夢中為作回文詩覺而記其一句
云亂點餘花唾碧衫意用飛燕唾花事也迺續之為
二絶句云
&KR0755;顔玉盌捧纖纖亂點餘花唾碧衫歌咽水雲凝靜院
梦驚松雪落空巖
又
空花落盡酒傾缸日上山融雪漲江紅焙淺甌新火活
龍團小碾鬭晴窗
咏梅茹芝翁
東溪小步晚烟隨玉點花疎竹外枝風襲袖香清滿徑
悤悤好處恨來遲
戲成松隠曹勛
春光曉看如殘梦院靜宜兼竹影疎新處觸時佳意在
夜寒猶怯枕衾孤
即事醒菴王卿月
花落滿林春寂寂亂紅流水遠飄香鵶栖已合暮雲碧
叙日看山空斷腸
秋江寫望梅忩
寒江暮泊小舟輕白鷺棲烟叢葦鳴寬望遠空浮湛碧
老蟾驚玉弄秋清
西湖戲書二首
蜿蜿翠麓秋烟漲灔灧金波夜月澄樽酒具時隨興遣
景多逢處曲欄憑
又
雲巢望斷望西湖竹護梅藏隠士居芬草綠深春盎盎
客來同攬一山孤
春望
絲絲柳翠連雲幕點點鷗輕漾晚波時事無心隨興遠
日長閒處理衣蓑
春晝朝老陳子高
悠悠亂片花空舞冉冉輕絲晴晝長樓下怯寒香袖薄
破愁春酌濁醪香
春夜徐子禮
斜光月暎紗窗小美蔭雲連翠竹高花露染成香地暖
隔簾輕吹晚騷騷
四時四首
春隨齋徐權
風吹細浪低田麥雨過初分淺水秧紅樹半開桃臉嫩
綠波深暎柳絲長
夏
林垂紫李玉成蹊水暎紅榴石近溪深棟雙雙飛燕語
隂槐綠樹萬蟬嘶
秋
紅飄亂葉樹連枝雨著疎花菊遶籬蓬轉恨多饒白髮
鴻歸數處寄新詩
冬
飛花雪片落梅殘興發歌樓酒量寬磯石釣魚觀凍手
衣蓑綠暎暮江寒
奉和司封使君春日之作(律)伯原朱長文
佳景更同民共樂俊髦皆集盛飛觴花隨客醉還成句
柳贈人行欲斷腸斜月上時霞散錦暖風來處寢凝香
華年惜過須心賞富貴叢身逼鬢霜
春日湖上書事虚齋桑正國
李昭亮供奉為唱時龍太初秦少游以次和者已二
十二人矣諸公末後方示以詩軸似欲見窘因用回
文體作一篇答之正讀繼前韻倒讀次後篇
巵傾好酒逢時盛早遇春融媚景天龜暖戲挨初綠草
燕飛輕拂乍晴烟遲遲晝影花籠檻郁郁香風蝶舞筵
眉似柳開眸似水怡情自愛賞湖邊
會課乾明寺
悠悠意得自疎通寂地因居樂性空幽思曉風清迫枕
靜聽寒雨細霑桐脩莖竹韻澄簫玉綠影松垂亂鬢蓬
儔侣好邀同此適搜吟得到幾怱怱
夏日同少游諸友登樓即事
情閒共悦良朋好溽暑消來過雨時萍水遠流青點小
柳堤横瞑翠絲垂輕烟晚透疎林迥嫩冉芳迎皎日遲
清思廓然欣賞地瞰觀遙閣靜聮詩
即席次君禮年兄韻太虚秦觀
大父與太虚先生同里閈且同科甲最相厚善翰墨
多失於兵燼不特此詩而已先公嘗記誦云是時同
集者數人惟太虚不數刻而就坐客皆歎其敏君禮
大父字也
情舒喜面山浮翠袖滿薰風凉透時萍碎錦鱗金網舉
影差簾燕玉鈎垂輕輕篆鼎凝香細欵欵方壺轉漏遲
清興此來同約久趣多深意古人詩
秋日收兵獻鍾侍郎茹芝翁
強兵義勇威嚴令化靖由來不戰征疆境復時歸馬健
鼓鼙休處亂雲輕霜凝積恨懷邊戍月落衝寒夜上城
黃葉樹頭風凜凜碧波江遠路平平
題龜山明老周知微
潮隨暗浪雪山傾遠浦漁舟釣月明橋對寺門松徑小
檻當泉眼石波清迢迢綠樹江天曉靄靄紅霞海日晴
遙望四邊雲接水碧峯千點數鷗(一作帆)輕
宿龜山次韻朝老陳子高
潮回浪濺細沙傾岸柳平波暎眼明橋接短亭連野迥
艇横長笛帶風清迢迢翠草寒烟暝隠隠疎林暮靄晴
遙見叠峰清淺黛客心傷處碧雲輕
曉起北山程俱
霜林一望極空寒曉鼓催人覺夢殘黃霧帶秋江渺渺
勁風翻影露漙漙香飄引篆新添火髮密勝簪慢整冠
狂拙懶便惟少事興來閒借遠山看
冬夜李若璞
蒼蒼夜色雲天遠葉落風林噪亂鴉香篆煖烟濃結穗
暗窗寒雪密飄花琅琅翠竹幽香碎耿耿青燈孤影斜
忘累俗情添興雅晚眠獨酌滿甌茶
次韻吳叔廉山村詩許存我
田遶青山好住家短籬疎圃接丘麻烟村遠近栖鴉亂
竹岸高低飛鷺斜泉噴石間巖湧雪霧浮堤外柳吹花
連雲碧色秋光冷眠犢黃昏草長芽
偶書隨齋徐瓘
明中悟理造忱誠性覺通真見即行生不生來空是境
有無有處化為城榮枯現夢因緣想色相求心妄執情
名與實亡都在道盲聾苦學漫營營
回文類聚卷三
