回文類聚補遺
長洲朱存孝續補
昌黎公云佛者西域之一法耳後漢時流入中國上古
未嘗有也世人惑其降福之說紛然是務至于奴隸之
輩固不足怪何王公卿相之輩讀書知古之人亦奉之
不敢稍惰也古之事佛者莫如梁武觀其國敗身亡貽
譏後世似亦可以為鑒而奉之者一若未知豈其心之
冥頑不靈迨下愚之不若歟古逹磨真性頌及太宗回
文千首雖有巧思終為賊道何堪入于書籍然而前盲
久經增入故不復斥去仍附于此以為往鑒云
春日雪(萬首唐人絶句内錄出五絶)潘孟陽
春梅雜落雪發樹幾花開真須盡興飲仁里願同來
和前張薦
遲遲日氣暖漫漫雪天春知君欲醉飲思見此交親
春日雪酬潘侍郎權德輿
酒桮春醉好飛雪晚庭閒久憶同前賞中秋對遠山
曉行(五律錄明詩統内出)張豫源
殘月落溪灣遠行客路還寒鴉宿古樹靜水咽空山巒
翠露深淺嶺雲分曲彎丹霞映赤日曉霽愛躋攀
四時四首薛濤
春
花朵幾枝柔傍砌柳絲千縷細搖風霞雲半嶺西斜日
月上孤村一樹松
夏
凉回翠簟冰人冷齒沁清泉夏月寒香篆裊風青縷縷
紙窗明月白團團
秋
蘆雪覆汀秋水白柳風凋樹晚山蒼孤幃客夢驚空館
獨雁征書寄遠鄉
冬
風捲雪篷寒罷釣月輝霜柝冷敲城濃香酒泛霞杯滿
淡影梅横紙帳清
絶句高青丘
風簾一燭對殘花薄霧寒籠翠袖紗空院别愁驚破夢
東闌井樹夜啼鴉
夜坐臞仙
籠煙遠樹見昏黃懶起鈎簾空夜長紅落墜飛驚鳥宿
松生月色竹生涼
訪友不遇(明詩統内錄出)張旴江
紅林半照夕陽斜晚徑行來歸路遐空訪幽人無渡覓
野田飛鳥宿平沙
題青山白雲圖(七律)臞仙
秋雲白處亂山青石澗横橋小草亭流瀨漱寒鏘玉珮
翠巒含秀吐金精鳩鳴野樹疎煙淡雁過高峯落月明
樓上不詩無興遣遠天連水碧澄澄
書懷(叠字體)
紛紛雨竹翠森森點點風花落綠陰貧恨苦吟窮寞寞
亂愁牽斷夢沈沈昏昏嶺隔重重信渺渺江如寸寸心
因有事情閒默默我於疎拙老駸駸
夜宿江館(有序)丘瓊山
歲庚午歸至金陵寓新河客邸鄉友馮元吉誦宋人
周明老龜山回文詩命予兩和其韻以夜宿江館為
題明老詩用意曲折命辭瀏亮信為難及矣但其中
潮浪浦泉波水等字太多不免重複既曰綠水連天
而又有雲接海之句則一意而兩出矣當漁舟釣月
之時又安得紅霞暎日乎
潮生海岸兩崖傾落月江楓暎火明橋透白波流水遠
屋連紅樹帶霜清迢迢漏盡寒更曉片片雲收夜雨晴
遙望楚天江渺渺茭蒲盡處落鴻輕
牡丹二首(以下十一首明詩統内錄出)張豫源
花浮月夜静飛神妙出天工奪畫真斜葉趁風搖翅蝶
艷姿嫌酒病心人霞翻麗質晴烘日露浥微香暖涴塵
家世古稱應獨魏花飄未盡占芳春
悠悠日轉九回腸怨入遙波碧草芳流水似情君行薄
斷雲如夢妾心傷愁生嫩臉花增暈淚濕嫣腮粉膩香
樓滿月光清夜永紬衾半擁臥空床
蝶何出光
天晴趁影輕飄粉伴結長欄石砌隂眠栩栩驚秋露滴
翅雙雙暎水池臨煙含瘦影梅窗小夢入寒枝梨院深
憐却春心花盡撲翩翩幾隊逐園林
菩薩蠻
秋思丘瓊山
予幼時嘗讀朱文公劉静修文集俱有菩薩蠻回文
詞惜其隨句倒讀不免意複不如至尾讀回為妙已
曾以邨居為題作一闋矣後失其稿閒中復戲作此
云
紗窗碧透横斜影月光寒處空幃冷香炷細燒檀沈沈
正夜闌更深方困睡倦極生愁思含情感寂寥何處
别魂銷
擬織婦閨怨(二首)湯若士
梅題遠色春歸得遲鄉瘴嶺過愁客孤影雁回斜峯寒
逼翠紗窗殘抛錦室織急還催織錦官當夕情啼斷
望河明
還生赦泣人天望雙成錦匹孤鸞悵獨泣見誰憐流人
苦瘴烟生親還棄杼鴛配關河戍遠心天未知人道
赦來時
回文類聚補遺
