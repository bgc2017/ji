古文集成卷五十一宋王霆震編
前庚集五
銘
志道齋銘(晦庵)
曰趍而挹者孰履而持曰饑而寒者誰食而衣故道也
者不可須臾離子不志於道獨罔罔其何之
據德齋銘(晦庵)
語道術則無往而不通談性命則疑獨而難窮惟其厚
於外而薄於内故無地以崇之
依仁齋銘(晦庵)
舉之莫能勝行之莫能至雖欲依之安得而依之為仁
由已而由人乎哉雖欲違之安得而違之
游藝齋銘(晦庵)
禮云禮云御射書數俯仰自得心安體舒是之謂游以
游以居嗚呼游乎非有得於内孰能如此其從容而有
餘乎
崇德齋銘(晦庵)
尊我德性希聖學兮玩心神明蛻汚濁兮
廣業齋銘(晦庵)
樂節禮樂道中庸兮克勤小物奏膚功兮
居仁齋銘(晦庵)
勝已之私復天理兮宅此廣居純不已兮
由義齋銘(晦庵)
羞惡爾汝勉擴充兮遵彼大路行無窮兮
力仁齋銘(撙齋)
為胡伯槱作
吾物非物不完則缺維何缺之實自則之
物非吾物不芟則茀維何茀之實自茁之
捫茁之端未一髮間拔之如山凡累吾怛
一髮難拔况不寧髮緬其聖門視聽動言
克已惟顔繄顔之克聖門烏獲尚監而勒
敬義齋銘(西山)
惟坤六二其德直方君子體之為道有常
内而立心曰直是責惟敬則直不偏以陂
外而制事曰方是宜惟義則方各當其施
曰敬伊何惟主乎一凛然自持神明在側
曰義伊何惟理是循利害之私罔汨其真
静而存養中則有主動而酬酢莫不中矩
大哉敬乎一心之坊至哉義乎萬事之綱
敬義夾持不貳不忒表裏洞然上逹天德
昔有哲王師保是詢丹書有訓西面以陳
敬與怠分義與欲對一長一消禍福斯在
怠心之萌闒焉沈昏欲心之熾蕩乎狂奔
惟此二端敗德之賊必壯乃猶如敵斯克
怠欲既泯敬義斯存直方以大恊德于坤
一念少差眡此齋扁嚴師在前永詔無倦
尊德性齋銘(晦庵)
惟皇上帝降此下民何以予之曰義與仁
惟義與仁維帝之則欽斯承斯猶懼弗克
孰昏且狂苟賤卑汚淫視傾聽墮其四支
䙝天之綱慢人之紀甘此下流衆惡之委
我其監此祗慄厥心有幽其室有赫其臨
執玉奉盈須叟顛沛任重道遠其敢或怠
震齋銘(并序)(撙齋)
為裴大中秀才作
易之初有八卦而已其方位所直則震次於艮其重為
六十四而序卦所編則艮次於震震動也艮静也天下
之理未有静而不動動而不静者聖人互存其義而不
明言之殆欲使學者互而參參而徹則為自得歟嗚呼
第患未精於易爾精之則不惟艮之中震之義具焉震
之中艮之義亦具焉又何必互參而后徹哉余銘裴子
之震齋而懼其挾少年之氣以逞未領會也故作是序
其銘曰
伊雷之神眡時卷舒有鼓莫鳴或授之桴
伊龍之靈眡時舒卷有門莫關或授之揵
方卦云豫同應物須忽矣歸妹同返吾初
是謂龍雷而卦為震孔孟曰時遞進遞退
彼桴策勲吾竈不燼彼揵策勲吾卸其靷
子齋誰名無乃太雋二月之卦子首其擡
辟諸虎豹兒稅于胎行矣八月子銳其摧
辟諸草木老復于孩殊關同鑰一勘百開
式頌且規銘子震齋
艮齋銘(艮齋)
某歸自荆北乾道乙酉之歲乃始名其齋以艮艮之為
義大矣齋中之寓聞之長陽長陽聞之兼山兼山聞之
廣平廣平聞之嶺北之理嶺北之理聞之泗濱泗濱聞
之靈臺靈臺聞之龍紀龍紀聞之先天斯其為聞也固
亦不一也或聞之於千載之後而不為疎或聞之於合
堂同席之頃而不為密或聞之於寂默而不為略或聞
之於諄複之辯而不為煩盖聞其所聞而後能知其所
聞知其所聞而後能信其所聞信其所聞而後能高其
所聞高其所聞而後能安其所聞聞而至於安則能說
諸心寒暑晝夜出入起居必有從容優游而不可解者
矣既聞之又從而銘之是安之之義也銘曰
太極位奠兩儀以分天高地厚生成惟均
日月有明運乎晝夜離南坎北炎上潤下
至理可喻矯首遐觀言提斯綱匪張自難
山上有山止之為止挾嵩合岱于壯于趾
仁義忠信盖無常名由止而推則勇于行
禹稷濟時陋巷為厄一視其處二特其迹
將聖於此富貴浮雲有限之抑無窮之伸
傃而行之允毅伋也孟養浩然無屈移者
五綦六鑿澒洞喧豗不有隄防奔川吼雷
出門萬里其途蕩蕩用震以乾是曰无妄
孰信所信孰契以心十全之醫良藥萬金
有聞雖晚或善其後聞斯銘斯以戒坐右
艮齋銘(南軒)
為魏元履作
物之感人其端無窮人為物誘欲動乎中
不能反躬殆滅天理聖昭厥猷在知所止
天心粹然道義俱全是曰至善萬化之源
人所固存曷自違之求之有道夫何遠而
四端之著我則察之豈惟慮思躬以逹之
工深力到大體可明匪由外鑠如春發生
知既至矣必由其知造次克念戰兢自持
事物雖衆各循其則其則匪它吾性之德
動静以時光明篤實艮止之妙於斯為得
任重道遠時不我留嗟我同志勉哉勿休
伊我小子懼弗克力咨爾同志以起以掖
蒙齋銘(南軒)
為余端蒙作
乾坤既畫八卦是生八卦相乘萬象以明
下坎上艮其卦曰蒙其蒙伊何源泉在中
泉之始萌其行未逹雖則未逹而理孰遏
君子體之于以果行黽勉躬行動畏天命
泉之始萌其勢則止止乃日澄源源曷己
君子體之于以育德篤敬不渝静保天則
惟養于中大本攸立惟敏于外逹道攸飭
内外交修相須以成久而有常則能日新
我銘蒙齋敢越斯義惟言之難實以自厲
凢百君子有觀於斯毋忽乎近尚其懋之
蒙齋銘(西山)
物盈兩間有萬其數天理流行無一不具
維象之顯理寓乎中反而求之皆切吾躬
觀天之行其敢遑息察地之勢亦厚于德
天人一體物我一源驗之羲經厥旨昭然
卦之有蒙内險外止止莫如山險莫如水
曷不曰水而謂之泉濫觴之初厥流涓涓
其生之微若未易逹其行之果則不可遏
有崇兹山潤澤所鍾維静而正出乃不窮
始焉一勺終則萬里問奚以然有本如是
是以君子法取於斯維義所在必勇于為
維行有本繄德焉出是滋是培其體乃立
静而養源澄然一心動而敏行萬善畢陳
厚化川流初豈二致漙博淵泉其用弗匱
於惟簡肅宜有此孫揭名齋扉目擊道存
養正於蒙奚必童穉終身由之作聖之地
敦復齋銘(南軒)
復卦之義以初爻為重於畫為陽於義為善於人盖君
子之道也二比於初故為休復四應於初故為獨復而
三之頻復而厲則以其非比非應開其遷善而危其屢
失也上之迷復而凶則以其處極而最遠往而不返也
觀諸此則可見以初爻為重矣然則五之敦復柰何五
體順而居中以中自考者也故為敦篤於復夫能敦篤
於復宜曰吉曰亨矣而獨曰無悔柰何無悔者戒辭也
以其柔而遠於陽故為之戒辭謂如是乃無悔也南徐
陳希顔舊名其齋曰敦復歲壬辰與予相遇于長沙屬
予銘予知希顔有取儆戒之意也為之銘曰
惟聖作易研幾極深惟卦有復於昭天心
六爻之義各隨所乘其在於五敦復是明
其敦如何篤志允蹈順保其中而以自考
我觀爻義厥有戒辭君子體之儆戒是資
人欲易萌天理難存毫釐之間消長所分
凡百君子奈何不敬祗于夙宵以若天命
惟積惟久匪俟乎外敢曰無悔庶幾寡悔
復齋銘(屏山)
大易之旨微妙難詮善學易者以復為先
惟人之生咸具是性喜怒哀樂或失其正
視而知復不蝕其明聽而知復不流於聲
言而知復匪易匪輕動而知復悔吝不生
惟是四知本焉則一孰覺而存孰迷而失
勿謂有本勞思内馳亦勿謂無悠悠勿思
廓爾貫通心冥取捨既復其初無復之者
蕩蕩坦坦周流六虚昔非不足今非有餘
伊顔氏子口不言易庶幾之功默臻其極
今我仰止以名斯齋念兹在兹其敢怠哉
克齋銘(南軒)
為陳擇之作
惟人之生父乾母坤允受其中天命則存
血氣之萌物欲斯誘日削月脧噫鮮能久
越其云為匪我之自營營四馳擾擾萬事
聖有謨訓克己是宜其克伊何本乎致知
其致伊何格物是期動静以察晨夕以思
良知固有匪緣事物卓然獨見我心皦日
物格知至萬理可窮請事克己日新其功
莫險於人欲我其平之莫危於人心我其安之
我視我聽勿蔽勿流我言我動是出是由
涵濡泳游不競不絿允蹈彛則靡息厥修
建夫既克曰人而天悠久無疆匪然而然
為仁之功於斯其至我稽古人其為顔氏
於穆聖學且有始終循循不舍與人同功
請先致知以事克己仁遠乎哉勉旃君子
存齋銘(水心)
為蔣少韓作揭於弋陽之便坐
孟存以心易存以性其入道義其出愛敬
此真存邪衆善所門如彼聚粟常完倉囷
性因物迷心與事往必謹司之勿抑勿放
勿輒有為勿墮空寂是固無存執妄為得
壯矣弋陽雚竹青蒼厥壤甚夷水廣山長
上迫征求下憐愁苦依其永存以作民怙
存齋銘(誠齋)
天爽天精孔神孔明肇域彼中扃宅是瓌庭我有神舍
弗掫于夜寇入在宇我出在野在宇一斯其從千之在
野懷歸室是遠而將聖有續予為孟孫之人導汝歸宿
寇則逐逐匪予汝歸汝弗去兮匪彼汝寇汝弗居兮汝
室載寧汝挾載宏宗廟百官疇不汝式承尼日堯墻有
覿斯煌有陟斯昂則莫我敢當道腴義梁詩冠禮裳有
操無亡疇莫知其鄉
顧齋銘(南軒)
為宇文紹節作
人之立身言行為大惟言易出惟行易怠
伊昔君子聿思其艱嚴其樞機立是防閑
於其有言則顧厥為毫釐之浮則為自欺
克謹于出内而不外確乎其言惟實是對
於其操行則顧厥言須臾弗踐則為已愆
履薄臨深戰兢自持確乎其行惟實是依
表裏交正動静迭資若唱而和若影而隨
伊昔君子胡不慥慥勉哉勿渝是敬是保
省齋銘(水心)
為周慤作
昔者曾子一日三省今子五載以省為請
子悟何晚我言已遲相彼四體測焉必知
既有念慮胡為昏迷苟非忠信奚以學為
震霆洪鍾有待而發綿綿增隂見此日月
勿安陋習勿隨俚說區區利心毋自溺没
專己忘人人道幾絶推己盡人己則多闕
斧柯可用毫釐可别咨爾周生念念勿越
力齋銘(龍川)
為何晦之作
厥初生民必完其力力完於心乃見天則形顧分之與
物交役若忘若貴弗覺弗克語汝力乎明以内飭惡也
則臭善如好色下學之功舉用其極此顔子所以欲罷
不能而樊遲所以先難而後獲也
安齋銘(龍川)
往則俱往來則俱來義苟精矣動静必偕
心之廣矣亦可懼哉天下雖大吾安厥齋
古文集成卷五十一
