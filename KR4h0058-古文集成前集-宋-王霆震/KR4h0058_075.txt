古文集成卷七十五宋王霆震編
前癸集六
問對
對楚王問(依斆齋批點)(增五臣註解)(宋玉)
斆齋批(此篇設辭先論曲彌高而和彌寡後以鳳凰鯤魚自喻其行能而王不能用也)
楚襄王問於宋玉曰先生其有遺行與何士民衆庶不
譽之甚也宋玉對曰唯然有之願大王寬其罪使得畢
其辭客有歌於郢中者其始曰下里巴人國中屬而和
者數千人其為陽阿薤露國中屬而和者數百人其為
陽春白雪國中屬而和者不過數十人(選本有而已二字)引商
刻羽雜以流徵國中屬而和者不過數人而已(選本无此二字)
(翰曰下里巴人下曲名也陽春白雪高曲名也)是以其曲彌高其和彌寡故
鳥有鳳而魚有鯤(自喻)鳳皇上擊九千里絶雲霓負蒼天
(選有足亂浮雲四字)翺翔乎杳冥之上夫蕃籬之鷃豈能與之料
天地之高哉(銑曰蕃籬蒿草之屬鷃小鳥也言棲於蕃籬之上豈能料計天地之高遠哉玉自喻)
(高才人安能知之乃肯輙自為聲譽)鯤魚朝發崐崘之墟暴(露也)鬐於碣石
暮宿於孟諸夫尺澤之鯢豈能與之量江海之大哉(翰曰)
(孟諸大澤名尺澤小水也鯢小魚名)故非獨鳥有鳳而魚有鯤也士亦有
之(翰曰言亦有大才不可識知者)夫聖人瑰意琦行超然獨處夫世俗
之民又安知臣之所為哉
對禹問(昌黎)
斆齋云(此篇論禹以傳子為慮後世)
或問曰(設辭)堯舜傳諸賢禹傳諸子信乎曰然然則禹之
賢不及於堯與舜也歟曰不然堯舜之傳賢也欲天下
之得其所也禹之傳子也憂天下争之之亂也堯舜之
利(一作慮)民也大禹之慮民也深曰然則堯舜何以不憂
後世曰舜如堯堯傳之禹如舜舜傳之得其人而傳之
堯舜也無其人而不傳慮其患而不得如己者(一云慮其患而)
(不傳者)禹也舜不能以傳禹堯為不知人禹不能以傳子
舜為不知人堯以傳舜為憂後世禹以傳子為慮後世
曰禹之慮民也則深矣傳之子而當不淑則奈何曰時
益以難理傳之人則争未前定也傳之子則不争前定
也前定雖不當賢猶可以守法不前定而不過賢則争
且亂天之生大聖也不數其生大惡也亦不數傳諸人
得大聖然後人莫敢争傳諸子得大惡然後人受其亂
(一作禍)禹之後四百年然後得桀亦四百年然後得湯與
伊尹湯與伊尹不可待而傳也與其傳不得聖人而争
且亂孰若傳之子雖不得賢猶可守法曰孟子之所謂
天與賢則與賢天與子則與子者何也曰孟子之心以
為聖人不苟私於其子以害天下求其說而不得從而
為之辭
晉問(八首)(柳子厚)
迂齋批(晉國之美多矣自山河而兵自兵而馬曰木曰魚曰鹽一節細如一節至於晉)
(文公之霸業盛矣然以道觀之亦何足貴却有一項最可貴者曰堯之遺風也至此則前面所)
(舉可以盡廢此是善占地步一着最高者特地留在後面說譬如賈人之善售物者必不肯先)
(將好底出來)
吳子問於柳先生曰(吳子吳武陵先生子厚自謂)先生晉人也晉之
故宜知之(故字下一本有封字者因下文而誤)曰然然則吾願聞之可乎
曰可晉之故封太行掎之(掎舉綺切偏引也)首陽起之黃河迤
之(潘云迤演爾切邪行也字亦作迆)大陸靡之(大陸澤名靡曼也)或巍而高或
呀而淵(呀虚加反張口也)景霍汾澮以經其壖(晉語注景大也霍山在河東汾)
(澮水名潘云汾符分切澮古外切壖而宣切在河邊地)若化若遷鈎纓蟬聮然後
融為平川而侯(晉)之都居大夫(韓趙魏)之邑建焉其高壯
(山)則騰突撑拒(撑抽庚切拄也拒捍也)聱岈欎怒(聱五交切語不入岈許加切山)
(深皃與谺同谷中大空)若熊羆之包口虎豹之嘷(音豪)終古而不去攫
秦搏齊(攫厥縛切)當者失據燕狄惴怯若卵就壓振振業業
覷關蹀戶愓若僕妾其按衍則平盈旋緣紆徐夷延若
飛䳒(鳶同余專切)之翔舞洄水之容與以稼則碩以植則茂
以牧則蕃以畜則庶而人用是富而邦以之阜其河則
濬源(河)崑崙入于天淵出乎無門行乎無垠自匈奴而
南以介西鄙衝奔太華(山在晉之西)運肘東指混潰后土濆
濁麋沸(濆音汾又房吻切)黿鼉詭怪于于汨汨騰倒䭿(音佚)越委
泊涯涘呀呷欱(呼合切)納摧雜失墜其所盪激則連山參
差廣野瓌裂轟雷怒風撼(戸敢切)&KR1984;(諸韵无本作領)于&KR2164;(音戞)漰石
之所轉躍大木之所擢拔漰(披朋切)泙(白明切)洞踏者彌數
千里若萬夫之斬伐而其舳艫之所負橦(傳江切)檣之所
御鱗川林壑隳雲遁雨瞬目而下者榛榛沄沄百舍一
赴若是何如吳子曰先生之言豐厚險固誠晉之美矣
然晉人之言表裏山河者備敗而已(左僖二十八年子犯曰云云)非
以榮觀顯大也吳起所謂在德不在險皆晉人之藉也
(史吳起傳)願聞其他
先生曰大鹵(音魯太原晉陽縣)之金棠谿(屬蔡州)之工火化水淬
器備以充為棘(即戟宇)為矛為鎩(音殺長矛)為鉤為鏑(音的)為鍭
(侯候二音矢名)出太白徵蓐收召招搖伏蚩尤肅肅褷褷(山宜切一)
(作祁)合衆靈而成之博者狹者曲者直者歧者勁者長者
短者攅之如星奮之如霆運之如縈浩浩奕奕淋淋滌
滌熒熒的的若雪山冰谷之積觀者膽掉目出寒液當
空發耀英精互繞晃蕩洞射天氣盡白日規為小(語極工)
鑠雲破霄跕(音牒用字工見馬援傳)墜飛鳥弓人之弓函人之甲
膠角百選犀兕七屬(音注見考工記)乃使跟超掖夾(音挾)之倫服
而持之南瞰諸華北讋羣夷技擊節制(荀子齊之技擊威文之節制)
聞於天下是為善師延目而望之固以拳拘喘汗免胄
肉袒進不敢降退不敢竄若是何如吳子曰夫兵之用
由德則吉由暴則凶是又不可美觀也先軫曰師直為
壯曲為老(左宣二十二年)况徒以堅甲利刃之為上哉
先生曰晉國多馬屈焉是産(馬左傳所謂屈産之乘僖二年)土寒氣
勁崖坼谷裂草木短縮鳥獸墜匿而馬蕃焉師師兟兟
(音詵進也)溶溶紜紜轠轠(音雷)轔轔或赤或黃或玄或蒼或淳
或駹(莫江切)黭然而隂炳然而陽若旌旃旂幟之煌煌乍
進乍止乍伏乍起乍奔乍躓(音致)若江漢之水疾風驅濤
擊山盪壑雲沸而不止羣飲源槁(工)廻食野赭浴川蹙
浪噴震播灑(音洒)潰潰焉若海神駕雪而來下觀其四散
惝(齒兩切本作敞)怳(許往切)開合萬狀喜者鵲厲怒者人搏决然
坌躍千里相角風騣霧鬛斸(音燭)山抉壑耳搖層雲腹捎
衆木寂寥遠遊不夕而復攫地跳梁堅骨蘭筋交頸互
齧鬭目相馴聚溲更嘘昂首張齗其小者則連牽繳繞
仰乳俯齕(下没切)蟻雜螽集啾啾潗潗(七立切上林賦潗湁鼎沸注謂水激)
(也)旅走叢立其材之可者收斂攻教掉手飛縻指毛命
物百步就羈牽以荀息(谷梁僖二年荀息牽馬操璧)御以王良(孟滕文下)
(趙簡子使王良與嬖奚乘)超以范鞅(左哀二十三年)軒以欒鍼(左成十六年晉楚遇于鄢)
(陵步毅御晉厲公欒鍼為右欒范以其族夾公行陷於綽鍼乃掀公以出云云逐一看它用字)以佃
以戎獸獲敵摧若是何如吳子曰恃險與馬者(左昭四年)子
不聞乎故曰冀之北土馬之所生是不一姓請置此而
新其說
先生曰晉之北山有異材(木)梓匠工師之為宫室求大
木者天下皆歸焉仲冬既至寒氣凝成外凋内貞瀋(昌枕)
(切汁也)液不行乃堅乃良萬工舉斧以入必求諸岩崖之
欹傾磵壑之紆縈凌㠝(徂丸切)岏(吾官切)之杪顛漱泉涯之
淦(古南切)瀯(音營)根絞怪石不土而植千尋百圍與石同色
羅列而伐者頭抗河漢刃披虹霓聲振連巒柹(音胏古廢切木)
(札也)填層谿丁丁(中莖切)登登硠硠(吕唐切)稜稜若兵車之乘
凌其響之所應則潰潰漰漰洶洶薨薨若騫若崩若螭
龍之鬭風霆相騰其殊而下者札&KR2164;捎殺摧崪(昨没昨律二切)
坱(於浪倚黨二切塵也)圠(音軋)霞披電裂又似共工觸不周而天柱
折(史三皇紀伏羲末年諸侯有共工氏任智刑以強霸與祝融戰不勝而怒頭觸不周山崩天柱折)鵾
鸛鶖鶬(昆灌秋倉)號鳴飛翔貙(勑俱切)豻(音岸)虎兕奔觸讋慄伏
無所入遯無所脫然後斷度收羅捎危顛芟繁柯乘水
潦之波以入于河而流焉盪突硉(郎兀切硉兀危石也)兀轉騰冐
没類秦神驅石以梁大海抵曲鱗蹙匯(音會)流雷解前者
汨越後者迫隘乃下夫龍門之懸水摺拉頹踏捽(昨没切)
首軒尾澒(胡動切)入重淵不知其幾百里也濤波之旋滔
山觸天既停既平彌望悠焉良久乃始昂屹涌溢挺拔
而出林立峯崪穿雲蔽日渙然自撓復就行列渾渾而
去以至其所唯良工之指顧叢臺(趙武靈王起叢臺見選東都賦注)阿
房(始皇紀)長樂未央建章(並漢宫名)昭陽(殿名見選西都賦注)之隆麗詭
特皆是之自出若是何如吳子曰吾聞君子患無德不
患無土患無土不患無人患無人不患無宫室患無宫
室不患材之不已有先生之所陳四累之下也且褫(音斯)
(福也)初既成諸侯叛之(左昭十三年)
先生曰河魚之大(魚)上迎濤波羅壅津涯千里雷馳重
馬輕車遂以君命矢而縱觀焉(矢用左傳中字縱觀用西漢書字)大罟
斷流脩網亘山罩(都教切四物皆魚罟)罶(力九切)罣(張衡西京賦設罣䍡注云魚網)
(也音獨鹿唐韵古賣切义胡卦切皆不說是魚網今上文四物皆是魚網當音獨鹿)䍡(音鹿)織衽其
間巨舟軒昂仡仡逥環水師更呼聲裂商顔於是鼔譟
沓集而從之扼龍吭(戶郎切)拔鯨鰭(音耆)戮白黿逐毒螭叱
馮夷立水湄搜攪流離掬縮推移梁會網蹙騰天彌圍
掉踔擁踴以登夫歴山之垂如川之歸如山之崔(字亦作摧)
如雲之披其有乘化會神振拔漣淪摛竒文出怪鱗騰
飛濤而上逸生電雷於龍門者猶仰綸飛繳(音灼)頓踏而
取之莫不脫角裂翼呀(虚牙切)嚇(音赫)匍匐復就臠切莫保
龍籍甘糅(女救切)五味布列雕爼風雲失勢沮散遠去若
夫魦鯔(音緇)鮪鯉鰋鱧(音禮)魴鱮(音叙上聲)之𤨏屑蔑裂者夫固
不足悉數漏脫紘目養之水府而三河之人則已填溢
饜飫腥膏舄鹵聞膾炙之美則掩鼻蹙頞賤甚糞土而
莫顧者也若是何如吳子曰一時之觀不足以夸後世
口舌之味不足以利百姓姑欲聞其上者
先生曰猗氏之鹽晉寳之大也(左成六年云云)人之賴之與榖
同化若神造非人力之功也但至其所則見溝塍畦畹
之交錯輪囷若稼若圃敞兮勻勻渙兮鱗鱗邐瀰(音彌)紛
屬不知其垠俄然决源釃(山宜切)流交灌互澍(注樹二音)若枝
若股委屈延布脉寫膏浸潗(即入切)濕滑汨彌高掩庳漫
(平聲)壠冐塊決決没没遠近混會抵值堤防瀴(伊盈切)瀛霈
濊(水聲)偃然成淵漭(音莽)然成川觀之者徒見浩浩之水而
莫知其以及神液隂漉甘鹵密起孕靈富媪不愛其美
無聲無形熛結迅詭回眸一瞬積雪百里(語到)皛皛(胡了切)
羃羃(音密)奮僨離析鍜圭槌璧眩轉的皪乍似隕星及地
明滅相射冰裂雹碎巃(洛孔切)嵸(子孔切見上林賦)增益大者印
纍小者珠剖(形容工)涌者如坻坳者如缶日晶(音精)熠煜螢
駭電走亘步盈車方尺數斗於是裒歛合集舉而堆之
皓皓乎懸圃之巍巍皦乎溔(戈沼切)乎狂山太白之淋灕
駭化變之神竒卒不可推也然後驢(音閭)驘(盧戈切)牛馬之
運西出秦隴南過楚鄧北極燕代東逾周宋家獲作鹹
之利人被六氣之用和鈞兵食以征以貢其賚天下也
與海分功可謂有濟矣若是何如吳子曰魏絳之言曰
近寳則公室乃貧(左成六年)豈謂是邪雖然此可以利民矣
而未為民利也先生曰願聞民利吳子曰安其常而得
所欲服其教而便於已百貨通行而不知所自來老幼
親戚相保而無德之者不苦兵刑不疾賦力所謂民利
民自利者是也
先生曰文公之霸也(霸)援秦破楚囊括齊宋曹衛解裂
魯鄭震恐(左僖二十七年二十八年)定周于温奉冊受錫(僖二十五年二十八)
(年)夾輔糾逖以為侯伯齊(側皆切)盟踐土(見上注)低昂玉帛
天子恃焉以有諸侯諸侯恃焉以有其國百姓恃焉以
有其妻子而食其力叛者力取附者仁撫推德義立信
讓示必行明所嚮逹禁止一好尚春秋之事公侯大夫
策文馬馳軒車出入環連貫于國都則有五筵之堂九
儿之室大小定位左右有秩禽牢餼饋交錯文質饗有
嘉樂宴有庭實登降好賦犧(素何切)象(皆尊名)畢出犒勞贈
賄率禮無失六卿理兵(左僖二十七年)大戎小戎鍾鼓丁寧以
討不恭車埓(音劣)萬乘卒半天下鼓之則震旆之則畏其
號令之動若水之源若輪之旋莫不如志當此之時咸
能驩娛以奉其上故其民至于今好義而任力此以民
力自固假仁義而用天下其遺風尚有存者若是可以
為民利也乎吳子曰近之矣然猶未也彼霸者之為心
也引大利以自嚮而摟他人之力以自為固而民乃後
焉非不知而化不令而一異乎吾嚮之陳者故曰近之
矣猶未也
先生曰三河古帝王之更都焉(史年表晉阻三河)而平陽堯之
所理也(通歷堯都平陽)有茅茨采椽土型之度故其人至于今
儉嗇有温恭克讓之德故其人至于今善讓有師錫僉
曰疇咨之道故其人至于今好謀而深有百獸率舞鳳
皇來儀於變時雍之美故其人至于今和而不怒有昌
言儆戒之訓故其人至于今憂思而畏禍有無為不言
垂衣裳之化故其人至于今恬以愉此堯之遺風也願
以聞於子何如吳子離席而立拱而言曰(尊堯之至故如此)美
矣善矣其蔑有加矣此固吾之所欲聞也夫儉則人用
足而不淫讓則遵分而進善其道不鬭謀則通於遠而
周於事和則仁之質戒則義之實恬以愉則安而久於
其道也至乎哉今主上方致太平動以堯為准先生之
言道之奥者若果有貢於上則吾知其易易焉也舉晉
國之風以一諸天下如斯而已矣敬再拜受賜
齊司寇對(程晏)
齊境多寇司寇不理景公召司寇讓之反諍公曰請理
君朝廷之寇也公曰君廢其職反責我欲亂其責也曰
不然君不聞鼷鼠之牙乎食人與百類雖囓盡而不痛
俗謂之甘口鼠也魯國之牛聞食其角矣請以是諷焉
牛之寢齕有蚊蚋撓其膚毛必知鼓耳搖尾以揮之及
鼷鼠食之即不知痛也鼠之一牙豈不甚於蚊蚋千噆
乎以其口甘雖貫心徹骨而不知也况其角乎公誠職
臣以司寇請司朝廷之寇然後司封疆之寇也朝廷之
寇其鼷鼠乎食君之角矣又將貫骨與心也是患大而
君不知也封疆之寇蚊蚋乎但撓君之膚毛耳君將鼔
耳搖尾以揮之是患小而不知大也臣所以急其大而
不知慢其小而得知也景公不喻竟坐司寇以不事晏
子曰司寇死田氏為鼷鼠於齊矣
寒泉子對秦惠王(陸龜蒙)
寒泉子(秦之處士)見秦惠王曰客有自趙來以約從連横事
說大王者為誰惠王曰東周人蘇秦也寒泉子曰事十
上王弗聽有之乎曰然其道如何王耶霸耶曰黜其霸
以隮王乎曰然則何上書之煩而用之疎乎惠王曰醯
雞不能混雷霆嬰兒不能抗烏獲者嚮與力懸絶故也
蘇子誠辯矣安能以三寸舌謀山東諸侯使西面朝秦
者乎寡人非不知不破一領甲不折一隻矢之為利也
顧其猶捕風耳諸侯不可一非一朝也齊桓晉文之伯
也始若膠附終若冰坼豈連雞不能俱上於棲而已哉
寡人塞耳義弗聞寒泉子曰不然夫齊荆三晉之人病
於兵久矣方城之金十九為兵一為鏄銚董澤之蒲十
九為幹一為箕其父子兄弟之血前後濺野草齊魂為
燕氛趙骨化魏土悽痛之聲入金石出絃匏聞之者悄
慼酸骨泣不自禁一旦有人謂曰朝與秦連衡暮得怗
怗安卧秦亦猒戰雖鼔牙頰未能吞諸侯秦休而彊吾
亦勇而奮矣設有辯口安能反覆乎大王不用秦詔一
武士斷其頸無令車輪輾關下土使東諸侯聞其言從
散衡敗東向以背秦王出則奪氣入則包羞及其殆也
披土地以奉讎國獨不念秦仲之業艱難寒泉子耕於
鄙趙即封蘇季子為武安君六國果奉教秦閉關十五
年
古文集成卷七十五
