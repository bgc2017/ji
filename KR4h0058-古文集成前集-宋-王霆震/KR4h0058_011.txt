古文集成卷十一宋王霆震編
前乙集五
記
南京宋城縣夫子廟記(石介)
天地吾知其易毁一德不脩則裂日月吾知其易喪一
政不行則缺山岳吾知其易壊一化不明則崩河洛吾
知其易涸一令不善則竭大哉吾聖人之道彌亘億千
萬世而不傾横維四方上下而不絶莫亂於戰國莫妖
於楊墨莫毒於嬴秦莫逆於莽賊曹馬譎詐宋齊凶慝
虐神猾夏曰聰曰勒唱誕放邪曰聃曰釋下至唐李接
武踵迹昏君暴德莫不滅裂衣冠隳拆法則焚燒詩書
芟刈禮易吁吾聖人之道受戕害受攻擊斯亦多矣而
巍然中居竟不可毁息由根柢堅而枝榦茂也淵源濬
而流𣲖遠也三才五常為根柢不亦堅乎堯舜禹湯為
枝榦不亦茂乎六籍九疇為淵源不亦濬乎孟荀揚韓
為流𣲖不亦遠乎故天地有裂焉日月有缺焉山岳有
崩焉河洛有竭焉吾聖人之道無有窮也夫天地日月
山岳河洛皆氣也氣浮且動所以有裂有缺有傾有竭
吾聖人之道大中至正萬世流行不可易之道也故無
有虧焉宋有天下純用文治制度禮樂一出儒術吾聖
人之道盛行君君而臣臣父父而子子京師達於郡縣
皆崇嚴廟貌而尊祀之宋城在南京為赤縣夫子祠宇
尚闕春秋釋奠于令之廳事噫其為䙝亦甚矣李大夫
堯俞以儒學仕能知聖人為尊不敢黷慢於是拆佛宇
滛祠十數區取其材作廟於縣署之右棟宇壯焉丹雘
麗焉穹穹闢陽耽耽闔隂夫子被王衮冕執圭尺有二
寸負斧依當宁而坐顔淵閔子騫十二人列侍翼如有
嚴有威廟成俾予記之嗚呼異哉李大夫作是廟有三
善焉撤佛宇弱夷法也毁滛祠革邪俗也尊聖師明大
道也有三善不可不記
兖州鄒縣孟子祠記(孫復)
松齋評曰(泰山孫先生學術之正足以嗣聖門之餘響故其深歎孟氏有距楊墨之)
(功是記之作議論高而筆力健又且鋪叙儘有條理)
孔子既没千古之下駕邪怪之說肆竒險之行(善造語)侵
軼我聖人之道者衆矣而楊墨為之魁故其罪劇孔子
既没千古之下攘邪怪之說夷苛險之行夾輔我聖人
之道者多矣而孟子為之首故其功鉅(双關論楊墨孟子好)昔者
二竪去孔子之世未百年也以無君無父之教行乎天
下天下惑而歸之嗟乎君君臣臣父父子子邦國之大
經也人倫之大本也不可斯須去矣而彼皆無之是敺
天下之民而陷溺穽窖之也禍孰甚焉非孟子莫能救
之故孟子慨然奮起大陳堯舜禹湯文武周公孔子之
法驅除之以絶其後拔天下之民於陷溺之中而復置
之中國(發得孟子有功)俾我聖人之道炳焉不墜故揚子雲有
言曰古者楊墨塞路孟子辭而闢之廓如也韓退之有
言曰孟子之功予以謂不在禹下然子雲述孟子之功
不若退之之言深且至也何哉洚水横流大禹不作則
天下之民魚鱉矣楊墨暴行孟子不作則天下之民禽
獸矣謂諸此也景祐丁丑歲夕拜龍圖孔公為東魯之
二年也公聖人之後以恢張大教興復斯文為己任嘗
謂諸儒之有大功於聖人門者無先於孟子力平二堅
之禍而不得血食於後兹其闕也甚矣祭法曰能禦大
菑則祀之能捍大患則祀之孟子可謂能禦大菑能捍
大患者也且鄒昔為孟子之里今為所治之屬邑吾當
訪其墓而表之新其祠而祀之以旌其烈於是符下俾
其官吏博求之果於邑之東北三十里有山曰四基四
基之陽得其基焉遂命去其榛莽肇其堂宇以公孫萬
章之徒配越明年春廟成俾泰山孫復銘而志之復學
孔而希孟者也世有蹈邪怪竒險之迹者常思嗣而攻
之况承公命而志其廟又何敢讓嘻子雲能述孟子之
功而不能盡之退之能盡之而不能祀之惟公既能盡
之又能祀之不其美哉故直筆以書年月日記(末結有力)
齊州閔子祠堂記(蘇轍)
郎學士云(此篇論夫子之力大故歴聘而求仕顔閔之力小故不敢仕)
迂齋批(文字有關鎻首尾相綰發明理致)
歴城之東五里有丘焉曰閔子之墓墳而不廟秩祀不
至邦人不寧守土之吏有將舉焉而不克者熙寧七年
天章閣待制右諫議濮陽李公來守濟南越明年政修
事治邦之耋老相與來告曰此邦之舊有如閔子而不
廟食豈不大闕公唯不知苟知之其有不飭公曰噫信
其不可以緩於是庀工為祠堂且使春秋修其常事堂
成具三獻焉籩豆有列儐相有位百年之廢一日而舉
學士大夫觀禮祠下咨嗟涕洟有言者曰惟夫子生於
亂世周流齊魯宋衛之間無所不仕其弟子之高弟亦
咸仕於諸國宰我仕齊子貢冉有子游仕魯季路仕衛
子夏仕魏弟子之仕者亦衆矣然其稱德行者四人(自遠)
(及近一節進一節)獨仲弓嘗為季氏宰其上三人皆未嘗仕季
氏嘗欲以閔子騫為費宰閔子辭曰如有復我者則吾
必在汶上矣且以夫子之賢猶不以仕為汚也而三子
之不仕獨何歟言未卒有應者曰子獨不見夫適東海
者乎(以此譬周家之難)望之茫洋不知其邊即之汗漫不測其
深其舟如蔽天之山其帆如浮空之雲然後履風濤而
不僨觸蛟龍而不讋若夫以江河之舟楫而誇東海之
難則亦十里而返百里而溺不足以經萬里之害矣方
周之衰禮樂崩弛天下大壊而有欲救之譬如涉海有
甚焉者(有此意方來得下文)今夫夫子之不顧而仕則其舟楫之
足恃也諸子之汲汲而忘返盖亦有陋舟而將試焉(此江)
(湖之舟)則亦隨其力之所及而已矣若夫三子願為夫子
而未能(出脫得好)下顧諸子而以為不足為也是以止而有
待(佳)夫子嘗曰世之學柳下惠者未有若魯獨居之男
子吾於三子亦云衆曰然退而書之遂刻於石
嚴先生祠堂記(范希文)
本傳(陵本姓莊避明帝諱改姓嚴光武拜諫議不受耕釣於富春山今有釣臺祠堂在嚴)
(州桐廬縣)
迂齋批(字少詞嚴筆力老健)
先生光武之故人也相尚以道及帝握赤符乘六龍得
聖人之時臣妾億兆天下孰加焉惟先生以節高之既
而動星象歸江湖得聖人之清泥塗軒冕天下孰加焉
惟光武以禮下之(兩下並說並無抑揚便見嚴光不屈光武光武不臣嚴光之意)在蠱
之上九衆方有為而獨不事王侯高尚其事先生以之
在屯之初九陽德方亨而能以貴下賤大得民也光武
以之(引兩卦天造地設)蓋先生之心出乎日月之上光武之器
包乎天地之外微先生不能成光武之大微光武豈能
遂先生之高哉(結)而使貪夫廉懦夫立是有大功於名
教也(幹歸立祠意)仲淹來守是邦(緣所以立祠)始構堂而奠焉乃
復為其後者四家以奉祠事又從而歌曰雲山蒼蒼江
水泱泱先生之風山高水長(含無限意)
釣臺記(東萊)
由東陽江而下逕新定郡五十里得嚴陵瀨蓋東漢嚴
先生遯世不屈耕釣於冨春山後人因以名其瀨也孫
吳析冨春為桐廬是瀨亦來屬焉顧野王輿地志曰桐
廬縣南有嚴子陵漁釣處石上平可坐十人名為釣壇
即今紀之釣臺也獨兩臺對峙野王所不紀蓋亦觕言
之耳明道二年范文正公自司諫來守是邦始築屋祠
先生而為之記瀨之旁白雲源乃唐詩人方處士故廬
文正公之遊釣臺也嘗絶江訪其遺蹟以其像寘祠之
左文正公没郡人思之遂侑食於右坐焉歲祀浸遠此
意弗嗣淳熙五年侍郎蕭公出鎮道祠下慨然曰國家
稽用唐武德舊典姓是州為嚴則先生之祠乃名教之
首頽圮若是可乎顧急於民瘼未暇也居二年政成化
洽以餘錢新之時某病廢卧旁郡公以書見諉記其成
固辭不可乃復於公曰方王氏移國以光武之大志先
生之高氣相與共學夫豈區區呻吟佔畢之末哉漢官
威儀既復薄海内外臣子之責皆塞矣亦何必奮臂其
間哉没身丘壑固先生之素尚也帝睠焉有懷俾以形
旁求於天下得非在廷諸臣奉令承教之不給未有當
帝意者邪三聘而至車駕即日幸其館勉其相助為理
所以處先生者不薄矣匪徒屈萬乘之重為故人之光
寵也先生雖以巢由自命視一世若不足以凂之觀與
侯霸尺牘劘切之意見於言外豈於帝惓惓未能忘邪
浩然而歸使人主有終身瞻望不及之嘆施及後世賓
友耆俊遂為家法士之聞風興起者堅節正操見危授
命項背相望其有益人之國與朝夕獻納雲臺之下者
未知其孰多孰少也枝必類本響必報聲使先生微有
意於傲世立名一再傳之後且將為西晉之清虚矣而
東京之俗久而益勵名檢之外綜理幹略亦往往高出
後世泝其流而尋其源則建武之高節孰可訾邪至於
節義之弊變為亢激特上無建用皇極之君均調消息
之爾非造端者之過也後先生且千年文正公來主斯
地祀典始舉曠百世而相感者固自不當遇邪今公作
牧復大葺祠宇以續前人之緒繼自今以往泝江而上
者欵門而心開升堂而容肅風清樾濯寒泉哦山高水
長之詩致足樂也則公豈專為一邦勸哉祠之前則羊
裘軒其東則客星閣招隠堂岸江立表以識路繚山作
亭以待憩或革或因面勢位置各有思致皆受成於公
以非大指所存故不詳列主其役者司戶參軍吳桂
刻嚴陵釣臺(羅隠)
巖巖而高者嚴子陵之釣臺也寥寥而不歸者光武之
故人也故人之道睨蒼苔以言之尊莫尊於天子賤莫
賤於布衣龍争蛇蟄兮風雨相遺干戈載靡兮悠人夢
思何冨貴不易節而窮逹無所欺故得脫邯鄲之難破
犀象之師造二百年之業繼三尺劒之基者其唯有始
有卒者乎下之世風俗偷去禄位相尚朝為一旅人暮
為九品官而親戚骨肉已有䓁差矣况故人乎嗚呼往
者不可見来者未可期已而已而
撫州顔魯公祠記(南豐)
迂齋批(議論正筆力高簡而有法質而不佻)
贈司徒魯郡顔公諱真卿事唐為太子太師與其從父
兄杲卿皆有大節以死至今雖小夫婦人皆知公之為
烈也初公以忤楊國忠斥為平原太守策安禄山必反
為之備禄山既舉兵公與常山太守杲卿伐其後賊之
不能直闚潼關以公與杲卿撓其勢也(有力)在肅宗時數
正言宰相不悦斥去之又為御史唐旻所構連輙斥李
輔國遷太上皇居西宫公首率百官請問起居又輙斥
代宗時與元載争論是非載欲有所壅蔽公極論之又
輙斥(都應在後)楊炎盧杞既相德宗益惡公所為連斥之(看他)
(連用許多斥字便見他布置)猶不滿意李希烈䧟汝州杞即以公使
希烈希烈初慙其言後卒縊公以死是時公年七十有
五矣天寶之際久不見兵禄山既反天下莫不震動公
獨以區區平原遂折其鋒四方聞之争奮而起唐卒以
振者公為之倡也(有力)當公之開土門同日歸公者七十
郡得兵二十餘萬繇此觀之苟順且誠天下從之矣自
此至公殁垂三十年小人繼續任政天下日入於弊大
盗繼起天子輙出避之唐之在朝臣多畏怯觀望能居
其間一忤於世失所而不自悔者寡矣至於再三忤於
世失所不自悔者盖未有也若至於起且仆以至於七
八(應前面許多斥字)遂死而不自悔者則天下一人而已若公
是也(接有力)公之學問文章往往雜於神仙浮圖之說(瑕瑜)
(不相掩)不皆合於理及其奮然自立能至於此者盖天性
然也故公之能處其死不足以觀公之大何則及至於
勢窮義有不得不死雖中人可勉焉况公之自信也歟
惟歴忤大姦顛跌撼頓至於七八(又應前)而始終不以死
生禍福為秋毫顧慮(推本之論)非篤於道者不能如此此足
以觀公之大也夫世之治亂不同而士之去就亦異若
伯夷之清伊尹之任孔子之時彼各有義夫既自比於
古之任者矣乃欲睠顧回隠以市於世其可乎故孔子
惡鄙夫不可以事君而多殺身以成仁者若公非孔子
所謂仁者歟今天子嘉祐元年尚書都官郎中知撫州
聶君某尚書屯田員外郎通判撫州林君某相與慕公
之烈以公之嘗為此邦也遂為堂而祠之既成二君過
予之家而告之曰願有述夫公之赫赫不可盖者固不
繫於祠之有無蓋人之嚮往之不足者非祠則無以致
其至也聞其烈足以感人况拜其祠為親炙之者歟今
州縣之政非法令所及者世不復議二君獨能追公之
節尊而事之以風示當世為法令之所不及是可謂有
志者也
閬州新政縣顔魯公祠記(唐庚)
迂齋批(詞氣發動議論正大)
上元中顔魯公為蓬州長史過新政作離堆記四百餘
言書而刻之石壁上字徑三寸雖崩壊剥落之餘而典
刑具在使人見之凜然也元符三年余友疆叔來尹是
邑始為公作祠於其側而求文以為記余謂仁之勝不
仁久矣(議論好)然有時乎不勝而反為所䧟者命也史臣
論公晚節偃蹇為姦臣所擠見殞賊手是未必然(先取彼之)
(說而後伸己之說)公孫丞相以仲舒相膠西梁冀以張綱守廣
陵李逢吉以韓愈使鎮州而盧杞以公使希烈其用意
正相類爾然於數君終不能有所傷而公獨不免於虎
口由是觀之士之成敗存亡豈不有命邪而小人訢然
自以為得計(破此說好)不亦繆乎且吾聞古之尚友者以友
天下之善士為未足又尚論古之人誦其詩讀其書思
見其人而不可得則方且欲招屈子於江濱起士會於
九原盖其志所願則超然慕於數千載之後而况於公
乎公之功名事業已絶於人而文字之妙又不可及因
其心畫之所在而祠之(與起頭數句相應)此昔人尚友之意也
嘗試與疆叔登離堆探石堂(看他筆勢)觀其遺跡而味其平
生則公之精神風采猶或可以想見也夫
古文集成卷十一
