古文集成卷七十七宋王霆震編
前癸集八
設論
荅客難(東方朔)
五臣註(銑曰漢書云東方朔字曼倩平原厭次人也武帝時舉賢良方正之士待以不)
(次之位朔乃上書自云其才上偉之)
翰曰(朔上書陳農戰強國之計終不見用又以位卑故假為客難以荅之)
客難東方朔曰蘇秦張儀一當萬乘之主而身都卿相之
位澤及後世今子大夫(向曰謂朔也)脩先王之術慕聖人之
義諷誦詩書百家之言不可勝數著於竹帛脣腐齒落
服膺而不可釋好學樂道之無效明白甚矣自以為智
能海内無雙則可謂博聞辯智矣然悉力盡忠以事聖
帝曠日持久積數十年官不過侍郎位不過執戟意者
尚有遺行邪同胞之徒無所容居其故何也東方先生
喟然長息仰而應之曰是故非子之所能備也彼一時
也此一時也豈可同哉夫蘇秦張儀之時周室大壊諸
侯不朝力政争權相擒以兵并為十二國未有雌雄得
士者彊失士者亡故說(去)得行焉身處尊位珍寳充内
外有倉廪澤及後世子孫長享今則不然聖帝德流天
下震慴諸侯賓服威振四夷連四海之外以為帶安於
覆盂天下均平合為一家動發舉事猶運之掌賢與不
肖何以異哉遵天之道順地之理物無不得其所故綏
之則安動之則苦尊之則為將卑之則為虜(銑曰虜謂寇敵)抗
之則在青雲之上抑之則在深淵之下用之則為虎不
用則為鼠雖欲盡節效情安知前後(濟曰言皇德自行故不藉盡節效情)
(者也安知前後謂无所用其才也)方今天地之大士民之衆竭精馳說
並進輻湊者不可勝數悉力慕之困於衣食或失門戶
(翰曰言土人盡力以慕天子之德欲效精誠區區於下困於衣食或失道路者門戶謂道路也)使蘇秦
張儀與僕並生於今之世曾不得掌故安敢望侍郎乎
(向曰掌故卑吏也)傳曰天下無害雖有聖人無所施才上下
和同雖有賢者無所立功故曰時異事殊雖然安可以
不務脩身乎哉詩曰鼓鐘于宫聲聞于外鶴鳴九臯聲
聞于天(銑曰言人好學脩身聲譽聞於天下)苟能脩身何患不榮太公體
行仁義七十有二乃設用於文武得信厥說(音稅濟曰用文武之)
(道以相周室得信用其說策)封於齊七百歲而不絶此士所以日夜
孳孳脩學敏行而不敢怠也譬若鶺鴒飛且鳴矣(向曰鶺鴒)
(亦如人脩身不懈怠也)傳曰天不為人之惡寒而輟其冬地不為
人之惡險而輟其廣君子不以小人之匈匈而易其行
天有常度地有常形君子有常行君子道其常小人計
其功詩云禮義之不愆何恤人之言水至清則無魚人
至察則無徒(翰曰人至明察人所疾畏故孤立而無徒侣黨援矣)冕而前旒所以
蔽明黈(它口切)纊充耳所以塞聦明有所不見聦有所不
聞舉大德赦小過無求備於一人之義也(銑曰不求備才於人盖取)
(片善)枉而直之使自得之優而柔之使自求之(濟曰寬容使自求所)
(宜也)揆而度之使自索之(翰曰揆度其才性所為使不相奪倫各自求分也)盖聖
人之教化如此欲其自得之自得之則敏且廣矣今世
之處士塊然無徒廓然獨居上觀許由下觀接輿(良曰許由)
(接輿並隠者)計同范蠡忠合子胥天下和平與義相扶寡偶
少徒固其宜也子何疑於予乎若夫燕之用樂毅秦之
任李斯漢用酈食其之下齊說行如流曲從如環所欲
必得功若丘山海内定國家安是遇其時也子又何怪
之耶語曰以管窺天以蠡測海以筳撞鐘豈能通其條
貫考其文理發其音聲者哉(銑曰蠡力和反蚌蛤也筳小木枝也言以管窺於天)
(以蚌量其海以木枝擊鍾其條貫文理聲音終不可通矣朔自言荅客之辭不可通發於心意也)猶是
觀之譬由鼱(精)鼩(劬)之襲狗孤豚之咋(士白反)虎至則靡
耳何功之有(良曰鼱鼩鼠也咋齧靡耳畏服而已矣)今以下愚而非處士
雖欲勿困固不得已(濟曰下愚朔自謙也處士謂客也)此適足以明其
不知權變而終惑於大道也
答賓戲(并序)(班固)
斆齋曰(此篇主意設為問荅以解譏刺論辨精當學者不可不讀)
永平中為郎典校秘書專篤志於儒學以著述為業
或譏以無功又感東方朔揚雄自喻以不遭蘇張范
蔡之時曾不折之以正道明君子之所守故聊復應
焉其辭曰
賓戲主人曰(設辭)盖聞聖人有一定之論烈士有不易之
分亦云名而已矣故太上有立德其次有立功夫德不
得後身而特盛功不得背時而獨彰是以聖哲之治棲
棲遑遑孔席不煗墨突不黔(五臣注善曰墨子無黔突孔子無煖席非以貪禄慕)
(位欲起天下之利除萬民之害)由此言之取舍者昔人之上務著作者
前列之餘事耳今吾子(設戲辭)幸遊帝王之世躬帶紱冕
之服浮英華湛道德矕龍虎之文舊矣(孟康曰矕被也亡叛切善曰易)
(曰大人虎變其文炳言文章之盛名也)卒不能攄首尾奮翼鱗振拔洿塗
跨騰風雲使見之者影駭聞之者響震徒樂枕經藉書
紆體衡門上無所蔕下無所根獨攄意乎宇宙之外銳
思於毫芒之内潜神默記縆以年歲(縆音亘竟也)然而器不
賈(古)於當已用不效於一世雖馳辯如濤波摛藻如春
華猶無益於殿最也意者且運朝夕之策定合會之計
使存有顯號亡有美諡不亦優乎主人逌爾而笑曰(荅逌)
(讀若攸)若賓之言所謂見世利之華闇道德之實守窔奥
之熒燭未仰天庭而覩白日也(應劭曰爾雅云西南隅謂奥東南隅謂窔善曰)
(窔一弔切熒小光也)曩者王途蕪穢(援古事證)周失其馭侯伯方軌戰
國横騖於是七雄虓闞分裂諸夏龍戰虎争遊說之徒
風颮電激(韋昭曰颮音庖風之聚猥者也)並起而救之其餘焱(必遥切)飛
景附霅(焱輙切)煜(弋叔切)其間者盖不可勝載(銑曰言游說之人有辭如)
(烈火之飛熖馳逐如影之附形恣為強盛游於其間者不可勝數)當此之時搦朽摩鈍
鉛刀皆能一斷是故魯連飛一矢而蹶千金(濟曰齊圍燕燕將保)
(聊城魯仲連乃為書約之係於矢射與燕將燕將得之泣而自殺又仲連游於趙是時秦伐趙秦聞仲連在趙)
(為謀秦軍為之退五十里趙王以千金為酬仲連棄而不受蹶棄也)虞卿以顧盼而捐相
印(翰曰秦昭王遺趙王書索魏齊魏齊亡出見趙相虞卿虞卿度趙王終不可說恐殺魏齊乃解棄相印與)
(魏齊間行)夫啾發投曲感耳之聲合之律度淫䵷(烏佳反)而不
可聽者非韶夏之樂也因勢合變遇時之會移風易俗
乖迕而不可通者非君子之法也及至從人合之衡(横)
人散之(良曰從人謂蘇秦合六國以備秦横人謂張儀佐秦散六國之徒使棄君事秦)亡命漂
說羈旅騁辭(濟曰亡命謂棄君命而外游羈旅謂客游不得志漂說謂浮詭之言騁辭謂馳辯之)
(說)商鞅挾三術以鑚孝公(翰曰三術謂帝道王道伯道商君說秦孝公用此三術孝)
(公用其伯術)李斯奮時務而要始皇(向曰要致也謂致始皇為強暴之法)彼皆
躡風塵之會履顛沛之勢據徼(古堯切)乘邪以求一日之
富貴(良曰言據徼倖乘邪險以求富貴)朝為榮華夕為顦顇福不盈眥
禍溢於世(濟曰眥目匡也不盈目匡言不久也)凶人且以自悔况吉士而
是頼乎且功不可以虚成名不可以偽立韓設辨以激
君(服虔曰韓非設辨於始皇)吕行詐以賈(古)國(韋昭曰吕不韋立子楚以市秦利)說
難既遒其身乃囚(項岱曰韓非作說難之書欲以為天下法式然為李斯所說囚死於秦)
秦貨其貴厥宗乃墜(善曰秦昭王子子楚質於趙吕不韋賈邯鄲見曰此竒貨可居乃以)
(五百金買竒物玩好而遊秦獻華陽夫人立子楚為嫡嗣昭王薨子楚代立為莊襄王以不韋為丞相飲鴆而)
(死)是以仲尼抗浮雲之志孟軻養浩然之氣彼豈樂為
迂闊哉道不可以貳也方今大漢洒掃羣穢夷險芟荒
廓帝紘恢皇綱基隆於羲農規廣於黃唐其君天下也
炎之如日威之如神涵之如海養之如春是以六合之
内莫不同源共流沐浴玄德禀仰太龢枝附葉著譬猶
草木之植山林鳥魚之毓川澤得氣者蕃滋失時者零
落參天地而施化豈云人事之厚薄哉今吾子處皇代
而論戰國曜所聞而疑所覿欲從堥(毛)敦(都回切)而度高
乎泰山懷氿(軌)濫而測深乎重淵亦未至也賓曰(又問)若
夫鞅斯之倫衰周之凶人既聞命矣敢問上古之士處
身行道輔世成名可述於後者默而已乎主人曰(又荅)何
為其然也昔者咎繇謨虞箕子訪周言通帝王謀合神
聖殷說夢發於傅巖周望兆動於渭濱齊寗激聲於康
衢(銑曰寗戚見齊桓公過於路乃為高歌公聞而用之)漢良受書於邳垠(張良游下邳圯)
(上見一老父出一編書良受之)皆竢命而神交匪言詞之所信故能建
必然之冊展無窮之勲也近者陸子(陸賈)優游新語以興
董生(仲舒)下帷發藻儒林劉向司籍辯章舊聞揚雄覃思
法言太玄皆及時君之門闈究先聖之壼奥婆娑(項岱曰偃)
(息也)乎術藝之場休息乎篇籍之囿以全其質而發其文
用納乎聖德烈炳乎後人斯非亞歟若乃伯夷抗行於
首陽柳惠降志於辱仕顔淵樂於簞瓢孔終篇於西狩
聲盈塞於天淵真吾徒之師表也且吾聞之一隂一陽
天地之方(善曰方常也)乃文乃質王道之綱有同有異聖哲
之常故曰慎修所志守爾天符(性也)委命供已味道之腴
神之聽之名其舍諸賓又不知(又荅)和氏之璧韞於荆石
隋侯之珠藏於蚌蛤乎歴世莫眡不知其將含景曜吐
英精曠千載而流光也應龍潜於潢汙魚黿媟之不覩
其能奮靈德合風雲超忽荒而躆昊蒼也(史記注躆音戟)故夫
泥蟠而天飛者應龍之神也先賤而後貴者和隋之珍
也時暗而久章者君子之真也若乃牙曠清耳於管絃
離婁眇目於毫介(濟曰伯牙師曠皆善樂者離婁目明者)逄蒙絶技於弧
矢般輸㩁巧於斧斤良樂軼能於相馭烏獲抗力於千
鈞和鵲發精於鍼石(銑曰和鵲皆善醫)研桑心計於無垠(研范蠡之)
(師也桑桑弘羊也以心計為侍中)走亦不任厠拔於彼列故密爾自娛
於斯文(服虔曰走孟堅自謂也)
解嘲(并序)(揚雄)
斆齋曰(此又是一樣文體隂寓譏時之意陽詠歎之進學解送窮文皆出於此)
斆齋批註迂齋批點
哀帝時丁傅董賢用事(漢書定陶丁姬哀帝母也兄明為大司馬又孝哀傳皇后)
(哀帝即位封后父晏為孔鄉侯又董賢傳哀帝立拜為黃門郎寵愛日甚為駙馬都尉侍中)諸附
離之者起家至二千石(良曰人有附着其勢者)時雄方草創太
玄有以自守汨如也人有嘲雄以玄之尚白(玄當黑而尚白)
(將無所用)雄辭之號曰解嘲其辭曰
客嘲揚子雲曰(設辭)吾聞上世之士(泛說)人綱人紀不生則
已生必上尊人君下榮父母析人之珪儋(荷也)人之爵懷
人之符分人之禄紆青拖紫朱丹其轂(漢制公侯紫綬九卿青綬吏二)
(千石朱兩轓)今吾子幸得遭明盛之世處不諱之朝與羣賢
同行歴金門上玉堂有日矣(待詔金馬門晉灼曰黃圖有大玉堂小玉堂)曾
不能畫一竒出一策(嘲辭)上說人主下談公卿目如曜星
舌如電光一從一横論者莫當顧默而作太玄五千文
枝葉扶疎獨談數十餘萬言深者入黃泉高者出蒼天
大者含元氣細者入無間(言至微也)然而位不過侍郎(反應上)
擢纔給事黃門意者玄得無尚白乎何為官之拓落也
(問)揚子笑而應之曰(荅)客徒朱丹吾轂不知一跌將赤
吾之族也(因朱丹字生赤字出)往昔(解)周網解結羣鹿爭逸(喻在爵位)
(者)離為十二合為六七四分五剖並為戰國士無常君
國無定臣得士者富失士者貧矯翼厲翮恣意所存故
士或自盛以槖或鑿坏以遁(范雎入秦藏於槖中史記王稽辭魏去竊載范)
(雎入秦至湖見車騎曰為誰王稽曰穰侯范雎曰此恐辱我我寧匿車中魯君聞顔闔賢欲以為相使者往)
(聘因鑿後垣而亡坏璧也)是故鄒衍以頡頏而取世資(齊人著書所言多大事故)
(齊人號談天鄒衍仕齊至卿)孟軻雖連(音輦)蹇(值屯難也)猶為萬乘師(滕文公尊)
(敬孟子若師)今大漢(反上文)左東海右渠搜(屬雍州在金城河間之西)前番
禺(南越王都也番音潘)後椒塗(漁陽之北界迂齋批應四分五剖)東南一尉(會稽東部)
(都尉)西北一候(玉門關候)徽以紏墨制以鑕鈇(斬腰之刑)散以禮樂
風以詩書曠以歲月結以倚廬(漢律以為親行三年服不得選舉結為倚廬以)
(結其心)天下之士雷動雲合魚鱗雜襲(雖尊大漢其實含不滿意迂齋批觀)
(下文可見)咸營于八區家家自以為稷契人人自以為臯陶
戴縰(所氏切)垂纓而談者皆擬於阿衡五尺童子羞比晏
嬰與夷吾當塗者升青雲失路者委溝渠(發出主意)旦握權
則為卿相夕失勢則為匹夫譬若江湖之涯渤澥之島
乘雁集不為之多雙鳬飛不為之少(四雁曰乘)昔三仁去而
殷墟二老歸而周熾子胥死而吳亡種蠡存而越霸五
羖(百里奚)入而秦喜樂毅出而燕懼范雎以折摺而危穰
侯(摺古拉字)蔡澤以噤(欺禀切)吟(疑甚切)而笑唐舉(蔡澤就唐舉相舉乃笑之)
(噤吟語而笑皃後乃代范雎為相)故當其有事也非蕭曹子房平勃樊
霍則不能安(含譏諷意)當其無事也章句之徒相與坐而守
之亦無所患故世亂則聖哲馳騖而不足世治則庸夫
高枕而有餘(迂齋批以治世尊漢既不失體其實含不盡之意)夫上世之士或
解縛而相(左傳齊鮑叔帥師來言曰云云管仲請囚鮑叔受之及堂阜而脫之歸而以告曰管夷吾)
(治於高傒使相可也公從之)或釋褐而傅(傅說被褐帶索庸築傅岩武丁得之舉為三公)或
倚夷門而笑(侯嬴)或横江潭而漁(漁父)或七十說而不遇(孔子)
或立談而封侯(虞卿說趙孝成王再見為上卿)或枉千乘於陋巷(吕氏春秋)
(曰齊桓公見小臣稷)或擁篲而先驅(鄒衍)是以士頗得信其舌而奮
其筆窒隙蹈瑕而無所詘也當今縣令不請士郡守不
迎師羣卿不揖客將相不俛眉言竒者見疑行殊者得
辟是以欲談者卷舌而同聲欲步者擬足而投跡嚮使
上世之士處乎今世策非甲科行非孝廉舉非方正獨
可抗䟽時道是非高得待詔下觸聞罷又安得青紫且
吾聞之也炎炎者滅隆隆者絶觀雷觀火為盈為實天
收其聲地藏其熱高明之家鬼瞰其室攫挐(女居切)者亡
默默者存位極者宗危自守者身全是故知玄知默守
道之極爰清爰静游神之庭惟寂惟寞守德之宅世異
事變人道不殊彼我易時未知何如今子廼以鴟梟而
笑鳳皇執蝘(烏典切)蜓(徒典切)而嘲龜龍不亦病乎(說文在璧曰蝘)
(蜓在草曰蜥蝪)子徒笑我玄之尚白吾亦笑子之病甚不遇俞
跗與扁鵲也悲夫(俞跗扁鵲善醫者)客曰(又問)然則靡玄無所成
名乎范蔡以下何必玄哉揚子曰(荅)范雎魏之亡命也
折脇摺骼(音格腰骨也)免於徽索翕肩蹈背扶服入槖(服蒲北反)
(入槖見上文)激卬萬乘之主介涇陽抵穰侯而代之當也(激卬)
(怒也范雎至秦上書因感怒昭王昭王乃免相國逐涇陽君於關外秦昭王母宣太后長弟曰穰侯姓魏名冉)
(昭陽同母弟曰涇陽君)蔡澤山東之匹夫也顩頥折頞涕唾流沬
西揖強秦之相搤(烏革切一作扼)其咽而抗其氣拊其背而奪
其位時也(上曲曰顩欺甚切史記蔡澤聞應侯内慙乃西入秦應侯使人召蔡澤蔡澤入則揖應侯)
(應侯延入坐數日言於秦昭王曰客有從山東來者曰蔡澤其人辨士昭王與語說之應侯請歸相印遂拜蔡)
(澤為相說文頞鼻頸也於逹切)天下已定金革已平都於洛陽婁敬委
輅脫輓掉三寸之舌建不拔之策舉中國徙之長安適
也(漢書高祖都洛陽婁敬脫輓曰臣願見上言便宜說上曰陛下都洛陽不便不如入關據秦之固是日車)
(駕西都長安)五帝垂典三王傳禮百世不易叔孫通起於枹
鼓之間解甲投戈遂作君臣之儀得也(叔孫通制禮儀)吕刑靡
弊秦法酷烈聖漢權制而蕭何造律宜也(蕭何摭秦法取其宜於時)
(者作律九章)故有造蕭何之律於唐虞之世則誖矣(誖布内切乖也)
有作叔孫通儀於夏殷之時則惑矣有建婁敬之策於
成周之世則乖矣有談范蔡之說於金張許史之間則
狂矣(金日磾張安世許廣漢史恭史高也)夫蕭規曹隨留侯畫策陳平出
竒功若太山嚮若坻隤(天水有大坂名曰壠坻其山堆旁著即崩落作聲聞數百里故)
(曰坻隤坻丁禮切)雖其人之膽智哉亦會其時之可為也故為
可為於可為之時則從為不可為於不可為之時則凶
若夫藺生收功於章臺(相如獻璧於章臺)四皓采榮於南山公
孫創業於金馬(弘對策金馬門)驃騎發迹於祁連(驃騎將軍霍去病擊匈奴)
(至祁連山)司馬長卿竊貲於卓氏東方朔割炙於細君(事並見本)
(傳)僕誠不能與數子並故默然獨守吾太玄(末句言不變其所守)
惡圓(元結)
元子家有乳母為圓轉之器以悅嬰兒嬰兒喜之母使
為之聚孩孺助嬰兒之樂友人公植者聞有戲兒之器
請見之及見之趨焚之責元子曰吾聞古之惡圓之士
歌曰寧方為皂不圓為卿寧方為汙辱不圓為顯榮其
甚者則終身不仰視曰吾惡夫圓或有喻之以天天無
窮人不能極遠視四垂因謂之圓天不圓也對曰天縱
不圓為人稱之我亦惡焉次山柰何任造圓轉之器恣
令悅媚嬰兒小喜之長必好之教兒學圓且陷不義躬
自戲圓又失方正嗟嗟次山入門愛嬰兒之樂圓出門
當愛小人之趨圓吾安知次山異日不言圓行圓動圓
静圓以終身乎吾豈次山之友也元子召季川謂曰吾
自嬰兒戲圓公植尚辱我言絶忽乎吾與汝圓以應物
圓以趨時非圓不預非圓不為公植其操矛戟刑我乎
惡曲(元結)
元子時與鄰里會曲全當時之歡以順長老之意歸泉
上叔盈問曰向夫子曲全其歡道然也苟為爾乎元子
曰叔盈視吾曲其心以徇財利曲其行以希名位當過
吾吾苟全一歡於鄰里無惡然可也東邑有全道之士
聞元子對叔盈恐曰吾聞元次山約其門人曰無惡我
之小曲真惛鄙惡辭也吾輩全直世年未常曲氣以轉
聲曲辭以逹意曲步以便往曲視以回目猶患於古人
古人有惡曲者不曲臂以取物不曲膝以便坐見天下
有曲於君曲於民曲於鬼神者往劫而死之今元次山
苟曲言貌彊全一歡以為不褻其直慁哉君能苟曲於
鄰里彊全一歡豈不能苟曲於鄕縣以全言行能苟曲
於鄕縣豈不能苟曲於邦國以彰名譽能苟曲於邦國
豈不能苟曲於天下以揚德義若言行名譽德義偕顯
豈有鍾鼎不入門權位不在已乎嗚呼曲為之小為大
之漸曲為之也有何不可姦邪凶惡其㘥(音由)乎元子聞
之頌曰吾以顔貌曲全一歡全直君子之惡我如此由
有過於此者何以自免
古文集成卷七十七
