古文集成卷三十八宋王霆震編
前戊集八
論
治體論(陳謙)
為大者不屑於其細而事之非甚迫者君子不枉已以
從之也今夫千金之家必不肯為負販之所為詩書之
後雖其甚窶終不敢鬻先世之圖籍何者所傷者大也
夫位者姦之窺也名者孽之乘也揭二者而制於上巍
焉而尊確焉而公圭芒崖角悶焉而不露是以無所於
窺而無所於争如操其柄而䙝用之齪齪焉與民相貸
於尋常彼習其勢之輕也則誰不欲如上之所為欲而
不得則不肖之心誰憚而不發嗚呼計天下者豈下顧
區區之小利而深防乎廉隅之際者以此昔晁錯之為
漢謀欲令民入粟以授爵免罪夫上之獲利以佐國也
下之脫禍以省刑也一舉而二利從至便也而識者每
不可曰長惡而傷死也儒之論大抵迂闊而不切時變
然使稍知體者觀之慮稽其弊則寧不食而死無寧貿
貿然以自蹙也今天下所可慮徇一切而忘大體也淫
湎者先王所禁今反觀焉減榖粟之養盛醪醴之設白
晝大都之中列倡優具帷帟耀市人而招之曰吾酣爾
吾色爾此甚可愧也負乘者聖人所戒今反誘焉閭巷
之子儈賈商俠輕剽以逐什一之利輩流所不齒國家
捐吾身而委之曰吾官爾吾禄爾此甚可惜也問其然
曰利之也豈惟是哉牒數萬以髠天下絲粟之入耳滋
異端耗生齒不恤也楮數寸以權有無歲月之智耳長
奸偽濫桎梏不顧也夫伐冰之家不與民争利而詭遇
以獲禽一藝者所羞為至於朝廷獨安為之玩其細而
忘其大愚恐天下之窺且争也一二年僅有寢者以今
用度而欲盡革是固難也然今之言治者動皆欲堯舜
其君至反革其所為中智以下有不敢刮目焉然則去
其太甚亦當柄者之所宜講也賈子曰使管仲而愚人
也則可管子而少知體豈不為之寒心哉作體論
治本論(陳謙)
天下喜寬而惡嚴便簡而刻詳㳂人之情至無已也然
則㳂之乎雖然深於治道者不能不懼於此也盖天下
有至迫之機其狀常麗於歡欣愛順之中而渙於乖獷
不相受之際君子固憂大渙而幸夫麗也無寧亦㳂而
重毒之也昔者漢秦之先其世醇其政仁其有司賢且
恕曰我以治之云耳應而無倡也補而無缺也彼與天
下從事於誶訶之域未數數也夫故其民便安之浸入
之心膂念慮竭於上而無遺數百年而治未冺也嗚呼
不幸而天下不得如昔者之無事則棼吾求理也泛吾
求底也不至與之俱靡而已矣待之紓故承之也安安
之者可久之道容之大故受之也樂樂之者不懈之術
也吾觀今之時法密也非紓也事悉也非大也其為見
近而非遠其為謀拙而非工其為說蔽而不通也斂焉
燎也搉焉癘也征焉禦也今之吏非是三者無議也今
之民非是三者無抵也國之大民之細至絶也立法而
置之掩其口腹之尋常而與之為市市之不酬而還與
之為仇勢至蹙事至不美也是奚足哉數百里之地設
數大穽棋而布之武夫悍吏苟逃責大體不恤也不必
譏也真征而已矣不獨征也真攘而已矣行者重趼而
遠避迂險而深逝虎視吏坎乎視國也非苛政而奚若
然而獻計者猶曰無顧足國耳嗟夫足國而蹙其本拔
本而救其末何如其智也昔文王之政賦不二澤不禁
關不征今之吏皆犯之矣人之虐於斯讟於斯聚族歎
於斯非一日也幸而天下未有故孰測其倪涇原之卒
長安市上之呼去爾架除爾陌撤爾僦有不争赴者乎
夫履九軌之道短足而蹈武步可羈而束也倚之於窮
蹊踧之於阨區計(闕)而支得鋌而險無擇也天下之勢
其灼灼也如是嗚呼執天下之柄者其亦少察乎此也
作本論
治術論(張耒)
嗚呼治天下之難也其為物也大而難舉其為情也雜
而不類為之不得其要用之不中其節用力勞而功不
成是故聖人本諸道而明於術凡吾所為術者制物以
使入於吾之道也然則何其不直致吾之所欲而為是委
曲迂緩而使之從也夫人之情使之從我而刧之以刑
則成功難隂有以役其心使之不得不從我則成功易
今夫欲天下之畏也而陳之以刀鋸欲天下之愛也而
陳之以金帛此直致其畏愛者也夫刑戮賞賜非不足
以立畏愛也使必陳其物設其具則刀鋸金帛亦不給
矣且天下固有不愛金帛之賞者則賞之所不能悅也
天下有不畏刀鋸之刑者則刑之所不能懼也故務求
吾欲而直遂焉者其事煩其教粗吾與物以力相勝而
物之從之也内有不伏之心而吾力之所不周者亂之
所從起今夫四馬之於車也奔驟舒遲至難齊也夫人
之於馬必待夫躬臨之而後如意耶則一車而四馭未
能足也今以一御而四馬之遲速惟十指之聽者以吾
所執者轡也以一轡之約制四馬之節者執馬之要雖
欲不吾聽不可得也是先王之所以役天下者執天下
之轡也今夫權衡之舉物也右仰則左俯右抑則左揚
夫苟欲俯則卑之而仰者何與焉欲揚則舉之而抑者
何與焉夫惟卑者有不能使之卑而後抑者用也舉者
有不能使之舉而後抑者用也先王知天下之卑高有
不可以形為也故為其所以卑高者而不為其形古之
知是道者執天下之所以必從者如轡而制物理之必
應者如衡四凶天下之巨姦也商容比干箕子商之望
也舜欲使天下不犯於有司而度罪之不可以盡刑也
取天下之巨姦者而擊之天下雖有悍彊不服者知所
畏矣舜非徒能施刀鋸也能沮其不畏之情也武王得
商之善者而度其未可盡賞也取世之望者三人而尊
禮之而商之為善者悅矣夫武王非徒知尊賢能也能
動其悅我之心也故舜武王善執天下之轡者也昔梁
惠王以利問孟子而孟子非之然其終曰未有仁而遺
其親者也未有義而後其君者也何必曰利夫使不遺
其親不後其君利之大者也梁王以為利而孟子非之
何也孟子者以謂不求不遺於民而後民守之不求不
後於民而後民先之彼以利而責望於民則民散而惟
利之從而卒不獲吾之所求梁王之術疎而孟子之術
精梁王之事拙而孟子之事微老子之道絀術者也其
言曰將欲翕之必固張之將欲奪之必固與之又曰非
以其無私耶故能成其私夫將翕而合之將取而奪之
行其私以成其私是以暑致暑以寒致寒隂陽之所不
能為也天之將寒也不以霜雪為之也金石烈土山焦
者所以為今日之霰雪也天之將暑也不以蒸鬱為之
也震風積雪者所以為今日之炎烈也故邀其反物之
功不能遠守其復物之情不能伏故孟子之術祗是天
下之衡也夫術有小大道有邪正天下之士徒見夫世
之淺人執小術蹈邪徑而流入於譎詐之域而曰聖人
無術直道而已矣嗚呼亦惑矣聖人之所謂直道非無
術之言也過乎術者之言也故其道平易而常有成常
人之所謂直道不及術者之言也故其道疎魯而多敗
文王以仁義而王宋襄公以仁義而亡仁義同而存亡
之勢異何也烏獲之力弛而不用遇盜而三揖之則盜
知服矣無烏獲之力遇盜而揖焉則死矣文王過乎術
者也宋襄公不及乎術者也而况乎聖人之未必不尚
乎術也
治具論(陳謙)
天下不可以勝治也亦求其所以然而已矣形有格勢
有禁彼之所以附我者吾不知其然也力可殫智可窮
我之所以御彼者吾不知其然也今夫四肢百體之所
運孰使則氣而已矣視聽照了之所及孰詰則神而已
矣盖其為物也無迹而其為狀也無證悠然行乎萬物
之表而不可控持及其索然消盡則亦漠然潰聱然戾
也燕之南𤏡之北營豳之東西若是其曠且夥也而坐
一人於堂奥之間使彼曠且夥者環而拱之合之而不
離固之而不散嗚呼是豈徒然哉豈非有以隂驅而潜
率之者邪是故古之為天下者必有紀綱維持之具凡
天下之人繫之以區區之形盖轇轕齟齬而不定也至
於心悅而誠服則不約而自定繩之以一切之法盖抑
遏剪拂而不順也使之浸漬乎義理之所安則不待告
語而自順吾求其順且定者不必其形也心可也不必
其法也理可也然則心者盖維之之地而理者又維之
之具也昔者三代之治惟其從事於内而置諸其外與
之周旋乎哀樂之中而脫略乎勉彊之際是以其民優
游以入之安静以守之上下相馴數百年而不變而後
世亦恃以為憑藉扶持之具今夫下之勢至難言也征
搉峻而箠楚深法令繁而禁網密天下之吏酷者逞其
聰懦者縱其姦此其凡也自始至以迄於終更無他業
也課辦否耳慮非願行也督責之嚴也迫趣之苛也而
天下之民無歡心矣下之於上直以形相制而所謂心
者漠然不相及也怵迫拘急之際剽者嘯者時接乎聽
聞及其弭之也非力復不可制也則其勢可見矣且夫
今有所謂學云者是淑之之具也今之吏名主之而實
棘之也今有所謂農云者是安之之具也今之吏名勸
之而實擾之也嗚呼有天下者而無其具上下以形相
制則可呼而來亦可呌而去可約而合亦可約而散也
鄉閭之人同宴於堂凶盜猝至則羣走而不顧何則形
合而心異也左氏曰本先顛葉從之管子曰維不張一
國從之韓子曰脈病而肥者死矣夫惟固其本張其維
夀其脈而後天下治矣
治機論(陳謙)
事之不立也我知之矣執之者敗之也然則不可以執
乎夫甚弊之俗不懲不可也苟懲矣不執不可也然則
曷敗之天下之事其動有機夫機者發於至密而藏於
不可臆料今夫一事之立也昭昭然若揭日月而行也
立的於此使過者皆得引弓而射之吾知其不足以成
也何者天下之情不一衆多之口難制欲者不止議者
無窮則吾心不得不徇吾說不得不搖事垂立而徇且
搖者繼之則宜其不足以成也昔漢之患匈奴之彊也
賈誼欲削之晁錯又欲削之二子發其謀而皆不享其
成彼特恃必削之說以與之相抗於必争之中是以事
未發而迹已暴於天下使之得自為謀者固久也至主
父偃之策則不然予之以意之所欲而吾無削之之名
使之有不能不分之心而有不得不弱之勢嗚呼機之
所動乃在於此故夫昔之持必然之說以律天下者未
有能濟者也愚觀今之世上欲立一事革一弊則羣起
而議之議之不勝則極力而撼之上之人亦極力而悍
之捍之不勝則終舉而從之若然者是未得夫機之說
也試以一二端論之郊賞之汰也任子之濫也庶官之
冗且蠧也當世之君子未嘗不悒悒於此然其說大抵
皆曰必去是否則曰必省是夫上之祖宗之已行下之
人情之不順則吾之說不直夫惟其不直也故其隙之
易破君子思夫事機之發不在於灼灼明辨之日亦不
在於斷斷乖違之際郊賞不必廢省乎郊以遷乎賞如
蘇文忠之云是機也任子不必廢嚴乎銓以難其任如
近日之議是機也冗曹不必廢多其攝而缺其人如紹
興之初是機也此機之可言者也其不可以告人者吾
文不能悉數也夫三者之名舉不廢而吾之說獨行於
其間人不得而議我不得而搖若是者可以立乎嗚呼
有餘矣丙魏之佐宣帝號為樞機周密以愚觀之則未
也膠東戶口如故而王成受賞惟其以必然者待天下
持之愈急執之愈嚴彼進不得攻之使破則退而飾之
以為欺然則安在其為周密也易曰神而化之使民宜
之是吾之說也作機論
古文集成卷三十八
