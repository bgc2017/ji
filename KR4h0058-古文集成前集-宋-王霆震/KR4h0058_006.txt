古文集成卷六宋王霆震編
前甲集六
序
易學啓蒙序(晦庵)
聖人觀象以畫卦揲蓍以命爻使天下後世之人皆有
以决嫌疑定猶豫而不迷於吉凶悔吝之塗其功可謂
盛矣然其為卦也自本而幹自幹而支其勢若有所迫
而自不能已其為蓍也分合進退縱横順逆亦無往而
不相值焉是豈聖人心思智慮之所得為也哉特氣數
之自然形於法象見於圖書者有以啓於其心而假手
焉耳近世學者類喜談易而不察乎此其專於文義者
既支離散漫而無所根著其涉於象數者又皆牽合傅
會而或以為出於聖人心思智慮之所為也若是者予
竊病焉因與同志頗輯舊聞為書四篇以示初學使毋
疑於其說云
讀論語序(謝上蔡)
東萊云(論論語雖淡然無味而辭近旨遠)
天下同知尊孔氏同知賢於堯舜同知論語書弟子記
當年言行不誣也然自秦漢以来開門授徒者不過分
章析句耳晉魏而降談者益希既不知讀其書謂足以
識聖人心萬無是理既不足以知聖人心謂言能中倫
行能中慮亦萬無是理言行不類謂為天下國家有道
亦萬無是理君子於此盍闕乎盖溺心於淺近無用之
地聰明日就彫喪雖欲讀之故不得其門而入也陽春
白雪之曲且猶三和而况此書不如是不足為聖言盖
其辭近其指遠辭有盡指無窮有盡者可索之於訓詁
無窮者要當會之以神譬諸觀人昔日識其面今日識
其心在我則改容更貌矣人則猶故也坐是故難讀予
鄙人也知識未離乎聞見之間曾何足以知夫子而師
承之然不敢謂無其意也今日妄以讀此書之法語諸
君又為知我者謂我心憂不知我者謂我何求勿以為
淺近而忽勿以為高大而驚勿以為間我而忿且怒勿
以為妄誕而直不信聖人言不可以訓詁形容其微意
今不復撰次成文直以意之所到辭達而已盖此書存
於世論其切於用而取近效則無有也與道家使人精
神專一之學西方見性之說並駕争衡孰全孰駁未易
以口舌争也談天語命偉辭雄辯讀之使人可駭可慕
曾不如莊周禦寇曼衍之言籠絡萬象葩華百出讀之
使人亹亹不厭曾不如司馬(子長)宗元(柳)雄深雅健之文
正名百物(記祭法黃帝正名百物)分辨六氣區味别性可以愈疾
引年曾不如黃帝岐伯之對問神農之藥書可以資聽
折獄可以識簿書會計曾不如申韓之刑名陶冶塵思
摹寫物態曾不如顔謝徐庾流連光景之詩以至神怪
卜相之書書數博奕之技其皆可玩獲售於人而此書
乃一無有也邈乎希聲一唱而三嘆誰其聽之淡乎無
味酒元而俎腥誰其嗜之雖家藏人有不委塵埃者幾
希矣賴野人稚子擎誦得與鳥獸蟲魚之書俱傳而不
泯乃欲使敏秀豪傑之士留精神於其間幾何其不笑
且受侮邪與世不偶倀倀然若喪家狗豈特當年之形
容為然今其書亦然嗚呼何其衰也臨川王丞相近世
大儒其設心不役於勢利是類知尊此書先皇帝信之
而不疑列於學官俾為士者誦說焉某於此時妄意干
祿知讀此書其志不過餔啜而已未知好也晚得供洒
掃於河南夫子之門加日月之久僅得毫釐於句讀文
義之間而益信此書之難讀也盖不學操縵不能安弦
不學博依不能安詩不學雜服不能安禮(記學記)惟近似
者易入也彼其道高深博厚不可涯涘也如此儻以童
心淺智窺之豈不大有逕庭乎方其物我太深胷中矛
戟者讀之謂終身可行之恕誠何味方其脅肩謟笑以
言餂人者讀之謂巧言令色寧病仁未能素貧賤而恥
惡衣惡食者讀之豈知飯蔬食飲水曲肱而枕之未妨
吾樂注心於利末得己不已而有顛冥之患者讀之孰
信不義之富貴真如浮雲誨爾諄諄聽我藐藐者讀之
孰謂回不惰師書紳為至誠服膺過此而往益高益深
可勝數哉是皆越人視秦人之肥瘠也惟同聲然後相
應同氣然後相求是心與是書聲氣同乎不同乎宜其
卒無見也是書遠於人乎人遠於書乎盖亦勿思耳能
反是心者可以讀是書矣孰能脫去凡近以遊高明莫
為嬰兒之態而有大人之器莫為一身之謀而有天下
之志莫為終身之計而有後世之慮不求人知而求天
知不求同俗而求同理者乎是人也雖不必中道然其
心當廣矣明矣不雜矣其於讀是書也能無得乎當不
惟念之於心必能體之於身矣油然内得難以語人謂
聖人之言真不我欺者其亦自知而已豈慮思之效力
行之功至此盖書與人互相發也及其久也習益繁行
益著知視聽言動盖皆至理聲氣容色無非妙用父子
君臣豈人能秩叙仁義禮樂豈人能強名心與天地同
流體與神明為一若動若植何物非我有形無形誰其
間之至此盖人與書相忘也則向所謂辭近而指遠可
不信乎宜其賢者識其大不賢者識其小好惡取捨之
相遼也學者儻以此書為可信則亦何遠之有以謂無
隠乎爾則天何言哉夫子之言性與天道不可得而聞
也以謂有隠乎爾則四時行焉百物生焉夫子之文章
可得而聞也是豈真不可得而聞哉詩云鳶飛戾天魚
躍于淵此天下之至顯聖人惡得而隠哉所謂吾無行
而不與二三子者也上天之載無聲無臭此天下之至
賾聖人亦惡得而顯哉宜其二三子以為有隠乎我者
也知有隠無隠之不二者捨此書其何以見之哉知有
隠無隠之不二者豈非閎博明允君子哉諸君可無意
於斯乎若齊王好竽有客求仕攜瑟而往立於其門三
年不得入叱曰吾瑟鼓之能使鬼神上下吾瑟合軒轅
之律吕客罵之曰王好竽而子鼓瑟瑟雖工其如王之
不好何如諸君之不信也則今日之語不無類是乎抑
又聞昔人憂天下之不治至於涕泣而不可禁者子思
曰然子之意善也以一人之身憂天下之不治而涕泣
不禁是何異憂河之濁而泣之清也其為無益莫甚焉
此亦天下之至愚也如諸君之不信也而我終以強聒
為事者得無類是乎盖有所不暇姑自治而已
論語解序(南軒)
學者學乎孔子者也論語之書孔子之言行莫詳焉所
當終身盡心者宜莫先乎此也聖人之道至矣而其所
以教人者大略則亦可睹焉盖自始學則教之以為弟
為子之職其品章條貫不過於聲氣容色之間洒掃應
對進退之事此雖為人事之始然所謂天道之至賾者
初亦不外乎是聖人無隠乎爾也故自始學則有致知
力行之地而極其終則有非思勉之所能及者亦貴於
行著習察盡其道而已矣孔子曰道之不行也我知之
矣知者過之愚者不及也道之不明也我知之矣賢者
過之不肖者不及也秦漢以来學者失其傳其行雖或
有志於力行而其知不明擿埴索塗莫適所依以卒背
於中庸本朝河南君子始以窮理居敬之方開示學者
使之有所循求以入堯舜之道於是學道之傳復明於
千載之下然近歲以来學者又失其旨曰吾惟求所謂
知而已而於躬行則忽焉故其所知特出於臆度之見
而無以有諸其躬識者盖憂之此特未知致知力行互
相發之敬也孔子曰學而不思則罔思而不學則殆歷
攷聖賢之意盖欲使學者於此二端兼致其力始則據
其所知而行之行之力則知愈進知之深則行愈逹是
知常在先而行未嘗不隨之也知有精粗必由粗以及
精行有終始必自始以及終内外交正本末不遺條理
如此而後可以言無弊然則聲氣容色之間洒掃應對
進退之事乃致知力行之原也其可舍是而他求乎顧
某何足以與明斯道輒因河南餘論推以己見輯論語
說為同志者切磋之資而又以此序冠于篇首焉
孟子講義序(南軒)
學者潜心孔孟必求其門而入愚以為莫先於明義利
之辨盖聖賢無所為而然也無所為而然者命之所以
不已性之所以不偏而教之所以無窮也凡有所為而
然者皆人欲之私而非天理之所存此義利之分也自
未知省察者言之終日之間鮮不為利矣非特名位貨
殖而後為利也意之所向一涉於有所為雖有淺深之
不同而其為徇己自私則一而已矣如孟子所謂内交
要譽惡其聲之類是也是心日滋則善端遏塞欲邇聖
賢之門牆以求自得豈非却行而望及前人乎雖使譚
高說妙不過渺茫臆度譬諸無根之木無本之水其何
益乎學者當立志以為先持敬以為本而精察於動静
之間毫釐之差審其為霄壤之判則有以用吾力矣學
然後知不足平時未覺吾利欲之多也灼然有見於義
利之辨將日救過之不暇由是而不舍則趣益深理益
明而不可以已也孔子曰古之學者為己今之學者為
人為人者無適而非利為己者無適而非義曰利雖在
己之事皆為人也曰義則施諸人者亦莫非為己也嗟
乎義利之辨大矣豈特學者治已之所當先施之天下
國家一也王者所以建立邦本垂裕無疆以義故也而
霸者所以䧟溺人心貽毒後世以利故也孟子當戰國
横流之時發揮天理遏止人欲深切著明撥亂反正之
大綱也其微辭奥義備載七篇之書如栻者雖曰服膺
而學力未充何足以窺萬一試以所見與諸君共講之
無忽而深思焉
春秋傳序(伊川)
迂齋云(自有春秋以米惟孟子說得最好後来太史公聞之董生數語好自伊川之學)
(行而後春秋之用顯)
天之生民必有出類之才起而君長之治之而争奪息
導之而生養遂教之而倫理明(兼此三者方可以當長君之位)然後人
道立天道成地道平二帝而上聖賢世出隨時有作順
乎風氣之宜不先天以治人各因時而立政暨乎三王
迭興三重既備子丑寅之建正忠質文之更尚人道備
矣天運周矣聖王既不復作有天下者雖欲倣古之跡
亦私意妄為而已事之謬秦至以建亥為正道之悖漢
專以智力持世豈復知先王之道也夫子當周之末以
聖人不復作也順天應時之治不復有也於是作春秋
為百王不易之大法所謂考諸三王而不謬建諸天地
而不悖質諸鬼神而無疑百世以俟聖人而不惑者也
先儒之傳曰游夏不能贊一辭辭不待贊也言不能與
於斯耳斯道也惟顔子嘗聞之矣行夏之時乘殷之輅
服周之冕樂則韶舞此其準的也後世以史視春秋謂
褒善貶惡而已至於經世之大法則不知也春秋大義
數十其義雖大炳如日星乃易見也惟其微辭隠義時
措從宜者為難知也或抑或縱或予或奪或進或退或
微或顯而得乎義理之安文質之中寬猛之宜是非之
公乃制事之權衡揆道之模範也夫觀萬物而後識化
工之神聚衆材而後知作室之用於一事一義而欲窺
聖人之用非上智不能也故學春秋者必優游涵泳默
識心通然後能造其微也後王知春秋之義則雖德非
禹湯尚可以法三代之治自秦而下其學不傳予悼夫
聖人之志不明於後世也故作傳以明之俾後人通其
文而求其義得其意而法其用則三代可復也是傳也
雖未能極聖人藴奥庶幾學者得其門而入矣
五經論序(東萊)
槐城云(一序包五篇大意詞簡意盡說聖人因民所自有之理而作五經見趣尤高)
五經之作非聖人自為之也亦因民之所自有者為之
也(見得破方敢如此說)夫人之生不能無喜怒哀樂之情喜怒哀
樂之情好惡美刺之所從生也(節節有此方見五經之理果是民所自有)是
以有詩盖詩者民之情也夫民之情雖易以放而其辭
遜之心則固有也(逐節綰入議論)因其固有之心而為之節文
則於是乎有禮禮者敬而已矣民一於敬則待上也過
高而自居也過卑高卑之相形而上下之情睽於是因
其自卑之勢也而有書書者上之所以通乎其下也上
下之情通而聖人之應之也亦已勞而民之求乎上者
者亦浸凟(此是自取决一句張本)於是因民之有吉凶悔吝也而
使之自取决於一筮(好)夫是以有易易者聖人洗心退藏
之書也嗟乎至於易聖人亦可以無事矣(轉換雍容)而所以
未免焉者猶有春秋也(意好)盖春秋之作(關鎻上四經意轉入春秋有手)
(段)情已離敬已衰上下已乖而吉凶已貿於是乎春秋
終焉(合下此一字)是知春秋者亦因民之相是相非而無斷
焉者也(好)吾病夫人以五經之作為聖人私意為之也
(又收起句意)
五經論序(止齋)
槐城云(合五經貫穿議論此序總題其綱引事運意過脈不露有手段有法度)
易因乾坤以定君臣之分者也故易作而文字始生大
傳曰有天地然後有萬物有萬物然後有男女有男女
然後有父子有父子然後有君臣有君臣然後有上下
有上下然後禮義有所措(有此事骨便貫得禮米)故禮次之古有
禮不下庶人而太史氏觀民風以詩(貫事引意有脈)盖禮施於
君臣而詩作於民(有剖判)故詩又次也易也禮也詩也治乎
下之道也而君之所以自通乎下者猶未也(此句引入書)於
是乎有書書者上所以通乎下之言也故書又次之嗚
呼春秋作君臣之道衰矣(一句結春秋有力)聖人所以維君臣
之道者亦至是焉始窮(意好)故春秋終焉吾病學者不知
六經之作相次以立君臣之道(照君臣字)而曰徒文而已
程子雅言後序(五峯)
風氣有淳漓故真元不常會則聖人不世出道時有不
明賢智過乎大中之表愚與不肖䧟乎卑汙之陋統紀
紛錯而天下始病矣自堯舜之盛暨乎孔子風氣浸漓
上無明王天下皆病至道泯然其將滅苟非載以文而
指示焉則後世雖有間氣英明之士亦且惑於異端天
下幾何其不流而入於禽獸也聖人有憂之為之作六
經六經指道之大路而語孟又指入六經之關要也自
舟楫之作雖十步之川人人咸知得舟而後濟夫六經
濟天下之舟楫也治身而不循六經者喪身治家而不
循六經者亡家天下陵蕩紀綱摧圮未有不由弃六經
之言者或謂孔子没而朱翟肆孟氏死而黃老盛六經
安在其有益易曰神而明之存乎其人昔王莽誦六藝
以滅身霍光聞一言而建殊績以孔子之言可因是思
而知矣自秦焚書坑儒之後章句紊亂六經之義浸微
浸昏重以本朝丞相王安石專用已意訓釋經典倚威
為化以利為羅化以革天下之英才羅以收天下之中
流故五十年間經術頽靡日入於暗昧支離而六經置
於空虚無用之處方其時也西洛有程伯淳正叔二先
生者出當五百餘歲之數禀真元之會紹孔孟之教振
六經之統然風氣仍衰而未盛也故明道先生早世先
進高弟相繼以亡伊川先生於六經之文猶有未贊者
而先生已没然大綱張理者亦多矣十餘年間後進高
弟亦從而逝故先生之文散脫不類流落四方者率皆
訛舛天下所傳無完本予小子既深知天下於六經如
無舟楫之不可濟儻不為之類集則罪人也用是汲汲
以成之然其言質素而不華理平淡而無竒無文之言
猶璞玉也雕琢者在玉工吾能存之而已無欲之理天
理也非存純粹精一之心操弘大毅然之志未易得也
我則行之試言讀此書之法為同志起予之益乎反覆
乎句讀神明乎心體知六經為啓我之要與其滯泥訓
詁傳注之末不知六經之志漫然放誕不切於身者猶
王莽霍光之有間其初一間而已可不謹哉又况不為
霍光而希孔孟者乎必潜心於此書妙如伯樂之相馬
然後足振以歴古之衰弊破王安石之姦說嗣先聖之
志守先王之道以待後之學者緜緜不絶尚足以助風
氣之盛而興太古之淳也
胡子知言序(南軒)
知言五峯胡先生之所著也先生諱宏字仁仲文定公
之季子也自幼志於大道嘗見楊中立先生于京師又
從侯師聖先生於荆門而卒傳文定公之學優游南山
之下餘二十年玩心神明不舍晝夜力行所知親切至
到析太極精微之藴窮皇王制作之端綜事物於一源
貫古今於一息指人欲之偏以見天理之全即形而下
者而發無聲無臭之妙使學者驗端倪之不遠而造高
深之無極體用該備可舉而行晚歲嘗被召旨不幸寢
疾不克造朝而卒是書乃其平日之所自著其言約其
義精誠道學之樞要制治之蓍龜也然先生之意每自
以為未足逮其疾革猶時有所更定盖未及脫藁而已
啓手足矣或問於某曰論語一書未嘗明言性而子思
中庸獨於首章一言之至於孟子始道性善然其為說
則已簡矣今先生是書於論性特詳焉無乃與聖賢之
意異乎某應之曰無以異也夫子雖未嘗恒言性而子
貢盖嘗識之曰夫子之文章可得而聞也夫子之言性
與天道不可得而聞也是豈真不可得而聞哉盖夫子
之文章無非性與天道之流行也至孟子之時如楊朱
墨翟告子之徒異說並興孟子懼學者之惑而莫知所
止也於是指示大本而極言之盖有不得已焉耳矣又
况今之異端直自以為識心見性其說譸張雄誕又非
當時之比故高明之士往往樂聞而喜趨之一溺其間
則喪其本心萬事隳弛毫釐之差霄壤之謬其禍盖有
不可勝言者先生於此又烏得而忘言哉故其言有曰
誠成天下之性性立天下之有情效天下之動而必繼
之曰心妙性情之德又曰誠者人之道乎中者性之道
乎仁者心之道乎而必繼之曰惟仁者為能盡性至命
學者誠能因其言而精察於視聽言動之間卓然知夫
心之所以為妙則性命之理盖可默識而先生之意所
以不異於古人者亦可得而言矣若乃不得其意而徒
誦其言不知求仁而坐談性命則幾何其不流於異端
之歸乎某頃獲登門道義之誨浹洽於中自惟不敏有負
夙知輒序遺書貽于同志不韙之罪所不得辭焉
古文集成卷六
