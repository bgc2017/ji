古文集成卷四十六宋王霆震編
前已集八
論
仁論(王十朋)
世之言仁者多矣不知其果何物也孔子曰若聖與仁
則吾豈敢又曰仁者樂山智者樂水夫自其對聖而言
之則仁為道之妙自其之智而言之則仁者五常之一
爾然則仁果何物也耶以吾觀於夫子蓋未嘗輕言仁
而亦未嘗以與人故曰子罕言利與命與仁至於令尹
子文陳文子則曰未知焉得仁子路冉有公西華則曰
不知其仁也是可謂難矣雖然竊猶有疑焉論語一書
孔子言仁居其半其自言也曰巧言令色鮮矣仁曰剛
毅木訥近仁曰君子去仁惡乎成名曰民之於仁也甚
於水火曰仁者夀曰仁者不憂凡此類者無非仁也其
與羣弟子言也樊遲問仁則曰仁者先難而後獲子張
問仁則曰恭寬信敏惠顔淵問仁則曰克己復禮為仁
仲弓問仁則曰出門如見大賓使民如承大祭司馬牛
問仁則曰其言也訒凡此類者亦無非仁也未嘗輕曰
仁於伯夷叔齊曰求仁而得仁於箕子微子比干曰三
仁是皆以仁與之也而何獨於令尹子文子路陳文子
之徒此不可不辯也吾意論語之所謂仁則易之所謂
性命也性與天道自子貢不可得而聞而况其他乎故
因人言之然而皆非其至也管仲之仁仁之功也夷齊
之仁仁之行也三仁之仁又仁之節也是亦非其至也
吾故謂孔子之於仁也其罕言也如其所謂聖而其所
以與羣弟子言者亦如其所以許管仲夷齊之類也蓋
其難也如此然則為仁者果無其道乎哉蓋嘗論之仁
不可為也去其害仁者而仁自至仁性命之理也人曷
嘗無是仁哉然而害之者多水非不清也而土渾之鑑
非不明也而塵昏之顔淵問為仁孔子曰克己復禮為
仁一日克己復禮天下歸仁焉請問其目曰非禮勿視
非禮勿聽非禮勿言非禮勿動夫禮與仁異而為仁必
於復禮則非禮者仁之害也非禮勿視非禁其為視也
以視無非禮也非禮勿聽非禁其為聽也以聽無非禮
也非禮勿言非禁其為言也以言無非禮也非禮勿動
非禁其為動也以動無非禮也視聽言動無非禮則害
仁者去害仁者去而仁可勝用哉土去而水自清塵去
而鑑自明故曰克己復禮為仁非顔子不足以語此故
舉以告之而又曰回也其心三月不違仁其餘則日月
至焉而已矣夫孔子之於仁不敢輕之如此自孟子以
仁義遊說而仁遂為愛人之一術學者至輕言仁義然
孟子曰仁者人也合而言之道也則凡孟子之書可謂
仁也亦非其至也惟以其至者言之故論語一書言仁
者居其半惟顔子為得盡聞當時之人未嘗不為仁惟
顔子為獨可許是可不謂難哉由是而言則知論語之
所謂仁即性命之理也蓋進于習而與乎聖矣不然則
仁果何物者耶
利者義之和論(老泉)
義者所以宜天下而亦以拂天下之心苟宜也宜乎其
拂天下之心也求宜乎小人邪求宜乎君子邪求宜乎
君子也吾未見其不以至正而能也抗至正而行宜乎
其拂天下之心也然則義者聖人戕天下之器也伯夷
叔齊徇大義以餓于首陽之山天下之人安視其死而
不悲天下而果好義也伯夷叔齊其不以餓死矣雖然
非義之罪也徒義之罪也武王以天命誅獨夫紂揭天
下大義而行夫何恤天下之人而其散財發粟何如此
之汲汲也意者雖武王亦不能以徒義加天下也乾文
言曰利者義之和又曰利物足以和義嗚呼盡之矣君
子之恥言利亦恥言夫徒利而已聖人聚天下之剛以
為義其支派分裂而四出者為直為斷為勇為怒於五
行為金於五聲為商凡天下之言剛者皆義屬也是其
為道決裂慘殺而難行者也雖然無之則天下將流蕩
忘返而無以節制之也故君子欲行之必即於利即於
利則其為力也易戾於利則其為力也艱利在則義存
利亡則義喪故君子樂以趨徒義小人悦懌以奔利義
必也天下無小人而後吾之徒義始行矣嗚呼難哉聖
人滅人國殺人父刑人子而天下喜樂之有利義也與
人以千乘之富而人不奢爵人以九命之貴而人不驕
有義利也義利利義相為用而天下運諸掌矣五色必
有丹而色和五味必有甘而味和義必有利而義和文
言之所云雖以論天德而易之道本因天以言人事說
易者不求之人故吾猶有言也
禮樂論(上)(陳謙)
水準平繩準直律準聲音規矩準方圓權度量準輕重
長短小大多寡天下萬事何所準曰準於禮禮無形準
於中中無定準於心權度未審準心為甚心無偏繫發
乃中節事之中節準亦大矣將欲作室室無定準心酌
廣狹將欲制器器無定準心量小大夫室諧於居器便
於用豈人之能乎天也飲食欲可於口衣服欲愜於身
一言一動欲當人情猶是也百事百體天理素定心誠
求之鮮有不中理具於天地之先而用因於散殊之後
仰觀俯察細大不遺彼一拜一揖之間行之尊者貴者
則歛容以致恭至卑賤則安坐而受其禮易位而施人
情不快賓及門延之坐盗及門操戈而逐之書策琴瑟
置於几箒箕甕盎置於地金玉藏於笥瓦礫棄於糞壤
之場易而處之亦人情以為可笑而不安孰使然者人
心天理自如是也聖人差别天下尊卑貴賤親疎小大
嫌疑是非而一為之節文非生事也因理而已夫理適
當舉目前皆帖泰之域惟私惟作惟故惟鑿百用偏頗
天地萬物始不得其所聖人逆將來如是以啓大亂其
一一為之節文者所以準天下而使之和始於吉凶賓
嘉達乎朝廷閨門鄉黨俾尊尊貴貴親親老老長長幼
幼養生送死各得其節而安樂和易之情充且暢矣發
於手足詠歌播於琴瑟管磬亦準此而已禮樂存國家
存禮樂亡國家亡周公制作致太平魯齊之鄰國不敢
動叔孫通得其遺且以輯寧擊柱之亂老氏破其說曰
禮者忠信之薄晉王何輩如其言棄準割繩中原遂以
割裂晉以放誕失梁以浮屠失陳隋以荒淫失禮樂不
可一日亡雖盗亦有之矧國家失諸曰所欲不踰矩此
乃其矩也曰行法曰法家此乃其法也曰經天曰大經
反經此乃其經也曰順則作則曰物則此乃其則也曰
皇極曰中和之極此乃其極也曰天鍚洪範此乃其範
也曰節以度數紀綱章程亦惟此起也觸類而通名殊
準一禮云樂云鐘鼓玉帛云乎哉
禮樂論(下)(陳謙)
仁名義生義名禮顯禮得樂斯得義質也禮文義而行
之行之而當準矣準乃樂而樂生焉天地準動靜常隂
陽準推盪常三辰準晷度常四時準寒暑常鬼神準變
化常岳瀆準地勢常家國準君臣父子夫婦長幼朋友
常得常太平和氣生反常刑兵横流作得常鳥獸魚鼈
寧反常山冢陵谷易太康畋遂十旬桀滅德敷虐紂刑
以焚炙飲以長夜幽厲傾城紀綱蕩蕩始皇苛法厚歛
力役窮征反常也反常不度不度而能國古未之有心
天也以君之曰天君以宰之曰天宰以官之曰天官以
正之曰天政以準之曰天常心準則身準身準則國家
準國猶家天下猶國一心易治天下非難治一心易正
天下非難正君一心正天下自定一心準人倫百事準
矣理有自然心所素具在人行之耳至理宜於不說而
寓於尋常智者意得愚者名惑智少愚多故非禮之禮
非義之義常半天下禮野則夷樂繁則哀邪氣動蕩乖
節易生何以然無準則也非準非則任私意隨流俗浸
久則成風矣天下滔滔食焉鮮知味行焉鮮知德不知
天何以知禮樂知天者聖故能作知聖者明故能述行
為法作為則著為經揭為範序為彛倫建為民極無巨
無細一一天成無過無不及自有至當適當曰中得中
曰和開和曰常通行曰庸泛應曰恕名物數度因其當
等差之聲音舞蹈因其和導達之器不適當用不和服
不適當身不和聲色臭味不適當耳目口鼻不和情文
事理不適當如之何和於天下也適當曰中失中曰過
直過絞勇過亂恭過勞謹過葸明過傷節過苦柔過懦
剛過折井過困益過損陽過亢隂過戰中則不立和末
從生中和者天地萬物之所由位育也禮樂根於太上
周流於日用交際起居之間人自不察察猶可能也蹈
為難蹈猶可能也安為難安久而天動容周旋中矣非
盛德蔑以加此
主忠信論(象山)
人不可以無所主尤不可以主非其所主蓋人而無所
主則倀倀然無所依歸將至於無所不為斯固有所不
可也然至於主非其所主則念慮云為舉出於其心之
所主方且陷溺於其中而自以為得雖有至言善道賢
師良友亦無如之何則又不若無所主者之或能入於
善也此夫子所以屢言之忠者何不欺之謂也信者何
不妄之謂也人而不欺何往而非忠人而不妄何往而
非信忠與信初非有二也特由其不欺於中而言之則
名之以忠由其不妄於外而言之則名之以信果且有
忠而不信者乎果且有信而不忠者乎名雖不同總其
實而言之不過良心之存誠以無偽斯可謂之忠信矣
由是言之忠信之名聖人初非外立其德以教天下蓋
皆人之所同有心之所同然者也然人之生也不能皆
上智不惑氣質偏弱則耳目之官不思而蔽於物物交
物則引之而已由是向之所謂忠信者流而為放僻邪
侈而不能以自反矣當是時其心之所主無非物欲而
已矣然則聖人將欲導還其固有舍曰主忠信其何以
哉是故為人子而不主於忠信則無以事其親為人臣
而不主於忠信則無以事其君兄弟而不主於忠信則
傷夫婦而不主於忠信則乖朋友而不主於忠信則離
視聽言動非忠信則不能以中理出處語嘿非忠信則
不能以合宜凡文辭之學與夫禮樂射御書數之藝此
皆古之聖賢所以居敬養和周事致用備其道全其美
者一不出於忠信則雖或能之亦適所以崇奸而長偽
况其餘乎嗚呼忠信之於人亦大矣欲有所主捨是其
可乎故夫子兩以告門人弟子而子張之問崇德亦以
是告之至於贊易則又以為忠信所以進德也誠以忠
信之於人如木之有本非是則無以為木也如水之有
源非是則無以為水也人而不忠信果何以為人乎哉
鸚鵡鸜鵒能人之言猩猩猿狙能人之技人而不忠信
何以異禽獸者乎嗚呼學者能審其所主則亦庶幾乎
其可矣國以君為主則一國之事莫不由君而出軍以
將為主則一軍之事莫不由將而出家以長為主則一
家之事莫不由長而出人能以忠信為主則念慮云為
舉一身之事莫不由忠信而出然而不能進於聖賢者
吾未之信也
君子喻於義論(象山)
非其所志而責其習不可也非其所習而責其喻不可
也義也者人之所固有也果人之所固有則夫人而喻
焉可也然而喻之者少則是必有以奪之而所志所習
之不在乎此也孰利於吾身孰利於吾家自聲色貨利
至於名位禄秩苟有可致者莫不營營而圖之汲汲而
取之夫如是求其喻於義得乎君子則不然彼常人之
所志一毫不入於其心念慮之所存講切之所及惟其
義而已夫如是則亦安得而不喻乎此哉然則君子之
所以喻於義者亦其所志所習之在是焉而已耳
古文集成卷四十六
