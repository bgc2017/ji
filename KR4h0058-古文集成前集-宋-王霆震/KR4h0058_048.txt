古文集成卷四十八宋王霆震編
前庚集二
銘
九成臺銘(東坡)
韶陽太守狄咸新作九成臺玉局散吏蘇軾為之銘曰
自秦并天下滅禮樂韶之不作蓋千三百二十有三年
其器存其人亡則韶既已隱矣而况於人器兩亡而不
傳雖然韶則亡矣而有不亡者存蓋嘗與日月寒暑晦
明風雨並行於天地之間世無南郭子綦則耳未嘗聞地
籟也而况得聞天籟使耳聞天籟則凡有形有聲者皆
吾羽旄干戚管磬鞄弦嘗試與子登夫韶石之上舜峯
之下望蒼梧之渺莾九疑之聮綿覽觀山川之吐吞草
木之俯仰鳥獸之鳴號衆竅之呼吸往來唱和非有度
數而均節自成者非韶之大成乎上方立極以安天下
人和而氣應氣應而樂作則夫所謂蕭韶九成來鳳皇
而舞百獸者既已粲然畢陳于前矣
三槐堂銘(東坡)
迂齋云(太宗始欲相王晉公祐公請以百口保符彦卿不反忤太宗意遂不相親戚有)
(惜之者曰吾雖不做兒子二郎必做二郎文正公旦也發明天人意好)
又批(序文理致甚長然亦人所可到至於銘詩則不可及矣學者須是看了序文且掩卷)
(默想銘文當如何下語却來看他所作方有長進)
天可必乎賢者不必貴仁者不必夀(從史記伯夷傳來)天不可
必乎仁者必有後二者將安取衷哉吾聞之申包胥曰
人衆者勝天天定亦能勝人世之論天者皆不待其定
而求之故以天為茫茫善者以怠惡者以肆盗蹠之夀
孔顔之厄此皆天之未定者也松柏生於山林其始也
困於蓬蒿厄於牛羊而其終也貫四時閱千歲而不改
者其天定也善惡之報至於子孫則其定也久矣吾以
所見所聞而考之其可必也審矣(轉入下一脚)國之將興必
有世德之臣(議論說晉公)厚施而不食其報(好)然後其子孫
能與守文太平之主共天下之福(說文正公此數語義理甚長而於王氏尤)
(親切)故兵部侍郎晉國王公顯於漢周之餘歴事太祖太
宗文武忠孝(厚施)天下望以為相而公卒以直道不容於
時(不食其報)蓋嘗手植三槐於庭曰吾子孫必有為三公者
已而其子魏國文正公相真宗皇帝於景德(守文)祥符(太平)
之間朝廷清明天下無事之時(與守文太平之主共享其福)享其福
禄榮名者十有八年今夫寓物於人明日而取之有得
有否而晉公修德於身責報於天取必於數十年之後
如持左契交手相付吾是以知天之果可必也吾不及
見魏公而見其子懿敏公以直諫事仁宗皇帝出入侍
從將帥三十餘年位不滿其德天將復興王氏也歟何
其子孫之多賢也世有以晉公比李栖筠者其雄才直
氣真不相上下而栖筠之子吉甫其孫德裕功名富貴
略與王氏等而忠信仁厚不及魏公父子由此觀之王
氏之福蓋未艾也懿敏公之子鞏與吾遊好德而文以
世其家吾是以錄之銘曰
嗚呼休哉(起頭便迥别)魏公之業與槐俱萌(言種槐即是種德)封植
之勤必世乃成既相真宗四方砥平歸視其家槐隂滿
庭(言成之速)吾儕小人朝不及夕相時射利皇卹厥德庶幾
僥倖不種而獲不有君子其何能國(接有力)王城之東晉
公所廬欝欝三槐惟德之符(若以為功名之符則淺了)嗚呼休哉
正平堂銘(山谷)
畏首畏尾不自尊已牽於勢放於利虐鰥寡以奉高明
是謂不平忠不足而詐有餘躬不行而責從令是謂不
正夫平者如執權衡以司重輕如天四時不言自行夫
正者渴飲而饑食冬裘而夏葛喜怒予奪由已而不由
物故行天下而不屈靈龜負圖告人吉凶刳腸在前中
黑如漆揚子耄毛思配寗蘧涪翁為銘周旋其樞
陋室銘(劉禹錫)
山不在高有仙則名水不在深有龍則靈斯是陋室帷
吾德馨苔痕上階綠草色入簾青談笑有鴻儒往來無
白丁可以調素琴閱金經無絲竹之亂耳無案牘之勞
形南陽諸葛廬西蜀子雲亭孔子云何陋之有
書室銘(誠齋)
室不厭虚書不厭整牖不厭明几不厭淨
君子資之君子師之四物敢侮非天疇欺
我躬匪戶我性匪牖莫整莫虚心有弗疚
叢書銘(并序)(樽齋)
清江鄉貢進士鄒師韓揭其家塾曰叢書屬余為記余
適坐官紛而師韓又怵於歸立須不容冥搜姑從省文
法而為銘曰
萬物華前或耽以娛君豈惡華而易以書問書幾何淆
籖亂裛姑撮其概經史子集君味其間經辟則醪至史
子集漉餘而糟吾書六經吾道一貫以書眡經猶物之
玩况吾書外復以他亂君曰太初併經則無文字生焉
精觕已俱一非不足萬非有餘吾齋吾名吾何擇夫精
觕
文塚銘(并序)(劉蛻)
東萊註(唐之劉蛻於平生作文傳二千一百八十紙不肯棄其草聚而封之曰文塚謂)
(其所以工於文者天之助至於不能自振而見知於人者是不獲助於人也於是銘於兜率之)
(寺云)
在梓州兜率寺
文塚者長沙劉蛻復愚為文不忍棄其草聚而封之也
蛻愚而不銳於用百工之技天不工蛻也而獨文蛻焉
故飲食不忘於文晦冥不忘於文悲戚怨憤疾病嬉遊
羣居行役未嘗不以文為懷也適當無事而天下將以
文為號文明代生殖明晦皆效文用故日月星辰文乎
旂常昆蟲鳥獸文乎彛器徐方之士文於侯社夏翟
之羽文於旌旄登龍於章升玉於藻百工婦人雕礱涂涷
(即練字出周禮)以供宗廟祭祀之文豈獨蛻也生知效用不及
時文哉然而意常獲助於天而不獲助於人故其雖窮
無憾也當勤意之時不敢嚏不敢咳不敢唾不敢跛倚
嗜慾躁競忘之於心其祗祗畏畏如臨上帝故有粲如
星光如貝氣如蛟宫之水又有黯如屯雲如久隂如枯
腐熬燥之色則有如春陽如華川逶逶迤迤則有如海
運如震怒動盪怪異夫十為文不滿十如意少如意則
豈非天助乎常欲使天下聞之而必行觀之而必蹈散
之茫洋以為道演之浸淫以及物然後為農文之使風
雨以時兵文之使戎虜以順文於野文於市使其所隱
之士以出口者使之言材者使之用然而自振者無力
終知者甚稀豈非不獲人助乎嗚呼十五年矣實得二
千一百八十紙有塗者乙者有注楷者有覆背者有朱
墨圍者於是以周易筮之遇復☷☳(震下坤上)之同人☰☲
(離下乾上)筮者曰鳴于地中殷殷隆隆七日而復復來而天
下昭融乎他日更召龜而合將聽襲吉卜於火如秦兆
(秦焚書)惟曰不吉卜於水不成乎河洛兆(周公相宅)則亦惟曰
不吉卜於木而悶悶上恊吉纍纍為塚則汲之兆乎(汲塚)
(書)峭峭為壁則魯之兆乎(孔壁書)且其占曰土之文為山
河為華英將不崩不竭為滋味而傳乎結為丘陵為其
設險乎融為川凟率其朝宗乎華為百榖以絜祭祀之
粢盛乎不然使其速腐為虚壤生芻藁以食牛羊乎化
塗泥為陶甄以作器乎將塊為五色而茅社分封乎流
於樂為土鼓為凷(苦怪切)桴以洩其和聲乎夷為都邑以
興宫廟乎坎為洿池以澤生殖乎祀為壇竈乎窽為井
墓乎吾皆不得而知也當既不為吾用唯速化為百工
之用慎無朽為芝菌以怪人自媚慎無堅為金鐡以作
貨起爭慎無潏為醴泉以味乎謟口慎無禱為城社以
狐鼠憑妖慎無聳為良材以雕琢傷性慎無萌為蘭茝
以佩服見藝嗚呼介而為石使之能言舒而為螾使之
飲泉既而他年遊魂之未返者亦命巫師而弔三招之
號曰在几閣而來歸兮掩為塵垢在耳目而來歸兮奄
視汝醜在口吻而來歸兮譽不汝久噫筆絶之年而麟
見崇文其無崇乎唅非珠玉斂無裙𥜗後世詩禮之儒
無驚吾之幽墟其塚也在莾蒼之野大塊之丘(莊子儒以詩禮)
(發冢大儒曰東方作矣事之若何小儒曰未解裙𥜗口中有珠詩有曰青青之麥生於陵坡生不布施死何含)
(珠推控其頥别其頰無傷口中珠)時有唐大中丁卯而戊辰之季秋銘
曰文乎文乎有鬼神乎風水惟貞將利其子孫乎
洗玉池銘(東坡)
復齋謾錄云(洗玉池銘始予讀之皆不得其說其後得李伯時石刻叙跋乃能明)
(其意蓋元祐八年伯時仕京師居紅橋子弟得峽川馬臺石愛而置之山中一日東城過而謂)
(曰斵石為沼當以所藏玉時出而浴之且刻其形於四旁予為子銘貝唇而號曰洗玉池而所)
(謂玉者凡一十有六雙琥璏三鹿盧帶鈎琫珌□瑑杯水蒼佩螳蜋帝鈎佩刀柄珈瑱拱璧是)
(也伯時既下世池亦湮晦徽宗嘗即其家訪之得於積壤中其子碩以時禁蘇文因潛磨去銘)
(文以授使者於是包以䄄褥棲於髹匣舁致京師置之宣和殿十六玉惟鹿廬環從葬龍眠餘)
(者咸歸内府矣東坡銘刻與伯時叙跋昔雖有之今乃亡去而池亦歸天上惜其本末不著因)
(存亡)
苕溪漁隱曰(洗玉池銘云維伯時父云云至以幸斯石固已叙其事矣復齋以謂)
(始予讀之皆不得其說何也)
世忽不踐以用為急秦漢以還龜玉道熄六器僅存(周官)
(大宗伯以玉作六器以禮天地四方如蒼璧黃琮青圭赤璋白琥元璜是也)五瑞莫輯(公侯伯子)
(男之圭璧)趙璧婦翫(史記藺相如傳趙王遣相如奉璧入秦秦王喜乃傳示諸美人)魯璜盗
竊(左定八年經書盗竊寶玉大弓謂陽虎也杜預云寶玉乃夏后氏之璜)鼠亂鄭璞(戰國策應)
(侯曰鄭人謂玉未理者為璞周人謂鼠未腊者為樸周人懷樸過鄭賈曰欲買樸乎鄭賈曰欲之出其樸視之)
(乃鼠也因謝不取)鵲抵晉棘(鹽鐡論崇禮篇云昆山之旁以玉抵烏鵲抵擲也言玉之多晉棘即)
(垂棘之璧)維伯時父弔古啜泣道逄玉人解驂推食劔璏鏚
珌錯落其室既獲拱寶遂空四壁哀此命世久就淪蟄
時節沐浴以幸斯石(注見前)孰推是心施及王國如伯時
父琅然環玦援手之勞終睨莫拾得喪在我匪玉欣戚
和仲父銘之維以咏德(公一字和仲見墓誌)
采石征舍銘(澹庵)
掩耳盗鍾閉目捕雀自欺其心謂人不覺
咄哉揚沙此溪之鱷
古文集成卷四十八
