古文集成卷十六宋王霆震編
前丙集二
書
上宰相書(韓愈)
西山批(按公三上書今獨取此以其論周公之待士反復委折可為作文之法故耳然)
(以公之賢而急於仕進如此亦可惜也)
迂齋批(以周公與當時之事反覆對說而求士之緩急居然可見雖是退之切於求進)
(然亦如此)
愈聞周公之為輔相急於見賢也方一食三吐其哺方
一沐三握其髮當是時天下之人才皆已舉用姦邪讒
佞欺負之徒皆已除去四海皆已無虞九夷八蠻在荒
服之外者皆已賓貢天災時變昆蟲草木之妖皆已銷
息天下之所謂禮樂刑政教化之具皆已修理風俗皆
已敦厚動植之物風雨霜露之所霑被者皆已得宜休
徵嘉瑞麟鳳龜龍之屬皆已備至而周公以聖人之才
憑叔父之親其所輔理承化之功又盡章章如是其所
求進見之士豈復有賢於周公者哉不惟不賢於周公
而已豈復有賢於時百執事者哉豈復有所計議能補
於周公之化者哉然而周公求之如此其急惟恐耳目
有所不聞見思慮有所未及以負成王託周公之意不
得於天下之心如周公之心設使(反前)其時輔理承化之
功未盡章章如是而非聖人之才而無叔父之親則將
不暇食與沐矣豈特吐哺握髮為勤而止哉(又進一步不待吐握)
(矣)惟其如是故於今頌成王之德而稱周公之功不衰
今閣下為輔相亦近耳天下之賢才豈盡舉用姦邪讒
佞欺負之徒豈盡除去四海豈盡無虞九夷八蠻之在
荒服之外者豈盡賓貢天災時變昆蟲草木之妖豈盡
銷息天下之所謂禮樂刑政教化之具豈盡修理風俗
豈盡敦厚動植之物風雨霜露之所霑被者豈盡得宜
休徵嘉瑞麟鳳龜龍之屬豈盡備至其所求進見之士
雖不足以希望盛德至(一作如)比於百執事豈盡出其下
哉其所稱說豈盡無所補哉今雖不能如周公吐哺握
髮亦宜引而進之察其所以而去就之不宜默默而已
也愈之待命四十餘日矣書再上而志不得通足三及
門而閽人辭焉惟其昏愚不知逃遁故復有周公之說
焉(一有閣下其亦察之六字)古之士三月不仕則相弔故出疆必載
質然所以重於自進者以其於周不可則去之於魯於
魯不可則去之於齊於齊不可則去之宋之鄭之秦之
楚也(精采)今天下一君四海一國舍乎此則夷狄矣去父
母之邦矣(回護善救首尾)故士之行道者不得於朝則山林而
已矣山林者士之所獨善自養而不憂天下者之所能
安也如有憂天下之心則不能矣故愈每自進而不知
愧焉書亟上足數及門而不知止焉寧獨如此而已惴
惴焉惟恐不得出大賢之門下是懼亦惟少垂察焉
與孟簡尚書書(韓愈)
東萊批(此一篇須看大開合)
迂齋批(出脱孟子是自出脱推尊孟子亦是自推尊文字抑揚格)
來示云(吕本作愈白蒙惠書云却無此三字)有人傳愈近少信(一無信字)奉釋
氏者此傳之者(一無上四字)妄也潮州時有一老僧號大顛
頗聰明識道理遠地無所可與語者故自山召至州郭
留十數(一作百十)日實能外形骸以理自勝不為事物侵亂
與之語雖不盡解要且自(一無自字)胸中無滯礙(一無自胸中無滯礙)
(六字)自以為難得因與往來及祭神至海上遂造其廬及
來袁州留衣服為别乃人之情非崇信其法求福田利
益也孔子云丘之禱久矣(吕云自此是作文)凡君子行已立身
自有法度(吕云承上警策立兩句)聖賢事業具在方册(吕云解上意)可
效可師仰不愧天俯不愧人内不愧心(吕云語健立身行已兩句熟有)
(此一句上兩句新)積善積惡殃慶自各以其類至何有去聖人
之道捨先王之法而從夷狄之教以求福利也詩不云
乎豈弟君子求福不回傳又曰不為威惕不為利疚假
如釋氏能與人為禍福(一作祟)非守道君子之所懼也况
萬萬無此理且彼佛者果何人哉(吕云再喚起)其行事類君
子邪類小人邪(吕云設兩端)若君子也必不妄加禍於守道
之人如小人也其身已死其鬼不靈天地神祗昭布森
列非可誣也(吕云辭語壯)又肯令其鬼行胸臆作威福於其
間哉進退無所據而信奉之亦且惑矣(吕云關鎻上兩意)且愈
不助釋氏而排之者亦有說(吕云平鋪兩意)孟子云今天下不
之楊則之墨楊墨交亂而聖賢之道不明聖賢之道不
明則三綱淪而九法斁(音妬敗也)禮樂崩而夷狄横(下孟切)幾
何不為禽獸也故曰能言距楊墨者聖人之徒也揚子
雲曰古者楊墨塞路孟子辭而闢之廓如也夫楊墨行
正道廢將數百年(吕云欲反難孟子)以至於秦卒滅先王之法
燒除經書坑殺學士天下遂大亂(吕云見楊墨害深)及秦滅漢
興且百年尚未知修明先王之道(吕云不得不重說)其後始除
挾書之律(吕云輕說過)稍求亡書招學士經雖少得尚皆殘
缺十亡二三故學士多老死新者不見全經不能盡知
先王之事各以所見為守分離乖隔不合不公(吕云不公字最)
(下得好)二帝三王羣聖人之道於是大壞後之學者無所
尋逐以至於今泯泯也其禍出於楊墨肆行而莫之禁
故也(吕云下字詞自此以下直至篇末無限曲折宛轉意方足當通作一篇看)孟子雖聖
賢不得位空言無施雖切何補然賴其言而今學者尚
知宗孔氏崇仁義貴王賤霸而已其大經大法皆亡滅
而不救壞爛而不收所謂存十一於千百安在其能廓
如也(上面說孟子許多未盡只此一句轉了筆端有千鈞之重吕云此生一段難孟子然其中乃意與)
(辭不與乃說孟子無功處)然向(一作苟)無孟氏則皆服左袵而言侏離
矣(吕云難二百來字只作兩三句救起最警策處此上一句破前頭數百句侏音朱侏離蠻夷語聲也)
故愈嘗推尊孟氏以為功不在禹下者為此也(推尊孟子亦是)
(為自已張本吕云救起孟子)漢氏以來羣儒區區修補百孔千瘡隨
亂隨失其危如一髮引千鈞綿綿延延寖以微滅(吕云下得)
(好之見不勝佛老害警策)於是時也而唱釋老於其間鼓天下之
衆而從之嗚呼其亦不仁甚矣(吕云不仁字最下得好)釋老之害
過於楊墨(吕云此下却是韓愈自論責佛老抑揚高下處)韓愈之賢不及孟子
孟子不能救之於未亡之前而韓愈乃欲全之於已壞
之後(上面說不及孟子收拾在此句亦微見雖不及實過之之意非謂道德過之用力過之也)嗚呼
其亦不量其力且見其身之危莫之救以死也雖然使
其道由愈而粗傳雖滅死萬萬無恨(本意在此句亦與說孟子處相應)
天地鬼神臨之在上質之在傍又安得因一摧折自毁
其道以從於邪也(吕云語壯有氣骨)籍湜輩雖屢指教不知果
能不叛去否辱吾兄眷厚而不獲承命惟增慚懼死罪
死罪愈再拜
重答張籍書(韓愈)
東萊批(此篇節奏嚴潔鋪叙回互分明)
吾子不以愈無似意欲推而納諸聖賢之域(練語此句便有意下)
(得好)拂其邪心增其所未高謂愈之質有可至於道者(重說)
浚其源導其所歸溉其根將食其實此盛德者之所辭
讓(造語好即重明輕)况於愈者哉抑其中有宜復者故不可遂
已(轉換)昔者聖人之作春秋也既深其文辭矣然猶不敢
公傳道之口授弟子至於後世然後其書出焉其所以
慮患之道微也(應)今夫二氏之所宗而事之者(避就回互)
下及公卿輔相(融化)吾豈敢昌言排之哉(藏人主意)擇其可語
者誨之(舉輕明重)猶時與吾悖其聲譊譊若遂成其書(轉)則
見而怒之者必多矣(重)必且以我為狂為惑其身之不
能恤(自抑其中有宜復者至此是抑輕明重段數鋪叙不雜)書於吾何有(結佳)夫子
聖人也(抑)且曰自吾得子路而惡聲不入於耳其餘輔
而相者周天下(文勢自然)猶且絶粮於陳畏於匡毁於叔孫
奔走於齊魯宋衛之郊其道雖尊其窮也亦甚矣(作文佳)
(下字好長短有力)賴其徒相與守之卒有立於天下(繳)向使獨
言之而獨書之(應)其存也可冀乎(結好)今夫二氏行乎中
土也蓋六百有餘年矣(抑)其植根固其流波漫(語健下字好)
非所以朝令而夕禁也自文王没武王周公成康相與
守之禮樂皆在至乎夫子未久也自夫子而至乎孟子
未久也自孟子而至乎揚雄亦未久也(文勢鋪叙間架)然猶
其勤若此其困若此而後能有所立吾其可易而為之
哉(轉)其為也易則其傳也不遠(結中含警策意)故余所以不敢
也(生下意)然觀古人得其時行其道則無所為書(轉意不露而)
(接)為書者皆所為不得行乎今而行乎後者也(言著書之意)
今吾之得吾志失吾志未可知俟五六十為之未失也
天不欲使兹人有知乎則吾之命不可期如使兹人有
知乎非我其誰哉(使孟子捨我其誰之意此點化好蘇文田承相書亦同承襲孟子)
其行道其為書其化今其傳後必有在矣(應有力一篇警策)吾
子其何遽慼慼於吾所為哉(結有力)前書謂吾與人商論
不能下氣若好已勝者(此是餘意)然雖誠有之抑非好已勝
也好已之道勝也已之道乃夫子孟軻揚雄所傳之道
也若不勝則無所為道吾豈敢避是名哉(又重說見得承孟子以道)
(自任下得好處)夫子之言曰吾與回言終日不違如愚則其
與衆人辨也有矣(使事牽引以無為有因彼借此才使正事便不是此文字所以好旁影)
(甚佳)駁雜之譏前書盡之吾子其復之昔者夫子猶有所
戲詩不云乎善戲謔兮不為虐兮記曰張而不弛文武
不為也豈害於道哉(用事中間架)吾子其未之思乎孟君將
有適思與吾子别庶幾一來愈再拜
荅陳生書(師錫一云陳生商)(韓愈)
東萊批(中間四斷鋪叙齊整極好)
愈白陳生足下今之負名譽享榮顯者在上位幾人足
下求速化之術不於其人乃以訪愈是所謂借聽於聾
求道於盲雖其請之勤勤教之云云未有見其得者也
愈之志在古道又甚好其言辭觀足下之書及十四篇
之詩亦云有志於是矣而其所問則名所慕則科故愈
疑於其對焉雖然厚意不可虚辱聊為足下誦其所聞
蓋君子病乎在已而順乎在天待已以信而事親以誠
所謂病乎在已者仁義存乎内彼聖賢者能推而廣之
而我蠢然為衆人所謂順乎在天者貴賤窮通之來乎
吾心而隨順之不以累於其初所謂待已以信者已果
能之人曰不能勿信也已果不能人曰能之勿信也孰
信哉信乎已而已矣所謂事親以誠者盡其心不夸於
外先乎其質而後乎其文者也盡其心不夸於外不以
已之得於外者為父母榮也名與位之謂也先乎其質
者文行也後乎其文者飲食甘旨以其外物供養之道
者也誠者不欺之名也待於外而後為養薄於質而厚
於文斯其不類於欺歟果若是子之汲汲科名以不得
進為親之羞者惑也速化之術如是而已古之學者惟
義之問誠將學於大學愈獨守是說而俟見知焉
與陳京給事書(韓愈)
愈之獲見於閣下有年矣始者亦嘗辱一言之譽貧賤
也衣食於奔走不得朝夕繼見其後閣下位益尊伺候
於門牆者日益進夫位益尊則賤者日隔伺候於門牆
者日益進則愛博而情不專愈也道不加修而文日益
有名夫道不加修則賢者不與文日益有名則同進者
忌始之以日隔之疏加之以不專之望以不與者之心
而聽忌者之說由是閣下之庭無愈之跡矣去年春亦
嘗一進謁於左右矣温乎其容其若加其新也矣屬乎
其言其若憫其窮也矣退而喜也以告於人其後如東
京取妻子又不得朝夕繼見及其還也亦嘗一進謁於
左右矣邈乎其容其若不察其愚也悄乎其言其若不
接於情也退而懼也不敢復進今則釋然悟翻然悔曰
其邈也乃所以怒其來之不繼也其悄也乃所以示其
意也
荅陳商書(韓愈)
東萊集註
愈白辱惠書語高而旨深三四讀尚不能通曉茫然增
愧赧又不以其淺弊無過人智識且諭以所守幸甚愈
敢不吐情實然自識其不足補吾子所須也齊王好竽
(韓子十二篇齊宣王好竽南郭先生不知竽而濫於三百人之中以吹食禄)有求仕於齊者
操瑟而往立王之門三年不得入叱曰吾瑟鼓之能使
鬼神上下吾鼓瑟合軒轅氏之律吕(前律歷志陽六為律隂六為吕黃帝之所)
(作也)客罵之曰王好竽而子鼓瑟瑟雖工如王之不好何
是所謂工於瑟而不工於求齊也今舉進士於此世求
禄利行道於此世而為文必使一世人不好得無與
操瑟立齊門者比歟文誠工不利於求求不得則怒且
怨不知君子必爾為不也故區區之心每有來訪者皆
有意於不肖者也略不辭讓遂盡言惟吾子諒察
荅李翊書(韓愈)
東萊集註云(樊曰公荅李翊二書或作李翔作也正元十八年陸傪佐主司權德)
(輿於禮部公以李翊薦於傪用是其年登第此書其十七年所作歟)
迂齋云(吕居仁說退之荅李翊書最見為文養氣妙處)
李生足下生之書辭甚高而其問何下而恭也能如是
誰不欲告生以其道道德之歸也有日矣况其外之文
乎抑愈所謂望孔子之門牆而不入於其宫者烏足以
知是且非耶雖然不可不為生言之生所謂立言者是
也生所為者與所期者甚似而幾矣抑不知生之意蘄
勝於人而取於人耶將蘄至於古之立言者耶蘄勝於
人而取於人則固勝於人而可取於人矣將蘄至於古
之立言者則無望其速成無誘於勢利養其根而竢其
實加其膏而希其光根之茂者其實遂膏之沃者其光
燁仁義之人其言藹如也抑又有難者愈之所為不自
知其至猶未也雖然學之二十餘年矣始者非三代兩
漢之書不敢觀非聖人之志不敢存處若忘行若遺儼
乎其若思茫乎其若迷當其取於心而注於手也惟陳
言之務去戞戞乎其難哉其觀於人也不知其非笑之為
非笑也如是者亦有年猶不改然後識古書之正偽與
雖正而不至焉者昭昭然白黑分矣而務去之乃徐有
得也當其取於心而注於手也汨汨然來矣其觀於人
也笑之則心以為喜譽之則心以為憂以其猶有人之
說者存也如是者亦有年然後浩乎其沛然矣吾又懼
其雜也迎而距之平心而察之其皆醇也然後肆焉雖
然不可以不養也行之乎仁義之塗游之乎詩書之源
無迷其塗無絶其源終吾身而已矣氣水也言浮物也
水大而物之浮者小大畢浮氣之與言猶是也(退之論佛骨表)
(徙鱷魚文并言折王庭湊出牛元翼則氣之所養可知)氣盛則言之短長與聲之
高下者皆宜雖如是其敢自謂幾於成乎雖幾於成其
用於人也奚取焉雖然待用於人者其肖於器則時用
焉用與舍屬諸人君子則不然處心有道行已有方用
則施諸人舍則傳諸其徒垂諸文而為後世法如是者
其亦足樂乎其無足樂也有志乎古者希矣志乎古必
遺乎今吾誠樂而悲之亟稱其人所以勸之非敢褒其
可褒而貶其可貶也問於愈者多矣念生之言不志乎
利聊相為言之
請韓文公配享書(皮日休)
於戲聖人之道不過乎求用用於生前則一時可知也
用於死後則百世可知也故孔子之封賞自漢至隋其
爵不過乎公侯至於吾唐乃策王號七十子之爵命自
漢至隋或卿大夫至於吾唐乃封公侯曾參之孝道動
天地感鬼神自漢至隋不過乎諸子至於吾唐乃旌入
十哲噫天地久否忽泰則平日月久昏忽開則明雷霆
久息忽震則驚雲霧久鬱忽廓則清仲尼之道否於周
秦而昏於漢魏息於晉宋而鬱於陳隋遇於吾唐萬世
之憤一朝而釋倘死者可作其志可知也今有人(說韓愈)
身行聖人道口吐聖人言行如顔閔文若游夏死不得
配食於夫子之側愚又不知尊先聖之道也夫孟子荀
卿翼傳孔道以至於文中子文中子之末降及貞觀開
元其傳者漓其繼者淺或引刑名以為文或援縱横以
為理或作詞賦以為雅文中之道曠百祀而得室授者
唯昌黎文公蹴楊墨於不毛之地蹂釋老於無人之境
故得孔道巍然而自正夫今之文人千百士之作釋其
卷觀其詞無不禆造化補時政繄公之力也公之文曰
僕自度若世無孔子僕不當在弟子之列設使公生孔
子之世公未必不在四科焉國家以二十賢者代用其
書垂於國胄並配享於孔聖廟堂者其為典禮也大矣
美矣苟以代用其書得不能以釋聖人之詞箋聖人之
義哉况有身行其道口傳其文吾唐以來一人而已死
反不得在二十一賢之列則未以乎典禮為備伏請命
有司定其配享之位則自兹以後天下以文化未必不
由夫是也
古文集成卷十六
