重校鶴山先生大全文集卷之九十二
挽詩
任宜人
家聲門九戟庭秀樹三株閫範閑金燧林風瑩玉壷
未經親絳幔何遽作黃壚凝睇兩竿竹醇情一束芻
支大監
四海李南紀蚤從山斗韓恥檐兵部米寧着大夫冠
人䑛黃金筆天頒白玉棺平生一厚字千古薄夫寬
嘉興張寺丞
壯氣凛横秋如何老作州有兒官左墄無地辦莵裘
木落湖隂瞑書沈塞外秋佳城千古恨樹靜晚風遒
韓主簿
當年門列三株樹馬足駸駸桐未韓誰謂平生螢雪
事姳名盤古榜中看不趨益守杜國輔醉伴鄰翁王
慶源一代風流蓋棺了空餘翁仲慘青原
馮校書
高志崢嶸局九州直從人表着先籌青囊書在鬼神
泣黃絹辤高冰雪羞槐里但知矜折角蘭臺無復問
長頭玉棺夜入青雲去山是人非白鶴愁
丹稜楊子金(諱城其子經字正父)
氣象古君子(行狀語)淵源朝大夫里門車下澤客舍馬
青芻霜栢寒逾勁庭荆老不枯只愁兒返哺不及見
飛烏(子經爲飛烏簿)
楊經母范氏
大父生逢世嚴君死守城尊章全急義娣姒得賢名
夫子行無玷男兒學有成典刑今巳矣風雨送紅旌
于眉州(&KR2115;)
士爲謀身蛇有足人於嚚訟鼠無牙獄書一落于公
手不識從來豪大家
南浦冬隂飜手雨湓江春漲打頭風乖逢命耳吾何
戚贏得三州桃李叢
老鴈長雲横蜀道歸鵶落日倚江城摩娑少日生祠
記忍聽虞歌薤露聲
賜冠帔楊氏
賓筵籩秩秩宗室被祁祁琴瑟鷄鳴御山河象服宜
六珈不偕老兩髧誓維儀一代賢公子堂堂鎻繐帷
嚴霜六月降老幹四時春事閱三朝舊年開九袠新
母孫相與命輩行獨斯人蹇我幽憂久傷心倍等倫
李參政(壁)夫人張氏
澗谿蘋采采夙夜被祁祁琴瑟鷄鳴御山河象服宜
西悲零雨日南望殷靁時彤管今猶美歸荑不及貽
銜命龍荒日危機呼吸閒内言知勉正時事迄多難
誤國頭顱去和戎使節還至今爲厲梗撫事不勝澘
王寶謨(勲)
寧懷會稽綬不遺帝城書仕止四千石年開八帙初
傾囷除旱魃防岸免民魚欲識恩田廣銜哀到小胥
瀘江鮫夜泣柳廟鶴秋飛零露傷蘭穎凄風撼玉徽
焄蒿恍兮惚精爽是邪非豈必存亡問吾知全以歸
昔我仕龜城猶能友寧馨記曾㪺别酒俄遽隔泉扄
頃刻成三世凄凉隔九齡䰟兮誰與作吾友許公銘
郭宣教
趨義古君子辤榮真丈夫里門車下澤于舍騎傳呼
霜栢寒逾勁庭荆老不枯典刑今巳矣宰木嘆羣烏
蟠鼇孫通直
趨義古君子辤榮真丈夫澤車欵段馬古錦小奚奴
老樹檠蒼幹脩庭擁碧梧發潛無巨筆斜月照龜趺
何府君(博文前成都僉判應龍之父應龍赴堂察至中涂而博文死)
林泉間冨貴縑素老功夫(晚年著氏侯譜)古樹檠蒼幹脩庭
擁碧梧只安車下澤不侈騎傳呼軋軋成都道還家
日未晡
槖裝隨寶劒將水過荆州世事雲翻手客程風打頭
空回剡溪棹莫挽海山舟欲報何嗟及堂堂閟一丘
袁參政(說友)
奕奕萬夫望才名四十霜重來陪講幄三入位文昌
地闢南廳峻塼重首折行脩&KR0647;日未旰弭節復相羊
耆舊晨星似公胡不憗留竟成青塢去莫返赤松遊
時事方欹枕天年不到頭獨餘經在笥衮衮付公侯
生世恨不蚤庚申始識公象衣垂綷(子内切)䌨(思葛切)長
珮奏璁瓏幸甚蠅依䮲居然燕背鴻靈輀送無路淚
灑霅溪風
樂府君(材)
縑緗迂活計屋壁老功夫月暗烏聲迥霜寒鴈影孤
江靈知孝子天賦厚耆儒䞉馥多沾丐于今道未臞
大雅云亡久流風尚典刑賦登司馬室詩授伯魚庭
不及瞻郎罷猶能識寧馨蕪辤書琬琰敢齒蔡邕銘
趙廣安(昱)
蚤志周程學期闚孔孟心人知行馬貴我愛隙駒隂
秋樹檠蒼榦霜空聳翠岑一生迂事業造物作知音
星隕南昌日梟鳴蜀道時孝誠移地軸忠淚灑天涯
盡巳皇它恤求仁不復疑衛公精爽在足尉九原思
珪組曾分寄經綸未究才冥心求巳事真氣養玄胎
月遽中河落蘭先白露摧若人嗟不淑天意謂何哉
譙修職
風高鴻影隻秋迥鶚飛雙桐帽人耆耈綸封澤駿厖
歐書曾肆力古調孚同腔且幸碑銘識無從親扣撞
韓少謨
早年豪氣蓋區中晚歲頽然一病翁負許才華竟何
事有皇上帝豈夢夢
據鞍新息困壷頭欵叚何如弟少游馬革褁屍吾願
足不然肯向死前休
鏡裏孤鸞背影飛庭前玉樹向人稀尚思别我成都
去忍聽虞歌薤露歸
郭孺人
一性根原匪自今厥生異甚理難尋(二十有四月而生)因思
出腹恩難稱不恤傷膚念極深雷殷饑腸旋歛蟄春
温好語解移隂&KR1181;堂命服蕃孫子天報還渠一片心
陳隱君
新息亡人過關西畏巳知䄂無漫滅刺門鮮在亡辭
庭下荆三樹墳前桂一枝堂堂風木恨掩淚讀邕碑
宇文瀘州(二首)
篤信寕違俗質行非近名室無官燭淚庖有甑塵生
吏不知厮卒家母役叟兵兹猶餘事耳徹底是真清
風壑昂脩榦霜空突翠峯介然疑苦硬行處獨從容
不忝南軒嗣奚慚北學宗巫陽招不復曖曖日高舂
陳緫領(三首)
士處宴安日咸歆節誼名范陽徒爾怵河朔莽然平
慬識淺利害惡知眞重輕開禧忠義傳吾得扈農卿
舉頭西日遠滿扇北塵汙病巳關心腹吾何愛髮膚
變名逃越難微服過商都忽復天開霽依然只故吾
聞詔彈冠日頽然秃鬢翁當肩百鈞重卷𬒮兩拳空
旣上供軍最方修給饟功大鈞那可問曾不愸留公
潼川孫監稅
平地九折坂通天一片心寧甘門骯髒不與俗浮沉
方授縱横對忍聞虞殯音平都秋月白精爽伴王隂
(辛於酆都山)
廖巴州
區區白屋一生酸落落朱&KR1650;兩鬢班篆水秋成蒼氏
冨字江春暖玉人間二千石禄人常有九袠年華夫
所慳手種芝蘭香滿室堂堂歸去住青山
王處士
槿籬山下屋桐帽水邊村遺子方寸地傳家北(音入二十也)
四言芳蓀生夕秀衰柳帶秋昏千古堂堂恨青雲落
淚痕
史制幹晦甫
菑川元自屬公孫竟策詞埸第一勛理有是非寧撓
奪官無大小只憂勤紛紛白地皆灘瀨豁豁青天亡
片雲滿腹詩書竟何用泉臺曖曖日西曛
崇慶通判楊君(光)
長珮高冠集翠裾華途落落僅題輿官無小大皆行
巳理有是非寧問渠賦似長楊猶悔作材如雄劒獨
藏餘方相掩淚催歸去遺藁空存子政書
羅承事
人爲浮名若挂鈎夫君知命獨休休寒烏落日風林
晚老鴈長雲夜壑秋寶劎裝留松影裏黃金籝在架
籖頭便隨丹旐堂堂去宰木號寒起伏牛
張隆州(爟)
行馬門闌宰胄巍高冠長珮獨委蛇紫微自有申公
學太史還從從祖知靜嘿無非蒙力處功夫全在不
欺時故家遺俗寥寥甚忍聽虞歌薤露悲
計處士
我之外王父早歲識殷州落落雙蓬鬢蕭蕭一衲裘
天時四不出人事百無憂事業雖亡試全歸悶一丘
致政宋君
䆫寒研泠一生酸坎止流行百念寬劒騎巳荒江北
草簡編歸伴室中蘭孰癡孰覺從渠看真是真非只
我觀掩淚方相人巳矣廣平遺錄僅留殘
楊隆慶
夜雨撼雝渠春風載畢逋畏途搖短夢壯志束長湖
如此竒男子終於朝大夫鮮原千字誄頼有少公蘇
孫夫人
莊重知爲女寬和解相夫母慈均衆子婦道盡皇姑
春日鳴摶黍秋風撼畢逋尚遲彤管筆宿草卧龜跗
程節推
入官當是學優時政學尤知念昨非鬴實剖爭眞識
變寶刀佩信解知幾人謀是處雖同好天理當然識
者希易簀遺言無一愧死能如此庶全歸
從事郎致仕史(天應)
人爲浮名若掛鈎夫君知命獨休休東都門外蚤辤
禄西峴山前不入州告第書歸泉壌底滿嬴金在架
籖頭當年勇退稱三老此老胡寧不憗留
雅州教授杜君(侑)
衣冠不但數城南百世詩書味孔甘夜半辤金知畏
四璞中有玉刖寕三䆠情本與秋俱薄旅夢每驚春
未酣巳矣參軍誰喜愠一帔綠水鎮涵涵
成都教授史君(漸)
槁乾迂事業講授老功夫日暮烏聲急山空鶴影孤
高譚霜皎㓗及物雨昭蘇巳矣公何憾于今道未臞
楊夫人(師復之妹)
行應珩璜女子師薦修蘋藻大夫妻禮門揔是行持
地䆠海元非愛欲泥翬翟相傳猶白鳳鵷雛可伏勝
黃雞柳州念妹嗟何及令德章章銀筆題
楊修撰(虞仲)
早辤天子詔晚挂大夫車文雅三朝舊風流二祖餘
眼前甲乙石胷次丙丁書自古誰無死前休得似渠
東都方枕奠方鎮尚根盤不得裴中立誰承田季安
威稜行閫外聲績在朝端猶使江陽隷聞風亦膽寒
玉樹擎雙榦靈椿老一株林泉閒冨貴屋漏靜功夫
靖節自爲傳耆英還有圖碑材徒鎮石此墓不須䛕
宇文樞密
人物眇然甚天胡不憗公北風鳴槭槭西火亂蓬蓬
襄鄂誰專閫江淮孰揔戎是應當饋嘆曩日鎮江功
夷攷公言行真成肅愍孫星樞繩懿武月殿嫓隆恩
契闊成三世凄凉隔九原壯夫襟上淚併爲兩師垣
唐昌文(賁文)
重葩殗(於劫切)葉露華濃不忝家聲得似公休息生靈
牙頰裏轉移事變笑譚中却將仕宦四千石換取寬
閒五百弓歲路今歸仙壽里春來原上紙錢風
通直郎史君(子震)
亹亹南陔意孜孜北學宗片言銷巧詆三語劇崇墉
正喜雲隨步俄驚日下春樓前半輪月依舊挂長松
劉少監(靖之)
端重嗤浮俗深沈燭事幾上天陪將相宥地&KR1036;樞機
辰告言猶在朝回事巳非空貽郎罷嘆不見子行歸
天子龍飛日東征與子同俄將滿舡月換却打頭風
志尚觀其始規模識所終人才眇然甚胡不憗遺公
游監丞(仲鴻)
論激回天力身開夾日勛危言起平勃苺膽落伾文
淚灑衡山月神凄蜀嶺雲若微劉柱史千古閟清芬
冰至人猶玩波頽力不支搖搖路旁梗炯炯日中葵
學道長身健憂時兩鬢絲竟搖天老眼卑以寕馨兒
張運判之母吕宜人
昔在傷皇辟子行猶不歸[婺-矛+牙]居言有則喪事禮無違
軻母三遷教萊兒七十衣至今霜月夜松竹帶芳徽
錦鄕閒日月象服儼山河冨貴吾無羡平反爾幾何
相依在歲晚不競得天多欲報無終極悲風振蓼莪
高承事
長身拘矮屋雅志壓華顚巳矣寧非命猗其尚有傳
飽餐廣文飯不擊陸侯鮮惜也文明縣耆英欠此賢
(承事嘗夢異人謂蒲江爲文明縣故云)
家涪陵
聞風唐御史得意古周官治郡當如霸閒居略似潘
慈庭春後寂書幌夜深寒漫有一區宅傳家地自寬
羅監廟
春風擢擢秀階庭歲晚悠然物外身不把簮纓傷野
趣肯迂劒騎拂天眞種成墳上一枝桂空老堂前百
歲椿鄕里善人今巳矣龍門送客一酸辛
馬少卿
重葩殗葉露華濃不忝家聲得似公言行端和今世
楷貌心醇質古人風直將趨走二三節換取寬閒五
百弓如此名卿緣手盡同時更送竹溪翁(費參政葬于竹溪山故云)
費參政(士寅)
鼎鼐誰無宅人間晝錦難秋風三徑老夜兩兩峯寒
有志時看劒無心晚據鞍行藏付千載反覆要人看
黨論危疑日幾微細𥙷縫平舟行浪穏暖氣拆冰融
風雨千閒屋酸鹹一鼎饔人才關國夲誰念昔培封
曲突有危慮扣閽無隠情揮戈羣啄害斷鞅一精誠
斬錯終何𥙷征遼禍巳成惟公獨知我勸主不言兵
虞萬州(剛簡)妻趙安人(二首)
婦言加婦德公子嫁公孫澹泊於心慊(去声)紛華入耳
煩晉秦稱匹國韓姞爛盈門乃與其夫子十年江上村
江上有何樂蕭然吾亦忘午眠春寂歷晚步水滄浪
倦去推門入忺來索酒嘗清風郡復見江闊莫雲長
樊仲恂母太碩人李氏
梁君遯世偕妻孟崔母祈天爲婦唐身是六朝人物
舊眼看三世子孫昌人知翕翕味方雋誰識耽耽意
最長猶恨年齡不滿百僅成三萬五千場
范聖問(子郯)之母孺人史氏(是中無一物快活快活此誌中語)
是中無一物快活不容言以此行州里留之遺子孫
寒泉鴻鴈影落日鳳皇原三復幽堂誌夫人不死存
江州司馬安君(煥)
當年風雨脊令原共挈兇顱奏凱旋弄破峨眉山月
影慵移湓浦荻花舡浮雲都似夢中覺妙句猶於身
後傳腸斷美人湘水隔憑鴻寄淚識新阡
李懷安(嘉木)
鄕邑賴蓍龜(誌中語)天胡不憗遺與人交樂易處世事
平夷甚矣吾常者傷哉今巳而撫時懷牧守忍淚讀
劉碑
張隱君(才叔)
觸事無非學非儒果誤身體中識天地筆底定君臣
安樂堂前月希夷枕上春(二語皆誌中事)是應家有子不止活
千人
臨卭張夫人之葬某旣先事爲之識竁今日
月有時而某儼在衰絰義不獲往弔文不
能爲文以侑虞殯命兒冲代賦
殗葉重葩兩大門只憑道義世昏姻養成氣質槐爲
芷發見儀容竹有筠自是子能爲國士何須女必嫁
官人世衰俗薄昏成市三復碑銘憤滿巾
黃夫人之葬某新有喪不得爲文以侑虞殯
命兒冲代賦
夫人心事與天謀錢鎛功夫歲晚收秸鞠聲中春滿
羽畢逋枝裏月横秋將雛欲上空回首食蔗才甘不
到頭况是我翁方念母兩鄕風雨一般愁
成都杜五一府君之葬某新有喪不得爲文
以侑虞殯命兒仲代賦
尚記維川死今年又哭公琴聲辤夜月書葉卧春風
兒女數行淚親朋十九空我翁方念母忍淚課兒冲
吳府君(漢臣)
人誇罵賊與尊君我看閑家與事兄更識爲人謀質
實便知處巳事分明夜䆫殘夢鸞離照(吳君之妻先二十日卒)風
壑哀號烏失聲從此長寧鄕下路兩山明月一般情
史宜人
勉夫惟有義爲舅可無生不是多聞識那知眞重輕
子從觀處化身在吉中行况復無餘憾堂封勒蔡銘
家承事(昌時)
崑火玉孚尹喬松冬夏青塵沙吹海立風月半䆫醒
適意問芒屩無心待屏星風流那復見食報在寧馨
史致政(公亮)
口道先生易躬行君子難浮榮殘夢覺活計一般酸
日晚烏聲急風高鴈影寒行藏付千載反覆要人看
王宜人
門譜誰誇郡姓強是家元自孝廉郎長來伹識詩書
貴老去不知簮珥香吏部生涯缾裏粟夫人宗事槖
中裝他年點檢挈菴藳寧愧歐公誌薛楊
李德邁
鳴嚶出谷邈難親斷鴈辤行不可羣論事期期箝在
口逢人頟頟齒穿齦乾坤許闊猶有礙風雨滿前如
不聞腸斷天津邵夫子東籬掩淚立孤雲
知崇慶府致政何君(&KR0811;固二首)
外監名父子元方難弟兄鶴空黃壌夢鴈續紫霄聲
山遠玉無脛春多天有情至今溪上月猶傍碧梧明
不把英雄彀移爲仕進媒邑獒群怪吠竈婢亦驚猜
且效功成退寧須興盡回芸芸終有謝贏得早歸來
任重慶(沂孫)
諸任方衮衮惜也大任君曲突人誰信扣閽天不聞
膽隨豪滿幹齒爲憤穿齦莫挽泉臺恨周簫咽澗雲
前利路運判冲佑李君(嗣文二首)
篤謹寧違俗清淳不近名幾多岐上泣獨自吉中行
歲晚露沾草山空霜滿荆南溪後月夜的的爲誰明
從橐心知舊樞庭肺腑親不從呼爾食寧獨曳其輪
吳子傑魁士黃公忠藎臣所知非所厚亦足驗爲人
(李君平日最爲楊端明所愛與費參政至親不蒙其力乃爲吴德夫黃文叔所愛)
楊仲遠(邁)
屬我銘先竁元符事益光十年黃壤夢再世短松崗
樓外焄蒿集(作樓望墓)閣前名節香(元符閣)吳鉤無處挂芻
束寄諸郎
程隱君
歲凶缾粟罄屋破禇衣單地寂鳥烏樂天高鴻鴈寒
墳前晚生桂露下草催蘭只把存耕處令人反覆看
通直致政姚君(溥)
一生官偪仄幾處獄平反夜雨滴歸思凱風唳淚痕
竟令駒入夢莫盡桂銷冤點檢慈恩舊秋空幾斷䰟
樂隱君
人畸天則偶俗隘我常優謾道蚿憐鼈終成鵲避鳩
蹇驢花露曉孤鴈稻雲秋想見招䰟曲人人說少游
許侍郎(奕)
杏園春接𬒮蓬省夜分燈權相不吾以貴人惟子憎
雖云殊爵位均不愧交朋顧影追前事悠然涕滿膺
近事君知不王心莫與寧融風薄台里秋雨暗前星
鴻集稻梁少虎嘷川谷腥人才關世道歛涕爲公銘
(巳卯年慶元府大火皇太子薨)
峨眉主簿樂(曄)
尹心隨處驗舜樂切身看春味注胷臆秋河懸筆端
胡爲鐵研弊纔脫紵袍酸天匪夢夢者吾於由也觀
高公權之母郭氏
婦道始衷終寧過三者從髧髦維我特蓬首爲誰容
但識同心處寧拘異域封壇前兩溪水晝夜自溶溶
楊處士
丁年巳分與時違便把書棚囑付兒峩嶺秋寒千古
意符谿春暖一筒詩彩雲來往吾何與草露消磨我
自知含笑黃泉應不恨桂華猶有未開枝
教授致政李君(圻)
冠蓋任雲浮門前日夜流不爲盱豫悔肯作浚恒羞
科第聮五葉詩書閒一丘芸芸終有謝贏得早歸休
魏撫幹(正仲)
同姓又同升知君莫我深磨人三寸鐵行已四知金
雪栢擎蒼榦霜鐘振曉音若人今在否撫事一沾襟
韓聖問(繪)
蠟貌寧違俗規行不競時苦思頭沒膝勤誦涕垂頥
州縣頻勸駕藩方嘗俛眉飄零竟何益風雨脊令枝
黎州安撫趙(公庀)
不爲軟語混光塵獨把剛腸敵世紛讀史功夫頭沒
膝疾時風論齒穿齦慈烏反哺終違志斷鴈辤行不
作羣猶有寧馨傳素業爲求佳傳賁丘墳
知廣安軍勾侯
突兀雙楠樹翹枝照戶青春風吹湑湑秋雨立亭亭
蟻夢迷符竹牛涔兀屏篂但令根本在有茁媚階庭
知合州趙侯
悃愊古循吏寬和鄕善人鸞宮六老會月墅四時春
轉眼園松老驚心宰木新來遲傷杜牧賓主揔成塵
(六老與山月樓三客今皆亡矣)
家夫人
江鄕推甲乙家史自名門作配昔相友流風今尚存
三珠方秀媚雙劒忽飛騫丹旐蓮峯路悲雲落日翻
知叙州史侯
便乘龍歲去吾䣊果何觀春味注眉睫秋河懸舌端
仁心隨處見民事切身看十載升堂夢階庭茁紫蘭
齊安郡向夫人
祥符名相裔元祐宰臣孫展也晉秦匹爛其韓姞門
世紛冰似冷壼範玉如温千古峩眉月争輝北客䰟
蔡推官(用同)之父母與伯父母(劉左史以其兄弟合爲一)
(誌言其不析産與事父母愛宗族等事)
人生宇宙皆同氣况此根心貫一機安用有生銜父
恤只愁無德報春輝挂芳春老傷何及樹靜風號願
竟違更恨母慈臨訣日嗟嗟季役未成歸
馮夫人
解道先天易能哦擊壌詩只因居有習母謂女無儀
在姆師逡立從夫婦得咨暮年尤慰意玉壻作門楣
費華文(士戣二首)
謹厚傳燕國寬和似蜀公材猷今世楷論建古人風
閱世心猶壯憂時鬢巳翁芸芸今有盡歸去得全終
三鳳齊飛日相期到白頭一丘生處樂萬事死前休
風急啼烏夜霜零斷鴈秋懷人竟何極緘淚寄西州
張運判(師䕫)
悃愊漢循吏咨詢周使臣知心三坐主報國兩門人
綵繡方趨戶絲麻巳在身至今寒食路孺慕鎮如新
李郎中(道傳二首)
太息金泉守西歸空好音孳孳求友意懇懇愛君心
謀道身多阨憂時力不任懷人今永巳爲世一霑襟
解道公行止江東老父兄羣州垂瘵死膚使爲更生
民𥙿身逾瘠時危命亦輕潯陽江上月猶傍諫書明
武康主簿吳(泳)
羯末誇羣從凝徽肖一之風花搖切夢梅雪照詩脾
(風花梅雪誌中語)日短烏聲急天寒鴈影悲廣輪高隱地千
古一漣洏
天台張氏兄弟
静將物理驗良知父母恩深報稱微羣動芸芸看夜
息萬生點點發春輝錯居宇宙猶同氣况此根心貫
一機理道亶然人莫究是家兄弟庶全歸
度周卿(正)之母蹇太宜人
八十三年雪檜身直將簪珥當冠巾生兒須擬范孟
博論士亦知程伯醇在約能令家有塾居閒肯使食
無賓世間爲母皆如此扶值三綱不乏人(夫人嘗言今大儒惟)
(朱文公命其子往從之)
朱邵州(拱辰)
杏園猶記賞花同忍看前旌照眼紅民命一絲懸晷
刻仁心觸處作春風棣華韡韡天倫厚湑葉裳裳世
澤隆萬事紛紛緣手盡只將孝友詔無窮
袁侍郎
學術趨平實年來似寂寥豈無先後覺未在始終條
此老能深造諸公獨後彫平生寄心事髣髴見魚朝
(誌中論覺云食罷飲湯忽驗和叔之覺魚朝者公曾作衆魚朝鯉圖)
骯髒常三黜脂韋或萬鐘芸芸終有謝炯炯此何窮
雛穴皆鳴鳳生涯僅老龍輪囷憂世抱撫事轉冲冲
恭挽寧宗皇帝
内禪踰三甲中興會百年歸疆纔汶上勒石未燕然
忽悵龍髯墮旋瞻燕翼傳遺民滿關洛南望涕縈漣
玉冊宗昭考寧王德比純宮庭天事業廟室祖精神
遣奠俄廞馬書言痛獲麟人窮天亦慼雨雪故連春
吳府君(廣)
篤信寧違俗徐行不競時與人交樂易處世事平夷
甚矣古常者傷哉今巳而龍山春夜月長照鳳皇枝
陳寺丞(宓)
人物晨星似如公正獻家皂囊眞相業黃卷舊生涯
胡不愸遺老而興大耋嗟天高那可問淚眼爲麻查
聖主&KR0679;賢詔愚臣薦士書高岡看治鳳靈沼蟄潛魚
時數自信詘帝心誰戚䟽倉徒擾擾窮逹不關渠
有子知乎否蒼生命益危共傷周赫赫誰呌廟譆譆
隨處皆螗斧何方不繭絲斯人今巳矣撫事轉傷悲
樊迪功(景南)
白鶴招人反舊廬舊人落落曉星䟽正傷邢璧埋黃
壤又嘆燕椿非老株不見登山靈運屐空懸下澤少
游車死於平世君奚憾鴻鴈嗸嗸未奠居
叙州弟
與女爲兄弟前年五十年並驅驂接革偕立雁差肩
此意春融洩中年俗紏纏每期身蚤退白首對床眠
禍我天何酷子歸自古誠女孥俄别父宗直亦辤兄
家難巳稠疊寇氛方滿盈分明天有眼不照此時情
人物寂寥甚天心分付誰禦戎傷畜縮講學病支離
吏横民重足時危命一絲若人天亦靳撫事轉傷悲
楊子禮
事業古人謀寒鐙耿夜篝正青諸老眼枉白一生頭
犖确秋難熟崦嵫日易收可憐鴻影断老淚滴監州
文彭州(誠之)
二仲嬋嫣起清修自一家踐塗中險阻宰郡晚光華
氣𦦨奔金虜威稜憺鐡耶料應九峯下朝露泣姚花
趙德安(希混)
甲申露布告誅曦丙戍巴臺巳磔禧或謂禄&KR0912;非漢
患誰知田李遺唐危安州得禍聞人說荆莫上功惟
我知三十三年舊寮友朔風吹淚讀殘碑
楊叔介
尚記少年場英英兀老蒼鄂不齊挺秀蘭茁竟摧芳
老盡凌雲氣悲成捉月狂若人竒且折此事費平章
張通判
親摹都水監文采白雲卿奕葉皆華貫夫君獨屏星
滋滋熙世學藹藹擅詩聲耆老彫零盡從誰正典刑
魚耶孫氏
可堪風撼木不見雪盈簮[婺-矛+牙]緯愁春晝兒書課夜深
米鹽母我累惸獨是予心未報熊丸苦寒堂服巳廞
仲女
荆江春夢断虞殯夜䰟孤未及陪宗室應難祔舅姑
一時母從子百歲婦隨夫此禮緣情制臨風老淚枯
武康軍僉判師君
換卻野人服衣之從事衫人忻犧被繡我笑馬羈銜
客靜閒尊禁身彊閣杖凾典刑那復見宰樹閟窑嚴
楊極父
高堂元祐脚下澤少游鄕(誌中語)自得林泉趣不登聲
利埸年方榮四豆日巳下三商有子翁無咎存心味
更長(存心堂名)
史合州
昔忝東川使知公才諝長莫邪寧是利薤本未爲彊
横槊悲秋塞凝香送夕陽邊關正多事感慨卧龍岡
孺人譙氏
門閭冰似清譙女復蘇甥幸有室家樂寧無兄弟情
滅鄫雖未忍歸衛不容行獨殿諸昆後鸞封賁九京
李順慶(鏜)
蜜紹方聞學親承太史傳才資元近厚輩行最推賢
七任二千石分符三十年天廷無一跡歸伴壑龍眠
高開國(泰叔)
並游英俊半歸泉何事夫君又弱焉廉退風標留萬
口勤勞心事入塵編團團故步八千石落落浮名四
十年除却江東膚使在一時舊話向誰傳
高龍學
蜀自開禧後西垂畏廩秋更經兩單閼盡棄五邊州
新沔依同谷中梁恃武休匆匆移米嶺往往阻金牛
嶓冡略逋寇益昌隨解舟近猶趨劒閬遠或至渝涪
棄守儕民旅奔軍齒寇讎亂生寧有豸衆潰巳無鳩
伯也傷時久民兮作巳憂升沈隨分定行止與天謀
高尚辤丹詔低回佐碧油封疆資屏翰原隰頼咨諏
事變方濡首人情苦掉頭誓言捐一死力與障横流
固分爲忠鬼安能效泣囚訣辭貽子弟壯語駭朋儔
憤極拳穿爪兵交血染髏不隨蜍志在甘逐遠巡遊
志士聞風起頑夫背面羞公身無復憾疆事更誰籌
學士標龍直文階列禁游湛恩沾骨肉新廟賁林丘
三禭雖云厚百身安足酬遊䰟如可作近事亦知不
懲敗從婁敬交鄰激叛侯未論輕漢鼎長恐誤梁甌
後吏誰荓螫前修不憗留玉棺行有日丹旐送無由
渺渺河山隔皇皇兄弟求非惟在原急亦爲念宗周
贈
贈易數雍堯俞
京君明受焦贛易其說長於灾變分卦更直日用事
以震離兊坎爲方伯監司之官凡近數月遠一歲所
言屢中史號呼大呌遂謂房用之尤精嗟夫易以占
往來天地之消長萬古之廢興且莫之逃今以能言
遠一歲者爲精之尤漢儒之陋可知矣考之傳况又
未必能言及一歲言乘傳奏事及涌水出近一月遠
數月耳逮其不密失身乃不自鏡見京易未易疵也
特其傳數而不論理易者少之雍君頗有志於學推
測休咎歷歷如見無徒效漢儒托經傳數則幾矣
贈資中王彦正風水說
祖宗山陵自永安以後皆在嵩少之北洛水之南岡
阜演迤互爲拱揖登永安縣之西坡望安昌熙三陵
在平川尤爲卓絶蓋其地勢掌平凡一百十有三項
方二十里栢林環秀萬安山來朝遥揖嵩少考其始
初營卜則安陵惟舊而昌熙以後乃以太祖生於洛
陽愛其土風嘗欲都之不果末年因西幸嘆曰朕生
不得居此死當葬此遂謁陵登闕臺西北向發鳴鏑
中其所曰我後當葬此他日弓劒旣返即其地爲昌
陵而後來皆因之始亦不過以鳴鏑爲凖蓋非有某
山某水之說而至今隂陽家咸謂東南地穹西北地
垂爲角音所利故能久安利不利吾不得而知也而
獨知夫初卜之意爲不若是也爰蔇南狩庶事草剏
隆祐之喪權卜于會稽而朝向適又與永安諸陵相
似亦恊於音利有上皇山新婦尖而隆祐攅宫正宅
其下吁開寶之行營蔽自上意紹興之權厝事出倉
卒而山之朝向前後一體又於風水之說不相戾世
蓋有本不出諸此而未嘗不出諸此者也資中主生
雖本以風水名家而心目曠遠善識統體且能傳諸
卦義裁之以理非史巫紛若之比余一見而竒其有
識會離憂患俾營兆域主賓一語乃决不數月乃克
襄事主生辤去請余言以信其說余固有感於風水
之多異說而溺焉者之不知返也乃書前說以遺之
以見夫王生善發山川之閟而人之得王生以發之
而俾死者有所歸皆非偶然也生乎其敬之重之母忽
贈術士楊坤
開禧二年余自館職𥙷外普人何大圭善論太一數
謂余曰子姑待之蜀且有亂余行至巴峽閒而大圭
之言驗迨安公以戮曦聞余始還里蜀人往往能道
曦未授首時事謂眉人有楊坤者能先事言之今觀
安公所題果信前聞之不誣也天下之生久矣一治
一亂蓋氣數屈信之變使然有不容巳者雖天之愛
人不能使之常治而無亂然必爲之生才以擬其亂
國雖靡止或聖或否民雖靡膴或哲或謀或肅或艾
是理之在世閒蓋瞭然若此而士之聵聵者往往一
術士之不若甚至辱身喪節吁其可嘆矣夫撫卷慨
然書而歸諸紳
贈太素陳純
術家者流自秦漢以後盛於世者巳有所謂風角遁
甲七政元氣逢占覆射挺專須臾孤虚望雲省氣等
說其末益蔓則又不止是然大抵囿於隂陽之器乃
若察脉以知吉凶則於人之血氣經絡往來消息之
度而得之較諸他術最爲切近如毉緩識二竪子猶
是易事至毉和遂能以君之疾知而覘其臣若社稷
况一身之近者乎陳生挾此以遊諸公閒數有竒中
其術不爲不精矣今自遂而歸成都也索余言又書
此以勉之
贈王彦正
嘉定二年余以心制里居宅兆未卜聞資中王直夫
雅善青囊之術即具書幣致之居三日余表兄高南
叔拉與登隈支山過蟠鼇鎮歷馬鞍山未至山數里
直夫頓足而言曰由長秋山而下乾岡數里其下當
有坤申朝甲乙出之水子之先君子其當葬此乎下
而卜之果如所云遂爲今長寧仟旣又爲余言子未
有室居子之先廬被山帶江其上有山與馬鞍之朝
向若相似然隈支爲巽巳峯實當其前儻知之乎余
曰而未嘗涉吾地而惡乎知之曰余以氣勢之所萃
知之卜之又如其所云由是即其地成室是爲今白
鶴書院直夫又曰書院氣勢之所鍾當有以文字發
祥者余乃約十餘士之當赴類省試者會文其上是
歲自類元王萬里而下凡得七人其不在得中者後
亦接踵科第或以恩得官莫有遺者又曰白鶴書院
雖得江山之要然此地堙鬱巳久今一旦開豁呈露
則家于是山之下者其餘氣所鍾亦當有科級之應
是歲余弟嘉甫與鄰居譙仲甫同登即七人之選也
先是貢士題名于浮屠以問直夫直夫曰若在七級
則當七士後皆如其言凡此皆余一歲閒身履而目
擊者自餘類此者不可勝數恐歲浸久而忘之姑隨
筆書此以記
贈術士孫守中
先王盛時瞽矇與&KR3636;皆得食于樂正大師小師教之
眡暸者相之不寧惟是凡窮而無告者皆有常餼凡
瘖聾廢疾者各以其噐食之蓋盈宇宙閒無一民不
屬焉所以共明命而&KR0779;同氣也降春秋而此意亡往
往推筭之伎以糊其口而聽其自爲飬上之人不及
知也吁亦旣可憫矣而孫生不特自爲養也又將推
此以教其類則不亦重可愧乎吾䣊士苟相與扶持
之尚見瞽相師之意云
書龍恊惠事
余自潼川造朝龍恊惠以筆史從旣遣還復思其人
從范殿撰借使久之未至余以辠去意不復我從矣
抵于湖恊惠闖然來逆余且請爲范公進所撰地志
即馳還靖余爲言窮陬絕裔安以筆史爲其歸服爾
事保爾禄養爾親畜爾孥乃爾久計則口呿目瞪若
弗㥦志即而問之對曰昔也朝廷法從人所爭趨豈
欠一賤隷故猶豫弗敢前今曰渠陽逐客則前之爭
趨者去之此正小人願效奔走之時巳白吾父四方
上下惟主所命余嘆嘉之聽其竣事而自至亡何踰
嶺蹈谷跛曳以趨于靖敝衣糲食承事朝夕視異時
事余于潼不懈益虔會副使闕彼當次𥙷請于今侯
不願速遷且俾後來者居巳上夫即新而棄故趨利
而辟害耆進而耻退樂囂而惡間往往士大夫有不
免而一郡史能守之不渝此豈亡見而然哉恊惠方
守其說而余懼其以是取憎於俗也遣之使歸而識
其事于冊云
贈術士游大有
五谿天下窮處靖居五谿之窮而逐客又其窮者盱
江游大有挾術而來言纚纚可聽乃請一言以探窮
嗚呼其果有見耶抑其窮未有愈邪余雅愛顧顗之
語人稟命有定分非知力所移惟應共巳守道信天
任運而闇者不達妄意徼㚔徒虧雅道無關得喪或
有問於游生者試以是告之安知無以爲然而濟其
窮乎
送左轝歸廬陵
臨卭魏某讀易至艮會廬陵左行之東歸書以贈之
易中光明多爲艮發蓋人心遷於物則蔽闇止其所
則光明是以大象申之曰君子以思不出其位曰所
曰位人心之本體所以官天地而命萬物也止非其
所思出其位則志爲氣役物欲外遷而光明内蝕矣
嗚呼行之尚敬之哉
重校鶴山先生大全集卷之九十二
