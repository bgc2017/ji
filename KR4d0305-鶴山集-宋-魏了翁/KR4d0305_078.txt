重校鶴山先生大全文集卷之七十九
渠陽集
墓誌銘
江油縣尉馮君墓誌銘
予守潼川日錄事參軍馮君甲有士行予知之未及
舉會君命召則以屬諸後至者久而未有聞或曰以
疾去矣子未之信也後數年迁靖甲以書來曰我先
君以開禧二年四月乙卯卒以嘉定八年十月丁酉
葬于魏城縣清泉鄕艮山卯穴今墓木拱矣而未有
以銘其竁昔歲幸備僚吏將以請而弗之敢旣而疾
病連年幾不能生今秊少間敢以吾友李茂龍之狀
控于執事予執書慨然曰昔負蔽賢之過未有以贖
也乃弗果卻馮氏之始以畢万支子食采馮亭爲氏
至唐有禮部尚書伉四世孫存官長史隨僖駕入蜀
徙名數于綿長史之孫光傳以行誼刑于鄕生承奉
郎因因生堂堂生汝舟以太學上舍生同陳伯陽東
上書論時政請斬六賊後勸進應天府庭叱王時雍
一時想聞風采與張忠獻公爲至交一子鉄以奉議
郎致仕贈朝議大夫娶文氏生四子長適之舉紹興
三十年進士終朝奉大夫知普州次宜之舉淳熙十
四年進士終通直郎次即府君諱誠之字明仲次思
復舉紹熙元年進士終通直郎爲范氏姑後蓋同産
兄弟皆以儒科奮維君屢試有司不利而著書從遊
者數百人僅以乾道四年鄕舉該累舉恩授迪功郎
則君蓋倦遊矣親䣊勉之仕調龍州江油縣尉吾外
舅楊公熹爲守首加論薦主管茶事彭輅辟宕昌茶
帛庫不敢吏也留之莫府而師事之改帥安康又辟
爲屬會以檄歸至漢中之屬邑而卒年六十有四取
章氏直菴居士梁之子三男子沆先卒次顯臣季甲
舉嘉定四年進士七女長適文寅之次章䕫一次箕
疇次叚鎮次樊巽次某某孫男人外孫人君性
端愿事大父母父母以孝著方父母俱存兄弟無故
諸子環侍東西两廡篝鐙相望書聲率至夜分朝議
即世君之兄弟髮星星矣哀毀過制終喪兄弟相持
泣義不析㸑三世聚指千無一間言始楊伯昌子謨
爲校官虞仲易剛簡爲通守皆願交焉士有越足繩
檢者或責之則悵然曰幸勿使馮公知前言往行後
生不及聞者必縷數之後進有片長動色推獎間有
言人過者正色不顧成都同舍生以竊衣被執君自
外至曰非吾衣也釋之其人媿悔卒爲善士有亡友
之女失身貴人家君䄂金叩門請贖以妻名家子其
它藥疾賙貧殆不可悉數雖以是貲用日乏居之晏
如也方待戌江油饟所召君攝大安軍倉官隱䧟凡
千石有竒樽浮濫精出納踰年償舊逋之半又白饟
使以實數聞前官吏咸頼以免而軍饟無闕將士感
悅尋又被檄市縑于潼之屬邑吏以惡縑呈白君愀
然曰民供軍以自安也今以高直易沽濫是負民負
國也盡澄宿蠹仍得善縑在江油不遣吏卒入鄕異
時官取魚鹿動千計守貳以次皆有餽君曰廢例請
自我始姿敏悟書過目成誦未弱冠謁李知幾石於
成都學官一見改容延之學職嗜周程子書學禁方
嚴不肯撓屈寕文之不售也黎明正衣冠危坐與諸
生共講退又反覆&KR0636;泳每謂爲學自一念始一念欲
萌天地鬼神實臨之故事親必孝事兄必悌交友必
信臨民翼翼惟恐傷之進趨有度鄕黨會聚君在則
譁者寂謔者莊識與不識望而知其爲復菴先生也
不事造請張季長縯守郡欲一見不可後以鄕飲之
禮踵門訪君且以文爲贄迺強起焉李公石史公楠
李公叔獻君所師也劉公儀鳳黃公鈞陳公損之章
公森李公崟君所友也而李之情分尤厚君前後著
書有復菴讀論語十卷詩解二十卷書傳二十卷易
英十卷誌銘贊記詩文五十卷藏于家茂龍之狀曰
先生之學足以用世而私淑諸生先生之行足以厚
俗而官止九品愚謂士大夫出則師保萬民居則父
師鄕里其爲成巳成物一也大學曰一家仁一國興
仁一家遜一國興遜一人貪戾一國作亂且貪止一
人而害貽一國也然則不出家而成教於國其功用
不巳大乎况居官則小大相維未必盡如巳志固不
若淑黨類厚風俗則善人蕃殖所及滋廣也是則銘
銘曰
遇不遇有命行不加居不損有性而况國人被其忠
信子孫世其篤敬其爲遇則巳多雖九品其奚恨
藏脩先生李公墓銘
寶慶元年余待罪太史氏新通判武岡軍李劉移書
言曰劉之王父年三十築室山中以藏脩名堂隱居
樂道凡五十有餘年鄕人號曰藏脩先生以紹熙三
年正月卒三月葬於所居十里盧墓之原
取樂安縣進士周光女有賢德先四十一年卒子男
四人琚瑤玖琥孫男十有四人師古萬里好古懷古
衷古學古復古振古希古劉存古從古博古曼古孫
女三人適進士羅邦逹周山父羅煥曾孫男女八人
劉於諸孫爲晚出王父孩提授書教以孝弟謹信餘
力學文王父卒之十七年劉以貧求仕始獲齒名於
嘉定元年進士籍今又十有八年墓門之石未識大
懼因循歲月無以光昭令德公知我者也敢徼一言
之惠嗚呼余於公父何敢以它詞爲解乃爲之銘曰
公諱彦華仲實其字李氏之先世居成紀唐支十三
曹明在季黎國公傑明之次子傑生三男曰紹承嗣
(以犯藝祖諱下宗改曰嗣)武虺其宗紹流嶺外嗣歸京師曹爵濫
繼宣言於人紹承乏裔紹實生濟濟生穎士踰領西
歸仕不得志南奔豫章以章名子昌黎韓公銘成王
誌或亡或微曹始就事益微其詞爲奪曹諱克儉生
𢡟統承于章始自豫章迁撫宜黃𢡟生益柔(時允實承時允)
生興興復生英又迁崇仁白沙是營曰嗣務本爲公
高曾侯爲公祖持爲公考考登辟雝踰冠而夭從祖
曰儀與從兄浩言論風指前脩是蹈歐陽公徹吳澥
沆氏與嚴拙翁皆公同里受書于嚴歐吳爲友内外
熏烝學成行美歐公上書請誅六賊與陳伯陽殞命
權慝舊交夙好辟影藏跡公與同舍楄柎窀穸家故
藏書至萬餘軸矻矻晨夜鉥心劌目雞初鳴興奉
母飲食退即危坐聖賢是即天文地理禮樂律曆兵
謀方伎毫分縷析體習旣精晚而有述曰藏脩堂與
巴谷集經傳辨疑禮樂遺錄合而成書卷三十六二
吳著書公與有力吳吏部曾編年謾錄亦嘗從公諮
疑辨惑先疇素薄母陳好施飬志不違惟躬自瘁雖
一衣衾或數十載然嘗約飭以教子弟其言有曰齊
明在内盛服在外所以脩巳母陳早[婺-矛+牙]養不遺跬九
十六終君七十矣人以爲難執喪盡禮晝之所爲至
夕必紀有不可紀則如其巳行年九九盡道而死士
雖不遇碩蹇亨否與其徇物無得於巳嗚呼仲實又
焉取彼
李次琮墓誌銘
撫崇仁有隱君子曰藏脩先生李公彦華余嘗以其
孫劉之請銘其竁厥三年劉通判武岡軍走書靖曰
旣有以見王父于地矣雖然先君之葬劉與弟博古
支綴殘息僅識歲月于壙今十有五年矣劉不侫蒙
寧宗皇帝櫂自主管戶部架閣爲國子錄尋以罪斥
今上起之祠官命之郡貳會郊祀恩贈先君承事郎
妣孺人將以命書告弟顧未有以銘竁嗚呼公其終
惠之餘閱其狀憮然曰士之陻阸乃至此邪國朝以
學校育材以科舉取士濟時貽後亦云盛矣然而篤
信好學守節厲志之士有不必盡由此選蓋其敝上
以權謀利禄爲操世之具下以揣摩迎合爲攫寵之
資以位天地育萬物之身顧爲小小得失驅迫嗾使
以終其年然則母惑乎李氏累世而不一逢也乃爲
之誌曰君諱琥字次琮系見父銘五年喪母周父憐
之扶攜卧起授學至仁義大端必反覆開說曰人所
爲貴於物者凡以是耳故自幼通大義不以章句爲
能然性穎晤援筆成文家儲書萬余卷皆父手澤君
口誦心惟自道德性命之奥名物度數之詳象緯山
河之廣靡不究極國人弟子挾策問疑豪析縷解聽
之者如瞽得相惟深疾釋老氏書於事親從兄睦族
御下咸叶義盡分人謂克肖厥考客有嘆老嗟卑者
君曰窮則獨善其身逹則兼善天下得志澤加於民
不得志脩身見於世今窮不得志則善其身以見於
世者吾儕所當汲汲而暇憂其非我力者乎工部尚
書何同叔異聞其言而壯之引爲上客嘗從容爲何
言近世諸老講明義理過漢唐諸儒遠甚顧曆象鍾
律氏族軍法之學有講焉而未盡者吾欲從公借麻
姑山房讀書一二年證其所見以備闕文何公忻然
諾之會劉迫官期奉君濟湘乃去故何公聞君之殁
爲之出涕且吊臨甚哀云君娶吳氏同邑青雲鄕進
士諱洪之女相夫教子行應儀法前君十七年卒子
男二人長劉次博古女一人適進士羅煥孫男四人
耘耔耕耜俱蚤世劉兄弟幼受義方之教長以詞賦
應舉君語之曰科舉累人汝以貧故爲之吾不汝奪
盍自力一經與其彫蟲篆刻又舉業之下也劉以明
春秋中嘉定元年進士第調潭州寧鄕縣主簿待戍
五年始得奉君爲道林嶽麓之遊參知政事衛清叔
涇守長沙召劉寘莫下因留君東閣嘉定六年冬詔
以劉幹辦成都府路安撫司堂帖下州母辤七年春
君至江陵謁湖北帥趙彦仁方且告之曰吾觀星象
狄難將作公當訓民練士以守襄漢趙公傾心咨策
甚悉俄感未疾趙一再挾毉問疾不克起爲治喪且
以文哀之屬纊無它語惟曰小子劉其正學直道無
負吾教劉殊州獨哭跣護還里以是年七月甲戍得
卜用治命葬于所居梅亭之上後七年博古懼梅亭
地淺薄改卜于同里盧墓之原與藏脩先生兆相望
亦君志也又爲之銘曰
厥氏孰宗唐大支兮厥紹綿綿弗棄基兮厥考荒之
若有開兮厥生而秀報在兹兮厥旣開之報則兮
厥子是侣君何尤兮
張晞顔墓誌銘
漢緜竹張君庶字子晞顔取同邑趙氏慶元丑年秌趙
夫人寢疾毉久不功十月辛未君以二(子圯)墀及貳壻
如縣之普閠鄕柔遠里卜乾山之原吉曰即死則葬
于是以趙祔明日癸酉夫人卒君哭之慟亦卒圯墀
以明年後二月壬寅遵治命合葬君夫人俾眉山史
子正擇之狀君之行子正端人也其言可信後而漢
魏以來墓石不銘人以爲曠禮故圯墀終弗恔也後
三十年余自從臣以言事得罪竄在蠻荆圯通守長
寧馳書謁銘維張氏遠有世緒沂公文矩始徙緜竹
生成舉賢良方正科贈太師秦國公生五子長澥以
累舉恩得官終從事郎監潭州南嶽廟其季爲忠獻
公君則南嶽之孫承事郎四川制置司幹辦公事累
贈朝散郎杓之子也妣安人楊氏庶母安人王氏公
蚤自愛重恪守家法爲忠獻所知常誨之曰孝弟忠
信學之本不然雖二於文詞無益也又曰讀書當潛
心誠意方有得不可虚過光隂又曰宜親良師友求
善言敬信力行之忠獻之子宣公亦勉以讀書求友
孝弟忠信戒浮虚務重實君再拜而受始公生四年
朝散卒祖妣孫夫人年八十君與其兄通判隆州某
事重闈盡孝忠獻歸蜀挈隆州東玄君未十五代治
宗事法度整整祖妣卒治喪盡禮孫夫人之姪是爲
牧齋先生松壽以節行名于蜀天下士可其意者無
幾而待君絶異每移書規儆則揭諸坐右日省焉初
隆州旣以忠獻奏任得官還蜀復召君欲官之會忠
獻薨公侍宣公護輤歸長沙留九年宣公闢嶽麓書
院教授後學嘗讀書遇解釋屬君筆之題曰南軒書
說君亦記南軒語題曰誠敬心法今手澤皆在宣公
將𫐠考志推遺澤以及之亦未及而卒紹熙三年宣
公之弟兵部尚書枃出鎮襄陽君之二兄故知九隴
縣某知龍州某往省之拉君與俱道遂寧劉文節公
將漕下士如飢渴因九隴龍州欲一識君且語之曰
忠獻南軒之志尚書必成之顧年大折腰非宜盍與
之子君曰吾不爲是也誠如公言計當出此他日尚
書從容語君則固辤焉曰汝志不可奪其以圯來君
歸語不及是教子愈嚴紹熙五年冬尚書申前言益
力始遣圯行奏𥙷將仕郎今爲奉議郎通判長寧軍
次墀後二十七年卒三女長歸蜀郡范澤醇後以通
直郎致仕先公五年卒次歸靖共楊伯寅季適孝泉
馬傳父後三十年卒孫男六人長曰華凡再舉于禮
部次倚次鼎臣亦與鄕舉次巽臣次傳次仔孫女二
人曾孫男三人外孫十有二人嗚呼公侯之子孫重
珪襲組乃其常分老死韋布或不數見然珪組而頽
其家固不若韋布而光其世范宣子晉之賢大夫也
猶以世禄爲不杇則世之不宣子若者庸何責乎况
君禄及而固謝焉非真知義利之分其安能堅志強
力若是是宜銘銘曰
有名公卿有賢父兄生長見聞習安少成匪禄而𥙿
匪爵而榮于鄕爾評于墓爾銘
孫仲卿墓誌銘
孫氏之先居青社七世祖鐐咸平中主江陵石首簿
卒官葬紀山皇華原爲江陵人至四世羲叜皇
任龍圖閣學士太中大夫文安縣開國子累贈金紫
光禄大夫嘗奉使成都移鎮西川以平晏州夷平溱
播平緜茂城瀘南建石泉軍天監忠勞錫之祚嗣蕃
衍曼碩繇是孫氏爲荆右族生濤皇任朝奉郎掌廣
東府幾宜文字好賢嫉惡爲鄕里所稱語在墓銘則
從父弟同判西京國子監偉所撰也濤生鈞皇任奉
議郎江淮都督府准備差遣以疾請主管崇道觀以
歸尋僉書忠州判官未上而卒其博學篤行語在墓
銘則忠簡胡公所撰也取李氏中大夫昕之女熙寕侍
御史堯言之孫繼种氏太尉師道之裔孫並贈孺人
繼師氏迪功郎古之女君與兄壎皆師出也君諱堪
字仲卿少挺特如成人奉議以靖康之變辟地松滋
不事産業率爲旁近侵冒君十一歲而孤師夫人泣
而誨之曰爾父賫志以没爾兄弟其勤學厲行母墜
先訓不然吾永無望矣兄弟廩廩承命旣免喪復城
西遺址編蘆架葺而居焉旣而田廬皆復其舊每晨
昏兄弟帥婦孫問母安否衣眎襖寒食視飢飽咸俾
節適内外睦雍無間言辟塾延師以教子諸子之願
學者塾之南建書室曰竹齋兄弟從容其間講求古
人脩身齊家之學文有師法尤謹於擇交初光禄嘗
剏義莊於山之陽以贍宗族之貧者歲久亦廢君
躬畚鍤拾瓦礫銖積寸絫閱數歲歲僅收百斛乃别
營泉粟以贍貧者而移此以給先塋之百用涖之以
盟約樂景䕫章記其事未幾族人有近塋之田爲豪
大家所并則倍庚之以給父兄兆域之奉項平甫安
世不妄許可嘗銘師夫人之墓謂夫人與其子不動
聲色盡復故業可以愧天下士大夫之忘祖宗中原
而不復者士論偉之事兄如事父事無小必禀命而
後行兄以嘉定三年卒年五十有八君哭之慟若無
意於世者六年君亦五十八忽苦微疾喟然嘆曰吾
殆將死乎處分家事無遺以二月丙戍整衣冠而卒
吁氣稟之同而數之脩短有適相似者亦異哉君取
樂氏故免解進士根之長女端重婉淑族姻稱之子
男四人長炳文巳卒次夢得以後伯氏凡再與鄕舉
次思義國子監發解進士次夢符女二人長適承議
郎知靖州永平縣張轄次適鄕貢進士高柟孫男
人孫女人君孤苦持家志念深遠振乏賙貧存亡
繼絶之義又皆爲人所難光禄帥成都民奉祠僭侈
坐貶職左選君訟冤闕下鄕邦流寓解額未復所陳
請不獲不巳劉文節公分閫日嘗爲上諸朝其勇於
孝義率類此諸孤以卒之年六月甲申葬君於皇華
原奉議公之墓左屬李南公耆壽狀君之行求銘人
謂君不獲施於有政嗚呼惟孝友于兄弟施于有政
是亦爲政而君又何憾乎銘曰
孩提而知愛親及長而知敬兄是亦民行之常盡其
道而死者幾人君庶幾其無憾予焉得而無銘
處士高君墓誌銘
邵武高綸過予于靖將屬銘其考君之墓會予被命
西歸綸追至江陵涕泣而請予謝曰論譔先美以信
今貽後子之志善矣自閩而靖自靖而荆子之勞甚
矣雖然子之請則䟽子閩我蜀萬里不相及也子之
先君子之言之行非予耳目所接而責之以論譔之
事而予也愚戇多忤世所華置而遺之以不朽之託
借曰予不敢不可子之心將慮其不可乎明日前潼
川路轉運判官李公謹文子遺予書曰綸之請也子
能恝然乎予曰鄕人之善者好之則予曷敢不可按
綸之狀曰先君姓高諱談字景遂光澤縣璜溪人紹
定二年臨汀建泰諸縣盗起弗戢流毒鄰邑諸子請
避之先君曰昔楊川子訓問避寇胡文定公語之曰
往歲盗起燕山則河北關中可避入關則淮南漢南
可避今惟二廣寧保其無寇乎吾惟存心以聽命爾
小子識之此格言也今也南去則汀劒西去則盱贑
皆爲盗區東去冨沙雖有城壁吾聞官吏例弗我納
北去廣信防夫守隷利人囊篋指民爲諜數剽殺之
舍胡公之言未有它策也盗入諸子又請先君曰有
廟祐在舍將焉之盗至先君出曰時和歲豊何忍爲
此盗曰吏貪暴民無所於訴我爲直之先君曰獨不
能撾鼓上聞乎何辜乎民而殺之賊怒執諸庭遺之
以牛酒不釋遺之以錢榖金帛皆不釋先君曰然則
將何爲盗曰我欲東破武陽若得里之耆老如爾者
率是鄕子弟吾其濟乎先君曰斯言奚爲至我唾賊
大罵雖遇害而里之頼以免於戮予撫卷嘆曰嗚呼
是孰爲之桑柔之詩曰捋采其劉瘼此下民其亂曰
民之未戾職盗爲寇夫捋采柔桑使民無所芘是爲
盗以寇民者吏也而民貧賊興則善良實受其害此
千載一律胡可以弗誌綸又言曰抑先君之善也弗
止是言動必由禮法凡吉凶慶弔必親誨人以善道
有從之遊必因其職分如劭勉焉以是鄕人敬而附
之其卒以紹定三年二月辛酉年六十有九葬以明
年十二月壬申墓在縣之南村朱溪嶺之隂柎于先
妣上官氏之墓先妣以嘉定十二年三月庚午卒以
十四年九月丙午葬綸兄弟三人綸爲長次宣次改
宜之子曰遐孫綸誦其狀終篇又泣而請曰必子是
銘否則無以告于鬼神也乃爲之銘曰
民非自暴吏誨之盗亂之旣膴淪及無辜吏容脫遺
民靡有黎因綸之求以識我憂
天台陳子淵墓銘
天台陳君之葬章泉趙昌父蕃旣爲誌之其邑人張
子益先之於予反也以其孤元老之請屬予爲之銘
君之妹之夫曹君仙與子益偕仕于靖亦以爲請
君之行治信于鄕䣊姻戚若此予不敢曰不可銘曰
陳氏之先爲閩右族徙台黃巖南山是卜曾祖端臣
實生徽言徽言生幾埋光丘園冡子克巳子淵其字
藻厲名行道承考志生事死葬謹終如初季也弗年
恤嫠字孤民困于役子淵曰吁匪長嚚競則疲追胥
乃倡義田歲裒其租里閭和之民役用蘇同邑鄭氏
作配子淵上承下順人無間言申飾其子親仁友賢
子淵之卒六十二年鄭年如淵而加一焉有子元老
實稱宗職顯文泰定蔪然鼎立女學浮屠次嫁朱㨁
墓門有石章泉所勒我銘申之庸銘罔極
知逹州李君墓表
故知逹州李君耆壽字南公以紹定三年二月甲子
卒于州之路寢十一月甲子葬于江陵縣之八里龍
山原予時遷靖未返不得請役于執事明年被命西
歸過荆州公之子革之大有大過大壯大隨泣而請
曰我先君之葬也前安撫京湖北路别公之傑既爲
其銘其竁矣而未有以表諸墓先君之受知于子也
不後它人敢惟子請子尚記昔年造公貶秩里居杜
門掃軌而惟予是親公之先所謂桂冠三李者詠於
邦人書諸郡乘公名樓曰英風名室曰瓢樂皆摘諸
邦人之詠而屬予書之西廡有讀書堂則予友張元德
洽所記也公之所志所友蓋略可見予遷靖公有書
問道路安否家人懽戚何如如歐相相在之詞予德
其誠至于今不忘然則予何敢辤予嘗考公之大節
有人所難能者公之嫡母碩人任氏無予撫公如巳
子公不知爲王氏出也淳熙九年碩人卒公哀毀骨
立父太中公始告之故感涕失聲凡奔走四方者十
載紹熙四年乃得之襄陽雁汊王氏乃以輕軒奉迎
族姻從行道路觀者皆爲之泣下侍飬閱二十年先
是太中公嘗訪問得之漢中士大夫爲賦漢中行至
是賦續漢中行者盈編是雖人子之常分而處倫類
之變能盡其道而始衷終焉人以爲難其丞郡于沔
也會金虜闖蜀沔守王大才帥師以出公攝州事虜
遊騎距境纔二十里所關外五州流民不下數十萬
潰卒满野以青黃紅白巾爲識時出杪掠而師少財
竭人心皇(又)聞西和移帑緡數萬入關公旣截借又
控于臺梱貸數萬緍買舟置口以濟流人贏之官舍
飯飢贍乏槥死藥疾又爲之斥關候增棧道收潰散
集民伍竟内以清明年虜撇梁洋趨大安丁公焴爲
利西帥公以議莫會軍將石宣往援之宣旣卻虜公
又還定安集收文書封府庫遣忠義人守金牛而後
還沔則制梱聶公子𫐠又撽公之巴州矣時陳淮李
寶陳顯權興弄兵巴山公與統領官吳彦吳大鈞師
卒三千以往諭以逆順之理悉出降公遂卻所部卒
與權興等歸制司外示不疑而密啓制帥請分隷諸
軍以弭後憂帥不果聽其後興黨張福莫簡殺王人
以叛方興之降也遇帥屬竄易功狀攘以歸巳巴守
避寇乘舟公旣招懷乃以州事付守後亦攘爲巳力
公皆不言而賞弗及人又以爲難公凡歷四郡始守
隆慶適丁張莫之乱郡當要衝剏山砦嚴保伍謹諜
候戢浮言人心以安蓬介於集壁之郊地磽塉合伍
縣戶口不滿三万餘而下戶居三之二况經潰卒蹂
&KR1011;瘡痍未瘳物價翔涌米斛爲緡十二公發廩以濟
之民旣登麥又增直爲來歲之儲蜀以民賦煩重節
少府用度代民一歲之輸旣又增公田以飬士旌孝
子以厲俗掩遺骸以厚終民至今德之逹視蓬若過
之郡計又夥然久為盗薮鄰郡病之公首以風教為
務崇斈校旌孝子戢州兵縣卒假供官以攘民物者
州以征官不任事命屬吏篤征十羊九牧公爲罷去
以便行旅州境廣袤盗倚冨民為囊槖公取其最黠
者悉以厚賞禽而寘之理州民嚚於訟有程時叙以
廢契誣奪其從子元龜之産者公照知姦罔由是訟
息而民勸於善孰不為州而公所蒞率与事會斯又
爲人所難能予嘗評其事以爲事親臨民分雖殊而
理則一終風之詩子言而母嚏陟岵之詩母嗟而子
思一氣流通此感彼應無它亦誠而巳矣苟誠矣雖
襄陽雁汊曾不崇朝也不誠焉則有隧而相見死而
不相服者夫民亦從心誠求之則爾&KR1986;子恫爾傷予
慼凡以惠無告威弗弱弭囏恤患無幽枉弗燭也苟
無誠求之心則所欲勿聚所惡勿施嘆息愁恨在彼
而我無與焉嗚呼公乎其庶幾有聞于此乎公之先
居汾之孝義自公之八世祖彦從五季時爲濮州刺
史因家於濮至公之高祖堯言舉慶曆二年進士爲
熙寧御史知雜以論新法不合謝事徙居江陵由是
爲江陵右族曾祖璵仕至通直郎累贈金紫光禄大
夫祖昕仕至中奉大夫累贈正議大夫考康年仕至
朝請郎累贈太中大夫公四歲以祖父任𥙷登仕郎
淳熙十六年以銓中選調監戶部利州大軍倉父卒
不行再調澧州司戶參軍嫡母卒又不行亡何庶祖
母趙恭人卒以禄不逮飬倦於仕進從朱文公陸文
安公受斈有勸之仕者又調監雅州名山縣茶場再
轉爲郪縣丞以舉主䦕陞改官知鄂州蒲圻縣通判
鄂州主管台判崇道觀丁王安人憂服除通判沔州
知隆慶府蓬州以言者罷貶秩二等起家知逹州積
官至朝奉大夫公資孝謹而臨事有大慮其修之家
行之官率多可紀旣見於别公所爲銘誌予不復贅
獨摘其爲人所難能者而表諸墓
重校鶴山大全文集卷之七十九
