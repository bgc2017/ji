重校鶴山先生大全文集一
寄題雅州胥園
胥君頎然來錦嚢背奚奴探嚢發詩卷一一卿大夫
未識胥園面詩卷自畫圖掃石卧竹影長鍤斸芋區
胥君於此時林泉傲金朱懶余本丘壑誤被塵纓縛
每逢漫浪友慚愧紅塵脚會當尋兹盟酬此一大錯
登萬象樓和計次陽韻
塵纓羈我身對景慵着語青山喚倚欄壯氣臨穎汝
曾雲卷油幕萬嶺眇煙縷酒闌一橫笛樓前葉自兩
贈章相士
我本三生人寄身軟紅土方困京華老誰識新豐旅
稠中有章生道周忽會顧謂余有竒骨往往私告語
許予兩無心解逅適相遇聞余趨集英一聲聳臚句
自謂吾術神誦言詫儔侣我無百金裝生無箕帚女
泚毫賦此詩爲生郵梁楚
和虞永康美功堂詩
我曾寄徑城南州果店纂纂香浮浮雲開千仞雪
山白月照萬古滄江流我時未得江山意但愛高明
甲西州十年重來是邪非獨覺眞意爛不收虞侯
着堂發幽悶豈但清與耳目謀川流衮衮來不斷雲
物亹亹生無休旣從靜壽識至樂復於嘆逝希前修
(張景陽詩川上之嘆逝前修以自勗注修脩通用)遊人翕翕滿江頭隨所適
處心悠悠童子長佩搴江蘺女兒縫裙學石榴沒人楊
波白魚躍舟子競渡蒼龍樛田翁野婦看兒戲詠歸
山暝風作秋固亦有志感時節欲起湘纍問靈脩人人
得處自深淺江山於爾無顯幽堂上主賓亦復爾各
各會意風泠颼宇宙無窮本如此我亦皓然希天遊
次韻史少莊竹醉日移竹
豔豔酒粧鬭姚魏冥冥花影逢石丁醉生夢死何如
竹三百五十九日醒
清如杜叟日卓午直似姜公詩作丁冰雪容顔儼相
值霸陵醉尉也須醒
平生自許歲寒操醉日移來三十丁底事此君亦移
轉連明風雨喚教醒
猩屐常爲醉魂役驪珠適與睡時丁外物移人每如
此人心可使不長醒
虞永康生日
良知誰不有靡究復靡届寸心日月明萬里天地解
握機洞消長觀物了成壞推行濟四海小試未爲隘
姓名旣轉聞正恐世網挂相期久遠看力與支末派
建立天地心透徹義利界即兹奉君壽行矣良自勱
安大使(丙)生日
往年天壓西南垂妖氛内訌胡塵飛梟狐陸梁士扼
腕蜀山慘澹無光輝公以空弮嬰乳虎漠漠黃雲闇
平楚直將天理感人心徑斬賊頭報明主露布東馳
人嘯呼京師觀者環儲胥天顔有喜近臣賀大官高
爵來須臾中興以來幾變異宗祏之存如旒綴平江
羽檄走凶雛采石鰍舡戮狂猘至今勛名滿華夷與
公鼎立書旂彜公方退然不自居憂國之鬢紛如絲
天之生公爲社稷南山不蹇石不泐願公蚤歸相天
子赤舄晨朝容几几
次韻叔衍兄賀生子
一壑一丘耕且爲不歆周網應非羆雲霾障日樹蒙
密草蔓漫天山蔽虧生意正從芽蘖露善根不逐斧
斤斯溶溶此理誰能解䞉喜吾宗有白眉
餞章郎中(夑)以浙東倉歸湖州
武陵城中春事濃楝花欲開未開風常平使者謝朝
列䄂有英蕩吾將東披孔翠裘上馬去錦韀昱爚三
花騘先攜令名作鄕繡却把仁念爲倉紅世人機淺
嗜欲深便從扶木窮高春朝余蒼梧夕縣圃何似緩
轡摇冬瓏曩余除官本同署至自萬里驚燕鴻諸公
祖筵亂平湖復我不往心忡忡君今姑爲粤人行明
年歸朝儻及同
送宇文侍郎(紹節)知廬州
和戎八十年尺箠不施寸彼方元黃篚此但清紫楦
懷榮保妻子是固人所賤或者倖邊功橫行請十萬
問學不素講利欲所薰焮紅旗與黃紙勇怯無定論
淮浦唇大江九重重分閫容臺少常伯忠孝在寢飯
帝謂吾先正嘗遺蠟書恨汝今其聞孫未報君父怨
九旗下青冥往爲忠義勸再拜亟祗命當仁不敢遜
黃金絡馬頭茸纛立憲憲先聲劘塞垣虜師不足遁
鄰里會方山疎余且有獻裴相昔守淮董師征洄郾
兵端寔蔡啓深入非始願况今狃承平士氣方曼曼
民力苦剜創帥債未折劵如弱者禦盗高墉守關楗
破羌趙營田勝楚何繕堰但當強精神勿與角勇健
功名不入眼兩鬪待其困却攜令名歸太平待公建
題蔡氏叢桂堂
誰銜鷲峯種託根蔡氏堂勿誇郄林枝未說燕山芳
君看湘江上千載留晶光但當護根本歲晚搴幽香
送徐校書知處州
峩峩海中山十二樓五城僊人駟玉虬徑上凌紫清
中道忽回薄珪符下玉京彤幨曜白日錦輿上頭行
扶桑攬余轡緩步寬作程世間行巳地端亦勝蓬灜
誰乎低着身啞咤聞新鸎何如攜令名歸以見母兄
用世無小大千里亦民氓少施五袴手竚錄屏風名
送王考功(聞禮)江東漕
分部設將漕黈旒寄聦明直須撼山嶽亡但採畸贏
而况江以東襟淮翼吳荆民力九十空所恃人爲城
南宮輟望郎方輸餉連營熒煌鵲錦袍明日趨遐征
陽春脚未到淑氣先流鸎向來嵇中散僅試薶九京
阿兄亦未究有書今在楹驅車踏前軌若木以爲程
千里隔香案洗目觀澄清
送宋常丞(德之)知閬州
十年痼丘壑厭食青山薇不作時世粧短褐懷明璣
出門歌一曲聽者䰟爲飛方騎將軍馬旋闖師氏闈
清名滿雙宇宥畫禆樞機便面障俗塵不肯緇素衣
一朝典儀蕞雲步方峩巍顧懷錦屏勝見謂天下稀
彤幨下青冥騘馬黃金鞿假道淛以東䄂有四明歸
我來今二年幾度與客違名位偶君似臨分重依依
風節耐歲晚冨貴倏晨晞相期久遠看努力踵前徽
送黃考功廣東運判分韻得漢字
凉風厲蕭辰秋事巳一半同舍多望郎萍聚復雲散
得士良苦艱引去何浩瀚日日送行人青衫浹流汗
其間白石翁清廟之圭瓚器采儀周行詞章輩楚亂
秘丘第一官脩途日未旰掉頭不肯住持節下霄漢
草木識清名風塵入長筭安得此老宿爲世洗愁嘆
同省並門居昔我綴華貫高標壁千仞臨分重嗟惋
相期紹前徽歲晚堪把玩
送曾尚右(從龍)知信州分韻得州字
長安十二門冠蓋如雲椆浮驂不停趨九衢滔滔流
朝握扶桑轡暮行背椒丘駕言往從之道左傷吾輈
温陵有佳士清姿秀琅球蚤疇倫魁望盛之蓬瀛洲
榮進付膜外寡欲自日休需章臣有母自詭以一州
彤襜下青冥錦輿居上頭小施活國手彫瘵會有瘳
同省並門居昔我陪清遊一時四同年氣味骨肉侔
而君堂堂去别袂挽不留迅商起層旻候蟲催功裘
問學常苦艱歲月忽忽遒古今同一𡵨古豈眞難儔
願言事穮蓘勿作刈穫謀會面豈不再爲君刮雙眸
追送劉侍郎(甲)以寶制帥湖北
士從西南來落落僅八九半年北門道幾度釂别酒
清朝志興復第一廣英彀采采不及掬引去遽盈斗
矧今忠肅孫卓犖漢庭右清榘儀班行高懷局宇宙
居然輟邇聮亟懷荆州綬恩章陟西戺戎鉞炫春晝
世間行巳地隨寓皆不朽着意護本根虚懷閱忠厚
上游屹長城歸來秉機宥
送程左史(驤)以右撰知夔州分韻得重字
煙草暝江湖霜風纈郊壟黎明北門道雜遝冠蓋擁
程侯倦左墄引去何太勇瀘江春信回書殿星極捧
帝念夔子國側耕地荒茸吏饕賦政煩室罄小人恐
申命亟移麾遫驅母上冡彤幨下霄漢環珮鏘璧珙
山川洗悽戚草木企孤聳斧斤刈伐餘急與護把拱
古人爲巳學非以博華寵事業貫千載冨貴不旋踵
願言樹風聲永作蜀山重
題謝耕道(耘)一犂春雨圖
床頭夜雨滴到明村南村北春水生老婦攜兒出門
去老翁赤脚呵牛耕一雙不借挂木杪半破夫須衝
曉行耕罷洗泥枕犢鼻卧看人間蠻觸爭
送陳大著(晦)知蘄州分韻得輝字
陳侯海内秀滿腹貯明璣十歲能屬文提筆登王畿
上嘉魯論對亟授九品衣二十隮膴仕昱昱五采翬
三十搴殊科尋闖師氏闈四十復見徵雲步何峩巍
蓬萊三千丈徑上陵紫微顧懷蘄春勝騘馬黃金鞿
我來今二年幾度與客違於君再爲寮臨分重依依
風節耐歲晚冨貴特晨晞前後繼二吕迄今借光輝
(元膺獻可俱嘗守蘄)相期久遠看努力追前徽
題石興宗(振)讀書巖(巖扁乃魯直所書)
巖頭橘樹經百黃三少不生諸老亡只餘石間元祐
脚谷虚盡日鳴當當
送趙編修(大全)知眉州分韻登字
炎煒爍穹昊火雲助其烝冠巾拂塵土庭戶喧蟁蠅
便面不停舉况欲填吾膺其間寂寞人隨念生凉冰
凉意方未透一夕三四興造物解人意如呌呼得譍
越鄕萬里回令名作先登固知栖栖者得喪初何曾
賢者於本朝曉宿垂觚稜今日送樞椽明日辭禮丞
采采不盈掬引去何如陵百憂結中腸坐挑短檠燈
(趙爲編修官常欲避蘇師旦會師旦建節解都承即止)
送范吏部(子長)知崇慶分韻得兮字
陽明迪性分隂濁生塵泥蛟龍薄九空高逝縹縹兮
使可縶而豢何異犬與雞長安有狹邪曲曲復低低
主人笑延客雲棧登作梯客辤以未能所憂困多蹊
乞麾下霄漢萬里騎青霓去留本常事渠不喪所齎
秋風鏘珮環家在天之西歸來拜三祖歸路幸不迷
送蘇大著(大璋)知吉州分韻得章字
平生蘇太史清姿秀球琅異時玉堂對歷歷漢興亡
直作根本慮不懷棄捐傷脩名望蓬島軼軌抹扶桑
中道忽回薄飲馬以相羊昔爲同年友今爲同舍郎
不肯三日别况各天一方我乞漢嘉綬君懷廬陵章
我無百何闕君亦千里翔懷賢慨時事百憂結中腸
願言保嘉猷不愧歐公鄕
重校鶴山先生大全文集一
