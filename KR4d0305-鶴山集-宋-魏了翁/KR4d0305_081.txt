重校鶴山先生大全文集卷之八十二
墓誌銘
故太府寺丞兼知興元府利州路安撫郭
公墓誌銘
蜀自紹興和戎大棄陜服且割商秦之半於是西阻
天水皂郊東阻大散黃牛而階成和鳳遂爲西南劇
開禧三年叛將以四州事金由是金人知我險易安
沂公極力宣理僅克就緒會移鎮去邊備浸弛嘉定十
秊冬虜遂大舉剽西和批天水奪散關明年春制置
使董君居誼自成都進治利州又明年虜檮河池抄
梁鳳奏三泉制置司退守劒外安撫司退守米倉山
蜀之險盡爲虜所覘安公再鎮未及三年而薨南海
崔正子與之継之未久亦稱疾去會金韃相持累歲
朝廷患之嘉定十六年召淮東帥臣鄭損超除四川
制置使剸屬以疆事一日韃虜乘虚大入損懼捐四
州及天水軍退守七方武休僊人三關自沔還利朝
廷又患之紹定元年命湖北帥臣桂如淵代之先是
吾鄕郭公正孫通判金州日當金虜大入東䧟上津
西斷梁洋公以餉所督餫間道馳使稱貸于京湖制
置使趙彦仁方而諭豪民冨商傾財募士虜遂遁去
與郡守游勉之九功訖全孤城知長寕軍未朞歲崔
正子請於朝移知文州會虜盗邊迫階文軍潰入竟
公擒捕寘之法民夷按堵詔進一官因任在郡四年
擢知嘉定府兼權成都府路提點刑獄兼提舉常平
未幾爲眞治狀轉聞除太府寺丞兼知興元府利州
路安撫兼提舉秦茶馬蓋公自安康却虜以來威名
著乎西南命下僉謂分閫得人公以本生母憂辤不
就申詔奪服公固辤不獲命乃起視事公素負才略
有經世志每觀國家故事至胡丞公力争和尚原而
鄭亨仲承秦檜風旨割以遺金輙撫几慨歎又謂無
五州不可保蜀無大散皂郊諸關不可保五州至是
受任漢中首以修大散諸關告諸制置使然邊未有
警議格不行三秊十一月韃自寶雞趨鳳集如升虚
邑公之言始信韃旣去鳳公又言韃必再來宜亟命
沔將以重兵㧖馬嶺制帥報曰沔將豈可跬步去九
方邪馬嶺巳付之田燧矣公憮然曰誰爲是謀者悞
矣且七方深處腹内汗漫無險異時虜自西入則備
西可矣今虜攻京兆闖鳳翔游騎數至寶雞則自東
入必矣馬嶺爲東西邊之要有險可守置重兵於此
以逆挫之虜氣必奪若俟其踰馬嶺逼七方則五州
地數百里巳與虜共之矣時有謂虜必西鄕者故公
言不用明秊三月虜果由東道縱兵大入捨鳳集不
攻而力争馬嶺田燧以忠義人千四百當虜衆數萬
血戰三日夜矢盡援絶遂死之虜旣踰險乃鼓行而
西馳騖平原不可復制公之言至此又信方韃人之
寇鳳也遺嫚書城下去公移書制置使略曰數秊以
來虜嘗得志於我今無故請成意未可知萬有一如
諜報假途擣汴且他有難塞之請將何以應今宜諭
以道不可假師無可借粮無可貸舍是三者則本朝
交隣自有故實非外有司所得專宜俟奏報雖然議
和乃一時之權嚴備則萬全之計首當飾將練兵以
備不虞彼若以和誤我則勿候覆請隨宜勦遏制帥
懼拂虜意指公爲異論四秊正月韃人又至則徑屬
他官往武休議和事甚秘公弗及知虜又出嫚書索
糧二十萬斛五日取若干斛其使速不罕諸人裴回
興趙原而別大赤輩巳縱騎焚掠出没自如制帥
方令諸將毋得擅出兵沮和好且遣王良能李大舉
詣鳳翔虜酋所回報而督漢中趣辦牛羊酒以犒韃
師邊民㧖腕切齒公歎曰餒久戍之卒以㗖方張之
寇尚策之得耶制司旣又下令悉召西和天水凢並
邊之師入保七方公謂棄五州守三關則蹙地巳數
百里痛憤累日又告曰勿謂五州可棄五州之民痛
入骨髓則鋤擾棘矜利於鋒鏑勿謂三關可恃翫寇
縱敵使得氣去將往來三關之外而遂巳乎語聞制
帥滋不說公知不可救藥自是兀然孤城束手待盡
矣韃人自攻鳳翔巳分兵入吾境先自隔芽大散關
坌入韃所驅中原民號投拜戶有願爲我用者公謂
平戎旣誤若招納歸附以攜其黨實制變之大機脫
又不納必反爲虜導即言之制帥且請事定之後分
處邊疆墾闢營屯荒田不憂其聚而生變也衆是公
謀諸將亦隂給資糧以俟制司俄下令不納北人大
失望於是韃人因歸附之衆&KR1011;藉吾竟三關之外生
聚一空四月癸未破鳳遂長驅東鄕時大將久屯武
休公爲言武休險絶且重兵在焉虜决不自此入彼
不右闖石頂原則左投撁子關者陽明日落黃竹苟
谷一處透過數十百騎則武休雖衆無所用之顧乃
懵不如省五月丙戌朔越六日辛卯虜果以輕師綴
武休而自陽明黃竹趨迫興元梁洋義士先巳分戍
諸關城中惟忠順軍千人制置司檄遣略盡其將呼
延棫亦分戌石頂原公誓以死守俄而武休之衆潰
諜報韃人謀趨米倉山寮屬子正親校張諒等請
曰事埶至此若招訌潰㧖米倉猶可保民徒死亡益
也公亦慮韃人由巴山深入乃亟索呼延棫俾鳩忠
順餘軍以俱癸巳遇韃人于沙&KR0810;我師三戰三却死
傷幾半然猶有支徑可避左右勸公公不爲動甲午
韃人自廉水捷出我師之前公與兄子鳳州推官宜
中仲子主管機宜文字文中凢一門八人同時遇害
左右得免者僅一二具言其狀行道之人爲之流涕
六月庚午余同産兄高南叔某自洋州拔將帥師還
定漢沔得公杜家坡斂而殯之其孤黃中自巴山跣
護以歸又明秊余返自南遷哭之殯肂且俾商祝陳
詞曰嗚呼自棄捐邊關誨盗延敵而毀封破域矣削
弱監牧專利委責而䦧牆鬪室矣金繒事虜飲欺茹
詐而堂皇四闢矣有功弗賞有善弗納卒叛弗戮將
驕弗戢而龜玉毀於篋櫝龍蛇生於几席矣於是公
受任於多故之餘挺身於羣疑之側矣衆投戈於散
地巳纓冠於同室矣衆飬禍於八秊已承危於一日
矣旣幸生之不忍則一死之皇䘏矣自靖自獻雖爲
臣之常分而言不已從事不巳出則一死之奚益矣
祝辭至此其孤黃中泣之慟踊而言曰是深知先人
者祝誦終篇黃中愀然曰不得公一言以葬其孤即
没于地將無以見先人矣予謝曰予旣與而先人言
矣黃中曰盍爲我申叙而銘之予竊惟念去秊初夏
公以書抵靖曰比冬韃人以和欵我今春又以酋書
期我乎漢中戎帥拒弗納或者尤之不知虜情反覆
戎帥未爲失也今書猶在笥而公抱知言之名以没
是可哀也巳然則予旣知公之心予曷敢不銘公字
興祖系出唐汾陽王六世祖扆自安仁徙臨卭曾王
考畋舉元祐三年進士官至左朝散郎通判綿州累
贈左通奉大夫王考季舒舉紹興二年進士官至左
子漢皆隨難漢中葬公者黃中與其子久傳而巳幼
孫祖傳則後公五月而生女子五人長適文林郎潼
川府路都鈐轄司幹辦公事張庭秀次貢士何燁次
迪功郎胡仲榮次趙森次張好仁惟歸明者存孫女
三人其存者一長孫壻迪功郎簡州司法參軍薛桂
公初該嘉定十七秊明堂恩以官兄子寅中今爲迪
功郎監四川緫領所大安軍贍軍倉解官持心喪再
該紹定三秊明堂恩官兄子寬中黃中將以紹定六
秊十月癸酉奉公之喪葬于臨卭縣白木里之東岡
與張宜人同兆旣謁銘於予庭秀又狀公行以來乃
叙而銘曰西南之禍信亦有繇牆藩隙壞寇戎之招
金繒賂遺彊胡之挑伍乘弗整戎器弗敹彼&KR0972;然者
專利宣驕造攻稔釁匪一朝夕公興受敗力支翹翹
乃設地險乃絶虜邀誨諄聽藐以我言訞一策不試
㗖于獍梟循義盡分公心孔昭我原厲階揭銘山椒
國學貢士胡伯清墓銘
紹定四秊秋予蒙恩歸自靖道荆州監沙市鎮胡嘉
過予涕泣言曰我先君之葬以元秊十一月甲申墓
在澤山之原音者未有以銘之重惟先君嘗以博士
弟子員事先生先生之典校南宫也嚞又以諸生被
選然則銘非先生誰宜授予壙記一通則兄森所爲
也記曰先君諱揚字伯清某州某縣人少有立志從
遊皆聞人尚友必勝巳謹自飭期毋愧古人嘗語鄕
人曰吾鄕自厲仲享於仲山學于京師過江來無聞
焉結廬澤山聚辯於斯躬帥其子弟罔晝夜作輟慶
元五秊升名于大司成後十有六秊嚞繼之又六秊
從父弟焱繼之又六秊森又繼之森先以嘉泰四秊
舉于鄕嚞登嘉定十六秊進士皆先君刑善之由先
君未四舉禮部不一得輩流稱屈俄感末疾詔森等
曰外襲而取之者吾志不存焉而等苟能精義迪彛
以不悖厥衷吾殁無憾時嚞尉處之遂昌筮日將車
就養而疾彌留繼以大故實寶慶二秊九月某甲子
秊六十有二先君柔直惠和孝友任睦書曾氏問有
餘一章寘坐右日省以事其親親疾不說帶左右嘗
樂致喪以禮忌日必哀遇事肯䋯善劈析鄕有竭作
礼荒之議則就之好施予不問家人有無里稱其仁
曾祖考諱仁善祖考諱資淵考諱作乂妣某氏(記不載妣)
(及所居州邑)先妣於氏先先君十九秊卒子男三森轟嚞
女二適於堯知忠翊郎陳履泰孫七予讀之愾然曰
自蔡京更太學法歲鍜曰鍊惟以鈎章棘句爲工仁
義禮知之本心薄蝕殆旣雖訓故義䟽之書且不暇
攻矧能立其大者子嘗尸厥官惕然如不容今觀胡
生食太學之禄者三十秊不梏於時之恫不瘁於身
之窮不憙於子之通而學之充而德之崇而理之融
亦庶幾君子之曰終始予不能銘諸旅瑣之憧憧嚞
又六千里以申其請于卭書用識之庶有以誌其馬
鬣之封歸自靖之明秊月建維亥營室方中識此者
誰史臣了翁是爲銘
故迪功郎致仕史君孟傳墓誌銘
今之學者例曰自隋唐以科目取士士&KR1016;於浮夸生
斯世也爲斯世也姑以譁衆攫榮亦可矣乃若窮深
務廣則有司所未喻博古通今則有司不及知故遂
以大慚則大好爲不可易之論嗚呼胡不以吾友史
君孟傳之事觀之嘉泰元秊子以劒南莫府較士予
眉士之通春秋者詢以霸業所由始迨策士以漢中
朝唐入閤本末爲問其間乃有博贍宏麗者予異而
拔之則丹稜史孟傳守道也其秊共叔父君承名坤
柔與其郎人稱之無異辭子始内交焉又九秊大比
有司以左右史㳂革策士有謂二史不當隷兩省又
謂國朝之史自時政記起居注國史日曆實錄玉牒
聖政寶訓等書凡皆經歷宰輔始得上聞故載筆者
不得直書反覆辯析如素官于朝者發其名又孟傳
也又九秊就外省䟽春秋經傳柢梧辯晣不遺有司
愕曰是敢與公羊子辯必老於經者乃得奏名嗚呼
孟傳以正學直道未嘗爲大慚之語也而有司取之
公論許之是則患有司之不公不明而惟浮靡之是
習苟以譁衆攫榮者不惟淺之待人亦薄乎處巳矣
得之不得固不在是也孟傳治裝入對忽以疾卒實
嘉定十三秊正月甲子得秊四十有八詔附劉渭榜
賜同進士出身授迪功郎致仕紹定五秊十二月癸
卯葬扵蟇頥山壽鄕丑岡之原予得罪南遷會恩生
還厥子廉璧過予泣曰父殁十有三年矣龜始食哀
惟吾父生而惟先生之依殁而非先生之文將亡以
窆願有以寵綏之嗚呼孟傳非予銘誰宜史氏自臨
卭府君灝始入蜀占名數丹稜八傳至克恭自榮州
軍事判官攝本縣令禦賊于蟠鼇峽以死嘉泰間錫
廟褒忠封忠佑侯曾王父(憲)王父(儀)迪功郎父(元談)
妣王氏孫氏孫故太學博士逢之孫知永睦縣份之
女孟傳孫出也眉目秀傑矩範夙成秊十四以能文
名于郡國舉文固非其好也自經子百氏及歷代國
朝諸史一覽不志故發於文則援据詳博詞辯雄放
頃刻數千言見者駭服退而即其人似不能言者異
時學者託周程諸儒先語以自摽搒孟傳爲詩曰但
使躬行皆孔孟何憂吾道不周程此豈苟於言者其
後學日肆名日大願交者日廣每誦前輩語云士不
可多受恩亦不可多受知故獨於予爲平生交子召
爲學官孟傳不能從則以屬予外舅故荆湖北路刑
獄使者楊公熹予後守漢守眉持節潼遂又與之俱
始識後谿劉公光祖䧹湖李公璧皆恨相得之晚李
公嘗語及本朝明堂用吉辛故事孟傳隨問辯對不
失一字婁試輙竒有欲爲之地者孟傳不可曰爲我
謝夫君吾寧黜不是之爲也取同郡季氏生一子即
廉璧嘗與賓薦一女嫁同郡劉鑄弟守文愛之篤推
田廬予之予爲買屋于眉之南門有大家以小屋易
之孟傳不之較亦未嘗形之言也平生論著有傳齋
集十卷傳齋有用之學二十卷春秋統會十二卷周
禮略十卷書略十卷詩略十卷廣編二百卷雜鈔五
十卷國朝名賢秊譜十卷廣編藁未竟也孟傳爲人
不苟得不輕訾笑不戚貧賤於我乎館者二十秊猶
一日也所謂博聞強識而遜篤善行而不怠孟傳非
與雖然孟傳之遇也有司取之公論予之此人心之
公也而未及有行天遽奪之天固與人異嚮與銘曰
茸顯&KR1539;在式登于耆侯德侯藝匪折伊竒謂天簡賢
我不敢知胡瓌爾藴靡一日施如馬斯磬旋控其馳
地泐有巳兹銘永貽
恭人楊氏墓誌銘
子同秊進士今四川制置副使趙敏若彦呐將以紹
定六秊二月某甲子葬恭人楊氏於彭州堋口鎮僊
居鄕庚山之原先事以其婭婿戶部分差利州糧料
院朱元之狀來請銘而敏若以書申之曰吾婦世家
資中徙昌元曾大父說大父師中父鐸母杜氏吾婦
十歲喪母克自準䋲凡女紅酒漿之事罔不畢誠吾
適母吾婦之姑也知其賢請以婦我於葬祭自致其
誠敬洞洞屬屬如事存事吾母吳夫人無敢慢吳曦
以蜀叛鄕民將伺時&KR3360;攘吾爲之捐私財料丁壯以
衛鄕井尋以授吾婦曰若居守吾省兄於閬奉母出
三峽乞荆襄之師借田楊氏之甲撲逆熖而後可以
有夫婦也乃行吾婦不憂不懼治酒漿炙食伍其衆
而日犒之大得人和盗爲屏息吾抵夔曦以愛將禄
禧扼瞿唐俄報曦授首禧懼將走胡以遺我患吾攜
其肘腋戮禧而拊其衆厥後吾分符授鉞當時多故
靡室靡家吾婦里居泊如也吾守漢中與制置使鄭
損有違言中以竒禍頼有白其冤者猶坐免所居官
居數年韃&KR1011;漢中鏖潭毒赤地而去朝廷不我終棄
俾貳制悃吾受命若恫瘝之臨其身吾婦曰事君之
義不避害不辭難君何疑焉乃起視事軍律賦與皆
非昔比未幾韃乘虚闖關大入吾婦時巳抱癠挈其
二子轉徙舟檥古渝則疾不可爲矣時紹定五秊正
月甲午也秊六十有四嗚呼糓不同室殯不褰㧁葬
不臨穴而又不得公之文瑑諸碑銘無以慰九原之
䰟釋二子之哀予讀之撫然曰中庸以詩樂爾妻帑
爲率性修道之端大學以詩宜其家人爲修齊治平
之本人之其所貧賤冨貴無不以室家胥慶爲樂而
采薇出車杖杜三詩序情閔勞所謂王事靡盬不遑
啓居者雖以天子之將帥乘戎車駕四壯與征夫隷
人其情則一時之所遭古蓋有之敏若不幸而遇人
之不淑子何敢固謝按狀恭人事父孝父喪時從敏
若于沔不得與於哭泣之哀之死猶流涕道之不解
於心佐敏若紀家事秩賓祭法度森肅艱險畢嘗教
二子圭夫珖夫皆克自立婦孫在列誾誾以和圭夫
秊進士前從事郎合州軍事判官珖夫時監
四川緫領所隆慶府贍軍倉孫男時錥𥙷將仕郎孫
女二長許嫁晉原錢某銘曰天不靖周蜀禍孔稠英
英趙侯同國戚休天哀民劉乃作之逑宗牖奠酬賓
筵饋羞深方淺游不遺侯憂侯駕俴收華途孔脩夫
人奚郵凄其歸丘
迪功郎致仕程君墓誌銘
予被命帥東川眉丹稜程安之從予遊一日裒其考
君行實一編泣而請曰安之不令繄父兄之教以齒
于士賓于鄕升于學居歲餘未有所成名也惟親秊
之是懼萬里馳歸而上堂無堂焉者褰肂以哭吾父
吾悔之念不得先生之文書之墓石爲前人光無以
志吾悔也予嘗讀昌黎韓公文至於哀歐陽行周之
辭曰詹在父母側雖無離憂其志不樂也詹在京師
雖有離憂其志樂也夫人有離父母之憂而外求所
樂以解憂焉吾謂無是理也今於安之而信將授之
銘而安之之兄卒安之持赴哭不自聊曰吾父吾兄
之亡吾皆不及見吾其行也以襄父事以慰母心雖
然何以贈我予亦爲之泣下廼銘君諱南金字叔貴
九世祖别駕君光履自武昌來徙家爲丹稜人曾祖
仁仲祖隲父益母楊氏劉氏君蓋伯父鼎臣革之子
鼎臣博習士也爲鄕先生巽巖李公所知仲明舉昂
任于是邦因内交焉一時秀士皆從之君漁獵經史
口誦手勦尤覃思於音切句投之學旣爲叔父之子
父母性嚴憚不假人以辭色君朝朝莫夕順適無違
父以賓朋詠觴爲樂家有亡不恤君必竭力承意至
貸貣以爲飬父母愛諸女君視父母意禮娉惟欲無
所於吝父殁姊妹以治命捐田佛宮君又敬聽之教
二子擇所從師而躬自程督率夜漏三十刻乃即安
夙興庭戶蠲除家事不戒而治其族子洋州史君伯
雄過之喜曰吾家久閟弗耀我強自立懼亡以繼也
叔父義方若此家其昌平寶慶元秊季子安之與從
子圖南聮貢禮部安之又以選𥙷學士弟子員不欲
去親側君勉之使行將俾求友四方所以望安之何
如而子之歸也見父于子之心又何如君嘗以恩
封迪功郎致仕辤以寶慶三秊十二月戊午享秊六
十塴以紹定六年八月丙申娶石氏封孺人生二子
長之善字子見爲父卜宅兆感疾而卒則六月巳亥
也季即安之女一人先適史德麟再適杜嗣賢内外
孫男女六人安之兄弟始以母命治冨壽鄕横石之
仟孰知其兄得秊四十前葬三月遂從父于九原嗚
呼父者子之天兄者體之連父篤行而寡遂兄有志
而不秊宜其情之䀌而涕之漣是爲銘
永康軍通判杜君墓誌銘
始予逆婦成都吾舅威州府君教子有榘度其冡子
廣心字德充威州誨之曰魏華父志紹往哲吾以子
妻之非若世之繫援高門也將俾女曹觀善刑德焉
德充服父訓唯恪敏學馴行有聞于薦紳間雖然予
猶未之深知也德充凢再丞縣久宦弗遂予甚念之
將爲之引重于諸公貴人會李季允&KR0811;自潼川移常
德子代爲守新故侯飲酒樂故侯曰我有婦黨爲射
洪令子爲我舉之子之婦黨杜某則予不敢遺遂以
薦書一通授予曰是將舉射洪令者子以吾名改卑
中江丞予爲德充言德充赩然曰然則是舉潼川守
非知有中江丞也况子也方以大公至正表競廉貪
而涖官之初與故侯更引私親何示人不廣子其辤
之不然則以付射洪使自爲謀我不敢膺受至是予
始知德充之識果有異於人也德充少鞠於母黨八
歲而歸建事王父事繼母尤得其驩心劉文節公之
妻李與吾外姑晜弟也德充早親文節之教氣質以
美又及事舅息齋先生李公嘉謀見聞染濡鄕趨近
正以父致仕恩𥙷官監雅州盧山縣酒務轉爲依政
中江涪城三縣丞知崇慶府江原縣制置使辟通判
永康軍未上丁母憂未除喪紹定五秊三月巳亥以
疾卒秊五十有四階奉議郎服緋衣銀魚嗚呼德充
而止於是耶初仕盧山輸負課於期秊部使者才之
檄攝隆州鹽官逷敝窒滲井坎沛然在依政郡使輔
邑長治租賦長不嫌其逼邑有土門堰官吝於費歲
輙壊德充賦丈庀役人利灌輸在中江捐奉泉治官
舍以奉母攝令鹽亭以治稱曁丞涪城刑獄使者應
懋之留以自助讞議不向其長搉鹽法不盡利掌米
廪不求贏部刺史郡守交薦譽之改秩知江原縣縣
號難治輸負課爲緍十萬有竒增楹以築繩橋民不
病涉至是仕二十秊矣奉賜率緣手盡聚書求友田
畝不長尺寸取於物之薄蓋若此而天亦不卑矜之
也杜氏故隆州仁壽徙華陽其譜由唐翰林學士遜
能以下昭穆可考曾祖開祖宣義郎知來考朝奉大
夫知威州蓋母導江張氏繼母江原張氏雙流李氏
皆封安人贈宜人妻封安人於宜人爲姑姪知懷安
軍嘉禾之女安人始歸杜氏德充父祖皆無恙三世
指千安人左右承事無違李宜人没安人哭之慟繼
以毀卒紹定四秊六月某甲子秊四十有九德充哭
母未幾又喪其偶益不自聊明秊予歸自靖道成都
弔之怪其神離而形瘠爲留數曰乃别抵里門則德
充訃聞矣六男子長直柔先卒次直温直道直中直
諒直飬孫男三人慶初慶餘慶增初爲直柔後孫女
一直温兄弟卜六年十月甲申奉德充與安人之喪
合葬于成都縣金泉鄕坤山之原先事來請銘銘曰
物競我舒人棄我趨謙静有福匪天道與而嗇其齡
而抳其驅幅有所制豈亶然乎
故祕書丞兵部郎𬋩潼川府路轉運判官張
公墓誌銘
開禧二秊秋予以言事忤權姦與范少才子長趙全
道大全相繼𥙷外明秊參知政事李李童壁薦士二
十以實其處而召者僅四人唐安張公鈞其一也公
自瀘州通判對便殿言曰陛下初即位劉光祖嘗以
五箴進讀至思箴陛下作而曰當從原頭上理會大
哉王言眞天下國家之大本也遂上三䟽其略曰陛
下之所謂原者皆爲一權臣所湮故使天地人之憤
塞乎宇宙之内抑鬱不得伸以兆其變因祀隱喪而
禮樂之原湮以臣掩君而忠孝之原湮殺賢進姦而
威福之原湮廢經反常而學術之原湮相恐以權相
招以利而命義之原爲所湮矣主竊於前僕貨於後
而爵賞之原爲所湮矣湮法度之原而本朝美意多廢湮
廉恥之原而人才良心幾壞陛下即其所湮者以爲
規摹之要其序有六一者體乾而緫萬化之目二者
法祖以還舊制之良三者用禮樂之實以破曩日之
餘氛四者修仁義之實以瀹曩日之乖氣五者救活
生靈使與權臣棓戮生靈之禍等六者振厲士夫使
與權臣斵喪士夫之心均則原之湮者徹何物驕虜
安能勝陛下澄原進德之力哉二曰今日之最急者
莫急於活百姓蜀自紹興末秊以來一塵不警百姓
歲輸贍軍近二千萬緍洎權臣忽開邊於大饑之後
用度繁興内郡廩庾取之無鏹粒之積調夫繁夥倍
於常賦激賞畸零旣减又復陛下赤子或死於餒或
死於兵可謂巳極若非陛下以愛肌膚之心愛百姓
以畏夷狄之心畏百姓使此念充塞彌滿以起天地
悔禍之心則國家豈不岌岌然今亦不過取之天取
之人取之地以爲吾用而巳取之天者欲使實德散
爲兩暘兩暘結爲百糓取之人者當散權臣之家貲
以拯百姓之窮困取之地者欲舉鄭剛中營田之法
爲蜀民除對糴之害推之荆襄以及兩淮無不可行
其三曰天地之間惟忠義二字以之經天文使三光
不失其序以之緯地理使岳瀆不失其宗以之立人
極使彝淪不失其道惟陛下力行君師之職於一身
以起忠孝之心於天下苟欲更化莫此爲切不然何
以謂之化也夏六月旱詔求直言公上書謂陛下當
求之一已不可求之天地又條更化之說一更弊之
說六辭頗剴㘦嘉定三秊九月輪當面對有仰觀俯
察而見天心未復近采遠取而見民情不寕泝大訃
所自而貨源欲窮聽四方動息而寇憂難置率人所
難言予嘗妄謂直道而行宇宙間同此民也正學以
言士大夫同此心也自非豪傑之士則屈信消長未
有不繫乎時之昏明治亂者自乾淳至紹熙人才輩
出一挫於孽韓之凶熖至泰橲開邊大官喑啞小
臣退縮無敢矯其失者人謂士氣銷鑠盡矣而嘉定
之初勉而行之忠言讜議尚班班再見嗚呼使常如
嘉定之初則未戾之民尚有夷屆乎公奉使東川予
與之爲代居數秊公卒予再仕王朝以言事徙湖北
之靖蒙恩西還其孤猷子狀公之行泣授使人以抵
予曰吾父之友令其存者無幾將葬矣墓前之石非
執事誰宜銘會予被命渡瀘未皇也猷子請不巳則
爲誌其事曰公字子和氏張其先自文紀葬武陽至
唐大中有名祺者徙名數于江原曾祖父弼以八行
遺逸應聘登政和五秊進士第終宣教郎懷安軍教
授祖浚早有聲上庠父珣贈朝散大夫妣何氏丘氏
俱贈宜人公生九秊而何宜人卒事繼母以篤孝稱
紹熙四秊登進士乙科授迪功郎主洋州西鄕縣薄
再調隆州州學教授改宣教郎知漢州什邡縣事通
判瀘州召赴行在除太常寺簿遷國予監丞櫂太常
丞兼權兵部郎官除祕書丞請外除潼川府路提點
刑獄兼提舉常平等事改轉運判官罷踰秊復元官
主管建寧府武夷山冲佑觀以卒公自幼藻厲名行
不爲凢兒少長直欲尚友古人一時鉅人元夫率從
請益而得於孫公巖老范公文叔爲多出語輙驚人
不襲前跡才壯意新自成一家光宗初政公上書論
國家大耻踰六十秊而不復其末又謂古有四禍中
宫外戚閽寺朋黨而夷狄不與其論事皆若素官然
迨對策集英殿首論舉朝克已而後可以觸一人進
德之機末言皇子萬世攸繫豈可以世閒學者之事
責之有司第其文爲舉首尋尼於異論然自是聲譽
籍籍薦紳間矣始仕西鄕復故侯所廢堰䟽洋原木
馬之水以漑民田凢二百餘頃糗糧用充修縣學羣
秀民而教以禮節人嘉其知務及兼餉屬稡財賦源
流爲八十一門門各有序有編年有叢志又有大序
使長馮公震武甚器重之今其書傳於世教授三嵎
留意公養士之升堂者每以六學相講切嘗舉張忠
獻公四勿箴爲勸不專厲以科舉之習什邡縣大事
劇始至大書治事之所曰奉公如奉上帝克巳如克
勍敵愛民如愛赤子防吏如防餒狼雨暘少愆詣社
稷精禱必躬必誠在瀘會賊曦爲亂公思所以拒僞
帥主鉞守川陸以待王師者朝思夕厲得疾幾殆丞
太常丞祕府所陳皆君臣父子夫婦之大倫雖敵巳
所難受者皆爲上精言之逮使梓部哀矜審克至論
决死罪或至泣下常謂人不死於刑獄率死於水旱
亟請于朝匈度僧牒以爲常平糴本先是紹興間田
晟領西師駐鄂歲徵銀絹于東西蜀以充犒賜公以
例遣而部運官吏爲欺朝廷以罪公其事雖卒暴白
然里居數秊公不復斯世志矣元妃李氏通直郎瓌
之女繼室費氏迪功郎洪之女俱贈宜人又繼以王
氏封太恭人有子五人存老端老持子猷子驥子二
女子長適承直郎瀘川軍節度判官范充孫次適從
事郎資州資陽縣監酒税務楊崈之存老端老驥子
先夭滿覺持子及二女後亡孫一人順孫外孫男女
四人猷子則弟某之子公謂是大夫之嫡孫兄弟之
子也命之曰猷子王恭人推本先意遂以猷子爲後
將以紹定六秊八月丙申葬公于縣之犍爲鄕清陽
仟大夫之墓之側公所自卜也銘曰磊磊乎德而度
也犖犖平忱而𥙿也滋滋平善之慕也顓顓乎守之
固也微主之弗顧也微命之弗遻也絀信安於所遇
不以易吾素也
雒縣丞章公墓誌銘
予少之時志於博識自書契以來數千百載往往貫
穿淹該引筆書紙或爲人稱誦然不必盡恊古人榘
矱也秊十有七從鄕先生章公游先生必迪以義理
語輙心解似不以凢兒畜之子益窞然自愧慶元五
秊先皇帝始策進士予猥綴科目涉歷中外凢二十
餘秊先生始舉進士先是淳熙十六秊先生以詞賦
舉于鄕嘉定四秊再該免舉恩與樊武仲庚譙仲父
仲午賀春卿東寅及予弟文翁偕試于類省試四人
咸在選先生獨被黜又三秊與予同産兄高南叔稼
西叔崇周宗澤巖舉韓子獻季壬四人偕試又獨遺
先生得失雖不足深計而命實有制焉又三秊當嘉
定九秊始見錄于有司明秊唱第廷中調眉山縣主
簿每謂官無卑皆足以行巳爲薄正則稽民版抳吏
姦攝校官則明義理勸孝弟再轉雒縣丞則審劵劑
明簿書受米粟之征則平槩量削贏餘所居見稱廉
平耆講學雖事劇不廢紬繹耆儲書雖家貧必畜經
史爲詩清婉而深醇自陶杜訖蘇黃諷詠弗置尤善
茗飲不以酒亂德予自潼川召爲郎從得先生書貧
堅老壯將歸就而正焉而先生秊七十以疾卒於官
實寶慶元年七月乙丑是冬予亦以言事徙湖北之
威聲憺乎北塞信惠行乎南邦未究厥施賫志永終
偉好謙之承考將祔葬于漢中而韃虜内訌傷其丘
封乃端平之卯月窆安樂之丙峯日直壬申歲陽閼
逢嗚呼君雖云亡耿耿厥衷知之者安崔曹范諸公
銘之者太史了翁雖墓表之末合尚斯銘之折衷
重校鶴山先生大全文集卷之八十二
