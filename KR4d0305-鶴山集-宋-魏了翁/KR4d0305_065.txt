重校鶴山先生大全文集卷之六十六
啓得之嘉定府教授張鞏
謝卭守范季才宗丞啓(蓀)
河南門下士或疑少年蓬萊海上仙偶蛻厇骨繄點
鐵成金有循吏之化故搴旗執馘成豎子之名㗸荷
實深揆量莫稱竊以詞章本童子篆刻彫虫之技道
學乃儒者心地汗馬之勲故功名成就不在於孔翠
照影之初而氣質變化當觀於異鷄反走之後士而
知此天其舍諸如某者口黃幼生汗青活計抱影韓
檠之二尺刳心鄴架之萬籖誓鐡硯以進修指汙渠
而警策二十作文賦未當陸士衡挺異之年五千擢
英才巳無舒元輿不養之氣偶陪鵠立獲侶鶚飛牛
膝龍肝濫巳甚矣風聲鶴唳幸可再乎不謂周人之
璞得侶琅玕之林遂使東郭之竿亦竊斗升之禄虎
誤再中隼不空弮冒幸若然沾丐奚自此蓋伏遇某
官學本誠一論不蘧篨自浩氣養心以味道腴不茹
柔吐剛而獵聲利因蜚鳬之入覲陪振鷺之清班九
寺森巖三山密邇謂即侍紫宸之案簮筆螭頭而乃
厭承眀之廬分符鶴嶺秪恐趣大昕之對未容久外
服之留閒者弦歌於一同巳沐馴雉之化今焉師長
於千里載陪鳴鹿之歌致使晚生亦玷公選某敢不
勉睎前輩益勵後圖惟加膏而希光不速成而求益
君門射策寕敢過期讜論批鱗誓不迎合或可代諸老
先生之對庶不貽吾黨小子之羞弗負師承是報今賜
成都僉判到任謝劉制置
耕東臯之雲方便野性詠南梅之月䀜玷清游正懼
貽取禾三百㕓之譏豈期得廣夏千萬間之庇决眥
星辰之履委身造化之罏伏念某學懵癡龍詁迷雌
霓謬且攬扶桑之六轡敢祈撠膠葛於九閎羣青之
盟未寒五白之采過望榜花汙署濫竊小科頭之名
吏板混吹徑登大幕府之選半生負長鑱而斸黃獨
一日泛渌水而依紅蓮許牒裝懷爰書眯目涉筆占
位牆面於鳬鶩行之來尸禄空餐芒背於麒麟楦之
誚慙非洛北之處士頼有湖南之主人兹蓋伏遇某
官標一世之龍門鼓九霄之羊角自當建上公府而
躬吐握之任顧廼坐元帥閫而加羅致之勤油莫風
清閑郾城之棋柝綠沈苔卧省衛府之文書公遲兩
地之登我獲二天之庇輝光耀凡草旣分甓社湖之
珠文采被諸生勿惜景陽機之錦誓期驂蹇勉附絶塵
通通判王國正
雲屨橋門方願心國子先生之印晝繡珂珮廼肯腰
治中别駕之龜黟川酌杯水而祖行益部傒屏星而
起舞惟四海無百子駿使二州争一祁公鳳尾字頒
𧖟叢春滿恭惟某官氣吞雄霓學辯癡龍殷殷聲華
自斗南一人而巳觥觥才調與卭郲九折俱焉早闖
儒關爲司胄學著九卿之兆祥開銜鱣之三簡萬乘
之知望著瘦羊之一自應直玉堂而摽舍人樣尚廼
馮泥軾而作太守丞豈其倦新安之輿正欲着故鄕
之錦銅黃昜刺金碧增輝恐馹使不俟終更而來戒
榜人先艤歸舟以待某揣才無似與世甚疎區區脱
龍具而塵纓往往對鶩行而牆面自蘭金之誕播幸
葭玉之相依魏勃直妄庸人久懷帚篲王祥有公輔
量行覿佩刀引領望塵以日爲歲
上趙運使(謩)
池上有鳳毛合世絲綸之業山國用虎節肯棲金碧
之巖六轡鼎來四刀增重惟𧖟叢之壤古號樂國自
龍度以後歲漕中都取之澤涸而山童重以木饑而
火旱况右蜀方數千里而赤地凡五六州使甕貯斗
米而床有百錢偷安尚可今室如懸罄而野無青草
善後若何必得通經博古之碩儒爲見足國惠民之
良畫恭惟某官德光銀筆世載金籝殷殷聲華眞天
子門生之子鏗鏗辯說傳中書舍人之書輟分郡守
之左符就卑行人之英簜循清獻故事而自梓移益
付相如使指以定筰存卭單車行而問流馬之程雙
節建而寢帶牛之習姑袖𥙷天之手爲施𥙿蜀之謀
福星西來春風戶到某解龍具而腰笏對鶩行而面
墻假道涪江幸嘗帶冠劒而謁使者脫巾錦里迺復
褁章服以拜上官公遲禁地之登我獲恩天之庇輝
光耀凡草旣分甓社湖之珠文采被諸生勿惜景陽
機之錦誓期驂蹇勉附絶塵
代謝劉制置舉狀
無冉子五秉粟冰守冷官得劉公一紙書春回寒谷
初非挾炭以游鑪冶乃肯插翮而生風濤省分踰涯
捫心知恧自古道之榛塞致公舉之陵夷田歆舉六
人而五得於貴戚之書巨源薦十士而九出於權門
之屬視冰子如纖芥禮白屋者幾人非有特逹之大
賢誰起伶俜之孤胄如某者鷗蘋野性螢雪謏儒解
蘭東臯幸脱虀鹽之債采芹泮水尚哦苜蓿之盤有
書盈車無氈對客窮年兀兀見笑諸生枵腹便便貽
嘲弟子寧打頭於宛丘之舍敢驤首於吏部之門無
韈線之寸長或襄錐之穎脱靜循所自有相其逢某
官洪井金丹鄷城寶劒方涉赤墀之塗登文石之陛
乃勞侍從之事厭承明之廬輟從豹尾之班來鎮蠶
叢之國興齊魯之化於四蜀揖翁邑之風於兩京不
間菲葑盡歸桃李致使牛衣之子亦叨雉矢之書某
敢不&KR0238;豫酬恩抗回厲志國士遇報以國士敢負知
逢中書君今不中書尚期拂拭丘山恩重絲髮身微
通陳緫領
奉英蕩之節方登部刺史之最書錫隃縻之丸復領
外司農之計簿聮太微二十五星之次惠全蜀百萬
生靈之恩手迹細書成文父老以手加額蠶叢之壤
古號樂國龍渡以後歲漕中都宿戌今巳逾七十年
供億不知幾千萬計牢盆搉酤盡利不遺力續引祠
牒鑿空無餘謀重以火旱而木饑取之山童而澤涸
荒年無備夷至飲馬常心不固民幾帶牛使甕貯斗
米而床有百錢偷安尚可今室如懸罄而野無青草
善後若何必得通經博古之碩儒爲見足國𥙿民之
良畫恭惟某官識谹而器邁才鉅而學醇人物三山
之炳靈論議奕世之風烈早趍嚴詔荐握左符繡衣
弊訟而民不冤輦車督餉而課以最諒嘗記殿柱之
名姓久巳簡前旒之睠知属上憂未棄於遐陬念民
命寔司於外計若曰分大屯以十數乃今命緫賦特
四人湖廣兩淮尚邇日邊西南一隅僻在天角有能
爲國家惜大體不至歧兵民爲兩塗往分朕憂無若
公可亟隮省署用侈使華自將漕而計目有梁鼎之故
事具在由望郎而星使如孫樵之遺言不誣天朌蚊
鶴之詔書春滿魚鳬之故國某竊高下風之行聳聞
先令之傳未能帶攂具而冠進賢往謁使者敬先藉
翰林而託子墨仰辱隷人敢借私我之天以爲行巳
之地目断雙劒身無六翰
通謝尚書
顯膺宸渙出擁帥垣二州争一祁公方荐更於巴漢
四海無百子駿復盡護於西南惟才具施無不宜故
朝家用如不及郵傳先令戶有春風蠶叢之區古號
樂國龍渡以後歲漕中都宿戌今已踰七十年供億
不知幾千萬計牢盆榷酤盡利不遺力續引祠牒鑿
空無餘謀取之澤涸而山童重以木饑而火旱荒年
無備夷至飲馬常心不固民幾帶牛使甕貯斗米而
床有百錢偷安尚可今室如懸罄而野無青草善後
若何必得通經博古之碩儒爲建足國𥙿民之良畫
恭惟某官識谹而噐博學邃而行醇親結前旒之知
早通玉帝之籍鳴直聲以扶漢社稷吐色絲以𥙷舜
衣裳着侍臣冠居列曹六六之要曳尚書履近泰階
兩兩之符正當撠膠葛而上征忽乃羞崑崙而不即
蒼生深望安石天子亦思賈生即家詔除寬上憂頋
舍舟魚復政聲激懦而起偷仗鉞褒城流民生死而
肉骨因變制宜而事立定隨俗用政而才不窮中和
轉聞睠注彌簡宜其析符受瑞而移鎮坤軸不待煖
席黔突而亟回使轅命綍&KR1036;書之鼎來禁途延閣之
顯陟别開四履增重三刀帝曰汝往哉吾今召君矣
某聳觀蚊鶴之詔倍增燕雀之私禠褐都門幸嘗備
弟子禮以致傳衣之謝筮官錦里廼復着從事衫以
陪入莫之賓鬢毛尚青脚迹正好誓以行巳之地託
於私我之天
賀謝尚書
蚊脚鶴頭承天雨露隼旟鷩尾領蜀山川下車而延
見吏民褰帷而巡問風俗元戎戾止生意翕然恭惟
某官融明而惠和直方而剛大踐揚冰㓗睠注鼎隆
卷二百餘奏剴切忠亮之謀作五十六州安靜和平
之福朞年而變二年而化五年而定上方責治於廷
紳一命而傴再命而僂三命而恭公尚荐更於遠服
肇建西南之統府盡提巴漢之舊封春風偃萬竈之
貔貅霜令蹲三垂之犬鼠黠胥角翼廪廪如束小朝
冠佩鏘鏘成文無𥜗五袴之歌方思叔度之來暮異
畒同穎之麥巳卜周公之召歸暫建左右和之門即
正東西府之席某刮目星辰之履託身造化之鑪三
尺焦桐向有高山流水之賞萬間廣厦今無震風凌
雨之憂寸心依歸三百距躍
通茶馬
詔奉蘭金節朌英蕩摘山市駿究詳土物之宜細書
成文進寓木天之直光移龍隰春滿𧖟叢原搉牧之
肇興有分合之不一始於熙寧之用蒲宗閔而成於
元豐之從郭茂恂初繇立異以交攻至是併同而歸
一出蕃詔之駿足以強國勢而空虜資合川秦之嬴
足以佐邦用而寬民力冨強所係簡卑不輕恭惟某
官學粹而行醇識谹而噐邁淵源安定風烈右丞銀
兔分符隨處陽春之有脚金龍錫命平刑流水之無
心久妙柬於䆳延謂亟隮於清切尚秉山國之節屈
司天廐之良&KR1036;書命綍之鼎來延閣道山之顯陟秉
心所感蕃四十萬疋之雲煙先令聳聞卧五十六城
之枹鼓正玉清之府旰食虚竚恐金碧之巖黔突未
皇某生後諸人早玷末苐竊高下風之行快睹先甲
之傳四海龍門未能帶冠劒而謁使者一封軺傳行
即褁章服以拜上官引領望塵以日爲歲
除國予正謝丞相
脫從事衫遽拜十行之札入司成館謬尸五等之規
抱空而前揣分非據惟學有正繄昔所嚴自熙寧興
三舍之初肇正命官之選逮元豐因大均之薦非由
召試不除或各一經而分等有三或六十人而所取
纔四循兹以降選用尤詳除授歸之中書資格擬乎
博士與太學官分掌教類皆當代之儒宗掌國子生
不如規幾若學中之御史宜得佳士廼稱清資而某
彊齒章逢未識門戶蚕丁休運誤甲儒科半生負白
米而斸黃精一日泛紅蓮而依綠水但知向扶桑而
撑轡不敢效鯈(音稠)䱁(音出荀子榮辱篇撥云云者浮陽之魚也)以迎陽豈期東膠典
教之除或在西莫終更之後不以八千里之僻陋荐
頒一再命之寵榮且蘇子瞻由制舉升尚未堪記注
之選而彭噐資以高科取由三赴吏曹之銓安有官
以儒名乃使得之望表靜循疎逖之迹實有根抵之
容兹蓋恭遇某官柱石本朝津梁斯道不出長安七
年而至宰相夷夏聳瞻大開東閣三館以延賢人衣
冠傾屬凡所進退一惟中和致令肖翹亦預坱北某
誓當嚴履踐以圖稱塞之實不欲以名第爲博温飽
之資緫儒官三十六人濫巾有&KR0804;令中書二十四考
託庇自今卷卷皈依萬萬儕等
除正字謝宰相
濫巾雙宇曾微典教之勞給札尚方遽冒正書之選
據非其稱愧甚於榮惟延閣之清遊實儒林之美秩
地邃西崑之玉府天垂東壁之華星歷代所崇我朝
尤重自昭文直館至祕閣校勘列職有差雖制科入
等及進士三人必試而命或被睠知而特召或由論
薦以選除詩頌雜文以考其能漢唐問目以觀所藴
自熙寧之初策以世務逮紹興而後踵爲舊章蓋揚
以語言所以旌其進用之殊而職以典籍所以廣其
見聞之益選掄固重責望匪輕而某學不知方噐非
涉道識字未知於雌霓豈暇辯訛讀書莫究於癡龍
敢云博古屬值臨軒之始偶塵分鼎之科脫從事衫
亟趍嚴詔入司成館荐拜除書雖未能赫赫以動人
亦豈解盱旴而隨俗誤知丹扆錫對金坡環堵牆學
士之觀慚無高論亞蘭臺令史之選忽玷誤恩半生
望弱水三萬里之遥一日簉瀛州十八人之後屬書
廣内還儒生燈火之魂廪食太官飫博士虀鹽之腹
思慮專而足以進學職業省而足以治心疊是徼逾
若爲稱塞兹蓋恭遇某官甄明庶類裁叙羣工旣以
道佐王躡青帷而調象緯復推才報國開東閣以延
賢人不遺萬里之寒蹤俾預八紘之德網拔之稠衆
被以光華某敢不益勵後圖勉希前輩磨丹清墨豈
惟守蠧魚於文字間食蘗飲冰要當收汗馬於方寸
地不負素學用荅隆知
差知嘉定府謝宰執
校中袐書久積空餐之愧爲漢嘉守遽膺從欲之仁
祗服恩靈未知報塞伏念某蚤繇薄技濫齒儒科視
進士第一人躐隮京秩客諸侯者再歲偶及過更誤
知宸旒列屬&KR1274;省旣謬司於紏正復序玷於博通僅
踰歲琯之周復錫禁林之對徒以草茅言天下事不
恤[婺-矛+牙]緯爲王室憂方虞千斧鑕之誅廼使冒鉛黃之
寄道山隣日月是蒼史之遺文直廬繞星辰讎魯淹
之脱簡思慮專而足以進學職業省而足以治心退
循孤蹤亶極華遇豈不願偷安歲月友壁中之科斗
而顧欲丐歸田里藝山下之蹲鴟爰念庭闈久違鄕
井重以三年之亡𥙷力蘄一障以便私天高聽卑朝
奏暮可靜惟寵渥之異厥有根柢之容兹蓋伏遇某
官裁叙羣工便章庶政明有國者彰善癉惡之義全
士大夫難進易退之風重輕適平小大遂性致令苦
窳例玷鈞陶某敢不勉趾前脩益肩夙志懷鉛抱槧
豈徒守蠧魚於文字間行巳利人誓當收汗馬於方
寸地不負素學用荅隆知
知漢州謝安大使
自詭外庸嘗控辝於嚴召誤分方寄亟祗拜於俞音
過蒙大閫之知靡事繁文之徇俾從便道趣領左符
載惟恩覆之私敢後書郵之敬伏念某稟姿愚戅涉
學迂疎偶奮迹於儒科遂饕榮於朝蹟擢升芸祕賜
對鑾坡属邊事之方殷沮權姦之輕舉雖公孫丞相
發蒙耳如尹氏太師不平何難久居中亟求𥙷外未
知爲郡之樂兩奉賜環之音属時多艱遭家不靖謂
置身華近而未能報國盍效官州縣而且以及民求
無愧於食功用力陳於試郡荷公朝之從欲特卑便
麾辱方嶽之異知弗拘彝制免呈身而受察俾愛日
以奉親祗服厥官恪修乃職載惟廣漢雖號望州適
承彫弊之余深費爬梳之力大綱小紀蔑有一存百
孔千瘡不堪數舉匪蒙假借曷究設施此蓋伏遇某
官功塞二儀名在九牧風飛雷厲平大難於呼吸之
間乾清坤夷奠全蜀於危疑之際帝未寬於西頋公
少緩於東歸謂大臣之慮四方當求共理得一士而
制千里務在急賢致使疎庸亦叨分守某敢不推其
夙學勵乃壯心不欲食浮於人庶乎寡過所願民安
其業非以求名過此以還未知攸措
知眉州到任謝安大使
竊禄養親未滿武夷之秩起家爲郡謬居文物之邦
祗服寵靈莫知報塞伏念某猥繇科第早玷班行徒
以狷直淺中之資立於權姦專政之日雖公孫丞相
發蒙耳如尹氏太師不平何乃自詭於民庸冀稍便
於親養三辭商聘再析漢符適承曠㢮之餘粗究設
施之績肅遏慢吏訓齊敗民崇學校以明倫蠲租繇
而厚本謂粗逃於&KR1539;曠冀無慊於承宣而凉德挻灾
乖氣致異迄荷聖朝之鍳僅從鐫免之文甫再閱於
旬時旣即糜於祠廩尋膺誤柬復卑便麾矧坡穎之
故鄕爲西南之望郡厥惟寵異猥及庸虚兹蓋伏遇
某官精識邁倫訏謨經遠謂收士報國乃爲臣之分
故逹善引類不蘄人之知凛乎有大臣之風久矣非
時賢所及顧如不肖雖荷夙知然自獲譴以來亦知
惟分之守執事之庭旣無韓愈之迹主書之吏不識
安世之名而曲爲蟠木之容遽上公車之牘言敡事
久彪列昈分使王尊乍賢於一歲之間而魏尚獲免
於六級之罰所階忝冒咸軼故常某敢不益勵後圖
力懲前覆觀過斯知仁矣此難爲俗人言公舉何私
謝爲我當以國士報心之所藴言莫能殫
重校鶴山先生大全文集卷之六十六
