重校鶴山先生大全文集卷之五十七
銘
高才卿静菴銘
火陽根隂水隂根陽動靜互相體用以章周流貫徹
無迎無將其在人焉勿助勿忘方其静也物生而蒙
湛然未發乃所謂中及其動時維由斯衷匪譽匪交
爾痾余恫執静而求静而無静執動以觀淵乎有定
陽上爲艮在下爲震厥彰厥微匪靈弗瑩物之對峙
理固云然蓋必體立用乃有行人生而静性命於天
感物而動好惡形焉聖人主静以立人極學者匪静
疇保天則至日閉關非一絶物所主寂然天心以識
主之奈何其惟敬乎事物未交存養弗渝隨所發用
本體自如謂不然者羲文我誣
計祖孟存耕堂銘
吾鄕計祖孟甫秉心端靖克世厥家期有以遺子孫
者采摭古語名堂曰存耕而属余爲銘銘曰
人以一心成位覆載虚靈明徹萬化之會厥初維何
有生攸同無町無畦充周莫窮爲間不用若彼濯濯
未嘗有材胡爲萌蘗夜旦所息不足以存居之而餒
矧𥙿後昆介然用之存存弗失旣&KR1573;荼蓼勿使能殖
我耘我耔千耦澤澤匪今斯今自古孔碩匪碩而家
厥施孔將凡我同宇于倉于箱存耕之義其究在兹
式昭斯銘無斁而思
何仲敏介軒銘
靜虚則眀惟明故通吾觀諸豫雷出地中莫靜匪地
莫震匪雷靜而無靜神氣有開人居動中以動爲境
即動觀動胡能有定如石之介斯止其所靜極而動
沛乎莫禦坤立其體石象其質豫之爲義以是爲吉
其吉維何知幾之微其知維何敬以主之主之弗渝
動静一如謂是介者其庶幾乎
牟節叟(子才)存齋銘
人之一心虚靈公溥中天地立以奠廣宇氣化流行
隂陽寒暑職職並區芸芸同宇或飛或躍或散或聚
發見在彼吾若無與有觸吾前豁然呈露而有至近
飲食男女習矣不察行矣不著是無顯微存不存故
存之奈何以敬爲主勿正勿忘勿長勿助在立則見
無行不與吾非能之嘗事斯語敢述所聞以告節甫
潼川于充實(節甫)不欺堂銘
母謂不知莫余之睹人將視巳帝實臨女所以古人
不見是懼敢告于君力事斯語
潼川運司新建懷咨堂銘
維天生民羣植並騖作之君師用爽厥庶大夫卿士
牧長殷輔陬維挈持細大具舉皇猶惕茲嗟遠士女
爾忱弗属彼鬱誰愬肆命使臣衆慼是籲禮樂之光
赫赫載路臣拜稽首榮不蓋懼圖惟斯酬爰疚厥慮
孰施而理孰蔽而斁孰後孰先孰若孰否孰爲無告
未就理所孰爲不臧慆我憲度蚤夜以懷庶無爽侮
乃咨乃度于仕于處于邑于野忠信是與懷而不咨
亦孔之固咨匪其人明甚於瞽旣懷旣咨罔有遺諝
朝發諸心夕振其部王澤國章有燁于下豈惟使臣
君都美譽視彼沾沾寵利云詡縣疲弩矢郡避繡斧
是將夸榮祗赫童孺下使不佞嘗事斯語揭名斯堂
職念其居謂莫余覿上帝臨女
潼川府新城銘
嘉定十二年春眉山李侯被命守潼夏四
月庚午興元禁旅爲亂拟利閬擣果遂將
闚潼川永嘉曹君奉使按刑盛守備以待
侯聞變疾趨厥旣領州益大修武備威聲
外憺賊不涉境秋七月庚子賊平乃建治
城湟且包牛峯移西溪爲久遠計伻來以
圖属臨卭魏了翁爲之銘銘曰
若昔生民戢戢同宇維辟奉天綏爰九土經猷立極
陳軌設度體天之險等威以叙因地之宜溝封以固
猶慮有欲不相保聚弧矢取睽門柝取豫俾居無甈
而害有禦然後禮義教化有錯我猷爾迪爾慼我籲
爾之恫&KR1539;則我鞠苦兹忱弗屬世壞倫斁大綱旣失
衆目隨蠧蚩蚩赤子莫爾燠咻上怙其彊則下怨怒
上安於弱則下違拒極於叔季末大不舉有開眞人
爰審厥御諸鎮内屬廷紳外𥙷如榦役枝如腓從股
事權雖削財力猶故承平日久歸獸偃武淮盗濮寇
西戎北虜乘閒伺虚宣驕用侮維時羣公爲郡國慮
然而猶有城郭兵伍廼自金陵讀周官誤剜肉艾膚
以㗖胷腑郡鮮餘財民無留賦寧復念亂徙薪徹土矧
中興後張弓未紓國媮於和財耗於賂壞堞弗坏窽
籍弗顧雖遇小偷罋蠛井鮒彼封疆臣無所於訴携
持負任繦屬道路肯於狄難效死弗去士恃常心匪
城是阻况棄其常守在平楚蜀之鉅屏如益梓部益
城弗葺多歷年所比因創難始議興堵梓非無城鞠
于水滸侯吳侯王侯沈候許元豐汔今績用亦著
人心弗同前作後沮或修或否靡届靡究况城之南
殷彼牛首如薄而登如俯而取方時寧晏未睹其咎
卒然有戎委柄授手斤斤李侯我事孔疚維時膚使
同德相友廼量弘閷廼審薄厚廼上事期廼均地守
迺捄廼築迺削廼甃廼祛其西繯彼大阜如滌帝牲
如麗辰壯維南有闉屹若登豆維西有溪繚若篆籕
人謂斯何私相與語我城我池山岳儷久我牧我監城
池比壽仍俾後人永念拮据人之有善則若巳有先
壊而防先變而懼母生戎心棄成恃陋我銘不磨
式糓爾後
嘉定府延祥觀鍾銘
二五之運徵爲五聲周䟽相濟䃂緩相成人於天地
稟氣受形蓋與聲律一本而生故爲大鏞以首八音
夙夜聽之和平其心是謂天合匪石匪金樂廢禮壞
聲謝器沈二氏之宫僅存于今制雖戾古所發亦深
尚敬尔聦后帝女臨
高斯謀壯禮堂銘
兄子高斯謀請余名堂爲取大壯非禮勿履之義榜
曰壯禮而爲之銘曰
民受帝衷有善無惡氣質攸拘剛柔厚薄學問之道
將揉其偏有能用力人十巳千日改月化薄者可厚
柔者可剛聖賢是蹈是以大壯繇曰利貞其彖正大
見天地情其象雷天非禮勿履守正由禮壯孰大是
陽動於復於泰而通至于大壯剛長不窮乘乾之徤
爲震之動如人方剛血氣拳勇而能於此以正用之
有不可奪有不敢爲以約守勇以義勝欲兹其爲壯
百倍賁育顔主克己曾子任仁子輿養浩仲由喜聞
雷天之壯曾不是過彼自菲薄則沈於愞心𥚹忌修
質柔狃安習久恥異形躁病難汎汎悠悠君子之棄
小人之歸兹甚可畏斯謀敬止格言是依申以銘詞
卧興對之
游景仁(佀)弘毅堂銘
果山游景仁甫作堂曰弘毅屬臨卭魏了
翁爲之銘曰
大哉心乎出入造化進退古今皆我所得爲彼自待
之凉則我不敢知幸而知自好焉或衷𥚹氣盈無所
容受或質柔形躁不能自持古所謂士則仁爲巳任
之死靡移其弘無不包如天之於萬物毅不可奪如
金石之與四時我獨奚爲徇同恥異嘆陋嗟卑嗚呼
顔何人斯曾何人斯其亦未之思與先民有言弘而
不毅則無規矩而難立毅而不弘則隘陋而無以居
之維景仁甫其反思乎而其懋敬乎而
宋伯謨(震龍)逹齋銘
王萬里名宋伯謨之室曰逹齋魏了翁爲之銘曰
於皇上帝誕降民彜惻隱羞惡辭遜是非具乎其心
是曰良知能者迪兹造次不違主於質直行而適宜
審於言色敬以自持匪譽匪交爲所得爲循循不巳
泉科澤陂旣盈而達誰能禦之彼所謂聞潢潦澗谿
崇朝雨集夕爲兆龜賓生内外所差毫氂善利之分
跖蹻隨夷聖門申畫日揭星垂惟伯謨父惟是訓之依
江陽集
表兄高南叔以絜矩名堂魏某爲之銘曰
規圓矩方制器之具人之絜量奚取於矩矩生於規
地之體數半矩爲宣丈方爲堵車輿垣室皆於是取
人以一心成位載覆充周範圍貫徹今古存之爲忠
推之爲怒巳有不欲亦人所惡以我所惡事上使下
一膜之外即分尔汝是以古人以身爲度舉一反三
瞻前知後譬諸大辰旣正于夏則春爲龍秌蛇冬虎
日之北至日在南斗四時夜旦皆可逆數雖天之高
不出句股况我同類儲精二五旣云一夲安有異慮
所惡勿施所欲與聚是心所加縱横仰俯公平正大
無一闕處浩乎六合何憂何懼伯也名堂嘗事斯語
我銘申之式榖來者
存菴銘爲張點詠之作
眇然一心形骸之内貫通古今包括細大居而父兄
出而公卿内而夫婦外而友生日用飲食于牆于羹
出入起居于前于衡誠之斯存隨事耿光旦晝雖梏
實未嘗亡漢存雅樂周存奠彝所謂存者常常在兹
張君敬哉爾心爾知爾不自存我銘奚爲
毖齋銘爲裴夢得及卿作
毖之爲義或勞或謹莫知字始相承爲訓勞則勿逸
謹則無失敬哉爾室母曰不覿
恕齋銘爲師遇厚卿作
聖門之學推忠則恕參賜伋軻習察行著然而是義
於文巳具中心如心見於傳注人物之生職職同宇
是心之靈貫上徹下參前著後窮今亘古放之則凖
絜之則矩無適不同以一本故人或不仁喪我權度
徇巳所欲施人所惡旣非如心紛擾百慮遇也念兹
反覆參顧母爲空言心感形喻
顧齋銘
潼川嚴師䕫過予江陽孜孜焉敏學而審問與之語
氣聽神受將以研覈理道釋回矯偏惟君子之歸非
若世之剽竊語言爲譁世誣民計也嘗從容言曰昔
者吾摘中庸語名吾齋廬曰顧夫子其爲我銘之嗚
呼斯爲學之大端也子曷敢辭銘曰
仲尼之道博大如天仰高而鑚堅似不可企及然而
其言曰君子之道四丘未能一焉夫事父事君與施
諸兄弟朋友之間此庸德庸言耳而仲尼自名以發
於詞子思不諱以著于篇人謂德愈盛則詞愈謙豈
知知愈眀則言愈艱言之艱則言必顧行知之明則
行必顧言謂顧者何詩之乃眷西顧書之開厥顧天
反求孰察周覽還觀蓋反覆而視後非果敢而直前
嗚呼子韶其尚勉旃此衆人之所易而仲尼之所難
彭城陳如愚愚齋銘
聖門之學貴知賤愚而陳氏子以名其廬如愚不愚
與聖爲一愚而不移則民之疾中庸教人是疾不痊
則百其勇以及於千陳君念哉退省其私勇於克之
眀以爲期
虞退夫(兟)敬和堂銘
肅雍咊鳴先祖是聽此詩人以肅敬雍咊形樂之聲
而記人推之曰夫敬與咊何事不行蓋操心而存則
體安而氣眀閑家而威則分定而志平涖官臨民而
肅則上下有序而交致其情先儒嘗記敬者禮之所
以立和者樂之所由生雖則云然有主有賓敬存於
志慮則和見於氣形尚敬之哉以徵我銘
臨江彭應龍省齋銘朝京集
孔門弟子道師之言而有子之後曾子繼焉曾以守
約爲事異乎諸子之淪於偏其施諸人必以察諸巳
其盡諸巳又以參諸人有一毫之未合斯虧體而辱
身嗚呼此其所以卒能任聖賢之重歸父母之全苟
有志於是者其視茲而勉旃
合州陽醇三勿齋銘
浩然之氣生於集義未嘗知義則義外不慊於心則
氣餒必有所事焉勿正心以豫待然勿正之敝則忘而
廢旣勿忘之又將有助長之害其朝益而莫習庶
身體而心會吾非能之粗識其槩以告諸陽生相與
祗勤而無怠
江萬里子遠古心堂銘
人心之靈神明所舍至近而遠至微而著母云不覿
萬目攸睹母自菲薄可舜可禹往古匪前來今匪後
今吾子遠有聞于愈乃以古心扁諸環堵古前之今
今後之古先民與我異宙同宇氣有澆淳俗有隆汚
心而古今是二天下勉哉江君天實厚女母問於予
請研諸慮
曾三異無疑歸全庵銘
曾君無疑爲百歲居衣厥祖訓歸全名廬抑所謂全
非苟全軀人物之生一夲萬殊仁義忠信自生與俱
物物備具無欠無餘我居廣居我位正位我行大涂
百年一日乃知免夫譬諸有國弗終是虞豈惟兢兢
懼失一夫大訓大玉兊戈河圖有一弗備猶忝厥初
譬諸農夫全付有家疆畎室垣有棄弗畬有茀弗除
得爲孝乎或疑永全愛及髮膚則舍生者不得全與
可仕可巳可生可死不辱其身不虧其體苟得正焉
斯爲全矣曾子之孝戰陳無避樊侯保身彊禦不畏
謂兹不然託訓私巳則干逄非而孔張是太史了翁
特發斯義以告無疑以儆同志
當塗辛欽夫(克承)孰菴銘渠陽集
荆州辛侯以孰名菴臨卭魏某發所以爲孰之
義而系之銘曰
其耕澤澤其逹驛驛隂陽旣索我黍我麥其釋叟叟
其烝浮浮水火旣交我酒我羞自生而成俱謂之孰
而於其間迭爲見㐲黍垂而實麥仰而榮酒漿以氣
殽羞以形四時之宜九獻之節升降後先皆從其朔
蓋所謂孰陽反歸根陽伏而實隂見而文人物之生
其夲則一能者養之歛華就實其不能者與氣盛衰
不躁而戾則柔而坯是謂不孰剛柔胥失辛侯念兹
以孰名室惟侯之資則厚且夷而能善養如耨如炊
剛柔節適乃底成德我銘不誣日用飲食
莆田陳師道(宿)克齋銘
性命之原純乎天德有氣有形則感於物喜怒哀樂
臭味聲色雖感而動乃性之欲以命節性罔匪天則
徇欲而流斯爲蟊賊人心天理此出彼入勝負之幾
間不容髮是以先民示人用力威愛剛柔母過不及左
申孔訓以勝爲克顔事四勿則克之目有能於此隨
事察識如陽排隂外消内息黃宫旣孚其卦爲復在
初即仁二比爲吉其端甚微其流不測式昭斯銘勉
勉無斁
靖州李升父(登)升齋銘
地中生木日夜所息聖人觀象以明順德盈天地間
一降一騰道無孤立獨此言升巽體剛中坤隂柔外
有本有文乃升之義萬物反生復命于身由貞而元
爲利爲亨生道不窮所立有本於减而進於盈而反
人一於外貪高騖遠本之則無升極乃困所以聖人
命曰冥升而云所利不息之貞人能知此主以剛實
貞元相生何有限極中庸之末凡八引詩愈歛愈約
天德之歸聖賢垂訓賁若草木我申此義以勸謹獨
衡陽李(芾)肯齋銘
衡陽李(芾)名齋曰無暴棄而請子書之予請更
名曰肯齋又繫之銘曰
父生師教人所同然而有父師所不能傳譬之菑室子
播子堂子而弗肯彼自肺腸學乎爲巳仁乎由巳
或聖或狂一念攸始嗟嗟李君不自暴棄我銘肯齋
康庸爾志
高瞻叔敬身堂銘
劉文節公嘗爲吾表兄高瞻叔名堂曰悅親書
之又詩之旣事與志違瞻兄參用孔曾子語更
曰敬身以述劉義某爲之銘曰
陽健隂順體性相成子於父母同氣異形終風之嚏陟
岵之行此感彼應山夷鐘鳴是以古人跬步弗忘事
君必忠居處必莊臨陣必勇取友必良髮膚之末
猶懼毀傷矧受之親五事五常母問窮逹與親在亡
秋毫弗盡即忝厥生豈待辱身始遺惡名曾子之敬
子思之誠孟子之守孔訓益明嗟我小子夙聞于兄
還以贈之爲堂之銘
湘鄕趙縣尉(與臻)茅齋銘
茅之爲物可蒩可莤可藉可鼎可包可束堅剛㓗白
君子之屬肆古宫室編茅架木土階簡簡清廟肅肅
侯苴分社農綯乘屋上下同然儉而昜足匪惟著儉
抑亦觀德於泰象陽於詩比玉瓦葺之分考工所錄
治其流敝文題刻桷去㓗尚華損剛從欲趙君之居
澗泉之目章泉之詩古義是篤睹名知訓我銘維服
清湘滕景重(處厚)巳齋銘
人之一心至壹不貳所居廣居所位正位君臣父子
夫婦兄弟爾性爾命何關人事古之學者蓄德精義
各欽厥止夫豈有爲雖云善身所以善世舍曰爲人孰
非爲巳毫氂之差厥繆千里氣盈徇飾氣衰徇利
氣暴恥安氣柔恥異爾性爾命而人作止篤哉滕君
念兹巳久我銘申之聳善扶志
湘鄕蕭定夫(佐)師友堂銘
湘鄕蕭定夫佐以書來曰佐之外祖王父黎君
明師事文定胡公建炎間避地荆門外王父爲
室廬具器幣往迎之胡氏奠居南嶽實昉乎此
佐之先人事五峯先生與張宣公爲同門友佐
繇是亦獲拜宣公于長沙宣公授以居敬一言
又十有五載朱文公師帥湖湘佐又從受學以
進德修業請問文公不彼而幸教焉歲月惂邁
大懼無以迓續師傳永負先志嘗裒稡胡公父
子及宣公文公手蹟築室以貯之凡爲一堂二
内建安眞公爲文題識佐摘其語名堂曰師友
以請于吾子旣辱書之又摘宣文語名二内曰
居敬進德雖然不得一言無以榖來者余以學
未能信謝焉而請至五六乃爲之銘曰
在三之義曰君父師大倫有五朋友終之父生母育
而君所司兄弟夫婦凡皆天彝彼師與友若弗是倫
孝敬弟順頼茲以存是知師友亦命于天尚論世變
必觀師傳古之師者傳道喻德爲巳之功極於成物
共次專門如漢授經末流之敝僅擬金籝其次愈降
習浮承陋詞華之趨科目之誘其下胥失求爲人師
雖官學校循格計資况於朋友亦罕古誼相&KR1196;以文
相鹽以利天開周子師道復明至于中興世載其英
前授後承不越居敬謹厥攸居則德之進勉哉定夫
允踐所聞母使往帖徒爲空文
金華邵曾習齋銘
邵曾名齋以習臨卭魏某爲之銘曰
人而不學自暴自棄學而不習不有諸巳其習維何
洒掃進退起居飲食夫孰非事是在魯論羣言之首
邵生敬兹如酌孔取
番陽許(槩)晉齋銘
大虚無形月星無光大明照之儀象乃章朝東夕西
夏南冬北標準四遊綱維八極是孳孳者誰實使之
人有明德而不自知謂莫余覿不謹闇室謂姑可巳
自棄目畫况以是心方之大明瞻前靡間垂後有光
彼日而明有窒斯晦而心無時貫徹内外乾離同位
垂象示人我猶模繪以告許君或云四土以晉爲厲
晉而不巳夷傷乃至晉極而傷蓋以位稱不息之身
何厭乎升
湘中萬伯宗(宗大)兊齋銘
湘中萬伯宗宗大名所居之室曰兊齋而屬予
銘銘曰
朋友講習於義爲大聖人觀象奚取於兊兩澤相麗
衆水之匯孚實在中和柔處外同氣相感朝滋莫漑
如人相觀匪命匪誨飭骸之束肌膚之會漸摩不巳晬
面盎背萬君名室克自儆厲我銘申之尚榖同志
清湘蔣成父(公順)一齋銘
蔣君築室命之曰一原一之初冲漠無迹其物不貳
其生不測兩儀其感五行異質於爻用六而蓍用七
卦八玄九河圖則十引而伸之時萬時億而此一者
流行不息職職芸芸各一太極驗之人心虚靈湛寂
五行之端五性之實必有事焉不顯不覿是戒是懼
靡徐靡亟致用之原皆由此出始於尚綗終反天德
蔣君敬之一在爾室眞知實踐亹亹無斁
渠陽唐吉父(佑之)敬義堂銘
敬以直内義以方外雖比而言有主有配如見大賓
如承大祭即事常存至壹不貳内體旣直清眀純粹
施諸君臣父子兄弟仁民愛物各正其位唯直故方
非敬無義聖經賢傳巳約而備然非實見如食知味
非篤行之如跣視地言之雖似未睹其是我非曰能
而嘗從事敢告唐生庸輔厥志
臨江蕭應祥遺經堂銘
黃金满嬴不如一經鄒魯諺語本無足争獨嗟是邦
聖人所居曾幾何時流風蔑如漢室之初猶有魯生
歛名遠跡不爲利行乃自中世立經設科上誘下趨
民散俗訛公孫弘後儒相十一齊魯假儒居其六七
如志青紫如陳車馬亦號大儒皆出齊魯近聖人居
近聖人世淪胥巳爾他不暇計况所謂金敗家亡身
糞壤不若而經是倫蕭君作室榜以遺經聖賢森列
爛如日星萬世雖後聖賢同心有爲若是匪今斯今
重校鶴山先生大全文集卷之五十七
