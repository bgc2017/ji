重校鶴山先生大全文集卷之八十七
故參知政事兼同知樞密院事贈少保陳公
神道碑
陳公諱貴誼字正甫其先固始人後徙名數于福清
曾祖確贈少保祖大剛贈少傳考宗召任翰林學士
通奉大夫知制誥工部尚書贈太師福國公始寓居
湖之武康妣鄭氏封淑人贈齊國夫人生子男三人
公其季也慶元五年寧宗始親策進士公年十七擢
乙科上注視良久福公時以起居郎入侍薦紳榮之
待選三年授從事郎瑞州推官連丁齊國福國憂開
禧元年調安遠軍節度掌書記辟差四川制置司書
寫機宜文字嘉定元年中博學宏辭科授江南東路
安撫司機宜文字三年除太社令充國子監别試所
點撿試卷官尋改武學諭四年爲國子錄禮部貢院
點撿試卷官尋遷太學博士時宰士建議更新楮劵
以一易二期迫而泉無所出幾以四五易一宰士心
知其非而恥於改令反以流竄籍没從事行之踰年
論報山積楮直益損公因輪對言人主令行禁止者
以同民之所好惡楮劵之令乃使姦惡獲逞道路咨
怨非所以祈天永命固結人心因援熙寧新法爲辭
次言明銳果敢之才足以集事而失於剽輕老成寬
博之士足以厚俗而失於循默孰若舉之以衆取之
以公宰士摘新法等語以激怒時相而尤銜剽輕之
語且謂公欲引類植黨人爲危之賴公論以免冬除
太常博士以兄貴謙兼禮部郎官引嫌除將作監丞
兼魏惠憲王府小學教授六年輪對謂言路雖開觸
犯忌諱者指爲好名切劘時政者指爲玩令利害關
於天下是非公於人心一人言之未巳或至累十數
人言之則又指爲朋黨是非易位忠佞不分當國者
益不樂七年除祕書郎出知江隂軍十年提舉江西
常平茶鹽公事十一年召赴行在未至除禮部郎官
明年秌造朝時女眞大擾淮蜀公言人才所以立國
令旁蹊曲徑倖門四闢言路所以通下情今媕阿循
嘿囊括不言民力巳竭而科歛之外餽遺以謀進者
未巳軍中恥言敗北則陣亡者不䘏耻言奔潰則逃
竄者復招又言婉順巽從者是美疢也非愛我也宜
屏之外之矯拂捄正者是藥石也愛我也宜用之聽
之時宰滋不樂會公以葬子謁告即嗾言者逐公主
管建康府崇禧觀十五年秋起知徽州明年五月詔
奏事之任除司封郎官公見上復伸前說以中外文
武之臣未有忠實不二可託緩急者朝廷命令不審
監司郡守不恤民怨將帥不䘏士卒明年四月兼翰
林權直兼玉牒所撿討官會有事明堂公首引包拯
皇祐中乞因肆赦除聚歛掊克之弊耳謂當察州縣
府庫致羡之由倣成周邦饗必及死王事者之子與
漢置羽林孤兒專取從軍死事之後教以五兵今上
即位除宗正少卿兼侍講兼權直學士院尋遷起居
舍人寶慶改元有詔舉賢能才識之士公旣奉詔乃
言曰世以容嘿滯固爲賢以苛刻生事爲能以𥚹狹
趣辦爲才以輕疎嘗試爲職及兹初政當求忠實正
直奉公愛民知禮義廉恥而不越防範者以充中外
之選又奏成王之初元臣故老警以無逸者欲其克
壽勉以敬德者欲其永命期以豈弟者欲其受命之
長識者知公愛君切而慮患深九月除中書舍人陞
兼直學士院茂陵復土建神御殿内侍以繕修受賞
者猥衆公皆封還詔書郊祀有日公以民生實艱吏
員尚衆征歛幾於奪取公費掩爲私藏宜大明黜陟
庶有以見帝于郊遷禮部侍郎仍兼中書舍人明年
冬權刑部尚書陞修玉牒官兼侍讀又明年冬爲禮
部尚書兼給事中都城灾嗚咽入對乞罷燕游招離
散給以米粟假之室廬盡蠲竹木征搉以通商賈皆
見納用紹定五年春知貢舉秋七月除端明殿學士
僉書樞密院事同提舉編修經武要略六年冬上始
親萬機進參知政事兼僉書樞密院事上面諭曰頃
聞憂國之言朕所不忘於是人始知公有輔&KR1036;彌縫
之功世不盡知也端平元年夏兼同知樞密院事權
監脩國史日曆仍同提舉編修經武要略王師入汴
洛公時巳移疾猶上䟽力争蓋自八月以後凡五上
章乞歸詔勉留之病益侵轉四官加邑封致仕於是
官正議大夫爵長樂郡公食邑三千戶食實封陸伯
戶十月乙酉薨年五十有二訃聞上嗟悼輟視朝一
日遣中使弔問賻䘏加等贈少保資政殿大學士元
配程氏故同知樞密院松之女封普安郡夫人子叔
建將仕郎早卒叔遠承事郎監西京中岳廟叔邁承
奉郎厥明年十二月丙午窆于武康縣之龍青塢叔
遠等狀公之行以求識竁予與公爲同年進士又同
爲柱下史悉公之言行不敢辤也始公爲博士爲匠
監丞論事無所撓屈與其兄益父時號二陳再召爲
郎氣節罙厲權相滋患之忽託告以歸四請祠官堅
卧不起卜居武康之前谿泊乎無營會新安當上朝
廷假奏事起公旣至則主爵司宗侍經代言守正
不阿物望逾美會寶慶初政言事者連拄權臣輕者
鐫免重者追禠竄流以訖于死於是正人屏息權燄
益張公愀然憂之與從臣一二同志者居中調護雖
幾微不見於面而隨事正救善類猶有所依故予嘗
疑士之出處去就當以㓗身爲貴而孟子所謂或遠
或近或去或不去歸㓗其身而巳則又若不以必去
爲諒然則公决去於爲郎之前而遲回於記注之後
是孰爲失得邪及觀易之爻象而舍然有感焉且易
之初上一陽一隂者凡四遇復夬剥是也遇之四應
初夬之三應上蓋以陽應隂於内此不足言也而夬
之九三内應一陽獨行遇雨若濡聖人慮其取忌於
羣隂也則有壯頄之戒有無咎之善復之六四下應
一陽中行獨復聖人慮其孤立而無助也則斷之曰
中行獨復以從道也當是時陽微隂盛雖未足以有
爲而孑然自奮獨爲陽德之助此惟道之從利害皆
非所計也然則枋臣擅朝知藏&KR1539;在之日而公周旋
其間雖遇雨而若濡終獨復以從道此人之所甚難
者不寧惟是權凶尚熾公巳密勿乎正邪之辯親政
方新公又能導逹乎中外之情蓋又有人不及盡知
則所謂或去或不去歸㓗其身於公見之是宜銘銘
曰孰憒憒以苟容兮獨孜孜以首公孰耿耿以逢郵
兮獨休休而處躬何前之介而後之通介則循斯心
之正通乃濟吾道之窮介而安奚恤乎久外通而益
奚嫌乎居中况積氛之解駮而大明之昭融人方望
治天遽奪公將信眉於鬱鬱卒齎志於夢夢千古
之恨一丘之封
朝奉大夫通判䕫州累贈正奉大夫師君墓
誌銘
予分閫東川與眉彭山師祖敬爲僚一日䄂編書拜
手言曰此吾大父䕫州府君事狀也府君殁於紹興
二十二年六月葬以明年十二月墓在
彭山縣武陽鄕昌樂里久而末之銘也幸事先生敢
以爲請予幼讀杜起部蘇文忠公詩於師氏注釋明
辯閎博心竊好之曁守眉聞邦人道鄕之宿德耆齒
必師民瞻在焉蓋其好德植善動矩前悊雖位止監
州而子孫曼碩世其書詩爲郡大姓是可無愧于銘
雖然古之爲碑以識日景以節賓揖以麗祭牲而墓
之有碑則屬綍下棺由漢魏而來廟墓皆刻詞其上
事旣戾古矣雖然猶可以義起也今而祖之葬於今
幾五百甲子其於銘碑之義也何居從而謝焉祖敬
援近比以請踰年弗巳其弟遇又申請會予被命東
歸檥舟𤏡上爲卒銘之師氏以唐某道緫管元羲
爲祖自緫管之子逮始居彭山曰仲瑄曰順曰適君
之三世也贈右奉直大夫母范氏贈恭人君十歲
喪父受教於兄羣穎異彊記十八試成都學官文冠
輩類聲籍甚王賢良當父執也深所器重至以徐稺
方之崇寧年嘗與州貢奏名禮部蔡京枋國惡太
學上書排巳風失志者訴取士濫命覆試君在汰中
政和八年以上舍擢第調京兆府兵曹椽兼工曹自
帥臣諸使表章牋記一以諉君曰不出師椽手不可
用亡何罷去諸公惜之交辟不報主陜之夏縣簿改
監京兆府税尋教授延安府會省員改調乾州奉天
縣丞未上改教授鳳翔府諸公往往乞文於𡵨下前
後交薦者數十人會五路被兵君移疾歸逾年監漢
州稅趙公開緫蜀餉改辟成都府等路搉茶司幹辦
公事緫領四川財賦所主管文字趙改剏茶鹽酒法
餉陜軍峻法盛氣持其下莫屬布郡縣作威勢獨民
瞻追然其間曲爲之解弗可則持置郵毋遣以俟其
平人多其長者君嘗在京學與秦檜有舊及紹興當
國鞫宣撫使鄭剛中獄以美官訹君將䧟之不道君
力明鄭冤旬月間釋囚徒三百餘人鬚髮盡白留鞫
所待報因得註蘇氏詩爰書旣上大拂秦意故爲餉
屬者奉使典州以去公獨回旋倅貳以終其身通判
夔州成都府所事皆大官决剖無所顧畏長嚴憚之
再丞夔州楊文安公提點本道刑獄檄攝緫制司幹
辦公事盛夏以職事至恭州病暑卒始四川制置使
席大光益與趙不咸君坐奪官席悔之介君之從兄
衛尉卿驥諭使造巳君弗往也趙之卒葬故吏惟君
視窆李璆帥成都與茶馬使韓球交惡君於李爲貳
於韓客也介然靡所附離嗚呼自教衰俗薄士喪常
心以勢利去留爲叛附以事功成敗爲是非以風指
愛憎爲曲直人之賢否事之虚實不暇問也列禦寇
以仕衛爲嫁於衛蓋挈此身以依於人猶女之從夫
之死靡他不可以回遹顧望也動於金夫乘垣鑚隙
則豈惟父母賤之兄弟咥焉亦將無以自容矣觀於
師君之言行不爲勢撓不爲利回不當表之以厲衰
薄邪君幼孤事兄如事父給姊妹之貧者爲任其昏
嫁仕四十年田宅不長尺寸罷成都裒奉餘市書數
千卷以歸幼耆學至老不倦自杜蘇詩注之外有文
集二十卷藏于家積階至朝奉大夫累贈正奉大夫
娶同郡唐氏朝議大夫某之女先君十五年卒累贈
碩人五男子慤以子貴贈朝議大夫曄爲族父後終
迪功郎路安撫司書寫機宜文字恕終文林
郎成都府司理忞淳熙五年進士終朝奉大夫知資
州終承議郎致仕二女子長適成都范仲轂幼早
卒孫男七人祖慶終朝散大夫知崇慶府祖同未仕
祖敬舉寶慶二年進士見任承議郎通判瀘州新知
冨順監遇舉紹定五年進士次祖文祖訓祖行孫女
十三人曾孫男十二人溥故儒林郎利州撥
運茶庫澈曾簡曾寬曾立曾愿曾毅曾諒曾廉曾直
曾操曾孝曾邵曾孫之子四人挺承直郎綿竹縣丞
抃文林郎合州推官銘曰匪仕伊利不明其德厲氣
馮炎操之孔棘情一鄕背謀威間郤手一高下是圍
非戍反是惟君德義斯則如川之原孔厚且碩啓佑
厥後終古弗息
太令人程氏墓誌銘
吾友家朝南過予言曰大酉生六年喪母史恭人又
五年太令人程氏歸于我先大夫又十有七年大酉
舉進士又十有七年而先君卒哀哀此生所恃以紓
無疆之恤者以有母也今又大棄諸孤昔者母史之
葬夫子辱銘之今弗敢它請也予嘗觀於喪服經傳
凡君子子之於師母慈母保母皆在小功章而不慈
巳者服緦若母之喪父在期父卒三年惟因母與繼
母同且曰繼曰慈曰師曰保皆非巳出而繼與因等
其傳曰孝子不敢殊也而釋者曰繼母配父即爲片(音析分也)
合與母無别是則然矣而予謂人非母不生不幸無
母非継母無以生矧子事之如腹巳母拊之如同氣
是尢人之所難若曰念母之片合而不敢有殊是迫
於義之有制非夲諸情之不能巳也觀於朝南之子
母而尤信朝南之狀曰太令人諱曼卿字子華曾王
父衛尉少卿贈金紫光禄大夫諱之元王父朝散郎
庭父迪功郎諱(上字犯光宗嫌諱)謹衛尉與蘇文忠公爲親
且友元祐同朝文忠詩所謂時聞小語說蘇程是也
先大夫早寡我王父念諸孫不可無母謂王母蘇夫
人曰誰宜爲婦必此族也太令人不逮事舅而執喪
祭奉姑章盡禮先大夫教子自離經辨志而上口教
指授卧起與俱大酉少壯粗見頭角太令人喜爲加
餐每講習至夜艾必問其寒飢而燠休之大酉筮仕
昭化親年五十不知劒道之艱脫選西歸調官益部
以便奉養至是男女嫁娶閱二十年始畢諸孫嶷嶷
然粗不爲親憂而吾父巳不待飬矣廬墓三年不自
意全南海崔正子與之制梱四川致之莫府逹之朝
著太令人皆就養焉崔公愛其子以及其母亟問亟
餽牲幣藥石交至大酉待罪匠監而弟丙仲以訃聞
不敢白母力請外𥙷明年三月始得知簡州以歸親
黨迎勞太令人問弟無恙不知所對則曰巳矣乎哭
之慟旣而以義割愛曰脩短命也吾老矣安能戚戚
不解以爲女憂乎歲生辰上壽必愀然曰而父不及
見吾安能獨飲此酒退又言史恭人勞而不食吾愧
之名義根於中而發於言足以興起人心今年太令
人年八十婦子稱壽孫曾扶攜賀者填門太令人曰
吾年如此東遊吳會西徧四蜀五被上恩不啻足矣
言若喜而實可懼也太令人氣禀堅耐少疾苦自丙
仲夫婦之死幼孤滿前劬躬覆幬十年間爲之憔
悴大酉請閒曰丙仲之諸子將冠笄矣願母少寬母
頷之秋七月大酉被命奏事即援親年控避八月壬
午置酒爲壽尚懽忻夷猶如平生未浹旬得脾疾九
月癸亥疾劇不可爲矣先是母忽忽語及殯斂之事
家人驚愕母曰死生常事也又戒喪紀母得踰舅姑
母多設浮屠老子供又曰女父母葬青城縣召遠鄕
盍泝江往從葬焉大酉痛惟先人之敝廬在而吾母
不得哭於斯也乃泝涪陸出眉脫輤牖上端平二年
九月癸酉以遺令祔先墓太令人孝友勤儉服澣濯
之衣至老不衰就養三州雖幄帟之事悉屏弗御聦
明有識慮官居外言不入梱聞利害罷行則毅然見
於詞色簡池救荒首教之曰流殍當散不當聚大酉
於是糧地遠近爲之期數日而來授糧而去凡累月
無一疾殣全活以萬數自餘訓敕若此者不可殫述
嗚呼了翁與(朝甫)爲三十餘年之交每見其閨門肅穆
母子怡愉不知其有先後之間也迨得罪南遷爲史
恭人誌竁然後知大酉鞠於繼母然而數十年間無
一間言人至於視巳子如一未足異也視非巳出者
人莫能名其薄厚則藴諸中者可知詩曰鳲鳩在桑
其子七兮淑人君子其儀一兮其儀一兮心如結兮
吾於家氏之子母蓋兩賢之乃爲序而系之銘大夫
以子貴贈官至朝議太令人以慈明殿慶壽恩自
恭人進封大酉以朝議大夫直寶章閣知遂寧府次
男震巳薦于鄕父命爲某人後季曰丙仲三女子嫁
張子辰次迪功郎孫景舒次蘇丞孫男七人燉翁紹
定二年進士從事郎新成都府路安撫司幹辦公事
坤翁迪功郎監普州商稅鏜翁森翁嘗舉干潼川路
轉運司必逹必祥翁孫女四人嫁鄕貢進士高斯
衜將仕郎袁增餘二人許嫁未行曾孫男女二人外
孫曾二十四人銘曰飭已靜淵秉心均壹相夫鬻子
宜家競室瞻前無靦垂後有奕爲婦爲母匪斯奚式
蔣恭人墓誌銘
昔人言積善有餘慶者必曰家言興仁興遜者必曰
家家云者父父子子兄兄弟弟夫夫婦婦無一不盡
其道然後志叶而事修聲和而氣感無小大貴賤習
成矩則心改形化熏爲吉祥曰慶曰仁非自外致也
雖然又當謹於卜昏之始蓋男女之片合上以事宗
廟而下以繼後世家道之替興係焉吾觀於恭人蔣
氏之狀而尤信恭人諱季荃世爲靜江府之興安人
曾祖熙皇右承事郎累贈奉直大夫祖允澤皇任左
朝請大夫知邕州累贈中奉大夫父礪皇任奉議郎
通判邕州妣孺人吕氏致堂先生胡明仲銘奉直公
墓謂蔣氏出蜀相晼後爲衣冠鉅族按家譜在唐有
諱重者守零陵其嗣自零陵徙興安至奉直十六世
矣奉直官學有聞彭忠肅公鎮江陵首辟爲屬没爲
誌墓恭人生長見聞開敏而嚴重奉議有上氣疾遇
寒彌劇恭人待膳服起居惟恪事母亦得懽心先是
朝奉大夫豐城李先生脩巳教授江陵府奉議爲令
復又一再聮事湖湘間好益密先生喪元配盧氏以
恭人繼室晜弟四人聚居數百指恭人之歸承順調
虞無幾微薄厚元妃有男義方甫冠女未笄字之均
一人莫名所自先生早從諸儒先講學治家循古法
尤謹奉先恭人始至升降饋奠間於禮昧旦而肇事
質明而竣無敢不肅歴四十餘載如一日嗚呼以桂
永名家兩邕州爲父祖長而歸諸先生所交皆天下
賢士而又與清江彭氏迭爲昏姻生平耳目所接造
次禮法宜其爲女爲婦爲母鍾爲餘慶形爲仁遜足
以範今詒後也始義山生十年而大夫没以屬恭人
曰此子極力誨之俾有成立於是歲聘賢士爲之師
時屬所親察其進否每訓之曰士吾家邕州兄弟與
吾仲兄曁汝之二父皆以儒學發身有聞于時善自
勉無忘汝父垂絶之言義山踰冠擢進士乙科傷先
生之不及見及試吏恭人誨之曰仕以廉勤爲夲邕
州雖俸入亦不盡取于湖張公孝祥嘗書而刻之石
曰清廉蔣德施汝外祖若汝父一介不妄取予小子
識之義山仕衡日嘗以刑獄司檄往常寧世忠峒諭
寇人謂戶曹且蹈不測恭人徐曰彼自内訌豈庸釋
憾於官乎居數日二峒果退聽人服其識先生仕無
私蓄而友愛兄弟賙䘏婣族不計有亡恭人榖則先
意没則成志中年[婺-矛+牙]居内䦧外侮處之自若聞人囏
阨如疾痛在巳紹定二三年間里人艱食命計口登
其日糴之數厥直視登場時雖他鄕價至倍差卒無
所增益性儉勤食不兼味衣屢澣無斁先生大夫爲
郡俸入寖優不改其故未嘗晏起尤好㓗清常言兹
二者吾以占家道之興衰晚歲猶親細務寒食日遣
子姪省墓躬濯漑惠庖翟如他日忽寢疾七日而終
實端平二年三月丙辰也春秋六十有七義方以疾
倦於仕義山爲奉議郎知贑州贑縣事女適訓武郎
前監潭州南嶽廟胡維萬將仕郎孫演進士蕭爲巳
將仕郎彭汯適蕭彭者蔣出也皆先卒恭人以先生
貴三遇明堂恩封宜人紹定四年又以慈明宮
上壽益今封端平三年二孤卜驥山之陽何林之原
將以十月丙午奉柩窆焉先事屬忠肅公之子今廣
東提點刑獄彭鉉狀恭人行治以求銘於予忠肅與
大夫同年舉進士爲道義交故恭人之婦道母儀三
族皆能道之後又彭李迭爲昏姻故今彭侯所書皆
得諸觀聽之實是宜銘銘曰易繇家人女正是利詩
歌祚嗣歸諸女士士則身修正則家治吁嗟恭人視
此亡媿
寶章閣學士通議大夫致仕贈宣奉大夫曹
公墓誌銘
公諱彦約字簡甫南康軍都昌人嘉定九年了翁與
公分乘使傳于蜀道爲志年交上踐阼踰月召公及
眞公德秀鄒公應龍公以明年二月入見又得同侍
上左右公嘗經帷進讀三朝寶訓至太宗取士章聖
選官皆以德行爲先乃言曰古人以德行爲才十六
才子自齊聖廣淵明允篤誠忠肅恭懿宣慈惠和凡
皆德行之所發見後世以欺詐暴虐爲才如狄之酆
舒晉之知伯齊之盆成括皆以才稱卒於敗事其實
小人本非才也了翁聞而嘆曰義理之不明久矣程
子言才稟於氣氣有清濁禀其清者爲賢禀其濁者
爲愚然後知無不善者性也可爲善者情也苟無其
才則徒善不能以有行又嘗以是觀諸近世如先正
大老以誠心實德綏靖家邦者才也以正學卓識統
承洙泗者才也以深醇爾雅丕變文弊者才也若口
道先王語而聚歛以剥下深文以殘民開邊以殄國
如王吕章蔡而尚曰才之云則吾曹公之所耻也公以
孝友著于家以忠信得乎朋友以豈弟行諸郡國以
忠忱格於君父嗚呼公之所謂才非公不足以當之
公之先避唐宋之亂繇宣之南陵徙都昌之龜山自
龜山後十有二世皆以經行稱于鄕曾大父克大父
禮(上一字犯光宗嫌諱)皆不仕父興宗故左從政郎鄂州司理
參軍累贈光禄大夫妣黃氏封太安人贈齊安郡太
夫人公少邁爽六歲而孤知哀戚年十八後三與賓
貢擢淳熙八年進士第授廣德軍建平尉丁齊安憂
服除調桂陽軍錄事參軍改辰溪令未上又辟司法
參軍改宣教郎知饒州樂平縣秩滿入都會擇邊守
政府以公應詔主管江西安撫司機宜文字開禧元
年以前詔差知澧州未及上明年端明殿學士薛公叔
似以湖北宣諭升宣撫京西湖北辟公主管機宜文字
其冬虜圍襄安遊騎至漢陽軍盗賊蔽野而軍闕守
以公攝事至軍未幾虜大入棗陽信陽而襄陽將帥
内自相戒公絶江見薛勉以持重搜土豪得許卨俾
緫民兵趙觀俾防水道党仲昇俾將宣撫司軍屯郡
城十一月乙未虜兵重圍安陸辛丑遊騎闖漢川公
授觀方略俾漁者拒守南河十二月丁未朔虜騎至
南河之北觀逆擊斬其先鋒虜造戰艦觀火之大軍
繼進自十二月辛未至三年正月丁丑朔晝夜殊死
戰北渡追擊虜自是不敢近漢陽時安陸被兵巳久
羣盗蠭起公命仲昇卨擒捕皆駭散三月以守禦功
進秩二等即授漢陽宇文公紹節代吳公獵爲宣撫
治鄂兼領江陵公言不築棗陽不足以守隨守隨而
德安安矣不築信陽不足以守安守安而黃安矣不
築神馬坡樊城不足以守襄守襄而光化安矣且言
沿江師少和不可恃又謂京湖之勢以鄂渚爲腹心
以江陵德安爲兩臂其餘猶十指襄州雖大不過駢
拇巨擘耳今若順腹心臂指之勢則宣閫不當兼江
陵若都統制在襄則副都統當在江陵所論皆切中
事機嘉定改元詔求言公上封指陳剴切會紹節以
公政績聞詔任滿與監司差遣八月除荆湖北路提
舉常平茶鹽會鄂州與湖廣緫領財賦皆闕以公攝
事首劾貪吏罷厢官受訟還冨民摏糴之糓勸以减
價出糶免荻場經量悉歸諸民蠲米穀薪炭之征歲
不下數萬緡代償前官市物緡錢以舟運敗者千數
株連瘦死公取開禧二年以前負者悉蠲之餘名有
差先是公初領常平事每以湖北旱蝗爲慮亟言于
朝丐糴以備春旱又乞假鄂帑官緡以貸下戸種粮
明年旱三月公由鄂還治常德下教列郡選僚屬二
人興發勸分具有科條澧州奉行不虔逮吏鞫之一
道皆聳十月㰝提點刑獄十二月改湖南路轉運判
官先是開禧三年盗起郴而桂陽吏不以實聞桂陽
當湖南江西廣東三路之脊山川險絶盗窟其間江
西羣不逞相挻而起東踐吉南安西逼郴衡南蹂韶
石北抵攸環數千里盗區朝廷調江鄂軍降勑榜捐
官資緡錢名捕渠魁累歲不得要領而江西專以招
安誨盗詭降覆出朝廷患之公以壬午被命甲申上
道三年正月庚寅朔領漕事于益陽時賊巳破安仁
茶陵桂陽三邑迫攸縣長沙詾懼公親至攸督運人
心乃定會帥去以公攝事朝廷下江西招安之請于
帥司公謂犯衆怒損國威持不可三月除直祕閣知
潭州荊湖南路安撫公規置稍定乃督諸將逼賊巢
而屯賊李新敗死李如松鐘安誠李文傑稍稍出降
時郴盗李孟一謀攻桂陽公趨屯命諸將分禦賊知
有備乃開道突韶之樂平公命守隘俟其歸越三曰
賊夜登百丈嶺以遁公移軍蹙之賊大潰官軍焚其
柵遁入頂頭寨又圍之渠率李元礪率衆數千來援
孟一先是羅世傳與元礪有隙密請于公乘其出穴
而攻之公錄賞格以報而供其乏世傳果擒元礪以
獻公以除夕還長沙四年正月庚寅復出督戰二月
戊午破頂頭寨生擒孟一餘黨悉平世傳恃功桀驁
池州都統制方深交之欲委世傳盡統前後洞悉撤
湖南江西兩路之戌公固争不可宰士不悅九月世
傳猖獗如公所料公白于朝佴許國紏合前後洞丁
討平之公以衡之水口郴之青要桂陽之上猶皆
要地而闊遠不相應援朝廷用其議析茶陵桂陽郴
縣諸鄕置酃資與桂東三縣移潭衡州禁軍闕額衣
粮以召募土丁省冗員以選辟令佐至今便之以功
進直龍圖閣五年春以吏部郎官召而謗書浸聞
矣六月上印還家先是時相之弟守潭兄子守士邑
而盗起躪吉搖潭遂以公與王公居安代二郡守盗
平第功嫌不便於前人故二守之賞不及而歸後反
以煩言罷免此於公奚損而朝廷黜陟之權病矣公
慶元間由龜山徙居南康城下旣又得地數十畆於
城東三里外爲圃曰湖莊築室讀書罕至城市時宰
語人曰人言曹長沙與人争功二年無一字至廟堂
此豈競進者耶七年忽被命主管武夷山冲佑觀八
年以元職除利州路轉運判官兼知利州明年關外
艱食公先以本司所儲减價盡糶又輟緡錢賑贍勸
分免役通商蠲稅匄僧牒于朝告糴于隣路以濟公
憂蜀邊著病夫議以風大抵謂制緫節制三司權分
而議不一知事者不敢任事畏事者常至失事領帥
權者當近邊境當擁親兵有兵權者當領經費當寬
用度其他如訓忠義覈間探條理甚詳厥後四川制
閫雖暫徙利州而兵財異掌卒莫能合是歲秋命董
四川類省試訖事以病求歸十年二月差知寧國府
尋命守瀘州而公巳出峽八月差知隆興府江南西
路安撫會江東西大旱公入竟罷吉撫州糯米糴本
鹽鈔不以賦民遣吏鬻之淮東糴及時而民不病十
二年蜀邊被兵朝論以病夫議善識時務且因蜀人
之思五月乙未朔除大理卿壬寅除權戶部侍郎公
力辤未報六月辛巳除寶謨閣待制知成都府公體
朝廷選用不敢禮辤乞赴闕奏事不報再移書廟堂
請對權相憚其來八月甲子朔改知福州公且行且
辤十月丙子以集英殿修撰知潭州公再上祠請乃
得提舉亳州明道宫十四年冬提舉常德府桃源萬
壽宫明年正月朔除煥章閣待制提舉嵩山崇福宫
洎上訪落以公爲兵部侍郎兼同修國史實錄院同
修撰三辤不獲命謁告踰月寶慶元年二月入對首
勸上講學防近習乘閒次言當以慶曆元祐聽言爲
法以紹聖崇觀諱言爲戒卒言祖宗愛民之意上通
于天宜敕邊吏不當效尤醜虜結怨吾民上嘉勞再
三會下詔求言公封章言給舍欲正君臣之分而
陛下宜自伸兄弟之恩時朝廷方以言爲諱故公及
之九月兼侍講未半月除禮部侍郎兼職依舊二年
六月謝病除寶謨閣直學士提舉佑神觀兼侍讀公
求去愈力三年除兵部尚書力辤不拜四月除寶章
閣學士知常德府陛辤勸上以修身講學爲要獻唐
張藴古趙師民二箴請圖之坐右且奏求言雖切而
下情猶未通愛民雖勤而横斂猶未革上曰其病安
在公曰臺諫專論人主不及時政下情安得通苞苴
公行於都城則州縣撗歛無可疑者時權相專忌人
以公言爲難公又奏夷狄盗賊之患惟在處置得宜
一曰守道二曰固本三曰通財四曰稽衆五曰愛民
上顧問五者何先奏曰稽衆爲先是日經筵進讀
高宗寶訓徹章公辤錫賚弗許辤常德之命又弗許
五月再提舉嵩山崇福宫公還故居之上隴貿賜金
會宗族病弗巳自草遺表其略云望陛下精勤務
學恭儉修身屈巳以求直言不惡其訐守信以御外
侮不邀其功塞炎荒遷謪之門絶饋遺往來之路疾
姦貪以寬民力進恬退以厚士風病革遺令歛以布
素不含珠玉不用巫覡浮屠三月而葬又言自陳致
仕不可叙閥閱紹定元年十二月已巳晦卒于正寢
年七十有二明年三月巳丑諸孤奉柩葬于都昌縣
匯澤鄕櫪田之原公自卜也卒官太中大夫職寶章
閣學士爵都昌縣開國子食邑六百戶詔以華文閣
學士通議大夫致仕遺表聞詔贈宣奉大夫官其後
二人公元妃蕭氏國子祭酒禮部侍郎之敏之女先
四十有五年卒累贈淑人繼室黃氏通判潮州瓌之
女封淑人子男五人士充早卒士况宣教郎新知岳
州巴陵縣事士規故儒林郎寧國府太平縣主簿後
公三曰而卒士兖承務郎新蘄州都大監轄蘄口鎮
倉庫兼煙火公事士冕承務郎女三人長適成忠郎
前監寧國府涇縣酒稅牛斗極次適同郡陳畤幼適
湖口蕭九式長次女皆先卒孫男八人女二人公篤
實愛民出於天禀其爲政精密務盡理道所至捄荒
䘏菑蠲逋巳責寬酒㩁裁商征察廩庾謹儲糴苟利
於民如巳渴饑至議役法尤切切注意所爲條教皆
通䟽縝密可為法嘉泰都城灾公上書時相乞寬黨
禁人所難言公之行師專以勝殘去殺為本封章奏
萹必以殺平民戮降附張虚捷為拂天理絶民望失
祖宗仁愛之德非痛革此弊不可以祈天永命自漢
陽乘邊惟行此志二年湖南所誅惟各捕首惡十數
未嘗輕戮一人方賊未平增捕生之賞眡舊十倍或
謂斬級亦當立賞公日此非蠻夷比朝為峒寇夕為
省民吾固欲生之耳故首惡既摺脅從易散公才命
素高輔以講學朱文公守南康兄弟親炙之為白鹿
洞書院諸生後十四年見文公扵長沙又述所知行
而請益焉其師友淵源盖如此是以理明行修出入
中外垂三十年人以其進退為時重輕攷諸近世名
卿而觀公之所成就信乎公之所謂才者矣平生所
著輿地綱目十五卷昌谷類藁六十卷經幄管見七
卷蔵于家公殁之六年士況邸予書曰無祿先君即
世墓道之石未有以銘也大懼幽潛未昭將諸孤死
且不暝莫如子也知我父者敢流涕百拜以請予每
歎昔之人選于衆聽于國人旁蒐一世之才僅濟一
世之用而且廪乎有不給之慮也後世俗薄民散才
既鮮少又率以黨論迭為僨興一則常以其半置在
閒散故才不周用次則久閒者多君子而小人雖間
不肯久也三則棄之聰明未衰之日而用之老疾交
