重校鶴山先生大全文集卷之六十三
跋
跋陳正獻公所藏孝廟御書用人論
正獻公以乾道五年秋八月升昭文相其冬對刖選德
殿詔撰用人說今載在集中與所被宸翰文雖異而
指則同猗其盛哉君以是戒其臣臣以是復其君開
誠布公兼衆盡下孜孜若弗及焉凡以敕時幾而釐
帝命云耳詩曰鳶飛戾天魚躍于淵豈弟君子遐不
作人猗其盛哉後五十又八秊靖州逐臣魏某獲拜
觀于公之子宿追惟一時明良之會不勝愾慕謹拜
手稽首書于下方
跋陳忠肅公岳山壽寧觀留題
詩云閣前千頃碧琅玕喬岳蒼松苦歲寒
此是萬年峯上竹何須更待雪中看
了齋陳公以元豐巳未擢進士三名後數年爲博士
校書郎以鯁直不得久居中徽廟初政召爲諫官
忤蔡京謫揚州管庫欽聖持其事改知無爲軍明
年又自箸庭宰椽攝官瑣闥坐忤曾布出守海陵崇
寧元秊蔡京相除名勒停編隷袁州尋移廉移郴五
秊春正月以彗出仆碑而京罷相凡黨人皆得歸故
今岳山壽寧留題所謂丙戍四月蓋公東歸道所從
出也後元豐一百二十年當慶元巳未臨卭魏某始
以進士起家又二十有八年當寶慶丙戌某得罪南
遷四月七日度湘即公留題之日會壽寧道士唐從
善以是日掘地得公石刻介郡人張南仲杞求一語
記歲月嗚呼人嘗涉於憂患則見似而目動聞名而
心惕故於公之忠孝大節所願學也若夫出處歲月
之適相似則吾甚懼焉
跋揚文公書遺教經
某自結髮遊聖人之門窮益深測益遠今髮星星矣
大懼年數之不足其於他道蓋末暇及也今伏觀内
翰文公手書遺教經嘆先賢餘力所及猶若此謹拜
手書于下方
跋楊文公眞蹟
公博極羣書自經史百氏以及於凡將急就之文稗
官虞初之說旁行敷落之義靡不該貫今於公之裔
孫紹雲見公手抄唐人詩及遺教經益知公所以用
力於文者蓋若此嗚呼此公之所以爲文與曰不然
也同時以文鳴者如王定國丁謂之孫漢公曾正臣
梅昌言錢希白諸人非不争相長雄而天下之士獨
宗揚劉至於以文易名則公擅其美文乎文乎其纂
組綴緝之云乎正色直道不苟於合能使人主憚其
性氣雖在上前亦曰如此冨貴非臣所願他日昭陵
記王文康曰楊某爲國竭忠有君子之大節然則是
可以爲文矣是以謂之文也劉中山興公齊名其出
處大致亦近之
跋方宣諭宗卿(庭實)奏議
國家自熙豐大臣養成禍夲崇寧改絃未竟而紹聖
以後再踵前誤以濟私欲卒之俗頽世敗潰裂四出
而猶謂和戎可以暫安辟狄可以亾患至建炎中興
亦云極矣而於是失河南北失京東西維揚而渡江
會稽而桴海猶不敢與虜抗其間徒頼宗忠簡李忠
定張忠獻諸賢後先維持僅僅自立而權檜再用則
挾虜以扼君父矣微公與王胡曾李諸賢大聲疾呼
以立正論之幟幾無以爲國三京淮北之役繕修陵
廟還定遺民表善蒐賢招攜振乏則又不徒以言語
立國凡皆正人心植邦夲之實政雖不幸而不卒其
志然其以疎遠當權燄以孤忠破羣慝則有人所甚
難者焉不寧維是蔡氏之盛附之者立致華顯公莆
人也於蔡又夙有連自公舉政和進士正孽京之時
也而公之立朝乃在紹興以後然則以其所主以其
其所不爲公之所志所學蓋自其始進而固然矣豈
無膏沐誰適爲容亦足以發千古之一嘆云
題復州鴻軒
故起居舍人張公文潛以元符二秊秌坐元祐黨人
責復州監酒明秊春徽宗踐阼起通判黃州以秋
至而春去託諸鴻以名軒軒之壞巳久而邦人思之
不釋嗚呼其孰爲思之邪廣安楊伯洪恢來攝州事
自皮陸諸賢以來頽宫廢址咸爲興復是軒亦居一
焉而屬余題榜且識歲月顧辠戾之人何所容喙每
愛其集中有坐局沽酒與務中晚作諸詩豈惟傃位
而行無一毫不自得且方矻矻於所當事者焉詩曰
敬天之怒無敢逸豫此未昜與俗人言也伯洪以爲
如何
跋張魏公帖
公平生凡五謫而居永者三紹興七季自祠官謫永
一也二十季自連移永二也二十六秊以母憂還蜀
猶不爲時論所容自蜀還永三也此帖所謂零陵之
行以詞翰及事實攷之蓋七年九月以後也方被讒
放逐之餘而感恩思過無纖毫忿懟困躓之意且爲
從母賻喪誌葬期有以慰其母心昔人謂仁義人其
言藹如也非公之謂與後九十二秊蜀國同郡人費
誼屬魏某識其後於是書于靖州客舍
跋陳忠肅公帖
余早有慕藺之志雖於公無能爲役而始初名官亦
有適相似者故於公平生言行頗得其詳而公所爲
昜解目錄辯及簡牘數十取索尊堯集家書千數百
言凡皆得其眞蹟而藏之是帖蓋晚歲自九江移南
康南康移山陽時也宣和三秊八月方寇旣平蔡氏
方以飛語謂公之壻嘗爲寇所抄取公竟坐遷山陽
君子亨否碩蹇無毫髮加損也祗以成宣靖之亂耳
宣和之六年而公卒又明年而劉諫議卒元祐氣數
旣盡北夷内侵然則亂匪降自天乎抑人實爲之也
跋北山戇議
予自嘉泰三年冬造朝道淮西始識鄧伯允友龍慨
然以興復自任明秊鄧召還予意開邊之議巳决會
明年春正月召試玉堂乃極陳權姦猾胥債帥驕卒
必取禍辱宜急於内修緩於外攘凡數于言侂冑見
之大怒徐柟承望風指擊之侂曰得無成其去就之
名乎乃止是時張伯子徐文子與地官侍郎王公皆
先後以不合去大抵皆徐䟽也丁侍郎常任亦能以
條具異論去極於錢伯同之謫上饒自是莫敢有言
者矣錢張徐丁之議則固知之若北山戇議則昉見
乎此嗚呼何其直而暢辯而不訐也詩曰匪用爲教
覆用爲虐亦足以發千古之一嘆云
跋司馬子巳先後天諸圖
涑水司馬叔原覃思義理之學自羲文周孔之昜河
圖洛書之數隂陽動靜之義日月遲速之度以及周
程張邵朱張子之書旁觀歷覽爲圖爲書時賢皆有
題識又欲求一言於予予遷靖未返不得與叔原共
學姑識數者之疑于末且先天圖自魏伯陽參同陳
圖南爻象卦數始略見此意至邵堯夫而後大明千
數百年間不知此圖安所託而圖南始得此圖亦巳
竒矣而諸儒無稱焉數往者順謂震離兊乾知來者
逆謂巽坎艮坤皆以左旋言之今叔原以爲自乾至
震自坤至巽此必有所據朱文公以十爲河圖九爲
洛書引邵子說辯析甚精叔原從之而邵子不過曰
圓者河圖之數方者洛書之文且戴九履一之圖其
象圓五行生成之圖其象方是九圓而十方也安知
邵子不以九爲圖十爲書乎故朱子雖力攻劉氏而
猶曰昜範之數誠相表裏爲可疑耳又曰安知圖之
不爲書書之不爲圖則朱子尚有疑於此也近世朱
子發張文饒精通邵學而皆以九爲圖十爲書朱以
列子爲證張以邵子爲主予嘗以乾鑿度及張平子
傳所載大一下行九宫法考之即所謂戴九履一者
則是圖相傳巳久安知非河圖也靖士蔣得之云當
以先天圖爲河圖生成數爲洛書亦是一說叔原謂
日月亦左旋此張說朱意也第日起北陸春西陸夏
南陸秋東陸而冬返乎北陸則爲右乎左乎謂日速
月遲讀書窮理正欲其自得况叔原所引見處一分
虧之詩即予少作也吾儕所見夲不相遠第以歷家
細筭分數言之則月行十三度餘者特約法耳其實
則一日至四二十四至晦行十四度餘五日至八二
十至二十三行十三度餘惟自九日至十九僅行十
二度餘此猶二至之晷刻最遲不爲無理而叔原反
疑之獨取望日爲證則望日正行遲之日也况本乎
陽者常舒遲本乎隂者常急促若日遲而月速大者
舒而小者促此亦隂陽自然之分也叔原之圖精且
密矣盍更以是審思之日食書甲乙如辛卯日與辰
相克爲異尤不經康成雖有是說然春秋壬午日食
亦日與辰相克也而左氏謂不爲灾又何邪叔原謂
分星起於漢唐謂漢則巳後謂唐則滋邈豈以左氏
内外傳與周禮爲不可信邪是三書亦有可疑而分
次之說相傳巳久獨星不依方而以受封之日爲次
此傳注之可疑而未有說以破之耳大抵叔原之說
十得六七予方歛祍之不暇尚有未能釋然者姑摘
一二以備審訂他時道𤏡以如卭叔原必有以復於
予也紹定四年六月甲子臨卭魏某書
跋彭忠肅公眞蹟後
止堂集之成書也公之子鉉旣屬叙篇首今又從公
之諸孫壻蕭仲友應祥獲觀公手蹟二詩大抵與朋
友唱酬可以吟咏情性揚搉理道惟貴人生日詩難
乎爲言蓋人主生日爲樂始於唐士大夫生日之盛
則始於近世故前輩詩集唯少陵示宗武生日與東
坡爲同氣之親或知巳偶有所賦而他集罕有若用
之公卿貴人則無之直自京檜以來此風日甚始
則稱功頌德甚至將以金玉泉幣嗚呼唐太宗之感
蓼莪獨何人邪止堂所上張端明詩雖未能免俗然
其間如云江湖秋已多宇宙清無邊氣凝萬類實人
亦體其全端明英邁人也止堂不以頌而以規然則
非志於古道者其能然乎仲友其寶此庶來者有以
觀世變焉
跋尤氏遂初堂藏書目錄序後
余生晚不及拜遂初先生聞儲書之盛又恨不能如
劉道原所以假館于春明者寶慶初元冬得罪南遷
過錫山訪前廣德使君則書厄于火者累月矣爲之
徬徨不忍去因惟國朝以來藏書之盛鮮有久而弗
厄者孫長孺自唐僖宗爲榜書樓二字國朝之藏書
者莫先焉三百秊間再燬于火江元叔合江南吳越
之藏凡數萬卷爲臧僕竊去市人裂之以藉物其入
于安陸張氏者傳之未幾一篋之冨僅供一炊王文
康李文正廬山劉壯輿南陽开氏皆以藏書名凡未
久而失之宋宣獻兼有畢文簡楊文莊二家之書不
减中祕而元符中蕩爲煙埃晁文元累世所藏自中
原無事時巳有火厄至政和甲午之灾尺素不存斯
理也殆不可曉聖賢不遇託之憲言以垂世示後所
以共天命而植民彝也兼收並蓄博㩜精索以淑其
身以待後之人此何辜于天而厄之爾極也使子孫
不能守如江張王李諸家是固可恨若孫宋晁氏則
子孫知守之矣而火攻其外矧如尤氏子孫克世厥
家滋莫可曉雖然是穮是蓘雖有饑饉亦有豐年吾
知有穮蓘耳豐凶非我知也尤氏子孫其尚思所以
勿替先志云
題李肩吾爲許成大書鄕黨内則
吾友李肩吾彊志精識嘗爲字通一編以正法繩俗
書成大見而悅之亟從問字肩吾授以鄕黨内則二
篇夫內則先王所以降德千民而鄕黨吾聖人無行
而不與二三子者也民有是物必有是則顧習其讀
而弗之察嗚呼其能朝夕于斯則不惟知言語容貌
居處飲食皆立誠定命之要亦以見書名之學偏旁
點畫具有顚末乃知類入德之本而世亦罕能知之
也詩曰朋友攸攝攝以威儀成大其懋敬之哉寶慶
三秊三月甲子臨卭魏某書于靖州鶴山書院
題李肩吾所書鄕黨
吾友李肩吾博見彊志書名之學世亦鮮及之渠陽
山中爲余從子令憲書鄕黨篇余獲與觀焉嗚呼天
道至教風雨霜露接人耳目而人由之不知也聖人
至德威儀容貌洋洋乎簡冊而人習焉不察也嗚呼
小子憲肩吾所以遺爾者多矣往敬哉其體習踐修
惟無斁
跋鄧氏四世死事
嗚呼自童蔡以及秦韓養癰護疾以底于潰敗者誰
與而封疆之吏首當其禍君子小人之幸不幸每每
若此撫鄧氏遺事爲之三嘆
跋處士蔣南式家傳
嘉定之季年重珍不以某不肖屬書母夫人顧氏之
竁因得習觀處士言行明年改元某得罪南遷過錫
山重珍又出示家傳歛容伏讀嘆味不忘詩曰維其
有章矣是以有慶矣然則處士之有子也宜哉
跋顧夫人墓誌後
明秊十二月癸卯某過錫山觀典刑于堂阼參聞見
于國人益信前銘之不誣尚恨筆力淺弱不足以盡
發潛懿也
跋家季文守冨順日拒吳曦僞檄事
予平生爲人記述多矣觀書太史氏閱人益廣姑據
予所身歴者言之孽韓柄國逆吳臣虜士大夫不曰
拒則曰去使誠有之亦爲臣之常分况不必皆然方
事變之殷雖能言者巳鮮及事巳變息則敢爲者常
多此可盡據邪家侯季文冨順文檄與趙薛二守報
書則信而有證嗚呼是非之心其孰無之而奪於利
害以謬迷其所固有甘於禍家凶國而不知顧者多
矣此非素講䂊定安能斷斷若此予嘗爲侯記積善
堂今江淛閩湘間家有是記大略謂吾惟循理盡分
而爲之他人何與焉幾若爲此事發者故又識于此
以申侯善善惡惡之初志云
跋邵康節檢束二大字(趙丞相子直孫必愿所蔵)
二字下注云檢謂檢其行止束謂束其
情性
先生嘗爲詩曰憶昔初書大字時學人飲酒與吟詩
若非益友推金石四十五年成一非然則兹二大字
與束其情性之語未必晚年安且成之時也後學魏
某謹書
跋樓參政紹熙五年内禪詔草
某未冠時侍長老聽紹熙末年内禪詔書至所謂雖
喪紀自行於宮中而禮文難示於天下爲之色然以
嘆知朝廷有人也後此三十二年乃獲觀藁墨於宣
獻樓公之季子又見當時刪昜鈎注雖倉卒之頃動
中理道孟子曰天子不能以天下與人然則言動幾
微之間莫非天命之流行豈一毫人力所能予奪其
間乎史官魏某謹書
跋毛氏增韻
三衢毛氏增韻奏御之六十二秊其子居正義夫應
大司成校正經籍之聘始克鋟梓于胄庠然人情異
嚮趨簡厭煩故校其始著尚多刊削世之不遇者非
特一增韻也
跋番陽董氏所藏東坡墨蹟
蘇文忠雅耆陶公文其有感於歸去來詞蓋元豐五
年之夏蔡章被遇而吕正獻不合之時也長公在黃
少公在筠此何時也而猶可以仕乎否之訟曰大人
否亨其遯曰包羞然則以亨易羞果孰爲得失乎遺
墨藏于義天之族子煟臨卭魏某與之爲寮因得寓
目因識其後
跋黃太史帖
董季興壻于沙隨程氏多識前言往行余與爲寮皆
得與聞之獨太史此帖未睹今其子甄自竟陵以石
夲見寄則時賢題識巳悉尚何云姑識歲月紹二七
十一鶴山魏某
跋張忠獻吕忠穆與李忠肅書
明受之變不有居者誰守社稷不有援也守將奚爲
復辟之後張吕李鄭諸賢以次受上賞蓋人臣所當
爲人主所當報各適其分焉耳而或者猶不免著書
以詆平江之功惟文肅於吕張二公情誼始終無少
猜間嗚呼其深明於事君交友之分者乎不寧惟是
張忠獻以李忠定殺諫臣攻之至再隆祐汎舟之役
公與呂忠穆亦異論迨其間退之後死喪之際考於
是帖則懷人憂世固未嘗有纖介之嫌信知周比和
同之别特毛髮耳而公私誼利縣隔霄壤嗚呼其嚴
乎前史臣魏某謹書
跋趙昌父送劉清之(子澄)事後
靜春劉公之去衡也章泉趙公亦去之或曰非悻悻
與曰禮有之凢食賓君迎賓大門賓入君再拜賓辟
君揖入賓從三揖三遜久而後成禮賓出君送之大
門則擯者巳返告曰賓不顧矣夫始焉迎之拜之揖
之而後升其後君送而巳不顧非始煩而終簡也然
則士大夫進退之節於此亦可槩見云
跋類省試策卷後
予以貧賤未免有科舉之累然亦恥爲揣摩剽襲之
文始舉于鄕故吏部郎趙公大全取之于類省試吏
部與故知邕州李公取之故簽書密院宇文公又主
之嗚呼乖逢得失其孰爲之邪嘉祐間尚西崑體而
歐文忠公典舉首取古文紹聖以後尚王氏說而陳
忠肅公主别試多取史學主司之不徇時好固難其
人而舉人亦有以是應之者然則乖逢得失豈必皆
工於舉業者李先生之子義山以予大慚之文相視
因識其末
跋羅文恭公(點)諫槀
文恭公奏䟽旣嘗爲之序引後二年蒙恩歸自靖道
荆州公之子愚出視元槀其間所謂諫者歸過求名
人才至身後議論乃公贓吏之弗戢繇大吏越足三
尺外人才不更事者必不可用此皆千數百年相承
而莫知其非者我視謀猶伊予胡底亦足以悲夫
跋羅文恭公薦士槀
予嘗以吕正獻公掌記司馬文正薦士編陳密學章
槀范正獻手記李邦直舉官記及近世虞忠肅公翹
材館錄輯成一書刻之潼川漕司惟吕文穆公夾帒
小冊韓忠獻甲乙丙丁集曾宣靖雌黃公議未得全
夲今幸從文恭公之子愚獲觀薦士槀前輩懷人憂
世之規大抵皆如此凡以謹時幾而釐帝命也俗流
世隘此事久無聞矣三復遺墨爲之永嘆
跋羅文恭公後省繳駮槀
祖宗虚巳盡下一政令之出自始進擬巳有中書三
省密院分班同班之别人得以自靖自獻不嫌於異
同迨其旣行則給事中舍人或書或否各行其志不
關白長官或諫官有言臺臣不及知臺臣有謂不可
諫官或是之蓋臺諫官平居未嘗私相往來也臺諫
偶巳同是侍從以次至于臣民或持以爲不可此事
甚衆不暇枚舉自京檜用事惡異喜同士大夫始以
是爲驚怪乾淳涵育之久積而至于紹熙然後此意
僅僅有存今觀文恭公後省諫槀明逐臣之冤斥臺
臣之誣乃其一事也謹書槀末以識世道升降云
跋公安張氏所藏東坡帖
世之知蘇子者必曰言語文章妙天下其不知之則
曰譏訕嫚侮不足於誠乃若蘇子始終進德之序人
或未盡知也方嘉祐治平間年盛气強熙寧以後嬰
禍觸患靡所回撓元祐再出益趨平實片言隻詞風
動四方迨紹聖後則消釋貫融沈毅誠慤又非中身
以前比矣士不精考而以一事槩一人一言蔽一生
者姑以是思之是數帖即紹聖後事今藏之永平令
張仲車篋中紹定四年春臨卭魏某與寓目焉因識
其末
永嘉薛榮祖臨予觀亭記本而書袁和权之
語曰觀外不如觀内觀民不如自觀以求予
一言
薛君引袁㓗齋語識諸觀亭記之末觀之義滋有所
發大抵古人觀象觀法觀物觀我無一物而不之察
所以會衆理而致吾知也觀之爲卦實明是義今傳
注之說則彖象爲觀示之觀六爻爲觀瞻之觀竊意
未有四聲反切以前安知不皆爲平聲乎於是聞見
視聽高深先後遠近上下之等皆有二字且考諸義
則二字固可一而參諸易詩以後東漢以前則凢有
韻之語亦與孫炎沈約以後必限以四聲拘以音切
亦不可同日語併識是于記末以質諸同志者
跋鄧某宣和使虜賜私覿茶幣
本朝立國規摹好生惡殺故於夷狄盗賊常有招懷
之意然其間以戰致和者其盟易而久宣靖以來反
是往往怒我而誨盗刓民而誤國覽鄧氏遺事爲之
慨然
跋蘇文忠屬黃州教授作賀鄧樞密啓
言貴於有物無物非言也後世非放誕相高則虚美
相加迨其流弊至爲駢四儷六以相謟瀆則不足以
謂之言矧曰文乎哉東坡付他人作賀啓亦初無甚
異而疑者喋喋不厭何也
題李肩吾爲尹商卿書鄕黨
天之生民有是物必有是則故凡威儀容貌飲食衣
服何莫非天則之流行也聖人德盛仁孰從容中道
門弟子精體實踐詳說而備書之則所以學聖人也
李肩吾爲人書鄕黨者數矣得是書者皆使予識其
末今商卿又以属余嗚呼商卿尚敬之哉昊天曰明
及爾出王昊天曰旦及爾游衍夫苟瞬存息養而實
有得於斯焉則知古人之所謂學者蓋如此
跋辛簡穆公與秦檜爭和議奏槀
和戎之說未有不怠我而長寇者耿秦諸公以來率
襲是誤而不爲修攘之慮始於患失終以亂邦予因
憤此久矣紹定四秊蒙恩西歸舟至夔門會韃戎
外侵臺梱内潰辛君俱出示先簡穆奏稾因識其後
重校鶴山先生大全文集卷之六十三
