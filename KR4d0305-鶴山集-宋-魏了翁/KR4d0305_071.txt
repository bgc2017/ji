重校鶴山先生大全文集卷之七十二
墓誌銘
綿州教授承奉郎致仕唐君(季乙)墓誌銘
嘉定六年秋晉原唐述之季乙以易學爲四川類試
第一余之表兄高南叔某西叔某咸在高等初西叔
有女子曰晉生而明晤每重於擇對於是聞述之賢
而文遂許妻之其年余守郡通義述之入對大問便
道過余留三日榖問所試易乃以繫辭天地定位以
下八句爲題述之對曰求易於有象之初固有以具
其相資之理論易於重卦之後始有以神其至變之
用其意蓋謂天地間固有是自然之易而包犧氏因
之以作八卦八卦旣畫又重之以極其變此先天心
法也余曰大哉子之及此也先天之學前代無傳焉
自魏伯陽巳若闚見此意至華山陳處士圖南始盡
發其秘一再傳而爲伊川邵子則建圖著書以示人
且曰萬化萬事皆生于心其言可謂深切著明矣而
得其傳者且寡以用之於科舉則又絶無而僅有今
子於數往知來之義雖斷以巳意而先天畫卦之序
包犧心法之秘則有以得夫陳邵之指斯不亦可尚
矣夫明年調綿州州學教授歸自行京西叔以子妻
之余又除郡舍館之累月體行醇固不以憂喜見色
而勤學厲行人有片善寸長則恥躬不逮不學不能
不巳也會余奉使東川辤去明年當上適以婦姙及
月姑徐以待其免旣免而母子胥逝述之傷悼不自
任凡以致其忠愛者罔末弗盡然因是邑邑寡悰至
視事于綿乃能勉自振發率昧旦大會諸生以經諭
一員番上迭講而巳爲訂其可否退又督課隷之程
厲入出之禁丙夜詣諸生不間寒暑太守賢之不俟
滿歲即以姓名上聞旁近郡邑聞風亦願造焉俄以
婦練祥醮祭連夕遂得疾爲庸毉誤下䟽浚之劑精
氣頓索其夕夢臓間有五竪子各衣其方色若將决
去者厥明述之請于其親曰兒疾不可爲矣得豆區
禄不克終養且未有後以爲親憂即死願以弟季
之子爲子言訖乃絶蓋嘉定十年三月二十四曰適
其婦始生之日也其月甲辰其日巳未又與婦生之
月同嗚呼異哉余時將漕東蜀聞諱音即馳書幣逆
其喪以歸晉原文一年余以心制乞身述之之父道
寕謀以十年月日葬述之于鄕
里山之原而狀其行以告余俾識諸竁余拊其狀
泣數行下不忍辤也考其世自曾王考亘爲宣教郎
知火井縣王考德成嘗貢于鄕父道寧未仕世居崇
慶之晉原母同郡康氏先是貢士府君少孤刻志書
詩旁涉子史晚又讀易將有所論著而不克終其志
一日貢士之冡子道昌夢其父危坐若有愠色請所
以不對道昌曰大人得無以易傳未終乎曰然旣又
曰汝弟將有子矣道昌寤以語其弟明年乃生述之
遂名以述孫而㥅之易其後更名季乙以應事而仍
字以述之示不忘其初也然孰知潛德藴文者蓋巳
累世而述之僅以一第殞身邪謂其有後矣而竟亦
何爲者邪余表姪夙有媺質不煩姆訓作嬪于唐克
蹈家人之正嗚呼亦孰知其遂止此邪從我于眉山
者累月是時余與西叔偕侍庭闈今西叔喪母悼妻
而余亦與於哭泣之哀况銘吾述之也邪銘曰
非自士習日卑舍本趨末則有未信而仕不知而作
者矣孰能知述之之賢早有志於本學推儒先之緒
言以求先天之心法使假之以年精體篤踐則亦庶
幾孔門之所謂逹者旣厚其予而亟其奪惟是令名
奕世不椓
承事郎胡君(仲舒)墓誌銘
故朝請大夫利州東路安撫司參議官晉原胡君以
乾道九年通判卭州嘉定十一年夏其孫台符承嗣
厥官始至即治寺之東偏肖參議君之象而奉祠之
旣屬郡人魏了翁爲之記其年天子敷祭澤于羣臣
台符以陞朝贈考承事郎封母氏太孺人因以密
章告干禰廟於邑不自持入白其母曰我先君以淳
熙之元易簀於斯今四十有五年矣而居處笑語廞
其如存昔者之葬也台符尚幼弗克謁銘于聞人以
光昭先君之令德今年迫始衰大懼即没于地賫恨
罔極我將復請于魏公母曰汝其往哉台符以告則
爲跡其行事蓋參議之元妃曰高氏無子繼室以劉
紹興監察御史長源之女也生一女二男而承事君
爲幼資明晤居以孝謹稱凡經史百氏之書過目成
誦至於纂言稡事往往充牣篋牘一時知名之士如
碧山盧衷甫眉山宋君興皆聞風願交成都吕周輔
爲郡挍官君往從之與同郡閻廣道樊子南宋正仲
爲研席交講切問辯率至夜分尤工爲詩參議如卭
之明年而君年二十有八以卒未瞑參議撫之曰期
汝大吾門今止此命也晚遇恩霈則爵爾子是時合
符方五歲後七年參議守大寧遇宗祀恩乃詶前言
且戒台符曰汝其勉諸嗚呼韓文公所謂吾時雖能
記憶亦未知其言之悲也非台符所聞於是言者邪
余旣拜興受之弗敢辤無何台符文以書來曰昔者
之請公志之乎嘗閱王父手澤有祭吾父之文其略
曰汝生紹興丁卯兩歲失母劉乳哺未絶口氣質巳
自不凡父再取楊氏汝方六歲奉親色難如成人子
孝母慈人無間言旣長刻意問學乾道戊子父調官
䕫門留汝居守五月六日汝喪母楊不茹葷飲酒哭
甚哀見者憐之未幾父歸則又官無留賦庾有積糧
可了伏臘時汝之能郡校官亦竒汝進脩汝能忘寒
暑從之乾道癸巳汝忽染疾無何疾間侍我于卭明
年而汝疾作三月汝乃棄我而長逝長者如此幼者
累可保其成人乎合符每讀至此則搏膺而踴殆無
以生也公其爲我併識之了翁竊惟先正歐陽崇公
之卒文忠才四歲徒侍母太夫人以立故瀧岡仟之
表凡六十年而後作且曰脩非敢緩也盖有侍也今
承事君之葬三十有四年矣台符獨非有待者與而
屬之了翁則非其人然竊惟承事君生平馴行孝謹
自誠身順親以行乎州里信乎朋友亹亹乎如川之
方至而未有巳也蓋胡氏之楨榦也而亟奪之故其
祖孫之詞肫切慨慷如此矧老而哭子少而喪父凡
皆鉅痛窮罰人情之所甚不可制者莫爲之銘於人
心獨無恔乎然則敢不敬諾承事諱仲舒字漢卿曾
王考贄不仕王考輪以子貴贈奉直大夫考參議君
諱彬子男一人即台符今以奉議郎通判卭州孫男
人孫女人葬以淳熙十二年月某甲子墓在
晉康之善化鄕山祔參議君之兆銘曰
吁嗟胡君美具美并扶木之東而夷其眀父兮疇卑
傷烏哭鯉兒兮疇依孀機婺緯州有四年草廡栢丸
旣固旣安後人其蕃
四川茶馬司幹辦公事韓(甲)墓誌銘
上踐阼以來取法慶曆元祐登籲耆俊天下望治歲
月間會韓侂胄竊弄威枋名公卿才大夫士以次竄
遂久而未婧上亦浸悟廷論亦有嘻其其者特未
有以發之乃慶元五年上始御集英殿親策進士
某與諱甲聖可樂新子仁同舟而下相與謀曰今事
勢巳極惟有忠正廣大以作人才安静和平以植基
本若相激不巳則天彝泯亂人心憤鬱國亦隨之此
而不言是爲有負或疑觸忌干禍而三人自矢靡他
奏入有司第某爲第一尋寘之第三恩數仍視首選
甲新皆乙科授從事郎然後人知上心好惡如日
月之昭明其食則更莫不見而仰之相與嘆誦不釋
聖可蓋余同郡臨卭人也凡三與賓薦雅有鄕曲之
譽爲人通𥙿而盡下謹恪以承上故愛孚於所事而
名聞乎厥官始以觀察推官仕成都後以節度推官
仕瀘川守長咸器其能柄以事在成都連辯誣殺人
獄皆得不死吏緣出納爲姦君繩以法輸賦者無費
財在瀘川主將剥下士讙欲爲亂君白連帥單馬入
諭禍福乃巳兵食率先貸之民後償多負君請身自
行縣戶假緡錢聽以時入粟民至今頼之亡何連帥
持節主管川秦茶馬表君爲屬至成都而君疾矣使
者迎良毉手製湯劑爲盡力晝夜君竟不起疾實嘉
定二年四月甲子年四十有八嗚呼使其長愛之若
此是必有益於公家者矣君少孤夙成年甚弱巳能
爲詞章少長益精麗絶人凡爲吏兩節度府皆管記
操牘立就至有所論奏辨析可否利害明白乃屬藁
盧川嘗得增置貢士員自君發之君之曾祖輔祖仁
父廷俊妣氏妻趙氏子男曰嗣曾女適郭&KR2115;如後
君七年卒孫男一人肖祖孫女二人外孫男女三人
余與君生同州舉進士同年始仕於成都同僚相樂
也厥十有四年二月嗣曾以君之喪葬于縣之臨卭
鄕待賢里先役之三月使來告曰吾先君之用也僅
而不至于大氣也渾而不至於年文也肆而不耀于
行又不得令辭以窆焉是無以顯前人䰟嗚呼余
懼辭之不令也以爲神羞雖然余曷敢不銘銘曰
浮英湛德有媚其軀扶木之東彼亨何衢逝言從之
方駕並驅去鬷其邁生死異閭匪命攸制誰之不如
我銘孔安後人其須之
中江吳先之(之巽)墓銘
人生而莫不有仁義之性具乎其心禮經三百威儀
三千聖人所以合内外之道而節文乎仁義者也昔
之教人者必以是爲先故義有實藝有分舍是則口
耳而巳中江吳君先之其庶幾有聞於禮矣乎君諱
之巽受小戴氏書於厥考自曲禮檀弓禮運禮器學
記樂記祭義中庸大學諸篇篤信而質行故事親以
孝著處兄弟友君家内外無間言遊於鄕里恂恂呐
呐如將不勝如不能言與人交色莊而氣怡士之受
業者各厭所欲其教授於廣漢王氏之塾也郡守往
往率諸生造焉逆曦嘗欲以季春聘士豫令就聘者
詣縣書行義年君叱吏曰此何時邪嘗因正月晦日
爲詩有曰固窮何用怕鬼笑暴貴不免千天刑義形
於色無所撓奪賊平始應君聘有司以考禮正刑一
德以尊天子爲問君拊髀曰吾氣昌矣援筆成文再
冠多士且科舉之文夲非所以知君况尊君父誅亂
賊亦分所當爲奚獨君爲然而君幼習於禮長而形
於家信于國人則詞氣之發造次理道固不可以襲
而致者其後就養于郫其子中孚被郡符校博士弟
子員君以書語之曰父之病病矣其趣歸則語以齊
家持身之法蓋寢疾一日而卒年六十有二嗚呼莫
烈於盗賊之禍莫大於死生之變君處之不亂其庶
於義之實藝之分矣乎今其葬也中孚請銘余知君
之深非余誰宜謹按吳氏唐廣明間有諱肇者扈從
入蜀爲鎮國大將軍食邑于中江子孫家焉至夲
朝其四世孫曰行眞曰行軫登進士第至職方郎中
逹州太守君之曾王父彦翼則行眞之五世孫也王
父諱覺父諱良弼妣氏吳氏累世登科至君兄弟
爲學益力竟賫志以死然自淳熙至今一門以儒學
顯凡與鄕賦者十有二第進士者五人里人榮之君
於歷代史書凡數四讎校於國朝故實天文地理
字書罔不精洽爲文沈涵有雅致有諸經講義五卷
中庸口義三卷通鑑類十卷國典二十卷今藏于家
元妃楊氏先二十一年卒繼室以王氏亦先年卒
四子長男即中孚嘉定十年進士迪功郎郫縣尉次
穎行早夫幼符女一人適從政郎隆州仁壽縣丞馮
元章孫男二人外孫男女各一人君之卒以十四年
十月戊午以十五年二月某甲子葬君于縣之懷清
鄕合楊夫人之墓銘曰適手足之容暢肌膚之會
禮之在人盖積小以成大者也於君庶幾見之而賫
志以逝我銘不磨式榖來裔
貴州文學高君(道充)墓誌銘
嘉定十有三年天子有事于明堂詔紹熙三年四月
類試舉人特與奏名高君道充就試入等明年授貴
州文學某時守潼川辟君主中江縣簿君有痞疾累
月至是奉檄而疾小愈未幾疾復作大書于牖曰仁
者不憂樂天也知者不惑知命也勇者不懼信理也
以九月巳酉卒將屬纊猶自力命其子伯震奉迤盥
手爲書抵余曰僕晚得一官不及寸禄以死命也墓
道之銘敢以累子化縷縷數十言字勁語莊如平生
余執書泣不自持又明年祗召過家伯震泣請曰昔
者吾父垂絶之言公忘之乎余曰此死生之託也矧
嘗受學於君今何敢以行役爲辤乃叙而銘之君諱
道充字與可一名仲任年十八侍父訪毉眉山父暴
卒跣護而歸大父母亡恙諸孤惸然見者率爲感涕
從祖深甫見而撫之曰是非凡兒也爲除塾招彭山
宋紹庭希宋元發藴教之與其諸子同衣食几研紹
庭元發皆眉之秀也著錄之生甚衆君學戴氏禮兼
通諸經往往他經生未能言君爲剖析大指人人自以
不及郡縣校官率先諸子鳴年四十不售更爲詞
賦與紹熙三年嘉泰四年賓薦聲問益彰士之負笈
請益者踵相接旁近郡邑競致書幣隨資誨誘論議
娓娓聽者亡倦晚歲杜門謝聘即所居堂之後跨渠
爲梁終日其上題詩曰心遠世塵隔調高俚耳驚其
自許益不凡又爲一小室而作詩寄余謂理窮性逹
定力勝冨貴貧賤均逍遥君少以才氣口筆豪里中
見事風生奮髯抵掌不肯出人下至是歷變久而閱
理多非復昔所見矣使爲簿正得豆區禄何足以酬
之而僅予之而亟奪之邪是歲卭之奏名者五人來
旬日費說之先卒王仝往謝有司旣巾車跌而傷其
足亦寢疾而卒君未及拜官亦卒世之爵不稱德榮
不益愧者往往而是獨於寒畯之士刓忍弗肯卑豈
鹵莽於公卿之間而纖悉於州縣之小吏雖天道亦
若此邪君世爲卭之蒲江人曾祖父永安不仕祖父
宏甫嘗游辟雍多爲時聞人所知會靖康之變大困
而歸取魏氏生四子男君之考曰大中居長亦取魏
氏生四子男君又居長取張氏亦生四子男長夭次
伯震次梓老次同祖三女適趙慶孫郭孫賢蒲乙中
孫男人外孫男女人張氏卒於紹熙二年四
子男今惟伯震僅存先是歲在癸酉君嘗卜縣之仁
惠里兊山葬元妃張氏而巳爲壽藏焉伯震今以繼
母樊氏之命以今年月甲子以君之喪合祔銘曰
賢能之書獻于王祖廟寶鎮而偕藏科舉自獻古意
亡東京乃以恩爲郎士而恩錄初志荒恩書乃俾命
不長豈無他人耗太倉獨此銖較而寸量命也柰何
君奚傷
僉書劒南西川判官李君(惟正)墓誌銘
李君諱惟正字中父其先本唐宗室占名數于眉之
彭山從徙卭之蒲江至君八世曾祖仲昉祖隆父大
受該慶壽恩累封承務郎妣氏君少力學誦書窮
晨夜長游成都學官受知于仙井李公舜臣遂寧楊
公輔公甲成都勾公昌泰眉山蘇公詵李公親授尚
書小楊公亦相與下上其議論月書季考率在顔行
淳熙七年以後凡四冠鄕舉士之爲科舉者皆想聞
風采負笈從之遊卭蜀大家爭走書幣登紹熙四年
進士時年四十有一猶以讀書未廣調漢州戶椽凡
待戍六年時相豫章京中遠鎮蜀日知公爲名進士
遺君書有曰處閒六年人爲子惜吾欲用子恨未有
歷官月日也嘉泰改兀蜀旱甚君令仁壽適雨暘
恊序農用有秋明年而禾麥甘露呈祥者七邦人繪
爲七瑞圖以侈其事次任僉書大安軍判官逆曦變起
蹇蹶西歸辟地於縣之長秋山大安距武興六舍而
近太守安公濡迹以平賊攝守楊公舍生而取義學
椽史君次秦以膏油熏目獲逃僞聘而君亦㓗身
以自全數人者爲善不同歸於明分義以正人心猗其
盛哉制置使楊公輔嘗知君於學官至是欲爲君白
大安時事君謂此臣子常分終不自名長沙吳公獵
繼至俾攝崇慶府新津縣今又辟僉書劒南西川節
度判官先時君嘗著書翼論孟至是翼孟猶未成
書公退則竟其說内外勞勩遂得疾以卒盖嘉定五
年正月某甲子也年六十有一臨終無他語獨以九十
之親爲念夫人乖隂陽之和致疾以貽親憂者有矣
君乃以著書得疾以不終養爲無涯之戚是可悲矣
十五年十二月某甲子其孤仲莊將葬君於縣之善
何鄕至和里兊山之原葬有期以狀來且曰先君子
亡恙時汲汲以&KR0608;喪殣死爲念至控于有司嚴停尸
緩葬之禁其孤不能嗣服先訓乃貿於隂陽合祔之
說迄今始克襄奉若又不得公銘將無以顯先人之
䰟余悲其言且念君在吾鄕爲先逹君校類省試余
在得中荷君知遇若此乃不果辤公元妃同郡費氏
繼室成都史氏一男仲莊五女長適成都王序之次
魏景翁次楊伯森次樊夢鏜次費友龍適楊樊者
今皆卒王序之與余從弟亦卒孫男一人孫男女
人銘曰士志利禄詩書爲媒苟得所欲棄如寒灰
孰能如君于役于仕研磨編剗之死靡二死亦奚憾
有子有書榖爾嗣人永念拮据
魏府君(純甫)墓誌銘
昔我祖父生七子男其第三處士府君和孫以後同
姓鄕貢府君邦逹六曰承事府君孝璹以後舅氏旣
而伯仲季皆早世無嗣我祖妣高孺人命承事以季
子了翁爲仲朝散府君某後命處士以仲子仲翁與
七季父鄕貢府君孝璹之幼子越翁偕爲季父某後
時諸父惟鄕貢在以誠長者爲鄕里所稱飢寒喪疾
凢不獲者皆求焉家事叢委而我從父兄弟凡八人
俱未昏嫁頭戢戢立閫以内米鹽靡密之事又重爲
季父憂君爲分其勞居數年季父卒而君益不得自
脫矣兄弟以次有室有家門戶日大貲用浸屈人猶以
望於季父者望君廪廪乎若有不克負荷之憂了
翁時僉書西川判官數以書勉之尋召入學省於是
越翁巳卒所與同㸑惟景翁文翁少翁三人其有志
於學者君爲除塾聘師以成其志或耆好之不齊則
委曲縫護惟恐稍傷弟順之義用能食指數百無一
間言者自叔父卒後凡二十餘年而了翁與文翁得以
一意䆠學無所撓奪則君之力也少翁旣先卒嘉定
十三年冬十月甲子君卒後兩月景翁亦卒君年四
十有八於是兄弟之僅存者二人了翁出守潼川
文翁亦以舉辟交至將爲令新繁旣各有簡書之
畏而孀號穉泣又不無返顧之憂於是又重嘆吾兄
三十年幹理經緝之爲功也君取張氏生子男輙夭僅
存者三女君卒後長女亦夭嫂張氏以君之同産弟
惪翁之子某爲君後又以君之治命營兆得卜于某
鄕某里某山而龜日未食厥十有五年了翁再召爲
郎秉筆太史氏文翁以書來曰龜食于十有一月壬
申矣兄其爲書嗚呼余不得與於臨穴之哀也莫爲
之識將永負神明乃移書新繁俾代余治事篤匠以
是誌諸壙且爲
魏府君(景翁少翁)墓誌銘
嗚呼余尚忍誌余二弟之葬邪余叔父諱南壽元配
同郡樊氏繼室以承事郎趙某之女生二子男景翁
字清甫少翁字儀甫清甫資謹實不妄語儀甫機
悟多智慮二人嘗與里少年遊爲所訹幾越足䋲檢
外裁自覺即屏謝不與交杜門掃室沈思微吟累歲間
步上下不失尺寸雖族姻有不見其面者前書後圖
左炙右酒弟兄相對醺如也儀甫尋得疾嘉定年
月甲子卒年三十有四清甫益自飭畏食酒有節
抑遠聲色惟義所當爲者男不可奪不漫爲言論言
輙近理余嘉其彊善而壯於禮也會守潼川將挈以
自助旣治任忽夜半自執其手乎從弟文翁炳燭視
之曰此誰手也曰兄左手也清甫恍然曰吾今日病
矣吾有四體而忘其半吾焉得長乎急從眉山取毉
治之則巳成淫痺之疾厥明年五月竟以此卒
年四十有三余仕中外二十餘年畏塗危機摇落齒
髮每有下澤車𣢾叚馬之慕嗚呼孰知其遂止此邪
清甫取姨之子吳氏再取李氏故僉書劒南西川判官
惟正之女生一女子未嫁一男子尚志則故奉議
郎知靈泉縣高君載之仲子也清甫未病時以爲同
氣所出取爲巳子儀甫取同郡韓某之女生一男子
某以瘡失明嗚呼旣不假之以年厥子又弗克大有
所振立匪命也夫匪命也夫葬以今年十一月壬申墓
在鄕里山余方以尚書郎待罪史官
不得往視窆乃爲書此以納諸壙
知嘉定府宋君(之源)墓誌銘
余昔守廣漢與什邡令宋君深之爲寮君貳吾州
又獲升君之堂嘗涕泣而語余曰昔者朱文公旣銘吾
先君子吏部之竁矣子其爲我書之以詔來者余即
銘詞而知宋氏之種學累善非一日也他日又出文
公所與問荅曰中曰性曰知止曰格物此類凡數帖方
文公以講道雲谷四方學者皆歸之君之羣從首
得其語孟中庸大小學諸書君名之源字積之文公
更曰深之所以期君者若此吏部使湖南劉子澄清
之守衡陽文公謂五峯胡子南軒張子流風遺韻多
在湖湘俾君即劉訪焉至衡則又得永嘉戴少望從
而師之由是聞見日廣余嘗因是而重有感焉且吏
部使閩未遑他務而訪道于文公又遣其三子從之
游彼之俗吏能知是乎三子克承父志數以經史疑
義請問于文公今見于書䟽者凡五六往返彼居驕
習靡者能知是乎三子年少初學而文公巳汲汲然
翕受而循誘之降心空臆若施諸大徒高第者旣
又以見此道孤立苟以是心至則未嘗無誨也余與君
相得之深盖昉乎此後十年其子伯熙來告曰吾
父以嘉定十四年月日卒于官舍今將以十七
年月日葬于成都縣陽侯鄕祖塋之側昔者
吾祖之墓文公銘之而公書之今父之銘不可以他
請也會余造朝謝未皇明年以書抵京請益力追
惟曩事乃不果辤君系出唐宰相璟今居成都雙流
曾祖傑不仕祖維贈奉議郎父若水紹興三十年中
進士乙科淳熙中爲秘書丞兼吏部郎終江西路轉
運判官累贈中大夫母張氏宇文氏皆令人君以殳
任入官尉江原縣鹽酒城固司戶茂州今龍遊會吳
曦之亂解印綬去賊平而返當路者以名聞詔進
秩二等尋以薦舉改官知什邡縣𤏡戎繹騷部使者
檄君攝通判嘉定府未幾通判卭州會威州闕使君
人往攝事所至吏畏民尢懷之初知龍州秩滿移洋
州未上又昜雅屬南鄭潰卒爲亂制置司命將將御
前軍討之君謂皆故等夷恐不可任黎雅土兵號牌
手者勁悍可用請自將而前卒頼其力少保安公丙
開宣威幕府與參謀始君未至雅沙平夷盗邊旣
撫柔之及君暫去則夷又來君倍道還州夷厥角請
命君曰夷德無厭不大治不創絶其餉道示必翦滅
復欵塞矢死無犯璽書褒嘉會宣撫司以調度急
括隱戶拘絶産郡民劉子壬託爲姦利君請身任其事
以免憸人倚法之弊有志未遂而殁始余觀於漢儒
自謂得易於何師受書於某氏門標尸列竊亦病之
及觀申公諸生爲守尉内史者治官民皆廉節王式
諸生頌禮甚嚴試誦有法使諸博士驚問何師信知
師道之有益於人如王謝家子弟耳濡目染氣質隨
改藉令稍佚前聞於所嘗言終不能忘也夫惟有不
能忘也則有觸乎事而不可巳隱於心而不敢爲者
矣如君之得於師友者若此使假之年尊聞行知庸
可限其成邪君娶洪雅孫氏封安人二子男伯熙以
遺澤𥙷官次伯顯早夭女適迪功郎監崇慶府酒稅
楊子泰孫男女各一人銘曰
萬里尋師難疑反覆師不倦誨友不慮瀆始初清明
旦晝未梏如彼萇楚夭之沃沃循是初心以御物欲迹
其所就寧有絶續我作銘詩後人其榖
朝奉郎通判台州曹君(易)墓誌銘
嘉泰間余僉書劒南西川節度府方是時承平日久
民物阜蕃公私交𥙿雖卑官賤有司簿書筐篋之外
多可稱紀有曹君一致時爲幹辦四川茶馬司篤實
而聦蓺於余相友善也余爲國子正又與偕至在所
山行水涉于泳于游交儆互發後十有九年再點班
行訪一致何官曰嘗通判台州焉在曰死矣嗚呼其
才若是而用若是邪其子惟日尋過余曰吾先君子
葬未有銘惟先生之嘗同寮也是以不敢他請余及
叙之曰一致名易其先閩人避五代亂徙温居安固
之許峯曾祖文甫祖迪父廣居累贈朝奉大夫母蔡
氏宜人一致少敏晤耆學於書無所再讀下筆數千
言登淳熙八年進士第調尉明之慈溪教授開州
南安軍由四川茶屬用舉主改官知福州長溪縣主
管江浙等路坑冶司文字坐言者主管某觀起家通
判合州年六十八而卒始未第巳名聞太學其再爲
校官能使遐陬僻嶠咸奮於業在蜀惟買書數千
卷以歸長溪豪猾屏息閩人稱之方伯監司聞諸
朝錄名中書食祠官禄七年泊然將終身余知一致深
信其所挾負者得施于時必有出於人而僅行乎職業
之間又不合以退士遇則見於世不用則亦巳矣所惜
者非才也時也娶同縣陳氏賜號安人子二人惟日
迪功郎新上饒縣主簿惟月業進士女適承信郎
前監海酒稅平陽林湜一致之卒以十三年十月
甲子晦年六十有八葬以十五年十有一月壬申墓
在許峯銘曰晢乎動容浩乎藴中曷亨其禀而
塞彼逢不惠于極以彦我邦松邪相邪古斯幽宫
重校鶴山先生大全文集卷之七十二
