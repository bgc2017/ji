重校鶴山先生大全文集卷之二十五
狀劄
再辤免召命
臣聞命之初循墻以避允俞尚閟震懼靡寧竊揆
彝章不當再瀆重念臣賦姿庸劣稟氣孱微三紀勤
勞精神耗竭七年竄徙齒髮彫零旣積厲之熏心致
百痾之被體風波萬里欲進還疑坎壈半生多憂易怖
惟今旁招之彦旣聚本朝粤自改元未及數月造
膝沃心之誨犯顔逆耳之言有如正身齊家虚已盡
下理内御外求賢審官凡以共濟丕平亦旣不遺餘
慮雖如臣之在外亦當應詔上封首陳舊章次舉
時弊言雖淺近其於親政庶幾有𥙷縱使臣對敡殿
陛所言亦不出此陛下若以羣臣近奏與臣所上封
章悉見施行則臣雖遠外不翅面陳不然雖扶衰造
前無益聖世徒取罪戾欲望矜其愚悃卑以眞祠俾
得退安山林以息疲曳苟未殞越尚有圖報之日
辤免除權禮部尚書奏狀
文昌爲八座之穹班宗伯又六官之清選不圖譽命
猥逮么微伏念臣才不適時學惟事道徒悾悾而自
信嘗落落而寡不肯搖尾乞憐以求左右之容惟
知縱軀委命以待君父之察忽大明之光啓偕衆正
以彙升夏宗陳天下之謨正懼造朝之後春官掌王
邦之禮遽叨出令之先重惟謀廟之初猥攝考工之
貳若幸陪於舊綴或進忝於真除此在戮餘皆爲分
表顧逾常比反冒超遷凡私心之所未安乃公論之
所不赦用殚衷曲仰扣穆淸欲望聖慈俯矜愚悃
亟寢巳行之命嗣陳入告之猷黨俟其塵露之有禆
則假以器名而未晚所有恩命未敢祗受
再辤免除權禮部尚書狀
龍光狎至震懼靡寧重惟聖朝之制量能授官而某
去國十年衰頽巳甚萬里召入未覲清光如其才具
之短長言論之當否咸未有以自見而先時出命假
以寵靈受禄無功循墻有&KR0804;欲望朝廷特賜敷奏俯
矜忱悃收寢誤恩姑俟對敡之後粗逃䟽曠則俾還
舊著乃分之宜所有恩命未敢祗受
辤免兼權吏部尚書奏狀
臣竊惟兼攝他曹揆之故事不當輙具控免以瀆天
聽而御筆俯臨實踰常比愚衷震懼罔知攸措重
念天官之長緫領四曹銓品人才澄清吏道比之他
部素號要劇而臣才䟽識闇不善撥煩今儀曹翰苑
經幄史筵兼官旣多日不暇給若又兼領劇曹將有
顛隮之悔欲望俯矜愚悃察臣量才揆分誠有不能
特爲收寢兼權恩命俾臣得以一意厥職庶逃曠敗
辤免御筆叙理磨勘轉官命詞褒諭奏狀
宸翰俯臨危衷增惕伏念臣曩因狂瞽自速譴呵問
於鵩而鵩不言謂南遷其死所投卑虎而虎不食忽
西望以生還卑之以析珪受瑞之榮假之以增秩賜
金之寵猶云未猒亟下特招遂擢長於六聮復兼華
於三組蓋千載會逢之適際而十年夢想之所無况
又序情閔勞詢事考績追念歷年之舊閥倏頒進秩
之新綸非出於有司之舉行不由乎邇臣之啓擬特
軫九重之慮親題一札之文事光流聞人謂罕見伏
望皇帝陛下祗遹常行之典收回特異之恩念屏
居遐裔之時旣不可復言於積考而忝備從臣之後
亦豈容自列於明時若謂靖共申加褒諭則寵章之
太濫顧愚分以奚宜
再辤免御筆叙理磨勘申省狀
某昨者恭奉御筆理還磨勘特與轉行尋具辤免㐲
準省劄備奉聖旨不允者某聞命感泣益不皇安竊
惟祖宗舊制凡麗於罪籍者除降官放罷仍許叙理
外自餘追官居住等人歷過月日自不在叙理之限今
聖恩特異至於親御宸翰申飭有司轉官命詞藐然
孤蹤度越故常豈惟私心之未安抑亦公論之可畏授受
無據進退維谷某以官常有守不敢再具免牘塵溷天
聽惟望朝廷特賜敷奏俯矜愚悃速寢濫恩假以歲年依
條循轉不惟遵公朝常行之典抑以全書生知足之分
丐祠奏狀(十月二十五日)
臣輙瀝危衷仰干天聽伏念臣一介孤遠誤蒙
兩朝不凡之遇出入中外幾四十年誠不自意猶以
衰邁之餘獲逢親政再點禁聮方欲殫智畢誠以圖
𥙷報自聞蜀警憂心如結寢食俱廢病瘁日侵昨得
四川制置司參議官楊約書又聞虜迫沔州沔無城
無兵徒恃區區之關隘臣同産兄高稼以利路提刑守
郡誓死弗去先遣何璘和彦琪悉所部之兵把截關
隘而二將潰敗賊乘勝禱虚臣稼自度衆寡不敵即
遣官吏府庫浮江而下獨留州治虜突至城下同寮
力挽俾退守大安以㧖虜衝稼堅守不動曰各行其
志於是親提餘兵與虜巷戰于州前卒以遇害臣得
報之後號慟幾絶蓋先是臣稼力辤命召請守邊城
固欲以身殉國今死者巳矣而鄕國之禍方深臣心
志日以怔忡耳目日以昏憒精神貿亂體力衰頽雖
欲勉自支持而痛深刲割若不能以一朝居用敢敷
露悃誠歸投君父欲望皇帝陛下矜其手足之戚
不皇寧處察其腹心之懇非出具文特頒俞音賦以
祠廪如狄難稍平得歸田里休養殘軀庶幾它日或
再備使令若天未悔禍虜猶假息則且於荆䕫以去
暫爲偷生之計與蜀父兄謀救鄕國屏蔽上流以報
陛下尚愈於苟容朝列無𥙷明時也臣情迫詞危惟
陛下惻然念之
再乞祠奏狀(十一月一日)
臣今月三十日恭奉詔書以臣乞祠不允者臣祗
誦明綸深感至泣伏念臣頃以鴒原死喪之戚鄕
國危亂之憂惕厲熏心不皇寧處亟陳祠請祈返故
廬旣便私情亦諧公論而天高聽邈未賜允俞
是用不憚再陳期於從欲重惟臣去就之分内省
再三有不容以不去者六臣以同氣之親死於狄難
雖曰捐軀徇國得正而斃然一身之死不足以捄四
蜀之危臣之鬱陶有所不可解者况臣氣稟孱弱多
病早衰聞變以來心志怔忡疾疢交作臣之所當去
者一也臣曩歲得罪故相寘之瘴鄕必死之地尚頼
高廟神靈啓陛下以獨斷使臣生還田里尋又起
之藩服列之周行臣方被命於元年之秋則是時三
京之師巳衂收楮之令巳行而又臺臣倡爲皇極之
說以與賊吏邪臣爲地新功浸隳舊證稍見臣巳無
及於救旣再辤不獲命重念君臣義重不容恝然冒
昧而前尚冀展效尺寸以圖𥙷報臣間關萬里至今
年六月始得王陛方寸以陳其毣毣之愚則敝事
膠葛大非改元親政始初清明之比臣雖屢殫忠益
罔聞于行苟有一事之未善則中外之論遂謂臣不
能正捄今半年于此内無毫髮之聽從外負四方之
責望况又邇來權臣餘孽駸駸錄用深恐引類而進
布滿中外逞私報復决爲衣冠之禍以重社稷之憂
臣傷弓之餘倍有過慮此臣之所當去者二也韃情
變詐每以和好傾人之國臣始蒙召對固言四不可
恃而和好居一焉今西自興沔東及于襄鄧隨棗蔡
息之間虜騎充斥而觀於朝廷近日所用之人則
猶若以前議爲可信萬一遂定爲不可易之論則觀
望承迎者一口附和必怠我師而貽敵侮於是時也
母問論之異同官之閑劇淪胥蹈禍有負初心此臣
之所當去者三也臣近見侍御史李鳴復奏篇謂侍
從乘機薦引無非親戚故舊之私隨事獻替實有黨
同伐異之意高談正論滿腹私情似足以亂眞邪足
以勝正不知孰爲眞孰爲邪孰爲正而或者謂似與
邪者正指臣而言臣退自省循所謂眞似邪正此付
之一世之公議臣不復辯所謂私者所指何事臣自
蒙召除亦擬薦人報國乃聞去歲蜀士廟堂訪問
各引其私以誤差除因此取輕于宰執故臣半年之
閒寧負蔽賢之媿未嘗輙薦一人者以此陛下問
之宰執則知臣嘗薦何人謂安癸仲撫諭使出於臣
之薦邪此自出於宰相之意臣實未嘗與聞若癸仲
每以書抵臣及李&KR0811;必具言疾病日侵力祈閒退未
嘗一語干進臣屢爲宰臣言乞聽其去陛下試詢
之宰臣則知之矣若謂鳴復爲宣諭使此自出於
陛下之選擇而蜀士有若吳昌裔諸人謂當遣鳴復
使鳴復而果行也必數月後方抵蜀中則蜀之安危
存亡久矣臣每不以萬里外遣使爲然者以此而鳴
復何至一聞玉音皇懼失措歸怨他人以求苟免
使當事任則必不容責其死守且鳴復薦楊恢爲撫
諭使夲以脫巳臣謂韃勢巳迫大安利州生靈塗炭
近在目睫若自東南遣使其勢非來春不可到而况
黃鄂之聞叛兵未靖使恢行於盗賊之衝臣實危之
恢爲王旻孟珙所傾蜀士無一人言之者臣因進故
事獨縷縷爲陛下明恢之冤則臣之本心可見而
鳴復疑臣沮恢而擠己此臣之所當去者四也鳴復
本鄭損腹心之客損棄五州以撤蜀之藩籬遂罹今
日不可追悔之禍幕府焉得而逃其責今鳴復乘時
報怨以排彦呐臣之意不過爲事體慮以彦呐懲剏
大過進屯仙原猶愈於前時帥守六人退保合州今
勝負未分未容先事改易耳雖然此何等事任動有
性命之虞而顧以私彦呐乎臣同産兄高稼頃者力
辤召命自詭邊城捨安就危亦人所難者若言兄弟
之私情則當廣爲請託之地使之早得脫去以苟全
性命豈有反使之縶維於艱危不測之中而謂之友
愛乎鳴復黨同伐異之論不知何所爲而發第見近
來士大夫無識尚以可憂可危之官職指爲可喜可
慕之冨貴所見旣異則難與之言此臣之所當去者
五也臣於鄕人夲無仇怨特以陛下用臣過分而
嗜進之人不便於巳騰譌(五戈切僞也妖言日譌)造謗實繁有
徒觀其意嚮不去臣不巳臣之出處自嘉泰開禧訖
于寶慶紹定具有本末然且不足以取信於人萬一
久於其任臣之心跡益無以自明且蜀人之可貴者
如范氏父子蘇氏兄弟率能以廉耻自厲節義相高
臣雖晚進猶及親炙先朝耆舊遺風餘烈凜然有
存不謂三十年間俗流世敗一至此極每一造朝率
不逮前臣實憂之今陛下若不聽臣去使與嗜進
之人混爲一區例曰蜀人皆爭進無耻者此臣之所
當去者六也臣誤膺兩朝簡眷之厚今孤立無與尚
貪榮禄不即引去則煩言日至必費陛下保全之
力欲望聖慈察臣非敢沽激實以司氣之戚方寸
貿亂决不能圖報萬分念臣非爲具文實以人言可
畏孤根易搖决不能開口論事速出祠官之命以聽
臣去俾有位之士得以保禄全軀無所拘忌或出而
董師或居而建議爲陛下康濟時屯臣雖退伏山
林死無所恨干冒天威下情皇懼隕越俟命俟譴
之至
辤免同産兄利路提刑高(穆)贈卹恩例奏狀
臣伏覩今月二十九日邸報高稼贈龍圖閣直學士
特贈七官仍與三子恩澤立廟沔州報之虚實令之
行否臣雖不能盡知然有當先事奏陳夫守圄扞敵
之臣誠死城郭封疆此古今之通誼臣子之常分初
無功之可言今贈䘏太優雖聖朝勸忠之意將以
風勵邊臣激昂士氣然一旦以庶僚爲雜學士七官
三澤殫極褒崇使九原有知必謂超躐太甚今稼之
諸子遠在萬里奔走匍匐以營殯歛且不可得使其
控辤必在數月之後則出令巳久臣稼之弟定子今
將漕金陵亦未及知臣與某雖云親表實同本生用
敢踰分陳奏欲望聖慈收回成命下吏部照庶官
致仕恩例施行庶安私情亦允公論
三乞祠(十一月三日)
臣頃以祠庭之&KR0548;未沐俞音再具控辤期於得請數
日閒伺候報可之命邈未有聞臣深惟積誠儲思而
未獲感通豈以臣之所請雖夲於國家之公論而猶
不忘於鄕黨之私議耶彼爲一時之論者自不必與
之較况有天下之公論則臣之一言巳贅且輕今旣
不復重陳所可深惜者陛下有願治之志有納諫
之資有用賢之意而廟堂之上運量圖回未能盡改
於權臣之舊臣前後所論時事所評人物進而告諸
陛下退而語諸宰執非不數數然也而未嘗有一事
施行今權臣之黨復出和好之議尚存臣恐國是不
明淪胥蹈禍傷弓翦羽倍有憂懼此事大體重臣巳
別具奏陳且又親政以來凢權臣專巳害民之事無
不更張惟有近日民戶計畒輸錢以收楮幣此不得
巳而後行也臣不敢妄有沮止以取市恩辭怨之疑
不過於不得巳之中寓其深不得巳之意故欲第爲
三等分爲三限或可使中下戸得免於例擾此非有
難行者然終不能明降聖旨申加約束臣之當去
者雖非一端槩而言之則臣前所謂内無毫髮之聽從
外受四方之責望者實臣求去之大略故不憚童瀆
之請劈析肺肝爲陛下始終衷言之惟冀賦之眞
祠粗全晚節歸守墳墓則尚愈於強顔朝列以貽
厭薄也黨蒙聖慈檢會累牘速賜矜允施行不勝
孤蹤之幸
辤免除資政殿學士知潭州劄子(端平三年四月)
臣伏準尚書省劄子以臣三上辤免乞歸田里四月
二十三日三省同奉御筆不允除資政殿學士知
潭州者倏聞宸命倍惕危衷伏念臣賦姿顓愚臨
事䟽直自去歲累䟽求歸正期得請驟叨殊擢特俾
視師幸賴祖宗神靈陛下威斷臣得以姑逭斧
鉞之誅獨恃皇明洞照矜臣孤危之跡假以序遷入
奏之命顧時事囏危非臣子避事之日敢有它辭而
臣適有痬癰之疾氣體衰&KR1170;不容支持自聞誤恩即
具累䟽乞加竄斥前後奏聞者九上尚書者亦巳六
七廬山待命江池檥舟前後旬月揆事量力不敢造
前兩蒙睿卑詔諭最後又被特詔申攽訓飭度越
故常銘鏤肺腸繼以隕涕然臣區區之請非爲具文
必冀陛下曲垂矜允今者伏蒙誤東特出恩除祕
殿隆名長沙重鎮始望不及得之若驚在於孤蹤沐
此殊遇所當體承隆指倍道疾趨然臣危迫之情不
容不控于君父臣夲以病憊日廹不堪世用故累祈
祠廪以便養痾實不敢以郡爲請而况重湖巨鎮實
接上游武備單虚城池&KR0763;薄若果得精明強濟之士
汲汲經理距防秋僅餘兩月猶懼弗及今以奔走道
路之餘精力困弊病勢日侵毉藥未效雖欲痛自鞭
策求稱使令必不可得臣自聞新命即輿疾旋至建
康從臣同産兄江東運副高某假館暫憩前此般取
孥累今聞巳到建康庶幾骨肉團聚稍便毉藥欲望
皇帝陛下察臣不敢遜避於眎師之行今乃力辤於
均佚之地俯矜危悃速寢誤恩檢會累章放歸田里
所有恩命未敢祗受
再辤免知潭州劄子
既明且哲以保其身非避害全身之謂陳力就列不
能者止蓋識時知止之難用干蕭斧之誅洊貢需章
之請伏念臣夲無他技徒有樸忠不由一介之先容
誤被兩朝之厚遇雖遍陳於館學且洊玷於省臺
然而始見愠於權臣開邊之時復取忤於貪相擅朝
之日分郡符者凡八楃使節者以三精力竭於簿書
期會之間齒髮變於險阻艱難之際矧驅之五谿禦
魅之役又重以七路董師之行日邁月征心勦形瘵
衰病見乎外瘍癰毒其中自今春卧病以來非昔歲
造朝之比嘗退量於愚分惟自詭於叢祠不敢以人
民社稷之司而求爲疾痛癢痾之地豈期誤柬未諒
忱辭升月殿之隆名授星沙之重鎮允稱異數夐出
前聞且臣丙趨召而來至近畿而改命臣涇罷政以
後即故里而起家或均佚以閔勞或棄瑕而錄善兹
惟受任之重者豈意不求而得之况災沴之交侵乃
滿盈之攸致伏望皇帝陛下檢會累陳之牘矜憐
多病之軀念王事不敢告勞顧趨勞而避逸人情莫
不欲冨獨辤冨而居貧驗諸事理之相違决匪臣心
之得巳爲亟頒於閒廩俾歸㐲於先廬凡未填溝壑
之年皆圖報國家之日
三辤免知潭州劄子(六月)
臣自點恩除再具控免洊蒙優詔還荅未賜俞允臣
深懼再三童瀆以干方命之誅屏營徬徨欲進復止
然而區區之辭有不得而終默者臣聞進人以禮退
人以禮者人君御臣之通誼用之則行舍之則藏者
人臣律巳之大閑夫使朝廷失於進退之不明人
臣迷於用舍之未定上輕卑而下濫受傳之四方莫
允公論臣伏見先朝范仲淹冨弼以守道据正爲同
列所不容因論去不肖抑僥幸事忌者愈衆於是仲
淹自參知政事經制陜西弼自樞密副使按行河北
時吕夷簡居鄭謂仲淹曰此行必蹈危機豈容再入
蓋以事勢危迫乃命近臣其勢必付之孤遠之人有
功則同列忌其能有敗則同列委責而况采葛之讒
日遠日甚此必無可還之理故未幾仲淹以資政知
邠州弼以資政知鄆州攷諸祖宗故事凢自執政
出使未及反命而除職予郡者或以敗事或以讒毀
今臣於仲淹弼夲無能爲役而自執政董師未及反
命道拜除授進職守藩則視二臣適有相似者凡習
知故事之人或以靳臣曰凡不請而予之者若郡若
祠在先朝皆謂之罪名臣聞之恍然深自惟念臣
受命於列城奔潰之餘僅能收合餘燼以保餘民以
歸故疆謂之功則修復荒殘招懷攜貳與夫申儆軍
實增飭疆備皆職分所當爲謂之罪則虜破均光峽
棗虜迫荆襄隨郢而臣始受任中外所共知也今臣
以疾病日侵不獲反于宰旅若蒙朝廷因其引疾請
祠之屢即從所欲人亦無辭若未嘗請郡而朝廷
特卑之郡則必有引舊事以靳臣者臣安能家置一
喙是用盡瀝肺腸告于君父欲乞皇帝陛下檢照
累牘收寢前命卑以祠廩則朝廷之進退得禮猶
有辭以示四方而微臣之用舍行藏亦有顔以見朋
友君臣之義斯爲兩得
辤免知紹興府浙東安撫使奏狀(十一月二十二日)
臣伏準尚書省劄子拾壹月拾伍日三省同奉
御筆魏依舊資政殿學士差知紹興府浙東安
撫使者臣倏被恩除罔知攸措伏念臣逖矣西土治
裝巳及於數旬尹兹東郊出命忽聞於中道寵光焜
燿進退徊徨重惟臣猥以非才洊叨煩使遂久膺於
異遇實有媿於私情命汝作秩宗曾未皇五禮之事
使臣斯司馬亦莫宣九伐之威旣歸士於東山俾圖
居於南土而力陳愚悃固請叢祠此特懷居便巳之
私夫豈體國奉公之義律之方命何所逃誅然而臣
之事君亦猶子之事父苟纖毫之有隱則名義所不
容臣自膺授鉞之行積有負薪之疾心力耗於師旅
熱毒藴於肺腸及俟命江池之閒檥舟秦淮之汭炎
敲熏灼元氣浮危體熇熇而如焚頭岑岑而若醉肌
膚銷鑠脉息沈綿雖形體之苟全而衣冠之僅屬帶
移七孔拜跪不能束腰髮換二毛故舊爲之動色是
用一聞除目輙震危衷乃分寵於輔藩且兼榮於專
閫况於陽德昭升之旦重以賢才彙進之初顧叙情
而閔其勞敬事而命以始念長沙不見之久出會稽
驚視之章綸音流傳輿論駭嘆儻不盡呼天之懇將
曷分守地之憂伏望皇帝陛下矜臣力不逮心察
臣氣不勝志今積衰之旣甚欲強起而弗任放之江
湖苟適魏牟之願雖在畎畒不忘劉向之忠所有省
劄臣未敢祗受
再辤免紹興府劄子
臣比者輙控愚衷仰干淵聽誤蒙詔荅未賜允俞重
惟臣所苦脾疾蓋自六月以來所更非一毉所知非
一人暫憩金陵又移蕪湖皆舟車往來之衝困憊之
狀不能以掩人之耳目大抵衣冠僅屬若無它苦而
數日之食不能以一溢米肺肝熏灼陽氣虚危凡所
謂調中養胃之劑更嘗殆徧略無寸效自入秋冬以
治脾無效始悟爲暑毒所藴而毉莫能辨故積温成
熱積熱成衰其勢不容不以寒劑救之因此元氣銷
磨肌膚臞瘁逮于近日心力俱疲巳治歸舟擇十月
末發蕪湖而餘疾未除方從近地問毉又聞光黃閒
虜騎未退故且姑緩旬月忽蒙陛下特攽御筆
處以輔藩俾之卧護東郊閔勞以煩劇之事知臣莫
若君臣仰體殊私感深至泣然臣竊自惟念進退去
就實行巳之大方使臣貪冒寵榮昧於一出則衰頽
之迹習閒成惰一旦付之以民社之重投之於衣冠
之衝剸撥應酬力所不逮萬目所屬必以不量力哂
之况東淛一道地廣民夥非扶病養痾之人所宜勝
任欲望皇帝陛下俯矜愚悃終惠微軀且令還山
處隂休影以竢平復或旬歲後稍可支綴餘息以聽
使令則東西南北寧敢告勞以自棄於聖世臣詞
危情迫從欲是期
辤免知福州福建路安撫使奏狀(正月)
臣昨具奏辤免知紹興府浙東安撫使恩命伏奉
詔書不允不得再有陳請正月十一日伏凖尚書省
劄子正月三日三省同奉御筆魏改差知福
州福建路安撫使者除書狎至賤迹靡寧伏念臣自
投閒於大滌之宫即治裝於于湖之汭日伺上流粗
定即反室于㟭山之陽會寒暑所侵腹心受病况又
邊虞洊至蜀禍方殷臣之進退如蹈坎谷邇者伏蒙
柬自宸衷起以會稽印紱臣嘗盡瀝懇欵控告君
父懼干方命之誅仰蒙聖度涵容璽書優勞臣雖
感深至泣然未有以自信于公朝而臣猶有所恃者
實以疾恙縈纏其衰羸之狀可望而知臣竊念嘗忝
近聮揆之故實過闕必見况於東淛道出行都所以
扶疾而東扁舟吳松之境徐行緩發勉強支持者亦
冀萬一偶得借玉階方寸則形骸之槁瘁陛下自
可得之目擊必矜臣衰疾與昔不同亟遂臣香火之
請今來忽叨誤渥改卑全閩在於臣子東西惟命敢
有它辭如三山素號要藩豈惟臣之心力凋耗無以
剸撥煩劇兼恐重山複嶺亦非氣體支離者可以冒
犯行役見檥舟毗陵郊外以俟從欲伏望皇帝陛
下檢會累牘曲垂哀矜仍卑叢祠俾得翶翔江干以
須平復俟蜀道漸通即歸田里獲保宗族墳墓以佚
餘齡不勝天地生成之賜所有省劄臣未敢祗受
再辤免知福州劄子(二月十五日)
愚悃洊陳俞音竟閟重念臣自去冬特蒙恩除奉藩
東淛嘗瀝陳疾病控辤者再遄叨改命分閫南閩又
以疾病之劇固辤者一其尫羸之狀毫髮畢陳而天
高聽藐未垂從欲雖陛下念其簮履之遺相叶攸
居進退以禮臣亦豈不願勉支餘息仰荅鴻私臣自
發蕪湖歷昇潤以至毗陵姑蘇求毉問藥殆無虚日
而沉痾展轉終未灑然積時旣深朘削尤甚形骸骨
立見者驚嗟若使一意將攝非年歲閒恐未復常儻
使力疾馳驅必將顚踣道路用敢不避再瀆披瀝肺
肝歸命君父欲望皇帝陛下俯察危衷曲垂軫惻
檢會累奏復卑祠官俾得稍休疲曳於吳松之濱苟
未填溝壑疇非竭忠效報之日
乞致仕劄子
臣扶病控急籲天有祈臣昨自十五日嘗具沉痾荏
苒危篤之狀控辤閩帥恩命覬得感動聖聦卑祠
從欲庶幾災咎少赦或可尚延殘息天高聽藐未拜
俞音愚分滿盈疾勢增劇是用瀝血輸誠乞身納禄
欲望皇帝陛下少垂淵鑒曲軫病蹤念臣言言悃
愊非出具文察臣毣毣精神僅在晷刻特頒睿旨
許臣生前守本官致仕儻未先朝露猶當圖報國恩
重校鶴山先生大全文集卷之二十五
