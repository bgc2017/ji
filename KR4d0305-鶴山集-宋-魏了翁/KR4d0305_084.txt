重校鶴山先生大全文集卷之八十五
顯謨閣學士特贈光禄大夫倪公墓誌銘
開禧二年秌了翁以館職論事忤韓侂胄補外吳
興倪公召爲禮部侍郎兼直學士院公上疏辭曰
臣乃者嘗爲御史徐柟所劾柟言而是臣不當召
臣而可用柟不當留廷論偉之於是申詔趣發以
九月入見首言今宗祀孔邇乞用皇祐故事以
光宗參侑盡尊祖嚴父之禮次言修君德求直言用
正人行公道明賞罰三言近歲士大夫寡廉鮮恥
列拜於勢要之門甚者匍匐門屏穿竇而入門生
弟子施於執經受業者今無往而不稱且加以恩府
恩使恩父之目䛕文豐賂又在所不論也上雖優容
而侂胄得之大怒其間所謂恩父者乃指毛自知之
於蘇師旦也時謁侂胄者率鞠躬歛容公視之亡如
且曰人言公有騎虎之勢非也此李林甫楊國忠晚
節耳若進退𥙿如必以諸葛武侯先忠獻主爲法侂
胄愕然明日謂參知政事李壁曰子嘗言倪正父之
爲人今始至即立異李曰配帝之議謂前之禮官者
不知及此則亦以僕爲不然矣遂上䟽争辯了翁時
自館職請外謂李曰執政與從官争辯未問理之曲
直從官必不勝是執政逐之也李三䟽而止自知之
父憲爲監察御史劾公罷予與公偕至國門外數𣢾
語氣勁而詞直心竊壯之至金陵與永嘉葉正則從
容道前事因諗葉曰頗聞倪公不見知于周益公又
忤趙丞相今又大忤於韓且韓與周趙諸賢人品不
相侔也今日之忤是則前日之忤非葉曰善哉子之
問也雖然皆是也方周公爲相公無所附麗事趙公
又不合朱公入朝士傾心歸之公見之如他日人始
謂其不然逮周公罷相趙公爲執政朱公說書崇政
殿公當制詔稱獎優厚人巳異之迨慶元元年五月
公自温陵召歸侂胄方排拫異巳意圖節鉞以公非
趙黨且嘗與陳君舉章茂獻不咸將使再掌内命先
遣弟仰胄從容伺公意公赩然曰上初即位當惟賢
是用以消朋黨之禍不當問其何學也旣而劉德秀
又訹公公正色叱之曰從趙公者皆一時之傑吾猶
不肯輕附尚爾之從邪侂胄知公意鄕不回乃以節
度使制屬傳伯壽俟荅詔旣畢然後公直學士院至
是人始知公之心蓋不苟於隨者予聞葉公之言瞿
然興敬厥明年十一月侂胄既殛公復進用以連拄
史彌遠不得久居中出公知鎮江府改福州治事踰
月見彌遠拜右相制嘆曰昔董賢爲大司馬冊文有
允執其中一言蕭咸以爲堯禪舜之文長老見之莫
不心懼今制詞所引昆命元龜此舜禹揖遜語也天
下有如蕭咸者讀之不大駭乎乃上書請貼改麻
制上付詞臣陳晦條具彌遠懼擬晦殿中侍御史於
是劾公輕侮朝廷落職鐫二秩罷子時以君命召辤
不行聞公之風而竊高之人之稱蘇文忠者謂其在
熙豐不容於熙豐在元祐不容於元祐在紹聖見黜
於紹聖嗚呼如吾倪公其無媿於此矣聖人明隨之
義如六二係小子失丈夫其象曰弗兼與也蓋旣陪
小人必失君子其是非至易决也六三係丈夫失小
子可謂得所隨矣而聖人猶戒之曰利居正則雖親
附君子亦不可以苟隨也此較之六二其失巳難知
矣若九五之孚于嘉則所信者皆嘉善矣而聖人曰
孚子嘉吉位正中也而先儒程子曰隨以得中爲善
乃知隨小人者固不足論而隨君子者亦貴乎居正
得中如倪公者其真有得於隨之三五乎端平三年
予召爲春官公之子祖常過予言曰我先公以
年月日葬于某縣鄕山今十有
年矣而墓道之銘未立子也吾先公所畏也敢以
請于子予與之道前事祖常慨然曰蔣起居重珍嘗
狀吾先公之行亦猶是矣明日再拜以徵前諾乃為
約良貴之文而叙之曰公諱思正甫字也湖州歸安
縣人湖今爲安吉曾祖豫祖湜贈承事郎父(犯秀安僖正諱)
任承議郎行太常寺主簿後贈少師從撗浦先生張
公九成游舉某年進士公少師第三子也噐質凝重
少師深愛之擢乾道二年進士第授遂安軍節度掌
書記丁少師憂再調筠州軍事判官明謹据正不爲
苟從辯廬陵冤獄爲刑獄使者辛棄疾所知自後旁
郡疑獄率從公决淳熙五年中博學宏詞科七年除
國子正八年閠月遷太學博士六月丁王夫人憂服
闋再入太學閱七月遷太常博士尋召試館職除校
書郎兼魏惠憲王府小學教授進祕書郎十三年秋
大旱公封事累數千言主於罷苛歛察冤獄且請别
詔中外士大夫皆得有言避殿减膳明示畏天之實
且請時召大臣講論治道拱默充位者斥之次言臺
臣職事官以言𥙷外所宜昭示好言之實以釋人心
之疑邏者嘗以倉庫事上聞雖頗得實然百吏各有
統察監司臺諫皆耳目也焉用此輩為上皆是公言
立見施行初孝宗銳意規恢迎合者往往至大官言
多不驗久亦厭之更用謹嘿之士公對延和殿言往
時虚誕今者軟美胥失之上顧謂公曰卿竒才論事
詳當可行翌日諭左相王淮曰倪思敷奏可嘉朕欲
擢爲二史宰相以未有闕對乃超遷著作郎公之自
結主知始此十六年正月上問丞相曰學士院闕人
誰可者周文忠公進擬數人公與其一然意主陸游
上特以命公公以内制不可兼名表因盡辤兼官嘗
内直召見公言旌廉吏以律貪廣集議以審令光宗即
位公言光堯揖遜父子無間言今陛下承迎尤當
過之又請日引職事官輪對如壽皇初政除權侍立
修注官直前言事以虜雛新立爲憂且請增置諫員
又請召將帥訪問以知其才否皆見納用五月遷將作
少監兼權直學士院公言速進壽皇聖政按爲成規
又言覃恩賞格之濫七月除將作監兼權中書舍人
公言皇太子府翊善宜用老儒上以命黃裳八月論
吳瑊不可爲兵部詔瑊改知廣德軍未幾上侍重華
宫瑊入辤孝宗問上倪思今何官上曰權中書舍人
孝宗曰猶爲權邪十月除中書舍人仍兼直學士院
兼實錄同修撰時會計錄成几錫賚皆三分减一適
重明節特詔伶人依舊公言不可吳琰知衢州公又
言之紹熙二年兼侍講其春以大雪震電求言公謂
大臣苟且給諫緘默講讀官闕員節鉞遥刺輕濫内
廷好賜無節燕飲䙝溺版曹州縣迫急商農愁嘆會
計錄條具鐫减未十一而羣言未巳無名之賦久議
而未蠲疆埸之備不修緩急必誤事初孝宗以戶部
經費之餘財於三省置封摏庫以待軍用至紹熙移
用始頻會有詔發緡十五萬入内帑以備犒軍公謂實
給他費請母發且曰往歲所入約四百六十四萬緡
而所出之餘不及二萬非痛加撙節則封摏自此無
儲遂定議犒軍歲以四十萬緡爲額由是費用稍有
節矣上嘗語公邊事公曰若史院亂華編載海上之
盟與北狩等事陛下豈容不觀上命經筵取索韋
璞以后姪孫爲煥章閣待制公引馬季良孟忠厚故
事及建炎詔書后族勿任侍從以争之璞坐改觀察
使諫臣論具端不當除帶御器械給事中繳孫璫觀
察使上遣使諭給諫侍御史劉文節公光祖争之
上怒左遷劉太府少卿中外沸騰上謂外府之除
乃以省闈拆号差訛不因論事公言遷除之命不在
自劾之時而在論事之日終無以釋天下之疑劉公
請外端亦報罷祖宗舊法凡遥郡至觀察使迺落階
官轉正任防禦譙熙載以潜邸舊恩自遥郡觀察使
徑除正任中書舍人莫叔光三䟽不報會熙載辤免
上令學士院降詔公封還詞頭卒如舊法左司諫鄧
馹以論潘景珪結近倖袁佐李蔚宗迁將作監公力
陳不可上批匠監之長乃是超擢公争之益力又
言姜特立諸人恃恩干請上爲出特立浙東副緫
管明年景珪知湖州卒繳罷之王士廉以皇后之姊
之夫請佃平江府官田以内小臣楊愛卿袁佐宣諭
漕臣公言此自陛下出批中宫邪是乃斜封墨敕
之漸祕書監楊萬里求去以直龍圖閣轉運江東公
留行不報六月除禮部侍郎先是黃貴妃薨上忽
忽不樂乘輿過重華宫巳駕復輟冬至日晏不視
朝中外莫敢諫公四䟽開陳會上召嘉王公言壽
皇之欲見陛下亦猶陛下之於嘉王也上爲
動容時宮闈頗與外事公因進講姜氏會齊侯于濼
極論家之不齊至於隂陽易位甚則離間父子漢吕
氏唐武韋幾至亂亡不特一魯莊公也胡晉臣尤袤
夏執中卒上不以爲信公因魯僖公十六年二大夫
卒懇懇言之且曰陛下大抵因疑致疾疑愈深疾
愈甚遂使父子之間中外之事有不能合理者上
竦然四年正月兼權吏部侍郎公以飲酒過度爲諫
上喜曰卿能盡言如此是時留丞相請罷政待放于
范村久不獲命廷臣謂上欲專相葛公邲陳起居
贊章司諫擊之公於葛雖同郡人實未嘗附麗而陳
疑之謀于執政命公爲金國賀正使以間之明日待
次重華宫語與陳忤公請納敕更選他使會報金虜
鄭王允蹈叛于河南謀劫使者公嫌於辤難遂行因
言陛下屢愆問安之期中國猶知有疾也脫虜酋
以爲問臣將何辭上悟曰旦夕便當過宫公嘗援
仁宗故事請書孝經四章與無逸並寘左右至是章
司諫劾公以虜事脅君以孝經譏訕不報公出關待命
上不得巳卑以近郡差知紹興府主管浙東路安撫
令朝辤之任未行六月孝宗升遐寧考受内䄠改婺
州辤不行七月提舉江州太平興國宫會求言公條
十二事曰兢畏曰敬天曰法祖宗曰奉先曰安親曰
正心曰勤政曰任外庭曰親君子曰納諫曰節用曰
謹終起知泉州未上慶元元年五月召爲吏部侍右
侍郎二年同知貢舉監察御史姚愈承侂胄風指文
致試闈事劾公出知太平州新學校修社稷坯城郭
繕器械練卒伍浚河渠造橋梁葺候館立養濟院百
廢具修民不知役邦交之餽以掩骼埋胔嫁貧女之失
時者劉德秀劾公嘉泰元年復提舉興國宫俄差知
泉州以所治當塗者治之留丞相始知公有政以用
公不盡爲嘆同郡李澄與德清令朱欽則俱求薦於
公公不從後澄以韓壻驟用欽則爲監察御史朱遂
劾公罷郡侂胄久執國柄稍棄前怨以收士望於是
彭子壽曾無逸復官林和叔宫觀徐子宜放自便吕
子約量移公提舉玉隆萬壽宫皆三年七月也四年
知建寧府察官徐柟劾免公數月柟進殿中又言公
縱巳害民再削一秩開禧二年又奉興國宮祠其秋
入春官直禁林僅十餘日復食興國之禄蓋至是巳
五奉宫祠矣明年十一月侂胄誅召爲兵部尚書兼
侍讀入見便殿請遵用故事命東宮參决政事以杜
權臣之專不時宣引宰執及别創直廬令詞臣候對
以備批旨諭大臣以容受直言飭朝列以砥厲名節
嘉定元年兼修國史兼實錄院修撰同知貢舉三月
給事中許奕使虜公暫攝其事内侍李樞符澄李益
徐考叔久竄得歸公執不行蓋是時斥官寺之黨韓
者甘昺再圖知省而懼不獲使其子宗茂首以四璫
嘗外庭聞公之風而寑公又言辛棄疾迎合開邊請
追削爵秩奪從官䘏典陳自強罪侔侂胄不可異罰
乞用丁謂王黼故事遠竄簿錄其家皇子薨贈太師
尚書令公言子爲父師名不正宜改贈極品史彌遠
在樞庭將以兄彌寧爲春坊公持不可婁機代公爲
給事卒予之公嘗曰陽城脫不遇裴延齡爲相終無
以自白故在瑣闥一百六日雖小事必言五月進禮
部尚書許奕使還中書議表賀二府將以和戎遷秩
公曰澶淵之役捷而班師天子下詔辠已中書密院
待罪今屈巳盟戎奚以賀爲乃止飛蝗蔽天公言不
可諉之用兵遺孽宜修君德懲權臣弭盗賊察姦貪
以求弭災之實彌遠以樞廷造命除從官宰相錢公
象祖數請去公請勿偏委任尋又言咨訪宰執不可
獨召一人上曰前日趙彦逾亦如卿說彌遠銜之
章良能將除御史中丞公進臺諫論三篇上以付中
書章見之滋不悅七月公請禁絶苞苴又請察小人
之交締遂力請外𥙷上諭留再三公曰侂胄以臺
諫爲私人今章良能未除中司前一日亦以小輿見
彌遠矣侂胄盗權擅國專行執奏所稱聖旨類雜巳
意今彌遠亦獨班奏事矣侂胄未敗猶望舊人今
舊人出矣而拯救無術臣恐宗社之不堪再壞也越
二日除寳謨閣學士知鎮江府未上改福州治事踰
月又以貼麻䥴免二年陳晦黜復公元官奉玉隆祠
五年瑞慶節虜亂不能遣使公陳備邊十事謂虜士
則韃靼之強我獨當之執政不樂曰倪公尚云云以
階太中大夫耳未幾御史石宗萬論公降二官永置
閒散八年復元官奉祀於是公年七十矣連䟽請老
不聽十一年除華文閣學士提舉嵩山崇福宮又請
老不聽公嘗言從臣自休致外皆不可陳乞故自玉
隆祠满不復請十年間亦未嘗乞磨勘至是吏部檢
舉轉通議大夫十二年宗祀明堂進爵國伯又請老
不聽十三年十月以病乞骸骨不允再請未報屏醫
却藥自誌其墓命諸孤喪事從簡詔特轉一官進職
四等以通奉大夫顯謨閣學士歸安縣開國伯食邑
八百戶致仕是月丙子卒享年七十有四其孤上公
所定遺奏猶乞收爵禄賞罰之八柄張禮義廉耻之
四維聞者感涕特贈光禄大夫後諸子陛朝該累恩
進少保上親政之明年詔有司謚公文節妻淑人
沈氏吏部尚書虚中之女贈福國夫人先十一年卒
男六人祖仁朝奉大夫前通判南劒州祖義朝奉大
夫前充江南西路安撫司主管機宜文字祖禮宣教
郎知撫州金谿縣事祖智承直郎前監行在贍軍激
賞西酒庫祖信承議郎新通判袁州公薨後相繼卒
祖常通直郎監行在都進奏院祖禮以後兄知建平
縣愿祖智以後弟承務郎惠女子子二人適宣教郎
沈鐸免解進士周侗孫男四人興公承公皆將仕郎
餘二人尚幼孫女壹人許適將仕郎徐椿年公少孤
事繼母以孝聞仕五十年官二品而奉身清約如一
日先世田宅以推諸兄弟卜室城東之月河歸自當
塗始闢小圃以逍遥名亭作屋三間扁曰齊齋左圖
右史朝吟夕諷嘗語諸子吾生平素慕樂天蓋樂天
直道屢黜而於牛李之黨終無所附居數郡有實德
在民晚歲委命無求與公出處相似然樂天未七十
已苦風痺公晚而益強善乎良貴之言曰方柄臣初
相震赫中外公獨折其角而奪之氣末流之弊至於
避柄臣名諱以詔爲誥以照爲證以遠爲邈登之朝
廷文書無所忌憚綱常倒植所不忍聞而在廷莫敢
言其非至此而後知爲曲突徙薪之功也又曰國朝
最重臺諫所以徹壅蔽而強主威也彌遠把握言路
輸欵而後除納藳而後奏目諭意嗾翦伐忠良濁亂
海内者二十有六年觀公臺諫論之作可謂知禍本
矣又曰淳熙之士不變於慶元黨禍者鮮矣再壞之
開禧三壞之嘉定公剛方質直不尚苟同以周趙之
賢猶不肯微受爾汝則其奴視權孽固宜嗚呼予早
聞葉公之言今又獲觀良貴之狀公之純忠表裏全
節始終爛乎簡策予無所措詞矣所著齊齋甲藳二
十卷乙藳十五卷兼山小集三十卷兼山四六集十
卷詞科舊藳五卷翰林前藳二十卷後藳二卷翰
林奏章一卷掖垣詞章二十卷繳論四卷銀臺章奏
五卷南宫集一卷奏議二十六卷歴官表奏十卷承
明集四十卷丙寅錄一卷更化奏對錄一卷臺諫論
二卷昆命元龜說一卷北征錄七卷合宫嚴父書五
卷南征南轅詩二卷論著三十卷近體樂府二卷些
章二卷易章三十卷易說二卷中庸集義大學解辯
顔子子思子續曾子各一卷論語義證二十卷孟子
問荅十二卷老子原旨遺事六卷刀筆集十五卷家
傳六卷經鉏雜誌十卷馬班異辭三十五卷馬史刪
改古書異辭十二卷藏於家銘曰士於利不有厥
躬視人作輟隨俗介通維文節公懷誠秉忠相維周
趙且不苟同况於韓史尚肯爾從嶷立孤聳如千丈
松無依而立無託而容雖隮臺省而不久中八爲郡
守八領祠宫位旣弗稱用亦罔終彼濫貴者浮雲飄
風公之大節吳嵩比崇史官博士策名誄功我銘申
之勒榮丘封
宣義郎致仕別公墓誌銘
端平改元之年予被命還朝明年别侯之傑授使者
狀以其父母墓隧之銘爲請予謝不敏侯申以書曰
親喪所自盡也雖然人處其常吾處其變始守德安
僅竊豆區禄以爲養無禄先君即世跣護輿輤以返
葬于上泉伏&KR1176;闇廬將伸顧復之報會四郊多壘起
守安陸銜哀籲天屢請弗俞不肖孤懼以方命貽譴
重爲吾母憂強起視事厥十年再鎮荆州先夫人又
舍去方煢煢在疚公朝未忍棄捐申命守荆尋改儀
真追惟異時壓於時宰有慙初志乃上䟽固辭然大
懼不孝之誅終無以自贖也匪公發潛即死將不暝
予惟三年之喪自天子逹于庶人堯舜至孔孟無改也記禮
者奚據乃有金革無辟之說以徐戎作難之年攷之
周公固無恙也或曰是爲母喪然不可攷矣獨惟伯
禽治魯方以喪三年然後除之爲變禮易俗之先務
故遲遲而後報政安有以此化民而身自畔之其决
不然也本朝宰執起復如寇冨陳蔣諸賢終不可奪
雖有強起者亦未有不持餘喪乃自比歲怙權固位
之臣昉以伯禽藉口雖一時賢牧守亦例被迫蹙至
端平以後士大夫始克秉禮奉法以各如其志於儀
眞之得請而侯之本心始見則可哀巳按狀宣義公
諱湜字景甫其先謂以大別山得氏歲久無可攷證
南渡後散居荆郢曾祖震祖宗考中孚妣王氏公幼
而孤依兄澄以立甫入黨庠習射于圃升降揖遜發
必中鵠年二十發憤力學夙夜不懈專以河洛諸儒
及近世朱張二先生經說爲宗郡侯陸公九淵見而
異之後徙名數于襄三舉於禮部而連黜於春官晚
該特恩對策大庭語直多忤弟居末等會天子試士
以射公六發五中獨冠在列外卑上州文學文遇郊
賞授迪功郎監卭州合同茶場時之傑亦舉進士第
主應山簿以歸父子並命鄕黨榮之家食未上引避
茶馬使親俾代者往自是不復再調挂其衣冠隱約
阡陌聞族姻有不給者稱家有無以賙之鰥寡孤獨
廢疾者絕甘分少以扶持之凡十有八年僅一就養
于安陸每憑高望遠中原在目感槩歔欷言言教思
人始知公非果無意於世者以寶璽恩循修職郎主
上登極以子陞朝恩授承事郎再遇郊恩進宣義郎
寶慶元年十二月以疾終于府治之中和堂享
年七十有五葬于明年三月壬午取同郡田氏累封
太恭人壷儀肅穆嫓德于公有女士風烈後公十年
當端平元年月卒于江陵府治之正寢年八十有
三子男二人之英業進士次即之傑朝散大夫直敷
文閣前知江陵府女一人適齊可久孫三人模桷栩
將以今年十一月庚申祔葬上泉予嘗觀春秋之世
楚最多材流風所漸至有悅周公仲尼之道北學於
中國者如公氣弘而毅逮聞先獻亦所謂楚産之豪
傑矣矧又有子承家是宜銘銘曰允毅別公維德之
臧維卒不施匪天則爽有赫其昌遺後人以慶我銘
不亡以旌其藏
重校鶴山先生大全文集卷之八十五
