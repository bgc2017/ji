重校鶴山先生大全文集卷之十一
將入靖州界適值肩吾生日爲詩以壽之
肩吾名地古誠州明日聮車入界頭草草三杯酌初
度恍如赤壁伴元脩
滔滔今古滿雙鬢納納乾坤歸兩眸自有江山幾千
載頗曾有此主賓不
道亨初不關窮逹身健何須問去留但願王明天
地泰此生長共國同休
王常博寄示沌路七詩李肩吾用韻爲予壽
因次韻
誤隨煙艇武陵谿未見桃花路巳迷雲掩九扉風露
冷又吹殘夢夕陽西
洞煙谿月晚來村白酒青魚旋捭豚納納乾坤元許
闊何須頭上自安盆
前村風日熟新秔尚記來時帶雨耕大化驅人人未
喻等閒文字過平生
竹外蒲牢敂嘵鯨玉珂金鑰恍心驚斷章韓愈賖七
字臣罪當誅王聖明
兄弟親知各異方僕夫痛困馬玄黃惟吾臭味李夫
子不爲無人不肯芳
湓浦猿哀杜宇嗁琵琶彈淚送人歸誰言蘇白名相
似試看風騷赤壁磯
來時犖犖漢三明(謂余與肩吾萬里)浦雪江風爾許情今度
王郎隔湘水夢餘環珮玉瑲琤(琤測庚切元與琮字不恊)一
次韻樊武仲致政見貽
風引征衣墮古誠手披榛棘上前京侍郎山下尋僊
李柱史亭前記老程蜑雨蠻風鳶外落洞雲谿月鴈
邊明驚心忽忽未全稳似聽於菟谷嘯聲(侍郎山疑以灌口二)
(郎誰爲侍郎老程謂子山䟽亭尚在)
樊子詩來賀我遷潮黃風節敢云班長教下令流於
水豈願高名重若山霜過轉愁天宇淨夜寒空載月
明還須知不遇非余欲千載知言有辨姦
次韻譙仲甫致政聞南遷見寄
夢餘不省卧山城猶記封章入殿榮蜑雨蠻風喚蘇
醒譙南殘點一聲聲
羣蜚逐食傍人鳴暝靄蒸山濃欲傾世事滿頭歸未
得片心直向日邊明
次李肩吾送安恕父回長沙韻
寒雲蒼慘跕鳶嘶野水冥濛倦鶩飛茆被紙䆫長失
曉媿曾日日侍宸闈
冰力方剛風助威經旬足不到門畿可人安倩來相
問語極情生爵婁揮
怱怱郎馬度煙霏又指夕陽舂處歸晚歲唯餘李夫
子夜䆫書紙教元暉
自出脩門巳及幾(幾期也見毛詩左傳)家人應賦柳依依苟無
飢渴吾何戚見說齊東未解圍
再用韻
規摹廣大理精微天末行雲鑑裏飛莫把空言看簡
冊更知實理在宫闈
曉看紅日上霜威夜按蒼龍運九畿獨抱孤衷竟誰
識前山隂歛又揚揮
才資如子世應稀自喜寒門女有歸我被詞華幾䧟
溺相期努力踐朝暉
春風祇服駕雕幾四牡騑騑得所依逢快意時須緩
轡世間平地幾摩圍
肩吾生日以三絶爲壽
俗學場中蚤掉頭一䆫書卷古人謀東西日月自眀
耳皇恤人間有喘牛
窮檐小市百年州淺瀨平沙萬古流天運人謀鎮如
此晚醺時上驛南樓
宇静晝牎長似歲心清夏簟冷於秋是閒消息君知
得看盡區中浪白頭
送從子令憲西歸
弟兄親友劒南州別思如山浩不收家問稀䟽人迹
絶眼明從子慰羈愁
茆檐竹几對床頭晨暮三商未渠休寧用停雲憶親
友是身安徤復何憂
古來明戒有弦鈎伯父胡爲苦好脩累爾南行數千
里我之自取爾何尤
自爾南來歲再周新功培養氣揚休且留數月須多
益歸妺愆期母所憂(令憲將歸聘妹)
古人爲學戒悠悠說命惟從務敏求識此味時那可
巳更從來處驗吾脩(厥修乃來來字有原源不巳之意)
弘毅規摹本末周旣難分付又難酬須知陋巷憂中
樂又識耕莘樂處憂(顯道以敏名齋以弘毅名堂故云)
題南叔兄藏脩閣息遊觀
南叔兄屬書藏脩閣息遊觀嘗喜鄭君學記
注藏謂懷抱之修習也息謂作勞休止於之息
遊謂閒暇無事於之遊此義極精申爲五十六
字以干指教
中存外習即藏脩夙寤晨興此息遊要把孟軻三勿
看更將夫子四於求顔淵陋巷樂何事曾晳風雲詠
不休此意斯須不容離敢申鄭義儆悠悠
次韻黃判官喜雪
天馬流行澤上坤玉龍飛灑水邊村扶持農扈培邦
本排盪隂機立歲元遍地詩材供墨客通霄酒令屬
侯門卻憐赤子無衣褐仰面蒼蒼嘆少思(一作陽和入麥開新)
(歲寒色留梅作上元)
肩吾生日三絶句
尚記聮車入界頭廉安門外麥三秋江山氣度依前
偉簡冊功夫匪昔侔
世歷嬴劉周典盡經由孫沈古音休更嗟書法開元
壞不易肩吾字字求
昔人年德位俱優淇奥賓筵苦自脩學至百年寧有
厭勉哉三十六春秋
次肩吾慶生日韻(戊子)
謾閱人間五十年年來道遠思悠然一心可使乾坤
位五性元鍾父母全爲巳工夫渾間斷滿頭歲月浪
推遷更無益友相扶植平地羊腸仆白顚
山中兀兀不知年伹數前山䓞火然人笑腰無金可
佩我忻脛與玉俱全聖賢面目晝三接簡冊期程日
九遷此事知心君有幾不妨相伴各童顚
題陳膚仲眞希元詩卷贈蕭道士蕭善爲詩
亦解鼓琴
手撇飛鳶上五溪兩牛腰大送行詩猶嫌言語無多
子古錦奚囊長自隨
吾廬几研半生塵朋友相邀問保鄰旅進羣咻渾易
事鄰家老子是何人
是間正位至虚靈都把精神逐外明勸子抱琴歸舊
隱亂雲深處認眞情
肩吾生日
誰遣青龍日夜流記經星紀巳降婁邊城恰匝三寒
暑初度聮翩四倡酬
力探上下三千載行半東西二百州有許豪雄都忘
卻松䆫棐几諍中求
餘晦越鄕别臨賀郭君出竟送荆州放麑心事人誇
說得似如今絫歲留
次肩吾慶生日韻(巳丑)
男兒生世果何事卜士詩之閭史書内美元非私正
則天彝豈但付胥餘(箕子名)滔滔大化亘千古職職
羣生同一初此事年來才信得從前浪走只成䟽
我友憂時髮滿㧧殷勤勉我用詩書情知分義如何
廢可使才能自有餘氣血漸衰多病後創夷轉甚數
年初夢魂慣識歸來趣長傍山椒擷稻䟽
次韻丁大監見懷
行藏去就各隨時敬怒嫌䟽忍奮飛正怕霜嚴天宇
淨敢誇舟載月明歸生松有夢還公固化鶴何心駐
令威獨抱遺編看千古昔人歷歷未應非
見慣不驚如四時流光任逐鬢蓬飛日從南去老龍
蟄火向西流玄鳥歸荷子感時堂蟋蟀移書勞我室
伊威益嗟往日無良友四十八年成一非(予去國時年四十八)
次韻九華葉(寘)見思鶴山書院詩
天空地迥託吾廬何處山川不𥙿如太極光隂寧有
閒環中事葉本無書道亨誰謂大人否夷陋不妨君
子居昨夢九芙蓉裏去起聞跫足到空虚
和虞退夫韻(七夕前一日)
醵酒成懽似旅醻偶然解后得英游卻因樂極生良
感今夜蟾光照幾州
牛女河邊兩夾持前瞻箕斗後虚危經星不動元如
此自是人閒空好竒
假拙濟姦眞是拙認姦作巧巧何曾須知我自靈於
物一點光明萬古鐙
子益教授再用韻賦弈有審機從諫之誨某
復和呈
從衡腷膊競相醻伺擊羸行緯復游或把疑兵勝淝
水或乘猛勢失荆州
古人用衆水如持不爲常安不慮危違諫伏波終自
困捍羌充國夲無竒
才分雖殊學可能譬如泰華立曾曾居高視廣心逾
遠下眎羣峰如豆鐙(遊軍見八陣圖鐙字見祭統謂豆下附也)
某曩在遂寧嘗賦木犀云茂樹幽花兀老蒼
不隨衆卉入詞場(此花見於詩纔百餘年)虎頭點點
開金粟(顧虎頭善畫金粟如來)犀首纍纍佩印章(公孫)
(衍佩五國印)明月上時疑白傳清風度處看黃
香人才生世元如此不爲無人不肯芳今
十數年矣偶憶前作未免兒戲用韻再賦
呈諸友
洞煙谿月楚山蒼萬木辤林稼滌場老桂挾秋清入
骨明河倚樹爛成章城隅静女閒逾美澤畔纍臣晚
更香若數秋花饒此品未容陶菊逞孤芳
某偶爲木犀有賦遂蒙别駕諸丈光和盈軸
因惟晉以後名科第曰折桂兩無相關至
近世則又以木犀之别種有巖桂之名其實
非桂也遂併爲一物輙爲二木訟冤呈諸
丈一笑
澹雲明露立蒼蒼不識從來聲利場晉士習浮輕興
喻唐人承誤轉周章高談天上兔蟾影卑擬人閒龍
麝香犀桂自殊苦相累都將榮進溷眞芳
次韻中秋風雨中約客葉元老有詩
長雨頑雲處處山浹旬渾不露天慳魚旟未兆心如
醉鴻鴈關情鬢欲斑月體晦明猶偶爾酒腸舒慘亦
渾閒只將愚慮酬佳贈未必騷情不破顔
虞退夫生日(八月二十三日)
尚記扁舟下古渝蘭芽秀茁媚庭除跕鳶聲裏驚
重見玉粹揚休偉丈夫
雍公匹馬立乾坤善念熏蒸到子孫冨貴君家餘事
耳更將此念植仍昆
用眞景元韻題豫章朱正父湖山清隱詩卷
乾坤爾闊着吾廬水繞山環仁知居君友東湖徐孺
子我聞西洛邵堯夫欲爲天下屠龍手肯讀人閒非
聖書聊借斯言相贈勉樂顔之樂即顔徒
次韻虞退夫除夕七絶句
太極光隂不計季聖賢千古此周旋九夷自陋吾何
與長在回瓢點瑟邊
從渠滿腹貯干季遮莫揮毫動百篇入到聖門無一
事東西日月自行天
將軍元自敬延季明主何曾棄浩然自分康時了無
策故山多少未芸田
巳是秌隂誤有季泰交倏變震乘乾阿香夜夜驚春
夢推出新悲上鬢邊
長嘆熙豐祐聖季偏輕偏重幾番舡誰能裝載亭勻
了多著男兒盡力牽
又嘆崇寧宣政季無端亡虜誤開邊誰能爲我懲前
轍早挈江山入舜甄(亡虜謂趙良嗣輩)
虞倩思親感歲季歸心巫峽暮雲前乖逢逝止那能
料静倚閒雲看大川
用張子益教授韻送虞退夫西歸
子巳江頭戒櫂郎卬須何事未乘方須看此意關時
數不爲斯人自肺腸白傅徒然泣商婦毛生豈解出
王檣(檣字據漢紀從木)卬雖不敏眞知得爲子臨𡵨釂一觴
嘗爲趙太社(蕃)作章泉二字及匹紙寫詩二
十二首趙一再有詩因次韻
易象於坤必有章泉翁此義發天光離趨外卦文加
質乾伏中爻絅覆裳欲驗吾心觀習坎誠知是理識
歸藏公詩謝我祗成辱敢復從公質寸長
幾度詩來儆謬悠懷人應念水三州寧晞太白懷金
馬忍效靈均駟玉蚪上帝汝臨母敢貳中心如噎本
何求狂言又被公挑撥知我惟公不我郵
題趙昌父太社寄桃源何道士
八十六季彊徤客求余判斷二蘇詩季來點檢室中
事問着鄰家揔不知
題羅季能(愚)六友堂
羅氏堂中六友圖要求紙尾數行書若於此味眞知
得着甚言詞乞與渠
次韻靖州貢士鹿鳴宴二首
何處何時不産賢黔中故地夜郎天雖云地脉元無
閒欲破天荒未有先萬蟻場中春鎻棘九賓庭下曉
鳴鞭便將正學昭羣聵留取魁名萬口傳
豈但詩書對聖賢須知屋漏與神天設科雖較詞章
鳴春將愚見酬佳贈願子深思勿語人
次韻王常博題贈江陵樂德佐(樂之先卭安仁延貢人)
僇餘甘遠屏分表得生還夜雨滴歸夢曉霜彫醉顔
角巾吾故里璞玉子荆山又作無期別扁舟上峽關
三十有三載好風吹又來清堅霜後竹冷澹雲邊梅
世事憂千緒家山腸九回江頭一樽酒煙雨暗章臺
題峽州三遊洞
洞前日日客維舟短詠長吟汗馬牛名迹都隨形氣
盡惟餘元白幾人留
可怪忠州與&KR0593;州偶因起廢得兹遊蘇歐諸老亦何
德千古聮芳未肯休
和虞退夫見貽生日詩韻
夫容布葉亂田田尚憶前季對二賢(併謂成父)今度觀亭
人獨立一江風月意誰傳
路人笑我此何觀風颭渠江萬頃寒歷歷聖賢心事
在從渠把作畫圖看
九十九峯江上山乾坤爾闊我中間此心頓著秋豪
愧久矣顔衰鬢髮斑
虎豹當關路險艱家人占鵲望予還四方蹙蹙還何
許家在西南山外山
范蔣諸賢友義申肩吾見說倍精神年來人物寥寥
甚更憶浦城人姓眞(范義父蔣成父皆始終相從李肩吾自蜀再至江陵)
和蔣成甫見貽生日韻
牎外浮雲捲帝青腰閒流水卧青萍(劒名)發揮孔孟真
三代𥙷葺嬴劉破六經理義夲心如皦日詞章末伎
謾流螢獨嗟弱步躋長阪百歲期程過五亭(亭字見四鍭旣)
(鈞注若作十里一長亭亦通)
尚記春風酒滿衣數旬客館掩空扉雙烏念哺歸難
忍斷雁辤行凝不飛正念縣&KR1249;成底事有來連錦爛
生輝亟哦七字酬佳贈歸櫂潚湘水正肥(雙烏併指退夫時成)
(父將歸肥中)
次韻知常德袁尊固監丞送别四詩(八月十日)
試把行藏爲子評只知盡分敢徼名出如有益殷三
聘用不能行魯兩生此道古人如飲食後來竈婢或
猜驚子雲亦號知書者猶把商山作采榮
孔訓元無實對名只言爲已與求人能知管仲不爲
諒便識殷賢都是仁義利兩塗消處長古今一理屈
中伸自從聖學寥寥後千百年誰信得眞
别來歲月爾滔滔流落天涯忽此遭萬木辤榮秋意
澹百川歸壑岸容高笑看海上兩蝸角閒秃山中千
兔毫若向顔曾得消息直須奴僕命離騷
夕陽舂處是吾家水繞山環路轉賖蹙蹙四方渾未
定茫茫大化渺無涯歸來巳恨十年晚老去空嗟兩
鬢華各願及時崇令德萬鐘於我本何加卷終
