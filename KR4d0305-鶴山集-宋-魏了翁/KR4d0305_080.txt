重校鶴山先生大全集卷之八十一
墓誌銘
贈奉直大夫丁公慕誌銘
寶慶元年秋軍器監丁黼文伯過史臣魏某言曰黼
不天吾父奉直府君以慶元二年月棄諸孤厥
年月葬于石埭縣舒溪之南曰鸑溪黼雖貧
凡以致其誠信于親者旣不敢不勉惟未有以銘吾
竁也敢以前達州王侯東所次行治將子是屬某白
墓必有銘漢魏之末造也文伯方以正學直道爲時
聞人兹其顯敗不巳多乎而必銘之云雖然余定交
于文伯旣二十年知其世爲詳余曷敢不銘公諱泰
亨字巖老丁氏故梁人自漢將軍寬以易授同郡碭
田王孫碭沛相近其後徙沛公之曾大父洪贈訓武
郎大父執中武德郎温處衢婺四州都廵檢使父逑
徐州鄕貢進士公生四年而遇靖康之變江淮盗起
馬吉等剽池之青陽石埭武德以嘗中材武科入仕
與討方臘有功遂以選差青陽之武尉督捕羣盗未
幾虜入汴迫徐貢士攜家由清河趨淮隂以達于青
陽丁於沛爲右族自經亂離南來者僅两院武德其
一也武德往來石隶經理平寇愛其山水清麗因託
居焉相傳至士猶夢寐故疆之歸故流移再世未嘗
治産業也公幼而明晤日記二千言時版本文字尚
少經傳史漢書皆晝抄夜誦漢晉以來詩文亦手自
編稡善古文於詩尤長以餘力爲舉子業率先諸子
鳴遠近争辟塾延之其後疾不能出者十年皆負笈
踵門諸從子亦從受業黼時年十四已知爲學之要
會永嘉徐子宜爲郡教授公慨然挈往從之徐雅敬
公留與共學參授後進而訓黼以語孟中庸大學黼
幼從公誦言觀行漸漬巳久至是一聞義理之誘氣
竦神悟卒爲成材公資稟勁直務質行不蘄人知不
輕爲然誥在貢士侍側色莊而氣怡貢士卒號毀骨
立事母臧夫人晨興侯戶外昏定率至夜分夫人自
過江痛家族流離不肉食公食輙不擇有嘉䟽旨畜
必問奉夫人巳否夫人年八十二而卒公老猶致毀
與二弟處極其和孺嗚呼公之學其亦異乎世之所
謂學者矣享年七十有四元配章氏繼室孫氏前後
凡五男六女長男輝次耀次某爲叔父某後次黼次
黻輝耀某黻尋卒黼今以朝請大夫爲軍器監六女
各得所歸孫男四人鑄鎰未仕鎬以軍器任爲將仕
郎鎔從事郎紹興府司理參軍孫女五人曾孫男今
四人銘曰徐沛之間鄒魯所鄰質實近本故家典
刑公生不辰逢世孔填風氣之感則厚且純冲約自
持碩蹇亨屯東周之思西方美人允毅丁公則我思存
承議郎通判叙州李君墓誌銘
余自昏于成都杜氏道雙流必李氏乎館李則余之
妻之舅也其曾大父文顯大父庾爲里善人父大年
承議郎致仕累贈中散大夫娶同郡勾氏贈令人中
散有六子長嘉謀爲宗正丞世號息齋先生與仲氏
嘉猷同舉乾道二年進士其第五曰嘉量是爲君君
生之三月而喪母中散念之以屬宗正教焉宗正博
通經子百氏而深於易晚得專氣致柔之說以隂符
參同博考精玩篤信不懈君親聞其說而好焉余嘗
與之語雖不盡合迨嘉定十五年春余將造朝過君
于里舍君曰吾嘗爲子誦所聞子不吾予余以求諸
易盈天地間致用之要無越乎坎離而大較則體性
相須精神玄足體不立則性無以行精不藴則神無
以發余心異之因相與推明本始究極分際勉之以
聖賢之正蓋語移日不能休以是始信君之所蓄者
厚而世不能以盡知之也十七年冬君之子巽宗忽
以書抵余于京曰先君以四月啓手足于遂不肖
孤無以顯敡厥考今葬有曰敢以識墓爲請嗚呼其
信然邪將俟後期以追前語而忍銘君之墓也君字
平仲資醇實不事華飾宗正爲淳熙朝士舊聞遺獻
尚多接識而君得周旋其間况以尚書郎勾公昌泰
爲之舅劉文節公光祖爲姊之夫聞見熏濡趍嚮端
正會科舉不利以宗正任爲迪功郎監嘉定府酒務
遂寧府司法潼川府通泉縣令主管䕫州路安撫司
機宜文字用舉主改宣教郎知漢州緜竹縣通判遂
寧府叙州始爲椽於遂議法平恕遂有米粟之征責
輸嬴餘而不察其沽濫君請覈沽濫而罷嬴余兵民
兩利焉明年當輸民詣郡願得李司法董其事有爲
征官死不能歸者爲經理其喪二女亦各有適通泉
揵江歲靡公私之力而民懍懍不適居君躬任其勞
築事堅久至于今稱之緜竹邑大賦繫吏緣爲姦比
豪猾而愚善良君請覈登載授劵劑皆無過一日厥
明以方揭之凡巳輸而未獲劵者使告焉或疑其不
可繼公去之日視始至逾篤以是民無横賦官有餘
蓄學校橋梁之政皆以次舉行最後在遂寧更歷旣
多財决滋敏前後漕使者皆俾攝屬君以郡事辤不
許迨轉丞叙南喜曰此吾兄所嘗愒苃也會以職事
之普道暍歸而得疾屬纊之日尚區畫官事家政如
平生年六十有五君爲吏三十年居室衣食不替儒
素與人交平實而可久所居官皆以職事見知其長
固也而吳德夫獵崔正子與之未有雅素争先辟舉
楊恭惠公鍞蜀徑上其姓名迨選部關移乃克知之
其恬於榮利大抵若此元配唐氏繼室以文皆贈孺
人子男二人長巽宗次炳宗以後宗正女適迪功郎
利州昭化縣尉家寅翁孫男一人思問孫女二人外
孫男女四人葬以寶慶二年月日墓在新津縣
會同鄕艮山之原袝宗正墓右從治命也銘曰
居焉而熙熙出焉而怡怡脱略於姑可巳而黾勉於
所當爲其晚而有得於巳也蓋有人所不及知不知
奚傷視此銘詩
安人史氏墓誌銘
寶慶元年冬予得罪南迁明年春行至九江友人家
朝南被命造朝其夏賜對便殿擢主軍器監簿秋以
喪弟求去迁丞請益力又明年春差知隆慶府尋改
簡州予時待放未返朝南道荆州狀其母之行馳書
抵靖乞文以識諸竁蓋朝南自先朝賜召上申
詔趣發及是西還凡閱四載而立朝僅十月余謂朝
南秉誼据正不虧其體不辱其身所以成其親大
矣而奚以文爲雖然朝南之請也廑余懼夫文之不
足以發也余曷敢不可朝南之狀曰吾母史氏諱稷
字虞卿隋柱國太平公萬歲之後曾大父鄕貢進士
慥大父振父允諧妣楊氏母年二十歸我先君不幸
三十而没淳熙八年六月乙夘也大酉兄弟五人女
爲長一日大母蘇夫人問曰能記而母乎淚棲睫莫
能對長者曰母姿間靚不事膏沐兒所能記僅此耳
大母曰汝曾大父運幹府君方嚴家人不見其言笑
媪御嘗進葛衣不愜而母先意改爲運幹喜與士接
而母竭力酒羞雖服用可輟也汝之曾大母而母之
族也運幹念外氏飄零嘗問其世墓而母自是歲一
展省如運幹臨之吾母程夫人以禮法持家子婦犇
走承意惟恐失之見而母必爲之康色歲時慶賀奉
儀物以獻如弗勝而精巧絶人其事吾舅吾母若是
事我可知吾不能悉數也昔者我疾而母朝夕卧内
膝行進藥久而疾間膝有瘢焉吾識之今弗忘語巳
顧女兄曰婦道不當如是乎而母師也及大酉齠齓
粗省事每侍先君常曰吾大父年八秩寢食必我俱
訓言娓娓而母時起奉温清敬事不怠大父憐之
曰天何以報此婦也汝生三季大父卒猶謂而母曰
爾事我善報其在是夫先君言之於邑曰使而母不
孤吾大父之望是在汝巳先君嘗挈大酉過舅氏見
者輙泣下曰而何以報而母乎自歸夫氏事重親拊
而兄弟至忘其身之疾歲時來寧尚嫁時衣也人謂
弗堪而母無幾微見於言面則又人所甚難而何以
報而母乎嗚呼大酉尚忍言之頼吾母之澤嘉泰三
年齒一名于進士籍母之殁逾二十年男女婚嫁之
事僅畢未有以葬也開禧俶擾從三嵎陳勤節公咸
出入戎馬間轍不及息僥倖陞朝則姑待之又庶幾
澤及吾母也嘉定八年大酉試邑成都上祀明堂
吾母贈孺人將以命書之副告而卜葬焉未及滿戍
而先君棄諸孤矣徒跣行營于青神縣之長泉曰紹
遠鄕母所居里也命龜惟某山食問遠日惟十二年
四月癸酉食是兆蓋考志也孰知遂與吾母偕葬乎
除考喪之明年南海崔公與之帥蜀以大酉長莫府
未幾薦士復先焉大酉敬共夙夜不敢墜厥紹今幸
有以歸見先墓昔者吾父之葬劉文節公旣爲銘之
子之知我不後劉公幸有以紓吾哀也某自孤露以
來見人之思親則惕然以傷不自知身之罹此咎也
讀國風至凱風陟岵河廣讀小雅至小弁蓼莪輙廢
卷每謂彼以勞苦廢飬以䜛毀見逐皆親在而子長
旦攜離之暫耳其詞巳悲傷不自聊若此一日讀韓
文公哭兄子文至不省所怙惟兄㛐是依㛐指愈及
子言曰韓氏兩世惟此而巳兄子尚幼不復省記愈
雖能記不知其言之悲某爲之涕下不能止嗚呼未
知情於文生文於情生而涕何從出乎顧我復我出
入腹我今乃至眉目間略不及訾省僅從其大母若
考聞一二言行以求銘然則朝南之請也余寕能恝
然乎乃不果辤朝南之考君某以封承事郎卒今贈
朝請郎母以贈孺人葬今贈安人三女長未笄而卒
次嫁張子辰次孫景舒嘗貢于鄕二子長即大酉今
朝請郎知簡州次震巳嘗與鄕舉以又命後族又不
幸死矣子之季曰丙仲女之季嫁蘇烝則繼母今程
安人出也内外孫曾十人銘曰
望秌而變衰旣去先時方春戢暉孰㧖而摧祭以大
夫之牲廞以内子之衣人謂母榮孰知子悲
太孺人吳氏墓誌銘
寶慶元年余待罪太史氏粤人孫之宏與余雅相善
也一日泣而請曰之宏不天夙喪我先君吾母撫諸
孤凡二十有四年而又棄之厥旣得卜祔于吾又之
兆而未有以銘也敢惟子也請余曰子善自飭以成
其身兹其爲銘大矣曰是敢不勉雖然之宏之窮毒
人有不及知者我先君之五世自山隂徙餘姚皆力
穡自給伯父早卒大父修職某大母胡夫人年浸高
先君獨任家事禇無私藏吾母承順其志雖餘財斥
幣恬不訾省得故衣敗絮亦與冡姒陸氏尺裂而均
之訖先君之世聚居雝睦無間言先君肆力於學州
薦其名益從師友講肄矹矹窮晨夜或尋師它州動
涉旬歲吾母服勞饋事不以累先君君性素剛母問
戚䟽必覘其所趣而進退之吾母務爲涵覆承寧族
婣賙䘏鄕䣊人人自以㥦志之宏兄弟年少長又俾
負笈千里以赴師友之會多一時知名士課督諸孫
察其少進則喜見詞色不靡衣食不事游觀不溺佛
老惟致嚴於宗室之奉歲時夙興行事子婦若孫咸
在翼翼如也之宏舉進士試吏爲某官薄禄不足飬
也吾母處之裕如聞楚扑聲則曰焉事此閒得其情
以告則懌晚歲聽聦視明德性引𥙿未嘗有厲聲疾
呼會水心先生葉正則葬有日之宏往會吾母曰其
巳事即反四月之吉起盥洗簪珥家人咸集忽指頭
何岑岑若是掖扶就祍已眩不起哀哉之宏猶未反
室終天之恨九殞莫贖脱又無以銘之於吾心獨無
㤦乎余瞿然謝曰如子之言子之先君子上順父母
旁睦兄弟下宜子孫則先夫人棐承之力是烏可以
無紀周公之詩曰妻子好合如鼓瑟琴兄弟旣翕和
樂耳湛宜爾室家樂爾妻孥孔子大之曰父母其順
矣乎夫道行於家而妻子好合此刑善之著也則兄
弟以和室家以宜子孫以樂順親之道孰大於是非
所謂風自火出者乎世降俗薄二女同居志不相得
而家道以睽子孫是效者往往而是嗚呼聞夫人之
風余懼夫詞之不令也以爲神羞雖然余曷敢不銘
夫人吳氏世爲餘姚著姓父諱端禮贈武義郎母喻
氏封太恭人夫人子男四人之宏今以承直郎新荆湖
南路安撫司准備差遣次之亮鄕貢進士先夫人卒
次之震從荆湖制置莫府得官知郢州長壽縣次之
穎女嫁知某州史彌忠孫男九人自中鄕貢進士自
道自明自昭自誠自牧自強餘未名孫女四人長嫁
新晉陵縣丞趙與昭次外孫史巍之余尚處夫人生
以紹興十一年四月甲午卒以嘉定十六年四月癸
酉朔葬以十月壬午墓在某縣某鄕某山之原銘曰
士不遇曷其望維逑之良式扶而將淺于泳兮深于
方旣順乃祥厥基允荒詔子孫世其慶
朝議大夫知敍州魏公
予少與從父弟嘉父同居共學季父朝奉府君蚤與
鄕舉孝友温任性不違物嘉父秊十三四巳能左右
幾諫少長知自力於學嘗從師學舉子業旣而悔之
曰是足爲學乎聞郡人李中文坤臣以明經教授鄕
里除館致之中父喪明卧興飲食嘉父扶相必親蓋
自聖賢傳心之要以及近世周程邵張諸大儒所講
精體實察窮晨夜弗解或譙其不切於科舉嘉父曰
安有本厚而末弗滋者乎學益力辭益贍舉嘉定四
秊進士調迪功郎眉山縣尉上事之八月予被命
守眉乃兩易綿竹縣主簿爲吏廉明嘗攝法曹以持
法忤守意守不能難反以是見知檄受民粟先是廩
人額外苛取曰例錢嘉父白守盡蠲之予守漢日使
民自執槩量不取贏嘉父白守曰願守前規守又不
能難緫領財賦聞其才辟贍軍酒庫僅視事改辟幹
辦公事金虜盗邊遣屬駐漢中糴餫嘉父生男四日
弗子而行十二秊四月丁邜潰卒稱亂嘉父挺身勞
師少保安公開宣威府嘉父之果州趣公赴鎮公壯
之賊平上功詔減二秊磨勘尋以舉主改宣教郎
安公謂嘉父習知邊圉俾宰金之上津予時以心制
里居嘉父固辤辟命請待班見凡家食二秊予讀三
禮招中父與處嘉父參焉士無遠近負笈來觀各有
相長之益五羊崔正子與之帥成都辟知新繁縣縣
有祖宗原廟四孟月吉日至郡有朝饗遣屬詣縣
陳䟽食用道流而倡舞于庭嘉父曰是不䙝神黷祀
手縣請于郡郡上于朝下奉常給太廟彝器法服
圖而班之嘉父苑金製帛如式凡用泉八百萬又給
樂章嘉父遣二人詣太常肄業予時爲卿命工授之
嘉父即大門外爲藏及時蕆事民聽一新大修縣庠
扁堂曰師立朔月月半謁先聖先師合縣之秀茂讀
中庸大學聽者各足其分退而輯成書學有句氏田
租百餘石久乃隷常平司會使者張義立方行縣嘉
父白歸于學縣未有社倉嘉父節縮浮蠹得錢三百
萬爲糴本使者以其法風他郡行之通判成都府會
簡州闕守制置司檄兼攝百廢具修而去之日府藏
之儲視前增倍詔再任成都即解郡還次制置使
辟知叙州叙空官久攝事者不爲遠謀先是横江砦
之諸底其最蕃曰始鵝始鵝之諸族其最肆曰隔柱
仍歲大入爲患嘉父曰吾守封于此而民不得安土
吾耻之乃請于連帥楊叔禹汝則假師憐郡俾通判
居守而躬率將士問夷罪夷敢拒師十一月壬辰分
師以入七戰殱其衆戮其渠率夷勢窮蹙即面縛軍
門誓母反歸先所侵疆凡四十八邨及民畜甚衆十
二月庚子受降辛丑班師數安南知堡狄厚叔賣國
誤師之罪斬以徇是役也用州卒夷軍及瀘榮人凡
四千糧石二千錢六千萬捷聞詔增三秩將士以
次進律有差嘉父自以職分所當爲拜恩感激益思
報效蠲復業之租以實邊圉糴旁郡米以活飢民作
止戈堂以簡師徒創備邊庫以擬緩急制置使上其
功狀詔令再任嘉父嘗請移安南堡於風洞市以
制諸夷至是報可方鳩工經始會北邊被兵制置司
徵米五千石嘉父念邊民之困出少府餘財代輸制
梱知之爲盡蠲之憂邊勞肄蓋自是得疾矣九月末
猶力疾調丁築新柴皆手畫口援軍吏奉以從事十
月旣望拜朝議大夫尚能跪起周旋如他日丁丑疾
病卒于州&KR2321;臨終尚諄諄疆埸之事一語不及私嘉
父蚤䎸夙成孝友温任儼有父風自以禄不逮親每
拜一官輙感愴終日春秌嘗祀如或見之嘗讀禮至
將爲善思貽父母令名必果諷味不能釋名先墓之
廬曰果善堂又自爲果齋劉文節公爲銘李中父記
之紹定元秊大比時有爲臨川陸氏之言者往往假
竊近佀足以欺庸有司嘉父慮學者貪高成習乃與
新都令郭方叔黃中控于提學司請諭有司毋以是
取人將自科舉取舍以杜其漸士聞風丕變正學得
不泯經史傳記諸子百氏皆嘗校讎鉤纂益昌之亂
委于兵火今僅存者讀書日記二十卷雅稾十卷繇
江中庸大學講義二卷嗚呼嘉父所志所學蓋將以
千載自期行方而氣和見義必爲視人有不獲必起
而援之其曰果善蓋允蹈焉世率以學行詞章吏事
若不相涉蓋曰格物窮理修身齊家者動必古訓關
於事倩爲詞章必迂爲吏事必䟽號曰文士曰能吏
雖不學無行不害也不知今之爲學夐與古異今之
文古所謂辭今之政古所謂事今之才則古所謂侫
人任人也夫使學而夲諸真知著于實踐則發爲辭
辭澤而理施之政政𥙿而密非令之所謂又與才也
謂予不信則如嘉父者亦眇然一儒生耳其辭逹其
事治皆爲世所推許然則非本厚而未滋者乎魏氏
世爲卭之蒲江人嘉父名文翁父諱孝壽贈朝奉郎
母高氏贈宐人絲朝奉而上祖諱革曾祖諱大昕則
皆某同出也官自迪功郎至朝議大夫秊五十有一
取同郡韓氏迪功郎致仕起之女封恭人三男子強
恕恭愿進忠恭愿以後其叔父次翁女子二人未嫁
予歸自靖強恕兄弟拜泣而請曰自伯父之南遷也
我先君貳成都守敍南皆除館以望歸去秊八月聞
伯父被命西還丙夜得書時巳被疾猶亟出觴客
以識其喜今伯父優游林泉先君不及見矣墓門有
石舍伯父誰宐予斂泣言曰諾哉墓在普慈鄕仁惠
里乾山葬以紹定五秊七月丙午銘曰
姿金玉兮言糓粟兮生何篤兮天沃沃兮暵其暴兮
命何蹙兮誰痛毒兮奪之速兮民無禄兮匪我獨兮
大理少卿直寶謨閣楊公墓誌銘
孝子之於親也愛之斯錄之故有復有重有銘物有
烝彝鼎上之報功也有大烝有銘常有追禭有策有
誄有謚逮其降也文於窆石曰碑然而鮮不浮譽
而溢美漢人巳謂碑銘唯郭有道無愧然則自有道
之外皆愧也予雖不令不敢冒所愧以䛕墓而有德
有言足以命之曰無愧則僅僅見焉今銘楊公叔正
其一也開禧三秊吴曦以蜀叛成都路安撫使楊公
輔會僚属議同席三十餘人愕視莫敢發公時攝府
學教授獨誦言今日之事當計逆順不當計禍福僕
言是則正名討罪曷爲弗克不然願與先生死此以
報國楊公壯之未决也公泣下嗚咽請致爲臣而去
賊平部刺史陳邕上其事一詔迁一官又十九秊湖
州寇潘丙授濟王以叛有司當正以法議一及之輒
中其禍於是廷紳咋舌紹定元秊公以戎監對垂拱
殿謂去歲風雨爲暴水潦潰溢此隂盛陽微之證而
臺臣諉曰霅川水患之慘桀之餘烈也嗚呼尚忍言
之後又以理卿對遂申前說謂巴陵追降之命重於
違羣臣而輕於絶友愛陛下居天位之至逸則當
思天倫之大痛雍熙初元秦邸殁於房陵旣行封謚
又錄用其子極其存恤之意今乃曰不當爲之後以
貽他日憂何聖世示人之不廣乎又曰今日不言後
必有言之者與其追恤於後固不若舉行於今也是
日詔直寶謨閣知重慶府嗚呼明君臣之分厚兄弟
之倫是雖人所當言而利誘物迁不反是爲非則舉
細遺大公能循理盡分使頑者惕懦者立事君持身
之槩若此吾銘可無愧矣公諱泰之叔正其字也系
出漢太尉震在唐居長安静恭里廣明中國子祭酒
膳從僖宗入蜀其徙眉青神則自鎰始五傳至鑑五
與鄕舉以三禮釋褐公之五世祖也曾王考芳王考
揆封朝奉郎累贈中奉大夫考虞仲中大夫充秘閣
修撰致仕累贈宣奉大夫修撰公兩召不起謝事凡
十又六秊蜀人高之妣史氏封安人累贈碩人修撰
守巴州兼山黃公裳爲通江尉俾公受經公尚幼黃
器重之楊致一天倪劉子野卓史鴻漸漸皆以經術
教授鄕里公歷登其門皆列高苐家故藏書數萬卷
手自校讎秊十二三後卧不設榻者幾十歲讀書必
及諸實踐舉斯世聲利無足以動其心者初以郊恩
𥙷官慶元元秊與兄似之同奏名類省試明秊調瀘
川縣尉两易什邡再調爲綿州州學教授轉丞羅江
縣改宣教郎知嚴道縣特差知廣安軍未上丁父艱
免喪知冨順監知普州繼知果州召赴行在除工部
郎中迁軍器監大理少卿𥙷外餘年差主管紹興府
千秌鴻禧觀疾篤以本官致仕積官自迪功郎至朝
奉大夫始仕什邡與使者辯獄事不屈使者賢而舉
之教授尤綿覈職事之窽籍自郡守之客始守不可
公徑上提學司求避易石泉軍教授其在羅江制置
司檄置莫府適長沙吳公獵諭蜀公遣三書曰使曦
爲亂而士大夫不從必有不敢爲旣亂而士大夫能
抗曦猶有所憚夫亂曦之爲也亂所以成士大夫之
爲也每請間論事帥爲改容或疑嚴道不易治公曰
清以蒞之何縣之不治郡守銳意興作徵索無蓻先
是邑輸免役並折官價守更理見緡公數白不聽遂
以所當得白直錢與令所得酒人稍食日爲錢四萬
有竒對償會嘉定倅貳闕以公攝事時白崖此石將王
堹引蠻寇利店刑獄使者寘壎于法或又謂羅長五
諸人實導之當坐死公訪知夷都實邇利店夷都蠻
稱亂不需引導固請釋之不聽乃請于制司去所居
官制司以議舍檄公公但還雅安公自爲小吏與大官
抗聲辯是非無所禮遜四川宣撫使安公丙嘗薦諸
朝曰蜀中名儒楊某之子當逆臣之變勉有位者毋
動言不用拂衣而去使得尺寸之柄必能見危致命
詔任滿赴都堂審察公以親老辤行詔以廣安優之
在冨義視事三日即出相告僚吏士民其勤攻吾之
闕西湖舊有堂名景濂公易以君子而記之曰堂旣
作而旋廢巳廢而復興嘗攷其故則以中遭僞學之
禁爾夫周張二程崛起千載使聖人之學炳如日星
其有功於天下後世甚大其徒不曰此孔孟之學也
必曰此伊洛之學使人得以集矢於其的苟寄意於
君子則自非君子之棄而小人之歸者疇忍壞之學
者嘆其遠識郡之府廩充牣籍其數以康困㨹死舉
生其後去郡又以禄廩數千緡子鄰里以千緡爲義
莊普以叛卒之擾安居安岳二縣受禍尤慘公力白
宣撫使安公盡蠲其賦凢少府用度悉從减省在郡
凢輸邊二萬緡蠲賦如之振貧賙阸半之安公復上
諸朝召赴行在所公固辤詔差知果州任滿日
赴行在果以畸零錢久爲民病公會一秊經費儲
其贏以爲諸邑對减厥數甚夥遂上尚書按爲定式
民歌之曰前張後楊惠我無疆蓋吾同年友張義立
方實自發其端而公踵行之几四方禮饋率不以入
私帑與民約劑而爲之息名長生庫以贍&KR1137;獨民至
今德之上嗣服申前詔趣行實寶慶之元也明年
三月乙亥入對後殿首請法天行健奮發英斷緫
攬威權無牽於私意無奪於邪說以救蠱敝以新治
功次謂本朝德澤邇來斵喪無餘民無常心何恃
爲國次論陛下以直言求人而以直言罪之使天
下士以言爲戒臣恐言路旣梗士氣益消循循嘿嘿
浸成衰世之風爲國者何便於此上竒其對頋問
再三越翼日除工部郎中時吾友真希元洪舜俞張
行父王萬里新以言得罪予坐遷靖徐純忠胡季昭
遷象公來自遠方首及之繇是中外臣民聞風興奮
相繼言事無所避忌逮淮東之變&KR1273;攸之異言者益
衆其端自公發之後四月當對公奏三十年間士大
夫之論不過三言而巳爲安静爲用中爲更化安静
則苟偷也用中則模稜也更化則紕政尚多何更化
之有又謂兵端作於開禧之初民力未困故民之常
心未失也兵端再作於十年之後民力巳窮常心喪
矣識者以爲篤論三年遷軍器監時蜀有狄難勢張
甚制閫下令棄階成和鳳天水五郡撤戍退屯今四
川制置副使趙敏若彦呐時帥漢中以死干城而軍
孤援薄蜀二三公亦郵書奔告用蜀者媢忌滋其䧟
以深文詔下四川制置司獄公爲書帥蜀人扣政
事堂或曰是將爲趙累公曰非畏累趙畏累身耳自
爲書上之引來俊臣羅告狄仁傑對獄事爲證又請
以身任其無他事得勿治嘗以詩爲相君壽有云潭
潭位槐鼎旣閱二十年治效何悠悠民瘼殊未痊近
甸飢餒摘三垂烽火連人意苦不紓生理絶可憐聞
者韙之紹定元年三月又對其略曰自去歲風雨爲
沴田廬不存饑饉流離人或相食疫氣僨作盗賊肆
行淮楚之間狐狸跳梁證狀日異不可謂細故也願
陛下進君子退小人使忠直之言日聞而憸佞之說
不至慘刻之人不用而忠厚之論得伸一掃賄賂貪
墨之習而爲禮義廉恥之歸上首肯再三冬孟之
吉又對朝拜䟽夕𥙷外過辤相君爲書大略謂宰相
職事無大於用人用人有道去自私之心恢容人之
度審取舍之擇而巳又曰慶曆間吕文靖爲相歲月
最久孫沔上書謂天下將有土崩瓦解之勢而吕夷
簡無一言以啓沃上心以謟佞爲君子以姦邪為羽
翼是張禹不獨坐於漢李林甫復見於今末又引史
越王事勉相君毋用聚歛之臣殘酷之吏聞者爲之
縮頸明年六月至重慶豈弟之政如三郡峽多盗官
利其覺籍虚而粥之民民不願也則臨之以威於是
土曠民窮者衆公曰是駈之盗也斥餘法用從制司
市官田募民墾耕置廩居租以贍貧困雖嘗為盗者
亦周之期以自新俗用大變紹定三年夏四月公聞
乞歸得請疾且病矣辛巳即自力登舟丁亥始被命
五月壬辰朔假館于江津趙氏癸夘卒得年六十又
二諸孤跣護喪車以七月癸夘脱輤于廟公壻于舅
故承事郎丙之女三男子森先卒埴迪功郎前監順
慶府酒稅埏將仕郎一女子許嫁閻叔恭將仕郎孫
七人長續曾以致仕恩奏名孫女四人長適魏恭愿
子從父弟文翁之子也餘尚幼四年九月丁酉埴埏
以母命葬公于縣之玉臺鄕坤山公峻而𥙿介而不
倨飲食作止有常無疾聲厥行立必正方不苟訾笑
祀饗必躬略采古禮行之居官薦士惟其可非是雖
達官貴人莫奪也前後三被命召申命者再凡四辤
乃就及位朝著甫三月而求歸不獲則請謝事其不
苟就蓋若此然濟時行道之心未嘗不汲汲小試郡
邑間贍學助邊代輸蠲賦以至買田屋居養孤獨之
類爲錢凡七千萬有竒捐巳禄以償官又不在焉惜
其所施僅止此所著書有克齋集百卷論語解三十
卷老子解二卷雜著五卷類書有春秌列國事目十
五卷公羊穀梁類五卷易類五卷詩類三卷詩名物
編十卷論孟類七卷東漢三國志南北史唐五代皆
類凡爲卷七十有四歷代通鑑及本朝長編類又二
十五卷東漢名物編三卷詩事類八卷集諸儒易解
爲大易要言二十卷皆手自編綴也某得罪南遷遇
公于于湖語及國事公憂形于色曰僕必不爲久計也
後以書至靖曰事有大於巴陵者乎不可舍而及他
予益信公之愛其君以忘其身也後二年予被命生
還則公卒且葬矣中道得埴埏書曰父之竁未有銘
公也知我父者父亦深知公敢百拜以請某每惟世
降俗薄人之蒙謟負義媕娿集詬以終其身者形存
而氣腐公也伸首萬物之上語嘿出處惟義是比則
今雖云亾生意未憗乃銘曰
千夫之諾諾不如一士之諤諤尚於叔正見之悼九
原之不可作惟正理具存人心孰非廣居而安宅苟
吾分所當言奚利害之究度炯日星其並垂質鬼神
而無怍
重校鶴山先生大全文集卷之八十一
