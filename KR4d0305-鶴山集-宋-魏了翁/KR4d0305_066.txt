重校鶴山先生大全文集卷之六十七
啓
荅眉州同官
祝釐竊廩滿秩是期受任典州饕榮巳甚魏尚復
爵於數月王尊乍賢於一朞矧嚴即戍之程申卑疾
驅之旨有蕃寵異猥逮庸虚揣報稱之未能顧馳驅
之敢後黨賴同官爲僚之助以收因人成事之功愧詗牘
之未能蒙慶緘之先辱傷弓者驚曲木方前顧以
慯然折肱而爲良醫冀後圖之或爾尚期叶濟庶保
令終
荅趙通判(希存)
馳鄭郊之驛馬知子之來行周道之棧車俾余于役
旣不獲聞名于將命又未能致糗于隷人至廑弭蓋
之先及假䄂文之寵先施過矣後見恧然恭惟某官
謙毖恪勤精明彊濟子游爲武城宰割鷄焉用牛刀
士元非耒陽才别駕以展驥足閱時未久嘉績孔多
豈惟序進於一麾將以儲資於三院某欽風旣久識
面爲榮矧兹謬玷於左符幸甚密依於余樾君子至
未嘗得見祗畏簡書公事畢然後敢私用稽報謝
荅州縣官生日
小人有母適丁震夙之辰君子作歌載示祝延之寵
善頌雖形於魯燕輕軒尚御於潘園旣阻承顔莫知
圖報聲應氣求各從其類雖仰荷於拊存夙興夜寐
無忝所生敢益圖於勉懋寸忱所述尺牘奚殫
生日謝李參政(壁)
一麾去國怳驚序籥之周四袠開年文記門弧之設
矧此瓜時之迨睠焉諼背之懷詎謂輶微至廑獎飾
恭惟某官迪德淵靖秉猷碩膚間兩社之崇勛拓八
荒之壽域鋸而右斧而左雖嘗器使於羣工細爲桷
大爲杗尚欲兼收於衆善及丘園之閒睱示鄕國之
儀刑言念孱庸久棲蔭樾向得侍同朝甚喜今顧與
先生並行身貴而禮滋恭氣同而聲相應酌大斗以
祈黃耉有旨酒而又嘉肴某拜大况之稠重省微私
而愧惕俾爾戩糓降爾遐福旣形善頌之詞揆予初
度錫余嘉名正懼所生之忝永言銜戢莫旣敷棻
謝劉潼川(光祖)
銅虎分符恍十年之去國金龍錫節忝一道之觀風
祗服寵靈未知報塞竊謂司政典獄匪惟刑暴詰姦
民曰嘉師吏云天牧將以欽承明命迪棐羣彛惟至
公而無私不得已而後用閱實其罪尚曰審克如得
其情猶當哀矜黨訖威徇貨之相仍或折律貳端之
不免維明克允何擇非賢而某涉學淺蕪亶姿蒙窳
徒守悾悾之自信不嫌皓皓之易汙旣辤聘幣之三
荐挾朱轓之兩靖共爾位寬綽厥心惟知迪畏於天
明每用訪求於民瘼正虞疎拙以速譴何敢圖出命
於中宸遽俾司刑於梓部旣揆量而莫稱信吹奬之
有由恭惟某官望實俱穹年德彌卲氣雖和而内介
養旣熟而道凝三朝老成出處繫時之否泰四海人
士視聽惟公之表儀藹然司馬居洛之餘凛乎元城
過泗之望倚釐奥屏昭示眷懷高名巳薄於前修餘
論尚加於後進是宜孤陋亦玷將明某控避莫皇瞻
承孔邇銜命而使願拜仁人之言明刑之中黨濟士
師之治厥爲感荷未旣敷陳
賀張運使
恭審陳臬告成將輸申命侈英函之有煒儼棠蔭之
未移號令夙孚聽瞻彌聳恭惟某官風姿端邵性行
肅明足躡天根偉穹摽之絶俗句出月脇猶餘事之
驚人蚤負時名久儲世用言論風旨居多前軰之典
刑本末源流按作後來之圖籍抱丹心而向闕紛白
首而爲郎煌煌顯聞之維休亹亹英躔之徑上爲鱸
蓴而去國奉龍簜以察州粤是東藩實勤西頋肆詠
皇華之遣式嚴騑乘之行民之情僞盡知方疚心於
勞來獄之大小必察惟單慮於平亭陬維挈持早有
大體囊篋細碎復綴精思非從惟從雖畏勿畏媺矣
今大夫之爲政展焉古君子之用心乃攽漕引之除
以蓄禁游之望某欽聞異數喜激同心遣八使以廵
行猥叨並命對兩臺而聮治將嗣前規懽抃旣殊敷
棻曷罄
除潼川運判謝宰執
攝官承乏無𥙷將輸滿歲爲眞誤叨申命撫江山之
維舊恍雨露之更新伏念某自歴試於外庸遽躐乘
於使傳且庶獄小大之比與常平歛散之宜揆以短
才一之謂甚胡然誤東二者得兼矧漕寄之所關於
坤隅而尤重豈簿書之是務抑澄按之當先况建學
立師將助秩宗之典而量能授任又分選部之衡自
昔假名巳慙代斵于今即拜寧不疾顛明時何至於
乏才使指豈難於改卑不圖華遣洊及寒蹤兹蓋伏
遇某官德器恢宏機猷膚敏以汲引人才爲巳任以
扶持公道報主知惟配美於前修每鍾情於後學肆
令巳試亦玷眞除某控避未皇禀承惟恪才非數器
安能左之有右之宜芘切萬閒庶幾彼無惡此無斁
感藏攸寓敷述難周
生日謝親友
四十四而佩魚符偶叶香山之詠六千六以數亥首
敢希絳縣之年有嘉聲氣之應求無閒山川之悠遠
特貽問遺爰蔇輶微顧影自憐正蓼莪之廢業幸生
何益慙蓬矢之記辰視報未皇銘心徒切
通安少保定昏
通婚姻於寒裔雖荷降尊託繫援於高門獨慙耦大
然而處冨貴有道遺子孫以安切窺詒後之良謀深
嘆厚倫之遠識尚以單平之迹懼沾趨附之嫌况又
聞孫早著於賢稱息女未安於姆訓循墻以避揣分
所安忽承行李之來首拜委禽之辱幣必誠辭無不
腆肇修永好之儀身愈貴禮則滋恭彌切高風之仰
曾微衛報徒愧魯臯
被召謝宰執
方地千里曾微共理之勞圓穹九重忽下特招之命
荷恩異甚揣稱蔑如恭惟列聖之舊章最重三微之
首序於百辟會朝之始先四方祥瑞之陳其後昜之
以大吏之拜除次焉則從臣之遷擢必推物望以謹
歲端矧今效珍島夷陳錫方夏觀聽肇新於遐邇招
延宜及於耆英而某才弱而質蒙學疎而伎譾並緣
科第陪造班行逮歴試於外庸凡再辭於嚴召由按
刑而將漕與分閫而守藩寵異狎來叨塵殆遍况灾
患久嬰於夙志而聦明不逮於前時敢圖宣室之興
思尚誤公車之召對且即孟陬之吉俾聮泰茹之征
藐是孤蹤豈其自致兹蓋恭惟某官訏謨濟美卓識
鄰幾念大臣者事君以人故虚心以應乎物而安國
以積賢爲道故引類而聚之朝肆令杗桶之不材亦
玷工師之並蓄某属拘近制莫遂控辭敢幡然於幣
聘之三體樂與於嘉魚之什斯謀斯猷惟我后之德
仰窺效羔之心是訓是行近天子之光黨遂陳前之
志厥爲銜荷未究敷棻
除兵部郎官兼史職謝宰執
元會充庭興念校文之舊便朝賜對叨陪司武之聮
仍兼紬史之華不廢操觚之素寵靈狎至報稱奚任
伏念某階緣韋布之資陪厠縉紳之後内焉館學之
清邃傃其位而安行外而州縣之煩勞何所往而非
學粗有見於屈信消長之分故無累於進退淹速之
間會重譯之效珍即三朝而受瑞上儀肇舉師聽攸
傾而乃動遐軫於表臣下特招於中扆且敬事則命
以始旣嚴出令之初使非道以陳於前是眛責難之
義首論人心之廣狹次言國勢之重輕規摹闊疎意
嚮迂腐方俟報聞之命俄驚寵渥之頻列属南宫猥
從諸郎之後属辭東觀與觀太史之書徒志效於一
官而得兼於二者襲榮爲懼拜寵知歸兹蓋伏遇某
官器懷閎深局度寬雅合臯合稷天知許國之忠若
陟若賢人仰傳家之學念方寸恢乎其正大而兩間
頼此以扶持拓開鈞鎔儲蓄人物致使寒微之迹亦
汙啓擬之公某敢不惟旣厥心不負所學㳂周六典
贊統師平國之規作宋一經免閣筆含毫之誚厥爲
感荷未究敷棻
回蔣狀元(重珍)啓
共審錫第嚴宸冠名多士帝嘉讜論首颺揭日之名
天啓脩途爲插生風之翮恭惟某官器資端厚檢履
醇明厲志軼羣懷孔聖無聞之懼賦詩見志慕鄒軻
不動之誠當今兹願治之時論古者爲仁之要有惻
怛至誠之意無矯激近名之心亟登乙覧之榮擢寘
甲科之右正人輩出元氣攸關某曩佐春官幸窺朝
采方自快景星之瑞巳䄂銜連錦之書論說無疑忠
鯁旣符於上意榮進素定持循願謹於前修
回蔡狀元(仲龍)啓
共審顯膺親策擢亞倫魁天錫龜朋薦本朝之上瑞
史占雲物慶神氣之有開共惟某官迪德粹明飭躬
端厚上鈞天而奏伎得寸地以推才歷陳往昔之條
章按作方今之楷則一梟不入帝爲嚂嘘再擲成盧
衆驚絶叫揭貴名之日月爲直道之金湯某再點周
行偶逢盛舉數公卿於十載當遂復先朝之規計温
飽於三場宜一洗俗儒之陋
回趙狀元(發)啓
恭審才推寡二名列魁三聳大庭臚句之傳啓盛世
風雲之會共惟某官清姿邁俗敏識鄰幾浩養賢關
未嘆六年之遲久深探聖域坐嗤百氏之支離偕子
大夫而造于朝先諸老生而爲之對貫以堅疑之說參
諸通變之方亟膺乙覽之榮擢寘甲科之右行隨言
著名與實俱某曩以庸虚謬當品目幸不迷李程之
目敢謂傳和凝之衣三人同行巳喜師言之惟允一
第慁子更惟遠業之是圖
生日謝親友惠詩詞
小人不知紀年甫邁河圖之數君子淡交如水遠依
崧極之聲爛其龜采之貽重此蓼莪之感㐲惟某官
才資粹正藻思穎華雖識面之方新而知心之維舊
來觀光於畿邑因論契於鄕枌發爲善頌之詞曲記
載生之日而某質弱而志不逮齒長而學益荒自塵
豹褎之聮罙切鵜梁之愧眉壽無有害莫稱好辭頭
臚豈不知更期終誨
除祕書監謝執政
引類而聚之朝方愧容臺之濫選敬事而命以始又
頒冊府之除書一何三載之逢辰兩被元正之出綍
恩榮有赫稱塞無聞伏念某學不適時才非經世徒
旁緣於科第早陪厠於班行燃天上之青藜幸分夜
照望日邊之紅杏獨倚秋風廼遄蜀道之歸久分神
山之隔氛埃滿袂憂患熏心迷路桃花恍記劉晨之
誤入成隂梅子奚期杜牧之重來償十九年更歷之
微勞理五千卷校讎之舊夢靖循僥忝有相會逢兹
蓋恭遇某官迪德靖夷受才膚碩炳國家之龜蔡公
人物之量衡每惟列聖之成規莫重三微之首序門
施行馬慨楚客之曾窺野有遺簪動少原之遐念肆
令晚陋亦玷清華某敢不益所未能修其可願星躔
奎壁巳瞻槐影之婆娑雲氣蓬萊尚想棠隂之蔽芾
誓堅素守勉趾前修
除起居舍人謝宰執
東壁圖書方理重來之夢右拗記注忽疇巳試之庸
拜寵便蕃拊躬震惕載考廷中之盛選莫如柱下之
清班君舉必書操丘索典墳之筆王行則從欽起居
出入之司地禁而職親天低而日近屬車豹尾陪漢
侍臣前殿蛾眉號唐供奉於皇我宋益遴厥官諫書
許其直前經幄使之入侍豈但記言而司過抑容陳
善而責難兹惟稽古之榮必屬爽邦之哲而某少亦
有志壯而多艱聦明不及於前時名實未加於上下
偶兹承攝甚矣僥踰且天生物必因其材寧以非材
而妄授器與名不可以假况於久假而不歸明時未
至於乏人異數俄頒於弗績莫遂循墻之避但懷乘
器之虞兹蓋恭遇某官謨明足以憲邦道廣足以周
物閱天下義理多矣嘆當今人物眇然拓開化鑪儲
蓄善類念汲黯以數直諫不得居中而蕭生之更治
民蓋嘗𥙷外肆稽伐閱併用超遷某敢不夙夜在公
靖共爾位一日二日固將察明命於時幾大書特書
抑以垂將來之軌範不愆素守是報深知
賀皇子國公誕生皇孫劄子
恭審帝胄綿休文孫毓秀宸懽久洽民氣咸和恭惟
皇子國公迪德温恭秉心端厚珮陸離而中度玉孚
尹而含輝仰承燕翼之謀爰叶熊占之夢世之不顯
益隆周室之本支國以永存丕啓漢家之苗裔有室
大競無疆惟休某叨侍嚴宸幸逢熙旦覃訏載路巳
覘嶷嶷之姿蕃衍盈升更兆䋲繩之慶厥爲忻躍罔
旣敷棻
生日謝人惠詩詞
身年四十七正感懷白傅之詩眉壽萬有千敢辱
貺魯侯之頌先施厚矣自揣缺然伏念某材能不及於
中庸名實未加於上下素餐奚𥙷孤天地亭育之仁
嗜學無成虧父母生全之德矧此誕彌之候尤深罔
極之思而某官懷舊不遺好仁無倦記此蓬矢桑弧
之日貽以鉤章棘句之文揆余初度錫余嘉名正
懼所生之忝俾爾單厚以爾多益敢當善頌之詞徒
劇銘心莫知報德
謝安監丞納幣
賦標梅之實七願爲有家親御輪之周三敢辱令子
方馳驅於蜀道來造託於湘流先之以幣帛之將申
之以竿牘之問不遺羈旅來告會期(云云)醮子而親
命之旣勞遠役醴女以俟迎者謹踐成言
賀范帥(子長)得之嘉定府教授張鞏
自天進直易地建藩六年分南定之弓玉關未老一
日返東涪之旆棠蔭不移譽命來師言維穆某
官賦資剛介秉行粹夷蔚然蜀國之流芳展也&KR2165;陽
之間氣議論礧砢居多前軰典刑之言風節崔嵬耻
齅權門爵禄之餌寧問厖眉之郎省不爲識面之臺官
閉干木之門或謂迫斯可以見矣知陽貨之饋乃復闞
亡而往拜之以一身自任之不輕故十載外庸之不屑今當
疆事繹騷之日属有人物鮮少之憂不恢好往之心優示弘
人之度尚一方之偏愛使大惠之獨私徽祖龍藩更資均
佚𥙿陵奎閣庸表陟明雖暫符五袴之思然尚欎八
荒之望某侍同朝而自昔復聮事以有年代大匠斵
以不傷皇知其後入善人居而與化黨始于今願疾其
駈斯拱以俟
重校鶴山先生大全文集卷之六十七
