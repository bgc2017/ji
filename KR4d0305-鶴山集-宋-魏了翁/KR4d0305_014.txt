重校鶴山先生大全文集卷之十四
内制
賜左丞相鄭清之辭免兼職不允詔
朕惟成周之制策書世系官成政典雖各有職掌而
典式法則太宰實緫提之所以嚴載籍謹政刑信今
而貽後也漢失其指禮儀章程律令軍法相國僅與
諸臣分掌其一至我國朝始命宰輔盡倣成周之
舊卿以忠忱篤厚相予親政登籲羣獻宣昭令猷若
玉鏤金科之書戎昭武略之要提綱旣久厥有端緒
今又以史筵著局属卿董正而遜牘來上併露歸志
夫此五書之目卿且不得以辭其勞矧方命卿以周
公之事往求朕濟事有大於此者其勉爲朕留緫領
衆職母替成績
賜淮東制置趙葵乞遂退間不允詔
朕惟用人之法蓋非一涂昔晉用荀林父秦用百里
視人始疑而終信之雖然抑可以爲難矣使須暇三
年終無以自見也晉景秦穆不得爲遂非乎以卿世
篤忠孝肆排羣議倚殿東淮而新疆未固蹙境喪師
需章復來固請閒佚今秋防孔邇豈卿閒佚時邪其
爲朕量國力固封守明邦諜紏蒐慝察相翔先爲自
治之圖以杜必至之患尚有以雪殽邲之恥也
賜左丞相鄭清之乞上印綬不允詔(七月五日)
朕駿惠先猷登庸二相以左右乃辟宅師非苟以爵
位爲光寵也卿乞身之請至于再三援賈誼書將以
古大臣之節自厲詞指開亮不忘嘆嘉雖然節之爲
義剛柔分而剛得中蓋止所當止非直以一退爲諒
也澤上有水或過或不及皆不得謂之節朕自親萬
幾卿能爲朕蒐覧俊茂收回威枋丕闡言路肅遏吏
饕正當須暇歲月言觀厥成而一日非終奉身勇退
朕方以剛居中爲甘節之主卿顧欲决於一去以蹈
於上六之苦節豈所望於舊學之臣邪典聽朕言亟
祗厥叙
擬銜筆褒鄭清之
朕倚卿舊學助理萬幾卿迪德靖夷秉心純亮正塗
四闢吏道一清厥功茂焉乃自仲夏以來屢伸卜相
之請兹又力祈閒退至於申詔四五面諭再三冲尚
莫回殊拂朕志今以手扎賜卿其母重陳往即乃事
以副朕眷留之意
賜葛洪辤免資政提宫乞休致不允詔(七月十二日)
七十而致爲臣禮之節也若耄期稱道不亂則有不
得謝者故在朝則共王杖大祭祀則供杖咸非惟貴
爵崇齒亦以乞言攷德如叡聖武公延州來子皆年
過九十固不以齒爲限也朕閔勞耆碩聽就退間祕
殿隆名眞祠閒廪亦庶幾月存日秩之意參諸禮經
孰曰不可毋以辤遜爲也
曾參政從龍生日賜牲餼詔(七月十七日生)
儲休慶閥生德明時冠一世之倫魁陪兩朝之該輔
爰頒好賜庸介壽祺其茂體於睠懷益勉殫於忠報
立秋祀五福十神太一祝文
月望東維氣澄西顥時維四立報重十神敢迪彛章
式嚴圭薦庶綏神顧申錫邦休銷弭沴祥導迎和氣
師千載戢年榖屢豐嘉與函生永嚴昭事
聞喜宴口宣(七月十五日)
樂得賢才式頒燕衎樂奏嘉魚之什歌陳鳴鹿之三
爰示周行匪章私惠
賜吏部尚書李&KR0811;乞歸田里不允詔(閏七月四日)
朕始躬萬機靡皇他務迪籲耆俊共圖康功卿作我
恭先爲時特起言論有偉聦明未衰而陳誼再三繩
以禮律朕惟七十而致君事時其大閑耳若耆耋好
禮耄期稱道有不得謝則不以齒爲限也書不云乎
罔或耆壽俊在厥服予則罔克尚安厥位母駿爾行
賜知閤韓休乞休致不允詔
上閤之長九儀是司揆之故常必付耆宿卿以勛臣
之後練習憲章徒頼儀刑以重賓贊而仍歲請老求
遂私佚此非朕所望也
賜李&KR0811;辤免除端明殿學士提舉萬壽觀兼
侍讀不允詔
承明學士之選凡宥府之初除從臣之久次者爲之
若優以内祠留之經幄自非耆宿不在兹選卿三朝
敡歴之舊副朕柬求而陳力不能累章來蔇夫知止
知足者人臣律巳之分而尚德尚齒者國家禮賢之
宜是用閔勞禁塗參攷故實凡以待久次處耆宿者
併用付卿禮秩旣優眷懷未憗其母固謝嗣有寵章
賜洪咨夔辤免除吏部侍郎兼給事不允詔
朕俶操大權卿首以忠清蠲滌垢玩隮乃辟于成憲
乃有非謀非彛以肆惎閒迨更掌書命攝貳選曹猶
幾紏逷愆違昭乃辟之汝庸也而書詔填委以沴節
宣之和數以告諗兹庸擢正貳卿晉兼瑣闥蓋官雖
要重而事簡於前其庶乎可留以汔濟乃辟矣始卿
以元祐望我閒爲朕言曰今元祐絶望朕聞之惕然
若遽舍去其果無望也夫
賜李&KR0811;再辤免除端明内祠侍讀不允斷章
批荅
優老之典朕自嗣位以來未嘗輕以假人今輟以榮
卿之歸而來奏以不良于行固辤未巳夫三揖而進
一辤而退此固卿去就之分詩不云乎謹爾優游勉
爾遁思其尚以經學輔朕無重陳也
口宣
内祠佚老經幄留賢矧書殿之隆名皆聖朝之優
典亟祗厥叙母費于辤
賜葛洪再乞休致不允詔
七月癸夘詔書嘗爲卿言昔人如周之叡聖武吳之
延州來皆年過九十而不得謝斯言屬耳而忱請再
蔇朕惟七十致仕古有明訓大夫云者亦公卿之通
稱然而由周以上耄不得謝尚多有之蓋不特前二
人爲然或者旣嘗在大臣之位則當與國同其戚休
非若卿以下得以引年嘉遯也詩曰母金玉爾音而
有遐心其母重陳以章朕之不德
賜崔與之辤免參知政事不允詔
自比年以來義理不競名節隳頽思得守誼握正秉
忠蹈方之士表儀羣辟是用待卿爲政夫當仕有官
職而以官召之則不得以疾爲解卿猷念專固不肯
設中于心以相從也今外訌内奰(平秘切不醉而怒也)事會遝來
豈卿閒遯時耶詩曰獨寐窹歌永矢弗過舊說謂誓
不過君之朝而先儒非之曰此自陳不得過君之朝
也今卿以二說孰非孰是奚厚奚薄則去就決矣朕
命不易卿來母遲
顯恭皇后下宫修砌山牆告遷神御表文
載省宫牆荐更歲路正僝功而興仆當移御以即安
敢以靈辰首伸虔告
賜陳卓乞解僉書樞密辤執政恩例奉祠不
允詔
朕惟天命難諶事幾錯世肆庸衆建該輔以綏我受
民維時百工莫肯夙夜曁厥表臣不恤我士厥旣憲
禁宣猷以申儆之惟卿踐修有聞翊我樞筦尚幾與
二三大吏祗勤無怠以律我有臣而浩然懷歸陳誼
懇懇雖以視恩政路厥有常典亦不我屑詩云無棄
爾輔員子爾輻其克忱𥙿乃猷以訖爾庸
賜陳韡辤免除工部尚書不允詔
比歲姑息成風誨姦賞盗訌潰相襲勢盡復然雖以
王之瓜牙有不可恃而南徐又見告矣卿以忠忱内
發威信夙孚殄劓所加靡有遺育庶其爲朕免於誨
賞之恥以張辟威以折亂萌晉攝文昌庸昭在師之
寵而辤弗敢有且曰若假千百人之命以求寵利天
且不容况於人乎嗚呼此古人哀矜勿喜之意充是
心也可以無媿於天牧矣懋功之典匪朕攸私
賜陳卓再乞祠不允詔
癸未詔書言未脫口而忱辤再蔇秉誼莫奪惟今戎
心弗譓疆候繹騷積賢累才猶慮弗給而無背無側
何恃不虞矧惟股肱之臣先天下而憂後天下而樂
今國事未濟而私佚是圖匪朕攸聞尚其以義自閑
永弼乃后
八月半禱淛江設醮青詞
金令方中正潮汐瀰漫之候土功未戒有隄防潰決
之憂敢希顧諟之仁爰舉醮陳之典仰冀天神祚善
益鞏固於皇圖川后靜波卑妥安於京邑庶偕億兆
永荷生成
擬趣召崔與之御筆
卿自鎮蜀南還屢詔不起清名高節朕甚慕之方時
多艱待卿爲政庶資廉靖以厲廉隅母庸固辭亟副
虚佇
賜右丞相喬行簡生日禮物詔(九月一日)
叶熊熊之卜正渭濱八十之年歌鳬繹之詩祝魯國
萬千之壽爰攷匪頒之式庸昭眷遇之私旣有旨酒
又有嘉殽以將其厚意俾爾戬糓降爾遐福尚輔予
一人
皇帝甲子本命就開元宫設醮(九月一日)
歲歷三時爰届季商之候日周六甲適丁元命之辰
載被殊庭肅延眞馭仰冀無私之造式開有永之祥
天威咫尺庶享克誠童瀆再三尚陳餘懇惟冀有嚴
帝鍳申錫邦休長垂顧右之仁益保靈長之慶
賜左丞相鄭清之生日禮物詔(九月二十九日)
觀度銅渾正龍駟開晨之候調元玉鉉記熊羆協夢
之辰肆迪彛章式頒嘉賚美鄭公之德爰加授粲之
勤頌魯侯之功益介如岡之壽
告太一祝文
(五福四神君棋臣棋太遊民棋小遊直符天一地一闔宮之神)
蓐收告謝朔易闓辰攷四啓之彝章舉十神之秩祀
伏冀忱辭孚格靈監博臨三務成功各保室家之慶
四夷慕義永銷兵革之虞
趙汝愚配享寧宗廟庭奏告太廟景靈宫
祖宗祝文(九月二十日)
臣維前寧人嗣大歷服在時邦哲有相汝愚定策宫
闈計安宗祏鼎湖弓劒歲一星終高廟衣冠德百世
祀載疇侑食無易元功畚築云初吉圭以告(中殿昜云繪象云初)
青詞
昔在寧考相維汝愚獨高元祀之功宜與大烝之享
師虞既穆象肖聿新兹惟有國之常經仰冀在天之
昭鍳
賜李&KR0811;乞還故里不允詔(九月二十四日)
朕惟周有黃耉台背之老詩人以美王漢無白首耆
艾之臣識者以憂世肆稽衆允咸籲時髦卿以四紀
勤勞三朝敡歷長我六事爲今名卿曾幾何時數以
歸諗夫經帷史觀有理義之悅心書殿祠宫非筋力
以爲禮何疑何間予請予求叡聖武公耄期而入相
延州來子九十而帥師爲朕少留於卿奚損
賜李&KR0811;再上章乞還故里不允不得再有陳
請詔
書不云乎尚猷詢兹黃髮則罔所愆番番良士旅力
旣愆我尚有之古之人欲其罔愆也雖以旅力旣愆
之人尚幾其我有馬今卿陳力不能累章未巳所以
自爲謀則善矣朕獨不惜良士之去乎而况比日
以來狄難未衰邊聲孔棘淮漢陜蜀羽書重跡朕
爲此懼正惟黃耇成人是諮是信今顧以禮律義命
自儆以親舊規暁爲疑夫委質爲臣苟有以畢誠單
慮濟登乃辟如漢汲蕭則寧復以居中爲嫌勉蹈前
脩母庸亟請
安癸仲撫諭四川官吏軍民詔
勑四川官吏軍民等朕以眇冲嗣守歷服上天孚
佑一紀于兹虔恭夙霄罔敢暇逸載惟西蜀居國上
游蠢兹犬羊敢犯王略乃季秋月朔疆吏告警維時
閫帥進屯險要獎率王旅若守封扞敵之臣曁我將
士躬冒矢石挺身戎行雖時有克捷而賊勢鴟張音
郵隔絶深慮踰關越險滋蔓難圖朕爲民父母而
不明厥德綏御失道以召釁納侮使吾赤子仍歲勞
不得息將吏被甲胄不得卧恫&KR1539;乃身過實在朕
一念及此疾首痛心惟爾官吏軍民念三百年涵飬
之恩其尚同德一心以殄殱乃讎朕旣頒手書以
付彦呐爰命太府卿安癸仲兼四川撫諭使奉將
朕指勞問將士撫綏黎元招輯流散紏合驍武其有
監司牧守虓將勇夫巨室豪民忠臣義士凡以靖難
敵㑶爲吾制臣之助者姓名來上朕將苐功行賞
大報忠勞勒名策書垂耀罔極爾其聦聽朕不食
言故兹撫諭想宜知悉冬寒汝等各比好否遣書指
不多及
重校鶴山先生大全文集卷之十四
