重校鶴山先生大全文集卷之一百一
舉文
韓愈不及孟子論
凡天下欲爲而不能者其辭厲衛道之君子視天下
之小不正孰不欲大其門以受之哉然去聖贒愈遠
私智曲學方視古爲有加而巳之才力氣量乃非古
聖贒之比則心聲之發往往有峻厲而恨其不能者
矣嘗觀韓昌黎荅孟簡一書始終憤世嫉邪類非平
時雍容徐緩等語說者以其不及孟子之辭爲愈之
過乎謙吁以愈之身而慨然自謂韓愈不及之語愈
之辭氣亦厲矣彼其意蓋以爲邪說之移人今巳甚
於孟子之時以堂堂韓愈之賢乃不能如孟子之息
邪說號呼大呌於語人之際愈誠有不足之恨哉其
曰韓愈不及孟子恨之也今夫喜怒哀樂之情未有
不自夫辭氣之發者見之然其意亦各有所向也成
瞷謂彼丈夫也我丈夫也吾何畏彼哉則是耻其不
若人也顔淵謂舜何人也予何人也有爲者亦若是
則是必爲而後巳也韓愈謂彼能是我乃不能是則
是欲爲而不能也夫惟欲爲而不能者其憤必深天
下未有懷不能爲之恨而泰然帖息於辭氣之表也
而况愈當觝排異端之日又非若異時慕舜周公之
心比也何則自昔異端之病天下莫烈於戰國然孟
子以亞聖大才力閑先聖之道貉白圭夷許子直夷
之妾婦儀衍羞比管晏又非止禽獸楊墨然當時邪
說者不得作雖以楊墨之害牢不可破且能康色以
受其歸而侏離左袵之未有後世猶賴之非軻之力
於排擊也人心正而邪說自息公道明而私見不作
軻之道蓋有以受之也今也降漢魏而唐緇黃之徒
風天下而惟巳之從其爲害又慘於孟子之時而愈
乃以一世山斗顧乃不能如孟子之所以受正人心
之責則以愈視軻愈當少降哉愈也學術所宗惟孟
氏一人而其言亦曰愈嘗推尊孟子平時推尊者乃
使異端小道屏息而不敢肆今非惟不能息而又甚
焉含憤扼腕宜其託諸孟簡慨嘆其遺恨也異時杏壇
之語人循循然應對進退紆徐和緩宛然有温厚之意
而今也愈之一書峻厲激發一則曰韓愈二則曰韓愈
且凛然於辭氣之表而不及孟子等語所以致其不若
人之恨者亦深矣雖然愈恨其不及孟子其意不爲不
切而夷攷其論議則愈與孟子固自有不容及者孟子
謂性本善也愈則品而爲三孟子謂墨亂孔也愈則合
而爲一孟子謂堯舜不徧愛而愈則有同仁之說孟子
言必稱堯舜而愈則有易伯之論異時趑趄光範之門
又&KR0804;顔於孟子之藐大人辭萬鍾者嘗使愈充其觝排
攘斥之功以進於孟子純全之地則軻得其傳矣
唐文爲一王法論
任斯道之託以統天下之異則不可無以尊其權天
下惟一王之法最足以一天下之趨向彼其慶賞刑
威之用於天下而天下莫與之抗者以其法之所存
故也君子任斯道於一身以正天下之不正裁節矯
揉而不使之差跌於吾規矩準繩之所不能制則一
王之法豈獨有天下者司之而斯文獨無之哉聖人
不作學者無歸往之地重之以八代之衰而道喪文
敝後生曲學之於文僅如偏方小伯各主一隅而不
覩王者之大全或主於王楊或主於燕許非無其主
也然特宗於伯爾有韓子者作大開其門以受天下
之歸反刓剗僞堂堂然特立一王之法則雖天下之
小不正者不於王將誰歸史臣以唐文爲一王法而
歸之韓愈之倡是法也惟韓愈足以當之天下莫不
有所主江海能爲百谷主也而後百川歸之太山能
爲羣嶽主也而後羣目仰之天下之分自敵巳以上
毫髮不可妄踰而况於道之所統其去取予奪可無
王法以裁正之乎孔孟一窶人爾魯史記一書孔子
何爲傲然立一王之法以刑賞天下之諸侯而當時
謂之素王七篇之書孟子胡爲司距放之權而天
下亦謂爲亞聖孔子豈不知華衮鈇鉞施之列國
則爲僭而禹周公執天下之勢孟子亦豈不知與巳
大相遼絶乎書以載道文以經世以言語代賞罰筆
舌代鞭朴其所立之法雖儼然南面之尊有不能與
之争衡者然後知一王之法吾孔孟立之以垂世久
矣非用空言而徒爲記載也不幸聖人没而王法絶
火於秦黃老於漢佛於晉宋齊梁之間間有文人才
士以主持斯文攘臂鼓吻以自立其說然目離騷爲
奴婢指屈宋爲衙官罵宋玉爲罪人呼阮籍爲俗吏
其摽立氣勢則有之矣而王法則吾不知也有唐之
興絺章繪句尚存江左之失未宗燕許如翠微宫之
頌啓母碣之銘洛寶書之頌周受命之頌皆迎合揣
摩之文也未得王楊則韓休之薄滋味張九齡之窘
邊幅王勃之多玷缺許景先之乏風骨皆未能粹然
一出於正也是何也主王楊之伯主燕許之宗則蕞
爾之國不足以一天下之異也有昌黎韓愈者出刊
落陳言執六經之文以䋲削天下之不吾合者原道
一書汪洋大肆佛骨一表生意凜凜正聲勁氣巍然
三代令王之法且遜之其始也王楊爲之伯天下安
其伯而不敢辤以爲文章之法出於王楊也及其久
也燕許爲之宗則天下宗其文而不敢異以爲文章
之法出於燕許也最后愈之爲文法度勁正迫近盤
誥宛然有王者之法下視燕許諸人直猶淺陋之曹&KR1912;
皆大國之一方爾則凢天下之爲文者誰敢不北面
厥角以聽王法之于奪哉雖然天下之習沉涵浸漬
之久則其弊非一朝之可革變齊僅可以至魯變魯
僅可以至道以聖人之才量豈不能直變一齊而且
革之以漸焉况唐之文敝漸靡晉宋之餘習自正觀
后王師旦黜張昌齡裴盧駱賓王等輩雖太宗高宗
主之而斯文之弊且不能盡革使文章之變非燕許
諸人爲之先則一韓愈豈能以一髮挽千鈞哉雖然
立一王之法以裁大下之異習此上之人爲之愈何
與焉大曆正元徒事姑息而元和長慶戾吾道尤甚
焉立唐文章之王法不出於時君而出於愈愈亦甚
不得巳也雖然史臣之說雖論愈也亦規唐也
重校鶴山先生大全集一百一
