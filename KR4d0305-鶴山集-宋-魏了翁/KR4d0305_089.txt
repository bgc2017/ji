重校鶴山先生大全文集卷之九十自菴類藁
祭文
哭杜威州文
嗚呼天下之生夭壽並區吉凶同域莫可終詰也歲
在丙寅余校中祕書余友虞仲易及楊節毅公以書
邸余曰子未有室成都杜子仁端人也其親知皆天
下賢士今其子長矣子盍妻諸余未及報尋丐守漢
嘉以歸明年還里舍余以虞楊之言宜信不復他求
昏又明年而委禽焉禮成之夕公與余表叔父一見
投分不翅平生僅踰月公死則元年三月也叔父常
悒悒念之踰年始獲拜公像于成都哭之慟又踰月
而叔父死則二年之三月也相望各旬歲安知其遂
相從於九原也與哉余與婦各執喪于服舍卒卒之
懽曾不盈眥而無涯之戚殆將終身尚安用生斯世
也與哉去冬余葬余叔父銜茹荼毒曾禾數月而公
之子今又以公之即幽之日月告憂患摧心精力遐
漂靡所濟集益覺歲月遒卒人命危淺嗚呼余永無
望也與哉衰制攸繫義不得先往以聽役於將事者
亟馳薄奠姑識余衷儻未即溘去或能援我吊也與
之義蒙縞曳素臨封宰上爲公一哀而出涕也言不
能文神鑒之哉
代哭楊端明(輔)文
復引疾求謝夏五月至京口秋七月除兵部尚書
兼侍讀未及造朝除龍圖閣學士知建康府赴
鎮旬有九日大星隕于府公不起疾詔以端明殿
學士致仕尋贈光禄大夫三年七月庚寅其孫令
圭以公之喪返自建康四年八月壬寅葬于小谿
縣落星山竊惟公平生淑德茂行出入中外幾五
十年有誄有銘有功狀有䘏章有奉常之謚有史
氏之策雖如余之晚陋亦嘗附於前五人之末者
知公不爲不詳而亦安所措詞也獨原公之心人
所不及盡知者爲辭以哀之曰
桂樹兮交槍谷陬兮澗涯芳菲菲兮羅生遠迢迢兮
孤枝日杲杲兮扶桑招美人兮雲旗濯春暉兮暄和
驂景馭兮赫戲步蘭臯兮止息遵大道兮逶遲黽夷
猶兮索胡繩莫容與兮畦留夷羌靈脩且焉服媚兮
胡爲乎庭之麋歷靈辰兮圜丘𣢾清德兮神娭壒其
征兮有任之徽不可殄兮維民之彝心戚戚其未安
兮目炯(又)而懷疑胡椒榝之充幃兮荃不得揆余之
思嘿遐情而涕洟兮蹇不留而空歸㩜余轡兮郢丘
女婉孌兮調飢輟余榜兮漢廣方余枻兮涪之湄荃
不余遺兮敕蹇脩以下詒蹙蒼波兮于逝望重華兮
敶詞風颼(又)兮助余以太息嗟長纓之浪清兮不覺
涕之横臆瞻膠葛今日極歘郵傳兮孔棘猘反噬兮
夜縞梟横絶兮晝黑搴杜若兮涂潦擷水芝兮茅塞
命不可說兮或推而還蜀無他揚兮濟事以權弭余
節兮舊服攬赤子兮安眠鎮幾事於不容髮兮此無
素而能然莫吾知兮壹鬱誰陳獨我眷兮天王聖明
紉蕙纕兮余戶將以遺夫友朋舟流乎莫届行邁兮
靡臻遺余玦兮門畿卑余鑰兮陪京期不可兮時逝
路漫漫兮重隂猿啾啾兮鸖飛風冥冥兮雨淋癙思
兮肝傷往孰與兮今斯今
哭袁參政(說友)文
嗚呼耆臣宿弼在今幾人日替月零如星斯晨維建
安公蚤事阜陵揚歷中外今三十春歷從入藩翊樞
佐衡維忠作純維夏斯楹萬日喁喁白麻在廷引疾
求謝午橋幅巾人傒公歸帝圖乃廑天不憗遺胡嗇
厥齡遠道折軸扶桑成薪逝如可贖何直百身如壁
等輩生長西㟭自公之西實睠我儀粤來周行日晜
衮衣一去不復今將疇依莫往予哭鬱陶余思一奠
矢誠終古之違
哭楊寶謨(震仲)文
國朝以仁厚遇士大夫以禮義嬰臣節故士之處變
率能隨事著見貝賊之變馬遂死之邕賊之變孔宗
旦趙師旦曹覲死之睦賊之變彭汝方詹良臣死之
僞楚陜虜以窺僣吳乂夫死之僞齊引虜以䧟大名
郭永死之後此者八十年而興賊附虜以叛公死之
雖然公非諸公比也或向賊不屈或臨陣死守而公
未有所迫也責望猶後於時賢也以藐然孤蹤任六
十州向背之機明萬世君子之分僞檄之來引義語
寮史寄聲訣家人而後屏人閉閤飾巾待終從容就
義如往如歸由是而爲士者迺知所决擇也則視前
諸公爲尤難也公非以一死爲諒也節義之稱不著
於平世非無也欲惡有其於生死者非獨賢者有是
心也義在生則生義在死則死賢者亦率吾性素其
位慊於中而行之以爲人所當爲者耳况在臣子本
無毫髮過分事也世降道微義理不競而士之拔然
自立不汙不屈者則昭昭然揭節義之稱於天下矣
間有遇患難而能眞知實見爲君史一死則又絶無
而僅有矣是雖出於世降道微脱併是而無之則亦
無以爲國矣能始終聽命於天地而不貳者矣紀天
彝而扶人極立世教以奠民志皆在是矣有國家
者無使全身失節者終其幸而賫忠入地者重不幸
則可以正邦矣幸不幸則固有任之者矣某夙荷公
知歸自萬里吊公獨後雖然公不亡矣吾知勉矣
哭趙廣安(昱)文
鳴呼君乎余之妻之母之弟也昔在辛酉余僉判西
川君亦來介漕事始獲拜君于成都風規峻嚴氣象
開偉一見固心降焉而又聞親友間具言忠孝實德
古訓是師迂淡事業寵利莫撓則益起敬願交焉君
亦以意氣相許九二年欵從未始三日不聚首聚輙
移晷往往開醪命炙觥籌蝟毛擷醇注芳務廣探深
循嵩洛關輔之源流以上遡洙泗之傳其爲學蓋參
觀徧考而據之以正歴覽博識而會之於約每使人
惕然有寡陋固滯之愧癸亥之秋余將造朝君亦
解漕屬且别復相謂白昔者俱以職事不獲亟會悉
露衷臆今皆在行將爲無相見期之别而舍我去乎
方軌齊驅度萬松岡臨流釃酒飯于東門之圃累日
搜郭外山水勝處不主于君則賓于我于飲于遊于
釣于休蓋數日不能去君旣先余首塗出蕭寺飲之
酒日視晢晢耳語刺刺持我母去曰余歸杜門求吾
事以期無隕吾世焉耳矣而子也方爲世用其正學
之務母負而志來日浩瀚子行勉之其數以書來母
我翦棄余惟其言之衣不忘以汔今三年周行逮得
外𥙷還至荆州猶得君手書燁燁累紙陳義悃愊且
言宿疾幸少間或尚堪作州余持以自尉曰吾歸復
得吾良師友矣正學立朝無負吾志固皆吾所當爲
然獨幸名場利區免於顚蹶可持面以見君無恧矣
舟未至瞿唐手吾婦翁書以君之赴來且曰夙有氣
疾自聞叛亂憤廢寢食而疾劇以至死烏乎傷哉悠
悠蒼天此何人哉呼巫陽而莫前頫大江而長號自
今蔽誰余之啓而吝誰余之釋哉豈惟余之莫獲從
也習往聖之格言燭義理之正宗如君者能拔然自
立於頽俗末學之中其於西南人士亦所少見者矣
吁余今安所復質也矣河山載邈歛莫余待窆莫余
送奠羞告&KR1050;悲惋積臆豈獨親舊之情爾哉嗚呼哀
哉
哭女璧海文
嗚呼歲在癸亥汝生于成都汝母以産餘感疾而殂
時吾巳得學官之除亟解僉幕偕汝護汝母之喪以
歸旣葬挈汝造朝明年至臨安吾屬汝妳謹視汝
時汝飲食冀汝長在吾側則猶汝母之存也逮九月
汝以脾弱因致風癎吾親爲問藥又使醫者王永年
診汝旣少間吾仍入太學考試謂當無他不一二曰
汝叔翁以書來云汝疾作吾歸省狀則巳不可爲矣
猶守汝藥汝數日而卒寓汝于僧舍後二年吾丐守
漢嘉不忍使汝與我偕東而捐汝於萬里也使人負
汝以歸越二年戊辰正月甲子穴汝母之墓之左藏
焉吾行負神明使汝夭閼痛傷柰何汝其有知其歆
此奠以從母於九京也
家廟祭文
維開禧四年戊辰二月辛丑朔越五日乙巳孝孫某
等謹以牲脯酒茗之奠致祭于皇叔妣孺人高氏鳳
娘子先伯父南五郎伯母趙氏五娘子先叔父鄕貢
進士南九郎叔母高氏愛明娘子窀穸之靈嗚呼自
葬我先大父于今三十有五年先大母爲壽冢其旁
昔者嘗有治命于我諸父曰我死則合葬于是以從
汝父于九原也後十四年大母即世不幸天降割于
我家疫癘相尋自是喪祭疾病無尋日明年四月伯
母繼卒旣逾時不舉而隂陽家者流遂得以拘忌之
說肆今年曰山頭不白白矣明年曰隧道不明明矣
又明年曰墓龍不出出矣又明年復曰中宫不空家
蓄一書人持多喙雖皆誕謾不根而人所共疑不敢
獨異綿歲歷禩事日益變越六年辛亥而伯父卒越
九年癸丑而叔母卒越十四年庚申而叔父卒是歲
伯父之爲族人後者亦卒至是而諸父之存惟後高
氏者一人某等因自惟念自大母下世兄弟長者丱
次者齓幼者襁今有室有家有禄有子矣使父祖淹
延西序之攅而子孫食稻衣帛尚有顔面以生斯世
乎爲父祖尚安用此不肖孤乎亦欲置拘忌不問以
惟事之早濟或又謂澤鄕沮洳坎隧久揜今啓之以
納後喪設有圯頽咎將誰執乃稽之禮經酌之人情
而又考諸唐神龍故事將合葬后于乾陵嚴善思謂
尊者先葬卑者難復於後開入乞於乾陵之旁更擇
吉地取生墓之法别爲一陵且云神道有知幽塗自
得通會其議雖爲陵墓設然等而下之以用之於士
庶人之葬送取義則一乃定議於昔壽冢之旁爲塋
距百步地名文池得兌山卜焉其地可容數穴兆域
雖異而岡連勢接新故雖殊而䰟氣無不之遂命翦
拂趙氏姆居左高氏妉居右二父在後先大母在二
父後撰即窆之日得今年二月之庚申敢先事啓殯
用酒醴牲牢以告嗚呼自大父始造我家我大母實
相成之諸父皆不幸早世克紹我大父母者實惟今
葬之二父賴焉不幸亦相繼零謝逮二十餘年緣情
起義乃始克以二世之五喪窆不孝之罪上通於天
雖百身奚贖神某有知尚歆此薄奠以即安于新宅
也
哭外舅杜威州文
某昔官於公之鄕迺識公見其容貎恂恂服用簡質
夷考其行其鄕之人曰如其服若容訪其親知則皆
蜀賢士大夫也余心降焉而未得■也後數年取公
之長子公不我棄遠道送將墍余于居凡三日糓敷
袵論心情義欵篤始至如平生且别戒其子曰往之
汝家善事爾長相爾夫子其儉共是務旣去則又數
以書來會期我乎莫之春要我乎其家其悃愊無華
亦如其服若容余將撰日越以婦邁乃季春之四日
致土之毛遣人問無恙未三十里而及公之家之隷
遇諸途來訃公喪矣致書之日而公死之明日矣踉
蹡挈婦晝夜倍道行百八十里逮至而不及馮其棺
矣余外姑以公之二子衰而逆我矣吁嗟天乎爲善
者果不必報乎報而固若此乎三十年州縣以考進
階階不過外郎以資受任任不過二千石今日藩臣
以威州奏可而明日公寢疾病以死天胡奪之亟乎
循分迪彝不事矯競不見知於世固也而蒼蒼者未
知之乎善類惋嗟里閭驚愕而况余舅甥之至情乎
薄奠不腆公乎其尚能飲余酒如疇昔將爾予以過
余之日乎嗚呼
哭族兄德先文
嗚呼德先甫其眞亡矣乎余生也後不及知公於春
秋鼎盛之日迨其知之則公旣耄而體冲慮澹宇靜
氣夷則未嘗與年俱耄脱有不知視其抑抑之儀而
德之藴於中者固可推見矧余知公之深者乎聖賢
精微之藴百家異同之論二氏放遁之詞參稽徧考
而融貫擺落以潰于成惟巳之爲不蘄知聞余雖甚
愚不肖而粗有志於學仕止必俱館置必親觀善之
益旣足以啓發滯吝而誘誨之切又足以警策墮偷
由是於公益親公一日謂余曰吾殆將死矣姑聽吾
去余曰公奚爲是言也不可冬仲朔至之日公執余
手而言曰才知有餘者其䧟溺深吾子勉諸余聞之
悚然明日又與余論鬼神晝夜之藴又明日忽援筆
書紙曰死生事大惟當澄心靜慮等語凡數十字末
又及孟氏六等之序又明日則巳溘然去矣嗚呼德
先甫果舍我而去邪大化流形聚散同體旣全而歸
公則何憾而影沉聲謝旣自今安所復質也寧不使
我涕泗之横集也公今舍我去矣郡袚是縻不克從
公于邁尚幾有以隂輔余志也嗚呼哀哉
哭表嫂李氏文
鳴呼自嫂之歸于四兄也敬共夙夜克相夫子以承
姑志環珮穆然閨門化之不幸遘厲虐疾七年于茲
暫巳復作靡有夷瘳去年之秋力疾以辱于眉就訪
良醫即遄藥喜今年春疾作則曰昔者晷漏之不保
眉之良醫嘗遺我以安矣盍俟少間而再往疾亦遄
愈乃果就道會郡有樂事奉姑遊豫固無恙也俄而
體少不平由是則旦異而脯不同盡醫師術窮極萬
道汔以就木嗚呼人孰無疾而至於閱歲之久也人
孰無死而殞於方壯之年安車以來喪舟以還死生
旦暮如夢一覺嗚呼哀哉
哭楊修撰(虞仲)文
嗚呼盈天地間人爲物靈匪禄匪爵匪勢而榮人鮮
克信以胥厥生維公懋德秉政履純維進不絿維用
不矜維居不矯先民是程厖然秀艾以考以寧無有
祗悔是遺子孫有苾其馨媚于階庭芸芸並區豐悴
虧盈奚集全福於公而并有來假守寔親美仁一見
雖舊相知維新欲往從之簡書是䋲獨於牋素數瞻
儀刑或有來諗公體不乎謂適然耳大命以傾諱音
之來霣涕失聲九袠非夭胡斯涕零鳴呼哀哉耆德
宿齒在今幾人日替月謝如星之晨州有二老蘬然
獨存厲我有士律我有民而奪其一天誰云憎殄瘁
之悲善類同心終畏簡書往吊不能歸心典刑寓此
(二老佛謂長泉史容宜甫時以太中大夫老於家年八十終)
哭吳侍郎(獵)文
嗚呼自師友道闕天下學士堇堇屈指後生末至巳
不及師事前輩名場利區喪巳爲人者蓋不足道也
間亦有志則溺文眩博自爲曖昧保殘守闕私恐見
破如公蓋親得廣漢張氏而事之者其宏深碩大槃
槃乎山嶽之鎮也寬易夷曠委委乎江河之流也其
不幸而不及事前輩者其亦幸而識公猶得以考言
行觀儀刑以闚衆芳之會也某蜀之鄙人早點策府
偶聮王事海内之士如某者履屐間所不乏也公一
見之頃似不以衆人待遇者合堂同席之際靡微不
講罔末弗諏由是之荆之蜀往往異席而容禮焉肫
篤懇欵洞見膺鬲每使人惕然有滯吝之愧自公去
蜀今四年矣孤根弱質居養移鑠其勢安能奮然自
立以獨卒其業音驛雖闊而風聲相聞猶足以自儆
忽有來諗謂公引年謝事者某曰此禮經當然也旣
又聞莫有縶維之者固竊異之旣遂知公不起疾矣
嗚呼天乎奚降割于斯文乃至此乎殄瘁之悲吾末
知其如何也徒見公在蜀僅二年耳諱音之傳某與
同志之友霣涕失聲固也而識與不識聚泣交吊公
微權勢人微交譽是卷卷者果何爲乎大化流形聚
散同體公之此心其與形俱亡乎其不然乎㟭山之
江至于衡湘泯然神交共此一水公乎其尚能歆余
奠如疇昔㟭陽祖帳之日乎嗚呼哀哉
哭虞萬州(剛簡)妻趙氏文
嗟嗟夫人而止於斯衛國之子雍國之歸延閣之婦
萬侯之妻生長見聞不煩姆師終温且任象服是宜
云胡弗訛伊戚之詒天有六氣人有四時孔惠孔時
福禄爾綏哀樂樂哀如何勿思矧是婦事無非無儀
夫人之儀則有過之過焉弗節則戾千彝千和違䂊
卒以弗支顯允夫子秉德不疵胡不偕老爲家之肥
夫前子後哭踊涕洟赴車之來承問恐悲莫往余哭
郡紱是縻亟陳圭薦神尚鑒兹
哭宗五弟文
嗚呼天乎何使汝至于此極也汝質聦慧扶植門戶
將於汝望焉而不自謹疾夭棄盛年[婺-矛+牙]婦幼子今將
疇依言念及此涕泗横集郡紱攸繫汝病不及視藥
汝死不得憑棺負汝多矣遣人以奠將誠臨風一慟
涕筆俱下
哭史致政母范夫人文
由我者吾不我者天是以夫人事所當然善惡之報
則不敢必云不敢必報寧不即有苾其馨媚于階庭
有茁其華交柯並榮或著之節冰明玉潔或秉爾麾
風行日揭以體以志養旣爾全孔曼且碩胡不百年
晦明之爽遘厲虐疾期飲弗更期養弗卒子前孫後
婦號室啼至于閭井爲之助悲僕之假守亦旣滿歲
夫人之子託在交契雖則升堂儀刑之覘莫我展兮
德容之瞻今其云亡何嗟及矣何嗟及矣聊陳我悝
重校鶴山先生大全文集卷之九十
