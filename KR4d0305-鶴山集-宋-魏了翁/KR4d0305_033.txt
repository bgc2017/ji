鶴山先生大全集卷之三十五
渠陽集
錫山安國重刊
書
荅江西提刑葉大卿(宰)
乃者獲侍同朝清標鯁論立懦廉頑有如
愚不適時嬰禍觸忌而逋誅一二年則尚
以两同年正學直道扶持保護之力也粤
從違異五閱荆火大卿暫弭芳節典司祥
刑辠戾姓名無由輙汚几御未幾贑守遣
人來則知大卿以憂乞身去矣雖冈極之
哀豈易堪任而四郊多壘腥熖方張匪牧
匪監何恃不恐則斯人之無所馮依以立
亦可閔也嘗欲修書奉慰越在蠻陬不通
於中州無便風可寓顧爲來教先辱祗以
重其不敏之愧
荅湖廣陳緫領(允迪)
某囚山以來坐見再閠五谿天下窮處靖
又五谿之窮逐客又其窮者不惟夐與世
絶亦不欲以辠戾姓名聞于逹官前歲靖
之官吏以郡計請冐爲一言己犯不韙而
誨緘響荅不替疇曩固巳竊闚君子之所
存絶出流俗嘆味之餘祗以爲惕用不敢
嗣貢豈期風誼之㦤逾久益隆輙遺行理
申加存勞牋凾幣篚所以獎飾愚近燠休
羈竆者甚渥豈但小巳之荣抑有以重闚
所存矣
答葉子(冥)
來諭屢屢恨柳惜韓尊蘇慕黃詞嚴而義
正志立而氣昌有以略闚君子之所存未
復以無名無跡致懷人憂世之意益以驗
閱理之深唯有嘆畏然而如韓如柳豈惟
門下疑之先儒固疑之豈惟先儒如某等
輩何敢輙議古人而亦不敢釋然于此也
大蘇公之明偉似無復餘憾然而某妄謂
處倫類之變當以三百篇為正考槃小宛
之爲臣小弁凱風之爲子燕燕谷風之爲
婦終風之爲母栢舟之爲宗臣何人斯之
爲友皆不遇者也而責己重周待人輕約
優柔肫切怨而不過扵怒憂而不敢䟽也
東坡在黃在惠主儋不患不偉患其傷扵
大豪便欠畏威敬恕之意如兹遊竒絶所
欠一死之類詞氣不甚平又如韓廟碑謂
作書詆佛譏君王要觀南海窺衡相方作
諫書時亦冀諫行而澤下迹隱而名不章
豈是故爲詆訐要爲南海之行盖得世詞
人多有此意如所謂去國一身高名千古
之類十有八九若此不知君臣義重家國
憂深聖賢去魯去齊不若是恝者非以一
去爲難也高明以為如何
答澧州徐教授(復)
某囚山五年殆與世絶聖賢之書重復温
尋益斍義理無窮歲月易得獨悢山深路
嶮帶行之書無多時寮土人亦無儲書者
遇有記憶不明之事無從參攷然亦坐是
功精專免於博雜某自初來比與同志者
日讀語孟數章去年方讀易偶曾裒稡周
程張邵楊游湖二朱二吕諸儒易說成編
日誦數爻賓主俱斍有得邵氏書惟有鄕
人觀物先生張文饒(行或)爲之注觧者在
此與諸友講論未容輟納俟令人抄錄一
本後便寄去康節家自有邵子文所注本
雖未盡得本旨然亦可觀却無帶行者向
來見門下乾離同位之說固知留意先天
之學後又聞家學淵源巳非一日今無由
再晤相與共講第切恨恨邵氏書有觀物
篇先天圖漁撨問對擊壤詩易學辨惑等
非一不止皇極經世若某萬一歸蜀則此
等書亦非难得今偶不帶行但能省記耳
答福建史提擧(弥忠)
某三十年間於一門玉晜金季表裏甥姪
多所接識亦有以声气相推許者有以問
斈相切磋者詩書之澤鍾美萃秀令人懷
允不忘然而正學直道足以表競鎮浮如
太監之挺挺特立不爲勢遷則尤所願交
乃慬於朋友游談書人往返略覘典刑一
二其爲忡忡恨悢可以想見自得辠速屏
蠻徭之與居分與世絶者五六年于兹矣
况姓名醜惡人所嫌畏故不敢以一字登
于諸公貴人之門敢謂隆謙犆貽存問所
以鎮撫其窮困獎飾其愚近者無非發扵
懷人憂世之誠心所謂挺挺特立者又於
此乎見之而某不足以称所蒙
荅易尚書(祓)
某蜀之鄙人誠不自意初識風采於載筆
著庭之日再陪雅踐于司成胄監之時扶
持獎飾若不以衆人待之者銜戢恩意至
于今不忘丙寅之秋八月尚書卷收朝蹟
而某偶亦以是月請外便親懷漢嘉印綬
以去繇是或召或辞或麾或節裴回蜀道
凡十有七年而後出蜀各天一隅絶不聞
尚書起居狀丙戌之春道過長沙謂必有
再晤之便寓城中數日僅與王貳卿一再
相見則知從者久寓潙上之麓敲門掃軌
絶少入城近二百里以求一見本非難事
公家期程亦恐不容太遼緩則如巳之失
此良遇今猶恨恨旣來渠陽則事體又異
有問斯荅不敢先施故於託契受知之久
如尚書亦例成闊䟽敢圖隆謙首貽誨問
精神氣貌恍如二十五年前從容接侍之
樂且蒙輟遺五書開儆遇近風誼之微夐
出流俗周礼漢軍制舊固見之端足以𥙷
先儒傳記之所未及餘三書則昉見乎此
是則流離困戹之久天所以封植善身淑
世之業也是孰爲得失哉
荅洪郎中(咨夔)
曩者幸甚獲侍同朝奬借扶持義鈞骨肉
正人去國善類喪氣是時雖荷朝家不欲
巳甚猶假以事權之貳曲示彌縫而某亦
不容獨留矣辞官則當謝禄理所當然同
列留行亦無由相關乃謂既不食周粟又
徼幸復留皆指以爲罪頼天王聖明僅徙
南安又徙之靖自二年之夏方抵適所山
深地僻殆與世絶程叔運忽以去秋手帖
至且承别後荣侍庭闈尊履有相多福不
勝慰懌盖先是二年有妄言水災者初亦
憂之既又得高瞻叔表兄書極言其詳正
學直道天地鬼神實臨之某書院記所謂
古今無未定之天者此類是矣某使南安
之命便不反汗則豈不爲盗所怖今與家
人子女恬然扵黜陟理乱所不及之地顧
膽四方及被蹙而此𥙿然則殆亦非人力
也
答眞侍郎
自程察推及葉勝到洊領誨帖嘗因江倅
便拜答今江倅憂其子舍之里居者奔播無
定所專人訪尋某亦爲長者慮已拜尺紙
旣緘封未遣而江尉專人以家問至遂又
拜近帖之賜備聞邇來尚爲里人少駐徙
馭尊履輯福不勝慰喜之劇惟是賊執猶
未定受任者措置乖方塗炭者至十二三
縣而未巳每一念及戚戚然不能一朝居
也久聞從者欲之上饒盖長沙報來昔人
如鄭公為黃巾所拜而不敢犯其里今侍
郎以德望臨之雖無動亦可然愛身以有
待則辟寇亦理之常只願王師蚤捷凶𦦨
翦撲及今猶可布種更少遼緩則秋冬更
多事也山間儘安穩讀書日有新功讀易
乃向未功夫自囚山以來徧讀諸經早晚
畢事然後合挰邵諸家易爲一書但苦書
不備友亦難得耳所委夢筆山房記急以
草本拜呈如台意以爲可即乞批示却當
親書綱上又慮此時台抱方擾末暇及此
更不詳布
近方看得李氏儀礼太半其間儘有
好處盖注䟽甚晦得此書方覺易讀
也
荅袁提舉(甫)
少務博覧惟纂言記事之是末三十時
巳知收斂近來山深日永終日書案既索
聖賢之言益知義理無窮歲月有限苟涉
乎一毫靠外者非惟不敢亦不暇及矣何
當接侍以永發蒙數千里相望惟有恨恨
耳
荅李遂寧(埴)
北墅因是晉魏以來有此墅字此元是今
人所書野字盖詩中野字皆合韻二麌漢
有韻之文至然猶魏晉間方有序音圡下
又添一圡字有如盛圃萬一只改作園或
作圃字亦似無病
荅表提刑(申儒)
山中讀經粗有新得往往發之扵文亦未
敢自以爲是盖先聖先師與夫生祠私祭
之類先儒偶未及此今驟言之鮮不疑怪
而來教誤有取焉於是亦可以自信惟明
有内外之說即是先儒臼傳特少有人拈
出大略坎陽在中故水爲内景離阥在中
故火爲外光亦猶周子所謂水隂根陽根
隂之意耳
荅廣西趙經略
某巳酉之秋負罪去官舟歴嘉禾豈不願
見長者以求一語之誨風雪凌厲蒙頭掩
耳所過皆以疾辞是時嘗蒙餽問已竊闚
放麑不忍之仁迨涉江淮以後霜威稍戢
人意熙然始得與世周旋至渠陽以後則
邈然扵黜陟理亂之外人間寒暑了不相
關得以靜慮&KR0697;神事所當事令姪全州與
李公父居官日書問往來猶得數聞郎中
啓居善狀惟是自循愚分不敢以罪戾姓
名仰塵几御敢圖台念特枉行李之問扵
是滋有以見君子所存
荅林衢州(略)
罪放之久殆與世絶矧邈在荆鄙默陟理
乱所不及飯䟽飲水若無一可以嬰懷顧
寇氛未弭生齒蕩析痒痾切巳寕能恝然
也衢當水道遮迣畿甸於今爲天下劇蠢
兹小偷孰纇厥初浸爲大憝萬一浦城透
漏内寇相仍事執益可慮微吾年兄威愛
兼用綏馭有方翦夷姦萌增飾武備江浙
以東何恃不恐某扵先帝時曾力陳郡國
單弱之敝乞置數重鎮而承平日久曾是
不意也
答袁提舉(甫)
某屏居窮裔殆與世絶自冬春來福建江
西湖南盗賊連亘二三千里朋舊之仕於
彼與彼人之仕扵此者書問往來則既知
之悉矣恰又得建寧漕倉書至五月未而
賊勢未戢益不勝及緯之憂然幸江淮荆
蜀之帖秦也今得來教則江東之民傷於
旱暵者乃爾顧瞻四方誰實爲之緘示公
牘榜移肫惻至到分遣行眎之人皆明使
者以仁念照臨之其實及於飢民之腹也
無疑行刑善勸德之效至於喬氏管氏諸
家爭先發粟爲里人倡此豈可以空言竦
動者哉眞使人有恨無百子駿之嘆鄭趙
王韓朱嚴趙伍諸賢朝夕與處觀摩䴡習
之間所以交儆互發者多矣某曩時所歴
麾節必以求友簡僚爲先務嘗以吕文穆
公夾袋冊韓忠献甲乙丙丁集吕正獻掌
記曾宣靖雌黃公議司馬公薦士編陳密
學章藳范正献手記至近世虞忠粛公翹
村館錄之類椊爲一集板行名逹賢錄亦
使士大夫識得前軰行已用世規摹湏是
推誠心布公道集衆思廣忠益故不惟資
人輔巳以濟一旦之用往往居德飬才流
風所被薰習演迤逮乎數世乃是先斍先
知者職分當邇爾來絶少見此今廣微獨
能得之又以攝友某非其人也而敢不知
勉誦隰桑之辤以母忘公之德先正絜齋
訓語開發尤多慈湖語則向來曾蒙親筆
篆文扵陳宏父處不待請而持書以見寄
此意良可感廣微詞氣雋壯理致閎贍若
更加收歛則絜齋之平實淵水也某如觀
諸天府宝鎮大玉錯然陳前内揣窮空畜
縮愧汗猥蒙下問輙昧冐以數篇錄呈亦
有墨本者併往來數謂向來滿腹今古畢
竟是順境中得之今境界既别方是真切
得力誠有味乎其言然竟坐滿腹爲累未
能融釋也高明以爲如何真景元時相聞
亦欲緊避世紛不奈鄕國有寇義無閕戸
之理史倉書中謂無十日不得書而昭武
新守亦多取謀焉想亦明知招嫌取忌有
不容巳耳所示公狀私書大抵今之從政
者罕能及之敬歎敬歎
荅薛檢法
誨諭諄諄以學之不講為憂視今之士大
夫一登吏部選筆研隨掃除如陳履常所
云者何可同日道亦有留神筆研者矣亦
不過以記覽詞辯譁衆取寵爲事熟復來
教嘆味之餘重以啓發寵教古篆千文前
軰用功本末兼舉大抵皆爾某日為兒童
即喜小學如九江所刊鍾䁀𣢾識及篆韻
某皆有淳熙間善本今乃知爲檢法之曾
從祖也
答丁太監
昔人思行役之無期度者不過曰不忮不
求何用不臧曰君子于役苟無飢渴能善
其身能無飢渴斯亦可矣又近未暇計也
而某偶免於二者之憂則巳望外之幸何
敢有他覬邪獨念同時得譴諸賢皆懷誠
秉忠有德有才之士顧瞻四方何等氣象
兼收並畜猶慮不給而知藏&KR1539;在視斯民
之塗炭而莫之恤也諸賢豈淹恤之問而
將安所終底邪某讀易規摹不過如前所
禀向來曾作邵子工夫近亦重别尋驛若
端緒整整則自程邵以及其流派可合爲
一書曾見虞仲亦作得一書巳脫稾亦
取漢上說附逐爻之末惜未得本也錢白
石詩傳曩在城都蒙渠出示草草看得數
篇全不能記今欲作序文須是見得大意
方可著語似難臆料
荅池州張通判(治)
六有斎銘與扁額皆作小篆納上勉以讀
易𥙷騷滋荷期獎之隆易傳與本義之異
同則向來固嘗與輔文漢卿細評之大抵
文公所爲邵傳羲易程演周經者盖於邵
子多有取焉而未嘗顯言之兼東南學者
亦罕得邵學今正欲迨此暇日合程邵之
異爲一書尚恨窮理末至未欲容易爲之
也内主敬恭恐恭之義乃是發見在外今
欲易作主敬於内未知可否乾之作日乾
亦未甚安可欲勿徇可欲則善矣恐於義
有礙易作物欲如何摻之有常摻疑當作
操盖是晉魏間辟曹操諱改此字今定作
操字惺惺此是語錄中如活潑潑滿腔子
之類皆用世俗語銘詞用此稍欠經雅兼
篆文無此字欲易作存存又恐犯六有中
一存字然六者中此字爲要
荅知常德袁提刑(申儒)
明有内外之說前書雖已禀報而詞有未
盡致蒙洊誨區區之意不過謂乾變坤爲
坎坎中一陽乃乾之正位則明根乎中者
也坤索乾爲離離中一隂則䴡乎乾陽明
見乎外者也洪範傳曰水爲内明故聽爲
水火外爲光故視屬火而邵氏亦曰天地
間有温泉而無寒火此可以見内外之辨
矣若更以耳目之體男女之生與一身水
火之升降看之尤爲親切
荅黃緫領(申)
曩在朝著時得任楊書煎煼科降知逐年
以收計支凡虧一千七百萬皆鑿空架虚
脫漏過日朝廷方思所以變通文術會遣
李卿打筭則言每歲有增無虧計支外尚
多五千萬若使蜀人爲之則徇私失催於
是李以嘉定十六年改官班見之人而明
年以緫屬餉旣紿取官職而斡旋不行於
是又朝廷求科降
答寶慶梁教授
邵學自周子改建以來如胡子張子所記
皆儒宗也紹熙癸丑徐清伯爲教官特爲
周子作祠堂又得朱文公為記此三子者
刻文其上則區區晚學尚安所措詞驟聞
命戒雖荷期予之厚誠非敢當
答湖北李運使(夀朋)
昔歲池陽幸蒙臨况自郊勞至贈賄殚極
廑厚以誼言宜少遲留以副賢主人待遇
之意亦可風厲薄俗宣昭令儀徒以是州
非它郡比餘民舊吏耳目實繁故称疾速
行甚非得巳既而之江之黃相待亦不薄
獨岳鄂若有畏嫌遠謗之意而後來之升
沈進退乃反不與事&KR1275;因知吾人遇事唯
理之當然心之所安者乃吉祥之所舍如
古人送荆州别臨賀亦事心循理而巳禍
福所不暇計而福自從之别後數從邸報
竊審貴名日起異數便蕃使節藩符震耀
吳會無從寓尺紙之慶自聞將輸湖右藐
是荆鄂實依刺史之天亦當以姓名自通
顧罪戾之人有問斯酬弗敢先也葉元老
來巳能道眷存之意元老嘗以末事爲請
某猶囁嚅不敢對謹爲作林運管書區區
之心亦可㮣見史人來辱五雲貞洒忽墮
五谿跕鳶之外君子之所存夐出流俗逾
久弗替
答史提舉(弥忠)
後二月拜書以謝先辱曾未數月已領五
月誨報開導扶掖之意逾久弗替於是可
以立愞夫厲頽俗豈惟區區小巳之私幸云
爾得江閩故舊書受任者或養寇或挑寇
或奉寇頼两監司之賢以利害之實聞上
故遣師來援益以嘆贒者之有益於人之
國也盖如此今來教尚有蒙蔽掩匿之慊
想見前後所言盖有不能尽如雅志者矣
比見令甥陳兄和仲論諫剴切又有傳錄
到中和堂跋語者斈問淵源端有自來若
上之人有以容養作成之緩急可以倚仗
大抵士大夫幼學壯行亦惟正誼明道他
非所計若更以利害言之則安危休戚實
與國同若挻特自守者雖無順適之可喜
而决無反覆难信之憂雷同相隨者雖無
觸忤之可憎而他日見便則奪見利則逝
者未必非此流古今治乱得失大略不過
如此大覧以爲如何
荅林大卿
仕止進退各有時義至於時義所不可則
位高而責重使猶得以箱行其志焉責雖
重猶可也而左牽右制徒以虚權受實責
則固不若山林之粗適也又不知今閩建
漳泉間亦有山林之適否
答潘瓊州(于順)
自南安以北湖漢以東豫章以南閩山以
西爲賊所據者已二三十縣皆火其居而
殺其人妨耕奪則生者流蕩死者煩冤况
有如魏帥諸人方以輕剽啓禍継之者縱
其奪取府庫凌暴居民而莫之恤自今諸
事愈費控御後憂未知攸留也此皆得之
江西近訊者若此
答寶慶李知府
紹興府在當時非輔郡亦非潜藩高宗雖
以建炎三年自維揚蹕杭州継以虜䧟杭
四年四月駐越明年改元紹興十月以越
州升紹興府紹興火而杭州虜退然後回
杭以此觀之盖以車駕所在而升府與隆
㒷不同嘉定則升府在前改元在後
答劉司令(宰)
張朱吕諸先生之亡學者無所依歸誠哉
是言詳咮公易大抵得於邵子爲多舊見
輔漢卿略知此意嘗以問之餘人亦鮮知
之盖不讀邵易則茫不知啓蒙本義之所
以作平國以爲如何
答周晦叔(應辰)
别冊下問莫非聖賢精微之藴將欲学問
思辯以見之實踐則世間風花雪月人所
當道之語雖勿爲可也今世學者病在於
淺近自期而某每以遠且大者告故雖時
有見是者而疑其輕已憚其难行者往往
亦有之乾是四德諸卦大亨而利扵正此
非伊川臆說也彖辞固巳如此左傳以隨
爲四德者盖占筮者釋辤類如此彖固云
大亨貞云云先天之卦繫辞固有之參同
亦有此象自希夷康節始盡發其祕必潜
心玩索之久乃可得之非信筆脫口數可
言也伊川與濂谿指意元不同濂谿盖通
字對文耳道器之問荅朱子語錄巳有
之唐棣之華分章不連上文范氏蘇氏
之說甚當苐其時卒無所考生之謂性
此語元不錯第只就氣質上說與天命之
謂性不同二程以来辯之悉矣扵精義集
註可見
答楊均州(恢)
示諭比于祠記謹效薄能以承命戒只從
書中作少師爲穩祠額併作篆納去比于
殷人也必非均陽人其子孫散處于均則
不可知公安一帶亦有姓比干合二字爲
一者不特均有之衛自有比干廟李太白
集中可見謬作或更有可商略有幸無重
于言
答王邵武(遂)
邵字有二一從邑晉邑也後之名地者多
從邑一從召從卩(音節)高也年高德邵之邵
一說訓勉今山中偶無書志可考未知郡
名邵武何義若訓勉則只當從卩或以邑
得名則當從邑今作二字納上以傋采擇
召之从刀自不可易今不過多曲其上而
斷其下一畫使不相聮屬望之則不似刀字
且上曲而不斷則刀不可用矣高意以爲
如何
荅朱擇善(改之)
先天之說湏有人口請面授乃可以入若
从紙上書之恐有未盡擇善試訪尋朱子
發(震)易圖易傳及臨邛人張文饒(行成)七
易讀之當自得之或問之賣書人陳思即
可得也大抵伏羲之易乾兊離震巽坎艮
坤左邊數往者順右边知來者逆而文王
易則乾坎艮震巽離坤兊易不系甚分明
或取朱文公啓蒙觀之亦可見其詳矣仁
舉誠之别則先看二程說次取朱子語孟
中庸大學熟看久當見之來諭又謂此心
當如何用功着力把捉則愈見其爲害所
謂操存者非着力把捉之謂䜛說著力便
是助長細玩孟子三勿之語參以先儒講
說令書味浹洽而即功躬行日用間隨處
體驗湏是真知得便能篤行之得力則所
知益明此皆前輩說來其實不可易若書
自書人自人說自是說底行自是行底則
全不濟事某亦時只喜記問詞章所以無
書不記甲子乙丑年間與輔漢卿李公晦
觧后于都城即招二公時時同看朱子諸
書只數月間便覺記覧詞章皆不足以爲
斈扵是取六經語孟字字讀過胷次愈斍
開豁前日之記覧詞章者亦未嘗不得
力近數年間山中無事再取諸經儀礼注
疏重加温尋又將要緊處編出始知先儒
之說得扵此者亦多第漢魏諸儒言語拙
納不能發明亦坐黨同代異不能平心以
定是非耳恨相距稍遠不得與擇善朝夕
共學姑以合讀之書奉白
荅吳寺丞(泳)
孔廟始於唐高祖非古人祭祀之意甚明
只如文宣之謚亦襲王莽褒成以後之誤
大抵凡後世爲追崇贈襚之類皆是不經
雖始於追王而事有不類意雖厚而禮實
違此等事所當商略者非一卷終
