重校鶴山先生大全文集卷之六十八
啓
荅靖州士人生日
抱五三六經之傳少嘗有志閱四十九年之序久乃
知非矧以戮餘藐然遠屏莫省我辰之安在有慙皇
覽之揆初敢圖善頌之詞猶記載生之日老冉冉兮
將至拊事憂傷芳菲菲其彌章絜兹報稱
荅衆官致禮者
(云云同前至)揆初而某官會面雖新知心維舊託殷
勤於醴幣申繾綣於歌詩爛其鼂采之貽重此蓼莪
之感老冉兮將至(云云同前)
海荅生日惠詩
民莫不糓感蓼莪欲報之恩天之方懠增常棣孔懷
之戚揆辰安在傷巳于罹况内奰之相仍紛遐憂其
未憖有來善頌垂記初生郤之郤之不恭受之受之
何義五十不足畏巳莫贖往愆一言可以行之尚徼
終誨
生日謝人惠詩詞
小人不知紀秊閱五盈而加一賢者樂告善道記六
物之有初載惟久放之餘倏邁始衰之歲任重而道
益遠齒長而學不加顧相喣而相濡不以規而以頌
日居月諸胡能有定雖行止之未期夙興夜寐無忝
所生誓始終之知勉
又謝守倅
我生之初尚無爲慨中身之寡遂詞人之賦麗以則
曾下體之不遺荷賜加隆拊躬知恧伏念某少亦有
志長而多難矧惟久廢之餘倏邁始衰(云云)
生日謝守倅以下惠詩詞
止離騷之國三閱流年誦皇覽之篇四驚初度於焉
信處豈不懷歸深虞罪罟之靡夷復念劬勞之罔極
有來善頌垂賁孤蹤爛其朝采之貽記此門弧之始
今朝五十初過二正哦蘇子之詩明年半百又加三
徒重白公之嘆更期終誨益厲後圖
荅靖州時官士人惠生日啓
百年強半叶黃州再閠之時五十加三起白傳懷歸
之詠豈但父兮母兮之感寧忘國爾公爾之憂報稱
未能省循莫措曾謂始生之旦驟蒙善頌之辭疑甲
子之紀年問庚寅之初度羊牛下括雖見思行役之
無期鴻鴈于飛正興念劬勞之安宅願言終誨益厲
後圖
荅靖州范倅(中)啓
恭審上最一同升華半刺雲霏霏其承宇尚懷辰溆
之遊山靡靡以旁圍又遡黔沅而上滌龜肇始環雉
生光伏惟某官迪德静虔秉心端亮鐘武夷之間氣
擅唐杜之名宗割雞焉用牛刀洊聽絃歌之奏别駕
以展驥足平分明月之輝厚爲資望之儲爰啓清華
之武某猥繇䟽戇自取囚拘地寒未脫於曩愆天幸
獲依於初政左圖右史雖安土以無求上雨旁風知
芘身之有所
生日荅衛沅州(漑)啓
七年遠屏尚嗟天意之方懠六物不靈莫省我辰之
安在正切垂弧之感忽驚(連錦之貽)某官氣粹而質
明才周而行敏湑葉裳裳之方沃棣華鄂鄂之交
輝屬剖符銅竹之新念投分金蘭之舊久居遐裔
實在鄰封兔爰而雉離罦奚爾生之適際雞棲而牛
下括獨此役之無期乃因揆度之初特寓懷人之意
而某循涯弗稱拜施徒慙却之却之不恭受之受之
何義誦屈子沅歌之四喜挹餘芳賦衛公淇奥之三
敢期終誨
復元官職宫觀謝宰執啓
東朝介壽式頒慶渥之新北闕䟽榮盡復郎階之舊
仍通班於書殿併賦禄於殊庭拜命便蕃拊躬震悸
伏念某賦姿庸下涉蓺淺蕪每惟言語侍從之臣宜
效獻納論思之益而才䟽不足以濟時用識闇不足
以周事情况有采薪之憂莫施撗草之報尚頼明良
之同德曲垂涵覆之異恩奚下愚之不移致衆毀之
交至削官三列竄迹五谿正使長流夜郎亦自貽於
伊阻惟懼溘先朝露將永棄於明時不知歲月之屢
遷忽訝寵靈之狎至盡復青氊之舊以增晝錦之光
併以眞祠示之假寵豈但超流於近比亦將度越於
前聞有隕自天孰爲之地兹蓋伏遇某官迪德仁厚
秉猷碩膚將令四海奠枕于京故恥一夫不被其澤
靡憚陳前之屢載新錫命之三遂使孤蹤盡蠲宿慝
某敢不敬修其可願增益所不能大罪旣極厥辜爲
原情而矜宥無常職以賜於上復竊禄以還歸疇報
洪私誓堅素守
荅虞卭州(方簡)定婚
顯顯太王之昭素推名閥遼遼畢萬之後自愧衰宗
使絲蘿之好益稠抑草木之味相似共惟令姪判院
學士才姿端厚業履粹明夙稱東床坦腹之賢偶負
南澗采蘋之託是用子同産之子以承宗継禰之宗
甫偕鳴鳳之占首辱委禽之賜求援援矣旣久辱於
深知使女女焉用不嫌於非耦
荅楊廣安(約)定婚
夫婦所生若而人不以妄許婚姻之故不我宿奚其
適歸旣先行李之來敢後投瓜之報共惟某官夙以
風誼著于月評祗厥父事懼傷考心思爾舊姻肆求
新特念兩家生子固相從於童丱之時而二人同心
又有出於聲利之表特屈階庭之玉樹俯詢家室之
季蘭所謂有是舅有是甥固安敢必若曰無失親無
失故則尚庶幾扳附之誠敷棻曷旣
荅馮叙州(邦作)謝武侯廟碑啓
孔明五月渡瀘著忠勞於𤏡道景燿四年立廟限禮
秩於沔陽雖後來祀典之滋章而故國叢祠之久茀
不有浚明之識孰崇開濟之勲伏惟某官爲時碩儒
輩古循吏慨卧龍之遺烈拊麗牲之断碑自肇祀於
壬辰已三周於甲子扶輿磅礡鬱積之气實鍾是人
昭明焄蒿悽愴之精如在其上乃祟祠宇以宴神娱
不鄙謂予盍書成事某適濫分於梱寄獲祗謁於廟
垣銘錦江玉壘之甘棠悵莫追於裴相詠黛色霜皮
之古栢徒有感於杜陵姑憑不腆之詞敬拜先施之
辱
瀘州到任謝宰執啓
王三錫命誤新渥於松階國十爲連忝舊卦於梓部
莫俞㢲櫝敢後寅車某才不適時學惟事道際遇兩
朝之久踐揚三紀之間爲詩遺王名曰鴟鴞孰知周
公救亂之志取彼譖人投卑豺虎惟識孟子傷讒之
心尚憑高廟之神靈更賴天王之明聖反湘纍之初
服釋楚縶之南冠訖俾生還誓言死報矧又授鉞於
赤甲白鹽之下予麾於玉堂金壁之間猶未厭於宸
心復洊頒於閫寄地連巴益分四千石虎竹之符江
接䍧渝理十六載龜琴之夢維時多故歴變方新民
夷有侏儒獿雜之難齊郡國有赤子龍蛇之未定而
民力張弓之莫㢮邊氛煽燎之方揚豈惟鵜在梁之
羞抑亦蚉負山之懼厥爲忝冒實出會逢兹蓋伏惟
某官慮周四方澤被萬有耻一夫之弗獲惟四事之
仰思不棄遐蹤致叨隆委某敢不仰依覆燾勉策疲
駑種落旁來諭以國家之威信封疆謹固庶幾生聚
之底寧
荅生日啓
九十五年爲五章巳嘆三章之云邁三百六旬有六
日又逢當日之始生念蓼莪顧我復我之恩重皇覽
錫予名予之感敢圖善頌垂賁衰齡雖人情之相㳂
稽古誼而弗恊蓋稱壽固存於豳魯而記生實肇於
隋唐凢見諸先正之文未有若中興之夥杜蘇所賦
惟施同氣之親京檜以來直作歛財之具甚者貨利
相覿而禮亂上下交征而國危以前世之事觀之則
今日之受非也敢因來教併誦舊聞
賀鄭丞相(清之)
出命九重登庸二府崇甘盤之舊學著調鼎之新功
方兹地節親政之年赫然天章責治之意丕平所感
端命維休竊觀易道之微無如時義之大玩理於會
通之分沈幾於變化之神方處時之未然寧藏器以
有待故乾在下則潜龍勿用屯其膏則乘馬班如或
需于郊或需于沙或賁其須或賁其趾或且安於坎
坎或退守於謙謙脱事會之方來豈幾微之可失故
坤之三以時而發復之四惟道是從解旣得中著有
往夙吉之戒益雖居下實利用大作之時井而汔至
有羸瓶之凶豫而勿疑爲盍簮之得嘗原天地之運
化以驗古今之屈伸何示人之昭昭而聽我之藐藐
蓋狃於患失者闇大體而安於小成者乏遠圖敢因
師友之舊聞仰贊朝廷之先務竊惟仁哲親政之始
實踵章宣稱制之餘皆靜觀者十年而奮發於一日
然而或以厲精爲一代之興辟或以踵誤生百年之
厲階乃知聽断之初實係安危之判矧一二日萬幾
之遝至乃四十年大柄之倒持士習於放利皇恤其
他俗怵於積威不知有上典章浸泯廉恥蔑聞不及
今解弦而速更將自後噬齊而無及擬效㳙塵之報
敢修固陋之辭且三省有造令出令之殊自王蔡檀
朝以後重在都司而三省之属不能制其可否二府
有同班合班之異自秦韓專國以來惡人異巳而二
府之事未嘗更相是非尚書特奉命之司胡爲有先
行之筆都堂爲聚議之所何者開略入之端臺諫耳
目之官但見書名於紙尾給舍喉舌之寄未聞駮正
於詞頭於是有韓盧之嘲有時被伍百之謗又其甚
者請終言之翰苑受命于禁中棭垣代言于閤下今
或先數旬而呈藁斷無楊大年因三壤而求歸或後
累月而草詞亦非劉原父以九制而被遇凢曰論思
之彦例蒙獻納之譏目善類爲好名指直言爲歸過
於是禁庭宣召經幄留身二史直前百官輪對帥守
監司之陛奏臣民庶士之匭封例日具文習成結舌
火旣然而強寢疾巳劇而忌毉俾躬處休莫肯念亂
河北列二十四郡獨無忠臣雲南喪數十萬師反以
捷至奚暇爲事君安社稷之慮大抵皆全軀保妻子
之臣幸積曀之劃劙(力支切解也分割也)值大明之臨照剥之
無咎一陽久處於五隂之間剛長乃窮一隂宜决於
五陽之末於皇盛舉允屬通儒恭惟某官精識足以
慮微訏謨足以經遠有嘉謀而告于内尚周臣良顯
之風持衆美以效之君得唐相彌縫之用雖光塵之
外合而冰蘗之獨持自建學於中興旣閱年之九十
豈無大科異等由此而致通顯亦有文人才士隨世
以就功名然而章章乎正大之情卓卓乎廉隅之行
揆以親見夐乎前聞是膺一德之求絶出群臣之右
當軸處中曾幾何日拔姦扶善巳若而人子儀徹樂
黎幹减騶莫匪精忠之觀感承宗削地韓弘討賊咸
欽處分之得宜某尚陳狂瞽之言仰贊聖明之政公
卿幸得遭遇不勝王陽長策之憂經制有所持循竊
陳賈傳太息之請以是知我罪我惟公進之退之
荅生日(丙申)
衡殷斗魁枕參方前杓之建未牛奮角箕張口正生
物之當辰不自我之後先宜招人之謗譽名雖濫得
責亦相隨閱寒暑纔一周涉水陸二萬里投卑虎而
虎不食方將勞歸士於東山問于鵩而鵩不言忽又
圖爾居於南土譬舟流之不知届如行邁之靡所臻
有來善頌之辭爰記始生之日期以萬有千歲之壽
忘其五十九年之非豈不懷歸實迷途其未遠於焉
信宿聊假日以銷憂所望久要更垂終誨
回生日啓得之嘉定府教授張鞏
無所聞知起四十頭顱之嘆有來頌禱抉五千文字
之胷荷臭味之相投被光華而下飾某官淡交如水
高義薄雲爰矜末路之蹤偶及載生之旦其風肆好
亹亹真情承筐是將渠渠厚意撫微躬而增惕拜大
况之稠重揆余初度而錫余嘉名正懼所生之忝俾
尔戩糓而降尔遐福敢當告祝之詞
回諸公生日啓同上
分竹峨隂慙乏朞年之化垂弧門左笑虚三紀之移
旣占紫氣之臨復枉清風之頌擲金寵甚報玖缺然
繄雅睠之弗遺撫深悰而知荷將所學也乃以願於
久生受言藏之其敢墮於大况
重校鶴山先生大全文集卷之六十八
