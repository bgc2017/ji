重校鶴山先生大全集卷之一百五周礼折衷上下扁
宮正上士二人中士四人下士八人府二人史四人
胥四人徒四十人
宮伯中士二人下士四人府一人史二人胥二人徒
二十人
注正長也宮正主宮中官之長伯亦長也賈上大
宰至旅下士緫御羣職故爲上首自此宮正以下
至夏采六十官隨事緩急爲先後故自宫正至宫
伯二官主宮室之事安身先須宮室故爲先也自
膳夫至腊人皆供王膳羞飲食饌具之事人之處
世在安與飽故食次宫室也自毉師以下至獸毉
主療疾之事有生則有疾故毉次食饌也自酒正
至宫人陳酒飲肴羞之事毉治旣畢須酒食養身
故次酒肴也自掌舍至掌次安不忘危出行之事
故又次之自太府至掌皮並是府藏計會之事旣
有其餘理須貯積或出或納宜計會之故相次也
自内宰至屨人陳后夫人已下内教婦功婦人衣
服之事君子明以訪政夜以安息故言婦人於後
也夏采一職記招䰟以其死事故於末言之也此
宮正并下宫伯雖俱訓爲長其義則異若宫正則
主任王宮卿大夫士之身故爲宮中官之長故其
職云以時比宮中之官府故宮伯所掌者亦掌之
故言正長也宫伯云長者直主宮中卿大夫士之
適子行其秩序授其舍次之事亦得爲長故云伯
長也宫正上士二人爲官首中士四人爲之佐下
士八人理衆事府二人主藏文書也史四人主作
文書胥四人爲什長徒四十人給傜役諸官體例
言府史胥徒之義皆然不可文文重釋他皆放此
宫正掌王宮之戒令糾禁以時比宫中之官府次舍
之衆寡爲之版以待夕擊柝而比之
鄭時四時比校次其人之在否官府之在宮中者
若膳夫玉府内宰内史之屬次諸吏直宿若今部
署諸廬者舍其所居寺版鄭司農云爲官府次舍
之版圖待待比也夕莫也莫行夜以比直宿者爲
其有解惰離部署又云柝戒守者所擊也賈此時
是尋常事故爲四時解之先鄭於八成注版名籍
圖地圖後鄭謂版其人之名籍增成先鄭義也荆
公戒戒其怠忽糾糾其緩散令使爲之禁勿爲也
鶴山先生云時以四時解恐拘次舍則暫止之
地今之客次吏舍亦此義左氏又立一例謂一
宿爲宿再宿爲信三宿爲舍恐亦未然又因版
爲名籍說鄕黨式負版者傳注以版爲民數故
式之葉夢得燕語却以負版爲儀禮衰辟領負
版之制言接凶服者式之皆指凶服亦是一說
式車前橫木有所敬則俯而憑之負版注謂辟
領及衰闊中尺六寸負出於辟領外旁一寸則
辟領之長與衰齊衰用三升布則負與辟領之
布亦三升
國有故則令宿其比亦如之
先鄭故謂禍災令宿宿衛王宫後鄭故凢非常也
文王世子曰公有出疆之政庶子以公族之無事
者守於公宫正室守大廟諸父守貴宫貴室諸子
諸孫守下宫下室此謂諸侯也王之庶子職掌國
子之倅國有大事則率國子而致於大子唯所用
之者令宿之事蓋亦存焉賈後鄭引文王世子文
是諸侯法也諸庶一也於諸侯則爲庶子於天子
則爲諸子彼鄭注倅謂副倅之倅云國有大事寇
戎之事
鶴山先生云大事不止祀與戎而鄭拘此一語
凢大事盡以爲祀與戎恐未該
辨外内而時禁稽其功緒糾其德行幾其出入均其
稍食去其淫怠與其竒衺之民會其什伍而教之道
藝
鄭司農云分別外人内人禁其非時出入稽猶考
也計也功吏職也緒其志業幾又云若今時宫中
有罪禁止不得出入及無引籍不得入宫司馬殿
門也後鄭謂幾荷其衣服持操及䟽數者稍食禄
稟淫於濫怠解慢竒衺譎觚非常五人爲伍二伍
爲什會之使輩作輩學鄭司農云道謂先王所謂
教道民者藝謂禮樂射御書數賈外人謂男子内
人謂婦女稍食則稍稍與之禄禀其禄與之米禀
竒衺譎觚非常者兵書有譎觚之人謂譎詐桀出
觚角非常先鄭謂道若保氏掌養國子以道而教
之六藝道則師氏三德三行也藝謂禮樂射御書
數亦保氏職文也
鶴山先生曰稍食則稍稍與之者謂各以等差
稍稍給之荆公謂平班其稍食非是禄稟稟從
未謂禄米禄廪從六謂貯米之所義各不同
月終則會其稍食歲終則會其行事凡邦之大事令
于王宮之官府次舍無去守而聽政令
鄭行事吏職也使居其處待所爲賈稍食宮中官
府等月禄行事吏職當考知功過大事在祀與戎
不得去部所守而聽待政令
春秋以木鐸脩火禁凡邦之事蹕宮中廟中則執燭
鄭火星以春出以秋入因天時而以戒鄭司農讀
火絶句云禁凡國之事蹕國有宫正爲王執燭也
王當出則宫正主禁絶行者若今時衛士填街蹕
也宮正主爲王於宮廟中執燭後鄭謂事祭事也
邦之祭社稷七祀於宮中祭先公先王於廟中隷
僕掌蹕止行者宮正則執燭以爲明春秋傳曰有
大事於大廟又曰有事於武宮
鶴山先生曰小宗伯云左宗廟右社稷在宮中
中門之外則天子三朝皆可謂之廟亦可稱宮
先後鄭謂蹕如漢之填街蹕猶今之警蹕也亦
謂之清鞭論語執鞭之士即此鞭從革而蹕本
從辶因舉三禮辨謂六官之掌蹕者甚多不知
康成何故專指隷僕所掌蹕宮門廟門者閽人
也爲内人蹕者内豎也率四夷之隷守王門蹕
者師氏也若祭山林則脩除且蹕者山虞也祭
則守其厲禁而蹕者典祀也大喪及諸臣葬于
墓而爲之蹕者冡人也蹕宮中之事者隷僕也
邦之大事使其屬蹕者大司寇也國之大事使
其屬蹕者小司寇也諸侯爲賓則率其屬而蹕
王宮者士師也大軍賓喪祭則帥其屬夾道而
蹕者鄕士也邦有大事聚衆庶則帥其屬而蹕
者遂士也賓客居館則帥其屬而爲之蹕者訝
士也蓋蹕所以禁止行者各隨其職而用之則
宮正蹕於宮中明矣
大喪則授廬舍辨其親䟽貴賤之居
鄭廬倚廬也舍堊室也雜記曰大夫居廬士居堊
室賈倚廬者謂於路門之外東壁倚木爲廬堊室
者舍對廬故爲堊室堊室者兩下爲之與廬異故
多堊室也親者貴者居倚廬者親謂大功巳上貴
謂大夫巳上䟽者賤者居堊室者䟽謂小功緦麻
賤謂士引雜記是諸侯之臣禮不辨親䟽貴賤而
别其遠近並爲天子之臣也
鶴山先生云三年之喪自天子至于庶人無貴
賤一也故謂之通喪豈可謂貴者服輕賤者服
重鄭賈說未然
宮伯掌王宫之士庶子凢在版者
鄭司農云庶子宿衛之官版名籍也以版爲之今
時鄕戸籍謂之戸版後鄭謂王宮之士謂王宮中
諸吏之適子也庶子其支庶也賈宫伯掌王宮中
卿大夫之適子庶子士之適子也凢在版者子弟
皆有名籍荆公謂士則衛士也庶子國子之倅未
爲士者也上言士下言庶子則包國子之未爲士
者矣士庶子非王族則功臣之世賢者之類王以
自近而衛焉故君臣國家休戚一體上下親而内
外察也
鶴山先生云周制宿衛王宮皆以公族公卿大
夫之子弟爲之故曰士至漢宿衛周廬爲郎以
宮廊得名故漢署郎有四以入貲爲郎如張蒼
者號山郎疑若今之抵産非入錢也繼有納粟
爲郎有久次爲郎如馮唐後因武帝推恩諸侯
王子弟乃有父任爲郎凢四色亦皆士大夫不
如後世以三衙爲宿衛
又云漢初蕭何剏未央宫按三輔黃圖宫中有
三十六殿高祖又剏長樂宫至武帝於南山一
邊添劫甘泉長揚五柞共爲五宫統在北闕東
闕内皆宫也
又云漢制自公孫弘以前如貢禹張禹雖爲公
卿而其子無官桑洪羊爲御史大夫亦以其子
無官怨望惟公孫弘以宰相封侯後乃有子嗣
爲侯
掌其政令行其秩叙作其徒役之事授八次八舍之
職事
鄭秩禄稟也叙才等也作徒役之事大子所用衛
王宫者必居四角四中於徼候便也鄭司農云庶
子衛王宫在内爲次在外爲舍後鄭謂次其宿衛
所在舍臣休沐之處賈謂庶子衛王宫先鄭意内
外次舍有所隔絶而三禮辨謂稱士者公卿大夫
元士之適子於大胥職所謂學士也稱庶子者公
卿大夫之庶子於諸子職所謂倅也在掌客職則
謂之庶子而禮眡諸侯之大夫其體亦不輕矣古
者公卿大夫之子弟元士之適子未世其爵者則
又使之偕衆子以衛王宫焉重之至也秦周廬設
卒不以士庶子爲之非聖人之法此所以有望夷
之禍
告邦有大事作宫衆則令之月終則均秩歲終則均
叙以時頒其衣裘掌其誅賞
鄭謂王宫之士庶子於邦有大事或選當行賈事
亦謂寇戎之事作起也謂起宫中之衆使士庶子
行則宫伯戒令之月終則均其禄稟與宫正均稍
食亦一歲終則均叙與宫正異彼宫中官府故會
其行事此其子弟故均其叙以時班衣裘夏時頒
衣冬時班裘有功即賞有罪則誅也
膳夫掌王之食飲食羞以養王及后世子
鄭食飯也飲酒漿也膳牲肉也羞有滋味者凡養
之具大略有四賈膳夫掌王之食飲者此一經以
其職首故略舉其目下别叙之以養王及后世子
者舉爵而言其實羣臣及三夫人巳下亦養之
凡王之饋食用六糓膳用六牲飲用六清羞用百有
二十品珍用八物醬用百有二十罋
鄭進物於尊者曰饋此饋之盛者王舉之饌也六
牲馬牛羊豕大雞也羞出於牲及禽獸以備滋味
謂之庶羞公食禮内則下大夫十六上大夫二十
其物數備焉天子諸侯有其數而物未得盡聞珍
謂淳熬淳母炮豚炮牂擣珍漬熬肝膋也醬謂醢
醢也王舉則醢人共醢六十罋以五虀七醢七𦵔
三臡(尼)實之醯人共虀𦵔醢物六十罋鄭司農云
羞進也六糓稌黍稷梁麥苽雕胡也六清水漿醴
䣼醫酏賈進物於尊者曰饋鄭注玉府云通行曰
饋羞出於牲及禽獸者釋經羞用百有二十品此
庶羞皆及於牲及禽獸案公食大夫下大夫十六
豆中從膷臐膮巳下皆出於牲不見有出禽獸者
上大夫加以雉兔鶉鴽此則出禽獸也以其有牲
及禽獸故云備滋味之庶羞也内則云雉兔鶉鴽
四豆添前十六則是二十是上大夫禮天子諸侯
有其數此經云百有二十是天子有其數掌客云
上公食四十侯伯三十二子男二十四是諸侯有
其數也天子諸侯之數皆從上大夫二十豆上加
之内則云牛脩及爵鷃蜩范芝栭巳下三十一物
鄭注云人君燕食所加庶羞也天子羞百有二十
品記者不能次錄八珍謂淳熬巳下皆内則文淳
熬煎醢加于陸稻上沃之以膏曰淳熬淳母煎醢
加于黍食上沃之以膏曰淳母母模也炮取豚若
牂封之刳之實棗於其腹中徧萑以苴之塗之以
墐塗炮之塗皆乾擘之濯手以摩之去其皽爲稻
米搔溲之以爲酏以付豚前諸膏膏必滅之鉅鑊
湯以小鼎薌脯於其中使其湯母滅鼎三日三夜
母絶火而後調之以醯醢擣珍取牛羊麋鹿&KR0874;之
肉必脥每物與牛若一捶之反側之去其餌孰出
之去其皽徧萑布牛肉焉屑桂與薑以洒諸上而
鹽之乾而食之施羊亦如之肝膋取狗肝一幪之
以其膋濡炙之舉焦其膋不蓼也是爲八珍彼有
糝與餰彼是羞豆之實非珍故不取云醬謂醯醢
也者醬是緫名知醬中兼有醯醢者經云百有二
十罋醢人共醢六十罋醯人共醯六十罋鄭司農
云六榖知有稌黍稷梁麥苽者據食醬而知苽雕
胡者南方見有苽米䣼(良)醫(翳)
鶴山先生云饋上下通用後鄭於此言進於尊
者曰饋玉府注又云通行曰饋自無定論如此
者不一六牲本用馬牲狗牲今宗廟中不用此
二者熙寧間有人建議用馬牲竟不行此一節
言天予備物之享第詩書皆無及此禮者周禮
一部可疑此亦其一王荆公專本此意以人主
當享備物極至童貫王黼專剏應奉司以啓人
主侈心禍至不可勝言學術誤國原於康成先
儒未有發此義者
王日一舉鼎十有二物皆有俎以樂侑食膳夫受祭
品嘗食王乃食卒食以樂徹于造
鄭殺牲盛饌曰舉王日一舉以朝食也后與王同庖
鼎十有二牢鼎九陪鼎三物謂牢鼎之實亦九爼
賈一日食有三時同食一舉鼎十有二案聘禮致
饔餼注飪一牢鼎十有二是也牢鼎九在西階前
云牛羊豕魚腊腸胃司鼎膚鮮魚鮮腊云陪鼎三
者當内廉膷臐膮並陪牛羊豕鼎後是也云亦九
爼者陪鼎三膷臐膮者謂庶羞在於豆唯牢鼎之
物各在俎故云亦九俎案趙商問王日一舉鼎十
有二是爲三牲備焉商案玉藻天子日食少牢朔
月太牢鄭答云禮記後人所集王制之法與禮違
者多當以經爲正此周禮周公太平法玉藻據衰
世或異代故與此不同案大司樂云王大食皆令
奏鐘鼓大食是朔食日舉之樂不言之殷祭肝周
祭肺但祭肺有二種一者名爲舉肺亦名離肺此
爲食而有也二者名爲祭肺亦名刌肺此爲祭而
有也王將食必祭先膳夫授之備火齊不得膳天
品皆嘗之王乃食天子徹食作樂樂章未聞惟祭
祀雍以徹造後鄭云作也先鄭云徹置故處皆謂
造食之處即厨也
鶴山先生云禮飲食必祭示有所先凡祭皆祭
先造食者今士大夫此禮巳廢惟公燕開洒先酹
於地近之釋老二氏飲食尚先祭三禮辨陪鼎
三膷音香牛臛也臐許云切羊臛也膮許堯切
豕臛也牢鼎九所謂爼實也陪鼎三所謂豆實
也皆所謂羞也荆公品嘗食養至尊當㥀故也
其所防也微矣
王齊日三舉大喪則不舉大荒則不舉大礼則不舉
天地有烖則不舉邦有大故則不舉
鄭司農齊必變食賈齊必變食謂加牲体至三大
牢大荒凶年大札疫癘天烖日月晦食地烖崩動
大故寇戌之事司農云大故刑殺也春秋傳曰司
寇行戮君爲之不舉此經數事不舉司農意謂不
舉樂但比膳夫不舉在食料之中不舉即是不殺
牲二義俱備荆公祭祀之齊不御於内不聽樂不
飲酒不膳葷不以哀樂欲惡貳其心又去物之可
以昏憒其志意者而致養其氣體焉然後可以交
神明矣大荒大喪大札天地有烖邦有大故不舉
者王以能順承天地和理神人使無烖害變故宜
饗備味聽備樂今不能然則宜貶損而不舉
鶴山先生云葷本只是薑桂韭薤之類今却以
爲葷腥猶國有故則天子素服減膳今却又有
素食之說荆公所謂宜饗備味聽備樂亦非三
代王者之言此所以開蔡京主黼輩享上之說
王燕食則奉膳贊祭几王祭祀賓客食則徹王之胙爼
賈案玉藻天子與諸侯相互爲三時食故鄭謂燕
食者日中與夕相接爲三時奉朝之餘膳則一牢
分爲三時所贊祭者牢肉天子諸侯朝皆祭肺日
中與夕皆祭牢肉案玉藻諸侯夕深衣祭牢肉王
與賓客禮食於廟賓在戸牗之間王在阼階上各
有饌皆設爼故亦有胙爼
凡王之稍事設薦脯醢
鄭司農云稍事謂非日中大舉時而間食謂之稍
事膳夫主設薦脯醢玄謂稍事有小事而飲酒賈
脯醢是飲酒肴羞非是食饌若大夫以下燕食有
脯無膾
王燕飲食則爲獻主掌后及世子之膳羞
鄭司農主人當獻賓則膳夫代王爲主君不敵臣
也燕義曰使宰夫爲獻主臣莫敢與君亢禮賈王
日一舉注鄭以后與王同庖不言世子則世子與
王别牲亦膳夫所掌
凡肉脩之頒賜守掌之凡祭祀之致福者受而膳之
以摯見者亦如之
鄭司農云脩脯也後鄭謂致福爲諸臣祭祀進其
餘肉歸胙干王又云膳夫受之以給王膳以羔鴈
雉為摯見者亦受以給王膳賈加薑桂銀治者謂
之脩不加薑桂以鹽乾之者謂之脯諸臣自祭家
廟致祥于王而云致福者凡祭祀主人受福若與
王受福然知諸臣有致胙法者安氏昭六年子産
云祭有受脤歸脤彼注云受脤謂君祭以肉賜大
夫歸脤謂大夫祭歸肉於公也
鶴山先生云文王廟在豐武王廟在鎬以文武
胙賜齊道理甚遠不知如何致
歲終則會惟王及后世子之膳不會
鄭不會計多少優尊者其頒賜諸臣則討之荆公
至尊不可以有司法數制之世子則唯膳正禮可
以不會膳禽則燕食之膳也與其飲食及服皆會
則所以防荒侈故也
庖人掌共六畜六獸六禽辨其名物
鄭始養之曰畜將用之曰牲春秋傳曰卜日曰牲
鄭司農云六獸麋鹿熊&KR0874;野豕兔六禽鴈鶉鷃雉
鳩鴿玄謂獸人冬獻狼夏獻麋又内則無熊則六
獸當有狼而熊不屬六禽於禽獸及六摯宜爲羔
豚牘麛雉鴈凡鳥獸未孕曰禽司馬職曰大獸公
之小禽私之賈六畜者馬牛羔豕大雞謂夏官校
人地官牛人春官雞人秋官大人冬官豕人緫送
六畜與比庖人始養之曰畜將用之曰牲禽中有
羔雄狐綏綏牝雞無晨禽獸通稱
鶴山先生云古注取包肉之義謂之庖庖字從
六恐非包肉蓋火化始於宓犧氏厥初茹毛飲
血宓犧始取物墐塗而炮之所以謂之庖犠氏
犧亦取牛旁
凡其死生鱻薧之物以共主之膳與其薦羞之物及
后世子之膳羞共祭祀之好羞
鄭凡計數之羞亦進也備品物曰薦致滋味乃爲
羞王言薦者味以不䙝爲尊鄭司農云鮮謂生肉
薧謂乾肉好羞謂四時所爲膳食若荆州之䱹魚
青州之蟹胥者雖非常物進之孝也賈謂四時之
間非常大食禮噐云大饗其王事與三牲魚腊四
海九州之美味苟可薦者莫不咸在荆公共祭祀
之好羞者先王先公及先后夫人平生所好祭祀
則特羞之事士如事存之意夫齊則思其所嗜則
其祭也可以不羞其所好哉
共喪紀之庶羞賓客之禽獻
鄭喪事之祭謂虞祔也禽獸獻禽於賓客獻古文
爲獸杜子春云當爲獻賈凡喪未葬巳前無問朝
夕奠及大莫皆無薦羞之法今言共喪紀庶羞者
謂虞祔之祭乃有之天子九虞後作卒哭祭虞卒
哭在寢明日祔於祖廟舉前後虞祔則卒哭在其
中賓客之禽由主人獻之
鶴山先生云死而未葬無几筵無薦羞以其體
魄在此生者可以用几筵字或賜之筵或授之
几是也始死只說奠有朝夕奠朔月月半則謂
之殷奠奠亦無庶羞羞却是祭當在虞祔之後
不當言於始死之時今人用庶羞之奠與几筵
字盡錯且如孔子廟只使得奠字使不得祭字
今謂之丁祭亦非釋奠字只見於禮記不見於
他經二漢以前亦無釋奠字然却未至大誤非
報功使祭宇不得
凡令禽獸以灋授之其出入亦如之
鄭令令獸人也禽獸不可久處賓客至將獻之庖
人乃令獸人取之必書其所當獻之數與之及其
來致禽亦以此書校數之至于獻賓客又以此書
付使者展而行之掌客乘禽於諸侯各如其命之
數聘禮乘禽於客日如其饔餼之數士中日則二
雙賈掌客乘禽於諸侯各如其命之數上公九命
日九十雙饔餼五牢日五雙士中日則二雙者謂
作介時士爵一日則一雙禽獻不以命數中間也
故言間日則二雙
鶴山先生云古人春不毀胎夘又數罟不入汚
池取禽獸有時節其法禁甚嚴然國客之至不
可以時拘賓客禽獻之事至九十雙七十雙之
類不知如何區處此不可曉
凡用禽獸春行羔豚膳膏香夏行腒鱐膳膏臊秋行
犢麛膳膏腥冬行鱻羽膳膏羶
鄭用禽獸謂煎和之以獻王司農云膏香牛脂也
以牛脂和之腒乾雉鱐乾魚膏臊豕膏也杜子春
云膏臊大膏膏腥豕膏鮮魚也羽鴈也膏羶羊脂
也玄謂膏腥雞膏也羔豚物生而肥牘與麋物成
而充腒鱐暵熱而乾魚鴈水涸而性定此八物者
得四時之氣尤盛爲人食之弗勝是以用休廢之
脂膏煎和膳之牛屬司徒土也雞屬宗伯木也犬
屬司寇金也羊屬司馬火也賈此經四時所膳者
皆取所賊死之脂膏火賊金即膏臊犬膏也不得
云北方之膏杜子春膏臊犬膏者是也膏腥豕膏
也者非也以其秋行犢麛秋時金玉金剋木雞屬
東方木則膏腥雞膏也不得爲豕膏用休廢之脂
膏者五行王相相剋春木王火相土死金囚水爲
休廢夏火王土相金死水囚木爲休廢巳下推之
可知王所勝者死相所勝者囚新謝者爲休廢言
然向來之所膳膏者皆是死之脂膏鄭以休廢言
之也荆公膳用牛膏牛土畜也春木用事則助養
脾也膳用犬膏犬金畜也夏火用事則助養肺也
膳用雞膏雞木畜也秋金用事宜助養肝也膳用
羊膏羊火畜也冬水用事宜助養心也
鶴山先生云鄭說非荆公說是吕成公云自傳
註盛行人都不看經亦爲時王所尚列於學官
科舉以取士漢唐以至國初惟古注是從如當
仁不譲於師寧取落韵不取違古注至程張歐
蘇方破口斥傳注之泥前此周易有多少解說
列於學官者止用王弼唐人以論語應舉謂之
習何論王子雍排鄭康成劉鉉排杜元凱其說
甚當亦何曾行孔穎逹又每科與之辨又有學
究一科全是念傳注謂之貼經
歲終則會唯王及后之膳禽不會
鄭膳禽四時所膳禽獻加世子可以會之賈上膳
夫職所掌者是其正此禽獻者是其加世子可以
會故歲終則惟王及后之膳不會世子則會之矣
鶴山先生云加籩薦豆則禽獻爲加可知加則
惟王及后不會世子則會以防太侈
内饔掌王及后世子膳羞之割亨煎和之事辨體名
肉物辨百品味之物
鄭割肆解肉也亨煑也煎和齊此五味體名脊脅
肩臂臑之屬肉物胾燔(釋文作)之屬百品味庶羞之
屬言百舉成數賈體名案少牢解羊豕前體肩臂
臑後體膊胳又有正脊脡脊横脊又有短脅正脅
代脅是其體二十一體肉物案公食大夫禮十六
豆有胾胾謂切肉少牢主婦獻尸以膰從傳火曰
燔百品庶羞之屬
鶴山先生云肆託歷反取剔義然只從本字亦
有肆陳於鼎爼之意亨字本作(音香音亨音烹只同一字)
並同楚茨挈爾牛羊以往烝嘗或割或亨(作香字叶)
(韵)或肆或將祝祭于祊(音方)
選百羞醬物珍物以俟饋共后及世子之膳羞
鄭先進食之時恒選擇其中御者百羞者則庶羞
百二十醬物者即醬用百一十甕珍物者諸八珍
之類俟待也内饔恒預選知當王意所欲者以待
饋王后世子直言共不言饋者膳夫饋王不饋后
世子此内饔言共是親饋故鄭云膳夫掌之是乃
共之
辨腥臊羶香之不可食者牛夜鳴則庮羊泠毛而毳
羶犬赤股而躁臊鳥皫色而沙鳴貍豕盲眡而交睫
腥馬黑脊而般臂螻
鄭腥臊羶香可食者是別其不可食者則所謂者
皆臭味也泠毛毛長緫結也皫失色不澤美也沙
澌也交睫腥腥當爲星聲之誤也肉有如米者似
星般臂臂毛有文鄭司農云朽木臭也螻螻姑
臭也杜子春云盲視當爲望視賈此經腥有二字
鄭不破腥臊之腥宜破交睫腥之腥鄭答冷剛重
牛之牿牛在手曰梏牛無手以前足當之此馬亦
然故言般臂朽木螻姑皆臭物此皆不利人故禁
之
鶴山先生曰古人格物之精如此般臂傳注以
爲般般然此般字賈誼弔屈賦用顔師云般從
丹不從舟交睫腥鄭以爲肉有米似星鄕在靖
州人或告以屠所市豕肉不可食者問其故則
云夜於星下飼豕則肉上盡有星如米狀此不
可食索而觀之信然乃知康成之言有所據
凡宗廟之祭祀掌割亨之事凡燕飲食亦如之凡掌
共羞脩荆膴胖骨鱐以待共膳
鄭共當爲具羞庶羞也脩鍜脯也胖如脯而腥者
鄭司農云刑膴謂夾脊肉或曰膺肉也骨鱐謂骨
有肉者玄謂刑鉶羹也膴䐑肉大臠所以祭者骨
牲體也鱐乾魚賈内饔不掌外神故云宗廟之祭
祀言凡者謂四時及祫禘并月祭等皆在其中掌
其割亨之事上王后言煎和此不言煎和者鬼神
尚質不貴䙝味薑桂鍜治之謂之脩不鍜治者謂
之脯乾則爲脯不乾而腥則謂之胖刑膴爲二物
有明文先鄭以刑膴爲夾脊肉故後鄭不從或曰
膺肉無所出亦不從骨鱐謂骨有肉者玄謂刑鉶
羹也膴䐑肉大臠所以祭者骨牲體鱐乾魚先鄭
合爲一後鄭不從特牲有鉶羹謂鉶器盛豕膮設
於薦南膴魚肉緫有也膴又詁爲大
凡王之好賜肉脩則饔人共之
鄭好賜王所善而賜也賈言好賜者謂羣臣所爱
好則賜之肉羞饔人共之
外饔掌外祭祀之割亨共其脯脩刑膴陳其鼎俎實
之牲體魚腊凡賓客之飱饔饗食之事亦如之
鄭飱客始至之禮饔旣將幣之禮致禮於客莫盛
於饔賈致禮於賓客莫盛於饔者以其饔之中有
飪有腥有牽又有酒有米兼燕與食其中芻薪米
禾又多故朝聘之日致之是以鄭云急歸大禮故
云莫盛於饔也
邦饗耆老孤子則掌其割享之事饗士庶子亦如之
鄭孤子者死王事者之子也士庶子衛王宫者若
今時之饗衛士矣王制曰周人養國老於東膠養
庶老於虞庠賈邦饗耆老者謂死事者之父祖兼
有國老庶老謂卿大夫致仕者庶老謂士之致仕
者經直言耆老對孤子則耆老者死事者之父祖
可知左氏哀二十三年晉知伯親禽顔庚至二十
七年齊師將興陳成子屬孤子三日朝設乘車兩
馬繋五邑焉召顔庚之子而賜之是禮孤子之法
師役則掌共其獻賜脯肉之事凡小喪紀陳其鼎俎
而實之
鄭獻謂酌其長帥喪事之奠祭賈獻謂獻酒非獻
肉故鄭謂酌其長帥長師軍將巳下至五長有功
者饗獻之小喪紀謂夫人巳下之喪陳其鼎俎謂
殷奠及虞附之祭皆有鼎俎荆公外饔言饗耆老
孤子而以士庶子如之酒正言饗士庶子而後言
饗耆老孤子外饔掌饔饔以養之爲主酒正掌酒
酒以禮之爲主
亨人掌共鼎鑊以給水火之齊職外内饔之爨亨煑
辨膳羞之物祭祀共大羹鉶羹賓客亦如之
鄭鑊所以煑肉及魚腊之器旣熟乃脀于鼎齊多
少之量職主也爨今之竈主於其竈煑物賈案少
牢禮爨在廟門外之東大夫五鼎羊豕腸胃魚腊
各異鑊鑊別有一鼎鑊中肉孰各升一鼎故鄭云
旣孰乃脀于鼎周禮儀禮皆言爨論語王孫賈寧
媚於竈禮記祭法天子七祀之中亦言竈若然自
孔子巳後皆言竈故鄭云爨令之竈
鶴山先生云七祀非古禮竈也者老婦之祭也
孔子巳後改爨爲竈不知何故大羹肉湇先儒
以大羹不致五味也鉶羹加鹽菜矣肉湇盛於
登肉汁一名湇汁字當從肉從泣作湇只有張
參能辨若只從水旁字書中無蓋湇字以注爲
聲以肉爲形若是汁却無聲又云王者典禮
齊威公出來一壊晉文公出來一壊道路之政
不脩賓客之政不舉然而子産說晉文之時車
馬有數以至客至如歸一叚猶見晉文之時尚
餘些典禮只如泰山之下明堂之祭則齊宣時
猶在又云鄭康成五經皆有傳注又注五經
緯今乾坤鑿度之類猶在皆以三字爲名如參
同契元命包亦是康成自五六十時注到八十
歲今左氏正義内間引鄭注
甸帥掌帥其屬而耕耨王藉以時入之以共齍盛祭
祀共䔥茅
鄭耨芸芓也王以孟春躬耕帝籍天子三推三公
五推卿諸侯九推庶人終於千畝庶人謂徒三百
人藉之言借也王一耕之而使庶人芸芓終之齍
盛祭祀所用糓也齍稷也糓者稷爲長是以名云
在器曰盛鄭大夫云䔥字或爲莤茜讀爲縮束茅
立之祭前沃酒其上酒滲下去若神飲之故謂之
縮縮浚也齊桓公責楚不貢包茅無以縮酒杜子
春讀爲䔥䔥香蒿也玄謂詩取䔥祭脂郊特牲䔥
合黍稷臭陽逹於牆屋故旣薦然後&KR0778;䔥合馨香
合馨香者是䔥之謂也茅以共祭之苴亦以縮酒
苴以藉祭縮酒泲酒也醴齊縮酌賈言帝藉者藉
田之糓衆神皆用獨言帝藉者舉尊言之周語王
耕一發班三之天子藉田千畝在南郊自天子三
推巳下示相恭敬鬼神之法又示帥先天下稷爲
五糓長爾雅以稷爲粢通而言之六糓皆是粢小
宗伯辨六粢之名物取䔥祭脂見用蕭之時有脂
謂饋獻之後隂厭之節取䔥與脂及黍稷焫燒之
取香氣上聞茅以共祭苴則士虞禮束茅長五寸
立於几東是也
鶴山先生云古無灌茅之義所謂縮酒只是醴
有糟故縮於茅以清之若曰滲下去如神飲此
是鄭大夫臆說又云泲與河濟之濟通又云鄕
在靖州見有菁茅甚多有劉子澄者作貢茅亭
記謂齊威公葵丘之會據司馬遷書是合諸侯
以封禪所以責楚不貢茅最後謂他日上封泰
山於此亭取茅因爲言孔孟取葵丘之會自有
明文如何不取乃舉司馬遷封禪之說封禪二
字竟莫曉如茅當以禹貢爲說劉不聽云
共野果蓏之薦喪事代王受貴烖
鄭甸在遠郊之外郊外曰野果桃李之屬蓏瓜供
之屬粢盛者祭祀之主也今國遭大喪若云此黍
稷不馨使鬼神不逞于王旣殯大祝作禱辭授甸
人使以禱藉田之神受眚災弭後殃賈旣殯大祝
作禱辭授甸人者知大祝作禱辭在旣殯後見大
祝職也
鶴山先生云代王受眚災乃是災禍之來欲代
王受之今人不自殞滅之義因說古人遇災禍
只是罪巳如雲漢一詩胡寧瘨我以旱憯不知
其故至於大命近止無棄爾成何求爲我以戾
庶正瞻卬昊天曷惠其寧初無後世祈禱早降
甘澤之語所以杜元凱䆁例上只說古人有祭
祀無所禱禳禬則有之自異端之教興然後有
祈禱
王之同姓有辠則死刑焉
鄭司農云王同姓有罪當刑者斷其獄於甸師之
官者也賈甸師在疆埸多有屋舍以爲隱處故就
而刑焉案掌囚云凡有爵者與王之同族奉而適
甸師氏以待刑殺司農又云文王世子公族有死
罪則磬於甸人又曰公族無宫刑獄成致刑于甸
人又曰公族無宫刑不踐其類(踐音剪)刑于隱者不
與國人慮兄弟賈絶服之外同姓姬者有罪者謂
凡五刑則刑殺不於市朝於此死刑焉必在甸師
氏鄭注磬於甸人懸縊殺之曰磬荆公甸師共祭
薦之物所以事宗廟宗廟之親而致死刑焉則正
法然後能保天下國家能保天下國家然後宗廟
可得而事也然則親而致死刑乃所以事宗廟也
鶴山先生云王之同姓有罪則死刑焉賈氏謂
絶服之外同姬姓者蓋五服之内則在議親之
辟也李微之謂此說足以𥙷漢儒之所未及是
爾至荆公親而致死刑乃所以事宗廟夫刑於
甸師隱之也豈有殺其子孫以事祖禰乎必不
然矣是荆公心術之誤也
帥其徒以薪蒸役外内饔之事
鄭役謂給役也木大曰薪小曰蒸賈此纂要文又
左傳云其父析薪即大木可析曰薪自然小者曰
蒸也
獸人掌罟田獸辨其名物冬獻狼夏獻麋春秋
獻獸物
鄭罟網也以網搏所當田之獸狼膏聚麋膏散聚
則温散則涼以救時之苦也獸物凡獸皆可獻也
及狐狸賈冬獻狼者狼山獸山是聚故狼膏聚聚
則温故冬獻之云夏獻䴢者麋是澤獸澤主銷散
故麋膏散散則涼故夏獻之春秋寒温適故獸物
皆獻之
鶴山先生云天地間莫非氣凡散皆陽凡聚皆
隂然冬間陽氣在内亦有聚時夏間隂氣在内
亦有散時又須分冬夏方說得又云陽氣上鹿
角解隂氣上麋角解
時田則守罟及弊田令禽注于虞中
鄭弊仆也仆而田止鄭司農云弊田謂春火弊夏
車弊秋羅弊冬徒弊虞中謂虞人釐所田之野及
弊田植虞旗於其中致禽而珥焉獸人主令田衆
得禽者置虞人所立虞旗之中當以給四時社廟
之祭故曰春獻禽以祭社夏獻禽以饗禴秋獻禽
以祀祊冬獻禽以享烝又曰大獸公之小禽私之
公之謂輸之虞中珥焉者取左耳以致功若斬首
折馘故春秋傳曰以數軍實賈襄二十四年齊侯
祭社蒐軍實蒐數軍實注謂兵甲器械隱公傳三
年而治兵數軍實引之以證斬首折馘爲軍實又
生執俘囚如先軫曰墮軍實皆是軍實(僖三十三年)
鶴山先生云吕東萊曾說人之生也各有血氣
因設爲田獵以發泄之亦以寓軍法
凡祭祀喪紀賓客共其死獸生獸凡獸入于腊人皮
毛筋角入干玉府凡田獸者掌其政令
鄭共其完者皮毛筋角給作器物賈獸入於腊人
是不完者生獸死獸是完者擇取堪作器物者送
入於玉府林氏謂此四者可共玩好之器荆公謂
王之設官能去民物之害於是可以兼百姓之奉
備萬物之養以足其燕私玩好之欲也
鶴山先生云荆公專以周禮爲辭謂人主可以
兼百姓之奉備萬物之養以足其燕私玩好之
欲此所以誤天下而開後來豐亨豫大與享上
之侈卒啓裔夷之禍可不戒哉
䱷人掌以時䱷爲梁春獻王鮪辨魚物爲鱻薧以共
王膳羞
鄭月令季冬命漁師爲梁鄭司農云梁水偃也偃
水爲關空孔以笱承其空詩曰敝笱在梁王鮪鮪
之大者玄以月令季春薦鮪于寢廟鱻生薧乾也
賈偃水爲關空以笱承其空者謂偃水兩畔中央
通水爲關孔笱者葦薄以薄承其關孔魚過者以
薄承取之故詩云敝笱在梁取魚之法有五孟
春獺祭魚一也季春薦鮪二也鱉人秋獻龜魚三
也王制獺祭魚然後虞人入澤梁孝經援神契云
隂用事木葉落獺祭魚同時是十月取魚四也獺
則春冬二時祭魚潜之詩季冬薦魚月令季冬漁
人始魚同五也是一歲三時五取魚唯夏不取宣
公夏濫於泗淵以其非時里革諫之
凡祭祀賓客喪紀共其魚之鱻薧凡䱷者掌其政令
兄䱷征入于王府
鄭司農云漁征漁者之租稅漁人主抆之入于玉
府賈政令以知取之時節及處所凡漁征入于玉
府水族之類其中湏骨之事堪飾器物者征稅入
于玉府以當邦賦也
鼈人掌取互物以時籍魚鼈龜蜃凡貍物
鄭司農云互物謂有甲䓣胡龜鼈之屬蜃大蛤簎
謂以扠刺泥中摶取之貍物龜鼈之屬自貍藏伏
於泥中者玄謂貍物亦謂鱴刀含漿水之屬簎謂
以扠刺泥中摶取之簎敕角反莊子云冬則擉鱉
於江擉义角反蜃蝤類貍莫皆反扠音义
鶴山先生云魚隨隂陽而上下冬在水底春在
水之半夏在水上冬腹腴在下夏至腹腴在鰭
夏時下水以後上水
春獻鼈蜃秋獻龜魚祭祀共蠯蠃蚳以授醢人掌凡
邦之簎事
鄭此其出在淺處可得之時魚亦謂自貍藏蠃螔
蝓鄭司農云蠯蛤也杜子春云蠯蜯也蚳蛾子國
語曰蟲舍蚳蝝賈案醢人有蠯醢蠃蚳醢蠃螔蝓
一物兩名司農與子春義同蚳蛾子者謂蟻子之
子取白者以爲醢蟲舍蚳蝝國語陳宣公言
腊人掌乾肉凡田獸之脯腊膴胖之事凡祭祀共豆
脯薦脯膴胖凡腊物賓客喪紀共其脯腊凡乾肉之
事
鄭大物解肆乾之謂之乾肉若今涼州烏翅矣薄
折曰脯捶而施薑桂曰鍜脩腊小物全乾脯非豆
實豆當爲羞聲之誤也賈趙商問腊人掌凡乾肉
而有膴胖何鄭答雖鮮亦屬腊人知脯非豆實者
案籩人職有栗脯則脯是籩實知豆當爲羞者案
籩人職凡祭祀共其籩薦羞之實鄭云未飲未食
曰薦巳飲巳食曰羞羞薦相對下旣言薦脯明上
當言羞脯也鄭司農云膴膺肉鄭大夫胖讀爲判
杜子春讀胖爲版又云膴胖皆謂夾脊肉又云禮
家以胖爲半體者文無所出皆非也祭祀之禮肫
解而腥之又有體解而爓之又有薦孰之禮三者
皆當先制爲胖此證胖與膴不同賓客喪紀所共
者共内外之饔也
鶴山先生云禮器晏平仲豚肩不掩豆肩當在
爼不在豆謂平仲儉不中禮對文假豆而言以
形言豚肩之小也
