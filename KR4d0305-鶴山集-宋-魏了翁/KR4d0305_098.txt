重校鶴山先生大全文集卷之九十九
醮詞
遷居設淨宅醮詞文
降原陟巘抉江山千古之藏慮材鴻庸營風雨一枝
之託自景岡而庀役逮旬歲而考成苟美苟完爰居
爰處肆熏修於净供將布露於虔祈伏念某人徵地
寒質薄材朽不揆繩樞之子謾營環堵之宫非徒更
爽塏而惡囂蓋謂存室神之無所然畚築不時而禁
忌多觸土木大盛而凉薄弗勝伏望赦爾積愆錫之
多福敢謂美哉而其誰有此庶幾奐然而聚族於斯
子孫衆多叶斯干之占夢親明輯睦希伐木之求仁
文昌醮啓壇詞
順詩書禮樂以造士嘗粗知四術之崇攷德行道藝
而興賢今復際三年之比兹惟多士各迪乃心思皇
盛旦之逢期就季春之聘然念道之將行有命文之
未喪在天用穆卜於靈辰將恊陳於圭薦仙科考式
具繙寶櫝之文秘館延真恭挹飈斿之馭庶蒙鑒諟
嗣致宗祈
青詞
天爵修而人爵從固無逃於義命人道邇而天道遠
尚有瀆於高明(中謝)伏念■某等生長寒鄕迂疎未
學少承父師之訓勉服聖賢之書念食求飽居求安
學將不固而言寡尤行寡悔禄在其中故惟藏器以
待時不肯枉道而從彼或託情於文賦或肆力於聖
經人欲幼而學壯而行之辰何來之遟去之速也撫
歲隂之遒邁恍科詔之郵傳重念邑雖介於窮陬士
荐登於畯甲文風浸廣儒習用修益惟根夲之趨咸
恥浮華之尚油油然日改而月化駸駸乎家詩而戶
書曷濟登兹惟卑矜爾用啓無厭之欲敢&KR1522;終惠之
私伏願帝靈居歆神聽來假因彼嚮趍之正示之勸
慕之方棫樸芃芃共赴作人之治榛楛濟濟無慙干
禄之詩
散壇
企清虚之鴻覆旣幸博臨陳固陋之蕪辭不嫌屢瀆
載惟爲巳之學初豈求人之知惟窮則獨善其身而
仕將以行其義兹因大比庸激懦衷咸造在廷願終
有請伏冀作興多士式榖斯文鄕禮禮賓秀者造者
俊者功懋懋賞官之爵之禄之疇報洪恩誓堅素守
祈雨醮詞
春膏動陸期首種之向榮常燠爽中尚貽麰之觖望
旣非下民之罪亦豈上帝之心惟守吏之弗虔乃愆
陽之示譴敢修圭薦仰冀惠臨伏望興雨其濛悉慰
大田之望多稼且碩用資終歲之勤
祈雨醮詞
厥罰常暘已迫晏隂之候靡神不舉未蒙嘉澤之滋
繄粃政之積愆頋烝民之何罪瞻卬以請怵惕靡皇
伏願靈監博臨純忱孚徹念國無六年之蓄曰急矧
惟捄死於須臾使雨自三日以往爲霖尚可更生於
田里望霓待命以刻爲年
再設九龍醮詞
時澤昭蘇僅徧畇畇之原隰陽驕賜梗又驚滌滌之
山川民易喜而爲憂物向榮而俄悴寔繄政事之謬
以戾隂陽之和斯民何辜大命近止敢復憑於馨薦
以荐控於宗祈黨頼帝臨不崇朝而徧雨尚令田畯
乃力穡以有秋震懼庶寧瞻卬以俟
設太一碧玉醮啓壇詞
浹辰不雨烈日如惔莫高匪天洋洋乎在其上何爲
使我皇皇然憫其苗匪帝意之云憎顧民生其何罪
厥惟粃政寔召常暘用穆卜於靈辰將控祈於甘澤
發蘂笈琅凾之袐㳙祓靜壇望紫微碧玉之宫肅延
列馭庶蒙鑒諟嗣致宗祈
青詞
閔閔農夫暵其瘼矣皇皇后帝欲必從之敢瀆高明
荐念懇欵(中謝)伏願臣所領偏郡雖名江鄕然灌漑
之利不及二三而磽&KR2294;之田蓋幾八九地磽功倍土
狹民稠使十日雨而五日風截然有序則一人耕(而百)
人食僅可無飢脫不幸而稍愆將莫知於攸届矧日
在北至時惟南訛方驚滌滌之山川莫惠畇畇之原
隰雖滂沱之數下猶霑足之未聞豈時政之爽中有
以召灾抑字民之失職至於無告孽由自作寧止吏
躬民寔何辜俾罹旱暵惟天心之隂騭悼民力之長
勤敢冀惠寧以銷大戾且國無六年之蓄日急矧惟
捄死於須臾使雨自三日以往爲霖猶可更生於田
里情之所迫言莫能憚
元設安寧軍府醮詞
斗正孟陽方萬寶嚮榮之始月盈三五爲羣靈祚善
之辰敢捈毣毣之愚仰瀆高高之聽(中謝)伏念臣誤
將使指寔治寧川屬守吏之空官揆彛章而攝事垂
榮三組懼綿薄之弗任祗謁九關肆齋明而有禱伏
幾靈娭來假神監博臨三光全而寒暑平長無菑害
五榖熟而民人育汔用康平
叔母有疾報恩觀設醮
小人有母正喜懼之交懷大夏積陽俄晦明之干𥙿
浸迫晏隂之候未遄勿藥之功匪天降灾繄人召禍
使不臧之惟子則自戾于厥躬何辜于親乃并是咎
用謹齊明之薦亟伸請禱之私仰惟皇上帝之有仁
閔今此下民之無告迓續乃命庶圖效報於母慈寬
綽厥心罔俾興嗟於季役由衷之悃得請是期
再爲叔母有禱
七十之親今不幸而有疾再三之瀆寧自灾于厥躬
乃至累旬未有起色日月逾邁而不任瞑眩之藥血
氣旣衰而莫敵晦明之淫豈上帝之云憎致下民之
孔痗是用申述醮陳之事洊希鑒諟之仁使攻之逵
之即奏良毉之伎則老者少者誓酬鴻覆之私黨不
踐於斯言將有詞于再罰
爲叔母設追薦醮(靈泉兄名)
靡依匪母未醻顧復之恩何辜于天倏啓膏肓之夢
未旋臯復汔棄餘齡藐然諸孤尚忍一死蓋以未說
喪車之輤莫褰殯肂之帷旣跣護以來歸若充窮而
無措每思其居處而思其笑語如聞乎歎息而聞乎
容聲儼精爽之猶存徒攀號而何及爰謹醮陳之事
仰希鑒諟之仁棘心夭夭旣莫效劬勞之報長夜漫
漫冀速超冥漠之魂
又(九隴兄名)
無父何恃無母何怙悵未報於劬勞謂地蓋厚謂天
蓋高曾靡容於跼蹐敢循道式恪薦忱辭伏念姓某
等自斬焉衰絰以來巳十閱星霜之變尚以北諼之
奉少酬南棘之恩夫何纏陟屺之悲又弗竟循陔之
養嘆綵服綉衣之如夢奉蒲裳葦屋以來歸居處之
思攀號欲絶而長兄某自聞喪於它邑亦從母於九
原嘆凶會之若斯雖幸生而何益惟秘洞啓超昇之
式而列眞惟誠意之孚是用醮陳爲慈闈而有請庶
蒙右饗脫罪籙以紀生誓畢餘齡勉酬洪造
先叔母卒哭醮詞
三月皇皇忘母之不見中心養養過時而未忘雖云
禮制之中當卒旦晡之哭然而集遐憂其未憗感知
氣之如新用陳醮祭之儀少寓劬勞之報曼曼長夜
深嗟體魄之何之明明上天尚冀超昇之有所
叔母葬事設醮啓壇詞
日月有時方纏哀於陟屺須臾無死尚綴息以號旻
言念諸孤自罹大故亦旣痛深而創鉅然猶禍博而
舋仍冡嗣承宗僅及黃泉之見季蘭尸祭不勝繆姪
之喪蓋在子若孫各喪其親雖扣地號天無詞于罰
縱圖生而何益欲即没而未能旣得卜於嘉平將致
嚴於厚夜粤稽道式夙開濟度之門敢即殊庭恪具
齊明之薦醮陳伊始昭假是期
青詞
棘心夭夭未罄劬勞之報喪事縱縱勉趍窀穸之期
尚於枕&KR1176;之餘敢控籲天之請(中謝)伏念臣某等無
父何怙有母尸饔夙夜敬共粗竭循陔之養晦明襲
逆遽罹嗟耋之凶謂酷罰之云深奚餘殃之未殄幼
婦卒於護喪之日冡子殂於聞赴之餘豈但一歲之
間而有喪者二焉所謂鮮民之生不如死之久矣姑
延眎息以奉葬虞旣習卜於靈辰將啓帷於殯阼維
皇上帝繄誰云憎今此下民亦孔之痗敬循道範冒
貢忱辭伏冀悔禍之延于誠克饗母前子後俱承超
度之恩婦婉姑慈咸遂逍遥之樂更推餘澤溥及含
情
散壇
掩再世之喪忍見纍纍之冡室望九關之䆳不勝繭
繭之言容旣景馭之博臨鑒精衷之昭事敢徼終惠
汔濟逝魂黨未先朝露之睎姑逃不孝脫遂及黃泉
之見亦永有詞
代鄕人設文昌醮啓壇詞(立春前三日)
時正孟陬於四時而首序日臨上浹屬三日之先春
亶惟泰長之初光啓彙征之兆思皇多士咸造在庭
仰瞻九則之崇各厲四方之志文昌六宫之次儼司
禄之騰輝太微五帝之庭烔進賢之在望醮陳伊始
降假是期
青詞
進有道得有命雖古訓之莫踰幼而學壯而行乃人
情之甚欲兹因大比咸激懦衷敢輸毣毣之愚仰瀆
高高之聽竊念臣等或青氊之冷裔或白屋之寒儒
刳心於經術之閎深游思於詞章之麗則憮歲時之
慆邁尚衡泌之棲遲寧敢怨尤但知循省謂天之予
人有出於語言之外士之爲學豈矜乎口耳之間故
爵從於仁義忠信之修而禄在於疑殆悔尤之謹鄕
老三年之比攷德行道藝以興賢樂正四術之崇順
詩書禮樂以造士是匪浮詞之尚允惟實踐之稽况
禀五行之秀而命曰人習先聖之術而謂之士將以
紀天彛而扶民極康時否而濟世屯重任若兹匪才
罔卑一念及此中夜以興莫知啓處之遑寧但冀恢
疎之垂宥儻棄瑕而錄善獲效明時誓改往以修來
終酬大道
散壇
天威咫尺庶或享誠童瀆再三尚兹瀝懇念世道晦
明之靡定實人才消長之相關維今戎索尚騷師干
弗戢賦輿無藝農扈告窮兹惟時事之多艱未省天
心之欲治鬱遐憂其如結欲終嘿而不能惟冀有赫
監觀無疆申錫惠綏黎獻長開泰内之祥隂隲下民
永覿乾明之化斯文未泯善類有依
三台山禱雨醮啓壇詞
浹辰不雨烈日如熏莫高匪天洋洋乎在其上何爲
使我皇皇然憫其苗匪帝意之云憎顧民生而何罪
厥惟粃政寔召常暘用穆卜於靈辰將禱求於甘澤
衣冠戒旦陳三洞之仙科樓殿切雲企九關之列馭
庶蒙鑒諟嗣致宗祈
青詞
閔閔農夫嘆其瘼矣皇皇后帝欲必從之敢瀆高明
荐伸懇欵(中謝)伏念臣所領郡古稱要藩然土狹而
民貧地磽而功倍矧自比歲疲於餉邊姦民嚚訟以
受賕汙吏並緣而爲市方當事變還來之日巳有本
根先撥之虞使十日雨而五日風誠無灾害則一人
耕而千人食猶慮飢寒設不幸而稍愆將未知於攸
届用修精禱亟冀惠寧儻荷帝臨大沛雨雲之施庶
幾民免少紓旦夕之憂
散壇
山崈宇迥仰瞻咫尺之天威事迫詞危敢冒再三之
童瀆惟今師干弗戢戎索尚騷農扈旣窮賦輿無藝
厥十有一月東啓融風之異迨一百五日北垂大星
之妖惕兹灾變之薦臻邈矣穹蒼之難問鬱遐憂其
未憗欲終嘿而不能惟幾垂有赫之監觀申無疆之
容保自今後日三光全而寒暑平俾我周邦五榖熟
而民人育庶存常産永殄兵端
保和觀禳火祈雨醮詞
舊榆旣改正出火於當辰新榖將升尤作雲之在望
雖夙祈之數應然沴氣之未銷敢憑醮祭之儀併露
禳祈之悃伏冀融風戢燎奠民業於妥安膏雨澤枯
濟田苗於秀實人心以固吏責少寬
設五雷醮啓壇詞
旱氣藴隆芒芒然閔苗之不長憂心隕穫倀倀乎終
夜之有求維皇上帝繄誰云憎今此下民亦孔之痗
尚冀感通之萬一復殫祈請之再三雖以隂召隂以
陽召陽實人心之所感然曰暘而暘曰雨而雨惟天
意之密移戴日望霓以刻爲歲
青詞
民亦勞止矧堪一榖之不登天維顯思忍使餘黎之
俱燼莫遑寧息敢用瀆陳(中謝)伏念臣自服攸司克
恭乃事當鴻鴈劬勞之粗定受牛羊芻牧之交求力
所得爲心焉旣竭然而閱冬時而不雪迨春日之愆
賜肅共明神奔奏羣望亦粗殫於厥慮曾莫惠於我
師使刑政之爽中孽由巳作則穹蒼之降罔罰止吏
躬斯民何辜大命近止寧冒頻煩之譴以希鑒諟之
仁敢幾鼓以雷霆散札瘥爲和氣奮之風雨轉饑饉
而豐年旣少固於民心抑共扶於國步
散壇
豈無膏雨殆十暴而一寒亦有來年徒寸進而尺退
炎炎未殄罔罔可憐雖飢食渴飲之易爲僅濡亦濟
然杯水輿薪之相敵不救柰何敢紓危迫之情終冀
燾臨之况念國無六年之蓄曰急矧惟捄死於須臾
使雨自三日以往爲霖始可更生於田里傾心以俟
得請爲期
冠山保福寺設碧玉醮詞
出雲爲雨旣畜極則有孚終風且霾乃屯膏而不下
吏敢自赦天惟民矜尚圖萬一之鑒臨輙冒再三之
塵瀆(中謝)伏念臣冒分地守介在山椒傷哉土确而
民貧重以錢荒而物貴張弓未弛煽燎方揚脫一榖
之不登紛百憂而未憗社稷風雷之祀山林川澤之
宗旣瀝懇以誠求亦隨時而姑應或霹靂奮張而湍
沮或蜚廉壞散於垂成或出日而無光或瞻星而有
嘒豈政教錯繆以戾隂陽之和抑獄訟煩冤以傷天
地之德有一于此自菑厥躬忍鴻鴈之哀鳴眎牛羊
之立死幸有醮禱之式敢希保右之仁伏幾貸慢吏
之積尤閔遺黎之供燼縱飢饉難逃於定數而轉移
實自於洪鈞風馬雲車戒列神而受職雷鞭電幟沛
三日以爲霖豈惟收東作之功將以捄夏畦之病使
其即没于地亦永有詞於民
冠山再設碧玉醮詞(四月十日)
其雨其雨乃有杲然出日之光蒼天蒼天豈無矜此
勞人之意雖瀆陳而莫遂欲終嘿而不能(中謝)伏念
臣繆政旣足以奸隂陽之和凉德不能以回天地之
造十同所隷一視維鈞云胡廵屬之封或被滂沱之
澤獨耳目之所接慨山川其如惔瞑隂四垂涷雨交
集忽飛廉之馮怒即屏翳之遄開雲尚往而無功雷
滿盈而不發豈政令未平於郊關之内豈煩冤無告
於邦域之中不然天癘之流行奚獨地封之孔邇省
循及此譴異曉然而違孽於臾躬以移灾於農畝吏
則幸免農其何辜用伸太一之儀靡憚再三之禱尚
冀盪除陽沴蠲滌風霾三日爲霖無閒乎遠近郊之
境百神受職不難於飜覆手之閒得請是期蹐躬以
俟
南山祈雪青詞(十二月初八日)
凍閉不密雷出非時未霑雨雪之雰久缺來年之望
使政令之謬孽自巳作則灾異之來罰止吏躬何辜
元元爲此廪廩恭蕆醮陳之式仰希保右之仁幽則
有鬼神鑒臨在上益之以霡霂霑足爲期誓改往以
修來冀善終之如始
天慶觀祈雨醮詞
時雨久愆懍懍常暘之罰首種不入皇皇嗣歲之憂
敢瀆高明洊伸祈懇(中謝)伏念臣所承郡寄介在山
椒土狹而民稠地磽而功倍五日不雨即抱甕而灌
畦一榖弗登則操瓢而捐壑矧今錢荒物貴賦重歛
煩獨仰歲以爲生將救民於垂死當微陽之未復乃
冷氣之先乘豈惟疫癘之是虞殆恐飢荒之不免皆
由政事之謬以戾隂陽之和而違孽於吏躬以挻灾
於農畒敢修醮告仰冀哀矜伏願上天同雲式霈雰
雰之澤大田多稼少寬閔閔之情
祈晴醮詞
肅霜戒律幸三務之成功積雨彌旬傷羣隂之蔽日
豈但稼穡之納圃抑虞麰麥之違時况江沱汎溢之
餘有井邑蕭條之慮剥廬未葺壞堞弗支旣妨土木
之功且病舟車之役有皇上帝伊誰云憎今此下民
亦孔之痗于方于社不克不臨敢度越於彛章冀哀
矜於洪造伏願雲霾解駁天日熙明三光全寒暑平
田里咸銷於愁恨五榖熟民人育工商亦保於阜康
䟽文
紫極觀化蓋三殿䟽
紫極爲縣之主山古殿頽垣師徒解少十數年來道
士羅天啓慨然更新之高其閈閎蕃其徒視昔亦云
葺矣又念三殿椽瓦簡陋相承不足以館御天神方
議繕完會有欲捐金以相其役者緝蓋之議乃决慮
材計庸或愆于素不免以告諸大姓相與叶成其事
而屬邑人魏某爲書䟽端某因記八九年間嘗有鶴
六西來翔舞于殿之前策其後聞歲復至歲在庚午
又有見焉其來輙兆人物之祥以知江山興旺有時
理之先見章章如此宅于茲土者盍有以導迎之至
于勉所當事以無負江山之靈則䟽弗及也
德陽縣鹿堂觀化鐘䟽
德陽之鹿堂道士公孫如海將爲鐘於其宫以警晨
夕而謁余求一言以信諸人余應之曰奚以余言爲
也爾之師有南華眞人者爾獨不見其記北宫奢爲
鐘之說乎三月而成或曰子何術之設奢曰一之間
無敢設也旣彫琢復歸於朴來者勿禁往者勿止今
爾盍持是以歸余不復贅云也道士曰唯因書以贈
之
四川文昌醮䟽文
成都進士宋一鶚黃仲振等過前進士魏某言明年
當科舉之前一年其日秋分循舊比同四蜀之士以
道家者流有事于府北五里梓潼大神之别祠願
得一言以勵衆志某曰易繫言天地鬼神隂陽之道
而卒之以嘿而成之不言而信存乎德行中庸論鬼
神之德之盛而卒之以微之顯誠之不可揜如此夫
夫神之與人隱顯異致而聖人乃合言之終歸諸德
行與誠云者非夫至嘿與微之地德行而誠之所自
是則神人之所以一者乎夫孰爲嘿乎其諸不言而
信者乎德行之不修非信也夫孰爲微乎其諸誠之
不可揜者乎不暏不聞之不謹非誠也嘿與微德行
而誠一道也人神之際於是乎在旣進此矣雖安行
吾嘗何有於計功謀利而人神已契福禄攸係有不
占者焉詩曰各敬爾儀天命不又諸君其勉所當事
以思對越
潼川提刑司瑞慶聖節功德䟽
惟天生德與日並明屬陽月之維良慶休符之載夙
顧縻乘傳阻預稱觴用敷繹於靈文冀祝延於宸算
皇帝陛下伏願御圖有永錫羡無疆布春日之寬條
延洪景命掃秋荼之密綱綏靖嘉師
潼川轉運司瑞慶聖節功德䟽
堯舜同符方域民而躋壽瞿𥅆異道亦度世以延年
肆繙二氏之靈文仰祝一人之寶祚皇帝陛下伏
願善積而名顯道久而化成天地長根保谷神之元
牝山河並筭邁佛力之威雄
潼川提舉司瑞慶聖節功德䟽
寶緒當陽月旅純坤之吉虹流紀瑞時聞載震之祥
式嚴净笈之陳遠效脩齡之祝皇帝陛下伏願誕
膺多福式辟四方運神武不殺之機掃清氛祲保清
淨無爲之治綏靖邦家
廣利寺謝晴䟽文
曀曀其隂正爾滌埸之候杲杲出日頓紓害稼之憂
顧庀職之云初愧祈年之不夙敢圖昭假亟啓時陽
無害無菑旣愜大田之望有祈有報用殫小巳之誠
仰荅洪私併徼終佑
陳來叟率葬費䟽
古者吊恤之禮珠玉衣服車馬貨財以爲含禭贈&KR0608;
之禮問其所乏而給之其有弗能助也則爲之執紼
負土聽事聽役苟可以將敬者不敢不盡而亦不家
於喪也世道日薄往往以報施爲稱以下里諸僞物
爲禮無從之涕無實之敬甚非古人捄喪墐死之義
然亦有親死以爲利者故亦使吊恤之家競相懲創
然則捄之柰何彼喪家固所自盡也若親䣊朋友亦
惟盡吾分焉耳吾鄕陳來叟釡有親未葬來叟學禮
者也寧忍以親爲利今日月有時余旣&KR0608;之矣敢復
爲告諸吾䣊之士相與問其所乏而助成之
廣利寺謝雨䟽語
常燠爽中浹辰不雨即净坊而有請祈甘澍之及時
豈期肹蠁之潜孚亟致滂沱之來下錫之多稼貽我
來牟敢伸報謝之私仍露忱誠之懇今一人耕而百
人食振古如茲使十日雨而五日風自今以始終承
嘉惠汔用康年
陳圭度其弟爲道士化䟽
韓退之送文暢師謂浮屠之說何故謁吾徒而請也
曾子固記仙都觀曰老子之教其宫視予或過焉旣
知異端之惑人猶若曲筆以從衆始余閱此竊謂不
然今天台陳君圭與其弟踵門而告余將由是逃儒
而歸老願得一語以信諸人夫聖賢之所必膺律令
之所不許况我心之所怫敢世好之強從然而屢郤
而請不休累月而意逾厲乃知習俗之弊皆以襲訛
而受舛儒先之文未嘗以私而廢公用述前言爲書
䟽首雖有求於其類寧無發於斯言
重校鶴山先生大全文集卷之九十九
