重校鶴山先生大全文集卷之八十三
墓誌銘
知南平軍朝請江君(塤)墓誌銘
寶慶初元予以言事遷靖建士江叔文爲永平宰叔
文從吾友眞希元游最久聞見熏蒸貌肅而氣和孳
孳然惟講學是崇不恥問於予逮予還蜀之明年起
家帥東川而叔文亦守南平壤地相錯聞其綏御夷
漢一境清晏益信希元不苟求友也予方遣人問無
恙忽以訃告予驚悼失聲爲經理其喪輤以歸厥明
年其孤燧等以汀州李侯華所狀言行走介乞銘于
行都嗚呼饕吏朘民豐巳天或壽之如吾叔文之乘
一鄣廉而靜明而不苛則速奪之是可悲也巳叔文
諱塤世家建寧之崇安縣曾祖灝朝散大夫知南康
軍祖&KR1643;迪功郎藤州岑令累承議郎父燾累贈朝請
郎妣安人梁氏朝請君嘗以餘財剙義莊闢塾延師
聚族教養叔文肄業其間絶出流輩游庠序踔厲有
聲两舉于鄕一舉于太學嘉定元年希元以博士校
禮部試得其文視知貢舉倪尚書思嘉其有憂世志
櫂第授迪功郎福州古田縣東尉縣有海寇出没帥
守檄叔文檢視戰艦道與賊遇密授弓卒擒其黠者
餘黨悉遁任滿關陞從政郎調武岡軍司法參軍郡
守問以綏御之要對曰吏廉則邊安再三竒之命攝
僉書判官事有滛祠號剗平王丞祝憑附至用人于
廟叔文請焚祠毀像籍巫祝之資以犒軍循文林郎
爲江南東路提點刑獄司撿法官平反死獄執憲明
允刑獄使者葛公洪刑部尚書徐公應龍競舉之改
通直郎知永平縣事以上登極恩轉奉議郎賜緋
衣銀魚縣故傜地其俗有如甲殺乙則乙家執丙以
償而書于牘以識其事蓋洞徭無所赴訴而籍丙之
詞以聲甲之罪其事曰準&KR2062;(口弔切旁擊曰&KR2062;)其牘曰木契
甲雖不得免丙則冤矣叔文疆以王法因告部刺史
憲其禁永平當满予惜其去請于京湖制置使辟差
通判本州吏民習其教而予又得與之處者二年差
知南平軍過家首問政於希元希元爲序諗之大略
謂叔文之先象州以吏治名當世叔文以世學踵世
科推所以治靖之廉白清簡者而治南平斯可矣若
錫光任延漢守將耳於交趾能興其禮義之俗於九
真能迪以父子之性是變戎而華也今之吏細者爲
蝱爲蜹以噆人之膚大者爲䝟貐爲鑿齒以血人之
顱以牣其家以封其孥於是民始然喪其樂生之
志而自棄於盗賊之徒矣是馳民而狄也以中國之
士大夫爲天子之命吏而其所爲亡異於狄亦何怪
其民之狄哉叔文聞其說旣躬蹈之又以風屬城之
爲吏者公嘗條五事以聞上極陳邊障空乏不宜
視内郡枓調而於支移之虚名論建尤悉大抵如軍
裝布帛取之成都不以時至而梁山軍衣紬忠州博
馬鹽給賞荼恭涪諸郡袍襖之類皆不報期會惟大
寧監歲計鹽租可救目前之急然視舊纔十之一惟
有徑令輸緫領所而對折南平當輸之錢亦可乎自
餘所陳皆居郡日熟察民隱可爲永利者蜀帥上其
政最將以叔文知開州未及報可疾不可爲矣實紹
定六年八月二十有六日享年六十有五娶張氏封
宜人子男六人燧寶慶二年進士爲從事郎汀州軍
事判官鍈受公遺澤𥙷將仕郎鎔紹定五年進士鉌
貢于鄕錝錡未仕女三人諸孤卜以端平二年十有
一月甲子奉喪窆于建陽縣西臺山之原嗚呼以身
發財以財發身反覆之間而仁不仁自貪競成俗驅
龍蛇以賊吾民如吾叔文以清白足以信乎屬境行
乎殊隣蓋叔文所謂吏廉則邊安者服之終其身是
心昭昭吾知江氏之世有人也是爲銘
朝奉大夫知巴州常君(有開)墓誌銘
始予守潼川常君子先有開宰涪城頗有惠愛心實
嘉之列諸朝曰剗除苛政撫字疲甿曾未期年巳見
成效蓋承貪虐之餘而能撫摩燠休之也又十有餘
年君再轉而丞吾州予返自南遷君辱臨焉里之父
兄子弟又能道其調護火井夷青予益知子先之行
浮於詞也言于制置使李季允&KR1033;辟知巴州予守瀘
而君寓是邦又得亟會於是端平改元年七十有七
精神爽伉髮目烱炯漆黑如五六十也八月庚午忽
以疾終于家其孤南強兄弟十二年八月丙申葬巽
山之原予承詔入覲道瀘而南強南金乞銘謝未皇
也行李追至京請益恪予閱其狀系出唐宰相衮之
後六世祖惟簡銀青光禄大夫監察御史兼散騎常
侍寓居于蜀曾祖拱忠翊郎祖揚修武郎徙名數于
冨義父仁紹熙五年以慶壽恩授迪功郎及君陞朝
累贈朝奉大夫妣蒲氏贈宜人君幼而就傳授書過
目成誦修武謂是子也大吾門者两與賓貢舉慶元
二年進士調宜賓縣主簿嘗攝令究心職業刑獄使
者王勲廉知之會寧囚斃于圉者多檄君換理曹臨
鞠得實使者交舉之調榮德縣令名室廉勤朝夕服
念公井鹽爲吏裒减行旅不通則抑配齊民君檢抳
吏姦而除其害歲餘丁父憂免喪授潼川府錄事參
軍居民失火有疑縱燎者凡被執詣府立斬以徇人
利賞相誣君白府請俟訊爰得實乃辟民用弗冤復
調渠江縣令安沂公丙宣撫全蜀有[婺-矛+牙]婦梜公書以
求直而婦之辭妄君一折諸理两造咨異沂公亦不
以爲忤也改宣教郎知涪城縣事勸分以救饑編
竹以楗水民用奠居通判重慶府先是黔以鹽糴米久
之而弗給鹽更以免錢役之半米旣入而役錢之歛
如故君受臺檄覆視請併以夏秋役錢對給且减蠲
糴十之三著爲定式再通判卭州會雅邊有警帥閫
遣君閱關隘招土丁君條陳防守之要在牛口且乞
官備噐械縣儲廩糗尉差右選以任訓練之責悉見
聽用夷不敢犯君前後四十年書十五考積官至朝
散大夫巴州之辟報可而君不及拜矣嗚呼理道不
競士罷愞不才與吏爲市視民如仇者此無以議爲
號健決有能往往敖狠貪黷以私喜怒肆于民上其
害其於不才若君之謹飾和平終始弗渝而不得乘
一障以没是可悲也娶楊氏勾龍氏先氏皆贈宜人
子男三人南強以明堂恩𥙷將仕郎南金將以君致
仕恩𥙷官幼子申女一人適眉山進士孫嗣勛銘曰
秉德兮静淵居官兮飭虔恂恂兮呐呐兮如不能言
所居而稱焉巳矣乎常子先
姪女端意墓誌銘
導江黃不巳以書來曰之純昔歲客臨安辱先生之
知許以弟之子妻之其後先生南遷之純西還乃紹
定元年十月外姑李夫人醴子而遣叔舅敘州史君
賓遠以歸于我名端意小字廣今年秊二十有七有
娠尋感疾以殁實端平元年十二月戊辰也烏乎痛
哉大人哭之慟曰爾之柔順端靜不妄言笑自爲我
家婦七季之間以爾庶姑與爾母之喪綵衣佐餕曾
不再歲爾乃疾病乃不字乃罔克壽以重爲我哀越
五日壬申先生亦以辤弔之曰爾夙喪而父前歲又
喪而母爾遭閔凶亦云極矣旣極而通汝之舅前誣
盡白方以郡紱起家夫子有聲士林亦將簿正成都
爾乃殞棄盛年爾之諸父唯吾獨存遇此不淑其何
以爲懷也之純痛惟婦忝而生於鶴山先生之家又
忝而能馴諸父之訓而其不忝乃有如祝辭者今命
日于蓍龜將以端平二年月甲子葬于鄕
里山伯舅蚕賜之銘㫺柳氏之小姪尚託柳
州以不朽柳州伯舅之所不爲婦之年又不爲小不
宜使視柳氏小姪弗如也某執書哭不自勝爲之銘
曰喪父景翁喪母李氏叙守文翁亦復爾棄僅存唯
吾與兄尚志吾以君召窆不爾視爾舅伯恭爾夫不
巳求我銘竁予尚忍識緘淚矢詞以納諸隧
知巴州郭君(叔誼)墓誌銘
慶元末予試吏西川莫府與郭君幼才爲僚曁守眉
幼才爲青神宰戢姦弭訟崇學厲俗有治理聲予嘗
以陞陟論薦其後南海崔正子與之制置四川辟君
巴州則巳迫致事之年權相持不可予爲言君之才
開明彊濟往往精練少年所不及况西山爲西南劇
惟才是擇何可限以常制相不能難後果以治理聞
後九年予論事南還君固無恙也又二年歸自瀘其
孤允文墨絰過予眎以郭方叔黃中之狀爲艴然以
駭其略曰公諱叔誼幼才其字也郭氏系出唐汾陽
王後有諱及者爲廣都令因家于縣及兄甫爲御史
中丞葬縣之靈谿鄕墓至今存曾王考簡修妣宇文
氏王考之邵妣楊氏張氏考澤以公貴贈朝散大夫
妣楊氏贈宜人伯父汾號冲寂居士以孝友文學聞
于鄕娶宇文氏生四子君爲仲庶母史宜人出也大
夫無子取君爲後氣稟凝重七歲強記過人十二能
屬文幼失庶母至喪冲寂執喪哀甚巳而所後父母
即世公煢然自立與羣從刻若自勵有聲在庠亭間
淳熙十六年以詞賦舉于成都路轉運司紹熙三年
再舉中類省試宇文夫人卒服心喪慶元元年始賜
同進士出身授迪功郎監成都錢引務至六年始領
事篕君三十八而第第九年而禄處之晏如始仕如
素官吏無敢易一日使者猝至問歲出内幾何同列
噤無敢對公引牘敷陳指畫口喻會稽立就使者竒
之後有欲減新引之料而以鑿過舊引對抄吏雖知
有鍥薄銷蝕之弊畏上官屏氣不吐公曰不言爲愧
言爲罪寧罪無愧力陳其事退又白之餉所令下果
詰所從部使者始不能容以鄕嫌去两易漢州綿竹
主簿朝廷復紹興舊制命試教授公中其選參知
政事李公壁爲守檄攝理椽事有盤錯輙引與謀議
讞議稱允改眉州教授改辟東川簽書判官用舉者
改宣教郎知眉州青神縣首推搉酤以遠利攷覆薄
書分涖銷注以杜重催䂊借之弊两造在庭促席咨
訪立爲剖决獄無滯囚邑無冤民通判簡州一再攝
郡事節費助邊爲緡錢三十萬通判瀘州攝安撫司
機宜文字修城埤積倉斛復養濟院皆與有勞會巴
有劇盗大爲一方患始至大明賞罰盗賊屏息潰卒
過境執拘以歸制置司巴境用寧廩人以其羡二百
石獻于州公即以實常乎之虚數絶饋獻希宴遊不
飾厨傳考試類省崇雅黜浮四年不伐有懷歸意會
得怔忡之疾遂致其仕以慈明慶壽恩封朝奉大夫
尚羊林下者八年以壽終實紹定六年六月也
年七十有九自號肖舟老人築室藏萬卷書皆手所
校讎遺文有雜著八十卷肖舟詩藁二十卷理學語
類三十卷續通鑑長編增添綱目二十卷温公通鑑
評三卷藏于家元妃費氏贈宜人先三十一年卒繼
室費氏封宜人亦先三年而卒子四人允成允行皆
將仕郎允文允久皆業進士允文以後叔氏女二人
長適貢士費伯午次適儒林郎監懷安軍珍多鎮酒
稅費伯英内外孫十五人端平二年三月甲子葬于
縣之靈溪鄕震山以費宜人袝君氣雖勁而心則厚
事親居喪鄕黨有聞推田廬以卑同産弟所至與俱
易娉田以周外黨之乏不尚苟同雖壓以逵官貴人
遇所不可慷慨論辯不爲勢屈人或以執拗目之不
知其惟是之從也而嘗以謂二氣五行流行於天地
間雖曰厚薄殊稟剛柔異劑然陽勝者多勁直隂柔者
多委靡世衰俗壊士大夫依阿苟容氣使莫敢異辭
雖梁丘據之可否滔滔皆是&KR0862;於君之事有感焉
銘曰德而度其守維固執而求靡迹之留其行若流
其止若休靈谿之幽我銘孔昭
杜隱君(希仲)墓誌銘
予自幼與内外羣從兄弟皆從杜德稱先生遊蟲飛
而興日三商而罷夜䆫率漏下二十刻受館十餘年
猶一日也厥後弟兄連年舉進士第析圭持節者相
望余亦沗禁近而公卒不偶命也端平二年今天
子親攬萬機凡權相所擯抑者以次收召余玷選中
將朝公之子衍狀公之行謁銘余方抱空而前志慮
紛棼引筆遄閣則又念末俗凉菲師道浸微於德稱
先生之葬能不慨然廼次其行而銘之公名希仲系
出唐工部郎中子美之後曾祖隆祖該父師望皆潛
德弗耀師望壻于故驛之樊家焉生五男子公其四
也未丱卓犖不凡母疾方革公能盡孝以起其疾父
年彌高公能竭力以致其養凡生事死葬惟禮之遵
有人所難能安貧力學窮晝夜暑寒不間早有聲庠
序間郡博士禮延之以爲多士式平生斥攘釋老之
書崇尚禮義之學士有嘆老嗟貧者公曰窮則獨善
其身逹則兼善天下今窮不得志則修身以見于世
可也奚其憂其受産則辤腴取瘠其約巳則賙貧折
劵斥淫祠之方熾策曦變之必亡是豈無見而能爾
者所爲文早歲冨贍晚造清遒試有司弗合浮湛閭
里節衣縮食以經理其生家日以饒授諸子學躬自
程督年六十三得疾謝毉却藥遺令母奉佛老嗚呼
師友道喪士不知學古人自幼儀簡諒方甲書名禮
樂射御書數朝省莫習序分彪列循序而進如農之
有畔所以習德輔性爲大學止善之本基也自科舉
用人無復有入學之次而况士苟於得涉獵經傳以
佔畢訓故名物度數爲不足學襲浮踵陋架虚鑿空
苟能纂爲詞章以欺凡有司給取聲利以駭庸夫孺
子則舉世譁然師之於是小學之師廢而大學之基
不立吾於德稱先生之教而重有慨嘆云德稱取王
氏以慈明慶壽恩封孺人男子三人女子子二人
適張某高某男子十三人孫女子五人曾孫男女子
六人將以端平二年三月甲子窆於縣之正本里兊
山之原銘曰釋老之患幾於無儒科舉之學幾於無
書舉世由之德稱病諸我銘昭之以警世愚
程叔運(掌)墓誌銘
眉丹稜程叔運豪雋明辯有志斯世嘉泰元年子校
士眉山得其文紹定元年始策名類省試明年射策
廷中占第乙科以恩升甲授文林郎洋州觀察推官
徒步杖策過予渠陽山中問所從來曰掌不佞訪洪
公咨夔于於潛謁眞公德秀於浦城聿求當今名教
宗主觀善而歸今見先生志願畢矣䄂出一編書大
廷敷對之文也内而乘輿宫壼近而政府臺諫三衙
宦寺外而山東邊防和戰利害鑿鑿牙頰間舜俞爲
序以送之希元識其後又爲記孝友堂以旌其世德
予爲書之且賦詩以遣之予歸自靖之明年叔運再
調巴州教授予方期之以遠則聞死于寓廨矣實紹
定六年七月也享年五十其孤恪共治命以端平
二年三月葬于雲歸山故居之北泣而前曰吾
父易簀之言曰吾羈而窮惟鶴山是知吾葬而銘惟
鶴山是祈汝不吾從吾死不瞑走也敢以父之請請
其哀矜而賜之予不忍辤也叔運諱掌程氏系出武
昌世家丹稜曾王考誥王考炎以孝友聞今以名堂
考士龍鄕貢進士予嘗銘其墓妣褒忠史氏叔運蚤
歲能屬文年十八貢于鄉家貧自丁父憂千里負米
爲孀母養破䆫敗壁紬繹編摩亹亹亡倦以是聲名
籍甚繼丁母史憂自喪至葬禮而度有姑歸二江之
膺氏貧不能窆求予言一舉四喪其後客遊梁洋始
得諸公貴人資之稍稍即故居增築歌哭有所歲時
伏臘亦僅自給雖然其勞甚矣初至洋州即徹新官
寺誘勸悍俗未幾而邊難作四川制置桂如淵檄令
犒師于青座華陽隆冬犯塞攀木緣磴遍歷山寨盡
革虚名占籍之弊今禮部尚書李公&KR0811;爲四川制置
喜其深識疆事將辟置成都鈐司幹官爲有氣力者
奪去利路轉運司又辟教援巴州多士方屬心而未
及設施以死方叔運未仕時遍觀歷覽多所知識雖
草茅言事動中機務予在潼川嘗告子三事謂景獻
之喪二年無主鬯者謂鞏州之師傷於不審謂靖康
開禧之禍起於君子之不見用予固竒之洋州太守
程侯伯雄參謀制閫叔運論關表五郡兵將之弊䟽
漕運便宜計關防利害程甚稱之今四川制置趙敏
若帥興元上[婺-矛+牙]憂十議曰議十八族議結邊豪議守
險隘議城漢中議用義士議處忠順軍議䟎金州軍
議糴夏熟議親僚友皆當時急務也類省程試之文
條餉所一歲錢榖出入分畫區處有理此豈局於舉
子之科臼者嗜周程子及朱張氏諸書尤詳於歷代
通鑑本朝國史爲文不求合程度不唾塵爛語嘗舉
韓秦故相之誤聲之樂歌以切時政爲趙公所稱館
遇甚久今有雲歸鼓吹自由編歸田心畫萬物吐氣
編若干卷藏于家爲人彊項直情人有善稱之有不
善攘臂厲辭叱之故所至落落有田數頃舉其租爲
義濟以惠貧弱爲姑捐俸營田宅爲湯藥之助爲叔
祖出緡以歸其已易之屋爲鄕子弟之貧者招束脩
以資其學先是在洋州適當武休之變至巴南則代
者過更而弗授印叔運平日負氣不肯爲人低屈竟
以鬱勃不堪致病而斃予嘗反復浩氣一章大率集
義以爲主不集則餒持志以爲帥不持則暴以叔運
剛大之氣而加之直養無害之功則行行之由亦可
以爲聖門之高第矣觀其自贊有曰麤厲猛起頗欠
時中彊矯磨礲晚果有功方以覘進學之候孰知其
遂止於斯也娶蒲江譙氏生二子踏實務實銘曰
不可屈者志與氣不可必者時與位誰挖其逢十步
九躓鬱鬱泉原含憤賫志爾藏旣固尚輔于爾後嗣
重校鶴山先生大全文集卷之八十三
