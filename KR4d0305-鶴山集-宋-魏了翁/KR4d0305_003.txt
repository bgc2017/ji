重校鶴山先生大全文集三
古詩
送趙茶馬(師㞧)東歸
又因送客朝京闕意行偶過山之陽檻開岷嶺半天
雪簾捲峨眉千丈岡斷霞明空暮江白密隂藏雨秋
原香客歸便可報明主滿川看看秔雲黃
李參政(壁)生日(二首)
湖淺霜鴈寒天高老龍蟄悠悠瀛海間時運逓消息
黃鐘一龠回槁瘁亦敷澤茹茅趣連征墐戶同一闢
向來屯隂地有果終不食存之迺天意斯道古根極
公論無消磨物情自喧寂喧寂安足計秋雲卷無跡
請公護景光春事勤種植明朝揆初度萬象好顔色
(至後一日)二年老翁泉親酌石林壽林翁硬如石跌宕杯舞
手酡顔照湖山麗藻濯花柳牛頭望蟇頥隔闊幾煙
岫江梅驛堪寄湖水觴可侑林丘一曲閒事業千載
就屢空有真實萬變無雜揉用之還帝師歸則赤松
友蟠桃堪一嘗世味不同嗅得書方醉歌癡絶記前
守
次韻郭方叔諸公借胡致堂賞梅至夜賦詩
玄隂作秋冬殺氣寓風雪土深候蟲閉山静飛鳥絶
誰知無邊春萬古長不滅或暢然以舒或凝然以結
或聚爲融和或散爲騷屑又嘗以此觀諸人生意不
斷長如薰咸陽宫殿氣成霧忽作芒碭山澤雲神爵
甘露來紛紛畫堂巳入王政君人從動後觀變態誰
於起處探絪緼淺者若爲見夜氣長如神儻知起滅
幻便省消息眞如何天機之淺者但識人間桃李春
次韻劉左史(光祖)王亭觀梅
南山有佳境天作而地藏誰其搜抉之主者今歐陽
時當冬候最靉靆雲無光爛嚼暗香句浩歌黃竹章
詩成物有主意遠天無旁衆賓從老守遥林拱孤芳
氣味自爾殊凡卉不敢香芸芸天壤間何草冬不黃
獨此冰雪質老氣磨蒼蒼便如身㓗人昜知復難忘
頗懷熙豐日羣妍偃冰霜皓然深衣老春風貯肝腸
抉開第一機還作桃李鄕終然和鼎實以侑千歲觴
三嗅幾而作臨風倍輕狂
題潼川倅廳先得月樓
濃雲捲羃衡嚮北天風不搖萬響息蟇行爬沙踏科
曰顧莵茫洋長在腹本來全體自分明日用其間人
莫識弄丸之暇劃若逢笑拍闌干我先得
和宇文漢州乞房樓記詩
房公胷中妙刀尺翦刻玻璃貯寒碧今侯着樓於其
上竹色荷光得良覿詩來殷勤問故侯别日雖賖情
轉密因思當年飛蓋遊鷗鷺不驚潛鯉出春濃雪絮
人影亂秋老雲松半天屹蘇公二十四橋月尚愛西
湖風月夕江山好處餘戀嫪縱不即人人自即况今
簷撩雲與齊激楚高歌友朋集向來寒乞翻自嗤詩
掃黃泥巳無迹功名老我後加鞭文字餘人先奪席
欲搜萬象供刻畫自有此湖難此筆終當爲君記斯
遊摹寫蒼顔眞六一
約許侍郎(奕)諸公酒半宋正仲(德之)至自都城
人生能得幾回別一别公來四千日我騎紫馬出行
春公指黃扉入當夕誰知行止不關人解后天涯復
同席方看紫陌爛紅英忽復濃隂顆青實斷霞明
空白日靜過雨穿林亂雲濕如夢如夢夢邪非曰歸
曰歸歸未得𤏡南山崒東流斷關西雲霾北風急酒
逢故人一吸昜語及新事百憂集試問吾歸將何歸
梓州遂州有何擇况有青山老居士千騎東來闖然
入更得可人高帝孫又忻末至臨卭客儘判三日作
狂醒要話十年胷愊塞
登元祐閣次韻李左史(&KR0811;)所和范瀘州(于長)詩
飄風吹面酒無力萬響搖搖不停息主賓巉然立分
鼎抑抑威儀長不忒冰槃時薦櫻筍香烏絲快洒薔
薇墨夜深山靜天四垂悠然發我眞聞識
臨川過(椿年)永叔植慈竹義木於庭迺榜其
堂曰慈義索余詩
冬笋與霜堇孝可使之生老槐與枯荆義可使之榮
芸芸天壤閒何物非吾誠根心貫芽枿影響於形聲
過君資孝友早識眞重輕一時東南彦意氣何相傾
虚几隱天籟深居觀物情慈竹吾父子義木吾弟兄
夜簷月送影晝戶煙輸晴與我一般意乃作堂堂名
竹根頭&KR0766;&KR0766;下覆復上承木以同本故葉葉皆相親
承覆匪強合相親誰使令兹有靡不有斧斤日丁丁
願言厚封植歲晚長青青
潼川憲司拓圃築亭取康節語名以四春得
古詩十二韻
皇天平四時不以秋先春仕人奉天職不以德後刑
次序固云然表裏元相因方春布陽煒萬物皆精神
當秋乃揫歛黃落山川貧天機之淺者榮悴爲戚忻
誰知天地心於此常肫肫旣嘗驗諸理又以取諸身
四德孰非元四端孰非仁刑威雖時用生意固長存
四時長有春吾聞邵子云觸事識初心乃以名吾亭
遂寧社稷壇與風雷雨師之壇混爲一區其
間多悖禮者某偶攝郡事因爲隨事釐正
始余求諸社窮巷窈而曲草隂荒蒙茸林影亂樸樕
其中有屋廬其下主以木社稷風雨雷皆於此乎告
趨闇不求陽如叢祠而局就簡不辨方如古墓而族
引我拜平上高床被茵褥使我視所陳紙幣薦薌燭
爵不以坫寘酒不以茅縮牲不以碑麗齋戶不以宿
於禮無所稽承訛巳云熟從之則咈余不從亦違俗
是心旣不慊雖暫亦爲瀆屋不受天陽此豈容有屋
先昜其甚者餘事踵相屬其有不逮爲則以告新牧
次韻張太博(方)見貽(二首)
門前車馬塵滔滔試問有誰閒似我夜燈照出千古
心曉䆫掣破重玄鎻
别後幾如隔世人閒中認得當年我清風應傍笑譚
來明月不隨門戶鎻
再次韻
眇觀千載苦無人窺見一毫先有我雋敏旣爲文采
誤高明又被玄虚鎻
我嘗妄意於古人子今用力苦先我安得從容長似
今借子玉匙發關鎻
次韻張太博(方)得余所遺二程先生集辯二
程戲邵子語
文字未科斗圖書未龜龍粲然天地間此理觸處逢
是謂象之祖而爲數之宗昊犧古神聖先得人所同
文因而繇之旦出亦並雄訖于我孔聖天命滋益恭
渾然一理貫密察而從容辭變與象占四者固所崇
推辭以知變象占在其中荒荒秦漢後學者昧所從
不以災異會則以虚無通天開周程子昜道乃復東
動靜靜復動終始始而終上承千年緒下起百世風
同時有邵子講道于伊嵩天地之運化隂陽之無窮
即物驗消長先幾知吉凶邵子極道數獨立幾無戎
(助也見詩注)二程自周孔爲時開夢夢其歸則一耳昧者結
忡忡學之將柰何矧余倍顓蒙要知羲皇心須踏周
孔蹤
虞萬州(剛簡)生日
春風吹我游錦官客眸飽作滄江觀鶴飛自由白日
靜山來不斷平野寬主人聞客倒口徙迎案頭點昜朱
未乾速呼朋儔俾接席又遣兒女來拜前館中列鼎
食客衆堂後鳴鍾聚指千客來輙留張坐飲客醉復
與開榻眠主人投閒六年久禄廩不繼胡能然問之
主人笑不言神情散㓪心常閒向來曾於我乎貸至
今尚質黃金盤又聞吾兄市橋尉假五十萬青銅錢
橐中似爾空亦屢門外車馬紛闐闐其間猶有不知
者誤謂公子非儒酸誰知出分本無幾况復奉賜隨
分班知之不知吾何恤日用飲食於其閒西京相裔
平通侯輕財重義無敢先三年田家未云久便懷冨
貴譏南山節侯有子韋少翁亦以明經世其傳爵之
附庸有何薄徑欲忍愧從夷蠻人於居約視所守又
以久近察所安近而不渝儻可勉久而無怨良獨難
不須遠求漢諸公姑復近攷今時賢雖云暫間未嘗
約一念長作膏火煎戚然不能以一日寧復如君之
六年泉無晝夜蓋有本潦有朝夕繄無源歸來試與
友朋道言之孔易行維艱厥今人物眇然甚天道豈
不於君還友朋請書爲君壽更祝養素勤加餐
董侍郎(居誼)生日
后皇一念根至仁地雖南北民吾民一二指搐不可
信彼動此應關諸身人言犬戎相噬吞彼蚌鷸耳吾
漁人大國信誓方重申時遣升勺蘇窮鱗有狼其心
不我恩嚢書赤白驚嚴宸帝曰可矣予其征臣某
奉詔之淮濆臣某董師留漢濱西南憂顧誰其分我
有從槖之親臣時其動靜制主賓自闑以外惟將軍
邊頭赤子方寢薪旆旌悠悠鳥烏馴將軍羽扇白綸
中且將沈靜弭放紛邇來世道波沄沄士爲欲縛迷
天眞開禧戎首終身焚未聞先事人有言大官一唱
和者羣前而和之後云云厥今狂猘先狺狺事勢不
與開禧倫方拯摯獸招飢蚊此何爲者祗自塵志士
憤惋三軍顰置之不治虎患存治之不勝桃蟲拚勝
之不盡窮獸奔盡矣復與誰爲鄰譬諸白黑方交枰
彼據腹脇吾邊唇養成持勢猶不均况彼攻奪吾逡
廵局勢往往隨時新不有妙手誰彌綸人才生世厥
有因帝賚天假崧降神一心可以位乾坤浮雲軒冕
何足論祝公早還要路津并包衆智資多聞倡明大
義清妖氛攜持令譽歸麒麟蹇余不能康世屯浯溪
有石高嶙峋儻能奔走東郭㕙
王緫領(鉛)生日
皇天覆后土藐然中爲人職職萬同宇何所非吾仁
一二指搐耳動且關嚬呻置之非害事尚欲求其信
矧今我赤子犬羊所噬吞養之將遺患迫之幾寡恩
猶以赤子故未忍窮追奔蠢彼不我德羽書驚嚴宸
帝曰斯可矣戎首將自焚一軍戍江介一軍留漢濱
雨中徹桑土火後憂突薪又念蜀上游擢才餉吾軍
蜀力如蝸涎僅足以濡身云胡走荆楚坐視空川秦
天下本一家奚必爾我分獨憐去天遠緩急呼不聞
公今從此升於國擬世臣家有憂民譜切磋及兹辰
直前明分義郤立思本根豈但無怨公此志長光新
抑使蜀父兄壽公以峨岷
歌詩三十五韻送前知隆慶任侯(逢)赴召(九月)
向來虎豹蹲天關啄噉人命無敢干任侯于時外小
官有筆如刀剚權姦權姦未夷骨先寒有開天誅亂
旋刊寘我宗社于山安忽焉倚伏不可摶天心克復
理好還是時增秩綸言攽扶聳義烈增壯顔邇來十
載國步艱思以吉士儀清班侯今以選賜之環進退
語默人所瞷侯以時考以事觀慶元眎今奚昜難浮
驂妄轍紛多端大車檻檻長自閒中原胡塵暗河山
行人載書墨未乾深仁大信而敢奸彼民元黃走壷
簞我復翦刈如草菅惟皇上帝憫人寰嗚呼言之
鼻辛酸侯兮去去心體胖允矣直道非俗觀士所欠
者非朝冠要令反覆耐久看前陳亟與攄肺肝且使
志士興長嘆讙言此士嘗譏韓始終激烈心如丹寘
名大小任公間
領客君子軒木芙蓉盛開分韻得紅字
白煒司節青女戒霜草木落而變衰春秋
忽其代序偶偕勝引往踐蕭辰得之若驚
褰芙蓉於木末懷哉無斁知松栢於歲寒
客有誦韓公叢紅之章或遂舉白傅車斜
之例觥籌多又詩令載嚴旣訖賡詶寕無
序引
天公冨萬有盈宇何充充秋風一搖落所得緣手空
忽於臞悴中覩此寒露叢天然眞冨貴送盡人間窮
雅傳與騷經凡卉亦見容胡爲抱昭質一盻獨未蒙
或訝木末褰或比水間紅至近前上處至明日方中
碩人亦俁俁於此猶不逢莫我知矣夫佇立看秋風
重九後三日後圃黃華盛開坐客有論近世
菊品日繁未經前人賦詠惟明道嘗賦桃
花菊外此無聞焉因相與第其品之稍顯
者各賦一品某探題得桃花菊
南陽有佳人被服長脩姱黃中粲有章秀外青無華
朝飲晉柴桑夕餐楚長沙惟與高人處恥作流俗夸
元都有俗士品格固爾差遺之以潘沐強欲相塗搽
南陽笑謝遣於此我何加遊女蕩春風漁人眩紅霞
爾比子於是豈欲相疵瑕卿自用卿法吾亦愛吾家
寄聲謝程子爲我刪此花
次韻薛祕書(紱)見遺玉臂格謝書則堂扁額
人心之精微未動孰爲判邪正介然形君子小人斷
熙熙大雅歌洋洋關睢亂或覘時安樂或識世屯難
是惟言出口矧復書脫腕至著恢人文至微極幽贊
或者藏其心外飾徒璀璨誰知敬肆間德之所聚散
卓哉符溪老吾道資禦捍萬殊錯揉中獨識一理貫
反躬事省察憤世興寤嘆揭堂闡斯則絶識陋秦漢
於余或有所相謂畫可玩無物報瓊瑶作詩附筆諫
飛雪亭
自荆入蜀路險絶墨猿聲中膽欲折萬州江頭舍舟
楫又趣擔簦窮岌嶪危磴連雲如積鐵亂石砭足十
九跌僕夫流汗馬吐舌遥望盤龍拄天脅懸瀑落嚴
噴霏屑中間有亭曰飛雪十里隂風寒入髮人言此
地無六月火雲射地人不暍誰知利欲所熏灼以身
試險車結轍伐性焚和大如烈試於此亭解羈紲呼
取大斗酌甘㓗一飲令君消内熱
張義立(方)得古井以木爲甃命曰亨泉而求
余詩
井居安其地井通會其時地維人所宅時乃天之爲
方冬羣動息水德潛清漪而隨春木升環頂沃華滋
性情固下潤功用由上齊(音躋)孰若無事中一降一騰
之是理契天運逵觀正在兹張侯得木井妙製參皇
犧其間相生意似昨俗人知堙廢幾何年而獨與侯
期書來屬共賦此理難下詞但於井之象發我深沈
思且如初升五泰通人所資乃於巽入坎中含兊承
離通塞靡自遂睽遇若有司坎惟生於一孚實以爲
基世途自亨否我德無成虧屬侯善䟽瀹母俾纖塵
緇不食吾不即食之吾不私小大隨所汲辯義而審
施客來問出處爲誦亨泉詩
重陽分韻得放字
層雲生夕霏寒雨濕青嶂平生愛九九誰謂不可仗
盈盈黃鞠華采采鬱金鬯點撿襟䄂閒清芬固無恙
門前秋隂隂席上春盎盎惟餘憂時心忽忽未肯放
鶴山先生大全集卷之三
