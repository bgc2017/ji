默堂先生文集卷第四
詩
奉酬楊逹甫見贈
春風不世情暖入閒門艸君詩其似之披拂逮枯槁平生
金石友歲晚跡如掃一見楊夫子胷腹便傾倒間關六年
別一字寄不早忽蒙錦繡贈光采照龍藻嗟我獨何人揖
我謂我好無乃嗜好偏收拾到羊棗從來詩人竆君亦行
此道我欲從君游山林不知老
小軒觀月呈興宗叔
茆簷手可攀修行出簷上寒蟾漏疎眀碎影羅屏障情知
月色好逹覽在虚曠東家富池臺端坐不能訪山林足寓
目細大初無相但使人心安景物自清暢霜風中夜作曲
沼金飜浪禽鳥斷飛鳴杉松起酬唱燎爐宿殘火尚可温
新釀數杯遣沈冥萬慮一時放誰能外形骸于世無所仰
晤語一亭間頽然齊得喪(老堂也東家謂佚)
流長亭(先塋曹載德)
江拆亂山圍西來素練飛嵐光環石窆潭影漾松扉欲静
風前樹難忘草上暉但期流澤遠長與水東歸
再用送昭遠詩韻寄昭遠昆仲
六經學不傳誰能尋墜緒君家有師承不數蟲魚注公子
韋氏門粲若五星聚胷中容萬頃一一黃叔度人情悦紛
華世路争馳騖取樂須臾間轉首已失據余生末俗中蚤
幸識夷路折桂從乃翁頻年麾不去冉有豈辭僕樊遲亦
能御雍容荆渚間夫子步亦步初從言下入筌蹄索魚兔
終遂義中行良樂驅騏馽有時坐終夕收視息浮慮了了
不可言明明有佳處別來能幾時心月翳雲霧諸郎幸不
遠寄語多予悟坐為塵事攖空詠別知賦遥想玉華遊春
夢如飛絮(聞令德為和詩今作此他日當以示令德也京師與昭遠約遊玉華既而返舍以事阻爽約)
小軒閒題二首
舍南舍北梅墻裏墻外竹逌然寄其間不見一物俗東風
將小雨夜漲春池綠俯檻數龜魚仰簷送鴻鵠交情石投
水坐客冰照玉從容得此生已矣萬事足誰言南軒小正
可陋華屋但恐世故攖不容長處獨
青山拱簷楹綠水鑒毛髮花香晚更清鳥語静不聒客至
不能飲舉觴聊自罰坐嘯激清風起舞弄眀月是身如浮
漚起滅在溟渤百年一彈指何者為不沒文章會消磨名
譽易衰歇淵明吾之師兹理久已逹
約令德郊行二首
簷前搖風拂面低麥芽穿雪綠齊齊憑君便作遊春計莫
待花繁去路迷
小雪纖纖盖地皮一翻風過忽成泥東君似勸人行樂不
使塵埃趁馬蹄
酬晏伯逹
半生流轉任飛蓬萬里歸來興又東寂寞倦投揚子宅低
回却寄魯矦宫阻尋雞黍他年約長憶園林一醉同何日
過君花下飲爛看濃豔舞春風
錢塘書懷二首
遠客真秦贅清時謝楚狂斑衣辭故國青佩久殊方世俗
蠻争觸余生穀似臧正須逃姓字毋使異庚桑
客舍連朝雨春愁醉夢如白雲千里目黃犬萬金書所幸
交情薄從來世事疎只應狼疐尾空自詠歸歟
錢塘學中寄伯思六言五首
門外鸎驚短夢窗間雨送清寒亦有惜春情緒分眀不奈
花殘
點點榆錢委砌冥冥柳絮穿簾日暖野禽争食紛綸忽墮
危檐
劒水庭闈底處苕谿水月彌深綠草年年離恨白雲日日
歸心
世路紅塵可厭人情白首如新便可閉門端坐不須開眼
看人
部伍亭前歸路鳳凰山下蕭齋我自無聊不住君如有興
重來
雪中入國門寄令德三首
紛紛輕薄欲誰從愛子從來臭味同千里遠來應念我速
須鞭馬要從容
此生扵世已心灰自笑都城十往來為有飢寒餘慮在故
應隨俗強低回
誰能一飲千鍾分付閒愁入酒中共向重樓看曉景一
天飛絮舞春風
下汴
參天古柳鳴蟬急卷地黃流轉岸多好去扁舟穩扶柂秋
風吹水易揚波
過淮
天高秋月涼風定秋水清扁舟淮海間愛此一葉輕微生
久羈旅囏險已飽更經今幾往來始見波浪平篙師且停
櫂莫遣魚龍驚吾行欲安之要待東方明
登召伯斗野亭
落帆新城曲維舟古河右幽尋得危亭星斗穿戶牖西風
掃殘葉庭宇不待帚娟娟雲間月亦復照杯酒明朝又東
南汙流映衰柳莫以此時心熾然兮淨垢
過浦城贈王令長源二首
化龍潭上濯滄浪夢筆峰前憩小棠十載不辭淹簿領一
同聊欲課耕桑經綸未展風霜力文采空餘錦繡腸莫嘆
竆荒縻驥足萬人飢凍要扶傷
半生流落倦塵埃聞說英名首重回畫虎自慙非妙手割
雞空復嘆高才北堂戀戀思歸夢南浦匆匆惜別杯此去
山林真已矣看公雲翮振風雷
題綠波亭
南浦江波綠陽關柳色青夕陽千古恨分付短長亭
還舍
半生走長途所冀亦已微田園已蕪沒及此徒手歸妻孥
攜幼稚相望天一涯所嗟垂老親甘旨不得時季妺復未
嫁長姊貧且嫠皇皇三十口未欲聽所之平生道義交歲
晚無晨炊豈不念我貧閉戶長苦飢高門多自足我復拙
言詞已矣可奈何顔公猶食糜
鄧元孚待制挽詞四首
從容紹聖末直節更誰攀不見豺當路懸知虎在山石渠
聊試可江國竟投閒尚冀調金鼎那知去不還
永泰君臣分欽慈母子恩淵衷雖有在孤跡自難論身去
朝廷遠名垂簡冊尊秖應延閣命猶未厭輿言
季父恩稽報平生不自安諸郎方未命猶子遽先官義氣
今何在高風衆所難惜哉耆老逝閭里欲何觀
越岸方投紱將回出岫雲楹間俄夢奠地下去修文落日
川原静悲風草樹薰但令千載後掩涕想餘芬
與楊如愚四首
文章初不計工拙言語何嘗識重輕不向故人齊物我一
生懷抱為誰傾
半生蹤跡辱泥沙胷膽初無獻子家臧穀亡羊俱可念不
須蠻觸故紛拏
十年相見不予疎亦記平生戲笑無縦有伯禽堪寓意可
能終不記狂奴
谷風凄怨不堪歌奈此人情世態何流俗但隨憂樂轉故
人應合起頽波
存誠齋夏日呈龜山先生二首
長者一牀室先生五柳門度人聊示病觀物欲忘言小圃
池臺足薰風艸樹繁杖藜隨處處歸鳥報黃昏
雙檜軒之北高梧戶以南午隂臨短夢曉吹落清談鬭老
三無喜嵇生七不堪天涯復相值此意得重參
答朱晉老見責不赴會
屠龍事業初何有畫餅聲名不願求春色未闌猶足賞亂
花深處要追游
逹觀軒(學中延平)
林杪飛空出栱枅登臨高處亂烟迷雲鵬擊水南溟近霜
劍凌空北斗低千里江山圍萬井一潭風月納雙溪同誰
此地呈胸腹下視囂塵萬不齊
宿仙霞聖仙寺呈伯思子静二首
風物吾鄉似山川地勢分稻畦飜碧浪麥壠布黃雲客舍
常争席山僧獨獻芹茆柴餘瀝在聊餉僕夫勤(老僧以茆夜泊聖仙)
(餘可以飲僕柴酒見餉其)
曉日山原静薰風杖屨輕開談時造極得意自難名奔走
非前計淹留見俗情頼渠金石友端的慰平生
通州夏雨
長風卷地驅炎暑暴雨飜空送晚凉只此蚊蠅俱掃跡不
須迢遞待秋霜
延平林力道閣上觀水二首
千重翠巘分三岸十里寒潭合兩溪更得横流吞險瀨豈
嫌春水濁如泥
要看春水拍天流更為溪山一日留誰遣白雲迷眼界坐
令歸思入扁舟
兩浙周提刑生日
淮南艸木亦知威故國重看衣繡歸不用埋輪留魏闕故
應持斧静圜扉天瞻柳舍雙丸會地應蓂階五葉飛此日
長庚來吉夢弧南終並一星暉
默堂先生文集卷第四
