默堂先生文集卷第十三
奏狀
辭免舉賢良状
右脩職郎改差監潭州南嶽廟陳淵
准尚書省紹興七年六月一日劄子左朝散郎充徽猷
閣待制提舉江州太平觀胡安國奏承潭州公文准禮
部牒三省樞密同奉手詔中外侍從之臣各舉能直言
極諫之士一人者臣伏見右脩職郎權江西按撫制置
大使司主管機宜文字陳淵深究先聖之微言能談當
世之要務通達國體曉知政經若獲造廷俾攄所藴必
有忠讜上副詳延伏候敕旨五月二十八日三省同奉
聖旨劄與胡安國依紹興元年九月十一日已降指揮
具陳淵詞業繳進劄付淵須至申聞者
右淵竊以賢良方正能直言極諫之舉起扵漢之孝文盛
扵武宣逮其衰世猶不敢廢故得人之盛至今稱之唐因
其制進士之外設為制舉以待非常之才一時名臣多此
途出至扵本朝尤重其選既舉之以侍從之公又稽之以
平昔之業必也行藝適稱然後試之以六論詞學俱優然
後考之以廷對盖每發必中始獲與選斯亦可謂難矣自
非深竆經史百氏之書博考傳記諸儒之說通達國體眀
習世務必不能仰副朝廷招徠之意如淵學問荒疎志業
無取至扵文墨尤不足觀豈可苟冒榮名自取黜辱所有
繳進詞業指揮不敢承命謹具状申尚書省伏乞照會施
行謹状
紹興七年七月日具位
辭免監察御史奏状
左承事郎守秘書丞臣陳淵右臣今月某日准尚書省劄
子四月十八日三省同奉聖旨除臣監察御史者臣聞命
震驚㒺知所措伏念臣困而後學老不適時頃緣貧病過
竊奉祠之禄退安林藪已為僥幸重蒙恩召賜對改秩且
復寘之書府尤非其分今在官未及一年告假殆居其半
瘝曠之罪日俟汰斥而乃更冐臺察之除雖由親擢其敢
奉承臣仰惟國家自祖宗以來崇奬紀綱之地信用其言
故凡居憲府者不論高下必以守道不回忠信可考之人
為之所以止邪扵未萌而消患扵無形者用此道也顧臣
何人乃獲兹寵況臣祖父名監與今所除銜上一字聲韻
雖殊而字畫無别稱用之際情所未安欲望收回成命改
授能臣上以遵累朝任擇之意下以弭賤臣濫得之譏臣
不勝區區之願謹錄奏聞伏候敕旨
辭免右正言奏狀
左承事郎守監察御史臣陳淵右臣今月二十八日准尚
書省劄子十月二十七日三省同奉聖旨除臣右正言者
臣聞命震驚罔知所措伏念臣一介賤士百無所長陛下
拔自遠方寘之要職久稽報效未即棄捐臣非不欲傾竭
肺肝仰酬知遇而年衰氣索鞭策不前復此超除義實難
處況諫省久虛之職乃朝廷不次之遷豈惟公論之所不
容亦恐後來無以塞責伏望聖慈收回成命以待異材改
除臣一在外合入差遣少安愚分謹錄奏聞伏候敕旨
再辭免奏状
右臣近具奏辭免除臣右正言恩命准尚書省劄子奉聖
旨不允臣以非才義難祗受須至再有陳請伏念臣頃以
貧窶之故仰禄嶽祠未及終任特蒙收召臣名在仕版不
敢違命比至闕下薦被誤恩一年之間已遷臺屬皆非臣
所宜得者辭不獲從亦既就列臣惟近制察官唯以分糾
六曹稽違為職繙校簿書僅同胥史非若前代用人必有
回天之力動搖山嶽之勢然後可以辦也故如臣軰衰遲
疎繆之甚苟安分守亦可勉彊然進非其序固已大愧物
論未皇自劾遽又超遷況諫省之官自昔難得其人若非
望實兼隆豈宜輕授而又中興之初陛下與一時名臣共
圖雋功克昌大業雖深謀遠慮必出宸斷而拾遺補闕亦
頼正人顧臣何者敢冒兹責此所以聞命驚憂無所容措
懼必得罪而不敢以亟遷為榮也伏望聖慈察臣誠懇實
非飾辭特賜檢會前奏如臣所乞以允公議臣不勝祈天
俟命之至伏候勅旨
辭免秘書少監劄子
左承事郎守右正言陳淵准尚書省劄子節文二月八月
三省同奉聖旨陳淵除秘書少監兼崇政殿說書進講左
氏傳淵衰晚不才昨蒙誤恩擢寘諫省淵智識淺短議論
闊疎曾無毫髮上副聖主求諫之意朝夕憂懼無所容措
方俟譴逐又辱超除惟秘省越分之遷經筵非常之選如
淵何者敢當此寵況淵祖父名監與今來官稱正應迴避
所有上件恩命不敢祗受欲乞特賜敷奏收還成命改除
淵一在外合入差遣以安愚分
再辭崇政殿說書奏状
左承事郎新除宗正少卿兼崇政殿說書臣陳淵右臣近
蒙聖恩除臣秘書少監兼崇政殿說書進講左氏傳緣臣
祖父名監已具申尚書省乞賜敷奏改除臣一在外差遣
再蒙聖恩除臣宗正少卿其崇政殿說書進講左氏傳之
命尚仍其舊臣義當辭免不敢輒避煩瀆重干聖聽臣聞
春秋之有三傳所見不同互有得失故自漢以來如歆向
父子猶不能無異同之論以陛下聖學高眀尤深扵春秋
其扵左氏傳亦宜有所去取以通經旨如臣淺陋無識顧
何足以上當勸講之職所有除命未敢祗受伏望聖慈特
賜收還以安愚分伏候敕旨
貼黃臣初除秘書少監兼崇政殿說書秘書少監扵近
降指揮不合辭免緣臣祖父名監扵法當避已具申尚
書省乞賜敷奏除臣一在外差遣伏蒙聖恩改除臣宗
正少卿臣已祗受訖所有崇政殿說書例許辭免在臣
分義不敢但已遂至上凟天聽臣不勝皇懼戰栗之至
劄子
赴召與執政劄子
淵往者蒙恩賜對旋復被罪朝廷憫其無他特與洗滌更
緣薦引置之樞府編摩之地遲暮疎拙懼不能當尋請嶽
祠庶幾亟獲微禄可以自活自承改命以來忽已兩考方
幸投跡丘壑少酬素志今兹又蒙收召顧職分則不敢違
禮而飾詞念庸妄則難以冒榮而苟進彷徨失據驚悸成
疾久之不免扶持就道冀逭有司慢令之誅而已無何纔
至闕下重蒙睿旨再令登對揣已無堪益增愧恐恭惟廟
堂諸公以堯舜之道輔佐聖主固將盡攬天下英才同德
一心共濟囏運海内遺逸之士誰不歸心如淵等軰鳬雁
飛集初無損益伏望啓迪之暇略賜開陳使不肖者姑以
奉祠之禄待罪山林終此一任因之自免以老就閒如是
則是非昭融取舍公當非惟少弭朝廷一時過聽之譏亦
所以興起天下彈冠願仕之志淵雖與鹿豕為羣其幸多
矣
壬子八月十八日上殿劄子
臣嘗謂僣竊未平則二聖之歸無期夷狄之禍不觧南北
分裂生靈塗炭此固不可一日而寧居也然而欲平僭竊
而内有盜賊為之梗則盜賊未除僭竊亦不可得而平矣
牽制踰淮之師涵養逆寇之勢因循不振職此之由故為
今日之計莫若先除盜賊俟其不能為患然後北向以定
中原跨河越岱而并居之乘機應變坐制黠虜宜無不如
意者昔劉先主之入蜀也欲資其富饒以争天下其先定
之計固將滅魏并吳而存漢然孟獲未降諸葛孔眀不敢
越險而東出則以掣肘者在其後故爾故其討獲也七擒
而七縱之力屈而不誅其人勢敗而不絶其欲竄之山谷
乃所以安之獲安而蜀人安矣蜀人安然後孔眀得以十
倍曹丕之才併力而擊魏魏亡吳服而漢不得不興此其
志也惜乎謀已定而數竒師未捷而身殞然其所建立已
足以取信扵後世矣今江湖荆楚閩廣之寇盖非止一孟
獲而已而其所過殘滅井邑為墟暴虐之甚又非獲比則
為民除害誠有不可緩者而陛下連歲出師必遣宰執又
副之以大將芟夷招納舉無遺算其所以度内外之勢審
先後之序固不待臣之言矣然臣以謂討之之難不若安
之之難盖自宣和以來監司守令不得其人掊克相師繼
以殘忍民無所赴愬棄耡耰而帶刀劍者幾年扵兹矣今
旌麾所臨次第平定而郡縣牧民之官又不加擇兇渠雖
殱禍根未絶萬一舊弊繁興逆意復萌雖欲人人誅之不
可得矣臣故曰討之之難漢宣帝謂龔遂曰選任賢良固
將安之故臣願陛下及其初定任擇忠信之使分按諸路
諭以重民之意委以刺舉之權俾奸貪不法之吏不容扵
時而公正廉勤之人得以自效然後拔其殊尤聞之朝廷
以為郡縣之長則遠方受賜鰥寡孤獨宜無不得其所矣
此安之之道也必欲濟師舊邦以慰簞食壺漿之民而盡
復祖宗之境土須吾民之安然後擁衆横行以圖決勝似
或未晩傳曰欲速則不達又曰必有忍其乃有濟區區之
忠唯陛下察之
臣聞古之為臣者有稟令無議令故令出扵上下知奉承
之而已此法之所以行而事之所以立也往者靖康之初
淵聖皇帝以兼容之度博訪羣言俱收而並用之甚盛德
也而忠邪雜糅是非不公故每下一令上自禁從下至百
執事之臣與夫布衣韋帶之士必群起而交攻之或已發
而中廢或盛行而遽改或姑存之終至扵委靡不振而後
已以故一事無成拱手以待禍其為弊至今尚在也此而
不革無以立政故臣不避僭越之誅為陛下極諫之夫議
政之地昔時士大夫屏息而過之如恐犯分及其後風俗
一變乃始有竊議其非者又其後公肆詆訐無所忌憚則
今日之弊是也廉陛不分莫此為甚朝廷之勢安得而尊
朝廷不尊則國威不立國威不立而欲以指麾顧盻定天
下之大議臣固知其難矣傳曰下輕其上爵賤人圖柄臣
則國家搖動而人不静矣此古今通患也今天下之事宰
相行之臺諫言之若是亦足矣臺諫耳目有所不及則詢
之侍從侍從思慮有所未至則求之百執事其有遺策乎
而又下取布衣韋帶之士俾道聽塗說之流得以肆其不
根之論臣恐徒為紛紛無益扵治雖然人主之德莫大乎
聽納如陛下之舍己從人不間貴賤雖堯舜亦不過此臣
子所宜將順者也而臣私憂過計更為此言者非固欲棄
愚者一得之慮也以謂布衣韋帶之議資之以廣聰眀則
可也若創法立度而惟此曹之徇適足以自眩而已自古
造事者謀之以同斷之以獨故總覽兼聽之誠常施之扵
未決之前而是非可否之私不容扵已定之後為是故也
故臣愚願陛下自今凡有大事議之而後行已行而議者
勿聽毋使眀謨坐困曲說則天下幸甚
紹興九年十一月上殿劄子
臣聞孔子之言智仁勇曰知斯三者則知所以修身知所
以修身則知所以治人知所以治人則知所以治天下國
家矣夫自修身治人以至為天下國家莫不以此故子思
子曰智仁勇三者天下之達德也所以行之者一也無所
不達而行之以一則扵斯三者莫知所先後矣臣至愚甚
陋陛下不知其不才處之諫省若將責以言者臣井蛙之
知誠不足以測知滄溟之大亦何所遠然臣嘗讀中庸之
書竊窺三者之旨求所以合乎聖德者以謂陛下仁智則
有餘矣而獨扵勇未嘗加意焉此臣所以不能無疑也何
以眀之陛下無所不知而能行其所無事智之至也無所
不愛而能克己以消兵仁之至也乃若抑畏太甚而示人
以弱則靳扵勇矣夫勇非撫劒疾視曰彼烏敢當我之謂
也如天之行健終古不息如水之攻堅疆莫之能先操至
權以默運斡萬化扵不測夫是之謂真勇神器待之而後
安四海依之以為命其又可略耶昔者以大事小莫若湯
之扵葛文王之扵昆夷以小事大莫若太王之扵獯鬻勾
踐之扵吳孟子盖嘗以是為仁且智矣彼其處心積慮豈
有異扵陛下乎如太王勾踐固不足為陛下道至扵湯文
之事乃陛下之所安行者然以臣觀之湯事葛文王事昆
夷雖曰無所不至及其十一征而無敵扵天下命將帥遣
戍役以守衛中國亦何有扵葛與昆夷哉故忘己以樂天
者雖聖人之事而用兵以保民者亦王者之所不得已焉
此湯之勇所以表正萬邦文王之勇所以一怒而安天下
之民也由是言之湯之扵葛文王之扵昆夷方其事之也
勇已行乎其中矣苐不露其威而已今陛下之扵鄰國將
不露其威乎亦將信之而不以爲備乎此臣所以通夕不
寐求其說而不可得也或曰小役大弱役彊天也順天者
存吾何容心哉臣則以謂欲知天道視民之去就而已民
心歸之天其有不從乎湯以七十里文王以百里其彊大
不足言矣而孔子以湯武之事爲順乎天而應乎人得民
故也得民斯得天矣曷不觀今日河南陜右之民乎已叛
者欲歸方叛者隨悔此豈人力之所能致哉天實使之也
然則或以不校爲順天或以征誅爲順天其義一也陛下
孝弟之至通扵神眀凡遐方異類不可以言化而理諭者
固將有以感之也則兩宫之還宜有近日未還之間隱忍
以致愛親之誠既還之後釋憾以睦鄰國之好此固陛下
已定之意其誰曰不然然臣之所言盖非謂今日之所當
行也以謂天下之大宗廟社稷之重祖宗開創之至勤累
世扶守之不易適當小雅盡廢之後而陛下承之其可不
為後來慮乎天命靡常事變難測以天下之力過為之備
以待不虞非失計也記曰凡事豫則立不豫則廢故臣願
陛下稍收異議以来天下敢言之士毋或輕棄厚積錢穀
以為他日糗糧之用毋或妄費密飭諸將練兵秣馬毋得
輕動失信亦毋恃其不來以豫立事而養之以勇庶幾萬
世根本扵我乎定則天下幸甚
臣聞儉非聖人之中制而孔子對林放之問則曰禮與其
奢也寧儉豈以儉為禮之本故與盖常人之情由儉入奢
易由奢入儉難故當用儉之時不可不慎不慎而無以約
之則末流之弊將至扵不可勝救矣臣觀自昔創業之主
皆有儉德盖其興扵閭閻熟知民間之疾苦稼穡之艱難
故愛惜天物有不期然而然者禹之治水八年扵外三過
其門而不入逮地平天成之後乃作禹貢既第田以制賦
又因民之所願而取其有餘其微及扵漆枲絺紵羽毛齒
革與夫魚鹽橘柚之可扵口菁茅簵楛之適扵用皆在所
取盖亦莫非民力之所得者方禹櫛風沐雨手腁足胝之
時親見百姓之勞苦已而安享其奉固宜有所不忍也故
禹菲飲食惡衣服卑宫室孔子美之以為無間豈所謂愛
惜天物有不期然而然者歟至扵守成之君往往不然輕
費妄用卒以召亂求如漢之孝文盖亦千一耳今陛下所
乘之勢如孝文而天性似之所歷之艱險如禹又不待學
而後至其扵儉德天下戶知之矣而臣強聒猶欲有所獻
者書之稱禹曰克勤于邦克儉于家或曰儉可以施扵家
而已是大不然國之本在家而儉固將施之扵國也孝文
惜百金之費而制度不立終愧前古使其儉扵一已又能
推而廣之如彼其質雖二帝三王之功可跂而及矣可勝
惜哉比年以來陛下恩惠太泛賞給太厚匪頒賜與之費
幾扵無節此固陛下甚盛德事然府庫空虛而發之不已
財賦匱竭而取之益詳陵寝未成郊祀不遠内有諸將之
饋外有鄰境之好所用既衆而所入寔寡此臣所甚懼也
周官唯王及后世子不會說者曰不得以有司之法治之
誠然是周公作法開後世人主侈用之端也而可乎臣謂
周之冢宰以九式均節財用有司雖不會冢宰得以式而
論之矣若事事如式雖不會猶會也故臣願陛下自今凡
有錫賚法之所無而扵例有疑者或輕重非倫或多寡不
類事下三省則三省得以共議事下戶部則戶部得以執
奏出納之吝有司得以獻其疑可否之宜臺諫得以論其
失凡所經由不許承誤陛下聞其言又從而嘉納之一有
失當即行改正則前日之弊庶幾可息矣上以省費用之
煩下以絶僥倖之求無善扵此臣不勝過計惟陛下財擇
紹興十年正月上殿劄子
臣伏見藍公佐歸自異域王倫獨留金人過有需索且求
盟書此其意非淺淺者而朝廷視以為常不謀扵衆萬一
應之差若毫釐則安危之機扵此判矣前計已得要在終
之而已而終之之說必有變通臣為言官寂無所聞而又
不能廣陛下之聰明不幾扵失職乎臣惟古者國有大疑
謀之扵心又謀之扵卿士庶人欲其同也同而行之則無
悔矣今縱未能謀及庶人為卿士者獨不可一詢之乎自
風俗之壊士大夫往往扵廷諍而怯扵公言故朝廷有
事彼此相視不吐一辭事成則曰我固知其如此盖不必
言事敗則曰我豈不欲言顧言之未必見聽爾是以上下
相戒以言為出位以不言為守職今若出自聖意必使之
言則人無以為辭矣且朝廷設官有言責者彼自不得不
言至扵侍從之臣以論思獻納為職盖陛下腹心之任也
德盛位尊實上所親擢而深知之者豈可有事而不與之
議乎願詔宰相徧召從官示之以其事使之各盡其說毋
有所隱庶幾所同者衆則國論自定萬一從官又有異見
不欲宣言扵衆實封上聞取自聖斷然後行之則上下不
惑而萬世可遵矣臣不勝區區之忠惟陛下裁擇
臣聞朝廷自藍公佐既歸之後嘗有大議而諫官不得與
聞比者外間詾詾一日百變雖有所聞亦復不知其實尸
厥官罔聞知臣不敢逃罪輒進瞽言惟陛下留神而幸察
焉臣聞和戰有二議其實一事然自靖康以來朝廷上下
公卿大夫之間以和為是者必以戰為非以戰為可者必
以和為否二者各執所見不能合而為一此聽其說者所
以久而益惑也夫和與戰初不在我也彼倡而我應之爾
應之者其可豫為一定之論乎方我之欲和也而彼欲戰
戰固不可已也則和之說廢矣逮我之欲戰也而彼欲和
和固不可已也則戰之說廢矣故和之與戰二議而一事
不可不察也曷不以前日之所嘗行與其所已驗者而觀
之則其議決矣方胡騎之長驅東南也所過殘滅不遺餘
力當是時果可以求和乎其後淮上之師屢出屢勝國勢
已安則戰之效也戰未必不如和扵此可見矣劉豫數敗
彼知我之不可圖也間以使來歸其侵疆而許我以和當
是時果可以請戰乎已而不遺一鏃奄有河南陜右之地
十分天下而復其九則和之效也和未必不如戰扵此又
可見矣夫事之已驗如此而議和者不言戰議戰者不言
和亦已過矣然則和之與戰唯所施之宜而已其又可執
耶今者虜人留王倫為質要我以歲幣迫我以誓書趣我
以來使臣固不知其詳然以臣觀之其皆未可遽許乎何
以言之歲幣必薄然後可繼而彼之所須者太厚誓書必
實然後可信而彼之所約者太過使人有辭然後可遣而
彼之所期者太速許之則終必失信不許猶冀其見察也
或曰彼將不和則如之何曰吾方待命未嘗求絶彼何不
和之有假使不和我有辭矣辭順而彼不聽是其本無意
扵和也今雖偽以為和後亦將變矣變之遲速亦何擇焉
且和終不可恃也和變而為戰則往年淮上之師是也豈
皆為彼所敗乎其倡在彼其應在我臣故曰和之與戰唯
所施之宜而已孟子曰未聞以千里畏人者也況今日之
地十有千里者乎臣僣議國事罪當萬死然臣所言天下
之公論非臣私言也臣已有奏劄乞令從官會議今先為
此言以進其聽而從之罪而誅之臣不敢有所擇也臣不
勝皇懼戰之至
正月十五日進入劄子
臣近以朝廷議欲遣人再使金國曾具奏劄乞詔宰臣徧
召從官示之以其事使之各盡其說庶幾所同者衆則國
論自定如從官或有異見不欲宣言扵衆俾實封上聞取
自聖斷至今累日未蒙施行豈聖意自有所在而非臣下
之可與乎無乃紛紛之論可厭而朝廷大臣以謂不足恤
乎古者國有大疑謀及卿士似不如此臣之所言未可已
也臣聞以天下為天下則身佚而功倍以一已為天下則
力勞而效淺盖天下者民心之所在也民之所欲天必從
之湯以七十里而興商文王以百里而興周其後世子孫
更數百年而不絶者得民心而已民與之則天與之矣雖
然民則衆矣欲知其心何自而察之乎察其所服從者斯
可矣百官者民之所服從也百官亦多矣欲知其心何自
而察之乎察其所仰望者斯可矣朝廷侍從之臣百官之
所仰望也異時宰執由此其選盖人物之傑然者也國有
大事過而徇之天下之心扵此可考矣故多不患扵難諧
寡不溺扵偏見亦何憚而不使之議乎夫以朝廷侍從之
臣而不使之參議國之大事則陛下之所取謀者二三大
臣而已萬一二三大臣不能無蔽陛下必從其說將誰使
正之艱難以來十有五年扵兹矣陛下焦心勞思不皇暇
食以至今日幸而國勢已立夷狄有所畏憚海内跂踵以
俟中興正須博採兼聽唯是之從布宣德意曲順民心而
廟堂之上容有秘而不示者豈啓迪聖主以天下為天下
之道乎幸聽臣言詔令從官都堂會議必有至當之論以
助陛下矣古人有言曰所言公公言之所言私王者無私
私則有偏公則無執有偏則民易以怨無執則衆莫不從
上下内外莫不從之天下可運扵掌矣惟陛下毋以臣言
爲不足聽而忽扵用衆則天下幸甚
正月十七日上殿劄子
臣既言和與戰二議而一事不可徧執惟所施之宜而已
又以謂天下有必勝之勢亦有必敗之理我與敵人之所
共用者若其必勝之勢在我而必敗之理在彼則在我者
不可以不用雖未能用亦不必過爲之慮知此則和與戰
之議可決矣何以言之昔者三國之際魏最強吳次之蜀
又次之方孫權劉備無恙時以曹操之姦雄溉平中原僣
亂因其餘勇以却烏孫鮮卑一弱子之力耳而不能并吳
蜀而有之則以吳蜀之險可恃故也故吳蜀利扵守魏利
扵戰魏雖能戰而吳蜀必不可入吳蜀併力以攻魏則魏
可亡魏與吳蜀合而為一則内陵外侮皆不足憂矣唯其
各守其所久之而不能合雖合而無以守之此其所以有
而不能久也今我據有吳蜀以為根本虜雖強大終莫能
侵又益我以河南陜右六十州之地盖三國之所雖合者
此雖大帝三王之天下絶長補短未能遠過顧吾所以主
張和維持之者如何耳故用此以戰則戰無不克用此以
和則和無不成此所謂有必勝之勢也自古彊盛無過扵
秦既已蠶食六國遂并天下莫與為敵矣然夷狄種性仁
義不施而暴虐是用故傳之二世而亡今虜邈在萬里之
外豺狼狐兔之與居非能為秦也而以小加大志得氣滿
貪黷無厭方且骨肉之間自相屠戮心腹之内日以離間
專為淫侈以夸其所有之富旁附之國至有不忍其虐逃
而遠之者察其所為必不能久此所謂有必敗之理也用
我之所必勝以當彼之所必敗可以有為而我方約和不
欲言戰惴惴然唯恐虜之復來此虜所以得而輕我也且
我之所以不欲言戰者豈非以往日維揚之遷徙浙東之
奔播有不可以不戒乎此又過慮也胡不觀今日之勢與
靖康以後為如何今日之勢方興也靖康以後之勢已壊
也此豈可同年而語哉盖自宣和以來朝廷所以待金人
者有得有失其失在扵靖康之前而不在扵建炎之後不
可不辨也靖康以前敗&KR0576;扵契丹貪得扵燕雲賊來不拒
賊去不追其失已不足咎矣建炎以後不守南都避而之
維揚不守維揚避而之臨安又之會稽四眀如太王之扵
狄人盖有不得已而然者非失計也其後復歸臨安彼固
以我為怯無足憚者故我得以收人心彊國勢選將治兵
嚴為之備所以屢戰屢勝十年無患此非其得耶觀虜之
意既得中原豈不欲謀吳而據蜀兼有四海之利乎然每
舉輒敗知我之有備也必將待時而發則雖名得中原其
實不可保矣與其既得而不能保孰若棄而不守猶足以
緩我而市恩乎此虜所以廢劉豫而退保河南之意也而
我之所有如此猶且以往日之禍為戒亦已過矣臣嘗遊
荆州見荆人所以事關羽者家置一祠雖父子兄弟室中
之語度非羽之所欲則必相戒以勿言唯恐羽之知之也
夫羽之死已數百年其不能定以害人也審矣而荆人畏
之如此以其餘威在人上下相傳有以誑惑其心耳今金
人去中國限以北虜水慄陸讋不知經幾聚落然後能復
至燕雲也不為之備而徒畏之豈知所先務乎且虜所謂
生女真之兵者自南而北所存無幾所可致者諸蕃烏合
之醜類耳散而復集其勢實難集而使之遠來必不能久
縱使駐足扵燕雲之境而垂涎扵雍梁之地亦必有豫未
敢輕入盖進則有山寨必叛之虞退則有契丹修怨之慮
不顧而越河亦虜之所忌也又況河南之民既歸而安必
以死守虜雖善戰恐亦未必得志耳臣故曰用我之所必
勝當彼之所必敗可以有為不當以前事為戒而和與戰
之事可決而無疑者為是故也臣本書生扵用兵之事實
不能曉至扵天下之理盖嘗得之扵經術矣意之所見不
敢緘塞若和未可變戰亦當備則臣所言未必全無補也
臣願陛下察今日勝敗之由與在我者可以有為在彼者
可以無戒雖未絶和以戰為主如陛下所以諭臣者此計
一定萬世無患矣臣不勝區區之忠惟陛下財擇
正月二十三日上殿劄子
臣衰晚不才誤蒙陛下寘之諫省凡有所陳必賜開納在
臣微分可謂千載一時而自到省以來臣所不散不言者
往往多是細故雖蒙施行可以自幸而亦可以為媿以是
朝夕皇懼木知所以上副陛下容諫之意者幾欲乞賜罷
黜未敢遽發近因藍公佐歸自金國而同時正使王倫輒
為金人所留又聞金人盡誅往日主議之人且悔前約以
此重有邀索國事之大無過扵此扵是輒以和戰二議不
可偏執之說仰慁宸嚴冀以少塞臣責荷陛下過聽臣計
且語臣曰今日之和非惟不可偏執自當以戰為主意欲
積財練兵選將帥固要害過為之備以待不虞可和則和
可戰則戰此宗社之福天下萬世之幸也臣當時不能自
已雖已略涷曲折多是承意稱贊退而自省有未盡者將
復進其瞽言未果而數日以來不聞廣行咨訪但見已命
之使又有升黜將趣其行莫測所謂臣固不可中輟必盡
言之惟陛下矜其狂愚而加察焉臣聞衆論未孚必稽其
實是非混淆當俟其定語雍容則易從詞迫切則難聽臣
既已知之矣而今日之事臣必欲亟效其區區者以謂事
機之彂近在朝夕不容有所待故也且陛下既知今日之
和自當以戰為主則和之不可堅守而戰之不可不備也
審矣今乃急扵遣使而不及其他此臣所以疑也且使之
所以不可不遣者以虜之不能無求而我亦不得不許也
雖不得不許而亦有不可許者如取河北之民則失人心
用彼之正朔而亂國政若此類者誠不可許朝廷亦捋不
許之矣至扵誓書之有從違歲幣之有多寡又在夫可許
與不可許之間斟酌而予奪之尤所當慎也盖誓書之未
行必待歲幣之有定而歲幣之數寡則可從多則難繼彼
方挾彊以凌我求之者多而與之者寡必不諧矣且為後
日之計又不可多然則使其可遽遣而莫之議乎臣觀祖
宗之待契丹可謂過扵厚矣然景德所賜朝廷本有過許
曹利用損之止扵三十萬慶曆所賜朝廷又有過許富弼
損之止扵三十萬方是之時金帛之直每一疋兩不過千
錢省陌總而計之為省錢五十萬緍而已人猶以為多也
今疋之直不下十倍而兩之直三倍有餘矣如聞虜人欲
援舊例此乃祖宗續增之數其可盡許乎又況必不止此
而奉使之人又未必有如利用與弼者若一一如其所請
而不與之較後悔無及矣且獨不見宣和靖康間趙良嗣
李悦李鄴之所許乎初欲靖難不復深慮其後虜人得以
藉口遂致今日難弭之禍徒以使之不得其人故也使之
不可遽遣亦可見扵此矣且使之不可遽遣而亦不可以
不遣遣之則必有所許亦必有所不許臣既陳之扵前矣
若遂遣之亦誠有可議者以臣愚見許之多固不若許之
寡也盖虜之所求無厭以其本無意扵和也洗已見其觧
和之兆乎今吾固有所不許則已咈其欲矣就其可許者
而許者十七八而不許者十二三可謂許之者多而不許
者寡矣使其有意扵和則可不然許之多者不足以得其
喜而許之寡者適足以彂其怒多固不喜寡亦必怒皆不
可以得其和則與其多許而失和不若寡許而失和之為
愈也何則多與無益寡與無損故也盖和戰兩途彼之意
常欲戰不得已而後為和我之意常欲和不得已而後有
戰戰非我之意和亦非彼之意不能以相易也何以知其
然以往者京城浙東之變知之也方虜之犯京城必邀二
聖以往凡皇族之在城中無一人得脱者及來浙東逼逐
衛兵遠建海涯幾及屬車之塵此其意豈欲復存我宋萬
世之祀哉頼皇天悔禍宗廟社稷之靈與海内愛戴之心
共惟陛下以臨九有十年之間國勢已立以守則固以戰
則勝故虜亦不得已而約和耳然其不欲存我之迹固在
彼非本石亦將懼我必欲滅之之謀矣緃陛下以天地之
度愛惜生靈斷無復讐之心彼其能自安乎彼不能以自
安其能終容我乎然則和之必變可立而待矣或者必欲
多與之幣以幸其久而無變無是道也故臣願陛下以和
為息戰之權以戰為守和之備惜財以厚民吝予以存信
不計目前之利務為長久之策臨遣使臣訓之以不欺之
誠示之以一定之議俾毋輕許以誤大計則雖蠻貊之邦
無足憂矣然後遴擇謀臣精練戰士多積穀帛以備糗糧
之用固封守以保安業之民觀釁而動動不失時則以
和以戰惟我所欲耳古語有之無待其不來恃吾有以待
之如是則金人之彊將無所施其扵厚幣以求&KR0576;不亦遠
乎臣至愚甚陋自以天下至計莫尚扵此敢布腹心伏候
採擇
默堂先生文集卷第十三
