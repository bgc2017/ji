默堂先生文集卷第十二
表
代漕使謝轉副使
金字遽傳榮奉十行之札綸言甚渥寵升一路之權遠自
日邊驟臨海角拜恩益厚揣分逾涯(中謝)臣質本凡庸仕
逢休顯徒以非常之眷屢叨不次之遷一忝使星再更歲
籥惟此甌閩之地近連吳越之疆方攘竊之旁興亦轉輸
之所病誠心憂國但知足食以裕民竭力奉公詎敢飬交
而避謗實懼異同之論各懷忌嫉之私指瑕公肆扵吹毛
伺隙密謀扵射影豈圖聖鑒灼見愚衷曲示保全更隆委
任荷殊私之誤及愧綿力之難勝此盖皇帝陛下天
大普容日明洞照泯是非扵衆多之口辨邪正扵疑似之
間獨昭孤立之忠特畀久虛之職超踰過望報稱尤難績
效蔑聞已負勸能之賞死生無變誓堅享上之心
代黃兵部謝賜曆日
合六氣以育羣生以極財成之效定四時而熙庶績更存
欽授之文祗荷寵頒具宣德意(中謝)恭惟皇帝陛下順帝
之則與物為春正底日不失日之官謹先時不及時之罰
隂陽寒暑既得其常草木昆蟲咸遂其性尚稽故事均錫
新書而臣叨備觀風預聞頒朔敢不夙興夜寐期勿奪扵
衆時儻使民和年豐亦何憂扵國用
代漕使貢金器
精鏐顯瑞出千古之秘藏良匠效能極一時之至巧寳非
地愛功若天成輒傾歸報之誠庶備燕閒之奉(中謝)臣聞
眀主輕難得之貨而應其德者必來治世有畢至之祥而
適扵用者常寡惟是五材之美莫先百鍊之剛山澤欲以
效其珍鬼神為之發其奥因假鑪錘之妙俾親日月之光
恭惟皇帝陛下示㪟朴以厚民寳儉慈而裕國勢足以兼
庶邦之享而廉扵自奉仁足以得四海之助而樂扵無求
故雖物之無情亦以誠而能動遂致精堅之質遠生僻陋
之區究觀盛事之難逢盖為聖時而特出考周官之制玩
好猶共原召保之心器用斯獻願隨方貢仰慁宸嚴庶憑
役志之勤益盡敬恭之義
代常平賀表
天開地闢昔殊夷夏之疆陲電掃風馳今正唐虞之境土
胡虜棄戈而遠遁燕雲奉籍以来歸詔音一傳普天同慶
(中賀)竊以幽都尾箕之分舊屬中原契丹豺虺之羣邈居
大漠頃乘五季因陷數州緣祖宗意在扵靖民故朝廷許
之以繼好錫予良厚豢養浸驕乃自絶扵天常致上煩扵
睿算師徒壓境誕揚問罪之辭種落攜心莫守必争之地
遂開故壤俯慰遺黎返巢穴之播流而保以金湯收介鱗
之傷殘而被以冠帶盡釋累朝之憤丕成不世之勲金石
可磨乾坤無盡恭惟皇帝陛下以慈故勇匪怒而威命將
出師適副來蘇之望收兵卷甲坐臻不殺之仁混區宇扵
一家息烽烟扵萬里而臣叨持使節遠在海涯服勞莫預
扵前驅上夀阻陪扵下列舞干敷德喜消北顧之憂鏤牒
告功願獻東封之頌
代耿提刑賀天寧節
天開景命屬良月之就盈運啓興王兆流虹之嘉應人神
協慶夷夏均歡豈繄眷奬之餘敢忘歸報之義(中謝)恭惟
皇帝陛下天臨九有子育羣生出百年塗炭之民盡還冠
帶極千里金湯之地一變耕桑積兹博愛之仁宜獲無疆
之福而臣遠將使指久誤宸恩攬轡自憐莫預鴛鴦之列
奉觴斯阻空餘螻蟻之情但同天下以歸心請祝聖人之
多夀
代廖用中謝除本路提刑
分職郎曹初以養親而丐免按刑鄉部遽蒙改命以遂私
幸嘗熟習扵民風庶獲盡心扵邦憲戴恩甚渥撫已增榮
(中謝)臣賦命竒竆謀身迂拙雖朝廷收錄之意每厚然丘
壑退藏之日為多憂患餘生自阻風雲之會艱難多故未
伸犬馬之勞常思量力以效忠不敢愛身而擇事迺者猥
膺召擢亟欲犇趨偶嬰疾扵中途復言旋扵故里旋值寇
攘之作近興阡陌之間方愚民乘勢擁衆以横行適所在
乏兵經時而勿問善良無所控告井邑至扵丘墟目傷沸
鼎之聚魚身慮積薪之及火遂忘出位姑事招攜盖念無
知之氓本皆樂業之俗或緣飢凍早失撫存但欲自全寧
不知悔因廣好生之德盡寬必死之誅尸祝不可以治庖
實慚越俎鄉鄰有望扵救闘寧免纓冠豈謂赦其強聒之
諐委以澄清之任庶幾將母不必遠家示曲記扵孤忠冀
或收扵來效叨塵若此綿薄何堪此盖皇帝陛下堯
大普容舜眀徧照開遠俗自新之路無疾扵頑嘉儒生欲
善之心不求其備謂撫民在去其邪虐而折獄莫尚乎哀
矜取其息一鄉之争或可當八郡之寄刀劍漸消扵牛犢
共歸觧網之仁衣裳不易扵介鱗終頼舞干之化此聖德
之所感召豈愚臣足以奉承但竭疲駑少逃瘝曠
代廖用中謝除吏部侍郎兼侍讀
銓吏劇曹濫蒙超擢談經䆳幄并荷殊私辭不獲從愧無
所措(中謝)臣聞聖人立言以垂教盖將謂萬世之傳眀主
稽古以乂民必欲兼百王之治使孔孟之訓愈久而無替
則文武之道何時而不行然而書雖存而跡已陳語有竆
而意無盡非得通方之學曷眀至當之歸顧臣何人辱兹
遴選此盖伏遇皇帝陛下舜智好問禹能不矜當國家多
故之時修祖宗暇日之事詳延儒雅博考異同横槊賦詩
不數建安之小技投戈講藝獨追光武之遺風豈唯資所
得以正心固將推有餘以濟物夫何孤陋獲預講眀得扵
手而應扵心姑進輪人之議眀扵上而親扵下是為王者
之師願尊方冊之聖賢益重寸隂扵閒燕庶憑辯說仰助
崇深
代廖用中謝除給事表
憂患摧傷偶存餘息讒誣昭雪復玷近班丹墀方幸扵朝
趨瑣闥已還扵夕拜恩榮沓被感涕横流(中謝)臣聞忠邪
無分則賞罰不足以懲勸因革失當則法度因之而廢弛
此自古立政任人之所由失與今日舉偏救弊之所宜先
必將大協扵輿情要在不違扵公議儻失是非之實漸成
朋比之私朝廷之謀偶有未周臺諫之言或未暇及不有
論駁孰防蔽欺然而務闊略者或昧扵先幾謹苛細者或
傷扵大體必得疎通之學乃眀獻替之宜如臣至愚涉道
甚淺斷斷無技碌碌因人鑾輅親征身遠干戈之役凱歌
遄返恩先將士之勞徒以經幄舊儒暮年久廢重煩眷奬
特此超除此盖皇帝陛下堯大兼眀舜眀徧照盡屏
異同之跡獨收威福之權惇德允元已見遠人之率服發
號出令終期萬國之咸休故扵出納之司特隆紏察之任
自惟白首復造黃扉實慙衰病之餘尚綴清華之選回天
有路所憂綿力之難勝填海何期獨恃此心之不變
代廖用中尚書遺表
佚老山間已負捐軀之誓歸全牖下敢忘報德之心念平
生遭遇之由荷累聖眷憐之厚正冠待盡雪涕眀忠(中謝)
臣振跡寒微逢辰休顯越自泮雍之選浸膺臺省之除遂
綴從班稍塵要路記言柱史曾微直筆之稱擇吏銓曹又
蔑得人之效以至鎖闥論事䆳幄談經併出誤恩舉非素
望因求補郡繼欲引年方馳謝事之章遽被還朝之詔迂
愚無取乃承乏扵中司嫌怨已深復升華扵八座顧天地
之賜極矣而螻蟻之報缺然自取譏彈敢辭黜免尚聮内
閣仍奉真祠終還已褫之官更允就閒之請微生何幸晚
節知榮豈謂憂逐喜來病與衰會始經旬月已在膏肓馬
勃牛溲姑聽醫師之用舍鼠肝蟲臂一隨造物之推移觀
自性之本空豈殘骸之可戀尚留餘息請畢愚衷恭惟皇
帝陛下孝悌通扵神眀忠信行乎蠻貊以上聖無以加之
德成萬世不可及之功固將恢帝王敦樸之風躳祖宗勤
儉之實杜知謀而不用卷兵甲以深藏益懋基圖大同夷
夏然人情觧緩不生扵艱棘之初而治道因循常起扵宴
安之後山霤穿石蟻穴潰堤實平世之所難防唯眀主乃
能察此所以三苖格舜伯益嘗戒扵無虞西旅賓周召保
猶期扵慎德忽兹不務非臣所知願扵既安且治之初納
此至愚甚陋之說此生已瞑迄無補扵明時厚德難忘徒
有期扵再世
代龜山先生楊侍郎遺表
生必有終未究捐軀之報死無可戀尚餘憂國之忠輒布
盡言仰瀆高聽伏念臣奮跡寒苦涉世竒囏身已老而志
始伸時可為而力不逮上皇採其虛譽驟寘講筵淵聖謂
為樸忠超除諫省乃緣多病亟請就閒方大駕之親巡思
舊人而共政召從祠館擢貳冬卿恩榮併及扵衰殘筋力
益難扵彊勉遽求觧職庶免曠官繼陳謝事之章始遂歸
田之懇一離行闕八易周星魚鳥相親雖獲首丘之願豺
狼横騖寧忘向日之誠殺身已負扵初心泥古更尋扵舊
學竊謂淫辭之尚熾盖由正道之不眀欲袪百世之疑當
辨諸儒之失簡編垂就老疾益侵屬暮景之將沈豈頽波
之可復前功已廢空貽覆醬之譏厚德難酬徒有獻芹之
意姑留殘喘少畢愚衷伏願皇帝陛下推堯舜孝弟之誠
心遵祖宗勤儉之至德事惟師古法必用中諦觀世變之
推移已驗人情之向背公忠是任奚朋黨之足疑欺誕必
誅豈讒邪之敢肆至扵境土之未復與夫夷狄之尚驕非
無百戰之威當計萬全之利盖功求成者常病扵欲速而
慮既善者尤戒扵失時此自昔成敗之機乃今日進退之
決仰惟聖鑒俯察微誠尚憐忍死之無他肻信遺言之有
補幽塗頓遠此生永隔扵望雲餘習未忘後效猶期扵結
草
謝宫祠表
歴試無堪已招尤扵公議得閒為幸猶竊食扵真祠過大
恩寬感深涕隕(中謝)臣山林棄物蓬蓽寒儒早從師友之
磨礲粗識聖賢之奥穾以兹自信無復他求雖畎畝愛君
嘗講致身之義然蠻夷猾夏本無適用之才偶緣盛世之
旁搜獲預一時之嚴召驟加湔洗浸被馳驅諫垣不次之
遷既蒙寵任經幄非常之選亦荷優除忠嘉無聞怨咎徒
積迹其叨冒寧免擊排正頼矜憐秖從罷免方切飢寒之
慮復霑餼廩之優深惟速進之易顛尚幸小懲之致福此
盖伏遇皇帝陛下聰眀睿智恭儉慈仁收威福扵指顧之
間英豪畢集眀是非扵升黜之際黨與潛消罄海内以歸
心宜虜酋之喪膽大勲方集亘古所難而臣抱疾經年圖
報無所遠想功名之會每懷尸素之羞此生巳迫扵桑榆
敢忘初志朽質未先扵犬馬空有餘忠但憑香火之勤莫
贊乾坤之德
再謝宫祠表
應誅而釋久逃寬典之公以老得閒更冐真祠之寵眷憐
未替感戴難名(中謝)臣坎壈孤蹤摧頽暮境忠不足以自
達而當諫垣越分之遷學不足以有眀而任經幄非常之
選因招怨怒迄致顛擠去國頻年始慮飢寒之見迫資身
無策重蒙紅腐之均霑無地效勞拜恩知幸兹盖伏遇皇
帝陛下際天覆燾並日照臨奄九有以宅師邇遐靡間奉
三無而馭下邪正自分尚記衰殘曲加矜恤此生已老猶
餘報德之心後效無期敢怠捐軀之誓
代宰相辭免兼修國史表
載筆之重擇才為難儻非得人何以行遠盖自元祐而降
宣和以前當國家内外無事之時承禮樂制作大備之後
典章損益或緣好惡之私簡冊流傳積有異同之論扵今
為患厥後何觀方將補綴遺亡是正訛謬發前代光明之
緒極一時筆削之功如臣瑣材敢承斯責況此囏難之際
獨當委任之專討論雖藉扵諸儒去取實關扵偏見愛既
深而智困才將盡而力竆豈敢辭勞固難勉力伏望聖慈
察臣誠懇改命能臣儻亟見扵新書亦何據扵舊例
代宰相謝除兼修國史表
燮調元化本非經濟之才潤色王猷更冐纂修之寵屬申
舊例簡在眷慈辭不獲從愧無以喻(中謝)臣聞自昔二帝
三王之事皆見扵書當時列國諸侯之微亦各有史故春
秋褒貶乃典謨之餘意而太史紀傳有筆削之遺風雖是
非未必盡同然善惡終不可掩前修己邈成法具存苟非
其人孰堪兹事如臣甚陋遭世多虞方憂機務之繁復有
文辭之責網羅遺逸豈無意扵鋪張領袖諸儒徒有慚扵
去取亦其志也非曰能之此盖伏遇皇帝陛下肩堯聰眀
躳舜孝友念累朝之大典將就新編付直筆扵近司益重
其選臣惟天地造化固難形容乃若日月往來亦可推步
彼不自揆各徇其情未忘牛李之私過為歆向之論此而
不察後必難明願鑒已然精加核實事將詞稱敢同左氏
之誣言與意微庶洗馬遷之謗尚期訖事獲薦成書
劄子
十二月上殿劄子
臣聞古人有言曰為治者不在多言顧力行如何耳夫言
而不能行自古所病譬之欲之燕者北首而趨不舍朝夕
雖有遲速終必至燕若坐而說燕亦何能至此傅說所以
言行之惟艱而孔子所以貴夫躳行也雖然知之者不如
好之者好之者不如樂之者好而樂之所以行也而必先
扵知之則知其可已乎盖不知而必行譬之適燕而南轅
縱復疾馳心幽并而足吳越必不至矣臣觀墨子之道取
茆茨土階之儉悅手腁足胝之勤摩頂放踵利天下為之
則其所行宜若扵儒者無異矣然孟子闢之以為兼愛無
父作扵其心害扵其事作扵其事害扵其政不可以訓是
豈儒者之所為乎故是堯舜而非桀紂儒墨之所同乃若
堯舜之所以為堯舜墨固有所未知也未知堯舜而託扵
堯舜以行其私意此孟子所以正名其為邪說而闢之與
由是言之行之雖囏而知之亦未易也自王氏之學達扵
天下其徒尊之與孔子等動之以卓詭之行而矜之以華
麗之文如以錦繡蒙覆陷阱悦而從之鮮不墜者行之六
十餘年其禍已見今可以改矣而人之所知初無以異扵
昔也方此之時欲使天下學者背邪以歸正棄舊以圖新
非反其所知以知聖人其能一變而至扵道乎孟子曰學
則三代共之皆所以眀人倫也又曰聖人人倫之至也又
曰堯舜之道孝弟而已矣夫學所以眀人倫而人倫之至
不越孝弟此固王氏以為淺近而不足知者而不知同天
人通我物合内外之道有在扵是是之不知其何以行之
哉今陛下躳堯舜之孝弟行之既久至誠感神而夷狄自
格其效己著豈非有以深知之耶然陛下既知而行之亦
當使天下皆知之知而行之者衆則吾道不期而已至矣
前年之詔諭天下學者當以孔孟為師是固然矣然王氏
之說未即禁止朝野紛然莫知所適謂宜眀示好惡一切
罷黜使學者膠口不敢復道庶幾各舍其故而天下之真
知出矣臣不勝區區之心惟陛下裁察
臣伏見比年以来以宗室為添差場務官而使之釐務其
為不可明矣而所在舊額監官外或加一二人已不勝其
弊而其多有至扵三四人者此非祖宗不刊之制也豈可
不革且如州縣稅務歲課自有租額虧則有罰增則有賞
任其事者惟不願增然所增之課已極而所取之數亦有
定例初不以官少而加損亦不以官多而加益也而居是
職者供須之物使令之人不從官給一切出扵務中圓融
異時官止一員稍或貪鄙已足厲民況額外復有添員乎
又況所添至扵三四乎十羊九牧秖益為累而内則轉相
倣效公肆侵欺外則挟官擾民僅同攘奪州縣莫敢禁止
商旅為之阻絶校其所得今不異昔此臣所謂不可不革
者也事極扵此非痛與裁處必不能盡去前弊臣願自今
場務官不復添差宗室使之釐務雖有例陳乞亦不當許
所有見任及已差下者欲並改為不釐務官後來參部者
或不願待闕皆以宫廟處之仍扵州縣寄居所在限以員
數如見行法不奪其禄使之足以自養不任其事使之得
以寡過則親親之恩盡矣如臣言可採伏望睿旨早賜改
正施行
臣聞商旅不行則有無不能以相資有無不能以相資則
物之有餘者常病扵無用而物之不足者常患乎難得民
始有受其弊者矣故舜之懋遷有無周之阜通貨賄不厄
商旅乃所以利民而救其弊也自賤夫罔利始有征商之
法盖惡夫苟得無厭將使人人棄本而逐末欲以是抑之
耳及至後世算及舟車此何道也而自漢以來未之有改
豈非國用待之而後裕耶由是言之古之征商抑其貪所
以利民今之征商取其贏所以利國夫利國而不及民已
非先王之意況其所征有甚扵異日乎臣觀國家見行條
法凡課利場務視元額多寡趁辦不及者罰之若增之過
倍即有減年之賞應賞而有餘者十分之一以給官吏凡
所以籠絡而督責之亦可謂盡其術矣而任其事者往往
猶以為未足則商旅安得而不困乎故比年以来物價騰
踊日甚一日貧民下戶尤為不易皆由征商太重之所致
也臣不敢悉以所聞為言姑及近地之可見者只如是衢
州至臨安水陸之所經由應税者凡七處使其每處止扵
三十而税一不為多矣比及臨安扵其所販已加二分之
費而負載糧食之用又不在是是非得三分之息不可為
也借使善斡其能扵十日之間數百里之内致三分之息
乎必不能矣如是則所聚之處誠不可以賤售所聚之處
既貴則所出之處益不可以賤得此商旅所以不通百貨
之直所以久而不能平也雖然此特常用之物而其害已
如此至扵用之所急一有不通其害尤甚如今歲旱乾蘇
湖雖不至大歉而衢信所收十無五六若蘇湖之米不移
則衢信上下來年必至乏食此又人所甚急者如不早為
之慮待其流離旋行賑恤亦恐無及故米麥之税臣願權
與除免使商旅轉販得以私相接濟久之價平則人人可
與備預不至重貽宵旰之憂矣此聖主所以留意不可緩
者自餘可税之物縱未能盡如祖宗之舊亦當眀諭有司
視其所販之直惟務蠲減不求甚增宜足以救目前物貴
之弊也萬一臣之愚慮偶合聖心欲乞先下兩浙徧及諸
路灾傷去處並令依此施行臣不勝過計之至惟陛下財
擇
論放税劄子
臣聞君者出令者也臣者行君之令而致之民者也此古
今不易之道也苟出乎上者已審而行乎下者無稽違廢
慢之失則上之德意志慮無不孚扵民而民咸被其澤矣
往者宣和之間權臣用事播告之外自有風旨為吏者從
其風旨而不從其言罪弗及也以故一時號令不信扵天
下雖寬恤之詔季一舉行掛之墻壁徒為文具而已上意
益勤民情愈怨愁嘆之氣熏穹纏壤無所赴告遂為今日
難觧之禍盖吏不能行令之過也陛下即位以來深鑒其
弊苟有方命必罰無赦内外小大之臣宜其精白一心以
承休德無敢不恭而貪殘之吏尚仍舊習有累聖政臣竊
憤之今年春建寇既平陛下加惠一方宥過無大所以洗
滌瑕疵蠲除逋負安集奔竄無不曲盡德至渥也令下未
幾已聞州縣之間百端沮抑莫肻奉承論者以為患陛下
既已眀示威福而申告之矣今又聞赦文以上四州軍殘
破為甚全故今年二税下四州軍不免騷擾止取其半而
吏引著令諸稱赦放者不得過三分盡追其餘以備急闕
是以一定之典而輕議非常之恩以厚誣之計而力沮已
行之命遂使陛下愛民之詔幾成虛發此而不懲無以示
信且舊書所載或以故例或緣泛恩所指無定處所釋無
限量今以兵火之後傷殘凋瘵之餘曲示寬典固不同矣
又況喪亂以来民不堪命常賦所入十才得四五止取其
半猶慮惠不及民況十取其七乎自甌粤之亂陛下為之
宵衣旰食者二年扵此至遣執政大臣國之良將親往平
之然後復安既安之後所頼以撫綏吾民者唯監司守令
而已而行法如此陛下何望焉若其事出于監司密諭而
守令奉之與夫守令率意擅行而監司勿問皆不能無罪
也臣愚願先降眀詔諭以前日之誠意立行改正然後核
監司守令稽違廢慢之實嚴賜黜責自今以往庶幾貪殘
之吏不敢舞文以為奸倚法以僥倖臣不勝區區之心唯
陛下財察
奏狀
論莫將除徽猷閣待制奏状
右臣伏覩十一月十一日奉聖旨莫將奉使宣力特除徽
猷閣待制京畿都轉運使兼主管奉迎梓宫一行事務臣
聞祖宗朝慎重名器未嘗輕以假人至扵次對之官尤所
吝惜惟德是命不以賞功異時有嘗為侍從帶權字者雖
復積年或遷外任猶不以是予之則下扵侍從之列從可
知矣自崇觀以来蔡京用事專扵私恩敢違舊制凡被此
選者非京之親則其黨與也至今人無賢愚皆知其非方
陛下中興之初舉偏救弊大振頹綱如此等事豈宜不改
臣謹按莫將昨自司農卿出將使命曾未累月遽有此除
近例所無實駭觀聽臣初與將不相識但聞外議籍籍皆
以將為乘時射利之徒未必有守陛下灼見其才足以倚
辦斷而用之正須假以歲月俟其績效稍著粗厭人望然
後以次命之似或未晚況聖主用人顧眄所及人自知德
豈特美遷方肻盡力若使事有前比固非令猷如其不然
庸可以一將之故遂廢萬世可行之法哉臣職在言路創
見此舉事干政體不敢緘默伏望聖慈特寝已行之命以
允公議或不得已扵近下職名中處之不獨使朝廷恩賞
有名亦使將軰知美官難得安扵分守以待任使不至過
有僥倖臣不勝區區之忠惟陛下裁察謹錄奏聞伏候敕
旨
右臣今月十五日具奏言莫將以奉使宣力除徽猷閣待
制不當乞扵近下職名處將未蒙施行臣之所論未敢遽
已臣聞人主用人其情出扵喜怒之初而其事見扵予奪
之後喜而未予人猶以為榮怒而未奪人猶以為懼盖榮
之者榮其方來未已之恩懼之者懼其後日必至之患今
陛下棄法而用將拔擢之意人皆知之雖復改命而用將
之意猶在也將其有不知耶故䟽恩以示情吝予以應法
稍就近下職名處之無損扵將又合公論可謂兩得之矣
臣章未降外議沸騰臣縱欲緘嘿不言以固初寵亦何以
上副陛下廣開言路之意哉臣惟往者尹焞亦自卿聮命
以次對之職盖由焞先除從班續以疾辭至扵十數朝廷
惜其老不可留以此寵之所以命有德也扵將何有焉將
固非焞之比借使其才可用亦須俟其有功然後加以此
名庶厭人望自古才有餘而德不足者飢則為用飽則颺
去先為之極何以使人陛下必以奉迎梓宫使之應辦欲
重其事與之以其所宜得者不復盡奪已為過扵厚矣將
復何求臣所惜者非分之恩所畏者衆多之口事干政體
豈可雷同伏望聖慈念臣職事之所當言察臣忠樸之所
宜守必賜俞允以示聽從臣不勝俯伏待命之至謹錄奏
聞伏候勅旨
論宰執不和奏状
右臣近聞宰相秦檜與參知政事李光因御前奏對互有
異同不知所争何事而外議紛紛以為大臣不和有累國
體臣身在闕門之外得之傳聞恐非其實以此累日未敢
論列今又聞檜以疾在告光亦乞去則是大臣果有不和
之跡矣臣職在諫省豈可不言臣聞舜命九官濟濟相遜
和之至也衆賢和扵朝則萬物和扵野故簫韶九成而鳳
凰來儀擊石拊石而百獸率舞夫功成作樂寫人心之和
而已樂作而物應其理固然然所以感之則出扵人心而
非樂也子思子曰喜怒哀樂之未發謂之中發而皆中節
謂之和致中和天地位焉萬物育焉夫中者和之隐扵心
而和者中之見扵外者也此内外之符也通天下一氣耳
動扵此應扵彼間不容髮矣致之有道則天下安得而不
位萬物安得而不育兹其所以為舜之時乎且中無常位
以偏而後見中足以召和而偏亦足以生乖和氣致祥乖
氣致異各以類應而國之安危繫之盖自古及今未有朝
廷不和而能有為扵天下者也今陛下躳行孝弟而遠人
請盟不以兵車而疆土自復臣雖愚懵亦知其所自矣而
朝廷之上一二大臣陛下所與同心協謀以終中興之功
者方且各持偏見不能共和以濟國事臣未見其可也且
光與檜争其事之大小緩急臣固不得而知之也然事小
而緩亦當退而合議進而聽旨都俞之間一言可喻何至
廟堂之上聲色俱厲取笑四方乎昔光為小官已能力抗
朱冲及陽朔之貶一時稱之逮守宣城譽望尤著然其性
素剛不能下人屢進屢退皆緣難合而檜亦喜其為人引
與共事光又謂檜臨難嘗有不奪之節欣然肻來惟上所
用亦既踰年矣今者不顧往日之契而驟起異同之論事
之輕重有不及慮而分之上下有不暇恤則其意必有在
矣況非一朝夕之積也必欲其再合宜非他人所得與者
在陛下訓諭之如何耳若復丁寧告戒以今日之所當務
者使之忘私以徇公宜若可合而猶或不能無芥蔕扵胸
中則其不能相與久處也可見矣縱復可以久處其不能
降氣以相從協力以濟務又可見矣夫事有是非理有曲
直非獨二人者自知之陛下固已深知之矣大臣去就固
自有義進退之際惟明主裁之謹錄奏聞伏候敕旨
論鄭億年除資政奏状
右臣伏覩正月二十八日指揮鄭億年復資政殿學士依
舊提舉醴泉觀行在居住仍奉朝請臣聞賞罰者國之紀
綱也聖人用之有萬世之公有一時之權萬世之公可常
而不可變一時之權可暫而不可久故能賞當其功罰當
其罪而國之紀綱立矣今者忘萬世之功而任一時之權
用賊豫之所以悦億年者以寵億年將使為善者不勸而
為惡者不懼無益扵紀綱而有害中興之政臣固不得不
論也臣謹案億年故相居中之子雖嘗為從官無他技能
而有從賊之醜夫陷扵賊固非人之所欲然從之而得美
官必有取非其道者因赦而復之是以賊豫之所悦而與
之者為正也其可乎且去歲大霈所謂權也凡有官者不
奪亦所以安反側耳而又有褒而遷之者以其不辱僭叛
其義不可掩也又有遷而用之者以其眀習將略其才不
可廢也億年名在侍從之列其可自同扵反側者乎其義
果可褒而其才果可用乎此不待臣言也然則用權以廢
公非所以待億年亦眀矣而其所以可恕者宰輔之世身
為從官不幸而陷扵賊為不足誅耳然居中之秉政無状
天下所共知者億年寅緣以取兩制使無他過以至今日
猶在討論追削之域而況扵已嘗從賊不奪舊官而加之
以職名乎夫以從官所宜得之職名在億年尚不宜予則
執政所宜得之職名億年其可與乎且資政隆名賊豫之
所竊而與之者也固不可以言復矣陛下必以復為言者
則已著其從賊之罪矣使億年粗有知識必不敢受強而
授之則彼以義而獲褒如凌唐佐李亘之黨必曰億年以
仕賊亦褒矣吾屬何榮彼以才而見用如李顯忠趙彬之
軰必曰億年以負國亦用矣吾屬何安由是而推之必又
謂嘗為賊豫將相者他日來歸未必不以將相處之也此
聲一傳誰不觧體是以一時之權寵一億年初無所補徒
使為善者不勸為惡者不懼自壊賞罰之紀綱而更為今
日中興之累也此而不改民將失望後必難悔矣伏望斷
自聖心將億年所帶職名特賜追寝使之在外居住庶幾
遠去班列少息紛紛之論臣不勝幸甚謹錄奏聞伏候敕
旨
代江西帥李丞相薦蕭茂德奏狀
臣伏覩臨江軍進士蕭建功介特自守而勇扵為義親仁
好善而無所苟合居扵峽江之上人無賢愚皆欽而愛之
幼喪父事母至孝杜門養志不汲汲扵進取方盜賊並興
所過焚蕩唯建功所居之廬獨得不燬人以是推其賢故
贈諫議大夫陳瓘以論蔡京姦惡得罪竄嶺表累年既還
而其子正彙復以言事投海島流離困餓無所扵歸天下
皆知其忠而不敢顧恤其家建功獨往師焉瓘竒之遂妻
以正彙之女其為賢者所愛重如此又故贈寳文閣待制
李樸紹聖間因議隆祐太后之賢為小人誣告久坐廢黜
晚得令臨江軍之清江縣既罷官貧不能歸建功築室延
之朝夕執經問難唯恐其去故二人之學建功得之為多
至其洞曉物情練習世務又自有過人者方朝廷急扵得
才共知中興如建功軰豈可終棄謹因臨江軍之請益以
臣之所聞仰溷天聰乞賜收錄庶使山林修潔退藏之士
仰體朝廷招徠之意不忍韜晦競為世用臣不勝區區之
願
默堂先生文集卷第十二
