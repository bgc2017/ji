梅苑卷一
宋黃大輿編
勝勝慢(闕)
欺寒衝暖占早争先江南又報南枝暗香疎影偏宜映
月臨池天然素肌瑩骨笑等閒紅紫芳菲勞夢想正玉
人嬌困弄粉妝遲長恐行歌聲斷尤堪恨無情塞管
輕吹寄遠丁寧折贈隴首相思前村夜來雪裏滯東君
須索饒伊爛漫也算百花猶自不知
又
嚴凝天氣近臘時節寒梅暗綻疎枝素豔瓊苞盈盈掩
映亭池雪中欺寒探暖替東君先報芳菲暗香遠把荒
林幽圃景致妝遲别是一般風韻超羣卉不待淡蕩
風吹雅態儀容特地惹起相思折來畫堂宴賞向尊前
吟咏憐伊漸開盡算閒花野草怎知
又
寒應消盡麗日添長百花未敢先折冷豔幽香分過溪
南春色調酥旋成素蘂向碧瓊枝頭勻滴愁腸斷怕韶
華三弄雪映溪側應是酒闌人静香散處惟見玉肌
冰格細細疎風清態爲誰脈脈芳心向人似語也相憐
風流詞客待宴賞伴嬌娥和月共摘
漢宮春李漢老
瀟灑江梅向竹梢疎處横兩三枝東君也不愛惜雪壓
霜欺無情燕子怕春寒輕失花朝却是有年年塞鴈歸
來曾見開時清淺小溪如練問玉堂何似茆舍疎籬
傷心故人去後冷落新詩微雲淡月對江天分付他誰
空自憶清香未減風流不在人知
又
梅萼知春見南枝向暖一朵初芳冰清玉麗自然賦得
幽香煙庭水榭更無花争染春光休謾說桃夭杏冶年
年蝶閙蜂忙立馬竚凝情久念美人自别鱗羽茫茫
臨岐記伊尚帶宿酒殘妝雲疎雨闊怎知他千里思量
除是託多情驛使殷勤折寄仙鄕
又
雪打風摧正籬枯壁盡却有寒梅衰柳敗蒲礙眼喜見
芳蕾江村路曲問青帘與酌餘醅須憑取東君爲我一
枝先寄春來寂寞槿門牛巷有清香自倚不怕低回
終須會逄賞目健步移栽孤芳素豔敢煩他蜂蝶相陪
偏愛有春風靳惜同時不放花開
又
點點江梅對寒威強出一卉新竒零珠碎玉爲誰密上
南枝幽香冷豔縱孤高却遣誰知惟只有江頭驛畔征
鞍獨爲遲遲聊撚粉香重閣問春來甚日春去何時
移將院落算應未肯頭低無人共折傍溪橋雪壓霜欺
君不見長安陌上只誇桃李芳菲
又(蠟梅)張子野
紅粉苔牆透新春消息梅粉先芳竒葩異卉漢家宮額
塗黃何人鬭巧運紫檀翦出蜂房應爲是中央正色東
君别與清香仙姿自稱霓裳更孤標俊格非雪凌霜
黃昏院落爲誰密解羅囊銀瓶注水浸數枝小閣幽窗
春睡起纖條在手厭厭宿酒殘妝
江梅引柳耆卿
年年江上見寒梅幾枝開暗香來疑是月宮仙子下瑶
臺冷豔一枝雖在手故人遠相思切寄與誰怨極恨
極嗅玉蘂念此情家萬里暮霞散綺楚天外幾片斜飛
爲我多情特地點征衣我巳飄零君又老正心碎那堪
聞塞管吹
水龍吟
夜來深雪前村路應是早梅初綻故人贈我江南春信
南枝向暖疎影横斜暗香浮動月明清淺向亭邊驛畔
行人立馬頻回首空腸斷别有玉溪仙館壽陽人初
勻粉面天教占了百花頭上和羹未晩最是傷情處高
樓上一聲羌管仗誰人說與東君留取倚闌干看
又
雪霏冰結霜凝是誰透得春工意南枝向暖江邊嶺上
獨先衆卉閒態幽姿綠窗紅蔕粉英金蘂念冰膚秀骨
人間要見除非是真仙子羌管且休横吹待佳人新
妝初試鸞臺曉鑑人花相對何須更比疎影横斜暗香
浮動月低風細又豈知漸結枝頭翠玉有和羹美
又孔方平
歲窮風雪飄零望迷萬里雲垂凍紅綃碎翦凝酥繁綴
煙深霜重疎影沉波暗香和月横斜浮動悵别來欲把
芳菲遠寄還羌笛吹三弄寂寞玉人睡起汚殘妝不
勝嬌鳳盈盈山館紛紛客路相思誰共才與風流賦稱
清豔多情惟宋算襄王枉被梨花瘦損又成春夢
又
去年今日關山路疎雨斷魂天氣據鞍驚見梅花的皪
籬邊水際一枝折得雪妍冰麗風梳雨洗正水村山館
倚闌愁寄有多少春情意好是孤芳莫比自不分歌
梁舞地砌香庭影高禪文友清談相對琴韻初調茗甌
催㵸爐薰欲試向此時一段風流付與晉人標致
又孔處度
數枝凌雪乘冰嫩英半吐瓊酥點南州故苑何郎遺詠
風臺月觀疎影横斜暗香浮動水寒雲晚笑浮花浪蘂
嬌春萬里空零落愁鶯燕遊子寂寞暮景向天邊幾
回相見玉人纖手殷勤攀贈欲待微盼越使歸來漢宫
妝罷昭華流怨念湘江夢杳窗前疑是此情何限
又
淡煙池館霜飇乍緊又是年華暮黃花老盡丹楓舞困
江梅初吐點綴南枝暗傳春信玉苞微露凭危闌空斷
誰家素臉遥山遠空凝竚昨夜一枝開處正前村雪
深幽曙看來只恐瑤臺雲散玉京人去庾嶺寒餘漢宮
妝曉飛堆行雨仗誰人借取孤芳雅致作春光主
念奴嬌李久善
東君試手向南枝著意争先時節縱有丹青誰便忍輕
點肌膚冰雪色借瓊瑰香分蘭麝先自標孤潔衝寒獨
秀悞他多少蜂蝶縞練不染緇塵算來只合是廣寒
宮闕未問陽和先占取前村一溪風月留取清芬主張
眞態驛使休輕折梢頭青子異時風味甚别
义朱希眞
見梅驚喚問經年何處收香藏白似語如愁還笑我何
苦紅塵久客觀裏栽桃仙家種杏總是成疎隔千林無
伴淡然獨傲霜雪且與管押春回孤標争肯逐雄蜂
雌蝶豈是無情知受了多少凄凉風月寄隴程遥和羹
心在忍使芳菲歇溪邊寂寞可憐誰爲攀折
又
雨肥紅綻把芳心輕吐香噴清絶日暮天寒獨自倚修
竹冰清玉潔待得春來百花若見掩面應羞殺當風抵
雨犯寒則怕吹霎瀟灑愛出牆東途中遥望巳慰人
心渴鬭壓闌干人面共花面難分優劣嚼蘂尋香凌波
微步雪沁吳綾襪玉纖折了殢人須要斜插
又曾公衮
片帆暮落正前村梅蘂愁人如雪南陌西溪長記得疎
影横斜時節六出冰姿玉人微步笑裏輕輕折蘭房沉
醉暗香曾共私竊回首萬水千山一枝重見處離腸
千結料想臨鸞消瘦損時把啼痕紅浥怎得伊來許多
幽恨共撚青梢說如今千里斷魂空對明月
又蘇仲及
問梅何事對巖東微笑暗中輕馥韻絶姿高直下視紅
紫端如童僕遶樹千回臨風三嗅待與論心曲何人還
解爲伊特地青目瀟灑些箇精神誰憐孤瘦正無語
幽獨不許春知應自負一生風月心足傲雪難陪欺霜
無伴耿耿横修竹紛紛桃李看時不覺都俗
又邵公濟
天然瀟灑盡人間無物堪齊標格只與嫦娥爲伴侶方
顯一家顔色好是多情一年一度首作東君客竹籬茆
舍典型别是清白惆悵玉杵無憑藍橋人去空鎻神
仙宅今日天涯憑馬上忽見輕盈冰魄恰似當年温柔
鄉裏曉看新妝額臨風三嗅挽條不忍空摘
又
歲華漸杪又還是春也難禁愁寂欲探疎梅獨自個尋
訪山村水驛路轉斜谿竹低墻短應是瑶姬宅玉蕤不動
月輪寒浸國色回首故國風光只因清好重作江南
客堪笑廣平争解我羈旅芳心脈脈不借鉛華枝頭雪
霽愈見香肌白高樓且住恁渠一弄羌篴
又
蘭枯蕙死向竹齋深處誰傳消息霜雪藂中渾似箇縹
緲吳人標格絳萼微深瓊苞不露自與塵凡隔黃昏遥
見一枝煙淡籠白曾記霧閣雲窗飛香結篆佳句應難
得道韞能文終未勝瀟灑風流姿質待到春來滿城桃
李相竝無顔色殷勤祝付畫樓休品長笛
花心動
偏憶江梅有塵表丰儀世外標格低傍小橋斜出疎籬
似向隴頭曾識暗香孤韻冰霜裏初不怕春寒要勒問
桃李盈門乍生向前争得省共蕭娘去摘纖玉映瓊
枝照人一色淡粉暈酥多少工夫到得壽陽宮額再三
留待東君管都&KR0838;醉别花不惜但只恐高樓又三弄笛
又(蠟梅)
春欲來時看雪裏新梅品流珍絶氣韻楚江顔色中央
數朵巧鎔香蠟嫩苞珠淚圓金燭嬌腮潤蜂房微缺畫
欄悄佳人道妝醉吟風月淡白輕紅謾說算何事東
君用心偏别賦與異姿添與清香何堪苦寒時節但教
開後金尊滿休惆悵落時歌闋斷腸也繁枝爲誰贈折
賞南枝曾子固
暮冬天地閉正木凍折瑞雪飄飛對景見(闕)南嶺梅露
幾點清雅容姿丹染萼玉綴枝又豈是一陽有私大抵
是化工獨許占却先時霜威莫苦凌持此花根性想
羣卉争知貴用在和羹三春裏不管綠是紅非攀賞處
宜酒巵醉撚嗅幽香更竒倚闌干何人去囑羌管休吹
洞庭春色
絳萼欺寒暗傳春信一枝乍芳向籬邊竹外前村雪裏
青梢猶瘦疎影溪傍惹露和煙凝酥豔似瀟灑玉人初
試妝江南路有多情竚立迴盡柔腸倚樓最難忘處
正皓月千里流光縱廣平心勁難思麗句少陵詩興猶
愛清香休怪東君先留意問他日和羹誰又強還輕許
笑凌空檜影松蔭交相
孤鴈兒(并序)李易安
世人作梅詞下筆便俗予試作一篇乃知前言不妄
耳
藤牀紙帳朝眠起說不盡無佳思沈香斷續玉罏寒伴
我情懷如水笛聲三弄梅心驚破多少春情意小風
疎雨蕭蕭地又催下千行淚吹簫人去玉樓空腸斷與
誰同倚一枝折得人間天上沒箇人堪寄
沁園春
山驛蕭疎水亭清楚仙姿太幽望一枝穎脫寒流林外
爲傳春信風定香浮斷送光陰還同昨夜葉落從知天
下秋憑闌處對冰肌玉骨姑射來遊無端品笛悠悠
似怨感長門人淚流奈微酸已寄青青杪助當年太液
調鼎和饈樵嶺漁橋依稀精彩又何藉紛紛俗士求孤
標在想繁紅閙紫應與包羞
眞珠髻(紅梅)
重重山外苒苒流光又是殘冬時節小園幽徑池邊樓
畔翠木嫩條春别纖蘂輕苞粉萼染猩猩鮮血乍幾日
好景和風次第一齊催發天然香豔殊絶比雙成皎
皎倍增芳潔去年因遇東歸使指遠恨意曾攀折豈謂
浮雲終不放滿枝明月但歎息時飲金鍾更遶叢叢繁
雪
遠朝歸
金谷先春見乍開江梅晶明玉膩珠簾院落人静雨疎
煙細横斜帶月又别是一般風味金尊裏任遺英亂點
殘粉低墜惆悵杜隴當年念水遠天長故人難寄山
城倦眼無緒更看桃李當時醉魄算依舊裵回花底斜
陽外謾回首畫樓十二
又
新律纔交早舊梢南枝朱汚粉膩煙籠淡妝恰值雨膏
初細而今看了記他日酸甜滋味多應是伴玉簪鳳釵
低亞斜墜迤邐對酒當歌眷戀得芳心竟日何際春
光付與尤是見欺桃李叮嚀寄語且莫負尊前花底拚
沈醉儘銅壺漏傳三二
擊梧桐
雪葉紅凋煙林翠減獨有寒梅難並瑞雪香肌碎玉竒
姿迥得佳人風韻清標暗折芳心又是輕洩江南春信
最好山前水畔幽閒自有横斜疎影盡日凭闌尋思
無語可惜飄瓊飛粉但悵望王孫未賞空使清香成陣
怎得移根帝苑開時不許衆芳近免教向深巖暗谷結
成千萬恨
泛蘭舟
霜月亭亭時節野溪開冰灼故人信付江南歸也仗誰
托寒影低横輕香暗度疎籬幽院何在秦樓朱閣稱簾
幕攜酒共看依依承醉更堪作雅淡一種天然如雪
綴煙薄腸斷相逢手撚嫩枝追思渾似那人淺妝梳掠
十月梅
千林凋盡一陽未報巳綻南枝獨對霜天冐寒先占花
期清香映月浮動臨淺水疎影斜欹孤標不似綠李夭
桃取次成蹊縱壽陽妝臉偏宜應未笑天然雅態冰
肌寄語高樓凭欄羌管休吹東君自是爲主調鼎鼐終
付他時從今點綴百草千花須待春歸
梅苑卷一
