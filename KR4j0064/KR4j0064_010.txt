梅苑卷十
宋黃大輿編
點絳脣洪覺範
流水泠泠斷橋斜路梅枝亞雪花初下渾似江南畫
白璧青錢欲買應無價歸來也風吹平野一點香隨馬
又
破萼江梅迥然標格冰肌瑩暗香疎影月漲銀塘静
折取一枝與插多情鬢臨鸞鏡粉容相並試問誰端正
又
煙淡黃昏小移疎影横斜去暗香微度點綴梢頭雨
玉管休吹更要留春住人何處對花無語望斷江南路
又
點點江梅向疎籬處香風逗未容春透花亦知人瘦
姑射山頭誰伴黃昏後君知否自然孤秀横玉休三奏
又(題雪中梅)寶月
春遇瑶池長空飛下殘英片素光圍練寒透笙歌院
莫把壽陽妝信傳書箭掩香面漢宫尋遍月裏還相見
又
雪裏芳叢嶺頭還報東君信壽陽妝靚姑射冰肌瑩
曲岸横斜清淺波相應風不定暗香疎影占斷花中韻
又
萬木凋殘早梅獨占孤根暖前村雪滿昨夜南枝綻
堪恨倚欄容易吹羌管飄瓊片翠蛾争選貼向桃花面
又
昨夜寒梅一枝雪裏多風措幽香無數不與羣花語
最是凝情月夜交光處誰爲主待須折取羌管休輕舉
又
春日芳心暗香偏向黃昏逗玉肌寒透抵死添清瘦
影落横塘月淡人歸後君知否一枝先秀應向東君奏
又
賦雪歸來綠窗一夜霜風緊也知春信消息南枝近
隐映斜陽玉暖香成陣西湖景繁英有恨只向東風盡
虞美人
清江一曲君應見昨夜潮頭淺不争落落鬭竒竒看取
水邊寒蘂雪邊枝日斜疎影還欹倒沙上鵁鶄老只
今何處有新詩好在小春十月醉翁辭
醉落魄
瓊搓粉滴南枝只報江南拆横斜疎影溪邊窄翦碎白
雲分付隴頭客冰肌綽約疑姑射鉛華消盡見真色
不隨桃李開紅白我爲東君來報春消息
又(賞梅)
梅花似雪賞花記得同懽悦更闌猶自貪攀折不怯春
寒酒要待明月如今月上花争發疎枝冷蘂對離缺
人心只道花争别不道人心不似舊時節
更漏子
寶香缾桐葉卷蕩水㾗微還遠思鄉信覺春遲野梅初
見時上潮風臨晩渡人欲過西江去吹塞管隴雲低
江南花未知
又
絳紗籠金葉盖向曉燈花猶在冰未結小琉璃隴梅香
滿枝雪無香花有意不是江南新寄霜月淨碧天寒
玉樓人倚闌
落梅風
宮煙如水温芳晨梅似雪相親數枝春惹香塵壽陽
嬌面偏憐惜妝成一面花新鏡中重把玉纖勻酒初醺
如夢令
一枕懨懨春困記得小梅風韻何處最關情嫩蘂初傳
芳信堪恨堪恨誰傍横斜疎影
又
臘半雪梅初綻玉屑瓊英碎翦素豔與清香别有風流
堪羡苞嫩蘂嫩羞破壽陽人面
又
疑是水晶宫殿雲女天仙寶宴吟賞欲黃昏風送一聲
羌管煙淡霜淡月在畫樓西畔
少年遊李景先
江國陸郎封寄後獨自冠羣芳折時雪裏帶時燈下香
面訝争光而今不怕吹羌管一任更繁霜玳筵賞處
玉纖整後猶勝嶺頭香
又楊大年
江南節物水昏雲淡飛雪滿前村千尋翠嶺一枝芳豔
迢遞寄歸人壽陽妝罷冰姿玉態的的寫天真等閒
風雨又紛紛更忍向笛中聞
生查子
青帝曉來風偏傍梅梢緊未放玉肌開巳覺龍香噴
此意比佳人争奈非朱粉惟有許飛瓊風味依稀近
又
朔風吹凍雲雲破天容碧新月過溪來隐見横雲色
天與水争妍花與月争白一倩管城君寄此春消息
梅苑卷十
