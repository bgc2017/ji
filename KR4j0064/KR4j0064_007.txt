梅苑卷七
宋黃大輿編
菩薩蠻晁次膺
百花未報芳菲信一枝探得春風近只與雪争光更無
花比香孤標天付與冷豔誰能顧庭院好深藏莫教
開路傍
又
天威亂糝瓊蕤密一光吞盡千山碧梅與雪争妍孤香
風暗傳玉骨從來瘦不奈春僝僽羌管一聲殘水鄉
生暮寒
又
黃昏月暗清溪色簾垂小閣霜華白一色玉玲瓏横斜
水月中小行孤影動生怕驚花夢半夜得春歸屏山
人未歸
又(空定寺賞梅)毛澤民
含章簷下眉如月融酥和粉描疎雪桃杏莫争春凌風
臺畔人如今千萬樹零落孤村雨和淚滴瑶觴歸時
肌肉香
又(回文)
嶠南江淺紅梅小小梅紅淺江南嶠窺我向疎籬籬疎
向我窺老人行即到到即行人老離别惜殘枝枝殘
惜别離
又(雙松菴月下賞梅)李方叔
城陰猶有松間雪松間暗淡城頭月月下幾枝梅爲誰
今夜開尊前簪素髮自擁繁枝折疑是在瑶臺寶燈
攜手來
又
江南未雪梅先白憶梅人是江南客猶記舊相逄淡煙
微月中春風長有信消息歸來近懷遠上樓時晩雲
和鴈低
又
霜天不管青山瘦輕雲淺拂修眉皺煙樹隔瀟湘隔帆
吹異香影殘春恨小淡墨欹斜倒無處著消愁笛寒
人倚樓
又(題梅扇)周忘機
梅花韻似才人面爲伊寫在春風扇人面似花妍花應
不解言在手微風動勾引相思夢莫用插酴醿酴醿
羞見伊
又(蠟梅)李士舉
薰沈刻蠟工夫巧蜜脾鎖碎金鐘小别是一般香解教
人斷腸冰霜相與瘦清在江梅否念我忍寒來憐君
特地開
木蘭花(十梅未開)莫少虚
一枝和露珍珠貫月下回來尋幾遍今朝忽見數枝開
未有十分如待伴新妝不比徐妃面雪豔冰姿寒欲
顫外邊多少掃春人春信莫教容易斷
晨景
梅邊曉景清無比林下詩人呵凍指玉龍留住麝臍煙
銀漏滴殘龍腦水晨光漸漸收寒氣昨夜遺簪猶在
地好生折贈鏡中人只恐綠窗慵未起
雪裏
清姿自是生寒瘦更在春前并臘後誰教六出巧遮藏
争似一番先透漏謝娘莫把翻衣袖無限瓊英飄玉
逗開時朵朵見天真可奈碧溪和粉溜
晴天
寒梢雨裏愁無那林下開時宜數過夕陽恰似過清溪
一樹横斜疎影卧朱唇莫比桃花破鬢裊黃金花欲
墮賸看春雪滿空來觸處是花尋那箇
風前
尋梅莫背東風路路在花前知去處真香破鼻驀然聞
試問幽事知幾步多情更被無寒助萬物枯時神物
護一枝和雪倚闌干昨夜初開春信度
月下
暗香浮動黃昏後更是月明如白晝看來都坐玉壺冰
折贈徐妃丹桂手賞酬風景無過酒對影成三誰左
右勸君携取董妖嬈拱得醉翁香滿袖
雨中
花時人道多風雨梅蘂都來無幾許何須飄灑濕芳心
粉面琳琅如淚注家童莫掃花陰土留浥瓊林枝上
露若教燕子早銜泥徑裏餘香應滿戶
欲謝
眼前欲盡情何限風外南枝無一半東君何事莫教開
及至如今都不管高樓三弄休吹趲一片驚人腸欲
斷杏花開後莫嫌衰如豆青時君細看
望梅
少陵長被花爲惱况是梅花非草草臨岐争奈不吟詩
此度詩人宜可老詩成莫惜尊罍倒不醉花前花解
笑醒時分付兩三枝酒後憶君清夢到
南鄉子大卿榮諲
江上野梅芳粉色盈盈照路傍閒折一枝和雪嗅思量
似箇人人玉體香特地起愁腸此恨誰人與寄將山
館寂寥天欲暮凄凉人轉迢迢路轉長
又
梅蘂露鮮妍雪態冰姿巧耐寒南北枝頭香不斷堪觀
露浥瓊苞粉未乾盡手寫應難横管休吹恐易殘留
得佳人臨曉際凭欄試把新妝比竝看
又
把酒對江梅箇是花中第一枝冰雪肌膚瀟灑態須知
姑射仙人正似伊東閣賦新詩慙愧當年杜拾遺月
裏何人横玉笛休吹正是芳梢著子時
又蘇東坡
寒雀滿疎籬争抱寒柯看玉蕤忽見客來花下坐驚飛
踏散芳英落酒巵痛飲又能詩坐客無氊醉不知花
謝酒闌春到也離離一點微酸巳著枝
又
莫作俗花看珠有清香雪太寒擬把千鍾酬國豔林間
醉倒猶嫌酒量慳欲去更重攀送盡斜陽未忍還争
得重城休上鏁留連借取冰輪照玉顔
又
醉撚一枝春此意誰人會得君嫩白輕紅纔入手盈盈
一似前時酒半醺心眼兩相親絶代風流惱殺人粉
蝶霜禽休悵望叮嚀只要揚州作主盟
又
欄檻對幽堂翠葉枝頭萬朵霜檀口乍開龍麝噴非常
體勝佳人異骨香花與月争光偏引蜂兒戲遶牆不
與羣英争豔麗芬芳奚落東君只淡妝
又
凛冽苦寒時萬木凋枯力漸衰昨夜前村深雪裏春回
庾嶺南枝綻早梅映月與清輝驛使加鞭喜探迴風
送馨香來小院芳時料想羣花尚未知
又(催梅)
把酒祝江梅春到南枝早早開人在隴頭凝望久裵回
驛使如今尚未來寄語莫相催直待東風細翦裁只
恐未能傳信息妝臺先要飛來襯粉腮
握金釵
梅蘂破初寒春來何太早輕傅粉向人先笑比竝年時
較些少愁底事十分清瘦了影静野塘空香寒霜月
曉風韻減酒醒花老可殺多情要人道疎竹外一枝斜
更好
人月圓
園林巳有春消息尋待嶺頭梅一枝清淡疎疎帶雪昨
夜初開芳心幾點東風多少先爲傳來不随紅紫紛
紛閙閙蝶妒蜂猜
一斛珠
寒冰初泮嶺頭一朵香苞綻菡蓞如畫真堪羡休逞随
風柳絮垂金線月宫每嫖開較曉壽陽又喜勻妝面
更聞何處鳴羌管一曲一聲惹起神撩亂
解珮令(或作許冲元)
蕙蘭無韻桃李堪埽都不數凡花閒草對月臨風長是
伊故來相惱和魂夢披他香到江頭隴畔争先占早
一枝枝看來總好似恁風標待發願春前祈禱祝東君
放教不老
醉花陰(趙女獻梅)舒信道
月愰風簾香一陣正千山雪盡冷對酒尊傍無語含情
别是江南信壽陽妝罷人微困更玉釵斜襯插一枝
歸只恐風流羞上潘郎鬢
又
粉妝一捻和香聚教露華休妒今日在尊前只爲情多
脈脈都無語西湖雪過留難住指廣寒歸去去後又
明年人在江南夢到花開處
又
霓裳淺豔來何處不是閒雲雨雪苑舊精神燕席吟窗
昨夜生輕素闌珊豈是東風妒惜暗香分付香在玉
清宫不惹年華只帶春寒去
掃地舞
酥點萼玉碾萼點時碾時香雪薄才折得春方弱半掩
朱扉垂繡幕怕吹落撚一餉嗅一餉撚時嗅時宿酒
忘春争上不忍放待對菱花斜插向寶釵上
玉樓人
去年尋處曾持酒還是向南枝見後宜霜宜雪精神沒
些兒風味減舊先春似與羣芳鬭暗度香不待頻嗅
有人笑折歸來玉纖長儘露羅䄂
燕歸梁
月裏雲裝冷豔裁獨秀在巖隈雪中昨夜一枝開探春
色歲前來清香折得多情寄與人向隴頭回憑君移
取近瑶臺伴桃李日邊栽
憶人人
密傳春信微妝曉景淡竚香苞欲綻臨風雖未吐芳心
奈暗露盈盈粉面何人月下一聲長笛即是飛英凌
亂憑闌無惜賞芳姿更莫待傾筐巳滿
又
前村深雪難尋幽豔無奈清香漏綻煙梢霜萼出牆時
似暗妒壽陽妝面幽香浮動無緣攀賞但只心勞魂
亂不辭他日醉瓊姿又只恐陰成子滿
採桑子
花中獨占春風早長愛江梅香豔清杯芳意先愁調角
催尋香巳落閒人後此恨難裁更曉須來却恐初開
勝未開
又何文縝
百花叢裏花君子取信東君取信東君名策花中第一
勛結成寶鼎和羹味多謝東君多謝東君香遍還應
號令春
又
陽和欲報春來也先上南枝桃李休疑折徧香梢人未
知黃昏小院誰攀折疎影斜欹半掩朱扉旋嗅清香
月下歸
又
江南春信梅先賦休道春遅映竹開時姑射仙人雪作
肌青樓且莫吹羌管留勸金巵折取高枝香滿名園
蝶未知
又
南枝淡竚無妖豔蠟蘂羞黃争似紅妝不假施朱弄曉
光雪融日暖瓊肌膩酒暈生香桃臉相當尤笑桃花
混衆芳
又
幽芳瑩白前村裏豈藉春工勝盡羣紅瓊撚凝酥向不
同一聲羌管愁人處片片西東覩此遺蹤不怨狂風
怨馬融
又
肌膚綽約真仙子來伴冰霜洗盡鉛黃淨面初無一點
妝裏尋花不用吹銀燭暗裏聞香零落池塘分付餘妍
與壽陽
又
東君有意觀羣卉故放争先帶露含煙對月偏宜映水
邊瓊苞素蘂胭脂淡雪後風前堪賞堪憐曾與歌樓
佐管絃
又
羣芳盡老園林燼獨有寒梅探得春回昨夜前村一朵
開輕盈雪裏孤根秀膩臉香腮羌管休催留取瓊葩
佐酒杯
又
霜風漏泄春消息折破孤芳野興傍徨姑射神仙觸處
藏新妝不假施朱粉雪月交光欲贈東皇冷淡龍涎
點點香
又
煙籠淡月寒宵永悄悄簾櫳微度香風幾點梅開小院
中擁衾欹枕難成寐蕭寺初鐘鴈響遥空家在青山
千萬重
又(再雪中)
飛瓊欲赴瑶臺宴先具威儀雲駕霓衣從者皆騎白鳳
飛人間盡變爲銀海此景偏竒姑射冰姿昨夜前村
見一枝
又(蠟梅)
鎔金脫得花鈿小點綴瓊枝月淡風微露浥香肌自是
竒玉人呵手昂頭翦纖鬢邊垂似簇蜂兒春入芳容
不肯飛
尋梅
今年早覺花信蹉想芳心未應悞我一日小徑幾回過
始朝來尋見雪㾗微破眼前大抵情無那好景色只
消些箇春風爛漫都且可是而今枝上一朵兩朵
又
幽香淺淺濕未透認雪底思來始有翦裁尚覺瓊瑶皺
苦寒中越恁骨清肌瘦東風氣象園林舊又今年而
今時候急宜小摘當尊酒選一枝且付玉人纖手
鞓紅
粉香尤嫩霜寒可慣怎奈向春心巳轉玉容别是一般
閒婉悄不管桃紅杏淺月影玲瓏金隄波面漸細細
香風滿院一枝折寄故人雖遠莫輒使江南信斷
武陵春
昨夜前村深雪裏春信爲誰傳風送清香滿座間不用
熱沈檀竹外一枝斜更好偏稱玉人攀休放遊蜂去
又還嫌怕損芳顔
菩薩蠻趙德麟
春風試手梅先蘂冰姿冷豔明沙水不受衆芽知端須
月與期清香閒自遠先向釵頭見雪後宴瑶池人間
第一枝
梅苑卷七
