重校鶴山先生大全文集卷之八十九
渠陽集
行狀一
敷文閣直學士贈通議大夫吳公行狀
曾祖(象竒)故不仕妣李氏
祖(子民)故不仕妣易氏
父(唐年)累贈太中大夫妣劉氏贈碩人
公諱獵字德夫潭醴陵人自太中公徙名數于善化
公年十五𥙷郡博士弟子員受業于里人陳仲思符
王明遠公明尋受易于陳善長元會魏忠獻張公寓
長沙太中公以易受知因得交張宣公於是年二十
有三遂從宣公卒業宣公見公弘𥙿䟽暢喜曰吾道其
不孤矣兩以鄕舉試于禮部皆黜嶽麓書院成以選爲
諸生乾道三年冬朱文公來會宣公又獲親炙焉公
每惟聖賢教人無先於求仁自秦漢以來學者失其
傳乃以孔門問荅及周子程子以來諸儒凡言仁者
稡類䟽析以求正于宣公宣公嘉之授以大義勉以
體察尋與郡博士異論辤歸七年即城北僧舍受徒
太中公交遊道廣公力貧養志不槩有矣宣公嘗與
其弟定叟枃及吳伯承銓吳晦叔翌皆一時聞人過
之張安國孝祥時爲守爲賦四公子詩夏六月甲子
太中公卒執喪一循古制不用浮屠踰月葬東郭門
外湘中士大夫喪禮黜浮屠自公始淳熙元年公又
與賓貢劉樞密珙再以郡守舉送譽不釋口明年春
試南宫遂之婺謁吕成公與語竒之且行拊而勉之
曰小小得失亦足以驗學力也尋以選射策廷中賜
同進士出身五月銓試授迪功郎潯州平南縣主簿
冬十一月視事宣公方經略廣西檄公攝令尋又攝
静江府教授兼節度推官郡建學屬役于公公一倣
長沙校官宏敞過之宣公移使湖北司業劉公焞代
爲帥問士於宣公以公對六年春以舉主關陞從事
郎劉公辟公經略司准備差遣夏五月陸川妖寇李
接殺九州巡檢以叛癸酉夜聞變劉公戒僚吏趣發
兵公請以沙世堅將效用軍自梧藤趨容效用粟全
五人爲之導陳立國以高州戍兵自化與世堅會調
雷化州水軍截海道趣漕司轉餉募白霞土丁調巡
尉吏士以至增郵兵明閒諜攜賊黨招叛亡貸脅從
纖悉畢陳劉公悉如其請賊勢益急䧟容雷撇高化
破貴鬱掠陸川博白等凡八縣秌七月劉公被命以
節制軍馬督捕以公輔行露潦熏蒸暍死相望公扶
持拯療士感激思奮遂請分軍薄賊營爲連珠砦十
三以斷賊往來聲勢聮屬賊氣浸索將抵貴太守馳
騎報賊二千來自興業謀襲靜江上下愕眙公叱之
曰第流移者返不聞有賊也劉公以詰貴守旣聞果
流移者復鬱林劉公往撫之公夜請曰師久不功主
知故乎有勞不賞有罪不誅逗遛者獲全偃蹇者幸
免人奚憚而不全且免也劉公於是大會將士錄鬱
林之功而誅南流縣尉鬱林巡撿與其州胥黃益龍
翼人人警厲争死寇寇窮之海以有備不得前生縳
接及賊將彭四十諸人二百六十有五與接之妻孥
以獻六州八縣平建留屯以守冬十月丁未師還十
一月辛酉至自鬱林壬戍磔接等于静江市膾其肝
心以哭死事者七年三月以功迁文林郎爲轉運刑
獄使者所劾改主管廣東路轉運帳司初盗起劉公
詰刑獄司佚捕轉運司乏興二司懼且怨事平有希
賞不得與者遂乘間抵巇劉聞公之得譴也曰是將
何以勸功上䟽力争七月丙寅丁母憂九月跣護還
里服除赴選注辰州溆浦令先是公以憂乞身劉公
亦移鎮湖北刑漕司遂劾公公坐降授脩職郎劉公
亦坐禠職罷鎮尋卒公至是受命慨然嘆曰平南之
役帥屬惟龔㧾楊炤與僕三人炤任督捕㧾任居守
而始終同患則劉公與我耳吾而不言將爲死公乎
遂上書闕下盛陳六州之功謂犯不測者四居甚難
者六且曰臣今不負劉焞乃是不負陛下辭義慷
慨以忤時相不報當上溆浦念劉公誣謗未白不往
郡守林公栗方館致之故相衛文定趙公雄守荆州
移書趣行林亦&KR1036;其决縣介于五谿之間蠻徭歲抄
邊公拊而誨之相戒毋敢犯士不知學公命歐陽誠
之爲師儒術浸明其後郭褎張逵相繼舉進士風流
文獻至今有存焉十二年春有王涇者以公之官違
年持吏部符代公公去其秌叙復從事郎明年赴選
叙文林郎調監桂陽軍贍軍酒庫歲餘之官刑獄使
者宋公若水以公攝常寧宰丞尋又以湖南路安撫
潘公畤致之幕下且命兼嶽麓書院堂長陳公傳良
來爲守願得公助潘公弗許會郴桂大饑潘公命還
郡賑給公取南豐曾公法率五日計口授泉惠洽而
民不勞又請發常平金貸下農陳公從之全活甚衆
趙文定公舉公之詞曰才資有用氣節甚高使在要
塗必不負國此知公之深者十六年以光宗即位
迁儒林郎尋又以年勞循承直郎紹熙元年以舉將
及格改奉議郎知常州無錫縣縣爲浙右劇前令鮮
以善去公使五家爲甲甲有長二十五家爲保保有
大長凡一百二十五家則揭其黨里姓名于都亭其
有不孝不友不婣不恤凡以泯彝敗俗合衆而撻罰
之若顚連&KR1137;獨則以告于縣縣稱給之比及旬歲教
行訟清明年陳公以公聞于上謂公與平李接之亂
未嘗言功而屢訟帥臣劉焞之冤逮及桂陽酒官助
講荒政甚於飢渴詔赴都堂審察三年冬十二月召
試館職四年春正月差禮部貢院點撿試卷官二月
以年勞轉承議郎三月丙子給筆扎于學士院問以
兵財之策公對略曰大義不明而委兵民於交病之
地此今日所患也靖康之禍天地之大變而古今之
所無使南渡以來君臣上下朝思夕勉如勾踐之報
吳田單之復齊則將必其將兵必其兵且無賄取倖
得之門下無虚籍冗費之敝民之力庶其有瘳而紹
興以來厄於權臣之和議乾道以來格於機會之未
集馴至于今又非前比以偷安爲和平以不事事爲
安靜天經地義䧟溺而不自知竭州縣之力以養不
耕不戰之軍不惟不可用於外亦未保其能恬然於
内也策入戊寅除祕書省正字夏六月召姜特立公
率同列上封事命隨寢上以疾久不朝重華宮秌九
月公又率三館之士上封不報退以書責宰相冬十
月與同列三上封不報公又自爲䟽以諫會慶節公
又奏略曰今慈福宫有八十之太母重華殿有垂白
之二親陛下宜於此時問安上壽恪共子職否則
無以慰两宫之望詞甚切至也五年春遂白宰臣乞
召朱公熹楊公萬里且曰使朱公端委以立於殿陛
之間聲容氣色必有以感發人主風指意向必有以作
興人心時相納用焉夏四月又率同列上封事亦自
上䟽極言之陳公爲中書舍人以不用去公爲書留
之且曰今天下安危之機巳判然可見而未聞有叩
頭流血牽裾折檻之士方且曰是不宜激激則巳甚
公不於此時有所奮發爲士大夫倡第㓗身而去不
欲歸過君父然則身雖退而奚益陳公爲改容謝七
月丙寅以寧考登極恩轉朝奉郎賜緋衣銀魚八月
辛卯迁祕書省校書郎九月丁卯除監察御史其冬
以灾異求言公䟽五事以諫一曰服喪次以答神人
之心二曰審菆殿以徼宗社之福三曰寢御扎以專
廟堂之責四曰體乾剛以強主德五曰建皇極以正
人心是時上趣修大内韓侂胄巳從中用事黜陟賞
刑率託之御筆君子小人之勢將不兩立故公縷縷
及之尋又詔侍從臺諫言事公上䟽謂求言未廣願
更令百執事悉許盡言上將移御大内公又上䟽
略曰壽皇破漢魏以來之薄俗爲高宗服三年
之喪壽康屬疾以是付之陛下萬一輕弃喪次將
無以慰在天之靈况太母春秋高壽成又當大變之
後皆悲切不自聊今陛下在行宫瞻前顧後猶有
所馮恃一旦舍之以去不知兩宫何以爲懷陛下
即位以來未見上皇其間必有幾微曲折非外庭小
臣所能盡言者陛下固宜篤厲精神少紓歲月以
俟上皇和豫徐爲祗見之謀何苦爲是趣迫之舉
而况行殿之次三年之喪所以祈天永命之意實肇
基立夲於此乎自後御扎日盛公復上䟽略曰陛
下臨御未數月今日出一紙去一宰相明日出一紙
去一諫臣其他令由中出不知其幾昨日又聞侍講
朱熹遽以御扎卑之祠禄中外相顧皇駭謂事不出
於中書是謂亂政熹當世老儒善類攸歸清議所出
陛下毋謂天下爲一人私有而用捨之閒爲是輕易
快意之舉䟽上權倖側目閏十月被命監掩攅宫十
二月集議孝廟配享公謂艱難以來首倡大義不
與賊俱生不以成敗利鈍異其心精忠茂烮貫日月
動天地未有過於張浚也孝宗皇帝規恢之志一
飯不忘歷考相臣始終此念足以上配孝宗在天
之意亦惟浚一人議不合求去除江南西路轉運判
官慶元元年春至部下令曰其有下陵上卑踰尊賤
犯貴不孝不友若當官貪殘居鄕&KR1061;斷在役受賕苟
以事至必罰無貸其後歷官率以此爲首公在江西
僅半載爲言者所劾降奉議郎罷歸五年夏始盡復
元官其冬主管華州雲臺觀嘉泰三年春除廣西路
轉運判官廣右十六郡漕司歲借鹽夲錢有差郡率
不能盡償故比歲靳不與公曰是趣使歛民也即給
借緡錢十餘萬尋宣公舊規修校官闢漕司酒庫以
爲桂林精舍與同志共學焉嘗請蠲靜江府昭州折
布之錢九萬餘緡及廣西攝官悉從漕司注擬未報
三月改知鄂州有父祖死于瘴子孫落南不能歸者
數百人遮道公命給其歸貲夏五月丁卯至鄂州諭
民以義利之便凡家人族姻之訟悉以分義爲斷嘗
奏㳂江郡縣征商之弊乞下諸道緫餉之臣考覈歲
入而裁其出以惠商旅又請募湖南北茶商以助大
師江湖水手以濟水軍僅及朞歲除戶部員外郎緫
領湖廣江西京西財賦湖北京西軍馬錢糧蓋開禧
元年夏四月也時柄臣議開邊虜諜知增戍公移書
當路請號召㳂邊忠義人以保邊埸刺軍中子弟以
𥙷軍實增棗陽信陽之戍以備衝突分屯陽羅五關
以捍&KR1061;昌杜&KR1724;境誘竊以謹邊隙選試良家子以衛
府庫且謂虜懲紹興末年之敗今其來必出荆襄軍
宜有儲峙乃併輸湖南米於襄陽凡積米五十萬石
馬料一百三十餘萬石又以湖北漕司和糴米三十
萬石分輸荆郢安信四郡又蓄銀一百萬兩爲萬一
進討之備其後董逹守郢孟宗政守隨柴發守南漳
克有成績皆公所拔而襄陽安郢之圍亦賴儲峙人
心不搖閏八月丙寅被命赴行在奏事冬十一月癸
未除祕書少監初對首言臣所聞於師友者惟大義
是究嘗奏䟽先朝及叨召試未嘗舍是而言他今縱
未能一舉以大快神人之憤謂宜簡拔人才蒐練軍
實使一日有一日之積一歲有一歲之功其次招勇
敢葺險要廣招募明閒諜大抵皆申述前在鄂州所
請而論光鄂當經理江黃當增戍於良家子中增爵
賞以募間探擇近臣授之節制視前請加贍公峩冠
大衣儀狀開偉至是造朝䟽暢明亮朝論歸重焉然
倡議者方指期克復而公所陳二䟽大抵必欲先内
後外日積月累使規摹先全異論不搖故往往不快
於心會上流告饑十二月辛未除祕閣修撰知江陵
府主管荆湖北路安撫司公事出大農十萬緡賑貸
陛辤又申前說辟黃榦准備差遣陳椅營田司幹辦
公事弟猶書寫機宜文字明年春二月至武昌即馳
遣嶽璠董道隆招商分糴三月視事發米二萬石糶
給各有差米價爲平又念虜萬一窺㐮陽則荆州爲天
下劇方高氏有國嘗注水爲防號三海先是守荆者
雖嘗經理而未有緒公用五十餘萬夫緡錢半之築
金鑾内湖通濟保安四櫃以逹于上海而注之中海
拱辰長林藥山棗林四櫃以逹于下海分高沙東漿
之流由寸金堤外歷南紀楚望諸門東匯于沙市爲
南海又於赤湖城西南遏走馬湖尉斗陂之水西北
寘李公櫃水勢四合高可注而下卑可限戎馬深可
舟淺不可揭隄上有路路端有隘而穴隄以相灌注
公嘗招某方方而履之其後虜騎東至竟陵比窺荆
■而不敢聣荆州者以此公嘗數請募茶商水手至
是行之又刺親效五百人調荆岳鼎澧義勇防城冬
虜犯棗陽公謂棗失則郢重郢重則荆危請調㳂江
及關西兵未報虜圍襄陽德安亦遣二千人由建陽荆
門屯百頃援郢一千三百人由基城馬梁會百頃義
勇千赴襄陽十一月丙午被命節制軍馬十二月庚
戍虜遊騎至官陂迫竟陵辛亥守臣林管亡公劾之
請于朝得䕫州路鈐轄張榮以八百人援竟陵統領
李撗提軍五百護送京西參議官魏良忠繼往時神
馬陂潰軍所至剽掠下令招集前後共得萬分以三
千人援㐮八百援安癸亥除寶謨閣待制辟王觀之
主管機宜文字胡庚幹辦公事薦豐忠簡趙公之孫
綸于朝三年春正月壬午即拜湖北京西宣撫使仍
治荆州辟吳竽于革爲參議官張忠恕張岷爲機宜
文字弟猶書寫王觀之幹辦公事陳椅李壽朋陳之
經董道隆周郁趙師蒼准備差遣胡庚羅穎李儒用王
坰准備差使康彦明吳必逹王灝黃輶准備使喚魏
友諒乞濟師予之千五百又分命章彦珍將義勇軍
金安世忠勇軍皆五百駐龍涴灘市馬瑾以義勇千
官軍四百再援竟陵應城董逵郝恩各將兵援郢陳
椅以義勇四千守荆門丙戍虜犯竟陵張榮死之癸
巳虜圍郢戊戍䕫路漕司以吳曦反書至内阻外猘
公爲寢食俱廢某自春正月道荆西歸公謂其可與
語嘗挈與分視守備至是馳書至峽中挽回俾攝參
議官且曰其爲我任西事之責公方以襄陽德安之
圍未解勤勞夙夜募士入郢責王宗廉以死守而數
調大軍及忠義保捷分道夾擊郢圍既解尚有襄安
二圍乃督董逵李謙亨嚴江彭國自京山援德安而
趣董世雄孟思齊會黃陂李横雍政馬旺仍隷魏友
諒約山砦馬伸柴發及忠義統領孟宗政昝世雄解
襄陽之圍部分既定惟西事方殷會彭輅避亂至自
金州秦世輔以失律謪荆公以二將爲問某因請分
授民兵付以襄安之圍又&KR1036;公請以王大才爲池州
都統將萬人戍江陵爲討叛計公遂移書當路請降
御扎付大才輅咸任西事尋又募水軍捍江令鈐轄
趙翰以禁軍三百陳寶吉仲以御前軍六百扼秭歸
巫山立柵石門王舜舉亦以三百人控均房轉歸峽
粟以待王師俾(余)求一人往說僞䕫帥禄禧得衢士
趙師濟請行會安公丙矯制誅曦三月戊子露布至
荆公率吏士拜表賀遣人勞安公復馳書當路乞厚
平蜀之賞壬辰除刑部侍郎戊戍上手書付公略曰
(云云)書至荆則西事旣平公執書感泣知遇又念江
北漢南之地創殘未復發緡錢十三萬八千賑湖北
六萬三千賑京西新潼川僉書判官趙彦呐與夔州
判官希混進士昝世忠朱元之等誅禄禧公爲上其
功尋又請城荆門應城請以歸峽二州專隷湖北未
報除四川宣諭使賫詔諭蜀而自以御扎付公有曰
比以逆曦負國付卿西討頼宗社之靈賊不旋踵巳
誅然遠方亂定之初猶軫憂顧必得信實之臣單車
所至往宣德音惟卿素知體國就輟以行其遂疾駈
爲朕訪求民瘼鎮安羣情如武興一軍兵數偏重今
欲分半屯於益昌别命一帥統之卿可與宣司商略
條具來上諸有經畫併悉以聞且令至沔州興元府
金州都統司犒軍五月巳丑發江陵吴竽爲參議官
自黃往金宣布詔旨王觀之幹辦公事李儒用董道
隆准備差遣岳璠准備差使秌七月丙子至夔吏民
扶杖聽詔以蔣介當黜揭諸行司以丁焴名聞尋分
遣觀之儒用往成都潼川布詔公由果閬至利區畫
分屯道大安爲文以吊楊節毅公震仲即學官祠焉
九月巳卯至沔與安公定議分兵駐利十月還至利
首奏楊公死節及李好義有大功皆請賜謚立祠且
乞以官田給賜好義之家劾蔣介不忠遂以十二月
戊辰至夔將以淑慝功罪歸報天子會除敷文閣直
學士即授四川安撫制置使兼知成都府公惟受任
若此無以上報遂列上倡義之士十有五人守節二
十有九人去官二十有三人受僞命九人猶以爲未
足也復上人才五十有二人以李僑爲首且援王文
正公之說曰臣所薦之士非欲陛下一一召用也
士大夫旣爲近臣所薦必知愛重若加養成可爲異
日用公之心蓋若此而人不及盡知也又請蠲賦役
以幸蜀民其略曰竊惟蜀之利病莫甚於賦歛姑以
養兵言之歲有二千萬之供取民百端未易毛舉鹽
課之在建炎緫爲緡八十萬後改行引法逓增至四
百萬今雖數數寬减尚存三百餘萬緡酒課之在建
炎緫爲緡一百四十萬後改場店法逓增至六百九
十餘萬緡今寬减之餘尚存四百餘萬産茶之郡初
亦無幾自熙寧始行榷法至元豐而倍增及建炎改
收引緡至紹興而倍取今爲緡二百餘萬矣布估不
過六州自薛田創於天聖每疋給以本錢三百至建
炎不給夲錢而匹二千今爲緡一百三十七萬矣以
至二百萬緡畸零之錢與三十萬緡激賞之絹當時
固曰軍興暫科事巳即罷其後取之自如展轉滋甚
異時飬兵費二千萬緡今又倍增至五千萬矣不知
何以爲繼两界錢引巳五千萬緡今又添印五百萬
且增一界又二千四百萬緡矣不知子母何以相權
重以逆曦之變緫所之積耗於妄賞關外轉輸焚毀
略盡今平賊之後諸軍累資俱高每歲俸給增添何
啻二百萬緡軍興之際起夫運糧固不可免地遠者
出夫庸是亦權時之宜然有令人寒心者臣始至巫
山士民遮道謂巫山科夫五百夫爲錢八十緡以鄙
小縣刀耕火種裁自給而輸緡四萬餘可類推矣方
軍事之殷非財莫濟顧以蠲减之議爲獻似亦不知
時義者願廟堂之上明詔侍從郎省之臣有懇惻愛
民之心備諳蜀事者相與討論來上然後行下宣制
緫司研窮節目條列利病凡無名之供煩重之賦一
切蠲减庶幾與民更始咸被實德祈天永命無越於
斯其言雖不果用人以爲知本嘉定元年夏四月至
成都蜀士學于成都者春秋試率數千人弟子員五
百餘公揭朱文公白鹿書院學規誨之旣又祠周程
三先生于學朱張氏配焉俾某記其事多士聞風胥
勸學者益勉公念成都爲西南都會師少堞壞不足
以控制諸道乃與宣撫司列上移興元中右軍二千
分屯罷潼綿歲戍五百人又念蜀之楮幣舊號交子
隨閏更易曰兊界近歲以二千五六百萬爲界惟两
界竝行今乃增印至八千萬緡漸不可繼與宣撫司
緫領所共請以帑金三萬两銀一百五十萬两更自
朝廷賣僧牒收回增數未報而緫領所忽下令於利
州收兊人情皇駭公截留九十三界新引五百萬就
成都置局且諭民以收兊不盡之數行用如故浮議
遂止然自是與緫餉者異嚮矣趙衛公有子曰昱聞
曦變號慟不食而死劉公之子曰墍時亦去官而卒
偶皆公所嘗事者遂併上其事趙公賜謚文定制置
使滿歲得薦士遂以李嗣文何悳彦度正劉靖之何
應龍李鳴鳳上之秌八月乙丑公被命召赴行在候
黃疇若到日起發九月安公除制置大使會彌羌結
連青羌寇邊尋即竄伏請降公欲增戍防捍而安公
欲擊之卒以取敗二司由是不咸明年四月癸亥解印
去七月至荆州吏民迎拜聚觀象而祠之公俯江嘆
曰吾昔守此正兩圍未解西事方殷嘗指夫誓心事
幸而濟即幅巾還里今因循累歲遂力上歸田之請
徑還長沙八月以臺䟽落職罷召命五年春三月差
提舉隆興府玉隆萬壽宫公以行年七十請致其仕
優詔不允明年十有一月乙亥以疾卒卒之日禇無
餘貲帥守衛公涇與漕使曾工部槃爲給喪事詔以
前請特復敷文閣直學士致仕尋覧遺表特贈四官
致仕遺表恩澤如令云公襟度恢弘色莊而氣怡人
之有善不翅巳有過焉曰此必非其本心當徐察之
與公久處者咸曰未嘗見公有盛氣矜色藏怒廋怨
而聞言必復見義必爲則勇不可奪從張忠獻公聞
復讎二字及從宣公又聞求仁之要終身誦而行之
以故志豫附所至林立幕府往往不下三十人館
士亦數十計自爲吏凢四十年奉賜緣手盡或咎公
施予太濫公曰通有無者理之常余少苦貧資人以
活今幸有禄可以及人而閉戶獨享乎迨其乏絶亦
處之夷然無一豪追咎也於諸弟尤極友愛均財共
産廉遜之風被于國人鳴呼自師友道缺後生末至
不及師事前輩儕類渙散典刑云亡公以湖湘之英
歷欵諸老先生之門得張公父子爲之依歸碩大寬
深山嶽鎮而江河流也使不幸而不及事前軰其亦
幸而親炙如公者猶有以考言行而察世變焉而暫
起復僵多忤少逢方欲引年謝事聚友求志以私淑
後學而天亟奪之志士仁人聚泣交吊嗚呼是惟哭
其私也歟哉奏議卷經解卷雜著卷藏
于家元配李氏故湖南路提舉常平茆之女歸公五
年而卒繼室王氏故廣東路經略趯之女皆贈碩人
子彌昭宣義郎前僉書歸州軍事判官彌慶承務郎
孫男女二十人余以受知之久彌昭屬叙公閥閱年
行以求銘于立言者乃不果辤謹狀
重校鶴山先生大全集卷之八十九
