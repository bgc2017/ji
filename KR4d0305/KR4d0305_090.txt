重校鶴山先生大全文集卷之九十一自菴類藁
祭文
哭外舅楊提刑(熹)文
嗚呼公而止於斯乎生自名胄倩于相閥玩心往籍
景行先正外視寬𥙿而中實縝密即之粹温而察焉
剛方雖州符簜節皆三錫命而位以勞授官以次遷
去就始終秉德不疪非若世之詭獲而倖成者某甚
愚不肖甥于公之館者今十有四年矣公始一見以
爲可教往往異席而容禮焉泯然相投則喜見顔面
命酒張飲雙亮交照洞見膺鬲蓋若不以世之常壻
畜之者脫有小異則反覆訓詔亦無留藏每使人躍
然以舒復惕然以警也昔者公所敭歷皆在蜀某雖
漫仕而投閒之日半之蓋未嘗不得從焉公之之楚
某以守郡義不得往見胷臆結約良不可任旣聞將
自楚返庶知見時以陶近憂猶以自尉然亦訝閒者
之何闊也一日公之子以書來諗進使者而問故則
公之戢于木久矣嗚呼公而止於斯乎克自抑畏無
有祗悔於世果奚愠也世論淺隘旣加排媢無巳則
天乎天誰云憎顧亦夢夢於此乎生不得撰杖屨以
從病不得執膳藥以侍死不得持楄柎以歛歸不得
服緦慘以吊惽惽此心誰其愬之岷山之江至於荆
州心契神交共此一水䰟其來歸以即安于華萼之
故墟尚有以歆予奠也嗚呼哀哉
哭宇文樞密(紹節)文
嗚呼天之生公疇克度之旣予其資而厄其逢而嗇
其終竟亦何爲者邪自公造朝郎闈樞椽宰士史
拗東省南曹北門西掖淸資顯序閱歷殆遍至於析
珪作牧專閫宣威則又無以易公蓋自是聲實旣孚
遂儀政路尚謂公不逢邪而始值權臣威陵勢壓委
心濡跡罔克自靖晚居宥府志亦少紓位則有制凡
其尊主庇民之盛心推賢揚善之雅志訖未能有所
展布嗚呼公乎其亦可悲矣夫自義理不競士習卑
鄙而吾蜀之士習隘踵陋顧私患失媢忌成風汲引
莫聞尤爲可嘆士將有望於公以一洗耳目之陋而
有銜弗祛以殞厥身天乎盍不憗遺俾有以大慰民
志者乎某景以諸生受知於公他日又得侍同朝甚
喜自丙寅請外音驛頓疎嘉定更化之初錄前爲權
饕所軋者某首叨召用旣辤不獲請則將治任以趨
會離心制榮望日頽公以德愛我亮其鳥烏之情勉
徇私請力遏前命俾守郡紱得以竊禄養母某佩荷
此意至于今不忘山川悠遠旣不克馳漬絮之奠合
以簡書之畏又弗克馳詣帳下爲之一哀而出涕忞
忞此心將以醴幣神鑒之哉
哭張致政文
嗚呼人亦有年公壽而臧人亦有德公流而光儀于
一鄕聞于四方將子于仕率履弗忘蕃珪簜節孔脩
且張藻衣華綬孔曼且長忽然卻眎消搖尚羊負陸
侯之劒以自放於山顚水涯此又公不言之教而厥
子是似寔承寔將厲我有士律我有民維此義方寔
關政經僕以晚出拜公于京高冠長珮爛其典刑德
子云愛施及其親撫歲月之俯邁慨前會之難并追
遐感其未憗尚新益之是承復念間闊即期中更綟
柂江介攝齋前榮忽聞公之云亡寧不使我搏髀而
失聲也旣壽允臧亦流而光今復有斯人邪簡書是
畏欲吊不能薄奠申敬癙思涕零
哭劉少監(靖之)文
嗚呼降年有永厥有不永非天天民民中絶命維此
劉君旣戒旣謹不絶而隕天胡不定和平發衷沖約
成性資𥙿器周體莊履正早遻聖期服采于廷右
府列屬昔佐樞柄其在于今寔禆台鼎殆與宰椽俱
稱仕徑君雖無營時所委聽謂繇此升言授之政大
車彭彭中道而僨父不哭子是謂大順胡今斯戾其
夢其信僕之交君七閱歲閠紀羣之間嘗挹清峻夙
期云遠大命以近合散消息隂陽之分矧如君者有
死無霣我獨何爲癙思涕隕俯觀人事仰察天運宗
周之憂鬱其未憗魂知無知暝乎弗瞑
哭表姪女高氏文
嗚呼汝亦止於斯邪毓德于家柔静有儀以得重闈
之懽心迨作嬪于聞人又能敬共夙夜以事舅姑環
珮穆然克有令問云胡不淑而止斯邪古謂婦人免
乳大故十死九生是則然矣彼林林而生斯世者不
屬于毛不離于裏邪而獨於汝乎不利也余方以王
事逖東土不克馮棺一慟嗚呼汝溘然而歸則亦巳
矣汝之祖母迨汝諸父將何以爲懷邪哀哉
外舅楊提刑(熹)哀詞
嗚呼公乎其安之乎言膏其車干梁之西不我後先
兮遭逢百罹雷虺虺其未愸兮霧淫淫其無輝呼靈
氛爲余占將引車而南之心忽忽其未安兮目炯炯
其懷疑豕白蹢兮涉波女婉孌兮調飢吾其綟柂而
還歸乎日曖曖兮高舂路漫漫兮嶮巇呼巫陽而莫
余聞兮傷采旄之逶遲嗚呼其所我將安之乎突梯
絜楹我不敢爲劬躬盡力亦莫我知華萼之椒珠江
之湄山媚水秀雲清日熙玉植青葱交幹連枝蘭膏
在室芳醑盈巵四方上下不可以託兮其將反吾之
故居孰得孰喪孰成孰虧是將奚極竟亦何爲集遐
感其靡巳豈惟恤乎吾私噫
哭史帳幹文
嗚呼衆萬之生夭壽不齊是惟其常於子奚悲謂今
乏才我不敢知獨我知者如子亦希形容甚臞學日以
肥生理槁悴而昌於詩鈢(時橘切又見蔵脩先生李公墓)心劌目搯擢肝脾
劼毖之行深湛之思侯藩使傳舉辟交馳披雲騁跡濛
汜是期云胡不淑而止於斯無兒傳業有妻啼飢一哀
之涕非子而誰歲且更始子遄其歸喪死&KR0608;生力所逮
爲不敢有憂以愆于儀猶有鬼神尚克鑒兹
哭知遂寧宇文侍郎文
維宇文氏世載其英維公受才超俗邁倫夙敡休問
迪簡在廷皇帝曰咨咨汝弟兄粤昔先正迭爲疑
丞維今聞孫遹承家聲言食舊德爲公爲卿邦采云
亮王心亶寧故典是拘以公專城治理之效靡人弗
稱溥彼寧川戎考所營將聲克頌以假魯靈晦明奸
𥙿體少不平然猶自力以冀有成何恙弗克卒隕厥
身我生雖後早識典刑昔侍同朝色予意傾今聮王
事新益是承如何彼蒼殱我哲人寧不使我癙思涕
零神其鑒兹愾如平生
哭韓運幹(廷珪)文
嗚呼君在劒之北我居卭之南地之相去也千有餘
里風聲不接素昧平生偶來涪川獲聮王事問其所
主則陽安劉起居嘗亟稱之飛烏楊理卿嘗與之交
成都范吏部則嘗所處薦者也問其所不與則見劾
於吳挺矣見忌於吳旰矣嗚呼斯其爲人大略從可
知矣何恙不巳溘其云亡果毅之資直諒之益寧不
使我睠然思澘然涕邪奠以招之神尚不亡
哭張緫卿文
嗚呼寬弘者難周縝密者不大彊濟者易過舒緩者
弗及孰有能大而周不敢過也而未嘗弗及如君之
幾於此者乎盡所當事而不蘄赫赫之名所居稱治
所去見思士所以望君者將何如也而爲親求逸浩
不可遏曾謂亡何而喪其親以及其身也悠悠蒼天
亦若是恝邪偏駮纖瑣之人匪科是營則事鮮濟幸
生濫貴視人罔極天亦卑矜之弗問也如君而罔克
壽則何爲者邪世道多艱匪才不乂日零月替如星
之晨矢詞侑悲涕筆俱下
哭李郎中(道傳)文
昔有人見子産如舊識得鬷蔑如故知者聲應氣求
旣云匪易而亦有未及一見不交一言往往舊識故
知之所不若也如某之於貫之者乎相距萬里行理
之問無時不至孳孳矻矻先民是程靡有二事他日
直道犯患奉身去國嘗使人勞諸江介且遄其返也
手書言報尚期有以相觀相切以共圖至善之歸也
庸詎知其不復一見一言而卒以喪返也藐藐昊天
而遂恝於斯世也幸生濫貴視人罔極者天卑矜之
弗敢傷也正道直學將以康時否而濟人窮也何辜
于天而奪之爾亟也民今方殆匪賢弗乂道喪俗薄
匪學弗經而又弱一介焉近憂遐感鬱其未憗豈惟
哀吾之私也
代開三兄同諸弟哭叔母文
嗚呼自喪我諸父于今歷年藐然諸孤異氏同氣則
我叔母實依黃芝紫蘭膏潤風雨越兹&KR0818;穉亦彼餘
滋謂將百年作鎮親䣊晦明之不時以干常𥙿此亦
膚理之微疾也曾謂赴車之成而以凶諗欀崩棟折
門戶殄瘁零丁孤露果將疇依嗚呼其自今永無望
矣夫悼心失圖靡所底告將誠沃酹言不能文
哭樊李二表嫂文
維兩嫂氏收華茂年淒其寒堂未返玄宅疇啓龜兆
於今告猶適丁斯時以與凶會兩兄銜恤屬茨倚廬
諸幼滿前亦各念母前號後踊創鉅痛仍行道之人
往往爲之失涕矧伊同氣儼在衰絰者乎望旐容車
明當歸穸將誠沃酹庶或饗之庶或饗之
哭薛秘書(紱)文
嗚呼充牣兩儀皆我同氣厚薄感殊正衺習異傑魁
如公蓋亦無幾敏世所怯敢人所畏天方夢夢人亦
憒憒蟲飛而朝會盈而退隌不嗚仗窳不供事而於
斯時造辟陳誼事勢若兹今罔攸蔇灾異若兹亦罔
攸畏何恃不恐幸可常耳帝爲嚂嘘曰卿言是又言
陵木爲風所壞此豈小變恬不知怪帝爲歛容天幸
敢恃特公卿者苟若而巳公復開陳紀綱未治庶政
未立恃幸攸致帝乃太息他人不爾同列厚顔大官
羞泚公名以起而禍此始公之斯言爲社稷計而於
公卿亦職有利不是之思方茂爾忮舍爾當事維斯
胥忌嗚呼百人所指幸生濫貴欲其生者乃以窮死
是關天運匪公之爲我拘官常歛不撫肂(思利切埋也亦假葬道也)今我銜
恤窆不臨隧歲路猶崪山澤殄瘁我憂方殷公則巳矣
哭將作張少監(從祖)文
嗚呼上下千百載前言往行舊章故典於其成敗得
喪如生其時爲其人以涖其事也今有如公者乎蕭
然一室圖史左右蓋世所謂可慕可說可怵可愕之
事舉不足以易其傃今又有如公者乎昔在嘉泰開
禧之間某無似階緣薄伎倍廁周行不四三年而蜀
人之更迭出入者不下十七八人其始終同省者惟
公與參與李公及夕郎許公爾今十七八人中之僅
存者乃獨李許二公與吏部范公而餘皆下世久矣
矧三公者方以祠官之禄里居而某越在哀焭死亡
無日撫人物之牢落感世道之惛怓於公之葬寧不
使我寤嘆而啜泣乎每朝會無白首大儒可備顧問
昔人以爲深憂然則一哀之涕非特爲公出也
哭許侍郎(奕)文
嗚呼射策應書寧乏高第名不揜行榮不蓋愧充曹
牣省孰匪近侍喑不鳴仗窳不供使聳善扶誼如公
亡幾不矜於譽不怵於毀始㒒與公同堂並峙權門
翕霍我宇高䆳然㒒猶謂此常分爾尋遷起居遂陟
顯美以郎從官爲中給事有臣次山王社是涖杜晚
錫節高止廉使自曹向吴韋郭鄭氏以元舅封以后
父貴至于孟韓巳揜前比矧兹后兄亶謂異禮颺于
縉綎脣稽腹誹公獨誦言成命巳出(去声)次山即辤請
遂其志朝奏九重夕遠萬里人爲公危公甘如薺
瀘遂汔庸往釐東梓弭囏恤隱罔末弗理會有介狄
阻兵負鄙莫肯念亂胥爲蒙蔽有告于公狄執孔邇
公曰吾嘗於朝有位吾而不言誰告君父廼爲奏
書道所以故藉令過實主聽公耳魏高平侯文靖公
李數白四方盗賊灾異是卷卷者今昔一意數不加
罪一巳見忌况嗾使者遽加搏噬嗚呼危言直道婉
戀攸忮天則不然惟善是芘胡亦夢夢崇降疾厲然
猶庶幾天欲平治則罔殱良以勸善類終於夢夢公
疾不起今年之春狄難滋熾腹敗枝披外訌内猘遂
使有位以公懲艾坐視生人肝腦塗地吾相或知吾
君則未是孰使然天實爲此一二年來頻喪吉士欲
其生者率以忠死百人所指則久於世善罔攸勸惡
罔攸畏是關天運匪公之爲僕方在蹙矧得公諱嘗
欲往吊屬有疆吏告警于我中路而廢䀌傷未憗憂
結交至匪私憂傷言路榛閉將使狄難未有止戾公
知不知我生靡届
哭史孟傳(守道)文
自得孟傳今二十年破裘敗履斷簡殘編嘿坐兀兀
疾書翩翩不見喜愠如一日然科舉之弊淺末相㳂
昧於一慚求容取妍維此孟傳雖有弗挻雖疚逾美
雖窮益堅提撕初心脫棄俗攣寧以範御班其屯邅
不以此獲獸禽丘山謂終不逢忽一遇焉人曰是理
可必者天屈信之度轉續相嬗彼一慚者祗足嘆憐
人方交稱君巳疾顛然則慚者爲是比者爲賢御不
必範屯不必班不然則窮搜歷覽細大不捐荷重揭
貴神降之愆我不敢知獨傷孟傳進不盈寸復推而
旋寧其不逢壽命之延嗚呼哀哉
代南叔諸兄作先叔母大祥祭文
嗚呼昔喪吾父無母疇依母今云亡倏又三載愾彼
泉戶凄其寒屋昊天孔昭我恤靡至大義攸制喪期
有終勉即先廬祗薦祥事居處維舊杯圈如新藐然
諸孤惕是遺體莫飬于下不如無生嗚呼哀哉嗚呼
哀哉
哭先叔母文
嗚呼隂陽之相嬗物化之循環此亦天運之常然而
銜恤以來有蠲其前則動心惕志擢腎傷肝悽霜而
怵露跼地而蹐天非造化之運獨有異於間者之三
年也昔喪叔父不自意全十年之間猶有母憐今陟
屺而誰念上堂則無人焉悼昔飬之不終愴前懽之
莫旋岌孤蹤其無依紛遐感其相㳂哀無窮而禮有
制服雖改而情不遷縱體受敬身或能圖酬於未死
而伶俜孤露亦何羡乎久生嗚呼哀哉嗚呼哀哉
哭張宣義文
嗚呼同登諸友親在者幾我免心喪而哭夫子我往
乘傳使于遂州君來過我言汎其流曰從吾兒于帝
之里雪髮蓬舟我拜我起駸駸令子有聞于朝清衢
肅軫華轂楊鑣胡不百年以永終養東征不復輤裧
西上我承王命來析藩珪望旐容車亦言還歸往吊
無從矢詞侑奠廞其如昔顧我明薦
哭宗三弟文
嗚呼天禍我家乃至此夫自諸父淪喪中外弟兄相
依爲命脫喪未幾淳甫兄舍我而去今僅八閱月外
弟亦相從于九原藐是餘息亦何羡於久生也諱音
來蔇舉室號慟乃挈孥累並走蕭寺爲位而哭神亦
有知以歆余薦乎否也
哭楊通判(申之)文
曩余攝守武信會君爲長于屬邑精飬而沈審寬平
而剛特令又聮事于潼我警我導我扶我翊方副車
之來上胡六月而遽息嗚呼屈信聚散雖物之常則
然父不哭子是謂順德忍使八十之親而至此極也
善人之報茫不可謂楄柎衰麻之事所得爲者不敢
不盡力雖然是惡足以寫余心之傷䀌也
哭表嫂李氏文
嗚呼同氣諸兄早喪其儷巋然獨存維伸嫂氏矧余
兄南生世劬瘁年餘四十登太常第浮湛黃綬終養
莫遂遭惟若此僅綴息視以訖免喪強從禄仕三十
年間嫂亦勞勩然幸有子有婦有壻女旣宜家男將
生子蹙蹙半生僅此少慰胡寧未晡戢景于地兄來
赴我驚怛失涕爲位而哭偕我婦穉緘詞往奠不遠
千里不知余兄何以慰意嗚呼哀哉
哭宣撫安少保(丙)文
嗚呼天之方懠民靡有臻金戎假息銀夏詭盟逹蒙
稱幣青冀欵庭襮順裏睽孰罔孰真内奰外覃孰撫
孰寧何恃不恐福于王明其明維何鎮梁徂荆英英
安公犖犖産仁仁之云亡志士失聲曾未數月梁亦
隕星同詔並峙猶懼國輕又弱一人天威孔頻昔歲
單閼鴟義血人有在者晢有潰者黥裒兇蔓毒赤子
昏醒公惟無出大憝再清胡不牧馬士不弄兵赤子
晏眠婦織男耕視公未至川臊谷腥視今年春淮甸
震驚掀蘄掇黃此烏可泯如千丈松磥砢輪囷雖多
節目可任棟楹公今巳矣事變日新豈終無才如公
英英暢練軍事究諳戎情回翔西鄙幾四丁春則匪
驟致積習以成缿筩摘伏隱戶罷征閉門謝質保境
息民圖惟厥終以遜名卿公則奚憾我憂方殷汎汎
舟流渺未有程天命難諶人心孔填一哀之涕匪蜀
父兄
哭劉閣學
嗚呼天下逹尊曰爵德齒君子三樂父母兄弟有才
教育無事怍愧雖則云然彼事與位與倫與教命有
攸制無德居一孰權其二有一愧怍二樂弗遂乃知
古今惟命惟義命乃在天義則由巳矧如公者樂極
尊備俯仰𥙿如維今鮮儷今春與公嘗論是理公荅
曰然吾庶幾此了翁造朝道出渝水公不我忘以言
追遺相與共觀虞侯仲易嘆公聲畫氣老神邃俄以
書來江陵告我謂公疾聞凶音巳叵我率親朋荆梓
故吏爲位相向欲哭復止猶覬傳聞或與實戾曰久
地遥前聞狎至撫江長號奪我人瑞尊有不磨樂則
永巳何恃弗恐惟今之世鉅人長德爲國元氣苟尚
有存無間中外如玉在山餘潤旁漑奄其若斯天意
方懠天匪公懠宛宛赤子行邁靡臻舟流莫届公惟
不知則亦巳矣知氣未殄幽明一致歲晏風寒江回
山瘁悵悵獨立靡所止戾嗚呼公乎毋我翦棄尚
如平生隂輔吾志
哭李參政(壁)文
五月辛酉哭後溪翁六月甲午而又哭公耆德宿齒
欲見無從風流文獻罔以考終岷嶓之西邦瘁國空
雖天降才曷其有窮豈無後出可配前蹤獨嗟人物
如千丈松培埴崇長非一旦功自文簡氏才識清通
下涉虞初上窮帝鴻靡遐不緯匪末弗攻公生其間
熏炙貫融上下千載挺其遺風乂參天縡竭力劬躬
人謂斯人三出勿庸晦明之愆以離鞠凶其在于今
憂端蝟蠭露立赤子鼎分諸戌兼收衆逮猶慮弗充
日替月零天其夢夢矧如了翁早荷獎崇今年造朝
道出故封公巳得疾體&KR1539;力慵猶能三日燕豆歌鍾
感新道舊慷慨發衷孰知此觴永矣無同怜俜顧影
于江之東緘淚書詞以寄哀恫
哭閣學葉侍郎(適)文
嗚呼合散消息隂陽之分奚獨於公感深涕霣匪傷
吾私我憂孔殷舟流莫届行邁靡臻匪學弗濟匪才
弗久苟尚有存母間中外如珠在淵如玉在山木石
何知枯潤所關公居海濱奚與人事海内同氣眎爲
榮顇門墻孤峻基宇邃深披剥傳注貫融古今東南
諸老收聲戢影軒裳所忻公力未憗前年爲詩寄我
鶴山去年貽書喜我東還精神風采英晤踔軼言論
風指間見層出迨我造朝公詩未賡公書未報公
體不平然猶私謂人畸天耦天如有意則俾單厚胡
然藐藐不吊我師三朝舊人所存幾誰年開八秩不
爲夭蹙天隲斯文寧有絕續獨嗟入物如千丈松封
植培養匪一旦功日零月替世道攸繫公知不知我
未有届
哭王常博(萬)
嗚呼權凶旣殞聖断日新吾謂曼里必被選掄將與
同德之彦扶危持傾以乂我民而止於斯吾將以誰
訊邪曼里夙禀良質慮淡氣醇居中則引義以劘上
𥙷外則節用而愛人蓋姦慝之讎而忠信之倫小人
之忌而君子之親積氛未靖公屈弗信厥旣靖之而
殞厥身然則屈伸之感天邪人邪或開之先或推而
旋或輓而前或捏之顛謂天佑善苟亦無然臨風一
慟有淚如泉爲時數感匪私其親
哭楊尚書(汝明)
嗚呼天之生材其幾何秊自拱把而合抱人將頼之
以持危扶顛而吾䣊之中又弱一个焉惟公道廣而
猷邁氣和而慮純進而著定出而蕃宣有言以見于
世有德以及乎人&KR0993;歴中外餘四十春紛内奰之相
仍眇事幾其無垠莫乂匪賢莫鞏匪天而白首耆艾
之士如月星之麗晨公又棄去吾將誰親三十五秊
之交至於渡瀘又相後先方行理之踵問忽訃音之
墮前合散消息雖隂陽之常分而風舟沸鼎之中吾
獨伶俜其可憐北巖之趾盧峯之顚與公舊寮及其
吏民爲位而哭癙憂酸卒歛涕爲書又以告于有神
哭高嘉定(泰叔)
嗚呼吾哭萬里百有餘日而又哭公云如何䀌世之
論士或以科目或以官職吾觀萬里邑小而迫然士
生其間者非無科目之患名之浮於實實非無官
職之憂位之溢於德如公之賢才名才名四十年仕
宦八千石此白屋之所甚榮而公退然無矜色于彭
于嘉悼志之不行則懼去之不疾行其心之所安循
乎理之獨得無苛取於斯世無厚望於造物胡亦奪
之爾亟某藩紱所縻吊傷未及辭以矢哀不覺涕泗
之撗臆也
哭虞仲易提刑
維寶慶三年冬十一月戊子追降朝請郎靖州居住
魏某謹遣家隷明冲以酒脯庶羞之奠告于故某官
虞公而系以詞曰天之方懠民罔攸蔇言所當言而
人疑其幸變爲所當爲而人謂其軋巳恐䛕相師貪
暴寡恥苟一日之安則有一日之肆腹敗枝披内訌
外猘此何時也而越秦之相視學之不講其流禍乃
至是若仲易父則天生是人以擬緩急之備者也昔
在先正唱明大誼風流文獻子孫是似公生其間培
以父祖詩書之澤開以宇宙清明之气瀹以師友道
義之淵養以世&KR0862;更嘗之味志足以充其學才足以
逹其志其尤著者陽安守禦之績䕫峽保伍之利迨
乎梁洋之間比隣節授又軍政之攸寄暮民墾荒歲
入巳十餘萬討此在經濟之胷僅陳其一二而驚愚
駭俗巳無所容其身於斯世滄江之濱習湖之涘順
剥而遂困碩蹇而亨否渺世紛其無垠屹金石而獨
止使得若人參諸宇内何難之弗濟而又弱一个焉
嗟善人之難立而正理之果不可恃也合散消息隂
陽之常分公全而歸則亦巳矣而悠悠斯人莫常安
處撫事懷人涕筆俱下嗚呼哀哉
哭茂叔兄
維秊月日具位魏某收家記伏聞謙四宣教表兄訃
音謹率妻孥就本州威德寺爲位而哭而系之以詞
曰嗟嗟吾兄而殞厥身勤約以處巳畏謹以得親友
愛著于兄弟而恩意浹乎鄕隣博聞多識不溺志於
詞采正色直道不受變於邅迍嘿坐兀兀疾書翩翩
雖疚逾美雖誘弗挻同气之倫類爲世用而兄不一
遇焉藉曰得失有命顧不可少假之秊乎去秊之秋
手書諄諄謂苦脹疾艱於屈伸旋聞入冬疾巳少痊
而相望數千里終莫能以釋然亦謂以半生之坎壈
豈不能貿數歲之遷延胡爲凶問忽墮乎前猶幸斯
得聞諸路人而彭門亦以書來此宜得諸族姻驚怛
失據其夢其信藐是羈窮五溪之頻疾不問膳藥之
齊死不陪哭位之聮蠻荒一慟涕淚撤泉
哭張義立提刑郎中
維年月日具位魏某謹以禭奠敢昭告于提刑郎中
年兄張公之靈嗚呼聚散詘信隂陽之常理忽然爲
人以立乎两間亦安能凝立而獨止惟是非邪正之
辯著乎人心閱千載而靡巳吾友義立儁厲踔偉不
可徑而造如断山絶壁無所麗而立如喬松鉅梓州
符使節所居稱治此特義立之發諸事者而事親之
實德事君之誠意則可以貫金石監天地雖不幸中
身亦庶幾盡其道而死平生之交越在荆鄙義立之
喪其母以殞其身也曾不得尺書之赴比其知之則
巳易眞而從祭緘詞寓哀無廢友紀紛内奰之相仍
耿遐憂其未弭睠生人之靡届嗟逝者之不可起嗚
呼哀哉尚饗
哭張大監
維秊月日臨卭魏某謹以禭奠昭告于某官友兄張
公之靈嗚呼二气之運有詘有信有闔而無開乎如
吾行父曷爲一斥而不復長往而不來也自䂊公雍
公以儒學領大聞維師魏公以篤誠佐中興世濟猷
念則有宣公之學識端明之器業是纂是承宣失其
傳茫茫墜緒端明有子維吾行父閱變久而擇善明
徙義速而立德固耻貪得而苟容或違律而棄度獨
正色而盡言雖九死而不懼建紹乾淳之風烈猶庶
幾其是似方電激而雷轟倏風號而雨止民之無儀
不容于位民之靡届溘其永巳嗚呼載之以岷峨之
靈培之以雍魏之澤開之若是而傳之若是然則善
人之世亦有時而不可恃邪楚山蒼蒼湘水洋洋遡
長風而永號邈千里其相望嗚呼行父其尚予享乎
哭叙州弟
嗚呼昔在我大父有子七人以其一以後高氏自諸
父即世二家兄弟相依以生今其僅存者高氏六千
石而魏氏之從惟予與汝予仕王朝得罪南遷汝
貳成都汝守簡守敍行理之問歲時不絶知汝盡瘁
民事宣昭令猶奮身戎行綏靖王略汝德日懋予心
亶寧上恩厖鴻俾予以故官還里汝數奏記予問
道所從出訖于十月之望手書尚歴歴也㰕舟䕫予
忽手凶問長號永嘆幾不能生嗚呼予將誰望矣乎
汝之齒少於子汝之自持其身則瘉於予而汝猶不
可恃乎我祖父辛勤立家嗚呼其自今誰與共守孤
穉滿室自悼至壯誰其字之而教誨之乎汝蚤有立
志紹聞畜德學脩行明仕于州縣忱謹肅括所至稱
治今而止於是乎是豈惟天禍我家方時多&KR0862;匪才
弗乂而又弱一个凡在善類不汝䀌傷乎道阻且脩
寇戎爲梗撫棺一慟悠悠其何期乎銜哀矢詞間道
馳使以諗諸殯廟黨頼我先靈數旬之間得反其田
里則尚與其二三孤圖所以送汝終事凡汝欲爲而
未及者予尚有辭干責乎嗚呼哀哉尚鑒兹乎尚饗
兹乎
哭郭興元
嗚呼自棄捐邊關誨盗延敵而毀封破域矣削弱監
牧專利委責而䦧牆鬪室矣金繒事虜飲欺茹詐而
堂皇四闢矣有功弗賞有善弗納卒叛弗戮將驕弗
戢而龜玉毀于篋櫝龍蛇生于几席矣於是公受任
於多故之餘挺身於羣疑之側矣衆蓄禍於八秊而
公持巵於一日衆投戈於散地而公纓冠於同室矣
旣幸生之不忍則一死之皇䘏矣自靖自獻雖爲臣
之常分而言不巳從事不已出則一死之奚益矣我
生不辰離郵蹈絀南遷來反則公之逝䰟邈不可即
矣悠悠斯世靡有夷届而公賫忠原穸矣一奠寫哀
何嗟及矣何嗟及矣尚享
哭楊季穆知縣
傷哉穆乎命何促乎豈民之無禄乎何遇人之不淑
乎儁明開亮生不篤乎修㓗博𥙿行不得乎何開之
大而成之蹙乎何予之難而奪之速乎天運茫茫吾
將以誰告乎傷哉穆乎傷哉穆乎生芻一束其人如
玉嗚呼吾猶有望於爾似爾續矣乎
重校鶴山先生大全文集之九十一
