鶴山先生大全集卷之七十六
渠陽集
錫山安國重刊
墓誌銘
朝請大夫利州路提點刑獄主受冲佑
觀虞公墓誌銘
奥自高皇帝狩杭之旬月二凶嗇乱時
則有魏忠献張公帥師勤王繇是被遇以
克復神州爲已任阨於嫚秦志不得施封
寇崇姦凢二十有四年以啓金煬候之侮
時則又有雝忠肅虞公殲虜于采石于瓜
州而煬為僇繇是一被遇與魏公同心壹
力以任克復又不幸而阨于弃地歸俘之
議不得卒其志蓋自中興于今百年而是
非之正靡有止戾或曰天之夢夢適遭其
未定耳嗚呼人心之昭昭則天也而有未
定者乎魏公自戡難實實二子爲世儒宗
爲時吏師雝公之子孫日以蕃大而又有
如提刑公聳善徙義克詔正學以恢厥家
或又曰天固未嘗夢夢也然而是猶以善
悪之報妄測天道不知善而慶不善而殃
亦各以其類感古之人上不敢負其君下
不忍欺其民此豈有爲然哉凡以事其心
耳事其心則事天也日由于天理之中則
福自巳求命自我作矣公諱剛簡子仲易
一字子韶故直秘閣贈光禄大夫公亮之
仲子也雝公以隆興二年宣撫京西湖北
六月公與今卭州守方簡生雝公喜曰吾
家自曾大父而下世傳一子今一産二孫
人世百不羡矣乾道八年雝公以武安之
節宣撫四川明年郊任公承奉郎淳熙元
年雝公薨于漢中公侍光禄護輤以歸執
礼如成人光禄除喪不仕廬墓教子厲以
氣節公自幼趣尚不凡故相趙文定公竒
其才以子妻之生長見聞薰習益異銓選六
年未肯出仕再舉于礼部年二十有六始
監成都府郫縣犀浦鎮酒稅次華陽縣丞
丁母竇夫人憂服除辟差成都府路都鈐
轄司幹辨公事堂差知華陽縣通判綿州
權知永康軍末上丁光禄憂服除再差知
永康成都路安撫使黃公疇若以公聞于
上詔赴都堂審察尋主管建寧府武夷山
冲佑觀起知渠州改黎州果州萬州皆未
上制置使辟公參議官知簡州擢䕫州路
提点刑獄兼禔舉常平改利州路主管冲
佑觀積官至朝請大夫公在鈐司遇事敢
言曲暢軍民之情華陽地大事叢又攝屬
茶馬司公旦理邑事晡趨莫府細大畢舉
縣庠久圯撤而新之異時縣令于制帥進
見有時制帥樂聞公之言蜀利病皆得
關曰公論浩然歸重治永康暁民以義
利之辨訟牒用稀正社稷增黌泮治溝洫
繕城池甃道路葺秦李太守祠復廢泉即
學官繪周程朱張子象招諸生講隷經學
爲士者識趨鄕之正軍有評事橋歲費鉅
萬公愀然曰是有司之責也而以厲民乎
節縮少府浮費代爲之且請于臺祵以上
諸朝定爲久比民大說至今象而祠之
將趨召察之命部使者惑于浮言尼公
之行未幾起家爲守又爲御史李楠所劾
凢七年居閒聚同産子而教之親仁友善
安土樂天若將終身焉嘉定十一年春虜
盜邊制置使臨川董公居誼徙治利州辟
公自助公固辤不行或勸之曰公事也不
可以弗之恤久之黽勉就辟首請收人才
明公賞厚犒給以結人心抽還忠義人之
配隷内郡以者紓边人之憤又請緩科内
三路饟夫之直皆見納用何進歸自秦而
我拒其來虜督其反有言其可用者公贊
帥釋之進後以勇捷稱大散關䧟利州東
路都統制李貴遯去天水早郊皆被兵而
西路副帥劉昌祖謂此正帥王大才地分
非巳責也有請遣屬調護皆莫肯行公慨
然請往且言自制司移利凡再犒帥而人
栽三緡耳今宜有增益扵是眎舊三陪次
沔邀帥眎師以作士氣次魚關以書扺帥
謂不當分析軍分不當遣老弱乘邊又當
遣吏振恤天水早郊流民遂自殺金平次
河池檄主將集創痍之士躬自犒勞士皆
感說次西和召劉昌祖督之曰必復皂郊
湫池使是二堡歸我則虜氣必奪雖席勝
執以鄕秦鞏可也昌祖壯之遣何進麻仲
火社株平虜之守湫池者資糧在焉悉力
馳救我師遂復湫池昌祖喜曰可矣公曰
未也申前語督之昌祖以近旨辤先是邊
人恨虜殘雪皆有報復之志而樞密院慮
其生事每以越竟爲戒人情憤欝公白師
請于朝巳去此語而諸戎帥猶以是藉口
故虜得深入無所忌昌祖旣以公命如南
谷遺其愛將王逸偕忠義人進屯皂郊于
是階鳳成和天水五州之民聞之無小無
大皆荷戈以行幾三十萬人軍声動天地
士肉薄乘障虜大敗斃其貴將郭贇贇虜
之愛婿也公得捷猶督昌祖乘勝擣秦
鞏秦州正虚虜甚怖公竣事還河池會節
制司參議官魏邦佐至乃以密劄諭昌祖
抽还忠義人衆大憤拆矢倒戈散而爲盗
于是皂郊復受兵而虜入成和矣公檄審
官統制王仕信以十八族之師擣鞏上青
野原號召忠義人及潰卒人犒錢三十千
數日間衆至萬人仕信之師亦出虜帥包
長壽引軍還牽制之說至是益信十二年
春虜又大入䧟河池闖武休公請聽四戎
司越竟牽制俄聞虜巳撇梁洋趨大安諸
司集議公請督張威出師而僚屬各遯去
人心恟二公獨不可曰我師既出虜必不
能越大安乃獨留利州且以肩輿告輸軍
民旣而石宣勦虜于大安皆如公料云董
公旣召還公如簡視事裁五日利東潰卒
入利州殺王人以叛繇果閬遂寧趨簡公
丞窽籍枵帑之餘誓言死守且取家扵成
都示無去志募土豪勸義助貸緡扵諸司
移粟於近郡部伍其衆阻江爲守獲諜輙
縱弗治賊知有備去之普保茗山張威引
軍沿廣漢而下公迎勞之給緡錢五萬有
竒威至普又四日絶糧公治糗糒扉屨而
具藥物牛酒率三日一遣士百躍争奮曰
使我守边得此豈憚虜邪九饟師扞城爲
緡八萬有司而民不知役刘文節公里居
與目其事乃言于上謂公料事無遺策給
餉無闕事保守一城蔽遮西川人以爲實
錄至䕫部明保五連坐之法定理正差役
之令嚴廵尉侵年之戒開居亭自新之門
申黥隷逃歸之禁部故多盜未踰時民得
觧衣而寢制置使雀公與之奏言自古用
蜀多藉蜀才請以蜀名勝之任四路藩節
者兼制置司參議者公與其一衆謂得人
十六年春建臺于漢中習知利路自被邊
多諜賊且軍驕不可令繇田里不相聮比
乃條保甲之法眎䕫部加詳凡鄕井長有
小大正有都副有貲産者爲團長有幹局
者爲提振不數月而事濟邊民器械夙備
又爲放周人鼓鐸旗物以辨鄕邑之制除
噐益備無事則諜賊者不得作軍不得恣
有警則守望相助戎虜知畏蓋無熙寧間
刺手遣戍月就教閱及州縣科差之勞故
人不怨而樂趨三年之間一路團集凡三
十九萬二千餘人漢中獨占五萬劍閬尚
不與焉公謂此法可久上諸朝利東四
安撫丁公焴趙公彦呐亦謂便詔從之
遂刻石以諗來者其後虜嘗一入制置使
鄭損自沔奔閬蜀大震趙公出于師沔刑
獄使者集保甲之民以守虜知有備而去
至是人益服公遠略云公嘗奏言梁洋與
關外五州宜爲屯田詔下制司制司以營
田隷轉運司屯田隷提刑司公方選吏按
行都統制司徑白樞府沮其事公文言曰
屯田當修堡棚而戎司謂釁不可啓然邊
民自修水關虜未嘗顧也當寓軍于農而
戎司謂軍不可役然何進首遣師墾天水
之田士未嘗怨也然而莫如以並邊逃田
聽民自耕明年遄見其利藉未輸公亦便
民食賤粟官無貴糴大抵耕廣則糓賤糓
賤則人聚人聚則边實詔下民翕然從
之未幾墾田凢百餘萬畒官耕者三萬餘
畒始時麥石爲緡十有五粟二十有五期
年麥十有二粟十有六边實人足咸如公
策先是宣撫司以軍饟不給下四川州縣
括絶戸田産吏並緣乾没公在䕫在利皆
下所部歸所歛而継絶焉鄭損塗炭衣冠
魚肉軍民公隨事救正丁晦父資譽浸顯
鄭疑其代已突至漢中迫辱陵藉吏民皆
重足立人母敢造公造之如一日且言于
鄭母爲巳甚有北人來歸者公言于鄭善
遇之俾爲我用且以繋遺黎之心鄭弗聽
致有反測者公亦自知多忤寡興欝不得
伸凡五上歸休之請宝慶元年十有二月
裁被報可之命即日上道漢中士民攀號
載路旣還滄江賓朋畢集樂意融融殆有
人不及知者然公表裏洞逹每朝廷有善
政必喜見色詞至忘寢食人有寸長亦談
不絶口必薦進扶植之乃巳脫有不善雖
大官要人亦切責無顧畏蓋其善善悪悪
惟義是此不以利害得喪動其心反室旣
七月鄭卒以讕詞劾公鐫秩罷祠公亦不
以怨尤也厥三年韃虜始入寇鄭弃階鳳
成和天水五州畫守内郡公移書趙敏若
力持不可屬何進毋去西和屬成都轉運
判官守文龍憂國一誠純終弗是貳年秋
八月辛亥以疾卒年六十有四趙宜人先
公十四年卒男子二人迪功郎監雅州
盧山縣酒稅奭未仕女子二人長適宣義
郎趙壻宜人之姪也嫁未久而趙卒次許嫁
登仕郎張景謨公資孝友居光禄喪廬墓
三年盡力塋壟二季知茂州秌知荣州夷
簡蚤世公拊育諸孤喪紀昏嫁一以身任
所得先疇推以遺季弟迪簡遇恩任以
𥙷族子圭寅所居西南都會來者輻湊公
精力絶人五官並用殆如昔人所謂目數
飛鴈耳節鳴鼓者援筆爲文雋明踔厲詞
辨蠭出輙屈其坐人四舉于礼部謂世繇
此選不敢忽也壯歲于趙文定之子希先
昱盡得程張吕謝楊尹諸子語孟讀之犂
然會心爲鈐屬爲華陽又得與成都范公
文叔伸黼李才蓀少才子長少約子該豫
章李思永修巳延平張子眞士佺漢嘉薛
仲章紱同郡陳叔逹遇孫李微之心傳貫
之道傳唐安宋正仲德之漢嘉鄧元卿諫
從相與切瑳於義理之會最後了翁試吏
佐四川莫府傾蓋如故交始猶以記問詞
章相尚也既皆幡然改之曰事有大于此
者矣公自上華陽印築室成都之合江以
成雝公卜居未遂之志秀才范公爲榜曰
滄江書院公巳盡屏幼志非益友不親自
緜州後則又弃去科舉業扵聖賢求仁立
德之要益審思不䆁沈潜六經於易尤爲
精詣以周程諸子遺言興邵子先天書漢
上朱氏變玄之說參貫融會隨文申義閱
十有六年書成而未出尚朝惟莫習以益
所未至大抵賾諸隂陽五行之奥必約諸
躬行日用之近讀者玩詞觀變則有所據
依以迁善遠罪長沙吳德夫獵謂人曰湘
中胡張子流風所被而得其學若此者鮮
永嘉錢文季文子亦自以不及潼川楊伯
昌子謨嘗從容乾論二五皆言大人公曰
否之二五亦皆大人而時義不同因相與
問辨繇是交定平生論著有語觧詩說皆
未及編次士之請益者肩摩袂屬謁無留
門坐無虚席爨無停炊自二十年來知與
不知皆曰滄江先生卒之日蜀之士民塗
泣巷弔學于成都者二百餘人聚哭于滄
江煥章閣待制眉山李公&KR0811;亦為文以弔
之有曰天禀超軼之才世傳經濟之學知
味千載之聖賢結交四方之英俊人亦服
其公云嗚呼氣質之稟自非生知上知寧
能無偏學則所以矯其偏而復于正也然
今之學者有二繇博以致約則落華而就
實故志為之主愈歛而愈實愈久則愈明
或者唯博之趨若可以譁世取荣然氣爲
之主氣衰則志索於是有始銳而終惰始
明而終闇者矣斈乎斈乎其記覧詞章之
謂乎旣以寳慶三年十月辛酉葬公于
嘉定府龍遊縣熊耳陜震山之原與趙宜
人同兆異域而使其弟兟與公之門人范
義父晞韓以子同産兄高南叔稼之狀抵
予于靖曰昔者戚友之會于嘗有位焉而
䴡習觀摩道同志合莫子若也墓道之銘
敢以絫子予執書以泣曰非後死者之責
乎銘曰
維忠粛公剪戎植華以兢有邦以明有家
於維仲孫雝祖是則咀嚅聖言浩然獨得
斂華以實律身以度山澤之脩雷風之𥙿
摧姦不懼見義必爲䟽暢忱明氣改質移
匪光禄有子忠肅有孫維蜀有人雖死而
固存
宋故耤田令知信州王公墓誌銘
共惟乾道淳熙之盛俊乂錯出祖宗德澤
之感前哲風流之被固非一日亦惟我
孝宗皇帝封培而興作之是時官無小士
無遷姓名登聞朝奏暮召從容造膝交啓
玄發人知疑必問問必辯也莫不積成以
備對夫然故事有中失不可誣也人有能
否不可揜也淳熙十年分水縣令王公自
中以中書舍人王公藺持薦詔赴都堂審
察未至帝數以問近臣及見帝曰望卿甚
久公曰昨詣堂宰執巳傳諭聖旨草茅賤
微何自得此因反覆敷陳數百言帝爲動
容徐出二䟽其略曰臣嘗讀唐兵志有言
蓄兵所以止乱也及其弊也反以爲乱又
其甚也至困天下以飬乱未嘗不爲寒心
今去古既遠井地之賦不得而論矣所可
論者唯唐初國無供軍之費而軍足以待
事放自正觀至開元百三十之間戰勝攻
取伸縮如意自其法廢改天下大乱
太祖皇帝有意扵更革而當時議者未能
遠謀故爲今日之計莫若取唐之意推而
行之唐初民田皆從官給今两淮荆㐮西
蜀三邊之地田之在官者往往散而爲民
田民田正數之外包占尚多朝廷務寬边
民終不致詰臣請言之曰营田曰力田曰
屯田曰宫莊曰荒田曰迯絶戸田此邊田
之在官者也曰元請佃田曰承佃田曰買
佃田曰自陳續陳田此邊田之在民也曰
義勇曰神勁軍曰弓弩手曰山水砦此邊
軍之在民者也州曰廂禁軍縣曰弓手鎮
砦曰圡軍其重地皆有戍軍此边軍之在
官者也有官軍有民軍有戍軍之地又皆
有城池若可以爲固矣然有城而不能守
不如無城今戍軍往來僅同送旅人之多
寡不與城稱號爲義勇者又爲生生之具
一旦有警則民必先迯而軍亦不能守矣
守且不可奚暇議攻臣愚謂宜盡以並邊
州縣鎮砦分緩急爲上中下三等以精卒
配之多者至三五千人少者不下數百人
然後以田之在民者家出一夫為卒得免
其田稅六七十畒家無常人人無常數取
其強力武藝堪充軍者而精其選使勇者
知貴怯者知恥其民之田多者聽以田募
客爲卒卒五人以某生戸爲伍長而免田
稅二百畒十人則爲什長田愈多者軍愈
衆軍愈衆者稅愈輕而階級又愈進入則
有主客之恩出則有部曲之分祖課悉循
其初官無所與而新幕流民者官更量給
之如此則主戶樂出其田募民而爲卒矣
于是因民田之近于州者三十里内皆使
家于州近于縣者二十里内皆使家于縣
及新種之時乃以古制即田爲廬田事畢
而後反使與所配之卒犬牙而居不爲營
而為坊爲民者因農隙以事武爲卒者皆
分爲三番而季一上以給官司之役盖一
年之間番上者僅四月而餘月得自治生
夫如是則軍民合一通饋問結婚&KR0666;皆有
安居樂業之念而吾事集矣下至鎮砦亦
莫不然去州縣鎮砦遠則聚而居之爲之
府如唐法上府千二百人中府千人下府
八百人立都尉將校之官爲堡障戰守之
具依險負阻祖度經营務合事宜名其軍
曰衞府此民田也官田則官募軍或民分
屯之悉從府衛之法每屯上至千二百人
下至八百人名其軍曰屯府此官田也如
是則並邊之地無一夫非卒皆思所以保
家計存骨肉卒然有戎莫不恊心畢力以
事死敵其與族寓之軍聞風先潰者功相
方矣積以數年屯衛軍益強官軍缺者勿
𥙷軍益強費益省恢復之後即推其法於
西北而衛屯之軍滿天下矣然又當先選
天下忠良勤幹之賢不間文武爲之守令
將帥授以方略責以事攻賢焉則久其任
且使其子若孫之賢者得世其欝盡罷諸
司而專以緫領者統治之通融有無品節
勞逸增鼓鑄以給其資置平糴以收其利
迁移照集適於便宜者輙行於是練沿江
之屯以壯邊軍之心練三衙之軍以爲順
動之備又練内地州縣軍以待不時之須
令天下皆設武學立子弟所招效士以收
翹楚之方文武並用軍民雜居化民爲卒
化卒爲民使其声勢足以相接密疎足以
相維四頭八尾觸處爲首擊其首則尾至
擊其尾則首至擊其中則首尾俱至虜若
猖狂來寇則清野入守虜攻一處必虞諸
處之師勢不免立營置柵分兵抄掠則所
在府兵依其鄕井設㐲出竒以破之若長
驅深入則我表裏之軍夾而蹙之欲全師
而出則我之諸軍隨而躡之持重徐行見
可則進扵是六飛親督侍衞之兵出臨江
上氣勢旣合酙酌號令明信償罰務盡衆
善無一髮差舛則北方豪傑舍二百年父
母之國將安之乎其二略曰臣嘗觀自昔
興王之世必有道同志令之士此不可多
得得四三人或一二人足矣陛下必巳
有所屬臣不得而知也臣徒怪所在州縣
或連數城以守令問之民鮮不非笑是使
元元安所倚賴風俗奚由美姦盜奚由戢
或重用之又將何以勝任奏對之明日特
命改合入官除籍田今數語大臣朕急欲
用自中可與超遷未幾又語大臣自中必
有善類令舉其所知者嗚呼君臣之間未
有相得之素一朝陳謨問對蜂出無慮數
千百言猗其偉歟後四十有四年通判紹
興王自強以書抵余曰吾兄道夫有經世
大慮受孝先两朝非常之遇卒困於䜛慶
元五年八月癸未賫志以没厥十有一月
葬仙壇故山中書舍人陳公傳良志其壙
今未有以銘之也子秉筆太史氏可使陻
院無傳敢狀其事以惟子也請按状王氏
系出瑯琊五季之乱自閩徙温之莆門高
祖父母徙鳳池葬際坑公之曾大父正臣
不仕大父成子又徒四溪曾廷佐累贈朝
請郎母安人施氏生三子公爲長气度超
絶年十八承相葉公夢錫嘗辟塾延之命
諸子從斈明年入都諸公聞風願交參知
政事周公葵給事中吴公芾礼部侍郎王
公十朋尤見器重乾道三年朝廷議遣歸
正人公嘆曰是絶中原之望也詣闕上三
䟽固争其意謂朝廷内虚無賢掇時相怒
初議罪時相面奏云靖康因士人伏闕幾
召乱嘗著令伏闕者斬如自中者陛下
前欲從恕且當遠竄帝曰不可曰亦湏編
管帝又曰不可曰送遠郡聽讀帝曰送近
處于是遣之徽州仍論之臨安府姚令則
差曉事使臣發送姚面宣上意以戒使臣
是冬時相去位戚方以賄敗公以書自通
於尚書周公操未之識也得書大悅率同
列白其事以郊霈得自便聽讀人該赦自
公始乾道六年春謁范公成大于西掖始
識韓公彦古距上書時四年矣淳熙元年
就試两浙轉運司爲詩賦第一四年再舉
登明年進士第周益公必大爲詳定官謂
公論宣和大觀事皆人所不能言曁殿射
中第一孝宗皇帝宣問籍記其姓名循
修職郎舒州懷寧主簿两淮旱以賑濟有
方資政趙公彦逾以漕節行郡舉之以風
諸郡燕公世良代之以朝命下州敷買六
合築城甎州縣懼乏興勿敢言公乃言曰
早暵為雪而邊臣遽請城築且以蘄黃舒
和無爲五郡言之甎以片計二百二十二
萬片一十八斤爲錢三千六百重人荷四
片爲錢十四千四百丁庸船就此何從出
也燕用其說人兩賢之其後爲令奉常會
監察御史闕帝善其前對欲遂公王魯公
謂嘗言朝士皆不可用今爲御史則朝士
皆當束擔矣扵是忌者併力索瘢不得可
遂誣公布衣時納韓彦古今薦其才堪宰
相右正言蔣繼周劾公方言上書待韓在
下僚未之識也公旣去國孝宗簡記不衰
蔡邵州必勝陛辞帝曰人才不易得如王
自中本無事等間教去心頗念之於是排
沮者益力明年二月帝諭輔臣在邊郡辤
以資淺上曰且與通判道授郢州通判十
四年三月之郢道改知光化軍初上諭宰
執以見闕邊郡授武學博士鄒詡及進呈
上特筆命公公守邊務在結人心固保障
為民代輸紹熙元年夏料役錢减常貸直
免房廊河渡等錢賞罰有章人樂為用紹
熙二年入見光宗皇帝云聞卿有忠直
之譽又問常時作郡來當爲何官欲留之
公謝曰朝列省不相樂者帝曰朕嗣位之
日夀皇言卿可用令朕記取公固辞翌日
帝謂宰執曰王自中以母老再三不肯留
近郡孰關守以常信對遂差知信州爲政
簡靜知大體六邑多逋負公為寬𥙷觧之
緡嚴當上之數皆感激思奮課更以最朞
年被命奏事丁太安人憂慶元元年二月
服闋監察御史王恬掇拾蔣䟽再論公四
年四月差知邵州中書謝舍人源明封繳
朝廷察其非辜卑以祠禄五年詔填興化
見闕謝猶在後省同舍又封繳然未幾公
亦病矣積階至朝請郎享年六十六以孝
友稱自奉簡俸餘悉以給親友之貧者嘗
以差役爲風俗害率同志爲義社第貲産
以定役次由是鄕閭息爭博通古今文气
竒傑嘗註孫子新略前後序并歴代年紀
十二卷王政紀原三卷表啓奏劄歌詩五
卷公自號厚軒居士因以目文集焉娶林
氏封安人二子長遵度迪功郎前安豊軍
霍丘縣尉次遵庾四女子凡皆狀所述而
狀作于卒葬之年今追為之銘曰莫难乎
時幾之會莫樂乎臣主之逢就乘墉于陵
之時孰就肺乎頥之中弗駿厥庸以甸我
邦嗚呼柰何乎公
隆州教授通直郎致仕譙君墓誌銘
余與仲甫居相隣學相友余旣仕達仲甫
不苟于隨奉使潼川虛射洪尉闕以俟之
將倚爲助辞不就余備從臣仲甫書來有
規警而無請寄余嘗移書隆守責以郡有
賢僚而不舉守謝曰非敢遺之仲甫不欲
也仲甫嘗抵余書論今士習之敝不本之
踐不求之經史徒勦取伊洛間方言以
科舉之文問之則曰先儒語錄也語履
錄一時門弟子所倚抄非文也徒用之
欲以乘有司之闇而給取之爾且陸氏之
學尤爲乖僻宜速止之會余以論事待譴
不及有言而心是其說亡何仲甫又以書
來致爲臣而歸余亦以罪流于靖仲甫爲
詩三章見詒若喜其以罪行者又明年而
其子埏赴曰吾父既遂隱居之志起居出
時血氣循軌謂當省疾以來命乃寳慶元
年七月巳丑不幸齎志以卒年五十有九
嗚呼夫子之我所自出而吾先子所畏也
不得一言以葬是重不幸也謹爲誌而銘
之仲甫諱仲午其先由卭之大邑徙蒲江
曾大父景陽大父洵两與鄕貢父椿以君
陞朝贈承事郎取同郡陳氏贈孺人生七
子其四曰仲甫少不好弄惟文藉圖書是
好承事築室儲書君從師至休沐必𥙷葺
断爛校讎脫誤忘其日之旰貢士嘗爲易
觧以水患散佚君得其藳字半磨滅即隨
所得抄錄其幼志巳卓卓不凡少長與伯
氏肄舉子業學校程試必先等軰則嘆曰
科舉之學殆不過此乃沉潜經史百氏謂
三代而下淮先漢近古放于馬班氏書尤
加意焉開禧三年與鄕貢嘉定三年再貢
登明年進士第授迪功郎調雙流縣尉未
一年以父卒去官執喪盡礼里中俊秀從
之游率勉以篤斈實踐毋徒竊先人語以
文淺陋去喪以不得終養倦子從仕親友
勉之出會新繁縣尉闕轉運判官梁綸才
仲甫即以卑之更新尉𪠘民不知役忽有
從吏部注尉者憚使者不敢前仲甫自觧
印綬梁弗許輟龍游主簿授之刑獄使者
周居信有疑訟必屬仲甫而爭田畔爭木
利争銅山凡涉乎請託之嫌尤謂非仲甫
莫决盖其律巳廉宅心平有以素信于人
黃茆平諸柴歲比不登流莩蔽野俾君詣
柴教閱因廉其事仲甫且以所見復之于
是發廪賑䘏郡守王騊聞之亦併以屬仲
甫然非其本心也授之目曰其母我違且
遣親信史輔行仲甫曰賑濟之事如救頭
然柴去郡遠脫有便宜謹毋以爲罪既至
閱其所授之目僅及十之四五民書夜
待哺乃千數外咸爲賑之散米幾三之二
民舉手加額而郡以其違令執史以歸于
獄使誣蠛仲甫家人以告仲甫曰爲是獲
譴吾甘心焉不然請以松帑價守素貪狼
莫敢爲明其非是旣聞米餘米散怒稍正
及反命守恥過亦以他辤爲觧龍遊滿歲
或人有持省符而至者仲甫聞之去范仲
武來爲守上其事于轉運司轉運司以上
諸朝卒爲勢奪去之日帑有契稅錢數
千緡史持以献曰例也仲甫叱而杖之以
授代者會范君移漕節即以温江尉處仲
甫諸臺舉牘皆至關陞從事郎再調隆州
州學教授隆號士鄕而學廪素薄仲甫以
廉致𥙿士心歸重焉歲當校士以目青辞
使者迫促上道卒以得人稱郡守張習之
柙得仲甫所爲文尤愛敬之前後守争欲
舉之謝曰身將隱焉用文之寳慶三年春
正月遂請致其事時年五十有七張侯言
于朝請加旌異以激競頽宇文侯紹武亦
言于朝且皆爲詩以餞屬和者甚衆明年
詔俞其請轉通直郎致仕嗚呼士之爲學
凡以求其本心而母失焉也父詔兄授師
傳友習必曰下利而上義也賤貪競而貴
廉退也一登仕版視官職寵利如篋衍中
物控搏維操若不可一日使去已視仲甫
老不待年不旣得其本心矣乎卒後裒其
遺文有孟子旨義漢書𥙷注三國名臣論
說斎文集藏于家工篆隷人争得之取同
邑費氏先十五年卒贈孺人一男子埏两
女子長適鄕貢進士張子與次適迪功郎
新漢州雒縣尉費正癸孫男一人孫女二
人外孫男女三人葬以紹定三年正月壬
午墓在鹽泉鄕恩泉仟祔承事府君之右
銘曰
屈信消息隂陽大分彼惛不知利欲攸焮
於維仲甫沉幾逝止我銘章之以厲廉恥
鶴山先生大全文集卷之七十六
