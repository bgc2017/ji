重校鶴山先生大全文集卷之二十一
館職策
荅館職策一道
對自三代以還王政不明而天下無善治寥寥千百
載間豈無明君令辟修立法度講明政刑欲以挈其
國於久安長治之域者哉然撑東而西傾捉衿而肘
見治之形常浮於亂之意則亦未明乎紀綱而巳矣
使吾朝廷之上君制臣承淑慝有别國是歸一士
心不偷則紀綱一定自可以立萬世法程而無變而
况目前小小節目之未備者乎不然所以爲立國之
規者方搶攘舛逆未甚有紀則四肢雖強而脉巳受
病庸醫之喜而倉扁之驚也我國家之有天下也
以仁厚立治體以宏大植規模眞儒碩才肩𬒮摩接
相與修明紀綱以爲子孫帝王憑藉扶持之計姦憸
權慝胥史輿隷不得以撓憲章后家閹尹寵昵嬖倖
不得以干朝政國論出於一而士大夫以名義自檢
不以枉進不以苟偷立人之朝一政事之失則大臣
請對面列臺諫留班伏閤小臣封章扣匭隨即正救
誠以大綱之或紊則敗法亂紀紛裂四出任使非人
而軍政墮矣耗蠹無藝而財力殫矣有司失職而刑
獄繁矣一絲之棼而頭緒如蝟是安可不循其本而
爲之憂乎當是時選用將帥内則拔之禁近大臣誠
以藩岳而後用外則取之都漕待制雜學士遲以歲
月而後授武臣不過爲緫管領兵馬受節制未嘗俾
之得專制一道也紀綱一定故擇帥不撓於私而績
用咸著况祁若水能使老師宿將屏氣懾息韓范諸
人能使悍羌黠賊骨寒膽破其將帥之效有如此者
財用悉歸三司内外帑藏非條例之有定數者不得
擅支而軍噐土木河防之費皆有專案以關防出納
之名數人主不得與知宰臣不敢取索計相不肯供
具皆所以防微杜漸不欲以隙撗恩濫賞之門也紀
綱一定故財用不病於耗而公私俱利初年不過有
千六百餘萬之入而内帑金帛如山積而至於寳元
康定間民不加賦而帑藏盈溢其財用之𥙿有如此
犴獄之寄列聖尤重旣分遣朝臣提點刑獄又間
遣近臣分錄刑禁凡有奏讞則棘寺與審刑詳覆之
同書以上於朝又慮有司之交委其責也則令詳斷
官不得避事紊煩朝廷乾德詔書列聖遵守紀
綱一定故司臬者各供其職而獄訟用稀盛度知審
刑院而在京及諸路止有斷案三道慶曆之間郡
數奏獄空其刑獄之清有如此自熙豐大臣以私意
誤國引用資淺新進之士布滿中外要官右職皆
出其門廢棄典章墮紊經制凢祖宗所以維持斯
世之紀綱蕩無復存血脉受病而外邪交攻衆證皆
由此始河朔增置諸將而勤兵費財韶向充諤之徒
出師屢敗使貂璫節制諸軍而士莫肯爲用則軍政
失律矣鑿周官以符新法分三司使權以歸朝廷
置旁通簿以說上意則國用無節矣殺傷自首之律
議論蠭起奏讞駁勘之條刪著無常鞠獄或由内降
必傳重議則法令滋章矣方熙豐大臣銳意求治悉
從更張未嘗不曰吾將以振起偷惰作新弊政也而
廟堂紀綱之所自出乃使國是多𡵨憸佞競進舉措
不審條章紛錯以傷吾立國之體使無元祐則陽九
之厄蓋不待後日而見矣而何特是三者之不滿人
意哉即是而觀則知出治有本末施置有先後治本
旣立則節目所不必慮區區然隨事以爲之圖而紀
綱之地謾不加意則亦終於無成而巳矣善計天下
者常於是而致察焉厥今天下何病哉國是撓於浮
言朝變夕改而無成規士大夫狃於苟偷阿意順旨
而無特操法度屢更主威不立爵賞輕濫流品混淆
慶元之初嘗爲變更之說矣未幾而易以安靜未幾
又爲皇極之說矣未幾而易以振作上旣無一定之
論以把握國勢而士大夫迎合苟容不自愛重倖門
邪徑抉關毀垣其嗜利亡恥者往往剽掠傳聞追媚
時好求容左右扣閽投匭指心誓日以功名自詭而
朝廷之上所以植立紀綱以爲出治之本者慮不動
於耳目以爲上之人無意於是而時論所不尚也嗟
夫安有爲天下阽危若此而充塞周行掠禄飬䛕獨
無人爲上分明之姑以將帥言之國家休兵四十
餘年矣舊臣宿師日替月零驕將騃夫久縻廪稍未
嘗有横草尺寸之功而高官厚禄寵異逾等不復有
功名之望剥下媚上背公首私陞差奪於貨賄㨂汰
撓於請嘱庸者有輸假貸子錢者有輸每旬宣限幇
給銀會或以鐡錢兊給而規其倍稱之息戍兵之憤
惋不恤也市芻草以給戰騎往往抑配均備而乾没
其四分之三將隊之怨嗟不問也甚者收房廊掌回
易置簰筏建第宅古人之所與同甘苦者今役使科
抑幾同奴隷方時晏安而專事朘削士有離心而無
鬪志萬一有犬吠之警則憂不在敵而在我矣是安
可不講求其故乎問遺公行貨賂旁午或求召對或
覬節鉞或圖移鎮傾囷垂槖莫非責償於得請之後
此其谿壑之欲豈曰僅償宿負而巳哉此可憂者一
也姑以財用言之中興以來以十六路百七十郡之
地不能當天下全盛之半歲入乃增至六千五百餘
萬而經制月摏等錢二千萬不預焉兩浙之歲輸緡
錢千二百萬四川之塩錢九百五十餘萬又不預焉
校之祖宗取民之數不知凢幾倍矣而平居無事
版曹無累月之儲大農無旬時之積鰓鰓然若不能
一朝居者祠牒積滯而亟出空名祗以重商賈之疑
而拘以折納使胥吏得以交通爲市扈農急闕而招
誘綱運反以致諸郡之闚而掯期始至使官吏得以
旁緣爲姦方時晏安而小小舉措首尾呈露動招窺
議如此萬一有赤白嚢之警雖百弘桑亦不知所以
爲吾計矣是可不講求其故乎苞苴成風而貪吏滿
天下名噐輕濫而節察防團滿京師后家之廟伪於
疇曩掖庭内人動以千數今其甚者封摏内帑破壞
阜陵之成規御前軍噐修内司營造之需關撥無
時比部不得而駈磨廟堂不得而致詰宣和以天下
之全力侈汰無節猶不過月支百二十萬而今乃與
之等此可憂者二也姑以刑獄言之祖宗立法罪
疑惟輕令甲所載凡無證佐不經檢驗法輕情輕疑
慮可憫皆得以上于朝蓋慮其冤抑而無告也因循
日久而胥吏緣法舞文應大辟下吏不先考正情實
或導之以前六者之條遷就周回以爲奏讞之地獄
司受賄而飾詞法吏交通而棄法天下之獄歲上于
朝廷者充曹牣府而皆無證不驗也皆法輕情輕也
皆疑慮可憫也文書盈几披覧莫徧福建湘湖川廣
之間報可之命近輙逾年遠或再歲瘦死者不可勝
計詳刑之職無案可覆是可不講求其故乎守令務
爲姑息不肯任責而憲吏之於州胥吹毛求疪甚至
呵問勘官逮治推獄毫氂之差便入一案推結之文
若徑從奏裁則省部據案鋪法不復駮難舉天下無
一可死之刑兇徒之所以輕犯法而獄訟繁多寇盗
之興實基於此此可憂者三也夫將帥所以捍吾圉
也財用所以強國勢也刑獄所以戢奸暴也先王經
理天下孰有外於是而今皆未能一焉則紀綱之不
可忽者如此上拊髀思將固嘗申飭諸帥至謂專事
朘削藉爲苞苴可謂深中弊源矣將帥之弊至今日
極矣非大有以更張之不可也誠能如祖宗故事
參用儒將自宰職禁從以至藩方帥守其有年勞素
深威望素著諳歴山川道路甲兵財糓者命大臣各
以一二姓名條上蔽自聖志俾之分領重鎮假之
以權而久其任隆之以名而厚其禮使位貌威名諸
將素所屈服遇有緩急則授以大將旗鼓俾得以盡
護諸將而武臣不過領兵馬受節制出入戰守爲所
指緃耳捨是不思而必待夫臨事倉卒然後輟大臣
以宣威則上下杆挌舉措乖方往事可鍳也况介胃
之夫寡廉鮮恥而恣爲棸歛又堪專委乎上旰食渴
治固嘗申命大臣兼緫邦計且使之參攷内外財賦
所入經費所出可謂深中時弊矣然今日之帑藏不
難於理其外而難於理其内蓋外之出内有常可以
考覈而内之耗蠧無節不容預知所聞國用司巳徧
行取會諸路上供賦入及所在錢物名數誠能始自
内帑取一歲非汎支費嚴加覈實一毫之出納國用
使別得以制其可否而參計官得以覆其虚實毋若
平時比部駈磨之具文則内帑金帛當無欺隱然後
以紹興制度爲率約爲定數月支不過八九十萬比
今所支則歲可省三之一以三十年之通當有餘財
萬萬遂可爲十年之蓄以紹興兵戈擾攘之際所費
僅爾豈其承平無事而獨不可行乎上好生恤刑固
嘗申飭憲臣俾之條具詳覆失職之因可謂深中弊
源矣然今日之弊有未易言者狹其奏讞之塗則省
部固無壅積之患而非古人寧失不經之義不問其
可貸可殺而皆得以上聞則朝廷固有好生之名
而又非古人刑故無小之意今不若行下勑令所將
奏裁之法詳加訂正比類問難䟽於其下俾上下曉
然易避難犯仍責任憲司凡州郡所當上之獄審勘
結錄止得申憲司詳覆有當取裁則憲司獨銜具奏
夫憲司豈專以殺爲事者而今也州郡欲予之死則
申欲予之生則奏甚失夫詳覆之本意也如前二說
不猶愈於刀筆之吏巧爲傳會而冤死長奸者乎三
者之病愚旣推源夫受病之由而陳所以治療之方
矣然脉候有虚實藥石有先後敢終言之自晉之東
中原遺黎未嘗忘晉晉之諸君進築以廣地增募以
強兵儲粟以厚粮亦知所以用強其國矣然紀綱不
立初無一定之規而謀國之臣議論矛盾亦無同心
徇國之意古之舉大事者必上下一心臣民恊志議
定而後行謀審而後發而今也國無定是人懷異情
一人舉事則一人躡其後以議其失庾翼徙鎮而王
述非之禇裒北伐而蔡謨非之殷浩出師而王羲之
非之元温議遷洛而孫綽非之夫事未及舉而内之
人心乖離不一如此則其連年出師隨即敗衂間雖
小有克捷實爲温𥙿僣竊之資然則非其外治之不
講皆以在内之紀綱未嘗素立故也有國者豈可徒
計在彼而不計其在我者哉今日之勢愚謂莫若急
於内修而緩於外攘内修若無所事乎急也捄弊如
支傾極力撑柱不急則仆外攘若不容以緩也然對
敵如奕棋當量彼巳不緩則失請先言其内者人主
恭儉寡欲淵默臨朝固未嘗有失德而立政造事未
聞與外廷之士推誠臨問熟議而後行雖日御經筵
親近儒生而罕垂諮訪日御便殿輪對百官而未嘗
可否政令之闕失紀綱之廢㢮宵旰之憂亦嘗及此
否也廟堂政本所出也今體貌浸輕威望不著旬歲
之間免兩執政如逐奴隷異時猶曲示寬假俾之自
爲去就今一封朝奏則倉皇就道矣殆非所以重
朝廷也臺諫公論之所係也今論監司則反爲所詆
甚至誣抗臺臣而快其私論一郡守則反爲所慢甚
至遷延歲月而不肯去簡墨未乾而巳卑祠廪矣煩
言在耳而復造班行矣事勢陵夷殆非所以崇國體
也進一賢焉惟恐用之或後也未及施置尋即罷去
退一不肖焉惟恐去之不速也未及旋踵尋即收用
則賢否混殽矣千餘緡之贓褫爵鼠徙可也而百餘
萬計者或夤緣以求祠則賞罰無章矣事之不得其
當者如此而欲以振天下趍事赴功之心不幾於却
行而求前乎愚故謂急於内修請復言其在外者自
一二年來道路籍籍皆謂朝廷將議北伐移戍兵
修戰艦蓄邊儲備犒賞繕城郭文移往來項背相望
曾未有釁而兩淮之間人情洶洶若王師之將至不
知朝廷果有是耶抑不過堅邊設備而巳有之則
不當使敵知知則彼有備而我無功無之則不當使
敵疑疑則敵生釁而我無應二者皆非我之利也今
進言者皆曰虜人困於韃靼而有危亡之形遺黎不
忘本朝而起謳吟之思彼其民困於屯戍而簽刷
未巳財匱於給餉而賦歛横興若我以義兵臨之不
遺一矢而境土可以坐復此近日規恢之說所以上
下閧然也然嘗靜而繹之今虜人積衰之勢雖猶強
弩之末然其奄有秦晉齊魯燕趙之地并吞大遼幽
薊瀛莫之區地廣形強未易卒圖而求其在我則廪
廪然未有可以勝人之實爲今日之計莫若振紀綱
定國是一人心作士氣使吾内治修明國勢增壯使
精神之運固足以讋敵人之心然後徐舉而圖之此
萬全之利不可以腐儒常談忽之也不是之思而欲
舉二百年祖宗之天下以輕試於一擲之暫則舉
足之間廟社之安危存亡係焉愚故謂緩於外攘區
區謏儒不識忌諱妄有窺度如此若曰國家大事
我不當言言之有罪則狂僣之誅所不敢辭
重校鶴山大全文集卷之二十一
