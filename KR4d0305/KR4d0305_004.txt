重校鶴山先生大全文集四
古詩
𥙷和李季允(&KR0811;)去秋所寄凌霄觀詩
天高山圍坐露下月滿樓其間倚闌人古今入雙眸
戒哉後時懊迨此先民憂匪緣冀求魚懼易或喪牛
瞬息起萬夫朝暮食千頭金湯蔽遮地我豈爲一州
餘力事層觀翬飛半空浮簾開六合暁杯納萬頃秋
燈火背城市煙霖俯林洲遐晞到冥鴻吟思追馴鷗
寄聲鶴山我奪目珊瑚鈎因思去年夏狂魂盡羣遊
婪酣飽溪壑磊砢豐渠酋諸公正錯㦍如築于道謀
微君且柔之尚保國邑不岌嶪變怗妥嚬呻起懽謳
宜恢竒傑觀快此夷懌醻獨憂解成綏萬古同一流
君母觀上遊觀上增嘆愁南有壷聚柝西有耕耡耰
北有不庭方東有不寧侯君看此風景便謂無事休
天心果何如年運不我留相期懋明德事業貫顯幽
汪漕使即梅圃作浮月亭追和古詩余亦𥙷和
一元播羣卉其氣清以馥詩人競稱許胡然於梅獨
黃宮播雷鼗玉管動葭轂惟梅命於陽清豔照樸蔌
正冬白堆牆初夏黃遶屋純乾禀自高奚止香百斛
又從晏隂後仍作來年復番君爲築亭揮弄月盈掬
可敬不可玩醉語懼三瀆
約客十有二人汎舟東山分韻得大字
樂莫樂良朋同胞瀛海内矧復聚此州此樂無乃太
晨策披曾巔夕篙汎晴瀨羲和鑒余衷爲我祛宿靄
空碧墮清鏡帝青倚高蓋明矑照鷗心遐思絶鵬背
信知好乾坤不出天地外人生兩儀間豁豁如許大
萬古同一流誰能與心會丁寧黃頭郎爲我勉乘載
直下涪武江合處看重兊
次韻西叔兄日食地震詩
正月太陽食六月隂萋萋利沔階成間桑土爲塗泥
破山覆橋閣灌城壞河堤蜀地五六震積潦傷農畦
梓州暑尤異我興看朝隮出逢七十翁履敝衣無綈
前行爲余言老夫齒含齯閱事亦巳多近聞何乖睽
去年大官括隱戶父詈子詛妻悲啼大官深居那得
聞小吏鼻息千雲蜺今年得少休北風苦凄凄番軍
襲江淮將士驚噬臍四方靡所寄容身僅坤倪灾異
又如此寧保梁益西太守聞此言惕如履征鼙又見
廣文詩口呿心沈迷力能得爲僅千里滔滔四海皆
餘黎
約書院諸友過石洞津檢校隄役
天闊山頭頭江空石齒齒清霜肅宇宙物物露根柢
是開明年春萬彙從此始人事胡不然臨流方識水
斷岸百尺縣赤子命如寄示人亦眞切猶作秦越眎
我憂不能釋人謂我俗吏吏安能俗人亦人自俗爾
神天及遊衍忠信在參倚是間炯然存精粗莫非事
况逢道義友眷眷不余棄至理互相發俗氛安能滓
夜寒人欲歸漁火颭淸泚照我方寸心悠悠發長喟
至後再見大雪楊尚書(汝明)約登天開圖畫
閣分韻得平字
天公閔赤子踊爲營杯羹寸白未云厭賜以一尺平
微陽動黃宫萬寶隨孳萌蝗妖坐遠屏癘鬼亦就烹
東鄰文昌伯志氣爲我傾攜朋樂時豐舉酒澆空明
忻忻各有適耿耿未忘情不知宇宙内肯爾同隂晴
前時聞帝輦隨雪登山亭亭高一流盻淮楚接神
京新甿正露立舊戍方長征
送劉寺丞(垕)赴浙西提舉分韻得霄字鹽官
縣以海漂蕩命劉措置
君王位三極五氣咸宣昭有一弗余若引咎自已招
如何圻甸閒靈胥敢爲妖母謂一指搐能使身無聊
是用選膚使汝往鋤其驕將指得若人譴異不足銷
水生乎天一陽實爲根苗䟽通乃循軌壅塞逾驚漂
是理與政通更當省厥徭績成報天子鳴珮行青霄
閣學袁侍郎(爕)以朝鯉豢龍兩圖見寄索和
朝鯉
物生宇宙間巨細統有宗鱗蟲三百餘厥長稱維龍
滃霧彌六合神淵閟千重維時赤鯉公坐制纖鱗窮
纖鱗何足言什百來追蹤亦有橫江鱗望洋喪其雄
于于圉圉然等辦殊卑崇一鱖掉頭去恝然若將終
三公不易介誰謂惠不恭魯生陋漢儀商皓嬰秦鋒
行吾之所安匪以驚愚庸又如秦漢後俗學千載同
卓哉無極論上配禹孟功吾言聊自警母誚惟少通
豢龍
乾坤包萬有納納百嚢罟人位乎兩間利與害爲禦
一氣貫四時五風偕十雨神龍以爲畜擾御不予侮
河有背負圖庭無漦流女義理之不明人情自疑沮
範圍吾職分往往若違拒同室操戈鋋一身隔肺腑
帝王豢龍意棄置那復取四靈非不靈有不得其所
生息之相吹古今鎮如許古人體天意萬物我其主
蟲莫知於龍拊循如士伍今何故無人亦足驗胷府
聲和鳳來儀心平轡如組矧伊人中瑞治亂係嘿語
欲入而閉門誰出不由戶兹事闕人心作詩附農圃
送袁都官(甫)知徽州
英英蓬省郎表表秋官屬劒佩行青霄揚且鬢雙綠
掉頭不肯住去作新安牧班班萊氏衣粲粲學子服
歸來拜郎罷堂前問凉燠新從天上來猶帶書傳馥
問汝得人誰䄂有兩圖軸驪龍挾風雨閃電注兩目
甲絫獨何術能使同豭鶩三十六脩鱗羣鯫蕩相逐
亦有曳其輪中行而獨復君家名父子厥理探巳熟
人生宇宙間亦在適所欲義精無非事慮澹不翅足
願明消息幾頥神以養福遲子寬我憂書來寄陸續
送侯成甫歸蜀
鴈聲砧杵霜滿洲高桅大舶行清秋長安白日誤雙
鬢故國青山明兩眸前霄大江半歸壑來歲候蟲已
坏宅無蹤天馬常往還不信人間有終屈
送楊尚書(汝明)知瀘州
斷鴈懷歸蘆葉秋離鸞感照菱花羞五更呼兒拭殘
淚淹速有命吾歸休殿頭三拜䟽去意浩莫收内前
宣辤賜顔色外間祖帳如雲稠往年長安道笑談取
公侯白璧抵山車斷流黃金牣屋花滿樓萬釘圍腰
笏頭帶廷紳嘖嘖懸兩眸吁嗟此何物白盡人間頭
二十年重來見此勇退楊瀘州平生志氣未肯傾卷
懷歸洗岷峨愁我往送之門感事增百憂怱怱别公
上車去怕鬼見笑君奚留
送鄭侍郎(損)四川制置分韻得蓋字
恭惟皇上心納納天同大明命輟禁游往撫蜀彫
瘵蜀山在何許斜陽點鵶背家住扶桑東復東却望
斜陽鐡山外金頭奴子扼熙秦銀州兵馬衝蘭會使
我六年望㷭火征人穿空枕戈祋使我千里致鐘石
居人轑釜泣粗糲縣官無蓄租百姓無藏蓋上有蒼
蒼之高天卒然叫呼不可待閫外萬戚休只以一身
佩我於公行無所贈筮言得咸爲艮兊艮山本中虚
兊澤乃上漑獨於九四論心體而以朋思爲障礙願
公書此象長於卧興對蜀道青天蜀平地君侯一心
即難易思耕亭前先鄭碑更看他年後鄭記
大理曾少卿(煥)欲見余近作錄數篇寄之以
詩爲謝且云連日瘡瘍作讀余文而愈因
次其韻(九月二十六日)
西風蕭蕭吹鬢急獨立長空倚天壁俯看滄海環九
州仰視青雲行白日夜歸蟋蟀鳴秋床觸處萬寶西
風香而余生世竟何事孔翠兹影蜉蝣裳冥心宴坐
自探測善利幾微如白黑江西夫子最知心欲往從
之后土濕忽來詩句懸清風拱揖孔孟麾瘠癰便思
載酒巾車童一夜壯氣于星虹(車童惟裳也)
送任大卿(逢)知漢州張少卿(午)知眉州
冬卿懷紱行清秋又送兩卿歸作州寄聲三州之父
老從今安用思故侯朝廷擇守重於昔親擢名卿卑
華職兩卿更是&KR0993;歴深元把麾來復麾出雙騎紫馬
去朝天羈金絡月凌虹煙逡廵似惜錦障泥急流欲
渡不肯前好官豈爲多榮禄兩卿之歸得吾欲昨夜
流星聲撼屋光芒照人不成宿起看北斗行雲端驅
策四運無停鞭旁穿上透多風寒九州霜露方漫漫
人間分位各有制行得一分一分是兩卿去矣吾亦
歸多爲天公憐赤子
十二月二十日領客登介亭分韻得梅字
晨鑛載賓從披霧陟崔嵬宇宙歛盈握江湖大容杯
孱顔石丈人玉立山之隈山前大第宅馬頭漲黃埃
獨北抱昭質蕭然侣寒梅有客以問余豫爲地爲雷
雷出地爲奮何取於石哉人以動爲境沄沄不知回
而能介然存神氣斯有開相對得深省欲歸重徘徊
四月二十日領客尋龍井前盟以雨隂晴未
定不果往買舟下西湖步至玉泉觀魚分
韻得東字
前期戒賓從再候蘇長公晨炊馬亦秣宿載車旣蕫
飛廉何方來橫出雲半空便將龍井泉換卻西湖風
公非閟清境乃似開其逢煙柳夾大隄拳荷點清穹
水涵亂雲白露濕殘照紅不是我輩人此味誰與同
神閒等喧寂意適無西東觀魚滋有發歸騎春風中
六月十四日後殿侍立新永康太守成嘉甫
朝辤奏事詞氣懇惻上爲嘉納嘗隨筆
紀其事今鄕人祖帳分韻得西字遂書以
贈行
嚴精伐鼓趨晨雞龍媒戒仗喑無嘶宰臣奏事左墄
降史臣曳履東階躋永康太守臣申之上殿音吐干
虹蜺曰臣前領大農簿試郡得請今當西韃人求通
反其使金人匿壯招吾攜勿言殘金繼前好將貳韃
靼搖青齊時將有反事有間翫歲愒日憂噬臍皇
帝瞿然曰是是伸頥頷首天聽低貼黃更請磔叛將
褒恤死事不可稽陛下亦聞西事否昔號險阻今
多蹊散關皂郊巳平地白環黃牛猶潰隄分臺列閫
越秦視體統渙散人情睽上云私意誤大事諄諄
切切重提撕申之又言故臣丙昔嘗有德于坤倪
上顧指臣曰安丙申之頓首如含悽紛紛交情異生
死獨此推夲祛羣迷臣時張拱立帝傍螭頭恨無
千赫蹏爲王留行力不足戴目處此羞梁鵜宫無小
大莫非事勇爲天子綏羣黎天如有意聽臣歸問天
重乞青玻瓈
楊仲博(約)生日(七月二十四日)
金街隆隆曉鍾動倚馬禁門續殘夢夢驚風雨搖江
霏恍如秋浦哦詩時覺來絲絲理前緒猶記平塍蟹
魚句(十五年秋池州遇生日大風雨中嘗賦詩云平腃雨足蟹魚肥云云)是日江風吹
倒山船頭白浪高黏天兩家兒女攬衣出草草杯盤
作生日自從樸被趨帝京二年不見波濤驚不知風
色今安否但見朝朝侍明主銀鞍白馬上晴空鳴鞘
戒仗天無風朝回爲君慶初度才上心來到秋浦君
今去作什邡侯歸興如山不可留只虞江上風色惡
不似帝城鎮懽樂高樓大第插雲霓煙花眩眼明春
暉吾儕且可飲勿問尚書期爲我歌母庸歸
送杜兵侍(孝嚴)以華文待制知遂寧府
敝貂衝寒馬聲濕餘杭門外送歸客去年曾送六朱
幡(楊瀘州任漢州張眉州)今年又送四千石(成永康及杜)更有三令
相後先(是時有同時得縣者楊伯洪楊仲博杜陽安)采不盈筐去如織濛濛
風雪人氣薄漠漠煙塵劒花蝕獨立長空倚天壁幾
度乞歸歸未得貳卿犖犖天與姿不肯隨俗相脂韋
聲名早落虞舜聦霞裾雲佩明春暉虞舜巳死不復
返雲埋蒼梧天地悲萬物興歇各有期人生出處寧
無時攬裾結佩下霄漢苟得吾志官無卑史臣昨侍
玉皇案愛民一語何孜孜(公陛舜日上云卿到蜀中切宜勉力愛民)願公領
此深長思民力竭矣誰其知更須同志共此事則公
且去吾亦歸
送楊仲博(約)歸蜀
江頭送客雪初晴木葉脫盡山空明天高地迥着行
客昂昂野鶴相似清曉空霜唳三兩聲扶木枝上陽
烏驚豈無枯蚓若殘粒寧肯俛首雞鶩爭伊人伊人
此爲客不是伊人招不得固有比隣不往來那能萬
里相追逐瀘涪江上初戒舟荆江夏簟赤壁秋長江
鏡滑無纖滓致君肝鬲爾許侔竟成何事客先發贏
得滿頭摏歲月丈夫身在復何憂莫作無相見期别
送黃宜州(寔)之郡
皇帝親政之初旬史臣了翁侍嚴宸宜州太守當就
國䄂出諫䟽前開陳炎荒僻在飛鷰外陛下一眎
同吾仁母云指搐非害事往往四體爲不信臣請選
侯如中州更飭膚使時咨詢但令正身以率下炎荒
雖遠畿甸均皇帝顧謂汝可往布宣德意安吾民
黃君下殿再拜謝盡以聖訓關史臣史臣拜手筆
之冊以君所聞還贈君維今貪競習成俗公私巳屈
憂方新紀綱法令不敢知恃以立國維蒼旻蒼旻茫
茫不可問人情忻戚天笑顰願君體此深長思便以
聖訓書諸紳心誠求之莫非事子苟不欲民無貧
送秦秘監(季槱)以顯謨知潼川
杜矦歸未幾又送秦矦歸錦衣赫相望里閈生光輝
僅存二三士去意不可羈王張屢乞身余亦五請祠
豈不明主戀去就各有宜昔歲語杜矦志得官無卑
近忽省前誤熱突無寒煤君門天九重赤子命一絲
詩書謾脹腹字字不適時俯瞰大江流仰看蒼雲移
悠悠未有届蹙蹙安所馳昊天豈民憎翻覆不可期
願隨力所逮必以誠求之求之有弗得况忍相瘠肥
臨分重回首吾匪懷吾私
送張匠監(忠恕)以秘閣知贛州
西南間氣忠獻公一生心事天與通才高志廣無處
着獨倚衡疑望關洛九州風露方漫漫卷回殘夢歸
餘干惟將一念遺孫子長與世間立人紀宣公端明
今在無我生不識慚非夫寧知中歲遇行甫歷歷典
刑猶父祖試從微處覘經綸中邊玉㓗無纖塵大河
滔滔恣羣飲逡廵獨惜障泥錦曉庭戒仗喑無聲掣
纓振鬣時時鳴京師邸吏自相語張公立朝我良苦
不知書䟽何所言每一論奏人爭傳好名之人能遜
國而於豆羹見詞色反覆耐看不可瑕此事無素能
然邪我從同朝一千日見公造次皆是物寄聲爲賀
贛州民朝廷爲汝輟爭臣却須更問蕭太傅中朝
外郡誰當慮
約漕使泛舟東郊坐客十人分韻得江字
微雨爽晴昊柔風渙清瀧空明山四坐宇静天八䆫
筮言得幽眞此意誰與雙使家我風調賓友俱同腔
高談颭清鏡勝韻眠空缸東西南北人偶此同一邦
坐數雲皛皛起看水淙淙古今聚散地浩浩如此江
餘霞照寶瑟明夜欺銀釭維舟未肯鼓歸夢驚逄逄
重校鶴山先生大全文集四
