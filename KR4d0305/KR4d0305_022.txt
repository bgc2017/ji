重校鶴山先生大全文集卷之二十二
進故事
諭儲蓄人才(十月十三日)
慶曆四年四月右正言同修起居注余靖上疏曰
臣切聞京西轉運使杜𣏌准中書劄子奉朝旨抽
赴闕欲令計置收捉宜州蠻賊者臣以爲朝廷
蓄飬賢俊當如民家收積財貨平時先有營度至
急乃得其用㐲自去年巳來陜西舉知州始用杜
𣏌三司擇判官則又用杜𣏌京西多盗賊則又用
𣏌今兹蠻人作叛則又用𣏌皆席未遑暖而即移
之是使杜𣏌有奔命之勞朝廷有乏賢之歎如
斯事體良亦可惜臣親見杜𣏌言京西之政始有
端緒而未盡施設今遽捨去不成績效此屢易官
之患也㐲惟廟堂之上當思天下有多少賢才可
與共了天下事者廣爲詢訪預作處置某人可了
某職某人可當某路一旦緩急用之如指諸掌此
乃廟堂之策當有素定者也今二年之内講求賢
俊只知有一杜𣏌何觀聽之不廣示天下以狹也
設使別路更有賊盗則將又移杜𣏌無乃取笑四
方乎每見大臣謀事當平居無事時優游暇逸如
不足憂者及一隅有驚則倉皇移易如素不經心
者㐲望陛下敕諭兩府大臣廣思博採天下賢
才以應萬務無使臨事倉卒有乏才之歎則社稷
之福古人有言曰霸王之主終不採將於往賢求
相於後哲自是識拔不明求之不至不可厚誣四
海謂之乏賢惟陛下圖之
臣竊見余靖上䟽乃慶曆四年四月也方是時晏殊
爲相范仲淹杜衍冨弼諸賢皆在二府而韓琦分陜
專任西事本朝人物於斯爲盛而靖也以一事之
不素講猶孜孜以儲才爲言臣聞天爲斯世生才自
足給一世之用用之有不給則以求之有未至於是
常知乏才之可歎而不知遺才之實多夫使其兼收
並蓄如醫之儲藥工之擇木粗細畢程大小各當則
左抽右取惟意所欲何憂乎人才之不足何患乎事
機之遝至爰自後世長養成就之功少而摧折委弃
之意多脫有緩急則弄印四顧莫知所卑夫未能射
御而責以獲禽然且不可兹其爲射御不巳多乎
太祖皇帝未取太原君臣之間擬曹翰以守之亦可
謂早矣而臣普猶曰翰死孰可代且太原未取而先
擇守未置守而先擬代載在史冊人不以爲太早而
以爲當然不知今日三邊重地陛下與二三大臣
亦嘗慮及此乎不惟三邊爲然也之百司庶府外
之牧守監司皆當以是致思也燕閒之覧黨謂其可
采惟陛下速圖之
論夷狄叛服無常力圖自治之實
唐陸贄奏議苐十六卷興元賀吐蕃尚結贊抽軍
回歸狀右欽溆奉宣聖旨適得渾瑊奏比日尚結
贊頻使人計會擬自領兵馬尅期同收京城緣春
來蕃軍多有疾疫近得探報尚結贊等並抽兵退
歸不知遠近朕意緣吐蕃士馬強盛又以和好之
義自請將兵助國討賊朝夕望其成功今忽抽軍
退歸甚失准擬渾瑊李晟等諸軍兵馬並不至絶
多若無蕃軍應援深慮被賊衝突卿試料量事勢
如何者臣質性孱昧不習兵機但以人情揆之時
亦偶有所得自承此旨欣賀良深竊謂蕃戎退歸
乃是社稷遐福昨日巳附欽溆口奏訖伏恐未盡
愚欵尚勞聖憂謹復披陳庶解疑結彼吐蕃者犬
羊同類狐鼠爲心貪而多防狡而無恥威之不格
撫之不懷雖或時有盛衰大抵常爲邊患隂詐難
御特甚諸夷陛下但舉建中以來近事凖之則戎
心難知固可明矣頃者方靖中夏未遑外虞因其
乞盟遂許結好加恩降禮有欲無違而乃邀求寖
多翻覆靡定託因細事嘖有煩言首尾凡歴四年
要約竟未堅决立碑纔畢復請改移猜矯多端於
斯可驗逮至盗驚都邑駕幸郊畿結贊揔戎在邊
因請將兵赴難陛下推誠允納厚賂招來逗留持
疑竟不肯進無濟討除之用但攜將帥之心懷光
遽至猖狂頗亦由兹促禍及皇輿再駕移蹕漢中
陛下猶望蕃兵以寧内難親倚之情彌厚屈就之
事亦多豺狼野心曾不知感翻受朱泚信使意在
觀變推移頻與諸軍尅期至時皆不赴會致今羣
帥進退憂虞欲捨之獨前則慮其懷怨乘躡欲待
之合勢則苦其失信稽延旣姦且驕曷望成績非
唯變態難測且又妨擾實深戎若未歸寇終不滅
但願陛下謹於撫接以奮起忠勇之心勤於砥礪
以昭蘇遠近之望中興大業旬月可期不宜尚眷
眷於犬羊之羣以失將士之情也
臣聞善爲天下者不計夷狄之盛衰而計在我之虚
實中國夷狄一氣耳其盛衰誠無與於我者先王以
其叛服去來荒忽無常故雖懷之以德接之以禮未
嘗逆示猜閒然亦豈引而致之倚與爲援而略無防
慮也德宗每事猜忌雖内焉陸贄外焉李晟猶疑之
不釋而獨於尚結贊乃用其信何哉方其自請入援
其情不難知也德宗慮渾瑊李晟兵少幸其可以爲
助聽之不疑至於結贊抽兵自退人情驟失倚仗各
懷畏懼則德宗又以爲憂以一結贊之來爲喜一結
贊之去爲憂安有堂堂中國而直爲此廪廩也陸贄
獨曰此社稷遐福也拜䟽入賀臣以爲藉令倚仗結
贊幸而成功猶懼無以賞之而况狼心貪狠狙詐横
生求欲無厭去來自若可以遽爲之憂喜乎詩曰夙
興夜寐洒掃廷内維民之章脩爾車馬弓矢戎兵用
戒戎作用逷蠻方古之所謂待夷狄者亦惟盡吾所
以自治之道而巳顧舍其在我以資乎人祗見其害
未暏其利也結贊旣退旋復舊京初無賴乎蕃戎贄
之言旣信矣而德宗尚眷眷於大羊之羣以貽後日
劫盟之悔爲千古笑至是而贄益有知言之名然巳
無及於損威辱國矣比年以來夏人旣約而復渝韃
使巳來而自郤此正所謂荒忽無常者故臣敢以贄
之所言者爲今日獻願陛下與大臣力圖所以自
治之實而常爲不可勝之勢則叛服去來吾皆有以
有以待之也
論感民莫先詔令當如唐德宗痛自咎責
唐陸贄入翰林嘗居中參裁可否時號内相嘗爲
帝言今盗徧天下宜痛自咎悔以感人心昔成湯
罪已以興邦楚昭王出奔以一言善復國陛下誠不
吝改過以言謝天下使臣持筆亡所忌庶叛者革
心帝從之故奉天所下制書雖武人悍卒無不感
動流涕後李抱眞入朝爲帝言陛下在奉天山南
時赦令至山東士卒聞者皆感泣思奮臣是時知
賊不足平議者謂興元戡難功雖瓜牙宣力蓋贄
有助焉
奉天改元詔曰致理興化必在推誠忘巳濟人不
吝改過朕嗣守丕緒君臨萬方失守宗祧越在草
莽不念率德誠莫追於旣往永言思咎期有復於
將來明證厥初以示天下惟我烈祖邁德庇人致
𥙿化於和平拯生靈於塗炭重熙積慶垂二百年
伊爾卿尹庶官洎億兆之衆代受亭育以迄于今
功存于人澤垂于後肆予小子獲纉鴻業懼德不
嗣罔敢怠荒然以長于深宫之中暗于經國之務
積習易溺居安忘危不知稼穡之艱難不察征戍
之勞苦澤靡不究情不上通事旣壅隔人懷疑阻
猶昧省巳遂用興戎召師四方轉餉千里賦車籍
馬遠近騷然行齎居送衆庶勞止或一日屢交鋒
刃或連年不解甲胄祀奠乏主室家靡依生死流
離怨氣凝結力役不息田萊多荒暴命峻於誅求
疲甿空於杼軸轉死溝壑離去鄕閭邑里丘墟人
煙斷絶天譴於上而朕不悟人怨於下而朕不知
循致亂階變興都邑賊臣乘釁肆逆滔天曾莫愧
畏敢行凌逼萬品失序九廟震驚上辱于祖宗下
負於黎庶痛心靦貌罪實在予永言愧悼若墜深
谷賴天地降祐神人叶謀將相竭誠爪牙宣力屏
逐大盗載張皇維將弘永圖必布新令
臣聞感民之事非一而詔令莫先焉臣嘗觀三代而
下惟漢文最爲篤實而近古其日蝕之詔曰朕下不
能治育羣生上以累三光之明其悉思朕之過失以
告其祠官之詔曰以不敏不明而久撫臨天下朕甚
自媿其和親之詔又曰四荒之外不安其生封圻之
外勤勞不處皆朕之德薄而不能逹遠也嗚呼何其
責巳之重以周乎蓋人君以孤立之身臨億兆民之
上而欲率天下惟一巳之從此非可以空言聳動也
漢以後惟唐德宗能識此義聽用陸贄之言以實德
誠意用之於詔誥命令之間如云長於深宫之中暗
于經世之務積習易溺居安忘危又云天譴於上而
朕不悟人怨于下而朕不知循至亂階變興都邑此
等語言雖以德宗強明自任恥屈正論而猶能痛自
咎責以格頑悍此外制書詔書凡二十有八去其小
事四篇之外凡二十四篇亦無一而非罪巳之語蓋
不獨奉天制書爲然也今自權臣專國以來内患外
禍無歲無之而每詔令下未嘗有一言稍自咎責詞
臣習成䛕佞不知其非雖有水旱盗賊例曰年糓
屢登四方無虞扶杖聽詔之民無不愁怨以爲
朝廷之不恤人窮也今幸陛下親攬萬機而是弊
也相承而莫之改臣自入都以來親暏士大夫之論
似謂禁旅之變自誅戮以後皆巳退聽可保無他京
口之變自遁入茅山之後漸巳窮蹙可保平安雖以
廟社威靈凡可怖可愕之事往往幸而銷弭然喜䛕
倿而惡訐直樂蒙蔽而咎張皇上下相徇習以爲常
臣恐一旦事有大於此則無以爲陛下告此不可
不過爲之慮也
論襄黃二帥(閠月一日)
寇恂復拜穎川太守執金吾賈復在汝南部將殺
人於穎川恂捕得繫獄戮之於市復以爲恥還過
穎川謂左右曰今見恂必手刃之恂聞其謀乃敕
属縣盛供具儲酒醪執金吾軍入界一人皆兼二
人之饌恂乃出迎於道左稱疾而還賈復勒兵欲追
之而吏士皆醉遂過去恂以狀聞帝乃召恂恂至
引見時復先在坐欲起相避帝曰天下未定安得
私鬪今日朕當分之於是極歡結交而去
臣謂先儒謂賈復不戢部將寇恂戮之使復明逹必
且謝過乃更蓄憤欲手刃之殊無責已之意帝當先
以曲直暁之使復慚謝然後慰勉聽其自釋則善
矣臣嘗謂天下之事至理而止理之所至雖強暴凶
狡有不容不弭耳而怗服苟惟無所可否務爲包含
是姑息苟且之政也何以慰服人心邪慶曆四年韓
琦爲陜西四路招討鄭戬爲四路都部領尹洙知渭
州狄靑爲涇原副都統先是韓琦乞罷修水洛城鄭
戩固請終役琦還自陜西罷役而戩命劉滬董士廉
督役如故尹洙檄滬士廉罷役不從遣人代滬又不
受洙怒命狄青領兵行邊追滬士廉械送德順獄成
詔釋滬士廉令卒城之而洙與青不服也善乎歐陽
脩之論曰宜命中使密諭狄青曰滬城水洛非擅役
衆不可加罪若臨陣而違節制自當臨以軍法然後
又諭滬曰汝違大將自合有罪今以城水洛有功故
赦爾爾宜卒事以自贖城成則又戒青不可失城以
遂巳臣謂如脩之論處置得宜君臣之情分盡矣紹
興六年張浚以宰相都督江上命韓世忠屯承楚命
張俊屯建康先是浚在淮上謀渡淮北向惟倚世忠
爲用世忠辤以兵少欲摘張俊之將趙密爲助浚以
行府檄俊不受令浚奏乞降聖旨而俊亦禀於朝
甲可乙否朝廷難之善乎趙鼎之論曰浚以宰相
督諸軍若號令不行何以舉事然俊亦不可拒乃責
俊當踐行府命不應尚禀於朝復下浚一面專行不
必申明慮失事幾臣謂如鼎之論周旋曲當則上下
之體統正矣襄黃二帥比肩事主各效巳見以圖𥙷
報比乃聞二帥不和幾有私鬭之慮審其如此則所
關甚大此在朝廷所當諭以賈寇之事俾各釋前
疑共濟多難否則脉絡不通綏急不相倚助如國事
何惟陛下留意
論乞詔諸帥任責處降附安反側(八月一十日)
臣謂昔者周公朝諸侯於明堂凡九夷八蠻六戎五
狄之國皆位於東南西北門之外無它内夏外夷之
道然也自東漢以後控御失道貪得務廣至引而寘
之於堂奥之内蓋自馬援實開其端於建武曹操復
蹈其轍於建安遂使昌熾盛大於永熙元康之間而
横潰四出於永嘉建興之際援之初徙降羌於近地
而勸以耕牧也其意不過使之不相猜貳而有以得
其心也操之分匈奴五部於并州諸郡也其意亦不
過使之有所統属而爲吾之用也彼一時淺功近利
之見豈知其後日之禍一至此邪晉太康元年侍御
史郭欽上䟽於武帝請乘平吴之歲徙内郡雜胡於
邊地而武帝不能用斯言也距江統之建議巳在先
二十年夫以武帝平吳之威乃不能洗空五胡於未
亂之日而江統頋欲以責晉惠帝於二十年之後亦
晚且難矣而江統猶曰早絶其原尚得謂之早乎臣
側聞日者喪師之後招納北人以𥙷軍額
且收召桀黠以備奔走華戎雜居識者寒心又聞光
黃之間或以搜求王檝爲詞或以收買軍需爲詞出
入無譏甚矣乎國之無人也武夫重閉未必足以杜
其隙矧乃聽其自爲出入邪藉曰和好巳成南北一
家無用過疑然自昔未有恃和好而弛邊防也陛
下剛明奮發力行江統之言臣巳疑緩不及事而又
日慆月邁委之悠悠臣知無容足之地矣子曰人無
遠慮必有近憂蘇軾曰慮不在千里之外則患在几
席之下今患在几席矣惟陛下速留宸慮詔京
襄兩淮諸帥詰以區畫之方何所可以處降附何策
可以安反側各任其責條上有不如言致生他變則
請身任其咎斷在必行臣嘗記先朝范仲淹爲陜西
河東路宣撫上䟽乞顧問大臣如契丹可以保信必
不入寇亦不與元昊連衡乞令大臣同書一奏納于
御前他日或誤大事責有所歸臣之責諸帥猶仲淹
之責大臣也惟陛下斷而行之
論黃陂叛卒(八月二十五日)
唐憲宗時裴度上䟽(云云)淮西盪定河北底寧承
宗歛手削地韓弘輿疾討賊豈朝廷之力能制其
命哉直以處置得宜能服其心耳
臣謂憲宗承唐綱積弛之餘藩臣阻兵帥不庭授蓋
自夏蜀山東澤潞易定魏博貝衛澶相朝廷之令所
不能加視今日之事難易絶不侔而淮西之役處
置得宜遂能使頑悍革心梗強效順信知折衝禦侮
不盡在於國勢之強弱兵威之衆寡顧吾所以處之
耳邇來邊帥不和朝廷但知委曲覆護聽其相傾
相軋以飬成亂本而不知所以處之始焉淮西制閫
治黃州匪但控扼要害實以兼緫黃陂克敵一軍也
旣命楊恢分閫恢而可任邪則軍未潰以前其戮叛
將苑青不必付之湖廣緫領何元壽軍旣叛以後其
招來陳温等又不必付之荆鄂都統王旻今舍制閫
不付而付之它司臣所未諭也觀楊恢之詞謂旻有
誘叛之迹繼而旻之告諭陳温許其來德安境内劄
寨是旻果使之矣孟珙招納備據叛酋陳温之詞謂
若斬楊恢用孟馬帥爲制置則我輩就招此何語也
而珙公然見之公狀不以爲嫌殆有嘗試朝廷之
意是珙亦可疑者矣恢之不能綏御以至於此坐以
虎兕出柙之罪恢尚何詞然使旻以誘叛而獲厚賞
珙以𫐠叛酋之悖語而獲迁除則是唐末藩鎮諸軍
自擇主帥之風成矣今朝廷不問可否而一切聽
之尚謂之處置得宜乎苟幸無事飬癰護疾不如誘
叛而受賞襲跡而動則長此安窮惟陛下與二三
大臣力圖之
重校鶴山先生大全文集卷之二十二
