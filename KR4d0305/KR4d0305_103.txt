重校鶴山先生大全文集卷之一百四
周禮折衷(得之何璟提幹)
按漢唐以來三禮元本首列正經卷第而書名
與傳註人附于下此必先後鄭有所傳授今鶴
山先生折衷兩篇摽題倣之惟自宫正又中分
者非敢輕有因革蓋以賈氏所發明昉爲義例
學者其詳考云
天官冡宰第一
鄭象天所立之官冡大也宰官也天統理萬物天
子立冡宰使掌邦治亦所以緫御衆官不言司者
大宰緫御衆官不主一官之事
賈鄭云象天者周天有三百六十餘度天官亦緫
三百六十官宰者調和膳羞之名冡宰亦能調和
衆官天官兼攝群職故不言司春官以其祭祀鬼
神鬼神非人所主故亦不言司
惟王建國辨方正位體國經野設官分職以爲民極
賈六官之首同此序六句者以其建國設官爲民
不異也案桓二年左氏云昔武王克商遷九鼎于
洛邑則居洛本是武王之意至成王周公時恐天
下爲疑更與諸侯謀定之也
鄭周公歸攝而作六典謂之周禮營邑於土中七
年致政成王以此禮授之使居洛邑治天下司徒
職曰日至之景尺有五寸謂之地中天地之所合
也四時之所交也風雨之所會也隂陽之所和也
賈書傳云五年營成周成周與王城同時營則五
年營洛邑與孔安國爲營洛邑封康叔制禮作樂
同是攝政七年異彼先鄭注云土圭之長尺有五
寸以夏至之日立八尺之表其景適與土圭等謂
之地中今穎川陽城地爲然
鄭司農云別四方正君臣之位君南面臣北面之
屬玄謂考工匠人建國水地以縣置𣙗以縣視以
景爲規識日出之景與日入之景晝參諸日中之
景夜考之極星以正朝夕是別四方後鄭破先鄭
爲君臣父子之位以其國家草創下論體國經野
理應先定宮廟等位豈有宮廟等位未成先正君
臣面位乎
又云營國方九里國中九經九緯左祖右社面朝
後市野則九夫爲井四井爲邑之屬是也
賈營國方九里旁三門旁爲四方方三門則王城
十二門門有三道三三而九則九道南北之道謂
之經東西之道謂之緯經緯之道皆九軌左祖右
社者此據中門外之左右宗廟是陽故在左社稷
是隂故在右面朝後市者三朝皆是君臣治政之
處陽故在前三市皆是貪利行刑之處隂故在後
也野則九夫爲井四井爲邑四邑爲丘四丘爲甸
(亦音乘)四甸爲縣四縣爲都也井方一里邑方二里
丘方四里甸方八里縣方十六里都方三十二里
載師職云家邑任稍地小都任縣地大都任畺地
若畿内鄕遂及四等公邑皆爲溝洫法無此方里
爲井之事家邑小都大都三等采地乃有方里爲
井之屬但郊外曰野大緫言耳散文國外則曰野
野對國言之故鄕大夫職云國中七尺野自六尺
是城外則經中野對國言之謂國外則曰野但據
小司徒成文而言
鄭司農云置冡宰司徒宗伯司馬司寇司空各有
所職而百事舉賈百人無主不散則亂是以立君
治之君不獨治也又當立臣爲輔極中也言設官
分職者以治民令民得其中正使不失其所設官
分職助理天工衆人取中以爲治體其實建國之
初主在設官分職爲民極耳
鶴山魏先生云位字注謂君臣之位先鄭之說
非不通只是不該蓋位緫言宫廟朝廷之位故後
鄭破之
又云王城十二里或又注云九里巳不同又云
甸(音乘)其以出車一乘詩信彼南山惟禹甸之左
氏渾良夫衷甸(亦音乘)
又云極本無中義只天下之理到中便不可過
不可過便是窮極如斗極屋極洛邑爲天地之
中是四方所取正之地商邑翼翼四方之極是
也此極字至朱文公發明始分曉
又云經字是經之營之經畫也言經則緯在其
中九經九緯是也經常經界皆此經後人只此
一字尚存如權字便錯看
乃立天官冡宰使帥其屬而掌邦治以佐王均邦國
鄭司農云邦治謂緫六官之職也故大宰職曰掌
建邦之六典以佐王治邦國故論語田君薨百官
緫已以聽於冡宰後鄭云司農引論語者欲見天
子冡宰兼百官之義言百則三百六十一也且論
語言君薨據諸侯言冡宰百官據天子互言之也
冡宰太宰者言不異人也
賈言主治則兼六官以其五官雖有教禮政刑事
不同皆是治法也云佐王均邦國者以大宰掌均
節財用故也周禮以邦國連言者據諸侯也單言
邦多據王國也然不先均王國而言均邦國者王
之冡宰若言王國恐不兼諸侯今言邦國則舉外
可以包内也
鶴山先生云後鄭未見尚書故天官冡宰一
叚引論語爲說又云周禮連言邦國多是諸侯
邦有封之義建邦設都乃命諸王邦之蔡皆訓
封後來爲避漢祖諱傳注多改邦字槩稱國于
寶亦曰邦疆國之境有封略之義
又云周禮制度數目康成多是使約法推之如
大夫五命士三命周七廟便推殷六廟不知自
書出來却殷巳有七世之廟可以觀德之辭則
約法遂窮
大宰之職掌建邦之六典以佐王治邦國一曰治典
以經邦國以治官府以紀萬民二曰教典以安邦國
以教官府以擾萬民三曰禮典以和邦國以統百官
以諧萬民四曰政典以平邦國以正百官以均萬民
五曰刑典以詰邦國以刑百官以紏萬民六曰事典
以冨邦國以任百官以生萬民
賈大宰緫御羣職故六典俱建治典教典云官府
禮典巳下四典皆云百官者尊天地二官不局其
數故不云百官而云官府也天子曰兆民諸侯曰
萬民此天子之禮不言兆民而言萬民者以畿外
封諸侯惟有畿内不封故以畿内據近而言鄭云
王謂之禮經常所秉以治天下也者凡言經者以
經紀天下故王言禮經常所秉以治天下也云邦
國官府謂之禮法者凡言法者不法於上故邦國
官府謂之禮法常所守以爲法式也常者上下之
通名者經據在上法據在下至於王與邦國官府
俱有常義也
鶴山先生云典從冊從六自是一件物不可以
常訓之漢儒去古未遠然字義巳不甚曉故多
失經意
以八灋治官府一曰官屬以舉邦治二曰官職以辨
邦治三曰官聮以會邦治四曰官常以聽邦治五曰
官成以經邦治六曰官灋以正邦治七曰官刑以紏
邦治八曰官計以弊邦治
賈此八灋雖不云建亦有建義上六典云治邦國
此八灋云官府官府在朝廷之官府也鄭玄謂百
官所居曰府者欲以官府爲一事解與上府史之
府别彼府主藏文書此府是百官所居處皆是府
聚之義也官刑先鄭謂司刑所掌墨辠劓臯宫辠
則辠殺辠此是正五刑施于天下非爲宮中之刑
故後鄭不從之也官計謂三年大計羣吏之治而
誅賞者此爲三年一考乃一計之此官計每歲計
之故後鄭亦不從之玄謂官刑司寇之職五刑其
四曰官刑上能糾職是專施于官府之中於義爲
當官計謂小宰之六計所以斷羣吏之治羣吏之
治即是官中之計於義亦當故引破司農也
鶴山先生云府藏受藏之謂藏受用之謂府若
言藏主收受府主支用也人一身之藏府亦同
後世以府名州郡不知起於何時
又云周之官聮其聮事處最密故朱文公謂一
部周禮盛水不漏
又云周禮用字處文法極嚴如小宰八成之類
一字移不得
以八則治都鄙一曰祭祀以馭其神二曰灋則以馭
其官三曰廢置以馭其吏四曰禄位以馭其士五曰
賦貢以馭其用六曰禮俗以馭其民七曰刑賞以馭
其威八曰田役以馭其衆
後鄭注都之所居曰鄙都鄙公卿大夫之采邑王
子弟所食邑周召毛聃畢原之屬在圻内者祭祀
其先君社稷五祀禄若今月奉也位爵次也賦口
率出泉也貢功也九職之功所稅也禮俗昏姻喪
紀舊所行也鄭司農云士謂學士賈大司徒云凡
造都鄙鄭注其界曰都鄙所在也春秋傳云遷鄭
焉而鄙留是鄙所居下遷也典法則三者相訓但
邦國言典官府言法都鄙言則所用處異謂都鄙
公卿大夫之采邑者載師職云家邑任稍地則大
夫之采也小都任縣地則六卿之采也大都任畺
地則三公之采也云王子弟所食邑者親王子母
弟與公同處而百里次䟽者與六卿同處而五十
里次䟽者與大夫同處二十五里也云禄若今月
奉也者古者禄皆月别給之漢之月奉亦月給之
云賦口率出泉者下文九職九賦職賦相繼而言
故知賦即九賦口率出泉也
鶴山先生云邑有先君之廟曰都鄙是附
左氏曰是鄙鄭也西鄙北鄙以我爲邊鄙鄙有
外意如貪鄙彼都人士只當通作一義看
又曰賦有分頒之意以井地所出獻于王也如
禹貢之賦與詩賦政于外左氏悉率敝賦凡三
等采地所出之物與兵車之屬盡謂之賦賦是
上頒其式貢則下以供上賦通人力所出貢止
是地所産如士謂之貢士亦謂之充賦皆地所
出之人也康成以漢制解經以賦爲口率出泉
三代安有口賦其誤後學甚多此其一也
以八柄詔王馭羣臣一曰爵以馭其貴二曰禄以馭
其冨三曰予以馭其幸四曰置以馭其行五曰生以
馭其福六曰奪以馭其貧七曰廢以馭其罪八曰誅
以馭其過
鄭康成幸謂言行偶合於善則有以賜予之以勸
後奪謂臣有大罪没入家財者六極四曰貧誅責
讓也曲禮云齒路馬者有誅凡言馭者所以歐而
内之於善
賈太宰以此八柄詔告于王馭羣臣餘條皆不言
詔獨此與下八統言詔王者餘並羣臣職務所當
依行此乃王所操持王不獨執羣臣佐之而巳故
特言詔也言馭者此八者皆是歐羣臣入善之事
此經自五曰已上皆是善事則大善者在前小善
者在後自六曰巳下皆是惡事則大惡者在前小
惡者在後此中爵與禄廢與置皆别之以王德爲
大能明辨之八則中爵禄廢置皆共文者以其德
小不能辨故也
鶴山先生云八則八柄言馭者凡十六字只當
通作一義講康成以歐而内之於善訓馭字不
知祭祀如何歐神以内於善臣有大罪没入而
奪其家財如何歐貧者而内於善竊意古之馭
者斟酌疾徐自有其法康成不察此十六箇馭
字若以古之善馭者推之當訓品節而歸於範
之意如祭祀而斟酌天神地示人鬼之品節而
不違其則庶乎其可以馭神也自祭祀馭神而
皆得其品節以下則其他盡通然其間以漢制
没入家財爲奪以馭貧一條尤害義理三代安
得有没入人臣家財之法古者待臣下無絶法
如臣之去國素車白馬以喪服去雖待放於郊
然猶爵禄有詔於朝出入有詔於國三年然後
收其田里雖奪之而不使其妻子至於乏絶故
禮爲舊君有服上下皆以忠厚存心及至戰國
孟子始有君之視臣如草芥則臣視君如寇讎
寇讎何服之有之言如臧武仲去國猶以防求
爲後於魯爲臧爲也武仲去而猶據防以請立
臧爲爲後故孔子以爲要君是三代之法臣有
罪而奪爵之類亦必斟酌而不使至於貧困此
其所以爲馭而康成之誤解經當表而出之
以八統詔王馭萬民一曰親親二曰敬故三曰進賢
四曰使能五曰保庸六曰尊貴七曰逹吏八曰禮賓
賈鄭云統所以合率以等物也此八者民與在上
同有物事也謂率下民使與上合皆有以等其事
上行之下效之也故以萬民爲主也
鶴山先生云統有緫統之意如網領之屬若剏
業垂統是緫於祖宗而垂之無窮且制度紀網
是四件物儀禮純爲全匹半匹爲制幣長一丈
八尺如銖只是二十四銖今廣稱二十五銖便
非古制八統如中庸九經逹吏不可拘在下位
不能自逹者吏則通上下之官稱之三公謂之
三吏孟子以諸侯爲天吏今之吏部則舉天下
之官皆掌之胥史謂之吏不知起於何時
又云天官冡宰盡統衆職自小宰巳下無非分
職授任各有條理以此知冡宰事無不統
以九職任萬民一曰三農生九糓二曰園圃毓草木
三曰虞衡作山澤之材四曰藪牧養蕃鳥獸五曰百
工飭化八材六曰商賈阜通貨財七曰嬪婦化治絲
枲八曰臣妾聚歛䟽材九曰間民無常職轉移執事
鄭三農平地山澤也先鄭以九糓爲黍稷秫稻麻
大小豆大小麥後鄭以無&KR1045;大麥而有梁苽爾雅
高平曰原下濕曰隰原及平地可種黍稷之等隰
中可種稻麥及苽也後鄭三農乃以平地及原隰
謂山澤不生九糓下食毉亦云凡膳食之宜有犬
宜梁魚宜苽以知無秫大麥而有梁苽地官掌山
澤者謂之虞掌川林者謂之衡澤無水曰藪牧田
在遠郊
賈謂鄭約家人所受田處即有牧六畜之地故云
遠郊八材珠曰切象曰瑳玉曰琢石曰磨木曰刻
金曰鏤革曰剥羽曰析金玉曰貨案食箕志王莽
居攝更作金銀龜貝錢布之噐名曰寶貨嬪婦人
之美稱臣妾男女貧賤之稱䟽材百草根實可食
者爾雅䟽糓皆不孰爲大荒
鶴山先生云嬪止匹妃之稱傳注泥堯女邑姜
是有德行之妃故以爲美稱横渠破生曰妻死
曰嬪之說最是䟽材案委人掌歛野之賦歛薪
芻凡䟽材术材凡畜聚之物凡䟽材共野委兵
器與其野囿財用注軍旅又有䟽材以助禾粟
野委謂廬宿北之薪芻其兵噐謂守衛陳兵之
器野囿之財用苑囿藩籬之材故臣妾聚歛之
間民更芟詩曰侯疆侯以注彊有餘力者以謂
間民今時傭賃也春秋之義能東西之曰以朱
氏謂庸力之人隨主人所左右是也
又云古無豆之稱只稱菽字于豆于登乃是爼
豆之豆先後鄭以菽爲豆疑此字自漢始
以九賦歛財賄一曰邦中之賦二曰四郊之賦三曰
邦甸之賦四曰家削(本又作稍)之賦五曰邦縣之賦六曰
邦都之賦七曰關市之賦八曰山澤之賦九曰幣餘
之賦
先鄭財泉糓也邦中之賦二十而稅一各有差也
幣餘百工之餘
後鄭謂賦口率出泉也今之筭泉民或謂之賦此
其舊名與鄕大夫以歲時登其夫家之衆寡辨其
可任者國中自七尺以及六十野自六尺以及六
十有五皆征之遂師之職亦云以徵其財征征者
謂此賦也邦中在城郭者四郊去國百里邦甸二
百里家削三百里邦縣四百里邦都五百里此平
民也關市山澤謂占會百物幣餘謂占賣國中之
斥幣皆末作當增賦者若今賈人倍筭矣自邦中
以至幣餘各入所有糓物以當賦泉之數每處爲
一書所待異也
賈以九賦歛財賄此賦謂口率出泉其處有九
云賦得口率出泉則財賄非泉而云歛財賄者計
口出泉者取財賄以當筭泉之賦云歛財賄也
變邦稱家削者謂三百里之内地名削其中有大
夫采地謂之家削大夫采地中賦稅入大夫家但
大夫家采地外其地爲公邑公邑之内其民出泉
入王家故舉家削以表公邑之民邦縣之賦者四
百里地名縣有小都賦入采地之主其中公邑之
民出泉入王家也邦都之賦者其五百里中有大
都大都采地其賦入主外爲公邑其中民所出泉
入王家也關市之賦王畿四面皆有關門及王之
市㕓三處其民之賦口稅所得之泉也山澤之賦
謂山澤之中財物山澤之民以時入而取之出稅
以當邦賦所稅得之物貯之而官未用有人占會
取之爲官出息此人口稅出泉謂之山澤賦也幣
餘之賦者謂爲國營造用物有餘並歸之職幣得
之不入府藏則有人取之爲官出泉此人亦口稅
出泉謂之幣餘之賦然關市山澤幣餘不出上六
處而特言者以其末作當增賦故也賦爲口泉鄭
君引漢法民年二十五以上出口賦鏤人百二十
以爲筭故於此注云今之筭泉民或謂之賦此其
舊名與邦中在城巳下至五百里此皆約載師所
云遠郊甸地削地縣地畺地之等遠近之差
鶴山先生云三代賦字只是頒其式以任井地
所出獻于上初非計口出泉唐陸贄猶以民間
出泉爲不便况成周乎鄭氏以漢法解經至熙
寧而禍不可勝言此九賦又其一也周禮有三
箇縣字畿内爲天子之縣六遂上有縣四等上
有縣故漢猶以天子爲縣官字書無縣字即寰
字又云王畿四面有關謂之近關甸稍縣鄙自
有遠關
以九式均節財用一曰祭祀之式二曰賓客之式三
曰喪荒之式四曰羞服之式五曰工事之式六曰幣
帛之式七曰芻秣之式八曰匪頒之式九曰好用之
式
鄭司農云匪分也頒讀爲班布之班班謂班賜也
後鄭謂王所分賜羣臣謂好用然好所賜予
以九貢致邦國之用一曰祀貢二曰嬪貢三曰噐貢
四曰幣貢五曰財貢六曰貨貢七曰服貢八曰斿貢
九曰物貢
鄭注嬪故書作賓先鄭云祀貢犧牲包茅之屬賓
貢皮帛之屬器貢宗廟之器幣貢繡帛材貢材木
也貨貢珠貝自然之物也服貢祭服斿貢羽毛物
貢九州之外各以其所貴爲摯肅慎貢砮矢之屬
是也後鄭嬪貢謂絲枲器貢銀鐡石罄丹&KR0238;也幣
貢玉馬皮帛也材貢櫄幹括柏篠簜也斿讀爲游
囿之游游貢燕好珠璣琅玕也物貢雜物魚鹽橘
柚九貢先後鄭多異說
賈言故書者鄭注周禮時有數本劉向未出之前
或在山嵓石室有古文考校後爲今文古今不同
故云故書作賓此九貢皆是諸侯賓之所貢不得
特以一事爲賓貢若言絲枲堪爲婦人所作是也
器貢服貢大行人因朝而貢此後鄭不從幣貢謂
玉馬皮帛禹貢堯時無貢馬法覲禮諸侯享禮云
匹馬卓上九焉隨之周則有之先鄭以斿貢爲羽
毛後鄭以斿貢讀爲游謂燕好珠璣琅玕也(恐不然)
鶴山先生云月令内有貢犧牲者自有一項田
養犧牲馬是人主所用之物亦無貢惟康王之
誥布乘黃朱以爲庭實却非常貢後鄭斿貢添
水傍爲游恐是九斿旌旗上羽毛當從先鄭又
云古者旗便是物各以其物乃是字象形所謂
九旗之物古人數物多用旗幟之類物馬而班
之却是物色之物今物貢只是泛言物
以九兩繫邦國之民一曰牧以地得民二曰長以貴
得民三曰師以賢得民四曰儒以道得民五曰宗以
族得民六曰主以利得民七曰吏以治得民八曰友
以任得民九曰藪以冨得民
鄭兩猶耦也所以恊耦萬民繫聮綴也牧州長也
長諸侯也師諸侯師也有德行以教民者儒諸侯
保氏有六藝以教民者宗繼別爲太宗收族者
鄭司農云主謂公卿大夫世世食采不絶民稅薄
利之吏小吏在鄕邑者友謂同井相合耦耡作者
孟子曰鄕田同井出入相友守望相助疾病相扶
則百姓親睦藪亦有虞掌其政令爲之厲禁使其
地之民守其材物以時入于王府頒其餘於萬民
冨謂藪中材物
賈訓兩爲耦欲取在上與民相恊聮綴使不離散
也鄭引孟子鄕田同井但鄕遂爲溝洫不爲井田
而云鄕田同井者鄕遂雖不爲井田亦三三相任
以出稅與井田同
鶴山先生云周制上自國都王畿外至侯國皆
相聮絡大而言之分天下爲二伯曰牧九州之
長九牧亦曰牧牧有司牧之義長有君臨之義
師有師道焉通人君卿大夫皆有師道儒之名
見於後世周官此一字元無歸着不知何所當
次第一鄕一邦自各有有道之人表儀風俗居
鄕謂之父師少師亦謂之先生處士亦謂之上
老中老此皆可以當儒但周官不分曉說宗以
族得民凡人受氏各自有宗大宗一小宗四一
子一宗別子四宗左氏謂之立宗諸侯之後是
大宗非諸侯之後皆小宗亦有爲嫡子而無嫡
孫者亦有(云云)宗藩序詳之主以利得民主是
公卿大夫趙孟謂主相晉國于今八年又事吳
敢不如事主乃瞑皆是吏以治得民吏是羣吏
几官皆是不必是胥吏友以任得民田里間比
閭族黨無非相友之義藪以冨得民上八者皆
在井田内惟藪則如鄭之原圃晉之巨囿楚之
雲夢皆是藪
又云古制上下相聮絡親比如此竊意凡一人
生死閭胥便計其年月日時有保有受天地間
人都有箇數溝洫道路自有條數閭有門以譏
出入縱有盗賊也來不得自後世上失其道民
散久矣民間自生自死盗竊亂賊並作此井田
不復之弊也
正月之吉始和布治于邦國都鄙乃縣治象之灋于
象魏使萬民觀治象挾日而歛之
鄭正月周之正月吉謂朔日大宰以正月朔日布
正治之事于天下至正歲又書而縣于象魏振木
鐸以徇之使萬民觀焉
賈知正月是周之正月者下文乃縣是建寅明上
云正月是周正月知乃縣是正歲建寅之月者下
云小宰所以佐大宰彼云正歲縣之與此乃縣爲
一事象魏闕也
鄭司農云周以謂之象魏雉門之外兩觀闕高魏
魏焉孔子謂之觀春秋定二年傳夏五月雉門災
及兩觀是也觀者以其有教象可觀望又謂之闕
者闕去也仰視治象闕去疑事或解闕中通門左
氏莊公二十一年鄭伯享王于闕西注闕象魏也
案公羊傳云子家駒謂昭公云諸侯僣天子大夫
僣諸侯公曰吾何僣哉曰設兩觀乘大輅何氏云
天子兩觀諸侯臺門季桓子御公立于象魏之外
命藏象魏曰舊章不可忘是縣教象之法可知始
和鄭謂始調和六典八法巳下之事和訖即頒布
從甲至甲爲挾凡十日歛藏之於後月月於告朔
而行
鶴山先生云自鄭康成以正月之吉爲周正月
乃有三正之說某以爲無前乎爲商以十二月
爲歲首而夏時不改後乎秦漢以十月爲歲首
夏時亦不改甘誓所謂怠棄三正是廢天地人
之正道咸有一德之爰革夏正亦謂政也正月
之吉始和乃孟春天氣始和亦不如鄭說牽強
其讀法則或吉月或四孟月鄭謂去民愈近讀
法愈多象魏觀闕也釋名曰觀在門兩旁中央
闕然爲道謂之魏以其巍巍也謂之象魏以其
縣象也諸侯有臺門無兩觀春秋傳新作雉門
及兩觀譏加其度謂之觀以其可觀也謂之闕
以其闕中也(或曰雜記孟獻子曰正月日至可以有事於上帝七月日至可以有)
(事于祖則正月指夏時四月如正月繁霜又一義)
又云武帝雖建寅從夏時然終西漢至東漢大
朝會元以十月爲歲首嘗於諸志檢討盡然
乃施典于邦國而建其牧立其監設其參傳其伍陳
其殷置其輔乃施則于都鄙而建其長立其兩設其
伍陳其殷置其輔乃施法于官府而建其正立其貳
設其攷陳其殷置其輔
鄭以侯伯有功德者加命作州長謂之牧所謂八
命作牧者監謂公侯伯子男各監一國書曰王啓
監厥亂爲民參謂卿三人伍謂大夫伍人鄭司農
云殷治律輔爲民之平也玄謂殷衆也謂衆士也
輔府史庶人在官者天台周成子謂牧州牧也舜
十二州則有十二牧周九州則有九牧王制即以
殷制名曰伯其實一也但八州八伯以王畿王者
所治其州不復設牧故云伯然正畿千里以舜十
二牧例之又參以左氏五侯九伯汝實征之當有
九伯但不統王畿耳監後鄭以爲諸侯非也所以
名國以有侯爾豈以監名侯哉此乃牧之屬長之
師就擇賢侯爲之猶殷有連帥卒正也職方曰凡
邦國小大相維王設其牧制其職設牧之下又曰
制職可見州牧必有監長二職以相維也但五長
爲五國置長甚明監則莫知幾國而設一監豈亦
如殷之聮乎王制言天子使大夫爲三監監於方
伯之國國三人乃漢博士撰王制篇因書言三監
挾殷畔據以立此條决非立監本制州牧自有命
卿大夫上監州牧而每牧至三人哉且武庚但承
殷祀初非方伯武王以三子並監者以革命之初
殷民疑貳一時權宜不爲定法漢初未見周禮王
制闕然故漢儒旁緣三監臆爲之說耳參佐也國
之卿也非指三人也伍衆大夫也猶行五之云非
指五人也卿大夫多少之數隨國大小爲之差殷
衆士也輔府史胥徒也五都亦立之長如外諸侯
但在王畿内不復有帥牧耳書云外薄四海咸建
五長是也兩卿前鄭云兩丞按都家無卿官朝大
夫乃止上士名爲朝大夫惟都宗人都司馬秩雖
均上士而職之與名則兩卿之似者兹其謂之兩
與小都之有家宗人而司馬則以其家臣爲之伍
其都家之士及都則之屬輔則不士庶子輔則胥
徒也後鄭曰正六官之卿貳小宰小司徒小察伯
小司馬小司寇也攷稽察也宰夫卿帥四帥司馬
士師也此文先云施法則于官府則官府乃緫言
三百六十之官非止六宮也左傳云百宦之正長
師旅是每宦秩之最高者爲正其次爲貳爲攷惟
獨員及員少者則不能備貳攷及殷鄭專云六宦
則拘矣
凡治以典待邦國之治以則待都鄙之治以灋待官
府之治以官成待萬民之治以禮待賓客之治
鄭八成
賈八成小宰職掌據上文官成在八法治官府中
今特出之者以其八成夲待萬民不待官府若不
特出之則無此待萬民之事以禮待賓客本在八
統今特見之者以他皆王行之於朝以示民唯禮
賓特别有禮若聘禮之類是也
祀五帝則掌百官之誓戒與其具脩
鄭祀五帝謂四郊及明堂誓戒要之以刑重失禮
也明堂位所謂各揚其職百官廢職服大刑是也
具所當共脩掃除糞洒
賈五帝者東方青帝靈威仰南方赤帝赤熛怒中
央黃帝含樞紐西方白帝白招拒北方黑帝汁光
紀依月令四時迎氣及季夏六月迎土氣於南郊
故云祀五帝於四郊
前期十日帥執事而卜日遂戒及執事眡滌濯及納
亨贊王牲事及祀之日贊玉幣爵之事祀大神示亦
如之享先王亦如之贊王几玉爵
賈案明堂位君肉袒迎牲于門卿大夫贊君及殺
訖納與亨人
鶴山先生云古人祀祭最嚴主親牽牲又親射
牲以授亨人宗廟不用幣玉而几爵則以玉爲
飾與天地五帝之几爵不同
大朝覲會同贊玉幣玉獻玉几玉爵大喪贊贈玉含
玉作大事則戒于百官贊王命
鄭大會同或於春朝或於秋覲舉春秋則冬夏可
知玉獻獻國珍異玉几王所依也立而設几優尊
者天台周氏云朝覲會同大宗伯爲上相今贊以
冡宰者亦以會同之大也
鶴山先生云朝覲廵守之禮舜典王制周禮周
官皆不合以事理揆之六年五服一朝又六年
王乃大時廵爲近之若一年而廵四嶽則恐無
是理然傳注謂魯以春朝廢春祭又不可暁
王眡治朝則贊聽治眡四方之聽朝亦如之
鄭治朝在路門外羣臣治事之朝
賈王有三朝必知此是路門外朝者但外朝是斷
疑獄之朝路寢庭朝圖宗人嘉事二者並於事簡
非正朝故知治朝是路門外司士所掌四方之聽
朝謂王廵狩在外時
凡邦之小治則冡宰聽之待四方賓客之小治
鄭大事决於王小事冡宰專平
歲終則令百官府各正其治受其會聽其致事而詔
王廢置三歲則大計羣吏之治而誅賞之
鄭正正處也會大計也先鄭云三載攷績
賈百官攷其治政功狀與冡宰聽斷其所置之功
狀文書而詔于王大無功不徒廢更加罪大有功
不徒置更加賞
鶴山先生云誅止責讓字從言六經皆然自秦
漢來始以誅訓殺因舉陵陽三禮辨云歲終廢
置各因其事而舉錯之也三歲誅賞大計其凡
而升黜之也舜之法三載而攷績九載而後黜
陟加焉待岳牧九官之法也羣吏則不容候之
如此其久鄭師仲旣講引攷績爲比而說者又
以爲虞周事法詳略繁簡之不同又誤矣又
云太宰之屬自宫正至掌次掌王起居飲食之
事自太府至掌皮掌王財賄出入之事自内宰
至屨人掌王之内事夏采掌王之終事凡此諸
職在漢則少府領之三公不預在唐則殿中省
專之九卿不預此可以觀世變矣今之制自宮
正以下其職緫於内侍省别於御藥院内東門
司分於内藏庫御厨太毉局翰林儀鸞司御輦
院之類其典領者皆奄也
小宰之職掌建邦之宮刑以治王宫之政令凡宫之
糾禁
鄭杜子春云宮皆當爲官玄謂宫刑在王宮中者
之刑若今御史中丞
賈後鄭以宮刑宮中之刑不從子春官刑者見司
寇已云四曰官刑此小宰不往貳之則不湏重掌
又下文觀治象乃退以宮刑憲禁于王宮故知宫
刑明矣應劭云御史中丞秩二千石朝會獨坐副
貳御史大夫内掌蘭臺圖籍外督刺史糾察百僚
故舉漢法以况之
鶴山先生云鄭以漢制釋經類此不知周之御
史在五史之下戰國時御史在前執法在後猶
未甚重秦漢歷代至以御史大夫爲三公至本
朝不輕除大夫後來亦不除中丞以侍御史爲
臺端殿中爲副端因云如中書尚書侍中古只
是在左右前後掌圖書之臣到東漢凡事盡出
尚書到唐以爲三省長官本朝侍中只除兩人
曹韓而已因親近遂竊權竊權遂秉政
掌邦之六典八灋八則之貳以逆邦國都鄙官府之
治執邦之九貢九賦九式之貳以均財節邦用
鄭逆迎受之鄭司農云貳副也
賈太宰所掌小宰副貳之
鶴山先生云六典只是國家舊章上從冊下從
六王荆公表内用尊閣字乃是字書說典爲尊
閣之也典是定本六叙六職等是作職事故上
說經邦國下說平上說擾萬民下說寧如此推
之皆别是義用字極嚴
以官府之六叙正羣吏一曰以叙正其位二曰以叙
進其治三曰以叙作其事四曰以叙制其食五曰以
叙受其會六曰以叙聽其情
賈凡言叙者皆是次序先尊後卑各依秩次則羣
吏得正故云正羣吏也
鶴山先生云賈局於後鄭以叙爲秩次凡皆先
尊後卑情爲争訟之辭恐情字難訓争訟又
專以先尊後卑爲說則訟豈以尊卑而分曲
直乎
以官府之六屬舉邦治一曰天官其屬六十掌邦治
大事則從其長小事則專逹二曰地官其屬六十掌
邦教大事則從其長小事則專逹三曰春官其屬六
十掌邦禮大事則從其長小事則專逹四曰夏官其
屬六十掌邦政大事則從其長小事則專逹五曰秋
官其屬六十掌邦刑大事則從其長小事則專逹六
曰冬官其屬六十掌邦事大事則從其長小事則專
逹
鄭六官之屬三百六十象天地四時日月星辰之
度數天道備焉前此成王作周官其志有𫐠天授
位之義故周公設官分職以法之
賈鄭依書傳云周公攝政三年踐奄與滅淮夷同
時又按成王周官成王旣黜殷命滅淮夷還歸在
豐作周官則成王作周官在周公攝政三年時周
公制禮在攝政六年時此鄭義不見古文尚書故
爲此解若孔據古文尚書多士以下並是周公致
政後成王之書周公攝政時淮夷奄與管蔡同作
亂成王即政後又叛成王親征之故云滅
鶴山先生云孔安國注明王奉若天道亦說設
官以象天地日月星辰之意然成王即政與周
公攝政年月多不可攷周禮冬官闕與夏官輿
司馬師司馬及司禄等皆闕大率是溝洫兵賦
與班爵禄之制諸侯惡其害巳而去其籍至秦
而又併天下詩書百家語燒之
又云秦雖焚書止焚天下所藏私書其博士官
所職固自若也惜蕭何以刀筆史止收圖籍以
知天下戶口阸塞至項羽焚咸陽博士所藏始
蕩盡故山嵓屋壁所出皆訛闕不完耳因舉三
禮辨云六言之屬各六十而經文參差不齊自
今考之天官之屬六十(九嬪世婦女御附)地官之屬七
十二(胥師巳下附㕓人職)春官之屬六十四(内宗外宗附世婦瞽朦眡)
(瞭附小師職卜人附卜師職男巫女巫共爲巫師一職神仕不爲職)夏官之屬六
十九(圉人不爲職)秋官之屬六十一(五隷不爲職)冬官之
屬三十四(考工記三工外當有大小司寇及匠梓四職)或曰六十舉
其大凡也或曰多少相乘恰得三百六十也然
考工記又有梓師朝人之名則其脫遺蓋止此
矣大事各從其長長六卿也小事則專逹逹於
王也尊不親小事卑不尸大功是以權不侵而
國無滯事也
以官府之六職辨邦治一曰治職以平邦國以均萬
民以節財用二曰教職以安邦國以寧萬民以懷賓
客三曰禮職以和邦國以諧萬民以事鬼神四曰政
職以服邦國以正萬民以聚百物五曰刑職以詰邦
國以糾萬民以除盗賊六曰事職以冨邦國以養萬
民以生萬物
鄭懷亦安也賓客來共其委積所以安之聚百物
者司馬主九畿職方制其貢各以其所有
賈教典共其委積者大司徒下有遺人掌十里有
廬廬有飲食之等故云共委積也云司馬主九畿
并引職方者司馬且主九畿無貢物之事故引其
屬職方也
鶴山先生云六官皆有事大率扶持世界合有
六官一件少不得冬官所謂事此書惜乎不存
疑其盡是營國授田等事必有容心去之者荆
公謂刑不能勝然後有事此說未盡職字之義
則是主此事者謂之職其實典是定本職便是
推而行之處王昭禹解是賊字非從戎毀則爲
賊乃從刀從弋
以官府之六聮合邦治一曰祭祀之聮事二曰賓客
之聮事三曰喪荒之聮事四曰軍旅之聮事五曰田
役之聮事六曰斂弛之聮事凡小事皆有聮
鄭司農云大祭祀太宰贊玉幣司徒奉牛牲宗伯
視滌濯涖玉鬯省牲鑊奉玉齍司馬羞魚牲奉馬
牲司寇奉明水火大喪太宰贊贈玉含玉司徒率
六卿之衆庶屬其六引宗伯爲上相司馬平土大
夫司寇前王此所謂官聮杜子春云弛讀爲施玄
謂荒政㢮力役及國中貴者賢者服公事者老者
疾者皆舍不以力役之事奉牲者其司空奉豕與
賈大祭大喪二事皆不言司空司空亡故也
鶴山先生云聮事如每事有關會處多也記得
朱文公曾說陳君舉解受誓戒與分胙付之刑
官是要檢柅其惰慢之意不必如此說司寇刑
官亦合舉是職三禮辨云六聮皆官府之大事
非一官所能共故合事而共治也喪荒二事而
相類田役二事而相關歛民之財弛民之力亦
二事而相備也言歛則散可知言弛則用可知
凡小事皆有聮謂一官之内自相通屬者(如膳夫之)
(於庖人亨人内外饔酒正之於漿人凌人師保之於諫救太府於内外王府)
以官府之八成經邦治一曰聽政役以比居二曰聽
師田以簡稽三曰聽閭里以版圖四曰聽稱責以傳
别五曰聽禄位以禮命六曰聽取予以書契七曰聽
賣買以質劑八曰聽出入以要會
先鄭比居謂伍籍也簡稽士卒兵器簿書簡猶閱
也稽猶計也版戶籍圖地圖也稱責謂貸子傳别
謂劵書也聽訟責也以劵書决之傳傳著約束於
文書别別爲兩兩家各得一也禮命謂九賜也書
契符書也質劑謂市中平賈今時月平是也要會
謂計最之簿書月計曰要歲計曰會謂傳别爲
大手書於一劄中宇别之書契謂出予受入之凡
要凡簿書之最目獄訟之要辭皆曰契質劑謂兩
書一劄同而别之長曰質知曰劑傳别質劑皆今
之劵書也
賈責謂貸子者謂貸而生子者若今舉責即地官
泉府職云凡民之貸者以國服爲之息若近郊民
貸則一年十一生利之類是也傳别謂於劵背上
大作一手書字劄字中央破之爲二段别之云書
契謂出予受入之凡要者此予則取予謂若泉府
云凡賖者祭祀無過旬日喪紀不過三月及旅師
云春頒秋歛賖取官物後還無生利之事質劑案
地官質人云大市曰質小市曰劑注大市人民馬
牛之屬用長劵小市兵器珍異之物用短劵言兩
書劄同而别之者謂前後作二劵中央破之兩家
各得其一背無手書字異於傳别
鶴山先生云禮曰右契古者作字自右起故謂
之右契左券者却是主者執右對者執左八成
皆是舊法成事品式依時而行之先鄭謂簡稽
士卒兵器簿者如黃池之會行頭官行擁鐸拱
稽名籍云責謂貸而生子若今舉責即地官泉
府國服爲息近郊民貸則一年十一生利此國
服爲息恐是劉歆傳會康成誤解以致荆公禍
天下周公之制必不放債取利三禮辨謂比居
爲五家爲比居所居若今差役簿是也簡稽遂
人所謂稽其民人簡其兵器者今軍籍也版圖
六鄕二十五家爲閭六遂二十五家爲里版戸
籍圖地圖也聽稱責以傳別稱舉貸也責取償
也(孟子曰又稱貸而益之太史公曰焚劵棄責)傳別荆公謂即地傳
判書也判書者著約束文書中別爲两各其一
如今所謂合同分支也(地傳見朝士職)餘並從鄭賈說
此段取予出入相似而不同傳别書契質劑難
分而實異故詳著之
以聽官府之六計弊羣吏之治一曰廉善二曰廉能
三曰廉敬四曰廉正五曰廉法六曰廉辨
鄭聽平治也平治官府之計有六事弊斷也旣斷
以六事又以廉爲本杜子春云廉辨爲廉端賈
此經六事皆先言廉後言善能之等故知將廉爲
本廉者絜不濫濁也廉法謂守法不失荆公謂治
汙謂之汙治荒謂之荒治亂謂之亂治擾謂之擾
則治弊謂之弊矣廉者察也聽官府弊吏治察此
而巳善其於謂之善善事謂之能能直内謂之敬
能正直謂之正能守法謂之法能辨事謂之辨此
六行能而謂之六計者察其吏治而知其所以治
者行能如此此聽官府弊吏治之數也故謂六計
鶴山先生云字書無弊字只是敝敝斷也與一
言以蔽之字同義廉者以廉隅堂廉謂有分辨
界限鄭賈王所謂絜廉與治汙皆失之以絜廉
加於六者義皆不通三禮辨謂聽字衍
以法掌祭祀朝覲會同賓客之戒具軍旅田役喪荒
亦如之
賈言以法堂祭祀巳下七者皆是上六聮百官聮
事通職者以官共故經云令百官府共其財用
也然六聮中不言朝覲會同者以彼賓客中可以
兼之此七事在大宰八法中六曰官法彼在八曰
官計上者以其彼有數故在上此官法無數故退
在六計下也荆公云小宰掌戒而不掌誓掌具而
不掌脩蓋誓聽於一而脩則有所加損戒與衆共
而則具之而巳又言以法則亦不豫道揆故也
鶴山先生云荆公常以道揆自居而元不曉道
與法不可離如舜爲法於天下可傳於後世以
其有道也法不本於道何足以爲法道而不施
於法亦不見其爲道荆公以法不豫道揆故其
新法皆商君之法而非帝王之道所見一偏爲
害不小因說永嘉二陳作唐制度紀綱論云得
古人爲天下法不若得之於其法之外彼謂仁
義道德爲法之外事皆因荆公判道法爲二後
學從而爲此說曾於南省試院爲諸公發明之
衆莫不伏如周禮一部三百六十官甸稍縣都
鄕遂溝洫比閭族黨教忠教孝道正寓於法中
後世以刑法爲法故流爲申商
七事者令百官府共其財用治其施舍聽其治訟
鄭七事謂先四如之者三施舍不給役者七事故
書爲小事杜子春云當爲七事書亦爲七事荆公
惠施焉謂之施政役焉謂之舍理其事謂之治爭
其事謂之訟財用出於官府施舍加於人民治訟
則或以財用之不共或以施舍之不治故先言共
其財用次言治其施舍後言聽其治訟
凡祭祀贊王幣爵之事祼將之事凡賓客贊祼凡受
爵之事凡受幣之事喪荒受其含襚幣玉之事
鄭又從太宰助王也贊王酌鬱鬯以獻尸謂
之祼唯人道宗廟有祼天地大神至尊不
祼
賈喪謂王喪諸侯諸臣有致含禭幣玉之事荒謂
凶年諸侯亦有致幣玉之事荆公宗廟之祼求神
於隂賓客之祼則若今禮賓客祭酒也祼將祼而
將瓉也喪荒有幣玉則賵贈賙委之物
鶴山先生云宗廟祭祀自坐尸迎牲以後無非
是義理此正所謂精義入神處故曰見君臣之
義焉見父子之倫焉如祭天以特牲器用陶匏
元酒明水不近人情者最尊若夫祭爓祭孰近
人情者禮之降故記曰禮之近人情者非其至
也
又云賓客之禮諸侯來朝朝享旣畢王禮之王
雖不酌而有受酢之禮使宰夫爲主人示公卿
大夫不敢抗禮於君而受酢則臣不可以代君
飲故有受酢之事
又云喪荒之幣玉鄭賈謂賓客所賙委之禮不
知何故不引宣王禱旱之詩云靡神不舉靡愛
斯牲圭璧旣卒寧莫我聽乎
月終則以官府之叙受羣吏之要贊冢宰受歲會歲
終則令羣吏致事
鄭每月之小計
賈小計對下經歲會爲大計言冡宰則據百官緫
焉謂助冡宰受一歲之計歲終則今羣吏致事者
謂使六官各致一年之功狀將來考之漢之朝集
使謂之上計吏謂上一年會計文書及功狀也
正歲帥治官之屬而觀治象之法徇以木鐸曰不用
法者國有常刑
鄭正歲謂夏之正月得四時之正以出教令者審
也古者將有新令必奮木鐸以警衆木鐸木舌也
文事奮木鐸武事奮金鐸
賈知正歲是夏之正月者見凌人云正歲十有二
月令斬冰若正歲是建子周正即今之十月冰未
堅不得斬之言正歲得四時之正周殷則不得以
此知諸言正歲者皆四時之正是建寅之月
乃退以宮刑憲禁于王宫令百官府曰各修乃職攷
乃灋待乃事以聽王命其有不共則國有大刑
鄭憲謂表縣之若今新有法令云
賈凡刑禁乃出秋官今云憲禁者與布憲義同故
小宰得秋官刑禁文書表而縣之於宫内也此經
於職末當禀于大宰而令百官謹于此數事以結
之也
鶴山先生云憲疑訓顯字禮記舉憲憲令德則
古字通用
宰天之職掌治朝之灋以正王及三公六卿大夫羣
吏之位掌其禁令
鄭治朝在路門之外其位司士掌焉宰夫察其不如
儀賈知此治朝在路門外者燕朝在路寢庭外朝在
庫門外其事希簡非常治正之所此云治朝是常
治事之朝
天子五門三朝
鄭司農云王有五門外曰臯門二曰雉門三曰庫
門四日應門五曰路門(一日畢門)玄謂雉門三門也
样道謂臯門之内外朝也朝士建其法小司寇掌
其政列三槐與九棘設嘉石與肺石而朝諸侯聽
獄訟詢本事在焉應門之内治朝也司士正其位
宰夫掌其法太僕正王之位而王日視朝在焉路
門之内燕朝也大僕正其位掌擯相而族人朝焉
玉藻曰朝服以視朝退適路寢聽政然則王日朝
於治朝而退聽政於燕朝矣雉門之外縣治象所
以待萬民應門之外設宗廟社稷所以嚴神位路
門之外則九室九卿朝焉路寢之内亦九室九嬪
居焉是臯庫雉應路也後鄭雉門與先鄭異
臯門
詩日臯門有伉左傳曰魯人之臯杜氏曰臯緩也
臯鼓臯無皆以臯爲緩則門之遠者謂之臯宜矣
毛氏以臯門爲郭門非也
庫門
郊特牲曰王聽誓命曰庫門之内戒百官也曲禮
曰在府言府在庫言庫天文東壁爲文府西奎爲
武庫漢書於府言財物之府於庫言武庫則庫門
兵庫在焉
雉門
春秋書新作雉門及两觀公羊傳云五版爲堵五堵
爲雉盖城雉之制在是也何休曰天子外闕兩觀
諸侯内闕一觀然天子外闕於經無見
應門(亦謂之正門)
應門發政以應物也明堂位南門之外亦曰應門
康王出在應門之内太保率西方諸侯入應門&KR0965;
畢公率東方諸侯入應門右
路門
路大也王之路車路馬路寢皆曰路則大寢之門
謂之路門宜矣路門書謂之畢門師氏謂之虎門
春秋之時齊晏子端委於虎門鄭子良伐虎門未
世諸侯之門亦放其名耳
右鄭云謂檀弓曰魯莊公之喪旣葬而絰不入
庫門言其除喪而反由外來是庫門在雉門外
必矣如是則王五門雉門爲中門雉門設兩觀
周禮閽人掌中門之禁意者雉門無雉門謂之
中門猶應門書謂之南門爾雅謂之正門路門
書謂之畢門師氏謂之虎門蓋中於五門謂之
中門前於路門謂之南門發政以應物謂之應
門門畢於此而謂之畢門畫虎於此謂之虎門
門之名豈一端哉大抵天子五門臯庫雉應路
諸侯三門庫雉路耳諸家皆以天子庫門之外
外朝也朝士掌之路門之外治朝也宰夫司士
掌之路寢燕朝也太僕掌之諸侯亦有路寢有
燕朝諸侯内朝司士掌之其官與天子同燕朝
君子掌之其官與天子異魯語曰天子及諸侯
合民事於外朝合神事於内朝自卿以下合官
職於外朝合家事於内朝又月令季春餧獸之
藥母出九門注天子九門者路門也應門也雉
門也庫門也臯門也城門也近郊門也遠郊門
也關門也魯有庫雉路則諸侯三門
又陳祥道曰閽人掌王宮之中門之禁喪服凶
器不入宫潜服賊器不入宫司寇凡民之有獄
訟入束矢鈞金于朝朝凡得獲貨賄民六畜者
委于朝是禁施於雉門之内而不於雉門之外
故庶民得以造外朝而竒服怪民得以入臯門
庫門若然縣法於中門宜矣又太僕建路鼔于
大寢之門外是窮者逹其情於外朝之肺石朝
士又逹窮者之情於内朝之路鼓與
鶴山先生云古者天子内五門臯庫雉應路
應門之外左右設宗廟社稷治朝居其中康
王受顧命於路寢訖諸侯出廟門俟廟門指
應門外也故康王出在應門之内注云出畢
門立應門内之中庭太保畢公率東西方諸
侯入應門左右則康王出御治朝而誥諸侯
是治朝得稱廟以廟社在左右故天子朝諸
侯在廟中亦謂之廟受在廟行饗禮然後路
朝行燕禮謂此乃祖宗之治朝非巳之治朝
也其三公六卿大夫羣吏之位則司士見焉
叙羣吏之治以待賓客之令諸臣之復萬民之逆
鄭愼次叙諸吏之職事三者之來則應使辨理之
鄭司農云復請也逆迎受王命者復之言報也反
也反報於王謂於朝庭奏事自下而上曰逆逆謂
上書
賈鄭司農云復請也逆迎受王命者復是報白之
義不得爲請故後鄭不從又王命旣出在下受而
行云逆逆者向上之言不爲向下之義故後鄭亦
不從據夏官諸侯臣萬民皆復逆並有則此亦有
上書奏事耳及至夏官太僕先鄭注云復謂奏事
逆謂受下奏即與後鄭義同是先鄭兩解也
鶴山先生云東西相近謂之逆並行謂之順
掌百官府之徵令辨其八職一曰正掌官法以治要
二曰師掌官成以治凡三曰司掌官法以治目四曰
旅掌官常以治數五曰府掌官契以治藏六曰史掌
官書以贊治七曰胥掌官叙以治叙八曰徒掌官令
以徵令
鄭别異諸官之八職以備王之徵召所謂正辟於
治官則冡宰也治要若歲計也師辟小宰宰夫也
治凡若月計也司辟上士中士治目若今日計也
旅辟下士也治教每事名少也治藏藏文書及器
物贊治若今契文書草也治叙次序官中如今侍
曹伍伯傳史朝也趨令趨走給召呼荆公合衆數
而爲目合衆目而爲凡合衆已而爲要要則月計
凡則旬計目則日計旬計則宰夫所謂旬約正日
成也三三四之數府史之所掌也而旅治之目則
旅之所掌也而司治之凡則司之所掌也而師治
之要則師之所掌也而正治之此官府之八職也
故治之至於要而止若夫會則正之所掌也而王
治之矣故大宰受百官府之會而詔王廢置廢置
在王則王治之矣凡治官府以法爲主成則以待
萬民之治常則聽官治而巳故正掌官法師掌官
成旅掌官常司亦掌官法者正掌官法以正其屬
司掌官法則貳之而巳
鶴山先生云漢趨走者謂之伍伯着絳衣朝會
處追班之類徒只是空手人如舍車而徒徒善
徒法亦此義
掌治法以攷百官府羣都縣鄙之治乘其財用之出
入凡失財用物辟名者以官刑諸冡宰而誅之其足
用長財善物者賞之
鄭羣都諸采邑也六遂五百家爲鄙五鄙爲縣言
縣鄙而六鄕州黨亦存焉乘猶計也財泉榖也用
貨賄也物畜獸也辟名詐爲書以空作見文書與
實不相應也官刑在司寇五刑第四者荆公謂宰
夫所考及於百官府羣都縣鄙則大宰小宰所謂
官府都鄙其爲百官府羣都縣鄙可知矣不言財
用之出入而曰乘其財用之出入者以一二三四
乘之則謂之乘緫會其數則謂之會失其所藏之
貨賄則謂之失財非所用而用焉則謂之失用所失
之物非貨賄也則謂之失物辟名則其出入名不正
而已足用者用無不足而巳長財則所藏又有餘
焉善物則所作所受又無不善夫物有不可謂之
財而財亦物也言失財用物則失物非財以其旣
言失財故也言善物則財亦物也以其未嘗言善
財故也所誅非特治官之屬也故曰以官刑詔冡
宰而誅之誅以詔冡宰則當可知矣
鶴山先生云辟名詐爲文書以空物作見在文
書鄭說是也
凡禮事贊小宰比官府之具凡朝覲會同賓客以牢
禮之法掌其牢禮委積膳獻飲食賓賜之飱牽與其
陳數凡邦之弔事掌其戒令與其幣器財用凡所共
者
鄭比校次之牢禮之法多少之差及其時也三牲
牛羊豕具爲一牢委積謂牢米薪芻給賓客道用
也膳獻禽羞俶獻也飲食燕享也鄭司農云飱夕
食春秋傳云飱有陪鼎牽牲牢可牽而行者春秋
傳曰餼牽竭矣玄謂飱客始至所致禮凡此禮陳
數存可見者
賈牛一羊一豕一稱牢經以牢禮爲饔餼案大行
人上公饔餼九牢饗禮九獻食禮九舉比等其侯
伯降二等以七爲節子男又降二等以五爲節又
掌客云上公飱五牢五積侯伯飱四牢五積子男
飱三牢三積是其數也荆公云牢禮之共膳則殷
膳大牢之屬是也獻則上介有禽獻之屬是也不
則飱五牢之屬是也飲則壷四十之屬是也食則
食四十之屬是也牽則牽四十之屬是也賓之飱
牽則有司所共賜之飱牽則王所好賜陳數則以
爵等爲之
鶴山先生云飱夕食以文解字後鄭以爲客始
至所致禮其義方該
大喪小喪掌小官之戒令帥執事而治之三公六卿
之喪與職喪帥官有司而治之凡諸大夫之喪使其
旅師有司而治之
鄭大喪王后世子也小喪夫人以下小官士也其
大官則冡宰掌其戒令治謂共辨
買三公六卿尊故宰夫與春官職喪帥其於喪家
有事官有司而治之大夫之喪卑宰夫不自爲使
在巳之下其旅三十有二人帥有事於喪家之有
司治之
歲終則令羣吏正歲會月終則令正月要旬終則令
正日成而以攷其治治不以時舉者以告而誅之
鄭歲終自周季冬正猶定也旬十日也治不時舉
者謂違時期會
賈知歲終是周之季冬者以其正月之吉始和彼
正月是周之正月始和布治于天下至今歲終考
之是一歲之終故知非夏之歲終也
鶴山先生云以後鄭注月令于季秋下云秦以
十月爲歲首於是歲終使諸侯及鄕遂之官定
其國家宫室車旗衣服禮儀爲來歲受朔日爲
度入唐孔穎逹正義亦案史記案文公獲黑龍
自爲水瑞命河爲德水以十月爲歲首則知之
以十月爲歲終而以十一月爲歲首未嘗有之
爲夭正之說也
正歲則以灋警戒羣吏令脩宮中之職事書其能者
與其良者而以告于上
鄭良善也鄭司農云正歲之正月以法戒敕羣吏
若今時舉孝廉方正茂才異等
賈正歲乃夏之正月是其歲始故以法警戒羣吏
四科異等此經據宫中子弟先鄭所云不要宫中
之人
鶴山先生云避光武諱改秀爲茂一部周禮諸
言正月者先後鄭謂爲周之正月諸言正歲者
先後鄭謂爲夏之正月故書歲終之事常介乎
正月正歲之間
