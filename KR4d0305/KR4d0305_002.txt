重校鶴山先生大全文集二
古詩
送周架閣(南)以浙東提幹歸平江
共惟仁義心無賢愚聖狂紛紛萬弓箭獨以寸鐡當
毫氂有不察居然失其鄕察則我固有而失豈眞亡
周君海内秀清姿競球琅牛刀十九年猶顧善而藏
用世無内外意行獨安詳乃知旦晝物特爲弱者彊
許時京塵中解后兩匆忙前日同李郭(近陪西湖之遊)它日盟
范張(嘗有虎丘之約)豈謂客逢客乃或得相羊此道日寥落此
意誰乎章爲人作生活悠悠老扶桑勉哉迪嘉猷歲
晚垂令芳我亦從此去後會丘之陽
題沈氏書堂
吳興沈聲甫示我書堂圖枕松被脩竹帶江衿浮屠
堂上新牙籖吞天禄石渠出受山水謁入與聖賢俱
兒輩紛華悅子獨文字娛是心儻無斁已足光韓畬
吾聞學者事窮理以返初爲人祗禽犢鎮紙成蠧魚
勉哉師友功千載沈氏書
次韻德先步月荅所問語
三更端正月皎亮直瑶京客問心之體無言對太清
夜景湛虚明浩然無與京如今蘇氏婦但指聖人清
霽月光湓浦吟風歸洛京迥無纖靄翳千古識眞清
次德先韻
二氣同一根本體浩兮淵可見川上逝未發心下泉
眞機亡停息果剥根長鮮定理亡將迎塵境地自偏
形神旣外發何者操其權芸芸萬感通存處元寂然
一物一太極不間大小年隨處無虧缺井居而用遷
至人配天德知周物之先學者事何事省察於眇綿
次韻虞永康(剛簡)廬居生芝
河南冨貴花人與譜姓氏惟兹三秀者不譜亦名世
肖形草木均出處哲人似無然而致之朝&KR0818;何異此
廣陵張氏廬厥應繄孝祀新豐李興塋脩柯嫓白紫
意誠物皆誠人瑞草亦瑞蕭條羌水瀕五子服喪禮
松壑侑夕悲竹牎湔暁泪根基由内心樸實無甃砌
一朝堊室左五色芝薿薿乃知宇宙間何處非實理
誠神本同機應感不失儷充周徧範圍存飬司諸巳
是心一息妄目接猶虚僞若曰信禨祥我亦爲祝史
韓叔冲約客泛舟滄江分韻得落字(落日放船好輕風生浪遲)
炎煒避無所意行出東郭客以聲氣聚舟於樹泉泊
江動雲意閒林幽鳥聲樂山川孰流峙鳶魚自飛躍
天分隨所適豁然無空闊有客猶謂余底處認眞活
(是日坐客有問余以鳶魚及程氏活潑潑地等語)是心無間斷本體自呈豁一笑各
會心星河挂碧落
贈僧(祖淳)南游
吾少不學佛吾道聞之嘗虚靈一寸心無賢愚聖狂
人惟不自信渺渺歧上羊師今緊尋覓看是眞有亡
如行人貪程如久客念鄕一朝眼發明家山儼成行
寄李考功(道傳)
虚靈天地心亹亹萬化機幾形有動靜誠盡無顯微
人惟不自信稷顔有相違居人憚寒暑遊子行不歸
誰知烱然存彼物乃吾知高人眞畏友聖賢吾師師
和李致政花石山詩
春風挽征衣淑景薦籩實山中之竒觀變態紛襞積
或劃然以舒或蒙然以密或憮如脩眉或突如巨迹
或鷙鳥將搏或遊龍借出一目百竒怪隨景發詩癖
江山昔豈無萬古閱閒寂而獨陳於今涸我風月筆
屹然東北隅奠此西南坤昔歲在單閼白日塵沙昏
人心不足倚恃此兩長垣舟車之出入筦鑰有司存
銜艫下魚復委轡充劒門藪逋乃如此天險何足言
况於多蹊隧不逮昔所聞烈烈張睢陽英英顔平原
古之善守國人心以爲藩
題大安軍楊寶謨旌忠廟
范陽一夕&KR0911;鼓鳴莽然河朔惟孤城姓名徹聞帝猶
謂我乃不識顔眞卿人才所用非所養自昔然矣奚
獨神肘閒銀黃挂三組腰間犀玉圍萬釘養癰護疾
皆此輩事危先及城郭臣求仁得仁性情正可死無
死分義明豈徒一時折羣醜將與萬世開太平我嘗
辱交於神者寤寐精爽如平生過祠解后日端午昌
歜之酒芬兮清要呼湘纍徑同醉母使二子稱獨醒
出劒門後日履危徑戲集轎兵方言
籃輿陟險隘兀兀不停轍主人眩頭目僕夫困唇舌
前疑樹梢拂後慮崖石攃方呼左畔蹺復呌右竿捺
避礙牢挂肘衝泥輕下脚或荆棘兜挂或屋簷拐抹
或踏高直上或照下穩踏斯須有不審僨輿在目睫
深淵固可畏平地尤險絶作詩告僕夫審諸秋毫末
識察旣暁然力行謹無忽
過大安軍黑水阻漲憩崇道觀以需漲落乃濟
川遊不停息雨集有滿除卓哉鄹魯叟即兹驗功夫
寄題王才臣南山隱居六首
莊敬日強齋
天以行故健火以宿故壯卓哉主一翁挈我洙泗上
格齋
水非石之鑽索非木之鋸一日復一日會有豁時處
南谷
我行半天下夢不到南谷健讀諸老詩劃見眞面目
竹亭
西山抱孤㓗淇水凝寒綠古來長安道多少閒草木
松庵
受命獨也正巋然十八公人獨匪正命胡然不如松
腴亭
膏雨炯晨沭和風照春睡誰與驗其機蔡軒一腴字
謝安大使(丙)見遺白玉環
寶刀切寒玉解作環無端連蜷(出楚詞長曲貌)虹貫日晶潤晴生煙
帝省岷嶓下冠珮人閒閒廼飭坤之靈效貢窮山淵
不以他物效以是期公還維公倡悳意地寶弗敢刓
玉汝不汝瑕來墮玻江前因思取予義僑也辤韓宣
落落竟弗合而此微求旃服之報安所我無青琅玕
圭復以爲謝不踐如斯環
送二兄三兄赴廷對
吾家令兄弟異氏而同氣雅知義利分不作温飽計
天子龍飛春了翁對軒陛柄臣方擅朝黨論如鼎沸
軋軋不能休一揮三千字植洽貴和平用人戒偏陂
天子擢第一期以風有位尋寘之三人仍詔恩禮視
後此者三年東瞻復聮第天子方諒闇有言不得試
歲行在恊洽文翁陳讜議惟知守家學寕顧觸時忌
雖不第甲乙自謂儻無愧古人爲巳學何有於冨貴
窮則獨善身仕將以行義兩兄西南彦九牧將倒指
平生剛直胷母以科舉累矧逢主聽寬寕復懷顧畏
厥今果何事請略陳一二内無王文正誰與理家事
外無韓忠獻誰與飭戎備熒惑守羽林震雷詫冬瑞
天象巳云然人事猶爾耳劈析爲上言卓哉朝陽喙
却攜令名歸爲親一啓齒
次韻虞果州(剛簡)泛雪
黃雲靉靆風雪天欲之霸橋尋浪僊爐中榾柮縶寒
客縱欲焼愁能得然撥交嚼句不忍吐竟日南望雙
眸穿誰知詩來亦念我字與六出爭明蠲美人美人
呼不來昭華吹怨樓西偏况有山頭月爲友觸撥煙
痼撩詩顚豈無詠絮謝家集亦有閉戶袁安眠未如
山中之至樂白玉世界天相連朝看夜聽兩竒絶靴
霜爐雪知誰賢褰裳急理剡溪棹明月巳旁羌江還
羌江白雲遶親舍北山夜雨鳴清川世間眞樂不易
道此以意會非言傳惜哉往日不可再江頭望君如
望年研凘筆凍不成報夢中書劄來翩翩
約眉之寓公飲郡圃梅下分韻得動字
窮隂彫殘年小雨雜寒凍野迥山色枯木落天宇空
殷勤玉雪友歲歲管賓送孤標耿黃昏清豔横螮蝀
從渠忌皎㓗孱顔立孤聳半年簿書塵閒殺果下鞚
林端劃見之撩我潑春甕芳菲惱不徹喜與良友共
花光留夕隂鳥語嘠清哢羣芳去無蹤生意正坌涌
因懷武陵日歲上西湖冡粲粲萬玉妃蕭蕭守翁仲
誰知落天涯惠然復我從暗香疎影句爲我作詩供
心事炯如霜客遊恍成夢歲窮萬物息誰此役羣動
會取春風心處處得日用
虞知府(剛簡)生日
皇天覆后土藐然吾一身職職萬同宇何所非吾仁
人惟不自信私意横紛綸君侯覽厥初渾渾川無津
百家之精粹六藝之芳醇挹之未厭斁欲以警此民
天機行日月大戒明君臣一源顯微貫萬象曉晦新
焉知我爲我聊以人治人胡然閟厥施膏澤猶其屯
意將楙所養切磋及兹辰余也峩眉隂君兮滄江濱
生生共兹意不隔江山春懷哉寧無車有繫未可巾
王緫領(鉛)生日
古來五大不在邊國家長慮初解絃西南計臣授鈇
鉞獨以一手擎半天三邊將士趨節制百城吏民服
威惠載宣寬詔問無恙扶蔾往聽翁顔喜我圖爾土
居未怡室家僅葺風雨欺波濤沄沄逐風靡山色澹
澹憂陵夷機空絡緯那可織徽穿虎豹疇能識秦門
夕燧雖平安燕帳秋弓未休息翁顔且喜舊觀還尚
恐世事愁無端祝公爲民久遠慮憂顧期使西南寬
美官厚禄等閒耳得君得時不昜然君不見富公在
青州多於中令廿四年
重陽前一日約寓公飲于新開湖之西港有
歌詞者其亂曰會與州人飲公遺愛一江
醇酎遂以此分韻賦詩某得一字
吾州遠景樓爲天下第一下有千尺湖長虹倚斜日
煙雲紛蔽虧草樹互蒙密人旣位通顯湖猶困遺逸
一叚雲錦機割截不成疋我來劃見之慨然爲拈出
凹者豁以舒凸者䟽而溢乃取半山句以榜湖隂室
晨舟亂平渺日晏未云畢客喜以問余幻成子何術
余非襲而致彼有是良質牛山木嘗美茅徑人自窒
一笑各會心凉風送蕭瑟
次韻李參政(壁)湖上雜詠錄寄龍鶴墳廬
龍鶴在吾西昔年班荆處乃今五斗米縶之不得去
冬夜那何晨斜河耿高樹
木落天宇空野迥江水碧誰歟驅四運昨夕復今夕
君看瀛海内壽考匪金石
聖死微言湮千載迷津涯浮驂徧八極日暮猶伊鵶
大道如掌平人苦不識家
南山高崔嵬草樹蔚喬林雲横日曀曀蟬鳴谷隂隂
戞然丹鳳咮爲我作好音(時聞真景元直前奏事)
西山有佳人慣踏山下路晨吟澤畔雲午睡巖前雨
莫使兒輩覺奪我林壑趣
仲尼趨聘召季路奚不懌分量固爾殊何傷於遍歷
自揣或未能莫如只堅白
皇天平四時先春而後秋寒威奪仁氣慘慘紛百憂
康世非我長自許以一丘
古人爲巳學不以遇不遇學問思辨行止定静安慮
次序固曉然人情苦傷遽
百年狐兔窟汙我黃河流槃槃帝王州僅與甌脫侔
秋風壯夫淚禾黍莽平疇
江左憂佛狸荆州忌老瞞旣虞薪下火又恥泥中蟠
不虞復不恥志士寧無嘆
大亨惟同人小知僅私巳皇皇萬井封耽耽百重陛
爾痾寔余恫湏知本同體
南園鼎盛時紛紛車馬跡須臾風景異樹老春寂歷
盛衰那可常此理最明白
世有傀儡棚帳幕深遮圍衣冠巧裝飾觀者迷是非
自謂眞好手不知若爲歸
續和李參政(壁)湖上雜詠
隂陽互推移氣數有信屈澗松發貞姿庭梅睟生色
雖無桃李容桓桓保終吉
氣力與運頽十步九蹉跌聞有用我者掩耳忽不悅
吾非嵇康徒道遠未能涉
虚靈一寸心攻者十七八炯然無常存精粗皆著察
衛丘騋牝蕃魯囿牛羊茁
古之求仁者信道不蘄獲顔生何所樂寧蹈饑寒厄
能知四勿功六根本非賊
嚴君閑有家冨之以其道幾年困外禦嚢空甑復倒
家人良自勉歲晏願相保
晉當胡運衰厲世先黜陟當時望塵友有識所憤疾
云何祖士稚不似劉越石
人心不可欺好好而惡惡利欲怵迫之本心月以落
所以古之人憂在晉其角
西郊訪梅約李提刑(&KR1546;)李參政(壁)八客分韻
得爾字
荒煙散牛羊落日下城市天寒萬木脫歲晏羣動弭
西郊有孤芳獨喚春事起幽光耿參月清豔明野水
欲開未開時似語不語意或疑春較遲的皪尚霜蘂
誰知春風心渾在阿堵裏洞霄逍遥公九隴花月使
領客居上頭蹇予亦婪尾頗懷去年遊歲月如許駛
悠悠竟何成揔被物化使索酒浮大觥歌商曳窮履
眞意浩無窮作詩聊復爾
梁運判(綸)生日
有歌不必歌吳趨有舞不用陳巴渝試聽天下紫雲
曲着意自與人間殊益州刺史梁大夫高冠長珮鳴
清都秋原方集迎車雉春風欲送升平烏却思忠獻
海棠處少日曾此扶親輿問天乞英簜叶氣爲先驅
有酒皆郎清有書皆父腴人逢善旦稱吉祝六引三
調何虚邪勿言商聲苦太勁爲國綱紀正要渠厥今
事勢將何如鄰家盗起翁無襦乘風縱燎未渠巳我
薪未徙屋未塗天之生賢端有意平治况是公規摹
儘將吉德爲壽本扶桑自昔無榮枯
貽廬陵術士馮椿
月宿南斗韓愈生歲在巳辰鄭元死二人言命是邪
非我欲質疑於孟子
浣花即席
輕颸濯袢暑清與耳目謀江山新容熊眞意爛不收
榜人以戒余將事東郊游川后且靜波馮夷亦安流
聮鑣載羣彦駢筵駕方舟月中亂平渺高舂尚夷猶
俯瞰大江橫仰看蒼雲浮滔滔去不息亹亹生無休
俯仰三太息發我心悠悠未省昔之人曾有此樂不
團團轉蘭枻突見龍棹頭開然兩敵國蒿矢迅不留
所爭何爲者對面如仇讎少須遊人散天暝風泠颼
清興浩無極洗醆更勸酬
再和浣花韻呈李彭州(&KR1546;)李參政(壁)
辴然一開口天也非人謀江山自舊管風景仍新收
一門令兄弟而我從之遊衛玠珠玉側李膺神僊舟
主賓有良晤兄弟無相猶雨餘白日靜江遠青天浮
相彼宇宙廣覺我心休休世傳浣溪女聲跡疑謬悠
靈均亦巳遠英烈今在不又懷唐拾遺泯然哀江頭
陵谷幾變遷屈孟獨長留於此本何負而以德爲讎
因時慨前哲坐久風飂颼良會惜難再作詩以相酬
重校鶴山先生大全文集二
