重校鶴山先生大全文集五
古詩
肩吾摘傍梅讀易之句以名吾亭且爲詩以
發之用韻荅賦
三時收功還朔易百川歛盈歸海㡿誰將蒼龍挂秋
漢宇宙中間卷無迹人情易感變中化逹者常觀消
處息向來未識梅花時繞谿問訊廵簷索絶憐玉雪
倚橫參又愛青黃弄煙日中年易裏逢梅生便向根
心見華實候蟲奮地桃李妍野火燒原葭菼茁方從
陽壯争門出直待隂窮排闥入隨時作計何太癡争
似此君藏用密人官天地命萬物二實五殊根則一
囿形闢闔渾不知郤把眞誠作空寂亭前擬繪九老
圖付與人間子雲識(五老峯前訪梅招鶴合余肩吾作九)
次韻永平令江叔文鶴山書院落成詩
天運驅人人不覺古道違時時不學王相隨脛回荆
山昭質依然未經琢因思胥靡逢殷宗精神動悟聲
氣從礪舟霖雨到梅糵變化氣質天同功朝歌屠叟
無與語一日投綸見明主大車檻檻行周道輪輻中
規箱中矩人生天地同一原自誠爲聖明爲賢地殊
世遠猶合節矧此同宇相周旋自從澆風散遺直世
不乏材無匠石未能登車習射御人人自視郵無恤
出門浪戰觸與蠻半生少得須臾間不爲夷甫辱汝
水即似介甫逋鐘山古人灑掃先庭戶豈問他人莫
余顧只憂原頭欠渟滀才見天根便呈露人言隂濁
勝陽清陽一隂二分三亭誰知陽德本無間根心枝
葉長相親君臣大分雖有止終不能忘乃天理世無
我知將自知不待靁風問諸史投沙屈賈占所歸九
州博大歸何之雖云忠憤語傷激律以洙泗猶津迷
前村虎嘯晚風起跕鳶酸嘶雁將子君恩未報臣
憂深暇把壷頭較鄕里江公勸我姑少安新詩肉好
如璧環敢輸憂誠謝慶語仍戒牘史母抄傳
生朝李肩吾貽詩次韻爲謝
肩吾作詩慶五十矜我顚躋授之縶因思五十義最
精造化機緘斯出入君看五位相生成前盪後摩如
授揖至於五衍豈有窮澤火趨新承井汲作聖工夫
方自兹爲人生活知非急昔人於此嘆始衰血氣雖
衰義逾集蹇余不學晚知非方把斯心驗存蟄獨嗟
道遠莫致之願與始終謀不及
次韻李肩吾讀易亭山茶梅
梅華鶴羽白茶華鶴頭紅拱揖鶴山翁如授宗人同
山間兩賓主窮極造化功易終得未濟曹末觀豳風
或嗟生處遠不近扶木東誰知天然貴正在阿賭中
喧寂四時耳寒至窒斯穹冷眼看千古聲色沈英熊
再賦
淘金亂川綠發䓞燒山紅自爲天一隅奚翅地十同
米賤衣弗費四民罕全功功夫到華卉未至澆淳風
老梅委林莽洛珮遺丁東茶華新移根脱命斤斧中
焉知賁然者秋毫皆蒼穹觀物弗之察吾欲問黃熊
(二氏䟽禮)
鶴山書院前爲荷塘三即其小嶼築亭久矣
春後八日始榜曰夫容州
嚴風吹衣落南土手批㹳猱藉封虎緣山跨谷三里
城袈竹編茆百家聚天公似爲羈人謀閉藏佳境城
東陬介然用之便成圃下眎更得夫容州水間木末
高下照名字旣同形亦肖自從羸豕伏羣龍紅白相
輝轉明耀人憐風雪拘系之委棄衰草蟠寒泥誰知
烱烱含内美正於槁瘁生光輝大書三字爲吹送喚
起渠陽百年夢卻疑二華癡絶人身旣隱矣名焉用
再韻(和者盈軸次韻謝之)
文華滅質甚塵土物欲戕生劇豺虎三年挂舌坐林
臯日月往來雲散聚夫容自與詩腸謀雖無顔色媚
涂陬夢隨春草撩客兒手抉雲錦分潮州平生耻作
山雞照對此忘其爲不肖爲華破戒哦七字殆似五
噫發梁耀李君不爲揜覆之喚取奚錦披封泥繅車
引出萬絲緒衣被山谷春無輝山中華木迭賓送人
把榮枯同幻夢卧看夫容生未生滿目天機供日用
通道朱宰求時齋字李肩吾賦詩次韻
朱君問時齋爲誦羲文書夬終伏剥果乾始函坤輿
坎离玄藏宅遇復更踦閭物理消處息人謀密中䟽
即兹貫千古何所非廣居是以無妄時不耕穫菑畬
撫州崇仁縣玉清觀道士黃石老工古篆以
李公父書來問字
聖學不嗣千餘年併與小學遺其傳其間明道寧乏
賢謂書小伎(藝也揚子通天地人曰儒通天地而不通人曰伎)姑舍旃十字九
舛不可䥴楮生墨墨色有冤動以經史爲執言豈知
魏晉幾變遷况今經字宗開元請觀未有韻書前訓
纂字林形相沿形聲迭推義乃全韻書旣作人趨便
未能書法窮根原但以聲韻求諸篇形存聲亡韻亦
牽叔重少温工磨研二徐鄭郭相後先書法頼此差
緜延許李焉得無謬愆楚金分韻猶拘攣若更舍此
徇俗妍不學操縵求安弦玉清道士來臨川用意周
鼓兼泰山攜書過我渠江邊試令立柱與畫棬椳闑
畿礎杗桷椽巳能諧世而取憐猶欲度外求方圜眉
山夫子思涌泉相與共講扶其偏道士稇載明當還
更以一語申卷卷能於此處知其端事事物物誰非
天九章八卦莫不然一毫人力無加焉
題尹商卿(起宗)自信齋
虚靈一寸心至遠而至近眞能位天地信可爲堯舜
不以利欲熏則爲習俗焮怗怗弄文墨若若誇綬印
聖賢豈我輩位育非吾分亦有識其然責泉於九仞
人言力不足我謂知不盡商卿聞吾言其信其不信
兄子高(斯得)赴廷對
九十九峯矗天起家在前峰夕陽裏蠻徭虎豹斷行
人小市寒城淨如水驩傳有客闖然來㩜衣視之吾兄
子云從諸侯貢往備天子使來時吾父爲我言女之
靖州問安否靖州苦好脩女從得師友世方白首聲
利埸父詔子承乃如此柳隂花影春風香喜極無言
澹相對家學旣爾殊天資亦云美自菴寂寥無可
贈贈以菴中一箇自吾聞古之人仕學皆爲巳上不
可欺其君下不忍虐其類此豈有爲然凡以自靖耳
我之行止命於天上下四方難豫擬且將自靖獻于
君無限功夫歸語爾
丁大監文伯得余近作讀之疾愈以詩見貽
黔巫之南谿水兹山麄石惡不可治崇寧邊臣務廣
地山刊石斷林木斯其間掌許號爲郡如以土偶安
須眉中州人物猶此任纍臣舍是夫何詞况於風气
少疵癘且幸習俗無澆漓飽餐賤米温舊讀書味雋
永忘其疲坐看歲龍度丑戍幾見秋月弦虚危都梁
有吏雲端來持書火急如符移美人家在九芙蓉門
牆突兀那可窺聮緘絫牘夢邪非一年兩度劃見之
我詩但能愈君疾君解與世醫狂癡乖逢休戚信有
命嘆上不使非知毉
先立春一日電雷雪交作程叔運賦詩次韻
自從日馭行牽牛四十五日爲春朝誰驅阿香送劈
歷更遣玉女來姑瑶(山海經王女居姑瑶山)從來雷雪不兩立
有如臯禹於驩苗闖然方駕朝正月是反常性皆爲
&KR3070;陽孳於子逹於寅蟄蟲欲動寒魚跳蒼龍久移舊
歲次朱鳥亦向新年杓如何陽伏不能出隂气所沴
如沃焦相摩爲電搏爲震始初隱隱如迢遥剨然一
聲到匕著驚魂忽忽不可招須臾爲雹又爲雪寒威
挟勝尤宣驕春秋巳事且云遠紹興狄難幾難調(春秋)
(魯隱九年及近世紹興三十年正月有此異)乃今此異巳累歲卧制四海
由衾禂(牛禂二字叔運欲易之爲引下泉采葛例姑勿昜)徒令志士歌且謠
無人采寄觀風軺
朝字韻詩諸丈倡醻未巳再次韻
風挾重隂牛戴牛電雷雹雪來終朝詩人隱憂寓醻
倡清輝錯落欺琨瑶似驚一日四變異須省二气同
根苗非隂能勝陽不競非物能眚人先&KR3070;炎精未振
剛受畜睢水晝遁成臯(與臯同)跳一從憤悱剛浸長斡
握地軸旋天杓山中不知此何時祗睹此象心爲焦
纍臣九死何足恤頑雲蒼慘天關遥澤中但知賦鴻
鴈天上無復歌祈招(二音)醡頭新酒空似清牆根新薺
花如驕便思傾罍芼鮮鯽不妄爲取琴徽調江張程
子同一醉芳草爲藉天爲禂干戈滿地不忍見恐調
老弱征商軺
送程叔運高不妄西歸
平生爲人謀必以正學進必以直道行聞者或相靳
子以正教我而子坐排擯跕鳶伴羈酸再見渠陽閠
吾心固曉然其柰無以訓紹定二年夏臨軒策羣俊
似聞甲乙選參錯吐忠藎其間親與友斯得及叔運
俱負康時略耻爲諧俗韻後先來過我雙璧墮清峻
從容扣所言何以承大問聽之不盡篇胠口復縮頸
予方以是黜子乃以是奮靳者姑勿道而予益自信
人能位天地人可爲堯舜气合如塗塗道同如印印
勿憂人不知長恐巳難盡春情撩客夢歸思不可忍
各趨青油幕新發蒼梧軔正學予所知申言以爲賮
湖北提刑林寺丞(岳)赴召以書索詩
鏦金伐鼓催行舟攔街祖帳雲如稠祥刑使者入奏
事詔書趣發不可留居人争門挽衣住行人十步九
回顧公言爲汝五年留便是數旬終一去居人向前
爲公語情知不是留公處一春風雨寒凄凄牛羊滿
地鴻酸嘶乾坤爾闊無處着惟有此地恬不知桑麻
雞犬桃谿曲身住主家數掾屋卧聽前江風雨聲自
嗟身是如天福公今歸去作大官連雲廣厦千萬間
我時豈不被公賜天高卒卒難爲攀吾儕小人腹不
憚再公祝公今攬轡行原隰澤地相臨看不足明朝
歸坐京師宅深院重門壅休戚願公莫爲一身惜須
念同胞頭戢戢春風湔淚情轉惻道旁過者聲唶唶
我時困卧五谿東十日八九隂濛濛有來道前事耳
目爲惺愡更將百壷扶醉膽喜餘鼻息陵煙虹欲輸
一言不能措以公所聞還贈公
中秋無月分韻得狂字(東坡狂雲妬佳月怒飛千里黑)
金低辟老火月琯行仲商是爲隂之中正與日相望
浮雲橫相掩人謂妬且狂彼雲初無心此月亦何傷
水月夲同體其中根於陽炯炯含内景隨時發輝光
天機之淺者爲人作閒忙
九日分韻得寒字
竒月必用重誰與開其端貴陽而賤隂於此亦可觀
况於五隂後蒼龍挂高寒林䟽山骨瘦宇静天容寬
砉然遇九九黃菊紛闌斑且開五言城聊寄一夕懽
凄其義熙後甚矣天寶間陶杜千古心知者良獨難
送吳門葉元老歸浮光
予以戇愚抵戾放之蠻荆去國之日自邇臣百
執事下至博士弟子員都人士祖帳餘杭門外
連日不絶臨安尹白宰相致餽賮具四大舟送
至丹陽所過監司帥守將迎如他日予謝以疾而
不得免焉入靖靖守洪文惠公之孫倬遇之如
使客而有加四方之賓友從游者日至行理之
問無虚月也予皆固謝弗聽吳門葉元老識
度器藻夐出儕類嘗受學于陸伯微具有師法
所交多天下賢士予因陳正父識之傾蓋如舊
交一日匹馬數童來自浮光爲予數月留每旦
聚友讀書元老從容出一詞率中要會談古今
治亂人物優劣山川險易下至甲兵良窳米粟
少多之數皆探原索委蓋有志之士也予每閱
前史凡喪人遷客必使守隷防夫極之於其所
往至則&KR2681;門掃軌屏去書謁人或追送而遠省
焉則史冊必書之爲美談其在今日不惟不加
之譴或返以是見稱於時賢見用於當世嗚呼
非嘗從事於學志立而气彊者不能辦此非
祖宗仁厚之積緜世歷禩愈蓄愈深亦無以致
此元老將歸省其伯氏乃與共學之士酌酒餞
行各爲七言古詩一章予爲序所以作云
龍摽之南路窮絶峩峩羣峰倚天脅頑雲壓谿鳶跕
翅很石橫空馬溝血葉君尺篳度崔㟴朱霞白鶴雲
端來蠻邦自昔少此客問此胡爲乎來哉曉䆫共話
羲文易千古聖賢心歷歷有時舊習未全忘間倚銀
河弄詩筆銀河化作霜霰飛蒼龍移入天之西彭城
風雨撩客夢君起謂我吾其歸牛羊凍卧鴻酸嘶九
州博大君安之人生行止各有時願崇明德慰遠思
題東甌王友直尚友堂
士恨生世晚不爲三代民誰知伊傅至孔孟亦學古
道嗤時人豈惟三代時堯舜萬古師猶云若稽古不
知古爲誰气數有詘信義理無終窮雖居堯舜地常
有一簣功嗟哉秦漢後去聖益以久縱有間代英僅
爲時儒首况於隨世就功名甚者諧俗攫寵榮此於
聖門直蛙蠛已謂斯世無與朋多知正多懼不知轉
矜負亦云知矣恐未然須驗此心之權度有師舜文
學周孔有擬管樂明申韓亦有是商鞅亦有趨異端
若言气合即爲善是中更要分明看
贈造琴道士劉發雲劉亦解致雷
劉師攜琴來自言有術驅雷霆聞之囅然笑人心未
動誰爲聲陽居隂位陽行逆日循陽度日數贏必嘗
凝聚乃奮擊不有降施誰升騰劉師攜琴來爲我鼓
一再行若知雷霆起處起便知音是人心生
洪士龍以洪舜俞考功所作竹洲精舍記見問
考功記竹洲所業在淇奥謂學與自脩此何取於竹
士龍來諗余試請言其目天地之大端松篁受命獨
隂陽迭盈虚表裏更見伏厥象肖坎離厥理寓姤復
榆杏柞與擅四序所宜木此獨貫四時不受寒暑觸
示人人不察但識霜更綠誰能淇之上興寓三反覆
形气玄發明顯微相貫屬嗟余粗知方倚枝看不足
安得兩洪君試同煙露宿
張永平鎋作亭于渠河之右予請名以觀而
通守江君塤賦古詩二十有二韻㠯落之
用韻和荅
渠河有水清且漣弄丸之暇遊其間風輕沙暖鷗忘
機天開日烜魚逃筌山中不知歲月改春洲六度聽
緜蠻聞人㫺遊不到此岸容山色如有冤永平教孚
訟亦簡爲我卜築河之干臨流興懷嘆不足因思孔
聖感逝川豈無日景自北起亦有天運從東旋風霆
流形草木賁星辰垂象郊原寬乾坤坎離更見伏春
秋代謝相回環雖將此理醒羣聵更向川上觀微瀾
存神過化義亹亹行著習察心閒閒子思淵淵逹天
德子車混混窮原泉東流不休發吕氏(吕不韋以水泉東流日夜)
(不休爲天道之圖)潺湲遠望悲屈原(九歌荒忽兮遠望觀流水兮潺湲)聖賢
分量巳差等後來承誤滋可嘆或嗟季衰勸努力或
謂時逝宜遊盤須看龍見水歸壑又識雨降雲蒸山
隂陽翕闢夲無閒俗儒但作死生觀河南挺生二程
子指示道體鐫冥頑人能於此發深省致知格物兹
其端神徂聖伏二千載是心長與江瀰漫文通爲揮
五色筆大篇長句垂不刊春風沂泗儼在此居人莫
作渠陽看
次韻廬陵劉時見懷
夬終伏剥果畜極逢天衢否泰反其類艮止與動俱
此道固曉然人情不同趨兩目自安障狂童爲子都
羈金絡明月騏驥旆疲駑静觀若有得知非降才殊
但傷此道違獨行嘗寡徒解后知我者聊足以自娛
重校鶴山先生大全文集卷之五
