重校鶴山先生大全文集卷之㭭
律詩
次韻眉山胡宰喜雪
龍公試手發隂機瑣定愁雲陣不飛老樹垂垂低欲
壓穉苗薿薿爛生輝窮冬莫厭詩筒數冨歲先占訟
缿稀擬待明朝約清賞剡溪興盡酒舡歸
次韻李參政(壁)李提刑(&KR1546;)見和鴈湖觀梅
春事何須羯鼓催好春全看未花時雨餘庭院湖光
濕人倚闌干夕瞑遲正會意時俄起起到忘言處謾
期期鴈湖飲散人歸後曾問梅花復幾枝
次韻李參政(壁)上劉舍人閣學(光祖)
滔滔陸海與潘江得似韓渠受籍瀧天下美官容易
得世間清論苦難降龍隨凡介便儔伍鶴聳孤雲誰
等雙一馬二童吾計决山中花竹揔麾幢
和別駕喜雨四絶
四山鎔日瀉黃金誰載亭臯一尺霖息處生機無間
断劃然有頃驗天心
夏畦活活翠芉綿起視微雲尚黯然底事化工渾不
費笑余何敢更貪天
爾游爾衍與天同無處無時不感通芸鼓漸稀鈴索
靜茶煙搖颺晚香中
山北山南徧插秧天時較似去年彊從今無事閒風
月分作屏星一半凉
送安同知(丙)赴闕(五首)
憂民白髮三千丈報國丹心十二時獨倚長空望紅
日滿簾風雨燕喃呢
京邑殿留司馬相東山無以我公歸德人用舍關天
運世上巫咸妄見機
當年匣劒授彬時都在將軍頥指麾誰者紛紛容易
取高皇約束變更爲
未須多買鄼侯田且可同乘曲逆舡昨夜皛山雲作
雨東流一水徑通天
閉門睡息正齁齁野卉蓬蓬爛不收只憂一夜西風
急惱亂東鄰卒未休
用大禮楊少卿韻題馮君山莊圖(二首)
摩挲潘叟跨驢圖便擬移家向此居素富素貧隨處
樂世間何地不嵩廬
入山佳趣巳成無何事猶馳門外車書裏一丁惣憂
患人間六甲有孤虚(潘閬詩高愛三峯插太虚回頭仰望倒騎驢傍人大笑從人笑)
(終擬移家自此居好事者畫以爲圖)
次韻李彭州(&KR1546;)乞鶴于虞萬州(剛簡)
急景應如赴壑鱗感時心事可憐生湖邊鴈序殷勤
呌持寄新詩念故人
滄江羽客亦悠哉水畔梅邊雪鬪皚白鶴山頭曾有
約至今華表望歸來
賓朋滿座酒如江雪月風花應接忙攬盡山林閒冨
貴滄江公子太彊梁
江頭夜釣雨連明可是漁翁太不情白鶴縱違華表
約黃雞應念越人盟
燕孫節推(掞)
快着青冥輭玉鞭直騎騄耳踏雲煙等間禮樂三千
字酬荅艱難十九年鼎甲聲華今有繼政涂事業豈
無傳願君更拓勛名地重玩盈科放海篇
人日約李提刑(&KR1546;)李參政(壁)登蟇頥馬上醉書
只從元日到人日便覺新年勝故年買酒買符酬舊
社宜蠶宜麥祝新田般添和氣開花柳嗺(子雖切撮口也)送
韶華入管絃我本田間飯牛者偶來解后亦犂然
李提刑(&KR1546;)李參政(壁)再和招鶴詩再用韻以謝
靜看瀺灂幾游鱗争似玄裳縞𬒮生幾度有書招不
至應慙側翅傍他人(游鱗瀺灂見潘岳間居賦上仕咸切下仕角切出没之狀)
錦江相去幾何哉未見牎前落雪皚聲氣同時無間
斷有時夜半掠江來
須眉皓白何爲者未出山時舉世忙若使當時容易
致等間鶖鶴混魚梁
弟兄孫子㧾英明玉雪成圍眩晝晴寄語茅山何道
士不須苦共鶴尋盟(陸亀蒙贈茅山何道士詩池栖子孫鶴堂宿弟兄仙)
再和招鶴
仰看翔翮俯游鱗物意容容各自春遥想滄江五君
子長身玉立伴閒人
聲色於渠何有哉銀潢刷羽雪皚皚天邊亦是閒遊
耳争向人間問去來
蒼苔散啄旁清江被服委蛇未肯忙清唳九臯天聽
在也知雅意笑鵜梁
蓬萊雲近綺䟽明鶴砌分茶午夢晴何似林間看不
足併呼鷗鷺狎齊盟
李參政(壁)折贈黃香梅與八詠俱至用韻以謝
黃雲冉冉曉蒼蒼閒倚平湖只自香較似寒枝雖未
至依然風韻挾冰霜
犀鎮簾帷風綽開當庭恰似剪花回眉間一點看渾
似笑領江南春信來
露拂薔薇不太深春風庭院晚隂隂來遲未入黃昏
句誰喚錢塘人姓林
入眼風光似世情金裳玉質轉分明額黃十二誰分
似疑是仙人成智瓊
冰䰟玉骨一枝春風格南昌舊子眞誰幻神仙黃白
術時裝近日太尖新
玄天黃露眞顔色金步搖中顫舞娃更倩南䆫書妳
味不妨來伴太常齋
和羹心事歲寒姿若弟風標舍更誰謾道色輕花更
豔(陳詩)幾成塗抺水邊枝
詩翁曾住玉皇家剛與梅花定等差染上鞠衣宫樣
淺練裠縞帨覺無華
李參政(壁)約客訪西郊海棠予以齋禁不與
十日花期九日齋相園紅錦爛成堆不將小雨輕隂
駐剛把和風暖日催詩筆都隨許昌去春光不待牧
之來要知榮悴適然耳明日荼䕷芍藥開
再和
芹宫日晚守祠齋争見花如火齊堆不復少年黃犢
健任令急景白駒催繁紅才伴栗留至衆綠又驚鶗
鴂來到會意時須命酒莫論花謝與花開
次韻虞萬州(剛簡)滄江海棠
維摩老子菌生菴門外滄江綠正涵夜雨村村拆花
柳春風日日長桑蠶晚粧才記海棠睡朝色俄看禁
藥酣造化新功鎮如此撫詩往往發余慙
上巳日約同僚過蟇頥晚視新開橫江堰
朏魄雙交氣候新古今爲樂属兹辰蘭堂坐上皆豪
逸韋曲水邊多麗人顧我未能眞免俗邀賓聊復共
行春却因遊豫思民事檢校城東白虎津
題李彭州(&KR1546;)南亭
花木精神面面全誰將好景作(去聲)南園栗留枝上春
風思鶗鴂聲中曉屐㾗簷外梅礬兄及弟檻前竹鶴
子生孫我今猶是數旬客遇意忺時即打門
送李梁山(錫)之官(二首)
時論苦伊優如君莫肯留乖逢惟有命爵義不同謀
且䄂長年手來乘淺水舟人間初水漲一室自天遊
質行疑似鈍至論本亡竒一寸虚靈地千年德政碑
更窮山犖确毋嘆路逶遲官職時來作天公自巳知
趙深甫(午)年七十有親九十貧無以飬索賦
囝(音蹇)思郎罷久無炊父曰子行胡不歸負米上堂寬
帶索不妨逿地戲兒衣
題三衢于(杓)艮室
後前止字誤箋題只認連山終物時雨霽雲收靑不
改悠然依舊看朝隮
次韻李彭州(&KR1546;)訪山居三絶
只嫌湫隘近城居無着名山萬卷書不道八荒皆我
宇獨於此處認吾廬
古剡溪頭寄短椽山隂勝韻更誰傳似聞昨夜高軒
過人怪儒衣住檐肩
不須更草北山文歸去開關掃白雲興未盡時仍重
訪我非辟世可同羣
次韻李參政(壁)秋懷十絶(後五首竹枝體)
怒濤撞擊吼籠銅驚倒江邊百歲翁西望隂霾猶未
定火雲偏在五雲東
穉金老火戰重圍京浴緇塵點客衣輸却東園南閣
老水花闌檻夕陽稀
坱圠羣靈付大鈞人生於世本何營浩然中夜存存
氣不藉西風夢亦清
書棚尚有送春詩又見秋風滿範圍夜雨床頭多釀
酒天邊一舸有人歸
月華如水恰中庭烏鵲枝頭栖復驚晚暑三亭隨雨
過秋聲一半在蟲鳴
怒雷噀雨吹塵沙樛枝草樹紛籠加可怜荷屋風不
定但有白紅三數花
河神不恤吾民勤濤頭射山危欲傾似聞凌雲灘頭
水前日肉薄幾危城
母心日日兒當歸屋山看盡烏鳥栖安得使我如烏
飛母旁衮地爲兒啼
止處流行息處生春作夏長秋敷榮其間毫髮皆帝
力民日用之無能名
新詩妙處古人過節制埸中老伏波枯腸亦知費搜
攪奈此風景觸撥何
次韻李參政(壁)賦蟇頥新堰(三首)
蟇頥江上靜無濤永逸功夫在一勞昨晚秋風原上
看長腰粇米薦琴高
夏秋雨集澮溝盈雨過江空洲渚生事到無根元易
涸要將心地作池城
八表雲昏氣候偏秋霖成澤市乘舡平舟老子閒無
事春盡熙豐祐聖年
魯提幹(獻子)以詩惠分茶椀用韻爲謝
秃盡春䆫千兔毫形容不盡意陶陶可人兩盌春風
焙滌我三升玉色醪銅葉分花春意閙銀瓶發乳雨
聲高試呼陶妓平章看正恐紅綃未足褒
次韻虞萬州(剛簡)見寄除夕江村餞臘(二首)
非我江山許我賖有涯生事不無涯雨添餅餌村村
秀風作羹胹樹樹花行玉盤中看物化縷銀幡裏感
年華初春心事誰人解夢落滄江處士家
處士西城落照邊春風吹袂意泠然閒中受用封干
戸聖處功夫禄九遷竹外緩觴留急景沙頭飽飯看
豐年詩來發我無窮思擬上滄江别看天
南郊祖帳賦五十六言呈劉左史(光祖)
綠水青畦潑眼明紅英翠栢伴將迎春懷拍拍渾無
極王亊怱怱苦有程迅驛星馳驚客夢白袍鵠立喚
人行所嗟文物寥寥甚况忍同時別兩卿
許侍郎(奕)同飲郊外王氏亭分韻得風字
萬綠成帷漲晚空不知門外幾番風月拖樹影闌干
角燭挾花隂酒醆中飲雋青山如有問曲終遠意浩
無窮登臨此地知多少氣味應難似此同
送李左史(&KR0811;)郊外和范瀘州(子長)贈李韻
滔滔斯世果誰歸行止乖逢自四時桃李貪看炫春
晝菅麻誰解漚東池雨雲翻覆人輕薄旱暵艱難女
仳離須信人生歸去好此行惟有鴈行知(坐間偶歌吕居仁蕃)
(江紅曲故末語及之)
別東叔西叔二兄于遂寧門外
畢逋枝上曉光和日日庭闈盻樹柯風送驪歌驚短
夢雲拖鳩雨濕長坡母心念子無時足王事催人不
奈何但祝愛身崇令德長教此意得天多
次韻遂寧府宴貢士即席賦(二首)
過盡一春花信風魚天鼓浪送蒙衝鳳翰有目争先
睹牛角無人嘆不逢選試謾稱新漢使作成端屬舊
春宗鹿鳴䞉作中和曲嗺(子雖反撮口也)送飛黃出蟻封
誰把浮華變古風頽波衮衮日奔衝人情容易隨流
去此道分明觸處逢學似董晁猶有累文過元白愧
無宗諸君自此皆升矣更向根基厚自封
虞萬州生日(剛簡)
玉湖面面碧回環六月寒飈撼屋山跨鶴不隨刀夢
去卧龍甘與壁梭閒漁樵是處便争席利欲年來早
閉關拂拭石君勤把酒照人風節兩孱顔(去歲嘗以靈壁石爲)
(使君壽故云)
滄江深處汲難渾世味濃枯不見痕竹影移枰風澹
蕩芰荷搖艇月黃昏坎離合處靈根峙剥復機中碩
果存門地人才如許秀可能投老釣魚村
初度相望十日期一尊無路扣江扉羈人職事門重
鍵堆案文書山四圍未辦五千餘卷讀空慙三十九
年非遥思道義賓朋集夢作滄江鷗鷺飛
董侍郎(居誼)生日(三首)
紫氣飛騫一馬騘當年輕下五雲東詩書意味江都
相琴鶴規模清獻公長嘯驅風靜秋戍精神喚雨作
年豐列城香火知何限蒸起祥雲入頰紅
上到青天更上頭好風滿地水連疇雲開玉斧河邊
戍月照金牛峽外秋舉目河山無盡藏關心籌略最
高樓辛夷花下烏塘曲未許夫公憶舊遊
潞公曩自蜀遄歸約僅踰年秉政機當日燕毛誰與
並後來接踵未應稀從星元合陪天柱戴氣寧當遠
日畿會看傳宣燕私苐賜香成霧綵成圍
王緫卿(鉛)生日(二首)
上到青天更上頭蜀人猶記舊星軺安絃在昔猶危
柱桂壁於今倚大弨棠樹留春便野茇桂花和月引
僊瓢風雲不隔連天棧門戶三槐拂絳霄
浮雲䆉稏卷晴疇一目天隅盡好秋路有醉人挑襏
襫邊無嘶馬趁兜鍪開張叶氣憑弧矢收拾豐年報
冕旒小小經綸巳如此不應留滯古梁州
登冠山次瞻叔兄壁間舊韻
蘆花樸樸雪連天楓葉槮槮日滿山似識遊人非俗
客遠峯呈露玉孱顔
又到黃昏别有天落霞明水月銜山亂煙遠樹供詩
卷濁酒狂歌伴醉顔
與劉左史(光祖)同別楊少卿(子謨)于南郊舟
中用宋兵部(德之)韻
玉龍老子訪僊鶴(左史往果州就飬州有仙鶴樓故云)冲佑散人歸瑞
烏(楊卿瑞烏人也)俗事秪今長刺促可人自昔費招呼憂時
恨不百子駿背我寧堪二大夫艤櫂黃昏不成別畫
成江上送行圖
再用宋兵部(德之)韻送劉左史(光祖)
縶維不住谷中駒愛戀徒占屋上烏開漢樓(梁州)前迎
劒騎臨津門(潼川東門)外罷傳呼宅家未忍忘賢傳衡宇
胡爲戒僕夫閣束衣冠聊一笑不爲耐辱司空圖
次韻李參政(壁)和薛祕書緩詩見寄(五首)
寒城眺晚牛羊下翠蕩涵秋鸛鶴飛風雨燈前話疇
昔應懷坡穎不成歸
扶木之隂三萬丈曉光絶出衆山尖分明大路平如
掌朝發崑崙夕至崦
行有尚時觀習坎不終止處認兼山止中自有流行
好不在從違用舍間
將相時來應不免人生難得自由身及今且續宋一
藝莫逐蟲魚注李巡
書來寄我薛公詩磊落襟期尉我思所謂伊人在空
谷公侯逸豫鎮無期
譙申甫惠詩有隨緣婚嫁之語因次韻贊之
幾見三星桂屋榮人生難得是青春已驚梅實盈筐
筥方待河魴下釣綸乃事未能超俗見感時寧不念
天倫隨緣昏嫁君言是且把乖逢付大鈞
重校鶴山先生大全文集八
