重校鶴山先生大全文集卷之二十九
督府奏陳
奏外寇未靜二相不咸矌天工而違時幾(二月三日)
臣數犯天威再有控陳臣乃者陛辤之日嘗累告
陛下以一遠君門誰實應之又因宰執餞送關外亦
貇以居中援助宰執皆謂事關宗社朝奏則暮可無
以過慮爲也臣仰體國家之急不待辦集星馳就道
旣而所請錢物洎僚屬兵官皆不能盡如初意臣之
處此進退維谷乃至近日劾奏官吏亦未聞處分臣
謂此等直易易耳猶且奏報遼緩矧又有難於此者
乎竊意廟堂之上必以廬黃諸處探報賊酋多斃淮
西諸郡賊兵盡退往往君臣之間動色相慶遂謂無
復可憂其實酋未斃賊未退而荆襄淮西之事方棘
也其在江陵者自枝江宜都竟上伐竹木毀室廬斧
斤之聲日聞直欲爲渡江計其在棗陽者坯城郭治
器械鼓角之聲夜聞直欲爲度夏計其在襄之東淮
之西者以和好誤隨直欲繯光掀信撇蘄蹂舒擣黃
今巳赤地千里往往行十日無炊煙臣以殿司千卒
倀倀乎舒蘄之南窮日之力奔馳六十里未明即行
或憑車而閱警報乙夜就寢或推枕而行文移猶慮
其不及事也故於上流則趣何元壽別之傑下流則
趣黃伯固亟以制司督府之令督厲諸將臣雖在道
事亦無闕今李虎王福可抵襄陽萬文勝亦至安郢
而上荆門枝江江面淺狹巳趣尤爚分兵以往又發
鼎澧義勇以助之于俊李允政祝邦逹併力西淮屢
有克捷而賊勢方張脫小不利則舒蘄危矣只得那
王忠以援蘄雖明知九江空虚却候督府至彼別圖
調遣以實之惟有王鑑遟回不前進不及援荆襄退
不能援光黃方此累劄督迫比又從金陵得一將曰
李大亨令往招信取鐡橋敢勇一千人徑從便道直
趨龍舒舒蓋久安積饒之地賊所欲得也尚恨將卑
師少未有以大慰舒人之心亦以私書公文屬陳韡
爲助大抵目前所當爲之事臣雖粗竭心力終以内
外扞挌兵寡財殫而又奏請稽遟無以聳動人心作
新士氣此爲未愜人意耳抑又有坐視而無策者江
北淮西之民爲虜所殺者固巳銜冤無訴而避寇南
渡者今所在成市臣固嘗面奏此輩強壯者聚爲盗
賊當有以招之老弱者轉乎溝壑當有以賑之今諸
處巳各申來而浮光信陽漢東荆門尤爲迫切若臣
行其所言則招而爲軍者多至數萬少亦數千錢粮
寨栅器甲衣襖便當有以授之其隨宜賑給者委官
抄劄計口支給亦當有以處之然督府所賫幾何一
開其端胡以爲繼隨州輕信和義竭帑職之力以事
虜虜情無厭旣去復來反遭重圍今城中無以犒士權
宜造關子以濟用度而求償於督府必欲得京交七
十萬緡銀三萬兩金一萬兩臣不惟見管無幾不容
盡應亦恐其迷誤未巳虚費金幣而黃州亦狃於此
說擁馬司江司雄關雄邊之軍以自守四郊之外虜
騎縱横而不敢問其意亦與隨同臣方詰之凡此等
危急之證姑舉一二則知中外異意受任實難廟堂
睹此事勢所宜孜孜汲汲愛日惜隂將救焚拯溺之
不翅也乃聞近日以來宰執多不入堂亦意兩相之
不咸不過如去歲夏秋以來旁啓密陳以相沮壞耳
而數日間所聞益甚書曰兢兢業業一日二日萬幾
無曠庶官天工人其代之又曰敕天之命惟時惟幾
夫事幾之來間不容穟一官之或曠一時之不敕則
天工之治否天命之去留係焉臣不知今所不咸者
何事朝臣之中孰左孰右第見外間危亂之證百出
而朝廷之上方以可憂可怖之官職而爲可喜可慕
之冨貴不睱以國事爲意是宜請事于外者戞戞乎
其難也夫京師諸夏之夲矧兹具瞻之地華夷夏裔
咸屬耳目焉而每朝奏事不過宰執一人或二人率是
不情之辭不切之事其爲曠天工而違時幾也多矣臣
今服在遠外豈應與聞廟議然忝備邇臣事關一體
譬之木焉夲根先撥則枝葉從之若使内不治則臣
雖恪共師命以鞠躬盡力于外亦將奚爲臣竊妄意
陛下於是非曲直之辨必巳曉然于聖心若蔽自聖
志察朋比之習杜䜛慝之萌豁開大公衆建賢輔以
彊本朝此今日當務之急者如謂外寇未靜人才難
得姑平廉藺平勃之怨則亦宜力懲偏聽之弊自今
公事公言進而明目張膽以陳之論奏退而同心恊
慮以見之施行毋面從而背違也毋陽予而隂奪也
庭辯衆决朝慮夕圖皇皇然如危亂之無日則天下
事尚有可爲詩曰舍爾介狄維予胥忌此言幽王之
時狄難之不顧而忌嫉之是尚也惟陛下力鑒而
深念焉取進止
奏乞將樊文彬高世英優加贈䘏(二月三日)
臣聞捐軀徇國固臣子之常分崇德報功乃國家之
大經臣猥以非才奉將師命頋激昂士氣聳動人心
無他道焉惟賞罰信必而巳契勘去年九月内虜寇
大入京西知棗陽軍樊文彬以蕞爾孤城適當賊衝
守具不全旋行製造賊於城外列砲數十座文彬亦
於城内立砲五十餘座以柜之賊抵民屋遶城立栅
塹濠以阻援兵文彬夜遣人劫之賊攻城之技無不
盡用文彬躬率士卒晝夜苦戰至十月二十八九閒
賊添生兵急攻西北隅文彬迎敵五十餘陣又積薪
草於城損闕處投火焚之以禦賊之來而日暮風返
烈熖入城延燒官舍賊乘軍民恟恟自西北隅以入
火及軍治力不能支自縊而死賊披城之初襄陽巳
自受圍烽燧不應蠟書不通外援巳絶獨以數千疲
卒抗拒月餘勢窮力盡猶不肯汚於賊手近有錄到
趙范蠟書者謂文彬守城死節無愧張許此而不問
何以勸忠又契勘訓武郎京西路分緫制隨州軍馬
高世英自叛寇初遁提兵入德安經理荒殘臣嘗奏
辟就乞差權知本府及虜再犯隨州世英復領兵救
援突圍入城矢石交下重傷而死今諸將中往往有
身當事任逗撓不進者而世英奮不顧身慷慨蹈義
蓋文彬之次者欲望聖慈下有司將文彬贈官立
廟錄用子孫仍厚恤其家併將高世英優加贈䘏庶
足以爲伏節死義者之勸
奏襄陽被圍日久乞降詔勉諭制臣(二月三日)
臣竊見荆襄蜀口居國上游勝負之間安危所系頃
者韃虜分道入寇首犯漢沔四川制置使趙彦呐提
兵仙人原控扼險要牽掣虜勢蜀賴以全陛下嘗
降詔奬諭人心胥奮虜尋退遁惟是荆襄自去冬被
寇幾三閱月而襄陽之圍賊勢張甚制置使趙范率
先士卒躬冒矢石屢戰屢捷虜爲奪氣今雖游魂近
郊未底然其數月之間竭心盡瘁若不少賜褒拂無以
激昂士心欲望聖慈特出御筆付學士院降詔勉諭
候虜騎盡退令以將士姓名來上續與苐功行賞凡此
必巳久關聖慮臣以職分所系冒昧奏陳仰禆海岳
下情皇懼俟譴之至
貼黃
臣聞紏正官邪固是臺諫職分但勢有緩急事有輕
重如乘邊之守臨陣之將苟無大惡宜務優容擊一
人未足戢姦曠一職或能悞事況其間方倚之閫外
之事如陳鞾趙范趙彦呐丁黼趙葵各當一面者皆
嘗爲臺官所論此用之他人猶難輕發矧當重任訾
議尤不可易蓋御衆之道全在威名兼有知耻之人
不肯受辱辱之則不可用用之則不可辱旣辱之又
用之彼亦何顔以居乎人上今言路一新恐未必如
昔歲之有此患更乞睿慈常留聖慮臣不勝
惓惓
貼黃奏乞將曹友聞李安國優與旌擢
臣近得蜀報廼知去冬之末趙彦呐下原曾未浹
旬而韃人又自秦會而至一擣階文一趨大安其
意徑欲入蜀彦呐力督諸將各授以牙綠牌重賞
俾盡死力遮蔽蜀門於是曹友聞戰于大安李安
國戰于文州士皆死鬪險不可入賊悔其來歸咎
于始謀者而去虜之再退皆是友聞安國死戰之
力當與苐功論賞而就中曹友聞者起自儒科兼
習武事見虜輙鬪義不愛身其爲忠憤慷慨之氣
少見其比欲望朝廷優與遷擢庶幾友聞等有功
見知益思𥙷報而因得以勉諸將趨事赴功之心
取進止
榜被兵諸郡蠲免科役(二月十六日)
勘會襄陽江陵德安府光黃隨均房郢峽州光化信
陽棗陽軍管下應曾經韃賊驚擾縣鎮鄕村民戶逃
移雖目即間有復業去處終是不易合議優䘏今除
軍前般運糧草差使及以物力差充保甲隅官外其
餘官司諸色不時差科非泛雜役並與蠲免壹年如
州縣不遵今來約束故爲科抑察訪得實官員按劾
吏人决配務在必行决無輕恕仍聽人戶越訴
奏乞早定峽州襄陽守臣(二月四日)
臣今月四日據參謀别之傑申到襄陽府事宜謹錄
本頭連在前外續據諸處探報德安府雲夢孝感縣
及神林灄口等處各有賊兵殺奪人畜擄掠舟舡臣竊慮
透漏衝突江面所合預作隄備照得王旻旣死其荆鄂
都統欲遵照便宜指揮差趙勝填見闕却以臣前所
奏辟劉顯德仍權知德安府令各任責防托巳別具
奏牘乞賜施行其如郢州迫近襄陽合是武人之有
兵權者方可爲守近見朝廷差下胡棿臣不敢輙有
更易峽州亦係緊切所差汪元顯方有奏事之命其
勢必五六月間方能到任臣不識其人如朝廷謂可
倚仗即乞免令奏事日下之任庶幾及時可以措置
守備若朝廷欲有更易亦乞早降旨揮又如襄陽夙
號重鎮今焚蕩之後城中一空或促令趙范回治或
别選武將爲守此皆不可緩者臣以事大體重兼探
報未的未敢輕易有所施行併乞睿慈速諭大臣如
朝廷巳先得實耗即乞早賜處分以解一方倒垂之急
貼黃
臣昨準序遷入奏之命巳具辭免又嘗具奏乞速
降結局指揮是晚忽聞襄陽之警臣不敢付之坐
視未免隨宜區處合具奏知伏乞睿照
自劾(三月六日)
臣起自書生不閑軍事誤叨柬拔冒揔師干雖畢慮
竭衷粗欲自奮而受任之初危機巳急德安之寇未
息光化棗陽之䧟繼聞行次池陽而光黃之羽書踵
至亟抵九江隨宜應接則應天永息之叛亡襄隨歸
峽之俶擾又見告矣尚頼宗社之靈戎虜革心次第
退却臣亦適被入奏之命方兹攅結簿書散遣兵衛
具䟽乞身夫何叛將王旻煽亂于襄百年之要地丘
墟一城之赤子塗炭吳蜀襟喉幾於中斷言之至此
痛入肺肝此皆臣智略不足以折衝望實不足以猒
難致兹疆埸之禍上貽宵旰之憂况督府之行竭朝
廷帑藏之儲以資軍實今自賞勞將士之外雖一孔
以上未嘗妄費而所餘無幾竟成何事臣安得以辭
其罪夫有罪不誅則朝廷將無以聳羣工而厲天下
臣謹於江州近境席藳待罪欲望聖慈布臣所失重
行竄斥以伸國法以爲力小任重者之戒干冒天威
下情不勝皇&KR1576;震栗之至
榜諭北軍(三月七日)
恭惟
國朝念中原之民皆我祖宗遺黎凡有來歸悉皆撫
納二三十年間所費錢糧何止鉅萬其有才智之人
或使管軍或使守城或散在諸處各管職事並不曾
分別南北只因郭勝范用吉王旻之徒自作不靖致
使均唐安襄四處北軍撗遭兵火其有得脫之人又
被韃靼驅爲奴婢或殺其父母或據其妻子或取其
財貨流離飢餓追悔無及深可哀怜今來訪聞尚有
北軍或在漢地或在漢南元非反叛止是無所歸着
或致剽掠以苟旦暮其情尤更可憫官司雖欲各令
仍舊終恐爾輩自懷疑惑未便相信一旦輕聽訛言
又是自取殺戮行府專差官賫榜劄前諭赤心若有
頭目等人急於奮身收拾潰散轉禍爲福自爲一軍
屯在漢北力爲國家捍禦邊防效順之日便當給以
元來軍劵厚加犒賞其有經理開拓顯著忠勤許令
世爲守臣永保冨貴其頭目人當與等第超轉官資
行府元不欲分别南北却恐終自懷疑不安今昭示
大信應潰散北軍自今既歸之後別爲一屯只留漢
北庶幾彼此不相關防可以長保安靜永無自相屠
戮之禍今來行府止爲前項四郡之人偶因叛將一
時詿誤無所歸着故從長區處使之保身保家天地
神明實聞此言
奏措置京湖諸郡
臣自恭奉入奏之命一面結局會有竒疾控忱君
父乞身歸里適得何元壽別之傑報襄陽北軍作亂
趙范移屯賊兵四掠漸迫雲夢孝感與神林灄口以
犯漢陽界分上流震搖人民奔迸渡江臣念事出意
表雖以垂去亦復力疾隨宜區處急劄㳂江州軍嚴
爲隄備并遵照便宜指揮權用金字牌速下光州調
萬文勝提軍五千人馬五百匹星夜至漢川繼得知
荆門朱掦祖申以孤城難守乞就付統兵官而探報
權郢州胡棿亦稱居民空城逃避遂各助以京會五
萬貫時下接濟支梧載念京西七郡惟隨州僅存自
去年韃屢攻圍知州張龜壽通判趙汝然及大洪山
守把張順與寄居劉顯德極力鏖戰卒全一城今兹
孤壘正當賊衝凜凜不能自保或謂官民兵在城内
者約二十萬而散在四郊者不計其數切慮不早應
援隨或不守將來愈費經理遂差承信郎李邦彦押
京會二十萬普例支犒外更發銀一萬兩京會十萬
貫等苐特犒其知州張龜壽與轉兩官通判趙汝然
寄居劉顯德各與轉一官守把大洪山張順添差隨
州兵馬鈐轄仍賜金帶一條所有本處民兵有流徙
不能自活者給劄令李邦彦團結恐可得數萬人續
議申朝廷填𥙷京湖諸郡死亡逃潰軍額及科撥一
項錢米貼助贍飬庶藉其土俗伉健勇闘愛護鄕井
隨若可保則德安光棗等處方可修復所有趙范離
襄本末前巳具奏今得尤爚申狀謂李伯淵復回襄
陽巳斬鎮北軍頭目人且移書趙范回司此等事情
叵測臣嘗作一榜并劄趙范就此時招收潰散北軍
盡屯漢北或令黃國弼夏全任責統轄且許以元來
軍劵庶南北軍不相猜疑亦是弭變之一策謹將榜
劄及尤爚所報錄白繳進合具奏知取進止
奏乞降結局指揮收回新命速賜竄斥
臣再有危迫之懇仰干天聽臣自忝序遷趣令入奏
即具控免併陳結局之請尋又具申朝廷乞賜敷
奏又於自劾之章申叙前懇今既半月未蒙出命在
於臣子之義進退遲速所當惟命是聽然目前事體
有不可一朝居者若默不以聞深恐有誤國事臣自
旦日聞命巳即關報諸路帥司繼有行府屬官陳乞
解罷者無詞可留既上其事于朝殿步司將士正當
拆洗之時一聞君命各動歸心臣亦叙情閔勞支錢
發遣自初四五以前猶有上流驟警邊報時至臣不
敢以垂去坐視隨宜報應迨旬日以來不惟郢復漢
鄂等處邊報頓稀亦緣諸郡各得邸報之後意臣既
被疾速奏事之命則此時結局巳久故每事不復關
白只如襄陽事變所係甚大自始初一再得申狀後
久無嗣音蓋亦謂臣爲巳去此矣况臣被命兩旬兵
歸吏散財用又竭兼㳂江新制帥先令既至事權有
歸而臣徒擁虚器以兀處于此在臣不過進退周章
以貽衆誚而朝廷之上遲回不報亦恐有傷事體以
啓戎心欲乞皇帝陛下深惟令出巳久人情弛玩
速降結局旨揮所有臣病不任事乞收回新命引咎
自劾乞速賜竄斥併望檢會累䟽早賜處分
奏析督府前後事體乞檢會累奏施行
臣已嘗洊布危懇伏計仰徹聖聦重惟一介孤遠旁
無寸援獨荷兩朝知遇欲報無階不自揣量輙於敗
局壞證之後冒承重任故今日之不績罔功辠也前
日之辤難避事亦辠也進退皆辠臣何所容其喙臣
反覆於心痛自思過或謂臣曰有鉅萬之費無毫髮
之𥙷烏得爲無罪然臣所領督府蒙朝廷科降爲
緡六百萬犒師之費四百五十六萬五千有竒皆發
下制緫兩司照例分給及經理殘破諸郡與招軍打
船造箭之費六十四萬有竒亦皆委官押發抵日終
餘緡無幾而求者日至未嘗不謹所予如所得金一
千兩僅支及一百五兩所得銀十五萬兩僅支六萬
二千五十餘兩所得絹一萬匹僅支四千五百凡此
三項皆以激犒戰功見巳具細帳上省決無分文妄
費當大敵在境人心動摇正使督府不建朝廷亦須
遣使行邊拊勞將士犒給之費當不减此或又曰不
能鈐鍵士卒騷擾郡邑臣未出國門凡三次行下諸
道約束官吏不得以應辦督府爲名並緣私擾舟人
之攘羊與浙漕司借使之卒二人亂行者皆黥隷之
逋卒之竊酒家器者斬之自南陵以來乃有縣令擅
拆居民浮簷者臣即隨門支錢以償被擾之家親加
拊勞併劾二令各從鐫降自建德以來縣胥之假託
科配以招民詞者臣即送所屬勘正抵罪施行不爲
不嚴矣或又曰督府之建無捄邊城之破亡此則臣
未被臨遣之時固巳數數言之且臣以十二月十四
日陛辤二月六日纔抵九江若德安之叛則十月二
十六日也棗陽之破則十月二十九日也峽之焚房
之遷均之沒光化之䧟皆十一月以前事襄州肘腋
之變乃在臣被命入奏之後然亦不可謂非臣之罪
巳嘗具䟽自列乞加竄斥凡此夲末難逃聖明之鑒
併用劈析以布露於君父之前欲乞睿慈檢會累
奏速賜施行取進止
奏北軍當思調伏庶内外相安
臣昨於前月三日據京湖制置大使趙范申襄陽軍
變事宜巳節次詳細奏聞去訖旬日以來有自上流
來者頗聞北軍兆釁起於疑心今猶籍籍未巳而趙
范巳帶行北人之來歸者至江陵臣雖鏤榜付趙范
令其乘此分南北人爲二軍范荅臣書方議區處繼
得淮東制置使趙葵近書亦及北軍疑慮事今節錄
繳奏如左臣竊惟韃虜與國家本無宿怨非如女眞
有不戴天之讎况其能滅女真則於我朝亦與有雪
耻之功今欲與之講和夲無不可而庭論紛紜者特
以敵情多詐未可保信耳臣雖嘗有言韃人和亦來
不和亦來此必然之理然而臣今所憂則又不在此
蓋世事固有若不相關而相爲倚伏者且如侯景背
魏歸於梁爲梁人連歲抗東魏之師一旦梁與東魏
約和景無所容其身遂有異志今日之事得無類此
而况紹興之和又有南人歸南北人歸北之說失信
於降附之人其事未遠孰不知之今李伯淵尚㐲武
當境上樊城之北人雖爲劉廷美所殺而襄陽猶有
存者滁廬舊戍之北軍雖巳安居歲久而事體大略
相似楊泗所屯類皆新招建康亦有納合買住降卒
而比至江陵者實繁有徒萬一此曹聞制閫有密授
之人和議有可成之漸則梁人和好之禍豈容不慮
臣授任視師適當癰疽巳熟一旦決潰之時憂深慮
遠食不下咽重惟國家大計苟有可以緩敵圖安爲
綢繆牖戶之許决不敢效書生徒爲一偏之說今則
敵之從違和之堅否它人執議以害成者臣皆未暇
及惟是兹事萌蘖臣實得之聞見不當蔽而不聞臣
愚欲望聖慈宣諭宰臣及新任制帥不厭熟復郤慮
長顧使出萬全庶幾内疑改心外敵怗耳以和則永
久相安以戰則南北胥奮廟謨無後日之悔邊閫同
與國之休天下幸甚臣竢罪歸田未能恝然於家國
之憂惟陛下幸察取進止
奏撥官告銀絹付別之傑經理
臣據參謀官別之傑申蒙恩除京湖制置副使權正
司職事巳一面起發前去交割契勘襄陽一變司存
大壊帑庾空虚公私赤立今時暫移司江陵雖之傑
兩曾分閫軍民之情素所孚信然經理之初當有以
大慰輿望如修城壕治器械招軍兵賑流離必有錢
有米然後可以運掉似不容以空言集事竊見督府
雖巳結局必有支遣餘資如告命度牒金銀交會等
物欲乞備申朝廷據見在之數撥付夲司以備目前
窘急之用庶幾備禦之計可以速辦不負朝廷寄托
之意臣所據上項申明照得襄陽江陵上流襟喉爲
國重鎮近因北軍叛亂焚毁殘破方議收復而江陵
府乃以去年屢被攻圍沙市商貨所聚掃地一空又
供億諸項援兵庫帑罄竭今來之傑聞命引道不復
辤難其襄陽江陵並合逐急措置經理以備防秋不
容稍失幾會若待朝廷科降錢物深慮道里遥遠緩
不及事行府見有繳還朝廷官告銀絹等寄收江州
臣不敢以巳結局爲嫌㩲宜於數内量撥官告一十
道綾紙一十道銀三萬兩絹三千匹付之傑專充收
復襄陽經理江陵兩重鎮費用所有專輙之罪欲乞
聖慈特賜矜貸外臣愚妄謂制閫之初費用百出前
項所撥之數未給於用臣竊聞朝廷因趙范之請科
降錢銀見巳管押上水今復有省劄寄留江州未知
作何使用欲乞速下江州發行及今別之傑到司之
初便得使用若更樁留以待申審恐誤支遣伏乞
睿旨施行庶幾之傑得以經理上游屏蔽諸道當此
艱危衆不敢嚮而之傑誠心體國毅然勇往在朝廷
所當扶持奬激須至奏聞者
奏備別之傑申到劉廷美等復襄事宜
照對襄陽府自二月二十一日軍變以來因循不守遂
爲北人所據又據諸處探報申北人在城内起屋
造酒以待僞酋及韃賊大隊前來度夏行府照得襄
陽重地係西連均房光化東接隨棗信陽南控安郢
荆復自襄陽不守之後此數處戎馬往來莽爲盗區
竊慮入秋以後虜騎衝突可以徑窺江面行府遂委
參謀官别之傑差信實幹事人賫榜劄告命前去結
約土豪巳據劉廷美等收復樊城遂遵照便宜旨揮
特與超轉修武郎差充京西路鈐之傑遂遣使臣鄧
雲等賫上件告命及開諭軍民榜劄前去劉廷美軍
前交付今據鄧雲等狀申江海都統與廷美之弟廷
輔商議稱督府有告劄發下樊城又參謀司亦巳調
兵應援樊城廷輔遂即時將帶人馬錢物於四月二
日起離荆門取南漳縣老鴉山路招集官民兵鄕農
間道前去仍約廷美人軍會合夾擊叛賊水陸並進
已行克復襄陽城壁了當其城内見係劉廷美兄弟
看守今將鄧雲等狀錄連在前臣又得之傑書稱江
海聞報遂自荆門徑趍襄陽與劉廷美兄弟恊力扞
禦臣照得襄陽重鎮既失復得自非宗社之靈與朝
廷處分得宜奚以有此此兩城既復之後京西江北
州郡遂可漸次經理上寬顧憂臣雖巳將督府結局
多日緣上件事係當來督府首尾合與從權區處不
容避嫌今來防秋巳迫竊慮經理未辦所合審度襄
樊事勢日下急切措置兩城守禦仍以襄陽爲重除
巳作書委自之傑始終任責併令一面開具立功將
士姓名徑申朝廷推賞外須至奏聞卷末
