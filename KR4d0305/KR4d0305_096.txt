重校鶴山先生大全文集卷之九十七
歌行
送張緫卿(金)護餉益昌
陳陳之粟誇西都長旗一摇掃地無剥民肌血事軍
賦天乎生此桑大夫有唐藩方旣旅拒中朝獨仰江
淮租士安雖善操低昂弘羊百世仍同塗要知元和
國計簿不以末世供軍圖人間遺利或盡取天下大
本湏持扶餉臺今得張省主(張省主乃安道曾孫)建置不用新
規模但云宅家夲忠厚當爲己責寬宿逋操觚數草
便民奏不用𥙷瘡及寧膚只將常賦供調度澤中有
水民其蘇八十餘年久胡虜有弓未弛仍張舒軍儲
柆粒皆汗禾植根雖固憂其枯矧今兩虎方血闘坐
使叢鸇爲吾&KR1783;守邊但用平平策主計不須急急符
苔封木牛卧流馬塞南塞北無單于安西相君坐專
閫與公體國心腸敷智名勇功不挂眼男粟女布思
其余玉皇正用富民相當見二公對府持鈞樞
南閣行
北城之陽有南閣李家石林丈人作上有儲皇資善
顔下有先世淳熙脚前瞻平遠後闉闍左揖蟇頥右
龍鶴丙丁架上書衡從甲乙檻前石參錯有時晨策
披氤氲九萬帝青闖簾幕有時夜几憑泬寥海牛挂
空月爲箔啾嘈市聲不我即淡沱春風無處着斯干
秩秩兄弟好伐木丁丁友朋樂我亦時爲末至賓尊
前往往追酬酢主人挽我觀南山南山分明在天角
豈不陪朝隮浮雲翳林薄浮雲白衣蒼狗耳湏臾變
態山自若置之姑勿道願言細商略試觀天地之最
中坎北離南儼成列人以一心位兩間取象爲離豈
徒設譬如南方萬物皆相見又如日中纖微靡不炤
亭亭當當亦綽綽遠看鳶魚近夫婦仰觀宇宙俯今
昨隨事炯然存旦晝敢金鑠主人聞此笑而興謂我
此言亦觀噱次成古歌行聊當南閣說
山河嘆送劉左史(光祖)歸簡州
山河兩戒南北分天地一氣華戎鈞譬諸指搐非害
事往往四體爲不信惟今醜虜相噬吞人言雪恥兹
其辰盍驅卞莊刺闘虎又嗾盧㹱擒狡㕙天王仁
愛兼南北猶遣升勺蘇窮鱗諸公亦復創前誤閉戸
不肯顧闘鄰流移降附莫皇卹斬艾驅迫如窮&KR0874;誰
知炎炎將及我事體不與開禧倫竟因示弱啓狄侮
羽書赤白驚嚴宸天王坐朝色不怡我非爾畏民
吾民急從雨中徹桑土更向火後移突薪大官亦復
變前說羣而和者非一人制書丁寧示招納符檄
旁午申拊循臣某(一作珏)奉詔移江介臣某(一作方)董師
留漢賓西南憂顧誰其寬即授臣某(一作居誼)留川秦士
何廷論忽中變復議保境思和親迅雷烈風僅飜覆
明虹霽日俄逡廵敵人揶揄膽滿幹志士憤鬱齒穿
齦東由海泗盡襄漢西起梁沔連房均暴骸蹀血蔽
原谷奪險因粮空窖囷將軍憂恚或自斃列校偃蹇
不可馴縣徵更賦不遺筭郡空少府無餘緡邊頭被
兵甫屬耳公私巳屈憂方新静惟人事百罔一恃以
士恐惟蒼旻蒼旻茫茫君爲度但見咎異來相因
連年夏旱天無雲江淮湖浙田生塵飛蝗排空如羽
陣噍類猥衆何詵詵𤏡南山萃陵谷異后土矹矹如
轉輪春秋二百四十載地震纔五兹何頻去年東南
復告旱徧以牲幣走百神太陽朔蝕我無光金星晝
見亦累旬漢沔沸騰地移軸涪潼湓溢濤飜銀星文
屢變台符坼隂象較著陽德屯外爲兵戈爲裔夷内
爲宮壺爲羣臣天心渝怒有如此猶以譴告施其
仁懼而修政庶可弭恬不知警將仍臻且如前年旱
蝗日開道求諫攽明綸庭中不鳴自如故猶有下位
人姓陳内言掓房之舛令外及丞相之狎賓能如章
向觸權忌不效欽永攻上身同時六館之髦彦陳義
固争尤肫肫藐如無聞亦異巳宰士忿疾丞相嗔彼
唐畋鐸何物耳詞鄙意佞如吠狺外省胡獨行其言
公然賤玉而貴瑉自時厥後益懲創遏絶言路忘諮
詢直臣久矣甚棄梗公道不迪隨荒榛嘗居丞疑轉
猜忌稍負望實尤沈淪人心所同即天意四方蹙蹙
天亦顰公今掉頭不肯住携家歸踏西園春大賢與
國同休戚寧忍赤子方嚬呻我非荷蕢不知磬擬效
執輿來問津請賦白駒之卒章願公飲酒車無巾
致語
燕新利路李運使
元都觀裏桃千樹久懷旣去之思房相湖邊鵝一羣
復動重來之喜占星有爛披霧爲榮恭惟都運龍圖
雅量鎮浮高摽邁俗遠考世家之譜湑葉裳裳近稽
昆友之原棣華韡韡粤隮膴仕藹著休聲尚遲濽省
之游洊領專城之寄十夷州之卉服未泯謳歌九折
阪之棠隂猶聞蔽芾東征在即北去胡爲爰啓皇華
用讎雅踐惟公正廉明之譽又東清朝宜彫殘困弊
之餘廼煩膚使先聲攸蔇輿允維均知府校書旣忝
葭草又同桑梓偶此分符之未幾屬聞濡轡之來臨
不及陪臨卭諸公争從門下以獻酒尚能以廣漢太
守偕縣令而先驅舜琴等幸觀光華獲居卑未聊陳
韻語用贊華筵
口號
怪底梅花破臘前祗因春色到湖邊虹飛雲錦看華
轡膾縷蓴絲秩玳筵今日房園供解后明朝漢省接
馨妍一觴遮莫霜天曉梅角聲中更少延
燕孫節推(望之)
考辛未鼎科之目粤惟文懿之賢由甲子三周而來
又見聞孫之盛豈惟士大夫郡有此鮮儷蓋凡儒家
者流指於榮觀工歌鳴鹿之三燕舉嘉魚之什恭惟
某官書樓名胄山學故家人稱諸孫之孫世謂君子
之子行誼藹然於太學名聲籍甚於諸公十年不出
都城未嘗宿許史廬而入金張館一朝遂擅天下殆
將摩屈賈壘而短曹劉墻田河陽處士廬佐西川節
度府雖負陸侯之寳劒喜扶潘母之輕軒將不待於
外庸便入躋於中祕毛女峯前尋舊約紫鼇禁裏看
重遊知郡校書向來投分於儒庠今者託交於仁里
第二舉狀元及第眞不輸胡旦之籌十三名進士登
科敢謂傳和凝之鉢詹階符之兩兩慶前後之三三
仰贊華筵可無韻語
口號
身是書樓東眷孫老僊况復種僊根高科恰是承先
躅盛事還應表里門堂上承顔情最樂䆫前草制夢
猶存着鞭且向長安道春色如今紫詔温
重校鶴山先生大全文集卷之九十七
