重校鶴山先生大全文集卷之七十四
墓誌碑銘
觀文殿學士左通奉大夫贈特進謚文靖朱
公神道碑
共惟高宗皇帝聦睿神武格知天心自大難甫平
深惟國本之未建乃紹興元年四月戊申以至和故
事面諭宰臣宗尹等厥旣得人是爲孝宗皇帝由
是詔書數下聖意益白紹興末詔御史中丞朱公倬
知貢舉舉人劉朔論賈誼通逹國體在於豫建太子
公擢爲第一公平時造膝未嘗不反覆及此至是以
典舉復命又論奏久之上再三稱善由是被遇迨建
王正名從幸時惟陳文恭公與公實左右高皇事
無小大必以諮問矧揖遜大事蓋孰聞之三十二年春
二月高皇還自金陵公以季及七十引禮律求謝
手書不允請至三四高皇諭之曰卿風采誠未復
舊然遽欲引去何也知不可奪乃六月巳巳詔以觀
文殿學士提舉江州太平興國宫會孝皇升儲中
外流傳疑信參半諫大夫故與公有怨乃以風聞上
䟽孝皇知公無他比再上降資政殿學士詞臣承
望至謂元良天下之本乃覬疇庸不知君臣之間未
嘗有異論也授受之意屢形詔諭誰不知之矧公自
典&KR1551;嘗白發其端繼以臣隣陪扈出入與聞政幾脫
有欲言當不待臨事而發也公之所啓不過曰靖康
之事正以傳位太遽盍姑徐之揆諸人情此亦愛君
之至者高皇决不以爲忤而孝廟仁孝篤誠未
嘗志於趣得則亦必不以爲疑陛辤之日高皇諭
云所論於卿何與朕欲過德壽宫卿且歸俟年歲當
召卿明年公以致仕聞孝宗謂輔臣曰朱某有性
氣如何便欲致仕輔臣以赴聞上曰可憐可憐恤典
一如前宰相遂詔復元職自通奉大夫贈特進致仕
遺表恩澤凡十人然後人知兩宫果不以爲忤也迨
淳熙初公之子端厚端學侍魏國太夫人于行都六
季以憂去端厚自左藏東庫除將作監主簿易太府
寺簿端學自左藏南庫除大理寺主簿皆出自宸斷
服除端厚又起家大理丞端學太府簿尋迁丞至是
人益疑傳聞之謬淳熙十四年公之孫著舉進士唱
第之日上顧謂二相王淮周必大曰此義方之訓二
相出以語人人又知孝皇於公歷二十有六秊柬
記未嘗忘也某每惟帝者之盛猶曰惟口出好興戎
蓋授受之間古人所甚畏以范文冨諸臣定策之功
人知勿敢言微王同老自陳寧没身不見錄王歧公
與予之議未嘗有異論也猶曰指社稷爲他家而譴
之微其子仲脩一言亦將無以自白雖然是尚有可
諉者曰出好自口興戎自口故言之而不自爲德也
不見知而不敢辯也今高皇之蔽志踰三十秊而
孝皇以繼志爲悅不以位爲樂凡皆中外所共知是
豈較此遲速之間者今如言者之說則淺淺議聖德
也公之知不知庸何恤而揖遜古今之盛觀此不可
以不辯後此者四十秊著爲左帑某始獲託交每訝
公前誣旣白而銘謚未請又二十秊獲侍同朝始知
以文靖易名著嘗從容以語某曰先文靖即世旣六
十秊昔者任公文薦嘗狀其行治尋厄於火王公普
嘗銘其年閥它未有紀子於前言往行槩嘗有聞盍
爲我誌而銘之某弗敢辤公字漢章朱氏自曹姓其
後顓帝之後曰陸終終之子曰安安之裔孫曰俠周
武王封之于邾至儀父十二世矣後八世爲楚所併
子孫去邑爲朱氏世居沛國相縣至漢大司馬長史
詡生大司空浮浮生下邳太守永永九世孫吏部尚
書尚生司徒質二子禹卓禹坐黨錮之難子孫避地
丹陽卓之後爲唐宰相敬則唐末公之七世祖又避
地于閩遂爲閩縣人其丹陽之别乎曾祖考翼累贈
至太師追封衞國公祖敏修皇朝奉郎廣東路提舉
常平贈少師考庭佐皇從政郎太學博士累贈太保
取黃氏贈吳國夫人故宣奉大夫稹之女生四子男
公爲適長生而秀異曾祖妣周國疾亟猶撫之曰是
必興我家恨不及見之少長誦書日萬言少師愛之
寢食必俱朱氏世傳易公尤極精邃未冠以鄕舉至
京𥙷太學内舍生丁吳國憂哀羸不勝衣服除又居
太保憂宣和三年復鄕舉法公以選登五年進士第
調常州宜興縣主簿虜將入寇居民求辟地公爲具
舟給食全活甚衆亡何民告澇于郡郡委公閱實公
爲蠲田租至九分若全免守怒將攟治之旣知公秉
志堅確乃俾攝属張忠獻公薦公召對除廣東路茶
鹽司幹官再用薦改除撿察福建廣東西經費財用
所属官明橐爲宣諭使至廣人憚其風聲獨於公慰
薦甚異謂之曰宜興寇至脫民於死者非公邪民至
今思之遂表于上時方以劉豫爲憂因賜對策其必
敗高皇大喜詔改合入官與相秦檜忤出教授越
州參知政事張守帥淅東又以表于上除教授諸王
宫&KR1912;惡言兵公所論掩骼又忤會有邊警淅東制置
使梁汝嘉以公詳練表攝參謀有捕獲羣寇梁属公
與吕稽中鞠實公獨得二人黥竄之餘釋不問曰吾
大父尉崇安日有獲寇二百坐死者七十餘大父謂
此饑民剽食耳未可盡以三尺繩之也悉緩其罪耳
不以徼賞今吾其無愧大父乎滿秩還里辟秦禍食
祠官之禄十餘年家藏書數萬卷皆手自校讎除通
判南劒州凡四年乃上建寇阿魏聚徒數千建壌接
而卒愞不可用公以信賞擒獲一境賴之差知惠州
陛辭因言嘗策劉豫必敗高皇曰記得記得卿久
淹何所公曰厄於檜上愀然慰諭曰惠陽去朝廷遠
頼卿撫百姓如朕親撫之目送公去旬日忽問大臣
曰前日之對誰爲薦之曰守臣陛辤常典也上令亟
召對政府有未知公者曰巳去矣遂除國子監丞公
聞命還眎事凡八閱月以職事轉對建請勤恤民隱
未幾除提舉浙西路常平二三大臣亦罔知上意忽
特命自今在内除提舉官令朝辤上殿蓋爲公設也
公首登對上曰近來内重外輕今卿以朕親擢之人
出爲部使人皆知内外之任均又曰人不知卿惟朕
獨知卿乃除右正言二十七年秌也二十九年春二
月進侍御史秋八月差國子監發解所監試官冬十
二月進中丞公自爲臺諫眷滋厚而心益畏常言人
主任我以耳目託我以腹心非報怨任氣之地必湏
上荅天心不爲子孫植荆棘也每上䟽必夙興露告
赫然如上帝之我臨朝論方畏言邊備公悉力開陳
言詳氣定雖&KR1134;盛怒不懾在言路久薦人論事以至
發倉廪蠲米價减私鹽覈軍籍抑配禁州縣科借凢
以興利除敝無慮數十條率焚藁不傳公經學醇深
經筵侍上多所稱善自典舉還迁參知政事明年拜
尚書右僕射公控免之詞謂一言窹主詎緣左右之
容人以爲榮月餘詔提舉三朝國史詳定一司敕令
明堂加恩進封開國公金亮寇江公陳戰備應三策
且謂兵應者勝上曰卿所言三策甚當朕書於坐右
朝夕思之虜勢䆮迫公又策虜三事上焉者爲耕築
計中焉守備下則妄意絶江然臣謂多從下策可無
患焉旣皆如公所料史忠定張忠簡虞忠肅劉忠肅
之進用公皆有力焉王魯公陳福公及王公之望芮
公燁亦公所薦也有議敷編民助軍者公力止之有
求迁進者公曰此朝廷之名器豈容以市私恩扈從
親征憂邊思職寢食俱廢得鼻衂之疾上方和藥以
賜詔同知樞密院黃祖舜拊問而公去意不可回矣
公事親誠孝遇族黨州閭以厚未嘗言人過無聲色
之奉每飲食衣服必曰吾父母恭儉積德以遺子孫
吾德不逮何敢享此昆弟姊妹凡八人昏嫁衣食咸
取給焉最嗜書搜訪古今圖史不遺博見而強志天
文曆數之學尤所究心元配劉氏僅兩月而卒贈相
國夫人繼室李氏右宣教郎陔之女生膺九封至
國夫人年七十有八二子即端厚端學端厚終中散
大夫知汀州贈中大夫端學終中奉大夫直秘閣三
歴郡四持節贈光禄大夫女四人長適某官劉浚早
卒次適某官張次某官李璹某官陳宋衡孫男
二人曾某官著今爲大夫吏部尚書兼侍讀孫
女二人適某官某官曾孫男人某官曾孫女
人公薨以隆興元年六月甲戍葬以二年五月辛卯
墓在懷安縣靈山鄕飛山之原銘曰
維文靖公器遠識冲勱相中興而閟其能敬保元子
而泯其功彼不我知謂我覬庸赫赫兩宫照知臣忠
有子有孫簡在帝衷明明上天亦臨爾躬有孫有曾
式亢厥宗觀湜知渭觀火知風我銘有徵匪私乎公
中大夫祕閣修㯢致仕楊公墓誌銘
上踐祚之元年楊公子謨與蜀士五人咸被特招公
自嘉定八年累䟽乞身書祠官之考考滿不復以請
閒二三歲朝廷必時其滿而申命焉於是卧家十有
一年矣聞詔辤不就士爲公出處謀者不一今屯田
郎度君正移書強起公公於屈伸之分察之巳審固
謝焉二年九月寢疾遂致其仕巳卯属纊年七十有
四先是公於縣之南山築室聚友號雲山書院嘗曰
我死則葬于是山至是孤仁舉卜日維四年十二月
庚申食則今紹定元年也乃以書諗某曰維我先君
子經德履道克純厥終海内知心宜莫子若幽宫之
銘敢以煩執事某執書泣曰今復有楊公邪士不幸
而不生於三代之前師異指殊無所統壹其亦幸而
生於國朝諸儒之後理明義精有所據依雖然抑又
有甚不幸者焉隂陽鬼神之賾性命道德之奥與夫
爲人爲巳成巳成物之理先儒之講析旣精後學之
誦說滋廣士習其讀玩爲常談甚者託之以飾詞辯
假之以獵聲利反以爲學術之累有如明辯而篤行
純德表裏令名始終人無知愚皆曰浩齋先生者則
走也雖藐焉罪疚寕敢以他爲辤謹爲叙而銘之楊
氏世居華隂僊谷至唐太保漢公之曾孫庭輝入蜀
爲普安令後居潼川五季時有爲銀青光禄大夫潼
川討擊使者徙飛烏生魯珣魯珣生延秀延秀生惟
廣惟廣生士逹士逹生南重南重生𥙿𥙿生四子男
其仲曰知章該累舉恩不復仕自號雲山老人累贈
至通議大夫妣同郡何氏以淳熙慶壽恩封太孺
人累贈至令人公字伯昌自幼孝友端慤能誦書属
文通泉王晉卿教授諸生爲第五等公時年十六受
學旬歲巳輩行高等旣冠有大慮周程子諸書雖傳
於蜀於時未廣通議遊廣漢得張宣公之學以授公
且誨之曰欲造聖門先從此入若造深養熟内外合
一治巳治人之道備矣公朝夕究圖凝然一室往往
踰月不出戶自是默識聖賢下學上逹之序動靜語
嘿不違乎誠淳熙四年以詞賦&KR1551;于轉運司會父卒
七年就外省試文靖胡公得其文以爲有格君氣象
置諸優等入對大問方阜陵銳意於治發策數十條
公對略曰帝王躬行之實莫大於學學者政事之本
也雖然欲極乎學之用不可不求其要何謂要行之
以至誠要之以不息是也大學之道自正心誠意以
至乎平天下中庸之道自尊賢以至於來遠人皆不
外乎至誠之一言臣不知陛下之躬行果誠歟抑
未歟臣試以天人之應而卜陛下之誠則知容有
未至也又曰臣聞之道路謂陛下左右近習之人
雖無顯然害治之迹而謟䛕欺矯實繁有徒故凡求
於速害者率造䆠寺之門珠玉錦繡以充苞苴絡繹
于道而陛下有所不知此非細患也孝宗嘉其
直擢寘甲科蓋自鄕舉至是三試皆第八人歴綿州
廣安軍教授調崇慶府錄事參軍茶馬司改辟幹辦
公事未報堂差成都府教授以舉主改通直郎知隆
慶府普城縣通判成都府權發遣黎州兼管内安撫
司公事勑差四川類省試院考試官召赴行在除
尚書吏部郎中迁軍器監仍兼郎宣差御試詳定官
迁大禮少卿主管右治獄累請𥙷外除直華文閣成
都府路提點刑獄公事兼提舉常平等事凡再兼知
嘉定府又累請歸田進直徽猷閣凡再任主管建寕
府武夷山沖佑觀差知隆州辝不就直顯謨閣主管
紹興府千秋鴻禧觀提舉毫州明道宫召赴行在控
辤未報乞守中大夫飛烏縣男致仕詔除祕閣修撰
公始職教二郡皆以義理訓迪諸生成都學官蓋四
蜀之士咸在公之餘論漸被滋廣在普成純用詩書
不雜他術爲諸邑最歲旱捐縣帑之贏爲民代輸者
幾萬緡李公壁除兵部侍郎舉公自代公未嘗有書
尺之素也成都帥守謝公源明繩下苛急莫府憚之
公於事無巨細劈析是非雖逢盛怒率爲公屈後嘗
語人曰吾幾失楊公碉門蕃部寇邊宣撫司辟公之
黎務以恩信羈縻且樽節浮費與邊民代輸二年又
請于朝降緡錢厚儲峙廣土丁省戍卒增義勇患士
子聞見寡陋休沐即學官誨之士咸知趨鄕逆曦僣
叛諸蠻將伺釁而動邊民皇皇公誓以死守飾家人
母輕去以爲民望移書方伯監司起義討賊願調禁
軍義勇爲先驅戍將張燧將所部五百欲爲亂士不
從號呼詣郡燧策馬隨至公麾郡卒縛燧歸于制置
司以張曇次𥙷士俯伏聽命未幾逆黨董鎮至成都
陵逼蜀師分遣禆將雷珂徑至郡交曇所領軍禍且
不測會安靜寨諜羌出没公即遣珂軍二百乘邊以
攜其黨而令義勇軍還郡以張聲勢賊氣頓索曦尋
遣校王安國犒軍安國持郡吏欲以留令誅之公義
形於色安國不敢動文移遷延以底賊平人以是服
公應變之略云主四川類省試事兼監試事公以取
文之要五校士之目七示同事者大要先義理而後
文采虚心從衆而不斷以巳見且專以論策定去取
公故爲點撿官及是典領咸謂得人蜀帥楊公輔遂
以五要七目聞上且刻諸試院尋即院拜召命控辭
不獲秩滿去郡郡人象而祠之申詔趣發入對便殿
首論權臣誤國叛將干紀陛下不動聲色誅此二
孽如戮狐兔而臣愚猶有憂者鍳遄往之巳事開惟
新之令啚在陛下審處而已其二論皇太子旣
正儲宫之位宜使親正人授正學王者之學果何學
也大學之所謂正心中庸之所謂謹獨是也惟輔導
得人而後有所受三乞招填黎州土軍分番上寨歲
循舊比給緡糴粟以備緩急典銓二年不徒例之拘
必權其資望而予奪之吏道無壅因轉對請於淮上
荆襄關表漢中空閒之地招募軍民雜耕以省餉運
節濫賜捐内帑以充糴緡以收末楮嚴責州郡實常
平之儲歸廣惠倉元蓄以備凶歉罷軍興一切科歛
之法復師旅饑荒之地以紓民力又曰民之困苦極
矣不可以其屢經兵荒而不離夫易失者人心難諶
者天意修人事以符天意其要在養民除軍器監尋
復兼侍左郎官輪對申言權臣叛將之弊如初對次
論學術乃國家之壽脉公論迺天下之元氣所以扶
持皇極主張國是者必歸諸此更化以來衆正之路
方啓而羣枉之門漸開善類雖進而忠鯁之士有相
繼引去者矣姦黨雖斥而寅緣勢要有抆拭叙用者
矣夫君子小人如薰蕕之不可同器今顧欲調停參
用之幾何不爲君子之仇而基國家之禍歟始公奏
陳先帝蹙頞頷首者久之權倖側目公謂同列縱
以此得罪其甘如薺乃力請𥙷外朝廷不欲以言罪
人進介卿以留之棘寺有坐僞告者株逮甚衆公酌
情爲三等奏聞决遣事連鉅閹鄭氏兄弟乃移文内
侍省索粥告之贓小人由是益怨在寺僅半年而去
公自念非逹賢無以報國會免朝辤遂薦蜀士四十
餘人于當路公之規摹識量蓋若此世論方隘不足
以知公也過家上冡歷所部郡邑屏厨傳廣諮訪獎
靜退抑躁競旣抵所治絕請託卻饋賂審彰癉一道
肅然嚮風嘉爲並邊郡公爲築堡寨結土丁歲給衣
裝春秋閱習焉刑獄司舊有備邊庫自比歲利店之
擾儲蓄幾盡公節縮冗費𥙷還其半又上諸朝乞給
緡錢爲新丁衣廪之儲撥還常平免役寬剰等錢爲
水旱不測之備恩收耄疾之人母得注獄官縣尉被
命兼權嘉定府嘉之中鎮寨控扼虚恨之境自北二
旣誅之後虚恨疑不受犒十餘年公遣吏往沉黎玄
市所說諭虚恨酋領如約詣寨寨將馬槱利其犒賞
擅殺數人公怒縳槱下吏竄徙之廵按属部剖决滯
訟惟成都以制閫所治典&KR2116;者例不敢孰何公曰是
之不究何以厲餘乃隨事平决新繁民曲防蕰利歲
與新都相讎訟公臨視度其地多寡聚石爲象鼻堰
口以均水利兩邑便之嘉定守洪偲報罷公再兼府
事偲竊用府緡公督還其半黥竄其嬖史以其狀上
之一郡稱快然自是得請以去不復出矣即雲山書
院講授後進吉月月半誦論孟中庸大學語或至旰
聽之者各充然有得嗚呼自井田封建壞君師之職
分不明六經之道千數百年幾爲未試之書國朝
自周程張氏及近世朱張呂氏相與扶持綿延斯道
復明於是百數十年間往往有聞見而作者然而依
世則廢道違俗則危殆使浮湛州縣出入里閭以其
所獨得私淑黨類則國人化之而仁遜子弟從之而
忠孝乃猶有以行其志况如公之寬和質實發於精
神動於氣㒵能使人鄙吝銷釋至其閱事久而燭理
明視精粗表裏眞知其爲一公私義利實見其爲異
故雖即温愛氿而撿履金石儀觀山河世所謂可悅
可慕者一無以動其心焉又不知觀而善聞而興者
復幾人也未嘗有所著述惟欲使人精體實踐以造
於得故其遺文僅有浩齋退藁若干卷尢篤於倫類
塾居必属其親族子弟聘士而教之從弟子諤自幼
受學登慶元五年進士第甫調官而卒終身念之以
上宗祀恩官其子仁任登仕郎族之孤孽不能自立
者爲辦喪葬婚聘鄕邑嘗有旱勸分賑糶不遺餘力
取勾龍氏封恭人先四年卒加贈令人子八人四男
傳孫綿孫蚤天仁端嘗與賓貢終儒林郎小溪縣丞
先一年卒仁舉再舉干鄕今從事郎順慶府團練判
官四女長適從事郎新井縣令何叔丁次適奉議郎
知平泉縣費灋先十年卒以適儒林郎簽書普州軍
事判官馮仲燁季女有癎疾未嫁孫男義質以致仕
恩當𥙷官外孫男女各二人銘曰
血氣之知譁世取妍歲月慆邁志隨氣迁卓哉楊公
植基盛年騑騑翼翼陟巘自原知行互發華皓益堅
雖撓弗奪雖誘弗挻雲山之顛巽後丙前有鬱者仟
公歸其全
朝奉郎新知卭州何君墓誌銘
嘉定八年十一月庚午新知卭州何君卒其二子充
褎營德陽縣之義合鄕元池里鸖壟命于蔡祔先君
食卜葬厥九秊十一月甲寅食其季弟德固以朝請
郎老干家狀君行來謁銘某于仕于役久負然諾其
後待罪太史氏充以書來趣銘竊迹其狀爲之誌曰
何氏系出蜀郡世居漢之綿竹曾大父延世大父革
贈朝請大夫出贅于德陽史氏因徙名數父耕爲四
川類省試第一自朝請大夫祕書監出守潼川以卒
贈正議大夫妣李氏累贈碩人生三子君爲長諱悳
方字元方一字伯直自幼至冠未嘗去侍側資分旣
高漑以家學二弟悳彦悳固胥視以勸淳熙元年祕
監守漢嘉公年二十餘以詞賦試轉運司與選祕監
每念仲季氏貧欲盡推田廬卑之君力贊其决祕監
即世至無以奉賓祭乃卜築東山之麓四壁蕭條以
書自娱怡如也初祕監當任子首以命從子之孤者
至是君又以遺澤遜于仲弼人謂禮律先冡嫡君固
辤會二弟同舉淳熙十五年進士徑白宗長奏任焉
君不及知也嗚呼天下俗薄豈惟隣里鄕黨不相賙
賓對有宗挨兄弟甲冨乙貧相視如路人者祕監推
産于同氣䝯恩于從子君能聳善扶誼以成考志可
不謂賢矣乎君從外銓擬華陽尉未上擢紹熙元年
進士階迪功郎改調閬州司戶參軍楊恭惠公時緫
蜀賦以君監興元府戶部大軍倉用舉將陞從事郎
教授龍州永康軍永康未上改隆州又以舉將改宣
教郎知飛烏縣制置使辟通判簡州堂授通判成都
府擢知懷安軍卭州卭未及上君爲吏嚴明人不敢
干以私其在興元平槩量以市糴謹簿書以出納吏
重足立未滿歲所蓄𥙿如爲前官償宿負更用善粟
餉軍去之日斗食以上祖帳横道十餘里不絕龍爲
州地僻士鮮君孜孜教飬不遺餘力士習競勸自南
渡後無舉進士者至是趙楙以詞賦冠蜀隆雖士鄕
會校官不修且歲入薄不足以飬士徒恃粥井之利
又爲轉運司所榷不以時給君白漕使者趙君善宣
即郡截撥廩粟用繼知飛烏有姦民比而撓法君䟽
其尤者聞諸方伯監司而竄徙之餘則揭櫫于宅里
咸相母犯覈歲之出入凡浮於用者節之朞歲戒眎
始至倍蓰於是條其賦役之病民者代之輸爲錢以
鉅萬計又以十之八籍爲水旱之備又以修學官市
養士田成都爲西南劇而府公率崇位皃胥吏倚爲
姦吏眎貳蔑如也君䋲以法人始知有貳成都學官
凡四蜀之士咸在自比歲挑逹不撿孰何之則鼓衆
詬詈羣去以持其長君曰苟避怨謗將何事可爲慨
然以身任之汰冗濫嚴課試謹出入學校肅然通判
分東西廳君之父子兄弟前後爲西廳劉文節公爲
記其事其爲懷安也隣邦以幣交則以其幣報焉約
巳嗇用得餘財數萬緡籍爲備荒若干義濟若干贍
學若干餘以代民賦視飛烏倍之又爲浮梁以濟大
江且積歲修之費居不知役涉不告病嗚呼自貪刻
成風視民如讎與吏爲市而君所居官約已以𥙿民
力束吏以清政本蓋皆今人之所難能者可不謂之賢
矣乎無何仲弼以都官郎卒叔堅以知崇慶府致其
事君歸意逾切聞臨卭之命自矢弗出矣卒之年六
十有五君爲人果毅多識閑家有儀則蒞宫整嚴歷
任幾三十年累階至朝奉郎娶穆氏贈安人先十二
年卒二子長充今爲從政郎嘉定府司理參軍次襃
一女適迪功郎監眉州在城酒務高允績孫男女各
四人銘曰
推産辤官匪以自㓗也恤隱賙囏非以苟悅也擿伏
薅姦匪私之訐也趨勞弃安匪名之掠也行吾分之
當然人謂我揭揭也勒銘幽仟光先監之烮也
朝散郎主管華州雲臺觀彭侯墓誌銘
共惟乾淳之盛封殖士氣積而至于紹熙之季異材
輩出時惟吏部侍郎忠肅彭公以正學直道羽儀禁
列孽韓柄國趨和者立致通顕公見上辯遏堅懇旣
又拜䟽極言其姦雖繇是挫揠不復信而風烈言言
垂芳簡冊清江彭氏遂爲江右名家忠肅之祖愈不
仕父文通贈朝奉大夫忠肅之元配敖氏贈信安郡
夫人繼趙氏贈新安生三子男其冡子即侯也名欽
字仲恭一字仲敬以父任爲承務郎監興化軍莆田
縣涵頭鹽倉忠肅作初筮箴勉之其目曰處事必公
舉職必勤御吏以正撫民以仁誠以事大和以接人
唯儉與廉治家及身公受命如將弗勝凡職所當問
如覈登耗時出納撿姦盗戢讕辭訪求宿敝敬恭夙
夜先是以稅戶運鹽歲十三運運獻白金十二兩凡
鹽丁出入謾不敢孰何侯立罷之而憲禁于衢又移
書轉運司極陳收耗鹽减脚費及上官敷配亭戶強
市海物之弊使者皆行其言且以廉謹是褒前執政
鄚公僑亦聞而舉之知武陵縣以新制改差僉書荆門
軍判官未上而忠肅薨嘉定元年四月翰林學士樓公
鑰上忠肅奏藳乞加命禭錄用子孫詔與侯陞擢差遣
十一月差主管湖北安撫司機宜文字十二月詔與寺
監簿差遣尋除太府寺主簿改大理寺以新安卒皆不
及拜四年三月除軍器監主簿五年八月輪對其略曰
人才者治功之本學術者人才之本今貪冒奔競欺罔
苟且爲害極矣古人幼學壯行本諸仁義忠信後世專
以科目取士所學非所行所行非所學宜明示好惡風
厲四方時於科舉之外表顯實行以激昂之其次論兵
器不中度宜程工時材勒年名以詔賞罰遂上忠肅事
潛邸事初政日所得上語參以事實名聖德記詔付史
館初忠肅輯祖宗家法爲書名内治聖監紹熙四年上
之至是東宫官欲得之疑有觸忌諱摘數條謂公削之
公持不可而歸諸策府請外添差通判嘉㒷府滿二歲
移通判潭州所至方伯監司表其廉平歲孟夏上降祝
冊遣吏祠衡岳侯爲定祭式勒右齋廬今用之十三年
京西制置使趙公方白時宰謂侯有實才十月差知峽
州節縮浮費廣糴豐儲爲緩急備又以州控上游練軍
實葺寨柵閱鄕卒寨置甲乙曆往來因以譏伺間諜戮
強盗五人境内肅清社稷壇久圯寓祝亭驛侯命樹
封如儀且謂社不宜僅視小祀建乞下禮官議崇祀
典州臨大江使客上下賈人馮依避征侯曰是郡計
所頼吐剛茹柔非吾志也繇是有以飛語中傷者長
陽令久闕前後辟置者不旬月輙以計去侯嘗言上
請善去者得命秩或减舉員以勸願仕會又有挾
印出境者公白諸臺正其罪而帥閫劾侯罷去侯居
郡秌毫無妄費去之日視始至增緡錢萬廩給未入
者干帑人白郡貳以廪給歸公公以爲校官飬才與
貢士續食之助侯旣去部使者冤之乃與劾郡僚以
直前謾侯亦未嘗幾微見詞色也十七年差主管華
州雲臺觀紹定元年再任五月巳卯以疾卒年六十
有五嗚呼祖宗豐芭之積山川神氣之會是生忠肅
而權𦦨所㧖弗盡用以遺侯侯以生長見聞修身刑
家使推其所挾得施於時必有以異乎人而僅行於
職業之間又不合以退上不遇則亦巳矣所惜者非
才也時也侯嘗采前言往行目曰澹齋自鏡又取切
於䆠學者曰愛蓮堂官箴又書坐右曰懲忿如摧山
窒慾如填壑迂善如風之速改過如雷之烮其自律
之嚴如此至於忠肅遺文奏藁家訓聖德記訓蒙裒
稡刊鋟靡所失&KR2297;友愛二弟官其從子之孤者字而
教之凡皆人道之當然而侯油然發衷華皓不渝元
配同郡強氏先十八年卒繼室豐城孫氏先一年卒
贈封皆安人男子人滋以祖任爲將仕郎女子二
人長適文林郎黃州軍事判官趙括夫次適從事郎
新威武軍節度推官李義山先是孫安人葬郡之西
山前直三橋襟抱平衍公嘗有樂哉斯丘之嘆卒後
數月得之滋乃卜十二月庚申奉侯之喪窆焉以義
山之狀求銘銘曰
烮烮名卿蹈義秉方責名揭日帝用不臧謂帝不臧
而世其良于何其臧亦罔克長皓皓易汚物理之常
莫榮無愧不遇奚傷
重校鶴山先生大全文集卷之七十四
