重校鶴山先生大全集十三
表牋
漢州到任謝表
六年去國荐叨趣(音促漢高紀令趣請印月令仲秋趣民收歛)詔之嚴三命
循墻實獲便麾之請幸將親之有所荷從欲之無
違祗服恩靈罔知稱塞伏念臣稟資愚戅涉學迂踩
偶奮迹於儒科遂饕榮於朝蹟尋被禁林之給札以
階蓬省之讎書屬疆事之方殷沮權姦之輕舉雖公
孫丞相發蒙耳如尹氏太師不平何懼久居中亟求
𥙷外未書乘郡之績兩奉賜環之音于時多艱遭家
弗靖神雖馳於魏闕身重去於親庭冒貢忱衷果回
淵聽乃荷分符之寵靡拘反汗之嫌臣所領州今曰
望郡旁接涪潼之境中居梁益之間民力漸殫詎催
科之敢急土風微獷尤教化之當先顧臣何人蒙國
分寄兹蓋伏遇皇帝陛下恭儉修己緝熙亶心三
后在天動遵成憲五年更化行底康功猶遴柬於班
聮俾承宣於郡國臣敢不益肩素履仰體睠懷視民
如傷冀發施於仁政行巳所學尚對越於天威終竭
微誠永酬親擢
被旨兼權潼川運判謝表
謬陳時臬負且乘以奚堪攝領將輸祝代庖而有靦
處非所據愧甚於榮伏念臣猥以陋儒躐將隆指察
庶獄小大之比酌常平歛散之宜共二以來無一可
紀曾謂漕臣之久曠又廑睿旨之中頒垂三組以聮
榮對兩臺而兼治重惟飛輓之置使豈惟期會之攸
司崇學校以厲賢持銓衡而選吏兹惟重寄併及非
材雖暫假於須臾亦靡皇於進退兹蓋伏遇皇帝
陛下位無輕授爵不濫施念臣洊領於州麾粗閑政
術謂臣久司於臬事尤習民風且俾攝承以須選授
臣敢不恪共明詔遵奉察條無子路兼人之能自知
甚審雖叔孫一日之暫必葺爲期
潼川提刑司賀瑞慶聖節表
帝暉御極受羣臣十月之朝邦獻同心歌天子萬年
之雅上儀載舉美報維均恭惟皇帝陛下遠績九
皇近繩三后仗歷年之堅忍洪濟艱難憑一念之嚴
恭潛銷旱暵將以垂鴻於億載豈惟歛錫於庶民臣
將指遐陬傾心宸極以介景福旣稽首以揚休克共
明刑將祈天而永命
潼川轉運司賀瑞慶聖節表
維十月之良月爰啓休符紹三王之顯王誕膺景命
於惟邦慶允洽民懽恭惟皇帝陛下淵嘿九重仔
肩一德匪從耽樂文后之徽柔懿恭爰究劬勞宣王
之還定安集方歲行之在子正帝立之當辰率時有
截之區迓續無疆之筭臣暫司漕事喜遻昌期爲天
下君旣備箕疇之福使聖人壽願伸華祝之辭
潼川提舉司賀瑞慶聖節表
三代有道之長篤生真主萬年受天之祜載紀休符
叶氣厖洪函生闓懌恭惟皇帝陛下遹祗祖武迪
畏天明寒暑平而三光全隂陽和而萬物得式歌長
發胥慶誕彌奠二氣以維和域八荒而俱壽臣有嚴
司庾莫克揚庭舉百世莫能違斯道聿同於平凖長
上古不爲老至和祈轉於洪鈞
潼川運判謝到任表
攝官承乏無𥙷將輸滿歲爲眞誤叨申命撫江山之
維舊悅雨露之更新伏念臣自歷試於外庸遽躐乘
於使傳且庶獄小大之比與常平歛散之宜揆以短
才一之謂甚胡然誤東二者得兼矧漕寄之所關於
坤隅而尤重豈簿書之是務抑澄按之當先况建學
立師將助秩宗之典而量能授職又分選部之衡自
昔假名巳慙代斵于今即拜寧不疾顚明時何至於
乏才使指豈難於改卑不圖華遣洊及寒蹤兹蓋伏
遇皇帝陛下恪謹身脩遹祗天顯亶知人之堯哲
民欲其安推明物之舜仁務先所急致令庸陋猥備
馳驅臣敢不遵奉察條敬共明命土風里俗旣盡得
於諏謀王澤國章尚勉圖於宣布
直祕閣知潼川府到任表
角巾故里慨夙志之摧頽皂蓋東藩誤清朝之東記
申卑木天之舊直式華土地之新封得之若驚望不
及此伏念某賦姿蒙頓莅事闊疎旣躐玷於讞平俄
謬將於輦轉方渡瀘之有命遽陟屺之纏悲興言初
心寧復榮望矧時多故爲吏滋艱鄰疆煽燎之方楊
民力張弓之未弛承流之始圖稱無能兹蓋恭遇
皇帝陛下畏迪天明惠綏黎獻謂臣歷將使指或土
俗之粗諳念臣荐擁州麾必民情之熟察特令宰郡
以便起家臣敢不祗遹訓詞誕敷德意弭艱恤隱俾
田里無愁嘆之聲旌淑禁非以庠序申孝弟之義力
行已志上報主知
謝周程三先生賜謚表
大儒輩出卓爲正學之宗下使周諮敢舉尊名之典
俞音才蔇善類知歸臣切惟聖道之晦明寔兆世塗
之理亂自犧黃發河圖之祕尭舜謹道心之傳粤商
周受命之初凡誥誓羣言之首必論降衷之性必明
爲物之靈至若箕子陳九疇以叙民彝周公設六官
以爲民極君陳以大猷變民厚君牙以五典示民中
君吉甫作秉彝之詩劉康公開受中之訓蓋興君令
辟之所以教而羣公先正之相與言皇王以來不謀
同符春秋而降幾絶如綫極於六藝之作與夫七篇
之書孔欲無言孟豈好辯凡以扶天理而遏人欲傾
時否而康世屯而權謀競興邪詖又作詞華代起科
目相挻雖董仲舒嘗求仁於道誼功利之分而諸葛
亮亦鞠躬於成敗利鈍之外洎韓愈之卓識謂孟軻
之無傳然一傳而衆咻獨倡而寡和斯文不椓神氣
有開挺生豪傑之同時尚友聖賢於異世自周頥圖
書之旣作而程顥弟兄之相承雖幽極鬼神實驗於
躬行之近雖窮探性命不離乎日用之常未嘗躐等
以好高大要近思而退省豈獨振千年之墜緒殆將
開萬世之升平而從祀之請未俞節惠之文尚闕藐是
庸虚之跡偶塵勸學之司籲天有聞蹐地無措敢意
奏篇之再遽蒙錫命之三速戒攸司各攽美號兹蓋
恭遇皇帝陛下遹祗元命駿惠帝猷念大道之湮
微頼諸儒之扶植今美謚旣先於後學而褒章未
被於前脩莫標倡道之源亶謂彌文之曠特章好
以示俗不以人而廢言事光流聞時謂剏見臣謹當
誕&KR0993;丕訓敷俶羣倫明正道道民開示君師之意使
先覺覺後維持天地之心善人浸多斯世永賴
立皇子賀皇帝表
聖謨密運哲嗣明登仰遵二祖之巳行不待羣臣之
屢請官占胥叶師錫允諧恭惟皇帝陛下廸畏天
明遹祗先訓言念承祧之重肇開燕翼之祥皆文王
孫子之夲支永大漢山河之帶礪遠承藝祖喜無
疆大曆之歸近考孝皇均有道曾孫之慶某濫分
地守阻覿庭揚定大事决大謀旣篤家邦之祐聞正
言行正道願觀師友之功
賀皇后牋
禁中决策爲天下以得人海内同心歌吾君之有子
母儀旣奠嬪則用章皇后殿下配日照臨承天亭
育遠參任姒蔚彤史之徽音近法曹高著椒塗之令
則仰贊皇支之議俯寬&KR0238;室之憂臣猥以遐藩親逢
盛典自家刑國旣覘交愛之功求賢審官更懋相成
之志
明堂大禮肆赦賀慶成表
宗祀以配上帝旣訖崇儀歛福而錫庶民爰敷衛術
函生闓懌率土歡呼恭惟皇帝陛下淵嘿無爲嚴
恭自度兹歲行之在巳而日吉之維辛震鬯侍祠鼎
亨享帝垂恩隤祉不遺煇翟之微盪垢滌瑕式霈風
雷之令臣叨居遠服喜遻昌期想卿士之奉璋駿奔
靡及陪老癃之扶杖宣布惟勤
賀受寶表
恭覩詔書以來年元日受寶文於大慶殿者明命
誕膺披地圖而數貢遠人咸慕奏天府以效珍播告
維新奉安有恪臣聞方物雖昭德之致寶鎮則爲國
之華得古印於咸陽哲廟所以成太平之治獻元
璽於興化高皇所以開再造之符然蟲書尚襲於
秦遺而螭紐猶沿於唐制矧兹舊物至自殊方遠參
乎嘉祐之文申𫐠於元豐之日圖書具在檢玉偕來
昔鏟采中原殆似魯弓之未得今觀光上國咸歆趙
璧之全歸於昭受命之符光啓中興之運恭惟
皇帝陛下聦文稽古神武御時山東三十餘州復行
王化河北二十四郡喜見官儀歸疆來涖於職方執
玉宜歸於典瑞肆卜大朝之吉聿修誕受之文景光
流聞時謂剏見臣心存闕北身滯周南握乾符閳坤
珍幸際興隆之兆畏天命念祖業更觀保右之申
賀皇后牋
天扶興運將盡復於故疆地極幽荒首來歸於舊物
慶均八表化始二南臣竊惟趙璧之言還豈但魯弓
之書得由元豐而來百四十載爛其𣢾識之新迨建
炎而後九十五年覩此會朝之盛於赫皇靈之暢爰
覘内治之修恭惟皇后殿下儷日齊明承天載物
無爲而治率賴於虞嬪有道之長本資於周姒顯膺
眷祐用穫休嘉臣謬守遐籓恪承詔綍披皇圖而覽
帝籍丕昭受命之符頌君德而舞后功遠想充庭之旅
元日受寶肆赦謝表
效珍絶徼爰開受命之符班朔正牙式霈昭天之澤
皇歡四治輿誦一詞恭惟皇帝陛下命于帝庭奄
有方夏堅好生之一念得多助於兩間眷言寶鎮之
維新實我襲藏之自舊由元豐而來百四十載爛其
檢識之文迨建炎而後九十六年昉此會朝之盛肆
商大賚胥錫羣元臣屬守遐藩親逢盛典嘉與堪輿
之蠢植咸欽廟社之威靈民勞汔可小康願益思於
先備胡滅誠爲大慶宜深軫於後圖
代宰臣以下賀雪表
銅渾考象適當七日之初陽瑶域闓祥爰叶三登之
嘉運皇歡允治民氣用諧恭惟皇帝陛下迪德寅
恭儲神淵静駿惠累朝之烈濟登必世之仁天池中
間感至誠而叶序霜露所墜聞盛德以來庭方一爻
震動之初正萬彙咸張之日迺彰農瑞式見天心臣
等幸睹休符與霑美澤七稽八證旣未占而有孚十
雨五風將自今而至後
代宰臣以下謝賜喜雪御筵表
雷在地復誕宣五糓之精雲上天需肆秩羣臣之燕
禮嚴卜晝書喜有年恭惟皇帝陛下寅御丕符參
侔眞宰不待禱祠之事夙膺保祐之申當五隂一陽
之爻應六日七分之候至和攸被上瑞來臻雨而雨
暘而暘得上下同流之妙食云食坐云坐極君臣相
說之情臣等忻聞鳴鹿之三莫稱嘉魚之什爲民上
而樂與人樂竊陋齊宫之遊思天下之飢由巳飢敢
厲虞庭之志(一作爲民上而樂君旣切於與人先天下而憂臣敢忘於思職)
除權工部侍郎謝表
二年載筆久希閒館之遊一日除書忽忝事官之貳
固辭不獲重拜徒慚竊惟百工雖殿六職然而辨隂
陽五材之等將以順天地萬物之情在虞廷至重而
不輕至周典偶遺而莫考相承近世服在邇聮是惟
侍從言語之官匪直伎巧工匠之末肆嚴厥選俾介
攸司如臣者奮迹羈單禀姿疎直惟知上不負天子
下不負所學亦謂大將行吾道次將行其言然瓠落
而無所容液樠而不適用數上歸田之請宜從置散
之科忽疇龙墄之舊勞俾列中臺之末屬欲行或止
當黜而遷茲蓋伏遇皇帝陛下惠綏民岩迪畏天
顯謂善類乃興邦之命脉而直言爲有國之光華特
施培養之仁以茂纂承之烈致令宜去亦誤留行臣
謹當祗服訓詞益深操守獻納論思之責母替夙忠
進退去就之宜尚期終令
謝皇太后表
柱史分輝久叨徧歷事官命介忽誤優遷拊分奚堪
歸恩有自伏念臣奮身孤遠涉藝淺蕪先帝臨軒
之初策諸前列嗣皇謀廟之始櫂在左拗但知斷斷
以首公不解盱盱而隨俗雖寸長之粗見亦衆毁之
所歸會有采薪之憂莫施橫草之報惟祈間廪以佚
病軀旣屢觸於報聞又恍驚於超拜雖處之伎巧工
匠之職實號曰言語侍從之臣班聮浸高責望逾切
顧控辤而莫遂徒震懼以靡寧兹蓋伏遇皇太后
陛下母儀四方子育兆姓夙有求賢審官之助用開
詒謀燕翼之仁凡今要近之臣皆昔封培之力有如
孱瑣例辱眷留臣敢不益厲初心以禆新政獻納論
思之責罔替宿忠進退去就之間尚期終令
復元官職宫觀謝表
七年流落幸全投裔之軀三命便蕃併賦祝釐之廪
望不及此得之若驚中謝伏念臣賦資顓蒙聞道狷
淺自玷言語侍從之列期效論思獻納之忠而識闇不足
以周事情才疎不足以濟時用况卧痾之旣久宜公論
之不容白簡霜嚴巳甘大僇皇圖天廣特沛寬恩僅
從三禠之科姑寘五谿之表雖江連楚蜀無瘴鳶跕
跕之憂然地控蠻徭有暴虎兢兢之慮忽自天而有
命俾便道以過家盡復元階實踰始望况申榮於
書殿又假寵於祠宫事光流聞時謂剏見兹蓋恭遇
皇帝陛下德侔覆載知燭幽深憫臣斷斷無他昔有
負薪之疾察臣悾悾自守嘗輸曲突之忠粤從祭澤之
洊頒巳動聖心之遐軫上東朝之壽斝下春日之寬
書肆命元臣式商大賚臣誓堅晚節益厲後圖今爲
牛羊求牧芻巳荷更生之造未先狗馬填溝壑疇
非報德之期
上皇太后表
東朝介壽式頒慶渥之新北闕䟽榮盡復郎階之舊
仍通班於書殿併賦禄於殊庭拜命便蕃拊躬震悸
(中■)謝伏念(臣)藐然末伎奮自諸生先帝臨軒之初視
恩首選嗣皇謀廟之始待罪邇聮會有采薪之憂莫
施橫草之報連章累牘罔匪由中華職要藩姑令𥙷
外自貽伊戚以速厥辜奪爵投荒坐閱七年之久卑
祠還秩忽驚一札之頒得之若驚望不及此兹蓋恭
遇壽明仁福慈睿皇太后陛下飭躬慈儉迪德静
嘉昔著壼儀有求賢審官之助今隆母道垂詒謀
燕翼之仁念蠢兹罪戾之餘亦曩者封培之一淹䘏在
外罪悔迄今乃因錫福之辰特霈昭天之澤(臣)命輕
螻蟻恩重丘山觀德化之成幸數陪於癃老祝聖人
之壽敢自附於華封
潼川路安撫到任謝表
王三錫命誤新渥於松階國十爲連忝舊封於梓部
莫俞巽櫝敢後寅車臣某惶懼惶懼頓首頓首伏念
臣才不適時學惟事道際遇兩朝之久踐揚三紀之
間爲詩遺王名曰鴟鴞夲期救亂取彼譛人投卑豺
虎皇恤傷䜛尚憑高廟之神靈敢賴天王之明聖返
湘纍之初服釋楚縶之南冠訖俾生還誓言死報矧
又授鉞於赤甲白鹽之下予麾於玉堂金壁之間猶
未厭於宸心復洊頒於閫寄地連巴益分四千石虎
竹之符江接牂渝理十六載龜琴之夢維時多故歴
變方新民夷有侏儒&KR1725;雜之難齊郡國有赤子龍蛇
之末定而民力張弓之莫㢮邊氛煽燎之方揚豈惟
鵜在梁之羞抑亦蚉負山之懼厥爲忝冒實出會逢
兹蓋恭遇皇帝陛下德歌九功明見萬里暢皇威
於海岱允矣東漸紆廟筭於岷嶓睠焉西顧謂南維
之絶徼實北定之良圖念及微忠復加隆委臣敢不
修其可願欽乃攸司銷帶牛佩犢之風導之務夲堅
使馬如羊之誓廉以安邊
重校鶴山先生大全文集十三
