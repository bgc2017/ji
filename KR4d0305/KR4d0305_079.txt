重校鶴山先生大全文集卷之八十
墓誌銘
果州流谿縣令通直郎致仕宋君墓誌銘
某少聞諸父兄曰吾鄕蒲江其俗質實而近本以除
塾館士教子務學競相標尚高魏氏所館多賢屈指
姓名尤稱彭山二宋君某避席請曰其略可得聞歟
曰元發名藴紹庭名希祖元發未冠即有聲鄕曲經
史百家觸手成編爲文尚體制耻華靡里父師折輩
行與交父久客梁洋元發奉母持家訓諸弟人不知
其爲貧紹興二十九年朝廷以四科取士元發在選
乾道四年與季弟元璧及從遊者又聮與賓貢淳熙
五年與紹庭及前東關令華祖皆元發從父弟也同
舉進士其後元發終流谿令紹庭終石泉軍教授士
論惜之其教曷以曰使人精講力踐不專以語言文
字爲利禄計流谿君又嘗館于同郡之楊崇慶之成
得其師法者後多可稱予時聞而識之流谿君卒之
年而予始仕不及與君接也嘉定十二年五月庚申
君之二子少章秉國以治命葬君於彭山縣鼎鼻鄕
安東里考君之墓側裒稡行實將求銘於予會少章
即世厥十年秉國造庭待問道荆州以書抵靖曰先
君之葬也緩不肖孤無辤于罰必子之諸父羣從也
知先君者墓道之銘故惟予請黨有以自贖予追感
前事不復以晚陋辤宋氏系出微子爲京兆大姓隋
末有諱遠以直諫謫隆山則今眉之彭山也墓在縣
北十里子孫散處於蜀而彭山之名數日蕃别爲五
院五院之後曰爲善贈中散大夫則君之五世祖也
始卜居縣之西郊曰翠微莊四子仲曰岳舉進士官
朝散大夫秘書丞紹聖中安章用事以臺官薦之固
辤知嘉州未滿秩致其事里居自中散後世舉進士
翠微宋氏由是爲眉之聞家曾大父周士宣教郎成
都府郫縣丞大父亘古父煇以恩授迪功郎致仕妣
楊氏封孺人生三子君爲長逮事大父左右無違即
以迪功郎主應靈縣簿祖考妣猶在殯君食息弗置
將謁告歸營宅兆迪功曰是能養志矣雖然家事也
弟居吾歸視其成凡親所欲爲率先意成之縣仰給
鬻井民有逋課莫能償君攝令問故則曰井堙巳久
徒繫我于此故積負益多君縱遣聽自爲約皆如期
畢輸民有怙貲數犯法君至亦以瓜果嘗試君笑却
之由是無敢一毫恣肆迪功卒解去服除主射洪縣
簿以才選攝戶曹兼僉廳前後守勾龍公佃朱公時
敏皆異席咨之邑有錄民男女於神祠曰舍身君白
刑獄使者厲其禁踰年定羌不報改赤水縣簿司農
卿楊公經與君居同鄕學同舍時爲川秦茶馬使視
君謁人愀然曰如吾元發而官不遂朋友之責也即
以上諸朝於是三仕爲簿正前後薦書皆不請而獲
陞從政郎調果州流谿縣令未上戶部郎官馮公震
武緫蜀計以同年進士招君爲屬君條蜀利病其一
曰今疆場不警而激賞絹者科歛如故此何爲者耶
馮公感其言節末用定經費歲免絹三之二果之諸
邑舊無經界民並緣貿易爲姦流谿負錢帛萬計而
業亡税存者無以輸君討論發擿宿逋盡入貧者得
釋俗嚚於訟取其險健者折之部使者戒諸縣母以
役人入鄕督賦倚之保正小不應程輙笞掠君聽令
以庸代役常平司委君發廩捄荒郡欲以七分糶而
三分賑君反而行之郡弗能詰嘗以酺羡爲縣刱譙
樓或請刻石紀之君謝曰吾職當爾也去官中道感
疾明年病致其仕而卒實慶元六年三月丙寅年六
十有五尋轉通直郎妃劉夫人朝請大夫諱高之
孫石泉軍錄參諱况之季女家世䆠達閑家謹儉上
怡下順後君一年八月癸夘卒合葬于君之兆視夫
爵當封孺人二子長即少章次秉國舉紹定三年進
士授迪功郎三女長適楊行之次程文仲季侯
森皆業儒適程與侯者皆卒孫男五人曾來申之曾
顯坤之曾賢孫女四人外孫男女九人君襮嚴而裹
夷家儉素而賙恤弗吝常曰士非無賄之患不能行
其志之憂臨終戒二子曰吾自幼立學不妄語不欺
暗教人子如己子理官事如家事雖憂患困躓然所
爲無不可語人者一夕之枕晏如也以是遺汝曹勉
之哉遺文有論語略解二十卷尚書講義五十卷膴
仕編十卷翠微編以親友酬唱合八卷藏于家銘曰
一心存存萬善攸集豈惟子孫賴之使國人弟子咸
有所矜式宋氏之祀其永永無極
朝散郎知宜州董君墓誌銘
君諱道隆字德從董氏其先濮之雷澤人自建炎南
渡徙常德府曾大父植皇奉議郎開封府刑曹累贈
正奉大夫大父𥙷之皇朝議大夫荆湖北路提舉常平
茶鹽公事累贈宣奉大夫父臨皇朝請郎通判池州
贈中奉大夫妣錢氏封安人贈令人君以冡適任爲
迪功郎慈利縣主簿丁庶母王氏憂不行服除調永
州司戶辟差公安縣主簿改湖北京西宣撫司四川
宣諭司皆准備差遣珍州司法參軍潼川府路常平
司幹辦公事潯州推官知建始縣改霍丘江淮制置
司幹辦公事知南海縣改平樂通判融州知宜州君
才資穎拔神無滯用自𥙷吏未上湖北旱澇部使者
傳公伯成即以攝丞華容任一道賑濟之責廩飢槥
死藥疾貸貧頼以全活者衆傳公揔湖廣餉事仍寘
君幕府命按行邊瑣時柄臣方開邊趨和者立致通
顯君自襄漢反命條兵閒事甚悉因奏記傳公力陳
兵端不可妄開和議不可輕廢傳具以白諸柄臣侍
御史鄧友龍劾免傳官吴公獵詹公體仁代之皆倚
君爲助吴公安撫湖北宣撫京湖宣諭四川又挈與
俱潛江有基城義勇三千爲亂縣令方審父子遇害
君往攝事戮其渠率而撫其餘民用按堵自開禧二
年冬我師僨於神馬坡又殱於卧虎谷虜薄我隨郢
繯我襄安踐我荆復人情震懼君飛書走檄捷如風
雨逋卒流民剽吏禦人于四郊而二圍涉春未解君
招集不下萬衆不惟威令復振盗亦潛弭吴曦以蜀
叛君請扼歸峽以待王師金州都統制彭輅來歸人
情恟恟君測其無他單騎出迎卒爲我用從吴公入
蜀感激知遇劬躬朝夕乃以宣撫制置二司議不合
知珍州郭槐劾君離次考任舉將皆格不行君改轍
之潯諸臺惜其才委攝潯貴二彫郡撫飬賙給散鬻
鹽貨戶口視昔阜蕃旣而西融桑江蠻傜嘨聚執張
甚守得罪去君又攝融未旬日羣寇徙避邕筦以馬
政壞經略趙公崇憲又假君機宜文字欇邕羅殿自
𣏌二國聞之效牽惟恪於是舉將再及格嘉定九年
班見改通直郎自擇鄙小縣期自韜歛未至建始江
淮制置使李公珏復以書招之君惟邊遽若此義不
當辤盡室以東霍丘焚蕩之餘披草萊立民社蓋嘉
定十一年之冬也楚州俄易守忠義軍反側君單騎
往與守相議會有南渡門石珪之變挽軍帥翟朝宗
以下登城守備山東首領往來窺覘猶豫不敢逞君
亟遣使臣寇謙趙洪喻之珪等受命而盟使復其所
會虜遣侯摯擁重兵迫漣水或慮忠義人爲之表裏
君以成略授之皆北向争死敵凡再捷人情乃安亾
何虜又舉國入寇犯宣化流民争濟江面繹騷制帥
復以屬君治戰艦分甲卒明諜候布旗鼓夜遣使臣
王文等盡驅滁河之舟大小三千餘盡列南岸以伐
虜謀城中士民咸服其敏會制帥以母憂免官君亦
隨去不復以聞至南海僅兩月諸臺辟循倅未報諫
官張次賢以宿隙論罷廣西路經略胡君摫惜其才
復以平樂留之且俾攝邕州守貳檢防馬政之弊羣
蠻悅服繇是臺梱聮櫝改辟通判融州仍攝邕莞傜
寇黃炤黃南卿掠省丁轉鬻于交趾横山砦民日受
其困而有司莫敢孰何君與刑獄使者錢宏祖調洞
丁立硬柴禽南卿戮于市怊聞之飲藥死左右二江
溪洞自是寧謐二江提舉砦官俸給素仰溪洞率爲
所脅制君請於經略司撥鹽下州糶鬻以廩之公私
咸利焉宣州餓莩滿野君至發私財匄糴于鄰郡民
賴以濟諸蠻納戈請降有言于朝廷召赴行在旣解
印綬遄有沮前命者君既出竟諸洞傜結連賓邕酋
長犯柳象朝廷憂之熟念無以易君即令再任諸傜
速引去密遣邕州洞官古蘭知縣黃至大以兵襲之
俘馘甚衆郡計匱乏又傾私帑以犒勇士且保任以
聞未報六月丙寅卒于郡年五十有四嗚呼才非易
得而亦非果無也古人儲才以擬用匪惟緩急賴之
棫樸豐芭嵩高烝民往往爲數世之仁乃自世降俗
薄無事則摧折棄置俾不逹有事則湔拔扶持惟恐
後士惟知國爾公爾緩而棄急而求一人譽而召一
人毀而去士不以是戚欣也徒示人不廣且俾夷夏
聞之得以淺深虚實我焉初余以館職𥙷郡道荆及
歸蜀吳公以宣撫制置司參議官見招至再皆辤不
就然前後各爲數旬留因得徧閱吳公賓客精明強
濟紀出儕等如君者固心期之然而才者名之府忌
之招固疑君之老于行也卒之一僨一起以終其身
君取聶氏故同知樞密院昌之孫女封安人前君四
年卒子男二人長衡年二十以卒次嗣孫女適從事
郎僉書象州判官郭起宗起宗挈其孤護輤還里以
其年十二月卜桃源縣之僊洞鄕杜青村合葬
于聶氏墓起宗繼爲靖州理曹會余遷靖起宗慨然
曰公吾舅之所善也銘不可以他属乃爲之銘曰山
木自焚雉文故翳材絫則然義命有制僨興靡常世
涂自隘於君何加坎止流逝武陵之原山環水汭我
銘章之尚榖來裔
華容縣丞奉議郎致仕沈君墓誌銘
故奉議郎致仕沈君諱連字少逸以寳慶二年四月
庚子卒年五十有八其孤奉遺令卜分寕縣仁義鄕
古城之原以明年甲申窆而介張忠獻公諸孫以君
伯氏沔所書壙記全州文學黃夢雷所狀行實求銘
于余維君系出吳興徙豫章之分寧曾大父元大父
世瑛父彦珙妣鄭氏嘉定二年舉進士三年大理卿
張孝曾爲國信使辟君爲屬還循從事郎調太平州
司戶參軍未上丁母憂免喪調静江府司法參軍京
西路提刑司檢法官兼幹辦公事以勞累足至承直
郎調岳州華容縣丞未上致其仕轉奉議郎君姿稟
端粹早有庠校聲大理没於使事君諏經訂律動合
軌程館伴使驚異曰南朝士大夫精練若此試吏爲
法官每以所上成案識諸策而書其上曰日監在兹
其審克之以是用法平恕民無稱冤郡計仰鬻鹽以
給吏往往抑配齊民君禁防吏姦視鹽多寡爲價高
下不限以常直民樂爲市而無損於公歲入視前增
倍常平倉前後以緘鐍相授受詰之吏曰是腐不可
校故未嘗孰何之君請閱實其數以新易陳會郡貳
楊炎正亦主其議人頗難之君白于郡曰帑廩皆官
物也以帑羡𥙷廩闕其誰曰不可守莫能移官吏賴
以免攝舉事詔延左右生論說無時歲餘百廢具舉
學廩用增或告以舊例當獻于郡公曰是朝廷所以
飬士而可獻乎乃以修大成殿刑獄使者方孚若信
孺聞而善之爲助材用焉蠻寇古縣焚掠生聚經略
司命君撫定受命不辤訖事爲圖某所當備某事當
更帥長大悅明年再遣臨桂薄正李閎祖問民疾苦
民指君昔所經理曰是皆可久願守之母失京西刑
獄司治襄陽以邊防移漢東且兼領郡事尋又還襄
寮属惟君一人往來勞勛會虜薄襄城君入禆莫議
出厲將士咸中機會制置使趙彦仁方亦移治㐮君
修十事以獻趙稱之不容口由是與參謀議歲時犒
士亦惟君属秩滿薦書闕一當路者欲留之君辤去
曰奈何以巳妨人有宅在豫章城中因徙居焉華容
丞當上即挂衣冠不復出矣平生事親從兄交友睦
族皆盡其分取葉氏先二十一年卒繼馮氏男子二
人曰曰榮發俱世其業榮發嘗與鄕舉女子子二
人長適夔州司理同郡宋槻次適貢士廣漢張必大
皆相閥也孫男二人光述進孫女二人余蜀人也不
及與君接按狀所云仕桂日嘗以守法爲楊子直所
知以𥙷常平之乏爲崔正子所善二公端人也所取
宜可信其後在襄趙彦仁才之旣去又以書來之去
就遲速之節始終可觀是宜銘銘曰莫樂無求莫
榮無媿寕羸厥躬永燾爾嗣
孫武義墓誌銘
嘉泰末某爲武學博士福唐孫從之應龍以舍選奏
名後二十年某待罪史臣從之以守叙州還奏事闕
下過余泣而言曰嗚呼尚忍言之先君以慶元二年
春二月弃諸孤應龍貧且賤葬故緩嘉定元年
卜寧德縣之孝灣惟丙食厥月葬我先君以
妣鄭氏祔又未有以識諸竁也應龍不佞階緣科第
洊領州符又累被兩朝追命令先君爲武義郎妣
人將以命書告第而墓門之石若有待然重惟昔者
右庠之席應龍幸有位焉則以是累子不爲無詞余
每惟積善之有慶非曰爲某事則有某報也方寸之
動巳所獨知而見乎蓍龜動乎四體顯然其不可揜
况其子孫固一氣之感者乎余不及與君接而知從
之巳久嗚呼余曷敢不銘按孫氏系出江表其居福
之烏石山下者故光之固始遷也後又徙長溪之西
鄕五代時割西鄕以西爲寧德縣故君所居號寧德
之寬嶺曾大父勸大父藏皆不仕父舉取某氏生三
子男君爲長諱景玉字公輔資醇重接物敬以嚴旁
通隂陽地理書客有所欵扣語絡繹不窮閩土狹而
民稠浮屠氏歲所入厚於齊民民勤瘁節縮僅僅給
㐲臘而浮屠利田宅美衣食故中人以下之産爲子
孫計往往逃儒歸釋君習其俗而從焉日積月累生
理用饒營室廬卜宅兆凢以承寧考志者靡不殫竭
兀惡聞訟獄冡子游學未返有強盗入室君熟視聽
其自去旣瞷知其人亦不以千有司其遵畏涯分大
抵若此年七十有四以卒鄭氏同郡小將人以勤儉
相夫子年前君卒子男四人長世長次某次
應龍今積官至武節郎新差知靖州季某與仲俱學
浮屠孫男七人女四人曾孫男女一人銘曰
廼基廼捄廼有闔廬匪菑匪畬匪其貯儲天之胙善
至密不䟽式糓後人永念拮据
孫和卿墓誌
余遷靖之明年閩人孫君遇從其族父來爲守博志
而強善以余之進之也從容語及其大父事泣數行
下且曰將有請焉而未之敢余曰何傷乎亦孝子慈
孫之情也明年以其父坦之所書事狀謁誌則君以
靖康元年生以嘉泰四年六月丙午卒且地相去世
相後若此况如余之獨學寡聞安足以知君乃即其
狀而叙之曰孫君和卿諱調系出江表世居光之固
始唐末徙福之烏石山歷數世散處長溪縣大留村
數世又徙龍坡曾大父某大父某皆不仕父某號柏
巖居士母葉氏君少有異質長通經子百家之書長
溪自唐神龍元年薛令之初舉進士士知鄕學
國朝中興初眉山師彦立古時號義丰先生講授于
縣之十里曰赤岸一方士習爲之丕變迨君講授邑
中發明經術砥厲名行時亦號龍坡先生閩俗善爲
浮屠君務以攘異端正人心爲巳任縣令下車必首
咨訪蓋館于校官者垂四十年前後著錄之生不下
千人由是文物彬彬輩出與義丰分魯焉耻爲世俗
輭媚語故試有司率不合堂之東偏曰寄隠堂聚書
千卷藏修息游其間舉世之所謂可悅者一無以動
其心焉嗚呼自屬民之法廢閭塾不修民無父師少
師之教於是乃有鄕黨自好者合國人子弟而私淑
之譬如大玉孚尹雖不幸不以鎮天府祼清廟然含
英蓄華輝潤一方所及不旣多矣乎裒其遺文得易
解書解詩口義各五十卷左氏春秋事類二十卷冊
府一百卷龍坡文集十六卷子男二人坦夫甫甫早
卒女子子二人長適郭德彰再適黃復次適進士林駿
曾孫男一人坦夫將以年月日葬君于
某所以陳氏配是爲誌
歸州推官承奉郎致仕張君墓誌銘
君諱宗說字巖夫系出東漢平子其後南徙居廣信
郡子孫散入閩嶺五代初唐州長史乂追贈𥙷闕生
五子長保寅次靄官至左司員外郎今居于崇安縣
之白石山前者皆保寅之裔曾大父德運行成名立
學者稱爲白石先生語在建安郡乘大父禀不仕父
璋以累舉恩得官初尉池之石埭轉丞邵武之建寧
循從事郎即所居官致其事改承奉郎母高氏同縣
將村人故武經大夫某之女繼母江氏建陽北樂人
故通判某州𣏌之女君刻志勵行尤善事繼母未冠
舉于鄕遊朱文公先生之門得爲學之要聳善扶誼
厚親睦鄰邦人愛重之紹熙五年有盗焚掠里閭由
西而東盡君之鄕境而返後五年復作自東而西亦
及境而返咸曰此善人也謹母犯鄕鄰旣賴以免乃
因人情倡爲義甲一家有警則甲衆畢集盗以屏息
光宗踐祚君以累舉恩授官時朱文公以忤權貴
人免官君率僚友逆諸武夷會于精舍君語及時事
感憤激烈文公喟然曰巖夫眞可與語爲張飲盡歡
書樂府一闋命同志歌之且題名以識歲月今石刻
猶存初調江州湖口尉屬開禧北征縣當孔道師費
百出君董餉役撿吏姦民以不擾授歸州推官當上
即追惟考志亦致其事改承務郎後二十年
今上嗣位以恩轉承奉郎自號玉峯逸老恬於寵利
無聲色之奉家事授之二子唯詩書自娱樂道人之
善而略其過建豐爲冨沙之名鄕君刑善千里人尊
哲艾禮名勝振貧乏字幼孤而一門之内父慈子孝
兄友弟恭故仁遜之風興焉以寳慶三年四月壬辰
卒十月巳酉葬于崇安縣仁義鄕嵐頭蘆山之下其
子壻江叔文狀其行求文以識諸竁余惟士之進退
去就亦惟反諸心而慊考諸義而恊所謂七十而致
仕者特約爲之制耳若樂行憂違翔集色舉固不是
之計也夫使載高位食厚禄則大將行其道次將行
其言非容容爲禄仕計也猶未免乎禄仕也則辤尊
而居卑辤冨而居貧免死而巳矣若上焉不能以有
行也下焉不出於爲貧也禮際未善也陳力不能也
有一于是而託尊冨以爲禄仕假民社以自豊殖其
於義也何居有如張君老不待年令德表裏純名始
終吾故喜聞而樂書之取同縣胡氏文定公之族也
生二男子椿年南劒州將樂縣主簿樗年與鄕舉女
二人江叔文即長壻也今爲承議郎知靖州永平縣
擢通判靖州次適昭武黃順之故儒林郎緫領湖廣
京西財賦所幹辦公事孫男五人時燀時煇時焯時
燂時燡孫女四人長適江維寧次適江鐩舉寳慶二
年進士第謂撫州宜黃縣尉即叔文之冡子也餘未
嫁外孫男子六人曾孫男女二人銘曰
物競而獨止人涉而卬不精藴而神内守志彊而氣
亦至二十年間退之味八十三康寧之歲與其徇物
以喪巳嘆老而嗟卑也
處士黃君墓誌銘
黃氏自金華徙分寧至光禄卿中理生五子其三爲
湜大理丞庶之父太史庭堅之大父也四曰淳淳爲
太常少卿則縣丞康之父紡之大父也紡兄弟
十有二人是時族人有侍御史某家于荆紡往從之
尋又游學于長沙愛彬陽山水徙名數焉隷業于學
官之游藝齋講學不怠邑人有爲長沙令曹某詣郡
舍于學官之側夜聞誦書聲翌日從學掾得其姓名
進而問其世遂以子妻之而館焉即今郎官里上應
坊也生五子三曰中臣中臣生彦明取王氏生四子
君爲第三諱師南字鯁卿取何君某之女何君通判
某州君就試轉運司而州教授適司校比密以私居
諗君君曰人稟命有定分辤焉何守廉州州胥以受
賕下吏使人訹君曰苟得免請以一斗珠爲報君曰
此言奚爲至我且事在有司吾得而知乎又辤焉其
學務以謹獨畏知不爲利禄計年幾四十始舉于廣
西路轉運司旣試春官不利遂弃去築室于所居桂
坡之麓辟塾延師以學諸子琴書滿室賓客盈門浩
然將終身焉慶元三年終于正寢享年七十有三越
五年何氏卒享年七十有八君葬于來陽縣平陵鄕
馬王嶺尋歸葬于縣之桃源大父墓之側而何氏祔
于峽村祖妣王氏墓之東子男四人長瑰早世次珍
以鄕舉該特恩今爲靖州軍事判官次璵次璲女二
人長適陳康年次適李多聞爲欝林州司戶參軍孫
男六人汝諧汝說汝止汝遜汝礪孫女三人長適陳
康年之子天竒次適向文簡七世孫汝振次適資汝
揖今主零陵簿内外孫男女人先是余舉進士
始識珍都城後三十年相與道舊故珍泫然以先墓
未銘爲請乃爲叙而銘曰
雖誘弗廷雖訹弗挻老壯而窮堅以終其年式糓後
人勿替有延
從義郎胡君墓誌銘
紹定改元之冬余放靖未還金華胡潛介其婦翁通
判靖州邵伯方笥以書來曰潛不天以禍吾父寶慶
三年九月巳亥弃諸孤紹定二年三月乙酉旣即金
華縣之從善鄕上高原葬焉墓道之銘莫夫子若而
潛也無以自進於門牆黨因其舅以及其甥諸孤之
幸亦云從也試摭其狀胡氏自安定先生世居海陵
後徙婺之金華宣和間清溪寇起剽掠鄕邑五世祖
友聞戰死合葬于清塘遵古制以昭穆葬今稱胡家
大墓山隂陸務觀游嘗爲之銘君距大墓五世諱大
異字同之少自克厲冀大厥紹儒科不逹勉就右選
初調寕國府旌德酒官部使者見知委攝縣事訟清
政平監行在激賞西庫會遣使金國君以才選爲介
訖事詔增一秩再調台州兵馬監押秩滿堂授提舉
邕州右江兵馬母卒不行服闋授行在侍衛步軍司
毉藥飯食俄寢疾以殁君爲人沈毅而寬明橋梁隄
築之事凡以利人無不爲也婺多冨人里正長募役
吏舞文爲姦利君捐田爲義役倡規畫并然嘉定十
六年詔修復經界是役幾廢君力持之又頼郡侯相
與共守廑廑勿失余每惟王制既壞民散而無所繫
仁鄙壽夭貧冨強弱爲吏者弗及問也甚則有罔而
奪之者矣幸而一鄕一閭猶有忠信誠慤之人聳善
扶誼以維持保受之義則母問其所及之廣狹人而
術斯也不有禆於政教乎嗚呼君之銘也余曷敢曰
不可君享年六十官至從義郎取范氏文正公七世
孫也三子男潛渭漸三孫男似儋圓二女子嫁承信
郎新監潭州南獄廟趙希遦文林郎新池州司法參
軍趙與珀銘曰
匪仕之榮而志之施匪譽之要而義之爲匪銘之美
尚嗣人之詒
於夫人墓誌銘
始余官冑庠天台張子益先之來爲博士弟子員厥
二十有三年予迁靖又三年而子益來爲州教授從
容語及家事蹙然曰吾婦氏將有謁焉而未之敢予
薄而問之予與子益友也子益有骨肉之愛而予得
恝然乎則辟席而進曰予外姑卒于開禧二年二月
辛未今歲再終矣史巫紛若實操封竁之柄迨紹定
元年十二月庚申始克窆干翠巖山樓谿余氏先塋
之鹵原予也學先王之道疑不以簡喪綏葬爲可婦
之兄曰余由將以銘請而吾弗敢致也子其許我乎
使誦其事則由之父䕫所爲事狀也其略曰吾妻於
氏世爲台之黃巖人父進武校尉光時祖父然曾祖
父齡吾妻幼莊重孝謹校尉死母胡氏有心疾侍膳
藥漱浣左右無違既歸余氏則以所事母事舅姑敬
共夙夜承事賓祭䕫夔先君子樂爲善客至無留門
吾妻先意議酒食有反調官乏資思贍之不能吾妻
出奩中金以告里之黃氏有二女孤貧無依先君字
而嫁之則又助之凡此類弗可勝數予喟然曰是雖
婦德之常亦人所難能也姑止是爲子誌之子益曰
抑吾姑之善也不寕維是吾聞諸婦曰吾母承寕族
姻容禮娣姒綏御妾妮燠休貧弱一門之内盎然以
春而自律至嚴每誦古人夜行以燭之語未嘗越足
禮法予曰子益之言宜信而予也罪放之餘也雖然
予曷敢不銘銘曰
母良其子舅順其婦夫貞其配子慈其母壻義其姑
我銘其墓
重校鶴山先生大全文集卷之八十
