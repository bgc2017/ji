重校鶴山先生大全文集二十三
狀劄
辭免召赴行在狀(三月十八日)
伏準今月十四日尚書省劄子備奉聖旨李&KR0811;魏
某范子長並召赴行在某位下人微不當僭有辭
免伏念某孤遠之蹤去秋以侍養不便力蘄外𥙷誤
恩從欲卑守近麾萬里西歸今春僅至蜀口脫身風
濤寇盗之區謂將善還田里以需闕次而遽聞逆曦
之變義不容與賊俱生亟回江陵以俟平定敢謂
清朝柬記憐其間關狼狽再頒收召自當聞命首
塗即趨闕庭竊緣令來逆曦授首蜀道巳通欲望
朝廷特賜敷奏寢免新命仍令待嘉定元替羅植闕
以便私計實出洪造
辭免召赴行在狀(四月二十六日)
照得某準尚書省劄子閏四月二十六日三省同奉
聖旨魏了翁召赴行在某位下人微不當僣具辭
免伏念某曩以疎陋久玷館學歲在丙寅以侍養不
便力蘄外𥙷誤恩從欲卑守漢嘉歸去蜀口適遭興
賊之變亟回江陵以俟平定繼叨收召聞命未幾
復報誅賊遂具控免申告朝廷一面起發㳂途聽
候指揮行至廣安軍方被寢免之命仍奉所生之
親以還里舍待次年餘方杜門以便親毉藥忽又凖
今來新命在於寒遠實極寵榮况聖上緫攬之
初鴻儒碩輔咸萃本朝么微晚生得此望表自當
聞命首塗即趨闕庭以觀更化之盛冀及明時
少容展竭竊緣某向來陳乞𥙷外之日正以所生之
親不諳風土氣疾時作歸途又以聞變往返泝㳂今
驚魂甫定若再爲萬里之役必不能將親就養人子
之義實非所安欲望朝廷特與敷奏收還召旨姑
卑眞祠或仍與在外一合入差遣庶幾稍便侍養不
違初心
論四川改官人積滯劄子(上四川制置)
某伏見四川改官人引見員額自數年來班次之久
有至六年以上者人才滯淹莫此爲極利路帥司嘗
有申請竟從中格制司又嘗刷具邊邑再以奏陳雖
即報可然猶候換給日方理須入月日邇者明禋肆
眚逓䟎二年亦云異數然尚有四年積滯終未有以
大愜士心竊嘗參稽議者之說蓋曰人之精力有限
今棄之於方壯而用之於旣衰急賢渴治宜不若此
又曰所在縣邑類多闕官今不以委之於京官之稍
自愛重者雖以選人之貪懦右選之麄庸者亦得以
例爲之或委之於初官之攝事者又說曰以三人奏
舉關陞又五人保任改官夫八人者旣以爲可用矣
則當汲汲用之乃反因舉主及格投之閒散至於五
六年之久是不惟無罪而廢黜之且反不若未有舉
主則猶足以禄仕也是三說者誠士論之所通患然
言之固巳爛熟而朝廷卒未能有所變通於此則以
言者徒能爲淹滯者慮而不知爲國家事體惜耳
某竊惟國家事體務在奉行故事謹守成法祖
宗巳有之規不可以輕紊祖宗所未有之事亦不
容於刱爲今君臣上下保治於小康動由舊章罔有
改作用能憑藉扶持躋世熙洽明效大驗蓋可略暏
然獨怪夫今日之事旣曰動由舊章而獨於改官人
待次一事本非祖宗舊法或者尚曰䟎班放行恐
非故事此某之所甚惑也國朝自天聖以前諸路
薦吏未嘗限員而在京臺閣及常參官皆得薦人舉
員雖寬條約亦簡而改官者不過數十人其事與今
不相似某更不敢遠引止以慶曆以後明之且自慶
曆視天聖舉員則旣狹矣條約則旣煩矣而改官之
數歲日益增然選人磨勘應格者猶不越旬日即得
引對未有待次者也皇祐中始有待次者六七十人
吏部即以爲言治平二年又積至二百五十餘人賈
直孺爲御史中丞力陳滯留之弊三月辛丑詔書即
命輔臣圖所以更張之迨元豐著令乃以五日引一
甲每甲引三人蓋專以班次積滯爲慮元祐初政又
慮垂簾日門謝或有淹延令崇政殿引見訖即赴内
東門謝所以爲改官人慮者委曲若此至紹聖忽復
元豊之制相承至于紹興未之有改至隆興之初始
以八十員爲額而吏部巳謂員額拘礙必致留滯詔
吏部且依常年放行乾道三年東南改官人以百員
爲額而四川以二十人爲額吏部侍郎黃鈞以爲多
寡不鈞乃通爲額百二十員由是改官人無復有待
次者七年十月僅有溢額者三十餘人至來春引
見吏部以爲請詔特令具奏引見由是更不限定年
額夫自冬徂春不過待次三閱月耳當時之論巳深
以滯淹爲憂亟令引見更不限額至淳熙始以臣僚
一時之請再定八十員爲額員額之狹蓋自此始而
四川僅存十五員之額亦前此之所未有也然員額
雖狹而時有䟎放只如近年楊端明帥蜀嘗以爲請
旋即施行吳侍郎於更化之初又嘗建謂待班人一
面作邑亦復報可蓋未有若今日待班之久者也且
四川監司帥守每二歲約通舉改官三百餘員當有
六十人改官雖不以盡然且絶長𥙷短亦當有四十
員今每歲止以十五員爲額故滯淹之數自五員而
積也又如科舉取士南宫約三百人四川類試約百
人是四川亦當四分之一若以每歲引見改官人八
十員以四分之一言之則四川亦當得二十人之額
今止以十五員爲額則滯淹之數自五員而積也東
南一百三十郡歲得五十七員及捕盗公貝改官是
二郡而得一人四川六十郡而歲得十五員是三郡
有竒而得一人額之不均亦莫甚於此故東南之班
未嘗溢額而四川之班每待久次其利害蓋亦曉然
况自近日以來制置大使司歲有職司狀十五員選
人改官每以職司爲慮今一年便有一班之數則改
官者因此稍衆積滯之因亦未必不由此七八年前
待次者不過一二年而止雖逓䟎二年而尚有四年
之積祖宗故事有罪者展年引見今舉員旣足而五
六年方得引見是使天下皆爲有罪之人似於明時
待士之體有所未周急賢之道亦不宜若是其緩重以
祖宗舊法亦不若是方今務在奉行故事而獨此
一事固守近比輕變舊章良爲朝廷惜之意者
朝廷亦未必有意於輕變舊章特未有以是告諸吾
君吾相者制置閣學侍郎方以脩名偉望典領方面
有如人才之久淹朝政之久曠比比皆然如某鄙說
或有可采盍以上之朝廷有如慶曆故事不越旬
日即得引見元豐以後故事五日即引一甲乾道三
年故事通以百二十員爲額不爲東南四川乾道七
年故事將待次人特令引見更不限定年額此皆載
在故府猶可覆視若曰時異事殊不容膠柱則求之
近比如頃者丁卯戊辰嘗所施行或盡數䟎放或一
面注縣儻舉其一而行之豈惟人才無滯淹之嘆凋
邑無闕官之慮而於朝廷急賢渴治之意所關甚
大爲士者似亦得以免於舉員旣足當遷而黜之誚
也陵節儳言某知罪矣
辭免除直祕閣知瀘州狀
某倏被寵靈莫知攸措顧人微位下不當輙有控辭
然念寓直木天蓋示有功之勸作鎮方國亦疇巳試
之庸而某賦質窳蒙涖官曠弛旣點讞平之寄復塵
漕輓之司雖勉竭於頓庸曾未知於𥙷報敢圖異東
忽誤恩除還十三年策府之舊遊卑四千石列城之
新命荷恩至此揣稱蔑然黨拘出位之嫌弗控循牆
之避雖逃公議汔愧初心縱以瀘南空官且令承乏
豈容延閣異數躐卑非人某見巳擇日祗拜成命遵
照元降指揮前去交割新任職事外所有直祕閣恩
命欲望朝廷特賜敷奏寢免施行
申尚書省乞檢會元奏賜橫渠先生謚狀
照會某前任潼川府路提刑兼權運判及後來正除
運判日曾兩次具奏乞將先儒周頥程顥程頥特與
賜謚俱荷聖慈並賜俞允天光俯燭正學昭明藐
然孤蹤信謂榮幸惟是第二次奏狀貼黃爲故崇文
殿校書郎同知太常禮院橫渠先生張載併致易名
之請蓋爲四人有功正學事體一同聞巳曾下禮官
勘當然至今四年未嘗施行學士大夫不無觖望照
得橫渠先生奮乎關中闡明禮學窮極道奥徧覽而
獨造兼體而不累其於理氣性命之分屈信聚散之
感發前代不傳之祕示後學有巳之端不疑所行不
懼獨立蓋間代豪傑三先生之羽翼也方卒也門人
嘗欲謚爲明誠中子程純公問司馬文正公則謂弟
子誄師不合於禮元祐四年秦鳳路提點刑獄張舜
民有請於朝謂先生學際天人誠動金石著書萬言
隂陽變化之端仁義道德之理死生性命之分治亂
國家之經罔不究通蓋孟軻楊雄之流如荀况輩殆
不足進自其旣卒中外臣僚錄其平生以言于朝或
乞賜田或乞錄用其子或乞降謚今乞檢會臣僚累
奏於三者之間凡可以厚其終者舉一而足庶使褒
賢之典獨見於夲朝舜民之奏可謂懇切而歷年
浸多終未講行乃自比歲得其傳者如朱文公張宣
公吕成公先巳賜謚爲之倡者如周元公程純公正
公繼亦得請尚此獨闕寧無遺憾欲望朝廷特賜
敷奏檢會某嘉定十一年内奏狀再下禮官遵照近
例速與賜謚上以𥙷先朝之闕典下以慰學者之公
望其於新民善俗所關不小
申尚書省乞蔭𥙷表姪高斯謀狀
某伏覩慶元重修令帶職朝奉郎以上初遇大禮應
蔭𥙷子孫而陳乞蔭𥙷期親謂見有子或孫白身者
照得期親則嫡兄弟之子皆是若使同姓嫡兄弟則
固不待言然亦有元是嫡兄弟而偶因出繼者若緘
嘿不言則朝廷無由悉知敢犯嚴譴輙有控陳以
冀垂察伏念了翁之祖父娶高氏生七子男其第六
子曰(孝璹)以祖母之兄高(黃中)無子自襁褓間取養(孝璹)爲
子後來(孝璹)旣知爲魏氏子嘗欲歸宗却因以請夲
州文解有名籍在禮部恐費申明遂遣了翁代歸本
姓比歲夲生父母殁了翁兩次並乞解官持心喪巳
蒙朝廷允許惟是生育劬勞之恩終未有以報塞
又念今官及帶職員郎而本生父母不得封贈合該
奏薦而嫡兄弟之子不得與欲歸本宗而父母之命
不可違一念及此莫知攸措偶因讀史至三國志其
間一事偶與此合且朱然本施氏子也朱治未有子
然年十三治取以爲嗣然嘗請歸夲姓吳主不許然
旣卒父喪乃表其子續還爲施氏後以奉夲生祭祀
乃知此事揆諸人情或在可察了翁㐲見本生父嫡
長子奉議郎高載與了翁係同胞兄弟辛勤一第官
末及員郎而卒有子斯謀在了翁爲本生父之嫡孫
親兄之嫡長子前一次明堂大禮了翁合該奏蔭緣
丁本生母喪有礙陳乞今再遇大禮了翁雖有二男
並係白身若論人情豈不欲先任其子緣本生之恩未
報私心實有未安今來妄意欲將合得恩澤一資奏
𥙷親兄之子高斯謀庶幾憑藉寸禄以奉本生父母
祭祀則上以彰聖朝孝治之意下以慰人子報親
之心委非小𥙷如蒙朝廷矜其區區報夲之誠出
於眞切别無它覬即爲敷奏時依所乞則續當依條
式别具狀召保官陳乞
辭免除起居舍人狀
聞命自天蹐躬無地伏念某階緣薄伎塵玷儒科作
牧作監雖久勞於外服非卿非監遽躐冠於庶僚廼
於三年更迭之間兩拜元日召除之命荷恩異甚揣
稱蔑如而况載筆右拗聮煇西省兹公朝之盛選而
儒士之榮觀非所據而據焉方慙久假莫之爲而爲
者曷誤眞除念明時不至於乏才雖成命奚嫌於反
汗欲望朝廷鑒其衷悃賜以敷陳俾仍服於舊官
圖終酬於異獎所有恩命某未敢祗受
丐祠申省狀(閏八月十六日)
某冒干嚴分僭有控陳某猥以空疎充員記注饕榮
無𥙷挻咎自招頃自八月以來忽染瘧寒之疾遽投
剛劑速取痊平而留毒熏心藴熱不解肺肝熏灼嗽
逆上衝脉息沉綿肌膚銷鑠醫屢更而莫效藥巳徧
而罔功自憐薄命之浮危上負清朝之簡拔重念
某起繇寒地早玷儒科大行皇帝慶元龍飛首被
親擢尋以學官館職歷事嘉泰開禧旣詭外庸洊叨
劇寄兹又猥從禁列日望清光始終恩榮度越流輩
近者駭聞末命力疾造廷嬴頓之餘一慟幾絶幸蒙
予告全護餘生然而弓劒方新不與攀號之列几筵
如在莫伸朝暮之哀哭泣悲摧益增疾狀矧嗣皇訪
落之旦正始初精厲之時願以疲駑之軀少伸臣子
之分乃自纏於災疚曾弗遂於糜捐内愧私心外慙
公議尚靦顔於乃位將速戾於厥躬伏望朝廷特
賜敷奏洞察忱誠之請俯矜危迫之情姑卑祠廷生
還里舍儻未填於溝壑尚圖報於丘山
再乞祠申省狀
某上冒蕭鈇之誅洊瀝忱誠仰干造命某廼者力疾
自陳願匄叢祠少延旦夕之命愚誠未格尚閟俞音
自揣位下人微豈應洊有童瀆而奄奄餘息生意索
然敢復瀝陳上希從欲重念某得生多幸罕所疾苦
筮仕垂三十年未嘗一日以疾謁告庶殫勤瘁少𥙷
迃拙而今兹一病瀕劇不聊有生身遭惔焚命在絲
髮矧六龍御天之始公卿百辟咸造在庭螭拗記言
詎可曠職而某猥以負薪之疾杜門飬痾形神支離
氣血枯瘵非假以歲月屏去人事一意休養則病根
不解少有觸撥隨即發動必將日朘月削以速危亡
伏望朝廷特賜敷奏矜其一再所請盡出血誠更
無纖毫矯飾姑卑祠官之禄俾得以生還田里儻旬
歲間浸有更生之望則猶能極竭駑鈍再效使令某
情迫詞殫抵冒嚴譴下情無任延頸俟命之至
辭免除起居郎狀
倏被寵靈莫知稱塞伏念某一從蜀道再點周行聦
明不及於前時名實未加於上下冡宰掌治司馬掌
政徧叨列属之榮祕書非監太常非卿又忝庶僚之
長遂晉聮於西省俾入侍於東墀旣分量之巳盈致
恫&KR1539;之交怵重惟末至早仕先朝乃於刀劒之上
賓不與冕裳之出俟况嗣皇新服厥命羣臣咸造在
廷而當嬰疾之餘數上祝釐之請素餐若此清議謂
何宜居幽黜之科盍誤序陞之渥左之左右之右慚
無記言司過之能可不可然不然必有求去得遷之
誚儻遂安於次𥙷將自速於阽危欲望朝廷特賜
敷奏覆眎累陳之牘丕昭從欲之仁亟卑祠官改圖
邦哲非惟少遂微臣陳力之分庶幾不累公朝知人
之明所有恩命未敢祗受
丐祠申省狀
某不避嚴誅僭陳危懇某猥由䟽逖再點班行分量
旣盈咎灾狎至去歲之夏暑威所侵偶爲庸毉誤下
剛劑藴毒不解以阽於危正當訪落之初數上祝釐
之請而愚誠未格反玷序遷黽勉支吾因循留滯自
春涉夏氣候和平雖病根未除而疾狀不作乃自庚
伏以後炎㪣外攻氣類相求舊證復出肺肝熏灼嗽
逆上衝曾經耗傷之餘所存血氣無幾至寒之劑寧
容再試平𥙷之藥又不相投自揣餘生未知攸濟及
今未甚不即哀鳴亟辭寵榮退就間散則遷延歲月
寧望生全欲望朝廷特賜敷奏檢會去歲累申卑
以祠廟差遣一次庶休疲瘵以免危亡干溷鈞嚴下
情不勝皇懼
再乞祠申省狀
某輙犯威嚴再伸悃𣢾某頃以炎敲所鑠舊疾復侵
雖形體未衰衣冠粗屬而根苗弗剪歲月滋深或卧
興之不時或喜愠之攸觸頭岑岑而若醉體熇熇以
如焚自揣浮危速祈閒退而忱恂未格詔旨莫俞
早夜以思進退維谷矧惟初政分任羣工洞然無疑
倚以共事獨抱戅愚之質無能損益於時雖乘集而
不多雖百無而何關支持病體俛仰周行終亡用於
明廷徒有慚於夙志用是累陳私懇頻瀆公朝敢冀
鈞慈特爲敷奏假之祠廪俾返故鄕若幸保於生還
誓勉圖於後效
重校鶴山先生大全文集卷之二十三
