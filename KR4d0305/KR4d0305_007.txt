重校鶴山先生大全文集七
律詩
次程少逸餞楊叔禹(汝明)教授
載酒時從執戟郎雅知清望稱鴛行肯來芹泮提英
裁要取芳編閱舊香玉倚蒹葭方借潤珠移甓杜陡
寒光臨來莫恨車無角凝睇雲霄紫鳳翔
和史少莊登山韻三首
䞉喜向前坡人情奈怯何君今高着步直與陟嶒峨
田間逢醉尉人道誤誰何世路日杲杲冥行宜見呵
母謂支山險此山能幾何﨑嶔十年夢知歷幾蹉跎
和李參政(壁)龍鶴菴廬二首
落紙新詩萬口傳逍遥舊夢記坡僊明虹短雨下平
楚老鴈長雲横半天澗底青松不改色檻前流水謾
安筌寄聲多謝無名子莫攪詩翁秃鬢眠
古往今來一貉丘行藏有道坎還流鳳凰池上春風
夢龍鶴山頭夜月秋閒曳深衣聊獨樂有懷連璧賦
三游何人得與余心會野水黏天一片鷗
和李校書(&KR0811;)沐川三絶
靜看青山簇䯻鬟動觀碧水漱潺湲若教此景來酆
鄗争奪應成觸與蠻
花時乘傳奈邊心撩弄新詩逼少陵詩到湖邊春未
老不禁春思也微吟
玉節行邊春正濃邊頭壯士簸旗紅何當平賊攜諸
吏徑上高寒翦翦風
次韻外舅楊崇慶(熹)以詩相招(三首)
炎威翕翕正鏖人惟有西風不世情困卧小䆫倦賓
客吹將好語到巖扄
去年湖上看花時拍檻呼魚酌酒巵魚計主人巳非
昔猶驚故處上鈎遲
寄語荷郎且緩開山中衣製要君裁不隨褦襶觸熱
去待學山隂乘興來
李參政(壁)見招遊龍鶴山歸途有作
上有高峯樹倚天下臨深澗水生煙陶鎔泉石山中
相舒卷雲霞地上僊松色呼兒開後檻筍輿爲客過
前川不因同落天涯久那得巖扉共此緣
亂澗穿雲十里閒好風吹袂出重山潺潺流水半歸
壑唧唧候蟲皆閉關興念歲時驚變態静觀物化識
回環並溪的皪梅花樹巳帶明年春事還
和范少才(孑長)詠雪(三首)
底處呼滕六催將歲事闌䆫明朝采爛枝瘦夜光蟠
炫晃山林老模糊天地寬曉琴絃欲折難忍溧陽酸
隨踏曉巖去殿頭金井闌路門圭璧委雙闕絳青蟠
拜手朝紳肅憂心旰食寬歲麋今有望寧復壓𦵔酸
寒隂彫草木枯葉委庭闌蒼聳孤松秀青敷萬竹蟠
封條纔貼妥見睍復欹寬但使根長在母憂風哭酸
恭和聞喜宴賜毛自知以下御製
昭代賓贒禮意誠鎬京設席藹儒纓龍飛十二周星
紀鵬運三千擊水程(一作升歌呦鹿三章雅送上溟鵬六月程)雲漢成章新
寵渥鈞天張樂播和平微臣置饋申規戒賢網雖恢
用欲精
和張大著顚字韻(二首)
步弱扛豐分疾顚不將臭腐易芳鮮眼前富貴蟻奔
垤膜外功名鷗避船忠憤無因塵乙夜隱憂深覺負
丁年一䆫風雨看書卷三度京梅雪可憐
倀倀趨局暁衣顚妙語飛來墨巳鮮太一藜然分夜
隙蓬萊海闊接風船臨卭詞客雖末至淮海簽書非
少年獨抱區區無我察聮篇重拜玉人憐
張大著以韓持國綠樽紅妓事再和見戲復
次韻
世路羊腸幾覆顚如君操行雪朝鮮書胷滿貯宣和
庫學力要裝元祐船䞉喜孟龍來並世肯呼禰鶚與
忘年閉門笄珥無膏沐不作傾城馮小憐(北齊馮淑妃名小憐後王)
(惑之以致城䧟)
壯心十五亦狂顚十五年來洗濯鮮負郭元無三畝
宅浮家安有五湖船焚香讀易謝來况飲綠圍紅回
長年(綠樽紅妓詩乃韓持國在穎昌時年六十九矣)不是柳桃曾作惱安知世味有
妍憐
再和顚字韻時方議開邊
鼎象亨調戒在顚或捐常饌美時鮮鷙形不匿麏投
麓劒影虚張蛟繞船壯觀要還全盛日圖回須似中
興年掩關雷雹驚春夢憂國丹心只自憐
和胡秘書(有開)學中釋奠
祠官環䆳殿晣燎嚮晨光工有歌咸夏人無問國庠
(古樂府祀光聖先師歌咸夏又舒元輿有問國庠記)豆籩陳吉饗磬管奏和鏘盛事
留篇什賡酬愧不揚
題袁(天將)追遠亭
朱棗離離實巳稀白雲閒傍隴頭飛囝(音蹇)思郎罷那
得見父曰子行胡不歸樹静風號終莫待桂芳椿老
苦相違舍南舍北尋遺響衰草寒煙夕照晞
寶劒初期多擊鮮嗟嗟何及淚闌干美官孰與承顔
樂豐祀何如啜菽懽巳矣親容生死闊要知好道始
終難共惟出自期無忝留作松楸久遠看
次韻費同叔解嘲
乞得身來作外臣冲然肺腑自韶鈞鹹酸獨覺水中
味形影相依鏡裏眞入戶方聞夫子樂近前孰試相
君嗔昊天明旦司游衍環堵嚴於百萬人
低頭涸轍問波臣沃以嘉言力萬鈞逆耳倒言誠愛
助解嘲謝謗返離眞若微君告誰能及幸不吾欺乃
敢嗔彼是紛紛姑勿道所期終誨作全人
次韻丞兄聞丁卯十一月三日朝報
龍章晨下九重關帝敕元兇出羽山揭日行空破昏
闇乘風縱燎絶神姦須看文正昭陵日孰與忠宣元
祐間更願和平培治體儒臣千歲侍天顔
儻來得喪本無關或爲鴻毛加太山縱昔尹鼯寧有
損及今投裔枉爲姦公私界分分明甚狂聖途程念
慮間初學粗知眞冨貴從今克復願晞顔
次韻虞永康(剛簡)題滄江書院
解后滄江半日閒一川風物闖柴關正從逝處識流
水更向静時觀遠山有詠皆春誰與點無時不學子
晞顔相逢一笑忘言處月墮波心不記還
次韻虞永康讀易有作
室中萬象本寬閒門戶何曾頃刻關未始有時觀太
極不終止處認兼山人文自昔先犧昊天賦云誰不
孔顔有志未能今得友從今迷路儻知還
再次滄江韻(二首)
夏畦初雨桔橰閒讀易幽人晝掩關厚築根基方考
室不辭卷撮要爲山䞉栽晚歲松筠友長伴凔江冰
雪顔門外斜陽迷客路屋中行李去家還
野迥江空雲意閒清風喚客度東關槮槮竹栢青垂
地炯炯賓朋玉立山酒爲心知一開口話逢理到兩
舒顔歗吟風月江頭路此意羲皇向上還
次韻范少才(子長)在峽中寄李季允(&KR0811;二首)
蜀艇雲奔下固陵一壷浮峽便千金子來我往才交
臂人涉卬須又苦心北向雖無一矢發西風不受半
塵侵是非得喪今休問喜見戈槍卧綠沈
大明臨照職方州漢沔江淮澹若油剪薙荆榛開蹕
路護持𣏌梓聳岑樓朝綱人爲諸公喜國體誰知志
士愁讜議胡公不可作奉常今說有黃侯
次韻虞永康(剛簡)謝余過滄江
兩餘雲簇數峯竒公子江頭客𣢾扉白舫青簾亂平
渺黃雞濁酒話清微(謝玄暉詩霑沐仰清微注云仰清美之道)稻畦千頃睟
生色竹日一川搖静暉坐久東山初月上恍疑赤壁
舊時磯
和虞永康梅花十絶句
蓬蒿巳逐暁霜眠玉立孤摽漢綺園月澹風輕雲欲
壓精神千古對羲軒
不隨妖豔競花期葉落惟存老樹枝林下水邊時一
見相逢頗恨幾年遲
天然標韻聳高寒覿面松筠取友端直截語人人不
解等閒只作好花看
遠山雲抹半橫簮野色昏明水淺深庭外沉沉人不
到凛然玉雪對疎林
輕寒玉蓓試新妝巳識微酸一點黃生意溶溶無間
斷何須聞笛爲沾裳
重隂浩瀚渺無濱草木摧殘見本眞誰識江南一枝
信明年春事正催人
滄江卜室數年間畚築栽培僅息肩生色油然巳如
此箇中自有不須禪
樹花禽語恰逢時眞意相關兩絶竒獨坐黃昏先得
月呼僮點筆和梅詩
幽光冷豔照前坡花下期君不啻過木落江空歲年
晚此詩朋友望西河
世間無物可談空開落榮枯實理同百樹好花一編
易主人立處儼當中
安大使(丙)生日
恭惟天祐㲾奕葉際明良積德由文武生賢邁漢唐
粤稽資殿老降自皛山陽崧極申函粹東維傅啓祥
堂堂三代直赫赫萬夫望清廟圭璋璧明堂楓柞樟
詔成來鳳翥雲滃際龍驤誰誤元黃篚争馳赤白囊
攙槍星有耀晻曀日無光白晝鳴梟獍長衢縱虎狼
公卿失匕筯帷幄自金湯昔在齊劉豫前晞石敬塘
久爲虜臣妾深入漢封疆誰似機籌妙曾無矢鏃傷
邊城長男女農畝遂耕桑惠澤孚禽獸威稜憺犬羊
報勲隆爵秩紀績滿旂常事業侔伊吕功名陋霍張
巖巖千仞壁納納百川航經國般營室憂民旅念鄕
直方坤立德中正泰包荒天錫公難老神扶福孔穰
冲襟凝日谷温語瀉天演壽域周三蜀春祺徧一方
蓬巒擎屭贔壷玉扣鴛鴦御府頒殊玩褒綸下十行
繡鞍翻昱爚茸纛立熒煌萬古功名樣千年節義香
九重新政理二枋孰維綱當宁疇耆碩非公莫便章
白麻颺殿陛金衮赴文昌會整乾坤了長令海縣康
作經七六藝致主四三王自顧蓬蒿質敢希桃李場
熊占祥入夢駧頌壽如岡畫地數勛烈指心成激昂
莫馳千里足親對九霞觴天漢江山美中書日月長
願言崇令德永作世津梁
次韻李參政(壁)見謝遊龍鶴山詩(二首)
北山嘗乞草堂靈娓娓高談折理精潑眼溪光無間
斷入懷月色太鮮明寒毛絡石清可數瞑靄蒸山濃
欲傾相對悠然無語處古今成敗一空枰
有鳥雲飛魚躍淵聖賢見處自天懸流隂卒卒謾空
過斯道寥寥誰適傳人境恰逢如擇地主賓良晤豈
非天二章發我無窮思不慊遺編對聖賢
次韻虞永康十月海棠(二首)
冷淡庭梅儼玉顔孤高翠竹聳脩鬟如何冨貴天然
質猶欲尋盟二友間
春意何曾間四時芸芸静處錦成帷非關造化呈新
巧鈞播無心自不知
李德秀致政以其生日前一日約士友至長
慶院訪梅花山茶因以爲壽(十二月四日)
流年苦被雪霜催惟有山中自四時寒色憗花妝歲
晚曉隂挾霧放春遲似嫌俗客不同調留與高人共
勝期但願多書冲佑考與君長伴歲寒枝(是日余間冲祐之報)
李德秀致政即席賦五言十韻用韻荅之
冬十有二月朞三百六旬高懷局宇宙良會惜參辰
乘興訪安道扣䆫呼孔賓襲人薰惠若奪目爛犀珍
風景乾吟筆林花眩醉䄄溪山逢舊識水竹樂閒人
歲籥逡巡換春煒次第新撫時嗟易失涉道渺無因
循物探天運冥心觀我身相期共無斁不與迹同陳
次韻黃侍郎(疇若)滄江海棠六絶
妙處東皇可得知溶溶生意不停機雨寒日暴渾無
賴憑仗陽和爲解圍
沙暖花香弄午晴苦撩詩思浩難禁偷閒不辨追年
少只有春風會此心
爲憐一片曉雲紅未放千絲暮雨濃調爕隂陽賢岳
牧滿川花意得舂容
慣踏郊原浩蕩春重來春與物俱新渠雖自有生生
意把握天機是主人
帝恐嘉花不易成好風遲日故來承繁紅錯眩漁人
眼不識滄江有武陵
栺麾紅紫思無濱抵當丹青筆有神百樹花閒一編
易主人意韻鎮長新
次韻王茶馬海棠四絶
一春風雨亂書堆挂口林閒未放開浩蕩和風褰客
被來看大樹簇池臺
善識花人盡倚闌不將榮悴等閒看繁華奪目春如
醉獨肯懷人問考槃
右清淑堂海棠
宅在道傍如寶坊一奩明玉颺新妝當年共賞人何
在萬里相思夢寐香(數年前屢陪吳侍郎錢少卿訪花屋故云)
右王氏花屋海棠
二十四番花信風川原無處着繁紅逢人謾說燕宫
舊廢址荒營瞑靄空
右燕王宫
次韻黃侍郎(疇若)生子
未用占&KR0561;泣懸知頭角疎芝蘭庭殖殖梧竹厦渠渠
虎子驅黃犢禽兒駕小車迺翁何以遺行李五車書
題梓潼廟
士生一世果何事道喪千年不得傳冨貴熏天隨手
盡詞華蓋世爲人妍直將了了聖賢質只辦區區文
字緣神爲斯人扶正學試教夢者一醒然
題上亭驛
紅錦䙀盛河北賊紫金盞酌壽王姬弄成晚歲瑯當
曲正是三郎快活時(三郎琅當郎上亭驛故事快活三郎乃明皇自謂也今市井猶有作土木偶人)
(以象之者)
九月八日類試別所與同事飲而痁作
彼顓氏子太鴟張藥褁丹瓢爲汝忙堆案文書埋白
日閉門風雨厄重陽酒嘗友我胡爲祟菊亦愁余未
肯黃閒玩羣隂藏九九花開身健竟須償
次韻監試潼川提刑張兵部(鈞)有懷家犀
形安宇泰即吾鄕花解隨人到處黃何事歸心起張
翰有來妙語出君房榮枯境裏自殊觀造化機中無
別香不見儋州安樂法隨花隨客作重陽
用黃侍郎(疇若)韻題宇文發運瑞萱亭(二首)
春風拍拍壽觴前人有何憂樹爾萱老眼未忘兒女
愛花隨人意瑞家園
花開鄂鄂自相親枝葉根心一氣春認得箇中眞血
脉孝慈天分匪由人
用李致政韻題臨卭陳氏所居吕仙所留回
道人來四字
負甕城邊間日月翻環門上幾春秋東陽謾識榴皮
字南郭曾偕柳樹遊踏雪飛鴻痕偶在寒潭過鴈影
無留至人御氣無今古妙處疑同上下流
燕新進士
巳辦書生場屋緣楓宸入對字三千玉階喜得方寸
地屋漏如臨咫尺天學自孔顔期用世道非堯舜莫
陳前便聽第一鴻臚唱衣鉢如余未足傳
送唐述之(季乙)赴廷對
快着青冥軟玉鞭稳騎騄耳踏雲煙便持金蜀無雙
譽去聽賓臚第一傳衆所望君皆爾耳人之好我豈
云然古來名下無虚士試玩盈科放海篇
巳未唱第後謝恩詩(得本於昌州盧兄)
聖皇學問冨春秋當宁宵衣渴壯猷鵠立銀袍天
北闕龍飛金榜殿西頭䑣池繆對三千字黃甲俄
輸一二籌初學粗知存大體紛更要洗洛陽羞
重校䳽山先生大全文集卷之七
