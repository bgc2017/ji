重校鶴山先生大全文集卷之六十九
神道碑
顯謨閣直學士提舉西京嵩山崇福宫許公
(奕)神道碑
嘉定十年女眞敗盟首犯淮漢其冬闚蜀剽西和批
天水奪散關明年春四川制置使倉皇進治利州大
將敗士相屬㳂邊忠義人忿於散遣之令於是西和
成州及河池栗亭將利大潭縣莽爲盗區羽書狎馳
蜀道震櫌顯謨閣直學士許公時守潼川先是公自
遂移潼積以時事爲憂會前起居舍人眞景元德秀
以書抵公曰昔侍右拗因直前爲上言人才淮退
消長繋天下所以治亂開陳未竟上忽宣諭曰許
奕骨鯁德秀對曰誠如聖諭公得書感激至泣下
益思所以𥙷報會成都路漕臣梁綸以邊遽關移公
頓足呼曰事急矣吾不言而誰言乃具錄以聞因
請速選威望大臣宣撫四蜀仍給降詔榜信必賞罰
以奬忠義以收人心刑獄使者丁必稱亦請竄名以
聞上得奏中夕封付宰臣眀旦奏事又問宰臣方
以蜀近事對蓋疆吏驛聞而行理後至耳遂詔綸與
待闕州郡公知必且得譴獨念夙被殊尤之知今不
忍坐眎狄難不卒爲上言也又奏忠義人雖巳就
招而虜禍固未巳也况忠義之招體勢倒持兵食頓
增未知攸濟且斬將之人未聞褒擢敗軍之將未見
施行事勢至此而不决將有後時之悔旣又上書丞
相涉筆數千言御史劾公欺罔秋八月丙午詔提
舉隆興府玉隆萬壽宫理作自陳先是以言者論公
牒避親舉人過數降一官至是未數月乃以詔書
特復元官改提舉西京嵩山崇福宫距前命纔一昔
或者旋悟言者之過乎公念歸巳久及聞命趣治裝
置酒與丁君别握笑如平生忽感末疾家人請毋行
公曰吾歸乃愈遂自力登車迨歸氣體浸平惟疆事
之憂終弗釋也十二年春二月虜忽大入擣河池大
將吳政䧟陳虜遂破鳳州漢中趨大安中外喧沸公
聞之憂悒不自聊而疾病矣即上章謝事且自占遺奏
曰臣自念本非衰病初緣偶染微痾當湯熨可去之
時臣以疾而爲諱及針石巳窮之後醫束手而莫圖
靖思膏肓所致之由大扺脉絡不通之故凢三百餘
言率以身體國如吕中丞告老之語家人環問終不
及私以二月巳酉屬纊享年五十嗚呼自吾有狄難
能無所顧畏空臆以告吾君者幾人乎邦伯師長胥
動浮言邦君御事罔不返曰艱太殷周之君未嘗有
一語詰其非也曰尚皆隱哉曰允蠢鰥寡哀哉曰隱
曰哀凡皆動於志誠惻怛殆欲君臣上下共推此心
以圖濟國事方懼其忱之弗屬也而敢孰何之乎嘗
哀公之忠而不見察也爲文以吊之曰藉令過實主
耳公耳魏高平候文靖公李數奏四方盗賊灾異是
卷養者今昔一意數不加罪一巳見忌蓋指此也其
孤象祖兄弟讀之慟曰公必知我父者十三年春余
過其家進諸孤問緩葬故泣不自勝曰吾世墓在甘
泉鄕之癸山吾將以吾父祔而撓於史巫之紛若執
事盍爲我决之乎余挾日者往視之則皇考資州君
之左亦惟癸食象祖入白其母遂卜以十月乙酉即
窆旣又再請于余曰識竁之文非執事誰屬嗚呼與
公同升今適後死弗忍辤也謹按許氏系出姜姓大
岳之後也自元公結爲楚滅遷于容城子孫者家咸
陽者唐中和間扈駕西幸遂家于簡公之曾王考載
故贈朝奉郎王考國故任朝請郎通判瀘州皇考延
慶故任朝奉郎知資州以公貴兩世皆累贈太中大
夫妣碩人劉氏初瀘州有二子長即資州次曰延之
終承議郎通判遂寧府方瀘州之卒也資州未冠遂
寧未晬也兄弟相依以立其後資州年四十未有子
遂寧取勾氏生公遂以爲之予名奕字成子任𥙷將
仕郎階迪功郎調遂寧府長江縣主簿丁内艱服除
調潼川府涪城縣尉舉慶元五年進士時韓侂胄排
擯異巳中外多事公枚舉慶曆元祐事勸上以靜
爲治上覽奏篇親擢爲第一授宣義郎簽書劒南
東川節度判官到官未朞年以遂寧卒持心喪嘉泰
三年五月召赴行在明年五月造朝授祕書省
正字遷校書郎兼吳興郡王府教授尋遷祕書郎著
作佐郎著作郎兼權考功郎官開禧三年遷起居舍
人眀年改元嘉定爲通謝使聘金遷起居郎兼權給
事中使還除權禮部侍郎俄兼侍講陞侍讀二年十
月遷吏部侍郎三年正月朔兼修玉牒官三月又以
給事中闕官申命兼權八月除顯謨閣待制知瀘州
五年二月除知夔州表辤不行十月改知遂寧府八
年七月進龍圖閣待制九年七月加寶謨閣直學士
知潼川府十二年八月進顯謨閣直學士致仕階官
自迪功郎改授宣義郎積官至朝請大夫贈通議大
夫爵封自陽安縣開國男至郡侯食邑自三百戶至
千戶公試吏爲部刺史王君勲所知攝屬刑司論議
平允識者固巳期之佐東川莫府思職勤事無盛氣
矜色召爲館職故事三人及第率得超進公例由五
遷以長著廷嘗與唐安張伯脩從祖及余凡三人約
遇下直非報謁問疾及休沭之會母出其後公拜起
居舍人侂胄語人曰蜀士政自佳未嘗有私請謁於
余者蓋爲公等發也兵端之開士鮮不揣摩以希進
公獨移書侂胄謂今日之勢如元氣僅屬不足以當
寒暑之寇又因轉對論今日之急惟備邊而朝廷晏
然百官充位如無事時京西淮上之師敗同罰異緫
領王人也而聽宣撫司節制或爲參謀廟堂之議外
廷莫得聞護聖之軍半發於外禁衞單薄又奏乞將
贓吏顯著者必加鞫勘永廢勿用兄特旨放行以
啓僥倖者亦宜遏絶所言皆用事者所不樂也蜀盗
旣平以起居舍人往四川宣諭軍民公謂使從中遣
必淹時乃至旣又徒云犒師而不以旌别淑慝爲指
皆無以慰蜀父老之望宰執是公言乃改卑京湖宣
撫吴獵便道入蜀人謂公知六體公每嘆今左右史
絶戾古意因歷舉元豐王存及隆興胡銓嘗所論奏
極言其弊其略曰今前殿坐則侍立官從東朵殿徑
過後殿坐則臣寮奏事畢方升殿近黼坐面西少立
所聞無公事所見駕興而巳未嘗有一事可得而
書陛下緫攬之初謂宜一正前失今後如遇朝會
起居郎舍人分左右立如常儀前後殿坐則令輪當
侍立官由東朵殿徑至御坐東南面西立豈惟獲
聞聖訓傳示無極抑使臣寮奏事不敢恃陛下
如天之度而肆其頗僻上以其䟽下禮寺祕書省討
論時上下旣苦兵大臣求成于虜帥者三上疑小使
不足仗擇見大夫銜命往議之及疆則勞逆之使不
至久乃與其屬以書幣還會侂胄以誤國即罪虜益
逞于我朝廷懲前侮謂無以易公公亦受命弗辤與
家人爲死訣詣執政趣受指請行期執政顧公曰狂
虜要索議未决者尚多今君往柰何公曰奕有言非
特今日矣議和之初小使方信孺自虜還持要索之
目以來朝廷下兩省集議奕嘗謂虜人久困於兵未
嘗不欲和特倔強不肯自巳出今中國務在息民雖
小屈所不較然宜於要索之間審所從違如增歲幣
歸虜俘或可爾外此其可從乎奕又嘗舉冨文忠荅
劉六符語及王倫受趙忠簡指請以所不可從者死
守之今非行其所言之時也會小使王柟至自虜營
以其書來要索未巳又詔集議公以嫌乞不與議退
即治行然虜自聞遣使漸不敢桀旋脩館迓之備朝
廷謂和有緒乃以通謝使致命焉尋除起居郎以國
事未濟力辤不許虜聞公名自迓使至厮走禮接甚
恭虜酋方辟暑萬寧宫他日泛使自館徂宫凡二十里
騎而往還苦之酋特爲公還内迨燕射凡破的十有
一而它矢不與仍卒成還奏上優勞久之公復奏
毋以和爲可恃宜葺紀綱練將卒使屈信進退之權
復歸于我客有以使事賀者公憮然曰是豈得巳者
吾深爲天下愧之拜禮部侍郎條六事以獻削藁不
得聞二年春請𥙷外不允時諫官王居安傅伯成以
言事去職公上䟽力争之其後又因災異申言曰十
餘年來上下以言爲諱士節糜爛國之精神索矣作
而強之正在今日今諫官無故而去者再矣以言名
官且不得盡况疎遠乎又論用兵以來資賞汎濫僥
倖捷出宜加裁制淮東緫領所粮劵於未用兵時增
四萬餘人鄂州所增至五萬人而殿步司招填未巳
亦宜止勿復𥙷又因夏旱求言上䟽略曰間者暴風
雨雹正晝常隂星變見于上蝗蝻孳于下日中月光
烱然隂陽乖和成此旱證此當以實意行實政活民
于死不可責償於禱祠之間而巳也發内儲以救民
病四方之民非陛下赤子乎况如蝗蝻之作旣有
日矣迨至都城然後下禮寺講酺祭孰非王土顧及
境而懼若守令之爲者脫偶不至輦下則終不以爲
灾乎又日權臣之誅也下至閭巷懽聲如雷而近來
浮議漸謂不然蓋更化之初人有厚望久而無以
相遠也此謗讟之所從生也又曰内降非盛世事也
王璿進狀不實而經營以求倖免裴伸何人驟爲帶
御器械時應詔者甚衆其剴切莫如公公侍經筵
務在開益不苟爲誦說上旣察公之忠會侍讃章
穎出迓使客公攝進讀援古陳今析理華暢一日宰
執奏事上迎諭曰許奕進讀極佳其遂除之公每
讀至古今治亂必參言時事必曰願陛下試思設
遇事若此當何以處之必拱默移時俟上凝思乃徐
竟其說他講官在旁皆竦而公發於愛敬辭氣和婉
上嘗喟然曰如此講論經筵不徒設矣上臨朝淵
默而公二年經帷數被詔奬攝官瑣闥前後僅數月
所論駮凢十六事皆貴族近習足以橈政體者而於
封還故資政殿學士劉德秀之贈典及前中書舍人
高文虎之奉祠士論尤韙之三年六月甲子制楊次
山除少保永陽郡王公上䟽略曰臣適覩楊次山制
詞有可限彛章夐揜前聞之詔是代言者亦知其於
典故有所不可矣國朝自元豐以來如曹佾向宗
回宗艮韋淵吳益郭師禹皆以元舅乃得王獨孟忠
厚以隆祐盛烈故此不可以例言也最後如韓侂
胄人不敢言卒之天怒神恫巳事可睹今次山杜門
遠權勢深得外戚之體而况中宫儉勤令德最知古
昔成敗之鑒次山后兄也䟽茅土之封前此嘗聞之
乎自古外戚恩寵太甚鮮不禍咎天道惡盈理所必
至臣愚謂次止即辤宜特從所乞如欲更示優恩則
超轉少傅在陛下旣隆於恩在次山知止於義顧
不休哉貼黃又謂東宮冊禮告成故事儲寮之外
未聞加恩親賢者也近者嗣秀王師揆等加封旣非
是臣不敢一一上瀆聖聽獨於此甚不可者不容
不冒昧一言如聞宰臣史彌遠方力辤恩命陸下
宜遂曲從以成其美意䟽入不報公遂卧家凡三上
朝廷知不可留遂有瀘川之命過辤丞相問所欲言
公曰比觀時事調護之功深扶持之意少非朝廷
之利願使外廷得可否異同以爲朝廷助丞相聞
之瞿然去之日禮部尚書章穎面對上顧嘆曰許
奕巳去乎聞瀘亦大郡令姑去章公乃追送出北關
外具以告之士大夫始知上固不以言爲忤也其後
又參以眞景元所聞骨鯁之語而前事益信四年七
月至瀘嘉叙瀘俱接夷壤嘉以西則成都路刑獄司
主之叙以東則瀘之帥府主之是歲董蠻米在大入
嘉之利店殺廵檢俘邊民官軍數戰不利西路創安
邊司方窮治其事公得夷黨三人遂質之以致所掠
由是與安邊司忤未幾制置司遣吏經量瀘叙隱賦
公言于大使安公丙訖止之尋命以官田若干畒充
普州學廪公再移書曰瀘不爲無學也又止之夷酋
楊粲世服王官守白錦堡乞陞堡爲錦州事未行粲
巳浮杉板萬計入賈公慮其蕩水陸之險命吏驅出
而没入之又以白安公且欲即其地建寨會去則以
屬新尹范公子長後爲平泉寨疊是數事其不爲苟
同若此初安公新有大功讒忌日聞宰相錢公象祖
出謗書以問公公喟而言曰士不愛一死以濟大難
而困於衆多之口亦可悲矣奕願以百口保之宰相
艴然曰公悉安公若此乎適宇文公紹節宣撫京湖
還亦曰僕願益百口以信許公之言於是異論頓息
委寄益專且公於安公蓋深相知者而職事所關必
反復辯數以求其是其後安公鎮長沙士多畔去公
獨與書䟽往返愈數他日士尤以是服公之素守云
六年二月視事于遂寧城之東故有晁公堤比歲水
激而西漱齧堤足公乃浚東流故道爲揵數百丈于
西偏以翼蔽之人謂晁堤有功於郡而許堤有助於
晁也又嘗捐數千萬緡以代民輸復鹽筴之利以養
士即校官爲層樓跨外濠爲浮梁亦爲錢數百萬遂
人相與語曰公淡於宴娛薄於厨傳儲玄餽之緡罷
不急之役凡以遺我也乃肖公象而祠于學至潼川
未㫷歲霖雨隳城公撤而築之凡費錢三十萬不以
請于朝也厚庸以鳩功不以勦民也明年夏大水
又眀年盗掠内郡人始知城之爲功又嘗捐錢十二
萬緡爲十邑代賦且因邦人之欲修舉廢墜創淳化
右氶張公祠建東南橋徙東山寺拯涪城于火脫鹽
亭于永於是潼人之歸德于公者如遂亦相與祠于
東山迨公卒有哭諸祠者取吕氏元祐名臣給事中
陶之元孫故太府寺丞凝之之女三子男象祖承奉
郎前果州南充縣丞彪祖鴻祖俱承務郎彪祖以後
伯父奬鴻祖以後叔父契孫男一人繩之公色温氣
夷見義凛不可奪始居資州之喪辭&KR0608;布數百萬遂
寧竒之出疆勞還視隆興故事官居守者一人公首
以弟契爲請特授迪功郎免銓入官皆異恩也聞契
卒號慟欲絶送死恤孤恩意備至嘗欲行古社倉法
捐錢五百萬命弟契買善田試之一鄕自爲規約貧
者月有廩歲晚有衣褐財粟而藥疾槥死舉生隨求
而應者又不與也于遂于潼復推行之嗚呼充是心
也寧止於一鄕兩州之近乎公詞章雅健字體端勁
兼通籕篆書其孤裒稡斷藁僅得毛詩說三卷論語
尚書周禮講義十卷奏議三卷詩雜文二十卷所逸
多矣公自𥙷郡凡九年在外非公事未嘗以書至帝
城而知無不言則不以中外爲間也劉起居光祖鄕
先生也知公爲尢深其誄公之文略曰有違古制躐
處王爵侃侃論奏黽勉從之廷紳曰然椒房不怡春
秋尚盛而久於蜀寧不我召靡皇牋牘牋牘靡皇急馳
封章當宁震驚乃罪張皇嗚呼公之心於是爲暴白
矣然竊原公之初心固不願其言之卒驗也尚申之
以銘曰
先幾豫計人曰妖言後時而發曰如勿焉先而可忽
事至則跲後而可勿撗潰莫遏允毅許公維忠維純
遽令之逹戚畹之陳寧妖我先寧責我後有犯無隱
則過乎厚義理不競恐諛成風有聞弗告腹誹面從
尚於公言求全伺間我銘公心以勒于竁
參知政事資政殿學士致仕真公神道碑
眞公德秀建寧浦城人也字景元後更希元紹定六
年十月上始親萬機凡在外服者不旬月間召用
無遺公時以徽猷閣待制知泉州於是進顯謨閣知
福州兼福建路安撫使端平元年春正月至郡時
朝廷多故中外臣民章交公車咸以召公爲晚上
亦思公不置厥四月内出手書除權戶部尚書人始
知上意夙定特牽於外廷耳九月丙午入見上
謂公曰卿去國十年久切思賢之念反覆問對良久
越十日乙卯除翰林學士知制誥兼侍讀二年正月
巳未差知禮部貢舉二月癸巳以竣事復命三月戊
戍忽以風淫感疾中外皇皇問疾者皆在越八日乙
巳除參知政事詔使宣召入堂公不能起累䟽辭謝
詔一再予告四月辛卯除資政殿學士提舉萬壽觀
兼侍讀五月甲午致仕其夕公薨年五十有八遺表
聞上震悼輟視朝詔贈銀青光禄大夫其孤志道護
其輤以歸厥八月壬寅葬于縣南之珠材上聞公葬
詔奉常以忠文易名志道乃狀其行而求誌了翁嘗
觀先正司馬文正謂范忠文公曰吾與子生同志死
當同傳而天下之人亦無敢優劣之者後死則誌其
墓了翁何敢以是自擬重惟與公同生於淳熙同舉
于慶元自寶慶訖端平出處又相似然而志同氣合
則海内寡二然則公之誌非後死者之責與竊嘗嘆
天之生賢也不數幸而得之則又以黨論僨興靡常
熙豐變法之臣前後二十年逮元祐更化則韓冨諸
老巳不及見而文吕馬范或疾或老矣紹興主和之
臣操特二十年逮高皇親政則李趙諸賢巳不及見
而張胡歸自謫所又以扼於檜黨遲遲累年而用之
則餘齡無幾矣以公之年固不當止是然自柱史後
凡𥙷外十餘年而後召立朝未三月又坐言事屏廢
七年而後起幸遇聖上親政由郡移郡公之精力
巳不逮前脫使招延於衆正之先枋用於始至之日
則猶及温公爲政之歲月天下事尚有可爲者矣懷
人感事可爲千古一嘆乃爲叙而銘之公生四年少
師授之書巳能一過成誦長游黨庠羣兒聚嬉則併
其書而讀之年十五而孤吳夫人劬躬教育不以家
事累其志同郡楊國瑞圭一見曰三犀貫頂此異人
也以女女之公自年十八舉于鄕再舉登進士乙科
授南劒州軍事判官或勉令應博學宏詞科公慨然
從之開禧元年遂中其選二年除太學正嘉定九年
遷博士首言權臣䦕邊南北塗炭今聞小行人之遣
凡虜所欲如增歲幣之數函姦臣之首與稱謂犒軍
及歸附流徙之民一惟其意獨不滋嫚我之意乎况
使未越境而動色相慶臣恐盟好旣成志氣愈惰願
君臣之間朝夕儆戒于此也次論比年以好異好名
疑士大夫今改弦之初當先鑒此是月召試學士院
越四日除祕書省正字差充御試編排官尋兼玉牒
所檢討官二年除校書郎尋兼沂王府教授兼學士
院權直三年夏除祕書郎六月輪對引先正劉安世
之論曰公議即天道也王安石秦檜韓侂胄違之天
可違乎臣願朝廷用人立政一以公議爲主四年春
三月除著作佐郎秋八月兼禮部郎官其冬上䟽曰
臣竊惟今日北虜有必亡之勢三而可爲中國憂者
二多事之端正自此始是時本朝賀金國生辰使余
嶸至涿州良鄕縣以燕城方被圍約回始知金人有
韃靼之擾五年夏除軍器少監陞權直學士院六年
春二月除起居舍人夏五月直前奏事略曰自權姦
擅政十有四年始也朱熹彭龜年以抗論逐吕祖儉
周端朝之徒以上書斥其後吕祖泰之貶則近臣己
莫敢言又其後也盗平章之名起邊陲之釁求如一
祖泰者不可得矣更化之初羣賢皆得自奮未幾而
傅伯成以諫官論事去蔡幼學以詞臣論事去鄒應
龍許奕又継以封駮論事去是數人者非能大有所
矯拂巳皆不容於朝今欲爲陛下言者三一曰勤
訪問二曰廣謀議三曰明黜陟秋八月兼太常少卿
冬十月直前申言北虜必亡君臣上下皆以祈天永
命爲心然後可以安元元固社稷是月差充金國賀
登位國信使十一月至盱眙北方亂不克成禮而返
明年二月入對曰臣等日聆邊報或云韃靼巳䧟燕
山或謂西夏方窺秦隴或稱兵陸梁有鐵槍之號或
志復父仇興縞素之師臣等間自揚而之楚自楚之
盱眙沃壤亡際陂胡相連民皆堅悍彊忍此天賜吾
國以屏障大江使強兵足食爲進取資而田疇不闢
溝洫不治險要不扼丁壯不練豪傑武勇不知收拾
一旦有警則以長江爲恃豈如及今大修墾田之政
倣漢搜粟故事顓爲一司以領之力本務農如周秦
之用西土數年之後積貯充實邊民父子争欲自保
因其什伍勒以軍法不待糧饟皆爲精兵退足以守
進足以攻女真與韃靼相持蓋非一日而吾邊臣迄
未有得其要領者至如烏林荅忠之歸紇石烈執中
之死並邊諸郡言人人殊他可槩見此亦當申飭將
帥眀賞罰以嚴間諜秋七月又直前略曰臣竊聞韃
靼之圖女真猶獵師之志在得鹿鹿之所至獵亦從
之使韃靼遂能如劉聦石勒之盗有中原則疆埸相
望便爲鄰國固非我之利或如邪律德光之不能即
安中土則姦雄必將投隙而取之此尤非我之福昔
李綱建議以爲欲保江南當經理淮襄以爲家計今
淮有鬻海之饒有沃壄之利其齊民健闘易視虜兵
豪民氣槩相先能鳩壯勇使范蠡諸葛亮輩得而用
之雖方行天下可也其肯委之於不足守哉中興之
初未睱及此講和之後則又束於要盟今淮東要害
在清河口敵之糧道所出而淮隂無城無兵徙以山
陽可恃然山陽雖大前無淮隂之蔽後無寶應之援
若敵以重兵遮前竒兵斷後則高郵維楊之路絶而
山陽之形孤山陽不守則通泰危而江浙震矣淮西
要害在渦穎口亦敵之糧道所出而濠梁安豐城庳
池狹兵備單虚徒以廬和可恃然有安豐則敵始不
得以犯合肥有濠梁則敵始不得以走歷陽藉有他
徑可由而吾以廬和當前濠壽斷後則彼有腹背之
虞其能長驅深入乎故欲固兩淮先防三口此非臣
之臆說也昔孫氏之保江左邾城雖小猶屯三萬人
今揚廬兩淮之根本而兵數單弱不及孫氏一邾城
故綱又謂大將擁重兵於江南官吏守空城於江北
以爲非策臣謂今日當議徙江上之屯以壯淮甸之
勢雖然又當重閫外之寄今江陵建鄴雖名制閫事
無小必禀命于朝又有請而弗獲宜於近臣中擇二
人以鎮之而假之權汴都者我祖宗立郊社宗廟正
南面朝羣臣之地也而虜竊居之夫列聖所以得宣
靖所以失莫不由乎用君子小人之間願陛下赫
然發憤而深思之臣又惟虜旣以遷徙來告顯絶貨
幣移以犒軍修備此上策也削比年增數還隆興裁
减之舊此中策也彼求我與則無策矣今遠夷羣盗
覘吾舉措女眞深仇亡在旦暮而奉之唯謹此召侮
之端冬十一月除祕閣修撰江南東路計度轉運副
使陛辭首言待敵之策三次論韃靼與山東羣盗皆
不可忽末又言議者以虜存亡爲戚欣願陛下勵
自強之志公數年之間論奏貇貇無慮數千萬言權
相爲之側目而海内人士抄傳誦詠於是藹然公輔
之望中外無異詞矣八年春始領漕事其冬又言政
宣致禍之由有十而終之曰臣觀韃靼無異女眞萬
一與吾爲鄰亦必祖述女眞故智女眞嘗以燕城歸
我矣全獨不能還我河南以觀我之辭受女眞嘗與
我通好矣今獨不能卑詞遣使以觀我之從違除右
文殿修撰知泉州凡和買蕃舶官司市物不讎縣豫
歛民賦皆憲禁以儆之削秋苗斛面令民自行槩量
修居飬安濟之政常平舉子之法十一年春上時相
書言生日之禮前代所無而昉於開元盍不以古人
之相業自勉因反覆論諸葛武侯開誠布公時相方
託生日爲歛財之資不能用也夏温明海賊犯境親
授方略討捕五月平尋以功轉朝散大夫十二年秋
除集英殿修撰知隆興府安撫江西明年太夫人卒
十五年服闋除寶謨閣待制知潭州湖南安撫使修
郡學新漢賈太傅晉譙閔王司馬氶祠人士翕然鄉
風平道州賊免飛虎軍永戌壽昌牣惠民倉社倉慈
幼倉上即位召公赴行在尋除中書舍人兼侍讀
改禮部侍郎直學士院寶慶元年正月上印過家六
月辛丑對垂拱殿極論三綱五常所以扶持天地陛
下不幸居人倫之變扶綱常於幾墜全恩義於巳虧
當考雍熙秦邸之事始雖降遷終議恩䘏故有追封
之典賜謚之榮下至諸子俱蒙甄擢當時宰臣稱頌
太宗皇帝之德以爲睦族推慈舍罪卹孤足以感動
天地此陛下之家鑒也又口陳自古聖人無不盡
倫而舜獨爲人倫之至者象至爲不道也舜親愛之
心不爲少衰惜陛下之處濟王不如舜大抵人主
當以堯舜三代爲師秦漢而下人君舉動皆不合理
難以爲法此旣往之咎而臣猶有言者欲陛下知
此一大欠闕自此益進聖學益修聖德次又言收人
心四事如霅川之議不詢於衆與賞罰徇私餽賂公
行規摹𥚹小皆人所難言末又請召用傳伯成楊簡
柴中行陳宓徐僑上爲歛容而權臣益媢忌矣公未
去長沙日巳移書時相謂昔者王季能推因心之愛
以友泰伯顯宗能始終亡間以遇東海王彊明皇能
起居飲食與俱以安宋王成器若秦隋之廢適又輕
信讒邪以擠之死故亂亡相尋今將爲久長安治之
計亦惟於友愛天倫加之意而巳然書至巳無及於
事公以論建不合卒辭内制初上至自邸宫室未備
其秋始御清燕殿公因經筵侍上曰高宗受命中
興再造區夏孝宗嗣守丕緒志清中原今所御之宫
庭二祖實臨其上惟學可以養此心惟敬可以存此
心惟親近君子可以維持此心遂極陳古者居喪之
法先帝視朝之度洎寧宗小祥朝議欲並服純吉公
又論漢文帝率情變古晉武欲復之其臣不足以知
此惟我阜陵獨出英斷易月之外衰服如初朝衣朝
冠皆以大布迨紹熙末年阜陵上賓從臣羅點等建
議乞令羣臣於易月之後未釋衰服朝會治事權用
公服黑帶每遇七日及朔望時節朝臨奉慰凡涉喪
禮皆以衰服行事山陵之後朞與再朞則又服之至
大祥而後除室於燕服亦當稍爲之制時相格其議
然公巳闔門求去遂不果争識者以爲千載之恨云
先是時相數風臺諫擊公皆懾於公論殿中侍御史
莫澤微詞隂詆而公求去之章引澤爲辭澤慮巳不
得安八月丙辰遂上䟽劾公明日詔除職與宫觀九
月除煥章閣待制提舉隆興府玉隆萬壽宫十一月
諫議大夫朱端常論了翁追三官落職靖州居住公
亦坐落職明年二月監察御史梁成大又請以罪了
翁者罪公頼上保全公僅降三官紹定四年春上
壽慈明宫厥六月公以恩復元官職宫祠五年秋八
月進徽猷閣待制守泉自泉移福聞京湖帥臣以陵
圖來上上命邇臣集議將遣使朝謁或謂韃以河南
歸我而朝廷因有經略中原之謀公慮蹈宣和之轍
乃上封言之未幾召入公在先朝嘗陳祈天永命之
說至是又首以爲言大略謂權臣違天拂人黜䁂進
貪欺天罔民之事皆當速革次言規恢之名雖正而
吾進取之難有二所當慮有五其三論廟謨之和戰
無定說而將帥耻於無功務開拓而不務收歛所言
皆宗社大計上忻然嘉納在翰苑又移書時宰論韃
使之來未知其酋主或軍前所遣與所齎者何書宜
於朝紳選誠實通練者即鎮江察之因留彼以待報
大抵和有難易有遲速彼侵軼我得少喪多則其和
易而速不然則難而遲况犬羊多詐安可弛備辛未
再移書論汴洛之敗死者數萬資仗一空甲申進讀
又爲上言不當空江淮之備以進取小有不利虜即
飲江矣因經筵進讀畢奏云骨肉之恩析而不殊乃
漢宣帝封昌邑王賀爲侯之詔也臣之此言蓋恐同
姪近親絶世不祀者當爲立後也二帝三王率以興
滅繼絶爲心是以享子孫千億之報戰國之君滅人
社稷絶人祭祀秦爲尤甚報亦如之癸亥後殿奏事
論和議决不可恃韃使之來待之過優祗以取侮大
抵公前後論奏誠積而氣和辭平而理暢其於是非
邪正之辨言人所難而聞者不敢怨至於敵情之真
僞疆埸之虚實蓋出於素講夙定非剽襲流聞之比
故自嘉定以來凡所論建至端平後炳如蓍蔡之先
幾故一言之出天下望而信之乃僅以掌書制侍經
幄典貢舉少試文墨議論而疾巳不可支矣娶楊氏
前公二十四年卒今累贈至建安郡夫人子男一人
志道承奉郎南劒州在城稅務嗚呼自慶元權臣立
僞學之名以錮善類憸人乘之以紿爵位俗士假之
以漁科名自周程子至于朱張氏凡以發天人之藴
闡聖賢之祕者皆憲禁以絶其書雖以中庸大學孔
門之遺言亦科舉之所忌學士解散甚至有不敢名
其師者公晚出獨立慨然以世道自任即口誦心惟
驗已之實踐行世接物體心之所安造次理道子仕
于處無貴賤少長愛而敬之自長沙後國人以公出
處爲廟社安危公身愈退道愈尊名愈盛而責愈衆
積憂成疾亦自是始矣公之詔誥制策在朝廷碑銘
記序下至片言隻字流落人間者不可勝計將以晚
歲著書詒後僅有大學衍義一書旣上送官留之經
幄平實明粹眞格心輔治之良藥也其次僅有文章
正宗號爲成書悲夫銘曰南渡艸刱諸賢有存封之
植之迓續貞元人物彬彬盛於乾淳流風所漸孔曼
且蕃誰藴崇之欲薙其根天固有定隲我斯文著乎
人心寓乎師傳公出雖後攷尋遺言精探力踐旁索
細論以淑同志以儆羣昏散在㝢内如衢寘尊最後
一書細大畢陳上自帝王繼天牧人次及聖賢明德
新民而孜孜者正家明倫至公血誠貫徹乾坤在昔
先儒如物得春清明之會氣合而渾逮公之出奮由
囏屯或搔而絶俄揠而信信不三齎忠九原蹙蹙
四方悠悠蒼天
重校鶴山先生大全文集卷之六十九
