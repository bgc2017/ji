重校鶴山先生大全文集卷之一百
勸農文
漢州勸農文
蜀地險隘多磽少衍側耕危穫田事孔難惟成都彭
漢平原沃壤桑麻滿野昔人所謂大旱不旱者較之
他郡差易爲功而民多游惰不事夲業其所成往往
視他郡無以相遠非古今異時地有肥磽也太守以
天子命來守漢職在勸農自冬涉春常暘爲沴震懼
靡寧旣露宗祈迄旋嘉澤今以中春之望率履官常
躬行阡陌將進爾民而勉之以服田力穡之要爾之
生於平沃亦云幸矣母廣土母未作各服爾耕以勤
乃事則豐年之報將不爾遺養爾父母睦爾兄弟樂
爾妻孥速爾朋友禮義廉遜將由是興焉若舍是不
爲越其罔有黍稷則因無常心以䧟於辟雖悔奚及
謹之重之明聽我言
權遂寧府勸農文
歲二月勸農干郊太守事也今部使者攝郡乃得與
爾父老周旋於此且吾聞之造物能予人以豐年不
能殖不耕之田能遺人以安冨不能福不率之民自
比年來江浙淮漢蝗旱相仍流莩蔽野惟我蜀土歲
比有秋乃去年之冬三白呈瑞入春雨暘以時爾之
得斯于造物也亦云幸矣幸烏何恃也挈率子弟簡
而稼噐修而穡事若時和歲豐錫爾多稼則仰事父
母俯育妻子豈惟爾利賦租以時無闕我餉事盗賊
衰息無罹我憲網吾與爾父老咸職有利焉若子若
弟乃有不率于教不服田畆不孝養厥父母以害于
閭里者其亦以告我當與爾懲之若郡若縣乃有官
吏不體此意興不急之務以廢而事肆無名之求以
害而力亦當爲爾去之使者不妄語敬聽毋忽
潼川府勸農文
太守下車厥旣兩月詣學官倣鄕飲酒禮以觀孝弟
會賓友招諸生講隷學業以興文行坏城郭練軍實
除盗賊以安民業有不率教于鄕者有嚚訟以擾民
者有以不當與聞之事挾持上下者有憑恃豪猾武
斷鄕曲者有妄告絶産與官吏爲市使民不得奠居
者太守旣爲爾民繩以法令無所貸又慮政事之爽
中官吏之剥下工役之妨農游觀之廢時亦爲爾民
圖所以除蔽去吝雖未保其無過亦庶幾盡心焉耳
爾民旣知太守留意爾事則亦當服勞稼穡以副兹
丁寧勸劭之意雖然又當推廣此義崇孝弟以植善
行之根厲廉耻以除心術之莠親善類以浸灌氣質
遠小人以隄防蟊賊戒闘狠飲博以母害于爾生夫
然後可以上承天意享豐登之報而綿永久之休其
用我言毋曰具文
潼川府勞農文
太守以九月丁亥尚倣古制勞農于郊登進厥父老
而告之曰方春常暘害我穡事告于方社冀得中熟
焉亦云幸矣孰惠其寧乃克有秋大踰始望太守才
薄德菲無以臻兹也皆爾民孝弟力田以濟登于休
祥太守亦職有幸焉故今日屬爾民而飲之酒非徒
懽樂之也七月之詩曰我稼旣同上入執宫功晝爾
干茅霄爾索綯亟其乘屋其始播百榖方築埸内稼
又急治廬屋爲來年種植計古之人雖國有餘財民
有餘力而未嘗敢一日舍穡以嬉也矧惟今日征調
不休公私迫蹙貪吏假威於州縣伺民之隙而肆其
剽奪姦民罔利於邑野逢吏之貪而售其告訐爾孝
弟力田循理奉法毋忿争嚚訟母博弈慢遊則可以
免一有不然則貪吏姦民將不汝恤矣夫天道福善
禍淫彼爲貪爲姦者終必自敗而爾之傷財蕩産亡
身辱親則巳不可悔矣夫爾民終歲勤動猶不足以
飬父母蓄妻子豈容更以錙銖之積供此泥沙之用
吾爲此懼故屬爾民而申儆之者懼汝之狃於目前
而怠厥事弃爾成如余前之所謂也又恐吾言不能
詳盡汝不深省今將晦庵先生朱侍講示俗文一篇
刊刻頭連在前汝能聽用太守言歸以告而子弟族
姻鄕黨鄰里相與遵行無斁則人事旣盡天報不爽
嗚呼敬哉其毋忽
紹定六年勞農文
照會當職曩叨誤恩自本路憲漕移帥東川旣不果
來今十六年間不自意罪謫之餘申詔起家再爲此
行控辤不獲冒昧一出到官半秊未有報效照會當
職所歷州郡歲以二月勸農于郊農事旣畢則又率
寮吏以十月勞農因相與講明風化今仍修故事具
列勸諭如後
一東川之俗素號淳朴乃自近歲物貴錢囏重以
子於父母一體而分若兄若弟實同一氣至於
族屬雖有遠近自祖先視之則均爲骨肉今或
科調百出民不聊生浸失常心有關風教且如
父母尚在而子孫析居異財視父母如路人兄
弟乖争田産貲用纖毫必較往往迭相吞併連
歲興訟又有不幸偶無子孫遠近族屬争相睥
睨死者之肉未寒它人入室掩有家貲如被劫
盗其一者誣謗寡婦撼搖當立之人此風薄惡漸
不可長又如甥舅之親婚姻之家雖由人合實
係天倫或因貧冨不侔以匃貸而争訟或因孤
弱無知以欺陵而致詞不思一到訟庭便是仇
敵其如無理不免犯法縱令得理亦巳傷恩其
争起於毫芒其怨及於子孫此皆長吏無以感
移惟有閉閤思過然而爲士若民亦宜各率天
常循理安分相期無訟省事息争以召和氣以
厚風俗
一夫人家道之興替傳世之久近皆係乎心念之
感易曰積善之家必有餘慶書曰作善降之百
祥韻語相傳蓋有自來然而所謂善者只是爲
其所當爲如忠於君孝於親友于兄弟信于朋
友皆本分當爲之事苟循理而行則一日之間
一家之内吉祥止止和氣薰蒸爲慶爲祥皆由
乎此近則一家一國興仁興遜遠則流及子孫
垂慶無窮却與異端之說爲一善則責一報大
有不同彼朝爲善而暮責報者乃是利心非所
謂善又有一種人終日爲不善而謟事佛老祈
求神明不知惡念之感家道衰替子孫絶滅皆
由此始而况貨悖而入者必悖而出各宜儆省
同迓休祥
一古者比閭族黨患難相恤守望相助自時事多
囏人心不固乘時幸變所在皆然且如前年之
冬虜入軍潰遊手之民旁緣爲姦大則殺傷小
則劫奪巳有當時被人誅戮者其幸而得免則
事定之後官司窮治或殺或竄終無清脫曷若
守常安分勿起貪心和睦族鄰保護鄕井可以
全軀保家近事昭然所宜深鑒
一東川與峽郡接壤家詩戶書與峽俗異其間尚
有不識是非利害之人往往以&KR0810;停爲事内與
盗賊結連外與猾吏盤錯自謂得計然而世間
爲盗未有終身不敗者一䧟于罪連及&KR0810;戶身
犯重刑家財破散骨肉流離誠可哀痛今加勸
諭各宜自新免貽後悔
一士農工商各專一業教唆爲事非善謀生本路
之民元是淳朴其間或被凶猾之人扇搖是非
興起詞訟甚至假儒衣冠出入官府目前豈無
所得然兩造在庭必有勝負用錢得理者終於
理索不得理之家亦有詞訴監贓斷罪勢必不
免各宜改過毋取羞辱
一近來風俗日敝不安義命之人皆以支干八卦
爲名不務本業奔走神佛祈求夢兆以圖科舉
不思行義不脩學業有慊亦豈謟神佞佛可以
竊取爲士若此何責乎民各期勉自進修以須
時用
右今給付父老各宜準此更相勸率以稱當職勞農
之意
端平元年勸農文
太守居郡朞歲無德于民上始親萬幾用漢宣帝增
秩賜金故事以寵靈之滋懼無以稱塞明詔苟利於
民惟旣厥心昔歲三務成功嘗勞爾于郊庶用我言
胥訓保今春二月復以故事躬行仟佰進爾農而申
告之嗚呼爾亦知事猶可爲者乎異時柄臣黷貨濁
亂朝綱貪刻相師刓民蹙國使水旱盗賊無歲無之
以害爾穡事今氛翳澄霽大明昭升表廉戢貪旌善
別慝若誠意實德持之悠久則民氣和樂精神流通
四序協宜三光軌道灾癘不作寇賊消弭爾農亦得
以畢力於所當事服田力穡以孝養爾父母輯寧爾
族姻爾之生斯時顧非幸與爾不我聽游隋般樂博
奕飲酒闘狼嚚訟以違農時則雖有聖明在上時和
歲豐爾之自棄不獲與享以飢餓于我土雖悔奚及
尚慮爾農不諭吾志今以先儒朱文公孝經解一章
列于篇首爾尚聦聽之以告爾子弟毋忽
端平元年勞農文
太守前年十月以古典勞農于郊今年十月當修故
事而太守以君命召去官有日用登進爾父老而終
告之曰維民之生於天地間相保也相教也相救也
相賙也相葬也此同類之至情也而出乎其類者爲
之君公師長則又有以保之教之救之賙之葬之蓋
無以保則危無以教則昏無以救則厄無以賙則闕
無以葬則傷有一于此太守懼焉於是以學校爲第
一事治器服正堂序壤者更之未備者𥙷之所當辨
正者定其位而營築之使鄕里之英無間遠近皆得
以麗習其間庶幾不貽乎無禮無學之憂也其次謂
比年以來國有狄難兵盗相乘郡邑之間城築當固
戎器當除今龍見駟正以次具舉尚庶幾無忝於城
郭之臣矣則又念民有不幸㒹連廢疾鰥寡孤獨莫
遂生全州故有養濟院歲久法弛廼爲買田以增益
之而三者之外又有所謂養生送死者迺循社倉之
法官樁本錢秋糴春糶以平物價庶免乎塗莩溝瘠
者矣然死者人所不能免也則又擇高燥之地以殣
之俾各有歸太守所爲止於如斯而巳雖然小惠未
徧此何可恃以爲安微爾父老務夲居業服由力穡
則國無餘財民無餘力學校有時而弗葺也城築有
時而圯壞也養濟有時而窮也生有時而弗給死有
時而弗恤也而所謂務本居業非一人所能自爲則
又在於詔而子弟訓而妻孥安其安無悖於義事其
事無隋于嬉養老而慈幼食力而助弱賦役以時上
下兼𥙿則所謂五事者雖千百年可使爲太守者繩
䋲不替以與此邦相爲無窮也顧不美歟
重校鶴山先生大全文集卷之一百
