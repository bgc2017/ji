重校鶴山先生大全文集卷之八十四
墓誌銘
知冨順監致仕家侯(炎)墓誌銘
余蚤識家侯季文甫吉士也假守眉山於鄕大夫士
之賢者益知侯爲人侯筮仕年巳四十五練治於物
情者熟重以世載清約眎萬事退然如不勝而勤小
物臨大節凜不可亂余嘗識侯在冨順時與諸郡守
謀討賊曦檄及爲侯記積善堂以爲盡所當事而無
計功蘄獲之心庶乎知侯者記之年侯八十有四後
三年余蒙恩歸自靖則侯巳卒厥子寅翁以葬告累
其行請銘諸碑余按家氏見於節南山之亂及春秋
經至晉大夫僕徒唐侍御史方世濟休聞方事德宗
以言事忤姦臣𣏌出刺戎州自戎居眉族乃大方五
傳曰季遵爲導江令恥仕孟氏隱岷山之麓寳慶初
錫號沖㓗三傳爲大理評事正正生朝議大夫隱隱
生太中大夫定國歷懷安渠嘉三郡守是爲侯之高
祖曾祖彬元豐三年進士哲宗朝爲尚書吏部郎
中六持使節贈銀靑光禄大夫祖彦知資榮二州紹
興間用趙忠簡公薦召未造朝卒考鑄知隆州贈宣
奉大夫妣淑人孫氏侯諱炎季文甫其字也爲人篤
謹端靜自侯之高曾祖禰宰郡持節而家無厚藏淳
熙年貢于潼川路轉運司後以父任入官主金州
石泉縣簿雅州司理參軍知潼川府郪縣通判叙州
知冨順監丁内艱起知資彭普三州自始爲吏巳能
爲邦人延師士知敬業去之日盡籍所載書留于庠
使學者稽焉爲理官捐廩給以葺囹圄植庭楠以蔭
繫囚茶馬使故入洪雅簿趙璧贓幾萬緍侯直其枉
使者加盛氣詬病不能屈也柴將誣两平人爲蕃人
盗邊者必寘之死侯瞷其非請于郡貸之弗聽守旣
知其冤益重侯侯終以鞅鞅郪縣二十年皆攝令人
疑其不利虚正寢弗敢居侯至新其寢以將母積負
三萬緍侯䟽滯巳責未幾縣以治則又闢齋居以燕
賓友甓經涂以利民旅無復近世簡陋莾鹵之政叙
州譯將言夷人將以某日絶馬湖意回測及期而至
人情恟動侯曰此譯所爲耳召而令之曰一夷人過
江來乞汝首以殉譯犇命不遑而夷駾矣渠廣劇賊
羅從義爲民害旣逮瀘帥欲徙之沉黎以責後用侯
言黎接六詔萬一從義走夷中是資寇也帥動色爲
改之侯之䀿情制變率類是抵冨順之明年曦以蜀
叛侯憤惋至忘饔寢母問故侯具以對且曰萬一變
作守城臣當死爲母憂柰何母曰死城郭分也非吾
憂侯乃夜自爲書告本道使者吏竊藁去侯不問馳
使四出告至叙叙守薛君九齡亟和之至帥府帥府
布其言十四州巳而叛勢鴟張皆沮且怖侯不爲變
曦誅侯亦不自言也母喪去官除喪宣撫使安公上
冨順抗僞事請知開州又薦充監司科侯辤起知資
州宣諭使具德夫獵奏移西師屯成都以實内郡安
公舉以問侯侯曰雖僅捄目前而有二慮凶年粮不
足則聚而逋掠者難制歲久長子孫則浮而驕脆者
難用安公然之奏留四分之三不遣資西門曰珠江
侵齧城下侯捐錢千萬築五堤而北之又捐三百萬
置鹵井歲收羡爲修隄費劉文節公實記之又捐二
千萬有竒代民賦葺王子淵諸賢祠築竒文館朔月
月半屬學士試藝優獎風厲歲大比得人爲多置内
江井增隷于學以養士資人謂侯三世守此土築世
德堂爲生祠祠吏非古生祠又非也亦以識懷允之
誠云耳守彭會慮眞批大安叛卒踐普遂赤白囊皇
火急而三邑期會弗應助邊犒師之費凡五百有竒
皆取諸節縮之餘財不以厲民縣告豪民匿稅版民
未就逮馮氣力越訴于監司以屈郡縣侯辯折其姦
使者不說捃拾無所得反以是知其廉最後守普承
兵火盗創殘之餘折嚚訟簡冗費代民輸者又視資
爲贏學故有没盗田載祀四十鄕人有爲盗謀並緣
宣撫司檄反其田士論弗與猶欲爲盗地侯具本末
白宣撫使復歸于學侯自普歸即謝事里居聽聦視
明神王志彊婚友往來細書十行下仕至朝奉郎不
復遷曰吾仕最晚幸不墜先澤有官遺子盈矣十九
年三遇異霈及磨勘所當陳乞凡五官不遷嘗請諸
朝以禭其先人弗許事孫淑人極其孝敬侯雅不以
吏能名而治劇邑宰彫郡未嘗如今人皇皇求利於
搉酤米粟之征率能興仆𥙷滯去之日必俗於始至
又能推有餘以爲民賜平生踐行以約爲主温敝甘
糲大行不加族燕酒不過三酌自冨順喪母而歸室
燬於火說輤于僦居廟無序賓之位自退休始有室
廬歲視租之入盛暑祁寒周族人之急者至于再凡
三十年不易其則故居官號艮吏居鄕稱善人是宜
壽考康寕膺受遐福或謂侯嘗昧旦見天上宫闕隱
隱有朱書壽圃二字爲侯上壽之證是誕漫之說不
於其本焉求之書曰天壽平格彼動於怪神者安知
此也紹定四年六月甲子以疾卒于積善坊之里第
年八十有七元妃丹稜史氏故䕫州路安撫司凖備
差遣壽朋之子繼室峩眉楊氏贈封安人二男
子羔先卒寅翁前修職郎綿州錄事參軍二女子長
適從政郎前文州曲水縣丞郭守中次適故從事郎
卭州大邑縣丞虞玨再適宣教郎新知成都府新繁
縣李温男孫三森以侯致仕恩𥙷將仕郎雙榮雙頂
女孫三葬以六年月正元日墓在金倉山之原袝于
隆州府君之兆余早入仕及接海内諸儒先每見昔
人言論風指務存有餘不盡之澤爲可繼可傳今之
君子小有才智則勢相馮利相鹽得之不翅杪忽厥
喪固巳丘山甚至斬艾其先世所以遺後者豪髮不
疑於行此余於侯之葬深嘉屢嘆之而系之銘曰成
周取人曰常與吉家邦浚明載祀綿歷下逮春秋曰
德匪才字敬則𥙿汰愎則烖人之一心與天地貫盛
窮壽短非可智筭家侯存存動與善俱所感所遇吉
祥畢儲彼巧捷者則殆且棘謂予不信於侯是式
學究焦君(巽之)墓誌銘
予行半天下爲碑銘多矣而於漢嘉焦遂良之請爲
之慨然蓋自予筮仕佐西川莫府遂良之考君誠父
袖文過我端厚質實予一見異之除館以待君以絫
舉恩爲四川特奏名進士第一見其冡子日華言行
克肖亡何蜀之士仕王朝者自費蜀公士寅以下招
其來授學究出身詣吏部擬眉州司戶參軍未拜書
卒于逆旅日華與其弟遂良舟其喪以歸今三十餘
年雖日華行營宅兆奪於巫史竒衺之說不充葬而
卒卒之明年遂良始得卜于古賢鄕之坤山得日于
明年月甲子嗚呼古之葬者日月有時丘封有度
昭穆有位非有隂陽之拘風水之疑也惟誠信於附
親附棺之物神明致生致死之分孜孜焉是之究圖
耳爰自青囊之說行士有没齒而不能揜其親者乘
門之供盛民有蕩産而不能供其費者焦君之始識
予與予之聞君之名予時冠昏未久也今旣踰中身
冉冉老矣而君之殯肂在堂猶不得以首于丘也而
又不得予銘則齎恨何極遂良之請則死者之心也
予不敢辤君諱㢲之五世祖父自彭徙嘉之夾江曾
大父日成大父松父昌彦官從政郎取藺氏生二男子
君其仲也蚤明晤能自力於學淳熙元年始舉于禮
部旣挫愈勵貫通古今論說經子有詩緫有易原有
曾子解宣城孟誠之綸久仕于蜀得君于劉文節公
宰藩持節必招之與居主賓欵繹凡可以進賢揚善
伸逹幽枉者未嘗隱情惜巳也畜厚思渾有志當世
伯氏卒從政悲不自聊君左右以怡顔爲治喪恤孤
以承考志里有矜寡囏阸死喪之事率盡分爲之吉
月會同宗同族旌子弟之尤以勸能者縣庠湫隘不
可居合鄕人新之其所爲皆足以善俗元妃單氏繼
室以楊皆同郡人皆有令德而二子亦皆以明經舉
于鄕人謂刑善觀德之效云孫男女二人曾孫一人
銘曰古之命民積於比閭月屬歲挍鄕登其書鄕治
旣廢科目取人一日之伎爵之終身法雖孔敝間亦
得士有如誠父使在鄕遂衆賓之席亦於君避天道
夢夢而昭眧是昭昭幾何而夢夢矣匪終夢夢爾子
孫是似
監成都府錢引務鄧君應午墓誌
予守潼川鄧明父應午爲中江縣尉恂恂守道言呐
呐如不能出口予固期之尚疑其重遲也又明年春
三月某以君命召上印綬去道中江館于縣寺會居
民失火屋比延燬予挾從行壯士廵火所惞隨宜翦
撲至則明父巳率廵徼吏奮身顔行拔藩徹屋不移
瞬而火熄厥明予拊而勞之曰尉不當如是邪尉歛
板百寮底誠卑且賤矣然近民莫尉若也譏盗胗尸
追亡擿伏始一不謹禍且蔓延亦猶救焚不務遏截
炎炎孰禦予於是始信人之不易而儒生之果可
用也上其姓名於朝詳刑使者應君懋之茶馬使者
鄒君孟卿聞之競薦其才乃以功令關陞從事郎十
七年調華陽丞予旣召入爲郎從官每與蜀之有位
者書記往返必稱明父之才未幾予以言事得罪屏
之南州聲跡&KR3275;絶予歸自靖明父之子有中來言曰
吾父不幸死矣今卜兆于會中鄕之坎山得日于今
年十一月甲子哀惟吾父以職事受知于予不由左
右之容維子之故歷事監牧皆受不凡之知今不得
子銘無以逭不仁不明之責予瞿然問故則寳慶元
年七月十三日殞于風滛嗚呼明父而止於是乎明
父自嘉定六年以詞賦爲鄕舉首九年再舉中明年
進士第調中江尉潰卒薄近竟人情洶洶明父程督
守禦人恃弗恐歲大疫力請于臺閫飯飢藥疾至捐
俸以資之同年進士徐君仁恭卒于閬中簿正爲字
其孤恤其家府尹李公&KR0811;風力峻厲明父詣府白事
爲康色顧之屬之城築屬之糴廪郡有疑獄累歲不
能决刑獄使者以付明父一訊立辯囚賴以活自是
益見信任令攝銅山縣明父移書縣令俾其督吏治
賦以應期會憲臺屢趣不行令亦謂明父言然卒以
逭譴人两賢之又令攝通泉以縣令鄕嫌辭旣不獲
命則植縣綱擿吏姦爲教以諭百姓之怙勢逋租者
不浹旬而令行財𥙿十七年調華陽丞部使者今工
部侍郎黃公伯固俾攝縣事縣爲西南劇晝理邑事
夜覈訟牒剸撥中理吏畏民安黃公才之學校之校
比河渠之畚築將士之廪給征商之檢抳悉以付之
或譙其煩明父曰事無精粗莫非學也郫令久虚又
俾攝事縣以大治旣復而又攝去之日郫人繪而祠
之華陽考滿黃公惜其去辟監錢引務至則官寺圯
役丁窮上下蕩亡紀律君爲振而新之凡出入虚實
之數增減少多之額工役勤墮之別皆籍而記之黃
公勞之爲請于朝自官吏至役徒悉增其廪給職業
用勸國無乏用實昉乎此嗚呼人果不易知而儒生
之果可用也乃若此凡謂儒生不適用者特腐儒爲
章句習佔畢不知事無非學而拘滯一方者耳明父
世居新都之彌牟其家彭之濛陽自王父始鄧氏系
出東漢司徒禹之後子孫散居蜀右爲多今成都雙
流新都皆其裔也曾王父仲和生三子其季曰師况
登紹興十一年進士第則明父之王父也奏辟通判
潼川府未朞卒于官父森妣王氏生二子明父其季
也生有令姿方在齠齔親疾累月憂無所出刲股和
藥親疾少差旣卒執喪如成人王夫人性嚴厲明父
得其懽心事庶母宋夫人惟謹旣壯兄弟相依兄嫂
以家事自任俾明父一意遊學明父德嫂之恩死爲
之服或以無服靳之明父曰昌黎不以義起乎鄧之
族大而多貧明父事諸父生則致其養死則賻其喪
世絶者命之後女笄者釐其娉親黨有礼喪之事必
身任之嗚呼古之學者爲已蓋有所事者矣元配李
氏繼室以趙贈封皆孺人明父卒後宋夫人尚無恙
年八十九乃卒有中今以趙氏之命求銘銘曰古之
所謂學以明德而美身所謂士以範俗而明民道湮
民散則嗟卑而居下惡囂而欲贏以予觀於明父事
無精粗必信必誠尚庶幾古道之有存
中奉大夫知卭州李公(駿)墓誌銘
予被命帥東川道漢嘉李君伯言合其昆弟之子與
戚姻黨里寘酒送迎君在羣從歸然獨存於是生七
十五年矣風采精贍論議娓娓心竊異之别僅旬時
其孤當楫當煒以狀告窆于瀘且乞銘爲之瞿然失
聲李氏自唐御史大夫贊皇公栖筠丞相趙國公吉
甫太尉衛國公德𥙿以來凡十一世迄曾祖浩熙寧
中登進士乙科積官至朝議大夫累贈少師祖觀崇
寧初榜登進士第官至太中大夫累贈少師自太華
徙嘉生二子曰昌諤官至朝奉郎知洋州贈通奉大
夫次昌圖官至工部侍郎洋州取王氏贈淑人生四
子君在第三諱駿莊重好修自同儒素凡再舉禮部
擢慶元二年進士侍郎尚及見之每以訓其子曰吾
門自入蜀以來繼八葉科第自此始女曹勉之初調
隆州貴平尉盗入境輙敗論差役曲當民情前諫議
大夫傳公伯成爲祥刑使者知而舉之再調重慶府
巴縣令峽俗嚚訟分䟽曲直民用勸止有巫左道惑
衆寘諸法前後守賢之引以自助使者游忠公仲鴻
又知而舉之遇事有盤錯或傳爰訊鞠之不辜率以
屬公見稱明辯尋改宣教郎知濛陽縣州以積負逮
吏無虚日君曰守定會期公私胥便堋口水灌輸民
田歲以首春爲坊縣之工材率先諸邑通判漢州又
通判遂寧府皆大郡關决敏明吏重足立無敢慢在
漢嘗攝石泉在遂嘗攝宕渠所至以嚴明稱知永康
大修學官興李侯祠通商阜財振凶掩骼知普州如
治三郡屬有疆事軍潰入竟所過殘掠君遣官諭告
母害我民資爾糧否則以三尺從事軍爲歛戢差知
卭州君曰吾少孤刻苦自厲以詩書發身禄四千石
秩元士澤二子一孫於人世百無慕焉歸而築室曰
塵外有終焉之意一日忽命諸子之仕於外者歸省
屬以持守門戶更衣就簀而逝實紹定六年六月巳
丑也當楫以郊恩𥙷官仕文林郎雅州司理參軍當
煒以上登極恩𥙷官任從事郎宜賓縣主簿女子
二適承直郎施州軍事推官王似孫儒林郎永康導
江縣令高斯謀斯謀予之同産兄子也遣賀嘉定十
五年元會𥙷官去年秋不幸死孫男一人奕果再遇
郊恩𥙷官以慈明宫慶壽恩循從事郎女三人外孫
男女一人以是年九月辛酉葬公于嘉定府龍遊縣
安國鄕乾山之原令人楊氏喻氏祔公風姿頎然臨
事果决自幼周旋諸父間耳濡目染食不兼味衣必
澣濯祭祀賓客澗毛山蔌必㓗必精予曩聞劉清惠
公甲嘗言其外王父李用賓始自華徙監政宣奢麗
以勤儉自持嗚呼如君可謂善繼厥家矣銘曰孝殫
嫣載五百自華徙監奢侈君衣訓自程式耋彌邵窮
不戚豈其窮四千石官元士年八袠詔來世食豐積
漢州通判楊君(令圭)墓誌銘
楊君諱令圭字如斯世爲遂寧人大父恭惠公輔兄
弟五人咸以文學行誼聞于時人號五楊其後恭惠
與劉文節公光祖歷事三宗出入中外切劘獻納嫓
德齊名天下稱曰楊劉韓侂胄伏辜凡前日與侂胄
論者以次召用恭惠除兵部尚書道拜江東路安撫
使建康留守以疾薨于位先是恭惠冡嗣有翔早世
以君爲後萬里護喪西還葬祭如禮服除以恭惠致
仕恩𥙷承務郎監成都府糧料院再調潼川府中江
縣丞僉書昌州判官廳公事知涪城縣事初文節公
嘗爲學記韓氏之黨以僞學誣善類&KR0933;記中語爲罪
劉遷房陵縣宰承迎仆碑凡三十年無過而問者君
至命封植之鬱攸煽灾民多露處君計戸口而賙給
其貲民用奠居臺府廉知治狀就辟通判府事恭惠
遺愛在人聞君之來相率趨令通判漢州西邊有警
緫領財賦所以文龍移屯軍乏糧下州發粟石五千
餉軍君慮以輦運病民力爭之使者不能奪僅輸千
石至彰明卒免科調之擾衆服其守職不屈未幾忽
得疾不起實紹定六年二月乙未也年四十有三積
官止朝奉郎曾大父依故任左朝散郎累贈特進大
父恭惠公官至端明殿學士父贈宣教郎予生也後
何敢班於楊劉然慶元以後守誼盡分唾棄權門訖
於權臣之誅首被收召則與二公出處蓋有甚相似
者故知君涖事行巳能世厥家而於文節公之流風
餘烈必欲興起而懋明之其心事犖犖與世俗不同
惜也死不待年而末究其施設也娶成都杜氏故知
威州益之女與了翁之妻兄弟也繼室以普慈杜氏
故兵部侍郎孝嚴之女子合祖早天本生母鄧氏太
安人命襲祖爲後授以恭惠餘澤遺腹子曰昌祖九
月丁未生四女子長適將仕郎姚季子餘尚幼襲祖
卜今年十二月甲申葬君于長江縣馬覩鄕坤山之
原君之弟通判簡州事令式與襲祖以狀來請銘誼
不得辤銘曰昭昭匪天厚其質而夭其年豐其行而
嗇其傳雖然李當戶生陵以紹廣鄭益恩生同以繼
玄死者有知其無恨於重泉
知威州禄君(堅復)墓誌銘
開禧改元王師將北征予時召對玉堂失權貴人意
潼川禄子固擢進士造廷首以高瞻叔書來謁旣亦
以正論居末等予與之定交焉予旣補外念薦賢所
以報國厭於權力撓於請寄乃盟心自詭自守郡以
來凡請者弗予將以少戢趨競會詳刑東川子固爲
安岳丞循循自守予始至境即懷安傳舍擇書問之
不至者四人舉之於子固之辤曰盡心職分不求人
知人謂是舉也數十年所無子固亦曰是眞知我者
其後俾攝遂寧學官又其後守潼川除館延之益得
以察其所安信前言之爲實錄也禄本子姓以王父
字爲氏唐季曰宗憲始自鳳翔徙名數于郪至本朝
曰儒舉賢良方正科與眉山蘇氏厚善儒生勛舉鄕
進士勛生天授天授生居一累贈朝奉郎居一生二
子長曰柬之登進士第善詞章尤任治劇淳熙初知
叙州南蠻抄竟上帥師討定以功除直祕閣成都府
路提點刑獄次曰槱之以經學教授于家累贈朝請
郎娶馬氏封宜人子固之父也子固名堅復生十七
年而孤弟妹幼弱家貧爲太夫人憂子固率諸弟從
舅氏傳堂(先生)王君行問學夙夜不敢怠習戴氏禮有
鄕曲之譽君行名軫潼之秀彦也金堂仲明舉以禮
幣致子固遣二子從遊凡再舉于鄕登進士第仕小
溪食簿掾之禄將母一時諸公皆以學術操履期之
舉考及格關陞爲渠江令沂國安公專閫于蜀辟黔
州錄事參軍攝通判事將以成其秩秩行至合陽念
母而反沂公不能奪也期年來安岳以舉主改尚書
左銓注知蓬谿縣母喪去官服除從外銓擬什邡縣
會有堂授者復求蓬谿凡九閱月又爲人所先復堂
授知綿竹縣秩满通判永康軍嘉定府會資州闕守
制置使選子固攝事充四川類試院考校官差知威
州解官來歸中道得疾寓漢川傳法僧舍去家僅两
日程而卒紹定六年十二月已丑也得年六十娶馬
氏男女各三人長男紹本奏𥙷將仕郎次諫孫後族
父於祕閣爲諸孫季曰吕孫子固治命俾受致仕恩
爲叔父甲南之子長女適閻德方次適陳飛騰次適
馬皆業進士外孫男女四人卒之明年端平元
年十一月甲子葬于射洪縣依德里聖水原之新兆
子固天姿謹厚念德不怠每思二親輙欲絶旨去甘
友愛二弟無行而不與俱也清淨寡欲訟獄必躬聽
之麗于罰者重輕平允後不爲之末減人言子固所
至政平訟理無他道也一生知巳如安子文劉德修
楊伯昌崔正子李季允虞仲易曹噐遠苟得一二賢
相與巴足爲重而於子固皆交口稱道無異詞葬有
期紹本以姚仲有所次行實來求銘余曰我乃知子
固爲叙其槩而銘之曰天理之流行以命萬物者性
也而氣數之感遇廢興厚薄之莫逃亦得以謂之命
如子固者言而忠信行而篤敬不能以其所安施諸
有政而㧖於命之有制僅見于三縣與三郡惟後人
之紹聞迪訓則是心之昭昭者固不與氣形俱爲澌
盡也
蘇伯起(振文)墓誌銘
予奉使潼川日今春官貳卿度周卿移書諗予曰子
得人矣乎正有友二人曰羅堅父傳之蘇伯起振文
今堅父舉進士而蘇落落不偶聚書數萬卷聖經賢
傳山經地志私乘野史以至虞初稗官旁行敷落之
書靡不搜羅後谿劉德修嘗舉賢良方正科長沙吳
德夫又以遺逸薦于朝子其言之矣先是予銜命入
竟首訪人物遂合人士多以蘇伯起馮仲新鼎重爲
稱予首延致之皆魁岸人也伯起尤善談辯諏經計
史援据䗬起坐人爲屈予嘗謔之曰晏子所謂儒者
滑稽而不可軌法倨傲自順而不可以爲下君其近
諸則捧腹大笑處數月而別予仕王朝以言事遷靖
伯起遺予書曰吾於遂寧有宅一區竹萬箇大木十
圍者百章溪流徑其間將爲嘯歌終老之計請書其
顔曰水竹莊有亭曰玩芳以故禮部侍郎曹公叔遠
記示予大抵述其放於騷人幽憤之意予遷靖後温
尋故書自四經三禮語孟以來摘精抆萃探深抉異
雖章勻訓故名物度數悉加讎校往往有先賢未及
發間爲人言或口呿目&KR0787;而伯起過我瀘上相與講
切則率多領會予益知其用功之久方將勉以歛華
就實去艱深而趨平易反而驗諸眞履實則庶不爲
空言之歸而君以衰疾求去浩乎不可留蓋亦自知
血氣之不可強别未數旬而卒實紹定六年九月戊
申也系出梓州之銅山淳化參知政事易簡乃其九
世祖自銅山徙合之銅梁今又徙遂寧之遂寧曾大
父某大父某王考某元配趙氏朝散郎前知廣安軍
㮊之女繼室以錢氏三子男曰堅石堅木女適文林
郎知合州巴川縣事姚仲子端平元年十二月庚寅
堅石兄弟葬君于龍門里先事使來乞銘曰尚死者
之心也銘曰自鄕治廢而公道壅以科目之得失爲
人才之輕重有如伯起抱珍藴異而老不見用然則
曾謂科目果可以選衆也龍門之峯凄其長終孰銘
丘封太史了翁
重校鶴山先生大全文集卷之八十四
