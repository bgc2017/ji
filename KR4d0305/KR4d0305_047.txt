重校鶴山先生大全集卷之四十八
記
長沙縣四先生詞堂記
周元公先生之先世居青州自唐永泰中有爲廉白
二州太守曰崇曷徙道之寧遠縣大陽村至裔孫虞
賓之中子從遠又徙營道之西曰濂谿保三傳而爲
元公故今寧遠營道皆即其所自而爲祠一時守令
各以記文屬之某旣爲叙所以作明年長沙縣丞李
君亢宗攝縣之四月政修而財𥙿以餘法用修校官
具器服又念昔人嘗祠元公酡以胡子仁仲張子敬
夫朱子元晦蓋生於斯寓於斯作牧於斯者也而歲
久頽圯於是撤而新之又以屬記于某竊惟古者廟
事人鬼有萃而無渙故以同氣爲尸非其族類則弗
享也其他人所得祠者惟功烈祭於大烝樂祖祭於
瞽宗有世德而無主後者祭於主國今諸儒别族異
氏且各有主後而郡國焉得祠之蓋自漢儒始有祀
先聖先師先賢先老之說故近世儒先之祠布滿郡
縣非其鄕邑則仕國也此亦不爲無據要未能盡得
夫萃渙之義欲辭以未逹李君固以請曰願有以告
于邑之士也嗚呼如某之淺陋圖所以淑其身而未
之得也安能有以告人雖然竊又有疑焉大畜之彖
曰剛健篤實輝光日新夫行之以乾之剛健居之以
艮之篤實輝光明著日新無窮此學問之極功也而
大象發之曰天在山中大畜君子以多識前言往行
焉審問而謹思明辨而篤行則所以畜其心之德蓋
畜故乃所以養新而新非自外至也昭昭之多止於
所不見是以愈畜而愈新今學士大夫誦四先生言
行於極圖而見隂陽五行之根於易通而見元亨利
正之實於知言而見中誠心性之别於大紹而見皇
王帝伯之分於張子則見其受學於五峯而有聞於
仁之訓於朱子則見其受學於延平而有聞於敬之
訓師傳友習晝誦夜講天孰非前言往行然而實未
能以止健之義畜德於其中是以聽其言則若有以
事乎此見諸事則亦知所以尚乎此方其才壯氣新
席天資之美挾口耳之知往往可以名於人歲月慆
邁志隨氣索則前日誦說之功浸非我有或又假其
一二以飾辯言以濟私欲則反不若未嘗有口耳之
知也余爲此懼方將内反諸心思所以厚於畜而薄
於言也不惟不敢以告人而亦且不暇矣李君文肅
公之曾孫而文公之高第也其亦以氽言爲然乎黨
遂以爲記而告諸同志者相與懋敬之母忽
全州清湘書院率性堂記
吾友林仲山岊守全日得柳侯仲塗氏讀書遺址乃
鉏荒築室館士儲書與邦人講肄其間且以致懷賢
尚德之意嗣守者不替有引齋廬廪稍歲衍月盗今
錫之號榮殆與睢嶽嵩廬四書院相爲儕等今守趙
立夫必愿復增而大之中爲堂三楹榜以率性而移
書某曰願有以告于邦之人也維侯故相忠定公之
世適忠定爲政尊經崇儒表章性命之學侯習聞之
故將與邦人共明此道是敢不諾或聞而疑之曰聖
人之教人若不以性爲先而子思孟子以前論性者
亦未有必然之說也今母問始學例語以率性得無
陵節躐等之患乎曰不然也成湯告民于亳曰民有
常性周武誓衆于孟津曰人爲物靈凡皆立國之初
是爲羣言之首盖大本要道無以先此夫易聖人所
以開物濟民者也首於乾坤發明性善之義曰大哉
乾元萬物資始曰至哉坤元萬物資生凡各正性命
於天地間者未有不資於元元則萬善之長四德之
宗也猶慮人之弗察也於繫辭申之曰一隂一陽之
謂道繼之者善也成之者性也猶曰是理也行乎氣
之先而人得之以爲性云耳曰成性存存道義之門
則又示人以知禮成性道義皆由此出也而終之曰
聖人之作易也將以順性命之理是則易之爲書其
大本要道顧有先於此者乎故子思於中庸樶其要
而言之若曰天所以命於人則謂之性率乎性而行
之則謂之道即是道而品節之以示訓則謂之教嗚
呼聖賢之心後先一揆故中庸之首則易與誥誓之
旨也疑者又曰以性命爲教吾旣得聞命矣其在學
者則何如其爲功也曰先天之易乾南坤北非性之
體乎後天之易離南坎北非性之用乎坤之正位變
乾爲離明見乎外者也而曰畜牝牛吉則順以養之
乾之正位變坤爲坎明根乎中者也而曰有孚維心
亨則剛以行之夫惟位在德元而養之以順行之以
剛清明在躬不役於物此盡心知性之極功也故子
思子先列性道教之目次又釋道體之不可離而繼
之曰是故君子戒謹乎其所不睹恐懼乎其所不聞
莫見乎隱莫顯乎微故君子謹其獨也蓋自可離非
道而上則道之體也是故君子戒謹恐懼以下則人
所以末道也聖賢之言本末備具顧讀者不察耳誠
能於暏聞之外隱微之際巳所獨覺而人未及知隨
其萌蘖之動以謹乎善利之幾則仰觀俯察前參後
倚眞有以見夫仁義禮知之則行乎君臣父子長幼
朋友之間皆吾性所本有分所當爲而實不容以須
臾離也於是疑者舍然以作曰推本乾坤之體坎離
之用以發明性道教之節吾眆聞諸此盍以復于趙
侯與學者共講焉余曰諾哉是爲記
潭州外十縣惠民倉記
建安真公德秀守潭日嘗爲惠民倉以糶于國人爲
社倉以貸于郊人人懷其德厥三年温陵曾公爲守
守之弗失尚慮外邑市民歲當春夏之交常苦貴糴
脫小不登將無所於訴蓋公居郡以來貢賦之彛式
邦國之經用毫髮無所損益惟不急之役無名之餽
是省是去僅一年有半視元授之數旣增會移鎮豫
章乃出幣餘酌縣之大小戶之多寡而平頒之屬令
丞時其糴以備振糶糶巳復糴糴巳復糶循環無窮
自長沙善化外爲縣十爲緡十萬一千九百又慮奉
行不恪表于朝請視常乎定爲令令丞去官郡稽其
存否爲功過且俾常平使者樂焉而移書某曰昔者
希元之請子爲記之今不書無以糓來者余輾然喜
曰余嘗語希元子無患焉仁義之心人皆有之吾將
見是法也有推行而無沮撓有變通而無廢易也今
希元之去未久而公以郡少府餘財修其法之未備
吾言顧不信乎古者量地而居民計口而受田任土
而制貢賦視秊而爲國用是故民有餘粟國有餘畜
樂歲飽而凶年免其有老孤難阸則委積以待之凶
厄喪夭餘法用以給之瘖聾斷廢各以其器食之盈
宇宙間相保相助有節有授無尺地一民不相屬焉
此天牧之職分所以厚同體而共明命也乃自世降
俗薄上失其爲主之道不井田不封建民散而無所
繫六經之書僅爲記覧詞辯之資而鮮有以施諸政
冨連仟陌貧猒糟糠固其勢然也而爲民父母者初
無保息冨教之誠心聽其仁鄙天壽貧冨強弱而莫
之戚忻也甚則伺間索瑕䧟之罪而襲奪之千數百
年寧無稍知職分者斟酌損益如常平社倉之等猶
可以𥙷王政之闕然非視爲具文相承則移給它用
其謹修而固守之者蓋鮮况能凊心約巳開無窮之
惠於朞歲之餘者乎故於公之請也樂聞而喜書之
有不暇辤公名從龍今爲資政殿學士光禄大夫方
固辤豫章之命未得請云
徂徠石先生祠堂記
徂徠石守道先生景祐中嘗爲嘉州軍州事推官後
一百四十年故兵部侍郎陽安趙公介居是官始即
𪠘之西偏爲直節堂以館先生之象歲久不治寳慶
三年唐安張君光祖爲嘉定軍節度推官徹而新之
仍存舊榜而以書抵靖俾某識其事竊惟世降俗薄
是非瞀於好惡向背變於死生者何可勝數迨夫歲
月浩渺情僞寂寥而著乎人心者隱然與所寓俱存
是區區者誰實使之况先生之仕于嘉財月餘耳而
閱二百年惟先生爲不可忘此非可幸而得也先是
天聖以前師道久廢自先生從孫明復氏執禮甚恭
東諸生始知有師弟子自先生覃思六經排抵二氏
東諸生始知有正學仕嘉州丁内外艱去官垢面跣
足躬耕徂徠之下葬五世未葬者七十喪孝弟
之風刑于國人去喪召爲國子監直講會天子進退
大臣增置諫官御史銳意求治先生奮不顧禍爲聖
德詩七百言尋又以伊周望大臣於是連柱姦相
雖蓋棺之後殆且不保凡二十一年始得歐陽公之
銘以葬夫人道之要有三曰父曰君曰師蓋無父
無生無君無以生無師猶無生也是謂在三惟其
所在而致其忠愛焉舍此而它求雖有麗藻洽
聞不足以爲學也而先生之所服行者在此而不在
彼其爲言曰學者學爲仁義者也唯忠能忘其
身唯篤於自信乃可以力行也故以是行巳雖朝誶
而夕替所不皇恤然則士之登斯堂也居是官也
考言觀行其亦知所擇哉昔歐公考先生之文
嘗爲詩曰後世苟不公至今無聖賢又曰我欲犯
衆怒爲子記此冤嗚呼旣曰後世必有公者而尚
冤之足慮張君其以是書諸牲石雖地遠世後必
有發於斯言者矣
涪州社稷壇記
天統元氣而始萬物地統元形而生萬物人則禀氣受形
所以位天地育萬物也是故先王之制饗帝則於郊祀社
則於國凡皆以類求之其在邦國都鄙也設其社稷之壝
社祭五土之示而配以句龍稷祭五糓之神而配以棄大抵
自中門右社而下有大社有國社有侯社有置社有
州社有市社有里社有勝國之社而其社之有祈有
報者則皆與稷並祠焉然而天地之祀惟天子得行
而社稷以下凡有邦有土下至二十五家之民皆得
祠之且不特祈報於是也天地之烖陰陽之沴寇戎
之警宫室之考亦於是乎類之禰之宐之衈之或曰
是無巳瀆乎曰不然也此天之所以爲尊而地之所
以爲親也天之高高不可得而瀆也而人依形以立
取財以養故教民美報唯是爲切近下逮齊民無間
也自王政不修浮屠老子與淫暱不經之祀窺見罅
漏入操其柄乃至謟非其鬼祭踰其望天地山川而
宫室之龍蛇異類而冕服焉所謂社稷則鞠爲榛莽
之墟守令始至與春秋祀事僅一造焉況有如涪陵
之社則邈在西山之顚亂石衡道危不可陟望祀于
治平佛舍然則涪視今諸郡其瀆禮爲又甚博士謝
侯興甫來爲守慨然曰事有大於此乎度郡之東爲
壇三成者二壇各有壝爲齋廬三楹于北墉下自日
至而戒事月窮而畢明季春錯事其上寮吏謂是不
可無紀則馳書以屬某竊惟不佞安足以知此顧惟
禮壞樂廢士安見聞之陋以疑天地之性人怵利害
之私以淆鬼神之分故因侯之請而重有感焉乃誦
所聞請識諸牲石期來者之勿壞也
涪州太守題名石記
凡官寺必書前人名氏非以備故實資博聞也大書
而深刻之將使後之人習其讀而問焉必曰某爲循
吏某爲廉吏某爲能吏不則曰是爲酷爲貪爲庸蓋
見賢而思齊見不賢而内自省夫人皆有是心焉耳
斯其爲懲勸不巳多乎江出汶山合西南衆水至重
慶受嘉陵水至涪陵受黔水故涪陵在今爲要况又
郡之西南接玲黔南平諸郡民夷雜揉綏御維難故
郡守之寄在今爲不輕長沙謝興甫繇太學博士外
𥙷繼守是郡郡雖有壁記尚多刓缺博士乃稽諸郡
乘訪于耆舊自孫侯熙而下得五十一人攻石而鐫
之移書某俾識其首夫春秋之法直書其事而善不
善自見題名之凡例亦姑記氏名秊位耳而賢否之
在人心雖數百年猶炯炯如見然則居是官者可不
思其職分之所當爲者乎
常德府東湖記(或作東園)
大府寺丞四明林公以湖北路祥刑使者治常德府
會攝守事乃寶慶三年之秋繕城浚隍得城東廢地
爲圃與民共之臨卭魏某嘗被命守是邦旋以辠戾
徙靖靖實公所部明年命記成事不敢以寡陋辤東
門之衍籍于侯都溝封弗戒歲異月殊斷潢裂壤菑
翳所於帝命林公使節州符靡微不究曷蠧弗除溥
彼武陵城郭虧䟽言坯言捄相彼闉闍彼城之隅有
燁其湖顧謂賓佐風气之儲而是陻阸盍辟而胠略
址賦文度財庀徒自朝宗門迄西南郛東西撱脩其
廣百堵埤厚濬深剔䟽沮洳信偃起仆披聾發瞽乃
基乃堂攸館攸宇蓻之卉木沈沈渠渠爲梁十所可
舟其下庚鄭氏樓以門其圃鷺橋爲防以泄以豬以
流其悪以戒不虞公與其屬于方于車䟽視㵸聽志
明體舒侯士若民于曳于婁節宣勞佚聲和氣愉自
有宇宙山川與俱奚隠乎人今有昔無如艮止徤久
畜弗紓霍然陽開何天之衢又如睽孤或豕或弧遇
雨之吉羣隂畢驅如人心然所居廣居所立正位所
履大塗爲間不用謬迷厥初一日克巳我室我廬不
假外求隨處𥙿如下客不佞記事之餘請歌唐風以
儆宴娱其詩曰無巳大康職思其居
瀘州瞻軍田記
瀘爲郡介江洛二水間密邇疆場自熙寧外帥府乾
道又以東川帥司治瀘厥寄尤重而郡無粒米之征
歲所仰以供軍者官賦泉四萬緡使民輸米二萬石
方泉貴米賤民未甚害也而歲有豊凶物有低昂行
之至今往往一石爲泉十數緡而宦不加子也民日
以病眉青神楊公由工部尚書自請守瀘威行惠孚
百廢具修嘗以歲儉爲民代償所輸之米且前守嘗
欲代輸而末給也亦爲代之又念餉所軍儲未𥙿發
七萬緡以佐之然而終以瀘人抑配之害未有巳也
輟郡少府餘財二十萬緡市民田歲取租以代民輸
方時多事顧瞻郡國蹙蹙靡騁而公優優綽綽見義
必爲乃知清心約巳何事不可爲也而余於此又重
有感焉軍之爲民病久矣志士仁人有志當世者必
曰使軍出於農官無常廪之軍然後可以立國是則
然矣抑有其義而無其制且地中有水爲師地上有
水爲比此其義也居則比閭族黨出則伍兩卒旅此
其制也然而謂之無其制者何也六鄕不言授田六
遂與公邑不言出軍諉曰互文可耳而使民自備委
積自治兵器旣匪令典亦無明文雖攷之縣師則兵
若自備而參之遺人則食疑官給而質人與司兵又
各有受馬授兵之文則蓋有不必盡出諸民者若虎
賁司右之等此常廪之軍亦未知於何而給大抵政
象無傳而四司馬與土均治洫之官皆巳去籍鄭康
成諸儒憑私臆决直以田穣苴司馬法爲證審如其
說則井田固所以厲民也且七十五人出一革車三甲
士四馬十二牛使盛世有此民必無以自聊鄕民之
衆寡與六畜車輦而皆簿錄其數使末世效此民亦
有所不堪魯之公車千乘不過公徒三萬耳如司馬
法則當出七萬五千人大抵皆以末世弊法釋三代
令典正如以漢筭證邦賦以莾制擬國服以没財撿
商爲先王所嘗行雖杜元凱引周禮直名之曰司馬
法何怪乎後之用此書者每出輙敗豈皆周禮之罪
哉僅有魏周李唐之府兵稍加裁酌故差可以久蓋
非井牧必不可行而傳注汨之莫知其制故自東周
王政旣壞訖今幾二千年而寢兵者僅五百逮其盡
壞也則又困天下之力以養亂雖有志士仁人終無
策以救此其間如營屯之田固亦數有成績然軍不
習農吏不宿業未有久而不變者今於救弊無策之
中有如楊公市田以供軍則其爲法顧不甚簡而可
久乎不井田不封建終亦苟道而卒有未易言者然
則是舉也寧不使我喜聞而樂書之庶幾有聞風而
胥效者焉詩云國雖靡止或聖或否民雖靡膴或哲
或謀或肅或艾嗚呼吾猶有望也夫
長寧軍六先生祠堂記
周元公先生自慶曆間與程大夫爲友二程子從之
游蓋眆乎此橫渠張子則於二子而有聞焉前倡後
承積百餘年而後其道大明紹興初胡文定公始請
爵程子兄弟而從食于先聖先師紹興末向侯子忞
始祠元公于舂陵至隆興乾道以來則三先生轍跡
所蔇皆有祠而橫渠張子以降亦隨其所歷而與享
之朱文公張宣公前後所爲祠記蓋不知其幾矣文
公宣公旣各賜謚某奉使潼川遂以四先生易名爲
請俞音風厲由是郡國皆有祠某雖不佞猥嗣記載
爲文者又巳七八矣蓋非其鄕邑非其仕國亦無不
祠焉余表兄高瞻叔定子守長寧始至屬士于學而
告之以人位兩間天賦甚厚自待大凉其末勉之以
希聖希賢母以小伎自足又嘆師道之不明也於是
祠四先生于學而朱張二子配焉移書某令叙所以
作顧在他人猶弗敢辤矧吾兄乎然而學益久而憂
益深記益多而疑益甚蓋古不以繪象事鬼神不以
非族享鬼神記謂釋奠于其先師釋者曰如禮有高
堂樂有制氏書有伏生詩有毛公億可以爲之記謂
釋奠者必有合釋者曰如唐虞有夷䕫周有周公魯
有孔子各自奠之若國無先聖先師則與隣國合夫
三代之學者有專經授徒如漢儒者乎有人所師表
而白首不見用者乎若有功烈如夷䕫周公則祭于
大烝又豈學者所得祠平審如傳者之說此必爲秦
漢以後之制而况古所謂庠序皆爲鄕民行射飲讀
教法之所事巳則返于閭塾事親從兄親師取友亦
未有越鄕違家羣居聚食如漢中世以來之學校者
故余於今之郡國祠先賢于學謂事雖甚美而古未
有攷或聞而笑之曰迂哉必古之合而後可書則先
儒之記是祠也無乃非與曰不然也余所謂憂益深
疑益甚者徒以風氣日異去夲愈遠耳三代之王也
域九州以居民不特天子諸侯有君師之職也公鄕
有師保之義里居有父師少師之教故民聚而教行
極於春秋戰國之亂民散久矣然猶有聖賢在下聚
而教之孔孟氏没俗流世壞然專門名家之儒猶足
以爲之師也故生則職教于里閭没則釋奠于學校
習是經也則祀是師居是邦也則祀是賢記禮之儒
釋經之士習見其事而筆之於書而有國有家者相
承不廢事雖不純於古不猶愈於日降日下師廢而
民散者乎父詔子承師傳友習以工文蓻爲儒者之
巨擘以决科第爲稽古之極功以善權利爲用世之
要道閒有不肯自混於俗則入佛入老鑿空架虚疑
周公仲尼未睹此祕不有周程諸子爲圖爲書扱聾
發瞽如是而爲極爲儀爲性命爲仁義禮知爲隂陽
鬼神即躬行日用之常示窮理致知之要則人將泯
泯㥽憤無所於聞然則於師異指殊之久猶頼諸儒
之書發藥而維持之則是祠也非扶世覺民之大務
乎雖然余於此又有疑焉自比歲以來不惟諸儒之
祠布滿郡國而諸儒之書家藏人誦乃有剽竊語言
襲義理之近似以眩流俗以欺庸有司爲規取利禄
計此又余所甚懼焉者士登斯堂盍相與共惟斯義
爲其人以思之除其害以持養之則又郡侯所以望
於吾䣊者併儳言之
眉州刱貢院記
國朝設科取士損益隋唐之舊凡二百有七十季矣
列郡校試寓于浮屠之館者十有七八承平日久人
物衆多貢士之宫於是浸備而眉爲士大夫郡取士
于鄕于大學于諸道者視他州爲多自慶元初分貢
額于諸郡眉以三十六人益爲五十有二士之投牒
益盛於前顧猶寓試于開元佛舍因陋就隘不謂闕
典與劉文節公嘗議改爲迄於增廣某亦嘗度地北
郊尋亦因仍今守黃侯申居郡之明秊即學宫之側
辟爲國寺與其旁近僧廬之廢者而更築焉東鄕爲
堂皇一爲中門三外門三南鄉爲便坐一主司之直
廬十南北鄕爲試士之廡七列東鄕五列凡五百楹
劉公舊廡居三之一以至庖湢府史封彌謄錄之舍
下逮什器靡微弗具又外爲周墉賦文四百五十少
府旣以餘法用具餱糧稱畚築煥章閣待制李公&KR0811;
始訂其議至是又捐貲爲里人倡凡得錢二千萬轉
運判官黃公伯固厲公模前後所發如之不足則刑
獄使者郭公正孫又發五百萬卒成之某居靖未返
侯以李公之意來言曰是不可以無記子之嘗爲守
於斯也以惟子請嗚呼侯所以待邦之士其誠且厚
若此予所欲爲而不能也予曷敢不諾雖然每惟租
舉取士至於文巳密而敝滋多法益詳而意逾薄則
未嘗不深有惕焉古者閭月書族時攷州歲比鄕三
年而賓興衆賓之席弗屬堂下之觀禮者弗坐無異
祠也今易吏而王其事糊名而察其言望實之素著
或攻而去之文詞之稍異或懼而抑之寧收卑近無
拔儁尤其幸而得之則又將以其取於人者取人矣
古者使民興鄕之賢能還以長治其鄕士自修於家
而民自爲鄕謀故毀譽公而賢否明今以一日之長
一夫之見而投之以非所素習之事授之以非所素
拊之民積日絫月而爲卿爲公天子所與論道經邦
皆若人也嗚呼斯其爲學製學御不巳多乎且六經
之書家藏而人誦之其下利而上義賤浮而貴實夫
皆有是說也而夷攷其朝夕之所孳孳則所以治其
國者秦漢以後郡縣迫促之規也所以修於家者隋
唐以來科舉纂綴之業也言行心迹曉然相違而人
不以爲異蓋其說曰仕爲養也爲將有行也使正學
以言稍違時律則有司之所必棄此不惟薄乎待巳
亦淺之望人矣且以言取人固非易事然而昭晣者
無疑優游者有餘文也者命於氣立於志成於學而
獨不可以觀人乎國初之文宗尚西崑至於仁祖之
季詭異日甚嘉祐二年貢舉士所推許者詭異之尤
也而歐公所取乃皆平澹爾雅之文是邦之二蘇公
尤重兹選方二公之隷于家塾而爲是學試于禮部
而操是蓺也使今之士必曰此非時所尚也而士以
是進有司以是取不惟進不失正取不失賢繇是遠
近聞風日改月化極于元祐之盛學醇行修歴數世
而流風未泯然則試蓺於斯攷言於斯者顧瞻江山
想像儀刑亦可以得師矣侯之沈沈其宇翼翼其廡
非徒以飾美觀也數千里而謁記於子也非徒以書
成役也敬其事重其始所以望於吾䣊之士庶其在
是夫侯予同郡人紹熙四年進士歴三郡守皆有德
於民今以治行尤異擢潼川府路轉運判官云
北園記
古者域九州以居民天子諸侯爲之君師而王朝之
公侯國之卿皆有師保之義焉保以安之師以教之
然而相觀而善莫鄕里爲切近也則閭各有塾以鄕
之大夫士里居者爲左右師或曰父師少師或曰鄕
先生凡朝夕有教焉歲時屬民爲射爲飲則爲之遵
入自門左席于尊東夫非惟貴爵崇齒之爲所以攷
德問業刑善而勸賢也大學曰一家仁一國興仁一
家遜一國興遜孟子亦曰其國君用之則安冨尊榮
其子弟從之則孝弟忠信蓋出而師保萬民入而父
師鄕里其爲成巳成物則一非必曰仕而後有行也
自田制壞鄕法廢庠序射鄕之會不復可行士大夫
由乎流俗敝化之中非隱居遯世以獨善身則席寵
藉位以迫蹙民夫天授人以聖賢才能將以先覺後
非使之自有餘於一身也天授人以高位厚禄將以
大治小非使之自有餘於一家也由二者而言能自
善其身則仁遜孝弟之形猶有以善俗也自有餘於
其家而豐巳蹙民不惟民無所頼且一國之所慕而
使之習非效尤是則所謂一人貪戾一國作亂蓋仁
遜必一家之積而貪戾則一人之爲耳斯不亦自遏
其躬乎某之病此久矣嘗以家居暇日築室鶴山之
麓將聚反而麗習焉規摹粗設而才不逮人力亦未
贍得罪南遷又即靖之鶴山築室以尋前志士或不
鄙而辱從之然靖居天下竆處衣冠鮮少一日眉之
走隷𣢾門遺之書則眉之先逹李公季允甫也遺之
圖則眉之北郊公所爲北園也園東鄕中爲志堂序
分十舍曰求仁曰立義曰復禮曰崇仁曰請益曰由
頣曰履信曰竆理曰近思曰篤志其左南楗其右北
埭其後爲讀書巖爲時臺臺之上爲東樓又曰極
高明其前爲西閣爲麗澤堂堂後有方池衡從三畝
釃二渠其下襞木爲坊以豬泄之堂分二内爲存齋
復齋堂之左夾摘山名榜曰儒相精舍爲省齋克齋
其右夾望蟇頥津榜曰忠諫精舍爲誠齋篤齋自餘
不可殫紀大抵目擊身履無非格言精義之著雖水
華庭艸園芳檻竹所以館之名之亦皆克自規儆匪
宴娭之共且以書來曰吾之爲是也羣鄕之秀茂講
道肄業其間人往往謂吾徒自苦不知吾儕所樂蓋
在此不在彼今役事旣峻而未有以記將子是属嗚
呼俗淪士散家自爲學而李公以耆德宿齒不自有
餘慨然自任以仁遜孝悌之責使國人弟子咸有所
矜式焉然則今之大夫士退而巷處者夫皆若是也
雖古制未可遽復將不能興鄕里之化軌俗厲賢以
給時用乎謹述舊聞以授使者爲北園記
卭州先茶記
昔先王敬共明神教民報夲反始雖農嗇坊庸之蜡
門行戶竈之享伯矦祖纛之靈有開厥先無不宗也
至始爲飲食所以爲祭祀賓客之奉者雖一飯一飲
必祭必見其所祭然况其大者乎眉山李君鏗爲臨
卭茶官史以故事三日謁先茶告君詰其故則曰是
韓氏而王號相傳爲然實未嘗請命於朝也君
曰飲食皆有先而况茶之爲利不惟民生日用之所
資亦馬政邊防之攸頼是之弗圖非忘本平於是撤
舊祠而增廣焉其費則以例所當得而不欲受者爲
之園戶商人亦恊力以相其成且請于郡上神之功
狀于朝宣錫號榮以侈神賜而馳書于靖命記成役
子於事物之變必迹其所自來獨於茶未知所始蓋
自後世典禮訛缺風气澆漓嗜好日新非復先王之
舊若此者蓋非一端而茶尤其不可考者古者實客
相於之禮自饗燕食飲之外有間食有稍事有歠湆
有設梁有擩醬有食巳而酳有坐久而葷有六清以
致飲有瓠葉以嘗酒有旨蓄以御冬有流荇以爲豆
菹有湘蘋以爲鉶芼見於禮見於詩則有挾菜副瓜
亨葵叔苴之等雖葱芥韮蓼堇枌滫瀡深蒲溚筍無
不備也而獨無所謂茶者徒以時異事殊字亦差誤
且今所謂韻書自二漢以前上泝六經凡有韻之語
如平聲魚模上聲麌姥以至去聲御暮之同是音者
本無它訓乃自音韻分于孫沈反切盛于羌胡然
後别爲麻馬等音於是魚歌二音併入于麻而魚麻
二韻一字二音以至上去二聲亦莫不然其不可通
則㪅易字文以成其說且茶之始其字爲荼如春秋
書齊荼漢志書荼陵之類陸顔諸人雖巳轉入茶音
而未敢輒易字文也若爾雅若夲草猶從廾從余而
徐鼎臣訓荼猶曰即今之茶也惟自陸羽茶經盧仝
茶歌趙贊茶禁以後則遂易荼爲茶其字爲什爲入
爲木陸璣謂椒侣茱萸吳人作茗蜀人作茶皆煑爲
香椒與茶旣不相入且據此文又若茶與茗異此己爲
可疑而山有樗之䟽則又引璣說以樗葉爲茗益
使讀者貿亂莫知所據至蘇文忠始謂周詩記苦荼
茗飲出近世其義亦旣著明然而終無有命茶爲荼
者蓋傳注例謂荼爲茅秀爲苦菜予雖言之誰實信
之雖然此特書名之誤耳而予於是重有感於世變
焉先王之時山澤之利與民共之飲食之物無征也
自齊人賦鹽漢武榷酒唐德宗稅茶民之日用飲食
而皆無遺筭則幾於陰復口賦潛奪民産者矣其端
旣啓其禍無竆鹽酒之入遂埒田賦而茶之爲利始
也歲不過得錢四十萬緡自王涯置使抅榷由是歲
增月益塌地剰茶之名三說貼射之法招商收稅之
令紛紛見于史冊極于蔡京之引法假託元豐以盡
更仁祖之舊王黼又附益之嘉祐以歲課均賦茶
戶歲輸不過三十八萬有竒謂之茶租錢至崇寧以
後歲入之息驟至二百萬緡視嘉祐益五倍矣中
興以後盡鍳政宣之誤而茶法尚仍京黼之舊國雖
頼是以濟民亦因是而窮冒禁抵罪剽史禦人無時
無之甚則阻兵怙彊伺時爲亂是安得不思所以變
通之乎李君字叔立文簡公之孫文簡嘗爲茗賦謂
秦漢以還名未曾有勃然而興晉魏之後益明於世
道之升降者其守武陵嘗請减引價以蠲民害叔立
生長見聞故善於其職予爲申𫐠始末而告之
重校鶴山先生大全文集卷之四十八
