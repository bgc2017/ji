重校鶴山先生大全文集卷之七十八
渠陽集卷之十八
墓誌銘
朝奉大夫府卿四川緫領財賦絫贈通
奉大夫李公墓誌銘
自中興多故師不解申者十有四年指權宜一切之
征爲經常不易之費百秊閒士大夫由之不知視爲
當然知之矣又從而旁緣吮剥詭取隂奪者此皆無
以議爲或知恤之莫知所以救者什嘗四五知救之
而不能慮終知敝不永厥德什亦二三或母問弗克
惟旣厥心寬一分則有一分之益此什不一焉若夫
受任之臣以是心求之憂民之君以是心應之未嘗
有精神會聚之素而問辯逆復如父詔子承友疑師
誨誠意實德爛然簡冊則信所謂千載一合此合以
天也淳熙三年七月辛未廷臣上䟽曰臣竊見四川
緫領財賦所歲支軍粮爲石百五十有餘萬營甲歲
租與貿易利州諸處夏秋稅斛者凡十九萬其百三
十萬水運七十和糴六十量産之薄厚而制其數馬
名曰和糴實科糴也上三等戶饒於貲用自輸自請
雖少損猶可支下二等戶勢必付之攬納之家本錢
旣不可請姑逭責可耳請下緫領所蠲四五等所科
之數而官自收糴或止增水運以𥙷元數詔范成大
同李蘩疾速相度聞奏時范公制置四川李公巳被
命緫餉尚留漢中也李公奏謂今九州和糴以二十
四萬敷上三等戶三十六萬石敷下二等戶若官司
自糴下戶之所糴者而加之水運則增費二百八十
八萬緡此何從出俟臣到官詢究乃議施行願假數
月之期永除五十年之病夫未知君之信否而慨然
以是自任矣迨領餉事即上䟽略曰六十萬石米若
從官糴石增一千多至四千歲約百萬緡第緫領所
財賦巳經宣撫使虞久文覈實歲入有常未易增費
臣爲陛下畢誠竭慮但於經費之中斟酌損益不
湏朝廷降度僧牒不用宣司摏積錢不動緫所歲計
自可變科糴爲官糴貴賤視時不虧毫忽之價出納
視量不取圭撮之贏使軍不乏興民不加賦敢掇其
大者十一條以獻一謂自古軍粮必隨地産今利閬
興洋與關外四州米麥之産多寡不侔今當隨土之
宜以充軍食二請州縣分掌糴夲官侵欺移用者以
三尺從事三請措置糴買官得自舉辟四五員四請
依已出命免收頭子勘合錢五請通判知縣以糴買
能否議賞罰六許民戶賷粮凖納賦役七請聽臣不
時委官往州縣盤量八謂欲於上戶勸糴令民自量
自槩自輸之倉以防多取之弊九謂官糴斷可久行
遇有調發或未免暫科事巳而復敢先事而言十謂
仍舊以元價和買利路諸州稅斛十一謂緫領所與
宣撫司平牒往來其職事則諸司不得與願專責任
以塞浮論詔以六條問公且令成大同共詳度至是
孝廟猶未以剸屬公也公奏此臣所緫財計制司不
得而盡知又畫一以聞詔問未見比民間和糴有無
增價公奏天時有豐凶物價有貴賤隨宜損益難以
豫計詔問若增本錢約度幾何歲於何取撥公又奏不
可豫計且如利閬州以高價糴商米而關外以小價
科民粮𥙿此商而困彼農行之三四十年不知通變臣今
於關外隨宜收糴比未視事巳减本錢近十萬緡而
糴買通快利閬州米價臣亦隨宜高下使之適中減
省亦十餘萬而米商源源不絶每事如此則歲幹百
餘萬不爲甚難詔問不通水運州軍無人般販去處
合就甚處糴買如何般運公奏謂如關外四州每歲
共糴粮十三萬餘石有水運及商販則價直稍下無
運無販則增陸費今二十三倉巳糴十八萬石矣皆
無般運之勞詔問人戶自量自槩自輸之倉寕無欺
弊公奏雖未保無弊與其官自量槩而肆其虐取也
詔問以米麥隨宜雜支及令民戶以稅役準納粮米
有無未便公奏謂巳移文范成大見謂可行時范公
惑於浮言謂公奏先上則同共詳度之命無可施行公
遄露底裏以告于范久之范亦舍然信服連名復
命卒無以易公也俄又詔四川和糴且照年例施行
不得輕昜更改止將其間敝事革去别聽朝廷指揮
至是則孝廟之疑猶未釋也公又三請朝廷不能
奪詔淳熙四年分權免一年明年再請又詔免一年
蓋廷臣始爲下二等請而公併蠲五等至六十萬石
且始言費二百余萬曁領事究實則費半之故上下
疑信久而末决時度支郎中周公嗣武被命與公計
度蜀賦公請併付嗣武審覈嗣武尋亦是公獨謂遣
官勸糴及民賦凖粮通判知縣以能官展減磨勘是
三者未便詔又下公公曰大者巳行則小者姑可置
惟糴買官請五得三必固以請上又從之蓋自淳熙
三年之秋九月迨五年三月僅一年有半而奏聞凡
十有三上尚書一與同列往返七璽封下尚書可其
奏八訖如初議克底成績嗚呼其難哉習坎有孚維
心亨彖釋之曰維心亨乃以剛中也以孝廟之聖
主於上范公之賢議於下猶以浮言異論始疑於終
信非公剛實在中其能行尚而往功乎民旣樂與官爲
市牛車檐負千里不絶會歲大稔父老以爲三十年
米價不若是之賤梁洋間繪象祠公飲食必祝縉紳
大夫士采民謠以獻無慮百篇而資政殿學士黃公
裳所賦漢中行罷糴行二章尤爲卓絶四年五月丙午
宰執進呈范成大奏關外麥熟倍於常年蓋由去歲
罷糴一年民力稍紓得以從事耕作上曰免和糴一
年民間便巳如此乃知民力不可以重困也王淮等
奏云去歲止免關外今從李蘩之請盡免蜀口和糴
爲惠尤廣乃自倉部遷太府少卿及范公召還止首
問可保其久行否范曰蘩以身任此事臣以身保蘩
上大悅曰是大不可得李蘩也其後如鹽如酒及和
買布公方欲次第奏蠲以盡除民害會以疾告老而
卒詔謂措置和糴能寬民力特與遺表恩澤一人洪
惟孝宗皇帝在位二十八年動遵憲法裁抑恩賞
上自中宫以及妃嬪戚里宗室内侍潜邸雖親昵當
得之恩皆從减損至於遺表恩澤之法雖寺監長則
亦復削去今於公乃無所吝若此某生未及月而公
卒及長從父兄習聞公行治又與父兄皆獲交于公之
子璟瑀嘗以公罷糴本末俾識篇端未幾又以書
來曰先大夫之葬旣五十年而未之銘雖墓之有銘
非古也而舍是無以久其傳子爲我書之按狀則仁
言善政有不可勝紀而大要則誠求故中剛中故亨
乃撮其要者而誌之曰公字清叔系出趙郡趙郡始
於秦司徒曇曇生璣璣生牧牧相趙因家焉牧之孫
曰左車左車之曾孫曰秉徙穎川秉之六世孫就徙
江夏秉之七世孫頡徙南鄭頡生郃郃生固皆漢三
公絲是李氏爲蜀望曾大父平大父講贈承事郎父
輙以公陞朝贈朝奉郎母金氏贈太宜人承事生
二子朝奉爲次蚤有志節嘗游秦客太梁浮淮泗江
浙道荆楚所交皆一時名流晚益貧公未冠以詞賦再
舉于鄕尋以春秋首選擢紹興十八年進士第授左
迪功郎卭州安仁縣主簿石泉軍教授用薦者改左
宣教郎丁母憂服除知眉山縣簽書隆州軍事判官
轉運司檄兼權通判彭州制置司檄兼權綿州及解州
事會通判闕又攝事改攝通判卭州權發遣永康軍
利州成都府路提點刑獄勑差充四川類省試院考
試官權本路轉運司事權主管四川茶馬知興元府
主管利州東路安撫司公事除倉部員外郎緫領四
川財賦軍馬錢粮陞郎中除太府少卿遷卿未受
命致其仕積官至朝奉大夫以長子璟陞朝贈朝請
大夫以仲子瑀累贈至通議大夫始仕安仁會朝廷
行經界法命鄭克使蜀公受檄行視諸邑區劃平允
人巳覘公器識石泉學校不葺公白郡廣贍飬之田
請于朝增薦送之目眉山號不易治曰此不可以力
操也具爲科條能使百姓知孝悌忠信故自愛重而
耻犯法州承虚額而取之縣縣無從出州以常賦愆
期告于制置司皆母敢自白公力陳虚額之弊帥府
是之不復詰又嘗奏記制置使汪公應辰其略曰今
劔北諸州千里蕭然久而不卹必爲盗賊往年有納
粟度僧與夫田契等錢詔别貯于餉所不下數千萬
今捐其什二三凡調夫之地皆除稅一年數州之民庶
其少瘳乎四路故輸絹于利沔大安諸郡凡費六千
而關外諸軍得絹僅鬻半直公白制置使盍令民各
輸正色估錢之半疋不過五千而給軍亦如之軍民
必謂兩便時頭子勘合錢皆增舊數公控于諸司大
略謂頭子錢昔者貫取五錢其後累增至四十三近
又創增十三勘合錢昔者一鈔及石貫匹兩取三十
錢近又貫取二十今以萬緡爲率分爲千鈔頭子加
百三十緡勘合加二百緡四蜀之廣一歲之中錢之
出入不知其幾也以萬緡討之每一出入輒取三百
三十緡四川錢物共以五千萬緡計則是二者當得
百六十五萬矣朝廷勤卹民隱下有司除去虚額以
三百萬緡對减除放詔令數下丁寕懇惻二年于兹
有司商確僅有成議夫以三百萬緡分爲數年對减
虚額是每年所放不滿百萬其艱澀如是議者乃復
設術隂取元年添頭子二年添勘合一歲之中比所
減虚額之數不知幾倍而人莫之悟爲此說者盗臣
之不如也公不惟職思其憂蓋以斯民休戚自任於
此數事亦可略見攝通判彭州纔閱月償宿逋五萬
緡有竒彭之民旣輸米于州石五千又移輸威茂州
石不下十二三千乾道二年緫餉者復支移四千九
百餘石以餉綿州之屯石亦十千公言之制置使謂
彭民安能勝此三役繇是期會稍寬曁公緫蜀賦乃
爲奏請蠲左綿之輸公在綿會歲祲請于諸司檢放
振卹諸司不能奪聽免四五等戶而期會滋急公謂
常平免役令義倉榖專充賑給不得他用遇災傷給
散行訖聞奏公乃如令减價出糶以價錢貸下戸仍
代輸秋稅庶勿誤贍軍且奏且行又聽民以茅秸昜
米備粥溢楮衣親衣食之所活十萬人時緫領所猶
取糴於綿公力陳不可又爲畫𥙷糴之策餉使行之
米價頓平議者始以好名譏之迨明年歲在戊子卭
蜀彭漢及成都間盗賊蠭起而緜獨按堵然後知公
之見遠矣卭亂未弭宣撫司令詰盗故公謂始於諸
縣租稅趣辦大額初以八十萬緡爲額其後至起九
十七八萬故民窮盗起不謀同時議者不過發廪勸
分然義倉二萬餘石爲軍儲之外僅六千餘且六縣
之口二十萬計其何以給之况民産業薄雖勸分貸
種所出無幾此必上司於糴本實額内除十四五萬以
免借稅之害於折估實額内除六七萬以免那錢之
害則百姓樂生雖驅之不爲盗又論卭之患三一
曰州所欠緫領所十萬緡蹙新以償舊其患無窮二
曰豫借民稅多至十萬三曰今歲終尚負十餘萬則
八十萬之額且不能趁此非假以數萬而責其後償
不可也凡皆利病之至切者卭之浦江鹽井歲欠百
三十餘萬往者都轉運司榷之以制低昂課有定入
民不知也自郡守增歲課歸井于州以資少府私用
而民始病公併請于宣撫司更法平賈亦省刑息盗
之一端也厥後公緫蜀賦遣官覈其事日輸不過六
十檐檐爲六十斤價十有四千凡減鹽十萬八千餘
斤爲緡錢七萬五千牢盆之精與隆簡無異緫所自
搉州不與焉公之勇於爲善類此永康之民出入𧖟崖
關者有征公爲之弛禁凡三百萬錢而小家負課者
又蠲萬八千緡有竒兩縣力役之征比旁近郡爲夥
公又斥郡帑之餘爲代民輸凡五萬緡會威州蕃
部寇邊公遣戍增餉凡半載而民不知役制置晁公
上其勞詔遷左承議郎宣撫使參政王公上其最詔
又遷左朝散郎乾道末歲凶民飢公以刑獄使者領
常平先事發廪又下令蠲主客戶稅租各十之三所
活至百七十萬人沈黎青羌吐蕃首領奴兒結等鈔
邊數百里創殘公度九折坂戶輸而人撫之貸米粟
千五百石有竒耕牛犂鋤之属四千有竒丞相葉公
某嘗欲以搉酤鬻之民公謂請母以他以成都言
之日鬻酒二千緡歲七千餘萬計三年抵産必二百
十萬其誰能辦此曩歲聽民請買一道之廣僅有縣
鎮六十餘所應令而繇此蕩産亡身者十五六此與東
南酒坊不可槩論也萬戶酒之說則習俗各異如成
都十縣歲爲酒息八十三萬緡若敷在民間其爲
害甚於官搉也識者韙之公攝茶馬司日詔吳挺提
舉買馬且俾歲市七百疋公奏使歲七百而止須争
先抆尤有妨茶馬司歲額况旁緣增多不止是耶請
爲管認挺所買之數發往興州奏三上不報又條奏
七害大略謂乾道三年以前吳璘以買馬奪御前三
衙歲額故提舉茶馬官續觱張德遠皆以罪罷虞允
文爲之禁止而後軍實僅足今而命挺其弊復見况
兩司競買馬直必增外驕羌夷内耗國用又諸軍青
草錢乃馬軍資以自贍十年間託買馬以拘收而實
奪之雖有旨給還久未施行也三邊各有大屯而興
州一軍獨聽買馬使皆援此爲詞從之與抑拒之與
諸軍必並緣私販宣撫司必禁止此必開二司之隙
况璘護送鬻馬蕃客以防抄掠今挺乃抽索吏人須
知此必各有行移互相牽制臣反覆思惟無一而可
是時吳氏擁兵再世公亦欲假是分挺之權非但爲
馬政請也漢中久旱公蚤夜孜孜凡以請禱矜恤者
靡微不盡是時劒外九州和糴興元爲多又以馬運
所繇芻秣不貲公嘗匹馬行阡陌間密訪民病有媪
進而言曰民所以飢和糴病之也泣數行下公益加
感歎乃奏夏料宣司糧皆糴而秋料宣司糧大軍粮
以灾傷關緫領所或放免或停糴糴旣不及民大悅
公於是巳有意於九州罷糴之請矣緜州之屯歲於
彭漢緜石泉省計截糴二萬餘石而彭之勞費倍之
且緜之米價石伍千而遠輸者反不下十餘千公請
差官就緜糴買以寬民力范公成大嘗奏興洋等州
義士并金州保勝軍關外四州忠勇軍皆與義士一
體異名蓋陜西弓箭手法非調發不得差使今興元府
都統司欲以義士看烽利州東路安撫司欲以義士把
關非法也乞放陜西舊比修成專法詔從其請公奏
謂成西和皆要邊而文州諸差反側未定今旣難
以烏合禁軍差替鄕兵都統司又不肯差屯駐軍今
守關看烽義士忠勇軍又礙近旨如此則拘違法之
微文成撤備之六禍又關外忠勇軍并弓箭手等給
地免稅之人與興洋義士不同始因宣撫使張浚吳
玠等措置馬步軍二千餘人巳經數十年軍額見存
如一家三丁一丁爲軍二丁爲農或耕或戰各不
相妨諸軍自備甲馬各有部曲並如正軍自乾道以後
宣撫司始令依義士專法然猶在此石屯駐在州教閱
或一月一替或半年一替未至全年放散今制置司
僅以農隙教閱五十日夫五十年訓練之卒而一朝
縱之經年不教則事藝退墮與義士無異此臣之所
甚惜也以臣愚見興洋等州義士并金州保勝軍未
嘗差使自當依制置司所引專法施行而四州忠勇
軍弓箭手及興利義士文州忠勝軍守關看烽番上
教閱請仍依久例惟申嚴私役之禁可耳公之不爲
苟同又類此而於吳氏之專横尤切切致意焉先是
公宰眉山日較成都轉運司進士因策問極言久假
兵柄之患忌者或持以示挺挺蓄憤久矣至是滋忿
暨公領餉事挺繆奏謂軍食陳腐龍劒米鹿黑孝
廟内批凡再賜公公奏此土實不同也乃各緘樣進
呈上大悅曰李蘩暁了如此於是挺之妄竆矣未三
十年而䂀以蜀叛士益服公之先見公講學臨政皆
探原尋流取法前古讀書有春秋至當集春秋機關
春秋集解又採摭羣書自春秋迄戰國時事比年月
而紀之曰戰國新書又有通鑑漢唐詳節漢唐事類
三國摙徑南北精華其爲文則有騷壇武備有忘筌
集有薤露碎珠有韓退之書墓式有經語提要其臨
政有理財要術荒政錄榜示鼓舞集經緫條畫臺備
錄西憲雜記搉收集山南雜記帥閫備錄緫所財賦
源流緫司雜記奏免和糴錄目經史子集無不覃思
研精晝抄夜誦自號桃溪先生文曰桃溪集一百卷
今藏于家公歴仕三十年所交皆當世名人傑士而
平生受知如葉公某汪公應辰晁公公遡公武王公炎
王公之望查公籥宋公似孫范公仲愷薦進人才如
宋公若水楊公大全李公舜臣楊公甲韓公炳黃公
裳范公蓀馬公覺吕公商隱張公子震王公咨費公
士戣其後各有以自見于時類省試主文所得進士
如費公士寅安公丙劉公甲陳公咸李公興宗游公
仲鴻自餘不可悉數公事母太宜人以孝謹稱母得
風痺之疾扶侍者爪輙侵膚公以身嘗之而志其苦
至於兄弟患難相救有無相通無一閒言從兄江西
刑獄使者芝望臨一時講論𢋫酬弟兄自爲知己公
娶史氏封宜人以仲子陞朝贈碩人四子重祖文老
皆早卒璟用薦者改宣教郎尋以通直郎致仕瑀朝
奉大夫知涪州女一人適朝散大夫前知成州羅仲
甲孫男四人寬民承直郎僉書資州判官澤民將仕
郎安民覺民孫女七人外孫男女五人年六十有一
卒於淳熙四年閠六月壬辰葬以六年二月甲子墓
在晉原縣鵠鳴鄕思恩里甲山之原銘曰
天生斯民后王所司小大相維是保是師是心之存
則善推其所爲民我知覺民誰溺飢斯須弗存秦越
瘠肥舍是非之公搉利害之私匪畫於浮議則沮於
不見知烮烮李公惟義是比之死靡移上孚君心
内格衆允外銷羣疑嗚呼誠可以動天地貫金石矧一
氣而同體者乎
宣義郎致仕牟君墓誌銘
隆井研牟君錫桂嘗命其子子才從予游年二十餘
已穎異不凡予知其所從來遠矣奉使東川桂爲金
水丞而知其賢而舉之先是桂以嘉定元年進士調
資之龍水尉明年上祀明堂賜高年爵桂之父封承
務郎桂摘命書語以介壽名堂劉文節公賦詩予不
侫幸與時賢皆属和焉於是人謂承務君之隱德以
子孫顯是不盡然人心之靈皎如日月雖巳所獨覺
人未及知而見乎蓍龜夢祲發於聲音笑貌且不可
揜况刑于室家行乎州里鍾乎祚嗣望而知爲有德
君子也錫之號榮播之歌詩曾是以爲顯邪予遷靖
未反桂以書來曰吾父以嘉定十三年四月丙寅弃
諸孤猶恃吾母以立也紹定元年三月巳夘又喪吾
母焉桂也黨未即殞將以三年十月庚午合葬吾
父母于井研縣金紫山之陽吾請于同年友太府寺
丞吳叔永泳狀吾父之行以請銘于夫子夫子知吾父
子者也吾弗敢他有請也按狀君諱忻字伯廣牟氏
系於陵陽爲著姓自入國朝舉制科第進士代不乏
人族大派分其居翳嘶中峯之趾者君之先也均順
之亂盡室遇害惟穉子允良有姑未笄覆之以罋得
免姑又撫而教之牟氏之不絶如綫繄姑是頼姑於君
七世矣允良生昭象繇是子孫蕃衍爲三嵎詩書
家君之考諱格取跨鼇李氏無子與從兄某之妻兄
弟也乃取其季子子之是爲君事父母不啻巳出始
時外家全盛此徙井研貲産日屈叔父時雨通判成
都府夫人遷依焉會有疾疫君併失怙恃跣護歸故
山道疾血嘔見者咸爲出涕比歸謂從父弟森曰吾
兄弟孤子而兩世六喪未葬事有大於此者乎俄而得
卜殆若有相貧不能自振爲後學師歲資束脩以給
履艱居約有人所難能者端愿寡言笑人與言不
疑其欺或言其欺以爲間反責其欺他日與言又欺
之信如故東鄰不戒于火積鏹盡露倉皇間請君主
之君取以給焦爛者而返其餘其信于鄕閭類此桂始
仕龍水公祝于禰曰書生初筮母苟得母濫刑官無
小爲朝廷愛惜百姓不獨爲家榮也桂服行惟恪及
仕于冨順于金水則君巳倦行矣疾作桂謁告省侍
猶卧起訓詔如平生踰月乃卒得年八十以子升朝
贈宣義郎取宋氏封孺人間關百罹克相夫子以須
子孫成立年八十有三男子三人長即桂今爲奉議
郎知什邡縣未上次曰价曰儔女子二人適鄕貢進
士喻儀韶次杜似曾价儔及二婿季女皆先後卒孫
男三人長即子才舉嘉定十六年進士今爲從政
郎監成都府茶司賣引所次子方子脩孫女四人
長先亡次適眉山張怤任復來季二未行曾孫男二
人壽甡壽䏛女一人外孫男女六人外曾孫二人世率
謂道降俗薄風氣澆訛民生之仁且壽有不逮古子
獨謂二氣五行之運亘千古如一日古今無異民也
聖賢之訓惟無逸則壽惟仁則壽蓋气禀雖有薄厚
而培飬克治則存乎人世往往不之信今觀牟君與其
夫人生長憂患閒關鞠苦而康寧壽考以祚厥冡
則是心之存非保壽命宜子孫之道乎銘曰
莫樂乎安貧莫壽乎憂勤孰堅早而不芸孰由蘖
而無根
欝林州僉書判官陶君墓誌銘
始予聞諸柳文惠侯曰楚之南少人而多石而歐陽
文忠公亦曰蠻荆鮮人秀厥美爲珍怪心竊異之五
方之民雖氣禀有清濁而降才非殊亦係乎風化何
如耳姑考諸近世倡明正學以紹孔孟之傳者前後
迭出率在湖湘間至於登朝著仕州縣奮科第者又
不可勝數然後知柳歐之言固不盡然抑亦風气有
時而變移邪子識陶宗山崈于南宫于策府于經筵
博覧強記而嫺於辭固疑全雖楚南小郡不爲無人
及遷靖又多識全士其間如滕謹仲處厚蔣成父公
順辱從予游皆通經窮理益信士之賢不止此謹仲
陶甥也一日以書抵予曰吾舅欝林君將葬敢以銘
請且狀其事曰君諱薰字南仲全州清湘縣人陶氏
系自柴桑避亂南徙樂湘中山水而居焉有弼者爲
東上閤門使有幾先從山谷學文皆寓零陵全舊隷
零陵今之居洮村者乃其派也遠祖碩嘗遊太學仕
至將作監主簿曾祖鎔繇舍法升胄庠仕至潯州推官
以承奉郎致仕祖宰不仕父森修職郎監衡州耒陽
縣酒庫妣唐氏君自幼資禀軼羣淳熙間程氏之
學盛行君得諸師友口誦心惟期逹諸德業旣再冠
鄕舉會學禁事起退而教授鄕里嘉定弛禁君之
志少伸乃舉七年進士調昭州平樂縣簿尉改注潯
州司理參軍潯乏官久始至無居捐奉以築室闢軒
于圄之側扁曰明聽卧興其間以察囚情攝桂平縣
縣彫弊科罰煩請於州曰如是則可爲否則有去耳
州將從之居八月州無逮吏之擾民無濫罰之怨事
亦以濟洞寇爲擾有妄獲平民爲賊級欲要改秩之
賞刑獄使者命君核實君爲伸其枉使者薦諸朝
在潯四年以舉主三員䦕陞授主管邕州溪洞司機宜
文字邕當南蠻之會控㧖諸洞異時居是官者爲
洞酋所餌貽輕納侮君一切謝絶歸槖蕭然遠人畏
慕尋有被帥檄主互市擅殺人於邊鄙傳聞失實使
者雖命君究詰實以書請屬君持不可曰所殺二人耳
餘皆不實使者大怒寮吏亦有先同後異者君不
爲改使者尋亦悔悟就任辟昭州教授君在邕凡三
攝州攝教事一年皆善其職至昭視事閱月丁母憂服
闋廣右臺閫交辟僉書欝林州軍事判官過期乃往
僅四舍若有所感而反寢疾三日召仲子建付以家
事屏文却藥以紹定二年十二月癸亥晦卒于家簀
年七十有二公爲人神整而𥙿節安而和一介不妄
取與燕處無悁容臨事有大慮爲文尚理致宗山位
于朝家問往來必勉以名義予閱其狀而嘆曰楚之
南而有是人邪謂人少石多旣誣其邦之人謂人之
秀者鮮則湖以南不爲無士且吾所見於全之士不
爲少况如君之言德其在潯在邕皆以畏知謹獨
達枉䟽滯爲職之先務旣非文俗吏所敢知狀所謂
神整而𥙿節安而和又非閱理多而蓄德久者不能然
則予雖末與君接而其内外親友所逮見聞者若此
予曷敢不銘君積官至承直郎以引年致仕轉奉議
郎取唐氏再取王氏生四子子男三人圻継卒次建
次垍女子子一人嫁進士賓庾孫男女四人建等將
以明年三月壬辰葬君于栗山仟君所自卜也銘曰
厥昌厥手而嗇其逢以獨善厥躬亦或庸之則日
昳而途窮揚清風兮潯邕識遺恨兮幽宫
重校鶴山先生大全文集卷之七十八
