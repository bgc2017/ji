重校鶴山先生大全文集卷之九十三策間
武學兵機策一道
世率謂漢初軍制徇秦凡命將出師率多
中葉之後選用之詳然嘗取其一代制度
則有不然者高帝知人善任量才授職誅秦蹷項所
向摧拉者其將非時英盧韓彭等輩也主閑廐也而
名廐將主輜重也而名重將將如林之師而名林將
將築城之兵而名城將弩則有弩將射則有樓煩將
騎則有郎騎將以至謹畏則謂之謹將勇特則謂之
特將隨才而任之使得各盡其用焉不特此也並兩
騎爲軍翼而謂之駢隣衛軍行之止舍而謂之稅衛
掌軍門則有門尉掌旗幟則有幟志掌蔽遮則有寨
路執予執盾各有其職車司馬騎司馬之各效其用
長隊將二隊將三隊將之各因其才而游擊將軍以
游擊爲事長鉦都尉以長鉦爲職蓋雖一枝一能未
嘗不兼收並錄也此等名號隨時建置而初無定制
邪或秦楚問固有是名也然皆見之於楚漢未决之
時而海内旣定如前所謂諸將之號乃不多見何邪
當時如木罌擊豹囊沙誑龍與夫睢敗泜勝漢亦屢
陣於水矣而獨無掌舟楫之將何邪魏趙齊楚折北
相繼而此等諸將乃未嘗有顯然可見之功以垂史
冊何邪豈又量才授職&KR1348;有所拘而不得逞耶或貴
乎擇人而不必徒泥乎名或所重者在主將而其餘
皆無益於成敗也反覆漢初任將之制而有疑焉試
與諸君商訂之
策問一道
問古今治亂得失之變未嘗不自下情之通塞始工
箴瞽詩道謗市議此風降三代而無聞焉不謂漢而
僅存遺意也自高帝十二年燕王之立始詔諸侯王
而議之見於史者始此自後劉吕主王之議昭靈尊
號之議稍稍見於史然不過及於二三大臣而止也
文帝至代邸丞相上言與列侯宗室大臣吏二千石
議其議幾若廣於前矣而即位未幾收帑之議止於
平勃肉刑之議止於蒼敬列侯九卿而下胡爲而不
得以預諮訪之末邪然賈誼爲博士每詔令議下先
諸老先生而爲之對而後元之詔亦曰令吏二千石
博士議則是比六百石亦得以預議焉又若初無定
制何耶建武昭宣元而後築朔方之議及於中大夫
挾弓矢之議及於光禄大夫侯史高之議及於博士
罷郡國廟之議見於議郎議出於小臣而可行則罷
珠厓之議違二府而從待詔賈捐之呼韓邪保塞之
議違有司而從郎中侯應虜使欲降之議違公卿而
從光禄大夫谷永朱博得罪不以將軍二千石而廢
諫大夫勝等之議王家得罪不以驃騎將軍御史而
棄少府猛等之議初不嫌於以卑抗尊也議出於大
臣而可行則入粟屯田之議皆大臣辯論而不决者
魏相一言而罷行如響初不嫌於以尊而抑卑也不
苟同不挾和不順指而天子臨决可否亦未嘗以大
小爲嫌幾若有公天下之意較之高文諸君議不及
於小臣似若有廣狹之不侔何邪然言路浸廣而治
日益降豈其徒爲具文而未必若高文之誠於聽納
邪抑外庭失權而朝中加官之士更相論難其議未
必出於公邪反覆一代之制而有惑焉試與諸君平
章之
類省别試所策問第一道
問是是非非人之良心也不以職分之分合而有異
同不以時論之向背而爲語嘿古先帝王欽承后帝
顧享率籲羣獻布列有位越小大謀猷罔有攸伏將
以使人罔不自盡昭事厥辟曁我國朝列聖相承
屈已稽衆尤足以盡羣下之情不特分建三省以欽
謹出令也中書密院分職授任各班奏事事有大者
始得同進故有中書進擬有密院進擬有三省進擬
有三省密院同進擬其别蓋若此趙明與西人戰郭
逹修堡柵二府不嫌於異議唐淑問除左司諫陸佃
等罷侍講而侍御史謂非西府所當同進副樞欲取
中書斷案而傳堯俞持之李清臣爲吏部尚書而王
巖叟辯之宰相欲用韓縝鎮北門而韓忠彦争之自
今觀之二府同列未始不相親也至於國事則公爾
忘私凜不可奪抑不知是非太明亦有傷於同寅恊
恭之義否乎不特經由外省許其封駁也關移臺諫
先事究圖設有奏陳曾無嫌慮故臺臣論陳執中而
諫官不以爲然諫官論蔡確而臺臣以不言罷去至
於王汾爲諫議李常爲中司楊畏爲察官臺諫亦互
有抨擊自今觀之臺諫同列宜無所矛楯也而於先
朝舊制不相往來雖以長官亦無關白遇有當言空
臆無隱抑不知善惡太明亦有揚已取名之嫌否乎
然猶以爲未也侍從之臣職親地近論思獻納惟旣
厥心盖不惟轉對可以盡言也或不時宣詔以備
顧問不惟經筵有以進對也國家有大議如濮園
新法河防邊奏從臣皆得以昌言之熙寧詔書謂
言善而不用朕有厥咎道之而弗言爾爲不恭所
以望於從臣者若此司馬光辤副樞亦曰臣未受恩
命猶是侍從之臣於朝廷闕失無不可言者然則
副樞雖尊返不若從臣之無不可言乎自今觀之所
謂從臣分曹列局各有攸司謂於朝廷闕失無不
可言抑不知論建太廣亦有越職言事之嫌否乎竊
又有疑焉祖宗盛時二府合之時少而分之日多
以分者爲是邪如韓縝以中書獨進擬而私姻戚曾
布以宥府獨奏事而擠宰臣則分者得爲是乎以合
者爲是邪如元祐回河之役二府之議適同而迄
於貽患則合者得爲是乎惟臺諫亦然以異者爲是
邪始元祐四年以諫官之請而盡罷丞雜以下則得
無太甚以同者爲是邪如元祐初雖臺諫各興長官
同對而當時巳不謂然矣惟侍從亦然以有言者爲
是邪有如溱襄奎絳以議論不阿悉從外𥙷則若將
不可以有言矣以不言者爲是邪有如范純仁所謂
侍從之臣優游養望退有後言則若又將有&KR1986;官之
譏矣嘗三復舊典於其分合而觀士氣之屈信因其
同異而察治道之進否蓋有感於中而不能嘿者詩
曰不懈于位民之攸塈卷卷之誠願與諸君切磋究之
又一道
善爲天下者敵之強不足畏敵之弱不敢忽顧吾所
以自治之道何如耳玁狁孔熾我是用急此以弱敵
強也而侯誰在矣張仲孝友則敵雖強而不足畏蠢
爾蠻荆大邦爲讎此以強禦弱也而方叔元老克壯
其猶則敵雖弱而不敢忽故凡忽弱而畏強者皆事
外忘内者之爲也嘗攷諸北狄之始盖自山戎玁狁
至于冒頓而其地始大東抵朝鮮南距長城西接烏
孫北窮瀚海匈奴旣弱鮮卑嗣興蠕蠕浸衰突厥踵
盛回紇僅破契丹崛起女眞垂弱韃靼驟強雖其種
族不一興朁無常而迭相更代長爲北邊之患其間
惟秦皇漢武長驅深入漢和唐太亦事窮征而卒莫
能殄其遺育豈天地間固不可有陽而无隂邪契丹
之始至不足道也自入後魏其名始見于中國爰曁
五年稍僣位號間擾疆埸太宗旣平河東聲勢響
撼取幽薊如振槁耳然亦不過旋師于幽迨其主少
國危而復伐之乃以名將銳卒衂于歧溝此何爲者
哉虜席新勝之餘虔劉我邊垂蕩搖我鎮定至于咸
平景德以來勢益猖獗而乘輿旣駕虜折北不支委
命下吏永成而退夫太乎雍熙以我全盛之力而不
能乘虜衰弱之機咸平景德以我宴安之久乃能抗
虜鴟張之勢豈勝負果不可以人力計邪蕭英劉六
符之來旣厭所欲蕭禧再至又决棄地之議故治平
熙寧以後虜勢益驕我師西征未皇北顧元祐以來
復主和親遷延至政宣以後則虜巳爲女眞所噬不
能國矣二虎交斃我疑若可以分功者是以有燕雲
之師以一時宿將悉關陜驕銳之兵當契丹垂亡之
餘而不能勝乃返以夾攻背約重女眞之忿其故何
耶契丹旣亡女眞孔熾航江桴海迫我未巳敵之強
盖若此而士氣國威反振于昔西有和尚原殺金平
之勝南有大儀李家灣之勝有順昌柘臯之勝數年
之間虜捄死扶傷不暇至於金亮之暴而采石瓜洲
之勝卒使自斃以強弱之勢論之其相反乃若此豈
吾所謂善爲天下者敵之弱不敢忽敵之強不足畏
惟内修政事外固封守將無不可爲之時邪自昔夷
狄盗有中土未有久而不衰者其范曄所謂叛服去
來固自有數者邪抑亦不可委諸數而怠其事也諸
君自此仕矣其素講預定以需世用
家塾試策問一道
問厥今試士於有司其有先於疆事乎夷狄相攻中
國之福昔人有是言矣其於今也福乎禍乎或曰建
炎以來百年之一時不可失也或曰紹興以來屢和
之成效固可恃也或曰開禧以來輕舉之當鑒不可
再也或曰按甲毋動緩幣毋遣以委之於事勢之所
趨而姑名以守斯可矣或曰殘虜垂亡新寇角立决
非可和之時或曰縱虜未亡而以和欵我亦有宣靖
以來之事可鑒或曰寓戰於守也或曰欵敵以和也
或曰姑安之以待羣寇之自相吞噬也是數說者惡
乎長朝廷分道置帥使一切假以遂事之權則萬
一付予非人寧無誤事必從中覆亦有不及事之憂
若使節制司緫領所得以分其權則又不无掣肘之
慮今當以何道處之王旅壞於刻剥禁旅隋於不素
教民兵阻於有功而不見知士馬物故而不𥙷則不
給於用𥙷之則力有不贍忠義人有志於事功而不
用則反而讎我用之則費無所出今當以何策救之
將之粗可用者或多驕恣而妄庸之夫或習爲誕謾
沉勇之偏禆或見抑於猜忌輕俊之諸校或志在於
貪功今當以何術御之青徐雍豫密接吾境殘虜之
虚實諸寇之盛衰此可立知也邊臣以諜報來上亦
皆可信乎朝廷以餉兵之計盡付之四緫領予之
以諸郡之財賦而益之以鹽酒山澤之利十年生聚
爲不少矣脫有風塵之警則科調譁然是亦可常乎
中原俶擾徯后之望未遂而欵塞之衆浸多受之則
貽後憂拒之則失人心聽其自去自來則卒爲我患
其間流徙之民或曰計口授田予以牛種或曰散處
諸郡給以衣食不惟游手末作有不願耕之人又慮
無以贍其後將驅之出境與恐非所以慰遺黎之望
山東西河南北之間固多豪傑隱淪屠販今豈無人
招而徠之徒啓誕妄寘之邊郡又恐不靖將聽其銷
磨與恐非所以收豪傑之心和糴勸糴私糴何者可
從兵運募運馱運其計安出截留合撥綱運以給用
度或恐乏公上之供億理巳蠲窠名以救目前或恐
觖齊民之望是亦所當精講者也而皆未有一定之
論諸君爲我一一言之毋徒指陳巳然之病而不及
治療之方
家塾再試策問一道
國朝之兵自太祖初定海内不過十有二萬至
太宗以後日增月益極於章聖而西有靈憂之患北
有契丹之難然且不過五十餘萬且所用皆正兵至
康定慶曆而後正兵增至百萬乃又有河北河東忠
義陜西保捷河北弓箭社畿内及諸路保甲河東陜
西強壯是正軍之外創募民兵乃紿於用何承平無
事之日反不若經始多故之時邪非素拊循士大夫
也而驅之鋒鏑之下果皆可用乎南渡以來速於弭
變自三衙禁旅御前諸軍及州縣兵之外民兵之
目益繁有荆鄂義勇有洋漢等四郡義士有淮南萬
弩手有御前萬弩營有㳂邊土丁有施黔勇敢義
兵有福建槍杖手有諸路忠義社此皆民自爲守而
不以靡廩粟者此外又有因其來歸而資爲鄕導生
長邊方而願爲我用者率謂之忠義人自紹興以來
頗頼其用然御失其道則憑怙其衆以敵我師然則
尚得謂之忠義乎將帥旣不能孰何聽其所如則往
往生事于境外稍加遏截則誶曰我捐軀以徇國仗
義以復讎也而胡爲我沮至反戈以疾視則其勢不
得不厚資以招集也然苟得所欲則幡然而去願爲
我用則仰給縣官民力旣屈豈能勝此横費將於何
而給之邪此其爲勢决不能久來者必圖所以更張
之也萬一襲是跡而動殃禍之變寧有巳耶韓忠獻
公以義勇刺正兵劉忠肅公亦欲以保甲優等人刺
正兵二公自謂得因變制宜之道矣而司馬公論義
勇之害直謂教之挽射擊刺乃他日爲盗之資蘇文
定論保甲之害亦謂一年不罷則廣勝之事可立而
待然則今日以忠義分隷正兵其果可恃以爲安乎
反覆其事渺未有稅駕之期也諸君其爲我籌之
家塾策問一道
自翠華南狩輿地之登于職方者東薄明粤南斥瓊
崖西盡岷嶓北極淮漢蓋僅當舜十二州之三漢十
三部之四晉十九州之七爲國若此亦廪廩矣而說
者曰讎恥所當雪也分義所當明也然而以強弱利
害言則動必有悔其信然乎陸有重關水有長江自
江以北又爲淮若漢皆天所以限南北也今釋是不
守而與羣寇角逐於兩河之間則勝負未可知古人
論事亦專以地利言乎比年以來虜嘗越我濠梁踐
我江北窺我漢南又嘗奪我西和成鳳梁洋大安之
險矣尚地利之足恃乎九十年間生聚教訓亦豈不
蒙和戎之利今使幣之不通久矣脱又繼好寧不示
弱於他寇取輕於亡虜乎於其垂亡而猶與之和果
可以紓目前之急乎無巳則有戰耳出淮蔡可以晲
陳出海道可以擣青齊出襄陜可以襲許出汝可以
通洛出嵩&KR0593;可以震河東出商於秦鳳可以圖陜西
此雖武夫小人亦能按圖言之然中興以來固嘗得
河南而復失矣得陜西十三州而旋棄之矣舉唐鄧
海泗而授人矣自淮入泗自泗入宿紹興開禧凡再
至而再衂矣休兵息民之久取之而不能得得之而
不能守而謂今可爲乎沿邊之民習見其爾今復我
信乎或曰資山東忠義可以平取青徐結約夏人可
以夾攻關陜撫納宕昌十八蕃族可以援西和階文
然非我族類亦可保信乎我未有以致人之服從而
赤手空弮以御狙詐得乎譬彼舟流莫知所届願與
諸君切磋究之
宗子取應策問一道
宗子取應之制務從寬易凡以厚同姓厚親親也雖
然酌以古制竊有惑焉古之教者必由小學自幼儀
簡諒方甲書名禮樂射御具有次第蓋將陶鎔氣質
涵飬性端以爲知類格物之基非以勞之也經傳所
載小學大學之年雖互有不同然大要自成人以至
強仕自有二十餘年講學之功今教飬之序淺而禄
仕之意多毋乃強之以學問乎取之以科舉之文自
其童習固巳勸趨利禄寧不爲德性之害乎或曰所
謂強仕者疑以用之鄕人及異姓也不然何其無别
乎然古者王子羣后之太子與鄕人偕齒于學自造
士以上官爵位禄未嘗有貴賤戚䟽之别也今自行
都以及郡國皆有學校科舉而王族之子弟曾不得
與寒畯齒將以厚之也毋乃祗以爲薄乎中興以來
冠進士擢詞學舉童子者往往出於宗英寧可調無
人乎或又曰前所疑皆商制也周之宗盟其若是乎
周制大抵仍商而升用之次又加嚴焉諸君攷其德
行道藝而進退之蓋有巳入太學而復退之者宿衛
者號故士其新升試士未得正爵者號新士蓋有巳
升諸司馬而未遽爵者貴游子弟杜子春謂雖貴猶
學蓋有巳貴而猶在學者三等采地王子母弟之邑
也而鄭氏釋中庸乃曰尊重其禄所以貴之而必授
官守然則又有巳禄而不授以官守者今務從寬易
以廣宗英視商周孰爲然邪諸君其深惟古義參酌
今制相與切磋究之
重校鶴山先生大全文集卷九十三
