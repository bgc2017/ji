重校鶴山先生大全文集卷之六十五
跋丹稜劉氏黨籍
崇寧定元祐爲姦黨第元符上書人爲邪等以附元
祐之末且姦邪之名人所甚惡而子孫矜以爲榮作
史者又以姦魁邪上爲最榮然則謂隨夷溷謂跖蹻
廉千數百年間用事之臣蓋一轍也臨卭魏了翁歸
自靖州之明年書以遺劉東巽識諸炎興詔旨之末
題史繩祖孝經
朱文公嘗著孝經刊誤公之子在嘗舉元藳以遺余
余旣鋟梓與學士共之史慶長又以告予曰昔者繩
祖嘗集先正名賢孝經註解今願得刊誤爲之章指
余舉以卑之俾得彙次成編則又以黃直卿孝經本
旨及其所輯洙泗論孝合爲一書嗚呼此民生日用
之常后王降德之夲而由之不知觀是書者其亦知
所發哉
題彭山宋彦祥詩卷
宋彦祥前年過我褏出八詩有擊壤集中氣脉今年
又求予友肩吾書之索予題識詩造平澹此豈易得
第擇理容有聖門所未道者如點撿精時管甚人與
事事安排要佀渠等語更當商略而了翁方治東歸
之裝未暇也
題吳武安所得高孝兩朝宸翰
粤自宣靖枋政匪人女真小醜敢抗大邦莫有北向
發一矢者迨冨平後我師始與虜角殺金平之後我
師姑挫虜鋒則張忠獻倡之吳武安繼之然後虜知
中國有人而不敢肆張韓劉岳接跡于江淮然後中
國之勢伸而和好之議以定竊觀近日三京喪師悼
頗牧之不可作撫卷太息拜手稽首識于下方
題周子靖理齋銘後(銘云窮則不循循則不窮)
義理之說千百載而一日千萬人而一心也今東南
之學有建有温有明各是其說不可以強同是說也
了翁與微之則以建爲然建蓋宗乎濂伊濂伊祖六
經者也端平二年春書于眉山東郊
跋修全趙公所作蒙箴
吾鄕之俗以親師講學爲業以孝弟忠信爲本不趨
時尚不事外飾予生雖後尚及見大父行於經子
百氏書皆覆紙細字丹鉛點勘又必師傳友授必心
體身踐視今之後生子弟捐金市書不累月可得千
百卷聚友聮文不頃刻可成千百言者雖若迂頓不
快人意而操心厚見理實傳家久遺後安流風餘澤
至今可識也慮此事久而無傳因楊子有以修全趙
公蒙箴見示附志其末
題馮仰之因重論後
普慈馮起文以其父仰之先生因重論見寄請識其
末予少讀易見諸儒重卦之說有四王輔嗣以爲伏
羲鄭康成以爲神農孫盛以爲夏禹史遷以爲周文
孫鄭之義亡據而馬王之說人多是之然予以爲唐
虞之時固有卜筮則四營十八變尚矣固不待文王
而後重爻也不寧惟是竊意先天一圖自古有之嘗
舉以謝起文則曰何傷乎亦各𫐠其所見以待後之
學者於是識一時問荅爲因重論序
跋師厚卿遇致仕十詩
師厚卿自紹定元年貢于鄕以母疾禱于上下神祇
曰萬有一齒一名于進士籍則貤禄吾母俾壽且寧
不願仕也其秋不復試禮部厥三年而後舉進士則
母不及見矣旣唱第廷中謀挂衣冠而奪於親暱之
異論不遂初志卒受爵以歸歸而得疾幾殆則舍然
嘆曰豈我食吾言以干天怒乎决意不仕賦十詩見
志屬李肩吾書之予識之予謂之日子以蒼蒼者爲
天邪此心之神明則天也此心之所不安則天理之
所不可天豈屑屑然與人商較是非也詩曰敬天之
怒無敢戲豫子也急求緩棄違心所安是戲䂊也語
曰吾誰欺欺天乎子謂人心之外又有所謂天乎厚
卿竦然曰我事吾志不他有悔矣乃識其事于詩末
以成厚卿之志
跋銜書鶴山書院四大字
臣伏見廬山嵩岳衡麓雎陽各有書院自太平興國
訖大中祥符錫之號榮被以詔墨至近世東湖北巖
濂谿象山之稱皆嘗有請于朝風聲所形聞者興起
臣生于邛之鄙自開禧邊議不合去之古白鶴山之
下築室聚友將終身焉兩朝聖明照知臣心訖荷眷
憐致位通顯兹又蒙陛下申錫寶翰賁燿林廬臣
竊惟先朝賜書必以名賓實顧臣熏心患難舊讀荒
蕪大懼無以稱塞隆指其自今乞身得請將歸老鶴
山之麓顧瞻奎文帝臨有赫誓畢餘齒力求初心以
無忘君師訓迪之意
跋御御書唐人嚴武詩二十八言
臣嘗妄謂易書詩春秋凡仲尼所𫐠不言將蓋出師
於郊遂而王朝之公卿董之四代以來末之有改迨
二禮三傳後出始有軍將將軍之名於是師久於外
往往不從中遣非所以共武服謹師命也臣識闇能
薄獨荷陛下殊尤之遇自親大政召冠禁聮會靺
鞨披猖受我亂民整居王略肆命臣以宥府視師賜
對禁中假權閫外籯金篚幣商賚優渥旣又親御筆
札大書唐人嚴武詩二十八言以寵靈之英雲明露
膏耀管茅師乘傳觀人百其勇師之坤曰在師中吉
承天寵也王三錫命懷萬邦也此陛下爲萬邦計
臣獨何人遽當王朝公卿之選赫赫王命以鎮拊其
干(音捍)掫(側柳反出襄公二十五年註言行夜也)下拜登受曷云其醻臣謹
以宸翰被諸樂石班其貳于候氏用答揚明天子親
命榦方之意爲臣工勸
題楊慈湖所書韓貫道墓後
安陽韓爕相從于督府一日以其先人貫道墓銘相
示則爕之婦之祖楊敬仲所書也予不及與貫道接
而敬仲所稱許若此且跡其所受知者則劉共父韓
无咎劉子澄林和叔徐子宜王元石也嗚呼是可以
知貫道矣忠獻之後多賢者特以開禧權臣例遭挫
揠或曰權臣實非韓氏遺體也
予旣書此或曰先賢可字乎曰若用孔門弟子與
子思孟子稱仲尼例則字先賢巳過矣不平闕可
乎曰魏㬜以來文書不足證吾以六經二漢爲據
跋先表叔留題鍾山西湖二詩後
朱簾白舫亂湖光隔岸龍舟檥夕陽今
日懽遊復明日便將京洛看錢塘
右題臨安西湖
虚名自昔數掾廬流毒于今幾卷書擬
代周顒報山鬼移文逋客請先渠
右題王文公祠臨卭高孝璹公純
父開禧二年十一月十一日
了翁以嘉泰三年造朝開禧二年𥙷郡去同産兄
高稼皆得侍先表叔父大夫公東游聽言觀行朝夕
有所省發了翁雖甚愚不肖而不肯曲學阿世以取
忤權貴人則大夫教忠之力也大夫游杭之西湖金
陵之鍾山皆嘗隨事賦詠定子幸得遺藳二首刻諸
樂石了翁謹以從遊所見書其末亦以見前輩不苟
於爲文也
跋陳君舉東宫進故事
右漢元帝事實一通故起居郎止齋陳先生傳良爲
先皇帝嘉邸&KR1036;讀時所書也朱字三十有六則寧考
即所聞而記之今藏之蔡文懿之季子範簿以了翁
在經筵日嘗爲主上論元成事發明班史二贊粗有
益於謹獨之學因請識其後了翁雖不敢以固陋辤
然而改變氣質最忌因循與夫歸其責於傳而實以
咎帝此則有益於人主之講學非宿儒老生不及此
敢用拜手書于下方
跋四十年前𥙷試卷
慶元初仰之先生攝令于吾邑蒲江予以舉文受知
今四十年過先生之鄕宰木成隂先生之子企文亦
頒白矣褏出一卷書乃當時縣庠試論猶記是時日
試二論此其次也前卷在第三名嗚呼是所謂大慚
則大好者與人心之說雖未必皆本指然不爲無𥙷
於世教企文姑存之
題陳思書苑菁華
古以書爲名如周官逹書名于四方儀禮百官書于
束則今所謂字也是故欲知學者不先識字則無以
名百物雖顚張草聖阿買八分猶爲不識字也臨安
粥書人陳思乃能集漢晉以後論書者爲一編曰書
苑菁華亦可尚矣雖然是猶後世誇工鬪妍非吾所
謂識字者若好學者又於此遡流尋源以及於秦漢
而上求古人所以正名之意則讀書爲文也其庶幾
乎
題吕城李氏世藏名帖
寶慶元年冬魏某得罪時宰投卑蠻荆道呂城獲觀
李唐裔孫枯所寶唐賢遺墨是日劉平國王去非踏
雪見訪皆竒遇也惟是虞楮顔宋間乃有李林父姓
名此易繇所謂勿用取女之時重有感慨云
題茅山道士所藏朱晦菴以佛語調楊誠齋
周益公帖
朱子託爲佛氏語以寄周楊二老其戲言以效他人
體邪抑逃墨以邂學禁之禍邪夫以修辭立誠之義
於晚生終有未逹不可強爲之說也
題深衣畫像
言忠信行篤敬言若昜聖猶病申六言以自儆行顧
言言顧行
題盧祖嵒復别祖墓
予嘗爲同年友盧申之序盧氏會拜錄今其兄仲山
以其别祖倉監之墓久失而復得復使識其事盧於
唐爲甲族今六百餘年而子孫之賢者代不乏人况
如吾仲山遊學膠庠虀鹽不贍而能爲别祖復三
百年之墓是滋可尚也
書劉(仲坎)習之孝義傳後(得之廼姪了孫)
詩曰旣明且哲以保其身若習之之身首異處不保
身乎然則此義不明人於毫髮利害趨之避之惟恐
後則世之包羞含垢辱全軀保妻子皆保身也劉起
居作孝義傳謂習之兄弟至死不相捨孝也罵賊而
死義也此豈不善保身者哉後六年史臣魏(了翁)與其
兄厚之從遊獲觀劉起居所識因附姓名其末
重校鶴山先生大全文集卷之六十五
