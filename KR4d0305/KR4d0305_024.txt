重校鶴山先生大全文集卷之二十四
狀劄
三乞祠申省狀
照會某頃嬰劇暑遂感宿痾兩具公申力祈閒廩莫
回天聽尚閟俞音仰體公朝&KR0636;覆之私退守微臣靖
共之分嫌於頻瀆以取厭煩勉強支持避逃&KR1539;曠終
以暑威内鑠慹毒上衝體温目眵痰眩足弱深虞荏
苒自速顛危矧惟要近之官莫如言動之寄而迂疎
自信愚戅不移顧以病軀有妨賢路饕榮弗去公論
謂何欲望朝廷更賜敷奏速卑祠廟差遣一次庶
幾少休歲月以俟安痊或未忍棄捐即乞檢會近降
更迭旨揮與在外待闕差遣倘未溘先狗馬尚有再
備使令之日
四乞祠申省狀
照會某頃因宿疾力丐眞祠冒童瀆之再三冀感通
之萬一未蒙鍳諟属觸報聞蚤夜以思進退維谷重
念某被遇先帝幾三十年惟知極竭眞純上報恩紀
未嘗虚有遜避仰欺朝廷試用歷陳以彰忱悃某
自始立朝請外者再迨其在外辭召者三辭官者一
則皆各有其故某歲在乙丑偶因召試力沮開邊之
議大忤權戚即祈外𥙷以便奉親訖于明年洊請乃
遂歸未及里復忝命召揆諸情義所當引辭戊辰更
化之初收召衆正誤疇曩直首玷特招宜不可辭而
某以親年旣高侍養不便陳請至再卒遂初心戊寅
之春除直祕閣又以異數不當冒受亦一控免此外
如守嘉守眉守漢守潼郡望非不高爲憲爲倉爲漕
爲帥事任非不重而自量材分猶可黽勉故未嘗虚有
遜避至受寶之歲月正元日招徠盛舉觀聽所關而
某亦不敢固辭以煩朝廷處分某之進退去就良
可㮣見乃自去歲數請歸田及今夏秋又及三四方
聖明御極俊彦盈庭某非病狂喪心乃至數有懇扣
實以不諳風土誤投熱劑以成痼疾纔遇凉燠之交
隂陽交搏即感寒熱深懼因循顛踣絶望生還是敢
干誅期於得請某非不知人情多忌謗詆百端不謂
其飾詐以沽名則誣其矯亢以要爵而某寸心耿耿
天日鍳臨罔恤嫌疑必祈造化欲望朝廷察其務
實之有素矜其自知之甚篤檢會累䟽曲爲敷奏卑
以祠廟差遣儻少休歲月猶有生全之望誓將餘日
圖報大恩
五乞祠申省狀
某自六月以來舊痾所迫四上祠官之請至經累月
未拜俞音所當陸續控陳期於從欲會從臣移疾朝
論紛紜某倘於斯時申述前請則適以滋朋比之惑
重沽激之嫌姑且遲回以須少定蓋欲稍全事體庶
幾無駭觀瞻而連日之間積隂爲沴疾勢益侵不容
更有迁延是用不避形迹之嫌投誠造命之地欲望
朝廷特賜敷奏檢會累申卑之祠廩庶幾偷安歲月
扶飬病軀儻未溘先狗馬尚有圖報之日
辭免除工部侍郎狀
歘被寵靈莫遑寧處竊惟天生五材而民並用國有
六職而工與居是爲要近之官匪直繕脩之事况於
侍從言語之列當以論思獻納爲忠苟非其人莫贊
而長重念某涉世太早属時多虞始因取忤於權臣
不幸見稱於公論以是自信不疑所行然守此而弗
移故動焉而得謗盡言無隱則人指爲異論直情徑
行則人疑爲沽名惟其無愧此心是以不遑他䘏今
乃猥由薄命久抱沉痾一年之間移病半之六月以
來請祠屢矣久束裝而俟命忽出綍以誤遷喜懼交
懷進退維谷藉曰饕榮而冒受豈容力疾以自持况
其稍識去就之宜粗知義命之戒不知引退將速顛
隮欲望朝廷更賜敷奏覆視累陳之牘亟垂從欲
之仁非敢具文必期得請
丐外再申尚書省狀
照會某自夏秋以來舊疾發動屢上祠官之請未蒙
俞允反玷序遷控避莫皇眷留逾切感深刻骨涕下
交頥豈應固守不移之愚徒取厭煩上孤隆遇故自
效職以來靖共朝夕誓言報稱不敢言去而近日以
來積隂爲沴病本益深霜露所乘寒熱間作若不再
申前請必速顛隮敢望朝廷更賜敷奏檢會累申
速與宫觀差遣庶携孥累暫寄江湖以飬餘痾候其
痊安別聽驅策頻瀆公朝無任皇懼
再辭免除權工部侍郎奏狀
臣竊見近來羣臣請祠丐外止是三兩次不允不敢
更有奏申初除權從官亦止是一次辭免別無再辭
體例臣今請祠巳至四五辭免巳是一次自不當更
有煩瀆緣臣尚有不得巳者須至盡言故敢昧死以
陳臣聞之道路自數月以來有人謂臣不當爲異論
之唱以致衆言紛紛有人又謂眞德秀初對乃是臣
實教之又有謂朝廷疑臣多言不令再侍講筵故
有怨望求去不巳後來臺諫及輪對官文字或論分
朋立黨或要譽好名大抵皆是指臣與德秀諸臣以
孤逖之蹤實是疑畏不敢辯白會臣舊疾再作寒熱
交戰晝靜夜劇恐漸成朘削故因此引疾求去不敢
它有指陳以費朝廷區處又以取忤于議者然而
臣之愚衷終有未白故不足以仰回天聽致六頒不
允之詔雖國家眷待重臣亦不過若此臣感深至泣
恨無以報若更有隱嘿不盡以聞則臣之夲心終無
以自白且臣自嘉泰開禧間嘗一再以狂瞽之言觸
忤權要嘉定更化之初首蒙收召以旌異臣之出處
具有本末比歲再玷班行亦嘗數有論建非是今日
方爲慷慨激烈之言况臣所論歷歷可考耳臣二月
初對首告陛下以此心即天心不可一毫有所欺
次論近來學術不明氣節不立末言元祐宰執侍從
臺諫經筵翰苑皆極天下選今當以此爲法至四月
初陛下親政臣直前奏事謂當下求言之詔寬戢
謗之令當明陛下愛兄之心當正山陽討賊之名
㳂邊制閫當用有資望人朝廷政事當令羣臣得
與聞謀議天幸不可恃當不失士大夫百姓諸軍之
心末復辯析邪正二端至七月上封事則又論上下
之情不一上以爲是下以爲非上以爲公者下以爲
私此皆臣赤心血誠吐露傾倒更無留藏不過爲
陛下&KR0636;飬心源愛惜事體扶持初政只願陛下聽
斷之初大綱既正事事光明初無一毫容私其間今
議者乃指爲異論之唱夫閃倏狡獪朋邪害正乃是
異論臣今所言證諸庶民而無疑對越天地而無愧
謂之異論可乎眞德秀學識文藝爲世所推臣安能
教玉人彫琢至謂臣不得兼官故有怨望者此尤爲
無據觀人之法亦嘗察其平素臣自蒙先帝親擢
以來未嘗有所依憑躁競奚乃今日忽以不得兼官
爲怨人誰信之其如朋黨之說則臣但見今日士大
夫以利合者甚衆以義合者極少然而以利合者利
盡則亦不可保今正恐義合者之不多而非朋黨之
當慮也好名之說此乃隋焬帝唐德宗以來爲是以
拒諫今正患士大夫之不恤公議而非好名之當慮
也臣自聞此等議論私自惟念陛下冨於春秋亹
亹乎如川之方增此正百官修輔澄源正本之時當
養之以厚不當導之以薄當養之以誠不當啓之以
欺况今天下事勢姑以一二言之只如山東忠義巳
拊而尚多反側山西蕃族來歸而未知區處正如寢
火積薪火而既然所宜及今惜隂愛日相與圖回而
上下相徇無一人言之者雖下詔而求亦漠然不以
爲應蓋遲遲兩月幸而有數人言之則又相與環攻
而圜眎焉甚者排根詆訐使之不得安於朝廷之
上臣所未喻然始也猶幸陛下之不惑於浮言故
臣雖百喙交譏不皇恤也後來紛紛不巳卒至施行
輕者奉祠重者鐫罷又甚而至於追削羈管又甚而
至於逮治其輿隷臣嘗欲爲之辯白救解又慮言或
不從則祗以益朝廷拒諫之過非所以愛惜國體
故且隱忍循嘿而終非所安况始爲求言之說爲厚
倫之說者臣也今以言得譴者相望於道則是臣實
剏此說以爲阱於國中也臣以此寢食俱廢恐亦將
負謗於天下故數數求去不但以疾亦謂不得其言
與夫衆議所集二者皆當去况今位之以論思獻納
之職班列浸高則責望愈重臣皇懼莫知所出故辭
之愈迫非有它也竊意陛下與二三大臣所以未
聽臣去者不過曰眞德秀諸臣方以罪行今未欲使
臣繼去臣一介寒微誤蒙先帝始終拔擢陛下
一再遷除使之致位從列臣非木石方恨無以報塞
且臣以應舉得官遇當磨勘仍是自陳非超然山林
不慕官爵者今於美官要職牢辭固避幾若不近人
情陛下於此可以察臣必有不可留者矣陛下
若謂臣之去留粗關事體則今來差除巳是報行中
外之人皆巳共知聖朝寬容盡下不以言語罪臣
自緣臣以疾病數求閒退似於事體元亦無傷臣既
以疾未能供職留令累日深恐人言日甚不自皇安
巳一面移文粮料院截自十月分爲頭住幇俸給聽
候指揮欲望聖慈宣諭大臣檢會累申收回今來
新命速除臣宫觀差遣一次庶扶病體歸伏田廬倘
年歲間體力粗充夲心亦白則東西南北奔走惟命
所不敢辭頻瀆聖聦伏俟蕭斧之誅
丐祠再申尚書省狀
照會某眞切之懇巳具累牘兹不瀆叙竊惟法從之
選儒生所榮矧在寒微得此殊遇所當體承眷寵極
竭疲駑終守靖共誓言報塞而諄諄謝病數數丐歸
屢却而請不休閱時而意逾迫豈惟有傷事體抑亦
不近人情况於公朝當此多事而百司庶府夙夜在
公乃獨譊譊屢陳私請人皆謂其可巳巳亦厭其太
煩而退自揣量終難勉強若使少休歲月暫寄江湖
心志稍紓痒痾粗定則麋捐效報夫豈無時若必饕
榮不知引退豈私心之有愧亦公議之不容欲望
朝廷特賜敷奏俯憐累請速卑眞祠母令更有瀆煩
以重貽方命之譴即拜始終保全之賜
牒糧料院契勘供職月日幇行請給
照會當職昨爲患告假甲尚書省乞祠九月二十四
日伏准尚書省劄子備奉聖旨除權工部侍郎遂
承貴院送到十月分俸給緣是九月末辭免未下當
職不敢收領移文貴院住幇聽候指揮至十月初五
日再凖省劄備奉聖旨不允不得再有陳請當職
遵從聖旨方於當日赴部供職所有九月分以後
至十月初五日以前有在假乞祠及未供職日分合
行住幇却自十月初五日供職以後再行幇支方敢
祗領須至公文
除權工部侍郎舉虞剛簡自代奏狀
伏覩朝請大夫權發遣利州路提點刑獄公事兼提
舉常平等事虞剛簡才資開爽學識粹明得善則篤
行而無疑見義則勇爲而不釋其再守郡符遇紅巾
之變給軍餉嚴江防威聲既張寇不敢犯其兩持憲
節當多盗之衝修保伍明賞罰規摹既立境内用清
蓋學非空言而才濟實用舉以自代實允公議
應詔薦楊子謨等五人奏狀
右臣伏覩陛下自即大位尊禮耆老招延髦彦蓋
皆久在外服不求聞逹於時者凡以章示好惡轉移
風俗之機莫切於此猶以爲未足也詔有位之士各
舉賢能才識之士且誨之曰豈無才德道藝蓄而未
用者待我後之人臣敢妄揣聖意於久蓄未用之中
徧加搜索凡得五人謹用開陳仰&KR1036;盛舉臣伏見中
奉大夫直顯謨閣楊子謨端凝而質實寬厚而粹明
家居十年信道益篤講明義理之學以淑後進一方
之士執經受業所趍向正雖巳蒙朝廷爲續祠廪
而精力未衰久寘閒散公論所惜朝奉大夫新知漳
州陳宓簡廉而端方忠盡而平實事所當言寧犯患
而不顧義所不可雖見得而不爲朝廷累擢名郡
雖若深知其人而久在外服未究厥藴朝請郎主管
建康府崇僖觀徐僑噐資清方基宇高䆳孜孜體國
不以得失貳其心恂恂守道不以貧約累其守朝
廷卑之祠䘵雖巳表其廉靖而尚淹家食未見於用
奉議郎通判潭州軍州事李燔學精而識明行安而
節和家廬山之陽堅苦刻厲守其師朱熹之說若將
終身焉嘗除職事官乃自詭以民事朝廷嘉其靖
退特旨改秩雖云旌别而僉論所属蓋不止此從政
郎劉宰秉心靜夷迪德平正居官盡瘁不求人知行
修于家學修于鄕人有緩急必從扣問事有曲直必
從取正今久不到選抱材里居臣謂此五人者或蒙
朝廷擢用寘之華近則正學直道隨事救藥不惟有
𥙷於時而清規亮節表表朝端亦足以彰好示俗此
於初政關係匪輕臣今所舉皆是事實後不如所舉
臣甘坐謬舉之罪
辭免除集英殿修撰知常德府狀
右某今月十九日准尚書省劄子三省同奉聖旨
魏某除職予郡二十三日續進省劄備奉聖旨魏
某除集英殿修撰知常德府填見闕某倏聞成命倍
惕危衷伏念某頃因属疾之餘數羾祝釐之請一年
之内移告累旬六月以來陳情八上會玷共工之貳
再騰控免之詞冀奉眞祠稍圖私佚兹叨誤東終閟
俞音寵論撰之隆名卑藩宣之重寄况殿閣十有三
等集英獨號於熱官而荆湖十有五州常武實稱於
重鎮豈以抱痾之久属兹求退之頻知其不可爲而
爲是謂非所據而據周章失措跼蹐靡皇欲望朝
廷特賜敷奏曲怜病體覆視累陳母拘反汗之嫌俾
遂歸田之願所有恩命某未敢祗受
辤免知遂寧府狀(紹定五年四月)
新渥照臨愚衷震懼伏念某自貽大譴久屏窮荒忽
霑曠蕩之恩俾得返其田里至又盡還職秩申卑祠
官既度越於前聞實超踰於常分今者誤恩中扆卑
守寧川脫命邊陬起家要郡宜殫忠力圖報鴻私而
某尚有愚衷不以控聞是爲自欺某自五谿還荆上
霧下潦遂成寒暑之疾繼以仲女卒于荆鄙哭泣無
聊扶持西泝至䕫門又有亡弟之訃幾不能生會韃
卒内侵驚憂乘之心氣怔忡手足戰掉幸巳輿疾還
里正念處隂休影以佚餘齡而成命驟頒俾當郡寄
方時多故豈臣子辭難避事之時而陳力不能莫容
勉強所有恩命未敢祗受
辭免除寶章閣待制潼川府路安撫知瀘州狀
三命益恭方祈反令十連有帥更誤陞華顧惟湔滌
之餘莫稱便蕃之渥弗嫌再瀆用瀝孤衷伏念某去
國八年還家萬里曲蒙寬宥巳戴生成豈期職秩之
驟還况復寵靈之狎至申加祠廩遄卑郡符累兹特
異之知惕若滿盈之畏亟籲天而遜避正蹐地以凌
兢未拜俞音遽叨改命峻西廂之新渙拊東蜀之舊
封匃免得遷以榮爲懼載惟衷悃巳具前章實以嬰
疾瘴鄕驚心江路方寇氛之未靜而家難之相仍志
慮怔忡形神勦瘵矧當今日莫重上游冒膺存撫之
司巳劇顛隮之懼乃若通班寶閣候對松階尤深據
蒺之慙敢後循墻之避所有恩命未敢祗受
除寶章閣待制舉游佀自代奏狀
臣伏覩某官游佀故軍噐監主簿賜謚忠仲鴻之子
也仲鴻白發大義有功先朝遭值權姦才不盡用
佀以生長聞見克承厥家氣粹而識明外嚴而中裕
自爲小吏端靖有守人固期以遠到後以制置使崔
與之歲薦召置周行風力肅明奏論剴切引義劘上
無所回撓今詳刑一道摧姦擿伏伸柱察冤果毅而
行以公精明而歸諸厚貪夫屏氣多士歸心臣實不
如舉以自代
辤免進華文閣待制賜金帶奏狀
臣聳聞成命倍惕危衷臣竊惟天命五服五章示威
儀之分蓺人主一嚬一笑關風俗之樞機矧天正開
三統之元而地節親萬機之始簡修別慝旌善勸勞
噐名可濫於假人爵賞惟加於有德而臣迂䟽而寡
實用愚戅而乏通方投荒旣幸於生還圖報未知於
死所越足於南維之絶徼汗顔於北定之良規方期
朞歲之間力控明農之請玉靈驟及商賚優加西廂
峻寶閣之華内府錫金鞶之寵職加二等服侈九鐶
三紀勤勞夢想不到十年閒散榮望巳衰龍光忽逮
於師中爵服遽加於分表被恩深厚拊巳戰兢事絶
出於前聞義不容於終嘿仰祈睿鍳俯察忱辭念增
秩賜金惟良吏二千石而不稼與穡胡取禾三百㕓
毋拘反汗之嫌庶釋空餐之媿
辭免召赴行在
臣倏被寵靈莫知稱塞臣聞名浮於實者謗之府位
隆於德者咎之媒自揣孤蹤偶逢熙運惟有壹心而
戮力不能宛舌而同聲雖取忤於孽韓實受知於先
帝出司監牧入侍禁嚴迨皇明繼照之初正貪相保
權之始又弗容於異論致自䧟於深文方其遠徙於
夜郎巳分溘先於朝露不圖睿斷特俾生還既守藩
於排羣議之時且錫寵於親萬機之始松戺申加於
齒錄荔鞓復誤於腰黃賁然爵服之加甚矣噐名之
假况乃物記遺簪之舊命頒反玦之新今爲牛羊求
牧芻大懼寬恩之莫報未先狗馬填溝壑敢稽嚴詔
之前趍而臣尚有忱辭仰干聦聽臣一違軒陛十閱
星霜歲月之所消磨風露之所匽薄年侵而志落學
腐而才衰既聦明不逮於前時而責望反加於曩日
愚戇妄發則士有攘臂下車之笑齷齪自守則人有
懲羹吹虀之疑早夜以思進退維谷敢望聖慈俯矜
愚悃特寢誤恩察其實不副名凛人言之可畏念其
德不稱位矧血氣之既衰改卑叢祠以全晚節
薦三省元奏
臣竊惟國家以進士科得人視前世爲盛數其上之
三人則尤多顯著南渡以來進士道梗又俾四川類
試第一人視恩鼎甲至紹興五年詔書又申言之紹
興十七年類元何耕對策忤宰相秦檜此例中廢然
而詔免策士之歲則四川首選雖列之第五而用三
名恩例則猶如紹興五年詔書也且如故相趙雄紹
興三十二年冠類試明年乾道元年賜第視第三名
恩例初任文林郎潼川府節度推官任滿改宣教郎
免召試除祕書省正字自是以後每舉臨軒直至慶
元二年詔免策士宋德之以類元視第三名恩例初
任文林郎山南西道節度掌書記任滿改宣教郎除
國子正又至嘉泰二年詔免策士何應龍以類元視
第三名恩例初任文林郎潼川府節度推官次任自
請劒南西川簽判在任被薦召爲學官載在故府前
例甚明今伏見宣教郎前利州路轉運司幹辦公事
文復之始以明經爲四川類試第一會紹定二年詔
免策士復之遂以前例置之進士第五而視恩鼎甲
實與趙雄宋德之何應龍事體一同復之恂恂守道
安於平進自初任文林郎安德軍節度掌書記任滿
得替四川制司辟利州路轉運司幹辦公事巳準省
劄該差尋於吏部陳乞京官印紙吏部以爲改官人
不應尚帶運司職事復之既無闕可入又恥於自列
屏居家山二年于茲躬耕飬親若將有終焉之意臣
近以書幣招來本司瀘州有五峯書院俾以所學訓
導生徒經明行修多士歸嚮臣愚以謂朝廷既以
科舉取士則以科舉用之中興百年之間前例甚明
矧如復之實足以副其名學足以施諸用而能守道
自信不求人知臣待罪師帥部内有人而嘿不以聞
將有蔽賢之責欲望聖慈詔省部檢會自來體例
將復之特卑一合入差遣庶及盛年有以行其所學
不失一祖宗取士之意不勝幸甚
小貼子
臣職在守藩何敢踰分薦人顧如文復之者生長
合州在臣本路夲路有賢知而不舉是爲失職又
見四川類元久例鮮有不立朝者今姑以十數年
言之如趙大全馮履宋德之張方何應龍李鳴鳳
張巳之王萬劉炳家悉蒙召用趙載唐季乙唐
應龍不幸早卒其未蒙召用者今惟文復之王辰
應潘允恭三人如蒙聖慈特垂訪問併賜收用
不勝幸甚
又
照對一路帥臣薦人召用雖罕前比然臣今所薦
乃是循名按例乞合入差遣非敢踰分妄請且如
先朝潼川運判趙善譽薦張伯源亦是以進士第
三名爲請朝廷既爲之召伯源又併召第二名
王奭雖明以一路監司之請特召二人然其實則
以科舉取之也伏乞睿照
申省論龍飛鼎甲人初任堂差
伏觀盛明之朝粤自改元更始盡掃累年汎濫之弊
凡係堂除及吏部外銓各存舊法不許妄有奏辟仰
體盛心稟承維恪然其間有關涉事體者既以近比
爲嫌無路自逹敢冒昧爲一陳之竊見宣教郎楊棟
中紹定二年進士第二人以龍飛恩特授承事郎堂
差簽書劒南西川節度判官廳公事正待闕未上間
適丁母憂至今年四月除喪未有新任棟天姿醇靜
好學不厭見侍其父武德郎前知施州致仕楊端仲
里居食貧守道自樂不求榮進照得本官係龍飛鼎
甲考之舊例初任當是堂差而四川合入之闕止有
劒南東西川簽判兩闕今服闕從吉合入簽判若止
就外銓既非格法亦無初任人注簽判之例若令干
堂亦無初任人納劄于堂之例况是進士三名今又
視恩首選事體所係難於自陳仰惟國朝以科目
取人養其資望以備采用凡自媒干謁前輩羞之所
以待天下士至不薄也今來棟既未有闕可入且不
敢自列某亦以新制所拘不敢冒昧奏辟惟乞自廟
堂於東西川僉判内取次謄那一近闕以處之庶幾
全護事體不失祖宗待進士之厚意雖自知僣越
有請無所逃罪然以濫分閫寄知士之守道自愛耻
於干進而不爲一言非所以涵飬士氣也
重校鶴山先生大全文集卷廿四
