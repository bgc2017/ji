重校鶴山先生大全文集六
古詩
贈曾毉
太極分隂陽物物具兩儀乾坤互南北坎離迭東西
四時有見伏畫夜有盪推夫人遷於物由之而不知
六滛一爲沴大命毉所司或當暑而裘或御冬而絺
或學製而傷或助苗而萎其間號爲儒亦以身嘗毉
江西有曾君解后荆江湄暇日與之語切瑳及幽微
榜人趣行遇欲别不忍離乃書所素講爲詩以贈之
四川茶馬牛寶章(大季)修楊子墨池以書
索題詠
子雲一去千餘載惟有成都墨池在草元此地是邪
非元文今在人誰知雖逃劉歆醬瓿阸鼠壌蛛窠蠧
魚宅豈無學者工探求不譏僣聖譏贅肌自從馬邵
造元域晁氏譜之張氏翼亦云察矣人猶疑試爲諸
老申其辭易書廣大包天地辭變象占都一致世儒
造入各不同有一于此均爲功况於易元玄相發不
同之同真善學曆家中首先黃鍾雖以坤復爲初終
(中首先黃鍾謂太元八十一首起中以準中孚取復前七日中孚卦氣隨天左行)紀日天正
始牛宿又以日星分左右(元以甲子朔旦冬至日起牽牛初度取日所歴之星)
(度宫分背右行)起從冬至易元均元意欲取臣承君(臣承君謂主日)
(右行注見後)易書八八而用七(八八用七謂六十四卦不反對者八卦推五十六卦)
(反對)元文九九而存一(九九存一謂元有八十一首而日法用七十二策)易分
六位中二五臣志上通君下取元以一五而爲中君
道君尊臣代終元文主日易主歲(元主日謂日法取朔至牛宿初度易)
(主歲謂起甲寅歲凢四千五百六十歲爲一元七元爲一極此康節說)易書爲經元
爲緯謂元於易地承天就中邵子尤知元(康節準易圖序曰元)
(之於易如地之於天也)或云元準卦氣圖是圖疑亦非聖書豈知
中復與咸遇乃是隂陽自然數(元準卦氣圖圖自復至咸八十八陽九十)
(二隂自遇至中孚八十八隂九十二陽咸至遇六日七分中孚至復亦六日七分故上系七爻下系十一)
(爻亦起中孚咸)或云元倣太初歷黃鍾之分八十一豈知虚
三與虚九其數雖同其法否(太初歴以律起歴八十一分爲日法取黃鍾之)
(𬋩九寸九九八十一分而律呂數用七十有八即虚三也元八之存一即虚九也)
或云元象宗渾天渾天方象包於圓豈知兼用蓋天
說蓋以輿地承純乾(子雲覃思渾天而作太元渾天以天包地而元以方州部家圓)
(圖在上首表贊方圖承其下乃兼用盖天之說地承天之象也)易雖無元不爲闕
易更得元滋有發且如河圖與洛書發揮道數無遺
餘後來支榦及聲律運氣參同至太一(此數者雖與圖書起數不)
(同而皆合)與易並行人不譏千𡵨萬轍同一歸况元於易
同而異何獨於元苦譏議子雲之師曰林閭鶴山之
下誰其徒(子雲之師曰林閭翁儒臨卭人也鶴山爲卭之望)自翻機杼作
生活律歷圖書無不合若非馬邵晁張倫後世幾
無楊子雲後世子雲今繼作而此元文終寂寞空餘繪
象與棠隂聊與文士供嘲吟(繪象乃袁參政重修祠堂取閣下本摹置中堂)
(左列元學源流右圖蜀珍池上多海棠不知季矣)
和靖州判官陳子從山水圖十韻
予遷靖州判官陳子從珪爲鄰嘗從容出示
靈竹僧不二山水圖其末有乃祖乃父十詩二
跋前賢風裁邈不可及輙次韻以識高山景行
之仰云
外物羈縶人無退亦無遂愧彼自由身朝發夕予至
右彭蠡歸舟
山堂有何觀四時互興歇萬物隨天根東生復西滅
右山堂曠望
水月皆内景入秋倍清暉世無善觀者滔滔吾誰歸
右重湖汎月
士非耕釣者而從蓑笠翁人生貴適志莘渭亦時中
右星灣晩酌
澤氣蒸前山起自膚寸微競看千丈瀑不悟片雲飛
右雨後觀瀑
松栢不受彫此亦易知耳湏看竹有筠與松相表裏
右松徑晚步
莫作谿流看天命無窮巳詩人若知得千古可坐致
右谿上賦詩
散髮避炎暑炎暑苦相尋云何對大賓不見汗沾襟
右林下避暑
松竹貫寒暑而梅時往來不知姤復意隨人謾徨徊
右載酒尋梅
懷人得清晤此樂浩無期剡谿興盡返未喻伐木詩
右雪中訪友
過屈大夫清烈廟下(歸州歸鄕沱)
鸞皇棲高梧那能顧鴟梟椒蘭自昭質不肯化艾蕭
人生同一初气有善不善一爲君子歸寧受流俗變
云何屈大夫屬意椒蘭芳蘭皐並椒丘蘭藉薦椒漿
騷中與歌首蘭必以椒對謂椒其不芳謂蘭不可佩
此言混凡卉臭味自爾殊亡何歲時改二物亦變初
以蘭爲可恃委美而從俗椒亦佞且慆干進而務入
椒蘭信芳廾气質自堅好胡爲壞於廷晩節不可保
意者王子蘭與夫大夫椒始亦稍自異久之竟蕭條
迨其習成性甘心受蕪穢不肯容一原寧以宗國斃
禹皐於共鯀且封與鮮度同根復並生何嘗改其故
原非不知人觀人亦多塗治朝中可上亂世賢亦愚
况原同姓卿義有不可去所望於兄弟謂其猶可據
我夲兄弟女孰知胡越予以是觀離騷庶幾原心乎
或云芷蕙等豈必皆名氏騷者詩之餘母以詞害意
仲尼作春秋定哀多微詞楚之嬖小臣况亦有不知
至左緜書懷呈榮州緜州二兄
歲行析木予去國鶉尾之季纔返室東西南北着此
身水陸二千三百日或云子非善謀身幸生斯世同
斯人胡爲嘐嘐苦自好輕辤冨貴重絶貧五谿之濱
有何好兀坐六季不知老夔門待汝有何悪要把山
林易旌纛予聞其言心自語吾非斯人而誰與獨嗟
行止各有時龍蟄鴻歸亦其所洋州拔將鳩餘民仰
空待救人不聞黎州邊丁戍内郡空養赤子防西門
縣州近阸劒龍路列雉驚奔渠不頋叙州平蠻亦良
苦卒以憂勞棄予去見危授命理之常苟得死所庸
何傷所憂人巳兩無益燕蝠晨暝徒皇皇鶴山之顚
一畝宫我名吾亭曰願豐只祈天心速悔禍雨禾雨
麥蘇民窮有糧餉士可衛民有民給耕可供軍民
相資護關塞又湏監牧長得人規摹便立久安勢不
作目前苟偷計弟兄歸與里父師長對春風賦常棣
壽四川制置李侍郎
崧高二王德豐水數世仁一心千古脉一气三才根
人言通德門封培知幾春陵州不盡用雝國非全神
厥美鍾在季魯殿巋然存誰知中興主流澤被子孫
是用遺一老爲社稷萬人三朝典刑舊四海觀聽新
自公鎮西南威聲憺胡虜棄地遄歸疆餘民亦安土
便當度雙劒建大將旗鼓進賢黜不衷討貳誅失伍
增屯御驕卒募耕實邊圄堂堂當道卧一勇銷百侮
願公排羣議釋我分外慮上流屹長城却歸輔明主
送高才卿出守嘉定(㳄東坡送張嘉州韻)
十年誰遣不寧侯&KR0874;奔鳥散十七州餘州蹙蹙能幾
許史君今作載酒遊諸公飲儁巳濡首眼前百事不
挂口震風凌雨揭郤屋左蟹右杯猶在手史君千騎
行清秋豈爲杯酒饞涎流綢繆牗戶旣云晩夢䰟不
到花繞樓乖逢聚散古來有而我此時持此酒河梁
竚立不知遝插頷青絲半成叟
次韻蘇咊父自郫見寄
敬共事明德懔如槃水持豈惟將弗勝抑恐濁且兹
結髮齒名官幾被末俗移學晞遷商博文慕莊騷爲
書不記癡龍詁不通雌霓恥於市朝撻甚於溝壑擠
大道砥如平阽身蹈囏危迨其閱世久始識真聞知
天命賁草木生意長萋萋蕃鮮固六樂槁瘁安足悲
隂陽孰信詘日月誰盪推乾坤奠中極雷澤周四陲
夫人命於誠地生而天施五行根五事位育誰司之
嬛浮溺于詞躁輕亂干儀山雞衒清影祗以速顛躋
况彼膜外榮皇皇復滋滋(滋滋汲汲與孜同見孔叢子)此於我何
加寒暑自四時蘇公西南彦儀鴻漸于逵而我坐遠
屏七年墮蠻夷夢思岷山陽枯笻伴厖眉人才日零
落憔悴西南維大篇忽開予炯炯晨星垂公來何勇
邁我往何棲遲敢晞會温潞竊願商濂伊默嗟氣相
求范喧蜜成脾梅邊立踟蹰正待陽春歸
七夕南定樓飲同官
誰將明星貼天宇州國宫垣象官府更將四七隨天
旋常以昏中殷四序迢迢河漢衡秋旻前有蒼龍履
玄武牽牛正向西南來左右兩旗北河鼓鼓星之側
爲天桴鼓上三星爲織女何季人號天女孫便把牛
郞擬夫婦不知此是天關梁河漢之津有常度晦明
伏見莫非教肯爲文人給嘲侮班曹庾謝猶讆言世
上兒曹更堪數臨風三誦大東詩須信詞章有今古
中秋領客
秋中無常期月望無常歷况於月之房歲十有二集
云胡三五夜賞翫著今昔我觀魏晉前未有娛此夕
豈由夕月禮承訛變淫液天行至東北陽外乃朝日
日月向南來三務趨朔易則於隂之反順時報隂魄
古人敬天運隨處察消息俗學踵謬迷更以儗(比也儗度)
(也不司)科級廣寒八萬戶桂樹五千尺文人同一辭祗
以驚俗客墨墨數百秊月如有冤色爲作反騷吟聊
以𥙷載籍
重陽領客以老杜舊日重陽日詩分韻凡
賓主十八人得不字
天根歛秋陽雨畢水歸藪胡爲爽常度白晝變昏黝
農功將納埸餘秉尚棲畒昨朝告方社卷去日中蔀
羲和鞭六龍爲我作重九雲頑驅復來渾未識臧不
終然劃劙之金鎞發矇瞍所忻陽德競吾豈爲杯酒
悠然見南山陶公意何厚况今祠太宫羣公正奔走
游北巖之疇昔夢作二詩覺而僅記一聮
云鬢髮絲絲半巳華猶將文字少季誇明
日爲客誦之客十三人請以是爲韻予分
鬢字
時事彫壯心詞華誤雙鬢昨夢忽儆予覺來起孤憤
五官予所司此夢乃予訓是心恊蓍龜是氣通祲煇
形骸且不察理性抑難盡曉笻度雲壑䟽林露鷹隼
暮歸踏江聲寒流燭蛟蜃惕思懷㐮日氣勢如項陳
天根忽晨見(卷去)不盈瞬猶然玩文采吾果不知分
飲儁習未忘依前賦分韻
上巳領客
流觴元已奚所因更指三日爲良辰山隂坐上皆豪
逸長安水邊多麗人臨流有許豪與麗元無一个能
知津韓嬰何憑指溱洧束晢胡據誣周秦千季混混
同一波競言此日天氣新其間號曰該洽者或言&KR1800;
降祠高辛春分以後弗無子往往援引詩生民說雖
有稽義猶鑿况復除日經無文(是說以爲建辰之月除日在巳)子嘗妄
意巳爲火季春火見疑乘寅寅居漢津火所畏故以
元巳祓水濱一季竒月必用重(如五月五七月七日之類)三三欲解
陽德屯較之前說巳云近終媿俚俗疵吾醇要湏挈
我沂泗上回瓢點瑟看長春
永嘉林君誼父得英石名其室曰矸(呼旦勿磓也)
齋予昜以介室
柳侯謂楚南多石而少人至今英道閒異石何嶙峋
乃知五行氣中土爲秀民降才旣匪昜自棄奚不仁
伾文一日炎乃以焚其身林君若知此是石當書紳
羅五星善奕棋千詩
少年不識棋但見剥剥琢琢更相圍有人指授予衝
關奪角劫復持少年不識星但見腷腷膊膊還如棋
亦有告予者縮贏伏見元有期七年五谿讀書暇時
把二事相悅怡久之剨然悟是閒有數人不知三百
六十一棋子此是乾策藏其奇萬有一千五百二十
星若以三十六乘之乘之旣盡除坤策恰與棋數無
參差此理極精密歸後不復思羅生挾二長過我瀘
之湄恍如著我五谿上欲與之語無閒時此須静觀
乃有得而我家住西山西生揣我何時歸
七夕有賦
經星不動隨天旋枉被嘲謔千餘年無情文象豈此
較獨嗟陋習輕相沿我嘗作詩觚排之尚有遺恨汙
陳編人於萬物爲至靈聦明照徹天地先其如形氣
之所囿則以學問開蒙顓不知誰爲乞巧者乃謂天
孫執其權天孫能㐮不能報世閒之拙無加焉癡兒
騃女競針縷高樓大第迷管絃漢魏以來用一律無
人出語扶其顛其間假拙濟巧者又欲託此文姦言
敢因良會追往事更發此義聲餘冤
黃成之量求虛舟詩
黃君求我古誠州求之不得還西遊所求昜子胡不
予渠家自弄莊生舟莊生傳之賈太傅便將死生同
浮休我家舟子與渠别中孚之象剛包柔仰山俯澤
乘㢲木藏離伏坎含坤牛中間至虛若無物實理備
具非空浮此在太玄首黃宮其於參同居中洲會通
古今貫微顯上下天地同周流人將百季等浮漚我
以千載爲春秋我言似大而非夸人人皆有不自求
黃君不信謂予赫我自姬孔君莊周
中秋有賦
望舒與日元非敵震受陽光㢲成魄六十四象不言
月三百五篇譏月出古道貴陽不貴隂賓禮卜晝不
卜夕世間賞翫起何年誤却千年醉狂客不知客有
肺腸無更把荒誣作眞實我因時序嘗作詩洗盡兔
窟蟾宫迷今年新作東樓成胡爲尚此窮攀躋人心
和平民氣樂日月昭明天宇豁須知此事與政通不
是詞人閒賞月
送游吏部赴召
天馬周流不停策青龍挂空山無色區中物物見根
柢歲秊滔滔逐流水籲天求歸歸未獲客裏隨人送
行客鏦金伐鼓行清秋江頭組練雲如稠道旁老人
相與語主賓聞之愕相顧或云造闕如登僊一聲謦
咳落九天豈知位高勢逾偪莫向紫宸庭下立非關
噉芻解喑嘿紫宸地禁鳴不得或云敢言儗鳴鳳千
古高名泰山重豈知說著心骨驚臣名愈重國愈輕
或言古人重晩節元忠子方費分說豈知晚節不難
保却憂攘臂爲人笑三人所贈不皆然然則子也今
何言元祐中秊基紹聖建中靖國何嘗靖若教此事
欠講明直將兩是爲端平是時臣言便休得臣不憂
身却憂國臣願天意開平治明良長似改元時史剛
未終戒莧陸姤隂雖微畏羸躅真教世道端且乎寧
使臣無赫赫名三人囅然笑子之所願吾不到吾言
必於身子言望於人子意雖厚吾言真低頭謝二老
還以告景仁
奉謝資陽謝純天諸友是日三池周季章
馮季修許德開資中支仲壬至謝介卿馮
清叔廣漢常光父繼至遂寧楊儀斯期
而未至
駕言南東畝捷出西北隅資陽有八士持謁要諸塗
須臾平泉道衣冠被林廬問我來何方過我不適予
吾非煩囂避樂此簡便趨經行三紀後舊交半丘墟
翁仲艸没膝兒孫霜滿須其間最所懷劉公真丈夫
訖張二良友直气横九區堂堂舍我去顧景霜月孤
寒梧陶令宅宿艸黃公壚我豈無肺腸拊事成嗟吁
待到西州門不如早回車作詩謝諸友努力崇遠
圖三家令子弟不諒予心乎
贈畫工王生
七年謫五谿二年守三瀘蠻煙瘴雨中不改舊時吾
此來懶看鏡謂我衰且癯王生忽肖象氣貌何丰腴
悔不賂王生圖作一病夫庶幾轉而上聽我歸林廬
及此未衰日更讀幾年書
次韻趙制置制勝軒詩
何年誤認貙作熊力小知薄當戎衝級夷藩拔牗戶
破至今風色長如冬去年推轂以授公單車飛度雙
劒峯風稜犖犖膽氣雄臨淮軍壘足跡重夜起攬衣
瞻井絡鑄鐵不知經幾錯朅來談笑上紋楸龜頭局
中虎口着誰將輿柴誤戰塵天戈一揮如砥平濯征
玁狁威蠻荆捷書夜上白玉京考成軒戶適兹日一
吐十年胸怫鬱看詩又覺饒餘力要殄餘憂寬旰食
書生喜極還太息天下憂端尚非一經營分表竟何
益盍護本根保成勣(是時朝廷出師復三京)
端平三年春三月戊午朔
天子有詔俾臣了翁以僉書樞密院奏事旣
上還山之請乃休沐日丁丑與賓佐謁濂溪
先生祠賓主凡二十有二謂是不可無紀也
遂以明道先生雲淡風輕之詩分韻而賦而
詩有二言有四言同一韻者則二客賦之了
翁得雲字
書生不知分奉詔行三軍赤手張空弮幸脫貔虎羣
四海蓮華峯濂溪漲清芬擬求一勺水浣我三斗塵
翠㶑明夕霏晴雲盪朝氛重上夫子堂謦咳如有聞
池蓮巳濯濯庭草長忻忻重惟夫子書千古披昏嚚
善惡萌於幾隂陽互而分一落俗儒喙曉嘵齒穿齦
流傳豈不廣世道滋放紛書生屢乞骸歸耕故山雲
願言與同志相期任斯文
江東漕使兄約遊鍾山分韻得泠字
連年飲建業寤寐北山靈三過又不入風雨盲其程
一朝决會期萬籟不敢聲斷潢捲夕潦列巘浮帝青
因思山中人昔日相熙寧不知學何事莽制爲周經
羣公咸其輔不悟宗康成相承至章蔡九州半羶腥
歷年百七十衆寐未全醒三經猶在校從祀猶在庭
追惟禍之首千古一涕零大鈞窅難問山雲水泠泠
贈畫工王三錫傳神
氣質紛不齊四海無似人藉令貌相近氣有醇不醇
善觀人品者儀觀與機神正邪眸子見善惡眉間分
