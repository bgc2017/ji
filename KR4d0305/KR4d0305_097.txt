重校鶴山先生大全文集卷之九十八
祝文
導善觀人日祈雨
踰時不雨深憂宿麥之傷靡神弗宗尚觖祈年之望
循愆陽之示異繄謬政之爽中新年換故年涉春巳
久元日至人日常燠有加方兹領事之初惕若求芻
之託亟修圭薦仰叩穹崇伏望興雨其濛大慰來麰
之望多稼且碩用資終歲之勤
焚黃告先墓文
嗚乎子不夫不逮事厥父母亦惟衣厥父事以無敢
失隊歲巳未猥以薄技濫齒峻甲該龍飛恩視進士
第一人躐卑京秩越四年癸亥以國子正造朝明年
爲武學博士又明年召試賓館六月以實歷湊前學
官减年遂得陞朝又明年九月上祀明堂同休諸
臣某時由校書郎出守漢嘉旣陛辭猶以宫簿得贈
考承事郎妣孺人今年始克還墓下以命書之副告
吁何及矣弗可贖也矣不學不令豈其自致實緊我
先世克績我家遺我後人休其不肖嗣特蒙積行之
成以不隕其世以奉而致之於我考妣焉耳矣雖然
亦尚有可勉者體受敬身以期無忝以庶幾顯揚萬
一以對揚天子之寵靈則今其未死兢斯惕斯圖惟
酬斯惟神之鑒斯
焚黃告楊孺人墓文
嗚呼君棄予而死今五年矣而墓之木樅樅其隂君
死之年之冬余造朝明年甲子九月二十六日女璧
海亦不幸以病死于臨安之官舍矣恍昔懽之猶夢
慨響像之滋邈弗可追也矣又明年六月余始以實
歷湊學官减年得陞朝又明年九月上祀明堂敷祭
澤余時校書郎出守漢嘉巳陛辭猶以官簿得贈考
妣君亦得婦人初品封今年始克還墓下爇命書之
副以告吁榖不受禄死而飾壤何嗟及矣尚其有知
以服天子之休命
祭先墓文
某治郡亡狀誤叨恩除司臬東梓嘗申審朝廷待報
解郡會憲漕空官制司速令上事遂於前月之晦上
眉山印綬㳙十月之望祗服司存敢具所以忝竊告
謝于祠下静惟庸虚荐更中外蔑然報效亦旣苟免
今委寄日劇倀倀乎未知所以將厚望稱隆指者惟
神尚隂相之母俾瘝敗而作神羞
代鄕人祭周孔祝文
古之士未嘗無求也而求其有益於得未嘗不欲仕
也而仕惡不由其道於鑠皇家尚倣周制三歲大比
興其賢能承學之士服先聖之訓有年矣于求于仕
未之能忘而無益於得不由其道則所不敢用修明
薦以自歸於斯文之宗惟王尚終相之汔用有濟
梓潼廟祝文
某卭之鄙人也早緣末技濫齒峻甲佐西川節度府
召官學省賜對禁林愚戅淺中輕沮邊議以取忤時
好蓬山未幾力陳詭郡冀便將親一遠闕廷八移歲
琯三辭聘召再玷便麾推夲所天巳不待養尚冀有
以慰母心也而繆政致異郡人遊觀死傷横道遂使
素嘗愠嫉者得以甘心焉尚頼寬恩僅從鐫免曾未
半載即察前誣亟頒祠廪繼還舊秩復卑左符成命
初頒申詔趣上厥惟泰冒寔惟我有神是嘏是祐敢
不知自而郡大人微未知所以稱隆指者惟神聦明
正直永奠西土祝釐禳沴咸克顧享是用圭薦以希
靈右匪釐敢祝惟沴寔禳神鑒之哉
先聖祝文
某巳試罔功固分久棄敢圖誤柬卑守江鄕成命初
頒申詔趣上以未信之學冒承劇寄敗車傷錦廪乎
未知攸免獨惟敬信節愛聖有明訓敢不夙夜究圖
以期無負惟聖寔鑒之(三蘇云獨惟一翁二季流風未泯高山景行敢不夙夜敬)
(共以期無愧神尚鑒之)
載英堂釋菜文
維士大夫郡遠有自來爰蔇國朝風烈彌邵奠祀于
學厥存彛章而象設渙然頋瞻罔一廼稽史牒郡乘
家言室于東廂列繪惟肖翼翼其序後先以時兹考
厥成敬用舍菜告于先聖先師神保如在是饗是皇
啓佑後知其永無斁
謁蘇文公祠祝文
眉號士大夫郡聖天子不以某不肖奠守兹土其
在境内凡百辟卿士有益於民者夙夜承祀無忒矧
惟山川炳靈世載蘇氏一翁二季先後相望文章事
業在太史氏之典策今居郡滿歲顧歲時奉嘗闕然
弗講殆非所以厲賢崇化律我有民也用修圭薦展
于宰下以内翰太師文忠公黃門文定公從祀旣齊
旣稷神保攸歆敢不永與多士承繹斯文以母忘德
祈晴
積隂爲沴每深害稼之憂下民其咨尚觖祈年之願
原乖氣之致異繄繆政之爽中方兹領事之初惕若
求芻之託亟修圭薦仰致宗祈伏望帝靈居歆神聽
來假杲杲出日式蠲常雨之愆厭厭其苗俯慰大田
之望
謝晴(十月六日)
曀曀其隂久觖大田之望杲杲出日爲蠲常雨之愆
旣皂旣堅是刈是穫錫之多稼旣荷神釐貽我來麰
敢徼終惠
祈雨(二月二十八日)
春膏動陸期首種之向榮常燠爽中尚貽麰之觖望
旣非下民之罪亦豈上帝之心惟守吏之弗虔乃愆
陽之示譴敢修圭薦仰冀惠寧伏望興雨其濛悉慰
大田之望多稼且碩用資終歲之勤
社稷及諸廟祈雨
維莫之春常暘爲沴時雨久曠土膏弗滋若吏之弗
虔政有闕繆以干隂陽之和則罰止厥躬元元何辜
罹此菑暵敢修明薦以冀惠寧黨賴神休孚霈嘉澤
俾物無疵癘麰麥以登則由吏若民咸永有嘉頼
謝雨
厥罰常暘懍農疇之告瘁以祈甘雨冀雲漢之惠寧
果蒙顧諟之仁亟霈涵濡之澤錫之多稼貽我來麰
物無疵癘之憂民有豐穰之望用伸報謝仍露懇祈
惟靈造之鑒觀悼民生之不易念一人耕而百人食
振古如兹使十日雨而五日風自今以始終承嘉惠
汔用康年
寺觀祈雨
南訛紀候斯穡事之向榮旱魃爲菑懍農疇之告瘁
旣非下民之罪亦豈上帝之心惟吏守之弗虔乃常
暘之示譴敢修圭薦仰冀惠寧伏望興雨其濛悉慰
大田之槁多稼且碩用資終歲之勤
祭先墓文
某不學不令徒賴世積之休猥繇薄技濫齒儒科自
癸亥造朝遂不獲躬汛埽于松檟夙夜廩廩惟祭祀
之之供是懼最後遷校書郎丐守漢嘉以歸清朝柬
遵惟欲爾從中遭叛亂遡㳂往復逮今年六月始獲
善還舍里越三月始展墓下之拜而致壤奠焉明日
則爇黃於父母妻之瑩自顧么麽繄誰云致實惟我
先世克績我家遺我後人休其不肖嗣特蒙積行之
成以不隊厥世焉耳矣雖然尚有可勉者體受敬身
以期無忝以庶幾顯揚萬一則今其未死兢斯惕斯
惟神實保祐之
謁趙衞公雄祝文
於皇阜陵游精太平首撰大吏言授國成英英衞公
命世篤生立談寤主迪簡在廷典司百工身修庶明
邦采去亮王心亶寧淳熙之治于今耿光爰考敭歷
昉于涪濱迨還宰韍復杭守旌流風善政蔚其猶存
我生孔後雖忝戚姻不及於公前授後承今以王命
恪共明刑維棠有苃維公所營是用往拜睇言風聲
神其來娭監于克誠
寺觀祈雪
朋陽起陸正宿麥之方興常燠爽中顧祈年之敢後
矧惟蜀左介在山丘土雖廣而民稀地旣磽而功倍
方冬不雪嗣歲之憂且隂陽之久愆將疾癘之弗戒
用修圭薦庶底惠寧惟冀上天同雲式霈雰雰之澤
大田多稼少寬閔閔之憂
告射洪廟文
惟王嘉師厥有常性道遠民散刑章以滋得情則矜
閱實其審矧惟貨惟反惟内惟來罔黜乃心將有不
辜于戮惟王吉士則又異于民無待而興無産而固
今利禄之誘胡亦不然干澤要爵巳喪所貴甚至詭
遇貪獲謂人不知其將誰欺帝實臨汝某猥陳時泉
受王嘉師郵罰麗事旣罔攸忽會攝將漕爲王吉士
謬職選舉有邦攸謹曰教與刑兹惟何人敢共二事
若曰使民以不冤士罔佚遺則單見謏聞所不敢必
惟自靖自獻謹所不睹懼所不聞則昊天旦臨實鑒
猷念神亦左右照知厥心尚以是自勉惟神汔保右
之
改除潼川運判辤廟祝文
某頃被誤旨嘗以司臬兼攝漕引才謭能薄不堪共
二乃叨申命即俾爲眞廩乎未知攸濟旣即憲治亟
祗成命將以詰朝往庀厥司惟神照知罔有遐邇尚
終相之
社稷壇謝晴文
間者常隂爲沴害我粢盛于社于方祈求孔力惟神
鑒諟克庥于人劈析重隂顯行麗日旣諧多稼爰啓
來牟織婦耕男居民行商忻忻衎衎咸荷神况吏實
亡狀神罔恫怨不惠之罰而俾蒙成敢率厥僚肅恭
以謝惟神實保右之
射洪縣截江告射洪神文
射洪瀕江爲縣比歲水失故道岸屢崩官寺民廬壓
覆是懼徙避無所某自春徂秋三過其上躬爲相攸
念非䟽鑿故道以順水性遏截新流以除永患則歲
一興築抗民之精而患固自若也民懼昏墊莫有固
志殆猶行邁靡所止戾今不知援而止之是巳溺之
也於是物土慮材屬役賦丈遴敬事之吏以督工作
合一府之斥幣以給丁庸隨山濬川使故道旣通然
後架筠揵石以捍新流或誚其迂或哂其愚亦惟拯
民是問消功殫賄不遑恤也吉日丁亥庀事云始惟
我有神奠祀兹土敢用圭薦以告事期惟神右之俾
勿壞
春祈祝文
載芟載柞首重春祈敢迪彛章式陳明薦儻頼神况
五風十雨靡有愆戾使物無疵癘年榖順成則嘉與
千里之民敢忘昭報惟神汔保右之
社禝壇祈雨
自冬徂春雨䁑燠寒咸罔不時土膏用滋首種旣入
乃旬有四日陽驕肆梗以害于垂成人情皇皇靡所
馮依職吏之愆民則何罪惟邦有社寶司我民是用
敬共以祈甘澤沛然來下咸俾昭蘇儻穡事濟登物
無疵癘則若民若吏祗荷休德其永永無斁
社禝壇謝雨
頃以常暘爲沴穡事告傷于社于方以祈甘雨滂沱
來下物意昭蘇吏貴以寬人情胥悅敢帥寮吏敬謝
神貺惟神尚終相之
祭江神文
維郡瀕江地居下濕常隂未解江水横流民墜塗泥
罔知攸舍吏則有罪民其何辜維我有神實宅兹土
遏絶汎濫劃劙重隂使民猶奠居吏逃曠責則荷神
之賜寧有弭忘
又
間以水沴禬于明神神保居歆江流遄返降丘宅土
甫奠厥居乃甲申之夕漲潦暴至厥明乙酉&KR0627;雲如
屯白日霾曀雨亘晨夜江溢常流民情皇皇宵寤晝
訛惟懼墊溺之復不免也吏實亡狀神惠之罰則止
厥躬元元何辜大命近止敢以柔毛剛鬣制幣量齊
申寓禱祈儻水平其壑民得平土而居則所不與邦
人德神之惠者有如大江
祭周孔文
竊惟成周令典造士以詩書禮樂興賢以德行道藝
而吾先聖先師之訓亦以温良恭儉爲求以見聞言
行爲禄以仁義忠信爲爵諸生服是明訓亦旣有年
應聘云初敢述所聞以自歸於斯文之宗惟神尚終
相之
代鄕人告靈應神文
昔先王肅恭明神教民昭事祈報以無忘本始雖坊
農表畷之蜡門行戶竈之享伯侯祖纛之靈有德于
民則無不宗也矧惟大神令德孝恭奠祀坤倪士之
德爵神實司之應聘云初敢用祗遹舊典毖祀于我
有神尚無忘本始之薦庶綏靈顧襲于休祥
代鄕人祭靈應廟文
維我有神世篤忠孝承寧帝命隂騭斯文維我有士
追遹本始寅念于祀罔或不虔矧茲靈辰揆度云始
敢修祀物祗薦精純尚其來娭崇降多福
靈惠廟祈雨
維莫之春嘉生動陸雖時雨之數下尚土膏之弗滋
人情嗷嗷靡所底告敢用牲醴以告于我有神庶幾
顧歆大霈嘉澤終惠多稼汔成康年則荷神之休曷
維其巳
天慶觀祈雨
三陽動陸正宿麥之方興一雨愆期懼土膏之未奮
矧惟蜀左介在山椒地廣而民稀田磽而功倍冬深
未雪歲首尚暘又念隂陽之或乖亦將疾癘之不免
用修圭薦亟控宗祈惟冀霈潤澤於羣生散之霡霂
變札瘥爲和氣襲于休祥
社稷壇祈雨
某自祗厥官荷神之休雨澤洊至首種旣入乃浹辰
之間陽驕弗戢以害于垂成人情皇皇易喜爲憂靡
所馮依職吏之愆民則何罪惟邦有社實司我民是
用敬共以祈終惠儻沛然下雨咸俾昭蘇穡事濟登
物無疵癘則若民若吏祗荷神保其永永無斁謹以
制幣清酌脯醢明薦于社神稷神社神以后士勾龍
氏稷神以后稷氏配神作主
靈惠廟生辰祝文
我有民人我神祐之我有田疇我神雨之時禋歲祀
我儀主之誕彌厥旦我民赴之享有舊典我儀舉之
無腆具脩神母吐之
靈應廟神父生日祭文
維我有神世篤忠孝是生哲嗣隂騭斯文惟我有士
追遹本始寅念于祀罔或不虔維仲之春揆度云始
敢修祀物祗薦精禋尚其來娭芘我有士時厥純嘏
襲于休祥
祭靈應神文
惟王生爲正人没爲明神生則令德純孝垂世範俗
没而備物之享貤于其親二月中吉維聖考揆度之
辰郡有彛典酌醴薦純惟正其歆之芘我有士福我
有民
再祈雨
農有三時而東作實爲首種凡資糧錢鏄實取具焉
而方春愆陽害我穡事于方于社若旣應祈乃旬日
以來復有暵瘼之慮惟我神保奠祀兹土出雲爲雨
以惠我民則於神是望敢敬共以告尚克顧享
社禝壇再禱雨
春日愆陽農疇告瘁吏則有罪民其何辜惟我有神
憫兹下地敷遺甘雨以綏來麰則民業用安吏&KR1539;少
逭神亦永有依嗚乎尚鑒之哉
詈湫文
某自祗厥官旣四閱月天久不雨以害我穡事雖然
豈誠不雨者殆杯水車薪不足以勝爾今浸迫南譌
秀麥被野又五日不雨蒔麥且槁死穜稑之種蒔不
入土饑饉將至疾癘乘之嗚乎神之空我師乃至此
也守之庸虚自底不類則自菑于厥躬不于其躬于
其無辜之氓神之降罔是爲爽忒且神之馮依而人
所輸向也亦惟侯禳禱神人交頼焉耳守率僚吏若
士民有事于神亦旣累日而神如不聞立而視民之
死而不恤也然則民安所復望也謹以元湫投之江
流神其有知奮張馮怒速出雲爲風雨則尚有以章
神之心惠終我師守雖無狀寧忘報塞
撓湫文
守遣僚吏有事于神神卧而不我聽也然則民安所
復望也挾比躬詣湫潭樅金伐鼓以請神庶幾改之
東嶽生辰祝文
清寧奠位五嶽方峙維東曰岱帝實主之初度嘉名
相傳自昔舊儀肅穆罔敢不虔惟今春暘過亢膏澤
未洽麥不堅好稻種不入帝閔下地儻出雲爲雨以
澤四境使百榖登阜民用委安則吏&KR1539;其少逭敢併
以請
進士題名大成殿舍菜文
某學未能信冒承民社之託圖所以崇化善俗者惟
教學明倫簡修旌淑所不敢後昔歲大比邑士王辰
應等八人以經明行修爲天子使入治其民今將服
厥采敢遹舊典用舍萌之禮于我先聖退而書名于
泮示不忘德且俾承學之士有觀焉
明堂後祀百神文
於鑠皇家裒祀廟室旣竣釐事爰濡惠術眷我有神
輔天福民申嚴報祀命吏薦陳吏敢不共王之休命
重惟愆陽奪我冬令凍閉不密雷出非時敢併以告
神其來娭導迎時和推廣德意雨我大田以開嗣歲
社禝諸廟禱雨
自冬愆陽雨雪未應于方于社靡神不舉神不我荅
而屯其膏神其聦明則降罰于吏躬母使我民飢而
死也敢率僚吏蹐躬俟命神鑒之哉
周程三先生賜謚舍菜祝文
嗚呼大道湮阨千五百年人安於時君之化士習於
世儒之言清虚即明理之極詞華即間代之賢冨貴
即稽古之力功利即用世之權大哉人乎成位兩間
蓋鬼神之會而五行之端天命我作天明我先人之
大也氣命於德則日星山川事感於證則雨暘燠寒
天且不違而遏其躬者乃若是之顓顓微吾周子首
發其祕二程張子親得其傳知幾於屈信動靜之感
觀生於性命理氣之源明一本以示人則亦惡睹夫
我生之全奉常易三子之名曰純曰正而首以元雖
出於一介外臣之請而人不咎其僣且專信道之將
行而文之未喪在天非人力之能爾乃是心之同然
敢繪德容于與東偏併以命書之三勒于牲石之前
無腆幣醴告神揭虔明中子之謚則嗣有請焉嗚呼
凡我受學之士疇敢不祗治理所關
告先墓文(紹定五年)
某猥由愚戇自速罪辜偶被誤恩放歸田里盡還職
秩申卑眞祠脫命䜛波挺身寇𦦨十年于外一日生
還職是僥踰繄神之芘敢共酒幣悉帥妻孥展墓告
衷神其歆止
告楊宜人墓文
嘉泰三年夏君以疾卒是年秋卜何村之癸山以葬
今三十年矣而隂陽者家流多言其不利幽冥雖異
情則一致竊計九原有知亦不能即安于此土也用
改卜茅林先墓之側得乾山之原爰以今辰啓壙舉
柩徙於新兆之廬越七日甲申即窆謹以清酌庶羞
陳于墓前
社禝壇祈雨
劒之南東土&KR2294;田下十日不雨四民嗸嗸矧時朱煒
陽沴弗戢職吏爲孽繄民何辜民生所資于社于稷
謹率僚吏敢共幣辤神其來娭雨我多稼瞻仰以俟
降假是期
諸廟禱雨
劒之南東士&KR2294;田下十日不雨四民嗸嗸矧時朱明
陽沴弗戢職吏爲孽繄民何辜惟我有神廟食兹土
匪逭吏譴亦爲神羞神其來娭雨我多稼永與民吏
荷神之休
再祈雨社稷壇
比以亢旱謁于神保神弗我顧驕陽如惔耕耨失時
大命攸繫敢再用幣以祈以禳神其哀恫益之霡霂
雨我多稼神不民恤將率具僚敬共夙宵得請乃巳
社稷諸廟祈晴
比以積潦霖圯于水龍見戒事兹維其時乃以常陽
害我後事神尚隂相剨劙重隂俾克勸功迄底成績
荷神之賜寧有弭忘
春祀祝文
維莫之春農功載新厥有彛章祈于有神神聽來娭
顧享苾芬庶幾旟魚夢我牧人
過資州展外舅提刑楊大夫墓祝文
龍集閹茂造公之居其在涒灘别公之祛公不愸留
荆江之墟欲逆公喪乘使者車欲視公窆攝郡守符
厥三十年被命守瀘上印趨召道公鄕閭始以漬絮
傳于生芻偕我婦子見吾舅姑嗚呼公乎其有知夫
尚輔吾志如平生與
赴召辤先墓及諸廟祝文
上親攬萬機凡爲權臣所嫉者以次召還某誤在選
中辤不獲命神靈隂相職是僥踰將簡元辰往趨嚴
詔不負所學是報神庥
焚黃告先墓文
上踐阼之歲某自柱下吏外事官之貳未幾以言事
得罪贈禭之命凡十餘年不敢以請比歲生還起家
爲吏會宗祀明堂先考妣以恩外四品官明年改元
親政被命造朝將簡元辰往趨嚴詔始得以命書被
諸樂石以其貳焚于墓神其有知歆此休命尚幾終
相母爲神羞
禡祭祝文
古者師行必有禡祭鄭氏謂是祭也禱氣勢之增倍
蠢兹犬羊敢犯王略天子震怒爱命仗鉞專征董師
七路謹用牲以告于神惟神典司五兵具在載籍其
佑我王國相我戎昭黨頼神休肅清天步匪惟受任
之臣得以復命于夫子將社稷生靈實嘉頼之
池州祭文孝廟文
惟神以禦菑捍患秩在祀典蠢彼狂猘自干天誅受
我亂民整居王略天子震怒以一介臣爲八州督恪
共武服師次池陽神其相我戎昭殄彼羣醜肅清天
步以赫神之靈
祭富池廟祝文
惟神以捍患禦灾秩在祀典蠢彼狂猘自干天誅受
我亂民虔劉疆圉天子震怒以一介臣爲八州督東
至于海西接固陵北盡漢淮南曁湘淦(古南切又古暗切縣名也)
力小任重未知攸濟神其相我武服殄彼羣醜妥安
天步以赫神之靈
重校鶴山先生大全文集卷之九十八
