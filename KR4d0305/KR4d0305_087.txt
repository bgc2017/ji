重校鶴山先生大全文集卷之八十八
行狀
祖妣孺人高氏行狀
祖妣孺人姓高氏諱卭蒲江人曾祖(晈)祖(惟譁)
父(永堅)迪功郎致仕妣廖氏封孺人生二男子一女
祖妣長也温任綢直有儀法迪功憐之以歸我王考
事尊章無違志於内外屬亡戚䟽皆盡恩意以及於
僮妾家故居邑外田家卬市亡明日儲脫緩急扣門
則貣者訾之耕者種食之疾病死喪者處業振贍之
予取予求用勱相我王考爲鄕里善人王考即世於
是祖妣年五十有一矣杜門寡居釐身治家延師教
子翕翕有理用不隊先志乾道七年春饑米爲石萬
二千浮莩相枕藉死吏亡政民至弄兵祖妣慨然召
諸子謂曰民流移至此吾幸有衣食業可延旦夕而
忍坐視弗恤乎乃發廩出榖民取給者襁負相望旣
得無死又免於從亂爲田里患民德之至今先是數
喪婦孫後徙邑中小大畢慶子孫具宜歲丙午貢士
季子在選明年以慶壽恩得初品封康寧壽考閭
里榮之年七十八而卒淳熙十四年十二月二十八
日也七子男長敏孫次即余考(上行)皆先卒次和孫
以後叔祖鄕貢進士邦逹次南壽次直行次(孝璹)以
後祖妣之兄(黃中)季二女子適同里高大成樊
居義皆卒孫男七人丙孫淳了翁灝淞漸洪丙孫洪
巳卒了翁旣忝巳未進士今典校中書兄弟皆能以
詩書持門戸而後高氏者預紹熙四年鄕舉復有子
聮取科第士咸謂積善好施之應云嗚呼始祖妣葬
我王考於善何鄕辛岡之原建壽冢其旁謂當同穴
他日謀葬祖妣即隂陽家問月日則競持拘忌之說
使人疑而多畏亦嘗欲置隂陽拘忌不問惟治命之
承而或又謂得卜至今多歷年所澤鄕易圯動或有
悔凢二十年莫敢决至是諸父日就零替了翁與兄
弟大懼臯緩獲愆幽明謀於高氏叔父去昔之壽冡
百步地名文池改卜焉山川鬱蟠顧揖先壤域雖異
而岡相連遂决意翦除以四叔父其配趙七叔父其
配高咸從葬焉用明年某月即窆敢先事狀平
生以求銘於當世顯人冀託不朽黨可贖緩葬之譴云
知靈泉縣奉議郎致仕高君(載)行狀
君諱載字東叔世爲卭之蒲江人自爲兒時穎異越
常八歲能屬文嘗爲犬所噬作賦以詈之其間有云
逐利不顧則從跖而吠堯爲飬所移則事齊而背漢
父師得其文大驚由是不敢以凡兒蓄之少長通六
學尤精於毛氏詩旁及子史百氏異端小說率數行
下遇有扣質則事詞顚末姓名月日語端駱驛無窮
以詞賦冠鄕舉登嘉泰二年第調嘉定府峨眉縣尉
前官以廨圯僦民居君至拓而新之未半歲百廢具
舉太守果山游君仲鴻廣都費君士戣聞其才&KR3767;攝
嘉定法曹永康陳君謙爲詳刑使者亦甚噐之取置
幕下且除舘授粲遣子從游建人劉君崇之伐陳君
固請還邑弗聽事無細大異席諮之轉丞丹稜邑號
難治會闕令君以次攝以公勤重吏足以文雅服士
心聽訟本諸義理嘗有兄弟交愬而父直其弟者且
曰季能食我君語之曰孔子爲魯司寇釋父子之訟
漢韓延壽不肯决兄弟之争議天倫所在麗於法則
害於教今爲之兄者旣不能飬其父黨繩以令甲則
寧翅不祥之離姑令百拜以謝幸其幡然以返于彝
也而猶不悛以干于僇則縣令風之未至將無詞于
責敢緩閉閤之思乎於是兄弟感泣拜唯而退遂爲
父子兄弟如初訟缿因以浸稀俄丁父憂喪葬盡禮
嘗於讀禮之餘覽前朝史牒嘆熙豐祐聖符靖崇觀
政宣汔于建紹乾淳熙元黨論屢變國勢僨起不常
慨然有感於來今乃取制詞之褒貶廷論之是非
稡成巨編而自以巳意識其後大抵雖以國史實錄
長編會要爲之據依而一時詔旨訓詞封章奏䟽則
必於先賢文集私史簡稽參質以潰于成凡百數十
年間一治一亂開卷瞭然亦庶幾爲時事之𥙷非今
世類書比也服闋調瀘州錄事參軍前給事侍郎許
公奕爲州州事悉經其手裁處明雋許公旣上其績
去之日又以所知薦焉吏部范公繼至則君治任將
歸乃曲留之俾攝帥属主賓從容惟孜孜講學之務
或語及前言往行誦荅如響范公即郡齋修地理書
語寮吏曰無踰於高君者矣首以委付又參以劉君
湜史君尭輔君夙夜究心不日而成又取佗人之未
竟者爲稡成之世所謂寰宇九域堪輿輿地諸書亦
略備矣君復以國史郡乘私志野錄參繹貫通凡郡
縣之升降諸道之分合職官之沿改風俗之媺惡人
物之盛衰與夫宣畒丘乘封國江河久遠難明之事
鳥獸草木選蠕細瑣殊尤詭異之物皆親爲筆削靡
微不周往往前之爲丘乘者莫加焉嘉定九年正月
改宣教郎居數月制置司辟知靈泉縣君至則曰縣
令民社之寄徒自近世視爲冗惡數日待滿况此邦
民貧地瘠夏賦雖輕秋輸最重脫又恣吏侵牟民何
從出於是取先民格言凡有涉於爲宰者輯爲書寘
諸坐隅視事窮晨夜受輸者立得劵劑以歸無復它
日所謂寄廊攬納之弊又曰今爲令者率以簿書不
報期會爲大故漫不省訟且拘以定日民有緩急將
焉愬乃立爲剖决立未容决則貯之紫囊俟公退反
復籌惟厥明即以書判示兩詞之人莫不厭服愧謝
嘗被制置司檄差充類省別院點撿官會本路詳刑
使者護試事始下令曰異時考官往往不深惟朝
廷取士之意背公首私吾儕尚懋敬之母枉有司衆
皆曰諾無何與同舍大會堂皇上作而曰今有某所
某士以某經應選所當籠取衆復唯唯君獨徐而前
曰夫朝廷以糊名取士可焉取之不可黜之不知
其佗也今以公之初公明若此而以是終之無乃不
可乎使者爲改容君夷易疎暢洞無城府雖居官亦
敝衣羸馬不改其度請謁者或以情告則厚加顧予
不則善辤焉親族之貧者歲以俸廩周之戚䟽厚薄
各足其分自掃一室繙閱舊書每語人曰人斯須廢
學則無所措其身以故孜孜兀兀如不能終日下至
詞章小枝亦積累成編與賓朋語毋問經史有觸其
機則絲貫䋲聮娓娓不絶或講論至夜分無勌意所
予雖晚出後進亦折輩行與語所不與雖大官䝿人
視之亡如也然亦以是狡險者欺之巳所不予者謗
焉至其自信則凛不可奪今年春忽覺氣血不仁迨
夏四月又聞母病于寕川憂厲熏心遂感忪怔淫熱
之疾迺即白府乞身以便省侍諸弟尋以母喪赴君
執書慟泣曰吾何以生爲也於是柴瘠加等疾不可
爲矣遂以七月之九日屬纊嗚呼痛哉痛哉君取同
郡安仁計氏生三子男斯立斯和斯美一女巽早卒
斯立兄弟將以今年十二月庚申葬君于眉州丹稜
縣長寧鄕仙水里乾山之原與計夫人同兆重惟君
自幼力學考質經傳上下數千年如指諸掌爲文不
事鈎棘和平贍逸自成一家當世之儒生聞人咸共
期以遠到而未見有所施設賫恨以殁宜有立言君
子爲識其竁以詒世信後顧事嚴日薄其孤有志未
就姑爲撰次其爵里行義年刻諸墓石以竢
知黎州兼管内安撫高公(崇)行狀
高公諱崇字西叔世家卭之蒲江維高氏以學業行
誼聞于州閭至大夫而家益昌生六男子冡子載故
奉議郎知靈泉縣次稼今爲朝散郎前知榮州公在
第三幼英悟受學于鄕先生杜德稱希仲爲文宏以
肆聲律所不能束大夫與譙夫人持家矩度嚴程督
諸子窮晨夜弗懈公勤禮篤學大夫愛之遣從李中
父惟正學周禮未冠巳馳聲士林尋著錄于成都之
學官李子周崟何叔堅德固以國士期之春秋試事
必㞐第一紹熙三年大夫以詞賦舉于鄕由是十年
間師友兄弟接踵科級公每試輙㞐首選而實大聲
宏人所&KR0945;忌率降待𥙷生第一蓋嘗因周官慢朝援
陳靈公與孔寧儀父戲眤事有司黜之又嘗論紹興
狄難因及劉豫入寇有司謬謂劉𥙿嘗篡晉紹興間
安得此人又黜之若此類者三公不以芥蔕益大肆
于學與仲兄二季弟處某時以館職𥙷外得與聞講
肄之餘寒燈破窗泊如也大夫即世公哀不自勝盡
瘁喪葬母心以寧嘉定六年與仲兄各舉于成都潼
川路轉運司同赴類省試公以周官擬首選知漢州
許子然沆私其客羅傳之與主文何叔堅論議激觸
移公爲第四入對大問海内人士望二高風采恨不
先睹眞希元德秀爲人言使二高不爲舉首是盲有
司也時任伯起希夷嘗爲廟堂言政事與議論自爲
兩途不必徇人言以搖國是於是任爲詳定官而蜀
士皆不在前列故公與仲兄各以進士出身得官李
思行鳴鳳時以館職校試殿廬出爲人言高西叔嘗
擬甲科爲它人所沮錄其對以示人至今戸有此文
筮仕爲眉山尉八年春視事郡有老嫗獨㞐夜死穿
穴具在莫知殺者主名公以厚賞重罰敗賊于成都
又白縣宰得三鄕顧役錢月給部曲不愆于期士爲
公盡力盗賊用稀尉廨在南門外屋穨階圯公作而
新之前堂後室東窗西圃教閱有地眺瞻有所眉易
治而難服公涖以清嚴一辭起敬故參知政事李公
壁家居於士少所容接而卷卷於公春秋月戚友
之會公未嘗不得與太守宋正仲德之引入莫府張
義立方繼至尤所敬禮校試于簡號得士監司牧守
薦舉交集陞從事郎堂差教授眉州以母喪去官旣
除語不及仕工部尚書楊叔禹汝明白丞相請以教
授成都南海崔正子與之來帥成都一見竒公未幾
攝制置使移治利州公往餞之請罷舍選法復養士
田蓋先是懲養士泛濫之弊以舍法限弟子員舍選
之名雖美而教飬之數十減其六七教官往往以學
粮之羡爲媚上之資故公首及之朔月月半講授公
辯析精微音吐洪暢聽者屬心士之就公飬者倍於
昔土人謂三十年所未見公歴控于臺梱得緡錢萬
餘以益之增齋廬以贏之轉運判官范君仲武由漢
嘉守將漕成都頗眷故封俾公校士于嘉同事無小
大於公取决未旣厥事以疾引去使者以所得之士
率出於公乃上諸朝張義立時爲刑獄使者楊无悔
師復爲緫領財賦汪茂明果爲提舉茶馬皆願公出
其門公未嘗自請也崔公抵益昌薦書從置郵以來
又薦公請加召用制司薦士舊以四人爲限公官簿
居五僅得陞擢之命實慶元年改宣教郎堂差知什邡
縣縣爲廣漢劇積弛旣久帑人告匱公爲更催科之
令分額刻期書之于冊俾民自視其條目以上諸縣
官人情勸趨不兩月間庫筦充羡未幾入外省充點
撿官首謂士之涉獵淺浮者掇拾關洛方言竄入舉
文以阿時好最後學膏肓之疾宜痛除之以救文弊
茶馬使者應文叔懋之時爲主文嘉納其說揭之棘
門凡所拔擢皆視其言而進退之時論浩然歸重二
年旱明年春饑公發常平米爲食以食之移書張義
立請飯飢一月散之日又給一月使者是之所活不
下千人又立爲社倉規約俾邑士遵行之至今不廢
决嚚訟懲鬪狠質明而視事日未中而退綱條旣立
百廢具脩以其餘力尋繹經史容接人士外至橋梁
舍館闤闠術徑罔不新美衛元包之宫舊在縣旁歲
久榛圯公讀其書而異其人爲葺祠宇俾學者知所
矜式縣有滑胥持吏短長弟兄盤結久不能去公至
白諸刑獄使者迸之遠方人謂非㓗巳者不能縣爲
防以漑田貳令者往往取徒長之金而私其利雖旱
乾水溢不恤也公悉更其法第賦役之高下式竹
楗之大小俾民自修官吏不得以並綠爲姦役簡而
隄固至今爲便用登極恩轉奉議郎在邑三年餘無
絲髮擾民紹定元年至利州謁制置使冨川桂公如
淵一見留寘莫府先是利東西路分置安撫一治興
元一治新沔自鄭損以制置使移司新沔虜嘗入寇
損倉皇回利州人情震懼公謂爲今日計宜循舊比
以二帥分治梁沔守衛邊場制置使還利端㞐堂奥
委任責成庶幾緩急不致貽輕納侮譬諸象奕大將
不出宫不臨河也又嘗謂川秦茶馬可分利東西路
戎帥可分而不可合時論以爲識時務之要後皆如
其言公才資爽亢遇事可否不少回屈時有餉所属
官吳震乙依憑王人陵籍州郡公移書諸司數其害
民蠧政斷不可舉且誦言于衆謂今視蜀餉爲何等
事乃付之此輩聞者快其言而&KR0945;疾者衆矣公自度
不可留辤至七八桂公姑聽其去二年通判黎州尋
磨勘承議郎黎爲西川屏翰而備邊市馬關係重大
自奴兒結構難以來率以馬直爲兵端事隸郡丞而
錢帛制于茶馬司每歲三千爲額前人常頼其賞然
歲入輙半之公綏御有法夷落四集一歲之馬當前
官一任之數茶馬司本錢未到乃以他錢代支不足
又以私帑繼之餘直未充蕃部流言公日夜調護關
白茶馬司先是茶馬司移書朝士馬直之當發而不
發者爲寬剰錢丞相聞之將以充蜀中科降之數蔽
蒙牽掣相持益堅及事轉急遣属按視始究其實即
發緡以償之是役也微公盡言無隱幾啓夷釁事定
邊寧不以及格爲賞反以要脅爲罪公一毫不較涖
職滋恭近山有蒙秦化相傳爲古爛柯地符溪薛仲
章紱嘗仕于彼建玉淵書院以來學者講習久廢不
治公修其墻屋軒戶將與邦之秀彦肄業其間會闕
守以公攝郡該慶壽恩轉朝奉郎四秊六月被命即
眞未幾韃虜盗邊羽書絡驛盡發牌丁以備戰守褁
糧積倉夥費醲賞去輒不返又召雄邊子弟多至千
數百人邊地空虚夷輙伺隙或報白蠻踰河而來數
幾七百公厚募勇士一日而千餘人鳴鼓楊旌布列
高阜番落望見奪氣屏息甲仗軍需積久刓敝公命
工改爲之凡弓矢弩鏃刀戈甲胄數皆五百軍容一
新鄰州資其用焉移屯戍卒歲以千人自邊釁開益
部内守久留不遣公慮夷人&KR1486;知力請于制置副使
僅得其半俾與州卒共守賞罰信核士氣懽踊虜知
有備久不敢窺置籌邊庫凡圖回貿易之利皆貯其
中煑備邊鹽俾土人日用飲食無艱而官頼其用始
至帑緡五百去之日鹽米雜物多至十餘萬而它藏
名色不與自夏徂秋疾日以亟視事如昔秋末始得
報罷之命即忦然曰吾欲退間久矣苟以是生還爲
幸曷甚吾奉法潔身恃以無恐黃公辟書謂官箴士
撿雅尚端潔人所共知不識坐我何罪曁堂帖以臺
䟽至讀半徐曰吾不欲久居幕府者蓋以是如抑求
郡之僥倖塞覓舉之姦貪結憾同列取惡餉所今之
得罪固其所矣而吾嘗移書數潘福之不可用帥不
我聽報書具存今謂朝廷用人大閫命將皆我之由
是誣天也敗蜀殄民責有在矣然而不足復計後九
月癸酉忽索紙處分家事命魏良貴書之而自題其
末十月癸未乃卒語不及私辯不及謗第言無負君
親吾奚憾公積思力學抱負竒偉自爲布衣識遠才
邁刑部侍郎吳德夫獵諭蜀公謂今蜀道始平士修
不率宜推明正學以厲人心吳公爲建三先生祠人
謂知本公窮經折理明暢精詣遇事感槩奮髯抵掌
視王公貴人亡如也逮爲吏益以直道自信遇所譏
評皆推見肺肝故善者與居喜其交警玄發而不善
者並游則常病其盡言以招過然善者少不善者衆
是故雖見知於善類亦受侮于羣小天分過人自經
史傳注下逮騷曲記聞博洽名章俊語層見錯出絶
去畦畛自成一家雖弄翰戲詞亦殫極精妙以科目
舉者楊叔禹與吏部侍郎胡仲方榘兵部侍郎杜忠
可孝嚴以召用請者前崔後桂今上嗣位以賢能才
識舉士今工部侍郎黃德常伯固與一時監司皆列
上之平生著述有周官解十二卷有經史雜議
卷歌詩篇卷其言論風指可爲後法者又
莫之勝載生於乾道九年卒于紹定五秊娶同邑樊
氏卒于開禧二秊年三十有四再娶新津扈氏卒于
嘉定十二年秊四十有二皆贈安人子四人斯猷斯
仁斯和銀莬次斯仁以後季弟茂叔女二人長適前
綿州教授唐季乙先卒次適譙似曾内外孫男女九
人斯猷兄弟將以六年正月壬申舉公之喪葬于縣
之普慈鄕仁惠里坎山事嚴未及謁銘於立言之君
子敢爲次其閥閱行治卒葬如右謹狀
