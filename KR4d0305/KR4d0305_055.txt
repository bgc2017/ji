重校鶴山先生大全文集卷之五十六
攻媿樓宣獻公文集序
今之文古所謂辭也古者即辭以知心故郎其或慙
或技或游或屈而知其疑叛知其誣善與失守也即
其或詖或淫或邪或遁而知其蔽䧟知其離且窮也
蓋辭根於氣氣命於志志立於學氣之薄厚志之小
大學之粹駁則辭之險易正邪從之如聲音之通政
如蓍蔡之受命積中而形外斷斷乎不可揜也四明
樓宣獻公蚤以名進士發身三朝大典多出公手天
下之稱記覽詞章者未之或先孰知公之所以反觀
内省者匪辭之尚惟媿之攻其詩曰參乎病知免遂
使啓足手寧知起易簀乃在此叚後人至於内自攻
治知義理之無窮而毫髮之不可媿則浩乎兩閒不
憂不懼而辭之夲立矣某之生也後雖不克執書冊
以從公游泰禧閒有位于朝是時孽韓猶竊政枋浸
悔前誤凡慶元所黜之士收羅殆盡如宣獻之高風
尤所欲即者至追憶舊題蘇帖之詩常常諷道以致
懷賢之意而公也十有三年之閒卒無一語入都以
訖于韓氏之敗公之攻媿非苟言之實心體而身踐
焉昔人謂昭晣者無疑優游者有餘以公之所養若
是則其肆筆脫口之餘公平坦易明暢淵永亦理然
也公之子淳(之純切涉也)嘗與子爲同舍郎端靖而敏於
學少侍公左右習知言行嘗裒稡遺文得百有二十
卷而卒其季治屬子識篇首會予得罪徙靖厥十有
二年淳之子杓守南康而子適至廬阜杓乃言曰昔
歲季父之請則我先人之志也不可復請乎子惟公
之平生有袁正獻狀其行劉文節銘其竁而奚以予
言爲念不可終辭也則爲叙其修辭之本以復于孝
子慈孫云
吳彩鸞唐韻後序
韻略之得名蓋謂音韻各有畛略也韻字从音從員
略字從田從各皆一形一聲兹其大端矣是書號唐
韻與今世所謂韻略皆後人不知而作者也然其部
叙於一東下注云德紅反濁滿口聲自此至三十四
乏皆然於二十八刪二十九山之後繼之以三十先
三十一仙上聲去聲亦然則其聲音之道區分之方
隱然見於述作之表也今之爲韻者旣不載聲調之
清濁而平聲輙分上下自以一先二仙爲下平之首
不知先字蓋自眞字而來學者由之不知而隨聲雷
同古人造端立意之本失矣此書别出移臡二字爲
一部注云陸與齊同今别然則今韻从陸本疑此本
爲是今韻降談於侵後升蒸登於青後以古語三
字叶今男字叶音徵字叶楨仌字叶兵疑今書爲是
今書又升藥鐸於麥陌昔之前置職德於錫緝之閒
古語白爲薄宅爲度舄爲鵲石爲勺錫緝與職德聲
爲最近蓋創始者多闊䟽而因仍者易精密此皆爲
學者之所當知而舉世不之問也余得此本於巴州
使君王清父相傳以爲吳彩鸞所書雖無明據然結
字茂美編表用葉子樣此爲唐人所書無疑其音韻
雖與易書詩左氏傳及二漢以前不盡合然世俗承
用旣久姑就其閒而詳其是否焉若夫孫愐叔文較
之今本亦有增加書字處要皆以此本爲正
蔡文懿公百官公卿年表序
古者王朝五史凡典灋策書之事掌焉若諸侯之有
史僅見於封康叔封伯禽而他國無所攷自晉有乘
秦有記魯有史皆私史也或者其周之東乎史之綱
要以編年爲本而汾王以上諸侯有世而無年至於
共和則國各紀元逮其甚也不稟正朔而年曆益紊
仲尼因魯史而修春秋繩以五始之文不得巳也粤
戰國而後則侯國之史藏在周室者又蕩於秦火司
馬子長網羅放失刱爲紀傳世家自成一家之言念
無所緫壹以寓其經世之意也則年表作焉劉杳識
之謂得法於周譜崔鴻後亦倣其義例著爲十六國
春秋乃自東漢魏晉七代以來史之表俄闕惟我聖
朝歐陽公脩爲唐五代立表司馬公光復取宋興以
來百官公卿爲之表斷自建隆訖于治平近世李公
燾因文正公之舊而增修之訖于靖康二書亦云備
矣而永嘉蔡公又自治平以訖紹熙不相襲㳂自爲
一表不惟近接文正公之編亦以遠述太史公之意
其子範出是書屬叙所以作予嘗妄謂子長之表厥
義弘遠而世鮮知之以劉知幾之博通猶曰表以譜
列年爵則餘人可知近世惟吕成公獨識此意其說
蓋曰三代世表以祖宗爲經子孫爲緯以見五帝三
代皆出於黃帝也十二諸侯表以下詳列諸侯以世
爲經以國爲緯以見親䟽之相輔也至於高祖功臣
侯表以下以國爲經以年爲緯則即異姓同姓始封
之多寡後嗣之興絶而勲戚之薄厚又可槩見姑以
惠景間侯者言之大小凡九十餘距建元太初而後
曾幾何時而始封之裔率巳國除而以宰相封者一
以邊功封者七十則勲舊至是寧復有存而窮兵黷
武之事著分封子弟之議起矣百官公卿表取古策
書遺法大事主於上而公卿百官之進退附焉一時
君臣之職分不加一辭而得失自見嗚呼如成公所
言則子長之表也豈徒以記譜諜書官名而巳哉身
幽道否有鬱弗祛託諸空言不若見諸行事以明理
亂得失之實此子長忠愛之心而人不及知也班孟
堅亦子長之亞也其分同異姓二表巳不識漢初並
用親賢與子長隂寓美刺之意同姓侯王廢年經國
緯之制王子侯以下廢國經年緯之制徒識譜繫無
關世變百官表則僅以識㳂革拜罷而大事咸無所
攷惟外戚恩澤侯表稍有微意至古今人表則又多
舛繆甚矣載筆之難也今蔡公首&KR0933;大事以附年曆
即熙豐祐聖崇觀政宣之事以爲經而上意之好惡
人才之消長皆可坐見與僅書拜罷而不著理亂者
蓋有不侔此非深得古策書之意疇能及此惜其中
興以後大事未及記也昔人謂作史者必有才學識
三長才學固不易而有識爲尤難用敢以舊聞於先
儒者識諸篇首公名幼學字行之以明經爲南省進
士第一官終于禮部尚書謚文懿表凡二十卷質疑
十卷
通鑑綱目發明序
嘗聞先儒謂通鑑之書雖非一歲之積一人之力乃
繇數論新法小人思以中傷遂謂書局之人利尚方
好賜者於是速於成書嗚呼君子之不容於世也如
此以司馬公之篤學實踐與劉范諸賢之清介無毫
髮可指尚文致其事旣乃知實未嘗有所受然因是
畏䜛遠謗自唐至五代期會迫蹙不暇詳校矣朱文
公爲之綱目以集其成書法精嚴彪舉昈列亦幾無
餘憾而尹君起莘又爲之發明或疑其贅而予謂不
然文公雖以文正文定四書櫽栝成書而實本諸春
秋之法著國統之離合謹義例之正變貫事辭之始
終此猶坦白易見至有直書詳述而一字一言之間
如稱國稱名書卒書殺之等不加褒貶而美惡自見
者則發明之書於是爲不可巳予以疾憊讀尹君之
書不能竟帙而嘗涉獵焉三晉之事直據史記爲自
相推立實未嘗請命曹操篡於漢末實未嘗畏名
義而不敢廢漢至書漢魏晉唐以來亂臣賊子孽后
妖嬪推明文公秉法之意尤懍懍可畏是書若行網
目之忠臣也
游忠公(仲鴻)鑑虚集序
嘉泰三年秋予召入學省道漢嘉始識游忠公居旬
浹歷歷爲予道紹熙末年事未嘗不欷歔感慨也厥
十年子持節公所居之部會公下世爲詩弔之旣又
以公有功宗祏言于先帝曁守潼川獲交公之子佀
除館舍之益習公之言行文十餘年與佀同朝間以
公遺文一編諗予曰我忠公與聞大計之請久鬱不
伸公白發于先朝宗相忠定公侑食清廟之典久抑
不行公力贊于今日今宗相之遺忠旣白則我忠公
亦將牽聮有傳我公而有知也其不悼其不伸矣今
以平生論著稡類成編願叙所以作予惟忠公之大
節天子有詔禮官有議劉文節公父子述之吾友李
微之傳之垂日星而睹河漢尚奚以予言爲也雖然
其不遇姑略施行者也嗚呼使君而射策不批鱗
歴仕又睢盱阿附則身都美位矣然淹淹九泉下後
世聞其名猶將唾棄矧其文乎其不以彼而易此
所以有傳而不與死俱泯者氣使然也君壯時猶
及見蘇黃門黃門謂君使得見先兄當不在六君
子下一時所交如唐子西張芸叟皆敬稱之其文
之有傳雖不遇猶遇雖死猶不死也了翁與君居
異州生不竝世嘗聞其風矣未見其書也其從孫運
逹從余遊旣久一日持君文一編求余叙將再鋟木
㠯廣之余謂公之文自足以不朽焉用叙運逹請
不巳余感君之氣節烈烈不究其用而託其傳
於言又喜運逹之強於學而肆於文其必能昌其
傳也於是乎書嘉定壬午夏五臨卭白鸖山人魏
了翁序
重校鶴山先生大全集卷之五十六
