重校鶴山先生大全文集卷之七十一
墓誌銘
魏府君(天祐)墓誌銘
始余丱角知公端人也嘗欲從之遊旣冠偶又與偕
試于春官見其粹明而平實則又知爲純體篤踐之
士也由是爲敬益加於前一行作吏涉藝荒淺不得
與之相周旋逮還自策府以漢嘉印綬里居即爲書
幣致公曁守漢守眉除館以舍之望其容色辭氣油
油翼翼使人滯吝之意消驗之不睹不聞則懍乎若
有臨其左右者察其所安則剥落枝葉玩心高明無
所滯礙由是將盡舍而學焉而公固不起疾矣嗚呼
非公之學前後有淺深而余之知公之晚是故余今
昨是非之候也公資性端靖不妄言笑少與伯氏天
啓齊名伯氏早與討偕公年四十有六始以詞賦登
里選累舉不利當以恩𥙷官公辤不受於是年七十
矣益大肆於學聖經賢傳歴覧博究又即夫河雒之
正傳以上遡洙泗之源歴歷乎其獨得而的然亡所
疑也旁及百家異同之論二氏放遁之詞貫融異同
檻摘精粹逮乎日邁月征閱天下之義理熟春華秋月
登山亂流草木之枯榮歲時之代謝山川之流峙禽
魚之飛躍觸處呈露會心適意陶然怡然盖舉世之
可悅可慕無以易其樂者余時在旁則相與命酒張
飲嘯歌夷猶往往余去拊卷獨會援毫疾書短楮横
軸寒燈細字兀兀窮晨夜不能置或謂其迂闊於事
情或譏其汎濫於老釋而公之融液擺落人蓋不及
盡知雖與公同生長於鄕者亦鮮克知之也每燕坐
輙緩聲微吟曰天何言哉四時行焉百物生焉或問
之則曰學者須是識得到此地位方是極至其在眉
也一日忽訣余日余殆將死矣姑聽余去余曰公奚
爲是言也不可冬仲朔去之日公執余手而言曰才
知有餘者其䧟溺深吾子勉諸又曰高南叔西叔待
問闕廷有日矣余雖形神彫謝尚能勉贈其行索
案上紙視之則古詩數十韻歴歷皆朝廷大議又
明日與余論鬼神晝夜之藴又明日忽書紙曰死生
事大惟當澄心静慮等語凡數十言末又及孟氏六
等之序又明日則巳溘然去矣蓋嘉定六年朔至之
日丁卯也年八十有二嗚呼今復有斯人矣乎莫切
於飢寒之厄莫大於死生之變公以伯氏搉酤不登
蕩産以償官負終其身約居不以累其守泊如也將
死之他日慮澹氣夷切切然以講學爲事曁將啓手
足無一語及家事嗚呼是復有斯人矣乎其子仲許
將以七年七月乙酉葬公于縣之善何鄕聖亥山之
原先事求余銘噫非余誰宜銘者乃叙其世公卭之
蒲江人姓魏氏諱天祐字德先曾祖考祖考大
臨考妣氏元配邑人吳氏繼室同里費氏皆
先卒葬二子男仲許謙孫二孫男東震祖傳謙孫之
卒無後公命以祖傳爲之子孫女一人曾孫二人公
平生不事造請居縣之十里許郡縣長吏至必加延
訪薦紳大夫過其門者必即之最後郡守今潼川漕
臣張公師夔以公安貧守道聞于朝未報而公卒
世謂才難故也孰知亦有抱道懷德白首而不見知
者邪公平生論著有語孟中庸說巵言贅言信心編
自信編雞肋編日錄諸書及漢議唐鑑十國志
國朝史繤今藏于家余將爲裒次以廣其傳焉銘曰
大塊噫兮推移聚散同體兮又奚疑羡生怛化兮小
智之私全而生兮全而歸之公則奚憾余將疇依
知南劒州洪公(秘)墓誌銘
洪姓系出共工氏代有顯人五季時由歙徙饒之樂
平又七世徙番陽至給事中彦昇以進士起家洪氏
益大給事之弟彦先右通直郎太師鄭國公娶董氏
贈魯國夫人是生魏國忠宣公秃節龍荒十有五載
比得生還復與時忤終徽猷閣直學士朝散大夫生
六子男而文惠文安文敏公咸以文名擅當世今之
爲世家言洪氏盛矣若南劒史君則忠宣之孫而文
惠之仲子也諱秘字必之大母母皆沈氏皆魏國夫
人君資稟英晤加以生長見聞不䋲而直方忠宣南
遷文惠繼免君力學任家娱適親意而忘其謫平生
侍文惠薦進無虚口而中外無一人知者文惠嘗語
魏國是兒志趣過人克家子也以忠宣遇郊霈𥙷
官初監潭州南獄廟繼調湖南茶鹽司幹辨公事湖
湘饑吏不以實聞君力白其長振廩捐直以糶且督
郡邑覈除菑田民汔以濟用薦者改秩知紹興之山
隂邑號多訟異時于省于部于御史者靡有虚日吏
巽懦無能孰何視事微寒暑間率夜漏未盡致兩造
于庭片言折之輙得其平以去雖氣力者持之不爲
回撓事二連帥或侈用或横歛否則恫疑虚喝以責
羡於邑君歎曰吾寕以罪行剥下媚上所不忍爲也
秩滿會史魏公再相范文穆公參與政事於是淳熙
五年文惠去相位蓋一星終矣方文惠守新安時得
范公於郡戶曹一見器重極力推引俾君内交焉史
公於文惠則嘗先後鎮越者二公雅知君曁得山隂
治狀期以職事留之君以母魏國疾辭焉調江西安
撫司機宜文字魏國疾革君侍饍藥衣不解帶至執
喪幾毁旣除終不忍去文惠左右不得巳調官擇期
戍之遠者通判光州期至則弗果往曰昆弟各有官
守吾可復行乎未數月文惠薨君實顓喪事比再免
喪叔父文敏入翰林爲學士主睠方楙人謂君門地
人物將自是升矣方退然就吏部銓簽書桂陽軍判
官事守知君賢調理細大罔不諏决君亦樂爲之盡
通判郢州常攝守事郡有黥卒號余夜义聚亡命出
入襄漢間急之則逸他境緩則復出公召游徼授方
略遂擒以獻封内帖然自兵火後公私垂罄學無公
食君與郡博士圖所以廩士與教者覈隱田得上腴
數百頃悉以歸諸學攝事未幾郡以大治差知武岡
軍陛辤以二事爲言曰襄漢鄂渚之屯舊隷岳飛
號岳家軍無一不當十其餘子弟尚勁挺可用顧效
用之廩率倍長行有竒爲壯士者非效用則弗屑而
主將吝嗇自封率以長行之給募流庸此緩急可恃
乎光宗嘉奬再三且謂三衙亦有此弊莫肯爲朕
言者卿文人而熟兵家利害留心國事乃爾卿來自
邊埸有所見爲朕罄言之君遂奏㳂邊屯田自中
興以來兩朝經理規模遠矣而法久弊生蓋火耕
水耘非士所習而督將亦非閑於農事者歲收不足
自贍旁近民田廼至罹其櫌故不若罷之便光宗
又曰觀卿議論可謂實材姑往新任俟邊帥有闕首
當用卿矣武攸爲郡民獠雜居君始至戒吏毋敢擅
入溪洞征科戒民毋得賤市獠物郡多盗君諭以利
害俾各歸農賈亡何配隷王文彬等六人夜踰城剽
杜氏之産懼且覺則將間坊市祠神之會相挺爲變
君迹捕盡得之以尸諸市或勸以聞當受顯賞君曰
彼犯法而戮之守事也奚賞之云乎識者益以
是服君郡計舊仰給永邵邈不相應君條奏乞
以郡所上銀綱于緫領所敷于二州而留賦以
自給朝廷從之迄今爲便尤篤意學校延登
諸生講授經義溪洞聞風至遣子入學比去邦
人思之奉嘗不輟謂武攸爲郡餘百年守之祠
于民者惟吏部侍郎鄭公汝諧與公而巳慶元
四年秋霜殺稻番爲甚民大艱食吏以令訴菑
傷者毋過八月十五卻不復聽君因入對爲
上言令固云爾然霜菑率後此時令弗及也且
援蘇文忠在杭日上時宰書論風灾事乞下敕
局增修舊令又言民爲邦本今贓墨成風朘民
以奉權勢乞加禁戢時韓氏擅政道路以目亡
所畏忌人以爲難京魏公欲留之卒爲忌者所
間以親嫌弗果差知南剱州不赴自請奉祠以
主管武夷山冲佑觀里居凡三歷任蓋自是不
復有當世意矣以宰相子材足以自致顯聞于
時居家以孝友著所居官卓犖有風績可紀錄
論事上前疎暢磊落人主爲動名卿才大夫鮮
不知者顧階京秩餘四十年年七十有一而仕
不過二千石以殁此豈其所馮弗厚抑亦介特不肯
與時俛仰者固其世然耶君將易簀遺令曰處州之
族與忠宣同曾祖奕世種德此其後且大文惠之母
弟某府君無子其以處州從弟栻爲之子以遺澤官
之君之令人與二子弗替先志栻之女兄歸趙成公
故成公狀君之行於昔旣葬而君之仲子偲以狀請
銘于某旣辤不獲則定著君行事如此乃書其爵氏
卒葬宅兆而系以銘君官自登仕郎累遷至奉直大
夫爵番陽縣男邑戶三百娶魏氏累封令人故左朝
請大夫直敷文閣安行之女子男三人某朝散大夫
前知容州偲承議郎權發遣嘉定軍府儋蚤世女子
六人歸奉議郎知衢州西安縣楊汝明從政郎南恩
州陽江縣令廖公輔朝請郎新知連州張履信鄕貢
進士程洋迪功郎荆門軍錄事參軍邢諤宣教郎知
湖州長興縣王元春孫四人藺荀萬皆將仕郎芮君
之卒以嘉定二年正月甲子葬以年正月巳酉兆
在鄱陽縣城北十里青山之麓銘曰
於皇藎臣蹈誼執方顯允良拂襲慶承芳有諝其華
猗奕以昌胡寕維君厥用弗將匪云弗將闇兮以章
秦魏之從君居允荒在後之人率履弗忘
通直郎致仕張君(簡)墓誌銘
開禧三年春王正月賊曦以武興叛反書至雅安吏
民洶懼有以利害怵郡假守者司理張君簡攝州學
教授奮然爲守别白大義且料賊必破滅狀甚悉且
曰萬有一叵測請以簡不可爲辤毋庸累公守壯其
言先是曦以昭信節度帥武興君主順政簿順政今
略陽也曦頗材君而君視其爲則退嘆而言曰斯人
也視流而行疾獨何歟旣罷官曦固留之不可辟置
之又不可度弗能彊則禮遣之亡何朝廷以北事
屬曦權𦦨呀嘘君歸三年評問不通或請其故曰噫
非將材也而汰巳甚及是君旣爲守言故則又以曦
嘗所薦狀悉上送官厥二月朔賊弟晛置郵寓訊招
君君曰此何爲至我立命焚之莅學官課諸生如他
日吏抱文書蓄縮不敢紀年君命筆自題開禧曰吾
知奉朝廷正朔耳遑恤其他三月賊平郡免於汗
嘗迹其事本亦臣子常分耳而義理不競士違恒心
如君者蓋亦僅僅焉君諱簡字行可卭大邑思安人
也曾祖祖考登進士第十年不調卒贈左
宣義郎妣王氏封孺人君蚤以經學稱乾道七年國
子錄楊公甲校士于卭得君所爲文竒之遂以充賦
厥三年大比有司將以君文冠選或疑策語太訐竟
黜之自是掃軌大肆于學一時名卿往往折輩行與
交慶元二年以累舉恩就試行在所調順政簿連事
武帥張照郭杲率異席諮事杲命其子受學焉部使
者按獄至武興首薦君曰衆皆競進惟主簿獨不然
在武興三年多所禆&KR1036;最後事曦其後絶于曦而歸
也調官雅安前後長吏每不敢吏君雅外控碉門沙
乎之酋有曰高阿保高吟師者素不相下阿保賄吏
得𥙷都彈壓吟師不平會瑞慶聖節請於郡願
以雙金銅孔雀爲貢郡拒之力君言於守盍羈縻勿
驟絶守不可吟師鞅鞅不得意去明年春遂犯邊君
先嘗爲守畫乞移沈黎屯戍義勇一將於榮經且乞增
戍于郡不獨策應緩急庶幾少紓支移之費尋又請
亟除戎器爲戰守備皆莫能用方事之殷也僞言姦
細入諜吏卒倖賞執平民以來郡輙繋送獄責短狀
戮之一日囚至君所吏欲如州獄奉行君曰司寇
院法當鞠實若責短狀此軍法非吾事白郡不可守
亦遄悟命鞠之則城外窮丐之人繇是部送者率從
按鞠予輕比吏賀囚曰黨不遇司理女焉得生邊遽
未徹提點刑獄移司雅安斬艾日棘君爲言碉門乎
接羌界無山河之限他日逋逃竄軼略賣于羌者往
往而有久必遁還今官軍列栅遇歸明者輙上功莫
府例以濫死乞自今執獲生口無私號無火具無兵
器者上以越禁山罪徒之使者嘆息曰君此念通天
矣下之並邊悉如君言百丈故通鹺蒲井歲輸爲三
千緍厥後鹺移於黎而邑輸如故郡歲徵輙均科於
民以償君白郡悉除其籍吏民恩之用舉主關陞從
政郎去爲漢州錄事參軍勢家子誘鬻民田吏莫能
詰君速繫釐正之豪民以賂欲䧟其兄子于辟至再
三君怒召責之具伏罔狀兄子卒免蘇文忠之世有
居干彭者仇家汙以槖姦吏大索繫纍其子弟有司
旣以委君獄上而守私焉爲吏末减君曰盛德之後
猶將十世宥之而况誣乎吏庸足芘論卒如律閒與
守爭獄事必端正拱手引義理參法津不當不止守
雖嚴憚之汔不能奪也以致仕轉通直郎卒年六十
有七君事親居喪無違於二弟友而教以故仲弟閱
常與里選其季簵亦有稱于黨君年踰四十清心寡
欲燕坐一室晚而益壯自號就菴居士有雜著二十
卷藏于家取同郡樊氏故國子博士之曾孫子男一
人海若女子三人嫁謝庭堅李襄子趙麟麟嘗再貢
于鄕内外孫男女十有一人卒以年月甲子葬
以年月甲子兆于大邑縣思安鄕節義里亥山
之原余與君生同郡又偕試闕廷往返實俱後又從
里父兄知開禧事甚悉海若以狀來求銘誼不得辤
銘曰
善利之分借曰未知亦旣知之孰撓莫移顯允張君
秉正蹈義維變弗渝維危弗躓思安之鄕節義之塋
克開厥後庸詔兹銘
朝奉郎權發遣大寕監李君(炎震)墓誌銘
李氏系出顓帝自唐高祖子鄭惠王元懿十二世而
爲右僕射韓文正公昉昉生宗諤入翰林爲學士父
子言德之懿語在國史宗諤生昭逢爲大中大夫判
登聞檢院贈金紫光禄大夫昭逢生清卿爲朝議大
夫提舉鴻慶宮贈金紫光禄大夫清卿生士觀登元
祐六年進士第爲左朝散大夫尚書工部員外郎自
文正至工部居京師賜第凡五世共㸑内外肅雍無
惎間言京師號西李門至工部以建炎扈蹕出守
合州卒于官其妃張夫人丞相商英女也因家于合
士觀生敏隨爲右宣義郎贈中散大夫敏隨生如晦
朝請大夫歴知叙卭資三州贈中大夫娶黃氏生四
子侯其季也少與伯兄鼐同登淳熙十一年進士第曆
任四十年尉綿竹青石宰瀘川資陽縣通判洋綿漢
涪州累官朝奉郎權發遣大寧監未赴而卒始登第
時資州公在卭同年士爭取近美官侯重違親侍待
戍凡四年僅之官八閱月丁母黃令人憂除喪未夕
又丁父憂執喪咸盡禮及尉青石勤恪被薦注瀘川
令至縣則償舊令逋負釋其囚表孝婦冤脱其死值
節守操下日急侯微聞悖語亟請聞寬其令士心豫
附帥由是大見親重移宰資陽裁聽健决獄無繫囚
邑人稱之宣撫司舉辟通判洋州未赴大制司改辟
綿會守昏恣事有不便於民侯輙持不下吏民
敬愛雖武夫悍卒亦知屬心尋改倅漢州且行吏持
金附耳語以舊比羡餘獻者侯叱責之俾著于籍顧
謂親友曰豈吾信未孚邪此奚宜至我居以此爲
悢至漢未幾民氣浹和忽燈夕遊人自蹂&KR1011;侯以是
例罷去去之夕倅寺堂宇盡壓人謂侯去不以罪殆
若有相之者亡何起家倅涪郡素蕞陋隨事整緝剖
决留訟摧折豪民方伯知其能俾攝忠州辤不行侯
勁氣莊色不妄笑語與人言必竭盡底裏以是信於
親友然不知者往往以厲巳望之久而察其無他工
篆籕得父筆意尤敏於詞章樂施舍分孤恤貧如恐
弗及奉賜入家者無幾初開禧用兵宣撫使程松檄
侯至幕府行至果州權府召飲酒半聞邊將以蜀叛
失聲慟哭倍道馳還悒悒成疾賊平疾若稍夷然自
是精力蕭然耗矣又以藥誤浸成末疾雖未能脱然
全愈而坐或移晷語或淹夕字或尋文書或累牘尚
娓娓不倦及大寧當上而疾作屬婣舊有所假貸禇
無餘貲又義弗拒於是昌甚雨入郛爲乞諸嘗所往
來歸而疾革乃卒蓋嘉定七年七月巳亥也年六十
有四侯諱炎震字元脩元妃資中黃氏妣令人之姪
也繼室楊氏軍器監朴之孫先侯六年卒子二人日
世臣直臣女一人適楊縡荆湖北路提點刑獄熹之
子即繼室之甥也孫一人曰昌世臣將以十一月甲
申奉侯之喪歸于先大夫之兆向侯所卜築也先事
之二月與其族謀曰先君子平生有言有德不可以
不肖嗣罔聞于後銘必圖諸先友之親且厚與筆之
信且久者則以狀求余銘余嘗取於楊蓋侯之妻之
姪也比守廣漢又辱僚於侯今又辱使其土義不得
辤乃銘曰
皇肇區宇烈烈耆耇敷求厥紹誰似誰有於維西李
源流滀厚侯颺其芬如酌孔取于役于處于仕孔疚
忠以被疾惠以隕壽唐高維先文正維胃云深且厚胡
不燾後尚其嗣人與邦儷久
榮州司戶何君(普)墓誌銘
余生四年從鄕先生何君德厚授書數方名未朞歲
更他師猶以父執事之厥二十有二年當慶元五年
上始御集英殿策進士余與君偕試于左右廊余旣
叨第君亦以特奏名入等儕軰往賀焉君愀然曰昔
我先君以累舉恩當得官所爲弗肯就者將有望于
厥子也而普也不令汔負考志嗚呼尚忍言之余曰
官無小苟以行吾志焉斯巳矣矧自東漢以來所謂
褁衣褰裳當還故鄕聖主愍念悉用𥙷郎者是出於
特異之恩今尚倣此意胡可少之邪君曰是科也今
例以氣衰戒得日暮倒行目之余謹毋然然惡能自
别也亡何調遂寧府青石縣主簿徒步出關衣敝槖
單行盛暑劇潦中氣貌聳聳有精悍少年所弗及居
踰年視事青石則行其所嘗言者寒廳薄廩而用弗
飭處之夷如遇有公職事則聞命引道不避雨暘不
間劇易守甚才之會修頖宫屬役于君自物土授規
慮材僝庸不以煩守守由是益知君可倚遇疑獄滯
訟即卑君可否之果之流溪有伐石以甃術者仇家
誣其發冡且謂以獸骼亂冡中縣令謾不能孰何旣
誤寘伐石之家于理仇家猶以其未麗于重辟也訴
之州州如之且未厭也訴之詳刑使者使者又如之
又未厭訴于制閫下其事轉運司則檄君詣鄕即訊
君廉得其狀乃伐山得石非冡間物也仇家詞窮投
繯而死人曰是何神也州縣吏爲愧謝臺閫欽重焉
去爲榮州司戶參軍兼司法汙吏受輸廩粟惡而易
腐或至裁削供軍以取充數君力鑒其敝出納惟一
士服其公守又才之俾兼治他職廼以勤瘁致疾嘉
定元年秋八月丙戌卒干治寺得年六十有七僚長
與州之人士皆惜之君諱普德厚字也世爲卭之蒲
江人曾王父昭明王父師元皆不仕父宅仁終免解
進士妣氏君少倜儻不可拘以文法而能自抑
歛筆耕以飬父每造人無問戚䟽率敷袵陳誼無毫
髮滯礙酒後耳熱則軒渠諧笑舍坐屢舞投器吐茵
不知其爲賓也客至其家亦無留門束修之饋即緣
手盡晚歲俸賜亦以遺親友之貧者卒之日無餘貲
既說輤于家妻孥之約甚於他日嗚呼是亦可覘其
素矣元妃同邑王氏繼室丹稜楊氏二子男述之似
之述之後一年亦卒孫男法印孫女一人外孫男女
二人似之貧不克葬君之友前潼川漕樊仲恂士迪
賻以金錢余之表兄高南叔稼爲買冡于縣之鹽泉
鄕恩洽里震山之原十二年八月壬申乃克襄事以
余知君之久也先事之歲屬余銘其壙義不得辤乃
銘曰日昊而明夷車奔而卒馳人坎坆其來之
而君謝以不為出焉而嘻嘻入焉而怡怡碩邁且頎
尚考志之詒
宣教郎致仕史君(堯輔)墓誌銘
史爲太原右姓自唐宣宗時爲臨卭縣尉者曰灝始
居眉之丹稜入國朝乾德初全師雄之亂曰克恭者
以攝丹稜令死事後賜廟褒忠爵忠佑侯侯之曾孫
潤辭主果之西充簿蘇文公字以叔則再傳至汝士
登崇寧二年進士第終寧州戶曹生貫賁生似孫劉
起居光祖嘗銘其墓似孫生堯輔字充甫狀貌清羸
若不勝衣而明晤夙成年十二三即受春秋于横舟
劉子有&KR2115;同門者百數巳翕然歸重焉厥十有五與
蘇文定諸孫講學于德溪旁通六藝之文夜以繼旦
稡諸儒先嘗所傳授傳以巳意趣詣益不凡爲文識
古今體勢詩調尤脱棄凡近開禧三年大比以易學
冠同經生中類試高等是歲孽韓就殛明年諸嘗與
韓忤者以次召用朝野交賀充甫對策廷中獨抗言
曰陛下謂去一權倖足以爲更化邪霍山之去未幾
而漢之權移於内侍矣梁冀之誅未幾而漢之政出
於丑邪矣唐誅權臣憂在䆠官及誅䆠官憂在藩鎮
余同年友眞景元德秀端人也得其文第之前列爲
詳定官所抑以冠乙科調永康軍青城縣主簿歸未
及里而喪其母又明年而喪又柴瘠加等前吏部郎
雙流范少才子長聞其賢合里中子弟而授之室人
人自以得師除喪調昌州大足縣尉未上上謁帥司
范公以書局留之與修職方志今吏部郎黎德立伯
巽守昌元移書范公願得充甫攝郡文學充甫亦力
請還次思職勤事守器重之邑多盗民賕吏以避役
充甫白令悉𥙷授焉并兼之民隱田詭戶繇賦不均
又白守第其高下爲之籍且以聞諸朝民率謂便今
潼川漕奉常丞程叔逹遇孫宰丹稜雅善充甫於是
言於制置使董君居誼董未始識充甫也遂以歲薦
之員上之尋又以舉將陞從事郎調合州推官嘉定
九年類省試爲點檢官巳病肺不能聲余知充甫有
年會將漕東川即招致幕府及歸自類試所則病益
侵然猶彊自力未嘗釋卷也十二月壬子卒于候館
得年四十有四先是以蜀遠士不能自逹故於進士
三人近臣特薦嘗有朝蹟及過闕留中之外俾外閫得
以拔士之尢者或五六人或三四人或一二人上之號曰
歲薦由淳熙以後召用者巳四十人矣旣有常比故報
可不越旬時董君旣薦充甫人謂必且召用使在三館兩
學不謂能稱乎乃自近歲奏報稽滯董所薦士凡閱二年
不下其後或召或否而充甫僅得陞擢之命亦巳不及見矣
是可嘆矣夫妣李氏孫氏楊氏皆同郡人充甫孫出也事
楊以孝著取同邑李氏生子皆夭折今僅存惟一女子曰
招慶未嫁從父兄之子女孤貧亡依所至挈與俱從女將行
而充甫疾猶命其家人經理娉事曰母使我愧吾兄也遺
令以從父弟堯烈之子顯僧爲後充甫平生澹於貨利
奉賜聽其家人自爲率緣手盡巳惟破裘敗絮精誦
苦吟窮晨夜不能休以是終其身焉喪歸僅有雜藁
及諸經講義五十卷自隨無餘貨也余旣爲買棺給
喪事又以錢百萬遺其妻孥俾買郭外田給㐲臘又得
范程二公及前軍器監丞劉思莊翊之台錢五十萬遂
併以買田顯僧卜十有二年以充甫之喪葬于
縣之鄕石子山丑岡之原而先事之歲墨衰絰
以過余曰惟公知我父者敢以竁銘爲請余不忍曰
不可則爲之銘曰
形容之癯而學之腴生理之枯而詞之旉孰爲胠之氣
質爾殊曷又瘏之崇降痛痡嗚呼卷末七十一
