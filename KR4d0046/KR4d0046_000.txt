邕州小集别集類二(宋)
提要
(臣)等謹按邕州小集一卷宋陶弼撰弼字商
翁祁陽人慶歷中隨楊畋討湖南猺以功授
陽朔縣主簿歴官知邕州四遷為東上閣門
使康州團練使宋史本傳詳叙其招納諸蠻
之績又稱其能為詩黃庭堅集有弼墓誌銘
亦謂其聚晚學子弟講授六經平生不治細
故獨以文章自喜尤號為能詩詩文書奏十
有八卷讀其書知非碌碌者今十八卷之集
久佚惟此邕州小集一卷尚存抄本所載詩
僅七十三首厲鶚宋詩紀事選錄弼詩有詠
藕詠蝶二首見于合璧事類者原本皆不載
又湖廣通志稱弼詩尤善言風土蠟茶詩至
五十韻今亦不見集中蓋是集皆在湖南所
作故以邕州為名其他非湖南所作則不在
此集也其中辰州一首園居一首皆闕首二
句五溪一首闕末二句無别本校補今亦仍
之焉乾隆四十三年三月恭校上
總纂官(臣)紀昀(臣)陸錫熊(臣)孫士毅
總校官臣陸費墀
