竹隠畸士集卷十九宋趙鼎臣撰
墓誌銘
趙八行墓誌銘
趙仲祥居衛之南貧者依之病者歸之四方之好事者
往必造其廬下至閭巷小人無不譽嘆其所為如是者
六十年今天子以忠和孝友睦婣任恤八行論選天下
敦厚逸遺之士衛南之人雜然言曰此非為吾仲祥設
也耶相與狀其事請于有司有司以聞天子為虚太學
館之不使與羣貢士雜試于廷既賜第擢其姓名居甲
科拜從事郎兖州節度推官居二年守臣馮大中奏言
九齡治有績臣不敢嘿天子又為之召至政事堂俾輔
臣詢考其行能遂以為太醫學正秩滿改宣教郎留不
遣俄上書請老人或止之仲祥嘆曰吾景山一布衣願
不及此行年七十矣不去何待有詔進官一等且聽以
其職致事北歸故鄉鄉人出郭數十里迎勞奉羊酒具
音聲夀樂飲成禮然後歸父老以為榮宣和二年六月
十一日卒年七十七是歲某月某日葬于縣之景山仲
祥諱九齡姓趙氏世家開德府之衛南曾大父聞大父
詡父定三世皆不仕仲祥既登朝始贈其父朝奉郎仲
祥為人重厚強力事親孝母亡既葬廬其旁三年不忍
去家素饒財至仲祥貲益豐自奉至約然樂施賙人之
急倉卒叩其門雖未相識請輒諾求必獲無不滿意熙
寧初縣官塞曹村决河役徒數萬一日餽用輒不屬有
司大懼仲祥載粟千斛薪百萬以獻衆大喜功頼以濟
元祐大雪之歲流殍遍路仲祥為粥以食餓者所活至
不貲旁近親之喪不能舉為之襄其事者以數十家其
卓然可紀者蓋如此少無仕進意自念世未嘗以儒顯
始課子弟讀書戒不得預家事痛折節延士大夫食客
滿門以切磋漸摩之已而一門預薦書者至同時四人
其後猶子宗說直方繼踵登進士第實仲祥發之晩而
喜醫以為醫可以衛身可以活人是亦為政也遂精思
以求之平居尤善養生呼吸吐納自謂臻其妙素魁梧
腰帶十圍雖老矣肌體豐碩膚理腴潤步趨食飲若四
五十許人人莫不異之初娶蔣氏繼室王氏男信臣迪
功郎京畿轉運司催裝石叚一女歸馮氏孫男女十人
始鼎臣高祖葬衛南而居韋城韋距衛南猶東西家也
故兩趙世相往來先公吏部視仲祥若昆弟然鼎臣與宗
說直方及第時又為同年生故仲祥且没命其子曰我死
必求銘于趙承之信臣以告乃泣而銘之曰我以其富亦
以吾仁傾廪倒囊澤及四隣逝將終焉景山之下行或使
之卒莫余捨其仕晩矣而夀則多我作銘詩千古不磨
伯姊墓誌銘
元豐中先君為文登守歲秋當舉士間嘗語僚屬曰吾
州雖小而學者衆亦有異才宿望可當為舉首者耶丞
掾以張即功對方是時萊陽之人適以獄逮即功明日
期當入訊而吏持之急不聽自便先君曰嘻吾不可以
徇獄吏而失賢請為子執其咎立呵吏出府門而縦即
功使就試榜出果為第一明年策進士高等即功德先
君厚甚會其配隨夫人卒而余之伯姊方擇對未嫁也
先君曰求壻之賢誰如張即功者即功聞之遂請婚于
是即功起布衣家四壁立伯姊既嫁屏華腴服縑縠若
素處約者撫前夫人之孤慈仁惻怛意愛天至雖甚密
者不知其異也平居恂恂上承下撫惟以有所弗逮為
憂調娛幾微杜柅纖芥蓋人有所甚難者性寬不妬忌
他人視妾御或迫于不得已至吾姊則坦然與夷出于
至誠人人懷歸莫不順愛初佐即功更州縣閱筦庫節
衣約食未嘗使以家為憂米鹽出納一毫縷以上必手
自親之内外斬斬一切以法令從事故即功為吏以廉
聞即功嘗曰吾困厄久矣晩不自意得吾妻之賢如此
家其少振矣乎已而男有室女有歸甥孫盈前無不滿
意元符二年封太和縣君崇寧二年六月七日以疾卒
年五十後十年追贈宜人趙氏世家滑州之韋城皇曾
祖諱祕皇祖諱永寧贈金紫光禄大夫皇考諱某仕至
尚書司勲郎中贈中大夫母曰宜人周氏伯姊天性婉
娩資以明智尤重厚寡語言先君之喪殆不勝其哀時
節薦祀舅姑禮畢必改設位以饗前夫人躬率子女諸
婦再拜奠獻至老不少倦也其後即功仕浸顯嘗持使
者節以二千石禄致其事兩子世官食有田居有廬間
輒歔欷謂其子曰此爾母之力奈何耕之而弗穫耶即
功既卒其孤康民裕民乂民奉伯姊之喪自登至于沂
以政和七年秋七月二十三日合葬於臨沂縣艾山鄉
諸陳村王家岡之原謂吾舅也銘吾母莫如舅之宜使
以為請始余生數歲而失先夫人伯姊躬護以至于長
其親則吾姊其恩實吾母也于是涕泣而為之銘即功
諱田官朝散大夫云銘曰人之愛子必已出我撫諸孤
衆如一燠寒飫饑體痛疾自孩而童至冠立甥來挽衣
孫戲膝昔穮蓘之今秀實沂山之原考此室嗟汝後人
勉自律
季妹十六安人墓誌銘
鼎臣生六歲而失先夫人同産伯姊仲兄季妺與余凡
四孤兒伯姊後先吏部一年卒存者三而已季妺齒最
幼先吏部尤愛憐之既笄為擇其配得故丞相康節公
諱昇之孫陽翟張裁子義遂以歸之方是時子義嫡母
崔夫人在堂而所生黃夫人共養左右崔夫人性嚴毅
諸婦造次不敢輒進季妺蚤暮承顔惟謹退從黃夫人
伸其私恩恭愛後先曲折不違兩夫人皆喜曰婦得禮
甚已而從其夫官州縣職内事子義歴官以廉聞季妺
能安於貧所以佐成其志甚備子義既宰貴溪季妹暴
得疾余時官會稽聞之悲曰吾以遠故不得視其疾雖
然何以少慰吾妹之意先是季妺生數男女皆不育晩
得一子曰導愛之甚隂欲求婦於外家而未敢發也于
是余立遣使奉許以幼女璿為導婦妺得報果大喜強
力紉縫為新婦裳衣然病終不損以某年某月某日卒
於縣舍始子義信隂陽泥卜筮余雅所不喜每每相折
難而不可奪季妺既化其夫為所漸染故亦惑於禨祥
方無恙時嘗從容語余曰昔在漣水夢有何人告我曰
若夀不過三十三其人與語皆了然蓋非夢也何吾生
之短耶余深禁其語以為不然自是季妺撫幼穉加篤
待妾媵愈慈其於家事姑息而已恬不為老夀計婢妾
有求去者輒好謂曰少須之俟我過三十三恣汝所為
既而果然烏虖子義既登朝追封安人以某年某月日
從葬于先姑之兆子義嘗求余文以誌其墓余不忍也
後十三年子義以朝請郎拜嘉州守病卒于京師將合
葬導以先人之治命為請乃泣而銘之銘曰曩汝真夢
乎則死也何自而知之曩汝非夢乎則生也孰從而告
之以為妄歟則既不能逃其期矣以為信歟則何造物
者之規規也姑亦鑱諸石以志余悲而已爾噫
吳夫人墓誌銘
夫人吳氏世家京師高祖廷祚事太上皇為樞密帝每
征伐四方輒以謹信守筦鑰見謂勞臣父守一左千牛
衛上將軍母曰華原郡主趙氏夫人既笄而嫁為侍中
某公孫正奉大夫南陽張公諱宗望之妻華原燕王元
儼之女夫人蓋太宗皇帝所自出也而又家故樞臣夫
族皆貴公子門地寵甚夫人既歸修婦道佐子職恭儉
謹肅身不自知其貴事姑舅垂四十年竭誠盡孝左右
奉侍如一日心不自知其勞睦宗族收婣戚疏密有恩
人不自知其異正奉公薨撫諸子慈而莊愛而一已而
諸子踵以材德進顯於時夫人之教為多於是伯以顯
謨閣直學士歷帥瀛并二府叔以右司員外郎典皇長
子記室仲季咸以推擇為朝廷所官使夫人老矣氣體
康彊聰明不少衰上嘗命右司公使北庭道當出高陽
入辭上問夫人起居狀嘉歎久之因敕過瀛傳詔以勞
其兄所以寵光夫人而慰懌之者甚渥高陽之人皆以
為夫人榮會朝廷更定封爵拜太碩人夫人春秋益高
諸子皆華髮顯謨公以方伯禄致養歲時嘉慶將吏僚
屬詣門下候謁衣冠滿堂上愛孫諸倩奉觴薦夀搢笏
跪起者相摩于旁夫人欿然無侈泰色已而顯謨公罷
河東兵與右司公相繼以事左遷視人情温凉缺有間
矣而夫人怡然無愠戚容性寬仁樂施與所以賙戚屬
者甚備下至臧獲母不愛也逮亡恙時即自製送終服
且以幣諉金山浮屠營所謂佛事者其扵死生蓋若無
所甚愛云夫人生四男一女長曰近奉直大夫提舉西
京嵩山崇福宫所謂顯謨公者次述修武郎磁州兵馬
都監次叔夜朝散郎提點亳州明道宫右司記室公也
次適宣德郎管宣州寧國觀餘皆前卒孫男十八人蒼
舒宣義郎大名府司錄事大臨承事郎管勾彭州冲真
觀庭承務郎管勾南雄州會僊觀容承奉郎磁州武安
縣丞叔達承務郎伯奮叔獻季仲伯虎仲熊伯達叔豹
伯适仲忽大鴻伯益伯䕫未仕孫女五人忠翊郎監滑
州天臺埽物料場宋徵通真郎潁昌府司錄事楊爽登
仕郎監北嶽廟楊淵假將仕郎趙伯牛將仕郎京西南
路提舉學事司管勾文字錢堪其壻也曾孫男女十七
人政和四年夏六月癸丑夫人以疾薨於磁州之官舍
年七十有九秋某月某甲子諸孤葬之于潁昌府陽翟
縣大隗鄉高村正奉公之兆某顯謨公客也夫人待之
若子姓然客有問夫人之德者某應曰閨門之行隠矣
雖然觀其子足以知其母今顯謨公以忠孝勤勞連將
西北折衝禦侮聲績偉然兄弟接武更職華要夫人之
慶厚矣寵禄之報抑未艾也客以為知言將葬諸孤謂
某非吾子不足銘吾母亟辭不獲命乃泣而銘之曰抑
抑泰伯棄豳弗居自西徂荆爰始氏吳逮于孫曾度祉
而興克踵其武懿厥延陵芮居長沙漢大司馬不隕其
承世有聞者宋受天命四征弗賓帝有筦鑰屬我信臣
信臣勞止乃燕厥後是鍾夫人惟德之茂本支詵詵實
自其出嫓於公孫不顯其匹為婦而順不愆于正為母
而慈卒厚厥慶其慶維何晜弟翼翼朱紫成帷來時飲
食春秋時節大纛高旌元戎先路版輿是迎既貴且夀
甚康而適凡人所願母弗我獲更八十祀以没其身誰
呱其泣白髮老人惟杞及梓我則種之帝掄其材既克
用之孰施云豐而報不鉅納銘于藏以詔終古
束邦憲母李氏墓誌銘
魯人束斌卿將葬其母告于其友衛人趙鼎臣曰斌卿
母李氏世家隴西之城紀父來有竒行隠身弗出以其
女歸吾父吾父家貧而喜客來無時至必相與飲食醉
飽不問家有無吾母欣然擊鮮釀醇以饗之未嘗以闕
告斌卿既孤衣食益不足吾母訓之學而勸以仕數舉
進士不利怠而欲止吾母曰汝學未也勉之已而起家
登進士第得官東歸入謝于庭閭里聚觀迎賀洶洶吾
母不色喜徐曰固先人之慶也汝何自得之他日吏於
冤朐以公事免宗族唁焉吾母謝曰兒不職而黜宜也
第使無愧心其亦足矣俄以赦令復斌卿喜入告吾母
吾母曰國恩寬汝汝何以報之蓋其平生隠約困窮數
矣終未嘗有戚容既而稍豐意象幾微亦不見其有所
變也晩節喜浮屠氏燕坐焚香讀誦其書淡然若與世
絶者年八十以某年某月某日卒以某年某月某日葬
于某所生二男長冠卿早卒次斌卿也宣教郎沂州沂
水縣丞孫二人曾孫八人其槩若是願吾子銘之斌卿
字邦憲父諱某某官家于鄆斌卿質朴有行義不樂文
飾常弊衣冠徒步塵埃中卒然遇之往往不知為官人
見其貎古服怪則又疑其為劒客竒士也與余同年登
科余獨厚善之銘曰生之所願得者夀也死之所欲傳
者後也夫人既兼而有之矣余又從而銘之蓋庶幾其
不朽也
孫令人墓誌銘
故魯國温靖孫公以道德學問事神宗皇帝於東宫晩
節致位樞府為時耆臣有季女愛之甚與其妻魯國王
夫人高擇其配貴族家以少年公子自贊來請婚者相
比肩立莫能當公意最後以歸故大丞相忠獻魏國韓
王之第三子諱純彦字師質今為徽猷閣待制知開德
府温靖賢其人以為足以當吾女者也魏王身相三帝
仍父子再秉鈞幼子嘉彦尚賢穆帝姬拜駙馬都尉貴
震天下令人以樞臣子望匹勢敵年十八適韓氏入門
執婦禮卑甚事其姑賈碩人屏氣鞠躬求其意之所欲
而迎承之碩人老病凡膳羞寒温藥餌增損非其躬所
調嘗弗進也待制公自其少時喜從布衣諸生治章句
校藝文閉門讀書一室蕭然令人能將順其意躬治家
事細鉅有無一不關逮故得專精問學卒成其志既策
進士第數剖符竹為大藩守臣令人佐之飲食所當市
之物裁當而已他不以煩人故所至吏民服其清天子
察九卿中治行潔修無如韓某者遂擢常僚列侍從宗
族鄉里持羊酒詣門下奉謁賀者在堂而令人病不能
興矣年五十七以政和八年四月十七日卒於興道坊
之賜第待制公拊棺而哭曰子昔與我同處其約今不
共享其泰豈不酷哉聞者悲之令人柔順悟敏工組紃
善筆札居親與其姑之喪率幾於毁友睦娣姒敦厚宗
族曲折有恩意親妾媵若子姓然無毫髮妬忌心都尉
待制公同産弟也既受室而病賜告家居賈碩人憂之
令人調護之甚力逮瘉還第時從其姑過焉賢穆以家
人禮待令人修前後之好相得歡甚然未嘗有一言干
以私人兩賢之女兄嫁馬氏既各生子因相約為婚他
日大長帝姬為子求之賢穆助為請終謝不許曰伯氏
有曩言矣吾不忍食也後馬氏甥夭始醮别族令人初
封同安縣君後以夫貴拜令人一男曰裕文林郎女嫁
左司郎中姚宗彦早卒孫男女八人以宣和元年九
月十七日葬于相州安陽縣豐安村魏王之墓次孫公
諱固鄭州管城人魏王諱琦其世系勲烈咸載國史趙
鼎臣曰婦人無外事閨門之善史莫得以傳載雖然視
其表可以察其裏余觀韓公立朝恂恂士大夫無識與
不識皆推其真長者則其化之行於家可知矣余固宜
為銘銘曰令人之慶席于温凊擇偶之難來匹於韓丕
顯韓公相國之子耕於筆端蓻此書史我預燥濕卒潰
於成侍帝左右儒者之榮(原本闕)而不餔啜涕滂良人慟
此臨穴其逝已矣而德音存我作銘詩慰其後昆
