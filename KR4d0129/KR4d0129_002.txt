竹隱畸士集卷二宋趙鼎臣撰
四言詩(案四言詩共二首俱集詩句)
喜晴(并序)
吏滋不德以為神憂閔旱而獲雨愁霖而得晴其求
紛然而神終不之責暴之秋陽訖我穡事豈惟吏之
幸將民與國家實欣賴之謹再拜受賜
我田既臧零雨其濛嗟我農夫憂心冲冲穀旦於差薄
言往愬謂天蓋高上帝臨汝杲杲出日有嘒其星穫之
挃挃我倉既盈薄采其芹于彼行潦神之聽之無德不
報
昔我往矣思君子也高陽之從事過瀛之野作
河廣詩而匿其名使者唐侯獨見而知之故賦
是詩
昔我往矣作爲此詩凡百君子諒不我知惟彼碩人眷
眷懷顧彼何人斯可與晤語召彼故老周爰咨詢予忖
度之所謂伊人實獲我心將恐將懼顔如渥丹畏此譴
怒維彼碩人顧我則笑如切如磋匪怒伊教自古在昔
哀鳴嗸嗸襃如充耳莫我肯勞嗟我農夫出自幽谷如
蜩如螗其何能淑維彼碩人追琢其章欲報之德不可
弭忘
五言古詩
宣和四年五月辛亥詔以神宗皇帝所書鼎說
十二字藏於延英閣臣鼎臣賦詩以紀其事
孤臣生苦晚僅及熙寧初雖霑化育恩不覩衣冠餘嗚
呼丕顯哉謨訓存諸書議論略秦漢制作追唐虞每聞
父老言太息涕淚濡不意垂老年觀此河出圖禹鼎淪
泗水異說紛相誣蔽之十二言一洗諸儒迂天意蓋若
曰世定後聖無要當纉禹功千載與之俱各力所未遑
翼子其付諸崇寧果圖功繼志若合符屹然奠九鼎四
海安覆盂此書天所錫制噐實權輿巖巖寶閣尊萬靈
所依於嗟爾九州民跂行與蹶趨瞻之必稽首過者當
下車
余少時嘗種竹於所居之南號竹隱今二十年
矣而隱之志蓋未遂也孫志康善篆嘗欲得竹
隱二字題其上因叙所以為詩以乞之且呈好
事諸君子各乞一詩以為舊隱光華
先君昔謝事勇退不待年區中五畝宅郭外二頃田歸
装無一金買書費萬錢余時老萊衣方冠絶可憐賜第
殿東廂棄官天北邊(余元祐六年賜進士第調真定府戶曹參軍以親老不赴)耕耘
具甘旨采掇求蘭荃積竹南墻下清隂頗蕭然謂此可
隱矣曰余其老焉人事喜齟齬壯志誠遷延身遭患難
餘仕為飢凍牽浮舟客江湖仗劔臨幽燕兒女道路長
歲月鞍馬捐一與故隱别逮此成華顛傳聞籜龍兒一
一長刺天出處令人悲太息夜不眠同舍有孫楚筆勢
何翩翩未甘丞相後不許中郎前何以慰此君匄子翰
墨妍持歸榜吾隱不翅青玉鐫異時儻過我物色揚雄
㕓貧家何所有滿林玉碧鮮渭川已太廣淇澳空自賢
君看青琅玕知我非臞仙
次韻滕子濟禮部考古圖
蒼史失古法赤刀有遺書經毁秦漢後噐追禹夏初古
人不吾接有感誰與祛尚憐盲左生文字記魯壺哀哉
泗水没不復知鬼魖英英華省郎攟摭收遺餘異書人
不識善本手自摸壁中發科斗海底出珊瑚篆籀既識
職鐘鼎各應圖要當知百世何止舉一隅似逄東里生
張華與之俱談傾河海江下卷鄭白渠我老塵埃中牒
訴慘不舒思陪種柳潜願逐耦耕沮錦囊不應開欲和
聊復徐頗憐平生心用意真僻儒識字恨不博塊焉無
與虞圖書許借否髯滕意何如莫作驪龍仙靳吝五色
珠䲭夷或未辦當奉酒一盂(詩序虞與娛同古語云借書是一䲭䲭夷酒器古人)
(雖假借必有禮以將之今流俗誤以䲭為癡非是)
讀史戱作
相如故倦遊偃蹇臨卬市主人敬嘉賓供具邀車騎酒
酣樂未闌跪進絲桐戲勉鼓一再行四坐皆心醉潛有
知音人獨會求凰意傾城不待媒半夜行雲至忽駕軟
輪車遂抛沽酒肆建節還故鄉拜爵文園吏衛霍老疆
場嚴朱死謀議搖頭喚不前日高花裏睡
即事
昔日同門生頍弁彯華纓當年總角彦束帶揚王庭故
人憐我頑千里特寄聲開緘亦何言終篇歌鹿鳴舉手
謝友人愧君鄭重情鵬鷃各有適枉尋余所輕
楊時可作十詩以寄河間詩之所及非吾僚則
吾友也因悉次其韻以和之又以其所以贈我
者復贈時可作還字韻
久伏東海濱竊慕暴公子一朝乃吾僚幸會有如此白
髮裹青衫誰要相料理吾猶及老成餘音聞正始(右孫志康)
仕宦百僚底文章兩漢間著書雖寂寞此生那可攀結
交論意氣恨别阻河山屢過揚雄宅令人載酒還(右楊時可)
霍侯塵土中衣破露兩肘一錐聊自置四壁初何有長
安可得官高門日奔走問君求之歟顧我搖其首(右霍子磐)
翰林門戶壯九子賢至今楩楠及豫章磊落皆成林恨
不徧識之此郎傾蓋深儻封降胡檄冀子披其襟(右錢遜叔)
(伯言)
形骸本蘧廬况乃妻子累朝市無恬波山林有深意可
憐箕山孫骨體真不媚歸歟定何時寄我招隱字(右許少伊)
髯也伏鹽車乃實千里足其學本孔孟亂以佛所錄捕
景而繫風雖辯吾不欲如髯真絶倫恨此持論曲(右劉仲忱)
(劉嘗與余論世一二士大夫頗不相契故以此為戲異日可拊掌也)
詞源傾江河坐覺畎澮褊王郎清如冰腹有談天辯閉
置邱壑中名譽當自顯而况金其聲行矣侍從選(右王履道)
俗儒守一編賤目則貴耳不識古人書豈識天下士君
看李長吉可但州縣已異時鳳來儀故自阿閣起(右趙伯山)
濟濟八才子醒藉有此郎交情苦疎豁子職甚温良一
為江南行書疏頗相忘媚婦乃如許盈盈不下堂(右張伯元)
(伯元娶婦未歸)
參軍喜吏事咄嗟能輊軒短小精悍姿使人醒睡魂他
年解千牛妙絶難寄言堂堂聖獻肅吾猶識諸孫(右向仲告)
次韻志康病起
八十用鷹揚萬里封燕頷一擲遂成盧再索僅得坎命
也天所司欲言吾不敢不見孫先生有羹長不糝何曾
少卑之坐是得坎窞平生讀書苦求味在橄欖凛然剛
毅姿身大不及膽滿堂進羶葷長跪出昌歜嗜好苦乖
殊持此欲誰覽貽我病起詩慨歎發悲感君看彼棼絲
見用即衡紞得失付天公吾屬可無憾
病目無聊因遊慈雲寺作詩呈諸友
造物本兒嬉萬彙同一甑陰陽燒煑之有此生老病我
今知命年過二不為盛(孔文舉云公為始滿融又過二)此身付天公窮
逹聽其令胡為生纖雲翳此秋月淨坐令盲老翁悲歗
雜歌詠醫云肝乘母交惡若周鄭欲知罍不耻要在瓶
毋罄至言若金篦刮膜除蔽映咄哉耕田夫所得已負
乘當求揚一㕓遂卜蔣三徑閉目存黃庭燕坐收雙脛
回首謝蓬萊問路安敢更
次韻杜公美(充)贈張永錫
平生喜交遊臭味在筆墨身居大梁下家寄黃河北異
哉長安市一日見雙璧相逄塵埃中過眼我獨識從今
裋褐姿不復憔悴色更復許言詩賜也當避席
李漢老(邴)見過不及見以詩謝之
埋没簿領中氣結不得吐官柳欲飛花春事遽如許騎
馬出東城意若鴻鵠舉獨行雖少味自足寬靡盬歸來
兒女曹怪事說覼縷有客適過翁身騎五色羽自非翺
瀛洲恐是翔紫府雲來久躊躇鶴去迷處所我老俗吏
中人物誰比數賴獨有故人慰藉能傴俯一臂乃失之
遇事真齟齬朝來益癡絶物色徧庭宇尚尋履迹餘用
意毋乃魯
郡僚出塘濼唱和詩次其韻
水窮瘴海南陸盡狼胥北祖宗受之天以為冠帶國維
時耶律氏好亂樂禍賊夜動鼠穴中隂計屡以默廷臣
請加兵薄伐陳往則堯舜仁如天一言羣議塞幽燕亦
吾民此意多不識至信及豚魚深恩被動植古來戰場
地父老今力穡耘夏水泱泱穫秋禾翼翼當年守邊將
至今猶血食烏虖戰危事勝敗有失得祖宗諱言兵隂
功千萬億不見陂塘上溝塍如組織傳聞天驕兒頗亦
知帝力祖孫相付授日夜自約勒慎勿負中原天地父
母德
秉之兄受代還京師余送行次甘陵雨三晝夜
不止十二日乃雪平地幾尺木壓而折者十三
四十五日既别秉之於南郭賦其事以寄王履
道王時在大名
季秋霜未降草木尚華滋蕭索重陽雨黃菊共凄其謂
此膚寸澤杲杲行復晞那知三日霖滛潦方在兹我行
既齟齬我車遂逶遲僧房耿不眠半夜寒侵扉開門怪
事發積雪滿前墀雨師技止此更復出新竒兒童呌踴
躍僮僕驚嗟咨云此太早計有眼省見稀天公豈怪我
不樂愁何為幻此千頃玉伸我一寸眉呼兒覓酒家典
衣具醇醨醉中見鄉社命駕將言歸忽憶剡溪友徑吟
招隱詩嗟余興豈盡無因謁戴逵
送李侗誘中將漕江東
顔駟老為郎三世終不遇奉春脱輓輅暫見若平素功
名豈不佳用舍真有數况逄堯舜朝士多無著處赫赫
金門開燕子皆鵷鷺天顔若春温戰栗心恐怖奏事幸
無他求福安敢預李侯衡湘來朝謁苦未屢入對明光
宫爽氣回天顧立持使者節褒語宣朝路自結明主知
千載實旦暮富貴在子耳江南那久住努力加飯餐穏
上青雲去
送唐通叟東南鑄錢通叟嘗攝度支員外郎職
事與之同舍累月
簿領丘山堆胥吏鳬鶩進不湏持酒巵正自得醉困賴
逄同舍郎照眼珠璧潤堂堂質肅公勁節森萬仞吾猶
識諸孫王謝有孤韻時時議論餘尚作前軰峻我老無
町畦出口見方寸端湏護疵瑕未可失瑜瑾奈何不少
留舟楫犯蛟蜃山澤寶欲興虞衡職方振想常開鴻鑪
不復費游刃明年水衡錢地應無可䪺策勲便封侯朱
紫安足論來趨未央朝故人應許認疾走當避公銅臭
不可近
次韻李蕭遠送葉少協赴官陳州(葉夢齡)
簿領動移日塵埃紛滿城空令牛馬走坐見鄙吝生文
章雖小技不激安能鳴邂逅得之子接語意已驚談鋒
苦豪放心地實坦平凛如君北斗嘒然吾小星忽聞補
吏去曾不與我評長嘯登扁舟心遠氣甚英先師仲尼
父昔嘗泥此行寄聲陳父老君蓋何當傾湏知此客佳
館榖幸少宏富貴亦土苴名聲忌峥嶸請謝郭子横去
矣勿觥觥
猶子奕赴官中山竒作詩送之因次其韻
人生貴天真圭角何必露骯髒世雖憎豈弟神所許嗟
爾守一官十年不改故兒寒屢號朝妻飢數啼暮又隨
五斗米遠向千里去中山貔虎屯北鄙咽喉據我昔少
年游夢景墮飛霧猶思鴈塔凉尚愛石文主迨汝閒暇
時尋我經行處聊因起遐想會自有佳趣此外姑置之
勿改平生度功名無巧手富貴有夷路往復版築中時
來猶舉傅
猶子竒從江淅經置陳伯亨之辟八月十日登
舟餞之於郊外作是詩以送之
于越本夷蠻弄兵篁竹中吏士懦不武未嘗更戰攻私
憂顧妻子聞賊内已訌咄哉林武將一旦先望風遂令
六州民老稚遭閔凶天子怒赫然王師出羆熊聊彈一
指端電滅紛已空瘡痍今尚新噍食若未充如更大病
餘護視湏良工平生陳太邱經濟蟠心胷久持四方節
未食千戶封功名真有時倉卒果奮庸嗷嗷百萬家賴
此白頭翁汝今從其招綠水依芙蓉勿以賤自嫌王事
當匪躬江湖日已清公歸列䕫龍行持酒一篘迎汝國
門東
送林德祖致政歸吳中
士論常苦高出語譏古人至其取與間未足了一身官
爵細事爾臭腐實與隣奈何夸者徒薄暮猶逡巡平日
相語此反覆甚諄諄頓輸一著先夫子固絶倫乞身夜
上書妻子不暇詢翩然東南去笑别平生親江山已在
眼邱壑俄生春聊湏震澤水洗此京洛塵蕭條西湖上
處士迹已陳夫子今繼之凛然兩逸民疏公不足高賀
老不足珍他年仙骨換坐嘆傾蓋新期我吳市門復見
梅子真(林逋處士舊隱西湖)
崔德符作湖園詩以寄邢子強次韻
吏道如棼絲坐覺意味少我豈無一簞當食自不飽邂
逅崔子真霜林挺孤篠十日九閉門想見獨傾倒悠悠
四十年識君恨不早晤言曾幾何告别驚草草昨枉湖
上作盛贊池亭好平生邢子才投分紵與縞政當樂濠
魚定不驚鷗鳥解榻念君來此意不待曉似聞百花洲
一雨淨如掃(邢乃湖園主人園中有百花洲)
次韻陳修仲題會稽宋尉澄暉亭
鑑湖繞君家近在門前路置亭昔未善對面無覓處勝
地天所儲造物費陶鑄惟昔居者誰熟視不知措會逄
賞心人卓犖見深度疎朗引湖山豁逹去屏戶開軒明
月來解榻清風駐初無結駟勞怪此咄嗟具更得黃絹
詞當煩神物護
乙未寒食前一日陪姚季一吳和甫登崇德寺
閣賦詩以駕言出游以寫我憂為韻分得我出
二字
東風日夜狂草木困掀簸墻角數枝紅春事亦到我平
生喜追遊雖老意尚頗况逄兩飛黃共欲參蹇跛喟余
麋鹿姿章服強包裹出門天宇寬自視覺磊砢士峻則
少通務逹乃多可悠悠何必然所得蓋么麽不如全其
天曠蕩出韁鎻東臯幸可耕太息願未果
高閣切浮雲仰觀勢嵂崒興來偶攀躋意若凌超忽壯
哉洛陽都宫殿聳突兀城中十萬家古來豪俠窟樓觀
何軒昂花竹争炳蔚澹澹煙靄間俯見孤鳥没緬懷中
令君節鉞耀衮韍鎮守極膏腴割剥到肌骨黃金不却
老晩節顧佞佛陂陀何為者歲久尚竒崛空令吾黨士
登踐許倉卒躊躇不忍歸待得星斗出(崇德寺石守信所建)
五月十八日陪同舍諸友遊慈雲寺
室如蝸牛廬氣若炊飯甑身無六尺長當午意已病今
朝忽破顔夥此佛宇盛長廊引雄風爽氣回秋令老僧
喜客來簟竹鋪綠淨書生苦昜足妙興發觴詠枯棋響
雷雹新唱雜雅鄭放懷百念空縱飲雙瓶罄我衰本蕪
葭玉樹紛照映忽驚涉瀛洲驟喜陪鶴乘日昳尚躊躇
欲去不忍徑歸來掩關卧汗雨復流脛賜沐幸許休命
駕何妨更
八月二十日晚涼可喜秋思浩然乘興獨遊至
崇寧寺謁湏上人表以(按表以二字疑有誤)次元聞而造
焉既歸而作是詩
秋風日已佳今我何不樂出門念所之興至不待約言
乘獨往願偶信登山脚道人心似灰白首無住著經旬
不下堂為我躡芒屩茶瓶既徐進澗水亦屢酌談從青
山遠思與孤雲薄俯觀市上人擾擾何紛泊向來簿領
中豈復知寥廓兩侯天下士皎若雲間鶴肯作噲等伍
此意真不惡少年悦紛華寒士守寂寞譬如冰與炭志
亦言其各請為東土游一繼支許作
二十日發都門二十三日次潁昌過故府張幾
仲舊居
入門見華屋愴然傷我神堂堂想平生英氣猶逼人園
花與檻竹種植手自親愛之不忍觸欲去輙逡廵緬懷
大觀初幕府參下賓前驅列貔虎後乘邀徐陳縱獵轅
門曉賦詩瀛臺春何曾有天驕安若兒女馴至今帳下
吏往往驅朱輪凄凉十年内梓樹忽輪囷惟餘一書記
白首走埃塵猥忝刺史符愧彼吏與民公門那敢辱往
戒猶書紳
發潁昌留别韓次律蘇叔黨
行邁日久遠親舊日已疎眼中惟牙官從我走道途俗
狀誰使汝漸赤由近朱潁川多名士古來豪俠區歴代
愧不能叩門韓與蘇酌我甕頭春舞我閨中姝清言發
談笑嘲戲頗不無使我面輙闊自忘官職麄斐然欲從
之文字相與娛我行未渠央欲駕復躊躇人生如寄耳
聚散安可圖區區惜别離此志乃非夫臨風但相思有
使即寄書
九月八日曉起絶糧舟中讀書
飢腸徹夜鳴夢亂不能好口腹故累余勉起不待曉貧
家無宿糧庖厨净如掃力耕可得食此計真不早居然
懷抱惡坐使百憂繞聊復讀我書百家觀浩渺古人骨
已朽熳爛列華藻其言忽起予一覽意自了颯然驚短
鬢怒立何草草壮心激衰懦豪氣變枯槁捧腹故便便
不食今自飽方知道義力非但文章巧吾命豈真窮吾
書可長保從今復何事讀誦以終老不須哀王孫為謝
淮隂嫗
夜行見懷
家無儋石儲日費千鍾飲避謗醉為鄉嗜眠書作枕忘
機鳥已馴有道魚不淰栖遲天一涯浪漫歲三稔日月
漸悠悠肺腸空凛凛平生師孔孟夙昔陋顔沈膺門感
恩義噲等荷題品(仲修先生大夫之門人也)報德力未能量已事已
審新詩辱雕鐫浩嘆忘食寢但願酒不空何事文如錦
贈翟二淳老
去鄉今幾時未易詰晦朔但聞葦溪頭稚柳皆把握老
豈私我哉浸潤不頓覺攬鏡忽悟渠鬢雪頗斑駮喜聞
貴人來文字得商搉故人五十滿髮黑面丹渥乃知出
處間相去如許邈新詩愈豪放談笑出飛雹留之不肯
住告别意苦確嗟我獨何愚斗米尚俛啄詩書久遺忘
志氣日齷齪詎堪剸劇繁所願斸墝埆歸田不湏謀老
圃安用學東臯會相從共醉村酒濁
次韻李祖武道中見寄
江南綠水幕塞北黃金臺方當漢道隆威靈暢九垓從
軍豈不樂顧我非其才十年塵土中滿胷貯黃埃主人
恩義重彈劔思一來居官自忝冒揣分豈邅徊免識翰
林孫一見青眼開不許執手版便容持酒杯題詩遠寄
我欲及未開梅北枝寒已甚正待使君回
方時敏以茶餉李蕭遠因作詩止茶其弟元若
允廸聞之謂茶不可止和其詩復以茶二餅寄
其兄三子皆余所善也時敏既止茶不當復受
允廸之餉而蕭遠巍然亦不得以獨饗也故次
其韻以請二子
得士一䕫足我獨交兩方腹有書五車家無錢一囊人
皆不堪憂愠色渠未嘗大馮河梁上正作龜頭藏西山
挹爽氣北窗傲羲皇對茗不肯飲醉倒温柔鄉泮宫有
臞仙野鶴姿昂昂少年苦書滛壯歲惟詩昌平生重取
與一介分毫芒受况獨不辭大啜意甚長我本田間人
雖老尚木強邊韶請割席陸羽願升堂破鐺雜薑鹽煎
煮我所當匄子龍鳳骨澆我藜藿腸
既和時敏止茶詩矣而允廸所餉猶未及請再
次韻求之
鉤繩異曲直鑿枘殊圓方蛤死不脱殼錐穎要出囊風
蛇互矜憐蚌鷸相探嘗紛然天壌間巨細靡不藏孰能
使之齊賢哉我未皇付之將毋同蠻貊猶故鄉方生天
馬駒頭作千里昂平生剛褊心立朝慕周昌置之岯山
下所用乃針芒苦憎茶擾人能妨春夢長季也謂不然
辨理殊堅強我欲兩可之笙磬同一堂楚人固失矣齊
論亦豈當請歸亡是翁文字搜枯腸
允廸和詩吝茶弗出而約以棋取之再次韻
仙人爛柯山坐隱多竒方我昔夢見之正爭紫羅囊豈
獨寸筦窺固已一臠嘗至今不語妙了了皆中藏陋哉
王積薪亦復干帝皇遠矣羊玄保恨不同閭鄉誰與子
方子忽作鬭雞昂居然鏜其鼔甚矣子之昌吾師乃庖
丁未嘗嬰刃芒遥知吾髮短不必終纓長明朝受敵降
築壇千步強沙溪委道周北苑陳中堂想復聞我言怒
欲奮臂當竟無百勝策空有九回腸
余以䨇雞餉彭子發初不知其皆雌也既而易
之其謬如前子發有詩因次其韻
家貧苦厭雞粱稻費畜養群居頗狼籍庶類日崇長持
以贈東家料擇增鹵莽經旬默不鳴先生為拊掌馬也
牝而驪逹士有遺相望之似木雞何嘗微技癢當令守
其雌不必厲清吭開籠鄭女䨇對舞江妃兩索我於形
骸見為無乃爽聊復相解頥風來聞笑響
中秋夜楊時可與狄端叔載酒見過月下聯句
月固不可得客亦未昜逄(鼎臣)相看且一笑劇飲湏千鍾
(時可)石文事綺語辯口如劒鋒(流)血指遇巧匠青蒿倚長
松(鼎臣)平生所欣慕今夕獲從容(時可)我出元白後敢躡李
杜蹤(流)競誇詞激烈已覺醉蒙茸(鼎臣)虛文矜畫虎利口
極雕龍誰能望塵拜初不希侯封(時可)雲披蟾影白露浥
桂香濃(鼎臣)河漢淡無色烏鵲迷所從要為青女約從使
蜚廉攻(時可)渡河天女懶搗藥玉兔慵(鼎臣)秋凝霜悒悒晴
解雲重重論功有詞客誤曉驚惰農興從庾亮發景為
仲宣供(鼎臣)夜氣凄以冷斗杓横復縱(時可)文章余所短翰
墨子之丰酒渴思朝汲腸飢聞夜舂(鼎臣)寧盡杯中蟻勿
聽床下蛩(時可)思澁慚追驥篇成類采葑我眠君且去莫
待鼓鼕鼕(鼎臣)
