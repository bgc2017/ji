椒邱文集卷二十五
明何喬新撰
詩
七言絶句(附集句)
福安書事
福安連歲被寇加以洪水為災室廬蕩然水後疫氣
大作死者什三四甚至家無噍類鄰里懼其相染也不
敢過門故死者往往暴露不葬嗚呼哀哉何吾民之
不幸也予行部至縣延問父老慨嘆不已雖悉心圖
之然才非張養浩未能有濟也因即所見漫成十絶
用貽一二同志庶幾共圖救荒之策云
海門夜半吼長鯨怒捲閭閻入巨溟惟有清霜臺上檜
亭亭不改舊時青
市閭白晝舞天吳無限羣生化作魚弭節行臺增慨嘆
蕭條邑里似荒墟
兵後蕭然甑有塵更堪癘鬼困殘民慚予不是張希孟
也對斜陽淚滿巾
驅車曉度碧山隈拂拂腥風逆鼻來怪得饑鳶飛舞下
前村露骴卧汙萊
危檣巨舶晝縱横海上時聞鼔角鳴莫怪近來征税少
編氓漸入綠林兵
青裙少婦抱孤兒長跪車前淚滿頤夫死銀坑生業盡
日鋤野菜和糠炊
去年賑濟仰官儲今歲官儲半粒無捕得海鮮將换米
可憐孤溆遇強徒
兒釣青蛙母捕鰻溪邊風雨不勝寒歸來竈冷生柴濕
寂寞無言掩淚看
鴻雁嗷嗷可奈何桑田此日變滄波願持誠意回天意
却轉悲歌作笑歌
茅簷過午突無烟里正催租更索錢不遇使君親問訊
此身已分入黃泉
民有貧不聊生者欠糧七升不能納里正督之且索
私債民急欲自縊里正執以詣道予訊而憐之笞里
正使代納俟秋成取償焉民泣謝更生故錄其語云
山亭瑞香次宗源韻
翠袖珠翹吐異香不隨羣卉競春陽名園臺榭今餘幾
得似山亭晚更芳
福安行臺次景澄韻
軺車曉駕粤山陽苦雨蕭蕭去路長最是不堪怊悵處
平原桑柘盡凋傷
重過大凝寺次景澄韻
三年四度過禪家兩見凋零兩見花今日畫轓重駐此
綠陰彌望盡桑麻
初度有感時寓寧德行臺
五年初度客中過不似今晨感最多先壠在盱身在粤
蓼莪咏罷淚懸河
石牛驛次南谷韻
苦雨炎風促去程此心不為世間名願將幾滴天瓢水
一洗閩山萬壑清
訊鞫稍暇偶閱唐人王建宫詞愛其寓興深遠
頗得國風離騷之旨因擬作四章錄呈易庵兼
柬南谷年兄
花貌宫娃老掖庭承恩元不在傾城披香殿上開春讌
閒看羣姬弄化生
憔悴無心對鏡臺燕釵象揥鎖塵埃昭陽自有身輕者
肯放羊車夜半來
纖眉如月鬢如蟬金屋栖遲十二年别院昭容新繫臂
而今已賜洗兒錢
碧梧淅淅送秋聲坐倚銀牀百感生誰向御溝題落葉
不知溝水最無情
汀州行臺次易庵韻
榕陰垂綠暗閩溪蹀躞花騘去欲迷駐節行臺心獨喜
幽林無復怪禽啼
玉華洞次易庵韻
白雲深處是仙臺寶樹春深玉蘤開蓬島未應能勝此
仙人何事不歸來
洞前琪樹倚雲栽洞裏瑶華映雪開一自飛軿遊碧落
月明空見鶴歸來
道傍李花為風雨所殘
縞袂珠襦白玉冠含悽無語怯春寒東風不為多情惜
無數殘鈿趁馬鞍
行部上杭道過三洲館見白花生枳棘中芳潔
可愛而不知其名問之村民曰文壇花也予哀
其託根非所賦詩唁之又推花意而答賦焉凡
得六首
雪彩冰姿傍棘叢更堪苦雨與斜風五侯亭館多閒地
何事凄凉向箇中
右唁花
素質生來異衆葩孤根不識五侯家年年雨露隨天分
肯向風前怨歲華
右代花答
麗館崇臺二月時羣葩紅紫競葳蕤可憐寂寞荒山裏
空抱芳心吐向誰
右重唁花
不誇顔色不誇香不共羣英競豔陽造化栽培知有意
且隨本分過春光
右花重荅
沁園臺榭五雲連鈴索春來處處懸何苦甘心蕭艾裏
炎風瘴雨有誰憐
右再唁花
碧桃紅杏炫春容歲晚紛飛總是空縱在主家鈴索裏
可能禁得五更風
右花再荅
渭水秋風圖
剪得秦川半畝雲晴忩鳳羽翠紛紛狂飈莫苦相摧折
清廟箾韶待此君
行臺有花名剪春羅一夕盛開時浙寇入境予
與景澄督兵討之賊敗走因戲成詩一絶云
劍倚晴空殺氣高鼪鼯膽破抱弓嘷天公應欲行勛賞
故剪春羅製絳袍
坐客有談兵者縱横無窮謾成一絶以警之
趙括談兵世鮮倫長平一敗血成津誰知蹙項安劉者
却是當時重厚人
過斜頭遇雨
肩輿薄暮過斜頭風雨蕭蕭送旅愁太息人家生計盡
柴扉不掩野麋遊
錄村氓語(二首)
大兒前歲死銀坑弱子而今又出征但願使君平黠寇
老氓從此樂農耕
行營昨夜運糧回今日還差送甲來道路奔馳何日已
石田強半是蒿萊
過卧龍岡有感
卧看關河起戰埃草廬數語見雄才于今未必無諸葛
誰肯三迴枉駕來
銅臭紛紛位顯庸豈知王佐卧隆中山林莫道無伊吕
冰鑑何人似德公
孝直竒謀世鮮雙君侯共事每包荒忠勤亦有張樞密
却恨臺章詆李綱(論者謂張浚忠勤似孔明然孔明能容法孝直而浚不能容李綱此其所)
(短也)
題鰲溪圖
滿榻松陰滿院苔書聲隱隱蕙帷開雙橈誰鼓晴川艇
應是門生問字來
題屏間紅梅
曾餌仙人换骨丹霞裳翠舞月華寒暗香疎影終非俗
莫比桃花一樣看
錄襄鄧民言(七首)
一檄賢於十萬兵西南赤子荷更生雄詞誰似元夫子
重與磨崖頌聖明
襄陽行徧到南陽勞徠寕辭去路長刁斗不驚雞犬靜
村居處處樂耕桑
總戎往歲駐荆襄黃口呱呱泣路傍今日歡然騎竹馬
攔街歌舞迓都堂
白茅覆屋竹編籬斫得生柴給曉炊婦子熙熙還感嘆
於今始得免流移
綠林兵散瘴烟清歸買山田自力耕蕎麥收來村釀熟
家家歌吹頌皇明
荒山寒谷停車處慰問丁寕出至情白叟黃童俱感泣
不圖今日覩昇平
玉節光臨漢水湄殘民喜極更成悲峴山何用銘遺愛
千載斯人口是碑
寒食郊行書所見
破帽飄飄白髮垂日斜醉飽意施施歸家尚作驕人態
不記墦間乞食時
偶成
冰鑑當年重德公近來何事大冬烘人間未必無王佐
却認長蛇是卧龍
題梅竹卷(四首)
棃雲漠漠楚天低縞袂相逢思欲迷斗轉參横寒漏永
夢廻惟聽翠禽啼
姑射仙人冰雪姿珠冠瓊珮下瑶池湘江帝子元同調
翠袖相依歲晚時
鐵榦瓊英玉作魂託根不傍五侯門歲寒惟有疎篁在
共保清貞水石村
霜華簌簌暗香浮萬顆明珠夜不收幾度披圖吟興遠
恍如水部在揚州
次吳原明韻
故人寄我錦䙀兒要識淇園烟雨姿却笑河豚誇絶品
此君真味有誰知
憶汳臺竹偶成
汳水當年總憲時翛翛半畝雪霜枝别來久斷平安信
勁節清風又屬誰
題菊
霜葩露葉冷香浮别是人家一種秋歲晏羣芳搖落盡
翛翛翠篠伴清幽
題松為樊都運賦
虬枝夭矯翠參天雨榦霜皮老更堅榱桷年來收拾盡
豈知梁棟在山巔
晉陽途次所見作(六首)
采采槐牙不滿筐婦姑踞地且同嘗祗愁四月槐牙老
從此貧家又絶糧
阿母前行兒後追兒追不及哭聲悲祗知各自求生路
肯復回頭一顧兒
苜蓿花開松粉飄貧家生計轉蕭條平原處處無牟麥
山鳥休呼婆餅焦
二八了鬟泣路隅逢人但道乞為奴豈知富室都懸罄
誰有餘糧養侍姝
縣令傳言禁食人誰憐百姓甑生塵情知醉客非糟彘
且飽饑腸度此春
榆皮細擣晝丁丁野菜同烝半熟生幼稚呱呱羸老泣
不知何日見秋成
平陸所見
被苫藉草倚頽垣父啖兒屍祖啖孫一段民風堪入畫
寫生只欠鄭監門
錄村嫗言
芮城有村嫗坐豆畦間呼兒而哭問之則曰有女年
十五换得豌豆三斗種之冀以療饑今天旱而豆槁
矣徒使母子離散終不免餓死也
賣却嬌兒换豆歸豈知種豆盡為萁空令骨肉東西散
不得杯羹療母饑
過故相第作(二首)
門掩西風晝不開蛜蝛滿壁粉墻頽庭前乳犬休驚吠
無復懷金暮夜來
偃月堂空複道深薔薇零落棘成林槎槎喜鵲歸何處
不到人家送好音
白羊石
白石離離似白羊嶄然頭角徧沙場獨慚未學初平術
一任閒眠對夕陽
播州夜聞子規有感
命墮殊方一羽輕更憐十口住都城播江此夜聞啼鴂
淚濕寒衾夢不成
事竣還京將發渝城偶成口號
去歲乘軺出帝畿兹晨整珮覲彤闈擔頭訟牒兼詩草
不帶川中一物歸
山居觀物偶成作(四首)
風暖空庭草色青門如市處不曾生閒中玩物窺天意
始悟春風也世情
雙燕應懷舊主人巡簷緝壘往來頻却嗟老圃春光暮
黃蝶紛飛過别鄰
風和日麗百花香坐看遊蜂釀蜜忙擾擾營營空自苦
蜜成端的是誰嘗
靈烏噭噭集林端浪惹羣兒競射彈何似黃鸝逞嬌舌
遊人聽罷有餘歡
題泥金畫梅
此花元是玉為容金粉何勞點染工識得和羹風味别
始知來自蕊珠宫
瓊姿不肯染緇塵别是西湖一種春畫裏底須論色相
金丸熟處見天真
别同年王繡衣集句(四首)
我去君留可奈何(李竹所)青雲莫道故人多(劉文房)片帆今
夜又何處(施釣)獨影翩翩逐逝波(丼允從)
頭上花枝照酒巵(千家詩)鳳城依約更相期(陳益稷)九重正
爾思梁棟(子昂)可向江南久别離(吳全節)
楊柳青青江水平(劉夢得)别時相顧酒如傾(岑參)何當共剪
西忩燭(李義山)更與慇懃唱渭城(劉夢得)
日暖飛花近鬢絲(虞集)相留一醉本無期(戴幼公)明年此日
知何處(韋應物)立在清朝白玉墀(薩天錫)
椒邱文集卷二十五
