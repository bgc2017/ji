椒邱文集卷二十七
明何喬新撰
祭文
祭沈方伯文
嗚呼沈公遽止斯耶慨念疇昔使我傷嗟始佐夏官克
亮厥采倏嬰奇禍遠竄遼海鼪鼯之穴冰雪之場荏苒
十年艱阻備嘗人為公憂公順以處視險若夷居嘗暇
豫皇有恩命起佐汴藩敷政優優小大稱賢桂嶺之陬
炎烟鬱勃公往旬宣不遑自恤霾霧内作赫赩外烝天
不憗遺遽隕其生嗚呼哀哉公之鴻材宜躋臺閣數也
多奇位止方岳公之仁厚宜享耄期命也不淑奄逝莫
追堂有慈親霜華被鬢倚門而望今見歸櫬庭有令子
岐嶷而才昔焉戲綵今服絰衰嗚呼沈公歆此芳酎夀
雖不多名則不朽悠悠畫翣暫駐江濆臨棺一慟侑以
此文嗚呼哀哉尚享
祭程襄毅公文
嗚呼維昔忠壯著勛於梁儲休委祉祚胤以昌繄公之
生實鍾先慶毅然其剛翼乎其敬京闈擢秀遂登賢科
敭歴中外勞績實多簪筆黃門忠言謇謇出贊大藩惠
澤流衍獫狁孔熾邊鋒屢驚秉節出鎮屹如長城入佐
秋官明慎庶獄隱慝沈冤靡幽不燭烏&KR0008;狂獽擾我南
疆董師致討羣醜于襄帝曰爾來作朕圻父往鎮南邦
式總機務迺攽教條迺戢奸驕畿甸肅然罔或讙囂連
章乞歸晚乃得謝從容詩酒追蹤洛社厭世何早騎箕
太空當宁嗟悼䘏典優隆追贈有誥易名有諡生榮歿
哀在今罕比矧有賢子侍講經筵清文雅望與公後先
周之休父宋之文簡以及公身奕世丕顯某等素辱公
愛承訓良多聞公之訃怛焉驚嗟縻祿於兹無由執紼
椷辭寓哀往酹公室嗚呼哀哉尚享
祭陳亞卿文
惟公系出太丘世以儒名傳序迨公益振休聲年方垂
髫沈酣經史發為詞章博贍雄偉京闈論秀黃甲蜚英
爰擢都官式典邦刑單辭是清兩造斯理俾我聖皇從
欲以治迺將皇命錄囚南邦開釋沉冤頌聲洋洋迺陟
藩垣于彼東土敷政優優民歌且舞烏&KR0008;弗率越蹈我
疆命公建節往斧其吭叛者威之服者綏之椎髻卉裳
投戈畢來皇曰汝歸往我司寇小大之獄庶罔或謬彼
造物者胡嗇公年溘焉遐逝曾莫少延朝失蓍龜民失
父母矧予同志失兹良友吟溪之滸新塋載開莫助執
紼曷慰我哀陳此嘉殽侑以芳醑公其來格鑒我衷愫
嗚呼哀哉尚享
祭左時翊文
嗚呼時翊遽止於兹耶博洽之學雄麗之辭遒勁之字
俊逸之詩世寧復得見之耶其仕也内佐冢宰外典藩
司身雖貴而不驕年雖高而不衰謂公終當躋崇秩而
享期頤孰謂奄一疾而莫追耶世之人不歉於人則謗
且悱不獲乎天則怨且疑公之所歴有窮有達有險有
夷而公處之若一但見坦坦而怡未見戚戚而悲非樂
天知命其孰能如斯耶嗚呼麻姑之谷旴水之湄吾知
公駕玄鷖驂白螭與泰伯南雲相從而娱戲彼一抔之
土南山之陲文光炯炯固將燭霄漢而陸離某等或通
家之夙好或交誼之相知聞公之訃固當匍匐而執紼
顧山川悠邈弗克駕素驥而送靈輀何以寫哀奠此巵
酒而侑以此詞嗚呼哀哉尚享
祭劉侍郎文
嗚呼惟公風標俊偉冰襟磊落才邁王楊學宗濂洛其
於文也浩乎蘇王之雄渾其於書也淵乎馬鄭之辨博
發於詩詞也有若金聲玉振之鏗鏘見於字畫也不啻
春蚓秋蛇之間錯故其論秀詞場也攄藻思之舂容其
簪筆螭頭也效忠言之謇諤其進貳憲卿也休聞揚於
羣公其出佐藩服也嘉績冠於列岳胡一疾之弗痊奄
九原之不作是何志之壯而氣之漓才之豐而命之薄
耶然而年垂五十不可謂夭也官躋三品不可謂小也
承家有子慶綿綿也制行無慚名皦皦也則公之云殁
亦復何憾乎所可悼者朝失良臣民失父母矧於予軰
亦失益友哀訃忽傳乃心孔疚葬莫執紼斂莫撫柩臨
風灑淚酹此巵酒嗚呼哀哉尚享
祭黃公愈宣文(二首)
嗚呼公吾之世婣也吾嫂公妹吾婦公孫情親義篤匪
伊異人公之生平吾能言之標格峻整襟度融怡富而
能約崇而自卑羸餒者賴公而舉火仳離者賴公而有
依弱而良者恃公得以自立狂而狡者畏公有所不為
所施雖不過一鄰亦足以為世家大族之師今公之殁
也羸餒者將為溝中之瘠仳離者將為中谷之蓷狂狡
孰為之呵叱善良孰為之扶持孰知德義之可尚孰知
巧險之為非薄俗方興而未艾數十年後安知不為貙
獍與梟鴟安得起公於九原以為鄉邦之羽儀嗚呼死
生之理吾非不知然於公之殁不能已於言者非獨婣
舊存亡之情蓋悼老成之凋謝傷風俗之淳漓所以洒
淚而酹此一巵也嗚呼哀哉尚享
惟公祖考世以善稱公克踐修益著令名門第雖崇謙
恭自克貲產雖裕勤儉惟德歉歲發粟惠於鄉邦義聲
上聞寵命聿彰諭以綸音錫以章服奚啻束帛賁於空
谷有子翼翼有孫英英花封作宰璧水明經年登八袠
康寧樂凱胡不耄期遽此乎止惟我與公世為婚姻情
義之篤不讓朱陳我歸林下謝絶塵事所冀與公徜徉
山水天嗇此好乃忍奪公山霞水月誰復相從今公將
葬我適有疾不哭於堂莫助執紼言雖有情情則難忘
椷詞叙訣以侑奠觴嗚呼哀哉
祭大理卿王公文
嗚呼公之平生吾能言之其學之博也淵乎江漢之渟
滀其文之雄也浩乎波濤之硱砅其剛介之操則松貞
而柏勁其純懿之行則玉良而金精其典邦計也經畫
之材與韓劉而並駕其綰郡符也循良之政與霸遂而
齊名其位方伯也隱然東藩之重鎮其臨邊疆也屹乎
北鄙之長城至其為卿於大理也直欲追蹤乎皐陶之
種德蘇公之敬獄非徒若漢之于張讞獄之得其情而
已嗚呼公材既優公行尤懿推其蘊足以秉國之鈞摛
其文可以掌帝之制惟天生公殆必有意然而年不滿
五旬位不登三事將生民之無祿耶抑宏材絶識固造
物者之所忌也嗚呼公乎其胸中之炯炯者其能埋藏
湮塞於朽壤之中乎必將粲為列星流為風霆或為山
河以壯國家或為麟鳳以昭文明豈若世之庸庸者有
時澌盡而飄零也哉嗚呼自公云亡朝野嗟咨矧於吾
儕素辱公知昔升公堂笑語怡怡今升公堂素幔凄凄
臨棺一奠而侑以此辭者蓋為天下惜非獨感今悼昔
而寫吾之私也尚享
祭丘文莊公文
嗚呼唐有曲江世稱賢相公生其鄉名德相望宋有名
臣曰崔菊坡公賢與齊而文則過公之於文奫泓演溢
孰可擬之東坡父子公之所學渟滀瀴瀛孰可擬之原
父弟兄兩秉史筆褒貶惟公叙述高簡有史漢風三持
文衡痛叱浮薄軋茁之辭變為灝噩乃典國學教嚴道
尊時之公輔多出其門乃登内閣贊元輔德海内士民
陰被其澤公在相位不見所為所可見者民物熙熙天
不憗遺遽奪司馬士林相弔或慟於野我昔弱冠已聞
公名甲戌春試遂獲同升公不我愚每相磨礪謂宜勉
進毋隳所志公有著述每俾評之且約後死則為銘之
我之南歸握手相别臨别之言遽成永訣誼當往弔謂
老病何弗躬弗親負公實多陳此蕪詞以侑罇俎公知
我心寧不我顧嗚呼哀哉尚享
祭憲副游公文
嗚呼游公遽止於斯耶位不登丞弼年不躋期頤謂公
禄壽之未艾胡為乎捨我而永歸耶嗚呼公之儀刑不
可得而見公之平生尚可想像而推其志節之剛毅挺
挺乎孤松之偃蹇其學問之宏博浩浩乎長江之渺瀰
其襟度之和易溫溫乎春陽之煦物其文章之純質鑿
鑿乎菽粟之療饑其有志於道蓋將尋紫陽之轍涉濂
洛之涯使得及門於孔氏雖未敢謂其升堂而入室然
於道之大本其殆庶幾乎嗚呼公之存也學者仰之如
山斗寮友信之如蓍龜憸夫憚公而縮恧善類賴公而
扶持今其亡也學者失所景仰寮友無所稽疑憸夫欣
欣肆其惡而莫之沮善類惴惴或見義而不敢為是以
識與不識聞公之喪莫不悵然痛悼而嗟咨况予於公
朋友之分情誼之篤宜乎淚疾下而漣洏也嗚呼西山
之麓劍江之嵋公之體魄將復於彼公之神氣則無不
之臨棺一奠侑以此詞蓋一為斯文痛一為友誼悲嗚
呼游公知與不知尚享
祭伯父稼軒先生文
嗚呼昔我先公兄弟三人粤自蚤歲其艱其屯由艱而
康由屯而泰孰庇孰庥先澤攸賴先公出仕為時富歐
伯父遠隱擬跡巢由昊天不弔先公奄棄煢煢諸孤伯
父是倚白首巋然九族蓍龜一疾奄逝曾莫予追念昔
如京拜公於堂諄諄明訓佩服敢忘兹焉來歸墓木已
拱追思音容曷勝感慟宿草青青白露載零酹此巵酒
清淚霑纓嗚呼哀哉尚享
祭原司馬文
嗚呼哀哉公生於世六十有一宣力四方奮庸帝室有
猷有為有勞有烈紀於竹帛蓋焯然其不滅也彭蠡之
域龜蒙之邦肅乎秋霜靄乎春陽乃贊國計乃振臺綱
懋績益著令聞不忘至於籲懷流徙輯寧荆襄則其事
為尤難而其功為愈光初公受命而南也或沮之於内
或撓之於外徼功者慮發其奸戕民者懼罹其罪惟公
毅然泰然罔忿罔懟如羊祜之建議伐吳如裴度之决
策平蔡乃協羣策乃諏善謀或攬轡武關之險或擊楫
漢川之流攀援乎猿猱之窟出入乎虺豺之陬爰告爰
慰以綏以柔授之田宅戢其戈矛曾不踰時而愁歎之
聲轉為歌謳榛莽之區變為田疇彼馘齊民以獻捷視
赤子如敵讐聞公成功徒悔恨而含羞帝念其功遄加
寵錫都憲尚書崇秩薦陟公宜夀考臻於大耋秉國之
鈞以熙庶績胡兹遘疾奄逝莫追豈公之厭世溘埃風
而遐舉抑民之無祿而昊天之不憗遺當宁震悼羣公
增悲而荆襄士女如喪所親謂公歿而疇依嗚呼哀哉
然公年踰六&KR1030;位列六卿有傳國史有諡太常焯德有
碑虞殯有章在公可以無憾是謂雖死而不亡嗚呼昔
公之來也士女喜極而歔欷今公之歸也士女慟極而
涕洟况於某等奉令承序又所嚮慕而瞻依感今悼昔
曷勝清淚之漣洏寓哀一奠非徒哭吾之私而已蓋以
慟哲人之萎嗚呼哀哉尚享
祭憲副李世望文
嗚呼李惟著姓代襲簪纓公復秀出載振家聲學專麟
經窮幽探賾發為詞章精華奕奕擢秀南省策名南宫
遂登上第休聞日隆銓曹掄材爰擢柱史鰥嫠以安冤
滯用理出僉臺事于貴于蜀謇謇直聲士論攸屬相彼
巧宦一歲屢遷公守一官踰十八年晚陟憲副典兵西
鄙邊塵不飛虎旅循軌蠢兹醜類掠我土毛元戎出征
誓殄腥臊公董偏師直探虎穴屢馘兇渠載殲餘孽天
不憗遺星隕將營大勛未集遽殞其生靈轜南還暫泊
湘浦俾我友朋益增凄楚徼功倖勝祿厚位高公殁王
事誰錄其勞有酒在巵有肴在俎思公不見洒淚如雨
嗚呼哀哉尚享
禱雨文
嗚呼惟予與神同涖兹邦予所職者政教神所司者雨
暘念雨澤之不時由政教之或斁固知咎過之在予非
明靈而曷赴愬意者某等誠敬不足以格神與慈惠不
足以保民與羣生怨咨恬莫之恤庶獄冤濫壅莫之伸
與典兵者徒事朘削之政牧民者未施撫字之仁與庶
官之廉慎者未能舉而諂詖或親與巨室之豪横者未
能誅而哀籲不聞與咎實在予民則何罪胡明神之爽
罰俾民遘此大戾沃以腴者化為燥剛秀且實者轉為
枯瘁興言及此澘焉出涕然神享民之祀猶予食民之
食也民窮無告殆將匱神之祀非徒為予之憂責也爰
叩靈壇載伸微悃惟爾有神鑒予之誠哀民之困玄雲
倏興靈雨載零轉呻吟為歡聲變黃槁為榮茂歲事有
成邦賦用登則予知免乎鑴誚而神亦永享乎嘗烝矣
謹告
禱城隍祈晴文
嗚呼淫雨為孽洚水壅以沸也甽畆淪没秋成不可冀
也室廬漂蕩老弱無所庇也百姓何辜遘此大戾也某
等涖事兹土歲時享其祭也百姓嗷嗷豈惟官之憂責
亦將乏神之祀也雨暘水旱神實司之非官所能制也
躬禱靈宇覬神恤民之匱也神其降庥驅屏羣陰俾陽
光昭以晰也羣潦歸壑舄鹵其藝也棟宇載葺民獲奠
居之制也四野熙熙恬以泰也孰尸厥躬惟神之惠也
擊鮮薦芳報祀無替也謹告
山西禱雨文
迺者自冬徂春雨雪弗降三農告病庶類焦然雩禜雖
勤靈貺未應雲將合而忽散雨欲墜而復止意者喬新
等事神之敬未至與恤民之心未誠與兵已困而征戍
愈勞與民已窮而聚斂愈急與沉冤未雪而無辜困於
狴犴與巨蠧未除而赤子厄於豺虎與賑貸雖勤而實
惠未加於民與祈禱雖切而誠意未盡於己與是皆吾
曹之愆而小民何罪焉兹者春已暮矣民已瘁矣原田
日就蕪矣生意日就槁矣少者壯者適彼樂土矣老且
羸者轉於溝瀆矣神於吾民何憗然無情耶夫修缺政
以保民者吏之職也沛甘雨以濟旱者神之責也風雨
不時麥菽不藝豈惟吾曹之罪哉神亦不得辭其責焉
爰詣靈祠載陳微悃神其有知賜我嘉澤慰我疲氓俾
騂剛赤緹沾而足焉萎苗瘁孽優而渥焉則喬新等少
逭其咎而神亦有攸享矣謹告
禱中鎮文
三晉比歲暵旱嘉穀不登兵民流亡餓莩載路皇帝西
顧惻然哀烝黎之無弔爰命喬新來拯疲氓而公私匱
乏罔有攸措矧春氣已動雨澤未濡大懼未克有年無
以上副聖心下慰民望惟神作鎮并州享兹典祀興雲
雨致財用神之職也爰詣靈祠用伸懇禱神其默贊鴻
造大庇吾民俾甘雨時降百穀用成流逋來歸寇攘屏
迹物無疵癘人用恬康則喬新獲免於戾而神亦永有
攸享矣謹告
禱禹廟文
惟王疏鑿龍門拯兹墊溺俾我烝民克享粒食河流溶
溶嘉穀芃芃萬世攸賴繄王之功惟兹三晉實王故國
王念遺民拯凶弔溺胡兹兩載飢饉荐臻粒食孔艱迺
至食人王聖且仁我民父母忍使蚩蚩墮兹罪罟下車
而泣昔嘗聞之民羸且亟寧不憫之王靈在天誕作霖
雨膏我麥苗爰及稷黍喬新將命西來齋祓以祈王神
如在諒不我遺佑我殘民驅彼蟊賊梁山洛水敢忘王
德謹告
禱汾陰后土祠文
惟神厚德載物克配彼天立我烝民厥功懋焉汾陰之
祠肇自漢氏雩禜禳祈迨兹千䙫行祠翼翼遍於晉封
刲牲薦醴罔敢不豐胡兹三載旱魃為虐癘鬼逞妖人
困痁瘧殘民惴惴曷愬曷依神聽甚邇寧不我哀喬新
祇奉明命憫兹窮毒陳詞以禱敢徼神福玄雲滃興沛
然甘㴻沃我菽麥爰及秔稌驅彼癘鬼逬諸遐方俾我
遺黎式恬以康神佑我民錫兹繁祉我民報祀曷其有
已尚享
平陽禱雨文
山西之境荐罹旱灾兵民轉徙異鄉委屍溝壑者不知
幾千萬人矣喬新受命賑濟來涖兹邦所望五氣順布
羣黎安生而自春以來雨澤罕敷疫癘大作亡者未葬
而存者無樂生之心逋者未歸而居者有遠徙之志惟
神德澤崇深世享禋祀視斯民危急而不救何與謂民
之頑悍宜降以殃耶則民已盈其罰也謂官之貪殘獲
罪於天耶則不宜遷怒於民也謂喬新無憂國憂民之
誠故漠然無應耶則此心之誠可以質諸鬼神也敢願
明神悔過敷佑下民沛甘霖以沃焦土驅妖癘以蘇疲
民俾生意離離人心熙熙生者有養逋者以歸是則神
之惠也謹告
再禱雨文
昔關中大旱張養浩禱於華岳甘雨如注禾黍自生今
三晉之旱不減關中神之靈應無異華岳喬新祇率吏
民齋沐虔禱矣雲將合而忽開雨將墜而復止豈今之
請禱者非養浩其人與喬新雖無養浩濟世經邦之材
然素存養浩忠君愛民之志而神漠然不答何耶伏望
少鑒愚誠賜以甘㴻轉歉為穰變沴為祥俾愁者以喜
病者以安逋逃來歸寇盜潛藏則喬新少逭其責而神
之靈應益彰彰矣謹告
三禱雨文
山川出雲雨及天下神之職也國家命祀春祈秋報為
民福也惟兹三晉荐罹凶屯臻兹極也亢陽為虐繼以
嚴霜靡康食也嗷嗷遺民徬徨四顧將安適也迨兹三
春霖雨不降田龜坼也玄雲方合忽劙劃也簷溜將鳴
忽閴寂也嗟孰為之繄風伯也哀我煢獨啜其泣也雩
禜禳祈心孔劇也惟神有靈胡默默也尚鑒愚忱沛膏
澤也鞭雷叱風畎澮溢也俾我百穀秀且實也俾我四
民忭且懌也豐年穰穰繄神德也我民報祀矢無斁也
玄酒嘉牲釃且疈也幽明一理誠則格也洋洋如在毋
我咈也謹告
謝雨文
惟兹三春雨澤罕敷嗟我民兵呻吟載途爰率庶官齋
沐請禱以祈甘㴻以沃枯槁惟神畀矜靈貺孔昭雨我
大田以滋我苗勾者以萌瘁者以榮秔稌菽麥庶幾用
成清酒潔牲以答神惠尚錫洪禧俾民康乂民既康乂
祝事是承神亦萬年式昭厥靈尚享
平陽祭龍文
旱魃為祟嘉穀將焦徧禱羣神未獲甘雨惟神變化不
測以興雲降雨為職者爰凖古法作神之象齋戒以禱
焉神其誕昭靈貺瀉天瓢以沃焦土宣嘉澤以滌炎氛
則官民受賜多矣謹告
禱龍湫文
清冷之淵惟神之宫藏雲蓄雨有感斯通神飛於天雲
行雨施或潛於淵山澤明媚翼翼靈雨在山之巔吏民
承祀罔敢後先惟兹晉陽亢旱已極大田如頳靡有菽
麥雨暘旱澇實神尸之民死幾盡神胡不哀膚寸之雲
三日之雨神苟祐民厥施斯溥雷以為鼓電以為旗千
里之内甘雨淋漓俾我平皐芃芃積黍畀我疲民嘻嘻
笑語豐年穰穰敢忘神庥吹笙考鼓以薦腒䐹謹告
椒邱文集卷二十七
