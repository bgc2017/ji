椒邱文集卷二十三
明何喬新撰
詩
七言古詩(附長短句)
題東波遊赤壁圖
長江西來遶赤壁山色蒼蒼江氣白黃岡遷客人中仙
傲睨江山如戲劇笑吞山月吸江風羇愁肯使嬰吾胸
扁舟夜泛赤壁下文光下燭馮夷宫湘妃歌兮河伯舞
川后山靈相爾汝同遊一客非時人想是元之與文舉
酒酣飛上千仞峰呵叱虎豹鞭虬龍倏然獨立風埃表
俯視塵世皆沙蟲洗磨折戟認前代一炬東風昔稱快
英雄不數曹與孫况復周郎與黃盖江空月落高枕眠
夜深夢到蓬萊巔横江孤鶴來何許似欲載我歸鈞天
洞簫聲斷客已去起望三山渺烟霧空餘兩賦在人間
星斗熒煌垂萬古
題祖逖聞雞起舞圖
洛陽雙鵝飛翀天兵塵澒洞如雲烟將軍雅志翊皇極
聞雞起舞心茫然晉陽有聦趙有勒豺虎憑陵恣殘賊
中原大半警狼烽誰向河南剪荆棘嘐嘐夜半荒雞鳴
情知此聲非惡聲披衣慷慨拔劍舞英氣耿耿摩蒼冥
一舞龍光競揮霍眼中已自無屠各再舞頓挫騰雪霜
欲掃欃槍靖沙漠可憐瑯琊無遠圖謾憑天險保三吳
將軍氣欲吞吐谷渡河擊楫聲嗚嗚屯兵雍丘威赫赫
敵軍破膽頻敗北關河部落盡來歸譙沛遺民咸仰德
兩京未復功未成妖星夜照鎮西營天不祐晉將軍歿
千載英雄長涕零
題明皇秉燭夜遊圖
沉香亭上烏飛速歌吹未終宫漏促歡娛不足可奈何
夜遊更秉西園燭銀盤萬炬照天紅恍如赤日行晴空
更將羯鼓催花柳共信聖主真天公太真娉婷奉巵酒
願上大家千萬壽隋家天子放流螢熠燿微光詎能久
伶官再拜前致詞祗今四海皆熙熙將有禄山相林甫
聖人不樂復何為念奴高歌八姨舞鱗膾駝峰薦雕爼
明朝且放紫宸朝翠帳醒來日方午金鷄帳裏卧猪龍
内寵不減昔秦宫昏昏醉夢日復夜豈料興衰在眼中
桃林一戰血沒踝薄暮不見平安火蒼茫西出馬嵬坡
驛舍無燈相枕卧斜谷鈴聲暮雨寒歸來無復舊時歡
霜凝鴛瓦不成寐怨對孤燈夜未闌
題韓蘄王湖上騎驢圖(張俊封循王附秦檜殺岳飛又欲分背嵬軍者)
錦裘綉帽韓將軍江上淮東屢策勛朝端蒼檜何蓊菀
干霄蔽日長氤氲高皇未有宣光德指仇為親忠為逆
鳥未盡兮弓已蔵岳家父子死讒慝將軍連訴解兵權
蕭然物外如神仙清凉居士聊自命蹇驢時跨西湖邊
古槐疎冷秋陰薄門巷蕭條可羅雀相隨惟有舊奚僮
偏禆盡入循王幕路傍下種故侯瓜湖堤携酒看梅花
酒酣時過岳侯墓澘然長淚落烟霞敵人忽動南侵志
舉朝争獻檀公計黃金不鑄韓蘄王烈士忠臣謾歔欷
題幼安濯足圖(華歆字子魚故借用之)
當塗睥睨漢家鼎江左孫郎恣馳騁茫茫九域戰塵飛
潔身東適玄莵境黃雲黯黯炎精昏避地且復依公孫
公孫非有興漢志爼豆詩書聊共論誰云此地在東鄙
箕子舊邦風化美同游不獨邴與王尚友欲追孤竹子
猘子猖狂事漸非扁舟浮海又西歸尚愁黃塵涴吾足
褰裳自濯滄浪溪滄浪之水清徹底更欲枕流洗其耳
水中圉圉疑子魚似亦含羞倏驚逝嗟哉子魚良可羞
昔為吾友今吾仇何當一請尚方劍斷取頭顱擲濁流
題金章宗畫馬圖
混同江上黑龍起雄據中原慕文治欲令頑礦變精金
文物直追周漢美明昌天子世宗孫善書善畫兼善文
揮毫拂素貎騏驥神妙不數曹將軍龍鬐鳳臆真無比
汗血猶沾渥洼水汧陽雲錦非不多如此權竒能有幾
憶昔武元起海東從騎躞蹀皆游龍西馳木葉風沙静
南蹴大梁榛棘空梁王已死陳王戮飲馬泉荒無苜宿
天閑十二俱下材薄蹄秃尾空多肉此圖想是建國初
明昌以後此馬無北荒鐵騎忽馳驟山後山前草木枯
壽徐主事父母
金雞喔喔華堂曙佳氣葱葱藹如霧鳳笙吹空奏靈鼓
五采斑斕紛起舞座中仙翁蓬萊客烱烱雙瞳湛秋碧
北堂况是瑶池仙鶴髮蕭蕭映珠翟餐玉曾傳却老方
姓名已入丹臺蔵聖皇推恩加寵錫金函寳敕頒明光
長庚煌煌光照戶花底張筵列尊爼新詞唱徹鶴南飛
笑吸仙人掌中露小鬟吹笙隔雲屏却疑便是董雙成
仙家元只在人世何須泛海求蓬瀛賢郎久著金閨籍
翹首白雲歸未得願椿不老萱長存年年歲歲承天澤
送族孫垕會試
我家本是韓侯裔散處江南知幾世黎川之隩平西臺
簮笏詩書世相繼舸齋直閣典絲綸先公持憲還秉鈞
孰云族遠情寖薄恩義不啻同産親吾兄長史尤卓犖
輔導親藩稱謇諤西江庚午棘闈開我與而翁共騰躍
而翁蚤歲委秋霜我今歸田鬢已蒼瓊枝玉樹喜見汝
森然秀出嗣書香今秋挾策赴鄉試笑談折取蟾宫桂
鄉書傳得到山中老眼摩挲為驚視我家諸兒愚且蚩
有書不讀惟遨嬉一經賴汝傳舊德頓令門戶增光輝
凍雲釀雪北風厲匹馬凌兢隨計吏莫嗟三陟犯隆寒
萬里亨衢期奮翅龍門浪暖起春雷還將三策獻堯階
瓊林宴罷歸來晚錦幖前導亦榮哉丈夫立志須遠到
一第區區奚足道祖宗功德與文章百世休光汝當紹
雙桂堂為秋官李時賜賦
西臺使君人中龍氣酣飛上廣寒宫愛此宫中雙桂樹
翠蕤金粟何玲瓏移得靈根下仙陌素娥含情不敢惜
畫蘭文砌重栽培日倚胡牀玩芳色謝家蘭砌謾馳聲
王氏槐堂未足榮風起似聞環珮響月明恍若蛟龍争
使君二子更岐㠜蚤歲聮翩登桂籍仲兮金榜久蜚聲
伯也雲衢方振翼桂兮桂兮德之符豈同凡木空扶疎
炎風苦雨慎封植待作明堂欂與櫨
題南莊圖壽陳孟祥婦翁
碧梧露冷秋將半南極騰輝照晴漢主家壽日集羣真
羽節飈輪來汗漫主人元是南莊仙五畝青桑二頃田
對酒高歌紫芝曲焚香細和白駒篇邇來移住金河曲
烱烱方瞳貎如玉不知遐筭今幾齡但覺添籌已盈屋
翠鳳纔炰白鹿烹當筵小玉鳴銀筝東牀佳客起稱壽
酒酣笑絶縵胡纓披圖却憶南莊好坐見滄溟遶蓬島
何當跨鶴歸去來笑拂扶桑拾瑶草
題張將軍廟(諱飛字翼德廟在保寧)
車騎將軍盖世雄蚤年仗劍從真龍並遊惟許多髯翁
俯視餘子猶沙蟲曹瞞欺天悖且兇欲移漢鼎歸鄴宫
將軍眥裂髮上衝忠憤凛凛摩蒼穹佐佑昭烈剪蒿蓬
威如虓虎氣若虹提戈斬級無怛容萬衆莫敢嬰其鋒
取荆兼益啟漢中重噓炎燼光曨曨剖符遂受徹侯封
帶礪河山誓始終天不祚漢構禍凶變生肘腋殞厥躬
飄然騎箕返大空在帝左右佐化工殄戮癘鬼驅螟螽
嘉陵江上廟宇崇吏民薦享誠且恭鳳笙嗚嗚鼓逢逢
飈車雲馬紛來降斷碑苔蘚何重重誰操巨筆曾南豐
光明俊偉星斗同功名何必上景鐘斯文足表將軍忠
威靈赫赫垂無窮
送金郎中還南京分韻得韡字
君家兄弟何所擬皎如玉樹翹瓊蘤伯兮早拜地官郎
典賦南都政聲美叔也新擢白雲司籍籍清名滿人耳
兩京相望若參商冀北江南幾千里覓句春尋芳草池
看雲晝隱烏皮几伯兮奏最來皇都叔也承迎多樂豈
趍朝紫陌曉聯鑣聽雨寒忩宵共被塤箎迭奏肅以容
不必清商間流徵歡娛未洽又分携戒行曉逐雞聲起
賓朋出祖官道傍金巵㶑灔香浮蟻蘆花飛雪暗長汀
楓葉栖霞映秋水離亭分手正凄然况復秋空雁聲唳
征車轔轔不可留離懷戀戀何時已遥知别後重相思
愁看荆花春韡韡
讀西臺慟哭記(留夢炎葉李俱以宋臣仕元貴顯方鳳吳思齊與謝翺同隱終)
(身不仕)
北風怒撼龍舟覆十萬貔貅葬魚腹廬陵魁輔死燕山
頸血化為原草綠當時門下多俊材鳥散雲消那敢哭
裂冠毁冕彼何人俯首穹廬食讎粟轅門從事抱孤憤
芒屩潛行嚴瀨曲肯隨留葉立新朝甘與方吳卧空谷
遡風直上千仞臺采采溪毛薦寒淥歌殘楚些招不來
蕭瑟寒飈振林木仰天長慟天亦愁山鬼驚啼猿躑躅
冬青樹下頻往還淚眼摩挲望天目鳳逝龍亡王氣消
日暮驚烏止誰屋褰裳幾度濯江潯尚恐塵汙涴吾足
帝曰巫陽汝下招促駕青虬歸玉局鐃歌騎吹世空傳
月表未成竟誰續毅魄雖埋神不沒仙遊想在文山麓
相逢握手共欷歔細論興亡淚如掬浮雲倏忽風中燭
忠義千年有餘馥巋然荒冡釣臺東我欲乘風奠醽醁
題鄭氏齊壽堂分韻得彩字
三神之山渺何在員嶠方壺峙瀛海華堂誰築山之巔
雲氣連蜷浮瑞彩堂中偕老地行仙雙頰如丹雙鬢皠
懿行真為百世師靈宗况出前朝宰平生酷慕王儒仲
偕隱山中知幾載石田烟暖茁瓊芽琪樹春深結珠蕾
祗今遐筭踰七旬合樂張筵慶嘉會㶑灔霞觴玉作流
芳鮮雕爼龍為醢蟠桃花下共稱觴載詠周詩歌壽愷
賢郎元是蟾宫仙剪得春雲供戲綵願祝雙親偕百齡
烱烱方瞳神觀倍丹成不必跨黃班鸞鶴翔空正相待
蘇墨亭
都水主事山陽尹君治徐州洪得蘇文忠公題名於
亂石中其文曰郡守蘇軾山人張天驥詩僧道潜月
中遊君洗滌汙垢識為坡書舁置其視事之所作亭
以覆之翰林學士徐先生題其亭曰蘇墨過而覽者
咸有賦詠焉噫君之於文忠公之遺墨寳愛之如此
則於公之平生風節所向慕者深矣
彭城太守眉山翁雄詞勁節人中龍叩閽連疏詆新法
一麾來此綏疲癃雲龍山人亦超絶每御仙禽遡天末
詩僧况復有參寥耻與貫休較工拙長空月白玉宇秋
扁舟載月谼邊游塵襟蕩滌殆欲盡便疑身世在瀛洲
瓊樓貝闕凉如洗月華倒蘸金尊裏酒酣俯視塵中人
甕盎醯雞飛復止醉磨山骨題姓名金戈寳劍何稜稜
不知埋歿幾百載夜深尚有虹光騰多才水部偏好古
得此方珉谼上土剜苔滌垢識坡書寳愛不啻岐陽鼓
芳亭彩檻深且崇壯夫舁來置其中細觀頓覺心神肅
姿媚豈與黃庭同吳興墨妙委芳草學士新題名更好
千年化鶴倘來歸再與摛詞美莘老
題陰崖舞鳳圖
畫船昨泛湘江曲江上蕭疎森紫玉天邊彩鳳忽飛來
羽毛猶帶湘雲綠陰崖曉霽暖烟消翠蕤飛舞風翛翛
九疑凝黛湘波静林間彷彿聞簫韶黃陵廟前春欲暮
鷓鴣啼斷班班雨好向虞廷覽德輝碧梧菶菶摶桑曙
題霜林孤鷹圖
霜林搖落秋天迥鷙鳥摩空風力勁大鵬却避狡兔愁
老樹無聲萬山静喬柯獨立何雄哉金眸玉爪非凡材
健翮孤騫晴雪落老拳怒攫寒雲開荒城古社多狐鼠
閟翳荆榛嘯烟雨乘秋一掃妖穴空萬里寒霄看高翥
白髮行
我昔年方十六七面如玉盤髮如漆玉河堤上脩褉時
公子王孫皆自失聖朝天子詔興賢詞場早著祖生鞭
杏花園中會羣彦同輩共詫人中仙天官掄材官粉署
晝閱刑書夜縑素誰云勞悴損容顔雙鬢青青祗如故
外臺持憲陟薇垣北臨汳水南閩山奸氓老吏竊相語
使君精悍猶童顔一從仗鉞臨冀北漸覺三莖五莖白
承恩召拜秋官卿猶幸簮中強半黑去年解紱辭清朝
歸來林下自逍遥滿頭一夕垂白雪縱遇春風未易消
少時一覽輒成誦筆底詞源似泉湧于今百過旋遺忘
揮毫不啻千鈞重閒中覽鏡空自悲百歲光陰能幾時
家人進酒強開慰天運如此非人為有形畢竟還銷爍
世上應無不死藥何須懊惱傷心神知命知天且為樂
題南山晚翠圖
姑蘇才子鳳池仙氣吐胸中常浩然能書能詩亦工畫
妙處往往逼輞川不學趙昌畫牡丹金絲粉瓣誇清妍
不學徐熙畫渚蓮絳綃翠幄映漪漣酒酣放筆恣揮寫
崢嶸磥砢天機全墨汁淋漓雲霧濕黛色暝與徂徠連
生平抱負與衆異勁氣凛凛見毫端初疑晴影落屏障
六月颯颯秋飈寒又疑潜蛟在素壁帶得寒濤洒四筵
畢宏韋偃稱好手此圖與之孰後先玄都障子不復見
三絶令人懷鄭虔我昔見松武侯廟龍虎攫拏錦水邊
又嘗見之晉山麓屈鐵交錯森戈鋋歸來對此為動色
摩挲老眼思昔年固知畫者有深意畫中有意誰能言
亭亭有若橋與梓並立雲際擎蒼天異材自合棟清廟
何事老棄荒山巔繁柯亦足備榱桷匠石未遇空連蜷
吾皇聖德邁姚姒將建明堂招俊賢林間樸&KR0554;尚收拾
况此異材忍棄捐我家季方愛此畫不啻弘璧出藍田
寳蔵高閣遺孫子肯數米家書畫船臨風更招杜陵老
和我南山晚翠篇
三臺懷古
長安市中歌布乎關東盟主推本初帝胄﨑嶇西入蜀
孫郎慷慨南吞吳奸閹遺胤最桀黠奮戈頓地地欲裂
黃雲倏起翳長空黯黯炎精竟淪滅輕車勁卒入鄴宫
袁家豚犬走遼東燕姬趙女了無失祗留妲己賜周公
三臺高築漳河曲勢擬未央與天禄璇題翠瓦絢晴霄
傑閣危闌壓王屋身都冀郡帝許昌時來奉帝歸山陽
弱寡欺孤似狐媚私心郤欲擬文王成濟抽戈南闕下
崇基旋已歸司馬繐帷豔骨已成塵至今惟有當年瓦
西陵疑冡何纍纍我來弔古增歔欷欲呼斗酒招文舉
共論曹瞞弱漢時
夀俞進士母
光風吹綠瀛洲草玉樹瓊芝遶庭好北堂清晝壽筵開
青鳥雙飛下蓬島座中阿母西池仙霞光滿面霜滿顛
庭前八子皆秀好就中一子尤稱賢去年對策金鑾殿
黃封曾醉瓊林宴今年謁告歸故鄉正值高堂氣葱蒨
天香兩袖宫袍碧起舞尊前勸雲液但令阿母一開顔
不管烏紗漸欹側宜男花暖春正長鳳翎鵠觜含晴光
願祝慈顔似花好年年此日薦霞觴
題金人出獵圖
陰山寒飈捲晴雪白草蕭蕭凍欲折選徒校獵曉合圍
萬騎蹴冰如蹴鐵狐裘狐帽紫絨絛上凌大磧下深濠
鐵騎咆哮聲震地毛羣無計可潜逃鴐鵝戛戛來何許
一片晴雲蔽天宇海青直上鷙且雄頃刻平蕪洒紅雨
紛飛鵾鸛與鶖鶬雨血風毛墮獵場車徒獻獲大綏下
割鮮野食駝蹄香金輪半墜西山缺鐃管嘲轟向區脱
解鞍縶馬未肯眠笑擊黃獐飲其血白旂忽動鄂諾河
猛士更比金源多柴潭已涸蔡州破狡兔雖肥奈爾何
秋夜搗衣曲
高梧露墮銀牀冷宫漏沉沉夜初永碧落無雲月正中
樓臺滉漾玻璃影輕移芳屣下空庭未拂瑶玷已愴情
玉腕徐揮搗寒素丁東寫出斷腸聲非絲非竹亦非木
碎珮繁鈴斷還續壯如巫峽瀉春濤清似寒溪漱鳴玉
商聲嗚咽徵聲悲散入秋空遠更微公主辭唐嫁回紇
文姬歸漢别焉支乍沉乍振聲尤苦顧影無言淚如雨
嚴陵臺上哭孤臣白傅舟中泣商婦砧聲轉急愁轉深
栖烏驚起啼霜林長風吹入征夫耳應識香閨悵望心
玉杓斜指天將曙停杵凄然倚庭樹却愛蓮塘水不波
雙鴛交頸眠香霧
樂樵隱畫虎
山人采樵慣識虎畫虎於今推獨步吮毫濡墨欲畫時
猛態雄姿宛如覩祗今畫者多擅名往往粉墨肖其形
孰如此圖造神妙顧盼凛凛寒風生原田每每羣豕暴
曷不為我盬其腦黍稷與與歲有收田豕從兹迹如掃
城狐社鼠為民憂為我搏噬無復留村甿稱快共歡笑
雞鶩成羣散不收嗟哉此圖真可愛魑魅逢之應自敗
蕘兒牧子懾餘威藜藿滿山那敢采
題獅子圖
莎溪之域弱水濱金精下降毓怪珍偉哉狻猊産此地
雄姿猛態夐絶倫雙睛睒睒電流赤勁爪銛牙侔劍戟
空山怒吼轟春雷百獸聞之皆辟易饑來不食麋鹿羣
摶犀拉象如孤㹠幾廻饑飲龍門涘積石半露餘波渾
聖皇端拱位皇極月竁冰天皆仰德荒夷得此不敢留
縶以金繩獻京國脩途萬里經流沙羣動懾竄不敢譁
尾端尚帶昆侖霧口角仍含葱嶺霞彤軒文陛麗晴旭
遥望龍顔自馴伏低頭安尾體態閒黃毳蒼髵絢人目
皇威遠被萬國寕長楊靈囿多祥禎獅兮獅兮歛鷙猛
長與騶虞作隊行
題桃源圖
咸陽鹿走羣雄起河北山東多敵壘楚鄉耆舊獨知幾
避地移家阻烟水烟水茫茫别有天塵寰疑是地行仙
誅茅剪棘初為室引水開渠漸種田老翁侵晨放鷄鶩
稚子乘春藝桑竹無刑無賦無追呼淳風自是羲皇俗
兒孫更抱日相親酒食時常會里隣桃花隔斷人間路
不識西風有戰塵漁郎鼔棹來何許競引歸家具雞黍
當時祗記有秦皇此日方知為典午水流花謝路榛蕪
誰把仙源託畫圖雲山有路如可訪便擬辭家往卜居
十樓懷古
黃樓(在徐州)
黃河西來坤軸折濁浪排空天欲裂彭城老稚哀哀啼
自分闔門作魚鼈仁明太守眉山蘇誓以隻手障其衝
指麾徒旅荷畚輂長隄隱起如晴虹波恬浪静民安堵
共喜更生歌且舞九重下詔侈褒嘉拯溺禦災非小補
飛樓高壓城之東張筵會客何雍客後山作銘潁濱賦
筆力直與造化争瓌雄神遊八表知何處贏得穹碑照
今古當年舒李今何如羈鬼啾啾泣烟雨
竹樓(在黃州)
黃岡使君文中虎勁氣英英隘寰宇西清東觀莫容身
又擁朱轓守江渚江雲山雨晝冥冥使君對此若為情
驚濤厭見蛟黿舞老樹愁聞猿狖鳴平生才名冠當世
每吐忠言禆國是哆侈竊笑奸諂排一身南北長如寄
使君知命不解愁竹樓突起江之陬笑呼斗酒酹前哲
風帆沙鳥任沉浮仙遊今在蓬萊島陳迹荒凉凄蔓草
我來不見樓中人自酌寒泉薦蘋藻
燕子樓(在徐州)
彭城城下汳水流弭棹江臯訪燕樓畫簷綉拱杳何許
但見衝烟掠水雙燕愁憶昔南陽張僕射文武兼資擅
聲價隼旟龍節涖名藩赫奕威聲震東夏貞心姱質關
家姬姿容冠世兼能詩明珠買得侍尊爼擊毬張宴常
相隨曲房邃閣歡未足豈料清歌成慟哭從兹但詠栢
舟詩不唱秋娘金縷曲十載樓中只獨眠霜晨月夜淚
㳙㳙却嗟老大潯陽婦忍抱琵琶過别船
黃鶴樓(在武昌)
黃鶴高樓渺煙霧黃鶴飄飄不知處我曾凌風登此樓
但見蒼茫漢陽樹我聞羽士徐佐卿化為黃鶴朝太清
雲衢偶爾中金鏃戛然驚飛入杳冥錦袍仙人昔曾到
醉眼摩挲睨晴昊倚闌招鶴鶴不來槌碎瓊樓委荒草
樓前大别高崔嵬樓下長江滚滚來仲謀孟德今何在
空遺陳迹後人哀我本芙容城裏客謫在塵寰歸未得
月明黃鶴倘來歸便欲乘之遡空碧
岳陽樓(在岳州)
飛樓百尺壓城上坐看長風掀巨浪澄湖周迴八百里
雨態烟姿千萬狀倚闌一眺心茫然三湘七澤來目前
欲呼湘女一鼓瑟更起靈均細問天我懷文正高平老
後樂先憂古今少廟堂密勿能幾時遽遣行邊迹如掃
又懷武穆岳將軍用兵决策如有神樓船剪寇來此地
功成乃不保其身英雄已矣不可問斗酒那能散孤悶
欲乘玄鳳上九嶷還就重華訴忠憤
庾公樓(在九江)
庾樓昔日瞰江渚高棟危闌撼風雨年深傾圯成荒丘
月冷蘆汀啼杜宇庾公瀟洒清談人連輝椒掖秉國均
寡謀輕啟歴陽釁臨難鼠竄私其身寇平尚幸免誅殛
猶秉旌旄鎮南國神州未復邊騎驕擁衆何當剪仇敵
當時參佐殷謝徒嘯詠風月無遠圖樓中開宴揮玉麈
志識僅比牧豬奴九原冥冥不可作雲散太虛水歸壑
廬山飛瀑和雨來似為元規洗餘惡
建國樓(在大梁)
銀槍已降鐵槍死建國樓傾土花紫午溝王氣澹秋烟
始信太原真有子唐家季葉如亂蓬茫碭雲深蛇化龍
初從劇盜旋納欵授節賜名恩寵隆西摧強晉東遷洛
雪滿紇干凍死雀窮兇極惡甚阿瞞况復墻茨恣淫樂
氣盈志足誇成功翬飛傑閣凌蒼穹封丘門外晉王至
阿兒血濺雕楹紅惜哉未按王敦例剖棺戮尸示當世
何人獻諂誤莊宗欲借太阿斬全義
文選樓(在襄陽)
漢江綠遶南雍州敗瓦頽垣江上頭蕘兒牧豎笑相語
云是昭明文選樓昭明好學無與比鬭雞肯效諸王戱
古今作者浩如烟欲選雄渾垂萬世旁搜陶謝曹劉詩
細閱班揚賈馬辭明珠溢目取照乘夷玉在序收懸藜
江蘺沅芷萃靈囿亦有殷彛及周卣誰云小兒強解事
作者藉之傳不朽江陵典籍亦已多七官文字勤搜羅
當時不作選萃計化作飛烟奈爾何
柴潭樓(在汝寧)
金源立國雄且武蹴宋殱遼跨中土豈知中葉漸陵夷
虓闞憑陵有蒙古燕京南遷到汴京花帽不守杏花營
黃河已失哈達死猶欲假息懸瓠城懸瓠頟頟近荆楚
京湖亦有復仇舉長圍已合效魚麗癡心尚恃柴潭固
柴潭樓下碧漪漪上有伏弩下潛螭一朝决之入汝水
螭亡潭涸竟奚為幽蘭軒中苦復苦分取遺骸蔵宋圄
當年忠烈冠華夷惟有忠臣忽斜虎(按忽斜虎應改呼沙呼因韻語故存其舊)
籌邊樓(在西川)
元和相國有賢子仗鉞擁麾鎮西鄙朱甍翠瓦構危樓
徼外聞聲盡風靡樓中粉壁圖江山南樓羌僰西吐蕃
不須聚米著形勢阨塞盡歸指顧間維州向化首來服
凛凛威聲震殊俗可憐相府妬成功執送蕃酋逞殘酷
誰為此策竒章公不恤國是心匪忠馬公反復義利辨
此論未知吾不從雄姿偉略今安在髣髴丹青見風采
忠貞世篤能幾人獨立風前增感慨
題畫虎圖
長林有獸雄且威非熊非兕非狻猊月明一嘯陰風起
羣獸膽破争奔馳平臯曠野閒縱步愁殺山中狐與免
銛牙鈎爪孰敢攖晉國休誇有馮婦松坡隱卧攫噬閒
芻牧莫敢窺其間四望芃芃藜藿茂豈知鷙獸在兹山
雙睛如電良可畏犀象相逢皆喪氣良工畫此向高堂
雞犬遥瞻俱駭避君不見窮邊仗鉞有虎臣匈奴遠遁
無烟塵又不見周廬陛戟有虎旅百辟趨朝敢迴顧壯
哉此獸真軼羣玄章霞彩負竒文莫言鷙猛非所貴蒙
馬猶能破楚軍
海屋添籌圖壽徐進士父母
華月映綺疏長庚耿銀漢高堂匏竹何煌煌云是佳晨
届華誕堂中二老仙者流碧瞳燁燁明清秋不知甲子
今幾百但見海屋頻添籌鳳為膏兮龍為醢錦帳銀屏
爛霞彩綠華起舞飛瓊歌誰道蓬萊隔瀛海諸郎濟濟
玉雪姿盡是天上麒麟兒就中一子稱白眉春風射策
登彤墀子兮孝以忠親兮榮且壽作傳宜紬石室書盛
事從來世稀有
過雞冠隘弔曹將軍
將軍諱友聞舉進士調天水教授會蒙古攻城糾合
義兵拒之始解圍去制置使製大旗書滿身膽以表
之且檄公扼蜀口有功累遷驍衛大將軍已而蒙古
合金人吐蕃回紇之兵五十餘萬入寇將軍與弟友
萬拒戰於此敵死傷無筭血流二十里救兵不至兄
弟俱死於陣全軍盡沒無一降者嗚呼烈哉
曹將軍素虓闞帥閫稱為滿身膽横戈躍馬馬蹄驕赤
霧彌空天氣惨邊塵澒洞鐵山摧青野原頭萬騎來漢
川士女走失魂嬰孺棄擲聲哀哀將軍慷慨髮上指兄弟
同驅誓同死右持龍劍左蛇矛斬刈勁敵如斬豖雞冠
隘口血成河健馬強兵來益多風凄雨急敵氛惡天不
祚宋將奈何喧呼動地地欲裂凍鼓無聲寳刀折綿裘
濕透足難移猶奮空拳誓翦滅虎倒龍顛互啖吞山川
震眩塵霾昏罵聲愈高頭已斷怒氣勃勃如生存君不
見吕家兄弟降異土遺臭至今誰比數將軍死去三百
年赫赫英名照今古
題尹内翰家山圖
南山凌蒼冥北山屹絶壁美人愛山住山中恍似當年
謝安石清溪一帶緣桃花春流滉漾蒸紅霞漁郎到此
驚且喜祗疑誤入仙人家草堂數間蔭喬木知是美人
讀書屋晴峰當戶開秋渠飛瀑縈林潄寒玉一從獻策
來皇都西清東觀恩寵殊長楊不奏子雲賦石室還紬
太史書閒來却憶釣游處桑梓迢迢隔烟霧舊時猿鶴
今何如應怨山人不歸去何人寫此家山圖長林遠岫
春模糊墨雲翻空太陰黑妙筆直與造化俱山腰小徑
僅如髮細看尚恐苔花滑斷崖老樹杳莫窺似聽孤猿
啼夜月蹇予舊住金嶂西别來芳草應凄凄對此新圖
憶丘壑歸心便逐秋鴻飛人生無如歸去好莫使山中
迹如掃何當訪子三顧山共荷長鑱拾瑶草
賦得君馬黃贈錢憲使
君馬黃我馬白君馬紫絲韁我馬黃金勒榕城雨霽炎
埃清聯鑣共出城南陌城南綠陰凉似洗下馬班荆話
疇昔君才卓犖非尋常蚤我金豸承恩光西登岷峨北
太行鷺車所歴飛秋霜閩山千里海為疆帝遣侍臣撫
疲甿青冥空闊孤隼翔當道無復豺與狼往年玉節臨
上杭鼪鼯膽破狡穴荒去年樓船泛東洋支祁帖耳海
若藏才名藉甚范與張薦剡如雲上廟堂詔遷憲使總
臺綱騘馬行行過故鄉到家未詫銀黃好且喜堂中親
未老赤麟為脯玉為漿綵服承歡毋草草交游似我情
最親鸎花同醉曲江春聞君峻擢喜欲舞惜君遠别還
成嚬兩情繾綣何時已且拚一醉綠陰裏驪駒歌罷玉
缾空笑指三山暮烟紫君馬去我馬歸明朝兩地遥相
憶滇雲閩樹同依依
見燕憶兒來鳳
去年燕來時吾兒歡笑牽我衣口誦差池頡頏句婆娑
庭下看雙飛今年燕復至吾兒嗟已逝梁間空聽燕呢
喃不見兒來堂下戲燕兮秋去春復來吾兒一去再不
回沉思弱質今何在芳草寒烟翠作堆草色青更青我
心苦復苦不獨聞猿堪斷腸見燕傷心淚如雨
明妃曲(在瓊州巫陽縣相傳即昭君生長之地)
寧胡閼氏漢宫女為國和親嫁驕虜氊車軋軋向陰山
回首長安淚如雨黃沙白草路漫漫蕭瑟驚飈徹骨寒
萬縷幽懷共誰語鵾絃彈罷淚闌干身輕豈不如飛燕
十年不覩君王面姿態未必慙子夫更衣不得承歡娛
妾命薄妾自嗟承恩元不在絶色辜負春風滿面花寄
聲良娣與昭儀莫惜黃金賄畫師昭陽隆寵繫圖繪冠
世姿容誰得知
題泉州福寧道歲寒三友
淇園此君最瀟洒孤高不是悠悠者同心况有五大夫
鐵榦銅柯異檉檟羅浮仙子亦清真縞袂珠冠不涴塵
相逢共結歲寒友肯同羣卉競芳春莫學隋堤柳搖颺
春風能幾久莫學董澤蒲弱質迎秋半已枯炎風苦雨
慎相保過眼浮榮奚足道他日棟明堂奏清廟帝鼐和
羹風味好共持貞潔應時需不負生平冰雪操
讀余玠遺愛碑
蒙古入蜀殺戮幾無噍類余玠以龍圖學士帥蜀據
險築城蒐兵養士通商勸農蜀人始有生意時宰信
偏禆之譖嗾臺諫論其罪召還竟以憂憤卒其卒也
蜀人哀之如悲親戚玠死未幾而蒙古長驅取宋矣
眉山黃大有作玠遺愛碑具載蜀受禍之慘與玠再
造之功視宋史尤詳予讀而悲之賦短歌以識其事
嗟夫士君子懷忠死節而困於讒口者多矣豈獨玠
哉
北風蕭蕭戰血腥殺氣晝壓蠶叢城將軍俯首送降表
况敢仰視攖其兵龍圖學士奮戈起隻手欲障横流水
冉家兄弟亦英雄獻策魚山築高壘連雲戰格控黔中
鐵馬金戈氣勢雄北兵睥睨不敢近兩川再造伊誰功
青蠅紛飛點白璧臺諫承風競彈擊指忠為逆逆為忠
志士含冤氣填臆萬里長城忽自摧蜀中士女空悲哀
敵騎從此蹂吳甸金闕瓊樓起戰埃招賢亭館今安在
尚有殘碑紀遺愛欲持杯酒酹忠魂彷彿雲間見麾盖
君不見馬伏波蠻兵未破謗已多又不見岳武穆中原
未復家已覆功名自昔保全難鳥盡弓藏世共嘆江頭
廢壘苔花紫千載英雄掩淚看
戲綵圖
雪花繽紛墮雲端銀燭飛光消嫰寒華堂簫鼓慶初度
仙軿縹緲來青鸞九十慈幃七十子此樂人間能有幾
子兮有子孫有孫玉樹瓊芝紛旖旎曾孫調錦瑟玄孫
進瑶觴阿兒種種髮如雪斑衣起舞何蹡蹡一門慈孝
誰能並况復詩書流澤盛天公剪水作瓊花散作華筵
表祥慶綵衣舞兮日正長龐眉一笑回春陽蟠桃千歲
正堪摘碧實纍纍清露香綵衣舞兮日將暮兒心一喜
還一懼安得長繩萬丈餘繫彼金烏莫飛去
十禽言
行不得也哥哥山有貙虎水有蛟鼉銛牙利爪競塞路
仗劒欲往誰敢過勸君歸來且高卧苦竹岡頭安樂多
不如歸去人生多被功名誤宦成名遂能知足自昔惟
推疏太傅萊公再相老不歸可憐遠謫崖州戶
蘄州鬼讜論從來多逆耳有言逆耳奈若何罷官遠竄
南荒死當時諛佞非不多端笏朝堂相天子
脱布袴杼軸已空那得布舊袴綻裂願脱之新袴家貧
誰與做剥膚椎髓何紛然循吏今無廉叔度
婆餅焦不逢樂歲逢玄枵囷倉久空兒索餅啼饑滿屋
聲嘵嘵馬糞火中且煨麵敢望當年煉火燒
提壺蘆相携共向黃公罏竹葉青兮秋露白問君所嗜
為君沽一杯一曲莫辭醉重來愁聽笛聲孤
泥滑滑積雨初晴天又雪泥深路滑雪更寒兩足凌兢
盡流血可憐馬上誰家郎醉擁貂裘却嫌熱
割茆過荒今年饑歉不可當割得茆來何所用賣與巨
室换餱糧只愁野燒茆又盡兒啼妻泣淚浪浪
得過且過知幾安分終無禍風和莫詫文羽鮮雪冷休
慚氄毛堕故侯還賣青門瓜相君曾向牛衣卧
婆婆繅絲繅得五采光陸離織成山龍與藻火獻諸紫
禁供朝衣祀汾封岱總宜服不須山繭貢莱夷
松坡為奉新胡處士賦
君不見彭澤門前五株柳搖曳春光能幾久又不見武
陵溪邊千樹桃落紅凌亂泛寒濤君家住在楚江曲五
畝芳園數椽屋園中不種柳與桃千箇長松伴幽獨大
枝夭矯凌蒼冥小枝裊娜當簷楹月明恍見蛟龍鬭風
起如聞鸞鳳鳴炎埃不到清如洗良朋對奕松陰裏樵
人偶見苦不識却疑便是園與綺斸苓為餌花為酒不
須辟榖求延壽高風瀟洒夐出塵彭澤武陵曾有否我
亦生平最愛松夢魂長遶徂徠峰煩君預掃松間石遲
我來訪彈絲桐
三香圖為白黃門昂賦
蕊宫三仙姝貞姿競芳潔何年謫降來塵寰化作三花
總清絶一在落伽峰珠珮瑶環冰雪容一在羅浮下縞
袂霓裳光照夜凌波仙子竒更竒水沉為骨冰為肌皦
然並立風埃表回看紅紫俱堪嗤前身同住仙宫裏故
向人間叙晜季素質元因一氣鍾清芬肯與羣葩比江
州司馬遺澤長嶷然三子如三香娟娟叔季儒林秀長
公况是黃門郎我願三子崇令德留取芳聲垂簡册西
蜀由來重二蘇晉陵行見推三白
金嶂山歌
巍乎金嶂之為山也披霄聳漢吾不知其高但見羣山
俱在履舄下拱揖拜頫若兒曹或如萬馬競馳驟又若
長風捲海驅波濤金精峙其南軍山聳其北層崖秀巘
高入雲正與兹山勢相敵銀江滔滔遶其趾深涵清兮
淺沸白金鱗頳尾日游揚或乘風雷變化生羽翼寒潭
窅窅深莫測下有虬龍卧澄碧歲旱村翁事禱雨油然
雲興霈甘澤長松不知幾百年黛色蓊鬱蔵雲烟玄猿
蒼鹿游其下鵾鸛鶖鶬羽其巔綠陰滿地凉似水我欲
高卧消煩悁山椒祠宇壯且麗云是炎漢之高帝長陵
原廟在關中神遊詎肯來兹地琳宫碧殿何渠渠乃是
釋老之所居相與談空寂講玄虛變幻百出誘羣愚函
香剪紙日奔趨石橋夭矯蒼苔滑上有石臺臨木末山
頭瀑布非練光疑是陰崖未消千古雪東村匝埠多人
家平原百里皆桑麻民風醇樸無紛華朝耕暮詠為生
涯嵩邙瀍榖差可擬王官杜曲未足誇紫芝赤箭香旖
旎雲暖羅生碧巖底采之自足制頽齡何用瓊漿和石
髓嗟予老病久懸車愛此名山擬卜居何用遂良圖結
茆三五間種樹千百株看山晨拄笏篝燈夜讀書松風
瑟瑟似笙竽漱滌塵思半點無雖非午橋莊庶幾南陽
廬惜哉此志未能遂悵望雲山增鬱紆
榮壽歌為安陽劉宗瀾賦
劉郎卓犖龍頭客蚤向彤庭獻三策白雲司裏久蜚聲
寵及雙親何舄奕往年初拜郎官封寳敕龍光貫采虹
今春又錫大夫誥玳首金葩絢晴昊阿翁烏帽錦為衣
阿母珠冠光陸離顔如渥丹鬢如雪榮壽兼全世所稀
黃花爛漫秋空杳繡幕低垂綺忩曉雕盤錯落壽筵開
恍似羣仙宴蓬島最憐膝下好兒郎瑜珥瑶環雲錦裳
酒酣蹌踉紛拜舞左持麟脯右瓊漿賓筵佳客盡珠履
笑語怡怡歡未已纖歌聲遏鄴臺雲洞簫吹沸漳河水
漳河水長㴞㴞願言榮壽亦如此笑摘西池千歲桃
椒邱文集卷二十三
