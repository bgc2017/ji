椒邱文集卷十二
明何喬新撰
序
金壇段氏族譜序
金壇段君敏繇進士出宰新城嘗念其家譜遺軼無以
昭示來世乃因其叔父舒所錄先世圖譜遺文纂次成
書先以系圖次以家傳又次以先世遺文與凡儒碩詩
文為段氏作者既成委予族子棪求序其首簡按段氏
有二族其一以官氏周禮所謂鳬㮚段桃是也其一以
王父名為氏春秋傳所謂共叔段是也金壇之段未知
孰所本其先世家汴梁完顔氏蹂宋有百三公者渡江
而南始家京口二子一居丹陽一居金壇日益蕃昌自
百三公至縣宰君十有一世矣今觀其譜斷自始遷之
祖者詳其所可知也汴梁之族不錄者闕其所不可考
也旁支承繼必著其所出者不敢忘天姓之親也先世
善行必紀其實者不敢誣其祖也辨昭穆之戚疏叙傳
承之久近甚得古人作譜慎重之意可謂賢己予嘗考
淳安汪氏之譜以魯侯為祖番陽吳氏之譜以季札為
祖而承傳卒葬具焉皆自以為博矣然予竊疑之數千
年間或盛或衰或絶或續安知不有拜汾陽之墓者乎
安知不有冐稱東坡出子者乎則其詳也乃所以為偽
也段氏之譜於有徵者不敢遺無徵者不敢紀其賢於
彼遠矣段氏自百三公以來世業醫而本於儒其利澤
及人者博且深矣而縣宰君以文學發身政聲赫然方
將躋華陟要以顯其親以光斯譜予未髦尚及見之
晉江莊氏族譜序
陸川縣令晉江莊概世平捧其家譜詣予請曰兹譜先
君僉憲所作而槩增續之者也惟吾莊氏之先居光之
固始唐龍啟中從王潮入閩始家泉之永春歴九世至
諱夏者起家進士以文學風操為名法從累官兵部侍
郎兼焕章閣待制賜第泉城卒贈少師今家晉江者皆
少師之雲仍也自入閩至於今凡十有九世舊有譜名
蕃衍記薦經兵燹散軼先君始因蕃衍遺稿旁採先世
碑誌以成茲譜世經人緯倣史氏之年表而家譜復完
先君殁垂四十年族之生者卒者仕者隱者日夥矣不
可以不錄故槩增而續之附以先世之遺事以及名公
之文章總若干卷敢求先生叙之以示我後之人予考
姓氏書莊氏有二皆以諡氏者也其一魯莊公之後青
兖之間多祖之其一楚莊王之後江漢之間多祖之晉
江之莊或出於魯抑出於楚盖不可考矣然魯之姓姬
其先出自帝嚳楚之姓芊其先出自顓頊是二姓者又
皆出於軒轅氏其源未嘗不同也莊氏自光入閩至少
師始大著少師三子皆以宧業聞延及曾玄典郡縣位
侍從者累累有焉入國朝有曰謙材者舉進士為山西
參議曰巽者戶科給事中曰亶者兵科給事中曰敏者
亦舉進士為雷州太守曰琛者僉廣西按察司事即槩
之父也簪纓蟬聯若此其盛非少師之遺澤耶嗟夫譜
之作所以志吾先祖所自出孝子仁人所慎也世之作
譜者予竊惑焉或非其祖而冐之或恥其先之微而棄
之可謂孝且仁乎今觀莊氏之譜斷自所可知近者詳
之遠者略之不可考者闕之不敢冐而亦不敢棄也真
孝子仁人之心哉繼自今莊氏子孫以學植身以禮正
家以孝奉先以仁睦族以紹少師之休光而益衍其慶
斯可謂賢矣不然學則不勤德則不競以至沒世無聞
焉豈不有愧於前聞人哉廼序以告為少師之後者
安沙游氏族譜序
福建按察副使豐城游君取其家譜重修之凡若干卷
先之圖以表其世系次之譜以紀其行實而歴朝之誥
勅暨名卿峻儒之詞章附焉間屬予序之且曰游姬姓
也而我游氏則鄢姓也姬之别子國於鄭其小宗曰游
吉者以王父字為氏子孫世保其姓不墜焉南唐時有
仕至尚書者始家吉州之蛇壠四傳至諱大托者徙崇
仁之藍陂又八世至諱宰均者復徙豐城之安沙又五
世為子美子輝子美之子曰覃恩府君子輝之子曰朝
奉府君朝奉實鄢氏子唐湖南節度使燧武十五世孫
少從其姑鞠於游遂為游氏後入國朝以來若富州司
訓惟善則覃恩之後姬姓之游也若吾與應山教諭邦
貞壽光司訓弼進士理則朝奉之後鄢姓之游也今吾
欲仍游氏歟念水木本源之義於心有未安欲復鄢姓
歟則先世已隸戎籍於法有不可姑於朝奉之譜著其
所自出以見吾宗為鄢姓之游而别於姬姓之游可乎
不可乎予曰可夫萬姓之繁其始一本耳邃古之時若
風若姜若姬若嬴其初兄弟也兄弟之身其初一人也
一人之身其初一氣也果孰親孰疎孰同孰異耶先王
因生賜姓所以别生類慎婚姻崇本始使人知親親尊
尊之道焉耳親親仁也尊尊義也厥初生民安知姬之
與鄢不出於一家不同乎一氣耶惟眀其所自出而不
附會焉仁義之道在是矣矧游以氏見於春秋之世者
已非一姓其在周者則游孫伯之後也其在晉者則桓
莊之族也其在宋者則公子游之後也與姬之游鄢之
游盖五矣亦何患於同邪憲副君因其姓之同而推
其本之異豈非仁之至義之盡而得親親尊尊之道者
乎雖然所貴乎世家者非能言其祖之謂能踐修厥猷
之謂也游氏之先代有達人而憲副君又以博學清操
有聲於時為之子孫者尚其祗遹乃祖仕而登朝也秉
忠貞之節隱而家食也脩廉慎之行斯不忝其先矣詩
曰無忝爾祖聿脩厥德游氏子孫念之哉
廬陵吟溪陳氏族譜序
予友秋官郎中廬陵陳君時莊出其所脩家譜属予序
按譜陳本舜後其先胡公滿以神眀之胄國於陳為楚
所滅其子孫遂以國氏宋初有諱松貞者為廬陵教授
因家城北之吟溪而廬陵有陳實始於兹傳數世至諱
世榮者登進士第卒官宣教郎而其子元伯尚宋宗室
女其雲仍日蕃其衣冠日盛而陳遂為廬陵望族國初
有諱灌者佐太祖高皇帝定天下累官宣城太守宏謨
駿烈國史紀焉宣城嘗病其家譜散軼欲脩輯之未就
而歿宣德癸丑其子致廣始考其可徵者倣眉山譜例
為流慶圖而先世之遺文軼事附焉迨今三十餘年其
族舄奕繁衍不可勝紀時莊致廣從孫也復取舊譜而
增脩之自七世以上則仍其舊不敢輙有損益八世以
下則詳考而具錄焉名卿偉人之詩文為陳氏作者各
以類附錄於後總題之日廬陵陳氏續脩族譜夫族譜
之作明吾之所自出也故君子慎之果吾所自出歟雖
賤且惡焉不敢遺也遺之則黜其祖是不孝也非吾所
自出歟雖貴且賢焉不敢冐也冐之則罔其祖亦不孝
也然杜正倫世出本微而求合於城南諸杜則罔其祖
矣近世吳興秦氏耻檜之奸而諱稱其子孫則黜其祖
矣嗚呼古之譜其族也明之後之譜其族也亂之苟譜
之而以亂之也曷若不譜之為愈哉今觀陳氏之譜斷
自其所可知而其不可考者缺焉斤斤焉尊祖睦族之
意是固孝子之用心也時莊以明經登第其為司法勤
慎而文寖寖乎躋華登峻以亢其宗以昭其祖以光啟
其後盖有日矣昔唐宰相世系表以貴傳廬陵歐陽氏
族譜以賢傳斯譜也安知不以時莊之貴且賢而盛傳
歟
吉水王氏族譜序
山西按察副使王公充獻出其所脩族譜屬予序之且
曰吾王氏系出琅琊琅琊之王顯於江左彯華纓鳴佩
玉者纍世不絶宋紹聖間有諱恕者繇進士擢江西節
度推官始遷於臨江之新淦推官之子諱琛又自新淦
遷於吉水之五嘉塘實吾吉水始祖也子孫蕃衍或出
典藩憲或入宧臺省為邑之著族不有譜以紀之何以
昭吾先世而示吾子孫哉又曰吾宗人家吉水者數千
指其初一本也源流而末益分於是乎有朞功之屬焉
有緦麻之屬焉有袒免無服之屬焉世之薄者於其疏
屬相眎如途人繇無譜以稽之也使有譜焉等而上之
則出於一本旁而推之則分為羣支雖百世之遠而祖
考不忘宗族不散尊祖敬宗之心將油然而興矣此吾
譜之所以脩也子幸為我序之予惟族譜之作所以推
其本聯其支而尊尊親親之道存焉世之譜其族者盖
多有之然誕者上推古昔以為博夸者旁援它族以為
榮不幾於誣其祖乎今王氏之譜據其所可知而不失
之誕缺其不可考而不失之夸推其祖之所自出有尊
尊之義焉詳其族之所繇分有親親之義焉真得古人
作譜之法矣雖然所貴乎世家子孫者非譜其族之為
難而克紹其先之為貴王氏之先代有達者若太保祥
若司徒導皆琅琊之望也為之子孫者廸厥德踐厥猷
以亢厥宗斯有光是譜矣充獻出佐外臺而其從弟充
實為南臺御史皆焯焯有賢聲顯庸有日矣然則繼太
保司徒之烈而垂子孫無疆之休以光是譜者非充獻
兄弟而誰歟詩曰無念爾祖聿脩厥德充獻兄弟念之
哉
南豐曾氏族譜序
南豐曾君仲質捧其宗譜詣予請為之序予謝曰子之
先世以道德文章名天下天下推為名族與漢之華陰
楊氏唐之河東柳氏並稱宗譜必得名世者序之不腆
之文不足以辱子仲質曰吾先世道德文章寂寥久矣
所以請於先生者願得一言告吾之子孫以祗遹前休
耳敢固請予廼受其譜而閱之首譜序得姓之由著矣
次家訓正家之道嚴矣又次之宗圖世系昭矣又次之
家傳世德詳矣附以前代與當世名賢之文所以光昭
世美者備矣予作而嘆曰懿哉曾氏之文獻萃於此矣
吾旴大家世族不為不多一再傳之後子孫雖碩且茂
而文獻己不足徵此正文定公所謂嚚子憸孫也求如
曾氏之文獻彬彬者一何鮮哉予為邑庠生時嘗識仲
質之先君子汝愚今歸老於家又識仲質其父子之行
已渾然端且厚不失其世守閱其譜又知其子孫之茂
且賢信乎其為名族而無愧於華陰之楊河東之柳也
雖然所貴乎名家之有譜諜者非惟使子孫知其源流
所自而已正欲其知祖宗之德業而趾美承休焉曾氏
之先郕國公以道德鳴於周而莱蕪實啟之文定公以
文章鳴於宋而文昭實和之其立德立言皆所謂不朽
者也聞其風者咸思則而效之况其子孫也哉曾氏之
子孫尚思祗遹前休仕則推乃祖之道於用使膏澤洽
於民居則體乃祖之道於躬使德業薰於鄉斯不沗名
賢之裔胄矣嗚呼曾氏子孫尚勉之哉
瑞安鍾氏族譜序
福建參政瑞安鍾君景清示予以所脩族譜俾序之按
譜鍾氏本微子之後春秋時宗伯之子州黎自晉奔楚
仕至太宰食采鍾離子孫因以邑為氏漢有鍾皓魏有
鍾繇唐有鍾紹京皆以德業光於簡册唐之季葉有諱
慶禮者仕湖南馬氏始居霅川其孫成德又自霅川遷
温之瑞安又十有四世至諱源府君實參政君之八世
祖也今譜斷自府君為始詳其所可知也自府君以上
略而不錄缺其不可考也首之譜例明作譜之法也次
之系圖著承傳之序也又次之世譜紀行實之詳也亢
宗鳩族必有規範故家規次之禔身正家必有儀榘故
家儀次之附以列聖之誥勑昭天寵也繼以名賢之碑
誌表卓行也其立例嚴其考據精真得古人作譜之良
法矣嗟夫人本乎祖猶木之本乎根水之本乎源也世
之昧於一本之義者往往妄附於名賢華胄以為光耀
殊不知自陷於二本矣松栢蒼寒而綴芙蓉於其顛君
子固識其非類流水東入於河雖淆而為一其清濁固
自可辨也人於其祖而可以二本乎二本者亦何益之
有哉故歐陽子之譜其族中間失其世次者再蘇老泉
之譜其族由一世之上失其次以二子之學識絶人猶
且缺所不知而不敢誣其祖也如此而况於他人乎若
參政君兹譜盖深明一本之義而得歐蘇之遺意矣抑
予聞之根之盛者其末茂源之深者其流遠鍾氏之先
其根源茂且深矣而參政君起家進士為朝名郎為省
膚使政聲焯焯有聞於時予知承休篤烈以紹相國之
家聲以復鍾離之封邑者必參政君也傳曰公侯子孫
必復其始予於君有望焉
南昌梓溪劉氏族譜序
南昌梓溪劉氏自始遷迄於今以文獻臨一鄉者盖餘
三百年矣其先本陶唐氏之裔至漢光有天下其别子
荆胙土廣陵子孫因家焉荆之七世孫瑯琊内史會始
徙丹陽會之四世孫隱人又徙晉陵隱人之曾孫冕為
睦州刺史又家於睦冕之九世孫奭避廣平之亂又自
睦徙信之玉山奭之十世孫從禮侍父允廸宧遊江右
愛梓溪民俗淳厚乃卜居焉子孫舄奕繁衍遂為望族
從禮之七世孫孟堅嘗譜其族其後屢脩之至十一世
孫福建按察司僉事子肅字敬之者與宗子子來復參
考玉山諸譜而增脩焉其立例甚嚴其考覈甚精自允
迪而上推本於陶唐氏系序不紊遡流而源也自從禮
而下或居或徙備錄無遺由本而支也名諱字行各從
其類所以辨昭穆也生卒娶葬具著於譜所以紀終始
也附以誥勑之詞昭寵貺也次以碑銘表碣之文表善
行也其尊祖睦族之心藹然見於斯譜矣敬之將刻板
以傳徵序於予嗟夫宗法之廢久矣能言其祖郯子所
以見稱數典而忘其祖籍父所以無後也在春秋時且
然况於後世乎敬之兄弟生於宗法既廢譜諜失官之
後乃能推本其祖至於百世之遠而其所譜又斷自始
遷之祖而致詳焉是盖賢於籍父而郯子不得專美於
昔矣雖然所貴乎文獻故家者非世禄之謂也世德之
謂也夫保姓受氏以守宗祊是之謂世禄迪德象賢克
念厥紹是之謂世德劉氏神明之胄其明德遠矣為之
子孫者祗厥身服厥訓順厥則以成乃顯德以宣乃令
聞以纂乃前休兹可謂世濟厥美而無忝於文獻故家
者矣豈真世禄而已哉詩曰貽厥孫謀劉氏之先善於
貽謀矣又曰繩其祖武予有望其後人焉劉氏之子若
孫尚勖之哉
臨川洪氏族譜序
臨川洪生球捧其家譜一鉅冊托予外孫揭瑀持詣予
請為之序予展而閱之則知球乃宋忠宣公皓之裔也
予因嘆曰忠宣公父子在宋以文章節義著聲於時南
度已後第一流人物也始予觀球以經學教訓吾鄉俊
秀學與行端且厚吾固疑其有所本也及得譜然後益
信其有本非忠宣公能有是子孫乎乃為之序曰忠宣
公當靖康之變出萬死一生之計使萬里外強悍侵陵
之敵歷十五年南北通好然後放回其臣有慮其知國
虛實為後患者遣騎追之及於淮而公與同歸者張邵
等已在舟中追騎相顧無可奈何及入見高宗慰之曰
蘇武不能過也命宰相與直閣之職而公數稱張浚之
賢忤秦檜意遂閣詔命出領鄉郡尋又貶嶺南檜死而
後得歸朝其外厄於強敵内厄於奸臣艱難險阻靡不
並嘗而公始終一節不以死生禍福累其心然公生八
子曰适曰遵曰邁皆以博學宏辭進其後适與遵皆致
大用而邁亦僉書樞密院事豈非忠義之報乎忠宣公
始居鄱陽其後遷新安而忠宣公之弟昢為臨川司戶
者遂家臨川今球之宗是也予嘗論之為宋使金者公
與宇文虛中也虛中露才現竒遂為金人所用而喪其
守公則不然韓昉欲易其官爵以死拒之不從尼雅滿廹
之事劉豫以死拒之不從烏珠訪以伐宋之策拒之不
應其濱於死者屢矣然終免於死宇文虛中受金人之
寵最多聚其族而居之然其後少為牴牾全家死於烈
熖子孫無噍類焉孝宗極力訪求僅得其族人紹宗命
之以官俾嗣其後而公之歸也諸子相繼登兩府而遷
他郡者子孫亦皆繩繩不絶宧業昭著於時忠義之報
天道故不爽也詩曰毋念爾祖聿脩厥德球之子孫尚
修其德哉傳曰公侯子孫必復其始忠宣以下爵位顯
矣有封魏國公者封秦國公者球與其諸子孫尚思所
以復之哉予先祖文定公與忠宣公仕同朝又嘗同時
固有世舊之好也遂書此以為序以為洪氏勉
壽孫母太淑人詩序
成化十有七年夏四月上命都察院右副都御史孫公
伯大自大同移鎮河南公將赴鎮道過晉陽謂予曰洪
生五歲而喪所恃所以保抱擕持訓誡教督俾克有立
者繄吾繼母之恩及洪登進士第擢夏官郎先皇帝推
恩所自封先君兵部郎中贈先妣王及封繼母劉俱宜
人錫之勑命以寵嘉之今天子嗣位洪出佐汳藩尋遷
布政使三轉而都内臺顧吾菲薄何足以膺之實祖考
先妣之遺庥而繼母之教也念祖考先妣不可見矣繼
母在堂亦已老矣廼懇請於朝以假寵於存歿於是吾
祖考獲贈官階與洪同而先妣加贈淑人繼母進封太
淑人今吾母年登七十而命書適下十月六日則說悦
之辰也大夫君子喜吾母壽且榮相率賦詩遺吾以致
頌禱之意方欲抗章歸省以展獻夀之禮而又有移鎮
之命不敢顧其私將遣吾兒楷持諸君子之詩歸夀吾
母子其序之俾吾兒誦之以侑壽觴庶幾一解其顔也
予嘆曰盛哉孫氏慈孝萃於一門矣世之為子者鮮克
盡孝於繼母而為母者亦鮮克盡愛於前妻之子薛宣
以明經致位宰相而事繼母孝養有缺君子譏之王祥
事繼母朱以孝聞而朱遇祥不以道君子深憾焉太淑
人愛都憲公不啻如己出而都憲公孝養誠篤不啻如
己所自出慈孝之風盖前古所鮮者玳首金葩光被天
寵鳳冠霞帔燁其在躬天所以昭賢淑也予想斯辰也
宗姻畢來絲竹迭奏里婦喟然歆豔曰吾所以教子者
盍如太淑人乎凡為人子者亦將感奮曰吾所以持其
身而孝其親者盍如都憲公乎是豈一家之慶哉予與
公同登進士同官大梁兹又同官憲臺視公猶兄視太
淑人猶母也顧縻禄於兹不獲捧觴上夀以罄同一人
子之情廼為之序以寓予意焉
慶長史程公七十序
韓府長史新安程公孔著生於洪武己夘四月廿日迨
今成化戊子年登七十而公之配宜人齊氏先公三年
生至是七十又三矣其子地官郎中用元喜其父母壽
且康也前期求詞林諸公詩歌寓歸以為壽既又念二
親具慶而不獲躬帥婦若子捧觴上夀悵然者彌日於
是秋官主事謝君德澤暨凡與用元好者相謂曰吾曹
與用元或生同鄉或舉同年或仕同官視公猶父也視
宜人猶母也公與宜人壽考龢豫吾曹與有慶焉非獨
用元之慶而已繫官於朝不獲升堂拜慶豈獨用元悵
然哉廼吾曹亦有慊然者盍為文詞以道頌禱之意因
用元致之以為公繁祉之祝可乎衆皆以為宜而属筆
於予惟程氏新安之世家也自忠壯公著勛烈於梁垂
光錫祚久而彌昌歴唐宋以迄今兹外典方州内贊鈞
樞者代有其人公惠龢允肅克紹前休以儒學起家為
任邱教諭循循善誘學者歸心焉兩相親藩惟忠義是
迪惟謩訓是陳用是甚見親禮年甫六十謝事而歸優
游桑梓以子恩光被命書進階朝列大夫而宜人亦被
龍章之寵錦衣珠翟輝映里閭子五人諸孫十餘人蔚
然梧竹之並秀韡然芝蘭之聯芳也洪範所列皇極之
福公盖兼之矣南山有臺之詩曰樂只君子遐不眉壽
又曰樂只君子德音是茂說者謂德為壽之本而壽廼
德之效也公之享此繁祉者非本於惠龢允肅之德歟
是可頌已予亦與用元同年者也故為詩遺之初度之
辰良朋蒞止俾未冠者歌之以侑壽觴亦庶幾南山有
臺之遺意也其詩曰嶻彼黃山有菀厥靈鍾于君子維
時之英維此君子忠壯之胄慶源孔濬延畀爾後廼秉
教鐸于彼任邱青衿濟濟來歌來遊來游伊何式觀我
德爰及邦人㒺不是則維皇有命俾相賢藩左右諷議
諤諤讜言旅力方剛歲月未邁休老于家其樂洩洩嫓
德維媛命服斯皇嗣德維子䓗&KR0008;有瑲何誕之月維此
孟夏宗戚具來式燕且譽考鼓逄逄笑言雍雍小大稽
首祝壽於公清酒維湑酌言獻之祝公多祉俾耄而期
相彼蓼蕭零露孔厚矧兹君子胡不遐夀於皇上帝作
善降祥委祉于公奕世其昌
慶義民黃君愈敬六十序
予為童子時侍先冡宰之側先公每稱鄉先生陳伯賢
揭敬文之賢且曰惜汝不及見之不獲考德而問業也
又曰吾鄉之俗將日漓矣吾見其兆矣然後生可畏安
知無伯賢敬文其人可以表俗者邪汝宜擇而從之可
也喬新謹識之退而求其人得富而好禮者數君子焉
每敬而慕之且嘗見諸文字以為鄉里勸白水黃君愈
敬予所敬慕者之一也愈敬輕財急義如古燕趙之節
士好遊佳山水如晉宋之名流讀書賦詩以自樂如宋
之陸務觀居鄉恂恂不敢以富貴加於人又有萬石君
之風予私以為伯賢敬文不可作矣賢如愈敬者其殆
庶幾乎自予出仕於朝不至鄉里者幾二十年成化癸
巳予遷河南憲使便道歸省先壠訪平日所敬慕者僅
存一二焉而吾鄉之俗益衰儒家之子或去而服技藝
矣力田敦樸之世或變而競淫侈矣以健訟為智而敬
譲之行微矣以豪敓為能而廉耻之節喪矣骨肉競錐
刀而孝友之風薄矣當是時而愈敬所存所行獨不遷
於俗表然為一鄉之望譬之蕭艾芁芁而覩芝蘭之旖
旎蓊茸欣植而瞻松栢之蒼寒也予乃喟然嘆曰先公
之言於是驗矣予雖不復見伯賢敬文而從之游得見
如愈敬者亦何其幸也是歲九月廿五日乃愈敬懸弧
之辰婣戚將合醵壽之曾君唯學先期請予言為壽筵
之祝嗟夫予之言豈足為君重哉而予之行急不獲采
金嶂之芝酌銀溪之泚以為君壽乃舉觴而遥祝之曰
吾鄉之俗漓矣安得如君者數十人以挽漓而復淳乎
又祝曰使君壽臻耄期為鄉大耋安知其無感而遷善
者邪遂書之俾諸君持侑壽觴
慶黃君愈明五十序
予友黃君愈明世家廣昌銀溪之上其先君子希古以
貲雄一邑盖如古之宛孔蜀卓等然富而好禮進子姓
於學故愈明兄弟皆雅飭温裕無侈太之習焉予年十
五六時愈明以故人子謁於先大夫退即書室與予講
業時予雖少已知敬愛之矣後數年愈明與予補邑庠
弟子員遂與同舍以學其出入必偕相得甚懽又十有
餘年為成化乙酉再會於京師則愈明年已五十而予
亦三十餘矣始見愈明也其風度秀美論說偉辯譬諸
甘泉之芝榮光燁然雖不識者亦知其為瑞世之物矣
及與同舍其年益壯其學益充譬諸碧梧翠竹翹然蓊
蔚之中其勢盖將聳壑而昂霄矣及聚首於京則愈明
涉世益深立志益卓譬諸岨&KR3764;之松風雪凌厲之餘龍
虎躩拏不可得而狎翫矣盖予於愈明屢見如屢不同
如此非所謂進德不勌者邪是秋愈明以上舍生擢蜀
之灌縣宰甫閱月適其初度之辰朝之薦紳知愈明者
喜其榮且壽也相率載酒肴以慶之且属予言以為愈
明壽予惟孔子曰仁者壽傳又曰人有壽而後能饗諸
福然則壽者福之首而仁者壽之本也愈明承先世之
慶澤忠厚以始其本詩禮以濬其源其德與其年俱進
謂之仁者非邪今受天子命為宰於錦江玉壘之間上
應列宿下子群甿立條教以宣惠澤則仁之施益廣予
知其繇艾而耄期繇令而公卿盖猶泉涌而木升也昔
之語賢宰令者或飛鳬於天際或養鷄於雲中此皆荒
誕而不足信若愈明之仁而壽以膺多祉盖理之可必
者何必采青城之芝餌巴穴之丹尋金馬碧鷄之神而
後能延年益壽也哉遂序以慶之
慶周母太宜人壽七十詩序
成化八年夏五月秋官郎中廣信周君宗用奉詔慮囚
於閩予實同事焉宗用周旋八郡以洗冤澤民為己責
凡有疑必讞有冤必辨小大之獄必以情所全活者百
有餘人事竣將致命於上間謂予曰是行也吾有二喜
吾祇若明命宣風遐裔用宏聖天子好生之德一喜也
吾母太宜人年登七十歲十二月十有一日實維誕辰
吾得便道過家奉觴上壽二喜也予以為何如予嘆曰
忠孝不兩全也久矣今子是行忠孝之道兼盡焉夫明
清庶獄以推欽恤之仁可不謂忠乎升堂拜慶以致晨
昏之歡可不謂孝乎是誠可喜也已乃告凡與宗用同
年者又告凡與宗用同鄉者又告凡與宗用舊且親者
亦皆欣然為宗用喜相率賦詩贈之俾被之絃歌以侑
壽觴僉謂予與宗用最故屬序諸首太宜人江姓廣信
衣冠族也自其在室温恭淑慎父母鍾愛之擇所宜歸
以適周氏為贈刑部員外郎周君之配浙江參政府君
之冡婦上承下御宗婣稱賢焉員外君蚤世太宜人自
誓守節訓字諸孤俾克有立既而宗用第進士擢行又
遷刑部員外郎遂進今職而太宜人拜褒封之命雕軒
珠翟出入有煒里閈歆豔焉今年躋七十髮鬢皤然命
服申申諸子恂恂諸孫詵詵凡世之所謂諸福者太宜
人備諸一身矣昔雋不疑每錄囚徒還其母輙問平反
幾何即多所全活母喜笑異他時蔡君謨以忠鯁立朝
仁宗嘉之曰有子如此其母之賢可知特賜冠帔以寵
之宗用之歸也錦衣玉節率諸弟為壽太宜人問平反
幾何縷數以對亦將喜笑為加餐矣入奏楓陛喜動天
顔推賢所自安知不有冠帔之寵如仁宗於君謨之母
哉宗用之喜又當何如也廼書之以弁羣玉
賀南京刑部左侍郎阮公致仕序
弘治三年夏五月南京刑部左侍郎阮公以九載考績
至京上疏懇請謝事聖天子不允增俸二級俾復厥任
公以先隴在長子者為水所圯乞便道歸省墓而後行
上許之公抵家拜謁墓下奠祭而加封樹焉事竣戒行
既而疾作廼奏疏申前請且曰臣歴官三十有七年犬
馬之齒六十有八年矣精力耗不足任奔走智慮衰不
足贊廟謨惟陛下哀憐賜臣骸骨以歸幸甚上覽其疏
而憫之廼進公資善大夫俾休於家盖異數也命下之
日公卿大夫皆欣然曰吾君優禮老臣之恩阮公明哲
保身之節可謂兩得之矣顧公已歸不獲執巵酒為公
壽廼屬予為文寓至長子以頌且賀焉予惟君子出而
致用勛烈著於國惠澤洽於民者固鮮苟或有之然晚
節末路沉酣寵利卒與禍俱其得釋軒冕之榮遂雲山
之樂者尤鮮也公自登進士第為廷尉有明允之譽為
郡守有循良之稱佐大藩以至為方伯著旬宣之績及
遷都憲蒞閩陜威惠所加夷夏悦服入佐司馬以至今
官聲望尤重所謂勛烈惠澤公無歉焉及將老也又能
捧身而退承天子之寵光登山而遨望歸岫之浮雲踞
石而歌和考槃之雅調迴視昔日惴惴於憂患之途不
啻脱鯨波之滈溔而泛畫舫於安流也出羊腸之崛峍
而鳴和鑾於康衢也所謂釋軒冕而樂雲山者公實有
之嗚呼韋賢致仕而去可謂審明哲之幾矣然在相位
功業無聞焉寇平仲出入將相可謂有功於國矣然老
不知退卒為奸人所擠二公所不能得者公兼而全之
可不謂賢乎予少公五歲然衰且病甚於公乞身之疏
屢上而未獲命未知何日得如公之歸也序以賀公不
獨頌公歸休之樂又以識予歆艷之私云
慶太常林先生八十詩序
古之君子道弸於中文彪於外者多矣然際盛時得推
所學以黼黻休明之治者盖鮮幸而有之然或困於憂
患阨於疾疢其介繁祉享脩齡而康豫於晚歲者尤鮮
韓退之一代文宗也困阨頓躓終其身其所遇何如哉
歐陽永叔繼韓而興雖嘗致位兩府然歸潁僅數年享
壽六旬有六而已其於所謂壽且康者有歉焉若夫際
盛時享多福而得韓歐之所未有者予扵太常少卿兼
翰林學士莆陽林先生見之先生生於光嶽氣完之時
禀龢厚清明之氣其為學也博而精其為德也温以肅
其發於文也簡鬯淵永有古作者之風早遊場屋已有
盛名遂以進士及第官翰苑掌帝制秉史筆侍經筵累
遷今官凡朝廷玉牒寳冊之文金匱石室之紀先生皆
與執筆焉公卿大夫紀功燿德之銘名山大川釋老之
碑多出其手屢典文衡所得多知名士歴官三十餘年
所謂憂患疾疢未嘗一及其心身先皇帝在御先生以
年滿七十數求去優詔不允今天子嗣位之初先生求
去益切乃得致仕南歸超然物表極山水之娛有子五
人孫十人而季子載諸孫劒皆中鄉貢進士其講業郡
庠邑校者又數人盛矣哉韓歐所未有也成化己丑先
生年登八十而康強龢豫如壯者十月乙夘乃先生初
度之辰遠近奉觴胥慶今福建按察使劉公叔榮語寮
佐曰先生之壽且康豈惟林氏一家之慶實斯文之慶
也吾與諸君子非先生之門生則其所與進者也頌禱
缺焉於心獨無歉乎乃相與屬筆於喬新焉喬新嘗讀
南山有臺之詩觀詩人所以祝願君子者不獨頌其德
而又祝其壽不獨祝其福備於身而又祝其福延於後
可謂善於頌禱者已先生克享多祉於南山有臺之所
祝願者兼之矣敢竊取斯義作詩七章以為先生壽以
致羣公頌禱之意云其詩曰
巖巖壺山作鎮海瀕鬱茲靈龢誕生碩人維此碩人有
德有文神介之福百嘏駢臻右一
其德維何仁義是蘉其文維何黼藻斯皇乃薦于鄉乃
第奉常乃登玉署斯文之光右二
玉牒瑶編彛卣之銘追琢其章金薤晶瑩乃陟容臺躬
秉寅清韡矣厥榮赫矣厥聲右三
黃髮皤皤宣力孔多乃懸其車乃休于家莆山之阿莆
水之沱以詠以遊以嘯以歌右四
維此十月八袠開祥宗戚具來式燕于堂我有旨酒亦
有羔羊薄言獻之祝公壽康右五
壽康伊何伴奐爾遊繇耋而耄以承天休相彼玉瓚注
茲黃流君子有榖多祉是遒右六
天祚碩人俾多賢子爰及孫曾世載其美克振其光克
纘其慶篤斯不忘錫類家邦右七
封刑部左侍郎杜公輓詩序
成化十有七年春三月封刑部左侍郎金堂杜公以疾
卒於家凡知公之賢者識與不識咸賦虞殯之章以寫
其咨嗟憫悼之情其子敬脩萃為巨帙屬予序之予生
也晚不及拜公之舄履下然與公之子同官知公之善
行頗稔故不敢以不文辭公蜀人也天資醇篤鄉推長
者其行事往往與蜀之先哲暗合盖非勉而能者昔范
景仁之兄鎡卒于隴城景仁訪求其遺孤躬字而教之
俾克有立蘇老泉之父序當兵亂之後人不知學序篤
於教子已而仲子涣以進士舉季子洵以文章顯陳省
華之子堯叟堯佐相繼登相府堯咨亦為名法從而省
華恂恂然未嘗以勢位驕其鄉里三君子皆蜀産也公
少喪二兄而公撫其孤恩逾已出咸底於成可以趾美
范公矣金堂素乏進士公力教其子以學所以淬礪之
者甚至既而敬脩擢高科位司寇義方之訓盖無愧於
蘇公也自始封至其卒三十餘年薦被命書宗戚鄉里
以為榮而公益以謙慎自持歲時蜡社相與盡其歡不
為表襮有陳公之遺風焉世嘗言古今人不相及以公
所行校之三君子者有以異乎公之嘉言可以警世卓
行可以範俗者甚多觀此三事則其餘可以類推矣公
真所謂長者哉夫輓詩之作所以哀人之不幸也公官
封三品享年九十有一子六人孫十有二人曾孫又六
人所謂榮名盛福公盖兼而有之奚不幸之有然諸君
子猶有哀輓之作者盖悼善人云亡而惜後生不及見
先輩之風猷也欲知公者誦諸君子之詩而考予之序
庶有以得其槩矣公諱榮聰字惟德竹軒其别號云
南京刑部侍郎陳公輓詩序
成化十有八年冬十二月詔以都察院右副都御史廬
陵陳公為南京刑部右侍郎時公巡撫貴州將赴任便
道歸省先隴得疾遂不起訃聞天子遣官諭祭且命有
司治葬事朝之大夫君子知公者皆揮淚相弔且賦虞
殯之章以寫其咨嗟痛悼之情公之子鄉貢進士旦稡
為一帙屬予序盖以予與公相知最深故也公諱儼字
時莊世家廬陵之吟溪少穎敏好學弱冠講業於大司
馬蕭文昭公之門文昭公器之妻以其子學成去應進
士舉遂登甲科擢刑部廣東司主事遷湖廣司郎中有
賢聲陞山東參政再遷布政使賢聲益著朝廷滋以公
可大用陞佐内臺出莅南鄙公在刑部凡小大之獄必
求其情大司寇四明陸公賢之四方有疑獄有司不能
讞者輒屬公往訊之公所推斷罔不心服嘗奉勑錄囚
南畿平反甚衆其在山東適遼左用師公督芻餉規畫
精密士飽而民不勞歲大歉躬歴郡縣發倉儲勸富室
以賑饑羸多所全活東人德之其在貴州苖民構亂四
出㷊剽公督兵進討誅其渠帥而宥其脅從羣蠻畏懷
相率詣轅門請降獻羊酒以犒師及南臺之命下士大
夫相語曰南都自是無冤民矣世方仰其大有為而公
遽以疾卒嗚呼豈公之命止於是邪抑民之無禄而天
莫憗遺也予與公同登進士同官刑部同受知於司寇
陸公予出佐閩臺而公亦出參東藩及公宣撫貴州而
而予亦宣撫晉陽既而予被召入佐司寇而公亦有南
臺司寇之遷盖與公周旋三十餘年交誼之篤自謂景
仁君實不能過也方期與公宣力南北以各卒其平生
報國之志而公遽舍我去矣鳴呼哀哉輓詩之序予不
忍言又不忍無言也姑述公履歴之槩冠於篇端以致
予意焉若其治行之大世系歴官卒葬之詳則國史有
傳隧道有碑幽竁有銘予可略也
憲副游公輓詩序
成化八年冬十一月福建按察副使豐城游公以疾卒
於官寮友哭相弔曰天奪予良友予何從聞規誨之言
邪諸生亦慟哭曰天奪予良師予於何考德而問業邪
閩之致政之老里居之良亦咨嗟涕洟相唁曰天奪予
良大夫孰為吾閩成材而阜俗邪於是相率賦虞殯之
章以述公之行而寫其哀悼之情公之子直祥彙為一
帙而屬予序之公諱明字大昇世為江右儒家弱冠游
場屋已赫然有盛名既而領鄉薦登大學得盡友天下
名士而讀所未見書其學與行益卓乎不可及登景泰
辛未進士擢刑部主事轉員外郎出僉福建按察司事
董學政九載將奏績就陞今官敭歴中外二十餘年懿
材清德為時偉人天下士大夫識與不識稱其賢者無
間言盖公之為人其存心也公而恕其接物也肅以和
其施於政也嚴而不殘其與人交不矯矯為異亦不翕
翕為同導其善規其不及侃侃務盡其誠其教人也以
涵養德性為本以辨析義理為要斥佛老詭戾之說曰
吾道之蠧也黜時文軋茁之怪曰大雅之蠱也開示存
心致知之方曰作聖之階梯也以故寮友歸其誠諸生
服其教而大夫君子仰其賢此哀悼之詞所繇作也嗟
夫公之存也人愛而敬之其歿也人哀而悼之所謂生
榮死哀庶幾乎無憾矣或者則謂賢者必貴仁者必壽
天道之常也公賢且仁然官止四品年僅六十其道未
大行於時天之難忱盖不能無憾焉予以為不然上蔡
謝先生程門之高弟也然官止莞庫而已東萊吕先生
有志於道學者也然年僅四十有五而已天之不可必
也久矣公之位雖禾躋於通顯其年雖未臻於耋耄然
較諸上蔡東萊所得則過之矣亦可以無憾也予故序
諸卷端以慰士君子之心而解其悲悼焉公號闇然其
卒也諸生私諡曰貞介先生云
泉庵饒處士輓詩序
吾旴南城饒邦獻詣予拜且泣曰先君泉庵處士以今
年夏四月十有六日棄諸孤得年六十有一惟先君晦
跡泉石不求人知平生所行任性自然非有驚世駭俗
之行世亦無繇知之者不肖孤大懼先君身沒而名無
傳焉竊聞古之逸民所以有聞於後世者未必皆其自
致也賢人君子聞其善而著之文字則遂以不朽耳故
不肖孤求當世大夫君子作為哀輓之詞以頌先君之
善惟先生序而傳之庶幾先君藉是不朽焉予曰是孝
子之用心也而宗為一鄉之望予知之熟矣然予自少
宧游四方不獲與而翁接家世之詳所存所履之槩能
言之乎邦獻泣而對曰我先世家鄱陽宋初始遷撫之
宜黃其後又自宜黃徙南城之上湖宋末又徙邑東鄉
之雙溪今群從子孫殆數千指故名所居之地曰饒坊
先君諱清字尚廉泉庵其别號也少服祖考之訓力田
治生不求聞達與人交一本於誠不漫為然諾里之人
以争訟來質者是是非非率其心而斷之罔不信服生
四子延名師教之俾不墜其家此先君之行也不肖孤
又聞之王承福一圬者耳以昌黎之文而傳揚潛一梓
人耳以河東之文而傳况先君詩禮之族世以善聞鄉
推長者非承福與潛比也顧乃湮淪無傳則諸孤不孝
之罪大矣惟先生圖之予曰如子之言是可以傳矣泉
庵以敦樸持其家以信義行其鄉以詩書教其子可不
謂賢乎而邦獻嚴其親之終惓惓欲信其善於後世可
不謂孝乎父賢子孝是真可傳矣雖然承福與潛所以
有傳者以昌黎河東之文而人喜讀之也顧予不腆之
文人孰讀之惡能使而翁不朽哉姑序之篇首使誦諸
君子之詩者有考焉傳不傳非予所能必也
大尹楊君輓詩序
予友壽光尹楊君元霽既卒凡士大夫知其為人者識
與不識皆咨嗟慟悼或為詩歌以哀之福建參政鍾公
景清懼其久而散軼也彙為一編而屬予序之予素知
元霽而哀之尤切者顧能已於言哉昔韓退之於孟東
野道其命於天者以送之予取以為法焉元霽諱昕温
之瑞安人也少以穎敏好學聞予先公為温守愛其温
粹選為邑庠弟子員元霽益肆力於學羣經百氏無所
不窺未弱冠領鄉薦試於禮部輙不利人皆曰非學之
罪元霽之命也久之以大學生待選銓曹時先公為吏
部尚書知其賢欲處之左右會司封缺主事將以元霽
補之而元霽鄉人有官近侍者媢之乃倡言先公欲以
要職私門下士羣議譁然先公嘆曰是楊生之命也以
生之賢何職不宜為遂擢知上海縣事元霽至上海蘇
枯齦強政以大龢未幾丁内艱去服闋至京適華亭缺
知縣華亭上海鄰邑也其士民稔知元霽之治狀相率
請於朝願以元霽知華亭詔從其請元霽以治上海者
治之盗遁奸革益赫赫有聲部使者薦其材任御史遂
召試事御史臺今冡宰崔公嘗廵撫南畿素重元霽每
為羣公道其賢會知臺事者與崔公有隙且疑其私於
元霽竟黜之復以舊官知壽光其治壽光如治二邑民
咸安之有古循吏之風焉凡知元霽者方期其大用而
元霽不幸歿矣嗟夫學如元霽賢如元霽有治聲如元
霽受之於大臣如元霽其都重位建崇勲以光顯於時
可必矣然卒終於一縣尹而不克大其施豈非所謂命
邪豈傳所謂天道無親常與善人者固不可信邪抑術家
以甲子支干推人壽夭貧賤貴富者固一定而不可易
邪然元霽平生於進退升沉處之澹然於所謂命者固
知之矣故予道其命於天者以序其輓詩亦元霽之志
也若其世系治行之詳則翰林學士莆陽柯先生銘其
墓矣茲不贅
介庵倪先生輓詩後序
予讀遷固以下諸史而考古之韋布之賢見於逸民獨
行傳者代不數人上下千餘年其可見者數十人而已
因竊嘆曰世如彼其遠也砥節厲行者如彼其多也而
見於史者如此其寥寥也豈立言君子固有所遺邪抑
為之子孫者不能振而發之邪是皆可悲也及讀介庵
倪先生虞殯之章又嘆曰是足以傳矣太史氏傳逸民
獨行者於此有徵矣盖先生孝友正直君子也髫齔時
父仲斌甫坐微累謫它郡先生號哭追送躑躅江滸不
忍歸見者嗟異及父歸則先生長矣凡可以悦其親者
靡不致力焉諸弟欲析居先生不能止貲産惟諸弟所
擇既析居而二弟以逋負屢破産先生輙分所有賙之
里氓為閭右所凌死非命其孤弱不敢言先生為直之
於官抵閭右罪近舍有古戰争地每夕燐青熒起沒過
者多顛踣先生嘗率家僮拯之所全活甚衆其孝友正
直之概如此則其修諸身行於家而施於其鄉者可推
而知也先生之歿也少宰葉文莊公表其墓翰林學士
楊先生銘其竁廣東參政劉君欽謨又傳其事而名流
畯儒知先生之賢者又相率賦詩以致其哀悼之意焉
先生之子湖南參政良弼稡為一編屬予序之嗟夫諸
君子之言足以發幽光而昭潛德矣良弼於父之善可
謂能振而發之矣先生之行焯焯有傳可以無憾矣昔
歐陽子傳李自倫其事迹無可紀次而其名氏見於公
牘者亦謹書之盖惟恐其善之不傳也後世作史者復
有歐陽子據諸君子之詩以考先生之行而叙述之其
聲光照映簡冊豈獨李自倫哉先生諱珣字廷珙世家
嘉興之平湖介庵其别號也以子貴封吏部司勲主事
云
椒邱文集卷十二
