椒邱文集卷九
明何喬新撰
序
周禮集註序
周禮一書周公致太平之法也非周公之法乃文武之
法也非惟文武之法乃堯舜禹湯之法也堯舜禹湯文
武周公距今數千載其致治之大本大法於今可見者
書與周禮而已書載其道治天下之本也周禮載其法
治天下之具也有志於唐虞三代之盛者舍二書何以
哉秦火之餘書軼其半然諸儒無異論周禮固多錯簡
諸儒論說何其紛然也甚者或以為戰國隂謀之書或
以為漢儒附會之說嗚呼使戰國有是法則為三代矣
使漢儒有是學尚可謂之漢儒哉獨程朱二大儒洞識
聖心之精微以為非聖人不能作然亦論其大旨而已
微詞奥義未及論著殘章斷簡未及考正君子惜之夫
冬官未嘗亡也何必以千金購之胡為以考工記補之
至臨川俞氏壽翁始悟冬官散見於六官之中作復古
編以正漢儒妄補之非永嘉王氏次點亦作周禮訂註
以羽翼俞氏之說其後臨川吳氏清源邱氏各有考註
喬新自幼讀是書沉潛有年以為四家之說備矣惜其
得於此者或失於彼乃重加考訂每篇首依鄭本列其
目存舊以參考也次則取四家所論定其屬正訛以從
古也黜考工記别為卷不敢淆聖經也參考諸說附以
臆見作集註以俟後之君子有天下國家者以書之所
載立其本以周禮所載措諸用孰謂唐虞三代之盛治
不可復哉世謂周禮不可行者以劉歆王安石用之而
敗也嗚呼是非聖經之過也彼不識聖心而徒泥其文
也唐太宗斟酌蘇綽之制以為建官授田制軍詰禁之
法而貞觀之治遠邁兩漢况以聖人之心行聖人之法
天下豈有不蒙聖人之澤乎
春秋左傳擷英序
春秋之世先王之澤未息上自王朝下及列國外至戎
夷之邦凡發於辭命見於應對者皆燦然成章其氣象
雍容而不廹其文詞温雅而不爂如鍚鑾和鈴周旋交
衢之間如藻率鞞鞛陟降明堂之上蓋文武成康之遺
化猶有存者而其大夫君子皆習於禮樂之教明於道
德之旨故其言語詞章寖寖乎上薄典誥下軼秦漢有
繇然矣孔子曰周監於二代郁郁乎文哉觀左氏所述
則成周一代之文亦可㮣見已予少讀昌黎河東二家
文愛其叙事峻潔摛詞豐潤及讀春秋左氏傳廼知二
家之文皆宗左氏如韓之田弘正家廟碑董晉行状柳
之封建論梓人傳玩其詞而察其態度宛然左氏之榘
矱也予因慨然曰有志學古者左傳不可廢廼日取而
讀之挹之而愈深追之而愈不可及宦遊四方他書不
暇挾而常與左傳俱蓋未嘗一日釋手及奉命飭邊備
於代北出入亭障間固不能挾書而檄牘旁午雖有書
亦不暇多讀也間者弭節雁門邊烽稍息夙好未忘假
左傳於學宫錄其尤可愛者百餘篇釐為三卷題曰左
傳擷英加以批點藏之巾笥以便觀覽庶幾足吾所嗜
焉雖然言者心之聲也春秋之世大夫君子有禮樂道
德以養其心故其出詞吐氣皆自然之文不得其心而
徒操觚染翰以追其跡雖曰逼真亦猶優孟之似叔敖
耳是又學古者所當知也
楚辭序
楚辭八卷紫陽朱夫子之所校定後語六卷則朱子以
晁氏所集錄而刊定補著者也蓋三百篇之後惟屈子
之辭最為近古屈子為人其志潔其行廉其姱辭逸調
若乘鷖駕虬而浮游乎埃壒之表自宋玉景差以至漢
唐宋作者繼起皆宗其榘矱而莫能尚之真風雅之流
而詞賦之祖也漢王逸嘗為之章句宋洪興祖又為之
補註而晁無咎又取古今詞賦之近騷者以續之然王
洪之註随文生義未有能白作者之心而晁氏之書辨
說紛拏亦無所發於義理朱子以豪傑之才聖賢之學
當宋中葉阨於權奸迄不得施不啻屈子之在楚也而
當時士大夫希世媒進者從而沮之排之目為偽學視
子蘭上官之徒殆有甚焉然朱子方且與二三門弟子
講道武夷容與乎溪雲山月之間所以自處者蓋非屈
子所能及間嘗讀屈子之辭至於所謂往者余弗及來
者吾不聞而深悲之乃取王氏晁氏之書刪定以為此
書又為之註釋辨其賦比興之體而發其悲憂感悼之
情繇是作者之心事昭然於天下後世矣予少時得此
書而讀之愛其詞調鏗鏘氣格高古徐察其憂愁鬱邑
繾綣惻怛之意則又悵然興悲三復其辭不能自己顧
書坊舊本刓缺不可讀嘗欲重刊以惠學者而未能也
及承乏汳臺公暇與僉憲吳君源明論朱子著述偶及
此書因道予所欲為者吳君欣然出家藏善本正其譌
補其缺命工鍥梓以傳既而以書屬予曰書成矣子其
序之使讀者知朱子所以訓釋此書之意而不敢以詞
人之賦視之也嗟夫大儒著述之旨豈末學所能窺哉
然嘗聞之孔子之刪詩朱子之定騷其意一也詩之為
言可以感發善心懲創逸志其有禆於風化也大矣騷
之為辭皆出於忠愛之誠心而所謂善不由外來名不
可以虚作者又皆聖賢之格言使放臣屏子呻吟咏嘆
於寂寞之濱則所以自處者必有其道矣而所天者幸
而聽之寧不淒然興感而迪其倫紀之常哉此聖賢刪
定之大意也讀此書者因其辭以求其義得其義而反
諸身焉庶幾乎朱子之意而不流於雕蟲篆刻之末矣
宋論序
古之作史評者多矣若遷固之論贊司馬文正公之治
鑑蘇文忠公之志林致堂胡公之管見尤所謂傑然者
也遷之詞雄健而是非頗謬於聖人固之辭奥雅而予
奪或盭於公義君子不能無憾焉求其議論英發可以
定前古之邪正俟後聖而不惑者惟司馬蘇胡三君子
而已若禮部侍郎兼翰林學士永新劉文安公之宋論
其殆度越遷固而無愧於三君子者歟公博極羣書尤
究心史學間讀宋史取其治亂興衰之大者辨其是非
評其得失而著此論凡二十有八篇如論陳橋之變以
為本於太祖之素心論金匱之書以為出於太宗之假
託元符之獲秦璽則謂踵天書之故智金人之逼汴都
則謂兆於靈素之妖言他若引斧斮地之疑屈已和戎
之辨皆先儒所未發真百世不易之至論也公為此書
不輕示人予曩為秋官郎嘗謁公於私第公出示十餘
篇予讀而愛之固求錄焉公笑曰此吾未成之書所見
亦多未定之見也姑置之他日書成當以示子公歿其
書始出予乃得而細讀之其持論正其予奪公其詞瑰
麗而可喜如老將用兵指麾進退動合節制如哲匠運
斧横斜曲直悉中榘度又如老吏讞獄逮訊論報而未
發之慝難知之情洞然而莫遁也予知此論可與治鑑
志林管見並傳無疑矣後世有續紫陽綱目而稽合諸
儒之論者於公此書必多有采焉南臺副都御史淳安
胡公謂此書有禆世教而學者多未之見屬按察使洪
公士直刻諸梓洪公乃僦工重刻於閩臺以廣其傳而
命予叙之公之履歴都憲吳公序之詳矣予奚庸贅第
述此以見宋之是非得失待公之論而定公之論又待
胡公洪公而傳也
百將傳續編序
古之言兵者莫詳於孫武凡山林沮澤之形戰守攻圍
之法窺敵用間之深謀批抗擣虛之竒略莫不具載於
十三篇而漢唐以來為將者用之則勝違之則衂未有
能出其範圍者殆猶醫之有方弈之有譜耶宋東光張
預公立取歴代名將用兵制勝有合於孫子者編次為
百將傳蓋武之所論者用兵之法而公立所傳者用兵
之實二書並行於世誠登壇受鉞者不可廢也頃予祇
奉上命出鎮北陲自念累世儒家於行師御衆營壘戰
陣之法素未之講大懼無以應變於倉卒廼取公立所
編正其訛補其缺治戎之暇輒用而閱之以考古人用
兵勝負之迹庶幾緩急不致於僨事已而踰勾注出鴈
門北過長城西扺黃河徧歴障隧周覽山川每遇老校
退卒訪以用兵方略雖其言人人殊退而考之於武之
書往往有合焉武真精於兵者歟傳曰有文事者必有
武備是則武之書公立之傳非惟將帥不可廢而儒者
亦不可不知也然公立所編起吕尚迄劉詞其餘缺焉
讀者病之予乃考五代及宋元史又得王彦章以下四
十人芟其浮詞摭其事實以續公立所編本傳有缺者
雜取他書以補之於是上下數千年元戎大帥用兵之
迹可以一覽而得矣或曰王者之兵以仁義為本權謀
非所尚也自漢迄元稱善用兵者大率權謀有餘仁義
不足豈可以為訓哉予以為不然伊尹升陑之師說者
謂出其不意也武王牧野之戰說者謂以上智為間也
是雖不尚權謀而權謀未嘗不寓於其間彼謂義兵不
用詐謀竒計而卒死於泜上者成安君之謬也權謀亦
豈可少哉世之膺閫寄者本之於仁義輔之以權謀平
居則以保國而安邊有事則以禁暴而戢亂斯可謂仁
義之兵而無愧伊吕之佐矣
論學繩尺序
論學繩尺凡十卷宋鄉貢進士魏天應編選南渡以降
場屋得雋之文而筆峰林子長為之箋釋以遺後學者
也元取士以賦易論於是士大夫家藏此書者蓋少至
國朝始復宋制以論試士而此書散逸多矣予友僉憲
司事游君大昇董學於閩極力搜訪始盡得之正其譌
補其缺然後此書復完爰命工刻之而屬予序諸首序
曰議論之文尚矣禹皋之都俞吁咈見於經春秋卿大
夫之辭命往來紀於史其論之權輿乎自漢以來賈生
之論過秦班彪之論王命而論之名始見夏侯太初之
論樂毅劉孝摽之論絶交而論之文益盛唐宋以詞章
取士論居其一焉唐人省試諸論蓋不多見其傳於今
者惟蘇廷碩之夷齊四皓孰優韓退之之顔子不貳過
而已若此書所載則皆南宋科舉之士所作者也予竊
評之其才氣俊逸若青冥空曠秋隼孤鶱而廹之以風
也其體製古雅若殷彝在庭竹書出冢雖不識者亦知
其為寳也其文采縟麗又如洛陽名園而姚黃魏紫濃
豔眩目也於戲竒哉其登薦書而甲俊造宜矣予少時
從事舉子業先公嘗訓之曰近時場屋論體卑弱當以
歐蘇諸論為法乃可以脫凡近而追古雅予因取歐蘇
諸論熟讀之間倣其體擬作一二出示同舍生莫不駭
且笑之雖予亦不能自信蓋當是時科舉之士未見此
書故也今游君惓惓於此以嘉惠後學其用心勤矣是
書一出予知四方之士疾讀而力追之上下馳騁不自
踰於法度如工之有繩尺焉而場屋之陋習為之一變
矣凡世之學者本之經史以培其根參之賈班夏劉以
暢其支廓之蘇韓以博其趣旁求之歐蘇諸論以極其
變而其法度一本此書庶乎華實相副彬彬可觀豈直
科舉之文哉
瓊臺類藁序
禮部尚書掌詹事府事瓊臺丘先生出其平生所作詩
文曰瓊臺類藁者屬予校閱而定其可傳者予讀之數
月而後畢因定其灼然可傳者凡若干卷適都憲吳興
閔公出鎮兩廣見之歎曰此名世之文也當為刻之以
傳於天下後世先生因屬予序之予辭謝不獲已乃叙
之曰文者道之英華也得於道者精而深則發於文者
弘以博唐虞三代之世士君子未有以文名者蓋其人
皆深於道其見於文辭皆發其心之所得者也自漢以
來世始以文名然皆因其所見以為文而於道無聞焉
故作者多而傳者鮮唐宋之盛以文名世者七家而君
子所取者惟韓氏歐陽氏曾氏三家之文而已以其頗
得於經而有見於道也至濓洛關閩諸大儒出窮經明
道而後其文粹然一出於正論者謂周似經程張似子
豈非有得於道故耶先生生嶺海之間又當理學大明
之後天分過人沉酣六經蒐獵諸史百氏務求所謂道
者而體之身宣之文而不苟自其少時科試之文已為
同舍生所推服間發於歌詩論議長老見之皆驚歎以
為有作者風弱冠魁鄉選卒業大學所友皆天下賢俊
既而登進士第官翰林得盡讀中袐書繇是所學益博
其文益不可及先生之文有濓洛之典刑而不失韓歐
之榘矱其粹然純正若弘璧琬琰陳於周室其溔然泓
深若沅漸酉澧滙於洞庭其雄瑋縟麗若龍盾鳥旟馳
騁疆場之間珠槃玉敦周旋壇坫之上嗚呼盛哉非有
得於道而能然哉論者謂先生以豪傑之材藴經濟之
學使究其用其可傳者不止此也惜夫其文不施於典
誥其詩不著於樂章其學術不見於事業嗚呼元楊之
文施於典誥矣相如之詩著於樂章矣荆舒之學見於
事業矣然行不副言或播其醜於後視先生立言卓然
可傳而不朽果孰得孰失哉是宜閔公欲刻而傳之也
先生所論著甚多其大學衍義補藏於祕閣世史正綱
傳於學者皆别為卷不在集中
忠義集序
宋有天下三百餘年以仁厚立國以詩書造士以節義
勵士大夫故其士民觀感興起皆知殺身成仁之為美
及其遭罹變故而且亡也死宗廟者有之死社稷者有
之死君上者有之死城郭封疆者亦有之下至山谷之
儒里巷之婦亦皆秉義抱節矢死不辱嗚呼漢唐之末
曷嘗有是哉南豐水村劉先生壎如村劉先生麟瑞生
當宋元之際懼忠臣烈士貞婦湮没而無傳也水村作
十忠補史詩如村作昭忠逸詠皆據其所見聞而錄之
蓋野史之流也其邑人趙秉善合二先生所作為一編
附以汪水雲方虚谷諸君子傷時悼事之什若干首總
謂之忠義集是時元有天下諱言宋事諸儒於是集私
相傳錄而已歴世既久遺老凋謝殆盡後生不知前輩
麥秀黍離之悲而是集幾與塵埃蟲鼠共敝於敗篋之
間上舍生趙君璽二先生之鄉人也得是集於老農之
家讀而悲之乃校補其訛缺特以示予予受而閱之觀
文履善對博囉之語謝君直復留夢炎之書為之慨然
觀吳楚材答錄事之詰朱浚語兵士之詞毛髮洒然恨
不生同其時助其怒罵也觀劉銳幼兒下拜受藥與王
士敏書詩於裾以死自誓又泫然淚落而不能自己也
嗚呼三百餘年樂育之效可見於此矣因釐為七卷錄
而藏之浙江僉憲王君廷光見之歎曰此集所記多宋
史所遺者是不可使其無傳將刻諸梓屬予序之嗟夫
忠義人之大節也根於天性具於人心凡立於天地之
間而名為人者孰無是性孰無是心哉惟存養不失則
其氣浩然一旦遭事之變觸白刃蹈鼎鑊而不懾若此
集所載諸君子是也先正有言讀出師表而不流淚者
其人必不忠讀陳情表而不流淚者其人必不孝予謂
讀是集而不咨嗟涕洟者尚可謂之人哉廷光佐外臺
風力凛然惓惓欲刻是集而傳之其所契者深矣
唐律羣玉序
詩自風雅騷選之後莫盛於唐選唐詩者數十家惟周
伯㢸之三體楊伯謙之正音石溪周氏之類編新寧高
氏之正聲盛行於時予嘗取四家所選而考之或精而
不博或博而不精讀者不能無憾焉乃即所選拔其尤
可喜者得五言律詩一百七十二五言長律四十四七
言律詩二百三五言絶句三十七言絶句一百一十四
析為十有六卷雨雪之朝風月之夕居間處獨之時沉
潛而玩之從容而諷之若游虞庭而聞戛擊之音若入
周廟而覩琬琰之列若登元圃而得蒲穀之質也故命
之曰唐律羣玉或曰孔子之刪詩子朱子之註騷劉坦
之之註選皆取其可興可觀可羣可怨而有裨於風化
者也唐之律詩其音響節族已蕩然無復騷選之遺音
矣况於風雅之旨乎而子何取於此哉予以為不然夫
詩者人之性情也唐之律詩其音響節族雖與古異然
其本於性情而有作則一而已讀者因其辭索其理而
反之身心焉則可興可觀可羣可怨而有裨於風化者
豈異於風雅騷選哉遂書以冠其篇云
南豐縣志序
國有史郡邑有志其紀載雖殊所係之重一也凡作史
與志者其叙述必有法其是非必以公夫然後可以久
傳而不泯况史之所紀必參諸志之所錄則志之所係
不尤重乎唐宋以來郡邑之圖志多矣然或叙述無法
或是非不公往往湮没不傳間有傳者久亦厭觀有由
然也弘治七年秋江右藩臬移文所屬郡縣各纂修志
書上之會省將刪為通志於時郡縣或以冗迫不暇及
而付之稍知章句者紀載多有可議坡陀小邱獲錄而
高大可以奠疆域者遺焉鄉黨所不齒者曲為粉飾而
勛烈文章偉然一世之英者不紀甚者索貨幣需酒食
乃立為傳鄙哉斯人眎昔之陳壽魏收尤下矣惟南豐
令巴陵雷侯孟正知其所係之重乃集邑之師儒耆宿
語之曰南豐名邑有曾文定公之文章曾文昭公之剛
大朱光禄之厚德曾悟黃樞之忠義其他名賢碩士未
易縷數紀載其可不謹乎願相與成之乃本舊志考諸
家文集參以里巷紀聞公暇延訪多士親加筆削賦貢
物産丁口頃畝務紀其實吏治得失人才賢否不為虚
美開卷一閱而一邑數千年之故瞭然在目矣侯既繕
寫上之藩臬而留其副於縣屬予序之予謂侯真知所
重矣他邑苟具文書者能不泚其顙乎侯名頤發身科
目其來為邑凡前政之妨民者痛爬梳之興學養士崇
禮勵俗修文廟飭廨宇均徭賦一權量歲早禱雨輒應
其可紀者甚多今之良有司也
新刊經籍考序
經籍有禆於世道大矣經以載道人生不可一日而無
者也史以紀事有國有家者亦不可缺也至於子集其
言雖有純駮之不同亦皆經史之支流餘裔士大夫不
可不知也古昔英君誼辟建藏書之府設校書之官遣
求書之使夫豈徒然哉漢晉唐宋之史皆有藝文志然
漢志所錄者至晉已多散亡矣唐志所錄者至宋亦多
遺軼矣君子不能不深慨於此鄱陽馬貴與氏宋丞相
碧梧先生之子家多縑素學有淵源常著文獻通考以
補通典之未備其經籍考尤為精詳予嘗讀之竊謂賢
於前史之藝文志蓋藝文志惟列其卷目而經籍考則
載其著述之由辨其純駮之異而先儒之議論附焉開
卷疾讀如登延閣游石渠而閱芸編緗帙之富信乎為
羣書之體要也通考卷帙重大人不易致經籍考自可
孤行以資傅洽嘗以語一二士友俾釐而刻之然莫有
究心者江西按察司僉事莆陽黃公仲昭奉敕來董學
政予雅知其博學而好古因以告之公曰是吾職也當
圖成之乃於莅政之暇取國子監本校其訛補其缺繕
寫成編且規措楮板之資付南昌府同知張君汝舟俾
刻之張君篤意斯文市名梓僦良匠以成公嘉惠後學
之志躬自督視鍥梓既完公以書屬予序之嗟夫讀書
考古固格物致知之一端亦所以為誠正脩齊治平之
本也然典籍散在天下欲盡得而讀之雖王公大人有
不能致而况窮鄉陋巷之士哉有志於學古者得此書
而讀之則於古昔典籍雖不見其全書而亦可得其大
旨矣是經籍固有禆於世道而馬氏此書又有禆於經
籍也得此書者明窗棐几日閱數卷擷其英摭其華嚌
具膏馥反之於身心發之於事業此公所望於學者也
博識而已耳多聞而已耳豈公所望哉
平蠻詩稿序
冬官郎中羊城何君宗易從大司空白公自荆襄振旅
而歸出其軍中所作五七言律絶長短歌行凡若干首
題曰平蠻詩稿屬予序之予讀之其叙師旅之盛則江
漢常武之意也其閔征戍之勤則出車枤杜之旨也至
於感寒暑之變遷道室家之怨曠則又采薇東山之遺
風也渢渢乎治世之音蓋將軼盛唐追魏晉而上薄騷
雅矣初荆襄羣寇裒兇憑阻四出剽敓以虔劉我民聖天
子赫然震怒遣將徂征而命白公綜理戎政宗易以公
辟居幕府凡奏疏之達於上檄牘之布於下書簡啟劄
之通於羣寮以至軍旅之籌畫芻饟之轉輸與凡叢冗
之務一委之宗易宗易随事應之略無留意而其餘力
又及於此非學博而材優者能爾哉及元兇授首而鯨
鯢醜類亦皆雲散而鳥没於是宗易乃得從公奏凱而
還議者謂荆襄之平雖公與大帥之功而宗易贊畫之
勞居多且嘗躬冒矢石督勵將士非徒持文墨議論而
已宜有旌寵公亦亟言於朝請加顯擢而有司不察僅
增一秩士論咸為不平而宗易澹如也昔裴晉公董師
淮西韓退之實從焉張魏公出師關陜劉子羽實在幕
下然淮寇之平退之不聞進秩金師之退子羽反以得
罪則宗易之增秩視退之子羽不為幸耶然雖增秩與
否不足論也而宗易之勞不可從之無傳故予序其詩
並及其謀畫之勞使異時紬金匱石室之書者或有採
焉
桂坡稿序
司封主事左君時翊彙次其所作歌行選律詞調箴銘
贊賦書奏記序題跋碑銘表誌之文為十卷其為佛老
氏作者别為方外稿一卷總題之曰桂坡稿屬予序之
時翊故山東參政訥菴先生之子也自幼穎敏絶人七
歲有能詩聲稍長博學無所不窺自六經諸史以至百
氏之說靡不含其英咀其華而飫其實既而侍訥菴宦
游四方浮江踰淮扺京師東遊齊魯南走楚粤所至輒
求其俊傑之士與之上下其議論而其所見喬岳長河
摩霄漢而盪煙雲者有以發舒其精神繇是其學益博
其氣益充其文日新而未已予竊評之其詞氣雍容如
藻率鞞鞛陟降明堂之上也其論辨雄偉如龍盾虎䩨
馳騁轅門之間也其體製古雅又如離磬崇鼎陳列於
清廟之東西也是雖本於問學之功要之其資性有過
人者而然也吾盱自宋號稱多士其以文章名世者如
直講李公泰伯曾文定公子固與其弟文昭公子開雄
詞健筆與歐蘇並驅而爭先數十年來諸老殂謝殆盡
雖作者不乏然未有能攀三君子之逸駕者以時翊質
之美學之博苟能服膺韓子所謂無迷其塗無絶其源
者而不已焉則其文將駸駸乎上薄古人異時起衰振
陋以追蹤三君子者非時翊而誰耶予少時亦嘗有志
於斯及官刑曹日閱訟牘弊弊焉不少暇暮歸輒昏然
欲睡豈復能琱琢文章以與作者並騁於翰墨之場哉
而時翊自登第以來所歴皆清選益得肆力問學其文
之日新也固宜先冢宰與訥菴為同年友予與時翊通
家兄弟也故序其文既致歆慕之私又悼予學之無成
云
黃氏流芳集序
廣昌之銀溪黃氏世居焉黃之耆俊曰愈敬者富而樂
施予景泰閒嘗出粟千餘石儲之官以備凶年賑貸有
司上其事景皇帝降璽書以奬之成化戊子歲荐飢又
出米二百五十石以賑貧乏事聞朝廷命以章服秩承
事郎其家世業儒名卿偉人作為文章以道其美者彬
彬焉愈敬嘗慨然曰璽書之藏吾家燦然日星之昭垂
吾不敢䙝也薦紳先生之詩若文鏘乎玉珮瓊琚之詞
吾寳而弆之不敢失也是皆吾黃氏所託以揚芳聲於
無窮者也然懼久而散軼無以昭示後裔廼錄所得大
夫君子之作屬廉州太守雯峯饒先生定其可傳者萃
為一編冠以璽書而序記碑銘詩歌次之問訊之書簡
又次之遂鍥之梓以傳諸鄉邦以貽諸子若孫曰斯集
不朽吾黃氏所藉以不朽乎故題曰黃氏流芳集雯峯
既為之序愈敬又以書屬予序之凡黃氏家世之懿衣
冠之盛雯峯序之詳矣予何言哉或謂君子率禮迪義
修其在我者而已非蘄後世名也愈敬善積於躬惠洽
於鄉而義聲達於朝矣胡為汲汲後世名耶士之不朽
者德與功耳言其次也愈敬顧欲因文字以傳不朽何
耶予謂不然君子固不急於名然名湮滅而無稱君子
以為耻故孔子曰君子疾没世而名不稱焉太史公曰
伯夷叔齊雖賢得夫子而名益彰夫德如咎卨功如伊
吕斯可以不朽然如咎如卨如伊如吕代有幾人君子
欲自見於後世者安得不假文字以傳耶魯兩生雖賢
史軼其名世莫知其為誰覃季子之學術連舜賓之行
義世固有與之班者然賴河東六一之文人到於今稱
之愈敬惓惓是集其自待重而為圖遠矣遂書之以繼
雯峯之說
同年燕集詩序
君子之燕樂非肆情觴豆而已所以講禮文敦交誼而
盡懽洽之情也予同年登進士第者三百有五十人其
官秋臺者五十餘人自甲戌迄今十有五年之間或遷
他官或以喪去職或不幸化為異物五十餘人之中其
在者十有一人而已成化戊子春正月上以元夕令節
百官各予假十日員外郎廣信周宗用語凡同年官秋
臺者曰吾曹終歲訊鞫不遑燕私今天子幸賜休暇盍
相與為會以罄一日之懽乎衆咸以為然期以是月十
八日合醵治具於宗用之家至期畢會會者永豐劉寬
仁永新劉主敬古嵊謝永清豐城范彦聲南昌熊廸吉
華亭王廷玉羊城韓阜民廬陵陳時莊會稽吳文謨暨
予與宗用也是會也坐以齒為序尚齒也酒以醉為度
極歡也獻酬進退必以禮違禮者輒罰一巨觥崇禮也
歌伐木之詩鼓南薰之調而金縷豔曲檀槽淫響不奏
於樽俎之間樂而不失其正也其所謂講禮文敦交誼
而盡歡洽之情者歟予在京師者八年公卿貴人酒食
伎樂之燕未嘗赴雖寮友之會亦鮮預預焉而樂者莫
兹會若也於是諸君子取蘇子卿贈李陵詩願言崇令
德随時愛景光之句為韻各賦詩一章以志之而退予
為序予因循未暇為又二月而予有福建憲副之命念
暌違之有日而兹樂之不可再也廼序之以歸宗用嗟
乎予同年之友亦多矣其有名位稍崇而慠然視同進
若途人者亦有乘其顛危從而擠之者彼獨何心哉而
予十一人者獨相親厚如此是可以警薄俗矣乃各錄
一卷藏於家異時湖山千里之外覽斯文而頌諸君子
之詩停雲之思殆將悵然不自勝矣
桂坊藁序
詹事府少詹事兼翰林院侍講學士四明楊先生出其
所著詩賦銘贊序記碑誌論說雜著之文凡若干篇題
曰桂坊稿蓋為太子洗馬時所作也予讀之累旬而後
盡乃作而言曰儒者以文章為小技夫豈然哉文者道
之英華也得於道者深則其發於文也閎以贍得於道
者粹則其發於文也貞以醇譬之木焉道其根本而文
其華葉也文不本於道是猶無根之華葉朝榮夕悴乃
所謂小技也君子之文豈具然哉三代盛時大道明而
王化洽郁郁之文非獨士君子為然衢童里婦肆口而
成亦皆典麗靖深有後世能言之士所不及者蓋有所
本也自秦以降雖作者不乏然本於道者蓋鮮矣惟董
仲舒韓愈歐陽修能因文以求道故其所著炳炳焉與
六經並傳而不廢及濓洛諸大儒出相與講明道學而
後其言粹然一出於正論者謂周似經程邵張似子非
以有本而然耶先生以絶世之資而生當聖明之世其
氣充其學正自其少時為科試之文已夐出流軰弱冠
遂魁鄉選擢高第載筆蘭臺讎書延閣侍講經幄輔導
儲宫歴官三十餘年不離翰苑而所學益博自六經諸
史旁及九流之說靡不探其源綜其要而於所謂道者
得之心而體諸身矣故其發於文也本周邵程張之淵
源循董韓歐陽之榘矱其法度森嚴如龍虎鳥蛇布列
於行陣之間其意度閒雅如朱紘赤舄周旋於殿陛之
上其閎深雄放又如彭蠡之睛濤龍門之駭浪滈乎淼
乎而不可狎玩也先生所自得者非予所能知然即其
文觀之其深且粹矣乎予嘗論近代之文如姚牧菴馬
石田皆有志於修辭矣而於道無聞焉許魯齋饒雙峰
皆有志於明道矣而其文未能脫語錄之餘習求其華
實相副如先生之文者豈可多得哉先生不予鄙屬為
之序辭不獲命乃述所嘗論者於末簡庶使讀先生之
文者有以探其本云
賜閒詩序
襄府左長史會稽韓先生發身賢科累遷今職歴相憲
王定王有忠直聲先皇帝知其賢陞四品禄晉階中順
大夫年甫六十即求致仕定王奬慰不允居三年又請
定王眷留如初又二年先生年六十有五矣求歸益切
定王知不可奪具以其情聞今皇帝特允所請乃得歸
休於家或曰先王際盛時相親藩職任雖隆政務甚簡
足以頤神延年何必求歸歴相二王有東平之賢無江
都之驕先生所言無圓鑿方枘之患又何遽求歸且七
十致仕禮也六十有五而致仕無乃太蚤乎先生謝曰
年至而致仕先王之禮也有疾而解官我朝之制也夫
有疾則廢事廢事不去姑以年未至為詞是貪禄而無
恥也吾豈忍捨吾賢藩哉顧恐陷於貪禄無恥耳吾觀
古之人有宜歸而不肯歸者蔡元長是也有欲歸而不
得歸者范忠宣是也不肯歸者有所溺故卒有嶺南之
竄不得歸者有所制亦不免南荒之行是雖忠邪不同
其不免後艱一也今吾去畏途而即閒曠坐茂樹之繁
隂酌石泉之清泚是聖皇之賜也是得忠宣所不得者
也吾老矣惟朝夕誨吾諸子圖惟報稱而已他何知焉
於是衆咸以先生之言為然相率賦詩以美之其子方
伯公邦問萃為一卷題曰賜閒本先生之語也間屬予
序之予為湖廣布政使時獲與先生接目其貌耳其言
已知其為賢矣及觀其急流勇退益信其賢也乃序之
以冠諸作先生名弼字藎臣宋丞相魏國忠獻王之十
一世孫也
和梅花百詠序
古今名流畯儒之詠梅者多矣而馮海粟之百詠尤為
世所傳誦蓋自國風摽梅之篇以降未有盛焉者也予
友天官主事左君時翊嘗讀書桂坡之草堂歲暮雪作
啟窗四矚而堂梅盛開清香冷豔滉瀁簡策吟思浩然
因誦海粟之詩而和焉錄為一帙及來京師出以示予
俾序之予平生亦有梅癖自居輦轂下不見梅者六載
矣忽得時翊之詩讀之恍然如行孤山而徘徊於暗香
疎影之中也悠然如游石湖而容與於文穆公之圃也
又如醉臥羅浮而聽翠羽之刺嘈也詩之動人一至此
哉持以較海粟所詠予不知孰優孰劣也嗟夫梅一卉
木耳然有君子之德焉其花素而不妖君子淡而不厭
似之其香遠而益清君子闇而日章類焉吐華於冰雪
之際斂實於暄姸之時君子之樂幽雅而遠芬華又有
同焉者修潔之士愛之賞之又從而詠歌之蓋有以也
時翊穎敏而好學清修而有文眎其所愛可以知其人
矣昔海粟之百詠嘗為趙文敏公所稱賞時翊之詩美
矣第未遇文敏公顧使予得而讀之豈知言哉豈知言
哉姑序之以俟當世之知言如文敏公者
鼓山紀遊詩序
鼓山在福州治城東二十里其氣雄勢秀為附郭諸山
冠予與寮友約同遊者屢矣輒為事所奪成化六年春
二月辛未監察御史清漳陳君彌旦將之京過福城乃
相與遊焉是日陳君肩輿先扺山下寺予從憲使永新
劉君叔榮副使四明錢君廷珍淮西潘君景澄僉事羊
城康君文瑞泰和康君主一淦川周君守謨視事罷乃
行共飯寺中遂登山過圓通庵歴半山亭約五里許乃
至山上寺林樾蒼潤巗壑谽谺真佳境也茶罷屏騶從
遊寺左靈源洞洞有泉出石罅據石飲之甘寒可愛又
行數百步至天風海濤亭亭額紫陽朱夫子所書也其
遺刻在山巔欲往觀之以倦於躋攀不果徜徉久之乃
還扺寺出酒共飯寺僧亦汲泉瀹茗以飲客酒酣童子
歌雅詞數闋賓主歡甚陳君首賦律詩一章諸君子亦
相繼有作薄暮乃歸劉君謂清遊不可數得也命侍史
錄諸作刻諸壁間而予為之序遊之又明日旴江何喬
新序
陸廷貴卓行詩序
姑蘇陸君廷貴少嗣父職為武成後衞百夫長謙恭好
學無將門子輕儇態其配陳氏名家媛有幽閒之德焉
廷貴年四十有七無子陳每欲為買妾廷貴輒峻拒之
會廷貴以職務遠出陳遂私買侍兒置其室姱麗異甚
及廷貴歸陳戒侍兒盛飾出拜廷貴驚焉以問陳對曰
妾薄祜無子故買是俾抱衾裯侍巾&KR0808;庶幾生君之子
以延慶緒於無窮耳廷貴悵然曰天苟祐陸氏不斬其
後汝將有子惡用是為欲遣之陳執不可廷貴乃紿曰
是尚少姑俟他日因處之别室且屬陳以女眎之未幾
陳有孕明年遂生一子廷貴語陳曰吾有子矣當使是
女有歸於是選良家子得太僕少卿張君之族子某治
裝奩以嫁焉猶處子也其友陳君顯聞之歎曰廷貴之
行豈惟今世之所稀在古人猶以為難也是不可使之
無傳乃求當世能言之士賦詩以詠歌之彙成巨帙而
因秋官主事錢君有本請予序其首簡予曰風俗之不
古若久矣為夫者妾媵盈室以肆其情為婦者謠諑妬
忌以顓其寵此在薦紳之家亦或有不免者况於生長
將門者乎有如廷貴以未衰之年而能遠色以嫁其妾
陳氏以嗣續之艱而能買妾以侍其夫是皆卓焉寡儔
者也熊羆兆祥克有良嗣是蓋天之所賜也嗚呼風俗
之不古若久矣孰知乃有賢如廷貴夫婦者耶昔荆國
王文公未有子其夫人吳氏為買一妾公見之遽遣之
今觀廷貴之行蓋庶幾於公而陳之事亦無愧夫人者
歟予少讀史覽文公夫人之事以為曠千百年不可復
見於今乃有之然則廷貴夫婦之賢其可使之無傳歟
而陳汲汲於表章其友之善惟恐其無聞非所謂樂道
人之善者耶是皆可書也故為之書
同年燕集詩後
成化丙申冬湖南僉憲泰和蕭君彦祥偕其同年在藩
臬者七人奉表入賀聖壽其同年在翰苑者念暌違之
久而喜朋簮之盍也相與為醵而治具於修撰羅先生
明仲之第邀彦祥暨七人者而觴焉罇罍序陳醴胾芳
潔歌風雅之古詞斥箏琶之淫響主賓獻酬怡怡如也
酒酣明仲賦律詩一首以道意在席者屬而和之因以
為八人贈或道其遭際之盛或美其車服之華或以爵
位崇顯為禱或以勛烈光大為勉勤厚之意溢於聲詩
之表皆可傳者彦祥萃為一卷持以示予且屬序之嗟
夫同年者四海九州之人而偶同科第耳然自唐以迄
於今士君子之交游於其同年尤加厚焉何哉蓋其進
也同道其升也同時意氣相孚道誼相合固非燕游之
好者比其加厚也宜矣若翰苑諸君子於八人者貺之
以燕好申之以詞章眎昔人為尤厚焉彼金谷有會矣
然溺情伎樂君子惡其侈桃李園有燕矣然沉酣麯蘖
君子譏其狂是燕也賓主相輝聲詩繼作歡娱之中不
忘警飭之意是所謂樂而不失其正者也豈金谷桃李
園屑屑罇俎者可擬哉遂序於末簡
瞻雲詩序
秋官主事淮陽葉君崇禮示予望雲詩一卷曰此朝之
大夫君子為吾鄉人蔣仲誠而賦也仲誠負竒而好遊
嘗泛黃河浮汳渠陸走齊魯燕趙之郊扺京師而縱觀
四方之勝以自壮然念其父志端母劉皆蚤世不及養
居常䀌然痛之旅遊之際見白雲英英升自山谷彌布
霄漢或濃或澹或散或合或蜿蜒如虬龍或翔翥如鸞
鳳或奔驟如虎兕或旖旎如絳旌羽節之往來或崔嵬
如金觚銅爵之矗峙變態不常可喜可愕輒悵然思親
而不能已因求善繪者圖之時一展玩有不勝其慨然
者大夫君子賢之此詩之所由作也子幸為序之予惟
昔狄文惠公赴并州登太行回瞻河陽見白雲孤飛曰
吾親舍於其下徘徊不能去仲誠之瞻雲非慕文惠之
為人耶雖然善學古人者當師其心而不可徒逐其迹
夫子路之負米其所以為孝者不在於負米也老萊子
之戲綵其所以為孝者不在於戲綵也望雲興歎固文
惠公誠孝之發見然文惠公之所以為孝者豈徒望雲
而已哉其行己也方其臨民也仁其立朝大節偉如也
此其所以為孝歟不師其心而徒慕其迹則世之臨清
溪望白雲者皆可以為文惠公矣仲誠勉之心文惠公
之心毋徒託意於望雲而已公之勲業之隆仲誠有未
得為者然其立心行己師之則是夫豈難哉荀卿子曰
塗之人可以為禹矧文惠公乎遂書之以冠諸羣什
友松詩序
廬陵有隱君子焉曰劉君世嶽世家於邑之藤橋其先
世嘗植松一株於所居之傍迨兹餘二百年高且百尺
大幾十圍其柯盤錯若屈鐡其根磊砢若怪石其葉蓊
鬱若垂天之雲君甚愛之日徜徉其下曰吾友在是矣
因以友松自命士或疑之曰友者人倫之一也生斯世
為斯士友斯人可也松植物耳能與子握手笑語耶能
與子銜杯酒接殷勤之歡耶抑能與子相規以過相責
以善耶子雖欲友之惡從而友之君笑曰吾豈不欲取
諸人而友哉世降俗漓而友道廢絶久矣臏於㳙賣於
寄相戕賊於耳餘吾求其可友者未得也取諸人而未
得舍是松吾安友哉故吾於是松也朝夕對之如對益
友焉觀其蒼髯黛色凛乎其不可狎也則思所以潜消
吾暴慢之氣觀其霜枝雪幹挺乎其不可撓也則思所
以益厲乎貞介之操觀其貫四時而不改越千歲而不
衰也則思所以誠吾恒久之心仰焉而睇頫焉而思其
有益於吾之進修多矣松良吾友非特世俗之所謂友
也士大夫聞而高之曰卓哉劉君之志乎於是相率賦
詩以歌詠之凡若干首秋官主事陳君時莊君之甥也
彙為一編屬予序之予辭不獲命乃述君之所以友松
者其言蓋如此君名灝長沙定王發之後也剛介不阿
有類於松故命松為友云
鈔塘十景詩後序
新建萬君邦泰世家縣之鈔塘鈔塘距縣治百里許實
據山水之勝其先有諱天瑞者由明經舉為閩令始構
書屋以教其族人屢廢輒復今所謂萬坊書屋是也其
山則南嶺峙其前鳳岡翼其左虎嶺踞其右而連峰接
岫遠在前村與後里者若伏若騖若蟠若踞不可殫状
又有官竈相傳為古陶人埏埴之所其水則泓然而渟
滀者為蘇陂錦鱗頳尾游泳其中滃然而仰出者為石
井其泉甘冽有痼疾者飲之輒愈澄波演迤者為藥湖
漁人牧竪跳嘯其傍是皆山水之勝處也閩令君十一
世孫仲實嘗摘其景物之尤勝者析為八景曰萬坊書
屋南嶺仙峰蘇陂錦鱗石井靈泉前村叠秀後里層巒
藥湖漁牧官竈烟霞一時名流韻士相與歌詠以傳焉
至邦泰又謂八景固山水之絶者然鳳岡虎嶺近接耳
目不可以遺廼益以鳳岡捧月虎嶺屯雲以表其勝間
屬善繪者圖之又求能言之士賦焉彙為巨帙大理少
卿文江李公既為之序矣邦泰復屬予序其後予惟君
子之心澹然無所好而獨不能忘情於山水者豈真為
景物役哉觀山益懋於仁觀水益懋於智無非進德之
資也邦泰講業於其所謂書屋者日孜孜焉以探性命
道德之懿進德之本在是矣及其倦也息焉游焉仰南
嶺之峻極恍如卓爾之見徘徊眺望見山之在前村後
里者紆青縈翠應接不暇又若瞻前而忽後也顧鳳岡
之鶱翥則思卷阿鳴陽之詩覩虎嶺之雄峭則思大易
虎變之象玩錦鱗於蘇陂思所以成其文酌靈泉於石
井思所以濯其德聽漁歌牧唱於藥湖之上則樂萬物
各得其所徜徉官竈之間以觀烟霞舒卷晨夕萬變又
有以見造化之妙而加日新之功是皆所以為進德之
資也豈徒性情之適而已哉嗟夫南山崔崔詠於風洛
水泱泱歌於雅山水之播諸聲詩尚矣顧予非卜商烏
足以序作者之意哉姑道邦泰之所以好者使覽者有
考焉邦泰舉鄉貢進士今為懷慶推官云
梅莊八詠序
鄞之東南三十里有地曰梅莊或曰禹廟梅梁嘗飛沉
於此故以名或曰是地也梅花成林名之以其産今福
建按察副使錢君廷珍世家焉君嘗謂予曰梅莊之東
有宅一區喬木蔚然者吾祖之舊宅也莊之前有田數
頃秋穀垂隴望之如黃雲被野吾家之世業也龍山峙
其北蒼崖翠巘若翔螭之攫雲馬渚滙其南縈青漾綠
若繡鞶之遶戸雙渠夾其旁石梁跨之四望蒼然無際
三市在其西民居鱗比炊煙滃若屯雲又其南為横河
春雨時澄波萬頃滈然如巨浸其西南為小墅孤阜拔
起夕陽晃之霞采爛如金芙蓉吾少讀書於此倦則登
山而遨臨流而釣以覽夫四時景物之變意甚樂之因
取其尤勝者析為八景曰龍山拱秀馬渚環清二橋野
色三市人煙横河春漲小墅晚霞南畝新禾東塘舊宅
以表其勝焉自吾入仕以來累夫事物之自外至者追
念舊遊之樂未嘗不思休於此也嘗屬善繪者圖之而
求薦紳君子為之歌詠焉子其為吾序之他日歸休於
此展圖詠詩而讀子之序瞻遠岫之歸雲其亦足樂也
予歎曰士風之不古久矣其處也則急於仕固不知山
水之為樂其出也則忘其歸視舊遊若敝屣然今君有
章綬之榮而睠焉湖山之樂是豈常情沉酣於富貴者
可同日而語哉然君年未五十方將攄大猷奮丕績以
佐聖天子出治於明堂梅莊之樂予知其未能遽有也
異時成功謝事錦衣南歸如歐陽公之居潁上庶乎有
此樂矣予不佞將自附於趙康靖訪君東塘之上以周
覽八景之勝然後采溪毛烹海錯相與一醉焉亦庶幾
潁上之遺風也姑序之以俟
花谿集後序
古之君子志於不朽者知立德立功之未易則銳意於
立言自漢以來篇目見於藝文志者無慮數百家然不
數世輒澌盡冺滅而無傳方其疲精神勞心思肆意於
觚牘之間豈不欲傳於久遠哉然卒至於亡滅豈其學
術之不純耶抑其才氣之有所局耶是皆可悲也幸而
有賢子孫為之收拾則雖不能傳於天下猶能傳於一
家又幸而有知言君子采其一二萃為類編則遂以不
朽矣而世之得此者幾何人哉予讀吳興沈先生之花
谿集深有感焉先生諱夢麟在勝國時以明經領鄉薦
擢婺源州學正遷武康令元季天下多故遂解官歸隱
益肆力於詩文薦紳先生多推許之入國朝以來三校
文閩浙又兩同考會試有司嘗以賢良薦徵之辭不起
高皇帝知其老不強也年九十而卒平生所作詩文卷
帙甚多題曰花谿集者因其舊隱而名之也先生卒後
子孫遭罹變故謫戍邊鄙而家集散軼多矣久之其玄
孫清舉進士擢刑部主事因奉使南畿過故鄉訪求遺
集得詩文若干首手錄以歸既而清遷江西按察司僉
事乃請副使同邑陸公某編次成帙又得副使同郡吳公
懷德校其譌舛嘗請大司寇莆陽彭惠安公序之近又
請予序予竊評先生學術正材氣優其發於詩文根本
義理如宋儒而無其萎弱不振之態筆勢雄偉如元人
而無其風沙麄豪之習世有蕭統姚鉉吕伯恭蘇天爵
者出而類選國朝之文於此集必見采錄焉先生之不
朽其在此也而清可謂賢子孫矣遂書於其末簡
重刊黃楊集序
錫山華先生彦清在勝國時以詩名於吳中所著黃楊
集門人呂緯文鋟梓以傳歲久譌且缺其玄孫守方購
得善本正其譌補其缺重刊於家然守方甚重斯集不
輕以傳諸人雖子姓宗戚求摹印者亦靳不予守方之
族弟烈由進士擢建昌郡推以斯集傳之未廣慮久而
湮滅乃捐俸重刊以廣其傳屬予序予惟詩之為言可
以觀風俗察政治有元一代俗漓政厖無足言者而其
詩矯宋季之委靡追盛唐之雅麗則有可取者蓋自郝
伯常姚公茂鳴於北方而馬伯庸薩天錫諸公繼作楊
仲弘范德機倡於江南而虞伯生揭曼碩諸公從而和
之及其久也上自臺閣名公下至山林逸士外至徼塞
部長往往以詩名家雖其間不能無麄豪之譏纖巧之
病要之不失為能言之士也先生之詩温麗靜深視當
時能言之士蓋相頡頏予嘗攷元詩見於編選者如所
謂皇元風雅元詩體要之類其採取博矣而先生之詩
乃遺焉豈非所傳未廣而選者未之見歟此郡推君所
以惓惓重刊以傳也斯集既傳吾知世有選元詩者於
先生之詩必有採取焉而元之風俗政治亦因可見矣
禮曰先祖有善而弗知不明也知而弗傳不仁也若郡
推者非所謂明且仁者耶先生諱幼武其别號栖碧蓋
取太白詩中語也
一峯集序
一峯羅先生應魁既殁其所與游雯峯先生饒公秉鑑
之弟秉元得其詩文遺稿一帙釐為十有二卷附以大
夫君子祭誄哀輓之辭因其别號通謂之一峯集刻而
傳之雯峰屬予為之序予辭謝不敢當□幾秉元雯峰
相繼殁雯峰之子廷贊因子弟喬年申其父叔之請求
序益堅予諾之未果為也既而一峯之叔師張授徒予
家謂予曰子與一峯最相知何靳一言不序其集使天
下後世知其為人予謝曰微子之言吾豈敢忘之顧予
言不足為一峯重廼取饒氏所刻讀之盡卷作而言曰
一峯之文善矣是理學之所融會也誠心之所昭敷也
忠肝義氣之所發見也其垂世傳後必矣歐陽子哭石
守道不云乎子道自能久也何必予序觀其論著本於
理學故其文珠瑩玉潔而無駮雜嬉笑之辭發於誠心
故其文斥邪翼正而無駕虚肆誕之說出於忠義故其
文凛然如秋霜烈日非萎弱乏骨氣者比讀其文者自
能知其人奚待予序而後傳也一峰諱倫應魁其字也
世為永豐儒家宋季有諱開禮者為武岡教授舉兵應
文信公兵敗執節死一峰其裔也自少力學非五經四
書濓洛關閩之說不講而非聖人之書未嘗一接其目
動静語默一以誠為本而致力於司馬公所謂不妄語
者朋友有不善引古誼以繩之其人至面頸發赤不顧
及以進士對策大廷敷陳聖學之本吏治之弊民生之
困反復數千言多人所不敢言者憲宗皇帝嘉之擢魁
天下以為翰林院修撰未數月以言事忤旨出為福建
市舶提舉尋召還復職改南京翰林院僅閱歲以疾求
歸四方來學者恒數百人嗚呼一峯所學純以誠所存
所行剛且大其文之不易及也宜哉所著周易傳中庸
解禮記集註皆别為卷不在集中
椒邱文集卷九
