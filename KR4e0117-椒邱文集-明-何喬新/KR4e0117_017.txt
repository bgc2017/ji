椒邱文集卷十七
明何喬新撰
銘
陽休軒銘
御史中丞永新劉公宣撫楚甸嘗謁襄王王大書陽
休二字贈公俾扁其燕休之軒且為記以發其義揚
休見戴記玉藻篇說者謂陽與揚同休與嘘同言和
氣接人如陽和之嘘物也賢王書此贈公盖狀公之
德云大夫君子咸為賦詠以頌公德而予為之銘其
詞曰
太和坱圠塞乎兩間吹之嘘之萬彙以蕃繄人之生寔
禀兹氣充養有道式完以粹和氣内實德容外形温乎
其恭湛乎其清於為中丞氣剛且大先哲是師善養罔
害如春之温如醴之醇如彼時雨潤澤生民我思古人
維顔若愚深潜純粹於道庶乎在宋有程金聲玉色涵
而充之渾然天德顔兮程兮百世之師是鑚是仰庶幾
同歸保我天和消彼隂慝睟焉盎兮斯為至德
恒齋銘
樂安唐君佐名其燕居之所曰恒齋盖念其祖考世
有恒德故以是榜于其前朝夕出入觀焉思先世所
以為恒者而務及之也士大夫咸賦詩以發其名齋
之義而旴江何喬新為之銘其詞曰
天道維恒四序行焉人道維恒百行成焉相彼昧者乃
罔斯守虚而為盈無而為有樂只君子齋居晏如久焉
若暫終焉若初惟兹恒德匪今斯今乃祖乃考世有恒
心人之有恒若水有本放乎四海其流混混人之無恒
猶彼汙渠驟焉而溢倏焉而除嗟爾君子動息于此無
念祖考維恒是履南人之言大易之辭罔或忽忘念兹
在兹
德星堂銘
將樂陳君叔誠其先盖出太丘長嘗構一堂以為燕
休之所其從父中書君為本太丘之事題之曰德星
盖叔誠兄弟四人雍雍翼翼無愧紀諶而諸子若姪
又皆温雅有學行克肖長文兄弟者也試使太史氏
占之安知德星不爛然聚於斗牛之墟邪君之從子
監察御史維裕既求翰林學士王公記其事又屬喬
新銘之乃為之銘曰
粤城之隅有堂孔阜繄堂之人維時孔脩思卬顯祖寔
長太丘懷德葆光卓焉寡儔仁義之澤延被後裔若紀
若諶難兄難弟念兹同德寔為荀君駕言訪之從子若
孫於維荀君亦多才子矯矯八龍乃饋乃侍靈臺峩峩
占象于天今夕何夕德星萃焉繇漢迄今殆于千禩荀
也罕聞陳則有繼其繼伊何有美叔誠温乎其和介乎
其清克紹其先克啓其後玉樹瓊芝競爽偕秀廸德在
人其象在天天人一理于兹徵焉高秋無月湛乎玉宇
爛然德星照我牖戶爰銘斯堂告爾來昆世德無怠以
永厥聞
持敬齋銘
龍虎山人張君留本四十五代天師澹然之從子也
嘗闢一室為藏脩之所扁曰持敬大理少卿李公既
為之記留本又屬予為之銘予嘉其有志於聖賢之
學也取吾儒之說銘之曰
靈臺孔微曰理之郛持之有要曰德之輿其功伊何主
一無適無怠無荒有嚴有翼窅兮暗室若帝之臨坦兮
康衢若淵之深端爾之儀定爾之志儼乎若思肅乎若
祭心之流蕩譬彼逝川敬以為防湛乎澄淵心之放逸
譬彼奔驥敬以為靮駸乎按轡朝焉慄慄夕焉兢兢五官
弗擾百度惟貞從事於斯永矢弗渝匪仙之流伊聖之
徒嗟爾君子毋兹怠逸我銘爾心匪銘爾室
敬慎齋銘
無錫令李君叔蘭闢小齋於其署公退則燕休其中
而扁之曰敬慎間因冬官丁君元美屬予銘之予謂
敬以心言慎以事言能敬且慎修己安民之要不外
是矣乃為之銘曰
錫山之署有齋伊闢愷悌君子于焉燕息嗟爾君子惟
敬是蘉爾心或怠厥政以龐嗟爾君子尚慎無斁爾事
或荒終累厥德敬之惟何夙夜兢兢譬彼涉川而履春
冰慎之維何朝夕惕厲譬彼山行而蹈虎尾内敬于心
外慎于事上帝臨汝其敢或肆從事於斯靡怠靡荒厥
績用懋厥民用康華扁有煒齋居有翼銘以坐右尚勖
爾德
寶賢堂銘
晉世子既攝邦政爰作堂于王宫之西南以為燕休
之所屏去玩好惟圖書琴瑟彛卣之器布列左右日
延師碩論道講業其間扁曰寶賢盖取周書召公之
語也喬新宣撫晉陽祗謁世子于兹堂出示薦紳歌
詠諸什且授簡俾賦焉迺再拜而獻銘曰
懸藜結綠梁宋所珍玩好之美匪益身心繁弱闕鞏魯
晉是寶佩服之華靡兹治道若古有訓所寶惟賢於惟
王儲克廸斯言廼構兹堂以燕以息忠賢是親典謨是
式殷盤周誥味兹道腴左琴右瑟斥彼齊竽濟濟俊賢
廼賓廼友以紏我慝以詔我美若鄒與枚詞匪不工弗
以為寶厭彼雕蟲若衍與髠辨匪不博弗以為寶惡彼
曲學黃髮諤諤文儒申申所寶在兹乂我受民漢有河
間克崇古學亦有東平惟善是樂弘我祖訓闡我大猷
與古哲王異世同休景霍之疆汾澮之域世祚大邦繄
賢之力
硯銘
硯之德直以方磨而不磷維其剛溫乎如玉浬而不緇
既貞且白宜君子之寶之其德若此其用則待乎時其
遇於時也則勒彛卣之銘演綸綍之辭其不用也端居
深藏若無能為孔子云用之則行舍之則藏吾與汝其
庶幾
楷杖銘
予得孔林楷杖以遺予弟廷祺而為之銘曰
産于孔林化雨維深嗤彼桃竹出于江心匪規而圓匪
繩而直制以為杖用之無斁金嶂銀溪出入相從或過
葛陂毋化為龍顛兮汝扶危兮汝持爾子爾孫永世保
之
贊(附字辭)
李晉王遺像贊
王諱克用其先本朱邪氏世為沙陀部長父國昌當
唐懿宗時從康承訓討龐勛有功始賜國姓附屬籍
累拜振武節度使王初為沙陀副兵馬使廣明之亂
遷鴈門節度使舉兵勤王誅黃巢復長安功第一遂
引兵東解陳汳之圍巢黨朱温節度宣武媢王初功
夜遣兵圍之王幾不自脱既免歸晉陽以温終為國
患數請討之當是時奸閹擅政宰輔非材顧右温而
抑王已而朱邪王行瑜相繼構亂詔王討之逆臣就
戮勞賜優洽然昭宗不諒王心終疑而不用王既歸
鎮諸藩以賞罰無章愈肆兇逆温遂逼遷昭宗洛陽
竟移唐祚温之簒也蜀王建以書勸王稱帝王復書
曰誓於此生靡失臣節嗚呼王於國亡之後猶不敢
自帝况於宗國尚存忍隳臣節邪君相疑之過矣唐
有天下三百年宗室布天下如璘如煴遭時不靖竊
窺神器而振佐温為逆以覆宗國亦何取於維城哉
王雖賜姓實非王胤然乃心帝室始終不渝賢於人
遠矣使唐倚為藩扞遽至於亡哉王志圖恢復抱憤
以歿而子莊宗克剪逆類復國號曰唐亦足以慰王
在天之靈矣王葬于代州今所謂晉陽是也予巡邊
至代得王遺像于寺僧亟命畫工摹而傳之感王忠
節遂為之贊其詞曰
蒲海之濱金山之麓産兹傑人面如赭玉鹵豎倡亂爰
覆西都鑾輿狩蜀禁壘為墟王奮厥旅于彼晉陽龍旂
虎䩨我威孔揚乃殱羣醜乃復帝京妖氛既豁九廟載
清維汳有梟實彼逆類險悍慓賊睥睨神器維君與相
聽胡不聰謂梟為鳳謂逆為忠兇渠是親忠謀是憝金
祥受冊宗祊以墜王心孔䀌清淚浪浪移檄到閫誓復
宗邦天不憖遺溘然長逝錦囊三矢以遺厥嗣維嗣孔
武既孝且賢珍其鯤鮞祀唐配天嗟彼兇渠朽骨以腐
王歿不朽英聲益著堂堂遺像朱服玄冠百爾具瞻肅
然易顔
德馨堂贊
安成之書岡世傳為晉徵士陶元亮讀書處今國子
司業張先生振烈之居在焉先生之祖澧陵君素以
學行稱嘗仕有禄位矣既罷官南歸盡以先宅讓其
族人而相故宅之旁得異地焉作屋數十楹而居之
前臨東湖後負書岡烟雲紛蔚花竹繁鮮極幽雅之
趣落成之日瀘溪司訓周君尚善以詩賀之有眼前
多少幽人宅寧似其中有德馨之句鄕人傳誦焉澧
陵君之子以儒起家累官祁陽教諭而其孫則司業
君與其兄振光甫也司業君念嗣續孔繄堂構未稱
乃與振光甫鳩工庀材聿新其居輪且奐焉而顔其
堂曰德馨取周君詩中語也間與予道之予惟德者
仁義禮智之得於心者也德藴於心無聲無臭曷有
所謂馨香哉盖盛德之至充諸身見諸行而洽諸人
則休聲令聞發而不可掩譬諸物之馨香旁達而無
間也世之穹堂奥屋侈且麗者不少然德義不聞君
子耻道焉澧陵君之宅傳子若孫而休澤益隆芳聲
益振非本於德耶夫藝蘭於戺蘭悴而香消樹桂於
庭桂摧而香絶惟積德於身則馨香旁達越百世而
有遺芳也若澧陵君是巳命其堂曰德馨宜已哉喬
新與司業君同領鄉薦相好也乃為之贊以頌張氏
之世美且以勖其子孫焉其詞曰
東湖之隩書岡之麓奕奕斯堂君子攸宅允哲君子遺
後以安肇此堂構孔阜且完禮以為門智以為牖厥德
惟馨曷云其陋顯允司業克承厥祉念我先宅胡兹傾
圮廼築廼捄乃茨乃塗高閎將將峻宇渠渠我居聿新
有嚴有翼曷克臻兹曰維先德我祖我考于兹享祀我
宗我婣于兹燕喜斯堂何有馥郁其馨匪蘭匪蓀維德
昭升斯堂何有維香芬苾匪椒匪桂維德發越先祖之
基我維弘之先祖之德我維承之克永其德克篤其祜
如瓜斯緜永宅兹土嗟爾嗣孫陟降斯堂纉之其艱維
德是蘉我頌我歌以揚芳聲維雲若仍世振其馨
定遠張允器畫像贊
此予友定遠張先生允器之像也予與先生别四十
餘年矣思一見其眉宇不可得乃今於畫圖見之因
為之贊曰
涵和茹粹容色穆如帶規佩衡威儀肅如或玩游鯈於
濠上或濯清風於舞雩不徇時以為通不泥古以為迂
觀其外則蕭然物表類山澤之臞探其中則淵然宏博
乃君子之儒噫斯人也采苓者之徒歟釣瀨者之徒歟
陳秋官贊(名章松江人)
冰蘖之操梧竹之姿其檢身也以禮其酧酢也有儀所
味者道而澹然於人所同嗜所勇者義而退然於世所
競馳人所推者漢之不疑心所期者古之士師用能迓
休命保羣黎噫詩所謂邦家之基書所謂無疆之辭非
斯人將屬之誰邪
劉先生廷益字辭
福建按察使永新劉公之子裒既冠憲副四明錢君
字之曰廷益盖附其名之義而為之耳公以裒之冠
予寔有位于賓戺俾申其義以飭之予惟裒之為義
聚也君子之求益必學以聚之焉山惟聚衆土也故
能益其高川惟聚衆流也故能益其深君子惟聚衆
善也故知益高明行益光大裒而聚之其求益之本
乎夫子生而父名之既冠而賓字之非直使之有美
稱而已盖欲其顧名思義因字勉德而不失其所以
美焉裒也勖之四端五典之懿也禮樂名物之詳也
前言往行之浩以繁也博學以聚之反躬以踐之會
萬善于一身其為益也不亦深且遠哉祗遹前休以
建嘉績以膺純嘏以為我皇家之世臣予有望於子
矣裒也勖之尚無忘父若賓命名制字之意廼祝之
曰
維天之命播為萬理萃萬于一斯益於己六籍羣言既
浩以穰融而會之我智以明天道物理既微且密博而
求之斯協于一温温劉生文若抒霞裒名益字厥義孔
嘉學以裒之萬善咸備道積厥躬聖賢可企一簣不已
積為崇丘一勺不已瀦為洪流於惟若翁為時膚使克
念厥紹乃為有子晉有碩輔其名曰裒仗鉞東夏厥聞
惟休虞有藎臣實為伯益顯有丕功皂斿是錫父命若
名賓制若字念之敬之古人是似我言惟服毋忽毋忘
受之天慶邦家之光
周仲儀字辭
古者子生而父名之既冠而賓字之禮也非求以為
美稱也周公孔子禮之所繇出者名其子曰伯禽字
其子曰伯魚曷嘗求美稱哉後之君子愛其子者必
求美稱焉夫美稱者無它亦曰使之顧名思義曰仁
廸仁曰孝履孝焉耳名字所係豈輕也哉近世冠禮
既廢命字亦非其時士大夫簡於禮也甚矣惟御史
大夫太原周公則不然公之子紞年既可冠筮日擇
賓而授事焉既成禮賓字之曰仲儀盖紞者冠之垂
王后親織以充耳者也古之聖賢知人之不可無威
儀也故為衡紞紘綖以章之為琚瑀珩璜以節之為
琴瑟鐘鼔以養之凡使之淑慎厥儀而已詩曰敬慎
威儀維民之則又曰慎爾威儀無不柔嘉盖威儀之
不可不慎也如此紞雖冕之一物然一有缺焉則其
制不備而不足為人之儀况君子之行一有虧焉其
能使人則而象之邪名紞字仲儀父師之所望者遠
且大矣豈徒使之有美稱哉春秋之法其人賢則字
以褒之否則名以貶之二百四十二年之間以字見
經者十有二人而已人有美稱而不失其美何鮮也
仲儀其尚率禮無違進學不怠庶幾克保美稱詩所
謂無不柔嘉維民之則者將於子乎見之僉謂仲儀
之冠喬新與供事焉俾為說以勖之乃敷其義而申
之以辭其辭曰
冕之為制大備於周有紘有綖有覆有旒彼垂者紞維
后所織以章令儀匪以為飾都憲之子内翰之弟曰紞
其名仲儀其字服之有紞厥冠峩峩望之儼然可樂可
嘉一或蹶焉厥冠僛僛就之弗畏無威無儀來爾仲儀
明聽無惑淑慎爾止以成乃德去爾幼志毋儇以輕順
爾成德克明以誠相爾嚴君國之司直正色立朝其儀
不忒相爾元兄出入鑾坡温恭和懿其儀孔嘉爾往何
監監于父兄克敬克勤紹厥休聲克享遐福若軾有轍
若尹有陟嗟爾仲儀念之敬之成人之道祗服訓辭
椒邱文集卷十七
