椒邱文集卷二十六
明何喬新撰
哀辭(附誄)
徐孺人哀辭
孺人黃氏竹樓先生之女贈翰林編修金谿徐君之配
今翰林侍講時庸之母也以子貴封孺人年七十有二
以疾卒於家予與時庸同薦於鄉其歸葬也不獲助其
沐槨故為虞殯之詞遺之俾輓者秉鐸歌之以慰孺人
之靈云
繄有熊之裔胄兮產兹窈窕之好逑既姱嫭其鮮雙兮
又愔嫕而好修撫芳年而結帨兮得佳匹於南州淑慎
厥躬兮曾何有於暇豫曰老吾奉兮曰幼吾撫握荃而
枕蕙兮矧帶衡而佩矩婦職是共兮敢少愆乎厥度天
佑淑懿兮有岐嶷之佳兒匪徒勤乎三遷兮鬻簪珥以
教之子克祇厥慈訓兮肆騫翥乎鳳池皇貤恩而寵嘉
兮命書煥其陸離服匪無綺縠兮胡獨衣此縞紵也食
豈無臛臇兮顧乃甘此蔬茹也夫豈自約以肥厥家兮
範諸婦以儉素也春秋不奄兮老冉冉而逮之乘剛飈
而遐逝兮奄一去而莫追虚室閴其無人兮幽竁窈以
茫茫想其駕翠輧而從王母兮醉瑤池之霞觴抑亦度
弱流之滈溔兮與姑射而徜徉䨧雲四塞兮素驥徬徨
寒飈憀慄兮畫翣翩其飛揚悵淑質之永殂兮幸懿範
之孔彰嚮佳城而敶誄兮感予涕之浪浪
玉田耕隱李先生哀辭
先生諱陞字汝登玉田耕隱其别號也少孤母孺人居
貧守節躬教之先生感母之教刻苦自勵發為詞翰皆
精絶可喜以養母不求仕延名師教諸子俾無墜先業
已而其子廷韶廷美聯舉於鄉而廷美登進士第累官
刑部員外郎廷儀亦以禮經魁鄉選先生以子恩封刑
部主事成化壬辰母孺人殁先生哀痛過禮得疾竟不
起嗚呼哀哉始予官刑部愛廷美清慎而文友之及佐
憲於閩獲與先生接其貌溫溫其言恂恂其行渾然端
且厚予乃知廷美之賢蓋有自也閩固多賢士然明允
和厚不以愛憎為毁譽者予知先生而已嗚呼先生不
可作矣長厚之風不復見矣則予哀悼之情其能自已
乎是用哀之以辭以寫予情焉辭曰
少微夕隕兮䨧雲沈以冥冥金飈蕭瑟兮挾怒潮以悲
鳴嗟若先生兮奄乘鷖而上征淑哉若人兮鍾三山之
粹靈明秀好修兮指先哲以作程被蓉裳之芳潔兮懷
椒醑以為食膏粱匪所願兮等文繡於絺綌清詞燁燁
兮燦綠水之芙蓉雅操稜稜兮挺寒巖之孤松懷瑾握
瑜兮羌獨偃蹇乎林坰隆忠養於所恃兮亦何心乎浮
榮築室玉田兮聊耕讀以娛情嗟若先生兮孝且慈胄
胤多賢兮天實錫之或登名於蘭省兮或端笏於彤墀
譬羣鳳之翩翩兮覽德輝而來儀后皇嘉惠兮爰貤恩
而疏封光寵舄奕兮益履謙而執冲彼燕山之竇老兮
蓋異世而同風嗟若先生兮胡不少留駕蒼螭而遐逝
兮挹赤松而同遊抑將渡弱流之濎濙兮採玉芝於崑
丘鄉失蓍龜兮吉與凶其孰諏後生悵悵兮莫識先民
之風猷嗟若先生兮竟何為天不可問兮命不可知九
原茫茫兮莫予起之生芻一束兮感予涕之漣洏
嘉興吕文懿公哀辭
有姜氏之鼻祖兮肇受吕以建邦昆仍去厥邑以南遷
兮爰有家於江東委厥祉於夫子兮際明時而奮庸繄
夫子承兹世美兮又重之以好修嚌詩書之雋永兮服
周孔之芳猷日勉焉若弗及兮追駿步而遐遊鄉大夫
之賓賢兮夫子褎然為舉首叫閶闔而陳昌言兮眎賈
董孰知其先後彼欽永與元白兮固將汗流而却走肆
登秩於翰苑兮日密邇乎清光既紬書於石渠兮亦視
草於玉堂抒經邦之素蘊兮贊明堂之宏議彼九州紛
總總兮固已陰受其賜何嚴霜之遽降兮諼草曶其先
蘦承凶問而號慟兮淚雨下而霑膺詔諭勉至再三兮
夫子控辭而弗起出承明而南邁兮抵嘉禾而戾止爰
匐匍以將事兮遑恤厥躬之摧毁嗟窀穸之未就兮奄
遘兹大故豈昊天之不憖遺兮抑修短之有數哀訃達
於九重兮聖衷䀌其孔傷䘏典之加等兮煒存沒之有
光哀與榮之兼備兮在夫子其奚憾惟哲人之既萎兮
斯羣情之所感慟多士以隕涕兮悲梁壞而山傾爰述
行而陳誄兮嚮西風而舒情亂曰黝雲鬱兮含凄石瀨
潏兮增悲悵夫子兮安在超寥廓兮騎箕層城千仞兮
雲路險巇三神邈以遠兮弱流淼瀰吁嗟夫子兮盍歸
乎來
歐陽隱君哀辭
隱君諱顓字允乾姓歐陽氏其先與文忠公同出於唐
吉州刺史而别居於太和之蜀江者也隱君少有異操
不樂從事於俗或勸之仕則曰吾兄若吾弟咸仕於時
吾焉用仕為矧吾親老矣忍為升斗之禄遠違膝下耶
於是隱君不出以養親為己職砥行植節鄉邦稱焉鄰
有鬭訟者隱君為直之歲歉不足於食者隱君發粟以
周之蓋有王彥方連舜賓之遺風焉年七十有三考終
於家冢宰王先生既銘其墓後數年其子溥來京復求
予為之辭予辭不獲命乃為楚歌以招之曰
繄君子之仕隱兮維道是由摰旦由光兮孰知其劣與
優嗟若先生兮羌獨偃蹇乎山丘託喬林之幽蔭兮濯
碧澗之澄流攀商顏之逸駕兮襲嚴瀨之風猷匪絶世
以為高兮固吾志之是求維吾兄若吾弟兮聯翩奮乎
明時親髮既種種兮嗟予舍膝下其焉之蜀江之涘兮
厥壤孔阜仰吾事兮有老俯吾育兮有幼善薰其鄉兮
信孚其友彼鄰競之方紛兮就吾廬而聽直一言若持
衡兮羣囂嗼焉以息凶歲之薦饑兮或不厭乎糠籺發
廩粟以飽之兮焚逋劵而靡責既綏里閈以仁兮又申
導之以義是亦為政兮奚必違親而求仕或容與於南
磵兮或植杖乎西疇松柏蔚其葰茂兮秔稌芃芃而有
秋眎世外之功名兮邈太空之雲浮鷤䳏曶其先鳴兮
老冉冉而將至溘埃風而遐征兮儵電流而飈逝石泉
咽而含悲兮巖霏黯以帶愴山川宛其如昨兮悵靈爽
之安往哀老成之不可作兮心紆軫而不舒抽予思而
為誄兮忳鬱邑乎增歔誶曰魂乎歸徠兮魂無西東西
顥沆碭兮東溟泱泱魂乎歸來兮魂無南北雕題獷戾
兮玄朔閟塞魂兮乎歸來兮魂無上下重陰幽晻兮太
空&KR0008;慌蜀江之上兮有田有廬左右雜列兮有琴有書
山可樵兮溪可䱷歸徠逍遙兮四極不可以居
參政郭公哀辭
公諱循字邦禮其先本尚父汾陽王之裔避難南遷遂
占籍於吉公少舉進士擢刑部主事嘗上書宣廟陳工
部營繕之弊召對便殿改司空屬以憂去位服闋仍為
刑部尋陞郎中奉詔讞畿郡獄多平反遂拜廣東參政
時海寇猖獗命大帥討之以公贊理戎政暨寇平公之
策畫居多將入覲以疾卒時年五十有七而已予哀公
年不躋百齡位不登三事而功業不大見於世也為著
哀辭以永其傳云
繄汾陽之裔胄兮簪黻嬋嫣其相仍季葉汨其南征兮
肇即宅乎廬陵公既稟兹異質兮又承圭茅之洪族探
洙泗之聖髓兮踵濂洛之芳躅勉汲汲乎踐修兮指前
哲以作則仁義藹其内融兮文章爣&KR0008;而外揚乘青雲
而高馳兮鳴和鸞之鏘鏘閶闔洞以四闢兮威鳳噦乎
朝陽皇曰予嘉兮汝作朕鷞鳩明刑以弼五教兮合榘
矱於咎繇撫爰書而屢歎兮惟生是求嗟共工氏之蠧
弊兮曾莫達乎聖聰爰閉閣而草疏兮叩黼扆而獻忠
天聽甚邇兮曰予揆汝忠直俾佐司空兮冀羣蠧之丕
革何彼蒼之降酷兮曶纍然而衰服終喪而入覲兮步
亨衢而騁力服忠貞以圖報兮矢九死其靡忒奉明詔
以讞獄兮勤五聽而察冤揚日月之盛明兮俾宏爥乎
覆盆聲隱隱而日隆兮肆簡注乎皇心乘鷺車而載馳
兮參大政乎嶺之南何海壖之羣醜兮紛弄兵乎潢池
長蛇舔舕而當道兮走平陸之妖螭奮天戈而致討兮
劓殄滅之無遺妖氛廓以清兮渤澥恬其不波駕言覲
帝都兮馳四牡之騑騑曶沉疴之頓劇兮奄長逝而莫
予追公年非殀兮位亦不可謂卑惟用不究其才兮感
多士而歔欷昔先公與君聯舉於鄉兮交誼亶其夙敦
肆童孺之不肖兮嘗獲接乎誨言悵九原之不可作兮
曾莫薦乎蘋蘩氣涫&KR1594;而填膺兮聊寓哀乎斯文
故處士王君敷若哀辭
三山有隱君子曰王君敷苦前翰林修撰中美之從子
而今秋官郎中彥弼之季父也少習舉子業慨然有志
於用世既而以疾廢遂捨科舉之學益務博覽無所不
窺發為詩歌新麗可喜尤工行草書以故士大夫皆重
之其事親也孝以誠其事兄也恭以順其處里閈也衎
衎以和蓋其為行尤可重也彥弼少孤君教勵甚至故
彥弼學底於成登進士第以顯於朝廷皆君之教也今
彥弼得告歸省則君之墓木已拱矣與予言不勝其哀
且求哀輓之辭予謂君葬已久無事乎輓也為作楚歌
二章以遺之彥弼歸拜銅盤之塋俾未冠者歌之以侑
奠觴亦庶幾少紓其哀矣乎其詞曰
有美一人兮山之中金玉其音兮冰雪其容濯石泉兮
自潔歌紫芝兮倚雲松曶厭世兮遐峰挾天風兮浮游
太空左王喬兮右韓衆出入慌惚兮起鴻濛仙馭寥寥
兮吾將奚從瞻望徒勞兮憂心冲冲
巋焉銅盤兮山之岡白楊櫹槮兮有封若堂夜猿啾啾
兮含怨石瀨潏潏兮帶愴牲孔碩兮酒孔旨掃石苔兮
薦芳仙之遊兮渺何許歌楚些兮命巫陽歸來歸來兮
慰兹孝誠毋為遲畱兮使我心傷
處士胡君允恭哀辭
遼陽處士胡君允恭今監察御史以道之伯父也以道
少失怙恃處士鞠而長之不啻若已出以道亦孝養備
至若已所繇出迨既知學處士朝夕督勵以進其業凡
裘葛之費脯腊膎胰之需一不以累以道俾得專志於
學以道悱然克邁進修思顯其身以為伯父光寵不數
年遂領鄉書登進士為名憲臣蓋處士之教也方將以
其祿養而處士遽以疾殁於家訃聞以道號慟幾絶欲
解官持服顧不敢以己之私而干國家之典心常歉然
言及之輙泣下乃求知處士者銘其墓又屬余為辭以
寫其哀昔者蘇明允之葬也其子文忠公軾既請歐陽
公銘之又請曾子固為之哀辭曰銘將納之壙中辭將
刻之塚上也以道求哀辭於余亦文忠公之意歟乃為
楚歌二闋以遺之俾凡胡氏子孫歲時上塚歌之以侑
奠觴庶乎處士之靈臨舊鄉而下睨乘鶴以來歸亦足
少慰侍御君之心而紓其哀焉其辭曰
秋風起兮黝雲幽幽江鼯啼雨兮夜啾啾悵美人兮渺
何許斧屋閟兮海之陬嗟若人兮世敦與儔志芳潔兮
謇其好修考槃空谷兮惟志之求鍾鼎圭茅兮邈若雲
浮厭兹坌濁兮駕言遐遊遡剛飈兮度弱流左招赤松
兮右挹丹邱蓬嶠高寒兮胡為淹留盍歸來兮享此腒
䐹
秋露隕兮羣芳萎蓊茸欣植兮蕙枯蘭衰懷美人兮不
見感余涕兮交頤嗟仲氏蚤逝兮渺遺孤兮煢煢疇依
字且誨兮俾克有知摩九霄兮振羽儀簪筆螭陛兮金
豸煇煇匪伯氏兮胡能臻兹樹欲静兮風撓之祿方養
兮何遽違鴨綠蕩蕩兮靡有息時含悲茹痛兮終天為
期酌寒泉兮侑以瓊爢盍歸來兮慰此孝思
吳母魏孺人哀辭
予讀詩二南未嘗不慨然而歎曰天下未易化者莫女
婦若也而周之盛時自公侯之妃大夫之夫人至江漢
之女汝墳之婦莫不有貞信之行肅雍之德焉非先王
神化有以陰中其心能爾哉三代以降女教既廢雖士
大夫之室家以賢淑著稱者亦鮮矣况其下者乎及考
南平吳母魏孺人之行乃知閨壼之賢可以嫓美二南
者未嘗無之第世人不盡知耳孺人生於名門作嬪君
子其幽閒之德則關雎所詠也其絺綌之工則葛覃所
稱也歲時助祭敬供籩豆則采蘋之意也享有多福母
有多子則芣苢螽斯所頌也嗚呼賢哉其眎二南所歌
者有以異乎無以異也孺人既殁其子鄉貢進士珙屬
予為哀悼之辭予謂三代以前女婦之賢者既播之聲
詩被之筦絃矣三代而下幸有賢如孺人者其可使之
泯泯無聞耶故為辭以哀之其辭曰
靈萲旖旎兮繁霜悴之慈竹蕭疎兮迎驚飈以離披吁
嗟夫人兮奄棄世其如遺夫人稟兹姱質兮又申之以
懿德佩湘蘭以自芳兮垂寶璐以為飾陳圖史以自鑑
兮願依公父氏之遺則甫二八而結帨兮得嘉匹於名
宗令德令儀兮窈窕而肅容春秋將事兮蘋藻是共勤
婦職以成絺綌兮有葛覃之遺風舅姑交慶兮嬪御孔
宜天佑淑懿兮福履綏之蘭玉紛其充庭兮信振振其
螽斯嗟薤露之易晞兮悵壑舟之遽移壽年未耄兮奄
一疾而莫追文筆之峯兮佳城鬱其嵯峨女婦失厥攸
師兮感淚雨以滂沱誶曰緱嶺邈兮鶴已飛秦臺寂兮
鳳不歸將同王母兮宴瑶池抑駕翠輧兮從麻姑而娱
嬉雲容慘兮風聲悲宿草青兮秋露淒錦機塵兮走蛜
蝛悵音容兮杳莫知有生必死兮孰能逭之淑行孔昭
兮百世其誰命巫陽兮陳些詞夫人有知兮盍歸乎來
監察御史伍君哀辭
嗚呼吾忍哭吾體馴耶體馴有洪裕之度有剛介之操
有剸煩治劇之材不惟吾知之凡士大夫蓋莫不知也
然位不滿其德用不盡其材年未臻下壽而死天耶人
耶誰實為之耶嗚呼哀哉初體馴按部於閩聞上杭衺
民聚羣不逞構亂單騎抵盜所且檄三司以兵来會躬
入其巢穴諭以禍福盜感悦降者日數千獨其渠魁負
固不服體馴督勵將士進討之破其砦馘其魁而散其
黨三司欲上其功體馴固止之故事莫上聞而賞亦竟
弗及體馴之在上杭也晝夜起居恒在炎風苦雨中繇
是得疾代還寖劇竟至不起嗚呼哀哉人有恒言曰賢
者必貴仁者必壽若吾體馴非所謂賢且仁者耶然位
止此年止此天道冥冥蓋不可究也吾與體馴相知最
深嘗謂他日建丕績於國家垂休名於竹帛者必吾體
馴也曾謂體馴止於斯乎宜吾咨嗟痛悼不能自己也
故托之楚聲以寫吾之哀焉其辭曰
停雲靄其在望兮思美人而不見九原杳以冥冥兮感
予涕其若霰惟美人之好修兮瑩其玉潔而珠明潄六
藝之芳潤兮掇百氏之精英甫壯歲而領鄉書兮肆策
名於天庭金豸峩峩兮白簡凛其飛霜駕星軺以四馳
兮風聲邁乎范張夫何閩山之嶔崎兮小醜肆其狂攘
鴟張而螗怒兮孰舉手以遏其狂美人促駕以駿奔兮
誓以蕩平為己責先之文告兮匪徒逞志乎斬馘衝霧
雨之溟濛兮犯炎埃之歊赩豈不恤吾躬兮念王事之
孔棘妖氛豁以曭朗兮身抱痾而日瘁和扁莫吾療兮
溘先朝露而長逝年雖匪天兮胡不耄期位雖匪卑兮
胡不丞疑叩巫咸而莫余告兮獨咨嗟而涕洟嗟世之
貪凌兮或黃髮而兒齒包羞以苟生兮不如遄死嗟世
之回遹兮或厚祿而榮名芳譽不立兮雖顯寵其何稱
年與壽若有歉兮名凛凜有耿持此以較彼兮果孰短
而孰長余知美人賢且仁兮力莫足以振之嚮西風而
延佇兮謾含哀以敶詞
劉母安人翁氏哀辭
嗚呼風俗之弊久矣自為士者不能終其節况於女子
乎有如南平劉母翁安人者蓋為愧也安人年廿有九
喪所天其子璋方在襁抱不能必其立也安人居窮守
節勤瘁困阨而不變其志卒就其子以克紹其家閭里
嗟異之有司高其行欲請諸朝以旌其閭安人謝曰此
女婦當然耳何足上聞乃止嗚呼安人之節行如此視
士之守一善而己不克終者為何如也安人孀居廿一
年而卒卒若干年而璋以進士擢地官主事又三年天
子以璋克舉其職推恩其父母乃有追贈之命焉璋懼
安人之節不傳於世屬余為哀辭嗟夫安人守制育孤
而不欲上聞豈願以節行稱於後世哉哀辭不作可也
雖然風俗既弊若凱風之不安其室者紛如也有若安
人之德而使之無聞其何以翼世教激弊俗則哀辭不
可不作也昔陶嬰蚤寡作黃鵠之歌以自誓予謂安人
之行無愧於嬰故託物引類為辭以哀之其辭曰
黃鵠翩翩兮金衣而菊裳朝遊太液兮比翼而翔暮宿
鄧林兮和鳴鏘鏘毓兹五采雛兮實肅肅而蹌蹌驚飈
振撼兮危巢委地傷哉雄鵠兮羌中道而長逝哀哀孤
雌兮蹢躅悲鳴徘徊顧影兮不如無生豈無雎鳩兮在
彼河渚亦有鴻鴈兮載飛載下匪我好逑兮寧嫠居而
獨處懷彼故雄兮雲路杳漫欲殺身以相從兮固非余
之所難念黃口之疇依兮揆諸義猶未安風霜酸苦兮
余心甘之粱藻不充兮敢云余飢山石可泐兮此志不
移羲馭不留兮奄追於崦嵫羽化而登仙兮從故雄以
娛戲雛今羽翼兮粲繽紛其有章簉彤廷之鵷鴻兮侣
阿閣之鸞凰追昔顧復兮清淚縱横已焉哉白楊慘兮
宿草青骨雖朽兮有餘馨氣澌盡兮凛其猶生鴇羽豈
不肅肅兮死有餘腥嗟此黃鵠兮擅百世之休聲
太保王文端公哀辭
太保王文端公西昌之世家也登永樂甲申進士入翰
苑為侍從以選勸講春宫遷禮部侍郎遂登冢宰位師
傅歴官五十餘年文章道德卓然名世天下之士頌其
文而思見其人既見其人靡不服深遠去疵吝下至里
巷孺婦亦能道其姓號其薨也士大夫識與不識莫不
&KR0008;嗟慟悼嗚呼若公者豈非古之所謂盛德君子耶喬
新與公為通家子又非他人之痛悼者比故哀之以辭
云
鬱余懷而紆軫兮汨余淚之浪浪余心曷其孔哀兮悼
哲人之云亡自古孰不有死兮羌睠睠而懷兹念夫子
之盛德兮固今世之所稀夫子禀兹姱質兮又申之以
問學匪秋蘭其靡佩兮匪芳杜其焉服尋洙泗之墜緒
兮蹠濂洛之遺則道德藹其中弸兮英華煜其外敷乘
風雲而高騫兮宏經邦之訏謨紬史牒於東觀兮典綸
綍於北門雄篇鉅册軼歐蘇而駕班揚兮追姚姒之灝
渾彼崔蔡之𤨏𤨏兮固縮恧而横奔或輔德乎春宫兮
或辨章乎台階屹明堂之柱石兮亶當世之蓍龜志欲
合榘矱於伊周兮陋姚宋而不為秉端直以相吾君兮
履繩墨而不頗太山喬岳雖不見其運動兮顧澤物之
孔多功成而身退兮將投老乎山之阿朝發軔於潞渚
兮夕弭棹乎文江讓後人於丕時兮尋舊隱乎西昌追
綠野之遺風兮續耆英之嘉會保厥美以自樂兮日容
與乎物外歲忽忽其易徂兮老冉冉而將至嘉傅說之
託列宿兮騎箕尾而偕逝皇覽訃而增傷兮嘆昊天之
不憗遺多士掩涕以相弔兮悲泰山之忽頽爰考行於
太史兮定所諡於太常修名耿其永延兮吾知夫子之
不亡歎先公之典銓衡兮與夫子而聯事顧童騃亦何
知兮屢進拜乎庭戺聞鶴馭之上征兮怛痛焉余衷腸
嗟音容之不復覩兮念誨言之不可忘曇追感於謝傅
兮過西州而徘徊軾睠睠於文忠兮亦椷辭以寓哀人
情同於懷舊兮豈今昔而異心非盛德之君子兮曷為
使余歔欷而不可禁夜曼曼而不旦兮寒颸凄其四來
鵜鴂鳴於木杪兮似助余之悲哀擥蘅若以薦芳兮&KR1576;
夫子之弗歆托巫陽以敶些兮又&KR1576;夫子弗我顧臨聊
抽毫而抒思兮寫煩瞀於中心
陳君廷泰哀辭
廷泰姓陳氏今秋官郎中廷儀之兄也其先世家光之
固始唐季避亂入閩遂為閩之連江人君為人和易莊
重好學能詩其字畫亦遒勁可愛其事父母以孝稱撫
諸弟友愛尤篤廷儀仕於朝君數寓書戒以居官行己
之道故廷儀為時名執法賢聲藹然是雖父母之教抑
亦其兄有助焉耳天順壬午十有二月廿有六日不幸
殞於非命廷儀聞訃哭之慟語及之輒澘然嗚呼以廷
儀之哀悼如此則君之賢可知已今廷儀謝事南歸將
葬君於廉湖山之原屬余辭以寫其哀故為辭以招之
俾執紼者歌以相輓庶幾化者聞之將不悼其不幸於
地下矣其辭曰
閩之山兮蒼蒼閩之水兮泱泱悵美人兮長&KR0616;㦧予懷
兮增傷嗟夫君兮好修承華胄兮中州搴芙蓉兮攬芳
茝日徜徉兮安流孝爾親兮夔䕫友爾弟兮怡怡樂天
倫兮自得肯衒外兮賈知羌瞢闇兮彼穹弗祐良兮殲
兇禍機發兮叵測倏隕生兮狡童天高高兮莫籲地茫
茫兮莫訴跖之壽兮顏之夭予不知兮曷故椿庭寂兮
含悽鴒原慘兮增悲抱冤憤兮誰語魂惝怳兮知不知
幸承芳兮有子桂枝紛兮旖旎亶仁者兮有後綿休慶
兮無已采溪毛兮薦芳丹旐繽兮飛揚些歌下招兮遣
巫陽君不來兮我淚浪浪佳城鬱鬱兮卜云允臧願乘
桂車兮結蕙纕凌風歸來兮廉湖之岡
雙峯劉先生哀辭
雙峯劉先生求素由進士累官刑部副郎以守法不阿
忤權貴權貴中以危禍衆惴惴謂且不測賴先帝仁聖
卒全宥之謫戍遼海今天子嗣統歸凡被謫者詔下而
先生已没嗚呼可哀也已予與先生有同鄉之好故為
文以哀之云
悲若人之遘患兮蹇侘傺以隕生問蒼天弗吾諭兮感
予淚之霑膺先生幼而志學兮指先哲以作則匪寶璐
其弗珮兮匪瓊爢其焉食抱遺經究終始兮爰窮幽而
探賾學成而致諸用兮恒斷斷乎所執明經以輔教兮
期踵武於前修秉邦憲而不貳兮肯吐剛而茹柔帶鉤
矩而珮衡兮謂無施而不可何世途之險巇兮忽獨遘
兹奇禍彼讒人之㒺極兮肆蔓辭以詆欺皦日當空兮
䨧雲黯黮而蔽之清廟之宏璧兮僉訾以為石也芳洲
之嘉橘兮反誣以枳棘也仰玄穹而自愬兮窅穆穆其
無言咎繇不可作兮孰察先生之煩冤伏圜扉以累月
兮欿愁顇而日憂幸皇鑒之孔明兮薄示竄於荒陬出
國門以東邁兮指醫閭而戾止鴨綠浟湙以無垠兮瞻
故鄉其萬里羲和高馳兮忽已迫於崦嵫乘化以歸盡
兮與斯世乎長辭賈生之投湘兮終召見於宣室劉向
遭讒以下獄兮晚歲亦登乎顯秩先生一斥不復兮抱
幽懷而莫伸襲長夜之悠悠兮不及見乎陽春先民有
言兮自古孰不有死憸夫之無良兮雖生其猶鬼先生
守正而斃兮名凛凛有耿光一世之短兮百世之長苟
修名以永延兮雖九死亦何傷臨西風而歌些兮聊以
慰子於窅茫
封監察御史魏公誄
成化丙午秋九月廿有四日封監察御史餘姚魏公卒
於家得年八十有一喬新與公之子今江西布政使瀚
同年進士也公卒時喬新宦轍南北不及賦述行相紼
之辭迺為之誄蓋雖不獲載之素旍庶幾附諸家譜其
辭曰
於惟魏公畢公之緒佐周戡殷肇起茅土厄於嬴秦北
南散處嗣世綿綿惟卿惟輔繄公之生實承先祉爰在
垂髫含和率禮藝苑舒翹詞林振韡賢良之舉乘時奮
起華問聿彰益敦素履銓曹遴材佐邑於瀧惟時蠻獠
虔劉我疆元戎震怒欲殲以兵公曰不可懷遠以德撫
以恩信而獷不格兕奔獸擾式宣皇澤椎䯰卉裳誠感
心革願歸皇化附我版籍壯哉濬邑在國南圻徵發旁
午殘民日疲公往丞之敏且有為不競不絿恩威隨施
逋租匿役歸首如期飛蝗遠避大田如茨遺秉滯穗利
及鰥嫠公亦有子休聞夙著振翼天衢蜚英憲府公曰
歸哉返我初服酌我寒泉藝我芳菊良朋涖止陟降追
逐惟帝貤恩即命於家豸冠岌岌繡服孔華恩寵雖隆
退然靡夸謙德之光里閈歎嗟夀胡不多八旬而止嗟
今之人其誰不死戩穀如公令聞曷已餘慶所延簪裳
濟濟矧惟方伯殿兹南紀天之報公庶其在此豐山之
原松柏蒼蒼生雖有止其存者長我懷若人名在形亡
敬薦哀誄以焯幽光
椒邱文集卷二十六
