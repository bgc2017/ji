椒邱文集卷三十一
明何喬新撰
墓表
節婦劉氏墓表
嗚呼女教之隳久矣江漢汝墳之風不復見於世矣有
若節婦劉氏者生於教弛風頽之餘孀居三十餘年貞
潔之行如一日可不謂賢矣乎節婦諱除維吉其父易
氏其母也世為廣昌望族節婦幼有淑質組絍縫製不
煩姆傅而工既笄為處士吳公世昌之妻事舅姑撫媵
侍罔不中度居數歲處士君有疾纏綿袵席垂二載節
婦蚤夜侍湯藥備殫勤瘁無少怠處士君自度不支謂
節婦曰吾累汝多矣吾死汝無壯子將若何節婦泣曰
婦之從夫有死無二君苟不諱妾敢有他志耶己而處
士君卒節婦時年二十有八一子尚呱呱節婦哀毁幾
不能生斂之日拔髮納棺中誓靡他俄而子又死節婦
痛之甚嚙其臂既葬處士君穿穴墓傍欲自縊相從於
地下舅姑知其必死慰勉之曰汝自為謀則善矣其如
舅姑老何節婦感悟乃強自寬躬自節約以養舅姑鄉
閭稱其節孝舅姑憐其無子命以處士君弟世旺之子
仁傑為嗣初仁傑方在娠處士君降於巫語節婦曰吾
弟之子即汝子也其臂猶有汝之齒痕及生視其臂果
然節婦撫育仁傑不啻已出仁傑亦孝養備至如實生
已景泰元年冬節婦年已六十矣知廣昌縣事新安江
侯浩具奏節婦志行無玷請加旌表以勵風俗事下禮
部移文覈實未報明年三月十四日節婦以疾卒又明
年六月禮部請旌表如式詔旌其門曰吳世昌妻劉氏
貞節之門且復其家又明年十二月廿四日仁傑奉節
婦之柩葬於郭頭嵊孫男六曰德曰徵曰某曰循曰衛
曰徽孫女三長適黃璿次適李祥次適李成仁傑致隆
所後買附郭田二十畆俾其子孫歲收其租以供處士
君與節婦寒食祭掃之費且盟於族曰後世子孫有侵
此田而怠其祀者宗族共斥之又礱石置墓前請予表
之嗚呼先王盛時所以教於閨閫者備矣居有姆出有
傅養其德有樂歌其行而導其志有詩然猶有凱風不
安其室者出於其間况於後世乎而節婦卓然如此既
全其節又延其嗣生也鄉閭稱之殁也朝廷旌之真可
謂賢也已嗚呼彼錦衣象揥者孰非人婦哉孰非人婦
哉予故表之以勸為人婦者
明故中順大夫福建按察司副使辛公墓表
成化九年冬十月三日福建按察司副使襄城辛公以
疾卒於家是歲十二月四日其孤耕與其壻高瑁葬公
龜山先塋之次葬後五年予遷湖廣布政使道襄城過
其家弔焉耕奉公行狀泣而請曰先君葬已久而墓石
無文懼無以昭德垂遠惟先生圖之噫公予之畏友也
其奚辭按狀公諱訪字咨道其先本魏侍中毗之後世
家真定之陽曲曾祖友敬避亂徙許之襄陽城遂占籍
焉祖諱達以子貴贈承德郎戶部主事考諱謙以公貴
封文林郎四川道監察御史母蔚氏贈太孺人公自少
端重不妄語笑年七歲父兄授之書不數過輒成誦巡
按河南監察御史趙公遇諸途奇之召補邑庠弟子員
公篤志問學文詞典贍邑之耆宿皆器重之正統丁卯
以詩經中河南鄉試第三名景泰辛未登進士第觀政
吏部益務進學公退未嘗釋手時予先公為吏部尚書
好誘掖後進一日召諸進士試之命題以光武賜隗囂
書唐人送李愿歸盤谷序公所作詞理淵永先公亟稱
之會都察院御史員缺詔吏部選進士勤慎者補之先
公曰勤慎莫如辛進士者遂擢廣東道監察御史糾慝
繩違克振憲度康定皇帝念西北邊兵戍守良苦勅公
賫金帛往勞之先時使者憚臨邊不親致賜故將校多
侵尅賜物者公馳至延綏榆林召集戍卒稱詔慰勞而
賜之人人皆霑上恩丁孺人憂解官居喪足不踐公門
服闋赴京同儕多願居輦轂下以便進取公自言親老
願官南臺以便養冢宰王公賢之改南京四川道益以
廉慎自持風裁凛然都御史蕭公深重之獄之疑者多
以屬公都憲軒公督南京糧儲持法甚嚴御史鮮當其
意者獨賢公且曰吾老矣堪代我者惟子而已天順己
卯秋應天府開科取士蕭公命公監試主司欲取其所
親衆以主司官翰林不敢言公厲色曰大比興賢顧可
徇私耶主司赧然而止遷浙江按察司僉事抵任錢塘
仁和二縣循故事具供張什物送官舍公悉却之或以
故事為言公曰辭受惟其當而已何必拘故事也處州
頑民聚徒千餘盜採銀礦衆議發兵討之公曰兵刃既
接必有死於無辜者乃揭榜諭以禍福衆皆歡呼而散
公暇輙詣學宫進諸生講論經史金華舊有麗澤書院
以祀吕成公歲久寖圮公命有司新其祠宇又以何文
定公基王文憲公柏金文安公履祥許文懿公謙承朱
文公之正傳奏請立祠鄉邦春秋致祭以風厲學者桐
廬大姓連姻權貴怙勢恣横部使者莫敢誰何公獨捕
治之當道交屬且脅以危言公竟抵之法由是忤權貴
意有薦公者輒沮之刑部侍郎曾公訪察浙江諸司以
不職黜者甚衆獨稱公廉能力薦於朝陞福建按察司
副使奉勅巡視海道瀕海大姓私造海艦歲出諸番市
易因相剽殺公捕其渠黨而寘諸法没入其艦事連達
官窮治甚急其家訟於御史誣公激變良民或勸公稍
緩其獄公奮然曰吾寧執法而死不忍賣法而生也自
是奸民屏息海道肅清未幾文林公卒公聞訃號慟幾
絶即解官北歸寮友致賻皆不受既襄事負土築墳手
種松柏有助之者輒辭曰人子所當盡也嗚呼公之行
治如此然官終四品年僅四十有八不獲大用以究其
志此君子所為痛悼也公先娶王氏封孺人繼娶邢氏
男五長即耕次曰耘曰耒曰植曰溉女五長適高瑁次
適許某王恬吳溥田&KR0008;公恬淡寡慾官南臺時未有子
或勸之買妾公謝曰吾妻已產女矣安知終無男耶居
官二十餘年常祿外一芥不取於人其自閩奔喪也延
平太守與公同年知公貧厚貲幣將賻焉公知之過延
平稱疾卧舟中不起太守不能見而去平居癯然言若
不能出口至其據法守正毅然不顧慮雖萬夫莫回也
昔孔子謂未見剛者或曰申棖孔子曰棖也慾焉得剛
嗚呼剛者不可多見久矣若公非所謂剛者歟其所以
剛者非以其無慾歟予嘗與公同官於閩故表諸其墓
庶幾有聞其風而興起者
雯峰先生饒公墓表
嗚呼此雯峯先生饒公之墓公嘗仕為郡守惠澤流於
人聲績焯於時矣予不稱其官而表其墓曰先生者蓋
先生有德之稱為士而有德功名富貴不足道也公諱
秉鑑字憲章世家廣昌之麟昌里曾祖仲實祖文遠父
希明累世不仕而以長厚稱母揭氏公生長巨室思以
文學顯其身以及其親初從監察御史聶公宗尹受春
秋又從教諭羅子濬受尚書發為文章詞采爛然見者
驚異弱冠遊京師先冢宰一見許以國器且作文贈之
曰他日竦壑昂霄必此子也正統甲子領江右鄉薦兩
試禮部名俱在乙榜例授教職辭不就卒業太學時李
忠文公為祭酒士之明睿者多在館下公獨與彭文憲
公友朝夕相切磋學益進景泰三年除廣東肇慶府同
知肇慶地險俗獷號難治公疏瀹宿弊均徭賦繩豪猾
惠貧弱境内以安鄰郡有羣盜侵掠至境上公督民兵
敗之斬獲甚衆屬邑有奸氓聚羣不逞欲為亂公單騎
入其地曉以逆順衆讙然羅拜而散右都御史馬公昂
征瀧水猺公獻平蠻策馬公善之委公督兵餉暨蠻寇
平又委公城瀧水上其功於朝陞四品俸僉都御史葉
公盛巡撫兩廣召公詢以時事公具言盜賊所由起與
平寇安民之策葉公深然之用其言羣盜稍戢僉都御
史李公秉巡撫南畿聞公名薦於朝欲以為太平府太
守不果用尋以葉公薦遷知廉州府廉與交阯接壤連
年用兵重以中貴採珠邊民不勝其困公規畫有方民
以不勞又什伍其民教以騎射有寇至輙擊敗之葉公
上其功特賜寶鈔綵段公痛兩廣賊勢日張民日凋瘵
具奏監軍及諸將無平賊方略所至惟事刻剝戰小勝
則張虛聲以邀賞大䘐則匿不以聞臣恐數年之間兩
廣盡為盜區矣章上權貴大怒思有以中之會公督兵
餉遠出寇乘虚襲城陷之衆因以失守為公罪坐褫職
廉民千餘人詣當道訟冤且言知府文吏非守城者况
以公事遠出城陷非其罪也乞還知府以活吾民時當
道多忌之者莫肯上聞公歸家優游泉石以書史自娱
又作義倉以賙貧乏立義學以教宗族建雯峰書院與
翰林修撰羅應魁講學其間成化二十二年十月十七
日以疾殁於家享年七十有四初娶黃氏繼娶王氏無
子以弟秉綱子弼為嗣一女適同邑何慶同弼以卒之
年十二月十一日葬公於里之南應山所著有雯峯集
春秋提要春秋會傳傳於世葬後八年弼錄公行實求
予表諸墓予讀秦漢以下史疑命之有無久矣及論次
公行事首末乃知事之窮通信乎有命也公少以博學
自負銳意取進士所交多一時豪傑然以議論不合於
主司不克如其志及既出仕政聲日聞慨然欲以功名
自見於世然官僅止二千石竟以非罪黜當公黜時李
公為冢宰馬公為大司馬葉公為少宗伯皆素知公者
然不一引手救豈非命耶嗚呼世之為太守者多矣然
殁而使人稱為先生者則不多見也夫使人稱為良二
千石曷若使後世稱為先生以昭其有德哉嗚呼雯峯
峩峩雯溪溶溶先生之名與世無窮
桂林太守衡公墓表
皇明有廉吏曰桂林太守衡公汝寧西平人也其歴官
三十餘年清白之操若冰玉然其謝事家居貧不自存
其殁也身無以為斂子孫無以為喪真為吏者之師表
也公殁廿餘年予為河南按察使移檄汝寧訪求公後
得公之子平召而詢之道公之履歴甚詳且丐文表諸
墓公之守桂林也先公實薦之予於公有世舊誼不可
辭乃為叙之公諱岳字世瞻其先世家隨州父通元季
以武功累官至百夫長典屯香山國初棄官歸過西平
道梗不通遂留家焉母周氏慈惠喜施予公少以俊茂
補郡學弟子員中河南鄉試遂升太學洪武三十年詔
國子監選諸生通理道者赴詹事府議事六館之士咸
推公往公敷陳時政切而不迂所司以聞擢廣東潮州
府同知公酌已惠民自常祿外餽遺一無取布衣蔬食
不異寒士嶺海間翕然稱其廉三十五年遷陜西西安
府知府其清操善政如在潮時丁内艱去職服闋改知
慶陽益以清白自勵民愛之如父母僚友諸婦嘗會飲
公之内子與焉在席者金鈿綺綉爛然而公内子荆釵
布裙而已既罷頗不樂公曰汝坐於何處曰首席公曰
既坐首席又要服飾華好富貴可兼得耶慶陽人至今
以為口實永樂十年朝覲至京以言事忤旨謫戍交阯
慶陽西安二郡民千餘人詣闕請貰公以終其惠不報
仁宗皇帝嗣位下詔求賢監察御史袁錠鹽運使何士
英指揮范智交章薦公起為南城令以舊官復任改南
豐令其為令祿薄不足用常於官舍種蔬以自給家人
或有慍色輒曰不猶愈於充軍時耶無不意滿正統四
年夏五月公秩滿至京欲告歸時先公為刑部侍郎薦
公於朝遂擢桂林守在郡五年廉慎之操愷悌之政始
終如一以年踰七十致其政而歸景泰三年三月三日
終於家享年八十有四葬於縣大堰灣之原配王氏有
淑德子七曰友民曰忠曰用曰平曰直曰美曰慶孫八
曰世隆曰鏞曰世雄曰林曰海曰鉞曰鎧曰錠今都御
史江浦張公巡撫河南過西平聞公之賢令有司恤其
家且補世隆鏞邑弟子員俾紹素業嗚呼廉吏之不聞
於世久矣碩鼠之刺城烏之謠在古且然况後世乎世
所謂貪者固不足道其矯而為廉者垢衣敝屨以欺人
而後房姬媵極珠翠之麗亦豈真廉者哉若公者迺真
廉吏也予故表其墓以為世勸
故承事郎趙君孺人華氏墓表
承事郎無錫趙君汝明之配曰孺人華氏以弘治元年
春三月十有九日卒其子濴沔卜以卒之明年冬十有
一月六日葬於邑嵩山先塋啓承事君之兆合而窆焉
先期以江西布政使秦君廷韶所述孺人行狀託其父
友吏部員外郎馬君宗勉屬予表諸墓予亟辭不獲乃
摭狀所述叙而表之曰孺人諱淑清無錫之名家子在
元初有諱子勉者累官江浙財賦都總管府同知其五
世祖也曾祖德遠祖仲安父以常皆隱居不仕而以貲
產雄於鄉母虞民自幼溫嬺静莊稍長習蠶績紉縫之
事暇則誦詩書習圖史足跡不出閨閣父母愛之曰賢
女也擇所從以歸承事君時舅姑在堂孺人入門孝養
篤志姑嘗盛夏遘疾孺人左右扶持晝夜無少懈疾亟
刺股血和羹以進姑歠之頓愈自舅姑以及六親又皆
曰孝婦也趙系出天潢族大貲厚而承事君無他兄弟
恒執役於官孺人綜理家政僮使千指懔懔趨命凡歲
時羔豚之祭宗戚慶弔餽遺之禮咸中儀則田園之籍
日增承事君歎曰吾家業所以益充者以有賢嫓焉耳
承事君三男子其一孽也孺人教字如一及諸子就學
督勵甚嚴閱史見古人善惡成敗輒舉以語諸子曰汝
當為此不得為彼故諸子皆嶷然有立鄉之人又皆曰
趙氏諸子秀出者非獨承事君之教蓋有内訓焉承事
君卒孺人傳内政於其婦日誦佛書安恬自適而已及
得疾諸子涕泣進藥孺人曰吾年踰八十得從汝父供
養舅姑於地下足矣何以藥為不食數日而卒距其生
永樂六年八月二十有四日享年八十有一子男三長
潚次濴次沔俱以輸粟授承事郎潚後孺人一年卒女
四華春顧瑜蔡祚蔣堂其壻也孫男二長楠以餉邊功
授蘇州衛指揮僉事次桓孫女三曾孫男一其子孫繩
蟄又如此予讀劉向列女傳見其所叙多者人二三事
少者一事而已若孺人者生名家嬪名士女德婦道母
儀皆可紀而又享夀考多子孫視向所傳奚愧焉顧予
不腆之詞不足昭孺人之懿行姑撮其大者以遺其子
俾琢石墓上庶幾有如向者採而傳焉
通議大夫雲南按察使劉公墓表
成化十有四年春雲南按察使劉公仗和帥其屬入覲
懇求謝事吏部以聞憲宗皇帝特允其請公歸徜徉林
泉者七年以疾卒於家享年六十有四時二十一年五
月廿有四日也其子縝等以是年九月庚午葬於邑黃
土尾之原依先壠也葬後五年公之子絢會試來京詣
予拜且泣曰知先君之行詳且實者莫先生若乞為文
表諸墓嗚呼公實忠愍公之仲子惟忠愍公與先冢宰
同領鄉薦而公又與予同舉於鄉同登進士第世契之
厚非他人比誼不可辭乃為叙次其事俾刻之墓上公
諱釪仗和其字也其先本長沙定王之裔王之子蒼别
封安城侯安城即今吉之安福也至其孫夀光以罪國
除因家於邑之茨溪祚胤蕃衍歴唐及宋以至於元代
有顯者曾祖諱子定别號新齋始自茨溪徙家邑之葛
溪祖諱伯文别號文園贈禮部儀制主事考諱球由進
士累官翰林院侍講上疏牾權奸殁於制獄贈翰林院
學士諡忠愍母鄧氏累贈太宜人公自幼穎敏過人忠
愍躬教之時姚文敏公學於忠愍公之門公與之上下
議論文敏每嘆服之稍長從學於禮部侍郎李公克述
學益大進會忠愍以忠諫受禍公哀痛毁瘠幾不能生
服闋讀書養母無復仕進意景皇帝即位臺諫言忠愍
之冤詔贈官賜諡且祀於郡之忠節祠刑部侍郎楊公
彥謐巡撫江西召公語之曰而翁忠節已獲昭雪子可
以仕矣公乃赴江右省試以春秋魁多士登甲戌進士
第改翰林庶吉士預修寰宇通志書成賜楮幣文綺擢
廣東道監察御史未幾出巡福建畿郡遼東於時同官
者務擊搏以峙聲威公獨慎憲度理冤獄察吏治巡歴
所至訪民利病而興除之不求赫赫名人皆以為得憲
體真定有嫠婦不安其室其族長恥之合羣從毆殺之
有司坐以謀殺當死者七人公曰此羞惡之心所發也
何可深罪具以上請遂皆免死福建都指揮僉事錢輅
與其長劉姓者有隙劉密白鎮守中官誣以罪乘夜以
兵圍其第輅覺而逃中官遽以輅反聞廷議遣官會公
覈其事輅亦詣公自首公具奏輅懼罪而逃非反也輅
得釋每語人曰微劉御史吾族夷矣汀州豪民欲奪鄰
之墳地以葬其親鄰不與豪怒言於朝云其地當出帝
王英宗遣中貴人會公驗之公曰七閩遐且僻寧有帝
王地耶寘妄言者以法既還臺同官以私忿欲劾大臣
且誣以閨門之私以章示公公曰言事當顧大體奈何
以曖昧之事汙衊大臣其人慚而削之天順甲申陞浙
江按察司副使奉璽書提督學校公至則明教條嚴考
校進茂良黜惰窳由是兩浙文風丕振擢倫魁登膴仕
者彬彬焉成化辛卯遷按察使或疑公優於文學法律
非所長及見公聽辭决獄曲當其情乃大服尋丁太宜
人憂去服闋改雲南按察使雲南荒服之地外與哀牢
交趾接公因俗為治寬其禁令馴以恩信蠻僰畏而懷
之及公歸羣夷皆太息曰是善撫我者何遽去耶公娶
伍氏封宜人子男三縝舉進士為南京禮部主事徽以
餉邊功授承事郎絢鄉貢進士女二適袁州醫學正術
歐陽淮次適廬陵庠生曾洪孫男七祚祺禧祠禠䄡祩
公性孝友忠愍公殁事太宜人以孝稱與兄參政仗德
友愛尤篤接人一以誠意而世所謂機變之巧若無聞
者居官盡其職分所當為未嘗衒能矜名以求人知而
當道亦無能知之者故其官止於此昔司馬溫公論才
德之辨以為聰察強毅之謂才正直中和之謂德且謂
察者多蔽於才而遺於德若公非所謂正直中和者耶
然官止三品而未極其用抑察者有所遺耶雖然諸子
翼翼諸孫蟄蟄天之報公庶幾在此而無斁予故表諸
其墓以為樹德者之式云
故中奉大夫廣東布政司右布政使左公墓表
弘治二年冬十有二月壬子廣東布政使旴江左公以
疾卒於家時其子慧游學京師聞訃號慟詣予泣且拜
曰慧不孝禍延先君方有疾不獲躬湯藥及殮又不獲
眎衣衾之厚薄兹將匍匐歸襄事大懼先君善行無傳
以重不孝之罪敢求先生之文表諸墓用垂永久嗚呼
公予畏友也年雖少長於予而素強無疾予方期謝事
南歸得從公徜徉紅泉碧澗之間孰意遽止於此耶表
阡之文奚忍為之然念公與予有世契重以慧之請又
不忍不為也公諱贊字時翊世家旴之南城曾祖諱友
文仕元為平樂州學正署南城縣尉事祖諱彥彰以能
詩名贈文林郎監察御史考諱瑺别號訥菴登進士第
累官山東布政司左參政以公仕於朝贈大中大夫資
治少尹妣白氏累贈淑人公初有至性方五六歲母淑
人患乳癰甚危公日跪膝前吮之癰尋愈稍長就學日
記數千言作詩語出驚人字畫遒勁可喜少宰同邑鄭
公文實見之謂訥菴曰此兒穎悟過人當使從碩師必
克有成訥菴乃命公學春秋於太宰姚公大章學書於
太常卿程公南雲由是以詞翰名於時公天分既高加
以篤學未冠博極羣書於經史疑義制度沿革罔不窮
探而謹識之名儒宿學皆折輩行與之友寧獻王聞其
名召見使賦玉界尺詩援筆立就王覽之亟加稱賀且
曰秀才詞翰兼美不易得也以所作草書賜之天順丁
丑登進士第擢吏部稽勲司主事丁訥菴憂去服闋復
舊任未幾丁淑人憂去服闋改司封主事尋陞稽勲司
員外郎又陞郎中政務之暇蒐覽百氏作為文章未嘗
少廢嘗同考禮部會試取舍各當士論稱之遷浙江布
政司右參政巡歴列郡所至勸農興學理冤獄謫奸豪
兩浙荒歉之餘露骴遍野公檄所司殮而瘞之吏部累
薦公材堪典大藩不果用成化二十二年秋陞廣東右
布政使未赴以老謝事優游泉石先世有别墅在麻源
三谷每風日清美輒與鄉之耆舊登覽觴詠或連日忘
歸家素充裕鄉人有假貸不能償者即焚其劵家食時
嘗宿逆旅旁舍有自經者衆救之而甦公問其故曰負
官租不能辦耳公如數予之不問其姓名其好施多此
類與人接無賢愚皆盡其懽然其所推以為賢者不過
數人君子是以知公非汎交者初公學於姚文敏公又
受知李文達公二公秉鈞衡人謂公且大用然公外和
内剛議論是非不肻少假借以是為當道所忌在浙藩
九年吏部薦章屢上皆為同進者所先公恬然無毫髮
見顏面晚乃登用而公無意於世矣娶胡氏有賢行累
封宜人側室林氏劉氏毛氏子男二長即慧次曰愷女
六適同邑鄧昇陶祿上官偉黃某張某孫男一曰俌孫
女三所著有桂坡遇錄一卷桂坡文集三十卷梅花百
詠一卷深衣考正一卷歷解易覽一卷皆傳於世桂坡
公少時讀書處因以自號公為人豪邁不羈至其為文
謹繩尺崇理致讀之溫然可愛其書兼善諸體而尤精
於隸端重奇古得二蔡筆意憲宗皇帝嘗訪求善隸書
者或以公所書進上覧之稱善諸子卜以某年月日葬
公於某山之原蓋公生前所擇吉壤也予嘗論先王盛
時名卿大夫之胄多能世其家自漢以來若汝南袁氏
河東柳氏東萊吕氏蓋亦庶幾焉其子若孫雖隱顯不
一德業不齊然風流文雅終異乎崛起者旴江左氏望
臨一鄉訥菴以謙恭惠和之德作於前而公以宏博俊
瑋之材振於後信乎其家之多賢也視世祿之家不以
一善聞者何如哉訥菴與先冢宰為同年友而予與公
有通家之好故撮其行已為政之槩表諸墓非徒著公
之行以示其子孫以告吾邦世家俾有所感奮焉
祮古余先生墓表
先生諱倫字公理姓余氏其先有諱澄者家蜀之眉山
仕唐官至諫議大夫卒諡曰襄諫議之子諱慶為臨安
太守廣明之亂避地下邳其後再遷於新安至梁開平
間又遷南豐之沙溪今所居是也曾祖諱平甫隱居求
志祖諱文德歲凶減價以糶鄉人德之父諱應祖憫鄉
之子弟無師設義學以教之母某氏婦道母儀宗姻稱
焉先生自幼穎敏好學而不樂仕進構一室以為講學
之所積書數萬卷法書古器充牣其中日與名人賢士
講論聖賢之學扁之曰袺古士大夫皆有賦詠學者因
稱為袺古先生鄉鄰有競者請先生質之辨其曲直無
所徇罔不心服或恥以是非溷先生中途胥命而返平
居儼然端坐雖族子孫過門不衣冠不見既見誨以古
人為已之學間及經史疑義皆充然有得而退有司欲
以賢良舉固辭不就凶歲鄉鄰飢窘先生竭囷倉以賑
焉不足則貸於巨室以益之憲宗皇帝嘗詔民年八十
以上為鄉里推服者賜以冠帶先生與焉居鄉益恂恂
謙慎不以受寵誇里閈每歲有司舉行鄉飲請為正賓
亦謝不往不敢以齒德先人也先生雖老素無疾一日
體中微覺不佳遽就枕家人欲召醫搖手止之溘然而
逝時弘治六年二月七日也娶宜黃樂氏宋名臣史之
裔有賢行子男二曰瑑曰球女一嫁予子道同孫男三
長淳次汳季學孫女二瑑等卜某年月日奉柩葬於某
山之原且述先生之行為狀屬余表諸墓予讀兩漢以
下史見士之隱居不仕德義著聞者代有其人雖五代
亂世亦有可紀如鄭遨李自倫者求諸近世蓋不多見
先生以文學行誼師範一鄉有戚同文之風發粟賑窮
惠其州里有連舜賓之賢至於鄉人爭訟直於其家又
如古之王彥方嗚呼孰謂今之人果不及古人哉予故
表諸其墓使過者知吾鄉有行誼如古君子者異時太
史氏傳逸民獨行者或有采焉
承事郎黃君廷瑞墓表
銀溪黃君愈敬以書告予曰吾兒琮殁且葬於兹十有
四年矣每念及之淚輒澘然下蓋是兒也生而淑吾不
能永其年思所以永其名嘗礱石置其墓前子能為吾
表而識之以紓吾哀乎因授予以行狀予不獲辭則叙
次而歸之曰琮字廷瑞愈敬第三子也自其曾祖仲名
祖希古世以善聞而愈敬溫恭惠和克紹先儀母賴氏
邑名士伯淵之女廷瑞幼時姿儀端潔容止言辭溫溫
可愛自宗戚以及里閭皆嗟異之稍長朝夕怡愉以共
子職與兄璋琳弟琬琰璨友愛尤篤家雖充裕而服食
有常度無豪靡之習鄰邑寧都令羅珪以歲歉走書勸
廷瑞出粟賑飢廷瑞曰此義事也白其父出米二百五
十石以賑不能自食者事聞朝廷授廷瑞承事郎以寵
之一日得疾慮貽父母憂戒家人勿言疾既亟父母問
之乃泫然曰兒弗克終養矣又屬其兄延素與往還者
至私室從容道故舊與訣且曰修短命也顧恐吾親不
自堪耳客退沐浴正衣冠溘然而逝時成化辛卯八月
廿一日也距其生正統癸亥正月十一日得年二十有
九以没之年十有二月六日葬邑之古原山前坳之陽
娶寧都蕭氏義民大韶之女生二子男曰極女旺廷瑞
既殁蕭自誓守節以事老字幼為已責今極已授室而
旺嫁予子永孚鄉里皆嗟歎其難嗟夫人之有賢子孰
不願其壽考哉然夀夭有命焉韓子有言生而不淑孰
謂其夀死而不朽孰謂之夭觀愈敬過時而哀可以知
廷瑞順乎親觀蕭氏不貳其操可以知廷瑞刑於家是
所謂殁有令名夀莫永乎此也嗚呼廷瑞其行也良其
名也光年雖不延其存者長百世之下過其墓者讀予
之文庶幾勿伐其樹勿啓其藏耶
椒邱文集卷三十一
