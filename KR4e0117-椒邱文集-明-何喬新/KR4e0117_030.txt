椒邱文集卷三十
明何喬新撰
墓誌銘
明封奉政大夫刑部郎中陳先生墓誌銘
始余為秋官郎同官者幾七十人予獨愛郎中連江陳
君廷儀之賢遂定交焉詢其鄉人則聞其父梅軒先生
卓行姱節為鄉望人乃知廷儀之賢蓋得於庭訓也既
而廷儀謝事歸養而予出佐閩臺每按部連江必訪廷
儀因得拜先生其家目其貌耳其言益信先生為賢成
化癸巳春正月己亥先生以疾終於正寢廷儀以書告
予曰先君與子嘗有一日之雅今不幸棄諸孤幽堂之
銘敢以諉子予不敢辭乃叙而銘之先生諱文亮字景
明梅軒其别號也其先有諱夷實者家光之固始仕唐
累官節度使封郡王子翿累封房國公廣明之亂房公
從王審知入閩始家福唐至檢覆使懷粲又自福唐徙
連江曾祖諱遂祖諱子安父諱蓍皆不仕母賴氏先生
在襁褓七閱月而孤賴劬躬守節字而教之七歲從鄉
先生陳師中學穎敏過人年十有一賦述懷詩有奇語
見者嗟異事母至孝承顏養志務得其歡心獲一美味
必懷歸進其母不敢食母嘗有疾危甚醫罔功先生每
夕泣禱北辰願減己年以益親夀又嘗糞以驗其苦甘
已而果瘥人以為孝感正統己巳寇起沙尤鄉人多委
其骨肉負貨寶而走先生獨負母登舟曰苟吾母安矣
貨財非所顧也母殁哀毁幾殞生葬祭一以朱子家禮
從事性好學自經史諸子下至陰陽地理遁甲星卜句
股之術靡不研究尤工於詩每與鄉之名士鄭時悦李
景東等倡和於山霞水月之間其警句士林多傳誦焉
俗產女必卜諸日者或言命乖即溺之先生憐之有來
卜者則曰吉為推支干旺相以佐其說所全活甚衆先
生以養親不仕訓諸子力學以無隕先業及廷儀登進
士第擢刑部山東司主事詔封先生如其官廷儀遷奉
政大夫廣東司郎中又以其官階命先生兩被命書褒
寵備至而先生澹然居鄉益以謙慎自持或以横逆加
之未嘗與校由是無賢不肖咸欽而愛之先生生於洪
武辛巳十一月二十三日至其卒凡得年七十有三以
卒之年十一月壬寅葬邑之光臨里臨槎山之原配林
以子恩累封安人子三長宇清前先生十一年卒次鴻
漸廷儀其字也年三十有九即謝事家居次慶源前先
生四日卒孫男八長謙光為邑庠生次&KR0008;穀香楨稜和
秿孫女七皆嫁士族嗚呼先生以孝事其親以學植其
身以義方成其子可謂賢也已銘曰
隱以求志學匪為名清也如陵而有章綬之榮通也如
放而無富貴之情惟義之蹈惟德之成槎山之陽有竁
冥冥琢詞貞石永昭厥聲
兩浙都轉運鹽使司運使李公墓誌銘
公諱慶字積善世家沔陽之景陵曾祖諱誠祖諱文旻
皆隱居不仕而以長厚稱考諱旺以公貴贈奉政大夫
南京禮部儀制司郎中妣楊氏贈宜人公明允淵塞得
諸天賦弱冠補邑庠弟子員讀書綴文或竟日不越戶
限同舍生或舞智欺之公一應以誠若不悟其欺者久
之自愧服由是長者愛少者敬皆曰李生君子也以久
次升南廱其持已接物如在邑庠時六館之士皆重之
正統九年夏六月擢建昌府同知公在官視其民猶子
治官政猶己私事同官督民賦者慮愆期為己累每歲
十月輒督之期會嚴急民以為病公歎曰十月江南收
穫時也奈何遽責其輸賦耶乃下令曰賦當輸京者期
臘月畢當留縣者期正月畢民聞令大喜輸者麇至罔
敢後丁父憂去民挽留不得追送出境而後返服闋改
南京戶部浙江司郎中南都糧餉自兩浙輸者十之六
同官以浙多巨室凡朱墨楮筆裀褥之事皆責輸者供
之公既視事一切罷之輸者歡呼尋丁繼母憂去服闋
改南京禮部儀制司郎中南畿諸郡歲進表箋例送禮
部轉以上聞奸吏需索百端或指摘點畫之訛以求賂
公悉禁絶吏縮手不敢動陞浙江都轉運鹽使司運使
兩浙鹽利為他運司甲巨商豪賈投券者踵相躧於庭
前此為運使者交通商賈富及僕隸公至官嚴簿書時
出納絶請謁有持券請鹽者按歲月先後給之權貴請
託皆謝絶不顧在官二年歲課三倍他使天順七年春
公以老乞致仕歸至姑蘇疾作卒於舟是歲七月十九
日也家人以其喪歸以十二月十八日葬於縣之方樂
村諸葛嶺之原先娶蔣氏贈宜人繼娶莊氏封宜人一
子萬鈞後公二年卒女二嫁同邑魏綱王瑜孫男二曰
漢曰清孫女三公與人交久而益篤聞其喪則為位哭
之其居官廉俸祿所入多以賙宗族故舊之貧者日用
不給則貰貸以繼之其為運使布衣蔬食處之澹然或
譏其處脂膏中不能自潤公自若也歴官幾二十年所
居第宅茅屋數椽田園不增尺寸殁之日妻子無以為
喪嗚呼賢哉初公佐郡時予為縣學生公禮遇甚厚公
為儀部郎中而予為主客主事相得甚歡及予為湖廣
布政使則公殁且葬久矣清以莊宜人之葬來乞銘乃
敘而銘之其詞曰
漢江南滙古竟陵五華三澨儲精靈稟和孕秀為時英
雅度恢恢碩以宏出倅大郡子鰥惸入佐司徒均輸征
南宫典禮秉寅清鹺臺敷政廉且明滉晏未敢擅休聲
溘然化去乘雲軿葛嶺有竁何冥冥我最其迹誌玄扄
百世有考徵斯銘
灌縣令黃君愈明墓誌銘
嗚呼此吾亡友黃君愈明之墓愈明負奇氣恥脂韋媕
婀慨然欲以功名自見每日誦曰為公卿而無稱不若
為令長而有名其為灌縣令思自振拔尤卓卓有能聲
然竟以誣構去抱憤而死悲夫愈明諱鑑世居廣昌之
白水曾祖某祖某再世不仕考希古為邑庠生與先冢
宰友先公每稱其賢母揭氏愈明少卓犖不羣讀書務
泛覽恥守章句年二十三補邑庠弟子員始從貴州按
察司僉事李叔義讀春秋發為詞章明辨可喜屢赴鄉
試輒不利久之升南廱補上舍生南都賢士大夫皆樂
與之游待選銓曹當路多知愈明者衆謂愈明必為好
官得展其所蘊及除灌縣令愈明頗不懌予解之曰子
忘他日之言耶為百里宰得行所志矣胡為不懌耶愈
明憮然曰吾過矣子言良是也即赴任灌劇縣頗號難
理愈明誅奸吏鋤豪民數出猛政奸豪惴惴皆憑城社
自庇愈明擊搏蒐薙無所忌朞月境内稱治家素富在
官俸祿之外無分毫取於民上官皆稱其廉能參政馬
公德良參議謝公維章僉事王公元哲尤重之待以殊
禮凡政有他吏不能辦者一以屬愈明縣有憸民與倉
官為奸盜軍儲以千計事覺藩臬二司皆檄愈明覈其
實愈明鉤較按覆具得奸狀倉官懼以白金五十兩賂
愈明蘄少緩其獄愈明持不可封所賂送司倉官恨之
誣愈明嘗以他事納己賂嗾其子訟於藩臬諸公素知
愈明笞而遣之其子又訟於巡按御史御史受其狀諸
公白御史曰黃知縣廉能吏寧有是耶御史疑未決會
御史有故人犯罪按察司寘諸法御史怒曰吾不能庇
一故人藩臬顧欲庇所私黃知縣耶即逮愈明從卒治
之鍛鍊成獄簿責愈明愈明不勝侵辱自誣服諸公知
其冤密語之曰汝實無罪盍訴於朝迺如京師自陳冤
狀事下都察院寢弗理愈明素剛益悲憤已而感疾乃
歸就醫抵家而卒時成化七年六月四日也嗚呼可哀
也已愈明初娶張氏再娶揭氏皆無子又娶張之女弟
生三男二女男曰璿曰璣曰瑾女曰玉溫嫁東園吳弁
曰玉潤嫁玉田揭濬成化九年正月乙巳其兄愈敬與
璿等葬愈明於監南里之古源圍既葬愈敬泣謂予曰
吾弟與子游最久今不幸死矣願銘其墓以慰吾弟於
地下予亦泫然乃為之銘曰
驥也馽之使守閭鷖也詆之以為烏天道之爽兮徒洒
涕而疾呼相彼險詖兮享兹遐福正直是持兮顧罹於
毒吾將問天兮天蒼蒼莫予告古圍之源兮玄室冥冥
子毋怨尤兮是妥是寧欲白子心兮眎我之銘
義民曾君汝勵墓誌銘
嗚呼汝勵吾鄉之望也始予家食時汝勵與大村李君
斯行白水黃君愈宣愈敬皆以富而好禮蔚為鄉望及
予為河南憲使便道過家訪鄉之故舊則斯行汝勵皆
已物故矣予悼耉老成人日漸殂謝後生不見長者之
風悵然久之既而汝勵之子啓泣請於予曰先君與斯
行皆獲交於先生斯行之殁先生銘其墓矣惟是先君
之墓未有銘敢泣以請予以義不得辭也乃叙而銘之
君諱永昌汝勵其字也别號蒼雪翁世居廣昌之慶源
曾祖原興仕元累官武德將軍祖仕和從太祖高皇帝
定天下著勞績官至廣東潮州衛千戶考志通以貲雄
於鄉母陳氏君少穎敏喜學問稍長與賢士大夫接聞
見益博所居有水竹之勝靜坐一室左右圖史焚香賦
詩脩然有出塵之趣客至則延之中堂鳴琴彈棋刲肴
釃酒以為樂性喜施予遇貧乏者倒囊傾廪無恡色景
泰中輸粟千石於官以備荒年賑濟有司以聞詔旌為
義民復其家成化初兩廣用兵君又出粟千石以充邊
餉事聞詔補君承事郎娶揭氏邑名家女也子男三長
即請銘者以納粟賜冠帶次曰阜曰慶皆揭出也曰奕
側室某氏出也女二壻曰某某孫男三曰賢一曰賢二
曰沂孫女十三皆為名家婦君生於洪武戊寅閏五月
廿七日卒於成化壬辰七月三日以某年某月某日葬
於某山之原嗚呼汝勵没矣清標雅度不復可見矣是
不可無銘也系之以銘曰
松楸蒼蒼靈秀泱泱體魄攸藏卜云孔臧勿毁勿傷曰
兹鄉望之玄堂
朝列大夫湖廣布政司右參議劉君墓誌銘
嗚呼天之降材鍾其粹美者固鮮能踐修以盡其才者
尤鮮才美矣踐修力矣而享年不永不底於大成是則
有命焉故吾於亡友劉君之死每咨嗟痛悼而歸之命
也君諱誠字敬之世家廣平之雞澤曾祖諱春祖諱辛
再世不仕考諱芳東平州學訓導累贈秀府長史母秦
氏累封宜人君賦質明粹自幼知向學不煩督勸弱冠
登進士第擢翰林院檢討輔導德王尋陞秀王府左長
史從王之國賜四品章服王薨改寧國同知仍食正四
品俸在郡有賢聲遷湖廣布政司參議君成童時喪其
父悲哀毁瘠如成人事母以孝聞家貧為童子師資束
脩為養既仕凡俸祿所入悉歸於母錙銖不入私室每
有賓客宴會先具甘旨進母飲食之然後出待客終其
身以為常嘗以公事莅施州久不見母一日方治文書
忽澘然不自勝從吏請其故君曰吾思吾母不得見耳
長兄諧早喪事寡嫂敬而有禮仲兄誼為邑庠生每歲
分俸以資之其孝友蓋天性也少從國子丞閻子與學
易既登第窮探力索務求四聖之旨嘗謂焦贛易林專
取納甲飛伏非聖法迺作周易衍辭其文奥雅深於易
者韙之又取漢唐宋詔誥章表可為訓者作典謨遺旨
楚漢以降詞人之作散見諸書君採其得三百之旨者
作風雅遺音邵子皇極經世書自鄱陽傅氏後知之者
鮮君深究其理欲為之訓釋而未就也蔡氏洪範皇極
内篇揲法不傳君精思潛玩遂得其法且為補其釋數
之缺蓋其立志直欲與濂洛關閩諸儒同歸不欲以文
辭名也其為長史以禮輔王多所啓沃作千秋日鑒錄
以獻王嘉納之及王就國汝寧在途淹留君上章諫王
即兼程以進既抵國羣小欲毁孔子廟以廣王宫君力
諫不可廟得不毁嘗講書西伯戡黎君主吳氏說曰戡
黎者武王也右長史趙銳主孔氏說曰戡黎者文王也
君曰紂都朝歌黎在畿内豈有人臣伐畿内之國尚能
退就臣位乎此乃孟津之兵首事於黎耳相與辨於王
前王解之曰二先生皆先皇所選以輔予經義未明不
嫌往復何遽見於辭色其思寇賈交歡之意君頓首謝
其在寧國凡所設施務本安利其民不恃聲威以徼時
譽上官或非之君自若也及在湖南所至教民築陂塘
以備旱嚴保伍以防盜民有訟者輒引古誼喻之不加
笞罰或譏其迂君曰吾道當如是也其居官廉俸祿之
外毫髮不妄取成化十六年六月疽發於背慮遺母憂
有問者輙曰無傷也疾亟以手拊牀曰我死不足惜第
念老母不獲終養耳遂卒是月廿有五日也享年四十
有八卒之日囊無寸帛幾不能斂賴僚屬相率致賻乃
克歸其喪先娶王氏生子曰叔忻繼娶張氏生二女不
育君之弟詳暨叔忻扶君柩北歸卜以是年某月某日
葬君先塋之次求余銘其墓嗟夫君之資禀如此其孝
友如此其博學好古又如此其施於有政又如此然年
止於是位止於是豈非其命耶使天假之年其所就豈
可量哉是可哀也系之以銘曰
禀之粹兮志之銳兮探幽索賾求諸内兮車彭彭兮駟
牡良兮瞻彼聖域期翺翔兮道阻修兮車忽仆兮命之
不淑將安咎兮有封若屋君之藏兮夀雖不遐名孔彰
兮
羅節婦陳氏墓誌銘
予讀詩三百十一篇得節婦一人焉曰共姜不以夫亡
而易其志又讀春秋二百四十二年得節婦一人焉曰
紀叔姬不以國亡而廢其祀當是時去先王之世未遠
女教之具猶有存者然詠於詩書於春秋僅二人焉矧
後世去古逾遠女教以廢而女婦有以節稱如共姜叔
姬者可不褒揚顯大以為世勸哉以予所聞若予邑羅
節婦陳者其事可紀焉叙曰節婦諱某姓陳氏邑處士
宗啓之女而羅君士綸之妻也歸羅氏數年有男二人
女一人而士綸以疾卒節婦其年廿有八舅姑既老矣
而子俱幼節婦誓不二天以養老字孤為己任或諷之
曰姑老子弱將疇依曷若再醮可托也節婦泣曰未亡
人旦暮從良人於地下耳此言何為至於我哉言者赩
然乃晝夜紡績以給衣食舅姑殁竭力以營喪事二子
既有知俾就外傅女則教以縷結紉縫之事擇名家而
嫁之既又遣次子鏞邑庠補弟子員命之曰汝家故業
儒勉自祇飭無隕先緒可也孀居三十餘年青燈素幌
人所不堪而節婦甘焉卒全其志天順丁丑十月十有
七日遘疾而終明年正月庚申諸子奉節婦之匶窆於
南豐後坑之原子二長曰邦次曰鏞也女適邑東隅蔡
允制既葬之五年鏞充貢來京請予銘其墓嗟夫節義
人之大閑也而鮮克蹈之若節婦者其視古之共姜叔
姬有以異乎予觀世之君子平居自詫曰我丈夫也目
以女婦則咈然怒及至富貴貧賤取舍之間能不隳其
節者鮮矣夫女婦之喪所天非特富貴貧賤比也而節
婦不以窮苦易其心可謂難也已噫婉孌女子之所能
有偉丈夫所不及者叙而銘之豈獨為世之女婦勸哉
其銘曰
有挺者竹飄風摧之有猗者蘭嚴霜萎之竹有餘節蘭
有餘芳兹石可泐兹銘不忘巋焉者丘過者其式爾節
或虧爾面斯赩
故造士曾君子華墓誌銘
嗚呼此吾亡友子華之墓也予尚忍銘之耶始予弱冠
補縣學弟子員時子華已先入學與黃君愈明吳君大
節王君士章李君斯和為友日講詩書六藝以相劘切
子華性穎敏尤刻苦於學讀書或達曙不寐先儒傳疏
皆暗誦無遺者其為文章理致淵永不為琱鏤藻繪之
詞予少子華數歲子華不予鄙而友之予視其學之優
文之贍未嘗不駭且愧也後數年予與愈明大節士章
赴江西省試強子華行子華謝曰吾學未成也奚行為
吾又嘆子華之志不安於小成也又三年予登進士第
歸見子華叩其學益博而精覽其文益雄而粹予又知
子華進學之篤不造其極不止也其明年子華赴試不
偶益淬厲於學又明年予丁外艱歸為憸人所誣搆逮
赴京師子華不避艱險凡可以直予之冤者靡不盡力
焉又明年予之誣果白仍歸終喪聞子華當充貢赴京
將行而喪其子又喪其妻子華亦病幾不起予又悵然
哀子華之不幸也又明年子華與天下貢士試於闕下
有司第其文置高等補南京國子監上舍生至南京未
幾得疾竟卒嗚呼子華才且賢以天道言之宜其貴且
夀也以人事言之其掇科躋仕不難也今乃止於此此
吾徒所以痛惜而不能已也子華諱暘姓曾氏世為廣
昌人曾祖某祖某父某母某氏娶某氏子男一女一生
於某年月日殁於某年月日將葬大節士章斯和合同
門之士某某買石而礱之謂予曰子知子華者子華之
銘非子其誰宜為嗚呼予於子華不忍銘也然懼後之
人無以知子華之為人又不得不銘也乃叙而銘之以
寫予哀以慰子華於地下銘曰
仁者不必夀兮夀者未必仁賢者不必貴兮貴者未必
賢天之難忱兮吾至今乃知其信然知子之道兮惟子
之友徒為子而悲悼兮莫知所歸咎鐫辭於石兮詒諸
永久子生有盡兮子名不朽
先夫人揭氏墓誌銘
天順八年秋七月十有二日皇帝制曰朕惟羣臣之才
者固本於父訓亦必資母德焉存有褒榮殁有追贈此
有國之通制也致仕吏部尚書何文淵妻揭氏乃刑部
陜西清吏司主事喬新之母端靜慈惠淑行可嘉有子
能官祿不逮養泝惟所自宜錫褒榮今因子以推恩特
從夫之秩命贈爾為夫人尚克承之永光幽壤喬新祇
奉休命不勝感悼爰錄制辭遣子道同以牲醴告於先
夫人之墓而燎焉既又考次夫人世系德範而刻之以
示我後人嗚呼夫人諱昭姓揭氏漢安道侯之後或曰
漢陽信侯之後世遠譜逸蓋不可考也曾祖諱德復嘉
遯於鄉祖諱伯相博學善綴文紀於郡乘父諱淑聰以
樂善稱母符氏待制行中之裔也夫人幼有淑質端靜
慈惠信有如聖制所褒者甫五歲而我外祖殁外祖母
字而教之授以孝經小學語孟諸書昕夕誦習無稍怠
諸母誚之曰若豈欲為女秀才耶舍女紅弗事而何誦
習為夫人惕然乃晝習紉縫夜則然松明以誦書外祖
母愛之特異諸女既笄以歸我先公冢宰時我先祖正
議府君已殁夫人事我先祖母太淑人克勤婦職太淑
人性嚴夫人小心將事每得其歡心先公委已於學家
事有不暇計者夫人帥諸婢治酒漿供羞膳以至内外
宗姻歲時問遺筐筥細碎之事罔不畢給故先公無内
顧憂益得肆志問學先公為御史豪家有抵法者治之
急權貴交囑不可乃瞰先公出以黃金二百四十銖置
夫人前拜且請夫人正色叱諸僮收縛送御史臺治其
罪先公喜曰是足為吾妻矣先公為刑部侍郎奉使兩
淮還從吏有方圓者病且死貧無以斂夫人聞之惻然
請於先公買棺斂之且捐粟帛以賙其妻子先公一日
退食語夫人曰今日視事監生有呈文書者吾怪其瘠
甚問之曰不食二日矣一子餒且死吾哀之顧未有以
賙之者奈何夫人曰盍以昨所得俸鈔給之先公矍然
曰汝言是也亟召監生至盡以俸鈔予之其父子藉是
不餒死夫人初以先公貴封孺人進封淑人嘗以命婦
入覲中宫有楮幣之賜珠翟霞帔出入有煒里巷歆豔
而夫人恬然未嘗以是驕人接宗姻女婦益謙以和練
衣蔬食不異平日生於洪武庚午八月三日殁於天順
戊寅六月三日以殁之明年冬十有二月葬於順化坪
先公墓之右遵遺命也葬後五年始以喬新恩進封夫
人子三曰宗曰端曰喬新以進士起家今為刑部郎中
孫男曰會同大同仁同義同智同道同慶同亮同矩同
孚同弼同孫女五曾孫男六曾孫女二嗚呼先夫人有
關雎幽閒之德有葛覃勤儉之風待媵侍有小星之行
撫諸子有鳲鳩之仁相我先公為國名臣誨不肖孤叨
位朝著故能膺列聖之丕顯休命以敷慶於後人雖國
風所詠圖史所傳何加焉不肖孤不敢稱道先德然懼
子孫莫知慶澤所自故泣血書之揭於墓前在我後人
歲時率諸婦上冢庶幾讀而興思以克有慶
先伯父稼軒先生墓誌銘
先生諱思字伯深姓何氏稼軒其别號也世系之詳具
見於顯祖正議府君之碑先生少敦朴厭紛華獨好稼
穡之事曰稼穡生之本也舍是弗務而從事浮靡其不
戕性而敗德者鮮矣及見吾父冢宰登進士第仕寖寖
有聞喜曰吾弟躋美宦牒不墜文定公舊業矣吾復何
求當躬耕於野以樂吾生没吾齒而已於是卜築極高
嶺之銀溪買田一區帥羣僮耕之公賦之外供祭祀宴
賓客以及昏喪百為率於是取給田夫野老相過則取
酒對酌酣嬉竟日不為畛域或幅巾杖屨徜徉東阡北
陌間悠然自得中歲益自韜晦以家事付諸子足迹未
嘗至城市縣大夫歲舉鄉飲請為上賓亦謝不往太守
江侯慕其聲光躬造其廬請之乃一往臨焉常訓諸子
曰自吾先世家此鄉仕者勤詩書以植其業隱者力稼
穡以樂其生若輩欲仕乎當如汝叔父可也欲隱乎如
吾今日可也呰窳以偷生荒嬉而縱酒其不為匪人之
歸者幾希諸子祇服弗敢違天順壬午十有一月朔以
疾終於正寢享年七十有九以沒後二年甲申冬葬縣
之赤岸里禮和車之原初娶李氏繼劉氏子三曰通曰
庸曰寧女二黃永寧謝子敏其壻也孫男九顓顒顯頎
&KR0008;頵頔顥&KR2569;孫女八昔豳風七月之詩歴陳農事周書
無逸之篇亦惓惓稼穡之艱難而兩漢盛時屢詔有司
舉力田敦朴之士自世降俗偷生世胄者乃誕乃逸乃
訕其先曰古之人無聞知嗚呼此世之嚚子憸孫所以
隳其先業歟若先生者蓋古力田敦朴之流而得豳風
無逸之遺意也先生既没從子喬新述先生之志而銘
之以示子孫俾無忘先德銘曰
原田膴膴黍稷與與我耕我耘我敢告劬秋焉築場冬
焉納稼亟其趨時不我遑暇百穀既登歲事既成為酒
為饎以嘗以烝賓筵雍雍擊鼓逢逢樂此歲豐豳民之
風嗟爾嗣孫毋敢荒逸祇遹先猷眎此貞刻
先兄本茂墓誌銘
嗚呼先兄之殁且葬於兹二十年矣弟喬新嘗欲叙其
生卒歲月行事之實而銘之每執筆淚輒澘然下終不
能成章載念喬新髮已種種恐溘先朝露是終無以表
先兄之懿行而抱恨於無窮乃抆淚而叙之先兄諱宗
字本茂姓何氏世居盱之廣昌曾祖諱德源祖諱景榮
俱贈正議大夫資治尹吏部左侍郎考諱文淵累官資
德大夫正治上卿吏部尚書妣揭氏累贈夫人先兄幼
而穎敏好學髫齔通舉子業學成而不願仕縣令松江
趙侯昂欲補邑庠弟子員郡守濟寧楊侯誼欲舉經明
行修皆力辭不就家雖世禄而服用儉素如寒士先公
守溫州徒步往省布衣繩屨往返數千里人不知其宦
家子也居鄉恂恂然人皆敬而愛之性喜書初師歐陽
率更晚兼顏柳之體邑之山鑱冢刻多出其手先公所
作雖片言單簡皆手錄其成帙無所遺嘗病縣誌散軼
極力搜訪得舊誌於漆工家重加修輯而縣之文獻足
徵焉先公殁居喪哀毁幾不能生縣之不逞者懷宿憾
誣以罪先兄詣闕自陳下錦衣衛獄而逮諸弟就對典
獄者察其誣奏遣使者覆之未至先兄遘疾藥餌罔功
自度不起語喬新曰此冤不白吾將訴於上帝遂卒時
天順三年四月某日也卒後一日使者至辨所誣無毫
髮實遂抵誣者罪而先兄不及知矣嗚呼痛哉子會同
扶柩南歸以是歲冬十二月二十日葬於邑之南隅先
兄生於永樂庚寅二月十五日享年僅五十娶黃氏子
男四會同大同仁同亮同女四壻曰黃德黃璣饒崧吳
敬孫男三豐亹璧孫女一先兄殁未數年而不逞者父
子兄弟相繼死鯤鮞遺胤自相吞噬豈非人弗能戮而
鬼戮之耶在禮父母之讐不共天兄弟之讎不共國喬
新與諸孤不能殄殲天地間之罪人也泣而銘曰
嗟吾兄兮孝且賢行之懿兮夀胡不延曷歸尤兮號蒼
天溪之南兮啓幽阡讎恥未雪兮增煩冤銘兹玄扄兮
告曾玄
先兄本謙墓誌銘
先兄諱端字本謙姓何氏宋寶謨閣學士文定公坦之
裔也曾祖德源贈吏部左侍郎祖景榮贈吏部左侍郎
父文淵太子太保兼吏部尚書母揭氏封淑人先兄幼
而岐嶷髫齔時人皆以奇童目之少長好學無所不窺
酷喜讀史資治通鑑旁及諸史未嘗釋手上下數千百
年興衰理亂之故將相忠邪之迹制度沿革之詳歴歴
如目前事間以己意論前世得失往往出於先儒所未
發每誦馬伏波之言曰凡植貨財貴能振施也否則守
錢虜耳故賑窮賙急常若不及鄉人有貸粟者歲久弗
能償病且死或曰盍索諸先兄憮然曰彼危亟若是固
君子所宜動心者忍索所負以重其憂乎乃遣人遺之
米肉藥餌且慰撫之其人賴以不死民有自他邑來傭
耕者綏之以恩民皆安焉忘其遷徙至有數十年弗歸
者嘗有佃者遺火延及倉廩蕩然靡有孑遺其人惶懼
將鬻子女以償先兄曰汝誤也非故也何以償為其輕
財急義有古人之風類多如此先兄生於永樂丁酉正
月二十三日卒於景泰癸酉七月十六日以卒之年十
二月二十日葬於桃竹坑之原娶黃氏有淑德子男四
曰義同曰智同曰慶同曰矩同女二曰才曰貞先兄既
葬之明年弟喬新登進士第歸拜其墓慨宿草之凄然
悲九原之不可作也乃叙而銘之其辭曰
赫矣我祖出自姬周歴漢及宋有公有侯於惟吾兄克
承先祉維義是服維禮是履行之孔淑命胡不延奄其
歸藏桃竹之原佳城鬱鬱德音秩秩嗟爾嗣孫勉焉繼
述
從兄本盛墓誌銘
君諱通字本盛贈吏部左侍郎諱德源之曾孫贈監察
御史加贈吏部左侍郎諱景榮之孫而處士稼軒先生
伯深之子也母李氏娶揭氏子男三曰顒曰頎曰頵女
四曰錫鎰鈺錠生於永樂己丑五月十九日殁於景泰
癸酉八月十二日以是年臘月二十二日葬於桃竹坑
之原依祖壠也君自少倜儻不羈蒐獵子史議論英發
有智策善辨說人有挾數用術者君先事揣情逆破其
機械使不得發以故狙詐之徒皆畏服莫敢犯與人交
不為崖岸久而益親嘗有姻黨為強暴所劫質者須白
金二十兩則釋之其家無所有窘甚君捐金與之遂脫
其厄而未嘗有自德之色叔父太保公於諸姪中特愛
之每語人曰扶持門戸不可無此兒也不幸遘疾以卒
享年四十有六而已君殁之明年冬從弟喬新舉進士
歸拜其墓而銘之銘曰
維先提刑顯於宋世垂休委祉延於後裔侃侃吾兄克
篤其慶肯構肯堂遵彼周行木之方升工遽伐之年之
未艾天遽奪之桃竹之原窈焉其藏曷昭厥後勒此銘
章
贈特進左柱國太傅諡文莊丘公墓誌銘
弘治八年春少保兼太子太保戶部尚書武英殿大學
士丘公以疾卧家連章乞致仕優詔不允遣醫賜藥中
官問疾賜食物是歲二月戊午薨於城東之私第訃聞
天子嗟悼輟視朝一日賻寶鈔一萬貫贈特進左柱國
太傅諡文莊命禮部尚書倪岳左侍郎徐瓊諭祭葬及
祥禫亦皆有祭遣官次第行之工部差官造墳又官其
孫㽦尚寶司丞仍命行人宋愷護其喪歸將以是年某
月某日葬於某山之原時喬新致政家居㽦遣使以公
門生翰林院編修蔣冕所述行狀求玄堂之銘且致其
祖母夫人之言曰公治命也幸毋辭予憶在朝時公暇
輒與公相過從論古今事得失公嘗語予曰吾與子相
知不啻君實景仁不幸死則後死者銘之予曰諾哉意
公言直戲耳别去四五年公猶不忘前言乃知非戲也
嗚呼方今作者如林予何人敢銘公墓然欲固辭又負
公久要之言乃叙而銘之公諱濬字仲深其先世家泉
之晉江元季有官於䕫者遭亂不能歸遂占籍瓊山曾
祖諱均祿隱居不仕祖諱譜臨高縣醫學訓科考諱傅
賢而蚤卒及公貴曾祖祖考皆贈官同於公曾祖妣李
氏祖妣柯氏妣李氏皆贈一品夫人公初舉進士改翰
林庶吉士與修寰宇通志書成擢翰林院編修憲宗皇
帝即位初開經筵以公充講官有白金文綺之賜成化
元年以九載秩滿陞侍講修英宗皇帝實錄成陞侍講
學士丁母夫人憂解官歸服闋詣京復舊職奉命修宋
元通鑑綱目成陞翰林院學士十三年陞國子監祭酒
十六年進禮部右侍郎仍掌監事二十三年冬陞禮部
尚書掌詹事府事修憲宗皇帝實錄公為副總裁弘治
四年八月實錄成加太子太保職如故是歲十月命公
兼文淵閣大學士入内閣司制誥典機務公三上章辭
上不允久之乃就職七年陞少保改戶部尚書武英殿
大學士仍兼太子太保自始仕至今四十有二年矣公
少孤力學天資過人六歲能詩弱冠著論謂許文正公
仕元無能改於其俗又不得信已之道不仕可也耆儒
碩師見其論初甚駭之已而又大服以為先儒未有言
及此者正統甲子舉於鄉為廣東鄉試第一名兩試禮
部名在乙榜當授教職辭卒業太學祭酒蕭先生鎡深
器重之為之延譽由是名益重景泰甲戌復試於禮部
名在前列廷試第二甲第一名及選為庶吉士讀書秘
閣自六經諸史九流箋疏之書古今詞人之詩文下至
醫卜老釋之說靡不探究發之文章雄渾壯麗四方求
者沓至碑碣銘誌序記辭賦之作流布遠邇然非其人
雖以厚幣請之不與修英廟實錄或謂少保于謙之死
當著其不軌之迹公曰乙己之變微于公天下不知何
如武臣挾私怨誣其不軌是豈可信哉衆以為然功過
皆實書之執筆者謂黃竑易儲之奏出前工部尚書江
淵史館多以為然公獨曰聞當時竑殺其兄為此覬免
死耳且廣西書奏用土產紙易辨也索其奏驗之果廣
西紙衆乃服兩廣用兵公上書李文達公具陳平寇方
略文達繳上之詔以其策付總帥其後蠻寇削平用公
策為多時經生文士為文以奇怪相高或不可句公考
南京鄉試及禮部會試凡怪詞險語皆痛斥之怨誹不
恤也及為祭酒尤諄諄為學者言之文體乃復渾厚士
有慕道學者或過為詭異之行以徼名公因考會試發
策言之士乃知道以中庸為至詭異不足貴也在太學
論者謂師道尊嚴無愧李忠文公綜理微密則忠文不
及嘗謂朱子家禮最得崇本敦實之意然儀節略焉為
考諸儒所言作家禮儀節使好禮者可舉而行朱子微
言散見於傳注語錄學者猝未易求乃採其精切者彙
為二十篇倣魯論語作朱子學的朱子通鑑綱目以正
統為主然秦漢之末有不可遽奪漢唐之初有不可遽
予者乃作世史正綱著世變之升降明正統之偏全又
謂西山真氏大學衍義有資治道而治國平天下之事
缺焉乃采經傳子史有及於治國平天下者附以己見
作大學衍義補今天子嗣位之初公書適成乃表上之
上覽之甚喜批答有曰卿所著書考據精詳論述該博
有補政治朕甚嘉之賜白金二十兩紵絲二表裏陞公
尚書且命錄其副付書坊刊行憲廟實錄成賜白金八
十兩羅段八表裏仍遷宫保踰月遂有入閣之命蓋簡
在上心久矣公雖堅辭皆溫詔勉飭不允所辭公在位
務以寬大啓上心忠厚變士習凡人才進退政事廢舉
一惟祖宗舊典是循首上二十二事陳時政之弊又請
訪求遺書上皆嘉納洪武永樂以來凡百司朝覲命吏
部都察院考其尤不職者乃黜之不過數十人其後吏
部患人言務以多黜為公方岳以下少有微瑕輙黜之
黜者亦不敢訴公深知其弊言於上曰唐虞三載考績
三考黜陟今有居官未半歲而黜者所黜徒信人言未
必皆實此非唐虞之法亦非祖宗舊制也上深然之會
吏部上大小庶官當黜者幾二千人乃勅凡歴官未三
載者俱復其任雖經一考未有貪暴實迹亦勿黜蓋用
公之言也醫官有因療疾出入公家者以失職憾冢宰
王公奏訐其短衆疑奏出公意科道以為言上察其誣
待公益厚公性剛直與大臣論政義所未安必反覆辨
論言官論事亦以是非詰之不肯媕婀取悅自入閣無
歲不求歸前後凡十三疏上皆不允問勞賜賚之使踵
相接於門文臣承恩眷未有如公者先娶金氏繼娶吳
氏皆封一品夫人子男二長曰敦吳夫人出博學工文
章先公六年卒季曰京側室唐氏出女二適馮灝岑英
孫男二長即㽦次甸平生著述甚多有瓊臺類稿瓊臺
吟稿家禮儀節朱子學的世史正綱大學衍義補行於
世又作莊子直解未成公博極羣書有舉僻事問之則
曰出某書某篇退取書閱之良是尤熟本朝典故樂為
學者道之纚纚如目前事公今已矣世豈復得斯人哉
嶺南人物自張文獻公有聲於唐余襄公崔清獻公有
聲於宋迨公而四焉公晚登政府疾病半之故見於功
業者僅若此然大學衍義補一書其經濟之才可見矣
使得久其位盡行其言相業豈三君子所及哉銘曰
嶺海之陬靈氣充塞挺生偉人翊我皇極其人伊何曰
惟文莊醇懿内實英華外彰乃官詞林乃登延閣乃侍
經筵乃典國學穹碑厚碣輝映四方緗編青簡百世有
光帝曰咨汝其代予言服休迓衡時惟汝賢公拜稽首
臣老弗克寵命荐臨公乃就職公之在位調臑均平百
吏奉法百度惟貞文為國華位登保傅天既生公奪之
何遽立言則多蓄未盡施方策所存百世之思石麟峩
峩南海之隩文莊之墳過者必肅
肇慶府通判李君斯和墓誌銘
斯和諱敏姓李氏世居廣昌之大村曾祖德潤祖仕傑
父仲昂累世不仕皆以貲產雄於鄉母劉氏斯和生三
歲仲昂以詿誤殁於京劉悲哀成疾亦殁斯和與其兄
斯來傫然孤童鞠於伯父孟顒稍長克自樹立晝則理
家事服官政夜則張燈讀書縣令聞其材召補邑庠生
時年二十有八矣邑子弟多疑其年長無成者斯和益
刻苦進學居數年以書經領江西丙子鄉薦會試春官
不中始從予學予以斯和年長不敢當斯禮而斯和執
弟子禮益恭又兩試春官皆名在乙榜斯和銳意取進
士所學益博名隱隱起縉紳間大理寺卿王公通節於
後進少所稱許獨奇斯和以為聰察強毅而有學者通
政使張公允中延斯和於家以教其子久之吏部銓授
肇慶府通判時兩廣獞獠相挺為變仕者皆憚往斯和
毅然不少沮至則往謁巡撫都御史韓公雍韓公巡撫
江西時素識之迎謂之曰是廣昌李生耶子佐肇慶吾
不憂盜賊矣會瀧水猺寇掠郡境韓公檄斯和討之斯
和募民兵明斥候多間諜屢戰破之寇不敢犯者數年
俄而寇陷德興又掠新興韓公檄斯和禦之俘斬千計
賊大憤合諸洞入寇韓公亟檄斯和進討斯和請曰黠
賊勢盛不可力爭願得便宜從事韓公許之斯和移兵
先據要害不與之戰賊久駐無所得心益懈乃陰遣間
使招之示以恩信蠻酋盤廣大首舉所部降斯和厚撫
之羣寇聞之相率請降悉歸所掠以贖罪自是郡境晏
然韓公上其功欲以為按察僉事分守高肇吏部持不
可遂止高要被水患民田淪於水者數萬頃租税皆里
甲代輸民以是困斯和言於布政司差官履實具疏以
聞得蠲虚糧數千石民甚德之參將楊廣屯兵於郡縱
軍士掠奪為民患斯和械而治之廣怒誣斯和受降寇
賂訟於督府時韓公已致仕都御史朱公代得訟牘愕
然曰吾聞李通判良吏也寧有是哉逮其証佐躬鞫之
無一事實者廣竟坐誣而還斯和職成化十四年秋斯
和以疾求致仕巡按御史不許斯和請益切乃許之行
至南雄疾益甚遂卒時某月某日也享年六十有一妻
子扶柩歸以某年月日葬於其鄉南莊之原斯和娶方
氏側室饒氏子男三濬哲文女三適同邑魏士哲揭文
孚揭學孫男九昌祺某某曾孫八奎某某葬後十餘年
文捧鄉貢進士曾椿所述行狀來乞銘嗚呼斯和吾老
友慨然有志於功名者也吾方期以遠大乃止於此乎
悲歎久矣乃為之銘曰
天之降才鮮得其全聰察強毅斯亦為賢嗟夫斯和聰
察足以炳幾強毅足以立事董兵治民為時能吏人皆
華轓子終倅車賞不酧勞兹命也夫高原膴膴桓楹峩
峩銘以昭之永世不磨
中憲大夫延安太守王公墓誌銘
予友太原王公彥昭以勁氣直節聞天下自為御史謇
謇不自恤至貶縣令遷郡守其所以事上臨下者勁直
不少衰士大夫識與不識聞其名皆知其為賢也成化
十有七年予持憲節宣撫山西公殁且葬十餘年矣其
子綱知予與公為同年友以狀來乞銘嗚呼公予益友也
不敢靳也顧不腆之辭不足使公不朽也公諱鑑彥昭
其字也世家太原曾祖諱柔祖諱疇考諱吉甫世以醫
名所全活甚衆妣龐氏貞靜婉淑宗姻稱賢公生有異
質弱冠頎然寡言笑友朋有不善輒憤然斥之若將凂
已補邑庠生屏居僧舍刻志於學景泰甲戌登進士第
擢江南監察御史時康定皇帝在御公上章論時政多
人所不敢言者士君子韙之巡按山東褒賢黜邪克舉
憲度事或艱大他使者局促若轅下駒公毅然為之不
少顧避監山東鄉試防範嚴密莫敢干以私代還又命
監禮部會試所得多知名士忠國公石亨矜功怙寵權
傾中外公率同列劾其罪坐是貶知膚施縣公怡然就
道既抵官薙梗蘇枯誕宣惠澤民用大和先是縣氓劉
大為盜所戕及其妻女莫知其主名公禱於神忽夢張
網四維中繫一子旁有人曰此殺人賊也覺而思曰四
維者羅字也中繫一子得非羅鎖兒乎密遣吏詗其姓
名果得之執詣縣一訊遽伏遂寘於法一縣稱為神明
未幾亨以罪敗或勸公自陳公曰亨既伏辜吾言亦行
矣陳冤以希進吾所恥也言者慚伏遷知延安府時西
陲用兵供億繁苛公隨宜規畫民不告勞達官或以私
撓之公抗言不屈撓者輒曰王御史性氣猶在也部使
者上其治行詔賜以誥命且贈封其考妣及妻成化辛
卯以疾乞謝事郡人數千欲詣闕請留公力止之迺得
歸是歲十二月十九日終於家明年三月一日諸子奉
其匶葬於晉山之麓配趙氏封孺人側室張氏子男三
長即綱以納粟冠帶次縉次綬女二長適陽曲張勉次
適同邑張瀛孫男七又奎文璧文寶文星文登文澄文
顯女四曾孫男二曰淮曰漢嗚呼公自少至老中更憂
患而勁氣直節始終如一可謂賢矣銘曰
嗚呼彥昭剛以直也匪激匪訐繩讒慝也觸禍阽身匪
吾慼也出宰劇邑敷惠澤也維盜與奸遁且革也皇有
寵命專城陟也朱芾熊轓何舄奕也彼窅者邱維所息
也我懷若人心孔䀌也曷以表之銘玄石也
亡壻揭生墓誌銘
吾女京年十有九適東園揭生既歸一年而生病又一
年生以疾卒時成化壬辰正月十有六日也京守志撫
孤十有八年是為弘治二年遣嗣子昭走京師請於吾
曰亡夫不幸蚤逝不克振耀於時以副大人之望兒撫
育遺孤不敢辱内外親今孤壯且有二甥矣惟亡夫之
竁未有銘兒哀其生志不就恐死遂湮没無傳惟大人
哀而銘之以垂示其子若孫亡夫有知亦將暝目於九
泉矣敢泣以請吾失聲哭曰吾忍銘吾壻也夫始吾歸
以女固望其振耀以為内外親之光也而遽止於此奚
忍銘雖然吾女之請也父子之情不忍違乃抆淚而銘
之生名誠字文誠其先有史定者仕粤為揭陽令漢兵
伐粤定以邑降封安道侯子孫以邑氏江廣比境凡揭
氏家江右者皆祖安道而望潮陽生實其裔也曾祖啓
宗有德操縣志記焉祖仲雍博學善談論鄉人以先生
稱之父尚祺勤身飭行不愧其家者也母賴氏婦道母
儀稱於宗戚生幼岐嶷方十餘歲頎然若弁敏而嗜學
每旦挾册入社學遇吾於道輒拱立俟吾過乃行吾奇
之意生必能亢其宗欲託以女會媒氏來請遂許以京
妻之為其少未成婚居無何尚祺暨賴相繼卒生以孤
童外應賦役内經理其家指麾僮奴若老成人事祖事
祖母皆得其歡心時吾為秋官郎自鄉來者皆賀吾得
佳壻及吾佐閩臺生已免喪乃成婚焉生益自砥礪思
植其身以紹其先美竟以勞瘁得疾而殁嗚呼此其命
也夫初生疾甚語京曰吾無子吾兄之子可為吾嗣汝
其撫之京泣而如命即昭也以卒之冬葬邑之揭坊邑
小港蟠龍岡之原一女瑞未晬而死昭有二子曰滙曰
濙嗚呼生穎敏且淑有志不遂可哀也已銘曰
汝年雖短汝行無愆汝宗有承汝奚憾焉龍岡之原形
勢蜿蜒尚庇汝後瓜瓞綿綿
嘉議大夫吏部右侍郎兼詹事府丞諡文懿楊
公墓誌銘
弘治二年冬十月吏部右侍郎兼詹事府丞四明楊公
以疾卧家病亟屬其弟翰林侍讀維立及其子刑部主
事茂仁曰吾學至為君子吾仕登三品吾年邁六&KR1030;夫
復何憾惟受今天子厚恩未能報先祖栖芸先生未及
封汝曹勉圖報稱以繼吾志又曰吾生平所友皆天下
名士惟太宰王廷貴司寇何廷秀少宰劉紹和相知最
深我死可請廷貴為神道碑廷秀為墓誌銘紹和為傳
庶幾傳後不誣越二日端坐而逝是月壬寅也享年六
十有五訃聞天子嗟悼賜諡文懿命禮部致祭工部遣
官治葬事又越月維立狀公行與茂仁求予銘予謝非
其人維立曰先兄治命也不敢違予固辭不獲乃叙而
銘之公諱守陳字維新世家鄞之鏡川曾祖諱浩卿富
而勇於義祖諱範學行卓然為時名儒學者宗之即栖
芸也考諱自懲克傳家學官止泉州司倉累贈翰林侍
講學士母張氏封太孺人追贈宜人初孺人方娠夢大
星煜然入懷及生公天庭有黑子七宛類北斗見者異
之五歲就家塾日記數百言初學詩歌輒有奇語稍長
習舉子業所作詞理兼優夐出倫輩四方學者往往傳
錄所作經義論策之文以為式景泰庚午試浙省為第
一明年登進士第選入翰林為庶吉士得盡讀中秘書
由是學益博文益有名未幾學士府君卒於泉解官歸
持服繼丁栖芸先生憂又丁祖母朱夫人憂在喪七年
居廬讀禮有所得作禮記周禮儀禮私抄繼而旁讀羣
經悟先儒註釋不能無失者又作孝經大學中庸論孟
尚書周易春秋詩私抄皆正其錯簡更定其章句其於
諸儒之傳惟是之從附以己見有不合者雖濂洛關閩
大儒之說不苟徇也天順二年服闋至京授翰林編修
預修大明一統志尋被命授徒内侍省公辭不許則嚴
教規正師道雖素貴幸者皆肅然承教罔敢肆憲宗皇
帝初開經筵公以選為講官賜白金二十兩文綺二成
化二年陞侍講英宗實錄成遷司經局洗馬賜白金三
十兩文綺六公在講筵多所啓迪一日講書武成篇公
進曰魯論稱舜無為而治周書稱武王垂拱而天下治
是則聖人之治皆不勞而佚也然後世人主有深居禁
中委政内侍者乃召望夷之禍有高居無為肆情嬖豔
者乃啓祿山之變是何也蓋舜之所以無為者由其封
山濬川以至舉相去凶無一不盡其道武之所以垂拱
者由其列爵分土以至崇德報功無一不究其心皆嘗
憂勞而有為乃始佚樂而無為也後世人主則孟子所
謂安其危而利其菑樂其所以亡者耳此聖狂治亂所
以異惟陛下留意時左右聽者悚然公卿侍講筵者退
相語曰真講官也其他日進講因事開陳多此類八年
遷侍講學士校正通鑑綱目賜楮幣五百貫預修宋元
通鑑綱目書未成以太孺人喪去上念公勸講歲久命
禮部遣官諭祭太孺人七品命婦例無賜祭者公所被
蓋特恩也服除還任公官五品十有六年泊然退處未
嘗求進權倖有重公欲援之者使所親諭意公謝却之
私於其人曰吾猶嫠婦也守節三十年今老矣豈白首
而改節耶士大夫至今傳誦其言今天子在春宫公日
侍講讀以文華大訓成賜楮幣千貫陞詹事府少詹事
仍兼侍講學士上既嗣位例遷宫寮執政擬公南京吏
部右侍郎上覽之取御筆塗南京二字而下之時起三
原王公宗貫為吏部尚書而劉公紹和與公為左右侍
郎三公協心為政相得甚懽凡黜陟人才公於其人忠
邪易憸愿姦侃侃言之不以為嫌王公知公好惡無私
率皆聽用故當時所用舍天下以為當憲宗升祔禮官
議尊德祖為始祖而不遷公言禮祖有功而宗有德我
太祖皇帝起布衣肇造區夏功莫大焉今宜别立廟以
祀德懿僖三祖而自仁祖以下為七廟異時祧盡則正
太祖南向之位為萬世不祧之祖時議雖不從然知禮
者是之弘治元年春二月公上疏請上日御經筵及午
朝聽政大略謂陛下一日之間居文華殿之時多乾清
宫之時少則心清理明聖德日隆矣優詔嘉納修憲宗
實錄以公為副總裁仍兼理部事公上章請解部事專
史職章再上皆不允已而嗜進者以訐為直誣詆大臣
君子不自安公歎曰吾可久處此耶乃疏乞致仕且曰
吏部進退百官衆怨所集聞望如尚書王恕者尚招人
言况臣迂疎豈勝此任伏望放臣致仕俾養痾林下以
盡餘年上不許致仕命公以吏部侍郎兼詹事府丞史
館供職如故公嘗言古人謂國可滅史不可滅我太祖
定天下即命儒臣撰元史太宗靖内難其後史臣不紀
建文君事遂使建文數年朝廷政事及當時忠於所事
者皆湮没不傳及今采輯尚可補國史之缺景皇帝已
復位號而英宗實錄標目猶書郕戾王附是宜改正舊
例羣臣章疏有留中者雖有可傳皆不得書乞以留中
之奏悉付史館擇而書之草奏欲上以病不果有識深
以為恨初金星犯進賢占者以為賢人厄既而公果卒
蓋其應也公娶丁氏淑德懿行九族稱賢以公貴累封
宜人三子長茂元累官湖廣按察司副使次茂貞蚤卒
次即茂仁孫男七曰美珩美璜美琚美瑀美球美琳美
琅孫女三以卒之明年某月日葬於某山之原公居家
孝友天至處朋友信義尤篤平居和易若可親狎者至
其所執則毅然不可撓蓋質美而充之以學也公之學
自六經諸子史氏之籍先儒箋疏傳注之說外至山經
地志星歷釋老稗官紀錄之書靡不搜覽其為文必本
於經雄麗精深藹然仁義之言讀其文知其為君子也
其校定羣經謂書象以典刑一章乃舜命官之詞詩卷
耳乃大夫行役者之作大學本末一章乃治國平天下
之傳禮喪大記一篇乃儀禮經文皆超然獨見先儒論
議未嘗及是也所著有諸經私抄其雜著詩文有晉菴
稿鏡川稿東觀稿桂坊稿金坡稿銓部稿凡數百卷同
考禮部進士者一考京闈貢士者再所取多知名士予
為刑部員外郎時公偶見予文亟加稱賞遂與定交每
相見輒以名節相砥礪予嘗治大獄牾權貴意幾中奇
禍衆皆尤予不知變公獨曰丈夫當如是也及予忝從
六卿後遇事艱大者或縮恧不果為公輒正色曰廷秀
亦爾耶予未嘗不愧謝公嘗屬予叙其所作桂坊稿臨
終又委以銘其墓嗚呼公之知我深矣雖自知不文然
情不能已故撰次而系以銘忘其叙述之陋也其詞曰
皇釐耿命文治聿興名儒繼作黼藻太平猗與楊公奮
起東粤有德有言允追往哲其德伊何温粹而文其言
伊何出入典墳論經石渠紬書東觀玉牒瑤編著述有
煥勸講文華獻納雍容稽經訂史以牖帝聰既登宰輔
舉直黜枉維公維明吾誰仇黨有弟有子濟美聯芳簪
笏申申世孰與抗立言則多施用未既天不憗遺溘兹
長逝帝念舊學節惠孔嘉在昔先民得此幾何高墳峩
峩貞石有紀嗚呼文懿其藏在此
亡弟喬福墓誌銘
亡弟喬福生於宣德乙卯十一月五日殁於成化癸卯
十月三十日以殁之三年十一月十有三日葬邑之文
會里楊梅山之麓堪輿家以為狀如鳳凰鼓翮故名曰
鳳岡之阡既葬子璵同來乞銘嗚呼吾弟之亡也吾方
在朝不得視其殮其葬也又不得臨其穴銘又何辭吾
弟字廷錫太子太保兼吏部尚書諱某之第五子也世
系具見於先公之碑母揭氏贈夫人生母張氏廷錫生
而清癯稍長穎敏異甚讀書不事章句隨所喜閱之數
過輒成誦率其意為歌詩亦皆可取暇日寫花竹水石
禽魚皆臻其妙墨竹尤佳評者以為夏太常之後獨步
當世求者紛至然不自貴重雖田夫村叟無少靳晚精
草書得顛素筆法性坦夷不以世故縈心與人處不為
町畦於財利澹然有餘輒斥散之不為積歛計嘗作義
倉以賑鄰之貧者陶人有客死不能葬者施棺以歛而
瘞之鄉之子弟有好學而貧不能具束脩者捐貲以助
之對酒輒歌呼以為樂或非之笑曰吾任吾真而已嘗
作屋溪南覆以白茆四壁圬以堊名曰雪洞日嘯咏其
間及得疾且亟宗戚有問候者握手談笑如平時曰死
生猶晝夜耳吾何懼哉其曠達如此娶符氏處士希進
女也先三年卒側室陳氏男一即璵同女一適揭贊孫
男二曰&KR1551;曰壂孫女四玉秀金藻俱在室嗚呼吾弟翛
然物外以樂其天不知名利為何物可謂達已銘曰
平居怡怡接物熙熙不知生之可樂死之可悲况肻事
鉤距而蹈嶮巇乎有巋兹岡若鳳之飛爰啓幽宅百世
無隳曷示厥後銘以貞之
椒邱文集卷三十
