椒邱文集卷二十一
明何喬新撰
詩
四言古詩
終慕堂
薊門敦君信念其二親蚤逝欲養弗逮故名所居之
堂曰終慕志不忘乎親也予嘉其能孝為賦詩以寫
其思親之情云
瞻彼堂前維椿鬱鬱念我父兮心焉如割瞻彼堂北維
諼靡靡念我母兮澘焉出涕椿兮諼兮載榮載落父兮
母兮逝不可作豈無尊酒為誰酌之豈無鐘鼓為誰樂
之日居月諸迅逾川流顧懷罔極我思悠悠朝風飄飄
庭樹蕭蕭我思我親中心翹翹夕風烈烈庭樹揭揭我
思我親中心惙惙維古有聖終身慕而永言孝思殆其
庶而九天蒼蒼九原茫茫我生有盡我思曷忘
平林送憲使錢廷珍赴任
平林送憲使錢公也公以懿行淵識光膺寵命典憲
滇南軺車既駕羣公出祖故作是詩以餞之
菀彼平林言秣我馬君子于征言餞于野旨酒維醹嘉
殽維旅羣公具來爰兹出祖
於維君子武肅之胄金劵玉冊勛庸維舊慶澤攸鍾德
音是茂克纘前休維邦之秀
有豸斯冠有繡斯服為皇藎臣憲度是飭汾水之曲梁
山之麓駟牡騑騑爰咨爰度
閩海茫茫有廓其疆皇命藎臣式是南邦毋茹其柔毋
吐其剛以佐膚使惠我遠氓
龍節煌煌鸞聲瑲瑲繡衣孔揚戾于海邦孰為豺兕我
斧其吭孰為鴻鴈我哺之糧
敷政維公有嚴有容惠于神人罔怨罔恫相彼蓼蕭零
露濃濃淑爾君子寵禄攸崇
嶻彼滇城南控金齒膚使來臨戎夏咸喜乃激乃揚有
紀有綱孰為民痏憲度孔明
黑水南注維禹之績於皇有命往宣我澤是綏是附百
蠻無侮厥篚大貝歸于天府
嚶嚶者鳥求其友聲念我良友中心怦怦點蒼蒼蒼昆
明洋洋願言從之道阻且長
肅肅皇命維公將之悠悠我思何日忘之矢此頌歌式
昭德音令德不忘以慰我心
右平林十章章八句
桂山送朱方伯赴陜西
桂山送方伯朱公也公歴典諸藩有勞有烈肆膺寵
命尹兹西夏羣僚出餞賦詩以致頌禱之意焉
桂山嶻兮桂水潏兮産兹藎臣邦之傑兮維此藎臣允
武允文奮庸中外厥聲沄沄
廼登賢書廼踐亨衢廼秉邦憲廼敶訏謨龍節斯煌鷺
車載驅孰荒我鋤孰枯我濡
炎海之陬有鴞有蟊帝命公往參彼大猷敷政不絿是
釐是柔皇澤爰流恫瘝以瘳
帝曰良哉予嘉乃績于旬于宣往佐邦伯以糾以逖以
弘皇德内綏羣黎外威北貊
涇原有騎敢犯我圉公董王旅往禦其侮龍盾虎韔載
斧其吭羣醜以劉北鄙載寧
公有丕績皇用寵錫有廓閩邦陟公為伯是懷是撫公
維民父是訓是釐公維民師
相彼玉瓚注兹黃流温温君子多祉是遒天祚公胤是
多賢子春榜秋臺克趾厥美
河華千里維古帝京皇曰往哉汝維長城公拜稽首寵
命維隆敢竭股肱之屏之墉
金城萬雉周漢所營公往&KR0681;之扞彼朔庭四國來同方
伯之功訖其外庸乃卿乃公
隼旟熊軾出次芋原羣公餞之班以周旋有鱻有薧有
㮚有棗方伯燕胥其鼓考考
咸陽遺黎戴公父母若耋若稚奔走來迓秦人之喜閩
人之悲願秉鈞樞式弘厥施
終南之麓煙樹蒼蒼思我公兮曷日其忘粤山之椒停
雲䨧䨧公念我兮毋金玉其音
右桂山十二章章八句
五言古詩(附集句)
讀曾南豐詩
韓公殁已久詩道日陵夷豈識渾雅作徒逞妖媚詞有
如苔砌蛩竟夕鳴聲悲又如娼家婦粉黛飾陋姿寥寥
數百載天子起紹之一掃西崑陋力追騷雅遺峻如登
華岳石磴何嶔﨑壯如雷電驚白晝騰龍螭清如方塘
水風静綠漪漪澹如空桑瑟枯桐縆朱絲雄拔追李杜
竒澁薄宗師金陵與六一嗟賞無異辭羣皃厭黍稷相
與甘糠糜黃口恣凌詬顧謂不能詩豈知韓公後何人
能庶幾想當揮翰時元氣盎淋漓渾涵實天造顧豈推
敲為我願寫萬本卑卑喻羣兒千周燦彬彬大音初可
窺欲造風雅域斯文乃階梯勖哉追古作峻途極攀躋
毋為拾紅紫點綴鬭妍媸
謁寇忠愍公祠
靈宇何沕穆幽篁亦蕭疎殘碑半剥落荒蘚侵庭除嗟
公抱竒節毅然雄萬夫平生致君意欲與皇王俱從容
定儲極决策佐神謨九重方眷注羣憸紛詆誣冤哉孤
注說坐使君心渝出典北門鑰南投瘴海隅厭世一何
蚤騎箕返太虛遺黎迓歸櫬哭祭填道途精誠感枯竹
翠籜俄紛敷江臯敞祠宇黻冕何翼如至今民與吏薦
獻羣奔趨我來拜庭下周覽掃平蕪英姿凛如生尚足
懾奸諛直道古難合臨風增鬱紆
謁考亭朱夫子祠
嘉樹何莞莞方塘亦溶溶溪山幽勝處中有夫子宫慨
自孔孟殁秦坑焰復紅吾道殆欲熄斯人如盲聾天未
喪斯文乃啟洛水翁茫茫尋墜緒懇懇開羣蒙夫子振
其後超然盖世雄六籍重研究心與往聖通長風掃陰
翳皦日行晴空明王曠不作天下孰予宗䲭梟噪威鳳
蜿蜒嘲神龍携持二三子講道空山中昕夕絃與頌衿
珮何雍容至今建溪上斷斷騶魯風乘鷖溘遐逝聲光
赫無窮嗟予生已晚慕道恒忡忡少壯不自力倏覺頭
欲童兹晨欵門墻再拜涕沾胸九原如可作執鞭以相
從
謁李忠定公祠
宋故丞相李忠定公世家樵川其精忠大節史載之
詳矣使公之言用於靖康之初徽欽必無北狩之辱
使公之言用於建炎之際高宗必無蹈海之危讒邪
交作而公竟歿貶所嗚呼哀哉予謁公之祠感公之
忠節慨嘆之餘情不能已故賦此
孤狐升御座黑𤯝翳炎精北騎忽南下長驅無堅城廟
堂無遠略金幣但乞盟我公抱忠憤抗疏請親征内選
環衛士外招勤王兵北人聞褫魄逡巡為徙營羣邪互
擠排不顧皇穹傾公謀既不用彼勢益憑陵青城駕不
返哀恨徒嚘嚶建炎初嗣統起公秉鈞衡拳拳復三鎮
汲汲返汴京慷慨陳十策炳焉如日星國勢稍張皇彼
衆咸震驚汪黃苦相忌投荒復南行敵主據宸極神龍
幽邊庭公轅不復北河洛戰血腥皇天不憗遺騎箕上
青冥此邦公故里遺廟儼儀刑神遊三百禩英氣凛如
生升堂展拜謁溪毛薦芳馨思公不可見頫仰清淚零
嵇侍中廟(賈后字南風)
華林怒蛙鳴桂寢南風競五王弄戈鋋宫闕煙塵暝英
英嵇侍中忠誼本天性當其徵起時捐軀計已定傷哉
蕩陰戰鼓衰將亦病狡童犯屬車王旅忽奔迸僕姑集
帝躬六璽墮深穽公焉豈不佳見危思授命兇渠何咆
哮曳公斫其頸血流湔帝裾藻火互相映年深化碧草
萋萋紛被徑公名耿不磨屹與華崧並至今蕩東門廟
貎嚴且正我來欵靈宇蘋藻載將敬韓原驅車馳成臼
載孥泳鄭誅非濫刑亹免實天□思公不可作臨風發
高詠
越王臺懷古次南谷韻
甌閩古建國釣龍有遺臺臺空龍已逝沕穆祠宇開劍
履掩虛幌丹青雜荒苔念兹勾踐胄桓桓亦竒才援戈
逐秦鹿土宇日以恢疏封受赤社組練咸陽回貢篚來
百粤威聲振九埃緬懷全盛日意氣亦雄哉至今奠椒
醑猶有遺民來魚燈已黯黯馬鬛尚纍纍故宫渺禾黍
落日潮聲哀感此發長喟登臨為低徊
長平懷古
寒雲起崇岡厲風振林木山鳥鳴嚶嚶恍如趙兵哭低
徊憶往事感我淚相續哀哉長平戰虎吻厭人肉翩翩
佳公子慮事何不熟括也喜談兵身死家亦覆忍哉白
氏子欺天逞淫毒雄兵紛若林一旦填溪谷至今耕墾
者往往得遺鏃孰云天網疎報應如轉轂杜郵豈為冤
萬死未足贖嗟嗟秉鉞士起傳宜三復前車諒未遠後
乘慎馳逐
潞城懷古(春秋潞子嬰兒之國也)
朝出上黨城晝扺嬰兒國民俗固質野原田亦磽瘠西
望荆卿墳蒼然閟榛棘衛公有遺祠繪事儼冠舄我懷
馮野王自少謹修飾雖云世所賢衆枉紛忌直初焉斥
藩邦繼乃困徽纆積善云有慶伊人死讒慝天道良悠
悠古今同太息我欲訪松楸剪薙加培植空原渺無覩
悵望淚沾臆
武鄉懷古
武鄉古名縣孤城瞰漳水漳流日奔騰雉堞半淪圯居
民百餘家築室傍山趾我來賑饑羸周覽臨漳涘石勒
城久荒凄迷暮烟紫當時逞桀逆所過生荆杞襄國既
稱孤歸來宴鄉里此鄉比豐沛夸談曾不耻寕知二紀
餘竟作若敖鬼榮華詎幾時起沒浮漚爾如何金秺侯
英名照青史
晉陽懷古(十首)
懷卜子夏(河津縣)
龍門崇且秀間氣鍾名賢卓哉卜氏子允為羣彦先講
道師元聖顔冉同周旋序詩發微旨傳易探幽玄豈惟
富文學垂訓多格言悠悠千載下斧屋尚巋然我欲薙
荒穢采蘋薦寒泉九原如可作願言為執鞭
懷郭林宗(介休縣)
炎光日以曀羣閹弄王綱忠賢弃埜澤憸狡登巖廊李
范秉清論侃侃扶天常豈知稽天浸一葦詎能航夫子
明且哲允為萬夫望匪夷亦匪惠相時慎行蔵終然脱
竒旤冥鴻恣高翔瞻烏止誰屋感此懷悲傷中郎發潛
德千載揚休光
懷關壽亭(解州)
黃星爛長空漢社倏已屋高皇有賢孫慷慨志恢復桓
桓壽亭侯佐佑共馳逐紫髯勁如鐵面色類頳玉破操
遂收荆虜璋載開蜀襄樊陳魚麗黠寇勢日蹙天意不
可回臨沮竟顛覆生為萬夫雄死義不為辱英爽原不
亡鞭霆駕雲轂至今海宇中饋奠競尸祝嘉殽薦羔豚
桂醑清且馥吕蒙今何如餒鬼啾啾哭
懷文中子(河津縣)
洙泗啟道統緜延及孟軻軻殁聖緒絶兹道寢以訛河
汾有名儒志道心靡它禮樂事探討詩書重研磨董薛
與王魏從游共切磋上希紹絶緒下欲障頽波續經雖
云僣格言亦已多云何未學士持論紛詆訶欲知經世
心東征有遺歌
懷郭汾陽(太原)
華清春晝長羯鼓聲方競鐵騎來漁陽翠華遽西幸郭
公真雄才仗鉞事戡定北征掃欃槍東討戮梟獍回鶻
請受盟吐蕃夜奔迸從容進退間順人且安命奸閹亦
革面洒涕起深敬汾陽啟茅土寵眷一何盛安危繫一
身夷夏知名姓中興多英賢福履誰能並茂績紀汗青
千秋尚輝映
懷陽諫議(夏縣)
晴壑凝黛色寒溪漾澄流睠昔陽諫議韜光此夷猶賢
聲徹黼座徵詔來林丘遂辭鹿豕羣去與鵷鷺游謂公
當謇謇而公但悠悠青蠅忽止藩賢相投荒陬公乃叩
閣争累疏不自休精忠貫皎日勁氣凌清秋白麻不果
降憸佞恚且羞公歿數百載士風日以偷旖旎荃與蕙
兹焉化為茅朝陽無鳴鳳立仗多驊騮思公不可見悵
然抱孤憂
懷裴晉公(聞喜)
淮西有猘犬狂吠何狺狺廟謨方致討噬齧及四鄰晉
公秉旄鉞出頓激水濱鐵騎既蕭蕭檀車亦轔轔顔愬
争效捷古通敢逡巡元兇卒就戮寵錫何來頻歸朝贊
大猷讜論常誾誾青蠅紛來集皇甫亦何人奉身歸綠
野詩酒陶吾真列閫仰舊德四朝推宗臣高步姚宋後
誰能繼芳塵我歌平淮雅清淚欲沾巾
懷文潞公(嘗為翼城令)
亭亭潞公軒膴膴翼城縣公昔宰縣時琴觴此游衍泉
石清且幽芳林亦葱蒨一朝秉鉞軸德望膺殊眷建儲
耻言功被劾不自辨管鑰司北門旌麾靖東甸廟堂殊
雍容士庶自歡抃偉哉社稷臣百世能幾見平生仰高
風覽物增遐睠典刑邈難覿俯仰淚如霰
懷司馬温公(夏縣)
瑶臺何巍巍涑水亦瀰瀰我公獨何之空堂遺劒履念
昔熙寧初事事稽周禮新法紛如毛舊基寖以圯公時
居洛師容與花竹裏朝披嵩阜雲夕釣伊川水宣仁始
臨朝翻然為時起惓惓撫瘡痍汲汲除莠秕坐令憔悴
民復見雍熙理胡為厭氛濁溘然騎箕尾忠清與粹德
令聞傳不已嗟予生已晚高山夙仰止稽首遺像前酌
泉薦芳芷
懷趙忠簡公(聞喜)
淮甸狼烟昏鑾輿欲南避羣公奉頭竄肯為宗社計英
英忠簡公談笑却邊騎六飛一臨江將士争奮勵蘄王
既北首魏公亦南至敵帥失色歸逆豫亦潛逝王室再
造功當時誰與二孽秦忽登庸力主和戎議遂令社稷
臣白首投荒裔妖鱷鼓腥濤海酋揚赤幟遺表何琅琅
初心猶不替公歿纔百年吳宫已蕪穢董澤有遺祠歲
時薦椒荔騎箕倘來歸怊悵仍增欷
題蘇李泣别圖
黃雲黯欲暮歸騎慘將發釃酒上河梁羞與故人别後
會不可期請與君永訣祈連山前箭沙漠窖中雪君心
與我志各欲效忠節老親坐誅夷此志遂蹉跌今君獲
生還竹帛炳貞烈顧我墜家聲有懷共誰說韓王昔降
虜茅土世不絶念我先飛將守邊號瓌傑臣罪固當誅
臣族詎宜滅嗟嗟全軀臣誰肯為論列我心豈忘歸望
鄉心如爇親族靡孑遺念之肝腸裂慟哭送歸旌哀哀
淚成血君歸謁茂陵毋為遂結舌寄語霍將軍此心宜
識察
巡黃花鎮
驅車出東郭行行指邊城是時歲向暮陰靄晝晦冥驚
風號枯柯寒鳥鳴嚶嚶中官候道左邊帥戎服迎旌旂
分旖旎劍戟亦縱横閱兵黃花鎮駐節驢安營山路石
确确斷溪冰始凝羸馬鞭不前僕從皆涕零昔賢畏險
道我胡不自寧邊氛正澒洞詎敢憚遐征三陟記嚴寒
尚慮稽王程安得霍嫖姚一掃邊塵清
過諸葛武侯廟
予使蜀過沔聞縣有武侯廟極欲往謁而積雪載道
僕夫已痡遂不果往馮上誦出師表慨然嘆後世如
公者何其鮮也因賦短歌一章以致高山景行之意
云石棺山名吉利曹操小字也時成化丙午冬十月
二十九日
石棺山靄靄沔水波溶溶中有武侯廟棟杗亦崇崇念
昔炎祚微諸藩務争雄吉利據全魏仲謀擅江東斯人
伊吕儔長嘯草廬中英英高皇胄志欲芟羣兇徘徊襄
漢間孰與同其功一聞卧龍名三顧禮益恭從容决大
計魚水欣相逢首結孫氏好再摧曹氏鋒益梁既歸命
滇嶲亦乘風遂令寰宇内重視炎光紅天意苦難諶大
星隕長空超然謝氛濁歸覲永安宫歴觀百世下孰能
蹈其縱有謖孰肯戮有正孰能容公道未必布忠益未
必從九原不可作孰為人中龍廟貌在兹邑聲光赫無
窮嗟予生已晚仰止常忡忡朗誦出師表慨然淚霑胸
景陵書事(即南齊之竟陵伏羲之後風氏封於此)
漢江南匯處云是古䢵鄉風氏遺封在茶翁舊井荒五
華飄暖翠三澨滉晴光名宦懷仁傑賢藩憶子良俗淳
民訟簡政峻吏書忙水國舟為市漁家葦作檣春深茭
筍美秋晚稻花香菱芡充常貢魚鰕售遠商茅簷晨霧
重蓮蕩午風凉犬吠蘆汀月雞鳴蓼岸霜鳬鷖晴泛泛
葭菼暮蒼蒼最愛停舟處漁歌送夕陽
王昭君
昭君在掖庭皎皎冰玉姿絶色恒自負不肯賂畫師君
王不識面遠嫁與胡皃愛惡元有命不在妍與媸名花
萎荒穢小草植軒墀古來盡如此悲嘆亦奚為
真氏女
真文忠公之裔孫當元時仕為筦庫負官錢數十萬
鬻其女以償久之流落倡家女以剛貞自持日隨其
儕出惟歌雅詞吹洞簫而已狎客不敢犯姚牧庵為
承旨嘗會客翰林院女以善歌往供奉牧庵聞其作
閩語詢知其故而憐之告於所司脱其籍以嫁院吏
黃逮逮後仕至顯官客有談其事者予因賦詩以紀
之
妾本相門女少小顔如玉阿爺負官錢鬻妾以自贖詩
書不復理學唱金縷衣當筵歌一曲贏得錦纏歸相君
名世儒聞歌忽驚訝相問始知因矜憐重悲詫告官脱
妓籍禮送歸名家紗忩理舊業肯復歌淫哇昔為糞上
英今作閨中秀長安遊冶郎詎敢窺忩牖羅裾與象揥
淡然儒家粧良人詞苑吏不數羽林郎今宵復何宵三
星正當戸喜極忽成悲澘然淚如雨幽蘭植糞壤芳潔
常猗猗妾身猶處子郎君當自知
夢萱堂
靈萱委秋露歲月忽已徂永夜不能寐念此增煩紆孝
誠既昭格精意遂潛孚宛然升北堂音容懽以愉酌酒
為親壽起舞為親娛不知夢裏逢但覺愁懷舒寒雞俄
戒旦幽明遂殊途攬衣重悽惻清淚沾華裾推忩悄無
覩落月啼林烏
挽段節婦(新城令敏之母也)
結髮事君子燕婉期百年寧知賦命薄中道失所天應
門既無童負郭靡有田呱呱兒在褓詎敢覬成全歲晏
衣未製午過突無烟蹇修倏來顧巧語何便便謂言栢
舟詩寧勝凱風篇殉節空自苦饑寒竟誰憐婦聞氣填
膺幾欲奮其拳妾心雖匪石比石似更堅貞松挺寒翠
忍使柔蔓纏蹇脩慚且走舌縮詞莫宣苦節益自勵之
死矢靡愆梧桐秋月冷照我影娟娟豈無忘憂草對之
不開顔天道信靡忒子壯孫益賢日月迅如矢霜華倏
盈顛奄忽厭榮養城南起新阡孫今振脩翼虞廷日蹁
躚追思重闈志清淚長澘然不羨雙烏綽楔樹門前不
羨五花錦誥來日邊但願太史紀貞烈耿耿徽音百世
傳
何家莊八景
高嶺晴雲
危峰高際天掩冉雲滿谷幽人玩竒變昕夕看不足迎
風翠蓋翻映日錦屏矗澹涵霞影紅濃混黛光綠出處
自有時悠然靡羈束蒼生望霖雨毋為滯林麓
東陽霽雪
積雪徧原埜兹山晝未消汙池與危石皜皜成瓊瑶寒
光徹疎櫺素蘤綴枯梢出門騁遐矚玉柱倚層霄樵逕
邈難尋鳥聲亦寂寥何當登絶頂曠望遺紛囂
杉山翠色
我昔種嘉樹封培恒究心樵斧不敢睨牛羊靡相侵兹
焉三十載蒼然秀穹林喬柯拂晴昊密葉蔭閒潯春至
黛色媚雨餘翠烟深豈同牛山木濯濯彼遥岑
竹墅秋聲
崇岡曠且夷種竹十餘畝長風天際來瑟瑟鳴不已清
音諧鳳鸞雅韻協宫徵恍疑王子晉吹笙碧雲裏山居
澹無為塵慮淨如洗何必筦與磬鏗鍧聒人耳
井庵曉鼓
玉繩麗東峰斜月映虛牖山僧初出定逢逢鼉鼓吼填
然一何壯隨風落谷口巖壑欲振搖魑魅盡驚走征人
戒前途耕夫趨隴畝山翁朝慵起輾轉搔白首
水碓宵舂
村居澹無營所需在粒食引泉運雙杵匪藉樵青力飈
輪駛若飛怒湍亦衝激月明響丁丁隨風入寥泬精鑿
諒天成功利妙無迹却憶漢陰言赩然長太息
戍卒故營
原田何畇畇禾黍亦彧彧村氓耕墾餘往往得遺鏃云
昔備閩粤貔貅曾此宿緬懷屯戍時笳鼓振山谷四海
今一家荒壘成平陸萬竈無遺蹤長林曉烟綠
石門古道
雙石勢峍屼山徑出其間將將如觀闕行人日往還初
疑登劔閣一髮縈巖巒又疑出井陘詰屈羊腸盤吾聞
長安道車馬去閒閒駕言趣行邁交衢鳴和鑾
夏夜獨坐
炎宵苦煩燠燕坐綠樹陰凉颸天際來朗月照我襟幽
懷鬱未展忼慷撫鳴琴初彈龜山操再奏猗蘭吟曲盡
長太息悠悠孰知音俚耳厭苦淡新聲競哀淫懷哉荷
蕢者猶識宣尼心
田家即事效陶彭澤
春至原草綠驅牛出東隄野麋避我走田家向我啼放
牛恣所適植杖采柔薇倦来卧松下松高暑氣微俯聽
流泉聒仰看浮雲飛日暮騎牛還稚子候柴扉濁醪聊
自慰相顧情依依但願長如此安知慕輕肥
偏頭關書事
金湯天設險形勝壯遐荒地控黃河扼山連紫塞長别
營貔虎卧分陣鸛鵝翔羽檄通西極烽煙接朔方降胡
隨畜牧戍卒事耕桑土屋冬偏暖松棚夏獨凉樺林藏
蟄獸麋壠走羣狼雲暗金笳急風高鐵騎強承恩司管
鑰敷德輯戎羌德化雖無外神州自有疆洗兵青海上
秣馬黑山陽誓斬樓蘭首銘功答聖皇
有感
季子相六國孟軻老於行悠悠千載下不知孰重輕如
何當世士之死競浮榮乞墦曾莫耻醉飽還自矜豈知
妻與妾慚憤號中庭
冰山何嵯峨羣兒競依倚謂若崧華安豈復憂崩圯
皦日出雲端炎光徹厚地堅冰泮如淖羣兒竟何恃叔文
柄國時門下客如市一朝竄南荒諸客亦遠徙寄言媚
竈者胡不鑑前軌
秋懷(六首)
白露悴百草玄蟬寂無聲庭柯歛新翠竟夕寒螿鳴感
此時序易披衣坐前榮仰視天宇間銀河隔雙星一葦
亮可航相望未合并玄運亦多阻矧兹塵俗情援琴鼓
别鶴感我淚交零
驚飈撼庭樹秋氣慘悲凉玄鳥已遠逝羣鴻亦南翔幽
人抱遐思攬衣起彷徨念昔少壯日志輕杜與房淹留
竟何成鬢髮倏已蒼平津為漢輔汲生老淮陽感彼積
薪嘆悽然令心傷
月明秋院静砧聲一何悲為問搗衣者云是遊子妻昔
居燕昵初不忍一夕違如何遠行役十載猶未歸淇上
有游女邯鄲多妖姬容華雖可愛節義亦易虧君雖不
我念妾志終不移願君一回慮追念合卺時
籬菊翹芳蘤井梧墮輕碧榮悴諒有時世情何役役寒
蛩亦何求嘒嘒號永夕端居澹無營玩物聊自適春華
雖可娛適口美秋實得馬未足欣亡羊亦非戚生年知
幾何撫卷悼往跡乃知蒲圃檟不若道傍櫟
方塘澹無波風起蹙文縠亭亭芙蓉花穠豔照晴綠顧
兹搖落時蘋蓼紛在目豈知窈窕姿寂寞寒江曲想應
厭紛華寄此媚幽獨我來當秒秋臨風挹寒馥但憂芳
歲晏月白霜華肅
褰裳涉秋水言采芙蓉花采之欲誰遺所思在天涯念
與君别時春風茁蘭芽蘭枯秋露冷君行未還家豈無
一樽酒亦有筝與琶單居誰共懽俯仰增長嗟此花何
足愛遠寄比容華但恐去路遥零落同羣葩
題黃君愈宣江山一覽亭
山翁不川游溪翁不山住兹亭何巍巍妙得江山趣浮
光滉簾櫳飛翠墮窗戸江山百里間一一堪指顧披雲
欵巖扉乘月泛烟溆鷗鷺狎琴尊鹿麋隨杖屨悟兹動
静理悠然豁心慮嗟予抱清尚山水夙所慕年來徇微
祿舊游隔煙霧聞君構危亭便擬投簮去憑高騁遐矚
允矣愜中素
貧女萹答王元哲
妾本貧家女陋質匪姬姜幸承姆史訓恒以禮自防雖
無珠翠飾被服潔且芳弱年甫及笄爺娘擇宜當朱門
非敢望所願夫壻良命薄蹇修拙誰歌鳳求凰同時拾
翠者兒女已成行嗟我獨何辜悽悽守空房常恐芳歲
暮繁華委秋霜覽鏡每自悲幽憂結中腸忽承眷顧言
感我思徬徨失時固可悼失身重堪傷赤繩有定分桑
中詎非狂矢言保貞節肯踰東家墻伯鸞倘見求勉焉
希孟光斂衽謝贈言清淚沾羅裳
涔陽道中
秋郊雨初霽駕言適涔陽炎氛淨如洗高樹含新凉蕙
草已歛色菊花正揚芳微風來遠壑衆綠紛披揚溪濱
暫税駕水石鳴琳琅渚沙粲如雪鸂鶒雙飛翔低廻翫
物理塵想頓消忘落景麗西嶠漁歌起滄浪蒼然暮色
至候騎紛道傍登眺興未窮悵然陟崇岡
澧陽道中見蘭有感而作
驅車道涔陽極望蕭艾綠微風起道傍吹幰送清馥穿
林競披尋猗蘭在幽谷翠葉泛寒飈素華映晨旭羣蕕
苦蔽翳悴憔抱幽獨幸兹臭味同相依有秋菊洛人愛
牡丹楚客重薋菉誰能憐國香過者競驅轂感彼尼父
嘆凄然淚盈掬聊為剪荒榛毋令肆侵瀆
遊疊山亭和自立僉憲韻
玄雲鬱四塞白日奄西淪邊馬忽飛渡長江猶平津先
生起南服夙昔味道真援戈挽頽景力竭心徒勤六龍
既浮海單騎乃來閩間關豺虎場號慟霜霰晨寕知造
物者全節付斯人北轅竟不屈九死等一塵高節何所
擬閩山碧嶙峋嗟哉師䕫輩乃甘異域臣浮榮今何如
庭草秋復春
送朱方伯
春郊雨初霽綠樹含華滋使君駕言邁雙旆風披披崤
函渺何許去路正倭遲且罄同袍歡飲餞江之湄開樽
酌芳醑授簡哦新詞賓從勸且酬不覺駛景移念兹長
安道年來困創痍窮邊吼豺虎孤戍屯熊羆君行殿藩
服一展胷中竒露檄諭疏勒揮戈斬屠耆坐令三邊士
賣刀事鋤犁功成奏丹扆峻擢擁旌麾君車日已遠會
晤當何時願言樹嘉績慰我渴與饑
齋居對雨懷惟孝
空庭灑飛雨花樹凉蕭蕭端居倦佔畢隱几不自聊念
我同袍友暌違忽連朝官曹咫尺地邈若千里遥清觴
悵獨酌玄理孰與昭含情無枯桐絃急思轉焦何當化
雙鵠聯翮凌層霄
瑶臺雙靈鳥文采何葳蕤蕭韶感清夢飛下丹山陲鳴
聲殷笙磬羣喙徒啞咿鵷鴻苦相妬况此鴉與䲭棲息
每非所羽毛日摧萎願言共高舉結巢碧梧枝飬此五
采翎遠彼百鳥嗤
春暉堂為周冬官賦
春暘麗晴顥百卉含和澤離離堂下草乘時泛輕碧念
茲茂以榮允籍春睴力春暉豈望報草心自罔極婉彼
周家母顧復心尤劇子今茂且賢亨衢振脩翮貤恩攽
命書亦既昭淑德母髮日種種子心恒惻惻豈無羶與
薌亦有琴與瑟雖能養口體未足供子職常恐駛景流
歲月忽復易高堂揭華扁睿藻何舄奕願同堂北萱長
使慈心懌
終慕樓
日沒旦復出花落春再開哀哀父與母一去不復回思
親不可見登樓寄遐矚西風吹庭樹徬徨動心曲樓前
有慈烏啞啞啼晨霜我親獨何之感我淚沾裳樓外有
飛雲悠悠覆親舍我親獨何之感我淚如瀉豈無祠與
墓歲時薦蘋藻雖云祭時豐不似養時好海深猶可竭
山高或可夷我生雖有盡我思無窮時
秋夕獨坐有懷鳳儀秋官
炎暉倏西沉華月映虛牖凉颸天際來秋聲在高柳念
我夙心親倚牀屢搔首憶昔遇君初傾盖即如舊古道
期共敦斯文相與剖胡兹遽遠别中腸互縈糾君如遷
喬鶯嚶嚶求其友我如失羣鴻孤飛粤南岫豈無鷹與
鸇自顧非我偶憂來還自慰同心勝握手寳劍尚有合
别離詎當久所願勵姱節芳名垂不朽
次文瑞僉憲遊鼓山韻
靈山何嶻&KR1110;高瞰弱流東萬井喧俱寂諸天路可通松
雲春黯黯花雨晝濛濛浴鳳池波冷潛龍石竇空祇園
珠作實梵刹玉為宫文物懷先哲胚胎想化工叨陪羣
彦後並駕此山中細草承香轂垂楊繫玉騘沉烟凝瑞
靄寳燄炫晴虹已喜朋簮盍還憐意味同繡衣來上客
華帨侍羣童對奕慚予拙論文羨子雄鶴隨飛珮舞花
映醉顔紅緣業嗤禪伯風流仰謝公詩成鬼神護何必
羨紗籠
挽孟侍郎鑑
華胄承騶魯宏才邁俊英麟經曾擅業虎榜蚤登名英
蕩風聲遠黃門地位清含香趨瑣闥擁笏導霓旌奏對
承殊渥超遷位列卿朔方勞轉餉南海藉治兵區脱狼
烟息滄溟蜃霧晴賜歸蒙聖眷徵起愜輿情勲業追先
哲威儀式後生白雞俄入夢黃閣竟辭榮當宁嗟楊綰
同朝惜孔明芳聲垂汗簡懋績紀桓楹舊業荒烟暝新
阡宿草縈臨風歌楚些悽愴淚沾纓
水南八景
東嶺日華
羲馭升暘谷千峰煥景光巖巒含霽色松桂散幽香繡
壑清暉動丹崖暝霧蔵暖晞花徑露晴爍竹橋霜行客
催朝發驚烏趁曉翔柴門翹首處杲杲麗扶桑
西池月影
碧霄氛翳淨皓魄映清池風止浮光静波搖素影欹山
河凌滉漾蟾兔浴漣漪露墮驚鷗夢莎寒眩鷺窺天邊
瓊宇迥雲外玉簫遲清味誰能識長吟康節詩
梅徑香風
寒飈生曲徑玉樹散清芬輕颺横斜影全披落寞雲吹
簾聞馥郁拂座見氤氛幽鳥憐香雪遊人愛夕薰冰花
晴䔩䔩露蕊曉紛紛早結和羹實金盤薦聖君
禪菴古蹟
山麓古禪宫凄凉見舊蹤菱池蛙吹閙石砌蘚痕封香
閣蒼烟暝祗園白露濃已無僧出定時有鶴巢松古磬
埋衰草殘碑卧斷蓬誰當再雕飾登覽得從容
金嶂曉雲
翠嶺倚層霄祥雲向曉飄輕籠瓊島樹潤浥玉田苗捧
日舒華蓋從龍曳絳綃連蜷時度壑夭矯或成橋黛色
晴如滴風光晝未消為霖端有望四海正枯焦(絳綃見東坡昭)
(靈侯碑)
軍峰霽雪
危峰寒翳歛天際玉嶙峋一柱擎晴漢長河落曉旻光
搖書幌曙影晃畫樓春玄圃琪花爛貧家縞袂新松巢
迷鶴夢茅屋起龍鱗預喜豐年慶謳歌祝聖神
烏石層巒
層巘翠重重崚嶒聳半空近分金嶂秀遠壓玉山雄亂
石玄圭積懸崖黛碧崇泉飛春磴滑霞映曉林紅佳氣
參差外神光杳靄中儲靈生俊傑元不讓衡崧
南田晚渡
林外斜光暝沙頭短棹忙迎風舷屢叩膠淺楫齊揚三
老纔迴舵羣樵又喚航歌聲聞欸乃帆影見微茫棲鶻
頻驚起游䱔亦遠蔵往來思濟險莫遣繫垂楊
輓嚴郎中憲母
窈窕名家媛閨門藹德音采蘋共婦道斷織感夫心恪
孝尊章重謙慈娣似欽鳳雛嗟未長鸞影悵先沉芳草
埋珠珮浮埃掩繡衾庭萱凄曉露原栢鎖秋陰懿德生
前著恩波沒後深鳳冠峩夏翟龍誥濕泥金啼鳥悲春
檻愁雲起暮岑賢郎腸斷處風急樹蕭森
倒馬關
漢代飛狐道今朝倒馬關危峰臨晉甸秀色接燕山倦
翮飛難度羸驂去復還秋高笳吹急月冷柝聲閒路控
八盤阨溪流九折彎雞鳴紅樹裏人住白雲間牙帳衝
烟濕金戈過雨斑戍兵勞校閱仄徑壓躋攀烽火通荒
徼塵埃變壯顔何當歸報命玉陛簉鵷班
過李都運故居
都運景陵李公積善清慎君子也歴官二十餘年田
園不增尺寸茅屋數椽僅蔽風雨而妻孥無怨色予
過其家為之感涕因賦長律一章以述公德而寫予
哀云
奕奕靈宗遠汪汪雅度寬黃堂賢别駕粉署老郎官清
氣金莖露芳聲楚畹蘭姓名聞輦下寵命出朝端國課
常先足醝丁亦自安心公寮寀服政簡吏民歡北闕方
趨覲東門又掛冠兒童隨去旆耆舊擁歸鞍楚甸俄聞
恙吳山遽盖棺異鄉魂杳杳旅櫬路漫漫節操追前輩
儀刑聳後觀薄田臨沔澳老屋枕江干葛嶺松雲暝堂
封草露寒晚風吹鼓子清淚不勝彈
太師定興張忠烈王既葬嗣子英國公懋以宗
伯丘先生所作平交南錄勒石墳前未幾隊道
産芝一本人以為忠孝所感
聖代開昌運名邦産偉人氣鍾嵩洛秀材軼鄂褒倫授
鉞燕山曲宣威瀚海濱雲隨征騎動雪晃戰袍新紫塞
咸歸欵烏蠻盡效珍疏封名數重頒祿寵光頻狂猘侵
南鄙天兵出粤垠先機弘將略不殺體皇仁鵝鸛鹹關
隘樓船富水津蝥弧來靡靡象陣走踆踆仗節誅兇豎
飛章諭叛民窮邊皆感化幽谷緫回春略地過銅柱班
師覲紫宸節旄加將校錫賚逮宗姻史閣監脩日經筵
侍講辰豈徒兼節制更喜展經綸虓闞周方叔憂勤漢
祭遵臨戎常暨暨接士每申申胡馬俄南牧皇輿又北
廵誓將殱頡利志欲殄軍臣殺氣凌孤壘腥風鼓戰塵
平生思殉國此日竟捐身錫爵分玄社銘功勒翠珉殊
恩宜世享嘉應亦駢臻隧道平如砥華芝爛若銀潤含
晨露重色映曙霞勻齋室歌靈瑞新豐表孝純慶源方
混混奕世畫麒麟
集淵明句輓吳處士
自古皆有殁此語真不虛伊人亦云逝精爽今何如少
時壯且厲委懷在琴書誤落塵網中暫與園田疏園田
日夢想息駕歸閒居長吟掩柴門棲遲固多娛翳然乘
化去壑舟無須臾寒華徒自榮深谷久應蕪荒草何茫
茫時時見廢墟人生無根蒂終當歸空無念此懷悲悽
言盡意不舒
集句送羅上舍
驅車上東門遊子暮何之親昵並集送恨恨不能辭丈
夫志四海不得中顧私及時當勉勵濯翼凌高梯惟念
當離别思心常依依仰觀南鴈翔音響一何哀起坐彈
鳴琴中心愴以摧嘉會不可常執手將何時撫心長太
息泫然沾我衣願言崇令德以副饑渴懷安得凌風翰
送子俱遠飛
集句輓泰和蕭隱君
生在華屋處終復委山岡百年誰能持人命若朝霜眷
言懷君子零淚空霑裳平生有壯志一旦異存亡慘悽
歲方晏祖載發中堂潜寐黃泉下仰視白日光欲歸路
無因四顧何茫茫茫茫終何之封樹已荒凉北風聲正
悲飛烏遶樹翔自古皆有然哀哉亦何傷吾欲竟此曲
長嘆不成章
椒邱文集卷二十一
