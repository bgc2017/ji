椒邱文集卷三十四
明何喬新撰
奏議集略
奏為乞恩致仕事臣見年五十九歲江西建昌府廣昌
縣人由進士屢更部屬出任藩臬入佐部臺歷官三十
餘年叨蒙聖恩累遷顯秩碎首刳心未足報稱顧桑榆
之景漸迫蒲柳之姿易衰年踰五十百病交集往歲在
於山西公幹忽患暗風病證用藥調理暫痊復作每遇
疾作頭目昏眩精神恍惚不能省覽文書今年三月以
來肺經積熱發於四肢眼目昏花艱於僉押兩足酸痛
不任走趨雖欲黽勉從事以效犬馬之報但以筋力難
支每懷竊禄之慚以此疲憊之體寕免曠廢之愆伏望
聖恩憐憫令臣致仕歸田就醫以全殘喘臣不勝懇惻
感恩之至為此具本令義孫何善親齎謹具奏聞伏候
勑旨
奏為陳情乞恩休致事臣見年六十歲江西建昌府廣
昌縣人由進士除授南京禮部主客清吏司主事丁憂
去職服滿改刑部陜西清吏司主事歷陞本部廣東清
吏司員外郎郎中福建按察司副使河南按察司按察
使湖廣布政司左布政使都察院右副都御史廵撫山
西以殺敗敵寇陞本院左副都御史又為缺官事陞今
職歷官三十餘年荐蒙恩寵雖犬馬微忱切於圖報而
蒲柳脆質望秋先零臣往在山西因暗風中體兩足麻
痺步履惟艱眼目昏花僉署不便况臣材識迂疎精力
衰憊不堪世用雖知聖恩之未報顧以老病之日侵強
顔班行實切慚靦伏惟皇上哀憐將臣照例致仕歸老田
園以全殘喘臣無任感激之至具本親齎謹具奏聞伏
候勑旨成化二十三年九月某日奉聖旨朕初嗣位正
欲用人分理庶務所辭不允該部知道欽此
奏為辭免陞職事該吏部推選得臣等堪任南京刑部
尚書緣由具題節該奉聖旨何喬新陞南京刑部尚書
欽此欽遵切臣學本迂疎識尤膚淺歷官郎署未著材
猷荐任藩方初無治效出董戎旅無安邊禦狄之績入
佐秋官乏伸冤理枉之能方懷負乘之慚遽沐陞遷之
寵撫躬增懼揣分奚堪况南京實根本之地尚書乃喉
舌之司非臣庸愚可稱委任伏望皇上收還綸命俾臣
仍任舊職以圖補報不勝感戴之至為此具本親齎謹
具奏聞伏候勑旨成化二十三年十月初八日奉聖旨
卿歴官中外鍊逹老成特兹陞任所辭不允欽此
奏為乞恩致仕事臣以庸愚遭逢盛世歴任中外三十
餘年皇上嗣位之初首陞臣南京刑部尚書曾未數月
又蒙欽取來京改任今職近因臣患病欽蒙命醫調治
又遣中使下臨賜以酒米等物聖恩深厚碎首刳心未
足報稱於萬一臣自少多疾肌體孱弱往歲廵撫山西
邪風中體兩股麻痺趨走艱難今犬馬之齒六十有二
加以健忘之疾况患病之後邪熱雖除元氣益耗行則
膝顫視則眼花臣竊惟刑部尚書以詰奸刑暴為職苟
非資禀剛明曷稱厥任臣以樸&KR0554;之材又迫桑榆之景
精力疲憊則不足於剛神思昏瞶則不足於明以此居
官何以體皇上欽恤之德而察庶獄枉直之情伏望聖
恩憐憫准臣致仕歸老田園以全餘齒則臣雖不能宣
力於生前尤當圖報於冥漠臣不勝懇惻哀祈之至弘
治二年三月十九日具奏本月二十一日奉聖旨卿病
已痊年未衰老不准致仕欽此
奏為乞恩致仕事臣以鄙劣之質生際聖明之時歴任
郎官荐陞藩臬過蒙天寵備員六卿自始仕至今三十有
七年而犬馬之齒六十有三矣感恩圖報靡日或忘顧
臣自少多疾肌體素羸中年以來暗風襲體每遇疾作
心氣怔忡頭目昏暈以致臨政之時處置顛倒不能自
知文移舛訛亦不自覺雖聖德寬宏每垂矜宥而臣撫
心省咎驚悸實深近又加以頭風痛徹心髓自度百病
交攻死亡無日伏蒙聖恩命醫診治又遣中使下臨賜
以酒米等物天地大德捐軀未足報稱也切惟一命之
士尚懷報國之心况臣受列聖之恩從六卿之後豈忘
竭駑鈍之力以效涓埃之報㦲但以老病日侵不堪驅
策強顔竊禄實切慙惶伏望聖慈憫臣蒲柳之姿已衰
察臣桑榆之景將迫特准致仕歸老田園則自今至死
之年皆皇上之賜也臣無任懇惻哀祈之至弘治三年
七月初六日具本次日奉聖旨卿年未老宜勉副任用
不允致仕欽此
奏為致政以弭灾變事邇者乾象示變彗星見於天津
皆由臣等失職所致皇上不忍加罪特賜勑戒諭俾痛
加警省修舉職業聖恩深厚天地莫量臣以菲材叨掌
邦禁明不足以察情偽剛不足以折姦慝刑罰失中上
干天象彗星之變咎實在臣加以年老多病兩目昏眊
僉署惟艱久玷班行實切慙懼伏望聖恩憐憫准臣致
仕歸老田園另選賢能以理刑獄庶幾和氣可致灾變
可弭臣不勝恐懼懇祈之至弘治三年十二月十一日
具本十三日奉聖旨卿掌刑獄當勉盡職務以副委任
不允所辭朝廷進退大臣自有公論以後各官不必紛
擾自陳吏部知道欽此
奏為乞恩辭免掌印事該本部題為印信事因臣被劾
待罪將印咨出在部缺官掌管等因具題奉聖旨印還
著何喬新掌欽此伏念臣年老多疾處事乖方已嘗四
次上章乞罷聖恩深厚未賜俞允今秋自覺年迫衰暮
方欲具本再陳而六科十三道交章劾臣罪戾皇上未
即加罪仍待問得明白處治今又命臣還掌印信臣彈
擊之餘百念俱灰正當伏藁私室以待誅殛何顔復立
班行何心掌印涖事况御史鄒魯劾臣貪饕欺罔使臣
實有此罪迸諸四夷尚有餘辜堂堂天朝賢材如林豈
使貪饕欺罔之人以居大臣之位㦲臣俯伏待罪未敢
供職伏乞聖明簡命相應官員代臣掌印候饒二漢等
問結臣若無干另行具奏致仕若有干礙聽從該衙門
提問定奪臣干冐天威無任悚懼戰兢之至為此具本
親齎謹具奏聞伏候勅旨
奏為懇乞休致事臣近因暗風舉發不能管事具奏乞
恩致仕欽奉聖旨卿年未老宜勉副任用不允致仕欽
此臣祗奉玉音感激泣下當鞠躬盡瘁死而後已尚未
足以答聖恩之萬一何敢更請但臣力有不能強而情
有不能堪者故敢冐死再瀆聖聰伏乞陛下少垂聽焉
臣自往年廵撫山西暗風中體然㦯數月一發當時血
氣未衰扶病治事不敢言疾近年以来年齒益老血氣
益衰或一月一發㦯一月二三發每遇疾作寒熱交攻
頭目昏眩太醫院判任義診脉具知其証非敢妄言自
念死亡無日有孤聖恩此臣之力所不能強者也臣有
三子成化二十二年兩子相繼病故今春長子又亡僅
有一孫年方八歲一門孤寡惸惸無依恃臣為命有可
憫者今臣去家七千餘里一旦溘先朝露非惟孤寡失
所亦且骸骨不能歸葬此臣之情不能堪者也臣聞人
窮則呼天疾痛則呼父母陛下猶天也猶父母也臣危
苦之情如此非訴諸陛下尚誰訴邪伏望聖明曲賜憐
察准臣致仕歸老田園庶幾生則孤寡有託死獲歸骨
首丘則臣志願永畢矣干冐天威罪當萬死臣無任懇
惻戰兢之至為此具本令外孫揭瑀親賫謹具奏聞伏
候勑旨
椒邱文集卷三十四
