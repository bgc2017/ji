椒邱文集卷十五
明何喬新撰
賦(附文附樂歌)
弔昆陽城賦
昆陽城在葉一舍許楚葉公所築縣治既遷舊城亦
圮其可見者頽垣斷礎而已予招籲流民至葉周覽
遺迹思光武之駿烈而悼陵谷之變遷也賦以弔之
其辭曰
后皇嘉惠兮愍蒸庶之流離予承命以籲懷兮爰弭節
乎滍之湄陟崇岡以遐覽兮風雲慘其增悲原野□寥
兮頽垣之隱起僕夫跽而告予兮曰兹昆陽之遺址顧
樓櫓之安在兮雉堞悵其已圯血淪地而化碧兮戟沉
沙而凝紫耕夫豈識興亡兮方肆墾而未已嘆炎祚之
中微兮戚畹竊其威權羌狡童之狂僭兮據鼎耳而垂
涎始矯行而罔世兮卒假符而誣天慠然自擬黃虞兮
誦六藝以文其奸繄高皇之龍孫兮憤丕基之忽墜援
戈典於楚甸兮將叩關而問罪彼綠林與新市兮棼總
總而來萃既定宛而取郾兮駐諸梁之故壘何狡童之
迷復兮驅羣醜而來攻騎膠葛而言邁兮類螳斧而蝟蜂
圍效彼魚麗兮或鸛鶴之横縱志驕而氣溢兮謂不日
而成功天道祐順兮人心迪其果毅王旅闞如虓虎兮
軍容肅乎暨暨鼓闐闐而雷震兮旍靡靡而電曳風雨
助其威怒兮士賈勇而高厲彼逆徒何蠢蠢兮棼束手
而就殪或倒戈而疾馳兮或棄甲而横潰野流血而變
赭兮川浮骴而擁穢氛䘲廓而清明兮人神為之暢快
元兇授首兮遂定鼎而澗瀍嘘炎燼於既熄兮迓景命
而益延復漢官之威儀兮慰百姓之震衍昔商周師於
牧野兮炎黃戰於阪泉視兹役之烈烈兮在古未能或
先世運忽其變遷兮哀漢社之已屋荒墉穴彼狐兔兮
京觀墾為平陸草露淒以沾衣兮林霏淡其惨目惟山
鳥之嚶嚶兮恍國殤之夜哭駐予車而一弔兮菀忳忳
而含慼
三谷賦
麻源三谷之勝為吾旴江山水甲今司勛員外郎左
君時翊之仙廬在焉時翊嘗為予道其泉石幽雅之
趣巖壑瑰詭之觀予欣然欲遊而未能乃想像而賦
之每一展翫庶幾乎宗少文之卧遊矣
出城闉以遐覽兮爰陟峻而捫幽度駝嶺之谽谺兮訪
仙臺乎山之陬銅陵岌嶪而凝黛兮紅泉汨㶁其鳴璆
琪花瑤草紛不知其名兮桂樹鬱其相繆予乃凌犖确
厲清泠窺石門之窈窕躡雲蓋之崢嶸石梁龍矯兮卧
波仙觀翬飛兮凌空吸紫霞兮石閣招白雲兮羅峰步
予馬於靈豐兮悵宿莽之離離訪繙經之遺臺兮蒼烟
惨其增凄若乃崇岡&KR0886;崒疉嶺巑岏丹光夜爍土花春
殷非子期仙隱之所存乎寒燐宵飛山精暮泣折戟沉
沙戰血凝碧非危郎駐兵之故柵乎山川宛其如昨嗟
昔人其安在攀古柏之虬枝兮增予心之永慨謂仙人
之不死兮吾不得而見之謂英雄之不朽兮亦澌盡而
無遺招黃鶴而訊之兮鶴翩翩其高翥尋斷碑於荒榛
兮蝸涎苔花閟而不可覩重予懷之耿耿兮撫幽篁而
延佇迴飈冷兮欲秋斜月淡兮將夕駕予輈以復路兮
聊容與乎田北騁予目以流觀兮見夏屋之渠渠萬瓦
鱗鱗以波偃曰美人之故廬綠樹藹其承宇兮清泉琤
其循除詠先生之遺風兮有左琴而右書愛兹境之幽
勝兮恍王官於綠野欲誅茅以葺廬兮敢云信美非吾
土何所獨無芳草兮羌睠睠而懷兹念美人之好脩兮
苟去此其從誰倘解印以南旋兮將税駕乎旴之湄從
美人以徜徉兮終歲晏以為期
梅雪齋賦
新建李京春氏好脩之士也嘗銘其燕居之齋曰梅
雪蓋梅取其貞雪取其白也予嘉京春好尚與世俗
異乃為賦之其辭曰
夫何美人之好脩兮遠兹垢以自清闢崇軒以息游兮
表梅雪以為名雪以况昭質之弗虧兮梅以况其姱節
服貞白以自嘉兮蹈前脩之為則昔美人之既有知兮
恒汲汲乎脩能厭桃李之嬌媚兮又何羡乎美人之姿
態惟兹梅為可貴兮鍾造化之冲和向北風而合韻兮
粲的皪之瓊葩惟兹雪之可喜兮信皎潔其不汙白皚
皚以遐積兮變埃壒為珣玗方仲冬之凝沍兮狂飈凛
以戒寒元雲鬱以四塞兮雪花交下其漫漫松筠慘以
改色兮又况荏弱之荃蘭當衆芳之搖落兮惟兹梅之
不然吐素華之濯濯兮欲與六出而爭妍美人退而齋
居兮啓南窗以遐矚悵百卉之既萎兮睠梅雪之如玉
芳菲菲以襲人兮光㵿㵿其眩目誦廣平之妍辭兮賡
郢客之妙曲感貞白之若兹兮忽有契其中情聊假物
以自况兮揭華扁於軒櫺維梅之貞兮猶吾節之不移
也維雪之白兮猶吾志之不緇也羌朝夕於此齋兮信
芳潔之不忘苟予行之靡忒兮不見是亦何傷欸時俗
之昧昧兮胡好尚其獨異値桃李為庭實兮采芙蓉以
為珮惟溺志於紛華兮委兹梅而弗睇愛江上之清風
兮悦山中之白雲惟光景之流連兮曾兹雪之足云何
美人之耿介兮乃獨為此度也夫豈矯世以自異兮惟
好脩之故也先民有言兮名不可以虚作苟矯名而無
實兮顧身心亦何獲中情信其貞白兮斯行成而名彰
勖諸兹志尚兮耿百世猶有光
闇然軒賦
憲副豐城游先生名其藏脩之軒曰闇然蓋志於聖
賢為己之學也予嘗從事於斯而未有得焉因先生
名軒有慨於中為賦之以申其義云
繄末俗之徇外兮絢繁飾以自揚何美人之練要兮挹
至道而深藏美人禀兹懿質兮又重之以好脩追洙泗
之遐軌兮航濂溪之絶流日孜孜而靡懈兮期先哲之
與儔曰君子求諸己兮兹前聖之格言溫恭濬哲兮舜
德所以為元回也如愚兮夫子屢歎其賢曾氏之傳得
其宗兮日勤勤乎三省迨聖孫之紹其緒亦曰衣錦而
尚絅服聖人之明訓兮指羣哲以作程潄詩書之芳潤
兮啐道德之精英愳充實之未至兮夫何慕乎修名元
縞為冠兮大練為衣貝錦在其中兮文采燁其陸離太
羹在俎兮元酒在樽孰云淡泊兮乃至味之攸存朱絃
疏越兮世寘瑱而莫予聽一倡而三歎兮有韶濩之遺
聲相珣玗之在璞兮氣如虹而外揚驪珠潛於九淵兮
吐青熒之耿光萬善衍溢於吾躬兮肆闇然而日章嗟
衆人之貿貿兮何文肆而□中枵然而若盈兮躬處約
而為泰製芰荷之綠衣兮被芙蓉之朱裳駕華輈之煥
爛兮珮寳璐之琅琅鳳旍繽其翾飛兮絃匏奏而鏗鏘
華文煒其可美兮羌無實而日亡歎予生之佗傺兮志
古人之所服文質疏内兮每見嗤於流俗方世俗之矜
衒兮又孰揆予之中情予不能改此度以徇時兮將合
矩矱於顏曾幸美人之耿介兮夙與予而目成解佩蘭
以贈予兮又重之以芳盟曰彼儒服而市心兮夫焉可
與適道志乎古必違乎今兮又何必諧乎世好堅汝志
而毋惑兮庶任重而遠到懼予力之莫任兮愛此言之
不可忘念餘齒之未衰兮願從美人以相羊慮此志之
不固兮爰抒情而成章
鉤勒竹賦
南谷先生好竹其友金本清氏以所作鉤勒竹贈之
蓋竹有君子之德先生好之其中必有契焉椒邱子
因推其意而賦之其詞曰
夫何美人之清修兮秉姱節以為常所好在乎同德兮
豈羣葩之能當駕飈輪而遐覽兮乃夷猶乎瀟湘芳草
薆其溢目兮紛迎秋而凋傷爰有貞筠兮冰玉其標挺
宿莽而獨立兮凌霰雪而不凋雖同族於草木兮顧殊
質於夭喬承雨露於天際兮蒼玉瑩其嬋娟回風飄拂
兮揚鳳羽之翩躚迅雷奮乎九地兮迸龍孫之斬然感
美人之永歎兮載移植於崇軒嗟衆芳之總總兮何變
化之不常彼幽蘭之旖旎兮羌無實而容長申椒誾誾
其芳烈兮糅蕭艾而不香荃蕙化為茅兮况辛夷與昌
陽覽衆芳之若兹兮歎兹筠之可欽澹容與於春陽兮
類富貴而不淫歷元冬而一色兮若處憂患之不易其
心中虛如有所受兮外直而不倚雖歲序之逓遷兮肯
隨俗而委靡何衆人之殊尚兮競樹桃李於門牆菉葹
果何物兮亦雜蒔乎都房曾不知兹筠之可嘉兮獨凌
厲於嚴霜委厥美以徇時兮非兹筠之所志也保晚節
於歲寒兮庶比德於君子也繄鳳池之仙客兮夙與美
人其同調揮毫以肖厥像兮神造追乎文趙蛟螭紛其
攫拏兮珊瑚盤錯而交柯金刀鐵鈕不足喻其壯兮森
若劍戟之相摩凉飈生於座隅兮明月娟娟而在戶恍
淇澳於渭濱兮撫貞姿而延竚亂曰羣葩葳蕤迎秋而
萎兮猗猗貞筠隆寒不衰兮直如史魚清比伯夷兮置
以為像爰肖厥儀兮保兹姱節歲晏為期兮
石鐘山賦
彭蠡之口有石鐘山焉蘇文忠公辨之詳矣士大夫
喜幽尋而樂勝選者莫不游焉景泰六年春三月予
與今夏官郎中王君尚忠俱以進士奉使江南尚忠
家湖口邀予艤舟絶壁之下以訪其所以謂石鐘者
水石相激響若洪鐘始信昔賢之言不誣也因為賦
之後十有二年尚忠出示舊稿俾重書之因歎予學
之不進而悼勝遊之難再也乃刪其辭以歸之云
乙亥之歲暮春之夕予與王子泛舟澄湖艤於絶壁援
危藤登懸崖以訪昔賢之遺跡於時天和氣清江空月
明魚龍咸伏波濤不驚縱予目以遐覽舒懷古之幽情
但見怪石嵳峩㠎嶫㟪磥峥嶸奇形異狀不可殫名或
如鳳如螭欲蟠欲飛或如鬼如獸將行將驟岩㟧霮䨴
拂藍撲黛穴罅呀&KR2430;欱雲歕雷異哉石乎蓋造物者之
所胚胎也俄而微雲生於廬阜長風來乎太空驅濤擁
瀨吼鯨躍龍爰有洪聲發於水中殷殷喤喤如游舜庭
而聽鏞鐘之撞鏘鏘鍧鍧如入周廟而聞無射之聲填
兮若雷颯兮若雨又如卻至使楚而金奏作於下予乃
恍然而驚悄然而思問王子曰是何聲耶豈靈鼇奮首
而三山頽耶抑海若驚起而號風雷耶無乃共工氏觸
不周而天柱摧耶胡為乎有是聲也王子笑曰子不知
耶是所謂石鐘者也昔者酈元言之而不詳李勃訪之
而失實東坡居士泛舟江上以求之而後衆論定於一
也予曰石之為物塊乎其形未與水遇不聞其鳴水之
為物湛乎其清未與石鬭若嘗有聲彼涵乎清越窽坎
鏜鎝之音果出於水耶亦出於石耶王子曰不然夫水
之性動石之性靜動静相摩厥聲以應水之質柔石之
質剛柔剛相盪厥聲以彰是非水之聲也亦非石之聲
也水石相搏而聲出焉此石鐘之所以名也夫峭壁岩
岩鐘之銑角也懸蘿裊裊鐘之旋蟲也丹崖翠壑鐘之
簨簴也驚濤駭浪鐘之撞杵也是鐘也蓋天地為爐萬
物為銅陰陽為炭造化為工齊侯不得銘其績而鳬氏
無所與其功也嗟夫洪水横流巨浸稽天象罔出而侮
人螭蜃過而垂涎民其魚矣尚何鐘之聽焉今吾與子
脱介鱗而弁冠去沮洳而宫室泛蘭舟以遨遊聽水樂
以自適揆厥所元伊誰之力耶於是相與徜徉眺望咨
嗟感激已而雲消風止浪平響息水天相映瑩然澄碧
返而登舟呼酒相酢乃鼓枻而歌曰駕吾舟兮泛長江
馮夷起舞兮酌我以羽觴侑以嘉樂兮鼓鐘喤喤慨念
上古時濁流湯湯孰致平成兮孰理懷襄願銘此鐘兮
紀神功千秋萬歲兮永不忘
秋蘭賦
金君文遠晉陵之隱君子也於物無所好顧獨愛蘭
蓋其情性有合焉耳嘗得畫蘭一卷曲盡露葉春莖
之妙文遠寳而藏之其從子秋官主事和之出以示
予予為推其意而賦之其詞曰
予昔好此芳草兮歲逾邁而不衰步予馬於楚畹兮弭
予棹乎澧之湄登芳臯以騁望兮渺予心之顧懷蕭艾
&KR0034;靡其極目兮宿草莽莽以紛披睠兹蘭之旖旎兮屏
山谷以自藏芳菲菲而襲予兮羌居蔽而聞章濯湛露
以自潔兮泛光風而遠揚雖寂寥乎山阿兮豈以無人
而不芳感予心而長喟兮爰移植乎都房飾雕檻以固
護兮恐廻風之飄颺驅蜂蝶以遠屏兮恐芳蕊之見凌
何所獨無芳草兮胡睠睠而懷兹念綠葉而素莖兮夐
異乎杜蘅與江蘺憺容與而獨秀兮肖君子之幽貞也
芬郁郁而遠聞兮猶吾德之馨也人之心不與吾同兮
胡好惡其獨異戶服艾以自好兮紉萹薄以為佩菉葹
薆其盈室兮顧謂秋蘭為不芳苟中情之貞姱兮不吾知
其何傷苦靈均之好脩兮每惓惓於荃蘭與衆草而為
伍兮發素王之悲歎固予異乎衆好兮矧兹幽獨之可
願期與子而為友兮敦久要而弗諼委厥美以從俗兮
匪余情之所安肖子像以為儀兮矢共保乎歲寒重曰
睠彼佳卉擅國香兮煢獨處廓聊自芳兮姱而不淫可
充纕兮不采而佩庸何傷兮置以為像無異乎夷之清
兮
衍慶堂賦
湖南方伯吳公扁其所居之堂曰衍慶昭先德也蓋
公之高祖崇本翁以仁厚肇厥家而曾祖清逸翁祖
靜庵翁考怡靖翁世有令德以培其基儲休委祉大
發於公此堂之所以名也予以公為同寮故推其名
堂之意而賦之其詞曰
夫何穹堂之將將兮據吳山之幽勝揭華扁於前榮兮
昭先世之休慶維兹堂之宏建兮既考極而相方工師
殫其智巧兮矧掄材之孔良木蘭為榱兮文杏煥其為
梁礱文磶以居楹兮煉蜃以塓其垣墻楶梲粲乎山與
藻兮丹雘煒其有光桂樹陰陰以承宇兮荃蕙旖旎而
含芳泉㶁㶁而循除兮三秀猗猗而效祥匪徒宗戚之
燕集兮祖考於焉而烝嘗嗟斯堂之肇造兮實先世之
所貽彼延陵之宏博兮乃慶源之由開崇本遘時孔艱
兮秉恭儉以作則清逸恂恂惠和兮亦允蹈乎先德靜
庵懷瑾握瑜兮維先猷之踐脩怡靖憺以貞閒兮撫松
菊而夷猶皇天無私阿兮睠積善而敷祐苟或嗇於其
躬兮休祉式豐於其胄肆美人之挺生兮鍾海岳之靈
秀日磨淬而好脩兮期光前而裕後振六翮以上征兮
戾天衢而高翥始策名於大廷兮荐揚聲於粉署參大
政於西蜀兮頌聲藹其載路陟南紀之雄藩兮政與陽
和其同布羌休顯之臻兹兮由先澤之汪洋感締造之
孔艱兮吾其敢忘於構堂維兹堂之宏敞兮匪暇豫以
自逸也念先慶之流衍兮思不忘於繼述也覽濤江之
溶㵝兮思先澤之悠長也蘭茝紛其充庭兮恍先德之
遺芳也積善有慶兮聖垂訓於大易孰無施而有報兮
孰不種而有穫于公高其門閭兮知後嗣之必昌晉公
邁種厥德兮樹三槐以為徵天道不爽兮諒今昔以同
然維嗣德之有人兮斯慶澤之益延亂曰瞻彼高堂何
言言兮德以為基禮為藩兮趾美承芳罔或愆兮世載
令聞雲來嬋嫣兮
和歸去來辭題王司馬休菴
休菴者大司馬王公歸休之室也公國之重臣職典
邦政聖天子之所倚毗而天下士大夫所望以興道
致治者也顧以夙夜在公憂勤致恙數上章求去位
優詔不允而公請之益堅乃得解政暫歸烏乎卓哉
世之名位與公等者不少勛烈如公者蓋亦有焉至
於當國家倚任之時而秉急流勇退之節者求諸古
今蓋不多得也乃今於公見之昔陶淵明解官而歸
作歸去來辭以見志千載之下頌其辭想其人景仰
而不已公之風節視淵明蓋無愧焉喬新仰公之盛
德久矣第以地分懸絶未嘗敢一謁公之門今公之
歸休是菴也不得已於言故取歸去來辭和之以道
公歸休之樂又以見公之風節足以繼美於昔人也
其辭曰
歸去來兮胡為眷眷而懷歸念人生之如寄忽感悟以
興悲睠明哲之已遠幸軌轍之可追既委心於義命又
奚較乎是非指崤函之歸路想兒女之牽衣望太華之
嶙峋見翠靄之霏微故園伊邇我車載奔綠陰垂宇清
光遶門蘭茝未蕪簡篇尚存撫我素琴酌我芳尊無囂
聲之聒耳無憂悰之在顏悵百歲其幾何知一菴之足
安翫寒泉之滴滴聽黃鳥之關關坐盤石以長嘯登崇
巖以縱觀魚洋洋以潛泳雲靄靄以往還撫物理而自
感聊夷猶以盤桓歸去來兮與赤松而同游屣軒冕其
如脫惟道義之是求榮莫榮於不辱樂莫樂於無憂歛
濟世之宏略爰經畫其田疇乃駕鹿車乃泛蘭舟采蘋
藻兮幽澗藝蘭杜兮芳邱滌煩襟於茂蔭濯塵纓於清
流念歸全於此菴實祖考之餘休已矣乎吾不能變心
以徇時相彼欲去而可留汨寵利竟安之尋泉石之舊
盟赴鷗鳥之幽期逐猿鶴以長往荷鎛釤以載耔續歸
田之雅製歌考槃之遺詩信俯仰以無愧泰然自得夫
何疑
和歸去來辭送李先生
成化二年夏六月少宗伯安成李先生上疏謝病優
詔許之且諭以病愈還朝蓋欲復用之也於戲休哉
聖天子好賢無己之心先生急流勇退之節蓋曠古
所未有也昔者陶淵明為彭澤令觧印而歸作歸去
來辭以見志百世之下讀其辭而高之先生之事業
固非淵明所及而其遭際又淵明之所無者惟其高
風清節足以廉貪立懦則先生與淵明異世而同符
也先生考甲戌進士時喬新誤蒙甄拔辱知最深故
取淵明之辭和之以遺歸休之樂云
歸去來兮倦遊廿載今始歸幸夙心之既遂胡喜極而
更悲設供帳於都門紛冠蓋其予追望層峰於雲際疑
家山而猶非僕夫歌以促駕稚子笑而牽衣問歸路以
猶緬悵屢歌乎式微故廬在望歸心欲奔白雲承宇蒼
松蔭門石逕未荒岫幌猶存良朋在座新醪滿尊道故
舊以共醉春風盎其在顏喜菟裘之已營知蝸室之足
安葺芳杜以成帷擥碧蘿以為關臨瀘水以洗耳登書
臺以遐觀鴻冥冥以高舉雲冉冉以孤還歲晼晚其將
暮攀桂枝而盤桓歸去來兮訪昔日之釣遊浮世憺其
相忘外物廓乎無求蔭茂樹以自適玩遺經以忘憂田
翁告予以有年黍稷薆其盈疇或山而屐或水而舟緡
游鯈兮碧澗擷芳實兮椒邱招白雲於遠岫弄明月於
清流念歸老於田園信造化之餘休已矣乎出處進退
信有時彼懷祿而干進留老將至矣竟安之襲高風於
表聖踐芳躅於榮期或乘月以長嘯或迎春以載耔歌
白駒之雅調和招隱之新詩功成而身退超然物表夫
何疑
和歸去來辭送尹貳尹
君子之仕也不矯情以為高不徇俗以為通惟其時
而已昔陶淵明為彭澤令恥束帶見督郵解官而歸
君子不以為矯吾廣昌丞桐城尹君佐邑僅餘三載
亦以志不得盡行致仕而歸君子亦不以為非君將
歸縣正周侯等屬予言為贈予謂淵明之歸賦歸去
來辭以見志今君之歸宜有能言之士為之賦者而
未聞也乃因淵明之題而次其韻以遺周侯等以贈
尹君祖道之日命五六童子歌之以代陽關之曲云
歸去來兮歲將晏而北歸既去勞而就佚胡喜極而增
悲望冥鴻於天末逆朔風而相追悔顓孫之干祿慕伯
玉之知非對離筵之芳酎振仕路之塵衣瞻龍眠之舊
隱烟樹菀其依微風帆晝彍霜屨晨奔去家千里倏已
到門問朋舊之存殁幸宗戚之具存載刲肥羜亦列芳
樽無鐫誚之入耳無憂悒之在顏身既隱而無競心無
營而自安玩游儵之圉圉聽黃鳥之間關濯長江之清
泚挹五老之奇觀念魚貪餌而忘返孰若鷗知機而遄
還感物類之禍福擥松桂而盤桓歸去來兮已息心於
宦遊競浮名其何益逐世好其焉求榮孰榮於不辱樂
孰樂於無憂如古人其可作吾將希蹤於田疇或山而
騎或川而舟采紫芝於丹谷鑱黃獨於青邱燒痕茸茸
而變綠泉聲激激而分流靜觀萬物之自得充然吾心
之休休已矣乎流行坎止信有時苟欲去而可留將舍
此其安之從赤松而仙遊結黃石之幽期眎蕭韓溺志
於功名寧以沮溺勤身於耘耔賡伐木之餘韻詠歸田
之雅詩苟中心之自得樂天委命其何疑
續歸去來辭
太子少保禮部尚書劉公以疾乞解政章七上聖天
子乃許之命馳驛以歸又俾有司月給俸為養蓋優
老之異數也公將行羣公相率賦詩贈之予與公為
同年友而予老且病甚於公亦嘗求歸而未得寂寥
短章不足寫情乃續淵明歸去來辭以道公歸休之
樂兼致予欣慕之私祖筵既張俾未冠者歌之以代
驪駒之曲云
歸去來兮承溫詔而西歸超氛埃以遐舉兮信明哲而
知幾羌素節之既遂兮胡喜極而更悲念弱冠之筮仕
兮亦既遻乎明時策大廷而賜第兮肆通籍於金閨佐
宰衡之黜陟兮典容臺之禮儀春卿宫保之荐陟兮何
天寵之吾私或贊祼於清廟兮或奠璧於太壇秉寅清
以將事兮昕夕惕其靡安羲馭迅而莫追兮歲忽忽其
將暮悵吾髮之種種兮願投簪而逸處叩天閽而敶辭
兮曰臣病之日侵皇覽揆吾之中情兮俾歸老涪之南
駕余皇而浮江兮又攽祿而養之湛恩汪濊兮嗟欲報
而無期冠蓋棼其出饑兮酌兕觥而歌驪駒都人瞻望
咨嗟兮亦奚異乎二疏懷吾皇之明聖兮悵欲去而踟
蹰瞻都城之烟樹兮感吾涕之漣洳朝發軔於薊門兮
夕鼓栧乎潞渚泛彭蠡而上巴峽兮時憑高而弔古思
香山與洛社兮願遵昔賢之遺榘曾日月之幾何時亦
既戾乎故邦尋鷗盟其未寒兮喜園廬之未荒撫桂松
而延佇兮登雲崖以舒嘯賡考槃之遺什兮歌小山之
雅調嗟予齒髮之日衰兮亦睠睠而懷歸章屢上而未
獲命兮嬋媛而增欷黃鵠翩然高逝兮羈鳥猶栖乎彤
籠君恩不我遺兮駕桂棹以相從亂曰君子仕止惟其
時兮相彼昧者亦何知兮冥升不已禍卒罹兮知止不
殆古有炯戒兮睠兹明哲功成勇退兮徜徉林壑聊以
卒歲兮
懷韓忠獻公文
魏國韓忠獻公彰德人也公之相業軼房杜而陋蕭
曹矣至其能容富弼而薦歐陽修尤他賢相所不及
弼與公同在政府持論多異而公待之坦然略無芥
蔕修以文章擅一世名世多嫉而擠之者公獨引而
置之政府嗚呼世之為相者惡異己如仇敵有能容
之如公者乎士有盛名者常恐其軋己有如公能薦
之者乎予過彰德思公而不可見也故為文以致感
慕之意云
登休逸之崇臺兮望狎鷗之荒亭訪遺躅而不可見兮
感予涕之交横采溪毛以薦芳兮欵靈宇而&KR0008;誠當宋
氏之中葉兮天純佑而多賢范富在其左右兮晏賈翼
而後先彼淵篤與直溫兮紛茅拔而茹連惟夫子之挺
生兮遘兹昌時重厚如勃兮文章過之赤舄几几兮日
容與乎彤闈追伊周之逸駕兮陋蕭曹而不屑為余蔡
謇謇兮公讓其直狄种桓桓兮公嘉其績七政若度兮
百僚承式鐃鼜不驚兮野無蟊螣四民熙熙兮孰知公
力譬秔稌之芃芃兮忘甘㴻之為澤彼弼之議政兮胡
悻直而不同非夫子之偉量兮孰休休而有容修之姱
辭兮信矘朗而寡儔夫子引之共政兮人文庶幾乎漢
周何公亮之肆謗兮愬夫子以專權天聽弗聰兮俾解
政以歸田神功歛而若無兮日夷猶於洛社衣錦而晝
行兮華構恍其綠野新法紛如牛毛兮民嗷嗷而喪生
厭斯世之迫阨兮忽騎箕以遐征嗟士俗之日偷兮好
蔽美而稱惡龜以靈而見剖兮女以蛾眉而見妬德遠
之貞亮兮祉愬鼎而懷忌晉公知愈為賢兮曾莫引之
共事惟夫子之盛德兮固今古之所稀跽薦酒而陳詞
兮願荒忽而顧懷苟九原之可作兮吾將執鞭而從之
忠愛祠迎送神樂歌
忠愛祠在汀州卧龍山下邦人所建以祀郡推豫章
謝侯也侯為郡有惠政及劍溪盜起攻剽至汀侯出
奇破賊民頼以安侯既没汀民感其遺愛相與言於
郡請為立祠守臣以聞詔賜祠額曰忠愛蓋以侯效
忠於國而惠及其民也予嘗佐閩臺行部屢至汀知
侯之德政為詳故作迎送神之歌遺汀人俾歲時享
祀歌之以侑牲醴焉其詞曰
采芳藻兮澗之濱椒糈馨兮桂酒醇鼓坎坎兮舞羽繽
紛侯來降兮慰我民
雲為輿兮風為馬侯弭節兮山之下覽舊邦兮一慨故
壘荒兮嘉穀被野
龍灘浟浟兮水不波園有芋栗兮池有蒲荷寒尨不吠
兮稚耋嘯歌曷臻兹兮侯功孔多
遺愛在民兮亦有嘉績嗟莫報兮侯之德侯之神兮如
在尚顧予兮昭假
右迎神四章章四句
霓旍抗兮風披披劍縱横兮佩陸離紛進拜兮願侯遲
遲侯不少竚兮我心悲
嗟汀之境兮繄侯桐鄉侯毋懷兮豫章朝出遊兮暮回
翔慰我民兮維不忘
龡豳籥兮拊魯鼓侯降靈兮錫我純嘏潢池清兮民安
堵蟊賊遠屏兮時暘時雨
靈宇幽兮露靄蒙蒙松桂萷槮兮泠然以風侯之歸兮
何許元鶴唳兮雲中
右送神四章章四句
椒邱文集卷十五
