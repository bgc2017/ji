椒邱文集卷二十二
明何喬新撰
詩
五言律詩
輓徐僉憲父母(二首)
澄潭嘉遯處雲樹藹幽居歲歉頻捐粟鄰争每赴閭春
歸雲榻冷月落夜臺虛竁刻中郎筆文光照故墟
静莊鍾懿質窈窕播徽音象揥無嬌習熊丸見苦心斷
機蛛綴密荒砌蘚痕深繡豸焚黃日愁聽陟屺吟
夜坐感懷
獨坐無誰語寒燈伴寂寥敝衾愁夜卧疲馬怯晨朝往
事嗟何及新憂鬱未消何當解塵鞅泉石自逍遥
輓張貢士紀(新會人)
之子南州彦觀光到日邊未承黃屋問遽作赤城僊塵
暗呈親卷雲寒坐客氊阿咸扶旅櫬歸路淚澘然
輓會稽陶懷祖父母(合葬鳳效山)
偕老世應少偕賢古亦稀鹿門方共隱鳳效忽同歸忩
月窺殘帙庭螿泣斷機孝孫今令伯清淚不勝揮
輓大理卿王公宇(二首)
正氣鍾河嶽芳聲藹搢紳民歌清白吏國重老成人素
藴嗟方展清標悵永淪寒颸吹畫翣行道共沾巾
相閥槐堂遠儒宗洛學優文宜摛睿藻材足贊皇猷舊
舍甘棠老新塋宿草秋清名知不朽高碣照林丘
游鼓山次主一僉憲韻(二首)
鷲嶺幾千仞登臨眺八方瞻天拱北極望海見東洋嵐
藹晴浮碧天花曉雨香莫愁歸路暝明月在山陽
花梵鐘聲遠莓臯石徑微山花晴墮几泉沬冷沾衣香
閣僧眠穩懸嵓客到稀來遊愜清賞日暮未言歸
谷洋公館次尹亞參韻
石徑烟蕪綠行行思轉迷雲深田蛤吠雨歇竹鷄啼流
水聲鏘玉横橋影卧霓欲窮登覽興殘照墮林西
獅峰寺次景澄韻
象宇臨幽境猊峰竦異形松雲侵榻冷竹露墮衣青唳
鶴驚晨鼓啼鶯亂晝鈴停車問民瘼凄楚不堪聽
輓高時旭
蚤負青雲器才華衆所憐終童徒有志賈傅却無年宿
草迷孤壠浮埃掩素絃鳳雛今已長振羽五雲邊
夢中詠珍珠李
成化戊戌秋予行部至荆門夢人贈予以嘉樹高可
尺五素花碧實葉光澤如沐植以甆盆予問此何樹
答曰珍珠李也予因賦五言近體一章既覺忘其第
七句因推上下文意足之時八月廿六日夜也
天上三珠樹移栽傍玉墀素花晴䔩䔩翠實暖離離不
受風埃汚偏承雨露滋江梅同氣味調鼎豈終遺
安陸道中見老馬僵卧為之慨然賦二律紀之
龍媒天廐種老去力何衰霜重銀蹄裂天寒玉筯垂華
陽懷茂草汧隴想青池千里心猶在駑駘莫浪欺
壯歲從飛將横馳北戍邊暮營嗚咽水曉飲鸊鵜泉曾
逐烏騅死仍驅赭汗旋風霜筋力憊僵卧楚山前
宿普門寺次都憲副韻(四首)
畫壁丹青古祗園竹樹深花香來别磵松翠墮危岑雲
暝龍歸鉢天空鶴度林老懷清似洗不愧古禪心
鳴騶過谷口遥望梵宫深弭節穿金澗看雲度碧岑鐘
聲晨出壑錫影暮歸林坐覺諸塵寂悠悠水月心
寶刹新營日賢藩寵佑增沉檀攽内帑衣鉢属名僧清
梵和天籟禪心映佛燈虎丘推勝境空有塔層層
一宿空王宇悽然百感增素餐慚省職高卧羨山僧問
俗晨紆轡觀書夜對燈故園何處是夢遶碧雲層
商王河亶甲廟(書有河亶甲篇今亡)
遷國啟雄圖遺靈食舊墟明禋來郡邑禱賽走樵漁德
業三宗後丹青百禩餘樂天嗟已矣誰為補亡書(白樂天嘗)
(補湯征篇)
書天寧寺壁
聽訟來彰德星軺駐上方蒲團花雨潤石竈芋烟香古
塔棲秋鶻空階咽暮螿雙槐行坐處人說似甘棠
魯山曉發
曉發魯陽城城頭月正明花騘衝宿霧玉節映疎星茅
店客猶睡荒村鷄未鳴褰帷將問俗不為看山行
江燕(二首)
江燕何微眇飛飛到汴城閒情同野鶴巧語愧林鶯掠
水臨瓊澗營巢託彩楹夜來風雨惡歸夢遶南榮
日麗芹泥軟風清杏雨收烏衣辭故國紫閣結新儔棲
傍麟臺穩飛穿鵲觀幽羣鴞休側目無意競横秋
宫詞
繡閣香風暖珠簾曙景遲倦吹青玉管愁詠白華詩清
漏驚宵夢流鶯動夕思羊車幸何處鹽竹謾紛披
武寧關書事(四首)
奉詔遠行邊雙旌拂錦韉陣依魚麗法謀用豹韜篇草
滿蜚狐塞沙填飲馬泉功成何所願遺像畫凌烟
曉度黃花嶺輕裘冒薄寒笳聲驚宿鳥旗影走長蚖孤
戍烽初暝陰崖雪未乾何當擒頡利奏凱拜金鑾
羣峰環拱處嶻&KR1110;峙關城北近戎王壘南連漢騎營風
高懸旆裂雪暗凍鼙鳴試數防邊將誰如李北平
鳥道縈孤嶂潼函未足多馬肥秋出獵士飽夜聞歌殺
氣浮朱戟寒光晃玉珂先聲聞漠北塞騎自投戈
歸田述懷
謝病離天仗山田自墾荒蛙聲占水旱鷄骨卜災祥春
釀黃柑美晨羹紫蕨香閒居多樂事洗硯寫新章
次貳守陳一䕫韻
歸來旴水上花竹有餘歡種秫堪為酒無愁勝作官知
心元不易經世亦良難風雨蕭蕭夜茅廬卧正安
長門四時詞(四首)
茝石鶯聲滑玄墀柳色新枯梢皆轉綠寒谷盡回春對
酒承和景鳴筝拂素塵自憐衰陋質不得待芳辰
高樹陰雲散深宫暮景凉波添鸂鶒浴風送芰荷香複
道知天近重城覺漏長祗愁新浴處誰與試蘭湯
鴛瓦霜華重龍樓月影圓自嗟妾命薄敢嘆主恩偏擁
髻悲前事含嚬數昔愆沉思紈扇句得似綠衣篇
天冷肌生粟風清玉散花含情歌白雪適意薦流霞展
轉翠衣薄低徊玉筯斜君王求故劒何日遣皇華
謁先壠(在桃竹坑)
先塋西磵曲宰樹菀椮椮每值澆松候長懷薦藻心江
山涵秀色桃竹起清音為語諸兒輩當知世德深
六言絶句
漢川分司偶成(二首)
天外凄迷急雨江頭漭沆奔流盡日無人喚渡濟川閒
却扁舟
吾道將行有命斯文未喪由天休信竇家喜鵲試聽蜀
嶺啼鵑
郵亭偶書
古渡平蕪細雨長亭垂柳輕烟詩景滿前堪畫客懷何
事悽然
椒邱文集卷二十二
