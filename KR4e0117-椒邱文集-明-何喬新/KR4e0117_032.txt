椒邱文集卷三十二
明何喬新撰
奏議集略
題為隠匿賊情謀陷城池欺罔朝廷擅作威福僭禮犯
分枉殺人命毒害軍民謀害期親詐傳勑旨妄造妖言
謀為不軌邀截實封阻當伸訴變亂成法倚法為姦貪
淫酷暴敗倫傷化魘魅不道等事節該欽奉勑兹特命
爾同錦衣衛指揮劉綱備詞前去四川會同鎮守太監
劉雅廵撫右副都御史劉璋廵按監察御史何鈞親詣
播州撫提事内干證人犯并弔應查文卷將各奏内事
情從公逐一審勘明白干礙宣慰使楊愛宣撫楊友都
指揮楊綱參政謝士元副使翟廷蕙及事有應面證者
就便撫提楊友楊愛并行提楊剛等面證虚實有應委
官勘檢者行取附近湖廣三司堂上官公同勘檢贓物
家財等項應追理者追理僭用器服等物應入官者入
官被攻城寨從長處置應否開設府縣學校亦就定奪
有罪人犯依律議擬情輕者各照常例并土俗事例先
行發落情重者牢固監候若楊友等挾讎妄奏各有不
實亦要具情問結通行奏來定奪欽此欽遵又該臣等
題為勘提處置夷情事節該奉聖旨恁到播州事當對
證的撫提楊愛楊友面對虚實即省發聽候不必監禁
欽此又據四川重慶府申抄蒙廵撫四川都察院右副
都御史劉案騐准本院咨該本院題該播州宣慰司
長官張淵弟張深奏為僭擬宫禁名號交結親王潛謀
不臣縱為不法等事本院看得所奏事情與楊友等先
奏情詞多有相同欲行侍郎等官何等通提并勘問
結果礙唐王奏請定奪等因具題奏聖旨是張深既係
楊愛原奏同謀人數還差的當人員押觧去交付何喬
新等併問欽此又准本院咨該播州宣化長官司長官
何清弟何洙奏為謀為不軌殘殺人命横取民財欺罔
不法等事該通政使司官奏奉聖旨都察院知道欽此
本院看得所奏情詞與楊友楊愛奏詞内姓名事情
多有相同備抄各詞轉行臣等併勘又准本院咨該本
院題該撫州宣慰使司宣慰使楊愛等奏為奸黨欺罔
謀害土官殺死人命擾亂地方邊夷等事及草塘安撫
司安撫宋韜黃平安撫司安撫羅贇容山等六長官司
長官張經張通毛釗楊玉鄭旭輪署司事舍人李勲等
各奏稱宣撫楊友兄弟及何清等奪占地方擾亂蠻夷
引惹邊釁激變夷民等情本院看得各奏情詞與楊友
張深等先奏事干一連欲行侍郎等官何等會同鎮
守巡撫等官劉雅等併勘中間奏有虚詐亦就撫提問
結等因具題奉聖旨是欽此又准本院咨該本院題該
宣慰使楊愛奏為欺誑朝廷妄捏賊情違法謀害土官
懼罪擅帶軍夷出境不守地方城池等事看得所奏與
楊友等先奏事有干連合行差官齎文交與各官併勘
施行等因具題奉聖旨是欽此欽遵抄詞轉行臣等行
據湖廣都布按三司委官都指揮僉事房昂右參議李
俊僉事洪廷臣將勘過緣由連人犯呈觧前来除被攻
城寨及應否開設府縣學校另行處置外會同欽差鎮
守四川太監劉巡撫右副都御史劉巡按監察御
史何問得犯人張淵招任播州宣慰司隨司辦事長
官洪武初年有播州沿邊安撫司安撫使楊鏗率屬投
順欽蒙改安撫司為宣慰司陞楊鏗為宣慰使撫治民
夷楊鏗病故伊男楊昇孫楊綱曾孫楊輝相繼襲職宣
德正統年間楊綱不合買到土民吳慶長壽黃保福僧
義保九保小進保大朱保元保閹割為火者在家使喚
景泰天順年間有楊輝亦不合收買土民并苖人曾保
王壽陳元即何宸元大進保唐奴福庸范蠻羅保福元
觀音張沅何勝昌王福善宋慶祥王永貴石超祖張保
吳誠四保張永富楊善琴童王慶仁壽李馬龍章及已
故王景德禄壽雲壽即童壽小鄧即福壽私自閹割使
喚有吳慶等明知於例有違各亦不合在伊家住過景
泰三年正月内有寨老袁昱等思得本州稅糧逓年運
赴貴州興隆等倉上納搬運本色艱難告願折納輕齎
銀兩楊輝准令各里每米一石折收茴銀一兩類觧該
倉買米上納彼時苖蠻反叛欽差總兵官靖遠伯王驥
領兵征勦楊輝輸粟以助軍餉蒙賜勑奬諭本年十二
月内楊輝要表彰朝廷恩典起立坊牌上寫勑賜二字
景泰六年四月内楊輝訪知馬湖府土民李鑑等在於
本州地名花崖溪偷砍杉木數多楊輝帶領土軍人等
將李鑑等赶散遺下杉枋二千餘塊令冠帶民人閻昂
借倩赤水等里人民運至水次差頭目藺希真韓璽等
装至南京等處賣得羅段三梭共值銀一千三百餘兩
交與楊輝收訖天順三年間楊輝因妻俞氏無子又娶
田氏為妾天順八年七月十七日田氏生男楊友本年
十月初九日俞氏生男楊愛以後田氏又生男楊敏楊
敔楊敷俞氏又生男楊孜成化三年八月内本司長官
何庸病故戸絶有伊族姪何熙慶不合捏稱係何庸嫡
長男告襲前職楊輝不合准信拘集親族里老審取結
状備申四川都布按三司覆勘具奏准令冐襲前職成
化五年閏二月内有忠州等處逃民劉鈔等在於真州
長官司管下瞭蠻坎等處偷穵鉛礦蒙四川布政司左
參政陳述等督同楊輝將劉鈔等赶散棄下黑鉛五百
餘擔當將前坎填塞楊輝自合將前項黑鉛入官不合
令人運至地名三溪寄頓土民趙月升家成化六年月
日不等有陜西樂戸劉壽劉鑑郭福亮張順為因本處
艱難各不合逃來本州趁食住過成化七年九月内俞
氏病故楊愛年方八歲田氏掌家妬悍要將伊男楊友
承襲百計謀害楊愛有火者長壽極力保護得免於死
成化九年十月内楊輝差藺希真并頭目王標趙進將
黑鉛四百擔装至蘇州等處變賣得銀六百餘兩交與
楊輝收訖餘有一百擔仍在趙月升家頓放成化十一
年間楊輝得患暗風病證聽信田氏巧說楊友係是長
子合當襲替是淵不合阿順勸楊輝將楊友替職有安
撫宋韜長官毛釗等俱稱楊氏家法立嗣以嫡不肯保
結有本司典吏顔珪素被楊輝寵信亦勸楊輝將楊愛
為嗣楊輝因衆心不從只得具奏致仕將楊愛替職楊
愛年幼一應政事俱係楊輝主張田氏專掌家事莊田
子粒并家財金銀羅段等物俱係田氏收掌楊愛并不
得干預本年六月十二日蒙勑楊愛量起土軍跟隨四
川等處總兵等官征勦大壩山都掌事寧之日差人繳
勑楊愛不合故違一向不行進繳楊輝因溺愛楊友意
要分割本州地土另立衙門夤緣授以官職是淵與姐
夫何清已故頭目徐泰馮暾并楊輝婿俞温田豐姪楊
䕫各亦不合要圖陞官密與楊輝謀說大壩干地方原
屬本司與容山重安地方相近今被生苖占據莫若請
兵征討克平之後就將容山重安所管夷寨分割另立
宣撫司著大官人做宣撫却不好等語楊輝喜允差人
拘喚容山長官司長官韓瑄重安長官司長官張通各
帶印信前来本司商量成化十二年正月内韓瑄張通
來到本司楊輝分付各官着令各申生苖占據大壩干
扇惑重安容山夷寨為惡不納糧馬等因有韓瑄回說
各司土民一向納糧當差不敢妄申楊輝怪怒喝出是
淵與何清各又不合對楊輝言說韓瑄打攪若不懲治
事終難成本月二十日楊輝令人叫韓瑄到司喝令失
記名皂隸將韓瑄責打六十大棍攙扶回家至本月二
十八日因傷身死張通懼怕只得依從楊輝就行捏稱
大壩干原係本司懷遠府故地景泰年間被山苗占據
扇惑熟苗為惡不服撫化乞會兵征勦等詞令楊愛出
名具奏蒙勑廵撫四川都察院右副都御史張瓉領兵
征剿張瓉明知楊輝先己致仕又奏起伊領軍協力攻
取官軍到彼不曾交鋒苗人強者逃散老弱告願投順
楊輝屬託張瓚要於彼處設立安撫司并二長官司就
將楊友俞温何清等為安撫長官張瓚不合聽屬朦朧
具奏於大壩干地方設懷遠長官司將俞温為長官田
豐為左副長官徐泰為副長官又將容山長官司原管
雞西等二十五寨捏作丹章容洞地方開設宣化長官
司將楊䕫為正長官何清為副長官馮暾為右副長官
又將重安長官司原管凱離等五十二寨捏稱是灣溪
總會去處開設安寧宣撫司彼時楊友年方一十三歲
捏作一十八歲冐報斬獲首級七顆陞任本司宣撫又
要將淵保陞宣撫同知因衆論紛然不曾舉保前項衙
門止有懷遠長官司在大壩干地方丹章容山係湖廣
所屬苖寨不服招撫張瓉又行具奏起倩軍民於凱離
寨築立城郭及將播州長官司土軍一千五百名撥去
防守楊友授職之後一向隨伊父楊輝住過不曾到任
止是徐泰馮暾在於宣撫司替伊僉押楊輝又將識字
土吏向崧陳敏馮鑰撥去彼處書辦是淵與何清馮暾
要得附順田氏謀害楊愛將楊友襲任宣慰使楊愛得
知記恨在心因淵等係伊父楊輝寵信不敢聲言本年
四月初二日湘川驛驛丞周琳九年考滿是淵央凂楊
輝委弟張洪署掌本驛印信彼因本驛缺少鋪陳及缺
馬走逓有弟張洪責令馬夫除昱蒲底等每馬一匹買
補上中下鋪陳各一副及令馬戸韓益之等共出銀一
百兩該買馬七匹本年月日不等有弟張洪不合將前
項銀兩侵欺入已不行買馬又將上等鋪陳三十副共
該價銀一百八十兩盗取回家及將站戸楊道戸丁善
奴強占在家使喚本驛官吏因見楊輝寵信淵兄弟不
敢告官有弟張深倚張洪聲勢亦不合將本驛馬夫張
留三女三真強奪回家使喚後三真走回伊父家躱住
一向跟尋未獲成化十三年二月内蒙廵撫都御史張
瓉因見宣撫司築城未完軍夫缺糧支給具奏將本州
各司成化十四年十五年分該納糧六千七百九十六
石撥去彼處上納有楊友委頭目劉大榮趙鎮何忠公
同徵收除完納外仍欠四百二十四石二斗六升各民
因見米價高貴情願每糧一石納茴銀一兩五錢劉大
榮不合倚恃楊友信任每石勒要茴銀三兩共計一千
二百七十二兩七錢八分除買糧上納外餘有茴銀六
百三十六兩三錢九分劉大榮盡行侵欺入已本年三
月蒙四川布政司將銀三百兩發本司轉送容山長官
司糴米支與兵夫起蓋宣化長官司衙門彼時容山長
官司缺官委何清署掌印信照依時價每銀一兩買米
二石五斗共該七百五十石何清每斗不合加收一升
共米八百二十五石本司又委何清徵收清平倉改撥
稅粮三百一十七石一斗五升何清又每斗加收一升
共米三百四十八石八斗六升五合前後共該米一千
一百七十三石八斗六升五合除陸續支米四百八十
石與兵夫外餘米六百九十三石八斗六升五合俱係
何清侵欺入已本年十月内蒙廵撫都御史張瓉看得
宣撫司守備築城土軍苗獠人等數多撥去粮少又行
令布政使馬馴僉事張子言將先年征進餘剩粮銀并
折色氆氌等物共折粮三萬六千石發與楊輝收領支
給有楊輝行令安撫宋韜等按月支與築城守備軍夫
俱已盡絶楊愛不曾經手後廵撫都御史孫仁聽得道
路傳說前項粮價支銷不明行仰分守等官查究本司
將支銷數目造册繳報訖本年失記月日有革罷思南
宣慰使田宗鼎孫男田貴與伊堂兄田忠嫂冉氏俱從
遼東配所逃回播州地方躱住楊輝因與田貴等關親
亦不合容隠在地名水車壩莊所住過成化十四年正
月十二日楊友與伊父妾五兒各不合通姦楊輝知覺
要將五兒打死有五兒懼怕潜於茶房内自縊身死楊
輝又要將楊友殺死楊愛苦勸楊輝含忍不曾追究本
年二月内有頭目王宋保在於安寕守備是淵因見土
軍逃回數多不合對王宋保嚇說係伊受財賣放要赴
楊愛處禀知追究王宋保怕打將茴銀一十兩送淵收
接入已本年五月十三日有弟張洪取伊小姨雲秀即
趙氏来家習學女工明知趙氏先己聘與土民楊壅為
妻不合將伊姦訖一度以後往來通姦不絶楊壅訪知
將情赴播州長官司告發追出聘財給還楊壅將趙氏
斷與伊母宋氏領回改嫁有弟張洪仍將趙氏刁引回
家姦收為妾本年八月内有土民李瑩將屋基一段賣
與淵為業議作價銀二百兩陸續止還過銀一百四十
兩仍欠六十兩是淵恃強負賴不還本年九月内楊輝
將莊田一百四十五處茶園二十六處蠟崖二十八處
獵場一十一處魚潭一十三處作四分均分與楊友楊
愛楊孜楊敏因是楊友楊愛年長俱有職事分與金銀
器皿等項親寫分單為照楊孜楊敏年幼俱無職役止
將金壺一把金臺盤一副金盂一口分與楊孜及將金
壺一把金臺盤一副金盂一口金鍾二箇分與楊敏俱
令田氏收藏不曾寫與分單又將火者吳慶等二十名
分與楊愛楊孜使喚張沅等一十八名分與楊友楊敏
使唤本年月日不等楊愛因見各里土民不諳書辦不
合違例將市民姚鑑僉充本司兵房典吏王裕僉充本
司刑房典吏何文僉充本司戶房典吏楊崙僉充本司
禮房令史有姚鑑王裕何文楊崙各亦不合違例着役
成化十五年正月内楊友因往安寕經過餘慶白泥等
處又不合將餘慶長官司管下站戶毛顯常等地名班
溪巴村大寨鐡針崖羅家寨五處水田八百&KR0008;陸地二
十處強占創立田莊將湘川等驛馬夫孫羊何祥黃元
受邵楚鄒石玄蠻程胡李勝祖等二百五十五戸占作
佃戸又令何清劉大榮各又不合將白泥長官司管下
站戸楊昌福田斌水田九十畆巴必聰等陸地一百畆
強占為莊招引九姓土獠在彼住種楊友因有獵場在
山羊囤等處每年打獵又將土民母文昌等田禾蹂踐
及將地名落蒙水老母潭等處占作魚潭撈取魚鮮禁
人不許放水灌溉又將民人袁二保水田三畆占種有
伊要告纔將牛四頭准還田價本年二月内有烏江驛
馬夫梁元不合畏避走逓艱難帶同伊戸丁梁章梁小
羊梁竹梁河逃往安寕宣撫司打造鐡器為生本年五
月初五日本司頭目李鑑明即李鑑圓已死男李用之
飲酒沉醉手執斧頭要殺伊父有李鑑圓將情具告播
州長官司行拏間李用之懼罪逃走不知去向本年六
月内有爛土苗頭齎果不忿本州開設懷遠長官司衙
門聚衆攻破本司并靖南堡將守備土軍三百名盡行殺
虜有本司長官余温田豐因被苖賊占㩀衙門俱回本
州住過原撥備禦土軍陸續逃故止有四百二十二名
仍要安寕守禦蒙貴州鎮守總兵等官具奏與四川會
兵征進齎果起調本司土軍聽候夾攻本司因缺少號
布具申四川布政司蒙行仰本司差頭目宋齊賢前去
永寕倉關出綿布五百匹運回本司轉送安寕宣撫司
交與楊友收候應用本年十二月内是淵仍要圖陞官
職密與楊輝計議要誘貴州新添等長官司奏保楊友
為宣慰使事成之後仍將淵保任宣慰同知楊輝聽信
就令淵與何清已死男何楫前去貴州地方哄誘新添
等長官司長官宋安等各亦不合依聽捏稱宣撫楊友
攄忠效力撫化有方夷寨聞其風聲治效不勝戀慕乞
將新添麻哈等一十七長官司開設宣慰使司將楊友
改任宣慰使等詞具本差人齎奏間楊輝就令何楫將
帶銀二百兩金一百兩金相寶石帶一條金相嵌青紅
寶石珍珠綴素草帽一頂珊瑚樹一株素玉帶一條赴
京央人打點准行仍將前詞具申廵撫貴州副都御史
陳儼處蒙參稱楊友年幼不得一日到任管事何得有
風聲治效足以感人顯是宋安等妝飾前詞妄行奏擾
行文四川廵撫等官戒諭楊輝父子不得越境扇惑地
方成化十六年二月内何楫到京被彭城衛餘丁胡亮
等誆取前項金銀又蒙兵部看得前事難准立案不行
何楫將玉帶寶石等物變賣銀兩在於教坊司宿娼花
費致被西厰校尉訪出拏送錦衣衛鎮撫司究問何楫
又不合隠情妄招係貴州新添長官司通事何受致蒙
准信奏送貴州道問擬審允逓發廵按貴州監察御史
再問定奪行至中途何楫因花費前項金銀懼怕楊輝
追取就行脫逃赴京又假寫楊輝書信問在京客人朱
安借銀四百兩到於樂人劉四兒家花費無存本年五
月内有江西九江府德化縣儒學訓導越雍即越熙雍
丁憂回伊原籍貴竹長官司守制楊輝訪得本官學行
頗優請到本州令楊友楊愛從伊讀書作課後越雍
服滿赴京除授唐府教授本年八月失記日期有男張
采不合與淵妾五真通姦是淵將五真打死張采躱避
以後不曾追究本年月日不等有本司頭目韓璽不合
騙取土民李文明等牛二十七頭又將銀三十二兩八
錢借與土民白如清等多取利銀七十五兩七錢被李
文明白如清等告發楊愛行提韓璽到官責對明白追
出牛隻利銀給還各主問擬發落訖成化十七年二月
内楊友又不合節次與楊輝妾梁真并使女佛真通姦
楊輝得知將梁真佛真殺死捉拏楊友要行打死就將
草料逼伊喫食有楊愛與伊母田氏再三哀告方纔疎
放本月失記日期有弟張演不合發掘土民趙添祖墳
二所將屍骸搬移别處起蓋房屋在上本年三月内田
氏病故楊輝將楊敔分與楊友撫養楊敷分與楊愛撫
養本月失記的日弟張演因見叔祖張秀已故將伊妾
楊氏調戲求姦楊氏要告當得宗族勸阻本年七月内
楊友倚勢將本州文昌宫下常住水田八畆鋤毁禾苖
起蓋房舍有住持道士劉守堅哀告楊友喝罵不從本
年十月十三日有宣撫司軍人周川保不合串同生苖
阿夜將江西臨江府新喻縣不知名楊客殺死劫去貲
本銀兩有寨長全仁魁赴楊友處報知楊友差人緝拏
周川保到官明知本犯罪雖應死自合問擬申詳待報
處决却不合喝令總旗郭欽不合依聽用刀將周川保
砍死本年十二月内本司攅造黃册令里長白誼吳永
信追收各里人戸造册盤纏等項銀一百兩藏放在司
被不知名人偷去有楊輝差淵弟張洪挨補間是淵要
謀播州長官司長官王炳職事分付弟張洪將白誼吳
永信用刑拷打逼令誣供王炳偷去前項銀兩各人不
從有弟張洪又不合聽淵主使將吳永信等連日拷打
俱各傷重方纔疎放回家至本月初七日吳永信因傷
身死伊家將屍燒化訖白誼醫治痊可是淵又行唆使
楊輝將王炳發去安寕守備在彼病故成化十八年正
月内本司委淵管造黃册有楊輝要將東青等里土民
駱恕隆等撥與楊友管轄又恐變亂黃册令淵將駱恕
隆等開作死絶各戸田粮飛報大溪内外二寨後楊愛
查出前弊就行改正訖本年二月内蒙四川布政司差
雜造局副使駱鎮等齎送官銀三千五百兩着落本司
收買足色好金五百兩差人解司類進楊愛就將前銀
𣲖發所屬黃平等安撫司白泥等長官司收買好金令
淵弟張深頭目藺希純令史劉淳分役催收有弟張深
與藺希純劉淳指以成色不足為由除正數外各又不
合勒要各司加耗金多寡不等共金一百三兩九錢九
分内將一十五兩分與藺希純一十兩分與劉淳其餘
俱係弟張深強收入已本年四月初一日弟張深等將
收過散碎金五百兩送赴本司有楊愛將金印封完備
差吏張深與頭目陳昇解赴布政司當官開拆秤少四
兩五錢并燒㷈折耗足色金四十兩劄仰本司作急買
完差人觧司本司因無處易買行令安撫長官司共凑
銀二百八十兩抵還前銀仍差弟張深觧赴該司納完
取獲批廽不期陳昇訪知前情具状赴楊愛處首發拘
弟張深并藺希純劉淳到官審問明白追出原分金完
足封收在庫各人問擬發落訖有弟張深懷恨在心本
年九月内松坎驛馬夫綦宣不合畏避走逓艱難逃在
本州地名竹尾寨隠情躱住有弟張演得知就將綦宣
并姪綦賢捉拏到家逼令各人認係本家雇工人綦宣
等無奈只得共凑茴銀三十兩與弟張演收訖方纔疎
放本月十六日楊輝令本司頭目王標戴秉文護送楊
友前去安寕到任有楊友因見安寕城外苖賊時常往
來仍與王標等回還本司住過每遇聖節千秋節冬至
正旦仍往彼處行禮本年十月内蒙廵撫四川都察院
右副都御史孫仁奏准上官衙門不許妄捏地方情事
徑自具奏仍仰所屬腹裏關隘去處盤詰把截及通行
所屬土官衙門遵守本月十八日楊愛因水西羅鬼所
管蠻人將本司儒溪赤水等里民人殺虜不服講斷自
行帶領官目人等親詣彼處會同水西宣慰使安貴榮
講斷間恭遇萬壽聖節就於水西驛行禮本年失記月
日本司差頭目文錦前往南京進繳黃册就令與松坎
驛馬夫猶敬順帶杉枋一十五片前去變賣收買鋪陳
文錦等將杉枋賣銀三十八兩各不合欺隠分用捏稱
前項杉枋被水漂流有頭目李斌訪知赴本司首發就
拘文錦等審問是實追出前銀給付本驛置買鋪陳將
文錦等量情發落訖成化十九年正月内有楊輝患病
沉重分付楊友楊愛候楊敔楊敷長成將孝義莊等處
莊田撥與楊敔海龍埧等處莊田撥與楊敷後楊輝病
故是淵令妻宋氏帶同使女閠真前去弔喪有楊愛使
女宋真偷出女裙一腰送與閠真接受不期楊愛知覺
搜出前裙宋真怕打潜於本家茶房内自縊身死本月
十二日楊孜得患傷寒病證身故楊愛疑是淵與楊友
通同暗行毒死一向詢訪不得的確楊輝病故之後楊
愛方纔管事思得自祖以來置有大水田柳川冉川屯
平大足黃魚永安先峯洪江米田通平毛陂石梁雷水
崔家桃溪半山泥川等莊並獵場魚潭茶園蠟崕逓年
各令頭目劉應清楊禧傅晟蒙裕李乾李宗賢蒙福席
巨成顔章玄楊瑞林羅其何道斯朝何熙淳吳從義年
忠傳宗政韓善謝琰韓秀閻晟李福受劉琰徐譲吳楷
閻昂李智楊宗禄吳淵廣黃澄吳淵興提督家人看養
孳牲布種田禾麻麥黍豆紅花之類并採取魚鮮打捕
野獸以供家用每遇收成之時又令火者福僧觀音王
壽長壽何宸元福庸黃保元保吳慶大進保義保范蠻
九保曾保大来保小進保羅保福元唐奴并童壽祿壽
福壽壽童往来各莊照管楊愛管事以来思得長壽顔
珪有功於已專一信用淵與何清等日前撥置伊父要
立楊友因此疎棄不用是淵與弟張洪張深張演并何
清怪恨要得謀害楊愛仍將楊友襲職有顔珪因見楊
輝存日將所屬各驛馬戸分與淵及何清并伊宗族弟
姪作佃戸使喚苦被各家剝削多致逃竄勸楊愛更改
舊弊楊愛准聽將各家役占馬戸盡行清出止當本等
差徭淵等得知出於顔珪之計各懷怪恨顔珪亦不合
要人敬畏時常對衆揚說某事是我勸宣慰行某事是
我對宣慰說以此人皆趨附淵等愈加不平本年二月
内有本州里老張洪等連名告稱凡遇進貢等項公差
人員逓年俱於各里點差人夫津貼盤纏節被差去之
人分外勒取數多情願預先認納銀兩免致臨期逼迫
楊愛准聽照依有司均徭事例上戶納銀十兩中戸納
銀四兩下戸納銀一兩五錢備造手册委頭目周從鼐
照依等第徵收在官遇有公差人員量計程途遠近將
前銀支給本年五月内楊友思得何楫替伊營求宣慰
不成又將金銀等物花費具呈本司有楊愛批差顔珪
與淵弟張深赴京到於樂人劉四兒家將何楫捉獲回
司監追費用過金銀并原借朱安銀兩本月初二日有
王景德因與楊敏遊戲將楊敏推跌落水王景德懼怕
逃往重慶府地面躱住本司差皂隸王勝賢緝拏間有
堂弟張淮與舍人程暹遇見捉回解送楊愛處責打三
十發與伊父王志領回本月初五日有民人宋胡赴本
司告稱民人李源搶虜家財本司差總旗餘丁朱留拘
拏間有李源逃往伊妻兄裴椿家藏躱裴椿不合將李
源藏匿在家隨又轉送逃避本月初九日有土民謝武
赴本司告稱被民人王懷智勒要銀兩等情楊愛令已
故儒士王瑩男王坐拘審有王坐不合索要謝武金一
錢被伊告發楊愛將王坐送長官程善勘問本月二十
八日朱留緝獲裴椿捉送楊愛處追要李源不獲楊愛
不合喝令皂隸楊㫤亦不合聽使用棍責打二十省發
寕家本年六月初三日王坐弟王均要赴本司訴理有把
門皂隸羅庸阻當王均不合將羅庸叫罵因而互相採
打喧閙楊愛聞知將王均捉拏到官責問王均倚父王
瑩曾教楊愛讀書將伊毁罵楊愛發怒喝令皂隸趙文
林亦不合聽依責打二十大棍赶出將王佐追贓給主
問擬發落至本月十六日王均因打傷重在家身死本
月二十日裴椿亦因傷身死本年七月二十五日有裴
椿妻何氏因夫死無人養贍亦行自縊身死本月失記
的日王景德因患瘟疫在家病故本年八月二十八日
楊友因往干溪莊所經過楊愛獵場捕得鹿一隻楊愛
恐伊侵占獵場差皂隸趙文良等拘山鄰周克義等審
問不曾侵占當即回家楊友疑是楊愛令趙文良等謀
害當赴伊叔楊耀並頭目藺希純閻允亨程善說知前
因楊耀等詢問楊愛委無謀害情由勸諭楊友回家訖
本年九月十六日弟張演因伊妾秀真在家炒閙要得
責打本婦氣忿在於茶房内自縊身死本年十一月内
楊愛差長官何熹舍人李勲齎本赴京行至南陽府何
熹等因與越熙雍舊識前去探望越熙雍整理酒飯相
待何熹等喫飲訖就行赴京將本投進本年十二月内
向崧陳敏馮鑰因彼處過活艱難告回原籍當差一應
文案交與馮暾收掌本月日期不等楊友緝知伊使女
三真玉真俱與家人石朝祖通姦要行追究石朝祖逃
走不知去向三真玉真懼罪潛於後房内自縊身死又
有伊使女勝娘亦與家人王祖師通姦楊友遇見當時
用鎗戳死本年失記月日有本司同知羅宏下家人谷
雲南即苟雲南因結搆岩底等寨蠻人搶奪土民羅興
富等家財事發本司捉拏監禁有何楫在監教唆苟雲
南妄認係偏橋衛軍役又替伊寫書一封寄與土民藺
澄借銀打點被羅宏家人楊卿搜出前書具告本司行
查明白將苟雲南量情責罰發與羅宏收領成化二十
年正月内長官袁機男袁瑩應當本年分里長不合將
甲首吕定走逓馬匹騎損倒死被吕忠告發本司行提
袁瑩監追價銀買補馬匹走逓就行釋放本年三月内
楊愛將銀一百兩差張淮前去雲南收買寶石等物有
張淮買得各色碎寶石七件犀帶三條並孔雀藥餌回
家交與楊愛令人辨得寶石犀帶有假止留孔雀藥餌
算銀五兩將寶石犀帶令張淮領回變賣價銀九十五
兩送還楊愛收訖本年七月内田忠病故伊妻冉氏問
田貴討要先年借去銀兩段匹不與將情赴播州長官
司告乞追給本司委署吏目事仁水驛驛丞李鑑審得
田貴係遼東安置人數呈送本司批差老人楊廣宣與
弓兵閻鄭逓送綦江縣轉逓遼東都司查發安置楊廣
宣閻鄭等各不合通同在家延住本年八月内楊友因
與楊愛不和纔將伊弟楊敏楊敔並妻妾家財搬往安
寕住過止留楊敷在楊愛處撫養本年十二月内本州
僧綱司都綱智全副都綱烱徽各患風疾不能舉動有
今在官僧人智和未在官僧人永章各不合要得營求
保任前職對本司署印僧人可用央說前情可用不合
聽允慮恐該部參駁捏稱智全烱徽俱各病故智和永
章相應任職等詞具申宣慰司有楊愛明知智全烱徽
見存不合朦朧具結將智和等申送四川布政司轉送
禮部蒙將智和除授都綱永章參查未報俱遇蒙成化
二十一年正月初七日赦宥楊愛又不合不將勑書進
繳楊友何熙慶姚鑑王裕何文楊崙智和永章可用又
各不合不行將情首官改正吳慶長壽黃保福僧義保
九保小進保大朱保元保曾保王壽何宸玄大進保唐
奴福庸范蠻羅保福元觀音張沅何勝昌王福善宋慶
祥王永貴石超祖張保吳誠四保張永福楊善琴童王
慶仁壽李馬龍章各又不合不行首官定奪弟張洪與
趙氏又各不合仍前苟合住過劉淳先己問革又不合
時常到於本司替寫文書劉壽劉鑑郭福亮張順各又
不合仍在本州躱住不行回還原籍當差本月失記的
日蒙廵撫四川副都御史孫某查得本司申稱播州長
官司副長官李昂得患風疾正長官王炳先己病故伊
男李勲王塤俱該襲替案行川東道轉行本司查勘如
果相應徑自具奏本司查得李勲王塤俱係應該襲替
兒男遵依案騐徑自具奏未曾襲替本月二十八日梁
章等挑擔鐡器經過本驛門首有驛丞王贄看見要行
捉拏着役梁章等抗拒不服反將本官辱罵王贄不甘
具申本司批差頭目何熙恭拘拏間本月二十九日楊
廣宣等將田貴觧至綦江縣安稳鋪遇晩宿歇不期田
貴窺俟觧人睡熟乘機脫逃不知去向楊廣宣等随赴
本縣安稳驛告知具申本司將楊廣宣等問罪發落訖
本年二月内弟張深節次在外揚說楊愛騙伊金一百
兩要赴上司告理楊愛訪知將伊拘拏在監要行究問
弟張深懼怕訪得顔珪與舍人宋艮頭目周從鼐俱在
楊愛處用事要凂各人方便解釋將銀三兩送與軍人
陳源五兩送與民人楊大託伊將財物轉送顔珪等央
說前因有陳源楊大各不合許允接受前銀就替弟張
深將銀二十兩玉連環一副駝絨一匹直銀二兩銅相
帶一條直銀一兩送與宋良又將銀二十兩金相寶石
滿冠髻一箇重九錢金相寶石掩鬢一箇重一兩一錢
送與顔珪又將銀三十兩送與周從鼐央凂各人到楊
愛處方便有顔珪宋良周從鼐思得弟張深先己追贓
問結不當監禁各不合接受前項銀兩等物禀知楊愛
將弟張深保領回家本月十二日弟張深訪知三真在
伊父家躱住又不合使令已故家人陳奴將三真強奪
来家姦占為妾本年三月内本司差長官楊玉管解馬
匹赴貴州布政司交割給軍騎操該司具本令楊玉領
回起程間楊玉因患傷寒病證具告本司轉差黃平安
撫司同知楊鼎頭目張檜代替齎進楊鼎張檜各不合
依聽頂名齎本慮恐中途脚力難討各騎長行馬一匹
到於重慶府上船行至南沱驛被風打破船隻前馬渰
死楊鼎等得人救出將本齎進訖本月日期不等有楊
友與劉大榮因見年久不曾征進各又不合將原領官
布五百匹通同侵欺陸續賣與過往不知名客人共得
銀一百五十兩將二十兩分與劉大榮其餘銀兩楊友
盡收入已本月失記的日有楊愛因見伊父原立坊牌
年久損漏重新脩飾思得先奉勑書内有以旌爾義等
字樣就於坊牌横額添寫旌義之門四字本月初三日
楊愛思得何楫費用係應該給主之賍例該追給何楫
不肯承認反行辱罵有楊愛不忿又不合喝令皂隸李
神亦不合聽使用大棍打訖三十至本月初五日何楫
因打傷重身死本月初八日何熙恭拘提梁元等到司
楊愛因怪梁元等躱避差役辱罵官長喝令皂隸苟兆
亦不合聽使用大棍各打四十當令戸首梁黃領回本
年四月十二日梁元因打傷重身死本年月日不等有
梁元男梁瑀梁三梁鍾及伊弟梁隆因患瘟疫病證陸
續在家病故本年閠四月十二日有楊輝妾貫氏因在
桃溪莊住坐被李用之手執腰刀一把將本婦房門挖
開進入偷盗間家人梁成玄知覺登時用鎗殺死次日
早貫氏到於楊愛家說知前情將屍擡出召人識認有
李鑑圓恐怕楊愛追究不敢認領就擡往地名蘿壁坎
埋訖本年六月内有頭目柳靖男柳春因與土民杜齊
賢爭奪水槽被杜齊賢將情并柳春調戱父妾袁氏等
情具告本司行提到官問擬發落訖本年七月内唐王
要買壽器聞知越熙雍曾在播州教書本州出産紫杉
材板差校尉張琳將銀五十兩前來本州收買及分付
越熙雍寫書一封令伊男越美同張琳送與楊愛託伊
主張收買堪中材板楊愛就將前銀照依時價轉買紫
杉板二副交與張琳帶回訖本年八月内是淵與弟張
洪張深張演男張采要謀殺楊愛密與楊友說知楊友
喜允淵因俞温素與楊愛不和對伊說知前情俞温不
合聽允本月初七日淵令已死軍丁黃成叫朱留到於
淵家樓上說與謀情就將茴銀三十兩交與朱留黃成
言說你若將宣慰謀了我再問宣撫討銀一千兩好田
莊一處賞你等語有黃成朱留各不合聽允接受前銀
淵又令男張采取出雞一隻酒一壺刺血對天立誓飲
酒各散因無方便一向不曾下手後淵遇見俞温說起
前情俞温慮恐事發連累推託不允本年九月内淵使
女菊花與雇工人馬奴各不合私自通姦本年十月初
八日夜有長官程善被賊人周師偷盗銀臺盞等物轉
寄與江西客人鄭彦林蔵放程善緝知具告本司行提
間鄭彦林隨將銀臺盞等物送還程善收訖本司將周
師等問擬發落本年月日不等有湖廣丹章苗首苖老
平帶領苖賊攻打湖廣翁弓翁牙寨又將安寕所管平
加并平茶公羊地五凱它凱塘五寨放火燒毁房屋虜
去人畜有寨長香保與總旗謝從禄等報知楊友討軍
策應楊友要得乘機掣取土軍到彼守備有徐泰馮璧
劉大榮與頭目楊光明侯正綱駱慶隆袁准趙政趙綮
各不合撥置楊友捏稱苖老平僭號稱王大聚苖衆圍
困舟溪等堡復来攻打本城軍寡粮缺䧟在旦夕危亡
莫保等詞徑申各干上司蒙鎮守廵撫廵按官行仰四
川都布按三司轉行都指揮僉事楊剛即楊綱右參政
謝士元僉事陳璉會勘間陳璉丁憂去訖改委副使翟
庭蕙會同勘報楊友又不合故違廵撫孫都御史奏准
事例輙將前詞具本差頭目何廣齎至貴州舟洞鋪逓
奏有重安長官司將楊友徑奏情由具申本司楊愛遵
依前例差頭目姚三即姚善明沿途挨查到於河南地
方失記名鋪内將前項奏本取回差人齎赴廵按四川
都御史劉某處行令分廵分守等官查勘一向未報本
年十一月内有楊愛批差頭目猶瑾家人楊昭往江西
吉安府廬陵縣仁塘村緝拏強盗周鐸陳華不獲楊昭
等在於吉安河下搭船回還遇見今在官民人曾循道
亦在彼處搭船楊昭等詢問曾循道說稱諳曉隂陽風
水要往湖廣等處與人看地有楊昭對伊言說我家老
宣慰葬後人說風水不利你與我同到本州尋得好地
遷葬自有相謝曾循道聽允不合越關跟隨楊昭到州
楊昭與楊愛說知前情令伊四散尋擇好地一向未回
本年十二月日期不等有土民楊本宗告稱宣撫司吏
羅昂將伊堂弟楊章強占在家及土民朱源告被本司
吏杜忠厚占奪墳地楊愛行提羅昂杜忠厚到官追出
楊章給與楊本忠領回將墳地斷還朱源就行問擬發
落有楊友差禁子黎辰勾喚在逃土軍沈進黎辰不合
索要沈進綿布四疋入已又差健步苟章勾喚逃吏馬
輔有苟章不合索要馬輔銀二兩五錢綿布六匹入已
被沈進馬輔告發楊愛行提黎辰苟章到官各追布匹
銀兩給主亦行問擬發落成化二十二年正月二十一
日有宣撫司守堡總旗蘇章失火燒毁城樓一座延燒
土軍二十二家楊友差人拘拿蘇章到官令皂隸羅犬
責打三十發回守堡後蘇章患染黃腫病證身故本年
二月内有宣撫司軍人侯玉因被戶丁侯明挾騙家財
將情赴楊愛處告理當差頭目牟綮拘拏侯明到官問
擬明白發落訖本年三月内淵訪知楊愛要去雷水祭
掃密令朱留等前去地名三木埡伏候仍令馬奴已死
弟三奴在彼帮助三奴對朱留言說你每不要害怕我
家長先年用藥毒死楊孜至今不曾發露不期楊愛往
地名冉家上墳朱留等各散回家本年四月内淵訪知
楊愛要於本月二十五日去會川莊所請客飲酒仍令
朱留等各帶弓箭前往地名箐川崖上等候間湘川驛
報稱南京戸部郎中黃東山來州公幹楊愛走馬回還
迎接朱留等倉卒不能下手本月失記的日本司為慶
賀事照例將馬二匹批差安撫猶滽頭目牟麟祥與弟
張演解赴貴州布政司交割給軍騎操該司就將給過
緣由具本令猶滽等領回齎進起程間猶滽為因該管
地方夷情張演等各因患病具告本司有楊愛不合准
聽轉差何熹向崧與頭目何子淵齎進何熹向崧何子
淵各不合冐頂猶滽等姓名齎本赴京本月二十六日
有楊友批差總旗趙昱齎捧本年冬至并成化二十三
年正旦表箋赴本司轉送四川布政司類進有趙昱不
合在家延住本司不見齎到差禁王成母鄭尹二前去
催促趙昱方纔到司有何熙慶并該吏楊崙羅仁壽查
得趙昱違限月久禀知楊愛將趙昱發本司經歷金順
處問擬違限笞罪的决訖仍令趙昱將表箋齎進趙昱
因見遲違不肯前去本司批差長官趙經代伊齎送布
政司就於趙昱名下追茴銀一十四兩給與趙經收作
盤纏并雇人擡表等用本年五月内有遼府失記名孫
儀賓家人孫全央華陽縣民人李遵前来本州問楊愛
收買黑鉛楊愛明知趙月升家寄放黑鉛一百擔係應
入官之物不合輙將前鉛隠情賣與孫全得銀一百三
十兩入已本月初八日容山長官司將何清侵尅錢粮
等情具申四川布政司蒙行仰宣慰司徑自查追有楊
愛明知何清係是土官例該奏請不合故違輙便收監
追併本月日期不等節蒙廵撫等官行催楊綱等將楊
友所申賊情作急勘報有楊綱等纔方行委重慶府衛
指揮使徐繼通判孫佐與同知羅宏督同楊友等前去
各寨體勘本年六月内楊綱謝士元到於本州楊友差
苖人頭目總六等齎文赴各官處投禀有謝士元嗔怪
楊友申報賊情多有不實當將總六責打四十發回本
司楊友不忿對徐繼等言說三司大人不肯親臨勘報
反將齎文頭目拷打不知意要如何徐繼等用言勸解
本月二十日是淵與弟張洪張深男張采并何清未到
官弟何源何淳謀說顔珪常跟着宣慰人難下手莫若
先將顔珪殺了有弟張洪張深男張采并何源何淳各
不合聽允本月二十三日何淳令伊家人馮三叫伊今
在官妻弟馬隆并原跟何清民人黃寒到於淵家言說
今宣撫封銀一百五十兩討人要謀顔珪你每若肯用
力將這銀子充賞就將茴銀二包與馬隆黃寒看過各
不合許允有男張采將身穿青布褶一領銀二兩六錢
鐡鞭一條鏢一根交與馬隆令伊雇人併力又將銀五
錢交與黃寒做神福有馬隆等四散尋人彼時有江西
民人傳秃子不合越關在於本州買賣馬隆與伊說知
前情請伊同做神福喫酒傳秃子又不合回說你得方
便却來尋我不去喫酒馬隆又與軍人許先石關羊謀
說前情各人懼怕俱推託不允本年七月内楊友將伊
父妾玉香取去安寕轉嫁與湖廣都司都指揮僉事許
英為妾有玉香父張順不知改嫁情由疑是姦占伊女
為妾本月初八日翟廷蕙亦到本州次日翟廷蕙與楊
綱謝士元同到楊愛家看祖訓碑楊愛安排筵席相待
令人喚樂戸劉鑑郭福亮又各不合依聽到伊家彈唱
勸酒至第三日翟廷蕙詣文廟行香楊綱謝士元陪去
行禮已畢有本處軍民照依年例迎賽壁山土主装扮
義夫節婦過街人馬喧閙男女混雜有楊綱謝士元翟
廷蕙自合廽避各不合在本學儀門下坐看楊愛因見
各官坐久安排卓面四張擡到彼處要行勸飲各官因
見訓導楊禮詞色不平就各散回不曾飲酒有楊綱訪
知本州有桃源洞邀請謝士元翟廷蕙到彼遊翫飲酒
作詩至晩纔散後有徐繼孫佐勘得苖老平等攻燒平
加等賽是實别無僣號稱王等情呈報楊綱等處楊愛
因與楊友不和捏稱馮暾刻契引惹生釁等情呈報各
官致蒙准信通將前詞混同徐繼等勘過緣由開報鎮
守廵撫等官蒙轉行各官將馮暾等提問仍行楊愛將
在逃土軍督發前去安寕守備有謝士元等各又不合
一向因循不曾施行本月初十日有楊愛生子朱留王
成密對淵說如今宣慰有子那事快莫做了是淵回說
既是如此先與你的銀兩我也不取切莫漏泄朱留等
應允是淵回家慮恐各人漏泄前情密與弟張深張演
男張采同謀要將朱留黃成等殺死致免漏泄有張深
張演張采等各亦不合聽從本月十一日晩弟張深張
演男張采詐說要往朗山莊上取米帶同黃成三奴跟
隨前去行至洪江大箐張深又不合將黃成捉去林内
用刀砍死將頭丢棄洪江水内被水推去不知下落張
演張采在傍不曾下手次日晩有三奴來到地名水磨
塘遇見朱留說知黃成被殺情由就約朱留逃出潛躱
有張深等隨後赶去將三奴捉拏回去當夜一更時分
是淵將使女菊花家人壽童赶出叫三奴進屋裏用索
勒死令伊兄馬奴等擡出墻後埋訖朱留懼怕通將前
情具状赴本司首發差人緝拏間是淵與弟張洪張深
張演男張采聞知事發就行脫逃經過謝家金竹等寨
恐怕本司差人追赶又對各寨苖人詐說宣慰見請四
川三司在州點集軍馬要來殺你各苖有苗人聽信聚
集人衆把截道路本月十七日淵等到安寕城内思得
事已發露密與楊友商量要行誣奏楊愛遮掩前罪楊
友許允淵又令伊寫書一紙寄與俞温開稱弓長兄弟
到備道閣下所舉頗似丈夫之志其後又更初心不過
首鼠兩端我與弓長商確大事已遂何不圖富貴等語
封訖令伊家人唐寒不合依聽齎與俞温被把渡舍人
毛鉉捉獲連書解赴本司本月二十三日楊愛差人押
帶朱留與黃成義兄黃鼎到於洪江大箐尋見死屍一
軀無頭有黃鼎言說黃成左腿有一箇瘡疤當有里老
人等將屍翻轉令黃鼎看驗黃鼎看得本屍左腿委有
瘡疤認係伊弟身屍放聲大哭又於淵家墻後尋出三
奴身屍驗係勒死回報本司行委經歷金順審供明白
將朱留等監候問擬楊愛通將前情具奏抄送兵部轉
行都察院案候間本年八月初四日是淵寫書一封楊
友將鍍金相犀帶一條交與皂隸韓唐亦不合依聽前
去貴州請熟識舉人路義轉凂彼處鎮守廵撫等官奏
稱苖夷猖獗及楊愛把截道路等情行至中途被安撫
宋韜捉獲連書帶解赴本司楊愛將書拆開驗係淵親
筆將帶及原書收訖另行謄寫一封差家人謝周假作
楊友伴當送與路義有路義得書不合依聽前去彼處
鎮守廵撫官處央說前情俱各不允路義就行寫書一
封與淵說稱安寕人至始知執事避難而行務要搜根
剔齒將本官違法事件備奏一本方免此患不然恐落
姦人之手等詞又寫詩一首說稱兵機本稿屬都堂此
老戇愚沒主張等語寄與楊友俱交與謝周帶回楊愛
開拆前書備抄轉呈四川鎮守廵撫等官處俱蒙行仰
分廵分守官員勘問未報本月十三日有父張鈺令家
人李奴叫馬隆到家不合對伊言說淵等在於安寕聽
信你每商量的事上緊做了罷馬奴許允倉皇出門間
被軍人何旗捉獲送司審出前情將傳秃子等拏獲通
發經歷金順問理追出贓物在官是淵唆使楊友作急
進本楊友又不合要誣楊愛等重罪將情添捏楊愛差
旗校趙文良等一百餘人暗行謀害有伊知覺赴叔父
楊耀并諸親長處說知前情楊愛又將舍人何楫䧟死
長官何清頭目柳春健步苟章等捏故監禁俞温田豐
王標等挾制在家止有徐泰馮暾劉大榮等在城備禦
又被楊愛赶逼及用巫師魘魅縦令長官張通扇惑苖
夷反叛築城未完欺罔誑奏及差頭目謝淵家人羅添
鳳等四路把截有參政謝士元都指揮楊綱副使翟廷
蕙前來體勘被楊愛與顔珪將金銀買属各官朦朧參
駁及將勑書出則背隨擺列儀仗騎坐金鞍私造火器
旗纛金瓜鉞斧常調總旗趙旭等號為圍子手侍衛親
軍詐傳勑旨擅立金龍門又打金印内鐫上輕車都尉
章五字及將袁瑩黎辰羅昂杜忠厚侯明捏事監禁欲
䧟其死并將苟章侯明一家抄劄又將裴椿及梁元梁
瑀梁隆梁三梁鍾各打大棍一百俱各身死令舊吏周
從鼐巫師侯玉等魘魅馮暾身死徐泰右脚腐斷強捉
李用之往庶母貫氏莊居殺死圖賴貫氏與李用之通
姦貫氏親往伊家辯理楊愛懼罪隂令程善閻允亨用
財買免又將田貴捏故令老人楊廣宣閻鄭等解到悶
頭鋪殺死又將父妾蔣真馬真欺姦與馬真姦生一男
密地壓死令唐奴收埋擅開尚甕家等處鐡冶二十四
處令偽太監曾保燒煉熟鐡專造軍器擅置機院將民
人趙其江文仁張川保等一百餘戸充機院織匠以偽
太監王壽管領織造龍鳳蟒袍又於白田壩擅立商稅
局起調軍馬三千餘衆假以水西送喪隂欲演習武藝
擅立教坊以偽太監吳慶掌事以良民張永壽吳從義
為左右局使抄捉良民龐兆期女勝真福真等一百餘
名充女樂令樂戸劉壽教習雜劇每遇節旦楊愛身衣
龍袍夫稱國主天主妻稱地主擅立局院以偽太監黃
保管孳牲局何宸玄管馬院大進保管大厨小厨二局
又將侍女宋真強姦本女不從楊愛剝去衣服綁縛在
地將黑雄狗百般陵辱以致自縊身死又將各里人民
科𣲖上戸八兩中戸下戸不等掊尅入已各民稅粮設
計攬納多收折色銀兩軍民人等有犯贓罪每銀一兩
追銀二兩及令偽太監王壽驅役良民康冉唐一蕭榮
祖等巧打二龍戲珠金盆織造龍袍其卧房則有金龍
繞柱珍珠簾幕獨占家財將父原收金五千兩銀一十
五萬兩并珊瑚樹十株珍珠簾四幅玉圭二笏走盤珠
二杖寶石三斗珍珠四斗并金玉違禁器物及養老莊
田子粒六萬餘石馬五百餘匹牛二千餘頭獵場茶園
漆林杉山猪羊等項不計其數等項虚詞令淵開寫奏
稿是淵說這等情詞不足聳動朝廷莫若捏他妖言詩
句顯出他不軌之跡楊友言說你就替他做兩首詩句
寫在本上是淵明知有例造妖言者正犯處死全家發
煙瘴地面充軍隨住又不合故違捏稱楊愛曾言我夢
騎龍上天上帝謂我曰南方帝子來也楊愛又曰人相
我有天分我若得志共享太平又作詩曰陰雲終日蔽
長空咫尺衡門有路通霹靂一聲震天下南方須起赤
鱗龍又曰古今豪傑貴謀身虚度光陰二十春不向蜀
中興事業却來俯伏屬猪人以粉板寫之掛於睡房金
龍柱上等語添入本内寫成奏本及將遥振錯寫作搖
振財輕義重錯寫作財輕重重字樣擅用本司印信令
楊光明齎赴通政使司投進抄送都察院蒙本院奏差
刑部錦衣衛堂上官前来四川會同鎮守廵撫廵按官
員勘提及將楊愛所奏情詞行移各官併勘有弟張深
又不合誣奏親王及誣楊愛等重罪仍將楊友所奏虚
實情詞添捏楊愛僭擬朝廷修立五門牌扁正庭僭稱
宫庭内立嵩呼門僭設金水橋睡房貼金描畫卧床雕
刻龍鳳身穿星斗龍鳳衣服於玄妙觀設本命金龍牌
一座與萬歲牌並立差頭目趙杲將銀五百兩金五十
兩金帶一條送與謝士元又令顔珪將銀盆一口銀三
百兩金帶一條銀相了事一副送與楊綱及差頭目閻
晟將銀五百兩金五十兩金帶一條送與翟廷蕙楊愛
設宴相待各官每席送金花一朵伊妻田氏用綵縀針
線靸鞋金盞銀臺贄見俱各接受又差何熹李勲等潛
往唐府交通本府宴賞何熹等四還備道王待厚意楊
愛潛為奸計令楊鼎帶戰馬二匹進貢唐王有本府亦
差校尉張琳舍人越美送楊愛密書一封大小書五部
不知是何文籍武書彩色表裏二副楊愛叩首跪拜接
受與張琳等設宴回寄唐王密書一封與張琳越美每
人銀五十兩又科銀一萬餘兩預備夫錢令偽太監長
壽王壽家吏王從仁等造辦軍器又差頭目王杲收買
羅縀以備賞勞變亂舊章將舍人王塤李勲徑自奏
請襲職體得曾循道能觀天象諳曉兵機迎請到州拜
作軍師日看兵書夜觀星斗又於雷水塑立楊輝神像
龍章鳳式見存又差長官馮琪舍人楊才來京打聽消
息擅開銀場逓年煎銀萬千餘兩黑鉛數萬餘擔起集
人夫每年砍花杉板一萬餘副一半買屬來往官員一
半發與蘇州等處變賣偽太監王景德要赴京陳訴楊
愛捉回凌遲碎剮及怪舍人程暹不拏王景德故縱強
盜周師等將伊劫掠及將伊貶去廣東安置又怪堂兄
張淮跟赶王景德遲延令伊領銀一千兩前往雲南收
買石澤生象張淮止買得寶石犀帶等物回還楊愛收
訖仍將張淮追銀一千兩貶去地名赤水萬里箐羈管
閑住又因布政司差人齎銀前來買金楊愛將銀收在
伊府令長官楊廣等科追殷實大戸赤金二百餘兩加
耗四十餘兩楊愛只將低金混鎔解赴布政司煎拆楊
愛反將伊追陪淨金四十兩又令伊領銀二千兩收買
石澤等物止買得珍珠寶石猫精等物回還楊愛又行
杖併追銀一百兩又指稱先年解金秤拆為由令校尉
楊辰高泰擒拏嚇騙赤金九十九兩又要牢禁䧟害只
得將大紅紵絲一疋分與内官羅保託伊將銀一百兩
送與伊妻田氏又將銀一百兩送與伊妾田氏及將玉
絛環一副銀五十兩送與長壽又將銀十兩送與陳源
託伊將銀三十兩送與顔珪又將銀十兩分與民人楊
大託伊將銀一百兩送與周從鼐方纔姑容楊愛奪占
山林每年起集人夫遇春採茶萬餘擔遇夏米價高貴
起夫分運子粒往重慶等處變賣遇秋至冬差黃保等
總督官目子弟打捕猪鹿馬熊一萬餘隻小獸麞鹿不記
其數運回總府又倚買金為由於播州長官司科銀二
千餘兩親管二十二里科銀一千餘兩令家吏李孝思
追收孫全將金五百兩問楊愛買黑鉛五千擔差頭目
閻佑運至臨河交付又將粮價一萬兩官布五百疋俱
尅落入已追過賍錢罰贖等項每年追有一二萬兩本
年六月内將藺希真文錦韓璽追有三千七百餘兩自
楊愛管事以来約有萬萬餘兩又將民人趙高僧幼女
玉真強擡入府姦宿為妾又因進貢馬匹科茴銀一千
五百餘兩又將埋沒軍役一千五百名擅編圍子手設
立總旗六名楊善林楊瓚楊源趙旭朱鎮郭聰等管束
偽設校尉千戸八名李弼張朋李聰羅琪趙温良聶俊
何廣王鑑等專一擒拏斬殺又將各處田土編成府分
每府設一偽太監一都從并都官都保提督及開福僧
王壽等一十八名俱係太監趙玉猶鑑等一十八名俱
係都從苟郭等六名係牌首吳從義張永壽係局使羅
馬僧係局長李福壽吕何係提領禄壽羅保等七名係
内官何文係屯田司令等項虚詞及錯寫唐府係湖廣防
隅傳導沿階鉗封等字俱各差訛開欵具本齎赴通政
使司妄奏有何清因恨楊愛將伊監追粮價亦要誣伊
重罪將楊友與弟張深所奏虚實情詞添捏田貴前來
取討原寄珍珠玉椀珠簾龍劍金銀等物楊愛主令長
官趙經將田貴擒拏令閻鄭等解至悶頭鋪打死假作
脫逃及將伊男何楫痛打一百二十棍不死當夜禁子
羅欽趙文林用索絞死又要將伊打死只得將銀盆一
口憑頭目楊大簡送與顔珪又將水田一段請吳三元
送與長壽方得性命伊弟何洙帶引繼男何高保何召
赴京伸訴楊愛主令毛釗前來截殺將何高保何召并
鞍馬一副盤纏銀十兩盡行劫回未知存亡智和永章
交結長壽號曰國師楊愛見仁懷儒溪二里出産石青
石綠擅取作親管里分逓年仰傳禧追收銀兩黃蠟綿
布入已本州夏秋稅粮每石止用茴銀六錢楊愛每年
委官目一人追茴銀二兩尅落花費等項虚詞及稱楊
輝詐作蠻人攻破地方將稅粮停徵三千一百餘石追
收尅落入已等詞令伊弟何洙亦不合依聽出名具本
越關赴京妄奏俱抄送都察院蒙將弟張深解回何洙
給引照回聽理間本年九月内淵聞知楊愛將淵等謀
害事情奏發懼怕上司差人挨拏哄誘楊友指以赴京
伸訴為由帶同劉大榮等并楊友原分得火者張沅何
勝昌王福善宋慶祥王永貴石超祖張保到於貴州地
方潛住後聞鎮守等官差官沿途跟赶又到湖廣荆州
府地面躱住打聽得都察院已將弟張深逓回聽勘楊
友懼怕逓發不敢前進又行捏稱楊愛分投差安撫宋
韜猶滽長官張經毛釗舍人李勲韓清等調所屬軍兵
三千五百餘衆在於鎮遠荆州沙市等處駐劄邀截及
用金銀買嘱廵捕等官容情不舉又增調軍馬四路遏
截密行謀害等詞具本差頭目彭宣齎奏仍將前詞具
狀令楊光明抱赴欽差官員處妄訴是淵思得楊輝先
年分與楊友楊敏等火者并蟒龍衣服慮恐楊愛訐出
又教楊友捏穪楊愛將火者張沅等一十九名及本家
織造蟒龍衣服二件分與伊兄弟服用故將數内吳誠
等拘留不放等詞具本連蟒龍衣服二件并跟隨在彼
火者張沅等七名俱令彭宣等解進有劉壽宋齊賢劉
守堅黃鼎張淮等各將楊友欺姦父妾覇占田土侵尅
官布并淵與弟張洪張深張演男張采謀殺人命盜取
鋪陳侵欺官錢等項事情各赴播州長官司首告站戸
羅昂因被楊友連年占役不合捏稱楊友將蘇章捉去
用大棍打一百即時身死等詞具狀赴本司妄告有本
司署司事舍人李勲又不合輙將各人首告情詞添捏
弟張深先年尅落宜賓富順二縣粮銀等詞混同開欵
具本奏發楊愛亦將朱留原首淵等謀害情詞並何清
等侵欺軍粮等情具奏有草塘黃平二安撫司安撫宋
韜羅贇真州容山重安餘慶白泥五長官司長官鄭旭
輪張經張通楊玉毛釗亦各將楊友何清等奪占地方
侵盜錢粮激變夷民殺死人命等情各具本奏發楊愛
聞知楊友赴京仍將前項情詞及添捏楊友欺姦父妾
玉香綵鸞等詞混同具本妄奏俱蒙都察院抄詞轉行
原差官員併勘蒙差人將淵與楊友等緝拏前来發湖
廣都布按三司委官都指揮僉事房昂等撫提一干人
證到官逐一責對明白弔查各起文卷相同通將審過
緣由連人犯呈解前來審得楊愛執稱自幼喪母家財
俱係庶母田氏收掌若有金銀違禁器物田氏俱與楊
友楊敏兄弟所奏珍珠簾走盤珠玉圭等物委的並不
曾見楊輝存日將金銀等物均分見有分單存照數内
違禁之物情願一一入官不繳勑書是實並無擺列儀
仗及私造應禁軍器金瓜鉞斧等項蔣真馬真俱係楊
輝使女馬真先已病故楊愛并不曾將蒋真欺姦生子
唐奴亦不曾替楊愛收埋姦生之子劉壽執稱楊愛令
伊教習雜劇是實並無抄劄良民婦女充女樂及身衣
龍袍及事内人證俱執稱勑賜牌坊係楊輝起立楊愛
止是修飾添寫旌義之門四字不曾詐傳勑旨擅立金
龍門及打金印内鐫輕車都尉等字蟒龍衣服係楊輝
存日令人於南京等處收買本州原有鐡戸八十六戸
逓年自行煉鐡營生楊愛並無擅開尚甕家等處鐡冶
二十四處折粮銀兩係楊輝存日准行楊愛不曾攬納
多收折色馮暾徐泰俱因病身故並不係楊愛令侯玉
等魘魅身死楊愛本家養有牲畜馬匹俱係家人李孝
敬等看管遇有做造器皿起蓋房屋俱係雇倩人匠并
無擅開大厨小厨等項院局播州長官司原額商稅鈔
貫逓年責令頭目戴景清于福宗照數徵收春秋祭祀
買辦器品作數支銷楊愛不曾尅落入已亦不曾於白
田壩擅立商稅局康冉平日止是打造粗糙首飾趙其
江文仁止會織造布匹蕭榮祖止會琢磨假玉作網圈
之類並不曾打造二龍戲珠金盆織造龍袍本司受理
一應詞訟止是照依夷俗講斷有願納米贖罪者責令
或出牛羊或出麻布㦯銀一二兩凡遇一應公務作數
支銷并無多收銀兩入已安寕城郭俱已築完楊愛并
無欺罔誑奏及楊愛親叔楊耀執稱楊愛襲職以來遵
守法度並不敢僣送夫稱國主天主妻稱地主止是頭
目以下因見長壽顔珪有寵以此稱長壽為老爺顔珪
為大人楊愛違例不令佐貳官封記印信是實用使之
時俱令羅宏知會並不曾在於私家使用王景德病故
身屍見存楊愛不曾將伊碎剮趙高僧女玉真見嫁土
民王勝宗為妻楊愛不曾姦占為妾本司土軍除分撥
各司備禦見存一千三百名並無埋沒軍役亦無擅立
總旗校尉千戸名目水田柳川等處俱係楊愛田莊並
無設立屯田府分福僧等俱係楊綱楊輝閹割火者亦
無偽稱太監都從名色田貴係播州長官司起解中途
脫逃楊愛并無圖財謀殺曾循道止是尋看風水并無
夜觀星斗楊愛因伊授業師越熙雍寄書替唐王收買
材板並無交通情由唐王亦不曾賜與綵緞書籍綵鸞
先已改嫁舍人羅昇楊友并不曾將伊欺姦又審得何
清王坐并梁瑀妻易氏裴椿弟裴林執稱何楫王均梁
元裴椿係楊愛因公打死身屍埋葬已久不願檢驗蒙
委忠州知州陳秉彛内江縣知縣陳銓各帶吏忤押發
屍親黃鼎馬奴王志相驗得黃成無頭屍已漬爛衆執
生前委係弟張深用刀砍死三奴頸有縊痕生前委係
淵用索勒死王景德身屍渾全生前委因病故又委各
官到於地名雷水看得楊輝塑像止是朝冠朝服並無
龍章鳳式又蒙委湖廣三司委官會同四川三司都指
揮劉昇右布政司李清僉事馮寕親至楊愛住宅内看
得并無五門牌扁及嵩呼門金水橋中庭扁作忠孝堂
亦不曾僣稱宫庭睡房并無貼金猫畫及金龍繞柱卧
床亦無雕刻龍鳳其祖先堂承恩堂并小廳左右角門
俱有飛簷轉角放印亭重簷圓頂楊愛并伊伯母田氏
住房及中廳前俱有月臺臺下各有水池池中各撘石
為橋周圍俱有青石闌干俱係楊昇存日起蓋西邊又
有玉皇祠中塑聖像左右二柱各有木刻金装龍一條
係元朝天統元年楊愛六世祖楊嘉貞起蓋圖畫貼說
呈報前来又審楊耀并伊親族及楊友母舅田宗善同
詞執稱楊愛祖父以來並無珍珠簾走盤珠玉圭等項
是的楊孜委因傷寒病故不是淵等用藥毒死看得長
壽曾保黃保義保大進保王壽福庸吳慶福僧大朱保
元保九保俱各年老見患風癱瘸跛等疾責令醫生崔
永和看驗是實不堪起解可用執稱先於成化十八年
八月初十日被賊人偷去度牒已行告官挨訪不獲及
審弟張深等執稱父張鈺風癱在床已成篤疾止有何
清奏稱楊輝自正統十四年以後詐作蠻人攻破地方
將稅粮停徵三千一百餘石逓年追收尅落入已一節
本司文卷散亂難以憑據另行布政司查報定奪除將
長壽等暫發羈候貫氏等省發聽候將淵等研審明白
實招罪犯外結得銀一兩直鈔八十貫招結是實張深
等七十一名招同張通等四十名供同照出張采何源
何淳馮璧劉大榮侯正綱袁淮趙政吳誠四保張永富
楊善琴童王慶仁壽李馬龍章路義永章俱另行楊友
楊愛原分金玉首飾器皿等物並楊友侵盜官布價銀
一百五十兩楊愛賣鉛價銀一百三十兩原追張深等
尅落金一百三兩九錢九分何清侵欺粮米六百九十
三石八斗六升五合周從鼐宋良顔珪陳源楊犬接受
張深銀共七十八兩玉連環一副駝絨價銀二兩銅相
帶價銀一兩金相寶石滿冠髻金相寶石掩鬢各一箇
張洪侵欺馬價銀一百兩鋪陳價銀一百八十兩及朱
留首出銀一十五兩張淵負欠李瑩地基銀六十兩嚇
取王宋保銀一十兩張演騙取綦宣銀三十兩主無見
在俱合追入官楊永原占劉永堅地基并楊昌福等水
陸田地責令退還原主管業占役站戸孫羊等退出當
差楊愛原奉勑書一道合追進繳追出智和原給度牒
合送該部查銷楊愛違式房屋石橋闌干行令拆毁改
正弔來文卷發回各衙門備照議得張淵所犯除謀殺
人造意並故殺雇工人威力主使人敺打致死等罪張
深除從而加功並誣告人死罪未决等輕罪外張淵合依
造妖言者律斬張深依豪勢之人強奪良家女姦占為
妾者律絞俱秋後處决楊友除本犯應死而擅殺等輕
罪外依官物當應給付與人已出倉庫而未給付但有
人守掌在官若有侵欺者計賍以監守自盜論四十貫
律斬楊愛除因公毆人至死等輕罪外比依軍官犯罪
應請旨而不請旨當該官律絞俱雜犯照例納米楊愛
仍盡因公毆人至死本法每名追埋葬銀一十兩給付
死者之家張洪張演何清顔珪何熙慶俞温劉淳趙氏
劉壽劉鑑郭福亮張順王裕姚鑑何文楊崙小進保何
宸玄唐奴范蠻羅保福元觀音長壽黃保義保曾保大
進保吳慶福僧九保大朱保元保王壽福庸俱除革前
罪名何清若奏楊愛令閻鄭等將田貴打死得實閻鄭
合坐以謀殺人從而加功者絞今虚依誣告人死罪未
决者律張洪依以威力主使人毆打致死者下手之人
為從論減一等律張演依謀殺人從而不加功者律顔
珪周從鼐宋良陳源楊犬俱依受財不枉法無禄人一
百二十貫之上罪止律朱留依卒謀殺本部五品以上
長官已行者律俱減等各杖一百徒三年李勲依奏事
詐不以實者律減等杖九十徒二年半苟兆楊㫤李神
趙文林俱依聽使下手之人通減楊愛因公毆人至死
二等律各杖八十徒二年馬隆黃寒傳秃子俱依謀殺
人已行未曾傷人為從者律減等各杖九十曾循道何
洙俱依越度關津者律減等各杖八十何熙慶俞温劉淳
王裕姚鑑何文楊崙趙氏菊花何熹向嵩楊鼎郭欽劉
壽劉鑑郭福亮張順韓唐羅昂唐寒可用智和馬奴小
進保何宸玄唐奴范蠻羅保福元觀音長壽黃保義保
曾保大進保吳慶福僧九保大朱保元保王壽福庸楊
綱謝士元翟庭蕙楊光明駱慶隆趙棨田豐俱依不應
得為而為之事理重者律減等各杖七十張洪張演俱
係張淵弟照依造妖言事例全家發煙瘴地面充軍隨
住何清顔珪周從鼐宋良李勲何熙慶俞温劉淳王裕
姚鑑何文楊崙向崧楊鼎郭欽楊綱謝士元翟廷蕙楊
光明駱慶隆趙棨小進保何宸玄唐奴范蠻羅保福元
觀音九保元保俱照例納米陳源楊犬苟兆楊㫤李神
趙文林俱照例擺站各完滿日馬隆黃寒傳秃子曾循
道何洙劉壽劉鑑郭福亮張順韓唐羅昂唐寒馬奴俱
民人可用智和俱僧人各的决趙氏菊花俱婦人各單
衣决罰長壽黃保義保曾保大進保吳慶福僧大朱保
王壽福庸俱廢疾人依律收贖朱留係自首發田豐犯
在革前俱免罪張通程善王坐袁瑩戴景清于福宗侯
玉杜忠厚康冉柳春侯明李鑑圓黎辰趙琪蕭榮祖閻
鄭牟棨梁章裴林閻晟趙杲楊昭王勝賢趙高僧楊大
簡羅欽趙旭王&KR0008;王標戴秉文趙文良羅仁壽張永壽
吳從義龐兆期石關羊王志黃鼎易氏三真俱供明各
還職役寕家還俗隨住趙氏離異歸宗三真給親完娶
楊友係冐陞土官何熙慶係冐襲土官王裕姚鑑何文
楊崙俱違例參充人役顔珪係有賍吏俱革職役為民
參照犯人張淵以邊鄙之夷民挾蛇鼠之小智教楊友
以奪嫡使其兄弟相讎殺黃成以滅口致其身首異處
捏造妖妄之詞中含譏謗之意張深謀害楊愛之時既
同立誓殺死黃成之際又實加功姦占婦女欺壓良家
誣奏親王肆無忌憚楊友本以騃童冐功授職姦滛父
妾雖係革前彜倫之道有虧謀奪弟職輙欲殺害手足
之情安在楊愛寵信所私疎遠骨肉何清雖係屬官不
候奏請而輙提王均等固為有罪輙便因公而毆死張
洪署管驛事而侵盜官錢聽兄主使而毆死人命何清
欲謀陞官而設詞以䧟韓瑄張演欲扶庶孽而結黨以
圖楊愛顔珪以刀筆賤役恃扶助私勞雖有贊畫革弊
之勤難掩招權納賄之罪楊綱謝士元翟廷蕙官居方
面百司具瞻體勘夷情雖無賄賂之私遨遊飲宴殊失
表率之道及小進保何宸玄唐奴范蠻羅保福元觀音
長壽黃保義保曾保大進保吳慶福僧九保大朱保元
保王壽福庸俱係私自閹割人犯律該給親數内長壽
等一十名俱有廢疾九保元保俱有殘疾合無依律照
例發落惟復解京再問定奪再照楊友楊愛搆隙已深
同處一州必致互相殺害伏乞聖明裁處緣張淵張深
俱重刑楊友等俱情重人犯楊愛又係比附律條楊綱
係軍職論功定議並與謝士元翟廷蕙俱方面官及節
該欽奉勑情重者牢固監候奏来定奪事理未敢擅便
除將張淵等牢固監候楊友楊愛照題奉欽依事理省
發聽候長壽等羈候周從鼐等照依見行並土俗事例
發落供明張通等先行摘發賍物候追完差官另解外
開坐具本專差小旗武振親齎謹題請旨
題為禆補治道事河南清吏司案呈奉本部送准禮部
咨禮科抄出廵按河南監察御史文貴題臣聞海宇乂
寕本乎人君之致治人君致治採納臣下之建明大舜
聖也淺近之言好察文王聖也芻蕘之語下詢恭惟皇
上仁孝齊莊聰明睿知聽言納諫嫓美舜文圖治保邦
遠邁成景甫御極而華夷嚮風未踰年而天下大治斯
世斯民不勝慶幸臣濫竽憲職廵按無能謹拾地方所
見有關天下可以小補治道拾事開坐具本該通政使
司官奏奉聖旨該衙門看了來說欽此欽遵抄出送司
除抑外戚以扶宗室等事本部承其餘起大臣以翊聖
化等事係隸别部掌行抄單移咨到部送司案呈到部
看得廵按河南監察御史文貴題稱要將内外大小問
刑衙門今後但有問該准贖死罪囚犯除文武職官監
生旗軍校尉勇士力士天文生等項仍照見行事例發
落其餘吏民舍餘匠竈僧道樂工人等一應准贖斬絞
死罪及豪民犯該流罪竊盜犯該徒罪俱各免其做工
運炭納米擺站等項悉發本犯原籍附近衛分充軍及
民人誣告十人以上發口外為民舍人妄爭嫡庶官職
侵奪卑幼産業發原籍為民者俱各免其遷徙就發本
處附近衛分充軍並拏獲礦賊不分初犯再犯免其枷
號徑解原擬都司衛所充軍等因臣等將所奏事件逐
一參詳明白開立前件伏乞聖明裁處緣奉欽依該衙
門看了來說事理未敢擅便弘治元年十月十八日本
部尚書何某等具題本月二十日奉聖旨准擬欽此
計開
一編罪囚以足兵戎臣聞兵者國之所恃以為安者
也充足精強邦家攸賴臣看得河南衛所軍士消
耗十分已五六矣各處雖有清軍官員但以歲久
人亡版籍更昜百人之中清無二三見在揆之天
下大抵皆然若不量為處置兵政何自而足查得
見行事文職官吏監生有犯枉法滿貫絞罪者充
軍其餘軍職舍餘民匠等項犯該一應雜犯死罪
者立功哨瞭運炭做工納米擺站等項發落切詳
此等囚犯平日兇暴貪戾蔑視憲章犯罪至此已
該滅性雖有准贖之例終係死數之人及照各該
有司地方有等丁多財冨挾衆行兇欺打良善把
持官府攙奪行市厚取債利侵奪平人産業強擡
欠戸妻女豪民及竊盜俱係梗化為惡之人合無
乞勑該部計議通行内外大小問刑衙門今後但
有問該准贖死罪囚犯除文武職官監生旗軍校
尉勇士力士天文生等項仍照見行事例發落其
餘吏民舍餘匠竈僧道樂工人等一應准贖斬絞
死罪及豪民犯該流罪竊盜犯該徒罪俱各免其
做工運炭納米擺站等項悉發本犯原籍附近衛
分充軍一年之内奚止數千數載之間收集多矣
足兵之道此其大端也
前件看得御史文貴要將犯該准贖斬絞囚犯除
文武職官監生旗軍校尉勇士力士天文生等
項仍照見行事例發落其餘吏民舍餘匠竈僧
道樂工人等及豪民欺打良善把持官府攙奪
市利侵占田産強奪妻女犯罪至流者竊盜得
財犯罪至徒者俱免做工運炭納米擺站等項
悉發原籍附近衛分充軍蓋以兵備多缺欲以
此等囚犯填實軍伍也切惟兵戎之備固當究
心然祖宗之法尤當愼守我太祖高皇帝酌古
凖今制為律書輕重適中度越前代其後以死
刑條目頗多又定為真犯雜犯之等真犯以時
處决雜犯照例收贖經今百有餘年罔不稱便
今要將吏民人等有犯前項斬絞罪名及豪民
竊盜有犯前罪至徒流者俱發附近衛分充軍
非惟人情驚駭亦於舊制有違不若照舊為便
一改遷民以助兵食臣聞保邦大要以兵為先守國
良規以食為本查得見行事例凡民人誣告十人
以上者發口外為民舍人妄爭嫡庶官職侵奪卑
幼産業發原籍為民臣於成化二十年蒙先帝差
往口北廵按到於保安州查得彼處自景泰年間
以來遷民四百有奇止有三戸見在其餘俱各隨
到隨逃其舍人發回原籍者又百中無一而去是
徒有遷發之名而無遷發之實也切詳此等囚犯
刁詐險惡或誣䧟良善或殘害宗枝罪惡深重實
當遷徙但多顧戀鄉土不肯遠離潛栖故廬不敢
顯出官府不得其用本犯不安其生兩無益也合
無乞勑該部計議通行内外問刑衙門今後問有
民人誣奏十人以上該發口外為民舍人妄爭嫡
庶官職侵奪卑幼産業該發原籍為民者俱各免
其遷徙就發本處附近衛分充軍督令屯田辦納
子粒如此不惟犯人得免遠離鄉土之苦抑且衛
所小得足食足兵之助
前件看得誣告十人以上及舍人妄爭承襲官職
侵奪卑幼産業俱係誣䧟良善殘害宗枝罪惡深
重之徒誠如御史文貴所言然此等囚犯㦯發
口外為民㦯發原籍當差法如是足矣若發附
近充軍彼無離鄉去井之苦將益肆其誣䧟殘
害視潛栖故廬不敢出官者不侔矣但發口外
者隨到隨逃發原籍者百無一去誠有此弊合
無行移戸部查逓年發去人犯姓名轉行原發
官司逐一查究中間在逃並未到者除遇例放
免外其餘俱要行原籍官司照名拘解前來編
入圖籍責令里老收管毋致逃竄則前弊可革
矣
一發礦賊以實邊衛臣聞立法尚嚴為政貴簡切照
河南永寕盧氏等縣一帶山場各有封閑礦洞往
往各處人民聚衆盗取查得見行事例偷採銀礦
囚犯初犯枷號三箇月滿日哨瞭擺站再犯免其
枷號不問軍民舍餘係河南籍貫者發遼東邊衛
浙江者發福建沿海衛分福建者發浙江沿海衛
所各充軍家小隨住切詳此等囚犯結黨聚衆玩
法為非其初犯問發哨瞭擺站之人往往逃回又
行恣肆侵盜雖經再獲原無刺字之律俱各變易
姓名更改鄉貫無所查對是終無充軍之日也即
今前項山洞礦賊又復滋蔓若不量為處置恐後
糾聚日衆不無貽患地方合無乞勑該部計議今
後但有拏獲礦賊不分初犯再犯免其枷號徑解
原擬都司衛所充軍庶使賊徒不遂變詐之謀邊
衛小得填實之助
前件查得先該廵視河南戸部左侍郎原傑奏稱
軍民偷採銀礦初犯枷號發落再犯發邊衛充
軍已經通行遵守去後近年以来河南浙江福
建有等奸頑之徒嗜利玩法往往聚集兇徒少
者二三百人多者七八百人強採銀礦甚者憑
據險拒敵官軍搔擾地方訪得先年處州葉宗
留亦因聚衆採礦馴至攻劫府縣况河南等處
連年飢饉人民流亡者多誠恐屯聚山谷採礦
圖利漸生厲階御史文貴所言誠為有理合無
依其所奏通行各該布政司等衙門今後但有
糾聚兇頑盗採銀礦百十為羣者不分初犯再
犯免其枷號徑發原擬地方充軍若有逃回潛
住者許令自首仍發原衛着役不首者着該管
地方里老緝拏送官照依兵部見行事例枷號
三箇月滿日改發極邊衛分充軍里老隱情不
首者一體治罪如此雖未能足兵亦可以懲惡
矣
椒邱文集卷三十二
