樊川文集第二十
杜牧字牧之
高駢除祭酒兼侍御史依前充職右神
策軍兵馬使制
&KR0897;右神策軍右廂兵馬使兼押衙銀青光禄大
夫檢校國子祭酒前靈州大都督府左司馬殿
中侍御史上柱國高駢禁旅典兵爲吾爪士言
念付禄未稱輸勞舛之王官帖以憲秩可曰榮
遇無忘盡瘁可檢校國子祭酒兼濮王府司馬
侍御史餘如故
忠武軍都押衙檢校太子賓客王仲玄
等加官制
勑忠武軍節度右都押衙銀青光禄大夫撿校
太子賓客兼殿中侍御史王仲玄等自艱難以
來言念許師何役不行何戰不會居常則長法
知禮臨敵則致命爭登摽於和門不忝忠武爾
等短衣長劒事寇乘邊觸履艱危無所顧慮將
軍列状憲班酧勞勿矜常勝無忘淬礪可依前
件
右神策軍押衙檢校太子賓客尚漢美
等叙勲制
勑前件等拔以貔貅之勇籍於禁旅之中大刀
長矛重弓束矢林會山立星羅翼舒唯以忠勤
供我宸極錫之勲寵以酬勞瘁可依前件
右龍武軍大將軍劉誠信等三十三人
叙階制
勑右龍武軍大將兵馬都知正議大夫檢校太
子賓客上柱國賜紫金魚袋右龍武軍宿衛劉
誠信等技以勇聞任因信普力可挾輈以走敵
藝能奪弰以制人常礪鋒鍩無所廻避自拱宸
極益展忠勞思以報之何惜階級可依前件
柳師玄除衢州長史知夏州進奏等制
勑夏州節度押衙知進奏朝議郎前權知杭州
長史兼監察御史上柱國柳師玄等將軍謢塞
師玄主留邸之職從瑜繼怤以墨纕徇公喪葬
告滿珪專書府藂委之務咸有勞能遷奬正名
亦其常也各宜專謹勿罹悔尤可依前件
頼師貞除懷州長史周少鄘除&KR0593;州司
馬王桂直除遒州長史等制
勑鳳翔府節度押衙知進奏銀青光禄大夫檢
校秘書監前兼亳州長史殿中侍御史上柱國
賴師貞等師貞主大藩留邸之事少鄘專史閣
錯雜之務皆公謹歲久官次宜遷玄爽俾佐郡
符亦有可取湖外飢人相聚爲寇蕩覆鄕縣勢
如燎火蓋不得巳遂至翦伐桂宜用命一舉滅
之言念功勤宜有襃賞名郡上佐帖以憲秩耀
爾軍旅可增義勇可依前件
景思齊授官知宣武軍進奏官制
勑宣武軍節度押衙知進奏起復銀青光禄大
夫檢校太子賓客兼歙州司馬上柱國景思齊
等諸侯之任各有職貢小者得循事例大者決
於朝廷聞白啓導屬在留邸爾等咸以謹密能
膺任使或外除喪服或超授新命不失職禄勉
於忠勤可依前件
馮少端等湖南軍將授官制
勑湖南同團練副使馮少端等皆長沙勇士同
擢兇徒言念功勤咸宜升獎帖之憲秩試以崇
班名郡掾曹亦爲美稱特如恩寵非用彛章耀
爾轅門可增忠壯可依前件朱諫周豹二人委
本道量事優獎官健陞滿等一百二十八人弩
手并子弟周質等四百八十五人並委本道酌
事量加賞給
武官授折衝果毅等制
勑具官某等夫折衝果毅皆吾武位以延勇士
國朝用此以進立戰功至將軍者衆矣自府兵
一廢名存實亡今之來者豈其人哉近以邊障
隙開寇戎患結豈無萬人之敵奮於下位之中
但使披文空增拊髀並可依前件
張直方貶恩州司戸制
勑朕聞先王之理也設法誤罹雖大必捨不忌
故犯縱小必誅况乎凶狠不悛罪戾日積更欲
矜免其如法何銀青光禄大夫檢校刑部尚書
兼左驍衛大將軍御史大夫張直方念以來朝
嘉其慕善付之寵禄頗極尊榮爲執金吾鞭小
過而至死作禁軍統去異縣而恣遊尚以生自
邊陲素乏教義退之散秩以懲非心俟其抆拭
舊㢃湔洗前過必欲牽復用存始終豈暴虐得
於天生險悍著於心本抵冐刑憲縱恣胸臆法
所惡者爾皆爲之白晝九衢指憎萬手作横日
甚而不自知滿於聽聞豈可悉數禮曰凢有罪
惡屏於四裔不留中國唯舜能之況之堅頑有
不移之姿網羅無屢開之典荒服作掾猶曰寬
恩爾能自新豈惜後命可守恩州司戶參軍員
外置同正員仍即馳驛發遣
王著貶端州司戶制
勑守愛州九眞縣尉員外置同正員王著漢家
之制雖丞員相子亦當戌邊隋文之令盗邊榖
一升坐法斬首盖以西北鎮戍華夏保障法苟
不立所虞非細爾當羌寇犯塞之日天子拊髀
之時命守關防以爲遮扜而乃占般兵粮自取
傭直屏之荒服以謹其類乃令厥子叫閽稱冤
再命坐獄備見罪状幸以得無逋負可以矜寬
爲列郡之掾曹換萬里之一尉足得循省吾不
負人可守端州司戶參軍置問正員仍即馳驛
發遣
李玕貶撫州司馬制
勑朝散大夫守光禄少卿李玕昔開元致理之
初冀州刺史平嗣光闕温凊之禮遂奪其官放
歸田里是故四十餘年風俗忠厚教化之本豈
先斯乎爾爲將相之家窮極富貴坐有大第官
爲亞卿母子異居僅將十載有司彈劾事狀昭
著於吾用法爾當何罪俾佐名郡尚曰寬恩可
守撫州司馬員外置同正員仍即馳驛發遣
姜閱貶岳州司馬等制
勑朝議郎前守景陵臺令上柱國姜閱等盗逆
無狀輙犯陵寢侵攘法物聞之震驚爾等官業
在於守奉懈怠所政是誰之過言於末减朕不
敢議各宜佐官用正典刑可依前件仍並馳驛
發遣
武易簡量移梧州司馬制
勑守崖州司戸參軍員外置同正武易簡寇來
乘城不能死節以此播棄爾亦何辭然漢誅李
陵是爲虐典魏捨于禁實得中道力不足者法
宜矜焉守臣教爲吾爪牙能與别白使易簡導
生還之路朝廷無失入之刑咨爾三事大僚百
司庶尹率能守此可期洽平各宜盡規朕不惜
失可守梧州司馬員外置同正員
王元宥除右神策軍護軍中尉制
勑縏纓趨朝交戟入侍委以兵衛固湏信臣内
樞密使驃騎大將軍行右威衛上將軍知内侍
省事上柱國晉國公食邑二千戶王元宥儉而
多才忠而能力事君盡禮處已無私自主樞要
益見誠信今者十萬全師北落禁旅視吳漢差
強人意非韓信無可計事是以輟自心腹寄兹
爪牙以盡爾材出於余志爾戰歛豪猾整肅威
容無使鄕閭致有侵害勉酧倚任以報君親可
行右驍衛上將軍知(内侍)省事充右神策軍護
軍中尉兼右街功德使散官勲封如故
周元植除鳳翔監軍制
勑控秦塞之西扼胡苑之左乃睠歧隴爲國藩
牆命以監撫宜崇班秩鳳翔監軍使銀青光禄
大夫右領軍衛大將軍員外置同正員上柱國
汝南郡開國公食邑二千戶賜紫金魚袋周元
植事君以敬處仕無私節操凌霜而不凋肝膽
開忠而洞見謙以自得高而益兢累監三軍推
誠一貫言念西塞未得高枕用其聲實以護藩
垣夫處於兵戎予今誡汝無怨不過於遠利伏
衆莫若於律身立事成功酧恩垂美在此二者
汝其勉之寵以内省之崇仍兼將軍之貴往服
休命無忝恩榮可守右監門衛大將軍知内侍
省事散官勲封賜如故依前監鳳翔節度兵馬
朱能𥙿除景陵判官制
敕新授景陵判官上騎都尉朱能𥙿朕以喬山
弓劍渭北衣冠霜露之心悽感常切以汝端謹
有守操尚無尤常在傍側備見忠孝用是奬擢
爰資守奉夙夜勤敬無忝委任可將仕郎内侍
省掖庭局官教博士員外置同正員餘如故
劉全禮等七人並除内侍省内府局丞
置同正等制
勑賜緋魚袋上柱國劉全禮等置在傍側皆有
才能既歴歲時合霑班秩各宜敬恭職禄不懈
忠勤可依前件
宋叔康妻封邑號制
勑詩稱鵲巢禮榮翟茀既彰牙爪之效宜齊伉
儷之榮左神策軍護軍中尉兼左街功德使特
進左領軍衞大將軍知内侍省事上柱國廣平
縣開國侯食邑一千戶宋叔康妻清河縣君房
氏懿兹柔淑作配忠勲能潔蘋蘩克叶姻族成
此内則穆其壼風稱爲令人實光婦道爰䟽封
爵用舉典章可服寵榮勉於輔佐可封清河郡
夫人
吐突士曄妻封邑號制
勑詩美夫人禮稱内子元膺腹心之任宜崇家
室之榮弓箭軍器等使特進行右領軍衛大將
軍知内侍省事上柱國隂山縣開國公食邑一
千五百戸吐突士曄妻咸陽縣君田氏生於冨
貴作配忠貞柔婉自卑儀範可則職勤賓祭道
睦&KR0666;親旣諧閨風克成婦德爰加禮秩之貴以
彰輔佐之勤榮我䟽封無忘内助可封鴈門郡
夫人
新羅王子金元弘等授太常寺少卿監
丞簿制
功某臣等感恩知義奉䞇不闕居大海之外爲
有禮之賓爾國是也自列國卿至于署丞皆吾
文吏之選次第授爾赤所以表他國不同禮也
將我恩寵耀爾殊隣愼勿怠違永作藩屏並可
依前件仍並放還蕃
西州廻鶻授驍衞大將軍制
勑古者天子守在四夷蓋以恩信不虧羈縻有
禮春秋列潞子之爵西漢有隰隂之封考於經
史其來尚矣西州放首頡干伽思俱宇合逾越
密施莫賀都督宰相安寧等忠勇竒志魁健雄
姿懷西戎之腹心作中夏之保障相其君長頗
有智謀今者交臂來朝稽顙請命丈組寸印高
位重爵舉以授爾用震殊隣無忘敬恭宜念終
始可雲麾將軍守左驍衛大將軍外置同正員
餘如故
沙州專使押衙吳安正等二十九人授
官制
勑沙州專仗衙前左廂都知押衙吳安正等自
天寶以降中原多故莫大之虜盗取西陲男爲
戎臣女爲戎妾不暇弔伐今將百年自朕君臨
豈敢偷惰乃命將帥收復七關爰披地圖實得
天險遂相朝庭聲聞(去声)聞於燉煌爾帥議潮果
能抗忠臣之丹心折昆夷之長角竇融西河之
故事見於盛時李陵教射之竒兵無非義旅爾
等咸能竭盡肝膽奉事長帥將其誠命經歴艱
危言念忠勞豈吝爵位官我武衛仍峻階級以
慰皇華用震殊俗可依前件
燉煌郡僧正慧菀除臨壇大德制
勑燉煌管内釋門都監察僧正兼州學博士僧
慧菀燉煌大藩久䧟戎壘氣俗自異果産名僧
彼上人者生於西土利根事佛餘力通儒悟執
迷塵俗之身譬喻火宅舉君臣父子之義教爾
青襟開張法門顯白三道遂使悍戾者好空惡
殺義勇者徇國忘家禆助至多品地宜峻領生
徒坐於學校貴服色舉以臨壇若非出群之才
豈獲兼榮之授勉弘两教用化新邦可充京城
臨壇大德餘如故
契丹賀正使大首領等授官制
勑幽州道入朝賀正契丹大首領討魯等天子
有道守在四夷爾今來朝予亦增愧綏之玉帛
榮以班秩宜懷恩寵永保封疆可依前件仍並
放還蕃
黔中道朝賀牂牁大酋長等十六人授
官制
勑黔中道朝賀牂牁大酋長攝充州刺史趙瓊
林等夫西南諸國自古多順在法度之外居繩
墨之表来朝有禮歸貢不闕玉帛以將厚意階
級以峻等衰各服寵榮無忘恭敬可依前件仍
並放還蕃
黔中道朝賀訓州昆明等十三人授官
制
勑黔中道朝賀訓州昆明繼襲部落主嵯阿如
弟攝訓州刺史嵯阿蒲等招攜以禮懷遠以德
此國家所以殊俗貢聘不倦命舌人以通志意
委屬國以厚宴享仍峻階級式爾恩榮無警邊
陲以念終始可依前件仍並放還蕃
樊川文集第二十
