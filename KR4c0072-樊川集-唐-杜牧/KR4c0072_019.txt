樊川文集第十九
中書舍人杜牧字牧之
王釗除皇城留守制
勑銀青光禄大夫檢校刑部尚書前兼左金吾
衞大將軍御史大夫充左街使太原郡開國公
食邑二千戶王釗常侍文陛召見武臺願以五
千獨當一隊思長策久安之術避必戰敢死之
虜頗嗤免胄獨能全師洎繁纓趨朝執金入侍
夷險一貫忠勞兩兼子尾之疾雖平郄克之步
尚蹇官崇環衞職實司武入座副相不失舊榮
且務優安勉於遵飬可檢校刑部尚書兼右領
軍衞上將軍御史大夫充大内皇城留守散官
如故
王知信除左衞將軍史寰除右監門衛
將軍等制
勑昭武軍校尉前守右驍衛將軍上柱國賜緋
魚袋王知信等古人之爲理也不以一青而掩
大功克廣紹子文之宗霍陽繼博陸之後知信
烈祖貝丘之戰可庇十代豈止曾孫寰父伯仲
亦效忠懇提挈全魏歸于朝廷今者寵以將軍
旌其舊德豈唯獨舉賞延之典亦欲使列士諸
將自爲孫謀彛鎬明誼入仕巳久皆無悔吝故
有序遷臨封遠邦蔡亳兵部分憂佐理無忘謹
廉可依前件
張直方授左驍衛將軍制
勑朕㩀南面之尊制一代之命先講百官之法
後行四方之政若有罪不問是倒持太阿有頑
不磨是廢去砥石則拱視天下何以爲理雲麾
將軍起復檢校刑部尚書兼右羽林統軍將軍
御史大夫張直方席其先人任爲邊將披誠向
闕執玉來朝近臣勞郊大匠理第典兵於禁門
之内立侍於交戟之中校其寵榮無與等比而
乃每輕法檢恣爲遨盪擅去宿衛潜遊異縣有
司問状持舌不言以至再三始引愆闕古人有
云語人必於其倫觀過必於其黨念其生自戎
旅素不鐫琢既觸法網亦可矜容加膝墜泉予
常自慎小懲大誡爾宜知恩不失將軍之榮仍
有兼官之重足得湔洗以俟甄升可銀青光禄
大夫檢校刑部尚書兼右驍衛將軍御史大夫
朱叔明授右武衛大將軍制
勑金紫光禄大夫檢校工部尚書兼左武衛上
將軍御史大夫上柱國吳興郡開國公食邑二
千戶朱叔明司馬軍令黃帝李法兵家尚嚴始
可尅敵邊將破虜詐增首級亦罪之小者漢文
時魏尚囚繋漢宣時田順自殺開元中幽州長
史趙含章大破奚虜旋坐贓賄放流瀼州縱有
功勞不贖罪犯是以拓土萬里垂功中興自長
慶巳還益輕邊事選拔將帥多非賢良豪奪種
落蹄角之畜割削士卒衣食之賜見利則往見
弱則欺罔酧恩榮不顧廉耻積帛藏鏹丘累陵
聚是以戰士離落兵甲鈍弊積三十年擲之不
問近者伐叛益知其由屢下詔書誥誡深切豈
知頑昧不可鐫琢嗟爾叔明材惟樸樕性命淺
狹其兄叔夜以贓抵刑不出私門可視覆轍忝
㩀藩翰巳積歲時料甲峙粮既乏素效事虜接
戰不報寸功而乃公欺降戎乾没戰馬歸充伏
櫪告以弊帷人之無良一至於此昔曹劌請戰
卜式輸射俱是匹夫不與公食爾乃貴擁旄鉞
任倚邊陲何其用心與古相萬諫臣拜䟽前罰
未塞尚爲恩貸不失將軍分務洛師可以循省
可右武衞大將軍分司東都散官勲封如故
梁榮幹除檢校國子祭酒兼右神策軍
將軍制
勑北落親軍夾峙宫省選忠勇者爲吾爪牙右
神策軍奉天鎮都知兵馬使銀青光禄大夫檢
校國子祭酒兼右威衛將軍御史大夫上柱國
安定郡開國公食邑二千戶梁榮幹射必落鵰
力能扼武自晦雄毅益守謙恭故能塞護長榆
兵分細柳恩加士卒名著勤勞今日擢掌五兵
榮懸三綬勉礪鋒鍔上答寵光可檢校國子祭
酒兼右神策軍將軍知軍事御史大夫充馬軍
都虞侯散官勲封如故
吕衛除左衛將軍李銖右威衛將軍令
狐勆除滑州别駕等制
勅忠武將軍前左武衛將軍兼灃州長史合川
郡公賜紫金魚袋吕衛等衛爲天驕之魁來就
諸臣之位誠敬忠信不失其常銖朗入仕歲久
閱官頗多聞無尤違是率理道將軍上佐半刺
之任言於清時皆爲美仕帖以禄秩之綬用嘉
慕義之心慎無自輕勉於敬畏可依前件
張幼彰程脩巳除諸衞將軍翰林待詔
等制
勑翰林待詔昭武校尉前守左驍衞將軍上柱
國賜紫金魚袋張幼彰等幼彰脩巳鴻都奏伎
攻於丹青用志不分與古爭品審以武進晩能
知書屢以辭章上千丞相知實以謹良綰務師
儒以詳練守職或藝或勞或遷或拔將軍佐寮
皆爲寵擢各守職秩無忘專愼可依前件
一品孫李明遠授左千牛僃身等制
勑一品孫李明遠三品孫韓鍔等立侍交戟纔
能勝冠出入見君父之尊師資益忠孝之道流離少
好騏驥老成宜念聿脩愼無欲速明遠可致果副尉
守左千牛僃身鍔可翊麾校尉守左千牛僃身
李鄠除檢校刑部員外郎充鹽鐡嶺南
留後鄭蕃除義武軍推官等制
勑前鳳翔節度副使朝議郎侍御史内供奉賜
緋魚袋李鄠等五嶺之表地遠京邑吏以法制
奉公下以文律自持盖亦寡矣而鹽鐵搉束之
籍延袤萬里若當其才非唯山澤之饒歸於公
上亦得以遠人利病聞於朝廷今吾丞相揣摩
新規改易舊制以鄠文學廉愼當官挺然嘗倅
賢侯號爲名士以此委任必有可觀蕃瑾嗣閔
咸有才能佐藩評刑知已所請各進官秩皆爲
榮遇宜思報效無累薦延可依前件
韋宗立授撿校倉部員外郎知鹽鐵廬
壽院等制
勑權知鹽鐵廬壽院事朝請郎侍御史内供奉
韋宗立等近者恢復河湟訓定羌虜江湖之間
人安而不擾供饋之費財有餘而力不蹙實由
管搉委之名臣今者尚書休以爾宗立等上言
咸曰清白處巳勤謹奉公予安能知無不可者
曁頡與潜皆稱名士自有丞相爲爾巳知守職
佐藩無忝新命可依前件
房次玄除檢校員外郎充度支靈鹽供
軍使等制
勑前知度支河南院事朝散大夫試太子司議
郎兼侍御史上柱國賜緋魚袋房次玄等有司
臣各言爾等或以科名文學或以清白才用列
於薦籍其辭甚美分金榖榷運之務無忘謹廉
佐諸侯將軍之府宜竭禆助報知苟盡能不逹
乎爾其勉之可依前件
李知讓加御史中丞依前邠州刺史韋
瓊加侍御史充振武掌書記等制
勑大中大夫使持節邠州諸軍事守邠州刺史
充兵馬留後上柱國賜紫金魚袋李知讓等以
知議所理雜以華夷宜假霜臺用壓戎落瓊璹
觀等皆吾卿大夫之令子弟也戎臣知之請爲
佐理夫幕吏之道有事必言知無不爲考於職
分亦無本局各思報效勿事依違可依前件
崔彦曾除山南西道副使李詵山東道
推官揚元汶京兆府法曹等制
勑朝議郎行鄭州管城縣令上柱國賜緋魚袋
崔彦曾等戎臣請士京兆求賢披其薦籍皆曰
才能彦曾左官非罪理人異等詵張王賢客梁
苑辭人元汶官決平之司無舞文之過移爲典
獄陟在賓階不累巳知唯有直道可依前件
李承慶除鳳翔節度副使馮軒除義成
軍推官等制
勑朝議郎前守太常丞上柱國李承慶等以文
學升名於有司以才能入仕於官次諸侯辟之
以佐於實席天子用之升於朝廷次第等級大
小高下亦與古之鄕舉里選考德試言無以異
也爾等皆吾卿大夫之令子弟也清風素範克
肖家聲属辭彫章能取科第旣有知巳皆爲才
人賢觀與遊逹視所舉今爾賓主兩皆得之義
則進否則退無爲美疹以求苟容可依前件
夏侯曈除忠武軍節度副使薛途除徑
陽尉充集賢校理等制
勑前昭義軍節度判官朝議郎殿中御史内供
奉夏侯曈等曈以科名辭學開敏多才久遊諸
侯常藴令聞周知吏理兼能㓗身戎臣上言願
爲毗贊旣諾仕以委質宜直道以酬知途以文
行策名節趣清遠言於後進實爲秀人延閣典
校丞相所請勉循階級以至堂奥可依前件
蕭孜除著作佐郎裴祐之陜府廵官崔
滔櫟陽縣尉集賢校理等制
勑在春秋時晉爲諸侯國也尚立公族大夫教
育諸卿之子冨有賢哲不假搜聘召同列而會
者三百餘年況今天覆盡得而禹畫無遺名卿
賢相之家清風素範之教子孫森羅髦俊並作
次第叙用豈嘆乏才匭使判官將仕郎守國子
監太學博士蕭孜等或以秀異得舉文學決科
或以行實立身遭逢知巳皆後生可畏之士爲
當時有才之人東觀著述殿閣典校參畫幕府
開導獻納清秩美職二者兼之不由階級安至
堂奥勉於脩愼以俟超升可依前件
揚知退除鄆州判官薛廷望除美原尉
直弘文館等制
勑將仕郎前守京兆府藍田縣主簿楊知退等
國家盪定濟魯餘三十年多用名儒鎮之以選
古俗其議賓吏皆爲秀彦弘文館四部群書十
八學士詳考理亂鋪陳王道此乃貞觀之故事
也若非名士固不與焉知退與途文行温雅副
幕府之求廷望才學聲華膺丞相之選當戰伐
之後切於供饋庠績自以謹幹稱於有司子非
能知咸徇其請各宜率勵無累所舉可依前件
白從道除東渭橋廵官陶祥除福建支
後劉蛻壽州廵官等制
勑度支東渭橋給納使廵官將仕郎試大理評
事兼監察御史白從道等朕以國計出入委以
表臣尚書㓪當戰伐之餘財榖殫蹷斷長𥙷矩
以無爲有今者上言三吏皆曰周才校其智能
足應事役曁守臣貽孫等亦曰祥蛻之學温愼
而在賓階才者得失之端士者功名之本勉於
自勵無負巳知可依前件
盧籍除河東副使李推賢殿中丞高湜
除湖南推官薛廷傑桂管支使等制
勑河東節度副使朝散大夫檢校大理少卿攝
御史中丞上柱國盧籍等夫諸侯之任重矣其
行道也得以阜俗其行法也得以刑人賞人若
張攻化得以助業某等上言咸舉可用籍等或
負才器倜儻不群或以文章策名俊秀或有幹
局可佐囹圄皆徇所子安能知并州近胡王
業兹始艱難巳來何戰不會長沙始安頗聞旱
耗各宜良士以佐賢侯夫直道枉道無他故也
取容盡節而巳勿慮後患宜竭報知曁殿省佐
僚縣道爲郡豈曰虚授亦當爾才正霜臺之舊
名班芸閣之初命各服寵禄勉於自強可依前
件
鄭碣除江西判官李仁範除東川推官
斐虔餘除山南東道推官處士陳威除
西川安撫廵官等制
勑浙江西道都團練判官將仕郎監察御史裏
行鄭碣李仁範曁虔餘等咸以丈行策名清時
諸侯知之命爲幕吏少微四星處士毗輔之宿
也天之布列在軒轅前此乃天意親近賢良先
於妃后威者吾能言之耕延陵之臯荷石門之
蓧沉如魚潜冥若鴻翔非吾賢相爾不肯起徇
酬知已以壮在野並可依前件
斐詒除監察御史裏行桂管支使等制
勑前鄆曹濮等州觀察支使朝散大夫試大理
評事斐詒等守臣有司上言請士皆曰詒等士
族之中有政事科名清廉公謹嘗經職守稱有
才能古人於一飯之恩尚有殺身以報況於知
已得不勉之可依前件
石賀除義武軍書記崔㳙除東川推官
等制
勑朝議郎行祕書省著作佐郎石賀等朕寄諸
侯之事重矣大者教化風俗小者惠飬黎衆環
千里之疆綰三軍之衆講求倚用不五六人守
臣公度仲郢所請賀等各以文學决科愷悌于
禄觀其襃舉皆是才名能報所知在爾賓主子
不與焉曁鑲與鈞亦稱智敏神州作掾五庫掌
財足展幹能無惰官守可依前件
顧湘除涇原營田判官夏侯覺除鹽鐡
廵官等制
勑前振武軍節度判官文林郎監察御史裏行
顧湘等近者循名貴實科指稍峻諸侯有司亦
各搜選才良以佐物務湘覺本以文進兼通吏
理從周曁魯皆稱幹能于以聲韻上獻律吕精
功雖曰小道亦有可觀徇請酬勞咸加新命各
守職分無忘用心可依前仲
趙元方除戶部和糴廵官陳洙除長安
縣尉王巖除右金吾使判官等制
勑攝戸部廵官宣德郎試秘書省校書郎兼殿
中侍御史趙元方等各爲長才自有知巳地官
平糴專豐耗發歛之任京尉坐曹决事得操豪
猾交戟之内贊佐衛臣言於仕進皆曰得路勉
思報效無累所舉並可依前件
韋承鼎除左贊善大夫韋諝除尚食奉
御柳謙除夀安縣令韋選除義昌軍推
官錢琦除滄景支使等制
勑前度支東渭橋給納使廵官徵仕郎試大理
司直兼殿中侍御史柱國韋承鼎等持身謹潔
美才周通奉公當官先勞後禄端雅守道俊秀
升名久遊賢侯衆稱君子參東朝之贊諭分五
尚之職秩糺大府群吏之失提王畿生齒之籍
方六七十長億萬夫金臺嘉招武幄與食法官
憲秩以壮藩垣進於清時皆爲美仕近者屢譴
幕吏子豈無意盖欲廓賓階敢言之路誡諸侯
自是之尊惟滄新造控制兩河付之誠臣尤籍
良畫若免後患愼勿苟容各脩官業無自媮薄
可依前件
康從固除翼王府司馬制
勑新授銀青光禄大夫檢校國子祭酒兼濮州
長史殿中侍御史上柱國康從固其父秀榮實
爲名將李廣多爭死之士竇嬰無入家之金一
收七關易如拾芥念爾跨馬事敵執戎同仇壮
比文鴦勇同李敢子之能仕父教之忠古人之
言信不虚設今者願留闕下以奉朝請念其垂
誨可見至誠曳裾憲寮用爾恩寵宜思終始上
報君親可檢校國子祭酒兼翼王府司馬殿中
侍御史散官勲如故
張正度除汾州别駕等制
勑中散大夫前守青州别駕上柱國張正度等
各以才能仕進謹愼脩身積日累時咸有知巳
或以序進或徇所請皆佐列郡無怠官當可依
前件
馬迥除蜀州别駕等制
勑中散大夫前守彭王府司馬上柱國馬迥等
以爾入仕歲久愈知爲理半刺上佐得與二千
石參校政事短長利病者也今以名郡藉其佽
助各有兼授以峻等衰愼守官常無自偷惰可
依前件
樊川文集第十九
