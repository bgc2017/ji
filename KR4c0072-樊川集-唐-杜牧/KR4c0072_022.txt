樊川外集
中書舍人杜牧字牧之
班竹筒簟
血染班班成錦紋昔年遺恨至今存分明知是
湘妃泣何忍將身卧淚㾗
和嚴惲秀才落花
共惜流年留不得且環流水醉流柸無情紅豔
年年盛不恨凋零却恨開
倡樓戲贈
細柳橋邊深半春纈衣簾裏動香塵無端有寄
閑消息背插金釵笑向人
初上船留寄
煙水本好尚親交何慘悽况爲珠履客即泊錦
帆堤沙鴈同船去田鵶遶岸啼此時還有味必
臥日從西
秋岸
河岸微退落柳影微彫疎船上聽呼穉堤南趁
漉魚數帆旗去疾一艇箭廻初曾入相思夢因
憑附遠書
過大梁聞河亭方讌贈孫子端
築園縱翫歸應少賦雪搜才去必頻板路豈緣
無罰酒不教客右更添人
題吳興消暑樓十二韻
晴日登攀好危樓物象饒一溪通四境萬岫遶
層霄鳥翼舒華屋魚鱗棹短撓浪花機乍織雲
葉近新雕臺榭羅嘉卉城池敞麗譙蟾蜍來作
鑑螮蝀引成橋燕任随秋葉人空集早潮楚鴻
行盡直沙鷺立偏翹暮角凄遊旅清歌慘沈寥
景牽遊目困愁託酒腸銷遠吹流松韻殘陽渡
柳橋時陪庾公賞還悟脫煩囂
奉送中丞姊夫儔自大理卿出鎮江西
叙事書懷因成十二韻
惟帝憂南紀搜賢與大藩梅仙調步驟庾亮拂
&KR1060;鞬一室何勞掃三章自不冤精明如定國孤
峻似陳蕃灞岸秋猶嫩藍橋水始喧紅旓罣石
壁黑矟斷雲根滕閣丹霄倚章江碧玉奔一聲
仙妓唱千里暮江痕私好初童稚官榮見子孫
流年休挂念萬事至無言玉輦君頻過馮唐將
未論傭書醻萬債竹塢問樊村
中丞業深韜略志在功名再奉長句
篇兼有諮勸
檣似鄧林江拍天越香巴錦萬千千滕三閣上
柘枝鼓徐孺亭西鐵軸船八部元侯非不貴萬
人師長豈無權要君嚴重疎歡樂猶有河湟可
下鞭(時收河湟且止三州六關)
和裴傑秀才新櫻桃
新果眞瓊液未應宴紫蘭圓疑竊龍頷色巳奪
雞冠遠火微微辨繁星歴歷看茂先知味好曼
倩恨偷難忍用烹騂酪從將翫玉盤流年如可
駐何必九華丹
春思
豈君心的的嗟我淚㳙㳙綿羽啼來久錦鱗書
未傳獸爐凝冷豔羅幕蔽晴煙自是求佳夢何
湏訝晝眠
代人作
樓高春日早屏束麝煙堆盼眄凝䰟别依稀夢
雨來綠鬟羞妥麽紅頰思夭偎闘草憐香蕙簮
花間雪梅戍遼雖咽切遊蜀亦遲廻錦字梭懸
壁琴心月滿臺笑筵凝貝啓眠箔暁珠開臘破
征車動袍襟對淚裁
偶題二首
勞勞千里身襟𬒮滿行塵深夜懸雙淚短亭思
遠人蒼江程未息黑水夢何頻明月輕橈去唯
應釣赤鱗
有恨秋來極無端别後知夜闌終耿耿明發竟
遟遟信巳憑鴻去歸唯與燕期只應明月見千
里兩相思
冬至日遇京使發寄舍弟
遠信初逢雙鯉去他鄕正遇一陽生鐏前豈解
愁家國輦下唯能憶弟兄旅館夜憂姜被冷暮江
寒覺晏裘輕竹門風過還惆悵疑是松䆫雪打聲
洛下送張曼容赴上黨召
歌闋鐏殘恨起偏憑君不用設離筵未趍雉尾
隨元老且驀羊腸過少年七葉漢貂眞密近一
枝詵桂亦徒然羽書正急徵兵地湏遣頭風處
處痊
宣州留贈
紅鉛濕盡半羅裙洞府人間手欲分滿面風流
雖似玉四年夫壻恰如雲當春離恨杯長滿倚
柱關情日漸曛爲報眼波湏穏當五陵遊宕莫
知聞
寄題宣州開元寺
松寺曾同一鶴棲夜深臺殿月高低何人爲倚
東樓柱正是千山雪漲溪
贈張祐
詩韻一逄君平生稱所聞粉毫唯畫月瓊尺只
裁雲黥陣人人懾秋星歴歴分數篇留别我羞
殺李將軍
殘春獨來南亭因寄張祐
煖雲如粉草如茵獨步長堤不見人一嶺桃花
紅錦黦半溪山水碧羅新高枝百舌猶欺鳥帶
葉梨花獨送春仲蔚欲知何處在苦吟林下拂
詩塵
宣州開元寺南樓
小樓纔受一床横終日看山酒滿傾可惜和風
夜來雨醉中虚度打牎聲
寄遠人
終日求人卜廻廻道好音那時離别後入夢到
如今
别沈處士
舊事參差夢新程邐迤秋故人如見憶時到寺
東樓
留贈
舞鞾應任閑人看笑臉還湏待我開不用鏡前
空有淚薔薇花謝即歸來
奉和僕射相公春澤稍愆聖君軫慮嘉
雪忽降品彙昭蘇即事書成四韻(白相國)
飄來鷄樹鳳池邊漸壓瓊枝凍碧漣銀闕雙高
銀漢裏玉山横列玉墀前昭陽殿下風廻急承
露盤中月彩圓上相抽毫歌帝德一篇風雅美
豐年
寄李播評事
子列光殊價明時忍自高寕無好舟擑不汎惡
風濤大翼終難戢竒鋒且自韜春來煙渚上幾
淨雪霜毫
送牛相出鎮襄州
盛時常注意南雍暫分茅紫殿辭明主巖廊别
舊交危憧侵碧霧寒旆獵紅旓德業懸秦鏡威
聲隱楚郊拜塵先灑淚成厦昔容巢遥仰沉碑
會鴛鴦玉佩敲
送薛邽二首
可憐走馬騎驢漢豈有風光肯占伊只有三張
最惆悵下山廻馬尚遲遲
小捷風流巳俊才便將紅粉作金臺明年未去
池陽郡更乞春時却重來
見穆三十宅中庭梅榴花謝
矜紅掩素似多才不待櫻桃不逐梅春到未曾
逢宴賞雨餘爭解免低徊巧窮南國千般豔趁
得東風二月開堪恨王孫浪遊去落英狼籍始
歸來
留誨曹師等詩
萬物有醜好各一姿状分唯人即不爾學與不
學論學非探其花要自撥其根孝友與誠實而
不忘爾言根本既深實柯葉自滋繁念爾無忽
此期以慶吾門
洛陽
文爭武戰就神功時似開元天寶中巳建玄戈
收相土應廽翠帽過離宫侯門草滿宜寒兔洛
浦沙深下塞鴻疑有女蛾西望處上陽煙樹正
秋風
寄唐州李玭尚書
累代功勲照世光奚胡聞道死心降書功筆秃
三千管領節門排十六雙先揖耿弇聲寂寂今
看黃霸事摐摐時人欲識胷襟否彭蠡秋連萬
里江
南陵道中
南陵水面漫悠悠風緊雲輕欲變秋正是客心
孤迥處誰家紅䄂凭江樓
登九峯樓
晴江灔灔含淺沙高低遠郭滯秋花牛酒漁笛
山月上鷺渚鶖梁溪日斜爲郡異鄕徒泥酒杜
陵芳草豈無家白頭搔殺倚柱遍歸棹何時聞
軋鴉
别家
初歲嬌兒未識爺别爺不拜手吒义拊頭一别
三千里何日迎門却到家
歸家
穉子牽衣問歸來何太遟共誰爭歲月贏得鬢
邊絲
雨
連雲接塞添迢遞灑幕侵燈送寂寥一夜不眠
孤客耳主人䆫外有芭蕉
送人
鴛鴦帳裏暖芙蓉低泣關山幾萬重明鑑半邊
釵一股此生何處不相逢
遣懷
道泰時還泰時來命不來何當離城市高卧博
山隈
醉贈薛道封
飲酒論丈四百刻水分雲隔二三年男兒事業
知公有賣與明君直幾錢
歙州盧中丞見惠名醖
誰憐賤子啓窮途太守封來酒壹壷攻破是非
渾似夢削平身世有如無醺醺若借嵆康懶兀
兀仍添寗武愚猶念悲秋更分賜夾溪紅蓼映
風蒲
詠襪
鈿尺裁量减四分纖纖玉笋裏輕雲五陵年少
欺他醉笑把花前出畫裙
官詞二首
蝉翼輕綃傅體紅玉膚如醉向春風深宫鎻閉
猶疑惑更取丹沙試辟宫
監宫引出暫開門随例湏朝不是恩銀錀却收
金鎻合月明花落乂黃昏
月
三十六宫秋夜深昭陽歌斷信沉沉唯應獨伴
陳皇后照見長門望幸心
忍死留别獻鹽鐵裴相公二十叔
賢相輔明主蒼生夀域開青春辭白日幽壤作
黃埃豈是無多士偏蒙不棄才孤墳一尺土誰
可爲培栽
悲吳王城
二月春色江上來水精波動碎樓臺吳王宮殿
柳含翠蘇小宅房花正開解舞細腰何處往能
歌姹女逐誰廻千秋萬古無消息國作荒原人
作灰
閨情代作
梧桐葉落鴈初歸迢遞無因寄遠衣月照石泉
金點冷鳳酣簫管玉聲微佳人力杵秋風外蕩
子從征夢寐希遥望戍樓天欲曉滿城鼕鼓白
雲飛
寄沈褒秀才
晴河萬里色如刀處處浮雲卧碧桃仙桂茂時
金鏡暁洛波飛處玉容高雄如寶劒衝牛斗麗
似鴛鴦飬羽毛他日憶君何處望九天香滿碧
蕭騷
入關
東西南北數衢通曾取江西徑過東今日更尋
南去路未秋應有北歸鴻
及第後寄長安故人
東都放牓未花開三十三人走馬廻秦地少年
多辦酒巳將春色入關來
偶作
才子風流詠暁霞倚樓吟住日初斜驚殺東隣
繡床女錯將黃暈壓檀花
贈終南蘭若僧
北闕南山是故鄕兩枝仙桂一時芳休公都不
知名姓始覺禪門氣味長
遣懷
落魄江南載酒行楚腰腸斷掌中輕十年一覺
揚州夢占得青樓薄倖名
春日途中
田園不事來遊宦故國誰教爾别離獨倚關亭
還把酒一年春盡送春時
秋感
金風萬里思何盡玉樹一䆫秋影寒獨掩此門
明月下淚流香𬒮倚欄干
贈漁父
蘆花深澤静垂綸月夕煙朝幾十春自說孤舟
寒水畔不曾逄着獨醒人
歎花
自恨尋芳到巳遟往年曾見未開時如今風擺
花狼籍綠葉成隂子滿枝
題劉秀才新竹
數莖幽玉色曉夕翠煙分聲破寒䆫夢根穿綠
蘚紋漸籠當檻日欲礙入簾雲不是山隂客何
人愛此君
山行
遠上寒山石徑斜白雲生處有人家停車坐愛
楓林晚霜葉紅於二月花
書懷
滿眼青山未得過鏡中無那鬢絲何秖言旋老
轉無事欲到中年事更多
紫薇花
曉迎秋露一枝新不占園中最上春桃李無言
又何在向風偏笑豔陽人
醉後呈崔大夫
謝傅秋凉閱管絃徒教賤子侍華筵溪頭正雨
歸不得辜負南䆫一覺眠
知宣州沈大夫登北樓書懷
兵符嚴重辭金馬星生光芒射斗牛筆落青山
飄古韻帳開紅旆照高秋香連日彩浮綃幕溪
逐歌聲遶畫樓可惜登臨佳麗地羽儀湏去鳳
池遊
夜雨
九月三十日雨聲如别秋無端滿階葉共白幾
人頭點滴侵寒夢蕭騷著淡愁漁歌聽不唱蓑
濕棹廻舟
方響
數條秋水挂琅玕玉手丁當怕夜寒曲盡連敲
三四下恐驚珠淚落金盤
將出關宿層峯驛却寄李諫議
孤驛在重阻雲根掩柴扉數聲暮禽切萬壑秋
意歸心馳碧泉澗目斷青瑣闈明日武關外夢
魂勞遠飛
使廻枉唐州崔司馬書兼寄四韻因和
清晨候吏把酒來十載離憂得暫開癡叔去時
還讀易仲容多興索銜杯人心計日殷勤望馬
首隨雲早晚廻莫爲霜臺愁歲暮潜龍湏待一
聲雷
郡齋秋夜即事寄斛斯處士許秀才
有客誰人肯夜過獨憐風景柰愁何邊鴻怨處
迷霜久庭樹空來見月多故國杳無千里信綵
弦時伴一聲歌馳心秪待城烏暁幾對虚簷望
白河
同趙二十二訪張明府郊居聮句
陶潜官罷酒缾空門掩楊花一夜風(牧)古調詩
吟山色裏無絃琴在月明中(嘏)遠簷高樹宜幽
鳥出岫孤雲逐晚虹(牧)别後東籬數枝菊不知
閑醉與誰同(嘏)
早春題眞上人院(生天寶初)
清羸已近百年身古寺風煙又一春寰海自成
戎馬地唯師曾是太平人
對花微疾不飲呈坐中諸公
花前雖病亦提壷數調持觴興有無盡日臨風
羡人醉雪香空伴白髭鬚
酬王秀才桃花園見寄
桃滿西園淑景催幾多紅豔淺深開此花不逐
溪流出晉客無因入洞來
走筆送杜十三歸京
煙鴻上漢聲聲遠逸驥尋雲步步高應笑内兄
年六十郡城閑坐飬霜毛
送王十至褒中因寄尚書
闕下經年别人間兩地情壇埸新漢將煙月古
隋城鴈去梁山遠雲高楚岫明君家荷藕好緘
恨寄遥程
後池泛舟送王十
相送西郊暮景和青蒼竹外遶寒波爲君蘸甲
十分飲應見離心一倍多
重送王十
分𬒮還應立馬看向來離思始知難鴈飛不見
行塵滅景下山遥極目寒
洛陽秋夕
泠泠寒水帶霜風更在天橋夜景中清禁漏閑
煙樹寂月輪移在上陽宫
贈獵騎
巳落雙鵰血尚新鳴鞭走馬又翻身憑君莫射
南來鴈恐有家書寄遠人
懷吳中馮秀才
長洲苑外草蕭蕭却筭遊程歲月遥唯有别時
今不忘暮煙秋雨過楓橋
寄東塔僧
初月微明漏白煙碧松梢外挂青天西風靜起
傳深業應送愁吟入夜蟬
秋夕
紅燭秋光冷畫屏輕羅小扇撲流螢淫階夜色
凉如水坐看牽牛織女星
瑶瑟
玉仙瑶瑟夜珊珊月過樓西桂燭殘風景人間
不如此動搖湘水徹明寒
送故人歸山
三清洞裏無端别又拂塵衣欲卧雲看著挂冠
迷處所北山蘿月在移文
聞角
暁樓煙檻出雲霄景下林塘巳寂寥城角爲秋
悲更遠護霜雲破海天遥
押兵甲發谷口寄諸公
曉澗青青桂色孤楚人隨玉上天衢水辭谷口
山寒少今日風頭校暖無
和令狐侍御賞蕙草
尋常詩思巧如春又喜幽亭蕙草新本是馨香
比君子遶欄今更爲何人
偶題
道在人間或可傳小還輕變巳多年今來海上
昇高望不到蓬萊不是仙
三川驛伏覧座主舍人留題
舊跡依然巳十秋雪山當面照銀鈎懷恩淚盡
霜天曉一片餘霞映驛樓
陜州醉贈裴四同年
凄風洛下同羈思遟日棠隂得醉歌自笑與君
三歲别頭銜依舊鬢絲多
破鏡
佳人失手鏡初分何日團圓再會君今朝萬里
秋風起山北山南一片雲
長安雪後
秦陵漢苑參差雪北闕南山次第春車馬滿城
原上去豈知惆悵有閑人
華清宫
零葉飜紅萬樹霜玉蓮開蘂暖泉香行雲不下
朝元閣一曲淋鈴淚數行
冬日題智門寺北樓
滿懷多少是恩酬未見功名巳白頭不爲尋山
試筋力豈能寒上背雲樓
别王十後遣京使累路附書
重關曉度宿雲寒羸馬緣知步步難此信的應
中路見亂山何處拆書看
許秀才至辱李蘄州絶句問斷酒之情
因寄
有客南來話所思故人遥枉醉中詩暫因微疾
湏防酒不是歡情减舊時
送張判官歸兼謁鄂州大夫
處士聞名早遊秦獻䟽廻腹中書萬卷身外酒
千杯江雨春波闊園林客夢催今君拜旌戟凛
凛近霜臺
宿長慶寺
南行步步遠浮塵更近青山昨夜鄰高鐸數聲
秋撼玉霽河千里暁横銀紅渠影落前池淨綠
稻香來野逕頻終日官閑無一事不妨長醉是
游人
望少華
身隨白日看將老心與青雲自有期今對晴峯
無十里世緣多累暗生悲
文字波中去不還物情初與是非閑時名竟是
無端事羞對靈山道愛山
眼看雲鶴不相隨何看塵中事作爲好伴羽人
深洞去月前秋聽玉參差
登澧州驛樓寄京兆韋尹(尹曾典此郡)
一話涔陽舊使君郡人廻首望青雲政聲長與
江聲在自到津樓日夜聞
長安晴望
翠屏山對鳳城開碧落搖光霽後來迴識六龍
廵幸處飛煙閑繞望春臺
歲日朝迴(口號)
星河猶在整朝衣遠望天門再拜歸笑向春風
初五十敢言知命且知非
驌驦駿
瑶池罷游宴良樂委塵沙遭遇不遭遇鹽車與
鼓車
龍丘途中(二首)
漢苑殘花别吴江盛夏來唯看萬樹合不見一枝
開水色饒湘浦灘聲怯建溪淚流迴月上可
得更猿啼
宫人塚
盡是離宫院中女苑墻城外塚纍纍少年入内
教歌舞不識君王到老時
寄浙西李判官
燕臺上客意何如四五年來漸漸疎直道莫抛
男子業遭時還與故人書青雲滿眼應驕我白
髮渾頭少恨渠唯念賢哉崔大讓可憐無事不
歌魚
寄杜子
不識長楊事北胡且教紅䄂醉來扶狂風烈熖
雖千尺豁得平生俊氣無
武牢關吏應相笑箇底年年往復來若問使君
何處去爲言相憶首長廻
盧秀才將出王屋高步名埸江南相逢
贈别
王屋山人有古文欲攀青桂弄氛氲將擕徤筆
干明主莫向山壇問白雲馳逐寧教爭處讓是
非偏忌衆中分交遊話我憑君道除却鱸魚更
不聞
送劉三復郎中赴闕
横溪辭寂寞金馬去追遊好是鴛鴦佀正逢霄
漢秋玉珂聲瑣瑣錦帳夢悠悠微笑知今是因
風謝釣舟
羊欄浦夜陪宴會
弋檻營中夜未央雨沾雲惹侍襄王毬來香䄂
依稀暖酒凸觥心汎灔光紅絃高緊聲聲急珠
唱鋪圓裊裊長自比諸生最無取不知何處亦
升堂
送杜顗赴潤州幕
少年才俊赴知音丞相門欄不覺深直道事人
男子業異鄕加飯弟兄心還須整理韋弦佩莫
獨矜誇玳瑁簮若去上元懷古去謝安墳下與
沉吟
有感
宛溪垂柳最長枝曾被春風盡日吹不堪攀折
猶堪看陌上少年来自遟
書懷寄盧州
謝山南畔州風物最宜秋太守懸金印佳人敞
畫樓凝缸暗醉夕殘月上汀州可惜當年鬢朱
門不得遊
賀崔大夫崔正字
内舉無慙古所難燕臺遥想拂塵冠登龍有路
水不峻一鴈背飛天正寒别夜酒餘紅燭短映
山帆去碧霞殘謝公樓下潺湲響離恨詩情添
幾般
江南送左師
江南爲客正悲秋更送吾師古渡頭惆悵不同
塵土别水雲蹤跡去悠悠
寢夜
蛩唱如波咽更深似水寒露華驚弊褐燈影挂
塵冠故國初離夢前溪更下灘紛紛毫髮事多
少宦遊難
十九兄郡樓有宴病不赴
十二層慺敞畫簷連雲歌盡草纖纖空堂病怯
階前月燕子嗔垂一行簾
愁
聚散竟無形廻腸自結成古今留不得離别又
潜生降虜將軍思窮秋遠客情何人更憔悴落
第泣秦京
隋苑(一云定子牛相小青)
紅霞一抺廣陵春定子當筵睡臉新却笑丘墟
隋煬帝破家亡國爲誰人
芭蕉
芭蕉爲雨移故向䆫前種憐渠點滴聲留得歸
鄕夢夢遠莫歸鄕覺來一翻動
汴人舟行荅張祐
千萬長河共使船聽君詩句倍滄然春風野岸
名花發一道帆檣畫柳煙
牧陪昭應盧郎中在江西宣州佐今吏
部沈公幕罷府周歲公宰昭應牧在淮
南縻職叙舊成二十韻用以投寄
燕鴈下楊州凉風柳陌愁可憐千里夢還是一
年秋宛水環朱檻章江敞碧流謬陪吾益友祗
事我賢侯印組縈光馬鋒鋩看解牛井閭安樂
易冠蓋愜依投政簡稀開閤功成每運籌送春
經野塢遲日上高樓玉裂歌聲斷霞飄舞帶收
泥情斜拂印别臉小低頭日晩花枝爛釭疑粉
彩稠未曾孤酩酊剰肯隻淹留重德俄徵寵諸
生苦宦遊分途之絶國灑淚拜行輈聚散眞漂
梗光隂極轉郵銘心徒歴歴屈指盡悠悠君作
烹鮮用誰膺仄席求卷懷能憤悱卒歲且優游
去矣時難遇沽哉價莫酬滿枝爲鼓吹衷甲避
戈矛隋帝宮荒草秦王土一丘相逢好大笑除
此揔雲浮
樊川外集
