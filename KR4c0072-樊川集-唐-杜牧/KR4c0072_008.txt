樊川文集第八
中書舍人杜牧字牧之
唐故歧陽公主墓誌銘
憲宗皇帝即位八年出嫡女冊封歧陽公主下
嫁于今工部尚書判度支杜公悰始憲宗時宰
相權德輿有壻獨孤郁爲翰林學士帝愛其才
因命宰相曰我嫡女既笄可嫁德輿得壻獨狐
我豈不得耶可求其比後丞相吉甫進言曰前
所奉詔臣謹搜其人因名我烈祖司徒歧公曰
有孫兒悰年始弱冠有德行文學秀㓪嚴整臣
嘗爲司徒吏熟其家事官族世婚習尚守治臣
一皆忖度疑悰可以奉詔帝即召尚書見與語
大悅受殿中少監服章金紫以元和八年某月
日主下嫁于杜氏上御正殿禮畢由西朝堂出
節幡鼓鐸儀物畢備引就昌化里賜第上御延
喜樓駐止主輪尚書及賓侍酒食金帛奏内樂
降嬪御送行賜第堂有四廡繢椽藻櫨丹白其
壁派龍首水爲沼主外族因請願以尚父汾陽
王大通里亭沼爲主别舘當其時隆貴顯榮莫
與爲比主實憲宗皇帝嫡女穆宗皇帝母妹敬
宗皇帝今天子親姑尚父汾陽王子儀外曾孫
太皇太后始以正妃事憲宗以太后太皇太后
愛飬三朝凡四十年德厚慈恕化充六宫主以一
女之愛降于杜氏逮事舅姑杜氏大族其他宜
爲婦禮者不翅(尹試)數十人主卑委怡順奉上撫
下終日惕惕屏息拜起一同家人禮度二十餘
年人未嘗以絲髮間指爲貴驕始與尚書合謀
曰上所賜奴婢卒不肯窮屈奏請納之上嘉歎
許可因錫其直悉自市寒賤可制指者自是閉
門落然不聞人聲尚書讀書考今古治亂主職
婦事承奉夫族時歲獻饋吉凶&KR0608;助必親自經
手池塞舘陊闢毬場種樹不數十年搢紳間
雜然稱尚書爲賢尚書旋出爲澧州刺史主後
尚書行郡縣聞主且至殺牛羊大爲數百人供具
主至後不二十人六七婢乘驢闒茸約所至不
得肉食驛吏立門外舁飯食以返不數日間聞
于京師衆譁說以爲異事尚書在澧州三年主
始入後出中閒不識刺史廳屏尚書治澧州考
治行爲天下第一後爲大司徒京兆尹鳳翔節
度使朝廷屈指比數以爲凡有中外重難非尚
書不可主賢益彰雖至宫闈貴號亦加尊敬姑
涼國太夫人寢疾比喪及葬主奉飬蚤夜不解
帶親自嘗藥粥飯不經心手一不以進既而哭
泣哀號感動他人尚書後爲忠武軍節度使所
治許州創爲節度府五十年南迫扵蔡屋室痺
主居無正堂處東支屋恬然六年許軍彊雄且
撑劇寇自始多用武臣治各出已部曲家人疪
政弛法習爲循常有司用比邊障遠地擲置不
問民亦甘心尚書再冶之老民相率兩走闕下
遮丞相馬叩頭乞留請樹生祠及詔追去攀緣
携扶哭扵道路尚書治外主冶内尚書所至必
稱崱崱(士力反)爲名公偉人主實有内助焉穆宗以
皇太后敬主尤爲親信俯首益卑車服侍使愈
自貶抑覲謁温清外口不言他事訖穆宗朝人
不以親貴稱當貞元時德宗行姑息之政王武
俊王士眞張孝忠子聮爲國壻憲宗初寵子頔
来朝以其子配以長女皆挾恩佩勢聚少俠狗
馬爲事日截馳道縱擊平人豪取民物官不敢
問戚里相尚不爲以爲窮弱自主降于尚書壁
絶外之初怒中笑後皆敬畏累聖亦指示主德
以誡警之至于今以主尚書顯重扵中外戚里
亦皆自檢歛随短長爲善於是舊俗滅不復有
尚書自許奉急追詔主有疾小愈強不肯留曰
去朝興慶宫縱死於道吾無恨以開成二年十
一月某日薨於汝州長橋驛亭年若干上廢朝
三日其年十二月某日主喪至京師比及葬兩
宫弔問相繼於道開成三年某月日上御正殿
詔丞相嗣復攝中書令正衙宣冊謚曰莊淑大
長公主某年某月日祔葬于萬年縣洪原鄕少
陵原尚書先塋禮也生男二人長曰輔九年十
歲次曰楊十始二歲女二人某於尚書爲從父
弟得以實銘銘曰
章武皇帝唐中興主刑于正妃教及嫡女婉婉
帝子下嫁時賢影逐響荅随順纏綿杜氏大族
枝蔓蟬聮上有舅姑高堂儼然螭綬龜章玉佩
金軒飬色悅意侍後承前人不我貴我敬我虔
始終盡禮大小周旋餘二十年誰興間言貴不
召驕冨不期侈是此四者倏相首尾自古名士
或泥扵此孰謂帝子超脫擺棄婦職是勤夫言
是指池荒館陊屏外不履淑德柔風天下傾耳
宜乎壽考歸女婚子不錫全祉孰提神紀幽石
有誌顯筆有史流千千祀
唐故宣州觀察使御史大夫韋公墓誌
銘并序
韋公會昌五年五月頭始生瘡召子壻張復魯
曰三稚女得良壻死以是託墓宜以池州刺史
杜牧爲誌復魯曰公去歲兩瘡生頭今始一尚
微何言之深公曰吾年二十九官校書郎時嘗
夢涉滻水旣中涴有二人若舉符召我者其一
人曰墳墓至大萬日始成今未也今萬日矣天
巳告我我其可逃乎謝醫不問以其月十四日
年五十八薨於位公從父弟某書公切行以公
命來命牧牧位哭序且銘之公諱温字弘育韋
氏自殷周秦漢丘明馬遷班固軰争書其人以
光其所爲書至後周逍遥公夐出世家貴富中
隱身行道當其時及後代論者以蜀嚴鄭谷口
不能爲比逍遥公五世生潞州上黨尉贈諫議
大夫希元上黨生吏部侍郎贈太尉肇吏部生
右𥙷闕翰林學士古散騎常侍致仕贈司空綬
常侍生公於逍遥公爲九代孫年十一以明經
取第爲太常寺奉禮郎祕書省校書郎選判入
等咸陽尉監察御史公曰是官豈奉飬所宜耶
上䟽乞免改著作佐郎當貞元中常侍公事德
宗爲翰林學士帝深於文學明察人間細微事
事有密切多委之歲久憂畏病心帝曰某之心
我其盡之以致仕官屏居西郊公早夜侍側温
凊飲食迎情解意一經心乎積二十餘年丁常
侍喪自毀不欲生後相國李公逄吉以相印鎮
武昌皆虚上職書卑辭至門公起赴武昌未至
府拜監察御史遷左𥙷闕事文宗皇帝時宰相
百吏源條帝功德譔號上獻公獨再䟽曰今蜀
之東川川溢殺萬家京師雪積五尺老多凍死
豈崇虚名報上帝時耶帝乃止遂訖十五年不
荅尊號事改侍御史尚書吏部考功員外郎當
大和九年文宗思拔用德行超出者以&KR0719;天
下故公自考功不數月拜諫議大夫召爲翰林
學士遂欲相之公立銀臺外門下拜送䟽入具
道先常侍遺誡子孫不令任密職言懇志決因
命掌書舍人閤下公復堅讓不半歲轉太
常少卿一歲遷給事中皇太子侍讀公復陳先誡以侍
讀辭自宰相皆曰帝以一子請教於公是宜避
邪公不聽凡拜三章帝終不能奪靈武節度使
王晏平罷靈武以戰馬四百疋兵器數萬事去
罪成貶康州司戸不旬日改撫州司馬仙詔院
樂官尉遲璋以樂官授光州長史晏平以財膠
貴倖璋大有寵於上公皆封詔書上還上比諭
之公持益急竟以康州還晏平璋免長史莊恪
太子得罪上召東西省御史中丞郎官於内殿悉
䟽莊恪過惡欲立廢之曰是宜爲天子乎群公
低首唯唯公獨進曰陛下唯一子不教䧟之至
是太子豈獨過乎上意稍平不數日遷尚書右
丞朱衣魚章遷兵部侍郎亟請丞相願爲治人
官出爲陜州防禦使兼御史大夫服章金紫廻
鶻窺邊劉稹繼以上黨叛東徵天下兵西出禁
兵陜當其衝公撫民供事就不兩告苦入爲吏
部侍郎典一冬選老吏無所賣復以御史大夫
出爲宣歙池等州觀察使賦多口衆最於江南
公急惡寬窮益自儉苦刑律其俗凡周一歲無
所更改自至大治公幼不戲弄冠爲老成人觧
褐得官出羣衆中人不敢旁發戲嫚及爲公卿
在朝廷省閤中大臣見公若臨絶壑先忖度語
言舉止然敢出發其所執持不可者筆一落紙
言一出口雖天子宰相知不能奪俯委遂之不
以德行尚人人自敬畏不施要結於人人自親
慕後進凡持節業自許者獲公一言矜奮刻削
益自貴重官卑家貧時主將家事在私閫内高
曾兄弟鐫琢教誘嫁娶衣食無有二等疾甚將
終悉召親屬賓吏稱先常侍詩句云在室愧屋
漏因曰今知没身不負斯誡遂涕下不禁當夫
子世得七十子國小俗儉復有聖人爲之師使
生於今與公相後先必有能品之者夫人隴西
李氏贊善大夫慫之女先公四歲終四男長礭
前國子監四門助教次曰璆前明經次曰瓖次
未免乳女四人長嫁南陽張復魯復魯得進士
第有名於時為試太常寺恊律郎鄂岳觀察支
使其下皆稚齒相次銘曰
德則至矣位其充乎如其充兮可大厥功以施
生人天先告之萬日之期天實爲之
唐故處州刺史李君墓誌銘并序
君諱方玄字景業刑部尚書贈司空貞公長子
貞公事憲宗皇帝兄弟受寄四鎮在漢南時戰
淮西未利監軍使崔談峻䜛言中入爲太子賓
客後淮西平李光顔移鄭滑陳許無帥帝閑讌
獨言曰勁兵三萬誰可付者談峻侍側曰有大
臣家不三十口俸錢委庫不取小僮跣足市薪
此可乎帝曰誰爲者談峻進即以貞公言帝即
日起貞公爲陳許帥其儉德服人如此景業少
有文學年二十四一貢進士舉以上第升名解
褐裴晉公奏以秘書省校書郎校集賢殿秘書
聦明才敏老成人爭與之交後以恊律郎爲江
西觀察支使裴誼觀察判官有殺人獄法曹官
斷成當死者十二人景業訊覆數日内活十二
人冤尚書以上下奏考裴公移宣城授大理評
事團練判官後尚書馮公宿自兵部侍郎節鎮
東川以監察裏行爲觀察判官不一歲御史府
取爲眞御史分察鹽池左藏吏盗隠官錢千萬
嶽竟遷左𥙷闕遇事必言不知其他丞相固言
以門下侍郎出鎮西蜀奏景業以檢校禮部員
外郎參節度軍謀事仍賜緋魚袋徵拜起居郎
出爲池州刺史始至創造籍簿民被傜役者科
品高下鱗次比比一在我手至當役役之其未
及者吏不得弄景業嘗嘆曰沈約身年八十手
寫簿書蓋爲此也使天下知造籍役民民庶少
活復定戸稅得與豪猾沉浮者凡七千戸衮入
貧弱不加其賦堤州南五里以涉爲衢凡裁減
蠧民者十餘事城東南隅樹九峯樓見數千里
鑿齊山北面得洞穴怪石不可名狀刊石於巖
下自紀其事凡四年政之利病無不爲而去之
罷去上道老民攀哭景業季父刑部侍郎建與
貞公以德行文學俱高一時時之秀俊半歸李
氏門下景業復聦明少銳儉苦温謹卑與長者
遊備知天下之所治嘗慷慨有意於經綸少在
諸侯府入爲朝官出爲刺史早夜勤苦爲學不
巳屈指計量必伸巳志雖時之名士亦以此許
之罷池廉使韋公温舘干宣城會昌五年四月
某日卒于宣城客舍年四十三七代祖遠後周
柱國大將軍都督熊陜十六州陽平郡公曾王
父珍玉綿州昌明令昌明生雅州别駕贈右僕
射僕射生貞公遜先夫人滎陽鄭氏贈本縣太
君後夫人范陽盧氏男若干女若干人銘曰
顯莫識其端幽莫見其緒巳乎景業何付與之
多而奪之何遽夭顔病冉孔不知其故於景業
兮杳欲何語嗚呼哀哉
唐故歙州刺史邢君墓誌銘(并序)
亡友邢渙思諱群牧大和初舉進士第扵東都
一面渙思私自約曰邢君可友後六年牧於宣
州事吏部沈公渙思於京口事王并州俱為幕
府吏二府相去三百里日夕聞渙思佽助并州
鉅細合宜後一年某奉沈公命北渡揚州聘丞
相牛公往來留京口并州峭重入幕多賢士京
口繁要游客所聚易生譏議并州行事有不合
理言者不入渙思必能奪之同舍以為智不以
為顓并州以為賢不以為僣侵游客賢不肖不
能私諭議以一辭公事宴懽渙思口未言足未
至缺若不圓某曰往年私約邢君可友今真可
友也盧丞相商鎮京口渙思復以大理評事應府
命今吏部侍郎孔温業自中書舍人以重名為
御史中丞某以𥙷闕為賀客孔吏部曰中丞得
以御史為重輕𥙷闕宜以所知相告某以渙思
言中丞曰我不素知願聞其為人某具以京口
所見對後旬日詔下爲監察御史會昌五年
渙思由戶部員外郎出爲處州時某守黃州歲
滿轉池州與京師人事離闊四五年矣聞渙思
出大喜曰渙思果不容於會昌中不辱吾御史
舉矣渙思罷處州授歙州某自池轉睦歙州相
去直西東三百里問來人曰邢君何以為治曰
急於束縛黠夷冗事弊政不以久遠必務盡根
本某曰邢君去縉雲日稚老泣送於路用此術
也復問閑日何為曰時飲酒高歌極歡某曰邢
君不喜酒今時飲酒且歌是不以用繁慮而不
快於守郡也復問曰日食幾何曰嗜彘肉日再
食某凡三致專書曰本草言是肉能閉血脉弱
筋骨壮風氣嗜之者必病風數月渙思正握管
兩手反去背仆于地竟日乃識人果以風疾廢
舟東下次干睦两扶相見言澁不能拜語及家
事曰爲官俸錢事骨肉親友随手皆盡盖壮未
期病病未期死今病必死未死得至洛幸矣妻
兒不能知矣君進士及第歴官九歴職八始太
子校書郎恊律郎大理評事監察御史京兆府
司錄殿中侍御史戶部員外郎處州刺州歙州
刺史職爲浙西團練廵官觀察推官度支廵官
再爲浙西觀察推官轉支使爲戸部員外郎判
度支案伐劉稹爲制使使鎮魏料軍食賜緋服
銀章初副李丞相回再副高尚書銖撫安上黨
三面征師大和三年六月八日卒於東都思恭
里年五十邢氏周公次子靖淵封爲邢侯國滅
因以爲氏西漢宇爲太尉子綏爲司空曾孫世
宗光武時爲驃騎將軍世宗玄孫顒因居河間
顒當曹魏時參太祖丞相事終於太常邢有河
間南陽君實河間人太常後也後至晉魏巳降
皆有官禄唐麟臺郎中舉於君爲曾祖麟臺生
奉天令待封奉天生緱氏丞至和君即緱氏子
兩娶前夫人隴西李氏忠州刺史佐次女今夫
人南陽張氏壽州刺史植女四男曰懌惜温郎
壽郎用某年某月某日葬于偃師縣某鄕里葬
有月日其孤立使者哭告于柩來京師請銘銘
曰
十五知書二十有文三十登進士五十終刺史
才能温良并包與之而止於斯七政在天一廻
一旋差以氂數能窮知賢賢者多天不肖壽考
誰爲聖魁孔不能䆒無可柰何付之以命曰其
如命何
樊川文集第八
