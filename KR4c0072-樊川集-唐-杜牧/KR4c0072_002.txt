樊川文集第二
中書舍人杜牧字牧之
華清宫三十韻
繡嶺明珠殿層巒下繚墻仰窺雕檻影猶想赭
袍光昔帝登封後中原自古強一千年際會三
萬里農桑几席延堯舜軒墀立禹湯雷霆馳號
令星斗煥文章釣築乘時用芝蘭在處芳北扉
閑木索南面冨循良至道思玄圃平居厭未央
鈎陳裹巖谷文陛壓青蒼歌吹千秋節樓臺八
月涼神仙高縹緲環珮碎丁當泉暖涵牎鏡雲
嬌惹粉囊嫰嵐滋翠葆清渭照紅粧帖泰生靈
壽懽娱歲序長月聞仙曲調霓作舞衣裳雨露
偏金穴軋坤入醉鄕玩兵師漢武廻手倒干將
鯨鬛掀東海胡牙揭上陽喧呼馬嵬血零落羽
林槍傾國留無路還魂怨有香蜀峯横慘澹秦
樹遠微茫鼎重山難轉天扶業更昌望賢餘故
老花萼舊池塘往事人誰問幽襟淚獨傷碧簷
斜送日殷葉半凋霜迸水傾瑶砌疎風罅玉房
塵埃羯鼔索片叚茘枝筐鳥啄摧寒木蝸涎蠧
畫梁孤煙知客恨遥起泰陵傍
長安雜題長句六首
&KR1152;稜金碧照山高萬國珪璋捧赭袍䑛筆和鉛
欺賈馬讃功論道鄙蕭曹東南樓日珠簾卷西
北天宛玉厄豪(詩曰鞗革金厄盖小環)四海一家無一事將軍
擕鏡泣霜毛
晴雲似絮惹低空紫陌微微弄䄂風韓嫣金丸
莎覆綠許公韉汗杏粘紅煙生窈窕深東第輪
撼流蘇下北宫自笑苦無樓護智可憐鉛槧竟
何功
雨晴九陌鋪江練嵐嫩千峯疊海濤南苑草芳
眠錦雉夾城雲暖下霓旄少年羈絡青紋玉遊
女花簮紫蔕桃江碧柳深人盡醉一瓢顔巷日
空高
束帶謬趨文石陛有章曾拜皂囊封期嚴無奈
睡留癖勢窘猶爲酒泥慵偷釣侯家池上雨醉
吟隋寺日沉鐘九原可作吾誰與師友瑯琊邴
曼容
洪河清渭天池濬太白終南地軸横祥雲輝映
漢宫紫春光繡畫秦川明草妬佳人鈿朵色風
廻公子玉銜聲六飛南幸芙蓉苑十里飄香入
夾城
豊貂長組金張輩駟馬文衣許史家白鹿原頭
廻獵騎紫雲樓下醉江花九重樹影連清漢萬
夀山光學翠華誰識大君謙讓德(聖上不受徽號)一毫名
利闘鼃蟇
河湟
元載相公曾借著憲宗皇帝亦留神旋見衣冠
就東市忽遺弓劒不西廵牧羊駈馬雖戎服白
髮丹心盡漢臣唯有凉州歌舞曲流傳天下樂閑人
許七侍御棄官東歸瀟灑江南頗聞自
適高秋企望題詩寄贈十韻
天子繡衣吏東吳美退居有園同庾信避事學
相如蘭畹晴香嫩筠溪翠影疎江山九秋後風
月六朝餘錦肆開詩軸青囊結道書霜巖紅薜
荔露沼白芙蕖睡雨高梧密棋燈小閣虚凍醪
元亮秫寒鱠季鷹魚塵意迷今古雲情識卷舒
他年雪中棹陽羡訪吾廬(於義興縣近有水榭)
李給事二首
一章緘拜皂囊中慄慄朝廷有古風元禮去歸
緱氏學(李膺退罷歸緱氏教授生徒給事論鄭注告滿歸穎陽)江充來見犬臺宫
(鄭注對於浴室)紛紜白晝驚千古鈇鑕朱殷幾一空曲突
徙薪人不會海邊今作釣魚翁
晩髮悶還梳憶君秋醉餘可憐劉校尉曾訟石
中書(給事因忤仇軍容棄官東歸)消長雖殊事仁賢每見如因看
魯襃論何處是吾廬
題永崇西平王宅太尉愬院六韻
天下無雙將關西第一雄授符黃石老學劒白
猿翁矯矯雲長勇恂恂郄縠風家呼小太尉國
號大梁公(太尉季弟司徒德亦封梁國公)半夜龍驤去中原虎穴空
隴山兵十萬嗣子握琱弓(今鳳翔李尚書太尉長子)
東兵長句十韻
上黨爭爲天下脊邯鄲四十萬秦坑狂童何者
欲專地聖主無私豈翫兵玄象森羅摇北落詩
人章句詠東征雄如馬武皆彈劒少似終軍亦
請纓屈指廟堂無失策垂衣堯舜待昇平羽林
東下雷霆怒楚甲南來組練明即墨龍文光照
曜常山蛇陣勢縱横落鵰都尉萬人敵黑矟將
軍一鳥輕漸見長圍雲欲合可憐窮壘帶猶縈
凱歌應是新年唱便逐春風浩浩聲
過勤政樓
千秋佳節名空在承露絲囊世巳無唯有紫苔
偏稱意年年因雨上金鋪
題魏文貞
蟪蛄寧與雪霜期賢哲難教俗士知可憐貞觀
太平後天且不留封德彛
早春閣下寓直蕭九舍人亦直内署因
寄書懷四韻
御水初銷凍宫花尚怯寒千峯横紫翠雙闕凭
欄干玉漏輕風順金莖淡日殘王喬在何處清
漢正驂鸞
秋晚與沈十七舍人期遊樊川不至
邀侶以官解泛然成獨遊川光初媚日山色正
矜秋野竹疎還密巖泉咽復流杜村連潏水晩
步見垂鉤
念昔遊
十載飄然繩檢外鐏前自獻自爲酬秋山春雨
閑吟處倚遍江南寺寺樓
雲門寺(越州)外逢猛雨林黑山高雨脚長曾奉郊
宫爲近侍分明&KR1143;&KR1143;(先勇切)羽林槍
李白題詩水西寺(宣州涇縣)古木廻巖樓閣風半醒半
醉遊三日紅白花開山雨中
今皇帝陛下一詔徵兵不日功集河湟
諸郡次第歸降臣獲覩聖功輙獻歌詠
捷書皆應睿謀期十萬曾無一鏃遺漢武慚誇
朔方地宣王休道太原師威加塞外寒來早恩
入河源凍合遲聽取滿城歌舞曲凉州聲韻喜
參差
奉和白相公聖德和平致兹休運歲終
功就合詠盛明呈上三相公長句四韻
行看臘破好年光萬夀南山對未央黠戞可汗
脩職貢文思天子復河湟應須日御西廵守不
假星弧北射狼吉甫裁詩歌盛業一篇江漢美
宣王
過華清宫絶句三首
長安廻望繡成堆山頂千門次第開一騎紅塵
妃子笑無人知是荔枝來
新豐綠樹起黃埃數騎漁陽探使廻(帝使中使輔璆琳探禄山反否)
(璆琳受禄山金言禄山不反)霓裳一曲千峯上舞破中原始下來
萬國笙歌醉太平倚天樓殿月分明雲中亂拍
禄山舞風過重巒下笑聲
登樂遊原
長空澹澹孤鳥没萬古銷沉向此中看取漢家
何似業五陵無樹起秋風
聞慶州趙縱使君與党項戰中箭身死
長句
將軍獨乘鐵騘馬榆溪戰中金僕姑死綏却是
古來有驕將自驚今日無青史文章爭點筆朱
門歌舞笑捐驅誰知我亦輕生者不得君王丈
二殳(時珠切)
送容州中丞赴鎮
交阯同星座龍泉似斗文燒香翠羽帳看舞欝
金裙鷁首衝瀧浪犀渠拂嶺雲莫教銅柱北空
說馬將軍
夏州崔常侍自少常亞列出領麾幢十
韻
帝命詩書將壇登禮樂卿三邊要高枕萬里得
長城對客猶褒博填門已旆旌腰間五綬貴天
下一家榮野水差新燕芳郊哢夏鸎別風嘶玉
勒殘日望金莖榆塞孤煙媚銀川綠草明戈矛
虓虎士弓箭落鵰兵魏綘言堪採陳湯事偶成
若湏垂竹帛靜勝是功名
街西長句
碧池新漲浴嬌鵶分鏁長安冨貴家遊騎偶同
人鬪酒名園相倚杏交花銀鞦騕裊嘶宛馬繍
鞅璁瓏走細車一曲將軍何處笛連雲芳樹日
初斜
春申君
烈士思酬國士恩春申誰與快冤䰟三千賓客
總珠履欲使何人殺李園
相如死後無詞客延壽亡來絶盡工玉顔不是
黃金少淚滴秋山入壽宫(此一首奉陵宫人)
讀韓杜集
杜詩韓集愁來讀似倩麻姑癢處&KR0946;天外鳳凰
誰得髓無人解合續弦膠
春日言懷寄&KR0593;州李常侍十韻
岸蘚生紅藥巖泉漲碧塘地分蓮嶽秀草接鼎
原芳南派潨(音叢)漴(峥江反)急風畦芷若香織蓬眠舴
艋驚夢起鴛鴦論吐開冰室詩陳曝錦張貂簮
荆玉潤丹穴鳳毛光(子弟新登甲科)今日還珠守何年執
戟郎且嫌遊晝短莫問積薪埸無計披清裁唯
持祝夀觴願公如衛武百歲尚康強
李侍郎於陽羡里冨有泉石牧亦於陽
羡粗有薄産叙舊述懷因獻長句四韻
冥鴻不下非無意塞馬歸來是偶然紫綬公卿
今放矌白頭郎吏尚留連終南山下抛泉洞陽
羡溪中買釣舡欲與明公操履杖頭聞休去是
何年
贈李處士長句四韻
玉函怪牒鎻靈篆紫洞香風吹碧桃老翁四目
牙爪利擲火萬里精神高靄靄祥雲隨步武纍
纍秋冡嘆蓬蒿三山朝去應非久姹女當牎繡
羽袍
送國棋王逢
玉子紋楸一路饒最宜簷雨竹蕭蕭嬴形暗去
春泉長拔勢横來野火燒守道還如周伏柱鏖
兵不羡霍嫖姚得年七十更萬日與子期於局
上銷
重送絶句
絶藝如君天下少閑人似我世間無別後竹牎
風雪夜一燈明暗覆吴圖
少年行
連環羈玉聲光碎綠錦蔽泥虬卷高春風細雨
走馬去珠落璀璀白罽袍
奉和門下相公送西川相公兼領相印
出鎮全蜀詩十八韻
盛業冠伊唐台階翊戴光無私天雨露有截舜
衣裳蜀輟新衡鏡池留舊鳳凰同心真石友寫
恨篾河梁虎騎搖風旆貂冠韻水蒼彤弓隨武
庫金印逐文房棧壓嘉陵咽峯横劒閣長前駈
二星去開險五丁忙廽首崢嶸盡連天草樹芳
丹心懸魏闕往事愴甘棠治化輕諸葛威聲懾
夜郎君平教說卦犬子召升堂塞接西山雪橋
維萬里檣奪霞紅錦爛撲地酒爐香忝逐三千
客曾依數仞墻滯頑堪白屋攀附亦周行肉管
伶倫曲簫韶清廟章唱高知和寡小子斐然狂
朱坡
下杜鄕園古泉聲繞舍啼静思長慘切薄宦與
乖睽北闕千門外南山午谷西倚川紅葉嶺連
寺綠楊堤迥野翹霜鶴澄潭舞錦雞濤驚堆萬
岫舸急轉千溪眉點萱牙嫩風條柳幄迷岸藤
梢虺尾沙渚印麑蹄火燎湘桃塢波光碧繡畦
日㾗絙(胡官切)翠巘陂影墮晴霓蝸壁斕斑蘚銀延
荳&KR1958;泥洞雲生片叚苔徑繚高低偃蹇松公老
森嚴竹陣齊小蓮娃欲語幽笋稚相攜漢舘留
餘趾周臺接故蹊蟠蛟崗隱隱班雉草萋萋樹
老蘿紆組巖深石啓閨侵牎紫桂茂拂面翠禽
棲有計冠終挂無才筆謾提自塵何太甚休笑
觸藩羝
早春寄岳州李使君李善棋愛酒倩地
閑雅
城高倚峭巘地勝足樓臺朔漠暖鴻去瀟湘春
水来縈盈幾多思掩抑若爲裁返照三聲角寒
香一樹梅烏林芳草遠赤壁健帆開往事空遺
恨東流豈不廽分符潁川政弔屈洛陽才拂匣
調珠柱磨鉛勘玉杯棋翻小窟勢壚撥凍醪醅
(詩云爲此春酒以介眉壽注云凍醪)此興予非薄何時得奉陪
送王侍御赴夏口座主幕
君爲珠履三千客我是青衿七十徒禮數全優
知隗始討論常見念回愚黃鶴樓前春水闊一
杯還憶故人無
自貽
社陵蕭次君遷少去官頻寂寞憐吾道依俙似
古人飾心無彩繢到骨是風塵自嫌如疋素刀
尺不由身
自遣
四十巳云老况逢憂窘餘旦抽持板手却展小
年書嗜酒狂嫌阮知非晩笑蘧聞流寧嘆吒待
俗不親疎遇事知裁剪操心識卷舒還稱二千
石於我意何如
題桐葉
去年桐落故溪上把葉因題歸燕詩江樓今日
送歸燕正是去年題業時葉落燕歸真可惜東
流玄髮且無期笑筵歌席反惆悵朗月清風見
別離莊叟彭殤同在夢陶潜身世兩相遺一丸
五色成虚語石爛松薪更莫疑哆(尺也反)侈不勞文
似錦進趨何必利如錐錢神任𡭗知無敵酒重
於吾亦庶幾江畔秋光蟾閣鏡檻前山翠茂陵
眉罇香輕泛數枝菊簷影斜侵半局棋休指宦
遊論巧拙秖將愚直禱神祇三吴煙水平生念
寧向閑人道所之
沈下賢
斯人清唱何人和草徑苔蕪不可尋一夕小敷
山下夢水如環珮月如襟
李和鼎
鵩鳥飛來庚子直謫去日蝕辛卯年由來枉死
賢才事消長相持勢自然
贈沈學士張歌人
拖䄂事當年郎教唱客前斷時輕裂玉收處遠
繰煙孤直縆雲定光明滴水圓泥(去聲)情遲急管
流恨咽長絃吳苑春風起河橋酒旆懸憑君更
一醉家在杜陵邊
憶遊朱坡四韻
秋草樊川路斜陽覆盎門獵逢韓嫣騎樹識館
陶園帶雨經荷沼盤煙下竹村如今歸不得自
戴望天盆
朱坡絶句三首
故國池塘倚御渠江城三詔換魚書賈生辭賦
恨流落秖向長沙住歲餘(文帝歲餘思賈生)
煙深苔巷唱樵兒花落寒輕倦客歸藤岸竹洲
相掩映滿池春雨鸊鵜飛
乳肥春洞生鵝管沼避廻巖勢犬牙自笑卷懷
頭角縮歸盤煙磴恰如蝸
出宫人二首
閑吹玉殿昭華管醉折棃園縹蔕花十年一夢
歸人世絳縷猶封繫臂紗
平陽拊背穿馳道銅雀分香下璧門幾向綴珠
深殿裏妬抛羞態卧黃昏
長安秋望
樓倚霜樹外鏡天無一毫南山與秋色氣勢兩
相高
獨酌
牎外正風雪擁爐開酒缸何如釣船雨蓬底睡
秋江
醉眠
秋醪雨中熟寒齋落葉中幽人本多睡更酌一
鐏空
不飲贈酒
細筭人生事彭殤共一籌與愁爭底事要爾作
戈矛
昔事文皇帝三十二韻
昔事文皇帝叨官在諫垣奏章爲得地齚齒負
明恩金虎知難動毛釐亦耻言撩頭雖欲吐到
口却成吞照膽常懸鏡窺天自戴盆周鐘旣窕
槬(胡化切)黥陣亦瘢痕鳳闕觚稜影仙盤曉日&KR1680;雨
晴文石滑風暖戟衣翻每慮號無告長憂駭不
存隨行(戶部反)唯跼蹐出語但寒暄宫省咽喉任戈
矛羽衛屯光塵皆影附車馬定西奔億萬持衡
價錙銖挾契論堆時過北斗積處滿西園接棹
隋河溢連蹄蜀棧刓漉空滄海水搜盡卓王孫
闘巧猴雕刺誇趫索掛跟狐威假白額梟嘯得
黃昏馥馥芝蘭圃森森枳棘藩吠聲嗾國猘公
議怯膺門竄逐諸丞相蒼茫遠帝閽一名爲吉
士誰免弔湘魂間世英明主中興道德尊崑崗
憐積火河漢注清源川口隄防決隂車鬼怪掀
重雲開㓪照九地雪幽冤我實剛腸者形甘短
褐髠曾經觸蠆尾猶得凭熊軒杜若芳洲翠嚴
光釣瀨喧溪山侵越角封壤盡吴根客恨縈春
細鄕愁壓思繁祝堯千萬壽再拜揖餘罇
道一大尹存之學士庭美學士簡于聖
明自致霄漢皆與舍第昔年還往牧支
離窮悴竊於一麾書美歌詩兼自言志
因成長句四韻呈上三君子
九金神鼎重丘山五玉諸侯雜珮環星座通霄
狼獵暗戍樓吹笛虎牙閑斗間紫氣龍埋獄天
上洪爐帝鑄顔若念西河舊交友魚符應許出
函關
杏園
夜來微雨洗芳塵公子驊騮步貽勻莫怪杏園
顦顇去滿城多少插花人
春晩題韋家亭子
擁鼻侵襟花草香高臺春去恨茫茫蔫紅半落
平池晩曲渚飄成錦一張
過田家宅
安邑南門外誰家板築高奉誠園裏地墻缺見
蓬蒿
見宋拾遺題名處感而成詩
竄逐窮荒與死期餓唯蒿藿病無醫憐君更抱
重泉恨不見崇山謫去時
雪晴訪趙嘏街西所居三韻
命代風騷將誰登李杜壇少陵鯨海動翰苑鶴
天寒今日訪君還有意三條冰雪獨來看
將赴吳興登樂遊原一絶
淸時有味是無能閒愛孤雲靜愛僧欲把一麾
江海去樂遊原上望昭陵
樊川文集卷二
