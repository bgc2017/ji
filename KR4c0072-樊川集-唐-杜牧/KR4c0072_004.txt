樊川文集第四
杜牧字牧之
往年隨故府吴興公夜泊蕪湖口今赴
官西去再宿蕪湖感舊傷懷因成十六
韻
南指陵陽路東流似昔年重恩山未荅雙鬢雪
飄然數仞慚投跡群公愧拍肩駑駘蒙錦繡塵
土浴潺湲郭隗黃金峻虞卿白璧鮮貔貅環玉
帳鸎鵡破蠻牋極浦沉碑會秋花落帽筵旌旗
明迥野冠珮照神仙籌畫言何𥙷優容道實全
謳謠人撲地雞犬樹連天紫鳳超如電青襟散
似煙蒼生未經濟墳草巳芊綿往事唯沙月孤
燈但客舡峴山雲影畔棠葉水聲前故國還歸
去浮生亦可憐高歌一曲淚明日夕陽邊
懷鍾陵舊遊四首
一謁征南最少年虞卿雙璧截肪鮮歌謠千里
春長暖絲管高臺月正圓玉帳軍籌羅俊彦絳
帷環珮立神仙陸公餘德機雲在如我酬恩合
執鞭
又
滕閣中春綺席開柘枝蠻鼓殷晴雷垂樓萬幕
青雲合破浪千帆陣馬來未掘雙龍牛斗氣高
懸一榻棟梁材連巴控越知何有珠翠沉檀處
處堆
又
十頃平湖堤柳合岸秋蘭芷綠纖纖一聲明月
採蓮女四面朱樓卷畫簾白鷺煙分光的的微
漣風定翠(徒兼切)斜輝更落西山影千步虹橋
氣象兼
又
控壓平江十萬家秋來江靜鏡新磨城頭晩鼓
雷霆後橋上遊人笑語多日落汀㾗千里色月
當樓午一聲歌昔年行樂穠桃畔醉與龍沙㨂
蜀羅
臺城曲二首
整整復斜斜隨旗簇晩沙門外韓檎虎樓頭張
麗華誰憐容足地却羡井中鼃
又
王頒兵勢急鼓下坐蠻奴㶑灔倪塘水义牙出
骨鬚乾蘆一炬火廻首是平蕪
江上雨寄崔碣
春半平江雨圓文破蜀羅聲眠蓬底客寒濕釣
來蓑暗澹遮山遠空濛着柳多此時懷一恨相
望意如何
罷鍾陵幕吏十三年來泊湓浦感舊爲
詩
青梅雨中熟檣倚酒旗邊故國殘春夢孤舟一
褐眠搖搖遠堤柳暗暗十程煙南奏鍾陵道無
因似昔年
商山麻澗
雲光嵐彩四面合柔柔垂柳十餘家雉飛鹿過
芳草遠牛巷雞塒春日斜秀眉老父對罇酒舊
袖女兒簮野花征車自念塵土計惆悵溪邊書
細沙
商山冨水驛(驛本名與陽諫議同姓名因此改爲冨水驛)
益戇猶來未覺賢終湏南去弔湘川當時物議
朱雲小後代聲華白日懸邪佞每思當面唾清
貧長欠一杯錢驛名不合輕移改留警朝天者
惕然
丹水
何事苦縈廻離腸不自裁恨聲随夢去春態逐
雲來沉定藍光徹喧盤粉浪開翠巖三百尺誰
作子陵臺
題武關
碧溪留我武關東一笑懷王跡自窮鄭䄂嬌饒
酣似醉屈原憔悴去如蓬山墻谷塹依然在弱
吐強吞盡巳空今日聖神家四海戍旗長卷夕
陽中
除官赴闕商山道中絶句
水疊鳴珂樹如帳長楊春殿九門珂我來惆悵
不自決欲去欲住終如何
漢江
溶溶漾漾白鷗飛綠淨春深好染衣南去北來
人自老夕陽長送釣船歸
襄陽雪夜感懷
往事起獨念飄然自不勝前灘急夜響密雪映
寒燈的的三年夢迢迢一綫縆明朝楚山上莫
上最高層
詠歌聖德遠懷天寶因題關亭長句四
韻
聖敬文思業太平海寰天下唱歌行秋來氣勢
洪河壯霜後精神泰華獰廣德者強朝萬國用
賢無敵是長城君王若悟治皮諭安史何人敢
弄兵
途中作
綠樹南陽道千峯勢遠隨碧溪風澹態芳樹雨
餘姿野渡雲初暖征人袖半垂殘花不一醉行
樂是何時
重到襄陽哭亡友韋壽朋
故人墳樹立秋風伯道無兒跡更空重到笙歌
分散地隔江吹笛月明中
赤壁
折戟沉沙鐵未銷自將磨洗認前朝東風不與
周郎便銅雀春深鏁二喬
雲夢澤
日旗龍旆想飄揚一索功高縛楚王直是超然
五湖客未如終始郭汾陽
除官行至昭應聞友人出官因寄
賤子來千里明公去一麾可能休涕淚豈獨感
恩知草木秋風後山川落照時如何望故國驅
馬却遲遲
寄浙東韓乂評事
一笑五雲溪上舟跳丸日月十經秋鬢衰酒减
欲誰泥跡辱魂慚好自尤夢寐幾回迷蛺蝶文
章應廣畔牢愁無窮塵土無聊事不得清言解
不休
泊秦淮
煙籠寒水月籠沙夜泊秦淮近酒家商女不知
亡國恨隔江猶唱後庭花
秋浦途中
蕭蕭山路窮秋雨淅淅溪風一岸蒲爲問寒沙
新到鴈來時還下杜陵無
題桃花夫人廟(即息夫人)
細腰宫裏露桃新脉脉無言度幾春至竟息亡
緣底事可憐金谷堕樓人
初春有感寄歙州邢員外
雪溺前溪水啼聲巳繞灘梅衰未減態春嫩不
禁寒跡去夢一覺年來事百般聞君亦多感何
處倚欄干
書懷寄中朝往還
平生自許少塵埃爲吏塵中勢自廻朱紱久慚
官借與白頭還嘆老將來湏知世路難輕進豈
是君門不大開霄漢幾多同學伴可憐頭角盡
卿材
寄崔鈞
緘書報子玉爲我謝平津自愧掃門士誰爲乞
火人詞㠯陪羽獵戰將騁駢隣兩地差池恨江
汀醉送君
初春雨中舟次和州横江裴使君見迎
李趙二秀才同來因書四韻兼寄江南
許渾先軰
芳草渡頭微雨時萬株楊柳拂波垂蒲根水
暖鴈初浴梅徑香寒蜂未知辭客倚風吟暗
淡使君廻馬濕旌旗江南仲蔚多情調悵望
春隂幾首詩
和州絶句
江湖醉度十年春牛渚山邊六問津歴陽前事
知何實高位紛紛見䧟人
題烏江亭
勝敗兵家事不期包羞忍耻是男兒江東子弟
多才俊卷土重來未可知
題橫江舘
孫家兄弟晉龍驤馳騁功名業帝王至竟江山
誰是主荅磯空屬釣魚郎
寄澧州張舍人笛
髮勻肉好生春嶺截玉鑚星寄使君檀的染時
㾗半月落梅飄處響穿雲樓中威鳳傾冠聽沙
上驚鴻掠水分遥想紫泥封詔罷夜深應隔禁
牆聞
寄楊州韓綽判官
青山隱隱水遥遥秋盡江南草木凋二十四橋
明月夜玉人何處教吹簫
送李羣玉赴舉
故人别來面如雪一榻拂雲秋影中玉白花紅
三百首五陵誰唱與春風
送薛種遊湖南
賈傅松醪酒秋來美更香憐君片雲思一棹去
瀟湘
題夀安縣甘棠舘御溝
一渠東注芳華苑苑鏁池塘百歲空水殿半傾
蟾口澁爲誰流下蓼花中
汴河懷古
錦䌫龍舟隋煬帝平臺複道漢梁王遊人閑起
前朝念折柳孤吟斷殺腸
汴河阻凍
千里長河初凍時玉珂瑶珮響參差浮生恰似
冰底水日夜東流人不知
酬張祜處士見寄長句四韻
七子論詩誰似公曹劉須在指揮中薦衡昔日
知文舉(令狐相公曾表薦處士)乞火無人作蒯通北極樓臺
長掛夢西江波浪遠吞空可憐故國三千里虚
唱歌辭滿六宫(處士詩曰故國三千里深官二十年一聲河滿子隻淚落君前)
寄宣州鄭諫議
大夫官重醉江東蕭灑名儒振古風文石陛前
辭聖主碧雲天外作冥鴻五言寧謝顔光禄百
歲須齊衛武公再拜宜同丈人行過庭交分有
無同
題元處士高亭(宣州)
水接西江天外聲小齋松影拂雲平何人教我
吹長笛與倚春風弄月明
鄭瓘恊律
廣文遺韻留攄散雞犬圖書共一船自說江湖
不歸事阻風中酒過年年
題籌筆驛
江東矜割據鄴下奪孤婺霸略非匡漢宏圖欲
佐誰奏書辭後主仗劒出全師重襲襃斜路懸
開反正旗欲將苞有截必使舉無遺沉慮經謀
際揮毫決勝時圜&KR1152;當分畫前著比操持山秀
扶英氣川流入妙思筭成功在彀運去事終虧
命屈天方猒人亡國自随艱難推舊姓開創極
初基揔歎曾過地寕探作教資若歸新曆數誰
復顧衰危報德兼明道長留識者知
和野人殷潜之題籌筆驛十四韻
三吳裂婺女九錫獄孤兒覇主業未半本朝心
是誰永安宫受詔籌筆驛沉思畫地乾坤在濡
毫勝負知艱難同草創得失計毫釐寂默經千
慮分明渾一期川流縈智思山聳助扶持慷慨
匡時略從容問罪師襃中秋鼓角渭曲晩旌旗
仗義懸無敵鳴攻固有辭若非天奪去豈復慮
能支子夜星纔落鴻毛鼎便移郵亭世自換白
日事長垂何處躬耕者猶題殄瘁詩
重題絶句一首
郵亭寄人世人世寄郵亭何如自籌度鴻路有
冥冥
送陸洿郎中棄官東歸
少微星動照春雲魏闕衡門路自分倏去忽來
應有意世間塵土謾疑君
寄珉笛與宇文舍人
調高銀字聲還側物比柯亭韻校竒寄與玉人
天上去桓將軍見不教吹
寄内兄和州崔員外十二韻
歴陽崔太守何日不含情恩義同鍾李(李&KR0574;鍾瑶中外兄弟)
(少相友善)塤箎實弟兄光塵能混合擘畫最分明臺閣
仁賢譽閨門孝友聲西方像教毀南海繡衣行
(為嶺南坼寺副使)金槖寧廻顧珠簞肯一棖祇宜裁密詔
何自取專城進退無非道徊翔必有名好風初
婉軟離思苦縈盈金馬舊遊貴桐廬春水生雨
侵寒牖夢梅引凍醪傾共祝中興主高歌唱太
平
遣興
鏡弄白髭鬚如何作老夫浮生長勿勿兒小且
嗚嗚忍過事堪喜泰來憂勝無治平心徑熟不
遣有窮途
早秋
疎雨洗空曠秋摽驚意新大熱去酷吏清風來
故人罇酒酌未酌曉花嚬不嚬銖秤與縷雪誰
覺老陳陳
秋思
熱去解鉗&KR0898;飄蕭秋半時微雨池塘見好風襟
䄂知髮短梳未足枕凉閑且欹平生分過此何
事不參差
途中一絶
鏡中絲髮悲來慣衣上塵㾗拂漸難惆悵江湖
釣竿手却遮西日向長安
春盡途中
田園不事來遊宦故國誰交爾別離獨倚關亭
還把酒一年春盡送春詩
題村舍
三樹稚桑春未到扶牀乳女午啼饑潜銷暗鑠
歸何處萬指侯家自不知
代人寄遠(六言二首)
河橋酒旆風軟候舘梅花雪嬌宛陵樓上瞪目
我郎何處情饒
繡領任垂蓬髻丁香閑結春梢䞉肯新年歸否
江南綠草迢迢
閨情
娟娟却月眉新鬢學鵶飛暗砌勻檀粉晴牎畫
夾衣䄂紅垂寂寞眉黛歛依稀還向長陵去今
宵歸不歸
舊遊
閑吟芍藥詩悵望久嚬眉盼眄廻眸遠纖衫整
髻遲重尋春晝夢笑把淺花枝小市長陵住非
郎誰得知
寄遠
隻影隨驚鴈單栖鏁畫籠向春羅䄂薄誰念舞
臺風
簾
徒云逢剪削豈謂見偏装鳳節輕雕日鸞花薄
飾香問屏何屈曲憐帳解周防下潰金階露斜
分碧瓦霜沉沉伴春夢寂寂侍華堂誰見昭陽
殿真珠十二行
寄題甘露寺北軒
曾上蓬萊宫裏行北軒欄檻最留情孤高堪弄
桓伊笛縹緲宜聞子晉笙天接海門秋水色煙
籠隋苑暮鐘聲他年會着荷衣去不向山僧道
姓名
題青雲舘
虬蟠千仞劇羊腸天府由來百二強四皓有芝
輕漢祖張儀無地與懷王雲連帳影蘿隂合枕
遶泉聲客夢凉深處會容高尚者水苗三頃百
株桑
郡中有懷寄上睦州員外十三兄歙州
刺史邢羣
城枕溪流淺更斜麗譙連帶邑人家經冬野菜
青青色未臘山梅樹樹花雖免瘴雲生嶺上永
無京信到天涯如今歲晏從羇滯心喜彈冠事
不賖
正初奉酬
翠巖千尺倚溪斜曾得嚴光作釣家越嶂遠分
丁字水臘梅遲見二年花明時刀尺君湏用幽
處田園我有涯一壑風烟陽羡里解龜休去路
非賖
江上偶見絶句
楚鄕寒食橘花時野渡臨風駐綵旗草色連雲
人去住水紋如糓燕差池
題木蘭廟
彎弓征戰作男兒夢裏曾經與畫眉幾度思歸
還把酒拂雲堆上祝明妃
入商山
早入商山百里雲藍溪橋下水聲分流水舊聲
人舊耳此廻嗚咽不堪聞
偶題
甘羅昔作秦丞相子政曾爲漢輦郎千載更逄
王侍讀當時還道有文章
送盧秀才一絶
春瀨與煙遠送君孤棹開潺湲如不改愁更釣
魚來
醉題
金鑷洗霜鬢銀觥敵露桃醉頭扶不起三丈日
還高
題商山四皓廟一絶
吕氏強梁嗣子柔我扵天性豈恩讎南軍不袒
左邊䄂四老安劉是滅劉
送隱者一絶
無媒徑路草蕭蕭自古雲林遠市朝公道世間
唯白髮貴人頭上不曾饒
題張處士山莊一絶
好鳥疑敲磬風蟬認軋箏脩篁與嘉樹偏倚半
巖生
有懷重送斛斯判官
蒼蒼煙月滿川亭我有勞歌一爲聽將取離魂
隨白騎三台星裡拜文星
贈別
娉娉裊裊十三餘荳䓻梢頭二月初春風十里
揚州路卷上珠簾揔不如
多情却似揔無情唯覺罇前笑不成蠟燭有心
還惜别替人垂淚到天明
寄遠
前山極遠碧雲合清夜一聲白雪微欲寄相思
千里月溪邊殘照雨霏霏
九日
金英繁亂拂欄香明府辭官酒滿缸還有玉樓
輕薄女笑他寒燕一雙雙
寄牛相公
漢水横衝蜀浪分危樓點的拂孤雲六年仁政
謳歌去柳遠春隄處處聞
我乏青雲稱君無買笑金虚傳南國貌爭奈五
爲人題贈(二首)
陵心桂席塵瑶珮瓊鑪燼水沉凝魂空薦夢低
珥悔聽琴月落珠簾卷春寒錦幕深誰家樓上
笛何處月明砧蘭徑飛蝴蝶筠籠語翠襟和簮
抛鳳髻將淚入鴛衾的的新添恨迢迢絶好音
文園終病渴休詠白頭吟
綠樹鶯鶯語平江燕燕飛枕前聞去鴈樓上送
春歸半月縆雙臉凝腰素一圍西牆苔漠漠南
浦夢依依有恨簮花懶無寥鬪草稀雕籠長慘
澹蘭畹謾芳菲鏡歛青蛾黛燈挑皓腕肌避人
勻迸淚拖䄂倚殘暉有貌雖桃李單棲足是非
雲軿載馭去寒夜看裁衣
少年行
官爲駿馬監職帥羽林兒兩綬藏不見落花何
處期獵敲白玉鐙怒䄂紫金鎚田竇長留醉蘇
辛曲讓岐豪持出塞節笑別遠山眉捷報雲臺
賀公卿拜壽巵
盆池
鑿破蒼苔地偷他一片天白雲生鏡裏明月落
階前
有寄
雲闊煙深樹江澄水浴秋美人何處在明月萬
山頭
樊川文集第四
