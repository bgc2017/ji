一峯文集卷七明羅倫撰
傳
吳孝子傳
吳孝子代父死者四十餘年矣湖西羅倫聞之迺為之
傳曰孝子名駒字彦驤南豐石油里人石油之吳稱自
唐始至孝子而著孝子孝友天至讀書通大義頗工詩
日侍父母左右飲膳必躬視之昏定然後就寢諸弟則
之幼稚狎侮者必訶之或曰幼也孝子曰其幼乎吾聞
曾氏之家幼者不詈人其天性然乎有鬻田于從兄彦
質者兄辭以窶孝子代鬻之歸其田于兄初孝子父湖
宗以茂材授政和令改海陽令歸宣德丁未傭里人孫
住給力其家一日孝子出外里胥彭文杰曰孫一吾籍
甲也誘而縳之潮宗覺率諸子拒之門毆文杰致死法
坐潮宗孝子曰吾父老矣吾弟幼且無後自詣告曰死
文杰者彦驤也令難之孝子曰以子代父何不可乎况
殺人者實彦驤也非吾父與弟也令憫而代之孝子日
侍父獄中朝夕起居猶荷校以立父出獄人曰孝哉吳
氏之子乎或有感而泣下者居二載會有詔讞疑獄行
在所孝子在行中行至淮安病卒年且六十一矣時辛
亥六月日也余至廣昌太守饒公秉鑑曰孝子之事吾
猶及也揭紳曰彦驤純孝人也可使其無傳乎時長樂
謝公士元守建昌聞曰是可風吾民矣乃表其閭而復
其家史官曰世以孝聞者或刲肉一臠廬墓三載&KR0616;&KR0616;
精變天地誠動鬼神况以身代死若彦驤者乎其與日
月爭光也宜矣嗚呼為臣死忠為子死孝若吾彦驤者
天綱人紀頼以立也世可少斯人哉
跋
跋文昌朱義士墓碑後
右墓碣一通翰林博士張君伯穎為有元義士朱公英
發作也公諱士華字英發别號溪南居士嘗師宜黃文
學穎老劉先生授書學成而亂作至正壬辰紅巾四起
公議辟地會監郡丁中憲舉兵復吉州檄蒼筤劉朝列
鎮瀘江西臺椽劉子永守白沙府長史陽承事守沙溪
公仗義保障為官兵聲援賊襲執公暨涉江公紿賊赴
水死於戲人誰無死公得死其所矣倫聞長老言元綱
既頽賊起淮穎蔓于江漢韓林兒據中原陳友諒據潯
陽朝廷遣尚書董銓黃釗廉使吳當平寇江西中用間
棄功竟弗就羣盜蜂起鄧克明據桃溪陳普據新淦普
姪陳海據永豐孫本立據廬陵新安陳關據苦富高以
介據永豐明德折桂三鄉立砦太平圍士夫多庇砦主
以生陳宗舜禾川名士尚附陳關苟旦夕活諸何責乎
其臨難仗義可考見者吉州則蕭彛翁一再赴學宫井
死戴大賓扼賊龍泉衆寡不敵死章立賢盡室投江死
永新則姚正叔捍賊三世死樂安丘甲擊勍賊黃留戰
死永豐則羅明遠賊穴其腰三日死貢士唐景行罵賊
死於戲士遭亂離死腐野草多矣獨數公之死有聞焉
天理之在人心固不泯也傳曰國家之敗由官邪也官
之失德寵賂彰也當承平時貪冒尸位玉帛充盈子女
靚麗縱欲怙侈僭用咸極致國危敗納妻獻女忍恥乞
憐五性斁而三綱淪矣扶天理立人極乃發見扵草茅
之士使國家得斯人而用之夫豈有敗亡之禍乎謀人
之國者可以永監矣望振公五世孫倫同學友予欲廣
其事于左方使來者有所考也
跋錢文肅公與張繹貴書
錢文肅公習禮致政時閔里人饑饉稱貸于姻家張繹
貴甫以周之予友張廷祥樂道之重題其紙尾其冡嗣
褒兼美及其弟涪守黻兼素屬予載之倫聞昔先王理
天下正井牧比什伍崇本出末九年耕積三年食雖有
水旱民無菜色民心膠而天命固後王所以有天下而
不已也阡陌既裂兼并俗起時之君臣僅致小康未弘
大猷凶饑相仍餓殍盈野民心涣然國亦随之人之配
極造化以無私也王者無私扵國臣民無私扵家天下
不治未之有矣今天下固先王天下也有可行扵古而
不可行扵今哉公登永樂壬辰進士由學士貳宗伯踐
清要者三十有六年納誨沃心曾以斯道乎此倫之所
未喻也雖然貪冒成風公獨脱然無少緇玷歸榮故鄉
惓惓扵里人如此其潔已之義及物之仁有可言矣繹
貴亦慨然副之非樂善好施者不能也然救荒良法社
倉最善朱子創于建陽四方從者衆公以是告張氏其
有不從與惜當時未及也自甲申至今六亡十年廬陵
大官最多獨李文毅公以節義公以清狷有聞于世洪
熙改元文毅充講席奮忠讜動天地而格鬼神繼司成
均諸生愛之如父母二公晩路權璫執命文毅見辱石
冒代死諸生號救闕下者數千人公獨以病免歸二公
去位先後不一年公年已七十五文毅登甲申科計其
年亦不下七十後二年為正統乙巳權璫禍敗二公猶
及見之出處去就君子大節屯之初磐桓利居貞明夷
之初不食而行二公其有與倫申廷祥之論忽爾覼縷
李公初謚文毅更謚忠文所謂文節廷祥筆誤云
墓誌
南園公墓誌
南園公卒于是六年矣孫壻倫始得誌其墓誌曰公姓
梁氏諱旺字儀象其先汴人辟黃巢亂徙里之姜坊居
之姜氏絶不知何時梁氏盛為梁坊梁世有聞人民則
秉彛著科第于元國朝伯興仕至河南布政使初丞應
天禄口給外辭太祖以老實稱之公大父玉和父東啟
世不仕公幼孤立有聞大父善耕先生與之里中高會
會必公在則往倫時杖履左右公見竒之命歌風雅古
詩以為樂公久而益莊動止有則里子弟樂傲放者見
公必自檢退私語曰老成典刑具在此翁初公冡嗣有
女公竒之曰必配良士正統辛酉大父卒家亦落莫媒
氏以名聞公曰得矣吾固竒此子也家人愕眙相頋間
因長老厚公者竊謂公曰嫁女須勝吾家公輕與寒士
奈何公曰非爾知竟歸羅氏己巳倫游郡庠公曰止丈
夫有立何秀才為乎既而勅諸子給其費丙子倫貢于
鄉今上二年丙戌倫登大廷入翰林為修撰其年夏五
月黜為泉州提舉道鄉謁公公已病瞠目視曰為子孝
為臣必忠汝就道毋我頋翌日病革家人葬公扵峽上
之仙人巖亥山已向倫臨穴哭即行公雖不樂仕好以
前輩仕者風後進嘗謂倫曰吾幼時布政公已致仕坐
郭桓累籍其家惟書數帙公懼不免中道經死太祖聞
而哀之命復其家比長見羅博士致仕歸望鄉足履以
前曰吾父老宗族所也婣族盛供悵御者峻却之歸以
書一帙易一羊祭告家廟二公者吾猶及也今亡矣俗
好鬭公教子以尚容里中語梁氏之樹惇者必曰公家
公配李氏先公卒子五人長與仁以女配倫者次與言次
與廉先卒次與莊次與爵亦卒孫男十某某孫女某某曾
孫某某於戲公其有後乎公居南園人號曰南園公銘曰
已乎南園公雲山蒼蒼水溶溶為公宫乎其中已乎南園
公
蘭畹先生墓誌銘
於戲此處士姚公墓也湖西羅倫志焉羅姚世連交大
父静菴先生永濟大父善耕先生永仁二父令善唯公
倫甫髫髠公來眡二父長身玉立鬚眉鶴鶴儀觀偉然
觀者驚異公退倫私曰翁何許人大父曰戚里自樹蘭
畹先生童子容識之踰年辛酉大父卒踰七年丁夘公
卒踰二十一年丁亥倫乃銘公墓或曰子不銘墓胡然
而銘公墓聞諸人曰公弱喪考俗疫喪者不喪公曰疫
鬼祟喪子其有知乎卒喪之無恙人咸曰異哉姚氏子
他豪有力者同胞越貊公視父母子視已子鞠誨克之
異他豪有力者公學琴于後軒謝利用久之曰吾得其
人矣琴亦可無也獨旡絃乎哉喜賓客雅歌投壺終于
大耋舍傍學山晩營夀蔵其陽疾棘召諸子曰死生有
命吾聞諸夫子淫祀能生死人哉毋辱我于地下我地
下何以見先人修然而逝時正統某年月日距生洪武
某年月日得年七十有一祖仲陽父一䕫世嘉遯取胡
氏前左軍都督經歴尚迪孫女子三人衮紱衮繡衮弁
克惇公樹女一人適某孫男十人某某孫女一人某適
羅某曾孫十九人某某公諱珏字介圭人稱蘭畹先生
清塘里人孤子弁來乞銘咸曰公樹者子宜銘曰
樹于一鄉風聞四方其聲揚揚曷不樹國天柱特特萬有
其宅御風以遊御氣以周寥廓以休厥樹我取樹元何有
樹千萬夀
謠
為張主事時達荒政代民謠
張君時達荒政也丙戌饑民相食君主漕運吕梁活民
命數千有誣君因民以自利者君曰辟謗而視民死孰
與蒙謗而致民生為益力余南遷道吕梁諗之民民曰
然君寔吾父母也余憩真州徐君大華君同年也同道
也劇談之且曰先生益白其心扵人人用是因民辭效
風體以歌之使觀民風者采焉使司民命者勉焉
吁嗟危兮餐糠糜兮仁我侯兮視我兒兮惠我饑兮吁嗟
苦兮草木茹兮仁我侯兮視我子兮活我死兮吁嗟極兮
自相食兮仁我侯兮視我子兮起我斃兮吁嗟我侯兮
展我父母兮胡為之人兮而不我頋兮曷告天子兮
文
諭屬文代寶慶守謝世修作
聖主治天下守令是重焉以其親民也夫親民莫如令
其次莫如守令父母于一邑守父母于一郡所以父母
云者以愛民如子民亦愛之如父母也所以愛民如子
者知其饑而食之焉知其寒而衣之焉知其勞苦而逸
之焉知其利而與之興焉知其害而與之去焉知其賢
而優之焉知其不肖而教之焉四境之内吾民之好惡
無不知而從之焉然後可謂愛民如子也吾愛之如子
分之當然也初何心扵彼之復也而為吾民者生則愛
而戴之死則尸而祝之流芳竹帛垂範百世如古之龔
黃卓魯者真民之父母也今人之心豈異扵古人哉方
其含餔畎畝鼓箧庠序見貪墨賊民者輙攘臂切齒而
憤之高談擊節真可翺翔古人而犬彘若輩也及一旦
綰銅章佩墨綬以臨民上則勢利之薰炙妻子之浸灌
淫朋比友之慫&KR0034;附和則前日之良心死而貪心生矣
如倚門之妖如負嵎之虎如驅羊之狼吮膏㗖髓肆然
不知其可恥且惡也囊帛匱金居則連屋水則連舟陸
則連車以買官則連爵以買田則連阡以買居則大厦
連雲以買肥甘則方丈連味以買姬妾則粉黛連室以
買服用玩好則珠玉錦繡連箱如此而已矣殊不思之
七尺之軀一日之享米不過一升肉不過一豆酒不過
一瓢冬不過一裘夏不過一葛為吾身則身外皆長物
也為子孫則子孫不能保而有也為昆弟㛰友則刑辟
戮辱昆弟㛰友不能免也噫所以求仕者以其尊且榮
也不知所以尊且榮者不在富與貴而在功與德也金
張許史視龔黃卓魯何如哉迺計不出此而出彼何也
卒使正士羞與同朝正人羞與同鄉正朋羞與同門族
人羞與同宗至其遠裔子孫亦羞以為祖快欲扵一朝
而流穢扵千載何其愚之甚也為吾屬者尚監于兹以
誠存心以廉律己以儉制用以公照物以恕待人以勤
厲事以敬事上以嚴肅下以和睦僚以仁䘏民以寬容
衆則庶乎矣詩曰靖共爾位正直是與國有明憲予罔
攸貸其毋悔
哀辭
山隂居蘭陳先生哀辭
成化五年春陳公居蘭卒居蘭生扵東越長扵東越戍
扵南郊徙扵北燕卒扵金陵子三人御史直夫其季良
也居蘭卒命曰蘭東西南北人也死其歸我先人之兆
直夫以之子友羅倫哀之代執紼辭曰
居蘭生山之隂潁川澤沃靈根深居蘭長嶺之表山荒
荒谷窅窅瘴雨蠻烟飽經了居蘭老老燕山功名寂寞
毛髮班繡衣春當霄漢立老父終日開懽顔居蘭化金
陵道東家西家白頭翁百年埋沒同秋草居蘭有餘馨
不逐秋風老靈旐翩翩歸故丘歸故丘死即休
說
靜軒說
人之生也静感而後動生焉性静也天下之大本也情
動也天下之達道也心統性情妙動静之主也敬以居
之養其静而制其動也子思子曰戒謹不睹恐懼不聞
養其静也莫見乎隠莫顯乎微制其動以養其静也能
制其動動亦静静亦静動静一矣是故敬而後能静静
而後能明明而後能誠誠則動静一而幾扵聖矣故聖
賢非性生由養静以至之不觀扵水乎聖人之心猶止
水也沓至而不亂善應而不蔵主扵静以一其動也衆
人之心猶潢汙也澄之久則止止則湛一而照萬夫豈
由外而得哉制扵動以養其静也程子曰静然後見萬
物皆有春意此之謂夫
愚坦說
不通之謂愚無險之謂坦古之愚也直直斯坦矣今之
愚也詐詐斯險矣愚而坦者得扵天者不移扵人也愚
而險者天移扵人矣易曰履道坦坦幽人貞吉坦其君
子之道與來之坎坎入于坎窞凶險其小人之道與處
士蕭某以愚坦自命諗之曰顔氏子終日不違如愚睿
而為愚也甯武子邦無道則愚知而為愚也斯二子也
陋巷不改其樂患難不干其身無往而不吉矣若柳子
厚之阿附匪人戮辱其身而不悔乃以愚自文無往而
不凶矣子厚之愚人皆知笑之矣夫學不聞道恃知以
自私而卒歸扵愚者皆是也使其闋然自省如寐之得
醒將自愧之不暇何暇子厚之笑哉愚坦其知所擇與
魯之大賢衛之名卿亦自勉而已矣廷瑗欲世其道乎
為此而不為彼也何以愚言為
善人說
善者性之源惡者習而後移者也習扵善則善習扵惡
則惡生而惡者移扵氣者也移扵氣與習惡由是生焉
善非其初乎曷為明其初見善則好焉見不善則惡焉
天下之至情也善非其初乎大學之教在止扵至善教
人以復其初也神發扵知幾防扵意致其可欲大而化
則聖矣聖則止扵至善矣不入扵室者吾止也化而聖
者吾進也止未至也可乎文江上游有善人焉問之李
其姓儀佑其名果善人乎許良楫曰某事善某事善問
之里人里人曰善人也問之鄉人鄉人曰善人也孔子
曰善人吾不得而見之矣吾乃見善人乎難扵古而易
扵今者何也善人其進而未止將終扵善人而已哉
萬里說
天下莫險扵水鵬之徙南溟也水擊三千里險之至也
鵬能忘其險焉摶扶搖而上者九萬里高之至也鵬能
忘其高焉鵬能㤀其高與險也夫豈無所待而然哉風
之積也不厚則其負大翼也無力九萬里則風斯下風
之積也厚矣予聞天之高十九萬里九萬里天之半也
鵬之飛也半扵天而不能至有所待也有所待者不能
至其至也無至而無不至者無所待也乘天地之正御
六氣之變以遊無窮者無所待者也世有斯人乎若未
之遇也蜩鳩斥鷃惡知九萬里之上有大鵬者哉大鵬
惡知其上有天者哉天台有風鵬焉號萬里作是說以
貽之
澹軒說
淡者天下之至德也泰伯讓天下夷齊讓國孔子疏水
樂在其中顔子簟瓢不改其樂淡之所成也故曰淡者
天下之至德也春秋戰國臣弑其君子弑其父積骸為
山流血成川敗國亡家者相踵也不淡之所成也故曰
淡者天下之至德也天下之物莫淡扵水水初非有醎
也至海而後醎之味成焉水源扵山疏為溝澮溢為江
河滲漉浸潤五穀繁滋草木暢茂淡之所成也海濱之
地彌望斥鹵草木不生五穀不茂不淡之所成也海居
之人汲水以自隨或掬海水飲之則顛倒眩瞀終日不
寧淡則宜扵物與人不淡者反是故曰淡者天下之至
德也孟子曰養心莫善扵寡欲寡之又寡以至扵無則
目不盲扵五色口不爽扵五味耳不聾扵五聲天下之
物無一足動其中而淡之德成矣水者天一之所生人
心之天亦天之一也淡有要乎曰有一為要
立齋說
忠孝劉氏瀧岡仕族予表叔行也務學有年矣屬予名
其齋予名之曰立或曰立之義如何予攷之傳其立義
有四有立定之立三十而立可與立立扵禮之類是也
有豎立之立立愛惟親立敬惟長本立道生之類是也
有卓立之立顔子所謂如有所立卓之類也有竪起之
立孝經所謂立身揚名名立扵後之類也叔孫豹所云
又有立德之立有立功之立有立言之立皆竪起之謂
也立雖不同而三者之立可概之矣三十而立聖人教
學者以立也有所立卓顔子見聖人之立也立扵禮可
與立本立道生學者之立功效次第也立愛立敬立身
揚名治天下者之立也曾閔立德者也能立學者之立
見聖人之立則立德者可言矣葛狄立功者也能立身
行道則立功者可幾矣賈董韓歐立言者也能立德立
功則立言者乃其餘事子之所務者立言也立德其法
扵曾閔立功其法扵葛狄而鄉先正歐陽子輩則立言
之法云表叔其有志扵斯乎
寶墨說
君子之寶吾聞以善未聞以墨也夫善者人之心天之
命太極之本然也人寶之而仁家寶之而慶國寶之而
榮天下寶之而和平惟墨之寶也珪其聖乎粤方册既
廢紙道乃成墨功攸著聖賢精微之藴古今監戒之跡
備矣天地位而易行陽善隂惡陽剛隂柔陽君子而隂
小人君子觀之體陽剛之中正去隂柔之邪佞則太極
之全體在我矣寶有大扵此乎彼役役焉朝秦暮燕求
之身外而不已者豈吾之所謂寶哉皓歸而求之請質
扵無極翁
銘
婁岡梁氏鐘銘
大道何象玄黃精英大者何聲虚空雷霆警百氓之憒
憒振萬古之冥冥乾坤示則麟鳳呈靈寂感生于方寸
中和洽于閨庭礪磨南岳塵擁東溟天畀夫子全此德
真
端硯銘
去觕樸之質妙中和之精金聲玉色地緯天經舍之則
居然而貞用之則天下文明
祭文
祭外祖安和文
倫聞先夫人有言曰吾姓李氏系西平之宦裔世清賽
之儒紳吾父安和寬夷篤實吾母曾氏柔静貞純吾弟
集淵俊民茂異粤惟大父聯吾邦鄒魏之姻而黨事方
興在永樂丁亥之春弟年十一侍父母于南郡吾年十
三歸嬪于汝之嚴君父母憂憤卒殞其身吾弟自鬻極
于艱屯成童來歸徙于常德有子二人而李氏之不絶
一燼燃于寒灰一髮引于千鈞於戲人誰無父人誰無
母吾父母之死獨含冤扵九泉善者得禍惡者得福何
顛倒乎彼天豈懵懵在上都不知聞而下民之禍福夀
夭任其自然滄海有涸泰山有頽而終天之痛無騫春
雲慘慘秋月娟娟吾父母之遊魂想戀戀于故阡青山
可墳蒼崖可鐫汝異日少長成吾父母首丘之志是亦
百世之良緣也先夫人沒十有六年倫乃得官仕未三
月南竄海堧暫回翰苑道病歸田卧雲霞而枕泉石竟
成痼而莫痊尚有待于它日酧先夫人之遺言望行雲
而一奠不知涕泗之漣漣
祭外祖南園公文
嗚呼天乎碩人其喪乎嗚呼天乎碩人其不我留乎嗚
呼天乎天乎莫我知也夫方余挹欝未濟特紛紛總總
兮誰知顑頷兮侘傺不吠山犬兮定嘯鴟夷公獨畦留
夷與揭車滋杜衡與江離索芳草扵蕃叢兮搴胡繩之
纚纚指幽蘭之猗猗搜嘉禾扵蔚林兮盻中椒之清芬
指菌桂之幽枝留一鯨扵衆族遲孤鳳扵羣飛釋驥車
大行之坂乘我龍兮雲衢嗚呼公之此見其誰及之將
高霄漢駕日月兮齊輝嗚呼公若兮天何不我留兮大
昭于時嗚呼已而已而吾之德報兮將何施謂將為之
發潛兮公之馨德芳菲謂將為之厚歛兮公之重衾雲
依依吾為蕉黃兮空薦香茘丹兮徒羞觴繐掩淚兮空
浪浪嗚呼心傷兮心傷日崦嵫兮尚朝陽月朦朧兮尚
朔光公何乘雲兮終帝鄉地邈邈兮天茫茫水悠悠兮
山蒼蒼令人懷感兮何時忘嗚呼哀哉兮伏惟尚享
一峯文集卷七
