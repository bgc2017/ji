一峯文集卷十二明羅倫撰
七言絶句詩
和林緝熙題宣和殿臨韓幹馬
夢入黃鸝紫殿隂天津空費杜鵑心宣和玉輦君休問
老在西風五國林
示學者
碧天如水浩無窮萬劫消沈晝夜同獨步鴻濛誰不死
一丸光動紫薇中
題梅窗四好
凍合山河骨未摧(老幹凌寒)重隂先透一陽回(孤根得暖)東風獨
與春光首(疎花綴玉)商鼎調羹俟子來(佳實垂金)
題李氏懷恩堂
東風何事欲沾巾猶未全歸七尺身一片昊天頭上立
此生長照此心真
題朋江朱望震成趣園
忽聞屐齒驚蒼苔可是淵明歸去來平生此老用不盡
黃金無數寒香開
答廣德太守周梁石以近體見規兼遺古琴欲
以養中和之德者
湖西風月吳江舊廣德煙花越錦新不是五絃傳太古
夢中誰與出天真
寄胡梅川
金精山下漏春光雪裏春回一線陽謝得梅花清到骨
東風長夀萬年香
題漢宫圖
白蛇中斷赤旂開四百年中夢兩迴惟有終南舊山色
雨餘猶自送青來
題五雲蕭氏三公五爵圖
漢苑唐宫世已空莫將興廢語東風人間萬事皆塵土
一段繁華又夢中
中秋日代修篤四叔作送馬生歸南海
青天拾得中秋月照破閻浮萬劫塵昨夜長風吹不斷
清光隨著海南人
蕭宜沖見陳公甫于白沙胡憲副希仁隆禮下
之海天空闊風日和暢招霞外布衣林緝熙
何時矩李德孚輩更酬互答律倡吕和綽有
雩下風致宜沖袖謁一峯山中因題其首曰
海天吟弄并續貂焉以俟于諸君
太虚雲去天無衣洞門兩斷山開扉山人莫袖東風手
指點梅花無是非
又
海天袖得蓬萊回眼裏衡廬安在哉三十六峯吟不盡
朱張還向雪中來
題新喻袁孝子方泰草亭
風花高下草烟青春滿袁家孝子亭阿母瑤池香夢杳
綵衣猶隔翠雲屛
贈隠士
此翁行坐一壺天甲子流年大撓先却笑君平生計拙
自家風月不須錢
送施生歸新喻
南海清風宇宙流林何分得白沙秋西湖一尺先天雪
辜負寒光六月浮(林緝熙何時矩皆公甫門人)
示萬載彭用中陳鑘二首
倉黃紙上閑言語寂寞玄天獨此心桐樹未秋明月古
山童沈睡草堂深
又
淡烟疎雨野人家獨立蒼茫眼欲花籬落晝長鷄犬靜
春光恰好到桑麻
挽同年劉顯仁
丙戌同年三百五泥塗甲子是君先黃鸝莫說瀛洲夢
山下春花正可憐
贈陳壁蔡玹二首
聞道東華老秀才自將雙脚涴黃埃知君不是尋常客
解取棲雲嶂上來
又
柴門流水稻花初城市心塵肯到無篛笠蓑衣烟雨去
老夫依舊是農夫
題春夜宴桃李園圖贈陳粹之
春宵花月為誰明羅綺筵中欲二更東老倉皇眠不著
夜深還聽管絃聲
寄廬陵梁德剛歸自楚
天上人間第一家善聲今已著中華元龍湖海歸來日
洞裡東風醉紫霞
丙戌同年吕廷揚出令新城予尋醫旴江視之
同遊天峯老僧乞題因書扵壁
淡淡閑雲野日黃城南春服紫霞香絃歌聲裡天峯寺
綠樹重隂午夢長
登新城令陳君員韜遺愛亭
棠樹隂隂手自栽年年春日領春來道傍芳草無人問
一度東風一度灰
游福山寺二首(并序)
福山舊名覆船山唐懿宗易覆為福宋祥符去船名
福山紫陽朱文公盖嘗游焉寺僧像而祀之同年吕
廷揚來令新城約予同游因正其位號祀扵大雄氏
之後室名曰崇正時成化十年甲午五月晦日也
雲和草樹拂天香無盡光中見紫陽萬籟一空天似水
滿船風月武夷堂
又
洗天雷雨過南山佳氣無邊紫翠間長笑一聲空浩劫
白雲飛盡老僧閒
别廷揚
釀得新城萬頃春碧桃扶醉不辭頻羅浮山下梅花屋
夢裡逢君恐未真
題旴守仲仁玩易軒
白髮蕭蕭思滿巾爐香不動閉關心等閒欲問春消息
梅樹枝頭看淺深
題吕豸讀書處
好山端為此君來竹逕茅堂次第開曾向讀書臺上望
西風吹盡陌中埃
題饒雯峯梅二首
萬古清香横宇宙幾枝疎影照寒暉玉堂不識孤山趣
長日無言對紫薇
又
六合空無一點埃暗香多在雪中來柴門長日無人到
強半詩懷為汝開
送梅宰入覲
千樹東風滿上林九重春意待君深孤舟一片梅花月
照見離明萬里心
送楊慶陳偉歸安慶二首
羅浮春色自君來萬疊雲山紫翠開無限風光皆落手
袖中歸去有蓬萊
又
浮雲殘雨總瀟然留得羲皇太古天明月滿船湖上路
棹歌光霽杳無邊
送張興和歸貴溪
明月春光滿釣磯西湖今夜棹歌歸南軒莫入東窗夢
童冠于今解浴沂
和林緝熙題瀧崖之作
流水何心苦未休白雲依舊思悠悠山人莫被閑花惱
只恐天翁亦白頭
與黃時憲
忽驚清露濕芙蓉灺盡燈花月正中欲把行蔵話端的
請君還拜石齋翁
寄閩中馬孝子惟一(莆人云姓高)
三年蔬水如君少一片天然孝子心昨夜三山明月滿
不知甘露洒幽林
遊武夷偶成
櫂歌聲動幔亭春風景依然漢與秦流水三三山六六
古今遊盡幾多人
送蕭主事廷珍回南
塵逐西風散馬蹄江南歸思朔雲迷耳邊聞得田夫語
昨夜前村雨一犁
送人還鄉
江漢西風吹客衣滄波浩浩一舟微柴桑若問陶彭澤
不為黃花解印歸
偶書
聞道蒼生淚滿衣病多偶與素心違羊裘不著寒江雪
只裹春風卧釣磯
寄容彦昭聞兄弟欲異居
尋春何必問誰家春事無端落暮霞海上東風休自老
容家庭院有荆花
題陳粹之丙吉問牛圖
遺黎横道劒横天太武猶煩問一元二百年終多事在
漢家丞相本無言
贈宜黃席瑄
何處滄浪此濯纓金牛明月棹歌亭請君試問東流水
曾共黃河幾度清
題守村
南畝東風萬種肥花邊烟雨上蓑衣燈前細與兒孫約
老子生涯汝自知
寄邵武盛太守時望
亂山高下晝冥冥樵水東頭數點青聞道山間明月上
幾回風雨只從星
送梅太尹鼎考最行
一川楊柳萬金絲祗與人間管别離天上别留芳桂在
廣寒秋長最高枝
送費瑞
帶得東風萬里歸東風無地不相隨小窗若問春深淺
窗外桃花易滿枝
活人堂吟
藥裹匡牀白日貧敝裘寒擁洞雲春聞君屋外黃金杏
顆顆東風顆顆仁
風梅
調元消息在花魁昨夜東風特地來湖上數枝看結實
蒼生休道渴心埃
挽郁樂山
一函夜閉空山前浮雲散盡山依然山中猿鶴亦解語
明月長戀山人眠
夀王勁翁
碧雲門榻南山秋紅塵兩脚東門羞世上閑忙縳不得
先生已入無何遊
太極池
太極池邊草一亭水光山色上疎欞西堂風月如相問
為道南州卧不醒
慕椿堂
黃髮嬰兒百歲憂八千辜負漆園秋西風夢落無何有
香葉浮天玉露流
雲菴靜坐吟
獨向空山靜坐時白雲提構若為誰夜深只遣山童數
月到梧桐第幾枝
丹鳳朝陽
綘闕雲霄散紫霞丹山碧海曉光華喚回一枕周公夢
自倚東風送落花
送苻瑞還金田
一片長天一片秋吳江分入楚江流自來浮海無人健
莫作尋常看仲由
春融門
無端杖屨倚玄通瑞入丹霞霽景融海月春光收不盡
碧筒和露嚥東風
秋卓門
百仞玄雲風一槖吹動萬山秋更卓蒼溟涼雲洗空青
鐡鶴夜眠猶未覺
洗心亭
一片靈臺百染汙天將明月與君孤源頭活水依然在
洗得湯銘一字無
洞虚池
洞天落落洞池虚天自如如水自如浮象只教行不盡
祗扵閑處看鳶魚
雲山第一窩
風光天下已無雙萬里雲山盡樹降一咲出門天廣大
不知塵外有滄桑
鐡鶴亭
一笛西風夢不驚碧天如水大多情月明依舊南飛去
萬里玄雲片羽輕
萬花春谷二首
紫幹亭亭麗玉華紫陽光景上袈裟憑誰出此擎天手
剪破東風散綵霞
又
萬花庭院各春風春在金牛繡谷中一味東皇心事好
韶光流徧紫霞宫
半畝方塘
開破雲山第一窩秋光無底鏡天羅雲根一脈陽和動
添得靈源水氣和
游龍亭
金鱗玉甲青雲衣秋聲已破東風圍須臾變化雨天下
浮光萬古驚清輝
鳴蚪亭
青山一幅鳴天機丹崖萬壑飛虹霓青山莫管閑雲非
閑雲猶裹青蓑衣
横月亭
梧桐枝上横天飛天空雲净秋遲遲書臺萬古生清暉
人心萬古圓明時
玉華峯
一柱東風戀紫霞數聲鷄犬野仙家東風自此無分破
添得碧桃無數花
鑑湖書屋
湖上秋光碧萬尋吾伊聲裡日千金莫教平地風波起
一鏡秋毫坐古今
題梅
南枝漏洩東君信點破江南一片春鐡笛一聲山月冷
半空飛下縞衣人
夢題王許三峯
六月霜飛萬井寒江南烟雨此峯看剡溪若解先生意
日日茅亭住得安
二十三日夢
歸城兒女候秋光采采黃花泛酒觴霜後有霜花更好
東籬留得萬年香
太極丸春
萬山蒼玉一丸春太極先生是此君無限風光看不盡
山河全露素王身
金鼇霽雪
金鼇海上際天來凍合雲樓霽不開無限清光皆落手
草堂明月棹歌回
玉冕晴雲
變化無端古又今卷舒由我此機深時來慰滿三農望
箇裡無心是有心
翠玄幽玩
一壺光景浩無邊妙絶中和大有天自古洞門無俗客
至今留與濟川仙
大旒垂玉
一泒銀河夜不收碧山無碍此天流紫雲芳草春無際
却界長天一色秋
飛轝横翠
碧雲芳樹與天齊回首湖山萬皺低莫遣桃花逐流水
恐人疑是武陵溪
三峽迴清
三峽盤迴百里通洞天深鎖水雲中無邊光霽誰為主
一泒銀河萬折東
一峯來秀
倚天高樹遏雲流只見長春不見秋曉月瞳瞳光四海
無邊佳氣擁羅浮
初四日夢
海棠流月過蘇牆照見茅堂是玉堂堂上真元無别主
劉郎依舊與劉郎
十一月一日將至瀧濱夕毛氏西園
太極西皇是我家碧雲長樹醉流霞玉華仙子歸來日
咲指東風第一花
初二日至瀧濱夕車溪張氏
勸君莫向青山家勸君莫向東風夸面前自有好田地
菊花開後開梅花
十二月一日夢送望振北上
鐡鶴亭前醉碧隂金牛洞裏睡雲深明年袖裹東風去
唤得天邊杏滿林
丹霞室
瑞入春風醉紫霞東華光景賸西華金墩不似仙墩好
玉鏡閻浮次第花
玄雲崖
百仞玄雲片玉清園林風致似虞廷只緣解得高山意
指下無音太古情
六合玄雲
東華光景儼南華六合風花屬我家試上雲樓足清賞
與君長醉赤城霞
浴月亭
無奈清都道氣何金波萬頃浴嫦娥廣寒秋色深無底
一片虚雲照大羅
金牛亭
不耳牛亭夜載烟好緣長不受春鞭自從脱却金籠後
多在青山玉樹邊
金牛洞天
洞天風景碧虚中九曲雲根一線通誰向紫陽山下路
梅花三弄倚東風
二十一日夢
野仙纔割白雲房夜靜梅花試玉香一段春風無限力
幾翻推倒紫霞觴
二月初二日夢
次第開花次第花隔牆何必問誰家也應無奈春光好
長對東風醉紫霞
又
四海明年宇宙香萬花庭院各春光綱常擔上挑三統
萬古綱常上脊梁
玉柱峯
玉柱峯頭紫氣迴清明時節逼峯來只今閑却擎天手
南部烟花總自裁
五月初二日夢
隂陽管束璣衡外宇宙呼嘘槖籥中歲事化權今在手
人間何樹不東風
三月初七日夢
高卑一曲動玄青春日春風拜考亭不是昊天無處著
潔魂應送水成清
九月
海天吹雨未曾收曾上雲樓努力休收歛此心歸寂寞
一方明月爛沙頭
十一月初三夕于杏林
天機纔動玉壺春海内初看白日頻頭上葛巾猶在此
與君同是葛天民
又
庭燎春和萬國香小橋虹路倚天長明年去借仙翁手
指點雲章對玉皇
十六日夢
彷彿雲霄玉萬竿依稀王母駕青鸞來時不識歸時路
共向瑤臺月下看
二十五日夢
月色花香掌上看分明春事滿闌干憑誰說與林和靖
雪樹枝頭雪未乾
閏二月二十六日夢
紫閤春隂倍草堂玉蓑金笠戴春光從今收拾乾坤後
自對青山借一觴
十六日夢送安成醫士劉敷烈
野客歸來野興狂水雲樓閤水雲香鏡湖十里春如畫
一樣荷花一樣香
十月初三日夢
酒畔逢春手莫停耳邊鸎語大分明閑花野草春全賴
遇著東風一樣生
夢
聖賢為學在求心為學心求古自今回首羅浮山下屋
梅花春意一枝新
無題二首
留得一瓢收野興忽然雙鶴水之清秋風不敢吹茅屋
只恐先生夢裡驚
又
沈醉東風未得醒落花飛絮日冥冥門前有个長松樹
莫遣黃鸝來上鳴
初三日夢
黃花隨處隠天流萬壑清風一夜秋可是謫仙緣未滿
不妨還作此山囚
七月初九日夢
秋風無恙布袍輕十里西湖格樣清一片鐡心聽不盡
天津長短杜鵑聲
一峯文集卷十二
