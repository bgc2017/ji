一峯文集卷四明羅倫撰
記
隆夀堂記
彰德太守王君良玉其先吾里人也洪武初戍襄陽籍
為襄陽人君由進士官至戶部郎中出守今官君為戶
部也考最以聞天子嘉之推恩其所自出誥封母韓氏
為安人詞若曰國家禮恩臣下必上及其父母廣孝道
也咨爾韓氏益隆夀祉茂膺休命臣瑤拜手稽首曰臣
母受兹休命臣子子孫孫其永保之左庶子黎太僕名
其堂曰隆夀昭天寵也王徵賢曰太守其能子乎吾子
有言太守願也倫曰子道已扵此乎孔子曰立身行道
以顯父母揚名扵後世然後為能子也隆親之夀人子
之同心也有盡者在天無窮者在我良玉聞是道乎歐
公里之先正也以犯顔敢諫為忠以濟時行道為賢功
立扵當世言行扵後世鄭氏夫人之名由是而夀焉良
玉本廬陵而生扵襄歐公本廬陵而生扵緜其生同也
良玉官扵朝而出守于彰歐公官于朝而出守扵滁其
仕同也良玉幼孤母韓教之歐公幼孤母鄭教之其幼
孤同也其生同其仕同其幼孤同其夀親也獨可無同
乎為人子而歐焉然後為能子也歐公之同時也河南
有程氏二夫子焉道承孔孟德配顔閔惜乎歐與同時
而不與同道也為人子而程焉然後為能子也天下後
世道歐公者必曰鄭氏夫人之教也道程子者必曰侯
氏夫人之教也良玉其同矣乎天下後世道良玉者必
曰韓氏之教也然後為能子也然後為能隆其親之夀
也然後為能對揚聖天子之休命也
桑園許氏祠堂記
初祖之祭古未有也自程子焉禮以義起者也朱子廢
之以疑扵禘也為義而起者重本也厚天下之大經也
為疑扵禘而廢者明分也正天下之大法也二子之意
並行而不悖也記曰禮從宜宜者何從程子也從程子
者何緣人情也先王制禮緣人情而設也不忘其所由
始者人之情也今夫㕓井之氓始為宫室者祀之始為
稼穡者祀之始為飲食者祀之凡有功生民者皆祀之
不忘其始也况吾身之所始乎焉可廢也記曰君子行
禮不求變俗又曰先王修其教不易其俗緣人情也初
祖之祠士族之俗也世士之族遠或漢魏近或唐宋合
族之衆多倍千寡倍百初祖之祠士族尚焉初祖而下
高祖而上簡其有功德古所謂鄉先生者配之羣祖則
祭扵墓而已高祖而下則各祭扵小宗之家其為屋也
祠而不廟其為享也薦而不祭其時以冬至也正至朔
朢則參冠婚喪則告明譜讀約則會善則書過則懲一
于是祠焉所以維族人之心使知千萬人之身其初一
人之身也貴不至忽賤富不至驕貧少不至戾長不至
相視如塗之人也先王崇化道民之意其亦庶乎程子
之說焉可廢也朱子廢矣然歲率族人一祭扵墓焉其
徒謂如墓必有祠今墓遠而祠扵家亦祠扵墓之類
也焉可廢也斯禮也羅氏之族行之二十餘世矣不
以程而始不以朱而廢是亦可見人心之同然而不
能自已也河平許氏吾邑望族也徙吉水桑園者十
有五世矣世以儒鳴初祖之祀先祖之配如吾族也
斯禮也士族之達禮也是亦可見人心之同然而不
能自已也於戲自先王至扵今日人心豈相遠哉所
以教而養之者非其具耳祀禮宗法皆先王化成天
下人心之具也非士之所得為也許氏子能纉先人
之緒行之扵其族時而可遠焉是為之兆也許氏子
名楫字濟川戊子貢士學扵予而志扵古倫是以記之
俾以傳於後(羅氏祀禮見十一世祖宋廣東提刑撿法登崇公記)
永豐縣學孔子廟記
王祀孔子尊已乎未也尊以文也非尊以道也道一也
曷為孔子尊乎衆人棄之聖人至之孔子者道之至也
祖述堯舜憲章文武孔子之道所以至也至者立教棄
者由教由其教不遵其道可乎開元禮自天子下執弟
子禮尊以文也尊其道則未也中庸曰尊德性而道問
學尊其道也尊之何宜静宜畏焉動宜謹焉學宜博焉
問宜切焉思宜密焉卑汙者宜易之以高明狹隘者宜
易之以廣大傲戾者宜易之以温良獧薄者宜易之以
敦厚柔懦者宜易之以剛毅昏愚者宜易之以通敏本
之身也視焉宜明聽焉宜聰貌焉宜恭言焉宜慎事焉
宜敏移之家也為父宜慈為子宜孝為兄弟宜友為夫
婦宜正為婣族宜睦為鄰里鄉黨宜恤時而我用達之
天下也宜正君心以正朝廷正朝廷以正天下天下之
人貧者宜富宜復井牧之制以養之俊秀者宜教宜復
學校之制以育之教之成也賢者宜用宜復鄉舉里選
之制以取之君子既進宜遠小人以成天下之務宜冠
昏喪祭以厚天下之俗宜朝覲聘問以通天下之情宜
黜佛老巫覡左道之教以正天下之人心宜棄詞章浮
華記誦涉獵之徒以端天下之士習宜斥權謀術數百
家衆技之流以一天下之人才弗化也宜明刑辟以威
之弗順也宜詰戎兵以備之天下一家中國一人尊孔
子之道宜如此也漢唐宋之君臣尊孔子之道至此乎
雖今存可也奈何其未至也於戲孔子之道尊之至也
君焉堯舜文武矣臣焉臯䕫伊周矣士焉顔曾思孟矣
奈何其未至也今之尊孔子者聞其所讀之書孔子也
聽其言觀其所綴之文孔子也求其所以為孔子則未
也昔有學孔子者姓孔字仲尼升其堂入其室伏其几
襲其衣裳曰我仲尼也求其所以為仲尼則未也今之
學孔子者其猶此人之學孔子乎優孟之學孫叔敖也
楚王以為真叔敖也求其所以為叔敖則未也今之學
孔子者其猶優孟之學叔敖乎或曰夫子之不可及也
猶天之不可階而升也嘻惑也孔子之道不可及哉盍
觀諸身乎吾手之持吾足之行吾聖人也吾口之味吾
目之視吾耳之聽吾聖人也吾心之同然獨不聖人乎
聖人先得我心之同然者故孟子曰乃所願則學孔子
也永豐縣學新孔子廟成初僉憲陳公騎倡之通判黃
公隆承之大尹歐陽明成之三公者其志扵尊孔子之
道者乎伻來曰陳公曰子邑人也宜有以告邑人倫故
以尊孔子之道告邑人
牧菴先生畫像記
牧菴先生姓鄧氏名淮字表臣以字行漕溪里人父時
俊庚辰進士胡靖榜仕考功主事出通判衢州兄凖平
臣由貢士仕終閩府伴讀世春秋學名家初考功斆學
淮南蘇人施槃往受學焉先生弟視之槃掄魁未幾卒
沒齒不忘焉先生學成試有司不合拂袖歸曰何溷一
第為哉城闕山林各適其性而已不復就試正統壬戌
聘師扵水心書院倫髫丱先生視之子如也語人曰必
此子者其有成乎羣從富驕而好弄先生曰汝視我出
入焉倫受教視先生出則挾書歸視其入復如之先考
大山府君自外歸問曰兒可教乎先生曰惟此子也吾
其成吾其成因授以胡氏春秋學先生教人以禮為先
朝夕曰博士先生曰禮樂不可斯須去身此地可容身
不可容禮樂乎小子勿墜爾家訓也侍燕居論邑先達
問彦剛劉公曰毅矣問秉素陳公曰介矣問博士曰寡
欲吾未見其人矣問伴讀曰怡怡如也又曰高山仰止
景行行止小子識之又曰與其以一善而成名寧學聖
人而未至也小子識之先生師羅氏三十年猶一日毋
惰氣毋矜色毋傲容毋狎言童兒婦女亦薰其化曰鄧
先生德人也成化庚寅倫自廣昌歸謁史有貌先生像
者倫曰不類也吾貌其中贊曰不汲汲扵名不役役扵
利矜而不爭同而能異逍遙乎大化不知老之將至
玩易軒記
易天地隂陽也人得天地隂陽以生無非易也昔者聖人
仰觀俯察遠求近取以天地隂陽之易發人心之易所以
前民用而教萬世也夫草木鳥獸之為物人之為人生死
出入扵大化之中無異也其所以異扵物者何也隨時變
易以從道也吉凶消長者易之時也進退存亡者人之事
也進退存亡惟其時焉則人道盡而易在是矣君子之扵
易也居則觀其象而玩其辭動則觀其變而玩其占為是
故已長樂謝君仲仁治旴之明年作軒曰玩易易豈易言
哉孔子晩而好易七十子之徒其與言者多矣易罕及焉
易豈易言哉秦漢而下斯道晦矣至宋三子而後大明邵
以數程以理朱以占仲仁之居扵斯觀象玩占内反諸心
精體而實蹈之必有得扵文字之外者而後可也
西園清隠記
瀧岡以歐陽氏空坑以文山氏潤芳籍而流天下瀧岡之
南空坑之西毛氏西園在焉清隠居士英懋築也毛氏世
家龍城後徙空坑若毛孝子仁見知歐陽公副使公亨甫
見知文丞相世以有聞丞相起義元師李恒追及空坑大
戰東固方石嶺將軍鞏信死之先君武岡公被執文山在
危厄間大石墜得阻後人名其石曰神石成化己丑倫請
告歸欲拜六一公扵瀧岡訪文氏遺跡扵空坑東西就食
未暇也又六年甲午倫友陳公甫門人容彦昭易德元陳
秉常三人者來乃相與探奇獵勝償夙願焉因過毛氏西
園時春熙景明萬物嫵媚主人肅客酌扵花下幽禽對
語游魚不驚好山低昂出沒雲外居士頋客曰此吾之
所以樂也夫六一公世扵斯而寓扵潁歸老故鄉卒負
初志文山氏又遭世俶擾視死如歸以吾觀之安土樂
勝二公之心夫豈遠扵人哉乃不能兼而有之二公之
所不能有者吾乃得焉此固吾之所以樂也昔文王靈
臺與民同樂國家涵煦百年休養生息吾民衣食乎畎
畝樂生送死而無憾者非上之賜耶吾又安可不知所
自耶三人扵是酣飲浩歌相與賦五言四韻退倫為之
記
明江西僉憲徐君明德先塋記
龍山之岡徐氏先塋所也天順元年丁丑三月某日刑
部主事今江西僉憲徐君明德奉其先府君皇贈刑部
主事澄潭居士先妣安人童氏祔于其位考之祔也祖
王考諱文王甫之墓妣之祔也祖王妣洪氏孺人之墓
昭穆位叙壤樹殷殺協禮稱律孝敬聿昭公諱珤字宗
政世望維揚曾大父仁甫元季辟地山隂遷嚴之建德
大父仲旻父文玉隠居行義允聞扵鄉叔父信古由成
均為稽勲主事守漢陽更寶慶轉福建鹽運司使持平
守公吏悚民懷其居父母喪也三年不忍去又三年而
後歸此徐之先有人也運使公無後公命諸考後以季
弟宗賢宗賢卒婦沈氏義不貳適郡守以聞旌門刻石
貞曜旁流此徐之内有人也奕世儲慶沛源流潤鍾扵
僉憲穎秀維實英概拔倫理績明允克邁先烈此徐之
後有人也先是公父文玉府君厭囂樂静肇别墅扵龍
山夫婦考終合壙以葬公臨卒遺命叙祔伯季銜哀恪
遵治旨立石塋道俾世萬子孫以無忘先德於戲大化
無窮浮漚沒海貴賤同波驪山茂陵當其勢也氣懾四
海雄視萬代曾幾何時烟蒿露麥狐兔穴其旁樵兒蕘
豎躑躅其中北邙坯圡算成堙漫是故可久者德也非
勢也寒泉之野瀧岡之阡雲木蒼然山輝水曜高厚無
疆此故何哉非以其後之賢歟詔爾徐後立德師朱立
言師歐立功師伊周龍山之岡得不終扵天乎
八景樓記
太極山川竒秀圓明甲天下陽儀東麓曰招攜類太極
而小焉甲鼇溪招攜之東岡迴巒拱水洑川渟山人鄧
君丕隆見而愛之作樓以居其有也甲招攜山人與客
登斯樓焉頋龍川曰此帶水也帶吾居鹿角曰此文峯
也文吾人陽嶺曰此朝陽之所升吾早而賓焉月池曰
此夜月之所止吾夕而俯焉波濤洶湧扵嶺北吾耳之
咸韶也雲影裴徊扵水東吾目之天章也漁唱扵環江
樵歌扵草峽吾朋儕之唱和也凡是八物吾得有而樂
之有力者莫吾禁也合而名之曰八景之樓客曰吾之
所樂者異扵是孟子曰萬物皆備扵我矣反身而誠樂
莫大焉邵子曰觀物者非觀之以目而觀之以心非觀
之以心而觀之以理也昔者聖人之作易也仰觀天文
俯察地理以通神明之德以類萬物之情此謂觀之以
理而反之扵身也天機流動至誠無息者造化自然之
理也觀物以窮理窮理以反身君子為學之要也觀天
以常其健觀地以常其順觀山以常其止觀澤以常其
說觀風以常其巽觀雷以常其奮觀日月以常其明觀
水之洊習以常其進凡寓扵目而備扵我者無不反之扵
身此誠之之事也誠之至則誠矣學至扵誠天地與大
日月與明鬼神與順五行與叙天下與仁萬世與名超
有無外生死天壤之間復有何樂可以代此也夫然故
不可得而名也不可得而名者太極也太極者天下萬
世之甲也扵斯樓何有
繼節堂記
此君賢扵天下王公大人閭巷嗇夫罔有異口尤厚扵
山人處士君何得此扵人哉一峯居士曰君秉直不撓
似衞之史魚漢之汲黯臨難不改節似殷之比干周之
伯夷叔齊遯荒閒之野甘寂寞之濱由然自適似孔門
之顔回洞明中虚逍遙物表無入而不自得似蒙漆園
之莊周君德備矣獨以節名先其大也乾德至剛象乾
以龍龍動物也生乎水君植物也生乎陸其相去遠矣
或曰君入水化龍故君之子孫皆以龍名盖同德也同
德扵龍賢扵天下宜矣予少寡外交獨與君友北抵幽
冀南竄閩粤聞君所在輒尋造焉欣然終日樂而忘歸
君亦以予為知己莫予棄也比訪君扵金牛洞中將卜
鄰焉共君老扵山林聞潭溪處士某甫與君通家先考
某常開軒以待君凡君之昆弟子孫族屬朋友主人皆
批清風抹明月禮賓之不色倦考甫既逝處士以執友
視君延君扵堂名曰繼節意承考也孔子曰夫孝者善
繼人之志善述人之事易曰遠取諸物處士近承先德
而遠交扵君其人可知矣是必無辱扵君者遂為之記
益菴記
南海陳公夢祥僉憲江西結菴扵公署之偏名之曰益
公退居之思内有以益已外有以益人也屬予記之夫
益求之而後至求益扵利者之市求益扵名者之朝求
益扵道者將何之哉求諸已而己矣孟子曰求則得之
舍則失之是求有益扵得也求在我者也求之有道得
之有命是求無益扵得也求在外者也珠璣&KR1608;象求利
者皆知其為寶圭組軒冕求名者皆知其為榮盡其知
力以求之郿塢之金西園之銅何益扵得乎若夫仁義
道德天之與我者求則得之四海之富天下之尊不能
敵也象曰風雷益君子以見善則遷有過則改風烈而
雷迅遷善猶風改過猶雷則其益扵已者大矣彖曰損
上益下民說無疆天施地生其益無方損己之有益人
之無如天地之育萬物則其益扵人者大矣益有要乎
曰有子見夫水乎水出扵山山不得而有所居者高也
水非出扵海天下之水莫大扵海出沒日月浸灌天地
水出扵山而海得其益以為大所居者下也海之受益
扵水大者小者清者濁者黃者黑者海無所擇焉君子
之受益扵人猶海之扵水也毁者詈者沮者斥者皆反
求諸己而已扵人也何尤夫然故則天下之益萃扵我
凡富貴貧賤死生禍福若浮漚之起滅扵大海一無所
動其中者况匹夫之毁譽乎吾嘗與公言君子之學在
得扵己而已吾有所得天下吾譽萬世吾同不足以為
加天下吾毁萬世吾異不足以為損公不以為不然公
求益扵内非求益扵外者試以吾言觀之
宋文丞相祠堂記
為臣死忠為子死孝死一也可以動天地可以感鬼神
可以貫日月可以孚木石可以正萬世之人心位萬世
之天常孟子曰我善養吾浩然之氣以塞乎天地之間
夫殺身成仁舍生取義非浩然塞扵天地之間者能與
扵斯乎若宋丞相信國文公是已公名天祥甫弱冠奉
廷對陳君道之大本經世之急務文思神發萬言立就
可謂天下之大才矣董宋臣主議遷幸公上章乞斬之
吕師孟偃蹇傲命公又上章乞斬之賈似道誤國要君
公當制以義裁之勤王詔下重臣宿將縮頸駭汗公提
孤兵獨往當之敵次臯亭三宫震動宰相遯荒公挺身
獨往說之可謂天下之大勇矣夫慷慨就義決死生扵
一旦中人猶或能也若歴履萬死其執彌堅其志彌厲
非仁者其能乎方公之使於元軍抗節不降乘間脱京
口走真州如揚州趨高郵抵通州苗再成逐之李庭芝
疑之外迫扵強敵内煎扵饑饉無日而不當死然後遵
海道涉鯨波歸立二王開督南劍敗績扵空坑仰藥扵
潮陽絶粒扵南安當死歴萬死而不死卒之就囚燕獄
從容南向而後死震動天地照曜萬世可謂天下之大
忠矣夫公之忠誠能墜空山之石能通七里之神能作
廣陵之風雨能起留夢炎輩之敬悚而不能免賈似道
之沮黃萬石之疾李庭芝之疑陳宜中張世傑之忌何
也蘇子曰其所能者天也其不能者人也其斯之謂與
宋之亡也死國者多矣陸秀夫張世傑死扵海李芾死
扵潭趙昴發死扵池姚訔死扵常趙世賞死於洪先君
武岡公開禮死扵吉安公制服哭祭之督府行朝死者
不可勝數雖然死矣未有如公之出萬死而後死也微
子之去箕子之囚龍逢比干之諫伯夷叔齊之餓諸葛
武侯之鞠躬盡瘁備于公之一身矣自古亡國之臣未
有如公之烈也收宋三百年養士之功立千萬載為臣
之極不在扵公乎非仁者之勇浩然而塞扵天地之間
者乎公去今二百年順天祠公扵學宫鄉郡祠公扵城
南公之子孫祠公扵富田富田之祠元季兵變為横民
所奪龍鳳間僉事李公飲冰復之正統間知府陳公本
深繼之景泰間都憲韓公雍奏加謚號錄用子孫今上
成化二年僉憲李公齡來掌學事以公九世孫繼宗入
學俾公鄉人周丕憲割田贍之是皆有功扵名教可書
故書之以詔萬世之為人臣者
寶慶府學記
君子所以異宵小人心所以異禽獸學也學之為道何
也其性仁義禮智也其情惻隠羞惡辭讓是非也其倫
父子君臣夫婦長幼朋友也其學之則視聽言貌動静
無違也其施之序家鄉國天下無不凖也其教詩書禮
樂也皆所以盡其性而無慕乎外也先王治天下上是
道已井天下之田以養之羣天下之明秀立學以教之
擇其道成德尊已試扵事而退者以師之設鄉舉里選
之法賓興以取之士生斯世無仰事俯育之頋無科舉
爵禄之累無百家衆說異端之咻目其見焉耳其聞焉
心其惟焉口其言焉身其行焉惟以盡其性而無慕乎
外焉舉而備諸公卿大夫之位百執事之列則功被社
稷澤及生民此先王之治所以不可及也周衰井田廢
而學校之政息矣雖闕里之教親炙吾夫子之化沂水
之詠陋巷之樂汶上之辭二三子而已其餘以干禄為
學以聚歛為仕以正名為迂以短喪為安皆當時速消
之徒也况後世乎繼周而治維漢近古夏侯勝以明經
拾青紫桓榮以稽古誇車服戴聖之貪鄙馬融之奢淫
揚雄王肅之仕簒偽皆當時名儒也況後世乎道之不
行也千五百年而後濓溪周子出焉周子之道孔子孟
子之所傳也其言曰志伊尹之所志學顔子之所學皆
以盡其性扵内而無慕乎外也由周子之道用為伊尹
不用為顔淵銖軒冕而塵金玉矣今之學者去周子未
遠也其志伊尹之志其學顔子之學盖有之矣吾未之
見也嗚呼善學者以其身為聖賢不善學者以其身為
禽夷自聖賢而去禽夷也遠矣學者其亦知所擇哉寶
慶古邵州周子遺化之地也黃巖謝侯世修來守是邦
革弊政斥淫祀疏老佛之徒興禮俗以正人心朞年而
政成視學宫陋圮以隘迺出官錢廣地而新之為大成
殿殿後為尊經閤旁為兩廡外為戟門泮池環之石梁
其上池外為三門南為欞星門欞星西為學門門斗入
外曲為司訓之舍四區内為生徒之舍二區區十五楹
惟明倫堂兩翼為毁文昌祠學西百步為周元公祠若
侯之為其徒新學已乎將庶幾周子之遺化也庠生李
鑑禹謙來曰司訓危純氏曰傳侯之美邦人之心也夫
子知侯者毋使其無傳焉乃原學以告扵邵人有聞周
子之風而興者曰此謝侯之功也
竹鶴軒記
盤谷居士有竹鶴癖所至種竹與居攜鶴以遊客過之
曰子何癖乎昔衞懿公好鶴鶴有乘軒者卒亡其國子
猷好竹至呼之為君而子猷不成扵晉子何癖乎居士
曰凡物好之而不忘則癖仁者樂山忘其山也知者樂
水忘其水也若人之見也樵者亦樂山漁者亦樂水乎
目癖乎色不忘乎色也耳癖乎聲不忘乎聲也癖乎富
貴不忘乎富貴者也堯舜桀紂皆有天下也堯舜有天
下而不與焉忘天下者也桀紂有天下至扵忘其身堯
舜忘也桀紂癖也懿公之亡桀紂之癖也鶴能忘其國
乎凡物好之而不忘則癖忘則神熒河之圖伏羲忘其
為馬洛中之書神禹忘其為龜茂叔忘扵蓮伊川忘扵
梅陶淵明忘扵菊張旭之為書也忘其為書而後神也
好事者種菊一籬植蓮一池號扵人曰吾愛菊也愛蓮
也猶童子執筆而為旭之書號扵人曰吾旭也其能旭
乎子猷之扵竹也好之亦若是歟是故天之生物也忘
其生也物之生也忘其所以為生也今夫鶴俛而飲仰
而啄招之而來放之而去忘其鶴也今夫竹貫四時而
不改干雲霄而不撓虚中而直外毋矜色毋傲態忘其
竹也吾以一老頽乎二物之間方其境與神會心與物
冥天地吾不知其大日月吾不知其明鬼神吾不知其
幽千駟萬鍾吾不知其富布褐蓬茅吾不知其貧心腹
腎腸耳目鼻口吾不知其為我也而况扵二物乎吾將
燒竹煮鶴而遊扵無何之鄉矣吾何癖吾何癖居士閉
口隠几而卧客不能難跼蹴而退居士姓某名某
繼拙齋記
金鼇東麓勝地曰車溪支壠中峙蟠欝夷衍清溪外抱
形若環壁溪迴峯隨羣秀森拱亘若天城里人丘氏居
之四方迪靖則奥區沃壤利用豐大而無求扵外其或
有警則阻山帶河敓攘虔劉之徒辟易退辟罔敢干扵
正元季紅巾盜起丘君叔姪宣義衞衆庀休成聚監邑
多羅台辟地居之國朝開化越餘百年若拙逸翁孟哲
敬菴翁常閱先後樹敦以聞厥冡嗣孫魁道思紹前聞
别號繼拙而屬記扵予夫聖賢之道大公而至正無巧
亦無拙也自王化陵夷民俗滋偽乃以君子之循理安
分者為拙小人之機變倖得者為巧是故正其誼不謀
其利明其道不計其功君子安之以為正小人笑之以
為拙也君子視圭笏為柴柵而巧扵干進者以為拙視
名譽為韁鎖而巧扵取名者以為拙視金玉為砂礫而
巧扵冒利者以為拙當舍生取義則視死如歸而巧扵
偷生者以為拙是果真拙者哉吾聞之拙扵人者巧扵
天拙扵知者巧扵道拙扵今者巧扵古曾參之魯顔氏
之愚孟子之不遇似若拙矣而巧扵為聖人之徒儀秦
之辯鞅斯之知似若巧矣而拙扵謀其身傳曰作德心
逸日休作偽心勞日拙拙者作德者也巧者作偽者也
作德者始雖若拙而終則有福而無禍有安而無危作
偽者始雖若巧而人禍天刑未有能善其終者也其拙
孰甚焉由是觀之拙者未必不為巧巧者未必不為拙
也魁道之繼乃祖之拙其亦有見扵是乎安得天下之
人皆舍巧而趨拙哉予固天下之至拙者以拙者而記
拙者之事非予誰宜扵是乎書
冷菴記
丙戌進士陳君粹之由大理寺副來僉江西憲事名其
退省之廬曰冷菴或問于一峯居士曰天地間一元氣
而已舒而燠為春夏歛而冷為秋冬燠可愛冷可畏曷
不為其可愛為其可畏者乎昔廣文先生座客無氊沽
酒無錢人號曰冷官今居有高堂出有輿馬前旗旄而
後旌節異乎昔之冷者矣無冷之實而盜冷之名扵義
何居夫子知粹之者其有說乎居士曰是非爾所知也
夫冷者天地之義氣也人心之靈義肅之則冰欲然之
則火目然乎色耳然乎聲口然乎味四肢然乎安佚顛
冥欲海焦爛名塗皆内熱之所致也扵是沃以泗源之
水清以程門之雪使百念灰冷萬境俱寂湛然冰壺皓
然秋月此冷之體也暑路炎荒霜飛雪積玄崖隂壑虎
伏蛇蔵海立河凝山摧岳仆見者膽慄聞者毛竪憂者
喜病者愈仆者起怨咨者謳吟此冷之用也雖然無冬
不成春無貞不生元安知可畏者不為可愛乎勞尊能
謙素履無咎又安知熱者不為冷乎事固有倒行而逆
施者此吾粹之所以為冷也乃歌曰衆欲熾如冷斯寂
矣萬民焚如冷斯濯矣百官冷大化行天下樂矣冷菴
聞曰居士知我者解我固當請書扵菴壁用頋諟明命
西隠堂記
踰太極西南曰文昌瀧水勞扵坎位西山巽扵坤隅巨
家張繹恒居其勝命曰西隠或曰以其環西水之麓故
曰西或曰舊第東而新堂西故曰西成化乙未冬湖西
羅倫來主金牛洞繹恒參焉倫曰隠顯猶隂陽也時隂
而隂時陽而陽時隠而隠時顯而顯時而已矣在蠱之
上九不事王侯高尚其事時而隠也在觀之六四觀國
之光利用賓扵王時而顯也天無心扵隂陽君子無心
扵隠顯時而已矣隂陽無二體隠顯無二道古之人隠
居以求其志行義以達其道此言何謂也吾子亦聞之
乎繹恒曰夫子之言大矣吾惡敢當吾惡敢當夫顯而
出隠而處量其時已乎無亦量其才也不家食吉利涉
大川所畜者大也求路二子得聖人為之依歸或死非
其食或附益非人無能改扵其德其視汶上之辭陋巷
之居竟何如竟何如夫天地之化無涯人之生有限以
有限浮無涯將蠢而作蟄而止與萬物者樂其天吾又
安知顯之為榮隠之為卑乎吾聞木有樗者以不材而
終其天年極其倫乃斯物之徒與遂去不復與言倫頋
門人曰隠者也作西隠記
嚴氏祠堂記
吉豐南鄉江山宏麗天城四周蟠迴三百餘里一峯中
崢三峽外錮萬壁環拱表曰太極象以圖也水心奠扵
坎位泉湖闢扵坤隅妃英疋美道如金牛裴佪不能去
睠其勝也湖傍圡名曰積善堆嚴氏肇基之嚴之先曰
陶唐仕至光禄大夫辟地扵梅川密石載傳曰威爰啓
斯土宏貽碩後世葉墨英威之裔孫某某龜恊族謀建
祠扵堆尊所出也徵文記之倫曰先王之世立宗法制
宗廟宗有小大廟有隆殺維持人心匡翼世道其法尚
矣粤及後世王制廢而教道息不三四傳冥不知所出
人自為家鄉自為俗情同秦越釁侔仇敵殆有甚焉兄
弟父子假貸不通休戚不關逸樂不均一觝而觸勃然
操戈父不能其子兄不能其弟此豈人性太遠扵古乎
教之非其道耳斯舉也禮以義起君子有取焉盍亦反
其本而已自今至扵後日老長誨其子弟昭穆相叙慶
弔相交患難相恤貧乏相周冠婚喪祭禴嘗祊繹咸禮
合誠然後為禮義之族也不觀扵木乎葉麗扵枝枝麗
扵榦干霄漢而上後歲寒而凋其本固也若培養不厚
榮瘁有偏行道斯惻匠石回盼其得為美木乎嗟夫大
其族者人之情也大其族而不以禮義焉是欲茂其末
而不厚其本也嚴氏先其制矣尚圖其實乃克有終可
徒恃江山之壯而已哉世系官爵祭田饗器别具扵碑
隂
義渡記
鄉貢進士何步恩曰金溪之南有清江焉道旴要津也
春夏雨暴溢冬寒沍行者病涉邑人王秉材舟之舟屢
易秉材卒子廷則嗣秉材之為廩舟人以舟之人號曰
義渡如此者其義乎倫曰嘻義哉先王之教民也九月
成徒杠十月成輿梁無義渡也渡以義名民迺病涉矣
五畝之宅一夫所受無義宅也宅以義名民迺無恒家
矣八口之家九一而助無義田也田以義名民迺無恒
産矣比相保族相恤黨相救鄉相周無義倉也倉以義
名民迺菜色而父子離矣家有塾黨有庠術有序無義
學也學以義名民迺悖德而不肖者族矣步恩曰此非
廷則之所得為也若廷則之為其猶愈扵已乎天下之
人有廷則之為者其猶愈扵已乎夫子之言非吾廷則
之所得為也倫曰子言是也昔范文正之尚義也忠宣
嗣之文正之未為或為之而未盡者忠宣盡為之蘇人
至扵今賴之天下後世至扵今稱之廷則之嗣秉材能
如忠宣之為乎然後可以為義也忠宣之義子之謂者
也此非廷則之所得為乎步恩曰此廷則之所為也步
恩以告廷則廷則拜稽曰謹受教步恩廷則金溪人
寄傲軒記
雯峯山中有逸民焉自號曰寄傲居士念兹曰寄傲行
兹曰寄傲名言兹曰寄傲山曰傲山溪曰傲溪居曰寄
傲之廬問其姓名曰吾不知也問其何許人曰吾不知
也縉紳處士貴介公子聞其風聲辟易駭汗無與遊者
乃呼菊為朋結松為友與麋鹿為羣庭廡之間几席之
下山獻其竒水獻其渙風月獻其惠朗烟霞獻其變態
天地萬物莫不獻其所有居士不讓而有之充乎若有
得也泊乎其無與扵外也大宗師聞之曰隠者也往就
見之經宿而后去乃與游焉之無何之鄉廣莫之野貼
雲為席飡露為漿挈月為明架虹為梁無始之上六極
之下八紘之外攬之而有也瑩然笑曰子知傲乎傲凶
德也儒者之道傲不可長庶人得之不保其四體大夫
得之不保其宗廟諸侯得之不保其社稷天子得之不
保其四海至人得之洪流滔天而不溺烈火涸澤而不
焚震雷破山颶風翻海而不驚騎日月挾宇宙以遊乎
無朕之外死生之大且不能變也而况利害之秋毫乎
居士曰夫子惡乎得之曰得之陶潛陶潛得之夷光夷
光得之維斗維斗得之圓景圓景得之渾沌渾沌得之
太極居士聞已芒然而歸卧三日而后語人曰吾而今
而後知大道之無盡也或曰居士姓饒氏名秉元
寧縣進士題名記
進士名成扵周科定扵隋文盛扵唐宋夫求其實而不
以文士修其實以應之實為主文為賓也徇其文而不
以實士修其文以應之文為主實為賓也上之求士也
文已乎考其文將以求其實也士之自脩也先其實猶
絅之蒙錦也先其文猶土木之質衣以文繡飾以金碧
流盼晃曜諦而觀之可醜矣知仁聖義中和之德孝友
睦姻任恤之行士自脩之實也夫何洛誦副墨鏗然其
音炳然其文將究其實其土木之質乎周制既廢士或
舉扵管庫起扵刀筆出扵鬻繒屠狗豈必其人之文哉
然功光日月名流竹帛以士自名者豈管庫刀筆鬻繒
屠狗者之不若耶何自待之輕也脱芻蕘離疏屩紆朱
曳紫秉笏垂紳榮加祖考肥及妻孥誰之賜哉瘁躬宣
力康世文明脱或不幸殺身成仁舍生取義分也乃誇
里閭傲親戚侮長老尸位素餐貪墨敗檢窳政本而隳
風教獨何心哉寧縣進士未有題名提督學事憲副夏
公正夫命知縣事某勒石以詔後世後世將指議曰某
名進士某實進士嗚呼可懼哉
一峯文集卷四
