一峯文集卷十三明羅倫撰
七言八句詩
和林緝熙訪六一公于西陽宫宫有瀧岡阡表
秋日微涼草樹悲此情堪與故山離蘇黃人物從頭數
周邵風流雅未知野老自能償伏臘東風無計奈糠粃
憑君莫唱滄洲曲一淚斜陽灑卧獅
又
西傾一極論今雨潁上方歸思欲離古樹碧圓山欲斷
小窗虚白月先知滄江已老三秋鬢太古風清萬國粃
暮雨無言翁仲泣淡烟芳草對殘獅
和林緝熙書梁德莊雲菴壁
面面春光送草廬自堪蹤跡混樵漁即看風絮終無定
却愛閒雲得自如禹甸有緣憑造物楚天無夢在仙裾
人間晴雨渾閑事嬴得花前到小車
遊霜崖洞天并序
文昌西山麓曰霜崖洞天洞有石船古今無知者宋
陳横齊張習甫瀘濱張養直諸老標異洞乃以名迨
我文明少師楊士竒寺丞張宗璉侍講彭敷五繼跡
墨於戲山川自宇宙昔晦而今顯也不以人乎成化
戊戌張君兼素信次予遊用瀘濱韻各一首兼美將
磨崖刻之後之觀者亦將有感扵斯乎
野人疎散便成仙自在吾心自在天紅葉為誰流水去
白雲留我碧山前烟傳桑海三生石月抱袈裟九月船
風物不殊諸老異露華無語對潺湲
贈劉善叙往湖南并引
劉友善叙將見都憲劉侯孚于湖南也其友羅倫執
盞祝曰傳不云乎國家之敗由官邪也官之失德寵
賂章也致敗之由豈有外扵此乎寵賂之章其有甚
扵此乎昔和斯哈瑪爾平章斯土黜陟惟允盛德交孚
遠邇洽和交廣欵服况聞周公孔子之道者乎吾子
扵侯為同姓居廬陵為同郡賓西塾為同道非浚恒
之初者吾見其相與以有成也贈以詩曰
愛汝今日湖南遊長風萬里無清秋江山有待亦吾土
兄弟相看是故侯直道每增知已重老夫端為大家憂
天台舊有延生藥轉手疲癃信爾瘳
遊蕭瀧瑞賢亭次侍講彭敷五
東風清晝洗浮隂十二闌干帝汝臨一代文明元有數
二儀清濁到而今好山苦戀閑雲住秋水生欺病眼深
試問卧龍何日起禹門消息是天心
張東白往西山夏正夫訪不遇錄其作見寄予
亦約東白重遊口占元韻
金牛病客老摧隤也學山翁芋栗煨東白先生非我輩
西山佳候是良媒使君月下敲門去半夜山隂棹雪回
聞道安峯無限好春風還許綈袍陪
復廖行儉并引
行儉任金華時荷佳句見貽及是罷歸過一峯山中
倫執易集要就正于飛轝道傍一夕夢曰三才既展
却奔四稚之家千古有人大畫文王之易行儉言還
依韻酬之癸巳十月晦
登瀛道人羅浮過排風馭氣來無何千里萬里海天遠
五峯十峯春色多本相了無塵劫礙浮生虚被身名魔
大明千古曙長夜中天共指回揚戈
復新昌王直菴樂志
風騷回首盡臺輿野老烟花興未除萬壑秋聲和鳳律
一蓑春色上牛車貞元自古天難老麟鳳中原網易疎
茅屋蕭然湖上榻青山流水夢何如
送何廷秀按察河南
西風秋意滿陶園采采黃花泛此樽醒醉百年消日月
行蔵今日任乾坤中原藩鎮諸公在北極朝廷萬世尊
老病多君戀明主夢回欹枕釣蓑温
陳夢祥歸南海内翰張廷祥憲使陳文曜憲副
夏正夫憲僉徐明德陳粹之會餞于洞陽觀
聫句寫别倫聞次其韻
長江一色楚天南别緒無端夢與參百歲逢君能有幾
兩儀添我便成三洞陽日暮誰辭醉陋巷風光只自甘
極目湖山秋萬里錦衣何處覓歸帆
僉憲徐迂齋陳冷菴會于泰和觀臨别言懷
泰和觀裡秋光滿共對寒香進此杯病骨可曾緣客醉
好懷今日為君開碧山白髮定誰老黃鶴青霄何處來
十二天章還老手明朝歸取五雲裁
題徐迂齋匡廬秋霽圖用前韻
東南秀色甲天下無限秋光落酒杯紫盖黃旗山色見
光風霽月草堂開羣雄已散浮雲夢此老猶尋白鹿來
欲剗匡廬塞彭蠡中原萬里入平裁
題徐節婦卷用張方伯韻
懶拈鸞鏡掃蛾眉羞見楊花别故枝芳草有情還夜合
貞松無夢與春移婦人自我如男子造化從他似小兒
一片鐡心編不盡直從刪後更無詩
西隠張氏會英圖
宇内春光領欲完名園今得萬花看幾回清夜宴桃李
九老東風入肺肝病客且扶藜杖去勸君莫放酒杯乾
不知牆外春深淺醉把花鬚仔細看
聚英堂用蕭宜沖韻
呼童連夜報青山海内衣冠此會難别段鸎花休問主
自家風月不曾閒蒼天慣我長為客野老看君亦解顔
莫學山隂便歸去短篷殘雪五更寒
答夏憲副止菴見贈二首
久病寒衾易覺秋老懷珍重為東周玄天有意緣誰在
紫綬何人為國謀月桂夜長迷玉兔銀河秋盡隔牽牛
雲山十二窩頭路多謝先生夢寐求
又
高堂明鏡萬莖秋屋上西風撼不周鑿沼且留明月住
買山初為白雲謀誰呼鐡笛先招鶴自著蓑衣早放牛
道在莫須同出處此心還向止菴求
和緝熙過毛英懋西園隠居
肝肺贏餘五畝春草堂雲暖小山貧塵中物色元無我
林下心情見此人鶴伴野翁梳白髮蝶随春色上烏巾
褰衣細問西園老怕有人家可並隣
和緝熙留别
甲子流年又幾春東風初散馬蹄頻自憐白髮添明鏡
悵望青天入暮雲寒日卧龍遲遠夢冷花幽鶴伴芳辰
相逢且盡樽前酒無那滄波欲送人
唐曲江公張九齡志徐孺子碣陳獻章公甫題憲
副夏寅正夫邀倫同和憲使陳煒文曜刻石
東湖亭上聘君子季登及陳蕃禮宜侑享故
及
古往來今成代謝青山流水費興亡流連木榻堪何事
慘淡炎精遂不光文獻銘章秋月白杜陵烟艇落花香
林居細問玄冥子人道天心合有常
又
垂白西山欲滿顛漢家不遇中興年巢由事業非吾願
陳竇功名到耳邊蓑笠獨堪惟飽飯衣冠他自上仙船
平生只愛申屠子老去相看落照前
又
黨錮諸君宿草寒西山南浦謝盤桓莫煩使者室懸榻
懶逐羣兒學掛冠未有烟花嶠我老只餘風月倩人看
生芻一酹東湖水幾許清光入肺肝
又
聞道東都萬古悲可堪人事與天時羣雄睥睨嗟何及
一代人才信有禆黨籍儘教諸子與天機惟許此翁知
解嘲莫笑揚雄論誰畫陳蕃入此祠
和夏正夫題陳粹之家蔵南陽卧龍圖
三分天下羽書馳龍卧南陽未起時海内風塵皆羿莽
眼中魚水是湯伊未除漢賊身先死便絶江流恨不移
曉霧一綃巾幗在青山千古笑曹丕
和夏正夫題陳粹之家蔵藍關擁馬圖
金剛未破羚羊角西極流風大夏薰自分疎狂投瘴海
敢將衰朽負明君藍關馬瘦堪寒雪岳頂天低識暮雲
却笑元和無眼孔鰐魚猶解畏斯文
和答涪守張兼素
昨夜清風度碧山蓑衣初振水雲間流年信我添華髮
世路逢君祗厚顔深樹黃鸝閒自語落花飛燕傍誰還
柴門已與山童約明月今宵不用關
又
春光容易落花輕世路山河算幾程芳草可憐諸老去
好風偏為故人清也知蝴蝶渾閒夢却笑獮猴亦世情
老子婆娑眠不著五更寒極弊裘横
林緝熙歸會于薌城梁宅和洪城見寄
雲水千峯更萬峯此心期與故人同蒼茫世路浮生在
澹泊春杯野興濃鄉夢幾回茅店月蓑衣無恙柳花風
明年唤取陳公甫皂帽青天信一蓬
奉寄大韶謝先生癸未南省火先生出予于厄
曾同丙子看鄉榜丙戌登科更在門南省再生真父母
西湖歸老任乾坤十年不見先生面多病難忘聖主恩
獨立蒼茫回白首滿蹊桃李竟何言
慰敷五失子
聞君失子勿深悲猶似從前無子時造物戲人聊爾耳
男兒到此不須疑東坡緣業無它累尼父前知後汝期
獨對紫薇過半夜一燈風雨讀昌黎
題張氏水村小景
逢著閑人只點頭海邊今我是沙鷗多情芳草舊知已
如意好山都上樓白髮已前渾是夢黃花相與又逢秋
年來解得濠梁意却笑遊魚誤中鈎
和緝熙同春書臺
萬玉峯頭自在春暖雲晴雨為誰貧誰知别樣風花手
只屬麄衣淡蕩人芳草漫同康樂夢野花羞傍紫陽巾
即呼猿鶴留君住莫問東家更買隣
和緝熙謁文信公富田祠
杖屨春光滿一峯文山猿鶴若為容乾坤卧榻還他主
伏臘謳歌信野翁夷夏有情回白日興亡無計奈西風
簷花落盡燈前雨懶聽南禪半夜鐘
題薌城梁德剛書屋用林緝熙韻
乳燕鳴鳩甲水濱小軒幽逕足聽聞坐忘芳草翻疑夢
寒盡梅花剰得春世事暗隨燈燼落年華偏戀老翁新
芒鞋竹杖身長健頻上金牛醉野人
送張兼素北上并寄大韶明仲敷五諸君
文昌人物張兼素來謝涪州太守回無數青山容我有
幾多黔首待君來朝廷今日真無事草野它年愧不才
傳語諸君憐老病餘生留取付春杯
答陳石齋二首
海上歸來卧一丘烟霞萬頃勝封侯青山未老我長樂
明月不來心獨憂雲谷耦耕添此老華胥高枕是吾州
蒼天鼎鼎憑誰在笑倚東風自點頭
又
帝與華胥作睡侯天厨無分飽珍羞友朋愛我垂高誼
妻子耘春不解憂十載驅馳歸故里兩年漂泊落它州
草亭風雨瀟瀟處却為蒼生白滿頭
寄謝元吉
曾見西湖柱史歌長歌三日遏雲和雷霆白晝果在地
牛女清秋無渡河淮西草木色不改衡陽花柳春何多
幾時攜取陳夫子淡月疎烟醉碧蘿
&KR1713;頭次容彦昭先祖妣葬地處
&KR1713;上三峯高倚天斜傾北斗飛寒泉野鳥啼吟古蜀帝
寒花的皪羅浮仙龍山自落烏紗帽馬鬛新封翠玉鈿
萬古清明風木在淚河東注下伊川
次陳公甫九日韻
三千里外傳佳句兒稚爭歌九日詩黃菊有知催我病
蒼天無定使人疑烟霞落夢還多日月露回秋候此時
獨倚柴門搔白首南山佳氣接東籬
瀧槎吟為彭汝正
萬里瀧源天上來乘槎仙子幾時回客星午夜犯牛女
烟雨一竿歸釣臺白髮未消湖海氣清風半入雲濤堆
蓑衣醉卧黃昏後一枕江聲鼻息雷
一横亭
一篷烟雨待君來憑席風濤日幾回尼父已虚浮海夢
傅巗初用濟川材一亭真意留芳草兩岸春光付野梅
老子羊裘方卧穏棹歌休傍釣魚臺
又
孤舟端為濟川開載滿東風傍釣臺魚飯情懷渾落魄
雲天光影共裴佪浪抛柳絮春無定醉卧蘆花夢未回
玉漏不知催幾許早行人已待君來
和彭敷五二首
聞道東瀧居士來湖山寂歴湖光漼破除塵海夢一覺
消得羅浮春幾杯今雨城南驚老樹東風竹外見全梅
青山莫笑空回首紫錦囊中萬玉堆
又
五柳先生歸去來芰荷衣上露漼漼不由天地不由我
無盡烟花無盡杯别樣家風幽澗竹一般春意隔牆梅
老來只怕風濤險懶下瞿塘灧澦堆
謁草廬先生祠
道契山中訪有初草廬祠下掃寒蕪六經日月渾無夜
萬古真元自此符黃閤夢回空北極紫玄雲淨小東吳
補天功課誰能就密鍊玄精倚太虚
送曾郎中約義歸致
解印悠然歸故林南山佳氣忽千尋浮雲世事從今古
芳草人間自淺深萬壑清風玄鶴夢一天秋水白鷗心
憑渠領得東周意莫和山前楚鳳吟
復陳公懋
年年九日登高處野老悲歌可奈何籬落秋香簮後少
關河春草望中多浮雲萬里天慳雨明月千川水漫波
閑得百年懷抱在白頭林下看蹉跎
戲贈明仲弟(明仲天庭中鶴頂紅一點嘗云須學明道)
看君即欲看明道無那蒼生福未緣鶴頂漸紅朝日表
蠅頭初黑退花前官閑儘爾還詩債老去堪誰送酒錢
莫道府中無職事閉門猶自抱風眠
次易德元
青天飛下青山蒼山光無盡天茫茫赤脚仙人九節杖
一日拄盡青山長物外逍遙混沌老空中語笑雲霞香
黃鶴高飛在何處蜻蜓猶逐東風狂
成化丙戌夏五月予得罪謫泉南提舉道經金
鼇門生彭宜鑑夢中有作意若為予者時九
月二十一日也
牆角寒梅昨夜開誰知春在雪中回松筠到處為貞友
桃李漫山總俗材清影不隨流水去暗香時逐好風來
冰肌玉骨無人識先占千紅萬紫魁
遊紫霄觀
兩袖西風上紫霄古碑磨蘚認前朝黃塵滿地孤雲在
紫極中天萬國標不為丹砂逃日月且緣薪火問漁樵
何人更結華山屋泉石中分正道寮
復江浦張都憲二首
聖主憂勤稼穡難大臣忠奮亮天官日邊紅杏春前種
海上黃茅夢裡觀玉殿薰風清社稷冰壺秋月照心肝
東籬無限秋光好留與淵明晩節看
又
萬鼎横天玉鉉扛堯波導海息舂撞秋飛野草青千里
春遞鸎花滿萬邦雲外鳳毛真有侣海邊鷗鳥信無雙
功成南紀標銅柱自見聞風萬壁降
復且齋
朔風鶴氅來湖濱雪中草樹生陽春浩歌一曲泣神鬼
浮漚萬古同天人雲霞拂袖海岳動花月在戸乾坤貧
鹿門回首忽千里蒼茫獨立傷吾神
迂齋為徐僉憲題
對人長笑野夫狂未到東周氣不降閒夢苦疑天未穏
緩行猶恐地無綱滿園春意無羊到一枕風清為蝶忙
露冕若逢當道虎幾回車上臂先攘
正密堂
一片靈臺莫自欺此機纔動山翁知秋毫不染銘盤日
夜半無人秉燭時香燼上薰玄宇動冰壺清沁玉淵輝
紫陽心印傳千古笑指南山未許移
一峯草亭
病來久謝乾坤勞白板霜飛安所遭千峯不管甲子老
萬竅一任天風號麋鹿過門看箇箇野翁餽藥來忉忉
百年有意堪誰道檢書日夜燒松膏
來賢堂
曉天光霽動千山回首英靈見二難鐡鶴夜留玄露飲
金童朝煮白雲飡筆頭瀾湧文翻水鏡裏春回酒上顔
誰在青霄望牛斗可教長劒倚虚寒
張元惠藥酒
藥和雲液效方神日日山妻泣四隣食旨自知非宰我
獨醒誰信是靈均誰將鷀杓分餘滴欲脱鸘裘换一巡
忽報白衣人送至玉壺持送曲江春
洪峩閤
百雉玄城架□寥玉華仙宇欝岧嶤丹書北斗玄光合
黃道中天紫氣饒泮水載陽秋月皜清風歸洞野雲消
梅花閤上春如海鐡鶴仙人放玉簫
二十六日夢寄饒雯峯太守
好雲乘雨到雯峯一片閒雲度大空故國有懷天角白
小窗分睡日頭紅秋抛兩鬢蓬髫外春在三生落魄中
此老胷懷無畫手杏花庭院柳花風
夢和人慶先考初度
宇宙千年老八荒不知更變幾滄桑黃花三徑秋風早
白髮一簮生意長雲母屏前歌皓齒牡丹亭畔試沈香
浮雲一任閒舒卷嬴得青山望渺茫
足隠
五柳先生歸去來陶然獨對菊花杯巢由不識君人面
伊吕徒勞王佐才蓑笠每披烟雨去牛羊幾放夕陽回
錦袍公子莫來此門對南山日懶開
初八日附黃圭夢
兩儀會得真鉛汞勘破隂陽妙物機明月滿天秋似水
東風一樹柳如絲萬家赤子庭中泣半夜青雲枕畔飛
雷電若驚龍便起大施霖雨洗瘡痍
十八日夢
海上歸來十五秋西風無計白人頭丸中化主先生在
物外年華甲子流丹竈一方仙客護玉階方寸昊天留
南山佳氣無邊在天夀蒼生樂未休
又和同春書臺
翠錦雲山信手栽光風消息自天來人間好事傳千古
海内長春此一杯河漢昭回傾北極寒泉膏潤麗東萊
丹霞百尺虹光動昨夜奎星落上台
一峯文集卷十三
