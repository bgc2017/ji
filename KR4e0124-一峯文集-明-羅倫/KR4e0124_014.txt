一峯文集卷十四明羅倫撰
歌
湖山萬里歌并引
益菴陳夢祥僉江西憲事考滿歸南海冷菴陳粹之
同寮而厚别送攸鎮驛益菴寫湖山萬里圖以寄情
予為之題
光霽湖天月滿舷棹歌聲裡鐡腸仙棹歌聲禋日如年
歌聲一透鴻濛堅歌停雲散山依然歌韻初傳滿大千
渭城三疊流空烟湖山一曲江天連潁川老子歸田園
桑麻萬頃東風妍蓑衣篛笠犁鋤邊芒鞋竹杖風花前
麻衣草座南陽阡石頭玉板東坡禪人間官不直一錢
四時青紫西風蟬至今薄俗違高賢夢祥骨鯁知誰憐
我獨擊節非諛便粹之瀟灑輕肥鮮益菴冷暖寒無氊
手持鐡杖來扶顛兩公脊硬當皇天金蘭氣味同心言
海天夢落烟霞先西江忽上番禺船乾坤瘡痍誰當痊
天河莫寫中幽悁冷菴回首别袂褰益菴落筆驚龍眠
湖山萬里離情牽湖山萬里一幅箋冥鴻天闊鳳孤騫
靜棲巖歌并序
静棲巖舊名聖棲巖盖佛子之居也去廣昌十五里
在吉祥里北石山壁立如翠玉屏風下有洞穴深廣
圓瑩可容百數十人竒山秀水環繞左右邑人揭黻
氏闢荆棘造廬舍延叔父蘭窗先生主之叔父曰非
静無以成學易其名為静棲命留題刻石遂斐然成
章使後之高人大隠知静棲之名發乎蘭窗叔父也
叔父名曰修益
混沌神工劈天斧鑿破鴻濛開太古青天碧玉一萬仞
玉宇玲瓏紫虚府綠雲繞梁丹霞繡柱明月掛簷清風
入戸琪樹扶疎瑶草綠白鶴回翔紫鸞舞王喬來遊傅
說築堵左手撫蓬壺右手挾天姥貝闕珠宫等是閑洞
天福地羞與伍揭陽有佳人好事過謝五邀請羅浮仙
來作静修主饑餐紫芝渴飲玉乳春陽融融液肝腑天
葩燁燁竒芬吐日鍊五色石萬杵玄霜苦借問爾何為
欲把青天補仙人本是好閑居却憶蒼生思下土君不
見山前婦人哭啾啾為道淫雨無時休
節婦歌并序
節婦姓某氏父某年二十配某氏三載其夫卒子一
人甫五歲亦卒或勸其改配者節婦哭曰此言何至
吾耳乎吾聞婦之事人從一無二吾生為某氏婦死
為某氏鬼矣聞者惻惻毛竪扵戲婦貞其夫子孝其
父臣忠其君是皆出扵秉彛之性天柱賴以立地維
賴以固者節婦比有之忠臣孝子鮮聞焉豈婦人能
之而丈夫反不能哉欲動乎中而所守變乎外丈夫
有愧扵婦人多矣若節婦者惡可無聞哉予故傳其
事而播諸聲歌使觀風者有所采也
泉流不歸山雨落不上天妾心死不回金石無全堅白
日經中街飄忽沈西海妾心日不如長夜瞳瞳光不改
明月懸清輝三五二八圓又虧妾心月不如一圓耿耿
無虧時妾心一寸鐡不與洪爐滅妾心萬鈞石不觸洪
濤裂妾髮可剪妾頭可截妾心之白不可涅憶妾二十
春結髮事良人焉知三載皇天傾羅幃繡幕生素塵懷
中五歲兒水上浮漚淪白髮蕭蕭垂老親綵衣零落空
悲辛吾聞陳孝婦夫死養姑心愈固朱幡入奏丹書來
黃金北斗高門戶又聞杞梁妻一哭梁山傾精誠變天
地黃土非無情君不見章臺女傾城華去年嫁東隣今
年歸西家顔色皎皎如桃花如桃花貪結子紅顔不惜
汙泥沙回首天漢上雙鳳縹縹凌紫霞蓬蒿仰面空咨
嗟
竹溪歌為南雄陳壁先考賦
大庾嶺頭梅花所出氣壓羅浮名動月窟潁川遺老冰
雪風骨嗚呼梅花花中之儒先天下之春胡為不友而
友此君此君虚直是此老之心術此君標格是此老之
精神婆娑鸞鳳影變化蛟龍身睿聖與齊德俗士不敢
親翠雲一萬丈白日搖蒼旻蒼雪灑六合祝融回朱輪
姑射仙人冷偷眼廣平學士冰生唇晉七賢唐六逸一
年三百六十日日日來傾三百杯脱帽露頂此君側玉
山自倒非人推竹溪處士今何在半夜還騎綵鳳回
和夏憲副止菴賦陳粹之冷菴赤壁圖歌
赤壁一萬丈不為浮雲裘崢嶸蘇長公豪氣盖九州東
華塵土涴汗脚摩弄雲海浮虚舟山高月小自今古小
人䖝蛆君子龍虎東風赤壁一炬紅千載曹劉兩丘土
我耳不欲聞何客吹洞簫山林杳冥鳥獸悲號風塵澒
洞欲拔腰間倚天劍陸剸蛇豕水斬鮫鯨手挾南溟鵬
足躡飛雲履仰天發長咲自把太虚擬轉眼五百年冷
菴好畫止菴賦江西二妙世間無倒腔翻作蘇仙圖横
江孤鶴夢若醒人間軒冕真泥塗
挽張方伯
嚴霜殺碧草白露晞青苔美人一去不復來秋風白帝
孤猿哀為君一掛劍枯樹生春華斗間紫氣芒寒斜隆
君萬夀天無涯
定王樂用冷菴歌
君不見淮陽城君不戀曲江景君不味羅珍羞君不皦
衣裳錦君居冰一壺君出雪一艇千山寂鶚聲萬境絶
塵影道有凍餓人冷菴無此冷我寒待君衣我饑待君
省民瘼不問問牛喘莫學漢家丞相丙冷菴冷冷如鐡
萬國如在紅爐中江南六月寒風雪恥菴好向冷菴遊
冷菴好傍恥菴結菴外諸君知不知兩菴裡事乾坤歇
集成蘭
衆當路我空谷無人而自芳無風而自馥上師魯叟下
友靈均隨分山林吾亦足蕭艾如不知栽傾自培覆
靜觀堂
靜觀堂上本無我九曲玄中更有天隻眼已抛桑海外
萬象忽落鴻濛前秋横古月鶴初定春枕白雲山欲眠
鳳棲丹穴
栖栖坐斷梧桐枝雲衢文翰光陸離朝陽聲動羣鴻悲
高崗影落寒山輝八月霜飛秋氣凄秋巖雨滴空垂垂
鳳兮鳳兮今來儀滄江白髮歌明時
龍卧滄濱
白雲飛盡寒潭清空山草木流芳馨秋日雷霆震復驚
春風頭角深潜形蛟人夜泣清湘碧驪珠曉吐滄波明
瀧濱瀧濱明發靈八荒净洗天瓢傾
冷菴歲寒幽趣圖
君心虚君節剛君性直君色蒼可深山可巖廊可春陽
可秋霜此君所以為三友之一流萬世之芳
夢送張萬禎
寒蟾影落光天中巨艦艨衝野水東桂溪隠者禎菴翁
草鞋路遠朱門通雲天悠悠光景融裴佪杖屨酣東風
桃李無言朝露滿五雲沾路春光濃
題邑史艾方師存機軒
艾宣昔日丹青學寫遍朝家及臺閤孤標雅操自天成
敢與諸黃較強弱雲孫自少心孔開挾藝過我羅浮來
一峯山人忽驚訝筆奪造化非常才緬思今代老吟伯
詩載牛腰富能得展圖示我雲錦章盡是功名天上客
金牛野老誰與論窮經棲雲鎖洞門云胡索我寫長句
安得好手如右軍諸公衮衮難趾美空唱巴人汙君耳
思君此去名愈香何異彩鳳鳴朝陽會當上國寫御容
天子穆穆侯皇皇
贈畫史艾方師
有客貌古鬚眉蒼靈臺倒湛秋天光運筆通神超頋鄭
潑墨無迹齊黃王為予揮灑一峯亭雅懷一段何可當
金牛洞府玄雲間分明移來静觀堂觀之無厭愛無足
此人此畫今無雙變化無窮杳難測妙無言兮紙一張
行看應詔賓上國麒麟閤寫鴻鴈行
一峯文集卷十四
