一峯文集卷二明羅倫撰
序
送陳公甫先生序
白沙先生處南海者二十餘年矣觀天人之微究聖賢
之藴充道以富尊德以貴天下之物可愛可求漠然無
動其中者孟子曰飽乎仁義不願人之膏粱令聞廣譽
不願人之文繡周子曰見其大則心泰心泰則無不足
無不足則富貴貧賤處之一也其斯之謂與夫天生物
也人為貴焉人之為貴也心焉心之為用也仁以居焉
禮以位焉義以道焉知以出焉信以成焉以配天地以
明日月以行鬼神以流河海以奠山岳以綏萬邦以蕃
草木育鳥獸大行為伊周窮居為孔孟不其大與孔子
曰富與貴是人之所欲也貧與賤是人之所惡也先生
不欲富貴而欲貧賤獨何心哉志其大而已矣堯舜禹
天下大聖也為天子天下大貴也有四海天下大富也
孟子曰人皆可以為堯舜荀子曰塗之人可以為禹為
堯舜為禹為其富貴已哉為其大而已矣走而為大者
麟飛而為大者鳳介而為大者龜鱗而為大者龍人而
為大者聖賢飛走鱗介有為大者以人而不為焉不亦
禽獸之恥乎趙孟之所貴彼能大之亦能小之也自我
而大者彼惡得而小哉大自人者小人大之一時大之
君子不大也小人大之君子大之天下大之後世大之
大自我也然後可以為大也先立乎其大者則其小者
不能奪也然後亦可以為大也可大者獨先生哉先生
南歸道金陵諸君各為四韻詩以别謂余言余頋曰諸
君自立其大者毋徒大先生予何言
福州府學重正諸書序
學盡其性止矣聖賢之學何為也盡其性止矣聖同天
不亦大乎聖人盡人以天易以盡人心之隂陽詩以盡
人心之性情書以盡人心之政事禮以盡人心之中樂
以盡人心之和春秋以盡人心之名分凡以盡人之性
也教之至也伏羲肇之神農黃帝堯舜禹湯文武繼之
孔子成之凡以盡人之性也虞夏商周之盛也六經之
教未備也人無不學學無不盡其性者尚行而已後世
備矣聖讀而庸行尚言而已尚異同者工竒淫性無與
焉尚羽翼者工訓詁性無與焉尚辯博者工記誦性無
與焉尚文藻者工詞章尚利禄者工科舉性無與焉尚
言以傳遠也迺不屬乎性焉其猶道水乎無本也遠乎
哉遠乎哉孔子曰予欲無言懼人之離本也堯舜禹湯
文武之為君臯陶伊傳周召之為臣孔顔思孟周程朱
許之為師不以言乎實諸中而華諸外也孔子曰有德
者必有言言之不經廢也可乎廢其廢何為其不可也
廢莠以亂禾也廢紫以亂朱也廢鄭衞以亂雅也廢不
經以亂道也何為其不可也古之學者一一故天今之
學者二二故離一其二盡人以天也何為其不可也福
州府學經史子集&KR0922;在焉御史涂公棐僉憲游公明太
守吳公淵圖正其訛而傳之屬倫序之倫懼廢者之傳
而學者之亂也著其說于端使讀者知所尚焉
南豐文集序
南豐先生元豐類藁五十卷續藁四十卷外集十卷類
藁宜興板行矣續藁外集世未有行者南靖楊君參來
令南豐刻宜興板于縣學屬倫序之夫聖賢之學心乎
道非心乎文也道成于己而文自顯也文人之學心乎
文非心乎道也學文而因窺乎道也道成而文自顯者
文與道為一也因文而窺乎道者道與文為二也道也
者天命之性本諸吾心散諸萬事其大者君臣父子夫
婦兄弟朋友之倫其小者威儀文辭食息起居之節其
達諸家國天下尊卑貴賤相接之體制度文為之著其
筆之扵書以詔後世則易詩書春秋禮樂之文皆聖賢
之文也聖賢非有心扵文也道成而文自顯也孔子曰
文王既沒文不在兹乎孟軻氏沒而斯文不傳矣後數
百年而得董仲舒焉得揚雄氏焉仲舒惑扵災異未醇
乎道揚雄失扵黃老美新之文君子羞之其能與扵斯
文乎楊雄氏沒又數百年而後得韓愈氏焉道之大用
亦庶乎矣然急扵富貴而檢身之道不及其能與扵斯
文乎又數百年而後得歐陽氏出焉學者宗之以配韓
愈然因其言以求其道亦未免乎韓氏之病也當是時
也其徒倡而和之者眉山蘇氏臨川王氏南豐曾氏其
尤也二氏之說淫扵老佛者有矣唯曾氏獨得其正而
猶未得與扵斯文何也其用心者韓愈歐陽之文非文
王孔子之文也當是時也濂溪之周子河南之程子横
渠之張子三子者之用心文王孔子之文也使曾氏而
得其門焉則其所立其如斯而已乎新安朱子所以與
其文之正而惜其未見夫道之大原也扵戲數子者之
文率數百年而後得一人焉其心專而力勤終其身也
而卒不得與扵斯文者心乎文而非心乎道也昔孔子
之門身通六蓺者七十人獨如愚之顔子莫有能及者
非惟當時羣弟子莫能及而天下後世卒莫有能及者
心乎道也孔子告顔淵以非禮勿視聽言動心乎道者
之所事也心乎文者有至有不至心乎道者無不至矣
故孔子曰未之思也夫何遠之有言心乎道者無不至
也雖然曾氏之文不得與扵文王孔子之文矣然亦豈
非百世之士乎余三過南豐而問焉其世已無聞其祠
已為蔬圃景泰間訓導汪倫立祠扵讀書巖下主其祀
者先生之叔父易持之後也楊君既梓其文復欲請于
朝以祠之予故成其志使聞先生之風而興者知求道
扵内也
羅濬淵父母挽歌詩序
哀死而歌之禮乎古未有也禮也哭日不歌望柩不歌
適墓不歌鄰有喪舂不歌里有殯不巷歌歌以樂也斥
苦以歌虞殯以歌蒿里薤露以歌歌以哀也歌之始也
歌以樂哀非禮也歌以哀禮也古未有也哀死者人之
情也凡血氣屬莫不有知有知則知哀其類鳥獸之類
喪也回翔鳴號蹢䠱踟蹰而後去情也情扵人也至矣
父子哀之兄弟哀之妻妾哀之鄰里鄉黨哀之無他情
之至也楚人死秦人則不哀之越人死燕人則不哀之
無它情之不至也故曰知死者傷後世挽歌焉秦楚燕
越之相哀也斯禮也亡矣子曰吾求也為吾親人曰吾
應人求也為人之親天下其孰解之誠為親乎有道焉
舜為親焉重華禹為親焉祗承孔子為親焉學周公孟
子為親焉學孔子三聖一賢其為親也求諸内而已矣
今曰為親忘其内而役乎外何也噫弊也久矣上舍濬
淵甫倫同姓家萬安其父母卒有歌而哀之者謁余序
余不能止也解其言
薌城胡氏族譜序
與日月爭光其忠簡公乎胡氏之族可無斯人乎公登
第扵建炎二年宋方南渡自是偏安一隅不能復振矣
奸檜柄國力主和議公上章乞斬之金聞募本千金君
臣奪氣不敢南牧者二十餘年中國可無斯人乎倫讀
之未嘗不歛袵流涕也曠百世而相感者天理民彛不
可泯也天下後世可無斯人乎公之先金陵人五季時
公霸者刺史吉州霸子勝家郡南之薌城公其後八世
也公仕終端明殿學士公之孫槻榘蔭公官終戶兵二
部尚書自元符至咸淳二百年中公族先後解于鄉免
于國學登于大廷者凡數十人他仕者又數十人胡氏
之族其盛矣乎公忠節甲天下名聲流後世公其以也
胡氏之盛乎公與朱子同時而使同道焉公之盛何如
也使公之後人同道于公焉胡氏之盛又何如也倫弱
冠時聞大官有附公後者人笑之曰可為忠簡而不為
乃為忠簡後乎倫聞之曰人苟自為忠簡巳哉孔孟可
也苟不自為孔孟之後亦庸人而已矣狄青不附狄梁
公守道不附文忠公夢煜不附忠簡公三公者卒自為
立扵後也郭崇韜何益哉胡氏舊譜公七世孫贛元撫
州路照磨脩之公十世孫珦懼久而佚墜謀重脩焉請
予序者珦子縉戊子貢士也志克紹先烈者詩曰無忝
爾祖聿脩厥德珦其以夫胡氏之後其以夫
昌先生挽詩序
正統壬戌倫十二齡矣有舉補弟子邑庠員者先夫人
曰止禮義之地而尚利毋迺不可乎越己巳倫授徒扵
里人梁某氏為郡學生來歸倫謁之梁紿曰郡學非縣
比問舉主曰貢士王某也問贄儀曰舍菜畢舉果栗行
酒也倫曰有是乎以告伯兄兄喜曰可往矣先夫人曰
止其謾語哉兄不聽果謾語也激之者曰某游郡學某
不游為群兒唾死必也兄憤然粥世業往某舉倫是夕
指一齋長曰汝師之齋長退倫謂某曰此謂誰氏先生
以為倫師乎明旦王某聞之吐舌曰子禍自此始矣乃
去依曾淮氏以居淮吉水人居久之聞有譖撼倫者倫
曰命也人其如命何或告先生先生曰有是人乎吾安
之吾安之倫不知先生何如也異日言于教授曰必此
人也其有成乎教授曰是故作喜雨詩者卿言是也命
蠲其征是歲庚午也頃之倫以母喪去學壬申服闋廬
陵尹欲周之使其子共學焉先生故也梁德剛曰以汝
而受有司之饋乎倫曰汝言合哉乃舘于梁氏者五年
丙子貢扵鄉壬午先生貢扵應天府甲午倫丁外艱卧
病倚廬夢至官府若郡治然倫登東樓聞先生樓下語
雨止倫出先生入矣占夢曰先生其不起乎果不起是
歲八月也又八年先生之子化以挽歌來速文或曰文
可乎倫曰方衆棄而與之是亦先生之德也子曰以德
報德何為其不可也乃序之使志于道者知不可辱身
扵學校而志扵治者知學校之政不可廢也
水西魚氏復姓序
天之生物也使之一本獨人乎哉草木鳥獸之類皆然
也螟蛉之似我形聲之似也其本則非也花木之相接
枝葉之似也其本則非也本之一者天也岐而二之者
人也以人而二乎天悖理傷化莫大焉今夫父祖子孫
一氣也所貴於有後者非以遺體所屬乎其為子孫者
尸而祝之扵廟墦而祭之扵野不忘其本也廬陵之歐
陽皆祖六一巽翁獨曰吾祖非六一若祖六一是無吾
祖矣夫冒同姓之祖君子且以為無其祖況冒它姓之
祖乎水西魚氏望僊世族其彦曰旦初曰循理謁倫請
曰吾姓非曾吾祖非元裕吾本姓魚氏宋司馬子魚之
後世吉水之魚梁初祖名天霽子九人唐末五代時並
知州事世所謂九子十知州者也其第五子曰孝緒知
袁州罹世多難乃易魚下加日而姓曾辟地于今里去
今五百餘載里中三尺童子皆知水西之曾本魚梁之
魚也舊譜襲久而不革祖元裕而上泝子輿温陵之公
亮南豐之子固皆旁援以為族吾心恥之欲復姓扵魚
何如倫喟然嘆曰此春秋之義也昔魯襄公時莒以子
鄫為後春秋書曰莒人滅鄫以其本之二也古之人有
王潔氏者辟難而詭姓毛謂其子曰毛非吾姓結非吾
名乃復姓扵王有馬世榮者辟亂而姓葉死且囑其子
曰吾馬氏也不得已而更今姓汝後幸正之吾死目亦
瞑矣至其孫晉而復姓扵馬晉牛金之子亦因逃患而
改為牢又改為尞尞氏名點者乃請于朝而復姓牛此
三氏者君子之倫至今與之以其知本之一也然或復
扵其身或復扵其子若孫旦初是舉獨復扵數百年之
後視三氏者不尤偉乎是故孔子之所與也倫願學孔
子者故序而著之使冒姓忘本有聞旦初之風而興者
是亦民彛之一助也
夀丁氏節婦姑孺人八十序
丁節婦孺人姓羅氏宋忠臣武岡公正甫之曾孫明靜
菴處士永濟之季女一峯居士羅倫之從姑也孺人淑
質天成略涉書史靜菴公愛之命以潔名朝夕曰頋女
名女職遂矣選壻得丁恒信氏丁故大家從父子堅為
御史以才稱丁氏咸曰配宜如羅氏者及笄歸門内咸
宜未五年而恒信卒且訣曰女能養吾祖母養吾母乎
吾且死目瞑矣孺人泣曰諾恒信卒二姑煢煢在室孺
人順適色愉滿容媪御皆喜長老交賀二姑考終兩附
謹厚承祀孔時賓履塞戶罔覺薄厚或以他意幾風之
者孺人曰制扵天者命制扵我者義吾知有義命而已
不知其它貞聲懿望鼓聞遠邇有司以聞有詔旌之四
方萬衆一口曰賢哉丁節婦乎為父母者訓其女為夫
者勑其妻莫不願其有節婦之行也為女為妻者莫不
願有節婦之行在其身也扵戲仁也者人之心也人所
以異扵禽獸者以其有人心也為臣而忠為子而孝為
婦而貞皆不失人之心者也天柱立而地維固皇極之
大化兹乎藉矣女子之行丈夫或未之能也烏可少哉
成化甲午冬十月後望四日届孺人之誕生上距洪武
乙亥八十年矣孔子曰仁者夀扵此乎徵族從各為歌
詩四韻倫抃為之序云
天寶劉氏族譜序
庶矣劉氏清江劉名天下三先生以焉熙寧中公是公
非文學丕顯其友則司馬公南渡後靜春子澄繼之其
友則朱文公天寶劉氏於三先生同出太保式式仕唐
附宋聚書墨莊貽休後人文公記之芳潤翰苑宋光宗
時墨莊後曰宗實仕新昌巡檢爰宅天寶士元其後也
以族世蔓遥簡帙重大别清泉為前譜天寶為後譜志
承考也柱史王樂用曰某曰以三先生僥惠教扵先生
毋辭夫睦族之道譜其文也盍反其本而已祖父之心
在我後人吾之心一也彼私自也視兄之子不猶吾之
子矣自吾父視之有異乎從父之兄弟自大父視之從
祖之兄弟自曾大父視之至無服之兄弟自初祖視之
有異乎服有隆殺世有遠近勢也情無親疎乃祖父之
心也勢吾無如之何矣情不盡乎奈何孝弟之心油然
生矣貧賤收之患難恤之死喪賻之凡以盡吾情也世
之位都卿相富連阡陌樂餘其身留遺其子孫而族之
人不得其門而入挈壺去為溝中瘠者何限何惑之甚
歟弗思耳夫所欲莫甚扵生目欲留其明時而昏耳欲
留其聰時而聵身欲留其存時而去况外物乎君家之
墨莊非有膏腴之沃金玉之玩牙籖錦軸揚為飛塵化
為烈燼幾聚而幾散矣况他物乎聚必有散隆必有替
治必有亂盈必有虧天之道也天地鬼神且不能違況
扵人乎惟善保其生者可以引年善保其國者可以永
命善保其族者可以世家士元欲世其家乎亦善保其
族而已矣即墨莊以立義莊所謂耕道而熟仁者於此
乎在此保族之道也斯言也吾聞扵三先生三先生聞
於二公二公聞扵周孔周孔聞扵堯舜堯舜聞於乾坤
三禮考註序
先王之道不行於天下夫豈人心異扵古哉上之所以
為教下之所以為學非其道爾禮也者先王之所以為
教也天之經也地之義也民之行也是故聖人則之以
化成天下士有定習民有定志官有定守國有定制天
下之治運於掌矣周衰去扵戰國燬扵秦穿鑿附會扵
漢先王之典未墜扵地者存什一扵千百也宋大儒紫
陽朱文公嘗考定易詩書春秋四經以三禮體大未能
序正元臨川吳文正公用繼其志考周官以正六典以
大司徒之半補冬官之闕盖取陳氏俞氏之論也以儀
禮為經禮記為傳盖取朱子之論也考三王而不謬俟
後聖而不惑其公之志乎我朝東里楊文貞公曰吾邑
康宗武受學扵公元季兵亂書蔵康氏亂後郡人晏壁
彦文從康之孫求得之掩為己作以公支言叙錄考之
逸禮八篇今存者六篇儀傳十篇今增者五篇傳外又
增曲禮八篇凡增十三篇又聞老長言文正晩年扵此
書欲復加考訂不及臨沒授其意扵孫當當嘗為之而
未就今此書增入禮義率混淆無别決非當所為豈壁
所增耶文貞之疑是矣倫嘗因其言考之士相見義公
食大夫義叙錄用劉原甫所補今此書二義所補者皆
出戴記叙錄成扵蚤年此不載年譜先後不可考而纂
言之成明年公易簀矣其可徵無疑也凡考註所取經
若諸侯釁廟取諸大戴而小戴喪大記亦載之傳若冠
義等取諸小戴者纂言悉寘不錄今此書增入若服義
喪大記喪義祭法祭義學記樂記諸篇皆複出先後取
舍矛盾特甚凡叙錄所載若冠義婚義等篇編註精審
文義粲然其餘士相見公食大夫二義及所增十三篇
者綜彙混淆註釋粗略悉取陳氏集說中語割裂而補
綴之可考也非公手筆無疑矣獨其以曲禮補士相見
公食大夫二義以喪義祭義等五篇補喪祭二禮之傳
傳外曲禮八篇盛德言人君之禮入官言人臣事君之
禮立孝言人子事親之禮内則言女婦事父母舅姑之
禮少儀言少事長之禮表記言揖讓進退之禮而學記
樂記為是書之終又與纂言不異其名篇取義似非後
人所能及者疑公定其篇目未及成書臨沒授其意扵
孫當其謂是歟故後人因而竄入之文貞所聞其誠然
耶然與纂言不合又未可深考也公著述之功未有大
於此者惜其書未及成而為後人所亂者如此成化庚
寅大理寺卿仁和夏公時正巡撫江右得是本扵憲副
夏正夫正夫得扵編脩張廷祥廷祥得扵祭酒胡若思
若思之本其文貞之所錄者與長樂謝公仲仁時守建
昌時正畀繡梓以傳且屬倫校讐之乃訪善本扵臨川
文正之子孫已不知有是書矣書蔵康氏文貞所聞其
亦然也倫時卧病深山僻無書籍仲仁乃取通解註疏
諸書旁正而訂之善本未得恐不無訛謬也然聖賢之
遺經因是而傳焉三公之用心亦可尚矣河南監察使
何廷秀謂予曰沅州劉有年永樂初守太平府進儀禮
逸經十八篇逸禮唐初已亡宋元大儒皆未之見有年
何從而得哉然廷秀之言非妄也好古君子上請逸經
繼類成編傳以戴記其不入傳者從纂言所類别為記
以附焉則先王之典庶乎無遺矣於戲禮儀三百威儀
三千待人而行君子尊德性以立其體道問學以致其
用如有用我執此以往文武之政其庶矣乎
夀宗兄紀正五十序
羅豫章出也自豫章往湖西者二十有二世矣八世祖
八十四宣義聖卿府君有五男子皆字曰德兄紀正倫
彛正皆二十四宣義德誠府君出也鳴羅氏者五德羣
從子姓舉扵漕司扵浙扵湖南扵冑監餘三十舉大比
無虚歲東軒曾御史遺江淮制幹靜觀公書曰名宗鼎
盛花樹之韋桐木之韓不能過也科第云哉水心松野
餘頑滄洲數君子者孤忠亮節宏才碩學抗賈馬友夷
光而望張許科第云哉倫在髫齡大父朝夕曰汝母忝
前聞人倫受教惟謹乃學詩學春秋兄曰汝姑舍所學
而從我乃學伏生書時貧甚艱得書取兄策易讀之己
巳游郡庠昔淵明之出也為饑之所驅為倫之驅者獨
饑已哉予去而兄業醫矣以醫儒近也庚午罹内艱癸
酉唾紅兄視曰内熱有餘也下藥冰之七年而後愈丙
子貢扵鄉庚辰痁兄視曰内不足也藥過矣易上藥實
之寅入酉回自秋徂春雨雪交集視窗隙微明戸外履
濕濕聲兄至矣當是時也衣無禓裘食無鮮羞貴無趙
孟可矣兄不可無也兄之治倫非有華陀之神扁鵲之
巧也病至攻邪氣退則護元氣二道而已使天下之醫
皆吾兄天下之病者皆遇吾兄天下之為兄而待其弟
者皆吾兄則可以盡年可以保命可以睦族而好同氣
矣良士之醫已良相之醫國知是道乎克己禦寇攻吾
邪也養性保民護吾元也則可以夀吾道可以福吾民
矣兄初度五十浮夀有限而真夀無窮倫以兄之醫吾
者醫吾兄吾兄夀矣式克詔我後人窮則夀吾道達則
夀吾民以不佚前人光且以詔天下之為醫天下之為
士天下之為相者
番禺李氏族譜序
李之先南雄保昌人邵琰父子登宋進士第琰生朝儀
大夫縎縎生承奉大夫仙之始遷番禺仙之生安撫助
教攑攑二子天棐龍圖待制生吏部侍郎昴英文溪忠
簡公也天亮生德慶府尉胄英英生國史編教仲實實
生以寧寧生徽州經歴昌昌生禧孫孫生禎禎字德孚
己夘鄉薦由成均銓天曹陳公甫倡道東南何時舉林
縎熙輩左右之德孚聞風脱屣霞外君子韙之間託序
其譜倫謂德孚曰脩譜立族之大本脩身立天下之大
本譜不脩也無以紹其先身不脩也不辱其先乎自宗
法廢而譜學興矣明其本之自出所以尊尊也别其支
之由分所以親親也尊尊親親之道盡而族之大本立
矣譜先人之遺跡無脩且不可而況扵遺體乎脩身之
道李氏之先忠簡得之崔菊坡文辭雋偉功名趯趠初
平得之濂溪愿中得之豫章冰壺秋月瑩徹無瑕則又
度越扵功業文章之外者此德孚所宜知也初平聞濓
溪語二年而有得德孚扵公甫八年扵此矣公甫之所
告德孚之所聞豈外濂溪乎靜閱圖書光霽襟懷洒然
在目其言曰志伊尹之所志學顔子之所學又曰至尊
者道至貴者德人之至難得者道德有扵身而已此德
孚所宜知也此道不聞七葉珥貂三世列戟猶不足以
大其族焉有扵沬榮乎昔在聖門由路數子皆志諸侯
獨漆雕開曾點已見大意夫子說而與之其意可見矣
此脩身之大本也張子曰子孫才族將大德孚質扵公
甫以吾言為何如
送陳僉事夢祥歸番禺序
後世苟不公至今無聖賢歐陽子之言也何待後世乎
人心天命之至公天命不息人心不死斯民也三代之
所以直道而行也古之君子或屈扵一時而伸於萬世
讒扵一夫而信扵天下君子之心初容有待扵天下後
世哉而天下後世之人心自不能舍君子而歸之天命
之公不可解扵心也盖嘗觀扵易乎君子者陽之剛小
人者隂之柔剛常正柔常邪剛常明柔常暗剛常公柔
常私剛常大柔常小剛進柔退則成泰而天下蒙其福
柔進剛退則成否而天下受其禍孔子曰吾未見剛者
孟子曰至大至剛孔子孟子之所謂剛吾未見其人矣
見其似者可矣今之君子若尚書王君公度御史謝君
元吉太守楊君繼宗僉憲陳君夢祥亦庶乎其似者非
歟尚書不得其職數月去御史三上章出百日謫去太
守屢抗強武乞錢若水例致其仕去僉憲九載不遷辟
讒去或曰子剛僉憲何居吕刑曰非訖于威惟訖于冨
僉憲以之虞廷之剛登之配天後世之剛擠之落穽聖
人作易扶陽抑隂剛者惟恐其不盛柔者惟恐其不衰
何獨異扵是哉埋輪都亭請劍尚方幸今世無斯人有
之待之復何如其加之君子以是畏天命而悲人窮矣
先是侍郎原公巡視江右謗書連幅公曰夢祥為男子
吾乃為婦人欲驅一世男子盡為婦人奈何陳公甫門
人容彦昭易德元陳秉常曰鄉為身死而不受今為宫
室之美為之萬世同流夢祥故吾吾以是知人心之公
無待扵後世也或曰僉憲大剛則折人方戒之而子乃
與之何也蘇子曰士患其不剛當患其太剛而懼之以
折耶折不折天也非剛之罪也為此論者鄙夫患失者
也僉憲歸矣以直養而無害吾見塞于天地之間
送三峯歸南海序
南海之涘有三峯焉蟠踞廣博意氣端重色如頳玉者
兩峯也風骨巉巗氣度軒豁如神人異僧使人望而敬
之者南峯也娟好靚秀如素女靜姝遠之可愛而近之
不可狎者東峯也烟消霞歛風清日眀隂陽和暢萬景
嫵媚眉睫間一接佳氣則精爽飛動神情怡悦及夫雲
霧歘起雷電晦明則神沒鬼出駭目驚心倏忽萬狀此
三峯之所同也兩峯在東良容君彦昭有之南峯在玉
樓之西易君德元有之東峯在魁江之上陳君秉常有
之三峯之外在番禺者何氏有矩峯在東莞者林氏有
熙峯三峰高之白雲九曜石鼓大奚諸山皆俛伏其下
不敢抗視五峰脈脊皆自崑崙崑崙在白沙南世傳潁
川白龍所宫天下文明則見海南諸山崑崙最高蒙泉
潤澤可被千里屯雲膚寸可雨天下與羅浮相望羣峯
列岫層巒疊巘凡出崑崙者皆磊落竒詭特異衆觀雖
跨州超邑横河絶海而端嚴拱抱尊面崑崙如弟子之
服先師無違背者武夷之西雲谷之東蔡氏有九峯胡
氏有五峯成二山之偉觀此五峯者不亦重白沙崑崙
之偉觀乎客有好竒者曰子知南海之崑崙矣知西海
之崑崙乎吾能言之其大蟠天地其高蔽日月閬風之
苑玄圃之墟宫天帝而館神人其入中國者北紀則嵩
華恒岱南紀則岷峨衡廬小天下塊三山杯五湖者皆
崑崙之支脈為之也子欲盡天下之大觀吾與子其俱
往三峯主人同聲曰諾吾將由南海之崑崙陟西海之
崑崙矣遂仗劍長歌浩然而往
碧梧丹鳳圖序
皇帝臨天下有六年制若曰朝廷正而天下治善人多
也善人之多師道立也汝左右予輔其簡在位學有典
則往師俊造以媚朕志扵是姑蘇夏公正夫以禮部郎
中遷江西憲副敬學事也三載考最扵天官憲臺羣公
繪碧梧丹鳳圖以象之合詠歌以美之命湖西羅倫序
之倫曰鳳聖德也揭義而挾禮負仁而入信履文而繫
武有道則見無道則隠善人國之鳳也在亂若鳳在治
若鳳鳳為聖人出也是故舜時來儀文王時鳴岐山舜
文之聖朝陽之梧桐也臯䕫稷契高崗之鳳凰也鳳以
致鳳鳳之至也宜哉自周之東朝陽之梧桐秋矣孔子
鳳而聖顔子孟子鳳而賢或老扵曲肱或困扵陋巷或
卒扵游說故曰鳳鳥不至吾已矣夫漢氏而下時君之
慕鳳扵其名不扵其實或以鶡鵲為鳳或以野鳥為鸞
鳳卒不可見也天下豈無鳳乎致之不以其道鳳之不
至也宜哉其在下者雄欲鳳漢而棲于新室通欲鳳隋
而儀于隋文君子若鳳謂隠見之得宜也雞非鳳比猶
知曉晦之候鳳德固若是乎大江之西羣鳳之郊藪也
濂溪之周氏草廬之吳氏象山之陸氏道德而鳳者也
廬陵之歐陽氏南豐之曾氏文章而鳳者也若忠宣洪
氏信國文氏之流則忠義而鳳者也天理不息則人心
不死鳳固聖德然不離飛鳥也可以人而不如鳥乎同
聲相應一鳳鳴而衆鳳皆鳴梧桐在朝陽矣侯其以德
為首以仁為心以信為負以禮為履以武為繫引吭振
羽而一鳴焉則羣鳳隨之舜文之端至矣吾將洗耳而
聽扵卷阿也
蕭冰厓詩集序
詩非為傳世作也本乎情性止乎禮義詩不能以不傳
也若三百五篇是已當周之盛國風之詩多出扵田夫
閨婦之口而其辭義之奥音節之正皆可以被扵弦歌
而為法扵天下夫豈學而能哉盖先王仁義禮樂之教
自閨門而達扵邦國由朝廷而下扵閭巷所以漸其心
志而形諸四體和其聲音而發扵文章有不自知其如
此之盛也王迹既熄風雅道喪宏材碩士句攻字琢用
意非不精用力非不勤卒無異空花眩目好音過耳夫
豈才之相遠哉所以教而化之者無其本也然太極之
運不息則人心之天不喪是故豪傑之士間生其中亦
無愧扵古者若靈均之憂憤杜陵之忠愾陶彭澤之沖
澹皆本乎性情之真庶乎禮義之正關扵民彛物則之
大視風雅不知何如惡可以後世之詩例視之哉宋氏
有國三百餘年治教之美遠過漢唐道德之懿上承孔
孟南渡以後國土日蹙文氣日卑而道德忠義之士接
踵扵東南其間以詩詞鳴者格律之工雖未及唐而周
規折矩不越乎禮義之大閑又非流連光景者可同日
語也若冰厓蕭公亦其一人矣公諱立之寧都蕭田人
登進士科仕至通守遭世搶攘未及上迺自放扵詩當
其意到&KR0008;若觀岳馬矯若凌雲鶴媚若春園之桃李蒼
若冬嶺之松筠視三君子者不知何如亦南渡以後之
高品也公詩宗江西泒澗泉趙公章泉韓公雅愛澗谷
羅公公為澗谷所知則其詩可知矣同時以道德鳴者
草廬吳公以忠義著者疊山謝公公納交扵草廬又見
知扵疊山則其人可知矣公子士贇註李太白詩今行
扵世公集舊板燬扵兵嗣孫儀鳳繼顯前聞欲重夀諸
梓屬其序扵予予嘗病科舉之業詞賦之工害天下之
學術欲變之而未能乃為公序而傳之何也喜其近扵
本不為無益之空言也
嶺南王氏族譜序
人之扵身無所不愛也痛則抑之癢則搔之無尺寸之
膚不愛焉有尺寸之膚不愛則疾痛疴癢不知為痿痺
為癈痼矣所謂不仁也夫子若孫吾身之所出也寒焉
衣之饑焉食之疾痛焉憂之無所不用其愛也視子孫
之身猶視吾之身仁有甚扵此乎自夫一人之身化為
千萬人之身則貪心萌焉爭心起焉相視如秦越相挺
如仇敵䦧扵牆瘠扵溝而不恤矣昔一人之身今何忍
至此也先王扵是制宗法以統之所以廣仁也大宗統
百世百世宗之小宗統五世五世宗之凡受命扵宗子
有無相通患難相恤禮俗相交雖千萬人之身猶一人
之身而民焉有不仁者乎此先王之治所以不可及也
天之生物也由本而榦由榦而枝由枝而葉祖猶本也
大宗猶幹也小宗猶枝也小宗之羣弟猶衆枝葉也有
本而無幹枝葉何所麗乎三代之後宗法廢矣由是天
下無世家朝廷無善治鄉黨無善俗今日之人心夫豈
異扵三代之人心哉教之無其道統之無其法耳是豈
獨小人之罪君子與有責焉嶺南王氏吾郡大姓也其
先有國英者自臨川徙扵恩江國英之後文質文潤自
恩江徙扵嶺南恩江之族有諱鎬者以詩鳴扵宋嶺南
之族國初以來仕至御史者二人起居注一人郡博縣
教六人州佐縣令若干人於戲宗法廢而門第之說起
矣族之有貴而有賤家之有富而有貧人之有賢而有
愚譬諸身焉有生而有死以富貴而大其族者豈可常
哉大而可常莫若行先王之法也先王之法行扵家則
一家仁矣行扵族則一族仁矣行扵天下則天下之人
無有不仁者矣天下者家族之積也張子曰縱不能行
之天下猶可驗之一鄉王氏行之扵其族則它日行之
天下者自此而始也門人王斆請叙故書以貽之
一峯文集卷二
