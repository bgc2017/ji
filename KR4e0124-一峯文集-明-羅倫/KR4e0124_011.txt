一峯文集卷十一明羅倫撰
五言絶句
題饒雯峯山水四首
混沌太古色江山烟霧中草堂無俗客日日來春風
二
年抛造化外氣入烟霞間夕陽林下路白髮照青山
三
素琴本無絃白雲本無心虚舟在野外知他浮與沉
四
層隂閉六合萬徑無行蹤老翁不僵手一絲繋春風
題饒松坡畫四首
青山不解語流水豈知音仰面發長嘯蒼蒼對此心
二
雲移山不動客去水相隨高卧南窗意羲皇祗自知
三
一棹歸何處柴桑是我家莫言嫌一飽籬下有黃花
四
笠下眼似海驢背肩如山雪月品題徧翻笑天工慳
山水小景
老屋青山下孤舟淺水邊黃昏魚飯飽榻却矮篷眠
月梅
廣寒夜突兀疎影自天横嫦娥不敢睡合眼夢魂驚
題陳粹之龍
北斗司元柄南湫亦化工若無天在手泉下不相容
題毛英懋春夏秋冬小畫
曙氣薰雲壑香風戀草堂小舟輕一葉恰好受風光
夏
高閤不受暑翛然午夢涼棹歌何處起清吹落滄浪
秋
秋水清無底幽然淨我心片鴻天宇順落日放船吟
冬
滕六寒無恙山河信手封老翁無住著隨意繫江風
和緝熙薌城謾興
低頭看明月仰面貪歸鳥庭前白露下已濕青鞋了
寄梁德剛歸自南雍
笑殺南園老秦淮醉幾秋歸來無一語酣劍看吾鈎
題蘭與饒裕
翠袖舞春暉光風聖得知夜深渾不寐玉露點羅衣
又
春動雲丘筆幽蘭映雪窗一峯纔拂手六合散天香
題竹與蕭球
玉英臺下路半夜舞青鸞龍孫眠不得疎影上闌干
題族叔潤屋先生鵲圖
昨夜下天河南飛路幾多歸來無一語無奈月明何
晩翠樓
長簿消晨烟返照啼幽鳥飄然過片雲寒山青了了
蘭
春意自天來靈均氣未回山童呼不醒飛上楚王臺
又
紫心蒼玉珮初散玉皇家昨夜瑤臺月憐君未欲斜
虎
白日君當道山前子婦悲秋原烟草裏誰復問狐狸
綠扇
碧雲從天來清風落君手老龍睡初醒恍惚無何有
題饒雯峯鴈
時序炎涼異南來又北歸乾坤三百里惟爾識天機
陳舜明泰齋
秋候天如水風清月正明浮雲斷一點長望泰階平
題松與溧水袁濟
人心是浮雲一日幾變易吾友山下松此心已如石
夢
日晏歌黃鵠時清茹紫芝君心天下獨天意獨君知
初四日夢
東井回天地西奎應古今已無生與死况復說浮沉
二十九日夢立誠
北斗佳人在東風信此君看他天意思深得月精神
二十二日玉笥夢
關山一隻鴈霄漢兩三峯借問門前水依然萬折東
丙午十月初三日夢
鐡騎鎖東風殘花野興濃玉梅猶在此消息自天通
五言律詩
和林緝熙正密堂
寂歴驚猿定幽軒月到時江山空翠在肝肺老天窺甲
子消明鏡泥塗渾素絲可堪藤簟冷香露滿薔薇
易菴李令譽同學郡庠别二十載見予金牛驚
喜交集敬酬元倡
昨夜茅堂裏匡牀共語時君心江月得吾意岫雲知歡
極杯無算交深道愈夷宦情渾欲割畎畝真吾師
和緝熙示弟之作示諸生
寒餓添疎懶輕肥誤俊英人心爭水火造物劇孩嬰自
在閒中睡倉皇紙上名分明眼前事聊復醉還醒
劉氏孟禎迎暉樓
天道此中和江樓曙氣多浮雲消海岱病眼對山河年
老流光易春酣放口歌茅簷寒餓久愛爾數相過
讀書樓為門生張麟賦
溪山深隠處一逕漸通幽六合同吾宇南州獨此樓浮
雲連海動河漢自天流高枕丹霞上春風笑未休
挽揭竹菴
竹菴忘此老伏臘走比隣碧草他生夢黃花化後身石
田孤鶴瘦烟水五湖貧却憶經行處西風淚滿巾
南村别墅為饒松坡題
吾愛南村好頻過處士家白雲留客住濁酒隔牆賖隂
壑蔵春雪清溪洗暮霞自今來往慣薇蕨早生芽
答陳公甫
青天回白首霞外送冥鴻沙界無窮樹霜空見此松君
王留一劍老病息孤蓬試問雲臺趣農談信野翁
公甫感秋有吟因寄章德懋莊孔昜及倫三人
用次其韻
大地秋風動萬竅無定音山河孤鶴夢風雨一龍吟青
眼有此客白雲何處心思君令人老華髮一千尋
佛嶺三首
元兵李恒追及文山神石墜隘道阻先君武岡公被
執鞏信戰于東固死之即此地也
宋運方當絶人心未死何降王納欵日義士揮天戈鞏
信支東固文山節五坡君看草木氣猶自壯山河
二
秦賈先亡國文山可奈何自憐天下詔誰奮魯陽戈生
死勤三后忠誠動五坡高風不可見名落舊山河
三
追塵特地起孤憤奈天何翠玉樓前淚黃雲塞下戈二
龍爭北野孤鶴夢東坡却憶樊籠外乘槎欲泛河
&KR1713;頭次陳秉常
萬里崑崙小蒼茫快此登層雲開赤脚隂壑動玄靈練
石嫌天漏尋花愛國馨青山來戀我應識草堂情
兩暉樓次容彦昭樓舊名迎暉夢改兩暉
畫棟飛雲表鴻名落夢間大明開晝夜光霽動天山高
枕元龍卧横江一鶴還老夫幽興熟為爾一開顔
光霽巖次容彦昭
太極開天府清虚此一堂幾迴桑海變不及廣寒香萬
象懸金谷羣仙醉玉牀蓬壺深咫尺生被碧山囊
府教巖次容彦昭
先君武岡公名開禮字正甫宋進士授武岡軍教授
德祐元兵南渡辟知永豐縣從文山起義勤王空坑
之敗大罵不屈囚吉州獄八日不食而死文山北行
制服哭祭之事在宋史巖在婁原洞幽巖東迴紆明
瑩公嘗幽棲于此土人以其官名之
金身不可斷鐡心應易酸風吹浮雲去吾與南山安頟
頟蒼天在瀟瀟白日寒横流當砥柱迴却黃河乾
扇和巖次容彦昭
如何深厚底蔵得一壺春朔雪不到地春風長被人天
陶吾輩老花好自家新聞道山靈語知予樂是真
又
陽和在深谷無秋旦旦春山魑憎過客巖燕喜來人風
㰱瓊芝脆天清玉宇新桃花逐流水去住任天真
水心書院次容彦昭
遊子來何之來之水心亭同流混清濁高思入玄青病
菊東籬醉幽蘭陋室馨石齊頻入夢經緯兩冥冥
書崇仁萬玉山僧房廖欽止處登瀛洲達此寺
三十里
王道荒東漢山名自太康璣衡斟北斗雷雨動西方客
夢雲隨鶴禪心月在牀登瀛三十里前路滿風光
和林緝熙遊玉笥山并序
玉笥山大秀宫道家號法樂洞天竒秀旁流南海布
夜林緝熙雲水名岳從羅浮春于山中道士許清源
頋留乃開青囊約徙宫于天王閤結羅浮菴于閤後
最竒處時從行者黃時憲王忠肅許良楫陳苻用符
用候秋落手此菴云
野仙臨玉笥引袖拂天星侍立雙童小看山隻眼明洞
雲含雨潤鶴夢帶烟醒自嘆羅浮客春杯溢四溟
送饒經歴還金谿
問病來金嶂高談徹玉關何人無白髮吾道有青山雲
水流行處漁樵問答間孤舟今夜别明月共君還
瀧濱次容彦昭二首
南海三君子來問瀧岡居山高日月小樹古虬龍紆暮
年得一飽衰力尚三餘寄言白沙老倦翼且棲梧
又
别業來何處瀧岡水竹居江山容我老朱紫信誰紆南
海三君過西窗兩月餘劇談中夜起香露滴高梧
毛氏西園次容彦昭
毛氏西園好溪南未有之參横虎出夜松暝鶴歸遲病
骨青藜杖秋香短竹籬小窗孤榻在合眼見巢夷
送梅鼎歸鉛山
歸路鉛山縣梅花萬樹春青天元屬我白髮肯饒人道
德看前輩冰淵戰此身寄書長不達傳與故鄉親
定賴丕初宿金牛夢意
氣運回千載何人朕兆先天花搖鳳舞雲錦擺龍眠垂
統開來學沿源得不傳東風又周道四海正懸懸
送王生歸家
王家兄弟好吾道在南安禮樂開三極隂陽渾一丸春
深冰自水人去雪猶寒天末涼風起浮雲正好看
清風洞次容彦昭
問爾來何際來從象帝先后靈噫紫府和氣蕩光天骨
冷龍眠處魂清鶴夢邊古今渾不息君子自乾乾
翠華巖次容彦昭
皇天開洞府自我馬蹄忙春漏黃金界雲和翠玉房寶
山隂火動玄竇紫霞香回首無何上神功接混茫
和林緝熙過劉宅韻
舉舉扶胥子雲樓日幾層野人回碧眼赤子問青燈山
盡天無礙春歸夢有憑冥鴻看杳杳遮莫頋虞罾
送劉師覽分教沅陵
塞外傳金口沙頭醉玉巵青山宜我病明月憶君思江
漢清秋潤沅湘白日飛廟堂登稷契雲壑隠巢夷
江山一覽亭
一目空南極飛梯上紫烟幾鬟孤照外匹練落霞邊江
漢心宗海嵩華氣擁天魯城春眼後此地亦悠然
一横亭
有客在南溟文章氣已冥何人看北斗稚子指東星下
釣綸方定燒茶夢未醒湘雲今我是曾上妙高亭
文鄉書舍
吾道貞元日文鄉氣又春乾坤三萬里江漢一完人山
氣通雲谷泉聲是泗濱大虚皆我屋明月可芳隣
蒼雪亭
蒼顔未覺老古心誰與同風雪不改色山林惟此翁吾
憐造化意乃在山谷中盤桓成浩嘆萬壑生清風
九月夢
南師翻孔孟西客鏤唐虞秋月梧桐夢春風故舊書陽
回天有信雲動海成虚試問圭峯老乾坤幾乘除
天上人間
吾廬依北斗人道是東山雲卧星槎穏天中帝柱閒路
由黃道表人在紫薇間誰捧三竿日凌烟夢未還
小蓬萊
引袖拂蓬萊飛雲九曲臺火當三殿去山送七星來洞
府春如海秋空夜不埃白衣如邂逅沈醉菊花杯
九曲飛雲
羅浮在天上指點是玄微九曲雲中去三天日下飛紫
薇迴閤道清露濕仙衣世路羊腸險人間悶不知
言志
歸路玉花驄行人大華東龍頭驚昨夢馬足信東風天
上開三省江南問一峯養雛成大鶴種子得高松
十九日夢
秋風為誰急秋草為誰深吾道通天地人心自古今誤
疑梅是雪不道菊成金昨日東籬下山樽滿滿斟
夢吟浮香塢
塢舊名大山可里許陋巷居之丙子鄉薦後庚辰辛
巳間晩道其中覺一所有香叔父修益曰山中必有
香草也先府君然之既而香漸廣丙戌登大廷南遷
得歸異香滿塢晩則薰室繼生諸子比已寂然乙未
春陳公甫門人容彦昭易德元陳秉常夕于塢中因
及其事欲定名而未得其夕夢曰浮香塢
異香浮上界春到紫薇家人道誰從定天心未有涯野
風依客興丹露對流霞可是長春境蓬萊萬歲花
夢吟異奏亭
予家龍池之上浮香在池東異奏亭在池西亭名異
奏何也乙酉赴南宫予出三門外張宣輝後至奔告
曰適間龍池西北鼓聲鏜然木板響答以族右其樂
别也竟不見人此何祥乎先兄陽和先生曰此山英
靈送吾弟往矣何以人為予目止之行至西崗聞金
銅聲以廵司官在岡外也既而亦無浮香塢既定三
君曰盍圖此以對其夕夢曰異奏亭
君行孚天地君心動鬼神大名中日月吳樂播韶鈞阿
閤猶儀鳳西郊未出麟如何湖上曲長奏洞庭春
夢定春堂吟
壬辰橒生先夢人報其母曰五魂無主中和動氣動
中和萬古春繼曰一定萬古春乙未夢曰似君不老
可無憐夫媍同春一萬年無限雲霞皆落手定春堂
上繡香煙既定其塢曰浮香亭曰異奏堂曰定春館
曰同春云皆乙未夏夢也
東風無著手却向草堂來大化留鈞座光天落夀杯有
雲皆載兩無地不栽梅餘慶吾家厚元君未鑿坏
夢同春館吟
日日是春風吾家大化同一誠孚犬馬五教及兒童水
暖魚魚出泥融燕燕通度江春色滿花柳各青紅
十二日夢文岡阡吟
文岡之阡曾大父元六府君大父善耕府君季大父
永四府君阡也天順癸未春試燕臺夢歸謁阡石門
三重甕卷如城左右閽人高齊于門倫慨然歐陽之
阡既名瀧岡此合名龍岡乎傍白衣人曰龍岡不若
文岡倫曰何謂文也白衣指一山曰此非文峯乎但
見一峯蒼翠出門高秀刺天舊名椒園因易其名曰
文岡
虚無曾指點三老已蓬萊春意回函丈天光落上台大
明萬怪伏文秀一峯来無限風光好南山進夀杯
入道門
爾等由吾道須先自洗心雪消春動草月上夜鳴琴杏
脚書壇古雲根石室深幾人能到此白髮忽千尋
五言排律
古潭為劉禮作賦
秋江有古潭開自無極先飛流掛北斗靈源通上天陽
潛含渾渾隂閉入玄玄深淺滄桑外浮沈宇宙邊洞明
空地底虚大貯天圓日月含黃道星辰泳紫躔脈通青
嶂骨文爛玉霄箋河漢清無敵滄溟勢欲連鏡平飛組練
珠抱睡蜿蜒馬飲河圖出龜呈洛數全嫁蟾橋度鵲入
鳥鏡窺鸞河伯羞夸大秦鞭浪欲填夀籌逢海屋仙樂
洞庭絃雪艇寒無恙星槎夜欲編一虚空礙滯萬象訝
森駢孕秀生豪傑高門得世賢忽逢江上老疑是水中
仙湛一心源寂瀾翻舌本懸詩懷傾浩蕩道體見淵泉
濁激塵滓散冥窺混沌穿暮春陪點浴清夜共熹沿淡
薄交情古光明夜氣鮮靈均曾種芷茂叔為栽蓮白髮
欺明月愁心散紫烟羊裘霞外釣漁笛月中舷嚴瀨名
高斗愚溪唾積淵隨波豈吾事浮海竟誰緣機外鷗三
點間中鷺一拳榻篷來鶴夢歌棹動龍眠世態隨陽鴈
塵根脱殼蟬濯纓呼孺子鼓枻鬭嬋娟海若低偷眼馮
夷醉拍肩談玄驚鬼膽話妙破天權夙好羅浮客呼來
不上船菜園寬似海醉筆大扵掾運泰肥三極歌傳滿
大千傍花眉展秀見酒口流涎樂水心元癖尋山意亦
便正冠來入社潤筆不須錢治世三生佛閑官一味禪
著書深閉戶共爾磨兜堅
雯峯山水吟并引
旴山水竒也雯峯山水又旴之竒也太守饒公秉鑑
卜别墅于此焉倫過而悦之裴佪不去者三日公癖
于山水倫之癖有甚扵公者扵戲自風水之說興人
怠扵為善矣山川亘宇宙人事之迭往迭來者何足
恃也雖然尼丘孕孔嵩岳降申扶輿清淑之氣其鍾
在人固矣惟善則得之饒氏之子孫其勉之吾見其
大矣
造化鍾神秀雯峯好山水人道崑崙來起止三萬里其
根盤廣莫枝葉布寰宇恒碣維北門皇都天帝主在德
不在險古道吾有取是邦固雄壯竒秀實在此天功巧
雕琢無乃役神鬼萬馬雪中奔羣鶴自天翥蜿蜒翔蛟
龍蹲踞降虎兕玉堂端筆鋒寶殿開斧扆武侯八陣圖
李靖六華壘疏鑿神禹功積聚伏波米衆竒雜前陳眼
手驚頋指太守好事者伊此開别墅野師方云云道眼
自許許病夫一經過極口歎不已竒寶委道傍盲者宜
弗視良驥非伯樂鹽車竟垂耳太守聞予言一夜喜不
寐予為大守說風水何足恃聊此娛吾生百年能有幾
貧賤我輩安富貴子孫喜富貴足良圖在此不在彼我
昔登東山周爰觀闕里荒哉曲阜城離離滿禾黍巍巍
魯東家天地與終始後來希聖徒亦有朱夫子四海幾
滄桑兩家大華峙先民重積德德積福乃趾云何晉唐
後邪說爇天起青囊不自課金函與誰啟有術勿自福
况福它人只何當焚其書一洗青山恥由來積德門光
嶽鍾英偉君家尚勉旃螽斯蟄麟趾孔朱有遺訓曾楊
休掛齒
一峯文集卷十一
