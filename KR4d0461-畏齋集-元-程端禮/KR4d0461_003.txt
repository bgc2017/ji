畏齋集卷三元程端禮撰
序
孫先生詩集序
古詩三百豈皆聖賢之筆哉庸夫匹婦之辭往往雜出
乎其間然更千百年莫有過焉者豈非以其本乎情而
得其自然之妙哉夫古人之心易直而質確故其形於
言也簡淡而和平忠厚而慮深故其寓夫意也婉娩而
悠長不求其工而發乎情之不得已是以命辭不勞而
自成不思而自得嗟嘆淫佚而諷詠之際善者有以興
起善心惡者有以懲創逸志故自天子至於庶人必用
之而不可缺也孔子曰興於詩又曰邇之事父遠之事
君盖有頼焉後世之詩辭非不正也旨非不深也趣非
不遠也率不過剽竊陳言綴緝綺語以誇一時而覬後
譽甚至擁被而卧三年而得一聯者窮畢世之力而遂
為無用之物言愈多而眩目事愈繁而惑心邵子所謂
删後無詩者信哉愚嘗究其末流之弊以為詩一變而
為騷再變而為五言五言變七言其後又變而為律琢
而為詞故詩至七言而衰律而壞詞而絶矣何則騷作
於屈子雖其憂幽憤怨有戾中和然皆出於懇惻之誠
五言有梁昭明選雖其出處不精薰蕕雜植猶平易而
近古若七言則或馳驟放肆或刻巧不醇以至乎詞則
輕浮淺薄華靡滛蕩不惟無用又有以鑿人之性故曰
詩之絶也然五言之近於古者自淵明迄於李杜而已
以韓歐蘇黃之雄才尚不離今人語况其餘哉夫以文
華之士所尚如此而詩體之變壞又如此宜其愈工而
愈無詩歟盖千餘年朱子既出而古詩之遺意復見朱
子之學不在乎詩故其作有自然之妙諷詠勸懲之實
自朱子没幾百年而後有孫子焉其學推周程張朱以
接乎孟子自明而進乎誠由孝弟以盡其性主乎敬以
求至不愧不怍之地是以其詩從容不廹庶幾朱子之
風焉某後孫子六年交而後師之講誦餘力以詩自娛
猶懼玩物而喪志也作詩見諷愚以是益信孫子非求
工於詩者其發於性者歟其有用於世者歟觀者非可
以言語求矣孫子名叔會字友仁年三十二
道士吳友雲集序
余少嗜學詩不得法或曰當如優孟學孫叔敖衣冠抵
掌談語皆叔敖可也即取名家詩晝夜讀之句擬字摹
以求其似如是者數年非獨自喜以為得或者亦謬許
之矣先生長者見之曰噫是三年刻楮之智不亦固乎
古人一家篇句聲韻風度老少自不能似謝不似陶杜
不似李建安大歷元和諸家各不相似今愈求其似將
愈不似縱悉似焉還之古人則子無詩矣能名家乎余
爽然自失曰然則奈何曰學詩如學仙時至則自化在
為之不已焉耳余念儒者之學有大於詩者千萬烏能
畢世為是以俟其化故棄之三十年不作一語甬東吳
友雲隱老氏學靈仙飛化之術為詩外百事而得以專
故詩之化視其學昔與余同時學詩詩過余十倍者近
十年間又悉以科舉廢惜不得觀其成今友雲天獨厚
其嗜俾得專且久以俟他日使人讀之如聞鈞天廣樂
九奏萬舞者必友雲之詩也夫
喜雨詩卷序
至正元年四月不雨溝澮揚塵田疇坼兆苖之已蒔立
槁未蒔失時四明郡守王公宿齋戒躬率僚屬致禱於
神即日昭格隂雲四合雷雨大作槁苖勃興郡人歌舞
咸曰有秋之望由公之賜又曰公之蒞政方六越月以
公廉為本而懷愷弟之政春仲時勸農首興水利嚴瀦
泄之備先是颶風歲饑公既為萬民請濟即捐俸勸分
續食凡為民利知無不為是所謂先成民而後致力于
神者矣宜其有禱即應捷於桴鼓也余曰是固然矣而
猶未究感通之所以然也盖中和位育天人無二理况
郡守實古諸侯有千里人民社稷之重寄一念之興上
通于天果能致一身之中其力之所至自足以致封内
之位育他人昧焉而公能知之故其功效卓卓如此也
咸曰然學校之士為歌詩以志喜
慶元鄉飲小錄序
唐虞本孝弟以成雍熙之治養老于庠其禮已肇至周
飲射讀法以周公之聖制作大備遭秦焚滅天牖我民
鄉飲酒禮得存於儀禮十七篇之中漢晉唐咸知舉行
于郡縣盖以道德齊禮莫重于斯廢墜之久在宋淳化
間四明獨能行之朝廷取布之天下紹興以後賢守相
繼訂禮益精且立恒産以供經費風俗之美文獻之盛
遂甲他郡舊錄可稽也今廢又七十九年矣歲首僅存
會拜苟簡徇俗寖失經意乾没租入太守蠡吾王公元
恭之至敦教化移文諮禮爰以至正二年正月行之郡
庠會者近千人齒德先後之有序獻酬揖讓之有儀鹿
鳴魚麗關雎鵲巢之合奏間歌衎衎秩秩樂備禮成莫
不感動歎嗟以為自有耳目未之見聞歸以相語孝弟
之心油然而生嗚呼孔子曰吾觀于鄉而知王道之易
易記曰鄉飲酒之禮廢則長幼之序失而争鬭之獄繁
王公可謂知為政之本矣余之固陋幸得與行事之末
敬序小錄之首云
江浙進士鄉會小錄序
至正十一年春天下鄉貢進士雲會于京師羣試于禮
部于時江浙行省與計偕者四十有三人前舉二人由
胄監者六人既試江浙之仕于朝及客于京師者相率
持金錢具牢醴張國西門内咸宜里之榮春堂以燕勞
之喜國家之得賢樂郡縣之多士敦契好昭斯文也乃
二月九日春和景明道無流塵襜衣峩冠車馬闐咽主
賓升堂揖讓有禮斑白在上俊彦就列杯行樂作氣酣
情孚服軒冕者不以崇尚自矜被韋布者能以德義相
尚雍雍愉愉懇欵深厚有古鄉飲酒之遺風焉及暮而
退皆曰我國家設科以來聲教洽海宇江浙一省應詔
而起者歲不下三四千人得貢于禮部者四十三人而
已出於三四千人之中而立乎四十三人之列雖其知
能得失有不偶然盖亦難矣唯其難也故喜之喜之故
樂之接之以情辭合之以饗禮期之以爵禄望之以勲
庸是豈閭里之榮抑亦邦家之光也哉斯會也不可以
無紀廼悉叙時人姓名字邑于編以為江浙進士鄉會
小錄
燕臺嘯詠序
吳君仲雄之始來京師居佛寺中蕭然一室人未有知
者偶作墨龍壁間風雲生于倏忽雷電興于白晝見者
驚異以為真龍之窺室也于是京師之人盛傳吳君墨
龍而吳君不自以為能也余聞其名久與四明倪子静
過之援琴為余鼓樵歌微聲清切泠泠乎太古之音淵
乎其若思忽乎其若遺轉而為宫聲舂容而重遲則清
都之操是已坐客大悅于是又知君之能鼓琴也余竊
樂之請學焉君授予忘機然予蚤衰心手扞格雖成聲
終莫能得其妙當是時京師之公卿大夫四方賓客與
其貴遊子弟之造門者唯琴是聽不知其又能為詩也
余一日于几上得小詩數首問而知為君之作求其餘
則皆棄其稿矣盖吳中士君子多工于詩君自視不如
故漫不以經意殊不知詩本性情政不以雕琢組織靡
麗為工乃所以為得也何可及哉因搜其稿得若干篇
以示豫章塗叔良叔良稱其能既和其古詩十首又為
手錄一通題曰燕臺嘯詠以授之余為之序嗟夫人有
一材一藝不自矜衒以求知于世者鮮矣况多能哉余
與吳君遊三年未始知其能為詩則其所藴蓄有過于
詩者余固不得而知也不得知則雖多才多藝亦何以
知吳君哉使吳君得行道于時臨民而施政其不干譽
以取名也審矣余故叙其詩而論之以告夫欲知吳君
者吳君蘇之嘉定人名元英今襲父祖爵為海道千戶
云
東巖王公集後序
右東巖先生王公文集若干卷余為校正并以私箧得
公詩五篇集中遺者補焉叙之曰大德四年春公宰廣
德之建平余幸得備員邑庠凡其學道愛人之政得於
目擊者為詳公于書無所不讀才識高明而剛正志操
公廉而仁厚為政以洗冤澤物為先立教以明倫習禮
為重先是戶無定名田無定數令民粉壁自實就收草
檢為冊民不敢欺而賦役自此均察詞訟變易於吏手
積年不决公判狀令自勾至則立剖庭無留訟獄為之
空舉行開荒例勸民築濱湖地為圩田使貧民得耕以
為己業遇旱絶滛祀之禱嚴社稷之祭有求必應兵卒
放鷹牧馬鄉落小民被其横斂無告公給官印業空簿
付社長令凡有取於民事無大小必書一月一報兵卒
見簿望風遠去民得以安雖古循吏之政不能過此耆
舊咸謂邑宰之有實在人心者百二十年間得二人焉
前有施公德懋後則公也士久習浮靡剽竊之文公諭
令明經學道必宗朱子風俗丕變三十年間後進知讀
書之法休沐之日領文雅好脩之士泛郎溪登赤山飲
酒賦詠動成卷軸畫詩書民間稱三絶得片紙持去傳
以為寶嗟夫建平江左小邑赤山郎溪亦未嘗名聞四
方盖以公之流風餘韻藹然被兹邑去之三十年思之
者深跡其舊故溪山之名亦得以著鄒湛所謂羊叔子
之名當與峴山俱傳者是已公位不稱德而卒今其季
子元戴居攬轡澄清之任繼洗冤澤物之志天之所以
報之者豈必三槐之植而後驗哉某受公知愛最厚又
辱與元戴讀書赤山精舍者有年俯仰之間已成今昔
幸得復讀遺編不勝峴山之感豈惟公之儀型不可復
見如某之得在當時為樽前之鄒湛者亦已老矣嗟夫
寶林編後序
寶林越之名刹也倚山而並湖雄跨一郡飛來峯上有
塔數層高切雲漢遠覽江海神靈之迹詭異之觀照耀
耳目四方之士莫不遊焉今御史府移治於越而主山
僧講師别峯同公又有道德能文章好賓客故遊者滋
衆去年冬余以王事過越望其塔心竊樂之不暇登也
頃者屏跡江干師以扁舟邀余宿方丈會足有疾又不
得登是塔窺鰻井嘯歌槃翠之軒以寓遊觀之目焉既
而得師之弟子泰來所錄寶林編者讀之則前之所願
遊而不得者歷歷在目矣不徒見當時之盛又若親見
古人輯杖屨而與之上也不徒覩文辭之富而佛氏之
元機妙用深宏簡密載諸經律論疏者亦可得而略聞
也故嘗以為天下之名山大川前王之宫先賢之宅不
歸之佛氏則歸之老氏故二家得托以為重文人才子
又相與鋪張而羽翼之其徒率多魁奇卓絶之士得有
所藉以奮而道於是乎久傳亦理之宜無足怪者况許
元度房次律之事不偶然乎余以越之山川雖不得一
登覽為恨實喜寶林之有是編也故書之告夫欲遊而
不得者觀是編如游寶林焉至正戊戌二月之望
張克寬義聚序
昔者聖人制五服禮有親疎隆殺之節而其情則無窮
也父而子子而孫孫而曾曾而元以至而仍而雲猶木
之根幹枝葉一本耳然五世而服盡者非聖人恝然也
以義割恩使人可繼云耳非人之情盡於服也聖人懼
人之情盡於服也於是治大宗小宗之法以屬之自大
宗小宗之法行而人知己之所自雖疎而親雖遠而近
而風俗厚矣余助教國學伴讀張生克寬偕兄子汝遴
從予遊嘗詢其家世則曰緦服外猶同居共㸑餘百口
無間言余矍然曰是知一本者歟知服有盡而情無窮
者歟余聞培其根者枝益蕃厚其本者末益衍張氏之
自厚如此吾知其發於二生也然余有規焉傳曰天之
生物必因其材而篤焉栽者培傾者覆爾祖若父培之
在上繼其志流其澤不在二子乎二子勉乎哉
送宋主簿詩卷序
泰定三年十一月二十五日吉安朱元禮主江寧簿得
代且行大夫士出餞為歌詩頌公之美謂余曰江寧號
難治公之來縣長以贓敗令望風觧印去公獨立守益
堅政益舉威行愛孚縣以治稱余曰子未知公建平之
政也延祐間公以儒試吏尉建平以己之不欲弭盜民
間外戶幾不閉既盡職又能盡言以佐其令朱仁父而
歸美焉仁父用其言以廉明稱此余所見者先儒謂簿
若能以事父兄之道事令善則惟恐不歸於令豈有不
得人者觀公建平之政有焉余於是不特知其能為簿
且知其能為令也其為尉能盡職不必言也其能進盡
言於江寧令長可知也使用其言可不敗也昔王尊為
益州刺史叱馭行九折坂守東郡河決隄壞吏民奔走
惟一主簿在尊旁立不動觀公江寧之政有焉余於是
不特知其能為令且知能為守能為刺史也其為簿能
自保不必言也今世見章句儒無以勝文法吏也類曰
儒者不可任俗壞不可化州縣參佐不可為噫公非以
儒者為參佐官於難治之縣者邪故余喜道其事因書
詩卷後
送烏爾圖赴慈溪尉詩卷序
唐選舉志李德裕謂朝廷顯官須公卿子弟為之少習
其業目熟其事臺閣之儀不教而自成寒士縱有出人
之材固不能嫺習也史謂其言為偏異余謂非偏異也
言有未盡焉耳公卿子弟第當問其才不才如何使其
不才雖小官不用豈敢比寒士果才也思其祖父勤勞
國家以著勲烈必能繼述濟美以振家聲用之顯官且
將為伊陟君陳也豈特習其業熟其事嫺其儀而已此
則豈寒士可比哉余每歎德裕之言有所未盡者以此
也烏爾圖自其曾大父大父事世祖皇帝汛掃六合戰
勝攻取功在國史本兵柄於朝廷任風憲於湖南江西
聲猷風節凛然今君承三世之傳耳濡目染前徽未泯
所謂習其業熟其事嫺其儀者歟今之尉慈溪也以繼
濟美而振其家聲者不始兹乎鄞士與之遊而知其才
者咸以是望之也行之日詠歌其志以餞俾余為之序
送建平頓縣尉任滿詩卷序
清平頓謙父尉建平秩滿得代邑大夫士出餞詩以頌
之咸曰公為政以不欲弭盗田里底寧廉介之節三歲
克終去為邑民惜程某諗於衆曰公非欲以一節自表
見者以廉介稱公末也余家浙東知公為詳初至元間
更各道提刑按察使為肅政廉訪使公贊浙東海右道
幕一時觀聽之聳選任之隆用事者以遇事風生為能
獨公貞確沉毅不徇不激以忠厚服一府公今之廉介
猶前之忠厚也以風憲中不皆如公故前得忠厚之名
以州縣間不皆如公故今得廉介之名公何有於是第
知守其所以為公而已昔魏徐景山時方變易車服以
求清素之名人稱其通其後相傚奢靡又以介稱之今
稱公者其類是歟夫君子志一而行獨量宏而用周固
未嘗標一節以釣名為賈人人弃我取事且矯情者可
暫又烏能有所三年終也聲大者器宏公前後所至咸
著名實豈非志一而量宏者有以本之歟倘位高及廣
其稱於人者又豈止是衆曰然子書其辭為送行詩卷
序余不得以不文讓
送廵鹽萬戶郝公序
古昔天子六卿帥六軍諸侯三卿帥三軍孔子相魯君
會文事必武備魯與齊戰冉有用矛樊遲為右盖士自
小學學射御舞勺象而文武兼詩書禮樂所以造士所
以謀師非若後世兵農分官不相能弊至於不相恤也
鎮平江十字翼萬戶郝侯自其曾大父元帥公從太祖
皇帝定河南大父襄靖公平江南父明威公紹持武節
鎮吳侯席累世勲業太平日久讀書力學凡窮理盡性
修已治人之要討論砥礪如醇儒宜其治法征謀無施
不可其調發嚴紀律明賞罰士卒不譁桑果下無一跡
嫓古名將奉檄察鹽禁至浙東善彰惡癉威畏惠孚所
至成績未易悉紀今夏復蒞四明名實益昭郡八德之
適行鄉飲酒禮侯為僎揖讓升降動容周旋皆中儀則
禮成樂備觀感悅服侯之還也士為歌詩以送而余為
之序
送劉謙父海運所得代序
周以冡宰制國用洪範八政先貨古之制也自陳平謂
錢糓非宰相所職後世遂以理財為恥王介父輔其君
行堯舜之道政首理財至與争者相詆訾介父曰諸公
坐不讀書争者曰臯䕫稷契所讀何書且法始伏羲而
成乎堯孔子定書斷自唐虞謂其讀何書不亦誣乎程
伯子首為介父三司條例司以至誠開納不合也然後
去之語介父曰公之談道正如對塔說相輪如某則直
入塔中上尋相輪而坐其中者此言深中介父誤國之
病然則讀書必若程子而後可定安劉謙父來官慶紹
海運所轉粟數百萬斛給京師放舟萬里驚濤駭浪中
為之三年無圭撮弗以時達昔劉晏竭其心思而能之
者公為之易易然也去年秋得代邀余同遊鄞之湖山
間踰二旬舟中聽其劇論古今得失上下數千載貫穿
精核如昨日事盖其讀書以本之者乃如此也孔子曰
誦詩三百授之以政不達雖多亦奚以為如公讀書不
謂之達不可也他日位内外服將咸宜之不特理財也
鄞士之知公者為詩以送之余因摭其論於舟中者為
之序
送任懷可赴鉛山務官序
任君懷可先大夫次山公故宋寶祐間與先人同中進
士舉公擢第方颺歷而宋内附時鄉郡守臣實宋宗姓
危疑之際公能左右之俾決應天順人之舉脫一郡生
聚於鋒鏑公時倅郡即退休讀書教子鄉人所取法先
人見懷可學日進歸即以之訓飭不肖兄弟且言活千
人者必封今次山豈止活千人而已其子又能力學任
氏之興也必矣兩家憂患之餘懷可從蔭調四為游徼
於海濱而余亦走四方以幸斗食别去逾三年今秋懷
可訪余驚余之衰病余視懷可雖胷中之浩然者不衰
而鬚鬢白矣相視憮然者久之曰今征商鉛山與子别
余謂委吏聖人所盡心筦庫士趙文子舉為大夫自後
世君子恥理財而民益困懷可之盡心所職豈俟余言
今世豈無文子者懷可艱而後通抑在此行也歟懷可
有子又能力學守家法任氏之興不在懷可則在其子
也歟
送趙悅道經歷致仕歸序
仕未七十而謝事高節也得謝而歸樂自漢二疏至宋
范歐歷歷輝映史册夫人知慕也往往不自决至貽不
去之譏昔朱子發問出處之宜胡康侯曰出處不宜問
人且非人所能決旨哉言也信都趙公悅道以高材厚
德讀書學古仕州郡風憲所至可紀前年來經歷宣慰
元帥府於浙東方以精練望一府年六十六一旦謝事
去噫公之高節配古人豈非出處決於平日之素者為
之歟且公能教其二子皆以文學行誼名長已賜同進
士受泰州判官廼以父蔭官讓其弟一門詩禮之澤藹
如也然則公之歸遂其野服杖履水竹阡陌故人遊飲
之樂凡得謝者所同也若夫老而傳傳而樂有子此又
公之所獨得者歟鄞士能詩者詠歌其事而余叙於卷
首云
送張縣尹致仕序
禮稱七十致仕盖以人之氣血既衰可以告老而為吾
休息之計不過就其人所自處者而論之耳而後世因
之以為例凡登兹年者息不為世用夫當齒德俱尊之
時正有以決大疑定大謀而例去之則無老成人矣故
國朝惟翰林集賢與它官之精力未衰者不在致仕限
良有以也然翰林集賢既非勲舊人不得與而所謂精
力未衰者或非盡恬退之人至有諱其年而苟禄者焉
大丈夫與廉恥俱生廉恥既虧何以事上治民哉博平
仁甫張君之尹鄞也務寬厚去矯偽吏民安之邑邇淛
閫庶務繁劇君應之無倦色言談舉止若壯年在邑二
年而以致仕告人愕然曰張君精力如此而引年甚力
其廉恥重而自處厚歟古之人雖老而不忘其君然其
進退之際必以其道苟知進而不知退正吾所謂無恥
人也其自處厚者非薄於其君也惟如此然後可以事
君云耳然則張君其庶乎彼諱年苟禄之徒聞君之風
能無少愧乎於其行大夫士咸詩之余亦書其得於自
處者於卷首
送衛縣尉致仕序
吾觀韓退之上表論孔戣致仕以為朝廷故事年雖八
九十但視聽心慮苟未昏錯雖求退罷無不慇懃留止
以明尊賢敬老之道以當時許孔戣之去為非又觀其
送楊巨源序以為中世士大夫官罷則無所於歸巨源
能年滿七十白丞相去又為攀援二疏事以夸美之然
則致仕乃人臣之節留之國家之禮也自後世有昏耄
悞事貪之不止故有致仕之條是固其待之之薄亦其
有以致之也方今承平日久資給一定士雖一命無遽
得者使進取少遲至為簿尉之日則已白首入仕既與
古異似未易以致仕律之今人且禮七十致仕止曰大
夫亦未嘗曰士也建平尉涿郡衛公正父蒞事期年政
平盜息邑人方利頼之一旦上章告老解印綬去咸謂
吾見仕吾邑者自非贓汚罷去雖耄甚無不三年終者
如公之去三十年間未之或聞莫不嘆美驚唶邑長老
迭進留公曰致仕雖漢唐以來人臣偉節如二疏孔揚
輩皆早歲入仕久為大夫於朝或以先見或以知止得
謝而去朝廷為之賜金且禄之終其身今公自廵檢調
兹任辛勤之久始得一命年雖及而精力尚強家之仰
食者近二百指貧無以為田園資似未宜忘禄而決然
去也公笑不答將行邑士傚送巨源故事為歌詩以頌
而某為之序
送奉化吏目陸千里序
余友朱景陸來述雲屋孫千里之言曰驥幼讀書急親
養不得守先業由刀筆吏以進積月日今將吏目奉化
惟是不學無以事大夫之賢贊循吏之治是懼我祖之
交程先生幸歸里願為我請焉求一言俾得以自勖敢
為之請余謂雲屋陸君讀書弗遇以其才思一寓於詩
其苦吟深入詩人畛域能與秋巖葛君齊名其遊婺也
余嘗以詩送之今又見其孫之仕俯仰四十年為之感
歎老矣無能何言之贈且仕顧所行何如耳千里以入
仕由刀筆自愧則惑之甚矣周官府史與下士同禄取
士多塗振古如兹漢尹翁歸王尊起獄小吏朱邑鮑宣
起嗇夫趙廣漢龔勝起郡吏其功業照映史冊去之千
載使人歆慕在於以治得民而已奚入仕之足云此古
人也請又以今之人為衆所共知者明之吾鄉大嵩里
有黃良輔者起刀筆前年都目溧水廉公有威州民恃
之如親父母遠近上下稱之日所行州事夜必一一乎
手記露香告天所服焚香之衣百衲閱四十年近七十
或勸之曰宜少取為田園資不答余留金陵所親見者
其高風苦節無愧古人是皆足以為千里法矣景陸曰
唯唯
送薛學正歸永嘉序
余至元間教鉛學友人祝志道歸自獨峯為余言學官
之盡心職業者曰永嘉薛君在心其錄括學缺長官講
學勸誘以新士習廟學隘且壞拓而隆之學田十餘頃
没於浮屠氏訟而復之米廪充而藏脩游息者益衆士
論歸焉明年志道又歸言在心今正明學往來者言其
盡心如在括時余謂志道之言可信而未之能詳也又
明年冬予還明未抵舍在心已銜太守王侯命邀余入
學詢之則知其於吾鄉文學行義之士無不納交惟恐
或遺且未嘗以問學自高王侯興學革積弊以求教養
之實其贊助居多有司合浙東七學之力刊鄉先生玉
海書若干卷二年而成日嚴程督備殫心力此余之得
於所親見者始於志道之言益信矣余謂士之談詩書
而略事功其來已久遂使俗吏嗤儒為不足用觀在心
少試學校為人之佐已如此使為世用得行其志效當
何如哉余少讀薛常州行述竊欣慕之盖其學本濂洛
其自得之實於經無不合於事無不可行蒞官文武應
機處變政無鉅細靡不曲當雖董子之名田諸葛之治
軍殆無以易其僚屬不知其為儒者在心實常州之徒
宜其不昧於前徽今代且行明士為歌詩以餞而余序
於卷首云
送集慶學正梅仲蕃秩滿歸廣德序
仲蕃從祖大卿艮巖公當宋寶祐間教鄞學諸生經術
文章經其口講指畫皆為名士余大父與為石交先人
時在襟佩列大德間余來桐汭得交仲蕃父味道與其
伯仁父兄君錫日以讀書講學親師取友為急務如巴
西鄧善之眉山劉至善盧山曹士弘一時萃桐汭武林
仲蕃與其兄弟皆往來受業於門後十年余歸鄞仲蕃
正鄞學鄞之子弟曰是吾父兄之師之孫也以其愛敬
艮巖公者愛敬焉後余來昇仲蕃正昇學缺正官主學
事教養是力絃誦日興風紀所臨素號難為翕然譽處
交章薦之今之得代也昇士惜其去為歌詩以餞余謂
仲蕃之宜於其職昇士所知也其學術宦業之得於家
世與其師友者未若余之知仲蕃之悉也故為序於詩
卷後
送浙東元帥府阮照磨序
宛陵阮君受益世仕鄞余獲交相知為深其父奉政公
泰定間宰鄞為受益擇師得東發黃先生子彦實彦實
與余同歸果齋史先生兩先生皆得朱子門人正傳觀
奉政之所以擇師彦實之所以教受益之所以學可謂
至矣時鄞之諸老尚多見受益造詣莫不驚嘆許其他
日為名進士雖奉政亦奇其能繼乃祖祕書公世科也
受益又親見奉政六年撫字所以興利除害彰善癉惡
夜思晝行如古循吏效始及物益悟朱子理不外事而
事無非學之訓非虚誥於是究觀數千年治道得失士
大夫行已大節謂余曰擇善未精而固執以自誤昔之
大賢且不免吾敢自是乎哉尋丁父憂服闋又曰科第
世所榮也取士以言吾豈能必有司之好惡乃以父任
調浙東帥府照磨事簡益得以學今代去猶歉然不敢
自恃為進取計凡知受益者益賢之矧余之辱交最深
者哉昔楊次公於叔明兄弟以文學知名皆以父任為
京官不得進由科第終有不釋然者王介父至作進說
近千言解之余於是歎受益之能自悟學力過叔明遠
甚介父進說謂今無古者教養選舉之法故士勢不得
不自進雖孔子猶為季氏吏謂叔明有得已之勢而不
自己未見其為得余深有味乎其言然介父為叔明謀
則得矣又嘆介父以堯舜其君自任得君專且久乃務
財用進小人為桑孔事與一朝君子力争自以為行周
官法度者何歟豈惟介父歐陽公之濮議蘇公之南北
郊司馬公之役法所謂擇善未精固執以自悞者非歟
故君子大居敬而貴窮理噫漆雕開可仕猶曰吾斯之
未能信受益有焉此非志於道德不能知也受益行有
日故余叙其嘗以警余者送之因以勉焉
送田推官代歸序
保定田侯思温之為四明推官也惟資忠厚勤以行已
和以待人凡獄州縣以成案上郡侯惟理是親必反覆
詳審以求其冤平反者不知其幾既得其情又必求情
法輕重之當而後決一歸美於長貳僚屬而不自專長
貳僚屬見或未一懇懇言之不直不止言益和而無忤
色為之八年欽恤之誠心如一日政平訟理盜賊屏息
民得樂生於田里故戴侯如父母嗚呼為政之難莫難
於治獄治獄之難莫難於欽恤誠心之持久吾見世之
蒞官一二年平反一二事樹名聲者多矣能三年有終
者固難能持久於八年者尤難也吾見用其獨見審克
冤獄與長貳僚屬至於相忤者多矣至若事求情法之
當委曲周盡而不失和氣者尤難也侯之在職餘七年
無代至謝病去今其再求受代也明之士民遠近迎勞
歡忻鼓舞依依戀戀敬愛益篤耄倪遮道萬口稱頌然
則侯之得民豈偶然乎哉或者謂鄞人器小而俗薄今
觀其能不忘田侯之德若此俗果薄乎哉書曰昔司寇
蘇公式敬爾由獄用長我王國田侯有焉易曰有孚惠
我德明人有焉士歌詩以餞而余為之序
送鉛山州判官吳大任代歸序
余泰定間得交大任於金陵其受學草廬吳公門為高
弟余弟時叔歸自國學才美以大任為稱首尋以春秋
試入高等調鉛山州判官至元三年八月余來教授州
後大任四月士民相與語某理得直某冤得洗某事得
無擾無取盜賊偽鈔得不為境内害皆曰頼吳公頼吳
公云時州長楚什勒特穆爾公守茂先李公能聽大任二
年間善政籍籍播遠邇臺憲稱之二公相繼代去自是
事不廷議政日以龐大任争不聽方謝病杜門適省檄
往浙右覈倉儲還則代者至矣故州人之德大任尤深
今其行也祖帳滿道耄倪攀戀至不能别余謂今世豈
無岑范以倅成之不常有也使守長能盡聽大任大任
盡行所知治效又豈止此余方致事歸老海濱尚能見
大任膴仕得專達事業追配古人慰衰暮之望也
