畏齋集卷二元程端禮撰
五言律詩
春日
年少逢春日歡呼喜欲狂隨人折花柳約伴釣池塘三
十忽在眼萬愁摧我腸秖今春日至轉覺意茫茫
送王季方入都
美玉良金質忠臣孝子門才名推賈誼學行得何蕃胸
次涵千古毫端吐萬言朔南從此别文酒會重論
一夕夢與人賦詩得前四句因有所感遂足成
之
計世身何拙談經舌尚存三年從閣老一飯識君恩水
竹溪邊碓山花舍後園老親頭雪白稚子候柴門
次杜彦通韻送唐漢卿司丞得代歸燕
學問涵天禄家聲著栢臺鹽車行峻坂驥足見高材詩
思看花去歸程伴鴈回會言民力困田里得眉開
挽阮申之縣尹
官淹六載久仁浹萬家深境絶石壕吏堂清單父琴云
亡昧天意走哭見民心安得百元結令予淚不禁
送項伯晉歸台之仙居
泮水師經術侯門禮上賓霞城動歸興藜杖及新春住
占神仙宅行知來往津君歸憑問訊吾亦此山人
客中看月得吹字
郎川今夜月客子獨看時光彩明纖末鄉關苦蔽虧驚
烏難自定短笛且休吹漂泊疑非我尊前舞為誰
滹沲
有事滹沲古為川浸迄今蕭王冰渡急馮異飯恩深浪
洶驚胡馬星摇見嶽岑同舟欣既濟得句慰歸心
寄單幕王三通叟
詩酒别離後寂寥今十年逢迎長自失衰晚復誰憐虎
鼠遭時異龍猪得路偏故人輿論許風格稱紅蓮
年少各輕别相望今兩翁聯吟無客與把酒待君同梁
苑花陪雪隋隄鴈趁風坐尋南北意流落半生中
諸將
諸將威嚴少三軍部伍繁追求無隙地慟哭有千村天
下歸仁政今朝仰至尊共傳寬大詔早晚到黎元
寄王仲肅三首
好在王經歴邦人說下車指麾清案牘談笑到詩書曉
幕香迎馬春閨食薦魚大刀煩寄贈心折憶吾廬
聞說西京學金源舊制存兩公違配享列坐失常尊藩
府多才彦宫牆入討論勒銘須大手不朽在功言
莫怪音書少雲中使到稀愁邊成悵望夢裏想容輝鐵
騎通南徼江鴻困北飛濁醪聊自遣一醉解春衣
寄張伯任
羡殺羊羔酒城南吏隠家攒眉哦柳絮呵手看梅花官
給桃花米鄰分薄荷茶誰憐山寨吏冷廟作官衙
留飲城南寄漢翔諸君子
盡以思親恨裁成寄遠詩墨濃多是淚語苦不勝悲桐
影風清處楓林月上時向來迎送地經過幾相思
丁丑正月四日縣尉陳子淵見招司理黃仲翬
處士謝彦實州判葉敬常同會仲翬有作次韻
二首
老逢人日至喜見泰階平酒借衰顔渥梅欺素髮明惟
知飲文字不復計杯行豈但燭頻繼兼煩僕屢更
臘酒供春酌新詩換舊題巧聞禽語變黃見柳容齊遊
但隨藜杖貧從乏褭蹏招邀話耕讀近在村東西
睦士何聲伯管庫於鉛山友朋多言其才美余
於歲暮方以得見為喜又惜其去作詩以送之
讀經還讀律為吏本為儒管庫官能富大夫才豈無窮
冬催日短朔吹吼枝枯誰念客衣薄忍令田園蕪
歸鳥
憐爾甚微細猶能有識知知尋舊巢處不失暮歸時飲
啄樂終日依棲足一枝人生真爾媿役役竟何為
丙午代人送頓尉九首
職卑兼邑小之子獨聲名僧孺官誰羡張綱志欲行凉
風關塞靜秋水江湖清塵土何曾浣還家尚濯纓
作尉建平縣讀書郎水傍萬家開外戶匹馬放斜陽渤
海無佩犢沈猶慙飲羊三年為政促他日去思長
黎老送迎熟君行獨嘆嗟此心無一寸遺德及千家佳
䜟符&KR1484;鶒雄篇奏鏌鎁斯人未易識悃愊更無華
前有王明府于今見頓公建平三十載清節兩人同雅
量從忠厚高才喜事功所存雖小異俱有古人風
維舟張祖帳秋水色𥻘𥻘行李離南紀殊恩出北宸難
忘前日政愁殺去思人摇落郊原静不堪回首頻
建平頓縣尉善政返淳風四野牛羊被三年囹圄空何
修能致此不欲是為功流俗輕吾輩真儒見此公
三年郎水尉善政起疲民小邑淹黃綬高名動紫宸满
塗旗獵獵把盞酒頻頻雲路瞻佳士柴門任此身
昔日頓夫子金沙䜟又成西風動行李北斗帶京城烏
府摽孤映青驄會衆驚三年遺愛在回首一含情
郎水三載尉又見送君行政事原儒術功名屬老成律
回燕谷暖冰置玉壺清舟發金沙驛西臺聽一鳴
念舊
淮漢終然别風霜未肯休阮公渾得醉賈傳謾深愁白
鴈來何莫黃柑美易求且隨辭越艇兼泛逐波鷗
粗糲從吾賤金珠付汝求詩書江左客日月海東州城
暗枝枝柳波明對對鷗舉杯時事改慘淡一登樓
晚眺
漠漠復溟溟魚龍氣吐成江風吹欲斷沙日暝還生遠
著浦帆濕低連烟樹平滄浪垂釣者對此愜幽情
新竹
月地添竹影風林帶籜聲白非緣粉涴節本挾霜清未
怯翠袖薄永偕朱鳳情何當老嶰谷也作黃鐘鳴
大雲寺
修竹藏低屋高峰擁大雲深居無客至幽意與誰分梅
蘂添僧臘苔痕寫梵文夜來山犬吠庭葉落紛紛
挽靜齋邢公二首
自獻河汾策言歸甫里居時危聞善善身潔去舒舒子
弟教惟謹琴書樂有餘使公為將相較此謂何如
昔有黃承事功歆紫府君今公緣賑恤戮力事耕耘獨
行哀榮備諸郎仕學聞誰言天道遠報德已殷勤
送疊山書院山長吳嶼南
德不患孤立有鄰言豈欺故令酌泉後來奉餓夫祠節
義存千古榮華止暫時人生無以異冺滅竟誰知
次林敬與山長韻
歸田無廢祀堂構有藏經此事真難紀何人與勒銘即
山徵李渤投刃見庖丁泛泛隨時者何殊水上萍
送王君實都事赴内臺御史
久簡王祥孝兼思汲黯忠聖明無闕事繩糾趣居中風
正一帆速霜清萬宇同從容前席問為述細民窮
春雨
日日春櫩雨飛飛不肯晴天方爲生物吾特阻遊情委
砌花何重銜泥燕自輕猶驚夜來夢身在隴頭耕
壽趙中丞迂軒
為國生賢佐今朝孕上台清風儀十道鉅德冠三臺酒
帶荷香舉筵隨水曲開神仙公便是何處覓蓬萊
今日生申甫熙朝位上公浮雲任舒卷喬嶽自尊崇豈
弟膺多福神明簡大忠蘭臺中執法十道仰高風
壽判官吳大任二首(十一月二日)
治平期第一通守職為難今日酌泉操從人解組看已
同陽獨復未學隂能干會見臨雍拜何庸數李桓
志士慕前修何曾與俗謀讀書三十乘種橘一千頭華
炬明瑶席春蟾浸玉舟主人趣為具佳客為淹留
代諸生壽王豈岩父仁齋
燈火萬芙蕖賓歡罄百觚商巖遲相夢魯國獨真儒絃
誦期成俗慎修為永圖紛紛求福者誰解適兹途
五言排律
送陳希靜四明學官任满三十韻
賤子東歸日陳侯北上時盍簪寧恨晚傾蓋已相知德
似太丘長文如右拾遺鳳飛離丹穴鵬徙志天池久抱
一鳴願殊愆六月期江湖成汗漫歲月委班資賦擬天
台作山看赤堇竒鄭虔官固冷鄧禹志非卑久矣文風
墜嗟哉士習移渠渠空夏屋瑣瑣競刀錐子弟多無賴
典型誰復師斯文終未喪識者有餘悲輿論歸常衮諸
生得翼之大鏞從扣擊弘璧敢瑕疵端使驕吝失真難
世俗窺量同黃叔度權避庾元規門有問竒客書無乞
米辭琴從子期聽吟和敬輿詩管邴誰云遠陳雷豈過
斯風霜雙鬢改薪水一童羸寂寞人難處迢遥志自夷
京城連北斗心跡滯南陲落木仍多感驪駒動去思衣
冠塞郭出舟楫與風宜仲舉志仍在元龍氣未衰才猷
從此展富貴恐難辭志豈關榮悴名期不磷緇顧余誠
淺薄揆分合棲遲騏驥方開道駑駘敢共馳直當三舍
退何止兩交綏
挽倪濟亭
我返草廬日君開花逕時坐盈文舉客筆快正平思弱
蘂扶丹架圓荷颭碧漪按歌禽自舞行酒客忘疲樂飲
心無醉終筵禮不虧當時勤置驛子美共襟期高墅且
賓主謝墩從去來隠㕓居甫定賦鵩䜟先知風颯銘旌
遠雲低宰木滋空餘行樂地遊客有餘悲
挽李德甫宣慰
干莫為時寶璵璠比德温班資安序進名實致孤騫賑
恤明荒政弦歌正化源親民勞撫字敬獄務平反閫寄
七州重官踰五馬尊門閭宜寖大蘭玉已先繁束帛行
加璧從珍方乞言輕彊踏泉石休致樂丘園有夢俄呼
起無香可返魂哲人嗟殄瘁通國淚潺湲
次浙東宣帥府開閫楊外郎韻
聖世車書混仁涵覆載中大酺歡郡國重譯走蠻戎航
海南金重堆盤火齊紅懷柔深悦服智術豈牢籠威震
秋霜凛思施愛日烘鴈猶違肅殺葵亦仰曈曨海右三
韓外江南兩浙東漁商輕稼穡鱻薧等菁菘弦誦今猶
盛衣冠昔所崇帆檣千里集洲嶼萬家叢人固多豪傑
材非但箭筒太平興禮樂武備飭刀弓閫寄軍民重權
兼節制隆令行瓴建水境拓柱標銅跡息鯨鯢怪聲收
風水渢祝融猶效職龍伯欲移宫久似星環北無勞檄
喻蒙麗譙新畫角儀羽絢華蟲品秩參台鼎耆英出陛
楓律身繩正木察物鑑懸空不擾惟持重原初每慮終
掾曹當代選才彦一時同銛利鉶新刃調和絲應桐文
書知已簡談笑樂何窮言事方捫蝨揮絃復送鴻陸遊
首鄞鄮水泛即瀛蓬島夐仙靈託窗開日月通霞城人
境異台嶺客心忡橋滑足難躡泉驚耳願聾穴傳藏夏
后鼓說殷靊霳秦望碑銘古蘭亭筆札工西堂池草句
百里藕花篷鴈蕩長雲羃龍湫自雨濛鼎湖驚屹石瀑
布瀉流虹羊角排山岫龍鬚比隰葒石靈歸洛子柯爛
遇棋童太末垂名舊徐王布德洪雙溪吟已絶四井論
非公牧去思黃氏遊來記葛翁江山遺跡在田里屬年
豐勝極詩添興清豪酒有功夜舟蟾皛皛春履草芃芃
爲趁宣風便寧虧報國忠下看文法吏相遠馬牛風布
韈遊方始蒲輪召莫匆愛山生似渴吞海覺難充遇異
歸休念聞竒訪必躬新遊呼賤子一起豁昏矇顧我材
無取登高志頗雄諸公如授簡會使剡籐穹
挽楊處士
上饒楊處士名自孝親聞濟險婁師德躬行萬石君貸
饑頻折劵教族總能文重肉因賓客荒田必自分倚樓
從白首送子上青雲迎養人俱羡平反色始欣看山飡
爽氣遺世絶塵氛君死無可憾名章已勒墳
壽趙平章(六月初三日)
太平端有象生哲應昌期學究天人際才兼文武資誠
心開白日直節比朱絲居有詩書樂行無琴鶴隨周程
傳道𣲖韓柳譲文詞動靜心能定毫釐事不疑人材深
愛惜民瘼極憂思霜雪威從至松筠色莫移累朝承寵
渥百辟則威儀先見同蓍蔡元勲勒鼎彛秉鈞參上衮
執憲長中司暫出均勞佚行歸副倚毗福綏耆壽俊千
載佐雍熙
七言律詩
丁酉閏臘留杭歸别范史二兄
久客道遠日月促窮冬雨雪天地愁漢廷誰薦相如賦
客路空餘季子裘鴟鳶低飛各有獲鴻鵠遠舉將何求
世事濩落類雲變離心浩蕩隨江流
次陸紹賢客中九日次子美韻
多愁休倚酒杯寬強飲難成笑語歡短髮已如歸漢節
少年空好切雲冠霜前白鴈能隨暖籬下黃花巧耐寒
客路秋光元不異與君寂寞兩相看
奉題袁御史餞行詩卷
洗冤善政浙東聞卧雪家聲世所敦共說范公宜御史
還思洛士俟昌言鐵冠雄峻權無撓栢府清高事不煩
仕宦豈須為宰相太微執法一星尊
迎袁御史歸自南遷
虐下專權孰此容满朝切齒未渠攻直臣曾借上方劍
鐵漢今聞運判鐘四罪既誅果刑措萬邦咸悦已時雍
高名竹簡垂千古聖主金甌覆九重
壬寅孟春有之劉君來自金壇示我佳章因次
韻叙客懷以謝
劉子清才過慶餘乞余佳句錦難如春風且醉新豐酒
異日看成太史書不知我署見牽馬莫為人欺輟舍魚
此意除君誰盡識男兒休歎老田廬
食蕨猶言不願餘家貧未與古人如陶公歸去多憑酒
虞子愁來始著書春老閒門驚入燕雨過南浦見生魚
黃塵眯目客衣化千里江山空屋廬
休與人爭腐鼠餘百年得失定何如浣衣應濯三江水
行世寧銷半句書豈但守株難得兔也知緣木止求魚
買山錢待何時足蚤駕柴車返舊廬
春日
欹枕雨聲收碧甃倚闌花氣襲羅衣海棠满院燕初到
芳草連天人未歸時序風光還似舊物情客意每相違
便携樽酒尋遊伴休向空庭怨落暉
初驚春風動江國又見春光生客愁花蘂迎晴欲灼爍
柳條映日弄輕柔遥遥有客聯遊騎脉脉無言獨倚樓
一片閒情何處寄有時吹笛落滄洲
休言草木是無情自入春來綠已成却笑羈棲何得似
故教終日恨難平有時楊柳樓前立復向櫻桃樹底行
萬事浮雲那有定一杯春酒未宜輕
舟次小直沽寄覃懷諸君子
東郭棲遲雪照簷陌頭楊柳復纖纖惡懷思與諸公别
老鬢都從幾日添身委風帆滄海曲夢隨煙隼太行尖
名邦俗美前賢宅待看紛紛起孝廉
寄吕城諸葛用中
知君家住吕城隈八百株桑手自栽長日讀書依玉局
何年奏賦上金臺梅邊月照輕車去松底雲將好句來
昭代右文天下盛曲阿古縣故多才
寄方叔高同舍
翳庭榕樹語幽禽雨暖三山海氣深天外遠烽應罷警
幕中竒玩豈多尋香凝翡翠懸朱戶春逐鴛鴦上繡衾
黃竹故人今白髮看雲南去重沉吟
寄吳秋山
未别愁心不可降况今别久隔他邦筆囊塵塞魚棲穴
土屋燈殘蝎嚙窗芸閣圖書如舊夢梨園歌管盡新腔
思君欲寄長相憶安得雲安尺鯉雙
遣小童歸寄山東諸君子
天街東去路迢迢南望長河水漸消客子頭顱羞攬鏡
冷官絃誦愧歌鐃眼明翠羽雲間蓋夢老黃精雪後苗
想得諸君未忘舊時時對月話良宵
暮春江郊
江上新晴春色濃間來遊伴得相從雨過遠岸桑陰合
風漾澄波日暈重幽鳥間關如學語小桃灼爍自為容
浣花溪上蘭亭路千載何人躡舊蹤
寄題韓生五雲書屋
先生家住五雲門結屋仍須號五雲天上神仙寧有種
人間富貴不同羣興來獨載稽山酒到處争傳彭澤文
想得後園多種竹可能千畝比封君
次韻寄呈東巖宰公問赤山卜築
赤山了處水縈紆百變雲烟畫不如更有池泉煮山茗
可從硯席釣溪魚裴迪長為摩詰客孔融願讀伯喈書
人生樂事無過此何日誅茅結小廬
送陶秀才
大江西上好青山猶記扁舟一往還翠袂小姑烟雨裏
白頭五老霧雲間子遊仍及春風早我夢能如昔日閒
應過柴桑懷爾祖千年高節杳難攀
憶昔洪都與勝遊桂花莊上共鳴騶鎻深廢院書聲斷
劔化空函寶氣收往事十年春夢變斯文千古大江流
西山晴翠東湖月可是幽人遲子留
海棠
紫緜初麗幾凭闌穠美燒春態萬般醉色上肌宜返照
妖妍入骨怯餘寒圓搓火齊輕填粉深染臙脂半餌丹
過眼肉紅成雪白好乘細雨試來看
東風用意出穠華濯錦江邊第一花椒藟蒂垂新裛雨
蘂珠竅仰早飱霞名標海上神仙品睡足人間富貴家
滴滴嬌紅銀燭底休論翠袖捲輕紗
送周本心
夜來飛詔下蓬瀛萬里衡雲望使星戀豆駑駘閒白日
凌風老鶴徹青冥烟籠花影微微見風度車聲隠隠聽
總是長安留滯客驛邊楊柳幾回青
王元戴憲僉分案至四明過慈溪遇至日作詩
見寄次韻并呈憲副
至日咨諏豈憚勞遠貽甘酒與嘉殽日長測景添宫線
臘近看春上柳梢畫自堯夫分子半復唯顔氏得陽爻
閉關宜守先王戒不敢逢迎出近郊
送江寧縣典史陳授之
吏隠從教兩鬢斑縣稱難治贊尤難傳家清白百寮底
範我馳驅九折間道在人孚終得譽宦成官小本無患
雪消舟起秦淮柂洗眼歸看西塞山
燕倪濟亨新居
三徑經春事更新主人延客意尤真鬭晴花柳能迎日
得食禽魚慣近人豈但篇章壓元白也知鄉里聚荀陳
白頭江左歸猶健濁酒林中不厭頻
次趙有章韻呈道心
與君共醉墮冠簪醉墨流傳笑至今檢點故人華髮早
按行陳迹綠苔深還丹會駐千年景劫火難灰一寸心
便欲相從參肘後溪窗容我伴書琴
和鄭廵檢喜雨詩韻
民貧小邑連年旱雲密西郊盡日垂鄭守隨車何可得
董生治國亦無施作霖三日真見子占月從星謾有時
䆉稏秋風樂雞酒問誰爾賜忍忘之
次劉明叟同知題遠翠亭韻二首
春盡閩關驛騎回詩成如錦不須裁長溪源潔流難混
喬嶽雲深雨易來千里瘠田輸賦久萬家安堵笑顔開
南州隨處孚仁政廊廟行收梁棟材
廿載才名塞宇寰循行江左又言還落花飛絮穿長道
古木蒼藤看四山爲是簿書乘傳急終令心事等雲閒
方今安得百元結參錯端能變懦頑
送御史趙仲文赴中書左右司都事
不將琴鶴更從容家法無慚清獻風方振紀綱繩十道
又司喉舌佐三公絲綸召急墨猶濕舟楫春生水已融
定慰蒼生霖雨望駸駸揆路任方隆
送舒可道都事福建立省
至元天子正乾坤省闥曾分向七閩四海久無兵革苦
百年重見簡書新雲邊野老供丹荔幕下郎官坐繡茵
海氣東南細如霧椰瓢酒好莫霑唇
挽特進太師張真人
赤松黃石元兼學宰相神仙世有人一品無官酬道德
五朝申命見絲綸儉慈外至寧為寶明哲終能獨保身
化鶴歸來城郭是存惟冠劒總成塵
挽句容張南山壽九十四
有政宜家固已賢功名肯與世争先忍同公藝增三語
樂過啓期虧一年不待賜金長會客無勞作賦已歸田
坂驅九折車多覆誰似先生得自全
漫興
樹遠雲晴江水流春深草綠幽人愁光陰如擲苦難駐
志業無成真可羞未出柴門歸興起時傾杯酒商聲謳
片心肯向塵中役一笑閒看波上鷗
新草
燒痕已沒春風到碧色初齊夜雨晴稚子鬭來誰盡識
馬蹄踏後又還生送人真是難為别得句何須待夢成
一上高樓望中國萋萋千里與煙平
次張荷屋遊錢湖韻
莫說吾鄉薄海州春來風物亦堪遊欲圖一片錢湖色
安得當年顧虎頭水暖荇香魚子散山空日靜鳥聲幽
看花忽作長安夢二十年來志未酬
送陳縣尉還吳
才高官小儘從容代去行騎御史驄尊酒吟同春夜雨
片帆歸及棟花風竟如梅福居吳市便作南昌視甬東
衰朽不堪君别我從教三逕長蒿蓬
喜道心歸
千里去家為五斗兩人作客今四年鱸魚蓴菜喚歸去
秋燕春鴻相後先已悟世事溪雲裏休停濁酒黃花前
遥憶建平王承事坐無我輩心悁悁
聞有逹官禱濟瀆神池中出蒲萄酒一壺以賜
之者衆有詩邀余同賦
濟瀆神靈駭八區蒲萄尊酒捧文魚細看小字封題處
當是何年祭拜餘不數歐明如願婢更祈思邈活人書
忠誠移為吾君獻亦有宫壺載後車
落梅
臘後寒花始覺稠又驚香玉曉來收飛飛苦恨東風急
片片愁隨野水流有客開尊移别樹何人吹笛在高樓
方當桃李爭妍日宜爾孤芳不肯留
送仲廵檢
韋布金門未易登太平無路效才能與埋鉛槧終身棄
寧乞君王一障乘桑懌盜驚先遠遁王成民復豈虚增
五羊政事家聲振幕府儲賢已彙升
正月十九日王舜玉贈詩次書其韻
羈離千里逢初度轗軻半生緣我辰豈但松筠分霜雪
也知桃李占陽春有錢沽酒從田父無術觀人充國賓
塵世都非那有定一川鷗鷺自相親
謝林閏之惠瓜酒招其同飲
尊酒乍開浮臘蟻田瓜新剖瑩秋霜多愁漸覺心胸豁
煩渴能令齒頰凉貴似邵侯難自保貧如陶令趣何長
慇懃投贈無堪報幸子相過共一觴
與李雲心宿通明堰作
對酒不知身是客論詩轉覺意相親孔融下與襧衡友
鮑叔多憐管仲貧一路迴風翻巨浪满天飛雪暗遥津
他年若自當舟楫莫忘江湖未濟人
王宰勸農覈田同留水北
劭農不倦至村村老稚歡迎笑語諠漪水大巖禆翰墨
野花幽草襯車轅樂聲遠共仁風暢旗影輕從愛日翻
三載易過郎邑在心期留與後人論
寄純齋真人
太乙真人君絶似四明狂客我何如求君辟榖長生術
抛我司空城旦書會看家家迎薊子不妨頓頓食鱸魚
細看凡骨如堪換便欲相從結草廬
有之近交純齋真人再次韻呈二公
二子丹成乞所餘問余還可悟真如老人為照青藜杖
劉向曾觀天禄書洞口時來休失路濠梁樂處定知魚
三生也是賀狂客憐我黃塵困旅廬
春雨
自入春來宜得雨肯因遊子却教晴早鶯已到林寒在
吟客不來庭草生櫩外花飛誰共酌枕邊聲斷夢歸耕
身自不歸歸便得一犂江上有誰争
送海南吳廵撿棄官歸養
官向海隅乘九折夢歸堂上奉兼珍久知忠孝為全節
惟恨尊陽止一身功紀鼎彛無定日鬢添霜雪有慈親
明朝起柂還西浙男子行藏不為人
節婦汪氏前楚國樓公五世婦也早年嫠居饑
寒困苦之極守志不渝教育其孤有歐母之風
敬以詩美
松勁梅清操不如風饕雪虐事尤殊食貧方念歐依鄭
攜幼深憂范姓朱满篋藏書傳有業空機易粟任無襦
寒饑失節亡家國羞殺人間說丈夫
贈廉訪分司五首
憲幕威嚴地位高貪汚未見已魂銷繡衣直指風霜厲
絲轡馳驅山岳摇玉尺直温知盛德冰壺瑩徹見清標
從今原隰咨諏徧趣入中朝珥漢貂
江左溪山第一竒煌煌星使此分輝柳摇春路迎絲轡
花燦晴原照繡衣豈樂鷹揚并虎視要令魚躍與鳶飛
鐵冠白筆司天憲會見臺端便趣歸
廉問奸貪膽自驚持平憲幕盛賢能光明可比照天燭
清徹端如出壑冰不憚驅馳遍咨度久知聲實已飛騰
共稱治獄多陰德會見于公後代興
清才憲幕貴璠璵寒露冰壺炯不如汚吏望風思解組
威聲摇岳見登車一時豪猾心方畏千里饑疲氣少舒
澤物洗冤儒者事此行端不負詩書
星軺玉節下青冥一道祥刑事豈輕白簡聲摇南紀動
繡衣光照大江明褰帷盡見民間隠持法要為天下平
自任洗冤今茂叔使華千古仰高名
代諸生壽王豈巖父仁齋
今歲欣逢兩初度留賓從此接長筵觴浮黃菊攙重九
壽似南陽軼百年不問廣成傳道術自摩銅狄鬭清堅
五湖豈待扁舟去大隠由來只市㕓
不羡人間萬戶侯素封無事不優遊今年壽過陳丞相
通國人稱馬少游螺甲博山然永日菊花竹葉晏清秋
有兒有學剛岩處文苑儒林傳定收
一歲難逢兩誕辰只緣九九又從新平生積善王承事
上坐宜推紫府君新酒香橙臨節序蒼顔白髮鬭精神
如公備福今能幾後月休嫌舉酒頻
年登九袠轉輕強積善由來望此鄉洛下同庚皆丙午
人間佳節近重陽爐然沉水瑞雲吐酒汎落英秋露香
誰鍊還丹真得道願公乞我長生方
華髮從生臉要朱重添九九更堪娛衆賓稱壽須判醉
明日登高不用扶蘇子親觀鑄銅狄杜陵可笑把茱萸
菊花因公兩初度得得籬邊未肯敷
代諸生壽王豈巖
高才絶識真難比苦學清修孰與同豈但說詩勝匡鼎
也知著論過王充千觥酒罄蒲萄綠萬朵燈敷菡萏紅
吾道極天終不墜江東教思與無窮
要須披腹有琅玕遠抱何庸與俗觀為善本期尋最樂
讀書端不為求官元宵燈火歡聲沸上古春秋壽域寬
料得如公百無慮一尊何惜侑清彈
可行未達身寧處外見浮榮守肯遷豈待當歸全遠志
從教甲子問疑年華燈夜半看齊放端月人間喜正圓
九十椿庭傳鶴筭一杯家慶想欣然
年歲如公仕正強肯將美玉但深藏何曾官職癡兒了
豈似嚴君樂意長燈火漸開蓮萬朵賓朋為罄酒千觥
慶門天衍詩書澤外傅孫添弟子行
直與前修追遠業但令餘子仰高風能成父志堯夫力
克闡師傳元晦功樂善自宜躋上壽居間端不博三公
春蟾初满花燈放豈惜開樽與客同
家世誰知善是敦故宜有子大于門篇章神助昭雲漢
經術師傳極本原照夕花燈連萬戶近人圓月在清尊
上奉椿庭幾九十讀書已下見諸孫
春日郊行二首
春來花柳惱人意日向川原至夕曛柳暗垂絲初著水
花明野火欲燒雲馬行平原芳草地棹入晴川白鳥羣
村中濁酒亦可醉林間麝香時一聞
二月常年花尚遲今年二月已芳菲且携尊酒花前醉
從教扁舟月下歸遊客最後折花去鳴蜂猶自逐人飛
光陰一去不少駐早晚重來計莫違
郊行
秋郊勢見川原闢靜戶聲聞草樹清村遠日斜歸艇急
天青雲盡去鴻明李斯難出東門獵鄭子寧甘谷口耕
世事悠悠行樂少杖藜今日未宜輕
春溪送别一首呈國瑞知事
雨長春溪送客舟一尊易盡客難留老參戎幕貧依舊
歸過嚴灘得免羞取次岸花開不斷間關林鳥語相酬
秋風籬菊期同採休羡班超定遠侯
戊辰韓大雅自南臺掾史赴湖北憲司知事
魏公勲爲四賢冠吏部文興八代衰誰似高才輔家學
肯留南紀滯明時秦淮烟水蘭舟發黃鶴梅花玉笛吹
憲府清高少公事休因崔顥不題詩
送廵綽官汪仲罕知事還衢
棘闈深向浙江開喜得三衢幕客來遶舍珮聲秋宛轉
隔簾花影晚徘徊羣公共說青雲器丞相親分白玉杯
遍寫新詩寄鄉里驛亭候吏莫相催
辛酉六月二日壽趙迂軒學士
海内蒼生心屬望朝端元老禮方隆共知貧似韓宣子
未許閒如裴晉公竹葉清尊能却暑紅蓮白羽自摇風
他年得謝身康健會入耆英保社中
柱石邦家豈偶然貞元會合篤生賢掄才人實斗南一
執法身爲天下先自是慈仁能備福不因導引得長年
清溪九曲幽居勝他日耆英作畫傳
潞國功名增耿介汾陽事業更文章試於今日聽清論
誰得如公備福長壽酒满斟欣轉健斑衣戱舞愛成行
清溪九曲仙凡隔水竹圍亭六月凉
富貴功名不待言詩書禮樂子孫蕃歐曾制作無浮靡
關洛推明極本原分陜三年有琴鶴移居九曲為溪園
奉觴稱壽酡顔喜不惜頻開竹底尊
天開昌運會明良崧嶽生賢任棟梁為相何曾數房杜
致君直欲邁虞唐清溪九曲紅塵隔壽酒千觥白日長
豈但階庭多綵戱已看朝罷笏盈牀
累朝勲業見丹心經濟宏材冠古今愛士力扶名教重
憂民惟恐吏文深希文心事千年在伯厚聲名十道欽
他日清溪為綠野角巾強健足幽尋
壽潘溪隐老子
赤山桐水成真隐秦望錢塘想舊遊萬衆詞場收勝捷
三朝宦業著聲猷主賓歡笑千觥酒松菊清妍满逕秋
肘後有方應得力百年身健炯雙眸
僕臥雪建平客舍起已卓午忽憶仁父宰公初
度急走為壽歌鄙句以侑觴次日錄呈爲他年
重會一笑
手推劉寵送行錢只取新詞換管絃酒接長筵先獻頌
臘餘七日已添年鷁舟凍解行千里鳳詔春新下九天
單父政成身始暇去年星駕稅桑田
五言絶句
次陳季綽漫興十首
海内宗文體寧淹教一州未應如表聖那即賦宜休
愛酒同元亮為文易子山方如六月息未許一身閒
地僻便人懶時移動客情水流無凍跡禽語有春聲
萬事難前定逃藏有醉鄉心情如老婦恥學少年妝
已恨耕桑晚難徼筆硯靈從人誇詭遇何得背遺經
匡濟非吾任淹留豈此心春來歸夢切夜夜繞山林
文章真小技鏤畫俾形臞卜祝容司馬班超恥事儒
世人矜少得失意即驚呼兹病為難治莊生是扁臾
倦客懷農圃方知樂事濃林醪會鄰里社鼓響鼕鼕
時方事誇奪君獨不隨人此意誰能識嗟嗟勿重陳
六言絶句
送衛真人暫歸茅山
郎水沿流泛艇豐園倚榭題詩百年此樂有幾回首已
覺堪思
解賦石鼎雪車才如彌明劉义問君今歸何處笑指白
雲吾家
孤鶴遐蹤矯矯馭風歸袖披披許我共餐昌歜五月五
日期師
題商學士為陳仲剛作澄江圖
江南水闊天低目極波皛煙微閣老為誰肯寫玉堂有
客思歸
七言絶句
題強弘之少府枯木竹石圖
霜木棱棱踞盤石風篁嫋嫋摇清秋王孫落筆妙天下
前輩不數文湖州
題出洞羅漢圖
羅漢相傳五百人人人渡海用精神應真事跡誰親見
筆本龍眠自足珍
潘伯勉以余得女見賀次韻謝之
中歲有女差勝無他時得力知何如陶兒倘不喜紙筆
班女或能成史書
送客
坂路威夷車百兩晴花爛漫酒千觴野鵑似惜征人别
岸柳不知離思長
寄馮彦思
一别馮君二十秋十書九說欲東遊為君准擬遊湖棹
先入明州次越州
寄俞季友
子也才高又妙年自宜獻賦上甘泉雍陽客舍多明月
詩到春來有幾篇
山雪都消水見沙滿城桃李欲開花青衫白髮東風裡
南信初通倍憶家
寄熊原翁
自笑將軍不值錢學書學劍兩茫然今朝却走豐城道
回首横岡十九年
江上書來慰舊遊新詩滿紙不勝愁篝燈照壁元無寐
又聽疎鐘起寺樓
志道齋前芹草春游思閣下桂華新滿頭白髮非前日
祗有丹心向古人
潛江孔陽不可見黃家湖頭君讀書不辭入邑扣齋閣
徑買小舟歸釣魚
寄宣生
寄語宣生好讀書日長樓館小窗虚他時落筆生風雨
何恨腰懸玉帶魚
作家書寄方伯異三絶句
曲尺塢中看止水雞籠尖上望遥天平生多少經邦策
却與揚雄草太玄
丹頰無光白髮繁朝朝騎馬入橋門誰知一片思鄉夢
長在江南野水村
侯家女欲嫁官人不料文章是告身何似癡呆田舍子
春來耕餉自如賓
寄莘生三絶
莘也神清機事疎吟詩增瘦要人扶看來自是風蟬質
肯作塵埃葉底枯
念爾才名百未能只宜辛苦向書燈他年縱不成梁棟
也勝空林掛樹籐
去年筆勢喜翩翩將謂名駒不受鞭怪得近來無一字
定應癡懶墮狂顛
寄都水經歴月彦明并柬仲禮監丞三絶句
遥望蓬萊海上山五雲樓閣在中間仙人借我三珠鶴
海闊風高去却還
廟堂近日進阿衡四海謳歌荷聖明都水幕官才最盛
定裁封事報河清
行河使者幾時迴喜得平安近信來滿面黃埃休自歎
潼關西去是烏臺
寄鮑仲安
客路新年風雨多歸心轉切奈愁何故人忽送梅花信
裹飯相求意已過
春入靈山草樹新種花繞屋不勝春飄零江海成何事
強起裁詩謝故人
十里溪山接郡城籃輿時作傍溪行城中塵土迷人目
鄭子書堂滿意清
宿回溪望守村寄朱延年
竹邊兩讀寄來詩恨不臨風舉一巵十里溪山華屋近
舟行淺水馬難騎
碧樹朱樓一逕斜路人猶指省元家門前不着閒車馬
石磴蒼苔翳落花
遠樹重陰長似雨深山積潤易生雲短衣射虎成何事
青竹題詩謾寄君
寄令狐素行
問政春深啼杜鵑渚湖風暖木蘭船梅花不寄江南信
詩到於今又幾篇
唐人病馬圖
志存千里困羈縻此病奚官豈解醫翻恨不如羣馬舞
銜杯自效太平時
陽關圖
輞川詩句龍眠畫畫出詩中腸斷聲疆域今窮天所覆
出關還似入關情
和史信父晚步
西楚東吳倦去來客衣三歲化黃埃蒼煙翠木斜陽裏
長憶田園杖策回
贈士峻峯
但問我辰求富貴不憑天理定窮通憧憧舉世已成俗
誰落簞瓢陋巷中
江邊閒步
秋花寂寂草芊芊野色團春帶薄煙蜀阜山前江岸側
分明認得魏家船
城上閒步
城上寒梅白雪花城邊嫩柳黃金芽平林望盡意不盡
回首城西日欲斜
萬里雲歸雨意醒城頭花草弄春晴欲歌風物無才思
更約諸公載酒行
春入園林意氣清花紅柳綠鬭新晴城頭望斷天涯路
城外黃鶯一兩聲
出池陽城南抵石門莊奉次可庭長老見貽韻
芙蓉城下且徘徊天遣看山向此來最是曉雲知客意
九峰一一為余開
齊山積雪鴈初時更勝當年杜牧詩僕已水濱余木末
日斜猶恨欠行遲
山到石門那得路龍灣水倒注山根老禪袖却運斤手
只使詩無斧鑿痕
題高彦敬青山白雲圖
中州方岳岱為宗誰寫巍巍第一峰膚寸雲生雨天下
何曾有意為乾封
