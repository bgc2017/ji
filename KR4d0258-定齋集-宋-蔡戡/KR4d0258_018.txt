定齋集卷十八宋蔡戡撰
七言律詩
送張子儀尚書起鎮東陽
自古雙溪山水鄉風流仍繼沈東陽禁庭久曳尚書履
輔郡方懷太守章再世甘棠留勿翦百年喬木鬱相望
公家况有青氊在會見登庸坐廟堂
送蒋子立赴河南試
槐花拂拂弄輕黃白紵雲趨翰墨場魯國儒冠能有幾
長沙舞袖頗相妨英材自是千人敵小試猶爭一日長
来歲皇都春色好馬蹄應帶百花香
平生天上張公子一旦翻從地下游不特文章傳籍湜
定知禮樂付程仇高山流水無真賞白璧眀珠勿暗投
他日大廷承顧問好將忠讜薦宸旒
觀雪
天公一笑喜生春坐見丘原物物新素色連空迷俯仰
寒光借月作精神千金子宴無虚日萬玉妃来不動塵
斗米如珠薪比桂可憐擾擾雪中人
乾坤浩蕩渺無涯龍鳳縱横落萬家似與宓妃矜態度
未應姑射並容華排簷巧綴纖纖玉著樹齊開種種花
料得瓊瑶天不惜等閒狼籍委泥沙
用前韻
裁霜翦水戲成春瓊蘂瑶華巧鬭新驢帽清寒詩得助
漁蓑幽絶畫通神峯巒幻出千尋玉宇宙空無一點塵
我欲乘風入閶闔不知飛珮更何人
江梅欺壓任横斜愁殺西湖處士家頼有凍醪供熟醉
斷無傑句寫芳華玉樓不夜家家月瓊樹先春處處花
想見寒江最竒絶扁舟蓑笠釣雲沙
再用前韻
東君作意欲先春故放千林火速新風急亂飄初眩眼
地空遠望忽迷神簷楹不動垂冰柱庭戸無聲糝玉塵
留取寒光待元夕一時燈月付遊人
不用扁舟尋故友但穿敗履訪鄰家雪堂歸去東坡老
雲馭飛来萼綠華稚子歡呼驚柳絮佳人疑悮認梅花
出門天地俱無礙却意江空月在沙
雪中端約相招因以詩簡之
纖纖暮雨變飛霙夜聽敲窗瀉竹聲柳絮因風誠可擬
梅花帶月有餘清梁園公子方開宴姑射神人最賦情
可笑寒儒無秀句一詩聊欲問前盟
易地湖外喜而有作
平生何意作南遊直為飢驅不自由天外飛鳶驚昨夢
峯前回雁喚離愁再賡漢節君恩重一笑潘輿喜氣浮
慚愧向来三百指團欒歸去更何求
為趙氏題三桂堂
千佛聯名未足多書生榮遇已如何鍾英况出神眀胄
接武仍登甲乙科郗氏一枝猶可貴燕山五桂未能過
矧君四世推良吏信史垂芳永不磨
觀雪
卧聽跳珠落瓦溝曉来飛雪凍雲稠晃觀佛國三千界
幻出僊家十二樓公子休誇梁苑宴高人空泛剡溪舟
何如縛取吳元濟夜半銜枚入蔡州
再用觀雪韻
幽居窮僻傍䢴溝晚歲天寒雪意稠高卧但知深閉戸
縱觀何敢共登樓寒驚遠塞孤飛雁重壓清江獨釣舟
遥想千官馳入賀葱葱和氣滿皇州
憶故園梅花
遥憶家山千樹梅幾年心力費栽培雪中最喜登樓望
月下偏宜傍水開東閣自憐詩興懶平泉不見信音来
庄人行矣休官去怨鶴驚猿勿浪猜
鴈蕩
又持一節向東州自怪平生欠此遊勝地百年開鴈蕩
漏天千古瀉龍湫雲生半岫輕隨足泉落空巖急打頭
却恨昔賢無轍迹謝公嶺上更遲留
道中述懷
分閫南来兩見秋不才多病合歸休奔馳水陸三千里
經歷江湖十四洲鱸鱠蓴絲懷古里梅花雪片送行舟
自慚尸素終無補只為憂邊白盡頭
送胡季玉還毗陵
瘴雨蠻烟晝不開問君底事亦南来外臺總計慙無術
内府輸珍信有才我去鴈峯同北鄉子行梅嶺帶春回
故園花竹平安否何日從容共一杯
元夕出遊
九衢燈火萬家春嶺外風光自可人剰喜豐登好時節
會湏打撲困精神嬉遊要屬風流帥衰懶何堪老病身
勉意追陪非得已由来憂樂本吾民
思歸
世事端如一局碁光陰還若擲梭飛亡弓休問人得失
佩劍那知孰是非每對西山看不厭何當南浦送將歸
不如從此扁舟去江上秋高蟹正肥
久留瘴嶺苦思歸安得身如越鳥飛老去宦情真是薄
年来樂事覺全稀衰顔得酒還如少病骨添衣却似肥
只為蓴鱸動歸思非關勇退早知幾
登榕溪閣
公餘贏得暫時休歸騎匆匆更少留古木千章環美蔭
危亭百尺枕清流詩翁僊去留遺跡病守重来訪昔遊
坐久西山銜落照一行鷗鷺起汀洲
陪憲使登榕溪閣
歸途重約使軺臨為愛榕溪十畝陰俯瞰江流青一帶
坐看山色碧千尋共拚沉醉酬佳節暫駐斜暉縱賞心
因念玉關人已老不堪摇落又秋深
用前韻成二首一以謝憲使和章一以述懷
五嶺何煩漢節臨暫来南國種棠陰詩親老杜真無敵
迹訪涪翁尚可尋登覽漫窮千里目衰遲唯有五湖心
江山彈壓歸詩伯詩賦梅花雪片深(榕溪有涪翁留題)
老去重陽又再臨等閒駒隙度光陰虛名何苦勞方寸
直道焉能枉尺尋夜雨梧桐驚客夢秋風鱸鱠動歸心
詔恩若許休官去笑指山林遠更深
再用前韻
當代名流共一臨勝游應不減山陰寸莛詎可撞千石
短綆徒勞汲百尋松竹要堅三友操金蘭默契二人心
時平歲稔文書省緩引清觴莫厭深
丁未立春日讀白樂天浩歌行不覺身年四十
七之句時方悼亡有感而作
不覺身年四十七此身雖在鬢如霜平生意氣空摧索
老去功名付渺茫愁裏不知佳節至尊前那復少年狂
梅花紙帳焚香坐感舊傷懷淚兩行
芍藥
自古維揚厥草夭露紅煙紫不勝嬌鄭風已久名溱洧
洛品猶堪壓魏姚痛飲莫辭金鑿落清標偏愛玉逍遥
楚狂小子嗟多病坐對珍叢不自聊
過鄱陽湖適遇便風喜而有作
多謝江神不世情為憐逐客送歸程一帆風力如飛疾
千里湖光似掌平要自吾生仗忠信自然此意格神眀
反思宦路風波惡屢觸危機夢亦驚
十月十六日發南昌下半月過建康便風順流
日行二百里舟人云未有如此速者
鍾陵一水下金陵輕舸何勞半月程千里快風衝雪浪
一天寒日弄霜晴天公有意如相念川后安流自不驚
料得還家時節近買羊沽酒互逢迎
南昌大閱
自昔洪都地望雄劔光直與斗牛通角聲悲壮秋風裏
旗影横斜晚照中簾幕萬家觀小隊弓刀千騎擁元戎
此身雖老心猶壮自笑憑鞍矍鑠翁
滕王閣
傑閣峥嶸枕古城公餘扶病一登臨西山拄笏增詩興
南浦飛帆動客心白鳥去邊迎落日青林斷處認遥岑
摩挲石刻空三嘆吏部文章絶古今
至日書懷
自笑癡兒得許忙閉門便覺日舒長作詩擬學江西𣲖
起疾多求海上方老去光陰空嘆息病逢時節轉凄凉
可憐隻影無聊頼兒女三人各一方
詠雪和介卿韻
詩翁咳唾自成珠畫筆新傳粉墨圖大白賡酬金㶑灔
小紅團坐錦糢糊縱觀佛界成銀色疑入僊家醉玉壺
應笑陰何用心苦愁吟終夜撥寒爐
再和前韻
郢客清歌若貫珠迴風妙舞巧難圖漫空片片勻如翦
投隙紛紛密似糊溪月一鈎窺玉鏡江梅千樹插冰壺
何人乞我僊家帽共傲禪床與藥爐
浙東憲司會同年八人以詩記之
乾道龍飛二紀前一時再會八同年諸公誰念廣文冷
三已方知令尹賢別乘逹尊人共敬軺車並駕我叨先
蘭亭又見羣賢集盛事宜將琬琰鐫(二教二令二倅二使者)
重九日陪諸公遊花田
天遣竒花擇地生為憐體素更輕盈一天秋色風光好
十頃寒香露氣清不特爐熏資賸馥最宜寶髻綴繁英
憑誰移向瓊林去乞與江梅作弟兄
此花亦是可憐生刻玉融酥萬數盈素質更兼秋色静
幽香暗逐曉風清不湏籬菊浮纖蘂好學官梅綴落英
来歲龍山高會在又呼張丈喚殷兄(白樂天内宴詩呈張侍御二十三丈)
(殷判官二十八兄猶有誇張少年處笑呼張丈喚殷兄)
作意登臨快此生愛花莫惜酒杯盈水沉風味香仍遠
冰雪肌膚韻更清名字不湏聯十友(曾端伯十友不及素馨茉莉)品
題猶頼有三英(謂三丈)定知茉莉真瓜葛連璧誰家弟與
兄
瑞叶嘉禾亦旅生瓊田十頃足豐盈(土人賣花所得不减力耕)色侵
粉面人争羡香入竒熏心自清寶盖緝成雙縞帶筠籠
采盡萬瓊英(皆一時事)若逢靖節為佳妃(去聲)肯讓黃花作女
兄(坐間趙文舉韓叔夏菊詩云願為靖節妃故有女兄之稱)
再成二詩錄呈諸公
漸老尋花學後生瓊玫折得我懷盈(左氏瓊瑰盈懷)纖枝瘦葉
還相稱道骨僊風得許清懶共山樊對春色攙先籬菊
薦秋英由来玉樹階庭秀不减風流謝氏兄
為嫌桃李太麤生晚殿羣芳不自盈冷豔坐消三伏暑
(此花四五月已開)高標獨占九秋清簮花擬欲酬佳節落帽從
教笑衆英最有詩翁被花惱從今喚作友于兄(老杜詩山鳥山)
(花吾友于注與之同處若兄弟也)
再用韻呈薛士昭提舉
天公作戲為誰生不數芳蘭九畹盈(韓詩樹蘭盈九畹)美景良
辰無限好竒花妙句有餘清一枝瀟洒閨中秀百卉紛
華糞上英聞道河東有三鳳詩名還是屬難兄(士隆文學名世)
(某獲從之遊今又竊窺佳作)
撥置吏牘再作一詩以酬相惱之什
朝来衙集事還生不覺文書几上盈頋我塵埃敗佳思
羡君心迹得雙清也知静色撩詩興無奈蕪辭愧俊英
得句已推三昧手論交當拜十年兄
偶得兄字再成一詩
年来習氣尚書生喜得珠璣箧笥盈不羡竒葩争嫵媚
且看麗藻鬭新清禪心欲向花前定佳句難酬座上英
知是詩人故相惱只愁無處問家兄
再用前韻
秋著寒花取次生千叢向曉露珠盈根靈不止芝房秀
香遠仍分桂子清弄雪飄颻疑玉女(唐昌玉蘂花事見劉禹錫詩)迎
風綽約認瑶英(元載寵姬薛瑶英啗香故肌香見蘇氏演義)品題自是推詞
伯誰道詩中只庶兄(湯惠休謂吴邁云吾詩可為汝詩父謝光禄云只可為庶兄見詩品)
梅花料得是前生楚些招䰟魄已盈却笑横枝太消瘦
不堪淡月助凄清風流有客傳花譜火速無人集韻英
(唐陳友元有韻英十卷)江左詩僧渾壓倒每慚得句犯師兄(惠崇詩多)
(犯古或譏之曰不道師兄多犯古古人詩句犯師兄見温公詩話)
用前韻簡趙薛二丈
誰遣閒愁百種生消除惟有酒尊盈自知老去風流盡
暫得官閒氣味清香閣寂寥謾隣女(杜秘書竊鄰女酥香後作永遇樂訣)
(別今所傳香閣寂寥是也見麗情集)羅幃調護想宗英(山谷戲馬中王詩羅幃綉幕深調護)
二君此舉宜先罰大白先浮伯雅兄(劉表子弟好飲為三爵如兄弟曰伯)
(雅仲雅季雅出廣人物志)
滿目凄凉秋思生寒香萬本綠疇盈風回蘭蕙由来遠
露浥薔薇分外清取次梳妝呈素面等閒流落惜芳英
鳳樓大手須公等好把蠻箋寄老兄(韓浦以蠻箋遺弟泊詩老兄得此全)
(無用助爾添修五鳳樓)
瓜時正值一陽生已見眉間喜氣盈詔下鰲頭恩數寵
香含雞舌省曹清西湖好去窮清賞南國無從戀蕣英
自此達尊兼德爵不唯年事合推兄
