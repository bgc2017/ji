定齋集卷八宋蔡戡撰
書
上汪制置書
某不佞結髮學問留閱前史見古之名世鉅公與夫忠
義豪傑之士莫不斂袂正色遐想而景慕之及觀蘇東
坡論司馬温公之德至於感人心動天地巍巍如此而
蔽以二言曰誠曰一某廢卷太息恨不與公同時端拜
而師之晚從儒林文人遊因論誠一之學皆曰得温公
之傳者丞相趙公而已趙公以是傳之閣下某方在齠
齓而趙公亡矣不可復見矣吾道所寄者閣下也某願
見閣下垂二十年閣下道德日彰名聞日流又為天子
侍從之臣一介之士仰之如神人某也自度愚魯無用
之軀不足以進於大君子之門退而學焉幸其有成以
求一言之質不謂閣下出典方面自閩而蜀某為貧所
驅隨牒遷徙願見閣下又不可得夫以二十年欽慕願
見之切一旦償所志焉事有不可遇而卒遇殆天有以
啟之也恭惟閣下挾天人之資躡聖賢之躅少時雋聲
洋溢老師先生無與對衡者射策宸廷一筆萬言敷陳
治道天子擢為第一天下之士比閣下以賈誼方持權
者用事屈伸肘足以榮辱人稍稍附會立登青雲閣下
未嘗目逆而心動閉門却掃澹然無營視鐘鼎富貴屑
焉而唾去唯恐不速心如山嶽積金至斗莫能移之天
下之士比閣下以黃憲逮閣下受知兩宫游壁水登瀛
洲歷天官貳卿文昌八座為君藥石為國蓍龜為學者
宗師天下之士比閣下以韓愈殊不知閣下之道得於
二公之傳惟誠惟一窮天地亘古今而不渝天下之士
因其所見而言之閱三十年而變其說是未知閣下者
也方今聖天子勵精圖治寤寐仄席以待閣下行將柄
用矣二公相於元祐紹興之初經綸之業用而未既傳
之閣下閣下涵養滋久隠而未施當朝廷艱難豈容釋
然於斯時哉不有施於今日萬世惜之伏念某莆陽人
齒少且賤無他技能惟知讀古聖賢之書以筆舌鳴其
窮雅尚風節不肯與世浮沉歲丁丙戌隨諸生試有司
偶在選中天子親策於廷問以當今之弊某縱口所言
抵冐忌諱罪在不赦天子哀其狂愚置之異等某感慨
奮發誓有以報萬一中夜屢起輟食興歎鰓鰓然憂在
宗社每念材智駑下議論淺短無以自效兹幸閣下召
節東來某負弩道傍仰瞻儀刑側聆謦欬厭快夙昔欽
慕之志私竊自省某所願學者二公也閣下之道二公
之道也今某親見大君子而師之其可自暴自棄嘿嘿
而無所言哉某秉牘為贄以勤館人者非敢私也如蒙
閣下呼置坐隅設問以觀所存儻或可教憐其區區之
誠告以一二某當與學者共之固某所願也非所敢望
也冐犯威嚴震慴俟命
上虞樞密書
某嘗聞言有切于事衆人以為迂而君子以為必然不
可不察也世之言治者不過曰富國也強兵也言之則
美而可聽聽之則樂而忘倦為是說者追時好取世資
而已求以富國國未必富而民且貧求以強兵兵未必
強而國愈弱利不一二害將十百不知究其本而從事
于其末去治逾遠矣有人焉以仁義之說而告其君非
唯君之不信衆必相聚而笑之曰是書生之常談也是
迂儒之高論也幸其君之不信而得以申巳之說此言
之所以不行而王政之所以不可復見也漢之文景五
六十載之間移風易俗黎民醇厚唐之貞觀之治外戶
不閉行旅不齎糧非仁義之效而何是三君者固未純
于王道而其治已彰彰如此孰謂仁義不可以致治乎
議者必曰漢唐之時海内為一天下無事日引月長庶
幾有成今日之勢似非昔比疆土未復也陵寢未修也
九重之上禹菲舜癯皇皇焉思中興之治旦暮而冀之
今欲責成效于數十年之後是猶指來歲之粟以療飢
亦已晚矣夫國之強弱不在于地之廣狹而在于民之
安危湯以七十里興文王以百里起徐偃王不足道也
一行仁義而歸之者三十六國而况今日乎今日之地
方數千里中原之土皆吾境也中原之民皆吾赤子也
其思宋之心未艾也苟行王政則將于于然襁負其子
而至矣不此之務必欲持富國強兵之說曰如是而國
可富如是而兵可強如是而中原可復如是而敵人可
賓此說一行未見其效而民已告斃矣借如其說是欲
舉天下之大而决于一戰以僥倖萬一豈不殆哉今人
有千金之産為有力者攘其半必將奮袂而與之争争
必不勝而力愈困矣曷若保其所有日積月累貲用既
饒坐待敵人之弱而取之不唯已失復得敵人之貲庸
詎知其不為我有乎噫此萬全之策也昧者不知而汲
汲于目前之利此某所痛惜者也為今日之計莫若節
浮費省冗官減無名之征以結民心汰無用之卒而練
軍實勸農桑而抑末作示敦樸以振頽風凡立政用人
發號施令一本于仁義廟堂之上勤勤而行之守之以
專持之以久不數年間當有成效雖不求以富國而天
下有餘不求以強兵而天下無敵矣此必然之理必至
之勢也恭惟閣下以王佐之才為聖人之學所以輔相
吾君者皆仁義之道尚何待於言哉某也莆陽一鄙夫
曏者天子親策于廷蓋嘗以是說而獻之天子矣今復
以告閣下雖其言近迂而區區之心實欲以禹湯文武
望吾君以伊傅周召而期于閣下閣下不以為迂而忽
之某將有深于此者次第而進之
乞更運京西樁管米書
某近具奏聞乞於和糴米内移運十萬石前去襄陽府
軍前樁積以為邊備已蒙睿旨行下某除節次差官運
米十五萬一百餘石起發去訖照得淳熙元年襄陽府
樁積米二十五萬七十餘石自後每歲朘削至七年尚
餘八萬石八年九年終止有四萬石餘借支過二萬石
及撥五千石付襄陽府賑糶外實存米一萬八百餘石
通計今來所運米止及十六萬九百餘石若是平居無
事以備水旱則為有餘萬一緩急為城守之計則不足
某所運米十五萬一百餘石已費水脚縻費等錢五萬
九百餘貫夫米一千九百餘石係某於出納之際拒絶
人情收簇到上件錢數即不敢侵用經常錢物及不曾
分科另項樁管外某深慮一旦罷斥之後來者見此儲
蓄不復加意財賦每遇闕乏循例支借以苟免目前之
急不為永遠之計其於一路利害甚重謹具申尚書省
伏乞鈞慈特賜劄下本府令其樁管不得輒擅妄用遇
有緩急具申朝廷方許支撥仍令帥臣到彼分明交割
庶幾不致失陷可以永遠為水旱盜賊之備伏候鈞旨
辭免乞宫觀書
某至愚極陋猥蒙朝廷使令南北東西惟其所命不敢
辭難七年之間奔走萬里誤恩董餉近在陪都方幸便
家遽有易地之命即日就塗不敢以親老道遠為觧到
此數月財計粗足不至急闕可以偷安養拙無何舍弟
道中感寒一病荏苒遂至喪亡某同産只此一弟老母
最為鍾愛母子三人相依為命一旦夭折老母觸緒傷
感頓覺衰悴重念某去歲盛夏觸熱登程隆冬冲寒涉
險良賤死亡五人舉室憂疑凛凛然人不自保絶無生
意幾不可一日居此今聚指五百去家二千餘里水陸
艱危若更貪戀禄仕而不知止深慮災患之來有甚於
此者愈更狼狽欲望鈞慈察其危迫之悃憐其奔走之
勞特賜敷奏改畀祠禄庶幾稍便親養少弭災咎異時
朝廷有煩難任使死且不辭伏候鈞旨
辭免除檢正書
某伏準尚書省劄子三省同奉聖旨蔡某除中書門下
省檢正諸房公事某聞命震懼無地措躬某一介妄庸
誤蒙朝廷器使出入中外踰二十年雖殫竭疲駑勉圖
報效然終無絲髮之補徒積罪戾上貽譴訶昨者奉祠
還家方便親養曾無滿歲畀節近畿今兹到官甫及三
月又蒙誤恩召還宰屬顧某何人乃辱朝廷紀錄如此
伏念某受材至陋賦分數竒叨竊既多滿盈是懼丁年
以後災患頻仍積憂薰心老形悉具去夏為寒濕所薄
右臂不仁手指拘攣執筆顫掉書判大字固已欹斜兩
省細務浩繁必難書擬矧惟省闥絲綸之任其選不輕
某已試㒺功豈宜冐處自揣不稱公議謂何若不控辭
必致顛踣欲望鈞慈特賜敷奏且令在外以備驅策某
敢不勉行所學仰答上恩所有省劄不敢祇受見寄紹
興府軍資庫伏乞處分
再辭免除檢正書
某伏準尚書省劄子三省同奉聖旨蔡某除中書門下
省檢正諸房公事尋具辭免某官卑人微不應控避冐
犯法禁輕凟朝廷罪當萬死某情實迫切勢不容已反
覆思念槩之私計則非便揆之愚分則未安不免再有
陳請伏念某一介么麽自幼叨竊一命讀書應舉力取
科第豈無功名富貴之心長從師友獲聞緒論粗知命
義大戒不敢僥倖以求進阿附以取容比年以來多難
早衰分甘退屏唯恐禍患不測每以滿盈為懼去歲宰
掾之命從天而下恭值聖主龍飛萬物爭睹臣子之義
所不當辭黽勉供職甫及八旬將母就養僅四十日未
遑弛擔匆匆去國老母適以感冐力疾登舟幾至委頓
還家旬日調理方安母子是時指天為誓自此躬耕緜
上以畢餘生不復作仕進之念但年未及老不敢納禄
以取矯廉之譏近者蒙恩畀以一節又出意表朝廷在
外任使亦難力辭冐昧此來方三閱月老幼幸粗安居
忽叨召還舉室驚悸夢寐不安某自揣菲才不應復玷
朝列必招物議上貽親憂若乃不知止足貪戀寵榮自
取顛危累及老母為子如此朝廷何所用之况老母年
垂八十稽之禮經八十者一子不從政某兄弟終鮮旁
無兼侍自合謝事歸養田里朝廷或未忍捐棄且令在
外以供煩使某亦可以展布四體少報國恩兼某以臂
指拘急運筆甚艱委實有妨書擬不敢冐居要職欲望
鈞慈察其本心初非虛偽力賜敷奏追寢前命俾仍外
任庶於私計稍便愚分少安某已將本司職事牒提舉
常平官鄭湜兼管某現居家聽候勅旨伏乞早賜處分
辭免應辦孝宗皇帝梓宫渡江轉官書
照對某準尚書省劄子孝宗皇帝梓宫渡江掩攅了畢
應辦事務官知臨安府蔡某特與轉行一官某么麽書
生遭際孝宗皇帝龍飛擢登上第入為卿士出持使節
全家飽暖盡出隆天厚地之施自念孱庸無以效涓埃
之報孝宗皇帝梓宫發引某適待罪天府盡瘁畢力職
分之所當然何敢因此倖覬賞典所有轉官恩命義難
祇受欲望朝廷特為敷奏寢罷前項指揮謹具申尚書
省伏候指揮
修福寧殿了畢轉官辭免書
某伏準尚書省劄子三省同奉聖旨為修蓋大内福寧
殿應限了畢特與轉行一官仍減三年磨勘某不才待
罪京邑繕治宫室職所當為某以府事浩繁不得朝夕
董役不過旬日一再省視即與其他專一監造官司事
體不同自揣無功不敢輒當懋賞冐昧祇受清議不容
欲望朝廷特賜敷奏將某轉官減磨勘指揮寢罷庶幾
少安愚分所有省劄見寄臨安府軍資庫未敢拜命伏
候指揮
辭免召赴行在書
某伏準尚書省劄子奉聖旨令赴行在奏事某聞命震
驚措躬無地伏念某艱棘餘生分甘填委溝壑豈復有
榮進之望甫遵吉制未敢輒控祠請忽叨奏事之命雖
天地父母生成之恩不忍遐棄然某一介孤遠何以辱
此異數某禄不逮親唯有移孝為忠盡瘁報國少盡臣
子之義君父之命所不當辭重念某多難早衰心志凋
耗精力疲憊尤素苦足疾間或發動自揣孱陋不堪朝
廷任使竊慮鞭策不前自速罪戾欲望鈞慈特賜敷奏
收還成渙改畀祠禄庶安微分獲保餘齡伏候指揮
上論邊事書
某入境之初咨訪民間休戚邊防利害莫不首以安平
州李密為言到官詢究詣實檢點案牘見得李密在溪
洞中最為傑黠平時侵犯鄰洞劫掠省民外通交趾内
結官吏凡有所欲無不遂意慶元四年知古甑洞趙迪
簡事故别無子弟承襲李密乃偽作趙迪簡生前文字
以李密第三子過房改姓名作趙民懷出繼趙迪簡之
後重賂邕州溪洞司及太平寨官吏出給文帖以趙民
懷知古甑洞李密兼權知古甑洞事李密乘機強奪殺
死趙濟擄掠洞民盗開化外交趾山路意在吞併鄰洞
包藏叵測本司累據古甑洞官典及籠州等州洞官典
陳訴前政不過行下邕州及差官委曲戒諭追到官吏
送獄根勘贓證甚明止從杖罪繼放其溪洞司幾宜韓
榘押下邕州照勘某到官即行檢舉已將經略司副吏
徐熙效用李昇從條决配及坐條下邕州將見勘人員
結照得韓榘見係溪洞司屬官輒敢取受李密金銀出
給文帖以成李密吞併之計情理重害不敢隠蔽除已
具申朝省外伏望鈞慈特賜詳酌施行庶使溪洞姦黠
知所畏憚不至強横侵犯鄰洞害及邊民
又書
某猥以菲材濫膺委寄所部二十五郡三面並邊蠻猺
黎蜑紛錯雜處跳梁負固無時無之責重憂深日有淵
冰之懼向者冐昧奏辟本路鈐轄耿明伏蒙朝廷不以
人廢言曲從所請耿明拜命之次日適聞昌化軍士人
李彬等糾率壯丁抗拒官軍殺傷將校竄入黎洞某亟
遣耿明前去招諭耿明到軍即撤去寨柵罷遣戍兵示
以不疑然後委部將宋執忠深入巢穴多方招諭李彬
等相繼出參前後招到一千七百餘人不勞兵力撫定
一方觧到李彬李噩二人送獄根勘未幾又聞瓊州黥
卒吳四弟等嘯聚兇徒結納黎洞出没作過侵犯省地
剽掠居民前後累年為害非一近者迫近郡城公肆焚
劫破文昌縣無復畏憚官兵不敢誰何適值知瓊州陳
顯公報罷某就差耿明暫攝州事措置收捕耿明到州
即招集七十二洞主出參與之㰱血為盟厚加賞犒示
以恩信勉以忠義使之歸順朝廷不為賊援唯西浮洞
主王安政叛盟居停賊黨為之囊槖故吳四弟等不服
招降勢不容已耿明親率士卒夜造賊營掩其不備搗
其巢穴盡擒渠魁居民獲安黎洞知畏舊有王居伶者
侵占官地誘掠省民其徒實繁其勢滋熾屢與官軍抵
敵官軍失利殺傷非一前後守臣唯務姑息以苟延歲
月耿明壓以兵威諭令出參王居伶俛首聽命退還鹽
竈十三所海外並已安帖竊詳耿明膽略過人識慮精
審所向輙克又能仰體朝廷好生之德不務殺戮以全
取勝一舉而三事俱辦不為無功兼宋執中首尾隨逐
耿明出軍幾年奮不顧身最為宣力功在諸將校之右
兼一行士卒當此炎暑暴露日久皆一時立功之人若
不優加旌賞無以激勸後人今據耿明等第開具立功
人數三司審實並無泛濫同銜具奏伏望鈞慈特賜敷
陳詳酌施行
小貼
照得今來招諭李彬李噩及收捕吳四弟等皆頼朝
廷威靈及耿明與士卒之力某獲蒙成教僅逃誅責
已為萬幸况比叨進律濫厠近列無功受賞深懼滿
盈衰病之軀惟恐顛踣不得生還故廬天實臨之絶
無一毫覬望區區之愚特為將士冐昧有請伏祈鈞
照
僭易申禀
李彬李噩及吳四弟等招集徒黨動以千數而又結
納黎洞抗拒官軍亦非小盜若不乘時掃蕩必致猖
獗為害非細某身任憂責不敢張皇事勢驚動朝廷
故略具申禀今既為將士奏功不容不以實告非是
前後異同伏乞鈞察
代人上宰執書
某聞自古君相之用人有所謂一定之法有所謂一時
之權受一命者當為此官歴再任者當授此職先後小
大因其資格而不容毫髮之私此法也才足以辦此事
則與以是官功足以當此賞則加以是秩進退予奪因
其能否而初無繩墨之拘此權也蓋法者所以處常才
而權者所以待非常之才一於任法則賢愚同滯真才
實能之人或有遐遺一於從權則能否雜遝僥倖奔競
之徒得以濫進是故聖君賢相兼此二柄以網羅天下
之士立一定之法付之有司操一時之權歸之宰相進
退百官惟人才是用豈若有司規規然循守三尺為哉
况君相所行即為一代之法若曰甲也不當為此官未
可以驟進乙也未嘗為此職不可以躐等較其考任循
其流品次第而用之亦不過一大有司耳宰相進退百
官之權不已輕乎唐之常衮懲元載之弊杜絶請謁一
切格以公議故無賢不肖之辨當時以為濌伯而不以
為能崔祐甫懲常衮之弊薦舉惟人不自疑畏未踰年
除吏八百多其親舊當時以為諧允而不以為私蓋宰
相以至公取士為天子得人苟避嫌畏譏不敢一毫輕
重於其間而曰有法存焉豈不失天下士乎恭惟某官
致君澤民存伊尹之心禮賢下士行周公之道朝則服
台衮坐廟堂以圖謀天下之治暮則歸私第開東閤以
招延天下之士士有高才絶識或沉於下相公必越次
而進用之寸長片善或適於用相公必兼收而並蓄之
故天下之士莫不激昂奮勵奔走讙呼争赴功名之會
顧如某者椎魯無用之軀亦且踴躍自喜願歸造物之
鑪伏念某宗室子也先人南渡以來僑寓江浙家徒四
壁立某自弱歲誦詩讀書為進取計螢窗雪牖朝虀暮
鹽蓋飽歴而備嘗之膏梁之習夢寐所無也歲在辛未
兄弟同登儒科叨竊一官垂二十年矣向來改秩得邑
江之德化仰惟吾君吾相愛養元元為縣令者固當宣
上意而承休德三年之間疲精竭力於簿書獄訟之際
不敢怠忽以至催科常入之賦應辦不時之需亦無廢
事當路者誤以為能薦之於朝廷某敢自以為能哉相
公之心如止水明鏡某之能否固不逃知人之鑒也某
雖無高才絶識仰禆山海亦豈無寸長片善備竹頭木
屑之用乎相公方以權用人故持是說以進若曰某之
才能不及於中賢格又拘於定制不足以膺非常之選
俾退而從有司之法某尚何言哉進之退之惟相公命
