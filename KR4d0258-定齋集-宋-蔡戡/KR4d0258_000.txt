提要
定齋集二十卷别集類三(宋)
(臣)等謹案定齋集二十卷宋蔡戡撰戡字定
夫其先興化軍仙遊人端明殿學士襄之四
世孫也祖紳紹興中官左中大夫始寓常州
武進縣戡幼承門蔭補溧陽尉後中乾道丙
戌進士甲科官至寶謨閣直學士宋史不為
立傳故其行事不槩見凌迪知萬姓統譜載
戡持節五羊代輸賦銀民甚便之為湖南憲
有定亂功為京兆尹歲澇糴艱亟請發廪民
頼以濟其叙述頗詳然案集中諸表啟則又
嘗任京西運判廣東運判湖北總領廣西經
略淮西總領等官其乞致仕劄子及效白樂天
自詠詩中亦頗見其槩而迪知均未之及蓋
其集久佚不傳故迪知莫能詳也集本四十
卷乃紹定三年其季子戶部郎官總領四川
財賦廙所刊眉山&KR1033;為序見於陳振孫書錄
解題今據永樂大典所載者蒐採彙集並從
歴代名臣奏議得所未載者二十篇互相訂
正釐為二十卷較諸原目十殆得其五矣&KR1033;
序稱戡鯁挺不阿屢更繁劇宣力四方無不
殫盡汔以全節始終今觀集中所上奏劄條
列明確類皆侃直忠亮為經世有用之言其
論邊事專以嚴備自守為主而不汲汲於和
戰紛爭遠慮深謀亦非好事偷安者所可幾
及方之同時名臣實龔茂良之流亞惜史家
不備其生平幾至湮没今幸遺集復彰尚得
以考見大略謹旁採紀傳於人名事實有可
稽核者悉為參互證明庶以補宋史之闕漏
焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
自建炎渡江中興立國百度草創然厥初收合一時之
才亦自足供一時之用撥亂反正運竒敵愾固歸於將
相大臣若其他列職士大夫主謨議諫諍者有人司典
章討論者有人掌書命制詔者有人理財賦出入者有
人皆克稱其職有益於國有聞於後是皆高宗神術興
起作成有以致然詩云古之人無斁譽髦斯士斯之謂
矣高宗能運作人之妙享得士之寧人才衆多公是别
白雖中厄於秦氏之斵喪然脉理之流傳聲氣之陸續
終不可没及孝宗嗣德龍飛而羣才奮揚發於久抑之
餘詵然角立傑出孝宗培壅護持日加月益至於乾道
淳熙之際則其成效大驗著於天下光明碩大有不可
揜當此之時孝宗以神智英睿聽覽於上羣臣亦精白
罄竭奉承於下兵革不用海内乂安風俗純茂民物殷
富盖自渡江幾六十年至是為盛可不謂懿哉惟寶謨
閣直學士定齋蔡公是乃特出於乾道淳熙之際者也
尚論其世而考其行事究其立言固知其為卓然一時
之傑矣公端明殿學士忠惠公四世孫早擢上第踐冊
府方北門條對便殿造辟皆有鯁挺不阿之言雖上拂
下摩身幾殆危無所回忌自是益為士論推服繼膺天
子之眷屢更内外繁劇凡四十年其間當事任扞方面
將使指總賦輿宣力四方無不殫盡然亦以方正不撓
違世戾俗因至落拓不偶久勞於外晚節獨荷天子恩
顧益寵進躋法從則公亦既老矣雖以權門勢燄烜赫
欲以熱官怵公者甚至而公乃晦匿避遠不少汚其膩
汔以全節始終又豈非人之所難能哉&KR1033;嘗獲從廬陵
劉公清之游雖不獲一親君子光儀第因劉公稔聞公
建明植立之懿竊所佩服甚久今又伏觀公之文集繩
墨謹嚴制作森具巨細得體豐約中度詩圓美清遒渾
然不見刻雕之迹賦則規古體物宏肆羅絡闖於衡思
之閾論奏確訒懇惻實而不浮務求為可行而不近名
竊嘗謂自昔有問學志節之士不屑以文名者則其文
必純質渾大而趣味有餘有專期以文名者其文嘗艱
深迫急而氣質淺薄何則士不屑以文名豈非其道德
之藴義理之積溢而見諸立言遣辭之間如風行水上
有自然之文詞達而理舉其專期以文名者其語非不
工且善顧每傷於雕刻攟裂摸擬綴緝不近古人夷曠
渾灝之體如絺繪組繡非無可觀然其美亦盡於一觀
而已惟公平生砥礪操持盖欲以節業自見於世豈屑
以文名者而見於論著固視前修無愧然則公信可謂
卓然一時之傑足以追繼忠惠之盛烈也哉公之季子
戶部郎官總領四州財賦廙素厚善&KR0811;頃嘗相遇於沙
羡今又相遇於蜀&KR0811;亦久知戶部為人英毅敏達親仁
從善體國愛人雖出其天性然亦家法之素所習聞也
既以公集四十卷鋟木將廣其傳以幸惠後學且不鄙
衰陋俾為之序&KR0811;不敢辭紹定庚寅人日眉山李&KR0811;序
