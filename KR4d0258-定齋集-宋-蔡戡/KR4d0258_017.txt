定齋集卷十七宋蔡戡撰
五言律詩
晚泊江臯
日暮西江遠停橈傍水村葉舟横野渡茅店掩柴門牧
笛隨風遠漁燈帶雨昏一枝梅照水行客總消魂
送介卿之官金臺
四海皆兄弟情親能幾人相看青眼舊摠作白頭新直
道何妨拙微官秪為貧老来仍惜別把酒話酸辛
淵眀去彭澤斯立佐藍田家近真良便官閒任左遷相
望雖百里此別又三年擬辦登山屐從君訪洞天
夢介卿感而有作
湖海三年別關山萬里程故人頻入夢游子若為情家
近吴王苑身居義帝城平生雞黍約何日更尋盟
憶昔兒童日光陰急鳥飛舊遊渾似夢倦客只思歸青
眼還如昨朱顔漸覺非郴陽縱無雁音問未應稀
孝宗皇帝靈駕發引詩
歷數承堯禪謳歌戴舜仁規模自宏遠法度謹持循儉
約身先下憂勤志在民萬方無以報雨泣但霑巾
舜禹相傳日元非倦萬幾慈闈躬至養別殿奉遺衣易
月心何忍通喪禮不違煌煌新廟號萬古播音徽
嵓仲八兄有苕溪之行草酌話別而次何叔養
正十二兄爽約不至坐客唯三人因以詩紀之
自古推同姓相從弟與兄已占東井聚誰謂泰階平龍
友當為首鵷行近有聲同堅歲寒操終始勿渝盟
即席和端約韻
竹溪追勝槩得侣最為多自覺功名懶空嗟歲月磨夢
驚風落葉心破雨鳴荷無此杯中物其如良夜何
舟行有感
仕路多艱棘人生更轉篷浮雲偏蔽日駭浪不因風世
事愁眉外人情醉眼中老来齊得喪方寸等虚空
予頃歲持節湖湘今二十四年白首重来親舊
十無二三感而有作
落日放扁舟瀟湘生暮愁故人疑不見離思渺難收鼓
瑟空遺恨吹簫憶舊游劉郎今老矣霜鬢不禁秋
秋日書懷
遊宦輕千里閒愁度一秋衰顔慵攬鏡病足怯登樓事
業因循廢功名取次休人生聊復爾一飽更何求
刻意搜詩句清心玩易爻几塵留鼠迹窗影印梅梢泉
石頻招隠壺觴已絶交横挑一楖栗在處寄僧包
送九兄僉書歸二首
離別一何久漂流不記年昔君猶壮歲今我亦華鬋隔
闊疑如夢從容喜欲顛弟兄能有幾及此對床眠
中年仍再別歸意苦難留風雨傷心夜江山滿目秋西
堂詩入夢東閣酒添愁他日荆溪上無違具一舟(西堂東閣)
(二謝二蘇事)
先人嘗宰貴池今二十五年矣舟行經此不勝
黯然
夜泊貴池口此情殊黯然思親空有泪感舊不成眠棠
舍清陰在桐鄉舊政傳終天成永感忍聽蓼莪篇
至日書懷
病起逢佳節羇懷只自傷老来衰自至身與世相忘髮
引千絲亂愁添一綫長功名真已矣此意付滄浪
乙夘春病中書
老去那堪病春来總自愁關心惟藥物寄命向醫流世
事多翻覆吾生任去留一㕓真可老此外更何求
遣興
世味只如許人情亦可憐禪心甘寂寞病體覺輕便夢
裡身非我閒中日似年還家真復樂此去若登仙
醉裏乾坤大閒中日月長静觀佛理妙頓與世緣忘晚
景無多日浮生有底忙漁翁真得趣一葉寄滄浪
江海倦遊客乾坤老病身儻来皆外物自在作閒人睡
足從吾懶歡来任我真治生且耕鑿無愧葛天民
衰病人應棄窮愁孰與親同行木上座並卧竹夫人習
定調千息談空外一身轍環天下半送老楚江濱
獨立
獨立寒江上蕭然一秃翁夢魂驚雪浪病骨怯霜風遠
樹斜陽外荒村暮靄中閒身無一事樽酒與誰同
丐祠得請喜而有作示介卿
多病身先懶閒居樂有餘山林真可老故事未應䟱性
與禽魚適身便水竹居非無軒冕志吾亦愛吾廬
人心輕萬仞吾志在兼山知止今真止求閒復得閒天
應念衰病人免笑癡頑二老風流在何妨日往還
丙辰罷郡得祠
世論可憐哉無心任去来狙公徒自喜鷗鳥浪相猜塞
馬寧非福池魚枉見災扁舟從此去回首謝氛埃
水閣偶成二首
小閣枕横塘荷花渡晚香月華秋更白水氣夜偏凉地
僻人稀到心閒夢亦長北窗聊寄傲身世兩相忘
徙倚危樓久無言對夕暉野花隨處發水鳥傍人飛自
覺身無累那知世有機何勞戰蝸角萬事轉頭非
書懷
消息觀天道炎凉閱世情禪心了生死病骨識陰晴杜
宇傷心切梅花照眼清焚香讀周易頓覺此身輕
淳熙戊戌將命廣東侍親携帑十一月至安仁
留雲錦驛一宿而去時晉卿姪偕行後二十三
年分閫桂林晉卿主餘干簿復以是月来會于
此把琖道舊為之愴然因成一詩示晉卿
憶昨南遊日今餘二十年扶輿潘母健舉桉孟光賢遠
宦徒勞耳重来倍愴然若非吾小阮隻影更誰憐
胡端約挽詩
一代風流盡如公能幾人病来猶筆健老去更詩新握
手言無間傷心迹已陳墨君時一玩感慨淚霑巾
長卿多酒病子美太詩癯談笑隨時樂風標絶代無遺
編應百卷怪石漫千株頼此青氊物傳家有鳳雛
顔魯子挽詩
耆舊三朝望廉平百吏師愛民先節用直道靡容私自
視一無愧真成三不欺遺民應罷市淚墮峴山碑
昔年顔氏子當代魯公孫德行端能繼典刑今尚存平
生窺聖閫晚歲踏空門歸即歸兜率雲堂第幾尊
代趙儀可挽劉叔丙
此士不可得鄉人今始思迎賓多事日教子廢科時望
屋訟自止弄丸争者誰京華携手處憶著最傷悲
王季立安撫挽詩
世襲樞庭貴仍專帥府權公忠由性禀清白自家傳剖
决神眀速安懷畏愛全功名方迫逐天不假長年
相門叨下客帥幕得佳賓玉樹連階砌芙渠泛水濱通
家仍有契論世豈無人埋玉空遺恨澘然淚滿襟
康素居士邵君挽詩
當代求遺逸斯人尚典刑雲愁富春渚月掩少微星易
簀無多語空籯但一經遺休宜有後蘭玉滿階庭
世儒多戸牖家學自淵源處士名兼美先王道益尊黃
金散閭里白玉揜丘原猿鶴空凄怨清江遶故園
提舉中奉程公挽詩
典午源流遠安鄉世胄隆廉平儒者政樸素古人風五
福身兼備三尊德最崇善人無復見忍看一旌紅
静退身無累安閒意有餘一麾真漫爾三徑盍歸與肯
酌貪泉水(公以嫌不赴閩舶)甘乘下澤車後生知敬慕遺行藹
鄉閭
張有年提舉挽詩
天上張公子家聲四海知晚方持使節聊復擁州麾嶺
嶠多遺愛蕃人亦去思遠民應罷市泪壓峴山碑
挺出英雄後居多長者稱祖風知未冺世德自相承口
不談臧否人應寡怨憎善人宜有後衮衮看鶱騰
丁收仲寺丞挽詩
元祐名卿後甘盤舊學臣肯堂真有子論世豈無人仕
至二千石年垂八十春哀榮子母憾全福更誰倫
耆舊凋零盡吾猶及此公典刑前輩近氣概古人同抵
掌談如在掀髯笑已空堂堂寧復見蕭瑟九原中
華屋平生處傷心事已非綵衣方共樂寶劍忽雙飛漫
說乘鸞去終期化鶴歸長年知有淚感慨一沾衣
沈朝儀之淵挽詩
早擅雲間譽唯公伯仲賢諫篇餘祖烈經學自家傳出
處無餘恨哀榮得兩全善人今已矣埋玉向新阡
仕至二千石年餘七十秋長生應有訣勇退復何求耆
舊凋零盡功名取次休莫陪蒿里餞東望隴雲愁
故廬陵府君葛公挽詩
家風惟孝友世系本神僊丹藥能延夀衣冠不乏賢享
齡餘七十積行滿三千存歿無遺恨青氊有子傳
耆舊如公少眀時豈棄材一麾聊出守三徑即歸来白
璧人何在黃梁夢已回秋風正摇落楚挽不勝哀
張晉英侍郎挽詩
當代推耆舊如公能幾人典刑唐閣老風采漢廷臣直
筆書青史巍冠侍紫宸壺公非不遇猶未究經綸
賈傳年方少詞場屢策勲賢關馳雋譽仕路藹清芬德
望三朝重聲名四海聞僊遊向何許地下亦修文
韓子温母秦國太夫人挽詩
際會中興日来歸異姓王艱危從戰陳淑謹自閨房眼
看兒孫盛身膺福夀長平生修净業一念即西方
八座太夫人疏封大國秦鄼侯仍有子陶母不憂貧四
紀恩光渥三朝錫賚頻哀榮極終始當代更誰倫
齊子餘母太夫人王氏挽詩
江左推門地華陽接洞天嬪夫成宅相教子作時賢富
貴三從備衰榮五福全平生勤事佛兜率是良緣
向来小宗伯日侍太夫人地占梁溪勝風流峴首春版
輿隨處樂綵服逐時新歘斷萱堂夢居然迹已陳
石窌恩雖渥蘭陔事已非升堂人不見執紼淚頻揮樹
競晚風急草眀朝露晞他年黃閤宴不及奉慈闈
趙從善母吉國夫人劉氏挽詩
鍾英推后族擇配得王孫兩大夫仍貴三從母益尊版
輿欣就養鈿軸屢承恩尚想平反日慈顔一笑温
令子方通顯神京更浩穰珍羞供鼎食綵服賁金章大
國初封吉佳城忽葬防貳卿哀慕切老淚浥千行
劉公實母夫人董氏挽詩
杏圃僊遊遠桃源往事虧名高孝婦傳詞掞外孫碑孟
鼎方知貴莱衣不復嬉生男有如此天道豈無知
列寺名卿重慈闈壽母尊眼中看五世膝下擁重孫九
九登遐算三三達妙門哀榮極終始全福更何言
五言排律
感事
親舊頻凋喪于今能幾人光陰雙轉轂富貴一微塵自
歎癡頑老人憐衰病身直饒心似鐡未免鬢如銀安樂
能延夀憂勞漫損神平生齊得喪六十六年春
定齋集卷十七考證
第七頁前五行案宋末趙儀可名文著有青山集與
戡時代不相及疑别一人同姓名者或他人詩誤入
戡集今無别本可校姑仍其舊錄之
