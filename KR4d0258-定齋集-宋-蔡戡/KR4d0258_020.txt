定齋集卷二十宋蔡戡撰
七言絶句
和胡秉彛敷文巖桂四首
翠葆金英天與竒清香十里已先知春光不似秋光好
桃李紛紛何所施
移根月窟最珍竒料得姮娥誰不知挽住西風拚一醉
玉杯從此不徒施
獨占秋光自一竒深藏巖壑少人知招還茉莉同為伴
欺壓黃花不得施
秋入東山景物竒花開亦遣野人知二難佳句真連璧
顧我深慙嫫與施
王侍中智興武略英竒敕授徐州節制雄才磊
落幕府既開所辟皆儒者一旦從事于使院會
宴從容賦詩曰前某以韜略發迹未曾留心章
句遂乃引紙援毫頃刻而就余因作此以記其
事云
平生弓劒自相隨剛被郎官遣作詩江南花柳從君詠
塞北烟塵我自知
端約遺墨梅以詩謝之
先生出語已驚人戲作梅花又逼真眼底江山詩有助
胸中丘壑畫稱神
清香素質惱詩情更倩揮毫為寫真共挽東風拚一醉
不須摹倣費精神
龔彦則送水梔小盆口占為謝
動人春色不須多一點幽香叵奈何薝蔔林中誰折得
故令相惱病維摩
王東卿惠墨戲副之以詩因次韻謝之
戲拈秃筆聊復爾一翦吳淞半江水歸心已逐水東流
夢到家山四千里
枯槎怪石出天然筆力挽回三百年但見毫端侔造化
不知胸次藴天淵
揮翰等閒遊戲爾誰能十日畫一水煙雲杳靄咫尺間
遠勢應須論萬里
玉篸羅帶故依然吏部文章二百年畫筆詩篇兩竒絶
正須妙手寫龍淵
軒冕儻來真漫爾稳泛瀟湘弄煙水憑君收入畫圖中
一抺雲山數千里(東卿已有行色)
近時畫手說超然小景仍推趙大年誰識當家老摩詰
有如珠玉韞深淵
和胡端約巖桂六首
萬妃蕊珮影珊珊沉水薰肌栗玉顔曾記廣寒宫裏見
誰移仙種下人間
薔薇清露染衣裳綽約仙姿淡淡粧碧玉參差張翠幄
黃金錯落綴珠璫
羞澁東籬九日黃拒霜麤俗不宜霜此花底事小如許
無那惱人風味長
幽香拂拂影珊珊宜在江梅伯仲間懶對春風争嫵媚
從他桃李自漫山
勿愁金蕊墮秋風自是靈犀一點通醉魄薰成寶篝細
香脂勻就玉肌豐
一枝小摘間簮冠酌酒酬花莫作難唯有詩情被花惱
冥搜應作孟郊寒
題墨梅
誰作横枝太逼真枝頭的皪眼俱眀也知筆力窺天巧
無奈清香畫不成
道中見梅
籃輿兀兀夢初回怪底幽香觸鼻來日暮天寒正愁絶
誰家籬落數枝開
二孤山
小孤相去大孤山一望烟波百里間風日晴和江似鏡
兩峰對峙擁青鬟
剡溪
六月衝炎出問囚歸途因泛剡溪舟短篷塊坐如深甑
却羡清寒王子猷
春郊即事
一犂春雨欲平塍預卜今年穡事成天意却愁人意懶
故令布榖苦催耕
提壺
斗酒千金未易沽聲聲何事勸提壺山禽豈解知人意
不道思家飯也無
鷓鴣
年來隨牒走駸駸險阻誰知客子心盡日只憂行不得
愛人猶頼有斯禽
竹鷄
積雨霖淫四月寒春泥一尺未曾乾勃姑猶自相呼喚
不念征人行路難
天柱峯
壁立千峯紫翠浮一峯直上更孤遒世間有此擎天柱
何用人懷把國憂
日者鄭生謂余晚遇至人享上壽其詞多誕以
詩簡之
鐘鼎山林不兩全未聞富貴出神仙萬釘寶帶何須此
九轉金丹未可憐
黃陵廟
千載追崇古帝祠不知世代幾推移未須回首叫虞舜
今日親逢虞舜時
蒼梧杳靄暮雲隂尚記南巡歲月深不但邦人嚴祀事
至今千古想韶音
九宫壇齋居
齋居獨卧小禪房暫得心閒氣味長一炷爐熏春睡足
此身疑是在家鄉
六十
六十不歸何日歸人生七十古來稀憂愁疾病常相半
十載光隂轉瞩非
登三高亭
我為蓴鱸得得來三高亭上且徘徊老來心事無機械
寄語羣鷗勿浪猜
平山堂
平山堂上略從容笑拍欄干萬事空因念醉翁行樂地
不知還又幾春風
于公參政舊居
勇退方名大丈夫中興人物更誰如傳家不獨青氊在
况有南陽舊隐廬
次張伯信韻題吳園畫軸
誰把吳園較輞川畫圖猶復想當年要知故國非喬木
文采風流尚宛然
紅菊
為愛東籬九日黃孤標正色占秋光如何却被臙脂汚
也學人間時世妝
送葛謙問
風流人物曹劉上俊逸詩章鮑謝間好似騎鯨天上去
不應著脚向塵寰
禪心久已絶貪嗔劇飲狂歌總是真世態紛紛翻覆手
不圖復見葛天民
有酒盈尊客滿門陳卿百謫不須聞癡兒官事何時了
我本無心出岫雲
杯酒從容相勸酬須臾墮幘自搔頭玉山傾倒從人笑
我醉欲眠君罷休
功名固有更何疑平步青雲不用梯他日玉堂風雨夜
略移清夢到荆溪
江上霜楓葉葉紅不堪摇落又西風只愁疊鼓催船去
千里相思月滿空
從來鐘鼎不關心此去溪山更可人儻有新詩摹勝槩
好憑尺素寄雙鱗
垂虹亭上少遲留卧看冰輪萬里秋正是蓴絲鱸鱠美
不妨乘興五湖舟
莫唱陽關墮淚聲一杯相屬已酸辛丈夫感慨猶如此
應有偷弹玉筯人
顧我窮途醉未醒年來不復歎飄零道山朋舊如相問
為說生涯一草亭
乍寒
秀色芳心曉露叢翩翩凉葉舞西風虚簷四面摇翬扇
更遣清隂滿座中
詩餘
點綘唇(百索)
纖手工夫綵絲五色交相映同心端正上有雙鴛並
皓腕輕纏結就相思病憑誰信玉肌寬盡却繫心兒緊
水調歌頭(南徐秋閱宴諸將代老人作)
肅霜靡衰草涼雨洗寒空刀弓斗力增勁萬馬驟西風
細看外圍合陣忽變横斜曲直妙在指麾中號令肅諸
將談笑聽元戎坐中客休笑我已衰翁十年重到今
日此會與誰同差把龍鍾鶴髮來對虎頭燕額年少總
英雄飛鏃落金盌酣醉吸長虹
前調(送趙帥鎮成都)
擁節出閩嶠易鎮上岷山東西嶮岨分陜初不在榮觀
痛念兩河未復獨作中流砥柱屹若障狂瀾極目神京
遠百萬虎貔閒趁良時攄豹略勇聲讙風飛雷厲威
令敵國膽生寒漢寢周原如舊一掃邊城烽火談笑定
三關識取投機會莫作等閒看
