定齋集卷十四宋蔡戡撰
行狀
故端明殿學士王公行狀
公之先華州人唐末巢寇挻亂避地慶州家焉公生於
涇州姿禀粹美丰度凝遠少師嘗曰此吾家黃叔度也
蚤嘗從和靖先生尹焞學探窮理盡性之妙講貫經旨
周知物情尹深器之紹興元年以少師任補京秩八年
奉祠以便親養明年丁瑯瑘夫人憂又明年丁少師憂
少師盖以不主和議忤時相出知潭州再貶道州以卒
公兄弟護喪居南康之都昌乃相謂曰家難至此睚眦
猶未已懼不免禍盍謀遠徙以避之巫山吾先少師之
所舍也因居焉二十年九月果中飛語逮捕峻迫人為
公危之公平生學力臨難不苟舒徐區處居者行者之
計意甚暇豫比至大獄告者自相抵訐不辯而直迎附
者猶欲傅致深文公以家世忠孝寧死不當受誣衊語
侵時相竟坐謗訕謫梅州築樊圃藝蔬茹暇日從諸生
講學相娛悦了不見遷態以南方無醫手劑數藥求者
輙予之所活不可計道遠不能以書隨乃次錄所記命
曰羣兒故事以誨飭諸子聞者競傳州人家有其書二
十五年十二月拜自便之命尋甄叙元官時三兄皆已
物故公自廣之蜀間關萬里訪求孤惸有流落不振者
各經紀其生業遂返巫山故廬杖屨林泉有終焉之志
會朝廷盡復少師故官公亟展墓都昌感上恩之湔雪
幡然改曰君臣之義不可廢也調瀘南鈐司幹官時年
踰四十矣實初試吏而政事諳練憲章明習若素宦然
婉畫之當出人意表剛毅有守不為勢力摇沮瀘川闕
令帥難其選檄公攝事公即日請往戴星出入省斷冤
菑抉剔荒蠧瀘邊夷獠民風愿樸多西游民占數岡利
根株蟠結自為長雄專事武斷官吏不敢誰何民無所
訴及是懾公嚴明迭相規飭一事不至公庭善類吐氣
真令及境皆願借留譽處甚休在瀘三載凡三易帥俱
薦公以四科隆興改元十一月虞公允文以尚書制荆
襄尺書造公廬辭旨鄭重邀公以鄧倅且貽書䕫帥暨
諸司委曲敦遣既至則倒屣迎勞恨相見之晚語寮屬
曰王公當今第一等人半刺豈足以觀設施檄守光化
軍光化經劉萼蹂躪之後民力刓敝加於他州重以異
時守土率行一切之政號令不常民聽滋惑公既盡力
以摩撫瘡痍又悉意以奉行法令倡率其下剛柔緩急
因事制宜百姓皆以為便已有陂湖隸公帑前是歲一
竭澤以為常公謂曷若廣上好生之德施為生池刻石
以識居數月郡計既充則葺城池飭邊備百廢具舉虞
公允文聞之遺公以書曰真得良二千石為之喜而不
寐未幾制司罷局公以辟命亦解綬去時新割唐鄧大
江以北唯光化與襄陽相為脣齒公涖事踰半載敵無
飛塵之警及行百姓遮道乞留諸司交章欲挽終任公
曰辟官從所辟罷法也况宸翰丁寧切至豈有身為長
吏而自為違君命耶士大夫進退惟義竟歸巫山二年
汪公應辰制置四川辟守永康沈公介制置荆襄辟置
幕府沈檄備朝旨不許辭公遂東下乾道元年二月到
官四月赴都堂禀議結局引見内殿極論名實之辨乞
精選部使者賢守令考别實效以赴事功用激偷惰上
深然之且曰卿名父之子行將大用盡行所言不數日
除大府寺誥詞略云來對便殿儼有遺風行乎患難而
志不渝客於諸侯而名愈立有旨參政虞公允文宣諭
令條具京西湖北民間疾苦事公八事應詔皆人情所
願行無矯拂語上尤器重之居亡幾何兼權戶部左曹
郎官公以初官中都嫌於驟進力辭旋將旨措置兩淮
官莊公按行所至開諭重本之意州縣樂於趨赴增種
宿麥一倍其冬復請重力田之科詳定賞格以信率天
下上嘉其請是年公陳乞給還少師恩數子姪補官者
五人二年力丐外補差權閬州續除淮南轉運判官三
年虞允文以同知密院宣撫四川陛辭乞公偕行曰王
某深知西邊利害改利路漕兼四川宣撫司參議官蜀
承積弊之後百度廢弛人情偷惰一旦虞公以本兵臨
之遠民拭目以觀新政公從容開說條畫事宜如覈軍
籍團義士量總計以裁費不嗇不耗舉歸於中規摹經
畫先後次第井井有遠圖公之力居多四年春以直秘
閣安撫利州兩路兼知興元府興元少師舊治威望猶
存且公任宣幕日嚴著聞蜀士以是似美之洎之鎮耄
倪夾道聳觀嗟異之聲相屬既至嚴義士保伍之令勉
其農時訓於暇隙有皇甫倜善御衆拔自偏禆中奏為
利州總管以激厲其徒軍聲大振是時疆場多事往者
死事之家其子若弟多流落邊州雖抱負材略無以自
展白丁者不免飢寒有官者或未得禄公乃廣募良家
子弟朘浮費以廩之歲餘願從者幾二百人齊之紀律
給之器仗使之各習其所能而訓其未至知書者則授
之百將傳以導其智識又拔其尤者二人為長貳以總
之由是皆知自愛公每語人曰若於此中養得三四軰
人物異時堪為將帥乃區區報國之微願也漢中控扼
西邊形勝險固往少師寨米倉山不但阻絶要害且置
阱於腹中殱侵軼之騎敵覘知之不敢南盼其後寢以
曠弛公毅然欲城之議役於宣司將丐度牒於朝廷以
給工費屬召還不竟其役公居官庶務截日整辦既被
命代者吳拱即趣之交龜帑庾錢糓簿書文歷信宿畢
具人服公之素治去之日軍民父老依依不忍别有涕
泣者用私直僦舟東下槖無蜀裝惟俸給緡二千所過
鎮務畢輸税無慮費三百緡在道促命再至除樞密院
檢詳有大臣出判荆南語人曰舟楫經從不可勝數唯
王檢詳乃清白之舟公到闕首陳正心誠意之學儻能
力行其效日致非虚文也上嘉納之及進陜西河北地
圖尋除左司員外郎有旨遣使北界公以先臣不主和
議固辭不行優詔褒允有志節可尚之語權兵部侍郎
尋兼侍講講筵故事舊講官開端然後新講官繼之盖
聖朝優儒恐未習進止前講一日曹吏白故事公遽問
大略曰若止此何必舊講官耶首講需卦至九五爻言
人君歴險以立國詎容存意於飲食間必於日昃不遑
之際興民情難保之思或疑非先儒舊說公笑而已既
講上歎賞之次訟卦言是卦諸爻不永所事不克訟復
即命渝之類由九五體中正之道為聽訟之主故能已
訟若此皆語含規諷意出訓詁他皆類是權吏部侍郎
封安化縣開國男兼權吏部尚書未幾試吏部侍郎兼
權尚書如故銓曹積弊已久綱紀頽廢法令紛糾官不
知所守吏因緣為姦公命創置官簿取前後著令及申
明續降以類相從而編次之吏毫髮不得隠由是宿弊
頓革綱目既定流品肅清無能欺者人服其智七年江
西湖北告饑義廩不能以賙公提舉左藏南庫具知儲
蓄之數勸上盍捐此以活民有民則有財從之兩路之
民戴上恩施脱於溝中之瘠一日上覽貞觀政要慕太
宗之治得旨與二三大臣入對選德殿上親灑宸翰問
德仁功利之說公對畢退復以其意奏疏大略謂道有
體用治有本末德仁體也本也功利用也末也德修而
功自立仁施而利自周又謂功有未成者將帥未得其
人也利有未至者監司郡守未盡得人也願精擇而久
任八年二月賜進士第除端明殿學士簽書樞密院事
進封開國伯與張說並命公上章懇辭且謂臣去年嘗
論張說不協人望為承旨為知閣尚且朝論不一今一
旦在政路與之同列若或緘默苟容是臣前日迫於公
論今日利於榮進始終自叛其說凡三上章至拜於榻
前數四皆慰諭不允是時諸軍連年揀汰人心不安公
言老弱不勝兵者誠難在軍然齒壯力勝之時披堅執
銳常效微勞一旦揀汰遂有溝壑之憂雖陛下憐之使
就食州縣而財賦逼迫無所從出不免取之齊民因以
不安况諸軍之少壯者無不動念乞行下諸路檢照一
郡之内揀汰幾人添差養老所費之數窠名來歴足以
支撑如有闕數必朝廷别行措置俟可盡給然後立為
定制按閱差撥議者韙之公初入朝實丞相虞公薦一
進對遂結主知公自謂再世受恩誓以孤忠報國且天
資峭直不肯折節權貴公繼室李氏文定之曾孫有要
人自謂李氏出子首叙姻好公峻詞以拒之為屬右府
時都承旨用事久勢傾中外莫不影附公視之藐然一
日抵掌論兵公曰談何容易如是者三坐客皆失色而
罷由是銜公張說並命公深鄙之力辭不獲對客每以
為言張雖與公面交而心實惡公虞公既出撫蜀道公
自知孤危不能自立淮南謀帥公固請行諸要人亦陰
排之得旨令條具備邊之策奏十有七事九年正月遂
解機政除資政殿學士安撫淮南印從中錫合兩路為
一道且命公以嚮所奏力田之議併推行之公陛辭從
容奏言臣曩歲承乏監司奔走淮壖誠見列城守令人
自為政勸耕備禦舉無一定之規亦嘗略有奏陳至於
施行有待今日聞諸古人一日不朝其間容刀如臣此
行怯懦者未必不謂臣識闇慮淺導陛下以開邊雖陛
下洞照本末豈無三至之疑惟聖志先定確然不移則
衆譖自銷功業可就上皆聽納慰勉之至曰卿肯為朕
出撫淮南社稷之福也公恃以無恐開府之日首揭榜
於通衢及移檄邊州毋得徼功生事時兩淮監司守臣
皆權貴姻黨苞苴公行賄賂成市公至首劾盱眙守元
居實淮陰守趙磻老淮西漕馮忠嘉皆不報趙尋除太
府丞於是盡忤諸要人内外協謀擠公甚力在鎮未閱
三月臺評遂及之上深知公不欲拒言者乃詔公以外
祠舊職罷即日理舟西歸或勸少留九江公曰罪大責
輕豈敢處此然故山三徑未葺亦欲息陰休影省諐念
咎以畢餘生慨然指巫峽而西過都昌先塋燎黃道遇
大雨得脚弱之疾尋復痊愈而心氣頓耗飲膳不復如
初舟次黃岡薨於臨臯亭先啓手足一日驟呼家人輩
席戶外令酌酒語諸子似生平且戒之力學訓以忠孝
人人隨其才分而啓迪之聞者固已驚疑果以是夕逝
公平日未嘗學佛而洞見死生之理得喪休戚視若一
致盖淵源有所自來在梅州大慧禪師宗杲以佛學重
天下亦以罪至雅聞公名知公之來亟治館以須逮至
惟深相勞苦初無一語酬酢杲以是益加尊敬平生宦
達不過十年餘皆憂患之日雖功業不竟而道學日進
履忠蹈信必於躬行不為空言以眩俗取譽望之凛然
有不可犯之色道同志合則開心見誠傾豁底藴了無
畦町在朝知無不言言無不盡事有當為盡心力而赴
之不顧讒毁不計劇易大抵欲力行其志不負所學性
尤惇睦始官瀘南亡兄通判嫠婦弱子義不忍委之而
去挈與之偕廪薄口衆痛自節約有無同之閨門之内
雝如也雅喜賓客至則設醴在譴籍或質衣治具在官
如俸外增給諸司互送悉儲之公帑以須過客義不為
已私故薨之日家無餘貲所居猶蓬門茅屋卒不能易
也又分遣俸給致數千里外親舊之貧乏者所娶彭原
君家門戶益衰落公鼎貴乃以其子妻其姪而歸其女
姪為之子婦鎮維揚搢紳孤女為人妾者公亟令歸之
割俸百緡以資嫁送其勇於義類若此自少師遭世多
故又嘗位樞近不敢忘武公復遇異人指授韜鈐洞曉
諸葛孔明八陣遺法在興元日鄉兵數萬既以時訓習
將罷遣公語皇甫倜且將教以五大陣乃散之倜謝不
能且疑費重公曰吾撙節公帑費已先具爾其訓之射
御擊刺若陣法吾自臨之一日涖教場徧閱士卒擇其
勍者數百人以為隊長公親按法以授曰如是坐作進
退如是疾徐疏數未數四禆校禀從已而隊伍亦樂從
事舉旂一麾節以金鼓鳥散雲合觀者駭服第見其整
而不知其自也大閱日興元駐劄都統有世將家者欲
往覘焉公已登壇下漏戒誓將畢軍門呵止不容入欲
覘者怒閽人曰觀此公平日所為斬我不為怪為稟而
后入其嚴若此公於六經無不究心而尤䆳於易有易
傳若干卷奏議若干卷先娶孫氏封彭原郡夫人節度
使某之女再娶李氏封隴西郡夫人男六人曰復文林
郎四川茶馬司幹官曰中孚承務郎曰觀曰臨曰大過
用公身後恩澤並承務郎曰渙未命女三人長適承信
郎孫成次適登仕郎任渙季尚幼公既薨諸子護喪入峽
因公所卜某所某鄉隴西夫人之兆合葬兼祔彭原夫
人大過今監平江府糧料院乃迹公之實將請銘於天
下之能文者而揜諸幽大過曰狀先君請以諉子某既
辱公知且知公行事為詳因次其顛末敬竢采擇
大父行狀
公諱伸字申道興化軍仙遊人曾祖琇贈刑部侍郎隱
德不耀祖襄端明殿學士贈吏部侍郎諡忠惠端明以
忠言直道受知仁宗與歐陽公修等同知諫院時號四
諫遷修起居注掌内外制歴省府出為福建路轉運使
知泉福杭州其惠政在民其遺事在國史皇考旻終宣
義郎開封府工曹累贈少傅先娶吳國夫人賈氏御史
中丞黯之女生直龍圖閣佃徽猷閣侍制伷繼室越國
夫人文氏太師潞國公彦博之女生公少傅早世公三
歲鞠於外氏少長與待制俱受業於龍圖及從元祐諸
公游議論文章有家法不肯追逐時好兄弟相繼蜚聲
太學多中異等時號三蔡族相京初用事恥於附麗未
嘗一踵其門龍圖中崇寧二年進士第一族相故抑之
降第二人待制以上舍中大觀三年丙科政和五年公
復以上舍及第其後族相鼎盛氣燄傾一時士游其門
者無疏戚立致通顯公兄弟少負雋名族相雅愛重百
計羅絡竟莫能屈會星異龍圖上疏極論宰相非其人
宜舉漢故事黜之以應天變責監温州酒税公自釋褐
為辟雍正改太學遷兩學博士凡四任皆以例授用舉
者改秩復不堂白徑就吏銓知濰州北海縣移京東學
司屬官秩滿通判徐州時郡守不治事多取决於公裁
剖無留會營卒謀以中夜舉火為變或告公公密遣諭
他營仍戒緩擊三鼓至五鼓則趣之營卒舉火無應者
聞五鼓急計窮奔竄公勒諸部軍校親往追捕盡獲之
一郡賴以無虞未幾金人大入京城失守太上皇帝以
康王開大元帥幕府公間道謁軍門王一見留幕下同
議軍事王即皇帝位車駕南渡方倉皇中道路艱梗公
為頓遞官所至無闕需上每稱其能尋為神武右軍參
贊官戚方張守忠跳梁江浙間公以尺書招之二人素
服公威名即解甲就降知楚州趙立本徐州軍校公舊
部曲也自以武夫不嫻民事乞公為守而已專總戎朝
廷以立有守禦之功重於易置乃命公貳之力辭不就
除通判真州歲大寒郡火延千餘家民方露處而繼以
雪老幼號呼滿道公乃闢寺宇官廨分處之發常平帑
廩賑給之守不可公曰此國家所以備非常也必得咎
請獨當事已自劾朝廷賢而釋之移知滁州去之日郡
人擁遏不得前有横卧道上以當車轍者曰公吾父也
微公吾死久矣在滁幾年秦丞相當國公與趙丞相鼎
王副樞庶有舊疑以為黨乃罷郡得祠紹興己未金人
歸我河南地其情叵測即以公直秘閣知徐州兼管内
安撫公受命遽行及淮聞金人再陷中原有詔止公改
知德安府又改知和州初公與秦丞相在上庠同舍甚
厚又同年登進士第公一時聲名出秦右秦頗忌之且
以細故忤秦意繼又指為趙黨公不自安因丐祠去久
之秦丞相訪公出處於同舍生慨然有念舊語同舍以
告公但一通問不及其他秦竟不樂及除浙東安撫參
謀官秩滿又奉祠秦薨公亦屬疾侍郎榮公薿尹應天
府陛對從容上歴數潛邸舊人問公安在榮以疾對上
歎息良久是歲卒於毗陵時紹興丙子十月二十二日
也享年六十有九公倜儻有大志少以文名壯歲從軍
洞貫韜略長於騎射力挽二石弓武夫悍將自以為莫
及屢撫劇賊親造其壘示以恩信出竒應變智略縱横
張循王俊所立戰功多公籌畫為政嚴明吏憚而民親
所去見思晚歲四奉祠浮湛里社幾二十年不以窮通
介意胷次豁達開心見誠無少長貴賤盡得其驩心尤
重信義不汲汲於財利隨有輙散親舊之貧者悉力賙
給久閒益落莫居之晏如捐舍之日囊無餘貲鬻田以
葬字畫遒正得端明用筆意喜為詩詞通音律遇酒慷
慷浩歌長嘯時以自娛議者以公抱負文武才有經世
志使入掌樞機出典方面折衝禦侮於樽爼固其宜也
乃不得志於當路用不盡其才每寓意於歌酒不知公
所藴蓄與世殊調自政和以來至紹興末四五十年之
間士大夫朝辭窮閻暮登禁地非蔡黨即秦客公前以
通譜之親後以同舍之舊少貶以濟道其誰不然公獨
抱節窮而益堅老而彌壯卒以不偶自今視之其一時
附麗之徒煙滅灰冷視公何如也官至左中大夫賜三
品服爵建寧縣開國男食邑三百戸以仲子貴累贈特
進娶商氏刑部侍郎守拙之女贈濟南郡夫人四子長
曰湍承事郎通判鎮江府後公二十年卒次曰洸中法
科歴戶部侍郎戶部吏部尚書出為徽猷閣學士中大
夫提舉隆興府玉隆萬夀宫又後四年薨次曰流從事
郎監潭州南嶽廟幼子潩通仕郎長孫戡登進士甲科
歴館職今為朝奉郎荆湖南路提點刑獄公事曰戩宣
教郎知婺州浦江縣曰幾從事郎嚴州桐廬縣主簿曰
武未命曰蕆將仕郎早卒曰蒧曰戢皆承務郎曰□曰
戎尚幼女六人長適武翼郎知楚州辛堅之次適通直
郎知明州奉化縣向士邁次適朝奉大夫知潮州潘淵
明次適文林郎筠州推官張克成次適劉澂曾孫五人
公自正郎七經郊恩及致仕遺澤任子孫七人又官龍
圖二孫載咸以報兒時教育之德其篤於友愛如此公
以丁丑正月二十日葬於常州武進縣懷德南鄉譚墅
距今二十五年矣銘誌未立何以昭先功詔後裔公勲
名事業見於蚤歲一時輩行凋零殆盡門生故吏亦無
一存者公之行事莫得其詳某大懼歲久湮没無以傳
遠謹摭所聞一二以告名世之士求為之銘
