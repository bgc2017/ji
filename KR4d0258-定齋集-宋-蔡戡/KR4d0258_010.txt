定齋集卷十宋蔡戡撰
啓
賀李參政啓
寵揚新渥圖任舊人自上臨御以来更用輔臣無慮數
十如公釋位而去再執政柄不過二三盖上焉帝眷之
方隆而下亦民瞻之甚切屬當勇退國人望其来歸及
今召還天子倚以為相盡攄經綸之業益隆久大之基
時即可為事故有待恭惟某官才優王佐學造儒先誠
其意先致其知所操至約正其義不謀其利厥效彌彰
偏儀禁路之華峻陟政途之重雍容議論非堯舜之道
不敢陳究觀規模雖蕭曹之勛不足進憫煩機務均逸
輔藩方蒙福於京師俄奉祠於真館受釐宣室帝久不
見賈生賜對延英人知復用裴度心腹具殫於猷告股
肱允賴於弼諧竊惟饑饉薦臻災異屢見觀天人甚可
畏也深思董生之言為國家不足懼焉再味康澄之說
上方候雲漢而銷天變感霖雨以思賢臣惟有德進則
朝廷尊故人心悦而天意解善人引類力追慶歷元祐
之風和氣致祥坐格淳化雍熙之治爰立之拜可倚以
須某素沐鴻慈輒修燕賀屬乘軺於邊徼阻望履於階
庭遄山甫之歸久詠蒸民之什美武公之德碩𢋫淇澳
之詩
除湖廣總領謝宰執啓
襆被即行方有供軍之役坐席未煖又叨易地之除幸
少寬湯火之煎熬何敢憚山川之跋涉曲全至此圖報
若何伏念某外雖甚愚中粗有守罔覬容容之福每懷
挺挺之風以狗續貂濫簉英游之末問牛知馬遂為俗
吏之歸首尾六年間關萬里入蛇蠱無人之境冐魚龍
不測之淵心屢折于波濤身已疲于道路濕蒸熱爍僅
存不肖之軀雪虐風饕不堪垂白之老召從絶塞入覲
脩門暫為華省之游恍若鈞天之夢偶承人乏出總軍
儲雖躐陞惟月之班然漸覺去天之遠寖失邯鄲之步
又回弱水之舟嗟舊學之就荒撫初心而若失乘下澤
車御欵叚馬豈不懷歸飲建業水食武昌魚靡遑寧處
况親年適當于喜懼而王事碩效于馳驅欲辭避以無
由幾進退之不可捧檄而動喜色雖曰至情詭辭以白
大人盖非始碩歷三千里江湖之險携四百指老幼而
行率以盛寒為此遠役凡五載而七徙甫一歲以重經
親舊憐其往来之頻吏卒困于將迎之苦浮家單舸真
同幕燕之巢寄命驚濤幾葬江魚之腹雖不顧室人之
謫奈何貽老母之憂悔涉險以俱来屢合辭而相咎及
今入境乃幸息肩不意自全有如痛定稍收召于魂魄
輒布露于腹心自惟驚憂之餘何堪繁劇之寄深虞曠
敗仰玷使令兹盖恭遇某官茂業格天精忠許國謂上
策莫如自治期遠邇之舉安惟大賢何所不容兼短長
而並用俯憐流落倍費生成某敢不思稱所蒙勉修厥
職米鹽細故或小補于公家母子私情碩復還于故里
知隆興府到任謝宰執啓
引疾丐閒幸脱浩穰之寄蒙恩分閫復陞論選之華荷
大造之曲成凛孤蹤而幾殆叨榮已甚揣已何堪伏念
某賦分數竒謀身甚拙多以直情而忤物不能枉道以
徇時登瀛州者十八人嘆舊游之鼎貴隔弱水之三萬
里嗟故步之久忘念壯志之莫酬撫初心而若失一為
俗吏見謂通才驅馳殆遍於東南出入迭更於中外五
持使節再總軍儲四入修門恍若夢游之所重来卿寺
依然著定之班會上聖之英圖偶神臯之謀帥豈期推
擇猥及凡庸適丁多事之時不敢一毫之擾合宫之禮
甫畢福寧之役洊興屬邑饑饉莫急於勸分阜陵發引
尤資於趣辦僅無乏事少逭嚴誅然精力盡於應酬而
心志熏於憂厲一身屢殆百疾交侵輒披真切之情仰
叩高明之聽適議臣有重外之請而當揆欲嘗試其言
贅以虚名驅之遠役據于蒺藜而困株木自嗟卼臲之
蹤收之桑榆以救東隅倍費生成之力俯憐劬瘁終賜
存全寵升書殿之清班改畀潜藩之重寄盖欲力扶於
公道不惟曲遂於私情懼小器之易盈感大恩而莫報
自違離於魏闕即卧病於漳濱念已及於戍期難久稽
於朝命扶羸就道力疾臨民兹盖伏遇某官盛德格天
至公宰物守文應變道皆合於時宜較短論長人悉歸
於器使豈謂鈞陶之末不遺簮履之微自顧衰殘未知
稱塞某敢不力鞭疲懦仰答恩憐小需報政之期尚存
殘喘即上投閒之請庶保餘齡
知靜江府到任謝宰執啓
引疾奉祠久遂便安之適起家分閫遽陞論選之班顧
責任之非輕冐寵榮而已甚大恩莫報小器曷勝伏念
某濫中世科勉追祖烈至愚極陋初無尺寸之長直情
徑行蔑有毫釐之偽出入迭更於中外馳驅幾徧於東
南勅局書林密塵清選郎曹卿寺寖歴亨塗七玷使華
再膺閫寄惟叨逾之非據故疾疢之交侵蒲柳之質易
衰老形悉具桑榆之景已迫来日無多抱病累年脱身
九死豈杜門之得已欲報國以無從不圖公朝靡遺舊
物特畀帥垣之重復陞書殿之華擢於病廢之餘假以
便蕃之寵睠惟八桂實控諸蠻提封二十五州去闕三
千餘里地稱廣莫俗苦凋殘来者懷為利之心仕者持
守公之節身自罹於五瘴心不畏於四知法禁闊疎官
曹紊亂况為政莫先於修舉徭人尤賴於撫綏因所利
而利之則安不可擾而擾之則怨必得廉平端重之士
一新頽靡貪鄙之風有如庸愚亦蒙推擇既不敢因疾
而避事又不當憚遠以辭難傴僂拜恩扶持就道風饕
雪虐何堪癯悴之軀露宿水居不勝跋涉之恐一身幾
殆百病轉增仰藉洪鈞尚存餘息竊顧衰羸之質預懷
瘝曠之憂兹盖恭遇特進大丞相華國公一代貞儒三
朝元老謀能决勝世期淝水之功名坐以鎮浮人服東
山之度量主盟公道愛惜人材俯憐濩落之蹤倍費生
成之賜某敢不力鞭衰鈍上答恩私少需報政之期或
收成效斷上投閒之請庶保餘齡感戴之私敷陳罔既
賀林少卿啓
疏恩中闕議禮曲臺適當堯舜之朝必先稽古兼掌夷
䕫之任尤在得人除音布聞士論歆豔恭惟某官英才
邁性奥學造微議論正平不屈浩然之氣文章典雅聿
追作者之風親承神聖之知徧歴清華之選横經泮水
校籍道山珥筆三臺上應郎官之宿分符千里宏開刺
史之天久為省闥之遊遄易樞庭之屬况此奉常之職
獨高列寺之聯雖籩豆存于有司而禮樂俟乎君子講
求制作尚淹卿月之班輔贊彌縫行正公台之位某屬
拘郡紱阻造賓閎逖聞成命之頒倍切常情之喜
賀刑部汪侍郎啓
寵颺睿藻擢寘從班聖人之德洽民心務先欽恤司寇
之職掌邦禁有賴平反除目初傳僉言允屬某官氣頥
剛大學造精微鄞水鄮山攬千古英靈之氣黃鍾大吕
諧一時雅頌之音簡在上心踐揚華貫望久儀於省戸
名夙重於朝廷秘府校讎為儒流之倡率露門勸講增
帝學之光明進貳秋官獨持天憲期底無刑之治助成
幾措之風貫索騰輝用表帝王之盛泰階動色竚登公
輔之崇某遠托餘庥欣聞新命屬守符之拘綴阻賓閣
之進趨彌切葵傾曷勝雀躍
賀汪舍人啓
顯膺帝命擢代王言持槖近班陪甘泉之侍從演綸詞
禁司内史之贊書除音布聞士論歆豔竊以北門視草
西掖判花號為文章翰墨之官分掌制詔誥命之事妙
極詞臣之選允惟儒者之榮况如兄弟之並居盖亦古
今之罕見萃一門之盛事貽千載之美談恭惟某官學
造精微氣頥剛大履忠蹈信而躬行君子抗志厲行而
尚友古人掇取儒科踐揚華貫蚤冠七人之列出分八
使之權輟自計臺召還禁路左史記言右史記動秉直
筆而必書伯氏吹壎仲氏吹箎合至音而罔間韡韡棣
華之秀煌煌花萼之輝對掌命書豈特並榮于二趙繼
登相位又將儷美于八蕭某肅仰高風欣聞異數承流
封域悵趨慶之無階引領門墻喜依歸之有地
賀徐殿院啓
顯膺中制榮踐副端旒扆傾心有正臣之在列搢紳動
色喜君子之得時恭惟某官學備中庸器涵方大執德
洪而信道篤見善明而用心剛出際聖時首躋要路自
翺翔於六察已聳動於百僚徧揚耳目之官益注腹心
之眷有功受職遠近為之欣然孔緯入朝中外聞而肅
若暫兹彈擊行即登庸某假守偏城棲蹤大厦欲行且
止阻瞻馳道之乘驄極論不回喜聽朝陽之鳴鳳
賀范右史啓
鼇頭頒詔螭首記言密綴從班朝夕論思而獻納親承
帝學日月緝熙而光明綸綍流傳搢紳歆豔恭惟某官
斗間瑞氣天上謫仙虎卧龍跳王右軍之字畫蛟翔鳳
躍韓吏部之文章掇取巍科踐揚要路校圖書于東觀
掌章奏于南宫輟自省郎擢升柱史編摩紬繹豈惟比
遷董之良勸講雍容盖將論唐虞之盛兼近侍進言之
責極儒生稽古之榮陪甘泉禁密之游奉便坐清閒之
燕受釐宣室方寵膺前席之咨視草鑾坡當嗣有出綸
之命某欽聞成命實慰鄙悰大厦告成喜自同于燕賀
偏城假守恨莫遂於鳬趨
答樂教授啓
輟自國庠改臨侯泮漢出博士於外欲召置於生徒唐
增廣文之官盖特居於賢者儒流爭慕吾道有光恭惟
某官經明而行修年高而德邵風月三千首競傳黃絹
之詞才名四十年屢中青錢之選蚤聯華於桂籍暫分
教於芹宫擢從賢士之關增重諸侯之學無氊獨冷儒
術於我何哉坐席未温先生自此升矣某夙塵末契久
服英猷喜聞畫鷁之來敬拜䨇魚之貺兹焉聯事幸承
珠玉之姿率爾占辭愧乏瓊瑶之報
答朱省幹啓
鄰邑相望未諧既見之心同官為寮獲遂焉依之幸夤
緣有自欣忭何多恭惟某官經明而行修年高而德邵
雞窗苦學不堪燈火之勞雁塔退飛久詘雲霄之步豈
謂高才而小試須知大器之晚成舉筦庫之士七十家
佇聞簡拔摶扶摇而上九萬里行見騰驤某未果馳書
先蒙枉問高軒在望密承珠玉之姿尺牘寓誠殊乏瓊
瑶之報
代賀汪尚書啓
親承主眷擢冠從班綸綍一頒搢紳交慶竊以周建太
宰之職實長六官漢重尚書之權號為八座望獨隆於
常伯位正次於疑丞况今極治之朝膺此久虚之選宜
得人望允叶士心恭惟某官學博而器周文高而行粹
千年間氣獨開龍虎之祥七日超羣大過駃騠之勇蚤
冠平津之第適當賈傅之年一人深簡於忠嘉四海必
期於公輔久厭承明之直屢分方面之憂常衮一變於
閩風文翁大化於蜀郡趣介圭之覲聳觀一節之趨聞
革履之聲想動九重之喜惟時喉舌之任密邇股肱之
聯晝三接以方勤歲九遷而未巳某辱知有素聞命尤
欣假守遠方莫遂登龍之便棲蹤大厦徒深燕賀之私
代賀黃尚書啓
位冠臣僚躬膺帝簡文昌之聯八座夙號清通武部之
掌五兵尤為要劇傳聞四逹風采一新恭惟某官德履
粹明道心冲漠才推江夏譽獨擅於無雙治若潁川課
每聞於第一蚤有公輔之望卓為帝王之師際會潜藩
翺翔要路望久儀於省戶名雅重於朝廷持槖甘泉謀
猷則告于后掛冠神武明哲以保其身雖出處進退雍
容而可觀然富貴功名迫逐而不舍果趣鋒車之召俄
聞革履之聲於我如浮雲顧儻來之何有用汝作霖雨
知爰立之可期某幸托餘庥欣聞異數偏城假守恨莫
遂於登龍大厦告成喜自同於賀燕其如懽抃罔罄敷
宣
代上安撫啓
謬尸劇邑初無一日之長仰隸崇麾正托二天之庇敢
拜記曹之問以修屬吏之恭事上為榮拊躬增悸伏念
某受材甚陋賦分多竒幼藉門資僅續箕裘之業長從
吏役姑為升斗之謀久不徙於初官偶濫霑於懋賞雖
幸脱七階之厄乃猥當百里之憂惟親民之選自古不
輕而作邑之難於今尤甚豈特期會簿書之為冗要先
催科撫字之兼長刻剥奉上則怨必有歸姑息愛人則
事愈不辦抑強扶弱而強者怒於色發奸摘伏而奸民
忿於心動多掣肘之虞顧豈庇身之地獲免於戾幸矣
欲行所學難哉况若庸才曷勝繁使儻或少寬於轡策
庶幾可效於涓埃兹盖恭遇某官奥學造微懿猷經遠
才裕糾紛之際盖他人智力之已窮識參胎兆之先豈
常情耳目之可到謀略輻輳功名鼎來忠嘉深結於凝
旒議論曲加於前席厭金馬承明之直分玉麟居守之
權帥藩坐擁於旌旄制閫獨專夫鈇鉞吾知寇子翼可
任上方切於倚毗向見管夷吾何憂士每勤於嚮慕已
壮長城之勢益隆巖石之瞻爰立之期可徯而待不圖
孱陋尚在使令某敢不竭力從公悉心秉職塵埃鞅掌
誓殫夙夜之勞風雨帡幪更賴始終之賜
代賀吳安撫啓
疏恩中陛易鎮巨藩寵以隆名進直西清之邃畀之重
寄出分南國之憂田里交歡山河改觀恭惟某官高明
而博逹簡重而裕和正色立朝柔不茹而剛不吐清規
勵世直無前而運無旁親結眷知寖更華要周旋庶務
之紛委出入四方之險夷紅藥翻階望夙隆於兩禁甘棠
蔽舍德幾徧於百城惟古洪都盖今潜邸姑借淮陽之
重欲令渤海之安大纛高牙已壯長城之勢洪鈞元鼎
益隆巖石之瞻某猥以餘生竊依巨庇一麾出守已深
愧於承宣十國為連行遂趨於約束
代賀吳安撫啓
疏恩殿陛易鎮會藩十國為連當東南一面之寄八命
作牧分宵旰九重之憂喜動旌旗歡騰𥜗袴恭惟某官
學窮道妙識造幾先其氣浩然柔亦不茹剛亦不吐所
立卓爾仰之彌高鑚之彌堅出入兩朝險夷一致親結
腹心之眷徧更耳目之官列甘泉侍從之聯躋𤨏闥夕
郎之拜制三十年之國用式殫經畫之勞方一千里曰
王畿備著尹釐之效所居之名赫赫具瞻之節巖巖幾
年留臺閣之班四海鬱鈞衡之望久厭承明之直出分
方面之權内閣陞華荷槖獨高於兩禁大邦作屏棠陰
幾徧於百城惟古洪都盖今潜邸王氣夙符於上聖禎
祥允屬於中興必圖耆舊之臣以重藩宣之任清風滿
榻延孺子之高談暮雨一簾動滕王之逸興坐對江山
之壯麗卧聽鼓角之清閒新耡耰萬里之民坐令休息
極黼冕三公之服行聽褒庸某黃卷晚生青衫下吏方
效官於屬郡幸隸迹於价藩鷦鷯之巢一枝粗安微分燕
雀之賀大厦敢布寸誠
代賀陳大諫啓
祗荷宸恩擢司言責方聖天子在上大開衆正之門而
諫大夫得人獨立敢言之地高風所激公論攸歸恭惟
某官學窮天人氣塞宇宙執德宏而信道篤見善明而
用心剛願為良臣適際亨嘉之會是用大諫無非仁義之
言出入兩朝險夷一節終始腹心之眷踐揚耳目之官
乘使者之車不負澄清之志持從臣之槖尤多獻納之
忠久儀兩禁之班卓冠七人之列仰惟主聖而臣直是
宜言聽而計從風采聳聞共想陽城之極論謀謨契合
行觀貢禹之屢遷爰立之期可徯而俟某欽聞成命實
慰鄙悰大厦告成喜自同於燕賀偏城假守恨莫遂於
鳬趨
代賀施司諫啓
對揚宸綍進陟諫垣旒纊虚心竚太平之基立搢紳動
色喜衆正之路開恭惟某官博厚有容直方不倚文章
典雅聿追作者之風議論和平不屈浩然之氣晝密承
於三接歲幾至於九遷自列屬於樞廷即讐書於秘府
身為國史方嚴載筆之誅職在諫曹宜罄伏蒲之益惟
主聖而臣直當志合而議從觀瞻聳動於朝端風采想
聞於天下韋挺之用獨朕意深簡眷知魏徵之言當帝
心行膺進用某欽聞成命倍激懦衷大厦告成喜自同
於賀燕偏城假守恨莫遂於登龍
代賀侍御啓
寵錫明綸進躋顯秩執法為一臺之長位既久虚端公
冠三院之班任為甚重不特觸邪而指佞盖將糾繆以
繩愆遇事不辨其是非用人實關於理亂言苟獲用國
其庶幾恭惟某官學造精微氣頥剛大公心直道凛然
松柏之後凋遠慮深謀炳若蓍龜之先見親結腹心之
眷徧更耳目之官紀綱肅正於臺端風采想聞於天下
匪躬蹇蹇有愛君憂國之誠造膝拳拳皆尊主庇民之
要晝且三接歲當九遷肆頒北闕之恩果正南床之選
聲名自此而愈峻禮貌於焉而一新豺狼當道而安問
狐貍固已聳百僚之聽虎豹在山而不採藜藿自然折
千里之衝上方銳於恢圖公豈淹於彈擊佇觀顯拜光
輔中興某正托餘庥側聞休命偏城假守恨莫避於乘
驄大厦告成喜自同於賀燕
