定齋集卷十九宋蔡戡撰
七言律詩
遊歸來園追想主人高風恨不及見因賦二詩
相門戚畹昔無鄰今代衣冠不乏人怪底山林成獨往
從渠鐘鼎漫横陳居官政自風流在教子空餘翰墨新
蕙帳寂寥人不見幾多花鳥怨青春
幾年奔走困塵埃愧仰高風得得來喬木參天應手種
好花夾路為誰開芳辰不惜終朝醉晚色何堪惡雨催
極目青林無限意歸鞍欲去更徘徊
歲暮有感
久困京塵厭劇煩一麾江海養衰殘簿書叢裏身空老
鼓角聲中歲又闌贏得星星雙鬢白空餘耿耿寸心丹
自憐憔悴今如許盍向眀時早掛冠
同顧廣文遊西湖
老來多病盍歸休祗為江山得少留萬頃澄波環勝境
千峯倒影漾中流十年兩作西湖長一日同為北牖遊
預約他時官事了與君重醉百花洲(東坡知潁州謝表兩作西湖之長)
登岸山觀用前韻
病足蹣跚好罷休又登絶頂故遲留霜眀楓葉紅如染
露挹嵐光翠欲流遠目無窮休更望賞心未足卜重遊
超然勝絶非人世疑是身居麟鳳洲
水梔
誰移花本瓦盆中怪底幽香度曉風白石清泉助瀟洒
疎枝瘦葉綴玲瓏晴窗坐對情無那午枕清眠夢亦通
小品紛敷生意足信知人力奪天工
不寐
獨卧虚齋百念衰枕邊猶有數枝梅青燈看盡愁腸斷
畫角吹殘旅夢回髮為憂時渾欲雪心存報國未全灰
功名蹭蹬身先老那更駸駸急景催
有感
宦塗慾海久沉冥自念虚為一世人不向精微窮性理
多于蹇淺敝精神休論今古無窮事且乞江湖自在身
富貴功名付兒軰一邱一壑任吾真
仕路驅馳老不堪自憐蹤跡徧東南人間失意常八九
海内同心無二三蝴蝶夢中心自適蝸牛角上戰方酣
要知世事皆虚幻且向禪林更飽參
老來觸目總堪悲點檢尊前事已非方歎嬌嬈隨月落
何堪樊素與春歸梨花著雨還空委柳絮因風只欲飛
唯有庭前栢子樹歲寒相對兩依依
蚤歲登瀛浪自期一為俗吏困驅馳平生不得文章力
老去寧求世俗知到底麤官是男子從渠了事笑癡兒
全家飽煖還知否欲報君恩力已疲
我本胡山一老僧業緣未斷尚貪榮重來且了前生債
死去寧須後世名已絶塵嗔心不競那堪衰老病相縈
散花天女今何用為問維摩作麽生
百年光景急如梭攬鏡登樓奈若何歲月不堪供把玩
親朋已覺漸消磨功名自是身心懶憂懼端由患難多
富貴儻來非我有恍如一枕夢南柯
自詠
自憐衰病力難勝豈不懷歸畏友朋隨牒偶來真漫士
打包即去類孤僧頭顱種種何勞問面目稜稜自取憎
頼有一㕓今可老不妨飲水曲吾肱
浮生一夢疾南柯白髮人間所閱多土木形骸齊物我
萍蓬蹤跡慣風波可憐造化小兒耳其奈癡頑老子何
毁譽是非何足較百年顏跖共山阿
奉祠東歸
老來不復歎飄零游宦真如水上萍緜力何堪分閫寄
寬恩猶許奉祠庭休誇仙去騎&KR1706;李剰喜歸來化鶴丁
料得親朋相慰藉還驚雙鬢失青青
書生賤分動多竒浪得聲名毁亦隨絶口不須談世事
捫心唯有仗天知人間變態渾如戲眼底風光總是詩
白石青泉無限好掛冠神武未為遲
書懷
扁舟東下自夷猶胸次渾無一物留世味横陳如嚼蠟
人生變滅似浮漚休休且畢山林願去去空懷畎畆憂
自念秋毫皆帝力銜環結草若為酬
江行阻風
鴈峯飄泊又經年却憶槎頭縮項鯿三伏炎光真爍石
重湖駭浪遠連天快風坐閱千帆過上水徒勞百丈牽
坎止流行隨所遇便當歸去訪林泉
舟過池陽許倉蔡守留飲不果赴以詩謝之
小泊池陽暮靄中故人留我一尊同歸心已逐東流水
快意仍逢下水風自念相逢非草草也知别去太匆匆
歸來獨酌寒江上空想賓筵蠟炬紅
夜宿交石峽凌晨舟行適遇便風俄頃至小孤
山
好風特特送征帆百里俄驚指顧間薄暮暫留交石峽
遲眀已到小孤山峯巒過目非吾有鷗鷺無心似我閒
幸得年豐歸去好長腰玉粒未應慳
金陵道中
蚤年遊歴徧諸方觸處無心是道場三已不須形喜愠
兩來寧肯異炎凉落霞孤鶩仍秋水衰草殘雲又夕陽
天假一帆風力便回頭五日到家鄉
東歸喜而有作
投老何堪再落南病軀寧敢望生還空慙馬援標銅柱
自分班超老玉關萬里梅花愁思外五湖煙水夢魂間
詔恩幸喜歸田里旋築新堂牓愛閒
荆溪即事
我愛荆溪擬卜居萬家人物在蓬壺湖光瀲灔新磨鏡
山色葱籠罨畫圖顧渚茶甘風袂爽石亭梅老月輪孤
功名已矣君休問一舸從教寄五湖
新居偶成二詩示鄰人李子真
薄宦歸來卜數椽慳嚢倍費買山錢地幽不減林泉盛
天闊渾疑風月偏事與心違方問舍客將老至合歸田
平生豪氣今如此百尺樓高空自憐
我得秖園十畆間清溝一帶巧縈環芟夷叢竹通幽徑
指點荒城當遠山欹枕清宵聞鶴唳凭欄終日伴鷗閒
西鄰頼有詩人在二老風流任往還
愛閒堂
歸來築室傍城隂旋揭新名雅意深因病愛閒多得趣
逢埸作戲亦何心鳥魚飛泳全真性水石風流有至音
衰朽自知無所用量才秪合在山林
劉公實以淮白為餉喜而作詩
食指朝來應吉占淮魚遠寄喜開奩肥鮮正自資糟粕
甘美何勞佐酪鹽未信鹿頭堪並進定知熊掌不能兼
慈闈一笑嘗珍味留與兒童例屬饜
以淮白南京山藥為子真太夫人壽即用前韻
鵲噪虚簷喜可占竒薰得得出珍奩山&KR1538;尚帶中原土
淮白仍餘東海鹽北物遠來難再致南烹久飫喜相兼
分甘擬作親庭壽料想齊眉亦共饜
和李子真八月十四日夜賞月之什
西園清夜喜追隨唯恐冰輪出海遲不但曠懷皆我軰
要知痛飲是吾師十分未放蟾盈魄三匝先驚鵲遶枝
此夕清歡那復有世間能得幾人知
詠橘
江上霜眀十月寒枝頭顆顆綴金丸王孫抛却黃金弹
酒伴收歸白玉槃乍見渾疑盧橘熟初嘗猶帶越梅酸
洞庭風味真相似試與尊前比並肩
以蓮實餉李子真作詩為謝因用其韻
窮巷深居擺俗緣幽芳偏愛小池蓮戲將净色供齋鉢
走送新房薦酒船懷橘孰無慈母念覓梨應有小兒憐
行看綠水芙蕖麗漫遣登臨憶仲宣
金壇燈市甚盛介卿見招不能往以詩謝之
可堪回首少年強燈夕追遊得許忙老去情懷甘寂寞
年來節物轉凄凉出門有礙身如絆異縣相望道且長
漫想故人行樂處水晶宫裏醉霞觴
燈夕不出偶成
晚歲光隂只自驚眼中樂事歎何曾雕鞍繡幰多游子
紙帳蒲龕一病僧塵翳掃除方寸地光眀散作百千燈
維摩文室跏趺坐千息調勻喚不譍
奉酬介卿惜春之什
屈指駸駸向六旬每於春事尚關情病逢時節還虚度
老去光隂只暗驚剰喜清新詩句好休辭瀲灔酒杯盈
榮枯代謝年年事怪底鶯聲訴不平
介卿送方竹杖以詩謝之
何必窮搜到大宛仰山龍種出天然直方自得坤爻動
堅瘦宜居靈壽先剰喜登山扶病足不妨倚壁伴清眠
故人若問今無恙不似山僧故削圓
遊金山
襆被歸來萬事輕此行得得為登臨蒼崖斗絶山浮玉
碧瓦鱗差地布金千里江淮窮遠目十年塵土愧初心
何人為擊中流楫北望神州淚滿襟
題東臯
歸來相望築東臯千載風流獨慕陶兩地林泉俱勝絶
二難人物捴孤高地連衡嶽浮空翠天與湘江隔世鏖
秪恐山靈回俗駕可容暇日再遊遨
燕坐小閣
丈室翛然一物無平生習氣痛消除藥爐經卷常為伴
酒盞茶缾自作疎老去頭顱□更問本來面目竟何如
泛觀博覧渾無用且讀西方貝葉書
雪中用王使君韻招介卿
江南雪片一冬深欺壓梅花瘦不禁入地遺蝗應掃迹
連阡宿麥始抽心幻成玉界清無滓踏碎瑶階迹可尋
剰喜扁舟來訪我何妨乘興共清斟
雪中用前韻示汝咨汝功二姪
策試中庭雪已深玉樓凍合冷難禁哦成風絮頻呵手
撥盡寒灰苦用心梁苑巧粧花滿樹藍田幻出玉千尋
吾家二謝多才思莫惜高吟更淺斟
次蔡介卿雪中見寄
元冥作意逞雄豪陵壓東君慘不驕一氣回春何太晚
羣隂見晛未全消漫誇呈瑞宜新麥那似為霖捄旱苗
造物深機雖莫測願言六氣自均調
等閒栽遍小園花賸擬春來賞物華不覺瓊英先滿樹
更看縞帶暗隨車光摇玉鏡冰初泮凍屈金鈎草未芽
料得小橋人不到江梅欺壓任横斜
病中書
短褐頽然一病僧支離瘦骨伴枯藤掃除習氣嗟猶在
擺脱塵緣愧未能案上縱横堆藥裹篋中顛倒貯書縢
青鞋布襪從兹始試叩如來大小乘
挽胡通判
胡公家學本中庸挺挺雲來有祖風但得年皆餘八十
何妨位不至三公方期束帛迎申老忽舉空衣葬葛洪
江左祗今推甲族慶源衮衮自無窮
齊子餘侍郎挽詩
玉筍班中第一人堂堂風采照公卿箕裘四世儒科貴
簮橐三朝法從榮廣厦細旃多啓沃黃扉青瑣罄忠誠
經綸未了猶遺恨信史空留後世名
哀榮終始冠當時何况人生七十稀峴首正思羊叔子
宣城還憶謝元暉松階方俟甘泉對蒿里俄驚朝露晞
他日西州忍重過為公回首一霑衣
李粹伯侍御挽詩
妙齡才氣已無雙軍陣飛揚翰墨場白簡空餘遺藁在
錦嚢應有近詩藏生前且盡杯中物死去猶堪地下郎
逸氣不應埋宿草會看千文吐光芒
猶記當年玉筍班凛然風采動朝端壮懷漫擬麒麟閣
直氣曾纓獬豸冠太白風姿圖像見衛公英爽夢魂寒
四州巷哭多遺愛留取甘棠勿翦殘
胡長文給事挽詩
中庸天下有胡公儒者端宜給事中華國高文推大手
回天讜論罄孤忠晨班玉筍人何在夜賜金蓮事已空
惆悵故園招隐地唯餘猿鶴怨西風
大才深結九重知親灑宸章出禁闈壼遂暮年非不遇
謝公雅志或相違虎龍倍覺鍾山重龜鶴還從蜀道歸
故吏門生半天下空垂老淚一霑衣
錢大受挽詩
少年豪氣已如虹抵掌論兵一世雄智略獨超倫軰上
功名只在笑談中弄兵坐掃潢池盜賣劒潜回渤海風
恢復未酬人奄忽佳城那忍葬滕公
淝水功名取次休空令遺恨滿滄洲禁中新賜黃金帶
天上俄成白玉樓京峴兒童應墮淚江淮草木亦生愁
一朝雙劒齊飛去會見光芒射斗牛
