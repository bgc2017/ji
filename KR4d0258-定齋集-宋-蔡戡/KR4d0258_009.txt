定齋集卷九宋蔡戡撰
啓
迎汪制置啓
召還萬里入覲九重蜀道誠難昔有登天之喻長安不
遠今興見日之嗟一劄流傳萬口交慶恭惟某官朝廷
舊德宇宙真儒學探游夏之淵源文擅卿雲之黼黻千
年間氣獨開龍虎之祥七日超羣大過駃騠之勇蚤擢
平津之第適當賈傅之年一人深簡於忠嘉四海必期
於公輔由璧水師儒之選列甘泉侍從之班獻納中宸
久識尚書之履藩宣外屏屢分刺史之符常衮一變於
閩風文翁大化於蜀郡累年去國何日興邦久虛巖石
之瞻果趣介圭之覲歌吉父蒸民之什式喜遄歸作高
宗說命之書佇期爰立某依歸有日瞻望無階披雲霧
而覩青天方幸旌麾之屆同燕雀而賀大厦敢先竿牘
之修
賀梁樞密啓
寵陞端殿擢貳樞廷朝夕論思既久承於睿眷夙夜宥
密正有賴於謨明廟社尊榮人民震慴恭惟某官道直
方大德純粹精學有以見天地之心識足以明國家之
體文章爾雅諧黃鍾大吕之音器用難名抱璞玉渾金
之質早冠在廷之士親承當宁之知周旋清切之班密
邇邃嚴之地螭坳載筆視君舉而必書鳳閣演綸代王
言而作命䟽榮東掖寓直北門久歷禁塗身不離於漢
闕直司文柄士咸仰於韓門果妙簡於淵衷俄躐登於
樞筦方天下嚮無事然智者防未形雖甲兵之問不至
廟堂豈容苟且一時之計而柱石之臣宜居輔弼必能
維持萬世之基佇膺爰立之求以慰具瞻之望某幸逢
盛際喜聽除音屬拘綴於守符阻進趨於賓館大厦成
而燕雀賀方賴帡幪仙鼎就而鷄犬升願終覆育
賀王參政啓
光奉廷揚進參國秉運籌而合上意有嘉底績之言共
政而圖舊人果拜為真之命傳聞四達讙抃一詞恭惟
某官簡重裕和䟽通博達氣有所養而剛大學無不通
而高明貫穿百家初不專於紙上酬酢萬變了無碍於
胷中抱縱横適用之才負慷慨敢為之志洊更中外備
歷險夷天府浩穰懋著尹釐之效禁塗清切允殫獻納
之忠出守邊藩入司武部所居之名赫赫具瞻之節巖
巖以此結兩宫之知卓然在羣公之右樞廷獨步方承
晝日三接之榮政路同寅巳動泰階六符之色豈止折
衝於萬里更資夾輔於一人尹湯一德享天心式契千
齡之運蕭曹同心安海内共成萬世之功爰立之期可
徯而俟某幸逢盛世喜聽除音屬拘綴於守符阻進趨
於賓館大厦成而燕雀賀方賴帲幪仙鼎就而鷄犬升
願終覆育
賀王參政啓
受命兩宫視師萬里人主之論將相意兼注於安危大
臣之慮國家任何分於中外社稷之衞遐邇所瞻恭惟
某官間世偉人為時雋老智浹萬物猶晦其光氣凌三
軍莫名其勇際會千齡之運協同一德之謀親結聖人
之知顧得君如彼其專也自任天下之重謂非予覺民
而誰哉久貳樞廷進參宰路已見精神折衝於千里更
資股肱宣力於四方乃睠坤維是為天險宿師百萬衆
下臨關陜之衝列郡五十餘内控荆揚之勢盡護諸將
總統六師自非左右之元臣曷任西南之重寄欲壯劍
門之險不辭蜀道之難叱馭請行頓釋冕旒之顧賜環
伊邇竚迎衮繡之歸某正託洪鈞欣聞渙號幸揚旌而
在望當負弩以前趨仲山甫之徂齊方咏蒸民之什裴
晉公之平蔡願賡皇武之詩
賀虞樞使啓
鋒車入覲制冊疇庸領使樞廷增重五兵之寄視儀宰
路聿新四海之瞻一劄流傳萬口交慶恭惟某官廟堂
舊德社稷元勲識造幾先豈常情耳目之可到才周事
變顧他人智力之已窮親結九重之知夐出羣公之右
表裏忠亮險夷踐更任兼中外之隆身係安危之重破
強金百萬衆夙高淝水之功鎮全蜀五十城益壯劔門
之險號令明肅紀律設張講求宏遠之謨盡革因仍之
弊士氣百倍軍容一新坐凝禦侮之勲足見用儒之效
提封萬里釋冕旒西顧之憂去國三年積衮繡東歸之
望果被賜環之寵旋膺出綍之恩就正使名獨專兵柄
絶搢紳之體貌聳簮笏之聽聞眷注非常用累朝之曠
典精神及遠知吾國之有人某久托洪鈞欣聞盛事用
作霖雨行見相高宗而中興穆如清風尚能繼吉甫而
作頌
賀虞樞使啓
孚號中宸正位西府惟樞廷置使任專總於五兵與相
國等尊禮獨超於百辟傳聞四達懽抃一詞恭惟某官
德純粹精道直方大學窮今古豈徒誦說之云乎身係
安危可謂社稷之臣矣出處一致勤勞百為久陪帷幄
之謀未正鈞衡之位肅將帝命出鎮坤維不辭蜀道之
難欲固劔門之險隱若敵國賢於長城泰山巖巖益隆
師尹之望赤舄几几咸徯我公之歸方勤宸扆之思果
趣介圭之覲肆頒顯冊進長鴻樞由於歴試之詳正此
久虛之選用昭異數以表元勲天子之守在四夷暫倚
樞機之重人主之職論一相佇膺鼎鼐之調某仰托洪
鈞喜聞成命屬守符之拘綴阻賓閣之進趨鷦鷯之巢
一枝粗安愚分燕雀之賀大厦敢效微誠
賀史發運啓
寵錫宸綸擢居民部掌九貢而制財用允資兼足之謀
總諸道而正使名式副久虛之選音郵四達風采一新
恭惟某官奥學造微懿猷經遠才裕糾紛之際蓋他人
智力之已窮識該胎兆之先豈常情耳目之可到謀略
輻輳功名鼎夾忠嘉深結于凝旒訪問曲加于前席所
居之名赫赫具瞻之節巖巖持槖懷鉛通金馬承明之
直建牙植纛分玉麟居守之權上方茂建中興時則莫
如自治爰念兵民之所急要當食貨之為先有餘力有
餘財貴公私之並濟知所予知所取宜斂散之有方乃
命寶臣俾膺重任内則總司于邦計外焉增畀于使華
權九貨之低昂專百城之刺舉不特轉關中之粟蓋將
流地上之錢操贏貨以佐軍暫勞鞭算圖舊人而共政
行見廷揚某正托餘輝欽聞成命揚旌在望將有幸于
登龍秉牘寓誠敢自同于賀燕
賀史發運啓
擢司邦計就畀使名以三十年之通坐制經常之費雖
數千里之遠盡持飛輓之權竊以周建六卿首命司徒
之職唐置諸使或兼宰相之官惟食貨之重自古如兹
而兵民所須于今尤急又况主大農之調度總諸道之
轉輸必有非常之人乃副久虛之選如蕭何諸葛亮獨
高轉漕之功若劉晏第五琦深究理財之術蓋得心計
之妙故知利源之歸人不加賦而國用饒民有餘力而
頌聲作幸追前哲允屬真材恭惟某官四海儒宗一時
人傑縱横應變了事理于胷中慷慨論兵運經綸於掌
上親承睿眷徧歷亨塗握蘭獨望于郎曹持橐浸儀于
禁路守别都之筦鑰擁制閫之旌麾表裏江淮允籍籌
邊之略牢籠山澤素韜富貴之謀上方茂建于宏規公
乃進膺于大任自非蠲制而改令何以阜財而裕民深
惟衆弊之原亦非一日之積其本自朝廷之上其流及
郡縣之間兵籍久刓况吹竽之濫進吏員浸廣幾毁瓦
以空餐度緇黃而利少害多崇工商而本輕末重生者
寡而食者衆取之盡而用之煩剜肉補瘡每憂于不給
剥膚槌髓或出于無名不聞上下之相通安得軍民之
兼足甚者楮弊流行于中國銅錢轉徙于他方片紙而
直千金故不難于偽造一物而立二價宜必致于交争
農末俱傷公私兩病蓋本權宜之制豈為經久之圖不
有更張坐見困敝莫重計臣之任正需王佐之才方將
日運千艘給餽餉不絶糧道風行萬里奉教令如在目
前必權母權子而制得其宜可足食足兵而事無不濟
既盡行于儒術斯大慰于民心豈特貫朽粟陳頓還文
景之治將見家給人足當如成康之時竚收萬世之功
必正三公之位某效官屬部隸迹使封披雲霧而覩青
天方幸揚䑤之屆如燕雀之賀大厦敢忘秉牘之誠
改官後謝福州陳丞相啓
考績銓曹幸脱身於選調修書勅局復簉迹於名流雖
錫命之自天蓋歸恩之有地竊以築層臺者必基於累
土為浮屠者尤重於合尖或資經始之功或藉成終之
力物固有遇事非偶然亦猶冗瑣之蹤屢費埏鎔之賜
左提右挈前挽後推再三論而不忘千百中而未見伏
念某門墻下士閭里晚生素乏鄉評雖平平而無取居
懷祖烈顧挺挺之未忘竊嘗妄意於古人思少立功於
當世固欲學焉而後仕蓋亦時乎而為貧十年讀書恨
未酬於素志一行作吏嗟已負於初心頃由試尉之卑
遂得托身之所偶策名於桂籍獲備數於蓮池自憐碌
碌以隨羣何敢錚錚而示異方真宰持衡而在上故諸
公推轂以争先皆由門下之知安得幕中之辯文章甚
寵誤形一字之褒終更亟還預下十行之詔逮已書於
六考奈尚闕於一章深慙末俗之倖求已分前功之俱
廢豈期特達不憚提携曲軫念於遺簮俾增光於敝帚
昔年定價一經韓子之品題此日垂成再辱狄公之論
薦既叨塵於京秩因濫綴於朝行始終受賜而不貲反
覆捫心而何事遭逢若此報稱闕然兹蓋恭遇某官道
大難名功成不處用汝作霖雨見彌綸輔相之神於我
如浮雲尚消息盈虛之理或出或處朝廷之輕重一語
一言人物之依歸雖云釋位以偃藩猶欲得賢而報國
何物小子亦玷大鈞顧忝冐之實多知夤緣之有自某
敢不力行幼學勉企前修臣所知者鄉人乃洊蒙於公
舉我必報以國士當益誓於私心
賀龔運使啓
對揚睿藻寵畀使華欽奉聖謨峻内閣邃嚴之直肅將
王命總外臺飛輓之權一札流聞百城交慶恭惟某官
氣塞宇宙學窮天人道誠意而正心德庇民而尊主深
謀遠慮禀蓍龜先見之明特立獨行挺松栢後彫之操
蚤翺翔于言路深啓沃於宸衷忠義本於至誠文章蓋
其餘事引裾切諫嬰神龍而批其鱗執筆直繩詘虓虎
而奪之氣蹇蹇匪躬之節拳拳造膝之言圓鑿方枘勢
不容於一時曲突徙薪效乃見於他日方快陽城之極
論何期蕭傅之左遷擢居卿寺之聯出領憲臺之寄漢
遣八使威名先肅於京師唐有四人清德獨傳於廣府
俄頒召節入對嚴旒再勤攬轡之行姑重乘軺之任公
豈久商於財利上方詳試於施為操贏貨而佐軍暫勞
鞭算圖舊人而共政即見廷揚某自憐樗櫟之資獲藉
枌榆之蔭及瓜而代勞徒三載之間全璧以歸幸有二
天之託
賀任運使啓
膺受宸綸就更使節常衮觀風閩粤坐令習俗之移劉
晏轉漕江淮行見贏資之入先聲所暨輿頌交馳恭惟
某官簡重而裕和高明而博達淵源有自本東魯之名
儒悃愊無華近西京之循吏親逢熙運坦陟亨塗久從
省戶之遊彌積朝廷之譽御史肅紀綱之地奉常專禮
樂之司卿月有光望夙高於九寺使星所舍德兼被於
百城陞華内閣之班借重外臺之寄治最獨優於他路
政聲上徹於行都特增畀於使華俾改臨於鄰部益著
冕旒之眷一新斧繡之威上將詳試於施為公豈久商
於財利飛芻輓粟方有賴於斡旋持橐懷鉛當即還於
禁近
賀王樞密啓
賜第奉常本兵宥府文事有武備威聲坐慴於四方聖
主得賢臣嘉會適逢於千載光生帷幄喜動搢紳竊以
君之取人材也必以數塗士之應科目者止於小技韓
愈無成於吏部亦號儒宗衛公不試於有司終為名相
蓋非常之才豈拘於程度而不次之舉以待於賢能亘
古如兹得人為盛恭惟某官學開百聖智雄萬夫名山
大川盡攬英靈之氣凝霜烈日揭為忠義之心挾縱横
應變之才負慷慨敢為之志議論允符於上意誠忱深
結於主知身備歷於險夷任每當於煩劇尹釐天府實
資彈壓之功控禦邊陲久藉綏懷之略輟於武部賜以
賢科躐登秘殿之華擢貳樞廷之貴蓋近代絶無而僅
有耳豈諸生嘗試而幸得之君為元首臣作股肱克盡
相須之義内修天德外行王道莫先自治之方蓋將上
格君心堅持國論廣攬英才而列庶位遴選良將而振
六軍明賞罰以為立武之基蓄財用以待趨時之舉皆
平居之素定宜今日之力行自然廊廟之尊坐致蠻夷
之服俾吾聖主可並駕於三皇疇是元勲必奮庸於百
揆某效官有守趨慶無階大厦帡幪既不虞於風雨頑
金踴躍幸勿棄於鑪錘
除正字謝宰執啓
給札尚方何補治安之策讐書秘府濫從英俊之游錫
命過優撫躬增悸國家列四庫以藏典籍開三館以育
人才非惟誇文物之盛于一時將欲廣將相之儲于異
日旣寵遇之甚至故選掄之必艱爰命執政大臣各舉
所知雖曰名世鉅儒亦試而任自端拱以來寖成典故
而治平之後始罷詞章竊觀發策之由深有求言之意
蓋必資于實用豈徒取于空文宜得其人乃稱兹舉顧
如不肖自揣甚明為文僅習于雕蟲讀書不過于涉獵
策名偶爾望道茫然忠義激昂妄意古人之事塵埃鞅
掌甘心俗吏之為學將落而思已枯志有餘而力不逮
况此北門之奉對寧容東郭之濫吹欲辭避以無文徒
省循而有愧屬詞骯骳尚餘舉子之陳言持論闊疏不
改狂奴之故態分從罷黜望絶清華奏篇甫逹於嚴宸
詔墨已頒于中禁例蒙試可誤玷恩榮豈獨見未見之
書仍抱槧懷鉛之習又將正不正之字逃畫墁毁瓦之
譏兹蓋恭遇某官吾道主盟斯文宗匠轉鴻鈞之一氣
坱圠無垠闢廣厦之萬間帡幪罔外略春秋責備之法
推菁莪樂育之心至若妄庸亦蒙料理某敢不夙夜益
思立身之難庶幾始終不為知己之辱
除刪定官謝宰執啓
招俊乂而列庶位敢玷明揚審法度而修廢官誤塵公
選仰大鈞之所播知小器之易盈錫命自天歸恩有地
竊以國家自有制度法令必本人情以聖斷聖以明斷
明雖百世可知也可因則因可革則革顧三尺安出哉
况歲月之屢遷致科條之寖冗人或循習而玩法吏有
因緣而為姦自非立為一定之規何以盡削兩端之弊
是用會集累朝之丕式編摩一代之新書爰命宗工大
臣以提其綱必得通才敏識而為之屬不圖推擇猥及
凡庸伏念某鉛槧晚生衣冠墜緒蚤習弓冶箕裘之業
不知干戈未耜之勤幸脱身丁事因成於碌碌偶叨科
甲策不過於平平竊嘗妄意於古人思有少立於當世
固欲學焉而後仕蓋亦時乎而為貧十年讀書恨未酬
於素願一行作吏嗟已負於初心縱苟得於後生終有
慙於前輩累累隨羣役役逐隊漫何補於事功洋洋動
心峩峩纓冠輒妄干於造化方覲修門而竢命適逢勅
局之建官豈期特達之知俾預選掄之數濫簉簮紳之
末為幸固多密親衮繡之光其榮益甚遭逢若此報稱
謂何兹蓋恭遇平章僕射相公社稷元勲廟堂雋老重
華協帝已致主於唐虞衆美效君欲收功於房杜廣開
至公之路盡窒羣枉之門小成小以無遺才不才而兼
取介七尺干將之利焉用鉛刀求驊騮千里之姿或先
駿骨遂令頑礦冐處甄陶某敢不增益所未能敬修其
可願誓永堅於素守冀仰答於深知吮墨濡毫願少加
於筆削畫墁毁瓦庶或免於曠瘝過此以還未知所措
賀龔參政啓
寵颺宸綍參秉國鈞天地交而萬物通道迭為於消長
股肱喜而元首起運適契於明良凡有識知舉深欣忭
竊以汲黯在漢淮南寢謀裴度相唐河北聽命蓋直臣
進則姦邪為之屏息本朝彊則精神可以折衝如石韜
玉而草木自輝若山有虎而藜藿不採廊廟增重邦家
有光恭惟某官心契乾坤名垂日月才足以開物成務
學足以尊主庇民剛大之氣浩然威武不屈中庸之德
至矣爵禄可辭徧歷要津擢居言路公心直道深結主
知讜論嘉謀屢回天意引裾切諫嬰神龍而批其鱗執
筆直繩詘虓虎而奪之氣周旋無失進退可觀以慷慨
憂時之心行豈弟宜民之政左饘右粥惠幾徧於百城
今袴昔襦歌自騰於千里大舉陟明之典峻躋次對之
聯雖爰絲數諫不得居中而蕭傅名儒豈宜久外十年
去國望彌積於搢紳一言興邦眷益隆於旒扆擢在六
卿之要列躐登二府之崇班遷除不出於累旬藴蓄蓋
非於一日姦人落膽失匕箸而自驚善類歸心引壺觴
而相慶夫名盛者責備爵高者憂深上方委任而不疑
下亦具瞻而甚切願以陳善閉邪之說推為救焚拯溺
之方先上格於君心次堅明於國論廣開衆正之路盡
窒羣枉之門力振頽綱愛護元氣勵廉隅以抑奔競之
俗重名器以塞僥倖之塗無偏無黨而皇極是遵不愆
不忘而舊章是式幸斯文之未喪也則吾國其庶幾乎
方將盡行平日之言有以大慰蒼生之望某禀資捐介
賦分嶔﨑一為瀛館之遊已落滄洲之上直鈎雖拙曲
突何功把江海之一麾誠為過分去庭闈之千里徒切
私情幸依桑梓之餘猥託葭莩之末欽聞登用倍切懽
愉阻修斂板之恭竊效彈冠之喜大厦成而燕雀賀既
叨庇覆之私仙鼎就而雞犬升不覺飛鳴之勇
賀建康留守陳少保啓
敷告昕朝顯揚褒冊屬大事當一面允推復古之功立
少保曰三孤峻陟貳公之位麟符增重龜鼎永安恭惟
某官社稷元臣廟堂舊德表儀鎮物瞻泰山之巖巖襟
度包荒吞雲夢之小小早登端揆卓冠羣公精神密運
于一堂風采聳聞于四海彌縫輔贊藏諸用而世莫知
拱揖指麾無所為而人自服召和氣于陶鈞之上納羣
生于仁夀之中厭機務之久煩委功名而不處高牙大
纛再均逸于鄉邦燠館凉臺方燕居于里閈爰念陪都
之寄暫勤分陜之行樽爼可以折衝鋤耰為之罷警雖
告歸之彌切顧尊賢之愈勤誕布制麻特升孤棘舉名
位之異數示體貌之宗臣民所具瞻人宜求舊上方注
想以待元老公豈偃息而久外藩即再正於首台遂峻
躋于極品願扶皇祚永作公師晉公之德業威名用舍
常關乎輕重郭令之富貴夀考始終備極于光榮某將
命遐陬馳誠崇仞逖聞渙號慶皇家柱石之不衰大啓
懽顔喜廣厦帡幪之有賴
賀周知院啓
疏恩宸陛擢長樞廷贊一日萬幾之繁有嘉偉績總三
軍五兵之要盡屬真儒朝廷益尊遐邇交慶恭惟某官
神清玉粹器重海涵所學不為空言其文蓋出餘力繼
孟軻氏而作獨得洙泗之淵源自歐陽公以來再見東
南之人物以忠言嘉謀屢回天意以公心直道深結主
知徧儀簮橐之班久積鈞衡之望翰林之逼華蓋傑出
詞臣左轄之得舊儒寖聞國政盡輔贊彌縫之效展經
綸康濟之才朝無頽綱國有元氣君子喜得時而相慶
斯民隂受賜而不知允殫夾輔之勤峻陟本兵之地方
天下嚮無事然智者防未形雖甲兵之問不至廟堂豈
容苟且一時之計而柱石之臣宜居輔弼必能維持萬
世之基治道不在多言上策莫如自治默運精神之妙
坐收道德之威此非潞公可見遐方之仰德已相司馬
方知中國之有人某將母窮邊棲蹤大厦千秋奉明主
欣逢有道之朝一氣轉洪鈞願遂便親之請
