定齋集卷七宋蔡戡撰
表
太上皇后壽七十賀太上皇帝表
皇矣上帝克開有永之年至哉坤元允合無疆之德甲
子並踰於四百春秋遠過於八千盛典迭興歡聲遐暨
恭惟尊號太上皇帝陛下功成不宰道體自然周之興
有姜嫄以賢妃而開國堯以是傳虞舜為天下而得人永
膺至養之隆俱享長生之樂天立厥配同壽考於萬年
邦孚于休祚本支於百世臣濫將使指阻簉班行北闕
馳誠徒想鈞天之奏殊宫入賀莫陪嵩岳之呼
太上皇后壽七十賀皇帝表
光履至尊兼父母俱存之樂迭行慶典實古今創見之
儀事殊長樂之朝禮盛未央之舉孝先宫壼歡動寰區
恭惟皇帝陛下嗣守丕圖欽承慈訓高揖堯舜於千古
躬行曾閔於九重聖德冠乎羣倫廣愛刑於四海玉巵
親奉想傳萬歲之聲金筴同膺何假九齡之夢臣久陶
孝治誤玷使華去國三千莫預觀光之盛有親七十普
霑錫類之恩
賀正表
上下志交慶三陽之開泰朔南聲暨見四海之會同儼
睟穆以天臨藹讙呼而雷動中賀恭惟皇帝陛下循堯
之道行夏之時運獨化於鴻鈞惟皇作極躋八荒於壽
域與物為春肇迎六氣之和永迪一人之慶臣肅將明
命逖在遐陬鳴玉千官夢想雍容之鵷鷺稱觴萬壽心
馳飛動之龍鸞
明堂大禮賀表
合宫蕆事聿新一代之儀宣室受釐彌介兩宫之壽三
靈同慶萬國交歡恭惟皇帝陛下德發馨香誠參化育
舜業業以致孝益𢡟重華文翼翼而小心克勤昭事考
成周之備禮舉皇祐之彝章天清地寧既取合禋之義
祖功宗德式昭並侑之文熙事告成景貺交至臣濫叨
持節莫預奉璋仰覿天文光動房心之宿共祈國祚壽
齊箕翼之躔
賀明堂大禮慶成表
天地並禋特講九筵之制祖宗合侑肇新一代之儀萬
國均讙三靈共慶伏以諸儒異同之論莫甚於明堂累
朝因革之宜浸乖於古制惟皇祐舉行於大慶而紹興
遵奉於前規蔚為今日之彝章是謂我宋之家法恭惟
皇帝陛下心潜精粹德發馨香念屢即於郊祠獨未躬
於秋饗稽月令之典豈惟正位而朝諸侯誦我將之詩
蓋欲宗祀以配上帝曠儀具舉釐事告成臣幸際昌期
欣聞嘉薦落南將命莫窺路寢之餘光拱北馳誠第覺
房星之改色
謝復職表
合宫大饗方誕布於湛恩延閣清班乃盡還於舊職竊
省循而非據迫辭避之無文愧溢心顔感深肌骨中謝
伏以爵禄所以厲世名器不可假人苟無其功奪伯氏
駢邑三百而不怨或踰其分與晏子邶殿六十而必辭
上焉示賞罰之至公下焉守義命之大戒官無濫及受
必有名臣雖戅愚粗識廉恥㓗已以進於出處本末之
甚明直道而行故毁譽是非之相半但知一心而體國
不能曲意以徇人積有罪諐上辜任使單車奏計徒馳
魏闕之心便道趣行忽作揚州之夢知煩言之必至頼
皇度之曲全俾從珍館之遊仍寓寶儲之直王言出綍
顧董餉以何勞衆口鑠金由叨榮之已甚帶果從於三
褫珠何意於再還忽傳丹詔之新遽復青氊之舊顧始
望之不及念前痛而未忘得失若驚進退惟谷茲蓋恭
遇皇帝陛下明堂布政衢室訪言天日委臨罔間覆盆
之隱雷雨作解頓回寒谷之春察其非辜賁以舊職臣
多難憂傷之後數竒流落之餘槁形灰心已過寵榮之
望碎身粉骨敢忘報效之圖
謝頒降御筆手詔碑表
天語温淳蓋重農桑之本雲章燦發益增嶺海之華祗
賜為榮奉行惟謹中謝竊聞精祲之感隂陽以和致兹
蠶榖之屢登悉出天人之協應上以彰神化之效下以
厚烝民之生惟什一之征是謂立經常之法苟倍蓰其
直豈為知取予之宜恭惟皇帝陛下嚴責吏姦深求民
瘼戒漁蠧之害廣衣食之塗軫淵慮以彌勤灑宸毫而
徧及臣繆將使指預拜寵光敢不仰體訓辭推大成繭
旅生之治精加督察庶臻附枝兩岐之祥
廣東轉運判官謝表
觀風遐嶠方懼空餐改命漕臺復膺重寄戴恩隆厚撫
已凌兢中謝伏念臣猥以庸才適遭盛旦念煌煌之祖
烈忍墜厥聲慕蹇蹇之王臣欲行其義中罹憂患自分
沉冥誤蒙神聖特逹之知恭被禮樂光華之選黃茅瘴
嶺仗漢節以驅馳白髮慈親乘潘輿而喜懼粗究民情
之休戚無禆國用之盈虚正期私計以言歸敢謂恩思
之洊及事權雖重憂責愈深眷兹廣莫之區尤甚凋殘
之俗民貧地瘠賦重役繁供輸已困於諸州調度不支
於一歲雲屯萬旅皆張頥待哺之人日費千金無束手
旁觀之理欲足用則未免加斂務恤民則深慮乏興矧惟
上下之相須要在公私之兼濟必有碩德以民為心知
臣粗識廉隅或可律貪殘之吏俾臣就將使指庶少蘇
疲瘵之氓不忍棄捐特加任使臣敢不俯殫駑鈍仰稱
鴻慈激濁揚清願廣酌泉之志剥下益上忍萌竭澤之
心
廣東提舉到任謝表
久從家食自安流落之蹤分畀使權忽玷光華之選遠
去闕庭之下深行嶺海之濱初見吏民具頒詔令中謝
伏念臣仕知行已智昧適時蚤竊儒科不過平平之策
居懷祖烈敢忘挺挺之風暫從三館之遊遽忝一麾之
寄頃罹艱棘偶獲生全憂患之餘志氣衰落饑寒所迫
學業荒蕪自知無補於明時已分退蔵於先壟念主恩
未報何敢愛身母老無依不能忘禄七年去國每馳魏
闕之心一旦臨軒猶憶鈞天之夢望威顔於咫尺被聖
訓之丁寧私自省循若為稱塞兹蓋恭遇皇帝陛下焦
勞求治惻怛愛民謂臣嘗厠班聯自可布宣於德意知
臣少更州縣庶幾練逹於人情不忍棄遺亦加任使臣
敢不力求民瘼痛戢吏姦廣倉廪之儲務熟籌其出納
籠山澤之利當深究於源流願竭丹誠少酬洪造
湖南提刑到任謝表
將漕嶠南曾微善最按刑湖右復冐恩除拜命馳驅撫
躬踧踖中謝伏念臣賦資樸直際運休明一去闕庭洊
更歲律兩持使節不出炎荒敢擇地以求安念將母而
來諗未控由衷之悃已蒙從欲之仁方天下無冤之時
寧分遠邇處君子盡心之職所貴平反昔人即是以悦
親今臣殆逾於素望兹蓋伏遇皇帝陛下乾坤覆載日
月照臨矜庶獄之不辜尤重詳刑之寄謂小人之有母
廣推錫類之恩使之居澤國而遂甘旨之求脱瘴鄉而
適清温之奉在私計無便於此雖自謀何以過之退自
省循若為報塞臣敢不審觀師聽明啟刑章罪疑惟輕
仰體天地好生之德民用不犯助成帝王極致之功誓
畢微生力酬洪造
京西運判到任謝表
熊湘陳臬曷禆欽恤之仁江漢將輸尚玷光華之選戴
宸恩而祗懼迫威命以疾驅徑造屬城具頒温詔中謝
伏念臣禀資固陋逢世休明偶竊儒科勉追祖烈分甘
州縣簿書之冗濫陪館閣英俊之遊仕雖為貧志不止
於温飽學未見道心竊慕於功名嘗自勵以治民終無
因而奏課忽冐臨軒之遣敢辭叱馭之勤二年深犯於
烟嵐再命不踰於瘴嶺荷皇慈之錫類易内地以便親
幸脱炎荒復分英簜為委吏會計而已矣當服官箴問
斷獄錢榖之幾何敢為文具一遵法守僅免愆尤第惟
將母之行每切懷鄉之意所願投閒於故里不圖改畀
於上游况地重責深要當思職雖民淳事簡其敢偷安
私自省循未知報稱兹蓋伏遇皇帝陛下皇靈遠憺聖
德兼容謂臣粗逹吏方故每加於煩使俾臣稍習邊事
或有用於明時不忍棄捐益隆委寄臣敢不問民疾苦
察吏貪殘乘軺傳以載馳姑承人乏奉板輿而歸養終
覬天從
淮西總領到任謝表
為郎何自方有愧於時流給餉非才復驟升於卿列戴
異恩之不次懼隆委之難勝將命疾驅㳙辰祗役中謝
臣惟總領分督諸道之賦而淮西獨任兩軍之儲千舟
銜尾而來猶慮餱糧之不繼萬旅張頥以待寧容廪稍
之少愆自搉酤壊於撥并而害日深况鹽法誘於入納
而課益削寖損經常之數仍當供億之繁類非戅書生
所能為豈曰見大夫無可使如臣固陋為學荒疎心竊
慕於祖風才不周於世用抗塵容而走俗狀素所甘心
踐華轍而揚清塗初非始望濫厠圖書之府獲陪英雋
之游三剖守符無由奏課四持使節幸免曠官二年瘴
癘之鄉偶存餘息萬里舟車之跡幾徧遐方竊愧愚頑
尚蒙收召奉清閒之對敢殚千慮之愚條守禦之宜偶
動九重之聽方服勤於省戸曾何補於朝家未容坐席
之温已拜出綸之渥峻棘班而疏寵董糧道以飽師矧
是江淮在今日兵多而地重令當儲峙如異時貫朽而
粟陳苟足食之乖方即乏興之立見不圖簡記猥及妄
庸兹蓋恭遇皇帝陛下視遠惟明知人則哲察臣材力
緜薄實駑駘欵段之資念臣蹤跡孤危無蟻子蚍蜉之
援試之劇任許以曲全臣敢不上體眷知勉思報稱問
錢榖之入究源流本末之歸辨毁譽之真冀終始生成
之賜
湖北總領到任謝表
給江淮之餉曾未踰時總湖廣之儲遽叨易地雖道里
有遠近之異而任事無輕重之殊祗拜恩綸惟深感涕
中謝伏念臣謬傳家學偶玷世科並館閣英雋之遊自
慚固陋窮州縣簿書之冗僅免曠瘝首尾六年間關萬
里俄趨召節濫綴郎闈一言誤簡於上心再命遂躋於
卿列適承人乏俾董軍儲學道愛人乃平日之素志計
功謀利非書生之所長但知畢力以奉公不敢辭難而
避事心勞效寡方拱俟於譴訶任重人微已不勝於憂
責况今官次實在武昌當川峽之上流控荆襄之重鎮
舳艫相望轉輸直抵於漢江符檄交馳供億遠踰於嶺
嶠竭六路百城之力餉三軍萬幕之屯既無促辦之才
曷逭乏興之罪兹蓋恭遇皇帝陛下篤近而舉遠居安
而慮危謂臣嘗在日邊竊聞廟算知臣頃臨漢上粗識
邊防略其已試而罔功將以益觀其後效雖親年適當
於喜懼而王事敢惮於驅馳孰云湖海之遥如處闕廷
之下臣敢不仰承睿意俯罄愚衷詭辭以白大人庶扶
輿而就養焦心以報明主當荷鍤以先趨
廣西經略到任表
抱病投閒久竊祠庭之禄蒙恩起廢遽分帥閫之權寵
陞論譔之班增壯蕃維之寄地雄責重天大命輕中謝
伏念臣學術荒疎性資迂拙莅官行已勉追挺挺之風
憂國愛君期盡惓惓之義蚤承門蔭濫竊世科偹嘗州
縣之勞迭更中外之任四汚朝蹟五玷使華再總軍儲
洊膺閫寄惟遭逄之最早故忝冐之滋多福過災生年
侵衰至久抱負薪之疾每懷填壑之憂身雖卧於漳濱
心不忘於魏闕自斷此生之永已不圖成命之忽頒擢
於病廢之餘畀以承宣之任惟桂林之重鎮實嶺海之
奥區外控諸蠻内兼五筦馬政不無於欺弊猺人正頼
於撫綏欲令士民之舉安要在官吏之不擾必得廉平
之士一新貪鄙之風如其衰陋之資曷稱循良之選預
憂曠敗自速譴訶兹蓋恭遇皇帝陛下子育羣生天臨
萬宇不泄邇而忘遠在知人而安民以臣少習吏方粗
能奉法而循理謂臣老諳世故不敢生事以邀功未忍
棄捐復加任使臣惟當廣求民瘼深戢吏饕不求赫赫
之名妄希榮進第守平平之策仰答洪恩
除寶謨閣待制謝表
桂海承流蔑著蕃宣之效松階次對遽聯禁近之班顧
如待盡之軀冐此殊常之渥感深而泣慚甚於榮中謝
竊以御府圖書莫邃西清之直先朝謨訓實參東壁之
輝偉寶閣之鼎新揭鴻名而昭示必以處一時碩學之
彦或以優四方宣力之臣苟非其人曷稱兹選伏念臣
禀質固陋逄辰休明學僅續於家傳才不周於世用幼
霑一命歴事四朝筮仕於紹興之季年擢第於乾道之
初載蚤陪羣彦猥厠周行敕局書林濫塵清選郎曹宰
掾寖歴亨塗由卿寺而領神京兼民部而總軍餉凡七
叨於使節亦再典於帥藩積此倖邀蔑然稱塞年侵氣
索嗟壯志之莫酬疾至身衰念大恩之未報甘與草木
以俱腐敢冀桑榆之或收屬謀帥於藩垣乃起家於田
里控辭不獲冐昧而來扶持衰殘鞭策駑鈍考已書於
下下策第守於平平龔遂本心固欲安於渤海汲黯多
病非敢薄於淮陽仰賴朝廷之威靈坐致邊鄙之寧謐僅
逃曠敗少逭誅刑而臣已迫衰年久留瘴嶺舊疾轉加
於沉痼孱軀難保於生全深懷填壑之憂彌切首丘之
念嘗投誠於魏闕期歸卧於漳濱位已極於庶僚敢萌
他覬班遽參於法從誤玷明恩撫初心而若驚顧始望
之不及兹蓋恭遇皇帝陛下天地覆載日月照臨念慶
歷之故家今其餘幾數正元之朝士蓋亦無多特軫記
於陳人俾光華於晚節何其遲暮有此遭逢臣敢不仰
體恩憐益謹侯度久抱負薪之疾所願投閒尚懷結草
之忠庶幾圖報
謝賜衣帶表
伏準省劄勘會蔡某已降指揮除寶謨閣直學士所有
依格合賜衣帶十二月二十三日奉聖旨特與依格給
賜臣伏以西清寓直濫叨進律之褒内府分珍更冐章
身之寵恩光狎至佩服為榮伏念臣久掛冠裳退安田
里幅巾藜杖姑盡殘年安車蒲輪敢汚嚴召荷皇慈之
下逮辱異數之洊加病骨支離幾不勝於寶帶衰容枯
瘁殊弗稱於華衣豈期既老之餘乃獲非常之賜兹蓋
恭遇皇帝陛下鼎新百度賁飾羣工特捐在笥之珍
庸示觧衣之惠華其晚景服以終身臣敢忘衣被之仁
深負曳婁之愧束帶而對賓客已絶望於清朝懸車以
傳子孫庶誇榮於故里
賀正表
珠躔迭運驗一氣以回生玉律更新慶三陽之開泰瑞
陳圖牒喜動幅員中賀恭惟皇帝陛下統繼離明道符
乾健正析因夷隩之序盡裁成輔相之宜與萬物以為
春奄八荒而開域臣養疴田里竊廩祠庭漢殿懽呼莫
預稱觴之烈堯天廣覆願為擊壤之民
瑞慶節賀表
十月為良應繞電流虹之瑞四方來賀傾就雲望日之
心慶溢層霄懽騰率土中賀恭惟皇帝陛下慈儉為寶
安樂延年誕揚清静之風益廣和平之福雖天人交感
之際無俟於禱祠而臣子歸美之誠自形於歌詠必得
其壽無疆惟休臣簉迹從班祝釐真館卜年卜世遠踰
郟鄏之期多壽多男更效華封之祝
又
月受瑶光實啟明昌之運日臨析木載逢震夙之辰慶
溢九重懽均四海恭惟皇帝陛下法禹勤儉體湯寬仁
耀神武以折衝坐致蠻夷之格修文德以來遠行觀土
宇之歸當天開地闢之期應電繞虹流之瑞茂建中興
之業永保太平之基無疆惟休必得其壽臣猥參禁路
寅奉真祠望北極以馳誠不忘星拱指南山而獻祝敢
效嵩呼
代辭免簽書樞密院表
宸恩下逮遽叨不次之除愚悃上陳莫動蓋高之聽重
煩奬勵彌切凌兢敢干再瀆之誅願獲終辭之志中謝
竊以事關國體任重樞廷欲建立於治功必延登於哲
輔豈容虛授以玷明揚伏念臣朴學傳家孤忠許國沒
而不朽徒藉先臣之資壯也無聞莫預有司之選誤蒙
睿眷擢寘從班選部典銓曷振人才之淹滯經筵勸講
何禆聖學之高明方慙無補於絲毫豈意復頒於綸綍
不由科第特越等倫雖寵遇之有加顧滿盈之可懼伏
願皇帝陛下俯從危悃曲保微蹤收還已誤之恩俾仍
舊職博選非常之彦共濟休功
代淮東安撫使謝表
忝貳機衡每慙非據出臨藩屏自揣何堪恩重命輕憂
深責備中謝伏念臣謬傳家學偶踐世官荷聖神特逹
之知無左右游談之助昨從省闥進陟禁塗日月緝熙
光明莫窺聖學夙夜基命宥密無補訏謨屬謀帥於邊
陲乃掄材於廊廟班超建策亦不過於平平毛遂請行
蓋自慚於碌碌念再世蒙恩而未報故一身任責而不
辭惟昔廣陵蓋今巨屏控長江數千里下臨襟帶之衝
鎮全淮十六城内固藩維之勢歸附之人莫先於安集
疲瘵之俗正賴於撫綏曠土游民未盡勸懲之術崇墉
浚洫尤資保障之功以至閱練師鈐繕治戎器要在聿
修於軍政豈宜暫弛於邊防當得真才允膺重寄兹蓋
恭遇皇帝陛下循名責實任賢使能察臣公爾忘私必
能報國謂臣老而更事可使守邊私自省循若為稱塞
臣敢不廣宣德意少釋顧憂當盡行於前言期不負於
聖主擊祖生之楫雖嘗有志於四方請終軍之纓何敢
徼功於一日
代淮東安撫使謝太上皇帝表
寵陞祕殿誤玷清華出鎮邊藩遽膺要劇恩深莫報責
重何堪中謝伏念臣學術空疎材能譾薄一經教子徒
得先臣之緒餘再世蒙恩實出兩朝之眷遇昨從外服
擢寘周行濫登禁近之班驟陟樞機之地愛君憂國雖
殫千一之愚固圉安邊敢獻二三之策屬當謀帥因遂
請行睠此全淮夙稱要地控長江之襟帶為今日之藩
籬係國安危以人輕重深究綏懷之術莫先經理之方
是宜勤課農桑繕修城壁撫摩彫瘵之俗安集歸附之
民雖鄰好之交修豈邊防之可弛允膺是任必得其人
兹蓋恭遇尊號太上皇帝陛下親授聖謨聿修武備謂
臣愚且戅雖無尺寸之長而父教以忠當有㳙埃之報
臣敢不力行初志勉企前修拊循士民要當生聚十年
之久申固封域何敢僥倖一旦之功
牋
賀太上皇后牋
式逢榖旦再舉盛儀慶人生七十之稀卜壽考萬年之
永况堯齡獨高五帝克諧偕老之祥而舜孝卓冠百王
兼有俱存之樂於斯為盛亘古未聞恭惟太上皇后殿
下位正母儀德符坤載儷尊慈極夙隆逮下之風稱壽
殊宫同享歸尊之奉臣生逢聖世濫綴卿聯如日月相
須而成幸出照臨之下惟天地能長且久永依覆載之
仁
太后慶壽賀皇后牋
思齊太任方享從心之樂爰及姜女聿修稱壽之儀喜
溢六宫歡均四海恭惟皇后殿下憂勤在念警戒相成
惟子職資婦道之明故坤德配乾元之大堯父舜子茂
昭孝養之誠文母姒妃允篤徽音之嗣臣偶將外指阻
覿盛儀遥想帝尊共上玉巵之壽助成孝治益彰彤管
之華
賀太皇太后牋
恭承慈訓茂建天支施帝祉於子孫慶源有自受介福
於王母景命無疆喜溢殊宫歡均率土中賀恭惟尊號
太皇太后殿下坤載萬物母儀三朝助成文祖之功克
篤曾孫之慶本支百世實由風化之基壽考萬年坐享
雲礽之養臣生逢聖旦叨預從班屬寅奉於真祠阻趨
陪於在列出綸丹禁欣聞盛典之頒戲綵重闈想見慈
顔之喜
賀皇后牋
儷尊宸極有光彤管之華毓秀天支庸示青車之寵慶
綿宫閫喜動寰區中賀恭惟皇后殿下警戒相成憂勤
在念乃睠神明之胄以開孫子之祥曲盡母慈心每勤
於拊育益隆邦本祚永保於延長臣叨預近班莫陪在
列華封獻祝敢陳多子之辭太姒嗣音當有百男之報
定齋集卷七考證
第九頁前四行案戡奏場務虧額状云臣于七月二
十日到所蓋在淳熙十年此表當即其時所上
十一頁後四行案戡詩題有淳熙戊戌將命廣東後
二十三年分閫桂林云云此表當是嘉泰元年所上
謹識于此
十六頁前八行案此表以下共三篇俱係代王之竒
作今彙錄于後又案宋史宰輔表乾道八年二月王
之竒自吏部侍郎權尚書賜同進士出身除端明殿
大學士簽書樞密院事孝宗本紀並同
十七頁前三行案宋史宰輔表乾道九年正月王之
竒罷簽書以資政殿學士知揚州淮南安撫使孝宗
本紀並同此云淮東者蓋正月尚合兩路為一道有
戡作之竒行状可證考地理志淮南舊為一路熙寧
五年分為東西兩路元祐元年西路東路並為淮南
路孝宗本紀乾道九年三月復分淮南路安撫司為
東西路之竒到任應在三月以後故題作淮東也
