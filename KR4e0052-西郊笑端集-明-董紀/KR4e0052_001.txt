西郊笑端集卷一明董紀撰
日重光行
日重光日日向西沒朝朝出東方日重光誰目爾名為
太陽當時羿射十殺九如何爾獨箭不傷日重光浴乎
咸池拂榑桑周天不停照八荒人歸長夜臺長夜一何
長日重光混沌初分有盤古爾今獨在盤古亡日重光
東方天又明(叶)夜臺自冥冥(叶)
短歌行
山鳥日日喚提壺勸君酒盡須更沽千金五花不足惜
莫計囊中錢有無人生百歲幾時好大是愁多歡樂少
朝見開花暮落花昨日朱顔今日老為君起舞為君歌
當年不樂奈老何
春閨曲
重門半掩梨花院博山飛煙遶梁轉曉鶯啼傍小窗來
只在柳梢看不見羅衣單薄惡春風却要捲簾令燕通
春愁只能清臂玉何時得消紅守宫對花強揀花枝折
心事可向旁人說
薄交行
古人結交能結心雲天爭高海同深許身慷慨死知已
一諾不翅千黃金近來此輩交難託昨日尋盟今背約
動於利害計秋毫未及春風已霜落薄交薄交奚足嗔
莫望今人似古人
鴻門會
夘金刀先入關不合楚人意楚人力拔山氣蓋世言可
食盟可棄四十萬人皆勇銳張子房別無策抱竒貨臨
不測重瞳玉玦光相射坐上龍顔如土色使落當時舞
劔手安知誤人非項伯嗚呼鬼朴猶怒唉未疽身已病
是何竪子不足謀四百開基有真命覇上立殺曺無傷
玉斗一聲分漢疆
來日大難
來日大難誰汝憐頭白面皺命弗延早知大難學神仙
不食煙火無死年王喬八公術可傳蓬萊採藥無樓船
不如即時有酒據眼前一醉可以通大道合自然無事長
歡笑荷鍤相隨不須弔營營以朝暮壽比籛鏗亦虚度
拜月詞
畫堂紅影搖銀燭繡幕圍春香馥馥晚粧着意新梳沐
梨花月上闌干曲闌干曲掃花陰氍毹席地朝月拜夜
夜願得長如今
烏夜啼
青桐月仄烏夜啼銀河倒轉紅樓西蟲聲唧唧在四壁
麝蘭烟裊金狻猊碧紗盈盈風暗起銀缸吐花十分喜
試將鴛錦計短長恰好裁為合歡被合歡被縫不成金
斗無温剪刀冷細意熨帖難為平沉吟停素手相思情
轉多看罷回文字粉淚濕香羅
霸上軍
三綱陵夷秦失鹿天下紛紛競追逐白蛇當道毒傷人
神劔一揮蛇母哭素車來降軹道旁諸侯有約當為王
悉與父老除苛法約三章倉粟既多兵有糧不勞獻饗
持牛羊逆理則敗順則昌何必猛士守四方君不見弑
義帝屠咸陽陰陵失道嗟天亡
望夫石
昔此與郎别此是郎歸路望郎不歸幾朝暮當時恨不
隨郎去今日知郎在何處妾身化為石恐郎歸來郎不
識石眼有時開郎面何時覿石淚涔涔土中滴
鬻女謠
余嘗讀兩山李侍郎鬻孫謠意謂昔時養民厚俗之
政大備宜無一物不得其所何至使人有此者不無
惑焉隣人張氏鬻女其事頗與此類不意於今目及
見之作鬻女謠
東家夫婦無丁男止有兩女冬猶衫客來又議鬻其一
父母不忍聽兒談長云弟幼我應去幼謂我去兄當住
心知父母非不慈不然租稅從何措兩兒去住爭未决
父母狐疑客催别大兒行泣小兒隨道旁觀者皆嗚咽
四時詞
日高繡櫳花影滿流蘇不動香雲暖春來欲睡起偏遲
猶自向人嫌夜短墻外秋千士女嬉海棠開傍禁煙時
金籠鸚鵡新調舌學得回文錦上詩
象牀翠拂瀟湘水碧紗如烟吹不起珊瑚雲枕七寶粧
玉山自倒冰壺裏荷花鸂鶒銀屏光扇車風來薇露香
佳人雪手捲輕翠荔枝壓漿調蔗霜
露下碧梧巢鳳寒悲螿暗啼金井闌風吹繡幃羅袂薄
琵琶冷落無心彈誰家月明正搗練十二闌干愁倚遍
錦水鴛鴦不獨栖芙蓉一夜生新怨
江天欲雪雲已同畫堂和氣春風中銀鵝金鳳盤翠沓
肉屏光照氍毹紅熊掌駞峯羊尾酒錦箏寶瑟如荑手
燭花落翦香半奩銅壺滴漏三更後
織布謠
朝拾園中花暮作機上紗婦織不停手姑紡不停車園
中花有盡蟲螙兼風損苟遇商販來騰踊價無准經多
愁緯少買花連夜造不惜斤兩過且要邊幅好門前索
租賦催錢又催布細意織得成猶恐監官怒年饑負私
債錢物無稱貸擬儘納官餘抱布城中賣城中布雖賤
得錢圖得現不恨利輕微但願身常徤舉家忙不已一
絲難上體錢布汗血成監官莫輕視
鳳鳥何不至
鳳鳥何不至碧梧空好枝百世一巢阿千年一鳴岐雖
云有其名誰得常見之余生去古遠仰愧聞而知仲尼
歎吾已楚狂歌德衰燕雀爭高騫白日喧梟䲭簫韶在
虞廷此物當來儀
問天
顔淵短於命盗跖終以壽貞廉迫虀鹽滛富酒肉臭姦
凶惡不報良善吉㒺佑蘭蕙花易衰蕭艾根易茂雖云
物有數天意實大繆賦予亦既偏視聽復貿貿是非竟
何在斯理孰可究問天天不言納納自昏晝
螳螂捕蟬歌
蜘蛛網破蜻蜓走燕子穿花避鴉舅幽人睡起靜中觀
更有蟬聲在高柳螳螂捕蟬蟬未知黃雀又擬螳螂後
兒童調黐欲黏雀竿動雀驚兒縮手須臾螳螂亦引去
彼蟬蚩蚩得無咎世間萬事無不然人或設機天却否
莫將閒慮掛眉頭不如且進杯中酒
採桑曲
清晨採桑露如雨妾身本是良家女使君有婦妾有夫
妾請使君聽妾語人生節義重移山一女二夫非等閒
秋胡黃金道旁意直見生死嫌疑間不惜朱顔鏡中老
只恐蚕多葉稀少蚕多葉少蚕苦飢蚕少不堪衣債討
朝桑暮桑欲如何繅車未停催上梭無心巧粧濃畫蛾
鏡臺蛛絲縈網羅
存介齋箴(有序)
華亭劉克讓揭其齋曰存介時名賢咸賦詩一日持
卷來徵余言作存介箴
人或未然我審其幾人圖已然我防其微靜而能慮動
則弗違避惡如仇從善如歸毋蔽爾明視於無形毋塞
爾聰聽於無聲悔吝先覺咎從何生是謂存介慎保令
名
讀書莊為張夢辰
榆柳蔭我門蘿薜網我屋開窗與山對逶迤見深谷風
來地如掃雲傍簷下宿藥苗青蓋畦桑柘連村綠半間
鶴平分清玩靡不畜縱横列左右畫卷雜詩軸無侣酒
一壺有客棋再局好琴棄書置惜書典琴贖筆牀乾燕
泥茶烟暗溪竹同游半紆紱諸弟皆食祿經年不入市
隣曲還往復黃雞啄黍肥今歲畬田熟新春已儲庤機
鳴絹盈柚衣食在温飽官賦期早足理亂既不知亦竟
忘寵辱白頭抱遺經自課兒曹讀
六有齋
沙岡俞子誠氏名其齋曰六有蓋取横渠張先生告
其門人尹氏之語謂言有教動有法晝有為宵有得
瞬有養息有存也學士大夫咸詠歌之求余品題為
作詩一首
人性靡不善至理無古今苟能希聖賢彼心即吾心升
高必自卑歷淺當就深莊嶽置數年楚子亦齊音我友
清老裔超然脫塵簪揮手謝聲利畊鑿東溪潯延師教
孫子買書不論金暇日私緒餘聞善意所欽六有用名
齋佩服作規箴言動慎躁妄日夕思無滛以兹瞬息微
存養防牟侵仰止敢或懈常若横渠臨春風扇微和凉
月敷清陰幽花拂簷舞好鳥當窗吟于時一壺酒自酌
還自斟其中有真樂樂向其中尋
人居天地間
人居天地間所遇皆我宅視宅已如寄視身又為客百
年猶苦短何况不滿百不生竟不死有失因有得造物
既如此多言愧緘默
次韻全希言學士
慎言玷可磨學道堅可鑽堊盡鼻不傷唇亡齒先寒得
喪本前定居俟何後患終南徑雖捷蜀道行轉難至理
豈云遠在人方寸間
錢舜舉捕魚圖
脫蓑掛船尾鼓枻坐船頭得魚既換酒欸乃揚中流妻
兒冐短篷喜無風雨憂日暮向何處白鷺古時洲
古意
妾心石中玉郎性風中花花飛自不定玉潔終無瑕不
照妾心潔不如棄道旁任郎輕薄性飄轉隨風狂
次韻樊文淵郎中四首
老驥志千里蟄龍卧三冬歲寒知後凋惟彼栢與松所
以古君子韜光養疎慵時來意氣得叱咤風雲從
莫操齊門瑟莫投光範書孔明有知已自顧南陽廬藴
真玉混石失勢龍為魚君看才名誤文園老相如
堂前可栽竹墻下可樹桑更祈廣阡陌稼苗無害傷治
生喪亂後真如反屠羊冨貴非所願淳風仰羲皇
東家哭未已西家復悲啼出門問何故役夫行别妻少
壯既從役誰當荷鋤犁歸來掩空室念此常栖栖
晚翠軒
遠山沐新雨秀色如澱潑紅銜日半邊紫帶烟一抹浮
看衣欲染淺訝眉初刷彼美軒中人相望眼開豁
次韻畣林彦恭并柬王參議二首
二卵疑苟變五皮致百里用舍各聽天在人何愠喜求
全造物病鑿竅混沌死營營彼何為萬事同一理
陽春既寡和聒耳皆下里鴞鳴何足怪鵲噪未必喜日
及夜方開蜉蝣暮不死近觀衆物情變滅無定理
風木軒為丁季悅
有生非無母失恃纔五齡已慚泣杖俞徒慕刻木丁誰
知樹欲靜無奈風不停終身㒺極悲年年墳草青
過七里八岡
黃昏宿山店雞鳴起晨炊風雨亦戒行恐失公家期陸
行多泥塗山行多險巇下高甫平地及前復乘危七里
過八岡車頓僕已疲候門多稚子衡門足栖遲自非刺
史薦遠道來胡為西郊儼松菊敢賦歸來辭
槐雲軒
槐之雲兮團團欲雨不雨兮其陰夏寒彼世之人兮汗
馬未乾吾方高枕兮南柯夢還
槐之雲兮人所愛覆我屋廬兮如幢如蓋山作平地兮
桑田變海吾視其下兮蟻穴猶在
自釋
有天即有日在人生稟先未形開闢後已具混沌前天
運如磨轉日行猶蟻旋夜夜向西没朝朝出東邊今日
復明日不知幾流年大率百年期三萬又六千其間陰
晴外一半夜相牽天地自悠久人生皆苟延七十猶古
稀况可滿百焉但見世人死不見日離天聖賢何異人
虚名身後傳生前一滴酒安能及黃泉往者旣如此我
何苦憂煎
怡顔軒為夏長文御史
孤松出巖阿性豈好奇怪長材受屈抑偃蹇為此熊高
人識物性拔置軒檻外俾全凌雲勢蕭散極自在種樹
如種德所貴厚能載欲令枝葉茂要在根本大以兹奉
親夀目到心已會欣然坐忘倦軒宇增爽塏月明看虬
龍風過聽竽籟昔同羊棗嗜今比甘棠愛歲寒三友間
此友交獨耐茯苓煑醍醐艾納薰馣馤櫩花落香粉庭
草蔭書帶洞啓南薰窗一笑豁晴靄
養正齋為沈一中
幽齋絶氛囂獨擅林塘勝野色納虚舟天光墮明鏡囊
琴手親斵世事耳慵聽免移北山文恥捷終南徑洗心
玩周易持志企鄒孟惡名忌食蒿亂樂思放鄭栖鳥安
巢居游魚遂川泳雲開月自朗風止樹還定順理多所
得與物更無競不假身外求由來復初性
葵軒為平恩尹蘇德輔
菊遇陶靖節蓮遇舂陵翁菊取隱逸意蓮有君子風嘉
話至今傳所遇非虚蒙卓哉蘇平恩襟期古人同植葵
用名軒勉兹培養功睠焉舉可則樹德匡厥躬進此正
色黃遠彼亂朱紅夕萼知向西朝葩還附東衛足喻吾
智傾心喻吾忠拳拳愛君念對之彌敬恭牛腰冨品題
千里走詩筒葵遇視菊蓮未必慚二公花若敷而榮軒
若增而崇勉旃名軒義有初期有終
江南多荒山
江南多荒山無名亦無數於民弗宜畊於官弗宜賦不
生靈芝草不産松桂樹崎嶇復崎嶇總是不平路昔謂
山可愛今知山可惡何時雙眼開得見無山處
存耕堂為維揚李廷仲
愚者務兼并良田亘阡陌苦作子孫計貪心猶未塞有
田不自耕安能知稼穡但見家不訾大小生驕佚殊不
曉此田乃是無情物百年三易主到汝知幾易一朝天
不佑復為他人得李公維揚彦高世有絶識喪亂二十
年所向無定蹟或寓南山南或僑北山北豈不念子孫
為置美田宅積金與廣業視彼皆下策惟於方寸地平
居常種德詩書即耒耜仁義廼溝洫利欲比稂莠孝悌
為黍稷既無水旱憂寧假耘耔力冨勢不能奪螟蟊不
能賊一氣涵至和沛然有餘澤蘭芽茁庭砌玉樹森相
植家訓重義方弗效于墻䦧高堂日清晏燕樂宜酒食
坐上無白丁談笑盡逢掖封胡與羯末偘偘咸侍側父
菑子肯播慈顔喜盈色大書特書之世作貽謀則
折楊柳
攀折道旁柳相送道旁人行人視無用棄擲隨車塵折
來既棄擲贈之有何情本不管别離别離情自生三復
章臺詞再和陽關曲舊恨與新愁幾換依依綠不如且
休折留與歸鴉宿但使樹多陰歸鴉來自熟
次韻答陸宅之兼柬鄭有孚
西墅方黔突東皋復結廬蔵修為上策覆墜戒前車瓜
地鋤成町苔磯坐或漁種花須帶土斷竹更開渠世俗
高無比林泉樂有餘傲風凉幕捲掩月夜窗虚故步惟
稱獨清談每起予習池存彷彿蜀道免崎嶇不見令相
憶那堪歎索居多煩谷口鄭道甫問何如
立春日偶書
我生行年四十五去年失恃今何怙四人兄弟一人在
敢嘆零丁與孤苦家貧無田惟有書讀書未遇將何如
不農不商又不祿百事無成生計疎大兒癡頑無好習
見人懶作低頭揖小兒學語未分明近始扶牀能獨立
山妻抱兒認父面願汝父子長相見但令骨肉在眼前
到老不嫌貧與賤紉穿補綻無時息晝紡綿花連夜績
食指衣身累轉多頭焦鬢秃空啾唧婢較初來過半長
手拙未解調羹湯學攻針線更遲鈍兩日一袴縫三行
蒼頭入門懶無匹面垢脚朘常菜色使令内外豈云無
自然不得分毫力破屋數間如玉川牀頭舊物餘青氊
愁來就枕且醉眠萬事得失皆由天
蜡月十日大雪有懷去年在會諸友時臨清已死
洪洞荆南俱為遷客梅雪繫獄嗟嘆不足形諸
歌詠以寓感慨之情云耳
去年西郊三日雪故人滿眼情歡悦相邀不愧竹兜寒
酒後酣歌耳還熱今年西郊雪又飛故人故人胡不歸
公冶縲絏竟何罪藍關去馬音書稀臨清官閒陶謝流
造物乃與人為仇延陵欲掛樹頭劍不知何處尋荒丘
此時盡為豐年喜我思故人愁未已忍向今年說去年
未必明年更何似
何如野老住深村二首
伊喔寒雞啼未了人在霜天待天曉儀禮喧呼已唱名
猶怪朝官來不早馬上公卿兀殘夢手冷青絲無力控
酒醒未得半夜眠又被紗籠催走動何如野老住深村
日高丈五猶閉門
此行敢謂儒冠誤進步青雲登仕路不投光範一封書
底用蓬萊三獻賦雞鳴待詔留金馬日仄拜辭丹陛下
獨持使節瘴鄉來性命鴻毛身土苴何如野老住深村
一生不識州縣門
挹翠樓為周彦章
元龍豪氣高百尺眼界只嫌平地窄小樓窗戸出林開
面對好山如好客好山可望不可招或若有意來相朝
世間萬事跡易掃惟有山色無時消蓬萊之股疇割左
似是天邊落星墮偶然喚作大小金十二峯頭青朵朵
樓中看山無厭時陰晴朝暮總相宜何須他求賦挹翠
倚闌滿目無聲詩幾家有樓能看山有樓無人如我閒
山外看山山更好反勝俗子居山間
趙文敏公畫馬
君不見良馬出自余吾淵體流赤汗口赭涎目如華星
走如烟雞鳴鞴越夕稅燕天地不足相周旋親隨真龍
飛上天乃在元狩之二年奚官鞚引丹墀前錦韉玉勒
黃金鞭重價不售如山錢玉山之禾新甫栢為芻為皂
聲籍籍當時圖寫豈無人神駿不傳空自惜開元畫馬
誰稱首曹韓並駕真希有歘見驊騮筆法親孟頫王孫
今絶手看畫非難識畫難此圖未許常人觀眼中有畫
始知畫但恨世無楊契丹
子猷訪戴圖為朱梅雪題壁
清夜開門滿山雪梅雲淡鎖朦朧月迸泉走突澗底冰
空谷應聲如石裂此時此景天好奇天發人趣人無知
自非子猷殺風景剡溪寂寥徒爾為扁舟乘興亦草草
興盡何須見安道當時不見故云高若使見時無此好
高軒素壁瑩如練乃有徐卿塗抹遍千載山陰一笑端
髣髴於今畫中見
感廢
桑田或時變成海古來人物今誰在燕入烏衣巷陌非
鶴歸華表居民改王家冨窟石家樓至死貪求未肯休
金銀成堆珠論斛一朝盡屬他人收獨立西風重歔欷
回頭不忍分明視荆棘叢邊瓦礫場亦是誰家歌舞地
平生兩眼醉復醒看盡人間幾興廢
三味軒為張瑞卿
人莫不飲食所病知味少惟有江東老步兵世味深知
見幾早菰嫩兒臂白蓴香釵股肥鱸魚更堪膾四腮天
下稀人生貴適意冨貴將何為萬錢下筯空暴殄千鍾
食祿多憂疑當時豈真為口腹直指秋風作題目敢言
主簿死銅駝華亭鶴唳傷都督步兵上天家法在子子
孫孫今幾代侍郎夕食止蔔匏此云三味猶嫌汰見在
生前酒一杯何如身後名千載
送羅照磨之官廬陵
我昔觀風十載前繡衣光耀西江船賣劒歸耕十載後
君向西江我折雲間柳西江水日日清西江月夜夜明願
君之心如水復如月洗民煩冤照姦譎賢才為政效驗
多要聽一一歸來說
親戚情話詩(并序)
故人俞原肅不遠數千里自武功來歸訪親舊於二
十年後如殘星之落落存者無幾其弟原魯已物故
原舉挈家仕遠方惜不及見惟原魯妻子在鄉里及
見耳况原魯續絃凡其有所出皆别時以後事今所
及見則為易世矣余故作是詩以遺之
故人前身丁令威去家多年今復歸江山如舊城郭在
宗族易世隣人非弟婦從來未識面升堂叙禮還相見
呼集諸孤伯父前舉觴逐一殷勤勸為言夫主去從軍
五載音書絶不聞人生有死亦何恨最苦軍籍名猶存
丁男未大要補役往往移文催不息紀錄申鳴續有條
案吏無錢行未得期功強近希誰助叔在旁州守墳墓
今年兩度寄聲來又作長淮幕官去零丁薄命止一軀
况乃累歲多艱虞殘喘雖存食指衆自度何以全諸孤
故人低頭聽說罷不覺吞聲淚盈把我今自是羈旅人
有策安能捄孤寡
雨瀟瀟戲而有所贈
雨瀟瀟泥滑滑風如刀耳如割行路正難行行人欲愁
殺馬上顧舟中貴郎遇冨翁驅馳莫相笑同是路途窮
冨翁舟中無坐立貴郎馬上氊衫濕腰纏十萬受此寒
不如在家貧亦安
擊壤歌言民樂有賢令尹而美之也二首
姑緝麻婦紡花丁男在田女在家吏卒不下鄉官無横
科差老翁弄兒孫逐影向壁拏東隣酒西隣茶從朝至
暮笑呀呀布穀昨夜鳴村村補桑麻不違農作時今年
落秧早愛民如子縣令心無事擾民如此好
夫撒秧妻採桑農事已興蚕事忙大麥䔿䔿秀小麥菶
菶長菜花半稀青間黃今年縣官好官役不下鄉田家得
安業出入無驚惶日力豈敢嬉夜共燈燭光催了機上
布便是囊中粮飢寒庶可免逋負亦可償不患心頭損
新肉只要眼前醫舊瘡
中秋對月
天長地久無年數已往中秋知幾度世人看月自古今
月色年年只如故一年一度看中秋看去看來今白頭
不如有酒酹明月更能幾度登高樓
己巳正月十五日雪中懷仲基公子
臘前不能分寸積纔入春來便盈尺徹夜東風吹不消
太陽無光雲四塞莫問宜多與宜少豐凶未卜為何兆
江山圖畫若天開人境一時誇絶好故人只隔瀼東西
近似山陰到剡溪乘興出門還興盡此時應已醉如泥
短歌行次韻俞仲基
君不見朱門空鎖春冥寞粉墻影斷秋千索昨夜歡娛
今已非空有閒花自開落人生何必多苦思得失興亡
俱有時捧心嘗膽事何異越看勾踐吳夫差館娃姑蘇
極佳麗策獻西施比魑魅機深烏喙亦徒然蜀道難行
却云易朝為桑田暮白波此理誰知藍采和少年不飲
復不歌百歲光陰能幾何
金仲宣畫
上方樓閣層巒顛鐘鼓髣髴雲間傳丹梯有路容一到
伸手便可捫青天霞標東望赤城近水光下瞰瀟湘連
褒斜潛通子午谷瀑布倒掛香爐烟曲闌回磴走千轉
合抱長松知幾年衣冠何來抱琴客莫是避世商山賢
夕陽殘釣催罷去西風快帆爭後先金郎筆法擬北苑
咫尺萬里多清妍高堂看畫動歸興明朝亦理松江船
送黃師古歸鳳山賣藥
鳳山之雲如鳳起鳳江之水清無滓山中美人黃石孫
面山結屋臨江水家傳一編圯上書讀書不為章句儒
年已三十未有鬚學識迥與常人殊春風杏林紅遶屋
石田夜雨參苖綠松花釀酒壓流霞茯苓煮飯抄香玉
賣藥不較利重輕丹砂煉得黃金成伯休自謂人不識
何事女子猶知名去年俄膺太守薦歘然聲價超群彦
南城最喜得賢才無異昔時三語掾金陵逆旅相逢日
舌似瀾翻目如漆胸中耿耿不得平肯復區區事刀筆
促理歸裝買吳榜囊無一錢膽何壯三十六策此為上
能作良醫比良相
采石夜泊
江月寒生千尺暈江聲暗流千古恨謫仙醉魂招不來
月在青天誰與問放歌把酒蛾眉亭白露洒洒風泠泠
無人然犀照幽怪夜靜魚龍還出聽
遊山聫句
洪武乙丑歲三月十有七日仲基俞公子舟次西郊
之上邀予遊干將鳳凰諸山偕行者五六輩俱清淡
風流是夕抵中山之淨行寺登半雲亭訪棲霞樓遺
跡主僧設茶供具蔬筍意甚勤欵以其拘浮屠戒初
弗置酒衆皆索然無歡仲基命舟中取一壺就酌酌
之無筭酒盡更續顧謂予曰今日之會樂甚不可無
一語以識歲月予欣然捉筆率在席之能詩者相次
聫句得二十韻明日客請錄之故序其略于篇首云
時同賦者仲基之兄原魯弟季明其三人則朱良佐
氏陸德輿氏洎予董良史氏也
皇帝十八年立夏前二日烟消雨開霽(史)天朗雲獻矞
舞雩詠既罷(魯)蘭亭會方畢農人將勤動(史)我輩俱暇
隙良辰每難逢(基)樂事安可失放舟中山寺(明)借榻半
雲室登臨戒匆匆(佐)歷覽期一一鳳凰飛不去(史)干將
對相屹(輿)仗此泉石緣(魯)已我烟霞疾評詩遇支遁(基)
看畫思摩詰(史)茗瀹先春芽(魯)香集遠方物(史)空谷應
羣響(基)清風生兩腋庖厨絶葷羶(明)杯盤示真率錦棚
脫稚子(佐)火劑供崖蜜(史)蔬品芥臺辣(魯)餅饀藤花馝
(史)點籌督酒令(基)挑燈檢書帙(史)賭聫彌明句(明)窘閣
侯喜筆(史)墨枯草書滯韻險奇語出(魯)談禪石點頭促
席月在膝同行盡能作兹遊可無述(史)
次韻俞仲基寄顒天際(有序)
法出姦生古今之通患法出於上姦生於下法者上
之所以禁民為非者也天下之公道也姦生者下之
所以倚法而為非也一人之私心也下不能逹上不
得聞法何由行姦何由止予嘗欲建白于朝有志而
未能者也天際顒上人乃叢林之師德戒行嚴謹不
外教律卓錫于兹有年矣或有倚法將脅之者師聞
之度無以塞其欲不與交一語竟出走衆遂咎脅者
彼亦自悔而止師出久不返故舊乃相與遍求之得
師所在復迎師歸吁姦之為患一至是乎向使師不
出走彼脅而不從必誣之官官不能察雖佛出世亦
不能不中其姦謀而陷於不義矣其他有若是者又
可勝言哉仲基作家有詩寄顒師於予深有感於是
亦次其韻以俟觀民風者采焉
君子當避路狐狸正縱横日月雖麗天不照覆盆明顒
師釋門老久斷世俗情黃金來布地白馬先䭾經書逼
智永真詩得惠休清貪嗔了不起怨尤何自生彼心或
有競我意終無爭猝然跖犬吠猿鶴還失驚此輩遠為
貴何須問君平曲直與是非鄉邦自有評及歸輿人喜
裹茶就師烹仰笑看中秋幾何虧復盈
紀夢
夢中挾飛仙與我肩相齊手持綠玉杖脚踏青雲梯彈
指天門開天家難久稽培塿視三山九州一丸泥蓬萊
自清淺海水忽流西金鷄半夜出又向扶桑啼
次韻俞東村雨中見寄
九月風雨交秋色已云暮砰湃驚波濤冥濛襍烟霧排
兵蟻方酣逐婦鳩轉怒䴏去承塵空馬躓障泥汚歛揫
縮衆手飲啄飽羣嗉鬼愁陰多哭兒聞夜常怖涼生墨
池魚潤逼管城兔憂懷不可適高情尚能賦
昔人種樹
昔人種樹時樹小花未開今日花滿樹別人看花來花
開今幾度種樹人何處把酒對花傾問花花不譍花開
還又落酒盡須更酌只換看花人年年花自春
季子延奴初學語見書帙在案時輒作嚅嚅唲唲
聲若解誦然以其不由教而能爾故喜而賦詩
且以示浩使知有所警云
小兒不識無與之攤書學誦能嚅唲他日賢否未可必
眼前便作聰明期人家愛兒如愛寳不願兒多願兒好
無兒所憂在未得生得癡兒被兒惱我年日壯始得男
至今空年十二三紙筆不好懶無匹正類豚犬令人慙
阿奴碌碌已如彼滿謂興宗當在此君不聞杜陵達道
笑淵明有子賢愚何足齒
遊觀音山簡主僧大用并范彦華
兩山出雲氣衆山自開晴遊人看山來浮舟遶山行舟
行雖可意未愜登覽情捨舟入山去山僧出相迎問予
從何來謂予欲何征殷勤待遠客茶香石泉清范卿文
正孫解后詰姓名自言在山住歡愛如平生追陪極遐
眺高步凌雲輕細路曲穿嶺旁出猿猱驚千里析秋毫
所向雙眼明靈巖見孤塔去鳥投天平風帆太湖口烟
火夫差城滄海東南流青天西北傾後巘方獻奇前㟧
巧已呈何當廬澗阿聽此潺湲聲塵襟正披豁落日催
歸程悵然别二子私與烟霞盟
次韻俞仲基
孔聖在陳日行槖枵然空由也雖愠色君子當固窮靈
公問不答一去難牢籠春秋明王道周南存國風筆削
示來世斯文代天工及門三千徒盡若麻中蓬其功過
堯舜萬古誰能同吾生恨獨晚束脩諒難從私淑誦其
書拳拳仰儀容
樗散軒為戴彦文
椅桐可琴瑟楩楠可梁棟斧斤日相尋出類先自送問
之胡為爾不幸材有用膏以明受煎象以齒喚痛我生
本樗散何必人器重規矩既弗就繩墨諒難中雨露極
滋長土力暗培壅擁腫與拳曲此意殆天縱其下根株
連其上枝葉蓊風過鳴笙竽月明舞虬鳳商丘暨櫟社
氣勢相伯仲棼槐作奴視莊椿等兒弄併移八千春同
一南柯夢掃壁醉留題掀髯對樗諷
與張夢辰陶九成姚比玉陸幼章分韻得山字
生平無他好惟在山水間無錢買山居年年來看山九
峯多雅趣一一堪躋攀良時遇良友意適幾忘還飲酒
莫辭醉賦詩奚暇刪偷閒迺吾樂待足何時閒寒暑有
往來甲子互循環世上逹人輩營營苦貪慳少壯忽以
過局促凋朱顔此語秘勿傳徒取昧者訕明年幸無事
再來扣禪關
得洛容兄遞中報二十韻(有序)
自春首得茂名書後聲跡邈然無聞侍儀伯祺錢公
得衢人語謂移倅贑州雖未敢必信竊以為果能爾
則勝在瘴海多矣近於遞中得報始知贑說為誣其
實乃調柳之洛容也柳雖不及贑然比之高凉亦有
間但斃其所攜僕無親信在左右為可憾也作詩以
寓其嗟歎不足之意云
向來出門别誰作萬里看及聞茂名去不得送征鞍高
堂有白髮遽違菽水歡本心豈急仕君命敢盤桓六月
冐炎瘴所憂行路難妻孥每話及我淚常不乾新年附
書至到縣幸平安既得消息佳在遠心亦寬侍儀重報
喜道聽傳弗端移贑固就近訛言竟空歡遞音始真的
果調洛容官骨肉不在眼視僕猶肺肝更失此力助無
乃形影單雖云有民社土俗嫌凋殘隃知退食處對案
時長歎吟腰帶圍縮短髮那勝冠幾回欲飛往恨身無
羽翰雲山隔長望萬疊青巑岏征衣未遑寄又見秋風
寒冀能自愛重努力當加飡
煮鶴
山人偶劈琴寂寞九臯音借問纏腰想何如食肉心青
田真易寫赤壁夢難尋恐襲乘軒弊防微意亦深
立春前一日見雪
殿臘殘年裏攙春一日前意如天弄巧勢似雪爭權表
瑞何嫌晚成功不貴先喜來呼熱酒莫上剡溪船
移居新卜草堂
為愛林塘好移家向瀼西半生烏遶樹一旦燕銜泥花
徑偏宜曲茅堂不厭低猶煩車馬客時復問幽栖
與胡彦恭同宿釋耕所之西軒
同下西窗榻凄凉強說詩暮秋將盡夜風雨正來時屢
翦生花燭頻誇殺着棋侍兒先欲寐意似怪眠遲
挽楊仲桓學正
開卷即潸然斯人不永年春秋郯子國風雨廣文氊遺
德令人愛清詩與世傳至今華表鶴夜夜月中旋
東野草堂
隱迹向東野草堂幽趣多門垂繫船柳池放換經鵝象
局間中戲禪牀醉後歌不知名利客擾擾欲如何
舟次采石
風雨黃昏後帆收采石來人家臨驛住野廟向江開蠟
面傾浮蟻燈花落細煤謫仙何處問夜靜水聲哀
送翁應吕憲僉之羅浮
繡衣分按處父老候官船綠水青山郭紅螺白酒天不
憂蠻俗悍政要使君賢公暇堪游息蘇堤尚宛然
思家
生别雙垂淚虚名五品官豈能忘頃刻不見寄平安遠
道三千里孤舟十八灘何時得歸去細與說艱難
花朝徒步
花氣藹晴芬遊人暖欲曛白飛天際鳥紅起海東雲酒
旆遥相指漁歌斷更聞野塘春水黑科斗自成文
過澱湖
舟前白鶴孤相引過平湖時景鶯花月烟村水墨圖朦
朧山似有浩蕩地如無天與東風便帆開十幅蒲
寄明古鏡上人
山中多雅趣只有翠微庵綠樹半過屋白雲長滿龕詩
留逋客和禪對隱君談擬約胡高士來尋玉版參
畣陸宅之
世情方矯揉吾道欠亨嘉志似籠中鶴身如井底蛙幾
人蛇畫足每事槿開花留得春衣在都將付酒家
挽全希言學士
今代瀛洲客先朝太學生桓榮稽古力䟽廣乞骸情丹
旐書官爵黃麻載姓名無人堪繼述墓碣待誰銘
艤舟干山下時久雨新霽泥淖不及登山
此雨敗人興到山無分登若非猿鶴怪定是鬼神憎泥
汚階千級雲埋塔半層振衣凌絶頂空想舊遊曾
送高德初左遷瓊州學諭
領職瓊臺去心猶戀紫宸不辭官獨冷但願物皆春卉
服方沾化儒冠信誤身雕題本非類何意與相親
送李孟起貢士
老朽歸田日賢良出仕時未斟辭别酒先寫送行詩紅
樹江邊驛黃花宅畔籬客程秋正好去舸莫嫌遲
浦南待月
出浦無多路停舟且莫行不愁潮正逆少待月微明隔
岸罾依火沿汀鴈報更掩篷雖假寐時復夢魂驚
除夕立春
今歲將除夜明年預立春未能榮及物但覺老催人漏
滴時交子星移月建寅屠蘇來次第末後亦沾唇
送吳友仁
此行何處去云是向京華别意猶堪畫離杯不忍拿水
通三泖接雲起九峯遮聖代恩波闊歸期定有涯
中秋感懷二首
今夜中秋月清光滿太空乾坤同覆載故舊各西東餘
事皆身外浮生亦夢中惟憑一杯酒酬此桂花風
昔聞天柱樂今慨庾樓空玉字青冥上銀橋碧漢東舞
庭鸞遶側搗藥兔居中桂子飄香處凭闌立下風
鳳臺懷古
鳳去名猶在龍蟠勢莫過好春三月最遺恨六朝多寂
寞金蓮步凄涼玉樹歌對花須痛飲感慨欲如何
陪陸友章登佘山值雨
行樂非無分依違必有因江山能愛客風雨故留人篷
底茶烟濕樽前竹葉醇米家船似屋到處白鷗馴
壽陸宅之先生
海屋添籌日天河役鵲時偷桃嗔曼倩授棗謝安期醉
裏生涯好閒中歲月遲若邀湯餅客須遣廣成知
次韻俞仲基對雨二首
田家信五行甲子只祈晴柱礎俄先潤天瓢忽屢傾水
聲寒汨汨雲氣白英英縮手防揫斂農人奈此情
竟日無聊賴愁來睡轉濃故人離别後往事夢魂中兒
懶如工部妻賢異敬通業耕天未許滛雨故妨農
寒食夙興聞有祭墦而野哭者因懷梅雪父子澄
心祖孫并畊讀汝舟孟熙諸遷客况民有飢色
屋多逃亡感存念歿悲不勝情
村落蕭條甚猶如喪亂民誰家能樂業何處可容身野
哭添新鬼風流减舊人今年寒食淚不覺易沾巾
次韻陸宅之雪中見示
瑞象新年有纖埃到處無山開銀洞府地湧玉浮屠筆
凍詩難寫樽空酒更沽重茵莫嫌冷跣足有樵夫
上灘
灘聲何洶湧未到已先聞亂石狼牙出支流燕尾分天
寒虹復見山晚日初曛倦客無機事沙鷗自一群
下灘
一灘盤幾曲兩界會三义磊磊水中石斑斑巖上花牛
歸知熟路犬吠是誰家舟子相催促天寒日易斜
南村雜興次韻陶九成十首
閒居心不競無辱也無榮澗水流來曲松風響得清東
林因社入南畆待時耕敕斷相關事尋思效子平
郊墟鳴吠接隣曲往來通好古襟期遠登高眼界空鹿
肥茸嫩碧鶴長頂深紅何以扶衰老君臣藥有功
白雲和地掃明月就窗賒囊蓄三年艾庭栽四季花旋
炊魚信美新釀酒偏嘉穩代青鞋步肩輿勝鹿車
祈晨投里社學圃問園丁高閣屠龍技重刊相鶴經浩
歌驚木客幽討泣山靈長爲催詩債人來夜扣扃
霧斂山羅列雲來樹隱藏芝田平似案花宅小如航侍
立皆清秀交游盡老蒼閒身百無事天賜醉為鄉
盡稱家法好生計孰云疎婦肯隨夫唱兒能讀父書爲
花春載酒因月夜巾車惟恐聲名出難容只隱居
愛居山水窟因此託歸耕不仕名逾重非臞貌自清神
交來太乙夢䜟應長庚有酒能留客毋勞問治生
一曲清泠水深如濯錦江囀枝花底鳥吠竇月中厖魚
罧通西泖茶烟起北窗許多幽隱趣不讓鹿門龐
五柳如今宅雲間第一林竹肥鞭筍出松老茯苓深鵝
放臨池浴鶯聽出谷吟朝冠非懶戴髮自不勝簪
南村風景異勝似輞川多山露前峯塔江明落照波詩
僧留偈别學究抱琴過石上殘棋局旁觀已爛柯
九月三日奉天門早朝得賜寳鏹
香藹天門衛仗閒例隨鵷鷺入朝班侍儀引進名初奏
給事傳宣賞就頒宫扇受風開雉尾衮衣燿日動龍顔
腐儒何幸遭明聖得預觀光禁闕間
九月十四日上親策試賜膳華蓋殿西廡下以大
行皇后喪設酒不葷
大明開運主文昌多士爭能翰墨場有分只嘗光祿酒
無緣得享大官羊殿庭重典歸儀禮樂府新聲出教坊
喜動天顔蒙顧問朝衣熏染御爐香
十月十五日奉天殿早朝
蓬萊日暎柘袍黃宫扇低回翊御牀樂譜總傳天上曲
爐烟不是世間香九重德意通蠻貊一統根基軼漢唐
晚進小臣親得覩愧無才力賦長楊
十月十有六日早發龍江驛晚泊新河上流望采
石山
船出龍灣去路賖故鄊回首眇天涯一雙柔櫓西風逆
三面空檣落日斜雲起淮山將作雨潮登江岸欲吞沙
明朝采石經行處閃閃寒空見落鴉
春暉堂宴集
美景良辰不易逢高堂歡宴且從容畫闌芍藥籠燈照
銀碗櫻桃和酪供公子清談霏唾玉佳人低唱斂眉峯
主賓樂有如澠酒起坐喧譁意正濃
帳房坐眺次韻張思廉
壯士如貔力拔山將軍勇氣蓋人寰旌旗影裏蚩尤動
&KR0911;鼓聲中覘騎還印佩黃金龜作鈕劒磨白雪獸銜鐶
不妨談笑青油幕預遣精兵夜守關
送石達卿赴淮南之辟
當代搜羅急俊英豈容徒老鹿門畊淮南幕府多招隱
水北山人最得名參术正須歸狄籠鹽梅甫用入商羹
只應湖上秋風起猶為鱸魚惜此行
宅之約余中秋過小海樓不克往
萬里長風掃積陰碧天如洗籟沉沉今宵何處無明月
比屋誰家有賞心詩句驚人從和寡酒杯到手莫辭深
南樓已負憑闌約老子胡牀興不禁
漁隱為賴善卿
釣船隨處可為生二十餘年不到城剩水殘山原自在
清風明月有誰爭元真解后留詩别甫里尋常載酒迎
南往北來無定跡恐人情熟漸知名
海屋為彝古鼎
海上高僧屋數椽珊瑚碧樹遶階前過橋雲磬天台寺
對岸風帆日本船龍女獻珠來供佛鮫人分席與參禪
百千劫數如彈指眼見桑田幾變遷
由小孤山過彭澤縣訪晉處士故居
碧天新霽片雲無一望澄江似練鋪魚向小孤山下買
酒從彭澤縣前沽征帆催卸風微轉飛鳥知還日欲晡
五柳人家今在否憑誰為我問樵夫
覽鏡自嘲
官樣烏紗換角巾已非巢許輩中人枉煩徵幣加殊禮
敢謂儒冠誤此身舊隱定招林鶴怨前呵應被野鷗嗔
寄書楊璞能詩婦添得愁眉日幾顰
會慶堂
尹山高聳碧崔嵬會慶堂中百福來五色靈芝皆瑞象
千年仙鶴豈凡胎客前嬉戲憐蕭愿兵後間關見老萊
留與子孫誇盛事品題多出翰林才
雪後宿城南精舍
因尋竹院到江村釋子初歸客在門殘雪又顛風作黨
寒潮已落岸留痕研池滴水冰隨結爐燼飄香火自温
借榻西窗學趺坐一燈寂寂照黃昏
舊時月色為吕希陽訓導
月到衡門有意無相隨出塞又歸吳適來此夕又何夕
照見今吾即故吾屈指秋光重自省滿身花影再誰扶
陰晴圓缺尋常事消得平生酒幾壺
悼洛客兄
射策期空冀北羣却於百粤弔劉蕡山連高竇天如蓋
地接融藤瘴似雲賈誼過秦空有論相如喻蜀豈無文
深埋萬里收歸骨淚洒東岡四尺墳
次韻俞原舉致謝高都官惠錦熏籠
窮巷東風氣力微尚能嘘拂到柴扉燕衝細雨烏衣濕
花落閒庭雪點稀恨别江淹雖好賦乞骸疏廣未遄歸
多情割贈熏籠錦鈿合分香出繡幃
次韻姚比玉雪中之作
風雪雖嚴莫掩關天開圖畫一時間閭閻均作白銀闕
培塿盡為羣玉山上將功成淮蔡下故人興盡剡溪還
屯邊百萬皆驍勇佇聽王師奏捷班
紀夢
麻姑相約看扶桑海水如今可斗量誰放金雞天上呌
自騎丹鳳日邊翔三花樹底逢蕭史五色雲中拜玉皇
下視寰區類蓬顆三山𦕈似一毫芒
白雲歸岫送道士吳德常還洞霄宫
本是無心出翠微英英還傍故山歸五交洞口從龍入
九鎖峯頭伴鶴飛只許丹霞分窟宅或隨明月到巖扉
世人何處尋蹤跡惟有松風振白衣
草堂偶書
屈曲緣江出路賖青山多被四隣遮豈無修竹來鳴鳳
儘有垂楊宿暮鴉俗祀勾龍招近局僧逢穀雨寄新茶
往來盡是山王輩不比尋常野老家
留别華亭尹蔣季和二首
别時柳花沾客衣相逢又驚黃葉飛惠州飯中子瞻喫
柴桑菊待淵明歸真金百煉色不改大雅再調聲更希
攀轅有人且少駐九峯酒釅松鱸肥
否泰窮通各有時東西南北正多岐四愁適類張平子
三黜何慙魯士師細酌瓦盆初潑酒重論石鼎舊聮詩
如今且莫匆匆别後會明年未可期
味蓴軒
爾家江東老步兵秋風歸興託蓴羹生前惟務一杯酒
身後不圖千載名華亭鶴唳已成恨松江鱸魚方可烹
至今世有賢孫子亦比他人見獨明
尹節婦
二十婦道無欠虧兒未三月身孤嫠共姜有誓天與圮
令女此心山不移能扶綱常勵風俗可使旌表光門楣
後來史筆重節義佳傳必資徵是詩
賀張季自臨濠還鄉
十年淮甸歎離居喜得歸來有敝廬衣裂去時慈母線
囊留别後故人書四隣訪舊多為鬼三徑開荒半是墟
且把釣竿重整理江南還有四顋魚
寄成安尹彭子潤
江湖渺渺白漚寒只有黃花獨耐看老去龐公惟欲隱
歸來陶令已辭官詩名肯落他人後酒量何如昔日寬
自是山陰無好興扁舟來往不為難
次韻姚比玉贈薛相士秋蟾
秋蟾躍出明月腹光熖照人雙眼開何事不歸天上去
有時還傍海邊來靈探理窟鬼神泣影落寒潭魚鼈猜
且待烹茶澆汝口爐中笑指折鐺煨
東村隱居為長州趙伯善
都說長州多絶景東村只數隱君家開窗正與青山對
遶屋偏宜綠樹遮梯傍西巖收笋蕨船來南泖買魚蝦
日長門外無人過時仗清風掃落花
蘇臺夜泊
扁舟暮抵闔閭城愁聽傍人話戰爭龍井水光相蕩潏
虎丘山色自陰晴野花原是吳宫草甲馬曾來越國兵
西子不歸臺亦廢空留江月照人明
遊虎丘山
參差樓閣半山開迤邐登高入寺來寶蔵虎歸風撼樹
劒池龍去水生苔塵封坡老題詩壁雲鎖生公說法臺
但過不須窮古跡上方猿鶴易驚猜
九江道中二首
吳頭之西楚尾東路分川廣此俱通水來彭蠡滔滔白
樹對潯陽的的紅司馬淚多衫易濕翰林才逸句何雄
風帆且莫匆匆過瀑布香爐在望中
湖口路分如曲叉山連吳楚水無涯行舟破浪十雙櫓
野店傍橋三四家負炭急呼招渡客懸罾逆上洑流槎
南方地暖春偏早開遍寒梅一樹花
惶恐灘夜泊
天下只聞巫峽險誰知此處更堪愁舟穿亂石堆中過
帆向荒山脚下收閃閃燐燈隨魍魎啾啾蓬顆聚鵂鶹
灘名惶恐非虚得一夜令人白盡頭
巎口人家
簇簇人家竹崦西懸崖置屋競高低石梁横布巖前路
澗水斜通峽外溪隱隱白雲藏吠犬茸茸碧草卧馴麑
舟中過客方多險得借晴窗一榻栖
贑州道中
親到金門奉紫泥一麾遥領大江西路從惶恐灘頭過
詩向欝孤臺上題風撼紫藤鼯鼠立雨深斑竹鷓鴣啼
九峯回首家何在杳杳青天覆地低
予與翁應吕同至贑州府是日各從本道予往雩
都翁赴惠州作詩送之時十一月十有七日也
客鄉送客不勝愁君尚驅馳我暫休好趁梅花登庾嶺
直騎官馬到羅浮盤游骨董還中喫橄欖檳榔莫外求
荒服近聞炎瘴息公餘飽飯亦何憂
雩峽道中
客况無聊只自悲凄凉怕近夕陽時收帘野店關門早
荷擔樵夫下嶺遲雩峽水渾沙鳥浴蘆花烟起釣船炊
驅馳已覺勞形甚愁說前灘路更危
世情
世情擾擾亦奚為百年幾枰翻覆棋東隣舊業已易主
西家新第纔尋基也知石有能言日莫信馬無生角時
青天在上管何事造物戲人當咎誰
畣張夢辰見寄
林泉張徵君自以其年六十靡有寧止嗟歎不足形
諸詠歌以示知已蓋深有望于仲齋梅雪諸君子且
有屬予從臾之語予因撫卷唶曰昔戴逵在剡郗嘉
賓為之起宅杜甫在成都裴劒南為卜浣花溪作草
堂居焉又如周公瑾推道南宅以舍孫策于允元以
百萬資戴符買山古人之待友也其勤厚類如此豈
今之人不復逮古耶雖然至使林泉有是作者亦諸
君之恥也予非敢重於責人冀諸君子將激余意必
不讓嘉賓輩專美往昔則吾林泉之謀何患其無成
乎讀書有莊可待也姑次韻奉畣不免添注脚如此
云
比似杜陵心更忙無錢自買百花莊氣消塵匣斗牛劒
夢短客簷風雨牀湖海知名交豈少林泉得所趣偏長
明年果遂歸田計釣月耕雲樂未央
雪中寄朱梅雪
紛紛三日不肯積頃刻聚來平路岐寒窗夜誤雞報曙
凍樹晝集烏號飢南隣酒伴可走覓東家蹇驢難借騎
不如閉門自引滿此際豈是千人時
開司日偶書
幣聘真慚德不任新除均荷聖恩深雖無汲黯開倉力
惟有思謙報國心每事謹持三尺法何人敢餌四知金
平生自信如弦直激濁揚清正在今
開司十日無一人來訟者庭可羅雀書以自誚
十日官衙無訟聽南山相對坐如癡却嫌事類不鳴鴈
寧免人譏沒字碑未許公孫能吏事且容何遜得吟詩
晚來偶縱墻東步頼有梅花慰所思
立春日有感
今日逢春謾自傷客懷孤負好風光少年無復有吾分
到處不如歸故鄉草色上階隨意綠鶯兒出谷轉身黃
官厨硬餅殊難捲空愛辛盤菜縷長
壬戌歲除
坐聽街頭爆竹頻故鄉風俗異鄉人一年今夜情偏惡
萬事明朝跡已陳竈巷掃除循祀典州司奔走送門神
莫嫌夜雨添蕭瑟也為炎荒洗瘴塵
次韻賴善卿禁體雪詩
撲瓦篩林響亂兼奔風作黨暮寒添見輕舞手承窗隙
驚密回頭仰屋簷剡曲夜歸人跡斷藍關凍合馬蹄淹
平生口腹無貪得此水烹茶獨不廉
錢節婦
此身本是未亡人恐辱亡人敢辱身擬與共姜同死誓
願從孟氏接芳隣連城白璧元無玷出壑清冰不受塵
及見寧馨頭角露分明天錫兩麒麟
壺月軒為李守道
素壁穹窿類雪窩窗虚簾薄受明多風開雲母忽瓮破
塵隔水晶初鏡磨只道洞天無晝夜安知大地有山河
此中皎潔長如許四面皆墻奈爾何
懷靜軒(并序)
懷靜軒者居延馬季子之所築于淞之吳會里者也
季子之先出自雍古部族居靜州天山五世祖實喇
濟蘇仕金死節謚忠愍血食汴之褒忠廟四世祖烏
呼納遭元憲皇以白衣官斷事歷事世皇拜禮部尚
書謚忠懿曾祖世昌尚書省郎中祖禮宣政都事季
子隨都事公居于淞淞去靜計萬餘里而以懷靜名
其軒不忘本始也
家世天山烜德輝兩朝閥閱古今稀褒忠節義垂青史
禮部勲名起白衣雪洒穹廬駝正乳月明華表鶴應歸
相望萬里風塵隔空羡年年鴈北飛
先君處士哀詩(有引)
先君臨易簀之日是旦夢至一所宫闕嵳峩冠佩雲
集適有二人出而迎者因問是何處曰此閶闔門也
遂恍惚而寤悉呼家人至牀下歷歷道其故及晡乃
屬纊歲月云邁三載于兹追念如存哀感無已
呼兒牀下語丁寧猶記當時歷歷聽天上已回閶闔夢
人間不見少微星家藏手澤遺書在地發神光瘞劒靈
述作為無韓柳輩三年未勒墓中銘
癸亥歲旦賀正禮畢雨窗獨坐有懷草堂
官屬臨門曙鼓鳴起來望闕賀新正禮當序爵居班首
老邁增年動旅情天上已頒新鳳歷雲間却負舊鷗盟
草堂今雨交情見問訊何人獨意誠
會昌道中
梭頭船子靸鞋輕逆水上灘三日程岸回時見虎狼跡
村遠不聞雞犬聲人事往來何日定世途登頓幾時平
老懷莫為投荒怯喜有青山繞縣城
重登小孤山
小孤祠廟向江開使節經由兩度來路出山腰盤曲磴
亭栖樹杪見粧臺銀河水逆龍舟歇碧落風生鶴馭回
我亦飄飄欲輕舉此身何異到蓬萊
番湖舟中
不才自分老林泉今日驅馳孰使然行李往來惟一介
勞生半百欠三年康廬雲霧昏迷日左蠡風波遠際天
夜泊最嫌楓樹近遶船漁火照愁眠
胡鼎文草堂
别駕山居草作堂勝如工部百花莊鶴雛轉頂丹砂渥
松木凝脂琥珀香月下敲門僧問字雪中掃逕客攜漿
林泉足可容真隱只恐聲名自播揚
除夕
兩在他鄉見歲除今年守歲在吾廬小兒歡喜頻行酒
猶子平安遠寄書陶令無心希厚祿安仁有志賦閒居
勞生半百雖虚度三徑猶存不負予
竹所為太常典簿顧謹中
路遶闌干屈曲行綠陰遮暗石棋枰酒杯㶑灧花前興
茶臼丁東月下聲拄杖敲門無俗輩題詩偪檻有僧名
籃輿逕造知何日直待明年燕筍生
畊讀莊為俞原魯
鸐鵛灣頭一草堂遶墻桃李遶隄桑寬如五柳陶家宅
僻似百花工部莊雨洗春犁閒倚壁風吹故紙亂堆牀
龐公雖道為農好也欲教兒識數行
雙桂堂為俞伯剛
堂前雙桂如玉樹衆木搖落正芬芳淮南偃蹇有何異
月裏娑婆無此香連理合時兄弟好帶花移後子孫長
歲收金粟三千斛天富燕山竇義方
次韻畣俞仲基二首
人生契合無新舊市道論交有淺深莫效卞和三獻玉
當辭王密四知金廉頗不負相如意鮑叔真知管仲心
獨為武侯長抱恨空遺梁父舊時吟
鶯花時節近清明如此風光眼為驚但有酒錢須盡醉
本無丹藥可長生兔葵不管興亡恨燕子徒知往復情
萬事只今春夢裏杞人何必慮天傾
西郊晚晴
老眼分明夕照前依依墟里見人烟東家筍作西家竹
南岸人耕北岸田野店杏花沽酒市石橋楊柳賣魚船
太平已似開元日雨順風調喜有年
送費彦莊還西蜀
滿載圖書問去程更休回首歎飄零雪消巴水通巫峽
月照湘帆過洞庭鳥道不消三月到猿聲莫向五更聽
異鄉久住忘羈旅好看巖山雨後青
晚過泖東
摩挲醉眼倚吟篷百里纖毫在望中佛墖穹窿雲表杪
人家星散泖西東沾衣不濕疎疎雨吹面輕寒剪剪風
船後青山如脚走白鷗飛盡水連空
贈張孟經
長沙太守子孫賢湖海知名四十年虎卧杏林監受穀
龍窺丹鼎候燒鉛胸中議論驅羣惑肘後方書得袐傳
我有一生詩酒癖如何到老不能痊
有感
晨雞唱罷暮鐘鳴擾擾匆匆役世情白石安知無日爛
黃河還見有時清浮生得失樗蒱局往事悲歡傀儡棚
讓畔終身何損益從來此地幾人耕
畊樂圖為璜溪楊正茂
樹蔭柴門犬不驚小窗機杼隔林鳴桔槔未濕逢春雨
襏襫初乾憩晚晴三泖鮮魚如菜食九峯新酒對花傾
自緣無事千州府莫笑龐公懶入城
次韻畣俞原舉五首
滿頭華髮怕逢春山鬼揶揄正笑人祖道不沾雩峽水
征袍空染貫城塵已無勲業銘彝鼎豈有聲名動搢紳
但得五湖風月在釣船還與白鷗親
三載崎嶇蜀道行虚名已覺負平生季鷹從此有歸興
思曠自來無宦情恐作漁樵閒話說敢忘車笠舊交盟
鶴灘喜與鴛湖近夜夜相望共月明
秀州東郭殘年裏曾得春風送客舟别去幾何情契闊
詩來如此意綢繆光陰日薄皆虚度故舊星稀半不留
江上酒船重有約殘山剩水尚堪遊
自蒙人日題詩後夜夜光輝照草堂玉石琢磨方是器
芝蘭熏染不聞香虚名只作尋常事豪氣何分上下牀
但恐九霄孤鶚起老夫拭目仰難望
對月有懷多好句勝如春草夢西堂予人然諾千金重
到手緘書一尺長鶴弔機雲迷故宅燕尋王謝失雕梁
都緣十載興亡恨詩後殷勤併寄將
春分日見雪
臘前為瑞竟無多却向春深瀆至和病後不禁寒料峭
老來偏惡氣乖訛山陰笑端作故事江上畫意在漁簔
東君摸稜有如此鶯花寥落奈爾何
次韻畣張林泉
白髮無情已不饒固宜甘分老衡茅德公退隱非要譽
元亮歸來便息交花下酒壺還獨酌竹間茶臼問誰敲
自知性似邊韶懶寄語時賢莫見嘲
重陽有感
衡門稚子笑牽衣新酒初香豆莢肥佳節重陽還復至
故人何處不曾歸黃花有約開偏早白髮無情落漸稀
未必晚年陶處士覺今俱是昨俱非
次韻東村舟中夜雨
醉夢初回四鼓前打篷急雨亂如拳半牀雲錦沾俱濕
一點風燈照不眠陶令意輕彭澤縣龐公志在鹿門田
明朝行樂誰能必未定陰晴亦偶然
中秋翫月次韻胡鼎文别駕
碧天飛上爛銀盤此夜清光到處看雲絮逐風還片片
露珠垂葉正漙漙尊前香噴黃金鴨空外笙來白玉鸞
欲詣姮娥一問訊只疑高處不勝寒
蘆花舟為李孟起
蘆花深處屋如舟彷彿漁家鸚鵡洲沙暖可容鷗寄宿
月明還有鶴來投掀篷浪影翻晴雪遶壁風聲聒暮秋
茶竈筆牀都放得醉堪伸脚更何求
與俞原肅(并序)
九載一相逢百年能幾何此杜少陵别唐十五詩也
余與原肅公别二十年甫得一見則百年之内如此
者復能幾何况公去國懷鄉久矣今乃尋丘隴於荆
棘視第宅之丘墟撫今念昔悲不勝情故舊之存者
不過數人相對歔欷恍如夢寐雖飲酒不樂也予謂
廢興存亡人事之常感慨何益作詩解之
相别相逢二十年弔生問死各凄然交游零落無多在
鄉里蕭條不及前荒隴夜聞翁仲泣廢臺今見牧兒眠
何須對此空惆悵見在深杯且共傳
琴清軒為豫章胡若思
軒靜琴清風撼櫺香烟初直酒初醒丁寧鶴語來華表
髣髴龍吟隔洞庭織女停梭天上泣湘靈掩瑟月中聽
改弦别作梅花弄碧落雲消白露零
謝李孟起同知惠扇
南浦朝雲月樣裁歘然飛墜五茸來冰絲細薄難為骨
蟬翼輕盈易脱胎重價倍增凡俗妬仁風一播欝蒸開
欲酬遠意將何物草草題詩愧不才
夢述聖德詩
祖述唐虞道統長斯文未喪畏何匡孺悲欲見嘗辭疾
陽貨先施亦瞰亡夷俟不容原壤踞楚歌無奈接輿狂
春秋書法多深意垂訓將來示百王
次韻林泉病起
筭老侵尋七十春又梳白髮裹烏巾入編詩藁刊初定
經驗醫方纂必親汗漫江湖雙敝屣逍遥天地一閒身
平生熟究春秋學絶筆如何止獲麟
滄江送别為吳友仁
行李無多酒一壺滿船和恨載妻孥忍將今日留連意
盡作滄江送别圖筆陣易空三窟兔釣頭難得四腮鱸
生涯定分當何處早寄平安慰老夫
林泉民為張夢辰二首
背山臨水郭東村竹裏茅茨柳下門種樹得書添自註
煎茶知法許僧論襄陽何代無耆舊横浦斯文有子孫
冠蓋故家多覆墜獨因為庶至今存
身披鶴氅手扶藜布襪青鞋白接䍦魏野隱居堪入畫
龜蒙到處可題詩花前問月停杯夜柳下乘風罷釣時
屈指故人凋謝盡山妻莫笑鬢如絲
望淮軒為錢文規
望淮軒上客來頻多有江南故舊人雲起八公簾半捲
風傳百和酒初廵吳艘順下帆如葉海鶴横飛翅若輪
日日倚闌圖畫裏不知身是異鄉民
題楊竹西不礙雲山樓
斯樓不與雲山礙十二闌干在半天雲自往來飛鳥上
山尤隔越去帆前歌兒莫放高聲起畫史惟將遠意傳
日日登臨留客醉四時風月浩無邊
書亭林寺壁
事在梁陳史可稽讀書堆上草萋萋多年不作青衣夢
幾夜空聞白馬嘶水底斷碑猶有記壁間醉墨可無題
老僧又送遊人别日落西林鴉亂啼
閨思
淡掃蛾眉羞自照巧梳蟬鬢向誰誇酒因不飲愁難遣
事為無憑恨轉加褥錦坐當交頸鳥扇羅繡及並頭花
欲題詩句無紅葉寫遍窗間舊碧紗
正心齋為許仁民
長鬚曾識許神農復見賢孫繼祖風方寸有餘陰德地
平生多少活人功源流不出三因外天理常存一念中
好侍板輿承母意滿林春色杏花紅
來鷗亭為姚宗文
泛渚眠沙各自如忘機相對稱幽居意如親筆惠崇畫
跡似古文蒼頡書春雨蘭苕迎翡翠夕陽葭菼伴舂鋤
闌干角畔題詩處眼界無多景有餘
秋興四首
景物凄凉萬感叢怕逢搖落見秋風雞鳴函谷行人度
騅到烏江霸業終歲月往來寒暑盡乾坤覆載古今同
誰能斷得無情水莫放東流更向東
海上蓬萊識未真樓船一去竟迷津仙家自有長生藥
塵世元無不死人西苑年年花落盡北邙日日塚添新
春衫可典何須靳莫負淵明漉酒巾
休聽尊前懊惱歌聽時愁緒越添多平生事業今如此
後此光陰更幾何三過玄都惟夢得重遊赤壁是東坡
老懷容易悲陳迹不信觀棋有爛柯
仰望青天漠漠高人生處世一鴻毛胡笳有拍空遺恨
漢節無旄不易操方朔寓言興設難屈原忠憤在離騷
讀書多費閒傷感且向西家喚濁醪
金陵懷古
六朝事跡今何在禾黍離離滿地愁商女隔江猶唱曲
遠人懷土莫登樓潮隨鴈落回京口山作龍蟠護石頭
記近酒家曾夜泊秦淮寒月照孤舟
壬申除夕
弔影燈前淚滿腮聽兒憶母哭聲哀宜春帖子何心寫
守歲家筵不忍開老景此時無可奈新年明日又還來
梅花笑我頭斑白消得屠蘇更幾回
癸酉歲旦
獻歲先來問有誰卧聽風雨起偏遲去年舉案人猶在
今日沾衣我獨悲禹錫魂消傷往賦安仁情見悼亡詩
半生落魄如閒過頭白艱難值此時
次韻林泉留宿聽鐘有感
客簷卧聽禁城鐘蠻帳低垂舊紫茸窗眼月斜天未曉
瓦溝霜白景初冬千年華表無歸鶴十月寒潭有蟄龍
擁被自捫丁固腹老來無復夢生松
耕隠為黃彦正三首(今清夫令祖)
誅茅結屋向東菑為圃為農亦有師每引漁樵聽客話
須將稼穡教兒知秋風稻熟雞先啄春雨芝香鶴不飢
龐老從歸鹿門後諸人罕見入城時
知時布穀隔林呼雨後春犁學自扶豈可枉尋干祿仕
何妨識字作農夫畬田火米常先熟老瓮新篘不用沽
竊比古人誰得似長沮桀溺是吾徒
背城茅屋水雲深絶跡無人向此尋壤父不知堯帝力
君房安識子陵心扶犁曉趁黃梅雨嗿饁涼依綠樹陰
但使年年多黍稌何憂白髮老相侵
次韻陳敬德主簿題明心寺壁
秋風過客幾華顛只記曾留短簿船清話可延僧有供
吾生未到我無緣窗間貝葉猿偷看石上松花鶴襯眠
王播他年訪遺跡碧紗應護舊題篇
俞東村示教雨窗感興佳作連篇累牘寓意深遠
譬如雍門之琴能使聽者墮淚諷詠之餘勉強
追和不翅鳴瓦釡而配黃鐘也
白髮無情不我饒東風楊柳自新條蓬萊弱水舟難到
閶闔青雲路本遥晚景生涯何轉拙早年豪氣已俱消
閉門只是聽春雨連及鶯花也寂寥
老懷多感不能禁當得春來日日陰酒為破除聊縱飲
詩因牽帥強搜尋屋茅直透三重濕溪水平添數尺深
白髮懶梳巾懶戴尋花問柳更何心
造物難知一聽天貧居無事只安然能如東老依方釀
勝似中&KR0893;汲水煎燕去燕來何必管花開花落不須憐
百年身世渾忘却懶散從教雪滿顛
次韻荅張拱辰判簿兼柬陸宗善
馬家兄弟白眉良濟濟諸郎更肯堂承露金莖為器重
臨風玉樹過人長春秋舊學傳三世月旦新評冠一鄉
况有詩隣今魯望並如鳴鳳出朝陽
題葉子澄草堂卷
背郭烟村四五家吾廬幽僻更無加遡風紫燕時穿幕
避雨黃蜂早退衙笋過隣家還作竹豆沿籬落自開花
安仁已著閒居賦韋曲樊川未足誇
次韻畣胡彦恭二首
咄咄書空坐夜闌燭盤花落酒杯寒不愁妾命秋雲薄
只恐人心蜀道難阮籍當年猶慟哭王陽今日正長歎
頭顱如許身何託掩鏡羞將白髮看
移家五見歲華闌海上鷗盟漸覺寒扼肉虎吭求食易
刮毛龜背作氊難樽猶有物吾何憾甑未生塵婦莫歎
半百光陰駒過隙試將日晷靜中看
次韻畣俞季明
萬里題詩寄草堂此情珍重可能忘鴈歸塞北書難託
人到雲南戍正忙臨老光陰催我輩封侯事業在戎行
流離尚出清新語不改平生錦繡腸
送蘇温赴高州
天寒野曠呌䲭鴞愁說高州去路遥章貢北來山抵淛
番禺南下水通韶風搖橄欖枝頭落雨打桄榔樹葉凋
他日歸來再相見九峯買酒話今宵
自述并柬王允夫少尹
自脫江州舊淚衫年登半百又逾三星移斗柄還將北
鴈到衡陽更不南花暖蜜蜂衙未散樹陰穴蟻戰方酣
釣船且避風波險長恐蛟龍怒出潭
寄顧典簿謹中
暮雲離思隔江東渭北春天樹似篷大藥那能消鬢雪
好詩還可愈頭風星移物換人何在古往今來事不同
又是誰家樓上笛夜深吹向月明中
次韻俞仲基送原肅
白頭相遇酒盈巵弟勸兄酬兩莫辭難得鴈行無恙日
稀逢馬角有生時且聽今夕燈前話何待明朝别後思
本是一般珠玉樹花開南北不同枝
昌德言小海樓上即席次韻畣陸宅之先生并示
晏如上人五首
八月溪盤饌四腮如何不飲掌中杯人生莫為虚名誤
塵世難逢笑口開滄海飢蛟無日飽岐山鳴鳳幾時來
清風拔俗高千古只有桐江舊釣臺
莫笑蒼顔皺入腮相逢有酒且銜杯縱身狂活凌霄附
過眼繁華日及開白玉韞蔵非不售黃金散盡却還來
十年多少興亡恨又見姑蘇鹿上臺
買魚江上柳穿腮過酒墻頭菊泛杯鏡裏莫羞雙鬢改
尊前須放兩眉開鹿門龐老辭徵聘彭澤淵明賦去來
萬事失真均是妄猶如蜃氣結樓臺
清茶啜罷味留腮勝酌金莖露一杯茅屋秋高重待覆
柴門日晏始教開青山與世無新故白鳥親人自往來
不忍見渠歌舞地樵夫牧竪日登臺
䰐鬖兩鬢雪垂腮消得長生藥半杯枸杞或聞巖下吠
蓮花曾見火中開函關望氣青牛度天竺䭾經白馬來
道眼同歸無物地也知明鏡本非臺
閒處光陰軒為章文浩二首
窈窕軒窗面北開百花都是舊時栽青天有影池中見
白日無光樹底來酒令逡廵香未過棋聲剥啄夢初回
闌干朝暮惟多景不着凡間一點埃
宜捲湘簾且莫垂要看清景半涵池雲過影落萍開處
風起聲來竹動時對客不辭分險韻留僧必欲了殘碁
日長猶恨無消遣髣髴仙家歲月遲
城南早行
朝出城南宰相街(金陵城南地也)雞鳴何處尚喈喈龍鍾步武
人爭笑懶坦心情衆寡諧暮景惟添新白髮好山空負
舊青鞋即填溝壑吾何憶多少英雄骨未埋
奉簡陸宅之先生并晏如上人二首
人生交結貴相知白首何嫌契合遲惠遠肯沽陶令酒
杜陵能賦已公詩山中湯餅無虚日溪上鱸魚正及時
更為少留差可意杖藜來往得追隨
司馬才名走卒知樵夫下拜獨何遲暮年樂易惟談道
終日閒忙只課詩尚父海濱歸有在管寧遼左去多時
如何得似昌黎語變化雲龍上下隨
懷高都官
鳳鳥不鳴吾道微擬逃名姓老岩扉襄陽耆舊無多在
洛下衣冠已漸稀久望東山安石起未聞遼海管寧歸
馬融何必為南郡只合高堂坐絳幃
可自怡軒
終日開軒得自怡白雲堪翫不堪持近疑有路梯天處
閒愛無心出岫時風引度墻陰覆屋雨來沾席意催詩
紅塵車馬方馳逐我亦渾忘拄頰疲
詔賜民租喜而有作因次韻林泉
綸音果自九重天率土如逢擊壤年國用既饒宜有賚
民生從此樂無邊元豐歌詠非常比貞觀昇平豈偶然
何幸歲收多十斛已拚盡付酒家錢
遊天池
目隨飛鳥手緣藤高出浮圖第一層漫滅欲無碑後字
長明猶有佛前燈雲歸石室龕俱滿澗落天池水不增
我是乍來方外客倒衣相接愧諸僧
何必
恃才何必傲當時諜諜空言用莫施磁石引鍼偏勝玉
干將補履不如錐商君變法終危已趙括談兵竟覆師
獨有華山濃睡漢未來興廢亦先知
次韻張景辰别駕過俞建寧故居有感
平泉漫說李家莊綠野猶傳裴相堂草色暗隨春色換
人情還逐世情忙空吟暮雨珠簾捲不見春風皂蓋揚
過客重經倍惆悵隱然隣笛感山陽
水竹清深為吕德機
舍北舍南皆活水萬竿修竹四圍栽青天送月饒先得
蒼雪沾泥掃不開魚戲早凉隨影逝鶴鳴何處應聲來
小窗風定茶烟歇可着纖塵滓綠苔
次韻景辰出東郊之作
今日暴寒天始晴買舟乘興出東城逢場作戲何妨事
對酒當歌且盡情喬木故家誰得在殘山剩水獨經行
季鷹自有鱸魚分不負閩鄉好政聲
自述借俞原舉韻
書屋半間寬不多小於安樂邵家窩寫經有客籠鵝去
問字無人載酒過自喜身閒如野鶴誰能心苦似么荷
短吟長詠忘朝夕何異堯時擊壤歌
次韻胡彦恭送原舉回嘉禾
未曾席暖陳蕃榻又復拏舟問去程今夜待潮華谷口
明朝看月秀州城得憐稚子牽衣袂占喜家人驗鵲聲
試問新年有新作憑誰寄我慰離情
天妃宫次韻王元吉
何年勅賜天妃號宫闕岧嶤入紫冥龍女來朝多顯異
鮫人作市暗聞腥黃姑渚闊天通海丹鳳樓高晝隕星
近得瑶池王母約蓬萊有路到珠庭
緣陰門巷為何公平
薰風時候百花零綠樹陰中舊戶庭幾度胡牀移不倦
數聲茶臼睡初醒右軍醉寫籠鵝帖道士親傳相鶴經
莫向西家頻喚酒墻頭最惜薜蘿青
次韻畣沙允恭兼致尋訪不遇之意
白石清泉映綠蕪竹居瀟灑一塵無客來誰與開籠鶴
人好吾方愛屋烏隱跡未曾離畎畞詩名早已遍江湖
將門書種當奇遇志在行揚慕獨孤
晚到豫章聞臨江分司船已先過乃胡彦恭也
豫章城下水連空豫章城頭落日紅彭蠡漁歌來隱隱
臨江使鷁去匆匆珠簾不見滕王閣鐵柱猶存許令宫
南浦西山只如此古今懷抱幾人同
述懷寄張拱辰判簿二首
行藏不必問如何半百光陰撚指過心在五湖忘世久
眼空四海閱人多把來長劒猶能舞改罷新詩復自哦
恨入江淹留别處幾回春水綠生波
落魄情懷自在身得為田野白頭人沽來濁酒還能醉
典盡春衣只為貧爭席漁樵渾不識忘機鷗鷺却相親
老天有意留殘喘敢歎栖栖寂寞濱
胡彦章孝行詩
長孫年老齒俱無新婦晨昏事舅姑考叔君前猶舍肉
老萊親側故將雛家庭只種忘憂草林木都栖反哺烏
莫恨無錢奉甘旨何妨菽水盡歡娛
宿紫陽觀次韻故人辛好禮題壁三首
偶然來此問丹砂坐聽松風到日斜滿地白羊都化石
一聲黃鶴又還家鐵爐火暖煨山藥石鼎茶香試井花
壁上舊題皆過客多留姓字後人嗟
雛飬胎禽頂轉砂老梅疎影只横斜儼如蓬島神仙窟
勝似玄都道士家犬入丹房偷䑛藥鹿遊芝逕誤銜花
世間何事纍纍塜華表人歸重嘆嗟
煉藥功深九轉砂丹光一道白虹斜淮南雞犬未拔宅
徐市童船當到家泰華有蓮皆十丈蓬萊無樹不三花
方平親見麻姑說東海揚塵事可嗟
嵌峯小隱為憲僉金華滕良載
繡衣拂袖歸山去光動嵌峯舊隱居鶴氅不宜秦相印
牙籖重整鄴侯書開窗見月呼尊酒入圃看花待板輿
猿鶴欣然松菊笑至今狂簡只如初
友蘭軒為寧國焦悅民
庭前不種閒花草九畹遺芳獨向榮既與善人同臭味
正宜君子託交情謝家玉樹推前輩栗里黃花愧後生
若把三香比三益梅花終讓國香清
與韋僉憲同登快閣
西昌城下暫維舟快閣同登亦勝遊水碧沙明風不起
山青雲白雨初收歸來華表能言鶴飛傍闌干欲下鷗
石刻塵昏細摩認蘇黃詞翰至今留
次韻陳協和判簿贈祝洞天真人二首
騎鶴上天還下天不食烟火自長年屋頭雲氣白於染
洞口桃花紅欲然坐壇呼吸走雷電放筆揮灑生雲烟
穀城後會定何在他年有約南山邊
淮南拔宅上青天自昔經今有幾年羣真復迎緱鶴下
百怪却避温犀然冰甌紅進嵰山雪香爐紫騰沉水烟
蓬萊夜半見日出榑桑只在東南邊
早歸
曈曨旭日散林霏樹下開門露滴衣何處飛來黃蛺蝶
繞籬開遍白薔薇斕斑蘚石侵棋路伊軋茅薝響布機
稚子山妻悲復喜淵明今得棄官歸
送臨濠花仲敷歸覲
蒲葉青青蘆笋長渡江遊子駕樓航不期去路成歸路
却認他鄉作故鄉水漲淮河魚正賤花開野店酒初香
倚門望久清明近急急還家到侍傍
山居
烟蘿寂寂蔭柴扉路入蒼苔一徑微江燕定巢來是熟
巖花結子落還稀修琴有制先抄譜沽酒無錢更典衣
採藥山童終日去夜深常與鶴同歸
次韻沙允恭感懷二首
莫向春風憶舊遊老年懷抱不禁愁自來自去堂前燕
相逐相呼樹底鳩行樂有孤靈運屐笑談無復庾公樓
武昌門外多官柳能有幾株今尚留
前溪一夜漲痕高添得磯頭學坐茅官職已辭如靖節
禪心不競似參寥隔簾花影翻紅雨遶屋松聲捲翠濤
酒侣詩儔來往熟不妨迂步向西郊
對月有懷陳景容
見月停杯欲問天劃然長嘯鶴驚眠自從盤古初開闢
看到如今幾缺圓往事夢中空已過虛名身後不須傳
遠遊寧似歸來好日日瞿塘有覆船
答張通山見寄二首
莫恨無錢對菊花錦城不及早還家張翰豈為鱸魚膾
馬援何慚薏苡車日日行人登劔閣年年芳草遍天涯
縦然三徑荒蕪盡尚有垂楊宿暮鴉
大江東注入婁淞望斷天涯是五茸萬里風塵雙鬢雪
百年昏曉幾聲鐘可知伯樂難為馬莫信諸梁果好龍
草木經秋盡搖落後凋惟有歲寒松
李守道芍藥有一莖而雙葩者是日方納壻咸以
為瑞錢國錄有詩王梧溪為之序一日持卷來
求予題因賦此
庭草何由致此祥雲英今日嫁裴航風流總是神仙骨
時世都隨富貴粧百子帳開脂粉氣同心帶綰鬱金香
爾家翁壻如冰玉慶拜花前舉夀觴
送張通山赴楊氏西席
通山父老思仇覽絳帳諸生待馬融要見閭閻他日效
盡知鄒魯舊時風南船美味來蚶蛤東閣重茵累豹狨
講道從容有餘暇好題佳句寄征鴻
寄仲齋并述草堂新居之樂
青雲甲第嫌高大却向東皋别業居有地不栽無用樹
滿池俱畜可烹魚每因客至呼狂藥只厭人來乞草書
時雨桑麻連夜長老農相慶道何如
贈鄭有孚
八卦元從一畫傳河圖出自洛書前誰於太極言無極
數盡先天與後天西蜀君平人服善長安季主史稱賢
嗟予學易空頭白寡過仍思再假年
感廢
平泉一廢春誰主開過薔薇幾度花惟有夕陽知世態
不堪芳草遍天涯鶴仙動說千年事燕子都歸百姓家
怪見向來歌舞地何人於此種桑麻
登天馬山
左瞰風波右石湖雲間隱暎見浮屠江山入畫今猶昔
歲月攛梭日又晡醉筆草書登雪候征袍舊繡拂天吳
不堪臨别多愁思欸乃聲中聽鷓鴣
雲松陸宅之先生以别時容易見時難為起句賦
律詩一首送俞原肅之武功予亦續貂
别時容易見時難到手深杯莫放閒昔似延平飛劍去
今如合浦得珠還新愁不脫詩中意舊淚猶存竹上斑
何事匆匆又分手征鞍無計可相攀
次韻彝古鼎題報德方丈壁
老僧談道席生風納得須彌芥子中雲磬響時經蔵轉
天花落處篆烟濛上乘高妙無門入正覺分明有路通
色本是空空是色誰知非色也非空
草堂雜興十首
西郊草堂者真率道人耕讀之所也道人寓竹岡東
西數年凡一再徙皆郊居焉今草堂與昔之草堂相
去又二里許自東而西故有是名以其不常厥居也
時出碧雞坊西郊向草堂是則杜拾遺居浣花溪時
詩蓋與此偶合非襲以為美號也耕讀餘暇口占近
體十首每首以我亦西郊有草堂為起句謂之草堂
雜興聊寫其閒居自得之趣不圖貽笑於大方家也
靜菴高都官見而寵和之且請錄于篇端留鎮草堂
庶幾後之作者必有如楊汝士者出焉此道人所以
望都官而都官復以望衆人也道人者誰隴西董良
史也
我亦西郊有草堂何須定在碧雞坊桑麻得雨饒生意
榆柳參天盡作行居鶴另存閒地位種魚新鑿小池塘
高情此外猶何慊只少扁舟繫岸傍
我亦西郊有草堂旁人錯比百花莊筆牀茶竈皆新置
詩卷圖書只舊蔵㕓隠寄聲求菊本山僧折簡送椒秧
豪華短促如春夢不似田家飯力長
我亦西郊有草堂野花山卉四時香小兒學字塗鴉拙
奴子應門抵鶴長自毁茶經高陸羽不傳琴散陋嵇康
太平朝野無遺佚獨為才疎得豹蔵
我亦西郊有草堂石為階砌土為墻竹間碁局消長夏
樹底胡牀候晚凉五月新絲登杼柚四時佳果當餱糧
遠遊多少忘歸客日日卭崍與太行
我亦西郊有草堂超然與世欲相忘興來得句追陶謝
閒去抄書補漢唐東里花開時獨往南隣酒熟每先嘗
浮生已是中年後鏡裏何嫌鬢髮蒼
我亦西郊有草堂綠陰門巷麥風凉繰車索索鳴中廇
烟火依依接近疆溪女纈裙提甕汲鄰翁挾爼隔田穰
熙熙實有先民樂不比桃源事渺茫
我亦西郊有草堂時從野老話農桑匏瓜足食何憂饉
檿柘新栽莫漫傷架上法書兼魏晉案閒諸子雜荀揚
朝耕夜讀吾儒事可不焚膏繼夕光
我亦西郊有草堂蒼苔滿逕石田荒燈前夜寂妻兒語
場下秋晴老弱忙細紡木綿登市價先礱䆉稏納官倉
開門不見徵租吏便是田家一小康
我亦西郊有草堂槿花籬落幾斜陽過橋野色分江斷
遶屋禽聲得樹蔵㭨子作杯傾綠醑鱸魚斫膾抹紅薑
應門只為溪童懶客至長令倒屣忙
我亦西郊有草堂梅花紙帳竹筐牀茅柴味薄䓗椒烈
榾柮烟消芋栗香為着殘棋知勝負因觀通鑑識興亡
何須抵死憂身外萬事無如醉作鄉
送顒天際入南禪
結茅來住水雲邊面壁工夫幾歲年已悟佛乘無小大
不知人事有推遷江湖遠跡應俱掃雨露恩深豈獨偏
井上轆轤移得去缽盂到處濯清泉
送錢文規回鳳陽
游子廿年來故鄉里閭訪舊半存亡買羊上塚逢寒食
騎鶴纏腰對艷陽花信風高紅雨急濠梁水暖白魚長
江南父老臨門待帶得親知字幾行
清明前二日林泉過予西郊留宿草堂晚步賦詩
因次其韻
犬吠雞鳴逹四郊依依烟火疊相交時光暗轉催農事
海味初來贍客庖細柳綠欺臨水樹小桃紅傲出墻梢
子雲寂寞甘衰朽更有何心作解嘲
寄章彦才
不見故人三十年偶聞近况客談邊生涯牢落身猶健
壯志蹉跎髮已宣昔日孩提今跨竈暮年伉儷續調絃
舊遊蹤跡都如夢覓紙題詩意惘然
次韻林泉留宿草堂感舊
時光物色易推遷虚度青春五十年晝夜本無閒日月
古今同是此風煙伯鸞幸喜妻能敬世勣惟憂子不賢
若問龐公身後事遺安空有鹿門田
題張伯英畫
江山如畫只依然陳迹分明在眼前茉莉花開還滿路
荔枝樹老又增年巖中有客攜家隱馬上何人衣錦還
信是閩鄉文物盛長歌短句錦連篇
菊莊為陳孟宣
茜水塘西第一家竹籬茅屋枕鷗沙數株畫意婆娑柳
三徑幽香隱逸花彭澤郎官存故事吳門老圃共生涯
從來因得延年力晚節優游鬢未華
醉吟四首
俯仰視茫茫天地如許大不知有何物更在天地外
日月相代明西沒復東出昨夜又今朝四序常不失
大海渺無垠自非人力為天作與地設古有何人知
自從有天地人事幾遷改更過百年期今人誰復在
小山叢竹四首
雖云覆簣功崒嵂若天産自怡道人心不供俗子眼
有仙何必高神會即嵩華岷峨縦在前當使入我跨
地偏人跡稀林靜鳥聲樂松留石上陰竹解風前籜
去濕茱萸酒扶衰枸杞茶滿山屯玉氣平地出丹砂
倪元鎮畫
地僻無人掃亭前長綠苔不知丁氏鶴何日可歸來
曺雲西畫
貞溪人如玉詩畫清無比至今溪上人不唾溪中水
顧定之墨竹二首
木脫百草枯此君有貞節獨於歲寒時居然傲霜雪
種竹何必多無則令人俗蕭蕭一兩竿清風自然足
次韻仲基春來雜思十首
月在攝提格天回甲子春麻姑多夀筭幾見海揚塵
溪艇瓜皮小沙隄鏡面光梨花能雪白柳色賽鵝黃
鵝眼穿榆莢兒拳怒蕨芽不知王謝燕此日在誰家
南風又北風今日非昨日草暗習家池苔乾謝公屐
好花容易褪惡草自然生我亦徙憎愛無情對有情
楊柳低金縷鸕鷀灧玉蛆縦無山簡馬也伴倒騎驢
去日云燕趙書來又豫梁東隣抱兒婦猶恨嫁行商
酒勸杯杯覆棋看局局新黃金空傳世白髮肯饒人
雨連三月久春剩一分多暮醉兼朝醉長歌復短歌
水面落花紅天涯芳草綠王孫歸不歸此恨何時足
畫扇二首
世態有古今江山本無異相逢俱隱淪所問知何事
軋鴉渡江船㾕&KR0146;臨關馬蕭寺罷晨鐘殘雪尚飄灑
折枝牡丹
沉香寂寞久無歡何况楊家百寳闌池館買栽誰到老
不如聊寫折枝看
墨菊二首
夕飡始見楚人辭晚遇柴桑亦賦詩何似顓工寫秋色
金壺墨汁更淋漓
三徑荒蕪靖節歸緇塵暗眼蝶來稀義熙心事如前日
秖恨黃花與昨非
楓橋夜泊
野店沽來酒欠濃客愁今夜又相逢江楓漁火都禁得
只怕寒山寺裏鐘
墨梅
雨枿煙梢筆意新東塗西抹宛如真冰肌玉骨渾非舊
别是孤山一種春
雪煮茶三首
梅雪軒中雪煮茶一時清致更無加銷金帳底羊羔酒
莫向陶家說党家
梅雪軒中雪煮茶倚闌和雪看梅花新年第一逢清賞
當作人間勝事誇
梅雪軒中雪煮茶無人知此淡生涯肩輿迎送勞煩主
比似山陰興不賖
捕魚圖
道士磯頭春雨晴桃花水漲柳風輕妻孥不缺魚羹飯
何必人間利與名
美人鏡中影
畫中元是鏡中人看畫何如覽鏡親若使果然能解語
便於紙上喚真真
豫讓
生不匡君死報君趙襄未害殺忠臣頭非自漆誰能漆
愧爾何勞更漆身
宋太祖雪夜幸趙普第
風雪開門夜甚寒此來非但一尊歡江南果是他家物
豈可容人卧側鼾
東坡赤壁圖
月明風細水無波客有吹簫自倚歌東望武昌西夏口
山川如此感懷多
子猷訪戴
雪夜乘舟意似癡一時狂態竟誰知非關興盡空歸去
自覺無由見戴逵
閒情二首
酒灧珍珠白玉缸多情蛺蝶小紅窗深深各出穿花去
還復飛來各一雙
暑渴消時酒半醒自調冰水貯銀缾夕陽又帶梧桐影
過到窗間第二櫺
芭蕉士女二首
惜春情重减香肌正及提孩學步時莫道芭蕉通換葉
已無一筆舊題詩
春來心事恐人知懶寫芭蕉葉上詩記得霓裳新樂譜
晚凉偷按玉參差
次韻俞原舉雪中見寄五首
草堂真率更無加懸榻待君能幾家梅雪軒中春有約
莫教孤負海棠花
搖落空山無茂林僅餘松栢歲寒心洛陽聞掃城中雪
只有袁安住處深
雪遶鴛湖景絶塵王恭鶴氅倍風神此時為子遥相憶
欲作山陰訪戴人
西郊風雪滿天時坐隱烏皮獨爾思書札未來先得喜
鵲聲偏在傍簷枝
過鴈無憑望欲迷春波只隔五茸西相思此夜何終極
月在青天水在溪
夜坐
金鴨香殘猶有燼銀臺燭滅僅留心夜深月到薔薇架
斜送窗間一角陰
效秦文仲絶句四首
文淵閣下隨朝士右順門西待詔人中使口傳鑾駕出
各將封事御前陳
日上東華暖霧開御河金水碧於苔内廷擎出青凉繖
知是黃門進膳來
朱衣繡襖織金花寳蓋仙幢擁翠華文武班齊天樂奏
龍頭小輦載官家
百官朝罷乘輿還階下龍媒立仗間燕避罘罳風不動
黃金宫闕五雲間
金陵懷古
橋逢朱雀題無柱巷入烏衣住有人野老不知前代事
却嫌過客問梁陳
早發安慶喜得順風
船頭奔浪響潺潺雪捲雲翻洶湧間只恐好風帆去疾
匆匆過却小孤山
次韻濓溪先生題羅天巖詩(有引)
雩之南山有巖曰羅天者濓溪先生暇日燕遊之所
也先生通判贑州故嘗往來于此嘗有詩云聞有仙
巖即去尋徧隨雲路入松陰雖然不及洞中景終異
人間名利心後之好事者從而勒諸石建書院以祠
之玉霄滕公待制又為之記蓋欲其久遠而傳諸不
朽也自罹兵燹名實俱廢蕪没不知其所矣予以廵
按至雩都學諭黃君輔為予道其事且能誦其詩使
人一唱三歎欲求其跡而不可得也敬步遺韻用致
想像髣髴之意云
咫尺仙巖不可尋甘棠何處閟清陰洞門只在煙蘿裏
無路攀緣枉費心
過郎當嶺
郎當嶺外分司馬惶恐灘頭奉使船到處不如歸去好
南窗寄傲北窗眠
次韻張林泉兄弟倡和三首
一車南去兩帆西白首林泉獨短藜為問閩中聽謝豹
何如清夜楚猿啼
友于情重尺書稀各向西風怨落暉腸斷幾聲嘹嚦鴈
如何不作一行飛
别來幾度菊花黃三徑至今渾未荒再見不無存没感
登高更忍作重陽
丙寅歲旦試筆
僂指浮生半百過少年豪氣漸消磨人來獻歲無他祝
鄉里衣冠剩不多
趙松雪承旨瘦馬圖
將軍老去已封侯汗血功成百戰秋得放華陽春草裏
黃金何必更籠頭
聞鵲
昨夜燈花旦鵲聲不知有意與無情丁寧稚子應門去
今日人來好出迎
王母醉歸圖
玉麋䭾醉夜闌珊又是瑶池赴宴還青鳥只通方朔信
如何再不到人間
二喬圖
喬家姊妹盡知書宫樣雲鬟學得梳雖在流離歡亦足
中郎有女不能如
伍胥廟
誰載西施出五湖一朝麋鹿上姑蘇後人說起亡吳恨
猶向臺邊酹子胥
華清池
幸蜀殃根在一身香囊忍委馬嵬塵池中只有殘湯水
不見當時出浴人
昭君圖
莫恨丹青畫不真後宫那得更無人和親果是寧邊計
何惜區區妾一身
貴妃韈
脫下凌波一瓣蓮當時擲棄馬嵬前偶然老媪收藏得
猶有癡人費看錢
渡船老翁
送人北去又南來路口垂楊眼見栽自有此船搖此渡
幾回到岸幾回開
贈隱者張山人
蒲團竹榻烏皮几羽扇綸巾鶴氅衣不獨市朝無此客
山間林下見應稀
友人續絃
煎得鸞膠續斷絃玉臺新鏡更團圓劉晨合有神仙分
尋着桃源洞裏天
題扇次韻姚比玉
甫里西來笠澤東扁舟髣髴似龜蒙舊時記得相逢處
恰與如今畫裡同
深溪隱居圖為廣東參議金華王公正
故家百年喬木陰清泠莫測深溪深珊瑚已受釣竿拂
風雨時時龍一吟
題姚澹如畫扇寄梁彦思大尹
青山深處白雲多茅屋依然在澗阿借問隠君歸去後
故園秋色近如何
春山曉思圖為僉憲林彦恭
閣雨輕雲已弄晴窗間曙色漸分明幽人正被宿酲惱
啼鳥隔簾三四聲
題扇
蹇驢乘興雪中來踏遍江村不見梅咫尺有無須一到
寒香寥落寺門開
題畫二首
凍雲壓樹雪漫山楚尾吳頭髣髴間日暮天寒鳥飛絶
此翁何事却忘還
春山寂寂鳥不鳴阿咸自求絃上聲更無知音一賞遇
胸次磊磈難為平
庚午除夕風雨大作因思壬戌歲除在按察司官
舍無異今夕瞬息之間已及九載慨今念昔不
能無懷遂賦此
向來除夕燈前雨身在他鄉憶草堂今夜草堂還守歲
燈前聽雨說他鄉
與太常典簿顧謹中題畫二首
髣髴風煙笠澤東吳山不與越山同誰家樓閣停歌舞
舊是夫差避暑宫
滕王高閣倚江潯畫棟珠簾歲月深南浦西山晴復雨
後人朝暮幾登臨
次韻丁和仲
草書入聖過張顛筆底龍蛇勢宛然路破草堂鐵門限
人來乞字不論錢
題畫
一從劉阮離天台洞口桃花幾度開知道再無相見日
當時不放出山來
次韻沈文舉為鳳陽錢文規題畫
一自移家禹會村十年不出草堂門舊時桑梓今看盡
夜夜九山勞夢䰟
盛叔彰山水
山北山南秋復春扁舟為屋樹為隣誰能學得天隨子
老向江湖作散人
靈巖寺
採香無逕草茸茸響屧廊頭語候蟲今日梵王龍象地
行人猶說館娃宫
題畫四首
江蛟上岸作樹立月下風前號鬼神山澤幾年無隱逸
衣冠夜出是何人
或時風雨或時晴任我漁舟到處行朝去暮來頭自白
水光山色有何情
偶然行到水窮處隔岸無船人不渡白雲出岫已多時
夕陽猶在西嵒樹
流水響時石礙好山缺處雲遮咫尺溪橋過去茂林脩
竹誰家
斜塘晚泊
路入斜塘日已昏田家犬吠出籬根老翁開戶驚相問
何處船來夜識村
題畫五首
罷釣歸來不汝期無心說起爛柯時仙家歲月真如許
也向山中看奕碁
水光山色曉蒼茫遠樹浮嵐寺半藏還盡夜來聽雨債
片帆今日過瀟湘
鼓瑟齊門事已非抱琴何惜賞音稀有絃爭似無絃逹
閒看閒雲出岫飛
江上青山可隱居釣船到處有鱸魚姓名却在人間世
只恐安車詣草廬
門外數株韋偃樹屋頭一帶巨然山江南舊日經行處
多有人家似此間
書所見二首
下馬見人頭不低青樓日日醉如泥杏花壇上摴蒱散
又向城東看鬭鷄
眉掃春山髻綰雲銀條紗䙏藕絲裙倚闌跛立嬌無語
手托香腮酒半醺
打姑惡二首
有樹莫容姑惡栖爾何怨姑猶怒啼人家有兒亦有婦
不願使聞如爾妻
姑惡何惡怨未終世人至今無此風爾啼莫來近我屋
我姑不與爾姑同
題扇
無人學得廣陵散月白風清試一彈萬籟不鳴羣動息
九霄雲外舞青鸞
屛風畫意二首
杏花如錦柳如絲髣髴西湖二月時詩意不過模畫意
何須畫裏更題詩
一番雨過一番凉紅藕花開滿屋香四面闌干都傍水
倒看雲影度天光
附寬河書後寄周仲鼒父子二首
始終情意兩蹉跎離恨雖多話亦多只有蒨溪溪上月
照人一直到寬河
不是無心不寄書越添煩惱寄何如那堪一一從頭寫
欲寄還休意有餘
柳下漁舟
柳陰日日繫漁舟漁婦漁翁盡白頭樹已半枯人亦老
更堪落葉幾番秋
閒居二首
茂林修竹是吾廬身已無官也自如蒔藥種花筋力倦
北窗高枕教兒書
風雨連朝不出門晚來步屧看溪痕不知筍過隣家去
籬落新添竹幾根
夢茂名兄二首
乙夘夏四月二十有一日庚戌之夜予既夢茂名兄
次夕復夢焉明日姪澤以其兄治所貽書來告曰近
見侍儀介公言茂名縣地已併屬高州治在任官僚
皆改除若翁則陞倅贑州府矣此說得之衢人語雖
未可必信又安知不為疇昔見夢之一驗歟因賦二
絶以紀其事徵果否於他日云
兩夜郎官入夢頻今朝報喜應斯人侍儀豈是無憑語
只恐衢州信未真
久無書札報平安正懼蠻方撫字難喜見故人親口說
近時已轉贑州官
夢得洛容兄書
乙夘九月十七日夜予夢得洛容書寤而呼婦語之
而婦夢亦同因誌于壁又五越月然後得書視其發
書日正所夢之日也感而紀其異云
我與細君同夢夜洛容縣裏發書時至誠有感通天地
萬里歸音一夕知
别姪董時雨二首
予與時雨姪同以有司貢舉來京師至是予巡按江
西時雨得歸侍飬詩以識别併用示兒浩云
與汝同來汝獨歸丁寧語别寸心違丹陽車子龍江舸
明日東西各自飛
強近無親骨肉稀糟糠有婦不勝衣到家說與癡豚犬
好護瓜田待我歸
次韻俞東村見示四首
草茅蔽野出無蹊寥落衡門水竹西客至尚能留一飯
小兒沽酒婦蒸藜(自述草堂之陋)
池塘春草夢依依明月清風半掩扉今夜燈花何太喜
多應洱海有書歸(憶弟季明)
宗親零落重朞功馬首何時得向東二十年來鄉里變
半登鬼籙半稱翁(憶武功兄)
今夜平分一半秋可憐兄弟不同遊片雲將雨非無意
天上姮娥亦為愁(中秋對雨)
與俞原肅留别十首(并引)
原肅貴介將復之武功令弟仲基乃摘古人詞中語
以别時容易見時難為起句既賦律詩一首亦效顰
復作十絶用代折柳之贈吁吾老矣於其行也不能
無所感焉夫原肅去家二十年僅能一拜丘隴訪其
族人故舊所存十無二三而今而後使原肅更二十
年而歸不知吾能及見否也是則可悲也雖然後會
倘有期亦當出此以發一笑
别時容易見時難莫作尋常客子看二十年來逢一度
四千餘里到長安
别時容易見時難愁上心來有萬端傳語不如親會面
臨行欲發又盤桓
别時容易見時難對酒當歌且盡歡不就目前同一醉
明朝何處盻征鞍
别時容易見時難屈指凡經廿歲寒更去更來能幾度
并州已作故鄉看
别時容易見時難渺渺春江送木蘭三疊陽關休唱盡
一聲凄楚一心酸
别時容易見時難無計相留看牡丹去向洛陽城裏過
不知何處可凭闌
别時容易見時難和恨和愁寫一攤若遇後來相憶處
聊將紙上筆蹤看
别時容易見時難我釣吳淞爾釣磻遮莫子牙鈎餌大
四腮風味屬張翰
别時容易見時難芳草萋萋不忍看况是春深無鴈過
到家誰與寄平安
别時容易見時難兩地相思總一般世上此情何日已
除非石爛海波乾
偶題三首
東風細雨濕窗紗日晏黃蜂未報衙芳草滿庭隨意綠
時時吹落碧桃花
小徑斜穿入竹林曲闌通轉亞花陰墻隈廻得風如旋
落地殘紅幾許深
青石闌干遶曲池株株楊柳倒垂絲水心亭上鈎簾坐
魚唼殘花口動時
夜泊江上
鴈呌霜汀鵲遶枝夜長無寐客眠遲一燈隔岸漁船火
愁似江楓對照時
匡方人家
流水濺濺白石灘疎林紅葉半凋殘溪邊略彴山前屋
如在黃筌畫裏看
寒江漁者
浮家一葉小如梭前載兒孫後載婆今日天寒難下網
蘆花深處避風波
修竹芙蓉四首
芙蓉花老碧波寒竹上湘妃淚未乾日落黃陵廟前路
如今髣髴畫中看
十二峯頭月欲昏陽臺夢裡舊精魂至今猶恨湘江水
不為娥皇洗淚痕
竹上當年淚未消又將紅粉濕鮫綃月明聽鼓雲中瑟
魂斷蒼梧尚可招
黃陵廟前湘水深蒼梧人去杳難尋西風灑遍啼紅淚
竹上斑斑恨至今
除夕與仲齋守歲語及鄉中遷客有感
賭酒搏拳夜甚譁故人屈指半天涯梅花冷笑東風裏
守歲開筵有幾家
閨思二首
病酒傷春十日過爪痕不敢露金訶莫令鸚鵡知消息
鸚鵡人前最口多
博山無火膽瓶空何處香來别院中應是釵頭新茉莉
隔簾微度扇車風
堪笑二首
畢竟長生藥不真世間誰是百年人貪夫務得知何意
似欲黃金鑄此身
自古興亡有數存銅駝曾見棘中蹲贊皇謾述平泉記
猶欲丁寧戒子孫
無題二首
蜘蛛結網為何忙作繭春蚕自速亡只有蜜蜂甜得味
終身受用百花香
泛泛人心獸不如陸家黃耳解傳書殘唐亦有孫供奉
恥向東梁致起居
懷季明大政二鄉友
鄉里衣冠日漸稀故人又去着戎衣塞翁得失皆前定
莫向如今怨昨非
與張鍊師共飯而雙鶴來舞
道人邀我飯胡麻分得安期棗似瓜何處召來雙白鶴
直從天上玉皇家
偶書
太行幾日為平地巫峽何年是坦途三見揚塵東海底
誰能有眼似麻姑
寄延平西芹河泊所官姪時雨十首
殷勤慈母手中線念子出門當遠遊記得臨行密縫意
白雲飛處一回頭
蠻郎舌作南人語蠻娘髻效北人梳新官到任意未愜
禁得滿山啼鷓鴣
昔年雷煥豐城劒化作雙龍入水中去後不知誰復見
殷勤為我問漁翁
西芹女兒茜裙衣插花來迎官長妻低頭拜跪多禮數
言語不通如鳥啼
淡菜蛤蜊商販到荔支圓眼福州來肩輿盡日行山谷
滿路蘭花不用栽
榕陰布地晚生涼風扇釵頭茉莉香通印子魚初未識
得來惟共細君嘗
官機白苧裁將樂時樣烏紗學在京當暑着來爭道好
不勞揮扇也心清
出焙好茶閩上有帶漿新荔浙西無異鄉美味都嘗遍
只欠松江巨口鱸
樹頭柑子如盆大地上蘭花似草多官舍日高初睡起
隔窗人語是鸚哥
漿調紫蔗宜新壓葖絮紅糟已慣嘗在任久居諳土俗
方音食性逐他鄉
效香奩體二首
碧桃落盡海棠開簾幕春深燕子來心為惜花身病酒
一牀絃索鎖塵埃
花影重重上繡簾日高針線已慵拈試將紅葉題詩了
閒把金鎞剔指尖
集句次韻俞東村四首
痛飲狂歌空度日感時心緒杳難平不堪吟罷東回首
水閣春寒陰復晴
幽居悄悄何人到一點山螢照寂寥欲寄所思無好信
夷歌幾處起漁樵
蒹葭楊柳似汀洲細草春香小洞幽風景蒼蒼多少恨
烟波江上使人愁
黃昏溪上語人稀零落交游我獨悲有約不來過夜半
誰收松下著殘碁
初度日自况(清平樂二闋)
今朝初度俗狀渾如故只是朱顔偷叛去白髮新添無
數休將事挂心懷天公自有安排同在金門通籍幾
人如我歸來
今朝初度敢道儒冠誤造物拘人元有數不是青雲無
路團欒稚子山妻尋常淡飯黃虀日晏枕邊啼鳥何
如馬上朝雞
觸事感懷(糖多令)
舉眼便凄凉寒鴉噪夕陽二十年多少興亡花榭柳臺
無片瓦歌舞地放牛羊往事莫思量說來愁斷腸舊
時人都在他鄕但得酒杯長在手終日醉何妨
次韻張夢辰秋感(臺城路)
木犀花落芙蓉綻知他鴈門開未金谷園中平泉莊上
又見許多興廢今非昔比試仔細思量越添憔悴怕上
高樓夕陽山外水東逝重經王謝隣里尚依然認得
門巷還是車馬誰來管絃何在惆悵盛筵難繼吾生老
矣比宋玉愁多更加一倍月到窗前滿城砧韻起
春思(點絳唇)
睡起鴛幃綠紗窗外鶯啼曉海棠開了簾幕春寒悄
誰在秋千却是風來裊眉慵掃情懷不好鬭甚閒花草
自警(驀山溪)
人生如寄休作千年調七十古來稀有那箇長生不老
冨貧貴賤都是命安排從姦狡誰能保一世常常好
如今眼底故舊看看少客至便須留管甚麽杯盤草草
光陰後去畢竟已無多頭白了無分曉費甚閒煩惱
西郊笑端集卷一
