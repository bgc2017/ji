栢齋集卷七
明何瑭撰
記
懷慶府重修儒學廟記
懷慶太守長山徐公以郡學夫子廟規制弗稱無以振
作士氣勇於向方廼拓而新之神像禮樂器一時皆備
少師洛陽劉公已為之記學師生感公作興雅意無有
窮已無以自見伻來求記其實以彰公休以垂示無極
瑭雅受知於公且叨以文字為職業故不可辭竊聞上
之興學在實不在文士之自致貴本不貴末今廟學鼎
建規制彌張窺其門則見廊廡之䆳嚴升其堂則見階
戺之端緒入其室則見聖容之淵穆祭奠時舉爼豆既陳
鐘鼓琴瑟翕然在上羽旄綴兆翼然在下凡所以駭耳
目而怡心志者與廟制偕進噫盛矣不可以有加矣觸
其外則動其中修其文將責其實公之意豈不有所在
哉孟子曰庠序學校皆所以明人倫也人倫明於上則
小民親於下矣公之意豈不在此哉父子有親君臣有
義夫婦有别長幼有序朋友有信此人之大倫也吾夫
子盡之而聖七十子之徒修之而賢五經四書之所陳
皆是物也國家用之則治舍之則亂全棄之則亡明效
大驗稽諸古可見已我朝設學校徧天下咸廟祀夫子
俾士皆誦法五經四書夫豈徒哉然則公作新廟學意
斷可識矣吾黨之士可不知所以敬承之哉稽之以經
書驗之以事物質之以師友體之以心思凡父子之所
以親君臣之所以義夫婦之所以别長幼之所以序朋
友之所以信皆究其極下則措諸言行以修其身以齊
其家以化其鄉黨上則敷為政教以行於官府以通於
邦國以逹於天下後世不幸遇艱難擾攘之時則秉經
揆義可進進可退退可生生可死死務使人之大倫無
少虧玷以自立於世以無負朝廷作養之意以無愧於
古聖賢此學之本也可貴也否則竊取前聞妝綴語言
以希世取寵而已抑末矣是豈公興學之意哉公德政
之懿與營建始末洛陽公所已記者瑭不敢贅故姑著
公意以與吾黨之士共勉承焉
河内縣重脩廟學記
河内縣儒學文廟在縣治之西攷碑記洪武十五年知
縣姑孰陶晟之所剏建也迄今將百四十年矣棟宇不
無傾欹屋瓦不無脫落有司雖時加修葺而因陋就簡
規制未備春秋奠獻無所瞻仰甚無以稱朝廷崇祀先
師之意教諭宰廷俊惻然於心乃謀於同寅訓導鄭樞
汪振王詔牒呈於縣請為修理知縣高傑廼申請於撫
按兩司報可廼出帑藏銀六百七十兩市材木瓴甋之
屬鳩工匠徵夫役委義官蕭欽督工修理正殿舊三間
廣為五間兩廡舊二十間廣為二十四間戟門櫺星門
皆撤而新之櫺星門三座皆易以石柱門内有泮池亦
甃以磚石未幾知縣高傑擢刑部主事去任縣丞蘇徵
繼其志綜理不怠廼底於成經始正德十四年正月落
成於明年九月未幾徵亦致仕去今知縣王濟民復修
拓兩齋補其未及廟學規制視昔大備教諭宰廷俊等
來徵言以紀成績惟吾夫子之聖以及從祀之賢皆功
在萬世有司修廟致祀皆祇奉朝廷德意而為之盖有
不待贊者然聖賢廟貌之設祀典之禮必行於學宫之
中此則朝廷深意盖有不可不知者英俊之士藏修游
息於此朔望參謁春秋奠獻夫豈無所思乎均是人也
彼胡為而廟祀于萬世吾儕衆人胡為而不得預也反
復以思之黽勉以求之不沮不怠則庶乎其有得矣抑
行遠自邇從祀之賢有魯齋許先生焉非河内之産乎
志其所志學其所學過則聖及則賢不及亦不失於令
名則於朝廷廟祀先聖先賢之意庶不負矣不然則殿
宇之崇徒為觀美亦何益之有哉亦何益之有哉
孟縣重修廟學記
孟縣儒學在縣治東南始建於洪武初年重修於正統
某年迄今盖又八十餘年矣廟廡堂齋號舍俱就傾圮
嘉靖九年皇上頒御製敬一箴於天下學校命勒之於
石覆之以亭惟時孟縣缺知縣縣丞黃知常奉命惟謹
亭既成矣尚有餘材顧明倫堂師生朝夕講肄之地傾
圮非便即以餘材改建於舊址西北二門亦修整方擬
申請通修廟廡齋號之屬未果會陞順德府任縣知縣
去任是年二月欽差廵撫都御史徐公撫臨本縣下學
祗謁先聖廟見廟傾圮不治意甚惕然退臨明倫堂聽
諸生講肄見堂鼎新闊大問知其由意甚嘉之司訓張
瓛因以黃縣丞欲申請通修廟學未果而陞任去徐公
允之即詢可以任其責者師生合辭以典史喬茂義廉
能可任薦公即委之共計木料磚灰諸費估銀二百五
十兩以舊址廹近城垣乃買民地三畆拓之文廟退後
復加兩楹共八楹兩厦戟門比舊高竦櫺星門改建牌
坊鑿泮池甃以磚石規制盖燦然一新矣又於明倫堂
後起盖饌堂五間東西庫厨房各三間位置區畫各得
其所經始於嘉靖九年八月落成於明年九月學師生
以兹役也工費浩大名雖改建實則創始非縣丞黃知
常無以啓其始非廵撫徐公無以成其終非典史喬茂
義之廉幹亦不能致完美如是之速皆不可不記乃託
國子生潘伸來徵言於予將勒之石昭示無極予惟聖
朝之治以興學育才為先自廵撫而下若縣丞若典史
皆知以修理廟學作興士類為急祇承德意至矣然此
皆有司之事也講學明道以不負朝廷德意則士之責
也吾黨之士其亦知所務哉夫帝王之治本於道而帝
王之道本於心治道莫大於明倫而心法莫先於敬一
此不易之論也自先聖以及諸儒所以廟食萬世者明
此而已我聖祖興學育材堂必匾以明倫揭其要矣我
皇上繼志述事箴復申以敬一盖探其本也吾黨之士
可不知所勉哉以敬一之心明人倫之道大可聖次可
賢出則行此道以贊天子之治處則明此道以贊天子
之教以共承朝廷德意斯不負矣不然則棟宇輪奐徒
為觀美亦何益之有哉亦何益之有哉
復許文正公祀田記
許文正公元大儒也沂其淵源所自實上接考亭之統
究其利澤及人則實有用夏變夷之功歐陽公所撰神
道碑詳矣公祠凡三一在河内縣儒學之側一在縣東
北李封村公墳墓子孫在焉一在景賢村公别墅也景
賢村故有祀田二十八畆後為鄉民所有公子孫訴于
官則曰汝先世嘗鬻于我有劵契存焉歲遠人亡真偽
無所考證官府亦不得以其田歸之正德丙子欽差巡
撫河南地方都察院右副都御史西蜀李公檄下有司
表章先賢祠墓傾敗者修葺之祠田浸没者理出之公
七世孫儒學生泰和乃具公祠田始末以告李公慨然
曰公道德功業師表天下後世宜世世祀祀田剏置不
為過况故有乎特念其田久為民所有一旦奪之恐民
不堪乃議贖取之于是分巡按察司僉憲東吳韓公濓
命懷慶府知府郯城周公舉河内縣知縣平凉高侯傑
出庫藏官銀二十兩盡召田主歸其值收其劵契取其
田畀許氏子孫泰和輩使世守焉以奉公祀明年分守
布政司大參東吳宋公冕兵備分巡按察司僉憲金臺
王公鏜韓公濓麻城汪公正閩中范公嵩議以斯舉也
見君子尊賢之禮焉又見愛民之仁焉又見處事之義
焉不可以無述斯田也今雖歸許氏矣安知他日不復
為鄉民所有子孫不復鬻之于人也不可以無戒乃命
有司紀之于石以示久遠于是知縣高侯傑乃來徵言
予竊惟文正公道德功業昭然在天下後世祀田之有
無似無大損益而事體所在則有不可不書者春秋成
公初年書取汶陽田傳者曰取者得非其有之稱汶陽
魯田也見侵于齊魯不請命于天子以正疆界乃假晉
兵力以取之與得非其有者同故書之以示譏竊以為
晉主夏盟固代天子行事矣諸侯有強凌弱衆暴寡如
齊之于魯者盖其所宜治也征齊之罪而返魯之侵地
無可譏者可以取則取豈可以例為得非其有哉所可
譏者他日使韓穿來言汶陽之田復歸之于齊耳巡撫
公復文正公之祀田宜與晉返魯汶陽田為比而上全
崇奉先賢之意下不徒奪民之有權不失正盖有昔人
之所未及者分守分巡暨郡守縣侯祗奉德意協贊有
成皆不可不書抑于此有感焉鄭以祊易許田于魯春
秋書之君子曰于此見鄭于魯有無親之心盖譏其以
祖之分地擅與人相易也夫以田易田尚獲譏于春秋
則舉先祖之地而輕以畀人者又當何如也噫文正公
之子孫可不戒哉
元魏國許文正公廟祀記
懷慶府城舊有元中書左丞封魏國許文正公祠廟一
所歲久不治府同知王公修補完潔復議以為公道德
功業萬世仰賴有補風教不淺匪直汎汎鄉賢而已顧
未秩以常祀恐無以盡後人瞻仰之誠且廟無典守之
人非惟易致傾壊而市井之徒雞犬之類不免雜入踐
穢䙝凟不敬孰甚擬行令河内縣均徭内編銀六兩于
春秋祭丁後府官率各官師生致祭又于均役内取附
近人戶審編門子一名責令看守本廟司其啟閉時其
洒掃庶廟貌常新禮儀以肅有補風教多矣議定請于
分巡僉事郭公咨于知府司馬公皆以為然乃申請巡
撫都御史徐公准擬巡按御史王公行兩司及提學議
布政司左布政使于公右布政使林公按察司署印副
使劉公提學副使敖公會議謂宜如府擬符下府同知
王公乃徵予言以記其始末且曰匪府輒私有請也當
道諸公意也予不得辭乃為之言曰禮法施于人則祀
之公踐履篤實議論純正可以上繼考亭之統而利澤
及人功業尤為炳煥法施于人公盖其人也秩以常祀
宜矣獨近世儒者謂公不當仕元不能不疑于其說予
嘗著論辨之大略謂舜文皆生于夷而道德功業萬世
仰賴元主雖未可以舜文比然敬天勤民用賢圖治盖
亦駸駸乎道矣况當時生民糜爛已極元主乃能知公
之賢而以行道濟時望之公亦安忍不為之出哉夫作
春秋者非孔子乎春秋所外莫大于楚昭王之聘孔子
亦往拜焉使不沮於子西孔子固將為楚之臣矣孔子
魯人也尚可以臣楚公元人也乃獨不可以臣元乎然
則儒者之說謬矣由是觀之公之道德功業既皆可法
而出處進退亦無所悖其秩之常祀無可疑矣同知王
公崇祀先哲之雅意當道諸公與人為善之盛心盖皆
出乎此也故為之言俾刻諸石有志於道者其尚考諸
表彰先儒許文正公碑記
都察院右副都御史四川李公奉命廵撫河南誕興文
教欲風勵諸士子以聖賢之道廼亟求先儒而表彰之
肆惟河内縣魯齋文正公學有淵源寔上接考亭之統
爰命有司樹碑石以頌其德葺遺書以闡其道復祭田
以奉其祀建坊牌以表其里縣尹平凉高侯祇奉德意
惟謹既竣事復建坊於公祠大門外設重門於内廟制
益邃以嚴公七世孫泰和等乃來徵言以記成績竊惟
文正公道德之休光李公高侯表彰之雅意盖有不待
贊者予於此獨有感焉聖賢之道雖本於性命之微而
寔見於綱常之著雖極於彌綸參贊之功而亦不遺乎
洒掃進退之節本末兼該鉅細畢舉盖切於民生日用
而非杳冥昏默之謂也至入道之方則必先之以小學
以立其基本繼之以大學以收其成功又有不可躐等
而進者孔孟既沒道學失傳有宋諸儒繼出而考亭朱
夫子寔集其全既章句大學一書復蒐葺小學一編其
示士子以入道之方可謂明且切矣魯齋幼而讀書即
志於聖賢之道後得考亭小學四書廼盡棄故習一從
事於其間故立身行已立朝事君及啓廸後進莫不以
朱子為依歸學以躬行為急而不徒事乎言語文字之
間道以致用為先而不徒極乎性命之奥其所得者盖
純乎正而不可加矣近世之士有志乎聖賢之道者往
往刻意著述留心性命至於修齊治平之方義利取舍
之分則多忽焉而不省夫著述以明道聖賢固不廢然非
所急也性與天道夫子罕言而四教之施必以文行忠
信則其所先者可知矣周子有言聖人之道藴之為德
行行之為事業彼以文詞而已者陋矣或問程子何不
以太極圖示人曰恐滋學者入耳出口之弊然則刻意
著述留心性命而忽於躬行致用之實者不幾於陋而
弊乎予病此久矣而未能救也廵撫公縣侯表彰魯齋
許文正公之雅意其有在於斯乎有志於聖賢之道者
可以省矣
韓文公廟碑記
道統之傳其來尚矣三代以前如堯舜禹湯文武之為
君臯䕫稷契伊傅周召之為臣皆逹而在上故其道行
三代而降如孔子之於春秋孟子之於戰國皆窮而在
下故其道明道行則天下蒙其福道明則天下雖不全
蒙其福猶頼其正救之功以不至於大亂孟子既沒道
益晦塞權謀功利之說既紛紜於天下而異端佛老之
徒又旁出乎其間天下之士徬徨駭愕不知所適從者
久矣至唐吏部韓文公出始起而闢之異端少息而吾
道頼以復明天下之士始曉然知所歸往盖文公之功
於是為大先儒亦許其接孟子之統者盖有以也或謂
公雖有闢佛老之功然於聖人之道亦未能真知論性
則謂性有三品論道則以博愛為仁行而宜之為義皆
未造堂奥之深噫是固然矣論人者尚論其世三代以
前聖人在上斯道大行朝廷之所施設學校之所講明
盖無非仁義道德之發士生其間耳目之所聞見無異
物焉故其知道也易三代而降斯道不明異端競起權
謀功利之說不可勝數而其近理而亂真者則莫大於
二氏天下之言性命道德者不主於老則主於佛聖人
之道之存者盖無幾矣士習於見聞之陋欲擇所從者
顧不難哉韓公獨以仁義禮智信為性由仁義而之焉
為道仁義足乎已無待於外為德其真知灼見盖非他
人之所易及矣抑吾於此尤有感焉人之情莫不趨利
而避害惡窮而喜逹是利害窮逹之間士君子勸沮之
所關也三代盛時聖賢在上其困窮拂欎不得志於天
下者非小人則庸人也有志之士孰不思以聖人之道
自修其身以赴亨嘉之會哉後世則不然士之知以聖
人之道自勵者往往蒙譏笑被謗訕甚者排擯摧抑使
之困窮以死其勢盖甚難矣孔栖栖於春秋孟皇皇於
戰國坐是故也韓公雖未能與孔孟竝論然立言飭行
終與庸人殊科竄蠻荒謫海上流離奔走其困窮亦甚
矣故唐史謂學者之於公也始而笑中而排終而翕然
隨以定夫笑也不為沮排也不為懼卒能自立為士君
子之所歸往非卓然有見於聖人之道其能以至此哉
公真可謂豪傑之士矣公名愈字退之世為河陽人河
陽為懷郡屬縣故郡有公祠正德丙子欽差廵撫河南
地方都察院右副都御史李公公餘晉謁祠下謂公儒
者山斗命懷慶府知府郯城周公舉伐石樹碑以頌遺
烈以風動後之人諮於分守布政司大參金臺楊公志
學王公震莆田陳公琳少參東吳宋公冕兵備分廵按
察司僉憲金臺王公鑑東吳韓公濓麻城汪公正閩中
范公嵩廼命河内縣知縣平凉高侯傑來徵言予故備
論公闢異端明吾道之功以頌之詩云高山仰止景行
行止由公所至以上求堯舜禹湯文武孔孟之道天下
固不可謂無其人也有志之士尚念之哉廵撫公名充
嗣字士脩别號梧山由進士改庶吉士讀書翰林其所
造深矣故其為政知所崇尚如此云
唐昌黎伯韓文公廟祀記
懷慶府城舊有唐吏部侍郎封昌黎伯韓文公祠堂一
所歲久蕪穢不治府同知王公修補可觀復以為公之
道德功業萬方仰頼有補於風教不淺匪直汎汎之鄉
賢而已顧未秩以常祀恐無以盡後人瞻仰之誠且廟
無典守之人非惟易致損壊而市井之徒雞犬之類不
免雜入踐穢䙝瀆不敬孰甚於此擬行令河内縣均徭
内編銀六兩於春秋祭丁之後府官率各官師生致祭
又於均徭内查取附近人戶審編門子一名責令看守
本廟司其啓閉時其洒掃庶廟貌常新禮儀以肅有補
於風教多矣議定請於分廵僉事郭公咨於知府司馬
公皆以為然乃申請撫按廵撫都御史徐公准擬廵按
御史王公行兩司及提學議布政司左布政使于公右
布政使林公按察使陳公副使劉公提學副使敖公會
議謂宜如府擬呈上廵按王公亦准擬符下府同知王
公乃徵予言以紀其事之始末且曰匪府輙私有請也
當道諸公意也予不得辭乃為之言曰儒者之學以明
道為重孟子既沒異端競起佛老之言盈天下老氏以
虚無為道失道則為德佛氏以寂滅為性脩性則為道
異言喧豗天下貿貿然無所適從久矣文公乃獨以仁
義為性由仁義而之焉為道足乎已無待於外為德其
見於原性原道之篇者炳如也由是天下皆知異端之
非吾道之是其有功於世多矣或者謂公以博愛為仁
指用為體見道未為真切此固責偹之意而實則不必
然也樊遲問仁子曰愛人孟子亦曰仁者愛人則以愛
言仁固孔孟之所不廢也夫何不可之有况人情志伸
則氣昌志屈則氣沮公之闢異端也至於遠竄而氣不
少沮故卒能有立至今天下知二氏之非盖由公啓之
也其有功於吾道豈小小哉史氏謂公之闢異端較之
孟子功齊而力倍之雖未盡然然能言距楊墨者聖人
之徒也公豈非其人邪禮法施於人則祀之公盖足以
當之矣同知王公崇祀先哲之雅意當道諸公與人為
善之盛心皆不可不記故為之言俾刻諸石嗚呼士君
子有志於道者其尚有考於斯哉
孟縣改建韓文公祠記
聖人之道其大矣哉包羅天地揆叙萬有盖非其他一
才一藝之可比也故君子之學患不聞道苟得聞道則
雖勢在匹夫世猶當景仰而崇奉之而况其顯者乎孔
孟既沒道學不明異端之說充天下老氏曰虚無道也
釋氏曰寂滅道也天下之士迷於其說貿貿焉莫知適
從者盖非一朝夕之故矣至唐吏部侍郎韓文公始明
辯而震揚之曰博愛仁也行而宜之義也由仁義而之
焉則為聖人之道老與佛之道非道也由是天下之士
始曉然知吾道之正異端之邪其見道之明固已度越
諸子矣而又慨然以道自任雖蒙譏罵訕笑不懼不沮
佛骨一表至犯天子喜怒竄逐南海瀕於死亡而不悔
其信道之篤豈世儒之所易及哉逮其晩年道成名立
天下學者仰之如泰山北斗有宋元豐中逐以公從祀
孔子廟庭公之得預乎聖道之傳天下之士固已無不
知矣况其桑梓之地遺風餘澤漸被尤深士之生于斯
游于斯者又當何如而景仰之邪公本河陽人河陽於
國朝為孟縣縣之西有韓莊傳以為公族所居莊有塚
傳以為公墓公集亦有過河陽省墳墓及我家本瀍榖
有地界臯鞏之句則公為孟人無疑唐史乃謂公鄧州
南陽人盖傳誤耳弘治年間大冢宰耿公始表公為孟
人奏請於朝建祠致祀其所以風勵後學之意深矣顧
棟宇卑狹未稱且僻在深巷過往士夫猶有未及知者
正德丁丑縣尹劉侯慨然有感于斯廼改建于縣治南
門内孔廟之右高明爽快既足以竭虔妥靈又於祠前
豎坊題曰鄉賢韓文公祠盖以見公有得于聖人之道
而為此邦之人也往來士夫咸得謁祠致敬而耿公表
章之意始大暴白祠成欲紀其改建始末於石廼請命
於太守韓公公以屬瑭竊惟士君子垂世不朽者不止
一途而莫大于得聞聖人之道孔孟以來世儒得與斯
道之傳者僅可屢數而吾黨得二人焉公及河内許公
是也然上下千數百年而僅得二人可謂難也已矣有
志之士謁公之祠夫豈能無所感邪冡宰公名裕河南
盧氏人太守公名士竒山西洪洞人縣尹侯名澄陜西
邠州人皆有志於聖人之道者故所崇尚如此謹附於
祠記之末使後之人有所攷焉
趙烈女祠碑記
烈女姓趙氏懷慶之河内縣人幼父許聘同縣儒學生
王子聰之子錦未幾子聰卒家貧錦甫數歲鞠於母張
氏辛苦成立學為詩文往往有竒句可誦不幸夭死趙
女方在室聞訃痛曰吾既聘王氏王氏即吾夫也夫死
曷歸廼往哭盡哀將殉死顧姑老在堂無他子侍養義
不可棄去既殯乃留養姑破屋蕭然不蔽風雨尺帛斗
粟皆無宿儲朝夕甘旨取給女紅傍人見聞者皆顰蹙
不自得趙氏怡然也弘治十三年冬姑以壽終趙氏併
啓舅暨夫之殯返葬祖塋歸自經死隣里上其事於府
將圖奏請旌表歴數年未能得也長山徐公由工部尚
書郎來守懷慶政教既修百廢皆舉有以趙氏事告者
公戚然曰世有志行卓異而沉沒如此者乎是吾責也
力聞於朝請加旌表以風示四方制既可乃建祠於郡
治之東祀趙氏焉外又為石坊使人可望見而思也河
内尹李侯贊相甚力既落成請記於石以示久遠乃叙
其事而銘之辭曰古有貞妻亦有孝婦室家既宜乖離
中路孝婦貞妻在禮則然世罕蹈之猶著簡編嗟嗟貞
懿冰瑩玉潔軒車來遲良人隕折拊膺呼天誓將同歸
睠睠顧懷姑老曷依一室蕭然孰甘孰旨纂刺瘁艱不
愠以喜姑亦壽老百年而終纍纍新墳負土以封大事
既㐮溘然長逝同穴而藏不違初志見聞興歎風節凛
然賢守封章錫命自天錫命自天金書有耀翼然新祠
奠彼衢道嗟爾士女孰無秉彛孰無秉彝胡不鍳思
孟縣潘侯祠記
潘侯祠祀晉河陽令潘侯安仁也河陽今為孟縣祠舊
在縣城南門外縣令劉侯改建於門内大街之西從民
欲也既成儒學教諭徐先生及同寅諸生議記成績於
石以示久遠廼來徵言予惟記者記其事耳奚俟多言
無乃有所感諷於其間故不憚煩耶古今令河陽者多
矣安仁何以獨祠考之傳殊無赫赫可紀之績第稱其
好植桃李春花盛開與百姓嬉遊以為樂如是而已竊
謂民愚而神不可以文欺苟有以及之則雖不布一教
條而自無不懷不施一刑而自無不畏苟無以及之則
雖朝聚而告之曰吾將字爾之生暮召而號之曰吾將
成爾之德鞭朴日嚴斬刈日酷曰吾將以鋤惡而佐善
終不懷且畏也安仁之政事今無所考意其必悃愊無
華而與民相安於無事者不然何河陽之民感而立祠
今上下且千有餘歲而卒莫之廢耶夫人所褒大崇尚
者必其志向之所在也劉侯新潘侯之祠其亦有意乎哉
先生肅然作而曰此予所欲言而未敢先也河陽令雖
為縣實古州治南通雲貴西接川陜政務供億甚煩令
有甚不易為者劉侯自下車以來課農桑完租賦興學
校恤鰥寡實倉廪清囹圄以至修城浚隍架橋平道皆
不動聲色卓有成績其才盖有大過人者上下既已稱其
能然侯之心不自足也恒以方今民窮財盡而上令嚴
急雖欲與百姓相安於無事如潘安仁有不可得者故
新侯祠以見志非偶然也予曰時不同則政不必同惟
其仁而已矣饑者易為食渴者易為飲能寬一分則民
受一分之賜矣易曰鳴鶴在隂其子和之言誠之相感
也侯誠有愛利及民安知孟縣之民他日祠侯不如今
日之祠潘侯乎潘侯名岳字安仁其官閥履歴晉史有
傳劉侯名澄字静夫陜之邠州人以禮經中鄉試高等
初授開封封丘縣令後改授懷慶府孟縣云
重修沁河堤記
懷慶府城北二里而遠有河曰沁河源自山西來乘高
趨下怒流湍悍可畏河之南有堤盖以防其患也始築
年月無可考計其來盖亦久矣成化年間隄漸陵夷十
八年夏秋之交霖雨大作河暴漲决堤毁城摧房垣漂
人畜不可勝紀日照陳公時守懷慶徵徒役脩築之隄
復高厚完善迄今餘三十年矣復漸陵夷比年夏秋之
交每霖雨河水暴漲輙至城下城外房屋墻垣多致傾
塌居人恒凛凛焉恐復有十八年之患太守郯城周公
議欲脩築以勞費重大廼請於欽差廵撫都御史李公
公曰脩堤防以禦水患政也雖勞費固不得已况親王
在此尤有不可緩者其亟圖之廼諮于分守大參楊公
王公分廵僉憲韓公范公俾經畫區處計隄之當脩築
者西起回龍廟東過真武廟長凡三百一十丈有竒高
約二丈有竒厚闊狹不等計椿木當用八千根府庫官
銀一千兩易買六千根本府措置二千根計夫役當用
三千名懷慶衞派九百名河内縣派二千一百名計定
廼委府太守周公推官張公衛指揮徐公賈公縣大尹
高侯總督府復轉委温縣典史丘會督役脩築起工於
正德十二年正月二十四日訖工於是年四月十日太
守公又令沿堤種樹千餘株盖亦為護隄設也既落成
府縣儒學教諭訓導宰廷俊趙文隆軰囑某請記成績
於石以示久遠竊惟天下之患備于未然則力省而功
倍患至而後圖之非惟勞費不貲往往有不及事之悔
古人於隄防溝渠之類歲加脩治職此故也惟兹堤使
十八年以前有人脩築則可以免墊溺之患奈何其不
然也今太守公及河之未大為患也先築堤以備之其
為民之德甚厚然亦勞且費矣嗣是而後歲加脩築埤
補使兹堤不至陵夷則吾人墊溺之患其永免乎故記
其脩築始末復系之以此以告後人至於公其他德政
與是役無關者則不暇贅而義官之屬有勞於是役者
其姓名則記之碑隂亦不暇詳述云
重濬廣濟渠記
沁水自山西來至懷慶府濟源縣王寨里出山地名枋
口嬴秦時於上流鑿為五渠分引其水以灌民田歲久
湮塞弘治六年河内縣崇下鄉民張志奏開廣濟渠以
灌濟源河内温孟武陟民田正德七年利上鄉民馬榮
復奏開利人渠以灌其鄉之田利人渠口地勢平坦水
流順利故一向疏通廣濟渠口地勢高仰水流艱澁故
累致湮塞雖歲加䟽濬而終不流通一遇亢旱則名為
水田者悉成焦壤百姓皇皇無所控訴正德十五年冬
洪洞韓公來守懷慶振肅紀綱百廢皆舉河内縣崇下
鄉民曹剛等廼告乞䟽濬河渠公嘅然曰郡守為一方
民物之主凡百利病皆當興革况開渠灌田廼吾民衣
食之所自非一事之利病可比豈可坐視而不加之意
乎顧時方寒沍未可有為明年正月三日即率同寅貳
守張公通府黃公劉公推府張公及河内知縣王侯濟
民等躬往渠口相地勢之所宜將大起夫役别議疏濬
既至上下山原往來審度見利人渠去廣濟渠不及一
里而渠水浩浩有餘廼議斜鑿一渠分利人渠水入廣
濟渠則兩渠民田灌溉皆足其力省而功倍利上鄉民
懼其减已之利也争論不已公廼徐諭之曰渠水有餘
雖分其半入廣濟渠其半尚足灌溉無損於此而有益
於彼何憚不為况民皆吾民也使有所病吾亦何忍奪
此而與彼哉民既帖服廼令河内縣量起夫役委管河
老人韓彦段廣督工疏濬越月工完兩渠通流灌溉皆
足是歲大稔百姓感公之德踴躍歡呼遠近如一老人
韓彦段廣張洗楊緯義官茹經及堰長高松李鎧等廼
來徵言於瑭將勒諸石以示久遠以無忘公德瑭切惟
賢人君子所以能成一時之功者固本乎有忠愛之志
亦在乎有明斷之才近來士大夫類多從事於簿書期
會之間於為民興利除害之政鮮復留意或有其志矣
而明不能察事幾斷不能决疑二往往中輟不能成功
廣濟渠之始開也上司以勞民費財甚難之時則有通守
施公贊其成利人渠之始開也濟源之民懼損其膏腴
之地極言不便至奏聞朝廷連歲不已時則頼郡守藏
公節府潘公致其决然則成一時之功固未易也今兹
河渠之䟽鑿非公明斷於上又安能以就緒也哉昔漢
杜詩脩召信臣舊渠以灌民田當時百姓歌之曰前有
召父後有杜母史冊書之以為美談公亦何譲於古哉
柳公尊甫大司徒質庵先生往嘗廵撫河南地方利病
盖無所不用其情矣公之來守也庭訓之間計無所不
及䟽濬河渠以為民利盖其尤彰明者耳瑭恐百姓之
未必知也故終言焉
東火鄉改正祀典記
潞州東火鄉宿幕仇時濟氏往年與其鄉人舉行藍田
吕氏鄉約即鄉之東嶽廟行之既而以東嶽非庶民所
得祀廼遵太祖高皇帝里祖得祭土榖神詔命設五土
五榖神主即嶽廟之後殿祀之祀畢則藏主於嶽廟之
前殿扄其門不啓由是嶽神之祀遂廢未幾時濟去世
宗弟國賓時茂嗣主約事間謀於衆曰祀禮有典吾儕
祀土榖之神而不祀東嶽於禮甚正顧嶽神之塑像
尚在今雖不祀安保他日不復其舊吾欲撤之以窒復
祀之源如何僉曰可未果而時茂捐舘仲弟義官時淳
以兄之志不可不終也恐禮未允乃令其季弟醫官時
閑來南都訪於谿田馬子涇野吕子并及於予二子曰東
嶽泰山也在魯境内禮諸侯祭境内山川季氏以魯大
夫而祀泰山孔子尚以為非禮之祀神必不享况晉民
而祭魯之東嶽神之不享也决矣且䙝瀆神明律有常
禁而土榖神之祀則聖祖所許今撤東嶽之像而脩土
榖之祀稽於禮而合稽於情而順無可疑者以此窒東
嶽復祀之源甚善予曰所論正矣然東嶽之祀徧天下
其故則不可不知也博物志云東嶽主召人魂魄其始不
過謂東嶽屬木為魂盖以五行象類言之耳非有他也
而立言無法昧者不察遂謂人死魂皆歸東嶽嶽神將
治其生時善惡而罪福之世之惑於其說者往往立廟
致祀冀以徼福而免罪故東嶽之廟祀徧天下其來也
非一日矣昔漢成帝廢諸祀之不合典禮者其意甚正
劉向乃謂諸祀俱有神靈不可廢帝暮年無子惑向之
言盡復諸祀夫劉向大儒也於鬼神之罪禍尚有所惑
况餘人乎東嶽治人死後之魂而罪福之祀則可以徼
福而免罪世之惑也久矣兹惑不解雖毁其廟將復設
之猶反手耳况止撤其象乎以此窒其復祀之源恐未能
也時閑蹵然曰為之奈何曰此不難也事之有無斷之
以理東嶽治人死後之魂而罪福之萬無是理借使有
之乃緣是享人之祀而行私於其間則亦一瀆貨枉法
之吏耳明明上帝豈肯容之乎誠有嶽神必正直無私
如世之清嚴官府且將惡愚民之敗其名節而加之以
譴怒矣况肯享其祀而福之乎由是而觀則東嶽享人
之祀而私以罪福其無是理也决矣昔夫子謂泰山不
享非禮已具此意特其言引而未發兹故反復論之世
之惑者其可解乎二子曰解矣乃書之以授時閑俾歸
而刻之石以告夫後之人
仇氏祭田記
家禮之大者曰冠昏喪祭冠昏為人道之始喪葬為人
道之終世猶知謹至於祭以追遠則非好古知禮之君
子能留意者鮮矣夫祖先之祭上以重本始下以合宗
族盖紀綱人道之大端也古昔盛時自天子以至於庶
人盖未有不祭其先者當祭而不祭則有大僇其嚴如
此而可忽乎哉然牲殺噐皿衣服不備則不可以祭是
以後世知禮之君子有其志者或病其無財有其財矣
又恐家之盛衰無常子孫無所依據以為世守之資也
於是乎有祭田之設焉事雖義起盖亦依倣右人自卿
以下必有圭田之法而為之也有其田矣又恐子孫之
賢否不一或不能保守於永久也於是乎有訓戒之辭
焉嗚呼其慮遠矣其用心於禮也可謂勞矣上黨仇氏
作為家範以訓嗣人冠昏喪祭一遵古禮又撥常稔田
一百五十畆别蓄其租專充祭祀之費復戒子孫永遠
保守有言質鬻者以不孝論其有見於此乎宗子森謀
欲勒石祠堂之右以示永久乃屬瑭為記謹為述祭禮
之所當重及祭田之所由設以歸之嗚呼仇氏子孫尚
無忘先人之用心哉田一叚在陽堰計八十畆一叚在
池西計七十畆
南湖記
桐城錢生君溥吾友憲長公溥之從弟也以其先君子
水南居士去世思之不置計以水南之號親之所以自
命者也親雖往矣水南之地則猶在也已之號若仍乎
親則游斯地而耳斯號庶吾親之常存乎顧以父子同
號則他人莫辨乃自號曰南湖盖不忍遠乎親而又不
欲混乎親也頃來南都語予以故予曰孝子之事親也
生則盡力沒則盡思盡力可能也盡思則非純孝者不
能也古之孝子於親之歿也聲不忘乎耳色不忘乎目
嗜欲不忘乎心故食杯圈則思口澤焉誦遺書則思手
澤焉居宫室則思堂構焉履菑畬則思播穫焉孝子之
用心盖如此今生於親所號之地思之不置因轉為已
號可謂歿能盡思矣不孝而能之乎孝則孝矣然生於
是吾恐其道之未充也生瞿然曰是將柰何曰孝子事
親養其口體樂其耳目親歿則皆無所及矣其尚可勉
者不在於順其心志乎立身揚名以顯於世親之心志
孰不以此而望其子乎亦思之而已矣生復蹙然曰孝
親之道既聞命矣如南湖何予曰人之志苟有所思則
隨所見聞無不感發故志思草書則公孫之劍器亦草
書也志思養生則庖丁之解牛亦養生也况親所往來
釣游之地嘗以自號者乎今夫南湖之水淵源有本焉
會同有德焉鑒照有明焉涵泓有量焉波瀾有文焉蒸
為雲雨澤及萬物則又有濟時之用焉凡人子立身揚
名以順其親之心志者南湖之道無不有焉是在乎思
不思勉不勉耳孰謂其於孝無所發乎生欣然曰甚善
開我請書以為記庶永無忘乎予既諾之遂書以貽之
云
栢齋集卷七
