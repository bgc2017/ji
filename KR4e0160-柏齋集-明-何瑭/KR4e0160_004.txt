栢齋集卷四
明何瑭撰
序
贈王邦佐分教寧海序
同學王邦佐先生器宇端重學博而文累舉於鄉不第
迺以貢入太學因親老謀為禄仕得分教山東寧海州
親友許舜時輩來徵言以贈嗚呼予何以為邦佐告哉
為學為教之方修已治人之道聖經賢傳備矣固邦佐
之熟知也將何以益之哉予獨念近世學者多從事於
記誦詞章之習以取科第以致通顯意以為學問之道
如是而已師以是教弟子以是學在在皆然知有聖賢
修已治人之學者蓋甚鮮矣或以聖賢之學為難殊不
思聖賢亦人耳士希賢賢希聖分内事也在勉與不勉
耳或以士必棄科舉之業始可從事聖賢之學今方謀
進取疑有所礙故不敢噫此又不思之甚也聖賢之學
明德新民何嘗禁人之進取哉顧進取之志何如耳格
致誠正以修其身者必欲治國而平天下使以隱為高
如沮溺丈人之儔則何以治國而平天下乎其不然也
審矣邦佐念哉天下之治亂在人才人才之盛衰在學
校師儒則學校之主也師儒得其人則學校興人才盛
而天下治非其人則學校廢人才衰而天下亂其任蓋
亦重矣古之為禄仕者乘田委吏尚不敢曠其職而况
師儒乎哉寧海去鄒魯為近孔孟之化猶必有傳者安
知其無豪傑之士出於其間乎吾言止於此矣邦佐暨
寧海之士庶幾念哉
蔣教授改任序
鄭府真丘王教授平涼蔣先生以王薨改周府封丘王
教授某約縉紳士往餞之來徵言於予以道别意予惟
士君子在仕途類以儒學官及王府官為落莫不偶予
竊以為不然故嘗謂君子在仕途之可樂者大端有二
大則坐廟堂之上與天子可否政事進退百官以綱紀
天下次則在藩臬郡縣之間為斯民興利除害使百姓
敬之如神明愛之如父母此固可樂也其或道與時相
違才與命不偶則鳴鐸於庠序之間與英俊之士講道
義辨古今事得失成敗或曳裾於宗藩之府為賢王講
說經史以啓發其聰明無奔走叢脞之勞而有從容偃
仰之適此亦可樂也至於上焉而不能行其道次焉而
不能安其身勞神於窺伺承順之間毁形於車塵馬足
之下則雖居高位食厚禄世俗固以為榮君子之心不
樂也先生始以國子生授四川石泉縣學司訓既而擢
鄭府真丘王教授今改官仍在王府其亦有所樂於此
否乎故因以質之先生諱傑字士英德性淳厚學問有
源委故及門之士盍簮之朋於其别也戀戀不忍有如
此云
致仕文安縣主簿孟公夫婦九十序
人生以百歲為期故古人以百年為上壽八十為中壽
六十為下壽然古之聖人或年踰百歲後世則鮮或克
壽雖孔子大聖亦僅七十有三而已或謂氣有淳漓則
數有短長太古渾沌始闢風氣方淳故人物之生其時
者多壽後世太樸既散風氣日漓故人物之生其時者
多夭宋儒蘇氏子瞻嘗言蜀有老人村居深山中與外
境絶不通食粟飲水無鹽酪酒肉之養其人多壽至有
見五世孫者豈非深山窮谷之中淳樸未散其風氣猶
有太古之遺故耶近來風氣益漓壽者尤不易得以予
耳目之所聞見壽登九十者止二三人壽登八十者不
過十餘人吾郡士民奚啻數百千萬而壽九十者僅二
三人壽八十者僅十數人是不尤難得也耶武德鎮致
仕文安縣簿孟公與其配張氏俱壽登九十子三人曰
經未仕曰綸任驛丞曰紹任巡檢孫十一人曰祿配鄭
府新樂郡主為宗人府儀賓曾孫男女五人皆侍膝下
鄉黨宗族姻戚咸以為慶姻家張君英迺來徵言予雖
未及親炙公之顔範然嘗聞公之氣質淳厚言動謹飭
家饒於財而以禮自守未嘗驕人仕宦政成即引退優
游田里二十餘年於今矣蓋得太古之氣於澆漓之世
者也夫近世壽八十者尚不可多得而公乃至九十又
夫婦偕壽不尤難耶東坡以人生得見五世孫者為難
而公已見四世孫蓋庶幾矣豈非公獨得風氣之淳故
能然耶居今之世為古之人公真可敬也哉吾有感於
世道之變故書是以為慶
張千戶襲職序
羣牧所千戸張侯受命襲職歸自京師姻親李拱之來
徵言以賀且曰侯之先順天府之大興人高祖始從戎
以靖難功累陞至金吾左衛副千戸改鄭府羣牧所千
戶傳曾祖祖父以及於侯其世遠矣侯今臨政伊始願
執事之進之也於戲人亦有言敗軍之將不可以語勇
瑭以迂疎多病退伏閭巷乃嘵嘵然語人以居官臨政
之方人誰聽之然嘗誦先正之論矣請述以告可乎人
無于水鑒當于民鑒國朝之初功臣封侯者不下數十
今存者無幾豈非位高禄厚子孫驕奢淫佚不自保守
故至是耶侯家得五世歴百餘年不替所守豈非累世
忠孝勤謹不自放逸故致然耶噫侯可謂賢矣勿以位
高而驕人勿以禄厚而縱欲事上以忠待士以禮接下
以仁處事以法勿荒於酒勿迷於色勿疚於利夙夜永
念不怠如此而家世不長名位不光無是理也然居官
臨政之詳具載書史聞侯之祖手不釋卷侯嗣守庭訓
且姻親交友皆彬彬然文學士也聽覽之暇留意書史
考之於册咨之於友則聞見博而心志開為益多矣侯
尚念哉抑瑭又聞士欲立功名於世有其志無其才不
可也有其才無其時不可也有其時無其幾不可也方
今草竊蠭起天下多事士欲立功名以自見此其時也
侯如有志則積學廣才以候其幾其亦可也瑭已矣無
能為矣
賀單戸侯軍政序
國朝政治之法文武並用文則取之科目武則取諸世
胄取諸科目選擇甚精故得之甚難而其任職也自不
敢不慎取諸世胄則安坐承襲故得之甚易而其任職
也多不自愛惜朝廷患其無所懲勸也乃立為五年一
考選之例廉能公勤為軍士所服者則選任軍政令其
居職理事貪酷庸暗為軍士所惡者則退為剩員令其
帶俸雜差蓋亦鼓舞振作之良法也嘉靖丙申例該考
選衛所官自指揮以至戸侯各有進退而戸侯單大人
實與軍政之選母舅劉大等乃偕諸親往賀而徵言於
予予竊惟古昔聖王之法凡臣下有功於國者其子孫
皆教之教之而成材則官之如不足用亦使之不失其
禄故仕者世禄而不世官我朝文職無世襲武職則自
公侯以至千百戶皆世襲其待之厚於前代矣國初武
職犯罪降革今此法雖廢然自有考選之例以來廉能
公勤者始得軍政理事否則帶俸雜差而已蓋與古世
禄而不世官之意實相暗合今單戸侯既以素為軍士
所服選任軍政信可賀矣然可不知所慎哉凡事朝廷
俱有法令合於法者則行之違乎法者則不為此蓋居
職理事之規矩也能慎乎此則軍政有光矣戸侯念哉
是為賀
陳彦威生子序
予自遯居荒野百事俱廢自分與城市相忘久矣忽謝
宗德同周彦實來訪茶罷作而請曰舍親陳先生去冬
始生元子敢祈一言以賀予以荒廢再三辭不獲於戲
予言何所發明乃煩人之勤懇如此哉夫生子之可喜
與年長生子之尤可喜夫人知之夫人能言之予何以
為先生頌哉邇來習於稼穡之事請以稼喻可乎富人
之稼也其田肥其糞多其耕勤其種時故其苗之生也
碩大以蕃少粃而多實貧人之稼也則不然其田瘠其
糞少貸牛以耕不免鹵莽貸糓而種不免晩暮故其苗
之生也茸短萎黃多秕而少實是豈糓之性有殊哉其
所養則然也積善之家其父祖仁恕忠厚既已見佑於
天庭闈之間所以訓其子孫者又無非禮義遜讓之事
故其子孫之生者多賢明而壽積惡之家其父祖之強
狠兇逆既以得罪於天而其子孫耳濡目染於朝夕之
近者又無非不道不法之事故其子孫之生者多頑悖
而天是豈人之性有殊哉亦由其所養而然也先生自
上世以來累葉忠厚先生昆季五人皆光明俊偉卓然
自立為遠近所宗天之所以佑陳氏者既已驗矣先生
於昆弟為長尤謙厚不伐天之所以佑之者蓋方來而
未已也斯子他日之聳壑昂霄蓋不卜可知矣予昔遊
庠序視先生為先進先生之相接也不以後進忽之循
循煦煦愛禮兼至予心蓋銘刻焉先生生子之喜固予
所樂道也况又有謝君之請乎惜荒廢之久不能發揚
盛美之萬一耳姑以此賀
曹元善更名序
窗友曹元善先生本名仁以漢曹操之族人有名仁者
惡其類也更名希仁請於提學憲副邊先生先生許之
諸友欲并更其字來謀於瑭瑭竊惟天道莫大於元人
道莫大於仁故曰元者善之長也君子體仁足以長人
仁之字元善厥旨深哉然希仁之與仁一也且元善之
稱於親友久矣不更可也無已則以可勸可戒者為元
善告乎古之賢人君子非惟同宗榮之同鄉榮之天下
亦莫不榮之孔顔之名萬世仰慕是豈有所阿私哉憸
夫小人非惟天下恥之同鄉恥之雖其同宗亦恥之幽
厲之名孝子慈孫有不能改噫其可畏哉夫人為萬善
之長初無可惡而元善必欲更之者徒以操故耳曾子
至孝不過勝母之門墨子非樂不入朝歌之邑古之人
有然者矣元善惡惡之心其嚴矣哉吾夫子有言見賢
思齊焉見不賢而内自省也夫操之所以可惡者豈非
姦邪猜譎不忠於漢故耶夙夜以思凡事之類於操者
悉去之斯可矣夫仁一發而親親再發而仁民而愛物
極其效則至於天地變化草木蕃嗚呼大矣元善事親
孝處兄弟義交友朋信臨財廉而處事公以直其所以
行之於身者蓋無不仁也他日有位則鼓元氣而雷域
中騰百川而雨天下亦分内耳元善念哉夫責善朋友
之道也故告之不敢不切以詳元善念哉
張生入學序
嘉靖元年二月欽差提學副使王先生試士懷慶選子
弟之俊秀者補儒學弟子員張生繼光預焉處士熊世
威其外父也來徵言以賀予惟我朝之法取士則以科
目養士則以學校其取之也中鄉試者則謂之舉人中
會試而賜第於廷對者則謂之進士公卿百司胥此焉
出其取之也重矣其養之也始入學則謂之附學生少
進則謂之增廣生再進則謂之廪膳生教以義禮以養
其德教以文詞以養其業德成業就然後以科目取之
其養之也豫矣譬之木焉楩楠杞梓必豫養於山林場
圃之中培壅澆灌積以歲月既成材矣然後匠石取之
以為明堂棟梁之用固自然之序也張生今始入學為
生員蓋楩楠杞梓初培養於山林場圃之中者也豈可
不思所以自養哉齋莊中正以養其心學問思辨以養
其知孝友忠信以養其行禮義廉恥以養其節使在學
校之中則為名士由科目而出則為名臣斯無負於朝
廷養士之意而大慰乎親友相賀之心矣不然吾恐養
小失大不免為士林之累也生嘗從予游予愛其典雅
聰慧有可進者故以是告之生尚念哉學問精微之妙
生當自求之言固不能盡也於戲生尚勉哉
賈生入學序
賈生應奎文洪先生之子也天性聰穎而文洪教之甚
勤其纂言為文清麗可愛今年提學憲副王先生試士
懷慶選子弟之俊秀者補儒學弟子員府學凡補三十
三人應奎寔為之首許舜民先生其外父也懼其驕而
不進徵予言以贈之予惟文詞清麗在後進固為可愛
然此特始學之事耳吾儒之所當務者蓋不止此也昔
魯齋文正公幼時從鄉師讀書嘗問曰讀書何為曰科
舉取第耳公曰如斯而己乎師大竒之自顧章句儒非
其師遂辭去公後卒以道德文章為世師表奎壻舜民
之門拜文正公之祠遺訓風烈蓋聞之久矣其亦嘗思
之否乎文詞清麗充其極不過可以科舉取第耳然則
所當務者固不止此也國家以學校養士有司以文詞
取士意必有在生亦嘗思之否乎古者八歲入小學十
五而入大學所事各異今之府縣學古大學也生藏修
游息於此豈可不思其所當務哉誠思而求之則自不
敢不進將來事業必大過人決科取貴蓋在所不待言
矣於戲生尚念哉生尚勉哉父師親友之所以望生者
固當不外此
蒙宗孟西歸序
平涼蒙生從其父宦學於山東青州府益都縣歸而過
懷慶真丘王教授蔣先生其外舅也因留講學於懷慶
將歸窗友牛生來徵言以贈予惟責善朋友之道也臨
别贈言責善之餘也吾何以為生告哉今世士君子之
講學者大抵主於發策決科夫告人而不以其近且切
者非迂則誣然止於其所習聞習見而無所進焉君子
亦不為也昔子張學干祿夫子告之曰多聞闕疑慎言
其餘則寡尤多見闕殆慎行其餘則寡悔言寡尤行寡
悔禄在其中矣不斥其干禄之非亦不曰此干禄之術
也止曰禄在其中而已此固聖賢告人之法也夫學所
以謀道也五經四書載道之器也國朝養士於學校使
之講明乎五經四書之文然後取以科目布之庶位以
贊政治意固有在矣嗚呼生尚念哉本之四書以求其
端廣之五經以充其體參之史傳以通其變身如何修
家如何齊國與天下如何而治平時而玩焉務使得之
於心驗之於事則發而為英華行而為功業決科取士
蓋將不待他求而自至矣於戲生尚念哉朋友贈言之
意當不過是也
仇生北歸序
正德末年予致仕家居潞安仇生奉其尊甫玉松先生
之命來從予遊既而别去嘉靖初年予蒙恩起廢從仕
於外與生不相見者蓋十年於今矣嘉靖已丒予再致
仕家居今年生復自潞來省時玉松先生捐館已六易
歲矣相見首弔之生悲泣不能已次問其諸父安否次
問其學業所至則慨然曰生一病三年不能出門戸今
病雖愈氣體尚虚不耐勞苦學業廢幾盡予以生年齒
方壯體虚尚可復學業尚可勉進之生唯唯居數日將
去予念平日無益於生而生乃惓惓相愛無已顧無以
報之又念予老矣恐後不復相見乃以平生拙學告之
蓋盡心之道也竊嘗謂大學之道在明明德在新民在
止於至善格物致知誠意正心修身皆明德也齊家治
國平天下皆新民也學者於明德當無所不用其極新
民之道則惟可行於家仕而得位然後可行於國與天
下生居家有家範居鄉有鄉約修身齊家以化乎鄉人
其道蓋已試而有驗矣念生方積學待用他日出仕則
當有治平之責語雖稱居家理則治可移於官然國與
天下地廣人衆政事益繁治平之道非講之素明臨時
擬議推度而行恐無以合宜而中節然則生於今日豈
可不加之意哉治平之道有所謂事君事長使衆焉有
所謂興仁與讓焉有所謂禁貪戾焉有所謂與民同好
惡焉有所謂不專利焉其大綱雖明而條目曲折則有
不可以一言盡者生尚念哉以大學之傳為綱而博考
於經書子史復參以國家憲令以盡其條目之曲折務
使其各有定見此則所謂物格而知至也至是則明德
之體始全他日出仕則隨其位之所至而行所當行一
出於誠則新民之用亦漸造其極矣功成名立可傳不
朽與前日之行家範鄉約者盖無以異也嗚呼此大學
之道也予平生之拙學在此生歸矣尚念兹哉尚念兹
哉
仇文烈孝行序
潞州義門義官仇君文烈迺兵科給事中敏之六世孫
而宿州吏目君時濟之子也天性篤孝六歲喪母知號
慟見者酸愴既長習於家庭禮義之訓事父及繼母曲
盡孝敬正德十二年父病癱患不能動履君侍養醫禱
曲盡其誠歴三載如一日父卒不起君號慟幾絶既葬
寢苫枕塊不御酒肉悉如禮每奠哭哀慟如初喪至服
闋不懈由是衆稱其孝嘉靖改元修先帝實錄詔天下
有司採求忠臣孝子義夫節婦之類以備通纂潞學正
王公首錄君為孝子以應蒐擇里老郜經等亦應詔呈
舉有司奏請旌異由是君之孝上下遠近無不聞懷慶
之士與君弟庠生文光游者相率來徵言以贈予惟臣
之於君子之於親忠孝之道咸其自盡焉爾已非有所
待於外而後為之也仇君之孝其親其心亦若是已矣
夫豈以上之賞罰人之毁譽為作止哉然而有司薦之
士友贈之是亦有說乎噫此蓋教化之端風俗之機衆
人所忽而君子之所留意也夫不待賞而自為善不待
罰而自不為惡上智也賞之而終不為善罰之而卒不
免於惡下愚也至於可導而上下者中人也上智不易
得下愚亦少中人則滔滔者天下皆是也人有一善上
皆賞之衆皆譽之其不相勸而趨於善者鮮矣人有一
善上咸不加察焉衆咸不知敬焉其不怠沮而變於惡
者亦鮮矣古之聖賢能謹乎此故風俗淳美比屋可封
後世忽之此風俗所以不如古也仇君之孝士友之所
以汲汲稱揚若不容已者夫豈無謂也哉風俗之美吾
於是有望矣
張世台侍親之封丘序
孟縣大尹張先生遣其子世台從學於予未幾當道以
先生治迹彰著薦其才堪治繁調官封丘世台將侍行
同遊之士繪圖賦詩以贈其别復請予言以叙其首予
竊惟指引者師之功也從容規戒者友之任也諸士以
世台遠行不復得遂其羣居講習之樂故賦詩贈别以
致繾綣之意友道也予淺陋不足以師世台然嘗尸其
位矣每見世台有所質問不達不已竊喜其志篤意勤
可以與進然未有以發也今其遠去固當有以告之而
况其友為之請乎於戲夫子有言可與共學未可與適
道是學貴於適道學焉而不知適道猶不學也今世之
士非不誦習聖賢之書口講其所謂道也至於聞道學
之名則相顧而笑豈以是為不美哉其心必以為聖賢
之道必先義後利必厚本抑末今方作為文詞以干禄
仕而何聖賢之道之云噫是蓋未之思也聖賢之道明
德新民夫豈以隱為高如沮溺丈人之所為哉惟出處
進退之間不為詭遇斯已矣文以載道聖賢亦未嘗不
為也惟不徒飾其輪轅而無所載斯已矣人莫不飲食
也鮮能知味也渴飲饑食聖賢不免與人同所異者知
味之正耳若謂必絶文詞必棄禄仕然後可以語聖賢
之道是何異于閉口枵腹然後為得飲食之正哉是亦
不思甚矣世台念哉從事乎博學審問之間反求於慎
思明辨之際凡聖賢之所以修其身齊其家以及乎國
與天下者必究其極勿鑿而深勿執而固要以大中既
自得矣則發為文詞以應科目施於政事以為功業無
所不可不幸齟齬則樂天知命而遯世無悶焉聖賢之
道固即此而在矣豈索隱行怪為哉抑人有言雌雞不
能伏鵠卵吾淺陋不足以化世台三原馬伯循高陵吕
仲才皆世台鄉先達也其學俱有源委世台入承庭訓
出就二先生訪焉其可也諸友繾綣之意亦若此而已
矣嗚呼念哉
贈石嵓處士仇時閒序
士君子所以取貴於世者以其見道明而將義篤也而
隱顯不與焉古之隱君子如封人晨門諸賢皆垂名於
魯論而王彦方管幼安黃叔度諸賢亦流光於史册至
今餘千年矣而言論風旨猶使人景慕不已世降俗末
斯人蓋不可多得矣有與之彷彿者寧可不表章之使
顯於世哉正德年間予廢處林下聞潞州仇氏家法之
美而未詳也會其宗子瀋藩儀賓時茂遣其子熙從予
游乃得見其所作家範及所舉行鄉約始知時茂及其
從兄時濟弟時淳時表時閒皆以孝悌禮讓為鄉人所
宗心竊慕焉然無由見也嘉靖壬午予丁先父憂時表
奉其伯兄命不遠數百里來弔奠觀其禮度循如也聽
其言論秩如也益信其昆仲之賢未幾别去嘗意他日
或至山西當造拜其室以盡觀其昆仲之儀刑值蒙恩
起廢奔走仕途不相聞者久矣乃今嘉靖戊子春時閒
復奉其仲兄時淳之命來訪其禮度言論猶時表也詢
時茂起居則捐館踰小祥矣相與悲悼久之暇日延時
閒小餐論及家範鄉約傍及古今人行事得失皆舉經
史或儒先著述以對明白剴切不激不隨乃知其識見
高明真有士君子之風又歎其昆仲皆賢又有古人之
所難得者益加敬慕時閒嘗問予以學問之要予應之
以讀聖人之書當知其意行古人之道勿泥其迹時閒
以為然其虚心從善蓋方進而未已也其與古之隱君
子並流芳聲可期也於其歸也姑以是贈之以徵其後
云
贈婁生東歸序
聖賢之道未知以知為難既知則以行為難有志之士
讀書窮理能知聖賢之道者時時有之至於知而能行
者百無一二此無他世俗之說横於中而利害之勢迫
於外於是乎徇時之計生而行道之志變矣於戲此道
所以不能行也世之人見小人得志君子困厄類皆曰
順時者通忤時者窮是不可以不通其變也士之惑於
其說者蓋十而八九矣抑不思窮通得失莫不有命自
古及今小人得志者固多矣而敗者亦不為少君子之
困厄者固多矣而顯者亦未嘗盡無是知窮通得失皆
出於命非人力之所獨致也故君子恒行法以俟命不
知命者則無以為君子聖賢垂訓之意遠矣或疑斯道
之大浩浩難窮欲盡知而全體之有未易者殊不知道
有全體有先務智者無不知也而當務之為急修齊治
平豈非當務之急者乎學問思辨以致其知既真知矣
藴之於心則為德體之於身則為行發之言語則為文
章措之天下則為事業大可聖次可賢下亦不忝為士
君子矣或問推行之要曰本之以誠施之以恕律已以
嚴責人以寬窮通得失則一聽乎命有所不得則反求
諸已而不變不沮焉知此則道庶乎其可行矣婁生東
歸乃來告别予念生有志於聖賢之道恐其或惕於世
俗之說而不克終也故書是贈之於戲書不盡言言不
盡意生尚繹思而推廣之哉
賈賢權驛序
國朝統一四海政令之施或上遣使而布於下或下遣
使而達於上皆給驛以行使者至驛則館人授室饔人
致膳圉人具僕馬故使者至則如歸去則無留難之患
政令之施捷於風雷之鼓動蓋有由然也遠近州縣莫
不有驛而河内萬善驛則在太行之麓路通山西使客
往來者頗少驛官缺員府縣恒委他官署之事非其職
故多至廢墜正德十五年義官賈賢寔承府縣檄往署
驛事凡百盡心不以權暑而怠故屋宇修潔飲食豊腆
士飽而嬉馬騰於槽使客至者無缺供之咎上下咸愛
敬焉姻親張某等乃來徵言以賀或謂驛傳之政非大
也驛官之秩非崇也至於他官暫時權署則又可知矣
是何足賀噫不然政不在大小秩不在崇卑惟盡心於
其職者斯可賢矣孔子為委吏而會計當為乘田而牛
羊茁壯夫孔子大聖人也會計當牛羊茁壯此瑣瑣者
何足稱數而史氏必備錄之者以見大聖大賢克勤小
物無所往而不用其心也賈賢權署驛事能舉其職孰
謂其不可賀乎衆僉曰諾於是乎書
周總旗應役序
儀衛司總旗周君大淵去歲冬始膺役旗手千戸張侯
命分任司事君以衰老辭侯曰任事之勞非衰老所堪
固然但事務煩冗非老成練達者不能况衆人疲敝久
矣他任事者不免有所漁獵衆益以困汝既老成習事
又家道殷實無取於人分任司事非汝莫可其勿辭君
不得已受命既而委以鉅細之事悉皆允愜上無怒容
下無謗語衆咸頌侯為知人又喜君之能任事也姻家
孟氣之迺來徵言以賀予於周君為妹婿故不得辤竊
惟事無大小能任者賢事苟勝任則雖閭里之役亦足
以流芳於當時仇覽諸人是矣事不勝任則雖公卿之
尊不免遺譏於後世孔光諸人是矣然求所以勝其任
者豈有他哉本之以誠行之以勤處之以公如是而已
誠則人不疑勤則事不敗公則衆咸服充是道也雖公
卿之任無不勝者况其小小者乎君念哉言行相顧以
致其誠夙夜匪懈以致其勤差科必均以致其公則上
悦下服將始終如一日矣昔于公為獄吏凡事不苟嘗
令高大其門曰吾治獄無冤後世子孫必有興者至其
後定國果為卿相君勉哉天道無親常與善人安知君
之子孫無興者乎謹書之以徵于後
贈民安驛驛丞牛本誠之任序
友人牛宗器之子本誠由承差授湖廣公安縣民安驛
驛丞將之任庠友王子正伊親也乃來徵言以贈嗚呼
予何言哉欲告之以古人居官之道則迂遠而不切於
事欲告之以今人居官之道則予有所不知雖知之亦
未能得其肯綮然子正之請不可虚而宗器之厚又有
不可默者姑述所聞以告而本誠擇焉其可也驛逓之
官大要以奔走承順為職凡朝貴之經過上司之巡歷
公使之往來驛官咸有事焉其進退欲恭其應對欲敏
其舘舍欲潔其飲食欲豐其車馬欲備以整欲一一各
得其宜固己難矣况夫舘舍之授主之者舘人也飲食
之供主之者饔人也車馬之戒主之者圉人也而驛官
實總理焉治之太寬則下不用命而悞事治之太嚴則
下或不堪而生怨或寬或嚴各中其節非洞曉物情深
知事體者不能也兹不亦尤難也哉語云不習居官視
傍州例本誠之鄉鄰豈無服役於驛逓者乎驛官之行
事如何則上官喜如何則上官怒如何則下人悦如何
則下人怨本誠計亦知之矣今兹之任凡事視以為法
戒焉則上無不喜下無不悦驛官之職不難稱矣本誠
家饒於財俯仰之資不賴於官而本誠之來見我也進
退言語淳朴無偽蓋忠信人也忠信誠也本之以誠而
加以通敏驛官之職綽綽有餘矣然予不真知今人居
官之道所言不知可用與否本誠就習於世事之君子
而再訪焉其可也是為贈
賀薛生入學序
嘉靖壬辰提學副使敖公按臨懷慶選子弟之聰俊穎
異者補儒學生薛先生之子堯民與焉曹四先生生之
外舅也乃來徵予言以賀予惟生以童稚之年登庠序
之門德業未成名譽未著將何以賀既而思之則亦有
可賀者焉楩楠杞梓之木必預養于山林然後匠石取
之以為棟為梁聰明俊傑之士必預養于學校然後朝
廷取之以為公為卿取之雖在後養之則在先不有以
養之孰從而取之是則養之之始亦可賀也然材之成
也難矣善養木者其根欲深其培欲平其灌欲時而又
剪其繁冗去其荆棘使土力不分復遲之以歲月然後
棟梁之材可成善養士者必根之以虚明敬一之心培
之以聖經賢傳之旨灌之以明師良友之澤而又戒其
雜習除其穢行使用志不分復遲之以歲月然後公卿
之材可成其事之相類有如此者嗚呼生尚念哉作養
者朝廷之意也期望勸戒以相養者父兄師友之任也
崇德廣業決意而往以自養者則生之責也夫子有言
譬如為山未成一簣止吾止也譬如平地雖覆一簣進
吾往也士始入學亦一簣之覆者也生尚念哉吾言止
于此矣
栢齋集卷四
