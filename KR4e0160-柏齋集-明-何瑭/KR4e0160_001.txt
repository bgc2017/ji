柏齋集卷一
明何瑭撰
講章
尚書講章
禹曰都帝慎乃在位帝曰俞禹曰安汝止惟幾惟康其
弼直惟動丕應徯志以昭受上帝天其申命用休
這是虞書益稷篇史臣記大禹告舜的言語都是歎
美辭帝是指帝舜俞是然其言止是事物之理具於
吾心各有至善所當依據而不可移易的意思幾是
事之發動處康是事之安穩處弼是指輔弼之臣徯
是待申是重休是美大禹將要告舜先歎美曰都又
特稱帝以起其聽說道帝居天子之位若一念不謹
慎則四海之内皆不得安一日不謹慎則千百年之
患便從此起所以須要謹慎不可放肆帝舜聽了遂
說爾的言語誠然有理我當從爾所言凡事謹慎禹
要帝舜知道謹慎的勾當故又說道人心之靈事事
物物莫不有箇至公至正的道理只因私欲的念慮
動搖其中所以此心常危殆不安為人君的凡處一
事接一物必要心心念念專在道理上這便能安其
所止而不陷於人欲之危若是幾發動的去處須要
仔細計較不要差了念頭及事務成就的時節須安
穩停當不可苟且施行這便是惟幾惟康倘所行一
有差錯陷於私欲輔弼的大臣又肯直言勸諫不使
人君陷於有過之地這便是其弼直君臣上下交相
儆畏謹慎之道不過如此天下的人心都有這箇道
理人君所行的既合道理了但凡有所動作則人心
無不響應固有在我發意之先預先等待的况上天
福善禍淫都看著人心向背以此昭受上帝之命天
豈不重重眷命加之以休美之福乎這便是謹慎的
效驗臣竊惟大禹之言切於治道帝舜一聞而即從
之見諸施行所以天下太平萬世稱為聖明之主仰
惟皇上所居之位即帝舜之位伏願端存心出治之
本聽輔弼忠直之言上下交通天人恊應太平之治
可齊於二帝宗社之休必保於萬年矣臣愚不勝惓
惓伏惟聖明留意
奏議
史職議
修史職以備國典事伏以有官守者則思修其職有言
責者則思盡其忠此人臣之大防而古今之通誼也臣
以菲薄待罪史官伏覩内外百司各有職守而史官獨
若無所事者朝參之餘退安私室於國家政務無分毫
補益猶且月受俸錢日支廪給既失官守之職難迯尸
素之譏每念及兹不勝惶愧臣謹考古者王朝列國皆
有史官掌記時事我祖宗設修撰編修檢討謂之史官
俾司紀錄法古意也謹按國朝名臣錄在太祖時劉基
條答天象之問上悉以付史館在太宗時王直以右春
坊右庶子兼記註凡聖政聖訓之當書者皆錄之以
備纂述由此推之史官之職在國初猶未失也不知因
循廢墜始於何時沿襲至今未克修舉臣於受職之
初即欲陳奏自以無所考據又慮人微言輕未必聽
用徒為嘵嘵實亦何補含愧苟禄奄過歲時既又念
聖賢相逢百廢皆舉擇言而從不以人廢於此時而
不言是終無可言之日矣方擬陳奏不幸孝宗皇帝
奄棄萬國哀慕方切豈暇圖此方今山陵既畢政治維
新伏望遵祖宗所已行修史職於久廢勑令修撰編
修檢討直史館凡陛下之起居臣工之論列大政事之
因革弛張大臣僚之陞降拜罷皆令即時紀錄止用據
事直書不須立論褒貶仍於紙尾書某官某人記藏之
匵櫃以待纂述史職既修國典斯備上則聖君賢臣嘉
謨嘉猷不至有所遺落下則憸夫小人懼遺萬世之譏
亦有所懲戒不敢縱恣為惡公則明朝廷無虛設之官
私則使人臣免素餐之愧事體甚便或謂館閣之地所
以儲養異才不必擇以職守臣竊謂養才之道當使之
周知天下之務方可以備他日之用今諸人於國家政
事初不聞知雖欲練習其道無由若令史館供職庶因
紀錄之間得練習政事之體他日任用不至疎脱是於
修職之中實寓養才之意臣愚不勝惓惓
戰船議
議處戰巡船隻事該都水司呈奉本部送准操江衙門
咨(云云)到司查得本部嘉靖六年造完戰巡船八十四
隻今年見造又一百四隻其工食例該本部措給其物
料會無者例皆坐派蘇松等府徵解查得六年修完船
隻物料先已招商應用今尚有四府未完今年物料各
府通無解到照得咨内開稱已及年分損壊船又一百
二十八隻例該修造未及年分損壞船六十三隻不久
捱及年分又該修造其物料俱該坐派蘇松等府恐民
力不堪呈乞議處到部照得南京内官監供應器皿及
裝盛物料神宫監司苑局等衙門薑棚及薑芽竹簍等
料本部供應器皿及修船物料例俱坐派蘇松等府約
計銀十萬兩以上見今累催俱未完解固由官吏違慢
亦由民貧辦納不前其操江損壊戰巡船一百八十一
隻若再坐派深恐民力不堪有如該司所慮擬合議處
查得永樂年間額設戰船止一百三十一隻宣德以後
漸增至三百一十九隻至成化年間止存一百四十隻
具載會典當時不聞悮事今乃增至四百隻比永樂年
間三倍有餘宜量减其半庶得少寬修造不至連年坐
派以重困疲民或謂其有備無患操江船隻不可輕減
臣等議得兵家之法雖稱有備無患尤當料敵度時若
強敵大盜出沒於江湖之間必用水戰决勝則戰船不
得不多若強敵大盜或在北欲渡江而南或在南欲渡
江而北則戰船止於巡邏把截自不須多盖敵一登岸
戰船即皆無用故也况今四方寧靜無強敵大盜之警
其出沒江上者不過鹽徒小盜若設戰巡船二百隻加
以府縣巡司等船固已足用其多餘戰巡等船實係無
用縱有大盜卒起兵部馬快等船不下四五百隻亦可
一時借用不為無備今乃以多餘無用之船而連年坐
派以重困疲弊之民似為非計又查得新江口戰座巡
哨等船舊例五年一修十年一造先年損壊俱係操江
官軍自備物料修理天順三年該南京内守備題會同
外守備并本部議將座船二隻先儘舊料不敷之數會
有關支會無買辦動支官錢給還戰船該用物料以五
分為率二分官為出備三分原船官軍出備會議題准
一向遵行至成化二十年該外守備奏要將損壊船隻
止行南京工部修造本部備查題准事例具奏仍准照
舊官二軍三至成化二十三年又該内外守備題巡軍
比操軍辛苦巡船損壊要行南京工部修造工部覆題
備行本部查照果無别議將該用物料查會關支買辦
仍委官一員嚴督龍江提舉司官吏匠作及南京中軍
都督府差撥官軍與同原船旗軍相兼用工修造本部
既失於查照題准見行事例執奏又失於查照原奏情
節乃將巡船並戰船通與修造從此遂成故事弘治十
八年又該本部奏准將改造戰巡等船會無物料坐派
直隸蘇松等府州縣辦解沿襲至今遂為定例各船旗
軍因戰船損壊俱本部修造利害不切於彼遂將戰船
視為官物非止不加愛惜甚或暗行作踐往往不及年
分先已損壊捱及年分則又移文本部修造其弊已久
臣等議得運糧官軍勞苦萬狀運船損壊尚與官停半
出銀修造操江官軍安逸已甚戰船損壊反不出分文
止行本部修造已為不平又致生戰船速壊之弊深為
未便乞勑該部會同兵部計議如臣等所議萬一可采
乞將戰巡船量留二百隻應用其餘俱送龍江提舉司
拆卸堆垜候留用船隻損壊即用修造不敷料銀或查
照題准舊例以五分為率官二軍三或比照運船事例
官軍停出戰船既減則修造自少操軍知愛惜其船則
損壊必遲修造益少修造益少則物料本部可辦不必
坐派各府以重困疲民事體似甚便益
織造議
議處織造絲料及參劾不職官員事該都水司呈奉本
部送准守備揭帖(云云)案呈到部卷查嘉靖四年(云云)
據鋪戶何輔等告(云云)又行據南京丙字庫中(云云)照
得諸司職掌内開凡織造供用袍服叚疋及祭祀制帛
須於内府置局織造其所用蠶絲紅花藍澱於所産去
處税糧内折收按歲差人送庫支用是知織造制帛絲
料會有在丙字庫支用係祖宗正法嘉靖四年料造制
帛一萬五千叚本部失於查照將該用絲料不作會有
行丙字庫支用却作會無行應天府鋪戶買用實係違
法參照鋪戶何輔所告情既可憫理亦甚直既丙字庫
中有堪用細絲擬合將原擬行應天府鋪戶買絲一節
改正會有行丙字庫支用已經行移神帛堂遵依選用
及條送南京禮部擬行會題去後今准南京守備司禮
監太監高某等揭帖内稱神帛堂堂長禀稱丙字庫絲
不堪織造等因臣等參看得丙字庫内外官員吏典人
等職專收支乃將税糧折收串五細絲濫收粗絲以致
不堪織造支用若非受賂徇私亦係怠職悮事查得大
明律起解金銀足色條下凡收受諸色課程變賣物貨
起解金銀須要足色如成色不及分數提調官吏人匠
各笞四十著落均陪還官所據該庫内外官員吏典人
等相應比附前律查提究問但該庫申稱所收絲堪用
义經守備官選中今神帛堂却稱其絲不堪參以鋪戶
告詞中間恐有别情乞勑該部計議合無將該庫内外
官員人等比附前律提問惟復别有定奪通行奏請上
裁候有成命遵照施行再照揭帖又稱神帛堂急缺織
造絲料要行從長議處參詳主意不過要照舊行應天
府鋪戶買用臣等議得買絲違法損民且使折收絲終
歸無用公私兩病深為未便本部既知其弊豈可復行
但本堂執稱該庫所收串五絲俱不堪用若不急為議
處往來駁難不免悮事乞勑該部移文戶部轉行南京
戶部計議合無將明年以後湖州府解到串五絲徑送
本堂收用仍行移丙字庫知數公私兩便庶經久可行
又查得諸司職掌内開蠶絲出産在浙江湖州府每年
該折收六萬觔見今每年折收串絲荒絲各止二萬兩
計各止一千二百五十觔其神帛堂每年該用絲數累
次行查堅不准行以此不知的數據守備平日口稱每
年織三千叚該用絲二千八百十二觔八兩又查得内
織染局所織誥勑絲料亦該在丙字庫支用每年織一
千道計該用絲若干觔照得見今折收串五絲數少支
用不敷不免又費議處亦乞轉行南京戶部計議再查
神帛堂如果每年織制帛三千叚則串五細絲再加派
二千七百五十觔務勾兩衙門支用此係舊制不為多
事再照丙字庫見有絲近年者已該三萬五千餘觔遠
年者不知其數既各衙門俱不支用俱將化為灰燼似
亦可惜亦乞轉行南京戶部議處為便緣係議處織造
絲料及參劾不職官員事理(云云)
制帛一叚長十八尺料串五絲十五兩每尺該絲八
錢三分三釐強
誥命一品文職長一丈二尺料串五絲一觔十二兩
六錢一分二釐五毫二品長一丈料絲一觔六
兩八錢六分二釐五毫三品長八尺五寸料絲
一觔四兩一錢八分七釐五毫五品長六尺料
絲一觔五錢一分二釐
勑命料絲十三兩六錢九分二釐五毫
誥武職料絲十三兩一錢三分八毫
此料數係織造原數今以制帛分兩丈尺計之似乎至
多當時亦欲題准減省後以遷官未奏云
民財空虚之弊議
理財足民以安天下以保聖治事臣竊聞平天下之道
重在理財盖財用之盈虚係民生之休戚而國家之安
危治亂從之是固不可忽也古人有言天下之財不在
官則在民去年因陕西四川河南湖廣山東山西等處
凶荒各該撫按官員累奏王府禄米軍士月糧多有欠
缺無從處補軍民人等餓死數多無從賑濟則是在官
在民之財皆空虚不足可想見矣臣竊以為在官之財
不足固為可慮然不若在民之財不足可慮之甚也盖
民財不足則樂歲不免於凍餒而凶年必至於死亡凍
餒死亡之憂迫之於中而剥削差科之患又迫之於外
事勢窮極盜賊必起此盖宗社之憂非小小利害也是
豈不甚可慮哉去歲凶荒賴皇上聖明亟行蠲免大為
賑濟民心少安然而死者已衆萬一不幸頻歲凶荒不
知民何以堪命是盖不可不預為之所也臣猥以迂疎
備員戶部叨有理財之責竊計在官之財所以空虚不
足者其弊有四在民之財所以空虚不足者其弊亦有
四宗室日蕃武職日濫冗食太多冗費太廣此四弊者
在官之財所以空虛而不足也而徵納逋欠之弊則又
在其外焉官吏剥削差科繁重風俗奢僣生齒蕃多此
四弊者在民之財所以空虚而不足也在官之財不足
四弊本部先已具題外其在民之財不足四弊臣謹開
坐具奏伏望皇上憫百姓之困窮念宗社之大計勑令
該部議擬採行則民財可足天下可安而皇上孜孜求
治之念亦可以少副矣臣愚不勝惓惓
一官吏剥削
傳稱國家之敗由官邪也官之失德寵賂彰也盖官吏
貪賂必剥削小民小民窮困不堪小則為盜大則作亂
而國家之治敗矣此必然之理也我太祖高皇帝起自
民間深知其弊故立國之初痛懲貪賂官吏甚者即行
誅殺以快小民之心既製為大誥醒貪錄諸書以戒諭
之又定為官吏受枉法贓滿貫罪絞之律以恐懼之是
以當時官吏畏法小民得安晩年因見法令已行貪風
已革乃於洪武三十年定官吏受贓滿貫者為雜犯死
罪准其收贖盖不忍以財物之故傷人性命此聖祖寬
恤之仁也奈何官吏不才不體聖祖之心漸啟貪賂之
習積至正德年間其弊極矣官以賂陞罪以賂免輦轂
之下賄賂公行郡縣之間誅求無忌小民受害殆不忍
言百姓困窮盜賊蠭起國家之事幾至大敗臣不勝憂
忿於正德六年奏言先欲勑諭大臣令其守廉奉法以
倡百官次欲將貪贓害民官員凡犯取受入已贓滿貫
以上俱籍沒貲産輕則為民重則充軍軍職犯贓一體
歸斷所冀法令嚴明則貪官知懼民困可蘇國家可保
耳當時論者皆謂臣言苛刻難以施行臣竊謂責人以
難能之事則材知有限不可勉強若一槩加罪則誠為
苛刻至於貪與不貪則在乎肯與不肯非有甚高難能
之事况彼奪民財而法乃籍沒其財情法似乎相對且
未嘗傷其性命似未為苛刻論者之意不過謂士君子
辛苦仕途有所取受亦是常情罪以籍沒似可矜憫耳
臣竊聞有宋之時范文正公當道遇不才監司一筆勾
之富鄭公曰公但知一筆勾不知一家哭矣范公曰一
家哭何如一路哭耶富公亦當時賢者其言亦近於厚
但其所見之公私大小則不逮范公遠矣况官吏貪賂
則剥削小民小民困窮則遺禍國家情既可惡關係尤
重此與其他不才悮事者不同是安可過為姑息而不
加重治哉伏自皇上即位以來選用忠賢禁止賄賂輦
轂之下號稱清明然府縣之間貪風猶在誅求剥削至
今未已上司多事姑息不行嚴治甚者交通賄賂縱容
行私民財日空民生日困其弊大端在此此風不革而
欲望小民之安國家之治盖斷乎無是理也臣愚竊聞
治久病者用毒藥革久弊者用重典宜先申明戒諭天
下百官令其守廉愛民令下之後敢有仍前貪賂害民
者凡犯枉法贓滿貫以上俱籍沒貲産照例充軍犯不
枉法及侵盜贓至銀一百兩以上及他物值銀一百兩
以上者亦籍沒貲産照常為民軍職犯贓一體歸斷若
上司官承告官吏貪贓事情不與受理及雖與受理而
擬斷不如法者即以不才黜退有贓者亦從重論每年
終巡按御史及法司俱將問過贓官起數造冊具奏以
憑查考其奸頑妄捏贓私排陷官吏者除問以誣告罪
名仍遷徙化外夫貪官之所愛者財耳若止去其官不
奪其財彼猶不失其富既不知耻豈肯改行若籍沒法
行則雖不問以死罪彼慮并失其原有之財必知警懼
則貪風庶乎可革民財不耗民困可蘇而國家之治庶
可保之於無窮矣
一差科繁重
傳稱時使薄歛以勸百姓為天下國家經常之道盖為
治不能不使民但使之以時而不竭其力斯可矣不能
不取民但歛之以薄而不匱其財斯可矣此盖古聖賢
之明訓而萬世不可易也仰惟國朝使民之法除里甲
正辦外如糧長解戶馬頭船頭館夫水夫馬夫祗候弓
兵皂隸門禁厨斗之類無所不役固已多矣但國初法
令嚴明編僉有數故民力未至甚勞近年以來則常役
之外雜派夫役紛紛而出如斫柴夫擡柴夫修河夫修
倉夫運料夫接遞夫站夫鋪夫閘夫淺夫之類因事編
僉盖有不可勝數者矣國朝取民之法除田土税糧外
如鹽課茶課金銀課鐵課魚課税商船鈔戶口食鹽皮
角翎毛油漆竹木之類無所不取固已重矣但國初於
公用物料猶令税糧折納或官錢收買故民財未至甚
費近年以來則額徵之外雜派物料又紛紛而出如供
用庫物料甲丁庫顔料光禄寺厨料太常寺牲口南京
則又有供用器皿物料戰巡船隻物料内府各衙門應
用物料隨時坐派盖有不可勝數者矣以上夫役物料
臣之所知者耳所不知者尚不止此例皆取辦於民上
司惟務事行至於民力之堪與不堪民財之敷與不敷
皆不暇計賢能守令縱有愛民之心迫於上令亦不能
自行其志不才官員則又因以為利加以吏典與里胥
賣放多科小民受害所不忍言民財之耗民生之困此
亦大端也臣竊以為前項雜派夫役既不可免惟編之
有數用之有時庶可少寬民力使受一分之賜宜行令
各州縣通將人丁查出略倣古昔用民之力歲不過三
日之意其人丁除役占優免外每人五丁編夫一名歲
役不過一月每丁各該六日不行者貼工食銀一錢二
分南方以田起夫者則每田百畝作人一丁計數編夫
俱准前例或本處工多夫少如其工可緩者令挨年次
第舉行如緊急不可緩者令將鄰近州縣夫通融恊濟
大率遠者出銀近者出力或民自願赴工不願出銀者
聽從其便如本處及鄰近通無工者則寬以與民至於
雜派物料則宜仍照國初舊例係遠方州縣産有者或
令税糧折納或以該徵税課錢鈔收買差人解送應用
係京師近地産有者則徑以各處觧到税課錢鈔收買
不必坐派通不許令民出辦其各項物料内有不係緊
用者仍令各該衙門查出量為裁減如此則民財少省
民困可蘇而國家之治可保之於無窮矣
一風俗奢僣
易稱節以制度不傷財不害民又稱履以辨上下定民
志盖用度奢侈則民財必傷上下不辨則民志不定此
盖必然之理而為治者所當念也仰惟我太祖高皇帝
於開國之初凡官民房屋衣服器皿之類即定有制度
上得兼下下不得僣上違者各治以罪其居處僣上用
者至處死籍沒立法之意盖甚嚴矣彼時百姓初脱亂
離之苦凡百用度取給而止奢僣甚少中間奢僣犯禮
者不過二三豪家聖祖已嚴為禁約如此自國初至今
百六十年承平既久風俗日侈起自貴近之臣延及富
豪之民一切皆以奢侈相尚一宫室臺榭之費至用銀
數百兩一衣服燕享之費至用銀數十兩車馬器用務
極華靡財有餘者以此相誇財不足者亦相倣效上下
之分蕩然不知風俗既成民心迷惑至使閭巷貧民習
見奢僣婚姻喪葬之儀燕會賻贈之禮畏懼親友譏笑
亦竭力營辦甚稱貸為之官府習於見聞通無禁約間
有一二賢明之官欲行禁約議者多謂奢僣之人自費
其財無害於治反譏禁者不達人情一齊衆楚法豈能
行殊不知風俗奢僣不止耗民之財且可亂民之志盖
風俗既以奢僣相誇則官吏俸禄之所入小民農商之
所獲各亦不多豈能足用故官吏則務為貪饕小民則
務為欺奪由是推之則奢僣一事實生衆弊盖耗民財
之根本也臣愚以為風俗既壊非嚴為禁治則弊不可
革宜令禮部查照祖宗舊制再行申明如婚姻喪葬禮
物粧奩祭祀燕飲之類舊制未備者亦各定為制度其
僧道死喪追薦災禍祈禳之類或通行禁止或令比照
祭祀制度而行制度既定通行天下刻榜禁約犯者除
問罪外俱將其違法之物沒官如飲食諸物不可沒官
者則照依所費罰之以十分為率俱以三分給告人充
賞七分備賑及補助貧民糧差拖欠之用再犯倍罰三
犯不分官民俱遷徙化外如該管官員承告官民奢僣
事情不與受理及雖與受理不照例罰治者俱依制書
有違問罪通不管理者即以不職罷黜盖出令在君承
君之令而致之民在臣臣既不奉行君令不職甚矣罷
黜何疑或謂告人給賞則起告訐之風犯人罰沒或為
貪官之地皆非治體難以施行臣竊以為令貴必行禁
貴必止令之不行禁之不止雖堯舜不能為治緣官民
奢僣該管官員必須見知方可罰治若告人無賞則人
皆謂奢僣者自費其財於我無損出名告舉徒結讎怨
於我何益下人既不告舉上官何由見知欲令行而禁
止難矣聖祖於除奸革弊皆賞告人盖為此也至於將
違法之物沒官及物之不可沒官者照所費罰銀備賑
或補貧民糧差拖欠則損有餘而補不足者無所不可
若官吏侵欺自有正法柰何預為計慮遂將禁治奢僣
之良法格而不行哉臣又聞京師四方之極君身萬化
之源故化行自上法行自近伏望皇上敦行節儉為天
下先嚴戒内外官員節用惜福不許過為奢僣以壊風
俗違者聽科道紏舉一體罰治如此則民財不耗民志
不惑而國家以禮教民之治庶可成矣
一生齒蕃多
孔子適衛嘗有民庶之嘆冉有問既庶矣又何加焉孔
子曰富之盖庶而不富則民生不遂治功不成此必然
之理也仰惟國朝開創之初亂離初定人民鮮少土地
所生之物供養自然有餘承平既久生齒蕃多而土地
所生之物無所增益則供養自然不足加以官吏剥削
差科繁重風俗奢侈則民財安得不耗民生安得不困
方今民困極矣向上三弊若蒙准行則可救其半至生
齒蕃多别無善策惟有盡辟地利以資生養一法尚可
施行方今地窄之處貧民至無地可耕而鳳陽淮徐山
東登萊等處荒田彌望近日臣下建言欲命官勸農開
墾荒地其意亦皆在此但開墾荒地之法其事甚難盖
召集開地之人類多貧難不能自給久荒之處人稀地
僻新集之民既無室廬可居又無親戚可依又無農具
種子可用務農時月不暇他營朝暮飲食何所取給故
往往不能安居樂業輒復轉徙雖設有勸農之官亦終
無成效臣愚以為設官勸農非假以事權則無以使之
行其志非齊以賞罰則不能使之盡其心今山東雖命
官勸農而未假以事權鳳陽等處則皆未命官宜勑該
部選擇通知農務之士授以按察之官賜以勑書令其
專管勸農或查撥本處丁多田少之人或招集外處流
徙失業之人或起取狹鄉無地之人俱聽從便宜施行
凡農民該用室廬農器種子賑給俱許其動支官錢處
置仍令其兼管詞訟凡所收紙價贖銀俱聽其便宜支
用至分行催督許令設立老人管理老人盡心勤謹者
許從便賞勞仍刊給農桑撮要等書使各知種植之法
三年之後地已成熟每畝科米五升即以補該縣逃移
逋欠糧額官量陞轉仍留勸農六年之後農功大成超
與陞授或因循怠惰三年無成亦量行責降仍通行州
縣官凡有荒地去處各令教民開辟三年之間地辟而
糧完者考以稱職地荒而糧欠者考以不職如此則官
肯盡心民肯盡力地利盡辟非惟生齒之蕃得有所養
而公家之用亦有所資矣
奏疏
東昌同知乞致仕狀
患病不能供職乞恩放歸田里事臣見年四十二歲係
河南懷慶衛軍籍直隸揚州府泰州如臯縣人由進士
歴任翰林修撰正德五年三月内奏准致仕正德六年
二月内行取復職正德八年四月内因不謹得罪改調
直隸大名府開州同知正德十年閏四月内轉陞今職
當年五月初十日到任伏念臣才既迂疎身復多病本
不宜久在仕途先年已得放歸田里後來復蒙起用臣
病實未痊可顧念昔叨侍從久被恩私無一言補報而
去於人臣之義未安重以親老家貧公私交迫故不得
已扶病赴職一則欲竭犬馬之忠少圖補報一則欲竊
升斗之祿以給俯仰此臣之志也而才智短淺言行乖
違績效未有分毫過惡不勝指目义不能見幾早退至
以不謹得罪猶蒙聖恩寬容不加重譴仍與善地初時
猶欲勉圖後功以贖前罪而政務多端才智難強憂勞
交劇疾病益增在任兩年患病過半若治臣瘝曠之罪
自當從罷黜之科猥蒙超轉官階俾佐大郡盖朝廷念
臣曾叨侍從矜臣無所知識故優假之如此也臣雖至
愚豈不知感獨念人臣之義陳力就列不能者止臣前
任開州事簡地僻尚多瘝曠今任東昌統轄十八州縣
路當南北要衝政務既多應接不暇以臣不才多病之
人豈能勝此近來病勢增重怔忡眩暈無日暫寧咳𠻳
嘔噦不時舉發加以肢體疼痛神志昏迷舉措累有乖
違政務實多妨廢若不預求退避誠恐瘝曠益甚罪責
難免伏望聖恩矜憐乞勑該部將臣放歸田里使臣得
釋去罪責苟延性命臣不勝感戴戰懼之至
東昌再乞致仕状
患病不能供職懇乞天恩放歸田里事臣先因患病不
能供職於正德十年九月内奏乞放歸田里奏下未蒙
覆奏臣竊料該部之意必謂臣病未至沈痼不忍即便
棄捐此固大臣愛惜人材之意至於臣義之不可不去
情之不能復留則該部盖有未及察者伏念臣固滯迂
疎褊狹狂躁既無臨政之才又無保身之術加以疾病
侵亂神志皆迷舉措累有乖違職務實多妨廢特以上
司委曲包容未即糾舉然包容者私情也糾舉者公法
也臣若不亟求退避至於瘝曠益甚罪狀益明上司雖
欲委曲包容臣雖欲徼倖苟免皆不可得夫以瘝曠受
罪在不才之人固不足惜公家之事不免有悮然則孰
若未敗而去之為善乎此臣之義所以不可不去也臣
嘗謂士生世間有才者則當進用而憂民之憂無才者
則當退處而樂已之樂臣竊禄十有五年初無分毫補
報臣之不才已可知矣况疾病已深神志已沮若復久
留仕途展轉沈痼必至傷生進既無益於公退又不遂
其私俯仰身世抱恨何極此臣之情所以不能復留也
臣竊聞聖人為治貴順人情故不責人以所不能強人
以所不欲方今英俊如林不乏任用府貳之官亦人所
歆慕夫使不才多病者退休田里而英明精健者馳驅
仕途則上既不悮公事下亦順其私情大臣駕馭人材
表正風俗之道一舉兩得何必留一不才之人然後為
愛惜人材也哉臣誠情迫於中言語干冒罪當萬死伏
望聖恩矜憐少寬斧鉞勑令檢臣先奏放歸田里使臣
得釋去罪責苟全性命臣不勝感戴戰懼之至
禮部再乞致仕狀
自陳衰病曠職懇乞天恩放歸田里事臣先因患病不
能供職具奏乞恩放歸田里欽蒙准給假調理除欽遵
外伏念臣禀受淺薄血氣早衰自新年以來每站立稍
久則腰脊酸疼勞苦略過則噦𠻳並作頭目眩暈心志
怔忡每感輒發每發增重臣竊計既衰無復壯之期居
官無不勞之理若疾病略發則職業必曠職業既曠則
罪責不免與其得罪而後歸不若見幾而早退是以冒
昧具奏乞恩放歸田里荷蒙聖恩不即罷黜仍准給假
調理臣不勝感激初亦欲勉強調理以圖補報奈病根
已深調理難效經今半月不得痊可臣竊計病勢如此
若復貪戀恩私不早引退則憂勞相尋病必沈痼非惟
無以盡補報之忠且將不免貽性命之慮此臣所以日
夜憂懼不知所處也伏望聖恩憐臣衰病將臣放歸田
里俾得釋去憂勞少延殘喘以仰觀治化之成臣不勝
感戴天恩之至
禮部致仕謝恩疏
謝恩事臣先因患病不能供職具奏乞恩放歸田里欽
蒙准臣給假調理續為自陳衰病曠職懇乞天恩放歸
田里事奉欽依何瑭屢稱有疾准回籍養病欽此除欽
遵外伏念臣猥以疎庸誤膺任使恩逾海嶽報乏涓埃
兹以衰病乞歸復蒙准令養病臣不勝感激擬欲扶病
入朝謝恩面辭重念病體尚虚眩暈時作誠恐傾仆失
儀深為未便為此除望闕叩頭外謹具本謝辭伏望聖
德益崇皇猷允塞臣幸未僵仆尚當與農夫樵叟歌咏
太平傳示無極臣不勝感戴戀慕之至
禮部三乞致仕狀
懇乞天恩憐憫衰病容令照舊回籍養病事臣先於本
年四月二十五日因衰病曠職具奏懇乞天恩放歸田
里荷蒙聖恩准放回原籍養病臣於五月初一日具奏
謝辭於初六日出京回籍初七日行至張家灣地方准
吏部差人送到咨文内開節該欽差四川道監察御史
毛鳳詔奏陛下近准禮部右侍郎何瑭回籍養病如蒙
愛惜是才改命在京調理病痊即出供職等因節奉欽
依何瑭著在京調理病痊仍出辦事不許回籍亦不必
辭備咨到臣臣不勝感激伏念中外羣臣才德學術過
於臣者不可勝數選擇任用綽綽有餘陛下一聞御史
之言即改命臣在京調理病痊仍出辦事恩眷之厚臣
雖粉骨碎身亦不能報但念病勢有淺深則調理有難
易臣之病因血氣早衰每遇憂勞則發緣血氣之衰非
旬月可補而職業之重不免憂勞若久病不痊則曠職
有罪臣所以懇乞放回者盖勢有所不得已也臣今已
遵奉先次恩命回籍在途若遵依今次恩命仍復還京
調理誠恐病痊無期既無以仰報聖恩而久病廢職且
不免終罹刑憲此臣所以憂懼悲傷而不知所處也夫
士君子進德修業孰不欲遭際明時少行所志享有爵
禄以為光榮哉臣少年讀書亦頗辛苦今幸得遇聖明
之君見有富貴之樂使臣病堪支持心無憂懼亦安肯
無故求退以自處於貧賤之地哉然則臣之情可推而
臣之薄命真可憐矣伏望聖恩憫臣衰病之苦察臣懇
迫之情仍容臣照依先奉恩命放回原籍養病使得釋
去憂勞少延殘喘則未盡之年皆陛下之所賜也臣不
勝感戴之至今臣欲還京則患病不能欲回籍則懼罪
不敢進退維谷朝夕徬徨
辭免掌都察院狀
辭免新命乞恩容令照舊養病事臣於嘉靖八年四月
内因衰病曠職具奏懇乞天恩放歸田里節奉欽依何
瑭既屢稱有疾准放回原籍養病臣于五月初六日起
程回籍本月二十三日准吏部咨該吏部等衙門題照
得南京都察院右都御史員缺今推得禮部右侍郎何
瑭兵部右侍郎黃衷俱堪委任伏乞聖明於内簡用一員
令其到任管事等因奉聖旨何瑭陞南京都察院右都
御史掌管院事欽此欽遵備咨前來臣不勝感激恐懼
即欲具奏辭免因在途次未便六月十六日臣始回至
原籍伏念臣因衰病乞歸荷蒙聖恩准令回籍養病方
幸苟延殘喘豈敢復望陞擢其南京都察院右都御史
員缺在位諸臣自足擢用不意該部推臣備薦又誤蒙
聖明簡用恩出望外事異常經臣誠不勝感激但念臣
方以衰病求退輒蒙非常恩命心實不安况都察院係
紀綱之司都御史為風憲之長雖兩京之政務繁簡不
同而百辟之具瞻彼此無異任是職者必其事無不知
知無不言庶幾少稱伏念臣才識迂疎學問粗淺於國
家之政務既未通知於臣下之賢否尤寡聞見加以見
今疾病侵尋神志摧沮怔忡眩暈無時暫寧嘔噦疼痛
有感則發豈能振舉紀綱仰贊廟謨不免上孤聖明簡
用之恩下失大臣薦揚之望得罪邦憲貽誚士林臣誠
不勝恐懼伏望聖恩憐臣衰病容令照舊原籍調理收
回新命改授賢能則國之紀綱可以振舉臣之私情亦
得便安臣不勝感激恐懼之至
表
恭上皇考獻皇帝徽號賀表
伏以化始家邦昭一人之有道禮先孝敬合萬國之歡
心凡在臣民悉皆忻忭恭惟皇帝陛下聰明天賦英睿
夙成上帝篤生默定神人之主大宗入繼允符中外之
心義雖重於所承恩豈忘乎自出肆隆名徽號既盡禮
於有常而備物殊稱兼伸情於罔極事緣義起含生仰
仁孝之風恩自上流率土受汪洋之澤臣等躬逢曠典
喜倍恒情限守職於南藩允傾心於北闕伏願致愛致
敬篤孝養於兩宫多夀多男隆本宗於萬世臣等無任
瞻天仰聖激切屏營之至
恭上昭懿慈夀皇太后徽號賀表
伏以英皇配舜垂千古之鴻名任姒母周啟一朝之盛
治傳聞自古喜見當今恭惟昭懿慈夀皇太后陛下德
備坤元聖同天俔贊襄孝廟敷隂教於四方啟佑武皇
著母儀於九有贊揚遺詔迎立聖明寳位欲危而安人
心翕然以定此固天心之有在亦由聖德之難名肆皇
心圖報之無方致徽號屢加而不已臣民均慶夷夏同
懽臣等職守外藩心馳遙賀伏願思齋思媚追周世之
遺風永夀永康鄙漢帝之陋習慈闈有慶享孝養於九重
聖夀無疆永瞻依於萬國臣無任瞻仰激切屏營之至
恭上章懿皇太后徽號賀表
伏以命與德新聖主際龍飛之運母由子貴慈闈隆鴻
號之稱歡聲雷動於臣工喜氣春生於宫闕一朝盛事
千載竒逢恭惟章懿皇太后陛下毓秀坤元鍾靈月魄
徽柔素著懿範迥出於羣倫真順夙成盛德同符於厚
載是致皇天之眷篤生聖哲之君宸居既正於離明大
禮宜隆於長樂金書玉冊徽稱極九有之尊海錯山珍
奉養備萬方之品臣等幸逢盛事喜溢中心思桂殿以
傾心望楓宸而致祝伏願慈顔悦懌家邦永固於萬年聖
孝昭彰治化弘敷於四海臣無任瞻仰激切屏營之至
柏齋集卷一
