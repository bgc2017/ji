柏齋集卷二
明何瑭撰
序
宗藩孝行序
曾子曰生事之以禮死葬之以禮祭之以禮可謂孝矣
三代以還教化廢缺人子當親之存也事之尚不能如
禮至於葬祭尤為滅裂其可嘆者多矣宗室鄭王殿下
孝愛之性得之天授先王早逝每以不及躬事為恨事
母太妃曲盡愛敬乙亥正月母感疾王不脱冠帶而養
飲膳湯藥必嘗之而後進母既不起則呼號辟踴頓絶
復蘇凡歛而附於身殯而附於棺者必敬必戒朝暮奠
哭視禮有加焉塋在太行山麓去府城餘三十里王徒
步送葬左右請乘輿則泣曰吾自此不復見吾親矣徒
步何足勞也既葬左右請遵以日易月之制易吉服則
又泣曰短喪非古也自漢文帝始也父母之恩罔極聖
人定為三年之制示有終耳吾奈何捨之而遵漢文之
亂制乎左右乃不敢言既而請御酒肉賓筵請用樂皆
不許曰非惟禮不可心亦不忍也大小祥祭及四時之
薦必以禮而悲感視初喪無異焉由是國中士大夫之
習於禮者相與議曰生事葬祭以禮在士夫猶以為難
况王生長富貴之中乃能舉久廢之禮是可不謂之孝
乎永言孝思孝思維則下武之詩所以頌周王也靡有
不孝自求伊祜思樂之詩所以頌魯侯也盖上有善而
下不知則為不明知而不以頌則為不仁是非貢諛盖
所以褒既往勸將來也王之孝如古人矣可無述乎僉
曰善於是憲副吳道寧首賦詩以頌士夫咸繼作焉王
姻親閻廷璧彙次之得詩歌樂府凡若干首以瑭嘗備
員國史也迺屬叙其梗槩如右云
宗藩趙王殿下孝行序
彰德儒士蔡生繡介吾友瞿賢儒及門生張繼光來謁
手捧一編書以示則宗藩趙王殿下孝行錄也予讀之
既蔡生乃作而請曰繡無似不能繼先人之志業儒無
成蒙國主殿下招致書堂待以士夫之禮繡盖深感德
焉顧無以報念惟國主孝行之懿古今鮮比擬撰述稱
頌傳之無極顧力不能擬借重執事一言幸甚賢儒繼
光復助為之請予不得已乃告之曰錄中所載賢王殿
下之孝有郡王之奏有該部之議有聖天子之勑有名公
才士之歌咏序論凡所以焯德傳遠者備矣至矣予復
何言無己則申明聖人立教之意以破世俗因循之說
以彰王休以定王志乎聖人立教罔不欲人入於善而
不流於惡故有賞罰之典焉以賞罰或有所不及故又
立為聖賢愚不肖君子小人之名以示褒貶榮辱焉使
賞罰不及者亦有所勸懲自力於善而不流於惡其立
教之意遠矣孔子曰君子去仁惡乎成名孟子曰令聞
廣譽施於身所以不願人之文繡也意盖如此孟子他
章有好名之論不過謂好名而不出於自然者真情有
時而發見不如安行者耳非為惡也世之怠於自修而
又嫉賢妬能者於人之放辟邪侈無所不為者一切不
問見人之修身飭行克自樹立者則往往從而謗之曰
此好名者也孟子之所惡也一唱百和遂成風俗賢人
君子志欲為善而中無定見者亦畏譏避謗不敢果於
為善甚至委曲徇俗以求免譏謗之及其身亦惑矣孰
謂孟子垂教之言而反貽害教之禍至於此哉愚竊謂
無意於名而安行乎善者聖人也有意好名而利行乎
善者賢人也不知名之可慕而肆意為惡者小人也盜
名欺世而行實未善者奸人也賢人之利行雖不及聖
人之安行然則去小人奸人則遠矣論者不譏彼而反
謗此是何心哉今觀趙王殿下之事祖母也居則致敬
養則致樂病則致憂喪則致哀祭則致嚴孝之行盖無
不備矣及郡王奏請旌異則具奏辭免盖安行乎善而
無意於名者也是盖聖人之用心也或曰王雖賢未可
遽謂之聖曰王固未可遽謂之聖而其見則聖人之見
也賢而利行進進不已安知不同歸於聖哉昔人有稱
夫子之聖者夫子曰聖則吾不能我學不厭而教不倦
也聖吾不能辭其名也不厭不倦踐其實也辭其名而
踐其實故至今稱夫子之聖者不衰王尚勉哉世俗之
論無疑也蔡生曰執事之言甚正請書之繡將捧歸以
獻於我國主於是乎書
鄭王加冠序
嘉靖癸巳正月三日宗室鄭王殿下始加元服庠生賈
珮具禮稱賀徵辭於瑭瑭竊惟人生既長則冠自天子
達於庶人無以異也儀禮止有士冠禮公卿以上皆缺
或謂人無生而貴者故雖天子之尊冠必以士服是以
止有士冠禮及考於史則成王之冠也有史佚之辭魯
侯之冠也備金石之樂趙文子之冠也晉諸卿各有頌
戒之辭是知公卿以上冠禮非本無也以失傳而亡耳
我聖祖以禮治天下自天子皇太子親王以及品官士
庶人之冠莫不制為定禮垂教之意遠矣然天子天下
之主也天下之人賴焉親王一國之主也一國之人賴
焉盖有非品官士庶人可比者恭惟賢王殿下天性聰
明讀書尚禮童幼之時已有人君之度國人盖久已歸
心矣故今兹之冠無不忭蹈稱賀盖禮之不容己者也
何假於辭無已則聖祖自有訓辭在謹述以告可乎禮
初加之辭曰惟兹吉日冠以成人克敦孝友福禄來臻
盖欲王孝於親友于兄弟以享福禄也再加之辭曰冠
禮既舉寔由成德敬慎威儀惟民之則盖欲王有威可
畏有儀可象以治國人也三加之辭曰冠至三加命服
用章敬神事上永固藩邦盖欲王主鬯奉祀謹於朝享
以長守藩國也至此則人君之道庶幾備矣此固國人
之所望也此固賈珮稱賀之誠也於戲賢王尚念兹哉
大司空靜菴胡先生改左副都掌院事序
靜菴先生以忠義才略受知聖明嘉靖初元即自左僉
都御史超擢吏部右侍郎未幾丁外艱歸服闋改兵部
右侍郎以素病痰火發作無時朝參不便乃奏乞致仕
不允復奏乞改南京閒散衙門調治亦不允内閣諸老
為請乃命改南京吏部左侍郎時嘉靖五年秋也今年
夏簡命為南京工部尚書未幾復簡命為左都御史掌
都察院事先生聞命下戚然不悦曰某以病乞改南今
病未愈豈可復造朝即造朝病安可支亦歸老田畝已
矣乃具疏乞致仕將堅卧不起僚友或勸之曰士君子
為學行道得君最難盖有終身不得者焉今聖上之於
先生知之可謂深矣待之可謂厚矣任之可謂重矣有
君如此豈忍負之况君命召不俟駕禮也今病未至不
能出門戶而輒欲堅不起不敬孰大焉宜亟造朝以面
吾君如病不能支則天也至此時而去誼無憾矣豈可
預憂其不支而偃蹇若此乎先生蹵然變色乃始治裝
為行計僚友咸賦詩贈别僉謂瑭叨從同僚後宜有言
嗚呼瑭何言哉瑭竊聞士君子之論多謂天下之治在
庶官之得其人庶官之進退權雖在吏部至於考察其
賢否才不才之實以報吏部則巡按御史寔提其綱近
年御史之巡按者類挨次點差不復選擇故時不得人
由是庶官之賢否才不才往往失實先生掌院事亦留
意於此已矣御史巡按之差惟其人不惟其次綱舉目
隨則官皆得人天下之治可坐而致瑭竊謂先生國之
大臣也君德朝政何所不預而論者獨以此為言豈非
以此為職掌之所急歟雖然天下之事言之易而行之
難行而有成功為尤難至於變法而能成功則難而尤
難者也盖人情安常駭異所安者雖有不善未必以為
非所駭者雖有大益亦未即以為是易之革曰巳日乃
孚盖言變法之初人未之信必久而後信也又曰元亨
利貞悔亡盖言變法而當其悔乃亡否則有悔也是豈
可易易而為之哉宋仁宗延輔臣于天章閣訪問治道
韓琦范仲淹各條上時弊數事方及施行謗議隨起韓
范相繼去位而宋之治不可成矣變法之難盖如此我
朝吏部循資格以進退庶官都察院挨名次而奏差巡
按御史其來非一日矣今欲變之豈可易易而為之哉
先生忠義才略孚於上下久矣處此計必有道竊嘗聞
人之愛君子者恒望其有成而憂其未濟故苟有所見
輒以告之備采擇焉至言之可用與否則未暇計也大
抵法之變也有漸則人不驚大寒不能驟變而為大暑
大暑亦不能驟變而為大寒天道且然而况人乎哉去
其太甚而遵其可上下者寬以待之忍以持之久則融
然化矣抑人情意得者多自是功成者多自驕自是則
不能受人之言自驕則易以來人之妬書云有言逆於
汝心必求諸道有言遜於汝志必求諸非道又曰汝惟
不矜天下莫與汝爭能汝惟不伐天下莫與汝爭功皆
格言也先生念哉聖明之託天下之望庶乎其不負矣
兵侍石峯陳先生考績序
兵部石峯陳老先生以歲十二月奏績京師閩士大夫官
南京者俞君陳君林君相率徵言以贈且曰石峯老先
生吾鄉之望也嘉靖改元以右副都御史巡撫江西明
年改南京大理寺卿又明年改南京兵部右侍郎在巡
撫地方安堵在大理獄無冤民在兵部内外無草竊之
警此皆彰彰在人耳目者也兹以三載政成入報天子
敢祈一言以贈瑭敬慕先生久矣况諸君見命其何敢
辭所懼淺近之言不足以發揚盛美耳正德初年逆瑾
用事隂排諸老顯挫臺諫天下盖岌岌乎危矣先生時
以御史督學於南畿即上言老成不可不惜狂直不可
不宥言甚切至疏入忤旨謫丞揭陽南畿之士聞當棄
去徒步追送踰數十里不捨至臨岐皆洒淚以别當是
之時先生忠直之聲寬厚之德盖已動朝廷而聞天下
矣瑭心識之然無由見也頃來南都始得承顔接辭見
先生凝重如山岳渾涵如江海盖有所謂澄之不清撓
之不濁招之不來麾之不去者焉益加敬慕以為不可
測乃今復聞所未聞始知先生盖儒之有道者是固不
可以淺近測也竊嘗謂儒者之道包羅天地揆叙萬物
無所不有故學至聞道則達窮崇卑遠近大小隨試輒
效先生信儒之有道者歟不然何功業之成隨寓而著
有如是耶竊於是重有感焉古稱才難全才尤不易得
唐虞之際命官九人固皆極天下之選也然而典禮典
樂掌教掌刑皆久於其職有終身不易者豈非以才性
各有所長職業各有所習兼全之難故耶至於内總百
揆出總六師土地山澤無所不掌惟禹益為然全才之
不易得盖如此今先生巡撫未幾而改大理大理未幾
而改兵部功業之成如倉公之藥隨試隨效如由基之
射百發百中其才之全盖可以追配禹益矣奏績京師
受知天子端委廟廊之上以輔成唐虞之治盖有可預
知者第念近日當道用人司錢榖者未久復改之典刑
獄職風紀者未久復改之任民牧計資而遷遇闕而授
初不問其所長所習無乃以全才待天下之士乎其意
良厚矣所慮全才不可多得用違其長則王良操弧伯
羿執轡非惟無功且或敗事是固不可不深長思也詩
云左之左之君子宜之右之右之君子有之謹誦此以
為先生贈語云無求備於一人又云及其使人也器之
因先生之行而一誦焉倘當道聞而見取未必非用人
之一助也狂夫之言聖人擇焉幸留聽勿忽
贈都察院右副都御史申臺張先生巡撫遼東序
士君子處難處之地而能成功者非獨其才之有為也
盖亦有高遠不凡之識堅忍不拔之操焉夫天下之事
紛至遝來利害得失之幾間不以髮非有才者固不能
辦也然而事之輕重緩急莫不各有一定之序士君子
之有識者則恒先其本而後其末雖隨機應變者不可
預圖而其規模所在則未嘗不先定也規模既定則小
故不搖浮言不惑而事之不濟者鮮矣國朝之制聖天
子高拱於穆清之上省方觀民之典則委風憲重臣其
名曰巡撫夫受九重之託而一方安危之寄巡撫之職
盖已有不易盡者而邊方尤難盖内地之巡撫止於察
吏治之臧否驗民生之休戚而已事有常規可守而行
至於邊方則外與強敵為鄰常規之外又有用兵之寄
焉用兵雖有總戎專職然而政令之弛張軍機進退巡
撫重臣鎮守内官無不參預少或不同則動相掣肘坐
是敗事者多矣况夫敵人之盛衰無常中國所以禦之
者在士卒之用命與否耳士卒之情撫之不可以無恩
而敺之則不可以無威威過則離恩過則慢古人謂愛
民如嬰兒故可與之赴深谿又謂能愛而不能令猶養
驕子不可用也斟酌於政令之間恩威不偏使士卒樂
於用命斯亦難矣僚友既和士卒用命然後外侮可禦
地方可安斯不亦甚難矣乎然而士君子之有識者則
處之莫不有道姑以一家之事明之君父母也僚友則
兄弟之共事者也士卒則家衆也敵人則外侮也兄弟
所見雖或不同至於欲父母之喜而畏其怒則同兄弟
所見或有未善吾不必遽責之也則告之曰如此則敗
家事得無貽父母之怒委曲懇欵不詭不激有不欲信
從者乎家衆所急者饑寒困苦也事事不恤而惟責以
用命其將謂何吾則益其衣食去其患害家衆飽矣煖
矣身安而無事矣猶或慢令再三教戒之而不改則衆
皆知其罪之有在矣然後懲一以戒百有不肅而奔走
者乎兄弟和家衆用命則於禦外侮何有竊意巡撫重
臣若以待兄弟之道御僚友則無有不和御家衆之道
御士卒則無不用命外侮可禦地方可安功業之成盖
可坐而致矣申臺張先生由南京光禄卿擢都察院右
副都御史巡撫遼東同鄉士夫官南京者相與餞别謂
瑭為同年友也宜為言瑭謂遼東邊方也而先生之才
識操守俱過人其立功可必也故以此告之昔吾鄉先
生如鈞陽馬公靈寳許公俱立功邊方然後入佐大政
於巖廊之上至今赫赫在人耳目申臺念哉罔俾阿衡
專美有商同鄉固以此望先生矣
仰止黎先生改北京通政提督謄黃序
嘉靖甲申予承乏南京太常寺始與大通政仰止黎先
生相識見其談笑自如不立崖岸竊以為和易可親及
察其居官守身各有常式無少滲漏則又以為非苟同
者徐與之處聽其論天下事不激不隨整整有條理可
按而行則又知其中所藴蓄有不可以常情測者由是
遂與定交動息相咨出入必偕盖三年無少變焉今夏
吏部因北京提督謄黃通政缺以先生薦詔允之先生
戒行僚友各賦詩贈别函谷許先生屬瑭為序於戲頌
德叙情期以遠大諸作備矣兹復何言無己則謄黃乎
先生之才於天下事無所不可為其視謄黃盖牛刀而
雞割也宜不必論竊嘗謂君子之智隨寓而發故牧羊
可以擾萬民作室可以相天下况黃之所紀皆諸臣立
功之迹而國家開創之略亦有存乎其中者哉黃所紀
功臣多國初人承平雖有之亦鮮矣聖祖提三尺劎以
有天下雖勇知天錫然亦有諸臣之助焉黃所紀公侯
伯則贊廟謨而專閫寄者也黃所紀指揮千百戶之屬
則執干戈而冒矢石者也當其時間關百戰性命盖有
不可以朝夕保者亦既勞而且危矣創業艱難君臣同
之先生繙閱之際夫豈能無所感乎論功錫爵與國咸
休山河帶礪之盟聖祖未嘗有彼此也攷乎其後則傳
爵至今者有焉奪爵覆宗遂至無噍類者有焉稽於黃
可知也其傳爵者豈非忠孝敬信受知於朝廷而見佑
於神明者乎其奪爵者豈非悖逆驕奢得罪於朝廷而
見怒於神明者乎祖宗之立功同而子孫之盛衰異繙
閱之際吾知先生之不能無所感矣由小可以知大由
人臣可以知人君先生其有意乎哉他年輔佐之功業
盖未必不於謄黃有發也吾於先生乎有望矣
湛甘泉考績序
聖賢之學明德新民而已無他道也近世學者往往從
事於博洽葩藻之間不然則高談性命以為理學至於
明德新民之實則留意者鮮矣弘治正德之間甘泉湛
先生與一二同志獨以古學為倡天下之士翕然稱之
曰甘泉先生今之道學也嘉靖三年南京國子監祭酒
缺員吏部以為非先生不可乃以名聞詔可之既蒞任
則嚴規矩申約束日與諸士子講古聖賢明德新民之
道暇則習燕射禮雅歌擊磬以養其心使無外慕士習
盖丕變焉三年教成將奏績北上司業琴溪陳先生間
謂瑭曰臨别贈言古也甘泉北上必將留侍聖天子不
南來矣子雅厚於甘泉者也豈可默焉已乎予應之曰
予往年亦嘗問學於甘泉予則以格物致知為先甘泉
則以存心為主所見略不同然非存心則無以為格物
致知之本物格知至則心之體用益備盖有交養互發
者焉是則要其終固未嘗不同也甘泉既以其學造就
天下之英材備朝廷之選用矣則其入告天子豈假外
求哉今雖有言恐無益也琴溪曰固然然古之贈言者
豈必皆有所益乎亦盡心焉爾已瑭曰唯唯竊聞臣之
告君與師之告弟子其道雖同其術則異師之告弟子
或開其端而不究其歸或提其綱而不及其目盖欲其
深思而自得之也臣之告君則不然詳略相因首尾畢
舉盖欲君即可見之施行不復勞其心思也昔魯君嘗
問政於孔子矣孔子告以治天下國家之道自修身尊
賢親親敬大臣體羣臣以至子庶民來百工柔遠人懷
諸侯無不畢具其施行之條目功效之次第復纖悉周
密其要則不外乎誠之一言其所從入則始於擇善固
執之兩端噫可謂詳而約矣聖天子勵精圖治夫豈魯
君可比古聖賢之道固宵旰所欲聞也甘泉入而奏績
夫豈可不知所留意哉在上聞大道之要在下蒙至治
之澤吾於是乎有望矣琴溪曰此甘泉之志也盍遂書
以為臨岐贈於是乎書
少司成郭杏東考績序
杏東郭先生任南京國子監司業盖三年於今矣教行
化成迺北上奏績於明天子僚友各賦詩贈别甘泉湛
先生謂予同鄉不可無言嗚呼予何言哉離合之情規
待之意諸文之述備矣予復何言則舉吾儒之常談以
告其可乎今之國子監古大學也古者大學教人之法
具載聖經其綱領有三而其條目有八要其功用所終
則至平天下而極原其用力之始則由格物致知以進
固吾儒之所常談而衆人之所習聞也竊以為天下之
物多矣欲一一而知之其勢盖有所甚難者孟子有言
知者無不知也當務之為急古之君子何為而學也為
修齊治平而學也則其格致之所當急者固有在矣身
如何而修家如何而齊國如何而治天下如何而平細
而言語威儀大而禮樂刑政此其物之所當格而不可
後者也博學而審問焉慎思而明辨焉一旦卓有定見
則所謂物格而知至者在是矣由是而發之以誠主之
以正然而身不修家不齊未之有也使其得君得位以
行其志然而國不治天下不平者亦未之有也大學之
道亦若是而已矣至於究其本源則為性為命形於著
述則為詩為文固非二道特其緩急先後各有次第不
可紊耳今之君子不察乎此刻意詩文則曰立言不朽
此英傑之所以名當時而垂後世也留心性命則曰無
極二五窮神知化此大儒所以繼往聖而開來學也至
有為趨詣捷徑之學者則又曰理出於心心存則萬理
備吾道一貫此聖人之極致也奚事外求噫為此論者
皆天下豪傑之士也吾豈敢謂其不然哉特恐其於修
齊治平之道反有所略則所學不適於用而所用不出
於學于古人之道不免有差耳平生管見以此為的往
嘗與朋友論之或然或否然者未必深以為然否者則
怫然徵于聲發于辭者有之矣豈非平平之談人所習
聞故厭忽之耶因是閉口不談兹以杏東任大學教人
之職而雅有志於古君子之道也故申以告不知杏東
竟以為然否也
賀大司徒韓老先生夀八十序
天之保佑國家莫大乎錫之以夀考之臣盖使之以上
翊王度下澤生民其任非小小故也顧其離合進退之
迹則有不可以一律齊者焉或始終在廟堂之上或始
合而中離卒乃大見信任致功業赫然於天下後世是
皆有數存乎其間其為天保佑國家之意則無以異也
始終在廟堂之上若伊傅諸公是也周公輔相武王平
定四海其忠聖盖天下盡知之至成王之時召公則在
廟堂之上周公乃以流言之變避居東都後成王感風
雷之變啟金縢之書始悟而迎公以歸大加信任於是
乃戡定禍亂坐致太平功業之隆至今餘二千年猶赫
赫如前日事竊以為周公之功固大矣使非天賜以夀
考之福成王未及悔悟輒先朝露抑安能至是哉是知
周公之夀考盖天保佑周家之意有在而非人力之所
能為也厥後周公語召公以老臣輔國之功歸于天夀
平格其所感者深矣孝宗朝質菴韓老先生位大司徒
以正直忠厚聞於天下今上初元太監劉瑾用事先生
乃退居洪洞迄今盖十有五年矣而起居康徤聰明志
慮不衰今年夀登八十子士竒以鳳陽貳守擢守懷慶
便道歸省九月二十六日值老先生初度之辰稱觴上
夀懷慶同寅諸公聞之謀致禮往賀焉乃來徵言于瑭
瑭竊惟老先生蚤以名進士任諫垣敭歷中外幾四十
年乃至大任忠義在朝廷利澤在藩省聲名在天下盖
有不待贊者而中經變故與周公避居東都之迹相類
方今黃髮元老可以繫天下之望者中外不可多得老
先生乃夀考康健不衰安知天之意不有在乎他年蒲
輪迎歸端坐廟堂之上贊我聖明太平之治於億萬年
之遠如周公之在當時盖亦理之所有者也天之意雖
未可知而天下之士固以此望老先生矣今日夀考之
賀盖上為宗社下為生民而不止為一人一家之私也
詩云高山仰止景行行止老先生固天下之所仰哉
贈太宰玉峰朱先生致仕序
嘉靖六年例該考察京官兩京吏部都察院奉命考察
奏請發落訖廷臣有言南京考察六科給事中不去一
人為畏其勢不敢去者有旨命再考察南京吏部尚書
玉峯朱先生迺具奏辨明且乞罷黜大意以為朝廷立
考察之法非欲各衙門一槩有所去也可去則去可留
則留惟公道是主南京六科給事中止有七員委無可
去故皆留之何謂畏其勢而不敢去哉若必以畏為嫌
務去一二人以為避嫌之計雖有所枉亦不暇顧又豈
得為公道哉然其所謂畏者無他盖畏其彈劾以致黜
退耳臣若不自引退亦何以自解於人言哉再照考察
事例罷軟者當去有疾者當去若臣畏避權勢正所謂
罷軟者當去一也况臣久患痔疾痛楚呻吟精力日耗
委難勉強供職當去二也伏望聖明俯監愚悃特賜罷
黜幸甚奏入有旨卿既有疾准致仕有司月給米三石
歲撥人夫四名應用欽此命下士夫惜先生之去者咸
往唁之先生慨然曰銓衡事重常恐不勝任以取罪咎
蒙恩許致仕吾知免矣色甚喜士夫既惜先生之賢又
高先生之志各賦詩贈别少宰蒲汀李先生間謂瑭曰
部屬諸君之詩其既為序矣僚友諸公之詩執事幸留
意焉再三以不文辭不獲瑭竊惟孔子有言君使臣以
禮臣事君以忠夫臣之事君竭股肱之力以趨公家之
務孜孜不敢怠忠也力有所不能義有所不可則乞骸
避位不敢詭隨面諛以為容說之計亦忠也君之使臣
委以腹心言聽計從使修其職業禮也有故求去則體
其情而許之歸亦禮也至於恩典優渥施於去位之後
則又禮之加隆者也先生之所以自處聖明之所以處
先生者可謂各盡其道矣明君臣之道彰朝廷之美以
示天下後世法諸公之作夫豈可已哉竊又聞國朝狀
元無慮餘五十人位至卿相者不過五六人以道去位
蒙被恩禮者又止一二人噫先生可謂全福矣竊嘗觀
先生為人莊重簡默與人無嬉戲論議行事必審而後
發平居恂恂若無所異及臨大節則有確然不可奪者
内凝定而外渾成盖全德君子也諸福之萃豈偶然哉
原德福之相因昭天道之不爽崇厚警薄諸公之作盖
有關世教焉匪直彰朝廷之美而已也瑭不佞於先生
之賢未盡稱述姑以是冠羣玉之首塞蒲汀之命云爾
已矣
司空何燕泉先生養疾序
九月之吉公事既治司廳徐君及四司正郎何君等進
謁曰燕泉何先生得請歸原籍養病時維諸老先生
各賦詩贈别蕭長山先生實掌部事乃請少宗伯類菴
趙先生之文冠於卷首卷未及成而燕泉行未幾長山
類菴一時去位代燕泉者為信山韓先生亦相繼去位
已而静菴胡先生貞菴周先生嗣掌部事後相繼改官
赴詔北上卷今成矣將寓歸燕泉先生而序文尚缺敢
以告下執事予既諾之揖諸君退乃取卷閱之則諸公
之作俱在有長篇焉有短章焉層見疊出如入瓊林大
盈珠玉輝映盖有應接不暇者則嘆曰休哉燕泉之盛
德大業乃為人所敬慕歌頌如此既而歴數作詩諸公
則去位者有焉去世者有焉既官而去南都者有焉今
存者僅有其半則又嘆曰人事之不常如此存沒聚散
之際其可感也乎予因是泛觀天地萬物之化寒暑晝
夜代遷而行風雨煙雲頃刻而變盖有不能以一息停
者飛者或化而為潜植者或化而為動如蜃蛤蛇雉老
楓羽人朽麥蝴蝶之類不可勝數則又嘆曰天地之氣
與萬物之形體皆不可常如此世之人於外物之倘來
寄者乃認為已有欲常保而不失豈不誤哉古之人視
禍福得喪如寒暑晝夜之代乎前略不介意其所見遠
矣抑又聞榮啟期九十帶索行歌不休或問所樂則以
得為人得為男子對夫世之得為人得為男子者何限
其間聰明博達者有幾盖已少矣得時得位置身朝廷
之上者有幾功業行乎時聲名垂於後與古之聖賢同
不朽者有幾盖滋少矣燕泉先生總角聰穎過人弱冠
即以文章取高第有大名於天下已而官郎署官藩臬
官巡撫皆有惠澤在人進貳銓衡品藻進退天下士立
朝侃侃不阿雖以議大禮忤旨改官南部然天下之士
聞先生之名者識與不識莫不加敬今雖養病去然縉
紳之歌頌德業者亹亹不休所謂功業衍於時名聲垂
於後可與古聖賢不朽者先生非其人耶由前則世事
不足較由後則先生之所得過榮氏遠矣夫豈不足以
自樂也耶樂則神怡神怡則氣温吾知先生之病不藥
自愈他日復起而佐聖明之治未可知也先生其亦有
以自樂也耶予昔見愛於先生未及請益而先生去矣
因序諸公之詩而一發其狂言如右先生其亦有以教
我也乎
贈少司空信山韓先生致仕序
少司空信山韓先生自筮仕以至卿佐以忠信清謹自
持無豪髮苟今年科道惑於流言劾先生阿附逆瑾侵
尅官銀失大臣節朝廷未及察也迺令先生致仕士論
皆為稱屈所謂阿附逆瑾盖指先生任中書選給事中
事而言也中書舊不預科道之選正德初年劉瑾用事
中書李憲其鄉人也謂中書博士行人俱由進士出身
而中書獨不預科道之選理似不平瑾以為然乃令中
書由進士出身者與博士行人一體選科道憲由是得
給事中明年先生與同僚二人亦得選給事中是開此
例者憲也非先生也故瑾敗憲即斥去先生獨無異議
不然當時科道豈肯置先生不問哉所謂侵尅官銀盖
指先生任總督時修倉事而言也修倉銀兩主之者戶
部委官也恊同支銷者巡倉御史也先生不過考其出
納之數耳未嘗經手何由侵尅以故士論皆稱其屈意
此無怪其然也曾子之不殺人人孰不知其母知之宜
有萬萬於他人者曾子殺人之言三至其母亦投杼踰
墻走矣周公避流言之謗退居東都成王未察也亦不
之止既察則迎公以歸有不俟終日者矣曾子之母豈
不慈成王豈不聖流言之多固易惑而難辨也科道誤
劾先生朝廷令先生致仕夫何怪哉或曰是固然矣造
言者則可惡也噫亦不必惡也乘喜怒以毁譽人者往
往失實喜怒既平則固有自悔而自咎者矣是皆常情
亦可恕也况毁譽雖出於人而得喪實由於命孔子不
惡公伯寮其道大矣吾嘗聞先生言在庠序時星士余
姓者謂先生大運至已當轉亞卿即避位乃善徵之於
今若合符契此豈非孔子之所謂命耶先生可以釋然
矣或問先生廉於守官而篤於親故俸禄所入多費於
問遺周濟故囊無餘積家無厚産今兹之歸貧困奈何
噫是不必慮也守正而不遇者天與之厚而不報者人
與之天人所與盖未有終困窮者也周公遠矣少宗伯
東江顧先生在嘉靖初年流言謂其通賂權要科道交
劾之遂致仕去後科道知流言之失實也復交薦之今
徵用矣先生之去何遽為之戚戚也哉先生將行僚友
各賦詩贈别蒲汀李先生屬瑭序靜庵胡先生復以手
書來促乃述士夫公論以歸之如右噫先生可以釋然
矣
贈石龍黃先生致仕序
經憲石龍黃先生以議大禮為朝廷所錄擢南京繕部
員外郎石龍久有去志先已具疏乞致仕未報至是復
具疏乞致仕不俟報遂行僚友俞君輩惜其去而不可
留也迺徵言於予以贈予獲交石龍舊矣於其去也固
當贈之以言况又有諸君之命乎予嘗謂處繁難然後
見人之才臨利害然後見人之守平居議論皆未可信
石龍在武宗朝始仕為後府都事時垢弊紛然石龍悉簿
正之中有武職依憑中貴侵官銀至萬計莫敢問者石
龍竟發其事中貴雖銜之無以害也已而乞致仕去今
上登極侍御朱守中以石龍有王佐才薦起之擢今職
石龍持憲奉公上下倚賴差遣刑名簿書出納之際惟
清惟允雖絲毫必盡其心會大禮議起廷臣意見不同
互相攻擊石龍謂廷臣不和則君心疑上下之情扞格
不通為害非細迺具疏論救因援古證今明大禮之所
宜從甚辨既而大禮議定凡與上意合者悉進官石龍
志弗樂也即具疏乞致仕及繕部命下而去志不可回
也遂行噫石龍之才之守亦略可見矣非賢者固不能
也或謂石龍曾大父職方慎齋公大父少司空定軒公
父文選方麓公世有賢名而少司空尤為海内所欽仰
石龍始師少司馬石峯陳先生習舉子業繼師前少傅
宗伯方石謝先生學古文辭後及今大司馬陽明王先
生大司成甘泉湛先生講明心學之奥數先生皆人望
而方石尤為後進所矜式石龍之賢淵源有自矣予竊
以為古今名臣之子孫不類其世者多矣而師友之見
亦往往不出於一然則石龍之賢謂其淵源有自可也
謂其深造獨得亦可也皆不必深論獨念古之聖賢一
出一處莫不有道自是道之不明也以隱為高者往而
不返以仕為通者溺而不止或謂與其為通吾寧為高
斯言盖有激耳非其至也孔子之言曰天下有道則見
無道則隱又曰用之則行舍之則藏聖賢出處之道宜
無是過春秋之時何時也孔子迺栖栖不去豈以其時
為有道乎抑以列國之君有能用己者乎沮溺丈人之
儔盖所謂無道而隱舍之而藏者也迺不為所取抑又
何歟由是而推則出處之道固未可以一言盡也竊謂
士君子必能超然於富貴貧賤之外一衣一食足以自
老一丘一壑足以自樂富貴貧賤於我何損益哉古之聖
賢於此其見之也審矣道有可行之幾則出而仕經世
濟物以遂吾仁天下之心從容開導左右斡旋以求其
濟者盖無所不用力焉固未嘗悻悻於一言一事之從
違而遽去至於事不可能勢將有變則又見幾而作有
不俟終日者焉變化從時不拘一法神幾妙用盖不可
以常情測者古聖賢出處之道亦略可知矣盖超然於
富貴貧賤之外聖賢與高尚之士同至於仁天下之心
濟天下之才則高尚之士盖未必能預也孔子不滿於
沮溺丈人之儔盖以此世之君子無聖賢之心之才於
富貴貧賤之間未能無累迺輒以孔子藉口吾恐其無
以服沮溺丈人之儔而免其竊取也噫吾於石龍之去
又安能不重有感哉嗚呼天下之道大矣石龍何以教
我幸無謂碌碌尸素者不足與言而外之也
御史司馬魯瞻之湖廣刷卷序
為治之道有任法有任人古之治任人後之治任法任
人者非無法也法舉其綱纖微曲折之間進退損益則
主者得以制之期於事治民安不失法意而已是之謂
任人任法者非無人也纖微曲折之間莫不有法如是
則進如是則退如是則損如是則益人之當其任者守
法而已能守法矣雖事煩民擾上不以為罪也不能守
法雖事治民安上不以為功也是之謂任法國朝之治
自廟堂之上以至郡縣之間自黜陟刑賞之大以至於
錢榖工作之細莫不各有一定之法有司奉行惟謹大
抵任法者也法之細碎耳目不能以徧記故必有簿書
焉簿書之欺謾上下不能以相保故又有鈎考之法焉今
所謂照刷文卷者是也朝廷恐有司之黨比不可任也
凡照刷文卷皆差御史一員往蒞其事夫御史朝廷之
耳目也大賢之所以進大奸之所以退善政之所以行
敝政之所以革靡不憑之其任重矣照刷文卷特承簡
命夫豈不思所以盡其心哉顧文卷之集於几案者山
堆川委雖竭精神窮日夜以鉤考之亦未必盡得其敝
之所在可謂甚勞而且難矣論者率謂任法者勞而少
功不如任人者逸而有終斯固然矣然任法者朝廷之
制也守法者臣子之職也生今之世反古之道夫豈可
哉無亦考法外之意乎人亦有言日月之明無所不照
而隂崖蔀屋之下時有所遺人不謂日月不明大者既
舉小者可略也雷霆之擊有罪固未嘗人人而擊之也
然語及雷霆之威凡懷奸負罪之人無不畏懼改悔者
以其威之有時而不測也侍御司馬魯瞻才而賢者也
受命之湖廣照刷文卷兼查盤軍器僚友譚君希曾湖
産也徵言以贈予惟士之才而賢者能用法外之意以
濟法所不及雷霆之威日月之明固司馬君之優為而
亦譚君之所深望也謹述以贈嗚呼君尚念哉
洛陽吳夀夫考績序
洛陽吳君夀夫以名進士擢南京山西道監察御史盖
三年於今矣兹赴京考績同寅粘君某喬君某以瑭於
夀夫同鄉也迺來徵言以贈予惟人臣之誼有官守則
思修其職有言責則思盡其忠我朝之制内設府部
寺監外設司府州縣各有所典之事盖所謂以官為守
者也侍則設六科給事中風憲則設十三道監察御史
俾之論列天下之事則所謂以言為責者也予嘗謂修
官守之職易盡言責之忠難何以言之盖官守之職各
有司存循禮奉法政無缺失而職固已修矣選舉不清
人不以咎戶部財賦不節人不以咎禮部非其職也則
庶官可知矣至於有言責之寄者則不然上則君德之
汙隆下則臣職之修否皆所當言故一政之失一物之
不得其所言官預有責焉欲盡其忠兹不亦難乎况夫
人品之賢否政事之得失散在天下者多矣聞見異同
愛憎異情吾知之有所未真而輕言焉則無益於天下
之治而或有害知之真矣上慮君心之疑下慮羣議之
奪憂謹畏譏惴惴自保或含蓄而不敢言或輕言之而
不敢盡于是乎天下之清議起矣知之真矣能直言矣
或素行未足以取信於上下或論議正救未能盡其術
則其言未必得行而反復相激或至貽天下之禍夫真
知天下之事非知者不能直言非勇者不能素行足以
取信於人而言盡其術非仁者不能全是三德而後言
責之忠可庶幾焉兹不亦甚難矣乎夀夫為御史三年
矣天下之事諮詢於僚友之間數納於廟堂之上其真
知而直言之者屢矣簡在聖心見之施行者計亦多矣
兹行也陟明遷喬盖有不俟卜者竊嘗聞君子之事君
也其心恒不滿足故職雖修矣而猶望其日修忠雖盡
矣而猶望其日盡方今聖明在上雖化理清明而未必
無一事可言鳳鳴朝陽天下傾耳吾盖於夀夫有望焉
此亦僚友贈言之意也
柏齋集卷二
