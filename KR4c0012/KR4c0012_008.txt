李太白文集卷八
唐李白撰
歌詩三十四首
贈二
贈嵩山焦鍊師(并序洛陽)
嵩丘有神人焦鍊師者不知何許婦人也又云生於
齊梁時其年貌可稱五六十常胎息絶榖居少室廬
遊行若飛倏忽萬里世或傳其入東海登蓬萊竟不
能測其往也余訪道少室盡登三十六峯聞風有寄
灑翰遙贈
二室凌(一作倚)青天三花含(一作明)紫(一作綠)烟中有蓬海客
宛疑麻姑仙道在喧莫染跡高想已緜時餐金鵝藥(一作)
(金蛾蘂)屢讀青苔篇八極恣遊憩九垓長周旋下瓢酌潁
水舞鶴來伊川還歸空山上獨拂秋霞眠蘿月挂朝鏡
松風鳴夜絃潜光隐嵩嶽鍊魄棲雲幄霓衣何飄飄(一作)
(葳蕤)鳳吹(一作羽駕)轉緜邈願同西王母下顧東方朔紫書儻
可傳冥(一作銘)骨誓相學
口號贈陽徵君(此公時被徵)
陶令辭彭澤梁鴻入會稽我尋高士傳君與古人齊雲
卧留丹壑天書降紫泥不知楊伯起早晚向關西
秋日鍊藥院鑷白髮贈元六兄林宗
木落識歲秋瓶冰知天寒桂枝日已綠拂雪凌雲端弱
齡接光景矯翼攀鴻鸞投分三十載榮枯同所懽長吁
望青雲鑷白坐相看秋顔入曉鏡壮髮凋危冠窮與鮑
生賈饑從漂母飡時來極天人道在豈吟歎樂毅方適
趙蘇秦初說韓卷舒固在我何事空摧殘
書情贈蔡舍人雄(梁宋)
嘗高謝太傅(一作嘗聞謝安石)攜妓東山門楚舞醉碧雲吳歌
斷青猨暫因蒼生起談笑安黎元余亦愛此人丹霄冀
飛翻遭逢聖明主敢進興亡言蛾眉積讒妬魚目嗤璵
璠白璧竟何辜(一作本無瑕)青蠅遂成冤一朝去京國十載
客梁園猛犬吠九關殺人憤精魂皇穹雪冤枉白日開
氛昏泰階得䕫龍桃李滿中原倒海索明月凌山採芳
蓀愧無横草功虚負雨露恩跡謝雲臺閣心随天馬轅
夫子王佐才而今復誰論層飈振六翮不日思騰騫我
縱五湖棹烟濤恣崩奔夢釣子陵湍英風緬猶存徒希
客星隐弱植不足援千里一逥首萬里一長歌黃鶴不
復來清風奈愁何舟浮瀟湘月(一作江横羅刹石)山倒洞庭波
投汨笑古人臨濠得天和閑時田畆中搔背牧雞鵝别
離解相訪應在武陵多
憶襄陽舊遊贈濟隂馬少府巨
昔為大堤客曾上山公樓開忩碧嶂滿拂鏡滄江流高
冠佩雄劍長揖韓荆州此地别夫子今來思舊遊朱顔
君未老白髮我先秋壮志恐蹉跎功名若雲浮(一作有意未得)
(言懷賢若沉憂)歸心結遠夢落日懸春愁空思羊叔子堕淚峴
山頭(一作何時共擕手更醉峴山頭)
對雪獻從兄虞城宰
昨夜梁園雪弟寒兄不知庭前看玉樹腸斷憶連枝
訪道安陵遇盖還為予造真籙臨别留贈
清水見白石仙人識青童安陵盖夫子十歲與天通懸
河與微言談論安可窮能令二千石撫背驚神聪揮毫
贈新詩高價掩山東至今平原客感激慕清風學道北
海仙傳書蘂珠宫丹田了玉闕白日思雲空為我草真
籙天人慙妙工七元洞豁落八角輝星虹三災蕩琁璣
蛟龍翼微躬舉手謝天地虛無齊始終黃金獻高堂荅
荷難克充下笑世上事沉魂北羅酆昔日萬乘墳今成
一科蓬贈言若可重實此輕華嵩
雜言用投丹陽知已兼奉宣慰判官
客從崑崙來遺我雙玉璞云是古之得道者西王母食
之餘食之可以凌太虚愛之頗謂絶今昔求識江淮人
猶乎比石如今雖在卞和手(闕)正憔悴了了知之亦
何益恭聞士有調相如始從鎬京還復欲鎬京去能上
秦王殿何時逥光一相眄欲投君保君年幸君持取無
棄捐無棄捐服之與君俱神仙
贈崔郎中宗之(金陵)
胡鷹(一作鴈)拂海翼翺翔鳴素秋驚雲辭沙朔飄蕩迷河
洲(一作胡鷹度日邊兩龍天地秋哀鳴沙塞寒風雪迷河洲)有(一作乃)如飛蓬人去逐
(一作一去)萬里遊登高望浮雲髣髴如舊丘日從海旁没水
向天邊流長嘯倚孤劍目極心悠悠歲晏歸去來富貴
安所求仲尼七十說歷聘莫見收魯連逃千金珪組豈
可(一作不足)酬時哉苟不會草木為我儔希君同携手長往
南山幽
贈崔諮議
騄驥本天馬素非伏櫪駒長嘶向(一作起)清風倏忽凌九
區何言西北至却是東南隅世道有翻覆前期(一作程又作途)
難預圖希君一(一作前又作相)剪拂(一作佛使)猶可騁中衢
贈昇州王使君忠臣
六代帝王國三吳佳麗城賢人當重寄天子借高名巨
海一邊静長江萬里清應須救趙策未肯棄侯嬴
贈别從甥高五
魚目高泰山不如一璵璠賢甥即明月聲價動天門能
成吾宅相不減魏陽元自顧寡籌略功名安所存五木
思一擲如繩繋窮猨櫪中駿馬空堂上醉人喧黃金久
已罄為報故交恩聞君隴西行使我驚心魂與爾共飄
颻雪天各飛翻江水流或卷此心難具論貧家羞好客
語拙覺辭繁三朝空錯莫對飯却慙冤自笑我非夫生
事多契闊蓄積萬古憤向誰得開豁天地一浮雲此身
乃毫末忽見無端倪太虚可包括去去何足道臨岐空
復愁肝膽不楚越山河亦衾幬雲龍若相從明主會見
收成功解相訪溪水桃花流
贈裴司馬
翡翠黃金縷繡成歌舞衣若無雲間月誰可比光輝秀
色一如此多為衆女譏君恩移昔愛失寵秋風歸愁苦
不窺鄰泣上流黃機天寒素手冷夜長燭復微十日不
滿匹鬢蓬亂若絲猶是可憐人容華世中稀向君發皓
齒顧我莫相違
敘舊贈江陽宰陸調
泰伯讓天下仲雍揚波濤清風蕩萬古跡與星辰高開
吳食東溟陸氏世英髦多君秉古節嶽立冠人曹風流
少年時京洛事遊遨腰間延陵劍玉帶明珠袍我昔鬭
雞徒連延五陵豪邀遮相組織呵嚇來煎熬君開萬叢
人鞍馬皆辟易告急清憲臺脫余北門厄閒宰江陽邑
剪棘樹蘭芳(一本自陸氏世英髦以下云夫子時峻季岳立冠人曹風流少年時京洛事遊遨驂)
(驔紅陽鷰玉劍明珠袍一諾許他人千金雙錯刀滿堂青雲士望美期丹霄我昔北門厄摧如一枝蒿有虎挾)
(雞徒連延五陵豪邀遮來組織呵嚇相煎熬君披萬人叢脫我如貔牢此恥竟未刷且食綏山桃非天雨文章)
(所祖記風騷蒼蓬老壮髮長策未逢遭别君幾何時君無相思否鳴琴坐高樓渌水净忩牖政成聞雅頌人吏)
(皆拱手投刃有餘地廻車攝江陽錯雜非易理先威挫豪強下與此同)城門何肅穆五月
飛秋霜好鳥集珍木高才列華堂時從府中歸絲管儼
成行但苦隔遠道無由共銜觴江北荷花開江南楊梅
熟正好飲酒時懷賢在心目掛席拾海月乘風下長川
多酤新豐醁滿載剡溪船中途不遇人直到爾門前大
笑同一醉取樂平生年
贈從孫義興宰銘(亞相李公重之以能政中丞李公免罷以移官)
天子思茂宰天枝得英才朗然清秋月獨出映吳臺落
筆生綺繡操刀振風雷蠖屈雖百里鵬鶱望三台退食
無外事琴堂向山開綠水寂以閑白雲有時來河陽富
竒藻彭澤縱名杯所恨不見之猶如仰昭回元惡昔滔
天疲人散幽草驚川無恬鱗舉邑罕遺老誓雪會稽恥
將奔宛陵道亞相素所重投刃應桑林獨坐傷激揚神
融一開襟絃歌欣再理和樂醉人心蠧政除害馬傾巢
有歸禽壺漿候君來聚舞共謳吟農夫棄蓑笠蠶女堕
纓簪歡笑相拜賀則知惠愛深歷職吾所聞稱賢爾為
最化洽一邦上名馳三江外峻節冠雲霄通方堪遠大
能文變風俗好客留軒盖他日一來遊因之嚴光瀨
草創大還贈柳官廸
天地為槖籥周流行太易造化合元符交構騰精魄自
然成妙用孰知其指的羅絡四季間緜微一無隙日月
更出沒雙光豈云隻姹女乘河車黃金充轅軛執樞相
管轄摧伏傷羽翮朱鳥張炎威白虎守本宅相煎成苦
老消爍凝津液髣髴明忩塵死灰同至寂鑄冶入赤色
十二周律歷赫然稱大還與道本無隔白日可撫弄清
都在咫尺北酆落死名南斗上生籍抑予是何者身在
方士格才術信縱横世途自輕擲吾求仙棄俗君曉損
勝益不向金闕遊思為玉皇客鸞車速風雷龍騎無鞭
策一舉上九天相攜同所適
贈崔司戸文昆季
雙珠出海底俱是連城珍明月兩特達餘輝照傍人英
聲振名都高價動殊鄰豈以箕山故特以風期親惟昔
不自媒擔簦西入秦攀龍九天上忝列歲星臣布衣侍
丹墀密勿草絲綸才微惠渥重讒巧生緇磷一去已十
年今來復盈旬清霜入曉鬢白露生衣巾側見綠水亭
開門列華茵千金散義士四座無凡賓欲折月中桂持
為寒者薪路傍已竊笑天路將何因垂恩儻丘山報德
有微身
贈溧陽宋少府陟
李斯未相秦且逐東門兔宋玉事襄王能為高唐賦常
聞綠水曲忽此相逢遇掃灑青天開豁然披雲霧威蕤
紫鸞鳥巢在崑山樹驚風西北吹飛落南溟去早懷經
濟策特受龍顔顧白玉棲青蠅君臣忽行路人生感分
義貴欲呈丹素何日清中原相期廓天步
戲贈鄭溧陽
陶令日日醉不知五柳春素琴本無絃漉酒用葛巾清
風北忩下自謂羲皇人何時到溧(一作栗)里一見平生親
贈僧崖公
昔在朗陵東學禪白眉空大地了鏡徹迴旋寄輪風攬
彼造化力持為我神通晚謁泰山君親見日沒雲中夜
卧山月(一作夜卧雪上月)拂衣逃人羣授余金仙道曠劫未始
聞冥機發天光獨朗謝垢氛虚舟不繋物觀化遊江濆
江濆遇同聲道崖乃僧英說法動海嶽遊方化公卿手
秉玉麈尾如登白樓亭微言注百川亹亹信可聽一風
鼓羣有萬籟各自鳴啓開七忩牖託宿掣雷霆自云歷
天台搏壁躡翠屏凌競石橋去恍惚入青冥昔往今來
歸絶景無不經何日更携手乘杯向蓬瀛
遊溧陽北湖亭望瓦屋山懷古贈同旅(一作贈孟浩然)
朝登北湖亭遙望瓦屋山天清白露下始覺(一作知)秋風
還遊子託主人仰觀眉睫間日(一作目)色送飛鴻邈然不
可攀長吁相勸勉何事來吳關聞有貞義女振窮溧水
灣清光了在眼白日如披顔高墳五六墩崒兀棲猛虎
遺跡翳九泉芳名動千古子胥昔乞食此女傾壺漿運
開展宿憤入楚鞭平王凜冽天地間聞名若懷霜壮夫
或未達十步九太行與君拂衣去萬里同翺翔
醉後贈從甥高鎮
馬上相逢揖馬鞭客中相見客中憐欲邀擊筑悲歌飲
正值傾家無酒錢江東風光不借人枉殺落花空自春
黃金逐手快意盡昨日破産今朝貧丈夫何事空嘯傲
不如燒却頭上巾君為進士不得進我被秋霜生旅鬢
時清不及英豪人三尺童兒唾廉藺匣中盤劒装䱜魚
閑在腰間未用渠且將換酒與君醉醉歸託宿吳鱄諸
贈秋浦柳少府
秋浦舊蕭索公庭人吏稀因君樹桃李此地忽芳菲搖
筆望白雲開簾當翠微時來引山月縱酒酣清輝而我
愛夫子淹留未忍歸
贈崔秋浦三首
吾愛崔秋浦宛然陶令風門前(一作栽)五楊柳井上(一作夾)
二梧桐山鳥下聽事簷花落酒中懷君未忍去惆悵意
無窮
崔令學陶令(一作君似陶彭澤)北忩常晝眠抱琴時弄月(一作待秋)
(月)取意任無絃見客但傾酒為官不愛錢東臯多種黍
勸爾早耕田(一作東臯春事起種黍早歸田)
河陽花作縣秋浦玉為人地逐名賢好風隨惠化春水
從天漢落山逼畫屏新應念金門客投沙弔楚臣
望九華山贈韋青陽仲堪
昔在九江上遙望(一作觀)九華峰天河掛綠水秀出(一作山)
九芙蓉我欲一揮手誰人可相從君為東道主於此卧
雲松
贈柳圓
竹實滿秋浦鳳來何苦饑還同月下鵲三繞未安枝夫
子即瓊樹傾柯拂羽儀懷君戀明德歸去日相思
聞謝楊兒吟猛虎詞因有此贈
同州隔秋浦聞吟猛虎詞晨朝來借問知是謝楊兒
宿清溪主人
夜到清溪宿主人碧巗裏簷楹掛星斗枕席響風水月
落西山時啾秋夜猿起
贈王判官時余歸隐居廬山屏風疊(尋陽)
昔别黃鶴樓蹉跎淮海秋俱飄零落葉各散洞庭流中
年不相見蹭蹬遊吳越何處我思君天台綠蘿月會稽
風月好却繞剡溪迴雲山海上出人物鏡中來一度浙江
北十年醉楚臺荆門倒屈宋梁苑傾鄒枚苦笑我誇誕
知音安在哉大盜割鴻溝如風掃秋葉吾非濟代人且
隐屏風疊中夜天中望憶君思見君明朝拂衣去永與
海鷗羣
在水軍宴贈幕府諸侍御(永王軍中)
月化五白(一作百)龍飜飛凌九天胡沙驚北海電掃洛陽
川虜箭雨宫闕皇輿成播遷英王受廟略秉鉞清南邊
雲旗卷海雪金戟羅江烟聚散百萬人㢮張在一賢霜
臺降羣彦水國奉戎旃繡服開宴語天人借樓船如登
黃金臺遥謁紫霞仙卷身編蓬下冥機四十年寧知草間
人腰下有龍泉浮雲在一决誓欲清幽燕願與四座公
静談金匱篇齊心戴朝恩不惜微軀捐所冀旄頭滅功
成追魯連
贈潘侍御論錢少陽
繡衣柱史何昂蔵鐵冠白筆横秋霜三軍論事多引納
階前虎士羅干將雖無二十五老者且有一翁錢少陽
眉如松雪齊四皓調笑可以安儲皇君能禮此最下士
九州拭目瞻清光
贈武十七諤(并序)
門人武諤深於義(一作詩)者也質本沉悍慕要離之風
潛釣川海不數數於世間事聞中原作難西來訪余
余愛子伯禽在魯許將冐胡兵以致之酒酣感激援
筆而贈
馬如一匹練明日過吳門乃是要離客西來欲報恩笑
開燕匕首拂拭竟無言狄犬吠清洛天津成塞垣愛子
隔東魯空悲斷腸猨林回棄白璧千里阻同奔君為我
致之輕賫涉淮源精誠合天道不愧遠遊魂(一作鄧攸魂)
李太白文集卷八
