李太白文集卷十二
唐李白撰
歌詩三十六首
别
秋日魯郡堯祠亭上宴别杜補闕范侍御(魯中)
我覺秋興逸誰云秋興悲山將落日去水與晴空宜魯
酒白玉壺送行駐金羈歇鞍憩古木解帶挂横枝歌鼓
川上亭曲度神飈吹(一本旡歌鼔川上亭曲度神飈吹十字却添南歌憶郢客東轉見齊)
(姬清波忽澹蕩白雪紛逶迤一隔范杜遊此歡各棄遺三韻)雲歸碧海夕鴈没青天
時相失各萬里茫然空爾思
留别魯頌
誰道太山高下却魯連節誰云秦軍衆摧却魯連舌獨
立天地間清風灑蘭雪夫子還倜儻攻文繼前烈錯落
石上松無為秋霜折贈言鏤寶刀千歲庶不滅
别中都明府兄
吾兄詩酒繼陶君試宰中都天下聞東樓喜奉連枝會
南陌還為落葉分城隅(一作江城)渌水明秋日海上青山隔
暮雲取醉不辭留夜月鴈行中斷惜離羣
夢遊天姥吟留别(一作别東魯諸公)
海客談瀛洲煙濤微茫(一作濔漫)信難求越人語(一作道)天姥
雲霓明滅或(一作安)可覩天姥連天向天横勢拔(一作枝)五
岳掩赤城天台四萬八千丈對此欲(一作絶)倒東南傾我
欲因之(一作冥搜)夢吳越一夜飛度鏡湖月湖月照我影送
我至剡谿謝公宿處今尚在渌水蕩漾清猿啼脚著謝
公屐身登青雲梯半壁見海日空中聞天雞千巖萬轉
路不定迷花倚石忽巳暝熊咆龍吟殷巖泉懷深林兮
驚層巔雲(一作楓)青青兮欲雨水澹澹兮生煙列缺霹靂
丘巒崩摧洞天石扇(一作扉)訇然中(一作而)開青冥浩蕩不
見底日月照耀金銀臺霓為衣兮風為馬雲之君兮紛
紛而來下虎鼔瑟兮鸞回車仙之人兮列如麻忽魂悸
以魄動怳驚起而長嗟惟覺時之枕席失向來之煙霞
世間行樂亦如此古來萬事東流水别君去兮何時還
且放白鹿青崖間湏行即騎訪名山安能摧眉折腰事
權貴使我不得開心顔
留别曹南羣官之江南
我昔釣白龍放龍溪水傍道成本欲去揮手凌蒼蒼時
來不關人談笑遊軒皇獻納少成事歸休辭建章十年
罷西笑覽鏡如秋霜閉劔琉璃匣鍊丹紫翠房身佩豁
落圖腰垂虎盤囊仙人借綵鳳志在窮遐荒戀子四五
人徘徊未翺翔東流送白日驟歌蘭蕙芳仙宫兩無從
人間久摧藏范蠡脫勾踐屈平去懷王飄颻紫霞心流
浪憶江鄉愁為萬里别復此一銜觴淮水帝王州金陵
繞丹陽樓臺照海色衣馬搖川光及此北望君相思淚
成行朝雲落夢渚瑶草空高唐帝子隔洞庭青楓滿瀟
湘懷歸路緜邈覽古情凄凉登岳眺百川杳然萬恨長
却戀峨眉去弄景偶騎羊
留别于十一兄逖裴十三遊塞垣
太公渭川水李斯上蔡門釣周獵秦安黎元小魚㕙兔
何足言天張雲卷有時節吾徒莫歎羝觸藩于公白首
大梁野使人悵望何可論既知朱亥為壯士且願束心
秋毫裏秦趙虎爭血中原當去抱關救公子裴生覽千
古龍鸞炳天章悲(一作高)吟雨雪動林木放書輟劔思(一作)
(悲)高堂勸爾一杯酒拂爾裘上霜爾為我楚舞吾為爾
楚歌且探虎穴向沙漠鳴鞭走馬凌黃河恥作易水别
臨歧淚滂沲
留别王司馬嵩
魯連賣談笑豈是顧千金陶朱雖相越本有五湖心余
亦南陽子時為梁甫吟蒼山容偃蹇白日惜頽侵願一
佐明主功成還舊林西來何所為孤劔託知音鳥愛碧
山遠(一作鳳集碧梧秀)魚遊滄海深呼鷹過上蔡賣畚向嵩岑
他日閒相訪丘中有素琴
還山留别金門知己(一本云出金門後書懷留别翰林諸公)
好古笑流俗素聞賢達風方希佐明主長揖辭成功白
日在青天迴光矚(一作照)微躬恭承鳳凰詔歘起雲羅(一作)
(藤蘿)中清切紫霄迥優遊丹禁通君王賜顔色聲價凌烟
虹乘輿擁翠蓋扈從金城東寶馬驟(一作麗)絶景錦衣入
新豐倚巖望松雪對酒鳴絲桐方(一作因)學揚子雲獻賦
甘泉宫天書美片善清芳(一作芬)播無窮歸來入咸陽譚
笑皆王公一朝去金馬飄落成飛蓬賓友(一作從)日疎散
玉鐏亦(一作尋)巳空長才(一作才力)猶可倚不慙世上雄閒來
東武吟曲盡情未終書此謝知巳扁舟(一作滄波)尋釣翁
夜别張五
吾多張公子别酌酣高堂聽歌舞銀燭把酒輕羅霜横
笛弄秋月琵琶彈陌桑龍泉解錦帶為爾傾千觴
魏郡别蘇少府因北游
魏都接燕趙美女誇芙蓉淇水流碧玉舟車日奔衝青
樓夾兩岸萬室喧歌鍾天下稱豪貴(一作豪貴遊)遊此(一作此中)
每相逢洛陽蘇季子劔戟森詞鋒六印雖未佩(一作說趙復過)
(秦)軒車若飛龍黃金數百鎰白璧有幾雙散盡空掉臂
高歌賦還(一作臨)卭合從又連横其意未可封落拓乃如
此何(一作誰)人不相從遠别隔兩河雲山杳千重(一作雲天滿愁)
(容)何時更杯酒再得論心胷
留别西河劉少府
秋(一作我)髮巳種種所為竟無成閒傾魯壺酒笑對劉公
榮謂我是方朔人間落歲星白衣千萬乘何事去天庭
君亦不得意高歌羡鴻冥世人若醯雞安可識梅生雖
為刀筆吏緬懷在赤城余亦如流萍隨波樂休明自有
兩少妾雙騎駿馬行東山春酒綠歸隱謝浮名
潁陽别元丹丘之淮陽(河南)
吾將元夫子異姓為天倫本無軒裳契素以烟霞親嘗
恨迫世網銘意俱未伸松栢雖寒苦羞逐桃李春悠悠
市朝間玉顔日緇磷所共重山岳所得輕埃塵精魄漸
蕪穢衰老相憑因我有錦囊訣可以持君身當餐黃金
藥去為紫陽賓萬事難並立百年猶崇晨别爾東南去
悠悠多悲辛前志庶不易遠途期所遵已矣歸去來白
雲飛天津
留别廣陵諸公(淮南一作留别邯鄲故人)
憶昔作少年結交趙與燕金羈絡駿馬錦帶横龍泉寸
心無疑事所向非徒然晩節覺此疎獵精草太玄空名
束壯士薄俗棄高賢中迴聖明顧揮翰凌雲煙騎虎不
敢下攀龍忽墮天還家守清真孤潔勵秋蟬鍊丹費火
石採藥窮山川臥海不關人租稅遼東田乘興忽復起
棹我溪中船臨醉謝葛疆山公欲倒鞭狂歌自此别垂
釣滄浪前
廣陵贈别
玉瓶沽美酒數里送君還繫馬垂楊下銜杯大道間天
邊看綠水海上見青山興罷各分袂何湏醉别顔
感時留别從兄徐王延年(一作延平)從弟延陵
天籟何參差噫然大塊吹玄元苞槖籥紫氣何逶迤(一作)
(融怡)七葉運皇化千齡光本支仙風生指樹大雅歌螽斯
諸王若鸞虯肅穆列藩維哲兄錫茅土聖代含榮滋九
卿領徐方七步繼陳思伊昔全盛日雄豪動京師冠劔
朝鳳闕樓船侍龍池鼓鐘出朱邸金翠照丹墀君王一
顧眄選色獻蛾眉列戟十八年未曾輒遷移大臣小喑
嗚謫竄天南垂長沙不足舞貝錦且成詩佐郡浙江西
病閒絶趨馳階軒日苔蘚鳥雀噪簷帷時乘平肩輿出
入畏人知北宅聊偃憩歡愉恤惸嫠羞言梁苑地烜赫
耀旌旗兄弟八九人吳秦各分離大賢達機兆豈獨慮
安危小子謝麟閣鴈行忝肩隨令弟字延陵鳳毛出天
姿清英神仙骨芬馥茞蘭蕤夢得春草句將非惠連誰
深心紫河車與我特相宜金膏猶罔象玉液尚磷緇伏
枕寄賓館宛同清漳湄藥物多見饋珍羞亦兼之誰道
溟渤深猶言淺恩慈鳴蟬游子意促織念歸期驕陽何
火赫海水爍龍龜百川盡凋枯舟檝閣中逵策馬採涼
月通宵出郊歧泣别目眷眷傷心步遲遲願言保明德
王室佇清夷摻袂何所道援毫投此辭
别儲邕之剡中
借問剡中道東南指越鄉舟從廣陵去水入會稽長竹
色溪下綠荷花靜裏香辭君向天姥拂石臥秋霜
留别金陵諸公(金陵)
海水昔飛動三龍紛戰爭鍾山危波瀾傾側駭奔鯨黃
旗一掃蕩割壤開吳京六代更霸王遺跡見都城(一作遺都)
(見空城)至今秦淮間禮樂秀羣英地扇鄒魯學詩騰顔謝
名五月金陵西祖余白下亭欲尋廬峯頂先繞漢水行
香爐紫煙滅瀑布落太清若攀星辰去揮手緬含情
口號
食出野田美酒臨遠水傾東流若未盡應見别離情
金陵酒肆留别
白門柳花滿(一作酒)店香吳姬壓酒喚客嘗金陵子弟來
相送欲行不行各盡觴請君問取東流水别意與之誰
短長
金陵白下亭留别
驛亭三楊樹正當白下門吳煙暝長條漢水齧古根向
來送行處迴首阻笑言别後若見之為余一攀翻
别東林寺僧
東林送客處月出白猿啼笑别廬山遠何煩過虎谿
竄夜郎於烏江留别宗十六璟(疑烏江及宗字誤)
君家全盛日台鼎何陸離斬鼇翼媧皇鍊石補天維一
迴日月顧三入鳳凰池失勢青門傍種瓜復幾時猶會
舊賓客三千光路岐皇恩雪憤懣松柏含榮滋我非東
牀人令姊忝齊眉浪迹未出世空名動京師適遭雲羅
解翻謫(一作遣)夜郎悲拙妻莫邪劔及此二龍隨慙君湍
波苦千里遠從之白帝曉猿斷黃牛過客遲遥瞻明月
峽西去益相思
留别龔處士
龔子棲閒地都無人世喧柳深陶令宅竹暗辟彊園我
去黃牛峽遥愁白帝猿贈君卷施草心斷竟何言
贈别鄭判官
竄逐勿復哀慙君問寒灰浮雲無本意吹落章華臺遠
别淚空盡長愁心巳摧三年吟澤畔顦顇幾時迴
黃鶴樓送孟浩然之廣陵(江夏岳陽)
故人西辭黃鶴樓烟花三月下揚州孤帆遠影(一作映)碧
山盡唯見長江天際流
將遊衡岳過漢陽雙松亭留别族弟浮屠談皓
秦欺趙氏璧却入邯鄲宫本是楚家玉還來荆山中符
彩照滄溟精輝陵白虹青蠅一相點流落此時同卓絶
道門秀談玄乃支公延蘿結幽居剪竹繞芳叢涼花拂
戶牖天籟(一作樂)鳴虚空憶我初來時蒲萄開景風今茲
大火落秋葉黃梧桐水色夢沅湘長沙去何窮寄書訪
衡嶠但與南飛鴻
江夏别宋之悌
楚水清若空遥將碧海通人分千里外興在一杯中谷
鳥吟晴日江猿嘯晩風平生不下淚於此泣無窮
留别賈舍人至二首
大梁白雲起飄颻來南洲徘徊蒼梧野十見羅浮秋鼇
抃山海傾四溟揚洪流意欲託孤鳳從之摩天遊鳳苦
道路難翺翔還崑丘不肯銜我去哀鳴慙不周遠客謝
主人明珠難暗投拂拭倚天劔西登岳陽樓長嘯萬里
風掃清胷中憂誰念劉越石化為繞指柔
秋風吹胡霜凋此簷下芳折芳怨歲晩離别悽以傷謬
攀青𤨏賢延我於此堂君為長沙客我獨之夜郎勸此
一杯酒豈唯道路長割珠兩分贈寸心貴不忘何必兒
女仁相看淚成行
渡荆門送别(荆州)
渡遠荆門外來從楚國遊山隨平野盡江入大荒流月
下飛天鏡雲生結海樓仍憐故鄉水萬里送行舟
聞李太尉大舉秦兵百萬出征東南懦夫請纓
冀申一割之用半道病還留别金陵崔侍御十
九韻(復至金陵)
秦出天下兵蹴踏燕趙傾黃河飲馬竭赤羽連天明太
尉杖旄鉞雲旗繞彭城三軍受號令千里肅雷霆函谷
絶飛鳥武關擁連營意在斬巨鼇何論鱠長鯨(一作鯢與鯨)
恨無左車略多愧魯連生拂劔照嚴霜彫戈縵胡纓願
雪會稽恥將期報恩榮半道謝病還無因(一作由)東南征
亞夫未見顧劇孟阻先行天奪壯士心長吁别吳京金
陵遇太守倒履欣(一作相)逢迎羣公咸祖餞四座羅朝英
初發臨滄觀醉栖征虜亭舊國見秋月長江流寒聲帝
車(一作居)信迴轉河漢縱復横孤鳳向西海飛鴻辭北溟
因之出寥廓揮手謝公卿
别韋少府(宣州)
西出蒼龍門南登白鹿原欲尋南(一作商)山皓猶戀漢皇
恩水國遠行邁仙經深討論洗心句溪月清耳敬亭猿
築室在人境閉關無世諠多君枉高駕贈我以微言交
乃意氣合道因風雅存别離有相思瑶瑟與金樽
南陵别兒童入京(一云古意)
白酒新(一作初)熟山中歸黃雞啄黍秋正肥呼童烹雞酌
白酒兒女歌笑牽人衣高歌取醉欲自慰起舞落日爭
光輝遊說萬乘苦不早著鞭跨馬涉遠道會稽愚婦輕
買臣余亦辭家西(一作方)入秦仰天大笑出門去我輩豈
是蓬蒿人
南陵五松山别荀七
六即潁水荀無慙許郡賓相逢太史奏應是聚賢人玉
隱且在石蘭枯還見春俄成萬里别立德貴清真
别山僧(涇縣作)
何處名僧到水西乘舟(一作杯)弄月宿涇溪平明别我上
山去手攜金策踏雲梯騰身轉覺三天近舉足迴看萬
嶺低謔浪肯居支遁下風流還與遠公齊此度别離何
日見相思一夜瞑猿啼
贈别王山人歸布山
王子析道論微言破秋毫還歸布山隱興入天雲高爾
去安可遲瑶草恐衰歇我心亦懷歸屢夢松上月傲然
遂獨往長嘯開巖扉林壑久已蕪石道生薔薇願言弄
笙鶴歲晩來相依
李太白文集卷十二
