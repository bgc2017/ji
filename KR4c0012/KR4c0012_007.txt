李太白文集卷七
唐李白撰
歌詩四十一首
贈一
贈孟浩然(襄漢)
吾愛孟夫子風流天下聞紅顔棄軒冕白首卧松雲醉
月頻中聖迷花不事君高山安可仰從此揖清芬
贈從兄襄陽少府皓(一作晤)
結髮未識事所交盡豪雄却秦不受賞擊晉(一作救趙)寧為
功託身白刃裏殺人紅塵中當朝揖高義舉世欽英風
小節豈足言退耕舂陵東歸來無産業生事如轉蓬一
朝狐(一作烏)裘敝百鎰黃金空彈劒徒激昂出門悲路窮
吾兄青雲士然諾聞諸公所以陳片言片言貴情通棣
華儻不接甘與秋草同
贈張公洲革處士
列子居鄭圃不將衆庶分革侯遁南浦常恐楚人聞抱
甕灌秋蔬心閑遊天雲每將瓜田叟耕種漢水濱(一作濆)
時登張公洲入獸不亂羣井無桔橰事門絶刺繡文長
揖二千石遠辭百里君斯為真隱者吾黨慕清芬
淮海對雪贈傅靄(一作淮南對雪贈孟浩然)
朔雪落吳(一作潮)天從風渡溟渤海樹(一作木)成陽春江沙
皓明月飄颻四荒外想像千花發瑶草生階墀玉塵散
庭闕興從剡溪起思繞梁山發寄君郢中歌曲罷心斷
絶(一云剡溪興空在郢路歌未歇寄君梁父吟曲盡心斷絶)
贈徐安宜
白田見楚老歌詠徐安宜製錦不擇地操刀良在兹清
風動百里惠化聞京師浮人若雲歸耕種滿郊岐川光
淨麥隴日色明桑枝訟息但長嘯賓來或解頤青槐拂
戸牖白(一作碧)水流園池遊子滯安邑懷恩未忍辭繄君
樹桃李歲晩託深期
贈任城盧主簿潛(魯中)
海鳥知天風竄身魯門東臨觴不能飲矯翼思凌空鍾
鼔不為樂煙霜誰與同歸飛未忍去流淚謝鴛鴻
早秋贈裴十七仲堪
遠海動風色吹愁(一作秋)落天涯南星變大火熱氣餘丹
霞光景不可迴六龍轉天車荆人泣美玉魯叟悲匏瓜
功業若夢裏(一作中)撫(一作推)琴發長嗟裴生信(一作實)英邁
崛起多才華歴抵海岱豪結交魯朱家(一作歴遊趙魏豪結交列如麻)
良圖竟未展意欲飛丹砂破産且救人遺身不為家復
攜兩少女(一作妾)豔色驚荷花雙謌入青雲但惜白日斜
窮(一作滄)溟出寳貝大澤饒龍蛇明主儻(一作必)見收烟霄
路非賖知飛萬里道勿使歲寒嗟(一作時命若不會歸應鍊丹砂)
贈范金鄉二首
君子枉清盼不知東走迷離家未幾月絡緯鳴中閨桃
李君不言攀花願成蹊那能吐芳信惠好相招攜我有
結綠珍久藏濁水泥時人棄此物乃與燕珉(一作石)齊拂
拭欲贈之申眉路無梯遼東慙白豕楚客羞山雞徒有
獻芹心終流泣玉(一作血)啼祗應自索漠畱舌示山妻
范宰不買名絃歌對前楹為邦默自化日覺冰壺清百
里雞犬靜千廬機杼鳴浮人少蕩析愛客多逢迎遊子
覩嘉政因之聽頌聲
贈瑕丘王少府
皎皎鸞鳳姿飄飄神仙氣梅生亦何事來作南昌尉清
風佐鳴琴寂寞道為貴(一作為誰貴)一見過所聞操持難與
羣毫揮魯邑訟目送瀛洲雲我隱屠釣下爾當玉石分
無由接高論空此仰清芬
東魯見狄博通
去年別我向何處有人傳道游江東謂言挂席度滄海
却來應是無長風
見京兆韋參軍量移東陽二首(吳中)
潮水還歸海流人却到吳相逢問愁苦淚盡日南珠
聞說金華渡東連五百灘全勝若耶好莫道此行難猿嘯
千谿合松風五月寒他年一攜手搖艇入新安
贈丹陽横山周處士惟長
周子横山隱開門臨城隅連峯入戸牖勝槩凌方壺時
作白紵詞放歌丹陽湖水色傲溟渤川光秀菰蒲當其
得意時心與天壤俱閑雲隨舒卷安識身有無抱石恥
獻玉沈泉笑探珠羽化如可作相攜上清都(一作攜手上清都)
玉真公主別館苦雨贈衞尉張卿二首(長安)
愁坐金張館繁陰晝不開空烟送雨色蕭颯望中來翳
翳昏墊苦沈沈憂恨催清秋何以慰白酒盈吾杯吟詠
思管樂此人已成灰獨酌聊自勉誰貴經綸才彈劒謝
公子無魚良可哀
苦雨思白日浮雲何由卷稷卨和天人陰陽仍驕蹇秋
霖劇倒井昏霧横絶巘欲往咫尺塗遂成山川限潨潨
奔澑瀉浩浩驚波轉泥沙塞中途牛馬不可辨飢從漂
母食閑綴羽林(一作陵)簡園家逢秋蔬藜藿不滿眼蠨蛸
結思幽蟋蟀傷褊淺厨竈無青烟刀机生綠蘚投筯解
鷫鸘換酒醉北堂丹徒布衣者慷慨未可量何時黃金
盤一斛薦㯽榔功成拂衣去搖曳滄洲旁
贈韋祕書子春
谷口鄭子真躬耕在巖石高名動京師天下皆藉藉其
人竟不起雲卧從所適苟無濟代心獨善亦何益惟君
家世者偃息逢休明談天信浩蕩說劒紛縱横謝公不
徒然起來為蒼生祕書何寂寂無乃羈豪英且復歸碧
山安能戀金闕舊宅樵漁池蓬蒿已應没却顧女几峯
胡顔見雲月徒為風塵苦一官已白髮氣同萬里合訪
我來瓊都披雲覩青天捫蝨話良圖畱侯將綺季出處
未云殊終與安社稷功成去五湖
贈韋侍御黃裳二首
太華生長松亭亭凌霜雪天與百尺高豈為微飈折桃
李賣揚豔路人行且迷春光掃地盡碧葉成黃泥願君
學長松慎勿作桃李受屈不改心然後知君子
見君乘驄馬知上太山道此地果摧輪全身以為寳我
如豐年玉棄置秋田草但勖冰壺心無為歎衰老
贈薛校書
我有吳趨曲無人知此音姑蘇成蔓草麋鹿空悲吟未
誇觀濤作空鬱釣鼇心舉手謝東海虚行歸故林
贈何七判官昌浩
有時忽惆悵匡坐至夜分平明空嘯咤思欲解世紛心
隨長風去吹散萬里雲羞作濟南生九十誦古文不然
拂劒起沙漠收竒勲老死田陌間何因揚清芬夫子今
管樂英才冠三軍終與同出處豈將沮溺羣
讀諸葛武侯傳書懷贈長安崔少府叔封昆季
漢道昔云季羣雄方戰爭霸圖各未立割據資豪英赤
伏起頽運卧龍得孔明當其南陽時隴畝躬自耕魚水
三顧合風雲四海生武侯立岷蜀壯士吞咸京何人先
見許但有崔州平余亦草間人(一作士)頗懷拯物情晩途
值子玉華髮同衰榮託意在經濟結交為弟兄無令管
與鮑千載獨知名
贈郭將軍
將軍少年出武威(一云將軍豪蕩有天威)入掌銀臺護紫微平明
拂劍朝天去薄暮垂鞭醉酒歸愛子臨風吹玉笛美人
騰(一作向又作嬌)月舞羅衣疇昔雄豪如夢裏相逢且欲醉春
輝(一云今日相逢俱失路何年灞上弄春輝)
駕去溫泉宫後贈楊山人
少年落托楚漢間風塵蕭瑟多苦顔自言介蠆(一作管葛)竟
誰許長吁莫錯還閉關一朝君王垂拂拭剖心輸丹雪
胷臆忽蒙白日迴景光直上青雲生羽翼幸陪鸞輦出
鴻都身騎飛龍天馬駒王公大人借顔色金章紫綬來
相趨當時結交何紛紛片言道合唯有君待吾盡節報
明主然後相攜(一作攜手滄洲)卧白雲
溫泉侍從歸逢故人
漢帝長楊苑誇胡羽獵歸子雲叨侍從獻賦有光輝激
賞搖天筆承恩賜御衣逢君奏明主他日共翻飛
贈裴十四
朝見裴叔則朗如行玉山黃河落天走東海萬里寫入
胷懷間身騎白黿不敢度金高南山買君顧徘徊六合
無相知飄若浮雲且西去
贈崔侍御
黃河三尺鯉本在孟津居點額不成龍歸來伴(一作作)凡
魚故人東海客一見借吹嘘風濤儻相因更欲凌崑墟
何當赤草使再往召相如
上李邕
大鵬一日同風起摶搖直上九萬里假令風歇時下來
猶能簸却滄溟水世人見我恒殊調聞余大言皆冷笑
宣父猶能畏後生丈夫未可輕年少
述德兼陳情上哥舒大夫
天為國家孕英才森森矛戟擁靈臺浩蕩深謀噴江海
縱横逸氣走風雷丈夫立身有如此一呼三軍皆披靡
衞青漫作大將軍白起真成一豎子
雪讒詩贈友人(四言)
嗟余沈迷猖蹶已久五十知非古人常有立言補過庶
存不朽包荒匿瑕蓄此頑醜月出致譏貽愧皓首感悟
遂晩事往日遷白璧何辜青蠅屢前羣輕折軸下沈黃
泉衆毛飛骨上淩青天萋菲暗成貝錦粲然泥沙聚埃
珠玉不鮮洪炎爍山發自纖烟滄波蕩日起於微涓交
亂四國播于八埏拾塵掇蜂疑聖猜賢哀哉悲夫誰察
余之貞堅彼婦人之猖狂不如鵲之彊彊彼婦人之婬
昏不如鶉之奔奔坦蕩(一作皎皎)君子無悅簧言擢髮續罪
罪乃孔多傾海流惡惡無以過人生實難逢此織羅積
毁銷金沈憂作歌天未喪文其如余何妲己滅紂襃女
惑周天維蕩覆職此之由漢祖吕氏食其在傍秦皇太
后毐亦婬荒螮蝀作昏遂掩太陽萬乘尚爾匹夫何傷
辭殫意窮心切理直如或妄談昊天是殛子野善聽離
婁至明神靡遁響鬼無逃形不我遐棄庶昭忠誠
贈參寥子
白鶴飛天書南荆訪高士五雲在峴山果得參寥子骯
髒辭故園昂藏入君門天子分玉帛百官接話言毫墨
時灑落探元有竒作著論窮天人千春祕麟閣長揖不
受官拂衣歸林巒余亦去金馬藤蘿同所歡相思在何
處桂樹青雲端
贈饒陽張司戸璲(燕魏太原)
朝飲蒼梧泉夕棲碧海烟寧知鸞鳳意遠託椅桐前慕
藺豈曩古攀嵇是當年愧非黃石老安識子房賢功業
嗟落日容華棄徂川一語已道意三山期著鞭蹉跎人
間世寥落壺中天獨見遊物祖探元窮化先何當共攜
手相與排冥(一作罝)筌
贈清漳明府姪
我李百萬葉柯條布中州天開青雲器日為蒼生憂小
邑且割雞大刀佇烹牛雷聲動四境惠與清漳流絃歌
詠唐堯脫落隱簪組心和得天真風俗由(一作獨)太古牛
羊散阡陌夜寢不扃戸問此何以然賢人宰吾土舉邑
樹桃李垂陰亦流芬河堤繞淥水桑柘連青雲趙女不
冶容提籠晝成羣繰絲鳴機杼百里聲相聞訟息鳥下
階高卧披道帙蒲鞭挂簷枝示恥無撲抶琴清月當戸
人寂風入室長嘯無一言陶然上皇逸白玉壺冰水壺
中見底清清光洞毫髮皎潔照羣情趙北美佳政燕南
播高名過客覽行謠因之頌德聲(一作得頌聲)
贈臨洺縣令皓弟(時被訟停官)
陶令去彭澤茫然太古心大音自成曲但奏無弦琴釣
水路非遠連鼇意何深終期龍伯國與爾相招尋
贈郭季鷹
河東郭有道於世若浮雲盛德無我位清光獨映君恥
將雞並食長與鳳為羣一擊九千仞相期凌紫氛
鄴中贈王大勸入高鳳石門山幽居
一身竟無託遠與孤蓬征千里失所依復將落葉并中
途偶良朋問我將何行欲獻濟時策此心誰見明君王
制六合海塞無交兵壯士伏草間沈憂亂縱横飄飄不
得意昨發南都城紫鷰櫪上嘶青萍匣中鳴投軀寄天
下長嘯尋豪英恥學琅邪人龍蟠事躬耕富貴吾自取
建功及春榮我願執爾手爾方達我情相知同一已豈
唯弟與兄抱子弄白雲琴歌發清聲臨別意難盡各希
存令名
贈華州王司士(陜西)
淮水不絶波瀾高盛德未泯生英髦知君先負廟堂器
今日還須贈寳刀
贈盧徵君昆弟
明主訪賢逸雲泉今已空二盧竟不起萬乘高其風河
上喜相得壺中趣每同滄洲即此地觀化遊無窮木落
海水清鼇背覩方蓬與君弄倒影攜手凌星虹
贈新平(一作豐)少年
韓信在淮陰少年相欺凌屈體若無骨壯心有所憑一
遭龍顔君嘯吒從此興千金荅漂母萬古共嗟稱而我
竟胡(一作何)為寒苦坐相仍長風入短袂内(一作兩)手如懷
冰故友不相恤新交寧見矜摧殘檻中虎羈紲韝上鷹
何時騰風雲搏擊申所能
贈崔侍御
長劒一杯酒男兒方寸心洛陽因劇孟託(一作訪)宿話胷
襟但仰山嶽秀不知江海深長安復攜手再顧重千金
君乃輶軒佐余叨翰墨林高風摧秀木虛彈落驚禽不
取回舟興而來命駕尋扶搖應借便(一作力)桃李願成陰
笑吐張儀舌愁為莊舄吟誰憐明月夜腸斷聽秋砧
走筆贈獨孤駙馬
都尉朝天躍馬歸香風吹人花亂飛銀鞍紫鞚照雲日
左顧右盼生光輝是時僕在金門裏待詔公車謁天子
長揖蒙垂國士恩壯心剖出酬知已一別蹉跎朝市間
青雲之交不可攀儻其公子重迴顧何必侯嬴長抱關
李太白文集卷七
