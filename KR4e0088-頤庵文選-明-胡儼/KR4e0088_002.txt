頥庵文𨕖卷下明胡儼撰
古詩
述古
圖書出河洛羲禹闡幽玄列聖繼有作人文日昭宣伸
尼感鳳鳥至理寓微言自從秦漢來但見枝葉繁寥寥
千載後濓洛探其源紫陽具條理垂裕啟後昆前修去
已遠來哲未有聞瑰辭逞葩豔寧復歸本根
蒼姬既訖錄炎劉勃以興詩書煨燼餘禮樂邈難徵區
區叔孫子莫能致兩生守文過謙讓俗吏事章程賈董
失經紀二戴紊遺經遂令千載下儗述徒紛爭二儀有
定位八風無姦聲公旦去已遠萬世思典刑
屈子變風雅騷經寓孤忠光華並日月耿耿垂無窮後
賢襲軌轍長卿得其宗招搖臨卭市放曠托絲桐淳風
日以靡齊梁更纖穠遠游謝紛濁超逸等冥鴻
馬遷述世業博洽靡不通蚤遊燕趙間飄飄氣豪雄發
憤垂制作獨見不相蒙馳騁覂逸駕凌厲六合中豈不
念筆削斧衮齊化工蠶室有餘悲隠辭寓深衷緬彼班
范流藩籬守遺蹤
聖神御宸極朝宗衆流奔三正乃迭建萬化歸一元元
經大一統表揭開蒙昏周綱既陵夷七雄相併吞晉紀
忽中絶五部漲妖氛唐風復不振五季尤紛紜商丘肇
火德星緯煥奎文道化儗三代經術規典墳一朝杜鵑
啼疋馬渡河津王業寓南服繼統啟後昆如何太史氏
編與附庸倫南北互譏誚厚誣多失真是非百世下至
公終不陻
僬僥不可舉侏儒不可援矇瞍不可視嚚瘖不可言玉
人事雕琢所貴得瑶琨箓竹興君子猗猗美淇園相觀
與俱化豈不尚芳蓀所以教誨善乃在公子驩賢良贊
令美浦大川有源吁嗟斐然子狂簡非所敦
閎辯談天衍文具雕龍奭公孫持堅白李悝盡地力荀
卿獨老師著論推儒墨紛紛溷濁世龍虎互吞食大道
隠不遂居然心惻惻金骨豈易銷奈此衆口蝕向使無
春申焉能免匍匐汨汨數萬言性惡殊道德遂令上蔡
兒西遊為鬼蜮寄語昌黎生匪惟不精擇
炎綱失其馭孽臣姦日滋揚郎獨持戟三歲乃不移閉
門事草玄抉摘窮幽微高者躋蒼天下者入黃泥一朝
弄神器鬼怒人不怡如何守道叟亦復為詭隨伊周頌
功德投閣良可悲中天二百載小數寧逆知凛凛紫陽
筆師舜同一辭稽首素王宇為君懷忸怩
鴻門宴高張虎奮龍委蛇拂劍光凌亂雪花芙蓉姿起
舞為君夀誰知伏危機歘然坐中人宛轉來相隨天意
應有在人心徒嶮巇酒酣日將暮壯士直披帷一怒千
人廢何為跽陳詞以彼蓋世雄未易向客卑武成二三
策多聞須闕疑
國風美王化關雎正彝倫結髮諧伉儷恩愛日相親窈
窕慎淑儀嫌昵非所欣甘從冀子耨不厭黔生貧如何
會稽婦呶呶醜負薪亦有薄行士殺妻求將軍所貴閨
門内相敬如友賓舉案重高義斷絲感微言嗟嗟白頭
曲忍作清路塵
雜詩
大化運無極四序迭終始茫茫堪輿間萬物羅戢孴青
陽振其華玄冬抱根柢物理有盛衰人生貴知止謙光
乃自卑上善誠若水昧者徒紛紜達士甘窳呰孰云楚
翹翹損者滿之招
神龍絶嗜欲靜默藏深淵含和抱真陽珠光燭重玄一
朝吐雲氣甘澤霈九天夭矯烟霧中變化出自然孰知
積精至造化為控搏如何勞生者役役事多端豈復念
終始宇宙浩漫漫
倉庚鳴幽谷伐木正丁丁春風日載陽時聞求友聲若
有一介士揄揚稱達生對面抗高義中心藏甲兵薰蕕
不同器申椒輒見憎巧言實亂德美色徒傾城嗟哉同
心友獨立何煢煢安得玉川子為爾著門銘
長松生澗壑矯矯抗丹霄根株蟠厚土雨露沃其條蒼
翠太古色超遥非一朝清風四時至白鶴千歲巢如何
燕雀羣喧啾乃見啁矧彼山椒卉亦欲凌高標嚴冬霜
雪降氣類各已銷獨此歲寒姿青青終不凋
幽谷有芳蘭綠葉紛旖旎光風汎藂薄香氣被華靃本
無豔陽姿蜂蝶何斐斐既自遠荆棘乃復襍蓬枲佳期
殊未央臨風益嗟只
達士不偶俗棲遲在林丘孫登琴調古盧生草堂幽藥
苗手自鋤長嘯天地秋人生貴適意吾道復悠悠
屈子賦遠遊一氣中夜存柱史妙觀復萬物徒芸芸澹
泊寧心志嗜欲憯棘矜端居達遵養自得多所欣萋萋
碧階草靄靄青空雲吁嗟燕雀侣何如鸞鶴羣
吾愛裴晉公眇然如子房功成廊廟上退身綠野堂飄
飄芰荷衣蕭散遺軒裳佳賓日宴會高論著文章清風
激壺矢曲水汎羽觴凉臺抗高雲綺席含秋霜燠館通
窈窕嘉樹迎朝陽豈不念所事四序迭相當達觀天地
間為樂殊未央
擬飲酒效陶淵明十首
偶爾得名酒日夕斟酌之顧影忽復醉回飈吹我衣頽
然即枕席覺來還命辭歸雲返大壑栖鳥戀故枝人生
貴知止汨汨將奚為以心為形役寓形復幾時
人生匪不營所營在衣食田疇雖久蕪常業當自力有
男種桑麻有女事蠶績畊織亦云勞歲功幸已畢開軒
弄書琴游泳得閒隟區區百年内所樂在昕夕
幾日不飲酒飲酒輒開顔村墟寡輪鞅柴門晝常關幽
蘭吐疎花榮榮生竹間白雲何處來日暮宿簷端流盼
不覺暝明月出東山
秉耒事西疇同為壠畝民所憂在飢餒豈不懷苦辛苦
辛有時息田園遂吾真披逕攜童幼斗酒即此隣相見
多好言解顔共欣欣時當積雨霽樂此天宇新
春風扇陽和草木咸敷榮山川被德澤天宇流光晶游
魚泳清川鳴禽變新聲亦有五男兒抛書事力耕田疇
既霡霂更願桑麻成所資在口體粗給豈餘贏
凱風自南來颯然入吾廬翻翻動書帙素琴聊自娛好
鳥鳴前楹竹樹交扶疎北窗適閒曠美酒湛清壺南山
天際明浮雲空翳如
門前五株柳籬邊幾叢菊柳衰枝易疎菊榮葉更綠故
人值良辰相過慰心曲丘園登菽苴床頭酒初熟引觴
還共斟寒花粲盈目翛然適恬曠遂爾忘局促
朔風何烈烈場圃已新築相與納禾稼壺漿輒往復盡
醉舒襟顔形跡謝拘束雞犬鳴深巷牛羊散平陸老穉
雜笑談和樂知歲足盤飱與粔籹墟曲走童僕
四序更代謝流光去如馳顧匪金石堅詎可千歲期昨
日顔如花今朝鬢成絲寓形宇宙間為樂須及時有酒
不快飲徒起雍門悲
時運適其會達生貴自然聖遠道斯在豈必羲皇前悠
然得真趣采菊見南山凛凛懷光烈脫屣如玄蟬嗟哉
避俗翁高風此其賢
賦貧士效陶淵明二首
車牛遠服賈刀錐競市區農工各有業而我獨何居栖
遲衡門下白首談詩書源流仰洙泗渾噩窺唐虞終歲
不勤動經訓豈菑畬祁寒敝裘單暑雨茆茨疎門前長
蓬蒿室内無貯儲壺漿枉交親藜藿甘妻孥守拙塵土
中幸免形跡拘質衰隨物遷心冥與化俱
田園久蕪穢解組賦歸來翳翳三逕中穉子紫門開匪
我與俗違俗情不我諧種苗雜稊稗種豆生草萊生計
日已疎懸罄實可哀田父攜酒至慰我且舒懷偶茲值
未登方春奚可涯感父殷勤意不覺倒樽罍酒中有真
樂陶然百憂排
古春意亭為張真人賦
茫茫堪輿間孰究太古初天地混沌中一元根化樞運
啟攝提格條風始吹嘘勾萌茁萬彙人備三才俱至今
千萬年元貞迭藏輸龍馬出河涘羲皇彰靈圖對待三
十六淑氣總昭蘇初陽奮重泉黃鍾動葭莩太音閟清
廟玄水湛方諸達人契玄理作亭靜以居和順自中積
德音暢以敷萋萋階前草一簾生意舒園林度鳴禽柔
荑藹芳腴懷哉廣成子至道不煩迂
擬游仙
野水際平蕪汀洲渺芳杜驚湍激頽波日夜自東注巨
鼇戴三山方諸隔烟霧仙人白玉樓紫房暎朱戸晏景
飡太霞遨游入霄路弱水三萬里可望不可渡吁嗟塵
土蹤擾擾空馳慕
閱杜詩漫述
閒閱老杜詩懇懇得佳趣雖復率爾為玄酒有真味倉
皇侍從時流落艱虞際百年朋友交萬世君臣義吐辭
輒驚人引物動連類虞廷簫韶奏周廟瑚璉器鯨翻碧
海波月照珊瑚樹勇決龍虎爭冥搜鬼神避千花與萬
卉各鬭春光媚婺婦及孤兒共灑凄凉淚丹山翔鳳凰
赤汗騁騏驥氣排嵩華高力救風雅墜殷勤稷契心漂
泊生涯寄斯人已云亡遺編獨傳世寥寥宇宙間詩史
孰能繼餘波漾清川蘭苕鳴翡翠
荅楊少傅四首
布政孟公朝京還同閫憲諸公相過出楊少傅勉仁
所寄詩賦此謝荅
幽居寡儔侣終日無與言忽聆鳴騶振飛蓋集丘園入
門叙綢繆故人乃見存遺我尺素書煥若得璵璠灑然
濯清風盎然被春温黃鍾大吕奏使我宿瘵蠲謬玷君
子班悵然思昔年曝背坐衰朽中心徒殷勤山川隔良
晤時蒙篋笥分古人重金蘭古道今人敦矯首寄遐思
悠悠空白雲
關西渺靈源七閩啟來裔迢迢白鶴山千載鍾靈異陰
德諒斯徵英賢出名世乘時偶興運秉翰典中祕超遥
三十年實與風雲際宥密贊化工中外仰經濟垂休暨
後昆清白永無替
囊中孤桐琴負疴久不彈玉軫暎金徽徒縆朱絲絃成
連去不返烟霧迷海山山水久寂寞諒彼知音難陽春
固寡和别鶴亦辛酸迢迢牽牛星相望一水間
璇霄廓纖翳朗月流素輝不寐愛清夜步月臨前池故
人隔千里宿昔共襟期川途雖云邈相思同此時相思
不相見中懷浩無涯仰視列宿拱紫垣正巍巍萬類荷
甄陶嘿運玄化機真宰亦何喻中心應自知何由得披
豁一寫暌違思
春晴縱步
策杕隨春風萋萋芳草綠陌上花正開田中雨新足彩
鳩呼其婦烏犍䑛孤犢雙雉何翩翩翻飛起林麓紫燕
尋舊巢倉庚出幽谷柔桑葉始抽蠶種猶未浴野人自
耦耕穉子相戲逐忽逢一老翁招邀過茆屋指顧兒與
孫床頭酒初熟瓢分臘醖清不用葛巾漉一杯復一杯
覼縷說鄉俗禮義日衰謝詩書少人讀田園苟歲時人
情多反覆天道亦好還此俗終當復老翁何時見庶幾
豁雙目臨别重丁寧莫向他人續
雨後
時雨布甘澤芃芃黍苗興渙然紓民憂匪惟散鬱蒸陰
陽運元化飢寒仰歲登露坐息槐影皎皎凉月升清風
動脩竹曠野多流螢零露沾我衣仰見高天澄絡緯鳴
不休蟲飛復薨薨顧匪漆園吏幽夢同化冥
池上納凉
展席臨方池垂楊散綠陰清風颯然至驕陽赫流金竹
光搖翠羽荷氣薰葛襟黃鳥何處來交交弄好音雖非
采真遊已無塵俗侵平生厭喧囂始得諧素心
驟暑
端居適煩燠策杖散幽襟逍遥池上行愛此嘉樹林遊
鱗泳微波黃鳥遺好音遥睇高原綠欣然諧夙心疎雨
忽飄灑浮雲生夕陰坐來屏明燭空對窗間琹陶然即
枕席焉知古與今
暑雨過晚凉蟬聲落葉宛有秋意
時雨陰復霽漸覺暑氣消野色將欲秋蟬聲迥蕭條白
髮非故吾黃葉下今朝老懷空浩蕩往事若驚飈
外江老人詩(并序)
龔海言越漸嶺之東二十里曰外江口乃進邑鄙也
近偶過其處荒村寂然遥望林中孤烟起遂穿逕至
其處見一老翁衡門之下童頂雪鬢古貌蒼顔於竹
間取衣迎客入坐問其姓曰劉問其年曰九十八矣
尋一老嫗逡巡而出方瞳長頥乃老翁之妻復問其
年又加於老翁蓋百餘歲也二子相見亦七十餘諸
孫皆蒼然曾玄雜侍羅膝前唯唯可念須臾出茗飲
客竟復脫衣挂竹上縛箒自若二子亦返舍結網諸
孫取魚飯客老翁勸餐語雖俚而意甚真酧荅之際
邈然若不知有人間事也余聞而歎曰若斯人者雖
功德不加于時名聲不昭于後夀考康寧長子老孫
亦休休焉有餘裕矣蘇長公嘗云山人多夀蓋五藏
真氣不為五味鹽醯所奪信哉
外江有山人幽居枕湖堧青山日對門山下有良田問
其歲幾何屈指殆百年老妻夀更過方瞳神烱然草屋
八九間兒孫列曾玄湖中種荷芰園内收木綿桑麻綠
野布榆柳清陰連取篠日縛箒網魚時得錢見客禮數
簡鬖鬖雪垂肩葛衣偶一披旋復竹上懸須臾出新茗
洗盞向客傳呼兒具盤飱粲粲錦鱗鮮勸客加飱飯語
俚意甚虔問客居何處客云漸嶺邊漸嶺我嘗到歲月
知幾遷城市多人事山中常晏眠不識府與司但願邑
令賢前年賜束帛稽首戴堯天欲效康衢歌山野無詩
篇松間吠乳犬草際卧烏犍雞栖日將暮暝色起蒼烟
山頭月華白夕露凉涓涓頹然即衾枕翛翛若蛻蟬我
聞客此語泠然身欲翾乃知寂寞濱有此長年仙何必
烟霞外去問桃花源
次韻一本集杜句見寄
山林氣蕭瑟颯爽凉飈起緬懷滄洲趣迢迢隔秋水衰
容日益枯短髮還自理素懷玉壺冰敢謂凍連底昔玷
蓬萊班忝紬金匱史出入承明廬遨翔綵雲裏夾座侍
宸旒簾開宫扇啟九成鳳鳴韶兩觀雉層壘高步接䕫
龍傾心竭螻螘抱疾困沉綿歸來竟如此服食求金丹
神仙渺何許誅茆傍江郭脩竹映清渚窗含梧葉風坐
對芭蕉雨雖非諸葛廬頗似蘇公圃蛩響悲早秋蟬聲
咽殘暑司空即王官六一思潁汝玉笥白雲深矯首瞻
天宇
貂蟬樹功勲疏爵公侯伯我獨事文翰於世寡才識
驅馳四十年白首空自惜橋山隔紫烟蒼翠難再覿
謝病遂歸休苦被形骸役時時倚孤松引領瞻天北
幸爾托絲蘿數慰幽栖跡瓊章詩律清屐齒苔痕碧
鬢顔各老蒼燈火思宿昔得諧今日讙免使遥相
憶
凉夜理琴
凉飇驅浮雲萬里天一碧遠響振寥廓林木聲槭槭開
軒散幽襟坐延月華白抽琴理故曲操弄輒間格山水
有遺音悵然心不懌齋宫接清晏俯仰思宿昔矯首望
鈞天泫然淚沾臆
暑中詠懷
翳翳榆柳門幽栖遂閒情蠧簡掩殘編燕寢凄餘馨園
林足生意城市多喧爭柔荑新綠遍好鳥對我鳴莘老
任先覺尼父畏後生歸來幸無事松竹有餘清
徂暑盛炎赫臨池愛清漣蕭蕭素絲短皦皦白紵鮮苕
風飄翠羽林影悲玄蟬泠然遠響至黃落當我前人生
匪金石流光如逝川頽齡思往日壯心非昔年
故交日淪謝衰老天憗遺翛然綠樹間野服頗相宜賓
客亦畏暑經旬故來稀獨臨清池上憺然忘是非遥海
上明月幽林生夕霏人生穹壤間取適能幾時
村居秋興
閒居南郭外水竹清且幽芳草被曲逕遠樹浮滄洲出
門臨方沼欣然見魚遊賓客時一至燕談叙綢繆開樽
共斟酌真率無獻酧日暮各自歸新月上林丘
人生在衣食營營無時休江湖多風波隴畝幸有秋穉
子雜讙笑老翁亦醉謳日暮載禾去柴車繞道周我獨
困沉綿塊然何所求田野絶追呼卒歲聊優游
五言律詩
豫章十詠
西山遠翠
萬古不改色千尋翠黛饒染空寒欲滴映日暖還飄窅
窅猿啼暝翩翩鶴去遥望中天路近飛佩入烟霄
南浦飛雲
南浦千年在滕王歌舞休江烟同漠漠潭影共悠悠不
學化蒼狗長留伴白鷗朝朝與暮暮還送水東流
徐亭煙柳
高士去已久清風不可攀惟留數株柳長伴翠烟間陰
連芳草碧色映古苔斑塵榻無人掃鳬鷖自往還
蘇圃春蔬
湖上蘇公圃青青春雨餘何須抱甕灌自可帶經鋤獨
客生涯足故人音問疎如何松逕裏今日有來車
鐵柱仙蹤
非鐵亦非石屹然方沼中本因驅罔象謾說是鳬翁雞
犬攜家遠蓬萊有路通千秋萬歲後八索著神功
洪崖丹井
聞有古仙客紫髯九尺軀浴丹洪崖井脫屣白玉壺碧
蘚春陰合寒泉夜月孤不知千載後還飲雪精無
滕閣秋風
帝子何年去城頭高閣閒秋風起南浦夕照在西山蕭
瑟青蘋末凄清紅蓼間酒闌歌舞散吹送綵雲還
東湖夜月
月出海東頭澄湖百頃秋人家燈火靜漁艇釣絲收雲
浸金波冷星搖素練浮徐亭與蘇圃清景復悠悠
章江曉渡
江平新水闊月落澹烟横沙上人初集渡頭天已明青
山開霽色白鳥度春聲舟檝無風浪何妨日送迎
龍沙夕照
龍堆截復環隠映夕陽間落霞迷翠渚霽雪對青山津
晚人爭渡林寒鳥獨還漁翁收網去幾箇釣舟閒
夜宿京口
閘水聽無聲沉沉鐵甕城落帆先過壩繫榜得休程地
擁南徐壯山連北固横如何今夜月還似故鄕明
聞角
銀漏初傳箭長河已挂城忽聞嗚咽弄總是别離情獨
客驚秋盡他鄕自月明燈花空有喜對酒不成傾
夜坐
移席當脩竹開軒敞素屏夜分人已靜風入酒微醒促
織悲清露飛螢送落星翛然絶塵想何必念郊坰
雨後
急雨洗炎蒸空齋病骨醒華星粲遥漢明月瞰疎櫺客
夢家千里蛩聲露一庭短檠應可問不用聚哀螢
題畫
聞道稽山好千岩秀色分樹連秦望雨帆入鏡湖雲高
卧留安石能書憶右軍崇虚猶似昔還可問鵝羣
對酒效樂天體三首
何處難忘酒離人思故鄉青山隨遠道白髮在高堂絡
緯庭前月蒹葭野外霜此時無一琖歸夢引愁長
何處難忘酒芭蕉夜雨時罏烟殘翠裊漏水澁銅池窗
下抛書勌樽前得句遲此時無一琖燈影獨離離
何處難忘酒故人天一隅昨宵驚入夢今日喜收書楚
水孤烟外吳霜落木初此時無一琖何以慰離居
長垣謁蘧伯玉墓
衛昔多君子斯人實我師下車存篤敬寡過在知非荒
隴一抔土高情千載思至今伯玉里遺俗自熙熙
次韻胡學士春日陪駕遊萬歲山十首
鳳輦宸遊日祥雲夾道紅香風傳别殿飛翠繞行宫徑
轉千岩合波迴一鏡空忽看鸞鶴起聲在半天中
澗道蒼苔合房櫳繡戸分碧淙晴欲雨錦石煖生雲嘉
樹千尋秀靈蒲九節芬廣寒宫闕近天語半空聞
山春風日麗景物自多竒露濕竹間草泉侵松下岐落
紅飄碎纈空碧罥遊絲登覽逢真境都忘足力疲
古木藏幽洞深林映好花擷芳雲欲動涉澗路還賖春
色浮瓊島晴光燿翠華誰如玉堂客八餅賜新茶
雨晴山色好太液暖浮春遊鯉遥吹浪飛花近着人列
筵深寵渥載筆煥絲綸願繼周南作騶虞詠至仁
閣道雲為幄仙山玉作臺更無凡跡到只有異香來柳
拂金輿度花迎寶扇開太平多樂事扈從得徘徊
小山多勝槩傳勅更追遊碧靄浮空起清風似水流樹
籠香殿古泉出畫橋幽何處聞天樂瓊林最上頭
並立春風裏鶯聲遠度篁椀分金露碧石載紫瓊霜靈
籟生岩壑流雲出洞房真成對圖畫樓閣倚青蒼
玉梁凌漢遠朱榭入雲高曲水含蒼霧孤峯聳翠鰲路
迴經月殿賦就賜春醪盛事千年遇登臨豈憚勞
仗外香風起飛花點繡羅柳陰啼翠鳥池曲泛蒼鵝歸
路煙霞迥中天雨露多晚來歌吹發雲際轉纖阿
監中夜宿
秋風灑竹枝凉氣入疎衣鶴背月中冷螢光雨後微紫
垣當講席玉漏隔彤闈良夜清如許思親苦夢歸
題陳宗淵畫
瀑布落雲端松杉六月寒攜琴曾有約涉澗不辭難野
水無人渡青山獨坐看此中多逸興投老儗盤桓
清口驛
夜度清口驛寥寥犬吠幽人家散墟落舟楫倚汀洲薄
霧浮空起長河帶月流悲歌何處發不覺動離愁
登沛縣歌風臺
璽綬歸秦土英雄泣楚垓金湯千里固社稷萬年開故
老樽前舞朔風天際來高歌激雲漢終古有層臺
高唐道中
行李飛蓬外鄉心落日時路遥憐馬困野曠覺車遲碧
草寒烟色黃花夕露滋千年盻子冢獨起後人思
除夕
客裏逢除夕燈前苦憶家不聞鳴爆竹寧復頌椒花鬢
髮非春事風霜老歲華一杯親隴酒涕淚隔天涯
晚眺
束書辭薊北乘傳過山東帆送孤舟急河流百折通夕
陽疎雨外寒草澹煙中無限詩人意何勞覓畫工
夜過吕梁
亂石奔流處扁舟正急操月斜灘影落風勁鼔聲高客
枕驚殘夢鄕心悚怒濤但令無險阻來往不辭勞
舟中雜詠用杜子美秦州詩韻
平生真浪跡到處喜追遊美酒堪乘興清時不解愁鶴
鳴淮甸月鴈别薊門秋莫道關河晚山陽更少留
遠乘青雀舫近俯碧雲宫宿霧依林薄清霜映月空暖
傾鸚鵡酒寒怯舵樓風心似長淮水無時不向東
水落山留跡潮回岸擁沙望鄉勞客夢沽酒問人家天
闊蒼鷹鷙風高白鴈斜自慚才力薄詩就敢云誇
鳴玉辭金闕南來能幾時舟行人事減水宿鴈聲悲驛
近催程速詩成得句遲匏樽有清醑時復一中之
憔悴緣多病深懷少日強俗情聲利重歸思道途長整
珮趍鵷鷺看裘敝鷫鸘五雲新滿眼獨立向青蒼
運際千年盛恩承一櫂歸不才孤世望報國念身微東
去河流急南來樹影稀休文多病後不覺減腰圍
承乏詞林日長趨玉陛間湛恩霑雨露歸夢涉河關水
落魚先蟄霜寒鴈未還他鄉逢故舊相對一開顔
路逐淮南去人從薊北回青山看漸近白鳥過還來候
吏依沙立征帆背月開誰家烟霧裏風笛弄清哀
楚州英傑地客路短長亭河水奔流濁淮山隔岸青高
歌慙白雪行李隠華星郤喜畊農足牛羊散滿坰
河水自崑崙奔流萬派分朝宗終到海奉使舊尋源極
目此時意聞歌何處村漁人事網罟骨肉老柴門
凄凄漁唱晚歴歴鴈聲低澤國遥通海湖田半是泥帆
懸風正北山迥日沉西萬里同煙火無人事鼓鼙
隠隠烟中樹泠泠石下泉露筋當日事遺廟後人傳節
挺青雲上神留綠水邊往來空悵望為爾輒悽然
茅屋烟村裏漁人十數家磯頭魚在笱門外鷺翹沙濁
酒深浮蟻扁舟小似瓜不知江月落和醉卧蘆花
舟度淮南境迢迢水接天有懷鵷序入不待鴈書傳共
載人如玉相酧酒似泉此時心一寸飛墜五雲邊
黃葉凋疎後滄波窅靄間天寒鴻在渚日落鳥歸山桂
樹知何處仙翁去不還丹砂如可問寧復髩絲斑
湖水渺無際霜天鴈呌羣畫船都載酒清興浩凌雲風
月漁樵得烟波鷗鷺分此中有幽趣不許俗人聞
維揚江上路冬日好風光遠樹猶青幄居人多畫牆醉
忘身是客坐憶玉為堂望望蓬萊近毋勞縱目長
共駕扁舟去相傳遠客歸江雲低度影山月淨流輝且
傍鷗羣宿應憐蟢子飛金盤瀉瑶露取醉敵霜威
正是車書會何曾道路難月涵江影靜風落葉聲乾玉
醑春容暖青綾夜色寒吳郎詩句好俊逸許登壇(給事中吳)
(登)
白髮隨年長丹心益自知超宗慙鳳翮子美念熊兒蒲
質堪多病神樓乏上池歸來對樽酒細看菊花枝
寄湯得中二首
故人居海上花竹繞幽栖水檻晨呼鴨風簷晚祝雞客
來樽有酒歌罷醉如泥謾說書連屋書籖總懶題
吏隠海東頭閒情付狎鷗公孫生好飲子産謾多憂掃
石頻題句看山獨倚樓遥知相憶處月色滿神州
望諸君墓(在良鄉縣治南三里)
高丘枕長坂弔古起遐思義感先王重書存烈士悲落
花縈碧草幽樹語黃鸝欲問當年事盧溝有斷碑(近盧溝堤)
(決聞役夫輿墓碑築堤恐後無徵故末句識之)
送王處敬赴交阯僉事
拜命出朝端重峩豸角冠花驄萬里去霜鶚九秋搏海
霧連山濕蠻雲蓄雨寒莫言風土異須使遠人安
題鑑湖圖
昔聞鏡湖美今向畫圖看百里晴空映千峰秀色攢荷
花明月曉鷗鳥白雲寒投老尋狂客扁舟興未闌
寄士竒學士
同是侍經帷三年語笑違病來歸夢數老去故人稀目
暗時揩眥身癯日翦衣相思意無限都逐鴈南飛
胡學士山居八詠
芳洲春草
聞說芳洲上春來生意多微風交遠翠細雨漲滄波徑
没人稀到泥香燕屢過康成讀書處碧帶晚烟和
竹塢雲林
脩竹藏深塢白雲生遠林雨晴添暖翠月澹度秋陰野
老頻攜客幽人獨鼓琴何時來掃石相對一開襟
滄江烟雨
渺渺滄江上冥冥烟雨來幾家茆屋掩一箇釣船回岸
花紅欲放沙鳥白相偎薄暮明霞出清風掃霧開
玉山泉石
白石何齒齒流泉亦涓涓泉聲寒作雨石氣暖生烟把
釣溪邊去看雲窗下眠鹿麋相見孰來往草堂前
石屋晴瀾
幽居隣石屋碧水漲晴瀾淨蹙縠紋細清同練影寒文
章含露藻氣勢壓風湍幾度攜笻去臨流不厭看
墨潭秋月
夜深潭影黑秋淨月華明游女珠頻弄潛蛟卧不驚蘇
公赤壁賦杜老渼陂行千載神交處高吟興共清
螺岡晚照
暮色蒼蒼起螺岡斂夕暉樹林初晻靄彩翠忽霏微川
暝漁樵去村深鳥雀歸誰家事機杼燈火出柴扉
芙蓉寒雪
千疊芙蓉秀朝來玉削成風泉寒有韻陰壑凍無聲學
士龍團貴仙人鶴氅輕長林書屋下課誦到天明
雨雪中獨坐懷楊學士士竒二首
獨坐聽春雨蕭然興味孤病多親藥裹睡少閉茶罏未
了三生夢惟存一字符故人在深巷相過畏泥塗
雨止雪復作珊珊聽瓦鳴爐存氊罽暖冰薄硯池清喜
得青春至驚添白髮生共傳楊子宅山藥勝黃精
寄示從子旭
記得分攜處夕陽明畫船含情望天末洒淚别江邊為
客嗟吾遠承家賴汝賢步兵詩句苦喜有阿咸傳
試問階前菊五首
試問階前菊花開何太遲秋容非老圃晚興似東籬已
是重陽後那堪夕露滋鵝翎與鶴頂莫遣一時披
試問階前菊何能獨傲霜不隨春競秀直到晚騰芳采
采衣襟潤盈盈金玉相病來長廢酒對爾興難忘
試問階前菊何如陶令家門無五株柳坐對一庭花寂
寂秋將盡蕭蕭鬢已華幾時歸故里穉子引柴車
試問階前菊南陽近若何花開金布地葉落翠浮波黃
髮人多夀華軒客少過自憐纏末疾安得起沉疴
試問階前菊湘潭秋已殘靈均去不返騷客竟誰䬸花
老青山暮叢疎白露漙傳芭還代舞姱女不勝寒
代菊荅五首
衆卉凋零後孤芳勿訝遲託根依廣砌毓秀勝疎籬秪
恐嚴霜至頻煩細雨滋歲寒無剪伐不自歎離披
日精鍾秀氣故自傲風霜晚節甘同固春葩不共芳每
煩騷客詠長得逸人相老向軒墀下栽培詎可忘
昔日柴桑里獨憐徵士家牽衣從穉子隨處看幽花把
酒秋山淨餐英夕露華陶然乘醉後策杖不將車
有酒不暢飲人生能幾何既無籛老術空羡菊潭波歲
久荆榛雜山空樵牧過黃精同服餌亦足愈寒疴
洞庭風力勁草木半摧殘逐客傷秋盡初英向夕餐凄
凄霜未降厭厭露先漙澤畔行吟處魂消衣袂寒
積雪
積雪照虚堂塵消几席光體寒添褐重炕暖煮茶香舊
字無人問新醅待客嘗梅花開處遠衰鬢老何郎
積雪覆牆陰天寒氣轉深室虚瓶貯粟藥盡槖無金對
酒長妨飲消愁只苦吟伏生經欲授誰解口傳音
積雪暎窗明浮雲陰復晴硯冰輕欲解庭樹凍含聲得
食烏頻下需芻馬屢鳴孫康書久廢頭白媿無成
積雪壓檐端風飄墜藥欄不愁萱帶折祗恐菊根殘麥
漬宜三白氊寒老一官病軀猶強起肯作卧袁安
病中秋思八首
流年如逝水白日去堂堂爽氣今朝入秋風昨夜凉候
鴻離紫塞栖燕别雕梁儗續閒居賦潘郎鬢已蒼
伯勞鳴未休大火又西流鷙翮搏空急螢光傍戸幽仲
宣長作客宋玉獨悲秋抱疾不能賦何能更倚樓
秋風起蘋末秋意日蕭然蛩泣蒼苔露蟬愁碧樹煙青
氊遺故物白首事陳編却憶東湖上垂楊老釣船
已是經年疾歸休未得休槖金渾有限藥餌只空投向
秀山陽笛袁宏月夜舟故人何處在無復少年遊
遠樹金飈動高天玉露凉豆花披草徑梧葉下銀牀野
際寒煙澹山連夕照長誰家砧杵急過鴈不成行
未及重陽節晨興已覺寒雨侵燒藥竈風折護花欄暫
飽雕胡飯長吟苜蓿盤近聞禾黍熟頗得老懷寬
暮天搖落迥山色有無中籬槿含花紫池蓮墜粉紅江
清波湧練雲淨月流空閨中倚虚幌老病念衰翁
秋雨催寒早秋霜著物殘天高雲影澹樹老葉聲乾白
髮憑誰染黃花只獨看杜陵笑彭澤却自嘆儒冠
雨後詠懷四首
絶無人迹到一室淨纖塵樹老風梢折階寒露菊新少
陵悲舊雨尼父嘆孤隣吾衰竟如此吾道未憂貧
日上風檐靜蜘蛛綴網絲綠垂依檻草紅落過牆葵卧
疾妨賢久懷恩報國遲素餐新謝綠菰米雜粳炊
秋雨一番過秋風轉覺清捲簾黃葉落倚杖白雲生學
省虚官署鄕書計客程砧聲何處發偏動老夫情
抱疾形容改無情歲月忙草深栽藥圃人老讀書床洲
渚蒹葭白山林橘柚黃幾時笻竹杖去踏釣魚航
送陳文璧赴石首知縣
杪秋辭闕下千里赴荆州桃李迎潘岳蒹葭惜夏侯酒
酣青雀舫霜重黑貂裘民事須勤恤功名起壯猷
送周庸節赴鎮蠻通判
拜命為通守迢迢赴鎮蠻聰明敷政易撫字得宜難漲
海春風遠山雲曉日寒比來多計吏毋惜報平安
不寐
病久渾無寐更闌氣轉凄露寒蛩響歇月落鴈聲低老
厭身為患魂銷夢欲迷篋中袍笏冷空自聽朝雞
喜秋
黍稷聞皆秀雞豚喜漸肥野人能足食游子憺忘歸雨
後夕陽好風前秋葉稀沈郎多病久一任減腰圍
感秋
雨脚疎還密雲頭暝復開殘蟬辭夏去一鴈送秋來白
髮人空老青雲心已灰閨中刀尺冷砧杵又相催
昨承召命以末疾不能行感激追賦此
老病新看鏡形容太瘦生昨孤前席召只益負暄情白
髮千莖短丹心一寸明玉堂天上近終日綵雲横
東里學士攜酒肴就菊對酌賦此酧寄
雨晴風正急霜葉下紛紛黃菊澹秋色青山深暮雲芳
樽攜共酌獨客慰離羣臨别不知醉醒來夜已分
題子昂枯木竹石
碧海珊瑚樹晴窗彩鳳翎紫苔封琬琰翠袖倚娉婷秋
色淡華屋凉風生畫屏玉堂歸老日松雪灑餘馨
甲辰初度前一夕夢先妣製春衣儼奉二桃甚
喜
三十失老親常逢夢裏真劬勞初度日慚愧百年身白
苧春衣潔紅桃露顆新怳然瑶島上相對喜津津
清夜夢慈闈適臨初度期桃從瑶圃獻身逐綵雲飛無
復慈烏哺尚憐游子衣平生愛少子多病負春暉
賦歸二首
謝病賦歸休官河幾易舟水平帆力緩風細櫓聲柔豹
每藏山霧狐猶念首丘有懷疎傅達不為子孫謀
昔日乘傳去今年乘傳還從教妻子笑落得鬢毛斑讀
易方知損休官始得閒有懷向平達老去入名山
過揚州
千載繁華地青山今古同樓臺明月在歌舞綵雲空草
没雷塘路花殘隋苑風經過求古迹人事苦悤悤
過南京三首
扈從身猶健歸來髮已皤山圍形勝地風湧大江波昔
侍金鑾晏今乘畫舫過孝陵松柏茂雲際鬱嵯峨
謬忝司成席逡巡二十年束書頻北上謝病獨南還一
寸丹心在千花紫誥鮮長陵望益遠老淚落澘然
金水繞龍河春風澹綠波舉頭瞻日近撫已受恩多不
負青山約猶懷紫陌珂龍盤與虎踞卜世萬年過
遊白鹿洞詩三首(并序)
閏七月二十日舟抵南康風阻明日偕正安侍講汝
申僉憲廣文譚原福司訓黃楚章國子生蒲詢同為
白鹿之遊訪昔賢之遺蹤挹流風於百世俯仰之際
不勝嘅然諸公剪茆刜薉同薦芳酌退就風泉雲壑
之間觴詠而還暢一時之雅懷酧平生之夙志遂賦
短述以紀勝遊
騎從金笳發肩輿畫戟開路穿芳草逕山倚白雲隈秋
色淨如洗晴嵐翠作堆昔賢遺教在尋訪洞中來
路入匡山裏遥遥五老峯緣崖披綠草涉澗轉蒼松野
果經時落嵐煙積處濃平生林壑興今日得從容
訪古求精舍縈迴石洞幽何人今養鹿有客昔騎牛雲
谷千年境風泉萬壑秋剪茆薦芳醑勝友喜同遊
過樅陽留題二首
畫舫朝天去經過訪舊遊青山只如此華髮已堪羞陶
侃樅陽日潘郎花縣秋兒童應不識父老獨能留
昔忝桐鄕令曾鳴單父絃重來新物色不改舊山川往
事從人說虛名愧我傳司農今已老白首益蕭然
次韻荅吳司業
京國分攜後江湖歲月餘鄭虔家少粟玄晏架多書為
託金蘭重休嫌音問疎茂陵秋色老多病愧相如
九月二十六日拜謁長陵
蓋世英雄主恢弘事業多南分交阯郡北控斡難河玉
帳鑾輿遠神宫紫翠羅小臣瞻拜處有淚落山阿
拜謁獻陵
學富千秋日龍飛萬國春重華生濬哲大業秉經綸每
切勤民志深懷守位仁老臣違執紼抆淚向蒼旻
曉出昌平
曉出昌平縣含悽别二陵清霜横塞草旭日上雲屏野
水冰花白孤村霧氣青軍都當直北寒早樹先零
留寓通州
獨坐轉岑寂他鄕留未歸疾風聲獵獵寒日影輝輝火
冷鑪煙歇茶香酒力微天時與人事相值輒相違
楊少傅士竒自京以詩惠酒肴隨韻賦荅
衰疾事朝謁遲留不忍離恩深明主眷義重故人思螘
醖分官甕羔肩侑客炊金鑾登宰輔白首愧儒師
黃少保用楊少傅韻亦以詩惠酒肴賦答
十載重相見那堪又别離空梁殘月夢春樹暮雲思輒
拜分甘惠終非接淅炊太原閔仲叔口腹媿為師
曾學士亦用楊少傅韻以詩惠肴麫賦答二首
老辭天上去故舊歎分離短述頻煩和殘燈獨繫思冰
俟春來解薪難雪後炊白頭孤世望慚愧作人師
張叔蒙恩澤江淹賦别離玉堂千里夢丘首百年思樹
對冰花結甑非埃墨炊養心惟寡欲鄒孟是吾師
立春後三日楊少傅勉仁惠節物賦答
瓦隴雪俱消東風入戸飄河冰將解凍野樹不鳴條勝
裏金花重釵頭綵燕嬌青山與綠水相憶思迢迢
通州除日
衰病身先老淹留歲又除桃符循度索竹葉漬屠蘇樽
俎人情好風霜客思孤官河冰已解傳發儗旋艫
月夜
已是逢人少那堪夜更幽水光清不凍月色冷如秋未
熟還家夢旋登過驛舟經由雖快意老病却宜休
新安舟中望下邳見歸鴈鴛鴦
一棹隨流水孤城望下邳沙寒殘雪在山遠夕陽遲鴻
鴈知時節鴛鴦不别離老夫行已久計日定歸期
夜過小孤
一柱中天起扁舟雙櫓鳴月籠山影靜風帖浪紋平蕩
漾星河動凄迷煙霧横更闌過彭澤問驛是龍城
雨中發彭澤驛
江平風不起一棹泝中流坐對桃花雨行逢杜若洲老
方知靜樂病豈為身謀不見陶元亮閒情付狎鷗
江上二首
歸到西江上扁舟若汎槎青青香附草的的野棠花斷
岸幾千尺孤村三兩家水生魚正美飽飯試新茶
解纜雨初晴覺來聞鳥鳴江雲飛不斷岸草没還生欲
向洪崖住誰同洛社盟獨憐鷗泛泛相對兩忘情
幽栖
避喧南郭外地僻稱幽栖樹色參天起花枝入戸低風
雲時變化隴畝自東西隣曲經過少陰陰竹覆堤
暮春口號五首
村村農事急好雨不愆期蠶起桑初長鶯啼花已稀夢
中隨物化詩裏送春歸寡欲無榮辱忘言絶是非
鄉人皆力作稼穡願年豐野水日無際浮雲時復空誰
能拜床下我獨戀丘中花間蜂與蝶各自領春風
臨鏡理衰鬢蕭疎雪一簪加餐惟糲飯策杖散幽襟藹
藹花垂榭森森笋出林物生各成性人事苦經心
雨霽曉風清春鳩幾處鳴落花粘屐齒飛絮拂簷楹徐
孺湖邊宅龐公隴上耕吾猶逐人事時復有逢迎
安得名山去追尋向子平煙霞無俗跡林壑遂幽情大
藥終難就衰顔或可更長鑱與短褐採藥過餘生
正月五日食新
老病安田里偏於藥裹親昔年愁不臘今日喜嘗新止
酒同元亮躬耕愧子真農書占歲稔薺菜見初春
春興四首
門外草萋萋東西路欲迷鶯捎穿樹蝶燕拾落花泥深
翠籠長薄流雲度碧溪獨攜笻竹杖不覺過橋西
墟里人烟少茆茨八九家杜鵑啼夜月鸂鶒下晴沙江
海空遺夢園林半落花病來長廢飲對客只烹茶
帶雨教移樹分畦學種蔬漢陰勞灌溉栗里費耕鋤看
竹時呼鶴臨淵不羡魚芭蕉舒綠扇高暎碧窗虚
地僻幽栖處有時聞馬嘶每勞京國使常過杜陵溪逕
轉蒼苔滑門臨綠樹齊相看忘野逸旋復惜分攜
池館二首
池館寂無塵翛然物外身已知生是幻一任老隨人暑
去園林淨秋來月露新平生耽逸趣始得遂吾真
池館寂無喧清風水竹村牛羊閒遍野鳥雀動成羣碧
樹初黃葉青山半白雲悠然墟里外秋色淨衡門
元夕憶舊
雲澹月朦朧人喧古廟中山林無故舊燈火聚兒童宫
闕鰲峰起星河鳳輦通奉陪思宿昔錫宴萬民同
春雨述懷
老疾交遊少幽栖童僕親社前猶似臘雨裏不知春淺
薄虚鄕論蕭條愧國賓詩書空滿架問字竟何人
寄于御史謙
一别又三年長懷按部賢繡衣還闕下黃髮泣江邊行
李惟霜簡清風滿畫船老夫前太史彤管記遺編
久雨喜晴明日立夏
一月厭雨聲忽逢今日晴春從花上去風過竹間清睡
美新茶熟身閒野服輕近來多坦率客至倦逢迎
雨夕偶書
碧樹西風動虚堂暑氣收砧聲孤枕雨蛩響一庭秋挂
席江湖遠忘言簡冊休豐年多樂事擊壤遍林丘
秋興四首
郭外烟塵淨林間風日清罷琴看鶴舞倚杖聽蟬鳴稍
得園池趣已忘兒女情玉堂遺舊夢白髮送餘生
數日新秋雨蒙蘢竹樹交世緣雖未了塵事已全抛黃
葉隨風下清砧帶月敲何時同李白五老結雲巢
西風吹雨過江郭迥清幽不歎交遊少喜聞禾稼收暗
蛩莎草暮殘蝶豆花秋野服心如水蕭條老一丘
水天同一碧秋色淨江山歸燕翩翩急浮鷗箇箇閒虚
懷遊物外隨分在人間却笑樓船客如何去不還
春日村居四首
春興渾無賴詩篇亦漫吟老來安散逸年少憶登臨碧
草萋萋發浮雲忽忽陰洪崖好山水悵望隔幽尋
今年六十八白髮奈渠何風雨連朝夕烟霞深薜蘿交
游天上遠人事眼前多清江與碧嶂欲往竟蹉跎
浩浩東風起微茫曉日寒老翁鳩社米穉子送春盤齒
痛常妨飲花開竟懶看兒孫日一至聊復慰衰殘
鳥鳴時雨霽微物亦欣然江山空有待物色為誰妍傍
樹安魚釣開窗理蠧編已諳蕭散趣不必更求田
獨吟二首
幽懷每不愜何處可登臨芳甸隔春雨浮雲留夕陰山
林安石興江海子牟心此意同誰語沉綿只獨吟
樗櫟材虚拱桑榆景已殘天涯春色遠窗下雨聲寒獨
自空玄守何人問字難薔薇花又發却笑酒杯乾
江村早秋露坐即事
翳翳景將入凉風生夕襟暗蛩連野逕驚鵲繞疎林已
與交游息都無俗事侵杜陵空老大短髮不勝簪
林梢纖月白江上晚風清禾黍千家聚梧桐一葉驚銀
河垂綠野瑶露瀉金莖宋玉雖能賦都無少日情
有秋二首
頹齡淹困疾却喜見豐年露積村村穫官租疊疊蠲牛
羊連下澤鴈鶩際平川本自無桴鼓幽居且熟眠
太平本無象有象在田疇禾黍聞皆熟雞豚散不收池
塘梧葉雨籬落豆花秋樂歲人歡聚熙然不外求
癸丑元日試筆
儵忽驚年換衰頽喜見春逢迎吾已老經過客來頻雪
壓塵氛淨花含雨露新却思供奉日恩禮倍精神
頹齡躋七十世謂古來稀禮俗多從簡塵勞久息機春
前雲黯澹雪後雨霏微却憶少年日看人扶醉歸
驚蟄夜大風雪落驚寢
急霰灑窗紙飈風翻竹枝劃然衾覺冷正是夢醒時曉
起瓦皆白春回花不知老來肌骨瘦無那被寒欺
題包希魯祖母送學延望圖
髫齔憐兒幼詩書仰母慈過橋分野色極目送春暉座
右陳情表窗前故杼機試看圖畫裏淚落老萊衣
池上納凉
徂夏暑方盛已聞寒蟬鳴風搖水花碧日落林影清虚
懷散煩鬱獨坐念平生入夜羣動息池塘惟月明
七言律詩
二月一日早朝
曈曨初日曙光遥鐘鼓聲傳下九霄萬國衣冠趨象魏
兩階干戚奏箾韶天清華蓋雲中見風細罏煙仗外飄
朝出金門還北望鍾山蒼翠正岧嶤
祕閣書事簡同志
祕閣清嚴接觀臺九重佳氣護蓬萊宫牆樹近鶯聲度
金水芹香燕子來行傍朱闌吟細雨坐分瑶席絶浮埃
太平無事多休暇忝列詞林愧不才
華蓋殿讀卷放進士榜
御前讀卷重掄材香動紅雲寶扇開銀燭光深傳刻漏
玉階班列總瓊瑰深慚染翰依宸極况復承恩接上台
闕下兩行陳法樂遥迎金榜自天來
元夕侍宴
風清華月麗晴空湛露筵開聖澤濃燈火遥連丹闕外
蕭韶只在綵雲中九重瑞靄浮金雀萬樹銀花粲玉虹
光禄傳宣催進酒烏紗都映醉顔紅
閱子棨行卷
扈駕從容上北京東風千里馬蹄輕行宫日暖花爭發
御路塵清草正生烏帽趨朝晨載筆紅旗分隊晚催營
歴觀卷裏多佳製端有才華壓長卿
禁中對雪次韻
晝漏沉沉禁苑清苑中飛雪入簾輕天低玉樹連雙闕
風送瓊花下五城紫鴈聲驚寒信早白鵝影落凍雲平
晚來同出金門道光暎西山眼倍明
次韻仲熙侍講元夕侍宴
黃繖高張寶扇開教坊初進鼔如雷星移珠斗雲中下
鼇戴仙山海上來歡宴稀聞傳夕漏遊觀總喜到春臺
侍臣獨有金閨彦即席裁詩不待催
馳道金輿駕六龍鳴鑾遥下五雲中呈來綵隊香飄席
聽徹清歌月轉空樹擁蓬萊浮暖翠花含火齊照春紅
聖恩浩蕩深如海歲歲年年樂未窮
六月十日迎詔
天書遥降自臚句五色雲隨使者車裊裊雞竿懸象魏
亭亭鳳蓋簇龍輿黃沙部落提封遠紫塞氛埃汛掃餘
早晚王師歸振旅千官仗外擁瓊琚
朝回喜雪即事
闕下朝回散錦韉窗前獨坐擁吟氊一罏松火春生席
萬點璚花雪滿天臘蟻泛甌傾綠醑香貍載俎割紅鮮
微才碌碌嗟無補飽食徒令愧俸錢
和胡學士扈從獵陽山
曉隨萬乘出城東列校分屯部伍同雲裏六龍移綵仗
風前一鴈落彤弓露凝松柏垂垂白日暎旌旗獵獵紅
遥見下綏傳令發將軍飛騎總英雄
和胡學士扈從再獵武岡
武岡蒼翠鬱岧嶤日上千林曙色遥馳道鳴鑾聞澗谷
期門立表近雲霄角弓飛鏑寒偏勁獵火依山晚更燒
萬騎前頭笳鼓發長歌吉日喜聯鑣
霜清輦路淨無塵甘露凝珠萬樹春曠野飛鷹騰獵騎
行宫舉㧘錫詞臣仲冬大閱昭時典此日三驅仰帝仁
莫道角端曾應瑞中山今已見麒麟
端午東内擊踘射柳應制
鑾輿親御日華東令節凉生苑樹風列綵分明人似玉
流珠飛鞚馬如龍讙呼共贊超騰疾揮霍爭看變化工
合樂開筵歌在鎬蔥蔥佳氣五雲中
右擊踘
青絲為鞚錦為韉萬騎騰驤過御筵花暎烏紗簪綵勝
箭飛金鏑發鳴絃插青矗矗分行遠剪白欣欣得意先
宫錦賜來覃沛澤嵩呼聲徹九重天
右射柳
九日登高賜宴應制
玉帳無塵輦路清山開圖畫壯神京黃花浥露迎丹仗
錦樹籠霞映綵旌萬里關河秋色淨中天鑾輅日華明
時巡幸際豐年樂錫宴高岡荷聖情
北京八詠
居庸疊翠
雄關積翠倚岧嶤碧樹經霜葉未凋萬里風烟通紫塞
四時雲霧近青霄層城窅靄山連雉絶磵霏微石作橋
南北車書今混一行人來往豈辭遥
玉泉垂虹
山前樹底碧迢迢試問源頭出處遥斜落石梁疑飲澗
遠趨滄海欲吞潮聲從夜雨添來急影逐晚風吹不消
太液池邊春似錦綠波長帶翠烟飄
太液晴波
畫橋鳬鴈動春聲波散寒煙日正晴遊鯉暖依芳藻出
飛花時拂綠漪輕好同榮水浮龍馬不比昆明隠石鯨
幾度天瓢分瀉出甘霖到處濟蒼生
瓊島春雲
萬歲山高玉作臺卿雲垂彩畫圖開九重天上從龍起
太液池頭伴鶴回松靜晚煙同縹緲花深晴影共徘徊
何須更說蓬萊境不是飛仙不看來
薊門烟樹
都門烟樹藹青蔥樹底人家處處同遠近樓臺空翠裏
往來車馬綠陰中曉寒花影留殘月日暖鶯聲度好風
薊北從來佳麗地相逢陌上莫悤悤
西山霽雪
雪霽西山玉作屏瓊林瑶樹曉光凝清風晴灑千岩雨
碧澗春融萬壑冰策杖此時宜蠟屐斸苓何處有篝燈
從來北土多才傑不獨山陰興可乘
盧溝曉月
半輪斜月隠青山山色微茫馬上看水際石梁雲影淡
沙中茆屋夜燈殘雞聲唱曉星將落雀羽翻林露正寒
舉首神京東望近天邊紅日上金盤
金臺夕照
獨上高臺斜日紅遥天極目思無窮迢迢關塞微茫外
簇簇山河錦繡中鴻鴈數聲催暝色牛羊幾處散秋風
黃金銷盡人何在青史傳來事不空
滄江夜泊(時龔子諫同舟)
霜清石出見波痕歲晚江湖日易曛雲氣壓空寒欲墮
灘聲到枕靜偏聞一汀烟雨魚吹浪千里蒹葭鴈呌羣
不有故人相慰藉他鄕愁絶更銷魂
次韻胡學士内閣新成四首
玉堂新闢禁垣西苑樹陰陰秀色齊觀闕日長宫漏靜
蓬萊天近綵雲低編摩十載紬金匱出入常時候土圭
粉署清幽花影轉嬌鶯自在向人啼
叨陪侍從已多年人羡儒紳勝列仙曉對紅雲生翠島
晚分甘露出瓊筵内臣捧進雙龍匣學士書成五鳳箋
金殿玉樓天咫尺御香長有好風傳
雍雍花底度和鑾視草堂深日轉闌内侍傳宣聞獨召
大官供饌許同餐立朝風裁當時見名世文章自古難
地位清高誰得似金盤玉露照人寒
宫樹無風晝影沉階前雨過碧苔陰閒看粉蝶來新署
靜聽玄蟬噪遠林撫已自慚才力薄瞻天共荷寵恩深
蘭臺盛典千年事老去惟勤一寸心
坡南草堂
草堂新築海東頭占得坡南景物幽桑葉遮門春雨暗
豆花垂逕夕陽秋角巾醉後騎黃犢拄杖閒來看白鷗
却憶昔年遊覽處芙蓉兩岸照行舟
重過盧溝簡夏尚書
凌空高起玉梁横萬古桑乾水自清文軌會同當盛世
山河表裏壯神京幾株細柳藏鶯囀一路飛花送馬行
今日重來迎鶴駕春風陌上接珂聲
題畫
誰結茆亭倚澗陰琅玕瑶草碧森森白雲影裏青山郭
黃卷聲中綠樹林晴雨半空飛瀑布春風五葉長人參
故園亦似圖中景老去看圖思轉深
孔士祥輓詩
世家自古高東魯道德流傳福澤深扶老日攜楷木杖
觀書時傍杏壇陰沂南别墅花如雨闕下孤兒淚滿襟
相見昔曾交一臂臨風那忍寄哀吟
過德州寄胡楊金三學士
霏微凉露灑征衣輦路風清旭日輝玉帳横秋金氣肅
紅旗拂曙綵雲飛看山立馬應頻賦載筆隨鑾每後歸
愧我舟行催傳發臨流相憶思依依
病起獨坐
濕雲晚收天宇空露坐兩髩如飛蓬蜘蛛仰面弄明月
絡緯鼔翼吟秋風但看節序隨流水不覺形容成老翁
養生幸得少人事何必絶粒超鴻濛
送吕尚書歸省
尚書車騎動如雲特拜天恩出紫宸華髮遠迎諸父老
高堂歸覲太夫人錦鱗膾縷銀絲細黃菊杯香綠酒新
想得到家稱夀日章章忠孝表西秦
方尚書送櫻桃用杜少陵詩韻
薊北櫻桃五月紅尚書分送出筠籠霜刀剪處驪珠落
冰盌盛來火齊同不隨酒暈潮丹頰却有神光入綘宫
獨坐槐陰清晚渴一時詩興動飛蓬
胡學士卧病賦簡二首
憐君卧病已兼旬獨坐那堪憶故人一代文章公論在
百年交誼白頭新窗前幾度抛書倦室内惟聞煮藥頻
人事却來須自愛聖恩深厚日咨詢
人生轉眼過青春老至偏於藥裹親詩就卷中題句懶
客來窗下煮茶新清齋已覺銷塵累習靜還須養谷神
幾對維摩無一語誰知金粟是前身
雲巢
一片閒雲卷復舒高人攬取結巢居朝含雨氣松楸潤
夕颺山光枕席虚劉伶短鍤醉空荷陶令輓歌生自書
萬物芸芸終有復百年宰木謾欷歔
題趙尚書奉使安南卷
昔承丹詔赴交州使節煌煌壯遠遊豈假槖金傳後胤
直標銅柱繼前脩山連勾漏蠻雲濕日上龍編瘴霧收
南土即今皆郡縣尚書所歴著嘉猷
胡學士輓詩
嗟君已作月臺仙風馬雲車路杳然節操平生心似鐵
文章昭代筆如椽人間名譽流千載天上恩光賁九泉
遂使交游成隔世幾回淚落玉堂前(公嘗與予言儒者身後當作月臺仙)
(故詩中及之)
草堂即事四首
詞垣兼秩日從容扈從重來又涉冬懶性喜逢人事少
不才虚負聖恩濃夜窗時聽金門漏曉枕頻驚海印鐘
誰謂元龍多意氣空將短髩櫛&KR0034;鬆
老來多病務藏脩還對琴書意未休窗戸日高緗帙展
硯池冰薄墨花浮湖邊秋水芙蓉閣江上春風罨畫舟
記得攜琴行樂處幾回清夢繞滄洲
風捲寒雲陰復晴樹頭烏鵲聚還驚卜居未得親王翰
掌故空憐老伏生塵靜閒庭人跡少茶香虚室客懷清
近來物累都消遣何待幽栖不用名
風簷日影小窗幽野馬紛紛晝不收秫黍火温占土炕
木綿衣冷換貂裘幾家催驤春分酒何處能來雪夜舟
輦轂幸依多暇日琴書無事可銷憂
題袁忠敏適畊卷
老親昔典容臺禮令弟今為尚寶丞父子一門真繼美
田園百世亦相仍烏犍細雨春郊笠粉蠧殘編雪夜燈
長日桑榆雞犬靜含哺鼔腹樂豐登
送劉子偉赴雲南參議(于偉故尚書俊之弟)
尚書接武蚤相知令弟才華老更竒拜命一朝辭帝闕
束書萬里赴滇池柳邊問驛雲藏樹花底看山酒滿巵
藩府日長公事簡題詩還到碧雞祠
酧寄袁學遜
與君執别十年餘念我能通尺素書清禁敢忘依日月
故園新喜有田廬平生消得幾䩫屐半世都來下澤車
最是相思寒漏永梅花雪落夜窗虚
題桑洲卷
方洲宛在水中央不種閒花只種桑戴勝降時春雨足
吳蠶熟處夜燈忙豳風王業開千載河漢天孫漫七襄
願借繰絲三百丈虞廷先織舜衣裳
送殷副使旦赴交阯
除書先拜赴交州采采芙蓉照去舟千里西風隨憲節
萬年南服仰皇猷驊騮度嶺朱崖曉鵰鶚横空白露秋
莫道霜威真鐵面仲堪儒雅更風流
送龔子諫赴雲南僉事
望斷南雲山萬重嗟君此去逐飛鴻扁舟夜載琵琶月
短鬢凉吹蘆荻風夢入碧雞瀧樹合路經銅柱瘴烟空
繡衣玉斧諮詢日已喜車書總會同
遣興
少年書劍别龍沙老至逢秋苦憶家一寸丹心惟自效
數莖白髮已先華西風客裏歌茅屋澹月樽前對菊花
庾信何須賦蕭瑟韓山片石亦堪誇
九峯樵者
九峯幽處結茅廬晝拾荆薪夜讀書林下日尋高士傳
山中老共野人居只留子敬青氊在莫歎虞卿白髮疎
六十年來無一事仙翁棋局近何如
送黃重美赴東阿教官
老攜書冊赴東阿千里驪駒振玉珂故舊樽前憐白髮
諸生館下詠菁莪項王墓在寒烟積黃石祠荒落木多
幾度皋比分講罷閒來弔古有悲歌
雲山小隠
南山千仞秀芙蓉家住山前一水通松下荷鋤隨野叟
雲邊搗藥候仙翁捲簾坐對芭蕉雨拄杖行吟木葉風
更喜兒童耕作後書聲不斷月明中
送劉智安主事赴南京
仙郎乘傳赴南京滿眼青山雪正晴臘蟻驅寒時獨酌
征驂踏月夜兼程高堂蟢子春光動小閣燈花喜氣盈
努力功名須報國忠勤端不負平生
追輓謝疊山張孝忠詩(并序)
宋謝枋得字君直信之弋陽人以文學知名當世號
疊山先生咸淳間為江東提刑改知信州師旅劻勷
之際又遷江西招諭使尋舉勤王之師守安仁時有
張孝忠者乃江陵偏禆江陵陷孝忠率麾下百人走
洪都未至洪已降元遂歸枋得會元將武良弼攻安
仁孝忠出戰死之枋得退保信州宋亡其臣有仕元
者連舉枋得枋得逸於閩妻李氏執繫建康獄後枋
得被獲拘以北行在道不食七日死李氏聞之即自
經其女嫁周氏聞父母死痛苦乃鬻其奩裝構橋於
所居之旁橋成投橋下亦死時人義之名其橋曰孝
烈橋余嘗見疊山與鎦丞相書曰大元治世民物一
新宋室舊臣只欠一死鎦丞相即夢炎舉疊山者又
嘗見疊山江東十問詞氣慷慨激昂當時之士其忠
義之志蓋已素定矣惜其妻女及忠孝之事史皆略
之抱疾居閒因考前聞遂賦追輓之詩并孝烈橋庶
幾忠義不泯俾為人臣為人婦為人子者知所勸云
潮遏錢塘王氣收兩宫北去竟誰留褰旗獨倡勤王義
當軸曾無負國羞幽憤千年遺涕淚孤忠七日死拘囚
江東十問今猶在可惜英雄志不酧
右輓謝疊山
得脱鯨鯢遂突圍驅馳不解戰時衣此身報國心常在
遠道投人事已非一旅奮戈猶敵愾二龍浮海竟何依
當時閫帥忠貞士誓死同歸志不違
右輓張孝忠
父死家亡母自經可憐形影獨娉婷奩金盡散橋初就
旅櫬無歸淚輒零自分寒流沉白璧誰從夜月見輜軿
一門三節人間少安得穹碑與勒銘
右賦孝烈橋
閱文山集謾述二首
誓死成仁永不忘勤王發憤更鷹揚虞淵日落山河慘
吳苑春歸草木長萬里羈囚抛骨肉百年忠義見文章
可憐有客王炎午生祭臨風淚幾行
二龍南去海茫茫社屋寒來鴈呌霜萬死搴旗還舉義
千金脫險竟浮洋都城不泯忠臣祀國論猶傳政事堂
志士悲歌多感慨後人誰識謝翺狂
寄謝襄城伯惠玄明粉
天語丁寧近御筵彩舟同載記當年芝眉長仰雲千里
蓬鬢那堪雪一顛玉帳談兵書滿腹玄霜化液汞投鉛
山窗忽見椷題至接對令人思惘然
寄黃尚書
曾共掄材讀卷時中天華蓋漏聲遲金蓮炬暖龍光動
寶扇雲開雉尾移樂奏九成班玉佩臚傳多士拜丹墀
如今憶着當年事北望橋山淚獨垂
士竒少傅以詩及絨縑慶七十次韻奉荅二首
隔千里兮共明月相思兩地寸心懸仙郎使節來江上
少傅題椷自日邊遠荷絨縑温我老輒將珠玉向人傳
已經四百廿甲子潦倒徒誇絳叟年
千梳白髮如霜染一寸丹心向日懸夢斷雞聲茅屋裏
朝回鳳闕綵雲邊夀徵遠致高賢祝詩句頻煩過客傳
靜坐窗前推物理梅梢消息又新年
村居即事十首
天上歸來葺敝廬買松移竹事幽居喜從鄰里團新社
得教兒孫讀舊書芳草池塘清漲溢落花門巷綠陰初
莫言疎傅金都盡頗似顔含樂有餘
雨霽羣芳各鬭妍傍花隨柳豔陽天何如杜老栖䕫府
一似王維愛輞川紫燕入簾尋舊壘黃鸝繞樹喜新遷
兒童笑謂村居好榆莢飛來滿舍錢
日照園林草木新眼前生意足怡神竹根小筍留遮塹
牆角枯株析作薪無事自尋顔子樂有蔬莫笑庾郎貧
幽居好似王官谷未必今人非古人
光風轉蕙日初長旋取菰蒲過小塘桑樹葉柔鳩羽拂
橘梢花落燕泥香疎籬編早苔侵砌壞壁脩遲筍過牆
公子從來善居室人生底事為誰忙
了却人緣已白頭卜居喜得林塘幽軒窗小潤值梅雨
簾戸輕寒迎麥秋往事經心空有夢此身遠俗自忘憂
春歸已是吾歸後怪得啼鵑呌未休
山翁採藥西山裏移植白頭遺老家帶土可憐初拆甲
連枝還惜未開花渠邊築圃教栽竹牆下分畦賸種茶
却笑盧鴻耽逸趣養生不解事桑麻
住鄰高士傍東湖歲遠人家雜遝居城市從來多湫隘
村園新卜儘寬舒薔薇弄影春風裏布穀催耕曉雨餘
屋後門前盡農圃間時扶杖看犁鋤
異卉竒花旋覓栽便看粉蝶過牆來紫蘭破萼風前吐
紅藥翻階雨後開兒子學琴初授譜鄰翁攜酒強銜杯
人生得遂幽栖願不管黃雞白日催
村居雖僻喜高明連日雨多陰復晴藥隴引雛雙雉過
桑林喚婦一鳩鳴已將履歴同春夢且得清閒了此生
門外草青人迹少杖藜隨步愜幽情
從人說似浣花溪小逕通村路不迷樹底綠陰清藹藹
池邊芳草碧萋萋有時門巷來騶從終日園林聽鳥啼
抱疾歸休非吏隠兒童莫訝任東西
憶昔四首寄士竒勉仁二少傅幼孜少保
昔者承恩共拜官兩班分日直金鑾晚來歸舍星同戴
曉起趨朝漏未殘墨點龍箋濡綵筆燭傳庭燎捧金盤
如今憶着當時事獨望橋山淚不乾
聖祖巍巍功德高曾紬石室筆同操始終纂述多從故
事業鋪張敢謂勞丹禁清風傳玉漏瑶階紅日轉金鼇
閒來極目鈞天上却憶蘭臺媿濫叨
聖主崇儒冠古今辟雍遥迓寵光臨百年禮樂昭文運
一代儀章著德音釋菜周旋華衮盛授經敷暢講筵深
鑾輿一去神游遠乘石苔封杏樹陰
接武青宫列兩坊恩榮兼秩實非常追陪瑣闥春風暖
進講文華晝景長每切葵心傾曉日竟同蒲質老秋霜
璽書獨拜歸來後留與兒孫永不忘
追次虞都御史伯益見寄詩韻二首
貳憲持衡肅柏臺每瞻丰采獨徘徊片言折獄真能事
樽酒論文愧不才落月空梁驚夢覺西風遠道寄詩來
料應薊北河冰解正是江南使節回
新詩往往見清才懷抱相過幾度開帝座龍顔長共仰
天孫鳳錦獨先裁跛牂蹀躞難同驥布鼓尋常恥遇雷
今日思君那得見秖應夢裏一能來
次韻答楊少傅勉仁二首
蕭然一榻病相如獨卧城南水竹居玉笥松楸懷故里
青燈風雨課殘書眼前文物交游少霜後園林橘柚餘
藥裏尋常筋力盡敢勞谷口有來車
之武平生信不如衰年懷土事幽居山中已迫桑榆景
天上重煩故舊書伏枕塵勞灰百念傳家生計在三餘
鄰翁花木春來好扶杖看花當小車
次答楊少傅士竒見寄二首
幽栖已出喧囂外老疾偏憐見在身萬里交游空對月
半生風雨不知春當年玉署曾分直今日烏紗獨製巾
共道同時六學士香山居士一閒人
夢中握手不知勞顧我猶穿舊賜袍茅屋江頭真野老
玉堂天上實仙曹每見杜陵懷李白何如若士望盧敖
自憐多病雲霄隔敢謂山林遂養高
歌行
卯山書屋圖
金烏出海扶桑紅流光正照山之東千岩宿霧捲飛翠
半壁晴霞明太空一雙喬松蔭華屋中有幽人美如玉
青鞋布韈芰荷衣坐看碧草無塵俗黃鸝嗁處樹陰多
白鳥飛時溪水綠牀頭錦囊琴一張架上牙籖書萬軸
長年讀書究典墳不知春暮花紛紛絳桃隔竹迷蒼雪
紅藥當階動綵雲昨日山中酒初熟故人早過清溪曲
呼兒洗醆具盤飱莫厭山肴并野蔌太平無事不出門
白鶴生雛竹有孫男長須婚女須嫁仙家何必說桃源
琴清軒
斑簾半捲罏烟綠時有凉風灑脩竹明窗石几絶流塵
横琴試鼓瀟湘曲瀟湘水雲連洞庭木葉微脫秋冥冥
東皇司命迎帝子赤豹文貍趨百靈改絃轉奏凄凉調
楚聲激烈軍心悄拔劍悲歌顧美人霸王力盡英雄勦
須臾翻出離騷經孤臣孽子難為情玉鸞啾啾翔廣漠
雲霓冉冉從遐征佩蘭白雪相間作座中百斛驪珠落
風雷騎氣變軒昂六丁髣髴搜天荒牧犢哀吟雙雉語
七絃颯颯飛山雨莊周蝶夢漆園深芳草落花何栩栩
誰知獨有秋鴻譜寫出清和并凄楚幾回剪燭夜中彈
怳疑舟泊黃蘆渚我生不省絲篁音奉親高堂唯鼓琴
高堂一夕萱花老落月烏啼愁思深烏啼月落銀河影
碧玉疎星光耿耿抱琴惆悵發孤吟梧桐露寒滴金井
題顔輝沙漠出獵圖
朔風卷地吹白草陰山八月霜信早塞外馬肥弓力強
什什伍伍遊沙場沙場迢逓千萬里白鴈高飛天似水
翻身滿引烏角弓須臾血灑榆林裏猘子交馳疾若風
馬蹄踣鐵如遊龍嵩岳高高雙眼碧狐裘蒙茸髩毛赤
不覩沙場畫裏真豈知秋月筆通神祗今塞上烟塵絶
羣部俱來貢金闕買縑欲寫王會圖幾度臨風憶秋月
題金侍郎墨梅卷
屈鐵交柯春十丈冷蘂疎花默相向玉為肌骨水為神
不受東風驛路塵自信平生心鐵石歲寒長與冰霜敵
相看東閣好吟詩寄語高樓莫吹笛何當青子結長條
商家和羹須爾調侍郎此畫殊清絶展卷索題慙句拙
他時乘興過幽軒抱琴對鼔黃昏月
萬竹軒為胡員外賦
高軒亭亭蔭脩竹萬箇琅玕翠如東紅塵一點不飛來
日暖晴烟散虛谷谷中風動四山鳴耳邊颯颯生秋聲
綠陰滿地收不起秀色倚窗寒更清石床碧几淨如洗
拂拭孤桐汎商羽蛟龍舞落蒼梧雲鷓鴣啼破瀟湘雨
自從作官登曲臺林間一一生錦苔苔深落葉無人掃
白石清泉為誰好幾回飛夢到家山騎得青鸞月下還
覺來滿眼失蒼翠空遺雜珮聲珊珊
寒夜吟
金壺水澁銅龍咽百尺樓頭上新月一陣霜風入戸來
紛紛吹轉牆陰雪曲屏坐擁紅地罏沉水烟清浮睡鳬
錦衾不暖客窗夢可憐夜半聞啼烏烏啼夜永孤琴思
凄凄燭影搖寒翠家在江南過鴈稀憑誰為寄平安字
題古木脩篁圖為黃學士宗豫賦
銀河八月仙槎影丹穴千年翠鳳毛何人寫入畫圖裏
便覺氣勢凌雲高高堂素壁淨如拭對此令人心獨逸
鑪烟茗椀清晝閒滿地綠陰凉瑟瑟風霜搖落百草枯
老榦直挺青珊瑚日暮佳人倚空谷翠袖天寒誰與徒
昔年曾過洪崖麓喬木疎林繞脩竹紫髯逢着古仙人
邀我山中騎白鹿白鹿呦呦南澗濱石床丹竈至今存
當時採藥遺蹤跡此日看圖勞夢魂
題黃子久畫
我昔趣召上北京巨山五老遥相迎太守邀我開先行
籃輿十里松風清溪流涓涓石齒齒採得靈蒲雜芳芷
讀書堂前空翠寒潄玉亭邊古苔紫高高瀑布落懸崖
千仞玉梁何壯哉飛流響徹碧潭底雙澗分奔萬壑哀
山人石上展瑶席坐對雲屏倚空碧浩蕩長吟李白謠
登臨不用謝公屐此時正值秋七月短髩蕭蕭愛林樾
輕雷送雨過前山一襟爽氣飄寒雪同行佳人晚相呼
月明歸路聞啼烏揚帆直度九江去回看山色青糢糊
每憶茲遊清興發夢入仙家白銀闕仙人邀我宴瑶臺
枕上覺來猶恍惚大癡老人絶俗塵畫圖最得匡廬真
青天削出芙蓉秀香罏可望不可親看圖那知歲年老
山中木落秋風早昨日人來問舊遊白雲滿地生瑶草
題楊庶子萬竹圖
庶子宅中萬竿竹颯颯清風動蒼玉輕烟覆砌碧雲寒
初日捲簾晴雨綠開窗展席敞銀屏琅玕直節高青青
湘靈鼓瑟衆仙降翠旌縹緗花冥冥游塵影絶爐烟靜
坐中髣髴瀟湘景墜露翻林鶴夢驚滄波激石龍吟冷
退直歸來月在門此中幽興與誰論風前自把琴三弄
月下還傾酒一尊酒闌琴罷月將落夜久秋聲生屋角
翻思昔在故園時留客烹茶更清酌堂中老親年最高
蕭蕭華髮宫錦袍林間几杖從孫子輒向蒼苔拾鳳毛
畫圖瀟洒誠清玩何以得之錦繡段他年燒筍共晨餐
一笑相看還噴桉
樂琴書處歌為沈脩譔賦
沈郎結廬吳山岑平生讀書多苦心更將綠綺徽黃金
七絃泠泠山水音我昔作官住吳下曾見沈郎最瀟洒
葛巾長愛北窗閒柴車懶入東林社親戚何曾折簡招
輒向花前傾盞斝蓴菜頻分碧椀羹鯉魚新熟芙蓉鮓
一朝歘起登天衢環珮珊珊搖翠裾廣陵不作中散操
蘭亭臨得右軍書却憶牙籖三萬軸燈火幽齋隔脩竹
幾回歸夢逐西風落月分明照秋屋抱琴客裏時相訪
琴中寫得神人暢一片青山雲渺茫萬里白鷗波浩蕩
他年致事歸故林飄然更賦還山吟白頭抱孫椿樹陰
教讀舊書還鼓琴嗟哉此樂超古今
送陳侍郎洽鎮撫交阯
大將南征統六師臨軒授鉞當赤墀時來氣感風雲會
義重恩承雨露滋侍郎瀟洒温如玉佐戎妙選持鈞軸
清冰寒露貯金壺蠻烟瘴霧消煩燠富良江頭秋日清
舳艫千里連麾旌鯨波夜赤旄頭落龍驤曉日飛天兵
樓船昔者誇楊僕廟筭今知得孔明聽笳月轉青油幕
倚劍風生細柳營赤芾翩翩歸奏凱兩階干戚生光彩
已宣德教被遐荒更播天聲揚四海策勲宜列太常銘
千載邦家垂令名男兒事業應須蚤肯待蕭蕭華髮生
茲行又捧天書去遠人致爾思含喣黃金臺前花亂飛
請君且把征驂駐莫厭當歌勸酒頻明日相思隔烟樹
題王孟端墨竹為鄒侍講賦
堂前颯颯秋氣高王郎醉脫宫錦袍銅盤和露墨花墜
寫出江南金錯刀錯刀紛披風雨急瀟碧都含烟霧濕
翡翠飛來楚客酣鷓鴣啼斷湘娥泣一雙琅玕千尺強
空山歲晏饒冰霜傍有孫枝亦垂實會看翩翩儀鳳凰
素菴無塵絶蕭洒幽居如在青林下興到高歌淇澳篇
閒來擬結山陽社更斸蒼苔三逕開拄杖時時好客來
顛狂却笑劉伶鍤爛漫時傾阮籍杯綠陰棋罷還誇敵
綵筆詩成不待催幾回夢繞青原麓白鷺洲前看蒼玉
夢回花暎玉堂清忽對畫圖洗心目何因置我綠綺琴
為公一彈風滿林
頥菴圖
上清真人方壺徒寄我頥菴之畫圖淋漓猶帶元氣濕
筆力直與造化俱蒼松入雲幾千尺石壁倚澗青糢糊
其中茅菴絶低小綠蘿陰陰兔絲裊琴瑟在几書連床
終日怡然却紛擾青山萬古不改色下有雷鳴合羲畫
逢人須是慎樞機養生豈在充肴核妻孥幸爾免飢寒
兒孫尚願保清白閒來石上横鳴琴時有玄鶴相和吟
天風不斷飄靈籟山高高兮水自深流雲滿地直堪把
瑶臺玉樹秋瀟洒紫髯九尺古仙人獨跨白騾如白馬
紅蕉之衣輕盈盈欣然邀我吹玉笙丹霞明滅降仙侣
陰壑慘淡愁山精聳身凌空不可執七十二峯烟霧濕
飈輪直度閬風遥落葉翻飛溪雨急自從作官三十年
素餐無補心茫然樂天老去思香社摩詰平生愛輞川
幾回欲築洪崖圃今日圖中忽驚覩怳然境遇神明交
一如夢裏游天姥可憐多病鬢星星猶向天池接鳳翎
衰顔漸覺同蒲柳徒對秋風想茯苓
唐人羯鼔歌
手如白雨點頭若青山峯牙床不動花楸急太蔟震越
凌高空小殿風清日初旦雲母屏開烟霧散千葩萬卉
淺含春一曲未終俱煥爛花奴秀瑩玉無瑕砑光帽子
紅槿花絶倫之藝誰得似棃園弟子空咨嗟苑中正奏
春光好如何翻作秋風早沉香亭畔走妖狐凝碧池頭
宴芳草長安月冷夜沉沉舊曲聽來思不禁耶娑色雞
短無尾却憶開元淚滿襟
文簫綵鸞詩
游帷觀前風日清衣冠雜遝仙凡并踏歌不作春陽聲
步虚縹緲隨鸞笙就中有女飄長瓔翠娥嬋娟顔玉赬
藻翹金雀鏘璜珩天香兩袖羅衣輕素袍公子冰玉英
偶來一見親目成松陰滿林空翠生步入烟蘿誰使令
山頭宫殿開崢嶸雲屏玉桉簾水晶夜寒桂冷風盈盈
白鶴下瞰玄猿驚驀然雷電驅六丁綉襦零亂收霞帡
洞中羣仙不敢偵獨與公子相隨行隨行復踏蘿逕縈
金光時見芝草莖忽聞人間長短更天雞嘲哳扶桑晴
紫極宫前江水平欲渡不渡心屏營宫中道士棲乾名
欣然一笑來相迎綺窗虚敞華軒横墨池波暖凝光精
八龍雲篆隠不呈硬黃錯落華星明城中車馬聲軿輷
倚闌閣筆吟蕉栟藥王山空啼曉鶯閒却芝田春不耕
朅來山下披榛荆脩竹交花當戸楹藥爐實對非卿卿
豈有人間兒女情一朝雲外來霓旌於菟高舉超搶攘
手把芙蓉朝玉京下視野馬喧蚊䖟桃花亂落紅雨傾
村童野叟走庚庚黃斑化作山石硜殷勤寄謝豫章城
老鶴千年還一鳴
題胡學士長林書屋圖
螺川之東芙蓉麓長林一帶滄洲曲滄洲蕭爽無氛埃
垂柳陰陰蔭華屋先生世胄忠簡家百年門閥凌秋霞
賸積詩書綿慶澤更開壠畝栽桑麻豫章一雙出林樾
六月清風灑蒼雪平生讀書不解愁有時乘興登高樓
樓上看山樓下酌故人詩句頻相酧閒來垂釣坐溪上
亦有山花笑相向流水涓涓暎碧沙白雲冉冉生青嶂
幽棲只說山林好讀書肯向山林老伊尹耕莘說築岩
致君堯舜應須蚤翩然鳴佩登玉堂手披雲漢摛天章
筆補造化妙莫當渾渾噩噩如虞唐幾回夢繞長林下
脩竹千竿翠盈把朅來告謁歸滄洲流水依然山更幽
鄉里兒童皆長大不是當時同釣遊秖今華屋滄洲上
舊種庭槐日應長留得詩書付子孫謾寫新圖寄遐想
寄遐想憺忘歸樂天有約香山社却待他年老拂衣
題王晉卿江山歸棹圖
都尉平生志高潔書畫流傳兩清絶此圖點染出天機
萬壑千峯生夕霏秋江浪白秋風急碧樹依微空翠濕
北渚沙寒霜鴈稀西岩煙暝歸舟集山人何如栗里翁
松間石上晚相從悠然笑别東林去溪外猶聞精舍鐘
看圖不覺幽興發滿眼秋光動林樾會須努力盡王事
他年歸泛東湖月
題竹鶴圖為金學士賦
吾聞畫鶴貴寫神此圖貌得青田真琅玕森森洒蒼雪
縞衣皎皎離紅塵露下疎林凉影薄一聲清唳穿寥廓
高人枕簟小窗幽髣髴夢回驚月落高人自是仙之徒
日揮綵毫坐蓬壺玉堂晝永松篁靜時聞白鶴聲相呼
歸來愛鶴玩瀟碧虚室秋生風淅淅飄然便欲挾坡仙
相與翺翔遊赤壁我昔桐溪結竹亭養鶴曾讀浮丘經
仙都九老今寂寞對此白髮徒星星
題楊諭德墨竹
王郎潑墨寫錯刀滿堂陰森風雨號坐中賓客皆歎息
一葉一葉秋蕭騷怳如舟泊瀟湘浦湘娥泣血蒼蛟舞
錦瑟無聲暮色寒翠旌縹緲雲漫漫酒醒推篷月初上
烟消湘水平如掌此君隔江呼不來至今令人勞夢想
先生清白世相傳苦節由來金石堅世上繁華俱不愛
獨與此君同歲年
題孔雀圖
有鳥有鳥名孔雀文彩光華動揮霍修頸昂昂翠羽翹
大尾斑斑金錯落由來麗質産南方丹山碧水多翺翔
芭蕉花開風正軟桄榔葉暗日初長忽聞都護啼一聲
山中百禽皆不鳴松篁引韻笙竽奏顧影徘徊舞翅輕
炎荒暑熱時多雨尾重低垂飛不舉一朝籠養近簾幃
可憐猶妒美人衣永嘉謝環善寫生畫圖貌得邊鸞清
老眼摩挲石苔紫渾似枇杷樹底行
雉雞圖
有禽有禽曰華蟲錦衣綺翼紛蒙茸從來耿介出天性
顧盼矯桀勇且雄山茶花開雪初霽竹光滿眼搖寒翠
一聲啼罷自梳翎石上雪花無數墜驍媒影絶虞羅休
飲啄山中得自由羽毛英麗從人羡爪距收藏不妄投
待得春來風日暖四野麥苗青纂纂桑下兒童總不驚
飛來飛去樂時清老我山林跡如掃題詩空對丹青好
不學援琴作苦吟謾想調羹躋夀考
錦雞圖
昔聞楚人不識鳳忽見山雞重購之我今畫圖寫生態
羽毛五色光陸離扶桑天雞啼一聲陽烏散彩天下晴
此時山雞亦出谷喔喔飛來耀林麓千岩萬壑含東風
杏花吹香春雪紅顧影徘徊自愛惜揚翹聳翅紛蒙茸
竹上花間日正高向陽吐綬垂花絛吳綾蜀錦織不得
戴勝偷眼驚伯勞切莫臨溪照碧流對鏡逢人舞便休
舞多目眩終顛仆世人空詫韋公賦
白鷴圖
白鶴縞衣而玄裳白鷴身玄羽如霜斑斑素飾暎紅頰
一足翹跂莓苔蒼黃赤葵開花照林總有向日之丹心
山深絶無羅網入山禽幽棲謝羈執飲啄飛鳴得自由
風泠泠兮山木秋蕭郎賦感會稽遇李白詩就黃山求
瑶池水暖蟠桃熟阿母紅顔雙鬢綠閬風臺榭月高低
夜深曾伴青鸞宿高帝昔坐未央宫南越走獻雙雕籠
聖明四海皆寧一嘉祥疊應無虚日
題梅為羅侍講賦
碧玉枝頭春一丈千花萬蕊森相向羅浮月落參正横
夢回酒醒冰紈輕姑仙飛墮瑶臺曉萼綠華來青鳳小
暗香隔斷世間塵玉簫吹動瓊枝裊誰知傅岩有老翁
平生心腸鐵石同一朝試展調羹手坐令宇宙生春風
老眼看圖臨素壁陽和似得真消息呼兒把筆謾題詩
他日流傳渾浪跡
四時詞
海棠睡足東風曉金罏香燼餘烟裊遊子傷春未得歸
迢迢綠遍天涯草錦屏圍暖樹交花清露流珠濕絳霞
窗前有夢隨蝴蝶門外無人啼乳鴉
綠陰門巷垂青子庭院深沉雙燕語金縷鶯穿楊柳風
白頭人卧芭蕉雨林中新笋已交加猶自階前有落花
長卿多病心如雪閒却平生書五車
銀河星淡流雲濕蒼苔露滴莎雞泣久客蕭條未授衣
誰家搗練聲聲急嘹嚦驚聞過鴈低更堪烏鵲又爭栖
援琴欲鼓清商調月冷風凄意轉迷
開遍梅花雪初落深寒尚覺貂裘薄紙帳偏宜白髮酣
茶甌却被青娥謔閒來索笑對湯婆枕席相從年頗多
莫怪老夫今冷落故衾猶是賜兜羅
聞砧短述
凉風嫋嫋天宇清寒蟬無聲促織鳴鄰家入夜動砧杵
正是滿空秋月明明月高懸雨初歇閨中白練新如雪
纔聞遽使客心驚斷續更闌轉凄切老夫蒙恩有賜衣
授衣不起故園思即今幸逢太平世古來多寄邊城兒
續十二辰詩
鼴鼠飲河河不乾牛女長年相見難赤手南山縛猛虎
月中取兔天漫漫驪龍有珠常不睡畫蛇添足適為累
老馬何曾有角生羝羊觸藩徒忿&KR1264;莫笑楚人冠沐猴
祝雞空自老林丘舞陽屠狗沛中市平津牧豕海東頭
寄虞都御史
今之副都古中丞才華超逸衆所稱清如金壺貯寒露
皎如玉樹含春冰昔年錢塘作太守千里湖山歌杜母
一琴一鶴鎮相隨藉藉聲名在人口萬里秋空一鶚摶
昂昂風來動朝端胸中文史三冬足座上冰霜六月寒
朅來詩篇爛盈軸錯落明珠間清玉方期丹鳳鳴朝陽
豈比白駒在空谷嗟余才薄竟蹉跎每愛新詩佳句多
幾度相思不相見其如屋梁殘月何
三友圖為楊學士題
蒼山歲寒冰雪深草木搖落惟枯林黃鸝無聲幽谷凍
誰歌伐木求知音青牛老翁羅浮仙此君心同鐵石堅
千岩萬壑嵐烟滅直向山中傲冰雪夜半篝燈尋茯苓
還將錦瑟邀湘靈天寒翠袖酒力重參横月落風泠泠
覺來陡覺西湖曉暗香春動苔枝裊青鸞飛下五龍吟
孤山千尺茆齋小自起開籠放鶴來水光山色靜依依
高樓蕭瑟華陽遠短棹平安剡曲歸平生不解趨炎熱
勁節芳心共高潔圖畫流傳學士家華堂一見真竒絶
題畫龍
神龍三十有六鱗變化莫測時為人歘然騰身入霄漢
黑雲湧墨波翻銀阿香推車震天鼔不辭辛勤作霖雨
田野芃芃長禾黍天下豐穰慶有秋白叟黃童盡歌舞
功成斂跡還故山萬壑千岩烟霧寒雲去雲來自舒卷
從人寫入畫圖看
抗雲樓
會稽之山鬱嵳峩若耶之水清陽波王家高樓入霄漢
綠水青山佳致多看山長傍雕闌立衣袂不知空翠濕
八窗瀟灑絶紅塵捲簾直放流雲入四時雲霧宿檐楹
玉宇寥寥灝氣清手援北斗天樞近歌動銀河織女驚
海波翻霞初日曉空明迥接扶桑表青鳥西飛呼不來
瑶池坐見蟠桃小越王臺空啼鷓鴣范蠡扁舟隔五湖
東山人去風流遠秦望雨來煙樹孤德祐平章遺舊業
子孫流傳今七葉喬木陰陰世澤深文獻足徵光煜燿
朅來從仕寓京師謁我求賦新樓詩杜陵右臂偏枯久
展卷長吟兩鬢絲
題秋江獨釣圖二首
放舟不向蘆花宿醉後獨持一竿竹青山兩岸暮猿深
風葉蕭蕭湘水綠白鷗慣聽古滄浪鳬鷖却散隨波逐
右用柳子厚漁翁詩韻柳詩云漁翁夜傍西岩宿晚
汲清湘燃楚竹煙消日出不見人欸乃一聲山水綠
迴看天際下中流岩上無心雲相逐東坡謂詩以竒
趣為宗反常合道為趣熟味此詩真有竒趣然尾兩
句不必亦可愚謂必得二句庶趣遠而意足因題此
圖漫及之耳
漁家幾世住林塘朝朝暮暮見鴛鴦蘆花雪暗門前路
楓葉紅垂屋角霜蕭蕭林籟吹清樾隠隠青山樹如髮
烟開一棹度中流持竿獨釣秋江月
右用蘇養直清江曲韻
題胡庭輝畫
兩舟繫榜依林樾隔岸好山青一抹時時舉網得新魚
衣食無憂生計活朝朝賣魚收百錢烹鮮沽酒醉即眠
蘭苕無烟風日美綠水蕩漾搖青天篷上扠魚篷底呌
舉室談諧雜歡笑想當開元全盛日漁家豈識租庸調
百花爛漫曲江頭樓船簫鼓任遨遊漁舟此地誠寂寞
何不移去生處樂
江上載書圖
兩崖壁立懸空翠瀑布千尋落天際蕭蕭碧樹已驚秋
矯矯長松不知歲素練横江清接天落霞流綺漾晴川
蘼蕪杜若無人採乘鴈雙鳬亦可憐有書不藏廬山麓
有書不載張華轂都將萬卷付扁舟一如李愿歸盤谷
西風日夜吹瑶草流光冉冉催人老自少讀書今白頭
抱疾守株空潦倒看圖不覺心苦辛蕭散深慚畫裏人
聖恩若許歸茆屋有書還教兒孫讀
居庸關
居庸關山蒼蒼山頭雉堞連雲長一夫臨關萬夫莫當
古稱秦關百二強何如居庸殿朔方氊裘編髮俱來王
此時正值天雨霜龍虎臺前沙草黃天夀峨峨冠中央
拜謁二陵心孔傷蔥蔥佳氣浮蒼茫神遊不返涕泗滂
天寒落日照大荒飢鶻嘯風狐兔藏肩輿復度冰河傍
僕夫黯淡顔無光皮裘貂帽凍欲僵舉頭但見南鴈翔
居庸關山蒼蒼
還鄉行
束書辭玉京乘傳發綵舟抗手别知已謝病歸林丘春
日初暄時雨霽冉冉楊花芳草細萬里滄波赴海長一
點青山與天際回首蓬萊隔帝鄉深懷恩遇非尋常九
重金闕空遺夢一寸丹心祇自傷忝竊榮名四十年素
餐無補亦徒然野人只知芹子美菲薄難登白玉筵自
從卧病心如水却愛歸來花滿川入門童穉牽衣喜一
一從前問鄉里少者添丁壯者衰老者丘荒多已矣山
川不改色松竹應如故卜築向林泉履道安吾素桓榮
漫言稽古力杜甫莫歎儒冠誤玉笥峯金牛步青鞋布
襪蒼苔路
題畫
米老畫圖真絶俗後來房山繼其躅意匠經營入渺茫
一見令人豁心目秖今此圖作者誰筆意髣髴房山為
層巒日出翠將斂深谷雨過雲生遲流泉涓涓落淺灘
茆堂六月清風寒綠陰滿戸不收暑上有好鳥鳴閒關
讀書長年不知老白首為儒空潦倒下帷獨坐懶窺園
落花只遣蒼頭掃甕中酒熟今朝開故人有約應須來
無令行逕生青苔有酒可斟書可讀於人不求貧亦足
廬山歌簡正安侍講汝申僉憲
解帆落星渚正對五老峯五老呼不起鮐背雲溶溶白
雲無心自舒卷雲端秀出青芙蓉香爐捧日聳雙劍瀑
布倚澗生長風昔年過此遊開先籃輿十里松陰連讀
書堂深鎖空翠漱玉亭荒生碧烟山人坐我展瑶席石
上題名多古跡我思古人欲見之後人視我今猶昔别
後重來十七年朔風三日因留連時時舉首候風色千
里江湖浪拍天歸來栗里思陶令高卧松巢愛謫仙嗟
我懸車能幾月又復趨朝向金闕君臣義重不可留白
頭忍與西山别同舟幸得黃叔度促膝清談忘旦暮買
魚沽酒不論錢錦囊更有新題句頻邀侍講來舟中酒
酣擊節意氣雄劃然草書恣揮灑筆勢一掃飛鳥空人
生如萍蓬嘉會良難得百年幾回開口笑須信光陰如
過客明朝風止水無波一棹夷猶奈别何遥望蓬萊佳
氣多重來却尋冰玉澗細和凝之牛背歌
驟雨戲作
颮風吹迴雨如織黑雲壓空電飛急青山隔江煙霧深
野水瀰漫新漲入老龍身疲鱗甲稀變形潛蟄枯樹枝
天書夜下霹靂追老龍走出樹輙披劈空拏雲捲江水
隴畝茫茫波浪起天公為民驅老龍老龍雖苦田家喜
龍兮龍兮爾勞慎勿辭歲豐民足爾乃無事遊天池
踏車行
低田已無水高田乾欲死北風暫歇復南風田頭日日
黃塵起朝踏車暮踏車朝暮踏車休怨嗟太歲在酉覓
漿作酒田家五行其理或有可憐僧道行日中口誦經
唄心忡忡青天雲黑雨將至翻然又被風吹去惟天聰
明豈不念農三日甘霖天下乃豐迎神賽社村鼔鼕鼕
此時家家扶醉翁白雲紅樹迷西東焉知闔闢由化工
短歌行
江村雨洗新秋出江上青山銜落日蕭蕭凉影下梧桐
唧唧暗聲鳴蟋蟀却思年少攻讀書坐延爽氣入吾廬
當時漫學屠龍技抱疾閒來真守株既不能為隴畝之
耕夫又不能作烟波之釣徒獨攜一枝笻竹枝綠樹陰
中時有魚秋來春去只如此徒有虚名在人耳玉笥山
前好墓田何不歸歟空老矣
雨中對雙燕
東風吹雨花冥冥雨中不聞啼鳥聲翩翩但見新歸燕
春江浩蕩春水生門前泥滑不可步落花亂點蒼苔路
雙燕銜泥數往來往來只恐琴書汚穿花掠水不辭頻
巢成哺雛良苦辛衆雛長大各飛去茫茫雲路知何處
人生世上亦辛勤紛紜膠轕忘朝昏何如向長了婚嫁
一去名山無垢氛
燈蛾歎
睡鴨燒殘烟一縷桐花亂灑清明雨村居肴核亦隨時
侑以新蔬薦芳醑沉沉夜色入疎櫺銀釭結花金粟零
有蟲翩翩撲紅燄飛去飛來不暫停此蟲趨光不知止
鬚焚翅焦身乃已翻身竟墮蘭膏中汨没須臾寧復起
鳴呼負蝂不虚傳我亦因之戒貪鄙
歸田四時樂(效歐陽公作)
自從辭家四十年歸來華髮已盈顛玉笥山前有先業
初因喪亂皆棄捐敝廬舊傍東湖曲城市塵埃常碌碌
朅來卜築向江村茂樹清池貧亦足去時書冊獨蕭然
今見兒孫繞膝前落花芳草春風裏策杖閒看人種田
布穀聲高時雨足田中水滿新秧綠麥穗黃時雉引雛
桑葉稀來蠶上蔟架上雕琴久不彈書卷堆床亦倦看
鶯啼燕語清晝永竹簟試展青琅玕博山烟細茶初熟
午睡醒來聞啄木門前騶從忽傳呼驚起池塘雙屬玉
梧桐雨洗塵歊清凉入虚堂白苧輕床前月色明如晝
酒醒夢回聞鴈聲嫋嫋西風芳草歇登山臨水傷離别
我獨歸來守一丘閒看飛螢自明滅東皋南畝黍離離
好景從來是此時清池露白芙蓉發碧樹霜黃橘柚垂
鄰舍相邀酒新漉家家築場逢歲熟田頭雞犬自成羣
原上牛羊還共牧桴鼔不聞烟火同青山遠近霜葉紅
論文時枉青雲士擊壤偶隨黃髮翁幽栖幸出囂塵外
開軒日與梅花對子孫蠲復荷君恩老夫優游聊卒歲
題張真人雜畫為彭給事中賦
上清真人富丘壑筆端變化多竒作清泉白石鎖烟霞
翠壁丹崖暎江郭何人開簾當翠微滿目山水含清暉
不見當年謝安石誰復載酒尋薔薇老髯一棹依林樾
投竿獨釣寒江雪山中故人門巷深枉却子猷清興發
金烏刷羽扶桑晴江上青山開畫屏目送浮雲歸絶島
坐延孤月來滄溟仙家洞房夜不扃玉樓朱戸流霞青
碧絃當窗孤鳳語天風吹雨秋冥冥嶰谷春寒深莫測
谷中琅玕動蕭瑟緬彼猗猗淇水深千載衛風昭德音
鷓鴣無聲雷雨急湘娥錦瑟烟中濕回首巫山十二峯
竹枝歌斷行人泣銀河一夜飛秋霜老樹蕭條秋葉黃
枯槎上漢誰得見支機石爛莓苔蒼棠棃枝重壓青子
菰蒲露白蓮房紫一雙鶺鴒何處來相對白頭照秋水
蘋花搖蕩水荇青江上鯉魚吹浪腥釣取新鱸薦芳醑
當筵不數五侯鯖滋蘭九畹蕙偏多蕙多其如荆棘何
騷人作賦不堪續洞庭日暮生微波歲寒山空雪暠暠
獨有梅花照晴昊西湖處士句新竒疎影横斜月中好
真人奕世舊游從忽見新圖思乃翁飈輪一去不復返
東遊蓬瀛西閬風真人朅來善繼述乃知仙才不世出
仙岩宿負幾時償霧閣雲窗幽夢長錦袍給事金門客
索我題詩壯行色摩挲老眼寫新吟一樹梧桐秋摵摵
晚凉步月
綠槐初著花芙蓉葉已飛雙燕引雛急相將辭我歸伏
暑困如酒凉風忽吹衣疎星散寥廓明月照書幃芭蕉
窗下流螢入牽牛蔓上莎雞泣八荒蕩蕩清無塵獨望
天河月中立
月下聞郵卒吹小角
綠樹繞江郭槿花照籬落地偏無喧囂入夜更蕭索月
出海東頭飛光照林薄望仙亭中郵卒歸手把小角行
且吹夜靜時聞斷還續嗚嗚徒爾驚鄰曲江城不見落
梅花誰解衞公三十六
聞絡緯
白露下銀床梧桐一葉黃月華冷於水枕簟淨凝霜西
家籬上絲瓜密夜深絡緯聲聲急今年多雨蠶薄收窗
下寒機不成織
寓思
紅槿花開秋葉飛青山日落蟬聲悲美人娟娟隔河漢
玉佩明璫將遺誰别來歲久音塵絶徒有相思寄明月
明月照人不照心海枯石爛思轉深抱琴欲鼓無人聽
掩抑冰絃直至今
草書歌
懷素草書如行雲將軍揮洒下筆親星河墮地孤月曉
霹靂破雨千岩春亞栖癡俗不足數壯士拔山真絶倫
近來學者失其真游絲走紙徒紛紜
題李白月夜泛舟圖
夜郎長流無歸期得歸不受樊籠羈采石江頭好山水
鶺鴒留連花滿枝幾回泛舟過牛渚星河浮空月當午
醉披宫錦倒芳樽何處有人歌白紵樽前對影成三人
八荒蕩蕩清無塵舉杯邀月月將落桂樹倒挂波粼粼
沉香亭前昔開宴羯鼓聲高花影顫一時寫就清平詞
白璧生蠅那得知自從棄置不復道綠水青山空寄傲
春去苔生沽酒壚夜寒雲掩燒丹竈詩卷空留天地間
騎鯨一去竟不還若非瓊玉烟霞館定在蓬萊鸞鶴班
馬嵬魂斷音塵絶終古長庚光不滅一抔黃壤枕江邊
至今猶照當時月
寄答馮員外敏兼簡尚書胡公
眼中之人吾已老馮郎俊逸聲名好珊瑚騰彩千仞淵
圭璋獻瑞五色繅昔年過從在直廬每有新詩多起予
近聞製作才華盛却念山林風月孤人生七十古亦少
抱膝長吟幾昏曉展卷無心理蠧魚鈎簾鎮日聞啼鳥
過客稀疎門半開春風曲逕長蒼苔眼前無限閒桃李
松竹青青手自栽使者遠來傳尺素臘盡寒深冰雪沍
目昏手痺猝難書回椷莫訝來遲暮南宫宗伯我故人
音信雖疎心獨親燕閒接對如相問為道蕭蕭雪滿巾
二翁歎
一翁行年七十八背似槖駝頭少髮雨晴池上偶相逢
揖我低頭還結襪問翁此出往何方年年行販走都昌
問翁何自苦如此為言無兒身故忙翁今年老無官府
又言有婿當門戸昨夜粮帖遣催科侵晨持帖下鄉去
平生逐末不耕織力盡身疲為衣食今年不似去年時
血氣又枯行步遲此去若歸難復往只恐他鄕不得歸
人生有身還有累在家無兒同在外
一翁雖貧身尚強數年不見今還鄕奔波道路何為者
為人駕船走湖湘湖湘米穀賤如土人家急糶輸官府
商人得利不知止滿船又載新昌紙日夜行船不得休
遥遥捩舵赴章秋章秋留連竟不歸春來幾見落花飛
今年里甲頻催迫催得歸來頭盡白家中歲久貸人錢
雇直都還償未得不如近處賣釵環長過一月又得還
四時吟三五七言
春禽鳴春雨晴門外落花急池邊芳草生故人高閣誰
相待童子小車空復情
白苧輕紈扇清抱疾同玄晏傳經非伏生綠陰滿逕紅
塵外獨自微吟獨自行
高雲凉清露瀼秋聲生遠樹月色滿虚堂賓鴻呌過滄
洲去綠綺陳來曲已忘
楓葉乾菊枝殘山林已搖落霜露不勝寒東風傳得春
消息一樹梅花雪裏看
七言絶句
題米元暉畫
江波日夜赴滄溟烟樹微茫島嶼青獨汎扁舟江海上
信知天地一浮萍
畫舫横流月滿空釣竿微颺一絲風烟波萬里秋無際
遥見三山碧海中
落霞秋水映長空千里江山入望中未解虎頭丘壑意
畫圖那識米南宫
題梅竹
雲母屏間翡翠翎水晶簾外玉娉婷夜深吹徹玲瓏曲
渾似孤山月下聽
寄李用初
秋風雞黍畫樓東十載江湖一夢中見說三韓風俗好
只今人物故鄉同
一簪華髮老秋霜遼海歸來逸興長夜雨燈前思舊處
誰家玉笛似山陽
過太白墓謁遺像
古墓荒凉半野蒿丹青遺像識英豪當時唯有江心月
曾照仙人舊錦袍
秋夜
金爐香爐翠烟收凉月蕭蕭夜館幽夢破梧桐乾葉落
誰家長笛倚高樓
中秋雨
黑雲低樹影沉沉銀箭金壺漏已深不見玉盤生夜海
空聞黃葉下秋林
芭蕉葉上雨珊珊秋滿華堂燭影殷遙想瓊樓風露冷
天香不動羽衣閒
秋雨
客舍蕭條興味清綀囊猶有讀書螢一簾細雨梧桐老
閒寫劉郎陋室銘
鴈雲羃羃作秋陰冰簟新凉夢不禁窗下草蟲相和起
一聲聲似伴愁吟
朝來白苧怯新凉雨脚無情拂畫堂坐對紫薇花落盡
何消一曲舞山香
過滹沱河
曉渡滹沱覺有霜白沙官道草茫茫秋深不見河冰合
猶聽行人說漢光
白鷹
茫茫沙草朔風高一片孤飛白錦毛四野已無狐兔穴
碧天空闊恣雲遨
謁河内公墓
結纓不負升堂日厚禄何如負米時自古生民皆有死
一抔黃壤令名垂
過開州
空將往事記前聞獨有萊公此策勲試問帝丘都不省
殘碑只載鎮寧軍
過大名
古郡荒凉半水波昔賢名蹟亦何多沙丘望斷秋風冷
荷芰飄搖滿御河
過冀州
倦騎遲遲過信都洚渠霜落草先枯州人為說賢良吏
古有蘇章今豈無
過白溝河
往事悠悠逐逝波幾多英傑此經過征驂斜日西風裏
猶聽行人說界河
桐溪四詠
一溪流水碧於藍日暖溪花醉欲酣山鳥獨鳴人跡絶
時看麋鹿下烟嵐
溪上山光翠欲流雲邊泉落石岩幽千竿竹影都無暑
一路松聲已報秋
屋上青山山下泉溪頭流出碧涓涓風清月冷虚堂夜
時有寒聲到枕邊
一夜溪風萬壑哀幾多黃葉覆蒼苔等閒只有寒梅樹
冷蕊疎花獨自開
題鄒侍講竹石
瑤島輕寒暮靄青天風吹動鳳凰翎珊瑚影裏無塵跡
月色秋聲酒半醒
舟行晚詠
月出長河浪湧金貂裘不怕夜寒侵鴈聲落處風初起
兩岸蘆花霜滿林
曾氏八詠為子棨侍講賦
九峯疊翠
九朵芙蓉擁翠鬟捲簾相對綠雲閒更邀李白題詩去
宛在夕陽秋浦間
雙漢流水
一逕綠隂清杳杳雙溪流水碧迢迢如何畫得溪中景
花映青山柳映橋
龍潭出雲
百頃澄潭細吐雲碧沙流水不生塵若為喚起龍行雨
散作千岩萬壑春
虎溪積雪
小小溪堂雪覆檐梅花枝上玉纖纖山頭月落人初睡
猛虎一聲風滿簾
平湖夜月
湖上烟消一鏡平苕花風淡渚蒲青夜深獨有湖心月
還照當年學士亭
喬木春隂
喬木千章蔭碧溪春深門巷綠隂齊楊花雪落東風軟
時有幽禽自在啼
武城絃歌
當年精舍藹絃歌樂育菁莪雨露多共說故家文獻在
金雞聲裏又登科
竺臺蘭若
石頭細路長蒼苔古木隂隂寶刹開莫道山中無惠遠
時時人訪虎溪來
題共節堂卷
翠袖天寒雪滿林幾回空咏白頭吟夜深獨有幽閨月
照見共姜一寸心
送陳宗顯致仕還鄉
一别桐鄉已十秋别來相憶思悠悠至今烏石岡頭路
並轡多應夢裏遊
薰風拂水浪文斜五月輕舟定到家紈扇烏紗行樂處
逢人笑折石榴花
致仕歸來白髮明麻姑酒熟日頻傾醉時童穉相隨去
擊壤康衢有頌聲
題靜山詩卷
寥寥靈響遠盤空竹上流雲竹下風坐對爐熏無一事
青山幾處夕陽紅
過揚州
舊說揚州天下聞繁華如夢欲銷魂可憐杜牧多情思
曾向樽前問紫雲
月夜過鍾吾口號
兩岸蟲聲夜轉多他鄉無奈月明何碧天萬里河流急
倚棹長吟一鴈過
下邳
日落長河野水昏青山遥望下邳門舟人謾說圯橋近
黃石于今廟尚存
上吕梁洪
亂石穿空疊浪驚烏犍百丈上洪輕扁舟載雨西風急
試問徐州一日程
細雨斜風拂畫船船頭怪石起蒼烟仰看白浪排空下
始信河流遠自天
徐州十二詠
百步洪
九里山前百步洪河流如箭石當空黃頭伐鼓穿洪去
宿雨初收日影紅
戲馬臺(城南一里)
蓋世英雄酒一杯悲歌只使後人哀平生廢盡屠龍技
今日空留戲馬臺
華佗墓(城南一里)
徒把金鍼事老瞞千年荒塚朔風寒從來枉卻陳琳檄
到底西陵淚不乾
亞父塚(元時塚有光氣盗發塚得寶劍城南一里)
三尺青銅盗豈知只因虹貫草萋萋鴻門玉斗空如雪
拂袖歸來路已迷
向魋墓(城北二十里)
荒丘淺塚草斑斑事在遺經不可刊石槨成來功已竭
後人有法說邢山
陵母墓(城西南一里)
匆匆窗下取吳鈎使者星馳不肯留遂使鴻毛輕一死
却存馬鬛重千秋
子房墓(城北六十里)
辟穀何勞禄萬鍾功成志就却辭封分明古墓埋青草
始信空言托赤松
劉向墓(城北二里)
十年封事遺編在三尺荒丘宿草摧鴻寶浪傳誰見得
藜燈一去不重來
留城(張良所封之地城北百二十里)
偶然相遇若神交多少竒謀勝六韜辟穀歸來應却掃
如何四皓又重勞
彭祖樓
錫封曾奠大彭墟千古傳來事不虛明月滿樓塵影息
仙人曾駕五雲車
燕子樓
妙舞清歌一夕休繁華銷盡綵雲收多情只有烏衣侶
終歲相看不下樓
黃樓
衮衮河流晝夜馳長懷太守築堤時當年賓客黃樓盛
今日荒凉讀斷碑
夜過汶上馬尚書墓
華表蒼蒼立墓門百年翁仲至今存行人為說尚書墓
何處流傳有子孫
東平道中
白雲飛盡碧天寒夾道青山馬上看最是動人愁思處
蟲聲滿地葉聲乾
曉過穀城黃石公廟(今東阿縣北)
月落青山露氣清山頭黃石立崢嶸蕭條古廟無燈火
惟有西風草木聲
題畫四首
青山千疊復萬疊碧樹前村連後村釀得松花酒初熟
故人相與款柴門
碧沙流水漾清溪溪口時聞谷鳥啼兩岸好山明鏡裏
扁舟如在越東西
遠山凝翠横溪上流水浮花出石根時有漁舟來復去
等閒莫認作桃源
故園西畔是西山萬壑千岩翠黛環今日看圖隔烟水
西風吹夢繞松關
過儀真
迎鑾驛前江水平落帆過壩暫休程人家兩岸垂楊柳
時有飛花拂酒觥
載得圖書滿畫船傾壺况復酒如泉東風十里儀真路
江水江花亦可憐
南北颿檣會此津滿江簫鼓載陽春相逢盡是他鄉客
莫厭樽前勸酒頻
重過揚州
百丈牽江夜未休那知夢裏過揚州春風二月蕃釐觀
不為瓊花一少留
雷塘
吳公臺下是雷塘望斷春山碧草長却笑相逢追往事
樽前猶說舞腰傷(煬帝問張麗華事見大業拾遺記)
召伯壩
召伯津頭江水斜茅茨竹裏有人家當年謝傅甘棠樹
今日春風野草花
渺渺湖田草半青鷺鷥風裏立亭亭忽驚船上金笳發
飛過春山點畫屏
過䢴溝
春草萋萋春水流行人此日過䢴溝想得都城車駕發
五雲繚繞護宸旒
重過戲馬臺(在徐州)
拔山力盡楚聲哀戲馬千年尚有臺若使後人傷往事
何能更醉菊花杯
放鶴亭(在徐州石佛山)
昔者高亭石佛山只今煙暝鳥聲閒千年白鶴歸何處
惟有文章落世間
隠隠青山曉霧開望中誰謂有亭臺山人一去無消息
空想仙翁看鶴來
題竹
一雙琅玕勢千尺滿壁清風動幽室坡翁老可不復見
夢入篔簹秋瑟瑟
不受紅塵半點侵月中時聽鳳孤吟涔陽望斷蘭旌遠
錦瑟一彈秋滿林
題子昂書嵇康絶交書
飄飄絶俗嵇中散咄咄逼人王右軍書罷瀟然無一事
鷗波亭上看晴雲
題一片秋意圖二首
嫋嫋西風生夕波蕭蕭碧樹得秋多潘郎未就閒居賦
白髮添來奈爾何
欲擥芙蓉上采舟浦雲煙樹隔滄洲眼中秪覺秋光好
何事騷人却怨秋
舟中縱目二首
秫黍蕭蕭弄晚晴朔風吹起鴈行驚牛羊滿野無人問
盛世中原見太平
長河不斷送行舟百丈遥牽晚未休望盡天涯秋一色
蓼花蘆葉水悠悠
棹歌
一灣一灣復一灣河流百折苦迴環歸舟盡日此中去
只見黃蘆不見山
卜築新成胡學士以詩見寄就韻奉答三首
老來隨處作頥庵容膝何妨小似龕終日掩關人跡少
絶無雄辯與高談
小小茅齋不厭低頻來乳燕欲銜泥亦知階下難旋馬
肯向雲中學養雞
百尺高槐連禁苑絶勝花竹卜郊居樽前興到頻題句
客裏官閒儗著書
題鳴鳩拂羽圖
日暖風喧淚竹斑鳴鳩拂羽樹林間眼中正是春光好
喚雨呼晴莫等閒
題故元端本堂殿臣王熙臨宋徽宗雪鴈圖
端本堂中酒未銷侍臣圖畫寫前朝豈知夜半征車發
雪落沙場鴈影遥
聞楊學士士竒卧病賦詩寄簡十首
昔年我病公南去公病今令我北思悵望停雲千里隔
竹窗樽酒負佳期
東里先生懶著書新栽花竹似郊居病來對客無談笑
麈尾高懸室自虚
近見椷書到玉堂忽聞伏枕意難忘形容不是緣詩瘦
坐卧多因愛竹凉
詞垣罷直已多時窗戶流塵生硯池事業到頭須努力
年過五十未應衰
見說新來坐不眠重屏圍暖擁青氊但聞子敬歌桃葉
豈有楊枝伴樂天
不見堂前雀送鱣只聞幽室藥頻煎越人亦有方堪寄
却恐桓矦笑未然
聞道維摩面欲焦他鄉相憶客魂消亦知松栢蒼蒼色
縱使經霜未肯凋
先生何事最關情人道如今太瘦生故舊年來多老大
題詩不覺淚縱横
看看臘盡又逢春想見春來氣象新造物小兒徒自苦
先生已辦逐儺人
昔年染翰共承恩今日看雲憶故人兩鬢蕭蕭空自老
不才未有報涓塵
松鶴圖為師侍郎賦
玉雪森森被羽毛一聲清唳入雲高翛然獨步長松下
曾載仙人醉碧桃
梅雪金雞圖
暗香疎翠曉凄迷正是山中雪漲溪咿喔一聲紅日上
滿林驚起衆禽棲
題明秀樓
江流一碧際長空江上青山秀色重幾度高樓讀書罷
畫闌秋水看芙蓉
紫霞碧樹繞滄洲滿目江山入畫樓想得樓中賓客散
攜琴還載木蘭舟
己亥人日是日壬子上表賀海平二首
風不鳴條海不驚千官拜表雪初晴人人共說逢壬子
預喜豐年應太平
三日東風淑氣生謳歌簫鼓滿都城亦知客裏春盤好
還憶西江七寶羹
題師侍郎畫四首
紅白山花相暎開山中逕路久無媒老翁不是看花客
只共扁舟載鶴來
幾樹垂楊覆水亭雙雙白鳥度雲屏飄然一棹來相訪
正是山人午睡醒
遥看瀑布落寒青野服烏巾自在行好似匡廬讀書處
滿林紅葉夜猨聲
千山萬壑凍無聲一棹夷猶溪上行興盡歸來卿莫笑
多情何似不留情
題平林烟雨圖二首
昔從三泖載舟還風起湖心煙滿山白鳥滄波春浩浩
暗紅垂綠雨斑斑
舊游長憶在餘干幾對琵琶煙雨寒白髮無情人易老
畫中渾似夢中看
送胡文善還金華二首
蚤登科第入詞垣謁告南歸又拜恩莫向雙溪看明月
白雲深處有丘園
都門三月柳垂絲歌徹桃夭賦遠歸想得到家春似錦
芙蓉孔雀爛生輝
題許由棄瓢圖
先生高致出塵囂爵禄曾聞不可邀但使此心如止水
當年何必棄&KR0751;瓢
送朱孟德還寧夏五首
擔簦負笈出西陲兩度金門射策時今日凄凉歌陟屺
客窗清淚只空垂
天涯望斷白雲飛洒淚那能賦式微滿路楊花春欲暮
不堪飛雪點麻衣
念子相從今幾年歲寒能守舊青氊揚雄已老侯芭去
獨立春風思惘然
匹馬征衫西入秦行人何處最銷魂夜聽青澗城邊雨
曉望烏崘山上雲
官道風清雨歇時青山如黛柳如絲丈夫不洒離羣淚
無奈于今我已衰
題郭文通畫二首
千尺長松山館清小橋流水淨無聲落花啼鳥春風後
野服烏巾獨自行
天際樓臺望欲迷青山雨過綠陰齊扁舟載酒遊何處
不是耶溪即剡溪
題梅二首
冷蕊疎花雪半乾溪風嶺月共盤桓不隨桃李爭春色
獨向山林守歲寒
平生雅操冰霜潔一寸芳心鐵石堅莫笑根株空老大
年年開向百花先
題龔竹鄉手卷詩七首(并序)
故宋尚書吏部侍郎竹鄉龔公墓銘一卷乃廬陵鄧
中齊所撰觀其清風偉節具載諸銘獨念自喪亂之
表鄉人文獻故家零落無幾公之孫與賢當兵塵澒
洞之際寶藏斯銘若勅若公之所為詩文凡若干臨
終分舁子孫且曰不獨守斯文而不失尚當思繼其
志紹其業乃為賢子孫其視世之分金帛委妻妾者
賢不肖為何如今與賢之孫鐩字子諫由科第發身
任兵科給事中才且賢他日所就未易涯量持此卷
求題因賦七絶以寫其實云公名昇字子輝宋理宗
朝進士竹鄉其别號也
當年捧檄佐湖湘蓮幕風清化日長從此飛騰霄漢近
羽儀光采姓名香
郎官花縣鳴琴日御史蘭臺袖簡時雕甍繡闥心如水
白日青天事不欺(袖簡謂彈留夢炎)
五馬庭前列繡鞍桃花流水興漫漫林間甘露同誰採
松下芝英只獨看(竹鄉知常德有甘露芝草之瑞)
敵將南來國事休錢唐王氣一時收英雄多少風塵隔
豈獨文山志不酧
萬里間關赴行在天官聊復拜崖山當時空有虞淵志
龍去滄溟竟不還
黃楊山深風露凉徒步歸來問草堂閉門讀書人事絶
澹遠閣中荷芰香
華表蒼烟鎖墓田竹鄉喬木尚依然承家幸有賢孫子
翰墨流傳過百年
閱古作寄簡子啟八首
詩壇莫笑廉頗老且放長兵接短兵批亢𢷬虚聊復爾
堂堂正正鬼神驚
下施雕琢貴天然綺麗猶慚泰始前到得西風塵土淨
芙蓉秋水淨涓涓
聲律精嚴格調難更兼詞氣有波瀾性情吟咏隨時見
雕琢何須刻肺肝
險怪雕鎪固驗人何如平淡見天真若教渣滓消融盡
自是冰壺不染塵
鳳語梧桐鶴唳松龍吟秋水月堂空夜深靈響生銀漢
都付奚囊詠不窮
李杜詩篇今古豪只緣體裁具風騷崑崙萬折歸滄海
到底方知出處高
人愛新竒學晚唐弊貪猶謂作於凉若驅纖巧還純古
蘇李當年獨擅場
句戀清竒體益卑辭工靡麗氣還萎要知玉振金聲處
廣樂鈞天萬舞時
戱作次藥名十首
老樹兔絲猶獨活破窗故紙豈防風不聞海馬肥羊藿
只恐牽半踏鹿蔥
碧雪丹砂空想望天門遠志竟蹉跎紅娘不見當歸客
老却菖蒲半夏過
鍾乳岩前石燕飛空青谷裏麝香肥琅玕芝草應難覓
薝蔔薔薇露滿衣
商陸幾年莨蕩子車前馬勒却回鄉預知已有宜男兆
夜合頻燒安息香
芙蓉露白菊花黃枸杞霜晴橘葉香金線重樓人不見
景天海月夜茫茫
蚯蚓結來成百合海羊鬭處即蝸牛莫認夏枯為益母
須知萱草解忘憂
蒼耳藂邊尋馬勃桂花香裏取蟾酥虎頭蝎尾須知避
苦酒酸漿不用沽
休把天仙同鼠婦可憐地錦雜蛇銜山頭黃檗心知苦
井底青鹽味更醎
憶别瓊筵蘇合香忍將昆布作衣裳梧桐淚落渾如雨
躑躅花開空斷腸
香殘薰陸留雲母凍結瓊枝勝水晶海蛤羊蹄都謝却
不貪五味谷神清
題曺編脩茅山攬秀圖四首
句金之山鬱嵯峨獨倚高樓攬秀多苑君乘龍上天去
芝草琅玕奈爾何
千仞芙蓉秀入天紛紛空翠落簾前山人無事來相訪
仙得黃庭内景篇
霧閣雲窗隔杳冥華陽深處有金經山中楊許今何在
多少殘碑斷蘚青
風生岩壑度松聲百尺樓頭月正明萬物忘來心似水
白雲何事獨關情
題畫龍
曾將一寸滄溟水化作甘霖遍九垓捲甲歸來能幾日
又隨煙霧上蓬萊
頤庵文選卷下
頥庵文𨕖卷下明胡儼撰
古詩
述古
圖書出河洛羲禹闡幽玄列聖繼有作人文日昭宣伸
尼感鳳鳥至理寓微言自從秦漢來但見枝葉繁寥寥
千載後濓洛探其源紫陽具條理垂裕啟後昆前修去
已遠來哲未有聞瑰辭逞葩豔寧復歸本根
蒼姬既訖錄炎劉勃以興詩書煨燼餘禮樂邈難徵區
區叔孫子莫能致兩生守文過謙讓俗吏事章程賈董
失經紀二戴紊遺經遂令千載下儗述徒紛爭二儀有
定位八風無姦聲公旦去已遠萬世思典刑
屈子變風雅騷經寓孤忠光華並日月耿耿垂無窮後
賢襲軌轍長卿得其宗招搖臨卭市放曠托絲桐淳風
日以靡齊梁更纖穠遠游謝紛濁超逸等冥鴻
馬遷述世業博洽靡不通蚤遊燕趙間飄飄氣豪雄發
憤垂制作獨見不相蒙馳騁覂逸駕凌厲六合中豈不
念筆削斧衮齊化工蠶室有餘悲隠辭寓深衷緬彼班
范流藩籬守遺蹤
聖神御宸極朝宗衆流奔三正乃迭建萬化歸一元元
經大一統表揭開蒙昏周綱既陵夷七雄相併吞晉紀
忽中絶五部漲妖氛唐風復不振五季尤紛紜商丘肇
火德星緯煥奎文道化儗三代經術規典墳一朝杜鵑
啼疋馬渡河津王業寓南服繼統啟後昆如何太史氏
編與附庸倫南北互譏誚厚誣多失真是非百世下至
公終不陻
僬僥不可舉侏儒不可援矇瞍不可視嚚瘖不可言玉
人事雕琢所貴得瑶琨箓竹興君子猗猗美淇園相觀
與俱化豈不尚芳蓀所以教誨善乃在公子驩賢良贊
令美浦大川有源吁嗟斐然子狂簡非所敦
閎辯談天衍文具雕龍奭公孫持堅白李悝盡地力荀
卿獨老師著論推儒墨紛紛溷濁世龍虎互吞食大道
隠不遂居然心惻惻金骨豈易銷奈此衆口蝕向使無
春申焉能免匍匐汨汨數萬言性惡殊道德遂令上蔡
兒西遊為鬼蜮寄語昌黎生匪惟不精擇
炎綱失其馭孽臣姦日滋揚郎獨持戟三歲乃不移閉
門事草玄抉摘窮幽微高者躋蒼天下者入黃泥一朝
弄神器鬼怒人不怡如何守道叟亦復為詭隨伊周頌
功德投閣良可悲中天二百載小數寧逆知凛凛紫陽
筆師舜同一辭稽首素王宇為君懷忸怩
鴻門宴高張虎奮龍委蛇拂劍光凌亂雪花芙蓉姿起
舞為君夀誰知伏危機歘然坐中人宛轉來相隨天意
應有在人心徒嶮巇酒酣日將暮壯士直披帷一怒千
人廢何為跽陳詞以彼蓋世雄未易向客卑武成二三
策多聞須闕疑
國風美王化關雎正彝倫結髮諧伉儷恩愛日相親窈
窕慎淑儀嫌昵非所欣甘從冀子耨不厭黔生貧如何
會稽婦呶呶醜負薪亦有薄行士殺妻求將軍所貴閨
門内相敬如友賓舉案重高義斷絲感微言嗟嗟白頭
曲忍作清路塵
雜詩
大化運無極四序迭終始茫茫堪輿間萬物羅戢孴青
陽振其華玄冬抱根柢物理有盛衰人生貴知止謙光
乃自卑上善誠若水昧者徒紛紜達士甘窳呰孰云楚
翹翹損者滿之招
神龍絶嗜欲靜默藏深淵含和抱真陽珠光燭重玄一
朝吐雲氣甘澤霈九天夭矯烟霧中變化出自然孰知
積精至造化為控搏如何勞生者役役事多端豈復念
終始宇宙浩漫漫
倉庚鳴幽谷伐木正丁丁春風日載陽時聞求友聲若
有一介士揄揚稱達生對面抗高義中心藏甲兵薰蕕
不同器申椒輒見憎巧言實亂德美色徒傾城嗟哉同
心友獨立何煢煢安得玉川子為爾著門銘
長松生澗壑矯矯抗丹霄根株蟠厚土雨露沃其條蒼
翠太古色超遥非一朝清風四時至白鶴千歲巢如何
燕雀羣喧啾乃見啁矧彼山椒卉亦欲凌高標嚴冬霜
雪降氣類各已銷獨此歲寒姿青青終不凋
幽谷有芳蘭綠葉紛旖旎光風汎藂薄香氣被華靃本
無豔陽姿蜂蝶何斐斐既自遠荆棘乃復襍蓬枲佳期
殊未央臨風益嗟只
達士不偶俗棲遲在林丘孫登琴調古盧生草堂幽藥
苗手自鋤長嘯天地秋人生貴適意吾道復悠悠
屈子賦遠遊一氣中夜存柱史妙觀復萬物徒芸芸澹
泊寧心志嗜欲憯棘矜端居達遵養自得多所欣萋萋
碧階草靄靄青空雲吁嗟燕雀侣何如鸞鶴羣
吾愛裴晉公眇然如子房功成廊廟上退身綠野堂飄
飄芰荷衣蕭散遺軒裳佳賓日宴會高論著文章清風
激壺矢曲水汎羽觴凉臺抗高雲綺席含秋霜燠館通
窈窕嘉樹迎朝陽豈不念所事四序迭相當達觀天地
間為樂殊未央
擬飲酒效陶淵明十首
偶爾得名酒日夕斟酌之顧影忽復醉回飈吹我衣頽
然即枕席覺來還命辭歸雲返大壑栖鳥戀故枝人生
貴知止汨汨將奚為以心為形役寓形復幾時
人生匪不營所營在衣食田疇雖久蕪常業當自力有
男種桑麻有女事蠶績畊織亦云勞歲功幸已畢開軒
弄書琴游泳得閒隟區區百年内所樂在昕夕
幾日不飲酒飲酒輒開顔村墟寡輪鞅柴門晝常關幽
蘭吐疎花榮榮生竹間白雲何處來日暮宿簷端流盼
不覺暝明月出東山
秉耒事西疇同為壠畝民所憂在飢餒豈不懷苦辛苦
辛有時息田園遂吾真披逕攜童幼斗酒即此隣相見
多好言解顔共欣欣時當積雨霽樂此天宇新
春風扇陽和草木咸敷榮山川被德澤天宇流光晶游
魚泳清川鳴禽變新聲亦有五男兒抛書事力耕田疇
既霡霂更願桑麻成所資在口體粗給豈餘贏
凱風自南來颯然入吾廬翻翻動書帙素琴聊自娛好
鳥鳴前楹竹樹交扶疎北窗適閒曠美酒湛清壺南山
天際明浮雲空翳如
門前五株柳籬邊幾叢菊柳衰枝易疎菊榮葉更綠故
人值良辰相過慰心曲丘園登菽苴床頭酒初熟引觴
還共斟寒花粲盈目翛然適恬曠遂爾忘局促
朔風何烈烈場圃已新築相與納禾稼壺漿輒往復盡
醉舒襟顔形跡謝拘束雞犬鳴深巷牛羊散平陸老穉
雜笑談和樂知歲足盤飱與粔籹墟曲走童僕
四序更代謝流光去如馳顧匪金石堅詎可千歲期昨
日顔如花今朝鬢成絲寓形宇宙間為樂須及時有酒
不快飲徒起雍門悲
時運適其會達生貴自然聖遠道斯在豈必羲皇前悠
然得真趣采菊見南山凛凛懷光烈脫屣如玄蟬嗟哉
避俗翁高風此其賢
賦貧士效陶淵明二首
車牛遠服賈刀錐競市區農工各有業而我獨何居栖
遲衡門下白首談詩書源流仰洙泗渾噩窺唐虞終歲
不勤動經訓豈菑畬祁寒敝裘單暑雨茆茨疎門前長
蓬蒿室内無貯儲壺漿枉交親藜藿甘妻孥守拙塵土
中幸免形跡拘質衰隨物遷心冥與化俱
田園久蕪穢解組賦歸來翳翳三逕中穉子紫門開匪
我與俗違俗情不我諧種苗雜稊稗種豆生草萊生計
日已疎懸罄實可哀田父攜酒至慰我且舒懷偶茲值
未登方春奚可涯感父殷勤意不覺倒樽罍酒中有真
樂陶然百憂排
古春意亭為張真人賦
茫茫堪輿間孰究太古初天地混沌中一元根化樞運
啟攝提格條風始吹嘘勾萌茁萬彙人備三才俱至今
千萬年元貞迭藏輸龍馬出河涘羲皇彰靈圖對待三
十六淑氣總昭蘇初陽奮重泉黃鍾動葭莩太音閟清
廟玄水湛方諸達人契玄理作亭靜以居和順自中積
德音暢以敷萋萋階前草一簾生意舒園林度鳴禽柔
荑藹芳腴懷哉廣成子至道不煩迂
擬游仙
野水際平蕪汀洲渺芳杜驚湍激頽波日夜自東注巨
鼇戴三山方諸隔烟霧仙人白玉樓紫房暎朱戸晏景
飡太霞遨游入霄路弱水三萬里可望不可渡吁嗟塵
土蹤擾擾空馳慕
閱杜詩漫述
閒閱老杜詩懇懇得佳趣雖復率爾為玄酒有真味倉
皇侍從時流落艱虞際百年朋友交萬世君臣義吐辭
輒驚人引物動連類虞廷簫韶奏周廟瑚璉器鯨翻碧
海波月照珊瑚樹勇決龍虎爭冥搜鬼神避千花與萬
卉各鬭春光媚婺婦及孤兒共灑凄凉淚丹山翔鳳凰
赤汗騁騏驥氣排嵩華高力救風雅墜殷勤稷契心漂
泊生涯寄斯人已云亡遺編獨傳世寥寥宇宙間詩史
孰能繼餘波漾清川蘭苕鳴翡翠
荅楊少傅四首
布政孟公朝京還同閫憲諸公相過出楊少傅勉仁
所寄詩賦此謝荅
幽居寡儔侣終日無與言忽聆鳴騶振飛蓋集丘園入
門叙綢繆故人乃見存遺我尺素書煥若得璵璠灑然
濯清風盎然被春温黃鍾大吕奏使我宿瘵蠲謬玷君
子班悵然思昔年曝背坐衰朽中心徒殷勤山川隔良
晤時蒙篋笥分古人重金蘭古道今人敦矯首寄遐思
悠悠空白雲
關西渺靈源七閩啟來裔迢迢白鶴山千載鍾靈異陰
德諒斯徵英賢出名世乘時偶興運秉翰典中祕超遥
三十年實與風雲際宥密贊化工中外仰經濟垂休暨
後昆清白永無替
囊中孤桐琴負疴久不彈玉軫暎金徽徒縆朱絲絃成
連去不返烟霧迷海山山水久寂寞諒彼知音難陽春
固寡和别鶴亦辛酸迢迢牽牛星相望一水間
璇霄廓纖翳朗月流素輝不寐愛清夜步月臨前池故
人隔千里宿昔共襟期川途雖云邈相思同此時相思
不相見中懷浩無涯仰視列宿拱紫垣正巍巍萬類荷
甄陶嘿運玄化機真宰亦何喻中心應自知何由得披
豁一寫暌違思
春晴縱步
策杕隨春風萋萋芳草綠陌上花正開田中雨新足彩
鳩呼其婦烏犍䑛孤犢雙雉何翩翩翻飛起林麓紫燕
尋舊巢倉庚出幽谷柔桑葉始抽蠶種猶未浴野人自
耦耕穉子相戲逐忽逢一老翁招邀過茆屋指顧兒與
孫床頭酒初熟瓢分臘醖清不用葛巾漉一杯復一杯
覼縷說鄉俗禮義日衰謝詩書少人讀田園苟歲時人
情多反覆天道亦好還此俗終當復老翁何時見庶幾
豁雙目臨别重丁寧莫向他人續
雨後
時雨布甘澤芃芃黍苗興渙然紓民憂匪惟散鬱蒸陰
陽運元化飢寒仰歲登露坐息槐影皎皎凉月升清風
動脩竹曠野多流螢零露沾我衣仰見高天澄絡緯鳴
不休蟲飛復薨薨顧匪漆園吏幽夢同化冥
池上納凉
展席臨方池垂楊散綠陰清風颯然至驕陽赫流金竹
光搖翠羽荷氣薰葛襟黃鳥何處來交交弄好音雖非
采真遊已無塵俗侵平生厭喧囂始得諧素心
驟暑
端居適煩燠策杖散幽襟逍遥池上行愛此嘉樹林遊
鱗泳微波黃鳥遺好音遥睇高原綠欣然諧夙心疎雨
忽飄灑浮雲生夕陰坐來屏明燭空對窗間琹陶然即
枕席焉知古與今
暑雨過晚凉蟬聲落葉宛有秋意
時雨陰復霽漸覺暑氣消野色將欲秋蟬聲迥蕭條白
髮非故吾黃葉下今朝老懷空浩蕩往事若驚飈
外江老人詩(并序)
龔海言越漸嶺之東二十里曰外江口乃進邑鄙也
近偶過其處荒村寂然遥望林中孤烟起遂穿逕至
其處見一老翁衡門之下童頂雪鬢古貌蒼顔於竹
間取衣迎客入坐問其姓曰劉問其年曰九十八矣
尋一老嫗逡巡而出方瞳長頥乃老翁之妻復問其
年又加於老翁蓋百餘歲也二子相見亦七十餘諸
孫皆蒼然曾玄雜侍羅膝前唯唯可念須臾出茗飲
客竟復脫衣挂竹上縛箒自若二子亦返舍結網諸
孫取魚飯客老翁勸餐語雖俚而意甚真酧荅之際
邈然若不知有人間事也余聞而歎曰若斯人者雖
功德不加于時名聲不昭于後夀考康寧長子老孫
亦休休焉有餘裕矣蘇長公嘗云山人多夀蓋五藏
真氣不為五味鹽醯所奪信哉
外江有山人幽居枕湖堧青山日對門山下有良田問
其歲幾何屈指殆百年老妻夀更過方瞳神烱然草屋
八九間兒孫列曾玄湖中種荷芰園内收木綿桑麻綠
野布榆柳清陰連取篠日縛箒網魚時得錢見客禮數
簡鬖鬖雪垂肩葛衣偶一披旋復竹上懸須臾出新茗
洗盞向客傳呼兒具盤飱粲粲錦鱗鮮勸客加飱飯語
俚意甚虔問客居何處客云漸嶺邊漸嶺我嘗到歲月
知幾遷城市多人事山中常晏眠不識府與司但願邑
令賢前年賜束帛稽首戴堯天欲效康衢歌山野無詩
篇松間吠乳犬草際卧烏犍雞栖日將暮暝色起蒼烟
山頭月華白夕露凉涓涓頹然即衾枕翛翛若蛻蟬我
聞客此語泠然身欲翾乃知寂寞濱有此長年仙何必
烟霞外去問桃花源
次韻一本集杜句見寄
山林氣蕭瑟颯爽凉飈起緬懷滄洲趣迢迢隔秋水衰
容日益枯短髮還自理素懷玉壺冰敢謂凍連底昔玷
蓬萊班忝紬金匱史出入承明廬遨翔綵雲裏夾座侍
宸旒簾開宫扇啟九成鳳鳴韶兩觀雉層壘高步接䕫
龍傾心竭螻螘抱疾困沉綿歸來竟如此服食求金丹
神仙渺何許誅茆傍江郭脩竹映清渚窗含梧葉風坐
對芭蕉雨雖非諸葛廬頗似蘇公圃蛩響悲早秋蟬聲
咽殘暑司空即王官六一思潁汝玉笥白雲深矯首瞻
天宇
貂蟬樹功勲疏爵公侯伯我獨事文翰於世寡才識
驅馳四十年白首空自惜橋山隔紫烟蒼翠難再覿
謝病遂歸休苦被形骸役時時倚孤松引領瞻天北
幸爾托絲蘿數慰幽栖跡瓊章詩律清屐齒苔痕碧
鬢顔各老蒼燈火思宿昔得諧今日讙免使遥相
憶
凉夜理琴
凉飇驅浮雲萬里天一碧遠響振寥廓林木聲槭槭開
軒散幽襟坐延月華白抽琴理故曲操弄輒間格山水
有遺音悵然心不懌齋宫接清晏俯仰思宿昔矯首望
鈞天泫然淚沾臆
暑中詠懷
翳翳榆柳門幽栖遂閒情蠧簡掩殘編燕寢凄餘馨園
林足生意城市多喧爭柔荑新綠遍好鳥對我鳴莘老
任先覺尼父畏後生歸來幸無事松竹有餘清
徂暑盛炎赫臨池愛清漣蕭蕭素絲短皦皦白紵鮮苕
風飄翠羽林影悲玄蟬泠然遠響至黃落當我前人生
匪金石流光如逝川頽齡思往日壯心非昔年
故交日淪謝衰老天憗遺翛然綠樹間野服頗相宜賓
客亦畏暑經旬故來稀獨臨清池上憺然忘是非遥海
上明月幽林生夕霏人生穹壤間取適能幾時
村居秋興
閒居南郭外水竹清且幽芳草被曲逕遠樹浮滄洲出
門臨方沼欣然見魚遊賓客時一至燕談叙綢繆開樽
共斟酌真率無獻酧日暮各自歸新月上林丘
人生在衣食營營無時休江湖多風波隴畝幸有秋穉
子雜讙笑老翁亦醉謳日暮載禾去柴車繞道周我獨
困沉綿塊然何所求田野絶追呼卒歲聊優游
五言律詩
豫章十詠
西山遠翠
萬古不改色千尋翠黛饒染空寒欲滴映日暖還飄窅
窅猿啼暝翩翩鶴去遥望中天路近飛佩入烟霄
南浦飛雲
南浦千年在滕王歌舞休江烟同漠漠潭影共悠悠不
學化蒼狗長留伴白鷗朝朝與暮暮還送水東流
徐亭煙柳
高士去已久清風不可攀惟留數株柳長伴翠烟間陰
連芳草碧色映古苔斑塵榻無人掃鳬鷖自往還
蘇圃春蔬
湖上蘇公圃青青春雨餘何須抱甕灌自可帶經鋤獨
客生涯足故人音問疎如何松逕裏今日有來車
鐵柱仙蹤
非鐵亦非石屹然方沼中本因驅罔象謾說是鳬翁雞
犬攜家遠蓬萊有路通千秋萬歲後八索著神功
洪崖丹井
聞有古仙客紫髯九尺軀浴丹洪崖井脫屣白玉壺碧
蘚春陰合寒泉夜月孤不知千載後還飲雪精無
滕閣秋風
帝子何年去城頭高閣閒秋風起南浦夕照在西山蕭
瑟青蘋末凄清紅蓼間酒闌歌舞散吹送綵雲還
東湖夜月
月出海東頭澄湖百頃秋人家燈火靜漁艇釣絲收雲
浸金波冷星搖素練浮徐亭與蘇圃清景復悠悠
章江曉渡
江平新水闊月落澹烟横沙上人初集渡頭天已明青
山開霽色白鳥度春聲舟檝無風浪何妨日送迎
龍沙夕照
龍堆截復環隠映夕陽間落霞迷翠渚霽雪對青山津
晚人爭渡林寒鳥獨還漁翁收網去幾箇釣舟閒
夜宿京口
閘水聽無聲沉沉鐵甕城落帆先過壩繫榜得休程地
擁南徐壯山連北固横如何今夜月還似故鄕明
聞角
銀漏初傳箭長河已挂城忽聞嗚咽弄總是别離情獨
客驚秋盡他鄕自月明燈花空有喜對酒不成傾
夜坐
移席當脩竹開軒敞素屏夜分人已靜風入酒微醒促
織悲清露飛螢送落星翛然絶塵想何必念郊坰
雨後
急雨洗炎蒸空齋病骨醒華星粲遥漢明月瞰疎櫺客
夢家千里蛩聲露一庭短檠應可問不用聚哀螢
題畫
聞道稽山好千岩秀色分樹連秦望雨帆入鏡湖雲高
卧留安石能書憶右軍崇虚猶似昔還可問鵝羣
對酒效樂天體三首
何處難忘酒離人思故鄉青山隨遠道白髮在高堂絡
緯庭前月蒹葭野外霜此時無一琖歸夢引愁長
何處難忘酒芭蕉夜雨時罏烟殘翠裊漏水澁銅池窗
下抛書勌樽前得句遲此時無一琖燈影獨離離
何處難忘酒故人天一隅昨宵驚入夢今日喜收書楚
水孤烟外吳霜落木初此時無一琖何以慰離居
長垣謁蘧伯玉墓
衛昔多君子斯人實我師下車存篤敬寡過在知非荒
隴一抔土高情千載思至今伯玉里遺俗自熙熙
次韻胡學士春日陪駕遊萬歲山十首
鳳輦宸遊日祥雲夾道紅香風傳别殿飛翠繞行宫徑
轉千岩合波迴一鏡空忽看鸞鶴起聲在半天中
澗道蒼苔合房櫳繡戸分碧淙晴欲雨錦石煖生雲嘉
樹千尋秀靈蒲九節芬廣寒宫闕近天語半空聞
山春風日麗景物自多竒露濕竹間草泉侵松下岐落
紅飄碎纈空碧罥遊絲登覽逢真境都忘足力疲
古木藏幽洞深林映好花擷芳雲欲動涉澗路還賖春
色浮瓊島晴光燿翠華誰如玉堂客八餅賜新茶
雨晴山色好太液暖浮春遊鯉遥吹浪飛花近着人列
筵深寵渥載筆煥絲綸願繼周南作騶虞詠至仁
閣道雲為幄仙山玉作臺更無凡跡到只有異香來柳
拂金輿度花迎寶扇開太平多樂事扈從得徘徊
小山多勝槩傳勅更追遊碧靄浮空起清風似水流樹
籠香殿古泉出畫橋幽何處聞天樂瓊林最上頭
並立春風裏鶯聲遠度篁椀分金露碧石載紫瓊霜靈
籟生岩壑流雲出洞房真成對圖畫樓閣倚青蒼
玉梁凌漢遠朱榭入雲高曲水含蒼霧孤峯聳翠鰲路
迴經月殿賦就賜春醪盛事千年遇登臨豈憚勞
仗外香風起飛花點繡羅柳陰啼翠鳥池曲泛蒼鵝歸
路煙霞迥中天雨露多晚來歌吹發雲際轉纖阿
監中夜宿
秋風灑竹枝凉氣入疎衣鶴背月中冷螢光雨後微紫
垣當講席玉漏隔彤闈良夜清如許思親苦夢歸
題陳宗淵畫
瀑布落雲端松杉六月寒攜琴曾有約涉澗不辭難野
水無人渡青山獨坐看此中多逸興投老儗盤桓
清口驛
夜度清口驛寥寥犬吠幽人家散墟落舟楫倚汀洲薄
霧浮空起長河帶月流悲歌何處發不覺動離愁
登沛縣歌風臺
璽綬歸秦土英雄泣楚垓金湯千里固社稷萬年開故
老樽前舞朔風天際來高歌激雲漢終古有層臺
高唐道中
行李飛蓬外鄉心落日時路遥憐馬困野曠覺車遲碧
草寒烟色黃花夕露滋千年盻子冢獨起後人思
除夕
客裏逢除夕燈前苦憶家不聞鳴爆竹寧復頌椒花鬢
髮非春事風霜老歲華一杯親隴酒涕淚隔天涯
晚眺
束書辭薊北乘傳過山東帆送孤舟急河流百折通夕
陽疎雨外寒草澹煙中無限詩人意何勞覓畫工
夜過吕梁
亂石奔流處扁舟正急操月斜灘影落風勁鼔聲高客
枕驚殘夢鄕心悚怒濤但令無險阻來往不辭勞
舟中雜詠用杜子美秦州詩韻
平生真浪跡到處喜追遊美酒堪乘興清時不解愁鶴
鳴淮甸月鴈别薊門秋莫道關河晚山陽更少留
遠乘青雀舫近俯碧雲宫宿霧依林薄清霜映月空暖
傾鸚鵡酒寒怯舵樓風心似長淮水無時不向東
水落山留跡潮回岸擁沙望鄉勞客夢沽酒問人家天
闊蒼鷹鷙風高白鴈斜自慚才力薄詩就敢云誇
鳴玉辭金闕南來能幾時舟行人事減水宿鴈聲悲驛
近催程速詩成得句遲匏樽有清醑時復一中之
憔悴緣多病深懷少日強俗情聲利重歸思道途長整
珮趍鵷鷺看裘敝鷫鸘五雲新滿眼獨立向青蒼
運際千年盛恩承一櫂歸不才孤世望報國念身微東
去河流急南來樹影稀休文多病後不覺減腰圍
承乏詞林日長趨玉陛間湛恩霑雨露歸夢涉河關水
落魚先蟄霜寒鴈未還他鄉逢故舊相對一開顔
路逐淮南去人從薊北回青山看漸近白鳥過還來候
吏依沙立征帆背月開誰家烟霧裏風笛弄清哀
楚州英傑地客路短長亭河水奔流濁淮山隔岸青高
歌慙白雪行李隠華星郤喜畊農足牛羊散滿坰
河水自崑崙奔流萬派分朝宗終到海奉使舊尋源極
目此時意聞歌何處村漁人事網罟骨肉老柴門
凄凄漁唱晚歴歴鴈聲低澤國遥通海湖田半是泥帆
懸風正北山迥日沉西萬里同煙火無人事鼓鼙
隠隠烟中樹泠泠石下泉露筋當日事遺廟後人傳節
挺青雲上神留綠水邊往來空悵望為爾輒悽然
茅屋烟村裏漁人十數家磯頭魚在笱門外鷺翹沙濁
酒深浮蟻扁舟小似瓜不知江月落和醉卧蘆花
舟度淮南境迢迢水接天有懷鵷序入不待鴈書傳共
載人如玉相酧酒似泉此時心一寸飛墜五雲邊
黃葉凋疎後滄波窅靄間天寒鴻在渚日落鳥歸山桂
樹知何處仙翁去不還丹砂如可問寧復髩絲斑
湖水渺無際霜天鴈呌羣畫船都載酒清興浩凌雲風
月漁樵得烟波鷗鷺分此中有幽趣不許俗人聞
維揚江上路冬日好風光遠樹猶青幄居人多畫牆醉
忘身是客坐憶玉為堂望望蓬萊近毋勞縱目長
共駕扁舟去相傳遠客歸江雲低度影山月淨流輝且
傍鷗羣宿應憐蟢子飛金盤瀉瑶露取醉敵霜威
正是車書會何曾道路難月涵江影靜風落葉聲乾玉
醑春容暖青綾夜色寒吳郎詩句好俊逸許登壇(給事中吳)
(登)
白髮隨年長丹心益自知超宗慙鳳翮子美念熊兒蒲
質堪多病神樓乏上池歸來對樽酒細看菊花枝
寄湯得中二首
故人居海上花竹繞幽栖水檻晨呼鴨風簷晚祝雞客
來樽有酒歌罷醉如泥謾說書連屋書籖總懶題
吏隠海東頭閒情付狎鷗公孫生好飲子産謾多憂掃
石頻題句看山獨倚樓遥知相憶處月色滿神州
望諸君墓(在良鄉縣治南三里)
高丘枕長坂弔古起遐思義感先王重書存烈士悲落
花縈碧草幽樹語黃鸝欲問當年事盧溝有斷碑(近盧溝堤)
(決聞役夫輿墓碑築堤恐後無徵故末句識之)
送王處敬赴交阯僉事
拜命出朝端重峩豸角冠花驄萬里去霜鶚九秋搏海
霧連山濕蠻雲蓄雨寒莫言風土異須使遠人安
題鑑湖圖
昔聞鏡湖美今向畫圖看百里晴空映千峰秀色攢荷
花明月曉鷗鳥白雲寒投老尋狂客扁舟興未闌
寄士竒學士
同是侍經帷三年語笑違病來歸夢數老去故人稀目
暗時揩眥身癯日翦衣相思意無限都逐鴈南飛
胡學士山居八詠
芳洲春草
聞說芳洲上春來生意多微風交遠翠細雨漲滄波徑
没人稀到泥香燕屢過康成讀書處碧帶晚烟和
竹塢雲林
脩竹藏深塢白雲生遠林雨晴添暖翠月澹度秋陰野
老頻攜客幽人獨鼓琴何時來掃石相對一開襟
滄江烟雨
渺渺滄江上冥冥烟雨來幾家茆屋掩一箇釣船回岸
花紅欲放沙鳥白相偎薄暮明霞出清風掃霧開
玉山泉石
白石何齒齒流泉亦涓涓泉聲寒作雨石氣暖生烟把
釣溪邊去看雲窗下眠鹿麋相見孰來往草堂前
石屋晴瀾
幽居隣石屋碧水漲晴瀾淨蹙縠紋細清同練影寒文
章含露藻氣勢壓風湍幾度攜笻去臨流不厭看
墨潭秋月
夜深潭影黑秋淨月華明游女珠頻弄潛蛟卧不驚蘇
公赤壁賦杜老渼陂行千載神交處高吟興共清
螺岡晚照
暮色蒼蒼起螺岡斂夕暉樹林初晻靄彩翠忽霏微川
暝漁樵去村深鳥雀歸誰家事機杼燈火出柴扉
芙蓉寒雪
千疊芙蓉秀朝來玉削成風泉寒有韻陰壑凍無聲學
士龍團貴仙人鶴氅輕長林書屋下課誦到天明
雨雪中獨坐懷楊學士士竒二首
獨坐聽春雨蕭然興味孤病多親藥裹睡少閉茶罏未
了三生夢惟存一字符故人在深巷相過畏泥塗
雨止雪復作珊珊聽瓦鳴爐存氊罽暖冰薄硯池清喜
得青春至驚添白髮生共傳楊子宅山藥勝黃精
寄示從子旭
記得分攜處夕陽明畫船含情望天末洒淚别江邊為
客嗟吾遠承家賴汝賢步兵詩句苦喜有阿咸傳
試問階前菊五首
試問階前菊花開何太遲秋容非老圃晚興似東籬已
是重陽後那堪夕露滋鵝翎與鶴頂莫遣一時披
試問階前菊何能獨傲霜不隨春競秀直到晚騰芳采
采衣襟潤盈盈金玉相病來長廢酒對爾興難忘
試問階前菊何如陶令家門無五株柳坐對一庭花寂
寂秋將盡蕭蕭鬢已華幾時歸故里穉子引柴車
試問階前菊南陽近若何花開金布地葉落翠浮波黃
髮人多夀華軒客少過自憐纏末疾安得起沉疴
試問階前菊湘潭秋已殘靈均去不返騷客竟誰䬸花
老青山暮叢疎白露漙傳芭還代舞姱女不勝寒
代菊荅五首
衆卉凋零後孤芳勿訝遲託根依廣砌毓秀勝疎籬秪
恐嚴霜至頻煩細雨滋歲寒無剪伐不自歎離披
日精鍾秀氣故自傲風霜晚節甘同固春葩不共芳每
煩騷客詠長得逸人相老向軒墀下栽培詎可忘
昔日柴桑里獨憐徵士家牽衣從穉子隨處看幽花把
酒秋山淨餐英夕露華陶然乘醉後策杖不將車
有酒不暢飲人生能幾何既無籛老術空羡菊潭波歲
久荆榛雜山空樵牧過黃精同服餌亦足愈寒疴
洞庭風力勁草木半摧殘逐客傷秋盡初英向夕餐凄
凄霜未降厭厭露先漙澤畔行吟處魂消衣袂寒
積雪
積雪照虚堂塵消几席光體寒添褐重炕暖煮茶香舊
字無人問新醅待客嘗梅花開處遠衰鬢老何郎
積雪覆牆陰天寒氣轉深室虚瓶貯粟藥盡槖無金對
酒長妨飲消愁只苦吟伏生經欲授誰解口傳音
積雪暎窗明浮雲陰復晴硯冰輕欲解庭樹凍含聲得
食烏頻下需芻馬屢鳴孫康書久廢頭白媿無成
積雪壓檐端風飄墜藥欄不愁萱帶折祗恐菊根殘麥
漬宜三白氊寒老一官病軀猶強起肯作卧袁安
病中秋思八首
流年如逝水白日去堂堂爽氣今朝入秋風昨夜凉候
鴻離紫塞栖燕别雕梁儗續閒居賦潘郎鬢已蒼
伯勞鳴未休大火又西流鷙翮搏空急螢光傍戸幽仲
宣長作客宋玉獨悲秋抱疾不能賦何能更倚樓
秋風起蘋末秋意日蕭然蛩泣蒼苔露蟬愁碧樹煙青
氊遺故物白首事陳編却憶東湖上垂楊老釣船
已是經年疾歸休未得休槖金渾有限藥餌只空投向
秀山陽笛袁宏月夜舟故人何處在無復少年遊
遠樹金飈動高天玉露凉豆花披草徑梧葉下銀牀野
際寒煙澹山連夕照長誰家砧杵急過鴈不成行
未及重陽節晨興已覺寒雨侵燒藥竈風折護花欄暫
飽雕胡飯長吟苜蓿盤近聞禾黍熟頗得老懷寬
暮天搖落迥山色有無中籬槿含花紫池蓮墜粉紅江
清波湧練雲淨月流空閨中倚虚幌老病念衰翁
秋雨催寒早秋霜著物殘天高雲影澹樹老葉聲乾白
髮憑誰染黃花只獨看杜陵笑彭澤却自嘆儒冠
雨後詠懷四首
絶無人迹到一室淨纖塵樹老風梢折階寒露菊新少
陵悲舊雨尼父嘆孤隣吾衰竟如此吾道未憂貧
日上風檐靜蜘蛛綴網絲綠垂依檻草紅落過牆葵卧
疾妨賢久懷恩報國遲素餐新謝綠菰米雜粳炊
秋雨一番過秋風轉覺清捲簾黃葉落倚杖白雲生學
省虚官署鄕書計客程砧聲何處發偏動老夫情
抱疾形容改無情歲月忙草深栽藥圃人老讀書床洲
渚蒹葭白山林橘柚黃幾時笻竹杖去踏釣魚航
送陳文璧赴石首知縣
杪秋辭闕下千里赴荆州桃李迎潘岳蒹葭惜夏侯酒
酣青雀舫霜重黑貂裘民事須勤恤功名起壯猷
送周庸節赴鎮蠻通判
拜命為通守迢迢赴鎮蠻聰明敷政易撫字得宜難漲
海春風遠山雲曉日寒比來多計吏毋惜報平安
不寐
病久渾無寐更闌氣轉凄露寒蛩響歇月落鴈聲低老
厭身為患魂銷夢欲迷篋中袍笏冷空自聽朝雞
喜秋
黍稷聞皆秀雞豚喜漸肥野人能足食游子憺忘歸雨
後夕陽好風前秋葉稀沈郎多病久一任減腰圍
感秋
雨脚疎還密雲頭暝復開殘蟬辭夏去一鴈送秋來白
髮人空老青雲心已灰閨中刀尺冷砧杵又相催
昨承召命以末疾不能行感激追賦此
老病新看鏡形容太瘦生昨孤前席召只益負暄情白
髮千莖短丹心一寸明玉堂天上近終日綵雲横
東里學士攜酒肴就菊對酌賦此酧寄
雨晴風正急霜葉下紛紛黃菊澹秋色青山深暮雲芳
樽攜共酌獨客慰離羣臨别不知醉醒來夜已分
題子昂枯木竹石
碧海珊瑚樹晴窗彩鳳翎紫苔封琬琰翠袖倚娉婷秋
色淡華屋凉風生畫屏玉堂歸老日松雪灑餘馨
甲辰初度前一夕夢先妣製春衣儼奉二桃甚
喜
三十失老親常逢夢裏真劬勞初度日慚愧百年身白
苧春衣潔紅桃露顆新怳然瑶島上相對喜津津
清夜夢慈闈適臨初度期桃從瑶圃獻身逐綵雲飛無
復慈烏哺尚憐游子衣平生愛少子多病負春暉
賦歸二首
謝病賦歸休官河幾易舟水平帆力緩風細櫓聲柔豹
每藏山霧狐猶念首丘有懷疎傅達不為子孫謀
昔日乘傳去今年乘傳還從教妻子笑落得鬢毛斑讀
易方知損休官始得閒有懷向平達老去入名山
過揚州
千載繁華地青山今古同樓臺明月在歌舞綵雲空草
没雷塘路花殘隋苑風經過求古迹人事苦悤悤
過南京三首
扈從身猶健歸來髮已皤山圍形勝地風湧大江波昔
侍金鑾晏今乘畫舫過孝陵松柏茂雲際鬱嵯峨
謬忝司成席逡巡二十年束書頻北上謝病獨南還一
寸丹心在千花紫誥鮮長陵望益遠老淚落澘然
金水繞龍河春風澹綠波舉頭瞻日近撫已受恩多不
負青山約猶懷紫陌珂龍盤與虎踞卜世萬年過
遊白鹿洞詩三首(并序)
閏七月二十日舟抵南康風阻明日偕正安侍講汝
申僉憲廣文譚原福司訓黃楚章國子生蒲詢同為
白鹿之遊訪昔賢之遺蹤挹流風於百世俯仰之際
不勝嘅然諸公剪茆刜薉同薦芳酌退就風泉雲壑
之間觴詠而還暢一時之雅懷酧平生之夙志遂賦
短述以紀勝遊
騎從金笳發肩輿畫戟開路穿芳草逕山倚白雲隈秋
色淨如洗晴嵐翠作堆昔賢遺教在尋訪洞中來
路入匡山裏遥遥五老峯緣崖披綠草涉澗轉蒼松野
果經時落嵐煙積處濃平生林壑興今日得從容
訪古求精舍縈迴石洞幽何人今養鹿有客昔騎牛雲
谷千年境風泉萬壑秋剪茆薦芳醑勝友喜同遊
過樅陽留題二首
畫舫朝天去經過訪舊遊青山只如此華髮已堪羞陶
侃樅陽日潘郎花縣秋兒童應不識父老獨能留
昔忝桐鄕令曾鳴單父絃重來新物色不改舊山川往
事從人說虛名愧我傳司農今已老白首益蕭然
次韻荅吳司業
京國分攜後江湖歲月餘鄭虔家少粟玄晏架多書為
託金蘭重休嫌音問疎茂陵秋色老多病愧相如
九月二十六日拜謁長陵
蓋世英雄主恢弘事業多南分交阯郡北控斡難河玉
帳鑾輿遠神宫紫翠羅小臣瞻拜處有淚落山阿
拜謁獻陵
學富千秋日龍飛萬國春重華生濬哲大業秉經綸每
切勤民志深懷守位仁老臣違執紼抆淚向蒼旻
曉出昌平
曉出昌平縣含悽别二陵清霜横塞草旭日上雲屏野
水冰花白孤村霧氣青軍都當直北寒早樹先零
留寓通州
獨坐轉岑寂他鄕留未歸疾風聲獵獵寒日影輝輝火
冷鑪煙歇茶香酒力微天時與人事相值輒相違
楊少傅士竒自京以詩惠酒肴隨韻賦荅
衰疾事朝謁遲留不忍離恩深明主眷義重故人思螘
醖分官甕羔肩侑客炊金鑾登宰輔白首愧儒師
黃少保用楊少傅韻亦以詩惠酒肴賦答
十載重相見那堪又别離空梁殘月夢春樹暮雲思輒
拜分甘惠終非接淅炊太原閔仲叔口腹媿為師
曾學士亦用楊少傅韻以詩惠肴麫賦答二首
老辭天上去故舊歎分離短述頻煩和殘燈獨繫思冰
俟春來解薪難雪後炊白頭孤世望慚愧作人師
張叔蒙恩澤江淹賦别離玉堂千里夢丘首百年思樹
對冰花結甑非埃墨炊養心惟寡欲鄒孟是吾師
立春後三日楊少傅勉仁惠節物賦答
瓦隴雪俱消東風入戸飄河冰將解凍野樹不鳴條勝
裏金花重釵頭綵燕嬌青山與綠水相憶思迢迢
通州除日
衰病身先老淹留歲又除桃符循度索竹葉漬屠蘇樽
俎人情好風霜客思孤官河冰已解傳發儗旋艫
月夜
已是逢人少那堪夜更幽水光清不凍月色冷如秋未
熟還家夢旋登過驛舟經由雖快意老病却宜休
新安舟中望下邳見歸鴈鴛鴦
一棹隨流水孤城望下邳沙寒殘雪在山遠夕陽遲鴻
鴈知時節鴛鴦不别離老夫行已久計日定歸期
夜過小孤
一柱中天起扁舟雙櫓鳴月籠山影靜風帖浪紋平蕩
漾星河動凄迷煙霧横更闌過彭澤問驛是龍城
雨中發彭澤驛
江平風不起一棹泝中流坐對桃花雨行逢杜若洲老
方知靜樂病豈為身謀不見陶元亮閒情付狎鷗
江上二首
歸到西江上扁舟若汎槎青青香附草的的野棠花斷
岸幾千尺孤村三兩家水生魚正美飽飯試新茶
解纜雨初晴覺來聞鳥鳴江雲飛不斷岸草没還生欲
向洪崖住誰同洛社盟獨憐鷗泛泛相對兩忘情
幽栖
避喧南郭外地僻稱幽栖樹色參天起花枝入戸低風
雲時變化隴畝自東西隣曲經過少陰陰竹覆堤
暮春口號五首
村村農事急好雨不愆期蠶起桑初長鶯啼花已稀夢
中隨物化詩裏送春歸寡欲無榮辱忘言絶是非
鄉人皆力作稼穡願年豐野水日無際浮雲時復空誰
能拜床下我獨戀丘中花間蜂與蝶各自領春風
臨鏡理衰鬢蕭疎雪一簪加餐惟糲飯策杖散幽襟藹
藹花垂榭森森笋出林物生各成性人事苦經心
雨霽曉風清春鳩幾處鳴落花粘屐齒飛絮拂簷楹徐
孺湖邊宅龐公隴上耕吾猶逐人事時復有逢迎
安得名山去追尋向子平煙霞無俗跡林壑遂幽情大
藥終難就衰顔或可更長鑱與短褐採藥過餘生
正月五日食新
老病安田里偏於藥裹親昔年愁不臘今日喜嘗新止
酒同元亮躬耕愧子真農書占歲稔薺菜見初春
春興四首
門外草萋萋東西路欲迷鶯捎穿樹蝶燕拾落花泥深
翠籠長薄流雲度碧溪獨攜笻竹杖不覺過橋西
墟里人烟少茆茨八九家杜鵑啼夜月鸂鶒下晴沙江
海空遺夢園林半落花病來長廢飲對客只烹茶
帶雨教移樹分畦學種蔬漢陰勞灌溉栗里費耕鋤看
竹時呼鶴臨淵不羡魚芭蕉舒綠扇高暎碧窗虚
地僻幽栖處有時聞馬嘶每勞京國使常過杜陵溪逕
轉蒼苔滑門臨綠樹齊相看忘野逸旋復惜分攜
池館二首
池館寂無塵翛然物外身已知生是幻一任老隨人暑
去園林淨秋來月露新平生耽逸趣始得遂吾真
池館寂無喧清風水竹村牛羊閒遍野鳥雀動成羣碧
樹初黃葉青山半白雲悠然墟里外秋色淨衡門
元夕憶舊
雲澹月朦朧人喧古廟中山林無故舊燈火聚兒童宫
闕鰲峰起星河鳳輦通奉陪思宿昔錫宴萬民同
春雨述懷
老疾交遊少幽栖童僕親社前猶似臘雨裏不知春淺
薄虚鄕論蕭條愧國賓詩書空滿架問字竟何人
寄于御史謙
一别又三年長懷按部賢繡衣還闕下黃髮泣江邊行
李惟霜簡清風滿畫船老夫前太史彤管記遺編
久雨喜晴明日立夏
一月厭雨聲忽逢今日晴春從花上去風過竹間清睡
美新茶熟身閒野服輕近來多坦率客至倦逢迎
雨夕偶書
碧樹西風動虚堂暑氣收砧聲孤枕雨蛩響一庭秋挂
席江湖遠忘言簡冊休豐年多樂事擊壤遍林丘
秋興四首
郭外烟塵淨林間風日清罷琴看鶴舞倚杖聽蟬鳴稍
得園池趣已忘兒女情玉堂遺舊夢白髮送餘生
數日新秋雨蒙蘢竹樹交世緣雖未了塵事已全抛黃
葉隨風下清砧帶月敲何時同李白五老結雲巢
西風吹雨過江郭迥清幽不歎交遊少喜聞禾稼收暗
蛩莎草暮殘蝶豆花秋野服心如水蕭條老一丘
水天同一碧秋色淨江山歸燕翩翩急浮鷗箇箇閒虚
懷遊物外隨分在人間却笑樓船客如何去不還
春日村居四首
春興渾無賴詩篇亦漫吟老來安散逸年少憶登臨碧
草萋萋發浮雲忽忽陰洪崖好山水悵望隔幽尋
今年六十八白髮奈渠何風雨連朝夕烟霞深薜蘿交
游天上遠人事眼前多清江與碧嶂欲往竟蹉跎
浩浩東風起微茫曉日寒老翁鳩社米穉子送春盤齒
痛常妨飲花開竟懶看兒孫日一至聊復慰衰殘
鳥鳴時雨霽微物亦欣然江山空有待物色為誰妍傍
樹安魚釣開窗理蠧編已諳蕭散趣不必更求田
獨吟二首
幽懷每不愜何處可登臨芳甸隔春雨浮雲留夕陰山
林安石興江海子牟心此意同誰語沉綿只獨吟
樗櫟材虚拱桑榆景已殘天涯春色遠窗下雨聲寒獨
自空玄守何人問字難薔薇花又發却笑酒杯乾
江村早秋露坐即事
翳翳景將入凉風生夕襟暗蛩連野逕驚鵲繞疎林已
與交游息都無俗事侵杜陵空老大短髮不勝簪
林梢纖月白江上晚風清禾黍千家聚梧桐一葉驚銀
河垂綠野瑶露瀉金莖宋玉雖能賦都無少日情
有秋二首
頹齡淹困疾却喜見豐年露積村村穫官租疊疊蠲牛
羊連下澤鴈鶩際平川本自無桴鼓幽居且熟眠
太平本無象有象在田疇禾黍聞皆熟雞豚散不收池
塘梧葉雨籬落豆花秋樂歲人歡聚熙然不外求
癸丑元日試筆
儵忽驚年換衰頽喜見春逢迎吾已老經過客來頻雪
壓塵氛淨花含雨露新却思供奉日恩禮倍精神
頹齡躋七十世謂古來稀禮俗多從簡塵勞久息機春
前雲黯澹雪後雨霏微却憶少年日看人扶醉歸
驚蟄夜大風雪落驚寢
急霰灑窗紙飈風翻竹枝劃然衾覺冷正是夢醒時曉
起瓦皆白春回花不知老來肌骨瘦無那被寒欺
題包希魯祖母送學延望圖
髫齔憐兒幼詩書仰母慈過橋分野色極目送春暉座
右陳情表窗前故杼機試看圖畫裏淚落老萊衣
池上納凉
徂夏暑方盛已聞寒蟬鳴風搖水花碧日落林影清虚
懷散煩鬱獨坐念平生入夜羣動息池塘惟月明
七言律詩
二月一日早朝
曈曨初日曙光遥鐘鼓聲傳下九霄萬國衣冠趨象魏
兩階干戚奏箾韶天清華蓋雲中見風細罏煙仗外飄
朝出金門還北望鍾山蒼翠正岧嶤
祕閣書事簡同志
祕閣清嚴接觀臺九重佳氣護蓬萊宫牆樹近鶯聲度
金水芹香燕子來行傍朱闌吟細雨坐分瑶席絶浮埃
太平無事多休暇忝列詞林愧不才
華蓋殿讀卷放進士榜
御前讀卷重掄材香動紅雲寶扇開銀燭光深傳刻漏
玉階班列總瓊瑰深慚染翰依宸極况復承恩接上台
闕下兩行陳法樂遥迎金榜自天來
元夕侍宴
風清華月麗晴空湛露筵開聖澤濃燈火遥連丹闕外
蕭韶只在綵雲中九重瑞靄浮金雀萬樹銀花粲玉虹
光禄傳宣催進酒烏紗都映醉顔紅
閱子棨行卷
扈駕從容上北京東風千里馬蹄輕行宫日暖花爭發
御路塵清草正生烏帽趨朝晨載筆紅旗分隊晚催營
歴觀卷裏多佳製端有才華壓長卿
禁中對雪次韻
晝漏沉沉禁苑清苑中飛雪入簾輕天低玉樹連雙闕
風送瓊花下五城紫鴈聲驚寒信早白鵝影落凍雲平
晚來同出金門道光暎西山眼倍明
次韻仲熙侍講元夕侍宴
黃繖高張寶扇開教坊初進鼔如雷星移珠斗雲中下
鼇戴仙山海上來歡宴稀聞傳夕漏遊觀總喜到春臺
侍臣獨有金閨彦即席裁詩不待催
馳道金輿駕六龍鳴鑾遥下五雲中呈來綵隊香飄席
聽徹清歌月轉空樹擁蓬萊浮暖翠花含火齊照春紅
聖恩浩蕩深如海歲歲年年樂未窮
六月十日迎詔
天書遥降自臚句五色雲隨使者車裊裊雞竿懸象魏
亭亭鳳蓋簇龍輿黃沙部落提封遠紫塞氛埃汛掃餘
早晚王師歸振旅千官仗外擁瓊琚
朝回喜雪即事
闕下朝回散錦韉窗前獨坐擁吟氊一罏松火春生席
萬點璚花雪滿天臘蟻泛甌傾綠醑香貍載俎割紅鮮
微才碌碌嗟無補飽食徒令愧俸錢
和胡學士扈從獵陽山
曉隨萬乘出城東列校分屯部伍同雲裏六龍移綵仗
風前一鴈落彤弓露凝松柏垂垂白日暎旌旗獵獵紅
遥見下綏傳令發將軍飛騎總英雄
和胡學士扈從再獵武岡
武岡蒼翠鬱岧嶤日上千林曙色遥馳道鳴鑾聞澗谷
期門立表近雲霄角弓飛鏑寒偏勁獵火依山晚更燒
萬騎前頭笳鼓發長歌吉日喜聯鑣
霜清輦路淨無塵甘露凝珠萬樹春曠野飛鷹騰獵騎
行宫舉㧘錫詞臣仲冬大閱昭時典此日三驅仰帝仁
莫道角端曾應瑞中山今已見麒麟
端午東内擊踘射柳應制
鑾輿親御日華東令節凉生苑樹風列綵分明人似玉
流珠飛鞚馬如龍讙呼共贊超騰疾揮霍爭看變化工
合樂開筵歌在鎬蔥蔥佳氣五雲中
右擊踘
青絲為鞚錦為韉萬騎騰驤過御筵花暎烏紗簪綵勝
箭飛金鏑發鳴絃插青矗矗分行遠剪白欣欣得意先
宫錦賜來覃沛澤嵩呼聲徹九重天
右射柳
九日登高賜宴應制
玉帳無塵輦路清山開圖畫壯神京黃花浥露迎丹仗
錦樹籠霞映綵旌萬里關河秋色淨中天鑾輅日華明
時巡幸際豐年樂錫宴高岡荷聖情
北京八詠
居庸疊翠
雄關積翠倚岧嶤碧樹經霜葉未凋萬里風烟通紫塞
四時雲霧近青霄層城窅靄山連雉絶磵霏微石作橋
南北車書今混一行人來往豈辭遥
玉泉垂虹
山前樹底碧迢迢試問源頭出處遥斜落石梁疑飲澗
遠趨滄海欲吞潮聲從夜雨添來急影逐晚風吹不消
太液池邊春似錦綠波長帶翠烟飄
太液晴波
畫橋鳬鴈動春聲波散寒煙日正晴遊鯉暖依芳藻出
飛花時拂綠漪輕好同榮水浮龍馬不比昆明隠石鯨
幾度天瓢分瀉出甘霖到處濟蒼生
瓊島春雲
萬歲山高玉作臺卿雲垂彩畫圖開九重天上從龍起
太液池頭伴鶴回松靜晚煙同縹緲花深晴影共徘徊
何須更說蓬萊境不是飛仙不看來
薊門烟樹
都門烟樹藹青蔥樹底人家處處同遠近樓臺空翠裏
往來車馬綠陰中曉寒花影留殘月日暖鶯聲度好風
薊北從來佳麗地相逢陌上莫悤悤
西山霽雪
雪霽西山玉作屏瓊林瑶樹曉光凝清風晴灑千岩雨
碧澗春融萬壑冰策杖此時宜蠟屐斸苓何處有篝燈
從來北土多才傑不獨山陰興可乘
盧溝曉月
半輪斜月隠青山山色微茫馬上看水際石梁雲影淡
沙中茆屋夜燈殘雞聲唱曉星將落雀羽翻林露正寒
舉首神京東望近天邊紅日上金盤
金臺夕照
獨上高臺斜日紅遥天極目思無窮迢迢關塞微茫外
簇簇山河錦繡中鴻鴈數聲催暝色牛羊幾處散秋風
黃金銷盡人何在青史傳來事不空
滄江夜泊(時龔子諫同舟)
霜清石出見波痕歲晚江湖日易曛雲氣壓空寒欲墮
灘聲到枕靜偏聞一汀烟雨魚吹浪千里蒹葭鴈呌羣
不有故人相慰藉他鄕愁絶更銷魂
次韻胡學士内閣新成四首
玉堂新闢禁垣西苑樹陰陰秀色齊觀闕日長宫漏靜
蓬萊天近綵雲低編摩十載紬金匱出入常時候土圭
粉署清幽花影轉嬌鶯自在向人啼
叨陪侍從已多年人羡儒紳勝列仙曉對紅雲生翠島
晚分甘露出瓊筵内臣捧進雙龍匣學士書成五鳳箋
金殿玉樓天咫尺御香長有好風傳
雍雍花底度和鑾視草堂深日轉闌内侍傳宣聞獨召
大官供饌許同餐立朝風裁當時見名世文章自古難
地位清高誰得似金盤玉露照人寒
宫樹無風晝影沉階前雨過碧苔陰閒看粉蝶來新署
靜聽玄蟬噪遠林撫已自慚才力薄瞻天共荷寵恩深
蘭臺盛典千年事老去惟勤一寸心
坡南草堂
草堂新築海東頭占得坡南景物幽桑葉遮門春雨暗
豆花垂逕夕陽秋角巾醉後騎黃犢拄杖閒來看白鷗
却憶昔年遊覽處芙蓉兩岸照行舟
重過盧溝簡夏尚書
凌空高起玉梁横萬古桑乾水自清文軌會同當盛世
山河表裏壯神京幾株細柳藏鶯囀一路飛花送馬行
今日重來迎鶴駕春風陌上接珂聲
題畫
誰結茆亭倚澗陰琅玕瑶草碧森森白雲影裏青山郭
黃卷聲中綠樹林晴雨半空飛瀑布春風五葉長人參
故園亦似圖中景老去看圖思轉深
孔士祥輓詩
世家自古高東魯道德流傳福澤深扶老日攜楷木杖
觀書時傍杏壇陰沂南别墅花如雨闕下孤兒淚滿襟
相見昔曾交一臂臨風那忍寄哀吟
過德州寄胡楊金三學士
霏微凉露灑征衣輦路風清旭日輝玉帳横秋金氣肅
紅旗拂曙綵雲飛看山立馬應頻賦載筆隨鑾每後歸
愧我舟行催傳發臨流相憶思依依
病起獨坐
濕雲晚收天宇空露坐兩髩如飛蓬蜘蛛仰面弄明月
絡緯鼔翼吟秋風但看節序隨流水不覺形容成老翁
養生幸得少人事何必絶粒超鴻濛
送吕尚書歸省
尚書車騎動如雲特拜天恩出紫宸華髮遠迎諸父老
高堂歸覲太夫人錦鱗膾縷銀絲細黃菊杯香綠酒新
想得到家稱夀日章章忠孝表西秦
方尚書送櫻桃用杜少陵詩韻
薊北櫻桃五月紅尚書分送出筠籠霜刀剪處驪珠落
冰盌盛來火齊同不隨酒暈潮丹頰却有神光入綘宫
獨坐槐陰清晚渴一時詩興動飛蓬
胡學士卧病賦簡二首
憐君卧病已兼旬獨坐那堪憶故人一代文章公論在
百年交誼白頭新窗前幾度抛書倦室内惟聞煮藥頻
人事却來須自愛聖恩深厚日咨詢
人生轉眼過青春老至偏於藥裹親詩就卷中題句懶
客來窗下煮茶新清齋已覺銷塵累習靜還須養谷神
幾對維摩無一語誰知金粟是前身
雲巢
一片閒雲卷復舒高人攬取結巢居朝含雨氣松楸潤
夕颺山光枕席虚劉伶短鍤醉空荷陶令輓歌生自書
萬物芸芸終有復百年宰木謾欷歔
題趙尚書奉使安南卷
昔承丹詔赴交州使節煌煌壯遠遊豈假槖金傳後胤
直標銅柱繼前脩山連勾漏蠻雲濕日上龍編瘴霧收
南土即今皆郡縣尚書所歴著嘉猷
胡學士輓詩
嗟君已作月臺仙風馬雲車路杳然節操平生心似鐵
文章昭代筆如椽人間名譽流千載天上恩光賁九泉
遂使交游成隔世幾回淚落玉堂前(公嘗與予言儒者身後當作月臺仙)
(故詩中及之)
草堂即事四首
詞垣兼秩日從容扈從重來又涉冬懶性喜逢人事少
不才虚負聖恩濃夜窗時聽金門漏曉枕頻驚海印鐘
誰謂元龍多意氣空將短髩櫛&KR0034;鬆
老來多病務藏脩還對琴書意未休窗戸日高緗帙展
硯池冰薄墨花浮湖邊秋水芙蓉閣江上春風罨畫舟
記得攜琴行樂處幾回清夢繞滄洲
風捲寒雲陰復晴樹頭烏鵲聚還驚卜居未得親王翰
掌故空憐老伏生塵靜閒庭人跡少茶香虚室客懷清
近來物累都消遣何待幽栖不用名
風簷日影小窗幽野馬紛紛晝不收秫黍火温占土炕
木綿衣冷換貂裘幾家催驤春分酒何處能來雪夜舟
輦轂幸依多暇日琴書無事可銷憂
題袁忠敏適畊卷
老親昔典容臺禮令弟今為尚寶丞父子一門真繼美
田園百世亦相仍烏犍細雨春郊笠粉蠧殘編雪夜燈
長日桑榆雞犬靜含哺鼔腹樂豐登
送劉子偉赴雲南參議(于偉故尚書俊之弟)
尚書接武蚤相知令弟才華老更竒拜命一朝辭帝闕
束書萬里赴滇池柳邊問驛雲藏樹花底看山酒滿巵
藩府日長公事簡題詩還到碧雞祠
酧寄袁學遜
與君執别十年餘念我能通尺素書清禁敢忘依日月
故園新喜有田廬平生消得幾䩫屐半世都來下澤車
最是相思寒漏永梅花雪落夜窗虚
題桑洲卷
方洲宛在水中央不種閒花只種桑戴勝降時春雨足
吳蠶熟處夜燈忙豳風王業開千載河漢天孫漫七襄
願借繰絲三百丈虞廷先織舜衣裳
送殷副使旦赴交阯
除書先拜赴交州采采芙蓉照去舟千里西風隨憲節
萬年南服仰皇猷驊騮度嶺朱崖曉鵰鶚横空白露秋
莫道霜威真鐵面仲堪儒雅更風流
送龔子諫赴雲南僉事
望斷南雲山萬重嗟君此去逐飛鴻扁舟夜載琵琶月
短鬢凉吹蘆荻風夢入碧雞瀧樹合路經銅柱瘴烟空
繡衣玉斧諮詢日已喜車書總會同
遣興
少年書劍别龍沙老至逢秋苦憶家一寸丹心惟自效
數莖白髮已先華西風客裏歌茅屋澹月樽前對菊花
庾信何須賦蕭瑟韓山片石亦堪誇
九峯樵者
九峯幽處結茅廬晝拾荆薪夜讀書林下日尋高士傳
山中老共野人居只留子敬青氊在莫歎虞卿白髮疎
六十年來無一事仙翁棋局近何如
送黃重美赴東阿教官
老攜書冊赴東阿千里驪駒振玉珂故舊樽前憐白髮
諸生館下詠菁莪項王墓在寒烟積黃石祠荒落木多
幾度皋比分講罷閒來弔古有悲歌
雲山小隠
南山千仞秀芙蓉家住山前一水通松下荷鋤隨野叟
雲邊搗藥候仙翁捲簾坐對芭蕉雨拄杖行吟木葉風
更喜兒童耕作後書聲不斷月明中
送劉智安主事赴南京
仙郎乘傳赴南京滿眼青山雪正晴臘蟻驅寒時獨酌
征驂踏月夜兼程高堂蟢子春光動小閣燈花喜氣盈
努力功名須報國忠勤端不負平生
追輓謝疊山張孝忠詩(并序)
宋謝枋得字君直信之弋陽人以文學知名當世號
疊山先生咸淳間為江東提刑改知信州師旅劻勷
之際又遷江西招諭使尋舉勤王之師守安仁時有
張孝忠者乃江陵偏禆江陵陷孝忠率麾下百人走
洪都未至洪已降元遂歸枋得會元將武良弼攻安
仁孝忠出戰死之枋得退保信州宋亡其臣有仕元
者連舉枋得枋得逸於閩妻李氏執繫建康獄後枋
得被獲拘以北行在道不食七日死李氏聞之即自
經其女嫁周氏聞父母死痛苦乃鬻其奩裝構橋於
所居之旁橋成投橋下亦死時人義之名其橋曰孝
烈橋余嘗見疊山與鎦丞相書曰大元治世民物一
新宋室舊臣只欠一死鎦丞相即夢炎舉疊山者又
嘗見疊山江東十問詞氣慷慨激昂當時之士其忠
義之志蓋已素定矣惜其妻女及忠孝之事史皆略
之抱疾居閒因考前聞遂賦追輓之詩并孝烈橋庶
幾忠義不泯俾為人臣為人婦為人子者知所勸云
潮遏錢塘王氣收兩宫北去竟誰留褰旗獨倡勤王義
當軸曾無負國羞幽憤千年遺涕淚孤忠七日死拘囚
江東十問今猶在可惜英雄志不酧
右輓謝疊山
得脱鯨鯢遂突圍驅馳不解戰時衣此身報國心常在
遠道投人事已非一旅奮戈猶敵愾二龍浮海竟何依
當時閫帥忠貞士誓死同歸志不違
右輓張孝忠
父死家亡母自經可憐形影獨娉婷奩金盡散橋初就
旅櫬無歸淚輒零自分寒流沉白璧誰從夜月見輜軿
一門三節人間少安得穹碑與勒銘
右賦孝烈橋
閱文山集謾述二首
誓死成仁永不忘勤王發憤更鷹揚虞淵日落山河慘
吳苑春歸草木長萬里羈囚抛骨肉百年忠義見文章
可憐有客王炎午生祭臨風淚幾行
二龍南去海茫茫社屋寒來鴈呌霜萬死搴旗還舉義
千金脫險竟浮洋都城不泯忠臣祀國論猶傳政事堂
志士悲歌多感慨後人誰識謝翺狂
寄謝襄城伯惠玄明粉
天語丁寧近御筵彩舟同載記當年芝眉長仰雲千里
蓬鬢那堪雪一顛玉帳談兵書滿腹玄霜化液汞投鉛
山窗忽見椷題至接對令人思惘然
寄黃尚書
曾共掄材讀卷時中天華蓋漏聲遲金蓮炬暖龍光動
寶扇雲開雉尾移樂奏九成班玉佩臚傳多士拜丹墀
如今憶着當年事北望橋山淚獨垂
士竒少傅以詩及絨縑慶七十次韻奉荅二首
隔千里兮共明月相思兩地寸心懸仙郎使節來江上
少傅題椷自日邊遠荷絨縑温我老輒將珠玉向人傳
已經四百廿甲子潦倒徒誇絳叟年
千梳白髮如霜染一寸丹心向日懸夢斷雞聲茅屋裏
朝回鳳闕綵雲邊夀徵遠致高賢祝詩句頻煩過客傳
靜坐窗前推物理梅梢消息又新年
村居即事十首
天上歸來葺敝廬買松移竹事幽居喜從鄰里團新社
得教兒孫讀舊書芳草池塘清漲溢落花門巷綠陰初
莫言疎傅金都盡頗似顔含樂有餘
雨霽羣芳各鬭妍傍花隨柳豔陽天何如杜老栖䕫府
一似王維愛輞川紫燕入簾尋舊壘黃鸝繞樹喜新遷
兒童笑謂村居好榆莢飛來滿舍錢
日照園林草木新眼前生意足怡神竹根小筍留遮塹
牆角枯株析作薪無事自尋顔子樂有蔬莫笑庾郎貧
幽居好似王官谷未必今人非古人
光風轉蕙日初長旋取菰蒲過小塘桑樹葉柔鳩羽拂
橘梢花落燕泥香疎籬編早苔侵砌壞壁脩遲筍過牆
公子從來善居室人生底事為誰忙
了却人緣已白頭卜居喜得林塘幽軒窗小潤值梅雨
簾戸輕寒迎麥秋往事經心空有夢此身遠俗自忘憂
春歸已是吾歸後怪得啼鵑呌未休
山翁採藥西山裏移植白頭遺老家帶土可憐初拆甲
連枝還惜未開花渠邊築圃教栽竹牆下分畦賸種茶
却笑盧鴻耽逸趣養生不解事桑麻
住鄰高士傍東湖歲遠人家雜遝居城市從來多湫隘
村園新卜儘寬舒薔薇弄影春風裏布穀催耕曉雨餘
屋後門前盡農圃間時扶杖看犁鋤
異卉竒花旋覓栽便看粉蝶過牆來紫蘭破萼風前吐
紅藥翻階雨後開兒子學琴初授譜鄰翁攜酒強銜杯
人生得遂幽栖願不管黃雞白日催
村居雖僻喜高明連日雨多陰復晴藥隴引雛雙雉過
桑林喚婦一鳩鳴已將履歴同春夢且得清閒了此生
門外草青人迹少杖藜隨步愜幽情
從人說似浣花溪小逕通村路不迷樹底綠陰清藹藹
池邊芳草碧萋萋有時門巷來騶從終日園林聽鳥啼
抱疾歸休非吏隠兒童莫訝任東西
憶昔四首寄士竒勉仁二少傅幼孜少保
昔者承恩共拜官兩班分日直金鑾晚來歸舍星同戴
曉起趨朝漏未殘墨點龍箋濡綵筆燭傳庭燎捧金盤
如今憶着當時事獨望橋山淚不乾
聖祖巍巍功德高曾紬石室筆同操始終纂述多從故
事業鋪張敢謂勞丹禁清風傳玉漏瑶階紅日轉金鼇
閒來極目鈞天上却憶蘭臺媿濫叨
聖主崇儒冠古今辟雍遥迓寵光臨百年禮樂昭文運
一代儀章著德音釋菜周旋華衮盛授經敷暢講筵深
鑾輿一去神游遠乘石苔封杏樹陰
接武青宫列兩坊恩榮兼秩實非常追陪瑣闥春風暖
進講文華晝景長每切葵心傾曉日竟同蒲質老秋霜
璽書獨拜歸來後留與兒孫永不忘
追次虞都御史伯益見寄詩韻二首
貳憲持衡肅柏臺每瞻丰采獨徘徊片言折獄真能事
樽酒論文愧不才落月空梁驚夢覺西風遠道寄詩來
料應薊北河冰解正是江南使節回
新詩往往見清才懷抱相過幾度開帝座龍顔長共仰
天孫鳳錦獨先裁跛牂蹀躞難同驥布鼓尋常恥遇雷
今日思君那得見秖應夢裏一能來
次韻答楊少傅勉仁二首
蕭然一榻病相如獨卧城南水竹居玉笥松楸懷故里
青燈風雨課殘書眼前文物交游少霜後園林橘柚餘
藥裏尋常筋力盡敢勞谷口有來車
之武平生信不如衰年懷土事幽居山中已迫桑榆景
天上重煩故舊書伏枕塵勞灰百念傳家生計在三餘
鄰翁花木春來好扶杖看花當小車
次答楊少傅士竒見寄二首
幽栖已出喧囂外老疾偏憐見在身萬里交游空對月
半生風雨不知春當年玉署曾分直今日烏紗獨製巾
共道同時六學士香山居士一閒人
夢中握手不知勞顧我猶穿舊賜袍茅屋江頭真野老
玉堂天上實仙曹每見杜陵懷李白何如若士望盧敖
自憐多病雲霄隔敢謂山林遂養高
歌行
卯山書屋圖
金烏出海扶桑紅流光正照山之東千岩宿霧捲飛翠
半壁晴霞明太空一雙喬松蔭華屋中有幽人美如玉
青鞋布韈芰荷衣坐看碧草無塵俗黃鸝嗁處樹陰多
白鳥飛時溪水綠牀頭錦囊琴一張架上牙籖書萬軸
長年讀書究典墳不知春暮花紛紛絳桃隔竹迷蒼雪
紅藥當階動綵雲昨日山中酒初熟故人早過清溪曲
呼兒洗醆具盤飱莫厭山肴并野蔌太平無事不出門
白鶴生雛竹有孫男長須婚女須嫁仙家何必說桃源
琴清軒
斑簾半捲罏烟綠時有凉風灑脩竹明窗石几絶流塵
横琴試鼓瀟湘曲瀟湘水雲連洞庭木葉微脫秋冥冥
東皇司命迎帝子赤豹文貍趨百靈改絃轉奏凄凉調
楚聲激烈軍心悄拔劍悲歌顧美人霸王力盡英雄勦
須臾翻出離騷經孤臣孽子難為情玉鸞啾啾翔廣漠
雲霓冉冉從遐征佩蘭白雪相間作座中百斛驪珠落
風雷騎氣變軒昂六丁髣髴搜天荒牧犢哀吟雙雉語
七絃颯颯飛山雨莊周蝶夢漆園深芳草落花何栩栩
誰知獨有秋鴻譜寫出清和并凄楚幾回剪燭夜中彈
怳疑舟泊黃蘆渚我生不省絲篁音奉親高堂唯鼓琴
高堂一夕萱花老落月烏啼愁思深烏啼月落銀河影
碧玉疎星光耿耿抱琴惆悵發孤吟梧桐露寒滴金井
題顔輝沙漠出獵圖
朔風卷地吹白草陰山八月霜信早塞外馬肥弓力強
什什伍伍遊沙場沙場迢逓千萬里白鴈高飛天似水
翻身滿引烏角弓須臾血灑榆林裏猘子交馳疾若風
馬蹄踣鐵如遊龍嵩岳高高雙眼碧狐裘蒙茸髩毛赤
不覩沙場畫裏真豈知秋月筆通神祗今塞上烟塵絶
羣部俱來貢金闕買縑欲寫王會圖幾度臨風憶秋月
題金侍郎墨梅卷
屈鐵交柯春十丈冷蘂疎花默相向玉為肌骨水為神
不受東風驛路塵自信平生心鐵石歲寒長與冰霜敵
相看東閣好吟詩寄語高樓莫吹笛何當青子結長條
商家和羹須爾調侍郎此畫殊清絶展卷索題慙句拙
他時乘興過幽軒抱琴對鼔黃昏月
萬竹軒為胡員外賦
高軒亭亭蔭脩竹萬箇琅玕翠如東紅塵一點不飛來
日暖晴烟散虛谷谷中風動四山鳴耳邊颯颯生秋聲
綠陰滿地收不起秀色倚窗寒更清石床碧几淨如洗
拂拭孤桐汎商羽蛟龍舞落蒼梧雲鷓鴣啼破瀟湘雨
自從作官登曲臺林間一一生錦苔苔深落葉無人掃
白石清泉為誰好幾回飛夢到家山騎得青鸞月下還
覺來滿眼失蒼翠空遺雜珮聲珊珊
寒夜吟
金壺水澁銅龍咽百尺樓頭上新月一陣霜風入戸來
紛紛吹轉牆陰雪曲屏坐擁紅地罏沉水烟清浮睡鳬
錦衾不暖客窗夢可憐夜半聞啼烏烏啼夜永孤琴思
凄凄燭影搖寒翠家在江南過鴈稀憑誰為寄平安字
題古木脩篁圖為黃學士宗豫賦
銀河八月仙槎影丹穴千年翠鳳毛何人寫入畫圖裏
便覺氣勢凌雲高高堂素壁淨如拭對此令人心獨逸
鑪烟茗椀清晝閒滿地綠陰凉瑟瑟風霜搖落百草枯
老榦直挺青珊瑚日暮佳人倚空谷翠袖天寒誰與徒
昔年曾過洪崖麓喬木疎林繞脩竹紫髯逢着古仙人
邀我山中騎白鹿白鹿呦呦南澗濱石床丹竈至今存
當時採藥遺蹤跡此日看圖勞夢魂
題黃子久畫
我昔趣召上北京巨山五老遥相迎太守邀我開先行
籃輿十里松風清溪流涓涓石齒齒採得靈蒲雜芳芷
讀書堂前空翠寒潄玉亭邊古苔紫高高瀑布落懸崖
千仞玉梁何壯哉飛流響徹碧潭底雙澗分奔萬壑哀
山人石上展瑶席坐對雲屏倚空碧浩蕩長吟李白謠
登臨不用謝公屐此時正值秋七月短髩蕭蕭愛林樾
輕雷送雨過前山一襟爽氣飄寒雪同行佳人晚相呼
月明歸路聞啼烏揚帆直度九江去回看山色青糢糊
每憶茲遊清興發夢入仙家白銀闕仙人邀我宴瑶臺
枕上覺來猶恍惚大癡老人絶俗塵畫圖最得匡廬真
青天削出芙蓉秀香罏可望不可親看圖那知歲年老
山中木落秋風早昨日人來問舊遊白雲滿地生瑶草
題楊庶子萬竹圖
庶子宅中萬竿竹颯颯清風動蒼玉輕烟覆砌碧雲寒
初日捲簾晴雨綠開窗展席敞銀屏琅玕直節高青青
湘靈鼓瑟衆仙降翠旌縹緗花冥冥游塵影絶爐烟靜
坐中髣髴瀟湘景墜露翻林鶴夢驚滄波激石龍吟冷
退直歸來月在門此中幽興與誰論風前自把琴三弄
月下還傾酒一尊酒闌琴罷月將落夜久秋聲生屋角
翻思昔在故園時留客烹茶更清酌堂中老親年最高
蕭蕭華髮宫錦袍林間几杖從孫子輒向蒼苔拾鳳毛
畫圖瀟洒誠清玩何以得之錦繡段他年燒筍共晨餐
一笑相看還噴桉
樂琴書處歌為沈脩譔賦
沈郎結廬吳山岑平生讀書多苦心更將綠綺徽黃金
七絃泠泠山水音我昔作官住吳下曾見沈郎最瀟洒
葛巾長愛北窗閒柴車懶入東林社親戚何曾折簡招
輒向花前傾盞斝蓴菜頻分碧椀羹鯉魚新熟芙蓉鮓
一朝歘起登天衢環珮珊珊搖翠裾廣陵不作中散操
蘭亭臨得右軍書却憶牙籖三萬軸燈火幽齋隔脩竹
幾回歸夢逐西風落月分明照秋屋抱琴客裏時相訪
琴中寫得神人暢一片青山雲渺茫萬里白鷗波浩蕩
他年致事歸故林飄然更賦還山吟白頭抱孫椿樹陰
教讀舊書還鼓琴嗟哉此樂超古今
送陳侍郎洽鎮撫交阯
大將南征統六師臨軒授鉞當赤墀時來氣感風雲會
義重恩承雨露滋侍郎瀟洒温如玉佐戎妙選持鈞軸
清冰寒露貯金壺蠻烟瘴霧消煩燠富良江頭秋日清
舳艫千里連麾旌鯨波夜赤旄頭落龍驤曉日飛天兵
樓船昔者誇楊僕廟筭今知得孔明聽笳月轉青油幕
倚劍風生細柳營赤芾翩翩歸奏凱兩階干戚生光彩
已宣德教被遐荒更播天聲揚四海策勲宜列太常銘
千載邦家垂令名男兒事業應須蚤肯待蕭蕭華髮生
茲行又捧天書去遠人致爾思含喣黃金臺前花亂飛
請君且把征驂駐莫厭當歌勸酒頻明日相思隔烟樹
題王孟端墨竹為鄒侍講賦
堂前颯颯秋氣高王郎醉脫宫錦袍銅盤和露墨花墜
寫出江南金錯刀錯刀紛披風雨急瀟碧都含烟霧濕
翡翠飛來楚客酣鷓鴣啼斷湘娥泣一雙琅玕千尺強
空山歲晏饒冰霜傍有孫枝亦垂實會看翩翩儀鳳凰
素菴無塵絶蕭洒幽居如在青林下興到高歌淇澳篇
閒來擬結山陽社更斸蒼苔三逕開拄杖時時好客來
顛狂却笑劉伶鍤爛漫時傾阮籍杯綠陰棋罷還誇敵
綵筆詩成不待催幾回夢繞青原麓白鷺洲前看蒼玉
夢回花暎玉堂清忽對畫圖洗心目何因置我綠綺琴
為公一彈風滿林
頥菴圖
上清真人方壺徒寄我頥菴之畫圖淋漓猶帶元氣濕
筆力直與造化俱蒼松入雲幾千尺石壁倚澗青糢糊
其中茅菴絶低小綠蘿陰陰兔絲裊琴瑟在几書連床
終日怡然却紛擾青山萬古不改色下有雷鳴合羲畫
逢人須是慎樞機養生豈在充肴核妻孥幸爾免飢寒
兒孫尚願保清白閒來石上横鳴琴時有玄鶴相和吟
天風不斷飄靈籟山高高兮水自深流雲滿地直堪把
瑶臺玉樹秋瀟洒紫髯九尺古仙人獨跨白騾如白馬
紅蕉之衣輕盈盈欣然邀我吹玉笙丹霞明滅降仙侣
陰壑慘淡愁山精聳身凌空不可執七十二峯烟霧濕
飈輪直度閬風遥落葉翻飛溪雨急自從作官三十年
素餐無補心茫然樂天老去思香社摩詰平生愛輞川
幾回欲築洪崖圃今日圖中忽驚覩怳然境遇神明交
一如夢裏游天姥可憐多病鬢星星猶向天池接鳳翎
衰顔漸覺同蒲柳徒對秋風想茯苓
唐人羯鼔歌
手如白雨點頭若青山峯牙床不動花楸急太蔟震越
凌高空小殿風清日初旦雲母屏開烟霧散千葩萬卉
淺含春一曲未終俱煥爛花奴秀瑩玉無瑕砑光帽子
紅槿花絶倫之藝誰得似棃園弟子空咨嗟苑中正奏
春光好如何翻作秋風早沉香亭畔走妖狐凝碧池頭
宴芳草長安月冷夜沉沉舊曲聽來思不禁耶娑色雞
短無尾却憶開元淚滿襟
文簫綵鸞詩
游帷觀前風日清衣冠雜遝仙凡并踏歌不作春陽聲
步虚縹緲隨鸞笙就中有女飄長瓔翠娥嬋娟顔玉赬
藻翹金雀鏘璜珩天香兩袖羅衣輕素袍公子冰玉英
偶來一見親目成松陰滿林空翠生步入烟蘿誰使令
山頭宫殿開崢嶸雲屏玉桉簾水晶夜寒桂冷風盈盈
白鶴下瞰玄猿驚驀然雷電驅六丁綉襦零亂收霞帡
洞中羣仙不敢偵獨與公子相隨行隨行復踏蘿逕縈
金光時見芝草莖忽聞人間長短更天雞嘲哳扶桑晴
紫極宫前江水平欲渡不渡心屏營宫中道士棲乾名
欣然一笑來相迎綺窗虚敞華軒横墨池波暖凝光精
八龍雲篆隠不呈硬黃錯落華星明城中車馬聲軿輷
倚闌閣筆吟蕉栟藥王山空啼曉鶯閒却芝田春不耕
朅來山下披榛荆脩竹交花當戸楹藥爐實對非卿卿
豈有人間兒女情一朝雲外來霓旌於菟高舉超搶攘
手把芙蓉朝玉京下視野馬喧蚊䖟桃花亂落紅雨傾
村童野叟走庚庚黃斑化作山石硜殷勤寄謝豫章城
老鶴千年還一鳴
題胡學士長林書屋圖
螺川之東芙蓉麓長林一帶滄洲曲滄洲蕭爽無氛埃
垂柳陰陰蔭華屋先生世胄忠簡家百年門閥凌秋霞
賸積詩書綿慶澤更開壠畝栽桑麻豫章一雙出林樾
六月清風灑蒼雪平生讀書不解愁有時乘興登高樓
樓上看山樓下酌故人詩句頻相酧閒來垂釣坐溪上
亦有山花笑相向流水涓涓暎碧沙白雲冉冉生青嶂
幽棲只說山林好讀書肯向山林老伊尹耕莘說築岩
致君堯舜應須蚤翩然鳴佩登玉堂手披雲漢摛天章
筆補造化妙莫當渾渾噩噩如虞唐幾回夢繞長林下
脩竹千竿翠盈把朅來告謁歸滄洲流水依然山更幽
鄉里兒童皆長大不是當時同釣遊秖今華屋滄洲上
舊種庭槐日應長留得詩書付子孫謾寫新圖寄遐想
寄遐想憺忘歸樂天有約香山社却待他年老拂衣
題王晉卿江山歸棹圖
都尉平生志高潔書畫流傳兩清絶此圖點染出天機
萬壑千峯生夕霏秋江浪白秋風急碧樹依微空翠濕
北渚沙寒霜鴈稀西岩煙暝歸舟集山人何如栗里翁
松間石上晚相從悠然笑别東林去溪外猶聞精舍鐘
看圖不覺幽興發滿眼秋光動林樾會須努力盡王事
他年歸泛東湖月
題竹鶴圖為金學士賦
吾聞畫鶴貴寫神此圖貌得青田真琅玕森森洒蒼雪
縞衣皎皎離紅塵露下疎林凉影薄一聲清唳穿寥廓
高人枕簟小窗幽髣髴夢回驚月落高人自是仙之徒
日揮綵毫坐蓬壺玉堂晝永松篁靜時聞白鶴聲相呼
歸來愛鶴玩瀟碧虚室秋生風淅淅飄然便欲挾坡仙
相與翺翔遊赤壁我昔桐溪結竹亭養鶴曾讀浮丘經
仙都九老今寂寞對此白髮徒星星
題楊諭德墨竹
王郎潑墨寫錯刀滿堂陰森風雨號坐中賓客皆歎息
一葉一葉秋蕭騷怳如舟泊瀟湘浦湘娥泣血蒼蛟舞
錦瑟無聲暮色寒翠旌縹緲雲漫漫酒醒推篷月初上
烟消湘水平如掌此君隔江呼不來至今令人勞夢想
先生清白世相傳苦節由來金石堅世上繁華俱不愛
獨與此君同歲年
題孔雀圖
有鳥有鳥名孔雀文彩光華動揮霍修頸昂昂翠羽翹
大尾斑斑金錯落由來麗質産南方丹山碧水多翺翔
芭蕉花開風正軟桄榔葉暗日初長忽聞都護啼一聲
山中百禽皆不鳴松篁引韻笙竽奏顧影徘徊舞翅輕
炎荒暑熱時多雨尾重低垂飛不舉一朝籠養近簾幃
可憐猶妒美人衣永嘉謝環善寫生畫圖貌得邊鸞清
老眼摩挲石苔紫渾似枇杷樹底行
雉雞圖
有禽有禽曰華蟲錦衣綺翼紛蒙茸從來耿介出天性
顧盼矯桀勇且雄山茶花開雪初霽竹光滿眼搖寒翠
一聲啼罷自梳翎石上雪花無數墜驍媒影絶虞羅休
飲啄山中得自由羽毛英麗從人羡爪距收藏不妄投
待得春來風日暖四野麥苗青纂纂桑下兒童總不驚
飛來飛去樂時清老我山林跡如掃題詩空對丹青好
不學援琴作苦吟謾想調羹躋夀考
錦雞圖
昔聞楚人不識鳳忽見山雞重購之我今畫圖寫生態
羽毛五色光陸離扶桑天雞啼一聲陽烏散彩天下晴
此時山雞亦出谷喔喔飛來耀林麓千岩萬壑含東風
杏花吹香春雪紅顧影徘徊自愛惜揚翹聳翅紛蒙茸
竹上花間日正高向陽吐綬垂花絛吳綾蜀錦織不得
戴勝偷眼驚伯勞切莫臨溪照碧流對鏡逢人舞便休
舞多目眩終顛仆世人空詫韋公賦
白鷴圖
白鶴縞衣而玄裳白鷴身玄羽如霜斑斑素飾暎紅頰
一足翹跂莓苔蒼黃赤葵開花照林總有向日之丹心
山深絶無羅網入山禽幽棲謝羈執飲啄飛鳴得自由
風泠泠兮山木秋蕭郎賦感會稽遇李白詩就黃山求
瑶池水暖蟠桃熟阿母紅顔雙鬢綠閬風臺榭月高低
夜深曾伴青鸞宿高帝昔坐未央宫南越走獻雙雕籠
聖明四海皆寧一嘉祥疊應無虚日
題梅為羅侍講賦
碧玉枝頭春一丈千花萬蕊森相向羅浮月落參正横
夢回酒醒冰紈輕姑仙飛墮瑶臺曉萼綠華來青鳳小
暗香隔斷世間塵玉簫吹動瓊枝裊誰知傅岩有老翁
平生心腸鐵石同一朝試展調羹手坐令宇宙生春風
老眼看圖臨素壁陽和似得真消息呼兒把筆謾題詩
他日流傳渾浪跡
四時詞
海棠睡足東風曉金罏香燼餘烟裊遊子傷春未得歸
迢迢綠遍天涯草錦屏圍暖樹交花清露流珠濕絳霞
窗前有夢隨蝴蝶門外無人啼乳鴉
綠陰門巷垂青子庭院深沉雙燕語金縷鶯穿楊柳風
白頭人卧芭蕉雨林中新笋已交加猶自階前有落花
長卿多病心如雪閒却平生書五車
銀河星淡流雲濕蒼苔露滴莎雞泣久客蕭條未授衣
誰家搗練聲聲急嘹嚦驚聞過鴈低更堪烏鵲又爭栖
援琴欲鼓清商調月冷風凄意轉迷
開遍梅花雪初落深寒尚覺貂裘薄紙帳偏宜白髮酣
茶甌却被青娥謔閒來索笑對湯婆枕席相從年頗多
莫怪老夫今冷落故衾猶是賜兜羅
聞砧短述
凉風嫋嫋天宇清寒蟬無聲促織鳴鄰家入夜動砧杵
正是滿空秋月明明月高懸雨初歇閨中白練新如雪
纔聞遽使客心驚斷續更闌轉凄切老夫蒙恩有賜衣
授衣不起故園思即今幸逢太平世古來多寄邊城兒
續十二辰詩
鼴鼠飲河河不乾牛女長年相見難赤手南山縛猛虎
月中取兔天漫漫驪龍有珠常不睡畫蛇添足適為累
老馬何曾有角生羝羊觸藩徒忿&KR1264;莫笑楚人冠沐猴
祝雞空自老林丘舞陽屠狗沛中市平津牧豕海東頭
寄虞都御史
今之副都古中丞才華超逸衆所稱清如金壺貯寒露
皎如玉樹含春冰昔年錢塘作太守千里湖山歌杜母
一琴一鶴鎮相隨藉藉聲名在人口萬里秋空一鶚摶
昂昂風來動朝端胸中文史三冬足座上冰霜六月寒
朅來詩篇爛盈軸錯落明珠間清玉方期丹鳳鳴朝陽
豈比白駒在空谷嗟余才薄竟蹉跎每愛新詩佳句多
幾度相思不相見其如屋梁殘月何
三友圖為楊學士題
蒼山歲寒冰雪深草木搖落惟枯林黃鸝無聲幽谷凍
誰歌伐木求知音青牛老翁羅浮仙此君心同鐵石堅
千岩萬壑嵐烟滅直向山中傲冰雪夜半篝燈尋茯苓
還將錦瑟邀湘靈天寒翠袖酒力重參横月落風泠泠
覺來陡覺西湖曉暗香春動苔枝裊青鸞飛下五龍吟
孤山千尺茆齋小自起開籠放鶴來水光山色靜依依
高樓蕭瑟華陽遠短棹平安剡曲歸平生不解趨炎熱
勁節芳心共高潔圖畫流傳學士家華堂一見真竒絶
題畫龍
神龍三十有六鱗變化莫測時為人歘然騰身入霄漢
黑雲湧墨波翻銀阿香推車震天鼔不辭辛勤作霖雨
田野芃芃長禾黍天下豐穰慶有秋白叟黃童盡歌舞
功成斂跡還故山萬壑千岩烟霧寒雲去雲來自舒卷
從人寫入畫圖看
抗雲樓
會稽之山鬱嵳峩若耶之水清陽波王家高樓入霄漢
綠水青山佳致多看山長傍雕闌立衣袂不知空翠濕
八窗瀟灑絶紅塵捲簾直放流雲入四時雲霧宿檐楹
玉宇寥寥灝氣清手援北斗天樞近歌動銀河織女驚
海波翻霞初日曉空明迥接扶桑表青鳥西飛呼不來
瑶池坐見蟠桃小越王臺空啼鷓鴣范蠡扁舟隔五湖
東山人去風流遠秦望雨來煙樹孤德祐平章遺舊業
子孫流傳今七葉喬木陰陰世澤深文獻足徵光煜燿
朅來從仕寓京師謁我求賦新樓詩杜陵右臂偏枯久
展卷長吟兩鬢絲
題秋江獨釣圖二首
放舟不向蘆花宿醉後獨持一竿竹青山兩岸暮猿深
風葉蕭蕭湘水綠白鷗慣聽古滄浪鳬鷖却散隨波逐
右用柳子厚漁翁詩韻柳詩云漁翁夜傍西岩宿晚
汲清湘燃楚竹煙消日出不見人欸乃一聲山水綠
迴看天際下中流岩上無心雲相逐東坡謂詩以竒
趣為宗反常合道為趣熟味此詩真有竒趣然尾兩
句不必亦可愚謂必得二句庶趣遠而意足因題此
圖漫及之耳
漁家幾世住林塘朝朝暮暮見鴛鴦蘆花雪暗門前路
楓葉紅垂屋角霜蕭蕭林籟吹清樾隠隠青山樹如髮
烟開一棹度中流持竿獨釣秋江月
右用蘇養直清江曲韻
題胡庭輝畫
兩舟繫榜依林樾隔岸好山青一抹時時舉網得新魚
衣食無憂生計活朝朝賣魚收百錢烹鮮沽酒醉即眠
蘭苕無烟風日美綠水蕩漾搖青天篷上扠魚篷底呌
舉室談諧雜歡笑想當開元全盛日漁家豈識租庸調
百花爛漫曲江頭樓船簫鼓任遨遊漁舟此地誠寂寞
何不移去生處樂
江上載書圖
兩崖壁立懸空翠瀑布千尋落天際蕭蕭碧樹已驚秋
矯矯長松不知歲素練横江清接天落霞流綺漾晴川
蘼蕪杜若無人採乘鴈雙鳬亦可憐有書不藏廬山麓
有書不載張華轂都將萬卷付扁舟一如李愿歸盤谷
西風日夜吹瑶草流光冉冉催人老自少讀書今白頭
抱疾守株空潦倒看圖不覺心苦辛蕭散深慚畫裏人
聖恩若許歸茆屋有書還教兒孫讀
居庸關
居庸關山蒼蒼山頭雉堞連雲長一夫臨關萬夫莫當
古稱秦關百二強何如居庸殿朔方氊裘編髮俱來王
此時正值天雨霜龍虎臺前沙草黃天夀峨峨冠中央
拜謁二陵心孔傷蔥蔥佳氣浮蒼茫神遊不返涕泗滂
天寒落日照大荒飢鶻嘯風狐兔藏肩輿復度冰河傍
僕夫黯淡顔無光皮裘貂帽凍欲僵舉頭但見南鴈翔
居庸關山蒼蒼
還鄉行
束書辭玉京乘傳發綵舟抗手别知已謝病歸林丘春
日初暄時雨霽冉冉楊花芳草細萬里滄波赴海長一
點青山與天際回首蓬萊隔帝鄉深懷恩遇非尋常九
重金闕空遺夢一寸丹心祇自傷忝竊榮名四十年素
餐無補亦徒然野人只知芹子美菲薄難登白玉筵自
從卧病心如水却愛歸來花滿川入門童穉牽衣喜一
一從前問鄉里少者添丁壯者衰老者丘荒多已矣山
川不改色松竹應如故卜築向林泉履道安吾素桓榮
漫言稽古力杜甫莫歎儒冠誤玉笥峯金牛步青鞋布
襪蒼苔路
題畫
米老畫圖真絶俗後來房山繼其躅意匠經營入渺茫
一見令人豁心目秖今此圖作者誰筆意髣髴房山為
層巒日出翠將斂深谷雨過雲生遲流泉涓涓落淺灘
茆堂六月清風寒綠陰滿戸不收暑上有好鳥鳴閒關
讀書長年不知老白首為儒空潦倒下帷獨坐懶窺園
落花只遣蒼頭掃甕中酒熟今朝開故人有約應須來
無令行逕生青苔有酒可斟書可讀於人不求貧亦足
廬山歌簡正安侍講汝申僉憲
解帆落星渚正對五老峯五老呼不起鮐背雲溶溶白
雲無心自舒卷雲端秀出青芙蓉香爐捧日聳雙劍瀑
布倚澗生長風昔年過此遊開先籃輿十里松陰連讀
書堂深鎖空翠漱玉亭荒生碧烟山人坐我展瑶席石
上題名多古跡我思古人欲見之後人視我今猶昔别
後重來十七年朔風三日因留連時時舉首候風色千
里江湖浪拍天歸來栗里思陶令高卧松巢愛謫仙嗟
我懸車能幾月又復趨朝向金闕君臣義重不可留白
頭忍與西山别同舟幸得黃叔度促膝清談忘旦暮買
魚沽酒不論錢錦囊更有新題句頻邀侍講來舟中酒
酣擊節意氣雄劃然草書恣揮灑筆勢一掃飛鳥空人
生如萍蓬嘉會良難得百年幾回開口笑須信光陰如
過客明朝風止水無波一棹夷猶奈别何遥望蓬萊佳
氣多重來却尋冰玉澗細和凝之牛背歌
驟雨戲作
颮風吹迴雨如織黑雲壓空電飛急青山隔江煙霧深
野水瀰漫新漲入老龍身疲鱗甲稀變形潛蟄枯樹枝
天書夜下霹靂追老龍走出樹輙披劈空拏雲捲江水
隴畝茫茫波浪起天公為民驅老龍老龍雖苦田家喜
龍兮龍兮爾勞慎勿辭歲豐民足爾乃無事遊天池
踏車行
低田已無水高田乾欲死北風暫歇復南風田頭日日
黃塵起朝踏車暮踏車朝暮踏車休怨嗟太歲在酉覓
漿作酒田家五行其理或有可憐僧道行日中口誦經
唄心忡忡青天雲黑雨將至翻然又被風吹去惟天聰
明豈不念農三日甘霖天下乃豐迎神賽社村鼔鼕鼕
此時家家扶醉翁白雲紅樹迷西東焉知闔闢由化工
短歌行
江村雨洗新秋出江上青山銜落日蕭蕭凉影下梧桐
唧唧暗聲鳴蟋蟀却思年少攻讀書坐延爽氣入吾廬
當時漫學屠龍技抱疾閒來真守株既不能為隴畝之
耕夫又不能作烟波之釣徒獨攜一枝笻竹枝綠樹陰
中時有魚秋來春去只如此徒有虚名在人耳玉笥山
前好墓田何不歸歟空老矣
雨中對雙燕
東風吹雨花冥冥雨中不聞啼鳥聲翩翩但見新歸燕
春江浩蕩春水生門前泥滑不可步落花亂點蒼苔路
雙燕銜泥數往來往來只恐琴書汚穿花掠水不辭頻
巢成哺雛良苦辛衆雛長大各飛去茫茫雲路知何處
人生世上亦辛勤紛紜膠轕忘朝昏何如向長了婚嫁
一去名山無垢氛
燈蛾歎
睡鴨燒殘烟一縷桐花亂灑清明雨村居肴核亦隨時
侑以新蔬薦芳醑沉沉夜色入疎櫺銀釭結花金粟零
有蟲翩翩撲紅燄飛去飛來不暫停此蟲趨光不知止
鬚焚翅焦身乃已翻身竟墮蘭膏中汨没須臾寧復起
鳴呼負蝂不虚傳我亦因之戒貪鄙
歸田四時樂(效歐陽公作)
自從辭家四十年歸來華髮已盈顛玉笥山前有先業
初因喪亂皆棄捐敝廬舊傍東湖曲城市塵埃常碌碌
朅來卜築向江村茂樹清池貧亦足去時書冊獨蕭然
今見兒孫繞膝前落花芳草春風裏策杖閒看人種田
布穀聲高時雨足田中水滿新秧綠麥穗黃時雉引雛
桑葉稀來蠶上蔟架上雕琴久不彈書卷堆床亦倦看
鶯啼燕語清晝永竹簟試展青琅玕博山烟細茶初熟
午睡醒來聞啄木門前騶從忽傳呼驚起池塘雙屬玉
梧桐雨洗塵歊清凉入虚堂白苧輕床前月色明如晝
酒醒夢回聞鴈聲嫋嫋西風芳草歇登山臨水傷離别
我獨歸來守一丘閒看飛螢自明滅東皋南畝黍離離
好景從來是此時清池露白芙蓉發碧樹霜黃橘柚垂
鄰舍相邀酒新漉家家築場逢歲熟田頭雞犬自成羣
原上牛羊還共牧桴鼔不聞烟火同青山遠近霜葉紅
論文時枉青雲士擊壤偶隨黃髮翁幽栖幸出囂塵外
開軒日與梅花對子孫蠲復荷君恩老夫優游聊卒歲
題張真人雜畫為彭給事中賦
上清真人富丘壑筆端變化多竒作清泉白石鎖烟霞
翠壁丹崖暎江郭何人開簾當翠微滿目山水含清暉
不見當年謝安石誰復載酒尋薔薇老髯一棹依林樾
投竿獨釣寒江雪山中故人門巷深枉却子猷清興發
金烏刷羽扶桑晴江上青山開畫屏目送浮雲歸絶島
坐延孤月來滄溟仙家洞房夜不扃玉樓朱戸流霞青
碧絃當窗孤鳳語天風吹雨秋冥冥嶰谷春寒深莫測
谷中琅玕動蕭瑟緬彼猗猗淇水深千載衛風昭德音
鷓鴣無聲雷雨急湘娥錦瑟烟中濕回首巫山十二峯
竹枝歌斷行人泣銀河一夜飛秋霜老樹蕭條秋葉黃
枯槎上漢誰得見支機石爛莓苔蒼棠棃枝重壓青子
菰蒲露白蓮房紫一雙鶺鴒何處來相對白頭照秋水
蘋花搖蕩水荇青江上鯉魚吹浪腥釣取新鱸薦芳醑
當筵不數五侯鯖滋蘭九畹蕙偏多蕙多其如荆棘何
騷人作賦不堪續洞庭日暮生微波歲寒山空雪暠暠
獨有梅花照晴昊西湖處士句新竒疎影横斜月中好
真人奕世舊游從忽見新圖思乃翁飈輪一去不復返
東遊蓬瀛西閬風真人朅來善繼述乃知仙才不世出
仙岩宿負幾時償霧閣雲窗幽夢長錦袍給事金門客
索我題詩壯行色摩挲老眼寫新吟一樹梧桐秋摵摵
晚凉步月
綠槐初著花芙蓉葉已飛雙燕引雛急相將辭我歸伏
暑困如酒凉風忽吹衣疎星散寥廓明月照書幃芭蕉
窗下流螢入牽牛蔓上莎雞泣八荒蕩蕩清無塵獨望
天河月中立
月下聞郵卒吹小角
綠樹繞江郭槿花照籬落地偏無喧囂入夜更蕭索月
出海東頭飛光照林薄望仙亭中郵卒歸手把小角行
且吹夜靜時聞斷還續嗚嗚徒爾驚鄰曲江城不見落
梅花誰解衞公三十六
聞絡緯
白露下銀床梧桐一葉黃月華冷於水枕簟淨凝霜西
家籬上絲瓜密夜深絡緯聲聲急今年多雨蠶薄收窗
下寒機不成織
寓思
紅槿花開秋葉飛青山日落蟬聲悲美人娟娟隔河漢
玉佩明璫將遺誰别來歲久音塵絶徒有相思寄明月
明月照人不照心海枯石爛思轉深抱琴欲鼓無人聽
掩抑冰絃直至今
草書歌
懷素草書如行雲將軍揮洒下筆親星河墮地孤月曉
霹靂破雨千岩春亞栖癡俗不足數壯士拔山真絶倫
近來學者失其真游絲走紙徒紛紜
題李白月夜泛舟圖
夜郎長流無歸期得歸不受樊籠羈采石江頭好山水
鶺鴒留連花滿枝幾回泛舟過牛渚星河浮空月當午
醉披宫錦倒芳樽何處有人歌白紵樽前對影成三人
八荒蕩蕩清無塵舉杯邀月月將落桂樹倒挂波粼粼
沉香亭前昔開宴羯鼓聲高花影顫一時寫就清平詞
白璧生蠅那得知自從棄置不復道綠水青山空寄傲
春去苔生沽酒壚夜寒雲掩燒丹竈詩卷空留天地間
騎鯨一去竟不還若非瓊玉烟霞館定在蓬萊鸞鶴班
馬嵬魂斷音塵絶終古長庚光不滅一抔黃壤枕江邊
至今猶照當時月
寄答馮員外敏兼簡尚書胡公
眼中之人吾已老馮郎俊逸聲名好珊瑚騰彩千仞淵
圭璋獻瑞五色繅昔年過從在直廬每有新詩多起予
近聞製作才華盛却念山林風月孤人生七十古亦少
抱膝長吟幾昏曉展卷無心理蠧魚鈎簾鎮日聞啼鳥
過客稀疎門半開春風曲逕長蒼苔眼前無限閒桃李
松竹青青手自栽使者遠來傳尺素臘盡寒深冰雪沍
目昏手痺猝難書回椷莫訝來遲暮南宫宗伯我故人
音信雖疎心獨親燕閒接對如相問為道蕭蕭雪滿巾
二翁歎
一翁行年七十八背似槖駝頭少髮雨晴池上偶相逢
揖我低頭還結襪問翁此出往何方年年行販走都昌
問翁何自苦如此為言無兒身故忙翁今年老無官府
又言有婿當門戸昨夜粮帖遣催科侵晨持帖下鄉去
平生逐末不耕織力盡身疲為衣食今年不似去年時
血氣又枯行步遲此去若歸難復往只恐他鄕不得歸
人生有身還有累在家無兒同在外
一翁雖貧身尚強數年不見今還鄕奔波道路何為者
為人駕船走湖湘湖湘米穀賤如土人家急糶輸官府
商人得利不知止滿船又載新昌紙日夜行船不得休
遥遥捩舵赴章秋章秋留連竟不歸春來幾見落花飛
今年里甲頻催迫催得歸來頭盡白家中歲久貸人錢
雇直都還償未得不如近處賣釵環長過一月又得還
四時吟三五七言
春禽鳴春雨晴門外落花急池邊芳草生故人高閣誰
相待童子小車空復情
白苧輕紈扇清抱疾同玄晏傳經非伏生綠陰滿逕紅
塵外獨自微吟獨自行
高雲凉清露瀼秋聲生遠樹月色滿虚堂賓鴻呌過滄
洲去綠綺陳來曲已忘
楓葉乾菊枝殘山林已搖落霜露不勝寒東風傳得春
消息一樹梅花雪裏看
七言絶句
題米元暉畫
江波日夜赴滄溟烟樹微茫島嶼青獨汎扁舟江海上
信知天地一浮萍
畫舫横流月滿空釣竿微颺一絲風烟波萬里秋無際
遥見三山碧海中
落霞秋水映長空千里江山入望中未解虎頭丘壑意
畫圖那識米南宫
題梅竹
雲母屏間翡翠翎水晶簾外玉娉婷夜深吹徹玲瓏曲
渾似孤山月下聽
寄李用初
秋風雞黍畫樓東十載江湖一夢中見說三韓風俗好
只今人物故鄉同
一簪華髮老秋霜遼海歸來逸興長夜雨燈前思舊處
誰家玉笛似山陽
過太白墓謁遺像
古墓荒凉半野蒿丹青遺像識英豪當時唯有江心月
曾照仙人舊錦袍
秋夜
金爐香爐翠烟收凉月蕭蕭夜館幽夢破梧桐乾葉落
誰家長笛倚高樓
中秋雨
黑雲低樹影沉沉銀箭金壺漏已深不見玉盤生夜海
空聞黃葉下秋林
芭蕉葉上雨珊珊秋滿華堂燭影殷遙想瓊樓風露冷
天香不動羽衣閒
秋雨
客舍蕭條興味清綀囊猶有讀書螢一簾細雨梧桐老
閒寫劉郎陋室銘
鴈雲羃羃作秋陰冰簟新凉夢不禁窗下草蟲相和起
一聲聲似伴愁吟
朝來白苧怯新凉雨脚無情拂畫堂坐對紫薇花落盡
何消一曲舞山香
過滹沱河
曉渡滹沱覺有霜白沙官道草茫茫秋深不見河冰合
猶聽行人說漢光
白鷹
茫茫沙草朔風高一片孤飛白錦毛四野已無狐兔穴
碧天空闊恣雲遨
謁河内公墓
結纓不負升堂日厚禄何如負米時自古生民皆有死
一抔黃壤令名垂
過開州
空將往事記前聞獨有萊公此策勲試問帝丘都不省
殘碑只載鎮寧軍
過大名
古郡荒凉半水波昔賢名蹟亦何多沙丘望斷秋風冷
荷芰飄搖滿御河
過冀州
倦騎遲遲過信都洚渠霜落草先枯州人為說賢良吏
古有蘇章今豈無
過白溝河
往事悠悠逐逝波幾多英傑此經過征驂斜日西風裏
猶聽行人說界河
桐溪四詠
一溪流水碧於藍日暖溪花醉欲酣山鳥獨鳴人跡絶
時看麋鹿下烟嵐
溪上山光翠欲流雲邊泉落石岩幽千竿竹影都無暑
一路松聲已報秋
屋上青山山下泉溪頭流出碧涓涓風清月冷虚堂夜
時有寒聲到枕邊
一夜溪風萬壑哀幾多黃葉覆蒼苔等閒只有寒梅樹
冷蕊疎花獨自開
題鄒侍講竹石
瑤島輕寒暮靄青天風吹動鳳凰翎珊瑚影裏無塵跡
月色秋聲酒半醒
舟行晚詠
月出長河浪湧金貂裘不怕夜寒侵鴈聲落處風初起
兩岸蘆花霜滿林
曾氏八詠為子棨侍講賦
九峯疊翠
九朵芙蓉擁翠鬟捲簾相對綠雲閒更邀李白題詩去
宛在夕陽秋浦間
雙漢流水
一逕綠隂清杳杳雙溪流水碧迢迢如何畫得溪中景
花映青山柳映橋
龍潭出雲
百頃澄潭細吐雲碧沙流水不生塵若為喚起龍行雨
散作千岩萬壑春
虎溪積雪
小小溪堂雪覆檐梅花枝上玉纖纖山頭月落人初睡
猛虎一聲風滿簾
平湖夜月
湖上烟消一鏡平苕花風淡渚蒲青夜深獨有湖心月
還照當年學士亭
喬木春隂
喬木千章蔭碧溪春深門巷綠隂齊楊花雪落東風軟
時有幽禽自在啼
武城絃歌
當年精舍藹絃歌樂育菁莪雨露多共說故家文獻在
金雞聲裏又登科
竺臺蘭若
石頭細路長蒼苔古木隂隂寶刹開莫道山中無惠遠
時時人訪虎溪來
題共節堂卷
翠袖天寒雪滿林幾回空咏白頭吟夜深獨有幽閨月
照見共姜一寸心
送陳宗顯致仕還鄉
一别桐鄉已十秋别來相憶思悠悠至今烏石岡頭路
並轡多應夢裏遊
薰風拂水浪文斜五月輕舟定到家紈扇烏紗行樂處
逢人笑折石榴花
致仕歸來白髮明麻姑酒熟日頻傾醉時童穉相隨去
擊壤康衢有頌聲
題靜山詩卷
寥寥靈響遠盤空竹上流雲竹下風坐對爐熏無一事
青山幾處夕陽紅
過揚州
舊說揚州天下聞繁華如夢欲銷魂可憐杜牧多情思
曾向樽前問紫雲
月夜過鍾吾口號
兩岸蟲聲夜轉多他鄉無奈月明何碧天萬里河流急
倚棹長吟一鴈過
下邳
日落長河野水昏青山遥望下邳門舟人謾說圯橋近
黃石于今廟尚存
上吕梁洪
亂石穿空疊浪驚烏犍百丈上洪輕扁舟載雨西風急
試問徐州一日程
細雨斜風拂畫船船頭怪石起蒼烟仰看白浪排空下
始信河流遠自天
徐州十二詠
百步洪
九里山前百步洪河流如箭石當空黃頭伐鼓穿洪去
宿雨初收日影紅
戲馬臺(城南一里)
蓋世英雄酒一杯悲歌只使後人哀平生廢盡屠龍技
今日空留戲馬臺
華佗墓(城南一里)
徒把金鍼事老瞞千年荒塚朔風寒從來枉卻陳琳檄
到底西陵淚不乾
亞父塚(元時塚有光氣盗發塚得寶劍城南一里)
三尺青銅盗豈知只因虹貫草萋萋鴻門玉斗空如雪
拂袖歸來路已迷
向魋墓(城北二十里)
荒丘淺塚草斑斑事在遺經不可刊石槨成來功已竭
後人有法說邢山
陵母墓(城西南一里)
匆匆窗下取吳鈎使者星馳不肯留遂使鴻毛輕一死
却存馬鬛重千秋
子房墓(城北六十里)
辟穀何勞禄萬鍾功成志就却辭封分明古墓埋青草
始信空言托赤松
劉向墓(城北二里)
十年封事遺編在三尺荒丘宿草摧鴻寶浪傳誰見得
藜燈一去不重來
留城(張良所封之地城北百二十里)
偶然相遇若神交多少竒謀勝六韜辟穀歸來應却掃
如何四皓又重勞
彭祖樓
錫封曾奠大彭墟千古傳來事不虛明月滿樓塵影息
仙人曾駕五雲車
燕子樓
妙舞清歌一夕休繁華銷盡綵雲收多情只有烏衣侶
終歲相看不下樓
黃樓
衮衮河流晝夜馳長懷太守築堤時當年賓客黃樓盛
今日荒凉讀斷碑
夜過汶上馬尚書墓
華表蒼蒼立墓門百年翁仲至今存行人為說尚書墓
何處流傳有子孫
東平道中
白雲飛盡碧天寒夾道青山馬上看最是動人愁思處
蟲聲滿地葉聲乾
曉過穀城黃石公廟(今東阿縣北)
月落青山露氣清山頭黃石立崢嶸蕭條古廟無燈火
惟有西風草木聲
題畫四首
青山千疊復萬疊碧樹前村連後村釀得松花酒初熟
故人相與款柴門
碧沙流水漾清溪溪口時聞谷鳥啼兩岸好山明鏡裏
扁舟如在越東西
遠山凝翠横溪上流水浮花出石根時有漁舟來復去
等閒莫認作桃源
故園西畔是西山萬壑千岩翠黛環今日看圖隔烟水
西風吹夢繞松關
過儀真
迎鑾驛前江水平落帆過壩暫休程人家兩岸垂楊柳
時有飛花拂酒觥
載得圖書滿畫船傾壺况復酒如泉東風十里儀真路
江水江花亦可憐
南北颿檣會此津滿江簫鼓載陽春相逢盡是他鄉客
莫厭樽前勸酒頻
重過揚州
百丈牽江夜未休那知夢裏過揚州春風二月蕃釐觀
不為瓊花一少留
雷塘
吳公臺下是雷塘望斷春山碧草長却笑相逢追往事
樽前猶說舞腰傷(煬帝問張麗華事見大業拾遺記)
召伯壩
召伯津頭江水斜茅茨竹裏有人家當年謝傅甘棠樹
今日春風野草花
渺渺湖田草半青鷺鷥風裏立亭亭忽驚船上金笳發
飛過春山點畫屏
過䢴溝
春草萋萋春水流行人此日過䢴溝想得都城車駕發
五雲繚繞護宸旒
重過戲馬臺(在徐州)
拔山力盡楚聲哀戲馬千年尚有臺若使後人傷往事
何能更醉菊花杯
放鶴亭(在徐州石佛山)
昔者高亭石佛山只今煙暝鳥聲閒千年白鶴歸何處
惟有文章落世間
隠隠青山曉霧開望中誰謂有亭臺山人一去無消息
空想仙翁看鶴來
題竹
一雙琅玕勢千尺滿壁清風動幽室坡翁老可不復見
夢入篔簹秋瑟瑟
不受紅塵半點侵月中時聽鳳孤吟涔陽望斷蘭旌遠
錦瑟一彈秋滿林
題子昂書嵇康絶交書
飄飄絶俗嵇中散咄咄逼人王右軍書罷瀟然無一事
鷗波亭上看晴雲
題一片秋意圖二首
嫋嫋西風生夕波蕭蕭碧樹得秋多潘郎未就閒居賦
白髮添來奈爾何
欲擥芙蓉上采舟浦雲煙樹隔滄洲眼中秪覺秋光好
何事騷人却怨秋
舟中縱目二首
秫黍蕭蕭弄晚晴朔風吹起鴈行驚牛羊滿野無人問
盛世中原見太平
長河不斷送行舟百丈遥牽晚未休望盡天涯秋一色
蓼花蘆葉水悠悠
棹歌
一灣一灣復一灣河流百折苦迴環歸舟盡日此中去
只見黃蘆不見山
卜築新成胡學士以詩見寄就韻奉答三首
老來隨處作頥庵容膝何妨小似龕終日掩關人跡少
絶無雄辯與高談
小小茅齋不厭低頻來乳燕欲銜泥亦知階下難旋馬
肯向雲中學養雞
百尺高槐連禁苑絶勝花竹卜郊居樽前興到頻題句
客裏官閒儗著書
題鳴鳩拂羽圖
日暖風喧淚竹斑鳴鳩拂羽樹林間眼中正是春光好
喚雨呼晴莫等閒
題故元端本堂殿臣王熙臨宋徽宗雪鴈圖
端本堂中酒未銷侍臣圖畫寫前朝豈知夜半征車發
雪落沙場鴈影遥
聞楊學士士竒卧病賦詩寄簡十首
昔年我病公南去公病今令我北思悵望停雲千里隔
竹窗樽酒負佳期
東里先生懶著書新栽花竹似郊居病來對客無談笑
麈尾高懸室自虚
近見椷書到玉堂忽聞伏枕意難忘形容不是緣詩瘦
坐卧多因愛竹凉
詞垣罷直已多時窗戶流塵生硯池事業到頭須努力
年過五十未應衰
見說新來坐不眠重屏圍暖擁青氊但聞子敬歌桃葉
豈有楊枝伴樂天
不見堂前雀送鱣只聞幽室藥頻煎越人亦有方堪寄
却恐桓矦笑未然
聞道維摩面欲焦他鄉相憶客魂消亦知松栢蒼蒼色
縱使經霜未肯凋
先生何事最關情人道如今太瘦生故舊年來多老大
題詩不覺淚縱横
看看臘盡又逢春想見春來氣象新造物小兒徒自苦
先生已辦逐儺人
昔年染翰共承恩今日看雲憶故人兩鬢蕭蕭空自老
不才未有報涓塵
松鶴圖為師侍郎賦
玉雪森森被羽毛一聲清唳入雲高翛然獨步長松下
曾載仙人醉碧桃
梅雪金雞圖
暗香疎翠曉凄迷正是山中雪漲溪咿喔一聲紅日上
滿林驚起衆禽棲
題明秀樓
江流一碧際長空江上青山秀色重幾度高樓讀書罷
畫闌秋水看芙蓉
紫霞碧樹繞滄洲滿目江山入畫樓想得樓中賓客散
攜琴還載木蘭舟
己亥人日是日壬子上表賀海平二首
風不鳴條海不驚千官拜表雪初晴人人共說逢壬子
預喜豐年應太平
三日東風淑氣生謳歌簫鼓滿都城亦知客裏春盤好
還憶西江七寶羹
題師侍郎畫四首
紅白山花相暎開山中逕路久無媒老翁不是看花客
只共扁舟載鶴來
幾樹垂楊覆水亭雙雙白鳥度雲屏飄然一棹來相訪
正是山人午睡醒
遥看瀑布落寒青野服烏巾自在行好似匡廬讀書處
滿林紅葉夜猨聲
千山萬壑凍無聲一棹夷猶溪上行興盡歸來卿莫笑
多情何似不留情
題平林烟雨圖二首
昔從三泖載舟還風起湖心煙滿山白鳥滄波春浩浩
暗紅垂綠雨斑斑
舊游長憶在餘干幾對琵琶煙雨寒白髮無情人易老
畫中渾似夢中看
送胡文善還金華二首
蚤登科第入詞垣謁告南歸又拜恩莫向雙溪看明月
白雲深處有丘園
都門三月柳垂絲歌徹桃夭賦遠歸想得到家春似錦
芙蓉孔雀爛生輝
題許由棄瓢圖
先生高致出塵囂爵禄曾聞不可邀但使此心如止水
當年何必棄&KR0751;瓢
送朱孟德還寧夏五首
擔簦負笈出西陲兩度金門射策時今日凄凉歌陟屺
客窗清淚只空垂
天涯望斷白雲飛洒淚那能賦式微滿路楊花春欲暮
不堪飛雪點麻衣
念子相從今幾年歲寒能守舊青氊揚雄已老侯芭去
獨立春風思惘然
匹馬征衫西入秦行人何處最銷魂夜聽青澗城邊雨
曉望烏崘山上雲
官道風清雨歇時青山如黛柳如絲丈夫不洒離羣淚
無奈于今我已衰
題郭文通畫二首
千尺長松山館清小橋流水淨無聲落花啼鳥春風後
野服烏巾獨自行
天際樓臺望欲迷青山雨過綠陰齊扁舟載酒遊何處
不是耶溪即剡溪
題梅二首
冷蕊疎花雪半乾溪風嶺月共盤桓不隨桃李爭春色
獨向山林守歲寒
平生雅操冰霜潔一寸芳心鐵石堅莫笑根株空老大
年年開向百花先
題龔竹鄉手卷詩七首(并序)
故宋尚書吏部侍郎竹鄉龔公墓銘一卷乃廬陵鄧
中齊所撰觀其清風偉節具載諸銘獨念自喪亂之
表鄉人文獻故家零落無幾公之孫與賢當兵塵澒
洞之際寶藏斯銘若勅若公之所為詩文凡若干臨
終分舁子孫且曰不獨守斯文而不失尚當思繼其
志紹其業乃為賢子孫其視世之分金帛委妻妾者
賢不肖為何如今與賢之孫鐩字子諫由科第發身
任兵科給事中才且賢他日所就未易涯量持此卷
求題因賦七絶以寫其實云公名昇字子輝宋理宗
朝進士竹鄉其别號也
當年捧檄佐湖湘蓮幕風清化日長從此飛騰霄漢近
羽儀光采姓名香
郎官花縣鳴琴日御史蘭臺袖簡時雕甍繡闥心如水
白日青天事不欺(袖簡謂彈留夢炎)
五馬庭前列繡鞍桃花流水興漫漫林間甘露同誰採
松下芝英只獨看(竹鄉知常德有甘露芝草之瑞)
敵將南來國事休錢唐王氣一時收英雄多少風塵隔
豈獨文山志不酧
萬里間關赴行在天官聊復拜崖山當時空有虞淵志
龍去滄溟竟不還
黃楊山深風露凉徒步歸來問草堂閉門讀書人事絶
澹遠閣中荷芰香
華表蒼烟鎖墓田竹鄉喬木尚依然承家幸有賢孫子
翰墨流傳過百年
閱古作寄簡子啟八首
詩壇莫笑廉頗老且放長兵接短兵批亢𢷬虚聊復爾
堂堂正正鬼神驚
下施雕琢貴天然綺麗猶慚泰始前到得西風塵土淨
芙蓉秋水淨涓涓
聲律精嚴格調難更兼詞氣有波瀾性情吟咏隨時見
雕琢何須刻肺肝
險怪雕鎪固驗人何如平淡見天真若教渣滓消融盡
自是冰壺不染塵
鳳語梧桐鶴唳松龍吟秋水月堂空夜深靈響生銀漢
都付奚囊詠不窮
李杜詩篇今古豪只緣體裁具風騷崑崙萬折歸滄海
到底方知出處高
人愛新竒學晚唐弊貪猶謂作於凉若驅纖巧還純古
蘇李當年獨擅場
句戀清竒體益卑辭工靡麗氣還萎要知玉振金聲處
廣樂鈞天萬舞時
戱作次藥名十首
老樹兔絲猶獨活破窗故紙豈防風不聞海馬肥羊藿
只恐牽半踏鹿蔥
碧雪丹砂空想望天門遠志竟蹉跎紅娘不見當歸客
老却菖蒲半夏過
鍾乳岩前石燕飛空青谷裏麝香肥琅玕芝草應難覓
薝蔔薔薇露滿衣
商陸幾年莨蕩子車前馬勒却回鄉預知已有宜男兆
夜合頻燒安息香
芙蓉露白菊花黃枸杞霜晴橘葉香金線重樓人不見
景天海月夜茫茫
蚯蚓結來成百合海羊鬭處即蝸牛莫認夏枯為益母
須知萱草解忘憂
蒼耳藂邊尋馬勃桂花香裏取蟾酥虎頭蝎尾須知避
苦酒酸漿不用沽
休把天仙同鼠婦可憐地錦雜蛇銜山頭黃檗心知苦
井底青鹽味更醎
憶别瓊筵蘇合香忍將昆布作衣裳梧桐淚落渾如雨
躑躅花開空斷腸
香殘薰陸留雲母凍結瓊枝勝水晶海蛤羊蹄都謝却
不貪五味谷神清
題曺編脩茅山攬秀圖四首
句金之山鬱嵯峨獨倚高樓攬秀多苑君乘龍上天去
芝草琅玕奈爾何
千仞芙蓉秀入天紛紛空翠落簾前山人無事來相訪
仙得黃庭内景篇
霧閣雲窗隔杳冥華陽深處有金經山中楊許今何在
多少殘碑斷蘚青
風生岩壑度松聲百尺樓頭月正明萬物忘來心似水
白雲何事獨關情
題畫龍
曾將一寸滄溟水化作甘霖遍九垓捲甲歸來能幾日
又隨煙霧上蓬萊
頤庵文選卷下
