西崑唱和詩人姓氏
楊億(翰林學士左司諫知制誥)
劉筠(大理評事秘閣校理)
錢惟演(太僕少卿直秘閣)
李宗諤(翰林學士)
陳越(著作佐郎直史舘)
李維(戸部員外郎直集賢院)
劉隲(工部員外郎直集賢院)
丁謂(樞密直學士)
刁衎(駕部員外郎直秘閣)
元闕
張詠(樞密直學士)
錢惟濟(恩州刺史)
任隨
舒雅(職方員外郎袐閣校理監舒州靈仙觀)
晁迥(翰林學士)
崔遵度(左司諫直史舘)
薛映(右諫議大夫)
秉
刊西崑詩集序
論詩者類知宗盛唐黜晚唐斯二體信有辨
矣然詩道性情古人采之觀風正樂以在治
忽者也如不得作者之意徒曰盛唐盛唐予
不知直似盛唐亦何以也杜少陵盛唐之祖
也李義山晚唐之冠也體相懸絶矣荆國乃
謂唐人學杜者惟義山得其藩籬此可以意
會矣楊劉諸公倡和西崑集盖學義山而過
者六一翁恐其流靡不返故以優游坦夷之
辭矯而變之其功不可少然亦朱嘗不有取
于崑體也徂徠冷齋著爲怪說詩厄和者又
從而張之崑體遂廢其實何可廢也夫子一
嘆由瑟門人不敬子路信耳者難以言喻如
此故曰游于藝夫誠以藝游晚唐亦可也不
然盛唐猶是物也奚得于彼哉要必有爲之
根源者耳子美云文章一小技於道未爲尊
作者之言盖如此夫惟逹宣聖游藝之旨審
杜老技道之序味介甫藩籬之說而得歐公
變崑之意詩道其庶矣乎
嘉靖丁酉臘日高郵張綖序
西崑詶唱集序
翰林學士戸部郎中知制誥楊億述
余景德中忝佐脩書之任得接羣公之遊時
今紫微錢君希聖祕閣劉君子儀並負懿文
尤精雅道雕章麗句膾炙人口予得以游其
墻藩而咨其模楷二君成人之美不我遐棄
博約誘掖寘之同聲因以㦄覽遺編研味前
作挹其芳潤發於希慕更迭唱和互相切劘
而予以固陋之姿參詶繼之末入蘭游霧雖
獲益以居多觀海學山嘆知量而中止旣恨
其不至又犯乎不韙雖榮於託驥亦愧乎續
貂間然於茲顔厚何已凡五七言律詩二百
四十七章其屬而和者又十有五人析爲二
卷取玉山策府之名命之曰西崑詶唱集云
爾
