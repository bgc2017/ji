欽定四庫全書
聖祖仁皇帝御製文第四集卷三十二
古今體詩二十九首
歲除前二日立春
歲盡星回朔氣消迎新慵聽奏笙簫梅花欲報春先到
猶怯凝寒瑞雪飄
嘉平月初雪後晚坐偶有所見書懷
尺雪同雲晴亦佳心參運水及搬柴羣烏將宿頻遷樹
半壁餘光反照階慷慨行年周甲子徘徊撫景對宫槐
豈辭&KR0808;沐編氓志疾苦先知天下懷
詠鳥鎗
由來火具三皇始後世方興欲廣威未盡響聲先鴈落
已騰煙處帶禽歸海洋掃却鯨魚浪漠北清塵觧鐡衣
朕親統六師至寧夏駐蹕二十日遍觀地勢游覽
山形城之東南有巽湖水最清偶爾得野鴨一
隻羽毛滋潤黃頭紫背胸白翅短與他處所有
廻然不同業已忘矣今經十五載忽於畫中又
見此禽因而有感故援筆以記
七邊曾歴賀蘭山塞北咽喉最險關叠翠崕巒人蹟滅
堆沙道路栢林攀(栢林者非聳然喬木之謂自神木至寧夏積石堆沙之中生栢樹婆娑盤)
(旋一根至於二三里就地牽攀人馬難走高者不過五六尺粗不過拱把故有栢林攀之句)漢渠遥
轉唐渠會濁水先流清水灣野鳥閒棲猶得静吾今自
覩二毛斑
詠自鳴鐘
法自西洋始巧心授受知輪行隨刻轉表指按分移綘
幘休催曉金鐘預報時清晨勤政務數問奏章遲
賦得禁城春色曉蒼蒼
淑色曈曨射早光御園梅柳怯寒霜三宫紫氣通瑶殿
九陌和風到建章春社先農開布種初辛祈榖望書祥
鶯聲燕語添詩思欲去浮文夙夜忙
趙北口水淀作
風微見水綠日暖弄窗妍樹老依根壮心平任物遷維
舟臨草岸揮翰借壺天(此日廟旁借一屋寫字)非是禽魚樂人稠
萬戶烟
賦得時人不識予心樂
恩波遍布首邦畿(此歲地丁俱已蠲免)愛此佳時綠尚微血耗飬
衰心益壮神煩物擾體無違暮年筋骨猶能強半世憂
勞幸免非老慣豫遊山水處傍人那得識天機
檣燈
泊舟淺水意如何為惜春光怡興多倚檻晚晴吟皓月
推窗夜静悅清波冰消浪㓗魚吹沫風轉雲開鴈踏莎
更有檣燈分掩映輝煌豈亞扣船歌
檣燈(調寄點綘唇一名南浦月)
夜静更深船窗臨淀見波影出看何景燈映牙檣炯
自笑無文難得佳詞整揮毛穎水平天永淡露春風冷
五十一年春二月二十四日回鑾遇雨故作春雨
行
春雨難過時春耕不可誤江南苦多霪河北厭久煦地
濕易蒸雲土鹼能散霧年年常覿此惟祝順暘雨縱然
蒙天眷更欲明三務去歲銀花盈尺餘今看滂沛滿溝
渠兒童應門有喜色農夫奔走百愁舒忙布種治畦𬞞
山谷原隰免欷歔四民俯仰皆安業廟堂憂憫當少除
娛目怡心願後樂又慮夏秋苗何如仰冀隂晴無&KR1065;忒
方致大有登農書
閱河長歌(并序)
朕閱河出郊自南苑過蘆溝順永定河之南岸見十
五年前泥村水鄉捕魚蝦而度生者今起為高屋新
宇種榖黍而有食矣水淀改成沃野溜沙變為美田
因思古人云有治人無治法斯言信哉若治之不早
民至於今未知何似也故有感而作長歌一篇以示
善後之計云爾
春風春社豔陽天雪盡塵清徧路阡曾記當時泊舟處
今成沃土及膏田十年之前汎黃水民生困苦少人烟
歴歴實情親目覩老轉少徙益難撫挾男抱女至馬前
皆云此河不可堵桑乾馬邑雖發源山中諸流數難數
吾想畿内不能防何况遠慮治淮黃數廵高下南北岸
方知渾流為民傷春末無水沙自漲雨多散漫遍汪洋
若非動衆勞人力黎庶無田漸乏食廟謨不惜費帑金
救民每歲受饑溺開河端在辨高低堤岸遠近有凖則
未終二年永定成泥沙黃溜直南傾萬姓方蘇愁心觧
從此鄉村祝太平昔日宵旰嘗縈慮將來善後勿紛更
憶詠蘇州風俗
鄧尉梅梢月虎邱浪裏峰人争天地秀物雜理文宗俗
尚非交譲官箴乏恊恭輿情常若此何日奏時雍
偶觀演劇作
雅頌不能傳詩詞䧏作調唐人歌舞精元曲選聲妙若
曰得仙音究未探其要暫為遣見聞寄此發長嘯
三月初十日恭請
皇太后雅玩齋進膳看梅花
當年梅雪伴今歲暮春遲銀杏舒新葉木蘭盖綠枝花
當亭畔發香逐雨中移别殿陳鮮蜜尚方獻瑞芝老萊
舞膝下珠草列仙墀敬上喬松祝欣瞻王母儀捧觴稱
夀句進酒問安詞地潤鋪紅萼波澄歛玉池高峰多爽
氣綺樹得丰姿漏轉催辰半表行近畫竒承歡同永日
孝思莫違時會慶思經義千秋古訓垂
暢春園西新園觀花
春光盡季月花信露羣芳細草沿階綠竒葩撲戸香寸
隂惜鬢短尺影逐時長心向詩書奥精研莫可荒
西苑試士
霽日東風暖平川宇宙寬文章隨世轉經史得人安講
學前賢奥觀光後進歡有生宵旰慮獨望和羹難
大學士陳廷敬輓詩
世傳詩賦重名在獨遺榮去歲傷元輔(去歲大學士張玉書故)連
年痛鉅卿朝恩葵志勵國典玉衡平儒雅空興嘆含毫
感倍生
湯泉應候
一為消疾駐靈泉步輦平明觀插田喜見蕣華方遍野
更看修竹遠籠烟雖無玩賞因偕樂屢慶豐登共息肩
窗外雨聲滴草舍密林鶯語亦欣然
將軍潘育龍久任封疆故存問賜詩
少年勇戰啟元戎久任三秦鐡石衷守土防邊資壯略
披堅敵陣表彤弓昇平當惜老臣在竹帛還酬舊日功
白首怡神存碩果願期添算荷恩隆
賜將軍吳英
水陸封疆六十年曾經百戰駕輕船蓬臺遠涉鯨鯢浪
島嶼全消烽火烟將老偏宜立志壯宸襟每注施恩延
波濤有作湏先靖黽勉防微計未然
冬至讀易
復自純坤起隂陽由静生飛灰識地氣吹律考中聲六
甲周天運九疇味道精非圖窮理譽本末近分明
黃臘梅
臘後江南得早梅春遲北地見花開不隨岸柳初眠候
祇伴寒松破凍回
賦得冬日可愛
復卦初生處景隨玉管回前旗分鳥道後仗向龍堆愛
日冬偏暖臨橋冰未開寬城行幸地越嶺少塵埃
詠雪(幷序)
偶出喜雪題衆以舊體擬典故而成朕知目前畢竟
無雪不可為喜故改作詠雪以已意而就非有意於
詞藻也
季秋封地雨寒月减同雲忽見峰頭白那看樹杪雰衆
方矜藻繢我獨念耕耘未卜來朝慶田疇積幾分
賦得月照冰池
半璧映河隈光瑩鑒溯洄源清同皎潔溜静自徘徊遠
照移松嶺寒輝展鏡臺羊腸分岔路飄渺碧雲堆
吏部尚書引年致仕宋犖因朕六旬夀慶祝來京
事畢五月内回本鄉朕念舊臣特書七言律一
首以紀其事云
受祉林泉頥飬年世家耆德自天全少時劍佩登三殿
久任吳淞撫九阡行儉銓衡有令譽廣平才藻入清篇
修齡喜得人間夀雪作鬚眉興欲仙
賜大學士温達
自少存心敦孝友中年芳譽畹蘭清樞垣華省看封事
儲粟經邦著政聲三殿絲綸資作楫九霄雨露啟和羹
君臣鬚髮蒼然矣時念虞廷進善旌
幾暇隨筆書懷
雲窗欲視遠啟戸北憑觀豈若登山望徒勞譜石看禪
徒空世界仙每誤爐丹何似詩書藴常圖根本安
聖祖仁皇帝御製文第四集卷三十二
