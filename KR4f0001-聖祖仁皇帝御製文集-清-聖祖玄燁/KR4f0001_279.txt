欽定四庫全書
聖祖仁皇帝御製文第三集卷四十一
雜著
古文評論
蘇轍
侍御史林旦權淮南運副
救荒思得良使者語約而要
郭逵自致仕起知潞州
雅馴逼古
范鎮侍讀太一宫使
婉摰入情藹如之言
劉摯尚書右丞
義指婉縟名言可佩
自齊州回論時事
立言有緒多棐摯纏綿之致
陳州為張安道論時事書
悃愊之語抒寫能盡
再論分别邪正劄子
君子進而小人退此治道所以休隆世運所以清泰也
子由此劄最得其旨足以闢調停之謬矣
元祐會計錄序
本是專言會計却語語欲其安飬休息用意深遠而文
勢紆徐
君術二
以逸宕之文發深至之思自覺瀠洄入勝
君術四
意主推誠待下立言最為無弊
臣事策一
熟悉古來情偽始能如此敷暢
臣事策四
宋之兵制視唐為弱此能深中時獘而文氣寬舒中却
有精警之色
臣事策九
子由此文欲使仕宦者忘其遥遠而又習知其土風民
俗則易以致治亦可云通識矣
臣事策十
通達周官之法故不失之固泥
民政策一
文境愈淡文格愈高末一段深得興起教化之本孔子
曰觀於鄉而知王道之易易者正此謂也
民政策二
大意欲復古孝弟之科而文之虚實相㴠波濤曲折特
臻勝境
民政策三
其言甚醇可以厚風俗敦教化
民政策四
欲訓練土兵與大蘇之論脗合而思緒機軸各極其妙
民政策六
禁游民重本業意止兩言而脫卸迴環處烟波無際
民政策八
此足國裕民之計為效雖遲而其利甚大非留心經濟
者不能
商論
識議純正文字緊嚴
周論
以文質為自然之勢乃通儒之言文亦光采煥發
六國論
洞徹當時天下形勢故立論行文爽健乃爾
秦論一
揆度嬴秦國勢終始竪議高卓迥出意表
秦論二
前論雄駿此論平正前論猶近於權謀此則庶幾王道
矣
五霸論
成見在中故語不貴多而能扼其要
晉論
推勘入細談虚者不得矜其高尚
隋論
秦取天下甚難隋取天下甚易其勢不同此却舉其得
失之故以為先後如出一轍洵淵識也
書論
論意暗指新法而借書以發攄之文氣寬紆令人三復
不厭
漢昭帝論
近裏之言亦切漢事
曾鞏
勸學詔
風勵庠序詞令醇茂爾雅
勸農詔
其諄勉處與漢詔相上下
正長各舉屬官詔
此詔參酌古今之宜然必長貳官身自廉正而後簡舉
不謬表率之地亦良重矣
賜高麗詔
温潤特至
賈昌衡知鄧州制
以召父杜母為之勸用意良厚
王制
策典之文此為正則
又
典雅可以方軌西漢
相制
整練中多名貴之語
又
視唐時諸制誥殆有過之無不及也
尚書左右丞制
淵懿温栗之音
吏部尚書制
非不簡嚴却自然瀏利可誦
戸部尚書制
詳於職掌可備典故
祕書監制
此選旣清詔詞亦甚雅則
將軍制
公賞罰篤恩信兩言甚要為將之道略盡此矣
熙寧轉對疏
南豐之文邃於經籍而運以古健之筆其闡發義理處
彌見朗澈此疏所陳洵為完粹之言也
自福州召判太常寺上殿劄子
詳言以暢典學之旨此等議論大醇無小疵也
移滄州過闕上殿劄子
極鋪張掦厲之文而歸於戒懼祗愼可云有典有則
救災議
計較利害得失處經畫最周變通不滯可補周禮所未
及
寄歐陽舍人書
矜貴莊嚴而氣自紆迴不迫讀此等文當細觀其轉折
脫卸之法
福州上執政書
出入風雅之中自有温柔敦厚之氣知其本乎性情者
深也
新序目錄序
愼取二字眞讀書要訣此論文所獨闢
列女傳目錄序
閨門之内王化之原暢達其詞足以茂明風教矣
南齊書目錄序
臚陳得失當與劉知幾史通竝傳
梁書目錄序
說理極為精湛其言大而有本
禮閣新儀目錄序
論聖人因時制禮處原本經術此見南豐為學本領
范貫之奏議集序
歸重仁宗得體得法識高力厚典貴之文
先大夫集後序
層折以舒其情使人忠孝之思油然而生
送丁琰序
南豐之文每一發議必根柢於大中至正之道如此言
人才盛衰由於學校勸懲之法可云探見本原也
筠州學記
開局甚寬收束甚緊題之前後意無不到
宜黃縣學記
直從學立言所以深避筠州一記之雷同而昌明博碩
無非經籍之腴潤諸學記中罕見其匹
越州趙公救災記
斟酌古法敘次詳密可禆救災之術
撫州顔魯公祠堂記
激昂頓挫善於作勢之文末拈一仁字收煞處亦甚有
力
徐孺子祠堂記
出處士人之大節也必一衷於聖人之道則干祿不為
汙而潔身不為恝矣議論平實規摹亦老
書魏鄭公傳
筆筆沉著辨駁甚精三復其言可以興起千載
邪正辨
直作兩扇文字而紆徐曲折有無限波瀾子固集中之
别格
說用
詮理之文而措辭倍覺精爽特類子書
讀賈誼傳
借意賈生自攄所學雄渾可以吞吐一切
上田正言書
切偲之雅忠藎之規
上歐蔡書
一氣淵涵極文章之勝觀而懇懇處尤可見用意之深
曾肇
論選忠良博古之士置諸左右
文頗質實而&KR0570;於事理
漢文帝論
論斷典確不可移易而結處尤有斟酌
重修御史臺記
詳整中有嚴重之氣動人聽覩
韓維
求直言詔
桑林之禱此其餘風
國子博士种諤可左藏庫副使殿中丞种診可洛
苑副使
簡淨明當
淮南江浙荆湖南北路都大發運使右諫議大夫
馬仲甫可依前右諫議大夫充天章閣待制高
陽開路都總管兼安撫使兼知瀛州軍州事管
内勸農使
字字修潔
西京左藏庫副使帶御器械李元方可莊宅副使
語自蒼勁
乞詢問講讀臣寮狀
敷陳明練指趣瞭然
聖祖仁皇帝御製文第三集卷四十一
