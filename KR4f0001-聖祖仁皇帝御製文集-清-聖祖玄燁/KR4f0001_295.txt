欽定四庫全書
聖祖仁皇帝御製文第三集卷四十九
古今體詩六十二首
康熙四十四年元旦用唐太宗元日舊韻
午夜占天象平眀憶歲光旌旗旋轉動鐘鼓奏玎璫臨
下開誠信守身勿自荒履端出寶歷正始勉巖廊聖道
原無遠仁慈漸得昌位高仰五帝責重倣三王惜物由
心儉去華莫喜妝常懷兢惕誡遐邇願梯航
賦得光風徧寰宇
佳氣先春麗景殊光風徧拂到寰區新年二日逢齋戒
去臘三朝讀典謨立志銘心閩洛理虚懷注念鬼神孚
豈知人意皆從善愛此元元是鞏圖
覽皇清文穎内大學士陳廷敬作各體詩清雅醇
厚非集字累句之初學所能窺也故作五言近
體一律以表風度
橫經召視草記事翼鴻毛禮義傳家訓清新授紫毫房
姚比就韻李杜竝詩豪何似昇平相開懷宫錦袍
賦得當戸翠峰稠(限山鬟關顔)
杳冥巉巖石蒼茫遠近山案書無俗韻侍女有雲鬟靜
省参三教動淪閉四關閒來偶獨詠自笑為開顔
閱河南巡出京(五言排律十二韻)
五幸畿南域鳴鑾出帝京數巡乏鏡海減從省春耕人
望返風吏官箴留犢名治民屬大法分閫欲冰清豫動
懷柔典觀瞻感慨情東臯迎淑氣綺陌擁霓旌凍解流
澌遠寒遲惜歲更岸容新柳報堤候早梅驚日月幾何
改神思逐物縈停車諮實政載路喜和平綠鬢將成白
衰顔義自眀精微執一旨守久道心生
乙酉仲春南巡船窗偶作(調寄柳梢青)
大塊光風春疇一望滿目從容桂棹初摇牙檣始立淑
色煙籠隄邊對對賓鴻邨莊裏安平氣融樂志情深
讀書意遠與古和同
船窗對月小飲
皎潔朧朧向晩明鮮雲細雨過帆輕上樽空設原非飲
梅賦無花句亦成媚景依然鋪錦甸晴光更與助桃笙
隔溪酒市迎流近轉岸遥聞笑語聲
擬田家春日
芳晨麥隴布風和片片如雲萬畞坡忽覩遠邨垂柳處
喧聲頗覺住人多
過臨清閘
岸轉蒲帆速檣回樹影低波傾閘勢險溜緊浪聲齊連
歲歌雲漢今春釋慘悽往還為赤子注意在黔黎
南巡舟行會通河雜詠四首
風勁寒猶在低篷抵博平麥畦青遍野方意近清明
其二
三載齊民饑多方濟一喘後先益在兹晷刻心難遣
其三
遲日雲煙靜芳春膏澤多時暘時雨望祝稔竝祥禾
其四
案讀臨清流澄懷夕景悠勅幾逢事少吟詠敢忘憂
河南巡撫趙宏爕陛見求訓旨故作截句一首賜
之
宣布撫安在已廉剛柔率屬要温謙中州民俗多忠厚
務使和平莫太嚴
乙酉南巡途間觀麥少雨上巳日抵微山湖口閘
春雨大霈因賦五言近體一首以志喜
農事遍東臯心閒不自勞閘添濟運水風送逐漁篙雨
罩湖光隱春深日影高遥觀兩岸麥樂志賦輕舠
楊家莊新開中河得順風觀民居漫詠二首
瞬息風帆百里餘往來數次過淮徐光隂猶似當年景
自覺頻催點鬢疎
其二
春雨初開弄柳絲漁舟唱晚寸隂移廟堂時注淮黃事
今日安瀾天下知
駐蹕淮安一宿即過
鵝黃垂柳迓清明野望湖邊遠碧橫古渡煙波春色好
新堤靜溜水心平杏花纔吐梅先盡鸜鵒偏言鶯未鳴
迅速行舟惟一目何關有意與無情
幸天寧寺
空濛為洗竹風過惜殘梅鳥語當階樹雲行動早雷晨
鐘接豹尾僧舍踏芳埃更覺清心賞塵襟笑口開
朕每至南方覽景物雅趣川澤秀麗者靡不賞玩
移時也雖身居九五樂佳山水之情與衆何異
但不至曠日遲久有累居民耳所以一目即過
者亦恐後人錯借口實而不知所以然也至於
茱萸灣之行宫乃係鹽商百姓感恩之誠而建
起雖不與地方官吏但工價不下數千嘗覽漢
書文帝惜露臺百金後世稱之况為三宿所費
十倍於此乎故作述懷近體一首以自警又粘
之壁間以示維揚之衆
又駐塔灣見物華先存蔀屋重桑麻惠風徧拂維揚市
沛澤均霑吳越家作鑑道君開艮嶽長嘘煬帝溺瓊花
澆胸經史安邦用莫遣爭能縱慾奢
覽奏章少倦甲夜得寢又被清磬驚醒復睡夢中
作成起時已忘少半故前後增補以成四韻賜
紀蔭老和尚邇來未臨法書久不作字手澁難
於運管字不甚佳
春夢深沉新刹中陡聞清磬在鄰東方疑般若真非相
不解金經盡是空鼻竪眉橫無著落胸寬意闊有塵籠
毫光咫尺臨高眺滿目江干淑景融
長江靜浪歌
傳來江勢最兇險萬里長流湍㶑灎蔥嶺分派自岷山
江漢黑水界蜀陜逶迤東注百川歸縈帶如駛經諸磯
風波雲霧全眇眇羣峰屹立暝煙微鐵鎻横江原氣怯
投鞭斷流借蓋威未若自然順天意無怠無荒廣川濟
利涉湏憑正剛柔分理全賴作舟枻仁者如斯稱水德
治人御事先光霽最喜長江能容物更羨長江有寬厲
每度無險浪且平登臨慷慨古今情未卜始終概難信
願言永靜勿紛更
自過江至常州府雜詠四首
風平楊子渡舉棹過長江暮色林低水晴光月照窗
其二
愛竹為長綠南方已滿林喬松分路側竝作映江潯
其三
夜過丹陽道紅塵不染帆氤氲存五内浩氣託經函
其四
延陵曙色闌意與渚田寬人盡農桑力文風表裏觀
至閶門
明麗山川列象輝光風輕艗帶煙霏雲隨御仗分河畔
雨洗微塵花點衣
虎丘一詠
三天風雨百花催獨賞幽蘭倚檻栽俯瞰田間浮麥浪
輿情足食即春臺
自蘇州行至昏刻未到崑山河傍有竹林數畞晩
風可佳故駐蹕於此賦得勁節疎枝帶晩風之
句
無意虚中得勁節非關強作有疎枝晩風不待春將老
寸晷豈容年少時落照崑山掩玉色遠分秦望感人思
初來更覺漁家樂援筆題箋歎暮詩
雨中登玉峰
萬井人煙春雨濃菜花麥秀滋丰茸登高欲識江湖性
染翰留題文筆峰
船泊三江口
滿眼湖山麗九峰負海隅沃野吳淞境横雲館驛衢觀
風來澤國非是喜靈區雨過泊舟處星連映水珠
汎黃浦江
飛渡浦江意自如午潮往返到階除欲知震澤分流處
非是觀漁觸浪餘
松江進鮮鰣魚有懷
古有盛魚奉老親錦鱗初得尚方珍雖然星夜傳馳驛
豈似鮮新出水濱
駐蹕杭州府
越境湖山秀文風天地成南臨控禹穴西枕俯蓬瀛容
與雙峰近徘徊數句盈民心多愛戴少慰始終情
西湖遇雨
雨洗催花葉滿林柴門曉色靜沉沉微飄柳絮春光晩
輕縠徐波見水心
西湖戲作
晴雨分山色臨流啟壯觀樓臺橫水面梵塔插雲端忽
訝松間竹當誇巖下蘭風光被草木無處不成歡
幸雲栖二首
鳥道沿江問信潮石頭恬靜有歸橈轉移至險看洄洑
盡得人防莫失調
其二
竹徑因依長綠苔桑田菜麥碧巖隈此來也為佳山水
又恐遲行畏景催
無錫惠山之作
花盡春殘一徑深清流長惹百年心溪邊鳥語錫山麓
坐對梧楸歎碧林
回舟至常州府是夜甘霖大霈
夏淺雲高惜阪田江南比歲賴豐年麥秋徧野堪收穫
靈雨愆期倍惕乾夜半篷窗聞浙瀝曉來練浦聽潺湲
此行往返無他事益見民情遠近虔
自鎮江之江寧(調寄臨江仙)
一路江邊煙景千般鶯曉園林夕陽小屋暫容身松風
清習氣麥浪得甘霖夾岸漁歌唱晩臨流按譜行吟
肩輿遥指石榴隂怡情援筆錄危坐待知音
駐蹕江寧雨後幸雨花臺
膏澍一夜雨初曉喜晴輝警蹕長千里鳴鑾不闔扉人
勤竝物盛官守莫心違出京遲日久怯暑便思歸
織造處閱機房
終歲勤勞匹練成千絲一剪截縱横此觀不為雲章巧
欲儉驕奢賭未萌
自龍潭用戰艦頃刻至金山
來往無濤如皎鏡江干極目遠峰連昔時血戰君山側
今日平成萬里天
見龍行(幷序)
四月三十日駐蹕金山是日申刻無風雷惟細雨一
陣既過而西南現龍横亘數十丈宛轉移時遂入雲
端問及土人非起蛟也名為龍見以為祥瑞等語朕
亦不以為異故援筆漫成見龍行以示隨侍
在田在天連二五純陽變化參吞吐非如起蛟壞田廬
又非密霧傷園圃雲端前後發祥光逶迤上下行有矩
而乘六龍以御天不違施德普時雨有亢有悔有虧盈
首出庶物用精明大哉龍德從其類發揮純粹湏經營
長江一派何泱漭素波萬里盡澄泓象震凌雲敦元氣
日新顧諟玩無聲
高旻寺塔頂放光
塔頂丹霄近光函宜日中成平願地久熙皥似山崇不
識曇雲法先知寰海同回舟何怪速心急盻潮風
回鑾中河三首
風雨中河阻心旌北望遥歸舟吳越遠不必憶溪橋
其二
江南苦雨多冀北少靈雨此念未嘗忘此心鑑萬古
其三
錦䌫牽舟遠蒲帆逐浪深回看舊蹕處不競自澄心
千葉蓮池夜聞雨滴之聲
田田荷蓋雨聲齊樓蕊繽紛向晩迷樹葉不愁點翠幄
秧針豈憶灌青畦密林有意通宵響茂草無知徧地萋
偶爾喜吟今歲好漫將詩句入新題
詠畫梨花
最愛梨花白又惜同春老惟此畫圖中冬夏長美好不
令風雨摧且無蜂蝶嬈靚妝伴月容盡在紙間造惡紫
嫌奪朱素體物難攪三品運胸中六法生卉草
乙酉秋日山莊偶成
山花野菊喜清風塞北煙光報嶺楓無暑不知秋氣至
數叢蘭蕊放離宮
一路清廉圖
青蓮挺挺不汚泥豈被重波亂性迷雖有羨魚心尚在
清風由是見崇題
賜吏部尚書宋犖予告還里
久任封疆事蘇臺淨點塵東曹班次重北闕性情眞憐
舊吟風度無文餞老臣林泉益壯志當樂故鄉春
大病少愈見春至述懷
神衰意絶見新春忽報春風送紫晨淑氣雖催首正節
病軀不改定中身心傷億兆惜皇極血盡黎元愧聖眞
此後如先意未卜紅塵碌碌阜人民
春日有所思二首
淡抹濃妝總是新白鬚慵懶度三春若非碌碌紅塵縳
近得清心飬谷神
其二
疊疊愁腸無日舒春風細雨綠芳初詩中乏興疑新句
自問何傷露地居
五臺有懷
又到清凉境巉巖卷復垂勞心愧自省瘦骨夕鳴悲膏
雨隨春令寒霜惜大時文殊色相在惟願鬼神知
大學士張玉書輓詩
文章末齒秉絲綸舊德凝承近紫宸瀚海天山同正略
江干河道與嘗新表賢未及身先沒頤飬空談夢後湮
揮淚長歔歎佐斗從來傷痛肅雍臣
孟秋凉風初至
白髮詳詞切勞心至語煩蟬鳴催木葉月映冷泉源雲
去天疑近露凝草益繁山村題舊事唯德徧黎元
賦得秋水共長天一色
江渚長天一目收滕王風送引扁舟當年未識文章巧
唐世詩詞竝水流
新秋
蟲聲咽晚凉雲歛天涯外何處尋高山知音在一會
聖祖仁皇帝御製文第三集卷四十九
