欽定四庫全書
聖祖仁皇帝御製文第三集卷十一
勅諭
諭内閣
總河報秋汛疏越二十日方到朕屢次臨幸洞悉河上
情形如奏報水汛事早到則其中或有所指示猶可及
時預防嗣後有奏河工急務者限兩三日飛馳遞送昔
年報軍中機務一日馳七百餘里今從河上來二三日
内到亦非難事康熙四十五年十月十七日
諭刑部
陜西秋審案王生彩擬緩決甚當但勘語内止言生彩
拉傷李希泉之腎致斃擬以緩決而李希泉前次盜葱
割耳之處未經提出不合人命關係重大一字一句不
可不慎著改正具奏康熙四十五年十月十七日
諭戶部
錢糧支用太多理當節省否則必致經費不敷彼時又
欲議開捐納乎每年有正項蠲免有河工費用必能大
加節省方有裨益前光禄寺一年用銀一百萬兩今止
用十萬工部一年用二百萬兩今止用二三十萬必如
此然後可謂之節省也康熙四十五年十月二十一日
諭大學士馬齊席哈納張玉書陳廷敬李光地
前遣護軍統領西柱等往擒假達賴喇嘛及第巴妻子
時皇太子與諸皇子及諸大臣俱言一假達賴喇嘛擒
之何為朕意以衆蒙古俱傾心皈嚮達賴喇嘛此雖係
假達賴而有達賴喇嘛之名衆蒙古皆服之儻不以朝
命遣人往擒若為策旺喇卜灘迎去則西域蒙古皆向
策旺喇卜灘矣故特遣西柱等前去西柱等方到其地
策旺喇卜灘果令人来迎以此觀之若非遣人先往則
假達賴喇嘛必已歸策旺喇卜灘若歸策旺喇卜灘則
事有難言者矣至西域回子及蒙古今衰弱已極欲取
之亦甚易但併其地不足以耕種得其人不足以驅使
且現今伊等已俱降封為王侯恪守法度是以不取此
等情事馬齊俱知之尔漢大學士及九卿等想俱未深
悉尔等可將朕諭明示九卿康熙四十五年十月二十
一日
諭大學士馬齊席哈納張玉書陳廷敬李光地
朕不但悉知逹賴喇嘛之事回子及邊外蒙古始末與
其祖父姓名俱知之昔日達賴喇嘛存日六十年來塞
外不生一事俱各安靜即此可知其素行之不凡矣後
達賴喇嘛身故第巴雖隐諱不言然觀其啓奏之辭非
昔日達賴喇嘛語氣朕是以知其已殁遣使細訪果如
所料兩年内乃盡得其欺詐之狀自達賴喇嘛故後第
巴遂教噶爾丹各處妄行生事矣康熙四十五年十月
二十二日
諭大學士馬齊張玉書陳廷敬李光地等
觀朝鮮國王凡事極其敬慎其國人亦皆感戴聞其國
有八道北道與瓦爾喀地方土門江為界東道接倭子
國西道接我鳳皇城南道接海猶有數小島此等地方
太宗皇帝定朝鮮之後我兵無處不到以已破之國我
朝為之重加營建俾安堵如故是以其國人於
太宗皇帝駐軍之地樹立石碑備書更生之德累世感
戴以至於今且彼更有可取者明之末年彼始終未嘗
叛之猶為重禮義之邦也康熙四十五年十月二十三
日
諭大學士馬齊張玉書陳廷敬李光地等
翻譯之事大有關繫向年纂修實錄校對朝鮮表文滿
漢文意總不相符前大學士圖海杜立德皆惶急呈朕
親覽朕兩年苦心尋繹始得將文義完美作史之事殊
為重大一字不可輕易增減所以朕於明史不敢自任
者亦此故也近日大學士熊賜履以朱子書呈覽其中
數語稍有可疑問之熊賜履以為非朱子之言殆朱子
門人所記此不過託諸空言猶可矢口而談如係文案
供招之事將何以解之信乎垂後之書不可忽也康熙
四十五年十月二十三日
諭大學士席哈納吏部侍郎張廷樞兵部侍郎蕭
永藻
田舜年一事關係土司竝於地方督撫提督亦有關係
若不究其本末辨其是非則衆心不服尔等到彼可與
前都御史梅鋗學士二格同審凡事必共相商酌而行
併取該督口供如總督理虧則罪坐總督如土司理虧
則罪坐土司惟公平則人心自服尔等至彼處湏出示
曉諭衆土司若彼果有冤枉許其出訴尔等收呈詳審
窮詰根柢如無冤枉則欽差大臣至彼地提人不解反
固守關隘不納公差此特欲反耳竟發荆州大兵立剿
之不可持兩端苟且結案也總督參田舜年事極其狠
毒今又欲草草完結何以服人心九卿並不據大體立
議首鼠兩端愈非理矣尔等前去若不能辨明此事則
於尔等聲名亦大有所係也康熙四十五年十月二十
三日
諭戶部
朕子育黎元日求所以休養利濟之道念惟賜租減賦
實有裨益於民生直隷各省錢糧次第全蠲一年者業
經數舉獨是歷歲逋負積累加增舊税新徵勢難兼辦
縱使少寬民力分年帶輸而督令續完仍多拮据朕睠
懷及此深切軫恤是用蠲逋已責大沛恩膏俾閭閻獲
免追呼官吏亦不罹參罰直隷山東積欠錢糧今年俱
已蠲免其山西陜西甘肅江蘇安徽浙江江西湖北湖
南福建廣東各省自康熙四十三年以前未完地丁銀
二百一十二萬二千七百兩有竒糧十萬五千七百石
有竒著按數通行豁免或舊欠已完在官而見年錢糧
未完足者亦准扣抵諭旨到日各該撫立行所屬張示
徧諭有不肖有司以完作欠朦溷銷算及開除不清者
該督撫即時題參嚴加治罪尔部即遵諭行特諭康熙
四十五年十月二十五日
諭禮部
朝鮮南桃浦漂捐船隻所有黑角等物解送京師殊累
驛遞且屬無用蘇木亦不必變價可即令該國王酌量
處置所司移文傳諭之康熙四十五年十月二十五日
諭大學士馬齊張玉書陳廷敬等
山東長山縣周村一帶俱開鑪私鑄廵撫趙世顯不禁
不捕反請鼔鑄大錢若不禁私鑄而鑄大錢則大錢重
小錢輕小民必思射利燬大錢而鑄小錢是大不利於
地方矣今山東奸民鑄小錢者甚多或地方官圖利與
之同事亦未可知但未挐獲何可懸擬頃差侍郎恩丕
等帶德州兵丁馳驛往長山周村等處捕鑄私錢之人
挐獲之後竝私鑄之鑪帶往趙世顯處示之問地方現
鑄私錢不禁不捕又欲請鑄大錢何也趙世顯將何辭
以對外省督撫孰賢孰否朕俱知之清濁斷不能掩但
不壞事不擾地方足矣康熙四十五年十月二十七日
諭戶部
朕念八旗禁旅為國家根本所繫時厪加恩愛養用俾
生計充盈或動支公帑數百萬代清積逋或於各旗設
立官庫資濟匱絀所以為衆甲兵籌畫者甚切康熙四
十二年又曾頒發帑金貸給八旗兵丁共六百五十五
萬兩有竒至四十五年冬除陸續扣完外尚未完銀三
百九十五萬六千六百兩有竒若仍行按月扣取恐各
兵營辦器用贍養室家必有物力不支之慮朕每懷及
此深切軫惻兹特大沛恩施式弘撫育將未經扣取銀
兩通行豁免尔部即傳八旗都統等出示徧喻俾咸知
朕優恤禁旅至意特諭康熙四十五年十一月十九日
諭戶部
今歲漢江水大南鄭等縣城垣田舍被水衝沒且米價
騰貴小民艱食所有本年應徵錢糧著豁免明年以後
地丁錢糧亦著暫行停徵俟應徵收之年該督撫察明
具奏起科現在被災人民著該督撫速行賑濟康熙四
十五年十一月二十日
諭刑部
歷年以來内外監候緩決人犯二百二十五名俱著免
死減等發落在直隷各省者尔部即移文各該巡撫令
遵旨速行康熙四十五年十二月二十一日
諭吏戶兵工四部
朕念黃淮兩河工程為東南要務屢次躬臨河上相度
指示一切修防疏濬業已次苐奏功昨歲河漕督撫諸
臣詳勘地形請於溜淮套别開河道直達張福口以分
淮勢朕欲即令動帑興築而督撫諸臣又以事關創建
合詞請朕親閱九卿等集議復再三陳請朕以諸臣之
言奏聞
皇太后
皇太后懿旨謂河事重大允宜親臨指授朕祗遵
慈命擇於康熙四十六年正月二十二日起行閱河舟
楫往返不御室廬日用百需取辦内府經過府州縣毋
得更以預備行宮供張御用冐侵庫帑科斂閭閻儻有
不遵事覺定嚴加治罪其文武大小官員私相餽問隨
從人役生事擾民及奸惡挾私告訐者俱如屢次諭旨
重罪不宥尔等部即轉行各該督撫通飭所屬張示徧
喻俾咸知悉特諭康熙四十六年正月十三日
諭扈從視河諸臣及總河衆河官等
從前見所上河圖謂於運道民生必有裨益故屢次下
旨不必親閱即昨日到武家墩尚謂溜淮套河若開成
則徐光啓功亦不小乃今日所見與圖中所繪絶不相
同所立標竿有壊人田廬者有毁人墳墓者若總河及
河官墳墓被人掘發肯嘿然坐置不問耶張鵬翮讀書
講理學而為此事殊不可解先年靳輔開中河避黃河
一百八十里之險確有成效至今人追念之其所開之
河實因舊河疏濬今則鑿山開嶺不惟成功甚難即使
功成將來汛水泛溢不入洪澤湖必有衝決運河之事
矣明時淮黃與今迥别明之黃水勢強淮水勢弱故每
有倒灌之患朕甲子年閱河時兩河形勢記憶甚明後
經漸次修治今淮強能敵黃矣然疏導湖水尚宜講求
與其開溜淮套無益之河不若將洪澤湖出水之處再
加寬深使淮流益暢更為有益現今帑藏充裕若果有
益於河事即發千萬金亦所不惜觀蔣家壩天然壩一
帶舊有河形更加挑浚深通俾商民船隻俱可通行豈
不勝溜淮套百倍耶康熙四十六年二月二十日
諭扈從大學士馬齊張玉書陳廷敬等
溜淮套事督撫等奏請開濬真可謂輕舉妄動此間百
姓甚是謹厚老成朕初問時但云倘若當開自邀聖鑒
若不當開自然不允小民惟有静聽及聞停止開河一
蹃百姓無不欣喜踴躍可見小民自有公論在也尔等
可寫一諭旨曉諭衆人康熙四十六年二月二十一日
諭戶部
耗贈米石若不預行支給則旗丁必至困苦即所運漕
糧一無掛欠回省而不肖官員竟不按數給與旗丁侵
蝕入已亦未可定趙申喬將耗贈米石預給旗丁甚是
尔部照戴璠條陳具議不合此事著仍照舊例行康熙
四十六年三月初五日
聖祖仁皇帝御製文第三集卷十一
