欽定四庫全書
聖祖仁皇帝御製文集卷一
勅諭
諭戸部
前以尔部題請直隸各省廢藩田産差部員會同各該
督撫將荒熟田地酌量變價今思小民將地變價承買
之後復徵錢糧則民重累著免變價撤回差去部員除
變價已完田地外將現在未變價田地交與該督撫給
與原種之人令其耕種照常徵收錢糧以副朕愛養民
生之意至於無人承種餘田應作何料理著議奏尔部
即遵諭行特諭康熙八年三月初八日
諭吏兵二部
鰲拜等以勲舊大臣世受國恩奉
皇考遺詔輔佐政務理應精白乃心盡忠圖報不意鰲
拜結黨專權紊亂朝政紛更成憲罔上行私凡用人行
政鰲拜欺藐朕躬姿意妄為文武官員欲令盡出其門
内外要路俱用伊之奸黨班布尔善穆里瑪馬尔賽塞
奔代阿思哈噶出哈濟實訥莫太必兔等結為黨羽凡
事先於私家商定乃行與伊交好者多方引用不合者
即行排陷種種奸惡難以枚舉朕久已悉知但以鰲拜
身係大臣受累朝寵眷甚厚猶望其改行從善克保功
名以全始終乃近觀其罪惡日多上負
皇考付託之重暴虐肆行致失天下之望遏必隆明知
其惡緘默不言意在容身亦負委任朕以其罪狀昭著
將其事款命諸王大臣公同究審俱已得實以其情罪
重大皆擬刑辟奏聞朕復召鰲拜等面加鞫問情罪俱
真本當依議處分但念鰲拜累朝效力年久且
皇考曾經倚任朕不忍加誅姑從寬免死革職籍没仍
行拘禁遏必隆無結黨之事免其重罪削去太師及後
加公爵其原有一等公爵仍准留與伊子其班布尔善
穆里瑪阿思哈噶出哈太必兔塞奔代訥莫或係院部
大臣或係左右侍衞乃皆依附權勢結黨行私表裏為
奸擅作威福罪在不赦皆已正法其餘皆係微末之人
一時苟圖僥倖朕不忍盡加誅戮寬宥免死從輕治罪
至於内外滿漢文武官員或有畏其權勢而依附者或
有身圖倖進而依附者本當察處姑從寬免自今以後
務須洗心滌慮痛改前非遵守法度恪共職業以副朕
整飭紀綱愛養百姓至意尔二部即傳諭内外遵行特
諭康熙八年五月二十五日
諭吏部
近究審鰲拜等罪案據稱莫洛白清額阿塔皆其黨羽
本當逮問治以重罪念其既經用為督撫畀以地方重
任以來剔除加派火耗等弊姑從寬免罪仍畱原任以
後著益殫心勉力潔已率屬綏輯地方愛養生民以副
朕宥過畱用之意特諭康熙八年五月二十六日
諭吏部
朕夙夜圖治念切民生艱難必加意撫綏各俾安居樂
業乃成久安長治之道邇年水旱頻仍盜賊未靖兼以
貪官汚吏肆行朘削以致百姓財盡力窮日不聊生朕
甚憫焉尔等部院大臣科道各官或任要職或有言責
著即將拯救生民疾苦切實裨益之處各攄所見明白
陳奏以備採用勿得妄行借端以無益之事塞責指陳
負朕加惠黎元圖治求言之意尔部即傳諭遵行特諭
康熙八年六月初六日
諭戶部
凡奉差及地方見任各官俱有料理公務併撫綏百姓
之責宜各盡乃職以副朕差遣簡用之意近聞奉差官
員及督撫提鎮等大小文武各官不思各盡乃職反圖
利己買良民為奴甚至多買餽送親友此等違法妄行
好生可惡以後著永行嚴禁若仍前恣買良民者從重
治罪决不饒恕尔部即遵諭通行曉諭特諭康熙八年
六月初六日
諭吏兵刑三部
近審鰲拜家人罪案據洪善泥滿供出總督白秉真原
任廵撫張自德尚書龔鼎孳庶吉士王彦阿達哈哈番
金鼎分得撥什庫高鬍子正紅旗高姓之官伊等俱曾
囑託行賄本當嚴究從重治罪但思此等囑託行賄者
尚多非止伊等朕已有諭旨將内外各官苟圖倖進作
弊者俱從寬免今供出各官亦俱從寬免罪以後務須
洗心改過恪守法紀副朕寬宥之意如不改過惡仍前
作弊定行加等從重治罪决不饒恕尔部即行曉諭特
諭康熙八年六月初七日
諭吏兵二部
蘇克薩哈奉
皇考遺詔輔政蘇克薩哈雖係有罪罪止本身不至誅
滅子孫後嗣此皆鰲拜等與蘇克薩哈不和挾讐滅其
子孫後嗣深為可憫其白尔黑圖等並無罪犯因係族
人連坐誅戮殊屬冤枉其蘇克薩哈原官及白尔黑圖
等官職俱應給還尔二部將此案所革官員俱行察明
議奏特諭康熙八年六月十一日
諭戸部
朕纘承
祖宗丕基乂安天下撫育羣生滿漢軍民原無異視務
俾各得其所乃愜朕心比年以來復將民間房地圈給
旗下以致生民失業衣食無資流離困苦已極深為可
憫以後圈占民間房地著永行停止其今年所圈房地
俱著退還民間尔部即速通行曉諭昭朕加惠生民至
意至於旗下無地亦難資生應否將古北等口邊外空
閒之地撥給耕種著議政王貝勒大臣會同確議具奏
特諭康熙八年六月十七日
諭宗人府
自古帝王建國親親賢賢義在並重我
太祖
太宗
世祖以來篤念本支敦睦九族咸加愛恤欲其成立以
共膺福祿也朕思罪有大小法有重輕宗室犯罪遽行
革除宗室朕心不忍除
世祖皇帝時定案外自順治十八年以後凡宗室有犯
罪革除宗室者著將情節一併察明具奏特諭康熙八
年六月二十七日
諭刑部
近聞官民家人以自縊投水身死報部者甚多凡此皆
因本主不加愛養或逼責過甚難以存活故致身死非
有廹切之情豈肯自盡以後官民務須各將家人撫恤
訓養勿得仍行逼責致死人命至重尔部即行曉諭申
飭特諭康熙八年六月二十七日
諭刑部
設立通政司及登聞鼓衙門原以通達民隱陳告冤抑
果有眞正冤枉事情應赴該部院衙門告理近見奸惡
棍徒或以瑣細小事捏成重大或以私讐借端陷害善
良或受人僱託代為控告或擅入禁地及行幸之所衝
突儀仗趣近喊告及將此等狀詞交與部院審理並無
大事及冤枉之處反因被告干証將良民株連受累者
甚多故前此已行禁止今仍多有違禁妄告者以後著
嚴加禁止如有惡徒仍前凟告者除所告之事不准外
著照律治罪尔部即嚴加曉諭遵行特諭康熙八年六
月二十九日
諭吏部
刑部事務殷繁關係人命殊為緊要必得才猷練達者
乃能勝任内國史院大學士對哈納諳練刑部事務著
加太子太保以内國史院大學士管刑部尚書事尚書
明珠著以原品候補特諭康熙八年七月初四日
諭吏部
閱處分原任戶部尚書蘇納海原案並無大罪鰲拜等
但以為撥地遲延遽行拏問多端文致誣陷不案律文
任意將無辜處死原任總督朱昌祚廵撫王登聯於撥
換地畞時見民間旗下困苦因有地方之責具疏奏聞
輙以為非其職掌越行干預亦不按律文冤枉處死伊
等皆國家大臣並無大罪冤死深為可憫理應昭雪以
示仁恩作何恩䘏予諡及廕子入國子監讀書尔部議
奏特諭康熙八年七月十一日
諭宗人府吏兵二部
凡令議政王貝勒大臣會議之事俱係國家重大機密
事務會議之時理應極其慎密今聞會議之事尚未具
題在外之人即得聞知此皆會議處不加慎密不嚴行
約束閒雜隨從之人以致聽聞傳語或係會議之官傳
說將國家大事如此預先洩漏殊為不合至於人衆愈
覺煩雜其諸王貝勒法一丹大閒散議政大臣俱著停
其議政以後凡會議時諸王貝勒大臣務須慎密勿致
洩漏尔衙門該部即通行曉諭嚴飭特諭康熙八年八
月初二日
諭禮部
凡進貢來朝人等騎用馬匹駱駝應加意喂養肥壯以
便往來行走昭示柔綏遠人之意近聞喂馬人役侵盜
草料致馬駝竟不肥壯殊為可惡此皆監管喂養章京
及部内堂司官怠玩不經心之故以後若再仍前偷盜
草料著監管喂養章京及廵察官員稽察舉發如不舉
發致馬駝瘦弱將部内堂司官及喂養官役一併從重
治罪決不饒恕特諭康熙八年八月初五日
諭兵刑二部
京師重地理應肅清近聞竊盜剪綹搶奪詐騙者甚多
此皆步兵及五城司坊各官並巡捕營官兵稽察不嚴
巡緝不力或番役人等與盜交通受賄縱容以致奸惡
之徒肆行無忌殊非法紀以後著該管文武官員嚴加
巡察督率番役兵丁力行緝拏務使奸宄肅清良民無
擾如仍前怠玩縱容交通作弊將該管官員一併從重
治罪決不饒恕尔部即遵諭行特諭康熙八年八月初
五日
諭兵部
近聞邊外蒙古進貢馬匹有接至邊界不由賣主強逼
勒買者甚至搶奪偷盜又或沿途跟隨強買或已入館
將進貢馬匹強買此等違法妄行俱大不合理以後進
貢馬匹必俟察收方許官員兵丁購買餘馬如仍前妄
行者作何處分尔部會同理藩院議奏特諭康熙八年
八月初七日
諭吏部
前京察處分滿尚書侍郎等因無事故被革俱給還原
官令其候補今思滿漢諸臣被革相同朕原無異視應
一體昭恩京察内有漢尚書侍郎革處者著察明議奏
特諭康熙八年八月十一日
諭吏部
國家政務惟藉羣工贊理在京各衙門大小官員必各
稱其職乃可以襄郅隆之化部院等衙門滿漢各官應
行澄叙以示勸懲大學士尚書及三品以上堂官俱著
自陳三品司官及四品以下各官尔部會同都察院詳
加甄别具奏在外總督廵撫係封疆大臣職任緊要著
該部院察明任内功過稱職與否詳加甄别具奏尔部
即遵諭行特諭康熙八年八月十二日
諭吏兵二部
内大臣侍衞文武大小各官各有職掌理應精白乃心
恪遵法紀循分盡職以副朕任用之意近見有不安厥
分交通在内近侍使令人員妄行干求或潛為援引或
畏威趨奉揆之臣誼殊為不合朕施行政務懲創奸詐
佞䛕察其忠賢才能者用之有等匪類妄行陷人以圖
僥倖自以為賢希覬陞遷善地以後如有不遵禁例仍
前干求趨奉者定行從重治罪決不饒恕尔二部即通
行内外及包衣佐領嚴加申飭遵行特諭康熙八年八
月十二日
諭吏部
朕思部院事務緊要分理詳覈係司官職掌必得賢能
之人方克勝任今尔部止將部院所有官員調用其旗
下上朝官員内豈無堪於部院任用者著嚴行曉諭各
該滿洲漢軍都統副都統等於阿達哈哈番以下拖沙
喇哈番以上有通曉滿文或通曉漢文堪於部院任用
有才能之官從公詳擇一旗四五員以下咨送尔部俟
各旗缺出與應陞官員一併擬出題用特諭康熙八年
十月初三日
諭戸部
朕巡幸田獵之處一切御用等項俱係各該衙門由京
城備辧供用毫無取於地方除内廏馬匹不用草料其
部中應差馬匹所需草料亦屬不多向來聞有地方官
員指稱御用科派民間各物伺候既不便銷算又不退
還民間貪汚官吏侵肥入已以致小民苦累殊違法紀
以後著嚴行禁止如地方有司仍有借端科派者著該
管官嚴加稽察題參重處如該管官不行參奏或别經
發覺將該管官一併治罪尔部即通行嚴飭仍刊示曉
諭遵行特諭康熙八年十月初四日
諭吏部
原任山陜總督莫洛陜西廵撫白清額已經甄别處分
本當不復任用近據甘肅廵撫劉斗等合詞奏稱莫洛
有益地方兵民數千哀求代題畱任又據西安等處鄉
約百姓趙璉等稱莫洛白清額實心實政老稚感悅保
奏留任等語朕思簡用督撫原欲其綏輯地方愛養百
姓今莫洛等既為地方愛戴特順輿情免其處分莫洛
白清額俱著復還原官仍留任以後著益殫心供職以
副朕寬宥任用之意達爾布著改為山西廵撫馬雄鎮
著候缺另用尔部即遵諭行特諭康熙八年十一月初
八日
諭吏兵二部
朕因田獵畿南文武官來朝見者親加詢問河間縣知
縣劉果才具優長著從優陞用又閱試弓馬都司孔弘
憲千總王希喆侯慶凱把總陳良弼俱弓馬嫺熟具有
才幹俱著從優陞用冀州知州李顯忠才具庸劣河間
府副將佟透年老有病遊擊羅騰蛟楊煥斌守備黃焻
周鴻儒朱緯焦乃善馬現龍千總王天才薛琰孫大載
李實先王名揚王濬宗爾振賈顯沈永祥韓得桂張書
化朱振芳把總李克生包得勝金名第金成李從善張
龍王之相崔起龍劉元勝趙勇等俱弓馬不嫺才力不
及著察議具奏尔部即遵諭行特諭康熙八年十一月
初九日
聖祖仁皇帝御製文集卷一
