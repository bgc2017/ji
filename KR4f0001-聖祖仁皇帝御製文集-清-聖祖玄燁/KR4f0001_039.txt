欽定四庫全書
聖祖仁皇帝御製文集卷十七
表
上
太皇太后進衣表(康熙十六年十二月二十六日)
伏以
聖慈垂裕啓萬年光大之圖景運維新極四海尊親之
戴溥鴻恩於庶類配坤德之無疆錫
懿訓於孫謀比春暉之有耀欣逄令節敬展微忱恭惟
聖祖母昭聖慈壽恭簡安懿章慶敦惠温莊康和仁宣
太皇太后陛下純仁積慶盛德凝庥高厚難名至道永
符於覆載禎祥駢集遐齡常竝乎升恒値寶歷之方亨
仰璇階之正泰謹奉觴而介壽爰製錦以伸懷膝下本
支百世長看戲綵宫中堯舜萬方共覩垂裳率土同懽
普天咸忭(臣)夙承
教誨永沐涵濡瞻繡服之光華樂
慈顏之康豫伏願崇禧益茂眉壽增隆昭徽範於子孫
享昌後燕天之盛廣嘉祉於民物彰歛時錫福之仁(臣)
踴躍懽忭之至
上
太皇太后萬壽表(康熙十七年二月初八日)
伏以
慈德同天五福集箕疇之盛遐齡配地萬方騰嵩祝之
聲岡陵獻瑞於瑶階永符安吉日月呈輝於寶算常竝
升恒遠邇尊親寰海忻忭恭惟
聖祖母昭聖慈壽恭簡安懿章慶敦惠温莊康和仁宣
太皇太后陛下性成至德躬備純禧懿訓弘深範累朝
而作則恩施高厚含萬物而化光啓景運於維熙正期
頤之方茂南極光連寶婺隆名永戴重闈東風慶入韶
年佳氣恒瞻二月肅綺筵而介壽捧玉醴以稱觴藉庭
實之微儀冀
慈顏之一顧懽生殿陛喜溢階墀(臣)祗奉
誨言仰承鞠育合臣民之頌祝率子姓以賡颺伏願福
嘏無疆壽祺增盛玉冊煥千秋之彩徽音偕星漢同昭
瑶池垂五色之雲景祜與乾坤咸泰臣踴躍懽忭之至
上
太皇太后萬壽表(康熙十八年二月初八日)
伏以時啓陽和萬國祝呼嵩之盛天開旭景千秋樂無
疆之休山川獻瑞於
慈宫八方同慶河漢呈祥於内殿四海咸清遠邇尊親
寰宇忻忭恭惟
聖祖母昭聖慈壽恭簡安懿章慶敦惠溫莊康和仁宣
太皇太后陛下性成仁聖德配坤貞日月竝光照率土
而作範雨露浹洽明物理而垂恩遇佳節於雍熙被春
風之浩蕩壽祉綿洪億禩福星臨耀兆年昭淑美之弘
規崇高厚之懿訓岡陵擬頌進扁額以敷揚葵藿申誠
賦詩詞而拜舞懽生丹陛喜溢彤墀(臣)服膺
誨言仰承咻煦實邦家之共戴顧慈孝之相成伏願純
嘏尤繁錫齡彌廣瑶池稱北斗之樽寶冊上南極之籙
臣踴躍懽忭之至
論
愼幾微論
易曰幾者動之微吉之先見者也夫天下之廣事物之
衆其接於中而散見於外者至紛綸而莫可紀極然當
其寂焉獨處萬感不交自人窺之罔測端倪而心之隱
躍欲動者已灼然其不能遏此所謂幾也幾動而理與
欲遂分是以古之聖賢於一念之發必審之於中曰此
為理乎為欲乎理則擴充之欲則禁止之不待其滋長
顯露而後為補救也以故理日長而欲日消昔大禹嘗
以慎乃在位告舜而復推其旨於安止幾康舜之庸作
歌也亦曰勅天之命惟時惟幾夫不言事而言幾何哉
蓋事顯而幾微也微則幽而難辨危而難持苟非察之
於早而謹之於終則天命之在人者必漓心之安於止
者必蕩軼而踰檢矣朕兢兢業業一日二日萬幾惟恐
隱微之地有一端未善故日講求於先儒性命之學以
務盡其誠意正心之功而猶恐未得其要也孜孜焉從
事於惇頤之所謂思張載之所謂豫朱熹之所謂敬劼
毖罔懈庶幾愼獨之方可企而全歟由斯以觀易與書
之言幾猶大學之言獨中庸之言微顯也其道總不外
於一愼而已矣然朕勉焉而未能自信也蓋人心道心
消長靡定勢不中立或縱於一時而貽於久遠或疎於
一事而誤及多端則其失非淺鮮也其何以無歉於聖
賢性命之學乎哉
無逸以致壽論
三代盛時民風沕穆政令醇簡天下諸侯分治其國為
之君者可以優游坐治矣乃聖君處此必兢兢業業宵
旰不遑以自勞其神力然卒獲享遐福而成令名秦漢
以降廢封建而為郡縣凡事之有關於宫府者無不奏
請於天子其幾務之衆千百倍於三代宜為之君者日
給且不暇乃或自圖便安至信神仙為可學輒為方士
所誤曾不之返者何哉朕嘗觀於商周漢唐諸往事而
得其故矣人君之所無逸者莫如商之中宗與高宗及
周之文王中宗則嚴恭寅畏天命自度高宗則作其卽
位不敢荒寧文王則懷保小民惠鮮鰥寡而考其享國
之年此三君者最為悠久迄今無逸一篇班班可覩也
人君之好逸樂者莫如秦之始皇漢之武帝唐之憲宗
始皇旣并天下方士爭言不死之藥於是遣使訪三神
山久之藥卒不可得武帝敬鬼神之事祠太乙建飛廉
館作柏梁臺以招天神之屬游心芒思者數年究無左
驗乃自歎愚惑憲宗詔求方士用柳泌為刺史求仙藥
後服之日益躁渴夫中宗高宗文王之敬修其德而享
福者若此始皇武帝憲宗之博養其生而寡效者若彼
然則帝王致壽之道從可識矣宋儒吕祖謙曰敬之方
壽之理也蓋無逸則主敬主敬則無欲無欲者仁也孔
子曰仁者壽又仁則有德孔子曰大德必得其壽舜年
百有十歲是也則壽之理亦視其德之盛衰為何如耳
朕願後世之為君者無惑於神仙之說而第求之無逸
之旨則身與天下皆蒙其福矣
君臣一體論
泰交之治其惟唐虞之世乎天尊地卑自然之定位也
泰之象乾下坤上天之氣下降地之氣上升陰陽交而
成歲功也君尊臣卑百王之大經也唐虞之時君都而
臣俞君吁而臣咈同其寅焉協其恭焉上下交而成治
功也昔人謂天下猶一身君為元首大臣為心腹其次
為股肱又其次為耳目又其次為爪牙天下之疲癃殘
疾則癢疴疾痛舉切吾身者也而况於君臣之際乎三
代以還堂廉疏遠志氣日暌上之情無以達於下下之
情亦往往至於壅閼而難以自通政治之衰率由於此
唐之太宗受言納諫時時延訪羣臣藹然有家人之誼
故貞觀之政庶幾近古後之圖治者莫能及焉有明之
世君臣闊絶至有輔弼之臣經年不一見顔色者凡出
納之命皆假於宦䜿之手相沿不變以至於亡此上下
不交之所致也我
列聖相承上下一心志氣感孚罔不周浹朕嗣守丕基
臨御以來無一日不與羣臣接見恒恐席崇高之勢不
克盡羣下之情嘗讀易至泰之二曰包荒用馮河不遐
遺朋亡得尚於中行言保泰之臣能以中道合乎君也
泰之五曰帝乙歸妹以祉元吉言主泰之君能柔中虚
已以應乎臣也五之義朕方自勉以仰企乎唐虞之治
二之義則尚頼百爾有位一乃心德以匡不逮此又君
臣一體之實也
寬嚴論
昔子産之論政也曰惟有德者能以寬服民其次莫如
猛斯殆為鄭言之耳要非致治之本論也致治之本在
寬仁今夫天化育萬物生之以春長之以夏成之以秋
藏之以冬陰陽消息四序代嬗而其道歸於生生為用
仁愛為極夫豈春夏寬而秋冬嚴歟古之聖王知其然
體上天仁愛之心出而御物德以道之政以齊之刑以
範之惟務化民於善閑民於義而已不忍制民以術怵
民以威也是故五刑之屬三千皆本惻怛之心以出之
而非慘刻峻削之為也夫物剛則折絃急則絶政苛則
國危法峻則民亂反是者有安而無危有治而無亂三
代之成事無論已秦用李斯挾荀卿之學行督責之令
不數年而秦亡漢高以寬大為政入關而萬民大悦光
武以柔道治天下而王業用興唐太宗聽魏徵之言崇
尚教化而幾致刑措是古之帝王以寬得之者多矣未
聞其以寬失也若後世祖述申韓之徒有謂民驕於愛
聽於威非嚴不足以集事不知衰世之主百度廢弛馴
致淪敗者其失在紀綱廢弛詎寬之謂哉朕撫綏元元
期以純王之道化民成俗凡束濕之政弗敢庸也苛察
之明弗敢尚也恐恐焉日慮其刑之重而德之薄夫寧
忍從事於猛歟書曰克寬克仁彰信兆民詩曰不競不
絿不剛不柔敷政優優百禄是遒詩書之言朕之蓍鑑
矣
愼刑論
聖人之治天下有禮有刑禮也者所以勸民之為善也
刑也者所以禁民之為非也五倫以為凖三物以為坊
漸而摩之優游而自化之邪慝不作比戶可封聖人之
心豈不甚愜而勢有不能於是制為刑罰以驅之於後
使天下之人𢥠然有所畏而不入於非彝是刑之設也
聖人之所不得已也其輕者傷肌膚重者戕性命天下
之慘痛至刑罰極矣聖人在上不能使天下無刑人而
政平訟理一民一物卒無顛連困苦之虞者則惟此慎
刑之道得也夫生人之性有善而無不善陷溺旣久匪
僻廼生一旦麗於郵罰雖欲悔之固無及已故聖人之
慎刑所以全民衷也雨露雷霆天之所以成歲功也而
一歲之中雨露時行雷霆之用不數數見焉故聖人之
慎刑所以順天道也在易之噬嗑其象為明罰勅法而
卽繼之以賁曰無敢折獄豐之象為折獄致刑而卽繼
之以旅曰明慎用刑噬嗑上離下震豐上震下離於義
為明為斷而賁與旅皆有艮體於義為止聖人之意以
為用刑之道貴乎明斷相資而必本之於至慎聖人之
心如此其昭然而可覩也然則愼刑者所以止刑也書
曰刑期無刑其謂是歟朕嘗謂欲天下之治必使刑獄
清簡者誠有見於此也蓋惟刑愼則不濫善人無誤罹
文網之懼刑慎則必當不善者無僥倖苟免之心天下
雖大天下之民雖衆使為善必蒙福澤為不善必不可
倖免則是非别白大道昭明會極歸極是訓是行而刑
措不用矣
學校論
治天下者莫亟於正人心厚風俗其道在尚教化以先
之學校者教化所從出將以納民於軌物者也是以古
者家有塾黨有庠術有序國有學人生八歲自王以下
至於庶人之子弟皆入小學及其十有五年則自元子
衆子以至公卿大夫元士之適子與凡民之俊秀皆入
大學蓋自家至於國莫不有學自天子至於庶人莫不
學自幼至於長莫不皆學几學有詩書禮樂以為之本
干戈羽籥以為之文父子君臣長幼之道於是焉觀之
六德六行之教於是焉取之所以淑其耳目手足之舉
措而養其心以復其性以為修己治人之大者可謂備
至矣是以當時之君子履信思順以事其上小人亦皆
樂循禮而恥犯法侯撻不事而至治以興後世學校寖
廣博士之途寖繁所以立教之方失先王之遺意士之
遊其中者直以為利禄之階欲期道德之一詎不難哉
且夫今之所謂教者誦讀焉而已爾而又弗實致其力
以防其放僻邪侈之心使氣之充而識之明以漸求復
其性其何以為修己治人之道哉故曰教隆於上化成
於下教不明於上而欲化成於下猶却行而求前也教
化者為治之本學校者教化之原欲敦隆教化而興起
學校者其道安在在務其本而不求其末尚其實而不
務其華以内行為先不汲汲於聲譽以經術為要不屑
屑於文辭如是則於聖人化民成俗之道庶乎其有當
也夫
聖祖仁皇帝御製文集卷十七
