欽定四庫全書
聖祖仁皇帝御製文第四集卷二十九
雜著
康熙幾暇格物編
黃河九曲
始誾圖曰黃河自崑崙來凡九曲入於渤海每曲千里
河圖以黃河九曲配上天權勢距樓等九星謂二曲在
荒外七曲在中國又自積石以下分為四大折此特舉
其大者言之耳朕自寧夏横城登小舟順流而下至湖
灘河所二十一日其險不可勝言河勢之洶湧與内地
相同其性遷徙無定攝東則西岸漲攝西則東岸漲沙
灘洲渚隨水變更互出錯列又兩涯或有高山大谷紆
餘盤折以挾束之河豈能直行千里乎如山西之蒲坂
古謂之河曲春秋秦人晉人戰於河曲是也而太原府
又有河曲縣輿地志云以河曲得名即潼關之河亦正
當其曲處唐人張祜潼關詩云地勢遙尊岳河流側譲
關可證也而皆非千里一曲之處是知河之曲處多矣
水經注曰黃河千里一大曲百里一小曲庶幾近之史
記曰黃河如帶則當時河形正自折旋環抱也况自南
徙以後自孟津而下久已非九曲之舊矣其隨地廻屈
又何可勝數哉
老人星
偶閱遼史穆宗紀應歷十二年春二月蕭思溫奏老人
星見乞行赦宥夫星辰雖隨天運行而其隠見却有方
隅老人星在今揚州地方於二三月時每每見之若北
方則不能見惟於天球上可指而知耳故名南極老人
言是星之屬乎南也史記天官書張守節注云老人一
星在弧南常以秋分之曙見於丙春分之夕見於丁丙
丁皆南方此明證也遼都臨潢府地處最東北安有老
人星見之理乎
趙孟頫命名
趙孟頫取名孟頫之義考之諸書皆無據證按說文長
箋云頫從兆從頁&KR0008;氏言得兆必敬頫低頭聽也有敬
意又按宋史宗室世系表凢太祖十一世孫皆名孟某
是孟字乃其世系排次而孟頫同産十人其名上字從
孟下字皆從頁旁如孟頫孟籲其著者也或取頫字之
義或取敬字之義耳又孟頫一輩皆字子某如孟頫字
子昂孟籲字子俊孟堅字子固似上一字取孟子二字
相連下一字取頫昂籲俊堅固二字相連之義亦未可
知
九河故道
九河故道漢唐宋諸家之說不一或謂在濟南境内或
謂遠界永平而酈道元謂九河苞淪於海以朕揆之其
九河入海之處在今天津之直沽而九河故道不出滄
景二三百里間也蓋水性就下今南北之水以天津為
尾閭地最窪下雖數千百年中或陵谷變遷而其高卑
大勢南北定位有必不可易者即以禹貢之文考之可
以斷矣禹貢曰至於大伾北過洚水至於大陸又牝播
為九河䟽云大伾屬魏郡黎陽洚水在信都大陸澤名
夫黎陽今之濬縣信都今之深州大陸澤在今之束鹿
界而河間在濬縣深州束鹿之北故曰又北也又九河
既道䟽云平原以北平原今德州境言德州以上也漢
書溝洫志許商云九河之名有徒駭胡蘇鬲津在成平
東光鬲界中此三地今皆屬河間杜氏通典云鈎盤在
景馬頰覆釡在趙郡景即景州趙郡今涿易南古所謂
燕南趙北也輿地記云簡河在臨津金史地理志云南
皮縣有潔河太史河傳志所載九河故道之在河間境
也又豈不彰明備著乎則天津為同為逆河入海之道
無疑矣河自周定王時已南徙九河故跡亦漸湮廢後
人不能深究地勢多穿鑿傳會其指在濟南者既失之
過南其指在永平者又失之過北而鄭康成據緯書謂
齊桓公填塞八河以拓疆界其說益滋譌謬耳凢人讀
書能正據經文考以古今形勢則諸家之說自有折衷
夫河間古郡稱名已久其所以謂之河間者以其在九
河之間也顧名思義又可知矣
楊柳
古今物䟽於草木之名皆不能區别如楊柳本二木二
木之内柳又有十種餘楊亦有數種注釋家往往合稱
之即有分之者於楊則曰似柳於柳則曰似楊不知二
木迥然不相似也楊之葉厚而闊色深而光其枝粗硬
而白枝頭結蕊纍纍如懸鈴春盡時則四拆中落白花
如氊柳之葉狹而長色淺而黯其枝柔細而綠葉間著
花如葚花後則成絮而飛二木之不同如此易曰枯楊
生稊詩曰東門之楊又曰折柳樊圃經傳所載原未嘗
合一也即小雅所稱楊柳依依是言春時楊與柳俱依
依然也周禮膏物注曰謂楊柳之屬之屬云者猶言某
某類耳自毛傳注楊柳為蒲柳而後人遂合為一不知
蒲柳生水澤中可為箭笴别是一種詩人騷客承襲詞
章不能精求物類然其於楊花則祗曰花於柳花則曰
綿曰絮是亦不能掩其異矣至李時珍注本草謂楊枝
硬而揚起故曰楊柳枝弱而垂流故曰柳是又以直柳
垂柳指為楊與柳之分其謬益甚多識之學不亦難乎
風隨地殊
諺云千里不同風百里不同雨昔人謂雨有咫尺之殊
何必百里不知風亦不可以千里論也嘗記驗風候如
畿内是日為西北風山東去京為近而其日風乃東南
蓋風隨地起隨地而殊抱朴子謂鳴條之風百里折枝
之風五百里是言風之有無初不論方向也朱子曰風
與天相似旋轉未嘗息此處無風或旋在他處或旋在
上面都未可知兹論最善又上下之間亦有不同者如
起火初迸裂時其烟南向及升雲際烟又北向此其驗
也
風無正方
吕氏春秋以八風配方隅而繫以四時春秋運斗樞以
四方配四時而分主客其說亦有未盡然者朕留心觀
察凢風自西南起者為主風餘俱属客風易之先天巽
卦在西南可見聖人取義之精為萬古不可易也又淮
南子云風者天之偏氣偏字義旨微妙蓋風之所起不
自東西南北正向皆從四隅而發及其旋轉則有時而
偶值正方曾以此諭海西人彼初未深信令至觀星臺
驗相風烏乃歎服焉此皆切近之事却未有人道出
水底有風
風者氣也氣無處不流風亦無處不到故水上行風水
下亦行風東風觧凍先從下坼知水底風力更猛迅也
元人雜說載有人浴於河者卒中寒風拘攣謂風來水
底其利如箭理實有之
人依土生
五行皆為民用而土為之主人之始終皆依於土不可
湏臾離也五榖果蓏之屬飛走潜動之類總為土産故
書大義云土者萬物之所資生是為人用禮外傳注云
人皆食土之物養成形體嘗聞泛洋之人水居日久一
至陸地覺土香異常至欲俯首就而食之是可見人之
不能離土矣莊子曰百昌生於土而反於土信然
定南針
定南針所指必微有偏向不能確指正南且其偏向各
處不同而其偏之多少亦不一定如京師二十年前測
得偏三度至今偏二度半各省或偏西或偏東皆不一
惟盛京地方得正南今不知改易否也宋沈括夢溪筆
談謂磁石磨針必微偏東向而元周達觀真臘風土記
謂定南多丁未針大觀本草注謂丙丁皆火位庚辛受
其制物理相感耳而推求真南之道昔人未嘗言之朕
曾測量日影見日至正南影必下垂以此定是正南真
向也今人營造居室如因地勢曲折者面向所不必言
若適有平正之地其所卜建屋基向東南者針亦東南
向西南者針亦西南初非有意為之乃自然而然無所
容其智巧者也又赤道之下針定向上此土針鋒亦略
斜向上今羅鏡中制之平耳海西人云磁石乃地中心
之性一尖指地一尖指赤道今將上指者令重使平以
取南與物性志謂磁石受太陽之精其氣直上下之說
相合
兩尺脉屬兩腎
人身藏府皆表裡相配於五行各有專屬肺與大腸為
表裡屬金心與小腸為表裡屬火肝與膽為表裡屬木
脾與胃為表裡屬土腎與膀胱為表裡屬水惟命門為
虛寄或云屬火或云屬水總無確說西北醫家謂左右
尺脉分屬左右腎皆水也細思其言頗為近理朱子曰
屬北方者便著用兩字兀亨利貞貞配智北方水地文
言以貞固二字釋之方神朱雀青龍白虎皆一北方玄
武便有龜蛇二者矣又左傳蔡墨對魏獻子五官金木
火土之正皆用一人為之至水正則曰修及熙為玄冥
以二人治之即此義也
聖祖仁皇帝御製文第四集卷二十九
