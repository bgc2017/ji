欽定四庫全書
聖祖仁皇帝御製文第四集卷十三
勅諭
諭大學士九卿等
京城通州倉内貯米甚多各省漕糧起運亦無缺悞與
其在此倉内堆積以致耗散杭州蘇州鎮江江寧淮安
安慶等處俱有倉厫與水路相近江南浙江漕船想此
時已過朕意欲將湖廣江西等未過漕糧截留存貯此
等地方倉内遇米價湧貴之年將此存貯米石或减價
糶賣或行散賑則民人得沾實惠大有裨益如地丁錢
糧雖經蠲免不過於田多富戶有益其無地窮民有何
益處則米穀甚屬緊要不可不預為備也年來雖遇豐
收米糧價賤但歲歲豐收豈能期必乎應將久遠裨益
之處預行籌畫着内閣九卿將漕糧作何截留之處會
同議奏康熙五十八年正月二十九日
諭大學士九卿等
各省虧空錢糧甚多總督楊琳因查出歴年積欠錢糧
將伊應得銀兩照數補完鹽課事務俱已清楚并將督
撫趙弘燦滿丕等從前所得銀兩行文伊等解送甘肅
以為軍需之用此銀兩解到甘肅作何項錢糧使用令
繕本題明由此觀之各省虧空錢糧督撫等果能盡心
竭力補完則虧空可以完結其作何將虧空錢糧完結
之處内閣九卿等會同詳確議奏康熙五十八年正月
二十九日
諭大學士馬齊等
戶部現今採買噐皿舊銅兹工部又行採買京城焉有
如許舊噐皿銅觔乎採買至不得之時不肖之徒乘機
射利必致將制錢轉買銷燬燬錢則錢價必長甚於生
民無益且伊等局内每月鑄錢即將伊匠役工錢作為
採買銅觔所鑄之錢交部亦未可定此事不無情弊着
問九卿并趙申喬徐元夢具奏康熙五十八年三月十
九日
諭大學士九卿詹事科道
朕臨御以來一切機務事必躬親從不敢稍自暇逸但
少壯時精力有餘不覺其勞今氣血漸衰精神漸減辦
事殊覺疲憊寫字手亦漸顫仍欲如當年事事精詳則
力有不能若草率辦理又此心所未安從來書生論歴
代帝王多指摘過失謂其安享富貴耽於逸樂朕披閱
史書歴觀古來帝王因深知為君之難即朕六十年宵
旰勤勞雖金石為質亦應消耗况氣血之身乎又如詩
文一事皆出朕心裁從無假手於人内書房翰林輩不
過令其校對謄寫耳現今在位大臣年老者大約與朕
年相彷衙門辦事不過一二時辰即可歸寓安息有疾
亦可告假且有托病偷安者同列與司屬豈能強之入
署乎如舊年考試武進士趙申喬在朕前睡去侍衛屢
次喚醒朕前尚且如此在衙門辦事時可知矣今天下
大小事務皆朕一身親理無可旁貸若將要務分任於
人則斷斷不可所以無問鉅細朕必躬自裁斷早夜焦
勞而心血因之日耗也但年力雖衰而志意始終如一
仍未敢稍懈自朝至於日昃坐卧起居曾無片晷餘閒
勉強支持心勞力竭爾諸臣曾無一人為朕黽勉抒誠
者或恐有不肖之徒見朕精神氣血漸不如前因以為
奸亦未可定此諸臣俱應留心者也朕前冬曾有諭旨
爾諸臣未必記憶理應不時省閱今部中之事錯誤亦
有如恩詔援赦刑部逐件具題殊非舊例部院衙門如
此類頗多朕不欲悉心詳閱得乎又如總督鄂海題請
蠲免甘肅米石草束章奏甚長朕字字細覽所擬票籖
錯誤朕曾改正批出總之諸臣徒事虚文見朕躬煩勞
不過云皇上理宜静養似此皆如畫餅有何實濟耶又
凢有論說諸臣不過敷陳頌聖套語如勵精圖治健行
不息聖不自聖安愈求安之類若與不讀書者言之甚
覺可聽朕讀書明理凢事皆身體力行此等粉餙浮詞
六十年中盈溢於耳久已厭聞爾等務湏實心任事盡
去虛文方有裨益也康熙五十八年四月初九日
諭戶部
朕幸熱河一路麥苗盈野收成頗佳但麥熟之歲往往
雨水早而且多朕留心稼穡歴年最久所見如此爾部
即速傳直隸河南山左山右口外地方速將已收之麥
晾乾入屯收貯以免潮濕壞爛則今年所收足用二年
矣康熙五十八年五月初六日
諭議政大臣九卿等
九卿議在京城開捐一案斷不可准行此次以軍需在
甘肅大同等處開捐運兵糧及捐駝之事例迄今尚未
清楚亦甚繁雜今若再開此例終無完日矣從前二十
一年開捐延至四十七年未能清楚且張鵬翮具奏將
捐納人員停其選用朕曾諭於錢糧有益已經准行之
事安可停其選用令衆人失望耶因不准所奏今戶部
庫内貯銀有幾千萬兩此番軍需事務儘可支用何必
議開捐納夫捐納事例不但於政事無益且頭緒繁多
亦難辦理捐收米石則地方米價騰踴捐收馬駝則馬
駝價值驟貴開捐於外省又湏將執照轉行送部開捐
於京城大臣等誰無親戚不無彼此倩托掣肘其互相
營求等弊何以杜絶或再有貧人那借銀兩捐納赴任
安能得為好官耶聞運糧捐駝人員亦有交駝一二隻
而包攬之人將米以官駝䭾運本身並未親去即將伊
捐駝運米叙用者捐納事例種種弊端朕深知之斷不
可准行也且軍前辦理糧餉大臣等將所用錢糧從鄰
近省分觧送該督撫布政司俱多為預備其給運送夫
役并收領大臣等項所費愈多近日朕遣官僱騾送銀
十萬兩與大將軍王處並無費用甚屬簡便嗣後將戶
部庫銀計彼足用耑差觧送則軍前料理糧餉大人等
知之亦必不敢妄行多用矣如此不但運送簡便而於
事亦有裨益如果至應開捐時再行開捐亦未為遲悞
也康熙五十八年六月十五日
諭大學士馬齊等
據廵撫李樹德奏山東闔省雨暘時若二麥十分豐收
代逹小民貢獻新麥製麫此端一開各省必致互相效
法貢獻各色物件不惟事體煩𤨏抑或不肖有司借端
多派苦累民間這所進麥麫着發還康熙五十八年七
月十四日
諭大學士馬齊等
每年口外禾苗發往京中看視因將高大穗多者擕去
並非以之誇耀冀諸臣懽忭頌揚也今歲永定河水漫
越隄岸田禾被淹安徽所屬地方霪雨起蛟田廬俱没
浙江五月暘旱聞湖南湖北江西則早稻豐登河南山
左禾苗甚佳其收穫分數尚未確聞着傳諭九卿康熙
五十八年七月二十二日
諭學士常夀
朕覽邵子聲音圖於各國聲音有不能該括處朕於聲
音之學究心二十餘年朕雖未親至鄉里而鄕里人之
聲音無不悉知即如清字之音有漢字所無者漢字之
音亦有清字所未備者朕將此聲音圖討論多日欲該
括各國聲音斷乎不能朕以為性理精義内邵子聲音
圖宜仍漢字其清字圖可以不用蒙養齋修書舉人王
蘭生諳曉音韻之學爾與之商酌看他意見如何並將
此旨令漢大臣同閱康熙五十八年十月十三日
諭議政大臣
爾等皆係議政大臣凢議政諸事並不留心俱草率議
覆聞自備效力捐駝運米人員並未親身前往將官駝
所運米石以為本身運到竟邀議叙自備種地人員並
未種地交糧而管理種地之人希圖利益向彼需索即
報稱交糧入倉亦得邀議叙現今倉内米石已致缺乏
所以侍郎敦拜等奏明歲運米請作速運到米糧以補
倉内缺乏也爾議政大臣於諸事不甚留心草率議覆
之處朕屢有諭旨爾等須加意恪遵康熙五十八年十
月二十七日
諭大學士馬齊松柱蕭永藻王掞王頊齡學士張
廷玉蔣廷錫高其倬勵廷儀阿克敦額赫納格
爾布等
敬
天尊
祖所關至重至大朕自御極以來凢
壇廟祭祀朕俱親詣行禮年來因多病足痛不能親往
每遣大臣恭代孔子云吾不與祭如不祭朕自不能親
詣五内甚切思慕欲得瞻仰
郊壇而非祭祀之日則典儀未備又非盡誠盡敬之理
今朕躬少好如南苑湯泉乘肩輿俱可行走今冬至齋
戒之時朕足雖不得力㓗誠之念有餘擬於祭日朕躬
親詣照常禮節於祭祀之前升
壇瞻仰省視爼豆若可跪拜朕拜後退處更衣幄次俟
恭代親王行禮畢然後回鑾朕心始安已將此旨諭諸
皇子大臣會同議奏此係創禮如漢大臣以從無此典
引據書史為言朕年已老憊在位六十年矣豈易得此
例乎目今朕身安好可以前往倘此數日内朕躬少覺
不能親往即可停止已派有親王恭代矣特諭康熙五
十八年十一月初七日
諭戶部
朕惟治天下之要首以乂安民生為急故自御極以來
於閭閻疾苦無不博諮廣詢渙敷庥澤其有動用民力
之處尤孜孜厪念刻不能忘蓋六十年如一日也比年
來因策妄阿喇布坦狂逞跳梁興兵征討遠歴邊陲其
沿邊數處師旅屯駐一切雖皆支用正項錢糧而恊辦
轉輸行齎居送之事民力勞瘁朕心時切軫念曾將陜
西甘肅廵撫所屬康熙五十八年額徵地丁銀一百八
十八萬兩零歴年舊欠銀四萬兩零特沛恩綸悉行蠲
免而沿邊各州縣衛所軍行既多飛輓之勞辦賦復滋
催科之擾若非格外加恩黎民恐致失業所有沿邊一
帶陜西延安府屬府谷神木安塞綏德米脂安定吳堡
保安榆林保寧常樂雙山魚河歸德嚮水波羅懷遠威
武清平葭州龍州鎮靖鎮羅寧塞靖邊柳樹澗安邊磚
井定邊饒陽水堡高家堡甘肅屬山丹高臺古浪莊浪
西寧肅鎮寧夏左屯中屯平羅中衛靈州寧州平凉衛
固原州鎮戎西安阜城甜水河州歸德蘭州洮州寧夏
前衛平凉縣固原衛固原廳河州衛蘭州衛蘭州廳慶
陽凉州衛永昌衛鎮番衛甘州左衛甘州右衛肅州衛
鎮彛所等六十八州縣衛所堡康熙五十九年錢糧米
豆草束俱宜蠲免但目今係有軍務之時除米豆草東
外將康熙五十九年額征銀九萬八千一百兩零盡行
蠲免爾部移文該督撫通行曉諭實心奉行務俾均沾
德惠以副朕曲軫邊民之至意倘或借端征派澤不下
究該督撫嚴察指參從重治罪爾部即遵諭行特諭康
熙五十八年十二月二十三日
聖祖仁皇帝御製文第四集卷十三
