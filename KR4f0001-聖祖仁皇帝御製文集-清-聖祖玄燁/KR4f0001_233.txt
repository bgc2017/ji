欽定四庫全書
聖祖仁皇帝御製文第三集卷十八
勅諭
諭戶部
自古人臣事君必令民生疾苦具以上聞勸善懲惡屏
絶私黨以愛民弭盜革除惡習敦厚風俗為務前張伯
行奏稱務期家給人足仰報君恩今未及一年而遽云
給足毋乃文飾太過乎嘗聞人多稱張伯行操守好又
聞江浙地方強盜竊賊紛紛叢集鄉紳兵民甚屬不安
更聞今歲錢糧未清虧欠甚多又糧船遲誤米色不堪
昔朕南巡時米價較今甚賤且竝無災祲猶慮小民窮
苦屢頒諭旨今盜賊滋蔓該撫反稱給足者無非掩飾
前言耳未必於小民實有利益也嗣後毋得如此虚詞
矜譽凡事必速行完結敦風厚俗弭盜安民催儹糧船
清理錢糧以圖報效該部其嚴飭之康熙五十年十月
初一日
諭戶部
朕誕膺大統撫育寰區夙夜孜孜不自暇逸凡以為民
也勤圖利濟休養安全即無水旱之虞時布寬仁之政
蠲租除賦務使遐方率土無不均沾或値雨暘偶愆出
帑發粟多方賑䘏其有益於吾民者靡弗備舉而亟行
之朕慇懇周詳之至意前四十九年所頒諭旨申晰甚
明原欲將五十年天下錢糧通行蠲免以諸臣集議恐
需用兵餉撥解之際兵民驛遞益致煩苦故自五十年
為始三年之内全免一週除將直隸奉天等九直省康
熙五十年地丁錢糧一概蠲免及歷年舊欠錢糧一併
免徵外山西河南陜西甘肅湖北湖南各撫屬除漕項
外五十一年應徵地畝銀共捌百四拾萬四千兩有竒
人丁銀共一百二十萬捌千一百兩有竒著察明全免
竝歷年舊欠共五拾四萬一千三百兩有竒亦俱著免
徵其五十二年應蠲省分至期候旨行民間舊欠既經
豁免嗣後每年額徵錢糧務如數全完儻完不及額或
有虧空託稱民欠即責令督撫以下官員償補仍從重
治罪該督撫湏實心力行期副朕惓惓愛民之意如有
指稱事故侵欺科派事發之日必嚴行究治諭旨到日
徧示城郭鄉村深山窮谷咸使知悉尔部即遵諭行特
諭康熙五十年十月初三日
諭大學士温達陳廷敬蕭永藻等
臺灣總兵官員缺殊屬緊要開列總兵官内一應調補
之人著問九卿其福建省官員亦遣人往問大學士李
光地并曉諭福建總督等將伊省武官内好者即行薦
舉勿致隐漏如果據實具奏則福建省官員懼賢否必
能直達皆勉力相率為好官矣福建地方遥遠因朕不
得親臨故優劣未能即知如藍理兇惡盈滿聞而褫革
之儻當伊罪未著之前先行罷黜於地方豈不大有裨
益耶定海總兵吳郡居官甚優實心效力武官内允為
苐一今代攝江南提督事務江南人亦皆稱道此人不
可調補臺灣朕欲留俟要處提督用之餘著于列名人
内舉奏康熙五十年十月初九日
諭大學士温達李光地蕭永藻
直省生員舉人增額既多赴考者較前倍衆分校官不
將卷子全閱但檢意中之人及有關節卷子呈正副主
考而主考亦止將分校官所呈卷子分别取中是以真
材屈阨今科赴考者俱嘖有怨言謂好文被房官埋沒
竟不呈送主考此皆主考官不能將卷子全閱之故也
即今朕之記性雖不及上哲猶可為中資如一日閱時
文百萹亦不能首尾全記主考官於數日之内閱卷幾
千定其次苐不過隨手出序而已未必得當也此特因
出榜之期太近故耳如將出榜之期多展數日則主考
得以盡閱卷子不致真材有遺珠之歎矣尔䓁問九卿
具奏康熙五十年十月初九日
諭禮部
朕統御寰區撫綏萬國中外一體保育維殷惟期遐邇
咸寕共享昇平之福至於藩邦有能仰體此心修明厥
職者朕尤加意優待之兹朝鮮國王李焞自襲爵以來
愼守封圻恪循儀度歲時貢獻方物克殫悃忱四十餘
年未嘗少懈其國中之事稍有關係者必奏明仰請定
奪罔敢隐諱每於欽差人員竭盡小心倍加敬禮且撫
恤國人善於愛養所屬靡不悅服朕用是深為嘉美既
嘗曲示恩誼而値彼地饑饉又自海洋運米賑濟故舉
國人衆至今猶深感戴朝鮮貢獻朕屢加裁減以至甚
輕但國小地隘其年例貢物内有白金一千兩紅豹皮
一百四十二張猶恐艱於備辦嗣後將此二項永停貢
獻又聞朝鮮國使沿途館舍盡皆傾圮難以止宿歷年
進貢奏事人員甚為勞瘁著令各該地方官作速修葺
堅固用副朕加惠遠人至意尔部即遵諭行特諭康熙
五十年十月二十三日
諭内閣
天壇大祭朕親行禮曾有諭旨嗣因朕躬少有違和大
臣等再三奏阻故下旨遣大臣恭代朕則照常齋戒這
兩日體中安好如常更無可疑朕思天壇必親祭方展
誠心朕仍親詣行禮大臣等不知朕意或又行奏阻朕
今年已六十即或行禮少遲兩傍人少為扶助亦可也
其速行傳諭康熙五十年十一月初十日
諭内閣
任丘文安地勢低窪素係積水之區朕所深悉因地勢
處兩大河之間區處無策故令將苑家口之南數百里
堤岸保固自滹沱等河至子牙河之北數百里堤岸亦
加保固或任丘文安值雨水連綿所積之水高於河水
則將堤開放引水入河其河水高時聽其自落此理之
所必然也至異常水患非但兩河之間不可逆料即高
阜之地豈遂可恃今値無事之時毁拆民間田廬墳墓
挑濬河道建築堤閘以疲民力虚費錢糧是斷然不可
者又奏稱宣府白溝諸河之水匯於茅兒灣經保定縣
達於苑家口等語附近宣化府之河山西大同左衛馬
邑等處甚多俱係沙流會於蔚州之桑乾遂成渾河永
定河其所稱諸水不知從何地越過永定河六里河淶
水易水數重河道而突至保定縣耶况永定河身俱係
沙土其通塞在於俄頃若必欲清理本源挑濬河道即
竭盡直隸民力亦斷不能也樊紹祚不諳河務地勢冐
昧生事混亂具奏不合其申飭之康熙五十年十一月
二十八日
諭戶部等衙門
這口外民内有在本處納糧者亦有不納糧者其本處
納糧與否不過憑伊口說竝未行文本處查明無有確
據是必詳查本處方知也現今所查十有餘萬民去來
無定此番行查之後還不知續來多少回去多少將伊
䓁盡行逐回原籍可憐窮民棲止無地若聽其閑住不
納錢糧如許人民似又未可至殺虎口等處守備千總
把總等交與遥管頗難稽查湏特設副將同知方好管
轄自何溝起至何溝止副將同知各一員又自何溝起
至何溝止副將同知各一員如令種地納糧其一切錢
糧詞訟人命事件著同知料理捕盜事件著副將料理
庶得明白這所奏未詳著再行確議以聞康熙五十年
十二月十二日
諭大學士温達等
朕理事年久看得人命並審擬事件要期當乎理而已
今陳汝咸條陳請照宋時洗冤錄較定畫一屍格除鎗
刀弓箭銅鐵䓁器外木棍䓁物俱不作兇器䓁語夫人
命事件將拳毆脚踢木棍毆打致死者酌其兇器之輕
重以定罪之輕重則事必致紊亂矣如針乃至微之物
以針刺死者豈可因針非殺人兇器遂免其罪乎孟子
云可使制梃以撻秦楚之堅甲利兵由此觀之木棍亦
兇器也著問九卿康熙五十年十二月十三日
諭禮部
近見直隸各省創建寺廟者甚多建造寺廟則佔踞百
姓田廬既成之後愚民又為僧道日用湊集銀錢購買
貧人田地給與以致民田漸少且游民充為僧道窩藏
逃亡罪犯行事不法者甚多實擾亂地方大無益於民
生者也著各省督撫及地方官除原有寺廟外其創建
增修永行禁止康熙五十年十二月十五日
詔
恩詔
朕為天下生民主宵旰勤勞勵精圖治凡國家之休戚
閭閻之樂利晷刻之間無不注意於此天下之大兆民
之衆朕誰欺欺天乎至今四十餘載親歷饑饉者不知
其幾南北用兵者不知其幾人心向背者不知其幾天
變地震者不知其幾自責凉德不能撫育履冰臨淵兢
業惟守仰賴
上天眷佑
祖宗厚德幸生創業未久之際方免墜失今海㝢昇平
年歲稍和生民俱已樂業邇來諸王大小臣工士庶因
朕五旬輿情肫切屢請加上尊號朕堅意固辭不允所
請蓋朕不以名譽稱揚為尚惟以海内富庶為心是以
屢蠲賦役頻省刑罰總欲使老安少懷風俗淳厚漸幾
於康乂隆平之治近因淮黃告成乃東南要務再授方
略望有善後朕不辭勞瘁親往閱視見畿輔山左江浙
等省耆老人民俱中心愛戴雖童穉亦咸歡欣瞻仰是
知民心皆一用是益深軫念視切如傷所以星夜回鑾
兹特大沛弘恩普施遐邇庶幾民生咸登壽域和協徧
滿寰區所有應行事例開列於後於戲安民則惠益弘
逮下之恩御衆以寬聿溥好生之德布告天下咸使聞
知康熙四十二年三月十八日
聖祖仁皇帝御製文第三集卷十八
