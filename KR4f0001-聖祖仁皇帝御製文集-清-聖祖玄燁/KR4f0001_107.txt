欽定四庫全書
聖祖仁皇帝御製文第二集卷八
勅諭
諭大學士伊桑阿阿蘭泰學士凱音布拜里朱都
納邁圖西安博濟郭世隆王國昌
理藩院事務所關最要官員缺出應用之人甚少蒙古
旗阿達哈哈番拜他喇布勒哈番拖沙喇哈番及侍衞
令各旗都統引見奏聞此中有通習文字者選用康熙
二十八年九月十一日
諭大學士伊桑阿阿蘭泰學士凱音布拜里朱都
納邁圖西安博濟郭世隆王國昌
今歲旱禾稼未登草豆價值勢必翔貴滿兵馬匹飼養
為艱可察八旗貧窘護軍甲士特給以養馬錢糧至來
歲之秋卿等會同滿九卿具議以聞康熙二十八年九
月十一日
諭大學士伊桑阿阿蘭泰學士凱音布朱都納邁
圖西安博濟郭世隆王國昌
來歸之喀爾喀人衆饑窮至於已極自相攘奪強凌其
弱若不速設總理職任遣賢能蒙古王台吉等申明法
紀訓化禁禦集其離散之衆必將仳離困窮益至於極
今冬来春何以為生其下議政王貝勒大臣會同詳議
以聞康熙二十八年九月十一日
諭大學士伊桑阿阿蘭泰學士凱音布朱都納邁
圖西安博濟郭世隆王國昌
佐領伊庫等所送黑龍江官莊壯丁若至其地已過耕
種之時則無所得食矣可遣戸部司官一人往察之果
逾耕種之期無食者量與之粟以養贍之其下戸部康
熙二十八年九月十八日
諭大學士伊桑阿阿蘭泰學士凱音布朱都納邁
圖西安博濟郭世隆王國昌
直隷所屬被災地方其一歲錢糧為數若干湖廣之湖
北所屬被災地方其一歲錢糧為數若干速察之今日
即以聞康熙二十八年九月十八日
諭戶部
朕勤求治理篤念民依欲使婦子幹寧用是頻蠲租賦
至於時值荒歉倍切焦思賑贍之恩尤宜亟沛今歲畿
輔亢暘為虐播種愆期年榖不登小民艱食旱灾情形
朕所親見夙夜殷勞軫念已久顧此煢煢之民餬口尚
不能給若更責以輸賦必致流移失業直隸被災州縣
衞所所有本年地丁各項錢糧除已徵在官外其餘未
經徵收及康熙二十九年上半年錢糧盡行蠲免尔部
速行該撫通行曉諭務使均沾實惠以副朕拯恤窮黎
至意如民人仍致流散或不肖官役朦混侵蝕及仍行
私征者將該撫一并嚴加處分尔部即遵諭行特諭康
熙二十八年九月十八日
諭大學士伊桑阿阿蘭泰學士凱音布朱都納邁
圖西安博濟郭世隆王國昌
佐領所隷事務洞知詳察乃佐領等官專責此後凡令
稽察之事佐領官所稽察若不明晰惽昧無能者戸部
參奏今所察貧窘人戸之事儻朦混不明亦令戸部參
奏康熙二十八年九月二十二日
諭戶部
今歲畿内亢暘田畝鮮穫朕所深悉被災人民已加恩
蠲賑八旗田莊俱在畿輔近地同屬災傷滿洲蒙古漢
軍甲兵皆須養馬原資禾稼以供飼秣今榖既不登芻
豆必致湧貴雖給有月餉銀米可以贍育家口貧乏兵
丁經營草料恐滋困累朕殊用軫念著詳察實係窮兵
無力養馬者開列名數送部自本年十月起至来年秋
成時止其馬匹所需錢糧應加給賜以昭朕一體愛恤
兵民之意作何恩給尔部確議具奏特諭康熙二十八
年九月二十八日
諭政治典訓館總裁伊桑阿等
朕御極三十年來惟兢兢秖畏常存始勤終怠之虞孜
孜不荒每思滿損謙益之戒今閱此書增愧於懷況比
年不登民生未遂地震星變往往頻仍正當君臣上下
協心同慮撫綏萬邦夙夜黽勉尚且不暇豈容自矜自
伐以重已過違道取譽以務虛名欲將此書停止編摩
卿等其議之康熙二十八年九月二十九日
諭大學士伊桑阿王熙梁清標徐元文學士凱音
布朱都納邁圖西安博濟郭世隆王國昌彭孫
遹顧汧
今歲京師附近地方遇旱榖用勿登小民資生無計雖
錢糧既已蠲免加恩賑賚給以帑金而求糴米粟亦覺
維艱依然無食困於生計朕念之每為憫然也頃朕躬
詣
山陵所過之地諮問民間疾苦閱視被災情形不僅艱
難於米粟而已也雖燔爇之薪藁亦無之饑寒交迫曷
以為生若不及時善加賑恤必致流移失所朕日夜焦
勞不安於懷今兹適遇饑饉公家莊田及諸王以下大
臣庶官殷實人等莊田積聚糧榖可酌量助給又直隸
鄉紳富民有積榖者並令助給散賑其散給帑金務令
實給小民以為薪槱之用如此似於饑民方有裨益汝
等與九卿詹事科道官會同詳議以聞康熙二十八年
十一月初六日
諭戸部
朕念小民衣食惟田畝是賴必年榖順成斯生計無乏
若遭罹荒歉饘粥尚且艱難正賦安能輸辦今年湖北
亢旱為災已遣官會同該督察勘今據將武昌等府所
屬二十九州縣八衞所災傷分數勘明具奏朕心深用
軫念儻不亟加蠲恤恐致流移失所武昌等四府今年
錢糧前已全蠲其被災二十州縣四衞所康熙二十九
年上半年地丁錢糧著與蠲免荆州安陸二府所屬被
災九州縣四衞所本年地丁錢糧除已徵在官外其未
經徵收及二十九年上半年錢糧亦盡行蠲免尔部速
行該督撫通行曉諭務使均沾實惠以副朕拯濟窮黎
至意如民人或致流散不肖官役朦混侵蝕及仍行私
征者將該督撫一并嚴加處分尔部即遵諭行特諭康
熙二十八年十一月十八日
諭戸部
朕撫育蒸黎務期休養閭閻疾苦時軫朕懷今覽總督
范承勲奏雲南屯地錢糧自康熙二十一年至二十七
年每歲拖欠懇請分年帶征朕念雲南百姓前曾供億
王師繼又遷移叛屬家口運送勞悴本年正賦輸將尚
屬艱難復令帶徵逋租必致益滋困累著將歴年所欠
屯賦銀七萬一千二百餘兩米麥等項十萬七百餘石
盡行蠲免以示朕軫念民生至意其令該督撫通行曉
諭務使得沾實惠如有不肖官員仍私自徵比者該督
撫指名題參從重治罪尔部即遵諭行特諭康熙二十
八年十二月初三日
諭内閣九卿詹事科道
今歲京畿遇旱小民餬口維艱數經蠲免錢糧頃雖散
給賑濟而雨雪尚未及時朕心正爾未安兹雖值新正
上元令節朕軫念小民生計彌切憂勤汝等亦宜體朕
軫䘏民生至意共加惕勵時厪乃心今當封印之時慎
勿各圖逸樂每日皆齊集午門前於救災恤民之道詳
悉計議康熙二十八年十二月十八日
諭内閣
朕意於祭祈穀壇文欲更製焉祈榖壇或有一代祀之
亦有不祀之者輔臣時輟其祀矣朕以為民祈榖之故
肇舉祀事每歲祭文皆因舊詞比年榖未大登民艱於
食夫特為民生致祭祈榖宜悉陳其情愫更製新詞此
事内閣九卿詹事掌印不掌印科道官會同詳議來日
早奏聞康熙二十八年十二月二十二日
諭皇太子(殿時代祭暫安奉)
前者朕因炙艾忌風未得親詣中心鬱悶五内不安念
汝年已長成漸曉事務況好書自得孝友性成朕甚嘉
悦所以遣汝恭代大禮今暫遠離足為深念特使内侍
馳賜南方新到春橘冬筍脯脩令汝嘗時物耳特諭康
熙二十八年十二月二十三日
諭戸部
朕撫育黎元早夜孜孜惟厚生是亟重念積貯民之大
命曾屢頒諭旨令各地方大吏督率有司於豐稔之年
曉諭編氓務令多積米糧俾俯仰有資凶荒可備乃比
年以來未見實心奉行閭閻盖蔵不能充裕常平積榖
視等具文即如畿輔近地偶罹旱荒民間蓄積鮮少致
為補苴之術嗣後直省總督巡撫及司道府州縣官員
於積榖事宜切實舉行務令戸有餘糧倉庾充牣縱遇
儉歲艱食無虞以副朕愛養生民至意如有仍前玩愒
苟圖塞責儻遇災歉漫無儲備者將該督撫及地方各
官一併從重治罪尔部即遵諭通行特諭康熙二十九
年正月初十日
諭戶部
朕撫御區㝢夙夜孜孜惟期厚民之生使漸登殷阜重
念食為民天必盖蔵素裕而後水旱無虞曾經特頒諭
旨著各地方大吏督率有司曉諭小民務令多積米糧
庶俾俯仰有資凶荒可備已經通行其各省徧設常平
及義倉社倉勸諭捐輸米穀亦有旨允行後復有旨常
平等倉積榖關係最為緊要現今某省實心奉行某省
奉行不力著再行各該督撫確察具奏朕於積貯一事
申飭不啻再三藉令所在官司能具體朕心實有儲蓄
何至如直隸地方偶罹旱災輒為補苴之術嗣後直省
總督巡撫及司道府州縣官員務宜恪遵屢次諭旨切
實舉行俾家有餘糧倉庾充牣以副朕愛養生民至意
如有仍前玩愒苟圖塞責漫無積貯者將該管官員及
總督巡撫一併從重治罪尔部即遵諭通行特諭康熙
二十九年正月十一日
諭戸部
朕惟阜民之道端在重農必東作功勤然後西成有賴
畿輔地方去歲遭罹荒歉已經蠲免錢糧特發帑金兼
支倉粟賑濟雖小民餬口有資其子粒牛具恐多匱乏
今時届首春田功肇始若弗經營措給將誤俶載之期
播種不齊倉箱何望直隸被災州縣衞所窮民有不能
自備牛種等項者該撫督率有司勸諭捐輸及時分行
助給務令田疇遍得耕易毋致稍有荒蕪八旗官兵皆
倚屯莊收穫用以資生若有被災貧乏耕作無力者該
都統等通行各該佐領酌量佽助牛種所有莊田勿致
播種後時以副朕敦本勸農愛養兵民至意尔部即遵
諭行特諭康熙二十九年正月十二日
諭大學士伊桑阿阿蘭泰學士朱都納西安博濟
席喇王國昌
比年以來部院滿洲司官各處奉差理事頗著勤勞自
郎中以下有職掌官以上可加察核以頒恩賚是察核
也分一二三等以為序次其不入等次者各部院堂官
繕寫摺子啓奏此内有曾經别部題參而復用者無庸
序入因公罣誤而復用者仍序之康熙二十九年正月
十三日
諭内閣
外省駐防將軍副都統母令購買民人誠有此禁未嘗
禁軍弁買人也祖明雖係副都統祖植檜家奴然現為
駐防外省之披甲今將駐防外省之家奴而披甲者不
准購買則征行無跟役之人矣將軍參疏不符可發回
之康熙二十九年二月初三日
諭内閣九卿詹事科道
昨歲畿輔荒歉朕慮民食維艱或至流離道路既蠲除
其田租矣復特發帑金三十萬兩并動支常平倉粟令
該撫徧行賑貸盖期災黎得所毋使離散也今聞通衢
相近之民雖已獲霑恩澤而僻壤窮簷究不能以自存
致於越鄉去土者甚衆夫小民流移若此則司牧大吏
所賑救者安在耶前所發三十萬帑金未審如何散給
所在人民有無轉徙應遣部院大臣往加詳察至於四
方流民率多就食京師今年五城粥厰雖經倍給銀米
寬為其期但恐饑氓漸集無以遍贍㒺克均霑慈惠宜
增設粥厰擇各部滿漢賢能司官俾親賑焉尔等其會
議以聞康熙二十九年二月初三日
諭内閣
部院衙門事件恐以朕在外調攝致章疏稀簡可仍照
常具奏朕總理自有暇也可通諭各部院知之康熙二
十九年二月十八日
諭大學士伊桑阿阿蘭泰學士朱都納西安博濟
席喇布顔圖王國昌
劫盜被鄰居之人及衆人擒獲或為被盜之家人擒獲
皆應賞勵盜若抗拒捕者被創應依行間受傷例賞之
其下該部議奏康熙二十九年三月初七日
諭大學士伊桑阿阿蘭泰學士朱都納邁圖西安
博濟布顔圖郭世隆王國昌
所諭策汪拉布灘詔書及賞賚之物令理藩院選擇賢
能司官一員送去交與達瑚著達瑚送往策汪拉布灘
處自京師所遣官與彼地主事奔璽皆留住邊關達瑚
事竣言旋著馳驛來京此遣去官及達瑚同事之主事
奔璽仍留邊外偵取消息不時奏報達瑚既迅速啓行
所騎牲口及食物等項地方官毋得稽悞贍給充足令
其前往可交理藩院兵部康熙二十九年四月初四日
諭内閣
此時亢旱米價翔貴八旗官兵秋季應支米石可預給
其半康熙二十九年四月十六日
諭内閣
天時旱乾囹圄重罪已令清理今所在祈禱望雨甚殷
除死犯以外凡拘禁枷號鞭責等罪咸從寬釋之康熙
二十九年四月十六日
聖祖仁皇帝御製文第二集卷八
