欽定四庫全書
聖祖仁皇帝御製文第三集卷十四
勅諭
諭九卿詹事科道
昨侍郎穆旦等審問盜賊事情擬罪具奏内賊犯王昭
駿以受偽兵備道銜問凌遲處死其叔伯兄弟皆照律
坐罪朕念太倉王姓昔在明時亦曾為大臣素稱顯族
本朝七十年以來為大臣官員者甚多竝未聞有他故
今因一不肖亡賴玷辱宗族之匪類依律坐罪朕心深
為不忍且為凡為大臣官員者痛之尔䓁會議時但將
王昭駿本身及妻子定罪其伯叔兄弟俱不必議本内
將朕此旨明白載入為此手書特諭康熙四十七年五
月二十五日
諭兵部
臺灣總兵官員缺甚屬緊要著行福建浙江將軍總督
提督令於兩省總兵官内不拘人地遴選材勇堪用者
一員速發赴任康熙四十七年六月初八日
諭工部
去歲杭州等處田畝被災民生疲敝這支河港蕩淤淺
之處若勸諭百姓開濬恐地方官員藉此私派害民亦
未可定况需費無多著動用正項錢糧速行疏濬康熙
四十七年七月十五日
諭内閣
從前巡捕三營屬督捕管轄時營官侵蝕兵糧雖兵數
具存而京城大臣官員家丁皆充兵冐餉全無實濟積
弊沿流極其懈弛以致漢官所居地方盜賊疊告外城
官民不能聊生因而漢官具疏陳奏朕下九卿等會議
歸併前任步軍統領等令其清釐營伍選擇營弁盡力
摉稽嚴緝攘劫然後盜賊漸減官民獲安此衆所共知
著有明效者也竝非至陶和氣任内方令統轄陶和氣
一人之用舍有何關繫但其人一經恭劾則該部自據
定例具議絶不在於扶同附和相繼續參此風亦斷不
可長且巡捕三營官員或於各省營弁或於旗下武職
皆經朕親選壯健人才補用若果有一二驕悍不法之
人言官即當指名題參乃將百餘員之營弁三千餘名
之兵丁一概溷指以為驕悍不法可乎著仍指名具奏
况武職兵丁兵部皆可稽察步軍統領巡捕三營亦隸
於兵部誠欲建言則將兵部題參未為不可高遐昌乃
謂巡捕三營應歸併兵部所言大謬又街道事務司坊
等官管理時畏懼顯要職官朘削里巷小民止知勒索
舖戶銀錢而街道事務毫不置念因敝壞已極故亦歸
併步軍統領管理今既稱商民受街道之累即著高遐
昌兼管一年務令商民不致苦累街道大加肅清若果
能綽然辦理誠為能言即能行之人矣下所司知之康
熙四十七年七月二十五日
諭吏部
趙國祚年老致仕以後復請往出兵效力行間多有勞
績恩詔所得官秩准與存留仍以二等阿達哈哈番令
其孫世昂承襲康熙四十七年八月二十日
諭戶部
據寧夏民黃品竒等叩閽之詞言都司何卜昌在任時
疏通河口連年大穫自何卜昌告退以後水澤淤塞因
而米穀薄收從前何卜昌如何疏通河渠有益於民今
應如何措置俾得永遠裨益地方著行該督撫詳察具
議以聞康熙四十七年八月二十日
諭刑部
以弟殺兄情罪重大於律斷不可恕但據稱楊榮之母
無贍養之人楊榮著暫留養母俟伊母故後該部奏聞
仍照原擬正法康熙四十七年八月二十日
諭内閣
今年秋汛黃運湖河修防平稳覽河臣奏報已悉張鵬
翮自任總河以來克遵朕指示修築工程身歷河干殫
心盡力一切動用錢糧謹嚴明晰絶無糜費比年兩河
安晏堤岸無虞深可嘉尚所帶削秩著與開復應償帑
項俱著免追下所司知之康熙四十七年十月初一日
諭戶部
朕屢次南巡見閭閻殷阜之象遠不逮於舊時故於民
生風俗無不一一諮訪雖不時蠲免額賦停徵積逋僅
可支吾卒歲絶無餘蓄且今承平既久生齒日蕃食漸
不充用多不給亦理勢之所必致朕每念及此未嘗不
為惻然去年江南浙江二省俱被旱荒多方軫恤始蘇
民困迨今歲復報潦傷旋經照例蠲賑竝下詔書留漕
資濟但歲再不登生計益匱欲令辦賦力必難供朕於
國家一切經費累年撙節帑藏充裕以此渙敷膏澤藏
富於民俾得盡力農桑衣食滋殖百姓既足國用何憂
康熙四十八年除漕糧外江南通省地丁銀四百七十
五萬四百兩有竒浙江通省地丁銀二百五十七萬七
千兩有竒著全行蠲免所有舊欠帶徵銀米仍暫停追
取此朕因江浙二省為東南重地特於格外施仁用弘
休養之至意該督撫各飭有司張示遍諭務令窮鄉蔀
屋咸共知悉儻或别借事端侵冒徵派事發定從重治
罪尔部即遵諭行特諭康熙四十七年十月十六日
諭刑部
楊義曾為大臣竝無罪過因其無嗣即將家產入官屢
次駁察竟與查罪人家產相等殊非待大臣之道此等
事關係大體若將無嗣大臣家產槩行入官日後即成
定例著交與九卿將從前有無似此入官定例察明議
奏康熙四十七年十一月二十日
諭浙江巡撫黃秉中
凡為督撫者但能清以持已實心辦事不交通近侍不
夤緣部院則無往而不可矣朕涖政四十八年如爾陳
奏素無夤緣者所見不可勝數此皆浮詞耳未足為據
日後真偽當自明也至地方遇有凶荒除蠲免錢糧發
倉給米煮粥分賑别無竒策止在地方官實心奉行斯
有濟耳朕嘗南巡灼知江浙風俗如湖州地方乃係水
鄉雨水既多則魚蝦菱芡之利俱可資以度日但北方
人日止再食南方人雖遇荒歉亦必三餐州縣官平時
竝不留心聽民間耗費直至窘迫始具文請題命下之
後上司又不過虚張告示而止小民無知但能現成就
食豈有長計謀生且農民愚而讀書人巧往往受其愚
弄至於困乏饑餓而死而終不悟所以致死之由以此
思之良可矜憫尔到地方宜令州縣官時時為百姓豫
加區畫庶幾可以有備而無患也其調補保舉之事皆
有情弊寧波府介在海濱地方緊要知府陳一夔不必
與湖州更調康熙四十八年正月二十三日
諭兵部
李芳述自簡任提督以來居官甚優訓練軍伍整肅嚴
明邊鎮地方賴以安輯歷年身經行陣宣力最久頃征
紅苖之役建樹功績更為顯著允稱一時名將應與䘏
典已有明旨本内所請事情著詳議奏聞康熙四十八
年二月初四日
諭宗人府
自去年九月不幸事出多端朕深懷愧憤惟日增鬱結
以致心神耗損形容憔悴勢難必愈於是概觀衆人不
過為尋常虚語襲用空文此外别無良法惟貝勒允
祉特至朕前奏稱皇父聖容如此清減不令醫人診
視進用藥餌徒自勉強耽延萬國何所倚賴臣等雖不
知醫理願冒死擇醫令其日加調治因痛哭陳請爰於
十一月十八日始用醫藥時皇太子已經開釋遂亦同
竭力趨侍晝夜不懈今朕之劇疾業已全愈從前朕之
諸子所以不封以王爵者良恐幼年貴顯必至驕泰恣
意而行故封爵不踰貝勒此亦朕予之以進勉之路也
今見承襲諸王貝勒貝子日耽宴樂不事文學不善騎
射一切不及朕之諸子又招致種種匪類於朕諸子間
肆行其讒譛交搆機謀百出凡事端之生皆由五旗而
起朕天性不嗜用刑威不加窮究即此輩之幸矣兹值
復立皇太子大慶之日允祉允祺俱著封為親王允
祐允䄉俱著封為郡王允禟允祹允禎俱著封為貝
子尔衙門即傳諭旨察例議奏特諭康熙四十八年三
月初十日
諭兵部
方凱簡任總兵綏輯地方整飭軍伍居官甚優前於中
路出師時偕前鋒兵二百人奮力進擊衆皆稱其驍勇
目前諸將罕有能及之者兹以抱病力衰懇切請罷朕
深惜之著加左都督致仕仍給一拖沙喇哈番以示朕
優眷勞臣至意康熙四十八年四月初三日
諭刑部
應結之事即當議結不必數駁致增事端從前屢下嚴
旨甚明這案内擒獲盜賊人等應賞之處部議應行文
該撫察明照例給賞今又稱察覆到日再議殊屬不合
部院大臣竝不詳察事情止據司官所言即行議駁因
而事務每致增多凡不當駁而駁者皆有情弊此等事
情即當議結該督撫完結之處自然題報著再議具奏
康熙四十八年五月十一日
諭兵部
據張雲翼奏盜犯趙五糾聚羣兇於江浙海洋劫掠十
有餘年今趙五及其黨羽十七人先後就擒並獲有船
隻軍器該提督可會同兩江總督江蘇巡撫嚴審定擬
具奏仍窮究餘黨協力緝捕務靖根株康熙四十八年
五月二十日
諭内閣九卿等
偏沅巡撫趙申喬湖北巡撫陳詵頃有奏摺至詳問來
人稱湖廣通省早稲豐收又江西巡撫郎廷極奏摺至
亦稱江西稲田甚茂及問米價却不甚賤從上江運下
之米極多而江浙米價反愈貴朕為小民生計無時不
軫念籌畫所以不禁上江販米令其發下者正欲江南
浙江米價稍減耳今富豪人䓁將湖廣江西糧米大加
收買各於有名馬頭房屋堆貯江楚糧米雖有發下之
名而糶賣之米益少此於貧民所關甚大尔大學士九
卿大臣等皆係國家倚托之人其念切民生者必與朕
同今應作何措處方於民有益可一體同心詳加講求
速議具奏此處所有大臣亦著議奏康熙四十八年七
月初七日
聖祖仁皇帝御製文第三集卷十四
