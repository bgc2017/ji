欽定四庫全書
聖祖仁皇帝御製文第四集卷十五
勅諭
諭大學士馬齊松柱蕭永藻王掞王頊齡學士常
夀阿克敦德音額赫納格爾布登德蔣廷錫勵
廷儀
朕臨御以來凢事惟以實心行實政務俾羣黎均霑實
惠為要從未諱言災傷崇尚虛文今歲江南浙江湖廣
等大稔豫省微覺歉收朕已頒諭旨將運京漕糧停其
轉運令於彼處收貯但陜西地方現有軍務今歲糧榖
適又歉收故朕預頒諭旨着總漕施世綸將運米路徑
勘視具奏恊同總督鄂海辦事除陜西歴年錢糧屢經
蠲免并明歲錢糧另頒諭旨蠲免外今歲動支常平倉
榖散賑而地方官員大半悉在軍前現今皆係署印官
辦事人員殊少應照曩年遣官賑濟山東百姓之例差
往賑濟問九卿詹事科道會議具奏康熙五十九年十
月十五日
諭戶部
朕自御極以來無日不以民生為念凢閭閻疾苦必詳
加諮訪至於地方偶遇災傷一有所聞即行蠲賑撫恤
備至務期黎庶遂生樂業優游化日六十年來夙夜孜
孜未嘗稍釋也邇年因西陲用兵師行糧從雖芻粟悉
支正供絲毫無擾民間然轉輸必需民力勞苦宜恤曾
將康熙五十八年陜西甘肅所屬額征地丁銀一百八
十八萬兩零歴年舊欠銀四萬兩零康熙五十九年沿
邊各州縣衛所額征銀九萬八千一百兩零屢沛恩綸
盡行蠲免近聞二年歉收民有艱於粒食者辦賦急公
力何能支若非渙敷德澤無以培養窮氓是宜特頒浩
蕩之恩用申勤求民瘼之念着將陜西廵撫甘肅廵撫
所屬通省各州縣衛所除應征米豆草束外康熙六十
年應征地丁銀一百八十八萬三千七百四十兩零通
行蠲免爾部速行文該督撫徧行曉諭實心奉行務俾
均霑實惠如有不肖官吏陽奉隂違澤不下究者該督
撫嚴察題參從重治罪又署撫花善奏稱甘肅地方數
年歉收糧草價值騰貴兵丁採買維艱朕念兵丁效力
行間勞瘁堪憫尤當軫恤准預給半年餉銀着即行文
附近省分撥銀三十萬兩速解甘撫頒發以副朕篤念
民勞優恤軍士至意爾部即遵諭行特諭康熙五十九
年十月十七日
諭兵部
噶爾弼等凜遵朕所指授率領官兵前往從古用兵所
未到之險遠絶域俱各奮勵由拉里路進兵克取招地
將凖噶兒人等信用之逆惡番僧五人正法撫綏唐古
特土伯特人衆甚屬可嘉着將取招官兵從前所領之
銀免其扣取其恩賞之處另有諭旨外在事將軍以下
兵丁以上俱着從優議叙具奏康熙五十九年十月十
七日
諭兵部
朕惟國家綏乂地方愛養兵民實係緊要朕自臨御以
來夙興夜寐無時不以軍民生計為念比年策妄阿喇
布坦蠢動䟦扈侵我哈密殱及喇藏佔取藏地騷擾土
伯特唐古特人衆再土魯番之人皆在四川雲南一帶
邊境居住凖噶兒人等若將土魯番侵取又將土伯特
唐古特人衆煽惑侵犯青海不但難於應援亦且不能
取藏是以調四川雲南滿漢官兵由拉里路前發西路
大兵由青海進藏官兵俱感朕素日豢養之恩遵朕指
授各加奮勵直抵險遠絶域克取藏地殊堪軫念應大
沛恩澤四川雲南滿漢官兵從前所領俸餉俱着免其
扣取仍遣堂官賞給取藏之四川雲南滿漢官兵每人
銀拾兩所賞銀兩即賞給本人妻子以示朕軫恤軍前
效力勞苦官兵之至意爾部即遵諭行特諭康熙五十
九年十月十七日
諭兵部
前遣大兵取藏議政大臣及九卿俱以藏地遥遠路塗
險惡且有瘴氣何能遽至宜固守邊疆執奏朕以凖噶
兒人等現今佔取藏地騷擾土伯特唐古特再土魯番
皆在雲南四川一帶居住若將土魯番侵取又鼔動土
伯特唐古特人衆侵犯青海彼時既難於應援亦且不
能取藏遂决意獨斷着振武將軍傳爾丹征西將軍祁
里德靖逆將軍富寧安管領三路官兵前往策妄阿喇
布坦邊境驚擾襲擊定西將軍噶爾弼管領雲南四川
滿漢官兵由拉里路前進平逆將軍顔信管領西路官
兵由青海進藏又遣大將軍王總領大兵駐劄穆魯烏
蘇便宜調遣辦理糧餉官兵俱各奮勵其三路襲擊之
兵至策妄阿喇布坦邊境屢次大勝剿殺賊兵擒獲人
畜招撫數千凖噶兒人衆噶爾弼等由拉里路前進取
藏樹立大功兹覽大將軍王奏顔信等三次將策零敦
多布殺敗賊兵逃竄等語殊屬可嘉在事將軍以下兵
丁以上俱着從優議叙具奏康熙五十九年十月二十
二日
諭大學士馬齊松柱蕭永藻王掞王頊齡學士常
夀阿克敦德音額赫納格爾布蔣廷錫勵廷儀
李周望李&KR0807;
科道官等缺俱係行取知縣補授之主事併各部院衙
門由正途出身之主事員外郎郎中等官揀選補授並
未論及品級也今若不查伊等原陞之品級將主事員
外郎補授之科道官内陞俱超擢至堂官果其卓然特
出雖係白丁朕可不次用為大臣何况科道等官若俱
屬平常而不查原陞品級竟一體内陞超用未免越次
監察御史尚有廵城之事給事中除奏事侍班外伊等
並無所事再閱其條奏亦無甚緊要有益於政治也着
將伊等問九卿舉出時由何銜陞任之處一併查明具
奏康熙五十九年十月三十日
諭大學士學士九卿等
朕於地理從幼留心凢古今山川名號無論邊徼遐荒
必詳考圖籍廣詢方言務得其正故遣使臣至崑崙西
番諸處凢大江黃河黑水金沙瀾滄諸水發源之地皆
目擊詳求載入輿圖今大兵得藏邊外諸番悉心歸化
三藏阿里之地俱入版圖其山川名號番漢異同當於
此時考證明核庶可傳信於後大概中國諸大水皆發
於東南大幹内外其源委可得而縷析也黃河之源出
西寧外枯爾坤山之東衆泉流出沮洳渙散不可勝數
望之燦如列星蒙古名敖敦他拉西番名蘇羅木譯言
星宿海也是為河源滙為查靈鄂靈二湖東南行折北
復東行由歸德堡積石關入蘭州岷江之源出於黃河
之西巴顔哈拉嶺七七勒哈納番名岷捏撮漢書所謂
岷山在西徼外江水所出是也而禹貢導江之處在今
四川黃勝關外乃禇山古人謂江源與河源相近禹貢
岷山導江乃引其流非源也斯言實有可據其水自黃
勝關流入至灌縣分數十岐至新津縣復合為一東南
流至叙州府金沙江入之金沙江之源自逹賴喇嘛東
北烏捏烏蘇流出烏捏烏蘇譯言乳牛山也其水名母
魯烏蘇東南流入喀木地又東南流逕中甸入雲南塔
城關名金沙江至麗江府亦名麗江至永北府會打冲
河東流逕武定府入四川界至叙州府合岷江流逕䕫
州府入湖廣境由荆州府至武昌府與漢江合漢江源
出陜西寧羌州北嶓冡山名漾水東流至南鄭縣為漢
水入湖廣界東南流至漢陽縣漢口合岷江此諸水在
東南大幹之内故源發於西番委入於中國也瀾滄江
有二源一源於喀木之格爾幾雜噶兒山名雜禇河一
源於喀木之濟魯肯他拉名敖母禇河二水會於义木
多廟之南名拉克禇河流入雲南境為瀾滄江南流至
車里宣撫司名九龍江流入緬國瀾滄之西為哈拉烏
蘇即禹貢之黑水今雲南所謂潞江也其水自逹賴喇
嘛東北哈拉腦兒流出東南入喀木界又東南流入怒
彝界為怒江入雲南大塘隘名潞江南流逕永昌府潞
江安撫司境入緬國潞江之西為龍川江龍川江之源
從喀木所屬春多嶺流出南流入雲南大塘隘西流為
龍川江至漢龍關入緬國此諸水在東南大幹之外故
皆流入南海也又雲南邊境有檳榔江者其源發自阿
里之岡底斯東打母朱喀巴珀山譯言馬口也有泉流
出為牙母藏布江從南折東流逕藏危地過日噶公噶
兒城傍合噶爾詔母倫江又南流逕公布部落地入雲
南古勇州為檳榔江出鐵壁關入緬國而岡底斯之南
有山名郎千喀巴珀譯言象口也有泉流出入馬品母
逹賴腦兒又流入郎噶腦兒兩湖之水西流至桑納地
岡底斯之北有山名僧格喀巴珀譯言獅子口也有泉
流出西行亦至桑納地二水合而南行又折東行至那
克拉蘇母多地與岡底斯西馬珀家喀巴珀山所出之
水會馬珀家喀巴珀者譯言孔雀口也其水南行至那
克拉蘇母多地會東行之水東南流至厄納忒克國為
岡噶母倫江即佛法所謂恒河也佛國記載魏法顯順
恒河入南海至山東之渤海入口應即此水矣梵書言
四大水出於阿耨逹山下有阿耨逹池以今考之意即
岡底斯是唐古特稱岡底斯者猶言衆山水之根與釋
典之言相合岡底斯之前有二湖連接土人相傳為西
王母瑶池意即阿耨逹池也又梵書言普陀山有三一
在厄納忒克之正南海中山上有石天宫觀自在菩薩
遊舍是乃真普陀一在浙江之定海縣海中為善財第
二十八參觀音菩薩說法處一在土伯特今番名布逹
拉山也亦為觀音化現之地釋氏之書本自西域故於
彼地山川頗可引為據也禹貢導黑水至於三危舊注
以三危為山名而不能知其所在朕今始考其實三危
者猶中國之三省也打箭罏之西南逹賴喇嘛所屬拉
里城之東南為喀木地逹賴喇嘛所屬為危地班禪胡
土克圖所屬為藏地合三地為三危耳哈拉烏蘇由其
地入海故曰導黑水至於三危入於南海也至於諸番
名號雖與史傳不同而亦有可據者今之土伯特即唐
之突厥唐太宗時以公主下降公主供佛像於廟今番
人名招招者譯言如來也其地猶有唐時中國載去佛
像明成化中烏斯藏大寳法王來朝辭歸時以半駕鹵
簿送之遣内監護行内監至四川邊境即不能前進而
返留其儀仗於佛廟至今往來之人多有見之此載於
明實錄者爾等將山川地名詳細改正具奏康熙五十
九年十一月十八日
諭九卿
捐輸特為有益軍務舉行現今議叙人員内有不交銀
糓謊領實收者亦未可定如果不照數交納臨用時必
致有悞軍務着交九卿有不交銀糓領取實收者查出
時將給與實收領取實收者即正軍法原本發回添議
具奏康熙五十九年十二月十九日
諭大學士馬齊松柱王掞王頊齡學士常夀阿克
敦德音格爾布登德蔣廷錫勵廷儀魏廷珍
朕觀九卿詹事科道保舉人員並未矢公悉有所為或
有視地方優劣而舉者或有自謂屏絶交遊閉戶不出
而緘口不舉一人者或有自己不舉轉嘱他人令其舉
出者凢如此類伊等以朕為不知朕則知之甚悉也存
斯心者真名教中罪人安得謂之讀書人乎如果矢志
公忠者伊所舉之人有改操之處即應糾參乃近來習
俗不可漸長必湏查出懲治方知畏懼龔鐸僅一少詹
耳所保者甚多伊又並未外任何所見而保舉如許衆
多耶爾等會同吏部都察院將從前保人甚多而無當
者悉行參奏康熙五十九年十二月二十一日
聖祖仁皇帝御製文第四集卷十五
