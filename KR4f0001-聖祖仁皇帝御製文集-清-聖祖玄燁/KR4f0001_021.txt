欽定四庫全書
聖祖仁皇帝御製文集卷八
勅諭
諭大將軍康親王傑淑
近聞海澄被陷大臣提督俱各自盡殊為憫惻前以初
至兵力即當削平山海諸宼因尔等輕視賊衆止知休
養士卒有失遠謀以至於此今勢不可緩緩則賊可据
守地方積蓄糧草固其濠壘所關非細或有匪類乘此
蠢動亦未可定王其悉心籌度謀出萬全速滅賊氛慰
朕懸切行間諸事王應統為陳奏特此密諭康熙十七
年七月初二日
諭安親王岳樂
王肺腑至親久駐炎疆因長沙地勢卑濕朕每多懸念
來使抵京奏王平安朕心良足慰也今牙圖復回長沙
故示朕意特諭康熙十七年七月二十六日
因岳州將軍等失機特諭議政諸臣
據今時勢最緊要者全在岳州此不可不速取也近雖
少有失利然民為賊所廹尙有嚮往朝廷之心朕欲親
率滿洲綠旗大兵聲明肆討儻失此機會則滿兵不服
水土致挫鋒銳愈難收拾凡在軍前將軍皆謂破賊無
期委靡如此即有志者恐亦掣肘不能行矣會議者國
家謀猷所頼卿等有速滅巨憝救民水火之策亦宜預
為商確著詳議以聞康熙十七年八月十六日
諭禮部
元良關係國本慶喜懋膺
天眷今皇太子出痘荷
天地
祖宗
社稷之祐已經痊愈朕心欣悅應遣官致祭
圜丘
方澤
太廟
社稷行告謝禮尔部作速擇吉來奏特諭康熙十七年
十二月初九日
諭吏部
皇太子出痘痊愈朕心欣悅醫官甄國鼐候選知縣傅
為格侍奉調理小心勤慎宜行議叙以示加恩尔部議
奏特諭康熙十七年十二月二十五日
諭盛京將軍安褚護
今據鎮守寧古塔烏喇將軍巴海寄字與侍衛瓢子對
秦云副都統布克韜還自盛京向衆宣言已經遷移盛
京之人出兵不行差遣凡有事故俱照寧古塔例寬至
五年始行結案遷移之人皆加級賞賚其時適値將布
克韜補授副都統鄂泰員缺移文到彼宣旨畢布克韜
復向逹布都杜牛諾海祁木訥等言伊得補副都統之
故尔等亦應遷移因此達布都杜牛諾海祁木訥等俱
各率本佐領於正月初六初十日與從前原欲遷移佐
領一同遷移惟副都統查努喀瓦柳杜布達喀阿巴泰
巴牛堪屠木柱賈齊哈七佐領並納達納半佐領仍欲
畱彼其先不願遷者今既欣然欲遷望兩侍衛轉奏等
語觀此則達布都杜牛諾海祁木訥等所言遷移是實
若將伊等於盛京安插則地方窄狹所分田土遥遠必
致糜費錢糧尔來京師曾面奏云欲於山海關以外諸
城分設駐防協領副都統將舊官兵歸併一處駐札似
為有益今詳繹尔言甚當應速行之其地方遠近田土
多寡會同彼處大臣詳議具奏特諭康熙十八年正月
初五日
諭戸部
江西舊欠錢糧屢經該省總督廵撫及科道等官奏請
蠲免朕已洞悉但當逆賊煽亂之時各省地方與賊接
壤者被其侵犯廹而從逆情非得已故於平定之後其
舊欠錢糧應蠲免者悉行蠲免江西於賊未到之先地
方奸徒輒行倡亂廣信南康饒州奉新寧州宜黃安仁
永新永豐彭澤湖口瀘溪玉山鉛山等處所在背叛忠
義全無紳衿兵民人等或附和嘯聚抗拒官軍或運送
糧米助張賊勢或布散偽劄惑誘良民或窩蔵奸細潛
通消息輕負國恩相率從逆以致寇氛益熾兵力多分
遲延平定之期勞師費餉揆厥所由良可痛恨即今田
廬蕩析家室仳離皆其自作之孽逋賦未蠲職此之故
但思逆寇漸經殱除地方凋敝舊欠追比民困愈深朕
心殊為不忍其十六年以前舊欠錢糧著盡行蠲免尔
部即行該督撫通行曉示務使小民均霑實惠以昭朕
愛養百姓至意特諭康熙十八年二月初四日
諭内務府
近聞從前所賜包衣佐領及渾託河人等葬地今已無
餘此等窮寒之人在日辛勤供役没無葬身之處甚為
可憫著於戸部查交尔衙門田地内酌量撥給特諭康
熙十八年二月初九日
諭吏部
朕以萬幾時暇留心經史思得博學鴻儒備顧問著作
之選故特頒諭旨令内外諸臣各舉所知膺薦人員已
經陸續到部欲行考試因天寒晷短恐其難於屬文弗
獲展厥藴抱今天氣已漸融和應定期考試所有合行
事宜尔部會同翰林院詳議具奏特諭康熙十八年二
月十七日
諭兵部
我國家開創大業軍法最為嚴明凡擊斬賊衆攻取城
池必據實奏報復行確核功罪昭著故能信賞必罰鼓
勵戎行並無虛偽冒功之弊今自用兵以來每覽各處
奏捷章疏其中固有實在建功者亦有虚詞妄報者如
擊敗賊兵動稱斬殺甚多或云數千或云萬餘或云不
計其數甚至賊棄空城或云如何攻取如何恢復妄行
謊報微功小寇任意鋪張議叙之時希冀濫邀陞賞殊
非人臣事上勿欺實心為國之誼以後各處領兵大將
軍將軍督撫提鎮等務須洗心滌慮勿蹈前轍凡於報
捷必確核功績據實上聞如因仍陋習冒濫軍功或被
傍人舉首或別經發覺定以軍法從重治罪決不饒恕
尔部即通加嚴飭併曉諭官兵一體遵行特諭康熙十
八年三月二十一日
諭禮部
自古帝王敦重倫常篤念勲舊必有褒嘉之典以示推
恩孝昭皇后德著椒宮母儀天下懿範如在每切追思
其父公遏必隆簪纓世裔宣力累朝忠殫謀猷功存弼
亮况篤生賢淑佐理宮闈宜加表揚垂諸永久已勅所
司特為建立祠堂其妻縣主夙懋温恭克昭家訓宜並
袝享朕親製碑文勒之貞珉告成之日應賜諭祭尔部
詳察典例具奏特諭康熙十八年三月二十四日
諭禮部
時已入夏天氣亢暘農務方興雨澤未降恐麥禾不能
及時長養朕心深為惓切著尔部堂上官一員同順天
府官員竭誠祈禱特諭康熙十八年三月二十六日
諭吏部
薦舉到文學人員已經親試其取中一等彭孫遹倪燦
張烈汪霦喬萊王頊齡李因篤秦松齡周清源陳維崧
徐嘉炎陸葇馮勖錢中諧汪楫袁佑朱彝尊湯斌汪琬
邱象隨二等李來泰潘耒沈珩施潤章米漢雯黃與堅
李鎧徐釚沈筠周慶曾尤侗范必英崔如岳張鴻烈方
象瑛李澄中吳元龍龐塏毛竒齡金甫吳任臣陳鴻績
曹宜溥毛升芳曹禾黎騫高詠龍燮邵吳遠嚴繩孫俱
著纂修明史其現任候補及已仕未仕各員作何分別
授以職銜其餘現任者仍歸原任候補者仍令候補未
仕者俱著回籍内有年老者作何量給職銜以示恩榮
尔部一併詳議具奏告病者不必補試特諭康熙十八
年三月二十九日
諭刑部
今已入夏亢陽不雨耕種愆期民生何頼或内外問刑
衙門有無知而罹法網小過而䧟重辟株連無辜淹禁
日久刑獄重地人命攸關審擬未當有干
天和朕心每思及此深用警惕兹特遣索額圖明珠杜
立德等會同三法司將已結大案見在監禁者逐一詳
加審理務期明允無使冤滯其在外直省監候重犯應
選三法司滿漢賢能司官前往察審凡罪可矜疑者會
同該撫臬司詳開情由具奏俾無枉無縱以祈
天休副朕愼刑愛民至意其應遣司官開列職名具奏
特諭康熙十八年四月初四日
諭禮部
民資粒食以生今時值夏令雨澤未降久旱傷麥秋種
未下農事堪憂皆由朕躬凉德政治未協大小臣工不
能廉已愛民勤修職業致干
天和朕用是夙夜靡寧深切警惕實圖修省諸臣亦宜
循省過愆恪共乃職期於共襄治理感召休和兹當虔
誠齋戒躬詣
天壇親行祈禱為民請命尔部即擇期具儀來奏特諭
康熙十八年四月初十日
諭兵部
湖南廣西等處已經底定滇黔指日蕩平凡在京在外
大小文武官員内有家口陷於賊中者有隻身投誠家
口仍在彼處者有以前抗賊被害而家口尚有畱遺者
大兵到日著逐一清察務加保全俾令得所聽其親眷
完聚尔部即通行傳諭各路大將軍將軍督撫提鎮等
遵行特諭康熙十八年四月二十二日
諭兵部
逆賊吳三桂煽亂以來各處大小文武官員克堅臣節
不負朝廷不辱身名者既已加恩旌異以勵忠貞其或
勢窮力極廹而從賊者朕久已洞悉苟悔罪來歸槪行
寬宥惟祖澤清父子受國家恩飬甚厚前澤清叛時意
其必被賊廹脅不得已從逆及既降復叛則甘心附賊
可知情罪重大國法難容不許招撫亦不許准其投誠
尔部即密行傳諭各路大將軍督撫提鎮等遵行康熙
十八年四月二十二日
諭戸部
民生以食為天必盖藏素裕而後水旱無虞自古耕九
餘三重農貴粟所以藏富於民經久不匱洵國家之要
務也比以連年豐稔粒米充盈小民不知蓄積恣其狼
戾故去年山東河南一逢歲歉即以饑饉流移見告雖
議蠲議賑加意撫綏而被災之民生計難遂良由地方
有司各官平日不以民食為重未行申明勸喻之故近
據四方奏報雨澤霑足可望有年恐豐熟之後百姓仍
前不加撙節妄行耗費著各該地方大吏督率有司曉
諭小民務令力田節用多積米糧庶俾俯仰有資凶荒
可備以副朕愛養斯民至意尔部即遵諭行特諭康熙
十八年六月初八日
諭吏部等衙門
自古帝王撫御萬方兢兢業業勤求治理必期陰陽順
序和氣凝庥或遇災異示儆務省愆思過實修人事挽
回
天心兹者本月二十八日巳時地震之變譴告非常反
覆思維深切悚惕盖由朕躬不德敷治未均用人行政
多未允符内外臣工不能精白乃心恪盡職掌或㒺上
行私或貪縱無忌或因循推諉或恣肆虐民是非顚倒
措置乖方大臣不法小臣不廉上干
天和召斯災眚若不洗心滌慮痛除積習無以昭感格
而致嘉祥朕兹力勤政務實圖修省目今應行應革事
宜著部院三品以上官及科道在外各該督撫明白條
奏直言無隱其在京三品以上堂官并督撫提鎮俱著
據實自陳毋得浮泛塞責尔部即遵行仍通行曉諭内
外軍民人等咸使聞知特諭康熙十八年七月二十八
日
諭戸工二部
朕御極以來孜孜求治期於上合
天心下安黎庶夙夜兢惕不敢怠荒乃於本月二十八
日巳時地忽大震變出非常皆因朕躬不德政治未協
大小臣工弗能恪共職業以致陰陽不和災異示儆深
思愆咎悚息靡寧兹當力圖修省以迓
天庥念京城内外軍民房屋多有傾倒無力修葺恐致
失業壓倒人口不能棺殮良可憫惻作何加恩軫恤著
速議具奏仍通行曉諭咸使聞知特諭康熙十八年七
月二十八日
聖祖仁皇帝御製文集卷八
