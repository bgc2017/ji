欽定四庫全書
聖祖仁皇帝御製文第二集卷四十八
古今體詩四十首
再度居庸關
草木未甲坼年光屬早春三番勞遠馭一舉本勤民峽
暖泉聲動風和鳥噪新會看歌凱入景物盡還淳
雪霽駐蹕大同府
驟飄春雪灑驚沙重向雲中過翠華轉盼遐區征調息
期將習俗尚桑麻
過馬邑望鴈門關
南指重山望鴈門蒼然嵐氣結朝昏當春田土皆耕耨
阡陌緜緜古塞原
途間紀事(并序)
先是前驅之人言明日駐李家溝僅一井未足扈從
人騎之需豫貯水三百甕尚虞有缺是日朕行至中
途見有一水自三岔堡流来一水自韓家樓流出横
築一隄以壅之召詢土人云此河久涸三日前河水
忽至有司恐漫衍官道故築此堰朕登高覽觀揆度
地勢若决此堰河水可至李家溝因命侍衞率人疏
濬不兩時河水洋溢流至營外深三四尺人騎汲飲
有餘莫不欣悅向貯之水皆不用昔聞有行師山谷
間靈泉湧出心未之信頃萬人目覩咸以為異朕之
凉德何當天祐耶因紀其事
昔聞靈貺說今見異河来瀠曲經山谷汪洋歴澗隈安
營流漸下决堰勢初廻馬飲無須窟人嘗止用杯邨荒
咸得潤夜靜響同雷詎但霑行帳還能沃土垓仰邀天
顧重頓使地形開七校多欣悅何勞渴指梅
保德州渡黃河
入塞河聲壯朝宗勢拱環劃疆分晉野隔岸是秦山城
郭巔崖裏旌旄浩渺間横流渡舟楫前路指蕭關
出塞(并序)
沿邊山行岡嶺崎嶇黃沙彌望因自榆林鎮取道塞
外沙淺途平水草咸便且十二日之程減半得達安
邊堡書以記之
森森萬騎歴駝城(榆林鎮一名駝城)沙塞風清磧路平冰泮長
河堪飲馬月来大野照移營郵籤紀地旬餘驛羽轡行
邊六日程天下一家無内外烽銷堠罷不論兵
横城堡渡黃河
歴盡邊山再渡河沙平岸闊水無波湯湯南去勞疏築
惟此分渠利賴多(黃河至處多足為患惟寧夏開渠種田資以為利)
抵寧夏
面水依山古朔方巡行葆羽下巖疆戍樓雖設無傳警
甲士皆精力挽強實政安人遵道德霸圖拓宇說金湯
當年統萬真誇誕(寧夏城相傳為勃勃赫連所築取統一天下而臨萬方之意可謂妄矣)
何似於今控制長
望賀蘭山
嶻嶪排霄聳處雄馬頭蒼駮望難窮遥遮洮隴緜秦塞
迅埽埃氛薄漢功氣雜雲煙疑結陣勢廻龍虎狀盤空
金戈夜火長征地盡屬西陲界域中
自寧夏出塞濱河行至白塔乘舟順流而下抵湖
灘河朔作
黃河之源難可窮滔滔来自遐荒中既入洮蘭復西出
飛濤浩瀚聲淙淙来從邊山遠跋涉遣師輓餉兼採風
廻鑾欲假順流便特乘艇艦浮奔洪瀠洄大野勢幾曲
沙岸頽突還巃嵸亂柳排生枝榦密中有巨鹿蔵榛叢
遥山轉轉行莫盡忽前俄後迷西東有時塞雲催急雨
晚天霽色横長虹旌門月上夜皎潔水光直與銀漢通
放櫂百里只瞬息迅於走坂馳駿驄中宵望見旄頭落
幕北已奏煙塵空(四月十四日夜奏報噶爾丹窮蹙自盡其下悉平)兹行永得
息兵革豈惜曉暮勞予躬長河緜延古鮮歴巡閱乃與
區域同自此寰海樂清晏熙恬萬國咸亨豐
黃河舟行即事
五月山巔雪四時不見花臨流皆險浪步岸是叢葭心
為萬年計身離百日家郅支圅首至從此靖龍沙
噶爾丹平後示諸臣
莅㝢心無倦寧人慮每周一從沙漠擾時厪深宮憂日
旰食始進未明衣先求或云小醜徒廟堂何須籌或云
自往代兹類難鋤耰念我
祖宗基不與古昔侔沿邊諸外藩奉職如列侯一一效
驅策非徒貢賮修顧此豺狼種狂逞匿林丘侵欺我屬
國潛入我遐陬設竟置罔聞何以示綏柔因之違羣議
秉鉞麾貔貅扼塞伏偏師兼程裹糧餱事無巨與細皆
為先綢繆五月入不毛破賊瀚海頭遁免僅及身資帳
咸躪蹂秋冬再臨邊寒風透重裘方春更遠陟秦晉歴
邑州乞降多詭詞其意本夷猶孽子已成俘族黨紛奔
投未能悔厥心尚思延蜉蝣分道命禁旅夏肅氣如秋
頓爾膺天誅無庸施戈矛幕南與幕北圖輿萬里收華
山可歸馬桃林宜放牛息兵培元氣黎庶永安休于野
樂稼穡于朝獻訏謀交泰賴臣工長與蒙天庥
晩眺
軍門延夕眺雲氣澹遥天古塞千峰月平沙萬幕煙旌
旗寒色壯刁斗晩風傳衅甲從今始功成靖朔邊
凱旋言懷
黃輿奠四極海外皆来臣眷言漠北地煢煢皆吾人六
載不遑息三度勤征輪邊柝自此靜亭堠無煙塵兵革
方既偃風教期還淳興廉遵昔軌崇文育羣倫所用惟
才俊非僅榮簪紳爾俸與爾禄脂膏出細民永念固邦
本不愧王國賓
懷来示皇太子
春初夙駕回當暑探盡黃流岸曲紆只為敉寧籌遠馭
不辭煩苦歴征途
入居庸關
始和羽騎出重關風動南薰整旆還凱奏捷書傳朔塞
歡聲喜氣滿人寰懸崖壁立垣墉固古峽泉流晝夜閒
須識成城惟衆志稱雄不獨峙羣山
清河覲
皇太后慈顔
遐方異域絶纖塵奉贄来朝悉我臣今日承歡尤色喜
慈闈悅豫為生民
近郊
鑾輿還旆近郊坰自此邊方賀永寧匝歲歸程當夏月
又逢禾黍雨中青
曉望
喜看西北靜煙氛飲至歸来息我軍向曉馬頭遥指處
日光擁出萬重雲
又
郊圻漸近快時晴四望關山曉氣清邊徼往来非得已
驅除總為計生成
諸皇子来迎示之
行盡龍荒到鳳城三廻寒暑事長征只須勤儉思無逸
說與艱難遠道情
見迎駕者
疊鼓鳴鐃列旆旌鵷行鷺序續編氓依依馬首嵩呼處
念此歡迎赤子情
過密雲作
秋氣驅殘暑青林堕葉稀馬嘶凉籟動蟬噪夕陽微河
繞遥通塞山廻盡拱畿黍苖膏雨足歲事念民依
出古北口
年年秋獮此經過峭石天成險隘多沙漠名王皆屬國
但留形勝壯山河
口外設屯耕植聚落漸成
沿邊曠地多棄置良非策年来設屯聚教以分阡陌春
夏耕耨勤秋冬有畜積霜濃早收黍暄遲晚刈麥土固
有肥磽人力變荒瘠山下出流泉屋後樹豚柵行之無
倦弛定能增戶籍古来王者治恐亦無以易
經喀爾沁
古木蒼山路不窮霜林颯沓響秋風臨流駐蹕歸營晩
坐看旌門落照紅
口外中秋
荒塞天低夜有霜一輪明月照蒼凉不貪玉宇瓊樓看
獨在遐陬理外疆
行圍敖漢柰曼查魯忒諸部落
農暇巡侯甸揚旌歴遠途軍容陳七萃武事講三驅永
罷防秋戍咸為首路趨晚来圍獵罷羽衞集平蕪
塞外偶述
曉霧迷前嶺蒙茸露未晞林中呼鹿罷山下射熊歸水
繞周廬曲原高衆幕圍時平疆域遠萬里盡庭扉
至廓爾沁部落與諸蒙古宴
大野支黃幄長筵藉軟莎恩膏宣塞下部落列山阿法
酒沾人醉椎牛饗衆多提攜偕婦穉千帳動歡歌
秋暮
落葉催寒早山山草徧枯雪晴麋得食風急雁銜蘆松
古紛披出林深高下殊漫云沙塞地别自足饒腴
入烏喇境
蒼山岌嶪路緜延野燎荒原起夕煙幾點寒鴉宿枯樹
半灣流水傍行旃
松花江網魚最多頒賜從臣
松花江水深千尺棙柂移舟網親擲溜洄水急浪花翻
一手提綱任所適須臾收處激頹波兩岸奔趨人絡繹
小魚沈網大魚躍紫鬛銀鱗萬千百更有巨尾壓船頭
載以牛車輪欲折水寒冰結味益佳遠笑江南誇魴鯽
徧令頒賜扈從臣幕下然薪遞烹炙天下才俊散四方
網羅咸使登巖廊爾等觸物思比託捕魚勿謂情之常
泛松花江
源分長白波流迅支合烏江水勢雄木落霜空天氣肅
旌麾過處映飛虹
閱窩集(并序)
古松林數十里蔭翳無際非亭午夜分不見日月
松林黯黯百十里罕境偏為麋鹿遊雨雪飄蕭難到地
啼烏野草自春秋
駐蹕烏喇之船厰憶壬戌春夏巡行此地每五日
一奏請
聖祖母太皇太后安今不可得矣書志慨慕
曾問
慈寧草奏箋夜張銀燭大江邊重来往事俄追憶轉眼
光隂十七年
烏喇山㠗間古木灌莽澤潦徧野即黃龍府之地
也今人未暇詳攷
層岡翳薈亂高低駿馬迎風不住嘶磧裏草深行潦闊
遲回應惜錦障泥
二
路轉山環雜古柯覆茅苫舍傍坡陀疆隅湮没遼金界
虎穴鷹巢處處多
行圍所經灰發葉赫哈達諸地皆我
祖
宗之所開并遺跡存焉
鐵馬金戈百戰時戎衣辛苦首開基榻邊鼾睡聲先定
始布中原一著棋
二
垣墉遺址尚山坳略地平城闢土茅盪滌塵沙真不易
仰思遺烈駐雲旓
聖祖仁皇帝御製文第二集卷四十八
