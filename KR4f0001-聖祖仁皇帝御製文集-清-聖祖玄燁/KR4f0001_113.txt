欽定四庫全書
聖祖仁皇帝御製文二集卷十一
勅諭
諭大學士伊桑阿阿蘭泰
去歲陜西西安等處年穀不收罔有積貯以致閭閻困
苦至極已遣使賑濟之矣直隸所轄地方素有儲蓄或
州縣稍有不登卽以所儲米穀從均贍給是以民生獲
濟良多今年豐歉尚未可知陜西省府州縣現存米穀
之數應行察明先時預備至各省府州縣皆令積貯米
穀數千石則禆益黎庶者大矣可下各該督撫等令各
府州縣積貯米穀其所積穀數當逐一膳冊詳報戶部
著九卿詹事科道等會議以聞康熙三十一年正月初
二日
諭大學士伊桑阿阿蘭泰王熙張玉書學士王國
昌滿丕圖納哈王尹方王掞李柟
前者纂修明史諸臣所撰本紀列傳曾以數卷進呈朕
詳晰披閱幷命熊賜履校讐熊賜履寫簽呈奏於洪武
永樂本紀訾議甚多朕思洪武係開基之主功德隆盛
宣德乃守成賢辟雖運會不同事蹟攸殊然皆勵精顯
於一時謨烈垂諸奕世為君事業各克殫盡朕亦一代
之主也銳意圖治朝夕罔懈綜理萬幾孳孳懋勉期登
郅隆若將前代賢君搜求其間隙議論其是非朕不惟
本無此德本無此才亦實無此意也朕自反厥躬於古
之聖君旣不能逮何敢輕議前代之令主耶若表揚洪
武宣德著為論贊朕尚可指示詞臣撰文稱美儻深求
刻論非朕意所忍為也至開創時佐運文武諸臣各著
勲績列傳之中若撰文臣事述優於武臣則議論失平
難為信史纂修史書雖史臣職也適際朕時撰成明史
苟稍有未協咎歸於朕矣明代實錄及紀載事蹟諸書
皆當蒐羅藏弆異日明史告成之後新史與舊書俾得
竝觀以備天下後世之公論焉前曾以此指面諭徐元
文尔等當知之康熙三十一年正月二十七日
諭修明史諸臣
朕自冲齡卽在宫中披覽經史明實錄曾閱數過見其
間立言過當紀載失實者甚多纂修明史宜加詳酌如
弘治中太后思念崇王欲令入朝此亦情理之至常且
所封之地初不甚遠而一時大臣及科道官員交章爭
執以為不可至云人民騷擾國勢動搖時已有旨召崇
王矣竟因人言而止夫書言以親九族九族旣睦若藩
王就封必不可召見則自古帝王所云睦族之道謂何
又正德實錄載午朝罷後於御道得匿名文簿一卷傳
旨詰問百官皆跪於丹墀時仆而暴死者數人暍而病
者尤衆夫夏月雖天時炎熱何至人多暴卒且行間將
士每披堅執銳戮力於烈日之中未聞因暑而致死豈
朝堂之上病暍若斯之甚耶所云盡信書不如無書此
之謂矣至於宦官爲害歷代有之明如王振劉瑾魏忠
賢輩負罪尤甚崇禎時誅鋤閹黨極為善政但謂明之
亡亡於太監則朕殊不以為然明末朋黨紛爭在廷諸
臣匱封疆社稷於度外惟以門戶勝負為念不待智者
知其必亡乃以國祚之顚覆盡諉罪於太監謂由中官
用事之故烏得為篤論耶朕宫中所用太監止令供灑
掃奔走之役一嚬一笑從不假借所以數十年以來太
監皆極貧乏有不能自給者爾諸臣想亦悉知朕非信
用太監之主惟朕可為此言作史之道務在秉公持平
不應膠執私見為一偏之論今特與諸臣言之宜共知
此意康熙三十一年正月二十九日
諭戶部
朕勤求治理念切民依凡有往來人等必以年歲之豐
歉雨澤之有無一切閭閻情形備悉諮訪前聞陜西西
安鳳翔各屬饑荒已經特頒諭旨蠲免錢糧竝發帑金
專遣大臣賑濟仍撥給别省錢糧刻期運送務使均霑
實惠人獲更生近又聞頒賑之前尚有貧民散入四方
流離失業勢不能復還鄉井儻不曲加撫綏必致轉於
溝壑深為可憫凡流民所至地方應令該省督撫董率
有司區畫賑濟令各得所其賑濟過人口數目著具冊
題報有能酌量資給俾回原籍者一倂造冊具奏至於
湖廣襄陽等處距潼關相近且道路平坦易於轉輸襄
陽等處所有積貯米穀應令該督撫運至潼關陜西督
撫接受轉運庶於散給兵餉賑濟饑民均有裨益應作
何輓運尔部作速詳議具奏特諭康熙三十一年二月
初四日
諭大學士伊桑阿阿蘭泰
陜西省西安鳳翔兩府所屬地方去歲遇災雖曾自京
師頒發帑金遣官賑濟然百姓仍有流移者此皆無積
貯預備之故也今靳輔已簡任河道總督矣靳輔於河
道情形熟練曉暢可截今年漕米二十萬石交與靳輔
作何酌量僱船由黃河輓運抵山西蒲州等處預為積
貯即偶遇災傷旣有所備於軍儲民生咸獲裨益矣至
由黃河逆流轉運勢屬艱險若有米船損壞之事免其
議罪則靳輔亦得殫心盡力黽勉報稱可降旨九卿會
議尔等亦同靳輔議之康熙三十一年二月初四日
諭内閣
江北漕米速行截畱二十萬石至蒲州等處積貯預備
誠為有益但自砥柱至蒲州一帶地方可否輓運若遣
部中司官往視或勘閱草率借端推諉稱為不可若交
與地方官則退縮畏事託辭勞民或以彼地豐收無處
需米指稱不必輓運或因循遲緩以致冰凍指稱不可
輸輓如此則特命運米亦屬徒然矣凡事身任其責殫
心奉公竭蹷圖之無有不奏效者前黑龍江置戍轉運
軍儲衆皆謂地屬初闢其事為難朕惟斷自一已見諸
施行今屯兵列障運道開通絶塞遐邊丕振功效此卽
已著之實驗也可下九卿議之康熙三十一年三月初
四日
諭大學士伊桑阿阿蘭泰王熙張玉書學士德珠
温保王國昌王尹方王掞李柟
總河靳輔年邁而有疾河務所關至要當豫遣材幹之
人用副靳輔俾習練河務則異日可以接續綜理其下
九卿議奏康熙三十一年三月十六日
諭兵部
國家簡用武臣委任封疆重寄專期軍民輯睦邊境乂
安其實有宣力累年茂樹偉伐者則旌庸之典必加渥
焉甘肅提督孫思克久歷邊地熟諳機宜當秦省用兵
之時素著勞績自任提督以來益殚謀猷實心幹濟惠
愛洽於士卒威望讋乎外彛特沛殊恩用昭寵奬著加
太子少保給一拜他喇布勒哈番以示朕展勲酬勞至
意尔部卽遵諭行特諭康熙三十一年三月十七日
諭大學士伊桑阿阿蘭泰學士德珠温保王國昌
近觀科道等官竟無條奏者夫設立科道特欲其有所
建白也當言之時應不時具奏可以此意傳與科道官
知之康熙三十一年三月二十九日
諭大學士伊桑阿阿蘭泰張玉書學士𫝊繼祖温
保王國昌王尹方王掞李柟
喀爾喀王貝勒貝子公台吉等向未入覲京師初次來
朝者仍依原賞喀爾喀之例給之若曾經入覲一次已
蒙錫予而復來者皆凖四十九旗例以頒賚焉其下理
藩院註冊著為定例遵行可耳康熙三十一年四月十
九日
諭大學士伊桑阿阿蘭泰張玉書學士傅繼祖温
保王國昌王尹方王掞李柟
遣往察看黃河之前鋒統領碩鼐等差回奏稱察看黃
河自寧夏至潼關皆可舟運但龍王站一處水勢陡絶
湍激不可行船其間由陸路起剥十里過水陡之處卽
由船運便可直至潼關西安矣旣如此應差工部賢能
司官一員會同廵撫葉穆濟於船窩裏地方造可載一
百石之船二百隻逆流至龍王站下停泊預為備用又
聞歸化城北翁魁等山産有材木令遣八旗鐡匠木匠
歸化城派出夫役伐木踞板運至湖灘河朔津口造裝
載一百石之船二百隻此造船所需鐡與油麻等物自
該部發往船工既畢之後將大同米石出沙虎口轉運
至湖灘河朔津渡泊船之處俟彼時再議造船之暇自
大同至湖灘河朔工所其轉運之路應察看詳明預加
料理尔等會同戶工二部確議以聞康熙三十一年五
月初一日
諭大學士伊桑阿阿蘭泰張玉書尚書馬竒侍郎
凱音布學士傅繼祖温保王國昌王尹方王掞
李柟
聞山西平陽府等處雨水協時牟麥豐收其直必賤可
遣賢能官員往彼購買預為積貯不惟有益於民異日
儻有需用亦得所資矣可令九卿詹事科道會議以聞
康熙三十一年五月初一日
諭大學士伊桑阿阿蘭泰張玉書學士𫝊繼祖温
保王國昌王尹方王掞李柟
積穀者至要之務也誠有所積貯雖遇災傷斷不致於
饑饉但小民不知儲蓄每値豐收之年恣意糜費及逢
儉歲遂底困窮今時届麥秋可勅各該地方官勸諭百
姓比戸量力共相樂輸委積儲峙州縣官將捐助者姓
名與米數註冊秋成之後亦倣此行焉其春時乏食者
貸與之至秋照數收入以為積蓄夫每年於麥穀告登
之候勸勉捐輸則數歲之間倉廩充裕卽罹災䘲民食
自可不虞匱乏矣尔等會同九卿詹事科道議奏康熙
三十一年五月初二日
諭大學士伊桑阿阿蘭泰
今年陜西西安地方三春雨水愆期秋收豐歉未可預
計襄陽者附近西安形勝之地也可將截畱江寧荆州
糧各十萬石交與該督撫以官船運至襄陽先時儲蓄
其下九卿詹事科道卽行會議以聞康熙三十一年五
月初九日
諭大學士伊桑阿阿蘭泰學士傳繼祖逹瑚温保
王國昌戴通
西安廵撫布哈疏稱雨水未足人民患病者頗多夫雨
水不足則秋收難望若何拯濟其疾病若何救治可下
九卿科道會議以聞康熙三十一年五月二十四日
諭大學士伊桑阿阿蘭泰侍郎朱都納學士傅繼
祖逹瑚温保戴通王國昌
朕思此時正當簡閱軍旅以備調遣每佐領撥鳥鎗護
軍各一人撥前鋒親軍護軍各十人漢軍火器營兵撥
二千人如無須調遣朕廵歷塞外時親率以往此兵各
給整理器械銀十兩使今冬竟不徵發則所給銀兩可
於軍餉之内寬緩其期零星除扣之其下旨議政大臣
各都統將所派禁旅器械軍装皆令全具無缺以備一
有調遣立可啓行大臣官弁倂擬出焉此師不過預備
而已可將是意諭軍士知之康熙三十一年五月二十
八日
諭尚書庫勒納等
審事畢尔等親齎來奏知府副將在邊疆啓隙生事以
未叛指為已叛擅興師旅詭報擊敗者事關軍機卽行
加戮何必遲疑尔等會同總督審明卽於彼地正法示
衆否則遐邊遠域啓隙謊報者安所懲戒耶至於土司
尔等如再三招徠安輯彼仍抗拒不出會同總督撲剿
之可將此旨繕寫呈覽交大學士等特諭康熙三十一
年七月初八日
諭大學士伊桑阿阿蘭泰學士傅繼祖戴通王國
昌
將軍薩布蘇奏請逹呼里西白之五百兵令其學習鳥
鎗夫以邊兵訓練火器所言雖是但逹呼里西白之衆
遷徙甫至未獲寧居盡其族類槩令學習似為未當或
俟之數年安土樂業始令操練鳥鎗或應作何籌度另
為訓練其密咨薩布蘇具議以覆康熙三十一年七月
十五日
諭大學士伊桑阿阿蘭泰學士傅繼祖席喇逹瑚
戴通
聞西安所屬驛站凋敝可交該督撫整頓之彼土民生
近日情形比前如何田禾收穫豐歉如何秋麥已播種
乎抑猶未也可令詳明踏看來奏康熙三十一年九月
十四日
諭大學士伊桑阿阿蘭泰學士席喇逹瑚戴通
今所備禁旅之内每佐領撥護軍七名其前鋒軍則簡
四百名火器營兵則分其半於十月杪遣赴大同飼養
馬匹預備徵調應遣大臣令兵部奏請曾隨朕之每佐
領護軍一人可除出之至京師簡軍預備其事宜亦令
具議以聞康熙三十一年九月十五日
諭大學士伊桑阿阿蘭泰學士席喇傅繼祖逹瑚
德珠戴通
筆帖式季慶鶴力保盜賊情殊可惡其革職發往黑龍
江效力可改簽批發前者工部筆帖式愛新阿監造新
滿洲房屋曾有梁木摧折致新滿洲被壓而斃聞其為
人不孝不義至於已極八旗之衆無弗知者乃工部堂
官不行題𠫭褫革反委為司員令監工作夫筆帖式者
漸次陞擢可為司員可為大臣者也如此不孝不義之
人豈可為大臣與司員哉其嚴飭各部院有似此孝義
不修行止謬亂好生事端代寫詞状者察出革其筆帖
式儻被革者異日挾仇訐告朕決不聽理也可咸傳諭
之康熙三十一年十月初二日
諭戶部
陜西西安等處地方連歲凶荒繼以疾疫因而閭閻失
業洊致流移朕軫恤民艱焦勞宵旰自去歲冬月以來
頒發帑金蠲免正賦輓輸積穀轉運漕糧屢次特遣大
臣察勘多方賑濟念國家所重惟在養民目今秦省雖
薄有秋收但民間匱乏已極儻非格外加恩無以使積
困書甦轉徙盡復陜西廵撫所屬府州縣衛所康熙三
十二年地丁銀米著通行免徵從前所有積欠未完錢
糧亦著通行蠲豁務俾比屋同霑實惠小民咸慶更生
用稱朕子愛元元撫育安全至意尔部卽遵諭行特諭
康熙三十一年十月初六日
諭刑部
朕保乂黎元崇尚寬大每於刑獄之事輒厪矜恤之懷
秦省西安等處地方比歲薦饑閭閻困苦業已多方賑
䘏屢諭蠲租尤宜大沛仁恩特加赦宥凡陜西廵撫所
屬今年秋審情真緩決人犯内除十惡及軍機獲罪官
員犯罪不赦外其餘自諭旨到日通省免死照例減等
發落有見在審擬未經結案者亦如之嗣後務令革心
嚮善副朕法外生全至意尔部卽遵諭行特諭康熙三
十一年十月十二日
諭吏部都察院
國家設立言官職司耳目一切吏治民生得失利弊皆
宜殫思畢慮據實直陳近見滿漢科道官員建白甚少
殊非朕責望言路之意嗣後應各矢公忠研求時務凡
可以裨益國家之事悉攄所見奏聞以俟採擇但不得
懷挾私情紛更定例勦襲陳言浮泛塞責其有眞知灼
見應糾劾者卽行參奏亦不得暗受囑託代人報復苛
責細事希圖傾陷尔部卽傳諭遵行特諭康熙三十一
年十月二十三日
諭大學士伊桑阿阿蘭泰學士席喇傅繼祖德珠
戴通安布禄
將軍薩布蘇佟寶等奏請驛站缺丁依數頂補無妻室
者給以婦人驛逓再為增匱壮丁馬畜錢糧俱行添設
則驛站可不致困敝朕思驛站困敝者皆該將軍等不
省徭役不簡事件絶非要務槩令馳驛勒索之所致也
雖添置驛丁增給錢糧事若不務簡省䆒復何益且所
需婦人為數多矣取給一時將焉可得伊等在彼其可
得緣由或有成算耶可勅該將軍薩布蘇佟寶等如何
減省徭役不致凋敝驛逓所缺男婦從何充補會同盛
京將軍確議報部康熙三十一年十二月二十一日
諭大學士伊桑阿學士席喇傅繼祖德珠温保戴
通安布禄
大同右衞屯駐大兵有事則大同總兵官必協同征行
其鎮標兵及沙虎口協標兵皆當改為騎卒可下兵部
議奏康熙三十一年十二月二十八日
諭大學士伊桑阿學士席喇傅繼祖德珠温保戴
通安布禄
聞西安米價尚復翔貴流民還籍者少朕為陜西地方
民生時存諸懷必如何措施然後於民有濟蓋孳孳不
置也先是聞自湖廣之㐮陽抵陜西商州水路可逹已
遣郎中蘇赫納閱視今問之内大臣索額圖乃亦乘船
自商州行至襄陽夫西安米價如尚翔貴則流民不能
復歸本籍自商州至襄陽旣有水路可將現運至㐮陽
之米二十萬石卽自襄陽水路轉輸至商州更自商州
轉輸至西安俾相販糶則陜民之饑者流者均得蘇息
矣可特遣京師賢能大臣一員會同總督丁思孔總兵
官王化行等率道員劉暟將轉運米石及招還流民之
事委之專理其自襄陽運至西安之米以湖廣價直止
加算所運脚費與之貿易則米價必賤於民生大有禆
益而流移之衆亦獲速還故土所得米直齎至湖廣復
買米糧亦依此法轉輸平糶當俟陜西流民悉還本籍
米價旣賤之後方行停止尔等會同速議以聞康熙三
十一年十二月二十八日
聖祖仁皇帝御製文二集卷十一
