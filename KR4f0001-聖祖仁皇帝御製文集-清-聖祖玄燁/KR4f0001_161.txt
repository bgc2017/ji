欽定四庫全書卷
聖祖仁皇帝御製文第二集卷三十五
頌
祈穀壇頌(有序)
嘗觀古之明王必嚴於敬天隆於尊祖誠於養人惟
其敬天故饗帝尊祖故崇配養人故重農而上辛祈
穀厥義備焉蓋隂陽順風雨調災沴不生五穀咸熟
斯比戸可封然後寬刑簡賦導以禮樂躋之仁壽苟
陰陽失序風雨不時則五穀傷矣五穀傷而民饑至
矣修粢盛而奏馨聞將何藉焉予肅將禋祀每遇薦
享大典備極誠敬期於孚格蒼穹為羣黎提福幸海
内穡事浹歲順成即間遘微祲而補助旋施有秋洊
至豈非
上天粒我烝民而默佑予一人以無疆之休哉仰戴
帝慈莫可名喻聊攄感忱作為頌曰
皇矣
上帝仁覆萬國靡物弗懷鑒於有德古聖聿修昭事建
極元日殷薦爰祈粒食藐躬受命精意以禋太圻體方
郊丘象圜屋而大享典禮均虔外至必主本祖本天巍
巍
三聖陟降攸格盡志對越百神其懌曰潔豆籩曰崇珪
璧匪祝一身為民請澤惟
天監觀愛我兆人宜夏而夏宜春而春和風應節甘雨
司辰灾螟罔作瑞穗含醇豈止郊畿式暨五服畇畇疆
理何土不淑嶷嶷黍稷何產不熟造化靳施伊誰能育
啟蟄而耕納稼而場于耜于趾我倉我箱詎曰農夫實
予之慶上下交裕藉此豐穣民則不知予敢忘賜湛恩
汪濊頌思奚匱歲歲吉蠲竭誠肆類庶其眷之永錫樂
利
二典頌(有序)
粤稽伏羲始畫卦象而未有文詞倉頡造字而篆籀
之傳亦多淹失上古文章之見於六經者殆無有先
於二典者矣朕服習尚書景慕勲華之德業羹牆見
焉竊以為包羅千古之治術無有出其範圍者朝夕
涵濡用自勵勖爰作頌曰
煌煌二典邃古所傳乾綱坤維嶽峙星躔如海負地如
日麗天六經諸史肇開厥先欽眀濬哲恭讓塞淵至德
在躬光被八埏寅餞授時法創璣璿後之儀象咸取則
焉巡嶽考績疇咨簡賢後之命官率循罔愆文質而奧
事簡以全高明博厚治象巋然夏商而降踵武鴻編支
分派別謨誥丕宣散為萬象流為百川仰瞻帝典若陟
泰巔伊予夙夜誦習有年望洋測海弗憚精硏遙遙統
緒深愧仔肩永言祗頌躬自陶甄
禹陵頌
朕閱視河淮省方浙地會稽在望爰渡錢塘展拜大
禹陵廟瞻眺久之勅有司歲加修葺春秋蒞祼粢盛
牲醴必豐必虔以志崇報之意時康熙二十八年二
月十五日也緬維大禹接二帝之心傳開三代之治
運昏墊既平教稼明倫由是而起其有功於後世不
淺豈特當時利頼哉朕自御宇以來軫懷饑溺留意
河防講求疏濬漸見底績周行山澤益仰前徽爰作
頌曰
下民其咨聖人乃生危微精一允執相承克勤克儉不
伐不矜隨山刊木地平天成九州始辨萬世永寧六府
三事政教修明會稽鉅鎮五嶽嫓靈兹惟其藏陵谷式
經百神守護松栢鬱貞仰止高山時切景行
贊
王右軍洗硯池贊(有序)
沂州治西南池水一泓漣漪清淺在斷垣荒草中朕
甲子己巳南巡兩經其地咨訪土人曰此晉右軍將
軍王羲之澤筆池也一名洗硏池相傳即其故宅傍
有曬書臺歲久蕪沒今為緇流所宅祠宇三楹面離
背坎上設右軍像風神雋爽儼然晉代衣冠墀廡碣
石鱗次中為瑯琊十七帖餘皆後人憑弔詩文及紀
載祠宇興廢始末舊有洗硏池三大字斷闕不全嘗
考晉書右軍雖系瑯琊自其父曠巳南遷右軍未歴
江北或者以王氏舊居所在遂傅會之未足深辨朕
萬幾餘暇日事臨池雅愛其筆法近復命新蘭亭故
址以表彰之夫右軍懷經世大略遭時多故用違其
才觀其與桓温書其人品學問槩可想見使得行其
志於以毗輔晉室振挽頽風豈僅以書法見長哉乃
為之贊曰
右軍於書稟生知質仍不廢學功專且壹臨池浣墨池
水如漆艾山何高沂河有泌山城古祠人傳遺蹟緬懷
大夫士林之特究厥生平乃心王室經濟可名奚止藝
術虎卧龍跳其人其筆
石鼓贊(有序)
朕釋奠先師於國學觀石鼓於廟門之兩廡緬懷周
宣迄今二千餘年而中興之烈岐陽之蒐俯仰如昨
魯壁汲冢缺有間矣此文此石獨焕然與日月爭光
是三代法物之僅存者也今列在太學實斯文之盛
嘗尋繹搨本推詳其遺義有會於心焉乃為贊曰
猗歟周宣纘緒文武一時從臣方叔召虎蒐於岐陽陳
列斨弩鐫功告成伐石作鼓以歌以銘載規載矩豈備
考擊致煩矇瞽鼓鼙思將義蓋有取歴二千年鑠日蝕
土蝌蚪失傳剝落誰補車攻馬同麀鹿麌麌晨星缺月
完句可數天門詄蕩岐山翔舞軒頡是班鍾王敢伍陳
在泮宮設於廊廡是切是磋匪擊匪拊橋門觀禮如對
簋簠庶幾文治再見三古
箴
河臣箴
自古水患惟河為大治之有方民乃無害禹疏而九平
成攸頼降及漢唐決復未艾漸徙而南宋元滋溢今河
昔河議不可一昔止河防今兼漕法既弭其患復資其
力矧此一方耕鑿失職澤國波臣恫瘝已極肩兹鉅任
曷容怠佚毋俾金隄潰於蟻穴毋使田廬淪為蛟窟毋
徒糜國帑而勢難終日毋虛勞畚築而功鮮覈實務圖
先事盡利導策莫悔後時飾補苴術勿即私而背公勿
辭勞而就逸惟潔清以自持兼集思而廣益則患無不
除績可光冊示我河臣敬哉以勖
漕臣箴
國家定鼎會極幽冀歲漕東南積偫惟備舳艫銜尾數
百萬計轉輸有程貴以時至專設重臣式董厥事我徒
我旅亦云孔勩尚其寬恤厚彼糗粻尚其撫綏摩彼疴
痒毋借空名耗閭左藏毋踵陋習損經制常尔克持廉
則吏罔弗臧吏克守法則軍罔弗康軍既樂康競輓以
將孰困而逋孰盜其糧官苟剝之用飽巳囊下復效之
鼠雀曷防濡滯河干如稻集蝗總計而論蝕我太倉國
儲民食毋乃兩傷尔膺斯任莫忝王章
臺省箴
臺省之設言責斯專寄以耳目寧取具員通明無滯公
正無偏黨援宜化畛域宜捐洞達政體斯曰能賢古昔
諍臣風規凜然訏謨讜論垂光簡編朕每覽繹如鑑在
懸居是官者表裏方直精白乃心充廣其識國計民生
臧否黜陟凡所敷陳敬將悃愊風霜之任以懲奸慝搏
擊之威以儆貪墨毋摭細務苟塞言職毋紛成憲妄逞
胸臆書思入告當宁對揚沽名匪正營私孔傷或藏嫌
怨謬為雌黃受人指囑尤為不臧形諸奏牘有玷皂囊
職司獻替亟宜審詳敬爾在公風紀巖廊箴詞用勖誕
告聮常
太常箴
翼翼奉常是曰清卿班躋九列專職匪輕國之大事莫
如祀典恪勤&KR0570;習斯副厥選郊壇宗廟必潔必虔齋明
祗肅誓誡維先制備容臺用相百禮贊導法儀駿奔有
體作樂殷薦八音克諧永言登歌律呂無乖舞辨文武
應聲合節綴兆均調以象功德牲牷籩豆務殫乃心苾
芬上達庶冀居歆吉蠲有違或乘尔瞶精禋有忒或形
尔懈糾繩靡逭國典昭垂箴辭誕告其敬聽之
提鎮箴
武臣之職建威銷萌星羅棋布以壯干城韜鈐宜裕紀
律宜明拊循宜至訓練宜精計安黎庶爰設五兵易言
畜衆詩詠求寧閭閻參伍勿擾吾氓山無伏莽海絶長
鯨民恬耕鑿惟尔之能饋餉時給毋致呼庚尔能廉潔
衆以飽騰投醪飲河古史所稱惠逮卒伍忠愛乃生如
捍頭目如衞父兄羣心從違視爾攸行文武輯睦毋相
抗衡軍民調劑務持其平朕親簡閱黜陟有程下逮偏
裨選授匪輕才勇必錄窳惰必懲矧尔大帥節鉞是膺
宜體朕意勉竭股肱
銘
淵鑒齋銘
搆室藝苑匪求堂皇六籍斯列百家斯藏聿求治道攬
兹舊章古人遜志歉若望洋取義於淵源深且長浩演
渟泓蓄之有常既澄其體復藴其光清暉朗暎無物不
彰於焉鑒之洞毫晰芒以兹發政如涉津梁以兹擇人
如鑑否臧我懷前哲陟降在傍見道於衡覿聖於墻實
惟簡編乃獲周行披覽之餘奥義以詳擷其精英以備
遺忘亦名淵鑒昭示無疆目擊道存文治永昌
佩文齋銘
堯紀文思舜稱文明文以經世天地精英河洛啓祕圖
書肇興典謨垂則雅頌繼聲楷模百代統歸六經乾坤
樞紐民物準繩潤如河海炳若日星簡編具在黽勉服
膺如寒待衣繭絲呈能如饑待食菽粟惟馨人倫日用
匪此莫勝紉蘭為佩楚辭可徵佩弦佩韋柔剛互成亦
有佩玉義取温瑩予所佩者古訓是程朝斯夕斯孔思
周情味道之腴體泰志寧縹緗炳蔚卷軸縱橫硏求探
討澡祓性靈揭之座右恒視斯銘
知稼軒銘
史書大有惟國之瑞食為民天邦本所繫西苑有廬茅
簷土砌風雨攸除桑柘蓊翳農祥乘春南榮晨蒞歲云
秋矣流火西次於焉占星以戒農事物養於蒙禾保於
穉驗其勾萌在晦明際雷雨甲坼剛柔竝試灌溉為仁
芟薙為義二者不廢穎栗可冀歲之歉穰人力是視儻
違其時饑寒或遺閔兹農夫終歲勞瘁在昔有邰嘉種
手藝採入豳龡咏及纖細用銘斯軒庶幾此志
察罕七羅勒石銘
康熙三十五年歲次丙子四月丙戌朔十四日己亥
大清皇帝征討厄魯特噶爾丹將六軍過此
御筆勒銘
維天所覆皆吾赤子綏靖邊陲殄滅蛇豕山澤效靈草
蕃泉旨羽衞斯經貞石用紀
拖諾山勒石銘
康熙三十五年歲次丙子五月丙辰朔十二日丁卯
大清皇帝征討厄魯特噶爾丹駐蹕拖諾山
御筆勒銘
瀚海蕩蕩臚朐泱泱親御六師我武維揚震雷霆威讋
日月光翦厥兇醜安定遐荒
昭木多勒石銘
康熙三十五年歲次丙子五月丙辰朔十三日戊辰
大清皇帝征討厄魯特噶爾丹大兵邀擊於昭木多之
地盡殲賊衆
御筆勒銘
天心洪佑翦逆摧兇困獸西竄膏我軍鋒一鼓而殲漠
庭遂空摩崖刻石丕振武功
狼居胥山勒石銘
康熙三十六年歲次丁丑四月朔日庚戌
大清皇帝討滅厄魯特噶爾丹駐蹕狼居胥山
御筆勒銘
登狼居胥遡大河曲遐播德威以綏荒服殄寇寧人義
正仁育絶域來同敷天永福
聖祖仁皇帝御製文第二集卷三十五
