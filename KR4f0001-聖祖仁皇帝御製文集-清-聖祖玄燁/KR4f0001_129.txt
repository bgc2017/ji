欽定四庫全書
聖祖仁皇帝御製文第二集卷十九
北征勅諭
諭皇太子
朕躬甚安於此月初十日至獨石口十一日出邊前往
隨朕兵馬皆整齊精銳後隊各營雖未見亦聞其善但
朕軍中隨行之馬除内廐千匹兵部千匹外别無餘馬
伯費揚古軍中有餘馬七千駝三千朕欲豫備肥馬三
千匹送至餘無他故康熙三十五年三月初十日
諭皇太子
此番出師諸事咸合朕心甚為嘉悦故身體與面顏俱
好且風土水泉皆佳行營事簡日多暇豫但願
上天眷顧默垂協應耳此書寫於十四日十五日早起
行至中途忽起東南風大雨傾注雪霰繼作寒氣嚴冽
其夜隨止十六日早察馬畜俱無恙幸豫備周密雨雪
亦未久也此惟皇太子知之康熙三十五年三月十六
日
諭皇太子
朕兹行遠出塞外經過蒙古地方所見與所聞迥異水
草既佳㸑燎咸裕馬矢雖經雨濕塞外各種野草及榆
柳之條皆可為薪喀倫以内水泉無庸疏鑿雖大兵於
一處征行水草薪燎亦斷然無悞但所慮者天時無定
倏忽雨雪風寒為可憂耳惟恒暘久晴斯大幸也出師
以來數次雜遇雨雪無有妨礙青草既茁羊可飽食馬
亦從此與枯荄並秣所禱者
上天眷佑不遇雨雪則朕之斯舉似可迅奏成功矣恭
請
皇太后萬安朕躬甚安諸皇子諸王以至臣工軍士皆
好皇太子佳否康熙三十五年三月十九日
諭皇太子
朕躬甚安皇太子佳否諸皇子皆佳以至大臣官員軍
士俱好雨雪雖不甚但連朝不霽朕懷稍覺焦勞此處
居住蒙古却皆喜悦云我等斯地屢年亢旱草不萌生
遂至於窮困已極皇上駕臨始有雨雪草皆茂盛觀此
則征行之人與居住之人其情大不相同矣京師雨澤
何如此間之草羊可飽食馬於沙際雜枯荄而食猶未
得飽耳草色大概漸佳水泉給用朕所經歴之地雖盡
偕大兵於一處征行亦可無悞薪燎具足後此則尚未
知也康熙三十五年三月二十二日
諭皇太子
朕沿途至喀倫觀覽草漸茂盛從四月初一日以後馬
可飽飼羊亦近肥水泉給足故三旗並行雖八旗駐於
一處亦得無悞㸑薪足用較之前所聞者大異矣三月
内雨雪微多稍未適意緣此懷抱不暢今意已寬舒因
待出古北口之火器營漢軍兵遂爾多駐時日至彼處
日期未可豫定前遣往噶爾丹二次使臣俱於初七日
到噶爾丹今在土喇於三月十六日令伊等步回奏章
大概與前相同皆好語也彼牲畜甚瘦人所食亦罕少
我師頭隊哨兵已詳悉指示遣往矣土喇地方距喀倫
大約有十八宿之程京師二十日所送來馬三千匹皆
肥健全至惟兵部之馬不及耳塞外所產草木諸物寄
來觀看幷奏
皇太后請視之宫中咸令觀看朕躬甚安諸皇子諸王
以至羣臣軍士俱好水草甚佳康熙三十五年四月十
三日
諭皇太子
自出喀倫見水草甚佳地方形勢無平原曠野盡皆低
山處處有沙岡凡喀倫内所常見之走獸飛禽皆無惟
黃羊野騾大烏鳥白翎雀耳此地除牧養牲畜外並無
佳處我軍重車所經無有阻悞看來沙行視泥行為易
自獨石口至喀倫以繩量之有八百里較向日行人所
量之數日見短少自京師至獨石口為路甚近約計不
過四百二十三里皇太子可試使一人繩量之喀倫地
方用儀器測驗北極高度比京師高五度以此度之里
數乃一千二百五十里朕所過蘇尼特阿巴哈阿巴哈
納爾等旗各皆效力濬井泉修道路治橋梁除石礫視
内地甚優敬謹至於己極誠可嘉悦漸北行漸寒喀倫
外見舊冰雪尚微存晨行時或有鬚凍之日而槩無妨
於草之生長此亦一竒也然諸蒙古以今年為大熱朕
所統兵已近喀倫遣護軍參領車克楚前鋒侍衞竒薩
穆盆楚克貝子侍衞穆渣哈爾阿巴哈納爾布昭貝勒
鄉導索訥木察哈爾護軍撥什庫三人理藩院撥什庫
一人人給善馬各三匹往克魯倫河一帶偵探蹤跡於
四月十二日車克楚竒薩穆來報初九日至伊渣爾厄
爾幾納地方潛入噶爾丹兩哨兵之間視其形跡併牲
畜計之共約有二千餘此外更復何有為山所隔視之
無所見噶爾丹哨兵見我蹤跡正追尋間我等突出前
來於初十日遇沙津王所遣佐領俄七里等十五人口
稱噶爾丹於此月初自土喇移營向克魯倫河下流第
三日遣我等歸噶爾丹至達爾罕敖喇矣汝等勿與我
等同行噶爾丹人相隨在後若問之難以應答汝等宜
速出語訖遣之使行以此觀之噶爾丹去我軍八宿矣
整肅軍旅訓備偵哨大約十日可與敵會此乃緊要情
事應書在前前數事隨思意所及而書故將此書於後
為此諭之康熙三十五年四月十四日
諭皇太子
我軍將哨兵前進偵探消息以待後營齊集噶爾丹仍
在車克楚所探之地實為我師之幸儻趨克魯倫河下
流而往則迤東蒙古恐為震驚故調奉天烏喇兵馬令
會於索鑰爾濟地方已經行文汝宜促之并不時探問
報聞康熙三十五年四月十四日
諭皇太子
朕所統兵旅區畫齊備深入克魯倫克勒地方若無停
留稽緩六七日内或可與敵相遇初聞此地僅可一二
旗魚貫而行今水泉充給此數日來分派已定以前鋒
營及八旗火器營兩綠旗營察哈爾兵居前為一隊次
則朕之大營及鑲黃正黃正白三旗凡四營為一隊再
次則以正紅鑲白鑲紅正藍鑲藍凡五營為一隊先行
之前鋒與鑲藍旗後尾相去約百里四月十七日八旗
綠旗及火器營俱已會集軍容整肅馬臕健壯擬至克
魯倫河之前一日約齊而進此際彼即望風奔逃亦必
為我軍所困若其順克魯倫河而下或稍需時日耳因
便示知之特諭康熙三十五年四月二十一日
諭皇太子
朕所經過之處非大瀚海也西之瀚海較此更闊然觀
之亦非平衍之地山阜聯綿砂石間雜自出喀倫未見
寸土其砂亦堅硬履之不陷瀚海中所產石塊與砂附
去觀看營中軍士鑿井甚易一人可鑿二三十處因水
泊中取水嫌遠咸於近帳房處鑿之可掘之地亦易認
識有謂之善達者地窪而潤掘未二尺即可及泉有謂
之賽爾者山間溝徑掘僅尺餘即可及泉有謂之布里
杜者乃叢草積潦水雖有而佳者少有謂之窺布爾者
水流地中以手探之泉即隨出故野騾以蹄抉之而飲
風土景况一無所取地盡碎石下馬偶竚立可射之處
亦少我軍士未曾騎射其地實未見佳也草則叢生而
土高所以縈絆馬足又各種野鼠所穿之穴較興安一
帶鼢鼠之穴更深殊覺可厭草名頗多有郁爾呼草牛
羊駝馬食之最宜以此稱佳内地蒙古皆不能識又有
蘇離草生最高故將此二種亦附去觀看此番行師日
期皆因火器營甚是耽閣即今猶等待而行必日期相
符乃善也恐噶爾丹順克魯倫河遠去遣納木渣爾王
長史庫即根一等侍衞博羅輝三等侍衞額林辰理藩
院撥什庫訥爾布車木楚克納木渣爾旗分之鄉導七
旺阿巴哈納爾之鄉導索諾此六人各給馬三匹令其
自克魯倫河之額古德哈爾哈偵探於四月十四日遣
往二十一日早來覆奏云臣等自額古德地方渡克魯
倫河沿流而上約行百里至塔爾吉而即適遇一人意
欲擒挐詢問因而追逐之忽從山後約有三十人迎來
追臣等幾五十里時已漸近狂飇頓作覿面不能相視
彼因止而不前臣等乘此渡河而回噶爾丹在克魯倫
河地方是實等語朕之大營距噶爾丹所在不過五程
噶爾丹似茫無知覺我軍駐處山勢高峻易設偵探故
前移哨兵於古爾班圖爾漢巴爾泰哈地方特諭康熙
三十五年四月二十一日
諭皇太子
朕緩進之意特示汝知前將近敵情由屢有諭旨二十
一日酉時將軍費揚古由横設驛站奏稱五月初三日
可抵土喇等語伊前疏云於四月二十四日抵土喇朕
擬度時日欲於四月二十五日間抵克魯倫河前進乃
許久未經奏報忽而改期我軍難以指畫於是傳集八
旗諸王及議政諸臣會議衆見不同有言即宜進剿者
有言原議兩路之兵約會前進所關重大應少緩我師
以觀局勢朕再四籌度未能適當其可姑少為相機徐
行前諭旨曾言進剿今復稍有濡遲若不傳示其故恐
汝計日懸心因書以諭意噶爾丹情形萬不計及此路
進兵猶自夢夢耳但所慮者相距匪遥噶爾丹聞知必
爾逃遁機會可惜然彼雖逃遁諒亦未得全脱也為此
特諭費揚古奏疏亦謄寫發往將此情由奏聞
皇太后幷轉諭大學士尚書知之康熙三十五年四月
二十三日
諭皇太子
朕統大兵駐蹕察罕布喇克之日費揚古遣來期約之
商南多爾即喇嘛於四月二十六日薄暮至彼於行路
之間遇厄魯特二人擒來問之彼云噶爾丹向克魯倫
河下流移營問費揚古何時可至云五月初六間可至
巴顏烏闌因是我師仍稍緩以待之從察罕布喇克至
克魯倫河約略三百里未經量度難得其實此數日間
未見汝奏章幷
皇太后萬安音問朕懷不勝惓切昨薩卜蘇奏事之便
又未見汝請安奏章益增懸念朕躬甚安諸皇子俱佳
皇太子佳否
皇太后前奏章一封付顧太監書一封皆附之而往為
此特諭小事俱經從前遣示外餘無他事故不具康熙
三十五年四月二十七日
諭皇太子
比來未得汝奏章朕懷懸念今汝奏至得仰悉
皇太后萬安因待費揚古之兵駐蹕數日馬皆稍肥風
土水草與前示汝者無異恐敵人知覺哨兵仍附近大
營未令前移此時彼聞知與否無由能悉朕躬固安但
早夜焦勞洵為至極諸皇子諸王并諸臣以及將士皆
好皇太子佳否在京諸皇子俱佳否此處别無他物惟
有砂石耳四月三十日車林渣卜等七台吉至伊等與
納木渣爾托音同在一處向被噶爾丹搶掠敗遁渡克
魯倫河北在俄濃一帶地方因馬匹疲乏今始得向内
地移營來言其故并遣送所獲厄魯特二人赴京與朕
差往烏爾輝地之人相遇因來傍大兵之後朕厚加賞
賚諭以噶爾丹去此不遠爾等速入喀倫車林渣卜欲
來請朕安願為效力止將伊眷口遣入喀倫身赴朕營
喀爾喀之車陳汗亦來今尚未至養心殿所製上用藥
封固四兩并薑四觔此諭一到即於奏事之便附來自
京師所齎奏章於五月初二日辰時至朕在此整齊軍
旅於初四日進剿敵人情景尚未得聞相距二百三十
里地已漸近規模略可見矣四月二十九日頭運糧車
至八旗綠旗内府兵蒙古兵及職事人員酌量增給支
放米糧時營外堆積如山觀者擁塞内喀爾喀諸人云
我等意料滿洲斷不能如此而來由今觀之凡聖主所
經可將京師諸物盡載行營中也真為可畏莫不撟舌
驚駭將士志氣與在京同其勇奮情狀未能備述朕之
心思則非如在京時矣事體重大期出萬全非可苟圖
僥倖故既殫心力復默禱彼
蒼以行之耳特諭康熙三十五年五月初二日
諭皇太子
朕所統大兵以初四日前進會天雨於初五日進兵軍
丁馬健在京所給馬有全存者亦有存四匹三匹二匹
者大概整肅此行也喀爾喀及内札薩克蒙古甚得其
力凡偵探斥堠單行差遣之處皆用此屬一一書示不
勝其煩旋師之日面言之朕所遣羅卜臧額爾得尼台
吉來據奏俄濃下流塔布囊烏特引弓之人有千胡倫
布爾之土爾希木地方齊卜齊弩特有數百家阿里牙
札薩克之阿爾薩闌衞寨桑等有全收伊等向喀倫前
來之狀此等人若歸降則巴爾呼喀爾喀更無餘矣此
亦大快事也今漸近克魯倫河我蒙古馬健故於初五
日射獵野騾黃羊蒙古喀爾喀等陸續來會者二千有
餘遣用有濟給以軍律署為官校編之部伍車陳汗來
見其較前頗優兹已過瀚海山川形勢雖同而草漸蕃
廡初六日次枯呼車爾湖此地即去年噶爾丹掠納木
渣爾托音之處也去克魯倫百七十里康熙三十五年
五月初八日
聖祖仁皇帝御製文第二集卷十九
