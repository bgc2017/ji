欽定四庫全書
聖祖仁皇帝御製文集卷二十三
碑
南臺普濟寺碑
南臺世傳文殊示現之處也臺當山之陽地稍暄暖金
蕖日菊佛鉢之花生徧崖谷若錦繡之相錯故其峰曰
錦繡之峰峰有寺曰普濟蓋宋所建云佛氏之教息心
淨業以獨善其身而文殊所願在饒益衆生布施以廣
仁義持戒以守信忍辱以為謙精進以施敬禪定以守
靜智慧以通理其慈惠之心有獨弘者自漢以來清凉
之山代有精舍至宋之十寺為國祝釐恒賜詔褒答載
籍傳之所從來久矣山之僧棲巖飲澗以自甘惟守其
師之說以獨善其身寺有圮者力不能興葺也朕登南
臺乃命復新普濟寺以居僧徒之息心淨業者俾祝釐
於是登臨者覩象教之精嚴慈惠之心可以油然而生
矣
西臺法雷寺碑
朕聞鷲嶺蜂臺不少水晶之域鵠林鹿苑恒開金粟之
園莫不獻露裛之千花蔭春浮之䨇樹廼有龍湫抱鉢
偕猿鶴以高栖燕子成龕捫藤蘿而直上况夫竺法蘭
之初地舊是花宫勾龍爽之畫圖羣推紫府緗蓮照野
智炬長然青豆開房精廬用結西臺絶頂有法雷寺焉
方廣化城文殊密宇琉璃布地霄鄰挂月之峰栲栳名
山磴轉千雲之石僊人五百青髻曾遊沙界三千玉毫
盡撤指修蛇之負壑恒嶽匪遥數歸雁之銜蘆并門在
下朕對清凉之勝景招閶闔之長風北瞻則畢月昴車
西顧則參旗井鉞憫此伽藍久廢飭其瓴甋重新紺馬
銖衣長轉相輪於雲表桐魚茶版仍流清響於山椒庶
使龍象行時金閣遠符大歷狻猊坐處神光復現元和
云爾
北臺靈應寺碑
清凉山左鄰恒嶽右接天池環基五百餘里五峰竦峙
而北臺為最高歲癸亥二月朕鑾輅西巡登其層巘雲
氣生舄履之下開合萬變時春雪方霽青霄夐絶天風
颯然所謂身歴清靜之域目睇澄鮮之境心遊太古之
地盈縮造化吐納顥氣冷然善也臺名叶斗峰舊有靈
應寺丹青虧剝杗廇欹傾朕念衣緇之流不外仁義以
為教故熙隆之代亦所不廢矧曼殊化宇恒著感通遠
邇之人蘄嚮久矣爰命崇其陛戺飾其題楶土木瓦石
丹堊金碧之需財自内出不涉經費工以傭給役弗違
農是以工敏於事而民若不知秋八月告落成焉董事
之臣請製文勒石以志之用以上昭景福於
慈闈下廣嘉惠於兆庶垂示於億萬斯年爾
賜江南江西總督于成龍墓碑
朕讀周官六計獘吏曰廉善廉能廉敬廉正廉法廉辯
吏道厥惟廉重哉朕用是審觀臣僚有眞能廉者則委
以重寄錫以殊恩所以示人臣之標準也尔于成龍秉
心樸直蒞事忠勤而考其生平廉為尤著以故累加特
擢皆朕親裁蓋拔自庶官之中洊授節鉞之任尔能堅
守夙操無間初終古人脱粟布被或者嫌於矯偽尔所
謂廉本於至誠聞尔之風可以興起乃不憖遺忽焉奄
逝日者省方察吏南及江表采風謠於草野見道路之
謳思清德在人於今不泯惟尔之廉天下所知朕俯合
輿情載褒勁節旣考名副實諡曰清端葬祭以禮又晉
之崇秩賜予有加恩卹尔子嗚呼人臣行已服官事主
之道尔可謂有始有卒者矣顧不可以風世也歟
至聖先師孔子廟碑
朕惟道原於天弘之者聖自庖犧氏觀圖畫象闡乾坤
之祕堯舜理析危微厥中允執禹親受其傳湯與文武
周公逓承其統靡不奉若天道建極綏猷夐乎尚矣孔
子生周之季韋布以老非若伏羲堯舜之聖焉而帝禹
湯文武之聖焉而王周公之聖焉而相也巋然以師道
作則與及門賢喆紹明絶業教思所及陶成萬世伏羲
堯舜禹湯文武周公之統惟孔子繼續而光大之矣間
嘗誦習詩書之所刪述大易之所演繫春秋之所筆削
禮樂之所修明本末一貫根柢萬有殆與覆載合其德
日月竝其明四時寒暑協其序焉故曰仲尼之道一天
道也朕敬法至聖景仰宫牆嚮往之誠弗釋寤寐歲甲
子十有一月時邁東魯躬詣曲阜展修祀事復謁聖墓
循撫松栝儀型在望僾乎至德之親人也朕忝作君啓
牖下民深惟夫子師道所建百王治理備焉舍是而圖
郅隆曷所依據哉因勒文於石彰朕尊崇聖教以承天
治民之意系以辭曰
遐哉三五維辟之式於皇尼山師道允植天畀木鐸覺
彼羣生百行以正六籍以明賢邁唐虞聖則河洛綏和
動來文博禮約性天峻極倫教孔彰學昌洙泗統歸素
王炎漢崇儒少牢用饗厥後賢君高山是仰予懷至聖
蒞彼東方音徽云邈道德彌光鬱鬱塋林峨峨祠殿企
慕安窮羹牆如見泰岱匪高東海匪深敬揚懿軌終古
式欽
孟子廟碑
自王迹熄於春秋聖人之道或幾於泯滅卒之晦而復
明歴千百世而不敝者恃有孔子也孔子沒百有餘年
寖假及於戰國楊墨塞路禍尤烈於曩時子輿氏起而
闢之於是天下之人始知誦法孔子率由仁義斯道之
有傳至於今賴之是以後世學者如韓愈蘇軾之徒咸
推其功以配大禹而閩洛之儒咸尊為正學之宗傳烏
虖盛已夫洪水之禍止於人身已爾楊墨之禍隱然直
中於人心不有孟子使楊墨濫觴於前釋老推波於後
後之人雖欲從千載之下探尼山之遺緒其孰從而求
之因推述厥義刻文於石俾揭於鄒之廟其文曰
尼聖旣往夐矣音徽後百餘歲聖緒寖微尚異實繁楊
墨競煽䧟溺之禍酷於昏墊惟子輿氏距跛放滛以承
先聖以正人心述舜稱堯私淑孔子正學修明百世以
俟不有是者斯道孰傳宇宙晦霿萬物狂傎我讀其書
曰仁曰義遺澤未湮聞風可企嶽嶽亞聖巖巖泰山功
邁禹稷德參孔顏刻石兹文於祠之下誦烈颺休用告
來者
聖祖仁皇帝御製文集卷二十三
