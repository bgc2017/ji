欽定四庫全書
聖祖仁皇帝御製文第三集卷十七
勅諭
諭戶部
定海總兵官吳郡願自備船隻親送浙江漕糧五萬石
乘順風速達閩省以濟饑民實心效力有禆公務深可
嘉尚著照所請速行康熙四十九年十月初九日
諭兵部
李雄久在登鎮各海岸海口險要情形早應詳察乃平
日因循怠玩防範不嚴今賊船事發始借辭往沿海一
路酌派巡防又身離汛地不先奏明及起程之後方行
題報殊屬不合著嚴行申飭康熙四十九年十月十九
日
諭吏部
田種玉效力舊臣年踰八十深可軫念其子候選州同
田世元著以州同員缺即行補用康熙四十九年十月
二十日
諭吏部
蘇達海等支給錢糧年月俱准通算此等人員皆經各
旗保送朕親行揀選之人見在各缺著儘先補用以示
鼓厲康熙四十九年十一月初六日
諭吏部
朕每因朝列舊臣漸次衰謝時切軫懷特命内閣詢問
順治年間進士所有罷職在籍者已無多人王士稹江
臯周敏政葉矯然徐淑嘉宋慶遠皆以公事詿誤屏廢
里居今年臻耄耋深可憫念著俱復還原職以示朕格
外加恩至意康熙四十九年十二月二十一日
諭工部
御壩西壩加長工程甚屬緊要俱如該督所請及時興
工修築其應用錢糧著速估奏聞河圖留覽康熙四十
九年十二月二十一日
諭吏兵二部
海洋盜劫與内地江湖盜案無異該管地方文武官能
加意稽察盡力搜緝匪類自無所容豈可因海洋偶有
失事遂禁絶商賈貿易王懿所奏無益下所司知之康
熙五十年正月二十六日
諭吏部
凡解任官員應追賠銀兩地方承追官自應嚴催依限
完結今因發回本旗本籍追賠遂欲將原參承追官銷
案是特希圖為承追官卸過之意如此必致互相推諉
欠愈難完此例遵行已久不可更改著仍照定例行康
熙五十年二月二十八日
諭大學士温達等
内閣翻通本事甚緊要如不得漢文意思或一二句言
語翻錯於事之輕重大有關係内院侍讀學士侍讀官
員俱係按俸補授之人所翻本章不甚妥當朕閱看清
文多在内行走和蘇徐元夢雖係革職之員現今學翻
漢文者無能過之將和蘇徐元夢補授内閣額外侍讀
學士翻改本章康熙五十年三月初一日
諭兵部
朕扵水陸兵丁調用年久深悉其情事船出海洋必俟
風候若不待時候不察風汛而強行之必致兵船損壞
官兵係朕歴年養育之人遇賊自應效死如無賊而徒
以巡哨受傷實屬可惜該總兵官湏於此留意大加謹
慎至製砲不應令貧乏武官捐造著該撫即行捐資辦
理康熙五十年三月初三日
諭和碩顯親王顏璜等
朕自幼讀書略觀經史持身務以誠敬為本治天下務
以寬仁為尚雖德之凉薄性之不敏而此心此念兢守
五十年夙夜無間即纖悉細務不敢少有怠忽嘗觀古
昔哲王君臨天下之久能持終者蓋鮮朕前少年時血
氣方壯常毅然有矯偏治敝之意兹春秋漸高血氣漸
耗胷中銳氣甚減而朝乾夕惕實與日加增今正當恪
慎保終孜孜為萬姓圖治安之時也朕之御極年久皆
祖宗厚德景福積累留貽之所致此請上尊號稱賀特
虚文耳於朕躬毫無裨益史書所載慶雲靈芝天書萬
壽節朝賀加上尊號等類徒為先儒所譏竝無善處有
何所補而欲行之康熙五十年三月初三日
諭和碩顯親王顔璜等
朕於壽日停止朝賀已二十餘年兹諸王羣臣以今歲
當五十年昇平之會特請朕御殿行禮以惬中外官員
士子及兵民人等仰望之心公疏奏陳詞意誠懇朕勉
順羣情如所請行康熙五十年三月十一日
諭兵部
所議巡防事宜極其詳盡但此番捕獲洋盜皆係住居
内地之人竝未盤踞島嶴其盡山花鳥山等處原無海
港可以泊船今欲遣官兵鎮防巡哨一年一更換大洋
之中徒勞兵力且恐致有傷損該地方文武官員惟嚴
察内地奸民不致出洋盜劫則生民自然安輯著再加
確議以聞康熙五十年三月二十二日
諭戶部
這項無著錢糧俱係南巡時地方官公同動用伊等不
敢申明以前任官員那用虧空之項著落後任官員賠
補必致科派擾害百姓此處朕知之甚悉心殊不忍這
項無著十萬八千有竒銀兩免其賠補以示朕軫念官
民至意康熙五十年三月二十三日
諭張鵬翮
卿簡任司農清勤恪慎積獘剔除實心盡職大有裨益
部務關係緊要料理需人雖卿父年踰八十聞精力尚
健不必急請歸省康熙五十年三月二十八日
諭大學士等
朕綜理政事思以人命為重務必再三斟酌除真正死
罪外其餘酌量寬宥看來偷盜人參為從者俱照例完
結惟財主為首者今擬絞罪在牢者甚多此等人到秋
審時亦宜赦之時值立夏漸漸炎熱監禁人犯汚穢氣
味易扵染病致斃甚為可憐著交與刑部酌量減䓁議
奏完結康熙五十年四月初二日
諭大學士温達等
此間大學士等將朕口傳旨意令在京大學士齊集九
卿詹事科道掌印未掌印官員通行曉諭伊等有可言
之事在九卿前各親書奏聞朕自京偶爾違和至今扶
掖未能行走又兼天時亢旱日夕憂慮寢食靡寕古來
君臣之義最重必明良合德方能上格
天心感召和氣不在修飾虚名也今亢暘不雨君臣宜
時相儆惕以萬民生計為憂其間念切國家不乏其人
而玩泄性成者亦未必全無凡尔臣工理宜體朕孜孜
憂民之念竭誠禱祝庶可望甘霖早沛耳康熙五十年
五月初七日
諭大學士温達等
現在此處大學士等將朕手書諭旨發往京城會集滿
漢大學士九卿詹事掌印不掌印科道官詳晰傳諭伊
等有應陳奏之事各自親書奏摺即當九卿前交明具
奏朕自京師抱恙而出今行步未健尚需人扶掖又兼
天時亢旱蚤夜焦勞以致不安寢食自古君臣之義甚
重必上下一德相成然後能感
上天之心召致和氣不在徒飾虚文務空名以從事也
今當此亢旱之際我君臣應協同心力夙夜靡寧以為
萬民籌畫生計大抵諸臣内實心以國家為念者固自
不少而秉性奸惡亦不可謂無人惟尔諸臣宜仰體朕
懷日存憂惕為羣黎竭誠祈禱庶幾甘霖可冀倖早獲
也特諭康熙五十年五月初八日
諭大學士温達等
此案正法人犯五十餘名人數甚多若在各省完結猶
可今將許多人犯俱解京正法朕心殊屬不忍况從前
廣東海賊案内三十餘人止將一二人正法其餘俱發
往烏喇等處為水手當差鄭盡心等非大盜竝未與官
兵抗拒不過廹於饑寒搶奪食物聞得鄭盡心等漢仗
俱好出首鄭盡心之高允泮能遠視五十餘里伊等俱
係熟諳水性之人今將伊等從寬免死或歸併旗下或
發往盛京烏喇等處為水手當差亦可此事前止三法
司議奏今著問九卿詹事科道以聞康熙五十年五月
二十二日
諭大學士温達等
張玉書耆舊老臣久任機務直亮清勤始終一節學問
人品卓然不羣朕知之甚悉倚任方殷今忽病逝深切
軫悼應得䘏典著察例具奏康熙五十年五月二十八
日
諭戶部
趙申喬奏稱滎澤縣被水衝地畝錢糧應行蠲免其凡
係黃河水衝地畝俱著查明報部等語從來河流原無
一定如河水遷流南岸則北岸地畝涸出河水遷流北
岸則南岸地畝涸出地方官但知衝潰地畝錢糧奏請
蠲免者甚多其衝後涸出地畝應徵錢糧之處竝無一
人奏請今永定河水引入柳&KR0034;口故狠城等處地方涸
出數千頃皆成膏腴有旗人耕種者亦有百姓耕種者
昔年草屋數椽之人今俱蓋高樓瓦舍居住矣地方官
竝未將此涸出地畝查明奏聞也朕知之雖悉未肯深
究趙申喬身為湖廣巡撫其長沙被江水衝決涸出之
地亦曾查奏乎若如所請行則各省督撫地方官必至
專以被衝地畝蠲免錢糧為事國家正賦勢必虧損朕在
九卿前原欲面詢趙申喬此奏必係與鹿祐有隙藉之
以辱鹿祐耳此事該部竝不詳確議覆即照趙申喬所
請議行非特為趙申喬周旋顔面乎殊屬不合其請調
武官之處似應杳明著再行確議具奏康熙五十年六
月初十日
諭刑部
部議陳四一案甚謬據現獲陳四供稱四十四五兩年
因本省不收無以度日於四十六年自山西帶領我一
族并親屬婦女子姪一百三十餘口逃在陕西慶陽府
居住二年四十八年前往河南從此流扵湖廣貴州地
方等語顯係虚誑陜西等省自朕巡狩以來每年俱係
大有竝無一歲歉收督撫等題報豐稔之疏現在陳四
等何事受饑百餘口人飄流乃爾耶若果係饑民妻子
自應徒步荷擔沿途乞食到田畝膏腴處所即當存住
耕種養贍妻子度日因何又騎馬跨騾手執刀鎗周流
各省且若此百什成羣越界遠行而該督撫竝不奏聞
地方官反給衣服盤費糧米等物由是觀之未必非因
平日不能鼔動百姓之心故轉相煽誘資給以便乘機
生事為亂也且如許人衆飄流數載每日口糧若干喂
馬草料若干俱從何處得來尚謂之流民可乎大學士
李光地任直隸巡撫時深忿寧津縣百姓流離地方官
不行揭報題參處分始行禁止前偽朱三太子人知之
者多曾有巨室交接至家供其酒食延之讀書朕無不
知也此案部議將陳四等妻子各發回原籍安置伊等
離家多年發回無産業度日更撥何處地畝與之耕種
乎此處並不加詳審即援今年四月釋放監禁罪人之
例混議非特廢事豈明知之而欲聽其作亂耶齊世武
等罔念恩遇將事推諉自圖安逸似此草率議覆不顧
顔面鄙陋極矣今刑部事件廢弛皆由齊世武卞永譽
部院堂官俱朕親自擢用理應感念主德實心盡職報
效今以朕為年老何能頓忘朕恩將事盡行廢弛致朕
忿而誅戮悔無及矣康熙五十年七月二十二日
諭吏刑二部
督撫提鎮等平時不能撫恤百姓訓練兵丁及有事又
不能相機速行剿撫縱容賊盜滋蔓騷擾地方肆行搶
奪且遲延日久不將其事奏聞乃稱百姓不廢耕織照
常安業夫強盜竊盜多至三四十人百姓尚畏懼逃避
况數千民人為盜搶奪豈得謂百姓不廢耕織安居樂
業乎此係赫壽等掩飾已過希圖卸罪巧行誣奏甚明
著該部嚴察議奏康熙五十年八月初九日
諭刑部
朕聽政多年惟孜孜期乂安萬姓故凡發政施令務以
真誠為尚儻矜憫犯法之人博取虚名夏則遇熱而審
冬則遇寒而審不時遣官恤刑督撫審擬案件復屢屬
堂司官分行駁改則貽累於兵民官驛糜費於迎送餽
遺互訐多端不知作何底止督撫之專責首在敦厚風
俗導民於善不時訓飭有司簡清詞訟速結案件不因
細事多繫妻子無辜以致蕩析家資逃匿他省即為良
吏雖不熱審亦無所關使不清本原不愛黎庶徒以熱
審為言則各省有定限竝非至熱時訊理俱先時審結是
有熱審之名而無其實益滋煩擾矣梁世勲不諳事體
輕重草率冐昧妄行具題殊屬不合理應從重治罪但
係無知陳奏著從寬免治罪康熙五十年八月十三日
諭兵部
朕前次巡幸南省藍理陛辭回任之時曾奏稱福建水
師提督有吳英陸路提督有臣料理地方可保寧謐儻
猶有盜賊之事臣無面目再覲天顔求主上寬懷䓁語
今盜賊竊發不能即行剿撫縱容延蔓迄今尚未盡獲
且藍理居官不端殊為溺職著革職從寬免交刑部范
時崇黃秉中俱從寬免革職著各降五級戴罪效力許
鳳陳有功俱從寬免革職著各降五級戴罪圖功盜賊
務期盡行拿獲如不能盡行拿獲再加議罪康熙五十
年九月初八日
聖祖仁皇帝御製文第三集卷十七
