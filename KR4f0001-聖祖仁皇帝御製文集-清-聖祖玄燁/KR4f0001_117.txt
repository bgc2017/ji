欽定四庫全書
聖祖仁皇帝御製文第二集卷十三
勅諭
諭内閣
黑龍江墨爾根波爾得之地官員兵丁與索倫逹虎里
之人助其耕種亦有年矣若仍前相助力作其官員兵
丁及索倫逹虎里之人皆致勞苦此數年來所種之穀
儻足以備用則集衆力以耕作可以停止著將軍薩布
蘇詳議具奏遣兵部筆帖式一人往康熙三十三年正
月三十日
諭内閣
據戶部所察霸州等十州縣存貯米五萬七千五百餘
石穀八百石天津衞存貯米一萬石穀四萬四千一百
餘石此米穀現在倉與否足以賑給與否若足用則以
餘米平價糶與百姓可行與否山東漕糧截留數萬石
平價糶賣則穀價不騰於民大有禆益今輓至何州縣
平價以糶應截留米若干萬石卽遣戶部司官一員至
巡撫郭世隆處令其逐一迅速詳議付彼齎奏康熙三
十三年二月初一日
諭大學士伊桑阿阿蘭泰
直隸所屬被災之霸州永清等州縣其發粟賑濟及以
倉米平價糶賣彼地小民得沾實惠與否可遣官察視
之尔等與九卿詹事科道會議以聞康熙三十三年三
月初八日
諭内閣
進士選取庶吉士教習讀書所以造育人材備他日之
用司教習者理宜嚴加督課使之勤勉嚮學此番考試
庶吉士觀其所學甚劣較曩時庶吉士迴然不及此皆
傅繼祖等教習怠弛不專心致志之所致也傅繼祖等
下吏部嚴察具奏康熙三十三年三月十六日
諭戶部
山西平陽府澤州沁州所屬地方前因蝗旱災傷民生
困苦已經蠲免額賦竝加賑濟而被荒失業之衆猶未
盡覩幹寧其康熙三十年三十一年未完地丁錢糧及
借賑銀米若仍令帶征刻期完納誠恐閭閻力絀益致
艱難著將所逋欠錢糧五十八萬一千六百餘兩米豆
二萬八千五百八十餘石通行蠲豁用紓民力尔部行
文該撫嚴飭該府州縣官悉心奉行務俾人霑實惠儻
有已完在官捏稱民欠及已奉蠲免仍復重徵官吏作
奸侵漁中飽一有發覺定以軍法從事遇赦不宥尔部
卽遵諭行特諭康熙三十三年三月二十三日
諭大學士伊桑阿阿蘭泰
今値春暮草生之時噶爾丹與策旺阿拉布灘互相攻
戰以至近吾邊境未可知也簡選西安滿洲兵一千五
百人將軍博濟親帥之此勅書到時速往將軍孫思克
處預備若有邊警與孫思克商酌以行將軍郎談等所
帥之兵仍駐寧夏孫思克等若有所征行待其傳檄卽
時趨赴共相商酌以行康熙三十三年三月二十八日
諭内閣
朕處深宫之中日以閭閻生計為念每廵歷郊甸必循
視農桑周諮耕耨田間事宜知之最悉誠能豫籌穡事
廣備災祲庶幾大有禆益昨歲因雨水過溢卽慮入春
微旱則蝗蟲遺種必致為害隨命傳諭直隸山東河南
等省地方官令曉示百姓卽將田畆亟行耕耨使覆土
盡壓蝗種以除後患今時已入夏恐蝗有遺種在地日
漸蕃生已播之穀難免損蝕或有草野愚民云蝗蟲不
可傷害宜聽其自去者此等無知之言切宜禁絶捕蝗
弭災全在人事應差戶部司官一員前往直隸山東巡
撫令申飭各州縣官親履隴畝如某處有蝗卽率小民
設法耨土覆壓勿致成災其河南山西陜西等省亦行
文該撫一體曉諭欽依尔等將此事交與戶部遵行康
熙三十三年四月十三日
諭内閣
盛京輓運原有船百艘乃實有用之具也存留預備凡
遇緩急為益良多盛京工部無故奏而廢棄之今年從
山東天津所運之米因乏轉運之船遂致遲悞盛京工
部堂司官著該部嚴訊議罪具奏康熙三十三年閏五
月初三日
諭内閣
保護中河堤岸之子堤總河于成龍前奏稱最為緊要
請急行修築今又奏言水勢盛長難以興工俟水涸之
時始行修治朕思河務所係甚重必待水涸始修儻夏
秋水澤泛漲保無有沖決隄岸之事乎可速勅于成龍
再加詳悉酌定具奏康熙三十三年閏五月初十日
諭内閣
問往湖灘河朔送船官員言今年黃河之水較每年甚
大上流之地水勢旣盛至江南地方則黃河隄岸可危
皆未可知也遣員外郎綽竒靳治豫馳驛往于成龍處
今年水勢何如有無沖決詳悉詢問還奏康熙三十三
年六月二十日
諭領侍衞内大臣索額圖大學士伊桑阿阿蘭泰
尚書馬竒索諾和
尚書班第奏稱和托郭特之根敦代青遣二十人往偵
探噶爾丹信息行十日遇厄魯特二人殺其一擒其一
回詣根敦代青所五日而至根敦代青以所擒厄魯特
之人皇上或有所詢問故奏聞遣來班第等遇之詢問
具奏問所擒厄魯特色楞供云噶爾丹於去年春冬間
二次遣人窺根敦代青所居處今年正月來於科革朔
東杭幾爾查克地方居住等語根敦代青聞噶爾丹移
營近彼前進遂亦向内移營於土喇之西卜頽哈灘巴
圖魯處觀噶爾丹之前進情形當是圖根敦代青而來
不遇則隨其蹤跡而求之來至土喇一帶地方搶掠邊
境之喀爾喀亦未可定今時會旣佳馬復肥壯可調寧
夏歸化城及右衞之兵循黑魯倫河於土喇等處往尋
西卜頽哈灘巴圖魯探彼情形消息若果噶爾丹來近
土喇擾害喀爾喀我軍有可乘之機將軍等相度而行
儻我師未至之先彼已過而前進則從後襲之趙良棟
諳習軍務郎談前往時可與之偕行令趙良棟率寧夏
火器營兵二百人寧夏兵卽携寧夏之米歸化城與右
衞之兵卽攜湖灘河朔之米此時機會甚便斷不可失
尔等與領侍衞大臣議政大臣會議奏聞擒來之厄魯
特亦詳問之康熙三十三年七月初七日
諭戸部
盛京等處去歲禾稼不登粒食艱窘聞今年收穫亦未
豐稔米穀仍貴儻價値日漸翔涌則兵民生計恐致匱
乏盛京等處地方關係緊要朕心時切軫念宜豫加籌
畫作何恩給俾各資生著遣部院堂上官一員前往自
甲兵以及匠役當差人等有力不能餬口者將人戶數
目察明造冊具奏尔部卽遵諭行特諭康熙三十三年
七月十六日
諭内閣
今歲雨水通州以南新築之堤完固無恙惟東北舊堤
沖決數處此皆有關於民田迅速堅固修築為切要也
侍郎常書向曾遣閱視今仍令常書往詳看奏聞侍衞
亦令一二人偕往康熙三十三年九月十三日
諭戶部
朕惟黎元率育全恃農桑每遇歲時豐穰比屋皆能自
贍儻一經旱潦粒食無資卽有俯仰不給之虞非相時
緩急而先事圖維則補助之恩難以徧沛頃巡歷邊外
道經密雲等處地方見田畆歉收米穀價貴閭閻匱乏
衣食不充目前旣已艱難來歲何所倚頼宜豫為籌畫
用俾資生著遣部院堂上官二員會同直隸巡撫親詣
年歲不登之各州縣詳察明白應作何區處賙濟確議
具奏其八旗披甲當差及孤寡無依年老有疾中傷退
閒人等有實係貧寠窘於謀生者著各該都統詳察姓
名報部應作何恩恤尔部議奏著卽遵諭行特諭康熙
三十三年九月十九日
諭大學士伊桑阿學士温保戴通沈圖宋柱陶岱
侍郎席喇
朕觀四十九旗札克薩所設哨兵甚屬疎虞頃者厄魯
特來使數百人至而哨兵全未知之是但有蒙古廵哨
之名而無其實矣斥堠所關至重今天下承平無事八
旗大臣無可勉效馳驅惟噶爾丹苟延旦夕之命或各
旗大臣或部院大臣酌量遣往每旗派護軍十人人各
給官馬二匹兩人共給駱駝一隻由歸化城攜米偕四
十九旗設立哨兵大臣等來往廵察凡有動静可以速
逹無悞良有禆益且大臣等得以諳悉邊塞情形不亦
善乎此安設廵哨之大臣及護軍以幾月一次更代尔
等及八旗都統副都統滿九卿官員會同議奏康熙三
十三年九月二十日
諭内閣
朕聞奉旨遣往各省大臣官員沿途文官朝服以迎之
武官介胄以迎之此皆未當於理應行禁止尔等與九
卿會議具奏康熙三十三年十月初六日
諭内閣
天下武舉會試者或其人材可用騎射亦優而以不合
式之故遺而不錄者有之朕意殊為憫惜令兵部宣示
有願效力與再試者具呈候該部請旨再行考試遴選
隨火器營令其服習戎事於會試時照常考校旣晰知
其人亦便於拔取有超卓者卽與錄用如此則人材不
致遺棄於考試良有禆益矣尔等會同九卿詳議奏聞
康熙三十三年十月初六日
諭大學士伊桑阿阿蘭泰
去歲發通州倉米每月以萬石平價糶賣大有濟於百
姓今歲通州附近之地穀米稔收仍照去年每月以萬
石令倉場侍郎親自閱視平價糶賣康熙三十三年十
一月初九日
諭大學士伊桑阿阿蘭泰
密雲順義附近地方今年米穀未收出常平倉所貯米
穀平價照常糶賣外朕所命轉運積貯之米每月發千
石平價糶之此事遣戶部賢能殷實司官各一員監視
糶賣康熙三十三年十一月初九日
諭内閣
去歲於直隸山東河南山西陜西江南諸省下詔捕蝗
諸郡國盡皆捕滅蝗不為災農田大獲惟鳳陽一郡未
能盡捕去歲雨水連緜今歲春時若或稍旱蝗所遺種
至復發生遂成災沴以困吾民未可知也凡事必豫防
而備之斯克有濟其下戶部速勅直隸山東河南山西
陜西江南諸廵撫凖前制亟宜耕耨田畆令土瘞蝗種
毋致成患若或田畆有不能盡耕者蝗始發生卽力為
撲滅毋使滋蔓為災康熙三十四年正月二十六日
諭内閣
通州道路曾禁行車令於兩傍行今兩傍圮壞來往維
艱可弛其禁令於道中行車又京師大街之中亦令車
行毋禁康熙三十四年二月二十四日
諭内閣
朕昨幸五龍亭因往視火延燒處守巡官員兵丁盡皆
曠誤凡諸守視之地以有關繫始設官員兵丁若此怠
忽將來流弊其何底止可勅八旗滿洲蒙古漢軍都統
副都統等此後各於本旗官員兵丁守視處身往不時
廵察有曠誤者當參奏則參奏當笞責者則笞責之步
軍統領等巡察該管官員步兵之便其馬兵守視處竝
令廵察至於米倉所繫重要尤宜敬慎儻有疎虞守視
官員兵丁必戮無赦其下八旗都統副都統等遵行毋
怠康熙三十四年二月二十四日
諭大學士伊桑阿阿蘭泰王熙張玉書學士温保
戴通沈圖宋柱李柟顧藻陸葇徐嘉炎
翰林官專委以文章之事撰擬文字外更無他務自是
以後凡碑文祭文其撰擬之姓名倂奉有俞允之旨及
申飭之旨者皆書於冊三奉俞允之旨三奉申飭之旨
者具以聞康熙三十四年三月初二日
聖祖仁皇帝御製文第二集卷十三
