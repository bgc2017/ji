欽定四庫全書
聖祖仁皇帝御製文第二集卷四十四
古今體詩四十八首
謁大禹廟
古廟青山下登臨曉靄中梅梁存舊跡金簡紀神功九
載隨刊力千年綂緒崇兹来薦蘩藻瞻對率羣工
登臥龍山越望亭
周覽山川歷井疆越峯突兀見青蒼爭流萬壑通城郭
一一看来在下方
雲栖竹樹甚茂幽蘭滿山
山徑紆徐合溪聲到處聞竹深陰戛日木古勢干雲倚
檻聽啼鳥攀崖採異芬韶華春已半萬物各欣欣
虎跑泉(并序)
西湖自昔畫舫笙歌之地朕兹行志本省方止一覽
其山川風土未曾片刻停驂尚食但飲虎跑泉水一
勺耳
松林帶餘雪空山啼百舌石溜響涓涓寒泉自清潔
靈隠寺
靈山結幽秀鷲嶺起嵯峨梵宇盤空出香雲繞地多開
襟對層碧下馬撫煙蘿羽衞閒来往非同問法過
飛来峰
巖岫崚增洞壑竒懸藤古木半迷離冷泉亭子清溪上
誰識源頭混混時
諭浙省將吏軍民(并序)
朕自武林回鑾百姓擁道固請暫留慰諭遣之因詔
諸將吏務在調劑兵民共相輯睦息訟弭爭務本崇
儉毋專末業以滋游惰并賦斯篇
省方浙西東山川極遐矚兹晨當回鑾諄諄一相勖軍
民貴安和文武須聯屬息忿可無爭守分在忍辱日使
訟庭閒愚民免械梏奢侈尤當懲繁華莫恣欲儉乃保
其富素履各敦篤惟令教化興益見閭閻足諸吏宜勉
之期歸淳樸俗
舟中書懷
澹澹春山暮靄清和風拂柳入簾輕留情遠寄懸千里
撫景興懷歴幾程寒盡梅中初霽雨詩成洲上忽聞鶯
船窗睡起疑宮闕月滿江湖聽櫂聲
將遊華山以欲雨未往
欲向青山澗壑行春雲又變曉隂輕勾陳不遣驚禪定
恐礙林間碧草生
雨中幸錫山園林
澹冶青山色幽探傍曉来煙籠巖下竹雨洗石邊苔斷
續聽啼鳥飄搖惜落梅胷襟原浩蕩隨意坐亭臺
惠泉
寒雲覆樹昔年經(甲子觀惠泉在十月)再品山泉到此亭春水一
犂農事足喜看膏雨徧郊坰
無錫小民以羔羊惠酒爭獻御舟笑而遣之
自昔君門隔九閽如何草野得攀援多因愛此元元切
忘分公然學負暄
句容雨望
山行逐高低四望多松樹雨裏萬人家遥看隔雲霧
廵幸江寧
南省封疆惟此區江流環繞壯規模華旗芝蓋重臨幸
二水三山半畫圖吏事莫先田野治民情但願閭閻孚
不知比歲恩波洽止聽黃童白叟呼
賜江寧文武將士宴於教場
瑞雲捧日曉初晴麗景天開羽仗明扈蹕赳桓多絳灌
分行俊譽盡璁珩三漿滿浥沾須徧五載南廵澤再傾
(自甲子南廵今已五載)文穆武恬慙化理萬方無事宴昇平
再過明故宮
樓臺金粉已沈銷不獨詩人說六朝月落宮垣春寂寂
經過惟歎草蕭蕭
江寧駐蹕(并序)
江寧士民羣詣行在爭獻米穀兼羅果蔬涕泣請留
屢諭不止俯徇億兆之願勉遲信宿之行
心勤民隠獨諮諏不為江山作勝遊白下回鑾期已近
黔黎擁道欲何求多憐野老堆盤獻勉就輿情兩日留
二十八年宵旰意豈圖遠邇慕懷柔
後湖
淼淼長湖水春来發綠波飛鳴下鳬雁朝暮集漁蓑
詠幽蘭
婀娜花姿碧葉長風来難隠谷中香不因紉取堪為佩
縦使無人亦自芳
登報恩寺浮圖
湧地千尋起摩霄九級懸琉璃垂法相翡翠結香煙締
造人功巧流傳世代遷曠然彌遠望萬象拱諸天
上巳日再登金山
晴和逢上巳况在大江濱正是回鑾日揮毫記此辰
長江夜月
萬頃淪漣映平沙一望收天光起水色雲影共波流隔
岸姑蘇遠臨軒夜月浮民情咸自得何必泛龍舟
曉發維揚順風揚帆午餘已過秦郵
傍曉發蕪城風帆疾如駛晚照半平湖舟行百餘里
自宿遷解纜一日夜達山東境
千里南程幾日回輕舟直下泝瀠洄天風更假帆檣便
一夕山東境上来
春晴舟中作
野水漫漫野岸長幾行嫩柳帶斜陽不知春色来多少
但覺飛花處處香
途次書懷
長樂
慈顔兩月違白雲迢逓戀春暉輕舟不繫兼程進應話
民風坐漏稀
清明
已日纔從江岸行舟中還復度清明上林聞道花遲發
留與歸時聽早鶯
憂旱憶民事作
仲夏炎曛盛德凉時未和驕陽因六事亢旱最三河(三河)
(為天下之中)民以食為重天將風更多憂勤難暇顧惟誦憫
農歌
榴花
丹誠映白日豔色喜清幽嫩綠疎櫺外開時傍翠樓
盆景榴花高有數寸開花一朵
小樹枝頭一點紅嫣然六月雜荷風攢青葉裏珊瑚朵
疑是移根金碧叢
輓大行皇后詩四首(并序)
大行皇后秀鍾華閥德備壼儀溯懿親於渭陽定嘉
祥於媯汭宮闈翊贊克孝克慈頃者正位翟褕甫承
冊命遽嬰篤疾莫挽徽音時屬新秋候當闌暑驚璇
霄之月墜傷碧落之星沈物在人亡覩遺袿而雪涕
庭虚晝永經垂幕以愴懷悲從中来不能自已握管
言情聊抒痛悼
月掩椒宮歎別離傷懷始覺夜蟲悲淚添雨點千行下
(此日微雨)情割秋光百慮隨雁斷衡陽聲已絶魚沈滄海信
難期繁憂莫解衷腸夢惆悵銷魂憶昔時
又
交頤淚灑夕陽紅徒把愁眉向鏡中露冷瑶階增寂寞
煙寒碧樹恨西東舊詩詠盡難回首新月生来枉照空
鸞影天涯無信息斷弦聲在未央宮
又
音容悲漸遠涕淚為誰流女德光千禩坤貞應九州凉
風銷夜燭人影散瓊樓歎此平生苦頻經無限愁
又
淅瀝動秋聲中心鬱不平離愁逢葉落别恨怨蛩鳴寂
寂瑶齋隔沈沈碧海横玉琴哀響輟宵殿痛殘更
中秋書懷
多病多悲感百端暫来此地駐瓊鑾巖間雨歇衣還濕
嶺外雲開露未乾風激清潭三汲浪秋催&KR1089;葉五更寒
驚看圓月峰頭出似照愁腸勸夕餐
守
陵太監崔邦琪侍
慈寧宮年久詩以賜之
返照寒松影心懸泣露霜一生常感悼數載幾悲凉恨
接雲峰近思連滄海長問安勞夢想絶矣九廻腸
康熙二十八年歲旱冬又無雪朕焦心勞思寢食
俱廢二月初間謁
陵路遇大雨田野歡聲方少抒朕懷故賦五言律以記
之
念愆思雲漢望歲意真純稼穡三時重祈豐六事頻風
恬咸自樂雨灑易為春高下皆霑足方知天至仁
暢春園衆花盛開最為可觀惟綠牡丹清雅迥常
世所罕有賦七言絶以記之
碧蕊青霞壓衆芳檀心逐朵韞真香花殘又是一年事
莫遣春光放日長
詠花缾
擷取羣芳置案頭天香一段貯清幽人生常有悲歡事
惟爾閒情不曉愁
櫻桃
初夏含桃味早全西山結實弱枝連赤瑛充薦休言過
丹色濃濃衆果先
雨後初晴戲作二首
山腹重雲鎻晩煙水光逐浪共天連長橋疑作虹蜺似
落照扁舟湖上眠
其二
新晴雨後暎斜陽草茂花繁處處香石色蒼苔隨岸綠
橋邊垂柳挂絲長
命裕親王福全皇長子允禔帥師征厄魯特錫之
以詩
萬國勤懷保三階願治平寰中皆赤子域外盡蒼生小
蠢忘帡冒天心解鬭爭執迷思梗化伐罪事專征武略
期無敵王師出有名親藩分鈇鉞長子擁麾旌貙虎資
郎將貔貅壯禁營玉戈凝曉色金甲耀秋晴獲醜寧遺
類籌邊重此行據鞍軍令肅横槊凱書成煙火疆隅堠
牛羊塞上耕遐荒安一體歸奏慰予情
養病塞北
寒蟬鳴野樹旅雁過秋蓬嶺外皆紅葉城邊有綠桐身
虚苦夏熱多病愛清風山色猶然在人顔漸不同幸無
烽火事喜有智神功
古北塞上望月
桂樹清光挂碧天雲開萬里塞無煙遠人向背由敷政
惟在籌邊與任賢
康熙三十二年六月賜總督佛倫
東表聞風化西秦作雨霖揚清知疾苦激濁勉官箴曠
世孤芳節超倫千古心封疆資大吏撫育代憂深
夏燕新蓮
紫燕雙雙到案前天教霖雨足禾田臨窗斜掠蓮花影
雲與波光皆渺然
其二
丹橋綠柳囀黃鸝碧澗深林對小池睡起閒情題畫箑
薰風動處樂雍熙
聖祖仁皇帝御製文第二集卷四十四
