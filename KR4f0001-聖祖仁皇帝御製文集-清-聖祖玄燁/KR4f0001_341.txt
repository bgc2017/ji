欽定四庫全書
聖祖仁皇帝御製文第四集卷二十
勅諭
諭乾清門頭等侍衛拉錫
總督年羹堯因虧空錢糧將各官題參處分革職其虧
空錢糧至今不能賠補今因辦理軍需陜西廵撫噶什
圖總督年羹堯會商將民間火耗加徵墊補等情題請
第民間火耗只可議減豈可加增朕在位六十一年從
未加徵民間火耗一次今安可照伊等所題加增乎且
虧空錢糧之數雖多現今從未有墊補之語由此觀之
西安庫内未必存有銀兩今正值軍機之際雖甚需銀
而伊等以有虧空延捱不敢題請倘致有悞緊要軍需
亦未可定此處交議政大臣會議將戶部庫銀撥送西
安彼處庫内有銀即行收貯如庫内無銀軍機需用之
處一面動用一面奏聞其虧空缺欠錢糧伊等自然墊
補也康熙六十一年九月十三日
諭領侍衛内大臣侍衛等八旗都統前鋒統領護
軍統領副都統參領等内閣九卿詹事科道直
隸廵撫守道
朕臨御天下六十餘載年至古稀
太祖皇帝時大臣官員幼時及見三分之一
太宗皇帝時大臣官員猶見一半
世祖皇帝時大臣官員俱曾全見眀萬歷泰昌天啟崇
禎時大臣官員及舊内監亦曾有及見者朕凢事留心
詢問故於前朝諸事知之甚悉御極以來嘗思事多變
易皆難預定惟寬平公正因時制宜一切不預執己見
夫子云寬則得衆信則人任焉朕宵旰憂勤無刻不以
民生為念凢政事利弊必推求其故近見天下錢糧各
省皆有虧空陜西尤甚其所以致此者皆有根源盖自
用兵以來大兵經行督撫及地方官惟期過伊地方便
可畢事因資助馬匹盤費衣服食物甚多倉卒間取自
何處無可設法則必那用庫帑及撤兵時又給各兵馬
匹銀兩即如自藏回來之將軍以下兵丁沿途所得反
多於正項是以各官捐助兵餉動輙萬金人但知取用
而已此等銀兩出自何項並無一人問及也至捐納一
項大臣官員並未交銀而空取實收者甚多不但朕知
之甚明爾諸大臣亦所共知也官之虧空錢糧者俱已
題參離任其虧空銀兩追比不得新任官又不代完此
項銀兩終無着落故用兵之地歴年錢糧奏銷朕悉從
寬緩正為此也前蕩平三逆原任布政司徐惺所用兵
餉至四十餘年尚不能清完朕念皆係軍需那用將未
完銀兩俱從寬免盖寬緩則州縣力舒上可不悞國帑
下可不病民力去年陜西督撫題參虧空各官奏請將
此虧空銀兩追出以充兵餉後追比不得伊等無可奈
何廵撫噶什圖密奏欲加通省火耗以完虧空此摺朕
若批發便謂朕令加徵若不批發又謂已曾奏眀定例
私派之罪甚重火耗一項特以州縣官供應甚繁差使
過多故於正項之外略加些微以助常俸所不足原屬
私事若公然如其所請聽之加添則必致與正項一例
將肆無忌惮矣所以將噶什圖奏摺申飭批發第陜省
督撫既不能追比虧空又不敢請撥錢糧倘有緊要軍
機焉能不致遲悞朕因交與議政大臣議覆動戶部庫
帑五十萬兩觧送也又如賑饑一事自應於夏麥無收
之後散賑方於百姓有益今各省每於三四月間或遇
冰雹或雨澤愆期即借此以為青黃不接具題請賑捏
銷倉榖及至五六月時民間乏食而倉中已籽粒無存
矣且今年陜省奏稱地震朽爛倉糧夫地震何至糧朽
此皆州縣借端開銷耳今各省雖各有虧空而陜省尤
屬緊要特傳集爾等至朕前面諭近日噶什圖所奏虧
空錢糧一摺交與九卿詹事科道閱畢一併確議具奏
康熙六十一年十月初二日
諭内閣九卿等
覽所奏皆過於實事朕以冲齡即位頼
世祖章皇帝入關以來深仁厚澤建不拔之業至今八
十年太平有自來矣朕自幼讀書每覽前代帝王忿懥
憂患累其内幾務紛紜勞其外年歲不久景祚不長者
未嘗不拊膺長歎朕凉德亦不過如此幸得運逾花甲
歲登古稀鬚眉皆白氣血衰憊當此之際翼翼小心惟
恐善後之策不能預料保泰圖安夙夜冰兢况今西陲
用兵士卒暴露轉運罷敝民生乏食物價騰貴正宜君
臣同寅恊恭奠萬姓於將來自古慶賀多者後人不取
况亦何益乎朕自六十餘年正旦之外未嘗受慶惟六
十夀時三月十八日進表行禮今卿等所請無庸多議
康熙六十一年十月二十六日
詔
恩詔
朕五十餘年上畏下懼以敬以誠覃思上理且以一心
對越
上帝未嘗瞬息稍懈頼
昊穹之孚祐
祖宗之蔭庇邇來國家蓄積有餘民間年歲頗豐朕以
凉德勉思
列聖體天順公慮患操心敷景運於休期洪基業於光
顯夙夜冰兢宵旰靡遑屈指春秋今屆六旬矣覽自秦
漢以下稱帝者一百九十有三享祚綿長無如朕之久
者朕之虚薄良深歉仄何敢少有倦怠有負孜孜圖治
之初心况在位久者始勤終忽往往不能垂令名於後
所以乾惕之懷彌殷深危之念愈切兼之承平歲久幅
員日廣戶口漸增風俗益薄朕與臣隣夙夜在兹以剛
健中正惇大成裕謙尊有終持盈保泰猶恐未能豈自
滿假少有逸豫朕以天下為心天下當亦體朕之衷各
矢藎誠皆敦孝敬型仁講讓守己奉公務勤職業官僚
胥勸人士奮興使遐邇之均被小大之咸周以享昇平
之福此非朕之德乃
天地
祖宗之賜今朕式慰中外臣民之請博考典禮大沛膏
澤用稱朕躋世於仁夀之至意所應行事例開列於後
於戲錫民以福為皇極得夀之徵御衆以寬乃萬國咸
寧之本布告天下咸使聞知康熙五十二年三月十八
日
遺詔
從來帝王之治天下未嘗不以敬
天法
祖為首務敬
天法
祖之實在柔遠能邇休養蒼生共四海之利為利一天
下之心為心保邦於未危致治於未亂夙夜孜孜寤寐
不忘為久遠之國計庶乎近之今朕年屆七旬在位六
十一年實頼
天地
宗社之默佑非朕凉德之所致也歴觀史冊自黃帝甲
子迄今四千三百五十餘年共三百一帝如朕在位之
久者甚少朕臨御至二十年時不敢逆料至三十年三
十年時不敢逆料至四十年今已六十一年矣尚書洪
範所載一曰夀二曰富三曰康寧四曰攸好德五曰考
終命五福以考終命列於第五者誠以其難得故也今
朕年已登耆富有四海子孫百五十餘人天下安樂朕
之福亦云厚矣即或有不虞心亦泰然念自御極以來
雖不敢自謂能移風易俗家給人足上擬三代眀聖之
主而欲致海宇昇平人民樂業孜孜汲汲小心敬慎夙
夜不遑未嘗少懈數十年來殚心竭力有如一日此豈
僅勞苦二字所能該括耶前代帝王或享年不永史論
概以為酒色所致此皆書生好為譏評雖純全盡美之
君亦必抉摘瑕疵朕今為前代帝王剖白言之盖由天
下事繁不勝勞憊之所致也諸葛亮云鞠躬盡瘁死而
後已為人臣者惟諸葛亮能如此耳若帝王仔肩甚重
無可旁諉豈臣下所可比擬臣下可仕則仕可止則止
年老致政而歸抱子弄孫猶得優游自適為君者勤劬
一生了無休息之日如舜雖稱無為而治然身殁於蒼
梧禹乘四載腁手胝足終於會稽似此皆勤勞政事廵
行周歴不遑寧處豈可謂之崇尚無為清净自持乎易
遯卦六爻未嘗言及人主之事可見人主原無偃息之
地可以退藏鞠躬盡瘁誠謂此也自古得天下之正莫
如我朝
太祖
太宗初無取天下之心嘗兵及京城諸大臣咸云當取
太宗皇帝曰明與我國素非和好今欲取之甚易但念
係中國之主不忍取也後流賊李自成攻破京城崇禎
自縊臣民相率來迎乃剪滅闖寇入承大統稽查典禮
安葬崇禎昔漢高祖係泗上亭長明太祖一皇覺寺僧
項羽起兵攻秦而天下卒歸於漢元末陳友諒等蜂起
而天下卒歸於明我朝承襲
先烈應
天順人撫有區宇以此見亂臣賊子無非為真主驅除
也凢帝王自有天命應享夀考者不能使之不享夀考
應享太平者不能使之不享太平朕自幼讀書於古今
道理粗能通曉又年力盛時能彎十五力弓發十三把
箭用兵臨戎之事皆所優為然平生未嘗妄殺一人平
定三藩掃清漠北皆出一心運籌戶部帑金非用師賑
饑未嘗妄費謂皆小民脂膏故也所有廵狩行宫不施
采繪每處所費不過一二萬金較之河工歲費三百餘
萬尚不及百分之一昔梁武帝亦創業英雄後至耄年
為侯景所逼遂有臺城之禍隋文帝亦開創之主不能
預知其子煬帝之惡卒致不克令終皆由辨之不早也
朕之子孫百有餘人朕年已七十諸王大臣官員軍民
以及蒙古人等無不愛惜朕年邁之人今雖以夀終朕
亦愉悅至
太祖皇帝之子禮親王饒餘王之子孫現今俱各安全
朕身後爾等若能恊心保全朕亦欣然安逝雍親王皇
四子(世宗憲皇帝廟諱)人品貴重深肖朕躬必能克承大統著繼朕
登基即皇帝位即遵典制持服二十七日釋服布告中
外咸使聞知康熙六十一年十一月十三日
聖祖仁皇帝御製文第四集卷二十
