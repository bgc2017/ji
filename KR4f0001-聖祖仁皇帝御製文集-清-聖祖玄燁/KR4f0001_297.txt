欽定四庫全書
聖祖仁皇帝御製文第三集卷五十
熱河三十六景詩
烟波致爽(并序)
熱河地旣高敞氣亦清朗無蒙霧霾氛柳宗元記所
謂曠如也四圍秀嶺十里澄湖致有爽氣雲山勝地
之南有屋七楹遂以烟波致爽顔其額焉
山莊頻避暑静默少喧譁北控遠烟息南臨近壑嘉春
歸魚出浪秋歛雁横沙觸目皆仙草迎窗遍藥花炎風
晝致爽綿雨夜方賖土厚登雙榖泉甘剖翠瓜古人戍
武備今卒斷鳴笳生理農商事聚民至萬家
芝逕雲隄(并序)
夾水爲隄逶迤曲折逕分三枝列大小洲三形若芝
英若雲朵復若如意有二橋通舟楫
萬幾少暇出丹闕樂水樂山好難歇避暑漠北土脉肥
訪問村老尋石碣衆云蒙古牧馬場並乏人家無枯骨
草木茂絶蚊蝎泉水佳人少疾因而乘騎閱河隈灣灣
曲曲滿林樾測量荒野閱水平莊田勿動樹勿發自然
天成地就勢不待人力假虛設君不見磬錘峰獨峙山
麓立其東又不見萬壑松偃蓋重林造化同煦嫗光臨
承露照青蔥色轉頻歲豐遊豫常思傷民力又恐偏勞
土木工命匠先開芝逕隄隨山依水揉輻齊司農莫動
帑金費寧拙捨巧洽羣黎邊垣利刃豈可恃荒滛無道
有青史知警知戒勉在兹方能示衆撫遐邇雖無峻宇
有雲樓登臨不解幾重愁連巖絶澗四時景憐我晚年
宵旰憂若使扶養留精力同心治理再精求氣和重農
紫宸志烽火不烟億萬秋
無暑清凉(并序)
循芝逕北行折而少東過小山下紅蓮滿渚綠樹緣
隄面南夏屋軒敞長廊聯絡爲無暑清凉山爽朝來
水風微度泠然善也
畏景先愁永晝長晩年好静益徬徨三庚退暑清風至
九夏迎凉稱物芳意惜始終宵旰志踟蹰自問濟時方
谷神不守還崇政暫養回心山水莊
延薰山館(并序)
入無暑清凉轉西爲延薰山館楹宇守朴不雘不雕
得山居雅致啟北戶引清風幾忘六月
夏木陰陰蓋溽暑炎風欵欵守峰銜山中無物能解愠
獨有清凉免脱衫
水芳巖秀(并序)
水清則芳山静則秀此地泉甘水清故擇其所宜邃
宇數十間於焉誦讀幾暇静養可以滌煩可以悦性
作此自戒始終之意云
水性雜苦甜水芳即體厚名泉亦多覽未若此爲首頥
卦明口實得正自養夀擇地立偃房根基度長久節宣
在兹求勤儉勿落後朝窗千巖裏峭壁似天剖遠託思
雲漢怡神至星斗精研書家奥臨池愈澁手清淡作飲
饌偏心惡旨酒讀老無逸篇年年祝大有
萬壑松風(并序)
在無暑清凉之南據高阜臨深流長松環翠壑虛風
度如笙鏞迭奏聲不數西湖萬松嶺也
偃蓋龍鱗萬壑青逶迤芳甸雜雲汀白華朱萼勉人事
愛敬南陔樂正經
松鶴清越(并序)
進榛子峪香草遍地異花綴崖夾嶺虬松蒼蔚鳴鶴
飛翔登蓬瀛臨崑圃神怡心曠洵仙人所都不老之
庭也
夀比青松願千齡葉不彫銅龍鶴髮健喜動四時調
雲山勝地(并序)
萬壑松風之西高樓北向憑窗遠眺林巒烟水一望
無極氣象萬千洵登臨大觀也
萬頃園林逹遠阡湖光山色入詩箋披雲見水平清理
未識無愆守節宣
四面雲山(并序)
澄泉繞石迤西過泉源盤岡紆嶺有亭翼然出衆山
之巔諸峰羅列若揖若拱天氣晴朗數百里外巒光
雲影皆可遠矚亭中長風四逹伏暑時蕭爽如秋
殊狀崔嵬裏蘭衢入好詩遠岑如競秀近嶺似爭竒雨
過風來緊山寒花落遲亭遥先得月樹密顯高枝潮平
無湧浪霧淨少多岐脉脉金明液溶溶積翠池常憂思
解愠樂志餘清悲素學臣鄰老耆年自不知
北枕雙峰(并序)
環山莊皆山也山形至北尤高亭之西北一峰峻出
勢陂陀而逶迤者金山也其東北一峰拔起勢雄偉
而崒嵂者黑山也兩峰翼抱與兹亭相鼎峙焉
嶔㟢岡岫紫宸關乾地金峰坎黑山苦熱雲生雙嶺腹
盆傾瞬息落溪灣
西嶺晨霞(并序)
傑閣凌波軒窗四出朝霞初煥林影錯繡西山麗景
入几案間始登閣若履平地忽緣梯而降方知上下
樓也
雨歇更闌斗柄東成霞聚散四方風時光豈在凌雲句
寡過清談宜守中
錘峰落照(并序)
平岡之上敞亭東向諸峰横列於前夕陽西映紅紫
萬狀似展黃公望浮嵐暖翠圖有山矗然倚天特作
金碧色者磬錘峰也
縱目湖山千載留白雲枕澗報深秋巉巖自有争佳處
未若此峰景最幽
南山積雪(幷序)
山莊之南複嶺環拱嶺上積雪經時不消於北亭遥
望皓潔凝映晴日朝鮮瓊瑶失素峨眉明月西崑閬
風差足比擬
圖畫難成丘壑容濃妝淡抹耐寒松水心山骨依然在
不改冰霜積雪冬
梨花伴月(并序)
入梨樹峪過三岔口循澗西行可里許依巖架屋曲
廊上下層閣參差翠嶺作屏梨花萬樹微雲淡月時
清景尤絶
雲窗倚石壁月宇伴梨花四季風光麗千巖土氣嘉瑩
情如白日託志結丹霞夜静無人語朝來對客誇
曲水荷香(并序)
碧溪清淺隨石盤折流爲小池藕花無數綠葉高低
每新雨初過平隄水足落紅波面貼貼如泛杯蘭亭
觴詠無此天趣
荷氣參差遠益清蘭亭曲水亦虛名八珍旨酒前賢戒
空設流觴金玉羹
風泉清聽(并序)
兩峰之間流泉潏潏微風披拂滴石作琴筑音與鶴
鳴松韻相應泉味甘馨怡神養夀恰合章孝標松下
泉詩注瓶雲母滑潄齒茯苓香
瑶池芝殿老萊心涌出新泉萬籟吟芳檻倚欄蒸靈液
南山近指奏清音
濠濮間想(并序)
清流素練綠岫長林好鳥枝頭遊魚波際無非天適
會心處在南華秋水矣
茂林臨止水間想託身安飛躍禽魚静神情欲狀難
天宇咸暢(調萬斯年曲并序)
湖中一山突兀頂有平臺架屋三楹北卽上帝閣也
仰接層霄俯臨碧水如登妙高峰上北固烟雲海門
風月皆歸一覽
通閣斷霞應卜居人烟不到麗晴虛雲葉淡巧萬峰明
雁過初賓鴻侣鷗雨秋花遍洲嶼
暖溜暄波(并序)
曲水之南過小阜有水自宫牆外流入蓋湯泉餘波
也噴薄直下層石齒齒如潄玉液飛珠濺沫猶帶雲
蒸霞蔚之勢
水源暖溜輒蠲疴涌出隂陽滌蕩多懷保分流無近遠
窮簷盡誦自然歌
泉源石壁(并序)
獅逕之北岡嶺蜿蜒數里翠崖如壁下暎流泉泉水
静深尋源徙倚詠朱子問渠那得清如許爲有源頭
活水來之句悠然有會
水源依石壁雜踏至河隈清鏡分霄漢層波濺碧苔日
長定九數髮白考三才天貺名猶鄙居心思道該
青楓綠嶼(并序)
北嶺多楓葉茂而美蔭其色油然不減梧桐芭蕉也
疎窗掩映虚凉自生蘿蔦交枝垂掛崖畔水似青羅
帶山如碧玉簪竒境在戶牖間矣
石磴高盤處青楓引物華聞聲知樹密見景絶紛譁綠
嶼臨窗牖晴雲趁綺霞忘言清静意頻望羣生嘉
鶯囀喬木(并序)
甫田叢樾之西夏木千章濃隂數里晨曦始旭宿露
未晞黃鳥好音與薰風相和流聲逸韻山中一部笙
簧也
昨日聞鶯鳴柳樹今朝閱馬至崇杠朱英紫脱平原綠
月駟雲&KR0008;錯落&KR0008;
香遠益清(調柳梢青并序)
曲水之東開凉軒前後臨池中植重臺千葉諸名種
翠蓋凌波朱房含露流風冉冉芳氣竟谷
出水漣漪香清益遠不染偏竒沙漠龍堆青湖芳草疑
是誰知移根各地參差歸何處那分公私樓起千層
荷占數頃炎景相宜
金蓮暎日(并序)
廣庭數畝植金蓮花萬本枝葉高挺花面圓徑二寸
餘日光照射精彩煥目登樓下視直作黃金布地觀
正色山川秀金蓮出五臺塞北無梅竹炎天暎日開
遠近泉聲(并序)
北爲趵突泉涌地觱沸西爲瀑布銀河倒瀉晶簾暎
崖微風斜捲珠璣散空前後池塘白蓮萬朵花芬泉
響直入廬山勝境矣
引泉開瀑布迸水起飛珠鏘玉雲巖應色空有若無
雲帆月舫(調太平時并序)
臨水倣舟形爲閣廣一室袤數倍之周以石闌䟽窗
掩映宛如駕輕雲浮明月上有樓可登眺亦如舵樓
也
閣影凌波不動濤接靈鼇蓬萊别殿掛雲霄粲揮毫
四季風光總無竭卧聞簫後樂先憂薰絃意藴羲爻
芳渚臨流(并序)
亭臨曲渚巨石枕流湖水自長橋瀉出至此折而南
行亭左右岸石天成亘二里許蒼苔紫蘚豐草灌木
極似范寬圖畫
隄柳汀沙翡翠茵清溪芳渚躍凡鱗數叢夾岸山花放
獨坐臨流惜谷神
雲容水態(并序)
關口之南有室東向緣坡下望綠樹爲田青峰如堵
川流溶溶白雲冶冶不知孰爲雲孰爲水也由長橋
而渡疑入四明山中一逕分過雲南北
雨過雲容易散波流水態長存悠然世俗惟念必得經
書考原
澄泉遶石(并序)
亭南臨石池西二里許爲泉源源自石罅出截架鳴
簹依山引流曲折而至雨後谿壑奔注各作石堰以
遏泥沙故池水常澄澈可鑒
每存高静意至此結衡茅樹密開行路山長疑近郊水
泉繞舊石雉雀樂新巢晴夜荷珠滴露凝衆木梢
澄波疊翠(并序)
如意洲之後小亭臨湖湖水清漣徹底北面層巒重
掩雲簇濤湧特開屏障扁舟過此輒爲流連正如韋
應物詩云碧泉交幽絶賞愛未能去
疊翠聳千仞澄波屬紫文鑑開倒影列反照共氤氲
石磯觀魚(并序)
遠近泉聲而南渡石步有亭東向倚山臨溪溪水清
澈修鱗銜尾荇藻交枝歴歴可數溪邊有平石可坐
以垂釣
唱晩漁歌傍石磯空中任鳥帶雲飛羡魚結網何須計
備有長竿墜釣肥
鏡水雲岑(并序)
後楹依嶺三面臨湖廊廡周遮隨山高下波光嵐影
變化烟雲佳景無邊令人應接不暇
層崖千尺危嶂涵綠幾重碧潭獅逕盤旋道北松枝宛
轉山南沉吟力盡難得懸象俯察仰參至理莫求别伎
經書自有包函
雙湖夾鏡(并序)
山中諸泉從板橋流出匯爲一湖在石橋之右復從
石橋下注放爲大湖兩湖相連阻以長隄猶西湖之
裏外湖也
連山隔水百泉齊夾鏡平流花雨隄非是天然石岸起
何能人力作雕題
長虹飲練(幷序)
湖光澄碧一橋卧波橋南種敖漢荷花萬枝間以内
地白蓮錦錯霞變清芬襲人蘇舜欽垂虹橋詩謂如
玉宫銀界徒虛語耳
長虹清徑羅層崖岸柳溪聲月照階淑景千林晴日出
禽鳴處處入音諧
甫田叢樾(并序)
流杯亭之北瓜圃之西平原如掌豐草茂木麕䴥雉
兔交牣其間秋凉弓勁合烝徒行步圍誠獵場選地
留憩田間樂曠觀恤閭閻叢林欣賞處遍地豫豐占
水流雲在(并序)
雲無心以出岫水不舍而長流造物者之無盡藏也
杜甫詩云水流心不競雲在意俱遲斯言深有體驗
雨後雲峰澄水流遠自凝岸花催短鬢高年寸寸增
聖祖仁皇帝御製文第三集卷五十
