欽定四庫全書
聖祖仁皇帝御製文第四集卷三十
雜著
康熙幾暇格物編
菓單
菓單出陜西查本草注云菓單以楸子為之即劉熙釋
名所謂柰油也不知楸子所成特黃色一種耳有紅黑
二種則以哈菓為之哈菓出肅州及寧夏邊外回子呼
為哈忒今口外亦隨處有之枝幹叢生有柔刺不甚高
大其皮可以飾箭溜矢把耐久倍於桃皮葉似野蒲萄
而小結實攅聚秋深乃熟或赤色或青黑色故俗亦名
紅菓黑菓邊人云秋時採取摘去枝梗將菓下鍋熬出
津液漉去渣滓煉成薄膏貯别器内候少凉膏欲凝結
略如紙房抄紙法以木為匡抄而成皮勻薄如油紙揭
起隂乾紅菓成者色紅黑菓成者色黑土人以之餉遠
亦名菓煆皮以自熬煆而成也乃哈菓之名書籍皆不
載是知古今方物略而弗備者何可勝記也
普盤
普盤即木苺一名懸鈎子爾雅所謂箭也按本草云懸
鈎樹生高四五尺其莖白色有倒刺其葉有細齒頗似
櫻桃葉而狹長又似地棠花葉四月開小白花結實色
紅味酸美人可多食之有以為即覆盆誤也盖苺有三
種藤生緣樹而起者大麥苺乃入藥之覆盆也樹本挺
而叢生者木苺一名山苺即普盤也草本委地而生者
地苺亦名蛇苺不可食今江南人謂之蛇盤也
各作泥臘
西洋大紅出阿末里噶彼地有樹樹上有蟲俟蟲自落
以布盛於樹下收之成大紅色蟲名各作泥臘考叚成
式酉陽雜爼有紫&KR1133;出真臘國呼為勒佉亦出彼國使
人云是蟻運土於樹端作窠結成紫&KR1133;唐本草蘇恭云
紫&KR1133;正如臘蟲研取用之吳錄所謂赤膠亦名紫梗色
最紅非中國所有也又考元周達觀真臘風土記云紫
梗蟲名生於一等樹上其樹長丈餘枝條欝茂葉似橘
經冬而凋上生此蟲正如桑螵蛸之狀葉凋時蟲亦自
落國人用以假色亦頗難得又唐人張彦遠名畫記云
畫工善其事必利其器研鍊重采用南海之蟻&KR1133;按今
西洋之各作泥臘大小正如蟻腹研淘取色有成大紅
者亦有成真紫者用之設采鮮艷異於中國之紅紫是
即古之紫&KR1133;無疑而北宋以前畫用大紅色至今猶極
鮮潤者實緣此也
梌樹
楓樹南北不同北方原無楓樹之名自南廵見楓樹方
知北方之梌木即是楓樹但南方厥木惟喬所以直生
北方厥木惟叢故矮短耳其枝葉則相同也
阿濫
阿濫之名見唐詩紀事驪山有小禽名阿濫堆(禽經作&KR0008;&KR2873;鳥)
善鳴眀皇御玉笛採其聲翻新曲且名焉張祜詩云至
今風俗驪山下村笛猶吹阿濫堆通雅云鸄驪山鳥也
一名阿濫堆則古名鸄矣(爾雅鸄鶶鷵䟽云鸄一名鶶鷵)亦作鴳濫(鴳讀)
(安與阿音近)韋昭所謂鴳扈蘇軾詩不見阿濫堆决起隨衝
風此鳥有二種一種鳳頭者高誘吕覽注所謂鴳一名
冠雀是也一種無鳳頭者彙雅所謂阿蘭似百舌而無
毛角是也江南人呼為鴳&KR2873;或訛為烏&KR2873;
金光子
金光子閩人呼酸棗樹極高大葉長而尖如橄欖四月
開花淺綠色結實如大棗八月始熟色黃故亦名金棗
收乾則紫赤色味酸核圓而堅多竅人心之狀圓外竅
中故此果專為心家藥閩書云酸棗出福州建寧福寧
建寧人以為糕與樝糕相似或云其種自西域佛國來
取其核就天然罅孔處雕鏤作羅漢形為念珠按政和
本草圖經云酸棗真者最不易得其木高數丈徑圍一
二尺木理極細堅而且重皮亦細紋似蛇鱗其核仁大
而色赤如丹今市之貨者皆棘實耳
葛仙米
葛仙米生湖廣沿溪山穴中石上遇大雨衝開穴口此
米隨流而出土人撈取初取時如小鮮木耳紫綠色以
醋拌之肥脆可食土人名天仙菜乾則名天仙米亦名
葛仙米以水浸之與肉同煮猶作木耳味大約山洞内
石髓滴石而成性寒不宜多食聞他府及四川時有之
必遇水衝乃得歲不常遇他如深山背隂處大雨之後
石上亦間生然形質甚薄見日則化或乾如紙不可食
矣又梧州府志葛仙米出北流縣勾漏洞石上為水所
漬而成石耳類也采得暴乾仍漬以水如米狀以酒泛
之清爽襲人此原非榖屬而名為米俗云晉葛洪隠此
乏糧采以為食故名嶺南襍記云韶州仁化縣丹霞山
産仙米徧地所生粒如粟而色綠煮熟大如米其味清
腴大抵南方深山中皆有之也
倒弔果
倒弔果俗名弔搭果形似山梨而小體微長味酢肉多
沙長蒂諸果始生時皆向上此果花實皆下垂故名生
時堅澁熟乃沙性暖利健脾消食樹枝葉俱如梨為秦
中物産今遵化㳂邊有之而考之書籍草木諸譜皆不
載倒弔之名惟司馬相如上林賦云荅遝離支荅遝音
近打拉張揖注云荅遝果名按梅堯臣牡丹詩用打拉
二字北人方言以欹垂為打拉是荅遝名果或因其下
垂也說文海篇俱作榙&KR0008;果今名弔搭或是荅遝音之
轉耳
林檎
李類甚繁林檎其一也樹不甚高枝葉皆如李花白唐
人謂之月臨花實如李而差小有黃紅二種本草所謂
金林檎紅林檎是也獨核有仁味甘津亦名來禽亦名
蜜果此果味如蜜能來衆禽於林故得林檎來禽蜜果
諸稱學圃餘䟽謂花紅即古林檎誤矣花紅柰屬也柰
有數種其樹皆疎直葉皆大而厚花帶微紅其實之形
色各以種分小而赤者曰柰子大而赤者曰㯽子白而
點紅或純白圓且大者曰蘋婆果半紅白脆有津者曰
花紅綿而沙者曰沙果西京雜記所以有素柰青柰丹
柰之别也又有海棠果通志謂之海紅而關西有楸子
有榅桲(滿洲呼山樝曰榅桲與陜西同音查梅堯臣有得沙苑榅桲詩政和本草附載榅桲於柰内是)
(宋時已有此稱其始或從陜西流名關外或從關外通音陜西俱未可定)亦皆柰類盖李之
與柰其枝葉花實固區以别而其子核之異尤最易辨
堅而獨者李類柔小而四五粒者柰類草木諸書皆以
林檎附於柰内其亦未嘗體認物性矣
人中
人之水溝穴在鼻下口上一名人中脉論竒經諸書謂
任督二脉一行於身之前一行於身之後會於素髎水
溝斷交三穴三穴為面中三水溝又為三之中故名人
中也一說人有九竅自鼻以上皆兩自口以下皆一此
居其中故云是但釋中之義耳而王逵蠡海集為之說
曰所謂人中者天食人以五氣鼻受之地食人以五味
口受之人中盖居人身天地之中也此又未免穿鑿盖
人受天地純全之氣成形四肢百骸能得其全獸則得
其偏如猿猴猩猩之類凢諸寓獸亦似人形而其鼻柱
直脣之間總無此水溝一叚以此辨人之獨異於獸水
溝之所以得人中名也今滿洲呼呢呀爾馬蒙古呼庫
門高麗呼薩拉蜜皆直曰人而已可見義理真確自可
通之六合竊疑古人氣穴辨論何以未經道此及閱素
問骨空篇注有鼻人二字是古人亦秖呼為人矣
鼢鼠
俄羅斯近海北地最寒有地獸焉形似鼠而身大如象
穴地以行見風日即斃其骨亦類象牙白澤柔滑紋無
損裂土人每於河濱土中得之以其骨製椀楪梳篦其
肉性甚寒食之可除煩熱俄羅斯名摩門槖窪華名鼢
鼠乃知神異經所云北方層冰之下有大鼠肉重千觔
食之已熱字書謂鼢鼠别有一種大於水牛穿地而行
見日月之光則死皆即此也
地震
朕臨攬六十年讀書閱事務體騐至理大凢地震皆由
積氣所致程子曰凢地動只是氣動盖積土之氣不能
純一閟欝既久其勢不得不奮老子所謂地無以寧恐
將發此地之所以動也隂陽廹而動於下深則震雖微
而所及者廣淺則震雖大而所及者近廣者千里而遥
近者百十里而止適當其始發處甚至落瓦倒垣裂地
敗宇而方幅之内逓以近遠而差其發始於一處旁及
四隅凢在東西南北者皆知其所自也至於湧泉溢水
此皆地中所有隨此氣而出耳既震之後積氣既發斷
無再大震之理而其氣之復歸於脉絡者升䧏之間猶
不能大順必至於安和通適而後反其寧静之體故大
震之後不時有動摇此地氣反元之徵也宋儒謂陽氣
欝而不申逆為往來則地為之震玉歷通政經云隂陽
太甚則為地震此皆明於理者西北地方數十年内每
有震動而江浙絶無緣大江以南至於荆楚滇黔多大
川支水地亦隆窪起伏無數百里平衍者其勢欹側下
走氣無停行而西北之地彌廣磅礴其氣厚勁坌涌而
又無水澤以舒洩之故易為震也然邊海之地如臺灣
月輙數動者又何也海水力厚而勢平又以積隂之氣
鎮乎土精之上國語所謂陽伏而不能出隂廹而不能
烝於是有地震此臺灣之所以常動也謝肇淛五雜組
云閩廣地常動說者謂濱海水多則地浮夫地豈能浮
於海乎此非通論京房言地震云於水則波今泛海者
遇地動無風而舟自蕩摇舟中人輙能知也地震之由
於積氣其理如此而人鮮有論及者故詳著之
聖祖仁皇帝御製文第四集卷三十
