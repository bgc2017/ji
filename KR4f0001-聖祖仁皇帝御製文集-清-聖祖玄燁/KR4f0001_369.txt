欽定四庫全書
聖祖仁皇帝御製文第四集卷三十四
古今體詩三十五首
舟中觀耕種
四野春耕阡陌安徐牽密纜望河干土肥原係黃沙過
(永定河泛濫之際遍地黃水自治河之後得以耕種)辛苦先年挽異瀾
春歸
勿訝春歸速還因冷覺遲煙寒榆莢落雨逐柳黃移惜
景勤經學怡情喜恊時惠風雖曰盡長飬已相隨
南方青竹叢林不乏觀玩北地氣寒非保護得宜
即難藝植朕嘗有事河干往來數次覽竹樹之
暢茂暫時停輦即行後於禁苑種植頗蕃今經
三十餘年邇來延至數畆之廣其圍至八寸徑
二寸五分有零古人以竹比君子因而思及草
木無知積小以至於高大人有血氣加之培飬
豈非國家楨幹之選歟故賦七言一律記之
培養叢篁多歴年竹窗抱節綠雲鮮猗猗玉潤歌君子
濟濟心虛憶俊賢可愛繽紛含宿雨最宜瀟灑動新烟
餘春欲伴寒松住漸晚韶光被景牽
五十四年仲夏避暑途中瑞麥盈野賦五言律以
記
忽送清塵雨題詩吮兔毫青黃接玉粒霡霂佐瓊膏入
野農歌遍緣溪牧笛高蔚林能解愠密草滿亭臯
每見村農野老不識不知天然自得孝弟發於至
性樸誠不事文辭故美其實而取先進之意賦
七言一律
晝夜徬徨利禄間奚如鄙里野人閒詩書不解窮通事
名姓無聞士宦班孔顔樂處簞瓢在孝弟真情稚子關
可笑文章少實據空將浮偽玷青綸
擎盖荷珠(調寄鷓鴣天)
數畆芳塘花未開荷珠清露落莓苔雨凉翡翠摇歌扇
風弄蜻蜓逐水隈乳燕舞曉鶯來炎天還似未春回
葛衣日暮絲絲冷丹檻泉聲處處催
雨後戱題回文詩
雲收曉景霽烟開曲檻香凝露染苔分徑花光清氣&KR1065;
紛紛雨思綺文裁
佛手柑
生綠熟黃却有因清香閩嶠共呈珍似開貝葉瞿曇手
妙合華隂仙掌垠異物不須傳驛路竒芬欣得近楓宸
畫圖尺素分枝幹相對無煩憶海濱
賦得江城五月落梅花
梅花一調楚江干吹徹瀟湘五月寒地北天南無謫叟
不教羈思入毫端
芝徑雲隄細雨歸舟
長隄一線入芝逕小艇乘凉隔岸移水向方橋瀠細浪
風吹菡萏倒垂枝秋成已慶年豐兆暑盡無憂雲漢詩
遺事陳瓜為七夕偶因佳節賦清辭
題蘭
君子之道闇然日章蕙蘭之質有風則香草木培植格
物知詳飛潜動静各有攸藏秉精天地青紫芬芳産自
松島移根草堂
詠剪秋羅
可惜輕羅任剪裁名傳南國向秋開未知紫塞多佳種
雜置嫣紅配綠苔
餞大學士李光地暫回閩省
恊恭惟得老成儒味道經書翊廟謨白髮辭君千里去
丹心捧日寸誠敷秋霜昔歲明臣節崑玉冲襟决勝符
暫别恩榮宸翰餞勿勞遠念慰長途
秋幸出郊見收成志喜
節屆商秋早農忙屢歲豐柴門歌再稔比屋樂同風人
煙多慶色霜樹雜微紅極目高低景山川一望中
其二
滌暑高風至中分白露微草肥宜牧馬林薄好行圍水
向階前注峰排雲外稀斜陽臨帳殿晚色秘天機
賦得帳殿鬱崔嵬
茂林葉未黃賓鴈始成行後隊分山出前旌越嶺揚鹿
鳴秋草盛人喜菊花香日暮帷宫近風高暑氣藏
其二
清露知時轉纖雲却暑回豫遊臨石磴雜踏過河隈潭
静魚吹沫林疎鹿印苔秋成良可賦為此共徘徊
康熙五十四年十月初三日避暑山莊恭祝
皇太后萬夀詩(幷序)
伏以
坤厚直方德配含弘以光大
母儀康健慶來積善之安貞靈芝仙草咸歡比日之休
雪藕冰桃好祝如山之夀同雲未結花雨長存肅
肅蓮華熒熒貝葉虔寫金經取剛柔之不壊恭呈
鄙語願福祉之無疆萬歲千秋乃文章之故套耄
年遐筭實世間之瑞人臣捧霞觴恭祝百歲不揣
無文敬賦長律
誕值小春暖承顔愛日長農閒歌樂土臣喜拜山堂孟
月祈年節芳巵獻夀觴南峰留翠盖北斗燦珠行
愉色常猶怯怡聲久未忘歡心依
白髮福曜現青方至飬
慈闈慶遐齡
母德昌虚文豈作頌人瑞紀篇章
冬日可愛
秋斂冬藏暗發生循環潜應有餘情扶陽布序君人志
愛日書雲宇宙明長至免行丹陛禮融風不設玉厨羹
化醇意切慚凉德漸喜春和萬物榮
冬夜偶成
隆冬何必辟寒犀惟有蒼顔性不迷玉律廻環新故接
釭花夜永卷中題
其二
安危最係在君心待旦殷勤化理尋鶴髮多愁猶警惕
長思時弊若臨深
餞閩撫陳璸
留犢從來漢史傳建牙分閫賴官賢寬嚴馭吏須交勉
教飬宜民務使全嶺海屏藩消蜃氣關山保障息烽烟
迎年節近新春至援筆楓宸餞别篇
季冬湯泉
素雪滿川山未露霜林盈野日將斜祈年正喜逢長至
澡德非同玩物華秉燭檢書冬夕永爇香待旦畫屏遮
靈泉每助消寒效總為純陽辨正邪
五十四年除夕偶成
待曙迎新節辭寒憶舊時風光忽瞬息歲月急星馳少
小勞宵旰中年按古規精力雖云&KR0629;衷腸堅不移
康熙五十五年正月元旦書懷
乍回斗柄又芳晨端月元陽萬象新竹葉向風消積雪
梅花除臘報初春彤庭啟節迎祥始邃閣興文起草頻
每繹晦翁真樂處早知天意即生民
上元前三日立春
臘寒猶接上元燈窗外参差六出凝媚景新春催玉律
惠風活水破蛟冰殷勤祈榖寧辭瘁勉強雕蟲愧未能
九陌人烟多喜色千門比戶望年登
五十五年正月十二癸夘立春是日風從東北而
至景雲密布瑞雪鋪地至十三日未止書云立
春與元日同占乃收成之兆故喜民有足食之
慶朕慰宵旰之憂賦五言排律以記其事
問夜何嘗歇殷勤六十年歲華催短鬢寸晷惜擔肩豐
歉無推數平成在事先人安為國瑞榖熟是民天慚撫
陶甄治思將法令蠲雲濃春氣早風静漏聲傳南陌銀
花徧東郊繡壤連管絃喧里巷燈火接山川不為私情
擾寧躭寶饌延祗期民俗厚敢詡治功全禮讓傳家教
詩書戒往愆翠烟籠畎畆泛泛潤桑田
春寒梅遲
化工節候遞推移長飬生生雨露垂雪冷梅驚頻吐萼
春遲柳怯未颺絲陽禽北向還應早林雀羣争若有知
和氣停雲今夕晚走橋明月賦新詞
湯泉道上遇雪口占
種麥田間盼尺盈牧羊沙漠惡飄霙王臣率土分憂樂
莫道天公有不平
春風扇微和
雪消山露背泉暖日暄波蕩滌甘言疾澄清無妄疴
其二
淑氣來春甸和風慰愍農東郊滋土潤雲盡顯諸峰
題朱倫瀚手指畫雪梅竹
指端寫出犯寒梅老幹单枝雪裏培疑是江南春色晩
紅芳遍野點青苔
又
雪覆石林竹時催臘盡梅閒雲飄遠岫長對翠屏開
兩廣總督趙宏燦陛見來京
鎮撫封疆多歴年滇黔百粤凱歸韉當時馬革抒誠切
近日龍光錫慶綿萬里宣風梅嶺表三台擁節桂江邊
優隆主眷酬耆舊芸閣宸章賜綺筵
賦得二月春風似剪刀
春居别墅少人喧煦育深知造化恩雪净梅花舒綠萼
霜輕柳帶拂朱垣和風宇宙嚴寒解暖日亭臯物色繁
無欲自然得静理丹顔已過白鬚存
聖祖仁皇帝御製文第四集卷三十四
