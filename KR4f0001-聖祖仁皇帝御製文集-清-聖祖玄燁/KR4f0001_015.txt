欽定四庫全書
聖祖仁皇帝御製文集卷五
勅諭
諭吏部
自古帝王統御天下必資后德之賢贊助政理昭宮闈
之令範端王化之本源粤稽往代册立中宫即加恩所
生榮鍚封爵所以重内治隆恩禮甚盛典也緬維仁孝
皇后作配朕躬歴經十載上事
太皇太后
皇太后克誠克孝佐朕治理惟敬惟勤節儉居身寬仁
逮下儀型允備淑德著聞詎意忽焉崩逝深悼朕懷榮
哀之禮已行推恩之典未舉内大臣噶布喇乃仁孝皇
后之父也勲舊世裔素篤忠貞翊衞攄夙夜之勞謀猷
重股肱之寄茲奉
太皇太后慈諭仁孝皇后毓質名門夙昭内則芳儀永
謝時切悲思維后德之攸彰實鍾祥之有自宜加崇秩
以合舊章朕恪遵
慈命特錫殊恩噶布喇著封為一等公給與誥命世襲
罔替尔部即遵諭行特諭康熙十三年十二月初八日
諭禮部
古帝王撫御天下莫不以禮制為先務然釐定章程必
文質適中方可昭垂永久前見風俗近奢恐漸流於僭
濫故令更定條例一切服飾力崇儉樸冀反淳龐詎意
有司奉行過當專事苛細借端紛擾以致商賈壅滯物
力匱詘小民深為未便以後著仍照康熙九年定例遵
行現今一應禁約俱行停止尔部即遵諭行特諭康熙
十三年十二月十三日
諭吏禮兵三部
平南王尚可喜航海歸誠勲猷懋著
太宗文皇帝嘉其勞績特錫王封及定鼎燕京復能殫
竭忠忱贊襄大業
世祖章皇帝知其夙篤忠貞畀以巖疆重任鎮守粤東
海氛寧靖百姓乂安近因吳三桂耿精忠等叛逆該藩
益勵忠純克抒偉略悉心籌畫數建膚功朕甚嘉焉事
平優叙已有屢旨前據奏稱年老任重請以其子尚之
孝承襲王爵已允所請今思該藩累朝勲舊功著封疆
宜錫殊榮以酬茂績平南王尚可喜著晉封為平南親
王即令其子尚之孝襲封尚可喜以親王品級頂帶支
俸示朕優眷之意廣東文武事務著尚可喜照舊料理
其親王之寶亦著暫行掌管尚之孝統兵在潮著給與
大將軍印應行封典尔等衙門即遵諭行特諭康熙十四
年正月初九日
諭兵部
寧夏總兵官陳福效力巖疆勞績素著屢次舉首逆劄
克篤忠貞且其妻子家屬見在川中逆賊挾誘全無顧
戀矢志不移深為可嘉著以見兼職銜陞補陜西提督
給與勅印仍暫駐寧夏管總兵官事俟平凉地方平定
之後即赴平凉料理提督事務陳福之弟守備陳竒妻
子家口亦陷賊中深為可憫著從優以參將陞用尔部
即遵諭行特諭康熙十四年三月十九日
諭吏部
内閣機密重地事務殷繁贊理需人原任大學士巴泰
耆舊大臣雖向以年老請休精力尚健才品優長久諳
閣務仍著以原銜入閣辦事翰林院掌院學士熊賜履
素有才能居官清慎著陞内閣大學士應兼職銜著議
奏尔部即遵諭行特諭康熙十四年三月三十日
諭兵部
本月初四日太監劉忠傳奉
太皇太后諭旨慈寧宫内庶妃有母九十餘歲同其兄
薩麻地尚在察哈爾處聞之深為憫惻軍前可弗加擄
掠等語朕欽承
諭旨仰見
太皇太后仁慈已極敢不敬副
聖懷尔部即速行文彼處如伊等陣亡則已或存一二
或全未傷殘即行收管其家産亦勿致散失交與内務
府所管莊頭解送來京特諭康熙十四年五月初四日
諭刑部
邇者天氣炎亢農事堪憂雖虔誠禱祈尚稽雨澤朕念
切民瘼夙夜焦勞或因刑獄淹禁中有冤枉致干
天和亦未可知茲特遣索額圖熊賜履等會同三法司
將已結重案逐一詳加審鞫如有罪可矜疑者即與察
明事由開列具奏務期情法允協有枉必伸以副朕欽
恤獄讞至意特諭康熙十四年五月十七日
諭兵部
秦省巖疆重地軍務方殷靖逆將軍靖逆侯張勇忠勤
懋著謀略優長久鎮西陲奠安疆圉近復躬履行間殫
心籌畫屢敗賊衆恢復城池志期殲滅逆渠底定秦隴
朕甚嘉之凡用兵籌餉一切機宜必須重其事權不拘
常格而後可以整飭軍紀齊一衆心以收蕩平之績所
屬地方總兵官有故違節制不聽調遣者許即行指參
副將以下有臨陣畏縮殺良冒功者聽以軍法從事其
文官自道員以下倘有遲悞緊急軍需者許會同廵撫
據實參奏務令克展壮猷早奏膚功以副朕委任至意
尔部即遵諭速行特諭康熙十四年閏五月初一日
諭禮部
帝王紹基垂統長治久安必建立元儲懋隆國本以緜
宗社之祥慰臣民之望朕荷
天眷誕生嫡子已及二齡茲者欽承
太皇太后
皇太后慈命建儲大典宜即舉行今以嫡子為皇太子
尔部詳察應行典禮選擇吉期具奏特諭康熙十四年
六月初三日
諭吏兵二部
逆賊耿精忠背恩附逆煽亂閩疆荼毒生靈罪惡重大
其兄弟親族人等律應不赦但念伊祖耿仲明於
太宗文皇帝時航海歸誠效力行間著有勞績伊父耿
繼茂自
世祖章皇帝時亦效力行間鎮守邊陲耿精忠雖行同
禽獸辜負國恩其弟耿昭忠耿聚忠等道途隔遠實未
同謀竟尔株連朕心不忍耿昭忠耿聚忠及親族屬下
人等茲槩從寬典盡行釋放所有官職俱令照舊尔部
即遵諭行特諭康熙十四年七月初四日
諭大將軍多羅貝勒等
比者仰荷
天佑及國家福祚秦州鞏昌蘭州等處漸次懾服朕甚
嘉悅亦係兵丁自保寧徒步跋涉深明大義殊死效力
所致貝勒等須不時存念若軰艱苦非緊要必節其勞
無大過則寬其罰始可謂之軫恤行間勞瘁也貝勒等
身為將軍事情經練頗多必能同寅協恭折衷而行斷
不徇一已之利但相隔遼遠意慮所及不得不為申布
秦地實為形勢要區今張勇等將軍提督總兵及投誠
兵衆雲屯一處將軍張勇之功況亦甚大恐貝勒等藐
忽視之生彼憤懣時厪朕懷貝勒等既效勤勞底定秦
省務期克奏全功以慰朕望為此特諭康熙十四年七
月十六日
諭禮部
往代帝王陵寢所在地方理宜守護以妥神靈朕近行
幸湯泉道經昌平見明朝諸陵殿宇雖存戶牖損壞附
近樹木亦被摧殘朕心深為憫惻尔部即嚴加申飭守
陵人戶令其小心護防仍責令該地方官不時稽察勿
致仍前怠玩以副朕優禮前代之意特諭康熙十四年
九月十五日
諭内務府
設官分職務得眞材必分别勤惰錄用方可各勉職守
有裨部院衙門政務朕見票本筆帖式温泰為人勤慎
雖才品無甚優長自
世祖章皇帝時即在票本之處效力守分寡交兼之年
久其同事之人俱經超擢惟伊無人汲引耳現有郎中
缺出應將温泰補用示朕造就之意且以風勵後之實
心效力者尔等即遵諭行特諭康熙十四年九月二十
九日
諭禮工二部
仁孝皇后陵寢已卜定於
孝陵附近之山理應備依典制營建但目今軍需浩繁
民力維艱著將地宫先行修造其餘一應工程俟國用
充足之日次第舉行著即選擇吉期竝應行事宜詳議
具奏特諭康熙十五年正月十三日
諭兵部督捕衙門
逃人事情關係旗下重大前因恐致百姓株連困苦故
將條例屢行更改減定期於兵民兩益近見各該地方
官奉行疎玩緝獲日少旗下民生深為未便茲應遣部
院大臣會同尔衙門將新舊條例逐一詳定務俾永遠
可行其應差官員職名著即開列具奏特諭康熙十五
年正月十四日
諭兵部
自逆賊煽亂以來各省綠旗官員兵丁勦禦賊宼恢復
地方戮力行間著有勞績朕心時切軫念凡以前奉旨
事平議叙者尔部逐一察明功次即行議叙以昭朕酬
庸鼓勵之意尔部即遵諭行特諭康熙十五年五月初
二日
諭吏戶兵三部
邇年以來各處大兵征𠞰軍需浩繁一切供應皆出民
力凡領兵將軍將弁及地方督撫文武大小各官俱當
以國計民生為念潔已奉公加意撙節表率屬員恪遵
法紀以副朕戡亂救民之意乃有不思𠞰宼安民平定
地方專營私射利糜費錢糧軍前所用米豆草束等項
自將軍以下有自行販買囑託地方官多取價値地方
官徇其情面浮冒開銷者亦有地方官販買支放多行
開銷者有已備本色不行收納折價入已者有民間運
到米豆草束地方官故意遲延掯勒及至軍前又將解
官多方刁難恣意需索方肯收納者至於購買馬匹不
開實價以少為多濫行銷算種種情弊難以枚舉皆由
大小各員互相徇庇惟知貪利圖便已私大不合理應
嚴加禁飭處分以清積弊以後此等事情發覺者照貪
官例治罪有能舉首者從優議叙著議政王貝勒大臣
會同逐一詳確定議具奏特諭康熙十五年八月初四
日
諭戶部
目今正當軍需浩繁在外總督廵撫及經管錢糧各官
俱宜潔已奉公殫心料理一應收支銷算詳明造册據
實開報聽部核議近見部覆各處奏銷本内或因款項
不符或因數目舛錯或因造報遺漏或因册結不到多
致駁察道路往返動經歲月明係地方各官不加意清
釐故留疑竇希圖延挨時日以滋弊端錢糧朦混不清
民力苦累益甚以後如何盡除積習錢糧不致駁察尔
部定議具奏特諭康熙十五年八月十六日
諭兵部
自逆賊煽亂以來奸徒附和侵擾地方關隴以西疆域
遼闊大兵一時未集人心不無動搖靖逆將軍靖逆侯
張勇提督王進寶鎮臣孫思克一聞蘭州之變即統領
兵馬星馳渡河𠞰殺賊衆攻圍蘭州臨鞏等處恢復城
池條奏機宜舉發偽札拏獲奸細綏靖邊陲其功甚大
及大兵攻取平凉專任靖逆侯張勇等鎮守秦鞏復殫
心籌畫調度合宜𠞰禦川賊屢奏捷音紓朕西顧之憂
厥功尤為茂著伊等皆宿將重臣矢志報國同心協力
展布謀猷兼以訓練士卒忠義素孚故能身先行陣所
向克捷其屬下官員兵丁亦皆效力共建功績朕甚嘉
之於軍功議叙之外應從優加恩以示朕奬勵忠貞酬
答勲勞至意著議政王貝勒大臣會同議奏特諭康熙
十五年八月二十日
聖祖仁皇帝御製文集卷五
