欽定四庫全書
聖祖仁皇帝御製文第四集卷三十五
古今體詩三十三首
春日即事
最盛芳春育物多仲陽孳茂野煙和豈辭宵旰求民隠
益守平成免賦苛望杏敦耕迎淑氣瞻蒲勸稼播嘉禾
中疇社鼔聲相應敷惠元元載路歌
曉發蘆溝
有閏春深淑景遲長橋冰泮未流澌徘徊風景思疇昔
千里金隄保舊規
六里橋鐡柱
鎔罏鑄冶鎮橋西往返行人舊迹迷世遠傳殊誰識得
天南銅柱想應齊
水村
曾記江淮泊萬艘便旋水淀暫春遊雖無浩渺長波壯
亦有清漪錦浪浮日暮帆檣排遠岸風輕蓑笠聚芳洲
鄉村不識居官况漫笑朝堂身世憂
春水滿四澤
條風拂春水碧漲繞烟岑梅萼先知暖林梢漸覆隂柳
舒鳴好鳥渚静習時禽韶景融和處潜窺造化心
舟中觀獵
習戰昆明漢武穿於今江海靖鯨烟常思遠涉堅筋骨
每令平流演獵船雁陣驚鎗離復合鷗羣畏弩𣪚還連
衰年雖乏挽強力黽勉春蒐以德先
仲春聞雁
漸喜春和踏草行郊原遥聽曙雞鳴賓鴻欲向銀灣渚
社燕方栖静舍楹已覺隂消餘雪𣪚争看陽長早潮生
省耕畿輔先羣吏留憩田間夜不驚
閱永定河隄(有序)
康熙四十年永定河告成至今十六載隄岸堅固並
無氾濫去歲山水陡長幾不能保所以春幸回鑾便
道察閱方知昔年修築有益於民生永保安瀾矣故
賦七言近體以記其事
豫定安瀾在事前每逢雨潦自心牽帑金不惜籌耕種
膏土惟思廣陌阡隄老失防愁剥蝕岸堅常護幸安全
肩輿頻視桃花水滚滚渾波通碧漣
絡緯飬至暮春
秋深厭聒耳今得錦嚢盛經臘鳴香閣逢春接玉笙物
微宜護惜事渺亦均平造化雖流轉安然比飬生
五十五年三月下旬園中桃杏玉蘭梅花齊放其
中玉蘭茂盛可觀特請
皇太后一閱
玉花萬朵祝
慈顔藉奉懽心半日閒閏月春遲添歲永香枝風送待
時還膝前五代承
王母陛下千齡獻夀山乍曉銅龍迎鳳輦霜容天上覩
仙鬟
去歲三冬有雪至三月間農忙之際二十七日夜
雨竟夕喜而成詠
滋麥如酥雨空濛入土膏心同黎庶苦目盼紫壇高任
噐已知重安人寧避勞春愁暫且釋點點付揮毫
賦得隴麥
節遲糓雨後田麥始分畦已送花開盡難將春事稽純
陽時序近餘閏化成齊未卜隂晴適先期輯庶黎
五十五年冬謁
陵作
拜奉山
陵泪兩垂提携鞠育頼
仁慈松林轉盛青如許鬢髮勞傷白所宜屈指多年思
慕永深慚暮景遠來遲珠邱玉殿依然覲悲想
音容寸晷移
春幸
載陽節候愛春和賓日中衡社後過東作勤耕勞衆力
西成有穫廣農科官箴先戒關河固節鉞曾經歲月多
正已清心倡庶吏宣恩莫使政煩苛
風阻駐蹕白洋湖偶成
平波數頃似江聲風阻湖邊一日程可笑當年廵幸遠
依稀吳越列行營
小滿後偶旱塗中祈雨四月二十三日甘霖大霈
夙夜愁懷春夏間天時難信未怡顔平原晚麥纖莖槁
四野新禾旱色殷乍起雲光連嶺岫先垂雨脚遍人寰
共沾甘㴻敷膏澤民食方知稼穡艱
晚夏偶成
青榛方作粒郁李漸微紅草藥迷香徑荷花待晩風莫
愁秋雨近且望歲時豐倚檻頻觀稼銀鬚一老翁
憶揚州天寧寺竹
久别金焦十一年依稀寒暑遞推遷此君有意虛心待
歎我徒勞幽思牽雁逐西風何處問雲回北地竟誰傳
翠筠晩節饒蒼籜遠寄宸章梵宇前
七月十六日賜九十一歲老和尚
暑退全消陌上塵盂蘭大喜見姚秦臨風洗鉢龍池雨
凝露舒蓮鷲嶺春送節雙輪同夢幻持心半偈見深淳
循環已識盈虛理不向山僧更問津
題畫
杖藜端不染輕塵野趣天然景物新春水風帆一目盡
孰知逝者太華津
澤卜尊丹巴胡土克圖老喇嘛上夀
想像當年論轉輪龍沙遥隔十餘春相知惟有菩提行
得觧嘗聞秘密真花雨頻施鋪佛帳貝經每祝上楓宸
眉横鼻豎長松夀導引衆生善後因
未開新荷
清和將盡未端陽時雨催擎珠點凉不染淤泥看净植
雖無花氣葉先香
戱題千里眼
欲窮視遠目曠渺有無中體認全憑凖遐觀約略同雖
依雙鏡力獨用一瞳功不重西來巧清明本在躬
賜松江提督趙珀
憶昔雲間山水邦波流清潤抵松江春秋久未臨鑾輅
時刻嘗懷擁節幢訓練多方&KR0570;步伐撫循成俗重敦龐
建牙好慰軍民望服衆投醪士氣降
綠金蓮花
牡丹有綠誠仙品幻色生香野草中數朵乍開凝碧玉
黃花應遜碧花叢
賜老大臣
舊日講筵剰幾人徒傷老朽並君臣平生壯志衰如許
諸事灰心懶逼真求簡逡廵多恍惚遇煩留滯累精神
年來詞賦荒疎久覓句深慚筆有塵
蘇州廵撫吳存禮
曾記臨吳十二年文風人傑並堪傳予懷常念窮黎困
勉爾勤箴官吏賢
山莊四季
節届三春勝發生萬彙齊諸花候御輦百糓待村犂
九夏愁暘雨千林葉正肥秪因思避暑端拱計頻違
金風多&KR1065;䬃清露滴烟浮目睹倉箱滿方知歲有秋
歲暮添霜鬢殷勤宵旰勞地寒盈尺雪還慮北風高
冬至不能全禮
老殘多阻詣
圜丘一念精誠或觧憂愆過常思
天每鑒衰頽恒覺自難由無心成化無私覆不息流行
不顯求瞻拜
洪鈞斬禮缺書雲顒望太平秋
病中偶爾問及工部尚書翰林院掌院學士徐元
夢乃同學舊翰林康熙十六年以前進士再無
一人矣率賦一律以遣悶懷
七旬彼此對堪憐病裏回思一慨然少小精神皆𣪚盡
老年歲月任推遷常懷舊學窮經史更想餘閒力簡編
詩興不知何處至拈毫又覺韻難全
聖祖仁皇帝御製文第四集卷三十五
