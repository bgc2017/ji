欽定四庫全書
聖祖仁皇帝御製文第二集卷三十八
雜著
閱史緒論
三皇五帝紀
上古之世荒遠無徵其所紀載不可信者甚多如十日
竝出射去其九尤為誕妄大凡天下之事皆宜斷之以
理庶不為其所惑讀古人之書亦當自有定見也
周桓王紀
春秋之時綱常不振瀆亂彝倫甚於後世即節義著聞
簡策所艷稱者亦多涉於偏激好名非大中至正之道
皆由教化不明人心陂僻不可徒諉之氣運也
楚滅蔡用隠太子於岡山
滅鄰國而執其世子以歸戮之巳為不仁乃以為犧牲
而用之於岡山其殘忍刻毒無以復加矣
韓昭侯藏敝袴以待有功
韓昭侯此事從來以為美談不知國家之待有功自當
鄭重其事如彤弓弨兮受言藏之可也敝袴之微毋乃
近於鄙陋乎徑以不僭賞目之似非確論
漢高祖封蕭何為酇侯因設譬以曉諸功臣
人主立言自有大體漢高祖論蕭何與諸臣之功乃譬
之以獵謂發縱指示者人也追殺走兔者狗也比擬之
詞未免過甚
漢文帝時齊楚地震山崩
漢文帝即位之初善政纍纍顧有地震山崩之異殆所
謂天心仁愛而示以時保之義耶
虎圈嗇夫代上林尉對
嗇夫利口足動一時之聽張釋之恐天下聞風而靡咸
以口給希進深識治體之言漢廷諸臣皆所未及
晁錯貴粟疏
天生烝民厥有恒性其即於匪彝不從教令者多為饑
寒所廹非盡出於性惡也晁錯云雖慈父不能得之於
其子入情入理不可以人廢言
漢景帝詔讞疑獄
漢景帝詔讞疑獄可謂得欽恤之心矣蓋聽獄之際未
必盡得其情及爰書既成雖若一無可議其中尚多隠
伏况有幾微疑竇何多置之不問乎
漢武帝遣方士求神仙
漢武帝信李少君之說遂遣方士入海求安期生之屬
化丹砂諸藥以冀成金惑已甚矣至少君既死猶以為
化去何其迷而不悟耶
趙充國屯田諸奏
趙充國所上諸書洞晰機宜矢竭忠悃不恤利害卒致
萬全古大臣之悉心謀國罕有出其右者不祗以將略
勝人
漢元帝時蕭望之自殺以石顯為中書令
宦寺之為害最烈皆人主不能慎之於始以為微而易
制及寵之以爵禄授之以事權遂至驕恣橫肆如弘恭
石顯擅作威福敢於戕害大臣而毫無忌憚之心易曰
童牛之牿豶豕之牙當防之於未然也
漢成帝悉封諸舅為列侯
自古外戚之禍莫甚於漢由王氏相繼秉政根深帝固
加以莽賊承襲諸父之勢包藏禍心卒成簒竊非一朝
一夕之故也履霜堅冰成哀之世昧此義矣
賈讓治河三策
治河之難其來已久觀賈讓所畫在當時亦惟中策可
行爾况今借黃流以濟運艘其間疏鑿兼施亦不得不
然之勢也
王匡等攻洛陽共誅莽
自古奸雄竝稱操莽然觀莽之生平初雖謙恭下士譎
詐欺人及簒逆之後張皇滅裂洛陽垂䧟醜態畢露不
過一庸碌陋劣之人又不可與曹操同日語矣
漢和帝詔勿受遠國珍羞
人主撫有天下玉食萬方若窮極異味何求而不得第
軫念下民供億之繁誠有所不忍爾如宋仁宗計蛤蜊
之費一下筯二十八千吾不堪焉又中夜偶思燒羊復
戒左右勿令宣索恐膳夫奉行沿為成例徒縻有用之
物以備不時之需皆此意也况養生之道尤以節飲食
為要義朕自御極以來凡所供餚饌皆尋常品味未嘗
羅列珍羞侈以自奉然於日用常餐猶加意撙節適可
而止頗得調攝之方縱恣口腹者無益而有損此人情
所易忽不可不慎
漢安帝時太后親錄囚徒
漢安帝時太后錄囚具得枉實行未還宮澍雨遂降史
册書之若以為盛事不知垂簾聽政亦非國家之福矧
親錄囚徒乎漢室其益衰矣
漢安帝詔省薦新物二十三種
凡果蔬之生各有其時必待氣足而後食之乃可養人
若矯拂其性使之先時早熟其味不全有何滋益朕自
幼至今從未食也
漢質帝因朝會目梁冀語
漢質帝冲齡臨御能識梁冀之奸固為聰穎第遽目之
曰此跋扈將軍也遂為所毒聰潁而不善弢晦適足以
為害矣
漢桓帝時采女六千人侍者不在其數
宮闈之中可供使令足矣何須若是之多耶每見史冊
所載後宮之繁輒為之惻然人情不甚相遠顧忍出於
此誠所不解本朝家法務崇儉約至於掖庭用人最簡
較諸歴代僅百分之一爾
何進召外兵誅宦官
宦官張讓等恣行不法何進若止奏誅首惡則可矣乃
必欲盡殺而後快斯為已甚太后所以不許也復召外
兵以速亂則又至愚極謬宜其禍不旋踵
吳臣趙咨稱其主之學不在尋章摘句
趙咨對魏主之言可謂得體蓋人主萬幾待理自當博
覽載籍擴充聞見然所貴者在於上下古今得其要領
辨別是非歸於至當使天下之人情物理靡不洞悉其
隠微熟識其常變因以措諸施行期為有益豈如士庶
之學僅&KR0570;習詞章而已哉
竹林七賢
阮籍輩皆崇尚虛無蔑禮敗度當時士大夫乃以為放
達爭慕效之此晉俗之敝其所由來者遠矣
張華以才學文識名重一時
國家用人當以德器為本才藝為末凡才長者雖能濟
事亦多敗檢若德器醇樸必不至蕩軼準繩之外朕臨
御日久閱歴人情所見甚確如張華在晉以才學知名
後乃蔑棄典禮以附賊后所學又安在耶
秦主詔云殺不過千何謂殘虐
惟天好生故立君以子民其所以愛養生全之者宜無
所不至也秦主生乃以殺千人為常事又謂野獸食人
正天所以助朕殺之草菅民命自有載籍以來莫盛於
此
王猛疾中所陳疏
王猛之事秦竭忠盡智至於臨殁之時猶惓惓以善作
善成望秦王追蹤前聖宜其主眷優隆為人臣之所當
勉也
魏立天師道場
崔浩硏精經術練習政事洵魏臣之傑出者其不信佛
法尤度越時俗卓然高蹈何乃師受道士之術而崇奉
尊禮之且上其書以蠱惑君心得罪名教不淺
魏詔吏民告守令罪
國家設守令以牧百姓其貪墨不法者固為可恨若魏
詔吏民告守令則大非矣小民得以犯上則名分蕩然
紀綱不振其害有不可勝言者懲貪自有國法何其計
之拙也
魏誅沙門
魏信道士寇謙之以黜沙門復因佛寺有兵器詔無少
長悉誅之素無明禁一旦盡行殱除可謂不教而殺亦
慘甚矣
魏文成帝立子弘為太子依故事賜其母死
齊家乃平治之原太子為國家之本選建儲位則其母
必素被刑于之化者矣藉以養育青宮禆益匪淺稽諸
往牒如申生之母尚在則驪姬之譛不行晉國之家庭
骨肉豈至有慘禍耶漢武帝欲立太子乃先賜鈎弋夫
人死特有懲於呂后之故而耄年計拙遂致因噎廢食
也至北魏時徑相沿為故事而踵行之使其子以得立
而喪母將必有大不忍於其中者嗣服繼統之日欲以
孝治天下能無隠恫哉夫漢武固雄材大略之主也而
舉動不合於經常流弊一至於此作俑之責其何辭焉
宋主昱驕恣日甚
宋主昱之資稟未必絶異於人其所以逞欲敗度無所
不至者必由於生長深宫未聞訓誡故日流於縱恣可
見諭教之方所關最重不當以具文視之
魏甄琛請罷鹽池之禁
鹽之産利甚厚不操之自上則豪強互相漁奪閭閻之
間必紛囂多事矣况取山澤之資以薄田疇之賦使民
力寬然有餘其為益不已多乎若不審度時勢輒弛其
禁則南畆之農夫不獲沾毫末之利而國用既絀税歛
漸加亦必至之勢也凡為政者祗求實惠及民而已何
必以美名自託哉
隋詔公私文翰竝宜實錄
文取達意而止原不貴乎繁縟自六朝競尚瑰麗漸失
古質遺風遂致人文佻達成習行不顧言愈趨愈下隋
李諤上言可謂切中時弊
陳起臨春結綺望仙閣
陳構三閣將以居處娱樂勢必軒窗弘敞若果高數十
丈則凌風插雲烏能卓立乎
唐高祖立老子廟
唐高祖惑於誕妄之言遂以老子為祖而為之立廟至
高宗明皇復恢張其說崇信不疑何所見之皆左耶
秦王世民殺太子建成齊王元吉
秦王既有創業之功亦饒守成之略唐高祖審度神器
所歸自當早定大計顧乃優游不决坐致慘禍誠不得
辭其責若秦王英明特達為有唐之令主其於建成元
吉豈無委蛇善全之道必致骨肉相殘取譏後世固其
謀之未臧匪獨遭逢不幸也
唐太宗時山東旱詔所在賑䘏蠲其租賦
賑䘏以惠民固朝廷之德意惟慮奉行未善澤不下究
爾獨蠲其租賦則比戸均霑為愛民之實政
唐太宗謂赦有罪者賊良民
赦者小人之幸君子之不幸昔人論之詳矣諸葛亮治
蜀亦深以赦為非朕幼時觀之似乎大刻及臨幸以來
稔悉人情赦誠不可數也惟當薄税斂敦教化使百姓
足衣食以興禮義惜廉恥而重犯法庶幾刑措之風為
致治之本原爾
唐太宗詔非大瑞不得奏聞
漢俗甚好祥瑞率多傅會其事自欺以欺人如區區鵲
巢之異亦欲表賀唐太宗拒廷臣之請識見迥出尋常
至謂瑞在得賢則卓然名論矣
唐太宗諭長孫無忌及侍臣語
唐太宗用魏徵之言偃武修文化洽海宇誠得古帝王
善治之道至其二喜一懼兢兢以驕奢自戒尤履盛而
謙安不忘危之至計也
魏徵十思疏
人莫不慎於創業怠於守成故善始者未必善終惟朝
乾夕惕不敢少自暇逸乃可臻於上理魏徵所陳可謂
深識治要
聖祖仁皇帝御製文第二集卷三十八
