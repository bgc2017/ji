欽定四庫全書
聖祖仁皇帝御製文集卷九
勅諭
諭内閣九卿詹事科道滿漢各官
兹者異常地震尔九卿大臣各官其意若何朕每念及
甚為悚惕豈非皆由朕躬料理幾務未當大小臣工所
行不公不法科道各官不直行參奏無以仰合
天意以致變生耶今朕躬力圖修省務期挽回
天意尔各官亦各宜洗滌肺腸公忠自矢痛改前非存
心愛民為國且尔等自被任用以來家計頗已饒裕乃
全無為國報效之心尔等所善之人即以為善而奏聞
尔等所不合之人即不行奏請此等不公事情朕聞見
最確欲即行處分猶望改過雖知之而不令議罪也今
見所行愈加貪黷習以為常且從前遇此等災變之事
朕亦屢曾申飭但在朕前云欽遵申飭之旨究竟全不
奉行前此大奸大惡之人朕重加處分尔等亦所明知
此即牓樣也再科道各官向來於大奸大惡之人未見
糾參或因事體曖昧未有憑據難於舉發此後科道各
官如有確見即行據實參奏若依然虛飾如前所行奸
惡巧為遮盖不加省改或事情發覺或經朕訪出雖欲
寬免國法具在決不饒恕著即傳諭齊集諸臣咸令知
悉康熙十八年七月二十八日
諭大學士明珠李霨尚書宋德宜左都御史魏象
樞學士佛倫
地震示警災及軍民朕居高御物勤恤民隱遇兹變異
惻怛彌殷其摧塌房屋壓傷人口惟恐五城御史不能
逐戸細察止憑司坊官員總甲人等開報未盡詳確不
得均霑實惠應分遣不在五城滿漢御史詳加稽察著
都察院遵行康熙十八年七月二十八日
諭大學士明珠
地震傾倒民居朕心憫念至於窮苦兵丁出征在外房
屋毁壞妻子露處無力修葺更堪惻然可勅該部行令
八旗各佐領下官員殷實者共相存恤出貲修助俾貧
困之家早獲寧居該旗都統副都統參領親行詳察毋
致遺漏使窮苦之人妻子無棲息之所朕亦時加訪問
若有玩忽該旗都統副都統參領佐領驍騎校小撥什
庫俱從重治罪康熙十八年七月二十八日
諭大學士明珠
兹因地震五城地方房屋傾頽貧苦小民不能補葺朕
心特為軫念兩鄰十家戸有互相存恤之義可協助修
理如官紳富民願捐貲為貧民修理房屋者該管官酌
量奬勵其令都察院行五城御史遵行康熙十八年七
月二十八日
諭吏部等衙門
朕薄德寡識愆尤實多遘此地震大變中夜撫膺自思
如臨冰淵兢惕悚惶益加修省仍宣布朕心使尔諸大
臣總督廵撫司道有司各官咸共聞知務期洗心滌慮
實意為國為民斯於國家有所裨益即尔等亦並受其
福庶幾
天和可致若仍虛文掩飾致負朕意詢訪得實決不為
尔等姑容也一民生困苦已極而大臣長吏之家日益
富饒民間情形雖未昭著近因家無衣食將子女入京
賤鬻者不可勝數非其明騐乎此皆地方官吏諂媚上
官苛派百姓總督廵撫司道又轉而餽送在京大臣以
天生有限之物力民間易盡之脂膏盡歸貪吏私槖小
民愁怨之氣上干
天和以致召水旱日食星變地震泉涸之異一大臣朋
比徇私者甚多每遇會推選用時皆舉其平素往來交
好之人但云辦事有能並不問其操守清正如此而謂
不上干
天和者未之有也一用兵地方諸王將軍大臣於攻城
克敵之時不思安民定難以立功名但志在肥已多掠
占小民子女或借為通賊每將良民廬舍焚燬子女俘
獲財物攘取名雖救民於水火實則陷民於水火之中
也如此有不上干
天和者乎一外官於民生疾苦不使上聞朝廷一切為
民詔旨亦不使下達雖遇水旱災荒奏聞部覆或則蠲
免錢糧分數或則給散銀米賑濟皆地方官吏苟且侵
漁捏報虛數以致百姓不霑實惠是使窮民而益窮也
如此有不上干
天和者乎一大小問刑官員將刑獄供招不行速結使
良民久羈囹圄改造口供草率定案証據無憑枉坐人
罪其間又有衙門蠧役恐嚇索詐致一事而破數家之
產如此有不上干
天和者乎一包衣下人及諸王貝勒大臣家人侵占小
民生理所在指稱名色以網市利干預詞訟肆行非法
有司不敢犯其鋒反行財賄甚且身為奴僕而鮮衣良
馬遠勝仕宦之人如此貴賤倒置為害不淺以上數條
事雖異而源則同總之大臣廉則總督廵撫有所畏憚
不敢枉法以行私總督廵撫清正則屬下官吏操守自
潔雖有一二不肖有司亦必改心易慮不致大為民害
此等事朕非不素知但以正在用兵之際每示寬容今
上天屢垂警戒敢不昭布朕心嚴行誡飭以勉思共回
天意作何立法嚴禁務期盡除積弊著九卿詹事科道
會同詳議具奏特諭康熙十八年七月三十日
諭大學士索額圖明珠戸部尚書伊桑阿
官員兵丁房屋墻垣頃因地震塌毁甚多一時不能修
葺四品官員以下原有半俸此一次仍行全給其明甲
撥什庫披甲當差人役錢糧併原增銀一兩著即支與
兩月令其修理康熙十八年八月初二日
諭吏部等衙門
凡為臣子者同寅協恭自古皆然今各部院辦理事務
大小漢官凡事推諉滿官事之得當則歸功於已如事
失宜則卸過於人至於入署不待事畢諉於滿官祗圖
早歸宴會嬉遊不為國家盡力擔當料理公務自此以
後各宜協力同心務盡厥職不可仍前推諉至科道各
官平日章奏内將一二可行之事隱附私情希圖作弊
凡有條議鮮非無因閱覽奏疏多以已為至公至廉其
囑託公事肆行妄為外播威勢挾制多端地方督撫等
官莫不畏懼小民困苦未必不由於此作何懲戒著九
卿詹事科道詳議具奏特諭康熙十八年八月十二日
諭戸部侍郎薩木哈
通州三河等處地震災變壓傷人口無人收瘞殊為可
憫戸工二部會同將旗下及民人房屋并各寺廟内有
見被壓埋者作何察明數目其速議具奏康熙十八年
八月十八日
諭九卿詹事科道
自古設立臺省原係朝廷耳目之官上之則匡過陳善
下之則激濁揚清務求知無不言言無不盡乃稱厥職
近見直言讜論者不過幾人徇私好名者不可勝數朕
自臨御以來略知此情每期言路諸臣化其偏私實陳
得失輔登上理頃有以風聞請者試約略論之如今之
章奏已見施行者雖不明言為風聞何嘗不是風聞今
若開風聞之條使言事者果能奉公無私知之既確言
之當理即當敷陳何必名為風聞方入告也儻生事之
小人恃為可以風聞但知已之好惡必致擅作威福以
行其私彼言之者既無確見聽之者安能問其是非故
曰無稽之言勿聽弗詢之謀勿庸正所以誡言之無據
謀之自專也况天下之大臣民之衆導之以理曉之以
法待臣下須寬仁有容不因細事而即黜之所以體羣
工也用人則隨才器使無求全責備之心盖以人材有
不齊也若關天下之重朋黨徇私之情皆國家可參可
言之大事不但科道而已有志之臣民槩可以言之何
在區區風聞之言能斂戢奸貪之志氣哉治國家者在
有治人不患無治法爾康熙十八年八月二十六日
諭大學士索額圖明珠李霨杜立德馮溥學士噶
爾圖佛倫希福項景襄李天馥
自古帝王治天下之道因革損益期於盡善原無數百
年不弊之法果屬不可行者自應參酌時宜歸於可久
至於制度既定事可遵行不宜議論紛紜朝更夕改近
閱章奏亦有不思事之可否但欲徒為更張或粗識數
字即為大言凖之事理殊屬茫昧如逞空言無補實用
誰其不能且明末一切事例游移不定上無道揆下無
法守以致淪亡此皆尔等所親見亦衆所共知今後凡
條奏本章尔大學士等務加詳酌康熙十八年八月二
十七日
諭九卿科道
今將科道兩衙門本章情弊無益國計民生之處一一
講究卿等必有至公之衆論以佐朕意卿等但有所見
即直言不可隱諱自古設立科道原係朝廷耳目之官
務求知無不言言無不盡方稱其職今每見直言讜論
者不過幾人徇私好名者不可勝數即如科道條陳一
事部議妥確奉旨准行又有科道官言其不可者今日
之所謂是明日又轉而為非朝更夕改部院至於督撫
有司不知今日之事或行二三日而即更或行數月而
即更茫無成憲難取信於天下豈治道至理哉舉其大
槩如舉才能一事是因人材不一有能理繁者有有操
守者有練習其事者自古選賢任能治之大道與論俸
不同其法未嘗不善即
世祖皇帝時亦曾有諭常行選擇之條偶有徇私作弊
之人將不肖寡廉者薦之因一人而其法遂壞自朕親
政以來如鹽差關差數行更換以後條陳不知又改幾
次也又如戸部銷算錢糧一事因督撫所報不合時價
故部議駮回而科道輒有言者以為督撫地方大臣斷
無虛估價値肥已行私凡有銷算皆不應駮查及部議
徑准督撫之銷算不行再駁則科道又以督撫冒破錢
糧一束草原價若干開銷若干一石豆原價若干開銷
若干不特草豆為然凡馬匹等項事事皆有虛冒部中
不行詳查槩聽督撫開銷以徇情面由此觀之部議不
行駮回則以為徇督撫之私情駮回則以為督撫地方
大臣不宜疑其有所虛冒又恐衙役往來騷擾生事或
應駮不應駮何者為是兩說俱無定論是皆大者餘悉
難述康熙十八年八月二十九日
諭護軍統領吳丹
近者廣西南寧賊將軍吳世琮被誅湖南武岡州吳國
柱亦已授首廣西湖南俱經投誠賊意懈弛賊兵潰散
天下之人咸知賊勢必敗㒺不引領望諸將軍早清逆
氛尔等陜西將士駐馬無傷斃人無疾病之地不思速
滅賊寇支吾推諉進取無期又有何人代為尔等破賊
耶尔在朕左右稔知朕意應勇果任事參贊大將軍機
宜以立功勲頃大將軍稱言來京陛見面奏軍國大事
比至陳奏並無成算有失衆望此固軍前將士所悉知
也若失此機會可乘之時萬一賊據四川貴州雲南以
為巢穴致歲月相持彼時悔無及矣宜速行籌畫特諭
康熙十八年九月初九日
諭大學士索額圖明珠李霨馮溥學士噶爾圖佛
倫項景襄
今聞錢法漸弛鼔鑄收銅等項滋生弊端以致制錢日
少價值騰貴著尸工二部都察院堂官同詣錢局親察
每鑄錢一文必重一錢應作何釐剔弊端俾制錢充裕
永可遵行著徹底確察逐一定議具奏至於部院衙門
各處所有廢銅噐皿毁壞銅鐘及廢紅衣大小銅砲并
直隸各省所存廢紅衣大小銅砲著盡行確察解部鼔
鑄康熙十八年九月十三日
諭禮部
前以地震示警朕恐懼修省夙夜靡寧已經遣官虔告
郊壇乃精誠未達迄今時復震動未已朕心益用悚惕
兹當虔誠齋戒躬詣
天壇親行祈禱尔部即擇期具儀來奏特諭康熙十八
年九月十三日
諭刑部
國家設立法制原以禁暴止奸安全良善故律例繁簡
因時制宜總期合於古帝王欽恤民命之意向因人心
滋偽輕視法網及強暴之徒凌虐小民故於定律之外
復嚴設條例俾其畏而知警免罹刑辟乃近來犯法者
多而奸宄未見衰止人命關係重大朕心深用惻然其
定律之外所有條例如罪不至死而新例議死或情罪
原輕而新例過嚴者應去應存著九卿詹事科道會同
詳加酌定確議具奏特諭康熙十八年九月十四日
諭大學士索額圖明珠李霨杜立德馮溥學士噶
爾圖佛倫項景襄李天馥
地震以來修葺破壞工費甚多時值用兵軍需孔亟度
支浩繁各處工役或有遲延浮冒侵蝕等弊除
奉先殿皇太子宫幷總管内務府監造工程外其各處
修造著都察院逐一詳察康熙十八年十月十五日
諭康親王傑淑
自數年用兵以來所費錢糧不貲以致民力疲困今大
破湖南賊宼餘孽遁入雲貴扼據險要抵死支持其勢
旦夕殄滅惟福建海賊竊踞海澄倚金門厦門為營窟
騎兵無所用其力惟藉水師樓櫓攻取甚屬緊要王等
曾言今歲賀蘭國船隻若到於八月内進攻海宼儻賀
蘭國船隻愆期當内徙邊海人民堅壁清野以待其困
今歲因賀蘭國之船未至故前議不行近者福建綠旗
兵丁較取厦門金門時漸增數倍即無滿兵止以綠旗
兵丁剿滅賊宼未為不足現在福建滿兵甚多應即掣
一半以省糧餉以甦民力但耿精忠尚在閩中虞有意
外之變故暫為停止朕思即令精忠來京此輩惶恐疑
畏或生他故如留精忠在彼王親率滿兵一半回京似
屬不可設必候諸處底定則福建需用糧餉較之他省
不啻什百為今之計王當開諭耿精忠令其陳奏請安
詣京陛見儻精忠因王之言具疏止可令其自來若精
忠未能即行王獨率滿兵一半先回則勢更有所不可
也此事關係甚為重大王當詳細籌畫具奏特諭康熙
十八年十月二十三日
聖祖仁皇帝御製文集卷九
