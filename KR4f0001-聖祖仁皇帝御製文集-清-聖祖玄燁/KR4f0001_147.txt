欽定四庫全書
聖祖仁皇帝御製文第二集卷二十八
北征勅諭
諭陜西四川總督吳赫
朕巡幸沿邊地方詢察閭井生聚及土田沃瘠之狀自
晉歴秦經行二千餘里直抵寧夏所以勤求民隐至殷
且切惟朔方資大河之灌注疏渠溉田宜於稼穡當兹
春氣鬯遂正三農盡力南畞之時誠恐有司官員不體
朕懷因車駕經臨調遣師旅借辭供億擾累小民既東
作之有妨將西成之奚望今一切軍需芻糗俱經儲偫
足以資用至扈從人員槩從簡約所有馬匹悉牧放水
草善地竝不須以供辦草豆動煩民力尔可傳飭有司
禁勿借端妄行科派違者事覺定行處分仍徧諭地方
百姓務各安本業廛無廢市隴無輟耕庶不負朕親歴
邊圉軫悉民依之至意特諭康熙三十六年三月二十
七日
諭大學士伊桑阿
朕躬親至此地寧夏之官員兵丁去年於昭木多翁金
地方拒戰陣亡者察明具奏其議叙之處該部照常議
敘外官員遣侍衛慰問兵丁身銀即於此地給發康熙
三十六年三月二十八日
諭兵部
寧夏之兵約至郭多里巴爾哈孫應移文大將軍伯費
揚古統兵前來會合康熙三十六年三月二十八日
諭議政大臣等
隨往之大臣侍衞護軍執事人部院官員名數詳悉察
明其所需口糧詳悉計算又大臣侍衞執事人員有馬
匹羸瘦者其馬匹數目及人名數亦詳悉察明其部院
司官馬瘦者令住於蒙古驛站康熙三十六年三月二
十八日
諭議政大臣
朕差往噶爾丹之使員外郎博席希筆帖式長夀回來
已至喀倫地方格壘沽英攜其妻子已來投降噶爾丹
亦遣使前來先行報聞人猶未至俟來到時噶爾丹或
來投降或往何處詢問明白然後可以進兵現今孫思
克博濟兵速行文停其進剿待明晰情由行文知會之
時然後進兵康熙三十六年三月二十九日
諭兵部
黑龍江之兵效力心切故薩卜蘇奏稱其馬臕肥壮耳
朕今日閱城見黑龍江官兵馬匹臕力甚歉乘此難以
遠歸伊等遇有調遣朕給與馬匹令彼騎乘伊等之馬
一千七百匹令於察罕托海之地牧放遣人送至歸化
城征剿事竣伊等仍各乘其馬回至本省甚易如此則
草豆既省馬亦有益會同薩卜蘇議奏康熙三十六年
閏三月初二日
諭議政大臣
大兵起程少緩則米糧應先運至白塔尔等會同運米
左都御史于成龍將現有船隻量留渡船餘船皆令載
米運至白塔所有水手不甚諳練其黑龍江之兵用船
最熟此番運米著領本地水手乘此時運送兩次大兵
所携四箇月米糧今自白塔擕帶甚有禆益著會同于
成龍等議奏康熙三十六年閏三月初二日
諭寧夏文武官員兵民人等
朕體天育物日以治安為念雖身在宫庭而心恒周四
海頃因指畫軍務不憚勤勞遠蒞寧夏無非為蕩滌寇
氛綏乂生靈計也緣邊千餘里土壤磽瘠惟寧夏洪流
灌輸諸渠環匝巡覧所至甚愜朕懷夫農桑者衣食之
夲積儲者殷阜之原尔官吏宜董勸父老子弟三時力
田以盡地利比屋勤殖以裕蓋藏縱使歲偶不登亦可
無憂匱乏若夫秦風健勇自昔為然其在朔方尤勝他
郡尔等或職居將領或身隸戎行尚各勵精銳以效干
城禦侮之用斯國家有厚賴焉至於忠信慈惠服官之
良軌孝弟齒讓生人之大經法紀不可不明禮教不可
不肅勿以地處邊陲而不治以經術勿以習尚氣力而
不澤於詩書總期上率下從庶幾馴臻雅化兹乘輿返
蹕距靈朔雖遠而睠念塞垣如在几席尔等誠能敬體
朕言將吏協恭兵民咸理生聚日益厚風俗日益淳則
疆圉實有攸禆朕心亦用深慰慎勿視為具文辜朝廷
惓惓牖導之意欽哉特諭康熙三十六年閏三月初二
日
諭大學士伊桑阿
今寧夏綠旗兵已撥五百人以備征剿如兵不遣行則
已若行每名亦賞銀十兩康熙三十六年閏三月初三
日
諭大學士伊桑阿
甘州肅州凉州等處兵士去年與厄魯特拒戰時陣亡
被創官員兵丁遣兵部司官一員馳驛前往會同該管
官察眀原冊給與身銀傷銀康熙三十六年閏三月初
三日
諭大學士伊桑阿
朕巡省方域至於寧夏寧夏之官員兵丁去年於昭木
多翁金拒戰陣亡官員兵丁給與身銀外其被創官員
兵丁亦察明原冊給與傷銀康熙三十六年閏三月初
三日
諭將軍馬思哈
今噶爾丹勢極困蹙我兵衆多遣用不盡而行路亦覺
煩擾鳥鎗護軍六百人前鋒五百人黑龍江兵四百人
綠旗兵五百人此二千儘可足用所派前鋒及黑龍江
之兵需用駝馬俱經奏明其鳥鎗護軍及砲火兵丁現
各有馬四匹之外其各增馬一匹著取所留四百兵之
馬添為五匹除有駱駝之人其無駱駝者兩人共給駱
駝一隻所需駝馬併帶回四月口糧數目察明奏聞康
熙三十六年閏三月初六日
諭大學士伊桑阿
前往綠旗兵五百人人賞銀十兩其即給與隨朕前來
兵士行糧給至某月察明具奏庫勒納等帶來駝騾與
兵部會看具奏康熙三十六年閏三月初九日
諭大學士伊桑阿
進剿兵給六月行糧隨朕前來兵給三月行糧其所需
錢糧數目察明具奏康熙三十六年閏三月初九日
諭議政大臣
隨朕前往大臣官員及殷實之人各携帶本身口糧外
有願帶官米或幾石或幾斗量其所能携往白塔者令
各携至俟携至白塔時給散兵丁其宣示於衆携帶之
人所携之數開具以聞康熙三十六年閏三月初九日
諭議政大臣等
孫思克博濟所將兵前曾撥三千人念兵馬衆多征行
煩苦今選發滿洲綠旗兵二千人其所留兵丁馬匹增
給前往之兵携帶四月口糧遣赴阿南達處阿南達李
林隆即統領此兵前往搜剿孫思克博濟率所留之兵
暫住甘州於事理為宜其于成龍運米停駐之所亦應
遣兵防護可令西安副都統阿蘭泰領西安兵三百人
前往駐扎再留駐寕夏之京城前鋒每旗二十人及鳥
鎗護軍砲火兵丁量行撥出隨朕前行餘仍令暫駐寧
夏命大臣一人統轄大將軍伯費揚古知會附近旗分
蒙古王貝勒具子公台吉等有願自備四月餱糧效力
行間者即令前來效力又費揚古軍前黑龍江兵一百
人竝令帶往酌照四月口糧選察哈爾兵㩦四月糧會
合於郭多里巴爾哈孫之地咸令統轄其費揚古駐扎
之地著舒恕料理侍郎滿丕仍駐扎原處康熙三十六
年閏三月初九日
諭議政諸臣
輓運糧餉及隨營設站之事朕與鄂爾多斯松拉卜貝
勒言之彼奏稱青草生時我兵三千能運米設站今應
自白塔以外運米設站俱委鄂爾多斯松拉卜貝勒令
會同于成龍商酌而行白塔以内安設驛站之事交與
總督吳赫西安副都統阿蘭泰兵三百名亦交與于成
龍其馬思哈等所統之兵若止携帶一月口糧其三月
口糧及隨營之米載於船内一次不能全完必須再運
則大兵豈可無故守候應令馬思哈等之兵携帶兩月
口糧其餘米用船輸運所剰之米衆力携帶儻再有餘
剰令于成龍等酌量運至白塔大兵到白塔其間計十
二日口糧將衆力駝載之米補給松拉卜貝勒于成龍
等隨營逓運之米應抵於何地應停於何地著大將軍
伯費揚古參謀大臣會同于成龍商酌定議尔等與于
成龍詳議具奏康熙三十六年閏三月初十日
諭陜西總督提督巡撫總兵等官
朕宵旰勤民慮周遐邇緣向來廵幸未經親歴邊境頃
特濟河而西循秦省沿邊地方延覽風俗咨詢疾苦見
所在兵民築土室以為居耕沙磧以為業生聚之計甚
屬艱難朕惻然於衷軫念勿釋因思兵民倚賴全在將
吏而將吏之表率惟督撫提鎮是視誠使督撫提鎮實
能正已澄源則所屬守職奉公禄足自贍必無朘削兵
民之事倘或積習相仍濫受屬員私餽因而所屬官弁
節次求索取償於下文官則加徵無藝武弁則侵剋月
餉勢不至於厲民剥兵不止如此而欲冀疾苦日蘇生
聚日盛烏可得乎夫秦地俗尚素稱簡樸邊方士卒允
屬精強總恃撫馭得人斯於兵民胥益朕兹駐蹕寧夏
特召該省總督總兵以下官員凡在鎮城者俱賜宴内
庭面加諄諭無非期望文武大吏董率屬員以仰副朝
廷愛民恤兵至意自今以往尔等其益體朕懷交相砥
礪文職皆習知民事豈身作官吏不恤百姓之依武職
多起自行伍豈甫為將領遽忘軍士之苦上官克謹廉
隅屬員各遵法紀馴至比屋殷阜列戍飽騰則兵民皆
得所而尔等亦與有休寵以視厲民剝兵身名俱隕者
孰得孰失尔等其敬念之特諭康熙三十六年閏三月
初十日
諭理藩院
護軍統領鄂克濟哈既駐寧夏其現在厄魯特男婦幼
稚共三十八名交與鄂克濟哈其所食之物照常給與
此後由此路來降之厄魯特俱令鄂克濟哈於寧夏收
養來降及各處送來之厄魯特令鄂克濟哈將人名男
婦幼稚眀白開具報聞有新自噶爾丹處來人及緊要
人將夲人及所送到數明白開具送至行在有指名調
取者則照名送來鄂克濟哈所養之厄魯特將來送至
何處著候旨行康熙三十六年閏三月十三日
諭議政大臣
移會大將軍伯費揚古自寧夏前往大兵閏三月十七
日起程費揚古可率所領兵以四月初十外十五内至
郭多里巴爾哈孫康熙三十六年閏三月十三日
諭議政大臣
寧夏蘭州兵丁駐防事屬無益此所占營房原皆民居
給價撥用者今取原價還官其房仍歸原主議政諸臣
會同總督議奏康熙三十六年閏三月十三日
諭總兵官王化行
尔去歲進剿噶爾丹效力行間人材壯健隊伍整齊勞
績懋著大將軍伯費揚古陛見亦曾以效力奏聞綠旗
總兵官無預會議之例特命尔於今次出師預會議事
賜戴孔雀翎康熙三十六年閏三月十四日
諭大學士伊桑阿等
夲月二十三日以前自京送來與自此發往之事仍馳
舊驛二十三日之後自京來之事則出沙虎口由新設
驛站行自此發往之事則由新設驛站進沙虎口逓送
二十三日以後内地舊設驛站外新添馬匹令總督吳
赫撤回其西路驛站著總督整飭康熙三十六年閏三
月十五日
諭領侍衞内大臣
昨日聞處處多有喧雜之聲此皆八旗官兵來會於此
雖覺喧雜朕含容之此後須嚴禁喧雜又見輜装行路
皆無序次此後皆須整肅隊伍毋得妄行康熙三十六
年閏三月十六日
諭議政大臣
羊為軍中所需食物馬思哈等將此羊八千九百十二
隻應特委能員於兵未起程乘早寒涼時尋好水草驅
送前行乃不特委專官牧養前赴以致羊三千疲乏且
將疲乏之羊不委道員等大官而委之把總如此驅送
其所存五千九百餘羊一二日之間又將報疲乏矣其
送羊隻撥兵多少所委何官亦應察詢尔等以馬思哈
等同為大臣故徇情面若朕有何瞻顧耶著再議具奏
康熙三十六年閏三月十九日
諭議政大臣
孫思克所將兵丁衆多自足遣用其固原兵二千又遣
往孫思克所則兵丁殊覺煩苦著會議具聞康熙三十
六年閏三月二十二日
諭議政大臣
據多羅額駙阿拉卜潭台吉得木楚克奏稱瑚瑚腦爾
台吉渣西把圖爾等來朝若於原野之間候其來至大
禮亦未相符况四月起程而來邊内途間炎熱若令秋
時來朝似為有當議政大臣會同阿拉卜潭得木楚克
議奏康熙三十六年閏三月二十五日
諭兵部
原任侍郎趙山交與將軍馬思哈與原任侍郎思格則
同趕送牛羊前途或有差遣招降噶爾丹及可效力之
處遣伊等行康熙三十六年閏三月二十七日
諭議政大臣
官米每駱駝令載倉斛一石運至兩狼山大臣侍衞官
員執事及殷實之人夲身既不進剿著察其肥壯駱駝
載米轉送不必更令乘馬即附駱駝以前駝數著察明
具奏康熙三十六年閏三月二十八日
諭議政大臣
朕自寧夏至此見有死者骸骨皆因去歲運米措處失
宜人遭饑餒以致喪亡舊歲中路進兵各驛站儲偫糧
米旋師之時兵卒商旅量行給與未致饑餓死亡今次
進兵所關緊要凡事不可不籌畫周詳朕遣往寧夏取
米五百石到時留駐於此湖灘河朔向有積貯米粟其
大臣侍衞官員執事人護軍等寧夏所支兩月之米食
至此地者令開除之從此至湖灘河朔所食之米令計
數携去其所餘者俱令留此隨來之兵亦著量留命一
大臣駐此管轄其駐此之大臣將所留米陸續緩運酌
留於各驛站俟回旋兵卒商旅有絶糧者即煮粥食之
庶我軍有所接濟矣上駟院閒馬一千四百匹亦留此
於好草之地牧放肥壯其回旋之兵有馬匹艱難者給
與騎乘而我軍在後疲弱之馬亦可至矣鄂克濟哈仍
駐寧夏凡由驛站逓傳之事俱由邊外新設驛站馳送
程途既近又無阻滯其總督吳赫所設船站驛站仍照
常安設其船站以外令設蒙古驛站議政諸臣會議具
奏康熙三十六年四月初一日
諭議政大臣
載米駱駝明早起程令内大臣明珠都統噶爾馬王冰
譽率領中途一宿次日到彼明珠即還噶爾馬王永譽
留彼護守明珠還時將駱駝加意帶回康熙三十六年
四月初一日
諭議政大臣
自寧夏起程往擒伊拉固克三胡圖克圖之大臣官員
兵丁回時西安之兵仍赴寧夏其由西路往擒伊拉固
克三胡圖克圖之西安綠旗官兵俱令赴甘州京城之
大臣官員兵丁回時或駐於此或赴京城著會議具奏
康熙三十六年四月初三日
諭戶部
隨來之大臣侍衛官員兵丁執事人等扣回二十五日
糧米共計多少此米給與所留二百護軍及官員四月
之口糧更餘米多少眀悉詳察具聞康熙三十六年四
月初三日
諭議政大臣
頃諸事俱畢惟噶爾丹孑身僅存大兵搜剿深入不久
旋師路必由此今令每站貯米凡師回乏糧者即行支
給其商人則煮粥食之投降之厄魯特以及瑚瑚腦兒
來降之台吉等俱經此路米石馬匹咸留於此此間料
理事務最為扼要朕欲躬親駐此思天下幾政所關甚
鉅朕故回師至領侍衛内大臣原屬禁衞扈從要職數
日以來再三籌度此任最重故以領侍衞内大臣索額
圖留駐兹地都統阿錫坦噶爾馬王永譽護軍統領蘇
赫副都統巴塞亦留此其應料理事宜所留駐大臣與
隨朕大臣會同詳晰議奏康熙三十六年四月初五日
諭領侍衞内大臣
舟行時諸臣俱各約束令魚貫而行視前船停泊後船
即住自不致喧譁爭競而行時亦不擾亂嗣後大臣各
各嚴行管轄康熙三十六年四月初八日
諭大學士伊桑阿
據山西廵撫倭倫以去歲山西數州縣歉收今米價甚
貴奏聞頃噶爾丹殱滅天下悉已無事惟愛養兵民是
為要務山西米價騰貴民生困苦朕聞之中懷軫惻扈
從前來大臣侍衞官員執事人自船站坐來船隻現有
水手至湖灘河朔時此船隻若逆流牽挽回至寧夏甚
難曾諭總督吳赫就此船隻將湖灘河朔積貯米或三
千石或再加多量行装載遣賢能官順流而下運至保
德州比時價減少糶賣於民大有禆益此事尔等議之
待至湖灘河朔奏聞康熙三十六年四月十六日
諭大學士伊桑阿
朕今日有報遣往京城或内來之報及一切事件俱令
由張家口遣發已有諭旨尔等亦於驛站官員明悉行
文令皆由張家口逓送選理藩院司官或筆帖式一人
遣往大同收接凡西路賫送事宜俱令由邊外赴送俟
朕進張家口時仍由内地驛站馳送康熙三十六年四
月二十九日
諭領侍衛内大臣
今日駐扎之地與蒙古相間雜而處著曉諭我軍以至
僕役恐有盜竊蒙古馬匹之人若有盜馬者一經發覺
即照蒙古盜我軍之馬一例正法以此交各該管之人
通行曉諭康熙三十六年五月初一日
諭議政大臣
大將軍伯費揚古處有因罪發往軍前效力者今進剿
之路伊喇固克三胡圖克圖之人及厄魯特潰散之人
處處多有之差往丹卽拉處應用發往軍前效力之人
令散秩大臣丹巴前往失於輕忽著會議具奏康熙三
十六年五月初二日
諭議政大臣
遣往丹即拉處應差因罪發往軍前效力之趙山思格
則等伊等皆素行乖亂善於營求故諸臣瞻徇情面不
行差遣致遣散秩大臣丹巴丹巴此行遇兇惡之徒亦
未可定今將伊等派一人於丹津汪布處一人於阿拉
布攤處各用自備馬匹偕蒙古司官筆帖式前往告以
噶爾丹既死即使伊等招降務令阿拉布攤丹津汪布
投順與之同來儻事不成或未至其地半塗而回大將
軍卽於彼處正法示衆康熙三十六年五月初三日
諭太僕寺
厄魯特之台吉等馬各百匹散秩大臣等馬各八十匹
一等侍衞等馬各五十匹二等侍衞以下閑散人以上
馬各三十匹將爾衙門馬羣之馬頒賜康熙三十六年
五月初五日
諭侍郎安布禄
昨日諸王貝勒等隨朕閱視馬羣今特加賜賚阿巴海
之多羅卓里克圖郡王達馬林扎卜多羅郡王吳爾占
噶拉卜蘇尼特之多羅杜稜郡王逹里扎卜蒿齊特之
多羅郡王燕木品爾等馬各五十匹阿巴哈納爾之多
羅貝勒卜兆阿巴海之固山達爾漢貝子車嶺敦魯卜
阿巴哈納爾之固山貝子額林陳達西等馬各三十匹
康熙三十六年五月初六日
諭吏部
温保居官甚劣苛虐百姓至於已極前乃自奏其居官
甚善萬民贊美欲為樹碑由今觀之沿途衆庶無有不
願食其肉而怨讟之者且温保非比他人彼曾為學士
朕愛養百姓之心豈不知之甘度居官亦最庸劣今蒲
州民變入山若輩如能素勤撫䘏百姓豈遂抗匿至此
倭倫往彼招撫儻不順從欲將温保甘度拏赴彼處正
法然後用兵今思其服官汚濁朘削小民殊為可恨此
等貪官不加誅戮衆不知儆著議政大臣部院堂官會
同議奏康熙三十六年五月十二日
聖祖仁皇帝御製文第二集卷二十八
