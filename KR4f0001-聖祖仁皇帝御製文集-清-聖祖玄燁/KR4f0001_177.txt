欽定四庫全書
聖祖仁皇帝御製文第二集卷四十三
古今體詩四十一首
季夏遊西山憶舊
尋芳踏綠野萬紫迷深谿地遠峰頭闊山高水勢低飛
花疑舊夢煙柳促新題沙暖鴛鴦睡萋萋草滿堤
詠花
奇蕊瓊葩綴碧枝幽香獨占美丰姿薰風初到窗前賞
疑是仙花月下移
夏日閒坐
雲斂風微紫燕飛春光已去夏初歸清襟贏得天然處
暗覺花香到玉扉
夏日郊行
節變春方去清和助麥秋蔚林乘早夏茂草接新流柳
絮堤邊起荷錢水上浮風光殊舊日此意未曾休
苦熱戲作
數年不見歊蒸熱于今熾日最難當披襟氣蹙三庚遠
近榻神昏九夏長煩暑時侵高閣上炎光每到小樓傍
微凉須動清風扇勉力勤民閱奏章
雨中遠望
庭槐開御幄雲氣逼遥岑雨濕鑾鈴重風吹輦路深芭
蕉分碧葉䓿萏薦香林極目天邊望斜陽半嶺隂
日講畢同翰林張英高士奇勵杜訥看荷
千隊芙蓉太液池迎薰初散講筵時螭頭絶勝金蓮燭
自有清香送曉颸
初秋
大火初收暑氣殘金風吹動芰荷寒鳴蟬送夏聲聲急
雨霽遥天萬里看
中元日蕉園作
中元来太液新爽下林端水檻臨流入風窗捲幔看魚
遊迷藻荇鷗戲悅沙灘宇宙無塵翳凉生月一團
復遊盤山絶頂
絶頂巉巖裏松煙向曉開片雲生衆壑虚籟落空臺寺
古人行少林深鳥亂回千峰多秀色遠眺足徘徊
春日觀花
枝上流鶯早千紅萬紫香氣融催景麗風過遞年芳穠
李花猶淺垂楊葉未長澗中春溜發疑是奏笙簧
夏日口外寄宮中
翠蓋鸞旌出平明刻漏同油雲驅暑氣時雨引清風山
脈經年秀泉形此日充遥遥千里外回首憶深宮
避暑暢春園雨後新月
園亭氣爽雨初晴新月朧朧透樹明漏下微眠思治道
未知清夜意何生
喜雨詩十六韻(并序)
朕撫御天下每以民生為念夙興夜寐無時少懈也
歲在丁卯自春涉夏藴隆少雨日更增甚麥秋期至
農事堪憂傳曰龍見而雩謂建巳之月萬物始盛待
雨於天今當雨不雨或人事之未修朕躬之有過歟
亟命重臣凡國計憂戚刑名錢穀但有關於民者再
三講究有言在京臣工鐫級過多皆賜復還可以致
雨以及戲館秧歌之細事無不曲盡議論迄於五月
憂心如焚減膳撤樂端居省過將以明詔布告天下
思所以挽回天意詔下旬有餘日或膚雲方集輙阻
燥風或微霂纔施旋升杲日昔人遇災而懼側身修
行欲銷去之况兹不雨乎朕以凉德臨億兆之上為
民之誠天日可監欲躬詣郊壇致祭諸臣亦以為請
因命禮官諏吉具儀齋戒肅穆步禱
上帝始齋之晩密雨濡潤祭之日雷雨交作自兹間日
而雨徧四郊田野霑足朕先憂而飲食俱廢者為民
也既雨之後喜而舉手加額者亦為民也今天不遺
斯民禱而賜之雨使得不愧三公九卿之請朕之幸
矣故賦喜雨詩以抒其懷
體國為民事憂勤固在斯驕陽春既盛膏澤夏愆期省
刑書每下請雨令頻施雲未油然作風偏颯爾吹芃芃
苖欲槁細細草將萎翹首瞻青漢焦心對赤墀圜扉重
舉滯旃厦幾疇咨齋祭祈神鑒精誠只已知誰云天最
遠於是聽能卑默處敬居日恭虔步禱時微衷慙上格
大化喜潛移霶霈滋南畝飄瀟徧九逵靉靆隂陽協滂
沱渥澤垂田家還自樂朝野共吟詩從此煩襟滌由来
百志熙願同兹砥礪參贊奉無私
南廵再過濟南
六御重經歷下城頻將疾苦問蒼生肩摩轂擊風猶在
土沃農恬世久平戸戶春燈佳節過(時上元次日)邨邨社鼓
樂郊盈韶年漸布陽和澤淑氣晴光仗外横
觀珍珠泉(并序)
濟南多名泉趵突珍珠二泉為最昔經過趵突曾賦
篇什今臨珍珠泉上愛其澄澈題曰作霖
一泓清淺漾珠圓細浪瀠洄小荇牽偶與諸臣閒倚檻
堪同魚藻入詩篇
經泰山之麓(并序)
曩於甲子冬日登泰山之巔覽秦漢以来故蹟俯眺
寰區憑臨滄海今兹南廵復税駕山麓因望岱宗而
展禮焉
聳巘高峰記昔攀春回瀑水響潺潺萬層石級雲霄上
千里煙邨縹緲間暫駐猶然思往事憑陵直欲小人寰
朱旗翠葆疎林外已見巍巍俯衆山
再過淮南(并序)
嚮者廵省江左道出淮南軫念窮簷憫懷澤國今見
居民景象較前稍豐良慰朕懷
前来歴兹境斯民似未遂今日再經過風土覺有異紈
褐既充體廬舍各完置擁道歡趨迎扶老與擕穉咸云
獲休息近免徭役累水患日就平田疇可耕植一飲與
一食莫不歌帝賜素念切民依時為勞寤寐大造本無
私湛恩欲廣被聞言聊自寬庶慰省方意
淮城曉霜聞雁
天際晨光水月連帶霜歸雁向前川盂城曉發寒仍在
談笑春風雜紫煙
蠲江南逋賦(并序)
江南屢年逋賦二百二十餘萬逐歲帶征聞吏民頗
以為累朕志存約巳弘澣衣菲食之風事期裕民師
挹彼注兹之義特頒詔令悉與蠲除
國家財賦東南重已責蠲租志念殷膏澤何妨頻見渥
普天願與樂耕耘
過維揚(并序)
南廵以来減撤儀衞所歴郡邑垂髫戴白聽其趨蹌
馬首有以管籥迎者輒禁止之頃過維揚商民比屋
連艘充盈可喜但結綵張燈闐溢巷陌雖䢴溝為東
南孔道歡迎亦兆庶至情猶恐前途相效勅地方長
吏諭以省費惜財并賦此詩
重過䢴溝地春風細草生帆檣連賈舶笙吹滿江城物
力須教惜民情亦見誠繁華當淑景氣象喜充盈
金山江天寺
獨愛江天寺停橈上碧峰波瀾聲浩浩樓閣勢重重日
暖浮雙樹風微送午鐘遥看南北岸春色澹春容
焦山
焦山何岝㟧遥與金山峙草木盡蒙茸幽偏隔城市放
舟下中流攀蘿上涯涘隠士不可招鶴銘洵足紀栖鶻
驚人飛暮雲千萬里
駐蹕金山
煙霧空濛水國昏夜移鳳舸泊山門然犀欲照黿鼉窟
卧聽濤聲自吐吞
雨過錫山
輕雲冉冉霧彎環細雨絲絲羃遠山畫舫青簾開曉坐
平波漫衍白鷗閒
虎丘望山後
試劒空存石生公尚有臺愛看山後景錯落野田開
鄧尉山
鄧尉知名久看梅及早春豈因耽勝賞本是重時廵野
靄朝来散山容雨後新繽紛開萬樹相對愜佳辰
鄧尉小軒望太湖
山軒閒坐倚前楹萬頃澄湖夕照明夜久天心初月上
笙簧謖謖奏松聲
登靈巖
霏微靈雨散春煙按轡逍遥陟翠巔香水通流明若箭
琴臺列石勢如拳諸峰盡在青蘿外萬井全依綵仗前
聞是吴宮花草地空餘鐘磬梵王筵
晚過吴江
垂虹蜿蜒跨長波畫戟牙檣薄暮過燈火千家明似晝
好風好雨祝時和
入平望(并序)
平望為浙江界長吏以畫舫五百来迎恐勞民力卻
之不御
錦纜無勞列綵艭輕橈自愛倚船窗勤民不憚周行遠
早又觀風向浙江
禾中道上
兩岸人家半種桑雨中入望盡蒼茫民間本業惟農織
愛看山邨共水鄉
廵幸杭州
東南上郡古臨安親採風謠一省觀翠岫巃嵸猶舞鳳
羽旗簡約不鳴鑾春暉草木江山麗戶滿弦歌雨露寬
德化遠敷吾未信如何夾路萬聲歡
吳山
左控長江右控湖萬家煙火滿康衢偶来絶頂憑虚望
似向雲霄展畫圖
泛舟西湖
一片湖光瀲灩開峰巒三面送青来輕舟櫂去波添影
曲岸移時路郤回春色初摇堤上柳惠風正發寺邊梅
此行不是探名勝欲使陽和徧九垓
西溪
十里清溪曲修篁入望深暖催梅信早水落草痕侵俗
藉漁為業園饒筍作林民風愛淳樸不厭一登臨
題西溪山莊以竹窗二字書賜高士竒
花源路幾重柴桑皆沃土煙翠竹窗幽雪香梅岸古
過桃花嶺至玉泉寺
度嶺穿雲路始平停鑣聊憩小池清游魚自有悠然意
豈識乾坤造物宏
湖心亭
水上起樓臺湖面平如鏡春風吹柳條遠與山光映
渡錢塘江
雪後春煙漠漠浮揚舲擊楫向中流江通潮汐分吴地
路入溪山隠越州振武戈矛皆駐馬(憶用武時大兵屯駐江干)省方
斿葆此乘舟風帆沙鳥看何限遠近雲霞望裏收
山隂
灌木叢篁傍水幽澹煙晴日漾芳洲蘭橈摇過山隂道
在昔人傳鏡裏遊
聖祖仁皇帝御製文第二集卷四十三
