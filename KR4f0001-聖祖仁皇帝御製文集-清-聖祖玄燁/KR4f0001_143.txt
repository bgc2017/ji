欽定四庫全書
聖祖仁皇帝御製文第二集卷二十六
北征勅諭
諭大將軍伯費揚古
近日以噶爾丹處來奔之人所言觀之其饑寒困蹙至
於已極此大機會也
上天佑助有以賊畀我之象矣斯時更不可失汝等宜
切切注意曩者朕躬親至克魯倫時汝等大兵若前行
三日至巴顔烏蘭相近之地噶爾丹從何得脱商南多
爾即來後若將所至地方一經奏聞朕所遣殷渣納額
林秦等於十三日之前若到朕何故旋師以汝等之兵
斷然難至皆困於饑餒故以朕營米糧為轉移之計經
理而還然至於賊衆多致兔脱來降者又復逃回朕實
不意其如此今思此等情事追悔不可勝言汝等兩大
將軍會合時中路之兵馬皆肥壯理應挑選軍士通融
馬匹即行追逐其潰散之衆俱行收集而來彼時雖至
潰散因無收納者零星會合以致衆多此理之必然者
今汝等作何商議噶爾丹何所底止朕因相距遼遠切
欲聞之特書手勅以諭康熙三十五年九月初三日
諭大將軍伯費揚古
汝遣本錫賫奏九月十二日至已洞悉情事兹丹即拉
雖云投降而噶爾丹之言於今未至然彼雖不投降破
敗已極果其來降大將軍可善言慰導令至歸化城其
時相與籌度措置特易易耳彼所遣使若送至朕所朕
措處良難不得不諭令歸降彼若遵旨來降將不復更
有所議矣今自丹即拉以下凡所遣人至奏聞送至朕
所噶爾丹若遣使來汝即以言覆之我乃大將軍凡事
皆我耑任我主亦不拂我言今尔等馳奏而返時愈寒
冽汝之來人致盡凍斃汝可即歸令噶爾丹來降其時
我為汝奏懇於是賞其來使慰以善言遣之卽還此等
情事一面奏聞一面更加周防其周防事宜馬最為要
朕在軍中見我軍之勇健無可訾議而於防護馬匹最
覺疎虞萬一詐稱投降夤夜乘我不備驅馬以出所繫
匪輕汝諳練行間事多閱歴聊以朕意念所及書以諭
焉聞噶爾丹信息以在京豫養之馬軍士騎乘朕躬以
九月十九日起程前往歸化城此際常須奏聞情勢為
佳朕心喜欲亟聞彼中實音為此特諭康熙三十五年
九月十六日
諭大將軍伯費揚古等
汝所奏翁金守護米石副都統祖良弼之事此本於九
月十九日早至朕所前五月十三日我兵擊賊以後為
西路善後事宜降有諭旨及該部文移俱在檔案朕何
庸再言經數月而未行掣回者何故朕遣將軍舒恕侍
郎滿丕者又何故汝之此行更為何事朕殊不解朕在
京師事惟獨斷西路之事未全善慮未周詳即逐件言
之衆意亦未必以為然今悉如朕所言矣噶爾丹困蹙
已極旦夕之間將寒凍以死其頭目遣人來以為此大
機會故爾喜悦今相戰則來降之人將懼而中止又得
帳房釡鬵此事朕以未得掣回之故深以為憾又奏章
内將翁金所有兵丁若干官員為誰器械何如戰時久
暫若何何以退却此撥什庫兵丁何以奔來俱未詳載
朕相距遥遠不勝憤懣嗣後凡奏事必將始末詳具為
善特諭康熙三十五年九月十九日
諭領侍衞内大臣
大同宣化府積貯草豆甚多騎官馬之新滿洲護軍三
百名内令二百十名騎逹卜孫腦兒馬羣之馬隨往前
去其九十名將伊等所騎官馬九百匹赴大同府餧養
大臣侍衞官員不騎官馬者亦照職掌定額令留馬於
大同府三旗各派大臣一員及侍衞三員經理飼秣其
前行兩起大兵亦令赴大同府餧養馬匹如此則於程
途無阻於軍事有益矣俟下營後議奏康熙三十五年
九月二十日
諭扈從官員兵丁
朕行甚緩無急廹處各騎士皆善加調適以行下至僕
役俱以此通行嚴飭曉諭康熙三十五年九月二十日
諭戶部
宣化府錢糧前已屢經蠲免但比年以來所屬各州縣
牧養軍前需用馬匹又大兵絡繹往來雖各有支給經
費而供億甚繁殊勞民力朕廵幸經臨深切軫念著將
康熙三十六年宣化府屬地丁銀米全與蠲豁仍行文
該撫通行曉諭俾民間均霑實惠以副朕寬恤黎元至
意尔部即遵諭行特諭康熙三十五年九月二十三日
諭領侍衞内大臣
凡肥壯馬匹則拴至天曉若五六分臕之馬則拴至三
更時可將此通諭衆人知之康熙三十五年九月二十
三日
諭領侍衞内大臣
朕見餧馬之草皆被踐踏馬宜於夜間拴至當餧之時
少少添草餧之為何徒然令其作踐可傳諭諸臣竝曉
示衆人知之康熙三十五年九月二十三日
諭大將軍伯費揚古
汝報副都統祖良弼擊敗厄魯特奏書二十四日之晨
至於沙城朕覽之不勝欣喜勿謂我師擊敗賊衆彼即
全軍得脫噶爾丹但無所掠獲則彼奔潰離散之外更
有何計將軍惟事招徠切為要圖務使潰散以盡其餘
所下敕諭及招降事宜已令本錫等傳旨兹不再及惟
以善言慰導致彼來歸再為籌度為此特諭朕躬甚安
佳怡悦在途汝安善否康熙三十五年九月二十四日
諭領侍衞内大臣
騎乘官馬侍衞三旗護軍内府執事人員各所乘馬若
記得旗分佐領將原旗分佐領原騎乘人名書於木牌
繫之馬項若記不得旗分佐領各書其人之名繫之著
通行傳諭康熙三十五年九月二十四日
諭領侍衛内大臣
朕日出後始行亦不甚早當於未啟行之前先撤帳房
朕行時即隨後同行則途中既便而於馬畜有益觀此
番軍中帳房不於未行之前豫撤朕遣人催促而後撤
付䭾載者甚多朕行時始結束追趕而前晝日既短在
後之人何時可到馬畜亦甚至勞苦今每日行不過三
四十里又非暑熱之時僕役可以照常步行如此則於
馬匹大有禆益可傳諭諸臣并曉示衆人知之康熙三
十五年九月二十六日
諭領侍衛内大臣
今已出邊外騎來馬匹肥者拴至五鼓始可牧放臕歉
者少歇息之汗乾即可牧放康熙三十五年九月二十
八日
諭内大臣等
來降之厄魯特云噶爾丹於波羅吳納罕空金渣巴罕
等處過冬令丹即拉來波羅吳納罕之地相尋波羅吳
納罕者向來渣薩克圖汗所居之地問其地之所在則
距喀倫有四十餘日之程今大將軍伯費揚古進兵右
衛兵每人乘馬一匹騾驢負載前往亦且瘦弱朕度其
斷不能至噶爾丹所居之地必於翁金一帶地方以馬
瘦而返至翁金而返則兵力徒勞而無益於事朕令於
大同牧養馬匹者專為探實噶爾丹所在現今可進則
黑龍江之兵六百人前鋒二百人新滿洲四百人察哈
爾渣薩克之兵挑選千人整齊砲火鳥鎗全給以肥壯
馬駝多帶糧餉令之進剿乘其窮困可以一鼓而殲滅
之矣頃噶爾丹破壞已極我等為何不深籌殄滅之計
而空勞士馬之力乎今速行文大將軍伯費揚古令其
停止進兵若果有機會易於擒獲則勿停止噶爾丹困
蹙無可往之地儻今冬雖未可行來歲草生之時令馬
匹肥壯整備駱駝噶爾丹任其所之必搜尋其地而剿
滅之此際將降來厄魯特之人接踵差遣招降厄魯特
最為要務惟事招降足令彼勢全潰尔等會議即於今
晚具奏康熙三十五年九月二十九日
諭尚書馬竒
大將軍費揚古所領兵士甚為勞苦食用必至缺少欲
將朕所用牲口發去道路遼遠牲既瘠瘦且須時日可
遣人到尚書班第取沙虎口大同等處現存銀五千兩
遣官一員送至大將軍費揚古酌量買皮襖牛羊等物
給與軍士康熙三十五年十月初一日
諭大學士阿蘭泰尚書馬竒
今歲歸化城一帶年穀豐收而價值亦賤至歸化城時
隨行之人所給十日口糧可折價與之令彼各自市買
其歸化城之米所以備軍需也此地米穀餘剰則右衛
之兵儻有徵發取路甚便以之給散大有禆益尔等議
奏康熙三十五年十月十一日
諭大學士阿蘭泰尚書馬竒
黑龍江之兵出師日久據將軍奏稱所食口糧可至十
一月初五日朕至歸化城時應將察哈爾兵五百名新
滿洲一百名給足口糧馬匹遣往更代著議奏康熙三
十五年十月十一日
諭兵部
朕至歸化城之日自張家口至歸化城所有常設驛站
外中途添設之驛俱撤回至沙虎口一路以兵部隨行
之馬添設驛站康熙三十五年十月十一日
諭議政大臣
士卒十日猶可不支口糧儻駐扎日久豈可不行支給
且歸化城附近地方牧草維艱應將多餘人役瘦弱馬
匹酌量遣往大同右衞等處飼養等候或遣黑龍江兵
一百名或留此兵於新滿洲兵内遣往著會議具奏康
熙三十五年十月十二日
諭領侍衞内大臣
歸化城貿易人多僕役諸人恐有妄行搶奪著副都統
阿第將土墨特蒙古亦宜嚴行禁止諸臣侍衞執事人
員及軍士馬畜毋得偷竊可諭衆知之康熙三十五年
十月十三日
諭尚書馬竒
朕見歸化城馬駝多而價亦平官員侍衞兵丁人等有
欲借銀兩通融購買馬駝者奏聞給與銀兩先是騎官
馬新滿洲不准借給銀兩今如有借者亦准給與康熙
三十五年十月十三日
諭大學士阿蘭泰
右衞官員兵丁自駐防右衛以來屢經出兵甚為勞苦
朕心殊切軫念著尔前去將官員兵丁所借官庫銀兩
扣除俸禄錢糧俱暫行停止其有陣亡官員兵丁人役
俱著詳察即給與身價現今給賞則於官兵生計大有
禆益可同學士一人酌帶司官馳驛前往將諭旨通行
曉示康熙三十五年十月十四日
諭議政諸臣
頃將軍費揚古奏稱黑龍江官兵所給五十日口糧於
九月初五日期滿故將喀倫所有米石算至十一月初
五日給與兩月之糧除截留一千石外餘米俱賞給蒙
古所留米千石俱給與官兵喀倫現在無米等語原令
將喀倫所有米石給與兵丁儘其足用其所餘者始給
與七旗蒙古今遽爾給散為時太早而非策矣可行文
將軍費揚古又派察哈爾兵五百人令内大臣吳巴什
領之給以二月餱糧前赴大將軍費揚古處此兵到時
將黑龍江兵内視其人材壮健而馬匹肥者選百人留
之官員亦酌量兵數存留於解送銀五千兩内酌量支
取於所留兵百人亦照察哈爾兵兩月餱糧之數給與
餘兵俱著發回康熙三十五年十月十六日
諭大學士阿蘭泰
右衞官員兵丁甚為勞苦滿洲蒙古漢軍官員兵丁所
借官庫銀兩俱著豁免漢軍扣還之例向來不同自奉
諭旨以後漢軍所借銀兩照常扣還陣亡者已給身價
外其有在軍前病故官員兵丁人役及受傷官員兵丁
人役等按所察名數照例給賞此係已經查明之事大
學士不必前往學士倭倫往彼一一給散倭倫到右衞
時集衆宣示諭旨將詳查賞賚之事傳知議政大臣及
諸臣幷詳悉移咨亦令大將軍知之竢右衞出征兵丁
到時大學士阿蘭泰傳集亦行曉諭康熙三十五年十
月二十日
諭大學士阿蘭泰
右衞官兵已經頒賞大同府綠旗官兵亦經屢次隨征
勞苦其陣亡及軍前病故與被創之人俱應加恩賞賚
著學士倭倫前往大同府詳察一一照例恩恤其無子
嗣承受銀兩者向有致祭之例亦察例致祭學士倭倫
賞恤事畢隨即前來康熙三十五年十月二十二日
諭領侍衞内大臣
應留大臣一人於歸化城收養來降之厄魯特完聚其
夫妻給以衣服餱糧等務皆令其料理可令内大臣宗
室永吉并乾清門侍衞韓楚哈員外郎董殿邦副都統
阿第公同商酌而行支縀皮襖二百領皮襖一百領銀
三百兩付之有給食物需用之處將此銀三百兩應用
註冊於歸化城之土墨特蒙古勿行徵取厄魯特來降
之人其素有名目者以縀皮襖給之其微賤者以皮襖
給之永吉韓楚哈隨朕至湖灘河朔仍還於歸化城留
住安親王到歸化城時王與副都統雅圖留住於歸化
城出師日久其隨從之人俱著回京康熙三十五年十
月二十三日
諭兵部
將軍薩普蘇病未痊愈不必隨朕前往將伊所帶官員
兵丁一百十人率往大同府養馬以待自大將軍伯費
揚古處有兵五百人到時亦令往大同府養馬若大將
軍處有急務即率伊兵丁六百人前赴大將軍康熙三
十五年十月二十三日
諭尚書馬竒
朕念右衞兵丁勞苦遣侍衛馬武以牛羊犒賚之馬武
回朕詢知兵丁中步行者甚多食用亦匱乏可每人賞
銀三兩即速詳查兵丁名數具奏康熙三十五年十月
二十四日
諭領侍衞内大臣
右衞官兵明日可到我軍自出師以來皆談笑優游每
日飽食二次來朝止早餐一次其晚時一次不必再食
俱持以饗右衞勞苦之兵御膳房兩次飯食及諸皇子
兩次飯食亦俱持以饗右衞之兵可將此通行曉諭諸
臣執事人員并合營知悉俱各持往其所飲茶亦令茶
房預備康熙三十五年十月二十四日
諭領侍衞内大臣
適遇停駐之日自王以下衆人所乘來馬匹皆令查點
有多至數百者亦有少者俱著詳察具奏朕不過欲知
其數而已御廐馬亦并查點又衆人所乘馬中有臕力
不能行十日者另令查出曾給與衆人所乘官馬及御
廐馬并查之我軍路程甚遠此馬焉能行到今右衛無
馬之兵令其乘之而往於馬上各繫其主之姓名伊等
現有官支草豆即令飼養肥壯若有調發乘此前往回
時各給還原主有損亡者朕力可以賠償之康熙三十
五年十月二十五日
諭領侍衞内大臣尚書班第
此皆係官馬朕所乘内廐之馬亦有之因右衞軍士無
馬以致步行者故令乘之可將此馬與無馬之人通融
乘騎䭾載前至右衞到右衞後軍士等現有草豆令其
飼養肥壯遇有調發則乘之而往若無調發則俟其肥
時送往京師此皆官馬一匹亦不可損失康熙三十五
年十月二十五日
諭領侍衞内大臣尚書班第
右衞兵丁所借支官庫銀俱已豁免今此兵一到右衞
其管轄之人令兵丁急速整備馬匹必致借支官銀措
辦如此則兵丁生計又致困苦矣其兵丁備辦馬匹暫
停從容購買目前若有調發現有朕行在之兵其給兵
丁所騎之馬或送大同飼養或留右衛飼養俱聽從其
便兵部即速移文右衛護軍統領康熙三十五年十月
二十六日
諭大將軍伯費揚古
聞右衞軍士回即遣侍衛馬武驅牛羊往迎二十四日
朕躬親至渾津邨迓之二十五日賜宴湊三日之糧賞
給行糧銀各三兩觀軍士甚疲苦見其步行狼狽情状
朕心深為憫惻躬親閱視凡軍士咸以茶飯餅餌酒肉
飲食之自諸臣以至軍士歡聲動地前聞調右衛兵朕
稔知此兵決難前進雖徒步竭蹶而往亦不能至所指
之地故朕以現在飼養馬駝酌量足以制噶爾丹之數
率之前來途中聞丹即拉已回朕又將帶來察哈爾兵
五百人給以百日餱糧遣往更換黑龍江之兵朕駐蹕
歸化城十日歸化城米穀一勺未曾支用凡來降之人
再四詳問皆言噶爾丹向哈密去若果往哈密則朕意
以為擒獲益易矣哈密距嘉峪關十二日之程行走亦
易故朕意將所領兵竟赴寧夏朕由寧夏前往有調遣
之處就近可以相機行事必將噶爾丹擒獲誅戮始愜
朕志但朕啟行後噶爾丹及丹即拉等若稱投降而來
尔等兵力單薄而右衛之兵無馬朕慮及於此故遣使
與汝商酌汝等會議具本速行奏聞朕在湖灘河朔待
之特諭康熙三十五年十月二十六日
諭領侍衞内大臣
朕日行惟二三十里耳牧羣之馬何故早來此正當飼
草之時嗣後稍遲送至并通諭衆人知之康熙三十五
年十月二十七日
諭領侍衞内大臣尚書班第
黃河水深飲馬時勿絆其足若有傾跌難於拯救可以
此通諭衆人知之康熙三十五年十月二十八日
諭領侍衛内大臣班第等
今年春出征之山陜綠旗兵因軍粮匱乏絡繹遺留在
後仍結隊夥眀顯回汛此等較之逃回者不同糧米既
乏而離將軍又遠遂各尋營汛而還若行議罪情為可
憫應將此等從寬免其察議現拏繫獄者俱行釋放著
通行曉諭康熙三十五年十月三十日
諭大將軍伯費揚古
汝二十九日覆朕諭旨所奏章疏於初二日晚到閱知
欲調太原駐防兵及廵撫標兵一千名沙虎口前未出
征騎兵五百名朕思太原兵既未諳戎行且前至歸化
城已及千里之遥綠旗兵人惟一馬當此天時嚴寒雖
得遠至力已疲竭緊急之頃責其用命實至僨事今以
朕營火器護軍千人砲火兵二百四十人前鋒兵二百
六十人共足汝所調一千五百之數為汝備之營馬既
肥衣装亦厚此兵士隨朕出入諳練為優朝有消息夕
可征行朕駐蹕於此噶爾丹確信亟欲聞知其人若有
來降付與最善馳騁者迅赴行在若噶爾丹有來降音
息喀倫外所居喀爾喀不急急移入内地而遽信其來
歸坐誤大事則所繫非淺鮮也頃丹卽拉稱降遣使而
反侵我糧情状昭然可覩矣今不可再誤當益切周防
更為遠慮為此特諭康熙三十五年十一月初四日
諭領侍衛内大臣
草甚叢密營内之火各宜謹慎嚴行禁諭恐於迎風處
失火朕御營有何可慮惟衆人之故耳可以此通行嚴
加曉示康熙三十五年十一月初九日
諭尚書馬竒
與貝勒松拉布同往遣前鋒參領阿禄一等侍衛巴爾
楚喀為首領伊等餱糧雖貝勒松拉布給與恐不足食
用亦未可定可將銀百兩付阿禄於不足時湊用康熙
三十五年十一月二十一日
諭尚書馬竒
厄魯特之嘎爾丹多爾濟聞其窘乏從此地賜給銀兩
則道遠䭾載維艱主事華善至甘州肅州等處向地方
官取銀一千兩賜與嘎爾丹多爾濟即付來使阿岳持
去其阿岳賞銀三十兩同來二人賞銀二十兩康熙三
十五年十一月二十二日
諭領侍衞内大臣班第等
噶爾丹餘孽欲盡殄滅之西路豫備最為緊要西安調
遣滿洲兵二千人之馬綠旗兵之馬及李學生所送五
千茶馬之外後有繼得之馬遣司員會同廵撫俱於甘
肅地方飼養則於軍務實有禆益著會議具奏康熙三
十五年十一月二十四日
諭議政大臣
大將軍伯費揚古可減省隨從之人馳驛疾速前來商
酌軍機將軍事務暫著舒恕代理可速移文康熙三十
五年十一月二十四日
諭大學士阿蘭泰
右衛大同府官員兵丁毋得勞頓馬匹遠道來迎各於
所駐城郭之外就近迎接可行文諭之康熙三十五年
十二月初四日
諭領侍衞内大臣馬思哈等
此際甚無事朕與將軍費揚古商議噶爾丹若於今冬
來降將軍費揚古處現有察哈爾兵五百人黑龍江兵
一百人又將右衛鳥鎗兵二百人副將黃元鳥鎗兵一
百人令右衞護軍統領將馬上可載之砲酌量以數位
給之大同府飼養馬匹鳥鎗前鋒四百人共兵七百人
著前鋒統領碩鼐率之前赴右衛豫備停妥聽大將軍
調遣碩鼐即率之而進此兵七百人將軍費揚古處所
有兵六百人又調集扎薩克蒙古之兵千人共有二千
餘人兵力不可勝用矣如此則大同所有鳥鎗護軍一
千人火器兵二百四十人前鋒四百人黑龍江兵五百
人現今所留護軍二百人槩不調遣令其駐扎養馬於
來歲進𠞰之時始行調用著伊等會議具奏康熙三十
五年十二月初七日
聖祖仁皇帝御製文第二集卷二十六
