欽定四庫全書
聖祖仁皇帝御製文第三集卷十六
勅諭
諭内閣
河南地方當黃河上流最關緊要設河水有出漕旁溢
之事則下流沙土易淤為患甚鉅這工程著總河親往
察看仍飭該省河官沿河修防堤岸勿致疎虞下所司
知之康熙四十八年十一月十八日
諭戸部尚書張鵬翮内閣學士噶敏圖
尔䓁到河工傳旨與總河趙世顯河工關係緊要加謹
修防不可稍有忽略宿遷以下有清水入黃河得以刷
沙遄行宿遷以上至河南一帶無清水入黃必湏將兩
岸堤工小心修防令水不出漕導水由漕中行始無淤
沙之患至於黃河發水由上源寕夏而來著行文陜西
總督轉行寕夏同知遇黃河水長時將長水情形作速
報知總河河南巡撫約二十日即報到務期預為修防
康熙四十八年十一月二十四日
諭刑部
本内有兩次竊盜和尚著發往黑龍江當差定例内擺
牙喇撥什庫披甲人䓁脫逃刑部與該旗大臣等會同
嚴審如旗人有竊盜事出亦著照此例會同該管大臣
官員嚴加究審竊盜非過誤之罪刺字之人何容留在
京師嗣後兩次竊盜俱發往黑龍江應當差者著當差
應給與窮披甲為奴者著給與為奴康熙四十八年十
二月十一日
諭工部
盔甲等軍器關係緊要武職官員不能捐助辦製前有
江南督撫捐造解送湖廣之例著交與河南巡撫與文
職官員設法捐造給與該鎮康熙四十八年十二月十
一日
諭都察院
光祿寺用過錢糧一兩月内令即核明奏銷前屢下諭
旨甚明今年三月内用過錢糧至今始行奏銷如此則
今年用過錢糧必推諉至於明歲事關錢糧豈可遲延
這遲延緣由著都察院嚴加察議具奏其本年四月以
來用過錢糧著該衙門年内作速核明奏銷康熙四十
八年十二月十九日
諭八旗都統副都統參領等
朕經理國家大小事務必長計遠慮期於軍民人等實
能永久奉行蓋無時不籌畫於朕懷也近見八旗苟且
治生糜費極多皆因該管人員止圖利已而其族長等
又不教之以忠孝為重遂爾致此頃為去冬米價騰貴
令將二月應放之米於正月即行支放因而米價隨即
稍減據理而論米價貴賤應與八旗人䓁絶不相涉今
細繹其故八旗官兵將所給之米未及抵家止貪得一
時小利輒行變賣在所得之利甚微而銀兩耗去米價
又增於是衆皆怨悔無及將來八月之米勢必六七月
間又求放給若米價仍然不減則來年之米必又與今
年相等矣方今天下承平日久戶口滋繁南方糧米連
年不到者甚多舉國中但知計利其慮及日後衆人匱
乏者竝無一人八旗官員猶如一身一家豈可一時不
相勸諭不相訓誡乎嗣後凡所關給之米務期大加節
省用至照常放米之時勿墮奸惡富豪輩收積米糧之
詭計此亦八旗人等一效力之處也朕每日進膳二次
此外不食别物煙酒及㯽榔等物皆屬無用試觀衆人
於此等無用之物輒日費幾文人人詰問當無一爽又
其甚者貧而效富用必求盈且用所不當用之物中人
之產不久即罄矣此皆染扵惡俗無教導之人所致尔
等俱為大臣官員有養育管理之職今兵革不用無可
效力惟廉潔自持熟練禁旅竝為衆人生計時時仰體
朕懷多方區畫似此效力不更愈於行間致命之勞績
乎朕為八旗生計慮及久遠與為天下萬民謀生計者
中外一視愛養無殊故預令尔等知之特此手書勅諭
康熙四十九年正月二十四日
諭南書房侍直大學士陳廷敬等
朕留意典籍編定羣書比年以來如朱子全書佩文韻
府淵鑑類函廣羣芳譜併其餘各書悉加修纂次第告
成至於字學竝關切要允宜酌訂一書字彙失之簡略
正字通涉扵汎濫兼之各方風土不同南北音聲各異
司馬光之類萹分部或有未明沈約之聲韻後人不無
訾議洪武正韻雖多駁辯迄不能行仍依沈韻朕嘗參
閱諸家究心考證凡蒙古西域洋外諸國多從字母而
來音由地殊難以牽引大抵天地之元音發於人聲人
聲之象形寄扵點畫今欲詳略得中歸於至當增字彙
之闕遺刪正字通之繁冗勒為成書垂示永久尔䓁酌
議式例具奏康熙四十九年三月初十日
諭吏部
原任大學士李霨贊理機務二十餘年始終恪慎𢡟著
勤勞朕懷時切追念其孫主事李敏啓著越常格陞補
提督四譯館太常寺少卿以示崇奬舊臣優錄後嗣至
意康熙四十九年三月十二日
諭工部
刨鉛事情前因白爾客條奏從遼陽州改往西錦州大
碑嶺等處今又因席爾圖所奏仍議改遼陽前所奏是
則今所奏非今所奏是則前所奏非一切事務該部應
據理剖斷分别是非議處乃止就現在條奏草率具議
遽準更改殊屬不合凡部院官員及在外督撫若更換
一人皆如此頻改定例則貽誤甚多必致敗事著嚴行
申飭這事情再加確議以聞康熙四十九年三月十七
日
諭戶部
漕糧例不蠲免念浙省被災之後民力艱難這緩徵漕
米九萬二千餘石著免徵收康熙四十九年三月十七
日
諭大學士温達張玉書陳廷敬李光地學士塞爾
圖孫柱滿丕滿保王思軾顧悅履潘宗洛
這次行取知縣人材皆堪用廖之諒鄒汝魯居官素優
著以科道員缺補授其餘俱暫給知縣俸分與六部候
主事缺出挨次銓補如有别項應用之處再侯旨行康
熙四十九年四月二十九日
諭戶部
據葉九思奏新徵錢糧俱能完納若將歷年舊欠錢糧
一㮣徵收不能全完等語四十四年四十五年未完錢
糧著照該撫所請準於四十九年徵收四十六年四十
七年錢糧亦照該撫所請準于五十年五十一年分年
帶徵儻新徵錢糧不能全完該部嚴加察議以聞康熙
四十九年六月初一日
諭戶部
據張伯行奏新徵錢糧俱能全納若將歷年舊欠一概
徵收不能全完等語四十四年四十五年四十六年四
十七年未完地丁等項錢糧著照該撫所請準於五十
年起分四年帶徵四十七年漕項錢糧亦照該撫所請
準於五十三年帶徵儻新徵錢糧不能全完該部嚴加
察議以聞康熙四十九年六月初一日
諭兵部
這番人搆亂事情竝非副將張宏印起釁張宏印一聞
事發即率官兵剿滅峰崖山等處番衆殱僇七十餘人
餘俱招撫甚為可嘉著降二級留任其被番人戕害守
備韓國元千總洪章高仲元皆因地方公務追逐交戰
以致身亡情屬可憫著一併議敘奏聞康熙四十九年
七月初八日
諭刑部
齊翠葛特等兩家相毆以致齊翠之弟齊文葛特之父
巴津達爾俱被毆殞命今將齊翠葛特又擬罪論死是
兩家死至四人殊可憫惻著再議具奏康熙四十九年
七月十七日
諭戶部
各省事務果有濟於兵民地方官籌畫至當即應舉行
王度昭請於鎮筸發庫銀三千兩買穀萬石建倉積貯
穀貴減價平糶穀賤買補還倉地方既大有裨益而錢
糧亦不至濫費具見實心任事可嘉著即照所請行康
熙四十九年七月二十日
諭兵部
陜西多才勇之人各營兵丁又准考試如舉人中額太
少則拔取必致遺漏人才不無壅塞著將武舉額數於
原額外增二十名康熙四十九年七月二十九日
諭戸部
這截留漕米監運至狼山乍浦著侍郎塔進泰李旭升
去仍令福建地方提督總兵官前來接運賑濟災黎事
關重大塔進泰等著先馳驛速赴福建將賑濟事宜會
同該督撫明白詳議竝料理船隻遣行再回江浙候領
運提鎮等到日以所截留之米照數交給事畢回京康
熙四十九年八月二十日
諭兵部
熟諳水性年老舊人今已殆盡沿海武職員缺甚屬緊
要應如提督施世驃所請選擇諳練水性之人次第補
授所司即議奏聞康熙四十九年八月二十七日
諭戸部
捐輸米穀原以貯倉備賑大小麥易於霉爛從無捐麥
之例米穀價貴二麥價賤今欲捐麥代米不過便于捐
納之人耳於倉厫積儲百姓賑濟竝無裨益張伯行所
請殊屬不合著嚴行申飭康熙四十九年九月十六日
諭兵部
據奏八月二十五日文登營副將等報有北来鳥船七
隻沙船一隻泊成山頭外洋等處二十六日賊船移入
棉花島官兵攻打又遁出外洋䓁語地方一有賊寇即
當立時題報該撫鎮彼時不即奏聞及盛京將軍題擊
敗海賊餘衆遁往山東奏旨令速行細察該撫方具摺
陳奏殊屬不合賊船往盛京者原從東省經過沿海官
兵何以不行堵剿今賊船敗回必仍經山東江南浙江
該管各汛官兵務嚴加追擒勿致疎縱該部作速通行
康熙四十九年九月二十四日
諭戶部
朕恭膺
天眷祗承
列祖鴻庥統御萬方子育兆庶厪懷至治宵旰靡寕幸
際海宇同風邊隅嚮化遐邇中外帖然袵席之安者是
皆仰荷
天地
祖宗福佑之所致也方朕八齡踐祚之初
太皇太后問朕何欲朕對臣無他欲惟願天下治安生
民樂業共享太平之福而已迄今五十年矣惓惓此心
未嘗一日少釋每思民為邦本勤恤為先政在養民蠲
租為急數十年以來除水旱災傷例應豁免外其直省
錢糧次第通蠲一年者屢經舉行更有一年蠲及數省
一省連蠲數年者前後蠲除之數據戶部奏稱通共會
計已逾萬萬朕一無所顧惜百姓足君孰與不足朝廷
恩澤不施及於百姓將安施乎朕每歲供御所需概從
儉約各項奏銷浮冐亦漸次清釐外無師旅饟饋之煩
内無工役興作之費因以歷年節損之儲蓄為頻歲渙
解之恩膏朕之蠲免屢行而無國計不足之慮亦恃此
經畫之有素也比來省方時邁已歷七省南北人民風
俗及日用生計靡不周知而民生所以未盡殷阜者良
由承平既久戶口日蕃地不加增產不加益食用不給
理有必然朕洞矚此隠時深軫念爰不靳敷仁用甦民
力明年為康熙五十年思再沛大恩以及吾民原欲將
天下錢糧一概蠲免因衆大臣集議恐各處需用兵餉
撥解之際兵民驛遞益致煩苦細加籌畫悉以奏聞故
自明年始於三年以内通免一周俾遠近均霑德澤直
隸奉天浙江福建廣東廣西四川雲南貴州各巡撫及
府尹所屬除漕項錢糧外康熙五十年應徵地畝銀共
七百二十二萬六千一百兩有竒應徵人丁銀共一百
一十五萬一千兩有竒俱著察明全免竝歴年舊欠共
一百一十八萬五千四百兩有竒亦俱著免徵其五十
一年五十二年應蠲省分至期候旨行民間舊欠既經
豁免嗣後每年額徵錢糧務如數全完儻完不及額或
别有虧空託稱民欠則負國甚矣即責令督撫以下官
員償補仍從重治罪夫地方大吏以及監司守令皆與
吾民誼均休戚者也誠克體朕孳孳保赤之懷實心愛
養力杜侵牟朘削則閭閻咸得衣食滋殖無有失所而
為官吏者亦身名俱泰豈非昇平樂利之盛事歟尔部
移文各督撫諭旨到日即刊刻頒布徧示窮簷令咸知
悉特諭康熙四十九年十月初三日
聖祖仁皇帝御製文苐三集卷十六
