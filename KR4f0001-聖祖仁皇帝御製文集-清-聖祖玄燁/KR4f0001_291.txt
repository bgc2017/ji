欽定四庫全書
聖祖仁皇帝御製文第三集卷四十七
古今體詩三十六首
賦得萬物靜觀皆自得
布教皇風性理尋右文惠化無私臨清閒静省危微志
宴坐動觀人道心天地渾元肅氣象乾坤闔闢識書林
聖賢雅頌原無遠實在存神詠四箴
麥秋盈野志喜(有序)
歲次癸未夏至有事於方澤齋戒自暢春園進宮見
麥氣盈秋田園茂勝雨暘得時稼穡有望從來北方
雨澤豔陽清和之際每每難得皆因去冬隂雪連綿
自春至夏未欠甘霖所以草木花果㒺不豐榮人心
榖價㒺不和平故志喜而為詠
去冬盈尺雪占年今夏翛翛麥隴全萬畞皆齊誕降榖
千家秀實已登阡先憂暘雨惟民疾後樂時豐紀玉牋
志喜雕蟲晩學愧薰風南至影花甎
將之山莊四首
畏暑心何勝平眀出玉墀萬幾豈歇息臨政有疇咨
其二
暖溜自平地風光此日佳暄波由近發浩澤無津涯
其三
駐輦相風竿臨書羨五傳情瀾分暑節疏爽湏葵扇
其四
霖雨消塵蹟輕霞照野荆詞臣每扈從上賞賦昆明
賦得綠樹隂濃夏日長
綠槐影蔭碧紗厨茂樹紛紛葉漸殊綿雨新霖消九夏
薰風初熱未三驅末垂蟬咽濃隂下脩景雲開炎暑無
長日山中吟詠畢氣清塞外鄙凉珠
尖齊圓健筆之四德戲作四首
尖銳雖云利鋒鋩日計摧藏拙莫言巧生花自有來
其二
齊之故有道人一已千能默運良為手揮毫湏敬承
其三
圓活幽人本珠璣三品詳剛方學米芾宛轉倣其昌
其四
健乃乾行體才分不息功書稱欽若語賡頌賴文風
古戍三絶
隱隱山頭皆古戍中原民力盡邊城曾聞父老經年戰
回首生靈血淚盈
其二
金甌永固識人和萬里烽煙發興多設使山林有暗曉
更湏太息論如何
其三
舊日山中罷馬歎今時避暑樂清風窮兵豈若為觀德
仁義無私八表同
賦得雨灑石壁來
潤葉隨風洗綠枝羣峰著雨盡離披隂霖又念農家業
事事何煩先預知
塞外山莊
嶻嶭連青嶂懸崖挂綠溪魚隨淵靜戲鶴喜樹高棲洞
遠行僧斷林寒過客迷惟予心舊好逸興少同躋
每時届炎暑即赴口外掖
輦視膳朝夕温凊自初夏
皇太后偶爾違和故不至此清凉之境因詠懷一首敬
書於箑頭恭
進以接清風而舒遠慕之微悃而已
遥想京中暑氣闌猶思上苑有冰紈山莊咫尺何曾遠
欲進瑶池一笑看
避暑駐蹕山莊六月間隂霖少晴自立秋日晴霽
喜懷
亢暘望十雨霪雨思晴天累日貫秋序終朝潦水綿身
雖無暑汗心實抱迍邅忽覩西風緊油雲逐嶺巔
山莊夜雨聽灤河溜聲
臨流震耳似驚潮滚滚泠泠眺綺寮夜色初分秋景霽
風聲已送積霖飄皆因百壑歸來遠非是孤川自去饒
何比長江無棄物小河水涸豈容橈
穹覽寺偶成
塞北鐘聲久不聞梵音列刹共氤氲雨花柏樹同僧老
開世瞿曇永法雲
兄裕親王輓詩二律
花萼空虚夢悲歌暮景傷淚同秋雨濕聲逐碧天長清
頌連香桂心慈厭帝鄉徽章縱有秩寂寂歎時光
其二
少小同居處義深讀孝經賦詩明務本攜手問慈寧樂
善從無息神襟物外停繁憂題舊日血淚染疎櫺
過固關入山西境
鳥道入雲中風光塞漠同人依險地立城自越山叢俗
樸觀民舍才多壯士雄芹泉連冀北回首指青驄
固關口號
關固湏憑人守城高所賴兵防若非威德恩惠恃險何
曾世長
平定州
勞農豈憚元英節寒景風沙透體來誌有鵲山無覓處
目前常見凍雲回
幸西省至太原
黎元瞻翠蓋三晉力桑麻納稼知豐稔祈年意靜嘉邊
無戍卒苦巷有讀書家此幸非遊玩隆冬見玉花
渡黃河潼關駐蹕
星源來晉甸天險峙秦關波湧方舟速威明古戍閒萬
民瞻鳳輦百職集鵷班冬省經兹地移風先化頑
入陜西境
世遠山河在漢唐史有存風光移萬戶景物換千門歎
昔當殷鑑籌今廣湛恩從來秦隴地莫使競心繁
望華山
一月風霜塵土中忽看翠蓋擁三峰漢廷金掌今應笑
惟有華巔並古松
渭河見終南山
渭水自縈紆秦川喜清曠山勢何岧嶤經過絶塵坱馬
首見層巒直插青霄上雲際有飛泉朝光明畫嶂石險
登臨難心寒不可量太乙本仙源天都聊騁望歲歲松
柏林遐睇心神暢問俗戒征途便欲慰幽訪
冬至日抵西安遥祝
皇太后萬夀
葭管初回日景長西秦行幸抵披香願將唐句南山夀
遥捧蓬萊萬里觴
長安行
河山天險古金湯都邑規模溯漢唐陸海膏腴本沃壤
秦風慓悍稱巖疆每因睠念勞中夜忍使時廵後一方
遠幸衝寒訪民隱終南太華遥相望豳岐不乏耕織業
漆沮尚存蒐狩場重農藏富屢詔諭雨暘時若歌豊穰
雄兵超距賈餘勇野老謳吟多宿糧要令遐陬沾湛露
詎以無事弛邊防大閱三軍訓甲士來朝諸部趨蕃王
蠲租恤下恩未已共躋仁夀樂且康渭水冰消回暖律
南山煙靄動初陽停鑾懷古還披卷宵旰勤求意不忘
西安偶作
八水源秦隴山河輔帝京此方文武職湏教盡和平
回鑾至華隂欲登華山因風霧所阻
踟蹰風霧阻蓮峰未識雲臺止水溶秦地山川聊一望
方輿畎畞盡三農兵民擁道心隨仗文武攀轅淚滿容
凉德何能衢壤樂皆因歲久慶時雍
由豫省回鑾渡孟津
遥望嵩峰欲逼天太行綿亘洛陽川金明池畔無烽火
醉白堂前起玉煙千里中州古擊壤兩河分界舊原田
扁舟穩渡觀民俗休飬心殷冀有年
賜超玉和尚
秦晉山河廵幸畢回鑾攬轡歴新中忽聞梵語如風送
疑是江南話桂叢
聖祖仁皇帝御製文第三集卷四十七
