欽定四庫全書
聖祖仁皇帝御製文集卷三十八
古今體詩四十五首
夏日奉
太皇太后避暑興安
玉輦親扶出鳳城青霄遥指五雲生鳴鑾日映中天永
避暑風来北塞清萬里山河通遠徼九邊形勝抱神京
登臨但得
慈顔喜長侍瑶臺歲歲行
石盤峪龍潭
谷轉盤千騎潭深靜一泓魚迎斜照出禽雜野風鳴捫
石苔偏滑分流水益清悠然愜心賞歸路月華生
白水
亂峰迴合古檀州白水雲根一道流誰信塞垣圖畫似
凉風斜日放漁舟
古北口
斷山踰古北石壁開峻遠形勝固難憑在德不在險
曉發古北口望霧靈山
流吹凌晨發長旓出塞分遠峰猶見月古木半籠雲地
迥疎人跡山廻簇馬羣觀風當夏景澗草自含薰
第一泉
峻阜横岡紫塞連羽林衛士宿三千閒聽鼓角空山裏
月上長城第一泉
次上都河
磧裏水潺潺前旌杳靄間長風吹海月一夜照關山虎
旅嚴宵衛星宫列從班高峰望縹緲明發欲躋攀
青城道中
雲屯萬騎汗沾濡不謂凉風滿上都行到青城齊色喜
恍疑人影濯冰壺
九隘
合沓羣峰接瀠洄九隘通片雲晴作雨高樹午多風磧
近扶珠幰沙平驟玉驄凌歊何用築三伏杪秋同
塞外對雨
奮雷殷殷鳴大澤飛雨千山萬山白草色花香濯更新
荒岡處處流泉脈回望神京接塞雲雨聲應得四郊聞
黍苖翼翼平疇遠多少農人話夜分
紅川
紫塞紅川接上京晝閒雉尾暑風輕茅茨不改階三尺
臺殿何須築九成谷鳥羣飛林欲暮邊花齊發雨新晴
試看屬國歡娛日大漠虛烟處處生
駐蹕興安八首(并序)
出古北口岡巒盤互地形漸高行五百里至興安峻
嶺竦峙自張家口蜿蜒而来横亘塞外南北諸山盡
出其下地當蒙古諸部道里之中為曩昔枕戈擐甲
戰爭之所迨我
列祖肇握乾符恢廓天緒德威所被四十八部罔不傾
心内附古之甌脫今隸方輿癸亥夏六月奉
太皇太后避暑来游駐蹕於此炎歊不至清風滿林山
雨既濡萬卉齊發於時遠邇小大藩臣各率其屬趨
侍行殿既于苖以講武事復燕衎以懷遠人撫此遐
陬在禹迹方行之外聲教四訖皆
祖功
宗德之貽朕今紹祚獲際昇平能無永念乎即事書懷
得詩八首
祖德隆
三后
天心廓九圍謳歌通毳幕風雨想戎衣一自車書合長
看職貢歸黃圖無内外時邁有光輝
其二
特奉
仙輿出晴巒駐羽旄風多停彩扇驛遠進冰桃麗草金
蓮湧(塞上多金蓮花較清凉山尤勝)濃隂碧樹高墉臺新月上廣樂奏
雲璈
其三
重嶺疊雲烟旌旗拂塞天草香薰翠幄花暖接紅川雁
磧長城外龍荒勝地傳回瞻亭障遠千里抱幽燕
其四
六月浮埃淨高居暑氣消千山低接帳萬木迥凌霄地
擁邊沙闊天臨塞曲遥封章達行在銀燭秉凉宵
其五
虎戟閒清候逍遥覽物華烟籠千樹柳暑發四時花風
土暄凉異山川道里賖濯枝新雨歇皎皎散飛霞
其六
地脈連荒服山形赴上陘炎歊移月令分野别星經樺
屋參覃白松林斷續青雲沙一萬里屬國盡来庭
其七
邊雲澄霽色山翠點行衣馬引雕弓過禽連羽箭飛旌
旗開一面草樹入長圍我武當蒐狩非因耀德威
其八
紫塞行廵日琱輿問俗年大庖陳折爼仙醴秩初筵屏
翰金湯壯光華賜予宣示慈良有意裒對在敷天
廵歴塞北雜咏四首
疊嶂層崖一綫開草深徑路絶塵埃龍沙雨後灤河水
日夜朝宗入塞来
其二
雲開灌木萬山清縹緲前旌拂曉星漫道窮荒人跡少
幾家烟火簇邊庭
其三
職方風土有遺書問俗今還一駐車禾黍近来耕稼滿
烟鋤雲鍤遍新畬
其四
塞北風多露氣凉幔城坐聽漏聲長只今六月渾無暑
已見飄来木葉黃
楊川
塞柳多於薺清川逐望平西風吹幾日碎葉欲成城
細河
一水沙岡外回流甲帳前日長時飲鹿風至忽聞蟬椶
葉鋪凉殿松花落細旃從来銷夏地未勝此中偏
塞北早秋
萬馬邊聲合千旓障口開霜威隨出塞秋色壯登臺雁
度連營去鷹呼絶巘回蒼茫雲海月永夜照龍堆
興安夜
連峰横亘塞東西緹幕高臨百尺梯坐覺銀河天際近
仰看珠斗夜深低
次楊嶺北
半嶺黃雲合新凉畫角聞羱羊沙草外落日自為羣
過團河
遠水團沙白温風絶塞收三星流火夕已擁翠雲裘
次石山
凉生旌羽露華漙畫角聲高夜未闌行幄不知三伏過
仗前翻覺六軍寒
尖峰山谷口作
塞山秀出亦娟娟細路穿林碧磴懸却為晩来飛雨過
數峰横翠入寒烟
三道河晩望
磧樹隱霧深河流帶沙淺不須朔吹高先有飛蓬卷
黃草川
烟沙一片塞天圍舊說秋高苜蓿肥今日邊屯皆樂土
茅檐松火接金微
回鑾抵古北口
黃谷清河古戍間鑾車此日省方還長林曲抱千溪水
小徑斜通萬仞山地扼襟喉趨朔漠天留鎻鑰枕雄關
時平不用誇形勝雲物秋澄斥候閒
中秋日聞海上捷音
萬里扶桑早掛弓水犀軍指島門空来庭豈為修文德
柔遠初非黷武功牙帳受降秋色外羽林奏捷月明中
海隅久念蒼生困耕鑿從今九壤同
是夜對月再成絶句
明月中秋節馳書海外来自今天漢上萬里烟雲開
賜施烺詩(并序)
海氛之不靖䑸艟出没波濤震驚濱海居民魚鹽蠶
織耕穫之利咸失其業朕心恒憫惻焉邇者滇黔隴
蜀湖湘百粤悉底敉寧蕞爾台灣阻險負固爾施烺
銜命徂征決策進取樓船所指將士一心遂克島門
迫其營窟勇以奪其氣誠以致其歸捷書到闕時值
中秋對此佳辰欣聞凱奏念瀛壖赤子獲登袵席用
紓南顧之憂惟爾丕績即解是日所御之衣馳賜載
褒以詩
島嶼全軍入滄溟一戰收降帆来蜃市露布徹龍樓上
將能宣力竒功本伐謀伏波名共美南紀盡安流
九日對菊
不與繁花競寒苞晚更香數莖偏挺秀嘉爾傲風霜
秋日再過阜平
春經阜平縣夹道多榛杞雉堞久傾頽郛郭僅遺址耆
老遮馬前其言質且俚土磽願力田三時事耘耔所苦
井稅輸道遠越山水聞之切痛瘝寧爾在幹止有司近
拊循瘡痍庶能起十室忠信存何况境百里郊圻戒申
畫風土亦洵美問俗此重来居民咸色喜易彼蒿與莱
荒塗漸成市經野得良圖可以喻治理
再駐龍泉關
高臨晴雨外絶磴似凌空節物經冬異關山對月同龍
泉冰未白雁塞葉初紅歴歴曾遊地香臺在眼中
冬日重登清凉山
紫府名山憶舊蹤招提駐䍐認雲松隂崖尚有春時雪
落日仍聽下界鐘塞遠渾河寒更白林疎恒嶽翠逾重
祝釐交叶人天慶銀牓新題徧五峰
詠馬
岐陽方較獵騕褭盡龍媒仗下黃金勒横秋號逸材
初冬自五臺回次日雪
鳴鑾多霽日停旆雪紛紛色向寒初積聲宜靜裏聞捲
簾山忽近掃石徑猶分却憶清凉界峰連萬壑雲
盆中橘實甚繁詠此
厥包禹貢自揚州作頌騷人楚澤留爭似青條朱實好
移来滿樹洞庭秋
台灣平告祀
孝陵有述
纘武平瀛海諏辰謁
寢陵翠微千嶂拱紫氣五雲凝
聖德光垂裕神謨大顯承乾坤資翕闢日月象升恒奕
世謳歌集多方歴數膺遠猶思燕翼盛業想龍興卉服
皆来享鯨波自此澄明禋稽舊典萬&KR1124;肅嘗蒸
聖祖仁皇帝御製文集卷三十八
