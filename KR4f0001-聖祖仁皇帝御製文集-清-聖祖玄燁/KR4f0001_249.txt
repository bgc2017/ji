欽定四庫全書
聖祖仁皇帝御製文第三集卷二十六
雜著
古文評論
左傳
鄭莊公叔叚本末(隠公元年)
書曰烝烝乂不格姦人倫之至萬世之訓也以武姜之
偏溺叔叚之貪愚莊公初無孝友之誠心遂不明於予
奪之大義養成弟惡而後以兵取之其失德多矣
衛石碏諫寵州吁(隠公三年)
石碏之諫卓然千古正論有國有家者不可不三復斯言
魯臧僖伯諫觀魚(隠公五年)
辭義堅正有典有則
鄭伯侵陳(隠公六年)
一篇之中論斷多於序事是史家又一格歐陽五代諸
傳每得此法
鄭伯命大夫百里居許(隠公十一年)
鄭莊公入人之國而不利其土地雖怵於齊魯猶庶幾
能以私自克者君子許其有禮亦善善長之義也
魯臧哀伯諫納郜鼎(桓公二年)
典贍之中姿致蔚然呂東萊所謂從容委曲辭不廹而
意獨切至者此類是也
隨季梁勸修政(桓公六年)
季梁在而楚不敢伐隨宮之竒行而晉即舉虞合二國
之事觀之可以見用賢之效矣
楚屈瑕伐羅(桓公十三年)
戰勝而驕者必敗讀此可以知兵
魯齊長勺之戰(莊公十年)
兵法貴知彼知己此篇約略盡之
晉獻公嬖驪姬(莊公二十八年)
觀獻公之行事雖非驪姬二五亦無不亂之理此人事
亦天道也
晉獻公使大子申生伐東山臯落氏(閔公二年)
申生之禍機牙已成雖無偏衣金玦其得免乎左氏雜
引諸臣之言變化錯綜文特古藻
楚屈完對齊侯(僖公四年)
楚勢日強召陵一盟而俛首聽命齊桓屈服之功大矣
宫之竒諫假道(僖公五年)
前叚文勢緊峭後叚藻色紛披
齊管仲論受鄭子華(僖公七年)
於召陵見君臣之義明焉於甯母見父子之倫正焉左
氏於此二事叙致特詳所謂好惡與聖人同也
晉秦韓之戰(僖公十五年)
韓之戰其曲在晉秦獲晉侯而因晉人之憂慼卒歸而
禮之穆公於是乎有君人之度矣
晉隂飴甥對秦伯(僖公十五年)
飴甥立言之妙能使秦伯降心以從千古第一詞令也
宋楚泓之戰(僖公二十二年)
宋襄忍於鄫子而不忍於二毛謂之曰仁吾不信也公
羊擬以文王之戰謬矣
叙晉重耳出亡夲末(僖公二十三年)
總十九年所歴各國之事而合叙之貫穿簡括此史家
列傳體所從出
富辰諫襄王(僖公二十四年)
富辰欲王忍小忿以扞外侮亦自有見然至逆王命而
執其使抑亦甚矣不能申明君臣之大義而但以親親
為言豈正論乎宜無以動王之聽也
魯展喜犒齊師(僖公二十六年)
讀此等文字可見當時諸侯猶畏名義先王之澤未衰
晉文公始霸(僖公二十七年)
晉為三軍謀帥而必曰說禮樂敦詩書以戰功取霸而
必曰文之教此等議論識見非三代以下人所及
晉楚城濮之戰(僖公二十八年)
城濮召陵霸功之大者召陵之師責包茅之貢問膠舟
之罪何等辭嚴義正城濮之戰執宛春許曹衛以致蒙
馬虎皮曳柴偽遁兵家隂謀無所不用此桓文譎正之
分也
鄭燭之武說秦伯(僖公三十年)
晉之伐鄭夲以其無禮貳於楚特借辭耳故是役也晉
主而秦客燭之武之言易入者以此
秦蹇叔諫穆公襲鄭(僖公三十二年)
違棄老成之言自古鮮有不敗者穆公敗而知悔庶曰
能賢惜其能悔而不能改日尋干戈而未有已也
秦師自鄭入滑(僖公三十三年)
秦師至滑而鄭不知微弦高之智鄭亦殆矣文逸宕多
姿
晉敗秦師於殽(僖公三十三年)
是時晉鄭未睦秦師之東又非加兵於晉乃藉同姓為
兵端而衰絰以從戎事是亦不可以已乎
魯躋僖公(文公二年)
弗忌之躋僖公所謂非禮之禮夫子責其不智左氏譏
其失禮聖賢所見略同
秦穆公濟河焚舟(文公三年)
秦伯終任孟眀以成王官之捷可為千古用人之法
宋樂豫諫昭公(文公七年)
親之以德一語自是夲原之論不專為宋公道
晉郤缺說趙宣子(文公七年)
此篇深得懷柔之道宣子能用善言其相晉君以主齊
盟也不亦宜哉
魯季文子出莒僕(文公十八年)
辭義典重高陽氏以下一叚太史公全採入舜夲紀
王孫滿對楚子(宣公三年)
問鼎逆節之萌也王孫滿之對一毫委蛇不得必如此
辭嚴義正始足以杜覬覦之端折強臣之氣
楚子入陳(宣公十一年)
既縣陳矣聞正言而復之申叔深得納誨之方楚王亦
有虚受之量
楚子圍鄭(宣公十二年)
鄭詞遜順得以小事大之體所以能不失國
晉楚邲之戰(宣公十二年)
傳文莫多於此而中間述言叙事繁冗纖悉秩然不亂
粲然不遺典而雅富而豔竒而法曲而詳諸美具矣
齊衛新築之戰(成公二年)
諸侯請隧大夫請曲縣繁纓僭越之端上下一轍記孔
子之言所以立萬世之防也
齊國佐對晉人(成公二年)
鞌之戰齊之君臣以驕而致敗晉之將帥以和而有功
晉卿譲功(成公二年)
此篇僅百餘言所以處父子君臣僚友之道皆見
晉鞏朔獻齊捷于周(成公二年)
義指嚴正辭氣温醇深得王朝誥誡之體
晉知罃對楚子(成公三年)
當時敦尚節概故罃之對楚王其詞強直如此
晉韓厥謀遷國(成公六年)
土厚水深地利也民從教人和也立國之道兩言盡之
晉侯不從諸大夫而惟獻子是從可謂能擇善矣
劉子論成肅公受脤(成公十三年)
民受天地之中以生語極純粹故朱子稱之大叚亦醇
正無疵非復春秋氣矜之習
晉楚鄢陵之戰(成公十六年)
晉楚鄢陵之戰范文子始終持不輕戰之議可為老成
謀國不以勝楚而微有矜心也其論外寧内憂與孟子
生於憂患之言正相發明
晉悼公復霸(成公十八年)
晉悼公初政發令用人一時井然釐舉壁壘頓新文亦
簡嚴有法
祁奚請老(襄公三年)
善善惡惡之間因有私心而後有嫌疑故避嫌非君子
之道也祁奚之心忘乎讐與子而唯才是舉心如皎日
何復嫌疑可為後世人臣舉賢之法
晉魏絳對晉侯(襄公三年)
魏絳之行法晉侯之謝過親親賢賢兼得其義
晉悼公緜上治兵(襄公十三年)
卿大夫民之表也堂陛之上有競進之心無恬讓之雅
何以化民成俗晉諸卿偕讓於上民以大和表正影端
其捷如此
晉師曠論衛人出君(襄公十四年)
典重醇茂處似國語在左傳中別為一格
宋子罕辭玉(襄公十五年)
古帝王捐金抵璧不貴異物惟賢材是重稼穡是務知
國家之所寳在此不在彼也獻玉而子罕不受可謂智
矣
魯臧孫論詰盜(襄公二十一年)
古人不納叛臣盖所以昭君臣之大義明古今之大防
不貪其利而容之也邾庶其竊地來奔魯國容之臧武
仲謂之賞盗其旨嚴矣
鄭子産論重幣(襄公二十四年)
潔已澡躬臣子之義悖入悖出古訓所戒子産象齒焚
身之論最為深切著明當官者宜銘諸座右
子産然明論政(襄公二十五年)
為政者保愛善良如農夫之育嘉榖剪除奸慝如農夫
之去惡草故曰政如農功
吳公子請觀周樂(襄公二十九年)
季札以樂論列國之風上及三代之盛粲如指掌即孟
子所謂聞其樂而知其德也三百篇即當時樂章其審
聽入微處尤當與六義參看
衛北宫文子相襄公如楚(襄公三十一年)
鄭國多材亦由子産善於委任使各用其所長耳
子産不毁鄉校(襄公三十一年)
古帝王懸鞀設鐸以察邇言正所以通幽隠廣聞見也
子産不毁鄉校以達輿情故孔子稱之
子産論尹何為邑(襄公三十一年)
喻政以美錦又喻以田獵所以深著不學而仕之戒文
勢逐叚相生竒峭古雋如層巒複水足令尋繹不窮
衛北宫文子論威儀(襄公三十一年)
經緯家國之謂禮容止進退之謂儀分别夲末處入微
子産論晉侯疾(昭公元年)
子産之論典而核醫和之論奥而博文特雄竒排宕古
色陸離
晏嬰叔向論齊晉(昭公三年)
晏嬰叔向論齊晉之失切中情事可謂智矣但二子皆
國之大臣明知其失而不能救體國之忠之謂何詞語
古藻勁峭左氏之腴也
晉司馬侯論三不殆(昭公四年)
此篇論險不可恃一叚精嚴雄闊左傳中堂堂正正之
文
魯申豐論雨雹(昭公四年)
古人重藏冰伐冰之禮以其為燮隂理陽助流德化之
一事也
晉女叔齊論魯侯(昭公五年)
以法紀政令為禮之大綱據國勢以立論切而不浮
楚薳啓疆論辱晉(昭公五年)
韓起叔向皆晉之賢是時晉國人材方盛故楚畏之而
不敢辱古云山有猛獸藜藿為之不採於此益信
鄭人鑄刑書(昭公六年)
子産之鑄刑書用重典以救弊叔向之論刑書在修禮
以勝刑一則權時之宜一則經久之道也
芊尹無宇對楚子(昭公七年)
無宇始而斷楚子之旌既而執人於王宫楚子終不加
罪殆亦賢其斷旌而容之與
魯孟僖子論禮(昭公七年)
孔子千古禮義之宗孟僖子早知之命其子學禮在春
秋時可謂卓識推論孔氏先德遡源成湯以及正考父
之主敬世德相承毓為至聖淵源遠矣
晉師曠論石言(昭公八年)
師曠因怪異而進正言得諫君之體
晉屠蒯諫平公(昭公九年)
古者諫無專官前後左右&KR0591;御之賤咸可讜言規正所
謂工執藝事以諫也膳宰之諫晉君饒有古人風義
楚子革對靈王(昭公十二年)
抑揚頓挫古雋峭潔極文勢之竒祈招一詩見古人諷
諫遺意
晉荀吳不納鼓叛人(昭公十五年)
荀吳不以土地之利而納叛亡待其食竭力盡然後取
之城克而不戮一人在春秋時猶可謂仁者之師
郯子論官名(昭公十七年)
古藻詳核斑駮離竒述官制處所謂賢者識其大者
晏子諫誅祝史(昭公二十年)
此篇言當以誠信事鬼神而福祐自至不當歸咎於祝
史可破從來矯誣之惑文則典正弘麗博辯多姿
晏子論梁&KR0588;據(昭公二十年)
晏子辨和同議論極正大條暢可裨廟謨
鄭子大叔對趙簡子論禮(昭公二十五年)
此篇論禮首舉天經地義洞見夲源故議論精微閎暢
禮運禮器諸篇悉夲於此
晏子論禳慧(昭公二十六年)
晏子首論彗星謂修德可以勝灾繼論陳氏謂修禮可
以已亂古人因事納忠之義切矣齊侯悅其言而不能
用殆所謂悦而不繹者與
仲尼論晉鑄刑鼎(昭公二十九年)
尚德緩刑為治之要斯篇與鄭鑄刑鼎同意文復簡潔
邾黑肱以濫奔魯(昭公三十一年)
邾黑肱以賤而書名惡之也不使叛亡者得掩其名則
人皆知所儆畏此春秋筆削之法所謂一字之誅嚴於
斧鉞也
衛祝佗爭先蔡(定公四年)
此篇歴舉先世典故文勢洋洋纚纚如潮如海理正而
詞采復工
孔子相夾谷之會(定公十年)
聖人於樽俎之間雍容片言折強鄰之威合二國之好
反汶陽之田良由盛德動人詞嚴而義正也
楚子西論夫差將敗(哀公元年)
國之強弱視其君之志氣志氣振舉則國勢日強志氣
頹靡則國勢日削自古未有不勤恤其民而可以戰勝
攻取者也觀闔廬夫差之勝敗益可見矣
仲尼論用田賦(哀公十一年)
聖人論國賦處要言不煩故易曰吉人之辭寡
聖祖仁皇帝御製文第三集
