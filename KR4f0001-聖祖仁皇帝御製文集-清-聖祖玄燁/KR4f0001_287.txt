欽定四庫全書
聖祖仁皇帝御製文第三集卷四十五
古今體詩二十五首
詠嶺外金蓮盛放可愛(小令柳梢青)
萬頃金蓮平臨難盡高眺千般珠蹙移花翠翻帶月無
暑神仙俗人莫道輕寒悠雅處餘香滿山嶺外磊落
遠方隱者誰似清閑
大城文安等處堤脩完舟中駐蹕王家口
積水頻縈慮長堤幸已成桑麻連井邑花柳近清明漸
惬勤民意還深問俗情蘭橈經過處布榖喚春耕
朕偶至潭柘覽老和尚照福畫像因而有感故作
詩賜之
法像儼然參湼槃皆因大夢住山間若非明鏡當臺語
笑指眞圖併戒壇
賜皇太子生辰詩
百歲桐長老千年松滿枝萬峰迎瑞氣億兆慶靈芝
國舅佟國維六十夀詩以賜之
領䄂高門稱退讓英華雅望冠椒房謙和不恃勲臣貴
謹恪能承寵眷長鶴算天增籌國老松年仙授飬生方
齊眉共享團圓慶特賜流霞捧夀觴
靜明園喜雨
西山初夏玉泉清暮雨隨風滿鳳城四野皆霑比屋慶
八荒盡望樂豐盈
密雲作
連年駐蹕此城隈雲谷無塵金碧堆斗室何妨宇宙志
晨昏常掖
輦輿回
石匣營作
青嶺橫峰蔭薜蘿時方小暑綠新荷蒲編詩興光巖穴
虎士桓桓扣角歌
倣唐人戲作
一村耕作兩村耕兩處緣來一處成下止豐亨上土旱
南山落雨北山晴河流數轉河流去任性無常任性行
萬物參差湏格物一生何苦太關情
讀書得風雲月露字因而分作四句中成絶一首
吟風欲識詩書髓弄月湏參天地心莫遣雲塵繞八極
時時湛露沛高深
塞外新秋
松塞雲峰轉邊陲秋氣長楓林消溽暑柏葉送清香禾
黍宜關外情懷喜夜凉年豐還重榖處處有餘糧
夜聞雷雨大作曉賦志喜
秋成望澤意懸懸駐輦山莊已數天雷送溪聲連夜雨
鑪凝香靄潤鸞牋開襟漏報殘鐘曙破夢茶敲活火煎
半百無文惟自樂頓教心地作清漣
賦得芳氣有無中
大儒吟詠物正自託詩情氣質原含内芬芳遠向榮藕
花中外直綘雪有無名惟願菊蘭氣山林勿使輕
早起看雪
凛冽朔風舞雪逶迤靜夜高眠起聽芸窗萬籟依然尋
句韋編
詠盆中松竹梅各一首
松
歲寒堅後雕秀萼山林性移根黼座傍可託青松柄
竹
此君霜後青密葉欲停雪叢篁傍小山清節依然潔
梅
瓊林遺玉骨粉蕊趁冰姿香透芙蓉帳詩成度玉墀
靜坐讀書自喻(并序)
朕在暢春園萬幾之暇季冬寒甚連日風雪靜坐讀
書自限文韻偶成二十韻自喻朕原本無學不過經
書成語堆集成句卿等皆老學素望朕所深知其中
韻脚不當平仄不和典故不穩聯句不雅者即速改
正或成一篇亦未可知
壯年好血氣半老少知聞顧諟惟當謹銘盤不至宭勵
精勉圖治旰食盡民殷性理宗濂洛臨摹倣鵝羣煌煌
勞夢想濟濟詠南薰懸鐘是進德止輦問停雲懷保編
氓苦惠鮮鰥寡煴留心刑服念鄙笑圖書焚優禮任舟
楫憑軒尊典墳前星誡琢磨帝子識羣分外戚無矜勢
諸王惜舊勲烽烟熄萬里瀚海畏三軍淮黃關國計漕
運致憂勤土木毋輕動民情宜所欣志廣則寬裕神清
息俗紛由來惡旨酒自喻喜玄纁長歌詠白雪論賦小
横汾幾暇講寥廓提籌算紫氛乾陽得復轉測景考斜
曛有始無終歎為山一簣慬
詠鴈
品清歛燕雀高潔許賓鴻衡陽時有憶留伴佐雄風
立春(調寄太平時)
淑景維新爆竹聲手調羹詞臣載筆賦瓊英學西京
鳳閣龍樓晝漸長物資生勸官勉力盡昇平竹馬迎
詠彈琴
流水高山志清音本自虚朱絃準古調和氣近宸居
四十一年除夕書懷
平生宵旰志七七又將過忘寢愁暘雨精心勉泰和送
寒辭故歲待曙問民疴莫論新春媚預憐五噫歌
賦得爆竹聲中一歲除是日微雪
爆竹連宵不夜城占年積素即豊盈維新四始全仁政
脩省三朝冀太平拂曙和風臨上日通晨淑氣擁華清
願將柏葉芳樽酒賜與臣鄰共太羹
賜雲南法界寺講經溥畹
昆明度法語滇海論新禪萬里雖云遠金經自有傳
燈節戲作
隱隱光風度柳條千尋銀箭列丹霄龍銜火樹開花看
欲見山青待雪消
聖祖仁皇帝御製文第三集卷四十五
