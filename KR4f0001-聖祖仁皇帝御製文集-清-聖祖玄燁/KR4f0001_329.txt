欽定四庫全書
聖祖仁皇帝御製文第四集卷十四
勅諭
諭領侍衛内大臣議政大臣軍前調回大臣八旗
都統前鋒統領護軍統領副都統等
太祖
太宗時滿洲兵於凢征戰之所俱自備馬匹口糧行走
到處所向立功並無遲悞今官兵凢有行走之處馬匹
糧餉一切物件俱給自官帑且以為不足而怨咨生焉
此皆我滿洲風習較之曩昔有異亦由於該管官並不
嚴飭之故也朕辦理軍務閱歴甚多當日攻取岳州時
但從陸路抵禦以致許久不得朕諭在洞庭湖預備船
隻以水路遏賊貝勒查尼以湖中風浪甚大船不能穏
恐有碍於兵丁以請撤船兵奏聞朕諭岳州城已被困
不久即獲今將船兵撤退賊得由水道往來何能有得
岳州之期哉若兵丁於水道不利即與朕之殺害無異
朕自承任不撤船兵嚴飭看守不久而岳州下矣再征
討雲南時貝子張泰將軍頼塔率領滿洲兵每佐領下
撥二十七名總督哈詹蔡毓榮董繼國金光祖提督桑
格趙徠等標下營兵合計共三四十萬有餘離雲南城
七十里安營一邊到湖一邊到山並未進兵於湖斷其
水路賊寇米糧照舊運行城内並不危急後趙良棟率
領寧夏兵到云我等連營四布不就近往戰何日得城
迨至日久米糧不到雖滿兵無妨營兵何以存立耶張
泰云兵丁俱從遠來且城亦朝夕可獲皇上恤養兵丁
何可令其傷損設或營兵不能禦敵我等勢必捐軀趙
良棟云貝子果領兵進戰奪城此功可邀封親王郡王
何故作此等議論乎我領本標營兵徑自前往遂進戰
奪取得勝橋而趙良棟之兵亦瘁甚矣張泰向趙良棟
云爾兵已瘁何不將爾之兵撤回令總督蔡毓榮率兵
看守趙良棟云我將死戰所得之地如何交與他人看
守不聽張泰之言城内賊寇始覺危急不數日而雲南
下矣亦由善於計謀相機而動也再出征烏蘭布通時
阿密逹因天晚要撤兵云皇上必不以撤兵故遂殺我
等將兵撤退索額圖明珠選勇士六七百人埋伏勇士
云挑選我輩原擬或戰或追詎意止令看守彼此不無
忿怨後中路出兵時三品以上大臣官員等會議進兵
之處衆皆謂不可獨朕與費揚古以兵為可進遂决意
進兵及至科拖地方衆皆不欲前發大臣等勸朕將兵
撤回巴渾岱爾亦在其中朕諭以祭告
天地
太廟
社稷親統兵前來並不見賊蹤如何驟行撤兵不允所
請將兵前進噶爾旦聞我兵威甚是驚懼如鼠竄而去
朕選兵着馬斯喀為將軍尾追噶爾旦遇西路兵攻擊
大敗之朕將中路于成龍所運頭隊米遣明珠速送至
費揚古軍前二隊米亦即着續送三隊米内朕但留十
八天口糧餘米俱送西路軍前是以西路兵丁未至饑
饉俱得保全而回朕是時若輕信大臣等言中道撤兵
則兩路兵丁何得立功奏凱耶今看領兵大臣官員等
祇為一身之計不視朕事為緊要内存私意彼此争論
不和又向兵丁沽買好名多取口糧及不能䭾載至於
抛棄毫無珍惜之意如此可乎不可乎朕之滿洲兵俱
係精兵無可議論全在領兵者將朕之事專心辦理不
求安逸賞罰精明事體如何得致錯悞進兵西藏時色
楞不候衆人獨自前往不知者妄行議論額倫特因病
在後隨後追至色楞皆奮不顧身如此猶可謂色楞進
之過速乎今策妄諾爾布將伊兵丁善全而歸伊所領
之兵甚感亦惟感伊而已朕頗不憐憫也朕祇憐憫進
西路身亡兵丁事定之後自然分别加恩至文武大臣
官員等果能清廉自無可議但領兵大臣專務清廉將
何所挾持以勸賞兵丁乎部院衙門清廉者止能自守
其身辦如此大事恐不能也朕年少時每於講武練兵
等事違命者即置之於法内外大小悉知儆惕由此觀
之訓練之事不可疎忽也兹衆喀爾喀誠服朕之風化
青海等亦如之策妄呵喇布坦之人霸占藏地毁其寺
廟散其番僧累其臣僚青海等理應棄命忘身奮勇致
討乃伊等口稱維持黃教却無實心效力之人策零敦
多布領兵在藏居住彼處人以地遠我兵不能深入策
零敦多布從伊地步行一年有餘忍饑帶餒而至招所
以彼之兵衆以彼之形狀尚且能至我軍顧不能至乎
今滿漢大臣咸謂不必進兵朕意此時不進兵安藏賊
寇漸至收服番子等將作何處置耶故特諭爾等安藏
大兵决宜前進康熙五十九年正月初五日
諭和碩顯親王衍璜等
朕碌碌在位五十九年朕亦不知此皆
上蒼眷佑
先聖造福於朕何涉且西陲現在用兵軍民殊屬勞苦
去歲正月朔日食方今七月朔又值日食海洋颶風飄
没官兵船隻山左東三府黎民饑饉流離屢次起蛟城
池及民間廬舍戶口被淹淮黃水大僅能搶護民人風
俗未治官員政事未端此正君臣殷殷求治之時至於
區區慶賀行禮甚非朕意朕御極雖在順治十八年間
現今時歷係康熙五十九年此亦不可不審康熙五十
九年正月十二日
諭大學士馬齊等
總督年羹堯自軍興以來效力辦理甚優漢仗亦好其
四川之兵預備練習甚是整齊止就伊等威勢可以成
功速行文總督年羹堯令伊帶領四川滿漢兵馬進剿
如有能署理總督事務地方不致生事者令總督年羹
堯奏聞署理年羹堯即授為將軍帶領雲南四川兵馬
前進如不得署理之人四川地方緊要着授護軍統領
噶爾弼為將軍帶領雲南四川兩處兵馬前進其將軍
印勅若不速行造送恐致不及凢各處領兵大人非授
為將軍難以弹壓人衆祁里德此次前來看其人亦去
得可管轄衆蒙古台吉亦應授為將軍給與印勅進剿
西藏之招地其領大兵之將軍印勅應速造送往所給
印勅交大學士等具奏康熙五十九年二月十六日
諭大學士馬齊等
前日覽戶部尚書趙申喬辭䟽朕深憐之念其操守清
廉始終一轍性雖暴躁而為人朴直年近八旬病勢料
難全愈倘一時不保亦未可定趙申喬乃革職留任之
官照陳詵之例復還原職當賠之銀一概寬免内閣將
此旨速行發去令病人早知一日或五内少得安寧便
於調攝頤養也康熙五十九年四月二十二日
諭大學士馬齊等
總兵官金國正所奏陜西兩年收成歉薄百姓有流離
之狀陜西地方關係甚要文武官員内賢能者俱已發
往軍前此處應着實留心着交與九卿詳加議奏聞得
四川兵丁照常操練其别省並不操練陜西綠旗兵數
較他省甚多出兵去者無幾其現存兵丁豈可不操練
器械豈可不修整着嚴飭督撫提鎮實心奉行至總督
鄂海從前居官亦優今因年老聲名甚不如前此兩年
歉收之處並未奏聞將此亦諭九卿康熙五十九年五
月十五日
諭靖逆將軍富寧安等
看今歲稍旱即速行文與四路軍中大人等如兵馬營
中亢旱馬尚未肥或進兵之路甚旱水草不敷既經軍
中之大人等議定進兵復何敢以亢旱不能進兵為辭
擅自停止軍務所關甚大朕從前屢次曾諭過議政大
臣並領兵之大臣等凢軍機之事今日如此定議明日
又改俱未可定要在相其機變而行因此朕必熟思而
後特頒旨意苟無旨意恐軍中之大臣難於奉行也若
現今旱甚惟期早到所指之處及至彼處因亢旱而無
水草馬匹倒斃則兵馬如何前進如何回旋而明年如
何進兵耶總之軍中雨水及時牧草果好行兵自無艱
阻應即行進兵設或亢旱馬匹疲瘦雨水不調牧草不
堪則即以不宜進兵之處令軍中之大臣等定議具奏
斷不可將今歲若不宜進兵來年亦可再進作游移之
語呈奏也路途遥遠恐發去文書不到遲延遺失亦未
可定湏明日發一次續後再行文一次其巴爾庫爾與
阿爾泰兩路乃係一起若一處不可則將一處停止西
路雲南四川之兵伊等乃各自分起也康熙五十九年
五月十五日
諭大學士馬齊等
朕聞保安懷來等處地震宜速遣大臣前往賑濟若俟
部中啟奏便致遲延着派副都御史楊柱屠沂令伊等
作速自京城出居庸關前往延慶州保安懷來沙城等
處查閱一面奏聞施恩并探取蔚州廣昌渾源州等處
信息如被災果重着一併施恩派直隸守道李維鈞酌
量帶地方官幾員自彼處前往其派包衣官一員將内
庫銀帶三萬兩之處朕於阿哥處另下諭旨康熙五十
九年六月二十一日
諭大學士馬齊尚書孫渣齊徐元夢等
楊宗義所奏此事不至開捐朕先廵幸陜西曾問河南
由黃河水路通至陜西之處地方官以不能行走回奏
上古大禹鑿龍門通濬水道漢唐之時俱經輓運豈有
不能行船之理朕特遣三阿哥往勘三阿哥乘騎渡黃
河至砥柱龍門看過竟可行船且私鹽船隻亦多從此
往來由龍門至黃河直抵渭河至西安北門從絳州汾
河可至山西太原彼時曾有交與西安將軍總督廵撫
山西河南廵撫會看具題之本楊宗義不知此等緣由
因有此奏着將將軍總督廵撫等會題原案查奏至總
漕施世綸居官素優歴年漕船俱經催儧全完並無遲
悞本年漕船已經過畢此間並無事務漕運印務交與
總河趙世顯署理施世綸速赴豫省從河南府由黃河
至西安輓運路徑勘明具奏陜西現存榖石數目亦查
明具奏今陜西正值軍需之際施世綸暫居陜西令恊
助鄂海辦理糧餉事務康熙五十九年七月初十日
諭吏部
今正值軍務之時如有需員之處目前即得官發往事
方有濟如照陳瓉條奏大臣等雖易於辦理而發往官
員之貧富何由得知似此屢次變更軍務反致遲悞今
值軍興正人臣效力之時陳瓉着以御史銜發往大將
軍王處令其效力行走伊至彼地何以有益於軍務及
速得人員辦理之處既知之後再行條奏康熙五十九
年九月十二日
諭吏部
知府蔣兆龍部議降二級調用西邊正值軍務之時地
方不肖官員規避以圖脱離彼處多有從輕議處回籍
又復捐納希得美缺者此輩不可不懲蔣兆龍着革職
不許捐納自後此等從輕議處官員俱照此例革職亦
勿得令其捐納康熙五十九年九月十二日
聖祖仁皇帝御製文第四集卷十四
