欽定四庫全書
聖祖仁皇帝御製文第二集卷十五
勅諭
諭大學士伊桑阿阿蘭泰尚書馬竒侍郎思格則
阿爾稗學士宋柱齊穡傅繼祖綏色
前遣喇西察巴林翁牛特克什克屯阿魯科爾沁六旗
貧乏者賑給米糧喇西未曾遍察近聞巴林等六旗貧
乏者不能聊生可速勅喇西令率司官筆帖式察明六
旗貧乏口數報之内大臣明珠明珠今事畢將返矣可
令以文書迎之於途明珠可留坡頼村監視散給汝等
同戶部理藩院會議以聞康熙三十四年十二月初八
日
諭大學士伊桑阿阿蘭泰尚書馬竒𫝊臘塔索諾
和圖納侍郎朱都納馬爾漢學士宋柱齊穡傅
繼祖綏色
革職及候缺官又進士舉人秀才監生俊秀無品級筆
帖式筦庫之士有願自備馬匹牲口往軍前效力者凱
旋之日革職者以原職用候缺官及進士諸色人以應
陞之職先用若或被傷及陣亡者革職者以原品恩䘏
議叙進士以下亦照職官一體恩䘏議叙廢官中或年
老有疾不能身赴願以子弟代者亦照身赴例視其原
官給賞議叙復其原官勅兵部傳諭八旗及内府佐領
察前往效力人數具聞康熙三十四年十二月初十日
諭大學士伊桑阿阿蘭泰
西路師行後預備出征之王貝勒貝子公等酌量發往
歸化城屯守康熙三十四年十二月初十日
諭大學士伊桑阿阿蘭泰學士宋柱陶岱齊穡綏
色
雅克薩諸地夙産佳貂比年羅捕殆已至稀乏若以貂
不及格之故遂復治罪則官員徒爾受過佳貂實無可
得自兹以往額數旣足以不及格之故免其處分其令
戶部理藩院内務府會同移文黑龍江將軍薩布蘇仍
令其定議具奏康熙三十四年十二月十九日
諭大學士伊桑阿阿蘭泰兵部尚書索諾和侍郎
朱都納馬爾漢
古北口總兵官李世逹奏言身病不能前來今當軍興
之際可陞石峽副將馬進良為古北口總兵官石峽副
將以劉虎為之索額圖曾奏總兵官許盛年老有疾其
令觧任此缺陞通州副將白斌皆令於年内速赴新任
白斌既到任可選其標下兵卒前赴軍中總兵官李世
逹令養病來京病痊起用康熙三十四年十二月二十
三日
諭大學士王熙等
朕自臨御以來日以愛養兵民為念未嘗輕於用兵遠
事征討方今宇内固已無事惟厄魯特噶爾丹違背約
誓恣行狂逞侵略我歸服之喀爾喀恐漸致邊民不得
休息故特遣發各路大兵分道並進務期剿蕩以為塞
外民生除患向年烏瀾布通之役朕以策誘噶爾丹入
距京師僅七百里許大兵已經擊敗乃竟中賊計致噶
爾丹遁走彼時朕躬偶爾違和未得親至其地失此機
會至今猶憾噶爾丹竄伏巴顔烏喇地方相距未甚遼
遠以是不憚勤勞親蒞邊外相機行事此賊旣滅則中
外寧謐可無他虞假使及今不除日後設防兵民益多
擾累所奏已知之康熙三十五年正月二十四日
諭大學士伊桑阿阿蘭泰
江南浙江山東江西四省所製緜甲一有造竣者卽接
續解京此額數之外再支正帑量其工力竭蹷製造於
三月初旬内可速送至特諭康熙三十五年正月二十
七日
諭内閣
通州至大通橋向無民船往來其有禁例乎今若令小
舟汎載似於民生殊有利濟可令戶工二部會同倉場
侍郎具議以聞康熙三十五年二月初四日
諭内大臣國舅佟國維等
喀爾喀王善木巴曾奏噶爾丹不可使久據克魯倫地
方應速征剿而此次用師渠盡所有馬匹供我軍騎乘
甚著勞績殊可嘉奬貝子盆蘇克聞韓都逃遁即遣人
追捕此次用兵凡擒活口偵賊信亦懋著勤勞應將伊
等叙功以示激勸議政諸臣會議具奏康熙三十五年
六月初十日
諭内大臣國舅佟國維等
朕沿途觀閱邊内禾苗至佳邊外田莊聞五月内經霜
乃是重加播植者于成龍所運之糧供給兩路大兵餘
者甚多曾諭于成龍云察䍐腦兒等處前經種地造倉
以貯米穀可卽現有之倉運入收貯今應將此糧儲詳
議其預籌之可令會議以聞康熙三十五年六月初十
日
諭大學士伊桑阿阿蘭泰尚書馬竒佛倫索諾和
侍郎安布禄
朕兹出師見察哈爾之軍人皆壯健效力為最其護軍
每月應加餉銀一兩至四十九旗士卒連年出征巡哨
往返勞苦每兵一名歲以六兩為率給與三年其會議
以聞康熙三十五年六月十一日
諭大學士伊桑阿阿蘭泰尚書馬竒佛倫索諾和
侍郎安布禄
將軍費揚古等疏稱右衛寧夏之兵皆自納喇忒地方
遣回矣朕思西路之糧不知運至何處軍士或致乏食
未可料也今選擇賢能司官二員如鍾神保者前往歸
化城令喇嘛及官員富戶等量出駱駝車輛運湖灘河
朔之米往迎而接濟之其會議以聞康熙三十五年六
月十一日
諭大學士伊桑阿阿蘭泰尚書馬竒佛倫索諾和
侍郎安布禄
軍士所乘出征馬匹到時監收仍給錢糧照常飼養缺
者毋令按補每佐領駱駝二隻馬或二十匹或三十匹
定數飼養凡有軍事可供需用為益良多至内廐發與
騎乘之馬到時亦俱交送内廐隐匿不交者亦或有之
著各都統嚴察令其盡數送入其會議以聞康熙三十
五年六月十一日
諭大學士伊桑阿阿蘭泰尚書馬竒索諾和侍郎
安布禄學士綏色等
聞西路之西安兵綠旗兵蒙古兵已遣回交與副都統
席爾哈逹留住翁金地方今此兵曾否回汛及米糧曾
否接濟竝無奏報可令兵部理藩院選司官一員遣其
迅往寧夏歸化城確探兵至何地軍食接濟與否速行
奏聞康熙三十五年六月二十日
諭大學士阿蘭泰王熙張玉書李天馥學士三寳
楊舒朱都納哈山韓菼徐嘉炎張榕端
此次軍興宣化府大同府飼馬修路百姓勞苦至矣尔
等識之俟十月間啓奏以蠲來歲田租康熙三十五年
七月初六日
諭大學士伊桑阿阿蘭泰學士三寳楊舒朱都納
哈山哈雅爾圖倭倫
此次尾隨大兵所設驛站人員供應軍務竝無貽誤今
天氣漸寒而事已畢皆令撤回其中驛馬未經倒斃而
全存者及有倒斃而賠補者皆議叙具奏倒斃而未補
者幷所斃馬數詳察奏聞其傳示兵部康熙三十五年
八月二十日
諭内閣
今應移文諭知將軍薩布蘇伊軍士之糧已給至十月
初止若軍士率赴京師將馬匹飼養後遣則往返紆遠
將軍薩布蘇所統軍士可委賢能之人自塞外遣還薩
布蘇減省騎從親自來京若馬匹疲瘦軍士回汛維艱
薩布蘇可倂率至京飼養然後遣往薩布蘇不必再為
請旨一面啓行一面奏聞可也康熙三十五年八月二
十三日
諭内閣
大將軍伯費揚古旣駐師喀倫則安郡王可率軍士從
容牧馬而還員外郎色楞留於安郡王屯駐之地偵探
邊警康熙三十五年八月二十三日
諭戶部
宣化府錢糧前已屢經蠲免但比年以來所屬各州縣
牧養軍前需用馬匹又大兵絡繹往來各有支給經費
而供億甚繁殊勞民力朕巡幸經臨深切軫念著將康
熙三十六年宣化府屬地丁銀米全與蠲豁仍行文該
撫通行曉諭俾民間均霑實惠以副朕寬恤黎元至意
尔部卽遵諭行特諭康熙三十五年九月二十三日
諭戶部
朕惟治天下之要惟以乂安民生為急顧欲安民生必
除寇虐欲除寇虐必事師旅方今寰宇承平人咸樂業
獨厄魯特噶爾丹狂逆邊塞荼毒生靈朕思為邊境人
民永絶後患故特遣發貔貅分道進剿朕躬不憚勤勞
以今歲春月親統中路大兵深入無水草之地直抵拖
諾比噶爾丹聞朕親臨盡棄輜重倉皇宵遁適與西路
大兵相遇大敗潰散俘獲其人口其寨桑等來歸甚衆
而噶爾丹收殘賊千餘人仍竄伏於枯倫百爾齊爾等
處地方朕因於冬月復統軍出邊相機剿撫行抵鄂爾
多斯於是厄魯特人民來歸者絡繹相屬噶爾丹力窮
勢蹙亦遣格壘沽英具奏乞降隨經頒示勅諭許其歸
順惟是噶爾丹乃狡詐叵測之人其果否來降未可深
信應仍厲兵秣馬待來歲出師撲剿務絶根株比年以
來軍前需用馬匹在大同府屬牧養者甚多措辦草料
等項雖俱支用正項錢糧而供應浩繁殊勞民力但必
此賊盡滅然後邊外蒙古頼以輯寧而在内生民亦獲
休息師旅之興大非得已該郡官民尚各勉力急公勿
以煩苦為慮朕兹從邊外返蹕雲中深軫民力之艱用
沛特恩以示寬恤康熙三十六年大同府屬州縣衞所
應徵地丁銀米著全與蠲免俟噶爾丹殄滅之後朕自
誕布德音渙敷休澤尔部卽行文該撫通行曉諭俾咸
悉朕惠愛黎元至意特諭康熙三十五年十二月初八
日
諭領侍衞内大臣索額圖明珠大學士伊桑阿阿
蘭泰
朕此次出師察獲回子汗阿卜都里徐特之子孫及阿
爾虎林白克等之妻子今卽速遣還之可馳諭川陜總
督令回子汗阿卜都里徐特暫止還國俟此所獲伊等
眷屬到時令其完聚偕往康熙三十五年十二月二十
五日
諭戶部
朕惟治安天下惟期民生得所而欲民生得所必以敷
恩寬賦為要朕於一切事務少有動用民力之處卽厪
懷殷切刻不能忘比年以來因厄魯特噶爾丹狂逞逆
命遣發大兵分道進剿軍興供億不得已而煩民力甘
肅所屬各州縣衞所及榆林等處沿邊各州縣衞所適
當師行要道其喂養軍前需用馬匹至大兵往來經過
各項措辦雖俱支給正項錢糧而供應繁多閭閻勞苦
朕心深用軫念著將康熙三十六年甘肅巡撫所屬州
縣衞所陜西廵撫所屬榆林等沿邊州縣衞所地丁銀
米盡行蠲免行文各該撫徧加曉諭務俾小民均霑實
惠稱朕體恤黎元至意甘肅所屬銀米旣經全免需用
錢糧著於鄰近省分作速撥給尔部卽遵諭行特諭康
熙三十五年十二月二十九日
諭内閣
黑龍江幾林烏喇地方頻歲不登可移文盛京將軍令
整繕船隻依前噶爾圖所運之例將盛京倉儲米穀以
彼地人力運五千石至莫爾渾伊屯之地積貯之康熙
三十五年十二月二十九日
諭内閣
今年自天津海運至盛京之米已給散科爾沁貧乏之
衆來歲仍當自天津運米至盛京其轉運船隻不必用
福建浙江二省者止用天津船隻輓輸一次足矣可諭
侍郎陶岱康熙三十五年十二月二十九日
諭大學士伊桑阿阿蘭泰學士三寳羅察席爾登
去歲霸州等處州縣曾運通州之米與被災百姓減價
平糶閭閻甚為得濟今年水災更甚應如去歲運米於
各州縣平糶可勅直隸廵撫沈朝聘何州何縣當運米
若干與民懋遷之其作速詳察卽繕滿字摺子具奏毋
緩俟開印時也康熙三十五年十二月二十九日
聖祖仁皇帝御製文第二集卷十五
