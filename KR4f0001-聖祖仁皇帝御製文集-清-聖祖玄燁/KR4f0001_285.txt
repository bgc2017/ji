欽定四庫全書
聖祖仁皇帝御製文第三集卷四十四
雜著
題劉松年畫
宋劉松年圖漢高祖還沛作歌會飲想象開剏之主自
有不世之功出羣之英所以有大風起兮雲飛揚威加
海内兮歸故鄉安得猛士兮守四方之句朕覽其圖筆
氣古勁似有意於毫端也因援筆記其後
論韻府刻本
大槩作詩之家無不用韻府羣玉者五車韻瑞不過察
冷故事况刻板錯字甚多信不得所以朕有寫册大小
兩部總不用刻本
跋
書大學跋
康熙歲次癸未夏萬幾多暇凡有閒日即讀經史以為
立身行已之本大學一書尤為格致誠正脩齊治平之
根内聖外王之大道總不越此故特親書以便熟讀庶
幾守心在腔子裏之句乎
跋道德仁藝扁後
朱子四齋銘曰志道據德依仁游藝朕取其言正理順
得讀書正學之本故書此扁以示警勉之意賜翰林院
跋德業仁義扁後
朱子又四齋銘曰崇德廣業居仁由義朕取其尊德性
希聖學道中庸勝已私以此書扁望其登高自卑行遠
自邇之意賜詹事府
跋都俞吁咈扁後
言路以都俞吁咈勉之則上不虧於天下不失人臣事
君之大道故書尚書都俞吁咈四字賜之
跋書草訣百韻後
禮部侍郎孫岳頒留心字學自幼立志倣董一時人物
無出其右朕甚嘉焉命書草訣百韻萬幾之暇不時觀
覽見筆畫清秀深得書家三昧壬午冬月偶爾對臨方
知老鍊難於髣髴也故記之
祭文
告
祈榖壇祭文(康熙四十八年)
(臣)仰承
眷命撫育萬方念切民生亟圖康又兩年以來江浙地
方遭罹水旱民失生業去歲山東河南亦因被旱田禾
歉收又去冬至今乾暵無雪(臣)雖抱病心切靡寧遡自
順治二年以迄今日垂七十載承平日久生齒既繁野
無曠土縱當大穫之歲猶慮民食不充儻或偶遇旱潦
則臣雖竭慮殫思蠲租散賑而窮鄉僻壤豈能保無轉
於溝壑之人在(臣)憂國憂民之念即始終不渝而雨澤
應期實惟
上天仁愛愚氓是賴兹者時届上辛春耕將舉(臣)理應
躬詣齋次祗脩祀事但今幸荷
天佑疾漸痊愈而肅將大禮尚未克勝身雖未能致齋
而為萬民懇切禱祈之誠敢用攄布仰籲
洪庥特命臣僚潔蠲敬戒虔備玉帛牲醴粢盛庶品恭
祀
上天伏冀
昭鑒俾雨暘時若百榖用成三農弘濟尚饗
賦
桑賦(并序)
朕廵省浙西桑林被野天下絲縷之供皆在東南而
蠶桑之盛惟此一區近在宫中刻為耕織圖每示司
牧使知其艱苦今更為賦以託意焉
伊彼條桑其葉始荑春日載陽綠隂乃披紫陌上兮嫋
嫋綺岸側兮垂垂來璧旭之晨照受光風之午吹影映
帶兮青翰色彷彿兮翠旗既扶疎而相亞復低昂而參
差念蠶事之欲動正芳候之如期聿兹女紅生計是賴
采采盈筐愼加覆蓋虞日煦之少潤防雨頻之為害儻
薄蘆之不繼時憂心之旆旆虔飼食之維勤勞形神於
塵壒摘曉露之輕滋乘良月之新薈望千畞之閒閒實
蠶家之弘賚誠黼黻之必資繫衮職之用大其重等於
苖稼為王政之不外予恒恐其難知作深宮之圖繪至
夫厥貢著於尚書沃若詠於篇什公室見說於禮經牆
下屢申於孟集試古訓之歴稽又民務之應急若乃訝
為神木騁以青華末照是晞甘椹如瓜馴雉表異黃鳥
稱嘉雖景物之堪娛咸無關於大家夫其詫幢幢之高
蓋美亭亭之奇樹靈根依倚於十洲巨跡遂闢於周宇
類齊諧之荒唐皆予今日之所不取也聊因清晏簡牘
是書用示遠邇是溉是鋤共知愛護種繞其廬蠶桑農
穡安寶璠璵
蓴賦(并序)
蓴生杭之西湖與蕭山之湘湖一名水葵蒂葉之間
精華可鑑而味又鮮美如士君子道勝而腴意象閒
遠朕南巡浙江愛嘗其羹舟行多暇援毫賦之
維此細物生於清流出泥不淄浸水不浮翳纖莖而内
藴簇小穎以中抽濯寒影於冰壺含精光於玉璆夫其
當春乃茁春暖漸稠藻荇詎匹菰蔣奚侔浴西湖之澄
泓潄鏡水之滮瀏人薄言兮采之恒蕩漾兮方舟至若
滑漿膩脂手掬難留登之簠簋調和是謀冒以紫薑雜
以芳脩驚流匙之鮮瑩快入口之脆柔味雖標於沖淡
意可符於麟虬固堪同於抱德之士自保其潔素抑將
比於超尚之徒深潛於隠幽非尋訪之不遺幾有失於
冥搜若迺薰風五月小卉芬裒香凝淺瀨色點輕漚華
實竝茂更副予求彼洞庭之所擷恐難嫓兹妙産笑季
鷹之所託又何待於思秋偶執筆以摛辭宜薦之於瓊
樓
聖祖仁皇帝御製文第三集卷四十四
