欽定四庫全書集部七
聖祖仁皇帝御製文集别集類六(國朝)
總目錄
初集四十卷
二集五十卷
三集五十卷
四集三十六卷
臣等謹案
聖祖仁皇帝御製詩文自康熙二十二年癸亥以前
為
初集三十六年丁丑以前為
二集五十年辛夘以前為
三集並大學士臣張玉書等編錄山東廵撫臣蔣陳
錫等校刊告成於康熙五十三年七月其自
五十一年壬辰以後迄六十一年壬寅為
四集則刊成於雍正十年十二月和碩莊親王臣允
禄等編錄侍講學士臣方苞等校刊自
勅諭至古今體詩為門各十有六為卷都一百七十
六敬謹繕錄用冠古今集部又有專刻
詩集二十八卷禮部侍郎臣高士竒等校刊所載詩
篇次第悉與
文集合故未敢複繕云乾隆三十九年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
聖祖仁皇帝御製文集
進表
翰林院編修加六級(臣)蔣漣恭承
勅旨校刊
御製文第一集至第三集共一百四十卷俱已告成謹
奉
表上
進者(臣)漣誠惶誠恐稽首頓首上言蓋聞日月經天
煥陰陽之精藴圖書授聖宣明旦之光輝觀象成
文可大而可久體元合撰有德必有言聿遡都俞
緬維喜起英華既發渾噩遂開爰自商周迄於唐
宋瓊箱漸富什襲法宮綈帙曾編流傳藝苑然緣
情賦物多風雲雕繪之詞或遺實尋虚少道德根
源之論若乃
離明旁照宥密單心
乾健自強始終典學集大成而首出無過
一人推極盛於兩間有如
今日欽惟我
皇上
道高周孔
統接羲軒
晰至理為至文發揮純粹
涵太極於無極妙合眞精玉振金聲自然條貫河流
岳峙允矣高深
盛德難以形容
聖學莫能贊歎臣漣猥從江介世受
隆恩何意日邊身邀
異數
特允芻言之請賜刻瑶棱獲因摳讀之時仰瞻
奎藻蓋海㝢之昇平已久
聖人之著作日新雨沛如絲悉智仁之流見風行渙汗
皆天地之性情
廵狩省方一篇無逸
問安視膳全部孝經庶物庶名兼該道器實心實政原
本敬誠得易簡於乾坤混茫陶鑄寓法程於謨典
貫絡綱維濬古今未盡之藏暢九垓而泝八埏包
含廣大闡事物難窮之義匯萬殊而歸一致考索
精深湯盤遜此周詳禹鼎讓茲博洽春秋冬夏揮
毫而渾備四時禮樂詩書染素而自呈全體加以
揚風榷雅啓秀摛華字字神竒直契無聲之帝載
篇篇美善何殊肖物之化工洵宇宙之大觀實洪
濛所未有
雲章三集已統三才
玉歷萬年應成萬卷牙籤錦軸珍並嫏嬛銀匣縹囊重
逾鴻寶(臣)漣空慙漸陸有愧蒙泉幸與校讐竊附
蠡測管窺之見夙懷鉛槧本無繪天畫日之能繼
晷披繙猶虞隕越歷年追琢祗懼粗疎鐫鏤成書
榮施葵藿編排竣事慶溢縑緗伏願
廣布寰瀛
昭垂琬琰
示執中之旨羣知先後同符
錫建極之言人識治平有本奏太和之琴瑟咸沐薰
風播元始之鼓鐘共聞鈞樂則盈廷師濟由學海
以觀瀾率土譽髦企文山而覆簣豈止家絃戶誦
弘敷
彝訓於六經佇看日珥星鈎永賁榮光於奕禩(臣)漣無
任瞻
天仰
聖激切屛營之至謹奉
表隨
進以
聞
