欽定四庫全書
聖祖仁皇帝御製文集卷三十七
古今體詩四十首
廵幸遼陽
肅將軒駕向遼陽暖日晴薰百草芳照野山川皆動色
掀天旌旆自生光林間蒼蘚侵人徑城上新花綴女牆
欲問襄平舊郛郭千年華表鶴飛翔
駐蹕遼陽夜深對月用唐太宗遼城望月詩原韻
夜氣澄炎景清光渡海碣流雲漸稀朗繁星粲如綴蟾
殿魄初明冰輪影未缺懷古聽行漏素心良藴結曠然
望九霄妖氛盡殄滅
廣祐寺
禪宫多歲月瑞塔積風烟翡翠苔碑暗珠璣寶相傳馴
簷来紫鴿湧地出青蓮微雨輕埃洗兹晨興獨偏(寺創於唐)
(時中有自来佛像)
入千山
曉入千山路烟光織翠蘿﨑&KR0706;緣石磴宛轉歴巖阿樹
杪朱旗出藤隂玉勒過物華看亦好景色愛清和
祖樾寺
青山横古寺羽旆陟層巔地僻茅堂小橋危石徑穿夏
條含嫩葉春卉發餘妍寂寞空林午時聞鐘磬傳
龍泉寺
狭徑纔容騎香臺欲起龍懸崖千仞落斷碣百年封泉
細通幽壑庭深暗古松臨高一騁望積翠靄重重
行殿讀書示翰林侍講高士竒
六御東廵海上回夜深思古帙重開秘書日日隨行幄
玉輦前頭珥筆来
登澄海樓觀海
危樓千尺壓洪荒騁目雲霞入渺茫吞吐百川歸領袖
往来萬國奉梯航波濤滚滚乾坤大星宿煌煌日月光
閬苑蓬壺何處是豈貪漢武覓神方
端陽前一日回宫
滿路榴花映玉輿鑪烟香繞侍臣裾經時遠道彤闈隔
先向
慈寧問起居
機政偶暇輙留意書法漫成
紫宸喚仗曉初散坐挹朝爽浮南榮時平偶得機政暇
觚稜浮影風日清盤螭畫几青玉色迴鸞素紙雪繭明
臨池試作波折勢染翰聊適優閒情體安要使結構密
志一始覺風神生心手調娛本非易筌蹄脫落寧有程
古来聖學亦游藝别具妙詣非形聲
夏日瀛臺許奏事諸臣網魚攜歸
西苑頗幽邃崇臺俯畿甸鮮雲蔭修廊南薰披廣殿水
木既周遭卉物亦蔥蒨嵐光翠欲流林暉清可薦於兹
滌煩暑敢曰恣游衍眺遠暢陽和居高協靈撰朝来覽
封事灑灑意忘倦高閣晝漏移彤墀集羣彦靖共往汝
諧勤劬答予眷姑為池籞遊從容任所便投綸錦鬛飛
舉手纖鱗見委蛇退食心庶幾娛式燕
賜大學士杜立德(并序)
内閣大學士杜立德弼亮老臣綸扉久重引年請歸
陳乞至再遐心既固未可勉留詩以送之用申繾綣
之懷
十載資賢佐勞深致太平訏謨留紫闥風度重丹楹方
倚鹽梅略難違邱壑情餐芝黃綺伴軒冕有餘清
賜大學士馮溥(并序)
内閣大學士馮溥贊襄密勿著有勞勩乃以高年數
請歸老念深箕潁頓謝簪紱悵別之心聊書四韻
環海銷兵日元臣樂志年草堂開綠野别墅築平泉望
切巖廊重人思霖雨賢青門歸路遠逸興豁雲天
西山駐蹕夜聞秋聲
西風吹長林木葉響如雨起視山月高浮雲無一縷
玉泉山晩景用唐太宗秋日韻
晴霞收遠岫宿鳥赴高林石激泉鳴玉波廻月湧金薰
鑪籠竹翠行漏出松隂坐愛秋光好翛然靜此心
秋日紫光閣閱射
碧漢層雲歛金風別館開騶虞賓射禮士馬羽林材隊
引花間入鑣分柳外催桓桓心膂寄堪許屬車陪
九日幸景山登高
秋色淨樓臺登高紫禁隈千門鳴雁度萬井霽烟開翠
拂鑾輿上雲隨豹尾来佳辰欣宴賞滿泛菊花杯
大閱
南苑風高水潦收旋催羽隊肅貔貅九天鼔吹鳴金鐲
萬乘旌旄擁翠虯馬足過時殘雪盡鑾聲廻處朔雲浮
宣威端在承平日自昔經邦有大猷
海東青
羽蟲三百有六十神俊最數海東青性秉金靈含火德
異材上映瑶光星軒昂時作左右顧整拂六翮披霜翎
期門射生諳調習雄飛忽掣黃絛鈴勁如千鈞激砮石
迅如九野鞭雷霆原頭草枯眼愈疾砉然一舉凌高冥
萬夫立馬齊注目下逐鳥雀無留形爪牙之用安可廢
有若猛士清郊坰晾鷹築臺存勝蹟佳名豈獨標禽經
曩因見雁念征南將士曾題截句今禁旅凱旋聞
雁再作
上林秋曉淨烟霏每聽征鴻憶授衣此日諸軍齊奏凱
銜書不用更南飛
再遊盤山
薊州城北黃崖前水甘土厚多平阡崇山特起矗霄漢
栝栢夹路隂參天回巒複嶂倍娟秀幽林邃谷時夤緣
雲藏古寺行未到樹杪先有鐘聲傳數峰突兀勢陡絶
上迫箕尾雙星躔峩峩石狀獸蹲立因風摇曳如空懸
深潭清冷那可測知是百尺神龍淵鉢泉恍惚有海眼
潮井呼噏通百川不然泛濫亦易挹何為萬古清涓涓
神工融結天巧鑿更騁遠目窮高巔漁陽古郡最阻阨
屹為左輔雄幽燕即今交河遠置候此實堂奥非臨邊
太平粗喜有端緒石根沙磧皆原田偶兹登陟聊駐旆
用寄襟抱題斯篇
見案頭水仙花偶作二首
翠帔緗冠白玉珈清姿終不汙泥沙騷人空自吟芳芷
未識凌波第一花
其二
冰雪為肌玉鍊顔亭亭如立藐姑山羣花只在軒窗外
那得移来几案間
黃金臺懷古
昭王禮賢士築館黃金臺矯矯昌國君奮袂起塵埃下
齊七十城聲振滄海隈汶篁植薊邱豈曰非雄才遺跡
雖榛蕪千載猶低佪市駿固有術貴在先龍媒但得一
士賢可以收羣材
自長城嶺至臺懷
山行竟日夕風景一以殊萬馬魚貫前宛若登天衢雲
際冠層峰雪外辨修途叢卉未甲坼寒禽互喧呼曲澗
響環玦空籟鳴笙竽縱乏綺麗觀烟蘿澹相娛流覽多
所欣未覺道路紆五臺遥入抱欝欝誠靈區翠微未及
上身已臨清都佳氣惬遐賞曠懷抗遠圖陶唐此故土
餘澤仍漸濡刻玉緬往迹遊河景前模載詠蟋蟀吟遺
風今有無
顯通寺
蘭若翠微重諸天第一峰金輪開漢日紫府覓仙宗雪
映交窗迥雲封閣道濃夕陽松影外處處報疎鐘
殊像寺法相最異
五髻瞻殊像千花聚法筵經營思哲匠髣髴見初禪緤
馬明霞外燃燈畫壁前不須仙梵放清磬已冷然
駐蹕靈鷲峰文殊寺
地敞層臺近林開法象遥香泉分乳鉢佛火簇松寮紺
馬迎鑾入珠幢引隊飄竺蘭遺跡在選勝歴山椒
天花
靈山過雨萬松青朵朵緗雲摘翠屏玉笈重緘勅飛騎
先調六膳進
慈寧
登望海峰
誰駕鰲為柱神州左一方重關連委粟半夜豁扶桑曉
散嵐光白晴收水氣黃瀛壖不可極萬里自蒼茫
北臺眺望
絶磴摩羣峭高寒逼斗宫鐘鳴千嶂外人語九霄中朔
雪晴猶積春冰暖未融憑虛看陸海此地即方蓬
娑羅樹歌
娑羅珍木不易得此樹惟應月中植想見初從西域移
山中有人多未識海桐結蕊松栝形千花散盡七葉青
山禽廻翔不敢集虚堂落子風泠泠楚州遺碑今已偃
峩眉雪外雙林遠未若兹山近可遊靈根終古蟠層巘
繁隂亭午轉團圞回睇精藍路幾盤憑教紫府仙山樹
寫入披香殿裏看
趙北口
趙北時廵至燕南古戍聞人烟生曉市橋影漾晴雲浴
鳥迎船出垂楊隔浦分中流清賞洽簫鼓陋横汾
水淀雜詩四首
輕舟十里五里垂柳千絲萬絲忽聽農歌起處滿村紅
杏開時
其二
春水船行天上泠風雨過田家深樹幾聲布榖晚晴千
縷明霞
其三
銜泥雙燕沙際喚雨單鳩樹頭昨夜桃花新水鯉魚躍
入蘭舟
其四
為愛沙明水遠更看柳軃花新草木禽魚咸若河山民
物同春
南苑
十里郊南路紅門啓上林歲時蒐狩禮畎畆豫遊心羽
仗連花影帷宫接柳隂鳳城回首望縹緲五雲深
初夏玉泉山二首
别館依丹麓疎簾映碧莎泉聲當檻出花氣入垣多路
轉溪橋接舟沿石竇過薰風能阜物藻景已清和
其二
山翠引鳴鑣湖光漾畫橈野雲低隔寺沙柳暗藏橋百
囀黃鸝近雙飛白鷺遥今年農事早時雨足新苖
聖祖仁皇帝御製文集卷三十七
