欽定四庫全書
聖祖仁皇帝御製文第二集卷二
勅諭
諭大學士明珠
太祖實錄先以小本兼滿漢字迅速繕寫送進朕將恭
覽焉若待白鹿紙謄真大本實錄同進則為時太遲矣
康熙二十四年二月十六日
諭大學士勒德洪明珠王熙吳正治宋德宜學士
麻爾圖圖納席爾達丹岱禪布吳興祖王起元
内閣翰林院湏用通曉漢文善翻譯者其自卿員以下
部院無品級筆帖式以上及滿洲蒙古漢軍廢官與隨
旗行走暨閒散人曉習漢文能譯滿文者聚而精加考
試記其文學優長者用之其下所司速察以聞康熙二
十四年三月初四日
諭大學士勒德洪明珠王熙吳正治宋德宜學士
麻爾圖席爾達吳興祖王起元
議政所關殊為機密重要今見凡所議之事方經議訖
即已宣露又滿洲蒙古都統本以人材勇健授為都統
非以其練達事務而授之也都統中不克曉達事務者
甚多諸若此者宜罷其議政其宜罷者具聞罷之至於
兵事乃都統之專責仍照常預議尔等以此意降旨於
議政諸臣焉康熙二十四年三月初五日
諭大學士勒德洪明珠王熙吳正治宋德宜學士
麻爾圖圖納席爾達丹岱禪布吳興祖王起元
朕廵省南服見經過地方城垣圮壞者所在多有夫城
垣者生民之保障所以衛吾人者也亟宜修築之其令
地方官何以葺治下之工部部議取旨行焉康熙二十
四年三月初六日
諭大學士勒德洪明珠
遣往俄羅斯之彼土六人各賞以衣帽鞾等物可傳諭
理藩院康熙二十四年二月十七日
諭大學士勒德洪明珠王熙吳正治宋德宜學士
麻爾圖圖納牛鈕丹岱禪布吳興祖王起元徐
乾學韓菼
索倫達呼里總轄之任甚為要重必得賢能之人始能
管理今著理藩院撥什庫善馳馬者一人由驛遞速遣
至馬喇處馬喇身在彼土有賢能之人堪任索倫達呼
里總轄者馬喇以其名明白具疏即付遣往撥什庫賫
奏所遣撥什庫限往返在二十日之内可傳諭理藩院
康熙二十四年四月初七日
諭戶部
朕撫御方夏愛養黎元早作夜思勤求治理閭閻疾苦
無時不深軫念欲使民生樂業此屋豐盈惟當己責蠲
租萬姓得沾實惠直隷地方頻遇旱災小民匱乏宜加
恩恤順永保河等處圈占地方應徵康熙二十一年地
丁錢糧已經詔行蠲免所有直隷八府康熙二十三年
未完地丁錢糧盡與豁除其順永保河未經圈占地方
及真順廣大等處康熙二十四年應徵地丁各項正賦
俱著免三分之一尔部速行該地方官通行曉諭務使
人人得被膏澤以副朕勤恤民隠至意如有不肖有司
借端朦溷私行重徵者或經參奏或被告發定行從重
治罪尔部即遵諭行特諭康熙二十四年四月初十日
諭大學士明珠
曩者每一夫田撤還一晌之田近日丈量各旗有察出
溢額之田今兹撥給何以不給此等田而以百姓開墾
之田四百頃撥給耶其令戶部堂官於十四日早至察
溢額之田現有若干及以百姓開墾之田因何撥給詢
問明白同戶部堂官面奏特諭康熙二十四年四月十
二日
諭大學士勒德洪王熙吳正治宋德宜學士麻爾
圖圖納席爾達牛鈕丹岱禪布吳興祖王起元
徐乾學韓菼
與魏一德同夥先經拿獲之犯已改為斬罪魏一德亦
應改為斬此本著照前旨擬票簽送進嗣後凡如此等
先經拿獲應正法重犯有旨改減等者其續獲之犯亦
照前減等完結擬票簽進覽一案同夥之人當一體治
罪勿得前後互異尔等切記之康熙二十四年四月二
十九日
諭大學士勒德洪明珠
巴圖爾額爾克濟濃違離彼土嚮化而来宜加愛養經
理其居處廼彼等原為俄七爾圖汗所屬累世進貢誠
懇恪恭俄七爾圖汗之孫老卜臧滚布與巴圖爾額爾
克濟濃當使聚合一處於所宜居之地為之經理令其
居處賜之封號給以金印冊用昭示朕繼絶舉廢之至
意焉可遣賢能台吉與理藩院堂官侍衛曉諭巴圖爾
額爾克濟濃言以尔等搶奪毛明安及三烏喇特之故
本宜遣兵征剿悉行翦滅但念俄七爾圖汗累世進貢
誠懇恪恭特加矜憫尔等罪戾盡皆寬宥老卜臧滚布
乃俄七爾圖汗之孫尔等皆屬一國為親近兄弟今令
尔等皆與老卜臧滚布等聚合封以名號與老卜臧滚
布等可以同居之善地相度定居遣使於達賴喇嘛以
如此措置頒朕諭旨其宜居之地亦與老卜臧滚布巴
圖爾額爾克濟濃等公同相視令所遣台吉等還奏此
事於今年八月即宜舉行尔等與議政王貝勒大臣蒙
古大臣會同詳議以聞康熙二十四年五月二十四日
諭大學士勒德洪學士麻爾圖圖納
俄羅斯闌入我邊塞擾害俄羅春索倫黑真費雅喀等
處人民搶掠其家口雖屢肆兇暴朕不忍遽興兵革故
未即遣發大兵征討數遣使曉諭俄羅斯恃其遼遠仍
復抗拒益侵犯我邊鄙之人肆虐不止用是遣大兵直
抵雅克薩之城彼因困廹已甚而後歸降爰遵朕命宥
其困而後降之罪釋之使還大兵迅速征行破四十年
盤踞之俄羅斯於數日之間獲雅克薩之城克奏厥績
薩布蘇向来逗畱不進兵之罪應概從寬免又雅齊納
鄂山本獲罪發遣之人其所互告之事仍行察議今進
剿官兵殊屬勞苦令伊等暫回烏喇幾林地方於盛京
達呼里之兵酌量派往防守至於雅克薩城雖已克取
防禦決不可疎應於何地永駐官兵彈壓此時即當定
議著大學士勒德洪學士麻爾圖圖納同郎談關保與
議政王貝勒大臣會議具奏康熙二十四年六月十四
日
諭侍郎佛倫學士圖納席爾達牛鈕
錢糧所關甚重宜詳加釐剔以除虚冒濫支之弊近見
上駟院以假印誑領太常寺亦以假印取絲現今發覺
者雖止此其未發覺者謂之無有可乎此皆支給時不
行詳察怠玩疎虞之所致也嗣後凡關係支用錢糧事
務必告之該部院堂官稽核得實用印文支取其四五
十兩以下者遣筆帖式往領若踰此數則遣司官往領
其給與時亦詳加稽核告之該部院堂官然後與之可
也如此於職事亦無所曠廢告於該堂官及司員親往
領取亦豈難行之事尔等可傳諭戶部凡内外支用錢
糧不致虛冒朦混稽遅其詳議定例以聞康熙二十四
年六月二十八日
諭侍郎佛倫學士圖納席爾達牛鈕
江西庫鎮堡泰和萬安黃泖鐵山碣西村石頭碣等處
所殺敗者俱係小寇將此俱從優叙為頭等二等軍功
則雲南黃草壩等處之大奮剿殺者又將以何等次敘
之耶所議皆屬太過若本章盡行折出又致一番奏請
事覺繁多此等議准之四十五疏咸發還兵部另議以
聞不准議敘之二十二疏且畱覽康熙二十四年八月
初九日
諭大學士勒德洪明珠學士麻爾圖圖納牛鈕丹
岱禪布吳興祖王起元
朕近觀牌樓原基甚深若將街衢掘至原基兩傍房屋
皆在浮土之上難以久存而於觀瞻亦不相稱且所掘
之土運於何處也至濬治護城河若積土城下遇雨水
流入河内旋至淤塞在鑿河掘基需用帑金尚屬小事
但慮興作無益應何法挑掘何方貯土尔等會同八旗
都統副都統該部及各部院大臣步軍統領詳閱街衢
議奏康熙二十四年九月二十一日
諭大學士勒德洪明珠王熙吳正治宋德宜學士
麻爾圖圖納牛鈕丹岱禪布吳興祖王起元徐
乾學韓菼
監察御史錢珏題參廵撫穆爾賽加徵火耗甚重一案
令内閣九卿詹事科道官員持正詳議備列公論具奏
内閣九卿官員以穆爾賽為人樸實不生事端奏聞穆
爾賽居官不善朕所聞甚明故命原參錢珏明白指實
具奏今錢珏將加徵火耗甚重竝受禮物欵項已經指
陳凡事令九卿官員會議原期公正得實今所議穆爾
賽事朕意以為不公夫諸臣不從公詳議如此徇庇具
議嗣後九卿諸臣何以倚任事務何以得理即如温代
達爾布等最為大貪大惡之流朕特加懲治發往黑龍
江前問九卿官員以穆爾賽為人樸實不生事端係誰
所議尚書科爾坤奏稱係陳廷敬蔣宏道之言及問陳
廷敬等皆奏稱臣等不曾如此說原說平常且朕又聞
此事初議時原有穆爾賽無有劣蹟之語後散訖内閣
復追回九卿欲將無有劣蹟之語刪去尚書科爾坤說
若將此語刪去我不肯與議遂未完竟而去首先立議
穆爾賽為人樸實不生事端者即係庇護穆爾賽之人
何官輙敢專擅殺人何官輙敢專擅救人此事斷不可
仍前但稱係臣等公議務須各陳所見著隨朕行在之
尚書都御史侍郎學士等往聽之康熙二十四年九月
二十一日
諭大學士勒德洪明珠王熙吳正治宋德宜學士
麻爾圖圖納牛鈕丹岱禪布吳興祖王起元徐
乾學韓菼
九卿詹事科道令其會議會推本期至公至正務得真
實今聞九卿會議之事間或不據實具議草率苟且因
循而行有此一次立議争勝以冀下次不與相拂而從
之者或有此一次將彼意中之人薦出冀下次將其親
朋薦出以相報者或有薦其門生者有薦其同年者有
薦其同鄉戚友者夫九卿會議會推理宜虛公持論豈
可一二人專擅以行且設立科道本欲其凡事從實建
言有執物護庇者即為指參也其專擅執拗護庇之人
何未見糾劾耶衆議之時亦有一同具議後因其事不
當復云彼時我原如此說者如果原議時衆論與伊意
不合即宜將已見明白敷陳另立一議既不另立一議
同列職名又稱我曾如此說是斷斷不可者且今誰可
以擅處誰耶即如張志棟近將九卿題參亦誰如彼何
也朕於康熙十八年亦因此等事曾經有旨申飭可察
前旨一併復行傳諭凡事會議不必詢問本省大臣官
員若每加詢問或致不肖之人益在地方生事横行本
省督撫地方官無不畏懼且將凡屬會議之事無不囑
託本省大臣官員矣政務何由得平今會議山西廵撫
穆爾賽因係滿洲恐致敗露意欲從平易歸結耳若是
何不於事前豫為勸戒令其公廉乃不為豫戒徒於事
發之後欲如此結案可乎尔等齊集滿漢九卿大臣傳
諭申飭之康熙二十四年九月二十三日
諭大學士勅德洪明珠王熙吳正治宋德宜學士
麻爾圖牛鈕禪布吳興祖王起元徐乾學韓菼
凡可一次會題完結之事嗣後不必兩三次具題於應
會同之部院即會議結案奏聞如有仍違誤具題者尔
等即隨簽以進康熙二十四年九月三十日
諭大學士勒德洪明珠學士麻爾圖牛鈕禪布
傳諭厄魯特尔等進貢来使沿途往返擾害民生搶掠
牲畜以致邊境内外百姓患苦者甚衆朕雖稔知以尔
等遠方之人本不諳中國法紀無知妄行屢不加罪槩
從寬免嗣後貢使往来如有攘奪為非者尔等率領頭
目幷犯法之人皆依中國律令治罪曾經頒旨曉諭今
尔進貢頭目幷不嚴束傔從任其擾害將内地人毆死
干紀甚矣先以尔等愚昧頑蠢凡細微奪攘之罪知而
宥之乃屢邀寬免頻加曉諭全不欽遵竟至毆死内地
之人今若不按法抵罪日後漸益恣肆大起争釁未可
定也用是將毆死人命之伊忒木根依律處斬令尔等
識之觀之此後尔等其謹遵成法嚴戢從人毋得肆惡
妄行特諭康熙二十四年十月十一日
諭大學士勒德洪明珠
今見外藩蒙古王貝勒貝子公台吉等有因徵收年貢
羊酒借端多派殊屬累民可酌量大加裁減歸於至約
令其進獻該部會同確議具奏康熙二十四年十月十
六日
諭大學士勒德洪明珠王熙吳正治宋德宜學士
麻爾圖牛鈕禪布穆成格吳興祖王起元徐乾
學韓菼
近見工部凡於交送物件皆躭延時日抑勒不收弊端
滋多此後其嚴禁之可傳諭工部康熙二十四年十月
二十三日
聖祖仁皇帝御製文第二集卷二
