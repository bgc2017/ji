欽定四庫全書
聖祖仁皇帝御製文第三集卷三十六
雜著
古文評論
韓愈
論佛骨表
義正詞直足以祛世俗之惑允為有唐一代儒宗
禘祫議
禘祫之議紛如聚訟此論折衷衆議條貫井然
復讐狀
典據精核益知經術之重
論今年權停舉選狀
於論事之中暢發閎議愈文往往有此所以迥出諸家
之上
原道
奥衍閎深理純辭達荀揚輩未足方駕也
守戒
體局峭嚴字字精采杜牧守論蓋祖述此篇而氣之雄
健則遠不逮矣
師說
提一道字為主識解最高而用筆尤極其古峭
張中丞傳後敘
敘致曲折如畫真得龍門神髓非徒形似也
爭臣論
一解一難開闔有法
答李翊書
好學深思讀書養氣昌黎一生得力略盡此篇
答劉正夫書
於樸茂中獨見風骨
與孟尚書書
昌黎文最為古峻今觀集中言理諸篇皆坦夷直截蓋
欲明斯道於天下故語必歸於醇正
再與鄂州柳中丞書
談兵事文英氣勃發西漢晁錯趙充國每以此擅長斯
文近之
與祠部陸員外書
駕軼排宕極瀇瀁之勢
送水陸運使韓侍御歸所治序
前幅舉其成功後幅勉其建績下語不繁而屯制之宜
已瞭然指掌
送浮屠文暢師序
昌黎力排釋氏而為浮屠贈言如此正原道中所謂明
先王之道以道之者也
送鄭尚書序
光偉其氣磊落其辭而出以精思故爾超絶
送齊皥下第序
極頓挫激昂之妙文之最有機局者
送許郢州序
寓規於勸凡為守牧者均當勒之座隅
平淮西碑
渾噩似誥銘高古如雅頌體裁宏鉅斷為唐文第一
曹成王碑
原本忠孝立言已操要領而敘事遣辭奇而能法碑版
之文此其極則也
處州孔子廟碑
氣體高深而古色黝然他家丹雘其辭終居下乘耳
魏博節度觀察使沂國公先廟碑銘
敘文簡質銘詞古奥其古奥處可及其簡質處不可及
袁氏先廟碑
揭出孝字便見此文關係不細而詞理淹綜足以發
之
司勲員外孔君墓誌銘
老筆紛披彌見丰骨卓犖
烏氏廟碑銘
雄姿灝氣有揮斥八極之意
南海神廟碑
典重高華足以潤色太平鋪張盛事後幅拓開一步文
境倍覺寬舒
司徒兼侍中中書令贈太尉許國公神道碑銘
古氣盤紆風格峭拔大類先秦文字
鱷魚文
用筆嶄嶄自是奇文
柳宗元
獻平淮夷雅表
頌颺國美之文典雅為上宏贍次之華縟又次之如此
其上乘也
駮復讐議
挈出刑禮二字竝提作骨駁辨至為精核
晉文公問守原議
豎議精嚴遣調警拔森然法戒之文
與太學諸生書
辭旨雅暢中寓有好賢與善之意故倍覺娓娓可思
答韋中立論師道書
命意深厚不為苛激之音
與韓愈論史官書
詞極雄辨理甚堅正
段太尉逸事狀
刻畫情事能使太尉鬚眉畢現與昌黎張中丞傳後敘
工力悉敵
封建論
博辨縱横字字沉鷙中間錯舉秦漢唐之制引據甚精
斷制甚確
守道論
演迤條達湏知柳州文中又有此一種
南府君睢陽廟碑
以兩漢之健骨運六代之腴辭
箕子碑
立議奇而不軼於法有此識力始可以尚論古人
陸文通先生墓表
表章經學之文要湏如此簡確
裴瑾崇豐二陵集禮後序
通篇惟用直敘此所謂淵雅之音故無湏於抗墜也
柳宗直西漢文類序
此篇逼真西漢近古而尤壯麗殆子厚所以自狀其文
品也
嶺南節度使饗軍堂記
雄深者其思理也整麗者其體製也復有一種俊邁之
風格旋轉於其間豈非傑搆
邠寧進奏院記
能於小中見大而體局弘敞詞亦足以配之
監祭使壁記
用筆謹嚴遣言典重始終以敬字綰結尤為扼要
興州江運記
敘述議論皆以典奥出之可謂壁壘森嚴神采煥發
劒門銘
不作縈紆之勢而自然矯拔錄此以式輕靡之習
白居昜
初授拾遺獻書
婉巽而多風納約自牖之義也
授孔戣右散騎常侍制
辭甚圓美
授鄭覃給事中制
&KR0570;雅猶存典則
元稹
獻事表
機理淹暢不事雕繢唐文之又一格也
論諫職表
文筆清疏而意獨懇到
與韓愈書
闡幽之言足扶名教
劉禹錫
許州文宣王新廟碑
古藻繽紛極為雅贍
李翺
論事疏用忠正
大臣忠正小臣莫敢為不正千古名言
屏奸佞
鋪敘之文自爾詳盡
改税法
明白曉暢
絶進獻
論財貨從出之源洞中情事文復英爽切摰
復性書
惕厲其詞可以警學
平賦書序
經濟之文立論自佳
上宰相書
洮洮清辯雋利可喜
答進士朱載言書
行已之道為學之方是書約略盡之而其敘文章源流
正變處尤為詳確
楊烈婦傳
摹寫情事有聲有色末作斷語亦自詳整
高愍女碑
於大處發論局陣展舒波瀾空闊
田弘正
謝賜節鉞表
語語出於忠欵絶無游辭
呂温
功臣恕死議
逐段議論皆以兩意互發字字深陗氣體亦遒上不羣
張荆州畫贊
義本嚴正詞復奇宕精理内含聲光外射
皇甫湜
論進奉書
指事切實能發天下為家之義
故吏部侍郎昌黎韓先生墓誌銘
淵奥古崛殆有意倣昌黎而為之者
舒元輿
上論貢士書
侃侃發攄最為正論然國家固宜重士而士亦宜知所
以自重如此庶兩得之耳
李漢
韓愈文集序
序昌黎文提道字為主詞旨深閎得不謂之知言
歐陽詹
太學張博士講禮記記
敘事中饒有樸茂之氣音節近古
劉蕡
制策對
剴至詳明發揮經術此逼真西京文字可以追蹤晁董
李德裕
討劉稹制
德裕處分澤潞比跡蔡功似此辭義嚴明所謂制勝於
廟堂也
賜回鶻書意
簡嚴中能盡事理
賜回鶻可汗書
温言撫慰而開諭曉晰深得布告諸蕃之體
奉宣撰太和公主書
詞意諄詳妙有操縱
賜石雄詔意
辭鋒精整足以壯鼓旗而新壁壘後幅戒以持重允為
樽俎名言
賜王宰詔意
詞不過嚴而意甚英決
又賜王宰詔意
兵事機宜規畫詳審非獨運籌之妙亦見馭將之權
代劉沔與回鶻宰相頡于伽思書
回鶻有功於唐故不用嚴詞誚讓而多勸諭之言以大
字小之義也
為宰相與李執方書
語直而意婉文特妙於布置
論侍講奏孔子門徒事狀
理解明確正論肅然
議禮法等大事
廣諮諏以定國是有識之言
論維州事狀
僧孺處置維州一事守匹夫之小信忘經國之遠圖誠
為失計此文可謂論據詳明矣
丹扆六箴
六事所陳周詳篤摯名言粲然
臣子論
立功立節兩言已括臣道而又以名節為本洵為卓爾
之見
忠諫論
多引事實略發辨議而意已明
近倖論
切於唐季一時之事實千古之龜鑑也
聖祖仁皇帝御製文第三集卷三十六
