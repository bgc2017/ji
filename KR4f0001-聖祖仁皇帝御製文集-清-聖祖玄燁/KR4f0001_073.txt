欽定四庫全書
聖祖仁皇帝御製文集卷三十四
古今體詩四十首
春日郊行
春殿晴雲繞鑾輿出禁闈桃花臨紫陌柳葉暗青旂宿
雨能清蹕和風早拂衣馬嘶馳道遠滿地盡芳菲
清明登玉泉山
寒食登高芳草青泉聲映柳出春亭心中懷得天然處
坐對沙鷗樂野汀
時廵近郊憫農事有作
芳郊景物麗淑氣扇暮春靈雨應良節光風薄嘉辰省
耕已届候夙駕方来廵前驅列式道羽衛羅鈎陳時有
田間子荷耒披車塵譏訶勿頻數疾苦當咨詢千耦幸
終畆二鬴猶懸囷穮蓘爾勤動痌瘝予隱親賙賜出泉
府拊循屬官臣行潦有挹噐冽井無枯津所惠良未徧
嗛嗛愧斯人
鄚州雜詩五首
條風鼓櫂動清漪夹岸青青楊柳垂輕轉牙檣觀易水
波光日影暎旌旗
其二
桃花歴落李花開綠柳含烟傍水隈鴻雁平沙看不盡
春光曖曖入蓬莱
其三
為省春耕歴灞灃鑾輿頻止勸農功柴門掩處烟村靜
碧水長橋落彩虹
其四
陽氣温和臨樹久花繁物靜草芊芊莎添嫩色含波綠
柳覆金堤翠幕連
其五
野水瀰漫處處長方流涵玉動珠光風移藻荇波㾗闊
千點鷖鳬柳一行
春日内苑賜宴詩并序
已未三月律應姑洗望日之吉賜内閣大臣及侍衛
宴於内苑時乃玩花於綘雪玉樹含風浮杯於西齋
金池漾月因題四韻以示諸臣
春深内苑裏珍席宴羣臣蝶向雙檐舞花飛複閣新和
羹期上佐調鼎協洪鈞蕭鼓歡無極芳年醉此辰
初夏登樓臨水
澄潭徹底開心鏡柳絮輕飛近玉樓處處晴花風拂起
鶯啼四月繞芳洲
夏日同三王慈寧宫請
太皇太后安
九天旭日照銅龍朝罷從容侍
上宫花萼聯翩方晝永晨昏常與問安同
夏旱步禱
南郊喜雨
歴春憫農勞首夏望嘉榖離畢月故遲密雲去何速顥
穹閟膏澤及此祈年夙齋居承穆清中夜起自肅繁星
麗赤霄雲漢光自煜雞鳴開重闉輿馬輟華轂步禱升
郊壇祠官啓太祝是時甘澍零霑潤及拜伏空濛迫閶
闔噴薄驅海瀆屏翳灑道廻滲漉足裳服麥隴應秀色
重穎欲在目願惟歌屢豐餘粟棲比屋
五日泛舟賜内大臣侍衛宴
錫宴公卿禮數隆浴蘭令節泛翔鴻波開舟楫迎仙仗
岸轉旌旗驟玉驄積翠香蒲經宿雨輕烟寶幄散薰風
臣民共樂昇平日暢飲何論灞滻雄
咏蟬
飲露當凉夜吟風向晩晴乍移深樹影又聽别枝聲與
物心無競離塵翼最輕秋懷聊寄咏愛爾獨能清
題蘇軾墨竹
徑尺篔簹墨淺深雪堂健筆勢千尋縱饒凝露春梢色
不比凌霜挺節心
初寒
灑雪凝霜正渺漫曉来朔色滿林巒何當吹遍鄒陽律
盡却人間黍谷寒
懋勤殿古榦梅
宫梅先發上林枝淡白含芳窈窕姿若待春風吹律暖
影隨朝日樂雍熙
春曉
夜短正宜眠又聞天色曉臨門親政務豈厭事多少
春雪
三冬望雪意殷殷積素春来亂玉紋農事東疇堪播植
勤民方不愧為君
懋勤殿讀尚書至無逸篇有作
元化斡四運淑景催芳年乾乾總萬幾寸隂惜屢遷綈
几散瑶帙阿閣颺鑪烟澄懷求至理孔壁存遺編公旦
訓無逸則古多所宣言念小民依田功稼穡先天命良
匪易敬德省厥愆法戒備近王炯炯斧扆前寤寐思古
人千禩精意傳端居不遑暇三復期勉旃
春晝二首
液池冰泮後阿閣燕来初晝轉銅壺漏春添玉案書晴
絲烟乍捲花霧綺還舒萬象生成意欣欣各自如
其二
亭午朝初暇方春候轉佳惠風来上已遲日麗中街鶯
語頻遷樹花隂半映階所期凝庶績永使萬邦懷
景山春望
雲霄千尺倚丹邱輦下山河一望收鳳翥中天連紫闕
龍蟠北極壯皇州烟生沆瀣春初麗露濕芙蓉翠欲流
却向閭閻看蔀屋崇高還厪廟堂憂
榴花
未結千房實先開五月花紅綃簾戶下疑似漢時槎
詠觀天儀噐
乾象極高遠孰者為綱維惟此貞恒理可以揆測知靈
臺有儀噐云自古聖貽偃蓋金粲粲飾體珠離離横玉
筦其中激水相推移内挈黃赤道外互南北垂紫宸凝
不動列曜如峙碁制作侔造化法撰窮神竒昔在有虞
氏以命和與羲七政順其軌庶績咸用熙後来代有述
神明夫前規日官比申命欽哉重人時惟幾恒自勅曰
旦凜在兹五緯協位序燠寒無僭差永言答靈眷長與
休禎期
鶴
夜警三霄露秋凌萬里雲立同薛稷畫舞憶鮑昭文
經筵進講周易
桂宫仙仗啓蘭殿講筵開朝士鳴珂集詞臣執簡来天
苞宣一畫人極位三才待抉羲文秘羹牆日幾回
秋日出郊觀稼
秋氣日寥迥萬象皆蒼蒼朝暾被渥露草木含晶光西
成方届候農事將築場於焉省歛穫令典重百王輕軒
屏前置夙駕無嚴装郊原一以眺烟樹紛成行微風散
深樾清流抱廻塘土脉秀且沃篝車鬱相望新䥥粲如
月刈此溪雲黃捃拾復何幸遺秉滿道旁鳥雀互翔集
婦子咸悅康行將吹葦籥報爾千斯箱眷言三時勤艱
難詎可忘茫茫視九壤豈盡歌豐穰二鬴苟不充予饑
惄如傷幸兹樂有年時若雨與暘勖哉慎所麗田功庶
無荒
題張擇端清明上河圖
天津橋下水粼粼柳外盤舟夹畫輪想見汴京全盛日
春遊多少太平人
長至日祀
天圜丘有述四章
於穆天縡鑒觀惟赫播物無私佑于有德
高皇受命膺符闡繹丕顯
太宗廓圖登績眷我
皇考九圍是式克享
天心立民之極(一章)
洪惟景運集於渺躬南諧北爕君兹萬邦夙夜敬止恒
惕于衷毋曰高高聽卑則聰毋曰盱盱視遠斯通罔敢
逸豫昭事必恭(二章)
是月仲冬維日長至爰啓
泰壇肅將禋祀濟濟奉璋羣工在位牲玉既陳籥舞乃
備對越有虔百神攸暨雲旓揚揚華皇晢晢(三章)
乃辨雲物載觀載書乃占豐年多黍多稌南陸曜采導
我歸輿芸香始生景長以舒初陽来復相協厥居垂象
是則奉若不渝(四章)
遠望西山積雪
積雪西山秀仙峰玉樹林凍雲添暮色寒日淡遥岑
春盤
小摘園中露新香糁作羹歲和欣有兆甘菜已春生
端寧殿齋居
肅肅羣籟屏裊裊鑪烟舒諏日躬禋祀濯祓臨齋居輝
輝閣西日流影照綺疏坐久微風来冷然吹衣裾霽心
觀萬象默見天地初感神在至誠寧俟灌鬯餘
賜直隸廵撫于成龍(并序)
直隸廵撫于成龍秉性惇樸廉介夙聞朕心嘉頼俾
典節鉞保釐畿輔惟能激濁揚清始終如一清潔之
操白首彌厲真國家之可重人所不能也兹来陛見
爰賜以詩用示敦勵之義且以風有位焉
自昔崇廉治勤思吏道澄郊圻王化始鎻鑰重臣膺政
績聞留犢風期素飲冰勗哉貞晚節襃命日欽承
苑西新柳二首
岸草青回太液池春来又見柳垂絲東風小苑三眠後
最愛鵝黃蘸水枝
其二
輕烟漠漠柳青青半拂虹橋半水亭啼鳥數聲春晝永
博山香裊隔簾聽
和唐太宗咏桃花即用原韻
苑裏韶華滿春工試綺装霞輕籠樹影日暖散林光倚
檻千叢錦開簾百合香東風自駘宕長護萬年芳
聖祖仁皇帝御製文集卷三十四
