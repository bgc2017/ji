欽定四庫全書
聖祖仁皇帝御製文第三集卷六
勅諭
諭山西巡撫噶禮
朕君臨天下四十餘載無一刻不以蒼生為念近因西
省望幸甚切故於冬時農隙減從輕騎由晉以及秦入
境以來觀風問俗見官方微有廉風民生略有起色閭
閻之間俗樸尚儉朕心少慰朕自弱齡讀書往往以不
知窮簷僻壤之疾苦為歎息所以留心於官方吏治凡
有來往者必先諮詢民情豐歉偶有失時定加蠲賑且
思晉省不通水運歲或不登即難籌畫雖有州縣存貯
之穀米未必實數具在反益不肖有司之虧空也今歲
山西收成頗佳爾等仰體朕愛民如子之至意曉喻民
間若豐歲用奢則荒年必致匱乏教以禮義導以守法
重農務本藏富於民則朕無西顧之憂矣凡朕所經之
處必大沛恩澤因今歲東省災甚已蠲四十三年地丁
錢糧又免雲貴廣西四川地丁錢糧所以不能施惠但
將四十二年以前山西所屬州縣未完銀兩米草盡行
蠲免以示朕加惠黎元之念爾等即遵諭行特諭康熙
四十二年十月二十六日
諭散秩内大臣公傅爾丹
今日閱射時兵丁所乘馬驚逸漸近御仗諸年少大臣
俱效年老大臣旁觀不動惟爾直前勒止之可謂繼武
前人矣特賜爾貂皮褂一領嗣後益加勉力勿以身為
大臣而不思奮力向前也康熙四十二年十月二十九
日
諭兵部
朕巡歴諸省觀綠旗兵丁無如提督潘育龍之兵者射
既熟嫺人復勁健此皆統率將領之訓練有方也自提
督以下官員可俱加一級康熙四十二年十一月十三
日
諭禮部
周文王武王古之聖君非他帝王可比向以孔子聖人
已書名致祭矣此祭文内亦應書名康熙四十二年十
一月十六日
諭川陜總督華顯陜西巡撫鄂海甘肅巡撫齊世
武
朕撫有區夏思臻上理期於舉世乂安宵旰勤勞未嘗
少釋而秦省為天下要地時厪朕懷曩者連歲荒旱所
司未經奏報朕訪聞得實即多方籌畫運米拯救一由
襄陽運至商州一命河臣由黃河運至潼關一由湖灘
河朔運至渭河一由甘肅運至西安分行賑濟蠲賦已
責安集流離秦民始得少蘇自康熙三十二年遣皇長
子致祭華山以來雨暘時若年穀豐登閭閻微有起色
但秦省關係最重且不通水運撫綏尤宜加意故不憚
隆冬跋履風霜遠臨兹土見百姓歡迎載道且知今歲
有秋地方文武官吏能恪勤奉職滿漢軍士亦皆訓練
有方朕心甚慰凡巡幸所至必大沛恩膏今將陜西巡
撫及甘肅巡撫所屬地方康熙四十二年以前各項積
欠銀米草豆錢糧盡行蠲免俟四十三年直隸各省咸
獲豐稔當將秦省四十四年正供亦行免徵該督撫即
通行曉諭俾窮鄉僻壤小民均霑實惠儻不肖有司希
圖侵蝕以致澤不下究該督撫嚴加訪察據實指參以
副朕愛養黎元之至意爾等即遵諭行特諭康熙四十
二年十一月十七日
諭河南巡撫徐潮
朕念西土兵民生計乘冬令農隙之時特事西巡返轡
京師道由豫省自入潼關見閿鄉以及河南府民生甚
艱而懷慶稍裕至衞輝府則又艱苦賴薄有秋成尚能
餬口儻遇歉歲必至流亡此皆大小官吏互相容隱雖
有衰老病廢懶惰退諉之員仍使在任以故貽誤地方
河南百姓質朴愚魯輸賦從未稽遲而今歲所欠乃至
四十萬兩顯係有司聞朕蠲除秦晉積欠錢糧希冀恩
免而於中漁利現今民欠甚多俱免催徵著將河南通
省官俸役食補足所欠之數如有不完停其陞轉俟完
日開復特諭康熙四十二年十二月初六日
諭大學士馬齊席哈納張玉書吳琠陳廷敬學士
色德禮鐵圖滿丕阿蘭泰趙士芳王九齡曹鑑
倫徐秉義
朕頃巡幸西省閱汾渭二水俱屬大河直與黃河相通
河南等處米穀似可由黃河轉運但聞三門砥柱水勢
極溜船不能上朕欲往親閱因陜州知州奏無路徑斷
難行走遂未果行特命三貝勒同近御侍衞往視據回
奏言伊等遣人乘騎涉河一道閱有神人鬼三門俱係
鑿石開通水從三門流出其勢甚寬其流甚急古人於
崖上鑿有曳船眼孔但未經以船驗試不知可否行走
前總河靳輔亦曾奏黃河通於汴河但淤墊年久若行
疏導即可運糧朕至河南閱河南府居各省之中水路
四達最為緊要之地應於此處儲積米穀每年田畞豈
能必皆豐收儻山陜等省間或收成歉薄即可將此積
貯米穀修造船隻由黃輓運若到三門砥柱船不能上
亦可於三門砥柱造船剥運以至山陜誠使河路疏通
則商賈人民大有禆益所宜於無事之時預為籌畫者
也豫省每年解京漕糧二十萬石有竒若將豫省三年
漕糧截留備用則陜西等省雖値歉收之年將此米穀
運至彼處賑濟殊屬有益俟明歲再遣大臣往視康熙
四十二年十二月二十日
諭吏禮二部
華顯自簡任總督以來潔已率屬綏輯地方秦蜀兩省
事務料理合宜才猷茂著頃朕西巡秦省滿漢文武官
吏軍民無不稱舉其賢忽聞患病溘逝朕心深為軫悼
應加贈職銜宮保著議奏仍加祭一次康熙四十三年
正月二十二日
諭吏部
教職官員必文義明通方稱厥職近見直省教職官内
不諳文義者甚多如此何以名為師儒訓迪士子著行
文直省巡撫將各屬教職通行親試分别具題嗣後俱
照此例不時考試康熙四十三年三月十一日
諭刑部
朝鮮國王李焞敬愼夙著其國人越境行劫隨經捕獲
監禁奏請勘斷此案不必復遣大臣前往察審可即令
該國王審明擬結具疏奏聞康熙四十三年四月初十
日
諭戶部
山東省昨歲歉收若將河員俸工銀兩解往山東買穀
則穀價必致騰貴江南産米之地又水路易於輓運著
總河張鵬翮等即從江南購買穀石運至東省交倉還
項康熙四十三年四月二十日
諭工部
楚省地方緊要屢次出征盔甲損壞是實提標兵丁所
需盔甲勅行江南江西總督將伊標下兵丁盔甲内擇
其佳者照數解給楚省仍著該督捐造補額湖廣提督
等官不必捐造康熙四十三年五月初一日
諭起居注官揆敘海寶
古人講道學者甚多而尤好非議人彼亦僅能言之耳
而言行相符者蓋寡是以朕不尚空言斷不肯非議古
人何以言之凡人各有短長棄短取長始能盡人之材
若必求全責備稍有欠缺即行指摘此非忠恕之道也
故孔子當時惟節取人之善隱諱人之短凡事求諸已
並不非諸人是豈可少容私意於其間乎又人見講道
學之空言輒為之太息以為若等何不見用果見用必
有可觀此亦徒見其空言而云然也若果見用言行亦
未必相符惟宋司馬光編輯資治通鑑論斷古今盡得
其當而後之論者反未嘗置諸講道學之列司馬光乃
宋朝名相言行相符由此以觀不在空言也故君子先
行後言果如周程張朱勉行道學之實者自當見諸議
論若但以空言而講道學斷乎不可朱子洵稱大儒非
泛言道學者所可比擬也康熙四十三年六月二十九
日
諭大學士馬齊起居注官滿保海寶
朕從來無代筆之人凡批出諭旨俱朕親書至朕覽過
之書雖日月間隔不甚遺忘今雖年歲稍增而記性更
進即目前陳列諸書内朕欲稽考某卷某字但指令近
侍取之可以即得未嘗一次錯誤大約存心清虚不但
事不遺忘即疾病亦寡康熙四十三年八月初三日
諭欽天監
朕用儀器測驗午正一刻十一分初虧未初三刻二分
食甚申初一刻復圓查七政歴未初三刻二分日月合
朔新法推算必無舛錯之理這舛錯或因誤寫字畫或
因算者忽略將零數去之太多亦未可定著詳察明白
具奏康熙四十三年十月初三日
諭兵部
曩洞庭湖用兵以需用船隻交與靳輔於江南備造遂
敗賊成功京口船隻皆巡防海道所用之船從前不加
修艌輒致朽壞隨處委棄朕所親見這水艍犁&KR1620;船總
督阿山理應於江南地方親身速行督造乃欲委員赴
浙江温州辦造明屬推諉殊為不合這船隻即交與阿
山作速堅固造完毋致遲誤康熙四十三年十月初四
日
諭戶部
山東比年歉收民生饑饉朕焦勞宵旰未嘗晷刻少釋
於懷四十一年錢糧既分别減免帶徵又停四十二年
徵收蠲四十三年額賦截漕平糶發帑賑施遣用多員
分道贍養有就食京城者復分厰煑賑命滿漢官員資
送回籍並給以籽粒之需然後民間漸有起色今歲幸
風雨和調二麥畢登秋禾稔穫流移者悉返里閭復業
者咸安耕鑿朕於往來山東人等備加詢問深用心慰
但念被災之餘甫離重困若非大敷恩澤終不能遽底
盈寧著將山東省康熙四十四年應徵地丁銀米等項
除漕糧外通行蠲免從來水旱靡常撫綏百姓之道全
視大小官吏實心講求庶幾民有攸濟諭旨到日該巡
撫即飭有司張示曉諭務俾通省均霑實惠仍牖導小
民撙節蓋藏期於比屋皆有餘蓄則於朕惓惓為民經
畫之意可以無負矣爾部即遵諭行特諭康熙四十三
年十月初七日
諭戶部
朕昨歲南巡至浙江見其農桑徧野戶口蕃殖閭閻氣
象較勝於三十八年巡幸之時甚為心慰浙省錢糧雖
前此屢經蠲貸而朕車駕經臨應更敷恩寬恤俾民生
益加充裕當回鑾以後即擬免四十三年額賦因山東
急賑災荒遂爾少緩曾頒有諭旨兹直省皆獲有秋特
申前命康熙四十四年浙江通省應徵地丁銀米等項
除漕糧外著俱行蠲免諭旨到日該督撫即嚴飭有司
張示徧諭務使窮簷蔀屋均霑實惠地方大小官吏仍
不時訓誡小民令各守分節用不論年歲豐歉咸有蓋
藏庶無負朝廷殷殷愛養賜租給復之至意爾部即遵
諭行特諭康熙四十三年十月初七日
聖祖仁皇帝御製文第三集卷六
