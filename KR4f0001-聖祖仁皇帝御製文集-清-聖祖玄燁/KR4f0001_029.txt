欽定四庫全書
聖祖仁皇帝御製文集卷十二
勅諭
諭大學士勒德洪明珠李霨學士格爾古德阿蘭
泰石柱王守才張玉書
賞罰乃國家之大柄忠逆實臣節之大防從古帝王敷
治戡亂未有忠不賞而逆不罰者但其中情有輕重故
法有寬嚴必功罪分明予奪精確始稱允恊前總兵官
王永清身膺重任甘心從賊及大兵抵滇圍困省城為
日甚久猶不歸順乃與夏國相隨在奔竄迨計無復之
始來投誠故拏禁其子封其家産今文武官員見在雲
南仍不投順者可察出如王永清之例一併封拏其應
作何結案曾經議政王等議俟雲南省城克復之後再
議今議此案時應將從賊受職歸順後未經定議官員
品秩稍大者通行察出具奏其從賊官員前已歸順曾
經奉旨從寬免罪者不必槩行察議此内有原為大吏
靦顔從逆又受偽職者名節棄滅大玷人臣之誼若輩
不合仍令居官應俱革任著議奏儻其間有效力真確
功績甚著之人應酌量留任仍於各名下明白開注勞
績見在候缺者俱停其錄用至明歲以後文武各官舉
行大計軍政凡屬從賊受職歸順者俟督撫提鎮開造
計冊到日吏兵二部應行察明罷黜著議政王貝勒大
臣會議具奏康熙二十年十二月初九日
諭大學士勒德洪明珠李霨馮溥尚書伊桑阿郭
四海左都御史徐元文侍郎李天馥杜臻學士噶
爾圖格爾古德阿蘭泰石柱王守才李光地張玉
書
頃九卿等以逆首既除四方底定奏請上朕尊號朕自
御極以來日夜孜孜以乂安民生為念乃逆賊吳三桂
一倡變亂遂至塗炭八年當吳三桂初叛時散布偽劄
煽惑人心各省兵民相率背叛此皆德澤素未孚洽吏
治不能剔釐所致幸頼
上天眷佑
祖宗威靈滿洲兵士之力逆渠授首奸黨悉除地方平
靖獨念數年之中水旱頻仍災異疊見師旅疲於征調
被創者未起閭閻敝於轉運困苦者未甦且因軍興不
給裁減官員俸禄及各項錢糧竝增加各項銀兩仍未
復舊每一軫念甚歉於懷若大小臣工人人廉潔俾生
民得所風俗淳厚教化振興天下共享太平之福雖不
上朕尊號令名實多如一切政治不能修舉則上尊號
何益朕斷不受此虚名也朕自幼讀書覽古人君行事
始終一轍者甚少嘗以為戒惟恐幾務或曠鮮克有終
以故宵衣旰食祁寒盛暑不敢少間偶有違和亦勉出
聽斷或中夜有機宜奏報未嘗不披衣而起朕非不知
燕息自怡蓋所愛不在一身總為天下生靈計政事務
求當理官職務在得人期於家給人足百姓樂業而已
今吏鮮潔清之效民無康阜之休君臣之間全無功績
可紀儻復上朕尊號加尔等官秩則徒有負媿何尊榮
之有至於
太皇太后
皇太后加上徽號詔赦天下理所宜然其上朕尊號之
事斷不可行乃朕實意非粉飾之辭也自今以往大小
臣工宜各洗心滌慮砥節厲行休飬蒼黎培復元氣尔
等可向九卿各官悉諭朕意不必再行陳請康熙二十
年十二月十四日
諭議政王大臣
頃九卿等以逆首既除四方底定奏請上朕尊號朕思
曩平南王尚可喜奏請回籍時折出票簽面議圖海言
斷不可遷移朕以三藩俱握兵柄恐日久滋蔓馴致不
測故决意撤回下議政王大臣九卿等官會議時未有
言不可撤者皆以遵旨宜撤議奏朕意已定遂命遷移
不圖吳三桂背恩反叛天下騷動偽檄一傳在在響應
八年之間兵疲民困幸荷
上天眷佑
祖宗福庇逆賊遂爾蕩平儻復再延數年將若之何爾
時惟有莫洛米思漢明珠蘇拜塞克德等言應遷移其
餘竝未明言遷移吳三桂必致反叛向議此事之人至
今尚多試言當日曾有謂吳三桂必反者否及吳三桂
叛後各處擾亂多有退而非毁謂此事皆因遷移所致
此等情事朕俱洞悉若彼時朕諉過於人將議應撤三
藩者悉置於法諸人豈不死於非命耶朕素性不諉過
臣下即今部院事務如有錯誤朕亦自任未嘗歸咎於
人朕自少時以三藩勢燄日滋不可不撤豈因吳三桂
反叛遂諉過於人耶賴
天地
祖宗之靈剿滅逆賊方為此言儻逆賊不滅其過豈不
盡歸朕身今雖賊亂削平地方寧静而民困未甦瘡痍
未起君臣宜各修省恤兵飬民布宣教化務以廉潔為
本共致太平若遂以為功德崇上尊稱濫邀恩賚是可
恥也康熙二十年十二月十四日
諭大學士杜立德
卿弼亮老臣久任機密端醇恪恭勤慎素著兹海宇蕩
平時當令序内殿賜宴廷臣念卿臥疾不克同此歡讌
特遣中使慰問賜以醴饌卿其加餐珍攝以副朕惓惓
至意特諭康熙二十一年正月十四日
諭禮部
比年以來逆賊吳三桂背恩反叛擾亂地方仰荷
祖宗在天之靈默垂庇佑克奏蕩平應躬詣
山陵展祭以告成功前初聞捷音即謁
孝陵行禮兹奉
太皇太后慈諭
太祖
太宗山陵亦應親往祭告隨命議政王貝勒大臣等會
議僉謂事關大典允宜舉行今擬即謁
太祖
太宗山陵虔申昭告用展孝思應行事宜及需用各項
著各該衙門速行偹辦尔部即遵諭行特諭康熙二十
一年正月十七日
諭將軍安褚護
詳覽尔奏所言雖是但今雲南蕩平告成功之大典不
便延遲中止朕與廷臣公同酌議於二月十五日啓行
已有定期此外别旨俱口諭賫奏官員矣康熙二十一
年二月初二日
諭烏喇將軍巴海等
今以雲南等處底定躬詣盛京告祭
三陵意欲於扈從人等餧飬馬匹之暇觀看烏喇地方
將軍應從何處帶領兵丁候迎可與盛京將軍定議行
之再産鱏鰉等魚之處尔即詢明烏喇西特庫會同將
湏用諸物悉加偹辦完整為此特諭康熙二十一年二
月十一日
諭學士張英
尔素性醇樸侍從有年朝夕講筵恪恭盡職兹因尔父
未葬具疏請假朕念人子至情忠孝皆出一理准假南
還特賜白金五百兩表裏二十匹既旌尔之勤勞兼資
墓田之用尔其欽悉朕惓惓至意特諭康熙二十一年
二月十四日
諭裕親王福全
相别以來忽復兼旬棣萼之思時在寤寐初四日已抵
盛京山川形勢風土民情深維
祖宗開創之艱難令人遠想慨然春氣漸佳知意興甚
適也特此佈問不宣康熙二十一年三月初五日
諭蘇大敦柱
兹上
太皇太后奏啟為切陳微衷仰祈
睿鑒事内云自山海關至盛京水土皆佳獸多魚鮮每
當食頃輙念不能馳奉
太皇太后甚歉於懷到盛京後身親網獲鰱魚&KR2087;魚設
法成叚浸以羊脂者一種鹽醃者一種星馳逓送心期
兩件奉到之日儻得味仍鮮美庶可稍見微誠山中野
燒自落榛實及山核桃朝鮮所進柿餅松子白果栗子
附候
安奏啓同往等語所進之物可同奏啓一併送至
慈寧宫其銀缾中所貯之魚到日鮮否明白奏知若
太皇太后欲寄製成棗脯即實之缾中封固付來為此
特諭康熙二十一年三月初八日
諭戶刑二部
朕承
祖宗丕緒撫御區宇日以子育元元為念自逆賊吳三
桂倡亂滇南多方煽動軍興八載中外驛騷仰頼
祖宗在天之靈默垂眷佑殄滅兇渠民生乂安疆圉底
定爰特行徧祀
山陵之禮用告成功兹恭詣
福陵
昭陵謁祭禮竣惟盛京為國家肇基重地朕躬親幸宜
沛大澤以示殊恩山海關以外及寧古塔等處地方官
吏軍民人等除十惡等真正死罪不赦外其餘已結未
結一切死罪俱著減等發落軍流徒杖等犯悉准赦免
奉天錦州二府屬康熙二十一年地丁正項錢糧著通
行蠲豁其官役墊補包賠等項應追銀兩察果家産盡
絶亦并豁免用稱朕加惠根本優恤黎民至意特諭康
熙二十一年三月初八日
諭裕親王福全
頃覽來奏具悉念朕之懷兹者告祭事畢廵行疆土兼
講春蒐正當草淺獸肥弓燥手柔之時且地多豺虎麋
鹿此樂惜不與王共之也近状想佳特此諮詢康熙二
十一年三月十七日
諭裕親王福全
别來未幾麥氣迎秋荏苒流光良增思念每閱來疏足
慰朕懷兹東廵典禮事事已畢經過之處無不喜見昇
平二十日自盛京回鑾會面可期佈問不宣康熙二十
一年四月二十二日
諭敦柱蘇大
朕至渾河太子河遼河三河合流之處地名牛莊河水
泛漲乘舟渡河扈從諸人以次待渡因暇舉網所得鰱
魚五尾島子魚六尾鯉魚四尾&KR2087;魚四尾鯿魚三十二
尾鴨嘴魚六尾重脣魚二尾中魚三尾杆條魚一尾共
六十三尾欲遣人賫往恐日久味變故著驛逓馳送尔
二人將魚進
太皇太后兼奏明此意有何
慈諭併此魚到去新鮮與否於隨常奏啟内詳細奏來
為此特諭康熙二十一年四月二十三日
諭刑部
頃以逆賊殲滅海宇蕩平朕躬詣盛京展謁
永陵
福陵
昭陵以告成功因而廵行邊塞咨詢民間疾苦東至烏
喇地方見其風氣嚴寒由内地發遣安插人犯水土不
習難以資生念此輩雖干憲典但既經免死原欲令其
生全若仍投畀窮荒終歸踣斃殊非法外寬宥之初念
朕心深為不忍以後免死減等人犯俱著發往尚陽堡
安插其應發尚陽堡人犯改發遼陽安插至於反叛案
内應流人犯仍發烏喇地方令其當差不必與新披甲
之人為奴以昭朕軫恤民隐哀矜保全之意尔部即遵
諭行特諭康熙二十一年五月初九日
諭戶兵工三部
從前盛京看守
陵寝及山海關等城守章京員缺俱令其子弟頂補後
停止此例悉由京師補授頃朕以昭告成功展謁
永陵
福陵
昭陵因周視所歴地方見道里遼遠往返艱難若章京
員缺盡從京師補授則家口遷移重為貧窶者之累且
將前任章京房屋田地掣給新補之員以致前官孤孀
無倚不能回京如欲即留彼地則田廬既空資生何策
困苦日甚深用憫然嗣後盛京看守
陵寢及山海關等處城守章京員缺不必自京補授著
於伊等子弟内令該將軍選擇賢能者具題引見頂補
以免其往返遷移之苦儻伊等子弟無人堪用别有補
授發往之員可另撥田房給與其前任章京田房仍行
留給不必掣出令其孤孀得所尔三部會同詳議具奏
特諭康熙二十一年五月初十日
聖祖仁皇帝御製文集卷十二
