欽定四庫全書
聖祖仁皇帝御製文第四集卷十九
勅諭
諭侍郎張廷玉學士勵廷儀
自去歲秋冬雨雪皆不甚足今立春至清明益覺亢旱
民以食為天朕以萬姓為念雨暘不時朕心豈能安乎
現今各處立壇為朕祈福不如祈雨倘得大沛甘霖朕
即以為福矣爾等即傳諭各處康熙六十一年二月三
十日
諭大學士九卿詹事科道
科道官俱係朕切近清要之員伊等尚有試俸之例至
捐納人員皆照常補用但伊等在任不過數月事務尚
未熟練即便陞遷如主事未久又陞員外郎中外省府
道等官陞補亦然未免太速應將伊等試俸三年再行
陞用雖加捐陞補仍應隨帶試俸字樣或堂官督撫題
明稱職再行陞轉大學士九卿詹事科道會同確議具
奏康熙六十一年三月二十六日
諭大學士九卿等
用人行政朝廷之大權也文官銓選掌之吏部武官遷
除掌之兵部吏部論班論俸兵部論俸論銜從來定例
也其武官歴三年加銜調補之例甚善近來督撫提鎮
題補太多始不過州縣官千把總之類今則司道以下
副參以上亦皆保題矣值此用兵之際不妨姑行之此
習若久大有關係且伊等題補官員内雖有一二知者
而不知者甚多補用後遂皆稱為奉旨補授之員爾諸
臣皆讀書之人何可不慮及此乎在京大小職官皆朕
所選用賢否易知有不職者則去之非如外省督撫提
鎮題用之員即九卿保舉或有所私其弊猶小盖用與
不用全在朕也若外省保舉之官非朕所素知烏能一
一定其優劣乎大學士會同九卿詳議具奏康熙六十
一年三月二十六日
諭戶部
趙宏燮奏將收貯真定順德各州縣四萬石米平糶其
餘州縣有米貴之處亦將倉糧平糶十分之三俱俟秋
收後買補還項等語去年各州縣收貯庄頭等所交米
石部内曾遣司官會同地方官糶賣其糶米銀兩至今
尚未交完據此各州縣收貯倉糧俱無實在平日積貯
原為備荒而設今值青黃不接之時固應平糶但地方
官虧空倉糧不過糶賣數石即借此掩飾伊等虧空究
竟倉糧既虧百姓從何糴買於民生並無益處也現在
存倉米糓數果全有即照該督所請糶賣倘朕遣大臣
查看時州縣並無米糓黎庶不得糴買將州縣官即行
正法該管上司從重治罪康熙六十一年四月初四日
諭大學士馬齊松柱蕭永藻王掞王頊齡學士阿
克敦額赫納格爾布登德吳爾泰蔣廷錫勵廷
儀
此所議應崇祀處皆是但其中尚有宜詳細斟酌者從
前所定配享功臣大概開國元勲居多如明之徐逹不
過一草莽武夫劉基係元之進士皆遭遇成功遂以元
勲配享其有治安之世輔佐太平有功君國者反不得
與配享之列是皆未為允當也又如有明天下皆壞於
萬歷泰昌天啟三朝愍帝即位未嘗不勵精圖治真至
無可如何明之亡非愍帝咎也朕少時見明之遺舊甚
多知明末事最切稗官野史所載俱不足信愍帝不應
與亡國之君同論萬歷泰昌天啟實不應入於崇祀之
内大學士會同九卿將此詳細分别確議具奏康熙六
十一年四月初九日
諭朝鮮國王李昀
朕惟父子相傳有國之常經兄弟繼及一時之權道兹
覽王奏以抱疴日久嗣續維艱請將親弟延成君昑建
為世弟情辭懇至朕勉允所請遣大臣齎捧誥命封李
昑為朝鮮國王世弟並賜綵幣等物惟王勖弟昑敦乃
彛倫永懷忠順衍本支之休慶保宗社之安寧王如兆
叶禖祥吉占熊夢王其再奏欽哉無替朕命故諭康熙
六十一年四月初十日
諭大學士馬齊等
去年黃河漫溢流至直隸山東等處朕念有關民生漕
運隨聞即遣官二三次前往勘騐特差諳練河工牛鈕
齊蘇勒馬泰將應修挑水壩堤岸之處繪圖朕親為指
示俱於歲前修畢交與該撫將伊等撤回冬天冰凍時
所築工程至春日消融之候定稍覺動䧟楊宗義理宜
親自看守不時遣官增土加埽極力保固乃身為地方
廵撫並不留心疎忽從事復致衝決朕每慮及若不催
儧修築告竣於雨水之先值雨水大行之際將作何堵
築耶楊宗義不催築竣工殊屬不合一切工程俱着交
與楊宗義令速修完倘不勝任將楊宗義拏交該部嚴
加治罪康熙六十一年五月二十日
諭刑部
此事情部駁雖是而語氣太鬆朕知佘起蛟漢仗好係
年滿千總曾經潘育龍題補守備遊擊之人這事亦年
久矣何得誣稱已故之潘育龍耶原審已屬不明今該
撫竟不詳察事之緣由濫行混奏殊屬不合着仍交該
撫另行詳細審明具奏倘不審明仍復混奏將該撫交
部嚴加治罪康熙六十一年五月二十九日
諭大學士馬齊尚書孫渣齊徐元夢侍郎查弼納
六相學士格爾布吳爾泰蔡珽
去歲黃河泛溢流至直隸山東等處朕念民生運道關
係綦重特遣牛鈕齊蘇勒馬泰前往親為指示於年前
俱已修完將現成完竣之工交與楊宗義楊宗義聽信
上游居住小人無稽之言視為甚易將預備加幫防守
之處數月不行加謹看守以致衝決朕屢下嚴旨着令
於雨水之前務必儧修完竣若遇水大時便難堵築今
竟至如此此河關數省之民生往來之糧艘朕日夜憂
思望堵築完工之信楊宗義漫不經心既不多備物料
又不在工所監修銷筭錢糧初非要務乃多方託故躱
避今值雨水盛大之際以致修築將成之壩工又被衝
決此工程關係緊要着九卿詹事科道會同速議具奏
康熙六十一年六月初六日
諭大學士馬齊尚書孫渣齊徐元夢侍郎查弼納
六相學士格爾布吳爾泰蔡珽
秦家厰隄工楊宗義牛鈕不能堵築馬營口所出之水
想又如去年流至直隸長垣縣等處着行文直隸總督
趙宏燮民間房屋地畆有被水渰者加意撫綏毋致失
所此水泛濫亦必由張秋流入運河漕船恐致有悞令
山東廵撫李樹德親身前往監看料理修治下來之水
若大引入鹽河流去使漕船可過毋致有悞康熙六十
一年六月十三日
諭兵部
派撥千總發往各省分營當差爾等所議部文一到有
出守備員缺即照所分次序具題補放若等候缺出具
奏後始行補授則往返多需日期員缺必致久懸伊等
俱係朕揀選之人嗣後缺出報部部内即按次序補用
不必引見亦不必具奏如此則任所得人甚速而缺不
久懸矣此所補人員内有老弱殘疾之人該督撫提鎮
自必開缺也康熙六十一年七月二十一日
諭刑部
藍理出征效力之處甚多又在阿爾泰軍前效力回來
身故此事情即着照督撫等察估完結其外别項俱從
寬免其察追藍理從前曾治罪入旗將伊妻子俱於旗
下撥出歸入原籍康熙六十一年八月十三日
諭大學士馬齊等
據盧詢奏六七月連次得雨又復概稱甘肅所屬地寒
節遲目下夏麥等項正在收穫有五六分者有七八九
分者米價尚未能平朕臨御政務殷殷以生民為念凢
有各處人來必詳詢雨澤及收穫分數今年聞甘州肅
州田禾甚嘉年羹堯亦經摺奏且雨澤雖數百里之内
即有不同况甘州肅州所屬地方遼闊有數千里乎盧
詢並不詳核聽信傳言以奏摺斷不發出將闔屬地方
一概草率具奏盧詢於地方事務漫不經心奏朕之事
不加敬慎妄行陳奏甚屬膽大鶻突暗昧浮躁不堪殊
玷署理之職着嚴飭之如再冒昧陳奏着拿解交送刑
部康熙六十一年八月二十八日
諭大學士馬齊尚書孫渣齊侍郎勒什布張廷玉
查弼納六相特古忒學士阿克敦額赫納格爾
布吳爾泰蔣廷錫
陜西廵撫噶什圖奏稱陜西虧空甚多若止於參革官
員名下追補究竟不能速完查秦省州縣火耗每兩有
加二三錢者有加四五錢者臣與總督商議若量留本
官用度其餘俱捐出補完合省虧空如此則虧空即可
全完等語朕謂此事大有關係斷不可行定例私派之
罪甚重火耗一項特以州縣官用度不敷故於正項之
外略加些微原是私事朕曾諭陳璸云加一火耗似尚
可寬容陳璸奏云此是聖恩寬大但不可說出許其加
添朕思其言深為有理今陜西因參出虧空太多無從
完補不得已而為此舉彼雖密奏朕若批發竟視為奏
准之事加派之名朕豈受乎特諭爾等滿漢共知之康
熙六十一年九月初十日
諭大學士馬齊尚書孫渣齊侍郎勒什布張廷玉
查弼納六相特古忒學士阿克敦額赫納格爾
布吳爾泰蔣廷錫
朕撫御寰區時以生民為念凢各省將軍督撫提鎮差
遣進摺之人及從外省來者必詢問雨暘收穫與米糧
物價今年五月間因京師錢價漸長故將應給兵丁月
餉銀錢兼放至今尚未得平昔年因錢價貴管理錢法
侍郎陳廷敬阿蘭泰佛倫馬世濟等條奏奸宄圖利毁
錢作銅以致錢價騰貴如將制錢鑄重一錢則錢價即
平於民甚便九卿照陳廷敬等所奏議覆准鑄小錢朕
遲迴數月不肯准行是時科爾坤佛倫屢奏將制錢鑄
小甚有裨益始從其請迨後私鑄甚多朕以制錢仍應
照舊鑄大者為善故特降諭旨而九卿復請鼔鑄大錢
將小錢銷毁朕念小錢行之已久忽又專行大錢未知
於民有無利益暫令大小兼用試行三年一次奏聞於
是大小並行自後錢價並未見長於民亦甚便利此皆
朕所理之事所降諭旨皆有記注可據也再從前商人
辦買銅觔時錢價尚平自趙申喬奏請交八省督撫採
買遂致遲悞部臣將遲悞官題參朕以採辦銅觔始改
交八省若將初次違限官治罪似屬冤抑故暫行寬恕
其後銅觔雖陸續解送而不能全到有悞鼔鑄矣銅觔
少則鼔鑄悞鼓鑄悞則錢價貴甚矣凡事不可執一湏
隨時立法也鑄錢一事從前屢經更改今錢價何故驟
貴如何使之得平交九卿詹事科道會同確議具奏可
否鼔鑄小制錢與大制錢兼用其一併議之康熙六十
一年九月初十日
諭大學士馬齊等
香山副將員缺部既行文令該督等題補今該督將人
題補又責其與例不符一切武官職名俱載在部冊遇
題補缺出查冊内有合例之官即應行文令其題補如
無合例者即應照例補授朕停各處題補者特為將本
地把總千總層累題至本地副將總兵之故若如此往
返行文以致久懸員缺反與朕原旨不相符合將本發
回另議具奏康熙六十一年九月十二日
聖祖仁皇帝御製文第四集卷十九
