欽定四庫全書
聖祖仁皇帝御製文集卷三十五
古今體詩二十一首
潞河三首
㶑灩春波散碧漪白蘋初葉麥初岐潞河三月桃花水
正是乘舟薦鮪時
其二
畫鷁中流起櫂歌參差荇藻漾晴波澤梁雖設曾無禁
斜日魚罾兩岸多
其三
東風吹雨曉来晴春水高低五牐聲蘭槳乍移明鏡裏
綠楊深處坐聞鶯
廵幸出喜峯口過黃土巖
紫塞雙崖出丹梯百尺懸草香遮細路樹老卧晴煙地
為時廵到山當隘口偏何年留石室駐馬望層巔
大石磯
遠近峯廻合潺湲澗淺深一磯横大石萬騎出層林蒙
密巖花發緜蠻谷鳥音龍堆塵不到憑眺足娛心
塞上宴諸藩
龍沙張宴塞雲收帳外連營散酒籌萬里車書皆屬國
一時劍珮列通侯天高大漠圍青嶂日午微風動綵斿
聲教無私疆域遠省方隨處示懷柔
入喜峯口
一道鳴鑾度三驅振旅還莓苔天半石松栝雨中山險
設關門壯時清堠火閒
孝陵佳氣近縹緲翠微間
野望
嶺外茅茨小林端煙火遲田家耕鑿意一一九重知
夏日迎薰亭
苑啓時初夏亭隂午未闌雨過池藻碧日綻海榴丹水
木含清景禽魚得静觀薰風能解愠試取玉琴彈
午日
令序當重午南臺日正中玉階鳴瀑水瑶軫奏薰風菖
葉浮杯綠榴花照檻紅臨流看競渡轉憶濟川功
夏日潭柘寺
微雲綴岡嶺細路揚前旌磴轉松門開漸覺沙界平潭
湮石甃露柘古苔紋生一徑得疎豁層軒面峥嶸愛此
戶外泉俯視涓涓清修篁挺蒼翠其下流交横斐然淇
澳思宛爾渭濱情嶰谷有遺響簫韶鸞鳳聲
戒壇卧松
蒼松卧如龍蜿蜒鱗鬛古膚寸起山雲用汝作霖雨
早秋新霽
卷幕過新雨披襟納好風餘霞明遠岫倒景射晴虹稼
穡豐年足乾坤爽氣同高天雲斷處歴歴見初鴻
夜坐
靄靄燕寢夕遲遲清漏催綈袠盈棐几次第中宵開華
月影帷燭凉颸韻宫槐玉杯露方浥金鑪麝初煤坐覺
秋氣肅斗柄西南回晨光尚未啓已有鸞聲来
瀛臺
紅闌橋轉白蘋灣疊石參差積翠間畫舸分流簾下水
秋花倒影鏡中山風微瑶島歸雲近日落清霄舞鶴還
乘興欲成蘭沼詠偶從機務得餘閒
天津
轉粟排千艦分流納九河潮聲連海壯樹色入京多鼓
楫魚龍伏停帆鸛鶴過津門秋望遠明月湧金波
通惠河閱運艘
千檣争溯白蘋風飛輓東南澤國同已見靈長資水德
也應辛苦念田功
滇平
洱海昆池道路難捷書夜半到長安未矜干羽三苗格
乍喜征輸六詔寬天末遠收金馬隘軍中新觧鐡衣寒
回思幾載焦勞意此日方同萬國歡
宫門聽政示閣部諸臣
中書天下本六官庶僚首絲綸委寄隆分職慎所守上
相列天階喉舌筦北斗乾象方昭垂古来詎虚授軒皇
置六相姬文擇四友得人邦乃昌此事諒非偶曰予既
寡昧欿然謝哲后聽政日不遑望道遠何有啓沃藉臣
鄰匡贊資左右雖云際昇平民物豈康阜圖終貴謹始
治安莫予狃廣業惟克勤勵精期永久作詩一相勖敬
哉庶無負
昇平嘉宴同羣臣賦詩用柏梁體(并序)
朕於宣政聽覽之餘講貫經義歴觀史冊於書見元
首股肱賡颺喜起之盛於詩見鹿鳴天保諸篇未嘗
不慕古之君臣一德一心相悦若斯之隆也今際海
内宴安兵革偃息首春令序九陌燈煇豐穰有徵吾
民咸樂思與諸臣欣時式燕爰於乾清宫廣集簪裾
肆筵授几斯時也蟾光鼇炬焜燿堂廉綵樹瓊葩離
羅樽爼許笑言之勿禁寬儀法之不糾復令次登文
陛渥以金罍咸俾有三爵油油之色焉易曰上下交
則志同傳曰享以訓恭儉宴以示慈惠則今日之兕
觥旨酒豈徒以飲食燕樂云爾哉顧瞻諸臣或位居
諧弼或職任卿尹或典文翰或司獻納宜共成篇什
以紹雅頌之音朕發端首倡傚柏梁體班聯遞賡用
昭昇平盛事冀垂不朽云康熙二十一年正月十四
日
麗日和風被萬方(御製)
卿雲爛漫彌紫閶(内閣大學士臣勒德洪)一堂喜起歌明
良(内閣大學士臣明珠)止戈化洽民物昌(内閣大學士臣李霨)蓼蕭
燕譽
聖恩長(内閣大學士臣馮溥)天心昭格時雨暘(吏部尚書臣黃機)
豐亨有兆祝千箱(戶部尚書臣梁清標)禮樂文章仰
聖皇(禮部尚書臣吳正治)廟謨指授靖八荒(兵部尚書臣宋德宜)春
回丹詔罷桁楊(刑部尚書臣魏象樞)河清海晏禹績彰(工部)
(尚書臣朱之弼)百度胥飭綱紀張(都察院左都御史臣徐元文)千官
濟濟盈巖廊(吏部左侍郎臣張士甄)天工無曠勤贊襄(吏部)
(右侍郎臣楊永寧)有年歌協臣所望(戶部左侍郎臣李天馥)共期
紅朽答殊常(戶部右侍郎臣李仙根)轉漕億萬充天倉(戶部)
(倉場侍郎臣馬汝驥)邦禮叨贊慙趨蹌(禮部左侍郎臣楊正中)職司
寅清佐垂裳(禮部右侍郎臣富鴻基)天河洗甲通蠻鄉(兵部)
(左侍郎臣焦毓瑞)
皇威四暢咸来王(兵部右侍郎臣陳一炳)祗承欽恤和氣
翔(刑部左侍郎臣杜臻)刑措不用民夀康(刑部右侍郎臣葉方藹)八
材庀化師殳斨(工部左侍郎臣趙璟)右平左墄開明堂(工部)
(右侍郎臣金鼐)仰窺神策驅天狼(内閣學士臣李光地)膏以大澤
人胥慶(内閣學士臣張玉書)
帝庸作歌追虞唐(翰林院掌院學士臣陳廷敬)身依雲漢賡
天章(翰林院學士臣張英)恪秉訓厲敦羔羊(都察院左副都御史臣宋)
(文運)奉宣仁風之吳疆(廵撫江寧右副都御史臣余國柱)九閽詄
蕩瞻龍光(通政使司通政使臣王盛唐)斗杓高掩貫索芒(大理)
(寺卿臣張雲翼)圖列養正親羹牆(詹事府詹事臣沈荃)黃鐘大鏞
諧禎祥(太常寺卿臣崔澄)郊衢擊壤歡豐穰(順天府府尹臣熊一)
(瀟)大官珍膳羅酒漿(光祿寺卿臣馬世濟)調閑六御騰康
莊(太僕寺卿臣張可前)忝預風紀凛清霜(都察院僉都御史臣張吉午)
出入玉珮聲鏘鏘(通政使司左通政臣崔官)納言惟允尚職
詳(通政使司右通政臣吳琠)褒忠勵節感賜觴(通政使司右通政臣陳汝)
(器)圜扉闃寂春草芳(大理寺少卿臣榮國祚)拜手好生頌
禹湯(大理寺少卿臣徐旭齡)前星令望欽顒卭(詹事府少詹事臣王)
(澤宏)終始念典用斯臧(詹事府少詹事臣崔蔚林)言模行範煇
縹緗(翰林院侍讀學士臣蔣宏道)猗歟至德日就將(翰林院侍讀學)
(士臣胡簡敬)叨塵侍從恩莫量(翰林院侍讀學士臣朱之佐)靖共
夙夜無怠遑(翰林院侍講學士臣嚴我斯)梧桐生矣于高岡
(翰林院侍講學士臣孫在豐)紬書東觀翰墨香(翰林院侍講學士臣盧琦)
三德六行為士坊(國子監祭酒臣王士禎)宫官備位滋悚
惶(右春坊右庶子臣祖文謨)六經義叶如笙簧(翰林院侍講臣朱典)奎
文煥若森琳瑯(翰林院侍讀臣王封濚)朝朝橐筆侍御牀
(翰林院侍講臣董訥)紀載
聖治金匱藏(翰林院侍講臣王鴻緒)頻年宣室虛對揚(翰林)
(院侍講臣高士竒)宸篇掞藻燭昊蒼(翰林院侍講臣郭棻)承華毓
德成圭璋(左春坊左諭德臣陳論)青宫琪樹棲鸞凰(右春坊右)
(諭德臣朱世熙)金輿導從驂雲驤(司經局洗馬臣田喜&KR0034;)罘罳流
影耀璧璫(通政使司左参議臣趙士麟)仁波溟渤同濊汪(通政)
(使司左參議臣趙之鼎)鸞旂乘春零露瀼(通政使司右參議臣張鵬)爰
賡天保矢勿忘(通政使司右參議臣鄭重)八表同軌来梯航
(大理寺寺丞臣徐誥武)雲門磬管聲喤喤(右春坊右中允臣吳鳴珂)泰
交天闕開春陽(左春坊左中允臣李錄予)惟睿作聖金玉相
(右春坊右中允臣鄭開極)珥筆何幸日月傍(左春坊左贊善臣徐乾學)瑞
逾寶鼎兼芝房(左春坊左贊善臣鄭之諶)堯樽夜醉星低昂
(右春坊右贊善臣沈上墉)在廷悅豫和宫商(右春坊右贊善臣王尹方)濫
典樂正董上庠(國子監司業臣劉芳喆)治登三五休聲颺
(翰林院修撰臣歸允肅)睿謨典誥同洋洋(翰林院編修臣王頊齡)記
神聖功臣職當(翰林院編修臣曺禾)琅函瑶版書焜煌(翰林)
(院檢討臣潘耒)石渠高議芟秕穅(翰林院檢討臣嚴繩孫)日侍清
禁研鉛黃(翰林院編修臣杜訥)願言直節謹自防(吏科掌印給事)
(中臣王承祖)
帝心勤民重農桑(戶科掌印給事中臣王曰温)具舉細目恢
宏綱(禮科掌印給事中臣李迥)誕敷文德四國匡(兵科掌印給事中臣)
(劉沛先)嘉禾既殖鋤莠稂(刑科掌印給事中臣姚締虞)屈軼朱
草紛兩廂(掌河南道御史臣唐朝彝)封章問夜檢皂囊(掌江南道)
(御史臣任玥)擬將勁操堅蒼筤(掌浙江道御史臣李見龍)朝無闕
事聯班行(掌山西道御史臣郭維藩)千門燎火宵未央(掌山東道)
(御史臣孫必振)昇平高宴邁柏梁(掌陜西道御史臣衛執蒲)
元夜與諸王宴飲乾清宫
今夕丹幃宴聯翩集懿親傳柑宜令節行葦樂芳春香
泛紅螺重光摇絳蠟新不湏歌湛露明月足留人
聖祖仁皇帝御製文集卷三十五
