欽定四庫全書
聖祖仁皇帝御製文第四集卷二十三
記
刈麥記
塞外地寒最宜禾黍邇來中外一家版圖萬里朕避暑
山莊歴年已多今百榖齊成與内地相似不過遲十數
日而已故種麥者頗蕃山莊苑内麥榖黍稻皆寓焉從
來稼穡之艱不可不知亦不可虚設朕念切民依痌瘝
一體年近七旬精力漸衰扶杖而閱耕種臨畦而觀刈
穫遇雨暘時若則收割之際蒼顔野老共慶有秋黃口
稚子無愁乏食此朕一時之真樂也五十四年夏六月
小暑乃苑中刈麥之候薦新觀成如雲表盛晨氣曖風
秀&KR0034;標竒遠聞各省麥秋相同此目前之實景也孔子
云吾不如老農老圃孟子云從其大體為大人從其小
體為小人農夫足食則樂天下至廣兆民至衆天時之
不齊地脉之不一吾之樂民有食也以目前之實景而
且不能必其盡同又如此嗚呼豈如田野村夫憂樂止
繋於身家而計慮不及於遠大乎故心之勞逸不可同
日而語也夫
碑記
顯應寺碑記
都城之西有佛舍一區創自前明中葉雖歴加修葺而
歲月寖久復燬於火舊觀既替香界就荒非所以崇象
教廣禪悅也朕以古刹勝因宜規整飭爰發帑金鳩材
董役經始於康熙五十年十二月落成於五十八年正
月不庳不侈棟宇一新答士庶敬信之忱慰緇衲皈依
之願用錫嘉名顔為顯應盖以慧炬祥光無微不顯慈
雲法力有感必通澤萬品於真源燿十空於寶智同圓
妙果長稔福田云爾
&KR0034;髻山玉皇閣碑記
距京師百里有山曰&KR0034;髻隸懷柔縣兩峰高矗望之如
髻故得是名自元眀以來號為近畿福地因上有碧霞
元君之祠是以每歲孟夏四方之民會此祈禱者駢肩
叠跡不可勝計古稱積高之區神明所舍况兹山北倚
紫塞南拱神京岡巒迴合蜿蜒磅礴而鍾秀於是則其
神氣之感數有靈應理固然也康熙五十二年值朕六
旬誕期諸臣民就兹山瞻禮為朕祝禧因共建玉皇閣
以祈延夀經始於癸巳三月十八日落成於甲午三月
十八日而請記其事朕御極五十餘年夙夜孜孜惟體
上帝仁愛斯民之心以撫綏天下幸四海清晏年榖順
成朕與天下臣民得同享太平之福者皆
上帝之眷佑也朕之祇承於
上帝者惟在天下臣民之永安而天下臣民之祝願於
上帝者惟在朕躬之永年然則兹閣之建即
上帝之陟降監觀於是乎在矣爰立貞珉載其始末以
傳永久云
湯山龍尊王佛廟碑記
塞外山脉自西北來至熱河岡巒迴合形勢欎盤環左
右百里間多名泉而山莊之東北有湯山其泉湧出山
腰自然而温浴之蠲煩除疴𨗳和怡性朕始經其地謂
水候微凉更得暄暖乃宜於體比再往則加燠矣記稱
邱陵川谷能出雲為風雨者皆有神况是山藴金砂之
氣蒸為醴液又應候如意豈非有神靈默相者歟爰於
泉上繚以周垣構行宫數椽為避暑休沐之所而於其
中建龍尊王佛廟以奉香火焉考湯泉著於史傳者驪
山天都最為名蹟其他亦散見於山經襍志而此地自
古未入版圖故川原之勝蔽翳於荆榛沙磧間幸今中
外一家兹泉始得呈其靈異古人謂地脉之興亦有待
而然非虚語也夫君子澡身浴德如沃盥以去垢朕於
此竊附湯盤之警期與天下日新而所以膏澤吾民以
及蒙古諸部落使咸夀考康寧者則不能無望於佛之
庇祐焉是為記
碑文
資福院碑文
辛丑春澤卜尊丹巴胡土克圖諸蒙古汗王貝勒貝子
公台吉他布嚢等赴闕稽首合詞奏言皇帝纂承鴻業
六十餘年天地清寧海宇安泰邊塞遠人飯和禔福為
日久矣往者噶爾旦恃強侵軼皇帝親總六軍盪除狡
寇安集散亡龍沙瀚海百十部落普蔭大慈安土樂業
垂三十載策妄阿喇布坦兇蘖之餘肆其頑悖欲滅法
教皇帝討辠捄災命帥受算深入曠古絶域斬俘逐北
遂恢故宇振法輪青海以南三危以北百蕃之長悉心
向化欣睹天日臣等伏思皇帝神功巍煥景祚緜遠亘
古未覯凡有知識咸思仰報况臣等沐累朝禄賜受皇
帝高厚踴躍烏能自己乞於京師鼎建梵刹申頌無疆
且以木石磚甓之餘於安定門外立十方院為飯僧所
徒衆自遠至者得有棲止朕以建寺煩費詔諭止之而
允其立院之請諸汗王等復奏言禁城西之崇國寺故
西僧香火也今願新之為皇帝祝釐地朕以其誠懇亦
俞允之夏五月十方院建修功先竣諸汗王等請院額
朕賜名曰資福盖嘉諸蒙古平日服事之勤而取釋氏
廣資福緣之諦也書曰而康而色曰予攸好德汝則錫
之福傳曰見於外而有安和之色發於中而有好德之
言則錫之以福也諸蒙古貞一乃心恪奉藩職恊和鄰
部輯睦姻親天必迎其善意而降之以吉祥將見戶口
愈滋畜牧益盛朕樂與共太平有永而勿替也是為記
溥仁寺碑文
盖聞徧覆含宏者造化無私之體民胞物與者大君宗
子之心古帝王繼天運世保合太和凡日月照臨聲教
暨訖必使咸躋夀考各遂生成納八紘於雨露之中載
殊方於袵席之上深仁怙冒至化洽周斯大同之極規
實無我之洪願也朕誕膺鴻歴五十餘載布信推誠遐
邇一體藩臣部長悉我屏翰絶幕荒陬皆吾黎庶故神
倉玉粒常給以餱糧天駟月題每貸之牧種休息長育
匡翼勞來宵旰彌勤終始無怠朕惟期漸恩敷德俾皆
樂我太平諸藩亦嚮化傾心靡不謹爾侯度雨風時若
生齒日蕃水草茂滋産畜殷碩邊籬甌脱永息侵陵瀚
海龍沙羣資樂利綏安撫輯數十年養之教之膏沐㴠
濡至今日庶矣富矣乃者朕六十誕辰衆蒙古王台吉
等咸詣闕廷奉行朝賀不謀同辭具䟽陳懇願建刹宇
為朕祝釐朕鑒其悃誠重違所請念熱河之地為中外
之交朕駐蹕清暑歲以為常而諸藩來覲瞻禮亦便因
指行宫之艮隅特許營度為佛寺陶甓於冶取材於山
工用無輸輓之勞金錢無踰侈之費經始訖功告成不
日琉璃梵殿同白馬之莊嚴瓔珞祥雲&KR0770;龍華之色相
金峰聳翠靈鷲飛來暖溜蒸砂寶池分出林成福德喬
木千章界是伽耶香園十頃固天開選佛之場地藴清
凉之境也朕歴觀往史遹遡前朝版籍有區幅員未廣
兹熱河之奥壤廼紫塞之神臯名號不掌於職方形勝
無聞於地志朕以渺躬撫有四海邊壖之外悉為畿甸
諸藩於此建寺介福率先恐後無小無大㒺不來同朕
用自慰更用自惕焉書不云乎一人有慶兆民頼之釋
典亦云若彼大雲蔭注世界博稽旁考鑒於朕衷觀我
觀民思維此理特賜寺額曰溥仁將欲汪濊之澤均霑
於率土升恒之慶廣洽於普天藉諸藩祝上之忠誠為
萬方祈純嘏之錫以佛氏施仁之因果共諸藩保鞏固
之休爰紀斯文勒諸貞石
彙宗寺碑文
我國家承天順人統一寰宇薄海内外悉賓悉臣自
太祖
太宗握樞秉軸駕馭風雲蒙古諸部相繼效順暨於朕
躬克受厥成前所未格㒺不思服惟喀爾喀分部最多
而又強盛朕綏德輯威薰陶漸革二十餘載七家之衆
既震且豫咸來受吏乃除其頑梗扶其良弱錫之封爵
畀以土疆朕親北廵以鎮撫之於康熙庚午之秋大宴
賚於多倫諾羅四十八家名王君長世官貴族靡不畢
集拜觴起舞稽首踴躍盖至是而要荒混同中外一家
矣酺賜既畢合詞請曰斯地川原平衍水泉清溢去天
閑芻牧之場甚近而諸部在瀚海龍堆之東西北者道
里至此亦適相中而今日之筵賞敷錫合萬國以事一
人又從古所無也願建寺以彰盛典朕為之立廟一區
令各部落居一僧以住持朕或間歲一廵諸部長於此
會同述職焉至於今又二十餘年矣殿宇廊廡鐘臺鼓
閣日就新整而居民鱗比屋廬望接儼然一大都會也
先是寺未有額兹特允寺僧之請賜名曰彙宗盖四十
八家家各一僧佛法無二統之一宗而會其有極歸其
有極諸蒙古恪守侯度奔走來同猶江漢朝宗於海其
亦有宗之義也夫是為之記以垂永久云
平定西藏碑文
昔者
太宗文皇帝之崇德七年班禪額爾德尼逹頼喇嘛固
始汗謂東土有
聖人出特遣使自人跡不至之區經讎敵之國閱數年
始逹盛京至今八十載同行善事俱為施主頗極安寧
後逹頼喇嘛之歿第巴隠匿不奏者十有六年任意妄
行喇藏滅之復興其法因而允從喇藏青海羣衆公同
之請中間策妄阿喇布坦妄生事端動凖噶爾之衆肆
行奸詐滅壞逹頼喇嘛并廢第五輩逹頼之塔辱衊班
禪毁壞寺廟殺戮喇嘛名為興法而實滅之且欲竊據
土伯特國朕以其所為非法爰命皇子為大將軍王又
遣朕子孫等調發滿洲蒙古綠旗兵各數萬歴烟瘴之
地士馬安然而至賊衆三次乘夜盗營我兵奮勇擊殺
賊皆喪膽遠遁一矢不發平定西藏振興法教賜今呼
必爾罕冊印封為第六輩逹頼喇嘛安置禪榻撫綏土
伯特僧俗人衆各復生業於是文武臣工咸謂王師西
討歴瘴癘險遠之區曾未半載輙建殊勲實從古所未
有而諸蒙古部落及土伯特酋長亦合詞奏曰皇帝勇
略神武超越往代天兵所臨邪魔掃蕩復興蒙古向所
尊奉法教坎麻藏衛等部人衆咸得拔離湯火樂土安
居如此盛德大業非臣下頌揚所能宣罄請賜御製碑
文鐫勒招地以垂永久朕以何功焉而羣衆勤請不已
爰紀斯文立石西藏俾中外知逹頼喇嘛等三朝恭順
之誠諸部落累世崇奉法教之意朕之此舉所以除逆
撫順綏衆懷遠云爾
聖祖仁皇帝御製文第四集卷二十三
