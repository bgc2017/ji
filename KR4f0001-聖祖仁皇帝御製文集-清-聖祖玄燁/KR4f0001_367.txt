欽定四庫全書
聖祖仁皇帝御製文第四集卷三十三
古今體詩四十九首
五月上旬避暑熱河塗中喜麥秋盈野雨暘得時
賦七言一律
畏暑乘輿出鳳城麥秋預卜望庚晴千村共飽連年稔
萬井同歡比屋盈谷有靈泉山脉壯道無峻嶺馬蹄輕
移風易俗先忠孝蕃息編氓在厚生
夏日山莊
日永炎風盛純隂在内含扶陽求物理避暑豈幽探山
静清歊熱泉瀠照碧嵐隨時駐步輦無著亦無貪
其二
畏景消煩慮吟詩續古風野花羅檻外山鳥滿林中雲
氣氤氲合鶯鳴颯爽同無能尋麗句賦物媿難工
金蓮盛放
曾觀貝葉志金蓮再見清凉徧地鮮近日山房栽植茂
参差高下共争妍
其二
數畆金蓮萬朵黃凌晨浥露色輝煌薰風拂檻清波暎
併作芙蕖滿院香
賦得山林引興長
曾讀杜詩解紛紛議論多遇時非泰運行道至蹉跎托
跡山林趣披懷水石歌千年賦比興後世豈能過
詠夏
甘泉日永秩南訛清氣重雲入句多性理精研過盛夏
豈因白首廢編摩
其二
信風已盡接朱明長飬舂容草木亨潄露調冰消暑氣
何如心静則神清
詠新竹
叢隂半畆潤新篁花氣繽紛伴竹香可愛霏微昨夜雨
簷前風響趁蒼筤
熱河産人参雖不及遼左枝葉皆同命翰林蔣廷
錫畫圖因戲作七言截句記之
舊傳補氣為神草近日庸醫誤地精五葉五枝成洛數
順時當用在權衡
蘭菊圖
尺楮繪秋容搜尋墨淡濃丹青偏綽約錦繡雜䒠茸意
運含毫手神生應矩胸自分枝向背形影入芳蹤
蓮花岩松牡丹
離宫初雨後花氣滿天街石壁流泉響松坪古幹佳香
凝金掌露名重玉盤釵静裏經聲息方知道有涯
嘉禾䨇穎
夜雨初晴日素商驅暑天林紅變綠葉榖熟卜豐年勿
訝嘉禾瑞須知貴粟先秋成各地異大有再書篇
湧翠岩觀瀑賞白蓮
畢竟天然造化功方能巧設古今同噴雲百尺穿岩石
瀑水千層點藥叢波湧白蓮承曉露溪浮綠盖動香風
經聲似脫紅塵外泡影依稀宇宙中
梨樹峪道中步輦口占
入峪橋分三岔路傍崕步輦景何深山中獨見松林影
時有清流助鼓琴
其二
一溪展轉見山花步步石苔楊柳斜試看目前將熟果
青榛郁李並堪誇
雲巖
三庚不用碧筩酒九井何貪消暑珠自有雲峰來澍雨
巉巖風颯到茅廬
山居即事
清商方至催蝉急林葉吟風暑漸遥三伏炎蒸纔過半
山居徧地喜禾苖
覽孝經衍義有感而作
孝友乾坤藴彛倫宇宙開無違遵制禮色飬勉循陔風
木追前事春秋思表哀懽心從博愛錫類育英才惡慢
須防過驕危誡取灾教原由匪懈德本足兼該不敬有
何别存誠自可推始終勸興行經義日昭回
用梌木杯噐
素輕珠玉噐專製及時杯錯節分花影盤根别利才茂
林成木癭深谷染莓苔澹泊明吾志天然見體裁
春行
千紅艷萬紫鮮頻催鬚髩方寸懸桃火柳烟恐蕩志吟
風弄月禁狂顛案牘惟勤被景牽逢春又惡鬭芳妍禮
樂詩書海岳編進德修業須鑚研曇雲寂滅淪王道老
氏無為徒苟延致知端賴格物先次第由來性理篇性
理無私天地宣太極乾坤未畫前敬承執中授受遠勿
替心傳思永年
去歲八九月雨最多民間俗說封地雨故一冬少
雪猶可支持自交立春復不見雲所以望雨甚
殷昨晚密雲四起夜深甘霖即霈田間老幼無
不舉手加額懽聲載道朕以民食為天喜均一
體故賦七言近體以示羣臣
吟詠由來喜雨多久晴喜雨更如何天心即是民心感
海甸應同畿甸歌立政剛柔符造化體仁寬裕得人和
兩間物理原難盡勿入浮詩曲士科
春行
愛此融融飬育多平原高下識恩波雖然迅速春難住
四季何嘗離太和
柳絮
御苑春將盡和風鼓物生芸窗來淑氣丹陛奏清聲眠
柳垂青𤨏流鶯囀碧泓沾泥非有意高下點蓬瀛
清潭
一潭清冷拂遊塵活水源頭可問津静處定知無複浪
動時須認養潛鱗臨流能觧薰風意對景先愁澇雨頻
雲影波光相暎處湛然澄澈見天真
讀朱子全書有感而作
降衷天命同仁性氣質多偏亦有全人十已千知自勉
参三列九授師傳直方表裏須涵飬朝夕云為在惕乾
喻道程朱明盡善正心窮理遡淵淵
暑將退
歊蒸少退觧煩憂白髮蒼顔萬里愁觸物方知開造化
閒來更覺有源流倒垂樹影河邊水懸掛波聲岸上樓
分外並無着意處惟將周易静中求
浙閩總督范時崇陛見來京朕每念祖為開創宰
輔父乃忠義名臣所以待之優重今因回任特
書御詩餞送
翼唐九佐開天命論道三台識國楨握管表章文學館
持忠堅保歲寒名棟梁祖幹家聲重蘭桂孫枝令譽清
浙閩封疆慎撫育惟期寧静勉精誠
古北口提督馬進良以年老辭去朕念當日鷹揚
百戰挽強執銳自守紫塞内外恬静皆因宿將
老成之所致今回林泉深所惜也故賦五言特
記不忘疆場舊事也
勇貫先鋒氣鷹揚後陣威秦關提寶劒沙磧歴天旗白
髮秋霜肅丹心皎日輝餞飲軍民别恩崇賜御衣
賦得萬壑泉消夏千峰翠作秋
白藏新素節碧澗洗心泉爽籟鳴楸葉纖雲罩野田鴻
飛横峻嶺鶴舞愛平川見雨心愁潦聞暘意省愆(聞江南旱)
西成登瑞榖南畆慶豐年遠近無殊别盈虚有後先桑
榆懷壯志吟詠借瑶篇生理隨時發淵衷重體乾
大西門升八旗官閱騎射作
騎射為觀德從來舊制存久安惜將老長治厭兵繁訓
練雖成法忠貞實本原先知親上義不必問私恩
江南諸臣
廿載安瀾自有因河干臨幸至於頻白首常思善後策
青疇每念力農晨移風實賴封疆吏化俗無勞專事臣
吴越山川猶在目雖忘多景不忘民
靈泉啟文明
節應黃鐘律陽生復卦前烈風催短髩暖溜益稀年梅
候宫中樹詩成几上箋乾坤先後畫至理在精研
賦得恩光日邊來
冬藏待春發艮止佐東生八極分仁政諸方拱嚮明車
書同内外民物望豐亨敬奉無私義殷勤宵旰情
五十三年冬至齋戒作
姤復生生已渾同不因小往大來中簫韶如在精誠致
鐘鼓云乎禮樂崇日月無私能廣運聖賢有教佐天功
老年豈惜衰殘力強欲躬行盡㓗衷
五十三年冬旱十二月初二日大雪二十一日又
雪途中偶成
玉花泱漭近春和步輦平明廻陌過村老憑門吟里曲
行人載道詠寒歌無塵遠視山横塞破凍齊驅馬渡河
盈尺王畿皆作瑞龍沙惟慮雪霜多(塞外不宜多雪)
賦得梅候宫中樹
積雪梅猶冷春寒竹色沉占年勤遠慮惡酒自高吟憂
樂同民切詩書味道深光風來錦甸生飬見天心
賦得三十六宫都是春
四時觀物視韋篇奥旨微言開畫前月窟天根來往處
地雷乾巽互環旋青陽和煦為春首淑日依遲作道筌
運轉洪鈞推造化體元善政在身先
日月無私能廣運
春寒暗觧消冰勢膏澍新添助發生繡壤已看隨處潤
柴扉共樂及時耕運籌普被羣黎廣宵旰先思積粟盈
每覽前村童叟悅楓宸少慰白鬚情
春日郊行示地方官
警蹕幸畿南中和慰閭里千村静路塵淑氣徧遠邇
其二
每春來此地黎庶盡安康尚德先寬政官僚勉直方
其三
春蒐省耕種莫悮農桑時假寐羹墻睹殷勤意在兹
其四
牧民寄所重授鉞賴宣風曩昔官箴在開誠上下同
其五
平成多歴年生齒既蕃庶惟食在天時輕徭民自豫
其六
案讀五經義遐觀四海圖緬懷洙泗訓期共樂天衢
舟中鼓琴
蓬窗聽綠綺月影暎船遥静裏宫商别風前律吕調雁
飛遥集渚魚躍欲乘潮雨歇苔猶濕應知助麥苗
和風細雨
春潭連霡霂沙岸泊輕舟鴨綠苔痕静人閒載酒遊風
帆通野望雨氣雜清流懷保先農事觀耕鳳蹕留
望湖春色
極目平波心水同烟添媚景日曈曨湖邊淑色年年有
似我澄懷數省躬
其二
倚檻平明對草廬溪濱來往隠樵漁雖然九五乘乾位
山水幽情自卷舒
聖祖仁皇帝御製文第四集卷三十三
