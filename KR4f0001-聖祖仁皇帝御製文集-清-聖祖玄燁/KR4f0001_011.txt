欽定四庫全書
聖祖仁皇帝御製文集卷三
勅諭
諭内閣翰林院
致治之道無過法祖鑒於成憲乃罔有愆欽惟
太祖高皇帝開天垂統
太宗文皇帝式廓鴻圖規模弘遠啓佑無疆朕御極以
來景仰
先猷時切儀型之念
世祖皇帝時曾命儒臣纂修
太祖聖訓
太宗聖訓雖具稾進呈未經裁定頒布茲特命圖海李
霨為總裁官折爾肯折庫納熊賜履為副總裁官達哈
塔胡密子楊正中郭四海陳嘉猷富拉塔王颺昌陳志
紀周弘衞既齊為纂修官滿官四員漢官四員為謄錄
官滿漢典籍典簿四員為收掌官悉依前式分别義類
重加考訂勒成全書朕得以朝夕觀覽是訓是行亦俾
子孫臣民率由無斁卿等膺茲委任須恪恭勤勵務期
早竣以副朕覲光揚烈至意特諭康熙十年四月初四
日
諭刑部等衙門
邇來天氣亢暘不雨或因刑獄淹禁中有冤枉亦未可
知尔等將現監人犯詳加清理如有情罪可矜疑者照
例減等發落其現審人犯尔等速為審理應減等者即
與減等應釋放者即行釋放務期獄無冤滯以迓
天和尔等即遵諭行特諭康熙十年四月初五日
諭禮部
今已入夏亢暘不雨農事堪憂朕念切民生躬自刻責
特頒嚴旨戒飭各官修省過愆祈求雨澤乃精誠未達
霖雨尚稽朕心晝夜焦勞不遑啟處茲朕虔誠齋戒躬詣
天壇祭告懇祈甘霖速降以拯生民尔部作速擇吉
其祭告儀物即行備辧特諭康熙十年四月初七日
諭吏部
朕觀侍郎嚴正矩章雲鷺通政使霍叔瑾才具庸常不
能盡職俱著以原官致仕尔部即遵諭行特諭康熙十
年四月二十一日
諭兵部
武官有防守地方緝捕盜賊之責必弓馬嫺熟方克勝
任其不稱職者雖總督提督等有不時糾參之例但與
其糾參於後貽誤地方不如於選授之時詳加選擇除
現任推陞各員外以後凡係應到部掣籤之官尔部即
考驗其弓馬然後令其掣籤如有不堪者具題照例給
以原品頂帶停其補授尔部即遵諭行特諭康熙十年
五月十一日
諭宗人府吏兵二部
以後王以下及文武官員處分罰銀及罰土黑勒威勒
之例應否酌量其情罪改為罰俸著確議具奏特諭康
熙十年五月二十六日
諭禮部
朕仰體
世祖章皇帝遺志欲躬詣
太祖
太宗山陵展祭以告成功前命議政王貝勒大臣九卿
科道等會議以各處多有災傷暫行停止今奉
太皇太后旨謂朕躬謁
山陵展祭告成關係大典即宜舉行以盡孝思朕仰遵
慈命擬躬行謁
陵禮應行事宜及需用各項著各該衙門速行備辧尔
部即遵諭行特諭康熙十年八月初六日
諭禮部
耕耤大典事關勸農來春應照例舉行其應行事宜詳
察典例具奏特諭康熙十年八月初八日
諭吏兵二部
差官巡察各地方及差遣大臣閱視兵馬等事前經條
奏俱著候旨舉行今思巡察地方關係吏治民生閱視
兵馬關係邊防軍務俱屬緊要應差遣何項官員著九
卿科道會同確議具奏特諭康熙十年八月初八日
諭吏部
前因浙江巡撫范承謨以患病具奏准其回京調理故
將山東巡撫袁懋功調補今據兩省督提奏稱百姓愛
戴號泣請留情詞懇切特順民情俱著各留原任張鳳
儀著候另缺推補尔部即遵諭行特諭康熙十年八月
二十九日
諭兵部併督捕衙門
直隸重地理宜肅清邇來盜賊繁多大為民害地方官
怠玩不能力行禁戢以致劫掠時聞真盜捕獲者少良
民株累甚多皆因防汛官員止於降罰帶罪緝拏其間
有失事最多不能盡職者仍令留任愈致貽悞地方今
盜賊應作何禁戢嚴拏及以盜案降罰幾次者作何處
分尔部再行定議具奏至京城内外盜賊棍徒肆行無
忌作何責成官役嚴行緝拏亦著一併議奏特諭康熙
十年十二月初五日
諭禮部尚書哈爾哈齊侍郎常鼐
人君對越神祗務盡其誠敬之心禮儀節文宜臻明備
每年元旦躬詣堂子展拜可令鳴贊贊禮永著為例康
熙十一年正月初一日
諭太常寺
祀典關係重大理宜敬慎嫺習近見尔衙門典禮俱未
諳練又所奏音樂多未合節殊非慎重禋祀之義以後
著詳加練習勿得仍前怠忽䙝越祀典特諭康熙十一
年正月十八日
諭戸部
江南省連年水旱相仍災傷甚重與别省不同若將舊
欠錢糧一併追徵民生愈致困苦朕心不忍其該省以
前未完錢糧察實係拖欠在民者著暫行停徵俟民力
稍蘇之時再行具奏請旨尔部即遵諭行特諭康熙十
一年四月初四日
諭吏部等衙門
江南省事務繁劇與他省不同向來照定限料理不能
如期完結各官罹參罰者甚多前原任山陜總督莫洛
曾請寬限積案始得清楚今應照此例將江南省一切
陳積事件寬其限期令地方官料理完結尔部等衙門
詳議具奏特諭康熙十一年四月初六日
諭吏兵二部
陜西幅員遼闊邊疆重地防禦宜周省城有將軍滿兵
駐防總督衙門應移駐近邊扼要地方專管陜西以便
控制其山西省附近京師應照山東河南例令該撫料
理尔二部會同詳議具奏特諭康熙十一年四月十八
日
諭吏部
原任大學士衛周祚品行端方清慎素著曩以引疾請
告回籍調理今閣務殷繁贊理需人著即召取馳驛來
京入閣辦事尔部即遵諭行特諭康熙十一年四月二
十七日
諭刑部
刑獄重地人命攸關天氣炎熱亟宜清理雖熱審現有
定例但已結大案現在監禁各犯或有無知而罹法網
小過而陷重辟者株連無辜久淹禁羈朕心每思及此
深為惻然茲特遣大學士圖海杜立德學士哈占宋德
宜等會同三法司逐一詳加審鞫凡有罪可矜疑者即
與察明事由開列具奏務使情法允協有枉必申以副
朕欽恤刑獄至意特諭康熙十一年六月二十五日
諭工部
河道屢年衝決地方被災民生困苦深軫朕懷據差往
看視決口侍衞吳丹學士郭廷祚回京繪圖進呈朕觀
黃河自宿遷以至清河皆為緊要雖有遥堤恐一層未
足捍蔽水勢應否於遥堤之外再築遥堤尔部即行河
道總督漕運總督會同相視商酌築堤果否有益併所
需錢糧若干逐一詳確議奏尔部即遵諭行特諭康熙
十一年六月二十七日
諭宗人府
貝子尚善性行端良凡事小心敬慎勤勞為國著仍復
其原多羅貝勒尔衙門即遵諭行特諭康熙十一年閏
七月初二日
諭刑部
設立刑法原以戢奸禁暴必事情重大方可用刑嚴訊
近見内外問刑衙門嘗有濫用夾棍致斃人命者朕心
殊為不忍以後審問事情尔等務加詳慎勿得輕聽問
官不分輕重動輙夾訊希圖草率結案仍將審事官員
嚴加申飭不時稽察其有任情作弊者即行指實題參
務使重刑不得濫及無辜以副朕矜恤民命至意若有
不應夾訊之人擅用夾棍及罪不至死徑行夾死者應
作何處分尔部會同吏兵二部定議具奏特諭康熙十
一年閏七月十四日
諭禮部
帝王致治首在維持風化辨别等威崇尚節儉禁止奢
侈故能使人心淳樸治化休隆近見内外官員軍民人
等服用奢靡僭越無度富者趨尚華麗貧者互相效尤
以致窘乏為非盜竊詐偽由此而起人心囂凌風俗頽
壞其於治化所關匪細今應作何分别務行禁止著九
卿科道會同嚴加確議定例具奏特諭康熙十一年八
月十一日
諭兵部
都統副都統職司軍務關係重大必得其人乃克勝任
以後漢軍都統缺出著將該旗副都統應陞官員現任
提督一併開列具奏副都統缺出著將該旗參領應陞
官員現任總兵官一併開列具奏尔部即遵諭行特諭
康熙十一年十月十九日
諭禮部
民資粒食以生今當播種之時亢暘不雨農事堪憂皆
由朕躬凉德政治有所未協未能仰格
天心用是夙夜靡寧實圖修省以感召休和為民請命
尔部即虔誠祈禱雨澤以副朕勤恤民隱至意特諭康
熙十二年三月十一日
諭戸部
江南要地財賦繁多前馬祜所報歴年那移侵欠錢糧
數目未清雖經有旨暫行停徵但官民侵欠必須分晰
明白應追應蠲始免牽混若止責令該督撫清察歲月
遲延茫無頭緒以致官民受累無所底止今應否專差
大臣前往徹底清察著九卿科道會同詳議具奏特諭
康熙十二年三月十三日
諭戸部
江南蘇松常鎮淮揚六府連年災荒民生困苦與别處
不同朕心時切軫念除今年錢糧已經派撥兵餉外其
六府康熙十三年地丁正項錢糧特行蠲免一半以昭
朕存恤災黎至意尔部即將應蠲免數目察明確議具
奏特諭康熙十二年四月十二日
諭吏部
國家大小事務在内責成部院在外責成督撫其事情
重大煩難者固應照限完結如平常易結之事理應速
結以清沉滯近見内外各衙門題覆本章有將易結之
事遲延不結必俟限滿乃為具題其不行具題完結遲
滯者必多牽連守候必致苦累以後著速行完結勿得
遲延務俾案件清楚以副朕委任至意尔部即通行傳
諭遵行特諭康熙十二年五月十一日
諭兵部
茲因地方底定平西親王吳三桂平南王尚可喜靖南
王耿精忠各具疏請撤安插已允所請令其搬移前來
地方應行事務及兵馬機宜必籌畫周詳乃為善後之
策應各遣大臣一員前往會同該藩及總督廵撫提督
商確作何布置官兵防守地方並照管該藩等起行應
差官員職名開列具奏特諭康熙十二年八月初九日
諭吏部
國家設立言官專司耳目凡政治得失民生利弊必須
詳切條陳直言無隱斯為稱職若但敷衍虚文浮冗勦
襲或以不急之務草率塞責非朕廣開言路之意今將
科道官親加考試其留用各員著益加勉勵殫心盡職
以副委任内石文郁范時起何名揚才庸無文不稱言
職著革職尔部即遵諭行特諭康熙十二年八月十二
日
諭吏兵二部
雲南地屬遠疆今該藩官兵既撤控制需人應專設雲
南總督一員添設提督一員責成專管料理尔部速議
具奏特諭康熙十二年八月十八日
諭戸部
平西親王吳三桂平南王尚可喜靖南王耿精忠等請
撤安插已允搬移該藩及各官兵家口安插地方所需
房屋田地等項應預為料理務令到日即有寧居以副
朕體恤遷移至意尔部作速詳議具奏特諭康熙十二
年八月十八日
聖祖仁皇帝御製文集卷三
