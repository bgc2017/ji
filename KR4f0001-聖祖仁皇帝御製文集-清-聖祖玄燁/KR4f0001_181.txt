欽定四庫全書
聖祖仁皇帝御製文第二集卷四十五
古今體詩五十九首
初秋晩雨後觀儀器
從容更覺靜悠悠片片荷香送小舟日落開窗雲外景
風清拂戶雨中秋寬懷自有數行字樂志須操一算籌
(向日最喜天文算法)萬物無窮最易曉其間諸象列天球
初秋詠竹
森萃青青繞碧塘霜姿靄靄動幽香寒風不變終身節
綠葉紛然暎晚凉
閒坐詠竹
門外千竿細竹窗前萬朵鮮花秋寒衆色皆變惟爾霜
姿可嘉
詠金蓮花
迢遞從沙漠孤根待品題清香拂檻入正色與心齊磊
落安山北參差鷲嶺西炎風曾避暑高潔少人躋
祝巴林淑慧大長公主詩(并序)
公主秀毓天潢祥鍾坤順為
皇考同氣之親淑容懿範儼若
慈闈履貴盛而沖和居顯榮而祗慎耆年令德宗黨式
欽惠澤淪洽於遠人徽柔著聞於中外數十年来篤
愛朕躬禮周意摯故常迎留京邸晨夕相依用展敦
睦之義惟祝遐齡康豫馴致期頤俾得色笑恒瞻德
音長奉藉以慰朕追慕
慈寧之永念豈不休歟爰賦五言以介眉夀
長祝南山夀願言北斗詩祥開應帝女釐降自金枝沙
漠黎心服坤貞天下知年年慶人瑞歲歲賞瑶池
戲題自鳴鐘
晝夜循環勝刻漏綢繆宛轉報時全隂晴不改衷腸性
萬里遥来二百年(此器至中國二百年矣)
夏日舟行
靈液開僊仗清暉暎碧波黃鸝鳴茂樹歸雁戲青莎水
曲蒲帆轉岸廻錦纜過三春曾布德月下聽謳歌
夏日幸潞河雜詩三首
水色連天四望收輕舠桂楫放中流東南惟有長江勝
一片雲帆萬里遊
其二
曾記當年幸潞河翠旌熠爚暎微波臨流士女爭瞻望
不禁扁舟唱櫂歌
其三
野雲漸起罩斜陽暮泊平沙覺水凉初更未寢吟詩句
靜見爐中焚異香
親閱運河堤
舊歲隂霖勝憂勤億兆難析津通鵲渚形勢接桑乾物
理常求治朝堂亦自安運堤久未整岸堰最宜完夾道
黎民悅沿河老幼歡雲容隨豹尾暑氣擁仙鑾九醖賢
人酒三漿龍鳳團匡牀搜典誥流水奏幽蘭櫂響逼前
駕漁歌進小灘去回四百里舟次五雲端
舟泊潞河
萬里帆檣宛轉来炎天繫纜泊河隈長江曾著操舟說
短夢頻思作楫才隔水翛翛秋麥起繞林處處野花開
從容披閱依書幌靜爾忘言憶九垓
千葉蓮
禁苑初秋玉殿凉綠荷經瀨遞清商千英水面重重豔
幾度風前柄柄香宮女移船摇紺葉近臣載筆詠紅芳
定心坐對西山靜不管穠纖暎夕陽
題耕織圖
耕
第一圖(浸種)
暄和節候肇農功自此勤勞處處同早辨東田穜稑種
褰裳涉水浸筠籠
第二圖(耕)
土膏初動正春晴野老支笻早課耕辛苦田家惟穡事
隴邊時聽叱牛聲
第三圖(耙耨)
每當旰食念民依南畝三時願不違已見深耕還易耨
綠蓑青笠雨霏霏
第四圖(耖)
東阡西陌水潺湲扶耖泥塗未得閒為念饔飧由力作
敢辭竭蹷向田間
第五圖(碌碡)
老農力穡慮偏周早夜扶犂未肯休更駕烏犍施碌碡
好教春水滿平疇
第六圖(布秧)
農家布種避春寒甲坼初萌最可觀自昔虞書傳播穀
民間莫作等閒看
第七圖(初秧)
一年農事在春深無限田家望歲心最愛清和天氣好
綠疇千頃露秧鍼
第八圖(淤蔭)
從来土沃藉農勤豐歉皆由用力分薙草灑灰滋地利
心期千畝稼如雲
第九圖(拔秧)
青蔥刺水滿平川移植西疇更勃然節序驚心芒種廹
分秧須及夏初天
第十圖(插秧)
千畦水澤正瀰瀰競插新秧恐後時亞旅同心欣力作
月明歸去莫嫌遲
第十一圖(一耘)
豐苖翼翼出清波荑稗叢生可若何非種自應芟薙盡
莫教稂莠敗嘉禾
第十二圖(二耘)
曾為耘苖結隊行更憂宿草去還生隴間餽饁頻来往
勞勩田家婦子情
第十三圖(三耘)
䆉稏盈畦日正長復勤穮蓘下方塘堪憐曝背炎蒸下
惟冀青疇發紫芒
第十四圖(灌溉)
塍田六月水泉微引溜通渠迅若飛轉盡桔橰筋力瘁
斜陽西下未言歸
第十五圖(收刈)
滿目黃雲曉露晞腰鐮穫稻喜晴暉兒童處處收遺穗
邨舍家家荷擔歸
第十六圖(登場)
年穀豐穰萬寶成築場納稼積如京廻思望杏瞻蒲日
多少辛勤感倍生
第十七圖(持穗)
南畞秋来慶阜成瞿瞿未釋老農情霜天曉起呼鄰里
徧聽邨邨打稻聲
第十八圖(舂碓)
秋林茅屋晩風吹杵臼相依近短籬比舍舂聲如和荅
家家篝火夜深時
第十九圖(籭)
謾言嘉榖可登盤穅秕還憂欲去難粒粒皆從辛苦得
農家真作雨珠看
第二十圖(簸揚)
作苦三時用力深簸揚偏愛近風林須知白粲流匙滑
費盡農夫百種心
第二十一圖(礱)
經營阡陌苦腁胝艱食由来念阻饑且喜稼成登石磑
從兹鼔腹樂雍熙
第二十二圖(入倉)
倉箱頓滿各欣然補葺牛牢雨雪天盼到蓋蔵休暇日
從前拮据已經年
第二十三圖(祭神)
東疇舉趾祝年豐喜見盈寧百室同粒我烝民遺澤遠
吹豳擊鼔報難窮
織
第一圖(浴蠶)
豳風曾著授衣篇蠶事初興穀雨天更考公桑傳禮制
先宜浴種向晴川
第二圖(二眠)
柔桑初翦綠參差陌上歸来日正遲邨舍家家簾幕靜
春蠶新長再眠時
第三圖(三眠)
紅女勤劬日載陽鳴鳩拂羽恰條桑只因三臥蠶將老
翦燭頻看夜未央
第四圖(大起)
春深處處掩茅堂滿架吴蠶婦子忙料得今年收繭倍
冰絲雪縷可盈筐
第五圖(捉績)
連宵食葉正紛紛風雨聲喧隔戶聞喜見新蠶瑩似玉
燈前檢點最辛勤
第六圖(分箔)
愛逢晴日映疎簾新綠如雲葉漸添天氣晴和蠶事廣
移筐分箔徧茅檐
第七圖(採桑)
桑田雨足葉蕃滋恰是春蠶大起時負筥攜筐紛笑語
戴鵀飛上最高枝
第八圖(上簇)
頻執纖筐不厭疲久忘膏沐與調饑今朝士女歡顔色
看我冰蠶作繭時
第九圖(炙箔)
蠶性由来苦畏寒深垂簾幕夜將闌爐頭更爇松明火
老媪殷勤日探看
第十圖(下簇)
自昔蠶繅重婦功曾聞獻繭在深宮披圖喜見纍纍滿
茅屋清光積雪同
第十一圖(擇繭)
冰繭方堪作素紈重綿亦藉禦深寒就中自有因材法
揀取筐間次第觀
第十二圖(窖繭)
一年蠶事已成功歴數從前屬女紅聞說及時還窖繭
荷鋤又向綠隂中
第十三圖(練絲)
炊煙處處繞柴籬翠釜香生煑繭時無限經綸從此出
盆頭喜色動雙眉
第十四圖(蠶蛾)
蛾兒布子如金粟水際分飛任所之莫令繭絲遺利盡
来年留作授衣資
第十五圖(祀謝)
勞勞拜簇祭神桑喜得絲成願已償自是西陵功德盛
萬年衣被澤無疆
第十六圖(緯)
綠隂揜暎野人家每到蠶時靜不譁一自夏初成繭後
籬邊新聽響繅車
第十七圖(織)
從来蠶績女功多當念勤勞惜綺羅織婦絲絲經手作
夜寒猶自未停梭
第十八圖(絡緯)
無衣卒歲早關情寒氣催人蟋蟀聲茅屋疎籬秋夜永
短檠相對絡絲成
第十九圖(經)
織紝精勤有季蘭牽絲分理製羅紈鳴機来往桑隂裏
已作吴綃匹練看
第二十圖(染色)
凝膏比潔絡新絲傳得仙方色陸離一代文明資賁飾
須教五采備彰施
第二十一圖(攀花)
巧樣爭傳濯錦紋堪憐織女最殷勤雲章霞綵娱人意
自著尋常縞布裙
第二十二圖(翦帛)
手把齊紈冰雪清秋衣欲製重含情逡巡莫謾施刀尺
萬縷千絲織得成
第二十三圖(成衣)
已成束帛又縫紉始得衣裳可庇身自昔宮庭多澣濯
總憐蠶織重勞人
聖祖仁皇帝御製文第二集卷四十五
