欽定四庫全書
聖祖仁皇帝御製文苐三集卷十五
勅諭
諭内閣九卿等
湖廣江西糧米在江南浙江販賣者甚多而米價竝不
曾減令尔䓁會議今覽尔等與九卿所議大略相同却
於朕意迥相懸殊如尔等議將收買米石堆貯者定例
禁止儻因此借端妄行摉查則徒為衙門人役之利扵
百姓絲毫無益而且有損雖將稽察不清之督撫等降
處亦不知畏何濟之有尔等所議者枝葉耳根本處全
未講求朕意將此米石扵根本處詳加稽察則收米堆
積之獘自除湖廣江西之米或江南浙江官民及貿易
之人或本地百姓及他處貿易之人在某馬頭某鎮店
將某家米買賣若干及姓名察明甚易行文湖廣總督
巡撫江西巡撫令差賢能官員於有名馬頭大鎮店内
察明買賣人姓名米數至月終即具摺奏聞江南浙江
總督巡撫處亦照此奏摺咨會若如此行而湖廣江西
之米不至江南浙江販賣則更扵何處販賣耶凡此米
石人皆共知買賣事情不待禁約而販賣者必多似於
百姓大有裨益朕此旨竝尔等所議奏摺付九卿同閱
若皆以為是著交與該部將朕諭旨作速咨行湖廣江
西江南浙江總督巡撫若更有應議之處著另議具奏
康熙四十八年七月初十日
諭内閣九卿等
湖廣省衡州永州辰州瀏陽永興等處糧米甚多先年
征剿逆賊時百姓盡皆避匿大兵扵數邨莊内尋覓糧
食凡歴數月取用未竭此等地方皆有水路可通若有
通江西水路之處則湖廣督撫或難於稽查亦未可定
若該撫等親詣此䓁地方悉其情形更為善也康熙四
十八年七月十四日
諭兵部
國家慎簡武臣專膺閫寄惟是敉寧疆圉和輯軍民斯
於地方大有裨益而酬庸奬勲之典宜加優渥焉陜西
提督潘育龍久履戎行蔚建勞績歴試重鎮克殫謀猷
自擢任西秦以來御兵飭伍有勇知方邊境肅清閭閻
安堵既威望之茂著亦年齒之日增兹特晉加顯秩用
彰異數著授為鎮綏將軍仍管陜西提督事務以示朕
隆眷老臣至意尔部即遵諭行特諭康熙四十八年八
月初七日
諭河南巡撫鹿祐
督撫奉職循理不畏懼人本無所難每因部費繁多以
致不能潔已誠使實心任事專為民生則一切情面俱
不宜瞻顧近來科道糾參皆受人指使竝無從公出扵
已見者督撫亦然明知某州縣居官不善必私計其人
曾有權要相託與否如有囑託便不敢糾參賢否混淆
不能辨别皆此故耳河南俗樸民淳本易為治比年五
榖豐收今歲開歸等處雖稍被水潦已曾蠲免錢糧交
該地方官賑濟嗣後一有災傷尔即當據實奏聞不可
隐匿亦不可過實積穀備荒最為緊要但各處積穀未
必皆實推陳易新之說聽之雖美而行之甚難當青黃
不接時將倉穀散去倘值秋成歉收便不能還倉若再
如此一年則倉穀必多虧缺設遇災荒將何賑濟尔等
漢官一見倉庫虧空心中張皇因而有託人打點安排
之事官聲便不能好巡撫乃地方大吏不在徒務虚文
應實心籌畫思有益扵民者為之况清廉不專在一已
必使布按以下一併為廉吏方能有益扵民所謂廉吏
者亦非一文不取之謂若纖毫無所資給則居常日用
及家人胥役何以為生如州縣官止取一分火耗此外
不取便稱好官其眞正貪黷無忌者自當參處若使一
概從苛糾摘則屬吏不勝參矣至扵刑獄關係民命與
他事不同錢糧䓁項有不合處部院可以駁查刑獄命
案一經勘定部中亦難更改案内但有可疑務須駁審
朕即位五十年來扵刑名最加慎重凡督撫陛辭之時
朕每以刑名一事湏至詳至愼諄諭再三尔可留心聽
讞以仰體朕矜恤庶獄之意又文武官員共事一方每
多不和總兵䓁官私扣月糧未足深罪文官雖極清潔
尚足自給武職有何所入儻地方有事文臣可以坐鎮
武官湏有身臨鋒鏑之苦自唐以後文武始分從前文
武相兼之時可云我非武臣亦推諉他人耶尔到任務
與武臣相和兵民一視乃扵地方有裨益也康熙四十
八年九月二十八日
諭都察院
通州兩岸堤工每年派官修理一年一換前旨甚明本
内未將本年所派司官明白指出含糊推諉具議殊屬
不合著都察院嚴察議奏康熙四十八年十月初二日
諭大學士温達尚書耿額
朕觀八旗漢軍人等用於文職者多而用於武職者少
嗣後武鄉會試亦著八旗漢軍人䓁考試所增額數不
過數名可以收健勇人才之用於武科甚為有益康熙
四十八年十月初五日
諭大學士温達張玉書陳廷敬李光地兵部尚書
蕭永藻侍郎李先復宋駿業
武科取士國家大典數科以來所見人才技勇漸不如
前此事關係甚重宜廣其途以備錄用如在内部院司
官筆帖式兼管武職歷陞至堂官者不乏其人在外提
督總兵官亦多起家行伍人才何定之有現在八旗監
生充甲兵者俱有入文場應試之例今直省綠旗各營
兵丁及拔補把總千總竝年滿千總䓁久在行伍多有
健勇及善射之人此等人員内有能讀書通曉文義願
入武場應試者應分别令其應武鄉會試其應鄉試者
即扵所在充伍及出仕地方應試不必復回原籍至雲
南貴州廣西等遠省來京應武會試者亦應酌定中額
使不至脫科以示鼔勵如此則綠旗人員内有技勇者
皆得入科目以自效而武榜人員内亦得寔有技勇之
人於武科甚有裨益其福建廣東二省武進士舉人生
監或兵民人䓁有熟諳水性練習水師事宜願於出洋
巡哨船隻隨官兵效力者如果能擒殺賊衆立有功績
著督撫察明保題具奏康熙四十八年十月初六日
諭刑部
江南浙江連歲災荒地方困苦又今年兩省疾疫盛行
人民傷斃者甚衆雖該省督撫未經奏聞朕訪知災病
之狀深用惻然民命至重朕宵旰孜孜惟以矜全百姓
為念一切刑獄奏讞尤加欽恤比年因江浙盜案疊見
凡犯盜劫者悉皆依律坐罪今閱秋審情真各案所議
情罪俱屬允協但念災荒疾病之餘復將數十罪犯一
時正法朕心殊為不忍江浙兩省應處決情眞人犯俱
著停止一年康熙四十八年十月十六日
諭戶部
今歲入夏以後朕因南方二麥不登北地亦被微潦宵
旰軫慮甚切焦勞繼而畿輔稔收三吳秋熟兼以四方
奏報咸獲有年朕心始為稍慰夫水旱災傷事所時有
而小民皆如赤子一以疾苦見告即不忍恝置扵懷今
念江南淮安府揚州府徐州三屬地卑積水被災獨重
秋禾未播種者甚多雖本年錢糧業經全免又曾遣官
分賑而失業之民宜加格外之恩以弘愛養康熙四十
九年淮揚徐三屬邳州等十九州縣三衞額徵地丁銀
五十九萬三千八百兩有竒著通行蠲免又河南省歸
德府屬商丘等六縣山東省兖州府屬濟寕䓁四州縣
或被夏災或被秋災雖已各依分數例免額賦竝宜更
施膏澤用厚民生康熙四十九年商丘等縣應徵地丁
銀二十萬二千四百兩有竒濟寧等州縣應徵地丁銀
一十四萬六千六百兩有竒俱著通行蠲免其應蠲免
州縣有舊欠未完錢糧亦著停徵一年諭旨到日各該
督撫嚴飭有司體朕殷殷軫恤災氓至意張示徧喻悉
心奉行務俾窮鄉僻壌均霑實惠如有不肖官吏借端
私徵者即行察參尔部即遵諭行特諭康熙四十八年
十月二十五日
諭大學士温達張玉書陳廷敬學士塞爾圖孫柱
仇兆鰲王思軾滿丕滿寶顧悅履潘宗洛
頃郝林條奏各省錢糧虧空事情彼但知州縣錢糧有
歴年虧空之獘而所以虧空之原未之知也則亦徒為
空言而已凡言虧空者或謂官吏侵蝕或謂餽送上官
此固事所時有然而地方有清正著名之督撫而所屬
官員虧空更多又何說也如趙申喬齊世武張鵬翮李
光地皆不受屬官餽遺何以州縣有司尚多虧空耶尔
等年齒雖老朕聽政日久更歴事多各州縣虧空根原
察之甚悉從前各省錢糧除地丁正項外雜項錢糧不
解京者甚多自三逆變亂以後軍興浩繁乃將一切存
留項欵盡數解部其留地方者惟俸工䓁必不可省之
經費且節次裁減為數甚少此外一絲一粒無不陸續
解送京師雖有尾欠十數兩部中亦必令起解州縣有
司無纖毫餘地可以動支因而不得已有那移正項之
事此乃虧空之大根原也年來戶部覆本嚴查虧空錢
糧者朕從未折出蓋深晰病原在此州縣官員寔多苦
累但既參虧空必湏追賠如正項錢糧二千兩未完五
百兩按分數議處其例甚輕若那用五百兩則處分甚
重今但令之賠償足額則那移出納還充官用其罪可
寬便不必深究凡事不可深究者極多即如州縣一分
火耗亦法所不應取朋友交際一二十金亦法所不應
受若以此法一概繩人則人皆獲過無所措手足矣且
如戶部庫中錢糧歴年存積數極難清前此庫貯一二
千萬兩時曾令部中盤查經一年後方始查完竟多餘
銀二十餘萬即各倉糧米亦歴年堆積陳陳相因贏餘
不少不肖官吏侵盜銀米者未嘗無人若行盤查數仍
不缺所以獘極難除總之定例所在有犯必懲其中細
微不能深究諸事大抵如此現今戶部庫銀收貯五千
餘萬兩時當承平無用兵之費又無土木工程朕每年
經費極其節省此存庫銀兩竝無别用去年蠲免錢糧
至八百餘萬而所存尚多因思從前恐内帑不足故以
外省錢糧收入戶部自今觀之亦未為盡善天下財賦
止有此數在内有餘則在外不足凡事湏豫為計乃能
有備以部庫銀一二千萬兩分貯各省庫中似亦有濟
儻在外各省一旦倉猝需用反從京師解出得毋有緩
不及事之慮耶此亦當於無事之時從長商確者也尔
䓁可將朕此旨一一向九卿等言之康熙四十八年十
一月初十日
諭吏部
漕運總督歲輸玉粒上裕京儲綏理軍民拊循丁弁職
任為至重要總督桑格自簡任治漕以來老成持重謹
厚寬平殫力轉輸悉心經畫每歲身親儹運俾漕艘依
期抵通十餘年間從無稽遲貽誤之事且馭衆有法䘏
下有恩所屬運官旗丁無不感頌愛戴真不愧為地方
大吏今年齒已長而精力未衰久任勤勞良可嘉尚著
特授為兵部尚書兼都察院右都御史仍加太子太保
以示朝廷崇奬老臣酬庸褒勲至意尔部即遵諭行特
諭康熙四十八年十一月十三日
聖祖仁皇帝御製文第三集卷十五
