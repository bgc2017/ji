欽定四庫全書
聖祖仁皇帝御製文第三集卷二十三
碑記
普濟堂碑記
京師廣寧門外有普濟堂焉門臨孔道地接神區萃萬
國之梯航普兆民之樂利熙来攘往之衆胥慶春臺肩
摩轂擊之倫咸登壽域然而川塗跋涉易興趼足之嗟
風雨晦明難遂棲身之願或徘徊岐路最急貲糧或偃
蹇孱軀尤需醫藥於是都人尚義上戶輸金託此三乘
之津梁用濟四生之疾苦慈雲法雨資佛力以醒羣迷
夕唄晨鐘贊王化以弘大澤寒得衣而饑得食羈旅如
歸病有託而療有方疲癃立起既安全之甚衆且存歿
之皆寧有司以聞深為嘉悦夫好義輕施乃良民之美
行恤灾拯患寔盛世之休風喜見我民還敦古道咸能
體朕憂民之念推朕救民之心創建雖肇乎都城效法
期及乎寰宇成比戶可封之俗慰一夫不獲之懷書傳
從欲於四方詩詠徧德於百姓此則朕之志也爰賜之
額曰膏澤回春而為之記康熙四十四年五月
高旻寺碑記
茱萸灣者乃維揚俗稱寶塔灣也居三岔河之中南眺
金焦諸峰北枕蜀岡之麓足為淮南勝地凡上江由儀
真下江由瓜步至此皆會歸運河而北上也朕比歲以
来躬臨河干諮詢經畫者屢矣每抵一處未嘗不懷保
編氓施惠工商故兩淮鹽課永減額徵停輸贏羡又聞
往来迎送費用私派者甚鉅特頒嚴旨盡為禁止從此
商民得以安席漸皆獲所則朕之巡幸者少有益乎朕
三十八年奉
皇太后鑾輿偕行晨昏侍養視河既畢勉從輿請濟江
而南周覽吳會民生風俗見茱萸灣歲久寢圮朕欲頒
内帑略為修葺為
皇太后祝釐而衆商以被澤優渥不待期會踴躍赴功
庀材協力惟恐或後不日告竣舊刹式廓鼎新莊嚴弘
敞兼以翬飛傑閣憑高四眺臨大江通南北因書額賜
之曰高旻寺勒文於石永垂久遠惟是雨暘應時河海
清晏舉一世共臻於仁壽之域斯四十餘年宵旰勤民
之念所厚期也即此塔工蕆事具見羣情愛戴之誼出
於至誠是亦有不可冺者爰為書之以志始末云
補陀羅迦山普濟寺碑記
稽考梵書補陀羅迦山有三一居厄納忒黑一居忒白
忒一居南海即是山也本山誌書未得其詳當年海宼
猖狂凡禁海之外寺宇梵刹皆為灰燼自康熙二十二
年蕩平臺灣海波永息故遊方衲子因舊基址斬蓬蒿
刈藜藿而更新焉朕時廵浙西特遣專官虔修淨供敬
書題額永鎮山門復發帑金重修寺宇務俾殿堂廡牖
丹碧華歷棼橑煥美而一木一石悉出公家一夫一役
不煩民力上為
慈闈延禧下為蒼生錫祉也朕自弱齡誦讀經史以修
齊治平為本未暇覽金經貝葉空寂泡影之文所以不
能窺其堂奥槩而言之元者善之長也佛者以善為本
推而擴之大約無二上天好生化育萬彙大士慈悲度
盡衆生亦無二也朕求治勤民四十餘載矣今者兵革
已銷而民生未臻康阜梗頑雖化而民情未盡淳良皆
因水旱靡常豐歉各異此朕寤寐孳孳不能釋也以大
士之力庶幾慈雲法雨甘露祥風使歲稔人安萬姓仁
壽則普濟之弘功即時雍之上理是朕之心也夫爰書
翰簡勒諸穹碑垂示無盡云康熙四十五年歲次甲申
嘉平月上旬書
重修清凉山羅睺寺碑記
朕省方觀民所過名山大川壯觀勝蹟與夫往聖先賢
講學明道之地心切向往多所表章而釋氏之宫標靈
顯異所在多有亦間留題以寄遐懷嘗一再至五臺山
慨然於清凉真境如游崆峒汾水之間登眺五峰俱賜
扁額維兹羅睺寺其地近文殊現相處其取義似皈依
西方十六祖創建自唐顯迹於宋續修於勝國賢藩迨
我
先朝曾闢院以供十方暨朕躬亦嘗寵以翰墨而日月
既久榱題傾圮赤白漫漶今住持僧元旦復規而新之
加麗焉夫浮屠義不三宿則無地非桑下也以無所住
為常住亦何處不清凉也然其過化之所往往留精舍
焉亦弟子職也往聞羅睺擊鐘集大衆以别聲聞而宋
丞相張商英嘗見神燈兹寺中則今元旦之舉於將廢
也鐘聲燈影或者復聞聞而見見乎因援筆而賜之記
康熙四十五年二月
碑文
重修天竺寺碑文
朕御歷凝庥心周區域省方設教蹕駐湖山眷兹民力
於東南詎止皇輿之名勝若迺因其舊蹟無侈前觀則
天竺寺之所由以重修也粤惟鷲嶺著於西方法輪則
一竺峰麗於南國名刹維三固緇梵所薰修亦僊靈之
窟宅潮音送響遥接普陀塔影横空長留舍利瑞光發
於澗上奇木像大士之容白衣感夫夢中淨域建看經
之院或旱乾間作禾麥告枯而幡蓋来迎霔雨濡足有
禱輒應無福不臻斯固歷晉宋以迄今寔亦載簡編而
可信意者能仁之量等於好生佛道之成關乎民隱推
斯指也不其偉與將使般若之門隨方而啓仁壽之域
舉世咸登有其興矣曷可廢哉朕曩者親奉
慈闈式臨兹宇自芳湖而西顧望初地以南循輦過花
迎旌迴雲捲巖深乳竇含真珠之寶光峰轉飛来帶琉
璃之紺色百靈斯護七聖不迷既祝我
皇太后壽履康寧復冀凡兹庶民室家盈慶然則迦釋
之弘慈與國家之布德豈有殊也顧念山靈如昔寺貌
未新我
皇太后為國發心為民祈福時申
慈命重葺香林兹役之興不妨民事凌雲再煥將無乾
竺之靈匪日成功實篤坤元之慶恒沙國土偕常樂以
同升億萬蒼生享太平而無極是則我
皇太后之聖心依然迦釋之心而於朕經營天下利濟
生民之心亦適有愜也夫
南海補陀法雨寺碑文
盖聞圓通妙象般若真源開覺路於金繩大地證菩提
之慧聞潮音於碧海恒沙誦普度之聲紺殿維新滄波
永靜惟兹法雨寺者南海補陀山大士之别院也名山
佛國大海慈航青嶂干霄高逼梵天之上洪濤浴日祥
開淨土之場一柱如擎震旦指為名勝三山可接方輿
記其神奇值氛祲之震驚致山川之闃寂僧徒雲散佛
宇灰飛比者運值清寧慶海波之不作地連溟渤望法
界而知歸特頒内府之金重建空王之宅鳩工揆日蔀
屋不勞庀材築基鼛鼓弗作珠宫貝闕涵聖水以無邊
鼇柱鼉梁覺迷津之可渡坐青蓮之寶像圓滿輪輝藝
紫竹於祇林莊嚴毫相瞻慈雲之普照鍚法雨之嘉名
海若效靈天吳護法標霞高建来萬國之梯航彼岸可
登作十方之津筏藉其廣大上以祝
聖母之遐齡假此慈悲下以鍚羣黎之多福則㫋檀香
外盡成仁壽之區水月光中悉是涵濡之澤勒諸琬琰
昭示来兹康熙四十三年十一月
廣仁寺碑文
朕存心天下睠顧西陲惟兹關隴之區實切封疆之重
歲當癸未特舉時廵省方設教訓吏寧人已責除租行
慶布德引年賜帛奬學興賢所過山川聖哲祠域遣修
祀事用殫精禋凡所以禆邦政厚民生者靡弗致其勤
焉又以運際承平無忘武備簡稽將士整飭戎行發内
帑之金錢普軍中之頒給爰於演武之場躬親校射之
典以建威銷萌之義有觀德習禮之風顧念久安長治
務在因俗宜民若乾竺之傳言雖殊尚而利濟之道指
有同歸閱武之頃周覽地形相其爽塏命創招提即大
賚之餘貲為雙林之小築厥工匪侈逾載告竣斯役也
經營適協乎輿情銖黍不煩夫民力將使黃山巖岫秀
比靈山渭水波濤凝如定水洪河浪息渡法海之津梁
華嶽雲開通耆闍之轍迹五陵六郡之衆迴向香城外
蕃屬國而遥羣遊淨土賁神光之常護上以祝
慈壽於無涯助王化之遐宣下以鍚民庥於有永其亦
朕綏懷寰宇順導烝黎之至意也歟於是題廣仁之額
標括三乘書多寶之碑昭垂奕葉云爾康熙四十四年
十一月初一日
重修南嶽廟碑文
衡嶽為天南巨鎮上應北斗玉衡亦名壽嶽主靈長於
禄位緜福祚於子孫載在星經由来尚已往歲專官致
祭肅薦馨香復以廟貌傾頹勅命修葺蠲吉蕆事鳩工
庀材不斂閭左之錢不費公旬之役羣臣歡忭庶民子
来經始於四十四年七月訖工於四十六年九月不三
歲而落成榱桷一新丹碧重煥於時億萬臣民以兹嶽
為主壽之山咸欲伸其愛戴之悃為朕祝釐而督撫諸
臣亦合詞籲請謂宜親頒文翰宣導輿情朕以萬邦為
懷踐祚以来殫思治理區畫周詳敬
天勤民不遑暇逸而於嶽瀆諸祀典禮必虔凡以洽神
人和上下也維兹南嶽靈爽斯憑亦期與吾民共樂雍
熙同登仁壽大四海從風之治固萬年有道之基是則
朕斂時鍚福之至願云爾爰書重修歲月以示崇德報
功之意俾勒之貞珉昭諸億禩焉
重修西嶽廟碑文
天地定位山嶽效靈體發育之能贊生成之德尊踰四
瀆秩視三公祀典之於五嶽禮綦重矣矧華山峻峙雍
州雄踞西土辨方維酉兆歲事於有秋盛德在金助氣
機之始肅興雨則膏流河渭出雲而氣接恒嵩尤宇宙
之奥區神祗之靈府也嶽廟當華隂衢道基址崇宏棟
梁巍煥明禋肹蠁降格居歆國家之邀福迓禧以大庇
我陜東西數千里之蒼黔者於是乎在而年歲浸久則
傾圮漫漶不能無虞朕於癸未冬省方西廵蒞止少華
之麓矚雲臺望仙掌靈蹤勝蹟髣髴於煙嵐翠靄間而
西連隴坂東接函關土俗民風停車坐悉秋露凝而勤
收穫商飇起而謹蓋藏年穀屢豐閭閻日阜自非神庥
曷克臻此於是入祠展謁遣祭致虔特命所司鳩工載
葺不興一役輪奐丕新蓐收之别館增輝少昊之下都
彌絢自今以始達精忱於玉帛陳黍稷之馨香默佑潛
孚嘉祥翕集佐坤靈以作成萬物宏兌澤而利濟羣方
豈有量哉爰勒豐碑用垂奕禩康熙四十四年十月初
一日
聖祖仁皇帝御製文第三集卷二十三
