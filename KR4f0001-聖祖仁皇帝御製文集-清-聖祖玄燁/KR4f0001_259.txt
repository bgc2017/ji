欽定四庫全書
聖祖仁皇帝御製文第三集卷三十一
雜著
古文評論
和帝
罷收鹽鐡詔
昭帝時舉四方賢良即言願罷鹽鐡官迨此時邊方寧
謐故毅然去之
求曹相國後詔
念舊酬勲繼絶舉廢詞意温藹詔旨中極有風致者
選舉詔
漢選舉責成二千石刺史故得人為盛
舉賢良詔
和帝求賢諸詔綽有西漢風致
封班超詔
漢立功西域每求智勇之士置為都尉當時最稱得人
亦由奬勵激賞之典重也
蝗災罪已詔
遇災引咎深自謙抑得詔令之體
擇良吏詔
周宣以雲漢為憂詩人美之斯詔大意略同
留諸王詔
詔語雖簡深得友愛之義
和熹鄧皇后
詔河南尹豹等
貴戚子弟迺國家肺腑股肱幼而不學長且面牆恃貴
而驕恃富而侈職此故也此詔辭可謂深中情事矣
殤帝
勅司隸校尉部刺史
痛言俗吏之弊最為嚴切
安帝
旱蝗詔
民生疾苦豈可壅於上聞宜詔詞專及之
霖雨傷稼詔
國家德意惟在有司實意奉行始無屯膏之弊
申制度科品詔
綺縠珠璣之侈濫及厮走與賈誼所論略同正京師以
示四遠尤得風化之要
順帝
勅桂陽太守文礱
封還大珠責以求媚非徒不貴異物亦以風勵廉節
桓帝
災異詔
酒醪足以糜榖西漢詔令每引以為戒亦貴粟之一端
也
竇融
責譲隗囂書
竇融早識成敗可謂智士始終一節不愧貞臣責囂以
大義惜其不能聽從耳
馬援
與楊廣書
委曲婉至動以天性之恩曉以君臣之義其激昂古宕
處則龍門筆法也
朱勃
追訟馬援書
馬伏波有佐命之功而未有顯過此書代為辨晰歸於
賞功宥過意良厚矣
班彪
請太子諸王官屬䟽
論豫教之道在於審所與居戒慎所習要言不煩
乞優答北匈奴奏
示以坦白得駕馭外藩之體
王命論
應天順人為一篇大指反覆徵引以暢其說文之極有
光燄者
桓譚
上時政䟽
定國是重夲業所謂政貴體要
復上時政䟽
光武時頗尚讖緯故桓譚極言之文亦剴直明切
杜林
論增科禁䟽
寬禁網捐苛細正以扶進廉潔奬成節概義實相因
張純
正昭穆䟽
光武中興漢業以元帝為大宗别建四親廟盖以嗣繼
統緒為重亦可以息後世紛紛之論矣
鄭興
日食䟽
引春秋洪範以立言皆有根據
陳元
請立左氏䟽
左氏傳博雅竒麗叙事擅古今之長公穀文亦多雋逸
故三傳并傳學宫
朱浮
日食䟽
古者吏道以久任為善有治績顯效則增秩賜金璽書
褒美時守令更代太煩故朱浮因日食言之
與彭寵書
諭以名義動以利害雄快勁直聳然可聽
第五倫
論竇氏䟽
勲戚以謙慎為美滿盈為戒第五倫所言不止國家防
微之善道亦戚畹保家之明鑒也
勸成風德䟽
書稱明作有功惇大成裕惇大者政之體也明作者政
之用也此篇論治以惇大為夲文亦簡切
韋彪
置官選職䟽
登用大臣以公忠識量為重不在應對小慧簿書末節
篇中獨暢此義
孔僖
上章帝自訟書
孔僖所陳願開張聽聞即無逸皇自敬德之意
何敞
諫用竇氏䟽
指陳貴戚直言不諱非欲摧折之正欲保全之何敞於
漢可謂忠矣
徐防
五經章句䟽
漢時五經諸家各設博士故箋䟽之說有互相逕庭者
至宋諸儒而統紀一矣宋儒羽翼經傳之功固自不朽
魯恭
諫盛夏斷獄䟽
順時為治欽若之實况刑辟尤所當慎乎魯恭之言實
與月令相發明
魯丕
舉賢良方正對策
簡直修潔較西漢諸儒之文別為一格
論經術䟽
古人於經學守其師說如規矩權衡所以尊經也
班固
文帝紀贊
贊纔二百餘字而文帝恭儉寬仁治功約略已盡固洵
良史哉
武帝紀贊
歴叙武帝尊經好古制度禮文之事彬彬可觀矣結處
義正辭勁可謂高文老筆
昭帝紀贊
論事措意極其整暇有舂容大雅之致
成帝紀贊
叙述所聞用筆輕雋在論贊中又是一格
諸侯王表序
援引周秦論列漢世或詳或略極錯綜變化之致纚纚
千言讀之惟恐其盡
高惠高后文帝功臣表序
於論議中引用前人撰著以成文史漢中多有此體
外戚恩澤侯表序
建官惟賢位事惟能矧通侯之爵乎此序逐段用意特
見文心
公孫弘卜式兒寬傳贊
筆力矯健論次凡數十人絶不覺其煩重
司馬遷傳贊
立論雖駁史遷文之抑揚盡致猶大類其筆法
公孫賀劉屈氂車千秋王訢楊敞蔡義陳萬年鄭
弘等傳贊
鋪叙處如閒雲卷舒自成變態
循吏傳序
吏必夲經術以廣教化始能嘉惠元元登風俗於淳古
此循吏之所以可貴也
貨殖傳序
洞見夲原語語鄭重有關世道昌黎原道大意多出於
此
游俠傳序
立言極其正大覺史遷之豔稱駮而不純矣
西域傳贊
每叚論叙中斡旋一二語遂覺神采飛動
崔駰
誡竇憲書
忠告之意敦廹於中故見之書牘婉惻而周詳憲不知
戒愚孰甚焉
樊準
勸興儒學䟽
儒學之興莫甚於東漢至安帝時文教寖衰流風媮薄
矣此可謂匡時之論
陳忠
論喪服䟽
典質不飾嚴慄之色溢於簡冊
容諫䟽
叙述古人雖爾繁稱遠引然用意深至彌覺欵曲
言中使䟽
古穆之氣樸直之辭
翟酺
諫外戚䟽
明而切簡而健自是灼見夲原之論
虞詡
請復三郡䟽
黝然有古光持論亦復精警
左雄
上順帝陳吏事䟽
守長於民最親賢否關閭閻休戚䟽中徵引極為典切
郎顗
上災異封事
造語精核故不厭其繁縟
劉梁
辨和同論
博考往籍斷以正義和同之介較若白黑矣
李固
災異策對
意愈婉而氣愈直讜論碩辭可刊金石
陳事䟽
老成卓偉之言自爾伉正
援日南議
萬里赴援既言其失又能策畫方略條論井然謀國之
忠何其懇到也
皇甫規
舉賢良方正對策
披瀝直陳於對策中尤為竒特
陳蕃
諫封賞内寵䟽
勁爽峭利之中自有沉摯深厚之氣
劉瑜
陳事書
條析當時之弊極盡情致文亦波折古宕
劉陶
鑄錢議
因鑄冶而及農殖真知夲之論
張敞
上王暢奏記
用刑不如行恩求姦未若禮賢洵為精義名言
傅爕
請誅中官䟽
慷慨上書情最真至
蔡邕
上靈帝封事
湛深經術曉達時務封事之佳者
幽冀刺史久闕䟽
言議勁正文氣紆徐
諫伐鮮卑議
引据多於論斷然具有精理碩畫
司空文烈侯楊公碑
言能舉其大者故筆力超渾
郭有道碑文
藻腴流利已開晉魏六朝之風然西京矩矱猶存也
文範先生陳仲弓銘
華而不縟故淵穆之氣浩乎無涯
鄭康成
詩譜序
論詩之正變獨為眀審
孔融
肉刑議
義有根據語無泛設
告高密縣教
盛事佳文故自可傳
應劭
上漢儀䟽
仿仲舒春秋决獄之義刪定律令以為漢儀是有關係
文字
陳琳
為袁紹檄豫州
筆嚴霜雪氣激風霆不僅以辭采見長
為袁紹與公孫瓉書
立格修整遣言古茂當從呂相絶秦書得來
臧洪
報陳琳書
深情溢於簡牘故音節琅然
聖祖仁皇帝御製文第三集卷三十一
