欽定四庫全書
聖祖仁皇帝御製文第四集卷七
勅諭
諭大學士松柱蕭永藻王掞學士查弼納敦拜渣
克旦勒什布星俄特常壽蔡升元王之樞彭始
摶鄒士璁等
凢事滿漢大臣應公同一心辦理兩議殊非善習
世祖皇帝時兩議之事甚少即間有兩議者亦滿漢大
臣公同署名具奏此制甚善至今遵行近見兩議之事
滿漢大臣各自署名此風漸不可長著吏部都察院察
議具奏康熙五十四年十月三十日
諭大學士松柱蕭永藻王掞學士查弼納敦拜渣
克旦勒什布星俄特常壽蔡升元王之樞彭始
摶鄒士璁
江南地方遼闊關係緊要江寧廵撫員缺未經補授安
徽廵撫梁世勲已令調來引見今總督赫壽又丁母艱
通省無一大吏印務交與藩臬署理關係甚大赫壽著
照常在彼辦事速行文左都御史范時崇星馳來署理
江南總督印務俟范時崇至江南接受時赫壽再行來
京總漕施世綸駐劄之處去蘇州甚近江寧廵撫印務
著施世綸星速署理其總漕事務施世綸照常辦理毋
致遲悞以此傳諭九卿康熙五十四年十一月初九日
諭偏沅廵撫陳璸
朕御極五十餘年於誠偽公私之介詳加審辨萬幾之
暇勤求古帝王先聖治理無不專務誠敬屏棄虛浮先
行其言而後從之垂訓甚明是以朕孜孜圖治亦皆崇
尚實政不貴空言督撫係地方大吏凢關係民生興利
除弊有禆風化鼓舞士子果有真知灼見者即應竭慮
殫心見諸躬行以利地方若徒摭拾浮辭沽名要譽不
但無禆政治且恐有累民生即如張伯行初授廵撫時
即稱移風易俗家給人足報效朝廷迨後絀於才力張
弛失宜反致漸生事端擾累民生地方盈寧之狀迥不
如前此非不能身體力行言過其實之故乎今覽陳璸
條奏數欵皆伊職分内應行事宜當於力見施行後再
行具奏乃將空言妄陳殊屬無謂且督撫身任地方最
重者年榖順成民生樂業陳璸甫授湖南廵撫衆災紛
紛此必撫綏安輯未盡其道上干天和之所致也䟽稱
湖南徵收錢糧每兩加至一錢二三錢不等並不指明
加徵起自何年趙申喬昔任偏沅廵撫時居官甚清知
其於加耗一事禁止甚嚴今覽陳璸所奏豈是趙申喬
亦未曾禁止耶陳璸身係撫臣一切事務不圖躬行實
踐將久經定例禁止之事故張大其言沽名條奏殊玷
官箴加耗起自何年何撫著陳璸即行指参康熙五十
四年十一月十一日
諭大學士松柱等
前曾屢次議將張伯行拿問朕念伊居官清廉不受餽
送故雖經革職而伊缺亦未經補授今調來引見甚糊
塗無知實非堪任廵撫之人但能杜苞苴操守甚好於
錢糧無多之處令其管守於商人錢糧俱有禆益其傳
諭九卿康熙五十四年十一月二十三日
諭議政大臣
現在議政所議之事既現在等候信息乘此時將八旗
漢軍及漢人内有家道殷實情愿自備軍前效力者并
候缺人員作速傳集著吏戸兵三部查明具題引見先
期發往俟遣往大臣到日將地方官内有不堪劣員即
行革退將伊等補授於事有益不致有悞矣康熙五十
四年十二月初九日
諭大學士松柱等
武官不論大小朕俱親騐補授各於營伍事務黽勉效
力部院滿洲司官今入侍衛班次行走漢官亦時常引
見所以俱各勤謹惟外省州縣官員雖調來引見仍未
能周知九卿大臣俱有言責伊等亦當留心可傳諭之
康熙五十四年十二月十二日
諭戸部
朕統一寰宇宵旰孜孜惟以年榖順成民生康阜為念
故凢地方水旱情形必時加諮詢其有歲偶不登即詔
所司亟行蠲賑五十餘年來未嘗稍懈前因甘肅靖遠
衛等處年歲歉收既已多方籌畫蠲賑頻施復將甘肅
被災二十八州縣衛所康熙五十四年額徵銀糧草束
通行蠲免但被災之餘民鮮盖藏若非再沛宏施恐來
歲辦賦猶艱除寧州隴西渭源狄道臨洮五州縣衛五
十五年額徵銀糧草束已經蠲免外其靖遠等二十八
州縣衛所五十五年額徵銀九萬七千八百七十兩零
糧二十三萬九千四十石零草二百五十三萬七千八
十束零亦盡與蠲免諭旨到日該督撫即遍行曉示俾
遐陬僻壌莫不周知務期均霑實惠以副朕軫恤邊民
至意爾部即遵諭行特諭康熙五十四年十二月二十
三日
諭議政大臣
大兵行動運送糧餉安設臺站牧飬馬匹等事俱係領
兵將軍責任今米糧不能運至皆由砂磧地方水草用
竭之故昔朕曾親領大兵在無水草砂磧地方走過所
以深知耳中路出兵時沿途留下一邊水草處行走以
牧放牲口爾等大臣所親知者身為領兵將軍而此等
事務全不知曉閉目直前致沿途水草如火燒赤地後
隊兵馬及運米牲口有不至窮窘者乎朕曾屢向衆大
臣云領兵大人甚難凡事用心不可不周到今歲停止
進兵候種地及一應物件預備完畢審看兩下軍情再
行定奪之說即為此故也且去年哈密二百兵丁殺敗
策妄阿喇布坦時衆大臣俱欲進兵如果彼時即行進
兵路途遥遠糧米焉能接濟現在駐劄食用糧米尚不
能接續以致如此遲誤若即進剿不知作何景况矣如
喀爾喀一路將軍穆塞祁里德等所統之兵俱係滿洲
蒙古行走經練之人並無糧餉不足等事席柱等雖係
精兵因不曾行走經練所以如此現在兵馬倘致饑餒
糧若不到關係甚大行令將軍席柱提督師懿德總兵
官等著仍駐彼處於兵丁内酌量汛守調遣足用之數
留用其庸懦不堪者著會議撤回此兵回來時器械斷
不可沿途遺棄若有行走處將此經練之兵發往此事
議政大臣等所議周詳著照議速行康熙五十五年二
月初一日
諭議政大臣
差往策妄阿喇布坦之克什圖保柱並澤卜尊丹巴胡
土克圖之使人及策妄阿喇布坦到澤卜尊丹巴胡土
克圖之使人潘提忠内等俱已來到朕俱詢問其策妄
阿喇布坦情形皆已悉知策妄阿喇布坦乃係巨猾奸
詭之徒甚屬無耻抵死頼說朕之使臣非係使臣旨意
非係旨意是部文等語今爾諸大臣等向克什圖保柱
等詳詢策妄阿喇布坦情形將目今差去之使臣克什
圖保柱并胡土克圖之使人初陽托音及策妄阿喇布
坦之使人潘提忠内等一同遣往此事乃係大事將作
何遣往等處著諸議政大臣會同副都統以上並九卿
大臣等各陳所見詳議再傳諭與漢大臣等從前但以
兵馬糧米牲口路遠難到為念今兩路兵馬糧米諸凢
齊備悉已現成祁里德等之兵米剰有二千餘石在彼
收貯而西路之米亦皆陸續運到兩處之米委屬充裕
無容計慮今將運米之事稍緩為善於牲口亦屬有益
去年隆冬嚴寒之際尚且將兵米俱已運到况今夏月
正草發之時更有何慮乎朕從前中路出兵時曾於沿
途按站留米令煑粥以贍營中困乏饑餒之步行跟役
并貿易人等大有禆益今亦令兩路進兵之站每站留
米二石如此則運米之牲口駝載亦可輕便且每站若
皆有米則人斷不致死於饑餒策妄阿喇布坦鄙猥之
徒何足為慮我惟以人之性命為緊要耳至將軍席柱
原係做過護軍参領及侍衛之人朕所稔知亦曾臨陣
對敵第漢伏好而人無主見一應軍務糧餉俱將軍責
也伊云我統領兵馬運米之事與我無涉糧到我行等
語可見席柱無將軍之材將此處著諸議政大臣確議
再總兵官路振聲一聞侵犯哈密即行圖效領兵往救
且聞伊愛惜標下兵士甚屬出力著路振聲入議政賞
與翎子據策妄阿喇布坦奏懇遣使一賢能大員等語
伊並不認罪不遣人來若我令大員前去殊不相稱其
克什圖保柱出使策妄阿喇布坦處所已經數次今若
加大銜與克什圖保柱差往前去即係大員矣再凢為
使臣者果能一體同心於事方克有濟若内有不睦互
相掣肘彼此言語矛盾一有差失則無益於事伊等有
不合處即當明言為是再派出在京一人偕克什圖保
柱前去此處亦著大臣會議朕寫旨意時令克什圖保
柱等面看繕寫伊等謂有未宜處朕即改之其再明示
諸大臣我兩路兵馬牲口糧米一應俱已齊備兩處軍
中業已種地秋季可收此番使臣到策妄阿喇布坦處
伊或認罪俟得其䆒竟如何之時將我大兵逐漸進至
伊地止說會講遣往伊既可以遣兵二千到哈密會講
則我護送使臣前往之兵並非進剿之大兵亦無不可
也康熙五十五年三月初十日
聖祖仁皇帝御製文第四集卷七
