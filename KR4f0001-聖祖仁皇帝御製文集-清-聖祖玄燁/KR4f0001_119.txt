欽定四庫全書
聖祖仁皇帝御製文第二集卷十四
勅諭
諭戶部
頃緣山西巡撫噶爾圖同太原總兵周復興奏報平陽
府地震房屋倒塌人民損傷隨經特遣司官星馳前往
察勘情形比復傳問往來經過及本籍人員具述屋宇
盡皆傾毁人口多被傷斃受災甚重朕心深切軫恤應
作何恩䘏著速詳議具奏尔部卽遵諭行特諭康熙三
十四年四月二十五日
諭大學士伊桑阿阿蘭泰
尔等傳諭八旗滿洲蒙古都統官員子弟及諸有房舍
者與家僕披甲者勿察若實無房舍之前鋒護軍披甲
兵都統身自確察於此月初十日保奏康熙三十四年
五月初五日
諭大學士伊桑阿阿蘭泰
覽八旗都統所察無房舍者七千有餘人未為甚多京
師内城之地大臣庶官富家每造房舍輒兼數十貧人
之産是以地漸狹隘若復歛取房舍以給無者所謂剜
肉補瘡其何益之有貧乏兵丁僦屋以居損所食錢糧
以償房租度日必至艱難於城之外按各旗方位河濱
城下每旗各造屋二千間以給無屋兵丁每名給以二
間於生計良有所益屋之外築以周牆沿河之牆各留
礟眼如此既可美觀且足永固此屋令毋得擅鬻兵丁
亡退者則收之官大略計之約費三十餘萬金譬之國
家建一大宫室耳勅下欽天監相視汝等及八旗都統
身往驗看城下宜建造之處奏聞康熙三十四年五月
初十日
諭大學士伊桑阿阿蘭泰
平陽府城垣樓堞衙署倉庫頃因地震悉皆傾圮異日
所必修者今西安所貯銀兩多可發二十萬兩速令修
葺及時營造城堞旣可卽完灾黎餬口亦資其益其下
工部具議以聞康熙三十四年五月二十八日
諭大學士伊桑阿侍郎朱都納學士宋柱戶部郎
中鄂竒
副都統齊蘭布等自盛京還奏言今歲盛京亢旱麥禾
不成米價翔貴雖市有鬻粟而窮兵力不能糴遂致重
困夫盛京者根本之地令朱都納宋柱鄂竒等馳驛迅
往會同盛京將軍副都統諸臣詳察果窮乏者於去歲
海運米二萬石中動支一萬石計會散給令可食至秋
成此一萬石散給而有餘者平價糶之若此則兵民均
有利益又諸地有告糧乏者遣城守尉部員之賢能者
倂散給以賑之如一萬石不足散給發糶速具聞請旨
康熙三十四年五月二十九日
諭大學士伊桑阿阿蘭泰
城垣之下而外各旗空隙之地有可營建房屋者察看
奏聞八旗都統可速看本旗之地再會同驗看其令工
部遍傳八旗悉此康熙三十四年五月二十九日
諭大學士伊桑阿阿蘭泰
右衞將軍職任最為緊要須慎簡其人可暫命歸化城
將軍費揚古兼攝之待右衞將軍旣得其人則可勿攝
其下兵部速行之康熙三十四年六月初四日
諭内閣
時値久雨連緜乍止復雨將不利於田稼朕甚憫焉亟
宜祈晴其傳諭禮部速議以聞康熙三十四年六月十
三日
諭大學士伊桑阿阿蘭泰張玉書學士戴通勒德
額赫里齊穡顧藻徐嘉炎陸葇
江北糧艘狹小而所載糧數與他處之船相同船之所
載旣重不惟不能載貨而儻有令兼載他物其重困矣
增置一二船可不勞而致也興永朝所條上十事亦曾
言及於此尔等議以聞康熙三十四年六月十五日
諭大學士伊桑阿阿蘭泰張玉書學士戴通勒德
額赫里齊穡顧藻徐嘉炎陸葇
近要兒渡決口及天津以南此二處其相視河之故道
可開河或逹之海或逹之大河者其識之於十月間奏
聞當遣人往視康熙三十四年六月十五日
諭大學士伊桑阿阿蘭泰張玉書學士戴通勒德
額赫里齊穡顧藻徐嘉炎陸葇
沙河鞏化城盧溝橋拱極城壩上諸地馬坊城垣勅工
部察看於某地有可營建兵房若干間者同前造房事
倂議以聞康熙三十四年六月十五日
諭大學士伊桑阿阿蘭泰張玉書學士戴通阿爾
粺顧藻徐嘉炎張榕端
兹後世職若以罪革斥其子勿准承襲令同父昆弟襲
之無同父昆弟者則宜削其職其下吏部定例具聞康
熙三十四年六月三十日
諭内閣
由天津再運米於盛京皆迅速而逹大克濟夫厥事在
事官員人等悉議叙具奏來歲亦宜運米倂議以聞康
熙三十四年七月十七日
諭吏兵二部
各省督撫提鎮官員間令來京陛見原欲以地方情形
及兵民生計面加諮詢具有深意近見來京各官輒以
進川馬等物為辭多所置辦雖經却還但恐其在任購
買致貽地方官員兵民之累朕本欲詢兵民生計召令
前來若反致累兵民殊失朕之初意且川馬如果需用
朕自頒特旨令出産地方辦解何須進獻著通行嚴飭
嗣後一切禁止尔部卽遵諭行特諭康熙三十四年七
月二十二日
諭大學士伊桑阿阿蘭泰
馬之所係甚重宜於四十九旗諸地購買歸化城可千
匹俄爾多斯可二千匹科爾沁可二千匹其餘諸旗定
額購買尔等議以聞此買焉事遣部院中曾出差有生
計者副以八旗蒙古護軍參領及參領侍衞各一人會
同該王台吉等使傳諭朕旨購買之康熙三十四年七
月二十五日
諭大學士伊桑阿阿蘭泰學士戴通宋柱陶岱齊
穡博濟
領侍衞内大臣皆令與會議都統席特庫杜斯喀爾阿
什坦胡巴齊什噶爾馬蘇弩亦令與會議侍郎舊不與
可已之康熙三十四年七月二十五日
諭大學士伊桑阿阿蘭泰王熙張玉書學士戴通
宋柱陶岱齊穡博濟韓菼顧藻徐嘉炎張榕端
于成龍向以每事好勝倡議捐納革職今在河工殫極
勤勞居官素優總督原銜其復還之康熙三十四年八
月初二日
諭大學士伊桑阿阿蘭泰學士戴通宋柱陶岱齊
穡博濟
陜西永固城副將員缺令提督孫思克李林隆選擇奏
聞其選擇之員向經引見者則弗令其陛見若未經引
見者倂人員咨送令其陛見如無可選擇者速牒該部
以應授之人奏聞康熙三十四年八月初二日
諭戶部
盛京地方比歲荒歉粒食艱難朕心深切軫念原欲躬
親廵省詢問疾苦情形徧敷恩澤今雖停止東行而所
在貧窶兵丁尚冀朕之臨幸是宜仍加賑卹用俾資生
應作何加恩尔部議奏又盛京兵丁錢糧兩季支領兵
丁於未支領之際每致有稱貸逋負嗣後著按月支給
至今歲秋禾聞亦不甚豐茂恐生計漸艱困乏滋甚自
今冬以至來秋應作何賑給不致失所共計需糧若干
著盛京將軍副都統會同盛京戶部侍郎查明詳加籌
畫具奏尔部卽遵諭行特諭康熙三十四年八月初三
日
諭大學士阿蘭泰
朕巡幸後蒙古事情尔須看過馳奏事皆共知之始克
有濟雖諸奏章亦必開看然後奏聞其當聞於皇太子
者尔卽啓知康熙三十四年八月初四日
諭戶部
直隸順天保定河間永平四府所屬地方今歲水潦傷
稼三農歉收朕廵幸所至徧加諮訪聞高阜之産尚有
秋成而卑下之田被潦者多計所收穫不能相敵雖經
勘災頒賑不致仳&KR0867;失所而須辦錢糧若仍行徵取則
民力匱乏難以輸將朕心深切不忍著將四府康熙三
十五年地丁銀米全與蠲免用示寬恤其霸州雄縣香
河寳坻四處皆有水道可以轉輸每處著發米一萬石
各差司官一員齎往照彼地時價減値發糶以資民食
著行文該撫通行曉諭俾均霑實惠副朕軫念災黎至
意尔部卽遵諭行特諭康熙三十四年九月二十四日
諭大學士伊桑阿阿蘭泰王熙張玉書學士戴通
齊穡博濟傅繼祖韓菼顧藻徐嘉炎張榕端
各省操守清廉愛養百姓練逹吏事之官不可謂無其
人其勅各省督撫以守廉愛民有幹濟之官自知縣以
上擇其可者各以一二人咨送到日奏聞引見康熙三
十四年九月三十日
諭議政大臣
伊拉固克三之徒衆有名目者諭令來京行後其屬役
及牲騎令兵丁陸續押赴徙於盛京令得飼養牲畜從
容以行其有流移者勿徙其家私付之該管札薩克喇
嘛又傳諭善木巴王墨爾根濟農王値雨雪時噶爾丹
侵掠其疆界亦未可定宜簡發其兵倂附近喀爾喀諸
台吉之兵於諸處防守遠置塘哨偵探消息儻有噶爾
丹之儆來侵者敵勢寡弱量力可擊則以其兵擊之若
敵勢衆多則設殿後之兵向歸化城内地移營雖退入
内地亦不譴責也凡有動静一面速報歸化城將軍一
面奏聞康熙三十四年十月初八日
諭大學士伊桑阿阿蘭泰
八旗兵丁外大臣庶官及俊秀閑散人等現在京飼養
之馬若干肥健者若干羸瘦者若干令各旗都統於各
佐領内府佐領悉為察驗奏聞康熙三十四年十月十
五日
諭大學士伊桑阿阿蘭泰
各省向者欺隐之地畝曾限三年清出今限已將滿可
再展限二年令其一一清出康熙三十四年十月十五
日
諭大學士伊桑阿阿蘭泰
朕見各部院官冗事少其筆帖式有應裁者尔等會同
各部院堂官稱事備員酌議裁減奏聞康熙三十四年
十月二十日
諭大學士伊桑阿阿蘭泰
八旗兵士以從軍被創而致殘疾者有能書寫及年力
尚壯堪以筆帖式用者察奏以聞康熙三十四年十月
二十日
諭大學士伊桑阿阿蘭泰侍讀學士伊道
車陳汗納木渣爾王等以兵追逐罕兜公此舉殊可嘉
兹後遇事須殫力展效朕自厚與矜恤其傳諭朕意車
陳汗等勿以厄魯特為懼京師大兵及各路兵馬整備
已就若噶爾丹今冬蠢動定當咸劉無遺若噶爾丹過
此冬月苟延至於來春其殄滅可引領而待也可宣諭
使悉知之又喀爾喀巴爾瑚數百為羣肆行劫掠伊道
至日其以此信移檄科爾沁圖謝圖王逹爾哈王等善
為防備車陳汗納木渣爾王車布登貝勒阿南逹濟濃
此四旗之兵已經追逐罕兜公内大臣明珠等有用兵
之處此四旗其免調發又明珠等所往之地與尔等所
往之地相去非遥可互為通信其巴林之那木逹克王
台吉阿拉布潭吳爾衮額附等今在烏朱木親之地諭
令毋擅移居再探都統杜思哈爾及滿洲前鋒兵信息
馳報伊道此行宜善自防護惟以偵探信息奏聞為要
若遣多人往探徒爾勞疲人馬聞雪甚大雪所届遠近
及某地可行某地不可行蒙古必知可問之蒙古遣人
往至哨瞭之所探取信息又尔於途次儻别得信亦卽
報聞又喇席行止之地亦當互以音息相通康熙三十
四年十月二十三日
諭大學士伊桑阿阿蘭泰
張家口沿途驛逓俱已疲敝其遣兵部賢能司官前往
經理竝察其廢壞之由奏聞康熙三十四年十月二十
四日
諭大學士伊桑阿阿蘭泰尚書庫勒納佛倫薩穆
哈
軍行以馬為重今諸佐領所養官馬旣皆給以錢糧飼
牧該管人員當不時嚴督務令肥澤若馬羸瘦無濟軍
需佐領驍騎校護軍校撥什庫及飬馬人員一倂以軍
法從事康熙三十四年十一月初一日
諭内閣
各部院滿漢大臣庶官以下筆帖式以上所養馬匹皆
務肥澤儻令助馬以濟軍需則各以所助數目雖筆帖
式亦身自上奏蓋為國家公事助以已馬卽與其身赴
行間效力者無異康熙三十四年十一月十一日
諭大學士伊桑阿阿蘭泰
朕見官兵戰箭皆以舊式製造短而且重皆與其所執
之弓不稱弓之勁軟各異引弓之深淺不同科此後箭
之長短重輕皆令度其弓力務製造合宜康熙三十四
年十一月十二日
諭内閣
南路捕盗同知趙弘爕居官旣優其父趙良棟向在行
間著有勞勩趙弘爕其超擢為天津道康熙三十四年
十一月十八日
聖祖仁皇帝御製文第二集卷十四
