欽定四庫全書
聖祖仁皇帝御製文第二集卷十七
勅諭
諭大學士伊桑阿阿蘭泰
厄魯特親王札實巴圖爾等遣還時此處給與馬駝遣
司官送往總督吳赫速赴寧夏量撥馬駝俟伊等至寧
夏時卽應付而遣之其自京師乘往寧夏之馬駝交與
送往之官於草生時在察罕拖海地方牧養數日從塞
外遊牧而來若草未生則暫於彼處飼之俟草生加意
牧養帶回特諭康熙三十七年正月二十五日
諭内閣
運往朝鮮國米石勅侍郎陶岱共運致三萬石以一萬
石賞賚朝鮮國以二萬石平糶特諭康熙三十七年正
月二十六日
諭内閣
遣戶部曾經保舉司官二員於被水災沿河之保定霸
州固安文安大城永清開州新安等州縣截留山東河
南漕糧每處運致一萬石以備積貯米價騰貴時平値
糶賣勅戶部速議具奏康熙三十七年二月二十五日
諭内閣
霸州新安等處此數年來水發時渾河之水與保定府
南之河水常有泛漲旗下及民人莊田皆被渰没詳詢
其故蓋因保定府南之河水與渾河之水匯流於一處
勢不能容以致汎濫此二河道著左都御史于成龍往
保定府南河著原任總督王新命往作何修治令其水
自分流詳看繪圖議奏今値農事方興不可用百姓之
力遣旗下丁壯備器械給以銀米令其修築伊等往時
部院衙門司官筆帖式酌量奏請帶往於十日之内卽
令啓行康熙三十七年二月二十五日
諭大學士伊桑阿阿蘭泰尚書席爾逹侍郎馬爾
漢覺羅三寳學士羅察布泰噶禮辛保温逹
今承平無事八旗佐領所飼馬匹每佐領或留六騎或
留七騎其餘以四月發往牧地於九月初旬仍復來京
每歲如此則錢糧旣可節省而羸馬亦得以蘇息矣其
更代牧視每旗副都統一員參領二員量領官員兵丁
於水草佳處遊牧尔大學士等會同戶兵二部議奏康
熙三十七年三月二十五日
諭建威將軍宗室費揚古
北邊地方甚屬緊要兹命尔管領滿洲蒙古漢軍官兵
駐劄右衞兼管歸化城地方尔須甄别將領賢否申明
紀律操練士卒整飭器械一應錢糧草料等項會同廵
撫及該道商確支給尤須加意嚴飭官兵不許倚勢横
行強奪市物操練新設蒙古兵丁使遵法紀不許將打
草放馬為名侵擾民田務俾兵民和輯不得苦累地方
歸化城乃邊外各部落扎薩克總要之地見在雖有土
墨忒兩旗官員兵丁但隊伍紀律素不嚴整今又增蒙
古兵甚多尔總率兩旗都統副都統不時訓練革除積
獘勸課耕種廣儲糧糗如遇内外邊境有賊寇消息卽
與副都統竝歸化城都統副都統等計議一面奏聞一
面率領官兵奮勇剿除毋致滋蔓其有需用綠旗官兵
之處大同宣府綠旗官兵聽尔酌量調遣凡勅中開載
未盡事宜俱與副都統歸化城都統副都統等同心計
議相機施行勿致失悞不得執拗虚憍有妨事務凡錢
穀詞訟民間一應事情俱屬地方官管理不得干預尔
受兹重任須殫竭忠悃宣布德威弭盗安民方稱委任
如或貪黷乖張縱兵擾民貽悞重地責有所歸尔其慎
之故諭康熙三十七年四月十七日
諭清修禪師都綱喇嘛丹巴格隆
朕惟佛氏之教以空寂為宗以慈悲為用上翊皇度下
濟民生其徒有能闡揚其教者朝廷必嘉與之尔丹巴
格隆夙承梵教恪守清規領衆虔修以祝庥祉深可嘉
尚兹授尔為清修禪師仍提督喇嘛僧衆朝夕讚宣菩
薩頂眞容院乃五臺山名勝之地清淨之所凡一應軍
民人等毋令騷擾尔尚益勉進修用弘慈化丕振宗風
以副朕褒奬之意欽哉故諭康熙三十七年四月二十
二日
諭内閣
覽科道衙門月終註銷案件但奏稱無違限之事而事
務若干件於幾日完結並未開載此後應將事件數目
竝完結日期於疏内詳列具奏康熙三十七年五月十
七日
諭内閣
烏喇寧古塔幾林烏喇黑龍江等處新滿洲内曾授官
職以老病觧任者照其原官品級給俸禄以養贍之矣
此等觧任之官令其子弟承替則供職得人而俸禄亦
不致虚糜其勅兵部逐一詳察具奏康熙三十七年五
月二十一日
諭灌頂普慧弘善大國師札薩克逹喇嘛默爾根
綽爾濟
朕惟佛氏之道清淨慈悲西土之人崇信已久其徒有
能敷揚遺教者國家亦因而嘉與之尔默爾根綽爾濟
始居邊刹來住都城精持戒律為國祝釐歷有年所兹
授尔為灌頂普慧弘善大國師尔尚率在京弘仁寺比
丘虔修淨業仍攝西寧弘善寺徒衆恪禀清規庶無負
朕褒奬之意欽哉故諭康熙三十七年六月初四日
諭内閣
朕巡省盛京車駕旣發之後副都綂吳逹禪到日令其
馳赴行在已有諭旨矣其餘大臣庶官奉差回時不必
前來又各處赴京陛見臣工如有應俟啓奏之事令其
暫候如無事待奏其各回本任康熙三十七年七月二
十六日
諭大學士伊桑阿阿蘭泰
今叛逆噶爾丹骸骨已經搜獲不日解至而遺孽就俘
亦拘繫在此應如何處置尔等會同議政大臣滿漢九
卿詰朝集議以聞康熙三十七年七月二十七日
諭大學士伊桑阿阿蘭泰王熙李天馥吳琠學士
布泰噶禮辛保温逹恩丕顧藻徐嘉炎李錄予
尔等移文奉差茶馬官所易之馬豫備三千匹可遣理
藩院戶兵二部賢能司官各一員前往於來年四月間
青草甫長之時取道塞外解送京師康熙三十七年十
一月十五日
諭大學士伊桑阿阿蘭泰王熙李天馥吳琠學士
布泰噶禮辛保温逹恩丕顧藻徐嘉炎李錄予
開濬下河民生攸繫朕為閭閻疾苦深切軫念曾命凱
音布孫在豐于成龍王新命等專司開濬伊等俱奏工
程告竣民生大蒙利益載在冊籍存部可考人亦具在
可以質詢也由今觀之止是虚糜國帑水勢竝未消減
田畆竝未涸出所謂有益民生者果何在耶今桑格又
奏當行開濬而九卿並不詳詰從前開濬諸人亦不稽
考冊籍遽議准行如果此次開濬巨浸全消疆理盡復
民業得濟朕於錢糧絶無吝惜即動發帑金令其興工
而已至捐助事例竝不宜允行卽今山陜所捐銀米其
事尚未明晰也若下河果如其所請疏鑿開濬而桑格
等能必水卽消田卽出有禆於民以身家保奏則卽令
開濬之御史吳甫生亦以此事條奏所言甚是可將其
疏幷發九卿詳詢前次督濬者復稽考諸冊籍然後確
議以聞康熙三十七年十一月十五日
諭大學士伊桑阿阿蘭泰
朕觀部院官員自論俸補授以來久未察劾以致年齒
衰邁才力不及者甚多可令各部院衙門察其年老才
劣幷行止乖亂者參奏將所參之人引見焉康熙三十
七年十一月二十二日
諭大學士伊桑阿阿蘭泰王熙李天馥吳琠學士
布泰噶禮温逹錢齊保恩丕顧藻徐嘉炎李錄
予
今時際隆冬正當水涸而董安國乃奏水長朕觀其所
奏諸事皆於河道水性㒺協其宜殊不稱職著革任于
成龍原任河道總督今河上工程皆其未完之事其下
效力之人亦衆此缺著將于成龍補授速召來京陛見
詳議河務令其馳驛赴任董安國未完各項錢糧及修
築工程皆逐一交明于成龍可傳諭九卿知之康熙三
十七年十一月二十七日
諭内閣
河務緊要董安國修築工程繁多恐致與于成龍等彼
此推諉可遣部院堂官一員幷率賢能司官前往會同
漕督桑格將已完未完之工幷所用錢糧數目逐一詳
明察丈細造清冊齎來康熙三十七年十二月初一日
諭内閣
緣事婦人拘喚至部院衙門對簿鞫問於理未協朕因
此故曾屢次頒發諭旨今見因事牽連之婦人仍有拘
至公庭質訊者嗣後除婦人親身犯罪外無論官員民
人之妻有事屬牽連應行質訊之處可遣司官筆帖式
往其家問取口詞其拘至公庭永行停止康熙三十七
年十二月初十日
諭内閣
今觀部院司官竝未親筆撰稿皆委筆帖式為之堂官
亦不加看閱卽行啓奏是以兵部補授参將之䟽中有
舛錯良由此故嗣後朕不時傳部院司官令其撰作看
語親加試閱若不能撰者不止將司官議罪卽堂官亦
竝加處分所以預為曉諭也可遍傳部院衙門知之康
熙三十七年十二月十一日
諭戶部
淮安揚州鳳陽等處比年水患頻仍浸漫隄岸田多淹
没耕穫無從百姓艱於粒食經朕時加軫恤屢賑屢蠲
被災地方賴以安堵但念久歉之餘恐致資生匱乏朕
厪憫殷切未嘗稍釋於懷前此雖頻敷庥澤至再至三
用禆羣黎生計猶恐開春東作農事艱難若不大沛恩
施安能令小民各得其所著將海州山陽安東鹽城高
郵泰州江都興化寳應壽州泗州亳州鳳陽臨淮懷遠
五河虹縣蒙城盱眙靈璧等州縣幷被災各衞所康熙
三十八年一切地丁銀米等項及漕糧盡行蠲免務使
民間均霑實惠以副朕體恤元元生息愛養至意尔部
卽遵諭行特諭康熙三十七年十二月二十五日
諭吏戶兵工四部
朕撫馭寰區乂安中外孜孜圖治宵旰勤民期於天下
咸遂生成物無不得其所今邊烽永靖四方無事獨是
黃淮為患衝决時聞下河地方田廬漂没朕軫念民艱
曩曾屢遣大臣往令督理不惜數百萬帑金務期早綏
黎庶乃歷年已久迄無成功今水勢仍復横溢浸漫城
閭沉没隴畆以致民多失業董其役者未有上策可以
宜民時厪朕懷未嘗少釋在内諸臣咸請朕親臨指示
以為一勞永逸之圖方今春時雨水减少正宜講求疏
濬以遂安瀾爰諏吉南廵親加勘閱更以吳地乃東南
奥壌襟帶江湖勵俗省耕兼行臨視凡一切往返供億
已皆俾辦於京師卽途次日用所須亦令各衙門照本
地時値採買摠於民間一無所累仍恐沿途官吏藉名
科派致累閭閻故特頒諭嚴行申飭如有悖旨假託派
索者察實卽以軍法從事該地方大小文武官員不許
與扈從官員藉稱親舊擅相餽遺違者與受人員竝以
軍法從事其護從大小官員隨行傔從人等如有横行
生事者一倂從重治罪凡經過地方百姓各安生業皆
如常時務令㕓無廢市隴不輟耕毋得惶遽引避其軍
民人等懷挾私怨受人指使擅於駐蹕處所輒行告訐
者一槩嚴禁不准仍照衝突儀仗例嚴加治罪尔部卽
傳諭扈從大小官員人等倂行各該督撫於各府州縣
城市鄉村遍張告示備行曉諭務令億兆通知以副朕
體恤惠愛至意特諭康熙三十八年正月二十一日
聖祖仁皇帝御製文第二集卷十七
