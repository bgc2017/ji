欽定四庫全書
聖祖仁皇帝御製文第四集卷六
勅諭
諭議政大臣
喀爾喀扎薩克王等着議政大臣會議宜給與一憑據
伊等所住地方相隔遼遠若當有事即互相救援甚好
况閔柱爾公之旗分尤遠居界外勢亦單弱喀爾喀等
都是一樣扎薩克倘有事故私去救援不知是與不是
大家觀望事必擔悞今哈密有信總兵官路振聲聞知
即行往救七日可到哈密今喀爾喀等着給與憑據有
信即相救援務俾不致有悞將此情由交與議政大臣
康熙五十四年六月初六日
諭議政大臣
據爾等所議欲將米石運至推河地方等語公閔柱爾
所住厄德爾齊老圖地方與推河相去不遠祁里德等
領兵在厄德爾齊老圖左近揀有好水草可以耕種及
魚獸繁多堪以駐兵之處移兵駐劄則邊地既便於打
牲又可保護公閔柱爾等眷屬將米運至駐兵處所不
但有益而進兵亦近着運米大人將米運至駐兵之處
其所食羊隻欲在内地扎薩克喀爾喀扎薩克等凑取
三十二萬等語此如許羊隻一時不能驟得且路遠趕
送艱難着將達禮杭靄之羊五萬隻張家口瓦爾達所
管之羊五萬隻推河左近之喀爾喀扎薩克等凑羊十
萬隻共羊二十萬隻進兵時隨後趕進不但有益行走
亦甚便捷并亦容易可得其駱駝欲在内地扎薩克喀
爾喀扎薩克等凑取八千隻等語内地扎薩克無有駱
駝人皆盡知惟喀爾喀扎薩克一處有如許駱駝焉能
一時驟得自推河地方所進之兵食米者無多且運到
米石之馬騾亦可一併駝米前進也如許駱駝若無用
處只向喀爾喀扎薩克等凑取駱駝三千隻亦足充用
運米一節不可遲緩將此事另繕摺具奏即宜施行其
餘事件俟祁里德等議奏到日再行定奪康熙五十四
年六月初八日
諭議政大臣
據富寧安席柱所奏今年進兵取土魯番等語今若在
甘肅等處將馬匹喂養肥壯於九月間方取土魯番則
適值冬令且伊地方太近不如仍照原議明年前進攻
取為是這事情着交與議政大臣議祁里德信息亦應
等候再策妄阿喇布坦曾有秋天兵至哈密之語總兵
官路振聲力量單弱西安之兵既在甘肅等處喂養馬
匹着將甘肅提標兵發與路振聲助力之處議奏康熙
五十四年六月初十日
諭九卿
近見甘肅廵撫疏稱固原等處地方今歲又旱田禾枯
槁現今九卿會同速議但固原等十七處缺額銀米亦
不甚多即分年帶徵被災之民斷不能完納應察明蠲
免着九卿詹事科道將前事一併詳察速議康熙五十
四年六月二十日
諭大學士松柱學士查弼納敦拜等
軍務事現今各省俱行捐輸若俟伊等所捐方行辦理
或致悞事亦未可知軍務所需錢糧不多如俱動正頃
錢糧則事既不悞而且有益此外若有地方官再行捐
輸者於事裨益更多着諭議政大臣併行文京城大學
士及諸大臣等再從前議政大臣所議之事到部後曾
經復奏現今議政大臣議復一切事件着該部俱照前
繕本用印奏聞康熙五十四年六月二十二日
諭大學士松柱學士查弼納敦拜等
覽兵部為查臺跕奏摺已有三十餘次臺跕乃為軍機
事務而設有應令特行馳送之事亦有應俟便發往之
事若不論緊要與否一概馳送則臺跕必致苦累將此
傳諭兵部康熙五十四年六月二十八日
諭吏部尚書富寧安
朕因信任於爾所以此番將爾派出事屬緊要關係甚
大凡事務仔細留心倘若無事行文將爾等掣回設或
有事策妄阿喇布坦之兵勢一齊前來在臨近調轉之
事曾經指示於爾但相隔地方遼遠有緊急事即飛馳
報信來往需得二十日軍機之事不可遲悞爾親身到
處有調轉之事不必啓奏即與將軍商議酌量而行再
有新滿洲隨朕行走甚屬習慣在哨塘亦甚熟練者選
派十名與爾隨往法腦係隨朕行走熟練之人哨塘等
處甚屬要緊着隨爾去新滿洲之内有爾所知者令其
帶往再與都統阿喇納同去之副都統吳昆人屬平常
而軍旅熟練爾在途間遇見即可帶回康熙五十四年
七月初二日
諭戶部
銅斤事情經九卿議覆結案商人所欠銀兩俱交部全
完工部寶源局所欠銅斤亦已清還毫無欠缺伊等應
賠内庫銀兩在内務府催追完結甚易與剖全無干涉
今部以銅斤仍交王綱明等採買將拖欠銀兩分年坐
扣已還銀兩仍交内庫所議全不是矣若將銅斤又交
伊等以致再欠可乎錢法事務係戶部專責應作何辦
買銅斤不悞鼓鑄之處再議具奏康熙五十四年七月
初二日
諭議政大臣
博貝所奏將吳良海歸服有策妄阿喇布坦所屬在厄
敏處居住之厄魯特杜爾伯特丹津一千戶之人招撫
歸服若抗拒不服即行攻取似此動作以彰聲勢甚是
其間設有不睦致相仇敵聞博貝之兵前往以為大軍
將至紛紛擾亂便可得彼真信雖策妄阿喇布坦兵來
救授地方亦遠更有阿爾泰嶺之雪攔阻不能前進矣
博貝又奏稱臣有兵一千五百僅已彀用不求增益若
聖主以尚可增添有根敦扎薩克協理台吉羅卜藏之
所屬翁科時之兵扎薩克濟納米達之兵此二扎薩克
之兵原在和托古特一處行走與厄魯特攻戰熟練之
人等再有扎薩克台吉阿禮雅之兵亦善於破敵將此
三個扎薩克之兵添於我足矣其餘之兵既不知道亦
不求助着即將此三個扎薩克之兵添給博貝帶領此
兵前去遣人往吳良海處以好言安慰云爾等原欲歸
順我聖主今欲歸順應乘此招撫投誠若不傾服入於
樹密之處此乃無關緊要相其形勢行事可也至杜爾
伯特丹津以誠信確實差人招服大彰聲勢為要博貝
剿撫前去時若有策妄阿喇布坦之兵向我喀爾喀直
冲前來即着尋其後尾隨杜爾伯特之丹津與厄魯特
散秩大臣車領伊等係弟兄令車領差伊親信能人寫
給書信將現在所議之事發於博貝或派勤慎章京或
筆帖式作速飛馳并帶車領人同去即令前去之人同
博貝之兵一齊進發將此情由着交議政大臣議康熙
五十四年七月初二日
諭議政大臣
軍務糧餉關係甚要天時地利不可不通徹籌畫現今
運米一事朕甚為躊躇前日直隸廵撫河南廵撫奏摺
據稱牲口已如數起解又稱因雨水過多恐泥濘一時
不能得到等語看來今歲雨水實大此頃牲口到湖灘河
所定疲瘦不堪且前去路遠必至沍寒之時及至回來
正歲底大寒人與牲口冷處不曾經慣必致大受傷損
殊屬煩難所派大人雖竭力圖效亦無法可施及至奏
請似覺誤事朕意將此旨抄錄與將軍費揚古並散秩
大臣祁里德等滿洲索倫蒙古兵糧若可以節用支持
到明年五月則今歲預備齊畢來春青草一發即令運
米如何議政大臣速行詳議具奏康熙五十四年七月
十四日
諭大學士松柱學士查弼納敦拜星俄特常壽
閱刑部奏章繁複者甚多皆由府州縣司道各官審錄
供招盡行全載所致該府司道果讞有别情自應叙入
若無互異之處但註明該府司道與州縣各官歴審皆
同一語止將州縣初招並督撫等大吏審擬之處叙明
本内足矣若將前後陸續審報供招雷同備載徒使繕
寫重複案件亦至遲延戶部奏章亦有類此者着九卿
詹事科道會同議奏康熙五十四年十月初四日
諭大學士馬齊等
朕禮遇諸大臣甚優自始至終無不期其保全凢官員
才守及居官之處靡不詳察朕曩廵狩至龍泉關駐蹕
之日曾面詢趙鳳詔噶禮居官何如趙鳳詔奏稱山西
地方官噶禮第一清廉一錢不要朕以鳳詔乃趙申喬
之子斷不欺朕聽信其言屢擢噶禮至江南總督又奏
稱婦女不失節乃當然之事居官不受賄亦當然之事
如居官受賄即與婦女失節等朕諭爾言雖則鄙俚誠
能如此存心甚佳迨噶禮事敗後朕詢尚書張鵬翮曾
奏趙鳳詔居官貪婪近晉撫蘇克濟摺奏趙鳳詔受賄
甚多應行糾參朕手批令其停止以俟悛改乃諭旨未
到參本已至今閱趙申喬所奏詞意忿激殊非大臣之
體著飭行仍令在任供職康熙五十四年十月二十六
日
諭戶部
朕蚤夜孜孜軫懷民瘼四方水旱時勤諮詢惟恐閭閻
之蓋藏未裕一遇儉歲收穫失望窮黎即無以資生也
直隸順天保定河間永平宣化五府所屬地方今歲雨
水過溢田畝被渰者甚多穀耗不登民艱粒食現今緩
征賑借雖惠澤頻施而來春應辦錢糧若仍行徵取則
民力匱乏輸將難繼着將五府州縣康熙五十五年地
丁銀八十五萬五千八百兩零糧米豆穀一十一萬五
千五百石零草九萬四千九百束零俱通行蠲免爾部
行文該督遍飭所屬實心奉行俾窮鄉僻壤均沾朝廷
德意倘有不肖官吏私徵侵蝕者察出定行從重治罪
爾部即遵諭行特諭康熙五十四年十月三十日
聖祖仁皇帝御製文第四集卷六
