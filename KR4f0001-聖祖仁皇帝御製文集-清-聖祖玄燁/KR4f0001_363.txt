欽定四庫全書
聖祖仁皇帝御製文第四集卷三十一
雜著
康熙幾暇格物編
江源
中國水之大而流長者惟河與江其源皆出西番界河
之源自元史發眀之後人因得知其大略江之源則從
未有能確指其地者酈道元水經注頗言其端委而於
發源之處則云以今所聞殆未濫觴道元亦闕疑而弗
敢定也今三藏之地俱歸版籍山川原委皆可案圖以
稽乃知所謂岷山導江者江水泛濫中國之始禹從此
水而導之江之源實不在是也江源發於科爾坤山之
東南有三泉流出(一自匝巴顔哈拉嶺流出名七七拉噶納一自麻穆巴顔哈拉嶺流出名)
(麻穆七七拉噶納一自巴顔吐呼母巴顔哈拉嶺流出名古科克巴哈七七拉噶納)合而東南流
土人名岷捏撮岷捏撮者譯言岷江也是為岷江之源
南流至岷納克地名鴉龍江又南流至占對宣撫司會
打冲河入於金沙江東流逕雲南境至四川叙州府與
川江合是真江源根據後人但見打冲河之入金沙金
沙之入川江而又據禹貢東别為沱之文謂川江為岷
江溯流以窮源謂江源必在黃勝關外不知鴉龍江之
上流實為江源也故導江之江有蜀江離江錦江都江
之稱隨地隨時異名而不得專岷江之目者非其源也
宋范成大陸游亦嘗言之范成大吳船錄曰江源自西
戎由岷山澗壑中出而合於都江今書所云止自中國
言耳陸游入蜀記曰嘗登岷山欲窮江源而不可得盖
自蜀郡之西大山廣谷西南走蠻箐中皆岷山也則江
所從來遠矣二說皆知黃勝關流入之江非江源而不
能定其所在後人反據禹貢文以辨其非漢書地理志
謂岷山在湔氐道西徼外江水所出言雖無弊特不知
所謂徼外者今科爾坤山之東南耶抑即黃勝關外地
也元史云江水出蜀西南徼外東至於岷山而禹導之
可謂得其方矣而不能眀悉如記河源者盖河自都實
奉使後始得其源大江濬發之地從無人至者元世祖
南征即從蔥嶺而南直逹天竺緬甸由雲貴逕湖廣以
返路在江源之外故不得其詳也然亦有至其地而究
未能辨之者眀之宗泐是也宗泐使西域歸云西番抹
必力赤巴山有二水在東北者為河源在東南者為犛
牛河江源也犛牛河即麗江一名金沙江者宗泐但見
是水之先合於金沙江而後合於川江不知金沙江别
源於西番之乳牛山去江源西千餘里乃謂岷江即金
沙誤矣數家之說猶近於影響其餘荒唐散漫更無可
採隋經籍志有尋江源一卷其書不傳間見地記有引
之者其說云岷江發源於臨洮木塔山臨洮今洮州衛洮
河横亘於南江豈能越洮河而南下耶即有其書必多舛
錯亦不足觀已惟眀徐弘祖有溯江紀源一篇頗切於
形理弘祖曰河入中國歴省五而入海江入中國亦歴
省五而入海計其吐納江倍於河按其發源河自崑崙
之北江自崑崙之南(按崑崙即科爾坤之訛非真崑崙也)非江源短而河
源長也又云北龍夾河之北南龍抱江之南中龍中界
之北龍祇南向半支入中國惟南龍磅礴半宇内其脉
亦發於崑崙與金沙江相並南下環滇池以達五嶺龍
長則源脉亦長江之所以大於河也至李膺益州記云
羊膊嶺水分為二派一東南流為大江一西南流為大
渡河元金履祥釋禹貢從之夫大渡河源發於四川大
邑縣之霧中山至嘉定州合川江其去岷江真源東西
相隔千餘里去禹導江之處南北亦相懸五百餘里(禹貢)
(導江之處在今黃勝關外乃褚山)而云俱發於羊膊嶺何其謬耶此皆
未得其真惑於載籍以意懸揣而失之也學者孰從而
徵之故詳記江源并論列諸家之說於篇
恒河
釋氏之書本自西域其紀山川似乎荒怪然亦頗有依
據不可盡非其言小有舛錯者或述之傳聞或譯於筆
授轉相記說而訛耳如因本經云阿耨達山頂有阿耨
達池池東有恒伽河從象口出流入東海南有辛頭河
從牛口出流入南海西有博义河從馬口出流入西海
北有斯陀河從師子口出流入北海後人據文疑水從
牛馬師象口出必無之理不知所謂牛馬象師者皆山
之形似也其云入東南西北海則誤矣阿耨達山今之
岡底斯也岡底斯之前有二湖(番名馬品母達賴湖郎噶湖)即阿耨
達池也其東有山曰馬口(番名打母朱喀巴珀)有水流出東南入
雲南境為㯽榔江逕緬甸入南海其南有山曰象口(番名)
(郎千喀巴珀)有水流出入二湖而西流其北有山曰師子口
(番名僧格喀巴珀)有水流出亦西行與象口之水會而南流其
西有山曰孔雀口(番名馬珀家喀巴珀)有水流出南行與象師口
之水會而東南流為恒河(番名岡噶母倫江)入南海是經所謂
牛馬師象口者方位或不同至今番人猶稱名之特四
水一分流於東為㯽榔江三合流於南為恒河而總入
於南海無分入四海之道耳酈道元水經注引西域記
云阿耨達山有水名遥奴名薩罕名恒伽三水俱入恒
河兹說信然又括地志謂阿耨達山一名崑崙者非也
崑崙去岡底斯西二十度在天竺之極西西印度之北
以北極為天頂故河圖括地象曰崑崙横為地軸上為
天鎮道經謂天之中嶽水經謂崑崙在地之中皆言在
天地之中也岡底斯去北極偏東二十度其非崑崙明
矣
浮白
浮白二字人但知為飲罸爵之名不知浮白乃人身氣
穴之一素問黃帝問氣穴篇曰目瞳子浮白二穴注云
浮白在耳後入髮際足太陽少陽二脉之會特以古人
未經用過而素問為醫藥之書學者未能旁通故知者
鮮耳若玉樓銀海經蘇軾詩中引用後人皆知玉樓為
肩銀海為目矣
御稻米
豐澤園中有水田數區布玉田榖種歲至九月始刈穫
登場一日循行阡陌時方六月下旬榖穗方穎忽見一
科高出衆稻之上實已堅好因收藏其種待來年騐其
成熟之早否明歲六月時此種果先熟從此生生不已
歲取千百四十餘年以來内膳所進皆此米也其米色
微紅而粒長氣香而味腴以其生自苑田故名御稻米
一歲兩種亦能成兩熟口外種稻至白露以後數天不
能成熟惟此種可以白露前收割故山莊稻田所收每
歲避暑用之尚有贏餘曾頒給其種與江浙督撫織造
令民間種之聞兩省頗有此米惜未廣也南方氣暖其
熟必早於北地當夏秋之交麥禾不接得此早稻利民
非小若更一歲兩種則畆有倍石之收將來盖藏漸可
充實矣昔宋仁宗聞占城有早熟稻遣使由福建而往
以珍物易其禾種給江淮兩浙即今南方所謂黑榖米
也粒細而性硬又結實甚稀故種者絶少今御稻不待
遠求生於禁苑與古之雀銜天雨者無異朕每飯時嘗
願與天下羣黎共此嘉榖也
食氣
熊於山中必有跧伏之所大抵在巖洞之間人謂之熊
館至冬時入蟄呵氣成冰封其穴口僅留一小孔静伏
於内至春乃出毛詩名物觧云熊能引氣故冬蟄不食
昔年曾獵得蟄熊騐視腸胃净潔無物知不食之言信
矣倘獵者不即斃之窟中熊逸而去則雖冬月亦必搏
獸而食以此悟道家習静之士能危坐兩三日不食不
饑者即食氣内息之道也若與人應對酬酢便不耐饑
餓此無他氣隨音而動動則外洩内虚也張紫陽云氣
全則生存華佗五禽之戲本於莊周吹呴呼吸吐故納
新熊經鳥伸導引養形之術各有所由來矣
鳥舌
凢鳥舌皆附著下噱有短如粒者有及觜之半者有長
與咮齊者其短者聲濁而促稍長者聲亦轉長與咮齊
者其聲圓轉流麗鳴亦能久如黃鸝百舌畫眉阿&KR0008;之
屬是也其舌之似人者如鸚鵡了哥松鴉即可委曲其
聲以像人語鸜鵒舌似人而有歧故必翦去之而後可
學人言然率皆不過數語而止淮南子所謂鸚鵡能言
而不可使長言者得其所言而不得其所以言也此諸
鳥舌皆根於喉而藏於咮唯啄木之舌其根通於腦後
其尖逾引逾伸長出於咮寸餘樹中蟲蠧雖潛藏穴隙
皆伸其舌鈎取之又有一種蛇頭鳥其頸項甚長其舌
亦如啄木每為鷹鷂擊擒輙伸其舌以刺鷹鷂負痛力
一少縱則逸而逝矣此能以舌為用而不能鳴者以其
舌之太長也元命苞曰舌為言之達人之舌短者言澁
舌長者音不正理亦如是
地中有火
嘗閱陸游老學庵筆記云南鄭見一軍校火山軍人也
言火山之南鋤钁所及烈焰應手涌出故以火山名軍
後人疑宋之火山軍為今岢嵐州地但有火山之名而
無騰焰之事遂謂其說為妄不知此特地氣有變易耳
今黑龍江及蒙古敖漢現有地中出火之處去土面一
二寸炎光隨起接以引火之物輙傳焰而灼土人耕種
時略耘反之布種其上不兩三月即收穫矣蓋地氣極
熱發生最速故也先儒謂火行分寄於金木水土元命
苞曰火之為言委隨也謂隨物而具也朱子曰金木水
火體質屬土王逵謂火實生土而土亦能生火山經所
載令邱騰火諸薄炎山事亦有之無足怪者地志云蜀
川火井隨處而發久者百年或數十年光焰迺息此又
火隨地氣而聚散之一徵也
禽鳥肫肚之别
蠡海集云飛禽為陽皆食果榖走獸為隂皆食芻藁此
言殆未盡然飛禽之中即有食生食榖之異其食生者
則有肚如鶴鸛鶖鵜之類是也食榖者則有肫如鵝鴨
鷄雀之類是也集韻云肚胃也肫肚皆鳥之胃以所食
而分故凢食生而兼食榖食榖而兼食生者其肫肚與
專食榖食生者又各少别至於諸獸如牛羊鹿麅麞之
胃則曰膍即肚之旁俗所謂百葉者周禮謂之脾析醢
人注云脾析牛百葉也字說曰牛羊等物食生草故有
百葉夫牛羊何嘗不食豆菽乎其百葉亦非因食生草
而有大凢倒噍之獸皆有百葉爾雅曰牛曰齝羊曰齥
麋鹿曰齸注云齝食之已久復出嚼之也反芻出嚼曰
齥說文云齸者藏之粻中吐而噍也是牛羊麋鹿皆倒
噍故有百葉以類推之可知矣又如熊羆之屬則兼食
生物𬞞菜猿猴之屬則專食果榖虎豹之屬則非生物
不食走獸未嘗不食果榖而亦豈皆食芻藁乎昔人謂
鳥獸得氣之偏五臟六腑不能備具辨之甚詳而肫肚
百葉之說獨未有發明之者見其粗而不知其精也惟
人於飲食亦有與臟腑不合者少沾氣味即噦吐反逆
終身不能入口此其腸胃之間亦必有異處靈樞經謂
五臟有大小高下堅脆故飲食嗜好不齊信哉言也
賦
時和年豐慶祝賦(幷序)
朕誕辰免慶賀行禮者亦多年矣近因六旬羣臣固請
又有恩綸故勉從衆意前一日進宫受賀頒詔往返二
日各省慶祝萬夀設壇誦經不止億兆朕握樞臨極章
句之能素不為務但自幼齡讀書屬文每覽大儒雖不
以華麗為尚亦間有作者似取吟詠以托性情因而有
感用時和年豐慶祝賦七字為韻賦曰
幸昇平之泰運歴歲月之良時季春移序而大端化俗
淑氣氤氲而諸政無為恐德弗類乾惕是規求賢每形
乎寤寐治體未致夫昌期同心翊贊是賴多士恭已臨
軒憑茲九司主屏虚諛而啟千秋不拔之業臣去私饋
而建百世無窮之基此前聖之至理後人所未思也爾
迺揚鑾青野設輦鳴珂大昊斯啟大樂在和衡塗峻闢
雲殿義路廣宣偈歌新花受雨露以争豔春鳥應載陽
而舞多衆芳芬欝麗景遮那都人士女轂擊肩摩遠近
縫掖重登制科於是音發簫鼓聲雜管絃百戲盈阡陌
以鬭勝羣黎集岐路而争先勿驚勿動而民偃如草不
震不騰而朝宗若川結綵繽紛惜傷物力之勞費鋪筵
絡繹止禁珍饈之競妍去奢崇儉力穡祈年此帝王所
當知其然也又廼駢羅羽衛杳渺仙宫金莖玉露福地
倥侗論芝田之可種拂珠樹而還童服氣鍊精曖碧臺
之錯落守神凝思參紫府之穹崇此皆耗精氣於虚廓
廢政事之全功凛黷祀弗欽之旨戒思元蕩志之風若
夫徧列傳燈廣懸法鏡期衆善之並臻冀靈祗之協慶
布德延福仰慈蔭於慧雲妙覺能仁渡寶筏於西聖香
風普拂花宫真印潛孚斗柄詳考影形之實恐遺有漏
之行於是明三綱斂五福法天地之無私叶神人之秘
祝養老尊賢重農貴粟含生欣欣長世樸樸祈萬寶之
順成望彼蒼之戬榖願永永其若兹凝休徵於茀禄原
夫泰運升恒乾元下濟謙尊有終恒久勿替先稼穡之
惟艱惠鰥寡之是務陽順叙而不愆隂應期以相附沛
甘㴻以咸周扇和風而廣布聞善言於詩書乃予懷之
所慕寫冀望之孔殷爰抽毫而作賦
聖祖仁皇帝御製文第四集卷三十一
