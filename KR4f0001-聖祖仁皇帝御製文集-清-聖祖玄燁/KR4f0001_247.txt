欽定四庫全書
聖祖仁皇帝御製文第三集卷二十五
碑文
重修菩薩頂碑文
盖聞沙界三千標鴈門於五頂紺宫十二顯鷲嶺於一
臺摩騰天眼之所憑阿育神光之攸燭水火金木行配
土而居中南北東西嶽得嵩而成五諸方盡攝千聖咸
登洵紫府之瑋觀名山之勝境矣兹菩薩頂寺者地多
靈跡閣本真容冥贊化機大布貞觀之詔宏資王度聿
新景德之規覩金像於白毫啓寶筵於翠岫羣龍北向
樓臺聳蒼靄之中雙練南飛鍾磬出煙蘿之外曩以文
殊示化獨現全身因之歴代相沿尚虚傑搆朕惟法輪
常轉象教無邊宜開廣大之宗特發恢弘之願基因闢
而加敞殿以配而彌尊河浮香象普賢分般若之光陸
湧青蓮大士結跏趺之座㫋檀婆律有佛皆拈薝蔔優
曇無花不笑彼此百千賢劫獨歸不二法門萬億人天
共證前三妙諦豈獨金䋲珠網萃巾拂於一堂白足赤
髭走盋囊於千里已哉爰勒豐碑永昭慧日
和碩裕憲親王碑文
國家景運厖洪本支百世用惇秩敘懋建屏藩矧兹同
氣之最親加以懿行之茂著恩無間於終始禮務盡夫
榮哀紀述生平倍增愾歎惟王為
皇考世祖章皇帝之長子朕之親兄也胄既屬尊齒復
居長而秉性寬和持身謙牧虚受之量雖疎賤不遺矜
慎之衷雖細微必飭而其大者則在因心展孝曲盡
慈寧色養之誠視國如家克敦夙夜奉公之義入而預
聞大政出而翊贊戎機佐致昇平共享清晏豈期偶恙
遽遘鞠凶當王之初疾也嘗遣醫審藥躬視再三王自
謂漸瘳諄辭遜謝及朕時廵塞上哀訃忽聞遂觸冐炎
蒸倍道遄返輟朝臨奠製誄抒懷歴喪禮之告竣常涕
泗之横集顧瞻華屋杳隔春暉歲月不淹頓成陳迹能
不悲夫迄今追惟往事溯自髫齡或同侍寝門或偕游
禁苑或参稽圖史或陪扈鑾輿朕日篤家人昆弟之歡
而王則益修臣職惟謹四十餘年曾無失德天懷樂善
何日忘之經曰高而不危所以長守貴也滿而不溢所
以長守富也王服習斯訓美備厥躬按法旌行予諡曰
憲洵無忝矣兹王之寝園在黃華山麓川廽巖抱既固
且完朕親加相度迺襄大事嗣子保泰命紹舊封式纘
王緒於戲惟王克忠克孝之節允樹為臣為子之型王
之休德朕褒揚之王之後嗣朕佑芘之爰据實摛文勒
之貞石用垂令聞於不朽俾後之覽者知所景仰焉
和碩恭親王常寧碑文
國家因親鍚寵固莫重於宗支而自近推恩尤必先乎
同氣故手足之誼既篤生前軫恤之仁復加殁後凡以
道隆敦本禮備飾終典至渥也惟王朕之介弟幼授親
藩久沐尊崇歴霑賜賚方期奉天倫之樂承日接之歡
克保修齡茂膺多祉何圖春秋猶壯齒髮未衰疢疾忽
侵溘焉凋謝緬惟曩昔感悼良深特遣官以築幽宫復
勒銘以垂貞碣嗚呼音容漸邈嗟朱邸之長辭歲月旋
移悵黃壚之永閟式頒寵命昭示来兹不其休歟
太子太傅都統三等公議政大臣吏部尚書中和
殿大學士佐領贈少保仍兼太子太傅諡文襄
圖海碑文
朕撫御方夏勤求治理維兹丞弼之臣協心毗贊綏靖
邦家實倚賴焉尔圖海秉資忠慤砥行端勤密勿周旋
歴有年所敬以事上誠以持躬淵鑒沈幾克膺大任自
為都統時嘗平荆楚西山之亂還入綸扉贊襄匪懈廼
逆賊吳三桂憑藉寵靈煽動南服一時羣不逞之徒囂
然附和察哈爾孤負國恩造釁搆孽爾以將軍副信郡
王祗承廟算出關征討膚功立奏東服底平繼以涇原
騷動西土震驚命尔為大將軍以乘勝之師廻戈西嚮
賊方肆其狂蹶思與滇逆併力惟尔以重臣建牙遂得
横截秦隴扼亢擣虚逆勢窮蹙始帖耳垂尾復來效命
邇年以来尔鎮撫三秦威略大著能使羣賊膽寒則凡
天戈所指建耆定之成功者惟尔勞勩為多爵以上公
俾之振旅方將復煩以機務與之講持盈保泰之理共
享隆平至治詎圖勤瘁之餘溘焉殞逝腹心失倚深用
䀌傷雖恩䘏有加鍚之嘉諡而朕軫悼元老之心則未
有己也爰命伐石樹之墓道使後有溯勲舊之烈者得
以考焉康熙二十二年五月初二日
武英殿大學士兼吏部尚書佐領加二級諡文清
阿蘭泰碑文
朕惟國家之務全賴平章簡我良臣得之匪易其有克
副股肱之寄積抒夙夜之勤律己彌見小心佐政能持
大體方切倚毗而不假年飾終之禮有加哀往之情恒
篤用泐貞石永世有辭尔武英殿大學士兼吏部尚書
佐領加二級諡文清阿蘭泰有容之德大受之材自歴
百司御事以至為冢卿罔不慎乃在位朕甚嘉之用俾
爾弼余一人以襄大政尔能和衷以協力推誠以布公
遵國家蕩平正直之塗養人心清靜寧壹之福十年之
久一𤯝無聞豈惟朕心所素知抑亦羣情所悦服至於
潔廉之操尤著美於朝端蕭然故居朕嘗書額示寵且
性本謙沖義惟止足每一求退朕輒黯然欲斷来章温
言批答間有微疾賜問頻仍豈期近者臥病一旬遂爾
不起輟朝深痛未解朕懷賵馬賻金䘏尔身後臨喪祖
奠如朕親行加祭易名悉從優異嗚呼緬生平不事聲
名之迹惟密勿常多贊助之勞朕無溢辭務傳其實尚
俾知我弼臣之遺徽茂烈足以光於邦家風於有位千
秋不泯眎此豐碑康熙四十年四月初十日
文
訓飭士子文
國家建立學校原以興行教化作育人才典至渥也朕
臨馭以来隆重師儒加意庠序近復慎簡學使釐剔弊
端務期風教修明賢材蔚起庶幾棫樸作人之意乃比
来士習未端儒效罕著雖因内外臣工奉行未能盡善
亦由尔諸生積錮已久猝難改易之故也兹特親製訓
言再加警飭尔諸生其敬聽之從来學者先立品行次
及文學學術事功源委有敘尔諸生幼聞庭訓長列宫
牆朝夕誦讀寧無講究必也躬修實踐砥礪廉隅敦孝
順以事親秉忠貞以立志窮經考義勿雜荒誕之談取
友親師悉化憍盈之氣文章歸於醇雅毋事浮華軌度
式於規繩最妨蕩軼子衿佻健自昔所譏苟行止有虧
雖讀書何益若夫宅心弗淑行已多愆或蜚語流言脅
制官長或隱糧包訟出入公門或唆撥姦猾欺孤凌弱
或招呼朋類結社要盟乃如之人名教不容鄉黨弗齒
縱倖逃禠扑濫竊章縫返之於衷能無愧乎况乎鄉會
科名乃掄才大典關係尤鉅士子果有真才實學何患
困不逄年顧乃標榜虛名暗通聲氣夤緣詭遇罔顧身
家又或改竄鄉貫希圖進取囂凌騰沸網利營私種種
弊情深可痛恨且夫士子出身之始尤貴以正若兹厥
初拜獻便已作姦犯科則異時敗檢踰閑何所不至又
安望其秉公持正為國家宣猷樹績膺後先疏附之選
哉朕用嘉惠尔等故不禁反復惓惓兹訓言頒到尔等
務共體朕心恪遵明訓一切痛加改省爭自濯磨積行
勤學以圖上進國家三年登造束帛弓旌不特尔身有
榮即尔祖父亦增光寵矣逄時得志寧俟他求哉若仍
視為具文玩愒弗儆毁方躍冶暴棄自甘則是尔等冥
頑無知終不能率教也既負栽培復干咎戾王章具在
朕亦不能為爾等寬矣自兹以往内而國學外而直省
鄉校凡學臣師長皆有司鐸之責者並宜傳集諸生多
方董勸以副朕懷否則職業弗修咎亦難逭勿謂朕言
之不預也爾多士尚敬聽之哉康熙四十一年正月
頌
唯
天為大頌(幷序)
康熙乙酉正月六日初辛有事於
南郊是夜瑞雪清塵光風拂面瞻拜之際不覺虔密精
誠筋力彊健所以不揣無文敬賦唯
天為大頌一篇聊記其事云爾
唯
天溥覆唯大涵弘無微不照億兆攸同至諴感
神豈曰高崇玉帛鍾鼓禮云表衷為民請命祈榖神功
潛施默化密運罔窮惟予小子潔虔齋戒對越
昊蒼匪敢少懈食乃民命時若是快念兹邦本無遠弗
届履薄臨冰敬勤作誡宵旰縈縈夙夜何解東風拂淑
庚日布雲玉花遍野萬姓欣欣占年自慶望澤先殷愆
多德寡恐塞上聞一日二日萬幾紛紜休戚相關乃寐
夜分猗猗娭娭須臻風化熙熙皥皥所賴春夏惟德動
天編氓趨下燠寒以時蕃廡禾稼三季苦辛至冬少暇
穀黍登場子女敬迓
紫壇紺席殷薦成田欽若昭事四十四年求端可畏鑑
之在天慎終如始寸隂斡旋作民父母正直無偏前後
念兹庶幾保全
贊
上帝閣贊
唯天最高下臨則近美惡昭章其情難隱忠孝有報逆
者媿忿大道三無丹經五藴至哉敬誠守身慎謹維皇
上帝降衷於民惸獨鰥寡懷保在心人之為善夙夜日
新惻隱何自虚明覺真蒼蒼鑑此鍚福臣鄰威鎮北地
神武玄方羣魔電掣萬類宣揚雨暘時若壽世康祥
為七十八歲老人光輪像贊
法象為教報應之緣慈雲溥蔭甘露連綿四句一藏九
部大千鼻竪眉横天真志堅覺性清靜呪鉢生蓮惟尔
守戒特賜宸篇
聖祖仁皇帝御製文第三集卷二十五
