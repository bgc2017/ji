欽定四庫全書
聖祖仁皇帝御製文第四集卷十八
勅諭
諭戶部
建立社倉之事李光地任廵撫時曾經具奏朕諭以言
易而行難爾可姑試李光地行之屢年並無成效民多
怨言張伯行亦奏稱社倉頗有裨益朕令伊行於永平
地方其果有成效禆民之處至今未奏且社倉於民生
有益無益朕亦久留心採訪凢建立社倉務湏選擇地
方殷實之人董率其事其人並非官吏無權無役所借
出之米還補之時遣何人催納即豐收之年不肯還補
亦無可如何若遇歉收更誰還補耶其初將衆人米穀
扣出收貯於無厫之地看守無人及米石空缺之時勢
必令司其事者賠償是徒將衆人之米棄於無用而司
事者無故為人破産賠償矣社倉之設始於朱子其言
載於集内此法僅可行於小邑鄕村若奏為定例屬於
官吏施行久之必於民無益前朕廵幸西省親歴山陜
地方山川形勢皆悉知之其地本山多水少絶鮮河渠
雖有水泉亦不能暢引溉田設果有灌注之水而社倉
果能有效甚多裨益前人豈不知乎今朱軾以建立社
倉引水入田具奏此事交與他人不得即令伊久住彼
處鼔勵試行若如所言有效甚善康熙六十年九月初
六日
諭議政大臣
策妄阿喇布坦於去歲將沿界之人收去土魯番徊人
移往哈喇沙兒處其阿爾泰烏魯木齊等處無一哨汛
看其寂然以處則策妄阿喇布坦身死之信似有形像
亦不可便以為真也將軍祁里德奏稱策妄阿喇布坦
若死則此機不可失已將軍兵預備整齊等語着行文
大將軍王富寧安傅爾丹祁里德等其策妄阿喇布坦
處可照原議今歲止將土魯番之處堅守為要阿爾泰
土魯番一帶汛地宜加動勵冬令雪降草枯之際不可
各思立功輕舉深入今歲宜將兵丁馬匹一應什物整
齊備辦以俟來年大舉征剿令議政大臣錄寫諭旨送
去康熙六十年九月初十日
諭大學士馬齊尚書孫渣齊徐元夢侍郎查弼納
學士阿克敦德音額赫納
直隸總督趙宏燮奏稱河南黃沁堤岸衝決水勢泛溢
至長垣等處朕即遣官查視所決地方據司官富爾賽
回奏河南武陟縣黃沁堤岸潰決由長垣流入山東張
秋鎮又據山東廵撫李樹德奏稱河水泛溢自直隸開
州習城流入山東張秋鎮等處由鹽河入海以致運河
堤決漕船阻滯其衝決堤岸現今修築朕思此衝決之
處只可略加修防使漕船無阻如竟行堵塞水無歸洩
之地他處必又被衝決斷乎不可開州係古黃河故道
今黃沁泛溢由開州至山東地方已成河道現今決處
堵塞完日不使沁水入黃直引至山東或有裨益亦未
可定俟朕另有諭旨朕留心河務各處黃河渡口俱曾
親歴詳察適遣往看河司官所呈圖樣及李樹德所進
河圖朕俱詳覽知之最明爾等繕寫諭旨發與張鵬翮
伊所審事畢着即速會同總漕施世綸至張秋鎮等處
詳細查勘料理使漕船往返不致遲悞如張鵬翮已回
即於接旨之處速行前往至於修築決河甚屬緊要朕
自京中另遣專官着總河趙世顯將熟練河務官員工
役派出并修築所用下埽物料多行備辦作速發往河
南衝決地方特諭康熙六十年九月十四日
諭大學士馬齊尚書孫渣齊徐元夢侍郎查弼納
學士阿克敦德音額赫納
朕每留心河務各處水源及去來之路朕皆知之直隸
山東河南地方朕皆親歴詳視洞悉於衷故指示繪畫
此圖直隸總督趙宏燮奏稱黃沁河岸衝決泛溢漫及
長垣等縣召扈從大臣諭以堵築之後不使沁水入黃
引入山東漕河於運道民生大有裨益又山東廵撫李
樹德奏稱泛溢之水自直隸開州流入山東張秋鎮等
處衝決運河西堤被衝之處現在堵築朕令張鵬翮施
世綸前往山東查勘衝決堤岸略為修防但使漕船往
來不致阻滯而已若竟行堵塞水無歸洩之地他處必
又被衝決矣此諭旨内已將引沁入運有益之處一併
諭及朕今詢九卿諭旨内祇及黃河衝決並未言及引
沁水入山東運河今覽九卿摺奏堵塞黃河引沁入運
所議深合朕心並無異處爾等將此圖看畢發與九卿
即令定議具奏將來引沁入運之後遇水大時流至天
津恐河身不能容納必令於鹽河洩其水勢方好直隸
山東河南應賑濟被水之民除該督撫自行查奏外至
堵築黃河衝決引沁水入山東運河之處朕另遣大臣
康熙六十年九月十八日
諭大學士馬齊尚書孫渣齊徐元夢侍郎查弼納
學士阿克敦德音額赫納
堵築黃河漫溢工程此第一緊要之事着副都御史牛
鈕侍講齊蘇勒員外郎馬泰前往監修其堵築時宜先
於上流建挑水埧以殺水勢其應大應小不可一樣俟
沙淤後再漸次加築則漫溢水勢自平而堵塞不甚費
力矣朕於清口建築挑水埧時曾經指示此事齊蘇勒
馬泰等悉知至前項工程毋吝惜錢糧河南地方河底
不凍今冬宜作速興築其建挑水埧之時應挑引河黃
河有曲折之處即成洲渚務詳勘酌量取直挑挖引河
俟黃河決口堵塞報竣後引沁濟運時分水龍王廟之
中八閘北八閘春時水淺船行有阻將沁河之水於此
處引入運河如不能容納由鹽河瀉其水勢自於運道
有益分水龍王廟南八閘水多不需水濟此等處朕下
旨與張鵬翮令學士格爾布前往宣諭再徐州下流黃
河無虞獨徐州上流黃河多有沙淤不可不防衝決將
此宣諭該管各官預先防備康熙六十年九月二十七
日
諭大學士馬齊等
臺灣地方添兵一事九卿議奏時朕再下旨意現在九
卿會議必預先知會伊等則所議甚易福建總督廵撫
提督俱奏請臺灣添兵朕意添兵無用也臺灣地方水
師營着副將一員兵二千名陸路營着副將一員兵二
千名駐劄水師有事陸路可以照應陸路有事水師亦
可照應其臺灣總兵官移於澎湖亦着兵二千名駐劄
令其管轄均有裨益至駐劄之兵不可令臺灣人頂補
俱將内地人頂補兵之妻子無令帶往三年一換每年
自京派出御史一員前往臺灣廵查此御史往來行走
彼處一切信息可得速聞凢有應條奏事宜亦可條奏
而彼處之人皆知畏懼惟於地方事務不可令管理也
將此旨傳示九卿康熙六十年十月初五日
諭大學士馬齊松柱蕭永藻王頊齡學士阿克敦
德音額赫納登德蔣廷錫勵廷儀魏廷珍
今年秋審情真事件俱已逐一詳閱其可矜緩决者皆
係各省督撫詳審具題又九卿再加詳定朕好生之心
不忍詳覽盖矜疑之内或有情罪可惡者朕若深察或
致改重也其下旨刑部諭知九卿康熙六十年十月初
五日
諭大學士九卿詹事科道
福建總督滿保提督施世驃廵撫吕猶龍摺奏臺灣颶
風大作官兵商民損傷甚多朕心深為不忍前朱一貴
等謀反大兵進剿殺戮頗多今又遭此風災書云大兵
之後必有凶年兹言信然總因臺灣地方官平日但知
肥已刻剥小民激變人心聚衆叛逆及大兵進剿征戰
數次殺戮之氣上干天和颱颶陡發倒塌房屋淹没船
隻傷損人民此皆不肖有司貪殘所致也今宜速行賑
恤以慰兆民爾等即會同詳議於一二日内面奏康熙
六十年十月初九日
諭大學士馬齊等
原任大學士熊賜履居官清正學問優贍朕每念舊勞
不忘於心其長子素有風疾其孫亦故所存幼子二人
朕每諭織造李煦曹頫周恤其家今其二子來京觀其
氣質尚可讀書熊賜履屢為試官所取門生不下千人
身後竟無一顧恤其家者朕於故舊大臣身殁之後不
時存問盖共事日久不忍忘懷待滿漢臣工皆然朕天
性如此也當熊賜履居官時政事言論有不當者朕未
嘗不加以訓飭即凢大臣皆然及已去位身故則但念
其好處如李霨王熙之孫勵杜訥之子俱現為京職身
居大位現任大學士王頊齡之子王圖炳亦在内廷行
走沈荃之子沈宗敬為人參劾朕念伊父存日勤勞姑
留其職杜立德張玉書之家常時問其子孫何如至於
讀書學問之事必思及李光地其子姪亦現為職官此
皆爾等所知也今熊賜履二子家甚清寒爾等商議作
何扶助令其讀書成就具奏併諭漢大人等康熙六十
年十月十四日
諭兵部
施世驃效力年久勞績懋著沿海水師營務極為諳練
簡任提督整飭營伍實心盡職當臺灣匪類竊發即調
遣官兵親渡海洋屢次大敗賊衆七日内克復臺灣擒
獲賊首朱一貴等俾地方寧謐克奏膚功殊屬可嘉海
疆要地正資料理忽聞將星殞落臺灣朕心深為悼念
着給還所降之級其加宫保賜䘏之處着察例具奏伊
所借藩庫銀一萬兩着賞給不必償還將伊安葬福建
之處俱着照伊所請行此旨着徧諭督撫提鎮康熙六
十年十月二十九日
諭兵部
據岳鍾琪奏賊番伏兵千餘突出對敵被我土兵連敗
數陣逃奔過河復攻取下郭羅克之吉宜卡等二十一
寨殺使賊番甚多連夜進兵直抵中郭羅克之納務等
寨賊番猶敢對敵我兵奮不顧身自卯至酉連克一十
九寨斬殺三百餘級擒獲賊首酸他兒蚌索布六戈復
親督官兵抵上郭羅克之押六等寨正欲攻取該寨頭
目旦增等將首惡假磕併為從格羅等二十二名綁縳
獻出率領闔寨男婦老幼叩頭求饒將為從賊番盡行
正法首惡酸他兒蚌索布六戈假磕解送等語殊屬可
嘉在事官兵着議叙具奏康熙六十年十二月十六日
諭議政大臣等
朕於此數日將軍務詳細尋繹伊里嶺險峻策妄阿喇
布坦之兵被我兵連敗數次死傷頗多策零敦多布等
人衆死亡大半棄招逃遁深知力不能敵收衆在伊里
地方忍死堅守三嶺我兵至則捨死抵敵如勢不佳再
尋藏躱之處我大兵雖云今年進剿倘於三嶺被阻或
遲延日月或策妄阿喇布坦戰敗帶領妻子遁走則如
之何我將追之否乎軍機事務關係重大不可不詳加
定議今策妄阿喇布坦伎倆我已悉知而策妄阿喇布
坦亦深知我之可畏斷不肯休必深入而旁掠如我遣
使至策妄阿喇布坦處彼必疑我兵不能進取有講和
之意故澤卜尊丹巴胡土克圖喇嘛從前曾數次遣使
於策妄阿喇布坦處胡土克圖遣人去時此處可將發
往策妄阿喇布坦之書信撰寫發與胡土克圖令胡土
克圖選擇好喇嘛為使作速差往其去人越阿濟嶺由
土魯番急速前去不久可到彼處信息情形亦可探知
如胡土克圖使者善說策妄阿喇布坦而伊心知悔懼
將喇藏妻子家屬并我處被擒之人送來請罪實心歸
順自後再不敢侵犯邊界如此便可另行商酌矣倘策
妄阿喇布坦死亡或彼内變生亂求我罷兵此際則理
應進兵一面前發一面再遣使者亦未為遲也我兵或
向伊里即進或將土魯番固守漸進烏魯木齊等處地
方駐扎整飭營寨相機而行或各路進擊至於大兵糧
餉作何運送務令妥確之處議政大臣并軍前召回將
軍大臣等會同詳議具奏康熙六十一年正月十四日
聖祖仁皇帝御製文第四集卷十八
