欽定四庫全書
聖祖仁皇帝御製文第四集卷十一
勅諭
諭大學士馬齊兵部侍郎查弼納學士渣克旦勒
什布
外省總督廵撫提督總兵官俱有繕摺請安之例伊等
請安摺子朕俱硃筆批發其在外大臣於朕所差人員
前請安理所應當今聞得凢由京出外及各省引見官
員前亦俱請朕安甚屬不合伊等既欲請安即可繕摺
具奏乃以督撫提鎮大臣在微員前跪請朕安殊屬非
體且雖行請安伊等亦不能轉逹奏聞嗣後在此等來
往人員之前奏請朕安者永行停止康熙五十六年四
月二十二日
諭將軍傅爾丹等
吳良海與禽獸等耳有無總無關係現今大處掃滅之
事乃屬緊要若大處不理止將吳良海收取遷移以為
緊要一經舉動之日向何地驅逐耶策妄阿喇布坦若
一摇動吳良海自俱為我有凢謀大事之人應將小處
暫置現今羅卜藏逹席之信亦尚未來也康熙五十六
年五月二十日
諭大學士
今年春夏亢旱兹值大雨時行之候或連綿隂雨亦未
可定應傳諭八旗軍民人等將顛危房屋墻垣修理渗
漏之處早行苫盖并潮濕朽壞物件移放高處凢事豫
則易備朕係年老之人凢經歴之處心思所到即行傳
諭即不連綿隂雨平常豫備亦好也康熙五十六年六
月初三日
諭大學士馬齊等
劉順卿將伊胞兄當時打死刑部照例擬斬立决甚是
但念有誤殺之語故朕憐憫着九卿會議將此監候秋
後處决亦屬法外施恩豈可竟議寬免九卿總視事非
干已不甚留心草率議免殊屬不合着將本發回再議
具奏康熙五十六年六月初九日
諭吏部
據趙申喬奏一念愚誠誓不欺君父但精力既衰救過
不逮皇上始終矜全等語如不欺君汝子趙鳳詔居官
甚屬貪婪侵欺數十萬銀兩汝何不陳奏為人臣者居
官一日當盡一日之心屢以衰老推諉糊塗辦事其如
國家之事何凢事不平心静氣以求合宜有意固執迨
至勢不能行則云我衰老救過不逮將以此為錯悞乎
抑知而不改也若如此行事為君者安能終始矜全耶
趙申喬於謝恩摺内將此等不應奏之語具奏殊屬不
合其嚴飭之康熙五十六年七月十八日
諭議政大臣等
三路襲擊軍兵俱遵朕指示成功整旅而還其將軍蒙
古王貝勒貝子公台吉等及武職大臣官員以下軍兵
以上俱到極邊之處回來凢地方遠近道路平險水草
多少以至敵人情形動静之狀大略俱已悉知着將現
在彼處光景逐一寫明奏聞再今將軍兵作何料理令
將軍蒙古王貝勒貝子公台吉等及武職大臣官員以
下軍兵以上各抒己見寫明具奏并行文將軍富寧安
傅爾丹等三路軍兵俱已回來或敵人侵犯哨汛偷竊
搶奪事未可定我軍應作何嚴加防範議政大臣詳議
以聞康熙五十六年八月十五日
諭諾爾布色楞布逹禮等
爾等俱在青海走過業已識熟所以派爾等前去如今
喇藏若能敗策妄阿喇布坦之兵信到即調回爾等倘
喇藏被策妄阿喇布坦所敗爾等即與青海台吉等一
體同心恊力征討明白曉諭務當合而為一使伊等絶
無猜疑不致生變乃好或喇藏與策妄阿喇布坦之兵
會合欲征代青和碩齊湏告知青海衆台吉等云策妄
阿喇布坦與我大軍為敵今喇藏策妄阿喇布坦合一
是與我顯為仇敵聖主始終仁愛保護顧什汗之子孫
直至於今一則是聖主之恩二則是爾等祖父所立之
教此時正當發憤報效與我併力而行甚易易也今四
川西寧等處邊界之兵有十萬現在又調荆州滿兵一
萬在成都預備太原等處滿兵又調在西寧凖備我兵
真不可勝用將此情亦明白諭知代青和碩齊策妄阿
喇布坦之兵先征喇藏既畢方去圖謀逹賴喇嘛必如
此告知再將軍額倫特曾在軍營走過漢仗既好才具
亦優凢事要爾等一體同心若有所聞見處務必公同
商酌而行康熙五十六年九月初一日
諭議政大臣
此次兵丁雖未臨陣克取地方然官兵恊意同心效力
甚屬可嘉此二十五萬六千零四十三兩銀兩將朕内
庫發出令之整理馬匹器械第路遠不能即逹附近何
處地方所有錢糧着戶部速行料理成功時此項銀兩
不必扣除俸禄錢糧俱作朕之賞賜若未有行走之處
空回各本汛者如議政所議仍行扣除現將内庫銀兩
照此數交與戶部速行解往陜西此項錢糧係朕特恩
其另造檔案務令核實清楚特諭康熙五十六年九月
初六日
諭大學士馬齊等
從前曾諭九卿各省官員内有居官不好聲名不堪者
隨聞隨即繕摺具奏今李錫居官甚劣何以竟無一人
奏朕各省官員賢否九卿豈無所聞凢大臣啟奏苟所
聞不確於奏摺内即云臣所聞如此不甚詳確一併聲
明未嘗不可朕亦止欲知之耳並非不加訪實即行治
罪也况奏摺又不發出隨聞隨奏各省官員亦知懲戒
悛改近閱九卿保舉以為好官而薦引者有之以為劣
員而糾參者何並無一人着諭九卿康熙五十六年九
月二十日
諭大學士馬齊等
河南盗賊蔓延如此總兵馮君洗一次未嘗奏聞廵撫
張聖佐雖經具奏並不將實情聲明又不嚴加查緝是
以朕諭令山西總兵金國正廵撫蘇克濟查奏乃知張
聖佐等不能查緝此盗因遣尚書張廷樞學士勒什布
等前往查拿今已全獲覽其供狀與金國正蘇克濟等
所奏相符此案鄰省各官俱已確聞而九卿豈竟無所
聞耶九卿内有豫省人何亦無一人奏聞也從前屢諭
一應事務應隨聞隨奏似此關係地方要事自應有聞
即奏或所奏未切不妨奏云臣所聞如此所知未確一
併陳明至廵撫年羹堯所賞差往松潘兵丁銀兩米石
牛羊茶葉康泰等領去並未全給兵丁致各兵鼓噪而
回此皆康泰平素並不訓練并不撫恤之故也各省督
撫提臣悉係封疆大吏總兵官等有管轄一省兵丁防
守地方之責關係甚重凢補總兵時朕惟視其騎射嫻
熟人材壯健曾有效力之處即行除授此内有居官不
好不留心地方並不黽勉供職者九卿官員應隨聞隨
奏今觀九卿保舉人員惟圖利己冀其酬報即行薦舉
者甚多似此有關地方要務以及大吏賢否雖有聞知
竟置若㒺聞並不具奏爾等會同九卿議奏康熙五十
六年十月十九日
諭戶部
朕統馭寰區撫綏萬國無分中外凢率土兵民之生計
未嘗一日不為之勤求也自剿滅三藩以後為八旗甲
兵詳加籌畫曾頒發帑金數百萬兩代清積逋又資其
匱絀復賞數百萬兩凢隨圍出征雖給行在錢糧官駝
馬匹猶恐用度不繼設立八旗官庫以濟官兵四十五
年復施恩將官庫未經扣完銀三百九十五萬六千六
百餘兩盡與除免嗣後官庫事務漸至擾亂故停止八
旗之庫設立公庫自此以來官兵有益庫内案件亦甚
清楚但每月扣取錢糧朕深為厪念曾有無耻積惡撥
什庫侵欺兵餉朕故交與戶部將兩月錢糧一次支放
俱令給與本人近聞領取銀兩兵丁甫出部門即被人
持去公庫既行扣除又復償還私債兵丁所剩甚少以
此養贍室家奉行差務斷然不足朕每懷及此深切軫
惻兹特大沛恩施式弘撫育停止公庫將現今未經扣
完銀一百九十一萬八千兩有竒通行豁免自五十七
年正月為始着給與兵丁全分銀兩爾部即傳諭八旗
都統等出示通曉俾咸知朕優恤禁旅至意康熙五十
六年十一月二十四日
諭戶部
朕撫馭寰宇五十餘年夜寐夙興為小民勤求生遂凢
率土遠近皆期共享樂利聿成家給人足之休未嘗一
日不厪諸懷也數十年以來各省正賦屢經全免歴年
積欠亦已蠲徵偶有雨澤愆期或發倉廩散給或截漕
糧賑救不惜數萬萬金錢米穀頻沛恩施誠念窮簷之
艱慮其至於顛連失所耳近者民力雖已稍紓然念分
年帶徵銀兩若不格外優寬則小民一歲所獲分納二
年之賦以其贏餘養贍室家斷難充足朕每懷及此軫
惻良深宜更加殊恩通行豁免今將直隸安徽江蘇浙
江江西湖廣西安甘肅等八處帶徵地丁屯衛銀二百
三十九萬八千三百八十兩有竒概免徵收其漕項雖
例不准免亦着破格施恩將安徽江蘇所屬帶徵漕項
銀四十九萬五千一百九十餘兩米麥豆一十四萬六
千六百一十餘石内免徵各半爾部即行文該督撫嚴
飭所屬實心奉行徧加曉諭俾民間無徵催之累均霑
實惠用稱朕撫䘏羣黎至意倘有不肖有司借端朦混
私行徵收者該督撫嚴察參處如該督撫失察一併從
重處分爾部即遵諭行康熙五十六年十一月二十五
日
諭大學士馬齊松柱李光地王掞等
歴觀古來帝王建立起居注亦間有廢置者朕在位日
久設立多年近見記注官内多年少微員皆非諳練事
務之人伊等且不知措置此身又何能全記朕之諭旨
耶且官職卑小或有事關大臣者囑托伊等即任意粉
飾裝點朕之諭旨及多遺漏不行備錄且抄寫旨意與
人視為常事記注之事關係甚鉅一言失實足啟後世
之疑即如趙熊詔曾私抄諭旨擕出朕若設立起居注
一二年而即廢或謂朕懼伊等記載是非亦未可知朕
立起居注甚為久遠在位五十七年矣非從前在位日
淺之主可比其是非何待伊等記注此衙門全無裨益
作何裁革之處爾等會同九卿議奏康熙五十七年三
月初三日
諭大學士馬齊等
發往黑龍江伊蘭哈喇三姓地方之人俱因兇惡發遣
人亦日多若發在一處地方必致生事行兇此後停其
發往着發喀爾喀和卜圖烏蘭古木地方彼處水土甚
好着築城安插令其開墾耕種八旗每佐領派護軍披
甲各一名於八月内馬匹肥壯時前去二年一換駐劄
彼處看守如此則沿途臺站甚屬緊要每站應設立車
輛預備毋致犯人勞苦方好着交與京城議政大臣會
同九卿議奏康熙五十七年七月十五日
聖祖仁皇帝御製文第四集卷十一
