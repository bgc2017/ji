欽定四庫全書
聖祖仁皇帝御製文第三集卷十九
論
宋高宗父母之讐終身不雪論
朕萬幾餘暇命大學士翰林該直者於南書房出宋高
宗父母之讐終身不雪論朕亦作焉大學士熊賜履將
朕意已書因文意得體故不復作衆官作完進呈朕一
一細閱責之太過者不免刻薄立已之意者不能無私
文章雖雅皆非至當不易之理朕自弱齡苦好讀書未
嘗以文為事况帝王之學識其遠者大者而已非儒生
對句華辭多麗為勝也覽此衆論又不能無疑故勉強
濡毫出意見再論之論古人之道猶後之視今須在中
正和平中正則不偏和平則不闕責人重者責已輕千
百年前所為以瞬息論之易一生數十年間事業成之
難自古創業守成自有其法創業惟艱守成不易宋之
開創已百餘年矣徽宗守成之主不能敬天法祖有圖
燕之議亡失故有三也所以天命將危外患已深雖孝
子慈孫不能改也當日能保邦於未危治之於未亂任
賢勿二去邪勿疑内有守國之賢相外有謀勇之將士
可以一鼔而殲遼金何難之有若至危急存亡之秋武
侯之才止於死而後已之歎僅存漢室三分偏安蜀都
矣又覽史冊韓世忠敗金兵於金山兀术乘騎而遁金
山者共目所覩豈能乘騎排兵耶南渡史訛以至如此
况金兵破遼之後兵已滿萬人強將猛非宋之所敵明
矣備責不能臥薪嘗膽以雪父兄母后之讐則高宗何
辭若論李綱之忠言不聽岳飛之丹誠不用設使諫行
言聽則必勝金兵於朱仙生還二帝於汴京朕實不信
也何也根本已久不固人心已久不一上無慣戰之良
將下無用命之士卒天下雖有勤王之名真偽莫測虚
實難分高宗久在金營孰強孰弱自有切見若使復讐
雪恥再整江山實不能也勢使之也孟子曰寡衆弱強
不敵也若論講和之非我
太祖高皇帝因祖之讐戊午起兵戰必勝克必取所向
無敵有往必成神威聖武深仁厚澤猶念中國塗炭數
次議和明朝引南宋講和之非始終不悟歸罪兵部尚
書陳新甲為秦檜棄市示衆發天下兵迎戰如袁崇煥
毛文龍洪承疇祖大壽唐通吳三桂前後千餘員凡出
關者非死即降靡有孑遺財賦因之已竭人心隨而思
亂百萬䧺兵盡沒東海億兆窮民罹于邊戍元氣盡傷
於關東闖賊蜂起於隴西賊至京城文武逃散無一死
於難者豈非當日不主議和者乎偏安社稷猶存一線
之脉絡若為雪耻復讐同死於國難者尤不知於明末
同乎否乎文天祥云社稷為重君為輕立君以存社稷
存一日則盡臣子一日之責實千載忠臣之語君與社
稷并而為一也使高宗匹夫之勇死而無悔不顧社稷
以死雪讐又不知當時議論如何耶天下非一人之天
下有德者可以居之民不堪命即有是日曷喪之詩天
視天聽自我民始有國家者不可以不慎朕不敢責於
已然而責於未然取其殷鑒不遠之誡自警自戒云爾
不暇多論古人是非也
三角形推算法論
孟子曰規矩方員之至聖人人倫之至益見規矩方員
乃數學之根本太極兩儀之變化也三代以上人心尚
實有學必精所以考定日月之盈縮七政之參差鳥獸
草木之應候又以閏月定四時庶績咸熙者豈偶然哉
古人璿璣齊七政表度準南北察兩至明太陽之回轉
識二分為寒暑之變遷日月星辰交食凌犯入差清濛
地氣之考苟非測量難得其詳有測量而無推算勢不
可成所以古人以圓容衆角衆角容方自方而三角勾
股在其中矣勾三股四絃五者以直角而論乃一角九
十度竝兩角又九十度即成半圜一百八十度也若非
直角出入九十度内外者勾股之所不能推雖分作直
形湊合偶成亦非數家之堂奥何足論哉上古若無衆
角歸圓何能得歷之根而成八線之表皆因俗就易畏
煩以功名仕宦為重敬天授時為輕故置而不論以至
如此康熙初年間以歷法争訟互為訐告至於死者不
知其幾康熙七年閏月頒歷之後欽天監再題欲加十
二月又閏因而衆論紛紛人心不服皆謂從古有歷以
來未聞一歲中再閏因而諸王九卿等再三考察舉朝
無有知歷者朕目覩其事心中痛恨凡萬幾餘暇即專
志於天文歷法二十餘年所以略知其大概不至於混
亂也論者以古法今法之不同深不知歷歷原出自中
國傳及於極西西人守之不失測量不已歲歲增修所
以得其差分之疎密非有他術也其名色條目雖有不
同實無關於歷原皆係於歲修察考之密方圓衆角之
推算測量經緯之分合則歷法行之千年何弊之有三
角者圜方衆角之盡精微易曉舍此而他求必致混雜
歷不可成矣唐一行元郭守敬不過借回回歷少加潤
色偶合一時而已亦不能行久可見出於意見非有根
基於算術也歷本於測量終於推算授之於民時驗之
於交食豈能逃於衆目之所觀乎
量天尺論
或曰古有量天尺然天可量乎對曰此數學之不解天
文之不明自古未定之學况萬幾不暇惟日孜孜宵衣
旰食用心治理不當論及奈自弱齡讀書凡有學問必
細心考索務求真實少得歷根三角勾股之精微故不
辭無文而援筆論之夫天者高明在上萬物覆焉易云
天尊地卑乾坤定矣書云天高聽卑至理明矣言其德
也天無私覆無為而成者天之道也蒼蒼在上不可階
而升者理也何能量之乎聖人作而有太極隂陽河圖
洛書出焉所以仰觀俯察用一三五七九之竒數二四
六八十之偶數驗之於推測考之於鳥獸草木而後定
歷元分閏餘察黃鐘之律而萬事之本得矣齊政授時
黎民於變時雍者聖人之德也後世不察究天文歷元
之所由來只求於末節圖捷易為所以日離月遠而不
悟兼之文章聰明各出己見後世數學茫然不傳矣豈
不惜乎歷元之測天者最關於度數分杪天之三百六
十度地亦三百六十度地之一度以周尺測驗得二百
五十里而無餘以今尺測驗得二百里無餘知其天度
地度同也以之而測太陽之某日某地高度即得北極
之高度按法算之不在表之大小地方之遠近絲忽不
爽擴而充之七政凌犯交食雖千萬年或前或後可坐
而待也豈不信乎前儒嘗論總因理深者太過而不明
數學數學者不及而未必得理各塗各作不能合而為
一後人以文章之䳄雄為斷亦不勞心静思求聖人敬
授人時之本也朕嘗試之至二十里不測太陽之高度
種種差分之數少有疏忽其表影即不準矣又考古人
先定影數不究表之長短只定冬至一影而紛紛立議
所以不明者甚矣此至理之所在非難事也儻見理不
確以聰明尋去再無頭緒不得表影之準則矣依此論
及天不可量地可量也古人精於測器凡有歲差月差
日差時差蒙氣差之類皆自測量而得非有他伎也朕
偶有測量無不細究帝王之家物無不有往往以測器
中留心又如此設使改歷元作八線皆可以目前試得
總而論者測日影長短則有所據若量天則非吾之所
能也
聖祖仁皇帝御製文第三集卷十九
