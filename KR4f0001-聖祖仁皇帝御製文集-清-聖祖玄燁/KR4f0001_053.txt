欽定四庫全書
聖祖仁皇帝御製文集卷二十四
頌
福陵頌(并序)
惟
上帝鑒觀下民誕畀神聖俾立君極以開闢草昧垂統
億祀非甚盛德曷克應天順人而締造鴻業焉我
太祖高皇帝聰眀睿知本於性生英武勇略迥不世出
故能躬著戎衣手提尺劒而疆宇日拓丕受景命顯庸
東國騰威區夏雖太王之居岐翦商文王之江漢歸化
未足方斯赫濯也予小子仰荷
列聖丕基統御萬國昄章式廓隆古圖籍所莫覯矣然
上跡
聖祖當日一成一旅櫛沐風雨斬刈荆棘張彼撻伐順
者綏之逆者殄之統壹羣部建元正位國始立焉旣乃
鞠旅徂征遐邇讋服悉臣悉氓遂定鼎遼土而王業愈
光顯矣於戲盛哉惟
天生
聖惟
聖奉
天我
太祖創業之艱如彼而垂統之遠如此豈非天實授之
而克荷厥休者哉予小子景仰謨烈奚敢忘紹述焉爰
作頌曰
於昭
太祖誕膺景命允武允文體協仁聖天罰恭行赫然割
正啓疆東海聿懷兆姓戰罔弗克威略如神德罔弗冒
桀驁咸臣受籙踐祚帝歷鼎新建官立制王路丕遵爰
誓六師濯征明國以少擊衆羣醜胥殛長驅鐵嶺墮彼
阨塞芒芒遼瀋隷我版域會極歸極乃建皇都大統肇
跡炳垂帝謨在昔湯文蹶起一隅先聖後聖同軌合符
皇哉龍興山川孔固
寢園崔嵬風雲盤互玉衣鐵馬百神衛護仰頌
先猷萬年錫祚
昭陵頌(幷序)
國家垂歷服無疆之休類必有神聖開天肇興王業又
必有神聖繼體式廓鴻基故能經綸宇宙積功累仁保
世滋大我
太宗文皇帝挺濬哲之資蘊欽明之德紹膺寶位纘前
謨而光顯之外奮威武内修文教百度具舉臣民胥悦
於是南征則墮巖關繞明都耀兵燕趙鞠旅齊魯投鞭
渤海飲馬黃河六師安行莫我敢遏東征則誅貳綏服
朝鮮納款列為屛藩西征則三十五部厥角歸命貢賮
奉朔蓋其允塞之猷桓撥之略赫濯於覆載間矣乃若
惇九族惠元元郊圻以飭爵秩以班賞善宥過優禮勲
舊求賢之思若渴崇儒之化丕隆雖古帝德廣運曷以
加焉當是時義問炳爍仁風翔洽一統之規已裕矣猶
畫境息民俟天休命於戲皇哉盛哉昔殷祥長發而湯
受之周室本支百世而文啓之若我
皇祖詎有遜美予小子嗣承丕緒撫安海㝢以弘億萬
禩之業紹述
祖德敬揚
先烈廼作頌曰
猗歟
皇祖克配彼
天光被四表仁氾八埏旣受共球神人攸主至治洋洋
弘謨訏訏桓哉七萃撻彼南疆匪疚匪棘兆人是匡徂
征朝鮮爰渡鴨綠聲其攜貳綏其臣屬西荒千帳慕義
同歸鐘鼔始振稽顙莫違至化覃敷函夏率育
天錫大寶景命有僕曰崇儒雅曰叙彝倫五章五用式
迪俊民法度孔昭典常聿正嫓美唐虞惟后克聖建中
錫極詒我後昆皇皇大烈億祀彌尊肅望
山陵光華燀赫永言垂裕敬承靡斁
孝陵頌(幷序)
蓋聞乾苞合契誕開長發之祥坤極毓靈永錫丕承之
祚是以溯若水者誦顓頊之遺風登穀林者仰陶唐之
餘澤莫不煒煌瑶牒炳爍珍符垂裕萬年流輝千載况
乎當紹庭之日篤纘緒之思覃厚旣深覲揚滋切者乎
我
皇考世祖章皇帝躬上聖之資啓維新之運宅中圖治
保大定功舞干羽於兩階武昭文洽受共球於萬國遠
至邇安峻德弘勲懿綱釀化至矣盛矣蔑以加矣肆予
一人嗣膺歷服方厪纂承之志彌深對越之心展謁
孝陵式瞻
園寢驚秋霜之始肅感春露之初濡光烈宣昭僾在見
聞之内聲靈赫濯儼然陟降之前敬申繼述之情用廣
敷陳之義爰拜手稽首而為頌曰
奕奕
孝陵蔥蔥佳靄多沛艾兮土脈淳和地靈清泰無塵磕
兮五峰屏嶂三臺襟帶拱内外兮王氣如龍紫雲如蓋
紛來會兮猗歟
皇考陟降往來常在兹兮桂宫蘭殿繡磶文榱鬱參差
兮鸞旂羽葆蒼虯翠螭何葳蕤兮太和充溢景光淑熹
亘四維兮琬琰在房圖球在序神所處兮金穗宵明玉
衣晨舉永終古兮如接形聲如聆笑語我
聖父兮以妥以侑式垂懿舉昭來許兮我寵受之蕃衍
鴻龐命溥將兮紹聞衣德繼序其則不愆忘兮凝休篤
祜錫祉儲祥一人慶兮本支百世詒燕無疆祚靈長兮
大德景福頌(幷序)
恭惟
聖祖母太皇太后躬備聖德
天錫純禧作配我
太宗文皇帝内廷翼贊肇造邦家誕育我
世祖章皇帝瑞應昌期撫綏函夏爰及小子纘承基緒
十有六載
恩勤鞠育莫罄名言訓迪弘深難於殫述蓋
皇天眷佑我國家篤生
聖哲母儀後昆以為積慶凝祥之本猗歟盛哉啓百代
之鴻圖樹千秋之懿則備累朝之孝養極四海之尊親
德福兼隆康寧壽考曠古以來未有若我
太皇太后之盛者也臣日侍
慈闈欽瞻
懿範戴天地而莫能窮其高厚仰日月而莫能繪其光
華顧念罔極深恩敢辭固陋敬颺萬一冀展微忱爰拜
手稽首而獻頌曰
天開景祚運際龐鴻
太祖啓宇嗣以
太宗文武神聖帝業光融惟
聖祖母大德嫓隆純仁至孝克儉克恭茂修内治佐厥
成功迨我
皇考誕膺天禄沖睿承乾海宇賓服允賴
聖慈劬勞顧復式訓寬仁垂型雍肅德洽萬邦恩流九
族以天下養奄受多福越予小子大業祗承帡幪啓佑
仰戴
慈寧仁如天覆靜比坤貞弘綱大政懿訓是程勉以懷
保惕以勵精孫謀宏遠壼教光亨漙愛宣慈秉禮度義
端莊誠一萬善咸備穆處深宫含弘庶類德化殷流惠
風遐曁
顯號鴻名昭垂後嗣
寶冊騰輝瑶編紀瑞
聖人之配誕生
聖人古惟太姒今兹比倫壽祺正茂休祉駢臻本支百
世子孫繩振慶延家國光被臣民億萬斯年景祐常新
聖祖仁皇帝御製文集卷二十四
