欽定四庫全書
聖祖仁皇帝御製文第四集卷二
勅諭
諭禮部
朕御極以來惟欲萬國乂安上則敬
天法
祖下則垂令名於後世孜孜然以致鬚髮盡白心血耗
散歴盡憂勤蕩平險阻自古帝王在位不久享年不遐
者論者往往歸於别故而未諒帝王實不勝其難實不
堪其勞憂懼所廹以致享祚之不永也朕反覆思維帝
堯固辭華封之祝必似朕臨蒞年久之君方能知聖人
言之有實也餘則斷不能知矣朕本凉德惟賴
祖
考得國之正積福之深在位五十餘年壽屆六十今憂
勞倍增氣血漸憊惟恐愈久而力不支願不遂以致不
全終始一世勤瘁俱屬徒然朕惟兢兢惕厲並無留心
祈求甲子之周也覽禮部請旨之奏悉係虚文無有實
際朕惟願臣清子孝兄友弟恭人人皆讀正書勉盡職
業國安民治盜賊寧息各以至誠實意為朕六&KR1030;慶祝
朕即嘉納此外儀文朕無所好這所奏不准行康熙五
十一年十月十九日
諭直隸廵撫趙宏燮
直省督撫每奏報年糓收成朕必批令預籌積貯以偹
小有災荒即行賑濟諭旨甚明井陘小縣邨落無幾偶
遇小災便聞人民不得安堵如果能遵前旨於豐年預
為貯積人民何至艱食不安其居此皆因地方官奉行
不實全無儲蓄所致嗣後地方官湏遵朕前旨實心奉
行務期有濟民生特諭康熙五十一年十月十九日
諭大學士溫達松柱李光地王掞學士馬良傅爾
呼納綽奇彭始摶鄒士璁沈涵
吏部引見八月分掣簽官員内問九卿有行止不端出
身不正者各據見聞陳奏將所奏之員即令原品休致
此等人員不於此時查明俟到任後被上司參劾致缺
久懸於地方甚屬無益嗣後月分官員掣簽後某得某
缺人品何如行止何如之處著問九卿具摺啟奏康熙
五十一年十月二十五日
諭大學士溫達松柱李光地王掞學士馬良傅爾
呼納綽奇彭始摶鄒士璁沈涵
告降武舉遽以千把補用不諳營伍事務殊為無益李
䧺所奏亦是將伊等分撥八旗照漢擺牙拉一體操演
再行補用方於管轄兵丁防守事宜均有裨益著問九
卿具奏康熙五十一年十月二十五日
諭大學士溫達等
朕辦事有年凡人命審擬事件要期悉當乎理今陳汝
咸條陳應照宋時洗冤錄較定處所畫一除鎗刀弓箭
銅鐡等器械外木棍等俱不作兇器夫人命事件將拳
毆脚踢木棍毆打致死者酌兇器輕重以定罪之輕重
則事必致舛錯如針乃最微之物將針刺人致死豈可
因針非殺人兇器而免其罪乎孟子云可使制梃以撻
秦楚之堅甲利兵由此觀之木棍亦兇器也可問九卿
康熙五十一年十二月十五日
諭大學士溫達松柱李光地蕭永藻王掞
鄉會試皆掄才大典關係國家甚屬緊要今見考試官
不遴取真才止圖賄賂夤緣作弊者漸多此等若不立
置重典斷乎不可正考官係考場統領之員副考官同
考官等通同作弊巖加覺察是其專責而謂不知情可
乎趙晉吳肇中二案處分正考官等互異應行嚴議著
問九卿具奏康熙五十二年正月二十五日
諭大學士溫達松柱李光地蕭永藻王掞
近閱部院衙門堂司官員俱各守分惟刑部侍郎張志
棟前任三省廵撫時居官何如已必自知屢經革職降
級之後補小衙門堂官及授刑部以來辦事好勝爭競
把持衙門凡九卿會同揀選保舉時惟伊保薦者甚多
猶為未足又在别人保薦處列名自大吏降補小衙門
理宜自愧乃復靦顔貪戀官職專以保舉為事殊屬無
耻著革職康熙五十二年正月二十五日
諭大學士溫達等
督撫為各省地方得人起見懇切陳奏理所宜然其應
否准行補授恩出自朕近見督撫此等事題請言官每
從中阻撓邇來一御史奏稱閩屬十六州縣員缺滿保
請揀選卓異薦舉官員補授可為一時之計未可為經
久之例不如擇本省之員調補若以卓異薦舉官員補
授發往必至懸缺以待於地方無益等語閱之似乎近
理其實皆係卓異薦舉官員逆料伊等應該陞轉不願
往海濱苦地希圖美缺因於未經部覆之先預行條奏
則部議自然不准所以特嘱言官言之也如此則權盡
歸都察院科道等官此是明末惡習斷不可長爾等到
京問九卿詹事科道具奏朕回鑾時務將閩屬十六州
縣員缺即行補授發往特諭康熙五十二年二月二十
五日
諭吏部尚書管倉場事務富寧安戶部侍郎塔進
泰噶敏圖
朕今日自暢春園來詢問米價云比往年少昂緣今歲
天下各省人民來集者甚多米價故較往年翔貴今倉
内米數充足先發一萬石照時值減糶則來集人民可
以賤價得米而京城米又得盈餘於民生大有裨益若
一萬石不敷再發一萬石糶賣爾等將價值定議具奏
發米自三月初一日起盡此月止康熙五十二年二月
二十九日
諭王貝勒大臣九卿詹事科道
朕昨回宮見京城内外為朕六十壽慶賀保安祈福祝
延者不計其數朕實凉德自覺愧汗從來帝王之治天
下㒺不以民生為念若為一已之私即不能擴而充之
矣朕若先知必令止之今已成矣難違衆志夜來思之
達旦朕所以為天下萬國蒼生之主者萬姓安即朕之
安天下福即朕之福若能祈禱兩暘時若家給人足則
朕安寢飽食可以却病延年此朕之求福非有妄想也
傳之各處凡有祝延者必以雨暘時若萬邦咸寧為先
朕已老矣夙夜匪懈履薄臨深之念與日俱增豈敢稍
自滿假乎特諭康熙五十二年三月初一日
諭南書房翰林
朕聞各省為祝萬壽來者甚衆其中老人更多皆非本
地人時屆春間寒熱不均或有水土不服亦未可知爾
等即傳與漢官等倘有一二有恙者即令太醫院看治
務得實惠以示朕愛養耆老之至意特諭康熙五十二
年三月初八日
諭南書房翰林
各省祝萬壽老人俱於十七日在西直門外本省龍棚
下齊集接駕十八日齊至前朝外聽禮部指地方行禮
行禮後若再至龍棚恐城門擁擠老年之人實有未便
況十七日朕進宮時經過各省龍棚諸老人已得從容
瞻仰十八日行禮後諸老人不必再至龍棚下接駕爾
等傳與各省漢官遍諭各省老人知悉特諭康熙五十
二年三月十一日
諭大學士溫達等
今歲天下老人為朕六旬大慶皆從數千里匍匐而來
如何令其空歸欲賜伊等筵宴然後遣回着查八旗滿
洲蒙古漢軍漢人大學士以下民以上年逾六十者奏
聞在本月二十二三兩日内擇定一日賜宴預為奏聞
便於備辦内有艱於動履不能前來者聽之其能來者
俱令之來即不能來者朕另行按分頒給詔内有恩賜
老人一欵凡恩賜有名者於名下註明今時漸炎熱賜
宴後即令各回原籍耕種其家奴勿入所查數内再查
八旗滿洲蒙古漢軍以至包衣佐領下不論官員閒散
人等年七十以上老婦亦著奏聞俟老人賜宴後再定
一日送至
皇太后宮賜宴内有艱於動履不能前來者聽之其能
來者俱令之來若有貧乏不能來者着各屬協助車馬
使之前來俱開真實年數不可捏報再勅宗人府諸王
以下宗室子孫内二旬以下十歲以上選擇聰明堪供
任使者六七十令於耆老前執爵宣勸即朕子孫皆令
之出宗室外不用他人也康熙五十二年三月十七日
諭大學士九卿等
朕聞廣東米價騰貴每石賣至一兩八九錢至二兩不
等將軍管源忠亦因米貴具摺奏聞朕軫念天下民生
無間遠邇雖邊徼之外視之猶輦轂之傍也粤地素號
産米之區從無價高至一兩以上及二兩者兹米價驟
增小民必至艱食督撫係封疆大吏凡有關地方事務
隨所見聞應即據實陳奏今萬里情形朕已周悉而伊
等漫無奏報殊屬懈忽前福建歲荒米貴朕特旨截漕
數十萬由海道轉運賑濟諭旨方頒市價立平於地方
大有裨益今廣東亦宜照福建截漕海運朕因詳詢投
誠海賊陳尚義等目今截留江南漕糧可否由海轉運
廣東陳尚義等稱奴才等係重犯聖主從寬免死留生
人世深恩厚德淪浹肌髓感戴無既惟期圖報萬一戮
力效命今若截江南漕糧由海轉運八九日可至福建
自福建八九日可扺廣東但奴才等係死囚蟻輩此事
關係重大非微賤所敢身任現今風勢不順斷未可轉
運必至八九月後北風漸利始可海運等語朕意於八
九月後將水師營戰船裝載米石運送易於到廣而兵
丁亦并可熟練水務其天下地丁錢糧前已於三年内
全免一周但今粤地米價翔涌若將本年地丁錢糧仍
行催徵則民力維艱難免輸將之苦應將本年地丁錢
糧停其催徵遣趙申喬等前往廣東會同督撫將朕軫
念民生至意刊示宣布以慰輿情再恩詔内有賞賚綠
旗兵丁一欵即令趙申喬等乘便動支彼處庫帑親行
核實按名逐一散給俾各沾實惠爾等會同確議具奏
特諭康熙五十二年三月二十三日
諭大學士溫達等
年老諸大臣内於
世祖章皇帝時居官者惟宋犖田種玉而已今年齒老
邁雖閒居林下朕覩之不禁軫恤宋犖現有尚書品級
在身田種玉著給與工部尚書銜俱准給誥封宋犖田
種玉着酌加宮保以示朕不忘耆舊之至意特諭康熙
五十二年三月二十五日
諭各直省老人
書稱文王善養老者孟子云五十非帛不煖七十非肉
不飽帝王之治天下發政施仁未嘗不以養老尊賢為
首務近來士大夫只論做官之賢否而移風易俗之實
政入孝出弟之本心未暇講究朕因今日之盛典特宣
此意若孝弟之念少輕而求移風易俗其所厚者薄而
其薄者厚矣爾等皆是老者比回鄉井之間各曉諭鄰
里湏先孝弟倘天下皆知孝弟為重此誠移風易俗之
本禮樂道德之根非淺鮮也昨日甘霖大沛四野沾足
朕心大悦爾等毋悞農時速回本地特諭康熙五十二
年三月二十五日
聖祖仁皇帝御製文第四集卷二
