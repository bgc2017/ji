欽定四庫全書
聖祖仁皇帝御製文第二集卷四十六
古今體詩四十二首
二月三十日親統六軍徂征漠北
惟天盡所覆眷命畀我清自予蒞鴻祚恒願銷甲兵狡
焉窺北疆屬國横相攖夙昔張撻伐兇醜皆顛傾赦之
釋不誅開網全其生怙終恣跳梁邊鄙摇羣情皇皇仁
義師聲討必有名春雪灑貝胄朔風捲龍旌睠兹貙虎
士金革勞遠征於鑠振我武赫赫揚天聲
出居庸關
羣峰倚天半直北峙雄關古塞煙雲合清時壁壘閒軍
鋒趨朔漠馬蹟度重山漸向邊城路旌旗疊翠間
赤城
慈宫曾駐此溫泉展轉依稀廿五年今日征途冰未解
當時凍嶺雪還全(往年奉際即太皇太后臨幸之是此時)漸近邊關風
土别長驅旌旆岳山連孤城寒重深宵靜敢卜龍沙奏
凱旋
龍門
絶巘何時鑿五丁雙崖萬仞闢門屏潺湲塞水嵯峨石
振旅歸来定勒銘
過獨石口
關名獨石插遥天路繞青冥絶嶂懸翠壁千尋標九塞
黃雲萬疊護三邊霓旌曉度長城月毳帳春廻大漠煙
總為民生勤戰伐不辭籌畫在中權
出塞訓厲軍士
鐵馬金戈整六師鼓行出塞暮春時邊塵盡埽從今始
莫讓天山建績竒
北藩諸部君長来迎
關山直北盡王臣屬國侵陵煽亂頻為靖邊方勤士馬
欲令藩落輯民人聲靈有赫羣知肅抃舞来同意倍親
共覩此行清朔漠保疆綏土俗還淳
沙漠二首
高下龍堆萬馬趨直將漠外作疆隅漢家只守飛狐嶺
坐使中原失遠圖
其二
沙磧荒榆細柳多步行不用蹀鳴珂(時率將士步行)連朝登頓
渾無倦甘苦身先士荷戈
風雪致禱遂爾晴霽
塞外春深雨雪頻寒風猶自拂征塵昨朝遣祀咨宗伯
已見遥天霽色新
賜皇子允祉
玉弩金戈壯此行期門環衞在連營深居莫忘勤勞意
須識間關出塞情
賜皇子允祐
逆我顔行討必加六軍嚴肅靜無譁分營此日如棋布
奮武羣看捲塞沙
春寒軫念將士
大漠春殘雪尚飛從征車馬正騑騑風廻沙路迷金勒
寒送冰花上鐵衣每念折衝憑士氣况從絶徼奉天威
六軍同奮赳桓志佇見睛曛滿翠旂
途中新夏
邊草纔青節序更征裘未換入朱明遥思南陌東阡候
正是居人急耦耕
經明成祖勒銘處指示扈從諸臣(并序)
朕率師行四十五日至我哨界界内外高阜坡陀大
抵皆黃白沙五色石北行十一里有石瑩然獨出明
成祖北伐刻銘其上時則永樂八年庚寅四月十六
日朕今過此適在四月十四日山原猶昔時日同符
朕謂明成祖之率師而行也與今日異其時出邊皆
敵人也今蒙古悉我效力之人其時皆漢人步卒今
我兵悉騎士且熟習邊外之行由此觀之明成祖深
入敵中數千里縦横若行無人之境亦誠難矣我軍
若不及彼良可媿也凡聞斯語者當人人自奮焉爰
紀其事而繫之以詩
伊昔永樂年征馬嘶朔風磧間銘片石苔蘚磨青銅我
行初拂拭夏節欣相同當時月在已今値清和中後先
間兩日彼亦一代雄我武討不庭春發明光宮塞草綠
微茁雨雪隂濛濛或言時尚早稍待邊花紅寧知英傑
人所見良疏通迅行掩不備兵法貴折衝軍謀在帷殿
士氣如虎熊豈不資羣策惟斷斯有功作詩紀其事聊
以示臣工
賜皇子允禩
戎行親莅制機宜櫛沐風霜總不辭隨侍晨昏依帳殿
焦勞情事爾應知
帳殿對雨念畿輔四方農事
氣和時雨降駐蹕對荒陬點點侵油幕霏霏濕翠斿未
知同甸服果足渥田疇軫念民依切馳書付置郵
賜將士食
萬騎擁雕弓長鳴向北風龍荒彌曠遠虎旅正驍雄戰
鼓黃雲外旌門紫氣中朕躬方蓐食與爾六軍同
違
皇太后定省言懷
帳殿風高日影移庭闈常憶問安時寸心每自依清禁
慈念遥應繫北陲柔遠肯教罹疾苦除殘焉敢惜腁胝
預期露布飛章入早報瑶階
母后知
行殿示諸皇子
師行日已遠邊馬風蕭蕭眷言靖疆宇寧憚道路遥彼
寇鄰北藩譎謀聲動摇除惡必拔本稂莠隳良苖外攘
内斯安務令金甲銷吾民息轉輸丁男無敝彫一勞方
永逸所戒怠與驕天心鑒此誠雨暘時以調
瀚海
四月天山路今朝瀚海行積沙流絶塞落日度連營戰
伐因聲罪馳驅為息兵敢云黃屋重辛苦事親征
營夜南望北斗
碧琉璃界四垂邊漸覺雲低欲到天為問北来行近遠
果然北斗挂南川
雁栖沙磧(有序)
朕親提士旅迅埽邊塵野宿宵興風高月冷慨居人
之絶跡見沙雁之羣栖曠遠蕭條艱難跋涉念兹徂
征之役實殷求定之心睠彼昔賢斐然有作覽遺文
之垂後在息武以寧人夙抱此懷因物興感
為靖風塵夜不眠平沙四顧斷人煙征夫欲度隂山外
北雁偏棲瀚海邊黷武詩書天子戒惟仁經史帝王先
須看戰壘生靈骨弔古文章信可傳
時乏水於山坡得泉志喜
麾兵深入賊巢邊斯地從来乏水泉報道六軍齊飲馬
清流山畔忽涓涓
克魯倫河上流雨後草生
晚從岸曲駐前旌雨歇行營草怒生一望青青河上色
平蕪共聽馬嘶聲
登山巔下瞰克魯倫河周覽山川形勢指麾營陣
策馬登崇岡岡勢亦崔嵬浩浩見河流迢遞西隅来杳
然罕人跡周覽復徘徊命我熊羆士往駐山之隈旌旗
布林麓寇見應疑猜六師壓其陣賊勢立崩摧麾示諸
部曲號令肅風雷俯視窟中兔殄滅同纖埃
渡克魯倫河網魚暫駐待後軍至
臚朐河水何泱泱高山發源清且長漠北經流數千里
東趨遼海歸扶桑夙昔河壖亦沃土狡寇来據巢其疆
自春徂夏雨澤斷塞草不綠川原黃驚聞我師自天来
遠渡沙磧思遁蔵焚巢裹餱夜竄走老羸穉幼委道傍
朕率輕騎渡河北平沙淺水湔甲裳命士舉網截清流
鮮鱗潑剌河中央笑彼智短氣復懦捐棄形勢奔倉皇
此時中宵自顛沛當年北鄙徒披猖我師英武且整暇
臨河飲馬皆鷹揚黃鉞一麾諸部集回首萬騎方騰驤
軍中夜嘗擐甲達旦
四山風靜建旌旄帳外沙明片月高除逆安民非得已
終宵擐甲敢言勞
噶爾丹潰遁遂窮追之
謾道爰爰兔窟多久從西路列琱戈疾馳莫憚追奔力
須使窮禽入網羅
剿滅噶爾丹大捷
殘寇疲宵遁横衝節制兵我師乘銳氣誰許丐餘生貔
虎三軍合鯨鯢一戰平媿稱謀畫定討罪荷天成
自賊中投誠来者皆宥之
伐叛軍聲震若雷奔亡賊勢已全摧龍荒所至皆蒼赤
許爾投戈向化来
遣使示皇太子捷音
逋寇多年快翦除風清塞北已廻車遥知念切馳相慰
驛騎南歸賜捷書
示宮中捷音
向南瞻北斗水際見飛鴻雪照平沙月雲生大漠風捷
書傳遠塞喜氣溢深宮奏凱鳴鑾近新荷夏正中
班師次拖陵
戰馬初閒甲士歡揮戈早已破樓蘭彌天星斗銷兵氣
照徹邊山五月寒
班師拖陵留皇長子允禔殿後示之
北伐經時鐵馬馳自春徂夏歷邊陲炎風暑雨歸来日
留待旋鑣撫六師
行間賜大學士張玉書
疇昔謀康阜除頑事戰攻若非揚九伐何以靖三農古
義嚴聲討儒臣在折衝遐荒風雪裏扈蹕紀軍容
外藩諸部落絡繹来賀宴賚之
諸部名王集扶攜繞御營皆言清朔漠從此樂生成喜
溢車書會歡騰鼓角聲朕懷勤撫恤所志在休兵
入關見雨膏潤澤禾苖茂遂喜而有作
甘雨時霖為洗兵恰逢戰勝武功成軍容萬隊初旋凱
婦子千邨正饁耕天意要荒同職貢人歡閭井共昇平
征途每憶民生事喜見桑麻愜此情
彈琴峽
琮琤流水意彷彿似鳴琴曲度泉歸壑聲兼峽泛吟空
山傳逸響終古奏清音不御金徽久泠泠會素心
南口
鑾輿歴遠度龍城已近郊圻一日程時雨潤来山翠重
更添高下小溪聲
入京見百官耆民童穉歡迎道周
星斿葆羽禁城闉雨霽郊坰不動塵旭日薰風歸凱路
黃童白叟太平人正逢師至經三月敢比苖頑格七旬
從此普天無戰鬭更將休養勖臣鄰
賜將軍孫思克
天討恭行日軍威戰捷時列營張犄角搤吭有偏師立
見窮追盡能承節制竒鷹揚資遠略宿望在西陲
聖祖仁皇帝御製文第二集卷四十六
