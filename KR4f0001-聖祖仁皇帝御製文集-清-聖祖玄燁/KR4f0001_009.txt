欽定四庫全書
聖祖仁皇帝御製文集卷二
勅諭
諭吏兵二部
向來包衣佐領下官員子弟不准為廕生監生其筆帖
式無有品級今思内外官員效力相同加恩豈宜有别
包衣佐領官員子弟准為廕監及筆帖式給與品級之
處尔部定議具奏特諭康熙九年二月二十八日
諭禮部
慈和皇太后誕育朕躬未遂孝養思慕之忱每切於懷
雖已上
尊諡但今升祔
太廟配食
皇考典禮關係重大其應進
諡號著議政王貝勒大臣九卿科道會同詳議具奏特
諭康熙九年閏二月二十三日
諭禮部
皇考升遐倏忽十載罔極之思時恫於懷山陵在望未
一展祭尤切悽愴朕擬於今歲八月恭行謁
陵禮又奉
太皇太后旨思念情慇亦欲詣
陵朕敬遵
慈命躬侍前往所有應行典禮及需用各項尔部詳議
具奏特諭康熙九年閏二月三十日
諭吏部
朕思滿漢大小官員職掌相同品級有異應行畫一著
議政王貝勒大臣會同定議具奏特諭康熙九年三月
初九日
諭兵部
設立驛傳原為往來差遣緊要事務速於接應近聞州
縣各驛馬匹缺少應付遲悞驛遞原有額設錢糧喂養
草料驛傳道專行管理乃不盡心嚴察以致尅減錢糧
馬匹缺乏應作何稽察嚴禁尔部其詳議具奏特諭康
熙九年三月十四日
諭兵部都察院督捕衙門
京師重地理宜肅清近聞京城内外惡棍肆行無忌或
借端挾詐勒騙錢財或公然搶奪攪擾市肆或結夥橫
行兇毆良民又夜間盜劫時聞拏獲甚少此皆步兵甲
喇大該廵城御史司坊各官督捕司官捕營將弁稽察
不嚴緝捕無能以致奸盜不息善良受害作何嚴行申
飭緝拏如該管官仍前怠玩者作何處分尔部院衙門
會同定議具奏特諭康熙九年三月十四日
諭戶兵二部
滿洲甲兵係國家根本雖天下平定不可不加意愛養
近聞八旗甲兵喂養馬匹整辦器械費用繁多除月餉
外别無生理不足贍養妻子家口朕甚憫之月餉銀米
應作何增給著為永例尔二部會同詳議具奏特諭康
熙九年三月二十日
諭禮部
自閏二月以來天氣亢暘雨澤稀少農務方殷殊切朕
懷著尔部堂上官同順天府官員竭誠祈禱其應斷屠
宰照例行特諭康熙九年三月二十二日
諭吏部等衙門
時已入夏雨澤愆期皆由部院大小臣工因循舊習不
能精白乃心公廉盡職以致政務失當有干
天和尔等堂上官宜力圖脩省靖共職業嚴督所屬司
官凡事應秉公勤勵革除積弊勿瞻徇情面仍稽察胥
吏作奸事有應結者速行完結勿得借端多駁圖遂已
私其問刑等衙門一切獄訟務期平允得情速審速結
勿得株累無辜久淹羈禁尔等大小各官須實心脩省
勿得視為具文仍前怠玩有負朕委任責成之意著吏
部通行申飭特諭康熙九年三月二十二日
諭禮部
科爾沁博爾濟金氏秉圖郡王額濟殷之親叔額德台
吉之子三等台吉阿郁錫之女選進宮中待年方欲冊
封今遽爾長逝朕心深切軫悼宜追封為妃其封號及
應行禮儀尔部即察例議奏特諭康熙九年五月初九
日
諭刑部
近覽章奏罪犯監禁踰限不行速審以致斃獄者甚多
夫各犯自有應得之罪未死於法先死於獄殊非慎刑
折獄之意朕心深為不忍尔部將踰限不結監斃幾人
以上者作何嚴加處分詳議定例具奏特諭康熙九年
六月十一日
諭都察院左都御史明珠
國家朝儀大體所在貴於整齊嚴肅不止係堂陛之觀
瞻亦以見臣心之敬肆諸王大臣有踰越班行交相接
語或輕佻嬉笑禮不踰階而相與言又况其甚乎尔衙
門監察御史侍班切近見而不糾豈眞目未之覩皆緣
畏事徇情所以如此都察院職任重大朕躬有失尚爾
指陳王及諸臣乃不參奏揆之事理實所未協今後有
失儀者毋得容隱康熙九年八月初四日
諭禮部
太祖高皇帝創建鴻圖肇興景運
太宗文皇帝丕基式廓大業克弘迨
世祖章皇帝誕昭功德統一寰區即欲躬詣
太祖
太宗山陵以天下一統致告用展孝思因盜賊未靖師
旅繁興暫停往謁朕以眇躬纘承鴻緒上託
祖
宗隆庥天下底定盜賊緝寧兵戈偃息每念
皇考未竟之志朝夕寢食不遑寧處本欲先詣
太祖
太宗山陵再詣
世祖山陵因奉
太皇太后慈命以
世祖升遐十年未得一詣
陵寢於今年八月前往朕是以恭侍
太皇太后先詣
孝陵展謁禮成言還今欲仰體
皇考前志躬詣
太祖
太宗山陵以告成功展朕孝思著議政王貝勒大臣内
院九卿科道掌印不掌印各官會議具奏尔部即遵諭
行特諭康熙九年九月初二日
諭禮部
天文關係重大必選擇得人令其專心習學方能通曉
精微著選取官學生令其與漢天文生一同習學有精
通者俟該衙門缺出考試補用作何選取習學尔部議
奏特諭康熙九年九月初四日
諭吏兵二部
朕惟致治雍熙在於大小官員悉尚廉潔使民生得遂
内外滿漢文武官員各有職守理應律已潔清屛絶餽
受乃能恪恭職業副朕任使至意近聞尚有因循陋習
借名令節生辰在外文武官員剝削兵民餽送督撫提
鎮司道等官督撫提鎮司道等官復苛索下官餽送在
京大臣部院大臣官員科道等官在京官員亦交相餽
遺前雖屢經嚴禁未見悛改仍行授受殊違潔已奉公
之義兵民日漸窮困職此之由以後著痛加省改斷絶
餽受以盡厥職如仍行餽受事發之日定將授受之人
一併從重治罪必不姑息尔部即遵諭嚴加曉諭内外
遵行特諭康熙九年九月二十一日
諭禮部
朕惟至治之世不專以法令為務而以教化為先其時
人心醇良風俗樸厚刑措不用比屋可封長治久安茂
登上理蓋法令禁於一時而教化維於可久若徒恃法
令而教化不先是舍本而務末也近見風俗日敝人心
不古囂陵成習僭濫多端狙詐之術日工獄訟之興靡
已或豪富凌轢孤寒或劣紳武斷鄉曲或惡衿出入衙
署或蠧棍詐害善良萑苻之劫掠時聞讐忿之傷殺疊
見陷羅法網刑所必加誅之則無知可憫宥之則憲典
難寬念茲刑辟之日繁良由化導之未善朕今欲法古
帝王尚德緩刑化民成俗舉凡敦孝弟以重人倫篤宗
族以昭雍睦和鄉黨以息爭訟重農桑以足衣食尚節
儉以惜財用隆學校以端士習黜異端以崇正學講法
律以儆愚頑明禮讓以厚風俗務本業以定民志訓子
弟以禁非為息誣告以全良善誡窩逃以免株連完錢
糧以省催科聯保甲以弭盜賊解讐忿以重身命等項
作何訓廸勸導及作何責成内外文武該管各官督率
舉行尔部詳察典制定議具奏特諭康熙九年十月初
九日
諭戸部
淮揚所屬地方歲比不登屢厪朕懷今年又遭異常水
災黃淮交漲隄岸衝決百姓室廬多被淹没夏麥未獲
登場秋禾佈種水潫難施民生失所特差部臣速行踏
勘准動正項錢糧存積銀米將饑民詳加賑濟但被災
之民既無耕穫何以輸糧如再加催科愈不堪命今年
淮揚所屬被災地方應徵錢糧共該若干尔部速行酌
議蠲免以副朕恤災愛民至意特諭康熙九年十月初
十日
諭禮部
帝王圖治必稽古典學以資啓沃之益經筵日講允屬
大典宜即舉行尔部詳察典例擇吉具儀來奏特諭康
熙九年十月十三日
諭刑部等衙門
向來定例流徙尚陽堡寧古塔等處人犯六月十二月
不行發遣其餘月分俱發今思十月至正月終俱屬寒
冷之時流人多有貧者衣裝單薄無以禦寒以罪不至
死之人凍斃道途殊為可憫以後流徙尚陽堡寧古塔
人犯十月至正月終及六月俱停其發遣餘月照常發
遣尔部即遵諭行特諭康熙九年十二月十四日
諭大學士巴泰索額圖李霨魏裔介學士哲爾肯
哈占達都色黑馬朗古張鳳儀靳輔陳敱永
朕近日披覽章疏於科道官條奏有合於事理裨益政
治者虚懷聽納不憚見之施行其所言無益不可行者
非勦襲陳言則浮泛塞責尔諸臣寧有不知今後有言
關政理切實可行者照常票擬朕親加裁奪其或不可
行者若悉下部議既屬無益徒令章奏繁多恐反致應
行政務有所稽違尔等可詳酌事理以不准行擬旨朕
仍審擇而執其中古之聖帝賢王雖邇言是察亦無稽
勿聽用言致治之道蓋當如此康熙九年十二月二十
五日
諭禮部
朕前欲仰體
世祖章皇帝遺志躬詣
太祖
太宗山陵展祭以告成功命議政王貝勒大臣等會議
議政王等以去年各處多有水旱之災且為時甚廹應
用之物預備難及具題暫行停止今思
太祖
太宗創業垂統功德隆盛
山陵在望刻不能忘去年恭謁
孝陵禮成今已數月若再久延時日孝思莫殫朕懷殊
切靡寧茲當海内無事欲乘此時躬詣
太祖
太宗山陵以告成功用展孝思事關大典著議政王貝
勒大臣内閣九卿科道掌印不掌印各官會議具奏尔
部即遵諭行特諭康熙十年正月十二日
諭禮部
今歲三春無雨風霾日作耕種愆期民生何賴皆由朕
躬凉德政治未協大小臣工不能殫忠為國恪脩職業
瞻顧因循惟圖自便偏私怠忽致干
天和用是朕夙夜靡寧深切儆惕今實圖修省勵精勤
政體
上天仁愛之意感召休和為民請命内閣六部都察院
等衙門大小官員各有職掌皆宜體朕倚任之意共效
贊襄持廉秉公克盡厥職洗心滌慮痛改前非以迓
天和尔部即遵諭通行申飭祈雨事宜照例作速舉行
特諭康熙十年三月十九日
諭戸部
頃因差往江南郎中禪塔海奏事來京朕面詢民生休
戚據奏稱淮揚一帶地方水患未消人民饑饉流亡前
雖行賑濟今無以餬口困窮至極聞此情形深切憫惻
民為邦本如斯困苦豈可不速行拯救今應即行差官
前往賑濟或就近截留漕米或動支何項銀兩糴米給
散饑民尔部作速議奏特諭康熙十年三月二十八日
聖祖仁皇帝御製文集卷二
