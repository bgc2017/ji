欽定四庫全書
聖祖仁皇帝御製文第三集卷二十二
序
詠物詩選序
昔者子夏序詩謂正得失動天地感鬼神莫近於詩先
王以是經夫婦成孝敬厚人倫美教化移風俗若是乎
詩之道大矣哉而周公纉述唐虞宗翼文武制禮以導
天下著爾雅一篇後之序之者謂爾雅所以通詁訓之
指歸叙詩人之興詠䟽之者曰爾雅所釋徧解六經而
獨云叙詩人之興詠者以爾雅之作多為釋詩是則一
物多名片言殊訓凡以蟲魚草木之微發揮天地萬物
之理而六義四始之道由是以明焉故夫詩者極其至
足以通天地類萬物而不越乎蟲魚草木之微詩之詠
物自三百篇而已然矣孔子曰邇之事父遠之事君多
識於鳥獸草木之名夫事父事君忠孝大節也鳥獸草
木至微也吾夫子並舉而極言之然則詩之道其稱名
也小其取類也大即一物之情而關乎忠孝之旨繼自
騷賦以來未之有易也此昔人詠物之詩所由作也歟
朕自經帷進御覃精六籍至於燕暇未嘗廢書於詩之
道時盡心焉爰自古昔逸詩漢魏六朝洎夫有唐訖於
宋元明之作博觀耽味搴其蕭稂掇其菁英命大學士
陳廷敬尚書王鴻緒校理之翰林蔡升元楊瑄陳元龍
查昇陳壯履勵廷儀張廷玉錢名世汪灝查慎行蔣廷
錫編錄之名曰佩文齋詠物詩選蓋蒐采既多義類咸
備又不僅如向者所云蟲魚鳥獸草木之屬而已也若
天經地志人事之可以物名者㒺弗列焉於是鏤版行
世與天下學文之士共之將使之由名物度數之中求
合乎温柔敦厚之指充詩之量如卜商氏之所言而不
負古聖諄復詁訓之心其於詩教有裨益也夫康熙四
十五年六月二十一日
歴代題畫詩類序
粤攷有虞氏施采作繪而繪事以起周禮冬官爰有設
色之工典畫繢之職傳所稱火龍黼黻昭其文三辰旂
旗昭其明者是也至漢世圖寫功臣用示褒異則又人
物之肖象粲然著見於史冊者矣嗣是工繪事者日衆
自天文地輿鳥獸草木以及宫室器用與一切登臨遊
覽之勝皆假圖畫以傳於世晉宋而後莫盛於唐五代
迄宋作者輩出金元明間亦代有聞人方其詣精入理
足以體隂陽含飛動為稽古博物者之所取證不僅以
丹青擅長而已而能摉抉其義藴發攄其旨趣者則尤
藉有題畫之詩歴代各體題詠以萬計散置諸集無所
統紀翰林陳邦彦裒輯彙鈔得八千九百餘首分為三
十類編次一百有二十卷繕夲呈覽朕嘉其用意之勤
命授工鋟梓兹刊成裝潢來上萬幾餘暇時一披閱凡
兩間之名象庶類之棼錯無不該載於中且不踰几席
而得流觀山川險易之形近在目前而可考鏡往代留
遺之蹟以至農耕蠶織纖悉具陳鷄犬桑麻宛然如覩
庶幾於昔人豳風無逸之圖有互相發明者焉夫圖繪
藝事也而近於道題畫詩之一類也而通於治杜甫詩
謂繪事功殊絶幽襟興激昂讀是編者可以觸類而知
所務矣爰製序題於卷端以識始末云康熙四十六年
四月十六日
歴代詩餘選序
詩餘之作蓋自昔樂府之遺音而後人之審聲選調所
由以緣起也而要皆昉於詩則其夲末源流之故有可
言者古帝舜之命䕫典樂曰詩言志歌永言聲依永律
和聲可見唐虞時即有詩而詩必諧於聲是近代倚聲
之詞其理固已寓焉降而殷周孔子刪而為三百五篇
樂正而雅頌得所考其時郊廟明堂升歌宴饗以及鄉
飲報賽莫不有詩以叶於笙簫琴瑟之間自詩變為騷
騷衍為賦雖旨兼出乎六義而聲弗拘於八音至漢而
郊祀房中鐃歌鼓吹琴曲雜詩皆領於樂官于是始有
樂府名迄於六代操觚之家按調屬題徵辭赴節日趨
婉麗以導宫商唐興古詩而外創為近體而五七言絶
句或傳於伶人顧他詩不盡協於樂部其間如李白之
清平調憶秦娥菩薩鬘劉禹錫之浪淘沙竹枝詞洎温
庭筠韋莊之徒相繼有作而新聲迭出時皆被諸管弦
是詩之流而為詞已權輿於唐矣宋初其風漸廣至周
邦彥領大晟樂府比切聲調篇目頗繁柳永復增置之
詞遂有專家一時綺製可謂極盛雖體殊樂府而句櫛
字比廉肉節奏不爽寸黍其於古者依永和聲之道洵
有合也然則詞亦何可廢歟朕萬幾清暇博綜典籍於
經史諸書有關政教而裨益身心者良已纂輯無遺因
流覽風雅廣識名物欲極賦學之全而有賦彙欲萃詩
學之富而有全唐詩刊夲宋金元明四代詩選更以詞
者繼響夫詩者也乃命詞臣輯其風華典麗悉歸於正
者為若干卷而朕親裁定焉夫詩之揚厲功德鋪陳政
事固無論矣至於桑中蔓草諸什而孔子以一言蔽之
曰思無邪盖蕙茝可以比賢者嚶鳴可以喻友生苟讀
其詞而引伸之觸類之範其軼志砥厥貞心則是編之
含英咀華敲金戞玉者何在不可以思無邪之一言該
之也若夫一唱三歎譜入絲竹清濁高下無相奪倫殆
宇宙之元音具是推此而沿流討源由詞以溯之詩由
詩以溯之樂即簫韶九成其亦不外於夲人心以求自
然之聲也夫康熙四十六年七月十二日
書畫譜序
書者六藝之一昔柳公權言心正則筆正程子謂作字
須敬即此是學盖以紀事載言行之天下垂之久遠書
誠重矣夫書以傳其意而畫以肖其形事若不相侔其
義有可連類而並論者焉蒼頡史皇以來歴代載籍多
能道之而時數相推材智間出繁重者變而之簡易樸
拙者漸而之巧麗亦天地自然之理也其初古文繼為
篆隸而今之所謂真書行草三者實權輿於斯矣然三
者皆肇興於漢逮夫魏晉去古未遠多見古人篆隸故
鍾繇書有其遺法而王羲之踵美垂徽祧前啓後士林
所稱以為歸極已若圖畫之事始自秦漢盛於六朝其
間作者輩出曹衛顧陸擅能於前董展孫楊流聲於後
隋有何鄭唐則閻吳大抵皆畫佛像人物下筆輙依故
事迨氣韻之超極於潑墨寫生之精窮於沒骨而畫之
變盡焉朕萬幾燕閒披覽典册間臨書家名蹟每觀前
代紀錄書畫諸書種類錯互漫無統紀遂即佩文齋所
有者編葺之使各以類相從為一百卷凡書畫之源流
古今工於此者之姓氏以至聞人之題跋歴代之鑒藏
悉備攷而慎其擇亦可謂詳且盡矣昔唐太宗好書親
序王羲之傳自以為心慕手追而當時内府之圖籍亦
號最盛迄於今日流傳者日遠日少晉唐已為隆古而
况前此者乎然溯流者必窮其源習今日之書而不推
夲於篆隸亦猶齊末之觀也故上自蒼頡史皇下暨近
代皆列焉朕於書畫偶有題跋檢出數十則以為一卷
從諸臣之請也要之尚稽曩昔用以攄適性情泳陶清
暇附於古聖人游藝之意並為世之嗜古者樹毫楮之
標準弘考索之旨趣則牙籖萬卷之中是編其亦可以
永傳也夫康熙四十七年二月
廣羣芳譜序
粤自神農氏嘗草辨榖民始知樹藝醫藥伊耆氏命羲
和推步定歷以授時民始知耕穫之不愆而百工績熙
偉哉開物成務啓牖來兹聖帝之功與天地並矣朕聽
政之暇披閱典籍留意農桑繪耕織之圖製永言之什
時巡所至親歴田間其稼穡之艱難作勞之辛苦既周知
而洞悉矣每思究百昌生殖之理極萬變消長之情著
為成編以佑吾民嘗謂爾雅具其名物而郭璞陸佃孫
炎之流䟽注埤翼又加詳焉其明備者莫如夲草自夲
經以迄陶弘景蘇頌而下數十種凡採治之法無不該
核他如齊民要術月令廣義諸書其蒔植之宜為更晰
矣遐稽往牘擷其英華歸於簡括良匪易也比見近人
所纂羣芳譜蒐輯衆長義類可取但惜尚多疎漏因命
儒臣即袐府藏帙攟摭薈萃刪其支冗補其闕遺上原
六經旁据子史洎夫稗官野乘之言才士之所歌吟田
夫之所傳述皆著於篇而竒花瑞草之産於名山貢自
遠徼絶塞為前代所未見聞者亦咸列焉復允廷臣之
請益以朕所賦詠依類分載總一百卷命名曰佩文齋
廣羣芳譜冠以天時尊歲令也次榖次桑麻崇民事也
次蔬茶果木花卉資厚生溥利用也終以藥物重民命
也其諸天時蚤晚之候人事種溉之方地力彼此之殊
物性良楛之異㒺弗條舉縷析燦然可觀焉是書也攬
品彙之蕃滋想羣生之率育一展卷間化機洋溢於兹
畢呈固不惟矜淹洽侈藻麗也以是刊布天下垂之久
遠使吾民優游於農圃之中家室盈寧樂其業而不惮
其勤而大夫士以及民之秀者因以區别物宜審其淑
慝凛嗜好之常慎節宣之度於以躋仁夀而享泰平亦
不為無所裨助也哉康熙四十七年五月初十日
記
水性記
朕察各處水性之根原或根於土或根於沙或根於鹽
或根於鹹或根於火焇或根於硫磺人之五臟六腑雖
有六沴之所侵人且知之者多却不防因水性而成其
患者愈難明也南北地殊川源藪澤輕清混濁之不同
偶耳霧露雪霜山水暴漲即非水之夲性人所難略也
所以朕南北各處最防水之輕重關於飲食故試之水
二斤盛於銀器中坐於滚水之上將水耗乾或土或沙
或鹽或鹹歴歴無不分眀終無奈何惟取氣酒之法用
甑取其氣成水而後用之治水之法莫過於此不分南
北不論藪澤即海水臭泥皆可以成甘露養生之要最
為所關故援筆以記之
黃船記
黃船者並無別名似戰艦之尾故有將臺不施彩畫以
樸是夲外堅内寬以便為足朕每視民瘼巡方水陸非
舟即馬所以損益厥中並宜南北而後成之故屢臨淮
黃問俗江浙偶遇波濤萬頃人心可駭之際凝然不動
聲色者豈非舟之備於全乎古人有言家有千金坐不
垂堂每覽書史輒感興歎擴而充之不止舟也治天下
之道蓋亦如是先曾作操舟之說矣今復論及若非深
識江淮河漢之經地則南北東西水性茫然矣不分山
川朔漠之形勢則好尚土俗人情不明矣槩不可同語
也舟乃細物非篙工檝師之良雖桂棹蘭槳不過虚設
之物豈自為我用乎所以隨才器使人地相宜而不求
全責備者正為此也故人能施技物皆應手預防備患
乎先安然無虞於後雖狂風鉅浪有何懼哉凡事豫則
立不豫則廢者即聖人亦不外乎是况不及聖人乎朕
每有動莫論巨細心得實見諮之於衆信之於已方敢
行也一事一物未嘗草草疎忽亦不少違於理故船窗
幾暇不揣無文援筆以作記
避暑山莊記
金山發脈暖溜分泉雲壑渟泓石潭青靄川廣草肥無
傷田廬之害風清夏爽宜人調養之功自天地之生成
歸造化之品彙朕數巡江干深知南方之秀麗兩幸秦
隴益明西土之殚陳北過龍沙東遊長白山川之壯人
物之樸亦不能盡述皆吾之所不取惟兹熱河道近神
京往來無過兩日地闢荒野存心豈誤萬幾因而度高
平遠近之差開自然峰嵐之勢依松為齋則竅崖潤色
引水在亭則榛煙出谷皆非人力之所能借芳甸而為
助無刻桷丹楹之費喜泉林抱素之懷静觀萬物俯察
庶類文禽戲綠水而不避麀鹿映夕陽而成羣鳶飛魚
躍從天性之高下遠色紫氛開韶景之低昂一遊一豫
㒺非稼穡之休戚或旰或宵不忘經史之安危勸耕南
畝望豐稔筐筥之盈茂止西成樂時若雨暘之慶此居
避暑山莊之概也至於玩芝蘭則愛德行覩松竹則思
貞操臨清流則貴廉潔覽蔓草則賤貪穢此亦古人因
物而比興不可不知人君之奉取之於民不愛者即惑
也故書之於記朝夕不改敬誠之在兹也
聖祖仁皇帝御製文第三集卷二十二
