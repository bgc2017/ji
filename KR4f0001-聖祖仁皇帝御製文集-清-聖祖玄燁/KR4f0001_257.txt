欽定四庫全書
聖祖仁皇帝御製文第三集卷三十
雜著
古文評論
杜欽
訟馮奉世䟽
大指與劉向訟甘延夀䟽同體製亦略相似
翼奉
應直言封事
引經徵事樸&KR0554;不雕
薛宣
申勅刺史䟽
刺史外吏之表率也宣言於是乎得要領矣
王尊
勅掾功曹教
鷹鸇之志見乎行墨
劾匡衡張譚奏
尊為司隸在孝元時適當顯顓權衡譚比附之際而寢
默不言此時成帝即位顯已徙官尊劾雖當惜其稍晚
公乘興
訟王尊書
先歴舉尊之功狀次言被劾之由别白是非條理秩秩
足令忠臣吐氣讒人戢志
劉輔
諫立趙偼伃䟽
妃匹人倫之始王化所從出也自非有德之世不可以
奉神靈之統而樹宫壼之儀成帝於是乎失德矣
谷永
祭祀方術奏
窮極方士情態可以正人心維風教
訟陳湯䟽
儳刻之筆書剴至之情結搆最勝
梅福
言王氏書
斥言王氏如此切直谷永輩見之能無慚色
請封孔子世為殷後書
意主尊禮尼山而以繼嗣為言辭復警動
孔衍
上書辨眀家語
家語真孔氏書與孔叢自别得博士言更足據正矣
耿育
訟陳湯書
湯即不侯有此一書可以無憾
王嘉
請重二千石䟽
闊略細故勿數改易皆深達治體之言然須慎簡其人
乃有實效
遣將行邊對
動民以行應天以實聖人復起無以易此兩言
日食論董賢奏
論自爽徹意亦懇到
再論董賢奏
文無枝詞較日食奏更為勁切
毋將隆
諫賜武庫兵器奏
質確不繁而意已獨至
師丹
定陶共王立廟議
議甚正後世濮議興獻議皆當以此為準
李尋
災異對
篇中援引雖繁其切於治術處固是正論
鮑宣
諫寵外親幸臣書
直而不撓質而無飾故辭無嫌於過激也
論董賢書
辭尚質樸意存伉直所謂布帛菽粟之文可濟實用者
也
揚雄
諫不受單于朝書
文法而暢意婉而周
劉歆
毁廟議
引據論議卓爾不羣洵可謂博而篤矣
責讓太常博士書
辭理明確有功經學之文
賈譲
治河奏
治河之法古今異宜語其大者三策盡之矣
後漢
光武
勅馮異
平定安集光武首舉以訓將帥可謂王者之師仁人之
言
報隗囂手書
駕馭羣雄推心置腹無復畛域之嫌
恤民詔
理冤獄釋滯囚以消亢旱之氣較圭璧禱祠遠勝
賜竇融璽書
竇融雄據河西待時觀變光武賜以璽書洞見情事融
既憚英眀又懷大度委心效順永為漢藩所謂一紙書
賢於十萬師也
再報竇融詔
光武初年公孫述在蜀隗囂在隴右皆割據稱雄所恃
以扼二寇者惟竇融在河西耳帝撫以至誠既無西顧
之憂復收指臂之勢不數年隴蜀削平帝業之成重繫
於此
與公孫述書
圖讖之說盛於西漢末年至光武初猶襲用之觀其以
赤伏符受命是也故與公孫述書亦舉以立言
賜隗囂詔
屢賜囂書數遣來歙意在保全囂降蜀而自取殄滅宜
哉
詔上書不得言聖
德盛而後能謙能謙而盛德益著光武此詔視唐諸帝
之屢上尊號者彌增光烈矣
詔讓劉尚
仁厚之言哀矜惻怛為將者宜深體斯意
地震詔
軫恤災傷具有實政文亦簡質近古
報臧宫馬武詔
光武久在兵間深知用武之擾民故謹於開邊如此
明帝
報桓榮書
明帝尊重師傅即高宗舊學甘盤之義
祀明堂詔
矞矞皇皇聲容俱偹東漢之盛史稱明章良有以哉
爵李躬桓榮詔
三代哲王皆盛行養老之典周秦以來斯禮久曠漢明
帝能修舉於廢墜之後宜乎人心允洽圜橋門而觀聽
者億萬計也
獲寳鼎詔
獲鼎薦廟乃歸美於祖宗譲善於臣子復禁章奏浮辭
虚譽則善矣
班示封事詔
史稱大禹昌言則拜仲虺贊湯改過不吝明帝班示封
事猶得斯義
手詔東平王國傳
恩誼篤摯詞致淵雅為善最樂之言允為宗親楷範
申眀科禁詔
自古慎終之禮皆有制度品節所以辨貴賤之等安貧
富之心維持風俗奬成廉譲莫要於此詔語明確足以
觧世之惑
汴渠成詔
黃河激湍奔流助以他水則勢益暴明帝修復隄防所
以收河汴分流之利臨流而歎禹功繼世宗瓠子之作
意概亦偉
明德馬皇后
辭封爵詔
明德后損抑外家出於至誠示之以儉帥之以謙正所
以保全長久之也明德之識解超矣伏波之遺澤遠矣
報帝請封外戚詔
史稱馬后德冠後宮觀其惓惓阻戚畹之封可為萬世
龜鑑
章帝
命趙憙為太傅牟融為太尉詔
漢建三公為師傅之官慎簡耆德老成故特重之文復
典醇有致
實覈受廩詔
矜恤流離務施實惠當無澤不下究之患
地震舉賢良詔
政無大小得人為夲自是要言不煩
報東平王
東平因災異上封事章帝虚己採納謙沖之意溢於言
表
賜東平瑯琊二王書
賜書中篤念先德敦睦宗親仁孝温文皆藹然至性之
言史稱章帝長者不虚也
論五經同異詔
五經在兩漢時各祖其師說以專家鳴於世章帝特開
虎觀詔諸儒講五經同異俾先聖典訓晦而復明漢諸
帝尊經之功大矣
日食詔
舉士先巖穴毋取浮華尤得官人之要
手詔東平王
親親之誼辭愈樸而意愈真
賜公卿助祭錢詔
文質而思深言簡而意長兩漢詔令之所以擅今古也
行秋稼詔
行稼所以省民若供帳勞費適滋煩擾章帝下詔務崇
省約欲令貧弱有利庶幾夏諺遊豫之善
選高才生受學詔
尊經之言蔚然雅正
賜流民公田詔
人情安土重遷罹水旱而致流移民生之最可矜者恤
之如此當無鴻鴈澤中之歎
詔報朱暉
朱暉為太守時吏畏其威民懷其惠可謂廉吏故章帝
報書如此
賜鄭均毛義穀詔
崇奬孝義存問隠逸得為政之要
詔三公
守令最為親民與為才辨無寧簡樸與為精察無寧渾
厚兩漢罷斥俗吏奬進安静悃愊之人此吏治所以近
古也
定律詔
頌成康之盛歸美刑措紀太宗之政首曰縱囚蓋刑辟
時當敬慎固不獨冬至立春後不宜報囚也
詔袁安等
集衆思廣忠益以禆廟謨此正晏子和同之辨詔辭深
得此意
詔改定禮制
議禮同於聚訟所以貴折衷也文特簡雋遒古
稟給孤幼詔
恤孤懷幼仁言惻然
以肥田賦貧民詔
章帝因巡行觀俗東禮岱宗遂踐河防給貧民糧種以
勸力農半免所過田租嘉惠生民善政釐舉兹遊故可
紀也
勅侍御史司空詔
温醇愷惻以愛物為順天得體元之義
詔齊相旌江革
江革以至行受上賞奬人倫而厚風俗者莫大焉
聖祖仁皇帝御製文第三集卷三十
