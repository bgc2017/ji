欽定四庫全書
聖祖仁皇帝御製文第三集卷七
勅諭
諭戶部
今歲直隸地方雨暘應候禾稼有秋各郡民生皆獲安
恒業惟是去歲山東被災之民自冬月以迄春夏流離
轉徙入順天河間境内者甚多於時設厰煑糜所在賑
救因而米價至今未減誠恐近畿一路閭井小民絀於
生計是宜加恩寬䘏用宏休養順天河間二府屬康熙
四十四年應徵地丁銀米著通行蠲免該巡撫即飭府
州縣官張示遍諭務俾窮鄉僻壤均霑實惠以副朝廷
優軫畿輔黎氓至意爾部即遵諭行特諭康熙四十三
年十月初七日
諭戶部
朕宵旰孳孳惟以康濟民生為念每歲四方水旱皆諭
令各督撫不時奏聞仍間遣人員馳往各路諮詢農事
有自外省來者必詳問所過地方雨暘耕作之状凡以
民生所重無如粒食不得不預為經畫也四十一年冬
朕巡幸至山東德州聞知萊蕪等六州縣民被災傷即
與蠲免四十二年錢糧及四十二年春南巡視河經行
泰安一路見其閭閻生聚遠不逮於從前隨下諭詳察
被災州縣蠲除額賦並動倉穀賑濟但賑蠲雖行而人
民甚屬窘迫非以贍養蒙古之法行之不能立遂生計
再三籌策乃命官民願效力者百餘人星速前赴山東
計口授糧給衣濟用兼量助牛種等物貧窶之人皆賴
以全活比朕避暑口外覺夏月雨水頗多即命行文移
問山東等省而東省果告潦災秋禾少收民滋困苦而
地方人情猶帖然安堵此即遣官養民之實效也因又
下諭增益多員並准運通倉米石以資急用顧各州縣
地廣人衆需費浩繁尤必大加賑施方能遍及特命漕
臣親赴東省截留漕糧五十萬石分貯沿河鎮市衝要
之地散賑而外即平價發糶而又諭滿洲蒙古漢軍每
三佐領合派一人計得四百餘人此所派人員每佐領
領帑金一千兩給之並備車輛駝馬等物令分往山東
各州縣照前遣人員贍養以至來年七月為期其登青
萊三府則截漕米由天津海道運至其地每府各三萬
石又遣用大臣三員分三路往來巡視稽覈散賑事宜
酌定平糶價値而民間始盡霑實惠至於未經散賑之
際饑民有流入京城者老幼仳&KR0867;急於得食爰於今歲
春月命八旗王貝勒大臣内務府官員並漢大臣官員
設厰數十處煑賑一月有餘復念饑民抛棄鄕土久住
京師究非長策於是遣官僱募船隻送還原籍仍給以
銀兩為日用籽粒之資而流移之人遂得復安本業入
夏以來風雨和調二麥稔登秋田多稼該省進呈榖穗
合之往來人等奏對之言朕心始為大慰夫水旱災傷
事所時有非恃廟堂之上多方賑救則民將何依朕為
山左勞心籌畫者兩載於兹迺幸奏有成效今三路大
臣及該撫俱奏年穀順成民生得所賑事告竣前後效
力諸臣宜加奬勸去歲春秋二次遣往養民各員著察
明議叙内有自出已力贍養者從優議奏其在京捐銀
及資送回籍人員亦著一並議叙爾部即遵諭行特諭
康熙四十三年十月十四日
諭工部
洪澤湖之釘排樁原並非有關於湖水但於往來船隻
甚有禆益是以去年悉令斜釘排樁聞今年湖中失風
船隻甚少此不但今年當修每歲俱當修之其樁木在
江南採買價値亦賤著兩江總督安徽江蘇巡撫江西
巡撫及織造每年捐助樁木交張鵬翮修理康熙四十
三年十月二十二日
諭内閣
湖廣省捐工建樓殊屬糜費凡車駕巡幸之處一切需
用從不取辦於民而各省地方不肖官員指稱修理行
宫供備器物並建造御書碑亭等項名色輒動用正項
錢糧借辭捐還究無償補及至虧空數多復加倍私派
科斂肥已以致重貽小民之累種種弊端不可勝指嗣
後著嚴行禁止下所司知之康熙四十三年十一月二
十三日
諭大學士九卿等
朕四十餘年孜孜求治凡一事不妥即歸罪於已未嘗
一時不自責也清夜自問移風易俗未能也躬行實踐
未能也知人安民未能也家給人足未能也柔遠能邇
未能也治至於上理未能也言行相顧未能也自覺愧
汗何暇論明史之是非乎况有明以來二百餘年流風
善政豈能枚舉其中史官舞文杜撰顛倒是非者概難
憑信元人修宋史明人修元史至今人心不服議論多
岐者豈非前鑑耶朕無實學每讀朱子之書見相古先
民學以為已今也不然為人而已之句罔不心悅誠服
又讀孟子盡信書則不如無書益見史官上古不免訛
傳况今人乎班馬異同左國浮華古人以為定論孔子
至聖作春秋有知我罪我之歎後世萬倍莫及者輕浮
淺漏妄自筆削以為自足不過好其史筆之名也朕論
時人之際凡天下讀書者皆能分辨古人之是非問以
時事人品不能一字相答非曰從來不與人往來即曰
不能深知目前之事作官之道茫然不知而百千年前
無不洞悉何得昧於當世而明於論古豈非遠者明而
近者闇乎所以責人重者責已輕君子不取也明史不
可不成公論不可不採是非不可不明人心不可不服
關係甚鉅條目甚繁朕日理萬幾精神有限不能逐一
細覽即敢輕定是非後有公論者必歸罪於朕躬朕不
畏當時而畏後人不重文章而重良心者此也卿等皆
老學夙望名重一時明史之是非自有燭見卿等衆意
為是即是也刊而行之偶有斟酌公同再議朕無一字
可定亦無識見所以苦辭以示不能也康熙四十三年
十二月
諭刑部
監犯患病應即撥醫調治今歲在監病故者甚多此皆
因堂司各官疎忽所致嗣後若復似此致斃多人將所
司官員定行治罪康熙四十三年十二月二十日
諭内閣
朝鮮國王因商人王富等一百餘人船隻遭風漂至伊
國即給與口糧食物差官護送來京又將商人王秋等
四十人船隻修補給與口糧食物待風發回深可嘉尚
著下諭旨褒美之康熙四十三年十二月二十日
諭吏部
張鵬翮自簡任總河以來一應修築事宜悉遵朕指示
河工告成著議加宮保具奏康熙四十三年十二月二
十日
諭吏戶兵工四部
朕厪念民生加意河道屢行親閱一切疏濬修築事宜
悉經周詳指畫獲告成功前黃河之水往往倒灌清口
者皆由仲莊閘與清口相對駱馬湖水勢湍急遂逼黃
流灌入清口朕視河時躬臨相度命河臣移仲莊閘改
建於楊家莊出口工竣之後河臣報稱黃水暢流入海
絶無倒灌清口之患朕尚未經親閱今欲特蒞其地察
驗形勢用籌善後之規其中河黃河運河有應加修防
者亦隨宜指示以圖經久至於山東省荐飢之民賴兩
年來極力賑贍繼以有秋幸皆得所其民間生聚果否
殷阜並於沿途親行周覽焉乘兹仲春解凍減從輕装
循河南下往返皆用舟楫不御室廬經過地方不得更
指稱繕治行宫妄事科斂其日用所需俱自内廷供御
從無纖毫取辦於民前此屢次南巡閭閻皆所深悉儻
有不肖官吏藉名預備擅動官帑並圖日後加派補償
以為巧取侵漁之地者事覺嚴行治罪決不寬宥所在
官吏私餽扈從人員及隨行人役生事擾民者俱如前
旨以軍法從事奸民挾私控訐者從重坐罪爾等部即
通行傳飭仍令該督撫張示徧諭俾小民咸知朕意特
諭康熙四十四年正月二十三日
諭工部
總河張鵬翮請重修徐州城外堤岸徐州逼近黃河城
外石堤工程甚屬緊要著即行修理康熙四十四年二
月初三日
諭刑部
絞犯阿爾楚罪本應死念其祖母年逾九十母年逾八
十兩世孀居情屬可憫著免阿爾楚死准留侍養康熙
四十四年二月初八日
諭扈從大學士馬齊張玉書陳廷敬
總河昨日來問以河工形勢河事已大治矣從前駱馬
湖口設竹絡壩湖水大則從壩流入黃河河水大則溢
流入壩内今竹絡壩止有湖水暢流黃水並無浸灌則
黃河之深通可知初次到江南時船在黃河兩岸人煙
樹木皆一一在望三十八年則僅見河岸四十二年則
河去岸甚低是河身日刷深矣自此日深一日豈不大
治聞下河連年皆大熟亦從前所未有也康熙四十四
年二月二十六日
諭山東巡撫趙世顯
朕為兩河告成特來巡視道經山左見民生自去歲休
養之後漸有起色朕心甚慰夾岸黃童白叟懽呼載道
感恩叩謝者日有數十萬今仲春之時麥苗未長所以
無妨儻回鑾之際正値農忙麥秀恐傷稼穡爾即曉諭
百姓槩免叩謝各務本業可也故手書特諭康熙四十
四年三月初五日
諭河道總督張鵬翮
河工已經告成善後方略更為緊要朕今親臨閱視修
建天妃閘甚當儻黃水長至五六尺清水不長勢弱不
敵黃黃水自然倒灌亦必致之理豈可因此即謂治河
失策乎若遇倒灌即將天妃閘暫下板蓄清水全力敵
黃不過數日黃水即退遇糧船過時即起板開放若黃
水不灌不必下板其惠濟祠一帶雖建有石工但運河
與黃河只隔一線之堤若黃溜衝刷石工恐不足恃著
於上下適中之處相度形勢修建挑水壩三四處挑溜
開行其王公堤亦應相度形勢修建挑水壩運河東堤
保守最為緊要堤岸應行加幇高郵迤南湖河水勢相
平界首迤南河水高於湖水東西兩堤卑薄應加幇修
理著量建石工淮安近城堤岸卑薄之處亦應相度形
勢修建石工黃河南岸堤工關係緊要應加謹修防至
於直隸山東河道與總河相距甚遠應照河南例各交
與該省巡撫就近易於料理其楊邨通判並無經管之
事應行裁去爾同行在九卿速議以聞康熙四十四年
三月十一日
諭河道總督張鵬翮及河工官員
今河工雖已告成不可不預為修理防護以圖善後之
策朕見淮揚一帶堤岸卑薄未為甚妥儻不加保護以
致衝決則淮揚地方百姓何以能安爾等宜急籌之康
熙四十四年三月十八日
聖祖仁皇帝御製文第三集卷七
