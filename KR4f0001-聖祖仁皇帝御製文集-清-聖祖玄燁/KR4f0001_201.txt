欽定四庫全書
聖祖仁皇帝御製文第三集卷二
勅諭
諭大學士伊桑阿馬齊王熙吳琠熊賜履張英等
今治河事雖稍有緒未可遽稱底績唐埂六壩俱已堵
塞夏秋時黃河水溢加以毛城舖水復入洪澤湖波濤
洶湧則高家堰甚可危目下清水流出雖於運艘有益
但高家堰一有衝決淮揚一帶地方俱不可保其為患
甚大將所修如許工程俱付之無用矣昔于成龍任總
河時不塞唐埂六壩非無所見蓋慮此而不行也今斷
不可不愼加防護凡此皆朕親臨所見者並非紙上空
言也張鵬翮修築石堤甚速彼處運石甚不易成工之
速如此可謂實心效力者矣康熙四十年三月二十一
日
諭大學士伊桑阿等
自古帝王用人行政皆賴大臣人臣薦舉賢良盡以人
事君之大義雖或薦舉偶有未當若為所舉者因有賢
吏之名遂力改所行始則有光於祖父中則奮厲於功
名終則不負其所舉斯即良吏也若始以賢而舉之乃
改行而為不肖既玷祖父之名復絶功名之路以致貽
累於所舉斯則國家之大罪人也天下至大為人君者
焉能人人而識别之且官方賢否或操守清正或貪汚
不肖必難掩於百姓必難逃於衆論其居官即此可以
見矣儻所舉之人居官皆善此乃實心為國無私之賢
臣也所舉有善者有不善者此其心雖為國特識鑒未
到之故耳若所舉皆貪汙行私此則大玷為臣之義不
可一日容於世者也辨别臧否以鼓厲實行權在人主
或居小吏時亦有善名及得志之後改行者甚多此則
焉能預料既用而復疑之是故以知人為哲以疑則勿
用用則勿疑為信私黨雖自昔有之然君子之黨與小
人之黨從來未有不明晰者自兹以後朕惟視其居官
操守清廉以為實據無庸預為疑度慕琛所奏已悉可
下所司知之康熙四十年五月初二日
諭大學士伊桑阿馬齊王熙吳琠熊賜履張英學
士法良辛保傅紳范承烈王九齡曹鑑倫
高承爵奏報泗州盱眙地方水災著總河張鵬翮會同
兩江總督阿山親行察勘具奏前高家堰閉塞六壩時
朕謂六壩塞完後泗州盱眙等處必被水淹曾向九卿
降有諭旨今六壩方經閉完洪澤湖水長泛溢泗州盱
眙等處城郭果被水災高家堰堤益覺危險朕為此時
厪於懷且天災靡定萬一有異常風暴及地動雷震之
事亦未可知儻若高家堰至於危險則揚州淮安等處
皆被災矣朕日夜念此甚切憂懼高家堰堤作何保守
堅固或另有修治善策著張鵬翮陳奏可差爾衙門中
書一員前往康熙四十年五月二十一日
諭大學士伊桑阿等
頃張鵬翮奏開陶莊引河黃河水已向北岸流去若黃
流趨向北岸則離清口甚遠乘此時從范承勲所築挑
水壩起寬長加築堤岸過清口將黃河及清口之水儘
向下流再匯合為一處則黃河之水可永無倒灌之虞
朕先曾面勅于成龍今在河官員亦有知者著張鵬翮
問在前曾知此事官員詳明定議奏聞其修堤所需錢
糧即為估計所修之處速繪圖呈覽此事甚為緊要不
得輕忽下所司知之康熙四十年九月初一日
諭大學士伊桑阿等
原任大學士阿蘭泰在日存心端誠為國勤勞素著懋
績今雖身故應贈䘏典加授少保太子太保以示朕矜
念效力年久大臣之意特諭康熙四十年九月二十九
日
諭工部
修理永定河並未動支庫帑其在工官員俱係自願捐
修及赴工效力者所捐未完銀兩非侵漁錢糧及為事
捐贖可比且其人亦已亡故若行令該旗責成家屬照
數賠補殊為可憫俱著從寬免行追取康熙四十年十
月初四日
諭戶部
朕孜孜圖治宵旰靡寧於民生疾苦時切軫念甘肅等
處地方切近邊陲土田瘠薄今年雨澤愆期田禾多有
未穫閭閻饑困朕心深用憫惻已特勅該督撫等官將
被災之處親行蠲賑令其得所更念來歲青黃不接西
土小民輸納維艱著將甘肅巡撫所屬州縣衞所康熙
四十一年分地丁錢糧通行豁免地方有司務期切實
奉行毋令官吏借端侵漁俾小民得均霑實惠以副朕
軫恤災黎之意爾部即遵諭行特諭康熙四十年十月
初六日
諭戶部
朕惟帝王致治裕民為先免賦蠲租實為要務朕宵旰
憂勤咨求民瘼四方利病未嘗少釋於懷矧江蘇等處
地方尤為財賦重地朕比年巡幸東南目擊民艱已多
方軫恤令其安乂猶恐有司奉行不力德澤未盡下究
民生罕遂康阜莫登兹將江蘇巡撫所屬州縣等處除
漕項外康熙四十一年地丁錢糧盡行蠲免地方有司
務期實意奉行使閭巷窮黎皆得均霑實惠庶幾生民
樂利豐裕可期儻不肖官吏仍陽奉隂違私立名色借
端科派恣行侵剋負朕愛養生民至意事情發覺定行
正法決不姑貸爾部即遵諭行特諭康熙四十年十月
初十日
諭大學士伊桑阿馬齊吳琠熊賜履張英學士辛
保傅紳范承烈王九齡曹鑑倫
凡官員本身效力自立官職者身故後應襲之人屬有
廢疾遂停止襲職情殊可憫若准令承襲則廢疾在身
不能趨赴公家之事此等人員應停給全俸止以每月
錢糧支給俟其襲職後或生子或别有應襲之人足以
充任使者即准替襲以全俸給之以示朝廷優恤世職
之意可交與吏部詳議康熙四十年十月十一日
諭大學士伊桑阿馬齊吳琠熊賜履學士辛保傅
紳來道范承烈曹鑑倫
直省地方料理事務必須簡任賢能爾衙門移文總督
郭琇張鵬翮桑格華顯巡撫彭鵬李光地噶禮徐潮凡
伊等所屬道員以下知縣以上官員有實心惠愛民生
居官清廉者雖有詿誤降罰俱不必論著各具摺開送
内閣其别省官員内有伊等所灼知者即越省亦列名
奏聞康熙四十年十月二十五日
諭大學士伊桑阿馬齊吳琠熊賜履學士辛保傅
紳來道常壽來福范承烈曹鑑倫
陸漫閘西岸改築土堤内外鑲柴見今錢糧雖省但蘆
葦易致朽爛不能堅久二三年後又致重修張鵬翮在
任雖無可虞若張鵬翮離任或淮黃水漲有危險之處
鑲柴工程朽爛豈不更難著將此情節備寫差員往張
鵬翮處令其確議陳奏康熙四十年十一月十四日
諭大學士馬齊等
朕於科道官員許其風聞入告者耑為廣開言路使自
督撫以下各官有一切事務任意妄為及所行貪劣致
害民生者皆知所顧忌而警戒也科道官員糾參不實
例有處分又或言不合理及生事妄奏者外轉有之罷
職亦有之至於被參之人具疏回奏止應辨晰是非不
應支離牽引因彼一身被參而舉原參者之父子兄弟
親戚皆受指摘以逞報復則自此以後孰敢更糾一人
頃左必蕃參郭琇郭琇即將參已之人轉行窮詰王材
任參高承爵高承爵即將王材任之父與其親戚妄意
牽連且如錢鈺曾參原為巡撫穆爾賽在任貪婪及後
錢鈺授山東巡撫其居官並無勝於穆爾賽之處他若
此類者甚多彭鵬身為言官時亦曾參人兹為王度昭
所劾理應止以切已之事剖晰奏明乃今訐奏王度昭
謂其曲庇親戚而其間所有夙怨又未指出實據彭鵬
雖操守清廉居官亦善所回奏反復瀆陳詞氣不勝忿
激凡在君上之前不應陳奏之言輙形於章疏粗戾已
極著以嚴旨傳飭之康熙四十年十二月十六日
諭大學士伊桑阿馬齊等
高家堰等處堤工雖竣然未遇大水俟來年經過水汛
之後方可驗其成功若爛泥淺一帶水出不暢則高家
堰究屬可憂向意欲從武家墩出水此事尚須斟酌前
日問張玉書奏淮水尚大高堰舊堤俱為湖水所浸據
此則泗州盱眙安得不被水災河身之淺深以洪澤湖
之高下為驗湖水低得一尺河身方深得一尺今洪澤
湖水比甲子年高有數尺可見河身未曾刷深高家堰
之堤恐過此以往尚未可知也張鵬翮請閱河摺子可
留内閣康熙四十年十二月十八日
諭刑部
朕欽恤民命念切好生每於法司奏上爰書必披覽再
三詳求可生之理其或情罪允符不忍立置之法者則
令監候緩決以俟來歲之再讞顧罪犯一經緩決即皆
冀望生全而長困桁楊淹留歲月自新無路朕甚傷之
今方春始和萬物暢遂憫兹沉繫之獄用沛矜釋之仁
現在爾部及直省監禁人犯凡經康熙四十年秋審奏
旨監候緩決者著察明通行減等發落仍開具人數奏
聞爾部即遵諭行特諭康熙四十一年正月二十四日
諭内閣
朕昔巡視西省地方聞葉九思居官甚優遂擢用為大
同府知府後因公罣誤部議革職朕特令罷職留任今
已歴數載其服官之善不改於前比來年齒亦漸長可
給還與原官諭吏部知之康熙四十一年二月初八日
諭戶部
朕躬理幾務年久深知稼穡之事念阜民之道期於有
備去冬北地少雪今春雨澤微降尚未霑足誠恐蝗蝻
易生有傷農事所在官吏亟宜先時預防直隸山東山
西河南陜西江北地方歴年積貯倉糧果否足額該督
撫宜確加稽核務使廩有餘儲不致匱乏其一切預備
事宜須悉心講求料理縱年歲不甚豐稔亦可賑濟無
虞至直隸各省現今雨澤有無多寡著該督撫即行具
摺奏聞以紓朕宵旰勤民之意爾部即遵諭行特諭康
熙四十一年三月初十日
諭漢大學士九卿翰詹科道諸臣
尋章摘句華麗詞藻非帝王之所本朕四十餘年惟日
兢兢未嘗晷刻稍釋萬幾自警有始無終之誚念兹在
兹也政事稍暇頗好書射歴年以來所積臨摹字幅賜
卿等觀看康熙四十一年四月
諭刑部
凡罪犯存留養親必其親係無罪可憫之人方可奏請
留養這案陳蒂生與其子陳潮同毆陳大生致死則陳
蒂生亦係有罪之人今將陳潮引存養例奏請於義不
合著再議具奏康熙四十一年四月十二日
諭大學士王熙
卿耆年舊德歴官最久自去歲告病在家朕無日不注
念老臣也近日九卿皆求扁額字對想卿身雖在告心
未嘗一時不在朝中故特書扁一面對一聮臨米芾書
一幅賜卿卿其勉強餐食輔以醫藥慰朕不忘舊臣之
至意康熙四十一年四月二十三日
諭禮部
這訓飭士子文若令各府州縣學宮一體勒石恐有不
產石州縣地方或致借端擾派著俟國子監勒石後以
搨本彙頒各省轉發所屬各學康熙四十一年六月初
一日
諭吏刑二部
黃梅知縣李錦部議仍准留任凡官員去留之權豈可
令百姓干預聚衆肆行之風亦漸不可長該督撫庸懦
無能平時不能約束軍民及至事出專務遮飾具題爾
部並不詳察止據所奏苟且議結殊屬不合李錦居官
雖優不可仍留黃梅縣任著令來京於直隸附近地方
員缺用康熙四十一年九月初九日
諭禮部
琉球國失水二人拯救復甦著地方官加意贍養俟便
船資給發還此等船隻損壞人被溺傷皆因修艌不堅
所致嗣後琉球貢使回國時該督撫須驗視船隻務令
堅固以副朕矜恤遠人之意康熙四十一年九月十三
日
諭戶部
甘肅距京路途遥遠這茜草嗣後不必解送著該撫差
官齎額設銀兩來京採買交納以紓民力康熙四十一
年九月十三日
聖祖仁皇帝御製文第三集卷二
