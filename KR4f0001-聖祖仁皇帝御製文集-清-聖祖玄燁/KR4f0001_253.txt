欽定四庫全書
聖祖仁皇帝御製文第三集卷二十八
雜著
古文評論
漢
高帝
入關告諭
秦民重足而立如在湯火中一旦除苛法約三章人心
所歸天命繫之漢室數百年之基業定於此矣
為義帝發喪告諸侯
申大義以動天下之心楚項雖強其勢已孤矣不必决
之垓下之戰也
罷兵詔
豁達大度高帝之所由興罷兵一詔其氣概尤可想見
令諸吏善遇高爵詔
重爵位念勲勞有國之常經軫恤曲至倍見篤厚之誼
求賢詔
人材者國家之楨幹儲蓄而器使之惟患其不廣高帝
時取士之法未備宜其求之若渴也
文帝
議振貸詔
民胞物與之懷形諸詔令自覺藹然如春
養老詔
引年尚齒三代之制具詳時存問厚賜予著為令典亦
可謂善養老者矣
賜南粤王佗書
趙佗請罷兩將軍求親昆弟其有悔心之萌乎文帝賜
書深自貶損詞意真朴佗之感服固其宜也
日食求賢詔
詩曰不顯亦臨昭事上帝之心無時可懈因日食而克
謹天戒亦倍凛於平日爾
除誹謗妖言之令詔
秦多厲禁高帝滌除煩苛乃誹謗妖言之令至文帝時
始除之亦已晚矣
賜民田租之半詔
蠲租一事乃古今第一仁政下至窮谷荒陬皆沾實惠
然必宫庭之上力崇節儉然後可以行此文帝賜田租
之半蓋由此道也
議犯法相坐詔
聖王下車以泣罪人忍濫及其父母妻子乎議除收孥
相坐律足徵仁厚之至
勸農詔
用意藹至敷詞委曲千載讀之猶足感動况當時之人
乎
勞賜三老孝悌力田詔
廣教化旌廉吏深得致治之原俗臻和樂職此故歟
除肉刑詔
或謂肉刑除而民輕犯法不可以勝姦不知肢體既殘
絶其自新之路慘莫甚焉易之以笞所全實多
除田租稅詔
文帝至是屢下蠲租之詔矣此真恭儉之實效非可勉
行於旦夕者
令祠官致敬無祈詔
&KR0927;稷非馨明德惟馨苟務修德天休自至若徒以祠官
之祝辭而欲為人君祈福果何為耶罷之洵為卓識
策賢良詔
親策賢良自此始詔辭簡質猶見古人風旨
議佐百姓詔
念切民依務使家給人足而後已語語愷惻如見其憂
勞之心
定和親詔
以四荒之外不安其生引為己咎是王者以天下為一
家氣象
遺匈奴書
拳拳於寢兵恤民務期萬物各得其所卒致海内殷富
粟至十餘錢則其明效大驗也
景帝
定孝文廟樂舞詔
高帝初定天下及乎孝惠之時百姓瘡痍未復文帝躬
行節儉恩深淵流廟號太宗樂舞昭德宜哉
讞疑獄詔
詔詞嚴眀有斷制然哀矜惻怛之意益可見矣
治獄務寬詔
書曰惟眀克允覆鞫迭訊不厭其詳所以廣好生之德
也
令天下務農蠶詔
崇夲抑末語語切至毋為墨吏所侵暴尤深中民隠
重廉士詔
徵廉以懲貪風正所以作士氣
勸農桑詔
文帝嘉惠元元閭閻之間可謂康阜矣至於景帝之時
猶不忘勸課農桑史稱其克遵前業信不誣也
武帝
策賢良制
申韓蘇張之習汨沒人心已久武帝策士慨然以則先
王法上古為問兩京之經學昌明儒修蔚起肇端於此
矣
復策賢良制
武帝感仲舒之對策因復策多士當時崇尚經術登進
才賢意亦勤矣
復策賢良制
制辭屢進益切其於天人化理之源流可謂孜孜不倦
矣
養老詔
恤老耆而及其子孫曲體人情之至
策賢良詔
武帝復徵賢良文學詔詞蔚然古麗足徵一代文治之
美
興廉舉孝詔
興廉舉孝深以壅於上聞為戒至立為不舉之罰以懲
二千石官長漢武之求材可謂切矣
赦天下詔
詔詞簡潔亦見古致
置博士弟子詔
興崇庠序奬進人材乃國家之急務漢置博士以尊經
術實始於此
賜三老孝悌力田帛詔
朝廷之德澤每患其不能下究慮奉行者之未善也縣
鄉即賜毋贅聚可謂良法
賜齊王閎策
辭意嚴正能使聽者凛然
賜燕王旦策
建國之時申嚴邊備可謂長顧却慮矣
賜廣陵王胥策
武帝分錫茅土鮮克令終於此見封建之不可復行矣
遣博士巡行天下詔
遣使固有專責因以問民疾苦留意人材曲折詳盡深
得詔令之體
遣博士巡行江南詔
致粟救荒善政也詞氣尤極懇惻
封周子南君詔
周有聖德而漢未遠為之立後以修祀事與封三恪義
同
勅楊僕書
歴數其罪無可逃避得以自效如更生矣此使過之法
減内史地租詔
興水利以便民復薄租入以寬其力損上益下之誠溢
於言表
察茂材異等詔
人之才分不齊曷可拘以常格昔人相士謂於牝牡驪
黃之外亦此意也
賜會稽太守書
嚴助與淮南王相結故非人臣禮治郡無聞其罪之小
者
賜吾丘夀王璽書
時以東郡多事任夀王以都尉且兼太守之職倚毗至
專其何以逭隕越之咎
罷屯輪臺詔
武帝於稽古禮文之事修舉廢墜俾三代典制燦然復
興有功世道不淺乃不克遵文景之節儉遂致海内虚
耗晚年悔悟已無及矣
昭帝
賜涿郡韓福等五人詔
優賜有行義者使修孝弟以教鄉里較之居官盡職禆
益尤多
賜燕王旦璽書
論情論理步步緊嚴結語更極警痛
宣帝
地震舉賢良方正詔
宣帝銳意圖治是年春以歲饑詔振農民甫三月又因
變詔舉賢良皇皇不自暇逸中興之業已見一斑
令郡國舉孝弟詔
漢承秦敝敦夲行以挽頽風乃其要務故自文帝武帝
皆致意焉
罷車騎等屯兵詔
戍卒之勞自古為甚特詔罷之惠民實政也
遭喪勿繇詔
以公家繇役致民不得葬誠為可憫詔詞惋惻入情
首匿勿坐詔
倫紀至重則首匿可原風化所關自不得執一而論
減鹽賈詔
民隠之壅於上聞者多矣軫恤之方自當無微不至
令郡國歲上繫囚詔
書稱惟刑之恤易言明慎用刑而不留獄此詔得之詞
亦警動
令二千石察官屬詔
書曰非佞折獄惟良折獄察官屬以務平法得慎刑之
道矣
益吏奉詔
念及侵漁百姓益吏奉以養其廉深於愛民也
使尚書詔問黃覇
言不廹切而意實嚴核
戒不禁姦邪詔
致治有要惟務寬大不流於縱弛考名實不近於刻覈
斯善矣
元帝
責丞相御史詔
元帝初政汲汲以弭盜振饑為事足見願治之心
蠲減律令詔
肫切婉摯猶見忠厚之遺
宮館勿繕治詔
克守恭儉乃元帝之所長詔詞亦古質
地震赦天下詔
不為浮飾之言能宣欝悼之實亦詔令之工者
罷珠崖詔
懇惻之情溢於言表
赦天下詔
矜全民命惟恐䧟於苛吏之深文此史臣所以贊其寬
弘也
罷甘泉建章宫衛詔
詞近質實意則周詳
復責丞相御史詔
亟於拯民之困圖維肫切情見乎辭
罷初陵縣邑詔
漢文最為沉鬱此獨以華贍出之已開唐人風氣
賜東平王太后璽書
委婉諄復足以啓人之悟班史謂元帝號令温雅有古
之風烈於兹可見
勅東平傅相詔
傅相之於王任至重矣以詔勅督責之最得要領
報貢禹
貢禹以明經潔行徵蓋廉静寡欲之人也使之在列足
以風示有位
成帝
減刑詔
大辟之刑至千有餘條文法之吏得以因緣為奸者何
可勝計成帝念及此亦可見其天資之善
順四時月令詔
引經據古文亦燦然
舉博士詔
儒官專司教化所關至重固當慎選其人
勸農詔
漢之文景首重農桑優恤勸誡詳於他務成帝此詔猶
有繩其祖武之意
遣使者巡行郡國詔
遡流民失業之由思所以振救安全之委曲周到具見
誠悃
禁列侯近臣奢僭詔
辨等威崇節儉則僭侈不作而風俗可淳匪細故也食
祿之家尤易流於奢靡令行自近深中&KR1094;要
哀帝
罷樂府官詔
君子聽樂以平其心蓋將於宫縣考擊之間求制作之
夲原也若鄭衛之聲何可並列樂府以煩專官
聖祖仁皇帝御製文第三集卷二十八
