欽定四庫全書
聖祖仁皇帝御製文第二集卷四十九
古今體詩四十一首
興京
靄靄興王地風雲莫可攀瀠洄千曲水盤疊百重山瞻
拜
陵園肅凝思大業艱蘢蔥松柏茂瑞鳥滿林間
駐蹕奉天府
四海為家日鳴鑾過舊京新豐安可並若水事堪并城
市風猶古絃歌化漸行巍峨城闕在往歲幾經營
渡遼河
雪霽寒流已合冰雁行飛處曉天澄初冬欲盡歸程疾
回首煙光望
二陵
所過松山杏山大凌河皆
聖祖用武之地有述
松杏山頭野草黃朔風凄緊下前岡雲屯虎旅新行在
地著龍興舊戰場壁壘尋来餘氣色田疇耕處拾刀鎗
恢弘
聖緒存遺跡東海洋洋
祖德長
入山海關
長城盡處海山竒守險無勞百萬師寰宇蒼生歸歷數
當年指顧定鴻基
廣寧道中
漠漠寒雲色戌樓終日閒饑烏號曉月路出十三山
永平駐蹕
颯颯風聲響畫旗灤河東岸獵歸時廟堂幾務親裁决
非是行帷寐獨遲
豐潤即事
去日披金露歸時動朔吹農家收穫罷就暖向朝曦
望海
天際無涯萬里餘風潮雲島接宸輿朝宗不棄能容物
惟有虚心對洛書
歊蒸暑氣賦得漠漠水田飛白鷺
日射湖光㶑灩餘三庚修景未應除盈田秔稻將成實
滿隴禾苖更自如靜裏歊蒸不著意心中無事樂於書
黃鸝白鷺由他去恐誤分陰漸漸疎
賜高士竒
廿年載筆近螭頭心慕江湖難再留忽憶當時論左國
依稀又是十三秋
示諸皇子
勤儉守家法為仁勉四箴讀書須立體學問更從心佻
達愆非淺浮華罪漸深人皆知此道何必論古今
賦得雨去花光濕風歸葉影疎
晩蟬聲漸急白雁暫高飛月照湖光轉波連山色微荷
疎知氣肅花老覺時非不必愁秋冷宮人自有衣
出畿東觀秋成
隂霖連六月宵旰念民生微風收潦水過雨見秋成古
北龍旗近漁陽鳳輦行戍樓烽火息險豈藉長城
萬樹叢中月一輪
殘暑新開雨後時層巒密樹萬年枝扁舟歸去思還轉
小艇廻波意欲遲泛泛月明懸玉鏡輕輕浪影動玻瓈
冰盤酒讌同金谷簫鼓龍吟太液池
詠林檎
野果初来上苑東紫紅鮮品進離宮雖然不及羣珍味
也有微誠在此中
用皇三子秋日郊行應制詩韻
風高鳳閣秋萬物變清幽露冷凝僊掌雲寒聚嶺頭荷
疎起一雁蒲盡現羣鷗郊外西成好應知禾黍收
八哥兒
衆喜能言強欲言或籠或架繫高軒縱然欲憶林間樂
誰肯從容解覆盆
潞河發舟
青翰舟迎旭日升官河放溜始開冰巡行每為求民瘼
寧避春寒曉霧凝
天津
河柳絲絲變嫩黃海門遥望色微茫賈航商舶連檣至
貢賮時看集萬方
德州
長河絶流澌曉坐寒仍肅若使居深宮安知有冷燠
東昌道中
陌草稀疎綠未回水邨近午暖微催萬人爭向船頭望
多是喁喁待澤来
舟過濟寧
濟水平分南北流山桃花綻古墟頭粼粼碧浪層層樹
便覺春風起櫂謳
入江南境
行盡兖東程乍入江南路水潦切痌瘝深心察其故
經邳徐界上
泗水通淮澤坡陀認馬陵經過懷十載戸口幾新增
雨
雲氣未肯開緜密清明雨繫纜古河湄為念夫徒苦
閱河
淮黃疏濬費經營跋涉三来不憚行幾處隄防親指畫
佇期耕稼樂功成
渡揚子江
曉霧風初豁揚帆縦綵舟危峰真屹立漩水急洄流碧
轉沿江柳沙平遠嶼洲十年巡再至騁目睇神丘
金山寺月夜
江山春物已雍和萬里晴光月倍多重倚高樓觀海闊
浩然心境更如何
巡歷江南示意
財賦稱兹地時巡復此經春膏宜豆麥煙景徧林亭靡
麗風應換敦龐訓屢形施恩頻已責聊爾翠華停
虎丘
隨風畫檝到山塘水市陰籠草木香石不點頭誰說法
惟存澗響雜笙簧
閱河之便奉
皇太后臨幸武林是日喜晴
雄城千雉帶江湖羽衞重臨氣象殊九有承歡逢勝日
萬民擁戴滿亨衢時當豐歲人咸樂海不揚波澤遠濡
况是春陽布暄暖無邊韶景溢輿區
雲栖寺
江路轉隈隩山行愜心賞古樹與茂竹翳蔽極深廣潺
潺細泉流萋萋芳草長其際春之暮天氣堪俯仰鳥性
鳴晴曦蜂蝶爭下上巡省歴窮谷所至察萬象小憩澗
壑幽澤貴被草莽
西湖
湖光開瀲灩臨幸及芳時淺翠堆山色輕香拂水湄彩
斿看自動畫鷁覺平移靜坐觀羣類資生得所宜
湖心亭閒覽
虚牖層闌挹翠微春容澹沲送晴暉澄波如鏡涵天影
魚鳥欣欣自息機
宋臣蘇軾開湖溉田築隄瀦水杭民利之為政者
不當如是乎
長隄十里跨湖波官柳青青覆軟莎漫道只為遊賞地
懸知布政在民和
鷲峰
何處飛来一塊石嵌空巖竇作玲瓏下臨巨澗淙淙冷
上蔭長松謖謖風
雲林寺
無為幾事少問俗駐林丘衞騎森嚴減爐煙靉靆浮鳥
啼香界古花綴梵筵幽野徑春風引輕鋪細草柔
菜畦
東南農事已春深菜隴花開滿地金獨愛小民勤力作
馬頭堪慰省方心
行宮雨中望吴山
檻外青山縱目收繁花初落葉新稠更教點染煙雲色
添得窗前翠欲流
閱浙江駐防將士射
羽林舊將分防重吴越名區古要疆講武正宜清晏日
人人自擅技穿楊
聖祖仁皇帝御製文第二集卷四十九
