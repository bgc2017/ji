欽定四庫全書
聖祖仁皇帝御製文第四集卷一
勅諭
諭滿漢大學士九卿等
朕自冲齡篤好讀書諸書無不覽誦每見歴代文士著
述即一句一字於義理稍有未安者輙為後人指摘惟
宋儒朱子注釋羣經闡發道理凡所著作及編纂之書
皆明白精確歸於大中至正經今五百餘年知學之人
無敢疵議朕以為孔孟之後有裨斯文者朱子之功最
為弘鉅應作何崇禮表彰著内閣九卿詹事科道會同
詳議具奏康熙五十一年二月初四日
諭大學士九卿
朕覽各省督撫奏編審人丁數目並未將加增之數盡
行開報今海宇承平已久戶口日繁若按現在人丁加
徵錢糧實有不可人丁雖增地畝並未加廣應令直省
督撫將現今錢糧冊内有名丁數勿增勿減永為定額
其自後所生人丁不必徵收錢糧編審時止將增出實
數察明另造清冊題報朕凡廵幸地方所至詢問一戶
或有五六丁止一人交納錢糧或有九丁十丁亦止二
三人交納錢糧詰以餘丁何事咸云蒙皇上弘恩並無
差徭共享安樂優游閒居而已此朕之訪聞甚晰者前
雲南貴州廣西四川等省遭叛逆之變地方殘壞田畝
抛荒不堪見聞自平定以來人民漸增開墾無遺或沙
石堆積難於耕種者亦間有之而山谷崎嶇之地已無
棄土盡皆耕種矣由此觀之民之生齒實繁朕故欲知
人丁之實數不在加徵錢糧也今國帑充裕屢歲蠲免
輙至千萬而國用所需並無遺悞不足之虞故將直省
現今徵收錢糧冊内有名人丁永為定數嗣後所生人
丁免其加增錢糧但將實數另造清冊具報豈特有益
於民亦一盛事也直省督撫及有司官編審人丁時不
將所生實數開報者特恐加徵錢糧是以隱匿不據實
奏聞豈知朕並不為加賦止欲知其實數耳嗣後督撫
等倘不奏明實數朕於就近直隸地方遣人逐戶挨查
即可得實此時伊等亦復何詞耶此事毋庸速議俟典
試諸臣出闈後爾等會同詳加確議具奏康熙五十一
年二月二十九日
諭大學士溫達等
今歲考取進士額數無多止一百六十一人揀拔庶吉
士者不過四五十人其餘俱挨次選授知縣縣令與民
切近有刑名錢穀之責未登仕以前如不知事宜典禮
則登仕之後於地方民生事務無有裨益今歲考中進
士除揀選庶吉士外其餘勿使回籍俱交與禮部選翰
林内學優品端者數人𣲖令教習文藝從事典禮如有
修書處率同修書又考中武進士皆以參將遊擊守備
等項員缺補用此等有約束兵丁整飭營伍之責未補
官以前不可不先令其學習嗣後考取武進士亦着勿
回原籍現在年滿千總皆分撥八旗武進士等分撥八
旗隨圍學習行走康熙五十一年三月二十三日
諭吏部
原任大學士熊賜履夙學老臣歴任多年朕初立講官
伊即早夜惟謹未嘗不以内聖外王之道正心修身之
本直言講論務得至理而後已况品行清正學問優長
身殁以後朕屢加賜卹至今猶軫於懷原任大學士張
英張玉書朕因眷念舊勞伊等之子俱已擢用優陞熊
賜履之子雖未中式但伊只有一子長成應照張英張
玉書之子一例推恩著調取來京酌量錄用以示朕不
忘耆舊至意爾部即遵諭行特諭康熙五十一年四月
二十日
諭大學士溫達等
湖廣民往四川墾地者甚多伊去時將原籍房産地畝
悉行變賣往四川墾地至滿五年起徵之時復回湖廣
將原賣房産地畝争告者甚多廵撫潘宗洛以此情由
曾繕摺啟奏嗣後湖廣民人有往四川種地者該撫將
往種地民人年貌名姓籍貫查明造冊移送四川廵撫
令其查明其自四川復回湖廣者四川廵撫亦照此造
冊移送湖廣廵撫兩相照應查騐則民人不得任意往
返而事亦得清釐争訟可以止息俟潘宗洛具題到時
大學士等會同九卿確議具奏特諭康熙五十一年五
月二十日
諭大學士九卿
張鵬翮等審噶禮參張伯行並未審出一欵張伯行原
參噶禮内有干係國家之語亦未訊明審出似為兩邊
掩飾和解瞻徇定議大臣互相參劾豈可不徹底審明
乃兩面調停草率完結况督撫等凢遇事故初參之時
率張大其事以極重之辭參奏及至審時務必開脱銷
釋者甚多此亦陋習斷不可行此案發回著大學士九
卿等詳看會議具奏康熙五十一年六月初五日
諭大學士九卿
考試舉人進士所以為國家遴選人才關係甚大
世祖皇帝時諭旨炳明即朕為此事屢有諭旨亦甚嚴
切從前科場有此等弊發俱議軍法從事今趙晉干犯
國憲於考試時私受賄賂暗通關節張鵬翮等並未將
伊拿問嚴審且趙晉行止不端舉國無不知者左必蕃
昏愚已甚被趙晉欺弄今但照革去舉人三四名之例
坐以革職軍流草率完結可乎此案亦發回著大學士
九卿等詳看會議繕摺具奏康熙五十一年六月初五
日
諭兵部
據鄂海奏毛都塘等處五十二寨紅苗吳老化等三千
一十二人實心改過薙髮至武昌省城投順等語紅苖
等皆盤踞深山秉性兇惡自古以來並未歸誠總督鄂
海等為地方民生殫心效力身入苖穴設法招撫殊為
可嘉著將在事官兵議叙具奏特諭康熙五十一年六
月初九日
諭大學士溫達等
郝氏將伊夫砍死律難寬宥但孫強平素甚是不孝兇
惡已極不顧母妻受餓酗酒蕩産郝氏以規諫輙被毆
詈伊母忿恨不孝死後與伊媳扶同將事情隱匿不報
郝氏應改絞將本發回著九卿詹事科道會議具奏康
熙五十一年六月二十六日
諭内閣
江寧廵撫員缺甚屬緊要王度昭自補授廵撫以來浙
省一應錢糧俱清理完結兩省事務難以兼顧江寧廵
撫員缺著將現任廵撫及部院漢堂官有能理繁治劇
操守好者著大學士會同九卿詹事科道選擇具奏滿
洲漢軍不必選擇康熙五十一年六月二十九日
諭禮部
朝鮮國王李焞奏前往伊國境内海洋捕魚船隻請再
行巖禁現今内地海洋小寇雖飭地方官巖行查拿但
海面遼闊時或有之邇來浙省海洋賊寇潛行刧奪官
兵追捕遊擊一員被傷身亡曩者附近朝鮮海洋潛行
捕魚船隻曾經申飭盛京將軍及沿海地方官員嚴加
廵察緝拿而今尚有八九船隻違禁潛出外洋竟至朝
鮮邊界捕魚是即賊寇也嗣後如有此等捕魚船隻潛
至朝鮮海面者許本國即行查緝解送母因内地之人
致有遲疑康熙五十一年八月二十七日
諭湖廣總督鄂海等
覽鄂海奏鎮筸盤塘窩等八十三寨生苗俱各實心前
赴武昌投順等語紅苖等居深山之中自古以來並未
向化鄂海等宣示朝廷德澤布揚聲威盡行招撫殊屬
可嘉今紅苖等已去邪輸誠削髮投順地方文武官員
務仰體朕無分内外咸俾盡享昇平宇内無不樂業之
意將紅苗等安插得所從容化導教之禮義倘有不肖
官員將紅苗視為度外侵蝕擾害者該督撫即行指名
題參康熙五十一年九月二十日
諭戶部
朕宵旰孜孜勤求民瘼永惟惠下實政無如除賦蠲租
除每歲直省報聞偶有水旱災傷照輕重分數豁免正
供仍加賑䘏外將天下地丁錢糧自康熙五十年為始
三年之内全免一週使率土黎庶普被恩膏除將直隸
奉天浙江福建廣東廣西四川雲南貴州及山西河南
陜西甘肅湖北湖南各直省康熙五十年五十一年地
丁錢糧一概蠲免歴年舊欠錢糧一併免徵外所有江
寧安徽山東江西四省除漕項外康熙五十二年應徵
地畝銀共八百八十二萬九千六百四十四兩有奇人
丁銀共一百三萬五千三百二十五兩有奇俱著察明
全免其歴年舊欠銀二百四十八萬三千八百二十八
兩有奇亦併著免徵計三年之内總免過天下地畝人
丁新徵舊欠共銀三千二百六萬四千六百九十七兩
有奇各該督撫務湏實心奉行體朕軫念民生至意如
有侵欺隠匿使惠不及民借端科派者督撫嚴行察參
督撫失察事發之日亦嚴加究治諭旨到日立即徧示
城郭鄉村咸使知悉爾部即遵諭行特諭康熙五十一
年十月初三日
諭吏部
殷泰自為兵丁時朕灼知其義勇甚優歴加簡用陞授
總督以來不負委任潔清自持約束屬下恩威並用陜
省軍民莫不感戴朕深愛惜之今聞病勢已減著在任
調理特諭康熙五十一年十月初四日
諭大學士溫達李光地王掞等
今年浙江等處海賊沿途刧奪客商船隻殺傷官兵直
至盛京殊屬可惡現今正當北風之時海賊俱焚燬船
隻各回本籍應趁此時嚴加查拿著派兵部刑部賢能
滿漢司官各一員差往浙江福建廣東會同該督撫逐
戶嚴行搜查如查拏鄭盡心務期必獲方好這逐戶搜
緝民雖略受辛苦賊盗一靖於民大有裨益康熙五十
一年十月初六日
諭九卿
張伯行居官清正自天下婦孺無不盡知允稱廉吏但
才不如守果係無能噶禮雖才具有餘辦事敏練而性
喜生事並未聞有清正之名伊等互參之案皆起於私
隙聽信人言所致誠為可恥朕臨蒞天下五十餘年頗
諳政事於滿洲蒙古漢軍漢人毫無異視惟一以公正
處之且噶禮屢次具摺欲參張伯行朕以張伯行操守
為天下第一斷不可參手批不准其親筆現在噶禮處
這所議是非顛倒著九卿詹事科道會同矢公據實再
議具奏康熙五十一年十月初六日
聖祖仁皇帝御製文第四集卷一
