欽定四庫全書
聖祖仁皇帝御製文集卷四十
古今體詩三十四首
途次網得鮮魚馳進
兩宫兼志思慕之誠
千里難承
玉陛歡鮮鱗網得勸加餐遥知長信開圅日定荷
慈顏一笑看
晩經淮陰
淮水籠煙夜色横棲鴉不定樹頭鳴紅燈十里帆檣滿
風送前舟奏樂聲
平山堂
宛轉平岡路向西山堂遺構白雲低簾前冬暖花仍發
簷外風高鳥亂啼仙仗何嘗驚野夢鳴鑣偶爾過幽棲
文章太守心偏憶(歐陽修自題平山堂詞有文章太守之句)墨灑龍香壁上
題
天寧寺
小艇沿流畫槳輕鹿園鐘磬有餘清門前一帶䢴溝水
脈脈常含萬古情
由儀真乘巨艦至京口
長江萬里開鴻濛高檣巨楫乘艨艟儀真京口路百里
掛帆瞬息凌長風汀蘆洲樹看歷歷波恬浪闊光瀜瀜
遄流直下入滄海遠源上與岷峩通山川斷續合雲霧
日月照耀浮虚空舟行迅速疾飛駛恍聞擊鼓馮夷宫
柂樓高據極觀眺竒縱豁逹舒心胷年来江漢罷桴鼓
河海清宴絶戰攻舳艫閒繫沙岸側水師捲甲懸長弓
羽葆南廵渡揚子居安更念艱難功
金山(幷序)
金山在大江中南眺潤州北臨瓜步登陟其上縱目
千里泱泱乎大觀也朕率扈從諸臣歷覽諸勝江山
之竒未有逾於此者
一覽江天勝東南勢盡收帆檣来極浦臺榭起中流路
出丹崖上煙同碧漢浮登臨豁心目浩蕩俯滄洲
試中泠泉
緩酌中泠水曾傳第一泉如能作霖雨霑灑遍山川
妙高臺
臺高絶衆鳥臨眺暢清襟渺渺沙洲樹青青遠岸岑波
濤巖下接洞壑檻邊深江水明如鏡彌徵天地心
鐵甕城
萬里晴江擁舳艫城高鐵甕接康衢遺銘欲探華陽蹟
舊宅難尋海岳圖半面煙嵐雄北固一方形勢控東吳
龍舟漫道廵行盛多恐深居政未敷
竹林禪院在潤州城南竹徑數里
一徑入深竹數里来上方叢生巖磴密枝拂雲煙長華
旗出林際芝蓋停三陽颯颯吹霜風碧葉紛翺翔山齋
頗幽寂萬籟含虚光觸物感予懷歌彼淇澳章
夜過丹陽
錦纜徐牽夜未停遥天煙靄淡疎星居人兩岸明燈火
早是輕帆過驛亭
途中覽皇太子倣書以示之
奎文一畫開天象保氏先教識六書筆勢須知貴嚴正
好將功力足三餘
錫山
朝遊惠山寺閒飲惠山泉潄石流仍潔分池溜自圓松
間幽徑闢巖下小亭懸聊共羣工濯天真本浩然
吳閶
鳴鑾獨上高城望巷陌遥通水寺斜土俗惟知鬭歌舞
閭閻不解種桑麻鳥啼茂苑千年樹霜冷吳宫十月花
聲教四方猶未訖願將淳樸變繁華
虎邱
小阜迴岡落照紅長廊曲榭構西東獨憐劒石潺湲水
霸業銷沉在此中
句容道上
漸入茅山境来當農暇時但看初日上未覺朔風吹碧
歛寒塘水紅垂野樹枝江南經幾郡民俗欲周知
雨花臺
何地飛花雨晴空無片雲江山恣遐矚草樹出清芬城
郭參差見樓臺遠近分人家百萬戶煙火盡氤氲
幸報恩寺
鳳刹高懸上界燈珠缸璧帶一層層平臨下見諸天小
晴日江山萬里澄
駐蹕金陵以方物寄獻
兩宫
深宮違定省經月戀晨昏率土方為養蒼生共戴尊題
書千里重託物寸心存遣使旌門外踟蹰望九閽
金陵舊紫禁城懷古
秣陵舊是圖王地此日鸞旗列隊過一代規模成往蹟
六朝興廢逐流波宮牆斷缺迷青瑣野水灣環剩玉河
治理艱勤重殷鑒斜陽衰草繫情多
江寧駐蹕皇太子啟至請安兼報讀完四書
先聖有庭訓所聞在詩禮雖然國與家為學無二理昨
者来江東相距三千里迢遥薊北雲念之不能已凌晨
發郵筒開緘字滿紙語語皆天真讀書畢四子齠年識
進修兹意良足喜還宜日就將無令有間止大禹惜寸
陰今當重分晷披卷慕古人即事探奥旨久久悦汝心
自得芻豢美
示江南大小諸吏
東南財賦地江左人文藪時廵歷此疆民事日探剖風
俗貴淳龐紛奢詎能久澄清屬大吏表率羣僚首郡縣
布慈和愷悌歌父母民者國之本生計在畎畞六府既
孔修三事安可後教化默轉移各須盡官守戶使敦詩
書人知崇孝友庶幾遠邇氓曍曍登仁壽誥誡申予懷
斯言慎不負
燕子磯夜泊
巍峩一片江頭石千載人傳燕子磯疑有黿鼉藏窟宅
時聞鐘磬出山扉牙檣緩住寒煙淨羽衛周連夜火圍
沙岸聲聲動行漏蘆花深處雁驚飛
高郵湖見居民田廬多在水中因詢其故惻然念
之
淮揚罹水災流波常浩浩龍艦偶經過一望類洲島田
畞盡沉淪舍廬半傾倒煢煢赤子民栖栖臥深潦對之
心惕然無策施襁褓夾岸羅黔黎跽陳進耆老&KR1460;諏不
厭頻利弊細探討饑寒或有由良慚奉蒼顥古人念一
夫何况覩枯槁凛凛夜不寐憂勤惄如擣亟圖濬治功
拯濟須及早會當復故業咸令樂懷保
閱河堤作
防河紆旰食六御出深宫緩轡求民隱臨流歎俗窮何
年樂稼穡此日是疏通已著勤勞意安瀾早奏功
泉林寺即子在川上處
偶從川上駐行旃密樹重林帶野煙俯仰古今成一轍
源泉晝夜尚涓涓
途中長至
旌門已報黃鐘節六琯葭飛律未殘靉靉占雲書太史
瑲瑲執玉憶郊壇陽升一綫宮中日冰合重淵野外寒
景福
重闈應有慶晴光捧處是長安
過闕里
鸞輅来東魯先登夫子堂兩楹成俎豆數仞見宮牆道
統唐虞接儒宗洙泗長入門撫松柏瞻拜肅冠裳
闕里古檜
榦聳朱甍外根蟠碧殿阿竒文成左紐元氣挺孤柯瑞
與龜龍竝傳来歲月多徘徊看手澤不共劫灰磨
晩到河間
太皇太后使人送乳餠食物
綵斿晩駐瀛州道忽報銅龍騎使来心識
慈懷同日照口傳
温語逐陽回松脂似截盤中玉綺食初和鼎内梅兩月
幾虚甘旨奉歸程欲聽曉鐘催
廵幸回宮内殿進講毛詩
丹甍繡戶拂寒霜靜讀毛詩意覺長討論一言窮六義
道心少悟愛斜陽
原任總督于成龍居官清廉自古罕有特命諸臣
議䘏以勵官方
服官敦廉隅抗志貴孤潔敭歷著賢聲誰能茹荼檗况
復擁旌麾藜藿甘以悦視彼懸魚操於今尤峻烈東南
失保釐言念心如結江上見甘棠遺愛輿人說䘏典宜
優崇庶不負清節匪獨彰國常且以風在列
薊城遇雪
凍雲封樹薊城西玉蕊輕盈亂馬蹄憶想年年常過此
何曾瑞雪遍山谿
讀左氏春秋作
夫子維王道褒誅汗簡青千秋師鳳德三傳翼麟經義
理資參校丹鉛徹晝冥靜中欣悟入古訓是新銘
聖祖仁皇帝御製文集卷四十
