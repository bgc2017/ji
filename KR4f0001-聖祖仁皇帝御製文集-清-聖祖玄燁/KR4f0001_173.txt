欽定四庫全書
聖祖仁皇帝御製文第二集卷四十一
祭文
躬詣
天壇祈雨祭文(康熙二十六年)
(臣)以眇躬仰承
天眷撫育羣黎兢兢業業惟恐隕越邇者自春徂夏雨
澤愆期京輔亢暘深懷疚懼良由渺躬不德政未咸宜
大小臣工罔盡厥心惟君臣之咎於億兆何辜前者循
省已過詔告四方而靈雨尚未沾足浹旬仰望彌切焦
勞兹特潔蠲吉日率勵羣工實圖洗心齋祓將事呼籲
上帝切望
慈休謹以牲帛醴齊粢盛親行虔禱伏冀
俯鑒誠懇大沛甘霖俾兆民之咸蘇惟邦家之有慶引
領
郊壇尚祈
昭格謹
告
天壇謝雨祭文(康熙二十六年)
惟
大造無私覆幬萬物顧兹億兆迭荷
生成邇者雨澤愆期恐妨穡事(臣)為民請命齋祓深宮
訓誡羣臣共加惕厲謹諏吉日虔告
郊壇乃於吉蠲之辰甘霖旋降更當步禱之夕靈澍再
敷浹旬之間四郊優渥從此三農有慶歲事可期是皆
帝載洪慈惠及黎庶眇躬何幸徼福
蒼穹被德彌深戴恩罔極謹以牲帛醴齊粢盛報謝伏
冀
歆格
躬禱
天壇文(康熙二十六年)
(臣)仰承
天祐奉事
祖母太皇太后高年荷庇藉得安康今者疾病驟作一
旬以内漸覺沉篤旦夕可慮(臣)夙夜靡寧寢食捐廢徧
問方醫虔治藥餌罔克奏效五内憂灼莫知所措竊思
天心仁愛覆幬無方矧(臣)眇躬夙蒙
慈眷憶自弱齡早失怙恃趨承
祖母膝下三十餘年鞠養教誨以至有成設無
祖母太皇太后(臣)斷不能致有今日成立罔極之恩畢
生難報直兹危殆方寸憒迷惟有潔蠲擇日謹率羣臣
呼籲
皇穹伏懇
憫念篤誠
立垂昭鑒俾沉疴迅起遐算長延若大數或窮願減(臣)
齡冀增
太皇太后數年之夀為此匍伏
壇下仰祈
洪祐不勝懇禱之至
天壇祈雨祭文(康熙二十八年)
臣仰承
眷祐綏育黎元宵旰兢兢罔敢怠逸惟冀雨暘時若民
物阜成乃者仲夏已臨甘霖未沛閔兹農事怵惕靡寧
深慮渺躬凉德政治失宜在廷百職未能靖共爾位克
殫乃心致此亢暘憂及黔庶今耕夫懸耜播種後期艱
食堪虞雲霓望廹若非仰祈
穹昊何由俯慰民生用是祇肅齋居兼勵卿士實圖滌
祓共竭精誠謹以牲帛醴齊粢盛虔禱
郊壇伏冀
昭鑒微衷立施解澤俾三農之普利庶億姓之咸休翹
首
鴻慈不勝顒切謹
告
祈榖壇祭文
(臣)纘承鴻業撫育蒸黎惟貴粟重農先務是亟荷
天之眷歴紀順成率土元元久沾樂利頃者歲行在已
旱暵為憂畿甸之間阻饑尤甚(臣)覩災饉閔此窮簷宵
旰省惟中情惶惕殫心賑救罔敢暇寧顧時閱三冬同
雲鮮應側席減膳倍篤焦勞兹者候届上辛田功肇始
伏念
天心仁愛必軫民力艱難苟非
錫以豐穰何由共登康乂敢因祈歲展竭悃誠冀昭事
之精虔荷
穹蒼之鑒格謹率臣寮以玉帛牲醴粢盛庶品恭祀
上帝仰祈
右兹將享時若雨暘用觀百穀之登溥洽三農之慶尚
饗
親征噶爾丹告祭
天壇文
(臣)仰承
鴻祐臨馭兆民夙夜恪恭㒺敢逸豫惟期中外乂安咸
遂生養比年以来厄魯特噶爾丹荒陬狡寇悖逆
天常肆行凶虐曾經征剿窮寇敗遁廼猶怙終不悛蔑
棄誓言侵掠喀爾喀潛伏近塞詭詐跳梁稔惡巳極久
為人心所共憤自為
上蒼所不容(臣)兹恭行
天罰聲罪致討遣發大兵分道並進(臣)特躬涖邊外相
機行事用掃除頑梗之患以永綏荒徼之民擇於二月
三十日啓行伏祈
帝鑒謹
告
剿滅噶爾丹告祭
天壇文
(臣)祇承
景命臨御萬方惟期中外乂安咸遂生養兹以厄魯特
噶爾丹荒陬狡寇肆虐跳梁怙惡有年神人共疾(臣)用
是於丙子春親統六師恭行
天討越踰瀚海掃蕩賊氛深入窮追師徒大捷於丙子
秋再履邊境經畫招徕於丁丑春復至朔方奮揚武略
逆子俘獲醜類革心兇渠殄亡邊塵盡滌遐荒番部罔
不歸誠皆藉
上蒼弘祐之靈俾成絶塞永清之烈特遣專官用申禋
祀敬告成功伏惟
帝鑒尚
饗
剿滅噶爾丹告祭
歴代帝王陵寢文
自古帝王受
天景命制治綏猷必禁暴除殘以乂安黎庶緬懷往烈
道實同符朕欽承
帝祉臨御九圍兹以狡寇跳梁親征漠北蕩滌寇氛廓
清邊徼永消兵革以與普天率土樂育太和敬遣耑官
代將牲帛昭告古先
哲后虔修禋祀式彰安攘之模用展景行之志仰企
明靈俯垂
鑒饗
剿滅噶爾丹告祭
先師孔子文
朕服膺
聖訓殫究遺文凡兹六籍所垂惟以安民為要臨御以
来孜孜圖治綏乂蒸生遠邇中外視同一體乃有厄魯
特噶爾丹荒陬狡寇肆虐跳梁擾毒邊方稔惡巳極朕
親統六師三臨絶塞弘彰撻伐克奏膚功逆孽就俘兇
渠殄滅遐荒番部㒺不歸誠自兹永靖邊塵咸安生業
惟是
至聖先師默相啓佑特遣耑官敬申禋祀祇告成功伏
惟
昭鑒尚
饗
祭
禹陵文
惟
王精一傳心儉勤式訓道由天錫啓皇極之圖疇功在
民生定中邦之井牧四載昔勞疏鑿永賴平成九叙早
著謀謨惟歌府事行其無間德遠益新朕省方東南道
經吴越覩長江之浩渺心切泝洄瞻高巘之嵯峨企深
仰止幸矣松楸伊邇儼然律度可親特薦馨香躬修祀
事惟祈
靈爽尚克来歆
祭明太祖文
惟
帝天錫勇智奮起布衣統一寰區周詳制作鴻謨偉烈
前代莫倫朕曩歲時廵躬修醑薦景其遺轍不囿成規
兹因閱視河防省方南邁園陵如故睇松柏以興思功
德猶存稽典章而可範溯懷彌切親酹重申
靈其鑒兹尚期歆享
祭西嶽華山文
朕惟五嶽之祀載於虞書所由来遠矣稽考歴代舊章
國有慶典必舉告祭之文蓋以含靈布澤能錫福於斯
民故禋祀惟虔禮至重焉
西嶽華山之神聳峙關中照臨西土比年以来秦省左
右亢旱頻仍百姓艱食流離轉徙未有寧居田疇荒蕪
不能墾闢朕憫念焦勞罔間宵旰反覆圖維或者因朕
之不德或者有司之不肖以致雨暘失節重困吾民前
者蠲租發賑屢遣大臣拯民疾苦守土鉅僚亦已更置
殫心竭慮以盡人事而烝民猶未臻康食朕念國家以
民為本民以食為天百穀蕃滋端賴雨澤順時霑足咸
藉
神功用是特遣皇長子允禔虔申殷薦祇期默佑時沛
甘霖俾三農常沾優渥之庥庶兆姓永享豐亨之樂錫
民嘉祉丕慰朕懷不益光歟朕之斯舉非以媚神求福
也惟敬為百姓請命爰布誠悃
神其鑒之謹
告
重修闕里
聖廟告成遣皇子告祭文
朕惟道統與治統相維作君與作師並重
先師孔子德由天縱學集大成綜千聖之心傳為萬世
之師表故廟祀久遠垂於無窮朕御㝢以来立綱陳紀
彰教敷治咸奉
至聖為法程凡典禮追崇竭誠致敬自京師下逮郡邑
辟雝泮水建廟釋奠罔不修舉况兹闕里乃聖人鍾毓
之鄉車服禮器於斯蔵守曩者東廵展拜之餘仰觀廟
貌多歴年所漸有頹敝深厪於衷用是命官董理重加
修葺棟宇維新以妥聖靈兹當告成特遣皇子允祉致
祭爼豆肅陳恍乎接至聖之音容以將朕儼恪欽崇至
意陟降在兹尚祈歆饗
聖祖仁皇帝御製文第二集卷四十一
