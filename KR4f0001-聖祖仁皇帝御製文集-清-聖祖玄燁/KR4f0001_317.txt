欽定四庫全書
聖祖仁皇帝御製文第四集卷八
勅諭
諭兵部
策妄阿喇布坦無知蠢動侵擾我哈密應遣發大兵即
行殄滅但朕好生為念不忍驟加剿除因備兵邊地遣
使宣諭冀悔罪自新為中外生靈計其萬全措置之際
必籌其前後慮及久遠由小識大防微杜漸朕之意即
此也至怒乃細事耳以之為辭甚屬鄙俚自策妄阿喇
布坦侵擾哈密以來朕惟出之以雍容未嘗形諸聲色
與在朝大小臣工公同商酌辦理並未欲逞一已之怒
親自統兵征剿劉蔭樞聽信訛傳邸抄妄行具奏且前
奏摺内有欲分界之意策妄阿喇布坦乃朕及衆所深
知者豈可如此置議乎劉蔭樞尚未衰邁着乘驛前赴
我軍駐劄諸處盡心周閱矢公詳議具奏康熙五十五
年三月二十七日
諭工部
趙世顯奏稱江溜北徙花園港地方被冲坍塌一百二
文瓜洲息浪菴前石馬頭亦被汕刷坍塌等語倘江流
日漸北徙冲刷瓜洲城垣必致危險事關民生非預為
籌畫修堤保護斷乎不可着江南督撫總河總漕速行
親往詳加察勘作何修堤保護城垣勿致危險之處作
速詳議一面動帑修築一面奏聞康熙五十五年閏三
月二十一日
諭戶部
朕惟民為邦本必年穀順成家給人足乃愜朕撫育元
元之意自御極五十餘年宵旰孜孜無論遐方近地編
民疾苦必備悉諮詢設有水旱蠲賑頻頒務講求實惠
霑被羣生蓋不徒事軫恤之虚文也直屬順永保河宣
五府去歲雨水過溢穀耗不登因全蠲額賦發米減糶
今廵撫趙弘燮以目下正當青黃不接之時順永二府
米價騰貴疏請借道庫銀六萬兩委員赴乏米州縣貴
買賤賣朕思閭閻蓋藏未裕本地出米無幾以銀易米
恐米價反致翔涌現今京通二倉積米甚多不如將舊
米分發二十萬石於各州縣賑濟乏食窮黎官無轉售
之勞民獲現在之米於地方大有裨益且畿輔地近京
師輓運亦易着大學士等會同九卿速行詳議具奏特
諭康熙五十五年閏三月二十二日
諭大學士松柱
詢問外省來奏摺人等僉云麥子甚好但路上未曾遇
雨據此暵旱似覺稍遠現今麥穗秀齊甚屬可惜穀則
尚無妨也朕望雨心切甚覺不安爾將此旨錄出發往
京師令大學士九卿會同再行祈雨至於政事若有可
議之處各抒所見公同會議以聞特諭康熙五十五年
四月十九日
諭大學士松柱
二十六日到熱河夜大雨二十七日夜間又大雨因雨
大河水長至七寸内流之水甚濁是以閉塞閘口此處
雨水儘多無煩祈禱問京師來人云並未下雨朕心甚
是憂慮大學士松柱寫此旨問在京大臣京畿左近麥
子光景及暵旱情形并問從外來人其暵旱遠近何如
有陸續得雨之處否着速繕摺具奏康熙五十五年四
月二十八日
諭大學士松柱
密雲縣至邊北雖雨水霑足無煩再祈然京城左右仍
屬亢旱朕甚不安不知爾衆大臣如何目前五月端午
恐互相會飲應行嚴禁並令各官竭誠祈禱爾將此旨
速發京城傳諭九卿康熙五十五年五月初一日
諭大學士松柱
近觀部院諸臣並不以朝廷事務緊要民生關係重大
為念惟圖恩威由已多方設法以結黨為事現今部院
諸臣越次超陞者多而侍君禮儀尚且不諳况其他乎
今值暵旱之際朕心甚憂慮不安兩發諭旨始見臣等
不勝懽忭之語朕心深為失望由此觀之九卿並未會
集或止聽一人之言耳為臣如此不謂之欺君難矣總
之伊等結黨甚衆苟非悉係伊等援引之人科道言官
緣何不行糾參恐將來更加滋蔓故將原任大學士馬
齊仍行補授松柱將此旨繕寫發往切責諸臣特諭康
熙五十五年五月初二日
諭大學士九卿
京畿左近至此時雨水未足朕心甚為躊躇密雲縣至
口外等處俱已不需雨澤現今田禾顔色甚佳及確問
外來之人雨水不足處頗有念京師地方非他省可比
各處就食者甚多太平已久滋生人口多至數倍所以
平素間諄諄以此處面諭衆大臣會議今值亢旱之際
若不預籌為君為臣者所理何事乎閱此次報内糧價
又長定例八月内放米去年勅諭年内支放今若候至
八月糧價必益至騰貴着於五月初十日起即行支放
至京城米石若仍行減糶甚屬有益着稍添糶賣朕此
旨不能周備若有應議處各抒所見議奏特諭康熙五
十五年五月初五日
諭議政大臣等
喀爾喀之兵現在會議撤回更換班次者原欲明春備
兵前去今滿洲綠旗兵扎薩克等之兵總計無不足用
之處喀爾喀備兵前往着令停止内揀選二三千精兵
凖備其餘停止俟進兵時從此會議行文酌量調遣進
發若喀爾喀之兵多行派出在伊等無看守牲畜之人
且亦無用處也康熙五十五年五月十二日
諭大學士馬齊等
閱今歲督撫奏摺陜西山西河南山東麥俱大收直隸
地方分數尚未奏聞京師麥價未見甚減去歲此幾省
亦曾大收乃麥價騰貴至今京師左近所賴者山東河
南之麥亦兩省俱通水路不知一年販來者幾何據此
看來富商大賈預行收買以至麥不得均糶從前江南
糴買湖廣米穀自湖廣買去數目俱具摺奏聞知會督
撫大有裨益陳詵趙申喬等俱知之今山東河南除陸
路販賣者無庸稽察外自水路買來麥穀數目若干可
否照湖廣例具摺奏聞之處着大學士九卿會同確議
具奏康熙五十五年五月十三日
諭總督滿保
覽奏生番四千一百餘口傾心向化願同熟番内附等
語生番遠居界外從未投順今慕義輸誠請入版籍着
該地方官加意撫恤倘有侵派擾害者該督撫即行指
名題參從重治罪康熙五十五年五月十七日
諭大學士馬齊等
每年修理橋道所用錢糧甚多止不過萬兩足用且墊
道工部侍郎每次必有一員隨行應着隨行侍郎酌量
帶領錢糧與嚮導官員等公同監看搭橋墊道不但錢
糧不致糜費而夫役亦得均霑實惠將本發回着戶工
二部會議具奏康熙五十五年六月十四日
諭戶部
鼓鑄一事關係國用最為緊要故商人所欠銀兩已撥
内帑補完毫無虧欠甚覺清楚今因八處督撫銅觔不
能依限解到爐座久停又議交商人採買噐皿舊銅殊
屬不合若將銅觔又交伊等採買必仍至虧空斷然不
可趙申喬等係管理錢法大臣伊等屬下不無官員商
人可以採買採買亦無不得之處今現有代商補還銀
兩即動支此項交與錢局官員採買未為不可因降諭
旨詢問令其具奏趙申喬敦拜會議動支代商人補還
銀兩除節省銀三萬兩外每銅一觔合銀一錢二分七
釐交與錢局官員採買器皿舊銅一百三十三萬觔以
資鼓鑄若尚可節省處仍行節省俟八處銅觔解到另
行請旨等因着照所奏行康熙五十五年六月二十一
日
諭九卿
浙省數州縣地方雨水頗大朕先聞知即着預為酌議
傳諭九卿業已議覆專俟該撫具題今廵撫徐元夢奏
稱各府屬田畝積水漸消民間俱已種稲仁和等九縣
湖州一所俱未成災惟金華府屬蘭溪衢州府屬龍游
嚴州府屬建德等五縣嚴州一所成災是實等語除未
成災地方不議外其成災七縣一所酌量撥米運到散
賑平糶使窮民均沾實惠勿致失所察勘分數照例蠲
免之處着九卿速行詳加確議具奏康熙五十五年七
月十九日
諭大學士馬齊等
原任將軍席柱本係小人朕加恩用至將軍伊在西安
地方保題官員揀選兵丁俱貪賄賂今議政大臣悉經
審出又聞席柱為副都統護軍統領都統時凡放官挑
披甲護軍時亦混行取利左翼人無不知聞貪婪無耻
甚屬不堪殊負朕委用之恩似此並無一人題参科道
係朝廷耳目之官俱有糾参之任滿漢内有此等者或
滿科道或漢科道俱可題参爾等進京時傳齊科道以
此旨諭之康熙五十五年九月十七日
諭大學士馬齊等
倭票不過一貿易之印記並非行我地方官之文即如
現今在京賣紬縀布疋之人與江南浙江買賣人各執
互結印記彼此交易無異各關差官員給洋裏買賣人
印票亦不過便於稽查而已並非部文又非旨意如此
置議未免太過廵撫既不明白部中亦不明白照此則
商人如何貿易以此諭知九卿康熙五十五年九月十
八日
諭大學士馬齊等
朕聞蘇松兵丁習氣甚不好自胡駿到任因其約束嚴
峻兵丁幾起釁端總督廵撫提督等恐張大其事未行
奏聞潛行消滅至於給餉俱係知縣等微員所以兵丁
甚不寧静此事漢大臣皆知之胡駿先在海島征剿效
力漢仗亦好特為兵丁惡習所迫故爾奏請改調部臣
未悉此情議將胡駿居官能否之處行查該督甚是但
若將此事行查以胡駿改調别鎮則兵丁惡習愈長况
崇明處在海島民稠地廣不可無一稍大文官應將江
南所屬地方事簡道員一員移駐於此其問九卿具奏
康熙五十五年九月十九日
聖祖仁皇帝御製文第四集卷八
