忠肅集卷十五
宋劉摯撰
五言古詩
讀書
西風入梧桐白露下雲漢灑灑晩秋色清凉復神觀歲
月不我與料理前日慢念此平生心所樂在黃卷太羹
與玄酒梨樝及俎䉵滋味要足口更復恨未見燈火夜
可親巾箱字甚憚紛紛事是非碌碌世治亂千古守糟
粕未免斵輪歎聖賢有堂奥大道堪夷坦是為名教樂
足以了衰晏惜日營珠金投身醟歌管彼志各自言難
以一理貫
老子畫象
敝周僿于文老子談大道仁義已末流體法固行潦虛
無抱玄珠清淨為至寶掊斗息羣競死聖止大盜謂可
愚斯民狂瀾復既倒不知世大變萬偽火就燥欲以區
區言反俗入羲昊渾淪五千言道德何浩浩漢嘗求其
說施用未深造衣食已有滋煩苛以能埽惜哉衰世士
學術失探討流而為刑名慘礉極枯槁但見多申韓舉
皆罪黃老聖人無常師有善取輿皂問禮固有然誰謂
孔徒小遺貌知是非君無論醜好
雜詩六首
四序若轉轂萬物變秋風蕭騷簷邊月赫赤江上楓寒
鴟坐晴屋隂蟲凄暮叢靈鳳杳何許寂寂朝陽桐
咬咬籠中鳥食飽勤好音誰懷主人意豈不思上林出
處謬前算老大故谿心秋衾耿寒夢玉露曉如淋
古人有高志妙與天地通讀騷飲美酒揮弦送飛鴻杖
藜步梧竹閉戶閑僕僮禍福有倚伏念當守蒿蓬
我思彭江州行已有風績與善忘畛畦麾邪立崖壁堂
堂生民望奄奄斯道寂何時持鷄酒就子墳上瀝
播州遷劉郎夜郎放太白秀木風所仇人情有欣戚嚴
霆無終朝斯文豈遂厄我願蘇與黃夀命等金石
至人有神遊坐凌八荒邈一息如鵬圖萬里御羊角蒿
萊彼頻頻晨夕自喔喔仙人喬與松誰云不可學
西齋觀雨
長庚謝餘炎大火躔西極開軒對朝雨拭目看秋色雲
空相晦明風縷乍斜直聲繁自飄蕭勢急勿淙激方塘
潛浪潮萬瓦亂珠射巢燕倦翩翩庭蕪長紛籍閒花洗
幽素秀木舞涼碧清氣醒筋骸餘爽入几席跡希蔣詡
徑興高陶令宅繞郭聽懽聲登秋飽豐澤良辰感孤宦
念我久行客窮年不自樂心跡雨何益功名羞詭奇歲
月易類斥聖人堂有奥大道坦可適胡為世俗間區區
較尋尺
縣齋秋日雨後寄李聖和
置閏歲八月祝融冒秋權當代不肯歸滯暑歊以延金
行奮剛義天令懲驕愆一雨惡氣死百物疲瘵痊隂陽
戰既定灝氣蘇天淵&KR0034;斂物得性豐給民有年小軒占
幽寂危坐涼翛然身如赦炮烙蓬山弄飛泉冷風嘯梧
竹清響搖碧鮮淨几少喧蠅高簷除嘒蟬煩心爽已蜕
塵觀清疑仙于兹飭前懈圖書獵陳編晤言隔朋類披
卷盟聖賢樂此懷高風北望心悁悁
縣北馬上
五月暑雨過緩轡來城隂朝暉粲林莽涼風弄衣襟敢
辭鞭策勞邂逅得幽尋斯人勤歲事樂此膏澤深芃芃
黍稷壟藹藹桑柘林田翁可指食蠶婦期織絍稇儲與
衣褐卒歲無崎嶔陶民帝有力養物天之心忘言樂其
樂此意良自諶紓為馬上句比和擊壤吟
答黃莘任道代書見寄
吾生本放浪自比林壑人謬此紲官組試邑漳水濱疆
田占瀉鹵戶俗籍羸貧驛涂搔左臂河流齧西漘役者
動淪産居者無儲稇科求困府調期會嚴吏文儒生仕
學古志在膏斯民慨歎適于此踸踔徒自勤亦嘗紓厚
斂粗自窮褐温(原注南宫夏税折色視他郡最重前歲特為申請乞隨市直估折不用諸色得)
(旨蠲三分之二)勞心米鹽屑秉筆朱墨紛尚賴厥俗古椎然猶
朴淳因時罕訟訴得以親舊聞瞻言君子治百里相依
瀕厨傳候使介南北交歡忻議和六十年中國勞耡耘
脂膏瘠黔首歲月如轉輪寸金比寸土石晉真自焚祖
宗赫大業此願嘗經綸遺憤鬱未泄壯士常云云天運
無盛衰吾民繫康屯遠御在廊廟勿憚躬觴飱小官惠
不耻委吏孔所伸(原注君為清河令當信使驛路時有供饋送迎勞困之嘆故云)我亦
走除道折腰邊馬塵緣茲有境會每得言笑親代去各
匪遠木落秋風辰知倦黎侯寓來卜子騫鄰(原注君始寓衛州今)
(見詢欲謀居汶上)東平我客久蕃阜誠罕倫齊魯儒學地遺風
今尚存禮讓行比屋弦誦傳里門玉京輦路近霏煙望
氤氲梁岑聳秀概回源號通津炊玉北陂稻鱠霜南浦
鱗名園富夏果冬山下寒薪滋味閩越足物色吳楚賓
人物盛著錄衣冠若雲屯交朋三數子英英鸞鶴羣文
章與言行玉潔芝蘭薰方舟洞庭雨載酒樂郊春羡君
此謀吉不必龜筮詢我馬固已秣君車亦宜巾瑶音枉
嘉問凌紙天葩芬聊兹締里社愧匪金玉珍
中秋招趙湜
浩然天地秋涼風日蕭索憲也固非病回焉不改樂公
秫已堪釀兵厨有近約以此邀子車主禮豈云薄
送趙湜遊邊
風霜日夜肅關寒塞草白之子倦蓬蒿結束遠行役尺
劒有壯懷短褐無寒色禮臺多黃金義橐富白璧河山
數千里趙魏繚遺跡大事今在邊為我盡覽歴威懷用
表餌是非入奇策豈如滎陽秀出以屢空迫
白鷺亭
危亭跨城巔因洲名白鷺開軒二水上寓目萬景赴風
濤豢魚龍煙雲變汀渚孤禽點鍾山片席下吳浦閒人
得閒愁憑欄歎今古脈脈臨長江寒潮自來去
過彭澤
孤舟倚彭澤高節懷淵明缾粟曾幾許忽歸無留情士
生于内外貴識所重輕山高暮寒聳江闊春風平弦歌
絶遺響秫田今誰耕我方事奔走嗚呼愧先生
庾信宅
南都號多士庾信乃辭客承家富縑緗摛文爛組織應
教來春坊日坐學士席翩翩宫體謠江左變風格巨盜
掀臺城狂飈鎩孤翮南飛江陵宫杖策赴王繹經綸投
中興感憤補天隙大厦豈一士終此陽九厄陸機趨洛
陽夷吾入齊國濯足聊委蛇懷邦已悲惻惜哉不遭時
淟涊無偉績王室與身世淪離兩何益暮齒哀江南聊
將賦心跡楚郡故城隂或云此遺宅寥寥舊山川莽莾
新黍稷是非不可求秋風暮烟白
馬融綘帳臺
東京尚經術人皆挾師才惜乎章句間門戶各異開馬
融號耆舊太守南郡來横經坐綘帳自處何崔嵬帳前
列徒弟帳後歌絃陪書生貧賤志遽以聲色回于今數
百年巋然但高臺舊址半傾圮欄檻生莓苔溪光貯襟
袂南風熏樽罍高簷日向暮燕雀亦徘徊
題公安知縣柳應辰屯田默庵
語默本無常此道知者寡君子默諸心志氣納陶冶至
神所安潛可使萬物化精微與道契密不見纖罅世俗
默在口鈐若偶人者至其中所騖逐逐散萬馬我來觀
默庵虚白非外假天地冥毫芒今古一晝夜物至紛無
窮酬酢甚閒暇清淨老𣆀燭寂寞揚氏駕養此將有行
性命妙天下相對坐終日心愜如嘬炙賦詩尚何言聊
為默庵謝
寄題柳郎中留客潏
主人真愛客留客徹歸路清溪環醉堂客起驚四顧人
生異智愚所急隨所慕僕僕聲利徒晝夜無息慮雖有
此不樂身留意已騖惟同主人心乃知此中趣主人韻
瀟洒恬不役世故對物心有忘簡言理自悟清風元紫
芝令德黃叔度即之久益親不知變朝暮況復樽有酒
琴奕左右布魚鳥馴不驚孰與醉妖嫭主人意于客可
謂甚無負速應架溪流坦坦堂下步客至不須留聽客
自來去
次韻王潛江見索近詩
與子一睽索俄經百朝昏塵勞觸新累病懶荒舊聞強
之旋放失殆若溝澮源新吟妙思致天葩發靈根澹然
體大雅理惬如忘言鼓旗締友社壯志壓僅存譬以趙
魏弱仰關支秦軍君無疑敝橐薏苡非珠琨
送鄒澤民還灃陽
人生寡會合世路多穽機吾得二三友老鈍諧所依澤
民氣閎侈詞筆如戈揮狂鶚但思擊生馬不可鞿彦修
韻寒苦獨以經史肥捩眼鄙俗調攘臂談聖微直夫名
流子學性無愆違冰玉瑩表裏芝蘭自芳菲嗟吾實款
段騏驥安可希清樽寫江海日獲從西圻吟鋒互矜軋
醉笑相嘲譏方懷青蒿愧忽見黃鵠飛明哲慎所蹈勿
與矰繳幾秋風病池榭苦雨沾裳衣行矣歲華晏重感
人事非玉音儻無斁時有北鴻歸
次韻晉陵吳秀才傳見貺
予本疎野人出處心已果孔患四未能嵇慵二不可長
年足憂勞中懷幸安妥風瘍臥疲軀手足困攣跛思君
淳乎淳處俗我為我玉軫黃金徽手開萬古鎖天地自
然聲聽者不敢惰君有元氣舟微風以為柂我亦薄外
機庶不攖世禍儻伴荆州行春江醉輕舸
荆門軍惠泉呈李使君舜卿
蒼山抱西城蒙泉發山麓一泓養虚淨大石坼巖澳源
脤潗潗來星珠沸相續何人瀦方池不使聲瀑瀑四圍
疊琳琅百丈蔭雲木波底金蓮花萬葉綠綺縟畏清無
魚蝦因亦遠鷗鵠俯視洞五臟安敢濯兩足循池隅西
南漸見泄泉滀怒聲始可聽勢如脱桎梏涎沫卷飛練
潨鳴射碎玉曲折谿路長幽響遠連屬安得朱絲絃為
寫滄浪曲派澤山下田歲常稔麰榖憧憧負缾盎清入
郡人腹惠名由此歟圖牒曾不錄崔碣鑱文章無數不
暇讀亦欲有佳句恐為惠泉辱使君心自清舘宫泉上
宿一勺蜕塵軒豈比樽酒淥磅礴壯士氣常為山水伏
天下幾林泉無金買卜築空兹嚼屠門野人真碌碌
煎茶
飯後開都籃旋烹今歲茶雙龍碾圓餅一槍磨新芽石
鼎沸蟹眼玉甌浮乳花詩思一坐爽睡魔千里遐茂陵
病解渴頓覺肺氣嘉玉川風腋興直欲凌煙霞論功著
為經宜得鴻漸誇膏梁麯糵士此物無與賒
石生煎茶
石生蘭溪來手提溪泉缾謂言長官政如此泉水清歡
然展北焙小鼎親煎烹一杯酌官夀雲腴浮乳英慙非
百壺餞真意不自輕澗沼蘋藻細王公享其誠冠蓋豈
不至紛紛空涕横珍重石子者端有古人情
游白雲山
西山矜霽色林嶺遡晨光萬象露榮秀熙然數盛陽扶
笻喜暄暖更得春日長迴阡互虧蔽叢薄紛青黃溪橋
覺飛動漲水起連航杳杳巖壑步翛翛松桂香道人誦
所聞坐使身世忘誰我共出處閒人澹徊翔風鈴有妙
想天樂浮圖傍非徒愛石壁行將營草堂彼哉楚人子
記恨擷幽芳
馬當山
馬當天下險崔嵬大江邊翠碧倚千丈峭立萬仞淵其
背領羣岫其麓匯飛漩欎葱巖間桂窮冬華葉鮮豈無
神仙人縹緲居其巔猿猱肆健捷攀躋到雲烟揚帆過
其下瞥若飛鳥然仰觀動精魄但見&KR0034;青天吾生媿仁
智而于山水便終日叩舷坐無暇窺塵編有嗜固為累
觸險不自憐
湖溪道中
夜雨聲緜緜朝雨勢未歇行役良間關炎歊暫祛遏蘋
藻香幽幽陂池水活活咫尺迷見聞淋漓徹衣褐坎泥
甚膠凝塍路無尺闊饑僮與羸驂十步九顛蹷攲鞍髀
欲僵風蓋手屢脱驚目不暇瞬危魂亦已怛處險貴能
安欲速或未達聖禹嘗輴行文公尚胡拔彼勤事業大
吾勞簿書末香城到長堤軒眉解蹙頞大道吾所歸寧
為險途奪
久雨次路韻
江國多隂霖雲氣所儲積貫月仍彌旬窮朝復竟夕太
陽暗經天莫見黃道迹風霏淋牀帷簷溜穴砌石春澤
農之瑞太甚豈其益人言雨有數四時合均適前多後
將少物理固明白我居苦湫陋安得爽塏易棟梁生菌
苔書藥漬汗液塞漏除泥塗紛紛課奴獲凌虚逃重膇
頗思兩鳧舄坐觀久溟濛風伯豈無責慰彼望歲人私
我窮居客茲事但置之一觴聊自釋
富池口
順風雖宜帆顛暴亦難用浪擁江逆流雲狂日昏霧天
公容飛廉橐籥大開弄蛟鯨快乘時驤首出洪洞舟檝
多深藏灣浦投缺空我行斯可時要當審静動況復舟
弊鈍羸師困僵凍時止聖所藏欲速禍或中坐期天清
明連檣欣所縱且傾淥酒樽慰此清夜夢
泛舟
湖光漾碧霄飄然一方舟綠&KR0008;屢還復檀槳雙夷猶雨
色芰荷晚風香蘋藻秋鳧鷗解相信隨橈過前洲落落
二三子載酒相與遊清言愜素尚大笑忘幽憂洞庭醉
淵明剡溪浮子猷人生似飄瓦所願非所求濯纓漁父
達佩蘭騷人愁不須吳姬婉蓮間聽淫謳鄙哉遁功業
方為五湖遊吾曹詩酒中此樂為最優
憶山
昔者氣少銳狂走登泰山東峰候海日危磴躋天關上
攷秦漢事遺文大碑頑南浮九江會廬阜幾往還雙林
到如家瀑布聲潺潺扁舟上湘水南衡若屛環巍閣坐
杳靄祝融費躋攀幽尋恣所適曾不虞辛艱其餘林壑
趣可數皆班班逮今歲十改志氣日已孱前時兩河吏
風埃走青綸荆州乃澤國自昔登臨慳佳山到郢盡平
地千里閒塵耳憶猿嘯屐齒生苔斑安得蒼翠姿下落
樽酒間平生林丘志未去心如瘝去就不勇決將見移
文訕
送吳雍平凉令
洞庭葉微脱衡陽鴈未歸秋雲招客思偏向隴頭飛風
霜過商郢飄泊遊子衣行邁豈不遠在彼渭水沂早寒
關草白九月邊馬肥西州風俗厚長官民政稀洪河繚
勢勝大山四蟠圍登臨賦今古壯志相發揮宦遊子誠
樂孤陋予何依念此性疎朴動輒觸世機相逢幸燭理
義愜不謂非扶持失其直曲逢嗟願為朋友日已削道
義誰與幾離騷默自慰但寄黃金徽
寄潁州顧子敦
念君去南州歲月忽已掃豈無肺腑言難為音書道客
來自汝隂盡說太守好黃堂曰無事仁政浹稚老承顔
奉親歡甘旨富魚稻時時過西湖樽酒媚花鳥兒童爭
拍手共笑玉山倒都城亦何為風塵驚昏曉投身非所
謀養氣安能浩思君便便腹中有無價寶昔者定交分
我已愧枯槁豈知鴻鵠飛翩然異鶬鴇人生出處間得
失不在早君看松與桂俱有歲寒操何時臨清觴為子
傾懷抱
送僧常蔭
吾師來曲江落落偉丈夫靈標峙松雪清韻輝冰壺談
高文字間欲趨仁義途飄然跡無累青天白雲孤振衣
下懷楚遂欲游京都京都貴人多駢門耀金朱仁義卜
知已誰不顧子廬況子兼外學妙達性命樞言隨禍福
應名利惟所呼一出玩世故應憶舊山隅
庖婢病跂自臨鼎俎有詩
塘頭買鮮鱗戢戢楊柳貫不憂一日饑遂可支兩膳北
方貴&KR0008;魚豈異此中&KR0008;但求杯盌充焉問名實眩芼之
薑芥蔬雜以紫蓴綫雖非梁肉豪鄉思已過半甘芳漬
蒙茸軟熟分片段佐我新炊秔珠琲光粲粲春羹遠無
慙枯鮝不足羡吾于饕餮衰安此軟煖燕昔人意不佳
多緣噉脯麵聖賢親鼎俎毋庸厭烹饌
夜發白碑
畫行苦炎蒸秣馬戒夜發清夢失歸路微風弄纖葛星
疎天無雲獨有亭午月太空生白煙浩蕩萬里闊細碎
草木香淋漓露氣滑戚戚寒蟲聲逐馬不暫歇我行何
區區無乃害慵拙傳聞猛虎多宵路時出沒四顧林莽
中精靈動毛髮求全得憂虞禍每乘所忽君子審重輕
無勞避途暍
冬日遊蔡氏園次孫元忠韻
偶來梁宋遊得子共閒冷杖藜古城隂邂逅塵外境怳
思闤闠中喧卑真坎井晴霜蔽隂崖朝暉潤陽嶺田翁
醉年豐曉夕不知醒園逕迎幽尋林屋到深静凍禽時
自驚古木坐移影憶雪指寒荄占春驗枯梗求田計良
難旅食飽已幸暫得酒中趣詎須求酩酊短景忽催歸
何時後期請
次韻吳戶曹師道秋雨
西風日已肅涼雨霏層隂豐澤飽歲事徂節驚壯心寒
蟲攪夜思滄浪夢秋衾欲謝茂陵病誰憐莊舄吟
題句龍緯職方海棠軒
使君西州客慣見海棠紅彯纓出故里揚馬來漢宫醉
當坐乖隔年年夢春風荆州蜀門戶脈脈風氣通此花
何從來根本移化工使君有新第幽寓如山中小軒面
城麓交柯植雙叢年光錦官遠顔色故園同想當春苞
麗無日樽酒空繁豔燒醉眼顧眄增冶容地勝不在大
意適物易充雙輪粲兩朱行將指炎封
寄題定州楊君園亭
隱不在山壑名園抱南城梧竹有遠韻泉石非世聲林
花品莫數野鳥馴不驚主人堂其間對境心已清舉遺
笑錄錄放言獨冥冥新詩寫閒逸其聲自和平吾嘗攷
風俗燕趙義而誠自古志慷慨其人尚功名苟非勝絶
地烏可奪其行士于内與外罕能權重輕主人不待識
定無俗世情
御史臺柏下有叢竹久荒雜殿中劉中叟洗之監
察孫君孚有詩知雜事劉某次韻
老柏寒昂藏叢篠下紛列未須論晦明均敢犯霜雪塵
埃深蔽埋蕪蔓困籠結槁悴屈子容饑癯伯夷節殿中
秉高義利刃勇分别病榖除蒿稂蝕月救吞齧還君歲
寒姿清風自交徹念昔繞荒欄三嘆生慕悦重來十五
年笑我壯心折幽懷耿相對欲語不得說
觀音院餞送章子平出守鄭州探得近字
大梁三尺雪冰泥變塵坌千騶國西門儼若鐘在簨使
君御之行往殿股肱郡玉符佩祥麟車旟舞飛隼去國
雖所懷而在百里近朝方背象魏暮已跨封畛滎陽介
兩京左右事控引咽㗋半天下客車日交軫閉關非人
情飾傳古所哂使君錦幖仙才業苦清敏故人毁譽忘
要使仁義盡昔賢此為政遺愛浹微隱國人賦緇衣千
載聲亦泯二者在君興無嗟設施窘
送文與可同出守湖州
東蜀老儒者吳興新使君前更四州守風政超古人歸
來天禄閣袖手隨衆羣一毫不染指世味從甘辛謂柔
未易招謂剛可以親渾然鎮冒器承以繅率文詞章謝
剞劂天葩出靈根冥冥古咸池衆聽所臥聞外物了無
累獨愛霜中筠應憐歲寒節落筆收天真七賢與六逸
林下仍溪濱對之浪狂醉顧豈知此君比年不多寫造
化慳至珍而我得二紙毫素餘清芬留當雪霜展可慰
思慕勤煌煌鐘鼎具未許刊名勲聊復詠黃鵠南國垂
朱輪拔足出埃壒投身當水雲人與境相得長鯨臥天
津冰壺地千里雲屏山四鄰醉月若下酒芼羹沼渚蓴
仕宦子雖適孤陋予何伸曲蓬誰與直坐遠蘭蕙熏臨
風寫高興願寄江南春
天蘇酒成次路韻
粤嶺酒萬戶醖者無刑章以茲于釀事家家致其祥羇
人亦隨喜聊自慰空觴頗收諸家法曹高及張王不復
使鄰舍更笑甕下狂軟熟秋穤潔芬烈吳秫香堈頭沸
珠螘斝面燈玉漿人情喜自譽謂可官法當方時見初
菊熠爚浮冷黃頽然此中趣不覺鄉路長格高氣淳聖
何至腸腐傷區區美芹意欲以酌后皇餘醺到郡郭恨
無嘉賓將增釀更加數從今百憂忘
食鱠
知幾張季鷹歸懷託江鱠鱸魚今不數未若魴鯽最橙
韲𢷬椒蘭蘆菔碎珠貝盈盤玉葉鋪千縷紅雲碎佐以
晚菘羹玉飯香藹藹飽行慙素餐捫腹放衣帶昨來溪
夏乾市空無可奈徒有彈鋏吟何能飽幼艾安得東海
鯨不憚生物害揮刀滿金盤對列酒池外
植菊
春花悦時人賞玩紛僕僕南園一夜風地上紅盈掬我
似鹿皮翁秖愛晩秋菊團團綠玉叢移趁煙雨斸願言
早芬敷重陽日已促煌煌想金葩況此風露足豈止插
滿頭服之明兩目滋養溉清泉圍護編翠竹多開萬鈴
奇勿變桃花俗酒熟落帽天不作牛山曲
菱角
洪池富水物擘波收紫菱春華雜青黃夏蔓相牽仍迨
彼風露足芒角秋實登剛銛事利觜扶挾如有朋雙鋒
尚可嘬四出尤足憎昌歜固有嗜蒺莉非所憑外觀乏
婉軟中質韜玉冰取物取諸内惟彼識者能
朱李
珍果繁西園登盤得朱李白雪凋春花縹丸結夏子肉
理漿包寒膚衣粉凝紫細碎輕菱芡甘軟異瓜柿不須
論投報聊復冰寒水伯陽指仙宗房陵詫遺美鑽核乃
獨善王氏亦已鄙味苦吾所幸道旁豈云恥君看齊物
人無用乃天理
行藥
行年將七十衰病乃其時矧兹地氣沴州在大澤陂憶
昨度炎暑林莽居舍卑山色不到眼地無清泉滋晴暘
則鑪冶隂濁則蒸炊氣脘疲嘔洩軀骸醉支離節氣近
寒露生意稍可支故人在秦晉知我窮至斯奩封衆藥
品皆自州土宜形味紫團寶苗&KR0008;西岳奇靈如雪山草
秀比商嶺芝是身本無有疾病何用治自愛聊爾爾道
人母我蚩丸膏或㕮咀何復求良醫策杖行東圃運動
疎通之收復我沖粹驅散彼邪疵養生固有道一溉非
難為千年鮑昭後復有城東詩
焚香
清泉黳石餅南海寶洲香下簾隱几坐煙霏散央央春
雲乍凝聚玉穗忽纖長瑞鴨戲歕吐雙臥不肯翔佛國
寶芬鬱仙圃花氣芳真靈格杳冥邪厲敺幽荒安得逍
遙人肯顧來此堂說我無上道德音斯不忘
虎枕
耒陽得奇枕狀比猛獸姿呀吻目睛轉中有機紐施持
鬚世所戒羊質還可嗤莫作邯鄲想曲肱吾所師
忠肅集卷十五
