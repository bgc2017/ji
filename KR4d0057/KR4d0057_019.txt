忠肅集卷十九
宋劉摯撰
七言律詩
正月十一日迎駕大慶殿次曾子固韻
錦繡龍鸞仗衞新絳袍黃繖拜行宸天開雲日端闈曉
歲謁衣冠别廟春歸輦順風傳鼓吹廣街嚴蹕静音塵
上元咫尺瞻游豫更慰都城望幸人
次韻和門下相公從駕幸太學
詔移清蹕下齋房訪道天臨舜上庠正坐横經開鳳扆
衮袍接武照鵷行雍宫故事收炎漢闕里斯文盛素王
宜有諸生知聖作勉趨賢路起東堂
立春後泰祠東郊呈器資二首
走馬東郊春早時宿雲容與澹朝暉溪邊水暖魚初上
塞北風柔鴈欲歸君賞已誇梅白早我來仍見柳黃微
年華恰恰催吟醉從此朝回日典衣
漠漠陰雲曉蔽空稍看疎霧泛冥濛郊原脈起新春雨
簾幕寒生半夜風縱步杳難尋舊苑習儀聊復望祠宫
霜臺監察心宜喜聞有精誠禱歲豐
奉祀南郊九日馬上口占
霜意雲情曉欲寒城南驅馬面晴川路尋紅皺黃團舍
興入丹茱紫菊天摵摵園林驚晚歲紛紛場圃見豐年
君恩未報歸何日空使荒蕪靖節田
清明日玉津園奉陪賜宴文太師
漢燭青煙下九閽東風瑶圃燕元臣詔馳御斝深行酒
露剪宫葩别賜春不為夢魂聞廣樂許留光景緩嚴闉
曲江冠蓋華林客未有三師解組人
夜直中書省寄左省子容公
膺門早歲預登龍儉幕中間托下風敢謂彈冠煩貢禹
每思移疾避胡公論文青眼今猶在報國丹心老更同
夜直沈迷坐東省齋居清絶望南宫(案此詩据宋詩紀事補入)
次韻謝師厚齋中有感
一庭春桂與秋蘭元禮龍門笑閉關不以使臺嚴陛級
盎然和氣見聲顔平生懷抱風塵外終日圖書几席間
天下蒼生瞻世德東山寧許乞高閒
殿廬次韻趙元考錦帶花
錦花香浸碧琉璃誰折芳叢下帝闈横裊正疑豪客䌫
雙垂曾見婦人衣長條臥蘂勝繁李密葉攢英似紫薇
繫取東風留節物還家猶及醉春暉
次韻錢純老密學白錦帶花
天園節物見芳華春暮重開白錦葩鬭葉淺深瓊散蘂
封條勻閙雪團花玉翹無日真仙國月帔垂欄上帝家
若向閬都論品第可容滄海碧桃誇
宣徽王公太乙宫使還洛二首
四紀翺翔覽太平三朝出入盛勲名對敭徽省官儀重
謁欵殊庭使事清桃李春風多惠政鸞皇雲路半門生
少貪嵩洛鄉邦好人望巖巖在老成
位並樞庭今四貴官升太尉古三公夀眉仙骨風塵外
琳館真都禄隱中治第頗聞齊綠野放心寧遂伴冥鴻
滿懷霖雨功猶未勉起行看謝傅東
送致政太師歸洛
元豐天子賜安車黃髮翩翩翊聖初坐省故攜靈夀杖
會朝仍駕虎賁輿平泉花木眷常在遼水城池鶴自如
身是赤松無一事乳桐孫竹看扶疎
上洛都文太尉二首
慶歴承平已廟堂三朝勲業徧旂常昔雖郭令曾憂畏
今比留侯更夀康賜餞饔人移玉食寵行天藻爛雲章
想公賸覺西都樂門外逍遥綠野鄉
詔書新出未央宫始識謀深别有功就第願陪唐九老
臨軒方册漢三公翩翩雛鳳仙山上兩兩階星祖帳中
貴齒尚賢聖朝事可須歸興羡冥鴻
薛景庸太丞昌朝守邠州
風霜烏府不謀身丞掾鴻樞號得人九轉已欣丹換骨
一麾聊免甑生塵時今關隴烟雲静地古岐周氣俗淳
正恐暫均勞逸去肯容文酒戀朱輪
次韻新陳州太守王彦祖侍郎
得郡同時下帝闉相聞雞犬再冬春名場步驟元希久
官牒推移媿積薪一笑醉餘雙白髮千騶南去兩朱輪
勸公少樂淮陽臥來伴林邊杖履人
九月十日趙韓王園同舍餞送王微之晳出守汝
州即席次其韻二首
左符初作魯山行便有蕭然物外情出入宦游金馬舊
平生風望玉壺清秋花黃紫羅千本宴豆甘珍聚百名
談笑揮毫得佳句從容聊喜暫班荆
雲木疎寒天未霜一塵清不點衣裳白鱸南國歸懷壯
黃鵠西風去路長攬轡便看紅旆轉銜杯聊共紫萸香
相思肯惜瓊瑶寄時有樓邊鴈北翔
重送微之二首
瀛州日日聚華紳舊德如公更幾人寂寞窮經甘白首
風流投老就朱輪光陰不負圍棋局談笑須還漉酒巾
朝議雖知弱翁久不如方國慰斯民
曩昔清襟江上開九華山色照樽罍中間世故何勝道
晚歲仙都幸一陪康樂又從滄海去次公曾自潁川來
春秋墜學應猶在聞說新書勝玉杯
重送文與可
神標人慕紫芝眉襟韻誰量叔度陂相與論心惟有竹
未能無意獨于詩東風臘尾消冰雪南浦船頭轉鼓旗
想及下車春恰恰汀洲煙雨白蘋時(原注君喜畫竹作詩)
送益路提刑謝師厚郎中三首
鼇闕崑峯路不賒單車聊復向襃斜東山行止繄民望
康樂文章自世家政在冰壺人畏慕詔移金節使光華
百城争欲扳遺愛豈獨諸生戀帳紗
叱馭靈關萬里行爰書丹筆刺祥刑過家舊社瞻卿繡
入蜀何人識使星梅福上封推變異望之雅意在朝廷
華陰道過行臺路共醉西湖賦鶺鴒(原注公之弟領漕京西今往過之)
歲晏風雲劔外天故宫形勢舊山川地環錦繡三千里
兵後歌鐘一百年金馬已陳公子賦海棠應補少陵篇
官私侈忲斯民病可賀于今使者賢
送子容二首
文人家世積清芬二許遺風見子孫學問共推元凱庫
衣冠争望李膺門西垣潤色文還古東土留居政有恩
歸奉漢皇前席對豈無今士所難言
傾都冠蓋擁西圻一節移歸四牡馳魏闕雲烟天近處
隋河冰雪歲窮時行藏粗識賢人志疲拙難當國士知
妄欲與公論異日區區何用召棠詩
送次中
肯與衰頽論久要愛君才健氣飄飄聲名桂苑曾晞冀
(原注次中先一牓登科)風節霜臺媿續貂分落江湖驚幾歲喜同
文酒駐雙橈天寒不奈隋河淺又使清談付寂寥
送吕戸曹仲敏
文章盈篋幾千篇去有山濤吏部賢梅意向人冬至後
雲陰含雪北風天非今是古俗皆爾歎老嗟卑誰不然
知子已能操學誼行藏吾欲看他年
送虞元叟大熙出守當塗
使旗獵獵櫓呀呀齋舫飄如上漢槎待得江南鱸作鱠
暫從遼海鶴歸家清談揮麈臨千里隱几看山過兩衙
零落謫仙遺跡在為尋荒冢弔雲霞
徐程致仕寄之
浩然歌笑脫青綸高調冥冥綵服還智達能遺名跡去
英雄宜為泰平閒秋風酒榼攜寒野春雨蘭芽長舊山
養已奉親心兩得世人行止是非間
宿州靈璧張氏園亭舟過始知之
去國身隨濁汴傾瞥然雙漿若孤鷹不知堤木藏金谷
但見漁人說武陵已許生平倠水石坐看名利僅蚊蠅
從今所至停舟問詩酒雖衰亦強能
八月十五日宿平原寄跂蹈
去秋今夕艤歸船雨濕湓江歎隔年幸此一輪開霽魄
郤嗟千里共秋天更為來歲悠悠約安得清光夜夜圓
孤館悄然誰晤語滿庭寒露濕蒼烟
離汶馬上寄鄉中親舊
半月徘徊去魯遲二年樽酒奉音徽又貪聖寵移金節
還使鄉人笑錦衣天地中間真遠客田園蕪沒盍來歸
東州不擬多時住巳傍蘆溪作釣磯
至金鄉先寄田直孺(原注庚戌六月三十日)
京雒塵埃各未湔古城瀟灑向秋天今朝屈指終三伏
此地銜杯已六年老喜交朋頻把臂拙無材力可求田
君當記得鱸魚約何日相從上釣船
秋浦寄田同年鯁
三月鵬雲接翼飛歲窮飄泊動相思獨臨谿檻看山處
正是江天欲雪時連轡都門君不至(原注約同出都臨行君失期)合
簪秋浦我來遲明年尚好方舟去醉倒春風有舊期
過任城謁田直孺
古邑東風桃李殘故人高臥白雲間我知原子貧非病
誰識蕭生志抱關相遇正逄春事晚已衰難伴醉鄉閒
卜鄰慙愧當年約依舊無錢買北山
寄尹元佐
都城分袂下長淮聞說靈槎犯斗回天上夜蟾千里共
江南秋雁尺書來莫悲琴劍猶羇客豈有英雄老俗埃
此去玉皇恩澤異龍飛新榜看風雷
寄高陽陳鎬
胸中竒藴入天淵平昔英遊夢寐間寳劍早因靈氣識
臥龍今惜壯圖閒匈奴尚敢乘黃屋漢騎新聞戍玉關
應共將軍話功業酒酣朝夕望燕山
寄長沙王源祖
湘水衡山冠楚西逢君曾與勝游期橋躋危蹬尋僧去
月滿歸舟載酒時歲律别來驚易改琴徽空自寄相思
試看湖上梅應老不解東風贈一枝
表海亭
到此翛翛欲羽翰長簷危檻壓潺潺高低步障千花磴
遠近屏風四境山興為南樓雖不淺倦如飛鳥亦知還
偷閒擬上三年計寧願齊侯五月間
早眷書呈温甫用前韻
春皇消息到人間屈指年華笑側冠梅蘂暗黃初過雪
蘭芽淺紫未離寒時哉物逐東風樂老矣心于勝事難
惟有林泉隨處好可須巖谷隐歸盤
登照碧亭次韻燕若水
記著蓬瀛向此開清明簾幕望高臺老慙蒼鬢親花萼
病負眷風厭酒杯青蓋綺羅尋徑去畫船簫鼓轉溪來
不知好事樓前客便有嘲吟倚馬才
憶靈泉山寄龔輔之諫議丈
不到靈房二十年背依叢嶺面平山風吹檜柏周遭雨
地蹙岡巒寸尺煙合有高亭臨綠篠恨無長甃引清泉
㩦笻占得頻來往誰似香山白樂天
次韻余翼贈陳長史繪
變化洪纖付一陶中楹瞻望赭紗袍有才元子名為汚
失意劉蕡策自高青史異時觀壯士黃衣何日調南曹
居閒更覺新詩好詞力還堪僕命騷
次韻觀棋
晝永風閒玉局平機心相軋掌中兵敵家只欲乘虚奪
完地何勞用刧成縱使仲宣強記在枉將陶侃寸陰争
旁觀有訣君須信大抵驕貪悔吝生
盛陶索詩錄近作數篇以長句將之
大白谿邊思會遇九華峯下共登臨高樓一别江南醉
幾歲同為塞北吟(原注己亥相遇池州同飲于蕭丞相樓)漳浦舊懷多感
慨建安遺響未銷沈言雖窮苦君能聽試寫孤音入夜
琴
二月二日過吳德仁二首
清門令德江南吳三紀蘭洲心自娱明時中林隱君子
蚤歲東門賢大夫老去笑談惟玉塵病餘風韻更冰壺
世于出處罕無意兩忘未見斯人徒
三徑長籬依斷崖築堂能向紫溪開案頭日有青精飯
堈面常浮白玉醅坐對雲山飛鳥沒笑看花木早春回
高情不厭城中客更許時時杖履來
貽致政吳德仁朝請
四十懸車三十年白雲山下古溪邊松姿鬱鬱霜中夀
鴻意冥冥物外天歸為田園陶令達化行鄉黨鄭公賢
我慙出處今如此應得高人一粲然
初到蘄州
卜築南城三徑開寬恩容此養衰頽舟從灔澦堆中出
人是邯鄲道上回憔悴幸非蘭澤去因緣如為祖山來
江湖本是忘機地笑許殘年付酒杯
寄鼎州陶使君商翁(原注近蒙示詩)
詩壇曾識舊將軍新寄長編慰俗塵夢到鈞天醉聞樂
心疑明月暗投人誰悲正雅全忘古自是滛哇每亂真
安得高門占旂鼓與公吟嘯武陵春
舟次潯陽寄興國李使君舜卿
江南太守畫船飛湘水羇鴻病翼遲歲晏風霜時易失
人生離合事難期相思坐歎瓊枝隔寓意徒令玉軫悲
遥想翠屏山下望樓中還有謝公詩
送柳判官引對次鄒主簿韻
斯文復古魏郊東(原注仲塗先生自謂東郊野夫)落落名孫祖氣同待
詔方探採蘭舍最書催見受釐宫十年罇酒瞻燕碣幾
日歌吟笑郢中天下求才君必用莫悲長劔匣秋風
赤岸過柳明之别業
主人瀟洒武陵仙别業河東大道邊心畫美田皆枕水
手栽佳木已參天園林有地時難者鐘鼎銘功事莽然
倦客過門空大嚼卜鄰安得買清泉
青山高竹樓别業昔嘗題詩其壁詩故在而竹樓
物故三年矣感而賦詩
故人别墅俯青郊曾許幽人近結茅苔壁雨荒留舊蹟
竹林雲矗見新梢樓成白玉山無主鱗出黃金客有肴
悵念同游歌楚些風聲蕭颯鳥咬咬
已日泊桃源亭
桃源亭北值佳辰桃萼飄殘晼晚春緹幕惜芳林下子
綵袗修禊水邊人風謠漸喜南音變節物偏于久客新
道不與時當勇去歸心何必計吳蓴
病中聞子客被召次中東歸
一夜奎星向紫微朝來黃鵠又東歸謝庭春入新紅藥
吳苑花迎舊繡衣疲馬顧鳴還有戀驚烏飛匝欲何依
無聊病况將離思併寫孤音白玉徽
再和
詩酒相從道久微東西冠蓋兩將歸許公文誥專鴻筆
太白江湖醉錦衣攬轡慨然俱有意繫匏于此獨無依
猶憐謄得河梁句常與都人記盛徽
送鄭毅夫舍人被召五首
金魚寳帶紫微仙刺史荆州帝倚賢仁入刑書無濫獄
政通和氣屢豐年芝函曉下浮雲闕奎曜宵還北斗天
士望區區翰林主不知舟楫赴商川
三國遺基楚子宫洞庭游樂與民同畫船載酒春波綠
疊鼓隨車夜燭紅愛此南陽歌召父學如西蜀化文翁
去思不用甘棠賦恩在邦人骨髓中
永昭陵上土新乾又見弓遺四海冤旒冕嗣天承顧命
金繒傾帑入私門已多困瘠悲邦釁况有跳梁玩國恩
歸奉清閒疏竒藴席前應講太平源
旌旗占曉動星躔冠蓋傾都海嶽旋歸覲明堂瞻日表
過家鄖社卜松阡郢山殘雪梅寒後漢水東風柳暖天
無限春風入佳句何時珠玉看盈編
簪紱忘懷出處均行行猶眷楚都春嗣皇小毖方求助
太守三公古重民燕厦久依王粲幕鶚書曾媿孔融賓
士儒以義酬知巳敢向東原涕滿巾
九日病起寄文瑩
春城别去已秋窮猶喜音書繼遞筒身外光陰一飛隼
天南蹤迹兩飄蓬夜烏三匝驚明月胡馬長嘶向北風
無酒無人更無菊重陽愁過鹿皮翁
春日書事
年華歡緒兩蹉跎颺白浮紅日日多酒怯病懷無舊戸
睡便春晝長新魔些思楚客招魂語噫笑梁生憤世歌
鳥雀相忘來亦少不須門外更張羅
跂罷西邑時將營山居路有二詩次其韻
半年西邑秪徒勞天數人謀兩不饒分定一枝難駐足
時來三組併垂腰是非未了今猶古飲啄誠安谷亦喬
何日一塵能負郭杖藜春雨看眷苖
求田問舍此心勞兩處如聞勝勢饒張氏泉塍近城角
邵家林屋在山腰倒冠來伴樊川杜飛舄新閒葉縣喬
昨日雪霜枯槁地百般蒼翠發新苖
忠肅集卷十九
