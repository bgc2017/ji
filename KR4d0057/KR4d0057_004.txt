忠肅集卷四
宋劉摯撰
奏議
歲旱乞修政事奏
臣伏見自入冬以來並無雨雪亢陽為厲被災甚廣羣
情嗸嗸驚憂四顧攷原經典可謂大異夫人之氣與天
地隂陽之氣相為出入流通而往來者也人情和于下
則天道順于上人事乖于此則天變效于彼是謂天人
相與之際也故聖人之事天也知其在上不遠應以類
至則凢祈禳消伏以謂末節小數而專修政事以應之
竊以陛下委國仰成與之均休戚同榮辱者不在三省
樞密院執政之臣乎今廟堂之上大臣八人情志乖暌
謀謨不一無同心同德之節有分曹懷二之意故議政
之際排抵依違相激相鬭其語往往播在中外所以政
令壅隔而不下文書稽滯而不行官爵濫于無名而不
應于典故公道屈于貴近而獨施于疎遠私邪朋比上
下隔絶况當皇帝陛下淵默諒闇之日太皇太后陛下
制出房闥之時朝廷政權盡在大臣而大臣不咸如此
故天下但聞頗僻之事而不見和善之政政不和則人
情不和人情不和則天地之氣繆沴而生此變也書曰
肅時雨若五行傳以謂冬旱政舒緩之所致也今上下
可謂不肅朝廷之政可謂驕慢廢弛號令可謂二三不
振矣古者災異水旱咎在燮理隂陽之官故策免三公
以塞其譴今來歲已窮盡旱暵如此宿麥在野無潤澤
之入春氣相乘有疫癘之變生民一歲之大命豈可不
念之哉又一月以來日青無光風霾昏翳攷之占騐皆
非小變而上之人恬不以為怪此中外之所以恐懼而
不寕也伏望聖慈深省上天警告之意俯察朝廷乖戾
之變特詔大臣修飭政事凢賦斂之害人者法令之未
安者大改而更張之至于决獄訟之私枉趣諸司之稽
違進忠良退阿諛通蔽塞去疑貳務以至誠實事上塞
天譴下救生民則和氣之應將不旋日而得之矣臣不
勝惓惓之心取進止
貼黃
今外議皆謂朝廷自升祔以來政事懈弛不及日前
此蓋有以召之非虚言也
乞禱雨疏
臣伏見近日都城之中火災頻起人情惶懼轉相驚訛
蓋自冬春以來久旱所致今晝夜暴風氣候乾燥故易
以致火必得雨澤乃可消伏欲望聖慈命官精潔祈禱
以安人心以致天澤兼已近四月中氣春麥方實夏麥
將結正渴雨之時也伏乞速降指揮取進止
貼黃
臣按五行傳曰賢佞分别官人有序率由舊章則火
得其性若信道不篤或讒夫昌邪勝正則火失其性
恭惟陛下聖政英斷其于辨别賢佞固已至矣然更
願陛下常以此事留心勿使讒言可進邪或勝正則
天人之際應如影響一雨不難致而濫焰息矣
歲旱待罪奏
臣等伏睹春夏以來旱沴深廣徧走羣望雨澤未應上
煩聖慮焦勞惻怛奉今月九日詔書避殿損膳深自退
抑臣等伏惟災異之應必由政事政事失當咎在臣等
今乃致陛下降刻責之言裁居養之節則是歸過君父
臣等夙夜悚惕伏望特賜罷黜以懲不職或先次依故
事各降官職庶幾少謝天戒臣等以三省闕人不敢閤
門待罪各且在職聽命伏乞早賜處分
論政事稽滯疏
蓋聞傳曰朝廷正則百姓理又曰衆賢和于朝則萬物
和于野今夫上之人誠能同德一心盡公憂國則必有
和善之政而下無朋比之士苟人有異意轉相非疑則
必有僻違之政而下有向背之俗于是民被其害矣臣
伏見昨者皇帝陛下太皇太后陛下聽治之初惠綏天
下去民之所同患更法之所不安至于振淹滯絀貪刻
發政施命無有虛日故近自畿甸至于海隅莫不鼓舞
承風傾耳以聽太平而近者一兩月以來政事號令之
見于施行者曠然希闊中外顒顒無所聞見深求其故
皆以謂執政大臣情志不同議論不一之所由致也有
隂拱以坐觀者有陽合而内暌者有強横以肆制者有
忍恥以懷咎者滯事積前相顧而不發故仁澤屯于上
而不下庶事壅于朝而不行以至文書稽留人情隔塞
聖人之化雖曰久于其道而後成然固有緩急之事今
事至輕小明有比例或止于一法令之增損一官吏之
廢置猶不肯倡端主論則方今邊鄙之大利害賦役之
大是非天下百姓之困苦如在倒垂而望解者當誰任
其責何時而議也幸遭聖明哀愍元元為廟朝大計而
謀國之人方身是䘏方私是圖坐玩歲月亦可謂不仁
矣况今皇帝陛下以盛年居諒闇太皇太后陛下以垂
簾而稱制于此時也而輔弼不咸相擅相激非獨政事
壅積而已誠恐疑貳漸深分曹固黨使傾險之士煽于
其間上下乖戾何事不生此又臣之所為深憂也伏望
聖慈深察事變防微杜漸特詔輔臣當務同寅協恭相
與以信去其貳志以濟國家之事今來政事之稽滯未
决者趣令條上取旨則望聖明發自睿斷别白施行以
幸天下
論景靈宮帝后同殿乞下近臣疏
臣伏見神宗皇帝神主既祔太廟竊計于景靈宮當依
祖宗神御别建朝殿伏緣宮中地步今已隘逼若或開
展民區則理有未安臣惟原廟之說始見于西漢而其
制度蓋不傳而無聞今景靈宮之聚神御也固有祖于
原廟之意然帝之與后各建殿室蓋緣舊來神御散在
諸寺故亦各殿乃出于一時規畫别無義據臣愚竊謂
既尊曰廟當倣于宗廟之制帝后宜同御一殿如此則
今日神宗所御遂可無事于興作矣奉遷昭憲皇后于
宣祖殿合配而復以太始殿易名為神宗之殿非徒簡
節勞費便于時而已也攷之禮典則無違質之人情則
為順此大事也伏望聖慈詔三省兩制禮官雜議以處
其當聽陛下聖斷焉臣淺陋妄議合即罪誅竊謂如此
自與廟制相合逐時酌獻行香亦無妨礙取進止
論降詔疏
臣聞朝廷議欲降詔中外慰安人情傳聞二三臣不敢
信儻果如此臣實未喻伏見陛下即位以來修先朝政
事損益法令進退臣吏大要專以安民四方曉知上指
坦然明白矣至于懷私負釁貴近不赦而忠信之言雖
小必錄此又人人皆能道之臣獨不知國家尚安所疑
欲家至而戶曉也若謂日者黜責一二臣僚恐附離黨
與不無反側故以詔書安之臣謂人情無甚相遠不從
上令而從其意動民以言不若示之以行事自古而然
朝廷果將吹毛洗垢搜抉宿過則詔令隨行人亦不信
但令朝廷罰罪之意出于公議惟責大體不問其餘則
雖無所言何患人不知之近者朝廷法令方具功罪明
白吏民安堵自如正宜鎮静無事何故自生疑貳猥欲
以言語區區過自分說以勝士大夫之心臣恐中外有
以窺陛下也前世漢唐以來因誅鉏叛逆或尅復僭偽
危疑之始慮有動摇故亟下詔令慰撫未萌今升黜官
吏何時無之何至張皇自生不安之意臣竊以為過矣
抑臣聞之人才實難自非大姦大猾懷邪怙終此外安
有終身棄置之理古人以功贖過所謂使功不如使過
良以此爾前以罪退後以功進是乃國家所以公天下
者見之一二則中外將不待言而信矣臣謂安反側之
計無以尚此何必空言哉伏望睿斷寢降詔之議免四
方疑惑以幸天下臣不勝惓惓取進止
再論降詔疏
臣近聞朝廷議欲降詔中外得于傳聞未見本末然竊
謂朝廷舉動不可不慎昨已具狀論列今者外議籍籍
又異于前大意謂陛下即位以來增損法令進退官吏
今已改意自悔故欲下詔委曲解說又深厭臺諫言事
故欲止約多士轉相告語且謂自此臣僚雖有罪犯無
復憂畏臺諫雖有聞見無復敢言詔令未下人已非議
臣備位言路所聞如此不敢不論臣竊謂刑賞予奪天
下公噐非苟順人情惟當而已日者朝廷加惠元元取
官吏蠧國賊民之尤無狀者顯黜一二以勵其餘此甚
大惠陛下其以為當耶未當耶誠以為當則足矣何必
家至戶曉自起疑貳之意使忠義自失奸罔幸免臣所
未喻也臺諫臣僚類皆疏賤孤寒之人而使以譏切主
上彈治貴近為職其勢固已不勝若稍加沮抑且使有
誅夷之憂則人人顧私自便誰肯盡言又况聽與不聽
上繫朝廷去取大抵欲言十事退思反顧已去五六其
言雖上又經裁擇則言而聽者率不過十一二然則朝
廷聽言可謂審慎議論雖多言者何罪且臺誎以言為
職今若明出詔令戒使勿言則是予之官而奪其職為
小人之所脾腉輕誚必不能自立相率引去然則言路
塞絶誰復以利害之計上聞此又臣所未諭也臣思慮
累畫夜其事甚易見不知為陛下建此計者誰乎臣願
陛下深思臣言無忽速賜寢罷降詔之議以安士論若
本無此議臣聞之誤妄罪當萬死臣不勝拳拳取進止
三論降詔疏
臣近兩具狀奏乞寢罷降詔指揮未知聖意賜與不賜
省察朝士大夫億度風旨轉相傳誦不無非議臣謂降
詔本欲安人情而詔令未下事已宣露反使人情疑惑
則利害固已可見甚非陛下鎮静中外之意臣備員言
路此而不論臣則有罪是以不避煩紊願畢其說臣謹
按齊桓公與管仲謀伐莒謀未發而聞于國人國人曰
君子善謀小人善意臣下竊意之也故朝廷之人不為
則已苟有所為雖祕謀密計人且意而知之况陛下以
修政事清人物遂欲闊略細故含垢匿瑕示天下以寬
大誠大惠也但此意一定何患人之不知若更施于行
事一二則中外諭意坦然洞逹矣何必空言喋喋過自
分辨急于取信無乃害國家大體哉詔書大意不過以
謂罪惡者已治欲使其餘改行自新恭惟先皇帝養育
人材布滿内外其中邪慝不能無之今已行懲勸則是
乃所以成就先帝之意若必形于詔書示蕩滌之惠使
之自新則似分别前日政事虧損治道無大于此然則
人情安與不安乃在陛下立意行事其實何如耳不在
降詔詔下之後事體窒礙其害乃至如此臣願陛下深
賜省照特罷降詔以全大體臣不勝拳拳取進止
論韓琦定策功疏
臣等去月二十六日奏事延和殿論韓琦等定策以立
英祖勲烈顯著近年為人掩奪其功乞賜明辨方懼僭
冐俯聽罪誅伏蒙聖慈開納宣示本末不待臣言而自
巳曉然見是非之正臣等退而感歎因竊思念自至和
以後臣子以國本末建為言者蓋不可勝數或泛乞早
定儲貳或願擇宗室之賢者至于請立誰何有所主名
則萬一無敢及之者至嘉祐六年琦與歐陽修同司馬
光疏日日叩請開導引翼天意感悟大議始有主名而
英祖皇子之詔遂下矣言之者雖多而為之者琦也憂
之者雖衆而任其責者琦也此四海之所共聞天地祖
宗之所照鑒而今日莫如太皇太后陛下之所詳而知
也琦等有社稷之功而不能自保于存没之際王同老
為殳貪功上其私室所藏之文引中書同列竊議之語
乃云至和已有定議神宗以為賞疑從子恩過寕僭于
是進官錄子所以襃顯之者傾動一時而詔旨直謂嘉
祐立子之詔但宣至和已定之命而已嗟夫大忠元勲
移彼而就此有所與奪矣此公議之所不服而是非之
際不可以不辨也循蹟攷理皆有證佐臣已列九事具
之前疏同老乘琦與同時執政皆亡而慈聖光獻皇后
上仙之後謂無有知其事者乃出而振之而不虞太皇
太后陛下之知之也臣等區區非為琦修等家横冀恩
澤亦非欲追革同老等賞典但乞降一詔書辨正定策
大功所在布之天下付之實錄院以昭信史以伸公論
以慰士大夫心為萬世忠義之勸伏望早賜指揮取進
止
貼黃
前後臣僚乞建嗣者雖多然琦等嘉祐未定策之日
止用誎官司馬光章疏琦等日持其疏懇請于前其
功業皆相濟以成之也伏望于今來詔書中明賜别
白襃顯以示天下其與元豊旌賞之事自無相妨
追訟呂誨疏
臣伏以辨大姦而䆒未萌人臣之先識襃遺忠而發潛
德國家之令典臣嘗觀熙寕之初王安石以道義文學
起而輔政先帝舉天下聽之天下士民亦罔不指期以
望太平上下向之無異辭當此之時故諫議大夫呂誨
為御史中丞獨以為不然屢有奏論其略曰安石居廟
堂天下必無安静之理又曰誤天下蒼生必此人誨坐
是貶官于外未幾已殁其後安石與其朋黨變亂祖宗
法度專以聚斂為事顛倒邪正進退失其當廢民之所
同欲興民之所同害欺㒺朝廷天下被其患者十七八
年其間雖有踵事增虐之人然要之權輿造端實自安
石始四海困擾皆如誨言誨可謂有前知之明矣誨名
臣之後為人忠信剛正立朝行已有古人之節大臣之
風在言路前後三黜皆以擊姦邪忤權勢最後尤以直
道大義為公論所高誨之死于散地在熙寕四年官至
侍從而朝廷未嘗有所贈䘏誨之妻今在生事微薄有
子皆碌碌小官恭惟陛下臨御以來惠綏生民修完庶
政以成就先帝求治本指昭顯于世而開奬言者孜孜
聽納凡臣子在前日輸忠獻直嘗有一言于朝者莫不
收拾襃用之而誨不幸既亡未見遇于今日此天下有
志之士所以歎惜而不能已臣不勝愚慮欲望聖慈嘉
誨之有識敢言言不獲用利不得及于世哀其志節特
賜襃贈及賜諡以表顯之錄其諸孤稍賜任使非獨以
慰幽壤蓋亦以勸天下之忠義而愧人臣之為姦諛者
非小補也取進止
貼黃
臣不識呂誨然實慕其為人其讜論直節近世在言
路者少及焉而又逆知安石為政之害使其言用豈
不有補于天下此朝野之所同知也
請文彦博平章重事疏
臣伏見陛下降詔遣使詔太師文彦博赴闕惟彦博以
勲名之重翊亮四朝可謂社稷元臣宜乎陛下思見其
人而加禮起之甚盛事也臣竊觀自古以來莫不貴德
而尚齒然宗工大老遇之必以禮而處之必以道故或
尊之以為師保或養之以為三老五更或使之朔望一
朝或間趨朝廷平章重事或有大政就而咨决攷于前
載故事具存今彦博之來在聖謀神慮必有以處之將
一見其儀形而已耶又將有所咨訪耶將留之朝廷以
自輔耶又將任之以政耶今外議但見宰相虛位久未
除人皆以謂陛下必將以三省長官命彦博矣雖臣愚
意亦不免出于此然臣竊謂誠若議者所料付以三省
之政有官則有職有職則有事四海之大萬務之繁大
小無所不總日夕裁决朝會陟降殆恐非八十餘年老
臣之聰明筋力所能宜也有職事則不能無得失使任
其責則傷恩釋而不問則廢法又非所以養元勲而尊
舊老也彦博雖老矣然忠厚敦大足以慰士大夫之心
其氣略足以彈壓強悍其威望足以鎮服外裔誠宜今
日優游佐佑以為朝廷重古之人以老成有過于典型
蓋為是也臣欲望聖慈詔彦博以本官朝朔望遇有軍
國大事特賜宣召詢以籌策不須以官政嬰之夫以三
師之尊獨承天子清問獻納以决大議而不勞以事此
陛下之所以尊禮舊德者至矣不親于權以進勉君道
不疲于職以休養老臣而無累于出處之際此亦君子
之可以處而安也恩協義稱無以易此伏望决自聖心
使天下無異辭臣不勝區區取進止
論太學獄奏
臣先准朝旨看詳訴理熙寕以來罪犯并元豊後來探
報斷遣公事涉冤抑情可矜憫並許上聞數内一件制
勘太學公事龔原等二十二人已具看詳事理奏聽指
揮去訖伏緣事有未盡須至論列臣謹按太學公事本
因學生虞蕃就試不中狂妄躁忿上書告論學官隂事
自此起獄又因勘官何正臣迎合傅會將赦前及狀元
于法不該推治之事奏乞皆行推治親畫特旨依奏自
此獄遂大熾上自朝廷侍從下及州縣舉子遠至閩吳
皆被追逮根株證佐無慮數百千人無罪之人例遭箠
楚號呼之聲外皆股栗臣聞論者謂近年慘辱冤濫無
如此獄其所坐贜大率師弟子摯見之禮茶藥紙筆好
用之物皆從來學校常事雖經有司立法而人情踵故
未能遽革盡以監臨枉法當之終身放廢可謂已甚其
間雖有賞負罪犯之人終以下訐其上事發不正獄官
希合拷虐太過故雖得其罪論者猶不以為直又况學
士大夫不堪困辱類多引虚自誣並坐重責深可嗟憫
臣所看詳緣止是據按攷事而獄吏等從來鍛鍊文案
惟恐平反故首尾牢密曲直莫辨况此獄出于正臣希
功用意尤極巧詆今雖已具案内事狀奏聞然在于實
情天下之所知者有所未盡若不曠然加惠一切昭洗
止用有司看詳之文誠恐冤抑不伸不足上副聖仁矜
恤之意臣愚不勝拳拳欲望陛下特出睿斷將太學制
勘命官舉人等優賜恩旨等第除落罪名取進止
貼黃
現今看詳訴理所若于公案内見得冤抑或可矜事
狀即本所自可陳奏其雖有冤抑可憫之情衆所共
知而案内文致完密非看詳所能見之如此獄者若
有司不以事實上聞則冤者無由可伸臣待罪言路
義不可以避嫌自默惟陛下酌情制事毋拘常法特
與優加除雪以示寬大仍乞作特旨施行
乞重修太學條制疏
臣竊以學校之制主于教育人材非行法之地也羣居
衆聚帥而齊之則誠不可以無法然而法之為學校設
者宜有禮義存焉何也比歲太學屢起大獄其事一出
于誣枉于是有司緣此造為法禁煩苛凝密士之學其
間者轉身舉足輙蹈憲網束濕愈于治獄條目多于防
盗上下疑貳求于苟免先王之意禮義科旨逝已盡矣
法有大可怪者博士諸生禁不相見教諭無所施質問
無所從但博士月巡所隸之齋而已謂如此則請問者
封衆足以為證佐以防私請以杜賄謝嗟夫學之政令
豈不大繆先王意哉私請賄謝如是真可以絶之乎而
又齋數不一不可以隨經分隸也故使之兼巡如周易
博士或巡治禮之齋禮學博士復巡治詩之舍往往所
至備禮請問相與揖諾至或不交一言而退昔之設學
校教養之法師生問對憤悱開發相與曲折反復諄諄
善誘蓋其意不如是之疎也其道不如是之觳也先王
之于天下遇人以長者君子之道則下必有長者君子
之行而報乎上者斯有禮也遇人以小人犬豕之道則
彼將以小人犬豕自為而報乎上者不能有義也况夫
學校之間哉太學自置三舍之法寥寥至今未嘗應令
成就一人豈真無人也主司懲前日之祸畏罪辟謗士
雖有豪傑拔萃之才誰敢品題以人物自任而置之上
第哉則是先帝有興賢造士之美意而有司以法害之
也臣愚欲望聖慈詳酌罷博士諸生不許相見之禁教
誨請益聽其在學往還即私有干求饋受自依律敕仍
乞先次施行外應太學現行條制委本監長貳與其屬
看詳省其煩密太甚取其可行便于今者有所增損著
為科條上禮部再行詳定上之三省以聽聖斷
論取士并乞復賢良科疏
今有建明貢舉條制謹具下項臣伏見國朝以來取士
設科循用唐制進士所試詩賦論策行之百餘歲號為
得人熙寕初神宗皇帝崇尚儒術訓發義理以新人才
謂章句破碎大道乃罷詩賦試以經義士儒一變皆至
于道夫勸士以經可謂知本然古人治經無慕乎外故
其所自得者内足以美己而外足以為政今之治經以
應科舉則與古異矣以隂陽性命為之說以泛濫荒誕
為之辭專誦熙寕所頒新經字說而佐以莊列佛氏之
書不可詰之論争相夸高場屋之間雖羣輩百千而混
用一律主司臨之珉玉朱紫困于眩惑其中雖有真知
聖人本指該通先儒舊說苟不合于所謂新經字說之
學者一切皆在所棄之列而已至于蹈襲他人剽竊舊
作主司猝然亦莫可辨蓋其無所統紀無所櫽括非若
詩賦之有聲律法度其是非工拙一披卷而盡得之也
詩賦命題雜出于六經諸子歴代史記故重複者寡經
義之題出于所治一經一經之中可為題者舉子皆能
類聚裒括其類豫為義說左右逢之才十餘年數牓之
間所在命題往往相犯然則文章之體貢舉之法于此
其敝極矣詩賦之與經義要之其實皆曰取人以言而
巳也人之賢與不肖正之與邪終不在詩賦經義之異
取于詩賦不害其為賢取于經義不害其為邪自唐以
來至于今日名臣鉅人致君安人功業軒天地者磊落
相望不可一二數而皆出于詩賦則詩賦亦何負于天
下或取以詩賦或取以經義無異道也但有司攷言之
法有難有易有難易故有利害有利害故去取或失其
實而所繫者大矣然則法不可以不改也臣愚欲乞試
復詩賦與經義兼用之進士第一場試經義第二場試
詩賦第三場試論第四場試策經義以觀其學詩賦以
觀其文論以觀其識策以觀其材前二場為去留後二
場為名次其解經應于通用先儒傳注或己之說而禁
不得引用字解及釋典庶可以救文章之敝而適乎用
革貢舉之敝而得其人亦使學者兼通他書稍至博洽
一臣伏見漢唐之制因天見災異或政有闕失則詔郡
國及在位舉賢良文學之士天子親策以求其言至于
國朝沿襲故事于是設為賢良茂材科目隨貢舉召試
其于得人視古為盛近時之制遂罷此科臣竊以為國
之道得士欲廣故取之非一塗謂常選不足以致異人
故設制科以收超絶之才而每舉中等不過一二人而
已今夫官人之法入流門戶日益增多未有澄汰而于
三年取一二非常之人則廢其科不用此何謂也臣愚
欲乞復置賢良方正及茂材異等科目每遇貢舉詔近
臣仍依舊制舉試所以廣言路求人材繼祖宗之制也
一臣伏見近制明法律舉人試以律令刑統大義及斷
案謂之新科吏部將司法員闕先次差注在進士及第
人上臣竊以先王之治天下以禮義為本而刑法所以
助之者也惟君子用法必先之以經術法之所以治理
之所在也故惡有所懲而常不失忠恕之道舊制明法
最為下科然其所試必有兼經雖不知其義止于誦數
而先王之意猶在也今新科罷其兼經專于刑書則意
若止欲得淺陋刻害之人固滯深險之士而己又所取
之數比舊猥多調擬之法失其次序臣以謂宜有更張
欲乞新科明法并加論語孝經大義登科之額裁减其
半及注官之日並依科目資次所貴從事于法者稍不
遠義而士之流品不失其分右謹條件如前伏望聖慈
裁酌如賜開允即乞今年降詔並自元祐五年秋試為
始
忠肅集卷四
