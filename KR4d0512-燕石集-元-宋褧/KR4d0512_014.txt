燕石集卷十四元宋褧撰
碑誌
從仕郎翰林國史院檢閱官姜君墓碣銘(有序)
君姓姜氏諱天麟國祥其字先世傳自隴徙長沙實居
之曾大父必政大父應期咸戢景没世考時可勤儉樂
施里閈善之贈從仕郎泰州成紀縣尹妣谷氏賀氏並
贈宜人君賀出也生之年爲至元戊子天歴二年四月
廿又八日卒官京師明照里得年四十二其秋從母弟
楊端状君行實懇予曰内兄與君同科甲且交最厚善
今物故銘墓石者宜莫君若敢請予義不得辭遂叙次
之君幼歲資警拔端秀成紀君誨之略不假貸每期其
興宗未成童成紀君棄世且屬兩宜人以教君爲務君
即服膺先訓勉就外傅稍長惟學由静成也徑去登南
嶽曉霞峯讀書五年不歸家弱冠走京師方求見鉅人
元夫請益以卒業復惴惴貽去親遠遊憂獲罪名教輒
南還時詔舉德行明經科迺屏斥世故痛自刻厲講肄
嶽麓精舍久之二妣繼不幸終喪復入京至治二年故
相東平忠獻王以君嘗遊其門堂帖下胄學補内舍生
明年中大都鄉舉又明年爲泰定改元禮部貢舉廷對
賜同進士出身授將仕郎翰林國史院檢閱官預修英
廟實錄史館屬首待制官下迨典籍凡六等檢閱官次
在五故事僚寀才屬時望者被學士院薦奏不計資給
以次進居上列曰遞陞或移文銓曹再給告身易階官
仍舊職曰勤畱四年君將滿秩法應得七品恒念亟被
恤典則少報罔極會學士院勤畱章抵天官遂改從仕
郎復任檢閱官數月封贈命下喜曰鄉叨科名第華吾
身今寵賁考妣庶慰禄不逮養之萬一矣重以近代尚
焚黃展省禮蚤夜嬰念慮不頃步置以官守竟不暇命
端代行每惋惜不舍娶唐氏封宜人亦能相其夫子者
子男三瑜瑾謹敏知嚮學理尚幼女一在室以年月日
葬君於某州某縣某村某山之原嗚呼予固未始識君
及同登進士第後聯預史屬甫諳其爲人性嚴整雅潔
愛交遊飲酒尚氣後人遇一言合即欲與之終身少不
直意則棄去不復顧見闒䢆懦緩者噤不一談仕翰林
製撰寡尠無可事者獨以才器自許其恒言曰朝家設
科取士士抱負所學貴其用世殆非止札翰詞藻而已
當挺挺自致於曹局有司簿書期會力踐華顯暴著儒
效顧可爲人迂邪噫察君之言俾才與壽稱如敭歴幸
願其事功果何如哉予故哀而銘之銘曰士秉淑靈毓
才經德用舍繄天庸心則惑赫赫府怨置散奚慙天實
命之我承我堪嗟若姜君質表亢爽仕品登七亦既優
奬奮欲行已直情毅然天莫予從抑志弗宣惟昔問學
凝於孤苦持循先訓靡輟寒暑力不鹵莽天忱報之慶
賞及親有子書詩江潭之源載崇惟隴地善日協胤裔
承寵植石孔堅用鐫我辭我辭不誣式者監兹
大中大夫陜西諸道行御史臺治書侍御史仇
公墓誌銘(有序)
至順三年春太中大夫陜西諸道行御史臺治書侍御
史仇公稱疾自免僑滄之長蘆鎮冬十一月廿有八日
竟以疽發背薨明年春子朴格護柩來歸將以某月日
祔葬大都宛平縣夏莊先塋状世次行事道公治命泣
拜屬筆銘墓石予不文哀存殁義諾之公諱濬字公哲
上世家臨潢徙京兆金爲燕人金蘭州司法忠源爲高
祖明威將軍福爲曾祖皇贈集賢直學士亞中大夫輕
車都尉南陽郡侯德明之孫奉議大夫福建閩海道肅
政廉訪副使贈嘉議大夫禮部尚書上輕車都尉南陽
郡侯鍔之第三子至元十八年生長安幼喪母適世兄
銳尹蒲城縣畱撫育之既而侍尚書公閩中還讀書淮
浙大德四年尚書薨孤苦無依賴然卓有樹立志會舅
氏故中書參知政事郝公拜戶部尚書挈還京師十一
年武宗即位太保曲出引見便殿有旨侍仁宗說書東
宫至大二年授將仕佐郎資國院照磨辟禮部令史轉
掾集賢院延祐間遷從仕郎大都護府照磨用爲中書
左司掾郝公薨棄役理喪葬事至治元年進承務郎太
廟署令英宗親享太室百工執事惟謹公密邇薦祼進
退稱旨改禮部主事泰定元年以奉直大夫拜監察御
史先是他御史劾中書參政楊某贓状得旨將訊詰宰
相欲逭其罪奏補省臺宗正雜治公抗疏曰御史臺職
專糾劾今宰相欲變亂祖宗法不可誓以死請竟從臺
鞫杖免有貴幸當納伶婦爲側室適奉旨充太廟時享
獻官公監察即朝堂誓齋所斥其不潔不可事祠祀代
去河東鹽運使吳某盜用官物事覺公馹往案問奏罷
之二年河決雨水百姓流殍疏請會集元老大臣講求
致灾之由弭灾之道會地震蝗旱灾異逾甚公及二三
同列毅然上封事謂地隂當静今動得非執政有失調
燮乎又兵亦隂象得非掌樞機之臣軍政有所不修乎
宜修實效答天戒俱不報章三上陳缺政併言御史大
夫呼圖克圖奸邪不忠曩附阿宰相曲庇參政楊某自隳
紀綱不勝重任移文上都分臺事聞大夫罷宰相不悦
激天子怒行幸還將羅織罪名逮捕治書侍御史苗某
治書侍御史蔡某等繫詔獄置對公等上印綬待罪於
家衆懼禍不測公泰然以處獄久始釋置公等不問其
他前後列論如額森特穆爾在樞密日嘗受賕今不當
知經筵事太子詹事輔𨗳之職今不當用宦者某爲之
姦臣特們德爾罪惡無状先朝已籍没今不當回給貲
產浙西廉訪使王結篤學廉直爲一御史挾私妄論今
當伸雪處士吳炳史約等當召赴館閣内外官文行優
者參政班辰張昇等二十餘人省行當任風紀拾遺補
闕稱職一時久之起爲宣徽院經歴四年升奉政大夫
戶部員外郎明年進朝散大夫吏部郎中天歴改元庶
政更始御史臺奏除僉燕南河北道肅政廉訪司事未
上改中憲大夫禮部郎中明年遷右司員外郎旋改刑
部侍郎進階亞中閱月授中政院判官内批階官中大
夫以奬之至順元年復除江北淮東道肅政廉訪副使
再遷吏部侍郎皆不允命參議樞密二年拜西臺命至
則承荐饑之餘方務綏輯而公不可畱矣公性沈亮雅
潔涉獵經史通吏術期待甚重審思慮恒自周防不妄
然諾才祫而稱位可尚也夫享年五十二歲祖妣王妣
郁娶劉俱封南陽郡夫人子男二朴國子生及格也女
二長女適晉陵張碩次幼銘曰我驥我馴我璧我珍彼
蹶與瑕嗚呼奈何我駿我白何害於昔憾固可以釋銘
告營魄尚安此玄宅
國子生杜儉墓誌銘(有序)
泰定四年秋先兄正獻公時爲禮部郎中訪翰林編修
孟道源語次見少年貌晳身頎然磬折入斂容揖正獻
目其詳緩慎重問孟君曰生誰氏曰中書東曹掾杜宏
道子也歸以語褧明日告故禮部員外郎王景荀曰爲
我語宏道吾長女子年將笄欲與爲婚姻家宏道喜諾
天歴二年醮禮成生子閏郎寧寧皆及朞夭至元元年
春生以力學致疾七月十五日戊午殁年二十五以是
月二十三日丙寅葬保定定興縣先塋之次生資通敏
明坦自兒時沈静寡默不妄戲笑不憙飲酒嗜讀書年
十七以胄子入國子學晝夜且誦且綴文時國子生以
年及二十五乃積分得貢試年及而生歿矣故公卿大
夫縉紳師友莫不惋惜初國子生員漢人朝官七品以
上之子聽補二百人而他有奉旨以凡民厠其間或言
其非國子中書令禮部詳定宏道方爲其部郎中同舍
生或嗾生曰吾輩以公卿子弟入學今他入者衆盍白
而父從其言生曰功名有定分吾輩讀書而操心如是
不可且吾父素嚴毅不敢以公事請同舍色沮烏虖即
是可灼生不死他日筮仕無躁進念明矣生慈孝純慤
居家日與里巷浮薄子弟絶不相識僮婢小有過未嘗
怒詈捶撻元統二年冬正獻薨子幼生治喪紀凡五晝
夜不寢息事賴以集生既病兩閱月子寧夭父母懼生
傷悼生則慰父母曰兒病敢以哭子加重貽大人憂乎
彼殤子也大人亦不必傷病革父母問所欲言生曰兒
何言兒何言但不幸爾然兒嘗質衣於人得鈔若干市
書數卷今存篋中幸贖以歸蓋初婚時正獻所賜也生
名儉字景裕生於皇慶壬子二月二日曾祖某贈某官
祖某贈某官父今爲中書左司員外郎正獻則集賢直
學士國子祭酒諱本字誠夫也左司由翰苑進掾中書
歴位華顯樂易豈弟不與物忤生之殁也衆咸深疑父
子皆非獲罪造物者故痛惜之或謂正獻不滿生名欲
更之者左司曰南齊王仲寶唐唐茂素裴守約皆是名
庸何害今竟不壽豈䜟耶予哀正獻妻生之志不終述
衆人之所以疑且惜者爲生銘銘曰天予其俊秀而不
畀以壽且再奪其後是爲無窮之悼
贈鳳翔知府牛公神道碑銘(有序)
至元二年冬長安牛景衡致書於予曰先父詵仕大德
延祐間以材幹謹敏積官三品援國制應封贈二代嘗
請於朝曾大父順贈中順大夫鳳翔府知府上騎都尉
追封隴西郡伯大父大用贈亞中大夫僉中政院事輕
車都尉追封隴西郡侯上世皆葬高陵以某年月日改
卜長安縣金光門小郭村之原以鳳翔府君爲新兆初
祖方將謁大人碩儒文潛德劖諸石樹之神道以彰於
世未遂而先父殁矣景衡不肖敢不卒成先志哉君嘗
職太史敢致事状以請按公諱順字某資孝友有器局
系傳出唐相僧孺後世爲關中高陵人屬兵燹之餘先
世諱字爵行皆逸金季喪亂公挈家避亂關東冒鋒鏑
歴艱險夜竄匿岩壑晝採拾供養父母竟不罹於患皇
元革命息兵關中甫定扶老攜幼還鄉里改籍長安迺
葺田廬務耕織訓頑惰治荒薉勤課業厚衣食節財用
戒佚遊家業日裕養親主致篤樂於教子不肯禄仕終
身年八十有竒某年月日卒於通義坊居第正寢配關
氏追封隴西郡君子男一即大用孝慈婣睦有父風孫
男七敬義詵温敏惠讓敬承諸王教某處長官義陜西
鹽轉運司庫副詵嘉議大夫奉元路總管致仕温雲南
大理宣慰司都事惠從仕郎秦州判官敏讓孝弟恬默
克家不仕孫女二適劉瑞張某曾孫男九元德克柔景
權景衡從古宏毅永安楊奴楊驢曾孫女十二俱媲名
族噫即公治家觀之顧豈不可用世者壯則時危不可
仕時平而公老矣今其子孫蕃衍列仕版雍睦同爨爲
關中楷範則公之所以種德立教者又從可知於爲政
也何有是應銘銘曰稽古草昧乘時取貴征討謀畫馳
轥餫餽器凶事危悖仁傷義身家不養心體劬瘁徼倖
萬一珪組名位人爵之寵天道迺忌粤盛德者志不在
是天幸免死務本爲計養親修巳力田享利獻羔釃酒
優游卒歲孝慈忠厚冠婚喪祭規橅長遠禮節密緻用
基作室後嗣是視鄉里善人耆艾昌熾子賢孫顯瓜瓞
承繼積厚發宏影響報施帝制官封國恩汪濊彼勞生
榮公則逸致全身亂邦起家盛世爲家令祖誕有所遺
創始之業勤儉是自雲礽仰止毋或覆墜
奉元路總管致仕牛公神道碑銘(有序)
世固有負碩厚博大之器處混一盛時爲天子命吏能
有所云爲不以疵纇少㚄躓致敭歴貴顯其才足以用
世而猶未大攄其藴以殁者予於奉元路總管牛公有
是憾焉公諱詵字晉卿資簡重通敏有幹局幼業吏由
東鹽轉運司幕官久積資歴選掾陜西行省大德七年
授從仕郎尹華州華隂縣中書辟掾東曹十一年陞承
仕郎上都畱守司都事轉承直郎河東山西道宣慰司
都事丁内艱服除延祐二年仁廟遣使者分十道宣撫
天下公預選奏爲甘肅道首領官還朝改戶部主事遷
奉訓大夫大都畱守司事至治二年超朝列大夫出爲
甘肅行省郎中天子重民事慎擇司牧詔中外舉堪任
守令者公被薦拜亞中大夫延安路總管居五歲上疏
告老進嘉議大夫奉元路總管致仕國家政治夭下仕
以吏進者多然他途皆迂入掾中書始官華要又在朝
百執事操履事爲少有可指摘則補外爲左遷今撮公
所居官凡八政自受辟中書六處幕職任皆繁重末守
延安位三品貴顯顧豈齷齪滯固乏才諝者所宜至而
公歴居之可謂曰能矣乎其佐幕則所至平易懇切折
衷衆議卒歸於正不忤物不阿媚利巳尹郡則尚寬簡
務教養旌貞孝訟田宅者諭化之皆引去相讓可謂善
於其職者由是泝探公未嘗以疵纇少㚄躓能有所云
爲而誠負碩厚博大之器矣然猶有所未大攄其用世
之才也公系出唐相僧孺之後世爲關中高陵人國初
占籍長安祖順以公貴贈中順大夫鳳翔府知府上騎
都尉追封隴西郡伯考大用贈亞中大夫僉中政院事
輕車都尉追封隴西郡侯皆愿樸仁厚戢景弗耀祖妣
關氏隴西郡君妣李氏隴西郡夫人配劉氏封同其姑
子男二景權蚤卒景衡國子上舍生女一適奉直大夫
監察御史柴肅孫堅兒公生以某年元統二年正月六
日卒於長安通義坊居第享年七十一歲其年二月十
二日葬長安縣金光門小郭村之原鳳翔府君之穆至
元二年冬景衡以事状走京師介肅乞銘其神道予以
不文辭不獲迺演繹其梗概爲之銘曰士奮於時屬時
有爲孰不效忠慎密之資法令是師猗嗟牛公割裁設
施順理協宜克建事功剛不乖暌柔不詭隨佐幕雍容
贊畫勾稽不怒而嬉材敏且通典郡西陲越五周朞博
哉民庸教育撫綏勸貸賑饑易凶爲豐吏畏不欺耄倪
懷思靡有瘝恫齒髮告衰引年知幾攄藴未窮笑言熙
熙身康神怡福備而終體魄之歸安固于斯馬鬛其封
德業不隳視我銘詩用告臣工
西潭謝君墓碣銘(有序)
澧陽謝君貴卿既葬之廿又九年爲後至元庚辰其中
子璿來荆請曰先子殁已及世墓道未有碣銘由璿客
京久是以緩先子雖不試於仕其才使之仕寧後人其
卒不仕命也夫君向職太史敢謹上事状請銘請益厪
且哀遂諾至元十四年江南初降下元帥呼必哩以兵
臨澧陽淮安忠武王族子某别將騎三百由松滋來會
昏暮失道憧憧阡陌間莫知所之君攜酒饌勞問别將
疑不受乃大言曰公毋他慮某請送至軍中酒罷君持
火前導夜半與大軍遇元帥方怪騎失期使卒緣道呼
騎亦呼以應卒見火白元帥元帥喜出迎别將與俱入
元帥詰所從來别將引君見曰全吾軍者此人也元帥
益喜以國字書及羽箭授君爲賞典徵俾持詣京帥授
官君不敢元帥多之元貞二年郡大旱縣民朱長五聚
黨柵巖險爲亂出肆焚蕩剽掠無畏忌吏捕輒被害衆
奔還投君乃不敢犯監郡塞甫丁率兵至順林驛召君
問計曰賊與民雜處今欲縱兵恐殃及無辜聞賊畏君
可往說降之否則君能自取可不煩吾兵授戎械俾自
召募君感憤率家僮及里中願從者直入賊穴悉衆與
戰禽長五及黨與餘皆降郡欲援著令賞以一官君不
自居其功且以野人不能官爲辭郡強之不聽朝廷嘗
行履畝法郡欲盡税荒田君言澧爲道要衝曩嘗被兵
民今雖復業凋敝不能治田故多蕪薉且官兵頻歲擊
五溪六詔日南林邑諸郡餽餉造舟澧民居多良田且
不暇耕矧墾荒乎諸郡被兵者役繁且優免吾郡獨不
當然乎迺投牒列訴郡是君言荒田遂不税君既不仕
敦本力田貲用寖饒作石橋三曰瀽溪曰順林驛獨涔
河當驛道未橋而君疾捐穀萬石屬諸子曰必成之既
成璽書賜名通濟民歌之曰水囓我足謝君出粟伐石
爲橋我行逍遙及迎師教鄉里子弟歲水旱疾疫輒施
予貧病有喪者嗚呼最君行事其所以趨事應變除害
利民可逆睹也殆有協於勞而不伐積而能散之道歟
君諱安富以所居號西潭資雄毅通敏能自樹立大父
而上逸其諱考文彬妣江氏以宋端平甲午年六月三
日生至大四年十二月二十八日卒享年七十有八娶
黃氏繼盧氏子男四人璧早卒琰某官璿某官琪某官
女二人壻某某孫男七某某皇慶元年正月某日葬於
澧陽縣順林驛之黃屯銘曰謝後申伯光奕葉之人世
遠淪譜牒行爲矯亢非任俠辭避官賞豈萎苶戎伍鄉
導殊不習賊巢馳突勇不怯荒田無税口便捷石梁孔
道利病涉我詩其善賁馬鬛黃屯之阡永熠燁
定軒先生張君墓碣銘(有序)
澧屬邑安鄉士子張毅持其邑大夫前進士易漢懋所
述考定軒先生行實走荆南介臨功李君英踵門拜泣
曰毅不天先子葬已久墓門未有銘敢以是請按状君
諱疾遷子敏其字上世經喪亂弗可譜其先處江漢間
諱宗政者爲五世祖仕宋末以武功授保義郎知安鄉
縣事駐兵邑之西渡家孱陵里遂占籍邑中君幼聰悟
能卓立生十三年天兵下江南湖北諸郡妄自駴&KR1576;君
蒙犯艱險奉親避兵天門山會父喪山中弟某方幼君
展轉護柩歸窆故里喪葬如禮制少不以顛沛損廬舍
燬蕩黽勉葺理卒還定安集式慰母心遂力田厚生讀
書以養德事親教子浮湛里社若將終身者或勸之仕
曰名教中自有樂地竟不出季父痴崖公嘗病篤君薦
粥藥侍之左右無方後喜謂人曰我疾之愈醫師之良
姪子之力也女弟適繡林鄭敬仲闔門遘疫疾親友懼
相染莫有視者君惕然曰同井猶相扶持况同氣乎奮
往省療不顧雖竟不能救仍治其喪擇師教孤子俾有
成姻親家有親喪葬既卜日矣其子惑術士之論聞君
有吉地欲兩易其兆君直畀之不少恡又姻黨孤子女
年及笄君教養具資装嫁遣之鄰里貧病無告賑施不
責報人皆難之嗚呼君之德不既厚矣乎備孝友睦婣
任卹之行於成周大司徒教民之法蓋合云是可銘也
考諱良孫妣秦氏君生於宋景定壬戌卒於我朝後至
元三年丁丑壽七十有六比殁訓飭子孫索所歛棺裳
眎之曰三日後當與汝曹訣至期果逝其明了又如此
明年戊寅某月日葬于中興路石首縣東山之陽配比
干氏合祔宋進士耕道次女貞懿柔淑宜士人妻子男
四長即毅長教澧之溪東書院次某某皆蚤世次敬爲
郡庠師亦先君卒女二王佐金鼎孫壻也孫男五女四
銘曰嗟哉張君德備行醇生不逢辰没齒於鄉里之善
人昭昭不泯猶幸其子之有傳
吉水州監税謝君墓碣銘(有序)
澧陽逸士謝西潭有子四人曰烏江長官璧順元鎮撫
琰知平江州璿其季即君諱琪字君璋資明達疏敏有
幹局大德間順元蠻作亂朝命行省調兵擊討役湖北
諸郡民饟師黃平府有司計租畝第轉輸糧數多寡西
潭戶應輸為石者一百遣烏江督丁夫代行澧去大軍
三千餘里道路舟湍瀨而陸巖谷篁箐艱危險巇大暑
疫癘方作死者什八九枕籍於道君慮辭情慷慨即以
糧如數授君輸之返遇烏江於辰陽盡糶其糧以輕装
歸軍食既給且私有贏利數倍其應變類是西潭老不
預家政皆委於君西潭卒烏江繼亡子幼順元平江仕
於外君家素號郡中多田諸房公賦徭役金穀出納歲
時冠昏凡瑣屑之務悉賴君以理周致咸有法度内外
無間言尤好賓客暇日則弈碁投壺置酒食為笑樂尤
能憂人之憂周急拯危難施貧民病者藥死者棺槨西
潭遺命作石橋涔河利行人君輔諸兄力成之是謂家
之能子矣初西潭交故湖廣行省辨章靜山程公最善
嘗遣君往謁程竒君應對欲用爲從事以未得命西潭
辭程不能強嘉其孝遣歸之播州楊公薦爲軍民長官
亦以侍親不就大德辛丑歲大饑出粟若干斛以濟授
江州路平準庫副延祐初改吉水州監税皆不赴曾大
父思武大父文彬宋民兵統制父即西潭君諱安富君
生於至元辛巳卒以延祐己未得年三十有九配吳氏
後君一月殁合葬於澧陽縣順林之原去祖妣江氏墓
百步子一人庭實能自樹立今官漢陽之馬影湖孫男
二基墊尚幼既葬之廿又三年為至正改元庭實持事
状請銘遂銘之曰在易卦蠱曰子幹父承考之吉善繼
用譽一家之政施于孝友豈必居位為政可取侃侃謝
君克協斯道名宦不急惟養是顧惜材弗施仍嗇于壽
上天孔昭克昌厥後
鄉貢進士翰林書寫楊君墓誌銘
至正元年四月褧由陜西行臺都事遷翰林待制中書
命下翰林遣書寫楊君惟肖持璽書馹召褧於山南閠
五月癸夘戒途六月己酉病暍卒于安陽彰德路總管
王侯仲方哀之帥其屬藁殯城下七月丙子朔訃至澧
君二弟惟紹惟善不敢遽告其母父知之命惟善來山
南問卒故明年夏遣惟紹護柩南歸因遂走京師致書
及状乞銘其墓嗚呼不文其忍辭銘哉君生有異兆資
穎悟幼工屬對六七歲誦諸經不忘即能賦詩稍長補
郡學弟子員月朝十五升堂會講進退揖讓有度發明
詳盡衆賞其超拔弱冠師蜀儒吕仁叔治春秋讀書不
釋卷夜分方寢家務妨奪則頻顣歎怨泰定三年遊京
師從故翰林直學士文安謝公學易文安于君為中表
丈館於家日與之議論君聰敏卓朗且接賢士大夫多
學益恢拓龐肆奎章虞公伯生中丞馬文貞公我先兄
祭酒正獻公俱憐其才薦諸朝不報至順三年以寓士
就試上都名中第二癸酉會試京師適文安考文君自
陳避親嫌不試停三年君念親老未獲禄養迺以善楷
書試補翰林書寫中高等官制書寫歴三考始官七品
時科目暫輟君將有所待比復賓興而君卒矣惜哉君
居家孝友慈厚易直遇事通敏先卒一年文安公薨於
位子搢幼君經理喪紀咸盡其道請於上官得告舟具
喪歷涉囏嶮歸窆於鄂士論多之適權臣當國予備位
臺諫君貽書數百言以忠讜見責觀其行其氣若是豈
後人哉初至元二年君暫歸省已乃挈家北上侍婢溺
死彭城舟中旋至京妻魏以蓐難殂衆固閔其否於前
而期其亨於後也君卒時適大暑奉命南邁將遂過澧
覲省且就試秋闈武昌迤三馹不以疾少緩過鎮陽病
愈熾渡漳水委頓至安陽城北門下馬憩道側氣絶安
陽民以使者旅死紛紜來視將數百人會城土半摧狀
若巘觀者駴愕震蕩叵擊嵬磊隤墮壓死者二人壓而
不死目損者一人股折者一人噫是何氣之盩而值之
者暴也君字與似生於大德壬寅卒年四十世為蜀遂
寧青石縣九節鄉人先世避兵難出蜀再徙澧陽之新
安遂家焉曾祖某宋某官妣龐氏祖考震卿宋鄉貢進
士祖妣丁氏父幼學隐於仕母宋氏妻魏也子一人勛
國子外舍生以年月日葬君於某鄉某原先塋之次君
來京師有詩文百餘篇余裒輯傳之餘皆逸銘曰嗟楊
君志不展賢能興備俊選學行懿年命舛生有死疇克
免惟之人憾不淺殞道路親在遠子違養孰免跣賴有
弟輀車遣竁安固時日善文若名流廣衍死因傷生可
唁語若翁淚莫泫勛世學後將顯
桐鄉甘公墓碣銘
進義副尉澧州監稅桐鄉甘天麒以其考梅山居士葬
有日走書京師致里士韓天祥狀丐文其墓銘按狀居
士諱茂源字泉甫邑之蒲村人考澤之妣程氏歿繼程
氏居士配王氏甄氏子男四人霖早世天麒以輸粟再
調今官(闕)天驥女三人妻吳某陶某戎某孫男五應
龍某某曾孫男三造某某居士生宋寶祐戊午至正壬
午九月卄有九日卒享年八十有五王氏先卒卄有二
年享年六十有五以某年月日合葬於其邑白雲巖西
倉基山之原銘曰帝元弔伐武南國趙山將燼假喘息
北淮南江兵難棘流播萬死生僅一桐為舒邑當其阨
伊人轉徙困頟頟易代來歸年甫卄孤惸業農卓自植
耕食(去)織衣(去)勤勵飭天性儉樸不躁迫孝奉繼母怡
顔色善化里黨弭訟䦧攝鄉三老别淑慝逋復賦集蕪
薉闢都鄙新造事叢棘政理繄賴左右力居家冲約睦
宗戚凶歲發廩損厥直遠道輦負仍給食高年康寧恒
肅客冠衣期集娱暇日程督奴僮事藝穡孫子詩書紛
有秩伏臘羔酒樂孔碩起家之祖理所必憂勤於始老
則佚考終厥命固窀穸易著餘慶由善積我詩衍之琢
貞石後昆構播蔭可席
河内李氏新塋碑銘
中順大夫江西湖東道肅政廉訪使李君守仁以予昔
僉山南憲事有同寮之好致書一通俾其子本持先世
行實拜請曰吾大父暨吾考葬覃懷城東故市地卑弗
稱改卜兆域襄事將樹石新塋以彰潜德敢蘄子文予
以契誼不得固辭按狀君大父諱承祖字繼先生金泰
和乙丑世為河南大家居鐵器市其先葬洛陽舊城東
二里許瀕伊洛有良田若干畆第宅園圃邸肆之業畢
具金叔世兵亂族屬流亡大父播在草野晝匿夜出采
拾以代食邂逅寇掠隣死者數大兵南渡轉客河内河
南平定還視故里焚毁殆盡田宅入勢家度不能復有
乃返河内時土曠人稀固可厚植恒産而大父猶豫者
猶心於洛也久而始占籍覃懷定居授田數十畆躬勤
儉率下耕作輸公稅粗給衣食仍訪得族子若孫三人
上黨挈還周致俾之成家大父敦篤仁厚鄉里尊敬前
至元二十九年卒壽八十有八以守仁貴贈亞中大夫
懷慶路總管輕車都尉追封隴西郡侯配王氏繼汪氏
壽亦八十並追封隴西郡夫人子男一人諱德字德甫
是為守仁之考以子貴累贈嘉議大夫禮部尚書上輕
車都尉追封隴西郡侯女五妻劉某韓某欒某楊某者
王出也妻田某者汪出也孫男一即守仁曾孫男二本
御史臺察院書吏朴浙東海右道宣慰司照磨玄孫男
四士潛士濬國子生士渙士淵就傅肄業女二幼在室
禮部資爽朗磊落美風儀質直簡重不妄戲笑弱冠治
家致殷阜製物尚堅朴不喜華麗儉素自奉待賓客必
豐裕民某氏嘗從貸錢數千緡後貧不能償毁劵以貰
里民王甲貧粥幼子公家十餘年撫養成立甲死其妻
無依公歸其子以養家奴陳興持錢若干遠服賈遂逸
不還公(闕)公略不追訪稚耋凍餒者賙恤厪至丁壯行
丐則斥之民有訟或嘗求直輒開曉以理慚服而退其
賢而好義蓋出天性生於我朝辛亥卒以至治三年癸
亥配里氏卒於泰定甲子累封隴西郡夫人俱得年七
十有三河内縣某村某原為新塋大父而下某年月日
從昭穆葬禮也初大父刻意教子孫妣汪氏亦訓之曰
語有之家無讀書子官從何處來大父曰吾聞積善之
家必有餘慶吾家奕世清白未嘗有為不善者吾值罹
艱厄河南北甫定勤苦成立若等能習儒向善後豈無
昌大者耶克繼其志延致郡名士五子有誘掖訓誨故
憲使君為學讀書究法律練政事卓然樹立由郡曹薦
吏山東憲司貢補察院别掾御史臺中書省贊幕漢中
燕南兩道肅政廉訪司拜陜西行臺御史就遷為其臺
都事擢遷湖南憲司召拜内臺監察御史中書省選為
右司都事超兵部郎中御史臺復奏奪為都事歷山西
浙西淮西三道憲副今為江西憲使最君筮仕迄今所
居官一為宰仕一為兵曹自餘歷風紀之司者内外臺
八道廉訪司雖清慎積階致然不曰祖禰培植之厚教
督之嚴能若是乎故君于改紀兆石未嘗頃刻外於念
慮亦孝矣哉嗚呼使大父無河南之難洛陽之田宅不
廢後昆未必如此其盛且大父母期待君何敢必其顯
達徵之古今天人之理否泰消長之機不少乖也是應
銘銘曰國有屯否景運斯興家道盛衰亦曰迭乘時古
時今岸谷谷陵蕩析離居生生是承猗嗟大父履危臨
兢燎原幾熄紹於燈燈禮部繼之焰熾以增允矣孫子
仕版載升喬嶽之崇鷙翰之騰揚名顯親孫子之能吉
竁維安體魄依憑天人理微千載可徵
奉元路總管致仕文公神道碑(是篇絶筆)
公諱如玉字璋甫宋太師潞國公彦博之後五世祖以
仕入蜀家順慶之南充縣曾伯祖而下由科第仕者七
人理宗端平三年丙申闔族避天兵南下君考某獨不
去隱居生二子其長讀書力學倜儻有用世志試吏擢
掾蜀憲以公事至京師上書謁某官王某薦於故丞相
順德忠獻王王器之未及用薨公還補四川行省宣使
右丞廉安道重其材諝改為掾至大間書滿授承務郎
陜西行省都事省臺交稱其能留之在職凡六年陞奉
議大夫雲南行省郎中擢朝列大夫四川行省理問官
平章囊加䚟剛戾以公不善迎合攟拓細故言於朝置
不問遷湖廣行省郎中未赴囊加䚟阻命弄兵檄為敘
南宣撫使稱疾不行責其遷延顧望公卒不起事定朝
論韙之進中順大夫順慶路總管時榮其典鄉郡以比
漢朱買臣築亭於故里扁曰處鄉以示微意視事後僦
居城北屏僕從杜私謁興學教士禁賭博汰侈靡化民易
俗月餘豪猾斂避皂隸蠧政者稍徙去為他業南充闕
令西臺御史張弘道時主岳池縣簿公察其人幹敏可
用舉攝令决滯獄五十餘事囹圄遂空貧死者無所於
歸往往寘骸骨僧舍巖穴間命弘道度地瘞之里俗上
元伐柏構燈樹歲數千株小民急迫每盜斫墓中木公
悉禁止不敢犯敬神愛民歲不飢創二亭於東山者曰
大觀果山者曰紫雲與士大夫登覽今為勝槩四年始
代去年未七袠致其仕遂授今官謂所知曰吾願足矣
平居教子侄書不去手歲時偕親友遊晀飲奕自娱以
終天年至正二年二月十六日薨於正寢其生之年則
至元丁夘享年七十六歲祖考某贈中順大夫廣安府
知府上騎都尉追封鴈門郡伯考贈亞中大夫慶元路
總管輕車都尉追封鴈門郡侯祖妣某氏封鴈門郡君
妣某氏封鴈門郡夫人公前配楊氏繼夾谷氏俱封同
其姑子男一人允中楊出也廕某官女孫二長適喬克
誠次幼以其年三月某日祔葬於某之先塋六年春允
中來京介雲南道元帥舒嚕存道持里士馮百藥狀以
予職在太史泣拜請銘其墓道義不得辭今槩觀公行
事豈庸人哉在陜幕也妖僧作亂奉先屬邑省臺聚議
計無所出公意氣閒暇操簡牘布置行遣馳報朝廷檄
郡縣召募丁壯據守要害移文省臺大臣率兵出鳳翔
盩厔分道討捕尋生擒之戮首惡罪餘黨盡釋罣誤者
公之功居多初城中馹吏恃勢頑黠公嚴條治之使者
始獲餼膳供張之奉關隴大侵公往賑恤有術務活貧
乏富者不得冐給在雲南建言烏撒屯兵不利宜州縣
犬牙制之勢分權削可無後虞事聞命省臺樞府及公
雜議衆是公言未報歲餘果叛屯兵千人盡沒咸服先
見諸侯王王禪孟夏出畋於霑益州省憲祖餞於郊王
飲公酒因言曰天子以王仁愛命鎮撫邊陲今二麥將
登遊獵非時王曰業已出胡不蚤言之然當嚴令約束
不使有所擾翌日罷獵而還賜金酒觥以賞之丞相亦
耳吉尼恣横不法公數諫止不聽由是怨之百計中傷
竟莫能加害移文中書誣以專權廟堂直公奏調理問
以解避嗚呼以公之才之氣儒行吏業倚以治民何有
不可哉顧用之未大故功施於世也淺而復傷或尼之
沮殆命也夫所居仙門鄉相對有碕峰頂石如冕者世
稱石官人山遂以石山為號公薨石亦崩焉其文賦歌
詩號石山集者凡若干卷蔵於家(銘辭逸)
燕石集卷十四
