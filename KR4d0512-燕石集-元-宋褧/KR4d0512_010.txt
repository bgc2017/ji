燕石集卷十元宋褧撰
絶句(六言)
月夜渡淮
玉局翁赤壁岸錦袍仙采石磯千古詞人高致一般秋
月清輝
陳南仲幼失母尋至永豐逆旅得見
及泉忍聞誓母歷郡乃見尋親借問永豐逆旅何如穎
谷封人
送校官蕭性淵赴上豐城山市巡徼官二首(和林)
(學正能鼔琴琴號霜鐘)
儒冠暫易武弁漠北徑去江南借問龍庭風雪何如山
市晴嵐
絶句曾聞李涉悲笳常愛劉琨自鼓霜鐘一操羣盜不
怕櫜鞬
山行即事
山雲容易作雨巖瀑取次成川石潤猶開水磑林霏僅
有炊烟
調吳正傳博士吳方為柳道傳撰墓誌
詞苑老臣遺世成均故友知音陳壽何嘗得米劉乂且
欲分金
江叔志司業堪老園(四首)
先生儘會婆娑文苑故老無多去志任思泉石歸夢枉
到松蘿
老子垂止足戒將軍存矍鑠心南山有三徑菊東都無
二疏金
故園之樂何如大勝金馬石渠田頭有秫釀酒朝中無
客通書
老我菟裘何地半世雨梗風萍後日拏舟相訪還須許
作園丁
近體樂府
滿庭芳(汴中寒食)
雨意愔愔養花天氣賣餳何處春簫清明上巳車馬正
連朝對酒唱歸時多忘惜花心醉後偏饒凝雲暮青樓
簾捲幾度對魂銷無聊空悵望東闌雪賸北郭香飄
夢江南行樂水遠山遥深院宇綠窗啼鳥明寒食寶月
良宵秋千外柳風柔小無力著春嬌
二(寒食傷先兄正獻公)
魂黯雲山淚零風野轉頭三度清明感今懷舊何事不
傷情文史共梁園書几梟盧對湓浦燈檠經行處洞庭
彭蠡同載赴瑶京才名人盡羨朝家大宋陸氏難兄
但駑駘小季少後鵬程丹桂樹何論高下紫荆花早變
枯榮微衷苦亂峰如樹幽恨幾時平(正獻公與予嘗同寓汴中朝元宮一)
(年又嘗客九江值除夕共博而守歲後同歸京師赴舉)
穆護砂(燭淚)
底事蘭心苦便凄然泣下如雨倚金臺獨立揾香無主
腸斷封家相妬亂撲&KR0609;驪珠愁有許向卜夜銅盤傾注
便不似紅冰綴頰也濕透仙人烟樹羅綺筵前海棠花
下淫淫嘗怕鳳脂枯比雒陽年少江州司馬多少定誰如
照破别離心緒學人生有情酸楚想洞房佳會而今寥
落誰能暗收玉筯算只有金釵曾巧補輕濕盡粉痕如故
愁思減舞腰纖細清血盡媚臉膚腴又恐嬌羞絳紗籠却
綠窗伴我檢詩書更休教隣壁偷窺幽蘭啼曉露
木蘭花慢(題蛾眉亭)
喚山靈一問螺子黛是誰供畫婉孌雙蛾蟬聯八字雨
淚烟濃澄江嬋娟玉鏡儘朝朝暮暮照嬌容只爲古今
陳迹幾回愁損渠儂千年顰蹙謾情鍾惨綠帶雲封
憶賞月天仙然犀老將此恨難窮持杯與山爲夀便展
開修翠恣疎慵要似綘仙嫵媚更須嵐靄空濛(吳綘仙煬帝宫)
(人鳳舸殿脚女善作眉嫵)
望海潮(海子岸暮歸金城坊)
山含烟素波明霞綺西風太液池頭馬似游龍車如流
水歸人何暇夷猶叢薄擁金溝更蕭蕭宫樹調弄新秋
千里烟波幾雙鷗鷺兩漁舟暮雲樓閣深幽政砧杵
丁東絃管啁啾淡淡星河熒熒燈火一時清景難酬馬
上試冥搜填入耆卿譜模寫風流明日重來柳下擕酒
教名謳
人月圓(中秋小酌)
紅螺香灔金莖露清興溢璇霄玉盤光冷雲鬟霧濕丹
闕烟消此生此夜明年明月何似今宵西風喚我瑶
階折桂綺檻吹簫
二(誠夫兄生子名京華兒)
神州佳䴡明光錦生出玉麒麟四筵都愛西山眉翠太
液瞳人他年應是闘鷄走馬紫陌紅塵這回休更燕
秦樹栗江浦垂綸
菩薩蠻(送遼西憲孫椽還司延祐己未樂亭縣作)
紫髯如戟霜臺掾風生采筆來行縣邂逅海天涯盍簮
能幾時柳梢春尚冷無物堪持贈爲謝幕中蓮殷勤
寄短篇(許可用時在憲幕)
二(丹陽道中)
西風落日丹陽道竹岡松阪相環抱何處最多情練湖
秋水明驛城那憚遠佳句初開卷寒鴈任相呼羈愁
一點無
三(衛州道中至元四年十月與巴爾斯布哈御史同行按行河南四道)
兩岐流水清如酒草根風蹙冰皮皺雪净太行青聯鑣
看畫屛按行多雅致解起澄清志回首五雲天東華
塵似烟
四(偃師道中)
北邙古塜紛無數崔嵬羅列成山阜何處斷碑横無人
知姓名今墳如蟻垤回首成磨滅今古兩堪哀停驂
酹綠苔
春從天上來(夀張惟徤五月十六日)
帝勅朱明擁丹穴仙雛表瑞升平天上公子齊岱精英
玉樹照映神京渺翩翩紈袴有誰似間氣玄成妙才情
擅鍾王筆意韋杜詩聲薰風黑頭初度笑時世紛紜
舞雪歌鶯燕子簾櫳葵榴庭院天壤至樂難名邈軒裳
奕世青雲步紫綬華纓八千齡看緇衣父子赤舄公卿
(自號至樂齋)
二(至元六年庚辰元日立春將為山南僉憲按部至應城縣作此詞奉寄許可用大参陳景)
(議憲副)
旭日暾暾爛春餅堆盤夀酒盈尊玉帛交錯襟佩翩翻
想像虎豹天門靄蓬萊雲氣布淑景漸遍乾坤黯銷魂
杳洋洋韶濩赳赳櫜鞬升平萬方元會念去國孤懷
盛事誰論黃閣儒臣烏臺舊客曾是執法調元望蒲騷
小邑纔咫尺寂寞山村撫嬋娟料梅邊傾倒回拜天恩
賀新凉(夀劉時中五月廿又八日)
繡陌經新雨致升平五絃琴裡薰風吹戶夏館深沉晨
容好寶鼎紅雲香霧還又是逋仙初度疇昔驂鸞騎赤
鳳遡西清佳致凌霄步天壤外快豪舉遨遊又作湖
山主百千回笑談詩酒盤桓容與未信星星能侵鬢青
鏡流年如許畢竟到廣寒天府多少文章真事業鶴南
飛自媿無佳語絃寶瑟勸霞醑
二(徐復初池亭聽雨軒至治辛酉時予將之湖南)
銀竹能宫羽向荷盤跳珠腷膊花奴羯鼓瀏瀏泠泠春
泉瀉滴盡槽頭香醑愛徽外遺音太古暗度松筠時淅
瀝恍吳娃低枕傳私語君試聽有佳趣主人未解離
愁苦對凉秋芭蕉巨葉梧桐高樹夢斷羅裙天如漆一
寸鄉心凄楚點點是寂寥情緒明日孤舟成獨往更難
堪長夜瀟湘浦憑曲檻且容與
虞美人(寄夀周子善二月十一日)
暖風金鼎香醽醁想像人如玉天南地北兩心期爾汝
忘形如願定何時夫君政似章臺柳夀相人稀有吟
餘時復飲丹砂何必求仙遠訪稚川家(武陵城中有丹砂井里又相傳)
(飲之者夀周武陵人也)
二(福州北還雨中觀梅)
十年久共梅花别乍見殊佳絶臘前風景雨中天翠竹
青松恰好映清妍繁枝開遍香成陣觸目忘離恨玉
人誰使似冰肌酒罷歌闌一向又相思
綠頭鴨(送張仲容過維揚復之錢塘結婚正月二十日出京是其夀日也)
緩摇鞭銷魂橋上留連恰春波鴨頭新綠倉皇便買吳
船就華堂溶溶夀酒作繡陌草草離筵傾蓋論交分襟
怨别春風秋月僅經年都門道紛紛輕薄餘子政堪憐
夫君妙心期湖海意氣雲天便明朝拂衣徑去天涯
幽恨無邊暮維舟沙鷗颺雪春市酒淮柳垂烟綠水迢
迢青山隱隱浙江雲擁洞房仙對西湖烟濃雨淡少少
占芳妍歸來好扶摇九萬水擊三千
婆羅門引(江上晚泊望月)
短衣烏帽京塵眯目強鑚頭夢中八表神遊今日江山
佳處便欲賈胡留愛峯嵐滴翠天水涵秋斷霞漸收
見隱隱兩蛾愁好在九華烟樹秋浦沙鷗相看依舊但
憔悴潘郎俗状羞孤負却笑傲林丘
水調歌頭(寄誠夫兄在江南作時兄在史館校讐先朝實錄)
登車就長路曉日照皇州風吹紫荆花落那更别離憂
咫尺天南地北想像雲窗霧閣人在古瀛洲粉筆校書
罷烏帽拂塵遊出銀臺心浩浩思悠悠人間萬事姑
置食邑素封侯收拾金鑾遺事記取玉壺清話此外復
何求好看鏡綠鬢不禁秋
蝶戀花(青田舟中)
無數好山攅碧樹山下郵亭亭下牽舟路山色娱人相
指顧時時又被灘聲妬寒日光隂容易度雲去雲來
那更商量雨強把羈愁排遣去一尊酒盡青山暮
二(河内王幹臣號竹溪)
門外紅塵溪上竹竹似琅玕溪水清如玉溪上主人情
不俗多應每食能無肉千載高標成倏忽六逸飄然
君為追遐躅莫向溪邊閒濯足我知孺子歌難續
清平樂(武陵客含小酌與田父相對酬酢聞農師子嘉諸人方飲他所歡甚)
花臺竹塢對雨羅樽爼邂逅田翁同笑語問訊村墟禾
黍酒徒咫尺高陽粉營狎坐飛觴一種麯生風味不
知誰弱誰強
二(車廐道中)
青松烏桕寒食來車廐滿目山明仍水秀忍聽玉驄馳
驟紅橋掩映山莊酒旂摇曳林塘好在鶯湖春色笑
人不暇飛觴(村舍酒帘書鶯湖春色蓋酒名也)
如夢令(題楊補之施蓬墨梅卷中他詩有忍寒背蓬立之句)
常記剡溪前度坐拓船窗窺覷棹進任舟移行盡粉香
千樹佳趣佳趣篷背詩人何處
浣溪沙(崑山州城西小寺晚憩)
落日吳江駐畫橈招提佳處暫逍遥海風吹面酒全消
曲沼芙蓉秋的的小山叢桂晚蕭蕭幾時容我夜吹
簫
二(壽南陽周文卿八十)
生長升平鶴髮翁兒郎衣彩照方瞳晨昏甘旨鳳城中
緩步不須鳩杖策酡顔時藉蟻杯烘嬾將身世應非
熊
三(冬日喜晴)
萬瓦輕霜愛日明遊絲來往似春晴幽禽弄暖百般聲
斑竹乍翻經夏籜綠池猶泛過秋萍溪橋誰共探梅
行
風流子(至元四年七月廿又二日蘇伯修侍郎舉一兒子以予同年久交且三子名梯)
(雲拏雲步雲者方成童就傅迺求倣吾兒制名遂命之曰乘雲繼徵詞以紀筆賦此以贈)
(兒已滿彌月矣侍郎作湯餅會併書呈席上諸公)
紺宇瑞烟浮仙童小高舉覓真游霞絢九光徘徊若木
日宣五色照耀瀛洲人爭睹翺翔絳闕夭矯上崑丘幾
度驂鸞蛾眉東畔有時跨鳳恒嶽南頭何事暫夷猶
儘青冥遠攬碧落竒搜不數薰香嫵媚傅粉嬌羞笑襁
褓襜褕人間羊祜桑弧蓬矢地上齊州剩費通家小字
衮衮公侯
行香子(京山道中)
竹院松庭犬吠鷄鳴被田家畫出升平園林掩映鞍馬
經行悵暮天低寒日淡曉風輕浮世浮名役使神形
霎時間鬢變星星不憂不懼無辱無榮愛水邊漁林下
隠隴頭耕
二(暮抵應城宿縣齋後園)
槲葉風乾桕葉霜殷淺坡坨路逕回環喜投公館暫卸
征鞍對竹蕭森松夭矯菊斕斑歲晏天寒誰共清歡
過黃昏愁恨多端燭花漸暗爐火將殘更鴈聲哀砧聲
急雨聲繁
减字木蘭花(憲掾黃君美弄璋援蘇伯修侍郎例乞名其子命之曰升雲時二月)
(六日夀席醉賦)
春空靄靄兒解飛騰窺五彩我製佳名異姓他年叙弟
兄我鬚白早亦願兒年如我老緩步徐行終到蓬萊
近上層
南鄉子(觀雲)
紺碧峙晴空態度分明巧不同櫑具神君三四軰乘龍
冠珮翺翔赴紫宫樓觀遠玲瓏舞鳳蹲猊刻鏤工一
笑斜川痴老子竒峯便入南窗詩句中
二(二月廿又八日君美弄第二雛仍前例名之曰凌雲賦此以贈)
頭玉太磽磽江夏無雙世胄遥好是三生仙骨重叢霄
曾侍元君絳節朝咫尺趁扶摇直上鵬程挹斗杓他
日揮毫能作賦飄飄學取成都駟馬橋
三(至元六年九月十四日李重山憲副壽日是日適臺使齎璽書奬諭風憲至山南遂大宴)
(合樂重山號梅庭主人所居官舍即舊木犀亭久扁香宇)
桂宇散秋香咫尺梅庭十月陽紅葉黃花風致好華堂
不比尋常進夀觴褒詔燦龍光百丈蒼官百丈霜信
是天恩寬似海徜徉就趁笙歌入醉鄉
踏莎行(早春景陵道中兼旬隂雨)
野燒回青溪梅褪粉路傍新柳鵝黃嫩連隂未放碧波
明峭寒尚阻東風信咿軋肩輿飄蕭蓬鬢病餘懷抱
無風韻彩牋何暇寫閒情綠尊無分排孤悶
點絳唇(沔陽道中)
澤國春生葑田青接重湖淺鴛鳧弄暖得意烟波遠
隂遇元宵晴望花朝轉和風扇羣芳開遍應過京山縣
鷓鴣天(題應山縣城内渡蟻橋橋東東數步法興寺即二宋讀書處)
十萬元駒過雨堤一雙丹鳳上天池科名已向生前定
隂德仍從暗裡窺龍虎㮄鶺鴒詩同胞同甲照當時
同宗盛事嗟微異後折蟾宫向下枝(先兄正獻公至治辛酉状元予則泰)
(定甲子第三甲十二名)
摸魚兒(至元六年二月望日登安陸白雲樓樓今爲分憲公廨城中有楚大夫宋玉故)
(宅與池其井名琉璃井有蘭臺故基)
屹危闌郢都西北滔滔漢水南去蘭臺陳迹何從訪廢
宅芳池凝竚愁絶處空只有琉璃眢井鼃聲聚千年遺
緒邈白雪宫商雄風襟量恍惚可神遇英靈在應念
諸孫鹵莽斯文徼福如許蕙肴蘭藉椒漿奠屈景幽魂
同赴驚節序却邂逅春深不識悲秋苦撫今懷古謾醉
墨淋漓狂歌悽惋和者應無數
西江月(王伯修贈别)
鳥石驛中長夜小金山下新年淮堧蕭寺麥秋天十載
三回相見今日漢南官舍光隂不得留連何時文酒
再團圓莫待白頭皺面
燕石集卷十
