燕石集卷六元宋褧撰
律詩(七言)
都城雜咏(四首)
萬戶千門氣鬱蔥漢家城闕畫圖中九關上徹星辰界
三市横陳錦繡叢玉盌金杯丞相府珠幢寶刹梵王宫
遠夷縱睹爭修貢不用雕戈塞徼通
豪傑紛紛白玉京汗顔血指戰功名九重見帝多因鬼
萬里封侯不用兵肥馬塵深心獨苦鮒魚波涸事難平
西山小隠煙霞暗依舊春犁趁雨耕
風物鮮妍飾禁城豪家戚里競留情花圍錦幄清明宴
香擁珠樓乞巧棚叱撥馬摇金轡具帡幪車颺繡簾旌
他年定擬持鉛槧細數繁華紀太平
流珠聲調錦琵琶韋曲池臺似館娃羅袖舞低楊柳月
玉笙吹綻牡丹花龍頭瀉酒紅雲灧象口吹香綠霧斜
却笑西隣蠧書客牙籖緗帙費年華
聞駕幸開平不獲瞻仰悵然有作
雲裘浮翠漾朝暾舜陛雍容引紺轅駝鼓一聲離(闕)館
龍旗小隊駐花園空聞祝軷西華道不及瞻天建德門
自是承平好行幸薰風無乃聖躬煩(駕出則駝上鳴鼔謂之駱駝鼔花園)
(在都城之北駕北上每駐蹕焉)
明照坊對雨
章臺車馬去如流白雨霏烟拂畫樓九陌平鋪明似練
兩溝急瀉碧於油美人虹見西山霽少女風來北里秋
凉意滿襟簾幕捲宫鴉歸樹夕陽收
璧月
璧月悠悠上女牆六街燈市遠微茫隨車徑去柳家婢
走馬獨歸韋氏郎戚里烟塵眩銀海九重宫闕接瑶光
銅駝陌上聽鼕鼓笑殺西樓白玉觴
延祐七年十一月朔小雪既上英宗皇帝入太
廟祀享致齋萬姓瞻仰喜而賦詩
五夜飛花合御溝鑾輿拂曉建龍斿千官玉珮開黃道
九陌瓊枝照綵旒皓色潜消鳷鵲殿清光欲近鳳凰樓
遥想齋宫祠祀罷天恩應共海波流
上中書張參議(至治元年有旨命禁中結燈山有司具圖已進時濟南張公希)
(孟參議中書省上書諫從之且賜錢若干辭不受遂賜縑帛各一以旌之)
中官傳敕構鰲山公相披雲犯玉顔紫府騰書天咫尺
彤庭賜帛錦斕斑丹心濟世今能遂白髮歸田未可閒
早晚傳宣催大拜更將霖雨膏塵寰
送高子敬歸彭城
元龍不拜富民侯袖劍囊書苦掉頭李愿有心盤谷去
阮咸無意雒中留春城寒食鶯花静日暮鄉關汴泗流
我亦拏舟江海去試從沙鳥問黃樓
寒食暫出
一百五日上街頭半晴半雨天悠悠豪家出郭車争道
少婦當壚人上樓輦路暗生芳草遠御溝平瞰碧波流
少年直把春償酒若箇新詩紀勝遊
哭張惟健(惟健濟南張公希孟之子賢而有文才識通敏丰儀俊秀禮法從容好古)
(物善草隸諸書當時之名公子也)
天風吹下玉魚符絳節颷輪下玉虛人海渺茫思衛虎
士林憔悴歎曹蜍紛紛故物塵凝座寂寂春魂月滿除
珍重尊翁休痛哭郎君方代少霞書
衛御史(故西臺御史平陽衛弼字良佐延祐初以列郡守忤貴近意由是有旨罷西臺)
(良佐遂歸亡何薨後數年識其子靖卿靖卿席世賞得官亦氣節凜凜有父風云)
御史昔乘青驄馬霜氣横秋烏府門太白終南讓高峻
涇流渭水分清渾神隨丹旐歸全晉名入青編紀大元
欲識當時真鐵面只今猶有鳳皇存
通州晚晴即事(南遊湖湘)
水榭空明雨脚收凝笳催上驛亭舟紫霞斕剪翔鴻錦
碧草平鋪集翠裘落日關河初客路浮雲宫闕上神洲
誰憐五色江郎筆真使超然賦遠遊
櫓港夜泊
七月六日立新秋船窗風露凉蕭颼神祠擊鼓鴉集樹
水驛通燈魚傍舟身在江湖頻北顧眼看河漢近西流
遠人爭問京華事為說䕫龍佐冕旒
江上夜泊遇京使回却寄都下諸公
風氣凉凉水氣清白榆如玉絳津明横江渡口晚潮退
采石磯頭凉月生遠道迢迢蝴蝶夢舊涯歷歷鳳皇城
羣公奮翮青雲上應笑扁舟萬里行
書湘隂謝使君廳壁
使君廳事冷於冰使君無家静如僧門樹枕街横暮犬
戟枝當戶照寒芿僮奴伍伯隨陽雁曹佐書司被凍蠅
料得太常齋未足玉珂朝馬去飛騰(湘隂為湖南下州而謝君敬德三年)
(未嘗挈家故云爾也)
雪中遊洞庭
楚酒初開臘甕邊湖船遥指暮山前鄉關迢遞不歸去
身世伶仃時自憐雨雪還須送殘歲晴明應是入新年
陽和咫尺烟花媚却寫春光被管絃
除夜宿武口驛憶誠夫兄
瓶笙榾柮淡無聊幾度他鄉遇此宵三十男兒尚書劍
尋常意氣自雲霄風燈直下漁歌亂斗柄傍連帝闕遥
懸想銀臺門下客聽雞忙赴紫宸朝
初冬之先壟即事(至治三年作先壟在南城之東南宜泉村沙垡)
烏鵲相依啄野田白駝對立飲冰泉蒲洲凌薄車旋濘
棘路沙虚馬懼鞭冢上白楊時獵獵苑中紅葉曉翩翩
嗟予謾索長安米願就耕夫受一㕓
登第詩五首(泰定元年甲子)
崇天門唱名
三月吉日當十三紫霧氤氲閶闔南天子龍飛坐霄漢
儒生鵠立耀冠篸黃麾仗上清風細丹鳳樓頭曉日酣
獨愛玉階階下草解將袍色染成藍
恩榮宴(四月二十六日)
上相傳宣弁(闕)趨玉堂西北拜鑾輿歌聲縹緲方壺外
酒味氤氲沆瀣餘幕額錦光晴爛漫帽簷花影晝扶疎
君恩誰識深如海獨倚東風咏藻魚
同年會(四月二十九日海岸之萬春園)
臨水亭臺似曲江同年人物宴華堂嬋娟笑弄龍香撥
醽醁深涵鳥羽觴醉後方言頻爾汝座中除目互平章
從來期集輸京雒仍見詩歌播八方
賜章服(自是年始幞頭袍帶靴銀木簡皆具簡上仍刻御賜字金填之五月一日皆除)
(書同授)
承平天子重科名章服分頒出大明袍是涿羅香縷細
笏勝楷木素文横晨趨象魏雲霞粲夕奏龍墀玉雪清
遥想鳴珂朝會處鵷行爭訝被恩榮
上表謝恩(五月二十一日時駕已北幸)
瑞日鮮明射玉題華袍綷䌨近罘罳舍人宣贊瞻丹闕
新進趨蹌詣赤墀黃屋雲行天杳邈綠章風送路逶迤
湛恩豈許須臾報要見他年獻納辭
海岸春行
越橋西下苑牆高綠染垂楊絳染桃霞擁玉樓晴啟戶
風生瑤海暮翻濤官因立馬看花擔漁憶聞鶯罷竹篙
唯有杏園春事好幾人詩興似吾曹
送朱仁卿盱江覲省
晴霞紫陌忽逢君暫託塵衣訪白雲上國離人心草草
北堂慈母夢欣欣波衝海淀漳川合舟入鄱陽楚路分
珍重驛程詩句好不妨馳寄慰離羣
和張仲容雜詩
蓬萊雲彩爛東方魚鑰開門禁漏長萬仞樓臺爭霽色
九重宫闕動秋凉羽林執戟趨神武騎客彯纓入建章
獨愛芸窗常寂寞六街車馬是誰忙(時予初校書祕府)
誠夫兄由兵部員外調選江湘次留别詩韻送
之
鯨鯢吞餌釣槎閒英簜開承使節函北地關河摇落後
東吴風物笑談間晴湖泛艇鷗衝槳夜邸懸燈馬卸鞍
莫以遨嬉夸小季春風今在五華山(山在京西四十里都人四時遊觀)
和趙魯瞻海岸冬日晚歸
白塔高標射紫霞烏棲宫樹客投家燒香人拜彎弓月
穿市兒㩦剪彩花苜蓿地眠朝退馬蒲桃園隔宴迴車
人生要縱長安眼何事能容便面遮
閠月五日即事
皇都萬家欲何往信馬悠悠成獨行擊纜橋邊春水急
吹笙樓外暮雲平金絲柳弱窗臨道羊角風高塵過城
取次韶華堪寓目詩情飲興一時生
寄題涔河石橋(河在澧州北四十里實往來孔道州人謝氏疊石作橋壯麗宏)
(闊予自延祐以來凡八過其上慨念行役之苦為之惘然)
灣水溶溶漾碧虛白虹高偃接雲衢深春曲岸栽楊柳
落日(闕)
含毫士莫畫寒江待渡圖
秋思書將陵驛(館伴安南國使還鄂)
斜陽催出鳳皇城津鼔聲沉夜櫓鳴海口風來吹酒醒
漳濱葉落喚愁生望深夕浦蒼烟暗夢入秋閨素月傾
况是潘郎年紀到二毛侵鬢不須驚(時予年三十二)
秋浦夜泊憶誠夫兵曹兄
悠悠旌旆駐郊亭車馬東門勞送行啣命但知談笑樂
趣裝方動别離情千山萬山風月恨十家五家砧杵聲
惆悵粉闈人下馬碧窗誰與對書檠
送哈必齊文苑僉憲浙西
五雲仙珮厭朝雞抖擻春衣著繡衣陌上好花晴羃䍥
津頭行客路逶迤楊梅佐酒火實粲鱸魚作膾銀絲肥
共道莫教辜負口不知冰檗可充饑
雙清亭春日獨坐(時張為都水經歷雙清幕府名也)
帝城何處不紅塵小海危亭獨可人笭箵舟航浮上牐
笙歌池館接西津恩波浴鷺連洲暖宫樹啼鶯隔岸春
不用鞭笞了官事笑談容得幕中賓
二月二十二日野寺哭張仲容
身前誰不羨詞華水散淪漪日散霞仙桂無緣空種樹
幽蘭有種自生芽淚飄舊殯棠梨葉酒入荒臺野薺花
最是相知嗚咽處洛中松柏渺天涯
送張孟功江淮覲省就赴河南幕
清時郎選重華年英妙如君衆口憐霍霍寶刀新試刅
泠泠瑶瑟舊調絃思親將捧白鳩杖去國還浮畫鷁船
淮浦汴堤俱好在吟詩仍似水雲天
送貢泰甫還江東
河流欲冰燕鴈號僕夫出門具吴舠三年遊子住京國
一日念母還江臯才名豈藉功名重詞氣終隨意氣高
欲識别君情繾綣臨岐持贈紫絲絛
沙垡拜掃(一百五日侍誠夫兄出南城拜掃沙垡先壟歸循宜泉橋北少東一園内)
(有金太祖武元皇帝碑扃守嚴祕呼主人開門讀竞憩園後小亭亭四旁植卉木成列甚)
(多峙二靈壁石於巽坤隅移時將出主人前導復由碑前過一柵門旁鎻二猴云畜四五)
(年矣童有偶懷果戲擲調之亦跳梁可玩已而要坐外閣茵榻簾几事事皆清致以浙甌)
(供茗令人洒然少頃風作命僕就懇折花主人送出且以辛夷花詫獻上馬轉至園後適)
(李花盛開斥騶者踰牆竊致之遂歸自豐宜門予偶有詩思至披雲樓成唐律一章白兄)
(抵海岸兄屬和已就遂君實祗監求紙商訂錄呈諸公主人周姓亦頗知好客云)
風花寒食舊城陬路指灣磣思致幽沙隴致錢買鼢鼠
郊扉擲果調獮猴辛夷已受園丁獻穠李尤煩步卒偷
自是詞人多樂事繁華那識抱官囚(拜掃時野人獲鼢醜怪可詫予以錢)
(七十五文得之將以歸遺兒子)
春暮雙清亭小酌懷張孟功
吏退公庭鴈鶩行持杯暫對水雲鄉山開罨畫涵晴影
花落胭脂漾晚香酒幟隔津標柳陌漁舟避浪向蒲塘
懷人不得同相賞空賦停雲第二章
曉自宦者門入院馬上口占
繚垣齊拱禁門高别院斜連御水遥芳草有情生廣掖
垂楊無力倚危橋承宣白面風標俊入内華裾意氣驕
么麽詞臣不通籍却疑宫闕在璇霄
病暍柬王君實太博
卧病三日如三秋時見謝程蘇孟儔環堵自疑溟漲外
高居獨在閬山頭醫師胗視投苓术文友過從遺脯脩
獨怪新除齊博士不來相問負薪憂(謝敬德程時叔蘇伯修孟道原)
送道士李希白還山
洞中流水五芝肥鶴上仙人萬里歸海月伴殘丹竈火
天風吹動繡雲衣焚香祕室招王遠躡屐名山訪子微
聞道長生有真訣我從何處叩巖扉
和蘇伯修應奉上都試院夜坐韻
八月簾帷試夜寒諸公文酒度更闌然藜共喜臨天禄
分芋何勞問懶殘誰許桂枝平地折莫將花樣近來看
主司不是冬烘者解送宜勝十政官
送誠夫大監兄代祀海神
毳帽貂裘素綺裳明時遠致御封香朝端使者傳天語
海上神君見火光萬弩射潮非計策三山湛影漫文章
靈來細祝憂勤念不是求仙漢武皇
送劍州任倅
愛君疇昔賦遠遊志如鵬鶚横霜秋抱才應辟到滇海
挾策赴調趨皇州蜀山秦樹有德色猿聲鳥道無羈愁
里中同舍不俶儻坐守塵編空白頭
詠御溝
決決穿雲出磵初千迴百折到皇居行人不敢來飲馬
稚子時能坐釣魚内史府前晴滉瀁雲巖觀後晚舒徐
波漫略彴通丹禁風颺輜軿映畫裾三月霏烟著楊柳
九秋凉露泣芙蕖荒唐莫說流紅怨自是清漣解起予
送益陽州守額森哈雅(楚武定公阿爾哈雅之孫由宿衛初官)
龍節光臨澤國遥鳳毛聲振相門高朝辭闕陛香凝袖
暮餞郵亭酒汚袍我愛甘棠留楚甸誰憐楚鴈集江臯
一州如斗君休薄考最猶能張爾曹
送賈孟善閩浙覲省遂奉父之官淮安
浮雲一昔凉風起遊子匆匆買去舟喜奉嚴君辭遠徼
不因作客别神州白蘋漠漠吴江岸紅樹蕭蕭楚驛樓
總是停橈捧觴處知君無復有離愁
次韻誠夫兄麗正門外晚歸
碧霄雲物獻詩題雙闕西邊日馭低弦月彎環城上塔
錦霞鮮麗水南隄仙郎下直辭雞樹獵騎收圍撤兔蹄
爭笑閒身空七尺不因鼕鼓卧幽棲
柏堂(劉母熊氏三十而寡不嫁其子觀作堂名柏以奉之)
到處慈闈總樹萱君家庭院擁蒼官心非紅紫争春意
人似青蔥耐歲寒錦帳羅襦秋拆鳳雲窗月戶曉棲鸞
階墀更有芝蘭在掩映濃隂十畆寬
南寧彭使君重建東坡載酒堂(儋州)
椰葉榔花映祠宇椒漿桂酒蕙肴蒸古人不作千年恨
遺跡猶存百代徵魂魄何須歸玉局是非從此見金陵
使君作室吾儕咏一笑俱成附驥蠅
蘇伯脩脩撰分院灤陽衆仲(陳)君實(王)有詩送
行讀之灑然動人清興走筆擬之
桑乾居庸南北京崤山澗水相送迎羨君於兹三扈從
憐我不得一經行到時文酒度長晝去日車馬奔新晴
鰲峰清語應見念使僕鄙吝心中萌
琴士項崇節還新安其人居京師七年嘗為威
順王及魯國長主琴
調絃理曲世滔滔百代斜川鑒識高有耳唯聰廣陵散
無生不奏鬱輪袍長安米索塵凝席千里蓴香月滿舠
忍道醉眠卿且去玉徽明日楚江臯
早春馬上即景書懷呈張孟功左司
日日騎馬到西城年來竟無清興生冰潭照影覺形穢
雲岫對人增眼明墨客詞流驚邂逅玉珂香轂惱逢迎
鳳池賴有知音客一曲陽春為寄聲
歐陽南陽還臨江便道之官廬陵幕府(前翰林檢閱撫)
(州錄判)
東觀玉堂如積薪十年補外空勞神紅塵赤日能敗興
白鷺滄洲却可人相閣老槐涵墨沼官亭新柳送車輪
扁舟三月桃花浪歸及臨江江上春
送李彥方福建憲副
繡衣乘遽度閩關回望皇州紫氣間輟直暫勤安赤子
臨岐誰敢嘆蒼顔陛辭此日嚴將指疏奏明年早賜環
自是軺車不游覽往來多駐武夷山
道士王用亨父母高年作壽慶堂其上世蜀人
仕宋今居江東
雲錦溪頭小有天崇文宫畔地行仙故家喬木三千里
流水桃花五百年雲液養齡春㶑灧霞衣上壽晚翩躚
山中玉斧傳真訣應向高堂說又玄
暇日小集項鍊師丹房(鍊師字子虚)
新秋道院凉如水載酒幽人對綠莎移榻小窗從嘯咏
抄詩别館儘經過勞生不解談丹鼎明日堪憐動玉珂
吟罷自慙題字惡定應無計換羣鵝
和孟景章早秋即事韻
蔥蘢仙桂壓勾欄月下婆娑玉臂寒荷榭有風紈扇歇
醉鄉無暑蔗漿殘銀燈光散填河鵲粉袖香銷舞鏡鸞
惆悵邊衣何日就錦書同附勸加餐
李良臣之睢陽别業為其考平叔公作家廟予
校書時李為祕卿
憶昔青衫典校時尊翁作監鬢垂絲蓬山風月誰能記
蒿里衣冠我獨悲黑壤禾麻存别墅素帷香火待佳兒
舊僚猶有丹鉛筆試撰麗牲第二碑
送藝文令史宋子與驛召歐陽原功太監湘中
便道過家覲省兼簡吴彥暉徵君内翰周子
嘉省郎
風雪閉門貧病嬰開門南去愜我情萬里獨遊舊官長
十年一拜賢父兄征路快馳宛騕褭歸期應及閠清明
梁園楚岸春俱好一訪相知為寄聲
江西袁慶遠由郡博士為幕職再調潮州路經
歷徵詩送行
長松磥砢出霜林不分儒官久陸沈嶺外官資雲路快
城南祖帳雪泥深紅蓮綠水無多事翡翠明珠肯動心
莫道皇都(闕)
南岳李煉師所居號盤中
南岳崚嶒倚太空盤中勝地著渠儂烟霞近接朱陵洞
雷雨潜通天柱峯仙境得名符古昔道人無事養疎慵
他年凖擬尋松鶴歸日應能借竹籠
送君則林倅南還辛酉登科今為京尹主文
經笥便便玉價高帝城十載屢遊遨月中前度攀丹桂
天上今年種碧桃燕市風塵情浩浩吴帆烟水興滔滔
仙舟幸有金華客共與哦詩飲濁醪(與胡古愚同行)
閠三月七日城西訪友不遇馬上口占
寒疾連朝避風雨今晨一出復何如扣門投刺意不愜
上馬逢人情有餘饑鶴啄蟲行廣陌垂楊飄絮汎汚渠
暫經馬市緇塵滿歸去蓬窗理舊書
燕石集卷六
