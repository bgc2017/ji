燕石集卷八元宋褧撰
絶句(七言)
呂仙亭
物外煙霞屬勝遊有時長嘯海門秋岳陽樓上題詩了
慚愧人間韓伯休
一絇絲(張昌儀兄弟恃易之昌宗之寵所居奢溢有人題其門曰一絇絲能得幾日絡)
(昌儀遽書其下云一日即足後禍及)
清河桑少蠶拍簇曳雪牽霜不盈握西風吹落紅蓮花
敗籰塵埃棄墻角
書宜都内人傳後(二首)
痴絶廬陵不保身忽從婦口議天倫鸞臺鳳閣須眉者
誰識當時有内人
繡帷春色久徘徊檀机傍邊說禍胎一笑詩人漫懷古
夢中曾見内人來
朝元宫雜詩三首(延祐丙辰在汴作)
飛仙堂前深草青葵花榴花紅重輕幽鳥飛來弱枝動
泓泓殘雨夕陽明
七真殿西開小門此中南與書司隣板扉無人蝴蝶亂
細草幽花三月春
鄭州車過雷□□(闕)墻橋上人已行睡眼羞明忩紙白
驚人又是石魚聲(齊時則擊石魚聲甚清亮)
送牛農師北上
玉帶河流緣蔚藍君家橋北我橋南一談忽作容易别
便是無情也不堪(武陵城西有玉帶河)
招屈亭東酒一巵人生最苦遠别離不須更折路傍柳
君家門外青垂垂(招屈亭乃郡人送别之所)
阿亭學書纔五經阿孫學語纔春鸎乃翁去去莫回目
外有先生内有叔(農師二子長玉亭從予受學次鼎孫時方二歲)
重過江陵
渚宫春水數經過風物消沉可奈何聞得街頭耆舊說
鯽魚翻比昔年多
南條山色翠微茫映帶江城冠楚鄉楊柳兩街多大宅
好教留待段文昌
送陳亨甫如湖南
莫為功名怨别離别離何用送行詩沅江臘月無楊柳
聊折梅花贈一枝
次韻賦春詞三首
象口香消冷瑞煙錦衾羅薦任朝眠一心要續懷春夢
不管啼鶯繞檻前
妝樓淡月轉廊腰晴露和春浸碧桃愛品鳳簫腔未稳
夜天空望彩雲高
嬌春楊柳暗藏鴉掩映文忩一樹花寒食清明多過了
悄無車馬問儂家
澧陽道中春日
隔村山鳥學綿蠻夾路溪泉響珮環晴日烘人透衣暖
不須春酒亦酡顔
别武陵諸友分韻得身字(延祐己未三月晦日别武陵北歸)
人别江南花别春鶯鶯燕燕總傷神旗亭酒輭歌姬豔
爭奈相如是病人(予是日暴得腹疾不奈觴)
别後寄友
蘭舟三日屈原亭醉出南門緩轡行柳暗河街新月上
一場離恨不分明
舟中夜雨竒周子善
雨暗空江夜寂寥打篷聲似打芭蕉故人好在紗忩下
高擁銀燈對小喬
漂母墓
南昌亭長木蘭僧進食英雄豈不能澼絖家資消幾許
阿婆高冡碧崚嶒
沛中
未央宮闕錦輝煌隆凖何心戀故鄉直到中興守家法
年年供頓幸南陽
晚興
紫陌歸來月魄新草深凉院掩柴門絺衣欲挂梧桐上
慚愧緇塵染樹痕
感懷
擾擾紅塵世態殊少年空殢五車書才情縱解吟春草
畢竟京師不易居
初至都書金城坊所僦屋壁
士龍東頭士衡西長沙舞袖難旋轉豪家儘有厦連雲
自是詩人嫌日短(張岷有云京師有兩般月日望月終請料錢嫌日長到月終房錢嫌日短)
晚出都城(是年八月東之樂亭縣)
風入秋羅半臂寒紫霞赤氣日光殷西山大是無情思
忍送巾車又出關
宿錯橋
胡來城下錯橋西神樹棲鴉廹暮啼數騎東來飲河水
一聲羌管碧雲低
漁陽(二首)
萬馬紛紛動鼓鼙三郎束手翠華西向來别有銷兵策
莫恨青闈燕子泥
小醜從渠怨忌多不知和解欲如何萬幾儘有關心處
却辦城東熱洛河
誠夫兄寄都下雜詩五首次韻奉答(予時在樂亭縣)
虎豹環宫守日旗䕫龍鵠立捲班遲明良自有賡歌咏
逢掖諸生莫獻詩
鳳吹龍筝樓上頭市中沽酒會英遊狂心似火何時遂
定約春風賦御溝
玉皇端拱白雲鄉扣額何時上綠章威鳳祥麟都網盡
後人誰更說昭王
擁被巴童似蝟拳矮忩爐火夜深然風流張緒如楊柳
却向荒寒度半年
碎霜斜舞下遥天透膽寒威折塞綿不似豪兒衣狐白
讀書辛苦謾多年
憶武陵舊事(三首)
咏歸亭瞰武陵溪隔岸花開雨後齊竹篠庄園春社散
青陵村外目平西
芙蓉如妓繞横塘一段秋容著色粧猶記周郎會心處
醒時雙陸醉時狂(周子善别墅水亭名會心處)
兩袖東風臉似霞滿懷紅刺訪儂家春鶯錯唱清平調
輸却釵頭縹蒂花
通州橋下見訣别者
二月五日風揚沙潞陽河津楊柳芽氊車離人泣紅頰
搖鞭羨我能還家
三月一日雜詩四首(延祐七年)
仙龍髯墮古混臺碧籞春深花自開踏白馬前雙斧鉞
路人爭喜晉王來
苑樹雲藏紺色鴉綵樓昏鼓促沉霞分明不似鼕鼕韻
寂寞東風十萬家(國有哀則崇天門外結綵為樓别置鼓角漏壺以司晨昏嚴警備)
柳簇紅橋綠霧勻羽林戈戟鎻重闉朝陽空照俜仃影
長似東街碧樹身
舊時甕城野櫻桃隈隅弄日晴樹高遊人來往不能折
爛醉來時玩碧梢
李廷珪墨
神物蟠髹麝溲煤昇元曾是進蓬萊玄光依舊能今日
誰信昌言己夜臺
陽關圖(二首)
繫馬停車待酒闌驪駒歌斷不成歡憑誰說與圖中客
水遠山長行路難
前春别宴武陵溪候館垂楊暖拂堤忽見畫圖疑是夢
故人回首洞庭西
七月八日曉晴暫出麗正門外(二首)
團團碧樹壓宫城白鳳門楣淡日明回首瓊華仙島上
片雲猶欲妬新晴
曉凉門巷柳隂蟬九陌晴泥著錦韉到處簾櫳盡相似
巧棚人靜五生蔫(里俗以七夕前數日種荳麥等於小瓦器為牽牛星之神謂之五生盆)
冬夜
紙窗如水月如冰天際浮雲罨畫屏漏板闌珊參過午
篝燈猶誦太玄經
羣蔬寫生圖
午衙太守杞菊賦朝日先生苜蓿盤翠釡駝峰無限美
畫師何事畫酸寒
元夜偕二友看水燈
綠鬢相攜御輭風珠塵粉霧月朦朧水燈浮過南橋去
卻被殘冰礙(闕)紅
得周子善書問京師事及賤迹以絶句十首奉
答
春王朝會大明宫祝栗魚蠻四海同至治元年調玉燭
和風甘雨看年豐
曉日雲冠綴綵珠龍顔如玉映康衢大官門外停天駟
羣辟翺翔侍步趨
黃流玉瓚薦馨香九廟神靈降百祥一部雲韶導仙駕
歸來朝賀坐明堂(時皇帝初舉親祭之禮四方未知)
至公堂下魚鱗屋麗正門前蝸殼居三百英雄來獻賦
是中應有馬相如(至公堂會試之所四方進士來試南宫者率皆僦居麗正門外)
瑶肝玉肺渥注駒玄圃崑崙是坦途暫蹶霜蹄未為失
三年奮迅碧雲衢(子善昆季連與鄉貢皆不利故勉之)
人海茫茫萬仞山健夫爭赴碧巖端躋攀分寸不得上
始信文場蜀道難(予亦以舊歲失舉)
一念遺孤一愴然心旌無日不懸懸潞陽二月河冰解
定買吴儂燕尾船(弘夫兄殁於武陵姪彍在彼時予欲往視之)
謝家擇壻得逸少溫嶠先酬玉鏡臺羅帳合歡猶有待
可憐孤鳳意徘徊(時予得婚家初納采)
邇來吟思濁如泥今日酬君喜賦詩不識心忪并胆怯
犀珠銀液竟何施(予向苦心疾至今遂不作)
汨沒京塵度歲華胷中千緒亂如麻南風凖擬揮談麈
賸費君家木杵茶
錢聖舉山茶
丹青筆點水晶宫為爾寒葩染淡紅今日北人多見慣
不須和雪上屏風
雪竹白頭翁横披(二首)
琅玕裊裊碧雲空雪綴斜梢倚北風丹鳳不來年歲晚
一枝聊借白頭翁
蒼衣雪頸凍難飛寂寞寒梢獨自栖别有春明好風景
綠楊如畫乳鶯啼
出京酬送别者(南遊湖湘)
臺笠華纓洗暗塵都門官柳送車輪洛陽津吏揶揄我
不是終軍等輩人
阿城
掖庭咫尺失王嬙庫吏奸因鼠糞揚邂逅阿城重懷古
欲從何處弔威王
小姑賢祠(虎丘南地名小姑賢舊時民家有姑惡新婦欲織羅而去之者其小姑悉)
(自&KR1158;取為己過冀以悟母母悔而止鄉人祠之)
離鸞别鵲兩沉冥腸斷廬江焦仲卿不見虎丘南畔月
至今嘗為小姑明
舟中述懷
飯了從容瞌睡禪詩情澀似急灘船吟成欲附都人賣
又恐明時不值錢
彭澤水驛嘲淵明
循資白髮綰銅章明府何心解綬忙今日公田多十倍
折腰兒輩亦無傷
五王博塞圖
鶺鴒飛滿萬年枝羯鼓聲聞博塞時自是開元太平事
不曾聞有豆萁詩
賈傅祠堂(二首)
絳灌纔書汗馬功治安策裡事無窮漢家未有停年格
一歲超遷到大中
天上銀河洗甲兵八方風雨會咸京洛陽年少偏多事
強說當時未太平
舟中聞笛(岳陽樓下隣舟一軍將醉而吹笛愛其音韻清壮命酒賞之旦求予詩遂)
(賦此以贈)
虬鬚醉倚木蘭舟不識人間出塞愁吹散碧雲江上去
芳洲斜日自悠悠
毛女圖
終南靈藥可成仙徐福空勞泛酒船七月輼輬鮑魚臭
不知宫女却長年
漫成
日射金堤御水明楊花榆莢出宫城上林如錦春如畫
却怪黃鶯不解鳴
送存初宣慰湖南十首(存初宣慰故相野仙不花之孫由宦族入侍宿)
(衞出為湖南宣慰副使秩滿遷湖廣省郎中至治元年召簽會福院事明年拜天官至元)
(元年春受命湖南宣慰使時天子新政銳意治道開經筵留公侍講讀力辭始賜允四月)
(朔啟行公幼受學先兄弘夫性識聰穎及長遂知好學涉獵書史作詩臨帖至於筆札硯)
(墨雅好精緻棋槊射獵擊毬等事雖嘗間作亦視之泊如也予與之交將十年前年冬公)
(特闢書室延致數月坐其下公今年三十三歲始生子未朞喜詩學唐有海棠曲亦得風)
(致澧陽别業植梅數百本自號梅月莊主人厭倦世故時有隠去意以年方壮未遂詩人)
(沅州校官吴陟字子高公極愛其才調欲辟署掾属故并及之公名阿榮字存初國人也)
太平天子闢經筵側席金華引舊賢頓首玉皇香案底
旌麾畢竟使飄然
綠暗紅稀出鳳城潞河津上酒雙瓶湘花湘鳥憑誰報
早晚樓船過洞庭
甘棠舊樹幾年餘枝葉蔥蘢拂月衢長沙耆舊如相候
先向軺車看鳳雛
碧湘如鏡嶽如屏賦客騷人聚德星况是蘇仙吟咏處
高名從此競芳馨
金貂門第黑頭公五省三臺指顧中便擬梅花莊上隠
不應解組太匆匆
三載王城接燕談高齋夜坐語喃喃有時共對桓伊曲
一種清禪靜裡參
金閨朝退暮歸時指點鉛華儘賦詩惆悵海棠花底事
有誰題咏有誰知
青霄持節鎮湖山東閣招賢事不難若用紫薇為幕客
常教街子報平安
花飄禁籞錦機空人别河梁酒暈紅送春已是情懷惡
又向殘春送相公
科名自愧忝君恩未省何曹著此身遥想蓮花門外路
幾時湘水共行春
早出過御溝
殘月欲落日未生樹根交合清水明翠華迢迢沙磧杳
銅駝陌上馬聲少(駕已幸開平)
唐人兩馬圖
玉山芻秣渭川波振刷驍騰意氣多政好駢趨駕黃屋
臨危踶齧奈君何
少陵春遊圖
山崦樓臺花樹枝杜陵韋曲恣遨嬉畫圖省識春風面
應是開元未亂時
張仲容七夕來徵詩就次韻以答(來詩云雲壓高城雨散絲)
(萬家秋氣入羅帷巧棚七夕喧隣里小宋明朝定有詩)
鈿合紅蛛綴網絲玉兒瓜果設香帷從來天上張公子
解試梧桐一葉詩
聞蟬
昨日流鶯今日蟬無端世故苦相煎長安多少封侯骨
雨打風吹過少年
龔秀才還臨江(二首)
江上春波烟霧昏江南遊子怨銷魂五侯池館歌鐘沸
爭信麻衣憶故園
烟霞錮疾是誰醫來到都門幾許時莫待蜀禽啼血呌
薜蘿猿鳥怨歸期
送成都何巖亮二首(由提學雲南乘傳過家為父慶八十壽)
雲頂嵳峩蛇陣長錦江春日淡無光老翁白髮升平世
閒倚東風看海棠
樹迷雲棧路間關詩禮庭闈夢寐還五色衣裳千歲酒
馬蹄仍度點蒼山
省郎王景星僦居鐘樓之東頗有幽趣遂號市
莊主人(二首)
樊川别業輞川莊摩詰才情小杜狂聞說當年多勝事
却憐官職苦相妨
佳樹名花總是春畫簾遥隔輭紅塵池臺政賴閒粧點
惟欠林邊學吠人
看雲樓
昨日笙歌今日塵交情反覆世情新山中態度能多少
辛苦長安陌上人
聽雨樓(陳存翁)
侵窗度竹復臨池絶勝瀟湘夜半時客邸十年聽不足
可能今日重題詩
夜下新安驛竒家(館伴安南國使還鄂)
河流如箭棹如飛星漢垂光月漸西回首曲廊微步處
文明門上夜烏啼
晚泊維揚驛(二首)
驛墻紅樹晚蕭蕭解勸征人駐畫橈擬辦青樓狂載酒
月明何處玉人簫
朱軒翠館&KR1273;岧嶤幾處笙歌幾處橋怪得隔江人望見
夜深燈火似元宵
江上棹歌五首(采石舟中作以相長年三老且以慰使云)
日南使人朝貢來東觀校書遠送回長江無波風伯喜
不須銅鉦苦相催
江邊日出便解舟輕帆經過烈山頭我儂一日還到驛
你儂何日到邕州(邕州與安南接境故南使以到為大成港之上采石之下江心有山名烈)
(山)
遠人莫愁行路難故鄉萬里應須還明朝得風到池口
回首不見蛾眉山
象奴晚泊賣象梳金錢賣得相讙呼大信有肉采石酒
何不多買犒棹夫(大信市猪頭甚佳采石出美酒舟人有大信猪頭采石酒之語)
荻花蕭蕭江月明十舟齊發棹歌聲但有五兩好風信
莫為離别動鄉情
寄張仲容(四首)
縠窗昨日君辭婦白駒今朝我别家馬御僕夫都見慣
莫教閨夢到天涯
城南城北渺風烟一度論文月再圓腸斷而今更愁絶
蓬萊雲隔楚江天(仲容時以禮曹掾接漕舟在海上先予一日出都素與予契誼甚厚雖同)
(居京師然各以塵事稀復接見嘗謂小别離欲賦一詩此篇首二句小别離詩起句也今足成之)
風流多病漢文園玉樹森森瘦可憐夢裡若逢徐福問
仙家何藥得長年(仲容素苦吟清□别時又病作)
有情誰解不相思羅幌風乾葉落時莫問離愁有多少
君歸猶趁菊花期
書漢津驛(九月十二日)
凉月滿庭清似水匡牀無寐苦難勝閨人不見羈人况
落葉横窗蛾撲燈
甄氏墳園春露亭(二首)
白楊如柱草如茵湛玉零珠苦愴神况是清明風雨惡
可能無淚濕衣巾
軒楹錯粲對泉宫菽水庭闈在眼中别有孤丘漆燈滅
寧馨何處哭秋風
鄱陽蕭性淵能鼓琴琴號霜鐘是其曾大父宋
南渡時所畜者其家上世善琴云(二首)
池臺腸斷雍門周艮嶽繁華逐水流往事寥寥君不見
金仙垂泣渭城秋
不似琵琶不似箏鯨音歷歷似秋清龜年流落江潭外
誰識秦聲與楚聲
柯敬仲持其迺尊山齋翁遺訓詩求跋
太傅當年自教兒唾壺談麈亦吾師蓼莪流落玄扃下
不見音容只見詩
徐氏致爽齋圖(取拄笏西山之義)
隂霾蕩盡曉無霞秋氣蕭森山氣佳萬戶千門城闕裡
不知空翠落誰家
送章生還江陵(三首)
六尺身軀二十強長安索米日倉皇多應夢裏還家樂
菜市街頭春酒香
荆門驛路草萋萋郢樹連雲曉色迷因憶兒時賞心處
女貞楊柳夾濠堤
南國相知音信疎暮雲春樹渺愁予東風解辦含情句
代作長江雙鯉魚
秋江小景
霜落吴江息暮濤荻蘆花葉冷蕭騷山林真隠今誰在
畫裡漁舟亦自高
趙集賢致政(二首)
集賢學士鬢雙皤少日軒車意氣多有口惟稱老耼語
向人不曉缺壺歌
酒滿清尊花滿叢高年樂事政無窮近來好語君休報
驚動林間矍鑠翁(時有新令官至七十不致仕)
送同年王在中編修代祀西行(六首)
宫雲擁節下青冥巨岳通川草木榮傳語詞官休祕祝
漢王深意在蒼生
銀盝天香出帝都春衣綷粲馬連&KR1568;城南關吏爭來認
曾向當年見棄繻
聮鑣蓆帽杏園春五見宫花照路塵今日分攜重惆悵
順承門外草如茵
嬌兒文褓語初鶯内子閒閨數驛程自是曲江春酒重
不堪芳樾聽鵑聲(在中長安人)
同年折桂復同官同巷衡門指顧間縱是薄情詩興澀
可能無句到陽關
蜀山秦樹碧相連鳥道花開三月天馬上從來詩句好
定應多費薛濤箋
街柳為暴風所折謾賦絶句
粧點官街能幾春經行常羨綠隂勻隣翁只怪南風惡
不道年來蠧滿身
城南小雨
官街楊柳綠參差花外危亭俯路岐物色宜人總依舊
天隂不似去年時
送曹義省親新淦
親在江南子在都擔簦戲綵事難俱寧馨學業今如此
郎罷還教食肉無
詹事府承宣使方君恕還岳陽(四首)
銀榜宮前近識君當時悔不早知聞相逢未盡忘形話
又逐燕鴻度冥雲
古來詞客不勝愁感慨悲歌謾白頭君若到家無事日
等閒莫上岳陽樓
臘酒濃斟白玉巵寒梅香綴碧苔枝知君不作京華夢
睡到山城日出時
江南才子總知名久别煩君為寄聲說道頭顱將四十
髭鬚先白兩三莖
送李文清之官八番宣慰司幕府(三首)
馬諳舊路不﨑嶇草色新袍是故吾山鳥山花總相識
莫將詩句詠娵隅
西南邊徼渺烟霞星土列疆道正賖羈思宦情應等爾
錦城雖樂不如家
武昌門外柳如絲曾見吴儂笑咏時張緒而今漸憔悴
定應不似昔年枝
送謝德潤還澧州(二首)
通濟橋頭楊柳枝涔陽極浦漾金絲驚見昔年題柱客
歸來白髮照漣漪
征鞍遠過孫王渡稚子迎門喜氣多烟水雲山一杯酒
拂衣歸去興如何
春雲出岫圖
石根騰起氣如饙擘絮成衣布置勻態度不須空藹藹
東臯愁殺耦耕人
大名于景初家屋梁燕巢偶壞以懸匏代之因
墮雛其中燕竟不他適來往其家凡六年異
而求詩(二首)
春秋來去不相安王謝恩深往復還盛事他年君看取
蛇啣明月雀啣環
暮宿懸匏晝出飛笑他辛苦杏花泥隣家竈突多炎上
猶自雙雙得意棲
送張尚德還長沙(四首)
聞君家住古長沙吴楚川途萬里賖九衢夏木皆塵土
歸棹惟應看藕花
江山風露夜凄清散入心脾爽氣生重來寫作金聲賦
莫向時人鳴不平
楓林水驛舊留連小小歌謠四五篇煩君說向沙鷗道
今日才情減昔年(泰定乙丑秋予以館伴安南回使宿荻港驛賦棹歌數闋題壁上尚德嘗)
(見之及來京師往往對人傳誦)
洞庭如海山如黛疇昔扁舟數往還今日因君倍惆悵
功名無味釣槎閒
送劉克讓歸汴中三首(名天秩由河南鄉貢中第竞以便養辭館閣之)
(職除濟寧錄事須次覲省)
梁園詞客卯金刀五十人中賦手高却是鄒枚有神授
他州解送敢爭豪(會試第二名授館賦)
苑牆霏雨拂春旌興聖宫前曉唱名聞道明經傳奕葉
寧馨今日被恩榮(時久旱始雨興聖宫唱名自此舉始)
玉樹瀛洲總列仙徒勞州縣亦堪憐趨庭不羨長安樂
還上河津畫鷁船
送翰林編修趙宗吉秦蜀降香便道覲省(二首)
九重端拱不時巡宣室齋心禮百神奠璧沉牛唯遣使
東封西祀肯勞民
錦衣玉節照皇都紫陌春風拂傳車行役不須愁萬里
過家能似漢相如
和省郎杜德常清明三絶兼柬王君實藝林
開門景物苦無涯柳拂青絲杏襯霞醖藉仙郎誰得似
官曹常對紫薇花
春閨無事不聞雞睡起朝陽樹影西盡道陌頭寒食好
賣花聲裡有鶯啼
赤闌橋瞰花溪過白板扉臨柳岸開最好苑墻東畔路
可人何事不頻來
送湖州李教授之官(二首)
輭紅塵裡換青衫彈鋏歌殘策去驂不用臨岐重惆悵
落花迎棹過江南
筆翰超然松雪仙丹青已矣霅溪箋高齋應有横經暇
品畫臨書亦自賢
羣魚龜蟹圖
紫蟹玄龜素鬛魚悠揚作隊出菰蒲吴中餓殍須南食
腸斷腥風是畫圖
送新安王元成赴遼陽教官(二首)
三月邊城未見花榆關盡處草連沙舉頭只見長安日
忘却江東是故家
聞道東人樂事并舞姬酬錦曲酬綾廣文别有詩書味
自分皋比冷似冰
揆初堂(關中某氏永感之後夀日避客之所)
二十年前具慶時彩衣歌吹進瓊巵而今亦有如澠酒
自顧微驅欲奉誰
堯民圖
謌謠人物接康衢和氣氤氲溢八區日晷悠悠纔過午
周人酒誥漢人酺
燕石集卷八
