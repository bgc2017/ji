燕石集卷九元宋褧撰
絶句(七言)
送王君實西臺御史(十首)
鳳城雪霽收燈後烏府風清奏牘餘道路行人傳好語
藝文學士拜新除
折桂蟾宮近十年品流第一冠羣仙頌臺藏室遨遊遍
御史分司又占先(甲子省元秘書郎太常博士)
一代才華百事堪祥麟威鳳木楩柟願擕雲閣修書筆
移向惠文冠後篸(預修經世大典)
樊川韋曲稱閒情卉木林泉畫不成畢竟高明挂霄漢
終南峻嶺渭流清
魯郭原頭纔拜掃雙清亭上罷吟哦黃塵發軔關河路
奈此騷人標致何
十二官街踏雪泥歸來門巷晚凄迷故人忽報明朝去
横玉一聲春日低
江東日暮碧雲隂前月緘書錦鯉沉渭北春天多綠樹
又從何處覓喬林(時蘇伯修南臺方赴上)
同年分袂不通書隴嶠巴川星散居騘馬經行能問訊
定應投刺不躊躇
生長何曾出帝城馬蹄一旦赴咸京子長遊覽文章健
張掖滇池在此行
芙蓉秋水錦生花羲獻風流是故家誰敢持縑叩廳閣
多應判牒走龍蛇
送王伯修内翰奉母之官南臺御史(六首)
馮驩時動劍謌聲忽聽乘騘建業行侍御雖然曾識面
臺端共說舊聞名
今代鑾坡匠手閒故教持斧出江關多應湖海頻移節
敢望君王早賜環
九重天子恩如海雷雨斯須徧八荒南土不寒多草木
却愁無地著秋霜
無悰莫飲采石酒有耳休聽商女歌攬轡歸來無一事
蔣山高處看烟蘿
漳河潞河水悠悠夫君去上沙棠舟承顔無復别親苦
分袂但增知已愁
伯修思子馬如飛兼善擕家棹且遲邂逅故人煩寄語
故人揮麈日評詩(時二家皆召赴内臺)
渡濟河馬上初見近城諸山
華山高聳鵲山東一帶烟霏翠接空安石從來多雅興
卻如新婦閉車中
中秋與吕仲實清話憶溉之李内翰不見
大明湖上水涵天月色偏宜李謫仙應笑吾曹殺風景
碧桐忩下對燈眠
和州孝子黃鉞父病癰篤孝子醮願减年以益
父夀果再生十年
上帝高居虎豹關塵寰螻蟻敢相干寧馨别有延年術
一寸靈臺九轉丹
冬日雜詩(五首)
暗塵駑馬夕陽酣凍路凌兢思不堪徥侣徒行知捷徑
踏冰時過象坊南(時予右臂疾未愈)
金水橋西沙路低東來翠幰與橋齊不知夫壻何官職
後擁前驅過曲堤
下床指直難結帶出戶舌卷深入喉共羡將軍能出獵
党家帳裡不風流
金闕銀宫上帝居綠章封事逹雲衢曉來官吏傳相告
明日放生仍斷屠(時崇真萬夀宫為兩朝大行作黃籙醮)
掃除愁恨惟應酒陶寫襟靈僅有詩四十頭顱只如此
可能心事及遊絲
過海子觀浴象
四蹄如柱鼻垂雲踏碎春泥亂水紋鸂鶒鵁鶄好風景
一時驚散不成羣
送趙伯常淮西憲副(六首)
十年前是紫薇郎伴我書聲隔粉牆今日繡衣持斧去
冲冠毛髮半秋霜(至治三年趙為中書掾予為童子師其鄰)
元龍湖海舊襟期叔度汪洋萬頃陂知君不作媕娿態
擬見澄清報盛時
天北天南賦遠遊合肥城下理松楸多應夢見還家樂
無復眉攅去國愁(趙先為南臺御史巡歴海南召為左司都事分司上都今以清貧求出故)
(有是命父母皆葬廬州)
常日相陪散馬蹄官曺同事鳳城西别來應憶太禧白
醉後仍須烏迭泥(趙為太禧宗禋經参議予為照磨太禧白酒名烏迭泥去疾即孩兒茶酒)
(後嗜含之)
明月清風赤壁磯八公山色照漣漪軺車使者多清致
攬轡經行合有詩
春來幾度送華輈芳草多情柳亦愁不惜裁詩寫離恨
道傍只恐鬼揶揄
河東郭從讓友于堂
金昆玉季儘優游學似椿津共白頭總為隋家賢吏部
讀書不問駕車牛
萬戶侯李通敏祠堂
猿臂將軍金虎符尋常氣壓萬熊貙而今廟貌開生面
猶似轅門按湛盧
李文愿自號寓盤
茂樹清泉樂意深當年祇有一知音却憐千古河陽月
幾照令人慕藺心
送張克寧赴淮東憲掾
讀律由來可致身十年烏府氣無倫明朝奉檄淮南去
多少芳年惜後塵
神鳳琴(太原李公遜所藏唐雷恒製宋建隆重修)
絶響朝陽瑞世鳴喧啾百鳥謾關情却憑千古絲桐在
傳得岐山一樣聲
浴罷(九月七日平江作南使江浙之行)
黃華街市雨珊珊磴滑橋危馬足難催喚小胥供祝版
吳歈坊下振衣還
姑蘇即事(二首)
南北東西畫舫通賣魚輸稻不愁風隣人使北歸來說
車馬京塵十丈紅
娃兒十五瘦腰肢眼角紅粧淺淡施聞道阿孃將典却
揭簾催喚買燕支
平望驛和王伯循芙蓉韻
都門暑雨别匆匆尊酒論文久不重却憶篷萊雲起處
如舟亭下看芙蓉
曉發皂林驛
萬夀山前旭日鮮琅玕無數映清漣吴兒笑我殺風景
馬上驅馳不坐船
長安驛道中觀芙蓉寄嘲伯循
玉溪橋畔淡朝霞照景紅粧泫露華說似分司才御史
水邊花勝驛中花
一錢太守祠(劉寵)
山中父老感承宣五馬高情亦自賢一樣青銅成肉好
後來多是捋鬚錢
上虞山行值雨馬上口占
山腰雲掩翠光微遠見雲濃近見稀對景漫思高彦敬
懷人常憶米元暉
上虞山行曉霜
略彴凝霜曉不乾竟無人跡白漫漫馬蹄踏破鉛華色
得似鴛鴦瓦上看
嵊縣道中
一徑蜿蜒萬壑遮良田美樹襯烟霞明時不作秦人避
欲占膏腴别起家
過鴈蕩不見李五峯隱君
鴈蕩山高不可攀松巢竹塢白雲端題詩爲報經行客
莫作尋常少室看
石溪驛候伯循不至
古來元白似金蘭誰道風標不可攀驛騎飛來問騘馬
計程應是在鉛山
深青早發比明至柳陽橋戲賦
㯽榔嚼罷復含姜月落松明馬首香(闕)匆匆聞禁漏
宿酲初解對殘粧
寒食拜掃盤桓南城親友家書所聞見俚歌十
首
北城繁華撥不開南城盡是廢池臺看花君子頗解事
不笑南城似冷灰
南城宦家有孤兒華裾寳馬日遨嬉羣奴豪酗賣丘木
身在醉鄉猶未知(招賢鄉劉氏事)
柳村南路百泉涌䧟車躓馬沮洳深煢煢一僧力負土
治(平聲)道不成徒苦心(宜泉地卑泥濘四時不乾一僧誓填之功未就旋壊已數年矣)
停驂惆悵聖安寺舊時輪奐想翬飛前朝已落王承福
後堂空祀李宸妃(寺亡金所建)
街頭父老髮垂肩拄杖支頥話可憐粔籹不甜寒具小
風光那似十年前
貴人池沼多魚鱉好佛經年不殺生惡少家奴苦相負
時時鈎擉恣煎烹(太禧院使圖沁特穆爾别宅在豐宜門内街東宅有池可十數畝予嘗屢)
(至篇中事得之於其家人)
故都空有廢殘城天歴人家學避兵今日街衢却依舊
柵門全毁塹填平(天歴戊辰冬北兵迫蘆溝河南城民家嘗樹柵决塹以自衛)
曉擕兒姪拜先壟常恐重來徑路迷馬上舉鞭頻指示
石碑東畔綠楊西(時兄子彍將補外)
楊柳蕭條花樹稀風光畢竟屬春時更過幾日來相賞
杜宇聲催綠滿枝
醉人馳驟紫叱撥遊女搖曳雙秋千爭笑書生常蹙頞
不關名利謾華顛
四月晦日早自石橋北度安濟橋入史局馬上
口號
街樹葱蘢曉雨收官河相近御溝流帝城不是多塵土
直住詩人到白頭(安濟橋頗危俗呼捨命橋者是也)
台州韓誠之入京赴調教授松江及歸取道彰
德展省宋丞相魏公之墓絶句三首送之
巾子峯前(闕)歲盟觀光未久去王城匆匆又省安陽墓
不負西風萬里行
前朝譜牒自流傳陵谷那知有變遷晝錦英靈儼千古
多應能喜後人賢
金窠大印押班聯劍履繽紛落九天餐盡萬羊成餒鬼
楸梧何處認曾玄
揭曼碩小僕鄒福頗能作詩諸名勝皆有所贈
福也事人甚不切學詩習字欲自别不似南隣守舍兒
輕裘肥馬通關節
送李從善之湖南醫官
衡嶺雲開去路長名山芝术氣芬芳多因採得逢仙子
乞(去聲)與延年第一方
舞陽劉元亭風漪亭
南薰微度曲陂前鴨綠粼粼出自然眼底文章人不識
却教容易入詩篇
調謝敬德麥敬存二主司口號(同爲東平鄉試考官)
半生跋涉每獨往今得兩公皆㑓才對榻聯鑣已經夕
如何綉口未曾開
嘲敬德口號
翰林十載擅才名廷試南宫數與明今日東行倍惆悵
重來投牒赴南城(南城大都每歲鄉試之所敬德頗重于乘馬故云)
閏十二月二十七日喜雪四首(前二日平章徹里特穆爾竄南)
(安)
趙魏燕齊無麥苗秋冬不雨煖塵飄王城一夜霏春雪
喜氣氤氲疹氣消
昨夜鴟鴞出鳳池同雲如水際天垂誰知六出豐登瑞
不在黃扉燮理時
積禍丘山重莫蠲君恩如海聽南遷品流懸絶昌黎叟
一樣藍關馬不前
姓名何事到金甌滄海横流浩莫收鵠立白袍三百箇
有誰回首望崖州
雨中馬上口號
十二官街底許寬尋常塵土晝漫漫晚來一雨春多少
唯有垂楊最好看
送翰林應奉壽同海涯挈家覲省十首(供奉字弘毅至)
(順四年進士第二名輝和爾人自號清冰玉壺登第時寓居蓬萊真境)
翰林供奉三十強前春曾是探花郎年來居京大不易
走向沙頭覓去航
才情如水氣如烟寒露玉壺冰浸天北庭沙草渺何許
江南風月故依然
巷南巷北嘆偪側楚山楚水去難留白玉堂深雲霧杳
遲子還應八月秋
往時折得高枝桂身在蓬萊無處尋今日論交便如故
百年詩酒百年心
攜幼入室藉文褓上堂拜母舞斑衣青綾被冷承明直
憶著餐錢應早歸
妻兒含啼紅腐粥僕夫奈凍吉貝衣到家同作端午節
角黍如玉江魚肥
京華塵土浩漫漫精神百倍是南還楊柳風前梳黑髮
荷花池上洗朱顔
小季讀書飽籠餅同人對榻戲樗蒲君過揚州應北望
相思魂夢繞川途(其弟吉祥哈雅留京補國子生)
昨朝直院舟先發供奉今晨又趣裝廣陌無人留去騎
前途有幸及歸航(時直學士歐陽原功先還湖湘)
一日不見如三秋乃今送君作遠遊我儂猶索長安米
你儂指日到蘄州
夜歸即事
九衢塵土夜糢糊欵叚無臕不任驅聞是鳴騶忙避路
誰知惡少詐傳呼
贈長安孝義張周卿三首(世昌)
堂上家公白髮垂隨陽鴻鴈各分飛當時獨有娱親志
不羨朝衣羨彩衣
幾多豪傑出長安散盡黃金救急難得似夫君有陽報
白頭強健子能官(其子字克禮)
曾同尊酒話蟬聯君世西秦我世燕慷慨固當歌義俠
流風傳過二千年
無題
秋千架底過清明貴壻除官促遠行收拾春衣單騎去
落花風裡暮砧鳴
三原張氏塋望松亭(張克禮)
已聞翠柏凝苦淚更道白楊多悲風時時見此霜雪榦
終身哀思何時窮
唐人兩馬圖
出洗當年滿渭川四十(音忱)萬疋粲雲烟畫圖只見風蹄
八孤負河東晉問篇
山水横披
漁翁袖手空艤棹琴客攢眉欲絶弦惟有羣僧無俗恨
亂山孤寺靜談禪
江浙省段照磨吉甫於予為同年友至順癸酉
會於吳門今春書來寄近詩十餘首遂和其
次韻張伯雨新居四絶句以答時同年呂仲
實僉浙西憲併以柬之
流水閶門畫舸横姑蘇臺上暮雲平五年一覺吳宫夢
珍重歸鴻肯寄聲
越水吳山未了青越調吳歈儘可聽自恨昔年騎馬過
錢唐佳處不曾停
尋芳緩步玉津園擲果聞呼石洞猿更說公餘多樂事
酒船撑過湧金門
葛嶺躋扳屐齒苔舊遊山鳥不相猜繡衣使者雖同調
不許聯鑣共往來
又次韻述懷見答
搏桑日出事縱横濁酒能澆磊塊平占籍神州將百歲
晚風空送杜鵑聲
居庸一帶雨餘青歷鹿車聲久厭聽夢到江南舊遊處
釣魚磯畔柳風停
菟裘無地可田園猶是栖栖擇木猿昨夜洛陽風雪甚
袁安依舊卧衡門
虛庭羅雀砌生苔紫燕穿簾似見猜開盡碧桃凝竚久
麻姑書信幾時來
王君冕嘗於長安城東出南頭第一門之北鑿
牖穴號歸雲洞二首(門即青門廟記又名青綺門)
青綺門邊有穴居窈無窗戶與階除暫時收住為霖氣
不逐狂風謾卷舒
蒼狗白衣多變幻土屋深沉藏不散神龍有時飛汗漫
猶可相從雨霄漢
撫州李氏種桃亭
瑤池阿母杳無蹤結實開花悵望中何似君家亭子上
一年一度看春風
贈辛瑞卿(名居禎嘗質物于某氏私庫誤贖得玉帶金器不受而返之時人義其事)
之子輕財能好義事如行道不拾遺試從人物觀此世
有似開元貞觀時
夏日家食偶成
曉日荒荒簾影低炊烟浮動孟光衣蒼蠅大是無知物
苜蓿盤邊亦亂飛
順州會曹元賓尚書貽詩二絶因和其韻(巡歷京畿)
(東道)
三十昂藏試省闈回思金榜挂名時府公幸遇張京兆
到處逢人說項斯(予忝科名日曹為禮部侍郎)
王事那能計苦寒客窗燈火夜闌珊誰人解得尚書樂
不戴朝冠戴道冠
十二月十五日香河偶成
朔風初定曉霜晴獨坐寒廳日轉盈怪得無人來訴訟
羽林獵騎盡還營
檀州之平谷道中口號(賑飢東道)
村垣兒女可憐生滿髻花枝弄晚晴放下秋千爭見笑
雨中騎馬過清明
豐潤縣賑饑答武孝隆文學
唐坊霖雨怨八座漢庭災異免三公古人爭解言調燮
不識春郊發廩功
武清縣齋遣興
想像規模臨晉帖搜求章句記唐詩綠尊且喜無羣飲
緗帙安能許自隨
三月晦日偶成
十里平原晚色低粉飄紅墜綠凄迷客中無限傷春句
却為乘驄不敢題
病後自嘲
誰使儒冠易豸冠寸心萬慮死灰寒九衢隨例乘驄馬
(闕)
灊山縣廨和趙伯常憲副韻
霜氣澄清日色明詩情横逐曉霞生前驅負弩休馳驟
自有雲山管送迎
武安堰秦氏山莊留題(錄囚襄陽)
清溪如玉竹如屏門掩苔墻犬不驚怪得軺車嘗小駐
林間時有讀書聲
贈玉泉寺僧天雲
吳山錫杖楚山雲雲染袈裟詣縣門莫怪褰帷不相見
禪機深處付忘言
對月和穀城縣尹楊文載壁間韻
凉月娟娟照滿懷流光如水共徘徊持杯對影非吾事
但許簾櫳徹夜開
夜起
攬衣開戶納微凉西北遥山掣電光但願天瓢膏禾黍
莫愁溪水沒津梁
自穀城將往山中
路入均房千里餘人傳山徑大﨑嶇&KR2192;崍叱馭真男子
何必屏間看地圖
山行值雨
山雨隨雲往返飛行時沾濕避時稀須臾馳過前岡去
滿馬斜陽就晒衣
過均州界山宿道院
楚郵燕驛飽經過塵土風濤敗興多澗水繞階雲繞屋
可人今夜好行窝
竹山山中太皇觀小憩道士白劉伯溫御史舊
所題二絶句即景和寄
雨汗淋漓鬢髮蒼空山無地得蒼凉喬松老鶴聊容與
轉覺仙家氣味長
酒泉才子氣凌雲落落清談久不聞見說松廳深處坐
簡霜揮洒淨妖氛(伯溫名實喇卜河西人)
劉阮入天台圖
誰知物外一山川縹緲樓臺小有天不向溪頭遇仙子
桃花流水亦悠然
秋江獨釣圖
林間二客形骸俗江上扁舟波浪愁萬里乾坤少知巳
一竿風月自優游
沙市道中二首
十里沙津綠樹凉長紅小白粲林塘今年分外春光久
四月幽花夾道香
紫椹纍纍桑柘濃野人生計儘從容林間自有催蠶鳥
不用乘騶苦勸農
謝德潤號月海(二首)
三山宫闕湛無塵萬古青天白玉輪身世清高能爾許
當年惟有泛槎人
坡仙疇昔賦赤壁萬頃秋江一葦遊更向東溟觀月色
當時襟度復誰儔
寄京師諸公(四首)
華顛戚戚苦無悰愁絶湘南六一翁採得宜男仍謁告
未應空學顧非熊
白玉堂前一老仙能文善飲量如川官高猶說清貧甚
乞(去聲)與田租作酒錢
渚宫春好酒如川引領巴江眼欲穿却笑詞人殺風景
瞿塘不敢泛樓船
月露星河共一天無由縮地謾悽然金閨莫羨江湖趣
曾溷京塵二十年(時歐陽原功有失子之悲其子在瀏陽欲歸不得謝敬德學士書來訴其)
(俸薄無酒資王師魯待制代祀秦蜀由棧道竞還京不得至京一會詩所以慰原功嘲敬德悵然於師魯且述)
(區區鄙懷云)
次韻王伯循御史
漢江如練畫船開負弩前驅照岸隈却是沙鷗解相識
綵衣人著繡衣來(御史少時常侍親自漢江泝流歸興元)
宿牛首市陸叟所居二首(再錄囚襄陽)
窗戶斜臨鴈汊洲墨雲金電晚風颼西城不用隨車雨
醖釀新凉學立秋
塵染綀衣雨汗流停驂借得半窗秋自憐不及居停主
坐看青山到白頭
穀城縣齋留題(二首)
城南筑水息波濤城裡青帘間樹梢誰信琴堂太岑寂
承塵低處燕為巢
方沼移栽菡萏茄曲臺培植牡丹芽小山叢桂多清致
不用河陽一縣花
舟下漢臯渡
朝辭光化水無瀧搥鼔揚旌下漢江何事舟人混南北
櫂歌不似竹枝腔
復回至利陽道中
愁見羣峰雲氣隂泥塗溽暑苦難任逢人莫問何時雨
陌上蹄涔尺許深
宜都朝京亭四首(按部峽州)
烟靄空濛江上山晴時不及雨時看沙鷗笑殺亭前客
有底忙時不倚闌
清江水合濁江流聞說瀰漫燕尾洲想像秋風秋月下
登臨不減岳陽樓
遠近峰巒濃淡姿微茫洲渚畫圖披新詩似與江山約
恰值幽人興到時
九華山聳此山低一樣澄清映翠微千載神交誰會得
臨風說向謝玄暉(西北諸山稍似秋浦故云)
題民安驛
枯蘆斷岸年年雪古木頽垣夜夜風自是江山入圖畫
可堪華髮道途中(戊寅庚辰皆以冬月至是驛)
津市留題
烟霏空翠瞰芳洲楊柳依稀古渡頭斜日揚鞭倦行役
自慚不及賈胡留
山南憲副拜珠太古四友亭(二首)
三友翛然奈歲寒使君雅趣共盤桓京塵擾擾春遊客
不滿高人一笑看
窗外梅花照雪晴江城松竹更青青宦遊難學宜春檻
好向行窝别築亭
贈相士西湖
淡妝濃抺固相宜風月才情酒共詩欲把芰荷都折盡
只將清泚照鬚眉
贈相士小山
桂樹叢生猿鶴幽薜蘿烟月閟清愁白雲何處吟招隠
我欲因君作少留
贈僧别傳(皇慶初先兄弘夫嘗假江陵城東資福禪院隙宇聚徒授章句主僧蜀人)
(號無瑕好讀書論文久而情好頗密時别傳實從兄學至正辛巳秋予由荆南僉憲將趣)
(召翰林别傳遊兩浙名山方歸以無瑕舊稿及名勝贈言來見别傳與予生同年弘夫兄)
(卒無瑕圓寂皆已久感今懷昔令人不怡遂賦詩以贈予嘗以使事經溫台明越故并及)
(之别傳名首普燈三)
鴈行零落禪牀寂回首人間二十年曾見緇衣立函丈
不堪撫卷重悽然
越中海影接山光更著招提著色妝珍重道人多雅致
盡收清氣入詩囊
吳越經過我亦曾溪流夜泛嶺晨登仙巖佛洞遨遊遍
却愧不如行脚僧
淮東縣屬朱子靜乃祖所得松雪困學二帖
兩公墨妙貴莫比一門祖孫世濟美紛紛惡札請托猥
覆瓿無蹤祇愧死
白子芳瓶梅結實(無為君以文獻故家清慎通貴矣子芳讀書溫裕克承世)
(澤有引無替此華而實實而復華生生不息之人象賢之義祥異昭昭假物以顯宜哉豈)
(直著其孝也始予至順間識無為君京師後至元戊寅予備位六察按部河南會于荆門)
(去歲始聞薨逝感念存歿因賦小詩二首以系之君名湛字季清)
蒙惠泉頭歲暮時相逢云已及瓜期捐金築埭功難就
嬴得州民死後思(公守荆門嘗鑿河置壩&KR1372;以通舟楫會受代不克畢上歲餘歿于州蒙惠)
(泉在州治西里許)
詩書門第寧馨兒夢寐音容守繐帷物外春風幾千歲
瓶花常見子纍纍
墨梅(為李華遠作)
風香月影雪肌膚朔客晴窗看畫圖江北江南數千里
夢魂何處覓西湖
晨入太學即事口號
攬衣忙趁到齋鐘天際初陽照面紅不是羸驂鞭不進
駝車一行截街東
胄監東廳口號
北窗桂影對晴空簾幕虛明爽氣通綠樹正宜留永日
黃埃莫遣漲飄風
孫隠居春洲圖(三首)
河豚初貴荻芽生洲上高人曳杖行誰識静中觀物理
長空淡淡大江横
幅巾野服楚江干胸次雲夢眼界寬久矣忘機對鷗鳥
不須遮日望長安
杜若香中水沒篙沙平草輭恣遊遨江湖真隠今誰在
畫裡衣冠亦自高
贈談三命碧嶠
蓬萊方丈屹相通掀舉神鰲接太空人海不如雲海闊
茫茫誰識李虛中
贈葉仲輿(名衡至大皇慶間嘗從承旨姚文公游及與先兄正獻公友善)
三月皇都偶遇君袖㩦詩卷見情親玉堂仙去難兄逝
流水殘花亦愴神
送宣城羅教授赴攸州
吞鳳文章老益竒杏壇深處擁臯比湘南山水江東樹
洗盡京塵總是詩
潘雲谷獻所製墨見天子于上京慈仁殿以詩
贈之歸江南
一寸龍江一寸金布衣持進五雲深文房自幸非常遇
惆悵長楊獻賦心
六月三日寄籲(至正乙酉時在上京)
窗後紅芳旭日明堂前綠樹晚風清白頭竟被虛名誤
夢見兒曹笑語聲
贈吏部尚書羅羅士安
紫薇花底退朝遲馬上相逢共說詩幾度訪君多不見
北窗開徹晚荼䕷
詐馬宴(上京作)
寳馬珠衣樂事深只宜晴景不宜隂西僧解禁連朝雨
清曉傳宣趣賜金
寄南臺治書廉公亮(公亮幼學于金陵登科後敭歷省臺嘗為南臺幕長)
(今又拜是職作詩賀之)
五花驄馬擁旌幢霜氣横秋肅楚江鍾阜秦淮日來往
光輝應照舊書窗
天香第一亭三首(汪叔志先塋在涇縣方壺村墓亭有古桂延祐間汪擢乙)
(科遂名亭天香第一)
松楸深擁若堂封仙樹婆娑八月風奕葉兒孫高處折
人間别有廣寒宫
世傳佳木姓名偕召伯甘棠王氏槐記取汪墳蒼桂樹
文科應兆不相乖
天上飄香雲外過青冥風露挹仙柯文章自有流芳理
不用長安郭槖駝
燕石集卷九
