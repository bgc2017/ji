燕石集卷五元宋褧撰
律詩(五言)
秋日寄牛農師
别酒記春深秋來少信音出門誰共語策杖祇幽尋晴
葉因風墮寒螀著露吟荆門霜落早離思亦難禁
同十七弟訓南城訪友不遇且聞將有金陵之
行
芳徑暴橋西徘徊白板扉家人出簾語小季掉鞭歸榆
莢晴將老楊花晚漸稀仍聞欲南棹情思愈依依
送張光道歸洛中
惆悵都門道還家又布衣著書毛穎秃歸隠蕨芽肥南
陌經春雨西(闕)聽誰復理金徽
馬伯庸淮南别業號石田山房指韻求詩仍依
次用
窈曲愚公谷縈旋戴氏池人從西掖召文任北山移畦
稻收新粒巖花豔故枝地因人愈勝心共景相宜戶晝
孫常閉園春董不窺紛華忘世變衷素付天知暗篠藏
仙客喬林呌竊脂淮流紆大帶楚岫作修眉輞水堪摩
詰樊川稱牧之山房空蕙帳猿鳥望歸期
太學生劉君定挽詩二首(君定西域人延祐七年中大都鄉試是歲)
(冬客死京師其父母時在浙西蔡思庸字有道陳可久字宗得皆胄子之翹楚者是歲并)
(亡故及之)
歲暮當風雪喬松偃澗阿丰儀思藴藉文采失中和前
日陽春曲今朝薤露歌天高鬼神惡此世定如何
蔡子乘虬去陳生跨鹤征人方憐二妙天遂奪三英稚
弟攀輀哭羣公執紼行庭闈四千里悲動浙江城
漢陽拱北樓
世祖開寰宇遐邦寢甲兵賢王違曠僻中國慕升平鳳
詔疏恩(闕)錫命榮白茅分赤土文組耀華纓北極
羣星拱東溟衆水傾五朝嘉篤懿百代述忠貞戎幕招
僚佐書幃下友生堯仁天廣大漢道日昭明德重心逾
小功深寵不輕朱軒臨巨鎮畫戟照高閎執玉雲霄近
吟詩江漢清蒼穹秋摩鵠碧海夜翻鯨竹帛垂丕績衣
冠播盛名長歌有餘興誰識曳裾情
盧疎齋趙平遠小像
盛德不孤立鉅邦尊二賢盧翁官察訪趙使職旬宣契
分元偕白襟期甫暨虔柏森松競秀珪瑩璧相聮高誼
雲霄外清標几杖邊句枝時絡繹杯筭日纏錦宵候丹
砂竈秋鳴綠綺絃嶽躋同謝屐湘泛共膺船釀酒矜方
妙裁衣鬭品全敖嬉驅騕褭笑詠撫嬋娟密邇通家好
留連對榻眠閉關常習靜揮麈或談玄閒矣山中相翛
然地上仙儀刑人倏逝丰度世爭憐肖貎開光霽垂名
著簡編精神棲落月思致薄凌煙豈直江潭重應齊宇
宙傳長沙多勝境並祀待他年
挽嶺北省郎中蘇子寧(真定人)
河朔多竒士欒城有令孫策名遊宦海衍慶出儒門兩
府推曺掾羣公聽討論天池鵬遠擊雲路鹤高鶱騰達
初云邁馳驅豈憚煩河汾一白簡江浙兩華軒吏牘機
權密官聯體統尊流亡藉安集詿誤得平反材器楩楠
聳胷襟雲夢吞北藩曾入幕南國復攀轅夙望存臺閣
聲能著塞垣芸編嚴子訓芝檢答親恩顯達逢昭代荒
凉憶故園脩程車騁轍厚福水流源政撫青霄立俄瞻
素旆翻佳城儼新市搔首賦招魂
送楊惟肖(字與似)
浩浩岷江水循循蜀郡人山川賦清淑弦誦襲真淳毓
秀年華盛(闕)學業新金鐘懸彩簴玉樹照青春翰墨
資耆舊才猷怨隠淪前時辭下國指日問通津懷土心
雖切觀光氣遂振鯨魚騰碧海鷙鳥擊蒼旻識鑒滋無
愧因依得可親吾儕陪客次汝伯實儒珍促席襟期密
知音笑語頻悲歌忘宇宙慷慨惜風塵愛爾情俱似而
今意愈真閒門車馬集奥室簡編陳會合時難久漸摩
德有隣三年曾刻楮一旦忽思蓴自分燕椎鈍深慙越
女矉贈言申繾綣别酒話酸辛時世文明日詩書少壯
身重來偕計吏何用苦傷神
同年小集探策賦詩得天字
仁廟尊儒術嘉猷匹古先丕承由列聖大比涉三年揀
拔歸陶冶招徠際幅員文星明似月公道直如弦世運
逢熙洽吾儕屬引延兩班延虎拜多士出臚傳恩重冠
裳賜銜清館閣聯綠章趨畫闕華服曳春筵載酒芳坰外
聞歌小海邊歡娛能幾日去住不同天文省摛辭麗容
臺執禮虔四門崇教育庶府雜周旋桂玉悲妻子塵埃
厭市㕓緬思州縣職恒畏簡書愆苦樂寧非分升沉各
有緣雲隨風力斷萍逐浪花牽幾聽宫鸎囀頻驚海月
圓重來情翕翕復會語綿綿問夢觀青鬢遨嬉駐彩韉
但思傾玉斝那復計金錢發興分竒韻抒懷託短篇勤
勞有王事(闕)諸賢
祁真人所居雲州金閣山有異香
真人持玉節高居坐廣霞風度三山杳香聞數里賖氤
氲翠羽蓋旖旎斑麟車無緣訪玄跡應赴蔡經家
送姚子中參政江浙行省(時浙省平章曹某罷免)
文學蜚騰早中朝踐履多嘉謀思妥帖直道忍媕婀物
議和(闕)鈞陶嶽峩鳳池春入幕象魏曉鳴珂藴藉
登醇酒輝光厲太阿久勞禆國政暫出省民疴眷注恩
何厚操持行不頗牙旌辭紫禁鷁舫下黃河竹樹供圖
畫江湖入詠謌金山訪蘭若赤岸擊䍧牱館傳雖豐飾
登臨得幾何自公方變魯視事肯隨鄼保障逾閩海征
財及茗鹺民居散鴻鴈水患助蛟鼉恤匱施仁澤搜賢
置禮羅贈言徒感激報政敢蹉跎去國時寧久辭鄉語
漸訛殊方善調御趣召鬢雙皤
從駕觀承天護聖寺(至順二年五月)
陪駕西郊外遐觀倦未還荷深七里泊雲近五華山境
勝嗟來暮官微愧不閒憑高歌夏諺直擬重躋攀
送蘇伯修内翰南臺御史
若人抱竒璞柱史稱高情含霜趨建業踏雪過蕪城奮
彼澄清志違此交友盟相思祝餐飯貞哉保令名
送方公亮揚州教授
莫作蕪城賦長歌藻泮思盤飡陳苜蓿虚座擁皋比彭
蠡家何近漳江櫂不遲春城且冰雪能忘别離時
靳士昌宅前大樹
百丈門前樹多曾閱市人斜梢侵寺塔直榦闞城闉喜
映龍樓日愁栖馬市塵何時濯枝雨老翠尚能新
送江東貢有源分韻得庭字(以著書除學官)
聞說宣城郡名家聚德星因君詣京闕如我到門屏畎
畆知聞道詩書出過庭歸航有毛檄不負世明經
寄題水木清華亭
僻地開三徑荒山住一翁棲遲瞰澄澈結搆倚葱蘢畫
檻穿黃蝶芳塍散白豵雲湫龍恍惚月砌鹤氋氃破曉
孤村日號秋萬壑風溪流明見底巖樹潤通中曳杖行
霜果褰衣檢露叢稻花香入戸杉葉勢侵櫳穫罷平川
迥樵歸狹路窮嵐迷峰上下泉合澗西東陂養魚千石
秧移地百弓收成防雀鼠種植聚奴童薯蕷登秋課禾
麻驗歲功要賓如鄭驛遺子似龐公物外心何遠朝中
信不通坐從書帙亂飲拚酒尊空景物樊川似生涯輞
口同嬉遊未可到賦詠或難工
遊崑山慧聚寺和唐人詩二首
碧雲天一方休公具禪牀天女散花近懶殘煨芋香殿
燈耿寒炧波月澄冷光願言謝朝紱托身栖道場(右孟東野)
(韻)
天外山光近峯顛海氣吞潮憑風作陣雲藉石為根鳥
重烟藏樹帆多水遶村凭高暫詩酒回首望脩門
遊虎丘回宴舟中
名郡值佳境良朋諧勝遊閶門暫弭節虎丘同汎舟岸
莎欲佐舞波魚能聽謳對酒寫高興不樂復何求
送張謙受歸天台
客路五千里三年謁帝居新豐空對酒光範不投書高
興蓴鱸外清標翰墨餘臨岐贈詩句惆悵欲何如
崇天門即事
久綴鵷班底逶迤曉思遲偶因迎冊處却憶唱名時御
水流故道宫花換舊枝自慙無補報四十鬢先衰
兵部侍郎王崇道出守東平
使君朝著久暫出守名城祇羨黃堂貴能忘粉署榮編
民瞻(闕)履候吏引麾旌早寄高齋咏令人識政成
城南道院即事(六月二十八日)
三徑草纖纖苔痕過雨粘風光殊不惡凉意復相兼芍
藥斜侵墄蒲桃亂入簷可憐成小憩不得遂幽潜
雄州道中即事
南過新城道田疇迥不同長溝如浙右下壤似淮東塘
濼依依住橋梁處處通道傍遺老說此可治農功
賈恭人哀挽(賈郭氏其夫由征交趾為百夫長戍杭子某代為之迎養恭人於南)
(既沒歸葬中牟)
彼美涵濡厚于歸樹立艱持家夫效勇襲職子承顔海
錯供甘旨河壖返珮環因嗟陳孝婦不見藁砧還
送簡秋碧河源縣尹
文墨終堪奮牙緋亦自豪身留闕下久官入嶺南高兒
子隨行李鄉鄰且濁醪長材能製錦何憚折腰勞
南城天慶寺僧雅致亭
一昔到上方塵慮能相忘鼎水他山茗爐烟異國香雜
芳供春艷佳木通夕凉不有草堂詠那聞贊公房
宛平縣尹李克中號約齋
赤縣徵呼際緇塵浩瀚間事隨紅日出心共白雲閒萬
頃魚龍海重霄虎豹關人人瞻北極處處看青山
次韻謝敬德司業冬至夜見念詩二首
歷肇羲和紀雲從太史書寒威儘凜冽陽晷漸舒徐消
息存元氣行藏問太虛茫茫千歲測坐致欲何如
陶令惟耽飲虞卿漫著書雄文莫弔屈高士不徵徐酒
肉朱門臭塵埃白屋虛古交崇節義時慕藺相如
元夕西門外訪友
信馬出林坰因君得暫停春燈九子殿夕照百官廳斷
水冰猶白荒陂草未青遥觀陪扈處懷昔意冥冥
送明理赴南豐州判官
吴越流亡歲湖南餽餉時目前堪撫字江右少瘡痍上
佐官何美南行樂不支盛年思報國莫動别離悲
先兄正獻公墳所寒食五首
車馬自駢闐風寒復禁烟野筵惟粔籹村女亦秋千遠
岫清明雨高墳白竹錢乞墦君莫笑攫肉有輕鳶
纔動山林興還增畎畆憂夕隂仍不雨春冷欲如秋撫
舊誰傷悼乘時盡醉遊農家多苦旱啼殺舍南鳩
樹冷杏慳花池乾草勒芽愁吟春自淺樂飲日還斜遠
翼摩霄鶴喧傳得食鴉城中火宅苦吾欲覓仙家
兀坐尋詩句豪吟引酒杯悲歌常激烈暗咏亦徘徊詩
向眼前得興從天外來成章多坦率猶待故人裁
三日春郊宿留連不肯回尋詩乘欵段步屧踏莓苔勝
境僧多占深村客少來明朝入城市那復好懷開
送王君冕歸長安
去國三千里登科二十年盍簮方晤語分袂忽言還書
帙休晨檢詩筒息夜傳更無吟偪側惟有恨纏綿
遵化縣感懷書事二首(廵歷京畿東道)
驅馬出京華疲民盡怨嗟孤臣難報國老客不思家釀
雪觀雲氣占風看月牙翻思未遇日嘯傲寄烟霞
有疾不飲酒無悰難賦詩豪強妨撫字姦黠玩鞭笞廢
堞羣鴉集荒山雪意垂庭前一曕眺聊爾當遨嬉
宿安平驛(按行河南四道)
屋西山氣合門外竹光浮總為襟懷敞不知行役愁清
時少詞愬樂歲美田疇帝力知難報猶須動隠憂
南漳縣留題(錄囚襄陽)
寂寂南漳縣熙熙稍可居水流穿町疃山色瞰階除木
槿能紅白色蕉半卷舒訟庭無判牒聊復寫清虛(窗下有白)
(槿盛開)
均州順流之光化縣舟中作
岸闊漸無山波平頓少灘魚來晨艇集穀熟夜廬看野
處民生遂江行旅思歡仍聞囹圄静尤覺老懷寬
襄陽
暫駐襄陽府懷賢一惘然留名墮淚石得計遺安田醉
聽攔街唱饑餐縮項鯿詩人亦痴絶四美欲魚全
江瀆行祠
曉出楚城東叢祠肸蠁通沙高淤象嘴波静閟龍宫吴
蜀源流遠薶沉世代同所祈無潰决相我歲年豐(象鼻嘴沙)
(岸之以形似名者)
四月晦日即事
暝樹俯疎櫺隂濃簇廣庭連綿送月雨歷落照泥星好
友違千里痴兒昧一經近來忘百慮恬淡養遐齡
復迴下外朝山行白浪道中二首
惴惴均房道重來又數程步溪愁石坎苦雨畏雲行履
險神魂散忘私性命輕回車從小憩呼酒賀更生
徑路紆餘出沙灣宛轉流羣山中不合萬竹翠相繆稼
圃何粗鄙桃源豈謬悠境竒詩句拙摹寫媿林丘
李清卿遷掾淮東(時已貢六察掾冄娶奉母登舟)
將母刊溝上君舟届遠行不須生别恨所重立修名謝
絶山中險方來海上征續絃新井臼讀律古章程夜月
孤舟稳秋風五兩輕中臺辟書蚤便道易趨京
冬雨
十月楚天雨同雲暗八荒前山應是雪此地不成霜氣
混朝嵐重聲兼夜漏長閒庭斷來往幽思渺無方
枝江縣獨坐(按部峽州)
澤國持龍節蒙恩備使臣簡書時自理燈火夜相親山
雪迷殘臘溪梅借早春所憂無異政何以慰斯民
環翠亭述懷(至正元年正月)
江縣閭閻合池亭水草交紅梅過年蕊綠竹隔牆梢清
興詩聯集微疴酒盞抛何能遺世累雲外結松巢
次前韻寄蘇伯脩韓大雅
園令常多病嵇康欲絶交遊魚躍江浦宿鳥聚松梢遠
志何時遂閒愁一昔抛故人多顯達阿閣鳳皇巢
太古詩(并序)
(高昌拜住太古後至元丁丑拜御史廉直有令聞汝寧民羣作亂君奉命治其獄無冤濫)
(久之劾一巨姦忤權臣二年不調庚辰春權臣敗始遷山南憲副為御史與予同僚嘗為)
(太古字說今來山南予亦僉憲事再徵鄙言因紀其事以贈)
宇宙萬年外汙隆百代中時艱崇譎詐世降逞姦雄效
職心如石攻邪氣似虹如君多布列庶可返淳風
商山道中早行
五月商於道驅羸戊夜行萬山分地色千澗混雞聲野
磑乘機置山田冒險耕浮名致萍梗吾亦歎勞生
閿鄉道中
風雨度崤□新晴喜若何雲間瞻太華馬上看黃河心
已為形役身兼抱病多平生遠遊志垂老漸銷磨(商洛秦陜)
(步步皆陳蹟亦猶山隂道中使人應接不暇長安城中碑刻亦不能徧覽况近郊乎雁塔梯級久廢曲江在其)
(東而亦久涸一登含元殿故基未央宫在漢城匆遽不及至但求得一瓦而已興慶池廣袤五七餘里荷菱藻)
(芡彌望岸旁古垂楊甚多東南白鹿坡甚近華萼相輝太真梳洗等樓基皆儼然僕始至及還諸公迎送皆在)
(長樂坡灞橋嘗一過滻水嘗一過華清一浴繡嶺一觀華隂顥靈宫并嶽神題名歸程過藍關秦嶺宿藍橋觀)
(裴航洞上七盤嶺下瞰輞口莊商山拜四皓墓及廟外此皆不暇及也予年來行四方見山水頗多然各有可)
(取至於長安城中望終南山天下古今妙絶也惜病多才劣且奪於宴飲不及富於吟咏)
送王止善廣東市舶提舉(嘗為兩浙運司及海道府幕官)
送子炎方去臨岐發永嘆如何醫國手祇作理財官海
晏商颿盛風清客枕安番禺天不遠佳譽徹朝端
送馮公厲江浙參政分題得揚子江
萬里岷峨水維揚會衆流雲濤傾楚尾天塹壮吴頭北
固山光近南泠水品優離亭風笛晚古寺月鐘秋衮舄
承新渥旌麾鎮上游瘡痍煩撫定景物肯淹留瓜步堪
凝眺蕪城動别愁江波深更闊應似廟堂憂
清苑張節婦(遺腹子某今為左衛幕官節婦八十容城人)
一綫艱危路伊人亦自賢蘭芽始撥雪桂子已參天苦
節年齡永衰宗福澤延一時華表柱千古柏舟篇
徐元庸寒泉廬
孝子終天恨寒泉未足云水漿不入口鹿豕與同羣手
綫今何在杯棬豈忍聞素冠曾有刺珍重守孤墳
送張掌儀詩(并序)
(先正立國子監學規選伴讀生謹厚練達者二人充掌儀凡春秋二丁泊吉月釋奠先聖)
(弟子執䞇見先生旦夕揖拜一切禮節悉隸之束鹿張中德被選充是職者三年一日謁)
(告歸省諸生慕其謹厚練達且近歲間有不得善去者咸惜其往賦詩以道其情司業宋)
(褧高諸生之誼略敘其槩而系之以詩)
之子寧親去橋門忽别離一時分祖餞六館重威儀鄉
國青山近宫牆白日移功名已在望菽水未妨遲
至元三年六月八日史局作休從伯京御史公
亮太監伯温祕卿伯循待制暫至城西祕卿
待制别去伯京歸家予遂偕公亮回憩都水
監雙清亭監掾平伯欽留飲即席賦五言十
八韻
皇都官曹盛銓衡簿領優公庭臨紫陌賓幕對滄洲樹
影移門暗荷香曲榭幽亭臺分錯繡車馬去如流市迴
塵聲杳山明霽色浮廣寒南聳殿齊政北瞻樓心遠逾
寥廓身高不自由茶瓜延永晝絺綌借清秋翠牖何勞
扇珠簾不下鈎冰盤丹果沈(去聲)石枕碧苔留浪迸頻跳
鯉萍開緩泛鷗畫船思蕩漾紅粉(闕)謌謳竹葉生高興
甘棠敘舊遊主人供飲饌勝景得綢繆洗硯惟呼僕移
床屢召騶史才慙忝預詩句費冥搜聯璧知何在乘騶
計少休詰朝重赴局持此詫同儔(公亮奉定間嘗丞是監故耳)
贈墨工魏元得
煤麝搗魚胞居然品格高劑傳龍髓記香出豹囊韜詎
可飾昭應唯將錄楚騷多君遠持贈詩句少酬勞(宋祥符中)
(治昭應宫用廷珪墨為飾染)
送蕭同可之肇慶照磨(吉州萬安人)
遐方殊不惡幕府獨賢勞客路離鄉近官資過嶺高溪
清石可硯颶息海無濤此去騰芳譽公車薦剡操
送李惟中西臺侍御史分題得長樂坡
秦東有古坂一舍近重城已脫崤函隘仍瞻灞滻清柳
條前歲别草色蚤春迎舊路平如掌乘驄自不驚
絶句(五言)
友人借書為科舉文檢閱戲書以答之
一笑鶻搦兔終朝獺祭魚秋闈與春試却用郝隆書
公安道中
碌軸如醉翁深春卧晴綠坳徑露不乾下有蚯蚓哭
小景扇
桂楫寒烟浦茅廬老樹枝畫圖嗟歲暮不及見春時
訪僧不遇題壁
莎草沿階密篔簹繞檻幽禪床太清絶聊待碧雲休
子昂風竹横披
筆意出天機翛然仰復低稍須風勢定應有鳳來棲
採蓮小景
蓮華被君採蓮實被君折相牽俱如絲如何能遽絶
仇雲軒訓其子彥中廉訪三絶句其孫今御史
公度持以求詩
柳玭著家法馬援述交情人稱世濟美誰謂公慚卿
三鷺扇頭
欲下勢翩翩對立羽肅肅風標儘瀟洒其奈股無肉
送高句驪僧式上人東歸二首(號無外)
師從東國來却返東國去能操無外心何不中國住
暮餐城南粥朝踏城東塵道人心似水去住本無因
送國子生吉祥海涯還蘄州覲省
少年住京國思親不暫停豈伊居庸翠不及楚山青
磨石村口號(穀城道中)
傴柳礙行騎山家少憩時黑雲催上馬不省主人誰
分憲後圃二詠(襄陽路)
秋桃實纍纍久熟雙頰赤風來墮苔徑取食味如蜜(桃)
雅潔玉簮花清芬莫與比不得向陽栽植根北窗底(玉簮)
公安早行
誤聽野雞鳴揚鞭趨驛程平明見茅屋方覺冒霜行
燕石集卷五
