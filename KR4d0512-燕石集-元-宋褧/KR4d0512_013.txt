燕石集卷十三元宋褧撰
雜著
灾異封事(至元三年丁丑)
監察御史臣宋褧伏惟天心仁愛人君凡灾異之見所
以示警戒也人君畏懼必修德以答天意然後久安長
治享祚無疆此有國之常經古今之通義也我國家承
平百年有餘列聖臨御未嘗不兢惕畏天故至今日皇
上即位以來垂衣拱手未有過舉然而一歲之内日月
薄蝕星文垂象洪水爲患闕前火灾又自八月十四日
夜京城地震自夜達旦連日不定太廟前殿一室牆圮
神靈震驚其餘官廨民居閒有毁塌蓋京師天子所居
宗廟社稷所在是以民心皇皇上下憂恐灾異迭見萃
於此時豈國政猶有所未修民瘼猶有所未愈以致然
歟理宜奏聞集議講求弭灾之道務求實惠不尚虚文
然後可以上答天譴下遂民生伏望陛下畱心修省早
回聖駕不勝甚幸
建言救荒(至元四年戊寅按部京畿東道)
竊見檀順通薊等處去歲夏秋霖雨及溪河泛漲渰沒
田禾十損八九巳蒙上司累次查騐卑職亦嘗親詣被
灾鄉村一一體覆除另行外所至之處人民告訴百端
生受情状可傷飢寒藍縷不能存活強壮者猶能趁逐
微細生理日求升合老弱無依之民掃揀稗穀以粥飲
度日未蒙賑恤極被擾害蓋緣鷹坊牧馬并各枝兒怯
憐人口等指稱昔寶赤爲名騎坐馬匹懸帶弓箭器械
動輒三五十人結成羣黨間有㩦帶家小隨處坐住旬
日又復他往須索酒飯鴈食等物州縣官吏不能辨其
真僞畏威懼勢尚被凌虐不能支撑未免齊歛巳是不
堪猶且未能充其所欲故意徧往鄉村店舍害及貧窮
被灾之民自給不暇縱有一二温飽之家百般被其騷
擾雞豬口糧爲所搜奪若從其所欲則無辜之民些小
蓄積不能一一應付稍或推阻訴難輒便弔縛打拷重
者傷殘肢體性命或男子&KR1876;避逃匿又行凌辱妻女被
害之民亦知州縣官司不能禁治無所申訴往往拆毁
門戶抛棄菴廬全家流移逃避冤愁苦楚去住兩難嘗
聞國以民爲本民以食爲天今日歲且洊饑民將胥斃
爲人臣者理宜深憂痛念有生之民皆吾皇朝赤子性
命衣食無非感戴國恩然果因差發税糧征戍屯衛等
事爲國捐軀碎骨分所當爲今縱此曹竊圍獵之名逞
戕害之事政使善良倒懸黎庶驚駭不能聊生民之疾
苦莫此爲甚致傷和氣實由於斯若復飛放之出百姓
何以支持卑職忝居言路安忍視爲泛常目所親覩不
敢負國即日春首飢民救死不贍如蒙憲臺具呈都省
設法禁治擾民之弊其貧乏之民仍加賑恤俾遂生全
誠國家之大幸
劉静修改封諡陞從祀文
竊惟道之大原出於天宏之則存乎人堯舜禹湯文武
周公孔子心法相授統緒相承自兹以降漢唐歴代名
儒宋九先生我元朝許文正公皆以得其正傳故從祀
孔子廟庭實爲尊崇賢哲啟迪世教之大義也伏見故
集賢學士嘉議大夫贈翰林學士資德大夫上護軍追
封容城郡公諡文靖劉因以天挺英邁之姿廓自得正
大之學負浩然之氣真知力行崇高尚之志清修苦節
其言論則主乎大經大法其念慮則存乎致君澤民傳
注有功出處合義夷考盛德克配前人如蒙上聞從祀
賢廡不惟彰我朝有大賢之才接道統之正抑且表聖
上崇儒重道興起斯文之心又且爵封容城郡公諡曰
文靖容城乃保定一縣即非郡國以靖配文義若未稱
宜從合於部分太常禮官改議封諡相應
宋高宗帝紀論(時爲國子司業預修宋史)
史臣曰甚矣高宗之不幸也君於衰亂之餘時危勢迫
兵弱財匱敵兵歲擾播越窮僻重以苗劉羣盜之亂其
立國确乎艱哉世美其能法祖宗不妄殺至禁用翠羽
鹿胎澤及物類寬慈仁厚宜若可稱然以李綱趙鼎張
浚終於竄斥岳飛父子冤死於大功垂成良由數窘兵
難魂怵魄駴餌賊檜和議甘不絶口顧崇其功任以威
權刑賞黜陟反聽其命是以忘親忍恥怙墮畏懦境土
不復獲罪當時悲夫
太古字說
監察御史高昌拜珠字太古日與予聯事諗予曰朋友
命以字舊矣君文人幸衍其義教我予辭曰予不啻不
文且有疑焉太古當泰定初丞秘書監予嘗備員典校
時相先後未始識其人然聞公卿大夫士交口薦譽者
十有五年矣其言曰太古不崖岸不畦畛不陷穽機巧
真淳樸茂洞達樂易今乃識其人服用冠佩車馬屋室
殊非洪荒之世大庭赫胥之民無標枝野鹿之態或者
哂曰子文人也論人以心乎顧以迹乎不崖岸不畦畛
不陷穽機巧真淳樸茂洞達樂易者爲今人乎爲古人
乎予斂袵歎服其言之能釋予疑遂志之爲太古字說
趙宗吉真贊(名承禧至順元年進士由翰林院編修辟御史臺掾平陽人)
睟然者容屹然者躬縝栗其外淵沉其中負汾晉之勁
氣振章逢之高風固嘗效編摩著作之力又豈不足建
臺閣廊廟之功此所謂觀其德符而可以體其道充者
耶
酬德子元豸冠像贊
彼美一人被服惟寅凜冰霜兮中抱若將批兮逆鱗貌
温而恂恂氣肅而誾誾山立兮揚休正笏兮垂紳是蓋
嘗始命而攬轡於秦隴滇蜀再出而按部於楚粤甌閩
者也揚振洪綱趨拜紫宸諫遊幸於春蒐備顧問於時
巡其所以守正持平藴秀含淳者固基於父兄門地培
植之厚仍重以詩書禮樂浸灌之純使人望之足以摧
姦慝化獷驁又何必規規然踣邪觸佞然後稱剛介之
臣德潤乎身澤加於民臺閣雍容高步遐振乃知是丹
青之筆所以權輿乎黃髮兒齒之生面於麒麟也
司濟民畫贊(名楫平原人由蓬萊尹爲山南憲司知事年六十八)
氣充兮色愉神肅兮貌臞表風儀之深靚豁衷素之﨑
嶇是蓋孕靈於濟岱之境務本乎青齊之區然後致臺
閣歴練之明達脱郡縣奔走之勤劬所以垂裕子孫藏
富田廬者乃福澤培養之厚豈屑屑於法令簿書者乎
贊我諮諏強力有餘方將收之桑榆而奮翼遽可以告
老而懸車也邪
御書和齋贊
祫皇出閣世祖命太子贊善臣王頔侍講讀東宫裕皇
所習字書凡六七幅皆如家塾常式署御名髹櫝金縢
中秘嚴謐臣典校時獲欽覩之逮仁廟聖慈每奬諭臣
下進階官御批付中書手筆莫不錦標玉軸珍藏於家
後至元己夘臣叨恩司臬山南中興守臣阿哈瑪特出示
今天子御書和齋二字筆意雄渾布置端嚴日星炳明
風霆鼓動雖聖學天成祖宗崇文之所自也謹拜手稽
首而述贊曰於赫我皇睿知天資聖明文物時出用之
維昔東陵暫駐六飛貳守陪扈敬恭奉持帝嘉乃心寵
錫宸翰昭回穆清其光有爛奎耀於躔虹采是貫飛白
鄙唐題劍陋漢聖祖崛起龍朔洪荒列聖尚文中外寶
藏我皇緝熙列聖有光臣褧作贊式叙天章
淮東僉憲耿彦起畫贊(名汝霖京師人)
目炯兮顴高氣肅兮神韜有峩者冠有粲其袍所以躋
華顯於昭代實兆乎孕清淑於神臯善澤涵濡文教薰
陶載瞻風儀明監莫逃唯周慎可以立勲業唯峭厲可
以懾貪饕然後允恊乎秋霜烈日之義邈矣夫五佐三
輔之豪謂宜騁羈靶於驍騰歴廊廟而遊遨慨屢持於
憲節殫六轡之賢勞繄刺促乎憂民致駸尋於二毛福
祉之至川流滔滔吾將遲老成之徵用遽可歎其不遭
也耶
特穆爾布哈豸冠像贊(字仲彬今湖南監憲)
凝然其軀烱然其矑貌古而容舒氣肅而神愉是爲中
朝鐵面御史之圖和粹深潛謹厚安徐坦襟度之無間
恢材器兮有餘知之者識其爲華顯之族不知者以爲
欿然退讓之儒我有夙好翺翔宦途出則並駕坐則聯
裾知之深而敬之篤故能摸寫其萬一庶可以敦乎薄
夫
清敏齋銘(山南憲司經歴散竹仲文之號)
振振幕賓顔扁昭示儆戒無窮稱述有謂貪墨由濁懦
不立志清心潔身敏以集事猗與休哉顧諟勿替
祭文
誠夫兄大殮畢祭文
維元統二年歲次甲戌十一月二十九日癸丑弟翰林
修撰褧謹以少牢之奠致祭於亡兄集賢直學士國子
祭酒誠夫公之靈於惟顯考生我弟晜同胞五人厥幼
爲褧弱不就傅實受學兄謂材可教變化昏駑十四而
孤俾不廢業流離南土同飢同寒稍長及冠侍客浚都
艱難跋涉靡遑寧處道蔡淮江返覲南中同事筆研爲
舉子業母氏棄養同還京師兄魁文場我戰弗利劘淬
再鼓忝預末科同仕王朝于今十稔妻孥同爨迄無間
言褧生卅年獨共兄久暫違之日十僅二三方期樂康
擬倫春泮皇天后土乃遽奪去生離弗堪遂成死别邈
矣音容不同斯世嗚呼哀哉其痛如何載惟我兄孝親
忠君學古而文剛廉介直之人之德之志之學弗伸弗
究僅止於斯嗚呼哀哉其痛如何今兹之辰斂藏五體
柏棺杉槨敢曰無恔幽冥異途不可復見割牲陳奠式
薦哀誠嗚呼哀哉同胞五人厥幼爲褧物故者四惟褧
獨存其痛如何尚饗
祭中書左丞王儀伯文
維年月日國子監丞張彝戶部員外郎王守誠翰林修
撰宋褧應奉塔布台程詠典籍諳都樂濱州同知巴延
大樂署令巴延謹以牲酒之奠致祭於故中書左丞王
公之靈於惟我公天挺英特氣邁學醇才副厥德剛方
闓朗誠篤淵塞蔚爲儒宗佐我邦國受知明聖崇登峻
陟典郡仁惠贊政忠直善良我知僉壬我堲羣疑衆難
剖辨極力古今事物原委失得毫末洞見陳說不息暫
居侍從讜論肯默開示士子講問戒飭諄諄面命貌温
可即耽嗜經史樸素服食不矜不逸小心翼翼猷爲述
作器量鑒識靡一不善昭示典則嗚呼哀哉明哲之資
承弼之職瞻仰之重信任之嗇六十而薨畜憾在臆朝
著卿士驚惋愴惻我等小子情曷可抑甲子廷對庸菲
愧㥾公位(闕)天子有勅公預讀卷品第無惑載沐教
誨均被培植疾革憂疑訃至痛䀌聚首抆淚阻於匍匐
敬致牲酒託祭墓側式薦哀誠傷悼何極
祭特穆爾布哈大夫文(爲御史時作)
維至元四年九月壬戌朔越十一日壬申御史中丞某
等謹遣監察御史劉承祖以少牢之奠致祭於故御史
大夫特穆爾布哈公之墓惟公禀靈穆清襲慶忠良臣
隣之資邦家之光德粹而厚貌恭而莊儀型山嶽聞望
珪璋禮義詩書教化綱常遜志於學大業昭彰動止有
法言笑不妄却遠華侈冲虚自將素位富貴驕奢不萌
列聖股肱任重力強式副眷注弼諧謨明僉壬小人我
則力戕直清公忠我則載揚彈壓百僚師表四方主持
國是振舉憲綱功在王室論協贊襄令德令儀不僣以
爽嘉謨嘉猷致君虞唐謂宜耋艾遐福熾昌謂宜紳笏
磐石棟梁云胡遘疾淹延竟亡國誄殄瘁宸衷悼傷矧
在同列痛心惶惶弗克予哭窀穸之藏馳情官次遣祭
墓傍有俎肉崇有酹者觴邈以將意涕泗惟滂嗚呼哀
哉尚饗
省墓祭考妣文
惟至元四年歲次戊寅十一月辛酉朔越三十日庚寅
孝子監察御史褧謹以牲酒之奠敢昭告於顯考安仁
縣尹贈嘉議大夫戶部尚書上輕車都尉范陽郡侯府
君顯妣范陽郡夫人李氏之靈伏以生育之恩昊天罔
極日月不居棄養逾世褧縻宦籍違逖先壟久缺汎掃
負罪幽明展省來兹適值遠祥敬陳菲薦不勝哀慕尚
饗
祭二先兄四先兄文
維年月日弟褧謹以牲酒之奠敢昭告於先兄道州學
正弘夫息州税務都監達夫之靈兹以王事來荆展省
先壟祔祭於位不勝哀感尚饗
祭謝榿齋文
維至正元年歲次辛巳八月丙午朔越四日己酉翰林
待制宋褧謹以柔毛酒酌之奠致祭於翰林直學士贈
國子祭酒文安謝公之靈而言曰惟公之生天性卓然
正學既明多藝且賢聰悟非常聞見實繁讀書則五行
俱下義理隨解作文則縱横出入倚馬萬言人見其文
章議論之浩瀚孰測其抱負藴蓄之淵源百氏汎覽易
道獨玄其知默守豈徒窮研故始筮仕而佐牧已澤及
乎民物累拜命於館閣闡文教之昭宣數議政於大廷
凜操守之獨堅苟委寄以重任邈官業之可觀何蒼蒼
之莫測倏痛恤於逝川嗚呼哀哉竟不少延始予羈丱
公始加冠從我正獻與公周旋棲遲嘯傲荆楚往還予
壮公老同立朝班交久情密與同悲歡居則席接出則
轡聯評議則臆見多協辨論則脗合不偏譏謔笑怒肆
其瀾翻不少芥蔕灼其肺肝公之交予序齒則懸尚論
鄉井公蜀我燕始終無間禮義不諐予或略其兄事之
禮公亦謬以爲才俊而相憐我知公深不苛不煩進退
以義知命樂天汪洋若陂性宜佩弦有所制作厥思綿
綿操觚遣文力追古先辭旨微直風氣渾全其來也滔
滔江漢之波其成也嶻嶻嵩岱之山流麗乎短章揚侈
乎大篇黼藻典册筆削簡編粲烜赫於當代示來哲於
不刊悼斯文之不幸慨不作於九京嗚呼哀哉竟不少
延前歲之别予巳惡年命之週於甲子今則薨逝僅加
一年始聞病疽驚怛不安當公壽旦聞訃襄樊由荆而
秦予縻於官一酹臯緩罪莫自寬赴召禁林艤舟江干
割牲釃酒於公新阡宿草不哭禮經有傳朋友大義予
豈無權思公之切晝夜不捐今兹猶寄書於地下未以
爲永訣於重泉公貌莫覩魂庶可還(音旋)聲淚俱下公其
聞焉尚饗
燕石集卷十三
