燕石集卷十一元宋褧撰
表
天夀節賀表(中書省泰定丙寅作)
日躔析木乾坤凝四序之功電繞神樞閶闔啟千秋之
節河清應運洛誦騰歡(中賀)元默無爲恭儉有守廓然
豁達之大度慎哉兢業之小心繩祖武以持盈飭臣工
而求治明德恤祀聿申假廟之儀愛物仁民誕布蠲租
之詔萬年其永百禄是遒(臣等)備位台司造班文陛胥
訓誥胥教誨敢陳無逸之圖如松柏如山川願獻天保
之頌
又(翰林國史院泰定丁夘作)
良月就盈茂啟星虹之瑞自天申命誕膺玉帛之朝九
域尊親羣生鼓舞(中賀)量恢博大性篤寬仁治世則恒
存兢惕之心保民則善推惻隠之念壇開八陛明禋咸
秩於神祇詔下十行厚澤普施於雷雨降年有永受福
無疆(臣某等)職忝詞林班趨文石康寧好德願陳洪範
之疇清净長生敬衍廣成之頌
又(中書省元統甲戌作)
皇極建中肇應虹流之瑞明堂居左誕膺虎拜之儀慶
洽叢霄歡均廣土(中賀)忠厚及物勤儉爲心載恢覆幬
之功丕享盈成之祚稱觴長樂恒愉悦而承顔側席金
華每從容而論道以仁守位有永降年(臣等)職備贊襄
情深舞蹈歸美報上常瞻雲近於蓬萊歛福錫民敢頌
夀齊於箕翼
正旦賀皇太后表(至順四年今天子未至京師百官朝賀興聖宮)
寶位尊安方傒當陽之明辟璇宫嚴邃誕膺獻歲之多
儀時序履端壺闈交慶(中賀)仁深慈讓德備懿純中興
凝輔佐之功内職秉儉勤之訓徽音茂紀美文母於周
詩神器不摇召漢皇於代邸令圖克舉景貺維新(臣某)
(等)忝列外朝祇逢歲旦羣臣勸進行懽上璽於曾孫正
月始和願侍稱觴於長樂
皇后册寶禮成賀皇帝表(至元元年乙亥作)
天眷皇圖侈椒宫之縟典星輝帝座享楓陛之多儀吉
禮慶成令辰集福(中賀)道隆熙代德契前王原易象以
正家法春秋而謹始寶章玉册肆昭名器之尊褕狄翬
衣允藉憂勤之篤日月恒久乾坤清夷(臣等)竊預(闕)儀
幸陪朝列情深虎拜敬祈福禄於萬年祀謹燕禖益茂
本支於百世
賀皇太后表
養備東朝輔治夙資於定策禮成中壼問安克助於承
顔九御騰懽两宫交賀(中賀)性全貞懿政布寬慈睿謨
丕祐於後人内教實光於前古明德之節儉簡約外戚
可稱太任之端一誠莊徽音有嗣茂享愉怡之福肆延
昌大之期(臣某等)叨玷清班式逢縟典稱觴長樂幸獲
覩於朝儀載筆思齊願大書於家法
賀皇后受册寶箋
天作之配正名位於長秋王化攸基建儀型於中夏禮
成糓旦慶溢椒房(中賀)德合徽柔姿凝貞淑蚤毓祥於
勲右式儷美於古初妃掖維賢夙仰儉勤之性宸居齊
貴允資輔助之功繼以二南申以百福(臣某等)幸觀縟
典敬祝明時軒轅四星永光輝於臨照螽斯多子符紀
載於歌詩
上梁文
肅雍堂上梁文(太禧宗禋院廳事)
追遠奉先眷命王家之貴相基視址誕開公府之隆勑
旨有嚴臣工惟謹繄原廟之制嘗啟於昔故御容之祀
遂崇於今當禴祀蒸嘗之餘舉朔望祥忌之薦黃扉元
老總主張綱維之權烏府名流任左右扶持之職或親
祠則助饋奠或攝祭則肅祼將拭玉座之容衣秘金縢
之陳寶堯眉舜目凛然望聖之恭爼肉鉶羹宛若事生之
敬敢自謂竭忠於臣道顧每慚簡在於帝心倚注彌深
優禮殊至名位配奉常之地望曹署擬中書之規模諸
殿天臨六司星拱風軒月戶遥連太液之波光藻井華
榱近接蓬萊之雲氣豈直棲身而娛目於焉養德以齋
心式相百工載歌六偉東白塔亭亭曉日紅六合混同
思世祖欲從何地報神功南聖考靈來下蔚藍百辟駿
奔供爼豆雲車風馬想停驂西粉筆朱闉與棟齊引領
遥瞻玉泉下升平徼福建招提北欲報之恩天罔極龍
岡松老白雲深四海於今歌帝力上列聖衮龍依甲帳
歲時肸蠁爛昭昭宣室齋居承景貺下行幸有時勞法
駕宸衷至孝出天然九域雍容成美化伏願上梁之後
澡身浴德聚精會神夙夜維寅昭祖考之來格康寧以
夀侈福禄之駢臻天命用休民德歸厚
祝文
太廟時享祝文(泰定三年冬)
奉先報本秩祀有常陽月式臨歲功告備遹遵彛典載
蕆大烝赫矣皇靈允其昭假
又(元統二年秋)
奕奕大宫禮崇祀享時秋維孟蠲吉致虔報本之誠寓
兹彛典尚其昭假福我後人
太廟奉安祝文(泰定四年四月二十六日)
祠官弗虔震驚清閟側躬追咎悚懼靡遑涓吉謀新奉
安惟謹明靈矜宥冀妥以寧
又(元統二年)
有嚴太室塗塈告完廼差令辰還主於位皇靈垂鑒昭
格妥安
皇太后尊號册寶開玉祝文(元統元年)
大母尊慈顯膺徽號維册維寶精鏐良玫涓吉庀工追
琢伊始神其隂相克稱縟儀
天妃廟代祀祝文六道(元統癸酉)
神久著靈相我國家嗣服云初漕事畢集海波不揚皆
神之力式遵彝典庸荅神休(直沽)
京師臣民仰食東南轉輸孔艱慄慄巨浸歲恒無虞神
功實大福我惠我明效昭著漕臣奉祀歴年滋久初政
命使代祀報神(平江)
神祐國家食我京邑漕舟歲發卜吉於兹珓示休咎惟
命是聽每獲善利千艘奏功祗舉彝章用伸虔報(周涇)
神祐國家食我京邑漕舟歲發起碇於兹利涉無虞神
庇悠久敬遵彝典庸答明靈(路漕慶元温州台州並同)
神靈孔昭相我漕事惟閩諸郡列祠有年蒞政之初遣
使代祀式陳菲薦庸答神休(延平福州泉州漳州並同)
神有大德捍患禦灾相我漕舟列祠惟舊莆田爲郡靈
蹟所由蒞政云初遣使代祀式陳菲薦庸答神休(興化湄洲)
(島同但易莆田為郡一句作湄洲之島)
白浮山龍神祝文(元統二年二月二日)
靈源北𨗳釃爲河渠以溉以舟實利萬世逮冰斯泮載
通厥流神其相之永祐天府
開鈔版祝文(元統二年二月二日)
楮幣之作有模有文易故以新與歲更始範金爲式明
神臨之載祈成功以阜邦用
大行皇帝謚號册寶開字祝文(元統二年二月四日)
大行有謚升祔禮嚴寶册之成良玉爲質庀工糓旦追
琢其文惟爾有神相兹大典
代祀嶽鎮海瀆祝文十九道(元統二年作)
東嶽
峙形春方實長厚嶽主宰生育協贊兩儀爰命致祠庸
伸望秩尚資靈貺永祐皇圖
南嶽
祝融所居奠兹荆楚爲國屛蔽介我要荒爰命(下同)
西嶽
磅礴金天雄據直酉俯臨河渭鞏固穹崇(下同)
北嶽
上主辰星下壓趙境延袤朔土盤固郊圻(下同)
中嶽
峻極乎天四方環鎮篤生明哲光輔前王(下同)
東鎮(沂山)
作鎮青州貳於岱嶽職方是紀望秩攸崇代薦常儀尚
資隂相
南鎮(會稽山)
作鎮大州奠位東粤職方(下同)
西鎮(吳嶽山)
作鎮於秦峙形汧隴(下同)
北鎮(醫無閭山)
作鎮艮維産竒毓秀(下同)
中鎮(霍太山)
作鎮中州峙形汾晉(下同)
東海
百川灌注四瀆朝宗波濤不揚餽餫所賴載遵秩祀庸
答明靈尚其晏然利澤萬世
南海
積流無極炎漲稽天蠻島夷邦以限以涉載遵(下同)
西海
渟波蒲類匯澤鹿渾葱嶺于闐賴此巨浸(下同)
北海
勃鞮巨澤沙漠通川窮髮之民實賴其福(下同)
河瀆
源經九曲沠演三門潤澤是資舟楫攸賴將命有使代
薦沉牲尚冀安流福我王國
江瀆
濫觴岷蜀瀠帶荆吳限隔載嚴南國之紀將命(下同)
淮瀆
源疏桐柏流會泗沂與河同趨不撓不洩(下同)
濟瀆
重源東𨗳伏流下趨隠見不常利澤斯溥(下同)
后土
博厚載物品類咸亨承天之功萬世永賴式遵彝典遣
使代祀以報以祈錫我繁祉
燕石集卷十一
