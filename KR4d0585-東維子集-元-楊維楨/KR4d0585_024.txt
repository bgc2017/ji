東維子文集卷之二十四
會稽鐵厓楊維楨廉夫著
神道碑
元故中奉大夫浙東慰楊公神道碑
公諱字元誠姓楊氏系出漢震後五祖某自婺遷杭遂爲
杭人祖榮祖宋承信郎鎮江都統司帳前提舉父昌宋邳
州萬戸府經歷今贈奉議大夫樞密院判官驍騎衛追封
錢塘縣子公生而警穎長而玉立長身紫髯如畫天厤間
自奮如京師受知於中書平章政事沙刺班大司徒之父
文貞王偕見上于奎章閣論治道及藝文事因命公篆
洪禧明仁璽文稱旨使備宿衛署廣成局副使特賜牙符
珮出入禁中寵遇日渥擢中瑞司典簿繼改廣州路清遠
縣戶上愛其廉慎有深沉之思留之嘗謂廷臣釋迦班
曰楊瑀有謀事必咨之行時秦王伯顔柄國一日挾太子
縱獵上林上嘿旨竄陽春惟資公密謀禁近臣皆不預聞
拔去大憝如剔朽蠧朝端動色至求識其面以爲異人以
功超授奉議大夫太史院判官繼升同僉院事賜金帶一
貂鼠袍一公在史院曹局有以景星見請上聞公持不
可曰使天下共見則爲不欺越九日太白經天奏衆如服
其有見上嘗從容詢公南土所居公對以西湖葛嶺之
勝爲洒宸翰書山居字未幾給告以樹勅賜贈考樞密公
墓碑即日歸歸山掃迹城府者十年人不堪其淡泊而自
𥙿如至止乙未中書奏公舊勞起公行宣政院判官時江
東浙西盜羣嘯乃改建德路總管建德古嚴州州在萬山
中屬邑淳安又連歙境賊田歙闚我界而還者疑長樂鄉
民為盜諜者執以歸諸獄連數百家民益詾主師者謀往
捕公不可曰虚諜者知倘因疑枉鼔衆亂賊得乘釁突來
悔焉及我請撫之果不測當任其咎遂肩輿從數隸直抵
淳安邑人嘗厄官軍抄掠已皇皇散匿山谷間公載米二
百石聲言賑濟使縣令馳以諭明日師調兵來公禁正之
使侍命乃動擅動者如軍法長樂去邑二百里今至布公
意民皆歡呼持牛酒來拜公公喜曰吾固知民不吾負即
日偕師者還公莅郡視之如家民亦視公如父母自江淮
驛廢嚴為通道窘於供頓公信今晝之用給而人不優將
戍過軍之跋扈者皆服公信今田里不聞叫呼隳突於是
像而祠碑而煩者凡十有四所前良二千未有也時公年
已七十有三累請老丞相達識公數使勞之公卒謝事去
是年行省承制邑浙東師起公辭去淞江之隺砂行省最
公功上中書升浙東道都元帥進階中奉大夫公不起則
以半俸攸者焉所著有山居新話山居要覧行于世公生
于至元乙酉四月某日殁于至正辛丑七月十八日公長
物琴劍書外無銖金斗粟貧無以為葬閱八月六日兩浙
漕使憂公敦友義力賙其喪獲返柩杭之葛嶺先瑩之次
公娶某氏次娶高麗氏子男六人長埴次坰垍培墀垓
公卒女三人長適鄉貢進士應才次適瞿彦俊次適懷遠
大將軍同僉浙江等處行樞密院事俞忠孫男六人孫女
四人某於公為同姓昆弟詳其出處行實諸孤衷衰詣邸
次泣拜請銘義不容辭銘曰
人疑弗決我以籌人懼弗前我以趨(叶)彼争前競決我
止我糾去權奸如贅由由兮物泊乎其不留於乎今之
人古之求我銘其人孰與儔
墓碑
故處士殷君墓碑
殷子姓以國士逮宋避宣祖諱別族太史為戴氏者君之
先也及君而宋亡遂復姓殷氏諱澄字公原華亭人宋朝
請君某之孫節幹君某之子司法君某之弟也君家素饒
財節幹君所好施著于其鄉每大雪淫雨必載薪米遍乞
寒餒人死無所歸者為具衾槥窆之衆目之曰殷佛子娶
鄉邑迮氏女得丈夫子二君其季也君狀貌魁梧美鬚髯
性介特平生無宿諾人有急不一計親疎周之唯恐後衆
有所爭來直于君得一言明曲直即謝去不復詣吏有田
若干畮終歲所入盡以賙人事苟涉大義雖委身不問至
元間天兵下江南將軍號楊掃地者帥偏師入華亭君時
避地南錢南錢犹保聚未肯下楊怒業以共殱之君奮曰
我其可無一言而死乎我死今日否亦今日遂扣軍門求
見大言曰夫民猶水也水順則流逆則激民順則寕逆則
亂矧郡縣新附民心未安將軍獨不能撫綏招徠以稱上
神武不殺之德顧欲盡勦斯民何辜楊怒甚手劍斥君君
復正色曰殺我一人活千萬人我死猶生也語益激烈&KR0978;
人其裨將有感君語者起而阻之而楊亦慴服于時民全
活者以萬計咸涕泣羅拜曰公於我生死而肉骨也願歲
時伏臘祀公于杜以報事聞丞相伯顔公義之遂用便宜
授君華亭都總管使守其地君即棄去曰大宋氏亾吾以
親不七獨不能逸乎遂服野服隐居胥浦上時時領客放
浪九峯三泖間忼愷懷古日夕忘返慕其人者目為泖南
浪翁君聞之曰甚善名我因亦自謂泖南浪翁云烏乎代
之強仁暴義者不少也而多逸于野太史氏又缺焉不書
是為善者終無以勸也君没幾五十年而未有表白其事
者猶幸其概在人耳目者卓卓未冺余因著諸所聞為論
次之使後有過其墓者得以知君之為人若此庶幾為強
仁暴義者之勸哉君娶會俞氏女賢而無子先君一年卒
又娶永嘉陳氏女生子四人曰實曰厚曰誠曰諲側室生
一人曰某孫男五尚質尚節尚白尚功尚賢生女五婿曰
吳郡顧諟吳興沈斯干宋諸王孫宜樞同邑倪乘吳郡章
禮曾孫男八陞奎壁堂埜塾堅聖女七玄孫男二君生於
宋紹定已丑六月二日享年七十有七卒于國朝大德乙
已九月某日葬于華亭縣胥浦鄉五保謝家原合祔俞夫
人之封後十四年而葬陳夫人于其域又二十二年諲乃
樹石墓門而會乩楊公為敘而銘之其辭曰
仁之言利既博(叶)仁之行聞卓卓天一死貿萬殤棄爵
秩不以償北強以兵(叶)南義剛若斯人者殆南方之強
非歟嗚呼斯人吾言不亡
改危素桂先生碑
信之龍虎山為漢天師張氏之學者恒千餘人其卓犖瑰
竒之士亦間見其間若桂先生者是已先生諱義方字心
淵世為信貴溪人母先生時夢李淳風寄宿因名李寄長
從上清宫熊尊師學元貞元年從天師張公朝京授蘄州
道官歸而散其衣資飄然有遠志周覧名山由武至廬夜
宿太平興國宫龍出屋後無犯先生居蜿蜒辟易而後去
數飛躡曾崕與豹同行好事莫能蹤跡之樵人有見之山
南同日又有見之山北者山中人酒熟曰願安得桂先生
飲之俄先生至欣然就飲所飲者家以為吉徵尊官顯人
過江上者咸願見先生先生見不見人莫測也江州守某
乞詩惟書一閑字與之踰月以事去官先生率意成詩書
座右多儆世絶俗語有金蓬頭者居聖井山先生致
書封題甚謹登之白紙耳金大嘆曰至此果無說說矣道
士吳季誠作渾淪菴迎先生居之先生嘆曰明年吾當歸
矣明年至正元年正月朔翛然而逝越三日山南北道士
奉遺蛻葬諸聖治峯麓道士方從義為予言先生之族有
公武者號抱甕先生得仙術卒葬分領中夜家聞有聲詰
旦視之但空棺耳有仲勛者號閑閑子通内外典與丞相
陳福公為布交先生之死與信號默默子學道終南山緘
口不言升座而化三日容色不變豈其山川之所鍾然也
耶予昔游潯陽見先生聽其言無過高難行之論吁有道
之士哉銘曰
柱史度關騎青牛五千遺言增隐憂更秦逮漢習
益瘉燕齊方士相呀噍道人隐居恒内修漆園
尚友天同游一朝委蜕去莫留太史作銘表其坵
墓誌銘
故忠勇西夏侯邁公墓銘
君諱邁里古思字善卿西夏人也曾祖月忽難祖也失迷
俱不仕父別古思官於杭生君自幼有竒氣善擊搏技既
而自悔曰伎勇有敵聖賢之學無敵也遂從師通詩易二
經以詩登進士第官紹興錄事長搶氏市馬紹興挾苗兵
爲佐白取餘食市間不問苗真偽咸拘囚之傳其爰上省
李官時苗長虐令如火莫孰何文有省府千夫長與羣攝
師者根株爲奸利抱苗長文告鉗結束徒大姓家且縦苗
白日什伍鈔民君下約民曰人怖狼狼亦怖人狼勿殺食
人爾錄長無玉帛狗馬身及赤口四耳誓以家徇殺根株
鈔民者民皆俯地雷應曰惟錄長君命夜交乙君躬率民
兵殺苗不遺一噍盜起婺牧溪洞君以大夫命領所部抵
洞賊問官軍姓曰邁某也皆倒戈請罪君收撫之不血一
刃府命㩀蕭邑私聚民粮黷民貨&KR1025;民土田聞君到邑怖
而匿去又明年西寇犯浦江君率兵至諸暨寇望風遁領
臺命守諸暨召借粮扵民下令會府民無受令者君班師
郡城諭以文告民輸粮者繦屬不絶功無堅敵宇民如子
令無不行被首經歷江東憲府事瀕行民哭泣擁馬首不
得行時海寇勢横甚虎踞娥江君奮不顧身為士卒先追
廹其人於數百里外大卿在南端覆石海勢洋浮宴君隂
畜徤兒戸下袖金字羅擊死之屍瘞戒珠僧院民皆麻衣
跣慟從以萬計贈官中大夫僉江浙樞密院事謚忠勇封
西夏侯君嘗謂曰吾死使君子題其冡曰義烈墓文必賴
直筆者傳傳無出會稽抱遺先生也若識之今不幸陷死
地先生嘗以其人入銕史編收吾名足矣予為之泫然溳
涕曰大將滅乎枉醜也使長城君也生天未滅乎狂醜也
長城君溘先其死死又非地也天之生才其有以乎無以
乎吾無從而吁也悲哉銘曰
吁嗟乎善卿生也者吾不知胡為而生死也者吾不知
胡為而死生不卌(音集)棄仕不四年而名長方記嗚呼獬
豸折角兮麒麟路趾豕突西嶽兮鯨翻東海已乎善卿
爾果胡為而生又果胡為而死
故翰林侍講學士金華先生墓誌銘
先生諱縉字晉卿姓黃氏其先自宋太史庭堅之後父昉
繇雙井家浦江後遷義烏遂占籍焉曰伯姓者先生之高
祖己曰夢炎淳祐進士仕朝散大夫行太常丞兼樞密編
脩官者曾祖也曰聘以進納恩補承節郎令以推思贈嘉
議大夫禮部尚書上輕車都尉追封江夏郡侯者大父也
曰鑄今贈中奉大夫江淛等處行中書省參知政事追封
江夏郡公者父也中奉公元出朝散公外孫女王氏歸丁
應復之後嘉議公疾廢育之為子也妣童氏追封江夏郡
夫人夫人任先生時綉湖水清歷世有四日夜夢大星煜
煜然墜于懷公始生至元十四年之冬十月一日也比成
童不妄踰戶閾授以書矢口即成誦年十三屬文作弔諸
葛武侯文為鄕先生劉公應亀所竒因留受業大德五年
舉教官舉憲史已而復棄之多忤上官去延祐元年貢舉
法行縣大夫以生充賦古賦以太極命題古賦以極命題
場屋士不能為獨先生以楚聲為之遂㝴場明年奉大對
授仕郎寕海縣丞江浙省臣承制遷石堰場監運事秩
滿陞從仕郎諸暨州判官至順初用薦入為翰林應奉進
階儒林郎丁外憂去秩服關轉承直郎國子博士閱六年
請補外換奉政大夫江浙儒學提舉時先生年始六十有
七不俟引年以侍親疾絶江徑歸俄有旨預脩遼金宋三
史丁内憂不赴服除以中順大夫祕書少監致仕久之又
被上旨落致仕仍歸階除翰林直學士至京中書傳旨擢
兼經筵官召見慈仁殿薦陞中奉大夫侍講學士同知經
筵事明年歸田里不俟報而行上聞遣使者追復前職又
明年始獲南還閱七年而薨享年八十有一葬縣東北三
里東埜之原娶王氏將仕郎桂之女封江夏郡夫人未一
年卒男粹用廕入官忠顯校尉同知餘姚州事女清適惠
州學正陳克讓先生位至法從蕭然不異布衣時又寡嗜
欲年四十即獨榻于外給侍左右者兩黃頭而已遇佳山
水竟日忘去形于篇什多冲淡簡遠之情然性剛中觸物
或弦急不可犯少時即泮然無復停礙與同鄉柳太常貫
為文友風節文章在柳上人呼黃柳其論著依㩀義例攷
授的切在禁林三史惜以憂輟其修后妃功臣傳士類服
其精審經筵處講文皆切于治道之大者晩年喜為浮屠
亦研極其閑盪之說請者盈門厭亦麾之去其為文表箋
書序傳記贊說誌銘凡若干篇曰損齋藁若干卷義烏志
若干卷賦若干首於乎我朝文章雄唱推魯姚公再變推
蜀虞公三變而為金華兩先生也五峯李孝光嘗與予為
兩先生評余白柳太常如東魯杜翁課閨閫子弟言言有
遺事黃太史如獨繭遺絲初不諧衆響至趣往縆弦激絶
之音出於天成者亦非衆音可諧也孝光以吾言為然太
史攷文江浙時余辱與連房卷有不可遺落者必決于予
在杭提學時謁文者填至必取予筆代應且又不掩于人
曰吾文有豪縱不為格律囚者此非吾文乃楊廉夫文也
自京南歸時予見于天竺山謂予曰吾老且休矣子宋
紀辨已白於禁林宋三百年綱日屬之子矣嗚呼今亡矣
吾終不得為公史臣徒矣悲夫因其鄉生浙西道廉訪司
僉事鄭公深出其徒宋濓状求予銘遂忍而銘且悼喪亂
未得謚于朝與其徒私謚曰文貞先生銘之辭曰
大之星煜煜兮繡之水穆穆兮文之毓兮大星翳兮繡
水㙪兮文之逝兮惟文之鳴兮大音在廷爾鏞爾筦兮
我瑟我笙柝之甹兮會之咸兮氣一并兮有元氏之聲
兮吁嗟今嘿嘿兮孰見古人之渢渢㳯響以上駝兮膏
吾車其曷從
有元文靜先生倪公墓碑銘(代歐陽先生作)
玄聞房山高公克恭在南端時薦天下士五人曰敖公繼
翁鄧公文原陳公康祖倪公淵姚公戎天下謂之办雋鄧
公官至法從敖與姚卒官文學倪公晚始以縣大夫引年
然皆以文行相高論五雋者不以位之崇卑優劣焉玄慕
五儁如慕古人而倪公之孫璨奉公之門生鄭汝原所状
行來謁鉊其墓玄忝論選之職銘公何慊亦何幸哉公諱
淵字仲深其先浚儀人出漢御史寬裔五世祖南金以武
弁仕宋從其君南遷因家錢塘四世祖某又從家烏程故
今為湖州人曾祖俊民弗仕祖椿年路分兵馬監押父守
貞自號愛山處士以公貴贈承務郎松江府判官母濮氏
贈恭人公生而卓異精敏絶人讀書過目輟成誦嘗則前
人之勤以自課命其書舍曰經鋤長遂通五經尤精于易
三禮初用薦者言為本郡學錄及高公以五儁並薦於朝
未報而行省調公杭州儒學正江浙孛憐吉䚟平遣子從
公受學且移文中書舉公可教國子而中書已擬臺章所
薦五儁各𥙷郡文學乃升公為杭教授在杭學復田之曾
没于勢家者若干畝新學舍造祭器撤上丁俗樂訪得宋
太常樂工兩人俾以雅樂教諸生胄監聞之因招致两學
工為國子樂師今諸郡學皆作登歌樂者實自公倡之中
書左丞高公昉又舉公編修官以親老辭乃授本郡教授
以便養未上丁外艱服除在湖學倣安定舊規列經義治
事齋以惠來來者為為立生祠公移正之不得窮往撤之
用累攷入流得當塗縣主簿時長官皆以故免去獨公理
縣事縣版籍不明公手為分劃編次瞭若指掌二稅始如
期而集歲旱民吉史慕長斥去所上状公曰錢榖國計民
生國本理末而發其本可乎語不合投劾去闔府駭然遣
吏遮留之一以檢覈委公民賴以蘇縣前汊沮格久之公
攟得舊田立復曰為塘和州民有田在縣境猾民與交易
劵成而負其直訟則勢劵折之官莫能下至是越江來訴
公探得猾者情始懼卒以直歸之民立異姓為後者所後
父母且十年有同姓而非族者依倚前官年其産至給帖
者左驗民直于公公曰按摘其誣者數事盡灰所&KR1025;部使
者元公永貞至郡廉公德政曰吾按太平池州得良吏僅
當塗主簿而已遂薦公可上縣令而公已無復仕進意告
老而歸受加思承務郎杭州路富陽縣尹致仕既老于家
杜門罕與人士接益潜心於易著易集說二十八卷圖說
敘例各一卷病革之夕猶置易于几案諷誦之語其子曰
死期至矣夫復何言須臾修逝至正二年夏六月二十九
日也年七十有八娶鄭氏先十八年卒贈恭人子男三人
長驤已卒次駿松江府儒學教授次駪女二長適楊福孫
亦已卒次適陸元瑾孫男六長璨用公為紹興路錢清務
副使次璛琰璋瑛瓉女三曾孫男二女二公昆弟四人伯
叔李俱蚤世叔有遺孤甫四歲撫而教之踰于巳子伯季
皆無嗣則以駿駪為之後駿等遵治命以其年冬十月某
日奉柩烏程縣德政鄉毗山先墓之次學者私謚曰文靚
先生韓子曰位不稱德者有後公盛年以俊稱於時而官
僅佐下邑非位不稱德者歟知其後之必大無疑也銘曰
先生之氏自漢御史經鋤有堂探易諏禮吁嗟先生
蚤有令聞五儁同稱争翔競奮宜位館閣歌唐頌虞
大道甚夷先生徐徐白首窮經覺我後覺晚佐一縣
亦展所學鄭公註禮註禮益精焦氏冶易治盜有聲
位不德滿時人所惜君子處之惟謙故益益不在身
在其子孫史氏有撰貽厥後昆
亡兄雙溪書院山長墓誌銘
君姓楊氏諱維翰字子固自號方塘越之暨昜人曾大父
文脩號佛子子朱子為常平使道楓川聞其名請見與談
論竟日反遇異人移所患瘤安易韓先生某為述私傳大
父宓父寕皆有隐德鄉里推長者母同里劉氏君生至元
甲子正月二十日父嘗目之曰是子生有神氣長必大吾
宗時伯父實以倉使歸老子家禮聘名儒若東泉陳先生
某桐西馮先生某為之師從父山隂縣封宏叔父賀皆喜
讀史君與維楨攻學無寒暑抵夜以漏分為度睡則以水
沃面君於經子能以疑難詰其師會其解而後已辨史至
綮節連柱兩叔父長作文著三蘇字帖喜雙井黃氏每讀
上韓太尉書擊節慷慨曰不讀此無以發人浩然之氣朝
廷貢舉法行維楨中進士第君以文過其屢為有司枉遂
筮仕郡文學初帥府檄為慈溪邑校在職不事瑣屑惟推
經術贊縣長為治后遷天台邑校先是維楨尹兹邑稱弟
子者安普大許廣氏君至先以作人為任時安許氏皆擢
第歸事君猶師焉遣子弟及邑俊彦博經者百餘人邑士
語曰小楊君政不忘大楊君教重光考滿陞饒之雙溪山
長郡守韓公墉素聞其人一見即器重稱其文議論高古
有氣燄可畏尤愛其詩有大厤體無幾保荐于江東分憲
業用而以病卒官舍時至正辛卯正月十三日也君素肄
直無衣㩧衣不事兼副被服恒如寒儒未嘗少降辭色希
悦千人所居州里有公議句論裁可否不合中辯不休不
為權力屈時人稱曰古之遺直者晚年遊戲墨蘭竹石極
精妙興至即揮洒侍筆𣏌者給弗之暇人求者無貴賤悉
為作時益辯博士柯九思自以為弗及推曰方塘竹去尤
好覧天文及天下名山川形勢有所得則述為歌詩人爭
誦之號光嶽集攷經有穉濟錄書畫有藝游略君男一善
孫男二樹河女女孫一君嘗戒善曰女父玷校官女叔掇
上第女母鄉先生虞雷氏之孫也女弗學振吾家聲吾弗
子幸今善苦學有志操吾期其有成克應先訓君年五十
有八死一千里外善能不遠水陸力護柩歸舍以是年十
二月甲辰克葬于長寕鄕馮山祖塋之次從先志也越明
年某月日善至吾錢唐官次泣且請曰先君不幸制竒數
年不周六甲官卑無治状其器業文藝又不得善文言者
為之章顯地下重不幸善重不孝代之善立言者善未聞
幸叔父勿讓銘吾先君維楨為悽然感涕敘其概而銘之曰
子將不斷堅不以稱不利騏驥不馳遠不以稱不力於
乎伯也言爲世格行爲世則不大禄食以放厥我於乎
伯也窮居大行蔑損與監吾與伯也講之白矣吾又何
計位卑與崇夀遲與廹耶
故義士吕公墓誌銘
公諱良佐字輔之姓吕氏世居淞之吕港大父德謙父允
恭字菜翁皆隐德不仕公早穎悟讀書輟強記了大義長
儀宇魁將器識才幹尤係人望咸以輔期器之以其出太
公望望嘗釣德璜又䜟其港曰璜溪號公曰璜溪處士性
至孝養母謝氏養與禮不旦暮衰母疾身不脱帶者三月
久不瘳禱以自代母卒哀毁終喪制闋邦大夫挽之仕弗
起然政有不决者必咨之郡饑有司申明發粟公笑曰必
侯明降而賑民莩矣宜先解粟富民俟降以償則富者無
廢粟飢者獲全生郡善之貢舉法聘碩師教子復出厚幣
為賞試曰應奎文會貧時好學者建義塾收而教之金華
黃太史縉嘗記其事兵興來總兵淞者聞公才傑至枉駕
公廬與語大悦即板優公華亭令公請以白衣議事却板
授總兵蓋賢之置曰義士俾自集白甲保障其竟時公已
散財收死士三千餘人適斥鹵羣不逞乘亂起鳥合搖毒
甚公徒釋掤走不勤官徒一鋤弟指授白甲用水火舸取
其魁如利獺取鯔羣從盡戢竟賴以安者數千家總兵者
問竒功公曰醫恃錢砭理疾而小巫用精籍亦理覆進其
魁傑于兵曰天下之物莫毒于雞而醫家珍而用之總兵
是其言轉無俾為精兵不尠淮兵難渡主師者辟公幕下
力拒不就維取其子恂判海鹽時浙垣首相以承制除拜
遂敕授今佐鄉郡又力亂私謂其子曰時乎庸才高枕而
有餘時危豪傑運籌而不足非蕭鄼侯曷治漕韓淮陰曷
調兵而魯連子昌出没亂世而裕如也吾願學連子而已
耳又喟然曰日月剥矣昭然有不紊者江河壅矣浩然有
不竭者孺子其侯之公好義出天性里有飢周之婚喪助
之四方大夫士歸之者歲無虚燕來贐往靡厭勌得美譽
湖海間呼為淞上田文獨不賢異端之學緇黃者接其人
而不談其實術其高情曠識獨立物外者人又莫能窺罹
世難虞謙享自若與知已飲酒率過兩夜極起自舞攷鼔
吹笙復飲不亂平生少疾臨終無一語及後事但曰吾年
六十有五不夭己又幸不死巨測復何憾生元真乙未殁
至正已亥娶高氏征東萬戶宣武公孫女也子二長恒次
恂女三孫五充閭復亨恒子也宗齊宋嶽宗望恂子也冬
十月辛酉葬瀆之北原先遠日恒衣衰抵于杭次舍泣而
舍杖拜曰先子不樂仕無治状而義行在鄉善言在家在
邦者又不得名能文屬比于志不孝在後嗣奚贖先生恒
師而先子大賓也幸哀而賜之銘吾為泣哭抆淚以銘念
古衛公叔文子之謚君子韙其貞惠令淞人飢而夫子有
賑粟不貞乎其二善而不禄命宜謚曰貞惠云銘曰
踣車無仲尼覆舟無伯夷義以勇卒全以歸曰貞曰惠
匪謚予私於乎嘻莫尊乎野而位者覆卑璜之滸栗之
垂有過其墓而慕其人者語吾銘詩
孛元卿墓銘
元卿名字顔忽都國族也泰定四年阿登赤榜賜進士出
身以某官二十年官至江浙省宣政院判其爲人有氣節
在官以廉直稱遇事善持論裁人倚爲平擢第後盡合所
爲文博極經史諸子百家古詩人騷選樂府歌行出語務
追古人至正壬辰紅巾寇亂江南元卿官歲滿以本省檄
起總制浙之三關理戎職巖巖有風采薪賊有蔵草間者
必游徼得七必劃殄俾無肓邑安集邑遺民民倚之爲
藩衛歸之如父母閱三年忽以謗去官過杭見余無幾病
風竟不能出語卒卒于召某所踰月其子武童與其門吏
始訃余草葬某台山徵墓銘余與元卿同年不得辭銘曰
十夫採惟婁至授機一語所畏無翼而飛卒至於犇而
病病而喑喑而死也吾子元卿乎何悲
歐陽彦珍墓銘
君諱公瑾字彦珍其世出廬陵宋文忠公修今翰林承旨
玄功從弟也祖某封某官父某不仕君自幼警長通經
術旁及書數兵刑之法試藝于有司不售憲府才其人舉
為司嘗不數年掾行中書考滿都事浙東帥府任掾時執
政者多仕已喜怒不以民害利為事君抱卷執議未嘗少
阿法當而人利者必累請必行後已不當雖受怒罵必格
事有它掾不遑行止者必行止於君其在帥幕建議以伏
海寇當以長使久算不宜試小計規小利以為功又某官
恃文事往喻寇君力言不可喻幸小順乃大豢不順即不
順喻者必死為大國辱已而果然嘗建平海策若干言主
帥者不能用請辭職歸養太夫人不可鬱成疾未幾以太
夫人憂去職執喪如礼法制闋遊淞中得疾友家歸卒于
杭君娶閩玉氏宣文檢討餘慶女弟也子三人長太平次
某女四人皆妻名士臨終謂其子曰吾結貴交多市道惟
會稽楊某為吾道且為古文名東南汝往請銘平服縗來
以遺命泣而請銘曰
在家温温在官墳墳墳墳有法温温有文故家為孝子
官為幹臣幹曰必了不了嫁婚幸終其親其又何冤
趙公衛道墓誌銘
公趙氏諱棨字衛遂號素軒居越之姚江宋兼懿王德昭
王之十二世孫曾祖希秦宋朝議大夫知衢州軍州事贈
大理寺丞祖與宣宋朝散郎溧水縣尉父孟侣宋朝散郎
慶元路沿海制參贈太府寺簿母恭人董氏先係五世祖
太師諱師龍長孫孟尊之第三子也寺簿無子螟之公博
學于書無不讀讀必有論裁學成無所於試大德己亥江
浙儒司舉為昌化教諭轉桐廬教諭由年勞陞饒之長薌
書院長温之宗晦書院元統甲戍受牒命教授温州越五
年教授常州在處學校有濫給廩給者必首沃之以其膳
膳儒之老病殘疾及貧無依者早年微家資結交先達凡
工文與琴書律厤醫薬隂陽者家皆舘食西廡不以歲月
計士及告急度家即盡如所請與之致空囊不問酒懽量
能倍斗酣次為古歌詩聯重沓韻對客可待嘗與友飲大
醉梅花樹下曰梅花獨不能飲乎急呼酒用太白梅澆其
根且為問梅辭又為代荅辭平生所為詩無慮數百什名
素軒集若干与公生于某年卒于至正四年六月五日享
年七十又一明年葬于姚江雙鴈鄉之原孤子&KR0552;持其敘
叙伏詣門泣道遺命求予銘予以蚤歲托公忘年交義不
得辭遂銘曰
王之孫降皂閽君為孫而文詩英酒聖交有神大樹勸
汝海白樽歸大樹羅之村
南容教授灶公碣銘(祭統云銘者論著英北德之善功烈慶賞聲名于天下)
予友襄貢士曰章嘗將其子杜友直來謁曰此南容教授
曾孫其仲三而續文脉南容者直也閱三年直以南容公
行状謁予松江次舍吾祖仕不大無功状爵名可書然德
善在鄉有足示後者直太父父不獲登先生門直獲登焉
而先生賜銘曾大父大父父晦先德者庶直足以贖之予
閱状證之以鄉父兄之言則知南容長者也人至以三杜
姓其村其教澤淑于人者淺而義行範于人者遠也初季
父某無後螟莫姓子齒幼復以公為後季父殁俟螟齒長
以家産歸之而復冠娶待之不異同出皇慶間其族困于
里經公倡率義役曰歲儲粟若干給之隣里姻友不能嫁
娶喪葬周之各有差暍道有漿斷津有梁凡濊于急義即
勇爲者類此予因喟然曰吾周遊東南大族甲姓攸爲此
者不足多公以中産爲之難也淞有饒貲家利酤榷兼兄
弟戕死里氓者不顧吁鄉父兄之談南容長者之不去口
有以哉此宜得銘也公諱英發字俊卿蚤年遊京師以才
名得學正建寕年勞升南容教授未幾即棄官歸隐于淞
之西霞自號西霞道人歲延碩師教子弟裵貢士嘗客其
所妻某氏男一孫一曾孫三友直友諒友聞生于宋已巳
卒于今至正庚寅享年八十有二葬青龍之原附祖塋預
息菴之右銘曰
彼戕同氣我友螟以義彼併連阡我給征以田吾知南
容義且仁出于性覃于人澤及後昆至今鄉之人襲杜
固姓其村
白雲漫士陶君墓碣銘
天台陶孝子宗儀死其親已三年制闋猶衷衰來拜予雲
間次舍泣而曰今日奮起風雲附王公大臣者其聲光赫
矣然有身没名者必托之名能文家否則與腐草同盡孝
子官卑志則大志粗見于歷官者無名能文書之儀坐不
孝先生名能文言又足信萬古敢以墓辭不獲接遂昌鄭
元祐状君姓陶氏諱煜字明遠自號逍奥山人又更號曰
雲漫士從鄕先生周公榮學學成遊京邑王公貴人僓其
狀貌言議傾下之已而翩然來歸曰燕趙多竒士今所見
仍爾家貧親且老遂屈身就禄試吏蘭溪州陞補江隂州
州民有劉鐵者欲犯屠人妻屠訟鉄鉄抵罪怒縛其卒妻
犯之屠捉刀刺銕君議奸殺非故比屠免之君平反部使
者審讞一如君所言又豪民朱管坐戮死籍沒兩家田歸
丞相府相以無賴少年為瓜牙縱暴隔民財民被搒掠死
者無冥有訴于府者府從風指莫孰何君進白府曰朝廷
命尹公是邦忍坐視赤子殞命于餓虎之喫耶無賴者覆
說文移省為遣使至府府賞以幣以年勞除杭州東北錄
典史有畏吾人與其妻生女已十歲一朝為省行人即别
娶抑賤正妻且瑾一室囚之婢引女訴主母枉錄長不敢
受詞君曰此婢去三人俱死矣遂受詞伸理行人坐默退
果遷湖州歸去時湖州已陷賊君從主兵者劃計策遄復
湖州乏粮君爲檄文歸安時湖州已走一介召諸艘其至
無時刻違錄功中書不報調紹興上虞縣嘆曰吾懷抱利
器不後于今之人而浮沉大寮不得與今之攬權力者比
年已莫死將至矣尚何言哉遂卒于郡都昌坊之寓舍享
年七十有三戊戌九月二十七日也配趙氏故宗室孟本
女也子三人長宗儀宗傳宗孺女三人銘曰
其貌魁如其論魁如考功千吏秩乎不可言用不能大
卒老死簿書噫嘻乎自古才而仕仕而漫者豈惟是夫
兩浙轉運司書吏何君墓誌銘
君姓何氏諱宗寔字誠甫其先曾大父直方由東平徒杭
大父德遂占籍為杭人父祥娶周氏皆樂善好施君微時
過善相者曰此子神清骨秀他日樹何氏門戶者必此子
也既長喜讀律能權衡世事料後成敗如蓍見性鯁亘弗
尚外矯為義不讓人遇不義退處如怯夫尋試吏下邑以
能聲著陞杭州府史明年秋郡當慮囚檄君典獄案君窮
爰書底說鞠論報發其留白李官悉決道枉者昭雪不以
嫌避囚有法當劓時犯者皆阽死君曰劓雖著令民迫不
得已耳上方施仁致恤肉刑鼻可以死地棄哉君以墨限
劓當法而已咸謂如其仁如其仁後竟為故事格當調調
者盛購大郡有賢守將足矣郡奚擇于大小卒調昆陵居
無何進曰郡守行仁政必自鰥寡孤獨始矧舊制立養濟
院惠民局以濟窮察病今院概非窮民處局又弗核實鰥
寡孤獨何利哉郡守下其議郡轄二州邑賦役號難治田
畝多為勢匿郡守選君土其地均之君詢高年究畝瘠肥
及核戶豐約縣賦役均榖禄平為鄰郡最尋富民妄訴田
有灾君詰之辭窮要以賄君曰吏當守法農當守耕爾以
豐為歉詔縣官我以法覈實奚敢以賄敗我法卒黜之郡
守賢其大呼必以字戶部尚書秦公為兩都運使道過昆
陵詢能吏于郡守以君對秦公亦素聞其能因訪以鹽筴
君疏上利病大竒之會丁母憂事輟服除起服為掾是年
儐運判李公分漕嘉興君立條告先輸者賞後者罸民詿
誤禁者出帖者必刑時天積兩盆不成鹽君齋沐露禱明
日而止鹽賦告足咸以為何君至誠能感神明年典戶曹
君樹格殊常式四方商旅來者如市賦用倍盈事聞上
錫酒旌官吏勞官曰何掾服勤宜先我酌君以為吏箠楚
民之賦羨而受上賞後必有甚焉者遂解去郡邑大夫高
之日造其廬與評事君辭不可遂隐玉泉山自號一懶翁
君素仁孝慈爱所得俸奉母外以覃于族母疾晝不出夜
衣不解帶每于朔望夜嘗露香禱天曰富貴非吾願願吾
孫事吾子亦若子吾也杭城灾四止成墟君室廬獨巋然
存人皆以為孝感所致兄宗荗同居無間言怡如也妹一
人適戴氏戴没君給養其家子女為嫁娶隣婦有哭其偯
者君微之喪其良人貧無以治棺即賻之他日婦至請傭
以償直君曰周汝急豈望報乎婦謝而去君當屬纊神色
不變召其子敏及兄子敬於前命之曰凡子之事親生事
以禮死葬以禮爾慎母為異端惑語終奄然而逝君娶沈
氏勤儉有家法生子一人敏是也又賈氏生女在穉敏力
學不倦有司辟為浦城縣學校論未上而君卒君生于前
至元甲午夏正月十日卒于至正十三年正月十有九日
享年六十歲是年三月壬申葬于錢塘北山玉泉松義里
之原敏樹石丙金哭泣來銘銘曰
展矣何居如其仁刑有劓與死淪君平施之復生存風
灾屋廬無間隣君一室奉親人莫與京而獨存于天(叶)
嗚呼何居如其仁年不踰甲禄不享天身尚嗣爾後人
東維子文集卷之二十四
