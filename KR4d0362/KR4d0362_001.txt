勿齋集卷上
宋楊至質撰
太一宫清心齋謝陳提舉
茅洞煙深繆執住山之斧竹宫天近忽頒赴隴之書姓
名誤徹於冕旒行輩輒先於冠褐竊惟祠嚴太一是謂
貴神星應少微故名高士當建紹乾淳之際多巢由園
綺之臣召對禁中每談經而論道放還物外且錫號以
賜書比年以來此事皆廢何者蹊趍而徑入甚於車載
而斗量一洗而凡馬空咸服明公之能斷數行而彩鳳
詔庶有異人之肯來如某者平凡無竒孤潔自守結習
偶隨於筆硯蹤蹟遂遍於江湖名山大川所到領攬諸
老先輩於時從遊間結屋以聚書將息形而休影濫修
煙霞之長怳驚歲月之侵二十年不入修門果能此道
五千言束之高閣未喪斯文俄有命以自天俾陳力而
就列即清夜藜燈之地掃積年鋪席之塵毋若宋人然
借曰薰蕕之殊器猶吾崔子也或疑虎鼠之同宫修文
輔教敢效寸長歸美報上庶伸素志終愧荒唐之學難
酬希闊之恩兹蓋恭遇某性稟高明躬持温恪聖經賢傳
滙玉海於胷中秀句英詞粲錦囊於筆底書畫詣鍾王
之妙談鋒透老釋之微公餘蕭散於園池客至從容於
詩酒如其穎拔樂以甄收某感佩隆私激昂晚節仰祝
聖人之壽常瞻太尉之尊十事囊封切慕愛君之种放
三書袖入仍希望闕之嵩高稍别庸流式詶異遇
代失儀降官謝丞相
搢屏弗恭愆儀九陛糾彈曰可貶秩一階戴皇慈寬大
之恩繇廟論優容之賜合誅而貸識感於慚某塵翳性
天津迷學海半世徒勞於韋布一官竊蔭於簮紳愛子
教之以忠僅守過庭之訓事君犯而無隠永懷戀闕之
誠自祇役於簡書每飾躬於冰蘗蓴湖學製開邊粗給
於軍需蘭渚負丞攝郡嘗疲於荒政洊叨列剡重累洪
鈞分符服領之南矯首泰階之下問民疾苦安得中和
以作詩歌藉國威靈所幸豐登而少公事璧苟全於細
滿玉愛食於長安負扆當陽方披奏牘墜笏於地遽失
朝儀初非天之違顔若有物以掣肘碎牙俯拾敢希前
輩之高風拄頰遊觀空羨西山之爽氣槐綠之羞莫掩
薪粲之刑曷逃負芒以還席藁而待議從忠厚第削籍於
宜敖施及顛隮尚寓形於坱圠頭顱自省骨肉知歸兹
蓋恭遇某咸一德以亨天兼三王而施事聲色不動作
成擊泚之精忠名德相望保用問謩之故物因待還嚴
之讌曲陳末減之條全此微蹤寘之薄罰某敢不銘藏
厚德轍戒前非加恐懼以修身期周旋之中禮抽手版
付丞相休閑敢負於明時奉介圭覲我王入對或存於
他日其為摧謝㒺既敷刊
代賀丞相除太傅
恭審敡制大廷報功真宰帝怡愉而奉太后載加册玉
之稱公爕理以備周官爰正面槐之席事光典禮慶浹
臣工兹蓋恭遇某柱石壯材蓍龜先見五百歲孕靈於
海岳二十年宅揆於廟堂擁昭立宣不動色而匡天下
平淮縳蔡當戮力而復中原精禋既肇於南郊介福聿
臻於王母集搢紳而歸美寫琬琰以成章法駕東朝肅
領皇儀之盛玉音中出誕躋公傅之榮園田併衍於膏
腴鼎路益隆於體貌坐而論道對不呼名作宋一經見
聖君而賢相封齊四履竚異姓以真王某託命大鈞勞
心小邑捧黃麻而欲舞望赤舄以無階峙芻茭峙糗糧
方備潢池之盜作鹽梅作麴蘖永同巖石之瞻
兼領旌德觀都監謝京尹趙節齋與
歸尋杞菊擬乞閑身領攬湖山迺兼祕宇雖大府體召
搏之意恐先賢懷拜信之疑竊惟觀以道名境隨人重
知章有學始專鑑曲之煙霞清老能詩故奉金陵之香
火倘酒甕飯囊之輩徒齋鐘粥鼓之羞伏念某略帶書
癡未除劒氣一壑足安於晚節十齋再入於舊巢乏嵩
高平賊之書漫云詣闕無簔衣通神之術敢望築宫片
文隻字屢送上方敗屋頽墻如在傳舍公即清心而憐
客吏言旌德之缺人疏檄寵頒緡斛俱至以高士為
主簿或譏喬木之下鶯從天子作門生焉用小兒之棄
馬維弘景居山三營别館而堯夫在洛十置行窩使學
徒有所指歸與耆舊相為款密至若現白鸛者按行於
林屋袖青蛇者飛過於洞庭何得拘攣等是遊戱為節
齋一出不惡向長隄獨步亦佳兹蓋某堂堂乎漢宗英
綽綽然京兆尹大而筆槖補衮職之闕細而薪米得都
人之歡間小隊以行春正新亭之出日問坡仙之何在
周旋靖白於一堂唤彌明於此來管領侯劉之二子山
判不移於請囑玉旨特詳其往還某敢不強賦梅花賸
栽楊柳環數十里皆水洗清坐客之俗塵後三百年有
人增入黃圖之新志
謝運使江古心萬里請住玉隆
兩街應制竊依藜杖之光十國出符俾轄錦衣之衆溢
榮褒於疏請借壯觀於齋居試言道家之大山莫若旌
陽之故宅冠袍所聚之地領袖必得其人過者垂涎多
買遊談之煩舌從而染指誰惜常住之眼珠此曹自輕
吾道幾墜伏念某江湖漂泊木石冥頑未能茹商皓之
芝固嘗護許君之柏因元戎枉駕以戾止為同列爭席
而翩然識面目於山中屢作天寶翠巖之夢送頭皮於
官裏誤陪甘泉泰畤之祠因内醮以進詩辱上恩而潤
筆俯加訓諭未許言歸望閻公都督之襜政慚素昧設
徐孺高士之榻忽傳好音熊魚雖欲而莫兼猿鶴殆驚
而且怨兹蓋伏遇某名高日月威振風霜訪六一翁瀧
岡之居登進郡最創二十士鷺洲之學作成十人洊移
青絲玉節之華併領畫棟珠簾之勝爰披圖而問俗信
拔宅以飛仙頗聞騰勝之區久缺焚修之長群鴉爭鼠
已在吾目獨鶴昂鷄孰當人心左浮丘右洪崖百聞不
如一見近皇甫遠居易三占則從二言某何德以堪不
求而得價非高於少室身難出於長安舍已事以勤館
人申誦他日從公之語趁霜天而收柿栗空吟昨宵夢
母之詩未先桑榆尚可桃李
謝何漕卿請住玉隆不赴
懷歸得告暫離蘂殿之班領衆修真洊辱星臺之命屬
愆期而卧疾方露奏以祈閒玉音未俞鼎語奚答睠遊
帷之福地虛轄席者許時豈都仙之靈在天故悠悠而
弄印蓋大府之明如日不草草以畀人破狺然投骨之
爭俟角者為麟之出果孚輿論必費冥搜如某者厭江
湖而知休甘草木以俱腐三年去國誤叨命召之榮十
載住山自笑身謀之拙繇剛腸而嫉惡苐洗手以奉公
囊錢雖慳戶屨粗滿前使者從而過聽今明公何所取
材置驛傳書示軍將打門之喜送州津路移太守勸駕
之勤維名稱尚隸於帝旁恐職業難共於戱下兩徵不
起初非少室之山人一榻縱懸定有南州之高士允副
權衡之選庶新鐘鼔之聲兹蓋伏遇某為儒者宗真宰
相器當乘軺而問俗亟植纛以臨民令下棘闈無纖譁
於戰螘手摩鐵柱有大造於屠蛟遙瞻井柏之隂森慨
惜香花之牢落孰為主宰謀及國人忘虎符龍節之尊
加鶴氅鹿冠之禮某居憐薄命仰負盛心黑笠垂雲阻
訪洪崖之舊珠簾捲雨尚從滕閣之遊公如遽歸僕則
退聽
謝郡守潘戶部減漕
烏絛謁郡敢希貨藥之仙白粲送倉特損敷苖之糴即
福地洞天而區别俾齋鐘粥鼔以交鳴一飯知恩雙壇
齊壽嘗攷閤皂授田之籍失於紹興經界之時南曰陽
北曰隂沃壤咸歸於富室高不旱下不水豐年粗給於
常堂會祠牒之日廉致食單之雲集朝廷初行儲畜之
令官吏爭持撡切之權違列聖勅旨而弗蠲與三邑編
氓而均配攫財猶肉㨂粒如珠忍令田里之怨嗟遑恤
山林之饑餓某濫居官轄合轉食輪因衆口之嗷嗷動
我心之戚戚既乏鬼兵之運粟真愁縣令之破家期兒
童迎細侯除道幸先於紫馬定舍館見長者入城爰跨
於青騾冒陳千一之愚樂殺什三之數文移庾氏宛同
魯肅之指囷惠及山人不費真卿之作帖所持者狹其
說無疆兹蓋恭遇某秀出坤維望高乾緯一命落瞿塘
之棹十年參文石之靴有宅占水精宫中自適其適無
書至光範門下時行則行迺剖漢符遠臨蕭渚謂吾年
五十姑守兹土然歲糴十萬幾倍他州推赤子内溝中
莫救前人之失祭名山在境内務令廣衆之安於招徠
補發之間示委曲代輸之意某敢不謹持杓柄仍卜燈
花飯顆瘦生戴笠已憐於杜甫酒材春乏卧樓更念於
洪崖忘其在陳輒爾望蜀
謝句容王宰斷刺盜柏賊
山木千章素嚴樵禁宫牆數仞輒入偷兒斧㾗幾類於
乾陵公事遂干於偃室極懲不貸厚德何窮竊惟王母
桃紅兒三嘗而啖帝董君杏熟虎四出以啄人神仙幻
化固未易窺寇竊侵漁且不能免而況槎居海上駕乘
或犯於斗牛桂在月中斬伐猶驚於蟾兔吏徙武昌門
西之柳童抱杜陵屋上之茅誰無六根天亦五賊伏念
某液滿曷用盤錯非長許柏葛杉俱曾灑掃交梨火棗
久自栽培來從句曲之三茅擬種玄都之千樹月明有
鶴方吟岳頂之松(闕)響無人俄失庭前之柏雖異乎四
十圍之溜雨本望其八千歲為春秋不堪鼠輩之欺爰出
羽流之嗾慢藏誨盜非無鎖於洞門悉上送官蒙亟囚
之獄戶一辭無隠五聽兼詳幸未爛於樵柯僅半存於
隍鹿見豕遇雨吉慶寬鄰里之呼荷校滅耳凶俾按市
朝之撻山賊寒心於路側樹精快意於城南匪賢令尹
哀丁丁之聲則羣不逞將旦旦而伐兹蓋恭遇某名香
仙籍家近旃林苖裔三槐待擎天而作柱襟期五柳試
滿縣以栽花愛人材於拱把之微恐山林有童顛之醜
磔此穿墉之鼠妙於食豆之雞未論檜頂之昇仙足使
桐鄉之愛我某守株知繆採藿懷慚期盡剖於藩籬怕愈
加於刀鋸召賊曹呼五百已銜赤縣之恩效隠者笞羌
夷尚奮嵩高之勇莫如自治不在多言
謝縣宰免伐墓樟
墓木拱矣諸孫均霜露之懷匠石過之令尹赦斧斤之
厄闔宗感涕行路齎嗟蓋聞宰有民人一縣常誇於桃
李誰無父祖九原謹護於松楸故法垂穿心禁步之條
而禮著為室斬丘之戒睠言冷族居傍先塋墦間之祭
序以衣冠相承累世江邊之樹狀如車蓋其大十圍隂
陽家謂蔭蓋之宜子姪輩起科名之望適騃弟呼盧而
罔利致貪夫駔儈以獻官人亡書存操二十七年之白
契神出鬼没輸一萬千數之青銅叵堪刻木之舞文直
為老樟而買命松因丹活縱挈吕仙之墨籃荔以嫗完
儘帶黃巢之劒蹟兹蓋恭遇某英標聳壑定力擎天明
堂梁棟有待於相材巖邑絲桐聊尋於寶氣市生柴炊
塵甑初不與百姓交聽大風敗重門何以令衆庶見爰
求鉅檟載立崇閎庸新萬目之觀豈吝千金之費某亭
之豬可祭也固莫逃黃霸之神吾子於虎又死焉決不
墮泰山之猛桃且栽而未去桂雖斫而無痕苟非當家
孰錫爾類某藤蘿息夢葛藟知元思召伯於甘棠之隂
遺愛敢忘於勿剪畫道士於枯木之下深根庶保於長
生
謝郡守王監簿
傳食侯門歸休已晚充員主席董率何堪捧郡檄以知
慚造公墀而言謝嘗聞山川以人而輕重鐘鼔隨時而
盛衰維張葛雙壇記寰宇之福地有陳黃二士列政和
之道官後先領袖以俱賢内外規模而畢備夫何近世
頓異前修頑嚚之惡滔天清淨之風掃地況秋田之絶
穗致午甑之生塵巾鉢如雲政張頤而待哺犂鋤得雨
須乞糴以瞻耕倉苖未了於半輸縣税早行於預借負
逋山積宿蠧根深必表裏練達之人辨上下煎熬之事
如某者稟資苦薄識字無竒因浪走於四方偶從遊於
諸老柱杖深桂林之洞推篷讀浯水之碑八月觀潮屢
倚樓於江下三更諜寇嘗草檄於淮南謁海陵神翁之
居酹采石謫仙之墓騎驢而訪趙傁招鶴而謁西山泝
清漲而登鬱孤攀赤城而眺桐柏舟泛鑑湖之月觴流
曲水之波卧念平生轍幾環於天下來歸故隠屋方就
於雲邊編排漏架之官書布置繞牆之仙藥自甘終老
無復他求誠知桂館竹宫岧嶤京闕亦有石壇花院錯
落衮鄉由來天上無愚懵仙焉用世間不唧𠺕漢彼以
爵而吾義人皆醉而我醒忽紙卷之探名上之官府辱
筆頭之加點付以家山固貪青眼之榮奈破白身之戒
甫涓辰而隸役時拊已以捫衷學問未充曷扶持於風
教材猶不敏定敗缺於公私非惟作杞菊之羞又將為
桃李之玷兹蓋恭遇某名高黃甲班在紫宸别駕鐔津
威鎮千村之狐兔專城瀟渚化行三邑之豚魚人妖首
破於黥胥女魃適罹於旱歲愛民如子移粟於河振貸
而活青州親見富公之隂德吐哺而延白屋尤推姬旦
之盛心故雖山林下人亦或爼豆間物玄裳者鶴誤墨
而蠅某敢不並緣詩書湔沷泉石庶幾我靜而民正萬
一老安而少懷富壽多男從華封而祝帝中和樂職效
益部以歌襄恐趣歸列宿之行使遽失二天之託其於
依戴罔既鋪陳
回臨江趙倅
一鶴玄裳甫覘泥軾雙魚尺素忽到巖扉粲盈幅以成
文墜多儀而為貺誦藏無斁感耀俱深嘗謂高尚者不
事王侯神仙者間遊㕓市隠圖南於華頂貴客自來現
洞賓於岳陽時人不識若夫住山應世出郭呈身平生
所喪已多一見安得如故比承某題輿榮上迓騎繽前
臣非黃冠師敢廢郊迎之禮公下白屋士獲瞻山立之
標小詩蚓竅而蠅聲歸夢鹿眠而鷴掛詎期專介寵俾
芳函刻贊(心經)刻箴(夜氣)信共西山之臭味授筆授墨焉觧
子雲之覃思織蕉輕過於五銖釀桂香醲於一榼監州
有饋行路皆驚某倦客江湖濫尸泉石幸依劉於此地
知說項者何人文士中朝誰興懷於羽褐樵夫前路果
乘暇於青鞋祗候按行庶幾傾倒(文士樵鞋皆來劄中語)
迓郡守章吏部
銀菟宅牧重境内之名山竹馬迎新唤雲間之孤鶴除
道審買臣之至候關移尹喜之恭覩以爭先禮云賀上
敬惟某名垂宇宙學貫天人祖笏父衣鴈㙮聮題於數
世卿珪從槖龍門獨擅於一時帝曰象賢官為博士晉
編摩於宥府參綜覈於銓曹因襆被以退休迺剖符而
更治晝錦略榮於沈井曉帆恰漲於蕭灘五馬不受二
毛方當壯歲兩劉以及三孔親挹遺風坐令安靜之化
行竚見中和之詩作然念斯民之困僅書去載之豐敷
上産以隨苖幾竭稻梁於南畝指清江而索楮類尋杜
若於芳洲舊新之劵俱輕公私之蓄咸匱不有鞭霆之
手曷施活國之方珥筆一雙首轉移於風俗去天尺五
亟選表於公卿伏念某逃儒自初進道不敏未辦九還
之鼎浪升諸老之堂油幕從軍檄嘗供於盾墨金門應
制杖仍照於藜燈幸得請而號最閒合掩關而作高卧
誤徇家山之衆洊登主席之虛由外侮以䦧墻忍旁觀
而縮手吾何愛此幘使君實重於挽留人或彎其弓兒
輩輒從而傾軋望旗旄之戾止信衡鑑之瞭然入岳陽
謁子京非敢眩瓢中之藥如全椒遇應物庶容拾澗底
之薪贊倚兼厪鋪刊罔既
上提刑蕭大著
聞公子之名有日矣方圖上謁於霜臺謂處士之廬無
人焉頗覺包羞於雲壑亟裁短贄仰凟嚴威蓋聞君子
小人有同牛驥深山大澤實生龍蛇雖物情什伯之不
齊豈書策二三之無取賢如滅明必不至於偃之室學
如子路亦奚為於丘之門皇華兹賁於林塘王氣倍添
於草木神仙弗遠但消金鎖之掣開車馬曾看未必蘆
花之深入畏褦襶向人之熱笑推敲衝尹之狂刺字縱
漫吾舌儘在忽覩析屋五花之判幾令教門一葉之輕
彼雀角鼠牙聽訟固煩於召伯若龍頭豕腹聮詩寧乏
於彌明不勝懵然與語之慚殆有招之使來之意恭惟
某儒宗學博王佐才高紹唐室之相家瑀將及遘比漢
朝之人傑吾不如何既躋蓬山清切之聮宜掌薇省雄
嚴之制出節肯臨於廣部發倉全活於饑氓就著繡衣
間登席帽翔而後集授代之舉甚高死者復生平反之
德滋洽詔暑囚而親錄言夙駕以周諏二使星明身俯
趍於寶墠五原雨足手倒挽於銀河毋庸泝皇恐之灘
當徑侍通明之殿某謹身素拙於道無聞傳食四方不
作蠅營而狗苟歸休一壑可堪鶴怨以猿驚正抖搜於
塵編且摩娑於丹竈堅柴扄而麾俗客抱瓦缶以雜畦
丁薄聞攬轡以按行莫敢曳裾而造請春秋之貶猥及
其類左右之容孰為之先異三子者言點也倘蒙於殊
顧叩兩端而竭鄙夫恐坐於同科為客解嘲豈予好辯
辭岳漕
使臣轡有光將大轉木牛之粟先生飯不足緣新移玉
女之厨嘗聞先之齊家果於此乎觀政其嗟可去惡得
無辭某維其久負郭二頃田不自樂陋巷一簞食故起
單於千里遂傳食於諸侯門外東方何曾飽死山頭杜
甫元自瘦生備嘗殘杯冷炙之悲辛已決早韭晚菘之
歸計公由中而補外客驅去而復還椎鼔擊鮮或詫逢
辰之有幸張頤待哺焉知過午而未餐以塗民之耳目
為令太苛倘累人以口腹於禮孰重借令束十圍篾亦
能插幾張匙忍聽無天殷殷之雷笑行於地亭亭之日
不起筆吏誰哀王孫既豆羹得則生雖草具易為食果
念及門東之索禮貌有虧苐詰之竈下之炊司存自謹
豈期鞭扑反逮輿臺縱投鼠何忌之云然打鴨之驚莫
甚酒不及而公榮無恚猶别親疎醴忘設則穆生竟行
當明就去若尚懷戀豆之念是愈負伐檀之譏恭惟某
稟天英靈有祖風烈為肥甘自足於口每苦樂快同乎
人犒油幢百萬之兵曾趍漣水養珠履三千之客未遜
春申偶然忘由已之饑非不推食我之食曲行懲戒猶
示等差與其挾瑣瑣細故以撓人何患無磊磊竒士以
赴我請從此逝幸聽其歸因黃梁而悟夢魂休說邯鄲之
富貴有青精以好顔色别為梁宋之遨遊懷刺在庭結
裝有路
回太一吳都監
太一燈明難陪諸老蘇公堤近因就三賢得之聊當於
行窩議者或譏於幽谷伏承某法參晉猛詩續唐均降
滕六於中宵恩榮象笏挈鬱儀於左手光溢烏輪不惟精
禱祠之書抑且造修煉之妙方賡酬而相樂念離合之
有時華以大篇介之多餽旁出固慚於兔窟暮歸尚借
於燕巢唤真人蓮葉之舟可能訪我續處士梅花之句
定合輸君感在心藏謝容面盡
右街監儀謝提舉
身返齋居僅循故步禮成宫謝迺俾初街信名器不可
假人顧富貴何有於我弗容還勅殊覺厚顔伏念某苦
無伎能頗有氣性清心獨處難求師友之親白首重來
不廢君臣之義好賜叠頒於箱篋文詞每達於冕旒未
報主恩幸逢宗祀萬花簇駕獲觀天仗之儀一札降庭
幸預道官之選論知事則米鹽任責較法師則符水通
靈誰謂柴愚儼同噲伍兹蓋某事上畏敬入道慈悲憐
千里之遠來頭銜未改忍一夫之獨泣脚迹同升昔聞
經略之大師今見焚修之高士某臂枯欲脱囊澀休看
非錢不行免上貼麻之請有書可讀但願乞骸而歸
太一宫宫主謝提舉
心清事簡謹守齋規恩重望輕躐參宫務雖奏言之神
速奈材具之荒疎竊惟貴神所宅甲於御前道家者流
仰之天上夫何近歲頗異前聞非惠非莊莫識濠梁之
趣若臧若穀俱為博塞之遊讀黃庭者誤字固多點周
易者研朱能幾習達挑於市井孤涵養於朝廷欲挽頽
波必資定力如某者知身有患於世無營既襆被以還
鄉復招旌而赴闕舍近取遠爭看御筆之新除辭尊居
卑但保青氊之舊物效簞瓢於陋巷憶笋蕨於春山倍
費彌綸使填領袖與人而問所欲掉頭即控於牢詞知
我者謂何求覿面訖承於寵渥曷出諸君之右輒居方
丈之西因閒就冗已失本心欲去翻留真成繆計兹蓋
某典刑前輩骨相臞仙丹暖三田不服少年之藥香凝
一室閒看平旦之經佩彤弓玈矢以事君禱桂館竹宫
而報國凡依棲之羽服均披拂之春風某敢不洗手奉
公直躬率下少課焚修之報益權進退之宜
謝徐叔寬見訪
解陳蕃之榻夙慕當家訪子雲之亭忽臨吾地惜定交
之不早辱委贄以甚勤伏惟某雙劒産靈五車飽讀體
物瀏亮每义手而賦成摶風扶搖歎摘髭之第晚鼓篋
熟虀鹽之味擔簦攬山川之奇窮當益堅威不能屈曰
恭寬信敏惠(兄弟以此五字為字)聊相對於紫荆從賢能俊秀升
即齊攀於丹桂某巖棲且老戶閴誰來捧駢儷之大篇
識清修之儁客楊氏為我諒無拔毛利天下之譏徐卿
生兒申誦回頭驚賓客之句永歌不足小住為佳
回鄒元叔謝給飯牌
勸糶及山方隨苖於上產給符自庫迺繼飯於先生非
惟見憐客之心蓋亦云隆師之意行供已久言謝何遲
恭惟某富有紙田親𫝊書種怕入長安而炊桂肯從閤
皂以飯𬞞諸弟子事兹有年或笑從徒而安坐大丈夫
不能自食雅應進食以療饑雖殊孟子之養鍾庸免顔
回之執㸑將軍未老從者皆興此日一簞匙漫抄於雲
子他年五鼎柈定進於賓郎某夙負素囷偶開舊店嗟
吾山之豆落羨君谷之黍生母嗜鐺焦歸遂承顔之樂
兄因釡頡毋貽紾臂之嫌去榻即懸新條猶在
回茅山白雲觀林管轄
懸榻重來羞見堂前之青草緘書遠至曾分嶺上之白
雲當暑讀之有風清甚恭惟某蚤脱逢掖勇求還丹發
言為詩類不食烟火語得時行道間亦結粥飯緣偶然
值大兵而凶年聊爾依阿姊於明月佇膺一札入踐兩
街某年華向凋世味俱薄斷送未甘於宫裏遊戲只在
乎人間我自倒行徒識子雲之字君如哂笑同尋和靖
之梅
回周子魯催詩
比承風馭肯顧雲扃□麈尾之談信無虛士示牛腰之
軸云是鉅公洊貽偶儷之緘猥索平凡之句方乞為寒
水玉何以報綠綺琴詩三百雖多奚為徒累洪崖葛柮
之樸母七十相依為命緬懷嵩高柿栗之居深慚短章
莫究盛事擊唾壺而略讀覆醬瓿以無疑
回雷應雷
歸閒一壑為去國之外臣投贄兩章有叩門之熱客問
其甲子生以庚辰正老泉讀書之年亦康節望兒之歲
高門不讓遠到何疑謂童子出視之試驗雷琴之清濁
與先生並行也少須霞佩之頡頏
回王秀才謝會
袖詩過我方嗟識面之遲樽酒延賓乃告墮肱之厄雖
名山非容易可到幸佳客肯聮翩而來本期衡嶽之雲
開不料石頭之路滑蓋文章䫫脱腕之敏而官職有折
臂之祥偏袒而露右肩想費良醫之塗抹持螯而用左
手還容老子之周旋
回曾道士求掛㙮
三書詣闕焉用詩囊六驗歸堂合呈飯鈔縱使無心而
出岫豈應空手以入山舊識雖多清規難紊學行脚去
恐遭同舍之鵰取告身來便駐横江之鶴願文為惠佩
意良勤
回趙簽判送管轉帖
息爭優老擬變前規求退得遷甚非本志畫幕重千金
之享打門驚雙璧之投古杉欲搖頑石亦駭念鳥飛之
久倦況鼯技以俱窮三义路口已悔迷塗百尺竿頭焉
能進步無阿堵物從而回買非軍資庫可以寄留拆洛
陽耆舊之書幸察堯夫之非傲謝鄉里小兒之米容教
靖節之早歸略具稟酬切祈矜體
回蕭秀才
緇葛還鄉竊依夜行之錦珠璣擲地誰書晝卧之裙偶
飛夢以遊仙遂愆儀於肅客伏惟某名居天北譽振湖
南秀才三耳憶昔過從觀音千手失今留挽莫遂樽酒
論文之款徒深屋梁落月之懷冠履袈裟俟他時之和
會靴袍手版勉即日之榮登
回張副宫賀封額
鬼蜮混并繆作雙壇之長仙龍幸會併䟽九陛之恩未
論吾教之有人聊補此山之缺典伏承某應酬局熟佐
使功深詣闕休上書期挽河而洗甲坐石時得句甘捧
鉢以抄雲鋪張大篇光耀老眼某無他私意利我公家
紫誥黃麻偶成勲於一旦素書青策猶借譽於諸方
回陳管轄
某松篁歲晚膠漆年多擊竹而和踏歌高尋仙侣眠雲
而謝丹詔遠振祖風雜旗鑼迎導之聲思金石鏗鏘之
句某髮俱雪矣筆非椽如老馬為駒殊悔六州之錯後
人收果儘多九府之圜
回黃講師
某良心止水講舌生風讀易而至得妻竊比屠蛟之壻
入山而遇頑石親見牧羊之兄吟詩七言夸我二美某
名隨謗得事以志成帝命維新辱權衡於楊子祖風可
振勉衣鉢於譚君
回王監宫
某棲心造道餘事談兵續孤鶩落霞之文身慣遊於南
浦授七星斬蛇之劒派親接於癲堂喜曠典之秩神賦
新篇而遺我某偶然集事久矣妨賢張後二王曷發才
難之歎軍中一范尚觀戰陣之功
再領宫事回陳溪山
太一天貴神揖别竹宫之香火青氊吾舊物唤醒葛岫
之煙霞羣譏已去而復還誰識放行而把住過勤膠漆之
友寵惠珠璣之篇路摧車峽覆舟固人心之難料水斷
蛟陸剸革惟吾力之猶能毋袖手以旁觀庶開誠而忠
告
代上趙憲催春削
繡衣立霄漢之春發生有日寶塔合浮圖之頂望賜如
天洊馳不腆之私拱聽惟新之令竊攷選曹之立法最
嚴憲節之舉賢幾州幾吏率係於部封一獄一訟審觀
其職業縱緣衆剡必出我門䑛淮南鴻寶之丹孰無炙
色得季布黃金之諾諒不食言重念某學淺過庭材非
入幕惟簡書之是畏幸齒髮之方強能勿勞乎未了癡
兒之事與其進也甚知丈人之真當迎候於輕軺即褒
存於敝帚察九仞之泉於棄井約斗升之水於西江辰
來何遲祗候並春之徇鐸仕如此急或虞半夜之負舟
忘喋喋之數窮申拳拳之三請恭惟某營平聞望伊洛
淵源用謀王斷國之規任明刑折獄之寄周原從而歴
按贑石為之安流倚長劒於崆峒之巔鼠子帖服懸明
鏡於方臯之目馬羣遂空繇其許可之不輕是以搜羅
而殆遍某辱屬籍願列師門譬傳神政在阿堵之中如
插羽則便扶搖而上光宗盟而後異姓雖大造之有成
待國士而報衆人非小生之所敢歸依至切敷控奚殫
代于制帥史尚書薦舉
擁帥幢開制閫大江均戴於使天攀相衮叙年家小草
輒投於恩地顧下寮之塵土仰熒座之星辰忘其等威
控此悃愊竊攷累朝龍虎之榜號多士則有之若求兩
家鴻鴈之行俱三人者鮮矣鼎立臨江之孔台聮番水
之洪從夸競秀之榮誰篤同登之契維先君而二父託
端殿之一門半刺史攜客而上鬱孤最崇交於繡幕今
丞相省親而道湓浦特枉顧於緹屏書云情猶兄弟而
姓不同意者施及子孫而恩罔替然骨骼龍豬之别故
飛翺鵬鷃之殊可言而言謂進則進伏念某斗筲何筭
寸線無長鎖院厠名僅取踏槐之效棘闈還試尚希賜
笏之傳偶遺霈之霑濡即微官而束縳讀荆國臨川之集
訪蕭洲文選之樓貴人欲出我門猥蒙推挽癡兒待了
公事靡憚勤勞拳拳食蘗以飲冰望望丹雘而塗塈在
脱選莫難於職剡而乞靈嘗叩於采庭躬洒報函慨垂
重諾捧崇垣之疾置增陋廨之榮光與其挾劉公之書
薰蕕同器孰若致伯魚之問桃李成蹊庶困萬石之澣
帬樂以千金而享帚恭惟某稟於天者渾厚輔以學而
高明身在沙堤習見鳳池之衣鉢量闊溟海平吞蜃氣
之樓臺十年不出於長安八座峻躋於冢宰屬邊頭之
多燧宜江面之無波用鋪敦淮濆之規模移彈壓輦轂
之手段指麾羽扇布置樓船軍聲大振於柳營敵衆悉
潛於草地寬九重之憂顧贊百揆之疇庸父愛之子亦
愛之奇士夙延於東閣主賢者客必賢者愚人或請於
西家某託門牆僣瀝其鼠肝類彈者冒求於鴞炙願損
有餘之惠曲矜不肖之孤早簣土以成山免仞泉而棄
井生匠石之園長伯樂之廐奚俯仰於他人侍公休之
屨拜温國之堂誓依歸於此世稍圖植立庸答鈞陶
回王監宫賀宣召
處士歸山仍居宰席使人赴隴促返齋廬升轄猶骰子
之選官詣闕類胡孫之入袋偶然洗幽谷之耻或者興
捷徑之嘲寵貽詩篇極佩交誼方移庭而勤俗駕敢犯
座而應客星較八斗一石之才言語浪夸於子建觀九
尺四寸之榦功名宜屬於曹交共載而東當復于上
勿齋集卷上
