勿齋集别集類三(宋)
提要
(臣)等謹案勿齋集二卷宋楊至質撰至質字
休文號勿齋閤皂山道士淳祐中勑賜高士
右街監儀主管教門公事是集皆其四六書
啓多與一時當事酧荅之作其兼領旌德觀
都監謝京尹趙節齋啓云觀以道名境隨人
重知章有學始專鑑曲之煙霞清老能詩故
奉金陵之香火倘酒甕飯囊之輩徒齋鐘粥
鼓之羞云云蓋亦以文學自負不屑等於黃
冠者流第二卷中大抵代人之作當由嫻於
詞翰故士大夫假手者多也宋末啓劄之文
多喜配經史成語凑泊生硬又喜參文句往
往冗長萎弱唐以前舊格蕩然至質所作雖
邊幅少狹而對偶工緻吐屬雅潔猶有樊南
甲乙集之遺正未可以方外輕之矣乾隆四
十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
