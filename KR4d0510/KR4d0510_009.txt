禮部集卷九元吳師道撰
七言絶句
山行
林中禽語意相關池上魚遊心共閒忽到水窮雲起處
悠然回首見南山
桐江道中二首
東風綠水動微波晚泊灘頭理釣蓑喚起江湖昔年夢
一帆寒雨聽漁歌
又
連山紅綠照清溪倚棹行人思欲迷多少鳴禽好音語
止嫌杜宇作哀啼
病起
單衣小立怯西風病骨詩愁冷淡中一片清秋在何處
豆花籬落雨濛濛
追凉書所見三首
小風不掃晚來雲天色澄澄紺碧痕回首銀盤孤湧處
火峰化作雪濤奔
又
沙渡歸人已罷船石樓遙樹自生烟溪回路轉知何處
一塢斜陽數萬蟬
又
凉風瑟瑟響千崖漸出平原草樹開欲墜飛螢已無力
瞥然數丈過池來
秋江晚渡圖
十年吳楚客西東展卷高歌興未窮渺渺孤舟呼不得
好山無數夕陽中
烟寺晚鍾圖
半空孤塔擎飛杵四壁長烟漲白波落木疎林秋色老
斷鍾殘磬暮樓多
郊行
浴鳥翻晴日色暄平蕪千頃豁春烟何時擺落窮愁事
濯足清江藉草眠
杜鵑
春風望帝寂餘魂臣甫離愁錦水濱千載此禽同姓杜
哀吟唾血定前身
元夕
柳臺梅巷鎻春晴酒思燈光負賞心聽徹宣和太平曲
獨看明月到更深
赤松二仙圖
四海弟兄誰慰眼半生書册政亡羊赤松有路不歸去
花落春山百草長
夏夜江上二首
繞屋清江竹萬竿水風蕭瑟竹光寒夜深月上門不掩
卧聽釣歸船過灘
又
洪濤半夜發前山月明風急魚龍翻呼兒江邊縛艇子
蒼藤白石青楓根
溪上
柳花漠漠杏花乾一寸青蒲刺碧漣春色滿溪人不到
野鳬背上小雛眠
次韵黃晉卿清明遊北山十首
千峰烟雨亂崢嶸中湧芙蓉一朵青想見登高能賦客
吸呼山氣聚英靈
又
幽賞玄談總背時青山自識我曹竒不知同結東林社
還有當年遠法師
又
蘭若青林數里程孤峯當道送還迎歸來寒食清明夜
猶夢松風澗水聲
又
珠懸黍米容千衆芥納須彌等一塵始信約師瓶浴事
故將靈幻駭庸人
又
煜煜丹光澗壑紅牧羊先在嶺雲東赤松花落春風老
未得相逢一笑同
又
仙佛偏于勝處多飛空金碧倚峩峩白雲深鎻藏深屋
誰記北山人姓何
又
林間尊宿澹衿期不減當年許與支十載相思不相識
雲山應笑俗緣卑
又
藥草生苗宿雨微梢梢野筍脱斑衣桐花開盡櫻桃過
山北山南謝豹飛
又
行歌共訪採芝翁絶壑層雲一盪胸誰念愁吟溪上客
落花微雨獨搘笻
又
一壑風烟自可留十年湖海漫狂遊短衣射虎真堪樂
莫恨將軍老不侯
輓車圖
短轅長馭後先驅逐利奔名恣所如落日中原天萬里
我貧正坐出無車
讀陳后山詩有感
我名異世偶然同身迹沉微轉更窮寄食尚憐從郭槩
賞音未易見蘇公
和陳景傳寄方韶文韵四首
北里高樓笛夜吹酒懷詩夢與秋宜惠連無限凄凉思
獨背寒燈聽雁時
又
風流文采弟兄難落月懷人幾夜闌俗子寧堪披牘對
俊游聊作采詩看
又
黃塵那解汚清流客裏千尊莫負秋閒采芙蓉弄江水
笑攜凉月上沙頭
又
風流遺老曙星殘湖海知心夜夢間欲訪玄英向何處
猿聲木葉滿秋山
山雞
斕斑五色出深叢顧影徐行氣自雄飛去漢廷應作鳳
野人慣見任西東
偶題
塵土侵懷屋打頭出門市道摠悠悠南山萬古長青眼
莫怪相看不下樓
眀皇聽笛圖
小立華清院宇春側身横玉笑迎恩秋風吹斷歡娛曲
凝碧池頭急管喧
羣雁圖
飛影成行止共餐稻梁易足水雲寬誰知江海離羣客
獨對秋風不忍看
孟浩然跨驢圖二首
風雪蕭蕭破帽敧玉堂回首夢應非鹿門松徑寒門裡
擁鼻微吟定憶歸
又
直語無因住禁垣清游随意蹋寒原風流鄭五雖相似
應愧詩庸位轉尊
班姬吟扇圖二首
已信當年有綠衣漫將團素寫新詩才眀自斷衰榮夢
肯對西風作怨悲
又
當暑提攜識暫憐安身篋笥任長捐昭陽極寵昭君怨
得似斯人晚自全
息齋墨竹三首
長憶東陽舊使君秋風吟倚瘦休文石根數葉蕭蕭碧
長伴幽人一壑雲
又
碧鮮迎舞翠華臨一日清風滿禁林得士雖聞諸老薦
報恩誰識此君心
又
彭城一派接洋州千載真傳屬薊丘舉世随風翻墨水
凝神誰識與天游
春日獨坐二首
茶煙澹澹風前少庭葉沉沉雨後添何處楊花念幽獨
殷勤入室更穿簾
又
幽禽著樹一兩語小雨隨風十數番無酒無詩亦無客
澹然終日自清歡
次韵七夕二首
織女黃姑有定居河梁底處度空虚世兒擾擾寧知此
應笑書生苦信書
又
流俗無知祗陋愚矜能於道亦浮虚鄰衣自富何關我
不用逢人詫腹書
除夕
瘦竹蕭蕭一樹梅閉門俗客少曾來眀朝遮莫新元日
不用山童掃雪開
昭君出塞圖二首
平城圍後幾和親不斷邊烽與戰塵一出寧胡終漢世
論功端合勝前人
又
巫峽故山花樹紅村村婚嫁樂春風琵琶馬上無窮恨
最恨當年誤入宫
楊妃上馬圖
花擁金鞍步步遲君王别殿待多時延秋門外驚塵起
夜半無人見疾馳
秋日二首
酷暑煩蒸日望秋耳根恨不聽颼颼夜來庭樹秋風起
獨覺却添無限愁
又
少時倔強不知愁每笑詩人嘆白頭四十行年還自笑
風前梳墮一莖秋
霓裳圖
一曲霓裳衆樂催相傳親聽月宫來當時果有飛神術
末路因何厄馬嵬
即事三首
日炙風吹野岸傍形容塵土汗如漿平生三伏寧知此
高竹當門獨倚牀
又
解衣坐憩野人家滿樹紅茸夜合花河水悠悠纓可濯
我來非是羨魚蝦
又
離家始識家居樂涉世深知世法疎豈是一行能作吏
已慚數月廢觀書
堯民醉歸圖
騎行巾服俱非古儀狄以前誰飲醇寫出太平真樂意
陶然如此即堯民
七夕
木槿籬邊絡緯哀卧看河漢遶天迴西風不管扁舟客
吹下樓頭笑語來
春暉堂
草心何此報春暉游子遠游歸更遲甘旨高堂日娛飬
願君不識孟郊詩
芙蓉翠羽圖
一幅宣和舊畫圖芙蓉紅擁翠禽梳龍沙萬里秋風道
此景君王夢見無
紫極宫太古圖
突兀眼前安得堅人生變幻等飛煙混成有物知誰識
長向千秋萬古傳
漁樂圖
罾網縱横來去船老妻含笑小童顛旁人競羨漁家樂
不道羣魚正可憐
吳城山阻風
吳城堤下放船初津吏催程畏簡書却謝北風多雅意
留人兩日看匡廬
留李王河驛
宦况不如歸興濃何人知我愛疎慵江濱荒話三更月
聽說松楊夘酉峰
集句二首贈荅潘季通
江上春風送客舟鳥啼花落水空流勸君更盡一杯酒
與爾同消萬古愁
又
梅花梨花參差開如何不飲甘心哀百年莫作千年調
二月已破三月來
還里二首
鄰屋荒塘巷陌非故廬在眼獨依依祝融回禄偏憐我
莫恨知心一世稀
又
東家滿装千斛船西家腰纏十萬錢我歸無物堪誇客
方寸夜光長炯然
寒村雪暮圖
木杪棲鴉景已殘沙邊落雁雪猶寒江南江北曾行路
今日山窗借畫看
桃源圖
翠嶂清溪遠近春柴荆鷄犬接比鄰花開酒熟身無事
便是桃源畫裡人
玉澗禪師山水
玉澗詩多畫上題如何此畫不題詩依稀樹石皆遊戲
一筆全無却更竒
雨中即事
山雨冥冥水滿溪倚闌望斷轉凄迷黃鸝不管人愁緒
盡日高林相對啼
贈醫者陸生
三十年前識乃翁鳴絃釃酒近隣東閉門秋院梧桐雨
却話人生如夢中
邯鄲灼黍圖
勇棄功名一覺餘千年重有此翁無昏昏醉夢人間客
争向君家看畫圖
大洋灘
漠漠青煙障白陂遶船千百雁聲悲喚醒羇旅十年夢
似泊高沙湖裡時
凍蝇
僵不能飛静若痴忽敲窗紙戀晴曦主人偶見猶憐汝
不念營營擾擾時
題陶士元䨇溪櫂歌二首
綠蓑青蒻老玄真流水桃花曲尚新故里雙溪誰復識
櫂歌今喜見斯人
又
漫郎孤唱發清妍甫里豪吟思傑然更聽正音韶濩曲
武夷山上有飛仙
蘭亭圖二首
京洛銅駝草莽深春風脩竹滿山隂右軍憂國心如許
也伴蘭亭醉客吟
又
觴咏餘情落筆時後來感慨已先知山隂道士衣冠少
竹裡荒祠澗水悲
西江圖
西山翠湧大江流歴歴開圖記昔游寂寞滕王舊時閣
秋風斜日下城頭
磧雪騎竹圖柳道傳提舉自作此圖并題其所
爲詩有百年行役今如此安用文章氣吐蜺之句
自寫新篇自製圖記曾萬里從鑾輿莫嫌不得文章力
風雪詩人老跨驢
題山水圖送人歸仙居
仙居直接天台路無數青山與雲樹行人已在畫圖中
又復攜圖入山去
正月六日七日舟中即事
雨聲入夜波翻天梦回月出春風顛雪香亂落衣被濕
知是梅花吹滿船
又
江清日净午風柔潑眼煙嵐紫翠浮楊柳未描花未動
無人來共早春舟
贈虚舟道士
我愛虚舟豈浪名無心隨處任流行抱琴却出龍門峽
眀日江湖春水生
唐陳宏畫眀皇擊桐圖
三郎半醉玉顔開手戞青桐舞節催老樹無情應解笑
曲成那得鳳皇來
贈日東僧清無夢
萬里滄溟斷去途閒雲野鶴共羇孤祗應清夜禪床月
解照平生夢有無
葉敬甫所得息齋墨竹爲火燎其半
李侯妙畫奪天機回禄祝融將取之頼是清風滿盤谷
不令虐燄盡高枝
捕魚鳥
翻身舞影瞰重淵百計求魚飽爾咽巧拙並生還自足
何曾饑死信天緣
春日雜書
澹無宦况有詩情馬上微吟太瘦生楊柳杏花山市閙
一番風雨近清眀(是時僧志南有沾衣欲濕杏花雨吹面不寒楊柳風之句)
止建德梅山寺四首
玉峰春色動晴煙白白紅紅取次妍病眼却無看花分
卧聽簫鼔度山顛
又
清眀長是雨綿綿今日晴光勝去年山縣閉門花事過
正愁無水救春田
又
黑蟻蠶生桑葉小河豚魚上荻芽肥雨晴野外人聲動
吏散庭前燕子飛
又
山藥嘗多心共苦案書抛久眼渾迷舍南舍北團團樹
無奈子規朝暮啼
雨宿招賢寺二首
山路殘春已厭行僧房今夜有餘清岩前流水窗前雨
兩耳一年無此聲
又
招賢寺裡解招誰笑我今年兩度斯山雨留人行不得
憂民心事有誰知
村行
煙樹交交桑扈嗚雨泥滑滑竹雞聲青畦白水迷漫渡
幽徑濃隂詰曲行
禹栢圖(漢陽縣大别寺中)
栢貢荆州任土風漢陽遺樹尚葱蘢休誇此是親曾植
四海青青盡禹功
梅聖俞四禽言此建德爲令時作也官舍四周
皆山春夏之交禽聲喧然因感梅公詩集爲一
絶
餅焦亦足療朝饑止飲壺盧豈用提風雨蕭蕭泥滑滑
不如歸去去來兮
贈鄕人說相者
秋浦相看眼爲開與談鄉井幾時回故吾骨相應難改
祗有新霜上髩來
題梅溪詩畫卷
淮海張公昔好竒畫圖一幅寫清溪憑誰添取詩人屋
更看梅花雪壓堤
玉腕騮圖
滿身霞彩尾蕭稍玉腕騰凌意氣驕率向赤墀人駐目
只疑踏雪未曾消
遊赤壁圖
燒天烈火萬艘空横槊英雄智力窮何似扁舟今夜客
洞簫聲在月眀中
秋江獨釣圖
峩冠古服理絲綸恐是玄真軰行人今日官征筭舟舫
水雲莫倚自由身
清溪道士點易圖二首
圖像堙微久失傳或從方外得先天姓名不落人間世
亦有清溪點易仙
又
每愛研硃滴露篇飄然清氣已如仙時人不悟仙人術
木鶴何曾得上天
子昂蘭竹圖
湘娥清泪未曾消楚客芳魂不可招公子離愁無處寫
露花風葉共蕭蕭
揚州四首
畫鼔清簫估客舟朱竿翠幔酒家樓四城列屋數十萬
依舊淮南第一州
又
長壕如帶故城荒猶說英雄李與姜唐人愛向揚州死
爾死何曾有耿光
又
后土祠前走鈿車無雙亭上看仙葩一年聞道開三度
不是春風玉蝶花
又
富貴驕奢志已迷無端更欲上天梯庭前木鶴真兒戲
况說雲中犬與鷄(腰纏十萬貫騎鶴上揚州昔人以爲戲言譏兼得之惑盖誠有是事也劉)
(安高駢是已)
張子固秋泉卷
麗澤盤溪記昔游白雲人去自悠悠秋風何處寒泉路
應有清泠一勺流(曾游益之門)
胡古愚後京華雜興詩
京華風物太平時瘦馬青山髩欲絲二十年來留滯客
祇應䞉公槖中詩
十一月十二日崇文閣下祗試二十三日出和
張仲舉
宫燭風簾徹夜眀屋高人静易寒生不知卧聽蕭蕭雪
何似山窗洒竹聲
又
棘鎻深闈夜不歸宫庭步遶月輝輝書床塵動牙籖亂
茶鼎聲喧蚓竅微
玄教堂獨坐二首
槐栢成行擁綠陰鈎簾獨坐屋深深日長清思無人共
祇有黃鸝送好音
又
庭下高槐葉乍張風吹嫩綠有微香忩摇簾動玲瓏影
付與羇人一夏凉
唐馬圖
飽食天閑逸氣生只愁伏櫪誤長鳴青絲挽入奚官手
俛首何妨逐隊行
段節婦
南國征人去不歸春妍懶著舊時衣至今門外冬青樹
不與風花上下飛
劉節婦(醫者妻)
勤苦良人學煉丹丹成早已攝飛鸞姮娥亦仗刀圭力
不恨單栖向廣寒
趙節婦(縣尹妻)
夫子曾彈單父琴琴聲忽斷杳沉沉夜深一掬寒窗淚
莫聽秋風别鶴吟
送夏學正赴奉聖州
書卷囊衣共一車出關千里漫風沙祥雲五色天西
角喜及高秋望翠華
又
弓刀射獵古雲中聲教明時萬里同莫向果園誇異品
䞉栽丹桂待秋風
趙子固畫梅
千樹西湖浸碧漪醉拈玉笛遶花吹祗今無限凄凉意
留得春風雪一枝
方方壺道士為危太朴畫雲林圖二首
抱朴先生學大還偶然為客未歸山迎陽坊里看圖罷
夢遶白雲青樹間
又
海上三山樓觀開壺仙早晚御風回畫成定勝人間境
為問何因寄得來
崇術堂前棠梨
西廡棠梨一樹遮諸生長候夕陽斜清明休暇無人過
落盡風前玉雪花
張果對御圖
多欲求仙亦已痴老翁幻怪等兒嬉騎驢却向何山去
不救青螺蜀道時
送人歸宣城
聞道宣城劫火餘城東民屋半蕭疎舊時錄事今頭
白自寫平安父老書
旴江朱孟章母壽詩卷
杏園晏罷三春雨萱草歸看五月花想見瑶池迎阿母
麻姑山下擁雲車
送人之蘇杭
江國蕭條劫火餘繁華無復似當時西湖依舊青山色
莫向秋風咏黍離
又
吳鄉水落稻平疇蓴菜鱸魚滿意秋為問西風斜日裡
有誰能泛五湖舟
郭天錫雲岫圖
撩亂春雲雜曉嵐時于湧雪出青藍依稀一筆誰傳與
北固山前海岳菴
送人之宣城
昭亭山下宛溪頭楊柳芙蓉岸岸秋總是舊時迎送處
夢魂猶逐故人舟
宋高宗書杜陵騘馬行
江沱燕息共恬熙無復中原壯志馳眼見騏驎死刀下不
須更寫杜陵詩(賜志忠)
宋顯夫司業出乃兄誠夫尚書中秋五首并逹
兼善侍郎詩因次其韻
良夜清尊一笑開水邊亭榭禁城隈祗今惟有青天月
曾照當時太白來
又
曲江聮轡踏春雲二十年前逐後塵今日重來隔存沒相
看祇有兩三人
又
宋公高製擬昌黎筆勢雄竒見怒猊短氣祗令人物
渺狂瀾誰障百川低
又
翠華南下拂秋天龍虎臺高古塞邊誰料江南白頭客
連宵清語對床眠
又
會稽太守出清朝追逐揚鑣過㶚橋想見相思浙江夜
月眀酒醒卧聞簫
憶建德五首
茹蘭溪頭春水生玉峯高下雜花明縣廷清坐無公事
閒聽游人鼓吹生
又
石佛巖前山逕幽曾因禱雨得清游至今六月夜深夢
長見飛泉兩派流
又
石門相向立東西側過行人踏峻梯山下鴛鴦忽飛起
風吹草樹見清溪
又
水澹山平石潭曙記向城中舊時路秋風吹雨破寺凉
數日吟哦不能去
又
父老依依想未忘我無遺愛比甘棠兩亭手插閒花木
五六年來幾許長
元旦朝回書事四首
朱衣高唱御樓東清漏遲遲畫景中黃繖寳幢微影動
一時吹面受東風
又
初聞觱粟叫雲清次第春雷萬鼔鳴最愛鳳笙形製别
衆中不識是何聲
又
金犀千列照春雲綴迹猶容蟣虱臣白獸尊前那得到
遥看拜舞但隨人
又
朝散紛紛下紫微揮鞭争道疾如飛同來各向朱門去
祗有西山伴我歸
閏二月朔日
病過春光兩月程幾番風雨幾番晴不知開到何花樹
今日纔聞燕子聲
三月十六日至二十一日雨不止
閉關因病得深居客至猶嗔禮缺疎連日雨深無屐跡
且拈丹筆了殘書
禮部集卷九
