金臺集卷二
元納延撰
發大都(上京紀行)
南陽有布衣杖策遊帝鄉憂時氣激烈撫事歌慨
慷天高多霜露歲晏單衣裳執手謝親友驅馬出
塞疆雲低長城下木落古道傍憑高眺飛鴻離離
盡南翔顧我遠遊子沈思鬱中腸更涉桑乾河照
影空仿偟
劉蕡祠(唐劉蕡幽州昌平人謫死柳州歴遼金無能發潛德至本朝天歷間昌平驛官宫祺)
(始奏建劉諫議書院)
入郭日已暝慘澹風葉赤鞠躬荒祠下低廻想遺直劉
君素忠憤伏闕論邦國痛陳腹心禍竟罹考功斥餘子
盡鶱騰鬱鬱負慚色鄉人仰高誼千載崇廟食悲謌風
蕭蕭感慨情惻惻出門無行人涼月照東壁
龍虎臺(大駕廵幸往返皆駐蹕臺上)
晨登龍虎臺停驂望居庸絶壑閟雲氣長林振悲風翠
華有時幸北狩甘泉宫千官候鳴蹕萬騎如飛龍帳殿
駐山麓羽葆羅雲中我行避馳道弗得窮幽蹤衣裘儵
涼冷積霧浮空濛前山風雨来驅鞭復悤悤
居庸關(關北五里今勅建永眀寳相寺宫殿甚壯麗三塔跨於通衢車騎皆過其下)
疊嶂緣青冥峭絶兩厓束盤盤龍虎踞岑巘互迴伏重
關設天險王氣輿坤軸皇靈廣覆被四海同軌躅至今
豪俠人危眺屢驚縮﨑嶇棧閣峻縈紆岡澗曲環邨列
虛市鑿翠構廬屋溪舂激巖溜山田襍稌菽絶頂得幽
勝人烟稍聯屬浮圖壓廣路臺殿出層麓白雲隱疎鐘
落日帶喬木豈須歎蜀道政可夸函谷居人遠念我叩
馬苦留宿恐辜殷勤情解鞍看山瀑
榆林
出關喜平曠前林樹扶疎微茫候烟火參差見廛廬美
人秋水上娟娟映芙蕖巷隘車騎塞山寒日將晡行人
問旅舍投鞭息馳驅張燈秣駑馬斷櫪餘青芻夜涼衾
裯薄悒悒愁前途雞鳴山窗曙去矣毋躊蹰
槍竿嶺(山腰長城遺跡尚存)
飲馬長城下水寒風蕭蕭遊子在絶漠仰望浮雲飄前
登槍竿嶺岡岑鬱岧嶤崩崖斷車轍曾梯入雲霄幽龕
構絶壁微徑紆山椒人行在木末日落聞鳴蜩履險力
疲苶憑高思飄颻何當脱羈鞅歸種南山苖
李老谷(谷中多杜鵑)
高秋遠行邁入谷雲氣暝稍稍微雨來漸怯衣裳冷縈
紆青崦窄杳窱烟林迥峯迴稍開豁夕陽散微影霜葉
落清澗寒花媚秋嶺途窮見土屋人烟襍虚井平生愛
山癖愒此惬幽静月落聞子規懷歸心耿耿
赤城(金閣山在赤城西郊洞眀真人修鍊之所山中盛産青李來禽諸果)
休駕赤城館憑軒望前山飛雨西北來亂灑石壁間風
寒樹摵摵冰落沙斑斑牛羊盡歸柵微鐙掩松關野老
頗留客及此農事閒傾筐出山果濁酒聊尉顔移尊對
金閣靈宫鬱孱頑安得吹蕭人乘鸞月中還
龍門(元統間知樞密院事都哩特穆爾過峡中見二羊鬭山椒頃刻大雨水溢姬妾輜重皆為渫溺)
崢嶸龍門峡曠古稱險絶疏鑿非禹功開闢自天設聯
岡疑路斷峭壁忽中裂雲蒸雨氣暝石觸水聲咽羸驂
涉溝澗執轡屢愁蹶憶昔兩羝羊忿鬭蛟龍穴暴雨忽
傾注滛潦怒奔決人馬多漂流車軸盡摧折我行愁隂
霾慘慘情不悦日落樵唱來三歎腸内熱
獨石(國朝諸后太子陵皆在獨石北氊帽山)
停驂眺青林獨石當廣路峩峩龍君祠殿屋隱朝霧前
山過微雨暝色起高樹溪灣夕溜清巖竇寒雲聚東園
有陵寢龍虎蔚盤據行人下馬過斂袵夙驚愳凉風吹
華髮感激歲年莫悵望南天雲裴徊不能去
檐子窪(昔多盜賊今置廵撿司于山椒其山無林木皆蔓草)
朝發牛羣頭夕憩檐子窪高秋得清曠野蔓多幽花黃
雲翳日脚草色浮天涯山荒樹寂寞寒陂落昏鴉頗喜
盜賊清塞田盡禾麻至今將軍壘日落聞清笳我生久
羈旅﨑嶇涉風沙天寒道路遠曛黑投山家
李陵臺
落日關塞黑蒼茫路多岐荒烟澹莫色高臺獨巍巍嗚
呼李將軍力戰陷敵圍豈不念鄉國奮身或來歸漢家
少恩信竟使臣節虧所愧在一死永為來者悲千載撫
遺蹟憑高起遐思褰裳覽八極茫茫白雲飛
次上都崇眞宫呈同遊諸君子
雞鳴涉灤水慘澹望沙漠穹廬在中野草際大星落風
高馬驚嘶露下黑貂薄晨霞發海嶠旭日照城郭嵯峨
五色雲下覆丹鳳閣琳宫多良彦休駕得棲泊清尊置
美酒展席共歡酌彈琴發幽懷擊筑咏新作生時屬承
平幸此帝鄉樂願言崇令德相期保天爵
錫喇鄂爾多觀詐馬宴奉次貢泰甫授經先生韻
詔下天門御墨題龍岡開宴百官齊路通禁籞聮文石
幔隔香塵鎮水犀象輦時從黃道出龍駒牽向赤墀嘶
繡衣珠帽佳公子千騎揚鑣過柳隄
珊瑚小帶佩豪曹壓轡鈴鐺雉尾高宫女侍筵歌芍藥
内官當殿出蒲萄柏梁競喜詩先捷羽獵爭傳賦最豪
一曲霓裳纔舞罷天香浮動翠雲袍
繡綺新裁雲氣帳玉鉤齊上水精簾鳳笙屢聽伶官奏
馬湩頻煩太僕添風動香烟飄闔殿日扶花影上雕檐
金盤禁臠纔供膳階下傳呼索井鹽
上林宫闕淨朝暉宿雨清塵暑氣微玉斧照廊紅日近
霓旌夾仗彩霞飛錦翎山雉攢遊騎金翅雲鵬織賜衣
宴罷天階呼秉燭千官爭送翠華歸
灤河涼似九龍池清暑年年六月時孔雀御屏金纂纂
椶櫚别殿日熙熙青藜獨喜頒劉向黃閣重聞拜子儀
千載風雲新際會願將金石播聲詩(時太傅托克托公再入相位)
病中答張元傑宗師惠藥
卧病臨高館丹芝幸見分銅缾朝挹水石鼎夜生雲坐
久鐙華落秋清木葉聞眀朝得強健長禮紫虚君
崇眞宫夜望司天臺
珠宫灤水上軒窗白雲開中宵聽落葉似是風雨來褰
衣視星象歴歴環天臺我將攬河漢乘槎共裴回
雨夜同天台道士鄭蒙泉話舊併懷劉子彝(蒙泉時奉)
(祠上京崇真宫子彝嘗於四明東湖築天壇道院以待蒙泉東歸)
履雪台州老鄭虔相逢灤水話當年草堂聽雨秋將半
石鼎聯詩夜不眠遥憶東湖來夢裏起看北斗落窗前
劉郎獨愛長生訣日日天壇待鶴還
陽明洞丁元善尊師攜酒招省郎穆薩君過余夜飲
仙人釀松華留客中夜酌微風樹間來細雨鐙前落清
詩憶彌眀高興懷康樂移尊過西軒匡坐聽笙鶴
行路難(至正已丑夏右相多爾濟公拜國王就國遼東是日左相賀公亦左遷因感而作)
行路難難行路黃榆蕭蕭白楊莫槍竿嶺上積雪高龍門峽
裏秋濤怒嵯峩虎豹當大關蒼崖壁立登天難千車朝從赤日
發萬馬夜向西風還鑑湖酒船苦不蚤遼東白鶴歸華表
夜雨空階碧草深落花滿院行人少世情翻覆如秋雲誓天歃
血徒紛紛洛陽爭迎蘇季子淮隂誰識韓將軍行路難難行路
白頭總被功名誤南樓昨夜歌舞人丹旌曉出東門去子午谷
終南山青松草屋相對閒拂衣高歌上絶頂請看人間行路難
塞上曲
秋高沙磧地椒稀貂帽狐裘晚出圍射得白狼縣馬上
吹笳夜半月中歸
雜遝氊車百輛多五更衝雪渡灤河當轅老嫗行程慣
倚岸敲冰飲驝駝
雙鬟小女玉娟娟自捲氊簾出帳前忽見一枝長十八
折來簮在帽簷邊(長十八草花名)
馬乳新挏玉滿缾沙羊黃鼠割來腥踏歌盡醉營盤晚
鞭鼓聲中按海青
烏桓城下雨初晴紫菊金蓮漫地生最愛多情白翎雀
一雙飛近馬邊鳴
歸途過金閣山懷虞侍講
羸驂八月過雲州殿閣嵯峩疊嶂稠空谷無人黃葉落
白雲如雪滿溪流獨登金閣尋僊蹟還憶青城覓舊遊
日落長歌下山去西風十里異香浮(虞公過山下嘗聞異香十餘里)
讀唐媯川劉太守遺愛碣
秣馬懷來縣摩挲古碣隂龜趺苔色暗篆畫雨痕深治
蹟推天寶家聲紀卯金最憐名漫漶獨立久沈吟(碑文皆完)
(惟劉公之名剥落不可讀)
還京道中
客遊倦緇塵夢寐想山水停驂眺遠岑悠然心自喜晨
霞發暝林夕溜洄清沚出峡涼風馳入谷寒雲起霜清
卉木疎日落峯巒紫迢遞越河關參差望宫雉家僮指
歸路居人念遊子久嗟行路難深乖攝生理終期返南
山高揖謝城市
海上幽人錦繡腸獨臨灤水惜年芳千金不賣長門
賦閒寫新詩寄玉堂臨川危素敬題
憶陪仙仗度關時玉帳星聮紫翠圍今日讀君天上
曲依然環珮月中歸括蒼胡深敬題
贈張直言南歸
天子開明堂股肱任䕫禼四方多章奏俯伏陳陛闕臣
聞黃河流洶洶怒衝齧鉅野及青徐千里盡魚鼈載憂
山東盜馮陵據巢穴腰弓入城市白晝肆攘敓嶺南失
控御猺獷恣猖獗運饟山溪阻野戰瘴雲熱釁僰宼雲
南兵禍久聯結誰憐酈生辯竟墮韓侯譎(參政舒嚕存道事與酈食其同)
邊將多貪殘駞羊盡膏血南兵久孱懦海上縱狂孽租庸
弊吳楚鹺征困閩淛文牘日冗繁民力愈疲竭詔下閶闔
門求言補遺缺張君素忠憤意氣古豪傑裹糧涉江淮
徒步犯霜雪伏謁中書堂揚眉吐竒說愚策十有六歴
歴甚詳切儻蒙錄一二亦足解鉗掣鯫生匪狂謬閣下幸
裁決丞相屬春官分曹挍優劣翩然不俟報長揖與予别言
歸南山廬白雲可怡悦長溪釣魴鱮春山採薇蕨飰疏飲
清泉終焉養高潔賤子託深誼持觴候車轍既攄平生
藴尚復鑒前哲劉蕡竟下第賈誼空嗚咽讀君囊中書捫
君口中舌歌君白馬篇贈君蒼玉玦相期爛柯山笑濯澄潭月
大元特進上卿玄教大宗師饒國吳公全節哀詩二
十二韻(延祐間命公返初服拜執政力辭不就止封其祖父皆饒國公賜其鄕曰榮禄里曰具慶)
特進天人間世英長身玉立氣崢嶸高年幸際時熙洽
盛德尤關國重輕柱史久聞周典禮留候多識漢公卿
寓言有道皆心服論治無為顧力行天子欲煩黃閣寄
山人自負白衣名鄕閭表異絲綸渥茅土疏封黼黻榮
萬里函香祠五嶽頻年載筆賦三京尚方賜舄蠙珠絡
内膳分庖翠釡烹椶殿說經揮麈拂竹宫望拜候鸞笙
牓懸高閣宸章妙碑賜仙壇瑑刻精寶劍叱龍山雨至
鐵符誅怪海潮平華編盡許冰壺潔藻鑒難逃水鏡清
臺閣從遊多故舊王侯趨事儼神明萬全自保惟謙抑一
諾端能託死生開戶圖書聮竹色下階環珮襍松聲學窮河
洛知休運誼薄雲天見古情入室有人傳印綬升堂無客
不簮纓每慚賤子依琳館長憶高秋醉玉觵絳節纔聞
朝上帝石棺俄報瘞佳城神仙自古稱豪傑朝著扵今
憶老成官舫涼風吹畫翣大江飛雨濕丹旌何年下馬
墳前過一束生芻淚盡傾(公自龍虎臺接駕還即捐館命給傳舟歸葬河圖仙壇)
南城詠古十六首(有序)
至正十一年秋八月既望太史宇文公太常危
公偕燕人梁處士九思臨川黃君殷士四明道
士王虚齋新進士朱夢炎與余凡七人聯轡出
遊燕城覧故宫之遺蹟凡其城中塔廟樓觀臺
榭園亭莫不裴佪瞻眺拭其殘碑斷柱為之一
讀指其廢興而論之予七人者以為人生出處
聚散不可常也解后一日之樂有足惜者豈獨
感慨陳蹟而已哉各賦詩十有六首以紀其事
庶來者有所徵焉河朔外史納新序
黃金臺(大悲閣東南隗臺坊内)
落日燕城下高臺草樹秋千金何足惜一士固難求滄
海誰青眼空山盡白頭還憐易河水今古只東流
憫忠閣(唐太宗憫征遼士卒陣亡而建)
高閣秋天迥金仙寶珞齊青山排闥見紫氣隔城迷朱
栱浮雲溼琱簷落照低因懷百戰士惆悵立層梯
壽安殿(殿基今為酒家壽安樓)
夢斷朝元閣來尋賣酒樓野花迷輦路落葉滿宫溝風
雨青城暮河山紫塞愁老人頭雪白扶杖話幽州
聖安寺(寺有金世宗章宗二朝象)
蘭若城幽處聮鑣八月來寶華&KR1242;蓋合衮冕畫圖開斷
碣蒼苔暗空庭落葉堆饑鳶不避客攫食下生臺
大悲閣(閣牓虞世南書)
閣道連天起丹青飾井幹如何千手眼只著一衣冠金
牓交龍挾琱甍吻獸攅馮高天萬里白紵不勝寒
鐵牛廟
燕人重東作鎔鐵象牛形角斷苔華碧蹄穿土繡腥遺
蹤傳野老古廟托山靈一酹壺中酒穰穰黍麥青
雲僊臺(金之望月臺)
臺殿青冥外團團海月涼隔簾聞鳳管秉燭奏霓裳銅
爵晨霞眩金盤夕露瀼仙人不復返愁殺海生桑
長春宫(全真丘神仙處機之居太祖嘗召至西域之雪山講道屢勸上以不殺)
羸驂蹋秋日迢遞謁琳宫松子花甎落溪流板閣通樓
臺非下土環珮憶高風草昧艱難日神僊第一功
竹林寺(金熙宗駙馬宫也寺僧云一塔無影)
城南天尺五祗樹給孤園甲第王侯去精藍帝釋尊老
僧誇塔影稚子斵松根何日天台路相從一問源
龍頭觀(龍頭懸一牙籖刻曰建隆元年)
仙館紅塵外龍頭得借看開函雲氣溼近席雨聲寒碧
血凝螺黛香涎逼麝檀牙籖認題字猶是建隆刊
糚臺(李妃所築今在昭明觀後妃嘗與章宗露坐上曰二人土上坐妃應聲曰一月日邊)
(明上大悦)
廢苑鸎花盡荒臺燕麥生韶華如逝水粉黛憶傾城野
菊金鈿小秋潭玉鏡清誰憐舊時月曾向日邊明
雙塔(安祿山史思明所建在憫忠寺前)
安史開元日千金構塔基世尊寧妄福天道自無私寶
鐸遊絲罥銅輪碧蘚滋停驂指遺蹟含憤立多時
西華潭(金之太液池)
秋水清無底涼風起綠波錦帆非昨夢玉樹憶清歌帝
子吹笙絕漁郎把釣多磯頭浣紗女猶恐是宫娥
白馬廟
祠宇當城角霜蹄刻畫眞房星何日墜駿骨自能神曾
蹴隂山雪思清瀚海塵長疑化龍去騰蹋上雲津
萬壽寺(寺有許道寧畫屏)
皇唐開寳構歴劫抵金時絶妙青松障清涼白玉池長
廊秋屧響高閣夜鐘遲獨有乘閒客扶藜讀舊碑
玉虚宫(大道教以供薪水之勞為其張本宫主張真人其貌甚清古)
樓觀迴深巷松枝夾路低拾薪供早爨抱甕灌春畦經
向琅函讀詩從石鼎題白鬚張道士送客過桃溪
古鏡篇寄韓與玉(時與玉將南歸故賦此留别)
古鏡團團似秋水美人當窗正梳洗芙蓉涼月鬭嬋娟
默默自憐還自喜朝來開匣忽凄然一痕微雪映華鈿
却恨東風借桃李年年開傍鏡臺邊粉綿拭鏡還清徹
佳人薄命空愁絶不如化石在山頭萬古千年照眀月
秋懷寄西蜀仲良宣慰家兄
驚颷襲虛幔微鐙耿空齋惻惻候蛩語摵摵嬰中懷寒
飢念骨肉漂泊愁顚厓窮逹委天運深恐恩誼乖衷情亮誰
託裵回步庭階
病起書事呈兼善尚書二首
闇闇積雨浸城皋四望平疇白浪高太息人材無董賈
可憐經濟屬蕭曹山東璧馬祠河伯海上旌旗擁賊壕
燮理自知廊廟貴腐儒憂國漫心勞(尚書時奉白馬玉璧祭決河廻復命)
(議平海寇)
臥病茅簷雨色低出門羸馬恨深泥墻頭腐草飛丹鳥
屋角枯桑長樹雞嫠婦無衣中夜泣寒螿催夢五更啼
連村黍麥漂流盡客裏令人思轉迷
孔林瑞槐歌
先聖墓林古槐一章枝榦偃蹇膚理若鐫刻篆
籀龍鳳細如絲髮雖善畫者莫能狀其奇巧襲
封衍聖公愈加培植見者咸加敬愛因以紀瑞
云
闕里隂隂槐樹古百尺長柯挾風雨密葉蟠空擁翠雲
深根貫石流瓊乳蒼皮皴蝕紋異常天成篆籀分豪芒
遊絲縈錯科斗亂雲氣飛動龍鸞翔嬴秦書焚士坑戮
幾歎遺經藏壁屋千年聖道復昭明喜見文章出嘉木神
明元胄嗣上公雨露滋沐深培封清隂如水石壇靜彈
琴樹底歌薰風
病中送楊仲如廣文歸四明兼簡鄭以道先生
海上相逢巳十年都門執别更凄然一簮霜髮秋風外
萬里雲帆落木邊揚子著書應自信馬卿多病竟誰憐
鄭公鄉里還經過為道相思夜雨前
寄浙西廉訪托克托使君(字清卿西夏人)
銀牀清夜憶高譚寄食門墻每自慚久望旌麾來闕下
忽聞驄馬渡江南宦情秋水人空老世事浮雲總不堪獨
有蘇公隄上柳春來依舊綠毶毶
秋夜有懷明州張子淵
雲表銅盤挹露華高城涼冷咽清笳弓刀夜月三千騎
鐙火秋風十萬家夢斷佳人彈錦瑟酒醒童子汲冰花
起看歸路銀河近願借張騫八月槎
題王虚齋所藏鎮南王墨竹
帝子乘鸞謁紫清滿天風露翠衣輕閒將十二參差玉
吹向雲間作鳳鳴
金盤夜冷露流脂玉管含雲寫竹枝方士持歸東海上
月明應是作龍騎
送經筵撿討鄒魯望之北流尹
金篆牙牌束帶縣黃綾小冊進經筵直廬半夜留宣室
載筆頻年幸醴泉闕下久推人物論嶺南今識孝廉船
槖駞郭老城西住臨别須求種樹篇
投贈趙祭酒廿韻(字子期宛丘人)
三朝元老國蓍龜山立精神虎豹姿高步瓊林開宦轍
蚤登華省被恩私棟梁材器眀堂用臺閣文章聖主知
輦下肯辭郎署久斗南爭望使星移諫垣屢賞朱雲節
宣室重陳賈誼辭錦綬還鄉迎駟馬繡衣行部去䄡帷
譚經秘殿重裀坐扈蹕甘泉載槖隨玉節引班朝謁早
金蓮擁騎夜歸遲尚書曳履登鸞閣給事含香近鳳池
冰蘗操持心似鐵廟廊贊畫鬢成絲久聞陸贄頻憂國
盡許匡衡喜說詩百世斯文開絕學四門胄子得名師
弦歌濟濟承周禮冠珮蹌蹌舉漢儀掌故傳經編竹簡
諸生脫穎擅囊錐鄙人自致慚無術男子平生漫負竒
久望車塵空感激欲趨門屏愧驅馳王陽豈待彈冠慶
孺子還因下榻來輒效詩人陳賦頌敢從閽吏候旌麾
何蕃獨重陽司業嚴武深憐杜拾遺懷寶山林當一出
平津正在禮賢時
達魯將軍射虎行
達魯將軍世為奈曼部主歸國朝拜隨潁萬戸
平金有功事載國史其出守信陽射虎之事尤
偉曾孫與權舉進士為祕書郎官與余雅善間
言其事因徵作歌
將軍部曲瀚海東三千鐵騎精且雄久知天命屬眞主
奮身來建非常功世祖神謨涵宇宙坐使英雄皆入彀
十年轉戰淮蔡平帳下論功封太守信陽郭外山嵯峨
長林大谷青松多白額於莵踞當道城邊日落無人過
將軍聞之毛髮豎拔劔誓天期殺虎彎弓走馬出東門
傾城來看誇豪武猛虎磨牙當路嘷目光睒睒斑尾摇
據鞍一叱雙眥裂鳥飛木落風蕭蕭金弰琱弓鐵絲箭
滿月絃開正當面箭翎射没錦毛摧厓石崩騰腥血濺
萬人讙譟聲震天剖開一鏃當心穿父老持杯馬前拜
祝公眉夀三千年丈夫立功期不朽竒事相傳在人口
可憐李廣不封侯却喜將軍今有後承平公子祕書郎
文場百步曾穿楊咫尺風雲看豹變鳴珂曳履登朝堂
(虎既剖箭鏃正貫于心中)
京城春日二首
官牐冰消綠漫隄落花流水五門西黃鸝不管春深淺
飛入南城樹上啼
新樣雙鬟束御羅疊騎驕馬粉墻過回頭笑指銀缾内
官酒誰家索較多
送王子克歸金華
東郊雨新已蔚蔚春樹稠驅馬郭門外持觴送華輈念
子客京縣意氣如雲浮文章擬秦漢雅頌窺商周世無
楚和氏誰能識琳球褰衣别親友長揖謝王侯天高落
日遠驂騑駐河洲顧我在韋布執袂情悠悠願如大江
水與子俱東流
新隄謠
近歲河決白茅東北氾濫千餘里始建行都水
監於鄆城以專治之少監蒲從善築隄建祠病
民可念予聞而哀之乃為作歌(黃河決道時有清水先流至名)
(曰漸水曹濮之人見此水皆遷居高丘預避)
老人家住黃河邊黃茅縛屋三四椽有牛一具田一頃
藝桑種榖終殘年年來河流失故道墊溺村墟決城堡
人家墳墓無處尋千里放船行樹杪朝廷憂民恐為魚
詔蠲徭役除田租大臣襍議拜都水設官開府臨青徐
分監來時當十月河冰塞川天雨雪調夫十萬築新隄
手足血流肌肉裂監官號令如雷風天寒日短難為功
南村家家賣兒女要與河伯營祠宫陌上逢人相向哭
漸水漫漫及曹濮流離凍餓何足論只恐新堤要重築
昨朝移家上高丘水來不到丘上頭但願皇天念赤子
河清海晏三千秋
劉舍人桃花馬歌
青絲駿馬桃花色翠鞍玉轡黃金勒奚奴牽出不敢騎
道上行人爭愛惜往時曾遇李將軍汗流赤血氣如雲
朝刷黃河暮南粤沙場百戰成竒勛歸來無心伏槽櫪
頓轡長鳴思奮力東家白面繡衣郎千金買去遊南陌
昨朝挍獵向城隅萬人爭說天下無夜歸不怕灞陵尉
玉鞭醉打蒼頭奴畫燭銀屏歡徹曙一朝金盡賓朋去
可憐驕馬屬誰家斷韁猶繫階前樹君不見西家欵段
三十年青芻滿櫪菽滿田老翁不識城下路騎看射獵
南山邊
贈沈元方歸吳興兼簡韓與玉
春城飛絮曉紛紛金水河邊更送君闕下馬卿憐作客
江南沈約最能文天圍斷岸歸颿遠水落黃河野樹分
寄謝平生韓處士别來應是賦停雲
贈空谷山人徐君歸武當
五更鐘鳴天未曙六街馬蹄聲似雨露華滿屨霜滿衣
束帶爭趨丞相府千鍾之禄萬戶侯幾人空負平生愁
鏡中綠髮漸垂素窗間白日如奔流誰念幽人在空谷
癭木為冠草為服小甕春風紫术香長鑱落日黃精熟
行歌偶到黃金臺坐看世事如浮埃長衢甲第換新主
舊時燕子愁歸來忽憶紫霄峯下路倒跨青鸞獨歸去
松華釀酒一千石結廬招我南山住
送林庭立歸四明兼柬張子端兄弟
徵君歸隱海東頭三月開帆江水流坐看浮雲知世態
長歌落日送離愁平生不負楊臨賀此去端如馬少游
若見山中陶宰相白雲千里思悠悠(庭立客賀相府相左遷獨遠送之其鄉多)
(弘景故蹟)
廿年滄海託交情最憶張家好弟兄清夜泛舟傳玉斝
高堂秉燭聽銀箏故人别去青山遠遊子忘歸白髮生
眀月湖邊還有約一竿春水釣絲輕
次韻趙祭酒城東宴集(子期)
金河流水碧粼粼御柳烟消曙色新黃鳥只愁春去遠
隔窗呼醒看花人
童子將車候辟雍先生載酒出城東絲絲細雨春雲薄
却恨羅衫怯曉風
上東門外杏花開千樹紅雲繞石臺最憶奎章虞閣老
白頭騎馬看花來
鱸滿銀盤酒滿壺山童竹裏送行厨風流絕似蘭亭會
留取他年作畫圖
仙家高館隔紅塵流水聯階竹樹新學士重來今白髮
馮闌空憶種花人
碧草纖鐵藉翠裀酴醾釀熟十分春移尊更近池邊樹
漉酒先生待掛巾
十騎聯鑣入郭遲從教斜日過棠梨候門稚子牽衣笑
今日先生有好詩(國子監散學候日影到堂後梨樹)
杜陵野客戀京華日典春衣醉酒家徒步歸來情寂寞
一年空負隔城花(時諸公見招予以疾不能赴)
贈謝尚禮歸盱江
江左風流玉雪郎牙籖錦軸滿高堂五言往往凌三謝
八法翩翩逼二王芳草池塘春夢斷杏花風雨客窗涼
平生狗監能知己奏賦他時入建章
畫船綠樹映滄波撾鼓開船發御河作惡情懷唯仗酒
落花時節況聞歌潮來别浦江聲急雲起南山雨氣多
落日都門一分袂相思千里奈君何
北邙山歌(白樂天賜第履道坊既葬北邙勅命遊人至墳所者必酹酒至今墓前隙地泥)
(潦)
北邙山高雲嵯峨山前日日聞挽歌千金買穴望卿相
不道洛陽人葬多長安歸來錦衣客昨日城南起新宅
雕闌華礎滿前楹盡是當年墓邊石墓邊野老鬢如絲
自言曾見築墳時轉頭石馬臥荆棘白楊蕭颯秋風悲
白日西流水東逝眼見君家葬三世舊時隧道盡為田
新墳苦作千年計寄語洛陽諸少年對酒莫惜黃金錢
縱有穹碑勒勛業文章誇靡誰能傳君不見履道坊中
白太傅留客高堂醉歌舞至今三月看花人載酒去澆墳
上土
讀金太祖武元皇帝平遼碑(在南城豐宜門外金史臣韓昉譔宇文虚)
(中書)
十丈豐碑勢倚空風雲猶憶下遼東百年功業秦皇帝
一代文章太史公石斷龍鱗秋雨後苔封鼇背夕陽中
行人立馬空惆悵禾黍離離滿故宫
梅花莊為張式良賦
處士山莊浙水涯一林寒玉映窗紗詩成稚子能題竹
酒熟隣翁約看花雪夜叩門非俗客月明吹笛是誰家
肯招白鶴山前住石鼎春泉看煑茶
送陳鍊師奉香歸四明慶醮玉皇閣寄王致和眞
人
黃帕奩香出禁闈東南草木盡光輝眞人擁節三天候
使者乘槎八月歸碧海烟霞浮曉閣瑶壇風露溼秋衣
山中芝草還分得贈我能令白髮稀
讀汪水雲詩集
水雲汪元量字大有錢塘人以善琴受如宋主
國亡奉三宫留燕甚久世祖皇帝嘗命奏琴因
賜為黃冠師南歸時幼主瀛國公福王平原郡
公趙與芮駙馬右丞楊鎮故相吳堅留夢炎參
政家鉉翁文及翁提刑陳杰青陽夢炎與宫人
王昭儀清惠以下廿有九人分韻賦詩以餞其
行水雲之詩多紀其國亡時事與文丞相獄中
倡和之作文丞相又與馬丞相廷鸞章丞相鑑
鄧禮部光薦謝國史枋得劉太傅辰翁序其詩
集劉公又為批點余間聞危太史言曰水雲長
身玉立修髯廣顙而音若鴻鐘南歸數來往匡
廬彭蠡之間若飄風行雨世莫能測其去留之
蹟江右之人以為神仙多畫其象以祠之象至
今有存者其諸公所賦墨蹟嘗見於臨川僧舍
云及予至京師因徐君敏道得水雲集讀而哀
之偶成二律以識其後
三日錢塘海不波子嬰繫組納山河兵臨魯國猶弦誦
客過殷墟獨嘯歌鐵馬渡江功赫奕銅人辭漢淚滂沱
知章喜得黃冠賜野水閒雲一釣蓑
一曲絲桐奏未休蕭蕭笳鼓禁宫秋湖山有意風雲變
江水無情日夜流供奉自歌南渡曲拾遺能賦北征愁
仙人一去無消息滄海桑田空白頭
七月十六夜海上看月
樓船留客宴涼宵坐看冰輪出海潮却憶去年灤水上
夜深孤館雪蕭蕭(去年客上京是日大雪)
征人七月度榆關貂鼠裁衣尚怯寒不信江南今夜月
有人揮扇著冰紈
陵州
日落陵州路沿流古岸傍泊舟人自語聽雨夜偏長過
客愁聞盜荒村久絕糧何人肯憂國得似董賢良(董仲舒陵)
(州人)
鄆城題壁
高樓綠樹帶斜暉十二街中過客稀憶著湧金門外住
畫船湖上未曾歸
賈客金多夢不成窗前葉落自心驚可憐遊子囊羞澀
夜半長歌看月明
寄上京塗貞
大駕清秋發千官八月歸風高沙鴈起霜落海鷹飛朝
士誰青眼山人尚白衣最憐東魯客相望思依依
月彦明都水月石研屏蓋歐陽公故物也
小屏龕石寘行窩素月分眀漾海波玉鑑澄輝涵碧樹
青蘋流影入銀河紫雲硯側文章潤畫舫齋中歲月多
最喜能詩蒼水使夜窗留客賦長歌
寄程仲能挍書
臺閣諸公百慮幷郎官獨數挍書清水分玉漏更籌正
天逼銅儀象緯眀帝座曉瞻雲縹緲靈臺夜候月崢嶸
五星見說奎躔聚急草封章奏太平
寶林八詠為别峯同禪師賦
千仞琅邪石飛來鎮越州江波欲浮動還被白雲留(飛來)
(峯)
獨上峯顚塔秋清曙色開馮闌望東北潮向海門來(應天)
(塔)
大布僧伽衲流傳六百年攜來香滿袖猶是御罏烟(大布)
(衣)
鐵鉢溪頭洗冰花六月寒山僧偶彈舌引得老龍蟠(鐵鉢)
(盂)
錫杖虚空落靈泉發地中忽看流菜葉始信石橋通(羅漢)
(泉)
甃石瀦山溜蜿蜒竹色青風來倏涼冷雨氣隔林腥(靈鰻)
(井)
一笏清涼地森森萬玉齊月明時倚杖問看鳳來棲(深竹)
(堂)
石磴藤花落山窗嵐氣浮晚來高樹暝一榻似新秋(盤翠)
(軒)
岳墳行(守墳觀禪師至京請加封諡徵賦此宋將孟珙滅金捷迴金陵命軍士屎溺秦檜墓)
(上)
岳王烈烈真丈夫材兼文武唐漢無平生許國膽如斗
誓清九廟迎鸞輿十萬精兵多意氣赴難勤王盡忠義
將軍閫外圖中興丞相江南請和議東京百戰方解圍
班師詔促事還非父老吞聲仰天哭兒郎含憤渡河歸
感激英雄竟誅害萬里長城眞自壞但將淮水作邊關
淮河之北為他界百年古廟近荒墳夜深石馬戰秋雲
簫鼓時來謁祠下遺民猶泣舊將軍君不見滅金孟珙
誇驍勇凱還兵薄秦家隴六軍溷穢積如山千古行人
呼糞塜
田家留客圖為四明劉師向先生賦
客來田家當六月主人相留樹邊歇呼兒牽馬飲清泉
厨裏新漿解君熱郎君出城幾日前城中米價今幾錢昨
夜南村三尺雨不知還到城壕邊勿厭儂家茅屋小棘
門新編土墻繞明朝蚤飰莫匆匆雞鳴送君出官道
讀揭文安集(公字曼磒豫章人撰明廟神御殿碑賜楮幣萬緡白金五十兩)
白鶴江頭夢窅然焚香燈下讀遺編憂時論議泉傾峡
載道文章日麗天先帝樹碑勤述德大臣草制聽傳宣
皇天不負斯人意今見才華屬象賢
祕閣初開拜授經除書爭喜得公名御牀奏疏丹心在
清夜悲歌白髮生謝病長懷高士志育材端有古人情
百年師道今寥落空使諸生憶老成
文穆處士鄭君挽詩(廣信鄭咺宣伯之父)
昔讀滎陽譜嘗聞左押牙系傳唐相國世作宋名家喬
木流風在徵君述德遐消摇謝簮紱辛苦力桑麻種橘
逾千戶藏書過五車春潮生酒甕夜雨落鐙花太史占
星殞長沙歎日斜諡從張籍定銘豈蔡邕誇令子名方
振諸孫學更嘉他時五雲誥泉壤被光華
題匡禪師看雲亭
禪房花竹晝冥冥白髮匡公住草亭禹穴南來秦樹碧
舜江東下蜀山青猿啼石壁松隂暝龍出溪潭雨氣腥
有約春山尋勝事扶藜共讀柳州銘
送楊梓人待制出守閬州兼寄嘉定宣慰家兄
簮筆三年侍禁林分符還向蜀江潯莫雲盡處峨眉出
春雪消時灌口深鈴閣雕盤香冉冉臺門畫戟晝森森
錦屏山下多遺蹟好覓城南老杜吟
朱轓五馬出王庭父老西南望福星家世久聞清白吏
文章爭誦太玄經岷江水落嘉魚美劔閣春晴榿木青
若過眉州見蘇子卯君京國尚飄零(東坡稱子由為卯君)
送楊季子赴德慶知事
天禄揚雄久挍書忽聞章綬綰銀魚一官遠赴諸侯幕
六轡先乘使者車椰子剖漿霜落後荔枝封蜜雨晴初
故人只守平生業一研相求不願餘
八月秋高海月明年年夀斝得同傾喜君馬上青雲遠
念我鐙前白髮生尚論古人多感慨間憂時事各牽情
羅浮山下梅花發驛使來時好寄聲
馬德良下第
三月都門鸎亂飛東風客館思依依樂生空受昭王聘
蘇子深慚李廌歸白璧人間須待賈青藜天上更分輝
瓊林花發重來日五色春雲照錦衣
寄河南趙子期參政
中書重拜郭汾陽特遣臺臣鎮大梁汲黯匡君惟卧治
倪寬飾吏用文章大隄日落黃河滿畫省春深綠樹涼
梁梀全材今屬望早歸帝室構眀堂
羽林行
羽林將軍年十五盤螭玉帶懸金虎黃鷹白犬朝出遊
翠管銀箏夜歌舞珠衣繡帽花滿身鳴騶斧鉞驚路人
東園擊毬誇意氣西街走馬揚飛塵湖南昨夜羽書急
詔趣將軍遠迎敵寶刀繡澀金甲寒馬上仿偟苦無力
美人牽衣哭向天將軍執别淚如泉安得天河洗兵甲
坐令嶺海無塵烟君不見關西老將多戰謀數竒白髮
不封侯據鞍矍鑠尚可用誰憐射虎南山頭
贈韓印曹歸會稽(字元之疏其長官奸狀至都堂大臣竟繳迴繇是得罪今昭雪)
(還鄉)
韓君竒男子意氣凌秋旻峩峩步摇冠玉雪映長身譚
鋒勇無敵籌策捷有神讀書恥沿襲投筆棄里隣翺翔
黃金臺慷慨傾縉紳開口論利害不避讐與親爭欲出
門下薦剡相交陳和林控大漠天高地無垠宗王錫茅
土蕃閫多重臣帶甲四十萬車廬日轔轔詔設大宗正
撫綏播湛恩長官挟權勢滛刑虐邊民椎剥盡膏血遊
畋徹昏晨君時主印綬裂眥忿且瞋陳書上東閣願言
達楓宸丞相驚吐舌羣僚汗沾巾小臣敢訕上封章竟
沈淪攟摭舞文法蒼蠅點貞珉同列憤揮涕將佐含悲
辛青天日慘淡愁雲夜氤氲皇皇繡衣使執法推忠循
颺言力辨雪抑滯一朝伸旦夕受殊擢言歸念鱸蓴薔
薇滿東山芙蕖映湖濱白酒溢春甕高堂盡嘉賓剪燭
悦情話牽衣叙親婣丈夫負竒氣終當追古人張儀口
有舌范叔豈長貧攬鏡歎勲業天運無停輪念我客京邑
漂零六徂春高歌送君别握手金河津因之懷東越扁
舟理絲綸
張仲舉危太樸二翰林同擢太常博士
南宫夜直擁青綾二妙容臺喜共登瑚璉久知清廟器
階銜聯署玉壺冰後來博士如公少今日先生自此升
見說圜丘將大饗百年禮樂正當興
金臺集卷二
