濟北晀先生雞肋集目錄(終)
濟北晀先生雞肋集卷第四十二
西漢雜論
德爲宗正雜案上官氏蓋主事德常持老子知足
之計妻死大將軍光欲以女妻之德不敢取畏盛
滿也蓋長公主孫譚遮德自言德數責以公主起
居無狀侍御史以爲光望不受女承指劾德誹謗
詔獄(史乃以爲受譚冤訴德實責數公主而御)免爲庶人屛居山田光
聞而恨之復白召德守青州刺史歲餘復爲宗正
與立宣帝賜爵關内侯
右楚元王傳第六德附傳光威震人主權傾
天下德畏其盛而懼婚此在常情不能無望
也御史承指誣德以誹謗詔獄而德惟良折
獄用御史力至免爲庶人此在常情不能無
說也然德拒疏已而光不放於利而不怨御
史阿已欲而光以說之不以道而不說抑光
可謂賢矣以是持滿雖百世不傾可也而坐
牽於孽妻之愛忍許后事不白以是負天下
至於覆宗世謂霍氏之禍萌於驂乘亦光不
早辯頽其勳名哀哉
時恭顯許史子弟侍中諸曹皆側目於望之等更
生懼焉乃使其外親上變事言竊聞故前將軍蕭
望之等皆忠正無私欲致大治忤於貴戚尚書今
道路人聞望之等復進以爲且復見毁讒必曰嘗
有過之臣不宜復用是大不然且往者高皇帝時
季布有罪至於夷滅後赦以爲將軍高后孝文之
間卒爲名臣孝武帝時兒寬有重罪繫按道矦韓
說諫曰前吾丘壽王死陛下至今恨之今殺寬後
將復大恨矣上感其言遂貰寬復用之位至御史
大夫御史大夫未有及寬者也董仲舒坐私爲災
異書主父偃取奏之下吏罪至不道幸蒙不誅復
爲太中大夫膠西相仲舒爲世儒宗定議有益天
下孝宣帝時夏侯勝坐誹謗繫獄三年免爲庶人
宣帝復用至長信少府太子太傅名敢直言天下
美之有過之臣無負國家有益天下此四臣者足
以觀矣前弘恭奏望之等獄決三月地大震恭移
病出後復視事天隂雨雪由是言之地動殆爲恭
等臣愚以爲宜退恭顯以章蔽善之罰進望之等
以通賢者之路書奏恭顯疑其更生所爲白請考
姦詐辭果服遂逮更生繫獄下太傅韋玄成諫大
夫貢禹與廷尉雜考劾更生前爲九卿坐與望之
堪謀排車騎將軍高許史氏侍中者毁離親戚欲
退去之而獨專權爲臣不忠幸不復誅不悔前過
而教令人言變事誣罔不道更生坐免爲庶人而
望之亦使子上書自冤前事恭顯白令詣獄置對
望之自殺天子甚悼恨之
右楚元王傳第六向附傳向以宗室良欲盡
忠於主而嫉恭顯許史輩懷姦害正若力能
肆諸市朝猶君子之所與也非私也且向之
言曰㫺孔子與顔淵更相稱譽不爲朋黨禹
稷與皋陶轉相汲引不爲比周何則忠於爲
國無邪心也向憂望之等復退誠無邪心然
已預焉故不敢自爲上陳之而教其所親上
變雖夲無邪心至此而不幸欺矣向誠内省
不以爲嫌然自爲上陳之而意不免乎便已
且上安能無嫌而必聽哉從妻言之爲妬妻
雖俚人語其變人心必也抑君子能爲可用
不能使上之必用若夫成功則天也向如彼
何哉或曰智者術之原此術也奈何曰欺曰
君子之用智不得已而至於術猶託之正是
謂名之必可言言之必可行在君子爲術在
聖人爲權捨曰正而出於欺雖濟君子恥諸
况不濟何以自免於邪不惟其欺不可爲而
已抑姦人得以藉其口於主曰彼自謂正而
正如此後何以復信於上哉此恭顯所以得
因是陷向而向辭服又不惟其能陷向而已
卒幷望之遣子上書事見治而殺望之自向
爲之也雖然玄成禹非朋恭顯者也若曰向
誠忠於國家而慮不聽乃欺若此治其欺可
也而曰前欲毁離親戚爲臣不忠夫向不爲
忠孰爲忠邪二子漢儒宗猶畏恭顯竊位患
失而鄙如此况其下者乎
諸呂擅權欲劫少主危劉氏陳平嘗燕居深念賈
往不請直入坐平方念不見賈賈曰何念深也平
曰生揣我何念賈曰(云云)不過患諸吕少主耳天
下安注意相天下危注意將將相和則士豫附士
豫附天下雖有變則權不分臣嘗欲謂太尉絳侯
絳侯與我戲昜吾言君何不交驩太尉深相結乃
以五百金爲絳侯壽厚具樂飲太尉太尉亦報如
之及誅吕氏立孝文賈頗有力
右陸賈傳第十三誅產祿迎文帝天下後世
皆知其爲平勃朱虛東牟之功謂賈有遊談
之助耳雖如孝文深德大臣之立已而謂章
與興居始謀立齊王猶詘其功然間一歲終
立二人爲王至賈之功則無一人爲言之文
帝亦不圖也以陳平之智百發百中而方其
端居深念不知所出微賈發之安知與勃深
相結使彼不疑而後可與成功哉管蔡之事
斷可見矣聖如周公賢如召公而召公不悅
故周室幾危况勃椎少文昧於慮始安能不
疑平而覩未萌以成至計哉然賈一言而兩
人成謀社稷之計出其掌握去產祿如莧陸
之昜措劉氏如太山之安二人同心其利斷
金豈不信哉然平始起微時有功當賞不忘
魏無知高帝固以爲不背夲者及此智竆計
困得賈一言而免深禍成大勳事定國安而
已佚樂顧忘賈夲圖不聞其爲上言之上亦
莫之省賈亦不自言而翛然事外樂以忘利
昜曰鴻漸于陸其羽可用爲儀吉陸賈以之
朱建母死貧未有以發喪方假貸服具陸賈素與
建善廼見辟陽侯賀曰平原君母死辟陽侯曰平
原君母死何以賀我陸生曰前日君侯欲知平原
君平原君義不知君以其母故今其母死君誠厚
送喪則彼爲君死矣辟陽侯乃奉百金裞(云云)或
毁辟陽侯惠帝欲誅之(云云)建乃求見孝惠幸臣
閎籍孺閎籍孺從其計言帝果出辟陽侯孝文時
淮南厲王殺辟陽侯以黨諸王孝文聞建爲其策
使吏捕欲治建遂自剄
右朱建傳第十三陸賈自喜畫策而朱建又
尚氣節兩人爲此皆其性所不能已也然賈
亦善建故哀建母死不葬乃以計動辟陽侯
使助建喪建以母死不葬故德賈之惠廼以
謀恐閎籍孺使免辟陽侯死此其情也而辟
陽侯閎籍孺兩人皆行不正賈建與通計議
甚汙可鄙者若曰賈爲人喪建爲母死儻可
以免然君子之與人交惟無以利爲哉將無
所不至也
婁敬齊人漢五年戍隴西過雒陽脫輓輅見齊人
虞將軍曰臣願見上言便宜虞將軍入言上上召
見(云云)
右婁敬傳第十三敬之見在漢五年然漢楚
之爭蕭何曹參韓信張良陳平竝從漢王方
是時婁敬何在耶天下已定於漢諸侯王將
皆封而敬始爲戍卒脫輓輅而獻計謀豈愚
於前而智於後哉人才各有所長當分裂擾
攘之際戰攻成敗間不容髮智者獻謀勇者
獻力有如蕭韓張陳竝以人傑馳騁而興漢
敬之才不足與於其間也漢已有天下而長
治之策未立敬於是焉出矣勸都關中則良
平之所未發而敬首陳至羣臣爭言都周然
後張良乃從而明言其便竟建西都諫伐匈
奴則良平之所不慮而敬獨疑至白登見圍
七日然後陳平廼從而計賂閼氏僅以得解
則是敬之二議蚤圖先見皆良平之所未思
也又敬之所陳凡三事皆有先後始議徙都
以安國夲國勢既足獨憂四夷故中勸高帝
以結和親論可以母戰而漸臣者和親旣成
外患斯弭故然又勸高帝徙六國彊族以實
關中爲彊本弱末之術如是漢業成矣而高
帝盡用其計漢以大治傳祚四百故敬之功
不減漢初起佐命功臣也
惠帝爲東朝長樂宫作復道方築武庫南通奏事
因請間曰陛下何自築復道高帝寢衣冠月出遊
高廟子孫奈何乘宗廟道上行哉惠帝懼曰急壞
之通曰人主無過舉今已作百姓知之矣願陛下
爲原廟(云云)
右叔孫通傳第十三原廟非古也自通啓之
且子孫乘宗廟道上行不可也則亦壞之而
已夲爲復道不爲原廟百姓皆已知之矣奈
何復教人主使欺百姓以取是名乎夫人主
行無過舉改之可也文之非也
叔孫通舍枹鼓而立一王之儀遇其時也
右叔孫通傳贊第十三禮樂廢叔孫綿蕞草
具於介胄中世儒末習何足爲一王之儀然
秦滅詩書繼以高祖惡儒士功臣又皆武夫
屠販之流或殿上飲酒拔劎爭功幾何不覆
而亂哉通因時制宜度高祖所能行以漸革
之漢卒稱文治通於此功亦多矣觀通始徵
魯兩生兩生不肯行以爲禮樂必百年積德
而後可興通以謂鄙不知時變棄而不取然
則通雖祖散兦殘缺之舊忘小不備姑取而
有之而漢卒賴焉文理以興雖謂之成一王
之儀可無愧也
厲王力扛鼎乃往請辟陽侯辟陽侯出見之即自
褏金椎椎之命從者刑之馳詣闕下肉袒而謝曰
臣母不當坐趙時事辟陽侯力能得之吕后不爭
罪一也趙王如意子母無罪吕后殺之辟陽侯不
爭罪二也呂后王諸呂欲以危劉氏辟陽侯不爭
罪三也臣謹為天下除賊報母之仇其志爲親故
不治赦之
右淮南王傳第十四辟陽罪應大戮不止於
三而諸王擅殺列侯罪亦無赦文帝知辟陽
之足以得死而傷厲王之爲母報仇又以兄
弟恩故屈法赦長可謂寬矣内假手於人以
去元惡而外不害親親之仁寬之可施術莫
尚此然而竟以是驕淮南使速敗故傳曰寬
難
厲王不用漢法出入警蹕稱制文帝重自切責之
令薄昭予厲王書諫數之曰竊聞大王剛直而勇
慈惠而厚貞信多斷是天以聖人之資奉大王也
(云云)
右淮南王傳第十四厲王驕不學問未可以
義理動也昭緣君命爲書切責以天下公法
懼之可也今先稱所長以順適其志而后數
其罪意誠是也然人臣而以聖人奉之其明
者耶則懼不敢當知禍之不可勝矣其暗者
耶則益驕無乃曰人謂我聖我固自聖是促
之亂也昭詞非也
廼遣長載以緇車令縣次傳袁盎諫曰(云云)臣恐
其逢霧露病死陛下有殺弟之名奈何上曰吾特
苦之耳令復之(云云)淮南王廼不食而死上悲哭
謂袁盎曰吾不從公言卒兦淮南王盎曰願陛下
自寬上曰爲之奈何曰獨斬丞相御史以謝天下
廼可上即令丞相御史逮諸縣傳淮南王不發封
餽侍者皆棄市
右淮南王傳第十四七國反聞盎勸上以誅
御史大夫鼂錯當時皆尤錯以爲權首而不
甚罪盎蓋七國以誅錯爲名也淮南王反時
上以弟故曰赦之羣臣以法故曰無赦而上
自赦之王不幸道死大臣何罪盎乘隙以勸
誅丞相御史然則盎果亂人喜權凌上者非
但不善錯而擠之也至終不得其死豈不幸
耶
淮南王安入朝雅善太尉武安侯田蚡武安侯迎
之霸上與語曰今上無太子王親高皇帝孫行仁
義天下莫不聞宫車一日晏駕非王尚誰立者淮
南王大喜
右淮南王傳第十四安爲人資俊材喜名好
士而蚡以大臣處帷幄私許以非望安之禍
蚡啓之也安反伏誅以伍被之才苦諫數四
雅稱漢美而竟以雷同幷戮蚡不及誅幸也
楚漢初起武臣略定趙地號武信君通說范陽令
徐公(云云)徐公再拜具車馬遣通通遂以此說武
臣武臣以車百乘騎二百侯印迎徐公燕趙聞之
降者三十餘城如通策焉
右蒯通傳第十五說士能以其辯張爲利害
奪人於頃刻之間類今日言之明日不可復
用者若通說武信以謂范先降而身死邊地
必皆爲金城湯池范陽令先下必身富貴邊
城必相率而降後卒如其言此策也非說也
躬與孫寵謀上變事(云云)東平王雲雲后謁及伍
宏等皆坐誅侍中董賢愛幸上欲侯之遂下詔云
躬寵因賢以聞封賢爲高安侯寵爲方陽侯躬爲
宜陵侯丞相王嘉内疑東平獄事爭不欲侯賢等
語在嘉傳(云云)躬上奏言單于當以十一月入塞
後以病爲解疑有他變詐爲卑爰㚄使者來上
書唯天子哀告單于歸臣侍子令匈奴客聞焉則
是所謂上兵伐謀公孫祿言躬逆詐造不信之謀
不可許上廼罷羣臣獨與躬議因建言往年熒惑
守心太白高而芒光又角星茀於河鼓其法爲有
兵亂可斬一郡守以立威震四夷(云云)上然之以
問丞相丞相嘉對曰臣聞動民以行不以言應天
以實不以文(云云)就拜孔鄕侯傅晏爲大司馬衛
將軍是日日有食之董賢因此沮躬晏之策上繇
是惡躬等
右息夫躬傳第十五班固贊云利口之覆邦
家此言至躬始造詐計欲擕匈奴而公孫以
王者威信排之而不聽卒懷詭心欲以厭星
變而王嘉以天不可欺沮之而不從二議明
甚而哀帝溺躬憸言初不知悟利口之入人
如此哉然躬以利心告變覬覦輔政隂謀誣
誅東平王等與董賢俱封賢亦其黨矣后賢
惡躬薄加沮焉不旋踵躬敗故人主苟暗於
聽則君子雖彊不足以間小人而以小人間
小人則有一隙焉而立聽其浸潤道以相勝
然也
初躬待詔數危言高論自恐遭害著絶命辭(云云)
右息夫躬傳第十五班固詆躬云息夫作姦
東平誅躬豈但躬敗東平欲因事抵巇謀動
蕭牆生釁邊鄙以招權寵快已志未及戮而
自殘幸矣懷諼誤國以得禍敗何所取而許
其危言高論乎又絶命詞内訟忠憤感激可
勸而後世溺其淫辭故出之
萬石君石奮無文學恭謹舉無與比過宫門闕必
下車趨見路馬必軾焉郎中令王臧以文學獲罪
皇太后太后以爲儒者文多質少萬石君家不言
而躬行廼以長子建爲郎中令少子慶爲内史后
慶爲齊相齊國慕其家行不治而齊國大治
右石奮傳第十六奮爲善若固有之不以是
近名故人服也下宫門式路馬禮也自漢以
來行之者少或行之猶非其誠舜禹行趨人
猶以爲賤今世有一切腐儒捨聖人之迹而
為之莊子所謂冠枝木之冠帶死牛之脅獨
絃哀歌之徒無補世治豈但人不知化之不
笑議而嫉排之則可矣肯慕而化之哉彼誠
矯僞欺世度聖人之事皆已才智之所不能
及則寧盜其迹之昜爲者以誑聾俗而不知
察故人皆以爲賤若奮之出於至誠恭謹不
知名之爲可近則此所以當世不謗後人尊
之不然父子一切不知學問徒廑廑不爲過
而已何以隱然爲漢忠臣孝子古今仰之若
此哉
慶爲丞相時漢方南誅兩越東擊朝鮮北逐匈奴
西伐大宛中國多事天子廵狩海内修古神祠封
禪興禮樂公家用少桑弘羊等致利王溫舒之屬
峻法兒寬等推文學九卿更進用事事不關決於
慶慶醇謹而已在位九歲無能有所匡言嘗欲請
治上近臣所忠九卿咸宣不能服反受其過贖罪
右石奮傳第十六傳曰天下多事則賢哲馳
騖而不足天下無事則庸夫高枕而有餘慶
爲謹厚君子然材智不足道也漢以高帝厚
萬石君之故因厚其子孫萬石君以一介之
善使冒三事慶正使奕世小心无咎何足以
濟鼎足折形渥之凶哉
元封四年關東流民二百萬口無名數者四十萬
公卿議欲請徙流民於邊以適之上以慶老謹不
能與其議乃賜丞相告歸而案御史大夫以下慶
慙不任職上書(云云)上報曰今流民愈多計文不
改(文飾不改正也注郡上計文書自)孤兒幼年未滿十歲無罪而
坐率朕失望焉今君上書請入粟爲庶人夫懷知
民貧而請益賦動危之而辭位欲安歸難乎君其
反室慶素質見詔報反室而自以爲得許上印綬
掾吏以爲責甚深而終以醜惡之辭也或勸慶宜
引決慶甚懼不知所出遂復起視事
右石奮傳第十六忠實仁厚漢廷如石氏父
子者固不可以一二數而慶又尤謹者豈樂
病國害人哉然才非其任智能不及不唯坐
視民兦無術以救而至欲以請徙邊類殘忍
不愛民體國者之爲蓋自古及今所謂一切
善人者皆暗不知計議或姦謀助之不幸雷
同其弊乃甚於惡人之志殺人者而始終昧
昧亦不自知也不然豈其醜之以反室而欲
往懼之以責深而復起哉
衛綰戲車爲郎文帝崩時屬孝景曰綰長者善遇
之景帝以爲廉忠無它腸代桃侯舍爲丞相(劉舍)
朝奏事如職所奏然自初宦以至相終無可言
右衛綰傳第十六唐詩人云賈生明王道衛
綰攻車戲同遇孝文時何人都貴位甚矣夫
才大難用論高難信而無能謹厚者之昜合
且親也
周仁得幸後宫祕戲仁常在旁終無所言上時問
人仁曰上自察之然亦無所毁
右周仁傳第十六直不疑周仁張&KR1783;號爲一
切長者不疑人枉以盗而不自辨曰長者可
也若仁上所親如此又時有所問每曰上自
察之此謹於保身者也何足尚哉張&KR1783;始以
刑名進廼能使官屬以爲長者而不敢大欺
至涕泣對具獄&KR1783;不特愛已且愛人似小勝
耳
梁平王襄李太后親平王之大母也而平王之后
曰任后初孝王有&KR2710;尊直千金任后聞而欲得之
李太后曰先王有命毋得以尊與人王襄直使人
開府取尊賜任后有漢使者來李太后欲自言王
使謁者中郎胡等遮止閉門李太后與爭門措指
(云云)公卿治奏以爲不孝削梁王五縣梟任后首
于市
右梁平王傳第十七漢法行不私多貸其親
任后事李太后誠不順而罪梟首此法民懼
俗化之夲也然任后罪殺之可也梟首㬥尸
斷恩已甚蓋漢習秦餘非甸師之意矣
誼以爲漢興二十餘年宜當改正朔昜服色文帝
謙讓未皇也然諸法令所更定及列侯就國其說
皆誼發之於是天子議以誼任公卿之位絳灌東
陽侯馮敬之之屬盡害之(馮敬時爲御史大夫周勃灌嬰張相如也)廼
毁誼曰洛陽之人年少初學專欲擅權紛亂諸事
於是天子後亦疎之不用其議
右賈誼傳第十八嗟乎士之難進也尚矣絳
侯等皆漢功臣忠實宜體國者而見誼進㬥
不能不害其能况勢利輩哉眉山蘇公言誼
志大量小非漢文不能用誼誼不能用漢文
以謂得君如此猶且以不用死然則天下無
堯舜終不可以爲歟嘗竊疑之夫人臣奮不
顧身為主立事主任而勿貳廼得自竭以漢
文之賢蓋能知誼任公卿者而亦且惑絳灌
之私論若中才之主不能知賢蓋不足道旣
疎不用其議猶彊聒而不舍此誼之所難也
若枉已以交絳灌之徒而幸不斥至其有爲
又與之異趨則身可容而爲道不行其卒亦
自傷哭泣夭絶命也夫
雞北晁先生雞肋集卷第四十二
