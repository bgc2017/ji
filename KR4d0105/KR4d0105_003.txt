濟北晁先生雞肋集目錄
第三卷
辭
望渦流辭
追和陶淵明歸去來辭
返迷辭
冰玉堂辭
漫浪閤辭
遐觀樓辭
樂哉侯之邦兮樂哉侯之堂兮(守韓侯也二章美澶)
維夫君兮桂舟一首送梁正受歸汶陽
山坡陁辭
白紵辭上蘇翰林二首
江頭秋風辭
琴中宫調辭
濟北晁先生雞肋集目錄(終)
濟北晁先生雞肋集卷第三
辭
望渦流辭
渦之水西流過譙郡北乃稍南又東流入于淮包
渙二水皆經其南以東歲旱深不五尺秋雨集始
大而城之東北惟渦曲水深黑灌木蓊然舊有祠
曰龍嘗宅焉作望渦流其詞曰
望渦流兮浼浼勢南折兮東還水衝隈兮岸圯嗟
龍去兮幾年俛余進兮藂祠儼帝服兮神冠牆壁
繢兮怪竒泯蛇穴兮蝸盤列缺鞭兮䨓輈衛兩鰻
兮驂鱣老龜起兮霧游跂瑇瑁兮鼈黿或若馬兮
非人紛陪後兮導前木陰陰兮藻長科斗舞兮下
顚鯈羣出兮旅嬉忽俱去兮不還意土國兮無龍
恐逃桷兮藏帝有命兮時乘亦隱隱兮填填世
鑠石兮流金將誰識兮此愆包之水可揭也渙之
水可厲也前汝足其暨也後汝跗其躓也江有鯢
兮横淵海有鯤兮翔天汝隘此兮往爭滔淫水兮
八埏重曰望其厓若有宅於隈不汝爭於厓汝安
其隈澤不必施也(與渦竝流包渙二水)
追和陶淵明歸去來辭
辭長而歌短歌有和辭無和也言語文章隨世隨
異非擬其辭也繼其志也作者七人矣詞曰
歸去來兮吾無以歸奚以歸既身不足以任責畏
首尾而心悲慕往㫺之經世嗟吾力之莫追彼辭
位而灌園豈吾今之獨非雨冥冥而荷笠榛莽莽
而褰衣我行野而視天覺㝢大而身微乃矜䖟蚷
止驅息奔背隍築室面坂植門三綬從褫圖書尚
存忘瓠落之可憂比浮海之為樽躒太初而游意
弊無極而彫顔反國蝸而自足俯巢幕而亦安解
予轡之沃濡兮脱予舝之間關識鳥鳴而物華陶
陽氣以流觀悟息淵而消枝亦墐戶而俱還惟文
字之幼工則雖老而桓桓歸去來兮彼河濱之善
游或往學而喪生復褁糧其安求善陶生之達情
不與世兮同憂實迷途其已遠懼斯人之莫疇或
待兔守株或遺劎刻舟雖成事之不說聚悔踰於
山丘庶西方之至言聊反聞而逆流守一静而為
君亦何往而不休已焉哉一晝一夜成四時子之
歎川逝不畱頽光不可使東之韓終王子喬汗漫
難與期俯寸田之荆棘曷不旦耘而草耔悲在堂
之蟋蟀慙不樂於唐詩悟死生之如夢亘今古而
無疑
返迷辭
五達跂行者迷茨菉蹊蚖蜴嬉杳淒淒莽離離赫
隆曦可還時日黯西與誰期往不思逢詭期死
貔安可知亟反之大道夷都邑差車馬馳冠劎祇
志可持能足施貴名垂好爵靡儼罇巵饜梁肥窈
室帷安厥妃觀盈虧浩浩移逝不遲咸若斯何綏
綏不返為從魈夔神索衰今狐疑後當悲我此詞
如泰龜
冰玉堂辭
冰玉堂者始前門下侍郎眉山蘇公子&KR1176;哭故廬
山隠君劉凝之與其子道原之詞所謂潔廉不撓
冰清而玉剛者也鄉人聞之其賢者喜其頑與懦
者皆廉且立則相與採冰玉之語以名君堂而祠
之而前起居舍人譙郡張文潛又因其名以爲記
蓋君父子博極羣書道原尤精史學而皆耿介守
義不偶俗以沒世慕而傷焉故門下以謂夷淸而
餓死惠和而三黜道不與命謀非和實得非清實
喪而起居以謂司馬談與遷文學美矣而無聞於
風節疏廣與受風節同矣而無傳於文學蓋門下
至借君父子以論夷惠起居合其長謂過漢四人
者以是知君父子爲一時知名偉人所愛而推之
無間然者如此則夫冰玉之名非鄉人故舊者之
言也天下之言也補之生雖晚猶與君父子竝世
而不及識既為館職修國史實錄盡得道原所著
十國紀年資治通鑑外紀諸書而觀之且門下補
之所嘗事而起居所嘗游也因其言以益信顧雖
不及識與夫識而知之者自以謂深且遠矣又與
君之孫羲仲游相好元符中以罪遷玉山道出星
子求君父子所葬而拜之五老巉然臨其上水交
流其下松柏一徑如幢節行路耕者咸指而言曰
此劉君之葬也則皆有敬容因喟然太息順塗而
詠曰皎皎白駒在彼空谷劉君於是無愧乎天下
之言矣既而復曰屈原以讒放而死而君父子進
不犯難退而伏清節以没與原異於原不更愈乎
推此志也雖與日月爭光可也况冰玉乎哉凡楚
人之詞皆傷夫中正不遇者而作也故以若詞弔
之曰
論世以觀士兮集義以爲詞所非正而敢從兮日
可罣而東之嗟若士之弗獲兮羌何忿而負石繄
聖賢之出處兮惟遵道而守德鳳覽輝而乃下兮
雛猶恥乎腐嚇非九方之為使兮夫何足以得馬
廬岑岑以鎮楚兮洶大江之東涹分隂陽之晦明
兮鍾斯人以正直惟天道與地寳兮非所求其猶
愛與之全而不用兮懷斯美以固在大固不可以
適兮方固不可以圓試回功謝於土榖兮夫乃同
道於禹稷譬人生猶吹吷兮無得喪之可齊紛吾
何指以為正兮服吾初其庶幾
漫浪閣辭
南康劉羲仲壯輿志操文義蚤知名於士大夫年
四十矣而學問亦苦蓋不欲一日棄其力於無用
也築屋廬山其先人之居自號曰漫浪翁意以比
元結從仕與物皆不得已也豫章黃庭堅魯直曰
壯輿未至於翁行已立志不可謂漫浪者潁川晁
補之无咎以為知言壮輿曰請極其義補之曰唯
其詞曰
沛高皇之受嬴兮劉别子曰楚元羌好詩而說義
兮敬設醴於穆生戊始怠而穆去兮申白笑而鉗
市富傳孫而失國兮派辟疆之支子爰清淨而少
欲兮以身悟乎霍光蹇孫向之洽聞兮至耆老而
彌良曰衆賢和於朝兮萬物和於野粤百世而能
調兮民胥來而鳳下惟劉有後於楚兮千歲發夫
道原流其芳以益遠兮偉壯輿之不愆原惟博而
好直兮向異世而復起輿惟進而未已兮載向學
亦不墜彼元結之信修兮羌何為此漫浪也將履
中而晦外兮其德固天之放也惟漫浪之為言兮
匪正則之嘉名豈其懲屈之死忠兮欲猗移以保
生結當易之一爻兮幽人履而正吉輿方壯而惡
畫兮棄爾輔欲誰賴吾語子漫浪之可兮遺物往
其庶幾苟畏人而羣於人兮拭唾面其猶殆朝騁
望乎紫霄兮夕歸次乎左蠡五老兮在上星子兮
在下垂瀑介於高丘兮洞深林而北靡飛梁亘於
三峽兮倏異景而殊世青松屋兮桂宇辛夷房兮
梅戶蘭糗兮菊粻蓀體薦兮肴若芳雲駟兮霓輈
歲將晏兮誰與游煙為衣兮水為珮君誰須兮林
之際吾以漫為旌兮建彼太虛之上也吾以浪為
乘兮周彼八荒之外也羾萬里而不逢人兮御謁
我以宜止晻轟轟而曠洶洶兮羌何以辯乎明晦
彌高出於千仞兮羣鳳過而北南彌幽徑於雷室
兮列缺驚而後先求佺僑而不得兮咸勃窣其在
下乃山澤之臞兮夫何足以跂而望我茫吾不知
其所如兮黔嬴告我以何舍出無隂兮入無陽旋
丹崖兮匝大荒忽臨睨夫故居兮羣梯危之蜂戶
傴白叟之扶童兮迎謂我以良苦返吾稼兮復吾
樵山兮江滔滔輿先人之善俗兮雖百世猶
未改彼魯衰而齗齗兮吾老穉以知恥匪禮失而
求野兮民固化於不恌輿克家而好常兮庸謹行
以毋慠懷向原之遺直兮念爾祖而履薄陳洪範
之九疇兮敘三統與七略以為博而弗考兮蹇無
用而束閣紛輿世之多賢兮匪曲全而好修惟仁
宅與義路兮羌可居而必&KR1176;結信賢而自晦兮忘
其同物以迷世鳬與波而上下兮夫固非駒之所
喜亂曰接輿詭而悟聖兮匪沮溺亦楚狂聖與言
而莫顧兮人以為知乎大方既不足用吾中兮吾
將從回憲之所臧
遐觀樓辭
窘牆堵之伏潛兮登斯樓以遐觀匪吾居之為隘
兮乾坤䀜其盂盤仰攀甍而拊楯兮宇曠曠而益
寬彼何大而能舒兮吾何眇而莫閑霜肅壟而木
枯兮潦收竇而澤乾蓬鳴野而相追兮知海冰而
天寒左睇兮城闉右盼兮林埛商賈紛其晝合兮
陶冶蓊其煙興之罘杳以在東雙柏近而青青物
暇遽之不同兮余亦不知其何情聊浮遊以相羊
兮初怫鬱而中清彼坱圠之無垠兮人駒隙之暫
更道本夷而世險兮夸奪饜而卒平周垣兀其跨
衍兮逝千古於樵耕春與秋之不淹兮歲忽忽其
峥嶸招搖指於北陸兮澹黃宮之陽生固天道之
反覆兮氣默會而孤萌朝卷箔而極望兮稍霧廓
而日晶及暘景之方中兮晞余髮乎南榮浮雲起
而景翳兮四暝合而覩星風摵摵而感軒兮雀啾
啾而赴楹收百爲以清慮兮施余裯而榻横漠洶
洶而非聲兮邈冉冉而非征形欺魄而若存兮神
無虧而靡成目瞳曨而罔覿兮坐待日之方升夜
寥寥而未央兮羌不寐而無營
樂哉侯之邦兮樂哉侯之堂兮(守韓侯也二章美澶)
樂哉侯之邦兮封楚宮與復關美哉洋洋水兮崑
崙始乎幷川桐離夫其實兮綠竹兑於丘園三年
庶夫有成兮蹇吾師其永歎營室壁而建墉兮參
國一其可觀塗椒丘吾駕車兮攬予騑之嘽嘽襲
予旆之悠悠兮侯降觀其于田春陽滿其親天兮
乃物作而芄蘭來吾省夫在疇兮介黍稷之有年
侯寧般于遊兮無非事而不煩羌信修而好我兮
曷懷歸而翩翩信侯邦之可樂兮蹇攜手其同行
樂哉侯之堂兮高門桀兮蘭錡切雲冠之峩峩兮
四牡矯兮戾止夜悠悠其未晨兮紛侯庭之徙履
雲容容而承&KR0925;兮日澹澹兮階戺雨雪晛其將流
兮黃宮動乎子美爰俶生之煌煌兮又尚兹夫介
祉嚴若植其姣服兮侯何須兮堂際進蕙幬予稱
觥兮芬予席之蘭茞朱顔忽其滿堂兮五音昌兮
來會藐姑射之綽約兮愿慤保而為使洵侯堂之
可樂兮與日月其無圯
維夫君兮桂舟一首送梁正受歸汶陽
維夫君兮桂舟酌余酒兮攬君畱君何為兮此野
菊菲菲兮蝶下韡韡兮煌煌爛金敷兮襲余堂茱
萸兮芙容衆芳越兮亂五風飢咀兮靈芝君歌樂
兮余和之日下兮野隂澹忘歸兮中林橘棟兮梅
宇紛瓊茅兮被南榮白羽兮黑翮邀僊人兮語此
文余高馳兮世之外君猋舉兮先余至襟帶兮東
方旦争門兮汶之陽大野兮始波翔鶬鸛兮嘷駕
鵝羣宿兮迷阯旅食兮殫穗霜肅肅兮葉方下君
欲濟兮淹回水通道兮躞蹀冠如箕兮帶長鋏里
千室兮士一喙余不善兮紛余誶世謂折揚好兮
余白雪而莫知棄火布而以為垢兮胡不浣炎而
振之彼鏌邪而能言兮工謂余以不祥聊逍遥而
挫銳兮蒙黯黮而益光
山坡陁辭
山坡陁兮下屬江勢崖絶兮濤波所盪如頽牆松
鬱律兮其高百尺旁枝虬騖葛虆之仰不見日兮
下可依吾曳杖兮吾僮以吾之書隨邈余望兮水
中汦頎然而長者黃冠兮羽衣軒頤坦腹濤石箕
坐兮石亦有趾安不危四無人兮可忘飢僊人偓
佺兮自言其居瑶之圃一日一夕兮飛相往來不
可數使其開口而言兮豈惟河漢無極驚余心默
不言兮蹇昭氏之不鼓琴憺將翔兮山海與日月
兮常在若有聞兮夢中仇池我歸路此非小有兮
噫乎何以樂此而不去㫺余遊於葛天氏兮身非
陶氏猶與偕乘渺莽良未可兮僕夫悲余馬懷聊
逍遥兮容與晞余髮兮蘭之陼余論世兮千載一
人猶竝時歧又有歧兮余行詰曲欲知余者希峩
峩洋洋余方樂兮譬余擊舟於水魚沉鳥揚亦不
知何必每念輒得應余若響坐有如此兮人子期
白紵辭上蘇翰林二首
白紵棼莫緝紉蘭作衣祛朝兮日所暴草兮雨所
濡木瓜諒微物期報乃瓊琚芳華辭甚妙贈我不
如無
上山割白紵山高葉摵摵持歸當戸績爲君爲絺
綌不惜潔如霜畏君莫我即誰言菖蒲花可聞不
可識
江頭秋風辭
雒陽客後車結駟傳燭食人生富貴不易得江頭
秋風旦夕起胡為翩翩雒陽陌雒陽陌吹塵埃江
頭樹安在哉秋風起菱花開鱸魚肥歸去來
琴中宮調辭
神僊神僊何處青山裏白雲際不似人間世源上
正碧桃春清溪乍逢人住無因憶紅塵出洞花紛
紛卷二(終)
