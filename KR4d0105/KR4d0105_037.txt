濟北晁先生雞肋集目錄
第三十七卷
策問
策問十九首
濟北晁先生雞肋集目錄(終)
濟北晁先生雞肋集卷第三十七
策問一十九首
問聖人立經術以教天下使天下學者同出於一
師意甚美也然聖人能以夫所同者養人心而不
以夫所同者害其志則善觀士者亦必於其不同
焉而得之道之所歸則竝事之所措則竝時之所
遭則竝而由衆心度之則仁智之見父子殊面志
豈可一哉自回也由也親與聖人語而要以所願
非子之所願則士之遭時有用亦各言其志而已
何必同乎士竆年抱經局促無所效平居相與語
則曰不吾知也借使諸君得以其所學與民由之
其願憤悱自致者何以哉亦按書以御馬耶則馬
之情有所不能盡故觀諸君以是覬亦有異聞也
問上有好下必有甚焉者皇帝勇知學古不厭菲
飲食卑宫室欲以躳行表正萬邦此甚盛德也而
天下或莫知聖學之宗自冠昏喪祭人倫之所厚
而搢紳學士家自爲法不有等宜菲則禮廢美則
禮沒下逮庶人賤醜僭差不度要以刺繡文倚市
門有財者得為之其敝至於今固在也豈聖人所
以風化天下者聾瞶有不洽耶將人安於所習而
溺於所聞不可以遂復也不然則庶民厥臣所以
達大家者或未也諸君彊學將以施于有政則輔
上之澤而成百志形禮俗豈所宜後哉
問自㫺為國以謂禦戎無上策夫時異事異便則
為制顧議者不察爾策豈有定不可乎㫺匈奴席
冒頓之始彊能以其力為中國患絶塞而北自以
漢不能至而漢率二三歲一出或二千里不見一
人匈奴亦罷極苦之竊譬夫搏鼠當衢善遁昜失
灌垣燻穴則生無聊賴故欲戰在我則不欲戰在
敵其理然也自漢羣臣多附韓安國議而後世亦
或以王恢馬邑無功為解迄于今紛紛無適從然
其大要所出則不過乎兩途搢紳之儒則守和親
介胄之士則言征伐是兩者由先王之時&KR0690;焉緩
急先後孰可哉今天下雖已安而備患不忘諸君
行見用矣則時異事異凡所以制今其策將安出
也
問學者欲以一身為天下之事則反一身而觀焉
凡在我者宜知之既曰口之於味也目之於色也
耳之於聲也鼻之於臭也性也又曰耳目之官不
&KR0736;而蔽於物心之官則&KR0736;然則有性又有心一身
之視聽納嘗所主者安在哉夫婦之所與知而其
至則察乎天地若是者性能之乎心能之乎合處
則一何得有兩名離居則兩不可為一致敢問二
者果合也離也性之動有情而心之動有志有意
有&KR0736;有慮敢問情之所以異於志意&KR0736;慮與夫志
意&KR0736;慮之自相為異者何如將情起而四者從之
乎抑四者起而後情從之乎不然則情與志意&KR0736;
慮或未始相隨也君子小人之所同然者在性與
心雖然有才焉有識焉或相什伯或相千萬二者
豈與生俱生有生則固異乎或者生而後有特養
不養充不充之異也諸君之學欲克己守約以一
知萬則必講乎此然後應物成務無行而不可
問昜曰地上有水比先王以建萬國親諸侯三王
之治時用是維天下外薄四海咸析之土秉圭戴
璧世世承式何其盛也秦滅六國罷封建置郡守
縣令而有人民者任自此輕於是藩籬決㢮民散
不保漢起而收之因秦所立損益濟治郡守縣令
遂置不廢而天下亦賴以安寧蓋有刺史入為三
公郎官出宰百里者此其為法之得惟其任守令
猶諸侯不使堇堇按文書赴期會如此而已惠賜
得專刑罰得省有利得行不便得改然後龔黃卓
魯俊民出焉而後世進取多門士累於名高而官
郡縣者皆號俗吏至以齷齪自愛名稱職此何為
者也國家稽古建官凡郡縣之任其選蓋已慎矣
今欲如漢故事守令重禄出長入治且尊表之使
人不得以歲月之格取成有司羣假而輩授則凡
前所是亦幾於可行而無害以謂如何
問孔子斷書自唐虞而堯舜謂之典言常道也荀
子獨曰五帝之間無傳政道不過三代法不貳後
王夫孔子之所取而荀子之所去然則荀子以書
為不足於政乎天時地化人事之紀蓋三代異正
而孔子於時則行夏或忠或質或文蓋三代殊尚
而孔子於文則從周二者前乎此堯舜何其未嘗
用後乎此時王何其莫之革也然則荀子於此言
道不過三代法不貳後王其意亦奚不可哉孟子
取龍子之言曰治地莫善於助莫不善於貢夫道
誠不可以過三代之治有法善有法不善則後王
所循雖欲爲不貳可得乎孔子孟子荀子學者之
所從焉以正疑殆今必居一於是願折衷之
問孔子沒孟軻氏作孟軻氏沒荀况揚雄氏作荀
况揚雄氏沒聖人之道殆不傳魏晉而下士無山
陵川泉之才學不知其所宗營營馳騁於末流道
以益晦而數百年間河汾之陋乃有王通出焉通
尊孔子其才自視三子比&KR0690;其書殆庶幾於知孔
子挍孟軻不皆醇而於荀况揚雄未悖也其書所
述世家次敘與諸父族子具存其弟子門人若公
卿大臣事業班班有見於唐然而不因通書知之
則與通竝時或學於通而達曾莫有一人道之者
蓋篤信好學如韓愈於軻於况於雄皆發明之而
不及通然則通之世果何族其學亦誰授哉去通
之世若此其未遠也近通之居若此其甚也而顧
且疑焉有不能辯則後此者奈何邯鄲鬻曲者託
之李竒人知其非李奇也而皆棄今通書固在&KR0690;
之聖人為有合參之二子為未悖不可以棄也諸
君博洽願以所聞質之
問六經之說道為難知道之說皆微見其意而學
者之於道微見其意而顯言之如隔雲霓望日月
可見而不可知脩然自喜曰是所以為道不識夫
明而晦者何為哉自其淺者學焉目前之事顯而
日用者非一如觀鳥獸也如觀草木也見則可知
而人皆以為近甚矣夫求道者之蔽也平居相與
言則土苴治天下而有所用之則適效一事或已
病於乏材凡此奚補也㫺之人學射者不學射先
學視學御者不學御先學趨道之所由有遠近學
之所至有先後故反之於躳行則如攻堅木先其
昜者節目在後此所以教人者雖入孝出弟洒掃
應對為近且末而有庠序之所宜先講者也三王
之學其法具在今欲悉&KR0690;其說與諸君一二肄之
以致所達於上可得而詳聞乎
問古者司空居四民時地利而太宰以九職任焉
閒民無常職也而所執者猶有事故少而習長而
安教足以本之於其俗業足以守之於其世而民
不離先王之法壊而死徙或出鄉四民或雜處其
言哤其事亂教不同業不一而能不精自管仲之
說以觀後世處士必就閒燕去而役田壄則非也
處農必就田壄去而役官府則非也處工必就官
府去而安市井則非也處商必就市井去而安閒
燕則非也車服無制喪祭械用無數故民志無自
定善惡無自别勤墯無自簡禁令無自行難以合
昜以離昜以薄難以厚其弊樊然莫正也今欲法
先王以施政事則將一旦而遷焉聽不能無譁抑
為之宜不亟則求其於國有利而無害於民有從
而無違於古可&KR0690;也
問道莫若誠心莫若誠遇事應物莫若誠天地得
此動靜有常日月得此信出信入信死信生舜孔
子聖人也得此而後明象憂亦憂象喜亦喜其道
一以貫之顔淵賢人也明而後得此三月不違仁
故曰道莫若誠心莫若誠商丘開有在於此揚於
地無䃣韓娥有在於此歌哭昜情華周杞梁之妻
有在於此而變國俗荆軻衞先生有在於此白虹
貫日太白蝕昴齊庶女有在於此䨓電下擊李廣
有在於此射中石沒鏃故曰遇事應物莫若誠然
則誠之至亦神矣哉記曰誠者自成也成有虧乎
否耶將學焉則所由者何路所出入者何門及其
至也何得哉以信為近耶則誠非信也蓋信不足
有不信以信為非耶則修辭閑邪凡所以立而存
之又自此始也然則四五者奈何請循其本
問春秋不作而遷固以良史名其言㬥耀旁肆横
發貫穿甚博而至其收斂則羅覼事理甚細不遺
讀者亹亹數千載間如相對語此范曄而下所不
若也雖然曄之說曰遷文直而事覈固文贍而事
詳今&KR0690;其書所謂直而覈贍而詳者其是其非其
言果何質也道不同不相為謀為異端故也然則
遷之敘六家可謂知道者非邪中人可與上下而
上智與下愚不移爲分定故也然則固之敘九等
可謂知人者非邪王通曰史之失自遷固始也然
則前乎此姑勿論後乎此可無得者歟而遷固之
所以失又何事也願并求㫺之說折衷安在將獻
諸上以佐有司之闕
問人之生須菽粟以食布帛以衣生理之所不能
一朝闕則皇皇從之爲二者故也聖人有以日中
爲市不欲使各滯其用以相妨將使之通工昜事
而兩得則錢幣於是乎生焉事無常勢時有重輕
故民患重則有子權母而行焉所以為輕民患輕
則有母權子而行焉所以為重輕重之權惟其時
也然則今欲施之奈何古者生財有大道故菽粟
布帛之出如流源狼戾純束鄰里足以相仁則錢
幣安得而重哉耕之為事也勞織之為事也擾方
春而作寒暑昜矣然後僅得衣且食則不昏作勞
之民以是為趨利緩故游手而坐都市朝懷十金
草賈百金則飲酒博奕嬉戲以自如操菽粟布帛
而貿者適市見欺十償七八而售矣於此雖欲錢
幣輕安可哉夫先王有所不得已而權焉以濟民
用今使天下皆棄本而爭趨則可乎飢未嘗食之
也寒未嘗衣之也山嶽之藏不竭鼔鑄之工不息
而天下之民皆曰錢幣為不足然則操利勢者宜
何如以究斯患哉願極言之
問王者功成作樂治定制禮夫時異事異禮樂非
兦也而所病者才難以賈誼之臣而文帝之問顧
止於鬼神以太宗之君而房杜之才不閑於禮樂
故二主者終其施設治功如此可太息也家人有
器焉終歲不用則扞格而難操乃至具名物而藏
有司曠時不一試則亦以陋矣主上復古百度修
理征伐四克可以歸牛馬銷鋒鏑而隷鍾鼓玉帛
之事者莫盛於斯時然而凋落已久有其廢之莫
能舉者將一朝而復之則病古今殊習無所從正
蓋高論者主情而棄文齷齪者循法而遺意甚者
苟且便安而曰不敢此何為者也且井田之不可
施于田肉刑之不可施於刑則勢有所未利論禮
樂則雖制作設施小不備而中和之用在人者猶
是也革而化之借使先王未之有者便則為用其
誰曰不然願釋三累而聞折衷之說
問聞而知之孰與見而知之之詳粤之鎛燕之函
秦之廬胡之弓車夫人而能為之生於其土者習
於其事然則河之說居水濱者所知也禹疏百川
作十有三載乃同其致力焉者河為多凡所以載
之高地播為九河同為逆河若此者用力已勤矣
亦行其所無事者非耶世非不遠也自三代至於
唐然而中間數決者惟西漢地非不廣也自積石
至於海然而中間數決者惟東郡是二者其故獨
安在也意者天災流行有緣其類致者耶將隄防
人事有豫不豫者邪抑會其適然是固無情有不
足竆者邪為之說者非一家也而要其歸莫詳賈
氏敢問三策者施於今孰去孰取小吳之役仍歲
所病且轉敗而為功乎其舉以不煩為善則諸君
之慮豈特版築茭薪之間而已也
問自㫺為國馬政尚矣阜馬佚特駣有教駒有攻
而執而散而圉以綱惡而頒良比毛而齊物即田
而從戎其事載於經可&KR0690;也牡馬騋牝王室之所
廢公室之所修詩人與之然則馬之於政豈緩哉
平城之役猛將如雲謀臣如雨而困駹白騂驪之
騎絶漢之戰匈奴孕重墯殰罷極苦之而以馬少
不能復出故後之制軍彊弱視焉上有常德以立
武事將賢士勇器利食充而眷顧未忘有稽天討
者萬一在此比設監牧之官又詔民蕃馬意良而
法美矣為今之慮民馬取於五路取諸其産則或
良而病不皆出取非其産則或出而病不能皆良
又有合二者之說徙西北什一之種變淮浙荆湖
之類則卑宜高小宜大而又所病者淮橘汶貉地
氣之化也夫講萬歲毛仲之術以錯諸今以民則
不勞以馬則可用其說何取
問用兵之法太上貴仁義其次務節制下政無之
齊隆技擊魏恃武卒秦矜銳士是數國者措諸兵
法為不得已雖然法無常是與事軫轉觀其所以
日夜教訓整齊其民而用之豈固無得哉錙金論
賞利在一首疾呼斬決忽如飛鳥此齊技擊之得
也然何爲而不可以遇魏之武卒犀兕三屬服矢
五十贏糧而趨及草百里此魏武卒之得也然何
爲而不可以遇秦之銳士忸以慶賞鰌以刑罰獲
五甲首而隷鄉里此秦銳士之得也然何爲而不
可以當桓文之節制而桓文之節制在兵法爲可
道在秦兵之精悍爲不亢者何以也謂數國者皆
干賞蹈利之兵庸徒鬻賣之道苟便一時無所長
短則其得失宜雜利害各異而卒之秦所以彊魏
所以弱齊所以又弱者其故且安在也反而用之
使騎劫將彊田單將弱則彊弱之勢於此乎未辨
敢問兵之失得利害勝負之算在將乎非也齊戰
疾皆子之所愼則諸君亦安得曰未之聞也而已
哉
問道二文武而已安危之所注意焉者在相與將
天下之所少非羣有司之材也張良帷幄蕭何鎮
撫韓信戰攻三人者皆稱賢於高祖其功爲孰盛
陳平智王陵戅周勃厚三人者皆銘功於劉氏其
賢爲孰先少卿寬弱翁嚴兩人者爲相不同同有
聲於漢應變者崇守文者璟兩人者為相不同同
有聲於唐李將軍簡程衛尉煩兩人者為將不同
同有聲於漢汾陽惠臨淮威兩人者為將不同同
有聲於唐是十數子者去就取舍參差齟齬不啻
十指然皆以濟治何哉相之材曰坐而論道將之
材曰智信仁勇嚴謂十數子者其材足以堪此否
耶曰不然乎則語治若漢唐其相其將其才猶不
足紹而况治不若漢唐者奈何諸君夙夜彊學以
待問則於有司一二之訪不可以滅裂塞也
問天下有治法無治時聖人有因時無因法前主
所是著為律後主所是疏為令夫所是者情也一
人之情千萬人之情是也則立法以御世舍情何
以哉政不足以仁民而民陷於罪焉者多則因事
設法綿綿日出覃若蔓草降秦而言求其不苛且
濫若漢與唐者幾希蕭何所作其存不可以枚數
也而歴世所傳律令具在本朝因之以為理其日
改月降損益濟治則以年繫之曰某勅者而已事
或先王未之有則以勅從事凡此亦趨人情之所
安否乎然律令不變如經勅損益之如緯前之所
下今日而益今之所用後日而損欲吏習而民安
可得哉夫教化未明習俗未成則解而更張所以
爲善治政行豐美之後則法也猶四時也與民爲
信焉者也其可以無素定耶嘗試稽之三王驗之
漢唐宜之當時成一代書以遺天下其筆則筆削
則削是非詳略奈何士大夫學焉以入官大者出
入經術細者析毫剖芒屈指而甲乙明白當事至
於坐堂據案木索在前愀然有非其情者則施施
論決若不自於己出曰法吾無如之何也豈國家
至仁惻怛先有司之意耶諸君舉於鄉而所習者
有在於是則平日之論議願遂聞之
問六經行于今其殘不完者惟禮而禮之中儀禮
為最完竊復之文王周公所以用其意者亦精密
矣或曰日昃不食肉肉必乾日昃不飲酒酒必酸
先王之為禮必其彊人以所甚難三揖而後升百
拜而一獻授受盥洗奠執繚絶至於使人幾不勝
其故何也蓋自韓愈猶苦其難讀以謂于今誠無
所用之則後世學者有而不講亦固其理夫四民
世事則士尤不可以不知學誦先王之言而服今
之服用今之器雜委巷之說相與次且齟齬於其
間然且安之不亦鄙而可憐哉將學焉則又忠信
彊有力者嘗寡也凡此者奈何嘗試談之
濟北晁先生雞肋集卷第三十七
