濟北晁先生雞肋集目錄
第四十一卷
雜論
春秋左氏傳雜論二十一篇
濟北晁先生雞肋集目錄(終)
濟北晁先生雞肋集卷第四十一
春秋左氏傳雜論
楚子囊曰今吾不能與晉爭晉君類能而使之韓
厥老矣知罃禀焉以爲政范匄少於中行偃而上
之使佐中軍韓起少於欒黶士魴上之使佐上軍
君明臣忠上讓下競
右襄九年天下有達尊三爵一齒一德一孟
子以謂烏得有其一以慢其二哉蓋貴老敬
長所以訓孝弟而賢能所在不必老長是以
晉政類能少者位上羣臣樂推彊國罷爭才
之所在不繫乎年也
公送晉侯晉侯以公宴于河上問公年季武子對
曰會于沙隨之歲寡君以生晉侯曰十二年矣是
謂一終一星終也國君十五年而生子冠而生子
禮也君可以冠矣大夫盍爲冠具武子對曰君冠
必以祼享之禮行之以金石之樂節之以先君之
祧處之今寡君在行未可具也請及兄弟之國而
假備焉晉侯曰諾公還及衛冠于成公之廟假鍾
磬焉禮也
右襄九年國君十五而冠而魯君以年則十
二年耳未及冠也武子對晉侯之言則是而
廹於盟主之威不暇守其言至汲汲焉卽它
國之廟假同姓之器而行禮若不及竢返國
者以謂禮耶非禮矣
盜殺子駟子國子耳(云云)子西聞盜不儆而出尸
而追盜盜入於北宫乃歸授甲臣妾多逃器用多
喪子産聞盜爲門者庀羣司閉府庫愼閉藏完守
備成列而後出兵車十七乘尸而攻盜於北宫盜
衆盡死
右襄十年子西子駟子也子產子國子也子
西之才不及子產不待此而知也均人子也
盜戕其父聞難匍匐遑遽而往猶恐不及而
責子西以不儆善子産以庀完此豈雍容時
耶傳失之矣且言國事則三執政喋血朝廷
言家事則父㬥尸衢巷而咎臣妾之逃悼器
用之喪豈但鄙細不知務而已哉
宋華閱卒華臣弱皋比之室使賊殺其宰華吳(云)
(云)宋公聞之曰臣也不惟其宗室是㬥大亂宋國
之政必逐之左師曰臣也亦卿也大臣不順國之
恥也不如蓋之乃舍之左師爲己短策苟過華臣
之門必騁
右襄十七年大臣擅相賊君欲討而卿不忍
非國恥蓋國弱也國弱斯恥矣左師向戌爲
賢乎則欲靖國而縱有罪何哉旣謂君舍之
矣而過必騁以示惡之奚補
荀偃癉疽生瘍於頭濟河及著雍病目出二月甲
寅卒而視不可含宣子盥而撫之曰事吳敢不如
事主猶視欒懷子曰其爲未卒事於齊故也乎乃
復撫之曰主苟終所不嗣事於齊者有如河乃瞑
受含宣子出曰吾淺之爲丈夫也
右襄十九年宣子以事其子吳自誓而猶視
而懷子以嗣事於齊禱之則瞑故宣子自以
爲淺期偃也然宣子懷子皆晉之望也譬巫
覡妾婦撫尸喋囁何其妖且鄙哉桓譚言病
而目出初死日未含尸冷乃含非其有所知
也譚言是矣
吳人爲楚舟師之役故召舒鳩人舒鳩人叛楚楚
子師于荒浦使沈尹壽與師祁犂讓之舒鳩子敬
逆二子而告無之且請受盟二子復命王欲伐之
薳子曰不可彼告不叛且請受盟而又伐之伐無
罪也姑歸息民以待其卒卒而不貳吾又何求若
猶叛我無辭有庸乃還(滅舒鳩注明年楚)
右襄二十四年舒鳩實叛楚楚責之急僞逆
二子欺言無之楚王欲伐其欺亦可矣而子
馮不可其意曰君子可欺以其方難罔以非
其道彼以不叛來請盟斯受之而已如是而
復叛楚雖滅之楚可無罪昜曰田有禽利執
言无咎子馮以之
吳子諸樊伐楚以報舟師之役門于巢巢牛臣曰
吳王勇而輕若啓之將親門我獲射之必殪是君
也死彊其少安從之吳子門焉牛臣隱於短牆以
射之卒
右襄二十五年吳人輕而無謀自古記之矣
孫堅孫策皆無王霸器堅輕騎從敵策暫出
遇仇俱以輕敗雖賴周瑜魯肅輩輔權嗣立
亦權稍持重故卒建吳國也
鄭子展卒子皮以子展之命餼國人粟戶一鍾是
以得鄭國之民故罕氏常掌國政以爲上卿宋司
城子罕聞之曰鄰於善民之望也宋亦飢請於平
公出公粟以貸使大夫皆貸司城氏貸而不書爲
大夫之無者貸宋無飢人叔向聞之曰鄭之罕宋
之樂其後兦者也二者其皆得國乎民之歸也施
而不德樂氏加焉其以宋升降乎
右襄二十九年展皮私施以收民而取國政
罪也司城慕而效之皆權臣自培祿去公室
之道也夫請於公出公粟以貸可也貸而不
書以獨取一家之譽其可乎使大夫皆貸可
也爲大夫之無者貸以家擅一國之名其可
乎子貢贖人而不受金於府仲尼曰魯自此
不復贖人則貸而不書使後不貸之道也或
乞醯焉乞諸其隣而與之仲尼曰孰謂微生
高直則爲大夫之無者貸不直之類也又田
常驟施以有齊國古之姦臣多託此以收衆
幸而不兦而叔向以謂其後兦者何哉施而
不直其干民譽多矣君子以謂不免於罪而
叔向以謂樂氏加焉何哉不然彼皆不知此
特誠心憂民而䘏之可矣然君子猶避是名
伯有旣死使大史命伯石爲卿辭大史退則請命
焉復命之又辭如是三乃受策入拜子產是以惡
其爲人也使次已位(亂故寵之注畏其作)
右襄三十年以子產之賢察伯石之僞而惡
之可以廢矣顧乃寵之使次己位何也以謂
廢之則力未可爲若恥與同列而已自去耶
則鄭不可以無子產故寧少假焉且與之偕
而不自失爲鄭國慮故也嗚呼君子之馭小
人有道抑孔子所謂人而不仁疾之已甚亂
也子產其懼此矣
鄭徐吾犯之妹美公孫楚聘之矣(穆公孫注子南)公孫黑
又使彊委禽焉犯懼告子產子產曰是國無政非
子之患也適子南氏子晳怒(公孫黑注子晳)旣而櫜甲以
見子南欲殺之而取其妻子南知之執戈逐之及
衝擊之以戈子晳傷而歸(云云)子產曰直鈞幼賤
有罪罪在楚也乃執子南而數之放游楚於吳鄭
爲游楚亂故公孫黑彊與於盟子產弗討公孫黑
將作亂欲去游氏而代其位傷疾作而不果諸大
夫欲殺之子產使吏數之曰以大國之事而未爾
討也(云云)昆弟爭室而罪二也不速死司寇將至
七月壬寅縊
右昭元年子産爲鄭叔向爲晉晏嬰爲齊皆
三國之季世而晉齊甚焉初子皮授子產政
辤曰國小而偪族大寵多不可爲也及爲政
有事伯石賂與之邑子大叔曰國皆其國也
奚獨賂焉子產曰無欲實難卒與之夫爲政
而令不行於公族至有所欲使而用賂國於
何有哉然子產之所以爲此抑可言矣子南
子晳之爭子南直也若罪其用戈則子晳先
櫜甲往殺子南矣子南用戈但應之也而曰
直鈞幼賤有罪罪在子南杜預以謂力未能
討而歸罪於楚非權也不得已而用最下之
策也雖後子晳彊與於盟亦弗即討則其忍
可知矣及子晳獲罪然後方數以大國之事
未爾討而摘其昆弟爭室至此則晳之直安
在哉以至乘遽而至廹以縊死則子産之夲
心可見矣故曰爲政而令不行於公族國於
何有哉然子產之所以爲此抑可言者惟初
忍而后決始逆而終伸事定國靖而衆方知
其心是乃子產以爲賢而稱於孔子也昭元
年齊侯使晏嬰請繼室於晉叔向從之宴相
與語曰齊其何如晏子曰此季世也吾弗知
齊其爲陳氏矣(云云)叔向曰然雖吾公室亦
季世也政在家門民無所依夫以鄭晉齊三
國有臣若是然至世微政去皆不能救鄭未
裂於彊臣子產其猶區區焉因事正之晉齊
將兦賢如叔向平仲特相與私語而太息豈
不哀哉雖然二國所以未遽兦亦曰有兩人
者在
宋寺人桺有寵太子佐惡之華合比曰我殺之桺
聞之乃坎用牲埋書而告公曰合比將納兦人之
族(云云)合比奔衛於是華亥欲代右師(得合比處合比弟欲)
乃與寺人桺比從爲之徵公使代之見於左師左
師曰女夫也必兦女喪而宗室於人何有人亦於
女何有詩曰宗子惟城(云云)
右昭六年向戌知桺與亥之詐亥又徵其兄
而戌身爲左師不能爲國討罪旣許亥代之
矣尚面誚責陳詩揚義亦何爲哉前此宋華
臣亦㬥其宗公欲逐之而左師不逐但過門
必騁而已與此事終始意同傳載其言不足
賢也
楚子享公於新臺好以大屈旣而悔之薳啓疆聞
之見公公語之拜賀公曰何賀對曰齊與晉越欲
此久矣寡君無適與也而傳諸君君其備禦三鄰
公懼乃反之
右昭七年薳啓疆諫楚君以毋辱宣子叔向
而恥晉國道聖王所以務行禮陳誼甚高蓋
賢大夫也抑兩君相見問以弓矢物之至末
者也何足道哉楚子悔焉而啓疆詐魯以還
之君吝臣欺何以爲國彼哉彼哉
楚王縊于芋尹申亥氏子干子晳皆自殺弃疾即
位(也平王)使枝如子躬聘于鄭且致犫櫟之田(鄭邑注夲)
(取之楚中)事畢弗致鄭人請曰聞諸道路將命寡君以
犫櫟敢請命對曰臣未聞命旣復王問犫櫟降服
而對曰臣過失命未之致也王執其手曰子毋勤
姑歸不榖有事其告子也(有權注善其)
右昭十三年春秋之時諸侯以詐謀相幷不
可勝言弃疾從于亂以得楚無異於簒未可
以正義責也然始即位而知楚取鄭邑之過
欲歸之設非其夲心猶爲詐善枝如子躬忠
耶王弗致猶將勸之遣致而弗致違君命以
濟其諛欲誣鄰國以開其怨隙何以善其後
哉諸侯是以知楚之不競也傳言弃疾令德
有民然不足以知枝如之爲罪執手而悅且
親之異於得原失信遠矣商於六里張儀之
徒所以誤鄰國攜人心而杜預善其有權預
亦非也
晉成虒祁之宫諸侯朝而歸者皆有貳心爲取郠
故晉將以諸侯來討叔向曰諸侯不可以不示威
(欲以威服之注知晉德薄)乃竝徵會告于吳(云云)邾人莒人愬
于晉曰魯朝夕伐我晉侯不見使叔向來辤(云云)
子服惠伯對曰君信蠻夷之訴以絶兄弟之國寡
君聞命矣叔向曰寡君有甲車四千乘在雖以無
道行之必可畏也况其率道其何敵之有牛雖瘠
僨於豚上其畏不死魯人懼聽命
右昭十三年子產鑄刑書自謂以捄弊而叔
向貽書切責以謂三辟之興皆叔向也其辭
甚美子產屈之夫子產之治雖愧先王以權
一時良不得已而叔向尚以叔世過舉誚而
非之若晉之衰又甚於鄭侈成虒祁而不能
諫諸侯皆叛而不知圖合衆示威以誣先王
朝會之意而不知恥似非叔向之爲也杜預
云自昭公即位邾魯同好又不朝夕伐莒無
故怨愬晉人信之所謂謲慝弘矣而叔向不
惟信邾莒之厚誣沮子服之正論至耀車甲
之多曰雖以無道行之而可畏夫紂豈車甲
之不多而兦哉蓋無道而可行自古蔑有且
晉誠已衰不可復興爲叔向者尚當區區以
道維之姑教其君儉以守巳信以待鄰雖微
未兦也若侈内而㬥外以暫屈人而爲彊所
謂攘臂而仍之其技竆矣
二月己丑日南至梓愼望氛曰今兹宋有亂國幾
兦三年而後弭蔡有大喪叔孫昭子曰然則戴桓
也(桓向氏注戴華氏)汰侈無禮已甚亂所在也
右昭二十年傳曰通天地人曰儒通天地而
不通人曰伎至哉言也術如梓愼望氣而知
它國之祥蓋天地不能隱其情然不足以知
其人孰當之也至昭子聞梓愼之占則知其
禍在華向竟如昭子言然則吉凶由人氛能
兆之非氛所爲也抑昭子可謂儒矣
伍員如吳言伐楚之利於州于公子光曰是宗爲
戮而欲反其讎不可從也員曰彼將有他志余姑
爲之求士而鄙以待之乃見鱄設諸焉而耕於鄙
右昭二十年世皆罪楚平王之信讒奪婦賊
殺不辜而多伍員之忍詬含恥卒報平王蓋
聲烈光於百世而如存而獨申包胥謂爲已
甚揚子雲亦論而非之然以員事言之鞭尸
藉館未爲已甚而始干吳王僚以伐楚而病
公子光之不從若退而别求所以報楚尚或
可也而知光欲簒至進刺客陷人殺君成已
報父人誰無父僚何辜焉㫺之人求子者曰
不以人子吾子其可得乎其言悲矣員誠以
其父故不假避此而罪則當爲世大戮
晉士彌牟逆叔孫于箕叔孫使梁其踁待于門内
曰余左顧而欬乃殺之右顧而笑廼止士伯曰寡
君以爲盟主之故是以久子不腆敝邑之禮將致
諸從者使彌牟逆吾子叔孫禮而歸
右昭二十四年晉以邾人之愬執叔孫婼館
諸箕自以不敢廢周制不肯與邾大夫坐禮
也恥以貨免而爲不解獻子之求冠進其兩
冠外弗與吏人之請犬殺而與食至於申豐
以貨如晉將欲免巳尚已計畱豐見而不出
觀其意蓋義重於死如此以謂巳行人耳何
所獲罪不幸而死顧不失義可矣其所館也
一日必葺去之日如始至蓋處死者素定其
暇豫又如此也及士彌牟將逆已而歸而已
不知謂將殺已陰戒其踁幾害彌牟異哉夫
能忍無罪以死而不忍以計自全可謂義矣
至疑彌牟來害已而欲戕之義安在哉始則
不畏死終則欲拒命以死嗚呼其終始相迕
不可知也已
楚郤宛之難國言未已進胙者莫不謗令尹沈尹戌
言於子常曰夫無極楚之讒人也民莫不知去朝
吳出蔡侯朱喪大子建殺連尹奢(云云)鄢將師矯
子之命以滅三族(云云)知者除讒以自安也今子
愛讒以自危也子常曰是瓦之罪敢不良圖殺費
無極鄢將師盡滅其族以說于國謗言乃止
右昭二十七年詩稱取彼讒人投畀豺虎豺
虎不食投畀有北有北不受投畀有昊讒人
之可嫉而難去如是而沈尹戌一言以殺二
讒安子常靖楚國於舜之功二十而二矣
鄭駟歂殺鄧析而用其竹刑君子謂子然於是不
忠苟有可以加於國家者弃其邪可也(云云)故用
其道不弃其人詩曰蔽芾甘棠勿翦勿伐召伯所
茇
右定九年鄭自子產鑄刑書而叔向難子產
固自以救世鄧析又改焉其不得已而用可
知矣鄧析春秋時亂人之雄也破律改作王
制之所誅夫天下無王而諸侯有政能使亂
人不得作是乃駟歂之所以爲賢也君子不
以人廢言故鄧析雖邪竹刑有時而或用不
以言取人故鄧析雖能爲竹刑不足以救死
而傳載君子之言謂子然不忠夫子然可爲
忠矣誅一邪臣不過忠於鄭去一亂人之雄
忠於先王後世之人多矣而又以謂苟可已
加於國家者弃其邪可也夫謂之邪矣何可
以加於國家哉召伯之惠政在民其人賢故
民愛而存其甘棠用其道不弃其人若召伯
可也以比竹書異哉李斯爲秦立法漢滅秦
亦因之不害於治然漢用李斯可存之法則
善使李斯而在漢雖欲不弃得乎哉又列子
載鄧析被殺事異而意同曰鄧析操兩可之
說設無竆之詞當子產爲政數難子產子產
屈之俄而誅之以謂鄧析非能屈子產不得
不屈子產非能誅鄧析不得不誅雖不云駟
歂殺之要鄧析之不可不誅列子亦云爾也
初衛侯游于郊子南僕(郢也靈公子)公曰余無子將立
女(無大子蒯聵奔)不對佗日又謂之對曰郢不足以辱社
稷君其改圖君夫人在堂三揖在下君命祗辱靈
公卒夫人曰命公子郢爲大子君命也對曰郢異
於佗子且君没於吾手若有之郢必聞之且兦人
之子輙在乃立輙
右哀二年自古諸侯之子不當立無妄而求
者多矣夫郢父在許之而不敢承父没母立
之而不肯立郢之賢且智蓋子臧季札之義
也或曰畏禍夫一臂重於一國身貴於天下
昜知也利在於目前禍伏於事後難知也孟
子曰苟非其人以簞食豆羹見於色至蒯聵
與輒父子爭國而郢超然立於無過之地郢
之賢且智蓋子臧季札之義也
師及齊師戰于郊右師奔齊人從之孟之側後入
以爲殿抽矢策其馬曰馬不進也林不狃之伍曰
走乎不狃曰誰不如曰然則止乎不狃曰惡賢徐
步而死
右哀十一年杜預注魯非無壯士季孫不能
使是也雖然不狃當伍非將師也恥誰不如
而不走可也言惡足爲賢而不止亦可也徐
步而死以爲勇乎則不戰以爲怯乎則不走
勇怯無當特怨乎不以而捐軀非以爲名也
是役也孔子得三人焉孟之反殿而策其馬
曰馬不進也孔子曰不伐公爲與嬖其僮取
汪錡乘皆死皆殯孔子曰能執干戈而衛社
稷可無殤也冉有用矛於齊師故能入其軍
孔子曰義也汪錡死孟之反冉有不死皆見
於聖人不狃之死亦義乎孔子將稱之不然
不若不死矣故曰非死之難處死則難也
濟北晁先生雞肋集卷第四十一
