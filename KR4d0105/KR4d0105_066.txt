濟北晁先生雞肋集目錄
第六十六卷
墓誌銘
李氏墓誌銘
李氏墓誌銘
黃君墓誌銘
黃君墓誌銘
夔州錄事參軍江君墓誌銘
羅氏墓誌銘
闞氏墓誌銘
齊氏墓碣
貴溪縣丞馬君墓誌銘
王君墓誌銘
彭城劉君墓誌銘
尚書司封員外郎胡公墓誌銘
蘇門居士胡君墓誌銘
濟北晁先生雞肋集目錄(終)
濟北晁先生雞肋集卷第六十六
墓誌銘
李氏墓誌銘
前封丘縣主簿豫章黃君叔敖字嗣深之夫人李
氏蒙字幼龜龍圖閣直學士平原郡開國侯諱常
之季女也十八年而行二十有二而夭一男一女
皆不育歿後四百六十八日元祐癸酉九月甲申
祔于分寧縣之雙井山其舅給事中諱廉之兆黃
李俱江南望姓世相婚媾而平原侯與給事少相
好如同産嗣深又好學未冠舉有司高等貴人求
婣者踵門會聞罷求者皆去平原侯曰是生顧不
足於科名者耶蒙吾竒之當與一異士生真吾女
對也則歸之黃氏咸喜舅曰婦事我順娣姒曰幼
龜和少且勞者曰夫人遇我慈也既而得疾憊舅
亦疾病不以己卧故忘舅之疾問藥餌惟時聞其
篤則自力盥頮禱于神願代舅死徧呼其室中人
與訣勉以事上撫下各當於理語久不差且禁使
毋哭自說其當往之日及期而給事卒亦卒嗣深
以謂孝於其親而益悲異夫荀粲之哭其婦者故
補之為銘曰
世固有夭且不後者豈惟爾悲如玉而毁行道之
人皆悲之
李氏墓誌銘
夫人李氏諱仲琬字德華贊皇人後徙武昌尚書
都官郎中贈中大夫無競之女也幼慧異甚所見
書立誦十歲能為詩代大夫公削牘敏妙時裁其
室中事有理大夫公撫之曰使吾女男也必大吾
門年十七以歸東平董君文和字景仁蓋眉山蘇
先生嘗稱之曰此古君子者也夫人歸宜其家其
舅沔以直龍圖閣知陜州一日外譁甚夫人遽窺
牖則白刃夾戺而立問之羌初入貢故嚴兵見之
夫人曰異哉所以示遠人者乃爾耶弗已則勒監
軍隂儆備可也龍圖公從之羌頓首曰前所過州
皆遇我如囚今乃覩中國大體大悦而去景仁為
司戶曹州性方潔不能軫轉俗子間會將葬龍圖
公而為部使者故劾以事不得行因大哭欲即解
組去夫人止之曰君須禄我董氏冢婦挾而子以
往何憂不集遂及其吉卜以堋景仁為招安主簿
卒於官賻累百金夫人不受曰平生董子以清聞
死不可汙之易衣而具木焉於時大夫公已殁母
安豐君呼延氏又殁夫人悲哀甚且貧無依乃與
其子耘俱來京師教耘讀書為娶婦婦又亾而夫
人益不自聊間語耘曰我嘗夢吏卒逆我大第而
謂我相君一人持牓大書曰辰辰今歲次吾死矣
因得疾踰年竟殁實建中靖國元年四月甲子也
即其年十一月甲子葬于鄆州平隂縣之天堂山
耘嘗舉直言有志操詞藝所游皆豪傑來求銘聞
之夫人於書無不讀讀能言其義至百家方技小
說皆知之其爲詩晚益工至它文皆能之而書尤
妙麗然端莊不妄語言有才智家事甚理云補之
嘗論載馳柏舟之詩不作而漢蔡琰曄然以文字
稱自蘇李死中間寂寥而琰五言絶出世多言琰
臨難不能死然琰以一言濟其夫垂死此豈常女
子所能哉亦其文義足以發之而夫人則異於是
蓋間關成其家又教其子為賢良有立不但其文
義足言也銘曰
惟古於詞取美多外以賈患中焚和玉憂其玷不
可磨木固不願為尊犧聲名如彼瘡痏何而焉用
此絃哀歌猗歟夫人窺百家匪虎則炳桃之華士
萎其秀女也葩取天之美神所訶畀以其榮不以
遐有子而藝惟其波
黃君墓誌銘
雄州防禦推官知鳳朔府麟遊縣事黃君汝翼將
葬其先人以書來曰汝翼家世得姓之久雖仕者
中微而吾祖以好施不為富聞於鄉吾父不以殖
為賴教子讀書汝翼用以得進士科為親黨榮自
汝翼之少時聞鄉人之長者二三君未嘗不往就
焉而吾子汝翼之所從遊也願以親銘累矣吾父
諱京世單州之碭山其為濟州之金鄉人自五世
祖而下卒以元豐五年七月七日年五十八葬以
元祐四年八月二十三日而其地則吾邑之高平
鄉新興村從吾祖之兆也娶黎氏子四人汝翼其
仲也汝介汝為汝霖未仕二女為士妻長關嵩次
牛武仲聞之吾父之幼也頗亦有意於讀書矣顧
吾祖已老勞於家事而思佚吾父則以其身衣食
百口而買書數千卷藏之家曰吾以畀吾兒喜施
予歲凶細民之無食者皆從吾父食如歸此汝翼
之所知而願因吾子以傳者也余應之曰齊魯為
士者微俗貴農桑本業而賤游學遷徙其子弟能
世其作業平居堇堇不交閭里賢矣知教子讀書
為榮如子之親又卒見其子擢第有成斯豈可以
不銘也耶銘曰
不以富以仁自憙世家農桑士者子嗚呼黃君可
無悔
黃君墓誌銘
黃君諱某世為單州碭山縣人或仕或農後徙濟
州金鄉縣自其父祖則稍稍以謹信好施聞於里
人而家産作業亦益進君有智度奉父母恪歲凶
糴騰踊而家積榖數屋或勸其以時出可得十倍
利輒不肯而以豐年平賈出之糴者皆之黃氏立
盡盜猝入其里指其居曰是出榖救人黃某者邪
或對曰然於是獨不犯其一毛而慰遣其家人有
男子跣而走盜執之遽紿曰我黃某子也亦得免
然自是其家滋益豐語人曰我無以致豐吾富疑
有命也年七十卒以元祐四年八月二十三日葬
於其縣之高平鄉新興村其孫汝翼舉進士中第
今為雄州防禦推官知鳳翔府麟遊縣事嘗從補
之遊來求銘乃掇其事論之使歸銘其壙中曰
世言治生祖白圭白圭曰智不足以權變勇不足
以決斷仁不足以取予彊不足以有守雖欲學吾
術終不告也是不然觀黃氏所以成其家豈固有
術耶推之而不求贏已而愈贏曰我致此有命吾
是以知富與貴不可以力求而可以德競
夔州錄事參軍江君墓誌銘
江君諱樸字文叔世為衢州開化人殿中丞房之
曾孫而尚書職方員外郎鎡之子也少有才氣好
學自立國家取士以聲律仁宗時尤盛有司臨試
其目在禮經名數者則浮華士以為病會萃鈔記
以應一日之用不能者更睨左右剽劫為資而君
最先治經悼禮學之缺能言其義蓋為書二十卷
專一技者不能通也丞相王荆公方舉有司尤善
君嘗再預禮部奏名中皇祐五年進士第授翁源
尉用舉者徙餘干令鄱陽楊驥通易臨川吳孝宗
通春秋君皆以書幣致之率邑子從受業屋少不
能館至分處浮圖舍于今江南以為美談浮梁俗
好訟令王越石懦繫者滿獄訴庭下者日百數越
石懼移病去州遣君攝之鋤其姦彊而冤滯者得
平反不旬月獄為虛既還餘干而浮梁有争田再
世不決者猶請監司得屬君治卒亦明辯人畫其
像祠之職方君監江州酒得疾君聞遽棄官走省
逾月而後返守怒且加罪而監司以為愛親可庇
然竟以親喪去再調象山令代還王荆公當國擢
士不次以君平生舊勞問歎息坐客謂君旦夕用
矣復見以書論事不合即仰棟坐不交一語君亦
自絶去薦監鹽官南路鹽場與令異趣令誣以罪
於提點刑獄事盧秉檄州劾之逮者四百人君無
毫髮私亦卒不對吏而坐遣白直持書越境罷去
復用舉者得夔州錄事既而太息曰吾老矣安能
萬里為五斗計也遂謝病去閑居鄞江十餘年又
居無錫元祐六年六月十三日無疾卒年七十三
以明年二月二十九日葬于無錫縣開元鄉烏墩
嶺以夫人何氏祔五男子煥燁炳煜燎女四人皆
歸士族補之先君與君同年進士而炳與補之治
平中俱學江南相好也補之官廣陵炳在無錫以
書來曰先君生不遇沒猶當有所伸願以行事累
矣補之少時見炳學問已有聲名後亦中進士第
今爲巴東縣主簿能幹其蠱者也銘曰
以爲生不逢耶嘗官而使之以爲用耶曾幾何施
夸者名一世猶不足而廉者畏人知抑得正而死
其又何悲
羅氏墓誌銘
夫人羅氏其先嘗居蜀後徙居開封蓋鄴王紹威
之族而國子博士易直之女也幼端静不煩及長
以女德稱國博君曰吾女不可以妄與人也久之
乃歸大理評事開封李君寧年已二十六矣歸四
年産一子而李君卒居喪以禮綱紀其家事無所
闕其母憐之欲使再行夫人陳義甚高卒不可奪
而止及見其次子士賢登朝封夀安縣太君諸子
皆宦學有立女有歸矣而士賢侍夫人官大名以
孫珫殤悼成疾年五十三以卒元祐三年十月十
日也初李君前配苖氏有男女八人李君沒尚幼
夫人躬鞠養甚於其存非家人不知其有異母出
也其生於富足而所與通家者多戚里豪侈而性
莊静有常度不為其所遷怵亦可賢矣男士雄右
侍禁卒士賢奉議郎士弘宣德郎士彦士偉士衡
皆進士而士衡夫人出也士賢等護其喪以其年
十二月十八日祔於開封府開封縣吹臺鄉評事
君之塋補之頃教授北京夫人諸子皆從補之游
而士宏又嘗為僚故來求銘銘曰
婦人無外事故名不稱惟詩書所載豈無婦人人
出如己出惟其平均以慈教之孝而家用成吾何
以知之其子有聞
闞氏墓誌銘
闞氏開封人年十七入故太子洗馬贈銀青光禄
大夫濮陽杜侯家生四男四女年七十七以元祐
元年八月丁亥卒以其年九月癸酉葬于濮州鄄
城縣青山里之原近侯之故兆也初侯捐館舍闞
氏奉其家事恪如侯不亾而教其男女以職内外
有法度故季子宣德郎刪定省曹寺監條貫子民
遂以文學中進士第有聲而女亦為士妻宜其家
曰劉龜年馬希閔二壻也三男及女蚤卒而有孫
七人皆宣德君之子繢綰繙紱緬緝絪可謂盛矣
宣德君既仕當塗大人稱其才而所與游又多一
時知名士族人亦咸謂洗馬有子以為榮而宣德
君曰吾何以得之惟吾母教使然也嗚呼是足銘
也已銘曰
善教子以有禄生無悔從吉卜
齊氏墓碣
齊氏會稽蕭山人初嫁為同邑民妻已而入故單
州司戸參軍閻侯德基家為乳其第二兒兒死閻
侯有長女賢而愛之嫁今朝奉郎知徐州杜侯純
齊氏隨焉又為杜氏撫養其稚侯家居行已可師
齊氏又婦家人待之甚禮閻夫人沒男女幼賴齊
氏調護男娶女嫁矣杜侯&KR1176;侍御史得相州而齊
氏年已六十八元祐三年三月二十四日忽欷歔
如自知將盡者遂卒杜侯傷之遣送其喪以四月
二十四日還葬于祥符義堂村杜氏墓側而杜侯
次女補之之妻也謂補之曰齊氏誠信厚且我賴
以長立我君命我兄弟皆拜之不忍其泯滅也子
為銘可乎乃為銘埋之其隧中曰
生而恂其死也不淪吾聞諸四方之人
貴溪縣丞馬君墓誌銘
君馬氏諱隨字持正濮州鄄城人也澶州頓丘縣
令贈給事中諱應圖之曾孫樞密直學士兵部侍
郎贈太尉諱元方之孫尚書屯田員外郎贈尚書
工部侍郎諱僑之子幼警敏家居與人交重然諾
輕財樂誼故蚤以學行稱受春秋於孫復受易於
石介尤長詩賦聞於山東皇祐中春官第其文選
首以一字觸禁罷春官為歎息言之後不復從舉
而以其學教授鄉里會詔舉孝廉衆共推上之君
懇辭既無以易君遂虚其舉用季父忠州團練使
偁任為定海主簿以政事稱當路者亟薦焉再調
合淝主簿有田訟積歲不決以質諸父老莫能知
君自臨焉曰吾得之矣命闕地隱然有故畫界處
衆以為神徙貴溪縣丞攝鉛山銀場課倍而不以
規賞為人誠厚不苟容所居官務奉法又以其試
之小也故不大較著罷官至京師卒熙寧九年三
月丙辰也年五十有三君少孤教諸弟力後皆婚
宦有立貧仰食君者衆再娶皆段氏贈金吾衛大
將軍震之女三子希孟宣德郎太學博士貫穿禮
經有師說亦贍於詞神宗所嘗欲用為御史未及
而亾者也次希甫鄉貢進士次希說宣德郎監安
樂鎮公事皆修潔而文一女夭六孫承誨銅鞮丞
承詡承詠承訟承諄承諤皆學矣以崇寧三年十
二月甲寅葬于鄄城縣武成鄉招賢里從學士之
兆而希說與補之亞也故來求銘初君得疾逆旅
革傍無人故尚書刑部侍郎杜侯紘為里舊遽載
與歸舍其齋中使家人視飲劑既殁為治喪聽事
中人皆謂君善人故得此而嘉杜侯之忘嫌赴義
非今世事也補之嘗銘杜侯又銘君再致志焉以
信兩君子之義然世有於所厚者薄何哉銘曰
委楩柟於谷雜然衆木使隸視之知其可用於夏
屋謂夫不願爲材則於人棄意於木得計以厚其
子孫識眞爲貴此㫺人所以未能信於仕而子說
也耶
王君墓誌銘
進士王君諱龜齡字安仁濟州鉅野人也其得姓
在周為姬氏在齊為田氏其出姬者名晉為靈王
太子或傳其得道棄家仙去其出田者名和王齊
二世嬴滅之項封之漢興失國人咸謂之王家云
其鼻祖如此不知孰出然其姓蕃故多賢君曾祖
諱志祖諱丕官皆大理寺丞皆以長者稱&KR0690;諱彦
博不仕生二十二年而夭然少竒偉驚人迄今人
言王仲遠猶慕仲遠其字也嘗十七八歲時鄰人
有吹笛者仲遠聽之而悲賦詩曰黃鬚戰士據鞍
聽白髮將軍撫劒歎會補之先大夫與仲遠善見
之愀然曰仲遠有大志然恐終不遇奈何無幾時
則仲遠卒此聞諸先大夫云於時君始齓也季松
齡字子固尚襁抱母魯郡孔氏哀號自誓謹生業
以厚其鞠子使學而君亦資開爽總角而愿能慰
其母心故人皆曰王氏[婺-矛+牙]守義而孤克家稍長則
益好修日夜治其文學以從里之賢君子才士游
如恐失之其自刻厲冀必有以表於世終發揚其
先人之所遭不幸禀厚而報囏幸因已益聞使不
遇若遇者其志深矣而君又不幸生二十七矣亦
夭鄉人之長者既厚期君父子兩世宜大而重痛
其里之再失才士也皆為文若詩以弔之君沒以
熙寧九年七月丙寅而葬以崇寧四年四月庚午
時子固為白馬丞而君二子彬彤長矣始克舉其
祖以下凡六喪卜任城縣之吕村原吉而祔焉歲
月遠矣人尚為之流涕夫人晁氏尚書比部員外
郎諱仲淵之女蚤寡而莊如其閨中時彬彤皆舉
進士以文義稱三女適李公權閻璪祝晉皆進士
以補之先大夫於其祖厚而補之又蚤與君游求
為銘君為人孝弟博聞敏於辭章再舉禮部不第
然喜言世務近可用者樂易善與人交家無嬴餘
而輕財尚義以好事聞倦游無所依若急難者必
求王安仁客醉卧其舍或竆日夜諠呼求索無巳
時而君益歡僮僕無墮容孔夫人自屏窺之喜為
致甘脆所嗜益設曰客不辱與吾兒善吾兒不愧
客矣嗟夫以布衣能得士有名譽使見遇可量哉
銘曰
謂天無意於材耶孰生而膍之謂天有意於材耶
孰厚而摧之謂意有無人所愠喜匪天其然人則
意異抑生而淑雖竆不夀吾生也不苟亦足以告
爾後矣
彭城劉君墓誌銘
劉君諱諫或云其先避胡自燕徙魯今爲金鄉人
金鄉舊隸兖州後隸濟州然故魯地也俗醇朴貴
農桑經業自君高祖時家已富盛而其大父元康
父拯兩世謹厚好施益勌作業初諭其子孫於學
而君又性孝識其父言頗教子爲士矣君以熙寧
八年五月二十有四日卒時三十有四歲後一百
八十日而其父亦亾故再世不葬有孫六人三人
舉進士長未名次昭理洵皆蚤卒今存曰時曰暘
曰昉時謙畏涉書暘從三舍貢文學知名暘事時
昉事暘如其父不沒姒娣相從惟恪後二十年而
配孟氏亦亾又十年蓋君歿三十年矣而兄弟同
室廬絶甘分少中外無間言至是家薄時泣語諸
弟曰父不幸夭母不在自曾祖祖與親未葬今益
窶恐墜大事以死爲先人羞今殫室之有猶及事
及事死不恨奈何暘昉伏聽命時即走北山下卜
任城縣之吕村原吉重趼露宿寒暑再易而後克
穿七壙皆甓固之以大觀元年十一月甲子盡舉
其曾太父而下七喪以窆棺衾惟美道路太息補
之聞而喜曰孝哉古語有之生相憐死相捐劉氏
爲士者尚寡能不以其生者憂爲其死者羞猶有
鬼神其終忍凍餓之魯風俗壊久士或親在而異
殖或始去親喪已鑿垣五六戶至不相慶弔如劉
氏難哉時暘欲求補之文納壙而不敢言補之曰
豈可使吾里有義事而不書也往諭諾之君大母
趙氏母張氏與配孟氏皆從其夫之兆諸孫男女
凡十二人男多就學女多已嫁矣初孟氏寡嘗語
其子曰欲教汝為士自汝祖之意恨汝父夭不及
見汝等成故諸子奉其言汔有立銘曰
父先祖歿祖柩不藏以遺其子子良有光用舉其
先三世七喪欲子為士使知士恥恥
士矣
尚書司封員外郎胡公墓誌銘
公諱俛字公謹胡氏舜後媯姓武王封媯滿於陳
氏爲胡公其子孫因氏焉世家安定後爲共城人
晉撿挍太子賓客諱澄曾祖也攝涪州軍事推官
贈光禄卿諱岳祖也尚書屯田郎中贈禮部尚書
諱熙載&KR0690;也光禄少隠居共城周祖聞其名以禮
致之察周祖有異圖即辭去尚書及進士第逮事
仁宗知絳果二州皆有惠政而公幼俊偉於文字
類不學而能八歲為詩驚人鄉里號竒童及長博
學無不窺貫穿諸經尤長左氏春秋至百家雜說
流觀彊記摘文指事如取懷中物兼綜道釋天文
地理音律曆算醫卜之書應問如響諸儒於是皆
自以為不及更推先之既冠而孤再舉進士高第
授試挍書郎定州觀察推官丁母開封縣太君李
氏憂再調常州團練判官守郭維果於自任下莫
敢忤公守職不為屈數以事奪維維雖悍猶嚴憚
公時西方用師詔舉三路守令轉運使吕覺以公
聞召見為彰化軍節度推官知梁泉縣盜發輒得
秩滿為著作佐郎簽書商州判官又知昭化縣遷
祕書丞知壁州戍卒謀殺吏縱火劫府庫以叛期
旦日發而公知之因以他罪逮數人而左右有預
謀者愕相視稍引去公笑語頤指如平時卒用不
疑會監軍聞變而至公麾之曰卒應杖安用爾來
俄逮者至縛之始宣言曰吾但取首亂者今已得
餘皆去毋蹈禍蓋斬六人流二人而止遷太常博
士文莊高公薦其才召試充集賢挍理而元憲宋
公莊肅梁公孝肅包公又更薦之益知名通判絳
州三門輦運歲課民伐薪備河民苦役不均公董
其事為一二裁處聞於朝貧弱賴之召判尚書祠
部至和中仁宗不豫久京師大水流言相驚大臣
欲對不可公曰吾知死所矣時國嗣未立即上疏
言陛下纉服三十五年而春宫虚位天下無賢不
肖皆為陛下憂之後大臣定議公有力焉李仲昌
建言六塔河未畢河潰浸數州死者以萬計公詆
仲昌罪應死會北京奏至如公請仲昌竟貶死春
州時宰相有畏事者語人曰館閣當以文字為官
何用紛紛代庖為公聞往見之曰今天下嗷嗷大
本未立而災異數臻聖主猶當詢求芻蕘而大臣
責館閣出位言事非也&KR1176;是忤當塗出知登州再
遷祠部度支員外郎階朝奉郎勲輕車都尉服五
品登瀕海有魚鹽之利俗豪舉喜訟小有争至破
産取勝而不悔公按流二人郡大治又措置島上
流人歲活者以百數前守託葬親為鄉郡以不法
聞公頗知之其人恐欲先事害公與里民不便公
者誣以事于朝使者疑詞不當受而執政挾前怒
竟坐奪官廢于家祀明堂復為祠部監泗州橋英
宗即位還度支公雖左宦益跌宕文史每與客乘
月拏舟淮中飲酒賦詩浩然忘返神宗即位起知
淮陽軍遷司封嘗屬疾踰時民聞其出至歡呼擁
道徙知和州復坐小法知南安軍而公流離老矣
常歎曰吾坐不設機關待小人譬袒裼入兵間得
傷宜也而丞相正憲吳公參知政事康靖趙公皆
言其才可惜且近臣顯人為直其冤者至四十餘
人公曰吾可以無辯矣既代還至山陽感疾卒熙
寧七年七月甲子也有文集三十卷五音會元圖
璿霄指掌圖曆代年系譜佛書義天集宗派圖醫
經纂義雜詩頌又百餘卷嗚呼多矣夫人徐氏有
淑行封夀光縣君前公五年沒男曰毖終華亭尉
曰戢進士皆文學知名女長適右侍禁李材次適
太子中舍王希孟皆卒卜某年月日葬於衛州共
城縣某鄉之原以徐夫人祔公性孝既孤語&KR0690;妣
事流涕如初喪尤長於論議要之合理不爲貴勢
屈顧喜面折人過其不知公為愛己者異時反為
所噬亦不悔又憤世儒空語無實事每廢卷長謠
曰能攘戎狄尊天王管晏之事未可輕蓋其志也
初補之以童子拜公下邳公亟稱之又與毖戢游
甚厚聞之公在館閣時文忠歐陽先生傾意待之
文忠一時宗匠樂善如此而公猶深自閉不肯為
苟合則其不能容於尋常人而以躓死理固然也
蓋後三十年而士日趨於同可扳以得志者則如
蘿葛之寄於木無所擇也然則以公之不苟合於
貴勢爲過乎中則可以其竆爲戒則非也銘曰
在㫺倚相學無與京三五八九以成其名此但能
讀義何必精後讀者稀不勤于成借人之衣以晝
繡行爲之詭遇獲十自矜謂公獨難其書屋盈殫
累世學欲與古争一敗於仇百救莫營後生益華
謂我不能使雄復生雄書自興後有求者可訂斯
銘
蘇門居士胡君墓誌銘
熙寧初補之先子保州府君適越天雨滯逆旅夜
聞旁舍客叩几歌唐詩甚悲者而異之旦候焉則
頎而長退然温恭儒者也蓋與語終日不厭歸謂
補之曰客胡氏名戢字叔文小子識之非今世之
士也已而補之薄游淮陽淮陽守有子學鄉挍中
則叔文也因定交叔文好古博雅其經術論議在
漢儒中其詩文類唐人而其清談閑遠不犯世故
則晉阮向流也居歲餘而别間五年相遇於盱眙
飲南山中數日時叔文方壯浩然已有遺世深隠
之意矣後八年補之教授北京以書來曰戢不復
仕然嘗為本朝將相九十二人者傳異時觀焉知
戢非白首無意於世者補之慨然惜之又九年補
之佐淮南其子憲臣來曰憲臣不天我君四十有
七歲而歿且瞑不亂撫憲臣曰吾死不遇命也故
人晁子汝巨源矣則求紙為一幅書以與補之訣
曰戢不孝親未葬而死恐兒輩不能棄骨原野尚
畀從九京之游則願以二銘累矣補之失聲而泣
曰嗟乎吾先子知叔文叔文辱交我乃哭諸先子
之廟為詩以弔之而受其託後補之得罪又七年
還朝而叔文與其親皆葬四年矣乃銘而藏之其
埏中叔文共城人祕閣挍理司封員外郎俛之子
母夀光縣君徐氏而祕閣君博學無不窺為時通
儒其世家行事自有銘叔文為童兒不戲弄默而
好思手未嘗釋卷祕閣君固已竒之矣及長盡傳
祕閣君之業於當時之文不學而能然喜詞賦篆
刻甚工嘗以進士舉有司繼丁徐夫人祕閣君憂
而朝廷亦廢詞賦以新經義取士叔文曰此非吾
所傳於師而能者也且親歿何以仕為因盡屏幼
學反共城自號蘇門居士閉關却埽益涵肆詩書
百氏為文章家故藏書萬卷集古今石刻又千卷
盡陳諸左右而牓其堂曰琬琰翰林學士眉山蘇
先生為書之一時名士皆為賦詩而叔文益遠絶
世利惟恐蓬蓽之不深矣或勸之出則笑曰此室
殊無塵土氣然晚尤篤學長於論議至古今成敗
得失因革廢置皆深思而默識之近於可用而叔
文不自以為用也哲宗即位詔中外直言闕失叔
文始一上書不召後其事頗施行而叔文死矣元
祐六年十一月甲子也葬以紹聖五年二月甲子
而地則共城縣之楊閭管從祕閣君兆也有文集
十卷二府拜罷錄二卷大臣家譜二卷續衣冠盛
事圖一卷而九十二人者之傳方屬藁將就憲臣
寫之以備太史氏擇焉夫人元氏比部員外郎若
思女四男子憲臣應臣舉進士其伯與季夭二女
子長嫁同郡劉某其季夭銘曰
㫺莊生有言天之君子人之小人吾嘗以為不然
然世有聰明好德甚藝而賢或不偶而顛而盜跖
膾人之肉聚黨數千將天眇夫腥腐之饗而嗇乎
昭晣之傳尚何憾耶尚何憾耶
濟北晁先生雞肋集卷第六十六
