濟北晁先生雞肋集目錄
第五十卷
雜論
五代雜論十五篇
濟北晁先生雞肋集目錄(終)
濟北晁先生雞肋集卷第五十
五代雜論
李克用追黃巢於宛胊不及而還過汴休軍封禪
寺朱全忠饗克用於上源驛醉卧伏兵發郭景銖
滅燭以水醒面而告以難隨電光縋尉氏門出還
軍中天復元年全忠大舉擊晉晉人大懼會天大
雨霖梁兵多疾解去二年梁軍遂圍太原克用大
懼謀出奔雲州又欲奔匈奴而梁軍大疫解去
右新史唐紀第四卷全忠所忌惟克用幾危
者數矣而卒免而李氏果代朱氏豈非天耶
乾寧元年冬李克用攻幽州李匡儔棄城走追至
景城見殺以劉仁恭為畱後四年仁恭叛晉克用
以兵五萬擊仁恭戰于安塞克用大敗天復六年
梁攻燕滄州燕王仁恭來乞師克用恨仁恭反覆
欲不許其子存勖諫曰此吾復振之時也今天下
之勢歸梁者十七八彊如趙魏中山無不聽命是
自河以北無為梁患者其所憚惟我與仁恭耳若
燕晉合勢非梁之福也夫為天下者不顧小怨且
彼常困我而我急其難可因以德而懷之是謂一
舉而兩得此不可失之機也克用以為然乃為燕
出兵梁圍乃解去
右新史唐紀第四卷莊宗之得天下此其機
也人情快目前之忿而暗耳後之利其察不
察間不容髮惜其雄勇有遠略如此至其得
天下而為之殆今日不為明日計而蔽於所
好權在近習國將顛而不知至身死人手為
天下笑夫性習之相遠不至於是將夷狄之
情困則忍而思深樂則不圖後理固然哉
李嗣源勸莊宗入汴嗣源以千騎先攻封丘門王
瓚開門降莊宗後至見嗣源大喜手攬其衣以頭
觸之曰天下與爾共之拜中書令
右新史唐紀第六卷自李克用力戰伐與梁
為敵國莊宗能繼其業遂得天下斯亦難矣
方莊宗之入汴梁固未滅也會其得意遽思
與人共之唐社稷未立天下之定於我未可
知而所以許嗣源者已極矣夷狄尚氣喜於
意外一旦之獲而不圖後日無以復加之弊
其兦非不幸也
明宗家夷狄太宗養以為子賜名嗣源莊宗遣嗣
源討趙在禮於魏軍變遂入汴
廢帝本姓王氏明宗掠得之養以為子名曰從珂
愍帝以為北京留守遂據城反以兵入京師
右新史唐紀第六第七卷莊宗之入汴也嗣
源先攻封丘門克之即拜中書令明宗之南
也得從珂兵在後而軍聲大振即封潞王夫
養非族類以為巳姓而用其功以取天下功
高位迫而不知圖之禍可勝言哉然莊宗始
與梁戰河上明宗功為多晚節溺於倡樂明
宗取之其理固宜至明宗春秋已高從珂之
勢既迫大臣屢言忍而不斷以貽後患為可
惜也夫雖然明宗與從珂所以簒人而有之
其跡略同而明宗於五代享國差久而從珂
不旋踵而敗則亦各其才之分也
明宗與梁人戰德勝橋晉高祖馬甲斷梁兵幾及
劉知遠以所乘馬授之復取高祖馬殿而還高祖
德之愍帝出奔高祖遇帝於衛州知遠盡殺帝左
右留帝傳舍而去耶律德光送高祖至潞州臨決
指知遠曰此都軍甚操刺無大故勿棄之後徙知
遠領歸德恥與杜重威同制杜門不出高祖怒欲
罷其兵職趙瑩以為不可遣和凝就梁宣喻乃受
命
右新史第十卷五代惟梁唐竝立夾河百戰
而唐得之梁又内亂其失國固無可疑者晉
取於唐漢取於晉周取於漢皆勲臣阻兵以
危疑促禍惟其草昧君臣之分未定而藉人
之力以取大寳一人得之一人從後而伺之
至其已迫反為所取曾不旋踵悲夫德不足
以相君臣又牽於舊恩以不早辯其失也尚
誰咎哉故必有聖人出而後天下大定非數
也理也
王檀字衆美京兆人事梁為天平軍節度使嘗招
納兦盜居帳下帳下兵亂入殺檀
右新史第二十三卷古姦雄擁地阻兵招納
逋逃苟須其力以濟者多矣檀事梁無貳且
納盜以爲爪牙歟則恩不足懷威不足制而
養虎自遺患可爲世之姦豪戒也
王虔裕琅邪人邢州孟遷降梁爲晉所圍太祖遣
虔裕以精兵百人疾馳晉圍入邢州遟明立梁旗
幟於城上晉人以爲救兵至乃退已而晉兵復來
虔裕不能支遷執虔裕以降於晉見殺
右新史第二十三卷韓信用市人戰所以能
變化若神者其技惟不竆於披旗立幟之間
故也虔裕以百人入晉圍晉遽為解去亦竒
矣得其一說而不知所以善其後至其復來
安坐而受縛真兒戲哉
昭宗以宰相徐彦若鎮鳳翔李茂貞不奉詔昭宗
以茂貞不遜不能忍以問宰相杜讓能讓能以謂
茂貞地大兵彊而唐力未可以致討鳳翔又近京
師昜以自危而難於後悔昭宗怒曰吾不能孱孱
坐受凌弱乃責讓能治兵而以覃王嗣昭為京西
招討使令下京師市人皆知其不可茂貞遂犯京
師昭宗為殺兩樞密賜讓能死讓能曰臣固先言
之矣唯殺臣可以紓國難昭宗泣下霑襟
右新史第四十卷唐之衰也以六軍之士不
能當一鎮其所由來漸矣其患如大疽之著
要害終潰而死而讓能曰姑忍之以待其自
潰而已夫豈無一朝之策徼幸於復全乎史
稱昭宗為人明儁初亦有志於興復而外患
已成内無賢佐頗亦慨然思得非常之才而
用匪其人徒以益亂夫國之將兦雖有天命
然拱手而待滅亦良可惜夫
茂貞與韓建王行瑜犯京師謀廢昭宗立吉王保
未果而李克用亦舉兵茂貞懼乃殺宰相韋昭度
等而去晉兵已破王行瑜請擊茂貞昭宗詔罷晉
軍克用歎曰唐不誅茂貞憂未已也
右新史第四十卷唐所以未即兦正以彊藩
自相持也使克用遂滅茂貞唐之兦更速云
梁末帝以魏兵素驕難制乃分相澶衛三州建昭
德軍魏博貝仍為天雄軍以賀德倫為節度使分
牙兵之半入昭德效節軍將張彦執德倫縦兵大
掠末帝諭以詔書彦裂詔書抵于地乃迫德倫降
晉德倫惶恐曰惟將軍命乃奉書莊宗莊宗入魏
德倫以彦逼已隂訴於莊宗莊宗斬彦於臨清而
後入徙德倫為大同軍節度使
右新史第四十四卷莊宗所以得入魏由彦
叛梁而降晉也其迫德倫以降晉於梁則負
矣而宜無以得罪於晉也然而德倫訴之莊
宗莊宗終以逼其長為不順而斬彦彦死而
魏人之心滋益服嗚呼莊宗可謂有君天下
之度矣
張全義臨濮人兦入黃巢賊中後仕梁為魏主莊
宗入汴自洛來朝泥首請罪改封齊王初莊宗欲
掘梁太祖墓斲棺戮屍全義以謂仇敵今已屠滅
其家剖棺之戮非王者以大度示天下也莊宗以
為然
右新史第四十五卷全義草賊耳其諫莊宗
意雖德梁而為此說亦庶乎長者之言也
王守恩為静難軍節度使西京畱守加同中書門
下平章事時周太祖以樞密使將白文珂等軍西
平三叛還過雒陽守恩以使相自處肩輿出迎太
祖怒即日以頭子命文珂代守恩留守守恩方詣
館謁坐於客次以竢見而吏馳報新畱守視事於
府矣守恩大驚不知所為遂罷去奉朝請於京師
右新史第四十六卷周太祖雖時已貴方將
兵有功而守恩亦位高悍倨難制至以尺紙
自外昜畱守頃刻而代而守恩束手從命上
下怗息不敢有一言其取天位非一日之勢
也
唐制樞密使常以宦者為之自梁用敬翔李振至
莊宗始用武臣而權重將相高祖時以宰相桑維
翰李崧兼樞密使劉處讓與宦者心不平之楊光
遠之討范延光也以晉重兵在巳掌握舉動多驕
恣其所求請高祖頗裁抑之處讓言此非上意皆
維翰崧等嫉公耳兵罷光遠訴之高祖不得已罷
維翰等以處讓爲樞密使凡所陳述多不稱旨處
讓丁母憂遂以其印付中書而廢其職
右新史第四十七卷劉處讓傳樞密使自唐
以宦者爲之内持權脅制人主其患非一日
之故也莊宗改用武臣而安重誨之徒實制
朝廷高祖奪以付宰相名實稱矣雖其初宦
者武臣不悦至爲罷維翰等然卒廢樞密使
不畀近習握兵之人自此始可謂有遠慮者
也
荆南高季興初為汴州富人李讓家僮梁祖竒其
才開平中為荆南節度使同中書門下平章事唐
莊宗時其下勸季興入朝京師既歸莊宗心悔遣
之季興曰吾行有二失來朝一失放還一失且主
上百戰以取河南對功臣誇手抄春秋又曰我於
手指上得天下其自矜伐如此吾可無慮矣
右新史第六十九卷莊宗能嗣其先志復仇
攘敵遂滅梁而有天下當此之時威震諸侯
季興惶懼首以身朝如莊宗之言未大失也
而季興遽知其無能為自此遂安枕無勤王
意而莊宗不終其業亦卒如其所料觀季興
雖始以奴隸乘時亂離至擁旄鉞然智識如
此其跨有十州傳子若孫豈偶然哉
契丹初常推一大人建旗鼔以統八部某部大人
遥輦立時劉仁恭據有幽州數出兵攻之每歲秋
霜落則出兵燒其野草契丹馬多饑死即以良馬
賂仁恭求市牧地請聽盟約惟謹
右新史第七十二卷論者謂戰國時如燕趙
小國内禦彊敵外攘戎虜孤立而無患不聞
其以幣賂事人而偷安也其說信然觀仁恭
非有英傑之才内困太原之討且殫其力以
求附梁慮亾不暇而猶能外病契丹至反以
馬賂仁恭求不侵擾惟恐不得然後知昔燕
趙之所以守其國者亦必有說而後世猥曰
虜益彊大非古者比至以中國全力不能一
日㤀北顧憂夫使邊臣慮國如燕趙仁恭之
圖已事而朝廷不預此唐之盛時所以用三
節度捍邊而無憂也
濟北晁先生雞肋集卷第五十
