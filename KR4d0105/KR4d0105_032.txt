濟北晁先生雞肋集目錄
第三十二卷
銘贊
文恭胡公硏銘
端溪研銘
七星研銘
大圓研銘
歙研銘
金星石研銘
叚端夫研銘
胡琴研銘
賈甥書几銘
八仙按銘
藥篩銘
以洮研易賈彦德所藏端研因以銘之
贊
東坡先生真贊
三老圖贊
南華真人畫贊
松齋主人寫真自贊
内贊外贊二
李夷行易初贊
董汲秀才真贊
張汝平牧牛圖贊
濟北晁先生雞肋集目錄(終)
濟北晁先生雞肋集卷第三十二
銘
文恭胡公硯銘
天不愛道寔生異人地不愛寶發爲物珍人惟文
恭物則硯美介如石焉斷可識矣公在場屋文詞
崛奇此硯出之如虹如霓公來侍從詔命雍容出
此硯中爲雷爲風公居廊廟謨謀宥密亦此硯出
以澤萬物遺其孫子折墨棄筆世不乏才亦鄉亦
弼貴人有金後益不學硯如龜殼以支床腳粤公
是怍
端溪硯銘
森然星辰不可以天文隐然堆址不可以地理有
儵忽相遇之際或執其樞雲翔而雨駈似神而非
於是以茁萬殊
七星硯銘
如天其蒼匪正色杓欈魁枕森的皪有尊如辰粤
帝宅其傍嘒者儼若客廣野成宫象所積古媧擣
鍊疑此石不敢箋詩以寫易斯文星爛從爾出
大圓硯銘
黑月模汗兩奴利與黔突居難與揭篋趨爾圓其
外亦不可轉視吾爾硯
歙硯銘
黮其貌虚而不屈温其腑動而愈出貶溪之名躐
溪實如世之不名爾實何
金星石硯銘
天雲而星雨斜横有河漢象從石生濡老潘煤雲
峥嶸
叚端夫硯銘
端之窟惟玉質厲以立我温以與物故用不既如
山泉出
胡琴硯銘
有琴之名無琴之聲託君之詞哀玉鏘鳴
賈甥書几銘
仲遠好學辭藻良贍逸然有子貢之感時倦而願
息聞之吾師曰生無所息仲遠其務自彊而夕惕
八僊桉銘
東皋松菊堂飲中八僊桉八僊何必來松菊自吾
伴
藥篩銘
得精於觕爾病惱除過百草木無以苦荼
以洮硯易賈彦德所藏端研因以銘之
洮之厓端之谷匪山石惟水玉不可得兼一可足
温然可愛目鴝鵒何以易之鴨頭綠
贊
東坡先生真贊
非儒非僊非世出世間不可以綸繳亦不乘風雲
而上天何居乎猶心醉經目營海既逍遥乎濤瀨
忽焉横杖按膝而舒嘯鸞鳳之音猶隐耳而人固
已反乎無在也
三老圖贊
如畫無言謨䕫卨前如畫不動才文武用或問管
仲子曰人也仲如其仁以君霸者聖有踐形賢有
具體若三人者可謂人矣
南華真人畫贊
乾顀坤頤口海齃岳其联日月大空之灼其詞風
雷萬有之作魚乎周乎不在濠上周乎蝶乎何有
夢想惟周能蟲惟蟲能天匪我則云然周則云然
謂之聖人者非也
松齋主人寫真自贊
是真是假是不是畫人爾人爾誰非似者一點似
人不能知在不言中如印印泥
内贊
彌勒真身分千百億汝幻亦然愈分愈出分千百
億不離箇中汝與彌勒衆生普同
外贊
峩冠正笏貌若有知如此畫人不言靡施木則在
囿馬則在廐匪用于梁亦不以驟木馬何咎
李夷行易初贊
元豐初補之教授北門而易初為掾汶上以事至
魏相與語甚歡建中靖國改元補之守蒲津而易
初在幕府始得其為人之詳易初形貌神意無塵
俗累趣閑而技通中介特而外猗移輔之以學問
未見其止古之所謂可畏者為之贊曰
頎然而長者君之狀如竹如松翛然而遠者君之
意冥冥飛鴻退然而藏者君之行有時女容介然
而高者君之操雲間孤峯蔚然而葩者君之同草
木青紅益然而和者君之氣觸物者同載是六者
虚而游世孰叶唐許儛車彼視
董汲秀才真贊
鵲實非脈假脈而言太子可起和實以脈遺脈而
知良臣將死故鵲不能死生而和不能生死既有
制之者矣亦有知之者矣術兼於道是謂醫理誰
其知之惟汶陽董子
張汝平牧牛圖贊
吳機殘幅或休于屋有訛其前亦鬭而觸鼓文周
篆缺不可續鐃歌漢辭亡不可屬東坡歎此折劎
毁玉是畫非筆牧者非牧誰能觀此亦目非目
濟北晁先生雞肋集卷第三十二
