濟北晁先生雞肋集目錄(終)
濟北晁先生雞肋集卷第四十八
唐舊書雜論
志
來瑱追入京樂襄州因諷將吏上表請畱肅宗聞
其計而惡之後以裴茙伐之戰敗擒茙茙賜自盡
瑱入朝程元振居中用事發瑱言涉不順王仲昇
賊平來歸證瑱與賊合賜死鄠縣代宗後悟元振
之誣構積其過而配溱州
右來瑱傳第六十四謂瑱言不順與賊合皆
誣也然瑱阻兵畱朝命不肯之淮西至與裴
茙忿辯交兵已勝擒茙乃始言上而謝罪方
鎮有一于此足以誅雖無元振等誣構其能
免乎元振罪惡應貶亦不待陷瑱乃得禍史
語非
嚴震為梁州刺史山南西道節度使朱泚令穆庭
光等誘震同叛震斬庭光遣吏迎駕及入駱谷李
懷光來襲賴山南兵擊之而退勸課鳩聚以給行
在民不至煩供億無闕震卒薦宗人嚴礪超授節
度使諫官御史以爲除拜不當貶苗拯萬州刺史
李繁播州參軍礪在位貪殘士民不堪其苦
右嚴震傳第六十七奉天之難震獨忠盡議
幸成都堅求駐蹕以爲李晟聲援及晟表至
亦請駐蹕梁洋卒復京城震之謀也德宗念
其忠故曲從所請貶逐言者超用嚴礪而礪
無素望竟以贓廢蓋震之薦士牽於親愛而
不思德宗聽言重以舊功而輕授君臣之過
皆微而政事之所害大矣
楊綰遷禮部侍郎奏貢舉之弊尚書右丞賈至議
曰食垂餌者皆小魚就科目者皆小藝四人之業
最關於風化近代取士靡然向風致使禄山一呼
而四海震蕩思明再亂而十年不復向使禮讓之
教弘仁義之道著則忠臣孝子比屋可封逆節不
得而萌也人心不得而搖也
右楊綰傳第六十九論科舉取士而以安史
之亂為證語似迂闊然賈至可謂深知風俗
盛衰為國家安危之本者也賈誼論秦之所
以亡而言抱負其子與翁併踞借父鋤耰慮
有德色母取箕帚立而誶語風俗如此本先
壊久矣非陳項起而後亡也東漢之衰亦非
一日然其士大夫才謀不足而節義有餘世
祚將移而以弱子虚器統持天下曹袁人傑
圜視而不敢取惟二三子以區區之忠忿維
之也中庸曰小人之中庸小人而無忌憚也
而小人果不可以無忌憚以曹操等事言之
非畏威與力不足取也為名分故也唐末陵
夷大壊猶秦而昭宗羣臣豈復東漢之比故
朱全忠敢肆其兇㬥逆天下之心而取之而
天下不敢爭然其所以能取亦其所以能自
斃何則盜亦有道盡廢天下之義理則雖與
之天下亦不能一朝居也
李懷光爲朔方都虞候性清勤嚴猛而敢誅殺雖
親戚犯法皆不撓避郭子儀性寬厚不親軍事紀
綱任懷光軍中尤畏之亦稱爲理
右李懷光傳第七十一常怪郭汾陽稱仁厚
長者至或以為威略不及李臨淮然汾陽用
兵恩德結於人心雖蠻夷貪很皆願親而死
之真吳起所謂父子之兵者正使其素拊循
士卒與勳名之重足以鎮之而致然若專以
寬一切不親事則何以振肅而每用成功乎
及觀其以紀綱任懷光而懷光以嚴治其軍
乃喟然而歎曰蓋有此耳夫寬者為長為上
之道也居寬而使寬者濟之何以集事且久
而不亂哉然則言威略不及臨淮者自其異
者觀之耳人才各有所長未知孰勝而㫺人
嘗謂寬難而猛昜則難者固勝爾
劉晏乘機無滯然多任數挾權貴固恩澤有口者
必利啗之唐史臣以謂苟不塞讒口何以持重權
云云
右劉晏傳第七十三何以聚人曰財夫為人
國者能使民不加斂而國贍功亦足道矣事
者難成而昜敗故杜預建策平吳亦賄中朝
或問之曰吾懼為害不求益也晏之事近此
雖然晏材足濟國觀其初上書元載以冥勤
其官而水死託此自誓既委重任多歴年所
且以商利為名怨之府也韋堅楊慎矜等事
斷可識矣故其自謀如此但預志混宇内非
苟持富貴者以是能全其令名以終而晏事
卑功下成則欲享其厚利圖全而得禍固其
所也
禄山反河朔盡陷獨平原城守具備使參軍李平
馳奏之玄宗初聞禄山之變歎曰河北二十四郡
豈無一忠臣乎得平來大喜曰朕不識顔真卿形
狀何如所爲得如此
右顔真卿傳第七十八魯公早嘗爲御史有
聲矣特國忠惡而出之有君如玄宗有臣如
魯公且在御史非不親且近也而天子至不
識其形狀臨事節見乃始驚歎夫賢人君子
固難進不苟自售而讒諂之蔽明亦甚矣
李晟爲涇原四鎮北庭都知兵馬使節度使馬璘
與吐蕃戰於鹽倉兵敗晟率所部横擊之拔璘出
亂兵之中以功封合川郡王璘忌晟威名又遇之
不以禮令朝京師
右李晟傳第八十三晟拔璘死中其事璘忠
且有恩如此而璘猶忌之至不容於麾下士
之託身事人亦難矣哉
李晟收復京師仍充鳳翔涇原節度使初帝在奉
天鳳翔軍亂殺其帥張鎰立小將李楚琳至是在
朝晟請以楚琳俱往鳳翔將誅之上以初復京師
方安反側不許
右李晟傳德宗時朝廷益弱藩鎮益彊四方
圜起而僭叛而晟忠義威略足以走李懷光
翦朱泚而復京師其領鳳翔而請楚琳以往
盖因欲以申朝廷之典憲而讋叛軍亂將使
知悔罪而效順為計甚遠且不可失之會也
而德宗昏怯流離之餘不復圖遠使鎰之無
辜竟莫伸洗楚琳奴隷得以次且嗚呼惜哉
以謂初復京師務安反側則前此涇州亦殺
其帥馮河清而立田希鑒晟至鳳翔首誅希
鑑而戮害河清者三十人而涇人益靖不敢
思亂何獨楚琳之慮耶
李聽為羽林將軍有名馬穆宗在東宫令近侍諷
聽獻之聽以職總親軍不敢從及即位之始幽冀
不庭太原與二鎮接境方議昜帥上曰李聽在羽
林不與朕馬是必可任授河東節度使代裴度
右李聽附傳第八十三聽領親軍不敢私與
東宫馬是也穆宗不以為恨即位擇帥而首
及之此在人主亦難能矣然穆宗無知人之
明聽無專閫之才徒取一節輕付重任馴致
魏博之敗亦可深戒
盧南史貶信州員外司馬得廳吏一人月俸紙筆
錢一千文南史以官閑冗放吏納錢刺史姚驥劾
以為贓又劾南史買鉛燒黃丹德宗遣監察御史
鄭楚相刑部員外郎裴澥大理評事陳正儀充三
司使同往按鞫澥獨留奏天寳大歴以來未嘗降
三司使至江南今忽錄此小事非惟損耗州縣亦
恐遠處聞之各懷憂懼德宗忻然曰卿言是矣行
首一人行可也
右盧南史附傳第八十七傳稱德宗不務大
體以察為明若此者非一事然裴澥以一言
悟之至忻然以改然則人臣患不能諫不當
患不從以德宗能然則賢於德宗者皆可以
語上矣
田承嗣攻衛州殺刺史薛雄迫中使孫知在巡磁
相諷其大將割耳𠢐面請承嗣為帥詔宜貶永州
刺史仍許一幼男從行如不時就職則所在加討
按兵法處分詔下承嗣懼而麾下大將㩦貳蒼黃
失圖奉表請罪乞束身歸朝代宗重勞師旅特恩
昭洗悉復舊官仍詔不須入覲李靈曜叛承嗣率
衆赴之及馬燧李忠擊敗之詔復誅之復上章請
罪又赦之
右田承嗣傳第九十一藩鎮席父兄之業兵
彊將附國家勢未能討因而撫之此無如之
何者也承嗣初以安史逆黨不誅而夤緣有
魏非素能拊循魏人得其死力者也擅殺刺
史迫中使其罪已㬥一旦詔命遠貶將卒不
附狼狽請命惟恐莫獲此几上肉也胡為赦
之借曰重勞師旅不加戮翦遷之遠州亦使
巢窟不就遽還舊鎮仍復官爵且止毋入覲
此何為者也承嗣既知朝廷無能為自此彊
僭益熾而悦又鷙悍難馭卒為河北患垂四
十年嗚呼惜哉
李懷光節制邠寧奏高郢為從事懷光叛郢言西
迎大駕為忠其子璀候郢郢諭以逆順又與吕鳴
岳張延英謀間道上表事洩二將立死懷光乃大
集將吏白刃盈庭引郢詰之挺然抗詞觀者淚下
懷光慙沮而止
右高郢傳第九十七懷光不畏天子至殺郢
何足道哉郢初勸迎駕與諭璀逆順尚或可
容至上表事洩葅醢必矣而郢面折懷光勇
過三軍退不自疑竟免於禍自㫺以忠義犯
難而死者甚衆非勇而死之爲難勇而能讋
不義以不蹈其禍之爲難也方其陳兵盛氣
將立屠之而郢挺然不屈意誠理直兇獷為
柔昜曰履虎尾不咥人亨高郢以之
德宗仁孝動循法度雖子弟姑妹之親無所假借
建中初詔親王子弟帶開府朝秩者出就本班又
以郡縣主出降與舅姑抗禮詔曰自家刑國有愧
古人乃定制皇姬下嫁舅姑坐婦執笄降拜
右德宗諸王傳第一百新書稱德宗猜忌刻
薄以其行事考之盖確論也而此言仁孝動
循法度溢美甚矣然人亦各有所長德宗始
即位不無意於政事故澤州奏慶雲詔曰以
時和爲嘉祥邕州奏金坑詔曰以不貪爲寳
至於定子弟姑妹禮制及給錢買田業減籠
花至三萬皆恭儉自内始者推是意也雖文
景之迹何異然文景稱恭儉而德宗名刻薄
爲治不可以無誠心靡不有初鮮克有終惟
無誠心故也外爲甚美之名而内踐苛忍之
實則雖有政事之美亦掩而不彰故曰古者
言之不出恥躬之不逮也
振武有党項室韋交居川阜凌犯為盜番落之俗
有長帥至必效竒駞名馬雖廉者猶曰當從俗以
致其歡希朝一無所受積十四年皆保塞而不為
横
右范希朝傳第一百一待遠人當從其俗謂
弗擾之也禦夷狄者不壹而足綏制有方豈
必通賄獻而後得其歡哉不然貪吏以藉其
口非敵情也
德宗春秋高多自聽斷事或不理中外畏上嚴察
無敢言者段平仲嘗謂人曰平仲一得召見必當
大有開悟云云與陳歸當奉使近御座粗陳本事
上察平仲意有所畜以歸在側不言因兼留歸問
之聲色甚厲平仲錯愕都不能言因誤稱名上怒
叱出之坐廢七年然亦因此名顯
右段平仲傳第一百三順旨得喜逆意近禍
人臣誰不願順而得喜也至或甘犯危機不
顧後患冀幸萬一開悟主聽其不為己謀而
為國事明矣孟子曰訑訑之聲音顔色拒人
於千里之外訑訑不好善耳未至於以威怒
凌㬥之也而人固已遠去千里如德宗之事
平仲未開一詞安知其意所在而盛氣固閉
忿如待讐傳所謂毆藉嫉咄則奴隷之至者
德宗是已雖然君子信而後諫未信則以為
厲巳也其平仲之謂乎
李鄘為淮南節度使先是吐突承璀監淮南軍貴
寵莫貳鄘亦以剛嚴著而差相敬憚未嘗相失承
璀歸遂引以為相鄘登祖筵聞樂而泣下曰宰相
之任非吾所長也行頗緩至京師竟以疾辭授戸
部尚書
右李鄘傳第一百七鄘嘗陷李懷光軍中輸
忠朝廷節義素著及為藩鎮稱有威重其恥
緣承璀以得相至聞樂泣下竟辭疾改授可
謂終始不汚矣不然從㫺位此者多矣誰肯
自謂我非宰相之材而不為耶至其孫磎得
相為劉崇望哭麻不知退避乃十章自辯竟
以得政然不數月遂及王行瑜之禍人情相
遠至於如此
劉禹錫積歲在湘澧間因讀張九齡文集乃叙其
意曰世稱曲江為相建言放臣不宜與善地云云
議者以曲江為良臣識胡雛有反相羞與凡器同
列而燕翼無似終為餒魂豈忮心失恕隂謫最大
雖二美莫贖耶
右劉禹錫傳第一百十禹錫若守正比義而
以獲罪如是言之可也既不自愛朋邪近利
以得譴逐流離遠徙不安於窮又不悔咎己
失而以私意不便抵曲江當國嫉惡之言盜
憎主人物之常態誰為忮心失恕耶故凡小
人詆君子不足瑕疵適增其美孟子所謂詖
辭知其所蔽滛辭知其所陷者要以觀照如
是等輩窮本見情使善者伸爾
史臣曰温柳二公以文行飾躳砥礪名節當官守
法偘偘有大臣之風而竟不登三事位止正卿所
以知公輔之量以和為貴漢武帝畏汲黯而相公
孫弘太宗重魏徵而委房玄齡其旨遠也
右桺公綽温造傳第一百一十五宰相誠自
有體然政繫國之安危事干民之利疚剛柔
時用不專以和為貴也淮南舉兵反獨憚汲
黯貞觀太平惟鄭公勸行仁義之效兩公可
謂有宰相量矣以謂二主待之比弘玄齡有
輕重又以謂其旨遠者何其謬耶張禹經術
君子長者言其量亦不愧和矣正以乏方重
大節故朝廷不尊為史者無輕立論哉
濟北晁先生雞肋集卷第四十八
