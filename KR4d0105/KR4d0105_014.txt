濟北晁先生雞肋集目錄
第十四卷
古詩
再用發字韵謝毅父送茶
贈常州感慈邦長老(門人大通)
及第東歸將赴調寄李成季
復用前韵荅明略并呈魯直
復用前韵荅魯直并呈明略
復用前韵并荅魯直明略且道見招不能
往
復用前韵荅唐公唐公有一日紙貴傳都
城之句且訟其不知我也并呈魯直成
季明略
復荅唐公并呈魯直成季明略
復用前韵呈明略
家池雨中二首
再用韵和陳伯比二首
用寄成季韵呈魯直
復用前韵遣懷呈魯直唐公成季明略
復用前韵荅十五叔父任城相會見和詩
任城有李白舊游處錄於詩中
聞文潛出試縣約毅父尋春
次韵唐美述志
湯村逢陳安性
過熊耳山
送公爲之淮南
即事呈閎中順之二年兄二首
順之將攜室行而苦雨用前韵戲之
飲謝公輔家
以蒼陵谷引水記呈毅父惠詩次韵
春雪監中卽事二首
晩春二首
示張仲原秀才二首
村居卽事
夏夜雨意
蒲萄
謾成呈文潛五首
試院中秋
直廬聯句
濟北晁先生雞肋集目錄(終)
濟北晁先生雞肋集卷第十四
古詩
再用發字韵謝毅父送茶
開門覩雉不敢發滯思霾胸須澡雪煩君初試一
槍旗救我將隳半輪月不應種木便甘棠清風自
是萬夫望未須乘此蓬萊去明日論詩齒頰香
贈常州感慈邦長老(門人大通)
君不見大通方丈空無物亦不拈椎并竪拂本原
自性未出喉已向頂門遭一咄感慈神駿渥洼流
壁上高僧莫遣酬霹靂一聲龍破柱此中何處有
裵休
及第東歸將赴調寄李成季
先輩觀濤滄海口長嘯横槎拂牛斗野人醉著夢
游天九門歷盡驚復還嘈嘈廣樂猶盈耳出門依
舊重人間不知先輩今何往仙標玉骨天應賞千
里東歸草景清桑麻暗地日銜城黃金宮闕初回
望青草恩袍偶自榮歸來澣濯親甘旨却歎京塵
誤遊子家人飰黍慰辛勤鄰媼壺漿佐歡喜君不
見馮驩一劒星闌干短歌慷慨不堪彈男兒得意
貴穎脱功名有分勞躋攀折腰正爲五斗米得飽
約君尋故山
復用前韵荅明略并呈魯直
廖君憤世談刺口人言寧食蔥三斗軒然齃鼻頤
隠肩日日醉市驅驢還我初目病視髣髴望君有
異大人間新豐兩行惜不上竹林風來虛自賞俯
頭落筆千人驚一戰取齊餘兩城田生龍甲賴束
葦詭勝尾熱安知榮盈盈府中誰憐此爲君愧慙
黃夫子論功欲識非戰罪試使喑走楊喜君不
見方朔高才良獨難割肉要令生自彈北軍給食
誰致爾羊求平㫺安能攀偶然棒檄忽擲板鳥自
知還雲出山
復用前韵荅魯直并呈明略
黃子人談不容口豈與常人計升斗文章屈宋中
阻艱子欲一身追使還離騷憭慄悲草木幽音細
出芒絲間陽春絶句自雲上折楊何煩嗑然賞横
經高辯一室驚乍似遠人迷廣城隔河相和獨許
我枯枿亦有條之榮廖君不但西南美誰見今人
如是子多髯府掾正可謔蠻語參軍寧素喜君不
見古來皆醉餔糟難沐浴何須仍振彈斲冰無處
用蘭拽芙容木末安能攀只無相報青玉案自有
平子愁關山
復用前韵并荅魯直明略且道見招不能往
銅斗承糟醉張口口和漁陽拍銅斗去年抛却青
竹竿女&KR0912;嬋媛呼我還我初不解世中語淡面那
久王侯間未須頭出千人上要有廖君黃子賞竹
林清風前日生豫章冥冥雲擁城二人不來草木
長帶鋏陸離誰與榮步行奪馬從此起談笑封侯
誰氏子平生不識笳鼓悲虚讀君詩舍然喜君不
見大賢遠抱與俗難何須酒盤柔指鳴哀彈二人
高韵巳廖廓黃鵠之飛那得攀繩橋可度見可喜
家貧馬骨高三山
復用前韵荅唐公唐公有一日紙貴傳都城
之句且訟其不知我也并呈魯直成季明略
諸公辯壯懸河口唾落紛紛珠百斗井陘酣戰我
已慳赤幟忽立無由還唐公斷後不容北腹背未
殊秦宛間明光侯印懸天上下有死夫緣重賞書
生懦志安足驚饑死索米長安城獻君賜帛等優
笑覆醬未知傳紙榮泮宮先生誠國士可是同年
予二子雜吟未減聽匏竹能使竆愁發孤喜君不
見新聲欲至舊聲難十指勞君千萬彈平生不遇
感知己過此身外誰能攀它年常侍幸見訪不因
豆落悲南山
復荅唐公并呈魯直成季明略
竆邦無以餬吾口歲歲荒山收橡斗商歌白石不
勝寒非爲荆州三往還天下無人知我意得君相
合一言間三書丞相何煩上再見客卿寧用賞願
聞關中季布名何得此聲梁楚城論心四子誰許
我百金一諾兹爲榮唐公才非今世士不見聖人
見君子我今正似逃虛空聞人跫然已心喜君不
見玉川月蝕詩律難不獨蝦蟇遭罵彈憑陵百怪
付公等青天蜀道寧容攀它時鄒湛名亦好常在
我知因峴山
復用前韵呈明略
茅焦逆訐磨虎口何似淳于飲一斗終軍乘傳驚
漢關何似富春投組還天下同心乖出處豈徒黃
白馬毛間鄙夫紛紛煩觖望負日可堪希國賞竹
林居士亦何營江花無限老江城那知橋上駟馬
寵能作山間蕙帳榮興國寺中四月尾海棠雪落
生紅子呼門日午醉不譍昨夜君恩賜聞喜君不
見卒然佳會高歡難幸值野王聊一彈人生歧路
昜南北明發雲散何由攀知君未試餐玉法我亦
欲返焦城山
家池雨中二首
小池初鑿新得雨一部鼓吹從何來有蟾正碧亂
草色時出汨没西南隈井榦跳梁百不少洞庭魚
龍何有哉能歌得勝莫入月凉夜與爾俱忘回
不作太白夢日邊還同樂天賦池上池上今年有
荷葉細雨游魚噞輕浪教兒讀易不應舉幽人一
爻吾得尚此池便可當長江欲榜茅齋來蕩漾
再用韵和陳伯比二首
田里馮生寧屑去湖海陳卿時肯來詩書好在家
四壁蒲桺蓊然城一隈騎上下山益疎矣鯈從容
出何樂哉市橋十步即塵土晩雨蕭蕭殊未回
築臺危可瞰坰牧朝來小雨猶十上雖無峻嶺有
脩竹不減山隂同放浪青門正爾堪邵平雲中何
必須魏尚小池更廣勿近牆畏與濁渠同滉漾(西牆)
(通舟有渠)
用寄成季韵呈魯直
懷英名高長史口獨以一人當北斗黃公崛起與
之班奄有斯名唐以還文章破觚賴聖世筆墨未
逃蹊徑間湖州太守諸儒長可獨進賢無上賞曾
語黃公四坐驚競吟佳句汶陽城(湖州於汶上座丁巳年余謁蘇)
(魯直詩中爲余誦)飲茶未勝薄酒傾若人所辱伊人榮鳳
兮德衰衆鳥恥陳蔡不憂顔氏子竆吟百軸傳未
巳短髮頻搔爲君喜君不見富貴及時行樂難雖
無趙女有秦彈夢中自古不識路月在雲際勞梯
攀何時半嶺聞清嘯相值蘇門百尺山
復用前韵遣懷呈魯直唐公成季明略
涇水爲渠食萬口一石論功泥數斗嗟涇獨不似
渭閑安流赴海又西還天下楩柟盡隆棟何如櫟
社不材間無能飽食猶天上巧智憂勞緣利賞我
無懋功突厥名横身爲國作長城又非石堡將軍
勍帶刀奪取紫袍榮世上此身愚莫比霧縠翻慙
漢童子壯心雖欲彊自挽鳬足元慳續非喜君不
見西京對策濟時難羞死王嬙馬上彈時平鳥雀
須食爾鴻羽可用高難攀從今識路窘捷徑求我
莫傍終南山
復用前韵荅十五叔父任城相會見和詩任
城有李白舊游處錄於詩中
太華玉蓮甘適口我欲求之青壁斗崑崙不覩覩
大宛何異學射中涂還平生傲世予南阮臧否未
容畱齒間七賢遠跡冥鴻上咸也復幸青雲賞歸
來濁酒厭獨傾疲馬却走諸任城紅桃白李晩寂
莫黃菊獨暴秋陽榮謫仙酒樓餘舊址明月年年
飄桂子不見山東故小吏斗酒雙魚誰共喜慟哭
竆涂自古難不應更待雍門彈瓜田今歲初自墾
柴車後日復誰攀東阿下望有歸意且爲子建畱
魚山
聞文潛舍人出試院約毅父考功尋春
上界官府多文書我臞猶比山澤儒閒忙態異亾
羊等一月不見霜侵鬚雖無京兆白花瀝還有太
官青玉壺武安曾孫我外弟聞君得人助君喜可
能餅果饜兒童不有柸槃到隣里去年南歸飲王
家把盞猶見黃梅花城南尋春成歲事忍不省顧
隨泥沙世事何須還刺口輕薄論交翻覆手自憐
只似永州甿歸喜蛇存視吾缶(爲太醫採蛇者曰柳子厚說永州氓)
(存則㢮然而臥視吾缶而吾蛇尚)
次韵棠美述志
仲子甘心織屨避萬鍾淵明不肯折腰爲五斗一
年鴻雁識來往終日沐猴何去取甥詩意慕兩君
閑讀書要在存心久平生所談性命奥長棄不憂
金石朽我今頗習鶖子定猶復晨朝怖頭走刳心
先擬謝聲名不作羊鄒悽峴首雲梯雨矢集無方
我已心灰同墨守恐甥自是禹門鱗未可潛逃入
吾藪琢磨晚覺孟光賢畏我放言時被肘甥能鋤
我青門瓜正午時來休老手
湯村逢陳安性
束裝清曉來江浦瘦馬羸童犯山雨解鞍入寺聞
鐘聲堂上僧齋日初午故人聆我足音喜紗帽相
逢坐東廡别來幾日頷生須相見驚疑更問語念
昨與君俱隨書貧賤不爲人比數侍郎門館乏容
悦舉子文章慙瞽言彊獻亦何有君去東州
我之楚可憐今日江頭路草草逢君具雞黍我貧
無策未容飽君祿雖微不猶愈如今未可計得失
且作新詩致醇醑
過熊耳山
殺一不辜神所恫呂母何預於樊崇蜂螘無王求
所止一朝積甲齊熊耳兩峯相向猶耽耽千載定
林餘一龕我來捫石望荆杞此山閱人亦多矣
送公爲之淮南(且還讀我書此其意也陶靖節云既耕亦已種)
負米萬里緣其親運甓無度憂其身讀書莫學流
麥士挾策勿比亾羊人乃翁辛苦到白髮今汝彊
勉當青春㫺時管鮑以君霸此兩士賈寧非貧
卽事呈閎中順之二年兄二首
蠖軒屈首詩書人自喻適志非求伸聞蟬熟寐白
竹簟見客一整烏紗巾語言無味竆鬼志香火有
緣居士身明年得去不汲汲種竹待筍猶須春
吾兩同年俱可人平生一爲知巳伸何由利口似
虎圈應不拭吐煩龍巾卜鄰只約二三子看山擬
分千百身綠鬢哦詩欲成雪朱顔得酒尚能春
順之將㩦室行而苦雨用前韵戲之
十旬九雨龍淫荒林蟬砌螾俱悲涼豐隆不閔行
澤足猶喚脂車煩阿香我知此咎非風伯憑憑幕
天爾勍敵王郎行李望秋晴莫汚北飛雙鳳翼
飲謝公輔家
皇天於春自著意安排未遣東皇家朝雨已教潤
壓土曉風更將寒約花詩篇驅使到老得酒船拍
浮即生涯四年逢春今日好可是芳物年年加
以蒼陵谷引水記呈毅父惠詩次韵
與君草從栖岩東有泉鏘然發湥谷人言祥符行
幸城無水跨野疏泉此山足後來修廢吳與李誰
其記者江休復我欲重銘章聖功借君巨筆鏨寒
玉
春雪監中卽事二首
愁雲欲雪紛來族微霰錚鏦先入竹舞空蛺蝶殊
未下迸瓦明珠正相逐僕夫無事困薪蘇烏鳥不
鳴依室屋肺病惡寒望勸酬桔梗作湯良可沃
白雲自非桃李族陽春且止聽黃竹江風吹葦暗
天地鷗鳥紛紛起追逐請看萬瓦變璠璵平日塵
寰無此屋閑居幽事亦堪論小逕苗生土增沃
晩春二首
春呼羣豔與偕藏殘英風勸作清狂消愁賢聖酬
酢寡破睡槍旗幽興長
春歸風雨一朝盡畫靜園林諸趣嘉蜻蜓出水羣
掠蚋鵯鵊衞巢雙趁鴉
示張仲原秀才二首
去年鉅野張狂瀾黃河水不到魚山焦城有屋仲
子築它日能來相往還
城頭急雨昏長川城邊清流鷗鷺閑城西雲黑電
腳落斜日正在城東山
村居即事
小麥青青大麥稀蠶娘拾繭盈筐歸放牛薄草古
堤角三四黃鸎相趁飛
夏夜雨意
凝雲遮漢月不舒微電時照東南隅風條不動柱
礎溼初夜湥砌吟螻蛄
蒲萄
蒲萄新條昜扶疎椿花鎖碎滿庭除旱乾只喜雨
破土潦潤不憂河決渠
漫成呈文潛五首
無心看春只欲坐偶騎馬傍春街行可憐愁以草
得暖一寸心從何處生
花如怨人不近眼深院一枝春得知東風不是不
愛惜剛爲花愁眞是誰
十年閉戶不作舞爲客一整紅羅裙莫倚琵琶解
寫怨朱簾垂下阿誰聞
平時無歡苦昜醉自怪飲樂顔先酡乃知醉人不
是酒眞是情多非酒多
不是生情薄桃李廣陵一株名最高俱飛蛺蝶莫
猜忌端爲蜻蜓避伯勞
試院中秋
秋風吹空雁旁午長天無雲月呈露爲須通曉照
清樽莫遣中宵生薄霧
直廬聯句
上閤井泉甘若醴蓬山點茶竹隂底(耒)庾伏恩容
午課休宮殿初凉朝雨洗(之補)身閑出飲官不嗔日
長睡足長精神(耒)未慙便作蠧魚老拔毛濟世知
何人(之補)
濟北晁先生雞肋集卷第十四
