濟北晁先生雞肋集目錄
第二十八卷
雜著
賓主辯
諱辯
話述
七述
醫言
濟北晁先生雞肋集目錄(終)
濟北晁先生雞肋集卷第二十八
雜著
賓主辯
晁子既摭陶子歸去來辭以名其居而記之自以
聞道歴年而為潛不足中慙而疑隐几去智則方
寸之地廓然其虚若兩丈夫為主與賓巾裾而坐
廬賓曰子道與吾殊而多謂子類余豈其然乎凡
子以躁樂吾静隘悅吾和子人之放也而多謂與
我自放者同科我遺夫世者已盡子緣於物者尚
多而子賓賓焉以從我奈何主人曰萬物聚閭千
古竝塗然求諸其間天地異職父子殊面莫大且
親而相因以判今賓方欲合兩人為一體則物我
蠭起不可得而止賓不通之則自賓之身十指長
短兩目大小肝膽共絡而楚越畫界也况賓出千
載之上我起千載之下别族離居所遭異者而賓
乃斬然為間方且病我之浮氣獨不傷賓之大同
乎賓自揣心日化年改壯異幼時老乖壯日今是
昨非前棄後拾使賓自操且不可得蓋孔子聖人
猶六十化智如惠子徒觀其勤未知其謝賓如通
之則齊嬰公扈離立易心夢為魚鳥可與飛沈况
我欲遵子若是其賓賓者耶如賓之詞委心去畱
乘化歸盡化乃所過胡可以吝我之慕賓亦以是
近躁静隘和曰情非性人放自放非故曰命極則
俱極進則皆進賓遺夫世者雖盡而猶多我緣於
物者雖多而必盡則又胡可以賓之既瘳而傲我
之方病也水既蛻地氣又蛻水吾方解我之不然
而經賓之所以則我既化矣雖六十改未知為數
也且物固以其近相慕㫺伯宗人言其似楊父則
懌桓溫婢以為類劉琨則忻夫楊父劉琨徇權殞
身而夸者慕焉恐不得鄰前輿既覆後轍不逡彼
皆炫智而鬭力角驅而競犇故彊弱斯在而勝負
可論也今我與賓既已俱出乎忘我之境而同塞
乎累物之門得失安在是非奚存哉賓獨不聞魯
男子之拒託宿者乎嫠曰子胡不若桺下惠男子
曰桺下惠固可吾固不可吾將以吾之不可學桺
下惠之可而孔子以謂學桺下惠者多矣然未有
似於斯人今欲使我如賓解組長違我則不可可
在佚身賓則猶我譬魯男子審已故其為桺下惠
也不以其同而以異及其至焉一也可不可安寄
賓亦奚以知我不與賓同至於葛天氏之地以謂
何如於是賓唯而起主人送之不離席則霍然若
寤廼書之記後
諱辯
禮不諱嫌名二名不偏諱孔子之母名徵在言在
不言徵言徵不言在補之先君子二名禮不偏諱
者也單舉則於禮無怍矣而世皆偏諱厚於古不
敢變也若嫌則後世亦有不諱者矣漢和帝名肈
不改京兆郡魏武帝名操而其子植詩云脩坂造
雲日肈非兆造非操也唐韓愈非薄於親者作諱
辯抵諱嫌者曰父名仁子不得為人乎義盡此矣
然周人以諱事神亦惡夫音之斥也甥輩讀有若
酉者斯可矣
話述
晁子嘗曰至人鶉居而鷇食鷇無常居鷇仰物食
我竆殆似之蚍蜉集其枯螟宛轉于塗而我不廬
開口待餔廼不如彼鳬有喙則腴其妻曰水舟而
陸車乎憎里巷而愛歧陌乎今日越而㫺者燕乎
雲忽忽乎萍不止乎大章盧敖步八極乎荒土功
乎負羈紲乎孔不暖乎墨不黔乎無乃蠏蛫蚿足
躁不一乎陽鳥鷾鴯氣則移乎敗瓦墁乎長鋏摡
乎匍匐往三咽乎人蓐食而媪見哀乎東郭穢而
中庭泣乎貿貿來乎額額然伏乎西山餓乎雉噫
徙乎無乃侏儒瞽師困慰禄乎豢豕犬羊犧餼養
乎凡子行人間何以請擇事晁子曰唯既而曰龜
笑不知我知之乎適可則可我不可乎其妻曰唯
舍然大笑
七述(七歲時年十)
予嘗獲侍於蘇公蘇公為予道杭之山川人物雄
秀竒麗夸靡饒阜名不能殫者且稱枚乘曹植七
發七啟之文以謂引物連類能究情狀退而深思
倣其事為七述意者述公之言而非作也眉山先
生懷道含光陸沈於俗日與嵇阮賦詩飲酒談笑
自足泊然若將終身焉於是潁川孺子聞而往從
之躡屐擔簦破衣踵門及階而止望帷而稱曰不
敏聞先生之誼敢待于下風先生矍然驚曰孺子
來吾惡夫世人之保我也久矣而不能使人之無
我保則戶外之屐滿焉將命歟吾無所逃此雖然
孺子何爲者也孺子曰幼而多治長而屢竆遭先
生乎齟齬之塗陪先生乎寂寥之事樂先生之所
爲樂者以白吾首其巳乎先生啞然笑曰孺子上
吾以樂而未嘗無以樂者順也羈旅于吾有時矣
二千里邑居牧聚蟻合蜂起高城附之如帶繞指
隐以為脊折以為尾因河塹華不足方比方城漢
水胡敢競美當㫺夫差之盛時内姑蘇以為心腹
而外城此以為身革車千乘甲士萬人粟支十年
帛散千屯洒汗成雨連衽成雲乃有大夫伯嚭行
人伍員之徒通其謀將軍孫武公子夫槩之徒用
其衆嘗以國政之閒發徒截江命習戰事於是張
翠羽之蓋靡魚須之斿揚鵝足之楫曳龍尾之舟
凌鱣黿之車戲賁獲之儔飄鼓吹乎下風隘戈矛
乎上游乍往乍還乍後乍先若亂而若聯乍止乍
馳乍合乍離迭唱而迭隨驚鮫人立馮夷清江忽
兮怒濤飇風為之揚歧怠而即次食具樂作三軍
皆賀響震山壑其彊如此故姑蘇恃以為南蔽而
能驅唐蔡蹂齊魯侵尋乎百粤隳突乎三楚栖句
踐乎竆山鞭平王乎頹墓此亦天下之形勝也孺
子欲聞乎孺子曰西河中流衞客之所能諫秦險
百二亭長之所能入願先生廢此而語它
先生曰吳越之有東南也實國于杭而杭吳越之
大都也宫室之麗猶有存者其始也削山填谷叩
石墾陸蹷林誅樾擢篠夷竹旋緣阿丘憑附隈隩
千夫運畚萬役供築增增硜硜坎坎碌碌前呼後
和遠近相屬卑者起之以有餘高者損之以不足
開曠朗乎蒙密發瑰竒於潛伏然後工人之材陶
人之瓦水輸陸運屬柁連輠縱横錯落山積其下
其成也翼翼鱗鱗勃鬱輪囷若化若神上據百尺
之巔下俯億尋之津雙闕高張夐臨康莊門開房
達乍隂乍陽中則複殿重樓砂版金鈎卑高仰俯
下上明幽峥嶸截嶭鼎峙林列吐吞雲霧虧見日
月宏規偉度古曠今絶旁則曲臺深閨碧檻朱扉
鱗差閾限奕布榱題栱盤白鳳壁戲青猊温風徐
而吹座寒雨沐以霑帷列屋而侍者則妖嬙豓姝
螓首冰膚清矑(盧)素齒既&KR0570;而都乃服輕袿被華
裳綴珠履楡鳴璫飾鉛英含若芳倩巧笑兮婉清
揚縹緲兮如雛鸞之欲舞逍遥乎如飛雲之欲舉
㜕姍姽嫿婉孌媚嫵流榮發色不可程度羽觴薦
朱顔酡悲激楚妙陽阿詞曰陌上花開游女歸園
南池北黃鸝飛曲房清閣夜更衣於是聞者恍然
神揚意馳紛紛擾擾惑亂不怡此亦天下之雄觀
殊樂也孺子欲聞乎孺子曰宫居閨處者寒燠之
媒而疾癘之梯也且館娃成而麋鹿游願先生廢
此而語它
先生曰杭故王都俗上工巧家夸人鬭竆麗殫好
紛挐䥘糾晃蕩精皛若八方之民車湊舟會角富
而衍寶木則花棃美樅梲柏香檀陽平隂祕外澤
中堅以斬以刊以剞以剜以漆以膠以墨以丹為
床為匭為櫝為几為槃為巨為盂為簋嚴莊之佛
慘烈之神詼怪之鬼頎姣之人塗以鉛英鏤以金
文依以靈山乘以飛雲霞煙霧靄煥爛五采渠輸
陸運投錢競買曾不若母猴木鳶三月而齊一日
而敗衣則紈綾綺綈羅繡縠絺輕明柔纖如玉如
肌竹窗軋軋寒絲手撥春風一夜百花盡發其製
而服也或袍或鞶或紳或綸(鱞)或緣或表或縫或
幱或紫或纁或紺或殷嚴以奉祠䙝以養安薄以
却暑厚以禦寒以錫三軍以賚四國以供耳目之
玩以備土木之飾曾不若竆邊絶漠不紡不絡衣
狐而袖狢寶則璆琳珊瑚碼碯碔砆藥化之玉火
化之珠琉璃之椀水精之盂紅黃白綠磊落滿櫝
北商東賈百金不鬻沙河雨晴月照燈明席張案
設左右煌熒遠而望之奪人目精遺英弃屑籮貯
箱列曾不若宋人之拙三年而一葉於是彫床易
席地之野文衣後弋綈之儉玉杯鄙土鉶之啜此
亦天下之妙工絶巧也孺子欲聞乎孺子曰書云
玩物喪志紂為象箸而箕子歎願先生廢此而語
它
先生曰杭之為州負海帶山蓋東南美味之所聚
焉水羞陸品不待賈而足肉則封豲腯豕罝兔畋
麂山狸白額竹犬青尾鶬鵝鸛鶩鶪秃鴻鵾園鷄
池鴨隴雉田鶉陵收水截頭駢尾列磔肩裂趾飛
毛灑血魚則鯔魴鱣鱮鱸鱖鯿鯉黃顙黑脊丹腮
白齒江鱘之醯石首之羹或腊而枯或膾而生白
鰻青鮝黃黿黑蠏鮔魚花蛤車蛾淡菜蛙白肖雞
螺辛類芥鼎調甌餖牛呞狢嘬果則枇杷楊桃橘
櫾柤棃青梅黃柿紫栗烏椑溪菱江蔍田苽湖藕
壤肥水美天下無有冐以黃蜜漬以白醝芳香脆
潔析酲解痾菜則茼蒿茵陳紫蕨青蓴韭畦芋區
茭首芹根藤花羞盤菊葉薦莒薑辛薤淡薺甘筍
苦飰以姑蘇之粳薦以烏程之醴于以和五氣于
以資百體此亦天下食飲之珍也孺子欲聞乎孺
子曰揚雄有云弃常珍而嗜異饌烏覩其識味也
且養身而尚乎味味則愚以聖人爲不如易牙願
先生廢此而語它
先生曰地不滿東南故八紘之水歸焉水之為物
潤下作鹹溟渤蕩波海門莫緘駸駸脉布溢于江
潭老濞席賚㸑山煑海豫章為船萬斛更載一船
所受車數十量黃頭多錢富不可倣士之頑鈍不
恥者皆餌其無厭之賞譬如山深而獸至木茂而
鳥往故能收亾命借厮養連應高之交合周丘之
黨以北與中國争長則鹽之利也夫鹽者食肴之
將五均賖貸斡在縣官僅法議籠不罅以完大農
給費入助國計官與牢盆世擅其利民有盜鬻則
&KR0898;(反徒計)左趾沒入其器此為前古之所制嘗試觀
乎江之濆葭葦不根淺草芸芸斥鹵無垠白花蘚
文百里如雲鹽官千家匪柘匪麻匪漆匪茶規利
乎泥沙蟻封蚓垤積土如截削剥剗刮不漏毛髮
挾攜擔揭十步一蹶偷趨竊走遺筐弃缶塗關塞
牖鼎釜雷吼皓然紛葩豐不盈斗姑以漬螺蛤而
適口曾不比夫縣官冶鐵如山析竹為盤熾火以
燔淵壑為乾峥嶸崷崪戍削律兀扶舒蕭勃煙氣
滃出若滅若沒若亾若失乍疑鹽陽之神翳乎與
羣蟲朝飛而蔽天日立呼起諾百夫齊作紛紜揮
霍千竈就涸光芒閃爍璀璨磊落小星迸躍鱗鱗
新倉歛貯堆藏如帛如糧國以是彊神變鬼化刀
貝齊價獨不美夫算菱芰魚蝤之殫細及下者哉
諺曰千金之子不死於市又曰人富而仁義附焉
此先生所以教民知榮辱之時也孺子欲聞乎孺
子曰猗氏之治智賢白圭而不監於道願先生廢
此而語它
先生曰江源所起濫觴之墟泓泓汪汪不漏不虚
放而行之冒於川渠繚繞縈行左挾越右截吳以
散以敷然後淫為大江以東合乎尾閭而潮生焉
古今所論潮者日月伏見之所為也嘗讀沌天之
說曰地浮水中天在水外水之消息坱圠無際一
闔一闢若開天地一呼一吸若出元氣其始來也
若毛若線若帶若練堂堂沓沓合聚離散須臾之
間千化萬變其少進也敲磕鏗&KR2369;石號木鳴越岸
包陵在谷滿谷在坑滿坑其為氣也或喣或呀或
噫或噦瀰茫湠漫澎濞沸渭澒洞滉漾渤潏滂沛
&KR0636;澹淋滲潗濈淫泄跳珠湧沬百里紛會沃焦蕩
冐汨母陵背縱横絡驛飄忽争逝徐則按行緩則
就隊連氛累祲陽景朝昧周天而旋踰八萬里不
知其所憩於時玄冥收威海若振吼千溪崒立萬
浦却走絶維推軸神母不守左驅天吳右拂九首
淵客拒扉水夷潛牖江神海豨絶脰傷肘陽侯馬
銜顛蹶前後其為象也則紛紜參差萬頃一迹禹
不能知契不能識承光露怪不復潛匿或駃而蹄
或森而戟或美而&KR0950;或張而翼洶湧而奔以沃海
門若土囊風怒驅屯雲辟易而征以擊西陵如井
陘戰酣出竒兵宛兮改容若蓐收素服駕白龍忽
兮當前如歸墟泛溢浮五山一北一追一僨一起
突然而逝餘勇未已於時吳兒獠工引檣掛席鐃
鳴鼓動去若飛鷁風止雨息江清海碧此潮之大
凡也傳曰上善若水又曰水幾於道故古之人見
大水必觀善利萬物似仁不畏彊似勇能方能圓
似智萬折必東似信若是者孺子欲聞乎孺子曰
幾矣先生之所陳五事之上也姑欲聞其深於此
者
先生曰西湖之深北山之幽可舫可舟可巢可樓
與鷗鳥居與鹿豕游漁蓑山屐煙雨悠悠寂寥長
往可以忘憂風衫塵袂京洛何求不如西湖瀕不
如北山阿白蘋綠芰紫栢青蘿反裘坐釣散髮行
歌人生安樂孰知其它茫洋以為桺溪盤旋以為
李谷卷軻辯乎三尺之喙擴夷隘乎十圍之腹此
古君子所以藏器于身待時而動也傳曰不怨天
不尤人蓋優哉游哉聊以卒歲若是何如孺子竦
然離席而立曰蓋聞逹人不忘身而先利志士不
貪時而後義隐之所尚得全於天也孺子不敏乃
今得聞出處之際敬再拜受教
醫言
上醫醫國或曰不然醫曰譬國於身天地乃所寓
之形元氣乃所恃而生堅骨脆肉山石壌墳也中
列五藏五材是營也風雲其衞百川其榮也闔闢
運轉有神欲行也故㫺之論養生者曰抱形以静
神將自正无搖汝精乃可以長生蓋天地亦物也
其不壞亦然得一以清寧其析於一成虹而洩藏
祁寒暑雨災害乃生時則有陵鬭隕墜扎癘蟲螟
歷象授時使氣行正不有聖人孰醫國疢以國觀
身理自此知不有聖人人誰則醫譬醫有經黃帝
二典歧伯猶謨浮沈生死帝兪伯都平章於變亦
與氣俱盧鵲秦和王佐可蹈鵲猶伊訓和比虺誥
漢淳于意如說作命說不自言于古其鏡華佗反
經既不得巳敿于礪刃如甘戰誓何異吾醫亦論
其世堯湯水旱國豈無疾稽天焦土要不病粒五
毒所攻痤發中古武砭已甚血流漂杵七雄裂之
五藏用争衡秦縱楚焦腑炭冰衞生匪經民中道
夭至秦㬥蹶氣幷則槁求諸身中一藏彊勝四氣
為微一安得競匪淳益漓醫斯用竒黃典歧謨安
所救之鵲觀五會和參天命至佗而極刮脾濯腎
聖有至言代斲傷手世復無佗矧敢佗又佗雖傷
手猶漂杵然時周之命反商之顛過是益狂術亾
不傳大疾始間漢與休息小瘳未復唐用飲食何
世無醫孰曰不知不培其生毒熨妄施曰我術聖
望而知之緒餘帝伯卑鵲和意曰如漢唐又何足
議何異魯連好高自奇徒稱唐虞顧未知之鵲和
得嗤他何足議矧無佗術廼行佗事季良三醫一
論其天不為何敗其平自然曷不卑之無甚高論
秦病可言釋之為近國有常治治不以智若烹小
鮮時治之理生有常經亦不可擾損石益榖時醫
近效滋彰法令盜賊乃多疾焉勿擾氣復則和何
以休之惟勿益生築垣為室蚤作晦息平康有道
醫於何力民有聖言有病不治起居惟常常得中
醫作醫言
濟北晁先生雞肋集卷第二十八
