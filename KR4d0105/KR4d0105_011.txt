濟北晁先生雞肋集目錄
第十一卷
古詩
鄧御夫為窟室戲題
揚州被召著作佐郎自金山回阻水作效
退之陸渾山火句法
澶守諫議韓璹禱雨有應
依韵和子充雜言
徑山
次韵太學正宋遐叔考試小疾見寄
淮壖
寄懷壽光主簿四叔父
收麥呈王松齡秀才
花林示楊彭年秀才
莎雞食蝗
題李偁推官頤齋
荅趙滋主簿
飲城西贈金鄉宰韓宗恕
荅陳履常秀才謔贈
和王仲甫病暑
贈送澶州監酒税劉銓殿直
和顔隨飲酒
壓沙觀梨
過金堤劉景文
送趙燮
送石梁赴舉
濟北晁先生雞肋集目錄(終)
濟北晁先生雞肋集卷第十一
古詩
鄧御夫秀才為窟室戲題
君不學馮驩彈鋏從嶭公貸錢燒劵悦市傭又不
學魯連約矢射聊城笑夸田單取美名何為空郊
獨坐一茅屋深如魚潛遠蛇伏荒檐野蔓幽莫矚
窺戶下投如墜谷其外桑麻雜蔬菽白水寒山秀
川陸秋風蕭蕭吹苜蓿晚日牛羊依雁鶩朱書細
字傳老子蠧穴蝸穿無卷軸我來不暇問出處但
愛君居伯夷築九月九日秋氣凉芙容黃菊天未
霜登高能賦豈我長從君此庵時相羊不用糟丘
譏腐腸酒酣猶能歌楚狂我敬先生不敢量二三
子者亦自彊潔身亂倫非所望
揚州被召著作佐郎自金山回阻冰效退之
陸渾山火句法
二年官揚猶一炊丞聾母害守不譏帝知無功呼
返之具舟從江民不知道傍愚叟為涕洟豈無愛
人如爾為我謝叟歸視汝兒風號鴻潦水涸陂冰
塞川船不可移白蜺横野光逶迤寒威上射小日
規旦行一里方午維十日繫野兒啼飢中無載盜
過不窺官令十夫為操椎耶許相力哀復疲我笑
遣夫是安施霜不殺草聖所欷歲十一月冰固宜
逆天進亦不可幾為兒搏飰兒安嬉寧三月暖猶
流凘
澶守諫議韓璹禱雨有應
長蜺飲井井欲乾白鼉鳴窟凄風寒公馬未駕陰
漫漫公歸溼幕濡旌幡霜刀不染鵝頸殷塗龍安
享雩舞閑隰桑有沃柔可攀小麥青青大麥攅拜
公起舞公顔歡明日空階響夜闌屋漏不復愁衣
單帲幪廣厦安如山
依韵和子充雜言
君不見東方朔避世金馬門侏儒倡郭同陸沈滑
稽突梯意已深不如孫登閉口逃蘇門身猶孤鳳
無與隣心知嵇生未識眞兒童讀書聞入孝遭時
有用可以移於君孔子繫易辭尊乾而卑坤耦耕
未足問禮則鳥獸固自羣荆榛孟嘗聲勢一旦消
歇冡上之牧良可悲苟為貧賤不濟物身死泯然
俱若兹聞君早慕棲竹林何忽作此悲來吟嚴君
肥遯業討論少年宜自有異聞竆達俱性外學者
所不陳惟勿枉道寧屈身豈欲行不&KR1176;徑如滅明
不然不欲乞醯於隣同微生白駒雖潔空谷難久
將誰親當詩一篇差可人秋蘭蘪蕪亭下生亦蕃
夫人自有美子何足言採擷但慰吾愁魂吟詩作
賦北窗詞更妍萬言不直一杯何足憐吚呦聊用
竆吾年能來西疇清坐一榻横長飢亦不轑釡云
無羹荀卿論義榮逕庭大不近人情是非亦置之
古人踽踽涼涼生何為揚雄擇中庸反騷痛湘纍
我今不見雄此心猶為君子夷世間趣舍不同豈
但羊棗鱠陶潛自謂結廬人世無車馬喧心遠能
爾安有鄭君其門如市亦能自謂我心如水
徑山
盤崖繞壑步步高僕痡馬乏游人勞五峰崛起干
雲霄衆山奔走爭來朝我行直欲犯星杓意徹絶
頂纔山腰松間鳥語如我招仰見白塔當林梢檐
㩦上下若桔橰路竆飛樓鬱岧嶤欽翁未來蔽菅
茅山精木怪讙游傲麏馳虺竄狌鼯跳靈景晦昧
何&KR1176;昭忽然飛錫從江皋竆探不憚東峯遙曲腰
丈人白絲袍再拜辭前風雹飄三百年來響鍾鐃
閩商海賈輸金刀直欄横牖山周遭晨參夜諷聲
嘈嘈碧杉紫柏羅旌旄客來六月忘炎歊明月庵
前醉松醪白雲峯頂瞰吳郊鵝毛一點錢塘潮錢
王宫闕如累樵臨之股慄精魄超歸不得寐心搖
搖含輝孤亭立嶢崤此地覽景尤難逃五更月落
禽嘲嘲陽烏欲上海水燒晦明變化不終朝倏隂
忽晴狀莫描夜闌燈青雨飄蕭偶坐兩客論幻泡
探玄竆妙窺寂寥破除世事無絲毫不奈詩思猶
彊豪歸時日沒紅霞消荒崖老木山蟬號
次韵太學宋學正遐叔考試小疾見寄
蕭然如裴叔則頰毛疎復長邈然如王夷甫高致
宜廟廊功名四皓雲泉外詩賦三閭草木香君莫
誇熙寧登科面玉雪只今未老鬢髮蒼不應彈琴
酒鑪坐消渴還有禪病縛不忘相抛白社一歲長
浮我杜舉須十觴結交齊東李文叔自倚筆力窺
班揚談經如市費雌黃冰炭何用置我腸勝遊獨
不思迎祥漾舟荷陼水中央
淮壖
淮壖日沒風卷沙黃昏飛雪如落花孤舟有客寒
不飲欹枕關篷夜憶家雪飛篷底洒我額篷隙虛
明來曉色紙屏布被風颼颼驚起開篷滿船白船
頭雪重折黃蘆下有宿雁驚相呼天寒四野無行
客凍卧孤舟愁盜賊厭聞淮浪打船聲原上風號
天正黑土膏已動春陽來安得長風埽霧開豁然
天外見白日爲君挂席凌清淮
寄懷壽光主簿四叔父
我初就學首未冠叔父不以童兒看我今生年二
十一叔父晚作東州官側身西望不得見淚下兩
臉何汍瀾青春白日不照貧士屋使我四壁長年
寒六年兩歲從進士晩學揚雄識難字貸錢乞米
出都門鼓腹吹篪入吳市讀書擊劎老死終何爲
古來慷慨無人知上有九重之青天下有百尺之
黃泥收聲藏熱等䨓火白楊蔓草秋風悲生亦不
可料死亦不可量荆山長號刖兩足何如船尾歌
滄浪我不能鉤章抉句攀俊造又不能赤雞白狗
追年少矯首翻腸無一言歸去吳松學漁釣主簿
卑官何所施秋來兩鬢應生絲阿宜已冠無成事
猶憶它年冬至詩
收麥呈王松齡秀才
晁莊寂莫依東山王莊負郭容往還東山刺薊深
一尺負郭家近饒盤餐穿鞋戴笠隨麥隴旱日炎
炎煙燎顔賤貧辛苦事當爾君屋鱗鱗三百間
花林示楊彭年秀才
花林遠望春陽浮卒然相値東山頭犢兒初乳毛
物潤鵶子欲哺鳴聲柔一生會合盡天幸萬事反
覆非人謀倒頭且擬醉千日相如渴病乾咽喉
莎雞食蝗
居貧得田不百畝天賜時雨苗氤氳遲明當熟晚
未刈災蝗夜至如驚軍秋風吟茅雨洗瓦葉上穗
落青紛紛常嫌莎雞聒麥壠紡車細掉喧晨昏莎
雞可憐爾吻利驅蝗逐蝻羣披分豈惟秋蟬畏螳
斧蝗亦為爾森跳奔天下災蝗凡幾郡安得爾輩
盈千羣揚眉振羽如屯雲爾雖彊聒誰煩聞
題李偁推官頤齋
無捨靈龜觀朵頤自求口實君自知誰為此者君
名之其說不煩求我詩君家嚴君業䕫伊虎視耽
耽雄四夷四方是維天子毗汶陽一室大澤陂我
往受業拜門垂聞公一語洗然奇我歸瞠若安可
追君才固是麒麟兒幼讀父書壯&KR0736;施不卑小官
乃吾師況有内樂潛天倪荒城無人誰過之面城
築室兹逶迤去年秋雨河股移百草不生苔擁基
蟻子緣礎螾糞泥夜眠不穩憂爲池今年閏早春
氣遲牆根隙地稍可埤初植防風種黃耆萊州石
鼎青琉璃地罏宿火風鳴枝對君長語清未疲外
輕内順生理宜問從何得聊我治(平)眉州夫子言
可規麻田處士術安期今之崇丘歴九疑見人不
語下臂馳遁逃乎隂食蛤梨君何傖囊不往隨與
訪汗漫還無時還無時我何適北山之南南山北
荅趙滋主簿
我㫺尋幽徑山上曾傍苕溪弄菱槳南臨天目指
掌間隔嶺如聞笑言響年來清血斷征衣碧髮丹
顔日夕非便欲相期煑白石與君晚入煙霞飛
飲城西贈金鄉宰韓宗恕
大夫盤中定州盞三舉檐花舞凌亂請君行盞且
莫稽爲君起賦飲城西城西古道如澗深東風吹
沙不見林虛堂更覺野原闊榆桺浩浩波濤吟雜
花一園來遠道兩株江南梅更好櫻桃巳晚猶爛
漫百株如雪聊可繞常時東風無此寒常時諸君
無此閑且看瓶口似魚貫莫惜面文如纈斑大夫
工為宋玉賦思不能涯字無數秀才酷類東野貧
白屋青山愁曲身藉咸不肯羞北阮主簿高材即
仇覽成詩午景已妍和罷酒花開應更多山翁歸
不醉當奈峴山何
荅陳履常秀才謔贈
驅車觸熱中煩滿苦無蔗漿凍金盌陳君詩卷可
洗心持作終朝晤言伴男兒三十四方身布衣不
化京洛塵白駒皎皎在空谷黃鳥睍睆鳴青春子
桑之居十日雨入門不復聞人語形骸正是吹一
吷安用虛名齊后土文章初不用意成黼黻帝躬
臨下民時花俚服誚新巧牛馬安所辭吾名禹穴
幽奇行可彊江北江南正相望乘濤鼓枻何當往
愛惜水仙桃竹杖不應越女三年畱相見還須未
白頭蘧生知非苦不早巨壑夜半遺藏舟達人一
言嚆矢疾相從琢磨悔去日菖蒲正是可憐花我
獨聞名不曾識
和王仲甫病暑
吳邦憚暑如蜂蠆河曲還遭長日曬蔗槳金盌賴
蠲煩内託潛隂數為敗黃昏乍快風吹髮驅拊蚊
虻坐明發青衫主簿氣如雲茂陵無事悲消渴茫
洋河伯何為者兩涘無因辨牛馬何生狂夢涸歸
墟喉舌湯湯未勞瀉能來一嗽華池津七椀清風
立有神更尋齒下微妙訣遣君體適仍魂平案頭
白紙如堆雪人事紛紛日將月與君未遇尤四時
利害相磨生内熱
贈送澶州監酒稅劉銓殿直
頓丘淇水雄朔方官收榷算資公藏晨朝百販羅
庭堂望門逆鼻聞椒漿惜哉劉子氣方剛峩冠澟
澟頎而揚丈夫有志固難量短袖不足供倡佯黃
河七月鳴浮梁風埃瘦馬景山長劉子何之魏北
鄉悲歌彈鋏邀孟常馮驩一語驚齊王況如劉子
足自彊讀書滿腹鉗爾吭酆城埋寶夜則光士惟
不用久乃彰不見將軍家平陽遭時有用名焜煌
和顔隨飲酒
樊山夜漲河鳴鼓奎火占中知溽暑顏闔居鄰胡
子都共喜夏麋登宴俎參軍河北主簿南騎馬相
逢不相語市西老屋斷人居自覺天風生廣宇青
菅席坐土階溼黃綆汲泉塼井古翩翩後至王將
軍開口相投律呼呂丈夫得意吐然諾杯酒形骸
安足數露頂張顚且勿幘起舞我能先衆客二豪
禮法空是非一斗三杯眼方白中虛嘔冷腹横絙
汗如槁壤朝陽蒸咈然煩厭暫莫遏飲蛇不省疑
吞繩豨苓卷桂導停飲兩日不咀公厨冰長篇忽
聽鳳皇曲却似半嶺逢孫登君家鐺勺還應洗須
我下床仍食美西池何似漢江長誰使蒲萄變新
泚醉捉蟹螯攣五指吏部拍浮非在水抱琴寧復
待招邀昨夜雨涼孤與起金丹定有換腸藥不用
俗醫論表裏
壓沙觀梨
鄴城旁缺通清溝城南之水城中流白沙漲陸最
宜果萬梨壓樹當高秋去年花開往獨晚不見瓊
苞腸欲斷隆冬騎馬傍高原却恨枯枝寒日短忽
然變化何處來一夜東風吹雪滿晴川極望百畮
開三山銀闕正崔嵬雜花不容一朵間照眼冷豓
雲爲堆堂中置酒對已好千葩萬蕊誰能繞㬉景
氤氳一片忙蝴蝶飛來落青草人間浩蕩看春光
豈徒田獵心發狂向人慘澹迫歸興落日峴山催
羽觴故園桃李春蹊沒惜哉拔去無奇術明日重
尋儻可期㬥雨流階不能出
過金堤劉景文
雲間高堞如雲白草下深濠如草碧逶迤隴斷出
平堤前見黃河如帶直官居乃在城西原荒臺古
木烏鳥翻美人芳氣如秋菊坐令棄中園不
憂泑澤豪不殺夜識漢中龜鼈在借須走馬候水
曹後時此會何&KR1176;再霸陵往來初避名執賈不回
人更驚無心躑躅路寢養服車安用仍一鳴未若
捧甖何不可二豪螟蛉與蜾臝況聞舉案良亦賢
那愛五花論酒錢不然憭慄坐歲晩風入衰柳催
寒蟬我論李君其趣獨自喻愚公徙王屋是中聊
可外形骸官閑方轡相與來(見山海經泑澤河源)
送趙燮
趙侯慷慨諸公客少日論兵今髮白自言頗似韝
上鷹老得一州聊鎩翮送行誰復雙眼青斷腸紅
頰傾淥醽停歌自解水蒼佩醉騎紫燕黃河冰
送石梁赴舉
鶴知半夜雞知旦歲晩淹畱客心亂功名識時貴
及早不忍飰牛衣至骭家居負米有季弟能視明
星弋鳬雁男兒業就可以行桃李榮時腰綬燦
濟北晁先生雞肋集卷第十一
