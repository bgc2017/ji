濟北晁先生雞肋集目錄
第五卷
古詩
視田五首贈八弟无斁
即事一首次韵祝朝奉十一丈
謁岱祠即事
游信州南巖
北京水後往棣州試進士
次韵王宗正定國與蘇翰林先生黃挍書
魯直唱和
次韵孔著作常父館中喜雪
次韵文潛休日不出二首
次韵文潛病中作時方求補外
再次韵文潛病起
濟北晁先生雞肋集目錄(終)
濟北晁先生雞肋集卷第五
古詩
視田五首贈八弟無斁
河流之所濡一斛泥數斗我莊當水竆乃比石田
瘦尚無東陵瓜況有南山豆天雨不可期且復鞭
牛後
蘇秦不願印廼在二頃田東臯五十畝力薄荆𣏌
填擇高種苜蓿不溼牛口涎拙計安足爲朝往而
草旋
薄遊廢家務待子營糗糧莊奴不入租報我田久
荒凌矜馬到門硉兀牛臥場立苗蒼耳根此策殊
未長
家世不為農長安有大第官糧弗充口萬里聊自
庇一從學聱牙世事百色廢賣牛姑補屋歲晚霜
雪至
居貧廢文字銚鎒學苦耕怪子獨伶俜久與地力
争苦耕又不時狐虺日縱横高原一釋耒歎息心
怦怦
即事一首次韵祝朝奉十一丈
平生交游情獨處不可乍那為一馬飲濁水噴百
馬弦歌高樓上但恨知者寡丈人遺世心口語儻
能借不然抱幽璞終歲褁幞帊坐令青蠅繁暫出
刑兩踝儒冠成自誤歸去無屋瓦賴逢里中賢築
室各蕭洒及時秫麥賤樽酒得同把安能效乾没
肩與市人亞居然邑里號曾墨為還駕况在竈奥
間欲恥王孫賈東方錢二百得米稚啼嗄嘲笑坐
竆辰無肉飽伏假尚聞剝啄聲聊復屣屐迓子常
妙工詩蘇李掩曹謝有時醉酕醄大笑飜盞斝倒
床鼻息惡喚起對殘灺復古志尚竒衆競方獨暇
捫蝨與人言豈不逢譴訝崇朝潔腹坐往往食旁
舍子固業少成議論嫓風雅嘗聞莊生說乃慕巨
魚化平居似晏子志念能自下而我獨迂疎通人
所譏罵正賴觴詠中得意自陶寫畱連接清晤欲
起不能罷是時春雨餘桑密鳩鳴野城隅園圃近
欵段亦時跨便恐百卉闌晼晩侵朱夏人生形骸
累未免俗情詐此理豈外求猶煩詹尹卦清風穆
然在如渴啗甘蔗況我自散材谷口躳耕者去年
秋不在匏瓠緣庭架低回迫榮利妻子憐王霸横
經亦彊顔巳取或人捨但慮宰我愚松柏談三社
翛然一室内黃卷開佳話尺璧競寸隂寧復當論
價吟哦愁肝腎蟋蟀吊長夜鄙俚頗近情持用自
悲詫功名與道義熊掌偕魚炙二事良難兼夫子
賢點也
謁岱祠即事
澤南三百里極望横天雲雲端色凝黛諦視初可
分峥嶸介丘像澒洞元氣屯頃刻有變化慘澹殊
明昏天行帝出震其位生物元不周僨西北川乃
東南奔寧知六鼇死竟使二山淪不有是難傾孰
維大塊根嘗聞周官說實惟天帝孫神靈所鎮守
民物斯芘存幽明脗一理有道惟常尊不覺下馬
拜僮奴亦蹲循廼知正直理足使冥頑敦三王有
損益商人所尊神明法或不懼夜行安得逡以此
輔世教庶幾驅驁民草㝛太平驛不眠慮絲棼明
朝好天色萬象開胚渾勢横恒碣盡支壓齊魯蹲
五色冒日觀一握通帝閽恢拓下嶊嶉青蒼上氤
氲泉石競沮洳煙嵐互紛綸高舉躐風海深蹯跆
火輪濤波卷堆阜一一𬈑渤吞棋枰視井邑匙箸
藏松椿碧瓦峙雙闕紅牆繚長闉願瞻巖閟客内
滌邪垢魂賜臣登絶頂一覽神秀原萬壑射窈窕
三壇矗嶙峋莽不覩項領何能竆䏶跟稍稍指鳬
繹依依數亭云松列大夫爵驘識將軍墳瑣屑澗
花麗霏微崖藥&KR1898;廣大良有以竒險安足論瑰詭
有形上頽然德彌惇得無希夷子倣世逃深蓁亦
有黃冠士相對如麖麏此曹嚙草木語道良未聞
解榻坐中觀洗心馳大鈞形氣要得一不然隨物
泯是事亦姑置幽尋聊可勤初疑無字碑瑩潔誰
敢文又怪玉女井高絶何由奫俯穿鬭仙巖鳥下
天壁垠側度五賢堂熊經背逡廵劎石危數履女
蘿柔屢捫揮斥八極遠風來袂軒軒廖廓自無梯
猶疑天可賓隂谷不敢視恐落魑魅羣安得遂獨
往身如黃鵠飜周流遍五嶽採掇芝英繁即欲憩
圓嶠或當止崐崘衆真迎我語一笑顔玉温是中
差可樂子胡戀塵樊荅此太遺物身閒猶事君重
華迹巳遠秦漢事方煩成功屬吾宋五禮垂後昆
皇帝二載春臣備太史員紬繹自帝典頗識康哉
言泥金白玉字願頌無前勳有志類韓愈無書愧
文園臣髮將雪素臣心猶日暾今此在林藪跳身
同玃猿徒觀衆山小愁絶下天門
遊信州南巖
南巖夫何為山作天倚蓋山南豁山腹飛頂覆其
外初如鵬將翔膺擊羣麓背乍似海大魚呀口噞
而嘬當空横廣頟架屋喉舌内仰窺駭憑凌俯進
愁壓墜嘗聆釋氏說仰覆各世界千間未可著五
畞良不隘清泠氣射人熱惱從此潰崖奔木疎瘦
谷遠鳥幽怪問僧何年居投老四五輩問客何人
來官滿或一再而予與二子高興偶相戒松舟下
清江毛髮數鰕蟹藍輿上峻嶺幢節望杉檜李侯
勛門胄文采山作繪趙君儒林孫嫮美蘭結珮不
爲城郭遊繼月此于邁寧知老逾拙意在精賞退
得居溪南山食飲與山對夔魈入奥穾雲雨出巾
襘古人戒賤目慣覩誰復貴顧此誠未逢欣然與
心會彭湖兩崖蹙泉作一線霈禪月古臺空靈山
自明晦搜竒獲三勝趣嬾同一慨但憂久聱牙尚
喜無蔕芥平生所驅使詩酒俱好在天涯得吾侶
物外從所快便欲登赤城一觀天宇大
北京水後往棣州試進士
晡時北京城行李上客槎二更無人聲騎馬黃河
沙誤緣桺灘中尋炬知田家道有轉徙人襁負依
丘麻雞鳴不安枕髣髴墟里斜秋瓜抱子母蕎麥
亦已華賴兹野物登爾輩生有涯夜㝛冠氏驛旅
衾魂夢嘉明發縈長坂晚開堂邑衙秋陽此方熾
流汗霑巾紗處隂甘吾願聊逸豈在多有風東北
來慘慘飛雨加頃時異晦明稍矚天表霞僕夫為
我言塗梗絶行車且還解吾褚中林侣羣鴉詩書
維永夕蚤作從復賖豈不有王事奈此僕夫何
次韵王宗正定國與蘇翰林先生黃挍書魯
直唱和
東國寬市征西山休騎屯時清詩人喜洗濯出佳
言淵源蘇夫子河入莆菖飜軌轍挍書君駕驂盜
驪奔後來得濬沖它人孰窺藩譬余學禮素婦祭
盛於盆不應麾門牆尚許酌衢樽夢天九門開燦
然列星繁羣公顧我喜顔若白璧溫赤城何足躡
愁絶永嘉孫
次韵孔著作常父館中喜雪
冬旱及兹雪都人銷百憂牆根有㝛草餘綠尚去
秋新陽解薄冰大潤升介丘夜聞窗響紗高雲正
綢繆明旦天津望寒花翳川流宮中聖人喜癘氣
一夕收史占上日祥知欲遍九州敢任肉食謀官
閑欣歲休雖無山隂船竆巷窘若囚却幸葛翁來
湯餅有麥牟(仙傳見神)孔矦金閨彦平㫺慕追遊延閣
排霄起登臨忘我愁何當聯轡鐶城苑佳氣浮春
郊日可望桑野聽行謳
次韵張著作文潛休日不出二首
張侯經濟術見遇未容心揚子執戟老蔣生開徑
深予亦拙造請素懷愛園林閉門鳥雀喜朝日上
駸駸
文史平㫺契淮山别離心省中竝日直天上靑春
深買屋近城塢往來成竹林詩模黃著作吾亦意
駸駸
次韵文潛病中作時方求補外
貧爐初著灰濁酒寒不溫鄰張病未來獨負南窗
暄昨日往過之歡喜能兩餐酲醲淟然解愧無枚
乘言祝君抱虛一邪氣襲無門今晨有起色迎笑
眉宇軒扶掖兩男兒總丱佳弟昆遣誦寄我詩妙
可白玉刊平生俱豪氣見酒渴驥奔賜休常苦稀
晨謁良不閑約君向南邦勿厭敲扑諠公餘未忘
飲何必釂十分時平但行樂臥治安足論琵琶五
十面雷雨出鵾絃
再次韵文潛病起
淮浦見之子春風初策名頗訝謫仙人有籍白玉
京晚遇廣文直老交心愈傾同升芸香府偶坐華
髮生斯人自龍性意變難章程耆酒不疵吝身如
秋葉輕自言士處世何必冰雪淸交游滿臺省毁
譽半王城不肯效俯仰畏高侮鰥&KR1103;常思老伊潁
紫蠏羞吳秔我輒抵掌和音同磬隨笙小人奉慈
親皆嘗小人羹寒衣婦補綻學績女娉婷日欲江
海去心期楊桺靑衆木構大厦豫章倚孤撐如子
足醫國可容移疾行丹書紫皇告玉篆五嶽形何
必陶隠居吞霞養純精訪道自素約諧心期草齡
但恐牽俗緣志大功不成息交屏妻子此語不須
驚
濟北晁先生雞肋集卷第五
