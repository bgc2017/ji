濟北晁先生雞肋集目錄
第五十九卷
啟
赴揚州上太守王資政正仲啟
與交代范峒啟
與淮南提刑賈殿院啟
與淮南監司啟
答揚州教授曾旼啟
上揚守王正仲啟
與淮東提刑王司諫啟
答揚守判官趙奉議啟
答致仕劉敏大夫啟
與京東漕張道順啟
與京東提刑趙景仁啟
答淄守啟
與淄倅啟
與提舉鄭彦能啟
與京東漕吕直父啟
答滑守李孝純啟
賀知府趙待制移鎮啟
謝提刑上官正言啟
畱臺韓朝請到狀啟
答濰守啟
揚州泛用賀冬啟
元日賀啟
元日賀啟
答交代中散啟
代謝求親啟
許親啟
送幣啟
求親啟
濟北晁先生雞肋集目錄(終)
濟北晁先生雞肋集卷第五十九
啟
赴揚州上太守王資政正仲啟
比者得請宸廷備員州佐蚤在陶鈞之内久辤牆
屏之嚴寅緣庇依欣喜幸會恭惟某官道德世範
文詞儒宗龍虎之得風雲主威益重山淵之有珠
玉國勢增華加以仁厚不矜直方有體倦經為於
機政&KR0736;宴息於藩維而補之册府後来書生孤立
慙梧鼠之五技窘侏儒之一囊江海之&KR0736;日縈魂
夢麾符之蔭與有光榮春水已生吳艎當具尚曹
裝之未促儻荀御之可容鄉往之誠倍百常品
與交代范峒啟
蒙恩外補承乏後塵惟慕誼之素勤獲趨風而自
慶恭以某官夙懷賢業藹有令名行已不撓而衆
推居官所至而民願尚淹器幹屈佐藩維補之質
薄自憐學迂寡與陪英髦於中秘非所宜堪奉甘
旨於宴閑蓋其私便企青雲而雖舊繼白雪以良
難行造門牆粗窺矩範欣愉幸會悃幅奚殫
與淮南提刑賈殿院啟
蒙恩外補竊禄便親望履幕以良勤去門牆之未
久敢圖官守遂在部封恭惟某官道業古人之期
風聲列位之冠以義出處繫時重輕雖雅意不忘
於本朝而直諫自難於居内久傾公議尚屈遠猷
補之質薄自憐學迂寡用糜丹鉛於冊府固乏毫
氂佐條教於藩城足殫駑蹇趨參良邇庇賴爲榮
瞻詠欣愉併深悃愊
與淮南監司啟
蒙恩補外竊禄便親仰風望之素隆傾誠心之固
久敢圖官守遂在部封恭惟某官賢業藹聞公才
屢試奉行寬大之令威亦暢於屬城愛養疲瘵之
甿財不虧於成賦尚淹使指行副褒延補之質薄
自憐學迂寡用糜丹鉛於冊府固乏毫氂佐條教
於藩城足殫駑蹇趨參良邇庇賴為榮瞻詠欣愉
併深悃愊
答揚州教授曾旼啟
比者請外便親蒙恩佐郡往歲周旋之舊彌年契
闊之懷又此從遊良爲幸會恭以某官精智洞物
高才邁羣倚相讀書博洽竆於世表正平作賦敏
捷出於坐中科甲先登名譽早立當居要近寧久
宴閑補之自以拙艱安於疎逖青雲魏闕初驚日
月之遥春水隋河已夢江湖之上聊復爾耳慙爲
米之淵明于時言言喜班荆之聲子清和在候導
養適宜先辱音題尤增感刻
上揚守王正仲啟
近承恩撿叨備府僚嘗貢郵牋僣塵台几敢謂謙
尊之盛德曾無疎賤之遐遺飭書記以染修付候
兵而傳致奬收踰分感愧幷心伏審得請過家方
春展墓散黃金之百鎰見白髮之故人鷁舟歸濟
於晴江虎節還臨於治部即日鎮撫多暇神明用
休補之蚤被陶甄久辤牆屏載勤舟楫奉甘旨以
知榮適及郊圻聽歌謠而自慰意行調於元鼎難
久託於後車用此傾馳不忘魂寐清和當候拜伏
可期
與淮東提刑王司諫啟
被選中宸改臨東部獲趍風之良舊&KR0736;去德之未
遥側聆除音尤喜幸會恭以某官學術知古才謀
適時直節在於諫垣能聲聞於省闥訪民恫苦姑
暫屈於登車副上褒延已久虚於前席補之才質
人後趣操衆違比緣將母之求偶遂佐州之請敢
圖官守預占提封庶自竭於疲駑蘄永依於庇頼
欣愉鄉往併劇下情
答揚州判官趙奉議啟
辟書畫可賓幕改除惟跋慕之素勤獲從游而私
幸恭以某官美才自立佳譽藹傳鳳穴一翰殊有
超宗之質龍門獨上早膺元禮之知念契闊之未
遥辱音題而尤喜炎歊方熾款晤可期
答致仕劉敏大夫啟
竊啟風聲未親晤語枉書郵之先貺審舟御之將
臨即日順履凝嚴茂迎福祉某官賢誼甚美公才
素高浮榮如過於蚊䖟苦節自期於松柏幸緣寓
止當遂從游載惟欣慰之多非復敘陳之究
與京東漕張道順啟
念趨風之良舊復去德之未遥遂託部封實爲幸
會恭以某官博學知古通才適時揚歴省闈名獨
高於羣彦從容使指威自讋於屬城方聖政之又
新豈賢猷之久屈補之内慙竊禄自乞試州歲比
不登民逃未復撫循有道在躬守於詔條施舍不
煩可面承於教約炎歊方熾參奉有期
與京東提刑趙景仁啟
光膺帝制出領使權已次封圻初交印節伏惟慶
慰以某官高才敏達雅操靖嘉玉立班行固朝廷
之妙選風生羣聽藹臺省之休聲尚屈遠猷俯臨
一道行著澄清之績亟歸侍從之華而補之請外
便親得官屬郡竊伺張&KR0950;之邇將申守土之恭欣
抃之誠倍百常品
答淄守啟
去闕廷之伊邇㢮負擔之云初畫界相望親仁良
幸補之世家單系冊府後来文無取於將明武不
足以捍衛每自慙於索米姑求試於長民伏遇某
官忠藎事君中和布政顧何功於製錦竊自喜於
分光未暇染修先承慶問感銘殊厚敷述難竆
與淄倅啟
著述寡功迂疎畏罪輙自陳於將母偶得請於為
州敢圖弛負之初乃辱馳書之貺感銘殊厚傾詠
益勤恭惟某官懿行温良公才敏邵題輿以俟偉
仲舉之高名投傳而歸小巨卿之獨操宜入聯於
省寺寧久困於簿書而補之曩㫺宦游寅緣晤接
回首十年之舊相忘數舍之間尚阻合并重增鄉
往
與提舉鄭彦能啟
頃寓都城偶連牆仞自惟疎拙方力請於郡章亦
值高明將出宣於使指幸趨風之頗數復去德之
未遥間關行路之勤倥傯交符之始仰依大庇内
激愚衷伏念補之素不逮人猶知信已少時薄技
誠何取於屠龍長歲虚名固無堪於挹酒窘中塗
之㚄䟦賴十手之輓推矧在仁賢最為知舊當法
令再行之際屬疲駑承乏之時庶幾平均未廢詢
採恭惟某官忠以事上惠於撫民嘗力學夫古人
知為政之大體清河恃孺文之故敢有是心渤海
遇勝之之賢儻緣今日官曹冗甚書牘闕然尚阻
參承重增延跋
與京東漕呂直父啟
被旨中宸改臨東部凡居庥庇舉集欣愉恭以某
官業履忠純才謀敏達當先朝之慎柬在羣俊之
上游使指屢將守麾荐擁居有顯效去常見&KR0736;方
聖政之又新豈賢猷之尚屈而補之自惟疎拙頃
辱交承復幸提封獲依刺舉惠畱多袴民借宼以
無由威暢連城盜奔秦而先改趨參甫邇頌詠尤
深
答滑守李孝純啟
久託姻盟未親賢度一麾假守釋負檐之云初千
里贈言想音容而如接媿慙既厚欣喜幷深恭以
某官懿行自將高才挺出蚤踐揚於要宦方烜赫
於能名列戟映門固大家之流澤褰帷行部有循
吏之遺風側聆交符幸此授館將獲踵門求見之
便以慰慕義無竆之心契闊未間傾馳尤劇
賀知府趙待制移鎮啟
光被制書改司京鑰凡居庥庇舉集歡愉恭以某
官中正而通優游以法藴經邦之遠業在志學之
妙年入奉清光文采昭回之上出臨方面折衝燕
笑之間自當綱紀朝廷訏謨帷幄尚茲均佚咸謂
非宜補之疎拙守藩乖違得罪敢圖恩宥乃佐畱
居仰大厦之足依俯孤蹤而自慰妍和取道順履
逢休
謝提刑上官正言啟
奉法不虔蒙恩薄譴何意拙疎之跡乃依刺舉之
嚴莅事云初省躬深幸恭以某官風猷甚遠德操
不回學蓋在於誠身仕不蘄於遇合少馳妙譽蚤
掇上科夷&KR0690;平生實皆餘事尚出將於使指行歸
侍於禁垣而補之樗杇無堪萍蓬惟寄去門牆之
滋久備官屬以爲榮收堂下之言雖仰煩於大雅
效囊中之穎茲方窘於末塗更願須以歲時寬其
轡策庶幾報稱可積毫釐感愧之懷倍百常品
畱臺韓朝請到狀啟
奉法不虔蒙恩薄譴敢圖佐守遂隸分臺眷言離
索之情獲此從游之幸恭以某官慶傳累世譽滿
本朝子産知然明之心殊非今日文舉待正平之
少固與忘年馬伏櫪而長&KR0736;萍因風而相值人生
投分勢豈偶然念布敘以未遑辱音題之良厚欣
愉感荷倍百鄙懷
答濰守啟
自以拙艱安於疎逖抗章得請交印云初傾心德
誼之勤引領疆圻之邇願馳書之固久特攖事而
未遑恭惟某官慈惠為春清明可鑑帶牛緣畝不
但格於頑民渡虎去封已先柔於異類將入補公
卿之缺豈惟錫車劔之榮慙製錦之難工幸分光
之無損首貽慶問倍荷眷私屬守郡符阻親履幕
揚州泛用賀冬啟
銅儀軫轉肈南陸之景長緹室飄颻知黃宫之氣
至人惟剛德天與介休恭以某官篤實方中柔嘉
暢外世大来而小往時陽息而隂消用此進為孰
量事業悵坐縻於官局阻趨慶於賓墀欣頌之誠
倍越常品
元日賀啟
羊雞祓惡導四氣之始和椒柏泛醇薦百年之難
老惟人視履與物咸新恭以某官中正以通柔嘉
維則入陪嚴禁屢輸竭於忠猷出總連城暫布宣
於惠澤順迎端月茂擁介休悵拘縶於郡章阻參
承於戎幕永言善頌數倍常情
元日賀啟
羊雞祓惡道四氣之始和椒柏薦醇介百年之難
老惟人視履與物咸新恭以某官中正以通柔嘉
維則佩牛還畝知警夜之可虚竹馬迎郊想班春
之方暇順迎端月茂擁殊休悵拘縶於郡章阻參
承於賓幕永言善頌數倍常情
答交代中散啟
拜恩中禁假守瀕河念仳别之尚新獲交承而自
幸恭以某官德誼粹美材猷敏彊久柬在於班聯
暫屈臨於刺舉將聞顯用諸大夫皆曰賢固有規
摹舊令尹必以告未遑修問先辱流音參晤可期
欣愉良劇
與李中大啟
倦游郎省得請藩麾平居慕望之勤今此晤承之
便恭以某官德履端潔才能敏長學穉齒而蚤成
志耆年而彌邵踐揚臺閣蓋政事之猶存穎脱雲
泉固風聲之可尚馳書尚闕流問辱先傾蓋足榮
驅車竊抃
謝呂大夫啟
請外便私蒙恩補郡去闕庭之伊邇弛負檐之云
初問俗何先聞風增慕補之世家單系册府後来
文無取於將明武不足以捍衛每内慙於索米姑
求試於長民伏遇某官脱略軒裳燕居里第顧何
功於報國竊自喜於親仁未暇染修先承榮問感
銘良劇敷述奚殫
答通判朝奉啟
得請宸庭出分郡寄惟傾風之素切偶聯事以為
榮恭惟某官德誼致修聲猷自奮揚歴閨臺之舊
回翔藩閫之游咸謂非宜安能久屈庶幾有政賴
別駕以不空固願無何如淮陽之高臥參承良邇
欣幸尤深
代韓太中賀徐中丞啟
躋榮螭陛進總霜臺恭惟慶慰伏以某官天才俊
良神氣宏偉起于磐之鴻漸爲溟海之鵬摶操行
古人之期謨謀當代之映賈誼之遭文帝千載所
難馬周之遇太宗一言而合亟任掌綸之選迅陞
專席之雄光華儒林洋溢士論側聆新命俯愜素
誠限繋外官阻申慶謁永言欣忭曷罄敘陳
與淮南監司啟
罪譴佐州親嫌昜地倚門牆之良舊託封部之云
初内顧迂疎尤深幸會伏念補之少而孤立壯不
適時誤貼職於書林本無學業濫承流於藩郡秪
用資塗敢攀鵷鵠之高嬉自笑缾罌之昜滿黑生
白犢寧論無妄之災醜效美顰宜取求全之毁賴
聖時之忠厚俾愚分以便安每自揣循惟知憐惕
伏遇某官至誠樂育大雅不羣恕常用於一言威
自行於千里尚寬刺舉小假歲時儻不重於悔尤
或粗收於毫末
謝解啟
伏覩解牓偶被薦送者廹彊敵以當前初虞逐北
挈孤軍而冒戰遽預先登進叨非據之榮退積循
涯之愧竊以治非一道三代之所同功學非一師
百聖之所竝宇更末流於淺鮮之後追大本於芒
忽之為五官猶具於天根六鑿未仍於物偽行義
忠信粹乎常得於固存言語文章卓然皆出於可
用教化之所被及風俗之所影随中國無異於四
方野人知學於君子王者之迹未熄古人之體尚
存少變而為晚周大壞而為戰國處士以詖行自
售公子以得人相傾離騷濫於辭章兵法竆於威
武禁游說者縱横以辯顯任使者推理以雄俗僻
則吳越無秀民照奇則鄒魯無異行陵夷百世鹵
莽一塗漢㳂秦餘而莫醇唐因隋舊而未善際真
人之撫運混雜霸之餘墟英宗廣於規謨仁祖備
乎文物今上闢圖書之府重禮樂之司息誦數為
腐儒廢雕蟲為土苴奮乎百世之後覩此六經之
難以是取人謂宜得士如補之者拙非世用僻與
衆違有轉喉觸諱之竆無炙手可熱之助流離百
狀辜負寸心搢紳之所未信而無庸鄉黨之所共
輕而竊笑踽踽自守無意於舍龜倀倀何從迨同
於即鹿亦嘗側聞長者之論庶幾得上君子之堂
十載屬文七年論學蚤濫舉首輒困退飛託患難
之餘生守迂疎之舊習仰箕裘而莫繼俯蓬甕以
增羞望絶亨嘉分投竆籍詩常招隠書或絶交它
人誚其逆施智者以謂非異不覺歲月之昜失竊
省功名而自驚遠舉何為聞虚絃之已怯相忘可
樂忘芳餌以復来然而學不能偶當世之方圓材
不足當大人之取舍僶俛自力攣拳莫堪一字固
微屢經營於燥吻萬言良富愧滂沛於搖毫尚賴
庶明過辱題品掇其片善躋以上游斯蓋伏遇某
官大雅不羣至誠樂與譬之水正錯而不動與夫
衡誠陳而不欺有形焉得而苟藏無物不可以自
試故容蕞陋亦預甄收某敢不增益淺聞激昂壯
節鵬摶有待固未忘九萬之程狗盜為功猶不愧
三千之客
公為求親啟
慶長舊望雖懷齊鄭之殊投分明時實許晁張之
竝輒恃斷金之好曾忘倚玉之嫌仲孺姪孫吏部
長男公為不逮於人粗教以義伏承賢弟龍圖位
第十一小娘子閫儀世邵女美幼聞妄伸納采之
誠私幸宜家之慶不忘故分終惠好音
送弊啟
近者輒布私誠仰希高援愧山川之能受報金玉
之好音不鄙單平更篤盟好及泮冰之未幾羞束
鹿之惟時念孔李之通家寧慙於舊庶媯姜之五
世殊未可量永言欣愉莫磬陳敘不腆禮弊具如
別牋
公似求親啟
通家奕世如蘭未喻於夙心繼好諸孫投李敢期
於厚報載敦合姓敢替問名伏承某人女善慶所
鍾德容兼茂某人男屬方幼學期以成人男既彼
甥女惟此出契援踰於它族禮律可以通昏鳴鳳
其昌已篤媯姜之舊同車信美不遑齊鄭之嫌跋
望良勤好音無閟
代謝求親啟
近枉行媒特傳嘉命高門絶企實懷賈詡之私見
子良勤願附王謙之義仰慙眷厚敢布悃誠伏承
某男蚤聞俊良自立孝悌無綺紈餘子之好有詩
書寒士之風某女方妙年齡未閉警戒采蘋南澗
雖法度之可追如舜同車顧德音之未著承言感
佩難遽遵承
許親啟
比念鄙宗難攀高援輒布敢辤之義重煩同好之
言詠魴鯉之詩雖有慙於齊宋&KR0736;冠冕之胄誠竊
慕於崔盧矧繾綣之已勤欲逡廵而安可願言託
附實有光榮感刻良深敷陳莫究
送弊啟
疊煩信紹申篤嘉盟煥然純帛之儀寵以問名之
耗蘿施松柏後方昌而莫與京桃報瓊瑤物雖薄
而用可重不腆實篚具如別牋
求親啟
台鼎高門金蘭重義已幸趨風之舊矧煩繼好之
修令弟某官制行孝恭稟資英爽幹蠱優於用譽
視履宜於&KR0690;祥某房第幾孫女蚤慎閨儀粗知婦
教乃求葑菲俾結絲蘿承命愧慙披詞榮耀竊欽
慶善方膺五世之昌輒昧單平願布一言之諾其
於銘感豈盡敷陳微物將誠具如别愊
濟北晁先生雞肋集卷第五十九
