濟北晁先生雞肋集目錄
第三十一卷
記
新城遊北山記
睡鄉閣記
潛齋記
歸來子名緍城所居記
積善堂記
永感堂記
宋故尚書刑部郞中知越州軍州事贈特
進吏部尚書南安晁公改葬記
中大夫提舉南京鴻慶宫李公生祠記
濟北晁先生雞肋集目錄(終)
濟北晁先生雞肋集卷第三十一
記
新城遊北山記
去新城之北三十里山漸深草木泉石漸幽初猶
騎行石齒間旁皆大松曲者如蓋直者如幢立者
如人卧者如虯松下草間有泉沮洳伏見墯石井
鏘然而鳴松間藤數十尺蜿蜒如大蚖其上有鳥
黑如鴝鵒赤冠長喙俛而啄磔然有聲稍西一峯
高絶有蹊介然僅可步繫馬石觜相扶㩦而上篁
篠仰不見日如四五里乃聞雞聲有僧布袍躡履
來迎與之語&KR0787;而顧如麋鹿不可接頂有屋數十
間曲折依崖壁為欄楯如蝸鼠繚繞乃得出門牖
相值既坐山風颯然而至堂殿鈴鐸皆鳴二三子
相顧而驚不知身之在何境也且草皆宿於時九
月天高露清山空月明仰視星斗皆光大如適在
人上窗間竹數十竿相摩戞聲切切不已竹間海
棕森然如鬼魅離立突鬢之狀二三子又相顧魄
動而不得寐遲明皆去既還家數日猶恍惚若有
遇因追記之後不復到然往往想見其事也
睡鄉閣記
睡鄉之境蓋與齊州接而齊州之民無知者其政
甚淳其俗甚均其土平夷廣大無東西南北其人
安恬舒適無疾痛札厲昏然不生七情茫然不交
萬事蕩然不知天地日月不絲不榖佚臥而自足
不舟不車極意而遠游冬而絺夏而纊不知其反
寒暑得而悲失而喜不知其反利害以謂凡其所
自見者皆妄也㫺黃帝聞而樂之閒居齊心服形
三月弗獲其治疲而睡蓋至鄉既寢厭其國之多
事也召二臣而告之凡二十有八年而天下大治
如睡鄉焉降及堯舜無為世以為睡鄉之俗也禹
湯股無胈脛無毛剪爪為牲以救天災不暇與睡
鄉往來武王始克商還周自夜不寢曰吾未定大
業周公夜以繼日坐以待旦為王作禮樂伐鼓叩
鍾雞人號于右則睡鄉之邊徼屢警矣其孫穆王
慕黃帝之事因西方化人而神游焉騰虛空乘雲
霧卒莫覩所謂睡鄉也至孔子時有宰予者亦竒
其學而游焉不得其塗大迷繆而返戰國秦漢之
君悲秋傷生内竆於長夜之飲外累於攻戰之具
於是睡鄉始丘墟矣而蒙漆國吏莊周者知過之
化為蝴蝶翩翩其間蒙人弗覺也其後山人處士
之慕道者猶往往而至至則囂然樂而亾歸或以
為之徒云嗟夫余也幼而行勤長而競時卒不能
革豈不迂哉將因斯人之問津也故記之
潛齋記
潛室之廣無丈其高如之背陽而面隂違温而趨
寒高室雙翼外蔭老木翳其前小竹叢其右朦朧
晻曖光景不曜蓋若蟄蟲伏獸之所潛焉而潛之
名所為得也客過予者曰方今主聖臣良政恬俗
康朝有鵷鸞野無豺狼可謂有道之世矣吾子生
二十長六尺出不能提桴鼓以動百萬之師左烏
號之弓右昆吾之劎喑嗚咤叱北收祁連西虜靈
夏入不能陪黃閤之末議聯紫微之别班正容端
色以齊肅百吏操紙握管以號令四海今反幽幽
默默逃形遠跡以頑處心以潛名室豈非所謂倒
道而逆施者邪予瞿然而驚舍然而笑曰有是哉
主聖臣良此吾潛之所爲甘乎分者也政恬俗康
此吾潛之所爲幸乎安也朝有鵷鸞野無豺狼此
吾潛之所爲有殆乎享也而反以是而疑我頑其
亦未之思耶請爲客言潛易曰雷在地中復此天
地之潛也而陽氣巳動乎黃泉矣尺蠖之屈以求
伸也龍蛇之蟄以存身也此蟲獸之潛也而小者
獲信大者獲存矣故不能靜者不能動不能處者
不能出然則奚行之倒而施之逆耶㫺者回憲潛
於道故闇然而日彰黃綺潛於聲故默然而浸揚
潛乎潛將以為不潛者矣客俛而出因記其語於
壁
歸來子名緡城所居記
少日讀書不陞孔子之堂自夔咎繇而下若巫咸
傅說則器不逮遭時有用庶幾學鄭子産晉叔向
之為人尚恐其遠且一國佐不足用天下事君慕
汲黯劉向而媿二子之直且博顧嘗好孫吳頗通
其說用以為策悟非己志輒去之獨於文詞喜左
丘明檀弓莊周屈原司馬遷相如枚乘若唐韓桺
氏古樂府詩人之作時時發於事又拙不工晚得
釋氏外生死說始盡屏舊習皇皇如堂室四達無
所依方寸之地虚矣又不喜晉人初不知道徒窺
其藩謂盡至清言誤世念身於古無一可數讀陶
潛歸去來詞覺已不似而願師之買田故緡城自
謂歸來子廬舍登覽游息之地一戶一牖皆欲致
歸去來之意故頗摭陶詞以名之為堂面園之草
木曰松菊松菊猶存也為軒達其屏使虚以來風
曰舒嘯登東皋以舒嘯也為亭廣其趾使庳以瞰
池曰臨賦臨清流而賦詩也封土為臺架屋其顛
若樓瞰百里曰遐觀穿室其腹若洞深五步曰流
憩策扶老以流憩時矯首而遐觀也為庵抱陽而
圓之以嬉晝倚南窗以寄傲也曰寄傲為庵負隂
而方之以休夜鳥倦飛而知還也曰倦飛顧所居
遠山水非柴桑比門直通道有長坂亘其前數十
里故渠縈之蒲桺蓊然魚鳥之所聚有丘壑意俯
而就其深為亭曰窈窕既窈窕以尋壑也跂而即
其高為亭曰﨑嶇亦﨑嶇而經丘也凡因其詞以
名者九既牓而書之日往來其間則若淵明卧起
與俱仰牓而味其詞則如與淵明晤語接躊躇自
得無往而不歸來矣猶相觀左右意不自足懼失
淵明一語也因喟然太息自幼壯至于白首勤苦
蘄盡探聖賢之藴上則欲觀性而復其初次猶欲
慕古人著之行事晚無一諧乃徒恐迷而忘歸又
欲盡屏所習使空無有至為一淵明懼不足何哉
學道者惡夸夸則不近且人才力有分以盡為人
之所為而求有功則常不足以盡不為人之所為
而要無事則常有餘夫知其無可奈何而安之若
命若淵明其幾矣又陶之自敘云環堵蕭然不蔽
風日短褐穿結簞瓢屢空晏如也忘懷得失以此
自終淵明誠於此有餘裕今余居不至環堵衣不
至穿結食不至屢空以若所養為淵明固易而余
遭盛時嘗見識拔汙臺省國恩未報而決然去之
以若所歉為淵明固難一以為淵明易則是余與
淵明倨欲以此自終而予難易乘除一以為淵明
難則余於淵明得失亦未有辯也或曰淵明亦晉
人抑知道者非耶而顧自以為其葛天氏之民與
奈何曰嘗讀釋氏說譬如動目能搖湛水今余與
子常動不足以觀湛彼淵明湛者類也嘗試與子
去夫膠膠擾擾之蹊而處隂以休影若是者有年
喉喘寧而顛汗止而后相與求淵明於葛天氏之
國洸然見其塗巷乃余與子㫺所嘗歴而去之久
者乃今來歸而后淵明可侣其知道與否可得而
議也
積善堂記
積善之家必有餘慶孔子贊易之言也而晁氏得
以名其堂何耶惟宋八世道隆而治洽皇帝以聖
孝既右烈&KR0690;亦以教民孝詔歲丁亥為大觀元年
因大赦天下民百歲男子官婦人封仕而父母年
九十官封如民百歲於是故漳州軍事判官晁公
諱仲康之母夫人黃氏年九十一矣其第四子仲
詢與其兄仲謀喜而議以仲詢走京師狀其事省
中為漳州請漳州雖沒赦令初不異往者於是丞
相以爲可而上之制曰黃氏藴仁積善享有耄齡
可壽光縣太君其子榮君之錫而慶其親之享斯
榮也以少牢告禰廟且告漳州又告其祖如禰廟
禮又周示其族人鄉黨作堂以奉夫人而名之曰
積善退飲酒相賀爲歌詩以敡訓詞以昭夫人之
淑愼以慰其心而介期頤謂補之曰吾君盛德在
書所謂歛時五福用敷錫厥庶民者其賚及我家
爾頃爲春官屬列太史氏此國之昭典盛事家之
餘慶爾職書之補之曰諾禮祝則名君爲神厭也
父前子名君前臣名為尊厭也自夫人言之皆子
而下若載事法皆名㫺晉欒書實鍼之父鍼為右
書以將越載君鍼曰書退鍼名父不悖禮猶在益
恭之列非車上儛之類請以諭不知者而後書惟
&KR1007;氏自漢大夫以忠探七國之旤本而撥之以安
劉氏劉氏無遺旤享國四百年而大夫不終漢禄
以身膏東市奉祀無聞焉又千有一百餘年而文
元公起家仁義忠信樂善不勌蓋具於天爵實兄
弟三人伯刑部侍郎補之高祖也叔吏部尚書夫
人舅也皆中和孝弟慈惠而愛人用鍾其慶六世
子孫男女嬪婦至口五百而夫人為子婦今存屬
最尊又獨享是夀禄康寧悅豫&KR1007;氏之積善皆歸
焉抑晁氏自文莊公秉政勲業在王室逮今六十
餘年而仕益微似不可振而夫人之仁善於是獨
報將其子誠孝幹母之蠱神實祐之亦夫人少囏
約晚廼儲此如訓詞旨蓋六世口五百未有及者
雖來者未可知抑鮮矣豈造物者報其人雖如易
語積善必有餘慶而享斯報者亦必如夫人淑慎
身所自履有以致之耶然晁氏為善者亦多矣或
不享又何也不然吾宗之餘慶久躓且復起將自
夫人啓之夫人既屬尊歲時集會子孫族人螽斯
雁行官學者冠者提者抱者少長咸在而補之廼
於夫人為族曾孫年五十五矣獨素髮垂領搢笏
跪起以夀夫人於羣從之後蓋世之老人見曾孫
尚多有之如夫人見曾孫數十其長者已白首又
自有孫在㫺良少於是具載本末以為世積善者
之勸云
永感堂記
東平董耘武子年少以孝聞既葬其親天堂山之
下而築堂其北以享以居而牓之曰永感書來求
文曰非以記室宇之陋也以極耘不孝之思也某
泫然曰某少孤不夭中年太夫人棄養愛生不能
死以皇皇就食于四方遠者十年近者四三年廼
一歸手拔墓上草則泚吾顙我尚忍記吾武子斯
堂也哉天下莫悲於言言莫悲于音若曰孤子之
鉤以為隐九寡之珥以為的則音無此最悲也夫
隐鉤珥奚取於爲音緣名而益悲則武子之名斯
堂其意悲矣天下豈有無親之子哉捨所厚而從
其薄或宦學遠鄉里無朝夕養死且不葬聞斯堂
之名則怛然内熱如吾泚者多矣而武子不泚是
乃武子之所爲以孝聞者也閔子騫人不間於其
父母昆弟之言孔子曰孝哉閔子騫宰我曰鑚燧
改火期可已矣孔子曰予之不仁也充武子之志
則雖未敢曰方孝於子騫而尚足以愧不仁之宰
予豈但泚夫如吾泚者而已哉是乃武子之所爲
以孝聞者也人亦有言忠孝不兩立王尊叱其馭
於九折坂曰王陽為孝子王尊為忠臣士亦以是
藉其口損其親從利而不顧然有王尊之志則可
不然食人之食以老無補而靦其面於人間託移
孝以自恕騖歧道而亾羊聞斯人之風其亦庶幾
乎有慙而復也哉年月日鉅野晁補之无咎記
宋尚書刑部郎中知越州軍州事贈特進吏
部尚書南安晁公改葬記
贈特進吏部尚書晁公以慶曆四年九月己酉既
葬於祥符大墓矣後六十六年實大觀四年三月
壬寅改窆于任城魚山先是祥符地卑多水患自
特進公五子伯庫部公而下雜然以為慮而叔虞
部公尤患之議遷不果至是特進公子皆前没而
虞部公之子泰寧軍節度推官前知莘縣事端禮
朝散郎前通判徐州事端智相與議必成其先志
以告羣從諸孫及庫部公之孫補之等曰祥符水
患諸子之責猶諸孫之責也且特進公之子庫部
公而下皆葬魚山遷魚山宜抑族墳墓以安神則
從以烝嘗合食則類又宜衆曰唯於時諸孫存者
莘縣為長莘縣廼走京師告特進公墓幷舉河間
縣太君劉氏之柩護奉以歸啟窆易槨改禭惟美
凡資用皆莘縣力也初補之居蓬萊縣太君喪始
學地理行視魚山崦中若虎若牛回抱踞盼勢盤
薄可喜乃厚其賈取之手植四松定南北既命師
袁才筮地袁徙其域稍東纔五尺而止前十丙室
遷庫部公與夫人之柩至是以特進公劉夫人宅
丙室而將以壬甲二室遷庫部公與補之&KR0690;朝議
公以從特進公兆焉旣卽事又屬補之記本末而
特進公氏諱爵里行事之實巳載端明殿學士李
淑所撰誌銘中不復書獨記改卜及所告祭文幷
納壙中若庫部公諸弟子孫㛰宦則各具於銘誌
皆不復出云曾孫朝散大夫管句南京鴻慶宮飛
騎尉賜緋魚袋補之謹記
中大夫提舉南京鴻慶宮李公生祠記
中大夫提舉南京鴻慶宮隴西郡開國李侯棻少
以文詞及進士第所居官官治燁然有聲於搢紳
間公卿大臣若當塗之顯人言其才可用者以百
數而侯於莅官務盡其心力蓋慕㫺人奉法循理
不肯少如玉多如石者故人不得而置親疎世亦
不得盡其材而侯亦超然自得於二累之上守其
操不改外若不足而中無愧焉者也尤長於治郡
有遺愛於同華商邠四州而蒲又侯之里也故士
以其老成為矜式民懷其舊以謂知吾俗而不迕
吾安其治而不忘者莫如侯乃相與謀其子弟若
邦人之樂善好誼者為侯立生祠會補之自尚書
郎出守蒲下車拜侯於里中問民所疾苦求施設
之方且誦秦穆公求黃髮則無過之言以為請而
侯亦欣然傾蓋俉語與之忘年又因以教邦人諸
生悌長而貴老此守之事補之之志也或曰以侯
之才雖官視九卿年耋耄以康寧而食飲猶為不
遇補之曰士有志遇不遇有命若常情言者仕而
不至將相皆不遇也以義則一官而可以行志皆
遇也龔遂黃霸郡守也而尊魯恭卓茂縣令也而
貴其同時公相位四人上者豈皆傳然則貴且尊
果不在爵遇不遇惟其所施屈吾指以數往行而
吾無愧焉者則吾之遇不既有餘矣乎嘗試過侯
之居陞高以望其前則太華削成四方矗然倚立
而參天右則黃河出於龍門洶乎跆蹙而鳴地南
則首陽危顛不毛伯夷叔齊之所登也東則王官
深谷絶跡司空圖之所藏也因顧侯而語想見古
㫺之盛夸奪相雄間不容息與二三君子之遁逃
一世寂寥長往雖勢相什伯皆忽然而過如吹劒
一吷何有得失而侯乃以少壯陳力有政四州老
乃休此固異於斯人者兒童流輩如風中燭而侯
獨白首笑傲康寧食飲如平時有何不足而慕夫
世之役役生趨榮而没有恨者以為愧哉因舉酒
而起為侯夀曰樂哉非不遇也崇寧元年九月旦
日記
濟北晁先生雞肋集卷第三十一
