雞北晁先生雞肋集目錄
第四十三卷
雜論
西漢雜論十八篇
濟北晁先生雞肋集目錄(終)
濟北晁先生雞肋集卷第四十三
西漢雜論
商君遺禮義弃仁恩并心於進取行之二歲秦俗
日敗
右賈誼傳第十八商君以其術彊秦秦卒并
天下而誼原其弊以謂俗敗於二歲之間夫
舍禮義仁恩則雖得天下不能以一朝居然
則秦之兦則其并天下始也傳曰秦失之彊
遇之有禮故羣臣自憙嬰以廉恥故人矜節行(云)
(云)是時丞相絳侯周勃見就國人有告勃謀反逮
繫長安獄治卒兦事復爵邑故誼以此譏上
右賈誼傳第十八誼初見用勃間讒之流離
濱死而歸及勃以反見捕人莫言而誼獨以
體貌大臣諷上勃幸已釋然上深納其言養
臣下節夫誼廼可謂公爾忘私異乎放於利
而行多怨者矣
贊曰觀孝文玄默躬行以移風俗誼之所陳略施
行矣以漢為土德及欲施五餌三表以係單于其
術固已疏矣
右誼贊改正朔尚黃用五既不經見於道抑
末曰疏可也中行說教單于得漢繒絮馳荆
棘中以示不如旃裘之完善也得漢飫食皆
弃之以示不如湩酪之便美此教匈奴無為
所不能以敗其長技誼之三表五餌意亦出
此術豈遽疏哉漢數和親匈奴屢侵邊惟所
賴於漢者微也今國家歲以繒綺飲食北胡
胡老日欲如漢其貴人宫居冠帶紈綺梁肉
愛生而重死甚於華人故兵不輕動動亦昜
制蓋誼之言更千歲而益騐術豈遽疏哉
絳侯為丞相朝罷趨出意得甚上禮之恭常目送
之盎進曰丞相何如人也上曰社稷臣盎曰絳侯
所謂功臣非社稷臣(云云)方吕后時諸吕用事擅
相王太尉本兵柄弗能正吕后崩大臣相與共誅
諸吕太尉主兵適會其成功(云云)丞相如有驕主
色陛下謙讓臣主失禮竊為陛下弗取也後朝上
益莊丞相益畏
右袁盎傳第十九諸吕之誅也少帝非孝惠
子大臣疑所立以謂駟鈞惡戾薄氏君子長
者故定策迎代王太尉握兵奉璽卒立孝文
漢之賢君孝文一人而已矣則太尉非社稷
臣而何方吕后稱制勢無劉氏戅如王陵廷
爭不可智如陳平依違未言當是而責太尉
本兵柄弗能正則吕后帝母罪所不加是産
禄不得而誅大臣反受其咎投鼠忌器禍機
一發當何如哉卒之吕后死而禄産誅劉氏
固安社稷固定太尉忠誠主兵之力也則太
尉非社稷臣而何若非時危疑社稷無主平
居討亂謂之功臣可也而勃擇立孝文謀深
而慮遠終孝文既立德尊而澤厚豈特為漢
賢君隆四百年之業而已哉而後之人君師
其恭儉幾至刑措者皆足以久安而長治則
勃之為社稷臣也多矣且盎非純臣亦策士
也陽抑勃而隂助之豈正論哉高帝常曰周
勃厚重少文安劉氏者必勃也則高帝以其
社稷遺勃已久矣揚雄亦曰絳侯勃之果終
之禮樂可謂社稷之臣矣雄儒者宜責大臣
以禮樂然聖人不作禮樂終不得而興謂後
世終無社稷臣其可哉若勃以掌握嗣君而
意得甚孝文以德勃立已而禮之恭臣主俱
失盎能抗論使益莊而益畏則盎得矣
盎常引大體慷慨宦者趙談以數幸常害盎盎患
之盎兄子種為騎常侍諫盎曰君衆辱之後雖惡
君上不復信於是上朝東宫趙談驂乘盎伏車前
曰臣聞天子所與共六尺輿者皆天下豪英今漢
雖乏人陛下獨奈何與刀鋸之餘共載於是上笑
下趙談談泣下車鼂錯為御史大夫使吏按盎受
吴王財物抵罪詔赦以為庶人吳楚反聞錯謂丞
史曰爰盎多受吳王金錢專為蔽匿言不反今果
反欲請治盎宜知其計謀丞史曰事未發治之有
絶今兵西鄉治之何益且盎不宜有謀錯猶與未
決人有告盎盎恐夜見竇嬰為言吳所以反願至
前口對状嬰入言上廼召盎盎入見竟言吳所以
反獨急斬錯以謝吳吳可罷
右袁盎傳第十九同子驂乘袁絲變色天下
後世以爲美談夫使誠實在於民君則固讜
言也然盎以患談害已用種微謀而發之託
公以濟私雖外若忠其實誠不足道也錯始
議削諸侯蓋曰削之亦反不削亦反顧吳楚
實反而以誅錯爲名錯何罪哉使盎爲國計
斬一錯信可無血刃而解吳楚雖非所以令
諸侯姑曰紓目前患猶可也然盎以錯嘗按
已免為庶人會錯欲復按盎而竇嬰又與錯
有隙事急投嬰由嬰得對假正以遂姦豈惟
忠不足道蓋罪人也班固言盎雖不好學亦
善傅會仁心為質引義忼慨仁心盎不足當
也引義時時至焉若曰亦善傅會則盎之情
也智能先事而謀談錯無所施自以為得而
不足以免安陵郭門之旤亦何為哉若止上
不馳峻坂却慎夫人坐塞梁王求為嗣語而
班固與其數直諫若此則可
學申商刑名於軹張恢生所為人陗直刻深孝文
時天下無治尚書者齊有伏生故秦博士治尚書
年九十餘老不可徵廼詔太常使人受之太常遣
錯受尚書伏生所還因上書稱說遷博士
右鼂錯傳第十九孟子曰矢人豈不仁於函
人哉矢人唯恐不傷人函人唯恐傷人巫匠
亦然故術不可不慎也函矢巫匠凡世之所
須闕一不可四人者各以其技食功心何所
異而矢人與匠獨被不仁之名故擇術者必
慎其初鼂錯治尚書明帝王之論與董賈同
稱惟其初以申商刑名之學雜之故不純於
儒至欲用術數教太子終被陗直刻深之名
豈必其資近是耶亦術不可不慎也觀其論
三王莫不本於人情如生而不傷厚而不困
扶而不危與夫取人以已内恕及人所惡不
彊所欲不禁至諷孝文以絶秦亂法除苛解
嬈寬大愛人者此豈申商之所及哉然錯已
學其術矣不幸議論時時有之故世得以議
已欲一洒之不可也若其所行事亦不過患
諸侯彊大欲稍削之與案爰盎受吳王金諸
侯誠驕盎誠賄固不得不治此豈一切俗吏
刑名刻深之意乎會盎仇錯得以吳楚反事
藉其口而錯竟以冤誅其後鄧公對孝景以
錯尊京師萬世之利而卒受大戮内杜忠臣
之口外為諸侯報仇而景帝亦喟然恨之班
固亦曰錯雖不終世哀其忠則是錯之始死
其是非固已白矣而司馬遷獨以謂變古亂
常不死則亾夫錯豫為國計慮山東反者抗
言而削之豈變古亂常哉若指其所欲更令
三十章者耶則當時文帝既不盡聽而諸侯
固已讙譁以不盡聽未嘗行之言而實其變
古亂常之罪嗟乎遷亦不能無牽於世議哉
傳曰狂夫之言而明主擇焉臣錯愚陋昧死上狂
言文帝嘉之乃賜璽書寵荅焉曰皇帝問太子家
令上書言兵體三章聞之書言狂夫之言而明主
擇焉今則不然言者不狂而擇者不明國之大患
故在於此使夫不明擇於不狂是以萬聽而萬不
當也
右鼂錯傳第十九人臣言事而報以璽書漢
法與故事所無也出於文帝嘉錯而為之故
傳云寵荅夫人君自以謂大患在於不明以
不明擇不狂自以謂萬聽而萬不當天下其
憂不治也哉嗚呼非其誠心樂善忘萬乘之
隆而懼薄冰之危安能以一切之言而慮動
乎心其聲於言惟恐不及至於如是之深切
哉三代已降人君謙以來下如文帝者寡自
漢至唐惟太宗一人而太宗後少懈於文帝
愧矣故特出之三章不足道也
張釋之與兄仲同居以貲爲騎郎(五百萬得爲常如淳曰漢注貲)
(郎侍)十年不得調兦所知名欲免歸爰盎知其賢乃
請徙釋之補謁者既朝畢因前言便宜事文帝曰
卑之毋甚高論令今可行也於是釋之言秦漢之
間事
右張釋之傳第二十人物者補官古無北也
出於秦漢兵興用度不足權宜爲之然賢如
釋之顧出於其間至位九卿漢廷臣無出其
右者卜式亦以貲宦爲御史大夫至與汲黯
同稱質直夫人材豈有流品之異哉至於爰
盎父故爲羣盜漢用盎材亦不問其所從來
盜子猶可貲何不可乎雖公孫弘鼂錯之徒
以科舉進亦未有以的然先數子者後世一
切以科舉經術取士公卿貴人捨曰科舉則
不能至至入物補官僅得一命以脱民伍多
矣何古取之雜不必以學雖賤且昜如彼而
賢者多後世擇之精非學不可雖貴且囏如
此而不肖者衆也政教在上風俗在下未昜
論也自其次言之以天下為一家無為同異
以君子待小人則中人慕義皆勉而為君子
以家為天下家人自有心以小人待君子則
中人趨利皆流而為小人則亦無疑乎取之
雜而賢多擇之精而不肖者衆如此其反也
上登虎圈問上林尉禽獸簿十餘問尉左右視盡
不能對虎圈嗇夫從旁代尉對甚悉詔釋之拜嗇
夫為上林令釋之前曰夫絳侯東陽侯稱為長者
此兩人言事曾不能出口豈效此嗇夫喋喋利口
捷給哉且秦以任刀筆之吏爭以亟疾苛察相高
其敝徒文具亡惻隱之實且下之化上疾於景嚮
舉錯不可不察也文帝曰善乃止不拜嗇夫召釋
之驂乘拜為公車令
右張釋之傳第二十文帝以尉亡頼嗇夫善
對欲官之而釋之引類至論秦之所以兦自
此嗚呼釋之可謂見微知治亂之本者也唐
賈至亦論科舉取士之敝其末曰至使禄山
一呼而天下瓦解思明作亂而十年不復意
以謂風俗壊郡邑無人故盜起而民從亂不
可禁雖然科舉致寇事不相㳂也然魯酒薄
而邯鄲圍嗟夫王者之舉錯可不慎其微也
哉
文帝輦過問唐曰吾居代時吾尚食監高袪數為
我言趙將李齊之賢父老知之乎唐曰(云云)陛下
雖有廉頗李牧不能用也上怒起入禁中(云云)上
以胡寇為意廼卒復問唐曰公何以言吾不能用
頗牧也唐曰上古王者遣將也跪而推轂(云云)軍
功爵賞皆決於外歸而奏之此非空言也臣大父
言李牧之為趙將居邊軍市之租皆自用饗士賞賜
決于外不從中覆也委任而責成功故李牧乃得
盡其知能今臣竊聞魏尚為雲中守軍市租盡以
給士卒出私養錢五日一殺牛以饗賓客軍吏舍
人是以匈奴遠避不近雲中之塞(云云)夫士卒終
日力戰斬首捕虜上功莫府一言不相應文吏以
法繩之其賞不行愚以為陛下法太明賞太輕罰
太重且雲中守尚坐上功首虜差六級(云云)削其
爵罰作之繇此言之陛下雖得李牧不能用也文
帝說復以尚為雲中守
右馮唐傳第二十以外將軍制之賞賜不
從中覆固古任將之術也然兵法曰將能而
君不御者勝夫必有將如李牧以忠於趙為
心有不欺上之意動静必得賞罰以情如是
而君不御委任而責成功使得自盡焉可也
若將不賢且不能而君不御輕用民死厚為
己私稱不實之功規無厭之利又皆決於外
不從中覆姦人之所以為資也可勝察哉雲
南大覆師中國之精銳再舉而盡而當時權
臣掩其敗狀敘其戰功以玄宗之明竟於不
寤而稔范陽之覦致劎南之役嗚呼有君如
漢文有臣如馮唐魏尚而後可與言此哉
孝景時為太子洗馬以嚴見憚武帝召為中大夫
以數切諫不得久畱内遷爲東海太守黯學黃老
言治官民好清静擇丞史任之責大指而已不細
苛東海大治召爲主爵都尉列於九卿治務在無
爲而已引大體不拘文法
右汲黯傳第二十黯爲人修潔方正秉義嫉
惡故漢君臣皆嚴憚之而黯亦居之不疑自
丞相弘上宴見或不冠而不冠望見黯避帷
中則黯爲上所敬如此下憚之可知矣淮南
王謀反憂黯守節而至說弘曰如發蒙則黯
爲遠臣所憚如此近臣憚之可知矣然則黯
爲人類以嚴勝者而考其行事乃大不然黯
在朝數犯顔直諫而居官臨民則務清静責
大指不苛細不拘文法凜乎可謂有持平不
撓寬大長者之風矣張湯深文巧詆陷人於
罔黯嫉其刻嘗質湯於上前曰公以此無種
此豈嚴者之所及哉渾邪王之降也長安令
以馬不具當斬而黯曰令無罪賈人與市坐
當死五百人而黯曰愚民無知此豈嚴者之
所及哉然則黯平居嚴而臨事寬㫺皋陶敘
九德曰寬而栗夫栗則不寬寬則不栗自其
性之弊不能反也故寬而栗成德為難乃黯
平居嚴而臨事寬則黯於皋陶九德蓋具寬
栗且有常人君彰之則國逢吉而天下治澟
乎可謂有持平不撓寬大長者之風矣而世
之好為一切之論者徒以黯喜面折人之過
不合者弗忍見至士不附因病黯以嚴夫面
折人之過不合者弗忍見此自黯之短然猶
出於嫉惡者至黯愛君恤民仁心為質引義
無竆則嚴何足以名之哉自㫺君臣勢異至
論其行事則一以孝文為君寬矣而其除肉
刑蓋以嚴致平亦由黯以嚴名而持議乃出
於寬夫人豈可與世之好為一切之論論君
子哉
其諫犯主之顔色嘗慕傅伯爰盎之為人
右汲黯傳第二十傅伯梁人為孝王將其事
不詳見爰盎數直諫愛君有足道者故黯慕
之雖然盎有邪心其下趙談車以欲害己其
致鼂錯誅以欲按己皆所謂身私而託公而
黯排公孫弘張湯蓋引義廷爭奮不顧身無
介然之私盎豈黯之徒也哉淮南王遷死上
哀不食盎曰陛下有高世之行三此不足以
毁名上廼解雖出於愛君然曰孝過曾參讓
過許由則近諛矣而武帝曰吾欲云(云)黯曰
陛下内多欲而外施仁義奈何欲效唐虞之
治乎上怒變色而罷朝夫人君謂其下聖已
則皆自聖非文帝之賢何足以受之唐虞仁
義之不可以偽為也内實不至而外慕其文
焉天下每不治故黯以是動武帝而不諛然
則黯雖戅不能使君必信而其所以愛君異
乎盎之愛君矣
黯多病最後嚴助為請告上曰汲黯何如人也曰
使黯任職居官亡以瘉人然至其輔少主守成雖
自謂賁育弗能奪也上曰然古有社稷之臣至如
汲黯近之矣
右汲黯傳第二十揚子或問社稷之臣曰若
張子房之智陳平之無悞絳侯勃之果霍將
軍之勇終之以禮樂則可謂社稷之臣矣夫
四人者以羽翼太子寤高帝而立惠帝張子
房之智也許呂后以王諸呂王陵爭而已不
爭吕后死乃與絳侯誅産禄陳平之無悞也
入北軍一呼士皆袒左為劉氏乃定策迎代
王絳侯勃之果也引昌邑王下殿而泣送之
取宣帝民間而北面之霍將軍之勇也此其
於國皆當伊周之任因禍而為福轉敗而成
功者故揚雄以謂皆近世社稷之臣若黯位
纔九卿職但諫諍且未嘗遭變也而嚴助已
信其輔少主守成則賁育弗能奪如此其重
而武帝亦不疑而許之曰近古社稷之臣何
哉傳曰本彊則精神折衝豈惟國勢於人亦
然内誠中正則利貫金石而不禦雖莫見於
事而其精神固已外讋矣以淮南王之謀不
憚下丞相弘而獨憚黯其平居守義有以襲
之也故鄭昌以謂山有猛獸藜藿為之不採
禮曰亦微之顯誠之不可揜也如此何必良
平勃光所遇之功哉孔子曰可以託六尺之
孤可以寄百里之命臨大節而不可奪也君
子人歟君子人也汲黯以之
每五日洗沐常置驛馬長安諸郊請謝賓客夜以
繼日至明旦常恐不徧每朝候上間說未嘗不言
天下長者聞人之善言進之上唯恐後然在朝常
趨和承意不敢甚斥臧否
右鄭當時傳第二十班固語孝武時人材之
盛曰推賢則韓安國鄭當時信哉是言非仁
心愛士慕義無竆則孰能若此也故孟子以
謂不祥之實蔽賢者當之漢詔亦曰進賢受
上賞蔽賢蒙顯戮漢一時名臣好善者不可
勝數而韓鄭獨稱推賢豈但人事應受上賞
而天亦不得以不祥蒙之不然則以舞文酷
烈之張湯身為世戮天當勦絶其類而徒以
逹賢克開其後而有子如安世君子長者富
貴令終如此不然是遵何德哉雖然古者行
己畏人知君子之好善也性不能已非有爲
爲之也若言人之長恐可及亦足矣至置驛
於郊以夜繼日則凡惡近名畏招權利者所
敬而避也當塗大臣同時有位宜任此責者
多矣而當時以列卿居京都四郊之來者皆
欲迎受而身主之何哉夫戰國公子以得士
相傾奪賓客無誰何歸斯受之彼有爲爲之
也而當時長者何所傾奪而爲是豈去戰國
未遠其氣俗尚爾當時但貪於得士忘避此
耶士所深忌者在近名近名則必懼毁懼毁
則必患失當時不幸類此故其敝至於在朝
趨和承意不敢甚斥臧否以東朝觀之初是
魏其不堅故上怒曰公平生數言魏其武安
長短今日廷論局趣效轅下駒吾并斬若屬
矣夫平生長短兩人於上前未病於公至公
議當任則不堅彼哉然則當時知名士上意
亦倚以為決者非其臨事失望媕娿之態見
則廷臣森然皆不語者何由獨得轅下之罵
哉孟子論桺下惠聖之和以為百世之師然
語和之敝曰不恭極不恭之實曰君子不由
夫桺下惠一人之身也引而上之其和廼可
以班於聖排而下之其不恭廼不得為君子
嗚呼愿而恭難哉
賈山祖父袪故魏王時博士弟子山受學袪所言
涉獵書記不能為醇儒
右賈山傳第二十一不根持論學者之深病
則涉獵書記乃山之所以輕也然漢之所謂
醇儒者守一經專門名家載其師之說世世
不昜章句訓詁僻陋而迂滯以為道之精盡
安知儒哉古之所謂醇儒者志道而游藝有
斐君子如圭如璧如金如錫從容則守正臨
大節則不可奪如此其可也是以儒服者遍
魯國而以儒自名者一人若守經而已何優
焉儒者之多也哉然詩禮之流大儒小儒所
以發冢則守經之陋至死不昜尚猶庶幾此
張禹韋賢之徒所以皆得名為醇儒而山輩
見輕蓋世喪道而然否則未知其孰賢也
今方正之士皆在朝廷矣又選其賢者使為常侍
諸吏與之馳驅射獵一日再三出臣恐朝廷之解
弛(云云)陛下親自勉以厚天下是以元年膏雨降
五榖登此天之所以相陛下也刑輕於它時而犯
法者寡衣食多於前年而盜賊少此天下之所以
順陛下也今從豪俊之臣方正之士直與之日日
獵射擊兔伐狐以傷大業臣竊悼之
右賈山傳第二十一山論周以九州之民養
千八百國之君君有餘財民有餘力而頌聲
作秦以千八百國之民自養馳騁弋獵之娛
天下弗能供也自謂至言其言可謂至矣夫
天下之大生物至夥豈但足以奉一君蓋以
天下之財力養天下之萬衆本自不乏而人
君縱欲有一於此則力罷不能勝其役財盡
不能供其求夫財力之盈虧固豈難知可四
言而盡也曰節以制度而已矣以文帝之恭
儉身衣弋綈夫人衣不曳地愛中民十家之
産其視天下如恐傷之雖山亦自以謂帝親
自勉以厚天下者何至荒於射獵一日再三
出哉儻其所好未免乎此時時有之而山憤
悱愛君不自知其諭之已甚至借爲諭無所
不至嗟乎使山遇武帝竆侈其獻言當何如
哉傳以謂山善指事意文帝終不加罰夫古
之人君能以小過受大諫惟文帝爲不可及
也哉
鄒陽枚乘嚴忌知吳不可說皆去之梁從孝王游
陽為人有智略忼慨不苟合介於羊勝公孫詭之
間疾陽惡之孝王孝王怒下吏將殺之陽從獄中
上書(云云)孝王立出之卒為上客
右鄒陽傳第二十一善哉陽之諫吳也可謂
微矣濞數十年謀反白頭舉事事未發而陽
擿其反謀豈不殆哉濞實隂連齊趙外事三
越以孕大禍而陽為不知者言胡亦益進越
亦益深為大王患之蘇林以謂微言梁并淮
陽之兵漢折西河而下以破難其計故錯亂
其語若吳為憂助漢者其意深矣濞之不納
則未知其智足以察此與懵不之察也其智
足以察陽之知其謀而難斥言耶則固不敢
誅陽誅陽則是自發其機其事敗矣其懵不
之察以陽為誠不知其謀而謂陽信其憂助
漢耶則曰陽不足以知吾事亦不誅矣故姑
為不納此陽所以觸危穽履猛虎而脱身無
足疑也至其從孝王也孝王倚弟少帝與太
后之愛出入驕恣而又昵其邪臣勝詭計無
不從陽與枚嚴適至其國以陽之智略一啓
口論事而勝詭固已惡之孝王怒至下吏將
殺陽然則陽嘗動吳之禍機以婉而無殃未
嘗深預梁事一介於勝詭以不合而幾死士
之遊世可不知此也哉吳則於陽之辭察與
不察皆不敢害陽惡暴己私其勢然也雖使
傍有讒者而終無殺陽之理自其己事梁則
倚帝少弟與太后之愛嘗貴驕顯求漢嗣非
濞疏遠隂謀者之比也枚先生嚴夫子皆不
敢諫而陽爭之其將見殺宜也勝詭握梁權
陽為梁囚從獄中上書而言秦信左右而兦
周用烏集而王勝詭見之當何如哉至以謂
使寥廓之士回面汙行以事諂諛之人而求
親近於左右則士有伏死堀穴巖藪之中耳
安有盡忠信而趨闕下者哉夫陽正以忠信
介於諂諛見惡而得囚又昌言忠信力指諂
諛不屈以求免然而勝詭終不能見害孝王
卒以為上客然後知士從容則可以謀全竆
則不可以計免亦直而已矣孔子曰水火尚
可以忠信誠心親之而況於人乎後孝王敗
勝詭皆自殺孝王乃得陽而益親然則孝王
豈終不肖者哉班固論齊桓公管仲相之則
霸豎貂輔之則亂可與為善可與為惡是謂
中人孝王信勝詭而危用陽語而安夫人主
有中人之質孰不可與語上哉
為吳王濞郎中吳王之初怨望謀為逆也乘奏書
諫吳王不納去而之梁吳王遂與六國謀反舉兵
西鄉漢聞之斬鼂錯以謝諸侯乘復說(云云)吳王
不用乘策
右枚乘傳第二十一濞始萌反謀而未發也
鄒陽枚乘皆其客皆諫陽詞微乘詞危濞雖
皆不聽而亦皆不害之蓋害之則事未發而
先聞是以不敢此濞之情也至乘已去吳濞
已舉兵遂事不諫乘復說之何補哉夫濞為
藩臣連六國之兵以鄉漢借使錯誅而兵罷
濞復能泰然無事而歸國漢終能漠然不問
而捨濞哉乘之智亦足以及此儻曰愛漢與
吳之民命其可矣至梁孝王顯求嗣漢乘與
陽亦皆其客陽諫而乘不敢至此愧陽矣何
則濞始微謀惡先誅士後已舉事奚䘏人言
乘揣其情庶幾言之而無患至孝王無所忌
憚欲必其求雖漢廷臣悍如爰盎而敢於刺
殺之至害乘與陽何足道哉故陽以爭下獄
垂死乘以不敢諫依違得全怯矣且乘名梁
客食其食而不救其禍於陽得無愧哉故班
固亦謂陽有智略而不及乘此其意也然乘
文辭過陽其所為七發蓋相如比自陽已下
不及也
濟北晁先生雞肋集卷第四十三
