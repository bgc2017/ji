濟北晁先生雞肋集目錄
第七卷
古詩
同劉景文登大安閣
次韵張文潛飲王才元家
次韵范翰林淳夫送秦主簿覯
次韵荅秦覯見贈
北京學直舍對客
虛齋
直舍即事
昨日雪已佳約李令希孝
同文潛送况之諫議十四丈守潞過成季
作
送梅挍理子明通守杭州
送呂承奉至山從呂龍圖晉伯辟秦州機
宜
曉發樓子莊
禮部移竹次韵李員外文叔
次開祖使君韵兼呈端叔大夫聖域長老
次韵錢濟明贈感慈長老
送八弟无斁宰寶應
和關承議彦遠水樂
送君
上馬
試院次韵文潛欲知歸期近呈天啟愼思
栽花招泗州叔父
濟北晁先生雞肋集目錄(終)
濟北晁先生雞肋集卷第七
古詩
同劉景文登大安閣
劉矦先將軍忠義當代顯喑噁指戎虜却走自相
踐西坡坐首鼠勢蹙不得免天憐壯士竆有子如
此鮮清時鑄農器文字正須勉行吟畔牢愁憤悱
亦足遣時來躡雲梯仰視天宇展下俯河兩涯牛
馬細不辨達生匪行怪未用驚邑犬官閑尚數臨
泑澤要清淺
次韵張著作文潛飲王舍人才元家時坐客
戶部李尚書公擇光祿文少卿周翰大理杜
少卿君章黃著作魯直
霜雪埋百花及時鬭春陽城南有高士買屋入花
藏經時不出門爲花日日忙我居在何許近止東
數坊亦有佳公子連車換帷裳隔牆蜂蝶諠開戶
草木香仙人朱桃椎髮綠童臉芳此公不可見此
畫來遠方竹欹廜㢝塢桺拂轆轤床素兒雖小小
亦足侑客觴尚書廊廟具氣若冰壺凉忘年此賓
主吾黨有輝光人生走塵土歲月顔鬢蒼曷不休
沐暇過此薰修房宴坐二十年非癡實難量(元未王才)
(休官四十)張矦不出家在家說緣忘尚擬問兩卿㩦肴
借紅粧妍歌聽黃子不飲亦清狂
次韵范翰林淳夫送秦主簿覯
高詞自班馬短句亦隂何輸寫無竆已懷山赴壑
波深耕待銍艾療飢乃嘉禾機雲共一時未信來
者多老病愧羣豪魚山臨東阿蘇公門下客事業
皆不磨孫寶暫主簿靈槎會竆河它年九功敘當
使睦者歌業虡置牙羽筦簫復森羅鏞鐘欠一鐸
未害大樂和却欲從浮海珊瑚爛紅柯龍門雖箭
駛此志未蹉跎丹沙還黑髮流景爾則那仇池出
一派分江定有沱(蘇詩事見)
次韵荅秦覯見贈
修身貴日新如草陳葉換請看絃上矢歲月不可
玩文章得蛙釜虎以皮遘難兹事從古然吾黨奚
獨惋秦君好學勇決勝百馬汗宵行委明月屢得
按劒盼鄙夫晚更事前猛窘新愞憐君亦自喭意
滿懷不散誰為傾國媒尚此瓊英粲期君似椓罝
無以無人慢
北京學直舍對客
鳥聲落檐間竹色在戶外解屨置几前放杖當椅
背默然仰棟時往與古初會有時遺坐客十問不
一對尚因呼乃覺笑自謝頑昧知非慕蘧子事去
等蜩蜕一生所未免飲食與眠睡所以更頽然可
樂本非内有心欲何用橋起則形累賴客同門生
曠蕩乃不愧
虛齋
虛齋閉疎窗竹日光耿耿更無司業酒但有廣文
冷人憐出入獨自喜往還省時作苦語詩幽泉汲
脩綆
直舍即事
秋雲多重隂凌旦亦可樂虛齋坐亭午寒雨依高
閣王官有憂責霖潦河未落孝先但欲眠不奈弟
子謔黃花迫晚景白露下叢薄獨當慰佳節得酒
自斟酌
昨日雪巳佳約李令希孝
昨日雪已佳今日雨亦好冰膚解萬木洗濯見枯
槁思君對此坐孤詠廢幽討明日尚相期春禽聽
清曉
同文潛送况之諫議十四丈守潞過成季作
午投李同年下馬汗如洗城南迫送客雖嬾聊爾
耳出門繚陂陼白鳥起深葦佛宫横晚霽窈窕間
一水借問客何人諫垣有直氣吾人浮丘伯聊可
與把𬒮如此邂逅何得酒亦佳事官閒猶有守旋
折窘六轡可憐千紅蕖的㿨姹晚市便當夙駕行
秋風如箭駛
送梅挍理子明通守杭州
金明池上柳人折一枝春贈子意不淺東遊雲外
身人生半刺史朱綬光四鄰此豈經世懷但慰垂
白親錢塘我舊遊頗復識其人不應山水改但恐
猿鳥新章臺走馬客冠蓋盡要津竊禄我自慙便
面聊障塵亦思一舟去共醉西湖濱時平自行樂
不為千里蓴歸來麒麟上獻納當及辰
送呂承奉至山從呂龍圖晉伯辟秦州機宜
去日劇奔驥新交非曩圖憐君事業長蔚若頤生
鬚表東海者誰君世有顯儒端委論百揆鞭弭雄
千夫二陳詩禮伯八荀紈綺雛嘗聞達大家可以
濟八區功名望聖世忠孝自吾徒我㫺拜秦州詞
林炳於菟見謂可與言鋤荒而破觚刳中不宿穢
味道因有腴斯文望若人顚沛一手扶白頭遠綏
邊狐兔安足驅汲黯在朝廷永絶淮南覦平叔不
鬭羌事正今日須今君撰杖屨還向府中趍問訊
不棄捐寄聲亦疎迂何當質疑義賣劎老樵蘇
曉發樓子莊
曉發樓子莊淮山自兹近春風似惱客浪穩舟不
進長安一回首堤桺千里潤念當整帆席快若冬
蟄奮微生謝拘窘末路嗟鄙吝林花一迎笑岩鳥
相借問塵埃改顔鬢堅白畏緇磷江海慰高情飄
蓬自吾分
禮部移竹次韵李員外文叔
東南之美者見伐以直幹豈如此君疎猶作此郎
玩此郎乃在此無乃材亦散平生吉甫頌意鄙枚
叔亂坐狂得此冷對竹頭幘岸尚思殺青書充宇
白虎觀恐此愧子猷還成倚楹歎(志史事文叔有)
次開祖使君韵兼呈端叔大夫聖域長老
神龍異凡馬頭角要須斂邦公七歲時驚耳一語
險悟身非常住風日過河減崢嶸法雲窟跳出有
家範金剛不吐焰已落天魔膽一派感慈中無波
寒湛湛是波本非水無以瓦礫點低枝競聽法草
木有情感作解受羣邪碔砆疑琬琰居然身出定
面目本來儼而我久塵勞見之良内慊周侯老詞
句太華聳而黯自說少苦心脩塗肆竆覽李侯遺
世事不琢元無玷文采麗春葩百牘交千槧顧慙
土炭嗜畏疾非羞儉望不見水端譬河還少貶請
佩伯陽言吾非勇於敢
次韵錢濟明贈感慈長老
我聞棲禪人一念超十地云何別影事未免依緣
氣譬如幻男女機廢根隨廢不然怖頭走此病竆
三世邦公師子吼曾使諸天喜廣說無說時俱成
甘露味不知室久如當有天來侍城隅竹塢近梵
刹開嚴閟以彼穴中空清風自來萃我生久更事
求愚不求慧清風已說法不用重宣偈開祖照人
姿滄波白蘋際居然九奏妙往往魚龍戲濟明經
世才彫松識寒歲懷寳竟迷邦此豈非良計名山
尋勝士投老終深詣我自所蘄廉蟬葉眞堪蔽
送八弟无斁宰寳應
竆邦迫秋成霖雨厚土溼邅吾上淶水濞洶三峽
疾邦人送之子岸潦飲馬膝淒淒屬方升澹澹驚
竝集衝湍順塗路游波滙原隰安知禾黍腐轉覺
蛙黽急何&KR1176;乾此潦問天借九日蕭蕭荆棘晚亹
亹霜霰密之子向南州銅章宰一邑何須念宋遠
古謂跂余及揚舲堤桺盡把醆淮山入封圻吳楚
徼郡縣秦漢襲開門駔儈鬨輳浦篙帆翕平旦書
百函交衢客三揖新湖容鼓鑄甲令貴綏輯之子
搴詞科聞詩不讀律古來學為吏頗自吾儒出足
民與知方求由有政術鞭笞麏鹿駭亦恐日不給
先君卓魯後之子况早立焚香閉閤坐啾耳從潗
濈官忙尚偷閒文字要嶪岌
和關承議彦遠水樂
上盆五尺高下盆二尺廣咿呦蟻穴間飛瀑一線
響關侯初為此避世挹蕭爽晁子亦欣然閉戶穿
瓦盎虛堂一畞靜純白四隅敞中央渾沌胚鯈忽
所求往鑿竅令語言豈但一成兩危峰下俯瞰石
井黝然仰奔泉決眥落慘澹隂壑想明珠溢盤盂
白露溼塵坱聲音通大道斷竹自誰賞何曾戞擊
闌缾缶日夜長初疑風隕籜驟雨來莽蒼乍似酒
落槽夜枕聽惚恍鳴禽雜啁哳物鬽亂肸蠁相依
欠林樾見蔽賴帷幌范侯驚側耳李令笑抵掌張
侯助我嬾不憶税歸鞅雲間余仲弟聊可樂吾黨
中和非外物此理未宜罔相勸戒勿傳名字遍天
壤撞鍾鼎食事老罷不知饗但怪一世狂端如轉
車輞能來解幅巾為子濯泚顙
送君
送君上馬時不道朝罏燠春風入木心皮肌發紅
綠春風良昜草那得勤行路且莫望南窗胡蝶飛
無數
上馬
上馬笑屬君歸期在十日來時草白芽歸時青鬱
鬱來嗔馬蹄急歸嗔馬蹄緩人心自如此馬蹄終
不變
試院次韵文潛欲知歸期近呈天啟愼思
眉山得張侯心許出一手臨川見蔡子千載慰邂
逅鄧君起南國磊磊看三秀譬如黃鍾陳我尚瓦
釜吼欲知歸期近喚馬牽出廏官壺持餉婦傾寫
不漬口千章輸明堂勿問草澤有羣公自澟澟水
鏡照妍醜
栽花招泗州叔父
春園移春栽芽孽秔粒大東風日日吹噴吐不暇
裹楊梢青猶未桃萼紅尚可田蔬美已最村醑醇
亦頗少年慕立事幸得能幾箇艱難合歸來茅屋
聊共佐
濟北晁先生雞肋集卷第七
