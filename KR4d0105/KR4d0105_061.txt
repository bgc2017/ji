濟北晁先生雞肋集目錄
第六十一卷
祭文
特進改葬祭告文
祭大資政李公文
祭左丞梁公文
祭端明蘇公文
祭郭大夫文
亳州祭土地神文
祭大孤山女郎文
河中府謁文宣王文
河中府繫浮橋告河文
祭告舜廟文
追祭呂村山川神文
開隧納誌石祭告文
湖州移天王祠告祭文
卜居金鄉祭神文
遷居安建土地祠文
修井祭告文
新居鑿井告神文
上梁祭土地文
祭西宅旅瘞文
祭西園旅瘞文
祭戴氏地旅瘞文
祭故推官黃君夫人安康郡太君李氏文
齊州祭社稷祈雨文
謁文宣王廟文
謁諸廟文
代保之等告先叔推官文
著作局敕祭文
著作局敕祭賢妃某氏文
代尚書侍郎兩制祭樞密趙公文
濟北晁先生雞肋集目錄(終)
濟北晁先生雞肋集卷第六十一
祭文
特進改葬祭告文
維大觀三年歲次己丑十月壬申朔十三日甲申
孫前泰寧軍節度推官知大名府莘縣事端禮等
謹以清酌庶羞之奠祭告于祖考特進吏部尚書
晁公祖妣河間縣太君劉氏之墓曰聞之夫子既
得合葬於防門人後雨甚至曰爾來何遲也曰防
墓崩夫子不應三言之乃泫然流涕曰吾聞之古
不修墓夫既反其極矣岸谷變遷何由必之故古
不修墓者禮也泫然流涕者情也夫禮可以不修
而情不得視其壊而不悲是夫子許其修也而端
禮等以祥符大墓土痺有水患雖我祖&KR0690;妣昔以
禮葬垂七十年可已矣而端禮等以人揆神情不
得安將遷匶任城魚山吉卜且我祖&KR0690;妣之子孫
往者皆從葬此地烝嘗以時不愆歲事抑族墳亦
禮也以人便之知神欲之亦情也故端禮等以違
古不修墓之訓為輕而伸泫然流涕之思為重雜
然相恕令月吉日奉柩以東我祖&KR0690;妣實惠聽之
不震不驚往安于行嗚呼哀哉尚饗
祭大資政李公文
維年月日門生具位晁補之謹遣人以清酌庶羞
之奠致祭于故北京畱守大資政李公之靈曰王
跡之熄詩兦不嗣春秋又微戰國横肆惟其可者
尚與聖鄰詞出其口輪囷郁紛觀左氏言何國無
士馳其戎車陳詩說禮秦儀賣國斯廼燔書韓非
孫武是固非儒至其文字孰敢貶諸漢興息民殘
編出壞經儒詞士學自此派班王兩馬河漢奔渾
胡不及古華勝其根乃獨揚雄為書準昜昜不可
準相如是式却後得唐纔一韓愈躒魏踵漢侵尋
千古宋以文治百七十年瓌儒偉士軼古竝肩公
以文鳴起河之北如彼神鳳雲翔覧德惟我神&KR0690;
文王之文謂公所作經誥是羣官名用正禮閣其
修此公餘事粤有大猷論秀百人宥死四千人車
上儛而公退然輔弼三朝時異操同幾顛者數不
自為功上建皇極以消羣疑斂時五福惟公助之
爰開大公旁作穆穆九關晝靜纍纍士復惟古良
臣善則稱君造膝之語家人莫聞嗚呼哀哉匪歲
龍蛇正月己卯賢人之憂庶氓是悼嗚呼哀哉補
之昔者自魏徂京公以其名上之朝廷羈堅附夷
千里為輕顧慙幽介文采安有無鹽刻畫秪增其
醜士報知己匪以其私潔身有義尚畏人知惟不
仰愧神其聽之嗚呼哀哉天不憖遺而喪宗工胡
床昨夢過雨驚風燕子穿閣池臺半空嗚呼哀哉
安陽之吉遠不臨壙扁舟東下形以神往寓辭千
里以侑酒尊庶平生言公猶我聞嗚呼哀哉尚饗
祭左丞梁公文
維年月日從表姪具位晁補之謹遣人以清酌庶
羞之奠敬致祭於故資政左丞梁公十四丈之靈
曰補之少日随親上都公在館閣有聲諸儒間從
先君及諸父語童子無知見公而慕其後推擇正
字祕書公由太常擢諫大夫買屋城南與公居峙
休旬杖屨從公宴喜公後秉政既有賢勞玉立班
行羣邪晛消德高來讒亦不旋踵豈公獨傷邦國
之痛自昔忠義若此者多天實為之人其謂何臧
孫諫違以有魯祀孰孝嗣之惟忠臣子豐碑不琢
無以圖徽尚曰萬里以丹旐歸埋光百年一旦射
斗詞以伸哀惟其素厚嗚呼哀哉尚饗
祭端明蘇公文
維年月日門人具位晁補之謹以清酌庶羞之奠
致祭於故端明尚書蘇公先生之靈曰孔子在位
獄訟文詞可與人同不獨有之至所罕言所不可
聞曰天道性與利命仁莫大匪天莫難匪利若性
命仁皆深遠矣夫惟道大則知者希有所卓爾回
猶病之天下紛紛皆以利往吾豈難之利不可長
凡是五者皆微不傳譬彼為國魚不脱淵雖微不
傳然見其緒千載一人尚如旦莫秦漢而還輕失
此學徒既其文謂為廣博聖言所罕與不可聞初
莫之聞矧尋厥根匪根之出其華昜悴昜悴之華
惟文士愧馬遷韓愈好古而奇六家原道顧未知
之今其所作匪道惟詞後生如簧談天與利飾性
命仁以之賈世篤生蘇公干櫓聖門跆韓躪馬匪
以其文知孔子聖文莫猶人若大且難以藏厥身
世無孔子孰明其至更百斯年曰此文士豈不炳
蔚鏗轟似之至反說約窢然過之何以實斯粤有
自來馳騁千古經營九垓破百家往躐阜踰堆朅
其山立送者自崖曰此勤矣乃人之開反而湛思
道不在遠罕言不聞一以是貫宅道之奥眇其獨
存有不得已文廼其藩固嘗自謂吾言如水行所
可行止其當止此但言語聊以為嬉惟㫺人賢事
業若斯遭時有用從本出之誠身有道忠廼孝移
如麟如鳳胡可偽為嗚呼哀哉既曰仁賢宜貴宜
夀亦貴夀矣于德不究間關嶺海九死來歸何嗟
及矣梁木其摧嗚呼哀哉補之童冠拜公錢塘見
謂可教剔垢求光顧惟冥頑汔未聞道愧負公語
以無成老竆秋訃至沈痛刳腸扁舟東泛道哭公
喪作此鄙詞惟公所喜伸哀一慟絶絃自此嗚呼
哀哉尚饗
祭郭大夫文
維元符元年某月日晁補之謹以清酌庶羞之奠
祭于大夫郭公之靈曰人之相知千載一時千載
不逢亦不可知公年長我二十而八平生出處參
辰超忽廉平爲吏自㫺所聞達識高談則猶未親
遭患來南邅迴千里偶公倦遊亦歸臥里斬然在
疚閉戶薰心我不往拜公來見尋屬氣收洟爲公
一語不知何爲傾蓋如故過累百士得一人焉以
千載語則猶竝年爲公數臨亦惠慰我如何不淑
龜玉毁破驚呼往弔雪涕霑胸尚想霜髯老鶴孤
松嗚呼哀哉公守曹南古循吏比吾弟爲僚横經
泮水頃於吾弟推轂先之晚於此逢我又見知兄
弟竆人論心誰與公獨厚之人所莫顧百年一慟
晤語無期何以舒哀斗酒隻雞嗚呼哀哉尚饗
亳州祭土地神文
維紹聖三年歲次丙子十一月戊子謹以清酌庶
羞之奠祭于土地之神曰聞諸聖言聰明得道者
沒乃為神而神之所職以土地名譬諸人間則有
社稷人之休戚繫焉者也補之以罪來此行將解
去顧其疎愚何以免咎惟履正蹈常無以庇物亦
不害物神用臨之亦允助之使老幼安處而苛慝
不作用此薦誠匪曰祈也以為報也尚饗
祭大孤山女郎文
維元符三年歲次庚辰七月癸酉承議郎武騎尉
晁補之謹以絲網碧屨及酒酌時果之奠敬祭告
于大孤山女郎之神曰補之仕不遇合不敢忘忠
而為權臣所憎陷以朋黨于歲己卯竄諸靈山季
秋揚帆挈婦與子旅拜神幄陳詞靡它神賜吉占
曰歸甚邇偶讀舊載或行遇神神與之言為買絲
屨客自都返無從致之畱屨水邊遺刀石上發去
已遠猶不悟知魚跳客舟刀在魚腹因發歌詠庶
神若茲肹蠁有聞而非夢寐旋上干越湍流迅奔
常所玩穿金山革履前夕墯瀨旦乃覺之去百里
餘不可求訪而一漁&KR1468;得於上流履不足云神其
可信因語室内我言敢欺為神作茲彩絇繶純俟
我歸日荅神之休今蒙國恩全室還北跪獻几下
雖菲而誠尚蘄他時為記若贊敘之本末警彼聾
頑名非淫訛靈實炟赫尚饗
河中府謁文宣王文
維年月日具位晁補之謹以清酌庶羞之奠敢昭
告于至聖文宣王曰㫺桓榮學尚書仕漢得輜車
乘馬矜而陳之曰稽古之力也補之恥之夫士行
其志而取償魯連猶知以為商賈之事而榮乃以
是矜其門人陋哉補之承乏此邦視事之初恐材
不稱禄負所聞於先君子之言以羞當世之士雖
稽古不及榮尚庶幾乎知恥是故擇日而薦誠尚
饗
河中府繫浮橋告河文
維崇寧元年正月八日朝散郎權知河中軍府兼
管内勸農事兼提舉解州慶成軍兵馬廵撿公事
晁補之以清酌庶羞及羊二沈諸河敬告祭於河
伯之神曰蒲之為邦條華障其南龍門隘其北而
河出龍門勃怒箭駃以經其郛於此為梁謂之蒲
津則民之畏神威懷神惠舊矣廼潦集梁絶往來
者病于濟貨用不通民用恐不寧相與愁苦籲神
而乞憐神依民者也豈可以數威其所依忘惠之
哉今有司庀具告橋可復用徼福于神庶神許之
無搖其成吏免于罪民以懋遷康厥生神亦飲食
百世尚饗
祭告舜廟文
維崇寧元年正月八日朝散郎權知河中軍府兼
管内勸農事兼提舉解州慶成軍兵馬廵撿公事
晁補之謹以清酌庶羞之奠敬告祭于帝舜之神
曰禹治洪水功施於河爲多迄今河濱濟者呼禹
且蒲帝之所嘗居而帝使禹者也今梁絶病濟有
司圖復之帝相斯人河受其職俾無壊于成則禹
之功猶賴蒲之民克永事帝尚饗
追祭吕村山川神文
維年月日孤子晁補之謹以制幣清酌之奠敢昭
告于任城縣之呂村山川百靈丘墓阡陌道路之
神曰補之不孝獲罪于天頃自丹陽遭罹母喪護
匶北歸踰二千里日月既廹不能按禮法之舊奉
不腆幣牲牢時物謝咎徼福于諸明神惟是畚鍤
窀穸之事大懼瀆犯以重罪悔于茲不孝躬今免
喪矣尚以誠心薦茲薄奠惟神其貸之尚饗
開隧納誌石祭告文
維年月日孤子晁補之將之謹以清酌之奠祭告
于先妣夀光縣太君楊氏之靈曰補之等罪逆不
孝頃奉喪北歸卜日斯廹既襄大事且終制矣惟
孝恭慈儉之美未遑圖紀誠無以詔後人慰諸孤
廼故南陽守杜侯紘實惟世婚許以撰述用成斯
志差是吉日納諸隧中惟補之等號慕永遠則亦
靡及尚饗
湖州移天王祠告祭文
維年月日具位晁補之謹以清酌庶羞之奠敬祭
告于天王之神曰聞之神民異業欲敬而不瀆前
此守居作樓城上虚其中以望而寓神其西楹為
壁限之望者日至而無求於神若此瀆矣今作堂
樓左雖庳而嚴吉日甲子告神以遷正位乎其中
而以私俸飾神之像凡壁間儀從海波煙雲之觀
復繢如初使非夫祈謝潔齋而來者不以其時不
敢以覿神以為敬而不瀆者在此尚饗
卜居金鄉祭神文
維元符二年歲次己卯正月丙辰孤子晁補之謹
以羊頭一猪頭一青幣酒果之奠祭告於金鄉縣
東郭山川土地之靈曰補之家世僑居此州六十
餘年矣蒙先之澤不絶如綫而補之不肖不知修
身服生業為齊民廼以其空言曲學欺取國家之
名第以出入閨省游行四方就食取容無愧慙於
心忠不足於君孝不足於親天用丕降禍罰於其
不肖躬大困而歸怵惕隕心垂死未絶念不可以
不畏天重怒而訛厥衷故卜淶之東尚以休老而
芘其孥雖曰五畮廣而盜天地之利已多惟神其
假之若厥心神所臨不敢徼福於神覬厥躬光大
惟寢斯安無恫瘝於其家暨厥後以康則神力能
鑒助茲尚饗
遷居安建土地祠文
補之改居市南既告神以遷矣寒暑一周畚鍤無
方寢安而動吉非神不害何以得此是用擇日還
神之舍將加塗塈繪寫衛從以嚴事神惟神終相
之尚饗
修井祭告文
昜改邑不改井補之居于此惟井因舊而歲久且
泥至於不食以虚神之惠廢養而不竆之功將修
復之尚懼畚鍤觸禁以重其家之尤悔用以誠告
惟神猶知之尚饗
新居鑿井告神文
補之相宅此地實故民居棄壤而無井飲民棄已
取凡以不爭然叩門戸而求水則亦病矣吉日丁
卯位不觸禁爰具畚鍤有謁于神神惠聽之假方
仗土俾冽而食則豈惟其室是頼亦用勿幕以仁
四鄰神之休如井不匱尚饗
上梁祭土地文
維大觀二年正月壬子朔十六日丁卯具位晁補
之謹以清酌時果之奠祭於土地之神曰補之自
郊坰改宅邑廛既告於神矣以日之吉架梁于其
室不遠之復自其素心將休老此境尚克永康以
裕其子孫方久事神惟神其祐之尚饗
祭西宅旅瘞文
維年月日具位晁補之遣私從趙采芝以楮幣酒
食之奠致祭于縣牛驢街東西地内無主骸骨之
靈曰補之買此邑中地輸租王府而居之眷言爾
曹僑瘞茲久主至客避則惟厥常幽明不糅亦各
其願且處世若夢是身非汝蛇蟬能蜕人豈不如
超然去之亦汝所樂况方春掩骼著在舊典敞園
漏澤時惟新政往即爽塏我非不恩尚饗
祭西園旅瘞文
維年月日具官晁補之遣其從者趙采芝以酒食
告祭于新居西圃旅殯之靈曰聞諸往記世人所
以多責過疾癘困畏不如欲者皆緣冢訴夫盜破
冢取貲與好事者利冢中玩掘取與主知取地而
不䘏㬥骨如棄瓦礫若是而冢訴能祟之可也今
主以錢買此居爾死者或家貧賣地取給自改瘞
爾與家無人而主言諸官官以法與爾地及斂具
而藏之又為置守使無侵犯歲時得食飲豈不幸
哉往從所安主無所任咎嗚呼哀哉尚饗
祭戴氏地旅瘞文
維年月日具官晁補之遣白直王立以清酌餅餌
之奠告於北坎旅瘞之靈曰爾等或生貧賤葬不
具禮掩坎窞間潦集之患固非其所安今朝廷闢
漏澤園徧於天下主欲用地而請于官以爾骸遷
又飲食送汝為詞以曉之高原可宅爾永無患亦
爾之願也尚饗
祭故推官黃君夫人安康郡太君李氏文
維元祐六年九月日左宣德郎充祕閣挍理通判
揚州軍州事晁補之謹以清酌庶羞之奠致祭于
故某郡太君李氏之靈曰李望隴西世德之延作
嬪于黃黃江左賢雍雍睦睦閫内之儀不見夫人
視其諸兒補之頃歲倦游北門見夫人子今挍理
君輔我以仁挽之近古定交一言匪婚姻故其後
挍理單車過魏入拜吾親如母姒娣吾親顧語惟
愚補之君辱與游實彫琢之補之忝命亦登文館
聯驂竝室笑語宴衎入拜夫人謝卧疾久扁舟來
南不問安否如何不淑而不永年泣涕竹西銘旌
在船雙井之里山奔水委往休于宫從其君子恩
封大郡詔賻其喪夫人何憾後方大昌嗚呼哀哉
尚饗
齊州祭社稷祈雨文
吏慢不德無政事無以奉社稷而臨民人夏潦為
災此邦之失業未復者戸十一二且他邦之轉徙
廩食者寓焉今冬又不雪至春不雨將大饑疫吏
何以為吏民何以為民神食於其土吏可罰民不
可竆也何為使至於此極哉顧吏無辭以謁於神
而誠可哀庶幾潤澤沛然一洒之尚饗
謁文宣王廟文
補之學經從仕踰三十年蓋更守四郡矣才出中
下不足與語任重而道遠以趨米鹽期會且不給
盥洗登降有靦其顔語不云乎有人民焉有社稷
焉何必讀書然後為學則雞鳴而起坐堂對吏旦
旦設施皆嘗所聞於先君子之言也安敢墯哉故
因視事撰日以告尚饗
謁諸廟文
吏視事三日則謁於境之神舊矣承宣主澤則吏
之責而水旱疾疫休戚其一方者神實司之吏可
以不任其責而忘徼福於神哉恭薦菲詞神其相
此尚饗
代保之等告先叔推官文
維年月日男保之付之謹以清酌庶羞之奠祭告
于先&KR0690;推官之靈曰保之等不孝童幼嬰禍綿力
弱志惟慢葬是懼既窀穸及吉卜而誄行琢石于
今缺然惟我先祖父之孫先伯父之長子今朝散
大夫管句南京鴻慶宮補之少與先君同硯席先
君愛之猶同氣實為銘詩用發潜德慰先君之不
遭納諸埏中以詔後世如先君在尚饗
著作局敕祭某官文
惟靈受才宏傑被擢先朝忠能致身武足敵愾入
長親衛出帥征徒精神折衝為國威重宜膺介福
奄及淪兦爾惟虎臣予用震悼襃終有典不在牢
羞嗚呼哀哉尚饗
著作局敕祭賢妃某氏文
惟靈夙以恭惠嬪于先朝警戒之美宮闈所範宜
膺介福夀&KR0690;而康云何不淑奄忽淪謝歲月之吉
閟神有期視秩一品則惟古制尚其不泯歆此寵
榮嗚呼哀哉尚饗
代尚書侍郎兩制祭樞密趙公文
維元祐四年月日某官某等謹以清酌庶羞之奠
致祭于故樞密趙公之靈曰天之於人若絶而通
人之戚休天實與同國之方興視所生賢天將啟
之推往引還有煒其初以厚其名中勞苦之後使
大興嗚呼公乎令德嘉言何以知之治平之元堂
堂數公如鳳如麟秉義正辭引君於仁匪忠則難
視功何如俾羣疑安爲萬世圖方冬冱隂公對延
和帝指公言天意儆予堯言民誦民聞子來使民
戴堯功孰與偕中和信誠有政在民畱安去懷黃
霸宼恂蕭公在外雅意王室匪身詘信惟道枉直
心廣體胖不泰而康公不爲名耆老益光二聖當
天問於遺訓凡公數人皆起輔政用公西府柔遠
弭兵夷蕃在庭耕旅不驚河安北流羣議東之民
洶洶憂裹糧坐堤公持不回如治平時人言踵聞
詔休役屯此豈人力皇愛下民嗚呼哀哉帝虚相
席竢忠與勲謂公帝圖公訃奄聞兩宫悼驚悲逮
庶氓況於某等位皆近臣承顔接語周旋昔時咨
嗟涕洟則匪我私百夫引輀送公還里夀貴有聞
公于何悔尚饗
濟北晁先生雞肋集卷第六十一
