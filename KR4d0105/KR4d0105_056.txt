濟北晁先生雞肋集目錄
第五十六卷
啟
謝授館職啟
揚州謝執政啟
齊州謝執政啟
湖州謝執政啟
上曾樞密啟
南京謝李中書啟
亳州謝執政啟
亳州上李中書啟
賀中書韓相公啟
賀門下李侍郎啟
河中府謝執政啓
賀許左丞啟
濟北晁先生雞肋集目錄(終)
濟北晁先生雞肋集卷第五十六
啟
謝授館職啟
誤緣公舉既不能引分而終辭濫俾試言又不獲
竭愚而小補自宜汰斥尚玷題評秪有矜慙安知
榮觀竊以挍讐之設始扵漢氏之購書員品之增
盛扵唐室之好士故二代禮樂聲明之為備亦一
時衣冠人物之使然惟麒麟延閣之華近閶闔鉤
陳之䆳至謂道家羣玉之府蓋象天官東壁之藏
近稽有宋之隆專號育材之地故招来於閒暇之
日而官使於成就之時職非要而地嚴欲知其可
貴禄已優而責寡使得以自修恭惟治平之初湥
有講求之意詔四三輔選二十人當時彬彬最號
得士厥後往往奮為名臣逮神&KR0690;之末年起治官
之廢典是正蘭臺之秩以延虎觀之儒而龍胡莫
攀風御已遠欽文母思齊之聖當成王求助之初
咨謀大臣修舉故事繄詔書所以取之之意則欲
其有行義政事好學而能文至策問所以攷之之
方又欲其知忠厚勵精扶衰而救溢竊思在上詳
延之若是則觀異時施設之謂何宜得譽髦以副
側席如補之者系出簮紱單平之後才非丘園耿
介之良不意姓名之無聞乃煩丞弼之過聽昭回
地近英俊朋来閱九奏於洞庭徒知神駭飛雙鳬
於渤海更覺身微加以陟岵永悲臥漳久薾孤將
五千之卒空有壯心立解十二之牛曾無敏手雖
欲自勉竟不能奇攷古不究其本根議政終成於
迂闊主父屢困九事敢期於八收公孫太疎十策
乃微於一得正使焦頭而爛額猶足為功真成毁
瓦而畫墁尚容見食服訓辭之甚厚預刊緝以為
榮非止見黃香未見之書以資雜博亦欲正劉晏
不正之字固有愚衷静言所遭良出於幸斯蓋伏
遇某官幾微謀國忠藎致君湥明致治之原要在
得人之盛(不待文王而興自任伊尹之重蘇公即云傳百聖道為一世師)大儒之
效吾道方興多士以寧斯文永賴顧容淺陋亦誤
采收㫺班超以秉筆得令史而不慙陽城以愛書
從院吏而自給彼皆慷慨有志之士敦朴可用之
才苟得以文墨而效官則雖為卑賤而可喜而况
加以樂育借之美名方朝廷耆艾之具来與巖穴
幽奇之咸在世逢有道之會人望大平之期屬當
是時乃在此選雖復中才之難彊猶將奮發於有
為補之願治氣養心修辭居業粗希前輩豈惟文
字之末流未負平生儻以功名而自致
揚州謝執政啟
囊空坐笑輒傾將母之誠鈞播無私偶遂佐州之
請意雖甘於遠外跡終涉於干摩伏自思惟良湥
震慄竊以聖人在上孰不懷利見之心君子處躬
蓋亦有常分之守智足以圖則當畢慮力可以任
則宜竭能固有埽曹相之門而藉以求通客常侯
之舍而因兹得召志義有在夤緣不嫌其次實事
未聞虚名可貴所以樊英聘而漢稱得衆禰衡棄
而魏為失人雖非車輿輗軏之利行猶曰園林鴻
鵠之為觀凡是二者必居一焉如補之者質薄自
憐學迂寡用陛下纂極之日羣公入輔之初旁&KR0679;
廢捐不間疎逖亦預諸生之選入陪三館之遊朝
廷清明官省閒暇鵷鸞逸翮競高舉於丹霄麋鹿
野心終自懷於豐草仰慙教載之惠未知補報之
期願試米鹽且親甘旨魏君幞被非見汰於盛時
蕭子抱關亦各從其私好此蓋伏遇某官引君以
道附衆以文養材無一介之遺建官必羣議之與
發為久大故能贊於乾坤馴致中和蓋將興於禮
樂夫何小醜首玷至公江陽故都民俗信美矧備
倅貳足竭疲駑尚假歲時不慙刻鵠之類鶩庶幾
平㫺未忍轉衣而為裳誓殫勤勞粗有寸尺仰酬
覆燾之德次納甄陶之仁
齊州謝執政啟
擢躋中祕九換歲華丐補外官兩從私便惟愚疎
之何有實幸會之已多弛負云初拊躬以惕伏念
補之總角之歲粗習義方始冠之年即嬰家難奮
飢寒而自立信詩禮以無師偶塵科名遂列學校
至預讐書之選悉緣試藝而升蓬蒿仲蔚之園風
雨子桑之屋技無庸而常佚老將至而自驚是以
陪羣俊而蹲循思古人而緬邈自請試事庶幾食
功還朝適已踰年於法又當為郡遂上煩於聽察
因俯徇於悃悰假以名城榮其將母既無烹鮮製
錦可採之譽滋有羸瓶脱輻不勝之憂斯蓋伏遇
某官以道事君有功及物推明先朝典章文物之
具崇養在位靖恭正直之心蓋欲羣工助成累盛
故茲優寄猥逮非宜忘朽木之難雕責駑馬以勿
舍人安其分事可以興况復此邦素稱難治某自
顧無術但知用心豈惟鄉飲盥洗才薄不足以化
民亦恐柱後惠文威克未可以濟務尚稍寬於轡
策得小假於歲時倘有秋毫上酬鈞造
湖州謝執政啟
承流已幸昜地更優荷平施之每加撫中情而屢
愧伏念補之稟生鄙滯逢世盛明學術素疎入必
更文字之選吏能何取出猶當民社之行且復數
奇寡偶孤煢未隕之餘而幸刮垢磨光寬大兼容
之際蕭條起廢跼蹐臨官常欲随其所遇而必竭
筋力之能儻可無歉於心而粗塞廪食之責而况
河東股肱要害之郡吳興山水清遠之邦不緣丐
求繼用付畀未覺川塗之邈但知舟檝之安自顧
何人所蒙若此斯蓋伏遇某官夔龍著業丙魏揚
聲般役衆工雖各趨而皆當醫調百藥蓋異用而
咸宜故此下材尚叨器使受恩必報思擁篲以無
從陳力不能念乞身而未可
上曾樞密啟
召還禁闥擢貳樞庭凡在陶鎔舉增慶幸恭以某
官忠良舊望經濟閎才被遇先朝廻翔近列文章
潤色豈徒詔令之間樽爼折衝蓋出精神之動偉
聖謨之獨運藹賢德以具来果膺揀圖首預機政
某蚤緣世舊實被甄收悵坐縶於守麾阻趍承於
台屏歡欣踴躍倍萬常情
南京謝李中書啟
不虔法守致速人言尚賴原情姑從降秩馳驅就
道跼蹐臨官荷天地之曲成玷鈞衡之平施重叨
安便幾至涕洟補之聞大匠取材無不可施於繩
墨中材見遇悉能自附於功名從古以然惟人所
任而補之稟資朽薄處已拙疎被蒙國士之知塵
汚文館之選未嘗試用於一事徒茲廩食者十年
羣飛刺天自乘時而遇合決起控地獨揣分而退
安蓋當庚午之冬即請廣陵之佐居然充數坐及
成資以彼大邦凡更四守既憃愚之無補又施設
之不專乃廢城闉有故亭榭數里而近歴年于茲
至于昜弊為新增小使大以職事束於為貳在人
情或所不争而又&KR0690;李宗諤祥符之圖稽皇甫湜
長慶之記蓋節使游觀之舊有玉鈎摘星之名郡
當水衝人㫺目覩似聞杜牧之句別有雷唐之基
明月揚州誰家水調此詩具在此地可求惟昧周
防罔思輟止謂經營不急實牽連佐守之時然斧
斤未加皆成就還朝之後文撿良在歲月可推非
門牆高誼已湥察其無它則菅蒯賤生亦安得有
今日仍偶去官而會赦乃煩善貸而兼收第解藩
麾旋霑禄養仰聖時之忠厚俯小已以驚惶斯蓋
伏遇某官以道事君推誠與下無私足以助元化
有容足以撫羣倫發為久大之圖馴致中和之盛
故寬罪戾未遂棄捐失官與官從近得近使自為
計不過若斯已幸匿瑕敢同車馬之不受尚為躍
冶湥慙桃李之無言固當克謹官箴益修士操信
於知己雖後世淺夫慕義感遇之詞亦不失人蓋
自㫺君子成功立名之本補之願不忘舊德常在
下風
亳州謝執政啟
以罪貶官偷安為幸因嫌易地得近已多每煩造
物之仁秪劇中情之愧伏念補之本由寒鄙偶在
選掄舍矢盡遲識野麋之至弱運斤不顧知社櫟
之無堪同時館中最下郡守竊謂追羣髦則不足
營一職其庶幾不圖迂疎尚罣咎悔量才揣分力
如虎以安能計事言功食無魚而敢歎蓋既釋耒
耜而在此則欲去斗筲而何之賴蒙矜憐不遠移
徙斯蓋伏遇某官引君扵道附衆以文方薰陶乎
大和以積累於至治故記嵬瑣不終棄捐某敢不
慎跣之傷念鞭其後淹留抑末時亹亹而過中亮
直敢云心怦怦其何極猶有異日寧忘至恩
亳州上李中書啟
夙被採收久知幸會訏俞地重敢復恃於門牆犇
走位卑自宜疎於竿牘載寢興而念此終震疊而
怛然蓋以十年之遇未酬一切之儀又闕坐恐魚
鳥池林莫還遂令階庭踵武長埽飄零自力企慕
更勤恭惟邇来調燮燕閒神明勞相伏以某官贊
天化育為士宗師學隘囷倉曠山川之受納文非
纂繡耿經緯之昭回既剛毅以有容亦柔嘉而維
則此老氏嘗稱君子之盛德抑仲尼所謂善人之
為邦加以遵正&KR0690;父之益恭兼萬石君之至慎良
法美政世但見於持循密議遠圖中已殫於裨補
要使禮刑達而内叙兵食足而外賓副上主求舊
之心終先朝用儒之效此大雅意寧衆人知而補
之幸逢休明偶脱泥滓亦欲憤發自見毫毛孤植
難伸良辰不與平生狂狷之尚中年期待之私一
事莫諧三歎何補獨竊比漢臣之自誦忘本則難
豈徒如魏虜之感恩必報而去第以賦分薄而造
物不能厚稟資拙而匠石無由工開籠鵠失而始
驚捩手羹空而自笑迷塗未返壯日已賒惟激烈
之素懷則蕭條而長在每羞王密謁楊震之意猶
鄙谷永謝王鳳之詞使愚無似有宣光不比之稱
則賢我公乃獻子可賀之舉然而志闊事迕才疎
效遲下若戰國公子之市名當時羣豪之赴義猶
可蒯緱彈鋏預三千客而有魚或能左手捧槃招
十九人而俱歃此自不果它復何言第依庇存姑
逭疵悔念虚死不如立節而止謗莫若自修鶴鳴
遠而終聞蘭生幽而亦佩誠足動金石則有不誠
無不動信可行蠻貃則有不信無不行奔踶可馴
千里要煩於良馭鉛刀且弊一割更繄於善操重
惟左右以主張吾道之公有識拔後輩之譽取人
以恕得士多賢彙茹而升簮履皆在醫門容疾富
績仁鄰寧其中棄之乎既已辱收之矣用此自信
獨無介然若唐兩生奏記當路至願爲燎供席蒸
芝效祥顧有義焉何至是也更望日崇令問益被
眷圖早正台衡大庇倫品不惟一士獨荷至私方
屆寒凉尚賒侍省伏乞爲上自夀副人所瞻下情
無任鄉往傾頌懇切之至
賀中書韓相公啟
伏自頃者初膺眷任入預政機屬時三館之虚已
在諸生之選間因造請似辱收憐然闕門之外已
疎而朝廷之閒甚密絶編志墮越俎義慙言不獲
伸事無所試上辜期待分絶激昂既流落於州麾
旋顛危扵筦庫伏遇左右卷舒以道從違在公雖
均佚於留居尚倚平於世論慮以罪衊仰玷生成
故門牆之問莫修而魚鳥之情愈闊側聞枚卜峻
陟鼎司遐徼同音歡呼共慶即日伏惟圖國有道
自天降休恭以某官剛大直溫柔嘉寬栗山嶽不
動江海有容蹈君子之中庸知古人之出處皇天
祚聖治世立賢煒仁祖之規摹有魏公之風烈大
數已得末流易防一昨初聞命行繼覩章下忠合
上慮義激士心豈惟以千秋一言而取封蓋將試
元崇十事而後入以謂可否分年而異處忠邪指
類而竝驅米斗至於千錢民室幾於九去此方今
公患之至急與當宁軫憂之最湥迺大臣先已究
知則天下夫復何慮然可否但繄於審訪而忠邪
正懼於難分虞氏豈非用大中成周可謂建皇極
既憂讒說之震亦病叨懫之欽嘗聞去蟻以培隄
未有留蠧而蕃木母疾之已甚則固可姑存而勿
論則實難彰癉不淆勸沮廼立理有萬慮行非一
歧同何必親疏豈皆異魏舒始似無取鄭朋初若
可通安得遽知要因久見必使左右皆正直内外
無欺誣則可否自陳於前是非不覈而定成周虞
氏廼得庶幾皇極大中扵焉攸叙憂糴䘏莩尚何
足言休兵務農便可無患然補之處疎遠而謀近
懷蹇淺而計湥亦恃十年嘗承一盼重念補之稟
資頑鄙賦命奇窮勤苦幼能乖違壯日憂虞晚節
摧絶盛時不别不白以得嫌無拳無勇以蒙垢遭
譴遠徙重罹閔喪終亡僅存再被竄逐邅回五六
年内往返九千里餘未省蹊田亦遇奪牛之罰何
嘗盜肉猥逢鬭犬之還不死濤淵稍佐民社世當
至德之運人望太平之功拾穗行歌問百年而如
此飯蔬没齒甘一介之當然豈敢謀身尚懷報主
耿耿自信昭昭實臨更願尊所聞之高明躋斯民
以仁夀造次啟沃終始持循然後朝廷四海蒙遠
猷大夫庶士無遺患國是永建家聲益隆以副上
之倚毗以慰人之頌望旅瑣方困閽高莫親
賀門下李侍郎啟
伏自頃者端亮得讒留居均佚旋失芘休之賴即
懷顛沛之憂茫無事倪若有期會滄溟不改歎自
蕩之波臣天雨何心笑流行之木偶單舟將母遠
道遘凶忠兼孝以兩虧影與形而相弔人理斯酷
生望莫蘄矧未至於怨仇仍重罹於竄辱實虞罪
垢更累已知故卵翼之惠山隆而寒暄之儀響闃
諒惟大雅闊此細圖不然孤生安取今日再聆柄
任增激懽悰伏惟即日鼎燮勞心天休助順恭以
某官江河致遠柱石扶危文能附而武能威剛不
吐而柔不茹體和爲決以厲濟溫中正而通優游
以法謀議遠而始驗誠信久而後彰故於仁聖之
勃興復以勲賢而首用雲行雨施魚躍鳶飛九重
開皇極之言三事起協恭之慮不爲巳甚廼見至
平民誦斯言士知此意然有道也由是廣之而補
之稟資甚頑賦命至薄駑駕難企龍門誤登垂十
五年間挽推已至行五十歲矣跋疐奈何抱瑟自
憐毁車欲去奪蹊田尚為有罪況廼初不蹊田赦
食馬猶足求功而又未嘗食馬滌器不慙市上受
經自所獄中糠覈而肥卑溼亦夀似鴞集者多矣
何必更占異雞鳴者有之惟知不應既非意可以
遣者亦往事安足論哉第以少嘗妄計於進為老
欲不虚於期待屬重光之撫運與百執以同升偶
脱濤淵稍佐民社起死之恩既厚捐生之誓益堅
且緣心困而慮衡更識言難而行訒噎因戒食折
自知醫審曲則全悟孫以出正爾局促轅下何由
穎脱囊中重惟左右學窮象先識際綿炳固曰有
容所以大無私謂之王而惟危故能論心非幾何
以成務且事有可否易辯廼人有忠邪難分則欲
開大中無忽近慮疏豈皆異同未必親袁盎始議
絳侯後更獲助鄭朋初通蕭傅卒反見傷若此實
繁胡可槩視察就義若渴之故審應問如響之情
借曰比常好先亦意隨必有事造次啟沃終始持
循顯則欲馬不敗羣隠則欲木無藏蠧公是若建
朋黨必消如此而後天下國家蒙遠猷大夫卿士
無遺患觀海恐漫睨柯足知雖未乏戴崇宴見後
堂之頃然可無陸賈微言湥念之間竊自比龜智
能靈人誠不思蠺飽不為己乃曹丘顧金掠美則
安敢若魯連解紛無取其庶幾亦有命焉非所期
也更望日崇令問益被眷圖蚤正冢司大庇羣品
豈惟一士獨荷至私方戒寒凉尚賒待省
河中府謝執政啟
明恩起廢首玷劇曹衰疾便私尚叨名閫盡出鈞
陶之巨賜寧同草木之無知引分每踰撫躬湥媿
竊以讀書非無用之具固將圖試而求行事君當
有爲之時孰不願知而幸遇賢者奮身而任大中
材隨類以效長寸隂尺璧之匪輕贏糧躍馬而恐
後又如出蔀見日去盆望天所宜欣對亨嘉鮮明
注目安有自爲連蹇俛默向隅惟能技之不同故
會逢之相邈如補之者禀生至薄涉世又疎違道
德之初心獲聲名而過實畫蛇之足嘗奪飲而固
宜蒙虎之皮或得攻而何怪一昨初湔謫籍即備
史官以半生文字之中而白首江湖之遠忽蒙此
選豈是素期故始榮所得而冒居終揣不能而知
止屬饜為請與郡復優使自為謀不過如是此蓋
伏遇某官柱石扶遠蓍龜見微直方大以正邦周
徧咸而濟物雖良樂所過絶足為已空然和扁一
經沉痼猶皆起將益收羣俊之助與共底太平之
功况補之嘗履閨臺今守民社未負韲鹽之學敢
忘卵翼之私
賀許左丞啟
再膺制命入秉政機仁賢類升華夏均福恭惟某
官徽猷甚遠廣譽早施文能附而武能威濟之以
學剛不吐而柔不茹蓋出於中徇公滅私以退為
進故能使兩朝而一節冠百吏而獨先上方總攬
權綱詢謀治體務進中和之士以期久大之功民
俗利疚之悉知人材能鄙之素識欽惟圖舊靡不
蒙休而補之書生後来曲士寡與同形骸於樗櫟
寄蹤跡於萍蓬伏念門下召還坤維之年再升鼇
禁之日實緣典挍嘗莅諸儒眷言賤疎以備三館
不以年輩官聯之夐隔每扵勞問與進而甚温旋
躋廟堂復在甄冶困屢空於甘旨求自效扵米鹽
似蒙奬憐不忍棄外藏中心而敢廢報知巳以未
遑而素拙少思緣公獲坐尚以頃年之眚復更數
赦之餘上煩貸全猶竊安便奪麾符者彌歲徙佐
貳者兩邦尤悔寧追省循已屢長鞭莫及固駑蹇
之難驅大厦方成亦飛鳴而自喜悵坐縻於官守
阻趨奉扵鈞閎
濟北晁先生雞肋集卷第五十六
