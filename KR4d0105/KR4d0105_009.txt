濟北晁先生雞肋集目錄
第九卷
古詩
和關彥遠秋風吹我衣
贈關澮關沼
贈王順之歌
遊棲巖寺呈提刑學士毅夫兄
聽閻子常平戎操
同楊希仲吳子進李希孝張景良北關納
凉晩過大安寺
同張子望顔伯儀上關納凉
開梅山
富春行贈范振
胡戢秀才效歐陽公集古作琬琰堂
和縉雲守關彥遠浮山作
試院求李唐臣畫
黃河
酬李唐臣贈山水短軸目錄(終)
濟北晁先生雞肋集卷第九
古詩
和關彥遠秋風吹我衣
海中羣魚化黃雀林烏移巢避歲惡鄴王城上秋
風驚㫺時城中鄴王第只今蔓草無人行但見黃
河咆哮奔碣石秋風吹灘起沙礫翩翩動衣裳游
子悲故鄉忽憶若耶溪頭采薪鄭巨君南風溪頭
曉北風溪頭昏一行作吏此事便廢夢中葉落覺
有歸意歸歟歸歟吾黨成斐然君今生二毛我亦
非少年胡爲車如雞栖鄴城裏朝風吹馬鬃草風
吹馬尾與人三歲居如何連屋似千里我則不狂
曾謂吾狂不吾知亦何傷安能戶三尺喙家一吭
人亦有言人各有志吞若雲夢者八九長劎耿介
倚天外有如陳仲舉庭宇亦不治吾乃今知貴不
若賤無憂富不若貧無求負日之燠吾重裘芹子
之飫吾食牛心戰故臞得道故肥吾封侯匹夫懷
璧將誰尤歸歟歸歟豈無揚雄宅一區舍前青山
木扶疎舍後流水有菰蒲今我不樂日月除尺則
不足寸有餘七十二鑽莫能免豫且無所可用乃
有百歲樗龔生竟夭天年非吾徒
贈關澮關沼
君不見杜侯㫺爲歌行贈徐侯大兒色清澈小兒
氣食牛往有關尹官仕周其人有道其澤流會稽
竹箭無名久文采關侯二兒秀不然安取關尹後
何用黃雀青鷇蓬間飛長觜飽滿短觜飢何用城
烏嗷嗷八九雛端坐秦氏桂扶疎淵也詩足興功
也禮足立三年不見冠岌岌何用春耕投種歎粟
粒功成裘氏九里溼君家會稽山頭松樹清江楓
乃翁行采薪所願溪上風男兒封侯食肉勳業須
少壯勿學乃翁呻吟蕭屑所願在溪上
贈王順之歌(叔所厚王為邢和)
王郎見若不勝衣眇然儒者未有奇我知王郎有
奇處議論濤海拏蛟螭&KR1176;周而來逮五季故事本
朝能盡知不惟知之業有用斟酌成敗中無疑我
聞㫺時崔浩亦復爾所懷百萬非熊羆人才如此
後來少朝廷水鏡區妍媸胡為五十尚塵土長翮
似劎猶差池愀然對我數白髮追風逐日無&KR1176;羈
三書自薦應不暇五府交辟終何為邢侯胸中有
王霸不但遊談漢終賈勇於吾道一臂扶往不畏
難憂助寡似聞詩有雲龍期云何計出柏馬下豈
非事君難進從古然不然富貴終在天堆金買玉
患無玉玉至自駭無因前君不見東秦逐守拙難
似木石當前以身抵接淅去齊未敢言退飛過宋
聊堪比神形自問還自荅因拙得全方至此少狂
干世等畫蛇老罷食功同履豨向長畢事漸可涯
彭澤棄官從此始山林不著一物隨平生萬卷付
羣兒收光牛背看屋壁更不刮膜煩金鎞遭時有
用君當起丹青宛轉麒麟裏我行此計無贏輸世
事從來奕棋耳
游栖巖寺呈提刑學士毅夫兄
飛樓壓城城跨野黃河逶迤避條華城南鳥道拱
高巖入谷車箱不容馬解鞍初步石苔青細泉鳴
遶竹間亭肩輿直上十八折維以采絲雙巨絙我
行枉矢復蛇蹙三步一呼勞我僕前旌已作鶴穿
雲後隊方如蟻緣木千條倒澗淙大壑百丈層冰
凍垂瀑無雲而雲蒼翠横無風而風&KR1626;&KR1700;聲崖竆
東轉路忽平長楊老柏森成城朱欄碧砌上窈冥
蓮花三峰只對面仙人玉女如相迎却臨北嶺望
吾郭萬瓦一垤令人驚孔侯翛然顧我語高眞之
居隔風雨下視人寰如此許此中豈但蠻觸微千
古紛爭幾是非我言人處世此見釋氏義人食地
上穀足固不離地我今正在阿堵中與君安得生
兩翅却憶隋文駕六龍意比姬滿朝河宗當時萬
騎畱山麓登臨已卷長江東翠微宫裏亦如此依
然古殿對喬松何況山中㩦妓裴御史猶唱當時
霜月空與君江南厭山水香罏雙劎俱夢中異鄉
同宦對絶景令我不指東飛鴻立戒兵厨釀春酒
要看雪盡山花紅不須墮淚似羊守且可騎馬同
山公
聽閻子常平戎操
嶧陽之孤桐踣自霹靂斧龍伏之靈林復古斷文
横截絲百縷下垂七軫如牛乳上有明星稀可數
當軒拂拭待君鼔君心有在君未語仲尼㫺時從
師襄頎然一人猶望羊我獨懷之千古長杖策不
省頤之忘去年河決瘡未補今年赤地無禾黍像
龍焚尫亦何取堂上平戎不敢聽且激南風召時
雨
同楊希仲吳子進李希孝張景良北關納凉
晩過大安寺
君不見少陵翁㫺時亦厭在泥滓青鞋布襪翁自
喜上關流水入城來青蘋之末風未巳駕言出游
我無酒張侯為致尊中旨可憐築室寗封池下有
千房幷萬蕊官曹十九民事聒況乃坐堂環榜捶
揚波沐髮安在哉我曹官冷奚不來日長飛鳥困
塌翼龜出仰喙魚張腮南箕不哆少女默焦暍坐
恐昆蟲猜楊君嘗攬轡獨出無把袂古藏大般若
中天立華厦同游得吳李張子亦予社登臨物色
為我豪長空吹雨來蕭騷原為起伏河出沒霧作
吞吐山卑高君不見幕中羣公府曹掾清談接武
金閨彥平明趨府罷亭午寧有食頃坐閒燕我曹
放意誠崛奇王事鞅掌慙周詩嵇康不堪章服裹
此事恐得通人嗤李侯挽我未宜下世間一笑如
此寡鄙夫敢慕從事賢少日采薪勤兩肩草玄亦
投閣醉者墜不愕安能學丁君高舉似黃鶴一&KR1185;
平生事百壺中慮廓且當俛仰宇宙間子欲觀海
須觀瀾所思安在良阻艱李侯有嘉意語若繭緒
曳不應開口煩睥睨愛身為物太早計
同張子望顔伯儀上關納凉
高閣無風華屋熱正午四隣還往絶張侯不厭過
市煩呼我桺隄鳴躞蹀城如虯背臥逶迤城上戍
樓虬白鬐一水貫來深宛轉萬家圍去綠參差囂
塵塞眼那能避未暇解衣聊埽地可憐繫馬著垂
楊可憐臺榭對池塘無限芳洲生杜若芙蓉菡萏
倚新粧鴛鴦相對鸕鷀舞飛去黃鸝獨無語登槃
未用伐蛟鼉苦菜黃瓜亦堪數張侯河目須垂膺
齒如明玉嚼寒冰未須坐上白羽扇談言自足驅
青蠅司業高情勿寂莫仲宣從軍良可樂欲看詩
句出嵌崆更饒酒量開磅礴廣文顦顇獨何人男
兒三十四方身相逢得意吐然諾俸二百錢終不
貧野橋傴僂風吹髮徙倚門關臨嵽嵲江湖平日
憶蘇侯更詠夕陽明觀闕(落日回看觀闕明蘇文子&KR1176;上關詩云)人
語喧喧未聽回木蘭晩放水萍開黃昏下馬天似
漆急雨傾屋翻狂雷
開梅山
開梅山梅山開自熙寧之五年其初連峰上參天
巒崖盤&KR2975;閡羣蠻南北之帝鑿混元此山不圯藏
雲煙躋攀鳥道出薈蔚下視蛇脊相夤緣相夤緣
竆南山南山石室大如屋黃閔之記盤瓠行跡今
依然高辛氏時北有大戎寇國中下令購頭首妻
以少女金盈斗遍國無人有畜狗厥初得之病耳
婦以盤覆瓠化而走堪嗟吳將軍屈死㹞㹞口帝
皇下令萬國同事成違信道不容竟以女妻之狗
乃負走逃山中山崖幽絶不復人跡通帝雖悲思
深往求輒遇雨與風更為獨力之衣短後裾六男
六女相㛰姻木皮草實五色文武溪赤髀皆子孫
侏離其聲異言語情黠貌癡喜安土自以吾父有
功母帝女凌夷夏商間稍稍病侵侮周宣㫺中興
方叔幾振旅春秋絶筆逮戰國一負一勝安可數
邇來梅山恃險阻黃茅竹箭霪霧雨南人顚踣斃
溪弩據關守隘類穴鼠一夫當其阨萬衆莫能武
欲知梅山開誰施神禹斧大使身服儒賓客盈幕
府檄傳傜初疑叩馬卒歡舞坦然無障塞土石填
溪渚伊川被髮祭一變卒爲虜今雖關梁通失制
後誰禦開梅山開山易防獠難不如㫺人閉玉關
富春行贈范振
錢塘江北百里餘漲沙不復生菰蒲沙田老桑出
葉麤江潮打根根半枯八月九月秋風惡風高駕
潮晚不落鼔聲鼕鼕櫓咿喔爭湊富春城下泊君
家茅屋竝城樓不出山行不記秋越舶吳帆亦何
故今年明年來復去
胡戢秀才效歐陽公集古作琬琰堂
君不見廬陵公往為學士修書日詔畀千金訪遺
逸遺文逸字往往出故都易姓幾兵火量臋鼎腹
細詰詘道人岣嶁空有聞丘陵仙鬼事恍惚共和
十鼓記亡一嶧山肉在無復骨雲陽八體又瓜剖
至使漢童訛尉律世儒詭正何足臧公家安取千
軸藏仲尼猶及史之闕有馬借人吾敢忘題籤甲
乙潁水陽後來胡君癖膏肓傾家自構琬琰堂摉
羅近出補厥亡荒林圯冢見未嘗南觀禹穴計渺
茫閉門睥睨在一床常恨平生好古家無力騎馬
蹊田觀斷刻中郎二字煩走驛率更三日勞野食
長年囊褚況易擲兒作摹朱婦遮壁願從胡君丐
無有十百數中聊取仂胡君今逸民盱眙不見十
五春坐令鉛槧老壯士朝廷豈無憂國人曩時豪
氣今誰在會面只謀千日醉聽君汗漫馳古先世
事無何付蟬蛻
和縉雲守關彥遠浮山作(刑獄之廨石色如在揚州城中提點)
(經謂之浮山鐵其高可隱圖)
廣陵形勝㫺所聞崑岡作軸江為門西來蜀道從
萬里伏堆藏阜爭崩奔盤挐蹙踏得江住精鐵一
畞巋然存半潛屋牖半出戶鼉龜見背熊羆蹲我
行平地是絶頂歎息但以指爪捫誰言一水限南
北壅遏勢極逾騰騫不然安得江南之山踴躍出
中流浮玉猶&KR0886;崒操權高視競瓜分島夷索虜何
煩述木蘭水調更淒涼延和小語尤倉猝周公卜
雒貴坦平亦言有德易以興眞人龍飛狐兔窘御
營周壍壓蕪城大明寺中老竹在九曲池上新荷
生君胡聞此不數往地中頑礦煩謿評自言家世
西湖側慣聞洗土開南屏欲空息壤發幽祕河曲
定笑勞精誠君不見珊瑚玲瓏石上吐海底有山
那可覩
試院求李唐臣畫
有客㩦來白團扇看君畫出翠微峰忽然陂水變
隂霧便有松林吹晚風松林陂水靜何極何處歸
舟天際識韋侯直榦儻不難杜陵東絹那能惜
黃河
黃河齧小吳天漢失龜鼈靈原潭下藕爛死只有
菖蒲不生節白馬橋邊迎送胡冀州斷道無來車
新隄築得高嵽嵲舊隄杵聲未可絶
酧李唐臣贈山水短軸(君章知賞李為刑曹杜)
大山宮小山霍欲識山高觀石腳大波為瀾小波
為淪欲知水深觀水津營丘於此意獨親杜侯所
與復有人不見李侯今五載苦向營丘有餘態齊
紈如雪吳刀裁小毫束筍縑囊開經營初似雲煙
合揮灑忽如風雨來蒼梧泱漭天無日深巖老樹
洪濤入榛林闇漠猨狖寒苔蘚侵淫螺蚌溼紛紛
禽散江干沙有風北來吹蒹葭前洲後渚相隨沒
行子漁人歸徑失李侯此筆良已奇我聞李侯家
朔垂跨河而北寧有之曷不南遊觀禹穴梅梁鏁
澀萍滿皮神物變化當若斯元君畫史雖天與我
論絶藝無今古張顚草書要劎舞得意可無山水
助他日李侯人益慕
濟北晁先生雞肋集卷第九
