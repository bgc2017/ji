放翁詞
宋陸游撰
念奴嬌(招韓无咎遊金山)
禁門鐘曉憶君來朝露初翔鸞鵠西府中臺推獨步行
對金蓮宫燭蹙繡華韀僊葩寶帶看即飛騰速人生難
料一尊此地相屬回首紫陌青門西湖閒院鎖千梢
脩竹素壁棲鴉應好在殘夢不堪重續歲月驚心功名
看鏡短鬢無多綠一歡休惜與君同醉浮玉
浣溪紗(和无咎韻)
謾向寒爐醉玉瓶喚君同賞小窗明夕陽吹角最關情
忙日苦多閒日少新愁常續舊愁生客中無伴怕君
行
又(南鄭席上)
浴罷華清第二湯紅綿撲粉玉肌凉娉婷初試藕絲裳
鳳尺裁成猩血色螭奩熏透麝臍香水亭幽處捧霞
觴
青玉案(與朱景參會北嶺)
西風挾雨聲翻浪恰洗盡黃茆瘴老慣人間齊得喪千
巖高卧五湖歸棹替却淩烟像故人小駐平戎帳白
羽腰間氣何壯我老漁樵君將相小槽紅酒晚香丹荔
記取蠻江上
水調歌頭(多景樓)
江左占形勝最數古徐州連山如畫佳處縹緲著危樓
鼓角臨風悲壯烽火連空明滅往事憶孫劉千里曜戈
甲萬竈宿貔貅露霑草風落木歲方秋使君宏放談
笑洗盡古今愁不見襄陽登覽磨滅遊人無數遺恨黯
難收叔子獨千載名與漢江流
浪淘沙(丹陽浮玉亭席上作)
綠樹暗長亭幾把離尊陽關常恨不堪聞何況今朝秋
色裏身是行人清淚浥羅巾各自消魂一江離恨恰
平分安得千尋横鐵鏁截斷烟津
定風波(進賢道上見梅贈王伯壽)
欹帽垂鞭送客回小橋流水一枝梅衰病逢春都不記
誰謂幽香却解逐人來安得身閒頻置酒攜手與君
看到十分開少壯相從今雪鬢因甚流年羇恨兩相催
南鄉子
歸夢寄吳檣水驛江程去路長想見芳洲初繫纜斜陽
烟樹參差認武昌愁鬢點新霜曾是朝衣染御香重
到故鄉交舊少淒涼却恐他鄉勝故鄉
又
早歲入皇州罇酒相逢盡勝流三十年來真一夢堪愁
客路蕭蕭兩鬢秋蓬嶠偶重遊不待人嘲我自羞看
鏡倚樓俱巳矣扁舟月笛烟蓑萬事休
滿江紅
危堞朱欄登覽處一江秋色人正似征鴻社燕幾番輕
别繾綣難忘當日語淒涼又作他鄉客問鬢邊都有幾
多絲真堪織楊柳院鞦韆陌無限事成虚擲如今何
處也夢魂難覓金鴨微溫香縹緲錦茵初展情蕭瑟料
也應紅淚伴秋霖燈前滴
又(䕫州催王伯禮侍御尋梅之集)
疎蘂幽香禁不過晚寒愁絶那更是巴東江上楚山千
疊欹帽閒尋西瀼路嚲鞭笑向南枝說恐使君歸去上
鑾坡孤風月清鏡裏悲華髮山驛外溪橋側悽然回
首處鳳皇城闕顦顇如今誰領略飄零已是無顏色問
行廚何日喚賓僚猶堪折
感皇恩(伯禮立春日生日)
春色到人間綵旛初戴正好春盤細生菜一般日月只
有僊家偏耐雪霜從點鬢朱顏在溫詔鼎來延英催
對鳳閣鸞臺看除拜對衣裁穩恰稱毬紋新帶箇時方
旋了功名債
又
小閣倚秋空下臨江渚漠漠孤雲未成雨數聲新雁回
首杜陵何處壯心空萬里人誰許黃閣紫樞築壇開
府莫怕功名欠人做如今熟計只有故鄉歸路石帆山
脚下菱三畝
好事近(寄張真甫)
羇雁未成歸腸斷寶箏零落那更凍醪無力似故人情
薄瘴雲蠻雨暗孤城身在楚山角煩問劒南消息怕
還成疎索
又
風露九霄寒侍宴玉華宫闕親向紫皇香案見金芝千
葉碧壺僊露醖初成香味兩奇絶醉後却騎丹鳳看
蓬萊春色
又(次宇文卷目韻)
客路苦思歸愁似繭絲千緒夢裏鏡湖烟雨看山無重
數尊前消盡少年狂慵著送春語花落燕飛庭戸歎
年光如許
又
歲晚喜東歸掃盡市朝陳迹揀得亂山環處釣一潭澄
碧賣魚沽酒醉還醒心事付横笛家在萬重雲外有
沙鷗相識
又
華表又千年誰記駕雲孤鶴回首舊曾遊處但山川城
郭紛紛車馬滿人間塵土汙芒屩且訪葛仙丹井看
巖花開落
又
揮袖别人間飛躡峭崖蒼壁尋見古僊丹竈有白雲成
積心如潭水靜無風一坐數千息夜半忽驚奇事看
鯨波暾日
又
湓口放船歸薄暮散花洲宿兩岸白蘋紅蓼映一蓑新
綠有沽酒處便為家菱芡四時足明日又乘風去住
江南江北
又(登梅仙山絶頂望海)
揮袖上西峰孤絶去天無尺拄杖下臨鯨海數烟帆歴
歴貪看雲氣舞青鸞歸路巳將夕多謝半山松吹解
慇懃留客
又
小倦帶餘酲澹澹數櫺斜日驅退睡魔十萬有雙龍蒼
璧少年莫笑老人衰風味似平昔扶杖凍雲深處探
溪梅消息
又
覓箇有緣人分付玉壺靈藥誰向市塵深處識遼天孤
鶴月中吹笛下巴陵條華赴前約今古廢興何限歎
山川如昨
又
平旦出秦關雪色駕車雙鹿借問此行安往賞清伊脩
竹漢家宫殿劫灰中春草幾回綠君看變遷如許況
紛紛榮辱
又
秋曉上蓮峯高躡倚天青壁誰與放翁為伴有天壇輕
策鏗然忽變赤龍飛雷雨四山黑談笑做成豐歲笑
禪龕楖栗
又
混迹寄人間夜夜畫樓銀燭誰見五雲丹竈養黃芽初
熟春風歸從紫皇遊東海宴暘谷進罷碧桃花賦賜
玉塵千斛
玉蝴蝶(王忠州家席上作)
倦客平生行處墜鞭京洛解佩瀟湘此夕何年來賦宋
玉高唐繡簾開香塵乍起蓮步穩銀燭分行暗端相燕
羞鶯妒蝶擾蜂忙難忘芳樽頻勸峭寒新退玉漏猶
長幾許幽情只愁歌罷月侵廊欲歸時司空笑悶微近
處丞相嗔狂斷人腸假饒相送上馬何妨
鷓鴣天
杖屨尋春苦未遲洛城櫻筍正當時三千界外歸初到
五百年前事總知吹玉笛渡清伊相逢休問姓名誰
小車處士深衣叟曾是天津共賦詩
又
家住東吳近帝鄉平生豪舉少年場十千沽酒青樓上
百萬呼盧錦瑟傍身易老恨難忘尊前嬴得是淒涼
君歸為報京華舊一事無成兩鬢霜
又(葭萌驛作)
看盡巴山看蜀山子規江上過春殘慣眠古驛常安枕
熟聽陽關不惨顏慵服氣嬾燒丹不妨青鬢戲人間
祕傳一字神仙訣說與君知只是頑
又
梳髮金盤剩一窩畫眉鸞鏡暈雙蛾人間何處無春到
只有伊家獨占多微步處奈嬌何春衫初換麴塵羅
東隣鬭草歸來晚忘却新傳子夜歌
又
家住蒼烟落照間絲毫塵事不相關斟殘玉瀣行穿竹
卷罷黃庭卧看山貪嘯傲任衰殘不妨隨處一開顏
元知造物心腸别老却英雄似等閒
又
插脚紅塵已是顛更求平地上青天新來有箇生涯别
買斷烟波不用錢沽酒市採菱船醉聽風雨擁蓑眠
三山老子真堪笑見事遲來四十年
又
嬾向青門學種瓜只將漁釣送年華雙雙新燕飛春岸
片片輕鷗落晩沙歌縹緲艣嘔啞酒如清露鮓如花
逢人問道歸何處笑指船兒此是家
又(薛公肅家席上作)
南浦舟中兩玉人誰知重見楚江濱憑教後苑紅牙版
引上西川綠錦茵纔淺笑却輕嚬淡黃楊柳又催春
情知言語難傳恨不似琵琶道得真
驀山溪(送伯禮)
元戎十乘出次高唐館歸去舊鵷行更何人齊飛霄漢
瞿唐水落惟是淚波深催疊鼓起牙檣難鏁長江斷
春深鼇禁紅日宫甎暖何處望音塵黯消魂層城飛觀
人情見慣不敢恨相忘梅驛外蓼灘邊只待除書看
又(遊三榮龍洞)
窮山孤壘臘盡春初破寂寞掩空齋好一箇無聊底我
嘯臺龍岫隨分有雲山臨淺瀨蔭長松閒據胡牀坐
三杯徑醉不覺紗巾墮畫角喚人歸落梅村籃輿夜過
城門漸近幾點妓衣紅官驛外酒壚前也有閒燈火
玉樓春(立春日作)
三年流落巴山道破盡青山塵滿帽身如西瀼渡頭雲
愁抵瞿唐關上草春盤春酒年年好試戴銀旛判醉
倒今朝一歲大家添不是人間偏我老
朝中措(梅)
幽姿不入少年場無語只淒涼一箇飄零身世十分泠
淡心腸江頭月底新詩舊夢孤恨清香任是春風不
管也曾先識東皇
又(代譚德稱作)
怕歌愁舞嬾逢迎粧晚託春酲總是向人深處當時枉
道無情關心近日啼紅密訴剪綠深盟杏館花隂恨
淺畫堂銀燭嫌明
又
鼕鼕儺鼓餞流年燭焰動金船綵燕難尋前夢酥花空
點春姸文園謝病蘭城久旅回首淒然明月梅山笛
夜和風禹廟鶯天
臨江僊(離果州作)
鳩雨催成新綠燕泥收盡殘紅春光還與美人同論心
空眷眷分袂却匆匆只道真情易寫那知怨句難工
水流雲散各西東半廊花院月一帽柳橋風
蝶戀花(離小益作)
陌上簫聲寒食近雨過園林花氣浮芳潤千里斜陽鐘
欲暝憑高望斷南樓信海角天涯行略盡三十年間
無處無遺恨天若有情終欲問忍教霜點相思鬢
又
桐葉晨飄蛩夜語旅思秋光黯黯長安路忽記横戈盤
馬處散關清渭應如故江海輕舟今已具一卷兵書
歎息無人付早信此生終不遇當年悔草長楊賦
又
水漾萍根風卷絮倩笑嬌顰忍記逢迎處只有夢魂能
再過堪嗟夢不由人做夢若由人何處去短帽輕衫
夜夜眉州路不怕銀缸深繡戸只愁風斷青衣渡
又
禹廟蘭亭今古路一夜清霜染盡湖邊樹鸚鵡杯深君
莫訴他時相遇知何處冉冉年華留不住鏡裏朱顏
畢竟消磨去一句丁寧君記取神僊須是閒人做
釵頭鳳
紅酥手黃藤酒滿城春色宫牆柳東風惡歡情薄一懷
愁緒幾年離索錯錯錯春如舊人空瘦淚痕紅浥鮫
綃透桃花落閒池閣山盟雖在錦書難託莫莫莫
清商怨(葭萌驛作)
江頭日暮痛飲乍雪晴猶凜山驛淒涼燈昏人獨寢
鴛機新寄斷錦歎往事不堪重省夢破南樓綠雲堆一
枕
水龍吟(榮南作)
樽前花底尋春處堪歎心情全減一身萍寄酒徒雲散
佳人天遠那更今年瘴烟蠻雨夜郞江畔漫倚樓横笛
臨窗看鏡時揮涕驚流轉花落月明庭院悄無言魂
消腸斷憑肩攜手當時曾效畫梁栖燕見說新來網縈
塵暗舞衫歌扇料也羞憔悴慵行芳徑怕啼鶯見
又(集中逸)
摩訶池上追遊客紅綠參差春晚韶光姸媚海棠如醉
桃花欲煖挑菜初閒禁烟將近一城絲管看金鞍爭道
香車飛蓋爭先占新亭館惆悵年華暗換黯銷魂雨
收雲散鏡奩掩月釵梁折鳳秦箏斜雁身在天涯亂山
孤壘危樓飛觀歎春來只有楊花和恨向東風滿
秋波媚(七月十六日晚登高興亭望長安南山)
秋到邊城角聲哀烽火照高臺悲歌擊筑憑高酹酒此
興悠哉多情誰似南山月特地暮雲開灞橋烟柳曲
江池館應待人來
又
曾散天花蘂珠宫一念墮塵中鉛華洗盡珠璣不御道
骨僊風東遊我醉騎鯨去君駕素鸞從垂虹看月天
台采藥更與誰同
采桑子
寶釵樓上粧梳晚嬾上鞦韆閒撥沈烟金縷衣寬睡髻
偏鱗鴻不寄遼東信又是經年彈淚花前愁入春風
十四絃
卜算子(詠梅)
驛外斷橋邊寂寞開無主已是黃昏獨自愁更著風和
雨無意苦爭春一任羣芳妒零落成泥碾作塵只有
香如故
沁園春(三榮横谿閣小宴)
粉破梅梢綠動萱叢春意已深漸珠簾低卷笻枝微步
冰開躍鯉林暖鳴禽荔子扶疎竹枝哀怨濁酒一尊和
淚斟憑欄久歎山川冉冉歲月駸駸當時豈料如今
漫一事無成霜鬢侵看故人強半沙堤黃閤魚懸帶玉
貂映蟬金許國雖堅朝天無路萬里淒涼誰寄音東風
裏有灞橋烟柳知我歸心
又
一别秦樓轉眼新春又近放燈憶盈盈倩笑纖纖柔握
玉香花語雪暖酥凝念遠愁腸傷春病思自怪平生殊
未曾君知否漸香消蜀錦淚漬吳綾難求繫日長繩
况倦客飄零少舊朋但江郊雁起漁村笛怨寒缸委燼
孤硯生冰水繞山圍烟昏雲慘縱有高臺常怯登消魂
處是魚牋不到蘭夢無憑
又
孤鶴歸飛再過遼天換盡舊人念纍纍枯冢茫茫夢境
王侯螻螘畢竟成塵載酒園林尋花巷陌當日何曾輕
負春流年改歎圍腰帶剩點鬢霜新交親散落如雲
又豈料如今餘此身幸眼明身健茶甘飯輭非惟我老
更有人貧躱盡危機消殘壯志短艇湖中閒采蓴吾何
恨有漁翁共醉谿友為鄰
秦樓月
玉花驄晚街金轡聲璁瓏聲璁瓏閒欹烏帽又過城東
富春巷陌花重重千金沽酒酬春風酬春風笙歌圍
裏錦繡叢中
漢宫春(張園賞海棠作園故蜀燕王宫也)
浪迹人間喜聞猿楚峽學劒秦川虛舟汎然不繫萬里
江天朱顏綠鬢作紅塵無事神僊何妨在鶯花海裏行
歌閒送流年休笑放慵狂眼看閒坊深院多少嬋娟
燕宫海棠夜宴花覆金船如椽畫燭酒闌時百炬吹烟
憑寄語京華舊侣幅巾莫換貂蟬
又(初自南鄭來成都作)
羽箭雕弓憶呼鷹古壘截虎平川吹笳暮歸野帳雪壓
青氊淋漓醉墨看龍蛇飛落蠻牋人誤許詩情將略一
時才氣超然何事又作南來看重陽藥市元夕燈山
花時萬人樂處欹帽垂鞭聞歌感舊尚時時流涕尊前
君記取封侯事在功名不信由天
月上海棠(成都城南有蜀王舊苑多梅皆二百餘年古木)
斜陽廢苑朱門閉弔興亡遺恨淚痕裏淡淡宫梅也依
然點酥剪水凝愁處似憶宣華舊事行人别有淒涼
意折幽香誰與寄千里佇立江臯杳難逢隴頭歸騎音
塵遠楚天危樓獨倚(宣華故蜀苑名)
又
蘭房繡戸厭厭病歎春酲和悶甚時醒燕子空歸幾曾
傳玉關邊信傷心處獨展團窠瑞錦熏籠消歇沈烟
冷淚痕深展轉看花影漫擁餘香怎禁他峭寒孤枕西
窗曉幾聲銀瓶玉井
烏夜啼
金鴨餘香尚暖綠窗斜日偏明蘭膏香染雲鬟膩釵墜
滑無聲冷落鞦韆伴侣闌珊打馬心情繡屛驚斷瀟
湘夢花外一聲鶯
又
簷角楠隂轉日樓前荔子吹花鷓鴣聲裏霜天晚疊鼓
巳催衙鄉夢時來枕上京書不到天涯邦人訟少文
移省閒院自煎茶
又
我挍丹臺玉字君書蘂殿雲篇錦官城裏重相遇心事
兩依然攜酒何方處處尋梅共約年年細思上界多
官府且作地行僊
又
世事從來慣見吾生更欲何之鏡湖西畔秋千頃鷗鷺
共忘機一枕蘋風午醉二升菰米晨炊故人莫訝音
書絶釣侣是新知
又
素意幽棲物外塵緣浪走天涯歸來猶幸身強健隨分
作山家巳趁餘寒泥酒還乘小雨移花柴門盡日無
人到一徑傍谿斜
又
園館青林翠樾衣巾細葛輕紈好風吹散霏微雨沙路
喜新乾小燕雙飛水際流鶯百囀林端投壺聲斷彈
棋罷閒展道書看
又
從宦元知漫浪還家更覺清真蘭亭道上多脩竹隨處
岸綸巾泉冽偏宜雪茗秔香雅稱絲蓴翛然一飽西
窗下天地有閒人
又
紈扇嬋娟素月紗巾縹緲輕烟高槐葉長隂初合清潤
雨餘天弄筆斜行小草鈎簾淺醉閒眠更無一點塵
埃到枕上聽新蟬
真珠簾
山村水館參差路感羇遊正似殘春風絮掠地穿簾知
是竟歸何處鏡裏新霜空自憫問幾時鸞臺鼇署遲暮
謾憑高懷遠書空獨語自古儒冠多誤悔當年早不
扁舟歸去醉下白蘋洲看夕陽鷗鷺菰菜鱸魚都棄了
只換得青衫塵土休顧早收身江上一蓑烟雨
又
燈前月下嬉遊處向笙歌錦繡叢中相遇彼此知名纔
見便論心素淺黛嬌蟬風調别最動人時時偷顧歸去
想閒窗深院調絃促柱樂府初翻新譜漫裁紅點翠
閒題金縷燕子入簾時又一番春暮側帽燕脂坡下過
料也計前年崔護休訴待從今須與好花為主
柳梢青(故蜀燕王宫海棠之盛為成都第一今屬張氏)
錦里繁華環宫故邸疊萼奇花俊客妖姬爭飛金勒齊
駐香車何須幕障幃遮寶杯浸紅雲瑞霞銀燭光中
清歌聲裏休恨天涯
又(乙巳二月西興贈别)
十載江湖行歌沽酒不到京華底事翩然長亭烟草衰
鬢風沙憑高目斷天涯細雨外樓臺萬家只恐明朝
一時不見人共梅花
夜遊宫(記夢寄師伯渾)
雪曉清笳亂起夢遊處不知何地鐵騎無聲望似水想
關河雁門西青海際睡覺寒燈裏漏聲斷月斜窗紙
自許封侯在萬里有誰知鬢雖殘心未死
又(宫詞)
獨夜寒侵翠被奈幽夢不成還起欲寫新愁淚濺紙憶
承恩歎餘生今至此蔌蔌燈花墜問此際報人何事
咫尺長門過萬里恨君心似危欄難久倚
安公子
風雨初經社子規聲裏春光謝最是無情零落盡薔薇
一架況我今年憔悴幽窗下人盡怪詩酒消聲價向藥
爐經卷忘却鶯窗柳榭萬事收心也粉痕猶在香羅
帕恨月愁花爭信道如今都罷空憶前身便面章臺馬
因自來禁得心腸怕縱遇歌逢酒但說京都舊話
木蘭花慢(夜登青城山玉華樓)
閱邯鄲夢境歎綠鬢早霜侵奈華嶽燒丹青谿看鶴尚
負初心年來向濁世裏悟真詮祕訣絶幽深養就金芝
九畹種成琪樹千林星壇夜學步虚吟露冷透瑤簪
對翠鳳披雲青鸞遡月宫闕蕭森琅函一封奏罷自鈞
天帝所有知音却遇蓬壺嘯傲世間歲月駸駸
蘇武慢(唐西安湖)
澹靄空濛輕隂清潤綺陌細塵初靜平橋繫馬畫閣移
舟湖水倒空如鏡掠岸飛花傍簷新燕都是學人無定
歎連年戎帳經春邊壘暗凋顏鬢空記憶杜曲池臺
新豐歌管怎得故人音信羇懷易感老伴無多談塵久
閒犀柄惟有翛然筆牀茶竈自適筍輿烟艇待綠荷遮
岸紅蕖浮水更乘幽興
齊天樂(左綿道中)
角殘鐘晚關山路行人乍依孤店塞月征塵鞭絲帽影
常把流年虚占藏鴉柳暗歎輕負鶯花謾勞書劔事往
關情悄然頻動壯遊念孤懷誰與強遣市壚沽酒酒
薄怎當愁釅倚瑟姸詞調鉛妙筆那寫柔情芳豔征途
自厭況烟歛蕪痕雨稀萍點最是眠時枕寒門半掩
又(三榮人日作)
客中隨處閒消悶來尋嘯臺龍岫路歛春泥山開翠霧
行樂年年依舊天工妙手放輕綠萱芽淡黃楊柳笑問
東君為人能染鬢絲否西州催去近也帽簷風輭且
看市樓沽酒宛轉巴歌淒涼塞管攜客何妨頻奏征塵
暗袖漫禁得梅花伴人疎瘦幾日東歸畫船平放溜
望梅
壽非金石恨天教老向水程山驛似夢裏來到南柯這
些子光隂更堪輕擲戍火邊城又過了一年春色歎名
姬駿馬盡付杜陵苑路豪客長繩漫勞繫日看人間
俛仰俱是陳迹縱自倚英氣淩雲奈回盡鵬程鎩殘鸞
翮終日憑高悄不見江東消息算沙邊也有斷鴻倩誰
問得
洞庭春色
壯歲文章暮年勳業自昔誤人算英雄成敗軒裳得失
難如人意空喪天真請看邯鄲當日夢待炊罷黃粱徐
欠伸方知道許多時富貴何處關身人間定無可意
怎換得玉鱠絲蓴且釣竿漁艇筆牀茶竈閒聽荷雨一
洗衣塵洛水情關千古後尚棘暗銅駝空愴神何須更
慕封侯定遠圖像麒麟
漁家傲(寄仲高)
東望山隂何處是往來一萬三千里寫得家書空滿紙
流清淚書回巳是明年事寄語紅橋橋下水扁舟何
日尋兄弟行徧天涯真老矣愁無寐鬢絲幾縷茶烟裏
繡停針
歎半紀跨萬里秦吳頓覺衰謝回首鵷行英俊並遊咫
尺玉堂金馬氣淩嵩華負壯略縱横王霸夢經洛浦梁
園覺來淚流如瀉山林定去也却自恐說著少年時
話靜院焚香閒倚素屛今古總成虛假趁時婚嫁幸自
有湖邊茅舍燕歸應笑客中又還過社
桃園憶故人(幷序)
三榮郡治之西因子城作樓觀曰高齋下臨山
村蕭然如世外予留七十日被命參成都戎幕
而去臨行徙倚竟日作桃園憶故人
斜陽寂歴柴門閉一點炊烟時起雞犬往來林外俱有
蕭然意衰翁老去疎榮利絶愛山城無事臨去畫樓
頻倚何日重來此
又(應靈道中)
欄干幾曲高齋路正在重雲深處丹碧未乾人去高棟
空留句離離芳草長亭暮無奈征車不住惟有斷鴻
烟渚知我頻回顧
又
一彈指頃浮生過墮甑元知當破去去醉吟高卧獨唱
何須和殘年還我從來我萬里江湖烟舸脫盡利名
韁鏁世界元來大
又
城南載酒行歌路冶葉倡條無數一朵鞓紅凝露最是
關心處鶯聲無賴催春去那更兼旬風雨試問歲華
何許芳草連天暮
又
中原當日山川震關輔回頭煨燼淚盡兩河征鎮日望
中興運秋風霜滿青青鬢老却新豐英俊雲外華山
千仞依舊無人問
極相思
江頭疎雨輕烟寒食落花天翻紅墜素殘霞暗錦一段
淒然惆悵東君堪恨處也不念冷落樽前那堪更看
漫空相趁柳絮榆錢
一叢花
樽前凝佇漫魂迷猶恨負幽期從來不慣傷春淚為伊
後滴滿羅衣那堪更是吹簫池館青子綠隂時回廊
簾影晝參差偏共睡相宜朝雲夢斷知何處倩雙燕說
與相思從今判了十分憔悴圖要箇人知
又
僊姝天上自無雙玉面翠蛾長黃庭讀罷心如水閉朱
戶愁近絲簧窗明几淨閒臨唐帖深炷寶奩香人間
無藥駐流光風雨又催涼相逢共話清都舊歎塵劫生
死茫茫何如伴我綠蓑青篛秋晩釣瀟湘
隔浦蓮近拍
飛花如趁燕子直度簾櫳裏帳掩香雲暖金籠鸚鵡驚
起凝恨慵梳洗粧臺畔蘸粉纖纖指寶釵墜才醒又
困懨懨中酒滋味牆頭柳暗過盡一年春事罨畫高樓
怕獨倚千里孤舟何處烟水
又
騎鯨雲路倒景醉面風吹醒笑把浮丘袂寥然非復塵
境震澤秋萬頃烟霏散水面飛金鏡露華冷湘妃睡
起鬟傾釵墜慵整臨江舞處零亂塞鴻清影河漢横斜
夜漏永人靜吹簫同過緱嶺
昭君怨
晝永蟬聲庭院人倦嬾搖團扇小景寫瀟湘自生涼
簾外蹴花雙燕簾下有人同見寶篆拆宫黃炷熏香
雙頭蓮(呈范至能待制)
華鬢星星驚壯志成虚此身如寄蕭條病驥向暗裏消
盡當年豪氣夢斷故國山川隔重重烟水身萬里舊社
凋零青門俊遊誰記盡道錦里繁華歎官閒晝永柴
荆添睡清愁自醉念此際付與何人心事縱有楚柁吳
檣知何時東逝空悵望鱠美菰香秋風又起
又
風卷征塵堪歎處青驄正摇金轡客襟貯淚漫萬點如
血憑誰持寄佇想豔態幽情壓江南佳麗春正媚怎忍
長亭匆匆頓分連理目斷淡日平蕪看烟濃樹遠微
茫如薺悲歡夢裏奈倦客又是關河千里最苦唱徹驪
歌重遲留無計何限事待與丁寧行時已醉
南歌子(送周機宜之益昌)
異縣相逢晚中年作别難暮秋風雨客衣寒又向朝天
門外話悲歡瘦馬行霜棧輕舟下雪灘烏奴山下一
林丹為說三年常寄夢魂間
憶王孫
春風樓上柳腰肢初試花前金縷衣嫋嫋娉娉不自持
曉粧遲畫得蛾眉勝舊時
又
一春常是雨和風風雨晴時春巳空誰惜泥沙萬點紅
恨難窮恰似衰翁一世中
醉落魄
江湖醉客投杯起舞遺烏幘三更冷翠霑衣溼嫋嫋菱
歌吹落半川月空花昨夢休尋覓雲臺麟閣俱陳迹
元來只有閒難得青史功名天却無心惜
鵲橋僊
華燈縱博雕鞍馳射誰記當年豪舉酒徒一半取封侯
獨去作江邊漁父輕舟八尺低篷三扇占斷蘋洲烟
雨鏡湖元自屬閒人又何必官家賜與
又
一竿風月一蓑烟雨家在釣臺西住賣魚生怕近城門
況肯到紅塵深處潮生理櫂潮平繫纜潮落浩歌歸
去時人錯把比嚴光我自是無名漁父
又(夜聞杜鵑)
茅簷人靜篷窗燈暗春晚連江風雨林鶯巢燕總無聲
但月夜常啼杜宇催成清淚驚殘孤夢又揀深枝飛
去故山猶自不堪聽況半世飄然羇旅
長相思
雲千重水千重身在千重雲水中月明收釣筒頭未
童耳未聾得酒猶能雙臉紅一尊誰與同
又
橋如虹水如空一葉飄然烟雨中天教稱放翁側船
篷使江風蟹舍參差漁市東到時聞暮鐘
又
面蒼然鬢皤然滿腹詩書不值錢官閒常晝眠畫凌
烟上甘泉自古功名屬少年知心惟杜鵑
又
暮山青暮霞明夢筆橋頭艇子横蘋風吹酒醒看潮
生看潮平小住西陵莫較程蓴絲初可烹
又
悟浮生厭浮名回視千鍾一髮輕從今心太平愛松
聲愛泉聲寫向孤桐誰解聽空江秋月明
菩薩蠻
江天淡碧雲如掃蘋花零落蓴絲老細細晚波平月從
波面生漁家真箇好悔不歸來早經歲洛陽城鬢絲
添幾莖
又
小院蠶眠春欲老新巢燕乳花如掃幽夢錦城西海棠
如舊時當年真草草一櫂還吳早題罷惜春詩鏡中
添鬢絲
訴衷情
當年萬里覓封侯匹馬戍梁州關河夢斷何處塵暗舊
貂裘仇未滅鬢先秋淚空流此生誰料心在天山身
老滄洲
又
青衫初入九重城結友盡豪英蠟封夜半傳檄馳騎諭
幽幷時易失志難成鬢絲生平章風月彈壓江山别
是功名
生查子
還山荷主恩聊試扶犂手新結小茅茨恰占清江口
風塵不化衣鄰曲常持酒那似宦遊時折盡長亭柳
又
梁空燕委巢院靜鳩催雨香潤上朝衣客少閒談麈
鬢邊千縷絲不是吳蠶吐孤夢泛瀟湘月落聞柔艣
破陣子
仕至千鍾良易年過七十常稀眼底榮華元是夢身後
聲名不自知營營端為誰幸有旗亭沽酒何妨繭紙
題詩幽谷雲蘿朝採藥靜院軒窗夕對棋不歸真箇癡
又
看破空花塵世放輕昨夢浮名蠟屐登山真率飲笻杖
穿林自在行身閒心太平料峭餘寒猶力廉纖細雨
初晴苔紙閒題谿上句菱唱遥聞烟外聲與君同醉醒
上西樓
江頭綠暗紅稀燕交飛忽到當年行處恨依依灑清
淚歎人事與心違滿酌玉壺花露送春歸
點絳唇
采藥歸來獨尋茆店沽新釀暮烟千嶂處處聞漁唱
醉弄扁舟不怕黏天浪江湖上這回疎放作箇閒人樣
謝池春
壯歲從戎曾是氣呑殘虜陣雲高狼烟夜舉朱顏青鬢
擁雕戈西戍笑儒冠自來多誤功名夢斷却泛扁舟
吳楚漫悲歌傷懷弔古烟波無際望秦關何處歎流年
又成虚度
又
賀鑑湖邊初繫放翁歸櫂小園林時時醉倒春眠驚起
聽啼鶯催曉歎功名誤人堪笑朱橋翠徑不許京塵
飛到掛朝衣東歸欠早連宵風雨捲殘紅如掃恨樽前
送春人老
又
七十衰翁不減少年豪氣似天山淒涼病驥銅駞荆棘
灑臨風清淚甚情懷伴人兒戲如今何幸作箇故谿
歸計鶴飛來晴嵐㬉翠玉壺春酒約羣僊同醉洞天寒
露桃開未
洛陽春
滿路遊絲飛絮韶光將暮此時誰與說新愁有百囀流
鶯語俯仰人間今古神僊何處花前須判醉扶歸酒
不到劉伶墓
又
識破浮生虚妄從人譏謗此身恰似弄潮兒曾過了千
重浪且喜歸來無恙一壺春釀雨蓑烟笠傍漁磯應
不是封侯相
杏花天
老來駒隙駸駸度算只合狂歌醉舞金杯到手君休訴
看著春光又暮誰為倩柳條繫住且莫遣城笳催去
殘紅轉眼無尋處盡屬蜂房燕戸
太平時
竹裏房櫳一徑深靜愔愔亂紅飛盡綠成隂有鳴禽
臨罷蘭亭無一事自修琴銅爐裊裊海南沈洗塵襟
戀繡衾
不惜貂裘換釣篷嗟時人誰識放翁歸櫂借樵風穩數
聲聞林外暮鐘幽棲莫笑蝸廬小有雲山烟水萬重
半世向丹青看喜如今身在畫中
又
無方能駐臉上紅笑浮生擾擾夢中平地是冲霄路又
何勞千日用功飄然再過蓮峰下亂雲深吹下暮鐘
訪舊隱依然在但鶴巢時有墮松
風入松
十年裘馬錦江濱酒隱紅塵萬金選勝鶯花海倚疎狂
驅使青春吹笛魚龍盡出題詩風月俱新自憐華髮
滿紗巾猶是官身鳳樓常記當年語問浮名何似身親
欲寄吳牋說與這回真箇閒人
風流子
佳人多命薄初心慕德耀嫁梁鴻記綠窗睡起靜吟閒
詠句翻離合格變玲瓏更乘興素紈留戲墨纖玉撫孤
桐蟾滴夜寒水浮微凍鳳牋春麗花砑輕紅人生誰
能料堪悲處身落柳陌花叢空羨畫堂鸚鵡深閉金籠
向寶鏡鸞釵臨粧常晚繡茵牙版催舞還慵腸斷市橋
月笛燈院霜鐘
放翁詞
