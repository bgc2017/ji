唐賈浪仙長江集卷第十
普州司倉參軍范陽賈島浪仙
早秋寄題天竺靈隱寺
峰前峰後寺新秋絶頂高窗見沃州人在定中聞蟋
蟀鶴從棲處挂獼猴山鍾夜度空江水汀月寒生古
石樓心憶懸帆身未遂謝公此地昔年遊
黎陽寄姚合
魏都城裏曾遊熟才子齋中止泊多去日綠楊垂紫
陌歸時白草夾黃河新詩不覺千廽詠古鏡曾經幾
度磨惆悵心思滑臺北滿杯濃酒與愁和
送崔約秀才
歸寧髣髴三千里月向船窗見幾宵野鼠獨偷高樹
果前山漸見短禾苗更深栅鎻淮波疾葦動風生雨
氣遥重入石頭城下寺南朝杉老未乾燋
詠懷
縱把書看未省勤一生生計秪長貧可能在世無成
事不覺離家作老人中嶽深林秋獨往南原多草夜
無隣經年抱疾誰來問野鳥相過啄木頻
夏日寄高洗馬
三十年來長在客兩三行淚忽然垂白衣蒼鬢經過
懶赤日朱門偃息遲花發應躭新熟酒草顚還寫早
朝詩不緣馬死西州去畫角堪聽是暁吹
送周判官元範赴越
原下相逢便別離蟬鳴關路使廽時過淮漸有懸帆
興到越應將墜葉期城上秋山生菊早驛西寒渡落
潮遲巳曾幾徧隨旌旆去謁荒郊大禹祠
送羅少府歸牛渚
作尉長安始三日忽思牛渚夢天台楚山遠色獨歸
去㶚水空流相送回霜覆鶴身松子落月分螢影石
房開白雲多處應頻到寒澗泠泠漱古苔
題童眞上人
江上修持積歲年灘聲未擬住潺湲誓從五十身披
衲便向三千界坐禪月峽靑城那有滯天台廬岳豈
無緣昨宵息夢遊滄海萬里波濤在目前
贈温觀主
一別羅浮竟未還觀深廊古院多關君來幾日行虚
洞仙去空壇在遠山胎息存思當黑處井華懸綆取
朝間弊廬道室雖隣近自樂冬陽炙背閑
賀龐少尹除太常少卿
太白山前終日見十旬假滿擬秋尋中峰絶頂非無
路北闕除書阻入林朝謁此時閑野屐宿齋何處止
鳴砧省中石鐙陪隨步唯賞煙霞不猒深
上邠寧邢司徒
箭頭破帖渾無敵杖底敲毬遠有聲馬走千蹄朝萬
乘地分三郡擁雙旌春風欲盡山花發暁角初吹客
夢驚不是邢公來鎮此長安西北未能行
欲遊嵩岳留別李少尹益
孤策遲廽洛水湄孤禽嘹唳幸人知嵩岳望中常待
我河梁欲上未題詩新秋愛月愁多雨古觀逢仙看
盡碁微眇此來將敢問鳳凰何日定(一作始)歸池
病鶻吟
俊鳥還投高處栖騰身戞戞下雲梯有時透霧凌空
去無事隨風入草迷迅疾月邊捎玉兔遲廽日裏拂
金雞不緣毛羽遭零落焉肯雄心向爾低
贈僧
從來多是遊山水省泊禪舟月下濤初過石橋年尚
少久辭天柱臘應高靑松帶雪懸銅錫白髮如霜落
鐵刀常恐畫工援筆寫身長七尺有眉毫
贈翰林
淸重無(一作可)過知内制從前禮絶外庭人看花在處
多隨駕召宴無時不及身馬自賜來騎覺穩詩緣見
徹語長新應憐獨向名場苦曾十餘年浪過春
頌得上賈常侍
邊臣說使朝天子發語轟然激夏雷高節羽書期獨
傳分符綘郡滯長材啁啾鳥恐鷹鸇起流散人歸父
母來自顧此身無所立恭談祖德朵頥開
田將軍書院
滿庭花木半新栽石自平湖遠岸來笋迸隣家還長
竹地經山雨幾層苔井當深夜泉微上閣入高秋戸
盡開行背曲江誰到此琴書鎻着未朝廽
投龐少尹
閉戸息機搔白首中庭一樹有淸隂年年不改風塵
趣日日轉多泉石心病起望山臺上立覺來聽雨燭
前吟龐公相識元和歲春分依依直至今
夏夜登南樓
水岸寒(一作閑)樓帶月躋夏林初見岳陽溪一點新螢
報秋信不知何處(一作樹)是菩提
題靑龍寺
碣石山人一軸詩終南山北數人知擬看青龍寺裏
月待無一點夜雲時
贈李文通
營當萬勝岡頭下誓立千年不朽功天子手擎新鉞
斧諫官請贈李文通
題虢州三堂吳郎中
無窮草樹昔誰栽新起臨湖白石臺半岸泥沙孤鴈
立三堂風雨四門開荷翻團(一作圓)露驚秋近柳轉斜
陽過水來昨夜北樓堪朗詠虢城初鎻月徘徊
送僧
池上時時松雪落焚香烟起見孤燈静夜憶誰來對
坐油江南岸寺中僧
三月晦日贈劉評事
三月正當三十日風光別我苦吟身共君今夜不湏
睡未到暁鍾猶是春
送張道者
新歲抱琴何處去洛陽三十六峰西生來未識山人
面不得一聽烏夜啼
題魚尊師院
老子堂前花萬樹先生曾見幾廽春夜煎白石平明
喫不擬教人哭此身
宿村家亭子
牀頭枕是溪中石井底泉通竹下池宿客未眠過夜
半獨聞山雨到來時
送稱上人
歸蜀擬從巫峡過何時得入舊房禪寺中來後誰身
化起塔栽松向野田
楊祕書新居
城角新居隣静寺時從新閣上經樓南山泉入宫中
去先向詩人門外流
聽樂山人彈易水
朱絲弦底燕泉急燕將雲孫白日彈嬴氏歸山陵已
掘聲聲猶帶髮衝冠
經蘇秦墓
沙埋古篆折碑文六國興亡事計(一作繫)君今日淒涼
無處說亂山秋盡有寒雲
題戴勝
星點花冠道士衣紫陽宮女化身飛能傳上界春消
息若到蓬山莫放歸
題隱者居
雖有柴門長不關片雲孤木伴身閑猶嫌住久人知
處見擬移家更上山
哭孟東野
蘭無香氣鶴無聲哭盡秋天月不明自從東野先生
死側近雲山得散行
過京索先生墳
京索先生三尺墳秋風漠漠吐寒雲從來有恨君多
哭今日何人更哭君
客思
促織聲尖尖似針更深刺著旅人心獨言獨語月明
裏驚覺眠童與宿禽
塩池院觀鹿
條峰五老勢相連此鹿來從若箇邊別有野麋人不
見一生長飲白雲泉
唐賈浪仙長江集卷第十
