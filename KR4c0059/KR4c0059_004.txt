唐賈浪仙長江集卷第四
普州司倉參軍范陽賈島浪仙
過唐校書書齋
池滿風吹竹時時得爽神聲齊雛鳥語畫卷老僧眞
月出行幾步花𨳩到四鄰江湖心自切未可掛頭巾
送杜秀才東遊
東遊誰見待盡室寄長安別後葉頻落(後一作夜)去程山
巳寒大河風色度曠野燒烟殘匣有靑銅鏡時將照
鬢看
送天台僧
遠夢歸華頂扁舟背岳陽寒𬞞修净食夜浪動禪牀
鴈過孤峰暁猿啼一樹霜身心無別念餘習在詩章
懷紫閣隱者
寂寥思隱者孤燭坐秋霖梨栗猿喜熟雲山僧說深
寄書應不到結伴擬同尋廢寢方終夕迢迢紫閣心
雨夜同厲玄懷皇甫荀
桐竹遶庭匝雨多風更吹還如舊山夜卧聽瀑泉時
磧鴈來期近秋鍾到夢遲溝西吟苦客中夕話兼思
秋暮
北門楊柳葉不覺巳&KR0813;紛值鶴因臨水迎僧忽背雲
白鬚相並出暗淚兩行分默默空朝夕苦吟誰喜聞
哭胡遇
天壽知齊理何曾免歎嗟祭廽(一作葬時)收朔雪吊後折
寒花野水吟秋斷空山影暮斜弟兄相識徧猶得到
君家
送丹師歸閩中
波濤路杳然衰柳洛陽蟬行李經雷電禪前漱島泉
歸林久別寺過越未離船自說從今去身應老海邊
送安南惟鑒法師
講經春殿裏花遶御牀飛南海幾廽過舊山臨老歸
潮摇蠻草落月濕島松微(一作觸風香損印霑雨磬生衣)空水旣如
彼(一作雲水路迢)往來消息稀
題李凝幽居
閑居少隣並草徑入荒園鳥宿池邊(一作中)樹僧敲月
下門過橋分野色移石動雲根暫去還來此幽期不
負言
送韓湘
掛席從古(一作中)路長風起廣津楚城花未發上苑蝶
來新半没湖波月初生島草春孤霞臨石鏡極浦映
村神細響吟乾葦餘馨動遠蘋欲憑將一扎寄與沃
州人
寄董武
雖同一城裏少省得從容門掩園林僻日高巾幘慵
孤鴻來半夜積雪在諸峰正憶毘陵客聲聲隔水鍾
宿贇上人房
階前多是竹閑地擬栽松朱點草書䟽雪平麻履蹤
御溝寒夜雨宫寺静時鍾此時(一作室)無他事來尋不
厭重
訪李甘原居
原西居處静門對曲江𨳩石縫銜枯草查根上净苔
(一作漬古苔)翠微泉夜落紫閣鳥時來仍憶尋淇岸同行
採蕨廽
題山寺屏
沈沈百尺餘功就豈斯湏汲早僧出定鑿新蟲自無
藏源重嶂底澄翳大空隅此地如經劫凉潭會共枯
僻居無可上人相訪
自從居此地少有事相關積雨荒隣圃秋池照遠山
硯中枯葉落枕上斷雲閑野客將禪子依依偏往還
送李餘及第歸蜀
知音伸久屈覲省去光輝津渡逢淸夜途程盡翠微
雲當綿竹疊鳥離錦江飛肯寄書來否原居出甚稀
荒齋
草合徑微微終南對掩扉晚凉疎雨絶初暁遠山稀
落葉無靑地閑身著白衣朴愚猶本性不是學忘機
夜喜賀蘭三見訪
漏鍾仍夜淺時節欲秋分泉聒棲松鶴風除翳月雲
踏苔行引興枕石卧論文即此尋常静來多祗是君
題靑龍寺鏡公房
一夕曾留宿終南搖落時孤燈岡(一作龕)舍掩殘磬雪
風吹樹老因寒折泉深出井遲疎慵豈有事多失上
方期
送陳判官赴綏德
將軍遥入幕束帶便離家身暖蕉衣窄天寒磧日斜
火燒岡斷葦(一作草)風卷雪和沙絲竹豐州有春來祗
欠花
送唐環歸敷水莊
毛女峰當戸日高頭未梳地侵山影掃葉帶露㾗書
松徑僧尋廟(一作藥)沙泉鶴見魚一川風景好恨不有
吾廬
原東居喜唐温琪頻至
曲江春草生紫閣雪分明汲井嘗泉味聽鍾問寺名
墨研秋日雨茶試老僧鐺地近勞頻訪烏紗出送迎
送敡法師
度歲不相見嚴冬知出關孤烟寒色樹高雪夕陽山
瀑布寺應到牡丹房甚閑南朝遺跡在此去幾時還
寄錢庶子
曲江春水滿北岸掩柴關秪有僧隣舍全無物映山
樹隂終日掃藥債隔年還猶記聽琴夜寒燈竹屋間
原上秋居
關西又落木心事復如何歲月辭山久秋霖入夜多
鳥從井口出人自岳陽過倚杖聊閑望田家未剪禾
夏夜
原寺偏隣近𨳩門物景澄磬通多葉罅月離片雲稜
寄宿山中鳥相尋海畔僧唯愁秋色至乍可在炎蒸
冬夜
羈旅復經冬瓢空盎亦空淚流寒枕上跡絶舊山中
凌結浮萍水雪和衰柳風曙光雞未報嘹唳兩三鴻
送厲宗上人
擁策背岷峨終南雨雪和漱泉秋鶴至禪樹夜猿過
高頂白雲盡前山黃葉多曾吟廬嶽上月動九江波
寄李存穆
聞道船中病似憂親弟兄信來從水路身去到柴城
久別長鬚鬢相思書姓名忽然消息絶頻夢却還京
贈無懷禪師
身從劫劫修果以此生周禪定石牀暖月移山樹秋
捧盂觀宿飯敲磬過淸流不掩玄關路教人問白頭
寄武功姚主簿
居枕江沱北情懸渭曲西數宵曾夢見幾處得書披
驛路穿荒坂公田帶淤泥静棋功奥妙閑作韻淸凄
鋤草留叢藥尋山上石梯客廽河水漲風起夕陽低
空地苔連井孤村火隔溪卷簾黃葉落鎻印子規啼
隴色澄秋月邊聲入戰鼙會湏過縣去况是屢招携
題劉華書齋
白石牀無塵靑松樹有鱗一鶯啼帶雨兩樹合從春
荒榭苔膠砌幽叢果墮榛偶來疎或數當暑夕勝晨
露滴星河水巢重草木薪終南同往意趙北獨遊身
渡葉司天漏驚蛩遠地人機淸公幹族也莫卧漳濱
送盧秀才遊潞府
雨餘滋潤在風不起塵沙邊日寡文思送君吟月華
過山千相府臨水宿僧家能賦焉長屈他春宴杏花
送南康姚明府
銅章美少年小邑在南天版籍多遷客封疆接洞田
静江鳴野鼓發䌫帶村烟却笑陶元亮何湏憶醉眠
送友人棄官遊江左
羡君休作尉萬事具全身寰海多虞日江湖獨往人
姓名何處變鷗鳥幾時親別後吳中使應湏訪子眞
雨中懷友人
對雨思君子嘗茶近竹幽儒家隣古寺不到又逢秋
寄遠
家住錦水上身征遼海邊十書九不到一到忽經年
南齋
獨自南齋卧神閑景亦空有山來枕上無事到心中
簾卷侵牀月屏遮入座風望春春未至應在海門東
早春題友人湖上新居二首
近得雲中路門長侵早𨳩到時猶有雪行處巳無苔
勸酒客初醉留茶僧未來每逢晴暖日惟見乞花栽
又
門不當官道行人到亦稀故從餐後出多是夜深歸
𨳩篋收詩卷掃牀移卧衣幾時同買宅相送有柴扉
唐賈浪仙長江集卷第四
