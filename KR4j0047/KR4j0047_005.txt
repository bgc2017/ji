白石道人歌曲別集
宋姜夔撰
小重山令
趙郎中謁告迎侍太夫人將來都下予喜為
作此曲
寒食飛紅滿帝城慈烏相對立柳青青玉階端笏細陳
情天恩許春盡可還京鵲報倚門人安輿扶上了更
親擎看花攜樂緩行程爭迎處堂下拜公卿
念奴嬌
毁舍後作
昔遊未遠記湘臯聞瑟澧浦捐㻡因覓孤山林處士來
踏梅根殘雪獠女供花傖兒行酒卧看青門轍一丘吾
老可憐情事空切曾見海作桑田仙人雲表笑汝真
癡絶說與依依王謝燕應有涼風時節越只青山吳惟
芳草萬古皆沈滅繞枝三匝白頭歌盡明月
卜算子
吏部梅花八詠䕫次韻
江左詠梅人夢繞青青路因向凌風臺下看心事還將
與憶別庾郎時又過林逋處萬古西湖寂寞春惆悵
誰能賦
又
月上海雲沈鷗去吳波迥行過西泠有一枝竹暗人家
靜又見水沈亭舉目悲風景花下鋪氊把一杯緩飲
春風影(西泠橋在孤山之西水沈亭在孤山之北亭廢)
又
蘚榦石斜妨玉蕊松低覆日暮冥冥一見來略比年時
瘦涼觀酒初醒竹閣吟纔就猶恨幽香作許慳小遲
春心透(涼觀在孤山之麓南北梅最竒竹閣在涼觀西今廢)
又
家在馬城西曾賦梅屏雪梅雪相兼不見花月影玲瓏
徹前度帶愁看一晌和愁折若使逋仙及見之定自
成愁絶(馬城在都城西北梅屏甚見珍愛)
又
摘蕊暝禽飛倚樹懸冰落下竺橋邊淺立時香已漂流
却空逕晩烟平古寺春寒惡老子尋花第一番常恐
吳兒覺(下竺寺前磵石上風景甚妙)
又
綠萼更横枝多少梅花樣惆悵西村一塢春開過無人
賞細草藉金輿歲歲長吟想枝上么禽一兩聲猶似
宫娥唱(綠萼横枝皆梅別種凡二十許名西村在孤山後梅皆阜陵時所種)
又
象筆帶香題龍笛吟春咽楊柳嬌癡未覺愁花管人離
別路出古昌源石瘦冰霜潔折得青鬚碧蘚花持向
人間說(越之昌源古梅妙天下)
又
御苑接湖波松下春風細雲綠峩峩玉萬枝別有仙風
味長信昨來看憶共東皇醉此樹娑娑一惘然苔蘚
生春意(聚景官梅皆植之高松之下花蔭歲久萼盡綠夔舊觀梅於彼所聞於園官者如此末章及之)
洞仙歌
黃木香贈辛稼軒
花中慣識壓架玲瓏雪乍見緗蕤間琅葉恨春風將了
染額人歸留得箇裊裊垂香帶月鵝兒真似酒我愛
幽芳還比酴醿又嬌絶自種古松根待看黃龍亂飛上
蒼髯五鬛更老仙添與筆端春敢喚起桃花問誰優劣
驀山溪
詠柳
青青官柳飛過雙雙燕樓上對春寒捲珠簾瞥然一見
如今春去香絮亂因風霑徑草惹牆花一一教誰管
陽關去也方表人腸斷幾度拂行軒念衣冠尊前易散
翠眉織錦紅葉浪題詩烟渡口水亭邊長是心先亂
永遇樂
次韻辛克清先生
我與先生夙期巳久人間無此不學楊郎南山種豆十
一徵微利雲霄直上諸公袞袞乃作道邊苦李五千言
老來受用肯教造物兒戲東崗記得同來胥宇歲月
幾何難計柳老悲桓松高對阮未辦為鄰地長干白下
青樓朱閣往往夢中槐蟻却不如窪尊放滿老夫未醉
虞美人
括蒼烟雨樓石湖居士所造也風景似越之
蓬萊閣而山勢環繞峰嶺高秀過之觀居士
題顔且歌其所作虞美人夔亦作一解
闌干表立蒼龍背三面攙天翠東遊纔上小蓬萊不見
此樓烟雨未應回而今指點來時路却是冥濛處老
仙鶴馭幾時歸未必山川城郭是耶非
永遇樂
北固樓次稼軒韻
雲隔迷樓苔封很石人向何處數騎秋烟一篙寒汐千
古空來去使君心在蒼厓綠嶂苦被北門留住有尊中
酒差可飲大旗盡繡熊虎前身諸葛來遊此地數語
便酬三顧樓外冥冥江臯隱隱認得征西路中原生聚
神京耆老南望長淮金鼓問當時依依種柳至今在否
水調歌頭
富覽亭永嘉作
日落愛山紫沙漲省潮回平生夢遊不到一葉眇西來
欲訊桑田成海人世了無知者魚鳥兩相猜天外玉笙
杳子晉只空臺倚闌干二三子總仙才爾歌遠遊章
句雲氣入吾杯不問王郎五馬頗憶謝生雙屐處處長
青苔東望赤城近吾興亦悠哉
漢宫春
次韻稼軒
雲曰歸歟縱垂天曳曳終反衡廬揚州十年一夢俛仰
差殊秦碑越殿悔舊遊作計全疎分付與高懷老尹管
弦絲竹寧無知公愛山入剡若南尋李白問訊何如
年年雁飛波上愁亦關予臨臯領客向月邊攜酒攜鱸
今但借秋風一陣公歌我亦能書
又
次韻稼軒蓬萊閣
一顧傾吳苧蘿人不見烟杳重湖當時事如對奕此亦
天乎大夫仙去笑人間千古須臾有倦客扁舟夜泛猶
疑水鳥相呼秦山對樓自綠怕越王故壘時下樵蘇
只今倚闌一笑然則非與小叢解唱倩松風為我吹竽
更坐待千巖月落城頭眇眇啼烏
白石道人歌曲别集
