白石道人歌曲詞曲類一(詞集之屬)
提要
(臣)等謹案白石道人歌曲四卷别集一卷宋
姜䕫撰䕫有綘帖平續書譜詩集詩說俱别
著錄此其樂府詞也䕫詩格高秀為楊萬里
等所推詞亦精深華妙尤善自度新腔故音
節文采並冠絶一時其詩所謂自製新詞韻
最嬌小紅低唱我吹簫者風致尚可想見惟
其集久無善本舊有毛晉汲古閣刊板僅三
十四闋而題下小序往往不載原文康熙甲
午陳撰刻其詩集以詞附後亦僅五十八闋
且小序及題下自註多意為刪竄又出毛本
之下此本從宋槧翻刻最為完善卷一宋鐃
歌十四首越九歌十首琴曲一首卷二詞三
十三首總題曰令卷三詞二十首總題曰慢
卷四詞十三首皆題曰自製曲别集詞十八
首不復標列總名疑後人所掇拾也其九歌
皆註律吕于字旁琴曲亦註指法于字旁皆
尚可解惟自製曲一卷及二卷鬲溪梅令杏
花天影醉吟商小品玉梅令三卷之霓裳中
序第一皆記拍于字旁宋代曲譜今不可見
亦無人能歌莫辨其節奏安在然歌詞之法
僅僅留此一線錄而存之安知無懸解之士
能尋其分别者乎魯鼓薛鼓亡其音而留其
譜亦此意也舊本卷首冠以詩說僅三頁有
餘殆以不成卷帙附詞以行然䕫自有白石
道人詩集列于詞集殊為不類今移附詩集
之末此不複錄焉乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
