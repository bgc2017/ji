李義山文集箋註卷七
監察御史徐樹穀箋
山東提學僉事徐炯註
祭文下
祭處士房叔父文(詳祭裴氏姊文房字上應有十二二字)
某爰在童蒙(易匪我求童蒙)最承教誘違訣雖久音旨長存(晉中興書)
(東海王越敕子毘曰諷味遺言不如親承音旨)近者以檀山舊塋忽罹風水(水經注索)
(水出京縣西南嵩渚山北流逕京縣故城西城北有壇山岡按京縣故城在今河南開封府滎陽縣東南二十里壇)
(山即檀山其山四絶孤峙山上有塢聚俗謂之檀山聚新書劉禹錫傳葬滎陽檀山原山今在縣西有劉禹錫墓也)
(義山懷州河内人距滎陽二百里而近故先塋在焉郭璞葬經内篇氣乘風則散界水則止古人聚之使不散行之)
(使有止故謂之風水)夀堂圯壞(陸機挽歌夀堂延鬼魅注夀堂祭祀處)冡樹凋傾雖崩
則不修聞諸前哲(一作聖禮記孔子既得合葬於防孔子先反門人後雨甚至曰防墓崩孔子泫)
(然出涕曰吾聞之古不修墓)但墜而罔治(御覽輿地志曰琵琶圻有古墓半在水中甓有隠起字云)
(筮云吉龜云凶八百年墜水中)那俟他人况真德貽(一作昭誤)芳鴻儒著美(文心)
(雕龍磊落鴻儒)豈可令趙岐之表墊彼玄扃(見為濮陽公文)郭泰之碑淪
於夜壑(見代李玄文)載惟瑊頊(二子名)藐爾孤冲誠呌號之不停
顧營辦之無素(南史劉歊傳歊已先知手自營辦詳上表)某等輙考諸蓍筮(晉左)
(貴嬪傳楊皇后誄曰乃考龜筮龜筮襲吉)别卜丘封使羲叟以令日吉時奉移
神寢奢無僭縟儉免虧疎是期永閟尊靈長安幽穸(文心雕龍)
(武帝誄云尊靈永蟄詳上表)眠牛有慶自及于諸孤(晉書陶侃微時丁艱將葬家中忽失)
(牛遇老父謂曰前岡見一牛眠地若葬位極人臣)白馬垂祥豈均於猶子(博物志公卿送)
(夏侯嬰葬至東都門外馬不行按地悲嗚得石槨葬之)追懷莫及感切徒深更思平
昔之時兼預生徒之列陸公賜杖念榮益以何成(晉中興書謝安)
(嘗詣陸納納兄子俶遂陳盛饌安去納杖俶四十云汝既不能光益叔父奈何穢吾素業)殷氏著文媿
獻酬而早屈(晉殷浩傳浩與叔父融俱好老易融與浩口談則辭屈著篇則融勝浩)引進之
恩方極禍凶之感徒(一作俄)鍾誰言一紀之餘又奉再遷之
兆(孝經卜其宅兆而安厝之)哀深永往情極初聞矧宗緒衰微簪纓殆
歇(晉謝尚傳尚議曰婚姻將以繼百世崇宗緒詳上啟)五服之内(禮記喪多而服五上附下附列也注)
(大功以上附於親小功以下附於疎五服之上下附也)一身有官將使澤底名家翻
同單系(李肇國史補四姓滎陽鄭崗頭盧澤底李士門崔皆為鼎甲)山東舊族不及寒
門(新書柳冲傳過江則為僑姓王謝袁蕭為大東南則為吳姓朱張顧陸為大山東則為邵姓王崔盧李鄭為大)
(關中亦號邵姓韋裴柳薛楊杜首之晉劉毅傳疏曰上品無寒門下品無世族)靜思肯構之文
敢怠成書之託(見上啓)瑊等既幽明無累年志漸成(後漢第五)
(倫傳疏曰年盛志美)則當授以詩書諭其(一作以)婚宦(列子語有之曰人不婚宦)
(情欲失半)使烝嘗有奉名教無虧靈其鑒此微忱助夫至願
敢以求於必大庶免歎於忽諸(左傳臧文仲聞六與蓼滅曰皋陶庭堅不祀忽)
(諸)廹以哀憂兼之瘵恙(見上啓)曾非遐遠不獲躬親瀝血
裁詞(南史袁昂傳啟曰披心瀝血敢乞言之)叩心寫懇(後漢張奐傳奏記曰凡人之情冤則)
(呼天窮則叩心)長風吹浪敢忘昔日之規(南史宗慤小時叔父少文問其所志答曰)
(願乘長風破萬里浪)南巷齊名永絶今生之望(世說阮仲容步兵居道南諸阮居道)
(北北阮皆富南阮貧)冀因薄奠(魏志武帝紀遣使以太牢祀橋玄注公祝文曰裁致薄奠公其尚饗)
少降明輝延慕酸傷不能堪處苦痛至深永痛至深
為馮(一作鄭)從事妻李氏祭從父文
有美吾門實繫公族(見上狀)絳霄結蔭皇極流輝(郭璞遊仙詩振)
(髮帶翠霞解褐披絳霄詳上文)自嚴君以交辟延榮(易家人有嚴君焉)仲父以
立朝衍慶叔父雖禮疎五服而義協一家馬援於兒姪
之間一情無異(後漢馬援傳兄子嚴敦嚴字威卿父余援常與計議委以家事南史王僧虔曰)
(昔馬援子姪之間一情不異)王華在兄弟之列數從猶親(南史王琨傳琨華從)
(父弟也琨伯父廞得罪晉世諸子並從誅唯華得免華宋世貴盛以門衰提攜琨恩若同生為之延譽)吉
人辭寡(見易)君子無爭(見論語)屬者以獻賦不遇投筆從戎
(漢書司馬相如獻上林子虚賦王筠詩獻賦甘泉宫詳上表)鏡水稽山聊屈觀書之
望(輿地志山陰南湖縈帶郊郭白水碧巖互相映發若鏡若圖故王逸少云山陰路上行如在鏡中遊會稽)
(記漢順帝永和五年會稽太守馬臻創立鏡湖在會稽山陰兩縣界左傳晉侯使韓宣子來聘觀書於太史氏)
(揚雄遺劉歆書得觀書於石室)甬東淛右始開傳(集作侍非)劒之名(吳語越王使人)
(告吳王曰寡人其達王於甬句東注句音鉤甬句東今句章東海口外洲也史記吳世家越王句踐遷夫差於)
(甬東集解賈逵曰甬東越東鄙甬江東也孔稚圭北山移文馳妙譽於浙右詳上表)經途幾千(任昉)
(哭范僕射詩與子别幾辰經塗不盈旬)去國數載爰因職貢來奉闕庭(漢兩)
(粤傳長為藩臣奉貢職庾信表不獲躬親闕庭)傳車方馳朝露溘至禍生朽索
釁起揚鞭(書凛乎若朽索之馭六馬江總詩揚鞭向柳市詳上丈)始驚香而不禁
俄折臂而無望(原注因墜馬死故云云魏志朱建平善相馬曰此馬今日死馬惡衣香齧帝膝)
(帝怒殺之晉羊祜傳祜墮馬折臂)嗚呼存亡恒(集作定)理脩夭常期所悲
者方次中塗所痛者非因美疢税鞅告痛(謝朓詩無由税歸鞅)肩
輿數晨既鍼艾之莫徵(南史袁粲傳火艾鍼藥莫不畢具詳上啟)果含(去聲)禭
而斯及(穀梁傳衣衾曰禭貝玉曰含)况乎合室遠在海涯一女方羈
二子未丱人生甚痛天道奚言(江淹恨賦人生至此天道寧論詳上啟)今
以家國載遥干戈未息尚稽歸祔(禮記魯人之祔也合之注祔謂合葬也)
乃議從權(謂旅殯也)定鼎城東(帝王世紀春秋成王定鼎於郟鄏其南門名定鼎門蓋九)
(鼎所從入也)永通門外(隋地理志大業元年移都改曰豫州東面三門南曰永通)南瞻嵩
嶺(戴延之西征記嵩高中嶽也東謂太室西謂少室相去十七里嵩其總名也)北望邙山(張載)
(七哀詩北邙何壘壘高陵有四五注北邙山名也)式崇寓殯之封且作藏神之
室必也慶延異日時屬通年先温序之思歸(見代僕射表)俟
臧孫之有後(見為裴懿文)二十一姪女早蒙慈撫久歎違離
今又從夫山東食貧洛水(詩三歲食貧)將療無及驚悲有加
敢因祭酹(集作酒醊)之馨聊冀精靈之降(見上文)嗚呼叔父永
鑒卑誠
祭韓氏老姑文(原注故安定韓尚書太夫人)
猗歟我家世奉玄德讓弟受封(後漢丁鴻傳綝卒鴻當襲封讓國於弟盛不報)
(既葬乃挂衰絰於冡廬而逃去)勤王賜國(左傳子犯曰求諸侯莫如勤王)名芳彝鼎(禮記)
(衛孔悝鼎銘悝拜稽首曰對揚以辟之勤大命施於烝彝鼎)勲盈史冊季孟國高秦
晉欒郤(按季孟國高謂在國高之間秦晉欒郤謂與欒郤為匹左傳秦晉匹也論語以季孟之間待之)
恭惟柔範載禀淵塞(詩仲氏任只其心塞淵晉袁塞宏傳贊曰公衡冲達秉志淵)既作
女師(宋玉神女賦顧女師善曰古者皆有女師教以婦德漢外戚傳班婕妤誦詩及窈窕德象女師之篇)
乃為嬪則(謝朓哀策思媚諸姑貽我嬪則)潁水波清梁園月明(西京雜記梁孝)
(王遊於忘憂之館集諸遊士使各為賦公孫乘為月賦詳上表)言旋百兩且拜雙旌託
(一作計)侯令弟(謝靈運詩末路值令弟)配國名卿(見上文)入從述職出
輔專征(禮記王制諸侯賜弓矢然後征晉虞預傳疏曰淮夷作難召伯專征)螽斯不妬(詩序)
(螽斯后妃子孫衆多也言若螽斯不妬忌則子孫衆多也)鳳凰和鳴(左傳懿氏卜妻敬仲其妻占之)
(曰吉是謂鳳凰于飛其鳴鏘鏘)此時同慶東郡(一作都)分榮(魏地形志東郡秦置治滑)
(臺城)使者責梁(漢文三王傳梁王怨爰盎使人刺殺盎天子遣使冠蓋相望於道覆按梁事使者責)
(二千石急梁相軒丘豹及内史安國皆泣諫王王乃令羊勝公孫詭皆自殺出之)公子專魏(史記)
(信陵君傳魏安釐王二十年秦昭王已破趙長平軍又進兵圍邯鄲公子姊為趙惠王弟平原君夫人數遺魏)
(王及公子書請救於魏使者冠蓋相屬魏王畏秦終不聽公子用侯生計殺晉鄙將晉鄙軍擊秦秦兵解去)
帝念元昆人思仲氏杖節赴敵(晉宣帝紀諸葛亮復來挑戰帝將出兵以應之)
(辛毗杖節立軍門帝乃止)斬芻盡瘁(後漢第五倫傳倫攝會稽太守雖為二千石躬自斬芻養馬)
無以家為或從王事(易或從王事无成有終詳上表)禮優内子(左傳趙姬以叔)
(隗為内子而已下之禮記卿之配曰内子大夫之配曰孺人曰命婦)詩美夫人(詩序鵲巢夫人之德)
(也)冕紘瑱紞(魯語敬姜曰王后親織玄紞公侯之夫人加之以紘綖左傳臧哀伯諫曰衡紞紘綖)
(昭其度也注衡維持冠者紞冠之垂者紘纓從上而下者)山蕨澗蘋(詩序草蟲大夫妻能以禮自防)
(也其詩曰陟彼南山言采其蕨采蘋大夫妻能循法度也能循法度則可以承先祖共祭祀矣其詩曰于以采)
(蘋南澗之濱)子元罕見(漢朱博傳博字子元夜寢早起妻希見其面)冀缺如賓(左傳)
(初臼季使過冀見冀缺耨其妻饁之敬相待如賓)綠衣有感翟茀仍新(詩序綠衣衛莊)
(姜傷已也妾上僭夫人失位而作是詩也碩人閔莊姜也其詩曰翟茀以朝)遽歎逝(一作夜)川
遄聞晝哭(禮記穆伯之喪敬姜晝哭文伯之喪晝夜哭孔子曰知禮矣)原阡舊署(漢游)
(俠傳京兆民曹氏葬茂陵民謂其道為京兆阡原涉慕之迺買地開道立表署曰南陽阡人不肯從謂之原氏)
(阡)孟鄰斯卜(列女傳孟母舍近墓孟子之少也嬉戲為墓間之事踊躍築埋孟母曰此非所以居)
(處子也乃去舍市旁其子嬉戲為賈又曰此非所以居處子也乃舍學宫之旁其子遊戲乃設俎豆揖讓進退)
(曰此可以居處子矣長遂成大儒詳上表)閒居獻夀(潘岳閒居賦序太夫人在堂有羸老之疾尚何)
(能違膝下色養而屑屑從斗筲之役乎乃作閒居之賦曰稱萬夀以獻觴或一懼而一喜)作賦之官
(東征賦注曹大家集曰子榖為陳留長大家隨至官作東征賦)弓裘望襲菽水承歡(禮記)
(孔子曰啜菽飲水盡其歡斯謂之孝詳上表)福善餘慶好謙舊祉(書天道福善禍淫詳)
(上文)復自良人集於之子爰從上蔡去臨易水(地理志蔡州汝南郡)
(領上蔡縣詳上啟)空報登壇(見為懷州表)未聞曳履(見上河東公啓)鼂父先
歸莫之能比(漢鼂錯𫝊錯所更令三十章諸侯讓譁錯父曰劉氏安矣而鼂氏危吾去公歸矣遂)
(飲藥死)趙母上言蓋不得已(史記趙奢傳趙王以括為將代廉頗其母上書言於王曰)
(括不可使將趙括既代廉頗秦軍射殺趙括)寒暄結患燥濕為疵徒虚百禄
靡效三毉(詩百禄是荷詳上啓)嗚呼夀夭所賦彭殤不移(莊子莫夀乎殤)
(子而彭祖為夭)誰能了悟孰不憂悲何兹達識乃克先知同易
簀以就正(禮記曾子寢疾病曾元曾申坐於足童子曰華而睆大夫之簀與曾子曰然斯季孫之賜)
(也我未之能易也元起易簀曾元曰夫子之病革矣不可以變曾子曰吾何求哉吾得正而斃焉斯已矣舉扶)
(而易之反席未安而没)如買棺而指期(南史張融卒遺令曰吾平生所善自當凌雲一哭三)
(千買棺無置新龕)苟有所累安能及斯道遠轘轅(左傳使侯出諸轘轅初學)
(記轘轅關在洛陽)程遥河洛建旐臨塗移舟就壑(見上文)日慘林
嶺(疑是林巒)風凄灌薄積靄茫茫行煙漠漠(謝朓詩生煙紛漠漠)某等
誠深通舊情協先親始自童子至於成人年將二紀恩
冠六姻(隋書鄭善果母謂善果曰今此秩俸當須散贍六姻)念升堂之如昨(吳志周瑜)
(字公瑾堅子策與瑜同年獨相友善瑜推道南大宅以舍策升堂拜母有無通共)慟幽夜之無
晨(陸機挽歌大暮安可晨注張奐遺令曰地底冥冥長無曉期)歌停行路舂輟比鄰
(曲禮鄰有喪舂不相里有殯不巷歌史記商君傳趙良曰五羖大夫死童子不歌謠舂者不相杵漢孫寳傳寳)
(祭竈請比鄰)雖寓辭之有所終含酸而莫伸(江淹恨賦亦復含酸茹歎)壺
清媿酎(直救反漢書注酎三重釀醇酒也)俎薄羞芹惟餘彤管有美清
塵(詩靜女其變貽我彤管傳古者后夫人必有女史彤管之法史不記過其罪殺之事無大小記以成法詳)
(上文狀表)嗚呼尚饗
為李郎中祭舅竇端州文(新書地理志嶺南道端州高要郡領縣二高要平興)
始虞命(集作燕非)夏暴於玄穹功垂刊木(書禹敷土隨山刊木)德協湮
洪(漢溝洫志夏書曰禹堙洪水堙與湮同)洎帝相之難作誕少康於竇中
由屯獲吉因生受封(左傳伍員曰昔有過澆殺斟尋滅夏后相后緡方姙逃出自竇歸於)
(有仍生少康焉新書宰相世系表竇氏出自姒姓夏后氏帝相失國其妃有仍氏女方姙逃出自竇奔歸有仍)
(氏生子曰少康少康二子曰杼曰龍留居有仍遂為竇氏)降及後代傳勲繼庸(周禮司勲)
(掌六鄉賞地之法以等其功王功曰勲國功曰功民功曰庸事功曰勞治功曰力戰功曰多)西京則
嬰為外戚(漢竇嬰傳嬰字王孫孝文皇帝后兄子也父世觀津人上察宗室諸竇無如嬰賢師古曰)
(諸竇總謂帝外家也)東漢則融居上公(後漢竇融傳融字周公扶風平陵人也隴蜀平數月)
(拜為冀州牧十餘日又遷大司空)愍陽城之不享(陽城疑是安成漢外戚傳竇皇后親早卒)
(葬觀津薄太后乃詔有司追封竇后父為安成君母為安成夫人)始移籍於扶風(宰相世系)
(表龍六十九世孫鳴犢為晉大夫竇氏遂居平陽鳴犢六世孫誦二子世扈世生嬰漢丞相魏其侯也扈二子)
(經充充避秦之難徙居清河漢贈安成侯葬觀津二子長君廣國廣國字少君章武景侯二子定誼誼生賞襲)
(章武侯宣帝時以二千石徙扶風平陵二子夀邕邕二子敷秀秀子林徙居武威融其孫也)源遠更
清基高自(集作足)峻有卓明靈靄然休問(見上狀)陋巷不憂
坦途方進月遠標儀(南史齊王儉傳風儀與秋月齊明音徽與春雲等潤)霞高映
論(北山移文使我高霞孤映)玉寧韞匵(見論語)錐安處囊(見上狀)宜伸尚
屈(見上文)將集猶翔(見論語)潛師大易謙尊以光(易謙尊而光卑而不)
(可踰)誓安老氏債少易償(老子是以聖人執左契而不責於人吕注右契所以取左契所)
(以與則左契者常以與人而不為物主者也)爰紆銅墨(漢百官公卿表秩比六百石以上皆銅印)
(墨綬)是宰濠梁(莊子莊子與惠子遊於濠梁之上)宓琴時奏(見為濮陽公狀)潘樹
逾芳(見為賀拔員外啓)入贊朝儀(漢叔孫通傳臣願徵魯諸生與臣弟子共起朝儀)言
揚事舉(禮記或以事舉或以言揚)圭璧蠻夷(謂執玉來朝也)弁冕文武(左傳劉定)
(公謂趙孟曰吾子弁冕以臨諸侯)吐辭含韻知今博古(晉石崇傳使者曰君侯博古通)
(今察遠照邇)進抑退揚從規合矩(禮記古之君子必佩玉右徵角左宫羽趨以采齊行)
(以肆夏周還中規折還中矩進則抑之退則揚之然後玉鏘鳴也)復陶啓位(左傳楚子次於乾谿)
(雨雪王皮冠秦復陶注秦所遺羽衣也疏冒雪服之知是毛羽之衣可以禦雨雪也箋復陶啓位頗難解或)
(舉以問余余沉思數日而始得之復陶羽衣也楚靈王所服後世則道流服之殆取輕舉之意封禪書武帝使)
(欒大衣羽衣受印是也竇端州蓋始嘗為老莊之學隠居著道士服後乃出山入仕如王希夷吳筠之輩三洞)
(道科言道士有五其一曰山居道士許由巢父之比也魏徵少亦出家為道士及唐之中葉人主益崇道教即)
(志在用世者不妨寄跡黃冠昌黎集有送張道士序亦其類也觀上文大易老氏等語則羽衣為竇之初服無)
(疑矣不欲斥言其道流故廋辭隠語不曰羽衣而曰復陶耳)殿省承榮(後漢宦者傳漢興置中常)
(侍官然亦引用士人以參其選皆銀璫左貂給事殿省按省音所景切星上聲禁署也漢避元后父王禁諱改)
(禁中為省中唐制有尚書門下中書秘書殿中内侍六省)孔門之束帶無忝(見論語)叔
孫之緜蕝難更(漢書叔孫通起朝儀以所徵三十人及上左右為學者與其弟子百餘人為緜)
(蕞野外習之如淳曰謂以茅翦樹地為纂位尊卑之次也春秋傳曰置茅蕝師古曰蕞與蕝同並音子悦反按)
(竇蓋釋褐縣令入為鴻臚故云然舊書職官志鴻臚寺領典客司儀二署)君子信讒(詩君子信讒如)
(或醻之)小人道長(易小人道長君子道消也)未暇閉關難期税鞅(顔延之詩)
(劉伶善閉關詳上文)暫持符竹遠出羅網(見上表)誰識卑飛(吳越春秋扶同)
(曰鷙鳥將搏必卑飛戢翼)因成利往(易利有攸往)銅梁改秩(蜀都賦外負銅梁於宕渠)
(向曰銅梁山名元和郡縣志銅梁山在墊江縣南九里按墊江今四川重慶府之合州是也)錦里經
時(華陽國志成都西城故錦官城也錦江織錦濯其中則鮮明他江則不好故命曰錦里)人去而
琴臺壞棟(寰宇記益部耆舊傳云相如宅在少城中笮橋下百步許有琴臺在焉成都記琴臺院以)
(相如琴臺得名而非其舊舊臺在城外浣花溪之海安寺南今為金花寺元魏伐蜀下營於此掘塹得大甏二)
(十餘口蓋所以響琴也隋蜀王秀更增五臺并舊為六)文移而石室摧基(華陽國志文翁)
(為蜀郡守造講堂石室一名玉堂安帝永初間烈火為灾惟石室獨存太守高朕於玉堂東復造一石室為周)
(公禮殿水經注文翁立講堂作石室於南城後守更增二石室)劉弘之重銘葛廟(蜀志諸葛)
(亮傳注蜀記晉永興中鎮南將軍劉弘至隆中觀亮故宅立碣表識寰宇記諸葛武侯廟在先主廟西方輿勝)
(覽在成都府西北二里少城内桓温平蜀夷少城獨存孔明廟)王商之更立嚴祠(益部耆舊)
(傳王商字文表廣漢人劉璋以商為蜀郡太守與嚴君平李弘立祠作銘寰宇記嚴君平宅在益州西一里耆)
(舊傳云卜肆之井猶存)隴首云歸(柳惲詩隴首秋雲飛)端溪遽逐(唐端州今廣東肇慶)
(府治是也明一統志大江在府城西南又名西江即端溪也深廣澄演下流入海)角豈觸藩(易羝)
(羊觸藩羸其角)臀終困木(易臀困於株木)海闊天盡山深霧毒許靖他
鄉有名無禄(見為鹽州狀)馬超正色宜歌反哭(蜀志馬超字孟起右扶風)
(茂陵人父騰靈帝末與邊章韓遂等俱起事於西川超領騰部曲軍敗超走保諸戌曹公追至安定復奔漢中)
(依張魯聞先主圍劉璋於成都密疏請降章武元年遷驃騎將軍領凉州牧進封漦鄉侯二年卒臨没上疏曰)
(臣門宗二百餘口為孟德所誅略盡惟有從弟岱當為微宗血食之繼深託陛下餘無復言)何為善
之無憑而降灾之甚速(書皇天降灾詳上文)某欽惟教義夙所依
因在昔家世勤王實殷高旌大旆結駟飛輪(李康運命論子思遊)
(歷諸侯莫不結駟而造門詳上文)慶豈遺于自出榮實垂(集作萃)於外姻
(見上啓狀)一紀以來艱凶遄及嗟宅相以無取懼堂構之不
集(王隠晉書魏舒字陽元任城人幼孤為外氏寗家所養寗氏起宅相者曰當出貴甥舒曰當為外氏成比)
(宅相後累官侍中司徒詳上啟)詎言渭水之乖離(詩我送舅氏曰至渭陽)竟絶西
川之出入(見為舍人啓)嗚呼哀哉違京背闕古陌荒阡松門
積靄隴首停(集作行)煙(謝靈運詩牽葉入松門詳上文)祖庭是日乞墅何
年(禮記子遊曰飯于牖下小斂于戶内大斂于阼殯於客位祖於庭葬於墓所以即遠也廣韻乞與人物也)
(音丘既切詳上文)淚有血而皆裂(一作皆墮按眥當作皆裂宜仍舊詳上表)憤無膺
而可填(江淹恨賦置酒欲飲悲來填膺)況玕剖郡符璟持使節(玕璟竇端州二)
(子名也王褒聖主得賢臣頌剖符錫壤以光祖考)塞遠城迥河窮路絶顧後瞻
前形孤影孑(典引次於聖心瞻前顧後張翰詩單形依孤影)長號出次重拜臨穴
(任眆為苑始興表長號北陵詩臨其穴惴惴其慄)酒醴清濃肴羞羅列(詩為酒為醴以)
(洽百禮)庶有鑒于斯文冀不同於虚設(漢賈捐之傳遥設虚祭想魂乎萬里)
(之外)嗚呼尚饗
重祭外舅司徒公文(箋新書王茂元卒贈司徒諡曰威詳上河東公啓)
嗚呼哀哉人之生也變而往邪人之逝也變而來邪冥
寞之間(謝惠連祭古冡文既不知其名字遠近故假為之號曰冥漠君)杳忽之内虛變
而有氣氣變而有形形變而有生(莊子離乎芒芴之間變而有氣氣變而有)
(形形變而有生今又變而之死是相與為春夏秋冬四時行也)今將還(一作歸)生於形歸
形於氣漠然其不識浩然其無端(一作歸)則雖有憂喜悲
歡而亦勿能措(一作用)於其間矣苟或以變而之有變而
之無若朝昏之相交若春夏之相易則四時見代尚動
於情豈百生莫追遂可無恨倘或去此亦孰貴於最靈
哉(書人惟萬物之靈)嗚呼公之世胄勲華職官揚歷並已託於
寄奠備在前文今所以重具酒牢載形翰墨蓋意有所
未盡痛有所難忘以公之平生恩知曩昔顧盻屬纊之
夕不得聞啓手之言祖庭之時不得在執紼之列終哀
且痛其可(集作何非)道邪嗚呼七十之年人誰不及三公之
位人誰不登何數月之間不及從心之歲聞天有慟方
登論道之司(謂贈司徙)時泰命屯(顔延之應詔詩途泰命屯恩充報屈)才長運
否為善何益彼蒼難知昔澤怪既明告(一作吉非)敖釋桓公
之病(莊子桓公田於澤管仲御見鬼焉公撫管仲之手曰仲父何見對曰臣無所見公反誒詒為病數日)
(不出齊士有皇子告敖者曰澤有委蛇見之者殆乎霸桓公辴然而笑曰此寡人之所見者也於是正衣冠而)
(坐不終日而不知病之去也)陰德未報夏侯知丙吉不亡(漢丙吉傳封吉為博)
(陽侯臨當封吉疾病夏侯勝曰此未死也臣聞有陰德者必饗其樂以及子孫後病果愈)何昔有其
傳今無其證豈人言之不當將天道之或欺雖北海懸
定薨期(見為裴懿文)長沙前覺灾至(見代李玄文)偃如巨室(見祭楊郎)
(中文)去若歸人(見代彭陽公表)處順不憂(莊子適來夫子時也適去夫子順也安時而處)
(順哀樂不能入也)得正之喜(見祭韓氏姑文)在公之德斯盛在物之痛
何言矧乎再軫慮居屢垂理命(理讀曰治見上表)簡子將戰之
誓惟止桐棺(左傳趙簡子誓曰若其有罪絞縊以戮桐棺三寸不設屬辟素車樸馬無入於兆下)
(卿之罰也)晏嬰送死之文寧思石槨(禮記有若曰晏子遣車一乘及墓而反國君七)
(箇遣車七乘大夫五箇遣車五乘晏子焉知禮又昔者夫子居於宋見桓司馬自為石槨三年而不成夫子曰)
(若是其靡也死不如速朽之愈也)素車樸馬疎巾弊帷(吳志吕岱傳遺令殯以素棺疎)
(巾布褠禮記仲尼曰吾聞之也敝帷不棄詳上文)成一代之清規揚百年(一作古)之
休問(晉王湛等傳論曰素德清規足傳於汗簡詳上狀)所謂有始有卒高明令
終(詩高朗令終)嗚呼往在涇川(謂為涇原節度使)始受殊遇綢繆之
迹(盧諶贈劉琨詩序綢繆之旨有同骨肉)豈無他人(詩豈無他人不如我同父)樽空花
朝燈盡夜室忘名器於貴賤去形迹於尊卑語皇王致
理之文(集作源見上表)考聖哲行藏之旨(見論語)每有論次必蒙
褒稱及移秩農卿分憂舊許(左傳晉荀瑩至西郊東侵舊許箋新書王茂元傳)
(鄭注敗悉出家貲餉兩軍得不誅封濮陽郡侯召為將作監領陳許節度使)羈牽少暇陪奉
多違跡疏意通期奢道密紵衣縞帶雅况或比於僑吳
(見滎陽公狀)荆釵布裙高義每符於梁孟(後漢梁鴻傳鴻字伯鸞扶風平陵人)
(也聘同縣孟氏及嫁始以裝飾入門七日而鴻不荅妻乃請曰竊聞夫子高義今而見擇敢不請罪乃更為椎)
(髻荆釵布裙操作而前鴻大喜字之曰德耀名孟光)今則已矣安可贖乎(集作兮詩如可)
(贖兮人百其身)嗚呼哀哉千里歸塗東門故第數尺素帛一爐
香煙耿賓從之云歸(范雲贈張徐州稷詩賓從皆珠玳)儼盤筵而不御
(後漢王渙傳渙喪西歸道經弘農民庶皆設槃案於路)小君多患諸孤善喪登堂
輙啼下馬先哭(喪大記始卒主人啼兄弟哭)含懷舊極撫事新傷植
玉求歸已輕於舊日(搜神記羊公雍伯雒陽縣人性篤孝父母終葬無終山遂居焉山高)
(八十里上無水公汲水作義漿於阪頭行者皆飲之三年有人就飲以石子一斗與之使至高平好地有石處)
(種之玉當生其中羊公未娶又云汝後當得好婦語畢不見種其石數歲有徐氏右北平著姓女公乃試求徐)
(氏徐氏戲云以白璧一雙來當聽為婚公於所種石中得五雙白璧以贄徐氏徐氏大驚遂以女娶公天子異)
(之拜為大夫於種玉處四角作大石柱各一丈中央一頃地曰玉田)泣(一作立非)珠報惠寧盡
於兹辰(吳都賦淵客慷慨而泣珠博物志南海外有鮫人水居如魚不廢績織其眼泣則能出珠出人)
(間賣綃臨去從主人索器泣而出珠以與主人)况邢氏吾姨(詩東宫之妺邢侯之姨)蕭門
仲妺愛深猶女思切仁兄(後漢趙壹傳壹報曰實望仁兄昭其懸達)撫嫠緯
以增摧(左傳嫠不恤其緯而憂宗周之隕為將及焉)闔孀閨而永慟(淮南子寡婦曰)
(孀)草荄土梗(說文荄草根也莊子魏文侯曰吾所學者真土梗耳)旁助酸辛高鳥
深魚遥添怨咽嗚呼精神何往形氣安歸苟寸能有所
未伸勲庸有所未極則其強氣宜有異聞玉骨化於終
山(集作鍾山淮南子鍾山之玉炊以爐炭三日三夜而色澤不變得天地之精也)楸栢實於裘
氏(禮記衛有太史曰柳莊寢疾公曰君疾革雖當祭必告再拜稽首請於尸曰有臣柳莊也者非寡人之臣)
(社稷之臣也聞之死請往不釋服而往遂以襚之與之邑裘氏與縣潘氏書而納之棺曰世世萬子孫無變也)
驚愚駭俗佇有聞焉嗚呼姜氏懷安之規既聞之矣(左傳)
(晉公子重耳及齊齊桓公妻之姜曰行也懷與安實敗名)畢萬名數之慶可稱也哉
(集作夫見為成魏州表)篋有遺經匣藏傳劒積兹餘慶必有揚名
愚方遁跡丘園(易賁于丘園)游心墳素(潘岳閒居賦傲墳素之長圃)前耕
後餉(用左傳冀缺事)并食易衣(禮記易衣而出并日而食)不忮不求道誠有
在自媒自衒(見為張周封啓)病或未能(枚乘七發太子曰僕病未能也)雖吕範
以久貧(吳志吕範字子衡汝南細陽人也邑人劉氏女美範求之女母欲勿與劉氏曰觀吕子衡寧當)
(久貧者邪遂與之婚)幸冶長之無罪(見論語)昔公愛女今愚病妻内
動肝肺外揮血淚得仲尼三尺之啄論意無窮(莊子仲尼之楚)
(楚王觴之孫叔敖執爵而立市南宜僚受酒而祭曰古之人乎於此言已曰丘願有啄三尺)盡文通
五色之毫書情莫既(見為山南啓)嗚呼哀哉公其鑒之
為李兵曹祭兄亳州刺史文(毫州望領縣八譙酇城父鹿邑真源臨渙)
(永城蒙城)
伏惟靈天枝挺秀帝系傳芳材高把梓(見為賀拔員外啓)價(集作)
(位)重珪璋(禮記圭璋特達德也)蘭芷斯茂先以馨香(南史王僧孺傳任昉贈詩)
(曰敬之重之如蘭如芷曹植七啓酷烈馨香)干鏌將用不挫鋒鋩(吳越春秋干將者吳)
(人造劒二枚一曰干將二曰莫邪庾信神道碑鎮北鋒鋩)始備千牛俄仕諸衛(通典千牛)
(刀名後魏有千牛備身掌執御刀因以名職顯慶五年置左右千牛府後改為衛置大將軍一人將軍各一人)
(以副之)逸意方起絶足猶繫(孔融書燕君市駿馬之骨非欲以聘道里乃當以招絶足)
(也)爰佐羣僕亦掾神京(謝朓哀策背神京之弘敞)邑惟二宅(見為懷州表)
曹實五兵(初學記魏有吏部左民客曹五兵度支凡五曹尚書)地峻流急官閒政
清嵩少曉霽(見為馮從事妻文)伊洛秋明侣能吟之謝客(鍾嶸詩品)
(謝客為元嘉之雄顔延年為輔客兒靈運小名也)伴作賦之賈生(漢藝文志賈誼賦七篇)
遂擢堯廚(帝王世紀堯時廚中自生肉脯薄如翣搖則風生使食物寒而不臭名曰翣脯)
曾(一作仍)調湯膳位列大朝名參内殿(王粲詩晝日處大朝日暮薄言歸吳)
(志吕蒙傳蒙疾發權時在公安迎置内殿)朱紱輝華銀龜蒨粲(見為濮陽公表)漢有
宗正委之親賢(漢書劉德字路叔為宗正與立宣帝地節中以親親行謹厚封為陽武侯)貳
彼惟月人寧我先(書卿士惟月)外夷求聘天子憂邊皇華始
賦紫綬俄懸(詩序皇皇者華君遣使臣也詳上啟)雄其出塞之任假以中
臺之權(漢匈奴傳凡五將軍兵十餘萬騎出塞各二千餘里詳上表)不拜無慙於蘇
武(漢蘇武傳武引佩刀自刺武氣絶半日復息單于愈益欲降之廼幽武置大窖中絶不飲食天雨雪武卧)
(齧雪與旃毛并咽之數日不死)去節寧類於王焉(漢匈奴傳漢使王烏等闚匈奴匈奴法漢)
(使不去節不以墨黥其面不得入穹廬王烏北地人習胡俗去其節黥面入廬單于受之王烏此作王焉按藝)
(文類聚引漢使王焉等窺匈奴足證今本漢書之誤)銜䰅誓死(後漢獨行傳温序為隗囂别將苟宇)
(所拘劫序受劒銜䰅於口顧左右曰既為賊所殺無令䰅汙土遂伏劒而死)齧雪獲全帝仗
使者吾無愧旃既返中華止同屬國(李陵答蘇武書聞子之歸贈不過二)
(百萬位不過典屬國)蒼蠅難祛(一作備非曹植詩蒼蠅間白黑讒巧令親疎)貝錦方織
(見祭吕商州文)好丹非素(江淹雜體詩序至於世之諸賢各滯所迷莫不論甘而忌辛好丹而非素)
點白為(集作成)黑遭時不知非予有慼既失志於綘灌(見為)
(綘郡公文)遂不容於欒郤(左傳宣公十五年晉三郤害伯宗譖而殺之初伯宗每朝其妻必戒)
(之曰子好直言必及於難又成公八年晉趙莊姬為趙嬰之亡故譖之於晉侯曰原屏將為亂欒郤為徵六月)
(晉討趙同趙括)竟陵山水(舊書地理志復州竟陵郡上本沔陽郡治竟陵貞觀七年徙治沔陽天寳)
(元年更名寳應二年復故)鍾離控扼(地理志濠州鍾離郡上濠字初作豪元和三年改從濠)名
貴隼旟時瞻熊軾(見上表)人以功遷吾由謗得其明若神
(漢黃霸傳霸為㯋川太守吏民不知所出咸稱神明)其惠如春(曹植七啓民望如草我惠如春)先
除黠吏(漢尹翁歸傳拜東海太守輙披籍縣縣收取黠吏豪民案致其罪)且活疲民(王融)
(策秀才文豈布政未優將疲民難業)汙萊盡闢(詩田卒汙萊)邑室重新草祥木
瑞(後漢何敞傳京師及四方果有奇異鳥獸草木言事者以為祥瑞)獸去鳥馴(後漢魯恭傳恭)
(為中牟令螟不入界河南尹袁安使掾肥親覘之恭與親坐桑下有雉過止其旁旁有童兒親曰何不捕之兒)
(曰雉方將雛親歎其三異獸去見為裴懿文)方侯徵還俄嬰美疢積微而桓
侯竟晩(見為裴懿文)達命而徐公待盡(晉魏舒傳識者以此稱其達命南史徐廣)
(傳武帝受禪恭帝遜位廣又涕泗交流謝晦謂曰徐公將無小過廣言墳墓在晉陵丹徒又生長京口息道玄)
(忝宰此邑乞隨之官歸終桑梓年過八十猶歲誦五經一遍元嘉二年卒)怳怳空驚(司馬相如長門)
(賦神怳怳而外淫善曰王逸楚辭注怳失意也)遲遲未信誰知泉路之高低(見上)
(表)孰測夜臺之遠近(阮瑀七哀詩冥冥九泉室漫漫長夜臺)永惟良配亦
實女師庶姜尤效君子是宜異室無怨同穴有期(詩庶姜孽)
(孽穀則異室死則同穴詳上文)河魴著詠皎日裁詩(詩豈其食魚必河之魴又謂子不信)
(有如皎日)嗚呼哀哉龜筮協從日時斯卜將去荒郊(陶潛挽歌送我)
(出遠郊)言辭華屋(曹植詩生存華屋處零落歸山丘)草樹縈帶(孫子兵法草樹蒙蘢)
川原迴複白髮孤弟臨棺慟哭失慈撫於終身宛聲容
之在目心摧則冰炭交集(郭象莊子注喜懼交集於胸中固已結冰炭於五臟矣)
血下而綆縻相續(見祭吕商州文)萬古永訣百身何贖酒滿未
御肴乾未臨已矣伯氏來慰哀心
祭小姪女寄寄文
正月二十五日伯伯以果子弄物招送寄寄體魄歸大
塋之旁哀哉爾生四年方復本族既復數月奄然歸無
于鞠育而未深(一作申詩父兮生我母兮鞠我拊我畜我長我育我)結悲傷而何
(集作則非)極來也何故去也何緣念當稚戲之辰孰測生死
之位時吾赴調京下移家關中事故紛綸光陰遷貿寄
瘞爾骨五年於兹白草枯荄(潘岳悼亡詩枯荄帶墳隅)荒塗古陌(左思)
(詩荒塗横古今)朝飢誰飽夜渴誰憐爾之栖栖吾有罪矣今吾
仲姊(即裴氏姊)反葬有期遂遷爾靈來復先域平原卜穴刊
石書銘(喪服小記復與書銘自天子達於士其辭一也)明知過禮之文何忍深
情所屬自爾没後姪輩數人竹馬玉環(杜氏幽求子年五歲有鳩車之)
(樂七歲有竹馬之樂明皇雜錄天后常召諸皇孫坐於殿上觀其嬉戲因出西國所貢玉環釵杯盤縱令爭取)
(以觀其志)繡襜文褓(韻書襜褕蔽膝也史記趙世家程嬰公孫杵臼謀取他人嬰兒負之衣以文葆)
(匿山中)堂前階下日裏風中弄藥爭花紛吾左右獨爾精
誠不知所之况吾別娶已來嗣緒未立猶子之義倍切
他人念往撫存五情空熱(文子昔中黃子曰色有五章人有五情)嗚呼滎
水之上(書導沇水東流為濟入於河溢為滎漢地理志河東郡垣縣禹貢王屋山在東沇水所出東南)
(至武德入河軼出滎陽北地中)檀山之側(見祭處士叔父文)汝乃曾乃祖松檟
森行(任昉求立太宰碑表松檟成行)伯姑仲姑冡墳相接汝來往於此
勿怖勿驚華綵衣裳甘香飲食汝來受此無少無多汝
伯祭汝汝父哭汝哀哀寄寄汝知之邪
祭徐姊夫文
嗚呼以君之文學以君之治政(一作術)幼以自立老而不
倦亦可以為君子人矣君子人歟而不即清途(南史荀伯子好)
(為雜語遨遊閭里故以此失清途)不階貴仕(見代安平公遺表)此其命也夫何
慊焉始者仲姊有行(詩女子有行遠父母兄弟)獲託貴族(魏陳思王植傳華宗)
(貴族)半産以資於外姓(晉袁喬傳與裒書曰將軍之於國外姓之太上皇也)闔門寄
(一作冀)託於仁人(後漢賈復傳闔門養威重)將以衰微倚為藩援(陸機辨亡)
(論夫蜀蓋藩援之與國也)不圖薄佑天奪初心(左傳虢公敗戎於桑田晉卜偃曰是天奪)
(之鑒而益其疾也)仲姊凋殂諸甥不育以親以懿(左傳富辰曰兄弟雖有小)
(忿不廢懿親)翻為路人再號再呼莫訴蒼昊尚以君子存伉
儷之重敦行李之私(世說孫子荆除婦服作詩以示王武子王曰未知文生於情情生於)
(文覽之凄然增伉儷之重詳上狀)二十年已來雖事暌(一作賒)而意通跡
遥而誠密神當賜(集作自)鑒愚豈敢忘逮愚不天(左傳楚子圍鄭)
(鄭伯肉袒牽羊以迎曰孤不天不能事君)再丁凶釁泣血偷息(庾信紇干弘碑煢煢胤子)
(泣血徙步奔波千里晉庾亮傳疏曰偷存視息)餘生幾何君方赤紱銀章(易困于赤)
(紱詳上表)淛東從務(舊書地理志浙江西道節度使治潤州管潤蘇常杭湖睦等州東道節度使治)
(越州管越衢婺温台明等州或為觀察使)道途悠邈時序徂遷訝弔緘之不
來忽訃書之(一作而)俱至感舊懷分情如之何埋玉焚芝
固未可喻(見代李玄文)嗚呼今來古往人誰不亡於今之亡
其酷斯甚藐然一女纔已數齡乞後旁宗又未能立賢
弟扶服東路(揚雄解嘲扶服入槖按扶服通作匍匐詩云凡民有喪匍匐救之)遇疾洛
師(見檄文)徘徊十旬淹不得進浮泛水陸厥途四千建旐
云歸曠然無主(王隠晉書傅咸遭繼母憂上書曰咸身無兄弟到官之日喪祭無主)尼姑
居宗老之地(南史蕭琛傳上每呼琛為宗老)黠(集作騶)奴總家相之權(漢貨)
(殖傳桀黠奴人之所惡)獲及故阡信為餘慶其所以為附身附棺
之具(禮記子思曰喪三日而殯凡附於身者必誠必信勿之有悔焉耳矣三月而葬凡附於棺者必誠必)
(信勿之有悔焉耳矣)又豈礙平生之曠達邪(晉裴頠傳崇有論云奉身散其廉操謂之)
(曠達)日月次遷卜筮斯協幽明之異始於今辰愚方纏哀
憂瘵恙縻寢(謝靈運詩寢瘵謝人徒善曰爾雅瘵病也)不及一攀冡(一作宰是)樹
一慟荒阡(春秋公羊傳宰上之木拱矣注宰冡也)謝澹成之交申永訣之
禮(禮記君子之交澹若水莊子君子澹以親小人甘以絶)矧余仲姊君其與歸撫
心骨以皆驚抆血淚而何算(江淹别賦使人意奪神駭心折骨驚)嗚呼巳
哉其何言邪襚衣非華奠物殊薄靈其鑒此慰我哀心
嗚呼尚饗
祭徐氏姊文
嗚呼追訣慈念一十八年罪積行違上下無禱天怒猥
集不誅其身再丁憫凶藐無怙恃(一作峙岵非詩無父何怙無母何恃)號
潰荼裂心摧骨崩(曹植誄號慟崩摧)獲見諸甥來奉遷合舊物
半同於泥滓新阡方列於松楸斷手折足厥痛非擬終
天殁地此誠莫伸冤痛蒼天孤苦蒼天始某兄弟初遭
家難内無強近外乏因依(李密陳情表外無朞功強近之親詳上狀)祗奉慈
顔(潘岳閒居賦夀觴舉慈顔和)被蒙訓勉及除常制方志人曹以頑
陋之姿辱師友之義獲因文筆(晉封孚傳文筆多傳于世)實忝科名
三千(一作遷)有司兩被公選再命芸閣叨跡時賢仲季二
人亦志儒墨於顯揚而雖未在進修(集作修進非)而不隳(易君)
(子進德修業欲及時也)永惟幽靈盍亦垂鑒今者苴麻假息(禮記苴杖)
(竹也削杖桐也又斬衰括髮以麻注為母括髮以麻後漢謝夷吾傳遊魂假息)糞土偷存不即
殞傷蓋亦有以伏以奉承大族載屬衰門(南史謝瞻言於武帝曰特乞降黜以)
(保衰門)三弟未婚一妺處室息胤猶闕家徒索然(陸機歎逝賦十)
(年之内索然已盡)將恐烝嘗有曠闕之憂丘隴絶芟除之主(鮑昭)
(蕪城賦井徑滅兮丘隴殘烝嘗見下序)延駐晷刻不敢自私又以祖曾之
前未一完兆骨肉之内猶有旅魂將自來兹克用通便
以顯之義雖不敢望無忝之訓庶幾或存(詩無忝爾所生詳上文)
靈其聞之必將加憫然有以没齒懷恨(後漢清河孝王慶傳常泣向左)
(右以為没齒之恨)粉身難忘者(法苑珠林釋法先誓粉身骨用生淨土)以靈之懿
茂而不登遐夀不生賢人使別女致哀猶子為後哀哀
天地云胡不仁默默神祗其何可訴今嵩奐二子既為
我甥誓當撫之以慰幽抱男勸其學使得禄仕女求其
偶必擇賢良縱乖宅相之徵庶冺忽諸之歎夀堂宿啓
潛舟既移那期永訣之悲復見重開(集作閔非)之兆以祥忌
云近哀憂載迷(禮記父母之喪既虞卒哭疏食飲水不食菜果期而小祥食菜果再期而大祥)
(有醯醬中月而禫禫而飲醴酒並詳上文)不獲臨壙達誠(爾雅藏葬謂之壙)撫柩致
奠(禮記在棺曰柩)東望景亳(左傳商湯有景亳之命)椎心仆身(李陵答蘇武書此陵)
(所以仰天椎心而泣血也)具襚擇蔬灑以淚血日慘風遠呌號無聲
伏惟明靈一賜臨鑒孤苦蒼天不孝蒼天
祭裴氏姊文
嗚呼哀哉靈有行於元和之年返葬於會昌之歲光陰
迭代三十餘秋得不以既葬(一作算)闕廟見之儀(禮記孔子曰三)
(月而廟見稱來婦也)枚卜(一作改卜)舉歸宗之禮(會稽典錄徐平兩婦歸宗敬奉情過乎厚)
(南史謝弘微傳歸宗兩姑晨夕瞻奉盡其誠敬)不幸不祐天實為之(易天命不祐詩天實)
(為之謂之何哉)椎心泣血孰知所訴恭惟先德實紹玄風(晉向秀傳)
(為莊子隠解發明奇趣振起玄風)良時不來百里為政愛女二九(古詩芳年)
(踐二九)思託賢豪誰為行媒(禮記男女非有行媒不相知名)來薦之子雖
琴瑟而著詠(詩窈窕淑女琴瑟友之)終天壤以興悲(晉列女傳謝道韞初適凝)
(之還甚不樂叔父安曰王郎逸少子不惡汝何恨答曰一門叔父則有阿大中郎羣從兄弟復有封胡羯末不)
(意天壤之中乃有王郎)謂之何哉繼以沉恙禱祠無冀奄忽凋違
時先君子以交辟員來南轅已轄接舊陰於桃李寄暫
殯之松楸(韓詩外傳春樹桃李夏得陰其下秋食其實詳上文)此際兄弟尚皆乳
抱空驚啼於不見未識會於沉冤淛水東西半紀漂泊
某年方就傅(禮記十年出就外傅)家難旋臻躬奉板輿以引丹旐
(潘岳閖居賦太夫人乃御版輿升輕軒詳上文)四海無可歸之地九族無可倚
之親(書以親九族)既祔故丘便同逋駭生人窮困(集作異非)聞見
所無及衣裳外除旨甘是急(任昉行狀迨衣裳外除心哀内疚禮記親喪外除又)
(父子皆異宫昧爽而朝慈以旨甘)乃占數東甸傭書販畚(一作舂非吳志闞澤字德)
(潤會稽人家世農夫至澤好學無以資常為人傭書以供紙筆晉載記王猛微時賣畚)日就月將
(詩日就月將)漸立門構清白之訓(後漢楊震傳故舊長者或欲令為開産業震不肯曰)
(使世稱為清白吏子孫以此遺之不亦厚乎)幸無辱焉既登太常之第(新書選舉)
(志肅代以後兵興天下多故官員益濫而銓法無可道者至德宗時試太常寺)復忝天官之選
(選舉志每問經十條對策三道皆通為上第吏部官之)免跡縣政刊書秘丘(晉束晢傳)
(玄居釋曰學既積而身困夫何為乎秘丘)榮養之志纔通(南史劉之遴傳武帝謂曰卿母年德)
(並高故令卿衣錦還鄉盡榮養之理)啓動之期有漸而天神降罰(左傳司馬侯曰)
(楚王方侈天或者欲逞其志以厚其毒而降之罰未可知也)艱棘再丁(詩棘人欒欒兮)弱弟
幼妺未笄未冠(禮記男子二十冠而字女子許嫁笄而字)胤緒猶闕(魏志蔣濟傳注)
(魏書述曹氏胤緒亦如之)家徒屢空載惟家長之寄偷存晷刻之命
號天呌地五内崩摧(李陵詩行行且自割無令五内傷)然亦以靈寓殯
獲嘉向經三紀(漢地理志河内郡獲嘉縣注故汲之新中鄉武帝行過更名也詳上表)歸
祔之禮闕然未修是冀苟全得終前限(諸葛亮表苟全性命於亂世)
屬劉孽叛換逼近懷城(謂劉稹之變)懼罹焚發之灾(魏文帝典論喪)
(亂以來漢氏諸陵無不發掘乃至燒取玉柙金鏤體骨并盡)永抱幽明之累遂以前
月初吉(詩二月初吉載離寒暑)攝縗告靈(北史崔光傳光獨攝衰振杖)號步東
郊訪諸耆舊孤魂何託旅櫬奚依(陸機挽歌歎息重櫬側社預左傳注櫬棺)
(也詳上表狀)垂興欲墮之悲幾有將平之恨(江淹恨賦琴瑟滅兮丘隴平詳)
(上文)斷手解體何痛如之灑血荒墟飛走同感(王子年拾遺記田疇)
(往劉虞墓設雞酒之禮慟哭之音動於林野翔鳥為之凄鳴走獸為之吟伏)伏惟朝夕二奠
(禮記朝奠日出夕奠逮日)不敢久離遂遣羲叟一人主張啟奉(曾子問自)
(啓至于反哭)抱頭拊背戒以信誠附身附棺庶無遺闕檀山
滎水實惟我家靈其永歸無或栖寓鳴呼哀哉靈沈緜
之際殂背之時某初解扶牀(樂府焦仲卿妻詩新婦初來時小姑始扶牀)猶
能記面長成之後豈忘遷移頃者以先妣年高兼之多
恙每欲諮畫即動作咸涕泣既繁寢膳稍減雖云通禮
亦所難言荏苒於斯非敢怠忽今則南望顯考東望嚴
君伯姊在前猶女在後克當寓鄖(鄖疑是邸)歸養幽都雖殁
者之宅兆永安而存者之追攀莫及(王粲七哀詩朋友相追攀)又以
十二房舊域風水為灾胡子彭兒藐焉孤小雖古無修
墓著在典經而忘禮約情亦許通變今則巳於左坎(一作)
(次是)別卜鄰原(鄰一作鮮是詩度其鮮原傳小山別大山曰鮮箋鮮善也)重具棺衾再
立封樹通年難遇同(一作周非)月異辰兼小姪寄兒亦來自
濟邑騃魂稚魄依託尊靈遠想先域之旁纍纍相望重
溝疊陌萬古千秋臨穴既乖飲痛何極唯安陽祖妣未
祔仍世遺憂昨本卜孟春便謀啓合會雍店東下(店疑是兵)
逼近行營𤇺火朝然鼓鼙夜動雖徒步舉櫬古有其人
(見祭徐姊夫文)用之於今或為簡率潞寇朝弭則此禮夕行首
夏已來(陶朁詩首夏猶清和)亦有通吉(玄女經天地開通造葬大吉)儻天鑒孤
藐神聽至誠獲以全兹免負遺託即五服之内更無流
寓之魂一門之中悉共歸全之地今交親饋遺朝暮饘
餬收合盈餘節省費耗所望克終遠事豈敢温飽微生
苟言斯不誠亦神明誅責老舊僕使纔餘兩人靈之組
繡餘工翰墨遺跡(潘岳悼亡詩翰墨有餘跡)並收藏篋笥(任昉詩詠歌盈篋笥)
用寄哀傷嗚呼哀哉蕣夭當年(詩有女同車顔如舜華傳舜木槿也疏樊光曰)
(木槿華朝生暮落與草同氣故在草中)骨還舊土(禮記延陵季子曰骨肉復歸於土命也若魂氣)
(則無不之也)箕帚尋移於繼室(吳語勾踐請盟一介嫡女執箕帚以晐姓於王宫左傳惠)
(公元妃孟子孟子卒繼室以聲子注諸侯始娶則同姓之國以姪娣媵元妃死則次妃攝治内事猶不得稱夫)
(人故謂之繼室)兄弟空哭於歸魂(沈炯有歸魂賦)終天銜冤心骨分裂
(潘岳哀永逝文今奈何兮一舉邈終天而子不反詳上文)胞胎氣類(法苑珠林在母胞胎日三自歸)
寧有舊新呌號不聞精靈何去寓詞寄奠血滴緘封靈
其歸來省此哀殞傷痛蒼天孤苦蒼天伏惟尚饗
為外姑隴西郡君祭張氏女文(箋爾雅云妻之母為外姑隴西郡君王茂)
(元妻之封號也)
吾配汝先世二十餘年七女五男撫之如一往在南海
令子云亡藐爾兩姑未勝多難提挈而至(王制斑白者不提挈)踰
涇涉河(南海至此歷敘已從茂元仕宦所至詳上表)十年之間母子俱盡念
汝差長慰吾最深女德婦容(禮記教以婦德婦言婦容婦功)光映姻表
(北史楊津傳宗族姻表罕相參候)秭歸為牧(漢地理志南郡領秭歸縣)官閒俸優實
獲我心因選良對笄旒纚纚環珮鏘鏘螽斯鳳皇兩有
深慶汝夫(一作天)文章播於朋友身否命屯久而不第郎
寧合浦(詩歸寧父母漢地理志合浦郡武帝元鼎六年開屬交州)萬里乖離汝寄京
師食貧終歲頃吾南返又往朝那(漢地理志安定郡有朝那縣謂遷涇原)
汝實從夫適來岐下道途雖邇面集猶妨金馬碧雞(華陽)
(國志蜻蛉縣碧雞金馬光影條忽民多見之有山神漢宣帝遣蜀郡王褒祭之欲致雞馬)長懸魂夢
及登農揆去赴天朝汝罷蒲津(同州朝邑縣黃河東岸有蒲津關)聿來
胥會朝堂夜閣曲榻温爐稚子雛孫滿吾懷抱汝時不
佑忽爾孀殘撫視冤傷載慟心骨(見上文)旋移許下念汝
支離卜室築居言遷潁上(新書潁川汝陰郡領潁上縣)潞童作孽(謂劉)
(稹之變)使節啓行﨑嶇關山(漢陸賈傳﨑嶇山海間)暴露戎旅(漢宣帝紀)
(詔曰暴露軍旅)汝失所怙(謂茂元征劉稹卒於軍)吾猶未亡(左傳未亡人注婦人既寡)
(自稱未亡人)念汝弟昆莫任堂構(見上啓)牽哀挽痛媮此殘生
日往月來旋更歲序(易日往則月來寒往則署來詳上文)吾衰汝少吾病
汝強誰謂一朝汝先吾逝五男未冠二女未笄哀憤之
深難全(一作念非)禮道章兒盧七(謂張氏女二子也)取以依吾汝夫
先丘遠在江渚羣從之内(晉王凌傳羣從一門並相與服事)官名且稀
劉四頃年固難返葬始議權厝遂得嘉占白馬呈祥眠
牛薦吉(見祭處士文)里名三趙地爾九城(五代史王建世家宗夀得王氏十八)
(喪葬之長安南三趙邨九城謂帝城也爾與邇通三趙在長安之南故曰地爾九城按九城本淮南子)風
水無虞巒岡信美葬於所始(郭璞葬經故葬者葬其所始)古為達生
(謝靈運詩達生幸可託)將命來雲自我為祖(爾雅子之子為孫孫之子為曾孫曾孫之)
(子為玄孫玄孫之子為來孫來孫之子為晜孫晜孫之子為仍孫仍孫之子為雲孫)今汝之柩斯
焉是歸嗚呼言自淮陽已臨洛宅(書洛誥既定宅)素棺丹旐(蔡邕)
(陳太丘碑時服素棺槨財周櫬)託宿城隅(謝朓詩徘徊憐暮景惟有洛城隅)盤具杯醪
儼然已備吾將臨汝用雪沈冤介婦諸孫(禮記介婦請於冡婦)憂吾衰
齒(後漢韋彪傳犬馬衰齒)俯令推測云有相妨俗忌巫言吾非甚
信牽衣擁路(漢樂府兒女牽衣啼)固不可違(一作遲誤)女使僕奴寄辭
而往(張協雜詩寄辭翰墨林)肝腸兼潰血淚無行嗚呼曩昔容華
生平淑婉漠然不見永矣何歸將籍掛諸天(初學記道有諸天内)
(音經立世論欲界諸天亦後如是)遥歸真路(徐陵孝義寺碑咸歸至真)將福興靜域
(南史庾說傳舉室咸聞空中唱上行先生巳生彌陀靜域矣)須赴上生(法苑珠林雜寳藏經云夫)
(尋答言我是汝夫以作塔寺功德因緣得生天上)將為釁累所招遂淪幽界將
是療治不至枉喪韶年千感(一作惑非)裝懷萬疑疊慮觸途
氣結(曹植詩念我平生居氣結不能言)舉目心摧天實為之復將何訴
嗚呼汝弟言護靈轜(潘岳哀永逝文俄龍轜兮門側說文轜喪車也)自始及今
必誠必信棺衾華好封隧幽深永從汝夫以安玄路冤
摧債結殆(一作文)不勝書嗚呼有靈領吾此意
李義山文集箋註卷七
