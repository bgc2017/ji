雲溪居士集卷六宋華鎮撰
古體詩(七言十五首)
陪和守宴城樓罷留望江山懷古
歴陽城樓多好風南來和雨飛溟濛齊紈四座寂不動
六月酒面魚鱗紅鈴齋無訟日多暇時引大旆摩晴空
賓來不問禮數隔披襟倚檻欣迎逢平蕪不斷楚天闊
無數好山來望中伊昔重瞳顧寰宇八千西渡皆貔虎
叱咤風雲五六年蓋世拔山寧不武力盡江頭已蕭瑟
秋風未央亦禾黍亂世英雄氣頗麤當時還羨紫髯夫
箭重舟偏徐轉柂舟中賓主亦歡呼龍驤露橈下三峽
春草不合臨平湖衣帶縈迂寧足倚桃葉渡之勝一葦
三閣香消春夢殘空傳玉樹江南女人間萬事無妍醜
過眼紛紛盡芻狗祗有江山似舊時從來却落魚樵手
懷春悲秋徒自苦浮雲去來我何有鳴絲案竹閒清唱
當軒更有盈樽酒清時勝日臨高明未愧黃金垂六鈕
永嘉廵檢張侍禁廨舍闢洞名黃石(原注國朝孫吳穰苴)
(兵法六韜黃石公素書尉繚子李衛公對問為七書試武士張君之子時中其選)
下邳逋客赤松侶興薄雲天寄㕓市五世鳴鐘不自矜
肯向人前進遺履素靈將傾赤精奮羽翼當資天下士
夜半慇懃授素書歴歴商郊阪泉旨西過陳留得沛公
雲蒸龍躍相因倚剪嬴傾項成帝業廟謀勝筭皆予起
漢家明堂窮壯觀楹棟能收真杞梓清塵獨步千載上
名實誰可繼其美君家緒系出南陽世服戎衣登禄仕
鳳毛益使家聲振新以七書見天子君居无事若山居
退食小齋日經始茨茅塗土完且潔栽花接果盈階戺
風月江山散不收標題黃石寧虚爾應懷祖武日自礪
功名將使旂常紀今日中原久太平頌聲交作干戈止
南過銅標束帶方玉帛梯航餘萬里惟有祈連及賀蘭
朝廷未欲知疆理儻推漢幄從衡術定遠將軍何可擬
南嶽僧仲仁墨畫梅花
世人畫梅賦丹粉山僧畫梅勻水墨淺籠深染起高低
烟膠翻在瑶華色寒枝鱗皴節目老似戰高風聲淅瀝
三苞兩朵筆不煩全開半函如向日疏點粉黃危欲動
縱掃香須輕有力不待孤根暖氣回分明寫出春消息
大空聲色本無有宫徵青黃隨世識逹人玄覽徹根源
耳觀目聽縱横得禪家會見此中意戲弄柔毫移白黑
佳句慇懃致兩番深情邂逅高雙璧不愁開謝逐東風
全勝當年隴頭驛
咏西施
浣紗溪上浣紗女野服山花照寒水含嚬慘淡不勝愁
猶使東隣駭西里山鳥淵魚無定識俯見潛逃仰驚起
矜花睠月春復秋長恐朱顔成暮齒君王掄選入吳宫
吳宫寂寞無桃李芙容一笑君意傾宰嚭言行子胥死
姑蘇臺榭游麋鹿闔閭城闕生荆杞蛾眉倩盼應自成
築宫教習胡能美當時掩抑無人顧今日為君除國恥
君莫怪騄驥鹽車弭耳時誰人不作駑駘比
次韻和劉五秀才重陽不見菊詩
黃花長汎重陽酒今日重陽花未有莫傷節物此時非
少陵已歎移栽後江梅滿枝春未來紅藥開時春却歸
春前春後各自得化工無私人莫測明日籬邊金蘂黃
未應埋没隨風霜高堂滿汎黃金盞相陪何用茱萸囊
贈别越帥蔡侍郎五十韻并序
某啓某伏覩知府鈴轄侍郎待制新建月堂
尤得臥龍之勝佳致滿目清宵益竒四時異
逢賞適無二政成多暇日引賓客登覽東南
之美嘗許疏賤陪侍坐末今當捧檄湖外遠
違樂郊追想前日樽爼之間樂事美景茫然
如鈞天夢回無邂逅處雖他年東歸月堂如
舊而玉音冰質當在具瞻之地杳如天上夐
難復親謹吟成月堂長句五十韻繕寫呈獻
雖不足以形容物色冥邈標致聊以逹思戀
無窮之意伏惟台慈特賜省覽幸甚幸甚詩
曰
飛廉鼓橐開氛雺玉龍盤礴堆蒼岫雲崖左壁出高墉
環回占盡東南秀高瞻牛女提封闊下瞰閭閻煙火富
紫青巖壑敞屏幃金碧樓臺錯紋繡城西半規日欲落
天東一縷雲如鏤人間未覺桂華昇林梢先見金波溜
冰輪冉冉經箕斗碧落沈沈失星宿清光不斷萬象呈
目極塵寰了無覆扶桑欲曉天雞唱玉珮丁東咽殘漏
西南松桂碧參差寒金碎玉高低透春和二月融青宙
紅紫千花簇繁囿香潔蜂蝶夜不知暗和清影凝羅袖
暑雨晩隨虹影斷炎威夜逼餘輝逗南湖拂拂起輕颸
鑑光千里冰紈皺星流一葉高梧下玉刻千峰晩山瘦
桂子香凝零露溥兔毫冷咽飛泉潄六花舞絶平川壤
萬樹玲瓏綴瑩琇凍雲收盡一輪寒光華上下清交鬭
明眸朗鑒古難偶許謝登臨亦虛覯勝地埋藏祗自竒
千年林下輸猿狖儒家宗主中郎裔早掞春華甲英彀
量闊難窮渤澥遠德馨未羨椒蘭臭青雲有路早徊翔
要津策足頻馳驟旒扆傾衷聆玉振經綸溢耳摐金奏
暫虚法從牧遠民大旆高牙會稽首庖刃從容經肯綮
鵠卵無勞魯雞伏探幽索隱有餘工逸勝遺竒落精究
意匠經營誰與相壺中風物真天授霜斧晨開蔽日林
虹梁晩結飛雲搆軒窗四闢洞無物林嶺旁來遠如走
佳名一字既惟新寶墨八法曾非舊鵲返鸞徊美無度
龍跳虎臥雄相湊何地通宵得佳致誰人忘寢臨觴豆
西園物色難重逢秉燭詩詞漫三復華堂有月終年好
月下樽罍溢醇酎坐令越絶山水佳日添光價高難貿
五雲溪上綸竿手誤指王圻攬纓綬畫虎年多愧未成
屠龍伎巧傷難售清時支離逐斗粟樂國凄凉寄圭竇
結巢未忍息南枝倚輈何計登華厩片颿隨牒西南邁
塵滿儒衣色多垢文麗難忘反楚騷魂交尚冀親南狩
昔人富貴志已得越吟清切傷微疚今人徒勞情若何
玉壺慷慨臨風叩飛蓋早容陪後乘曳裾屢許登文甃
煙波滿眼始憑凌談笑回頭難邂逅吳會他年見桑梓
荆湘數稔包霜柚鳴珂應在白沙隄茇舍徒瞻碧棠茂
萍迹漂漂渺難繫蓬心慅慅紛奚就九疑三五夜晴時
為想堂前皎如晝
田園四時
春
曉來風信從東轉風中春氣生微暖隴頭殘雪已全銷
麥苗漸見青青滿土脈膏疏日舒緩鋤犁但覺塍畦短
桑葉生陰布榖鳴可使流光容昜晩
細風吹盡桑黃紫綠暗柔條添旖旎晩來逐伴望林梢
三星便欲當辰巳節過清明未云遠碎髮新蠶已盈紙
遲日融融暖有餘早晩應湏候眠起
夏(原闕)
秋
萬頃秋來雲葉黃瓜田起盡築新場茅簷昨夜微霜下
天高氣爽風日強明星未上腰䥥去歸路不辭乘月光
隴頭薄暮片雲起明日晴陰未可量
階頭露草珠盈縷門前促織分明語日午簾帷氣已清
香肌暗喜消殘暑蚊蚋無聲燈火冷已將紈扇歸巾禇
更長便合促鳴機月白何妨弄砧杵
冬
田家歲事霜飛後五種收成十分有征輸早了吏不來
柴荆晝掩閒雞狗兒童飽暖歡呼走堂上樽罍湛春酒
力耕歲晩足餘歡五陵裘馬真遊手
朔風吹水成冰堅風壯冰堅白於練霰雪還隨密雨來
轉眼紛紛滿溝垾陳根凍爛還為土土落田中肥一半
霜䥥去手即湏耕敢望東風待冰泮
粉蠟梅梢妝蓓蕾雪晴烏鵲聲零碎蘭堂晝暖浴蠶天
百果流芳噴寒水春事望春湏凖擬臨風不惜呵纖指
寒日頻添繡線長百五光陰已無幾
題桃源圖
枝頭巧語聲高低波光葱蒨深柔荑烘爖日暖金鱗動
漁舟蕩漾沿芳隄淡紅片玉滿流水中有誰家桃李蹊
刺棹沿洄忘遠近山重水轉迷東西金豪瞥見林中犬
玉羽旋聞隴上雞相逢巾屨如圖畫驚聞有客爭邀攜
穿花行到花盡處華鋪晝敞同攀躋簾櫳炫熀鬭金碧
樓閣玲瓏凝紫霓瓊杯石髓甘如醍碧桃瑩膩堆玻瓈
慇懃歴問塵寰事聞說興替聲如嘶自言疇昔避閭左
鄉鄰負抱謀巖棲入山惟憂山路淺穿雲涉水隨麏麛
山深遂與人境絶回首但見雲萋萋年年桃花又桃實
不聞劉項鳴鉦鼙當時祗恨棄桑梓此日却悟凌丹梯
酒闌歴覽煙霞外天風淅淅鵷雛啼塵羇世網遠心目
年齡便可乾坤齊俗緣如瑕滌不去荆布還念糟糠妻
思家欲歸歸却悔憶路重來來已迷碧砌朱欄無處覓
溪長煙草寒凄凄玉京雲路今何在千年圖寫傳繒緹
高堂衆客一經目盡願乘景騎狻猊祖龍虐政猛於虎
療飢消渴資黔黎霜髯黃口不相保四海慘戚如牢狴
當時人世無居處往往雲壑為中閨竄身幽側寧所樂
骨月苟免資塵泥種桃為食不如黍豈惡芻豢忘烹刲
全家邂逅登金籙此事渺忽無端倪清時汪濊下膏澤
浸潤生齒如孩提日長不使餔糠秕飯炊彫胡胾駃騠
歲寒豈獨完裋褐霧縠衣裘雲錦袿翦除敗類毓良淑
宛若嘉榖純無稊干羽雍容絶征戍春來處處操鋤犁
今人不似秦人苦寄身何用武陵溪
失題
蜂鬚萎蕤花脫萼粉蝶流鶯何處着暖融密卷玉為掾
一點明星坐中落猩脣血重鮫綃薄百出寳蓮金鈿錯
蕙蘭不斷起長烟餘香隨風度羅幕天階漫激鳴籤響
壺中不夜春常若何人天外引長繩剛愁日下西山脚
