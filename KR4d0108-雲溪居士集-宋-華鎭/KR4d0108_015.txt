雲溪居士集卷十五宋華鎮撰
論(五首)
常法論
昔三國之雄運深機挾利器鴟張虎視伺巇投隙以相
噬皆有并包宇縣剪仆敵讎混合車書莅中國而撫四
夷之意當是時又有荀彧張昭孔明龐統之竒為之腹
心而定其謀仲達公瑾關張之才為之爪牙而致其力
嘗以大漢威命舉百萬之師乘勝而東征三川精銳屯
據渭曲北掠關輔全吳選士制勝於赤壁得雋於馬鞍
卒之迭為雄雌一彼一此終不能芟夷梁益啟闢河冀
跨制江峽陟禹之跡而一天下至于司馬文王憑世禄
之資得曹氏之政挾計數以駕馭豪傑經營四方然後
西戡成都東睨江介魏之龜鼎雖未見移而天時人事
已盡在於晉矣文王既沒武帝因之不下堂席而有神
器大業既定毅然與羊祜張華之徒協策定謀屏羣議
而奮神武於是蕩滌江湖奄有吳會號令正朔東極嵎
夷西被流沙北至幽都南通交廣土宇人民名聲位號
參夏商而紹周漢晉之基業可謂盛矣吳蜀之君俛首
在列無仲康燕昭之謀其臣改心受事無豫子漸離之
憤雖未成成康之太平文景之刑措天下之勢亦粗安
矣身死之日四方晏寧枝葉扶疎實未有害至於虐后
内恣八王力争誅鋤老成翦棄俊乂戈矛交于禁闥鈇
鑕用于骨肉朝為伊周翼亮之權夕為莾卓夷滅之罪
爭弄凶器自搖本根忠良既殘黎庶塗炭神祗醜怒人
心怨離大隙一開羣盜蜂起劉石凶醜踐蹂中原衣冠
世族播遷江外天下大潰而南北斷隔矣兩河唐虞之
舊封商亳成湯之故地豐鎬文武之名都成周定鼎之
樂國西京東漢三輔河洛之郊分為十六合為元魏高
齊宇文東并西據使義禮之鄉襟帶之俗三百餘年被
髮左衽不聞先王之訓自生民以來未有中國弗競蠻
夷内侮猾亂華夏如晉之甚者也孟子曰天之所廢必
若桀紂惠懷雖昏未有桀紂之不善何天厭晉德而廢
之速耶盖創業之主所以垂裕詒謀者有未盡也昔禹
有天下修典則以經濟大業成湯得之纉其舊服率由
典訓武王克商天下大定反商政由其舊漢高帝既誅
西楚南面而朝諸侯則引陸賈以論詩書委叔孫以定
儀禮光武大盜既克彛倫方叙於是退功臣進文吏息
兵偃武講道勸農以保成功而固基業是故三王兩漢
多歴年所夏啟仲康太戊武丁成宣文景明章之君得
之則益以隆平光于祖考太康雍已幽厲元成桓靈之
君繼之亦足以扶持全安未遽以敗晉武亦有經營久
大保固無疆之略如禹湯文武高帝世祖之所為乎何
曾曰吾每晏見未嘗聞經國遠圖惟說平生常事非詒
厥孫謀之兆也及身而已後嗣其殆乎由是言之惠懷
之亂武帝之失也使武帝眀照事物之先慮周數世之
後則付畀神器當在元良選納后妃必取淑令經制蕃
翰有磐石之固無相蹂之勢而釁隙不生矣豈至如暴
秦之季魚潰土崩二世而亡乎賈生有言曰立綱陳紀
輕重同得然後可以為萬世法程雖有愚幼不肖之嗣
猶得蒙業而安至明也誠哉
變論
漢興以來千有餘歲有為之君得志之士莫不以唐虞
成周之治為己任然而未云獲者有稽古之心而無稽
古之道也何則建功業者有名有實有跡有心名以物
成跡以事立世殊則事異時變則物遷古之人因時制
物所以成實也物有名而實不在焉隨世立事所以達
心也事有跡而心不在焉稽古者得其名不獲其實循
其跡不見其心實以名喪而心以跡遺此唐虞成周之
治所以未云獲也夫農人春以耒耕夏以鎛芸秋以銍
刈冬以廪藏事物不同名跡殊異然生之長之斂之藏
之皆所以為稼而足食要其心等其實一而已矣世變
之異猶四時也因時之物猶耒鎛也隨世之事猶刈藏
也經世之心圖治之實猶為稼而足食也知此則知稽
古之道矣夫代結繩以書契昜穴居以棟宇者三皇之
事也更雲鳥之名紀民事之目捨三墳之大用常行之
道者五帝之事也去與賢而尚世及變揖遜而用征誅
者三王之事也夏商官倍唐虞成周屬建三百昜貢為
助增助為徹至於文質循環繁簡迭用無所不有古之
稽古者若彼後之稽古者柰何欲盡復唐虞成周之法
乎拘儒曲士慮不及此謂井牧九州封建萬國三雍四
學肉辟五刑然後可復古治之隆不知二三大法未昜
修復徒使世主惑於難用之名跡雖慨然有復古意徘
徊退避而不肯為并與其心實俱喪之矣此王道所以
不興也若漢宣帝持雜覇之說非宣帝之過激於拘儒
不通之論然也使得通儒之論成周之政則宣帝知覇
術不足任而王道興矣昔齊宣王好世俗之樂孟子謂
之今猶古也夫鄭衛之音與雅頌之音遠矣孟子引而
同之豈為侫乎急其本而緩其末也夫與民同樂者樂
之本聲容節奏者樂之末使孟子進雅頌而退俗樂則
雅頌未必見售而與民同樂之樂不得明引而同之則
宣王遂好之矣遂好之而道之與百姓同樂其本舉雖
得古人之名跡而樂民之心與樂民之實已無愧於古
之人以善稽古者也漢高帝之初朝廷鄙野無綱紀武
夫健將至於斫柱争功安危之機朝不及夕安得百年
之餘暇而積德哉高帝患之使叔孫制禮儀取諸生於
魯魯之二生尙持以為不可嗟乎學古所以傳道拘文
曲說使其言可棄而道不興古之聖人何所望於後世
之士是故君子貴通變通變者黃帝堯舜之所以使民
不倦者也士之制行不詭于黃帝堯舜亦足矣
知人論
書言堯畏壬人而以知人為難壬人共工也共工静則
能言用則違之言則甚巧行則甚拙色則淑令心則匪
臧夫有言而實不至善外而衷不稱視之似君子察之
為憸人苗莠亂真朱紫奪色人物之難知而聖哲之所
不敢昜者也然聽言而觀行行既形而真妄之言辨視
色而察心心已得而情偽之色分静言庸違象共滔天
者尙可以表裏參察而無失也至有静則無言用則成
效言則非巧行則可觀色則未令心則甚善視其初真
忠臣良士也無纖芥之可疑至其終或腹心不可保而
違負顧托背忘德義以敗大事者人之難知一至於此
可不慎哉昔徐世勣保黎陽之富據李密之地西界於
汝北抵魏郡東濟於海南臨大江人衆土宇足以為功
矣世勣不自以為功而使李密獻之終始之際有可觀
者及平建德俘世充破延陀降突厥所至盡力動有成
效又非行與言違心與貌異者也故文皇謂之忠力可
託大事至於斷鬚和藥以治其疾所以待之者至矣文
皇既沒高宗即位寵以三事之任委以宗社之計隠然
以元功重德為國老成人君恭已視其所左右以為輕
重於斯時也當挺然特立與社稷存亡臨大節而有不
可奪者捐軀碎首無所顧恡至立武氏高宗迫衆議而
未决視其言以定可否利害之幾大矣乃忘公徇私圖
寵避難不肯正救至謂為天子家事無忌遂良見誣至
死無一言論列低徊循嘿與義府敬宗之徒相為表裏
與李密何厚忘文皇何速歟盖世勣非本忠義而能厚
李密善觀形勢以要可喜之名者也以神堯之興運文
皇馳騁而經營之密之驍雄猶為降虜人衆土宇豈勣
之所能保哉知其不可有也由已上之賞不加厚而負
掠美之名歸之於密義不㤀舊而無失賞之患文皇見
其一不見其二視其外不察其内未嘗少加意而參校
利害審觀情勢按其跡以為忠義而信之誤矣人之難
知也如此夫利小則捨利而為義利大則去義而徇利
包藏隠匿相時而動奸憸之尤者常出於此不可不知
也故人主貴知人夫人之難知雖堯舜不敢以為昜然
人主知堯舜之不敢以為昜則人可知矣天下事常失
於慢昜而得於艱難慢昜則簡略簡略者白黑在前有
所不見鐘鼓在側有所不聞而况深厚之情貌乎艱難
則審詳審詳者體物相形長短必見志趣左右真偽斯
得參考疑似雖情貌之深厚無所藏其微人之所難者
終亦可以無難矣昔高祖論平勃之才世宗託金霍之
重卒賴其用以安社稷言若符契無有僣差嗟乎高祖
世宗之智未優於文皇然而所知異效者則亦有難昜
詳略之辨也
相論(闕)
守令論上
覆載之間有一物不得其所則聖人以為耻而况于民
乎故施德布政有先後之倫若惠澤之所浸被則内外
遠近一而已矣天下方知萬里元元之民散乎山林川
谷中異趣殊尚情狀萬態然而利害之端雖在數千里
之外必聞於上良法美意雖出於九重之深嚴必逹於
下者郡邑之官有其人也人情之所難通德澤之不昜
及常在遠不在近在小不在大遠小之官尤人主之所
宜慎近治而遠弗洽内見德而外有受其弊者未可以
言功業之成也千里之命制于一守百里之事聽於一
令善郡邑之官者亦善其守令而已守令善則天下之
民受其賜矣守令之官得賢者而為之則善否則曠而
不治人主昜其事而弗慎汎然與人而不加擇則賢不
肖並進而莫能盡善積資累任人人可以循致世之所
謂豪傑茂異之士取而聚之于中有不稱者乃以補外
未可以言慎而有擇也一郡之大一邑之小當有弊事
遺利使賢者為之必將更張興造去其所病而建經久
之業上下牽制而不得有為雖有善者無所騁其才無
以異於不賢者也操成法以從事進退之權制於上官
宜於民者或戾於法關於法者或弗當於上官之意後
時而失利者十常八九未可以言不牽制而得騁也事
有速成而功淺利溥而效遲者賢者之所為寧遲而不
欲速慕博而踐事淺數更昜而不得久於其事則事淺
者或成而慕博者不效守令之官遠者不過三歲近者
一再朞而巳未可以言久於其事也人情勸賞懲罰誘
之以所好則賢者盡心而能者盡力隨之以所惡則姦
憸昜慮而偷墮抗志勤弗見異曠者無害誰不解體公
卿有闕取之臺省近侍不及乎二千石之賢者賢牧良
宰與斷斷自守之人同條共貫疎怯愚墮憸巧姦欺弗
見黜罰未可以言懲勸也任人以事得其心篤於所務
則堅致而有成心不得則啙窳偷脱無所不至去來有
時進不待公人誰盡心守令之官未得者計日而望得
既得者計日而思去譬如行人之更逆旅傳舍爾非志
意之所止未可以言得其心也五者之弊有一於此不
足以駕馭豪傑經世而濟功而况兼有之哉故法不可
不慎昔之人以侍從之賢九卿之貴牧養遠民郎官高
第外吏積功乃得為邑知不可以非其人也子賤去掣
肘之法龔遂奉便宜之詔知不可以有所牽制也漢宣
之時守令有勞則增秩賜金璽書勞問未嘗輙遷徙知
不可以數更昜也刺史課最天下則入為三公令長政
績尤異則升為刺史高者或以治三輔否則放棄斥逐
不復顧視知不可以無懲勸也守令之官非以功遷非
以罪廢無輙去之理不以序進之法誘之知不可以引
其心也龔黃卓魯非有大過人之才際會以成其名爾
後世豈無其人哉所以駕馭之法異也輈之良者馬力
雖盡輈猶能一取焉法之於人無異輈之於馬操良法
以馭竒士所就非直龔黃卓魯而已當有可觀者焉不
可不勉也古王朝之官尊者止於八命及其出封皆
加一等所以重諸侯也重諸侯者為其與天子牧養下
民也後世與天子牧養下民如古諸侯者守令也守令
之官亦宜在所尊重乎夫督税租配力役聽詞訴决刑
獄不足以盡牧養之道盡牧養之道者必有宫室戶牖
以居之米糓鷄豚以食之蠶桑麻枲以衣之百貨器用
以利之教化訓道以善之好惡禮法以制之使民無凍
餒之患而漸仁義之訓入有父子兄弟之恩出有君臣
上下之義不冐憲禁而有耻且格然後及於租税力役
詞訴獄訟乃牧養之功也然守令不見尊重則牧養之
功不立何則不尊者其勢卑不重者其勢輕守令之官
卑而輕之則吏民不訓不尊者人弗榮不重者人弗懷
為守令者弗榮而懷之則賢不盡才以不盡之才臨不
訓之民牧養之功無時而立矣又况非其才者乎故守
令之官貴尊重若計任舉以為令積資考以為守長才
雅望擢任臺閣列為監司循默之徒分處郡邑依資補
授守令高第未嘗褒進清要不稱出為外官或執政大臣
盤淵進退者悉典上郡為小邑者既以疎淺而廢功業
據名都者自謂流落而不事事中下之郡上中之邑因
資馴致者苟簡歲月指日待去不以吏民為心有肯為
者或牽制上官逼迫遷代謀不得遂制置如彼風俗若
此皆非所以尊重之也夫執政大臣重勞以事者留之
京師奉朝請可清要之官有不稱者置之散地示沮勸
可也何必剖符分竹寄以民事乎郡邑長吏宜一切選
才去資考任舉之格稱職者使久於其事展盡底藴監
司上官董領大略勿為苛細如漢刺史六條之制使得
馳騁略小節旌片善令長高第擢補守倅郡守尤異入
為公卿則守令尊重而牧養之功立矣兹數事者皆世
之可行者也不知變守令之法以圖治皇皇然求天下
之平難以言智矣夫公輸子工之巧者也無規矩斧斤
則雖有楩柟豫章不能成器械無目力臂指則雖有規
矩斧斤不能致其巧天下者人君之楩柟豫章也良法
善政天下之規矩斧斤也不得良吏奉承而頒宣之何
異公輸子而無目力臂指乎今之郡守縣令人主之目
力臂指矣成周之時以六官之屬分治鄉遂中郡之吏
猶足以訓導千里今宫城之外則尹之職也國門之外
則令之任也人主豈直正朝廷之上釐百司之事而已
哉必將協和萬邦使黎民於變時雍也天下方制萬里
州郡以百數縣邑以千計星陳棋布徧于海内遠去京
師數千里近者亦百餘里川谷異制風俗異宜雖堯舜
為君不能家至戶曉而道其善伊周為相不能身為人
給而致其惠亦選賢任能黜陟幽明振其綱領要其成
效而已千里之命制於一守百里之俗宰於一令使賢
者為之則誠心正意盡公屏私不以位卑而弗勤不以
地遠而弗敬識慮明達周知利害情偽事至必斷動無
過舉姦黠僉佞不能營惑術業贍富政事淹練足以長
善懲惡宣明教化勸相勞來撫循吏民朝廷有善政良
法則悉心盡力達之於下雖山谷僻陋之地海隅荒忽
之俗必使受其賜有不便者請之於朝不以撓民敬君
之事如父之令愛君之民若保赤子苟利於國苟便於
民雖觸忌諱冐威怒不敢顧望徇私忘公以求便安如
是則戶口滋息財用贍足率禮訓德而有耻且格矣使
不肖之人為之不肖之人猥瑣蒙蔽淺陋輕脱已不足
以周物之利害照人之情偽立政立事勝殘去殺矣加
以無向公之心挾徇私之意不量材不度德惟利是嗜
苟得無耻思慮經營不及所職朝廷雖有良法美意不
能推明宣布於下具為虚文使民不被其賜有不便者
民雖甚病顧望畏避不以上聞專務以趨和為事時務
辯治則肆為慘毒殘剥生齒而不顧濟以寬厚則法之
所禁者一切縱弛敗壊綱紀而不問以謂不如是則不
足以奉朝廷之意趨時變之宜彼其心非通知治道之
理真有意乎奉朝廷之法也直奉迎時事干譽慕進以
成其私耳所使承流而宣化者若是而欲使天下之民
冨庶以善底于平治其可得乎唐元紫芝為魯山令明
皇大酺召郡縣聲伎捋較勝負時守令人人争飾倡優
為瑰麗之玩紫芝獨將樂工數十人而歌于蒍李德裕
觀察浙西敬宗命造脂盝粧具索盤絛繚綾千匹諫而
弗進陽城守道州歲貢矮奴奏而罷之此皆近世守令
之賢者無顧望趨和之心者也故當時頼其德前史載
其美使為守令者忠于國愛其民皆若是三人何慮不
治魯國之政未及於善子賤為宰單父之民彈琴而化
漢宣之治不為無術龔遂未用渤海盜賊彌歲不解故
知人主之吏惟守令為急守令善而郡縣治郡縣治則
天下無事矣世或有謂兩漢多循吏者去古未遠世
質民淳故俗昜訓而政昜成此殆不然試粗論之夫民
猶水也水之為物䟽高以注下則隤崇崖轉巨石無所
不至瀦之以為淵則湛然澄寂寄遺籜汎脱羽而不運
是豈水之不同哉驅制之勢異也故紂桀在上百姓鄙
夭湯武因之躋于仁夀若曰古則淳龐歴世既遠浸以
彫喪自有生民以來迄至于茲不識幾千歲矣天下之
人當為魑為魅詭譎變怪不可復治何今日之好惡趨
舍曾不少異於古之人是知民無有不善亦無有不惡
世無有不厚亦無有不薄視訓道者何如耳太上示之
以德故淳厚之風立季末牖之以刑故佻薄之俗成使
今以商周之政治民雖使為商周之民可也何但兩漢
而已哉循良之績盛于二京後世守令鮮或可擬有自
來矣昔秦人以煩苛密察吏民罷瘵喪其大寶劉氏得
之以秦為鍳矯枉便民道崇寬大政尚簡昜故雖建守
令以分治郡邑而駕馭維制之方不異于古分符竹者
擅一郡之政綰銅墨者專百里之權賢能之士得舉以
自輔姦猾之黨得誅以正法久於其任民吏服習雖丞
相遣吏分部按刺所問止於六條糾其大過而已法既
美矣加以閎規夷曠禁綱疎闊期會簿書目不煩數郎
吏賢者始得補令郡守高第入備三公兩漢之盛其制
若此故龔黃抗清塵于前卓魯振高風於後其餘英猷
茂績應時而造者不可勝紀咸足以光華帝載表著方
來夫魯邑為政先虞掣肘渤海勝殘終以便宜郡邑之
勢古今之情未之或異後世馭縣以兩漢之術則兩漢
之吏出矣不由其術而冀其效何異指燕然而馳轅庶
游目於七澤乎
守令論下
心不靈者神志瞀亂腹不寧者血氣滛衍目不見者不
識日月耳不聞者不知雷震鼻不通者羶香不分口喑
嗚者疾痛不言手不遂者食飲不執足跛躄者跬足不
前五官四體心腹六臟皆得其類不失故常則生理足
而無憾一物有一疾一事委廢雖未遂殂殞不得為康
寧完具之全人生生之意無聊矣故君子内外並愛而
小大兼養然則世言手足之病可緩而心腹之疾不可
不養者非歟曰存性保命運臟榮氣以立生理涵精養
神發揮思慮以役手足者心腹也此身之本也經營往
來傳心腹之意逹於事物秉執踐履采物滋之美以養
心腹者手足也此身之末也心腹手足不幸而皆病勢
不可以兼治則先心腹而後手足急其本也若心腹和
寧靡有疵癘手足之末或失其平又惡可緩而弗治乎
此養生之大略也古之人觀養身以養天下斯可以言
養天下之術乎夫朝廷天下之腹心也郡縣天下之手
足也腹心安而手足病者不得為完人則朝廷正而郡
縣有不洽於理者未可以為純治之世郡縣之本繋于
守令守令之才何代不生弱魯之微而有宓子童子之
智而有子竒龔黃趙張卓茂魯恭之徒皆非有大過人
者而名實之美後世若不可及何哉今畎壠之上圭蓽
之人有一畆之園環堵之室必索綯乘屋築理藩垣育
雞豚殖桑麻雖勤而不舍者已之有也非此則無所歸
也乘軒服冕之使籯金懷璧之賈更傳舍過逆旅視其
室宇之頽落垣墉之圮毁器用之敝乏草木之荒萎如
目不見雖昜而莫肯為者暫託宿之地也曉則舍此而
進於彼也此豈人心之不類哉物使之爾故驅道之勢
君子慎之使為守令者視郡邑如野人之視一畆之園
環堵之室無若使者之更傳舍商賈之過逆旅託宿於
此而希進于彼將見宓賤子竒龔黃張趙卓茂魯恭之
才續續而出矣不獨稱於齊魯二漢之世矣
