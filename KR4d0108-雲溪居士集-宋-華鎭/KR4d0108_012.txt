雲溪居士集卷十二宋華鎮撰
今體詩(七言排律七首)
和通州李判官(并序)
晉伯判官年契按行下邑垂示新詩粉飾過
稱固非單淺之所敢當仰服意厚難以虛辱
謹次來韻上謝
憶昔元豐第二春叨陪逸駕預官論頻煩州縣徒勞職
未報君親㒺極恩居與莞蒲依海角出隨鴈鶩走江村
閑心祗合尋三徑倦翼寧堪憩九門羊棗幸占如養志
萊衣欣有喚翁孫他時未免煩陶鑄只就同年匄漆園
送越帥程給事赴詔
清華仙殿圖書府(原注公職集賢殿修撰)貴近東臺侍從郎寵被
買臣榮遇紱來臨安石宴遊鄉下車建設先條教暖席
施為盡紀綱鑑物淨明齊上水臨機鋒銳踰干將威稜
直為摧姦宄德惠隂知佑善良意匠經營真有趣軸機
裁處動非常謹嚴庭訟情無失(原注公遷都廳于府内西樓下以舊所近外獄)
(情多泄)檢察民輸弊已亡(原注公創和買夏税場於府門左右以絶往日之弊)坐使
姦胥難用巧默令雅俗盡知方淳和只有興廉遜肅治
應無敢寇攘蓮幕終朝閒筆削圜扉經歲絶桁楊精藍
振起都城美(原注公重建寶林寺寺為城中勝槩)新館增延使者光(原注公築)
(館以待往來使者目為皇華館)翦拂散材充大匠吹噓寒谷變春陽(原注)
(鎮自公薦送即遂塵忝)三年治最騰歌頌千里聲和協雨暘(原注時累)
(年風雨時若)何但編氓稱五袴已令比屋有千箱(原注時年榖屢登)
風流自得篇章樂(原注公當世詩匠在越尤多唱和)閒暇人驚日月長
彩舫有時羅綺繡朱轓到處擁絲簧尋窮萬壑幽深趣
踏徧千巖紫翠芳(原注公政成多暇雲門蘭亭常得遊從)絶唱未饒元相
國(原注元微之在越與副使竇鞏賡和號蘭亭絶唱公與僚屬實繼之)遺風獨揖賀知章
(原注賀公故宅頽毁已久公命緝之)香山圖畫知嘗預(原注公與致政少師致政少保二趙)
(公繪為三老圖)魏闕心誠想未忘下國可能留近侍雄材自合
在巖廊祥光一夜生台座優詔平明出未央漢殿果深
思董賈越人那久得龔黃丹書東下隨秋鴈畫鷁西征
拂曉霜不獨飛章留去轍(原注時監司交章乞公再任)况多扶老擁
歸艎已知子翼終難借猶擬曹侯且緩裝送目未能看
竹馬傾思惟只詠甘棠既當帝闕鹽梅望可戀吳門繡
畫堂(原注公姑蘇方成新第)前席虛心方注想據鞍壯氣正康強
七城異績雖云遠(原注會稽經總浙東七州)萬室蒼生佇有望蹇步
有心隨軌轍夢魂終夜倚門墻
次韻酬桂陽石知監懷鄉見寄
南北周旋事屢更剖符纔喜慰蒼生米鹽無滯綱條密
雀鼠難欺獄訟平樽俎有餘今北海篇章多暇古宣城
桃源善慶時難擬金谷風流世有名榮擁雙旌忘自得
永懷三徑念同情鄉閭分義千鈞重筆墨才華一座傾
官異微之慚未稱報殊平子愧非精折腰寂寞將何遣
稔聽龔黃布政聲
湖南運使柯少卿壽
星杓旋指始回寅遲日烘天欲再旬安寢熊羆通吉夢
高門弧矢見成人江山孕美寬為量奎壁騰芒秀入神
學苑遠窮三篋富辭林榮占一枝春分麾閩越閒餘刃
賜筆中臺播逸塵棘寺入陪鵷列久湘源來著繡衣新
笑談已集金糧最眄睞無遺玉石真不憚高才親遠使
更將和氣裕斯民華資分合歸無已眉壽隂須付有仁
幕下晚生欣庇德強歌精意指靈椿
用石桂陽韻謝左判官陳司理見寄
曾挹清談僕屢更解頤聊足慰平生共觀雲物懷虞帝
為引漁翁問屈平一逐曉風分客路兩逢春雨暗山城
寒林不見遷鶯語古壁多逢逐客名懷寄遠隨賢守句
愛忘深識故人情參軍筆力湘山峭幕府辭源峽水傾
刻燭賦詩曾有意臨池掃帚未能精強將西缶臨風擊
終遜玲瓏戛玉聲
挽宗嶽張尊師
神仙去住本無家此日人間漫歎嗟華表舊傳歸白鶴
洞庭誰見袖青蛇道山兩拂談經麈滄海頻乘犯斗槎
雙玉佩沾天上露五銖衣識洞中霞林泉投老心猶壯
京國歸來鬢未華短製從今牽薛荔雜耕依舊種胡麻
風生謝傅團團扇花隠堯夫小小車逸興逍遥舟不繫
新詩妙絶玉無瑕松邊對酒依盤石竹裏分泉洗落花
一自青冥餐沆瀣更誰黃犢侣麏麚丹初封鼎雲猶濕
棋未收秤日已斜每過竹軒深有恨獨憐溪閣静無譁
匣中不見龍三尺畫裏空餘雪兩髽回首方蓬歸路遠
五雲愁殺樹交加
宫使蔡太師夀詩
天貽真宰贊重熙何日來符命世期五夜燕遊元夕後
三陽交泰上春時維師事業前無吕先覺心靈世有伊
首斡化機熙帝載暫休祠館動民思和羹終付鹽梅手
仗節難稽柱石姿華屋早開丞相第衮衣新賦我公詩
緗桃滿院光風轉素李成蹊淑景遲鼎席具瞻何所願
祝公眉壽等蓮龜
