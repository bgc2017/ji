雲溪居士集卷二十六宋華鎮撰
啟(四十六首)
代賀中丞啟
右某啟伏審楓宸班命栢府陞華清衷允協於僉俞温
誥特還於舊物聞聲增抃有感同情恭惟御史中丞術
業冠今器能高世出更藩屏入踐省臺心師聖哲之微
言動識朝廷之大體紀綱中外方資重厚之風調燮隂
陽行覩弼諧之效某遠從吏役久間台華隨賀燕以末
緣望朝烏而第切
代賀大名判府留守鄭資政啟
右某啟伏審暫解政機近思宫鑰涓剛辰而頌誥道協
氣以宜民恭惟慶慰判府留守左丞資政直諒深醇疏
通博洽薦更華要益茂吉猷進陪秉國之權居有庇民
之澤玉符異數式示重于保釐金鉉元功寧久稽于調
燮某遠將使指久闊賓閎依德宇以有年望台華而繫
想
代賀發運修撰啟
右某伏審顯膺制旨丕總使權進兼仙殿之華增底計
臺之重伏惟慶慰制置發運修撰珪璋毓德柱石呈材
韜康濟之良圖底經綸之懿業輶軒攬轡參八使以觀
風華省分漕貳六卿而聯事式暫勞於國幹庶茂理於
邦財坐執六路之權行富九年之畜矣寧汙使節久當
金穀之煩側聽除書榮踐鈞衡之要某叨聯仙籍蚤跋
清塵獲盼睞以有初沐光儀而甚厚台華雖遠難修慶
謁之勤使部未違欣托沾濡之澤
代賀許左丞啟
右某啟伏審拜恩中禁進秩左綱總樞憲於天臺端本
源於聖化中外所仰欣抃攸同恭惟左丞閣下賢業浸
明德猷彌卲入參大政既底熙凝出奠介藩稔騰英茂
敦若濟時之器恢然經國之才會圖舊之昌期協又新
之盛德果膺宸極復預政機注想法宫方視疇庸之漸
陞華上宰佇觀當軸之勲
又
右某啟伏審顯膺温檢茂陟華資陪三事之訏謨總一
臺之綱轄伏惟左丞閣下經綸遠業表著宗工體儒術
以無違赴事功而克敏早陪國論挺直諒之風規歴踐
師垣暢中和之條教益華茂實彌簡淵衷乃眷舊人陟
是具瞻之地行登上宰式資於變之勳某叨寄使華逖
居湘楚阻修儀於賓館徒積頌於恩綸
代賀蔡右丞啟
右某啟伏審顒奉制書進登右轄總綱維之要地肅機
政之大源中外所同驩呼惟甚恭惟右丞閣下英資敦
敏茂業恢疏夙參侍從之榮稔著藩宣之效當大明之
繼照冠舊德以先求暫階西掖之清華旋進北扉之宥
密中臺掌憲未殫經濟之猷上宰持衡方底燮調之績
又
右某啟伏審顯膺明命峻陟崇資參政府之謀謨總中
臺之綱轄伏惟驩慶右丞閣下粹凝德宇俊徹神機造
姬孔之醇深掞淵雲之典麗絲綸潤色早參侍從之華
符節承流久次藩宣之重屬聖神之圖舊率訓典以維
新首歸步於掖垣浸陞榮於内相參斷國論方圖經世
之猷燮理元功式底格天之績某續分使指式遠鈞閎
莫陪賀客之聯徒跂翹材之館
代賀祭酒啟
右某啟伏審顯奉綸言入典胄子發道術之素藴美教
化之大源有職所聞與時共慶祭酒閣下粹鍾淑質允
蹈大方所養甚高其成則茂宣冠師儒之選克專膠序
之權適在盛時果膺榮命賀德基重暫資學行之師謝
傅才高自有公輔之望某夙蒙奬誘猥荷品題漂泊南
陬羈縻禄仕去門牆而正遠親杖屨以何階賀燕阻陪
傾葵苐切
代上中書蔣舍人啟
右某啟伏審光膺制詔榮典絲綸僉議惟諧輿情均慶
恭惟中書舍人閤下英資異稟茂識少成學窮游夏之
淵文掞淵雲之麗峩冠英彀人傾杜牧之才發策賢科
世服平津之對羽翼已成而誰閼金玉其相而莫遺陞
榮峻陟于烏臺結課浸更于鳳歷益華遠業頻據要津
六路轉輸集豐餘于指顧三隅統制收晏靜于笑談克
懋事功稔聞天聽果膺神檢歸步掖垣法從清華暫屈
湧泉之思廟堂密邇佇觀和鼎之勲某夙庇雲隂早塵
鶚表隨牒浪遊于南北登門浸闊于陽秋大厦則遥雖
莫陪于賀燕皎日可見切自效于傾葵
代謝廣西提刑曹司勳啟
右某啟澤沛禁嚴職分漕計總重湖之劇郡跂逸駕之
清塵爲德孔多圖工匪昜提刑司勳器識惟茂德義甚
高早更要津敭歴膴仕天官列職稔聞練達之猷閩嶺
分臺綽有阜成之效果即三湘之使節驟陞五管之廉
車當尋經畫之成庶習步趨之舊
代賀福建轉運判官秦朝奉啟
右某啟伏審顯奉恩綸就更使節體中邦之調度總外
計之轉輸伏惟歡忭運判朝奉器識閎深規爲敏達早
列光華之選茂司金穀之權江右分臺既底澄清之績
閩中攬轡益華豐羡之成某屬在楚封叨分使事莫展
趨承之禮第傾欣頌之懷
代謝廣西轉運判官啟
右某啟計臺叨寵楚服分華涓吉日以有初辱慶言而
未貺循惟則愧拜捧斯榮伏惟運判某官藻色冠今謀
猷經世宸衷簡在使寄推先南海辭行已識寧親之志
桂林馳傳更敦許國之風挺忠孝以兼明藹聲華而益
茂某早傾高義晩託隣封爍爍餘光雖有依於東壁翩
翩振鷺當無間於西雝跂觀褒選之書召即深嚴之地
代賀湖南轉運判官張朝散啟
右某啟伏審揚軨出使擁節臨封即遂瞻顔增與聯事
運判朝散才華卓茂識用疏通攬轡神州早馳俊采分
符劇郡益奉膚功暫迂湘楚之轉輸行踐掖垣之清切
晤言尚闊珍養是祈
代賀湖南轉運判官張朝請啟
右某啟伏審榮被恩綸就持漕節涓辰初上接壤同休
伏惟運判官朝請躬宏博之材藴剛明之德天圻日域
早皇原隰之華江徼淮壖尚播袴襦之詠公言久欝士
望攸歸果從八俊之求來奉三湘之計知能汎應已聞
樞得其環中貨必阜通將見錢流於地上某常瞻大旆
復預隣封自惟孤根雖賴河流之潤但虞淺水難留海
運之程行見召書别膺要用
代謝兩府啟
右某啟寵應二星部分八郡擁光華之節傳握飛輓之
樞機攬轡登車曾是十年之舊觀風入境適當三楚之
遥撫已自憐循涯知幸國家百年累洽七聖紹隆道德
一而風俗同禮樂興而刑罰中郁郁乎周家之文采濟
濟然堯日之人才方全盛之昌期圖非常之治具伎寧
容於濫吹人必趣於襲情又況總一路之紀綱參八俊
之風采斡旋金穀而國用豐羨識别功罪而天下澄清
宜資經世之才克振外臺之任某早緣識擢叨備使令
當熙寧之盛時將神州之使事夙夜惟謹涓埃粗聞知
戮力於公家耻謀身於私室仇人伺隙吏議索瘢散地
何傷未歎馬談之留滯公道不替終符安國之再燃旋
膺綸綍之私榮假麾符之任念齒髮已向於晩景顧筋
力不逮於當年方求便於寬閑庶圖安於簡昜淮壖衝
要尚虞刻水之難湖外浩穰驟委分臺之重兹蓋某官
閤下克調鈞鼎平運機衡務求舊以取人助惟新於置
器不問數竒之跡圖官已試之誠某敢不尋繹前聞經
營來效阜財利用忘負米之勤勞扶弱摧姦想埋輪之
風槩
代謝兩府啟
右某啟恭被制書肅將使指襲繡衣之舊物撫全楚之
守封輓粟飛芻管盈虚於一路揚清激濁豫臧否於八
州去國雖遥受寄則重切念某早緣儒術浸歴官聯傳
經無博洽之聞從事愧彰明之效適光華之盛旦踐中
外之要津閩嶺分臺曾是澄清之地天官列職夙當勲
績之司偶血氣之失平丐麾符而求便地分虢略封邇
都圻體釋沉疴方免維揚之臥治驛騰温詔遽叨宣室
之召還未緇九陌之塵旋付三湘之節懇詞雖至成命
必行去不乏人寧異雙鳬之未少用之以禮直同一鶚
之莫如蓋某官閤下秉直道以經綸體至公而翼亮密
運埏鎔之力曲爲蟠散之先任賢使能適是有爲之際
循名責實願逃無補之譏庶協先猷未虚鴻造
代汾州知州董左司謝兩府啟
右某啟入副左轄旋致人言出守西河尚私郡寄荷德
之厚揣衷惟慙切念某迂闊散材空疎後學涉世途而
雖久稽事實以無聞早緣品題謬塵驅策踐省寺之要
劇擁節傳之光華不閱歲時驟私任遇惟聖朝之多士
眷宰屬之近僚乃沐甄陶特加援引陳力就列雖自竭
於駑駘言時計功曾蔑聞於毫髮上負高明之賞旁招
忝冒之譏分甘棄捐望絶收采敢圖化筆猶畀州符此
蓋伏遇某官鈞衡乃心海嶽其德體至公而平施廓大
厦以兼容俾叨牧養之權更付優安之地某敢不祗勤
郡政宣布詔條上承乃聖之休下究斯民之瘼庶逃瘝
曠用答矜憐
代上發運待制啟
右某啟伏審清衷密眷延閣華資焕綸檢以惟新即使
臺而還舊伏惟慶慰制置發運待制英猷嶽峙俊采霜
飛齊魯觀風早擅澄清之美江淮總計薦騰豐羨之休
進參法從之榮職是元鈞之漸某屬分使事逖在湘南
莫修慶謁之儀徒極欣瞻之意
又
右某啟伏審茂簡清衷載揚明命即計臺之要地還延
閣之華資伏惟欣抃制置發運待制幹理長才經綸遠
業昔在齊魯克茂事功今總江淮復饒邦賦果延登於
法從行入秉於政機某承乏部封希光德宇跂賓閎而
雖遠望使節以惟欣
又
右某啟淮壖假守德宇承隂借華衮之褒揚勞仁心之
教載雖逖將於漕計曾未越於使封有闊清塵尚沾餘
潤制置發運待制長才周物茂業冠時敏名實以彌華
聳班聯而益重暫總轉輸之要尚迂調燮之資將使事
之云初跂賓閎而方遠
又
右某啟濫被恩光遠分漕事雖有江湖之阻尚居封域
之中切邇使華共圖邦計制置發運待制淵謀䆳遠駿
采疏通早登襮繡之榮途茂集劉錢之優最會逢明盛
總攝轉輸行無千里之逢坐有九年之畜前席之召翹
足以須顧有繫於官居愧莫登於賓次
代回彭承議啟
右某啟叨被恩章獲司漕計方臨部事首辱慶言綢繆
累紙之勤申複多儀之貺感銘第切敷叙奚周
代賀西府正旦啟
右某啟伏以月正孟陬卦成交泰履祥端於四序洽慶
禮於三朝某官師表百僚膏潤萬國一德上同於扆宁
九功時序於寰區歲律維新發大春而敷育神休滋茂
協令序以來綏某叨寄使華屬遥鈞屏徒積望塵之想
莫修獻歲之儀祈頌增深言陳奚既
代回廣西屬官啟
右某啟叨膺恩旨擢總憲臺顧進秩以雖優懼登車而
未久猥辱撝謙之意遠貽溢美之詞感篆增深敷宣罔
既
代回秀才獻書啟
右某啟伏承曲回組轡特貺華牋文高片玉之珍意重
兼金之贈增深感服罔既敷宣
回梅子肅奉議啟
右某啟伏以洋洋雙鯉泝北浪以將騰郁郁朵雲駕南
風而先至累幅綢繆之意盈前粉澤之詞捧味再周欣
愧兼集恭以知郡奉議南金貴質東桂仙科道有本而
莫窮術無施而不可月評載美冠閭里之勝流歲比書
功積中外之優最暫寄雙旌之重佇觀三節之趨某叨
貳郡獲居仙里未遑修記首辱飛文沐異數之過勤撫
微躬而增愧
代回郴州知郡李朝散啟
右某啟伏審丕奉宸綸榮懷邸紱爰因穀日已撫治封
伏惟懽忭知郡朝散吏道惟精官成稔著分一麾而作
守提千里以臨民未瞻片玉之姿首獲朵雲之彩欣銘
兼至叙致奚殫
代回全州知郡王左藏啟
右某啟職在薦賢義圖報國遠辱緘縢之貺曲貽華藻
之詞緬服撝勤增深悚戢知郡左藏早從戎律通識事
機尚蹈分閫之竒暫寄剖符之重諒遵令序允集多祥
誦咏徒深敷宣奚既
代回衡州推官啟
右某啟遠勤專介特枉長箋攬麗藻之流芳識謙光之
至意增深感戢罔既敷宣
代回湖南檢法推官啟
右某啟遠勞專使曲致榮題稔聞聲實之華亟列封章
之薦庶有光於公道敢圖謝於私門愧戢增深叙宣罔
既
代賀吏部林尚書啟
右某啟伏審顯膺帝制榮正天官冠六典以經邦統百
寮而掌治伏惟欣抃吏部尚書聲猷夙茂望實彌隆久
參侍從之華歴著藩宣之效入陪西掖既潤色於王言
進陟中臺復增光於邦治行擁絲綸之詔茂登鼎鼐之
聯某屬使江湘冗將芻粟莫趨陪於賀客徒結想於臺
閎
代謝發運侍郎啟
右某啟叨奉綸言出將使指雖在三湘之裔地未踰六
路之提封聯事有光依仁可賴制置發運侍郎聲華朝
右器洽世資貳卿列以分曹冠文章而騰實茂膺眷注
丕總輸將坐登邦計之豐餘行預國鈞之調燮分封有
地懷刺無階跂行府以甚遐念搖旌而第切
代謝和州知府王侍郎啟
右某啟叨蒙恩旨榮假使權顧單淺之何堪實吹嘘之
有自欣愉彌至感篆惟深知府侍郎覺在民先望居朝
右乃敭歴高華之選發揮膚敏之猷總計漕臺分三路
之劇部飛英省闥貳六卿之近聯雅推鼎鉉之資寧久
江城之守某方遥台屏阻造鈴齋欣桑梓之有依跂冰
玉而係想
代賀内翰啟
右某啟伏審拜命治朝陞華内相承制詔之密旨預軍
國之深謀盛世所崇清涂莫二允當公論慶洽輿情恭
惟内翰道傳孔孟之醇文擅淵雲之麗早登法從歴踐
雄藩毓聲聞以彌休疇事功而益茂卓有高華之器必
居清切之聯使寄久居士論未厭屬聖人之有作收舊
德以圖勲首還西掖之資旋進北門之選銀臺秘直方
資顧問之竒玉鉉具瞻快覩燮調之用某量依桑梓竊
覘旌麾侍台座以嘗親聽金聲而時預比將使事言遠
門牆想厦燕以難追效海鰲而增抃
代賀蔡内翰啟
右某啟伏審拜命治朝陞榮内相兼綸闈之要職總金
匱之信書伏惟驩慶内翰閤下挾競爽之資濟該明之
術詞華備於制作論議達乎古今天府浩穰剸裁多暇
邊隅控制指顧有方會逄圖舊之辰浸被惟新之命分
曹民部總計邦財既登豐羨之勳益茂倚毗之眷玉堂
視草式資宥密之謀金鉉調元行著燮和之績某屬將
使指遠在湘源莫修慶蠲之儀徒積傾瞻之意
又
右某啟伏審拜命治朝陞榮内相伏惟欣抃内翰閤下
淳深毓德敏濟凝資夙蹈英躔雄飛要路天府之聲華
藉甚師垣之望實藹然民部列曹克奏羨餘之績金鑾
進貢益親宥密之機佇載備於絲綸茂入當於鈞軸某
屬將使指逖在湘濱欣頌增深瞻依第切
代謝顧内翰啟
右某啟近者述職皇州薦登賓席分麾楚裔旋去門牆
跋龍阪以彌遥傾葵心而第切恭惟内翰閤下秀分巖
壑美毓東南陂量汪汪星華皓皓蔡義經術允惟天子
之師陸贄辭章居然内相之任行司鈞軸方在埏鎔驟
披郇國之朵雲如對魯山之眉宇仰惟卑牧退切驚榮
感篆增深序宣奚既
代賀邵州知郡陳朝請啟
右某啟伏審顯膺宸檢榮剖郡符式涓剛吉之辰肇布
中和之政伏惟慶慰知郡朝請性成懿德世濟令猷浸
更表著之崇夙藹藩宣之譽拘文有限未舒披霧之勤
望履非遥切喜依雲之便欣瞻第切敷叙奚殫
又代賀邵州知郡張朝請啟
伏惟慶慰知郡朝請業茂宗儒名光世德浸陞華於朝
著稔騰實於麾符何幸屬城親承善政顧慶言而未致
辱華翰以先臨感篆增深言陳奚既(原注上半同陳朝請啟)
又代賀衢州知郡黃朝請啟
右某啟伏審光被綸言榮分麾守察風謠而問俗敷條
教以宜民伏惟欣抃知郡朝請識濟強明政光愷悌浸
陞華於表著稔馳譽於藩維千里牧民側聽中和之頌
三月報政跂觀褒表之書某屬遠崇閎阻修賀禮欣瞻
第切叙致奚殫
又代上宰相乞移淮浙一郡啟
右某啟伏念去國歲久造門迹稀戀德雖勤瞻顔未逮
恭惟僕射相公儒林博碩先朝老成茂協庭僉進陪國
論秉至公而待物展素藴以濟時海角天涯既悉歸於
化筆鶴長鳬短當不棄於元功一將使指兩昜歲華瓜
期已逾匏繫未解松楸不掃羔雁失時無補公家虚墮
私計比敷短奏上干清朝匄淮浙近郊或宣廬便郡倘
蒙矜恤曲賜陶成荷德之洪舉族知愧
代邵郡謝知郡藍皇城啟
右某啟祗服訓詞進膺睿渥總五管之遐服陟三章之
外臺顧已分以有踰懼僉言而未與知皇城成人惟美
執德思謙過形粉澤之辭首致緘縢之貺銘言第切叙
意奚殫
代賀侍從冬至節啟
恭惟某官瑞應明昌彙征清切焕高文而華國經遠業
以宜民氣有斡旋萬物當從於天統道該消長大人斯
介於神休某叨使遐陬屬遥台屏莫致捧觴之禮徒傾
望履之誠祈祝增深名言罔既
代賀湖南提刑冬至啟
右某啟伏以圭影迎長葭灰肇律亞歲儀而展禮對天
運以承休提刑某官視遠因明好生協德履陽來之令
序宜神介之繁禧屬此拘文阻前爲夀傾依第切頌祝
惟虔
代賀東府冬至節啟
右某啟伏以愛景迎長新陽來復探三微而肇律觀五
物以書雲恭惟某官玉鉉調元槐庭論道協贊惟幾之
務弼成於變之勳賢業無前聳民贍而有賴天元資配
對時序以承休某叨使湘源屬遥鈞屏徒跂翹材之館
莫陳亞歲之儀欣頌惟虔名言罔既
劄子(三首)
乞東封劄子
某輙有管見上瀆鈞聽某竊惟皇天上帝以盛德妙道
付畀聖君賢相非徒以善一人之身將託以成天下之
民也惟庶民不能以自治故作之君以治之惟一人不
能以自爲故作之相以輔之受天錫之勇智得斯民之
先覺君臣相遇或以大功定㝢内或以至德善天下者
皆定職於天底功於世功成治定禮當告成故治世盛
時莫不登封泰山登封泰山所以告也其君則皇帝堯
舜禹湯文武其相則風后力牧臯䕫伊周海内之事自
李唐遭安史之變成尾大之釁陵遲頽靡二百有餘載
生靈塗炭神祗厭亂天乃篤生藝祖太宗真宗三聖相
繼以神武平僭竊以仁義寵生齒付畀之功既成海内
之治既定故真宗皇帝櫛風沐雨東幸岱宗欽脩大典
不敢怠忽所以昭事上帝也帝王之道自成周失文武
之緒困強覇之說澆漓失墜千有餘載人不見德法度
散亡天乃篤生神考哲宗暨今上皇帝聰明睿智繼繼
承承熙寧中神考以神堯之道文武之法責成於先正
文公文公以孔孟之學周召之業革曠世之弊相熙豐
之政大功未既横議有作紛更沮壞天下切齒紹聖脩
復未及者多崇寧之初爰立賢輔同心一德協謀大政
經營講論内外並作脩綱修紀小大不遺六年于兹功
德明茂人安物阜時和歲豐政舉刑消禮制樂作羌戎
欵附人神綏和珍符嘉瑞近自圻輔遠及邊陲日月進
獻者無有虚歲竊以爲聖人之能事既備帝王之功業
著矣講修東封告成于天宜在今日伏惟鈞慈特賜留
神申明朝廷振舉大典天下幸甚
乞頒降州軍大樂劄子
某聞孟子曰仁言不如仁聲之入人深也三代盛時雅
頌之樂皆自都圻達於邦國故詩序曰用之鄉人焉用
之邦國焉是以道德純一而風俗大同國無異政而家
無殊俗近者伏見朝廷下大樂局製造三都四輔大樂
將以播越仁聲通流善教鼓舞都圻躋之粹和此大惠
也某竊以謂今之三都四輔即古之鄉遂矣今之州郡
即古之邦國矣誠以國家之盛大樂既作頒之州軍俾
歲時以祀享學社講修鄉射使四海之内皆得稔聞仁
聲服熟善教孝恭益明而人倫彌厚無有内外遠近之
異斯民曷勝幸甚㐲惟鈞慈特賜採擇
湖南轉運司申明茶事劄子(代運判曹輔作)
某嘗謂天下之事有存之無補于公家而有害于細民
去之無損于公家而有德于細民者理之所當必去者
也某幸賴朝廷職擢備位部使者部有弊事不敢不言
而使朝省聞焉湖南一二歲以來年穀登稔盗賊衰息
蠻猺妥安邊境不驚上賴朝廷威德鎮撫賢相燮調之
賜甚厚百姓幸甚幸甚惟歲科本色大方茶一十五萬
斤民猶受其弊輒條具利害上浼鈞聽潭民有茶園者
十無二三每歲納茶則凡在税籍例皆納無茶園者迫
于期會既以高價買茶受納之所茶商舟子諸色公人
復多方邀阻乞覓錢物不與則毁壞退換與之則資陪
無藝每茶一斤嘗費數百錢民力不便深苦其弊唯停
塌攬納之家與茶場公人市廛游手之民以此爲便元
祐初朝省以京庫茶數有餘權住科納三四年只令送
納價錢每斤三百七十二文省人戶欣然咸以爲便遂
有茶場角子安慶往京師計搆舊日市昜司買茶勾當
人戶陳介令弟陳愈詐爲潭州人戶投狀乞納本色省
部不知遂下潭州依舊科納元祐八年湘隂縣人戶陳
講探知上件情節經州陳論潭州備錄申本司前任轉
運判官張琬遂具劄子乞依舊折納價錢尋奉聖旨聽
從人戶情願推行以來一二年間人盡納錢無有一戶
情願納本色茶貨者以此觀之民間便于納錢不便于
納茶灼然可見矣昨來本司遂申乞今後京庫遇缺茶
貨即令預降數目下本司于採造時月置場收買去年
四月間雖准省部令科納一十五萬斤如過採造時月
即限至今年秋季納畢緣至去年十二月間却准省部
指揮稱京庫茶已有一年及一次大禮支給准備所有
紹聖二年茶貨權住科納令本司封樁起發折茶價錢
并縻費錢本司遂便不科納至四月間雖却准省部指
揮令科本色茶貨本司爲已過採造時月遂再具京庫
有備及本路續起去茶數因依申省至六月間省部專
委轉運副使柯述催督科納是時民間所有茶貨散賣
已盡人戶送納價錢亦已過大半矣雖欲科納茶貨已
無徒爲搔擾已申省部乞限來春科納今來省部奏勘
本司官吏故違勅旨不肯科納税茶緣有上項情節理
合申請非敢故違勅旨庶蒙聽納則有利細民耳茶場
公人官司非不鈐束小人趨利不顧憲禁僥倖苟免肆
爲欺弊剥刻細民置場和買非無勾當諸般公人緣買
納兩端事體不類投官中賣者不售則持而之他與私
爲市矣何所繫累復有求于公人小人知其然自亦不
敢故爲阻節一行科納則理勢相遼科之有數納之有
限缺數違限追呼督責費用百出雖有良貨或遭黜退
則門戶之事未得了足納茶人戶豈容無求于茶場公
人小人知可以乘事勢而邀厚利則肆爲姦巧無復顧
忌此本司所以欲人戶納錢而官自買茶也茶數不缺
與科納無異折價有數與納茶不同此前所謂無損于
公家而有德于細民者也伏惟經國之餘少留神慮儻
蒙采錄畫爲定論則一方之民豈特身受其賜世世子
孫蒙被德澤幸甚幸甚
小貼子(附)
況潭州方茶每一大斤權以省秤得九斤之重歲科一
十五萬斤則爲茶一百三十五萬斤矣水磨茶所歲得
增賣一百三十五斤爲利不貲伏乞照會本路今歲起
發過上供見錢六十六萬七千五百餘貫米七十餘萬
石銀錫絁布茶蠟雜物共二十一萬九千三百六十斤
兩條匹任職所在敢不自勵更乞鈞嚴少賜寬假庶效
尺寸圖報萬一幸甚幸甚
