雲溪居士集卷四宋華鎮撰
古體詩(五言二十七首)
春日雜興十五首
季冬歲云暮玄冥肅寒威濃雲蔽白日朔風戾天飛霜
華晝不消木冰粲瓊枝河漢凝以沍松竹慘萎蕤豺虎
有飢色况乃狐兔微朝陽汎春光黃雀鳴華榱
鳴禽斷殘夢寒衾有餘温褰帷覽東窗朝陽汎晴暾晨
興不知倦攝衣步南軒碧瓦無寒霜芳露浥蘭蓀東風
苦未競愁見陰雲屯登高遠四望極目際郊原
三眠愁夜久夙興坐高堂是時大火中啓明在東方曉
月俯前楹列星掩微芒和風從東來草木有流芳欄花
浥零露密影森低昂咸池浴朝日照耀上扶桑輕煙靄
簾櫳盈盈斂餘光
韶光入南園芳樹囀珍禽弄月曉煙際吟風夕陽林間
關調巧言玲瓏韻鳴琴密傳青帝意說盡陽和心採之
芳林幽置之華堂深願言几席間時聽林中音朝餐屑
崑玉彫籠飾南金引盼結綺疏弄影高梧陰三旬春欲
暮寫此如簧吟
緩步出東門徘徊高城隅芳郊曉煙齊極目眺平湖遲
日暖潛魚東風汎菰蒲陽和著萬物動植皆昭蘇行樂
貴及時流光昜云徂五陵少年客燕趙傾城姝憧憧滿
金隄盈盈雜簪裾華龍儼上駟冰雪瑩膚腴帷花啓芳
筵藉草羅樽壺搴條密相遺巧笑情有餘溱洧宛未妍
桑中良不如
東風入九門細草有餘綠長楊散金縷繚亂青樓曲緗
桃美於錦素馨純如玉名園搜未盡春華已盈目蘭蕙
有天香乃在山之麓不與東風發誰知顧中谷
姜庸曉相攜採桑高城東新粧競姚冶危鬟較櫳鬆袿
襦無舊製組繡有餘工穿林逐流鶯遵渚學驚鴻密葉
朝露晞遠揚戾東風日昃蠶已飢采采不盈籠
虚懷湛秋水拳石枕寒沙上栽九節蒲依倚復欹斜寄
懷曲几穩發秀終年嘉細根散蒼髯巨柢蟠青蛇玉篦
瑩故葉劍鋩長新芽融怡謝陽光滋澤非露華潔貞宛
相適吹噓曾不賖乃知元氣游脗合大道涯生生無間
斷在在均邇遐陰隲有異稟朗應無爾差故兹靈藥材
見重長年家寧如溱洧贈復異洛陽花臭腐薦高腴夭
冶揚芬葩栽培劇彫楮徂謝迅飛霞韶光瞬息移不得
延豪奢
東郊接南陌芳樹繚脩隄疎雨歛輕埃十里平如坻雲
日弄晴陰煙花淡低迷往來多騕褭躑躅赴東西紫騮
連錢花青驄碧玉蹄軒頭剥秋兔闊臆竦鳴雞金鑣響
玲瓏玉校光高低促韁合組繡脩策琢玻瓈顧影歛逸
足迎風鬱長嘶不逢王武子與解錦障泥
晴春厭密處駕言出林坰捨車步蘅皋緩帶遵蘭汀長
林合葱蒨綠陰透虚明上有遷谷鶯下聞求友聲風和
黃舌穩薄暮耳猶傾歸輈俯俄景脩路尚安行華鋪閉
深院嘉樹列前庭高梧蔭綺窗媚柳拂朱甍安得谷中
侶晨昏此飛鳴
迢遞長江表﨑嶇青障間瑞草雜野卉吐秀莫窮看馥
郁誰與竒細碎如等閒荆榛共榮悴樵牧幾摧殘殊鄉
採嘉聲十里輳名園輕舟走彫檻文砌薦朱欄芳華未
盈枝傾都已&KR0755;顔疎叢乏葱蒨薄采媿朱殷珍賞占芳
時野客更舊觀試問蜂和蝶何如蕙與蘭
江梅燦瑶琨緒風未成和紅藥簇雲錦韶光已蹉跎臘
寒苦難任秋陽暴如何寧知桃李樹乘春蔚婆娑二月
艷陽天兩京佳麗多五陵浮瑞氣三州翻綠波宮槐出
華闕御柳夾銀河玄鳥雜飛舞黃鸝競鳴歌芳蹊展平
練繁艷簇香羅浥露笑金谷迎風媚銅駝落英縱紛紛
珍實已峩峩莫訝潘河陽盈城意靡他
纖纖蘭蕙甲青青楊柳絲草木有春華園林競芳時粧
點貴銓次高下有推移連畛已端修茅蹊盡平治雕欄
被丹雘文甃合瑠璃穿薄啓縈迂拍隄汎漣漪安排紅
藥樹映帶牡丹枝蔓草既誅鋤秋榮亦芟夷碧蘆斷修
幹丹蓼剪芳蕤苞杞散不收叢菊棄如遺蘆蓼尚云可
杞菊或未宜神功著西河嘉聲藹東籬朱實照金鼎黃
華登玉巵暄凉雖異序榮秀各有期商飈掠春叢摧折
誰能支
春華雜丹素芳心馥椒蘭蝴蝶採其榮交飛密為團輕
鬚卷絲緒弱翅翦冰紈栩栩婉有容飛飛閑可觀深叢
密依倚曲徑恣盤桓日昃芳氣消露晞黃粉乾繁華未
零落幽意已闌珊
中和嘉會日名都肆廣筵華榱蔭簪裙樽爼森盈前主
賓興方諧威儀曾未愆鳳簫密銀黃瑤琴掩朱弦衆優
湊廣庭跰&KR1271;䬃回旋被服偭古製咿嗚操方言鉦鼙雜
鳴擊促數競喧填歌舞養心耳心耳今煩悁恐非君子
音不足延永年
和孫秀才醉中二首
封人祝多子患寡不患小林慮行且歌自喜身已老五
月日可畏不踐門前道北窗足虚閑清風䬃然到况有
樽中物玉山恣傾倒黃河或可斷世事未云了
吾鄰有逹士時得問話言寄身杯酒間萬事不復論大
嚼青精飯高岸白綸巾愧非伯倫伴辜此羲軒民
瀑布
蒼崖入青冥飛泉下巖頂薄風春雷怒照月秋練迥清
潤冷書幌輕柔媚茶鼎揮弄自忘歸賞心意誰並
横山
戸外片山横長蛇勢繚繞林疎無鷙獸海近多鷗鳥雲
氣弄晴陰煙光媚昏曉坐中見樵采隱隱下林杪
懷嵩亭(原注亭在新安縣舍後山)
嵩高維神嶽峻極上霄漢臨登信舍地庶入朝夕觀垂
簷碧雲低帶戸前山亂何日見愚公神棲夢輕斷
適南亭
子真埋照地千載委榛莽知音久未會遺蹤寂誰賞華
堂始基搆皂蓋日來往高風邈已遠兹焉競長想
河南運使柯少卿用廣西提刑曹司勲遊嶽麓
寺韻送廣西行俾令同賦
昔聞湘西寺夢想投雙脚身境隔楚越攘臂無由攫此
日陪勝集當年意彌廓山環秀色遠地勝真興託赤日
朗泥金彤霞煥塗雘追隨得後乘登頓閑芒屩窮幽際
高深歴險遵厓堮北斗近在手南溟消一酌天風韻球
琳世味羶醴酪躡屐想王謝登舟成李郭欣戚起參差
去住同紛錯常時惜聚散靈襟費恢拓契理在相忘言
志亦盍各無然結惆悵聊用聆談噱况當擁斧繡不類
居榛壑金石雖欲流風雲正相薄蕣華夕則隕蠟味淡
可嚼照坐蘭玉明揮翰珠璣落青嶂繚雲構紅紗羅蠟
爝景勝語難工柔毫幾頻閣
早發京口舟中
解維去北固挂席指西湘秋江迥以朗物色見毫芒篷
窗列遠岫天際插連檣鷗鷺簇寒沙蒹葭肅初霜千里
伊此始扁舟前路長路長念行遲家遠情難忘回首東
南引朝陽汎滄涼稽山不可見况復梓與桑日月無停
晷星漢迭回光人生天宇間安得戀故鄉徒勞非所願
薄言奉高堂念昔楚與越相望若參商山川有分守出
入多譏防道泰共家國路夷闢關梁勉從四方事及此
筋力強羇宦真飛蓬飄颻隨風翔遠近不自我東西竟
何常君子貴知命世路各有方
巫山神女詩
巫娥美無度綽約姑射倫冰雪照肌骨被服丹霞裙蘭
膏皆臭腐天香有清芬手提瑶華枝乘鸞弄氤氲緬邈
相光彩杳然喪塵紛楚王夢見之三歲情如醺伊人竟
何許宛在陽臺下宋生未見稱朝暮自雲雨
襄陽道中望鹿門山
龐公昔避世全家入翠微空遣山下路不知今是非高
風久寂寥世路誰與歸山頭日欲落搔首重依依
采石
夜暗梟狐響天明蛟蜃伏君子貴知幾乘時介多福中
原昔不競淮海波濤蹙高視孫仲謀雄心冀前躅大明
將昇騰氛祲先驅逐周師東南指淮澨歸亭毒遺燼倚
江流熒熒怯風燭真人方遠略墜緒勞君續後至祇取
羞先迷庶能復時雨動民望遠猷走辰告密筭結浮梁
長驅踐平陸敵氣沮飛渡軍勢乘破竹鱗羽不及張巢
窟駭傾覆百年厓石稜鐫刻猶在目風濤杳不作水落
秋山足留與釣魚舟穿維宛相屬由來一帶水未勝長
城曲道梗叛或昜時清去還速何必鑿秦淮佳氣自消
縮
銅陵阻風
常言秋冬交泝江便風多我行已旬餘有風不生波直
道不敢往曲港傷逶迤昨日始張帆騰凌越盤渦脩途
驛未歴寒日景已俄夜半轉巨橐驚濤擁蛟鼉天明更
雄厲尋尺不得過密雨喜初霽整衣起婆娑倚檣玩輕
鷗遵渚踏寒莎羨望東行舟飛帆峭嵯峨回數挽引日
多少唯與阿行止風在天天為謂之何欲歎翻自笑聊
為阻風歌來日如未己且用資吟哦
