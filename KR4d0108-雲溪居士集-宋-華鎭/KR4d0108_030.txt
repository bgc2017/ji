雲溪居士集卷三十宋華鎮撰
祭文(十五首)
代高郵縣祭先師兖國公文二首
先聖之道著如日星萬世莫不尊親者豈惟其道之高
明抑亦諸子輔佑之功也見而知之有功于先聖者莫
如公聞而知之有功于先聖者莫醇如孟子荀况揚雄
韓愈皆宗師之國家求善不倦紀功無遺推存及亡遠
迨先哲比尊孟子以上公之號分社于鄒配享于先聖列
位于公下復俾荀况食蘭陵揚雄食成都韓愈食昌黎
皆加以三等之爵從祀于先賢某肅承詔條將塑繪其
象謹以元日祭告于廟廷惟公聰明歆國休命尚饗
昔尼父修文武之道于鄒魯天下之士心悦誠服而來
學者三千餘人孝若子騫辨若子貢勇若子路丈若子
夏皆當世豪傑也莫不推公之賢服公之德先聖所與
亦惟在公具體聖人交臂儒術功扶名教澤流後來故
能存契行藏没同薦享皇帝初修郊配誕布鴻休咸秩
無文矧伊常祀式嚴詔旨敬欵祠宫惟公有神歆我國
命
新安縣祭威顯廟靈霈公文
惟公粹禀天英挺生人傑存都膴仕沒為明神歴載滋
多炳靈彌卲攝雨暘之妙用福桑梓之舊邦有感必通
其應如響靈休累洽嘉譽升聞極九命之崇資秩萬年
之典祀威顯錫號嘗稽疇日之英雄靈霈進封更表自
今之德澤某躬賫綸綍祗薦几筵上嚴天子之休下適
邦人之願惟公振揚精爽膺受龍光等天地之久長為
民社之依賴尚饗
新安罷任辭廟文
某往被宸綸來司邑事百里之内二年于兹時和歲豐
民安物阜私門綏靖公府清夷不愆于期以禮受代皆
神之賜為德甚隆今俶装在途離邑有日敢嚴薄禮祗
詣靈祠式謝乃休并告其去尚饗
代高郵縣祈雨祭諸廟文
惟神旱乾水溢天實為之雖有良農無所致力欽惟明
神克殄時患高郵下澤水田萬井踰月不雨溝塍皆涸
吏民嗸嗸赴愬無地惟神降靈邑有祠宇歆此血食豈
忘我民敢致恪恭仰徯降格時霈甘雨俾民有秋尚饗
代高郵縣祈雨祭齊淵聖公文
惟公今以時雨愆期水泉涸竭仲夏之月農功弗施境
有明神敢怠精禱惟公昔在周末一匡天下尊隆王室
今兹小邑廟貎所在一雨之賜寧或惜之敢罄乃誠仰
俟靈貺尚饗
代高郵縣祈晴祭東嶽文
某永惟三農之功下資政事上恃雨暘不愆不謬乃克
有成某自被命來尹兹邑農之政事不敢不勉今麥田
告成霖潦為沴縣令之力無所致巧惟用廼誠祈于明
神冀回時暘俾民有秋惟神奠位東方尊冠五帝廼神
廼聖與天齊功雨暘之權實在掌握謹與僚吏躬欵靈
宇庶資菲薄昭格休貺尚饗
海門縣祭龍王文二首
惟王潜升自得運用無方嫓四極以分都奄百谷以居
長序臨長夏日在初蠲式展彛章欽修祀事剛鬛既腯
柔毛則肥蔬核允時酒醴維旨凡此有造罔或不虔庶
致微誠上關昭鍳伏願風濤妥息雨暘叙時隄防固完
水泉安宅人無汎溢之警歲享豐穰之休伏惟尚饗
又
惟王每歲上春興土功備水潦簡書所載令之職也今
兹興事奉修故實惟神宅靈重淵當此漕路河防保固
默賴神休役事之初祗欵祠宇庶格靈貺相我功夫尚
饗
代淮南運使到任謁諸廟文
某肅將王命來總計臺視事云初敬修有典備儀物以
雖菲欵祠宇以惟寅仰冀明神默歆精意尚饗
祭高郵縣中書孫舍人文
惟靈某昔初任在公之里時公燕閒識公眉宇淡然往
還相與如水南北一别寒暑八遷門闌邈矣音問缺然
幾至相㤀如江湖間某進選曹公在西掖見公言貎不
異疇昔矜某蹭蹬勞公剪拂伊何人斯不厚分義熟視
其困忍不見譽公鄙其為形於辭氣朝堂之上慷慨與
言俾其心愧拱手汗顔倉黃出力為之羽翰乃知大人
惟義惟忠然否之際疎戚不容矯然持操古之遺風巖
巖太山介如其守干將鏌鎁不可矯揉妍媸必分寧晦
塵垢念此寒鄙自公吹嘘每思奮勵庶酧眷私公既去
逝知復奚為出不餞行葬不執紼愧此匏繋歲月忽忽
豈惟宿草隴木是密翰墨長在緒言莫析隻雞綿酒昔
有成規未或鄙絶歆此菲儀尚饗
代道州祭九疑帝舜文
皇帝嗣位初郊昊天禮洽百神慶覃四表凡載典祀㒺
有弗欽矧惟潜德升聞粤帝甚盛盡善盡美惟時惟幾
功茂百王名高四代陵寝攸在威神所依祗若詔書敬
修祀事惟帝降格歆國之馨尚饗
代道州祭鄒國公文
惟公三代而下道散法亡横目之民不放於被髮左祍
越數百世聖人有作堯舜之道復隆文武之法不墜今
天下去古雖遠炳然與三代同風二帝共貫者孔子之
道不息而儒術有傳也闢楊墨之邪說消處士之横議
使孔子之道著而後世不失其歸者惟公之功故昭配
孔庭分茅邾國皇帝初款八陛大霈萬方凡曰有功咸
舉典祀敬敷昭旨恭薦嘉誠惟公有神歆國之德尚饗
祭温州張判官文
惟靈標璵璠以為質兮挾青萍之星鋩搴萟圃之蕣華
兮倚道山之豫章秀榮綴於靈芝兮高價增於阿房撫
脩翮以自戢兮方卑飛而未翔蘭則發夫幽芬兮天曷
為之早霜躡鸞影以俱逝兮合桐隂而併傷嗟造化之
推移兮或厚薄而靡常既有夀之不究兮胡噐業之允
臧粤予步之踸踔兮適公遊之彷徉展傾蓋之靡素兮
曾非白首之所量顧良樂之在馭兮將觀要津之騰驤
何白雲之難期兮奄言還乎帝鄉鼓鳴鐸於江皐兮抗
丹旐於歸艎惟效職之有地兮悵靈輀之莫將喬酒之
約雖無兮徐雞之禮所當引慨歎於北風兮託非薄於
椒漿尚饗
附錄行状
惟華氏其先蓋出於卨二十九世微子歸周開國于宋
又八世至于戴公考父食采於華子孫以邑為氏世為
宋卿仕兩漢魏晉爰及江左遂為世家其後或仕或隠
數百年間未有顯者至先君復以儒術有家經史諸子
與夫隂陽方技之書罔不口誦心維未始須臾廢也及
登仕版頗有經世志元豐末嘗獻所業于朝召試太學
博士會革試法以奏舉中書舍人孫公國子祭酒豐公
即以先君應詔兩上不報先君平生亡所嗜好惟喜讀
書至老不倦故能力攷前聖之微言深究昔賢之書畫
發為文章諸體兼備雖詩與詞皆有典則非雅言不載
也其書則真行草隸率盡其妙小篆尤工作吏州縣奉
法循理以利澤民物為心不為竒以賈名故亡赫赫顯
功而所至稱治糾曹營道平反居多賴以免於死者甚
衆鳴絃洛邑化務愷悌嘉禾甘露皆致其瑞四隣五邑
有蝗害稼而獨不至其境攷課為京西第一為郡漳南
政尚中和惠民以德馭吏以嚴革諸刹主者請託之弊
昜之以公舉探籌而補期月之間州以大治然卒不得
乘其時行其道於天下識者咸惜其不偶而先君未嘗
以為意嗚呼先君已矣所可傳者惟文初成念欲鏤板
行于世每以奔馳薄官汩沒簿領未遑編綴比緣待次
里閭遂得裒集遺文躬自書校幾四十萬言離為百卷
儻非宗工鉅儒為之冠序曷以傳之不朽兹者幸會樞
密資政樓公來帥會稽敬以先君之文求序焉獲遂所
請昔柳公權唐之偉人也當時大臣之家碑誌非其筆
人以子孫為不孝今先君之文得樞密公為之序親染
翰墨光耀簡策垂之無窮而初成區區積年之志一旦
獲伸不特無媿於唐史臣之言而先君亦足少慰於地
下矣豈不幸㦲謹并以揚子法言訓觧一十卷書說三
卷會稽覧古詩一百三篇小詞一卷會稽錄一卷哀文
一卷鏤之于板以廣其傳焉紹興十三年癸亥九月望
日男右朝散郎新差監行在𣙜貨務都茶場賜緋魚袋
初成謹書
跋
先君遺文有雲溪集一百卷揚子法言訓觧一十卷書
說三卷會稽覧古詩一百三篇長短句一卷會稽錄一
卷并附見者哀文一卷定為一百一十有七卷孔子曰
我欲託之空言不如載之行事之深切著明也先君富
於藝能頗有經世志徒以不苟合世莫有知而用之者
其間雖或用之亦不甚力要惟不能深知之故耳為郡
漳南未幾而沒嗚呼悲夫漳南所欲設施者且猶未盡
而況生平之所欲耶求之行事固已不可多得所從託
於不朽者惟空言而已今取世所通知者不過神功盛
德詩頌書說嘗獻之先皇朝與夫會稽覧古詩近稍流
布於士大夫者自餘方藏之篋中日月寖遠卷帙散漫
其能免摩滅者幾希夙夜用懼柰何遺孤人地凡冗念
非推借於名公鉅人則無以增重其價而鏗鍧震耀斯
人之耳目屬者樞密大資樓公來帥會稽敬以遺文冠
序為請乃蒙矜從仰惟文章翰墨妙絶一時將令來者
失聲歎息誠不待披先君之文而先君之志可知也嗚
呼盛與樂道人之善非公殆不能與於此是用鏤版而
傳之然紙墨可具也其文四十餘萬言繕寫抑末也重
念弗躬弗親則無以稱平昔之勤而伸罔極之報者若
夫體製則初成不當言及已見於樞密公冠序矣至於
世系之遠近出處之前後則有墓状云紹興十三年九
月旦日男右朝散郎新監行在𣙜貨務都茶場賜緋魚
袋初成謹書(按寶慶會稽續志鎮子初平登大觀三年第為太常博士靖康初卒此稱紹興十三)
(年云云以年考之距初平之死十有八年矣是初成乃初平之弟而鎮之少子也)
