雲溪居士集卷二宋華鎮撰
古體詩(四言二十五首)
神功盛德詩
神州推美也藝祖太宗宣祖之子太平之業
創於二后故推以歸美焉
茫茫神州有疆有理殱殄豺虎翦夷荆杞人可以羣神
獲其祀惟宣祖是畀
道有倫極克建克叙不喪厥猷物有其紀既汙者隆何
千萬年施于孫子惟宣祖所畀
其畀惟何篤生真人作之孔武敏則有神廼聖嗣德益
之以文慶既令矣克成厥勲
神州三章一章七句二章章八句
於皇受命也藝祖以神武受天休命開太平
之基焉
於皇武王帝錫其猷克奮神武應天之求維睠乃顧申
命用休獄訟謳歌旁來不謀高視虞夏嗣于有周
蠢爾小腆昧天之靈弗念厥顯首干我經龍旂東指淮
海惟清西狩三城澤路以平皇皇天聲如雷如霆罔不
震驚
偏師四指露檄旁招負固銜璧知幾造朝凌江絶嶺曾
不崇朝蜀道失險關烽聿銷
恢恢皇綱周漢之後唐嗣不武實弛其紐自我維之律
此羣醜式相上帝以奠九有
於皇四章一章十句一章十一句二章章
八句
亨龍定功也太宗佐佑藝祖應天順人盛德
升聞復受厥命克成帝王之功焉
瞻彼亨龍應時而作維雲維雷以引以翼大人有徽音
物被其澤德馨孔昭休命爰錫
蕞爾汾晉穢我王路天誅久稽爰赫斯怒大明繼昭晞
彼朝露文軌攸同平平天步
朱干琱戈包以虎皮脱劍解胄敦說書詩鍾鼓喤喤爼
豆儀儀相我斯成以永丕基
亨龍三章章八句
猗歟體道也章聖莅天下無為而成體至道
之用焉
猗歟道真厥心希微我則道之萬物紛錯我攝之以無
為股肱良矣心膂則竒蕩蕩妙用民莫之知既綏寰中
亦静四夷承休垂裕維君維師
雍雍和聲召彼協氣散為豐年凝為嘉瑞三脊之茅四
海之美惟帝王是致
巖巖太山升于天中鸞輿戾止玉檢金封汾脽千里親
飛六龍上下昭報神明以通
在昔圖書出于河洛有龍有龜前聖之作惟天無親德
侔斯格我躬受之寳符神筴
猗歟四章一章十三句一章七句二章章
八句
惟天保民也仁祖有盛德協于上帝能保惠
于庶民增大先人之功焉
上天之載引之惟逸原民之生天子之職我安其止弗
擾弗刻厥德罔愆宜符帝則
我征既寬我役不煩息我干矛審爾刑冤井飲田食日
舒以閑鴻化何為淳風載還
俾爾息而庶俾爾厚而富黃髮稚齒既仁且夀帝歆其
馨介我純祐
其祐維何如商之戊天地其行既長且久寵綏下民克
念厥後取我元良錫之九有不失其傳益羨三后惟堯
舜為難惟我則不
惟天四章二章章八句一章六句一章十
二句
德淵有慶也英皇起維城之地毓明德而陟
寳位見世積之慶焉
世德之淵慶流瀰瀰篤生哲后在宗之子其積彌新有
聞不已文考受之以肖以似人之攸歸天命爰止
天命靡常惟德惟功神聖有作歷數在躬正位東朝遂
成大宗協和萬邦萬邦以雍
沈沈神機其動其時和柔以剛克愛以威肅之振之俾
無或隳功則未既思有宏規
德淵三章一章十句二章章八句
皇猷復古也神考體非常之略篤見古道能
底不世之功焉
皇有大猷其成落落文武不世千載無作聖人勃興積
厚施博作之新之以底遠略
既發我明既達我聰合變體經神化無窮長毓儒雅蓄
礪兵戎無思不服物有其容夙夜不怠濟我豐功
濟濟朝廷有名有實多士在服百工勵翼禮樂興矣刑
政既達郁乎有文紹周之則
緜綿句麗(按通典高麗本名句麗以高為氏後漢書作高句驪魏志唐書皆作高句麗)莽莽
河湟絶彼東海逸于西疆或翦或懷德威孔揚列我郡
縣襲我衣裳于前人有光
皇猷四章二章章八句一章十句一章九
句
