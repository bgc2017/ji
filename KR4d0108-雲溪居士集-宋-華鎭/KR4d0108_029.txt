雲溪居士集卷二十九宋華鎮撰
銘(一首)
清寧臺銘(按臺在新安縣)
萬物並生惟人則靈發慮經世潛機在形世慮紛錯體
之貴清天機赴感用之貴寧惟清惟寧萬福之庭天道
昭昭地道冥冥不失其一動靜有經登兹歴覧可書可
銘
序(二首)
送新江東提舉常平張朝散序
某啟伏審提舉朝散光膺明命就昜使臺伏惟驩慶某
嘗謂野人有百畝之地歲時鹵莾以為食終日無事而
耄稚有饑色芟夷芸耔蓄泄浸溉盡地之力而取之雖
雜然經營奴隸告勤終歲充給而上下欣適夫百畝之
地未多夫一家之用至鮮不加意則乏匱一致力則有
餘天下大物也邦國至計也惡有漫不顧省而能保安
榮者哉古之稱無為而治者堯舜也考之經堯舜之政
上規日星下撫鳥獸微及草木旁臻四夷誅凶人平洚
水禮樂法度紀綱具舉無為乎仲康作而復夏三宗勤
而續商宣王修攘周室斯起施及唐漢之世雖術有粹
駁業有小大至其有為則隆惰棄則汙莫不相似可指
宋以數先皇帝奮然修文武之政功未既而横議勝天
誘勇智振起其緒以幸天下搜英抉竒相與周旋而濟
之此志士感奮攄發藴蓄之秋已嗟乎庸夫常愧於乏
才高才多困於時會明公以競爽之資挾練逹之術方
明天子修復治經首當選掄綱領一路將見發揮餘緒
潤色大猷使跂徯之氓實授其澤彼畫繡朱履高車于
門皇皇其華照映鄉黨不足為明公道方益懋明德而
就丕績充一路之成以膏潤四海是行也何其偉歟聞
之者莫不欣藏噐之姤時善經世之得賢而為蒼生賀
某雖不敏嘗竊私門下之恩此心所之言之不能自已
既序其事又從而為之歌曰湘天之遥日則昭昭湘水
之遠其流坦坦桂之楫兮蘭舟錦為席兮濟中流鉦鼓
疊疊兮旌旗靡靡蛟龍之遠兮鵷鷺之邇
方時發尚書索至序(按方時發尚書名數索至序略曰此編舊出於賢關)
(又曰余自潮歸隠温舊書惟此編江廣罕得其傳由是載加考訂付之剞劂鎮此序亦云比閱)
(賢關諸公取書中應該名數者夷考意指名曰索至則是書非時發所著特經時發重訂而刻)
(之耳然鎮亦云謹鏤諸版以遺同志而不言及時發或鎮與時發同任鐫刻之事抑時發已刻)
(於前鎮復為重梓耶是書著錄于菉竹堂書目題曰無名氏經義考云未見蓋亦不傳矣謹附)
(志於此)
五經皆聖人之言獨書所載者帝王之事渾渾而全灝
灝而明噩噩而察虞夏商周所以垂訓幾無餘藴後世
學者持書以道事之說遂謂書不過語語不過事烏知
事本于道道散于事謂之事者無非道也嘗試稽五十
八篇若二典若禹貢若洪範雖史筆紀出治之事今求
其極是數篇蓋天地隂陽之妙道德性命之賾尤所難
知童心㒺覺白首紛如類多有之其餘謨訓誥命言皆
詣理理皆寓數苟非研精䆒微斷以遠識孰能即倫類
而通其義乎比閱賢關諸公雞忩之下取書中應該名
數者夷考意指綴緝事證目曰索至余觀其析理摘要
辯疑釋惑平日所以用心固非淺學之比况又採黃卷
之至言取時儒之成說旁搜遠紹具載無遺即此以求
書之事即事以求書之道豈不猶操刀以經肯綮大觚
將見迎刃而觧矣謹鏤諸板以遺同志庶資討論之益
云
引(一首)
雲房引
太虚之中有物焉萃天一之精為正北方之氣觸堅石
貫驚瀾出乎喬嶽之層巔通川之涇隈以上薄乎無窮
而行無盡昔之人視其油然而作也即其容而強為名
曰雲雲之異者有粲然發青紫之華凝空干吕以表其
人而動殊俗者也有離枝比葉如金如玉重輕濃淡近
類烟霧而為世瑞應者也行乎四時周乎旦夕呼吸萬
變彌覆紘野混合天宇同為一色挾應龍擁雷風飛雪
窮臘霈雨炎夏兆樂歲之協氣蘇既槁之旱苗雖春晝
閒飛夏月散起飄若羣鶴結為竒峯人亦好觀有見稱
述彼乘天地之機因隂陽之會合散消息偶與物值利
者利之美者美之而雲曾莫知已然出而㤀歸密而不
雨浮游片斷固結重隂蔽日月之大明點太清之虚碧
世斯惡之指以為醜夫無心者情無自而生無情者用
無自而作情心兩寂則趣舍雖在而恩怨可消若夫雲
天地山川之氣也可謂真無心者一與物際則愛惡之
變交至而況於人乎況於有心乎余在蒼梧多雲物其
態朝暮見既累月會新舍館之西頽廡戶牖之以為房
引其說而為名元祐癸酉十月望日
題後(一首)
題鄭石二詩後
鄭都官石學士二集得之治平甲辰歲越十有七年至
元豐庚申以糊力觧脱因加装標遂并為一帙又二十
有二年建中靖國改元之初歲在辛巳再綴緝之二公
雖皆長于詩者然而格調非類第以編簡不廣懼有散
失故以相附耳中元日會稽華安仁題
說(三首)
命諸子名字說(按鎮子有初平初成二人又有季壬見鎮元豐六年季壬生詩)
(而此說列克明克從克勤克儉四子之名而不及初平初成季壬疑其說當為他人作然原本)
(直題曰命諸子或平成壬之外復有此四子抑四子之中有平成壬原名後復更名耶均無所)
(考附識於此)
大學曰知所先後則近道矣克明峻德者道之所先也
父子有親君臣有義夫婦有别長幼有序朋友有信謂
之人倫能從五典之教然後不失其倫矣傳曰人生在
勤勤則不匱然耕也餒在其中矣學也禄在其中矣勤
於財者不若勤于道也董子曰儉非聖人之中制故與
其奢也寧儉與其不遜也寧固儉固美矣然聖人之所
寧也克明可字之以彦先克從可字之以彦倫克勤可
字之以彦道克儉可字之以彦寧
研說
世言丁晉公嗜竒玩而善蒐致思得端溪石硯取朝士
之博雅者上為守將延之館第燕語周密與之論研石
材盡出所藏以示之守已愕眙歎其精絶公曰此常材
不足錄願因使君獲彼竒寳黃金五十以為市致之資
守受辭而行駭不知所出至郡盡集研工俾道其聞閱
百餘輩皆碌碌常談無足采者最後一老匠逡廵不言
若有所待引而叩之乃曰研石之美衆工言之詳矣使
君猶以為未必得子石而後可然子石竒材也未昜驟
致致之有術非衆人之所知請試求之庶或有得苐多
聚溪石聚於曠地當就擇焉用其言得石幾萬枚工乃
結巢石傍寝處其上越三日欣然告于守曰得之矣請
分其石為三聚更三日輙去其二以其一復三分之其
後率三日又去其二留其一以為三聚如是久之所遺
纔三枚乃於昧爽之間晏隂之際引守就視其一蔚蔚
然有雲氣出其上剖之得圓石徑數寸析為二研稹如
玉堅而不頑潤澤之氣藹然常在此真所謂雲根也致
其一於晉公其一守自保之参政蘇公文房四譜有子
研云端州石研匠識巖之文理乃鑿之五七里有一窟
自然有圓石青紫色琢之為研故謂之子石研所言雖
小異而端溪之石有子為研材則不誣矣
權說
權衡度量先王制之以平物天下所賴至今信然執度者
約之則分寸不差操量者概之則龠合不失權衡二物
或異於此權之所措動與物鈞不勞進退而重輕立辨
者常少惟指不違心進退有節者能之嘗過市見持權
於肆者物仰而權俯則知其為輕于是乎引其權而進
之進之已甚向之仰者乃變而為俯矣既俯而權仰則
知其所重於是乎抑其權而退之退之已甚向之俯者
又變而為仰矣一進一退或仰或俯至有移日而不能
平銖兩之物者豈權衡之制未善㦲豈心智之識未明
乎則亦指掌之用無節故退而思之乃為變法救弊之
說天下有二弊不失之寬則失之猛濟寬者莫如猛救
猛者莫如寬寬猛仁義之用皆先王之道然濟寬以猛
者或弊於刻核救猛以寬者或弊於縱弛何則制法在
君而行法在臣者人主固知弊之所在而寬猛時用各
有攸趣矣推行之吏意或不然近臣希望風旨遠方迎
合朝廷郡縣趨向監統上下風靡彌遠彌甚勅法則洗
垢索瘢慎罰則輕釋有罪理財則錐刀必取厚下則國
用不慮問其縱弛則曰朝廷方務寬厚問其刻核則曰
朝廷方務謹嚴不知謹嚴不在于刻核寬厚不在於縱
弛至於刻核縱弛過于已甚而害治失寬厚謹嚴之意
終不足以相濟是何異于向之持權者乎此無它殉利
而不由道務承望以徼倖一切也余懼承望之傷義次
其言為權說以自警云
傳(一首)
越州跛鼈先生趙萬宗傳
嘗覧載籍見前修之言會稽佳山水為勝絶故地靈氣
殊而珍財寳貨異人佳士多所由出暇日登高探深俯
仰巖壑之勝千里之内清光秀氣冲融靡漫濃浩可翦
雖春夏秋冬朝暮晦明之變千状萬態而異趣同美信
佳麗之會也自鴟夷悟藏弓之漸遠烏喙之害奮擊雲
表而後藏噐待時高絶邁往之士代有作者故曼倩浪
遊于方伎子真鴻飛于㕓市嚴陵陸沈于絲緡梁鴻淵
嘿于舂杵鄭公遵養于樵風逸少高舉于蘭渚謝傅韜
光于東山安道采真于了水玄度慕永興之勝稚圭尚
蛙鳴之美迨乎季真鍳止足之分脱塵土而登希夷千
載之間流風遺韵緜緜不絶是後幾三百年得先生而
不顯于世先生姓趙氏名萬宗字仲淵會稽山隂人也
少惇敏錢忠懿噐之入朝欲與之俱以親老辭不行既
長博極書傳負經濟之術用進士應詔籍春官氏資素
蕭散涉世故淡如也家累千金委季氏一切不問壮歲
築室居南鎮右瞰平湖前挹秦望蕙帳素几以居畜一
鶴號丹砂引以為侣足跡不及于高門鼓琴讀書怡然
自適者三十餘年祥符中詔舉遺逸郡守兵部外郎康
戩薦之曰趙萬宗年六十二潔而能峻直哉惟和雜居
丘園之中獨得鄉曲之譽論其德行則可以訓俗富其
文辭則可以教人而能息心榮禄委跡衡茅若招以弓
旌賁之束帛非止懦夫立素抑亦廉士歸風知而不舉
則臣獲蔽善之譏舉而無徵則臣負欺天之咎既被召
則曰吾老矣不足以任事求與赤松子遊因獻跛鼈傳
以自見有詔即其家賜羽服後十餘年而終家君先生
之外孫也逮事之家君言先生神宇秀徹識度夷曠終
日凝淡若嬰兒真方外之士然取舍去就之際則確乎
有不可奪者善八分草隸書通俞扁之術或辟榖𨗳氣
嘗為詩曰斗懸金印心難動屏列春山眼暫開豈其志
也歟所謂跛鼈傳者其旨大抵言古先帝王自堯舜以
來至于五代所以理亂興亡之迹終設問以自喻謂能
言之而莫之致犹跛鼈然故以名其書觀其書始直有
意于世天命不相卷以自牧殆非山林枯槁繫而不食
者也嗟乎造物者之于物也或始厚而終薄或始薄而
終厚果有情也耶果無情也耶其于先生也與之以其
道與之以其時似也然不使之乘其時載其道于天下
卒以窮居終又何薄耶故殆直而推之曲而任之亦不
知其所以然而然耶昔荀卿有言登高而招臂非加長
而見者遠順風而呼聲非加疾而聞者彰賀公以宫賓
之貴由禁闥歸故鄉是以當時稱其賢後世高其風華
藻芬芳熏灼宇宙彌久彌著先生之地異于賀公顧德
實嗣之而名不彰是知潜德幽光委翳于下猶良玉在
璞騄驥倚輈非遇高明之士惡能自致于青雲㦲先生
之亡未六十年邦人長老尚及見之猶能道其略然系
緒弗續鄉評浸遠將無以表于後世故論次之庶幾先
生之名靡或云亡會稽之士素風不墜元祐元年正月
日會稽華某傳
題趙先生傳後(附錄)傅崧卿
華僊民出其先大夫所撰趙先生傳示崧卿先生名
萬宗字仲淵當五季之亂生會稽弱冠為錢忠懿王
俶所噐藝祖受天命忠懿籍封内十有四州之地若
其民數獻諸朝先生始為王民嘗以進士貢禮部後
更太宗真宗天下益治修古禮文之事祀汾隂封泰
山先生時年甫六十餘氣力壮彊州舉遺逸詔書召
先生辭不赴獨持所著跛鼈書上之且請自託於道
家者流朝廷不奪其志賜以道士服終于家嗚呼先
生生亂世幸不死遭時承平以才行見推州郡可以
仕矣而卒不仕豈其言落落難合或者誠有得於黃
帝老氏之學葆其光而不耀者耶僊民要予賦詩謹
為賦二絶句
生長兵間接太平封巒親見告功成茂陵遺稾猶施
用跛鼈如何獨未行
鶴書東召竟牢辭一去騎鯨世莫追會有丹青遺像
在誰將配食季真祠(按傳後二詩原本不著姓名考寳慶會稽志載其第二首題傅)
(崧卿作本序亦云華僊民出其先大夫所撰趙先生傳示崧卿則為傅作無疑今補書其名於題下崧卿)
(字子駿山隂人政和五年進士官給事中嘗評鎮會稽覽古詩有云詞格清麗寄興深遠足以垂觀來者)
墓誌銘(一首)
黃子受墓誌銘
君姓黃諱鎰字子受其先剡人也移籍會稽家于大雲
里至君始三世矣曾祖諱仁福祖諱承覇父諱瑀君初
娶李氏前二十有七年卒生男一人曰景仁女一人既
有家而卒繼室史氏生四男子曰孝先孝逹孝能孝述
孫男五人曰寅察宏寵宙君幼以端敏見噐曾大父早
被付託因前人之業無所改造生七十有九年足跡未
嘗踰州里之閾而所致彌裕華屋大開鮮車美服飲甘
茹珍便習在馭于以養老長幼俯仰皆得而為越之富
室子孫詵詵進止成列壮強司産幼茂服儒博帶峩冠
左右就養長者車轍時及其戶燕有完美幾二十年蓋
其所以致之亦必有道昔先王釐天下之民為四付以
分職弗怠弗越皆足以要羨盈而底豐裕後世維馭縱
弛人散而殉其私惰者狃於宴安不克自利以失其時
利夸者好大喜遠不恬分守以喪其本資故家有而饒
足者稀不勞而久固者鮮君其得先民之遺風能自力
而恬守者歟黃氏世有逹人若憲之識量香之篤行覇
之吏事祖之雄才稱載前史咸有遠過於人者君豈其
苗裔耶何不學而德性之懿近古也紹聖三年歲在丙
子十二月初四日庚申君以疾卒于家期年之日甲申
葬于會稽縣五雲鄉之漁義㠗既得卜其孫察状君之
裔事來蘄銘君之長子與余僚亞也故為之銘曰雲山
之麓雲溪之源有吉宅兆良士攸安在君成家弗後弗
跂積之斯光兹安以俟
