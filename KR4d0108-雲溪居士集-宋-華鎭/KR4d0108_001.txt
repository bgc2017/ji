雲溪居士集卷一宋華鎮撰
賦
感春賦
遺微公子玉韞東山淵嘿蘭澤結丹桂為華寝製荃荷
為縫掖蓺道術之嘉種蒐德園之鮮食掇英榮於藝圃
銓朋遊於虚寂從容卒歲泊然自適者久矣一日乘春
晴駕華軨歴三川瞰太清出入關河徜徉都城俛焉有
傾仰焉有營心動氣變怫鬱紛紜若有所感而中失其
平於是拂衣整巾旋轅動輪馳騖康莊造乎高明丈人
而問焉即席丈人曰吾聞意態惄如者飢於食也筋節
乏弛者勞於力也神奪氣褫者屈於理也膚革萎蕤者
傷於疾也精耗神散者老而衰也吟秋賦雪者感節物
也蹙頞嚬眉者懷憂危也此皆物觸於外志變於内情
動其中發興形容故嗜好失常而色理不類今公子胷
腹便便其中果然養固豐矣曳裾垂佩徊翔容與靡有
勞矣志大氣剛采色孔揚無所屈其豪矣且食息平和
既安且寧凝脂點漆又非頽齡姤粲粲之嘉時詠詩禮
於趨庭從事無獨賢之勞出疆無荷戈之征奉慈嚴以
致養合孺稚以樂生無憂危之懷矣遲日逶迤微風扇
和草木欣榮淥水騰波非感憀慄而傷遲暮之日矣然
而公子色變意沮頹然心醉若有羨而弗得慨所慕之
莫致何為而然乎敢聞其說公子曰若丈人者可謂見
其一而知其二視其表而得其裏者也鄙心之私信若
所教方將濯塵垢於言泉發矇瞶於辯囿辱問敢不敬
告僕投跡隱約棲情素朴頌詠前修尋研方策積腐草
之微曜映晛消之殘白盖亦有年矣生於清夷無事之
日覩芳時之屢更曾未嘗揚眉明目眡天日之佳麗解
顔發齒道物色之榮華前日脫屣下國拭目神臯覽豐
鎬之作京歴成周之四郊其山則伊闕轘轅如墉如門
底柱大岯折柳洪源嵩少維屏峻極于天二崤闢關三
峰竦蓮岐梁挾石太一在前傍引九嵕斜界甘泉包籠
牛首至于黃山其水則滎洛經其南大河緯其後温液
效其珍鄭白資其富涇渭灌於都中伊瀍夾於左右其
邑則都城言言崇高九雉廣路三條通門十二九市鱗
差千閭櫛比皇居在中蔚然壮麗其宫則東有永安西
有未央前有栢梁後有建章桂宫五柞長樂明光蓬萊
大明興慶上陽崨嶪歙赩千載相望琢雙璧以抗門飾
威鳳以表闕南端俯瞰於清泚應門上切於膠轕雲龍
神虎左陪右列金狄&KR0008;睨仙莖條達神明聳臺以突兀
井幹飛樓而煥爛華清繡錯於泉流翠微綺結於山半
屬玉飛廉之館平樂上蘭之觀濯龍芳林之囿西園上
林之苑太液寫景於溟渤昆明擬跡於雲漢列三島以
鼎峙抗牛女而中判迎風露寒長楊豫章之館三十有
六徧於圻甸金張甲第許史之廬冠軍寵賜汾陽宴居
中通永巷跨坊兼閭綠野金谷裴石所除華堂綺閣文
疎藻櫨窮美極觀宸居是模嘉木成林清流溢渠鳴禽
馴獸瞻聆可娱於是師尹常伯三事大夫金馬瀛洲之
彦蘭臺麗正之儒宴私夕退禁省晨趨飛華纓於紫闥
交文駟於通衢五公族姓七相華胄邠寧岐薛之客田
竇閻梁之友三選州郡之豪五都貨殖之後朱劇趙張
之倫探丸剔鼓之醜販脂粥脯之室洒削馬醫之叟靡
不聯騎鳴珂介鷄走狗捐百萬以呼盧輕千金而貰酒
攬芬秀於宫蘂蔭葱蒨於禁柳追物色以遊衍既目前
之所有若夫鱗介隠伏羽毛細微卉木生殖無情無知
亦皆揚鬐鼓鬛振迅羽儀含英發秀方鶩乘時故王鮪
萃於龍門擘天波而奮飛谷鸎遷於上林占喬木之高
枝蜂蝶翕集拂箔穿帷燕雀來往頡頏差池井梧凝露
而載華宫槐遡日而合舒長楊飛絮於天池弱草成茵
於金堤僕曾未嘗躡上林之輕塵依觚稜之清影沐微
和於暖律承末光於麗景是鸎鮪蜂蝶燕雀槐柳之未
若又安可鄙馬醫之賤而慕豪右世族之侈哉且難得
而昜失者明時也既往而不再者壮年也流逝迅激曾
不我與者節物也芳華九十忽焉云暮隙駒石火未足
喻其疾方強壮而遘盛明不得極春遊之歡虞覽上國
之勝麗與有生者欣發育而樂交泰是猶守糠秕於豐
年違大明於暗室豈不戚歟此僕之所感而自憐者也
願幸承教無使久其病丈人曰惡有此哉公子不以是
為樂則已矣如其樂之何病之有且山川之勝則融結
於郊圻都城雖峻而高門洞開宫闕之麗煥乎天街名
園甲第羅列如棋天子弛園囿之禁如周文之治岐雖
芻蕘雉兔亦往焉而如歸况遊覽之佳士復何虞於禁
司彼裴石之林壑固寓目其奚疑雖然乏許生之勝具
者浪投跡於山水無廉卿之大嚼者徒垂涎於屠門君
子探竒索偉必有軼越之器賞物覽景必有虞樂之事
然後遼闊迥末咸暨而無違美情寫興適極耳目之好
而不負所值遇公子之蓄積諒既美矣予特未之間也
試言其槩公子曰何謂也丈人曰園客之絲獨繭飛緒
修纖縞潔繹之無纇吳蜀之工經理色素搴蒨葉於夕
煙擷朱華於朝露丹之青之式改其故如漆如金玄黃
間錯翻新騁工以織以組綺錦繁緻綾紈修姱綃縠虚
勻羅紋交布縟若文貝輕如流露素手運刀明眸審度
引以南金之針絍以冰蠶之縷旋員應規直方中矩温
清之適與時無迕此服飾之美也公子有之乎曰蜉蝣
楚楚風人所刺則不敢為奢儉之間稱時之製亦有之
矣丈人曰西山之檀産於厓石本支碩大有樛有直根
聯絡於礧砢梢凌摩於岝㟧夏則畏日火雲照射爆爍
融熬脂液冬則霜風戞擊條披枝折積雪層冰下冱其
側縝理而堅與石同色於是使奚仲操式輪扁運斤因
直為轅合曲成輪浮沈應凖輕重符鈞服以代北之駵
驂以渥洼之駰王良秉轡纖阿執鞭駛如流水輕不動
塵此陸遊之具也公子有之乎曰美澤可鑒見譏前史
敢不為戒柴車欵段致遠之備亦有之矣丈人曰江湖
之間地極東南其土塗泥疏而不[田耎](按[田耎]原本作映語不可解韻亦不叶)
(當是[田耎]字之訛[田耎]而宣切亦作堧壖㽭沙土也於義正合韻亦適諧緣字形與映相類故原本誤作映耳)其
氣多陽雖冬寡寒南風無時四節常暄清泉潄石淡泊
潺湲是生良材厥名木蘭理疎而柔輕而善浮在水益
堅可以為舟公輸之徒翦落條枝以剔以刳使其中虚
參四載於神禹稽渙象於庖犧繚以青瑣覆以筠廬魚
文鷁首龍鱗陸離剡菌桂以為楫紉貝錦以為維凌文
波而蕩瀁若鷗鷺之虛徐此川遊之具也公子有之乎
曰通達之道水泉處其半舟楫不備行路斯難刳剡之
器亦有之矣丈人曰鄒嶧之陽泗水之隂猗梧特生擢
秀百尋温淳清越樂磬之石負抱而孕育玲琅而激冽
鳴泉之響瀠洄而浸淫資所感於朝夕含太和之雅音
披翦孫枝為瑟為琴固以醇漆絃以檿絲軫以玉珥徽
以兼金播蘭雪之絶唱詠薰凱於棘心息虧成之竒辨
役賞悟於高深淵魚鼓舞而出沒六馬仰秣而沉吟此
聲樂之美也公子有之乎曰君子無故琴瑟不去僕雖
不美敢不從事絲桐之器亦有之矣丈人曰會稽之楮
業結杳冥碧葉蒙籠瑶珂枝撑零露沆瀣朝以滲漉雲
腴烟素觸而宵凝剡川之湄蜿蜿垂藤纖根旁引絡莫
稜層紫梢高驤凌霄上騰剔輕膚之柔素和寒液之清
澄密若繭緻潔於層冰膩比凝脂勻如垂繒蜀麻腐脆
而未工簡策滓滯而非朋代截裂於邊幅便舒卷於纖
縢中山之兔栗林之鼠褐毛紫穎修髯勁尾剔以象櫛
齊以霜匕沐以蘭湯纏以繒紙束員筠以就握運煙膠
於秋水揮灑縱横淋漓披靡既小大以成體又愜心以
順指上黨之松其夀千年凌厲霜霰枝目攣拳㸑化石
之赤心飛脩突之珠煙代郡之獸騂質素斑卧石飲冰
便險能寒結幽朔之勁厲戴雙觡之石堅液銛端之流
膏就芳煤之脩員發華采於毫素飾文辭於簡編良玉
推其縝栗醇漆慙其未玄漳河之湄齊魏故都冰井舊
物銅雀之餘翡翠顔色鴛鴦規模人世非兮川河未改
棟宇傾兮堙淪路隅霜鴻千度過煙草幾番枯邈歲月
之淹久飽泉壤之霑濡或僅存於圭角時見獲於犁鋤
含精耀黑不頑不稃肖員方於珪璧角温潤於珣玗若
夫愜賞遇之心覯物象之勝激涌泉之藻思感凌雲之
逸興寫雕章於長謠述妍辭於流詠維此四物無一則
病公子亦有之乎曰登高能賦昔人所善雖匪大夫敢
不強勉文室之美備之久矣丈人曰檿楮如錦生於荆
山豐末之角産彼幽薊三均六良往來有體董澤之叢
東南之美金鏃石砮鵰鶚翎羽和氏騁巧工倕運伎檠
合矯殺以為弧矢鳴鏑朱絃魚服象弭激若奔星張如
流水射遠則超忽中深則披靡春氣微和可以張弛貫
楊葉於脩埒破采侯於高畤仰虚落於孤鴻傍得儁於
雙雉侑賓爼之甘鮮啟瓠犀之皓齒公子有之乎曰桑
弧蓬矢赤子之訓依仁游藝前聖所傳僕無負薪之憂
寧敢有缺於斯器丈人曰良金之壺脩徑有度矢以柘
棘物因其故制之用扶(按二語用禮記投壺籌室中五扶堂上七扶庭中九扶孔穎達)
(䟽四指曰扶原本作符誤)堂室異數侑以貍首之樂節以魯薛之鼓
既慶馬而告賢斯有懲於不武可以肄禮於燕射可以
侑樂於賓主公子有之乎曰文物之制戴經所記祭遵
軍中猶用不廢哨枉之具亦有之矣丈人曰褭褭之矰
加以繁弱一蠶所吐聯以為&KR0034;凌虚緲於游絲乘風輕
於遺籜籊籊荆篠緜緜絲緒屈芒針以為鈎屑芳桂以
為餌規輕輪於盈魄式卷舒於弱縷蒲苴得之以聯鴻
鵠詹何習之以制鱣鮪下逸翮於高雲出潛鱗於淵水
乍應響以星隕或翻波而錦綷既俯仰而有觀亦殊甘
而擅旨公子有之乎曰弋鳬與鴈風人所美桐江磻溪
有嚴有吕禽漁之器亦嘗具矣丈人曰文楸之枰青石
之局縱横歧道錯落金碧綴象犀以為比琢員玉之黑
白呼梟叱盧三行五格華巾揮拂手敏心愜味陶唐之
遺制揆奕秋之良策輕陳郡之十萬掩東府之一擲可
以忘憂可以永日酒闌樂闋賞心未適太昊司晨而方
舒羲和鞭日而未夕以侑樽俎以宴賓客公子有之乎
曰張而不弛道非文武猶賢之訓聞之夫子奕者雖非
所嗜則亦有其物矣丈人曰公子春服既成舟車云具
有禮有樂既文既武弋釣棋博亦習之素斯可以窮勝
賞於人境之表極餘樂於名教之内縱目力以遐覯偶
尤絶而無愧真芳蹊之佳客樂遊之竒侣此吾宿昔願
得與之周旋者也子歸而嚴子之具矣吾今載脂載牽
請為子先矣公子曰唯唯於是廼避席逡廵再拜受賜
