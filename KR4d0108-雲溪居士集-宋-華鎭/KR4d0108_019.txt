雲溪居士集卷十九宋華鎮撰
論(四首)
渾天論
漢興言天體者三家宣夜雅無師說其狀靡考自洛下
閎營渾天而妄人度其數夀昌儀其象則周髀之術遂
寢不用至于今千百歲矣其間通逹精博之士作必稽
焉未有能外之者是其術果得天之體而不可以外歟
抑亦後人之智皆出其下而未足以窺其缺歟請試論
之言渾天者必曰舜在璿璣玉衡以齊七政璣衡則渾
天儀也今考之于書而有之孔安國曰璣衡王者正天
文之器也日月五星謂之七政然其制不傳當是時舜
相堯攝其事因堯之器而察用之不言舜之作也則璣
衡之法尚矣而經傳無述夏商之際亦未有聞焉至于
成周建六官典三事而地官大司徒有土圭測景以求
地中春官太史職抱天時以從大師馮相氏掌星辰以
會天位致日月以辨時叙保章氏志變動以察吉凶辨
封域以觀妖祥夫土圭之所測必有度數太史之所抱
必有儀式馮相之所掌致必有常次保章之所辨觀必
有名物由是言之舜之璿璣玉衡理亦當然為渾天者
言周天之數凡三百六十五度四分度之一地平天中
平之上下各一百八十二度有半而強南北有極北極
出于上三十有六度南極没于下亦如之北極之南五
十有五度而當嵩高之上嵩高天地之中也北至之日
去極六十有七度二分之日去極九十有一度南至之
日去極一百一十有五度天道西轉日月五星東行一
晦一明天行一周日行一度月行十三度十九分度之
七用以度天體辨星位定辰次考七政之進退而知其
躔離盈縮謂璣衡之法若此故漢世為璣以象天為衡
以望之謂之渾天儀宋在江表錢樂之製八尺之衡于
元嘉唐有天下淳風造三重之儀于貞觀至明皇時浮
屠一行與梁令瓉始作經緯四環赤黃白三道設櫃象
地藏機于中引水轉輪遲速成序模象詳簡機思精粗
雖或殊途至于度數星次則同歸一致雖然言璣衡者
謂璿亦玉也聖人貴天象故皆以玉為之或云美珠為
璿至陰生珠至陽生玉以璿為璣以玉為衡用陰陽之
精也用其精以察其象制作之意理或當然以珠為璣
則漢世八尺之法殆未合唐虞之器謂渾儀足以齊七
政可也如直以為璣衡則未之敢聞鄭氏言日景於地
千里而差一寸潁川陽城謂夏至之景尺有五寸則南
戴日下為萬五千里日與星辰四遊升降于三萬里之
内半之得地中宋元嘉中五月立表于交州日在表北
表南之景三寸開元測之復加三分而交州去洛水陸
回折止于九千里則三萬里之說非矣或言八月海中
望老人星下列星粲然明大者甚衆乃渾家以為常没
地中者也大率去南極二十度已上之星則見鐵勒之
地極高五十度則二極出没三十六度之言脱矣故議
者疑焉以謂古之人步圭景將以節宣和氣輔相物宜
不在于辰次之周徑重歴數將以恭授人時欽若天象
不在于渾盖之是非殆或不然夫辰次不分則無以正
圭景渾盖不察則無以定歴數圭景不正歴數未定而
能欽若天象恭授人時節宣和氣輔相物宜者未之有
也通天地人一氣也一氣相應如桴鼓影響陰陽不調
雨暘失序人物感之則饑饉癘疫夭閼失性人物不和
乖氣上逹陰陽感之則日月星辰罔有攸序人物之氣
繫于政事陰陽之變應于人物聖人謹察其變所以騐
人物之和否而知政事之得失也陰陽消長而變化成
五行迭用而萬物生日月者陰陽之精也五星者五行
之榮也二十八星經其體而七政緯之以致用日月進
退有時五星躔離有度遲為不足疾為有餘盈縮疾徐
皆其變也不知其常無以知其變考其常者舍度數何
以哉天道緜邈非耳目之所及思慮之所盡渾盖是非
辰次周徑未昜輕議亦考之于經騐之以事而已考之
于經而無違騐之以事而不爽則不刊之良法利用之
善器也書曰朞三百有六旬有六日以閏月定四時成
歲則度數有定矣斗以時移昏建月辰則天行可知矣
四星迭南皆以昏見則日行可知矣朔不東見晦不西
明則月行可知矣夏至之後景日以北冬至之後景日
以南則三道可知矣此渾天之說合于經而騐于事者
也合于經則不妄騐于事則有功聖人制作要之有功
而已矣夫憑虚而望無蔽于前則天體四垂與地相際
空中物近高而遠卑者自然之勢也十里百里千里萬
里皆然而地昜則差故近北則極漸高近南則見未識
之星不識日月星辰果依天而行耶抑亦自運于空中
而無所附綴耶皆不可得而知也古之善言天者謂無
所至極如盖如卵悉非確論雖然天體之大不可測知
日月星辰四游升降則不出于三百六十五度之内經
渾天者據中國之土中極目力之所至盡占騐之所用
以為法故北極在三十六度南極没于地中因南北以
瞻四維故渾儀之狀如鳥卵矣後世據朔南之偏方用
土中之定法執運動之大體求不測之儀形因天體之
差殊忘日星之不忒乃以渾盖一貫善否不分何不通
之甚耶盖天者謂天形如覆盆中高四下日月旁行遶
之交州去洛九千里近于鐡勒之地夏至日在交州之
北而夜不見于鐡勒之南則是日月星辰出没于地之
上下非遶天旁行明矣此渾盖之尤辨者也孔子没後
之儒者精極象數通天人之藴者楊子一人而已矣或
問渾天揚子曰洛下閎營之鮮于妄人度之耿中丞象
之幾乎幾乎莫之能違也又曰盖哉盖哉應難未幾也
渾天之術其殆密乎哉又云通天地人一氣也天氣不
和雨暘失序人物感之則飢饉扎瘥夭閼失性人氣不
和憤怒愁怨陰陽感之則日月錯行星辰離次故聖人
善政事以和人物燮陰陽以弭災變觀天道之順否以
察人事之得失故聖人重焉昔在有虞用堯之道在璣
衡以齊七政所以正天文也成周之隆太史職之馮相
保章分典其事制作法度雖不見于載籍漢世以來鴻
碩之論範銅之儀有可言者蔡中郎曰言天體者三家
一曰周髀二曰宣夜三曰渾天宣夜有名而無說周髀
有說而無騐近得其情可以施用者惟渾天為善候臺
銅儀渾天之法也言渾天者謂天包地外地居其中周
天之數三百六十五度四分度之一居地之上下者皆
半其兩端北極出于上南極入于下自北徂南為度一
百八十二有半而強北極之南五十五度當嵩高之上
嵩高天下之中也去極六十有七度夏至之日所行也
九十有一度二分之日所行也一百一十有五度冬至
之日所行也三道既正日月交運晦朔弦望進退離合
序有常時時有常次星辰因之流行伏見有數有度縮
為不足盈為有餘遲速滿虚不失其故則陰陽和風雨
時寒暑平生化序而黎民康寧百穀用成草木鳥獸莫
不得其所于是可以見政事之修矣故揚子曰洛下閎
營之鮮于妄人度之耿中丞象之幾乎幾乎莫之能違
也故平子作靈憲以紀其狀蔡鄭王陸著義論以明其
善宋元嘉中太史丞錢樂之鑄銅為儀至唐猶在其法
衡長八尺璣圍二十有五尺盖為璣以象天而衡以望
之轉璣窺衡以知星宿若乃建南北之極計周天之度
定日月之行正星辰之紀則渾天之說也職本羲和太
史典之聖人在上百度修舉考齊七政合騐庶事究天
人之際而通乎幽明之故此二帝三王之用心也豈不
偉哉
列子天瑞論
夫燧映日而生火方諸遡月而生水日與燧未嘗生火
也而火自燃月與方諸未嘗生水也而水自逹其所以
映而遡之者人也然不得夫燧方諸與日月之末光則
雖有祝融玄冥亦末如之何也已矣大道之于萬物其
猶日月之于水火乎萬物之于大道其猶水火之于日
月乎道者虚無之強名至無也故萬有由之以生至虚
也故萬類由之以化生者自生爾而生生者未嘗生之
化者自化爾而化化者未嘗化之如其物而生之物而
化之則力有所不給而道熄矣雖然生者不能不生化
者不能不化由之以生而不可違生理盡則不得不死
由之以化而不可已化道極則不得不生生也化也有
數存焉而無能外之者也既已有生化之理矣果可以
謂之無乎既已謂生化自爾矣果可以謂之有乎言無
非道也言有非道也立乎有無之間者其去道之遠不
可勝算也故曰不生者疑獨直謂之獨則有所離矣本
無有也亦無無有也孰為獨乎孰為不獨疑乎獨而已
矣此大道之體也知大道之體生化之理則知流俗之
所好流俗之所惡者適然而來其來也莫之禦適然而
去其去也莫之止去來之間或徐或疾或久或近皆有
制之者也我無增損也因其所遇亦直寄焉耳復何所
去取于其間哉人事之大莫大于生死也猶將以為夜
旦之常而不知悦生不知惡死況其細者乎夫世之所
以至性彫于人偽至真奪于外物放而不知返者蔽乎
末流而喪其大原也掇拾榮華已去根本又況認其翦
綵者不亦悲夫故是篇先明大道之體次述生化之理
道體既明生化既形申之以逹人之篤論資之以昧者
之疑義皆所以既其文而究其實也夫不生不化者大
道也太極變而有氣氣變而有形形變而有質質到而
三才列位者生化之見于大者也青寧生程程生馬馬
生人生化之見于小者也夫逢生之運天地雖大不能
不生會其化時蟲魚之微不能不化則生化之數孰逃
之哉彼小大修短動殖氣識皆生之一物無好醜之辨
也故榮啟期誦林類之言而不以貧富生死昜其樂子
貢晏子逹至人之論而不以死生為兩途彼昧乎順適
之理而安于流傳之常者一有所遇則切切然認而有
之曰此我之身此我之名至乎夜半大澤喪山大&KR0676;亡
舟而弗知也故我非天地也天地之壊與不壊非我之
所能知也寄乎天地之間者亦委之而已吾何用心哉
而杞國之人無故而憂之憂其憂者無故而曉之彼二
子固已大失矣而長廬子又從而笑之夫天地之與人遠
矣愚者猶槩乎胸次得喪予奪貴賤窮逹之在人非天
地之比也遇之而能洗然者幾希是皆未覩乎大方之
家者也若夫逹觀之士乘而流行無所抵滯槌也斯鈍
錐也斯銳化其左臂以為雞則因以求時夜化其右臂
以為彈則因以求鴞炙物無不可理無趣舍故丞之語
舜曰汝身非汝有汝何得有夫道夫身者我之所體以
生者也今不得認而有之則天地之間是固無可有者
知萬物之非其所有故取乎天地之時利雲雨之滂潤
而皆為之盗向氏認已而有之故踰垣鑿室探其所及
以陷于罪雖然彼已之分辨而公私殊途公私之名立
而罪富異效有公私者固出盗無公私者理亦未冥故
天地之德則不然公者自公而吾不知其為公私者自
私而吾不知其為私公私兩忘同乎冥一孰為盗耶孰
為不盗耶此道之極耶夫道存乎太極之上則生天生
地行乎開闢之後則無為而自然者屬之于天有為而
或使者屬之于人故莊生言九變之序曰先明乎天而
道德次之是篇明大道之體而謂之天瑞盖道不可見
言之所及者自然之符而已明乎自然之符則大道得
矣彼孫叔敖三為令尹復三去之而憂喜之容不見于
面者此覺乎天瑞之理譬之去九牛之毛而始得其一
毫而天下畏其賢百世高其風是乃人皆百歲而以彭
祖為夀
聰明論
網目雖衆提綱則畢舉衣體非一攝領則咸會盛德之
美不啻綱目衣體之多也難徧以具舉必有為之綱領
者提攝其大而衆美不遺故善言者得以約其辭而不
失其詳矣聰明德之綱領也冠域中之大妙萬物而神
者莫盛大于天言天之德亦曰惟天聰明惟聖時憲又
曰天聰明自我民聰明而已蕩蕩乎難名巍巍乎有功
立乎百王之上者莫盛于堯舜言堯舜之德亦曰昔在
帝堯聰明文思又曰虞舜側微堯聞之聰明而已非獨
言堯舜者之為然下及三代之令君凡有見稱于書傳
者莫不以聰明為首故昜曰古之聰明睿知神武而不
殺者夫聰明誠聖人之德者試粗論之昔之所謂有德
不失夫已之性與物之理者也泊然無感則彼已兩寂
而性理之美無成與虧感之則得失是非吉凶禍福擾
擾萬緒交構並起而無所不有雖然攝是衆有者兩端
而已發乎情斯見乎聲形于物必麗于色彼已之用性
理之真無能外乎聲音采色之間君子聽其聲不失其
情視其色斯得其物以無喪我之存而虧物之成則盛
德之事已天下之有聲有耳者之所同聽聲之情惟聰
者聞之天下之有色有目者之所同視色之物惟明者
見之聞其聲而察其情者謂之聰見其色而識其物者
謂之明故聰明者聖人德之盛者也是故冠九思之首
列五事之終君子進德以成已莫不由是而入施德以
接物莫不由是以出伊尹資之以訓太甲之不類孔子
舉之以語顔淵之為仁夫聰者聽之善耳之德也明者
視之善目之德也耳目之官所以司視聽而致聰明之
用以能窮彼已之情盡性理之真也水火之所生而精
明所在也水之在人其物為精腎者精之所舍而水之
所藏者也其竅為耳故耳司聽而其用可以為聰火之
在人其物為神心者神之所舍而火之所藏者也其竅
在目故目司視而其用可以為明夫水火之德所以為
精神而形耳目以逹視聽之用致聰明之美者何也天
地之至粹陰陽之大本也立天之道曰陰與陽氣之陰
陽也立地之道曰柔與剛材之陰陽也立人之道曰仁
與義性之陰陽也即散殊而定之則萬物之微莫不有
陰而有陽而況于三才乎然而非陰陽之至也即始判
而言之則至陽為天至陰為地沖氣為人數始于一一
為奇奇者陽也其類屬于天天一生水則水者天之至粹
而陽之大本也一生二二為耦耦者陰也其類屬于地
地二生火則火者地之至粹而陰之大本也水火二物
得天地之至粹為陰陽之大本故水王于北以司天正
其位在子子者一陽之所自生也其時為冬其音為吕
其律為黃鍾皆陽類也火王于南以首地用其位在未
未者二陰之所自生也其時為夏其音為徵其律為林
鍾皆陰類也故日月之行有冬有夏五聲之變惟宫與
徵取之則息舍之則消雖與金木同為五材合為六府
獨有氣而無生有以成金木之材而無成于全金木之
材者也非天地之至粹陰陽之大本何以至此哉嗚呼
得天者生得地者形得陽者熙得陰者凝天地陰陽者
萬物之所入出而無能外之意者也資天地之至粹散
陰陽之大本以盡性理之實而窮彼已之真何所往而
不得哉
西漢論(按鎮上章待制書自言作兩漢三國晉唐論六篇今僅存西漢三國唐三篇)
昔有虞氏明哲自天行義高世致誠以服孝友誠至而
頑嚚允諧潔修耕漁之地名聞天日之上歴試有績言
用無爽進拔元凱翦夷凶人雲龍相凴濡澤四海二十
有餘載然後天人並與而得其位夏后氏䟽導九州荒
度三壤建皇極以叙彝倫使形載不虧而生覆無息鱗
游羽翥之類雕題交趾之倫皆受其賜功德楙矣加以
戮力在庭嗇用自牧都公相之地而無德色兼天下之
善而不自有輔君澤民幾二十年然後當歴數而成王
業契為司徒承堯事舜敬敷五教美成人倫以啟茅土
傳十餘世至扵成湯布德施仁誅㬥拯墜然後臣妾萬國
光有大寶后稷思天下之有飢者如其自已服勤播種
粒食生民公劉篤之匪居匪康務以厚下古公亶父忘
皮幣犬馬珠玉土地之利事戎狄以全生齒王季因心
為善服勞世業干天禄而篤其慶文王乘積累之緒昭
明德以濟鴻烈憂勤岐周之地化行汝漢之域三分天
下有其二而大統末集武王周公繼之然後復受天命
而成厥志三王四代神功聖德皆積年累世而後興何
其艱哉漢高帝豐沛之地阡陌之間耕芸樵採之人跌
宕不羈之士也提挈一劍奮起徒步三載而滅暴秦建
王國五載而平強楚成帝業德茂當世善美兼盡未若
諧頑嚚遜萬國之盛也道濟四表澤流後世未若平水
土叙九功之大也承祧繼統豐梁之緒業無天乙次國
之土西伯專征之勢世德流慶固結人心范氏以來至
于太公無公劉篤勤亶父仁厚季歴保乂文王徽懿之
美也蕭曹平勃之才未賢於伊吕之疇雲合響應之師
不武於一心之士然而八年之内麾斥蕩滌天下大定
英雄豪傑稽顙頓足北面請命奄有禹跡以傳子孫又
何昜邪盖周道衰而天下亂幽王之後聖人不作析為
十二合為六七三百有餘載狼奔虎逐鷹鸇四擊奮鉤
鋸以攫噬決裂横目之民淋漓披靡於爪吻之上其幸
存者顦顇顛仆於荆榛之下秦人合而有之拯承嫗撫
之德不加而鞭笞甚力呻吟匍匐以從事而殘骸餘息
殱矣項氏横決鴻流烈熾炎火焚蕩玉石而獵四海燾
載之内鞠為墟莽濯濯然無萌肄之意高帝為之條逹
天經緝續地維挈簞盎振裘裳飲食而衣被之使宇宙
再造斯民復生炎劉之德於是為盛夫飢渴裸露之甚
者則藜藿有餘甘而敝緼温美又況飽芻豢而襲裘罽
哉彼弔民誅罪秋毫無犯約法三章屏除苛撓未多湯
武而媿文王故謳歌懷歸天命允集席卷雍塞朽拉趙
魏平齊翦楚而九有敉寧矣昔孟軻氏之時去王者之
迹未遠也戰國之暴非若秦項之甚也且曰事半古人
則功倍前烈又況百年之後乎以高帝之功德明茂斯
所以應眷顧而有天下也前史專以斬蛇聚星符瑞之
言稱述受命偏矣
東漢論(闕)
西晉論(闕)
東晉論(闕)
