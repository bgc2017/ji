雲溪居士集卷十三宋華鎮撰
今體詩(五七言絶句七十四首)
謝成都楊滙秀才惠邛州竹杖二首
臨邛石上老龍孫雪抱霜封有舊痕聳削已知非俗物
更堪來自草玄門
邂逅相逢又别離驟承佳貺意何其應憐越絶閑雲客
酷似臨邛瘦竹枝
過澗
兩山分處水横流渡水登山趣更幽却憶當年謝康樂
等閒羇束為封侯
河上
沙頭兩兩飛歸鴈水面茸茸長綠蒲知是人間好時節
不妨河上弄泥塗
聞歌
來時梅萼粘殘雪歸日桃花簇綘羅農事不妨何事了
齊聲連路踏春歌
秋風
秋風昨夜落前林放出千巖秀色深欲結草廬歸未得
倚欄空負季鷹心
上顧侍郎詩(并序)
内翰侍郎卿丈置酒與錢叔凭同見招既至
獨擕錢於後堂出小鬟為侑因成一絶投獻
西漢風流古到今油油巵酒待青襟後堂不許聞歌舞
始覺先生見與深
渡嶺(四明山中作)
嶺路林稍一線通肩輿直上破林風眼前遥見東山樹
却顧青衫愧謝公
四海
四海田廬自有餘置錐無地欲尤誰鷦鷯莫厭一枝少
更有寄巢無一枝
歷陽道中
江北江南未定時襟喉此地繫安危頽營故壘皆蕪没
日落寒生楓樹枝
江南湖陽
末俗頽風正可悲當時強項是男兒君王不似南陽日
此事寧教女子知
石磧漢高帝廟
黃屋何曾駐未央十年關外蹀寒霜靈祠今日秋江上
門鏁丹楓似楚王
緱氏道中口占
人道自有上天梯塵暗靈襟路却迷不見吹笙王子晉
獨乘玄鶴碧嵩西
立春日雪
金絲未徧千門柳玉葉纔分五嶺梅青帝似憐芳信少
更教春日六花開
斜入芳筵沾綵勝密鋪幽徑點蘭芽謝娘子細臨看取
不是楊花是雪花
挽饒法主
緇服薰修九十春法筵長為指通津經窗未冷銅爐火
已作他方應化身
方城道中值雨
重雲三日鎖前山麥隴泥塗尚未乾行路春光已拚弃
任從風雨作輕寒
和叔凭惜春
無計可能留永日有情何用惜芳春明年還似今年好
拚作花前把酒人
柳暗曉鸎鳴樹底簾垂午燕簇樓頭東君暫去無多日
且放殘紅逐水流
登舟夜作
一揖天官籍姓名半年歸計杳難成夜來夢覺篷窗冷
枕底驚聞汴水聲
溪行
渌波漾漾日西來波上魴魚撥刺回喬木兩隄連翠幄
春深誰復翦條枚
過牛頭山
千巖秀處是家山東望重江未可還今日馬頭逢翠阜
且垂鞭袖一開顔
贈温幕張子常有詩見懷用韻因成五篇
鳴玉琅琅振小舟銀鈎婉婉照清流如何漢殿凌雲筆
肯賦寒山水石幽
寂寥不見李膺舟時倚西風歎逝流小吏忽來傳秀句
春容頓覺滿山幽
一來海角艤扁舟兩見天南大火流鐘鼓不聞昏自曉
柴荆常閉冷還幽
懷才自是濟川舟術業曾非西北流禁掖言歸應不晩
海山未去且尋幽
曾乘碧海馭風舟幾挹蒼崖噴雪流想得更當和鼎重
也應須記賞心幽
和河南府倅程朝散緱氏僧舍題壁
塵機不動有餘清逸静孤飛在杳冥想得馬頭無限思
碧雲隨處見瑶屏
弦月
人間離别最堪憐天上嫦娥恐亦然昨夜廣寒分破鏡
半奩飛上九重天
宣化道上望鍾山
望外江山千萬重北山秀氣冠江東可憐秋月澄明夜
怨鶴長悲蕙帳空
題畫
栽松累石狀孱顔萬仞形容數尺間會得秋毫非至細
可能留意羨他山
隂影
昇時冉冉落如飛烏兔由來不自持莫作人間天上語
有中都是一成虧
出南薰門道中詩
玉津槐柳綠成隂歸路春光步步深名宦未多年不少
到家聊緩北堂心
和劉叔懷見寄三絶句
風前雙鶴舞金衣來送新詩過竹扉逸響琤瑽鳴玉脆
雕章飄絶朵雲飛
冥冥心地外參寥淅淅松稍掛飲瓢揮麈縱衡忘孔墨
寄聲邂逅得劉蕭
清世儒冠不賤貧一竿誰復釣溪濱看君雙鬢春條綠
策足應須據要津
雜詠
不言藻繪文章惡也識膏梁氣味珍春夏已休秋欲晚
明眸開口羨他人
自是不耕仍不種年來何處覓倉箱秋冬莫遣還虛過
圖取前春有稻梁
秀色豐融凝曉露新聲睍睆弄東風芳條已密無尋處
粉堞雖低徑不通
鸎老隂濃晝景遲園林又是過芳時香顋粉蕊年年好
只羨遊蜂野蝶知
蘭膏不御鬢雲垂紫玉拈來懶自吹西望陽關何處是
寂寥空度杏花時
蓬鬢荆釵畎壠頭玉顔雞狗分同游眼前不見昭陽殿
誰復將心望冕旒
芳年未識五雲車皓腕空留綘縷紗燕子將雛鸎語老
東風又是落宫花
馺遝鳴騶里巷喧慇懃來覓孝廉船千年親見風流事
不是空聞舊史傳
親屈朱轓接晤言不慚長吉賦華軒羽毛果是沖天物
願借扶搖上九門
苦竹城
一葉扁舟激浪花當時兒女亦驚嗟歸來苦竹城池就
始覺忘家是保家
歷陽試院聞角
英雄顛沛亦風流長嘯寒生畫角愁今日江城朝暮引
空教鷗鷺起沙頭
試院初聞蟋蟀
窗前落盡梧桐葉牀下新聞蟋蟀聲瘦骨不禁秋氣重
夜深虛幌夢魂清
過永城寄知縣陳宣德同年三絶句
惜别欣逢一紀餘世途惟我最差池當時俠少無年少
今日青絲有白絲
昔年同看杏園春十載徒勞走路塵試問風前攏板女
何如月下倚樓人
榆葉晚風愁去日桃花春水喜歸時雙鳬猶在隋堤柳
准擬同看兩岸絲
海門道中望熟山寄知縣朱宣德
一抺青山倚碧虛遥知山下是仙居東風桃葉堪乘興
不畏長江畏簡書
葉縣
雙鳬歸去玉京遊塵滿東風暗驛樓唯有汝墳東逝水
春來依舊綠波流
郊原
分苗刈麥滿平田&KR0008;繭聲爭澗水喧我亦方懷三釡樂
暫逃塵鞅過郊原
曉來騎馬出郊原却憶年時此按田流景已過三十里
如何容昜又經年
舟中晝寢同官陳尉見過從人不報起來以詩
謝之
懶將心緒逐波流欹枕蓬窗萬慮休貪逐化人遊帝闕
不知梅福過扁舟
六月旦有芝生于小廳之南楹連葉七層顔色
黃潤常有露珠聯絡其上觀者歡息以為祥異
因作三小詩
黃金七葉向晨敷人道曾標瑞應圖我已無心邀世福
不須三秀巧相䛕
品彙皆從化育成無根神草為誰生吾皇茂德參天地
好向甘泉植九重
芝英服食夀能千蕊笈仙經每細看久視長生吾不羨
任同凡草一時乾
洛陽橋
壯年已熟洛陽名今日親來橋上行疊石根盤連厚地
凌雲氣勢壓滄瀛
再經西禪寺二絶句
我為人役走塵寰僧老空門不出關身世也知皆夢幻
到頭忙者不如閒
三時五度到西禪春雪秋風暑濕天試問經窗長宴坐
何如塵路走終年
陶令
陶令當年亦蕭索猶來籬下醉流霞閑門今日無人到
賴得寒叢未有花
起工
龍骨穿雲水上天熊蟠抉地土成川朝來泥淖漫胡處
日落星河已湛然
會稽覽古詩(按鎮有會稽覽古詩一百三篇永樂大典未經收入今從厲鶚宋詩)
(紀事中錄出僅存九篇鶚乃抄諸會稽志者每題下各系本事考寶慶會稽續志稱鎮會)
(稽覽古詩百餘篇歷按史策旁考傳記以及稗官瑣語咸見採摭是鎮作詩時亦必自有)
(解題然於雙筍石題下乃載及高宗末年及孝宗末年事鎮於元豐二年登時彦榜進士)
(其上章待制書有云叨竊名第二十八歲矣上豐祭酒亦云然以年考之鎮生當在仁宗)
(皇祐三年歷高宗之末年當百十四歲孝宗之末年則百四十三歲鎮即獲夀考亦焉能)
(及覩隆興以後事况鎮子初成於紹興十三年以鎮遺集乞序於樓炤則在高宗中鎮死)
(已久尤顯然可證其所系解題本出會稽續志原文特引鎮詩以証之故載有高孝兩朝)
(時事鶚初弗深考而直據志漫錄紕繆甚矣然竟削去解題恐無以備稽核今仍依紀事)
(本附錄題下而謹附辨正於此)
鐡門限
王中令裔孫智永善隸草為世所重求者
弗違戶外之人如市所居限頻為之毁以
鐡固之時號鐡門限真草千字文十九年
成一千通柳誠懸稱其書得家法世傳右
軍蘭亭弟子辨才尤加寶秘貞觀中求之
不得至使蕭翼設竒取之山中父老尚能
道其事
鐵限僧防迹未移千通真草了無遺蘭亭墨蹟何由見
祇說蕭郎奉使時
秦望山
秦始皇東廵登高歷覽刻石紀功故曰秦
望
秦人兩世盡東游輦路曾臨到上頭睫在眼前終不見
不知登望竟何求
樵風涇
鄭巨君弘采薪若耶山中得仙人遺箭歸
之而獲便風之報千載之下朝暮不渝
碧山重叠水溶溶南北朝來旦暮風巖壑會稽真勝絶
樵蘇猶是漢三公
城山
其山中卑四高宛然城堞吳伐越次查浦
勾踐保此拒吳又名越王城有佛眼泉洗
馬池泉中産嘉魚越拒吳時吳意越之乏
水以鹽魚為饋越取雙魚答之遂解圍去
兵家制勝舊多門贈答雍容亦解紛緩報一雙文錦鯉
坐歸十萬水犀軍
雙筍石
在上虞縣釣臺山高百餘丈若人冕而對
峙者其巔有異花每杜鶻啼時開若霞錦
神宗崩三年不榮高宗崩花忽變白孝宗
崩三年若枯既而復茂
千尺相高卓翠珉雨餘雲外露璘珣鼎湖龍去蒼髯斷
三載叢花不記春
放馬澗
在新昌縣支道林放馬之所或譏道人養
馬不韻答曰貧道賞其神駿
春草茸茸澗水清路人猶記昔時名金羈縱後雙蹄逸
想見風前蹀躞聲
虞國墅
在餘姚羅壁山襟帶溪山大勢具體金谷
郗太宰徧遊諸境棲情于此每至良辰擕
子遊憩後以司空臨郡遂卜居之
山列翠屏圍碧落水流鳴管繞平田郗家池館蘿蕪後
金谷形容自渺(一作宛)然
燕竹
越人以其燕來時出筍因以為名
竹箭黃芽欲老時杏梁日煖燕初歸他林未聳千竿翠
此地先抽一握肥
孟橋
橋南漢孟嘗宅也
溪上還珠太守家小橋斜跨碧流沙清風不共門牆改
長與寒泉起浪花
附五言絶句(一首)
聞酒香戲作
下蚓盈泉腹高蟬溢露腸如何不能飲空羨甕頭香
