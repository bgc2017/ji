雲溪居士集卷五宋華鎮撰
古體詩(七言十四首)
書李西臺詩帖
古來論書如論馬不看皮毛看筋骨赤驥雖瘦神彩駿
骨筋強竒氣突兀點畫筋骨生筆端昔人小伎不自忽
用筆臨紙如用兵敵陣深攻横馳突水墨淋漓無顧藉
鋒毫來往輕陵捽皂鵰蒼隼摶秋天老蜃長蛟結幽窟
李唐末年天下亂劒戟縱横文藝缺鍾王遺法散不傳
二百年來更蕪没臥豪側管不到紙狐渡春冰輕窸窣
尋蹤貎影見形似坐擬前人已超越禿盡南山千兔毫
妙絶曾無一毛髮西臺老李得古意揮洒工夫通怳惚
昔聞己覺心思啓今見頓使蒙蔽發縹襮欲卷更復開
明發臨風到華月
次韻和湖南運判司勲曹公衡山行
大山隱隱横如衡北與常嶽當天經發竒吐怪無時停
旦暮生氣凝紫青隆隆翠光照南溟是為朱陵赤帝庭
竒峯八九羅明星真仙宴集通層城飛樓疊閣到絶頂
環回照映真雲屏流泉夜逐銀河傾危石上與搘機撑
輕輿飛蓋不知峻來往常見林梢盈炳靈彌世動宸扆
儀物嚴奉侔朝廷天章國寶萃神異金華墨彩光崢嶸
提封奄有神仙宅星軺部按經雲扄傳經俯可拾青紫
摛華早合登蓬瀛肯跨蘇耽嶺頭鶴輕逐浮丘吹玉笙
暫將勝具擬玄度行與大帝調六英漢庭已當思汲黯
紫垣歸次光晶熒尋源况曾到雞足根塵洗盡丹臺靈
宰官應世通有誠飛雲何意超鴻冥玄珠不獨罔象得
白雪一點洪鑪生詩豪墨妙天許并雲崖蘇壁增新銘
紫虚羽蓋飄竛竮湘源寶瑟鳴蘭汀蛾眉旋顧若自失
霜威一肅春華零琴高睥睨不敢請遺鯉失步奔長鯨
平反犴獄成虚囹姦豪斂衽無辜寧隨車靄靄留餘馨
千里卷盡重雲暝威形不習西門豹襟風遠析湘人酲
自憐匏繫致身誤遲日坐費三春晴况無氛翳動精祲
照乘惟有仙花明日邊應許留姓名雲車未間相逢迎
花源深處尋遺氓枕泉潄石窮幽清拂掠朱鸞毛羽輕
朗聽日轂聲鍧鍧誰知信舍遠千里胷中浩氣高難平
翰林一想天姥起當年飛夢三更成便欲登臨雲頂寺
俯看練帶瀟湘横驚聞佳句得交珮傳寫寶祕勝韋籝
清新自是文章伯飛譽高華由妙齡美如時雨恣飛洒
有聲着物皆欣聽河流萬里勢不息曲折細可為章程
大匠斤斧何經營良賈厚藏非力耕鋒鋩銛利新發硎
文彩繁縟森華纓洗心吟玩曾未再已覺兩腋生羽翎
千巖萬壑句中盡此身如在衡山行
雲溪行(按紹興府志會稽縣志皆無所謂雲溪者考若耶溪亦名五雲溪唐徐浩遊此)
(歎曰曾子不居勝母之里吾豈遊若耶之溪遂改其名疑雲溪即五雲溪也)
雲溪發源自雲門千古流注越山根城金河玉雖已遠
南來波浪長崩奔蒼崖峭壁三十里翠煙紫霧籠寒水
往來鷗鷺逐波頭出没魚龍穿石齒清時有客寄扁舟
長嘯日來溪上遊緩教霜翮追清曲漫引輕絲下碧流
有時醉臥閒雙槳不知船逐樵風上挹盡千巖曉氣清
聽我萬壑寒泉響無端側耳鳳凰鳴却跨青鸞上玉京
流連丹桂三秋色辜負寒松半夜聲十年南北何擾擾
咫尺溪頭不成到幾回魂夢似當時夢覺尚疑雲滿抱
今日羈縻江海曲折腰翻為斗升粟山頭日落見雲歸
自怪此身何局促皂雕萬里在一飛蛟龍未必藉溝池
風月好時心似水嘯歌聊可解人頤
梅花
當年杜老對梅花曾憶何郎淮海作今日江城歲云暮
還思杜老歌東閣春風冬雪三百年中間梅花歲歲妍
清才一往不可見惟有凌寒曉粧面
燈
細風吹雨霑疎幕夜久燈青寒盡落未言金椀沃龍膏
且免鄰墻旋彫鑿淄川老翁牙齒疎四十始欲披儒衣
况是雙鬢青絲好不應便作衡門老他年清切許雄飛
人間萬事隨動頥不獨千枝照羅幕厩溷蠟淚當成堆
吾鄉先逹少陵後功名爭光臯與伊虚齋一盞半明滅
賓主清談到明發
叢玉山(按叢玉山在會稽縣東北三十里與石城山相連)
山中水石有東巖西巖石徑石峯月峯天柱
峯交雲峯落星峯仙人峯羅漢峯仙隊峯露
天池合巖石石臺金櫃峯北巖碧雲峯芙蓉
峯蓮花峯戲龜峯師子峯金魚峯石鼇龍吟
峯伏虎石山中亭宇有雙巖亭快覽亭邀月
亭迎暉亭迎仙橋翠筠庵招仙亭晩光亭
石城深沈有神櫝蒼壁青圭森矗矗榛蕪未薙見圓石
沆&KR1197;初披得叢玉寒流噴薄洗煩慮翠光斂舒瑩人目
兩巖神化𤨏煙霞一逕天成徧厓谷朝陽杲杲亘東嶺
夕陽亭亭載西陸拄天峻極天為低交雲拔起雲常簇
風箕雨畢列華藻木客雲娥儼儀服應真示相契空門
洪厓脫身度塵躅露天池寒星斗簇合巖石暖莓苔綠
石臺登眺多春容金櫃緘封富竒蓄幽竇懸泉歲清淺
碧嵐如雲日紛郁蓮花風度夏香深芙蓉露裛秋華肅
靈龜戲游物自壽師子雄騰誰與逐金魚熻爀待時雨
石鼇贔屭依蒼麓滿川雲起老龍吟虚谷風清雕虎伏
主人天與經綸器才名早在神仙籙清時北闕方我湏
雅興東山難自速脩途未許頓長轡勝地何妨揭華屋
雙巖挹秀左右逢快覽凭高心眼足夜邀秋月得丹桂
曉迓冬曦看若木飛梁續徑壓蒼磯投隙團茅繚脩竹
雲軒芝蓋俯可揖水色天光濃溢掬綠野篇章惜未多
輞川圖畫今能續披圖已覺思超越過眼應忘身跼束
華編今日許聯詩芳徑何年容秉燭因嗟輕别五雲隱
長思起效三閭卜分知方外學屠龍不及人間謀刻鵠
魯國也欣三釡粟梁園倦游還憶蜀葛洪平昔志丹鼎
子房雅意捐嘉榖願登天路青雲梯長聽仙翁紫芝曲
徐元立出示李父龍角水壁詩邀予繼作因成
長篇
龍德神變通盈虚孕育乃與鰷鱨俱被鱗戴角形非無
飛潛食息皆時湏太上道德體未刳神物咸萃天王都
坰林苑囿馴騶虞宫中高閣鳴鵷鶵玄龜負卦洛水隅
戴因之獸游廣途此時應龍如鷗鳬翔泳宫沼何舒于
庖犧正位膺乾符是出德水呈神圖彛倫九叙時紛敷
蒼白紀官各有呼皇風綿邈雖已徂下至虞舜成帝謨
豢御世守職未渝節時飲食如哺烏玄冥失職水正蕪
物乃坻伏潛天區耳目接識非朝晡疑無驚有無智愚
葉公好尚俄有孚真物來止還驚吁遺鱗脫角時可俘
世俗往往疑見誣淮上乃有桑門徒曾見得之青草湖
紺鱗兩葉角一跗㘭洼猶見藏泥塗堅質温潤如荆瑜
冷光凌亂侵琨珸我疑仙客催盤盂乘興擊破鴛鴦壺
又似石尉務豪麤醉中敲折青珊瑚此物殊觀惟可娛
得名非似齊人竽但恨不見真形軀冥飛杳渺何能拘
昔人市骨求駿駒毋在文駟交馳驅靈德况與魑魅殊
沈潛非為禹鼎模喬岑十疊窮﨑嶇鯨波萬里不可逾
驤騰此地聊踟蹰有時亦肯游潢汙悠悠自非真丈夫
無能駕馭登雲衢時注甘雨蘇焦枯六月不用商人雩
陂杖一擲生頭顱壁梭亦與風雷趨洛浦鳴琴致綃姝
洞庭吹玉來寸珠豈如螮蝀無肌膚雨餘成象才須臾
當知鱗角非怪迂聞語無用空揶揄
次韻劉三秀才瑞香二首
南枝碎玉飄溟濛春光次第海天東紫囊夜發香中瑞
芳蹊不用夭桃紅開謝忍從風日下形容聊寄牋毫中
珠玉交輝色璀璨塤篪迭奏聲和同園林光價遠莫擬
造化機權疑未公會湏折向玉峯去追隨鳴珮摇天風
玄機冥運依鴻濛執規歲歲來司東乘時剪裁馭大巧
梢頭幾度鋪青紅匡廬幽香誰見賞直須為瑞芳華中
餘寒未盡已爛縵似領千花修會同貴名舊尊木芍藥
第品應許居上公願分靈根徧四海充塞天地皆香風
道守董公重成寇公樓集宴僚屬因賦長句
九峯翠滴天光曉(原注樓面九疑)日射三川波浩溔(原注瀟營沱三水會)
(於樓前)朱門畫戟古城西岑樓新駕長林杪飛欒疊楶横
紛錯重覆交疏深䆗窱幕開碧落四垂低屏列好山千
疊遶臥聽羲馭轉轣轆坐看星車回縹緲歗歌微動薄
寥虚樽爼平鋪俯蘿蔦耳前燕語得其所目外鵬圖莫
之夭簾翻江日酒霞鮮窗度天風香穗裊平昔萊公此
棲止目窮佳麗真明瞭雲歸自昔故鄉非日低誰念長
安杳帝居閶闔深難呌世路風波古瀰渺飢烏得食嚇
鵷雛嫫母在宫憎窈窕干將莫耶不惜折威鳳麒麟恥
羈擾北瞻曾冠拱辰星南飛却過隨陽鳥彭殤滔滔不
足問榮悴冥冥未宜了沐猴纓弁竟非真明玉在塵終
自皦百年同氣姤賢守抉隱搜遺思遠紹網羅勝賞得
偏多懷想高風情不少鯢蟠陳迹久寂寞虹揭畫梁重
夭矯已知青竹播馨香更看華牓延光皎自憐值遇分
濩落重此登臨思悽悄舉目頻驚五嶺明回頭却顧長
沙藐局促可能參庾亮清平豈是依劉表楚天不斷故
關迷危欄倚徧前山小
新開河
淮山畎澮奔東海注作陂池地形改濁水曾無五尺深
驚濤便欲千尋駭人魚漏網逞胷臆老蚌乘陰弄光彩
東風吹斷西來流見爾枯虚當可待
如意院井詩二首
太平興國古佛刹小院得名如意輪何人默識原地脉
鑿井正會甘泉津闊容三尺白銀罋深可二丈青絲緡
夏凉未覺冰雪冷味美不啻醍醐珍寺僧知愛不忍惜
汲引無間都城人鳴鐘聲歇更漏促天雞初報扶桑晨
側肩接足負擔者排闥爭湊蒼苔脣絲瓶上下掉孔急
語笑嘈雜春雷振永日迢迢既云暮健夫噏噏皆嚬呻
萬人已喜用周給一泓依舊清奫淪
井德本來無得喪居遷乃見井有仁深穿闊甃世不少
聞名索實多非真潢汙方集已登榦驕陽未久先飛塵
盈虚既與陰晴變安用華屋床雕銀崇寧元年五六月
僦居偶在寺井濱曾經畏日曝累朔亦見霖雨傾彌旬
碧痕澄澄古甃上消長不改蒼龍鱗莫嫌營置近闤闠
莫厭資取多紛綸深院無人轆轤靜焉知此井常清新
李光道見過贈詩
高槐上拂青天面枝疏不得驚禽戀槐下官曹何冷落
去馬來牛色多倦春風綠楊暗虚室秋雨蒼苔鎻深院
三見墻頭梅子花一字不畫塵侵硯宛如太古兩相忘
况復飛盖追遊宴有時獨詠西園詩想像清風情眷眷
門前忽報華軒過邂逅開懷如昔見目擊便嗟相得晩
更僕清談盡黃卷顧我迂疏何所取似君秀穎廼可羨
少壯應湏努力時人間歲月如流電
寄贈永嘉鄭先生
滎陽人物世仍有文雅風流傳已久廣文獨步天寶年
才名曾在諸公右新詩高陪屈宋遊神翰遠與鍾王偶
更覺丹青到微妙獨將造化爭妍醜一封入奏蓬萊宫
三絶題自君王手當時盛事雖云遠今日高風曾未朽
親逢夫子滄海頭重起清芬百年後倦遊不肯依梁苑
尚德自甘耕谷口方外聰明已木雞人間事變皆芻狗
子雲寂寞守儋石靖節軒昂遺五斗不試惟令曲藝工
久幽更覺機神厚詩情渺與江湘迥畫筆能教鬼神走
論工子建已知親較勝長康未應負所嗟藻鑒闊楚越
猶使佳名在林藪邂逅雖知近巖壑栖遲尚苦拘塵垢
明明冰玉長在懷望望煙霞屢驤首何日傾心聽誦詩
他時洗眼看揮帚狂歌且寄草堂客佳句終慙杜陵叟
