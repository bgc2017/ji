雲溪居士集卷七宋華鎮撰
今體詩(五言律五十二首)
嶽麓寺
衡嶽到江盡招提嶽秀中飛樓上喬木清梵俯冥鴻鶴
去泉猶在臺存法更雄望終三楚勝清興迥無窮(原注寺有)
(白鶴泉法華臺會勝閣)
道林寺
疎鐘到城市臺殿隠脩林訪古多陳迹探幽愜賞心夜
聲寒溜碎曉色翠煙深自愧縻塵鞅驪駒又見尋(原注寺有)
(陶公井)
齊無已書堂
騷客高吟地山僧指舊基虚堂非昔搆清景是當時石
甃流泉漫松軒度日遲鯈魚有餘樂池上竟誰知(原注堂在)
(道林寺已公詩云園林坐清景梅杏嚼紅香即此地也)
湘江二妃廟
帝子靈祠古秋風更寂寥門臨湘水迥路指舜陵遥寳
瑟知何在英魂不可招年年添淚竹遺恨未應消
長沙王廟(原注墓在廟西)
秦吏方搖毒君王獨得名國雖為地小忠亦自天成秘
殿儀容粹玄堂草木榮興亡何足道青竹有嘉聲
賈太傅廟
夫子生何代漂流正所宜長鳴那昜賞合抱固難施碧
蘚封遺井丹楓落舊祠日斜飛鵩過依約賦成時
畫眉鋪
湘楚窮愁地何名得畫眉不因啼鳥目應記剪燈詩逐
客傷憔悴征人困别離風流亰兆尹寧復此飛馳
愚溪
瀟湘同瀉處一水亦東傾屈曲游龍勢玲瓏戛玉聲傍
城無暫濁當暑有餘清楚俗真懷古猶傳夢客名
無生菴(原注龐老故居在衡陽城南)
大士今何在空山舊隱存百年閑蘚徑終日敞塵閽砌
暖晴添草窗寒暝叫猿當時團坐客相顧竟何言
雜詠
上下契如如忘機示有為室虚窗潔素塵盡地平夷社
燕添新土春花發舊枝此中君莫問自有海鷗知
永嘉廵檢廳竒竹(并序)
永嘉廵檢舍中生竒竹數本雖在宇下而扶
疎蒼翠倍於林藪又聞夜輒零露淋漓槃盂
張君侍禁索余作詩因書四十字以賦之
脩竹趁春陽猗猗出畫堂孤根穿密甃高榦倚飛梁色
潤窗紗綠煙和印篆香傳聞尤異處清夜露瀼瀼
和孫秀才與弟醉飲
醺酣歸至樂麴蘖古來賢荆樹同株日蕭齋欲雪天傾
頹叔夜玉臬兀季真船熟覽新詩意依稀識道筌
題黃主簿足軒
枳棘久棲遲新齋樂有餘尋垣栽草木疏沼引龜魚外
曲遊塵世情高適太虚紛紛簿領退滿目盡琴書
東海
誰謂滄溟遠吾家曲檻東靈潮隨月長積水與天通白
鳥長沙外青峰薄霧中星槎在何處屈指待秋風
聞韶亭
重華祠宇下危構壓山椒壁石因天設茨茆得舊條雲
山排筍簴風竹度笙簫想見來儀羽飛飛下泬寥
會景亭
此亭會清景登眺適襟靈煙瀨鳴瑶珮雲峰疊翠屏漁
樵分杳靄鷗鷺上青冥(末二句原闕)
翠微亭
虚閣俯蒼麓飛甍倚碧岑鮮英環坐密青靄抱楹深秀
遠開塵目清明契夙心帶星宜所慕聊此叩徽音
棲雲閣
高閣倚蒼岫山雲且暮棲冷凝半榻穩濃拂遠燈迷戶
轉星樞直窗移日脚低登臨人莫厭尋取上天梯
秦淮
渺渺方山道江流一泒通寒沙翹白鷺夕靄暝丹楓平
截埋金地虚涵建鄴宫六朝乘王氣疏鑿竟無功
澄瀾閣
飛欄跨喬木危柱枕蒼磯石潄溪聲碎林分日影稀正
宜逃暑氣聊用解征衣欲去重回首清風滿翠微
元祐六年秋夜泊震澤時漲潦未盡牽道斷毁
仍阻風
四顧水天平扁舟竟日撑孤村聊可艤薄暮不成行雲
重魚龍起風高波浪驚無心就衾枕坐看月華生
君山
特秀起平湖秋空照日孤無塵接南楚有路到東吴聚
翠時濃淡長林半有無未能尋勝賞飛夢遶煙蕪
狼山
長江到海處獨秀峙江干平野根雖闊驚濤迹未殘高
環僧刹穩翠入郡樓寒千里吴王國臨窗仔細看
洞庭
險固三苗左茫洋七澤西山光千疊小天碧四垂低風
便修途近波驚跬步迷誰知魚鳥樂不復待鞉鞞
李仙姑舊隱
雲卧人猶近團茆迹已空秀巖孤海外修竹冷江風笙
鶴今誰賞星河舊隱通何當見金碧華采照淮東
密雨
昨夜好風月須明陟路岐隂雲生隴上密雨滿天涯豈
患泥塗惡難堪僕馬疲却愁期會失心緒亂如絲
桃竹
栽竹不栽桃非關閬苑遥桃花半春落竹葉無時凋照
水静蒼翠吟風冷飄蕭歲寒筠更綠雨雪謾瀌瀌
早梅花二首(并序)
余往在會稽早梅花時雖蹀雪衝寒必先采
擷置研席間素華射窗流芳盈室絃歌其側
欣適無涯迨隨牒薄遊越江而北心賞一失
浸更歲時今兹春初梅榮南國慨然遐想千
里增懷作詩二章姑以自釋
早歲越溪上茒齋欲雪辰雖無十日飲常得一枝春不
識霄漢路空緇京洛塵遥憐遠巖壑芳秀為誰新
畢竟成何事無端走四方年年思素質歲歲失幽香東
國溪雲好南枝海日長何時一杯酒相對淺清傍
次韻酬劉處道
漂泊人間世幾鄰耳順年心愚顓直道步蹇失英躔星
列真虚忝仙枝亦偶然雄飛君未晚何歉續韋編
千瓣二色桃花
迥出成蹊類尤深造物功細攅重疊瓣勻賦淺深紅艷
質平分異香心一點同武陵溪上樹虛占好春風
慶親堂和湖南運使程大卿韻
輪奐非謀已標題慶有親盈庖欣釡粟照座得言綸集
富稱觴客寬容戲綵人遥知暎階砌丹桂及芳春
思歸二首
湖光清似鑑山色翠於眉投老身須逸探幽計莫遲河
清不可待頭白已多時誰謂茒茨陋求安過一枝
二頃何時有鄉園且結廬憑軒見巖壑閉戶得琴書雪
幌冬鑪暖風窗夏簟虚非才甘退縮不是傲簮裾
送道守董朝散
史筆傳遺直經帷起世家一麾分郡寄千里藹春華鳴
阪方睎驥言時已及瓜車塵杳難逐飛夢遶天涯
挽兖守程大卿四首
名實時方會君臣德正同剸裁周庶物薦擢冠諸公金
口褒揚首丹梯指顧中榮途雖未既尋尺自初終
徊翔卿寺棘(原注公為太僕卿司農)轉漕楚江舟忠厚臨人大勤
勞結課優丹枝方習慶梁木忽驚秋天意寧無在于門
必有侯
交遊敦久要賞鑒謝先容自愧非王粲人驚得蔡邕堊
漫猶在刃舟壑已遺蹤不見星躔處空瞻馬鬛封
憶昨湘江上追風送使帆青雲方滿路丹旐忽垂縿燕
舞難重見霞杯不復銜(原注後堂歌舞之會累容參陪)遥憐三徑菊冷
落對雙巖(原注公叢玉仙隱巖尤勝絶處)
夀蔡大資留守
四氣成功月三陽得數辰昴星還輔漢崧嶽復生申事
業乘時會心源體道真燕來新賜第相賀八千春
挽嚴四府君
歲事時無失先疇手自耘克家親有養投老意彌勤方
羨高年慶旋驚白日曛可憐墳上土仍占壠頭雲
挽鄭十一府君并夫人
君子言無玷夫人德有隣絲桐人世遠窀穸隴頭新粧
閤閑明鏡吟窗積暗塵西風原上路鳴鐸為悲辛
挽蔣尊師
少服羽人衣年耆道更肥未容青雀至俄駕白雲歸海
上蟠桃熟人間晚露稀空留墨妙在鸞鶴自翻飛(原注師善)
(大字)
挽傅仲温
人是南州老家傳北地雄忽騎箕尾去不待大丹功(原注)
(陸侍郎為君墓誌云常勵諸子為學未能如志願府君嘗以問我對曰讀書必效譬如服食仙丹未即見功後)
(當有證又曰自古聖賢死皆不忘志氣在上往往傍日月騎星辰傅說是也府君實說之後裔)華屋閑
歌席長楊慘暮風已符同穴契寧復念孤桐
挽馮際道
令德稱鄉黨風流有自來能仁曾益夀善計亦豐財鳳
羽彌增秀車門既有開秪憐原上路松柏莫風哀
挽周祖文
蠲辰臨遠日祖奠徹中楹寒月銘旌影霜風晚鐸聲夜
臺無曉日泉路斷回程已矣生前事空勞問代耕
挽馮戶曹
干祿名雖嗇承家實自肥身全五福美數過百年稀有
裕居清世何嗟掩夜扉芝蘭更盈畹指日見光輝
挽陳朝奉
疇昔卿評事風流出後生早聯華萼秀先得桂枝榮守
死尊文墨持平御重輕已焉休茹恨三鳳佇飛鳴
挽馮通直
功名早自期策足有餘貲世路多荆棘榮途失羽儀素
絲寧復理青眼不勝悲千古秦山路霜風歲暮時
挽毛夫人
守義惟賢婦夫人更妙年紛華人自競始卒意彌堅善
慶曾無爽家聲既有傳秀眉歸永夜無愧及重泉
挽鍾氏夫人
處號閨房秀歸稱内助賢豐華歡壯齒甘旨慶高年鄉
譽良人重家聲嗣子傳道傍多健羨寧貴一&KR1008;然
挽陳氏夫人
純貞謝琢磨報施竟無訛義守三從固身膺五福多有
言貽綵服無恨屬頽波行路惟稱歎寧悲薤露歌
