雲溪居士集卷十宋華鎮撰
今體詩(七言律三十四首)
贈孫純臣居士
鼔腹酣歌七十餘卧龍山北寄蓬廬滿堂常見斑衣舞
填巷時來長者車負郭稻田周歲計還家蘭圃足晨蔬
閑忩盡日無餘事時展青囊一卷書
上南都權府提刑孫大監二首
聲華籍籍冠諸公三十年前淛水東造次談經皆振玉
從容遇事盡成風心遊迥出青塵外名品横飛碧落中
畱鑰憲臺雖重寄方看平步入鵷鴻
摳衣平昔登門下曾許横經近絳紗江上一言冰玉遠
天涯長歎水雲賒不才漫忝朱為紱承學終慙髮已華
今日姓名猶見齒尚因提奬得靈槎
舟中望金山寺
小山蒼翠出江流山上精廬望外幽午影樓臺連北固
夜聲鐘磬到揚州客帆飛過朱欄角沙鳥歸棲碧瓦溝
南去北來長擾擾畫橈何日暫遲留(原注二十年間過其下者凡十六次)
(未嘗登賞)
送德器移光州仙居令
邂逅舊慙無半面追隨今恨只三旬高才鋒穎凌長劍
和氣舒遲壓九春百里莫言猶偪仄三年亦可薄經綸
古丹應有遺方在好使靈功被此民
奉酬劉令見懷
世路差池懶自嗟眼前隨分過年華山中尋藥援青嶂
海上將鷗踏淺沙懷舊愛君交態厚題詩寄我素封斜
争知節物隨人冷十月東籬未有花
臘後感懷和光道韻
逹人蔑視千鍾祿曲士驚談五石瓢臘盡自憐春氣近
月明誰念美人遥鉛華次第開梅萼金色依稀著柳條
莫問隂山更隂處數峯殘雪未全銷
過魯太師廟
余崇寧三年窣新安四鄰五邑乃河南洛陽
澠池壽安河清皆有蝗獨不入縣境冬部夫
至都城往來經由廟下因以賦之
漢家循吏得民深素業流風尚可尋愧在盛時操短刃
遠來鄰壤效鳴琴敢論異事追前事所喜仁心契本心
振轡再經馴雉境一瞻道廟想徽音
題普照寺
剛趁閒情逐隊行忽逢蕭寺眼前明修廊有蔭僧趺坐
古殿無人雀啄聲咫尺都城塵不到尋常林木境還清
憑君試問輪蹄客過此如何不解驚
高風
一傳肯來忘暑月兩旬輕舉薄雲霄非關漢水魚盈釣
不為宜城酒滿瓢方外采真欣淡泊人間知足得逍遥
高風可是陶彭澤歸去田園為折腰
陸彦則索詩寄之四韻
解官才喜此身輕忍以冥搜損性情疎懶舊來高叔夜
虛閒今日似淵明願酬美意情雖切強綴狂歌曲不成
應有朱侯偷笑我壯年不解請長纓
壽柯運使
九十韶光纔十九高門曾是弄瑶璋熊羆夢寐當時吉
龜鶴年齡此日長劉晏已知豐外計曹參行見趣歸裝
更看德善流芳處濟濟斑衣滿畫堂
曉來遲日上高堂珠箔玲瓏錦席張玉斝騰波行旨酒
金爐生穗起真香融融喜氣凝庭戶拂拂歌塵下棟梁
許步桃蹊無以報但祈眉壽獻篇章
趙防禦新闢小齋詩以貽之
隱操真全不待山小齋新闢戶常關窗延晝白明丹府
鑪養春和潤玉顔何必金絲喧曉夕祗將槌拂伴虛閑
人間興味元恬淡不見輪飛倦後還
代湖南張運使賀蔡右丞
高步英躔恰妙齡曙華相照有餘榮早逢周室遵儒雅
親見文公迓太平可但清標稱玉潤共知具體得金聲
廟堂方契千年會側聽康哉語載賡
送傅彬老檢討赴宜興簿
不是雙翎羽未齊天門欲到失雲梯眼前且看神仙府
身外休論枳棘棲百草讓茶先有味一缻挹水近通攜
扁舟邂逅須乘興細看東風罨畫溪
次韻湖南張運判會春園新亭之什
落落長松滿古園沈沈碧水侵新軒于今人物情雖别
平昔池臺跡未昏身外無塵紅入座眼前有酒綠盈樽
更將好樂無荒意深入無生不二門
田家二首
莫笑田家物象微柴荆未肯愧朱扉槿籬花發錦步障
莎逕葉齊絲地衣葭葦吟風環竹屋鴛鴦浴水傍苔磯
藜羹黍酒有餘味笑看庭隂密又稀
繞舍澄溝玉色方夾隄密樹儼修廊霜遲留得穠隂綠
秋冷全無潦水黃獨木短橋通别圃攢蘆新廪出高牆
終年飽暖人生足何必﨑嶇走異鄉
卜居
桑弧蓬矢是男兒故國松楸亦重違架搆自知惟壁立
綢繆誰敢羡翬飛桑麻地狹妻孥笑堂廡簷低燕雀稀
清世薄才何所用求田問舍未應非
詩酒六首
大雅讀書勤苦外肯來文會盍簮中詛盟吾欲出三物
續社君當圖九翁綠橘未題霜降顆黃楊纔長閏餘叢
後成若授蘭亭例金谷樽看誰罰空
文力尤能草上風後生横槊鬭詩中諸君共利先登將
一我甘為左次翁水至細流皆入海材為直木必由叢
筆端衮衮淳于夥未覓膏油炙轂空
辭宦各歸千里外滿城不出數家中得詩夜共嘲騷客
次韻時來寄子翁已分鷺鸞垂翠葆尚能魚目鬭珠叢
人生閒裏還無此白首光隂過莫空
已在淵明歸去後只消長慶醉吟中詩名未到出藍者
酒德忘為垂白翁刻燭分題喉每噤揮杯多酌指如叢
攔街拍手兒童笑十日醒無一日空
殘醉偶思京輦下戲言堪入和章中詞因公度李道可
印借夢卿成孺翁荒怪定逾詩律外風流誰筆笑林叢
張而不弛非文武莞爾牛刀未可空
商搉文章論要公切雲千仞將壇中詩人何地可安我
醜婦今朝纔拜翁彫玉苦心為楮葉繡衣謾眼束柴叢
南鄰寄謝梁兵部險韻無勞獨斷空
暖齋詩
至足無求觸處同小齋和氣日冲融几筵已得嘯歌地
赤白何須繪畫工况有午簷容愛日曾無北戶召寒風
清心迥出塵埃外詎見高堂數仞崇
雪中寄徐主簿
出門四幕雲垂地舉目千花雪映天况是光隂猶故臘
何妨時日在新年不辭登頓行長道但喜豐穰屬大田
遥羡風流栖枳客一焚檀篆逹誠虔
次韻酬道州同官雪中召飲
千林臘雪綴玫瑰為送豐年好信來有客倚樓吹玉笛
何人立馬傍銀臺書齋喜白臨忩紙粧閣驚藏照臉梅
清景可憐佳句重為君隨分把金杯
和石太傅錢清僧舍圍爐余時先往蕭山不預
其會
後進多年仰碩膚相逢如恨日將晡懽懷想不辭醇酎
高論應須出大鑪麗藻舊欽梁上客清風今識漢潛夫
初慙不預芝蘭列(原注公詩云芝蘭相照皆佳士)和得陽春愧已無
題畫鷹
高飛遠走可人情上蔡東青舊有名誰在華堂饜鼎俎
自甘平野掠柴荆心憂狐兔紛難盡眼看豺狼恣不平
莫倚絲繩金縼美弓藏鳥盡汝須驚
失題
暑往寒來春復秋東西南北一萍浮吳鈎越劍雖常淬
梁苑秦關祗浪遊場屋同盟多列鼎鄉閭小子亦封侯
十年忩下勞螢雪今日明時漫白頭
失題
分宜浪迹學希夷豈合將身涉事為無外縱知皆是幻
有中寧免強隨時懶於中散人誰覺貧過原思已自知
若有一㕓容定省肯將塵鞅自羈縻
挽張約之
盗跖有年顔子夭千秋此理竟難昭一枝仙果方成實
三葉階蘭已盡凋壯志永違祗自恨清魂一去更誰招
猶勝伯道終身後應得幽冥慰寂寥
