雲溪居士集卷二十五宋華鎮撰
啟(三十六首)
賀新先輩二啟
右某啟伏審丕奉温文進登榮任潔名科而肯顧稱熙
世之旁求有識所聞與時共慶新恩先輩秘校極淵源
而道學慎坊表以檢身周旋允迪于中庸博洽妙窮于
藴奥顧佚遺而彌久果薦擢以推先若綬青青慶鴻儀
之有漸脩途坦坦須驥足之無前某早叨高閎夙承善
誘漂泊三湘之遠追隨五斗之微陪夏燕以何緣跋桃
蹊而苐切
右某啟伏以日月光華會千齡之聖旦雷雨作解捷三
級之龍門擢桂林之一枝振鵬圖于萬里必有國士取
先世資伏惟新恩先輩品冠月評文深霧采極淵源而
道學富藻色以摛華顯從秀異之名榮綴英雄之彀天
高氣爽甚欣一鶚之飛風急星馳更沐五雲之貺感銘
增切叙致奚殫
賀宫使觀文相公啟
右某啟伏以解劇師垣承華道館煥優賢之異數敦逸
老之豐規凡沐埏鎔敷同欣仰宫使觀文相公道光前
哲望聳當朝由仁義以濟時緣儒雅以飭事表儀百辟
鎮撫四方茂德齒以兼崇濟功名而並峻言為不苟進
退有儀懇辭機政之隆出奠藩維之重清風益遠素志
彌高顧仗節以猶繁想安車而就逸琳宫錫羡暫申和
理之休玉鉉調元終謝老成之用某夙塵陶冶逖間門
牆繫想增勤欣榮苐切
謝解啟
右某啟蟠木誰容始愧輪囷之醜大匠無棄卒收尋尺
之長旋自省循益懷矜惕竊以太常奏籍必登秀異之
倫鄉老獻書務極賢能之選惟是辨論之重實干治忽
之幾振古所嚴盛時惟甚國家聲猷累洽俊乂克生鄒
魯萬邦唐虞七世異人並出有光西漢之隆多士以寧
益邁岐周之盛穆穆盡可封之俗鏘鏘皆入彀之英式
新詔條用精士選申重登高之賦遵明載道之經根本
藝文英華音律金聲玉振不容繡帨之迂雷發雲興詎
溺雕蟲之小家受菁莪之育人成翹楚之奇馳騖儒林
畊鋤道術掞卿雲之麗藻挹姬孔之淳源掄材鄧林自
盡楩枏之美閱馬燕市前多驊騄之良允惟俊人乃稱
公選如某者潛心往哲述業晚生步雖歴於藩籬識未
通于堂奥非謝家之蘭玉乏言偃之淵源一日未忘三
餘自勵奉過庭之訓雖夙聞于義方撫滿籝之金尚有
慙于世業曩齒上庠之列獲參造士之聯愧擢秀于郄
枝輙頽翎于陶夢惟齒髮之尚少撫志氣以方剛會逢
鳬藻之期恥作鱸蓴之客欣聞丹詔載曳長裾效主鴈
之能鳴冀囊錐之穎脱桑林合舞雖操游刃之餘牧野
誓師尚憚如林之旅致兹忝冒粤有夤緣斯盖伏遇某
官先生識量恢閎德明昭晰藻色士類翌贊帝猷鳴律
吹嘘不間鄒生之黍運斤翦拂兼容匠石之樗爰俾散
材獲先方物某敢不日新學殖時味道腴銳朝氣以無
前見大敵而鼓勇當年鎩翮雖已愧於一飛今日焚舟
誓圖成于再戰庶無忝辱少答恩私
謝解啟
右某啟今月十八日伏覩解牓叨預薦名者文闈較藝
幸無罷黜之羞士籍聫名僅預甄揚之列循涯知愧撫
已自慙竊以兩漢得人皆本孝廉之舉三代取士必因
州里之書故為善於家者方見任于朝而未優于學者
不敢進于仕賢能之選既廢言語之科聿興摛華多畫
餅之言論道鮮成章之業非慎妍媸之鑑難㤀菽麥之
昏操衡石之權者苟無至當之歸事枝葉之辭者誰是
不刊之論所以珉玉並進駑驥争馳決先衆人豈必八
龍之秀沈居下列能無一鶚之才若某者幼承義方長
被明訓棄箕裘之緒業玩竹帛之遺文雖無三箧之奇
常冀五車之博黃卷相對幾㤀寒暑之遷擔石無儲不
起紛華之悦有意古人之學無心流俗之同文恥雕龍
辯羞炙轂不顧巴人之和衆常憐郢曲之調高屢塵明
哲之知敢固顓蒙之守黽俛三春棲遲數年謹無朝夕
之渝肯有丹青之變月評借譽嘗居多士之先鄉版薦
名曾玷一經之首自意涇渭之昜辨豈期鑿枘之相違
勉為方物之先幾作溝中之斷進觀前列且非刈楚之
精搜退處後塵徒起積薪之永嘆棄捐僅脱甄采有階
此盖伏遇知府給事先生青𤨏巨儒黃扉元老暫屈鈞
調之器來專屏翰之權志重提衡務先推轂曲直兼取
尋尺不遺致兹散木之材預此充庭之貢敢不淬乃鋒
刃整其羽翰發揚搏擊之心憑藉扶搖之便冀秦明之
再戰忍毛遂之備行渡河焚舟誓刷函關之恥捧盤㰱
血決成楚國之盟庶鞭欵叚之資仰答薦論之賜過此
以往未知所裁
又
某竊以求賢用事明王尤重於得人發策決科君子宜
先於盡道取之苟且則鮮不失士得以僥倖則祗自貽
羞上當嚴論辨之程下必盡修明之術核之匪實能無
濫進之人應以有餘方免過情之誚國家百年累洽六
聖重熙文風暢於四方聲教覃於九有操衡石之權者
宜有至明之鑑摛華藻之文者肯懷苟得之心求之盡
公進必以禮珉玉雖渾駑驥自殊
上海門交代知縣吕通直啟
右某啟鄭錦當裁礪鉛鋒而請試魯塵方絶策駑步以
求前雖知仍舊以圖徽尚冀告新而為益交代知縣通
直道腴充寔吏術疎通稔效智於官聫浸飛華於表著
鳴絃結課已登優最之科馳馹揚庭行冠選綸之首陽
和在候福履惟休眷清晤以尚遥動忻虚而苐切
謝湖南知縣啟
右某啟兹者叨寵宸綍備員漕臺已及蠲剛祗親簿領
馳短毫而未迨賁榮檢以先臨仰服撝勤俯增愧惕伏
惟知縣某官美德世濟長才自成製鄭錦以致工運庖
刀而多暇服禮過厚執謙有光增銘異數之先兼幸餘
隂之庇
代回知縣長官啟
右某啟尺牘見貽華牋為副禮緣情而可貴辭溢美以
非宜未諧覯止之期已識勤斯之意欣懷彌至敷叙奚
殫
謝交割湖南帳勾職事啟
右某啟鶚表論薦驟竊所知綸言允俞遂膺成命脱徒
勞於屬郡當妙選於使臺忝越既多驚榮惟甚竊以不
求其備雖君子之與人慎簡乃僚亦前王之攸訓况漕
臺之雄府領全楚之舊邦下疊蠻徭上資調度轉輸維
富籍記宜詳取自疇人之中俾聞一路之事董司期會
參贊經營宜得琳琅之材庶裨金榖之政如某者術知
好古識愧隨時第聞詩禮之言惟蹈搢紳之訓淵明設
戸無慮常關元凱守經幾至成僻甘蜀人之寂寞恥季
子之揣摩曲學羞弘守儒嗤固東山遠引襟披安石之
風鑑水浩歌心醉季真之味鄉評則厚世道彌疎既淡
泊而不華遂寂寥而莫叩頃以偏親及養三釜可欣荐
塵秀異之名獲綴英雄之彀周旋十載俯仰萬端一顧
或逢三獻難遇大人奏賦氣徒負於凌雲太玄成書用
未逃於覆瓿涉洞庭之絶險適蒼梧之窮陬輕捐有限
之身深入無人之境庖刀合舞薄遊刃於越雞隋珠為
丸誤射利於黃雀美髢奚施於斷髮咸池莫享於鶢鶋
涇渭同流不見濯纓之客薰蕕共器會逢逐臭之人念
筋力之坐勞惜歲華之徒費自顧數竒之跡分無濫吹
之私是何多士之名都獲備一臺之下屬顧茲幸會宜
有夤緣此盖伏遇運使大卿先生德宇粹成道源深造
識臻物表義薄雲間脱流俗之常規蹈前修之高躅神
澄水鏡妍醜不遺用契權衡錙銖無爽千里之慘舒在
握一夫之情偽必知山甫平心物無吐茹仲舉有作志
在澄清見無娠之全人惡西子之不潔賞淳音於桐爨
認圓折於璇淵致資溝木之微竊此山苗之寵幽幽谷
邃鳴禽知向於遷喬漫漫夜長歌客欣逢於將旦某敢
不策駑睎駿礪鈍求銛守簞食之用心固酌水之素節
遼東犯敵期有立於當時淝水報功庶無辱於所舉過
此以往未知所裁
代謝河北運使王大夫啟
右某啟叨沐恩綸獲司漕計收采浸還於舊物吹嘘實
賴於知音佩服居多瞻依第切運使大夫懿德敦大通
才敏明用無不宜致有成績天府贊治時高理劇之長
楚服詳刑下有不冤之譽起十年常平之墜緒首奏膚
公登三路廣運之外臺時成茂實行膺丹詔歸步紫垣
屬使指以方遥叩賓閎而未逮
代謝知郡大夫啟
右某啟叨擁使華逖分漕事撫湘中之劇郡遠江左之
名都投刺則遥向風甚邇睠融怡之資始想頒治以多
餘知郡大夫愷悌近民聰明周物推腹心而臨下勤夙
夜以在公條教惟明曲盡米鹽之務奸欺不作無煩鈎
距之機茂實丕成休聲彌遠居有依仁之庇坐縻從事
之勞裁尺素以未皇辱朵雲而先貺永懷謙挹罔既言
陳
謝改官啟
右某啟祗奉寵靈增深愧惕竊以由銓版之選陟中都
之官昜事通功遂常糜於廩稍積久累日又馴致於班
聫榮路攸階公朝實重是故簡汰歲舉之數修明時攷
之科行欲察廉既詳嚴於保任事思核寔復數計於年
勞陳法惟精求人匪昜必有連城之粹質兼兹剸兕之
長才有用斯成無瑕可視致事功於下列挹賞鑒於當
途眷惟多士之盛時兹亦貴遊之難事寒素何有覬覦
孔艱如某者涉世鮮謀抗塵寡術偶參差而在後遂濡
滯於徒勞未能㤀捧檄之欣焉敢鄙抱關之賤芸芸獨
静汶汶好修咸池之曲自高下里之歌方和賞音浸闊
投跡彌疎雜瓦釜之間時聞霹靂遊洿池之上亦見風
波居常憑軾以遐觀聊為解頥而一笑敢希席上已分
溝中何澗谷之乘時儷家庭而競秀永惟忝冒雅有夤
緣兹盖伏遇某官先生器識恢疎宇量閎達體至公而
在服持平施以與人疎戚不遺浮沉兼載曲假吹嘘之
力俾階進漸之津某敢不增礪素修益敦幼學不緇不
磷保堅白之有常彌卲彌高期始終之可錄庶有立於
盛德之世冀無辱于大君子之門過此以還未知所措
回致政林奉議啟
右某啟叨被恩綸獲貳郡事抗塵容而竊禄託仙里以
庇私末迨馳文首煩委記屈牋毫之異數借粉澤之妍
詞感琢銘心愧慚無地伏惟致政知郡奉議淵源學術
藻繪辭華久擅價於名場浸飛英於榮路雅敦止足之
好夙揚高尚之風多士明時不念朱金之貴名都故里
獨懷泉石之奇歆羨彌年參承有自欣忭之甚敷序奚
殫
許親啟(四)
右某啟以男下女天地之常經謂嫁曰歸古今之達禮
倘有以庇其妻子皆可以為之婚姻第十三女雖甫勝
笄未閑主饋薦沐行人之諭曲傳合好之勤伏承令姪
祕省天稟粹和人文秀發重違嘉好祗拜狀儀同居同
行適契塤篪之奏宜家宜室尚資琴瑟之和感悦惟深
敷宣奚既
右某啟二姓合好式嚴家道之成六禮備文大正人倫
之本薦沐行人之重申加儀物之勤第十四女雖已勝
笄未閑主饋伏承令姪祕省生資淑質世濟令猷既叨
伉儷之求用拜蘋蘩之貺其為欣幸曷既敷宣
右某啟特承媒妁俯惠緘題不間單平俾聫姻媾禮既
勤至義在遵承欣幸居多敷宣奚既
右某啟某第二女雖親母訓未熟婦儀辱修合姓之文
尚克宜家之美敬聞来命祗服眷私愧佩之深敷宣奚
既
賀湖南交代耿帳勾啟
右某啟伏審拜命憲臺陞榮幕府兼北門之令宰字南
楚之輸將伏惟慶慰交代帳勾宣德才猷敏洽吏道詳
明果膺薦達之書荐佐澄清之府瞻前何有愧糠粃之
遠揚顧後則奇想驊騮之高步增深欣頌罔既敷宣
賀盛祕教及第啟
右某啟伏審拜命楓宸升華桂籍伏惟慶慰新恩祕教
淵源問學藻黼詞章果收拾芥之奇不墜滿籯之計方
圖奏記先辱飛文感服增深敷宣奚既
代謝人賀子及第啟
右某啟星郵載路適當聞喜之辰桂籍騰芳竊有承家
之慶念箕裘之雖舊顧蘭玉以多慙豈圖入彀之英允
屬過庭之子年彌強仕曾未越於禮經名籍賢科尚弗
遺於世業方軫既盈之慮敢希溢美之談進服謙沖增
深感戢
代賀湖北運使啟
右某啟伏審分華北闕抗節南荆總外計以建臺涓剛
辰而按部伏惟慶慰運使大夫風規峻整器宇恢閎聳
譽望以彌崇濟事功而克敏清衷所眷妙選攸歸攬轡
登車暫寄澄清之地代言視草佇陞宥密之聫某祗使
隣封希光餘照望賓閎而雖邇期慶謁以末緣欣頌惟
深言陳罔既
賀福建運使柳直閣啟
右某啟伏審顯奉恩綸榮膺寵數進直蘭臺之祕就增
計府之華朝論允偕輿情欣愜伏惟慶抃恭以計度運
使直閣器資瑚璉學詣淵源掞黼藻之詞華挺莫干之
鋒穎夙參英彀浸陟榮涂副當宁之旁求分外臺之重
寄爰膺斧繡言按甌閩足食足兵措八州於康阜示威
示德底千里於澄清既敦厚下之誠彌激拱辰之志夙
宵無怠本末具修罄土地之物宜嚴歲時之職貢春芽
龍鳳先百物以充庭秋實丹青徹九門而當御不費褒
斜之塵騎全勝陽羡之月團寧煩計出於心靈豈特錢
流於地上聲實既茂名數斯隆暫稽聊厚於遠民迅召
佇膺於三節北門南榻當指日以參華西掖東臺寧越
時而拜命某限拘官守阻造使閎欣頌徒深敷宣奚既
謝湖南程運使辟本司帳勾兼管勾文字啟
右某啟星檄載馳下飛文于大府雲章上達採微善於
屬城俾參考察之倫用越循常之選猥叨睠與第切感
銘伏以金榖重權朝廷大本民天所在兵力攸資煩非
簡而可從難非昜而能任方盛際多才之日豈要津乏
士之時宜得非常之資以當不次之舉如某者智未周
物力匪兼人分符雖逭於曠瘝推庇誠由於寬假自慙
劉晏未贍地上之錢才愧桑羊素乏心中之計偶兹忝
冒粤有夤緣此盖伏遇運使大卿先生聞望高華風神
邁遠清有集仙之貴重分全楚之權篤厚與人至誠體
國務重邦家之本不違尋尺之施凡有善之可收在所
知而必舉故雖疎遠亦預薦揚某敢不荷德知歸銘心
加勵誓幼學之無負壯晚節而益堅庶無悔尤用答顧
遇
謝湖南程運使回啟
右某啟伏以錦鯉一雙溢緘縢於魚腹金枝五朵泛墨
采於雲容析異數于使臺賁餘光於吏屬仰惟勤挹退
積驚榮切惟在昔大臣推庇羣宷依仁厚以自克顧微
賤而不遺言惟覆載之間物則飲食而已寧迂披霧俯
答望塵每尚典之往來染飛翰而酬酢矧惟疎賤素是
支離士譽無聞官成未效方庇德之云始驟踰分以妄
圖獻書自媒雖昔人之有在藏器而待顧君子以當然
退惟狂簡之謀宜在詆訶之列驟蒙嘉報莫喻所從兹
盖運使大卿閣下玉質温純陂量閎達執謙柄以毓德
被體服以華身言無至而不讎文以進而為主故兹榮
問亦迨下官某敢不薰沐致嚴紬繹求旨攬凌雲之逸
氣玩入木之奇蹤紳帨謹書用作起居之戒囊箱是寳
永為子孫之傳
謝太府董大卿啟
右某啟伏以爵等尊卑上謹朝廷之制齒殊少長下伸
鄉黨之私並號達尊雅為通道禮有緣情而起義世因
習故以為常昔人嚴上第之榮遺俗有同年之好分兼
州里契若塤篪人匪尚賢義惟貴齒篤成事契施及子
孫歴世不刊達人尤重恭惟判寺大卿生資淑質夙掞
雄文爰在妙齡入華英彀振風神之競爽歴省寺之顯
嚴名實彌崇任遇滋重執謙撝之德厚尚風義之人難
某猥以拙疎叨居冗散當年雖忝於籍末今日方私於
庇餘敢以下官竊當異數夤緣賓次邂逅朝旌親屈上
司推先右席雖震驚而失色顧辭避而莫容人而無儀
益重庸夫之累卑以自牧第增長者之光踧踖奚安循
涯靡據謹奉啟詣門下陳謝
謝及第啟(元豐二年時彦榜)
右某啟三月二十四日皇帝御集英殿唱名蒙恩賜進
士出身仍當日釋褐者太常奏籍既參秀異之倫司馬
擇材復預辨論之列錫綸言而申飾紆艾綬以增榮荷
寵惟驚承休知愧竊以登之天府周家特重于賓興辟
以詔書漢室尤嚴于科舉尊大朝廷之體贊宣政教之
條粤在右文之盛時兹實經邦之大本矧遘光華之旦
挺生龍鳳之姿紹崇構于丕基跡遐蹤于治古剗革澆
漓之弊澄清淳厚之源沈戎柝于三邊暢儒風于九域
新辟廱之制中都高揖于鎬京廣泮水之規列郡奄同
于魯國振仲尼之木鐸闢高子之茅心日星乎六藝之
文金玉乎多士之質童子有造異人並生每丁大比之
期特降一封之詔首六鄉之内地迨四海之遐陬苟探
竹素之微言皆預賢能之清選大鈞廣播良器寔繁進
多離目之明名絶齊竽之濫應書而起兟兟均類菁莪
與計俱來藹藹無非翹楚矧春闈之較藝委大匠以掄
材考覈致精去留惟允鳩合萬人之傑來求一日之長
俯仰雲泥錙銖輕重一經顧盼價登十倍之高偶跌毫
釐失迨千里之遠及丹墀之登進降清問以諏咨察其
經濟之才責以該明之術顧惟哲士方稱賢科如某者
尋尺小材支離末學雖常游于藝苑尚未及于聖門斷
斷一書固慙於經笥區區千慮且異于智囊宜逃美錦
之譏聊慕舞雩之樂重念雙親將老明世鮮逢竊希三
釜之歡恥在一瓢之賤乃于鄉舉輙與計偕誰知尚類
于鉛刀僅施一割自愧未殊于夢翼不越九門比力振
于前功粗不忘于故步每惟見小而嘗怯敢期再鼓而
不衰偶逃飲墨之羞復遂拾青之志比沖天之翮雖已
愧于横飛異抱玉之人幸無慙于屢獻此盖伏遇某官
詳明治本闡繹皇猷味雲漢之章務先作士詠臺萊之
什志重得人潛資暖律之吹密借長河之潤屬鶴書之
搜訪叨鶚表之薦論致兹十駕之儔玷此一枝之寵某
敢不益敦儒操恪守官箴慕從政於子張動遵五美效
接人于楊震居畏四知仰酬天造之恩次答已知之德
過此以往未知所裁
代汾州知州董左司謝監司啟
右某啟叨奉誤恩獲分符竹祗用剛日已見吏民依宇
蔭以有階祈緒言而可幸竊以民社之寄治忽所基自
昔攸嚴在今惟重方有為之盛旦擴無外之鴻規宜得
循良克堪師帥如某者智未周物才不逮人猥被選掄
驟蒙驅策顧事為之未缺姤人言之多尤尚賴君相之
矜憐猶切麾符之榮寵獲居善地託庇使封恭惟某官
競爽才猷經綸術業望實雅高於士論忠純茂簡於淵
衷出建外臺坐輝畏日入參法從行駕追風尚資教篤
之私庶逭稽違之負
代上廣西諸監司啟
右某啟叨沐恩輝就更使指偶以闊疎之器猥當欽恤
之司揣分非宜依仁有在某官稟凝粹遠質毓該明副
衮職之掄材列部封而抗節瞻星甚邇將諧聫事之歡
披露有期預釋晤言之想欣愉增至叙致奚殫
代謝都尉錢節庭使啟
右某啟叨膺睿澤分領計臺顧虚薄之奚堪知恩榮之
有自伏惟都尉節使大尉分第世貴築館地親兼武子
之風流體獻之之標致德施惟普沾濡益羨於洪河言
出有章褒借增光於華衮密運吹嘘之力曲成進躐之
私感服增深致宣奚既
代謝兖守程大卿啟
右某啟叨膺宸檢分假使軺得長者之故封見平時之
令緒知府大卿秉心敦懿莅事敏明入更九棘之繁出
使三湘之重轉輸有裕廉按不苛某早以道同猥蒙心
賞竊預光華之寵實緣題品之私
代賀刑部邢侍郎啟
右某啟伏審顯膺宸極榮貳秋官伏惟欣抃判部侍郎
德宇恢閎道源博洽夙從華望浸踐清涂禁掖代言炳
詞章於三代帥垣宣化善政事於四科果未久於雄藩
遂進聫於常伯暫資欽恤底五辟於惟明行恃燮調同
四方於於變某属分使指適遠賓筵惟欣頌以徒深在
言陳而奚既
代賀戸部孫侍郎啟
右某啟伏審顯膺宸極榮貳卿曹典民部之樞機總邦
財之會要伏惟欣抃判部侍郎才猷敏達器識閎深延
閣升華清流歸重戎庭秉律方面底寧果參常伯之聫
行正鼎司之任某屬將使指遠在南陬莫致賀於門闌
徒增欣於情素
又
判部侍郎器業恢閎風猷敏達游刃浸更於要劇飛英
益茂於班聯延閣崇名蹈英躔而高步戎韜重寄抗遠
略以優為歴專方面之權克制兵家之勝
代賀戸部李侍郎啟
右某啟伏審顯膺温詔榮貳司元伏惟欣抃判部侍郎
資周物之才藴兼人之器歴要津而浸久底遠業以彌
光仗節建臺至有澄清之實總戎分閫居多鎮静之猷
遂入副於卿曹佇升華於宰席某屬將漕事遠在湘源
阻修稱賀之儀徒重得賢之樂
又
右某啟伏審顯奉恩綸榮參常伯貳綱條於教典攝會
要於邦財伏惟慶慰判部侍郎器業恢閎風猷敏達游
刃浸更於要劇飛英益茂於班聯轉粟實邊觀使臺而
推重總戎開府分將幕以居先裕如足食之謀隠若折
衝之器眷圖茂寔進陟要津民部貳卿寧久稽於駿采
鼎司秉國行茂底於豐功某屬在遠方叨分使指莫修
儀於慶謁第積頌於高閎
