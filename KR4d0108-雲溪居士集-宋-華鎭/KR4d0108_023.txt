雲溪居士集卷二十三宋華鎮撰
書(十九首)
上道守董大夫書(按宋史董必傳舒亶守荆南起邊事必與之謀亶卒必加)
(龍圖閣往代乃城通道等六砦此稱道守當即必也)
某嘗謂昔之人即物以觀文因文而索實會致道術采
擷其真取諸外以自牧使良心不喪而正性有養身加
修而行成善無遺而德日進資之既博積之富矣則乘
時而從事推其餘以成濟民物故心之所營皆經世之
業行之所施皆曩時之學雖有長才不越職以自盡雖
有盛德不曠官以為高夫子聖人也嘗為委吏矣曰會
計當而已嘗為乘田矣曰牛羊茁壯長而已故天下皆
有用之才在位多可書之功後世則不然學以為人仕
以為已平居之所取者既其文未既其實溺于博不會
于心前聖之美意不得其傳固有之常性無所養而彫
喪出而從仕大者取貴小者為貧拙者守古而不可售
故害于事巧者殉物而不知守故害于義卑官冗職指
為托宿假途之地苟且歲月以希進例不以其事為事
尚何有夫道以推庇於民物哉故特立之士鮮得而官
事之成弗迨于古某不敏&KR0970;承義方之訓得從搢紳先
生遊預聞前言往行雖碌碌之地不足以言道竊不自
量嘗思盡智畢慮隨其職以致所習然念志則美矣其
為或疎非遇高明之鍳閎達之度識照于上優容而養
成之區區之心未昜自效惟知郡大夫閣下術業貫古
聪明自成厚德兼容朗鍳旁達天下之士願依後塵而
托末光某偹員小官獲在麾下輙誦所習謹詣階墀塵
獻
上道守曾大夫書
某聞傳曰天下有道則見又曰邦有道則仕又曰邦有
道貧且賤焉耻也何者昔之人世道相得時可以為則
非特不自竄于寂寞之濱方且危言危行張皇禮義使
有見于世非特言行禮義有見于世而已方且委贄受
爵服勞從事效智力以成天下之務非特下之人肯委
贄而從事上之人亦有術以致天下之士苟有所宜咸
在任使惟其非材然後困于貧賤故有道之世士以貧
賤為耻某居可見之世挾可仕之資&KR0970;之所學長而肄
之偶當有司之程式烏能傲明主之祿爵自放于長林
豐艸之間甘昔人之所耻乎然筋駑節緩羽翮勿強不
能高舉闊步度越夷等而困于碌碌每念聽訟折獄古
之所難出納之吝今未為昜法制律令條目多而文微
輕重淺深常在一字頑民匿情挾為僥倖一切機變百
態横出黠吏高下其手依倚以射利金榖繒帛寒可以
衣饑可以食輸者求少而受者願多人有覬覦之心而
主守勿靳簿書叢委則欺妄還至朱墨之用適為盗資
耳目之察智力之用容有不至又學古信書不熟世故
意之所不怪謂人亦然直行肆言不復顧慮自涉世接
物鮮偶多迕每思挂冠東門拾穗南畆要自適于野性
以全其真而私計有未便者未可驟爾嗟乎挾此具以
遊於世則已殆矣又況竊禄盛時分曺郡守乎非上之
人明照物表寬能有容錄其所存不鄙其短殆未可以
無悔恭惟知府大夫閣下孔門德裔公族華胄生服名
教克世其美剖符爰来為此師帥聪明駿發威德並用
千里之内方受其賜某竊幸偹員掾屬託庇節下敢誦
所聞以修贄見之禮嘗思古之人顯晦之間不忘其本
前史以為美談謹錄平日所為會稽覽古詩一百三篇
隨此塵獻非獨竊取鍾儀莊舄之義抑亦車塵馬足平
昔宴遊之地干凂嚴威伏深惶恐
上湖南運使程大卿書
某竊惟協風時雨遲日清露散潤融怡以申勾發萌出
潜起蟄者天地之柔仁氣也天地之德也疾風震電飛
霜積雪鼓動肅殺以驅闢隱滯斂成華實者天地之剛
義氣也天地之威也一仁一義時柔時剛威德相輔不
執於一故萬物成而天地之道立故曰一隂一陽之謂
道然先春而後秋好生而惡殺搖落之日萬物權輿炎
威如焚則時多清風朔氣栗烈則晝有愛日冲和之德
歸於仁厚故能兼燾並載無棄于物屈伸往來變化不
息故曰萬物負隂而抱陽冲氣以為和天人一氣也三
極一道也君子善否不分好惡無用務為含容和裕者
可謂仁矣然常失之不武而難以濟功直指曲直深計
利害秋毫之微不假于物者可謂義矣然常失之刻核
而未冥于道惟明照諸理恕通于人情偽是非在物必
得卷舒施舍依乎仁厚用之詳而無遺當而有禮乃能
體冲和之德而不詭于天地之道故至之者鮮而今昔
貴之伏惟運使大卿閣下以高才雅望膺名世之妙選
入參府寺出分使寄秉金榖之權當一路之重寬以待
物簡以從事不動聲色終日溫然而百吏赴功列郡就
緒此人之所鮮能而德之所可貴者也某偹員小官幸
預屬吏之末可得望清塵而覘餘光熏沐高明之緒輙
誦管見并擇舊所為會稽覽古詩一百三篇繕寫詣節
下塵獻蕪音累句非敢以為詩也姑慕鍾儀楚奏莊舄
越吟稱道土風庶幾未忘其本也
又
某聞昔晏平仲遇越石父于途知其賢脫乘車之馬而
贖之與之同載而歸至舍不辭而入石父請絶夫見贖
之德甚厚不辭之失未大石父輕忘厚德而重責苛禮
君子賢晏子而不以石父為無厭者謂士之待知己者
詳也某之在閣下之門非&KR0666;婭之餘非故舊之末非鄕
黨之近又非素所承教文席之間者一日與牒偕來為
部下吏片言隻字聊記姓名驟蒙品題指為令噐雖遠
在數百里之外被以辟書引為台屬撥去目前之英俊
斷而勿問不可謂不知已矣心有所欲言寧言而勿售
難自外而不盡縱某之不肖未敢以石父自處寧不以
晏子待閣下乎伏惟少迂聰明使略叙其說夫求薦達
者大則近名其次近利名利之際君子鄙之然下之人
不以是為嫌而不求上之人不以是為鄙而不與何則
以道故也以賢故也某之求者其說有三而皆未近于
名利之際何嫌而不言夫大人之門士所願及麾節所
在天下想望不獨湖湘數郡之士某近在左右而不知
求于門下是不敏也傾盖之間有蒙任舉親被禮辟孑
然獨遺人其謂何自致疑貳是不智也偏親戴白年在
喜懼倚門之心視日如年漂泊數千里之外安其目前
不圖分寸以報㒺極之德是不仁也迫此三者尚當默
默于知已之前乎某新被辟書復干薦牘其求無已有
越石父之為故引其說以自達伏惟矜憐特賜收采幸
甚幸甚
上湖南張運判書
某嘗聞培塿無松栢之材蛟龍非池中之物衰微之世
乏非常之士非常之士不汩于常人之選昔者世道陵
遲彝倫勿叙金玉之質困于無作聰明勿開而與瓦礫
同盡成才純德養高全身遠引于深閑之地而不以物
自累當是時雲梯要津往往一介之所能及故郭隗登
黃金之臺陸玩踐鼎鉉之任至乎聖人繼作道隆而化
成異人並生茅茹彙進四海之内賢人衆多肅肅兔罝
可以為公侯之用而况于在位乎當是時龍騰鳳翰超
絶塵軌被特達之命居不次之選者咸有高才碩德所
能自致故周召之徒貴極當年而名載後世國家七聖
相繼神化方行百有餘年鉦鼓不聞而天下惟爼豆之
習熏陶涵養漸摩淬礪仁義淪于骨髓文藝熟于耳目
風俗之美不異于成周之盛時詩云濟濟多士文王以
寧方今之時信乎其為濟濟矣君子非有大過于人者
惡能自奮于高明哉伏惟運判大夫閣下識照䟽通資
術閎達量極溟海氣干虹霓入踐諫垣出分使寄坐取
貴仕不以累日度越夷等平步高華天下之人想望風
采某偹員小吏獲在部封得瞻拜階墀稟聽教令輙誦
管見詣節下塵獻
又
某嘗聞漢高帝之歌曰大風起兮雲飛揚威加海内兮
歸故鄕安得猛士兮守四方此言天下雖已平為之者
不可以乏士也又聞古詩云人生不滿百常懷千歲憂
晝短苦夜長何不秉燭游此言明時少而暗時多君子
從事不可緩也何則内有百官之富外有四海之大上
之則經綸燮理道術之微妙隂陽之變化待焉下之則
形名度數有司之所守者一不可廢雖有堯舜之聖其
心智思慮股肱耳目之力不能徧為其所當為必得天
下之士因其材而任使之然後無曠故明主以是為先
務而急于得賢誦先王之言傳聖人之道者俯仰傲睨
自適于丘壑畎隴之間與鹿豕同盡孰若腰金鳴玉揖
遜朝廷之上使斯民沾沭其緒餘然而非治世不能用
也唐虞而上書傳所略無得而言已夏后氏以來可述
焉三代之盛幾二千載可為之時六七君而已紹周之
後莫盛于漢唐七百年間惟文景武宣建武永平貞觀
開元之際是為平治而未足以比隆三代也自昔明時
何其鮮歟故君子競之伊尹幡然于莘野寗生叩角于
齊郊斷非偶然盖有為矣今天下為一明聖當陽率堯
舜之道而經湯武之業寸短尺長咸在噐使網絡四海
蒐其英髦近則執政侍從之官以科目薦賢遠則部使
者郡二千石以察舉貢士此昔之懷竒抱術之人思望
于千百年間而不可得見之會也其可失乎某幸生斯
時粗聞先王之道齒髮未變筋骨方強駑蹇之材庶足
驅策備員部吏既數月矣賴寬厚之芘尚無過尤閣下
以高才雅望簡在宸慮銜命分臺總一路之重實司貢
士之權某于此時乃蒙賞識引置左右得朝夕瞻望餘
光在其所求不可以走越之南燕之北也惟當俯伏門
下而俟命焉伏惟矜憐特賜采錄無使歲晩抱遺恨于
盛時幸甚幸甚
上湖南運使書
某聞古人有言荆山之下以玉抵鵲非惡玉而不知貴
為其多而輕用之也抵鵲以玉則夫取之以為璣衡圭
璧環珮琯磬所以占稽天象鎮撫邦國表異容服薦和
郊廟為人主治天下之大用者非連城垂棘之美不在
此選已恭惟熙寧元豐之際盛德在上真儒為輔異人
並出多士濟濟竒偉特達充牣朝廷何啻荆山之下當
是時明公春秋方壯擁使者之車總神州之重非有脫
穎之才逸羣絶倫見賞于君相宜適于時用則何以跨
越等夷平據要津用能風采駿發名實時茂眷注攸在
士論歸重真當世之竒才一時之偉人已好善之士莫
不想瞻威儀而聽教令言動之際期有所獲以發蒙礪
鈍成所未成某雖不敏&KR0970;蒙義方竊嘗有意乎為善之
益營禄湖外幸會旌旆之來曾不離于戶庭而旦暮預
聞緒言瞻仰行事親炙之地孰越于此與夫贏糧褁足
躡屩擔簦歴千里之遠嘗重趼之勞者不可同日而語
矣敢不祗誦所得蘄見于節下拙詩一編以偹禮贄蕪
陋褊迫塵凂威重伏深愧汗
上湖南提刑安學士書
某聞舜有天下舉才子十六族以自輔而天下治臯陶
才子之一也傳言舉直錯諸枉能使枉者直在舜之時
特以舉臯陶云者以其賢之大者云也臯陶之賢在十
六族為尤故智足以為帝謨與大禹之言並存言足以
賡帝之歌雖稷契之徒不與禹辭天下獨稱其為黎民
所懷臯陶之賢大矣命九官而使之為士者愼重于用
刑也以臯陶之賢而為士猶戒之曰惟明克允舜之用
刑可謂愼且重矣盖受命當極子養生齒者其德天合
而中心好生先春而後秋尊陽而抑隂斂藏肅殺之氣
時以成歲而不主于用者天之行也故聖人佚之以致
其庶予之以致其富漸摩誘掖達之仁厚壽考而後已
頑嚚不悛寇賊姦宄越明教而敗善良者然後從而刑
之猶謂文密而昜深情微而難得曲直或遺則輕重誅
釋之施不稱于物而民失其平故尤愼重而不忽自有
虞氏以來世選其任而高華茂實代有作者在成周則
蘇公表于前吕侯訓于後在漢唐則釋之振持守之譽
戴胄著平允之績國家明德愼罰尤致其詳省有司寇
寺有大理欽恤之意已盡而猶以為未自圻輔達于海
隅復分設憲臺董司綱領長才偉望著有成績之君子
乃在其選公卿侍從清切之地須才則此焉是取朝廷
所重故搢紳貴之伏惟提刑學士閣下挺兼人之資濟
世德之美夙登英彀歴踐榮途言用有成選寄攸在入
參天府出揚使命天下之士想見風采某偹員小吏獲
隸部封得瞻拜階墀禀聽教令輙誦管見詣節下塵獻
上湖南運使柯少卿書
某竊觀自昔分朝廷耳目之寄總一路之紀綱維制郡
國導合中外以成一家之治者皆當時偉人乃在此選
受命之日登車攬轡則莫不慨然有澄清天下之志其
摧姦扶弱因革興廢必在大體小節末度往往置而勿
問故風力如霜千里斂肅德侔冬日善人好慕磊落之
致照映當年貴名書于竹帛雖數千載而芬芳彌新今
國家析天下為數路設使臺而鍳綂之雖以金榖為名
其所以委而任之者非直轉輸而已一路之内政事之
修否可論也風俗之厚薄可觀也官吏之賢鄙可察也
人才之遺逸可收也自郡太守而達于民使者之權行
焉任寄已重故妙選高才然後付畀恭惟運使少卿閣
下以楙德鴻儒揚光發輝于多士之際高視闊步度越
倫類夙登要路歴踐外臺凛然有昔人之風節識鍳閎
達豈惟用于期會簿書斷獄聽訟之間為哉必將收其
大者遠者有以震動風俗裨益朝廷以稱任寄之意某
不敏嘗承學乎搢紳先生預聞道術之萬一盛明之世
齒髮方強未能自棄于林下幸備員屬吏可得望車塵
干典謁輙誦所聞修贄見之禮瀆冒嚴威伏深惴慄
又
某聞察萬物之情偽舉百工之事為以成濟天下之務
者必有股肱耳目之才為之視聽經營以備其用傳前
修之道術通今昔之變故適當于世之用者必有鱗翼
埏鎔之主為之揄揚陶冶以達其才故欲治之君勞于
求賢藏噐之士務乘時以自致唐虞三載考績三考黜
陟幽明以淘汰庶官而用之故百工允釐庶績咸熙冡
宰三歲大比詔王誅賞以進退羣吏而選士故克倡九
牧阜成兆庶漢興唐虞既遠而考績之法亡冡宰官廢
而大比之術不復于是建察舉之制以網羅蒐獵多士
三府光祿主其内守令刺史奉于外故四百年間亦號
得人後世因之莫能改造國家以執政之官侍從近列
不足以周知天下之士于是重藩宣之任尊外臺之權
委以選掄尚無遺逸閣下以至公存心嚴奉朝廷之意
期乎得人志于報國膏粱寒素疎戚之辯不以間于胷
次惟其善之是取此千載一時人世希闊之會也士&KR0970;
力于學長成其名仕籍既占榮途可致當有道之盛世
會至公之大人不知先鳴而自歸揭價以求售真自棄
者可謂智乎某不敏困于小官十有四年矣非敢後也
求所歸而未獲今則獲矣不可以默輙叙所聞仰干下
執事伏惟矜憐曲賜采擢塵瀆尊嚴不勝愧恐
上湖南運判張朝散書
某嘗聞物有欲之而莫致事有任之而自致者雖違從
之理隂有真窣倚伏相因聖人莫違達識之士計之自
已可以泰然遣放而無所欣怨然齟齬所遇之初拂其
心志則雖有寬衷不能恝然無感邂逅相值之際適其
所求苟非木石莫不欣快此有心之所同然而古今之
情相似者也某誦是言也久矣而乃今見之何者子長
傾平仲之風長卿慕相如之節昔人有好異世相求况
見而知之可親炙者盖有甚焉某曩在會稽常得曳裾
崇閎密際德表而閣下粹容和氣溫其如玉話言厚禮
謙以接下忘貴勢之重使人自畏而事務舉某竊不自
量輙高下風之義願親執鞭之役然於斯時被命淮甸
不在封域之内思一瞻拜車塵曾莫可得此某所謂欲
之而莫致者也某雖不肖&KR0970;承義方之訓長竊師友之
益窮經學古操觚綴文亦有日矣而言行才貌與之兄
弟者往往躡等踰級步趨要津而某策名七八歲從仕
四三年曾不能高足闊視取先等夷養修羽儀翔駕聲
采方且側翅俯首卑飛緩步乎左僻閑冷之地徒乞三
釜以給甘旨其所以自為可謂任之而不較矣而茸職
所屬乃在使臺昔之願望積歲莫致者一朝獲之此某
所謂任之而自至者是雖天實為之而巧者不能以智
圖強者不能以力禦會其至時意有適遂則志士仁人
之所欣願某今豈得若木石然哉竊聞昔之人有見于
尊上者必有贄贄者所以自致也某方得從屬吏之役
趨走麾下敢誦其所遇于事者以為手實而羞于下執
事伏惟少賜省覽干冒威重戰灼之至
上潭帥李學士書
某竊謂正性之美有生之所同得安榮之行有身之所
同願親睦之懿有家之所同欲官事之成有位之所同
求此四者天下之常情今昔之達好也然為之而有獲
者嘗鮮望之而未見者嘗多則亦有道故也有之者昜
無之者難夫弓矢在御質的既張求中于百步有力之
所宜可然而羿特以妙聞繩墨誠陳斤斧先利求善于
一輪之上有指之所與能然而輪扁特以名顯此皆以
道然也射小藝而斵賤工必有道而後善成性以修身
正家而從事德業之大豈無道乎故君子貴知道道烏
乎在曰道至虛而無形萬物由之而不由于物故無乎
不有而無乎不在其上在天其次在地其次在人其次
在物動者植者有情無情有形無形昔之人知其然故
觀象于天觀法于地明盡于人物幽及于鬼神隂陽往
來四時變化山岳峙結百川融流木刻金銷林生風偃
泥行而艸伏雲飛而川泳有可觀者無所不容又況六
經之微言百氏之高議方冊所載道術攸在乎故積厚
而施博噐大而用無方感物而動必中于律孔子聖人
也曰我學不厭蓋知道之不可盡也伏惟知府安撫學
士閣下挺高世之姿挾通儒之術生于華旦俯拾貴名
才既美矣出分使寄布宣王靈專方面之權兼仙殿之
貴仕又顯矣然而好善如不足嗜學而無怠歌舞之伎
不蓄于内毬馬之玩不閱于外鎮撫多暇則優游辭林
偃息文囿夢想姬孔詠歌顔孟以卒歲非知道者烏能
與于此哉故善無遺而德日新長才之施無適而不可
高華茂實照映中外隱然為國之噐某備員漕屬獲在
大府得拜伏階墀禀聽教令輙誦所聞詣節下塵獻
上湖南運判曺司勲書
某嘗讀傳曰邦有道貧且賤焉耻也夫富貴貧賤外物
之儻來時命之適然者也無益損乎其德君子何耻之
有盖世道相得則賢者必進而不肖在所棄當是時獨
困于衡蓽之下則君子耻之非耻夫乏財而無位也耻
已之非賢者也今天下清濁異流白黑不混坦夷公正
之路杜絶羣枉之門俾君子幡然肯來不務晦密而自
遺于下可謂有其道矣故任天下之重者不耕于有莘之
野負鷹揚之略者不釣于清渭之濱雖偏州下邑筦庫
之微咸得實材隨噐任職有足觀采則夫仗節將命分
方建臺朝廷遴簡為天子之耳目使之聰聽明視于四
方萬里之遠將以周知天下之故者非一世之偉人不
在此選古之人有誦其詩讀其書想前世之達士雖欣
慕與之執鞭而不可得者幸而與之並生則有燕越相
遥貴賤異勢贏糧裹足百舍重趼掃門夜半執噐堂下
而後親者可謂勤且汙矣古之人不以勤而不勉不以
汙而不為者以道故也道難得而昜失時既往而不再
故君子競之某不敏早被義方得從搢紳先生遊竊知
道義之萬一再塵鄕書獲綴英彀栖遲禄仕踰十五年
嘗思會時盛明齒髮未晚期有所立少見于世不與鄕
人共盡于碌碌故不敢以愚陋疎賤自後于賢達之門
庶幾品題以成其志恭惟運判司勲閣下宇量高世術
智徧物水鏡無隱權衡其平以望實華茂而當盛時之
妙選有志之士想見聲采為屬吏者得在部封已足欣
快又況某承乏使臺日居節下被教令之警策觀威儀
而象之曾無昔人之勤而所得過倍不宜自棄而後衆
人之進也伏惟矜憐幸甚幸甚古詩一通備贄見之禮
单淺蕪累凂瀆臺嚴惟愧惟懼
上邢龍圖書(按宋史邢恕傳蔡京當國經營湟鄯欲使恕立方面之勲起鄜延經)
(略安撫使改涇原擢至龍圖閣學士)
某嘗謂事有初非而終是物有遺細而收大理勢或然
乃今見之某去歲調官選部被命㫪陵出國門而來延
首長望雲天萬里莫識所在訪其地則三湘之南五嶺
之隂屈指而計道途之數則十分萬里之三為驛五十
有九由會稽絶淛河而西遡流長江過重湖上瀟湘之
源携幼負弱陵風波出于蛟蜃之藪登坂壟行于蠻獠
之地三月而後息回首桑梓相去七千里而遠親戚故
舊音問之好非累月不通然而官不過曺掾禄不過斗
升言名則僻不近人言利則世之人所通得兼享者此
皆無有也其處事可謂非而于遺物亦多矣今沿檄衡
岳之陽已事而旋道出永上竊聞之行路咸曰閣下厚
德恢閎有容無阻凡潔已致敬干典引達姓字者皆得
循牆歴階瞻奉聲采輙自忘其疎鄙無不齋心滌衣敬
造門下以俟進退之命某竊念熙寧之初方在童丱西
遊上國獲侍搢紳先生竊聽長者之餘論稱道當世豪
傑之士固已聞閣下之高名碌碌塵土間東西南北二
十餘年曾未邂逅然而願見之心未嘗忘也倘于此時
不以其不肖而棄遺之使識眉宇而獲聞緒言則某之
處事初自以為非者惡知其不為是其于物初自以為
遺者惡知不收其大者事適于是而物收其大則是行
也庸何悲此古之達觀之士理早見而神不驚者所以
淡然與物委蛇所值無憾而欣戚兼遣者也雜文古詩
若干萹以備禮贄浼瀆聽覽伏深愧汗之至
上湖南提舉梁朝奉書
某聞難得而昜失者君子之時好簡而不可已者君子
之言何則時以立事而言以達意者也言不出則意不
喻意不喻則時不得時不得則事不成事失其成功斯
遠矣古之人或歴聘于列國或五就而益強涉履艱難
殫智力而不倦者所以乘時也或三書以自薦或叩角
以長歌激昂困窮勞筆舌而無愧者所以致言也某有
時之難得者三而昜失之幾甚廹不少自力則俯仰之
間已後時會故言之不可已者亦三盛德在上其道大
隆三代以來乃今始遇此時之一難得也使某筋骨少
衰志力不迨雖在盛世欲何所為此言之一不可已也
今某四十一歲矣未定之噐已凝強立之志既就積養
而後至日化而不停此時之二難得也使歲月浸移跬
步不進則強仕之期斯遠而駑鈍之質將憊而無所用
此言之二不可已也依使臺之下侍至公之側親承重
言矜恤濡滯此時之三難得也轅下不鳴伯樂他顧則
陶成之地不周而羈散之跡無以自振此言之三不可
已也乘難得之機據不可已之勢言而有獲斯為智默
而自棄斯為愚愚智之分在此一舉使五尺之童居此
亦將自勉以有言某雖不敏嘗從搢紳先生遊預聞長
者之餘論其敢自棄于不智乎彼往昔之微言前修之
陳迹閣下攬卷所飫揮麈常談者寧敢復言仰煩聽覽
若夫高才雅望英華茂實士論歸重下民懷之者亦不
敢稱揚萬一以虧大成姑叙所懷仰于下執事伏惟矜
憐特賜采拾塵瀆尊嚴惟深愧畏
上湖南提刑書
某嘗謂聖人因時而制法故弛張詳簡無一體君子觀
法以制行故隱顯語默不同道堯舜三載攷績三考黜
陟幽明成周之時歲終太宰大計羣吏之治而詔王誅
賞修舉斯榮庸惰斯辱則士之進退在已漢興考績之
法不復于是因察舉以蒐獵人才中都之士委之官長
郡縣吏屬部使者二千石總之見知者升不賞者下則
士之用舍在人在已則求之已在人則求諸人事若殊
途其趣則一知之者智昩之者愚時變何常理勢或異
君子不可不察也國家本四代三王之美意修两漢李
唐之遺法遠師治古近切事宜天下之士由掾屬裨佐
之微達于刺史倅貳之貴雖積有歲月閱其勞效必資
保任然後序遷加以百年太平七聖相繼陶冶漸漬賢
人衆多英邁無所騁其長不才知勉而有逮立談皆宰
賜之耦從事多冉季之良不知先鳴上干朗鍳悠悠歲
月未昜有聞恭惟提刑某官閣下以噐識宏洪雅實高
華簡在清衷分總使寄求士以報國為官而擇人朝廷
之所望于閣下閣下之所以為己任者也下車之日有
志之士莫不仰首伸眉思曳長裾于門下齒下客之列
夫牛角之歌不發則齊人無以知寗戚之賢堂下之言
不聞則鄭客無以識鬷蔑之善某不敏不敢自比于二
子庶幾先鳴不失時會伏惟少加憐察幸甚幸甚
上宰相書
某嘗聞禹思天下有溺者猶已溺之稷思天下有饑者
猶已饑之伊尹思天下有一夫不被堯舜之澤者猶已
推而納之溝中昔之大人得志澤加于民者其自任如
此之重其周物如此之勤何哉道在而時可以為也已
能拯人而人有溺而不拯者何異乎自我溺之也已能
食人而人有饑而勿食者何異乎自我饑之也已能澤
人而人有不被其澤者何異乎自我推之也故曰道在
我而時可以為也昔之大人視天下之人如是之周其
有嘗獲散迹門墻徹名紹介許侍坐末時承話言者其
視之當有加矣恭惟僕射相公抱禹稷伊尹之噐位堯
舜成湯之朝言聽諫行澤加民物四海之内一有不得
其所者咸跂踵延望引領長鳴有待乎盼睞之重矧如
某者分雖疎賤然早獲參侍猥承顧遇之私中心有懷
不宜默默自棄于左右輙叙私悃上瀆鈞嚴某偏親在
堂年踰八十輟禄而歸養則家貧無以備菽水之奉迎
侍乎遠方則道途非老者之宜在吏部條格例得便地
然到闕數月桂薪玉食擔石將罄便家之地曾未獲見
使或值之當見奪于前列未可以日月計也兩地老弱
踰二百指咸仰哺于一身進退之勢無異乎饑溺溝中
之人今竊見吏部監當闕有越州税務注監當資叙人
在格親年八十者情願折資監當則許不限本貫指射
某雖思赴部求擬必為前列見奪不可必致伏惟僕射
相公體禹稷伊尹之志軫饑溺溝中之念特賜化筆曲
加陶鑄俾獲禄養不失其所曷勝幸甚塵瀆鈞嚴下情
伏深愧恐之至
上蔡左丞書(按崇寧元年蔡京為尚書左丞)
某嘗聞自昔當歴數而踐大寶發揮其真善利萬物光
臨四外格于高深餘澤覃于子孫猷訓聿于後世酌之
不竭久之彌新者必有明哲為之輔相同心一德恊于
謀謨相與經綸而濟之故在黃帝時則有若力牧在帝
堯時則有若四岳在帝舜時則有若臯陶在大禹時則
有若伯益在成湯時則有若伊尹在高宗時則有若傅
說在文王時則有若閎夭在武王時則有若太公在成
王時則有若周公在宣王時則有若仲山甫是故黃帝
堯舜三代之令主世異而道同事殊而功相若雖步驟
馳騁煩簡質文之迹應時而造者猶樝梨橘柚之味若
光輝謨烈之善美則莫得而異已秦漢以來聖人不作
于上而名世之士亦無以見于下雖文景武宣建武永
平貞觀開元之隆號為君明臣良近世之治要之德澤
事功未見有以比隆三代之盛者此君臣所以有千載
一遇之談而道亦有千載一隆之論也嗚呼熙寧之初
元聖當極撥去近習獨見古治取天下之真儒付以鈞
軸當是時荆國公應時爰集奮然以天下為已任祖述
堯舜之道德憲章文武之法度新美治具以迎太平十
有餘年庶政具修中外底績至于元豐天人交通協氣
允塞時和歲稔黎民於變皥皥乎三王四代之盛際已
紹聖之初今天子始親政機將繼先帝之志而述熙寧
元豐之事舊德元老&KR0662;在四方首詔閣下歸詔近密不
閱歲月遂參大政者豈不以帝王之功必資哲輔論道
經國荆國之道高明微妙通達今昔者盡在乎閣下乎
惟古之聖人由周公而上其道皆見于行事以利澤當
年而傳示後聖至于孔子不得其位始作六書以寄之
微言後世知書言之要得聖人之傳者由揚雄氏以來
千載之間寂寥無聞惟荆國具豪傑之材不待文王而
後興秉燭智之明不汩流俗之近習攝枝葉于大本據
長源而觀流合異散同一槩諸聖昭正色以發矇瞽之
蔽振大聲以警龍聵之塞使學者復見天地之全古人
之大體此不世之會矣某于是時迫切賤貧不得裹糧
掃門親炙善誘每一念此則痛自咎恨達于夜旦夢寐
勞役而不寧雖嘗竊取其成書而誦之適如瞻仰昊天
睥睨滄海苐見日月星辰晦明出入長波高風飄蕩無
畔曾莫覩其運用而識其際量古之人不務追其往而
務圖其來者追往無益而圖來有補也來而不圖重自
棄也恭惟左丞閣下抱古道術為時儒宗宣明大猷不
拒後進天下之士有志周孔之業者莫不趨望墻仞想
聞緒言夫鈞衡之地非洙泗之上燮理之日豈誘導之
時州縣卑品蓽門晩生忘其越禮而輙自敢進者誠以
往歲會稽嘗辱禮遇近叩典引復容通名隴坂峻嚴未
棄疎賤輙繕寫舊所為六經論六萹上汙几席倘恕其
僣昜矜其好修論道之餘惠賜觀覽敢期他日必至于
巧庶嘗過大匠之目歴規矩之下或賜隱括遂幸知方
祗伏門闌以謹俟進退之命塵瀆鈞嚴下惟伏深戰慄
之至
上林樞密書(按宋史林希傳紹聖初章惇使希典書命逞毒元祐諸臣累擢同知)
(樞密院)
某聞抱噐識者銷聲而不出晦迹而獨往則不玉不石
介乎才否之間全吾真而裕諸内苟涉乎世必有所立
以成身善名貴白當年而托于不朽傳有之曰太上有
立德其次有立功其次有立言此三者君子所以成身
而善名者也德出乎道功成乎事言也者論道德而濟
事功故等有上下序有先後兼之者君子之全美得一
者所遇之時會世平政成天下泰定中外小大率安故
常則日新厥德以益其厚事變蜂起利害交搆新故不
並厭慕異情則時底厥功以濟世道或勲德事物可頌
可記或彼己勢隔指意不通或道散法亡埋籍傳載或
懷才篤義失職離愁必發乎聲言雜為文采及夫成濟
政事導揚聲教糾合上下協和神人形為簡書貽訓後
世使斯文不墜大猷有傳觀之者因迹以會心聞風而
興起則言之所補未愧功德故君子因時而成業昜地
以計功優劣之差不主于一某也不敏妄意作者之業
狂鳴無當㒺知尺度常恐引費歲月不及門戶恭惟知
院樞密閣下以純德通才宗儒碩學秉文之律為世師
範權衡所逮錙銖不遺片言品題天下咸允曩歲臺旆
節制東吳某于是時嘗持所學上汙几席猥蒙激賞謂
有古風星霜變移逮兹五稔中心銘藏靡日不思感知
音之既遇識文藝之蹊隧雖塵勞坌冗每加鞭自篤㒺
敢或棄嘗思典謨存而唐虞之德明歌貢作而神禹之功
著商周之世頌聲並興迄于漢唐咸有稱述然惟舜禹
為盛身致大寶湯武之興&KR0662;資世業高光唐文經營戡
定備嘗險艱成功肇基用力甚厚而子孫傳之為數雖
多肯堂構者或三四世或一二君而已世平道隆曾不
百年恭惟本朝受禪創業同符虞夏七聖繼作善美洊
增光大安榮踰百三十餘載彌昌彌熾功德之盛度越
前世遠矣某不自度量忘其鄙賤輙罄竭单淺策礪駑
鈍作神功盛德頌一篇聲采蕪纇聞見寡陋不足以識
其形容揄揚大烈備國史之美庶可與耕夫樵叟擊壤
鼓腹吟咏于畎畆之間耳尚念綆短汲深力少任重簡
不備物狂過乎中斐然莫裁塵凂盛大謹繕寫詣鈞屏
塵獻伏惟帷幄密嚴籌謨餘暇俯念晚學嘗在所賞特
賜盼睞倘蒙一言之教俾知當否德貺之重實踰丘山
伏惟矜憐幸甚幸甚
