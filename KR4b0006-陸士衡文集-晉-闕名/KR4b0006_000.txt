晉二俊文集叙
奉議郎知嘉興府華亭縣事徐民瞻
民瞻幼閱晉陸機士衡傳太康末士衡與弟雲
士龍俱入洛造太常張華華素重其名一見如
舊識曰伐吳之役利獲二俊嘗伸卷反覆求二
俊所以名於世者張華所以稱道而有得士之
喜者觀之蓋其兄弟以文章齊驅並駕於兵戈
擾攘之間聲聞閎肆人無能出其右者時號二
陸華聞服之久一旦驟得之宜其欣慰而稱道
之也吁二俊殁寥寥且千載其人不可得而見
矣其文章所謂如朗月之垂空重嵓之積秀者
固自若也耳目可無所見聞乎其載於文選諸
書中者亦多即而熟讀之其詞深而雅其意博
而顯遠超枚馬高躡王劉百代之文宗也每以
未見其全集爲恨聞之鄕老曰士衡有集十卷
以文賦爲首士龍集十卷以逸民賦爲首雖知
之求之未遂偶因乏使承雲間民社之寄二俊
雲間人也拜命之日良慰千中謂平素願見而
不可得者遂於此行矣到官之初首見遺像於
吏舍之旁塵埃漫汚曖昧殊甚大非所以揭虔
妥靈之本意即日闢縣學之東偏建祠宇奉以
遷焉邦人觀瞻無不懽喜稱嘆因訪其遺文於
鄕曲得士衡集十卷于新淮西撫幹林君其首
篇冠以文賦士龍集十卷則無之明年移書故
人祕書郞鍾君得之于冊府首篇逸民賦悉如
所聞亟繕寫命工鋟之木以行目曰晉二俊文
集二俊之文自晉歷隋唐更五代迄于我宋又
二百四十餘年湮没不彰今焉恍如揭日月于
雲霧之上震雷霆于久息之中焜燿雲間雲間
學士大夫宗之仰之有餘師矣二俊之名不朽
矣民瞻之欲遂矣又明年書成謹述于篇首慶
元庚申仲春旣望信安徐民瞻述
