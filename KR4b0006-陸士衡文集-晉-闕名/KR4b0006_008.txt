陸士衡文集卷第八
晉平原内史吳郡陸機士衡
雜著
演連珠五十首七徵一首
演連珠五十首
臣聞日薄星廻穹天所以紀物山盈川冲后土
所以播氣五行錯而致用四時違而成歲是以
百官恪居以赴八音之離明君執契以要克諧
之會
臣聞任重於力才盡則困用廣其器應博則凶
是以物勝權而衡殆形過鏡則照窮故明主程
才以效業貞臣底力而辭豐
臣聞髦俊之才世所希乏丘園之秀因時則揚
是以大人基命不擢才於后土明主聿興不降
佐於昊蒼
臣聞世之所遺未爲非寶主之所珍不必適治
是以俊乂之藪希蒙翹車之招金碧之嵓必辱
鳳舉之使
臣聞祿放於寵非隆家之舉官私於親非興邦
之選是以三卿世及東國多衰弊之政五矦並
軌西京有陵夷之運
臣聞靈輝朝覯稱物納照時風夕灑程形賦音
是以至道之行萬類取足於世大化旣洽百姓
無匱於心
臣聞頓網探淵不能招龍振網羅雲不必招鳳
是以巢箕之叟不眄丘園之弊洗渭之民不發
傳嵓之夢
臣聞鑑之積也無厚而照有重淵之深目之察
也有畔而眡周天壤之際何則應事以精不以
形造物以神不以器是以萬邦凱樂非悅鐘鼓
之娛天下歸仁非感玉帛之惠
臣聞積實雖微必動於物崇虚雖廣不能移心
是以都人冶容不悅西施之影乘馬班如不輟
太山之隂
臣聞應物有方居難則易藏器在身所乏者時
是以充堂之芳非幽蘭所難繞梁之音實縈絃
所思
臣聞智周通塞不爲時竆才經夷險不爲世屈
是以凌颷之羽不求反風矅夜之目不思(倒日)
臣聞忠臣率志不謀其報貞士發憤期在明賢
是以柳莊黜殯非貪瓜衍之賞禽息碎首豈要
先茅之田
臣聞利眼臨雲不能垂照朗璞蒙垢不能吐暉
是以明哲之君時有蔽壅之累俊乂之臣屢抱
後時之悲
臣聞郁烈之芳出於委灰繁會之音生於絕絃
是以貞女要名於没世烈士赴節於當年
臣聞良宰謀朝不必借威貞士衞主脩身則足
是以三晉之強屈於齊堂之爼千乘之勢弱於
陽門之哭
臣聞赴曲之音洪細入韻蹈節之容俯仰依詠
是以言苟適事精粗可施士苟適道修短可命
臣聞因雲灑潤則芬澤易流乘風載響則音徽
自遠是以德教俟物而濟榮名緣時而顯
臣聞覽影偶質不能解獨指跡慕遠無救於遲
是以循虚器者非應物之具玩空言者非致治
之機
臣聞鑚燧吐火以續湯谷之晷揮翮生風而繼
飛廉之功是以物有微而毗著事有瑣而(助洪)
臣聞春風朝煦蕭艾蒙其溫秋霜宵墜芝蕙被
其凉是以威以齊物爲肅德以普濟爲弘
臣聞性之所期貴賤同量理之所極卑高一歸
是以淮月禀水不能加凉晞日引火不必(增輝)
臣聞巧盡於噐習數則貫道繫於神人亡則滅
是以輪匠肆目不乏奚仲之妙瞽史清耳而無
伶倫之察
臣聞絕節高唱非凢耳所悲肆義芳訊非庸聽
所善是以南荆有寡和之歌東野有不釋(之辯)
臣聞尋烟染芬薰息猶芳徵音錄響操終則絕
何則垂於世者可繼止乎身者難結是以玄晏
之風恒存動神之化巳滅
臣聞託闇蔵形不爲巧密倚智隱情不足自匿
是以重光發藻尋虚捕景大人貞觀探心(昭忒)
臣聞披雲看霄則天文清澄風觀水則川流平
是以四族放而唐劭二臣誅而楚寧
臣聞音以比耳爲美色以悅目爲歡是以衆聽
所傾非假北里之操萬夫婉孌非俟西子之顔
故聖人隨世以擢佐明主因時而命官
臣聞出乎身者非假物所隆牽乎時者非克巳
所勖是以利盡萬物不能叡童昏之心德表生
民不能救捿遑之辱
臣聞動循定檢天有可察應無常節身或難照
是以望景揆日盈數可期撫臆論心有時(而謬)
臣聞傾耳求音眡優聽苦澄心徇物形逸神勞
是以天殊其數雖同方不能分其慼理塞其通
則並質不能共其休
臣聞遯世之士非受匏瓜之性幽居之女非無
懷春之情是以名勝欲故偶影之操矜窮愈達
故凌霄之節厲
臣聞聽極於音不慕鈞天之樂身足於蔭不假
垂天之雲是以蒲密之黎遺時雍之世豐沛之
士忘桓撥之君
臣聞飛轡西頓則離朱與矇瞍收察懸景東秀
則夜光與珷玞匿耀是以才換世則俱困功偶
時而並劭
臣聞示應於近遠有可察託驗於顯微或可包
是以寸管不傃天地不能以氣欺尺表逆立日
月不能以形逃
臣聞絃有常音故曲終則改鏡無畜影故觸形
則照是以虚巳應物必䆒千變之容挾情適事
不觀萬殊之妙
臣聞柷敔希聲以諧金石之和鼙鼓疎擊以節
繁絃之契是以經治必先其通圖物恒審(其會)
臣聞目無常音之察耳無照景之神故在乎我
者不誅之於巳存乎物者不求備於人
臣聞放身而居體逸則安肆口而食屬厭則充
是以王鮪登爼不假吞波之魚蘭膏停室不思
銜燭之龍
臣聞衝波安流則龍舟不能以漂震風洞發則
夏屋有時而傾何則牽乎動則靜凝係乎靜則
動貞是以淫風大行貞女蒙冶容之誨淳化殷
流盜跖挾曾史之情
臣聞達之所服貴有或遺竆之所接賤而必尋
是以江漢之君悲其墜屨少原之婦哭其(亡簮)
臣聞觸非其類雖疾不應感以其方雖微則順
是以商颷漂山不興盈尺之雲谷風乘條必降
彌天之潤故闇於治者唱繁而和寡審乎物者
力約而功峻
臣聞烟出於火非火之和情生於性非性之適
故火壯則烟微性充則情約是以殷墟有感物
之悲周京無佇立之跡
臣聞適物之技俯仰異用應事之噐通塞異任
是以鳥栖雲而繳飛魚蔵淵而網沉賁鼓密而
含響朗笛疎而吐音
臣聞理之所守勢所常奪道之所閉權所必𨳩
是以生重於利故據圖無揮劍之痛義重於身
故臨川有投跡之哀
臣聞圖形於影未盡纖麗之容察火於灰不覩
洪赫之烈是以問道存乎其人觀物必造(其質)
臣聞通於變者用約而利博明其要者噐淺而
應玄是以天地之賾該於六位萬殊之曲窮於
五絃
臣聞情見於物雖遠猶疎神蔵於形雖近則密
是以儀天步晷而脩短可量臨淵揆水而淺深
難察
臣聞虐暑薰天不减堅冰之寒涸隂凝地無累
陵火之熱是以吞縱之強不能反蹈海之志漂
鹵之威不能降西山之節
臣聞理之所開力所常逹數之所塞威有必窮
是以烈火流金不能焚景沉寒凝海不能(結風)
臣聞足於性者天損不能入貞於期者時累不
能淫是以迅風陵雨不謬晨禽之察勁隂殺節
不凋寒木之心
七徵
玄虛子耽性冲素雍容玄泊棄時俗而弗徇甘
漁釣於一壑乃有通微大夫怨皇后之失寶傷
鴻誓之後聞策玄黃於榛險憑穴嵓而放言通
微大夫曰奇膳玉食竆滋致豐簡犧羽族考牲
毛宗俯出沉鮪仰落歸鴻剖柔胎於孕豹宰潜
肝乎豢龍拾朝陽之遺卵納丹穴之飛凰神宰
奇稔嘉禾之穗含滋發馨素穎玉銳灼若皓雪
之頽玄雲皎若明珠之積緇匱素蟣踊而瀺灂
滋芬溢而相徽味雖濃而弗爽氣旣惠而復奇
介景福於眉壽𥙿溫克乎齊聖子能饗之乎通
微大夫曰豐居華殿奇搆磊落萬宇雲覆千楹
林錯仰綏瑰木俯積瑌石敷延袤之廣廡矯凌
霄之高閣秀清暉乎雲表騰藻蔭之奕奕珍觀
清榭岳立連行雲階飛陛仰陟穹蒼聳浮柱而
虬立施飛檐以龍翔回房旋室綴珠襲玉圖畫
神仙延祐承福懸闥高逹長廊廻屬於是登漸
臺理俊音鏡玄沚望長林逐狡獸弋輕禽覽壯
藝以悅觀聆和樂而怡心子能居之乎通微大
夫曰金石諧而齊響塤箎協而和鳴於是才人
進羽籥玄弁被藻襲俯縈領以鴻歸仰矯首而
鶴立激長歌而丹唇發鏗鏘乎柔木合清商以
絕節揮流徵而赴曲奏商荆之高歎詠易水之
清角爾乃覩蛾眉之羣麗容旣都而又閑矯纖
腰以逐節頓皓足於鼓盤舒妍暉以妖韶若陵
危之未安通微大夫曰蓋聞洙北有采唐之思
淇上有送予之歎關雎以寤寐爲戚溱洧以謔
浪爲歡若夫妖嬪豔女蒐羣擢俊穆藻儀於令
表茂當年之柔嫚罄妍規之約綽體每變而增
閑秀紅蕤其愉愉若餘穎之可飡若夫靈晷潜
祖顏退羽觴升清琴厲因清明以宣誠流徽睇
而授愛纖手揮而鳴佩鏗華衿被則芳塵萃子
其納之乎通微大夫曰塗有殊而一致業有殊
而名約各因姿以效績期寄響於天人也孰與
顯奇蹤於萬邦撫六轡而高遊瞰八宇以攄眄
齊清風乎諸矦言成否泰氣作溫凉弭侵略於
強暴綜墜紀乎危邦子豈不願斯之雍容乎通
微大夫曰明主應期撫民以德配仁風於黃唐
齊威靈乎宸極彛倫幸序庶績咸乂盪流風於
雍俗給天民乎齊泰是以玄靈感而表應嘉神
繁而畢覿舞唐庭之來儀鳴岐陽之鸑鷟應天
監之休命荷神聽之介福然聖主逹持盈之寶
術寤經國之在賢各畢榮於分局期贊化於大
鈞吾子豈不欲縻好爵於天宇顯列業乎帝臣
歟玄虚子作而言曰甚哉鄙人之惑也猶窮繩
自逸於井幹憑河盜本於黃川欽至論敷敝祍
謹聞命於王孫
陸士衡文集卷第八
