陸士衡文集卷第四
晉平原内史吳郡陸機士衡
賦四
浮雲賦白雲賦
鼓吹賦漏刻賦
羽扇賦鼈賦(并序)
桑賦(并序)
浮雲賦
有輕虚之豔象無實體之眞形厚厥本初浮沉
混并六律籥應八風時邁玄隂觸石甘澤霶霈
勢不崇朝露彼無外若層臺高觀重樓疊閣或
如鐘首之鬱律乍似寒門之寥廓金柯分玉葉
散綠翹明嵓英煥鸞翔鳳翥鴻驚鶴奮鯨鯢泝
波鮫鰐衝遁朱絲亂紀羅袿失領飛僊凌虚隨
風遊聘有若芙蓉羣披蕣華揔會車渠統理瑪
&KR4346;縟文
白雲賦
攄神景於八幽合洪化乎烟煴充宇宙以播象
協元氣而齊勲發憤靈石擢性洪流興曜曾泉
升跡融丘盈八紘以餘憤雖彌天其未泄豈假
期於遷晷遇崇朝而倏忽紅蘂發而菡蓞金翹
援而合葩神收鬼化弼性違序鳥殊類而比栖
獸異跡而同處蛟引翳而並潜龍攀鴻而雙舉
鸞舞角以軒罷&KR0743;企翮而延佇長城曲蜿采閣
相扶聳瑶臺之嶻嶭構瓊闥之離婁雄虹矯而
垂天翠鳥軒而扶日
鼓吹賦
原鼓吹之攸始蓋稟命於黃軒播威靈於兹樂
亮聖噐而成文騁逸氣而憤壯繞煩手乎曲折
舒飄颻以遐洞卷徘徊其如結及其悲唱流音
彷徨依違合歡嚼弄乍數乍稀音躑躅於唇吻
舌將舒而復廻鼔砰砰以輕投簫嘈嘈而微音
詠悲翁之流思怨高臺之難臨顧穹谷以含哀
仰歸雲而落音節應氣以舒卷響隨風而浮沉
馬頓跡而增鳴士嚬蹙而霑襟若乃廵郊澤戲
野埛奏君馬詠南城慘巫山之遐險歡芳樹之
可榮
漏刻賦
偉聖人之制噐妙萬物而爲基形㒺隆而弗包
理何遠而不之寸管俯而隂陽效其誠尺表仰
而日月與之期玄鳥懸而八風以情應玉衡立
而天地不能欺旣窮神以盡化又設漏以考時
爾乃挈金壺以南羅藏幽水而北戢擬洪殺於
編鍾順卑高而爲級激懸泉以遠射跨飛途而
遥集伏隂蟲以承波呑恒流其如挹是故來象
神造去猶鬼幻因勢相引乘靈自薦口納胸吐
水無滯咽形微獨蠒之緒逝若垂天之電偕四
時以合最指昏明乎無殿籠八極於千分度晝
夜乎一箭抱百刻以駿浮仰胡人而利見夫其
立體也簡而效績也誠其假物也粗而致用也
精積水不過一鐘導流不過一筳而用天者因
其敏分地者頼其平徵聽者假其察貞觀者借
其明考計歷之潜慮測日月之幽情信探賾之
妙術雖無神其若靈
羽扇賦
昔楚襄王會於章臺之上山西與河右諸矦在
焉大夫宋玉唐勒侍皆操白鶴之羽以爲扇諸
矦掩麈尾而笑襄王不悅宋玉趨而進曰敢問
諸矦何笑昔者武王玄覽造扇於前而五明安
衆世繫於後各有託於方圓蓋受則於箑蒲舍
兹器而不用顧奚取於鳥羽宋玉曰夫創始者
恒樸而飾終者必妍是故烹飪起於熱石玉輅
基於推輪安衆方而氣散五明圓而風煩未若
兹羽之爲麗固體俊而用鮮彼凌霄之偉鳥播
鮮輝之蒨蒨隱九臯以鳳鳴游芳田而龍見醜
靈龜而遠期超長年而久眄累懷璧於美羽挫
千載乎一箭委曲體以受制奏雙翅而爲扇則
其布翮也差洪細秩長短稠不逼稀不簡於是
鏤巨獸之齒裁奇木之幹移圓根於正體因天
秩乎舊貫鳥不能别其是非人莫敢分其真贗
翩姗姗以微振風&KR2397;&KR2397;以垂婉妙自然以爲言
故不積而能散其執手也安其應物也誠其招
風也利其播氣也平混貴賤而一節風無往而
不清憲靈樸於造化審真則而妙觀諸矦曰善
宋玉遂言曰伊兹羽之駿敏似南箕之啓扉垂
皓曜之奕奕含鮮風之微微襄王仰而拊節諸
矦伏而引非皆委扇於楚庭執鳥羽而言歸屬
唐勒而爲之辭曰
伊鮮禽之令羽夫何翩翩與眇眇反寒暑於一
掌之末廻八風乎六翮之杪
鱉賦(并序)
皇太子幸于釣臺漁人獻鱉命侍臣作賦
其狀也穹脊連脅玄甲四周遁方圓於規矩徒
廣狹以妨循盈尺而脚寸又取具於指掌鼻嘗
氣而忌脂耳無聽而受響是以栖居多逼出處
寡便尾不副首足不運身於是從容澤畔肆志
汪洋朝戲蘭渚夕息中塘越高波以燕逸竄洪
流而潜藏咀蕙蘭之芳荄翳華藕之垂房
桑賦(并序)
皇太子便坐蓋本將軍直廬也初世祖武皇帝
爲中壘將軍植桑一株世更二代年漸三紀扶
疎豐衍抑有瑰異焉
夫何佳樹之洪麗超託居乎紫庭羅萬根以下
洞矯千條而上征豈民黎之能植乃世武之所
營故其形瑰族類體豔衆木黃中爽理滋榮煩
縟綠葉興而盈尺崇條蔓而層尋希太極以延
峙映承明而廣臨華飛鴞之流響想鳴鳥之遺
音唯歷數之有紀恒依物以表德豈神明之所
相將我皇之先識誇百世而勿翦超長年以永
植陸士衡文集卷第四
