宋詩鈔卷七十
内閣中書舍人吳之振編
陳傅良止齋詩鈔
陳傅良字君舉居温州瑞安縣之帆遊鄉學於永嘉
薛氏得伊洛之旨又從南軒東萊聞爲學大要其名
益高爲太學錄累遷至嘉王府贊讀龍樓閣問寢不
時獨切諫每以天性感悟孝宗父子後知上意弗回
遂乞歸寧宗初除中書與朱子同朝疏留朱子爲韓
侂胄所忌詆學術不正遂罷去杜門居一室曰止齋
嘉泰二年復提舉江州起知泉州力辭授寳謨閣待
制尋卒於家初從薛氏自井田王制司馬法八陣圖
之屬該通委曲皆可施之實用復研精經史貫穿百
氏以斯文爲己任故其詩格亦蒼勁得少陵一體云
讀范文正公神道碑有感佚事
武侯不可致玄德造其廬公在衰絰中乃上時政書維
時君臣定事與草昧殊出處千載同豈必名迹如行伍
拔大將寒饑得名儒推轂天下士百年用其餘生平慕
河汾未許王魏俱慇懃八司馬意獨何區區自古朋黨
論消復莽無期誰令羣疑亡韓富及有爲惜哉公不見
功名止西陲
送宋國博參議江東分韻得夜字前年上幸學一
時同舍今去略盡爲之悵然
南門供帳江上亭北門觴酒湖邊榭兩年出饑略可數
往往行人半同舍憶昔翠華臨璧海儒先一日爭聲價
蘇君舌掉巫峽水楊君氣奪幽并夜黃君石矻不可轉
夫子居然古彜犖艾軒風流天下少獨奏咸韶無濩夏
黃粱未熟事如許白髮不生心亦怕古來賢俊多坎軻
道與世違胡足詫武皇好少臣已老孟子尊王君尚霸
嗟乎夫子幸遭時諸公滚滚皆流亞德尊不過五品薄
歲晩曾無一飰暇君恩豈必間湖海家事姑惟問桑稼
此行端可振頽俗令我短轅今欲駕
遊鼓山
鼓山聞天下一見名不空自從周職方閩在王會中登
山亦幾人興寄隨所逢騎君常愒日遷客多悲風劔川
發甌西萬阻與海通忽焉得平壤北山矗其東我行未
及巔已見國勢雄三韓到吳會不可道里窮俯瞰南來
帆沄沄自朝宗曩時諸降王各撫千里封相招神銜圖
旅獻東都宫東都今何如胡馬鳴蒿蓬一春長雨霧明
日歸樊籠恣探泉石幽篝燈導歸笻
和林懿仲喜雪韻
常暘厥咎何君相疚朝夕愧莫慰羣黎凄其望三白是
心與天通昨夜平地尺蓑笠在東阡耰耡在西陌忍待
明年飽欣及吾事隙海宇正無塵草木亦煥赫遥知紫
宸朝千官手加額溫綸粲龍光賀牘交馬迹銜枚懸瓠
城仗節居延澤獨擁藍關馬共飰滹沱麥更願吾君相
對此念忠赤當令挾纊溫恩意到疆埸有士如有年要
豈旦日積袁安自甘寢掃軌無過客
再和前韻
冬夜苦難曉短景復易夕安得戸牖光不待東方白恍
如游化城瓊臺若千尺英華發林藪餘彩散阡陌平鋪
浩無垠㢲入微有隙忍寒貪縱觀未願朝曦赫柳綿著
歌茵梅片墮粧額皭然羣汙中有意欲比迹自識玉皇
家癯仙陋山澤新來學爲農遭歲屢無麥穉子色恒饑
老婢脚盡赤一飰今有待喜更問瓜埸歸來看牀頭瓶
粟幸餘積且以炊春醪號召已散客
除夜用前韻
又添犬馬齒常恐牛羊夕牙無數株牢髩已大半白六
朝貴人家珊珊高數尺復有陵邑豪沃壤動連陌居然
燕巢幕忽矣駒過隙伊傅亦中壽至今名赫赫蒼苔卧
風雨曾乏斷碑額中原五十載邊騎亂禹跡誰當懶折
腰去學陶彭澤憂端壓不下中夜歌秀麥昭代豈無人
腰黃眼前赤鴻儒籌禁省壯士守邊埸罷歌且杯酒澆
此懷抱積柴門剝剝響已有賀年客
再用喜雪除夕二韻寄宗簡
百年彈指頃羣動不遑夕孌彼惰游者長夜浮大白豪
俠旁無人卧我樓百尺衲子縳禪靜不敢踐桑陌武夫
髀肉滿睥睨候邊隙道家求不死眞火養陰赫躁人干
速化自點雷門額書生苦穿鑿竒字窮鳥迹何如吾老
農一雨犂春澤相忘與雞豚所辨纔菽麥不聞有孔子
安識由與赤紛紛舉世士肝膽自疆埸老翁捧腹笑空
洞無一積有來問時事請以臆對客
送楊似之提舉湖南
昨日有客去分符今朝有客來攬轡蕨芽掇盡筍可&KR1403;
送客焉知老將至儒雅風流能有幾南宫先生無乃是
十年不復夢蓬山萬里何爲隔湘水葉公巋然地官貳
顔公領袖天下士星聯郎署尤與何次第諸公亦連茹
一時臺省舊名德十見班行已三四可令僕馬病崔嵬
獨抱蘭蓀吊憔悴漁樵混迹山窮處故故肯臨人不記
酒半停杯問鬚髮夜闌秉燭徵文字多時渴見痛折節
萬事要看方得意先生行矣扈甘泉請自此心扶大議
(薛士昭侍丞赴衡陽守之翌日而似之吏部至初似之與葉侍郎叔羽顏祭酒幾聖尚書郎尤延之何一之同)
(在館學今皆還朝故併及之)
哭呂伯恭郎中舟行寄諸友
去年上溪船落日建安旐今年上溪船濡露金華草當
代能幾人胡不白髮早念昔會合時心事得傾倒倚廬
魚鼓夜聯轡雞人曉遐搜接混茫細剖入幽眇挹注隘
溟渤扶擕薄穹昊斯文何契闊之子復凋槁百年在無
窮寥廓一過鳥家人徵舊聞學者拾餘藁區區存萬一
散逸誰可保君看魯論上彭壽顏回夭于今懸日月豈
必言語好儻無後來者泯没秋毫小南浮吳蜀會北顧
關河杳懷哉各努力人物古來少
和張孟阜尋梅韻
平生拙狀物出語輒自咍久欲頌梅花恒恐累紙寫不
該羡子年少氣豪敏詩筒往往歲一來語不驚人意不
止筆力待盡千松煤我以病驥追霜隼著鞭不上嗔人
催置詩太息梅困我恨不縱斧尋條枚嗟乎孤山無人
老坡死水邊竹外誰低徊我嘗欲擬禁字體不道雪月
冰瓊瑰退藏物後獨笑傲奄有歲晩多驚猜紛紛自謂
好顏色萬彙秃立皆堪哀模將此意入詩句十年未就
梅空開君詩却怪梅不早令我内熱紅生腮強隨嶮韻
終不滿今年又恐坐看落片飛莓苔
送劉茂實宰奉新
遠别欲無寐細論誰有酒今當作劇縣君意亦樂不江
湖吏道僻歲月民勞久救之敝精神自愛終袖手要中
名甚美用意物所咎君觀蘭桂林餘茂及樵槱移根託
客土顏色非故有贈言幾滿車一字堪皓首於焉但裁
擇對越二三友諸賢在當路公論在衆口
送謝希孟歸黃巖四首
紛紛竹帛傳浩浩金石刻淪亡已無限存亦誰愛惜如
何伏羲氏文字二三畫姬孔豈不聖用以演周易
法令如牛毛斯鞅信手成簿書積丘山趙張眼愈眀萬
人立下風國勢尊且榮未省三代前誰獨有此名
圭璧襲繅藉山龍飾衣裳不聞燧古初而興自虞唐毁
車崇騎射隸作篆籀藏至今人便之秦亦忽以亡
累觴以爲歡班荆以爲儀交際貴如此勿使至意虧頗
常怪小雅鹿鳴至魚麗賓主禮百拜六經似支離
寄題陳同甫抱膝亭
稻粱不難謀軒冕亦易得胡爲抱膝翁惻惻復惻惻秋
風墮碧梧鳳鳥去無迹愁吟草際蛩兒女淚盈臆忽然
一長嘯孤響起空寂令人識雅頌一唱三歎息室廬在
路傍耕鑿在民籍行人聽笑語稚子共眠食讀書果何
罪鬚髮又半白此意太勞勞此身長抑抑抱膝且不可
出門更何適但勿問門外蓬蒿若干尺
送鮑清卿教授莆中
閩中豈不好莆中况多儒其山有丹荔其水有子魚艾
軒諸老生典則故所餘堂堂退傅門海内欲曳裾宦游
得此樂餞者酒滿車我亦勸君酒我意獨未舒嘗聞入
林獵不可背水漁背水漁尚可背時更﨑嶇方今朝廷
尊紳笏日走趨官多豈勝記勢遠復易疎媒身衆所同
藉口誰不如奈何但溫飽去向天一隅平生拙自謀蓬
巷歲月除更事亦既熟畫此未必愚豈有服茝蘭佩之
以瓊琚令人愛不見搔首空踟蹰
送謝倅景英赴闕
言詩必南雅自鄶吾無譏嗟余生已晚觀人似觀詩人
情日變化往事十九非相從飾邊幅欲語懷銜羈久不
見官寺下與家人夷渡江六十年得此心目疑早從諸
公遊晩佐一郡治居嘗陳誼高動與作吏違大白浮朋
簪單車欵民扉多文雖素履用拙眞良規二年意綢繆
一别事渺瀰有酒公不飲贈言我何裨穆穆清朝班僉
曰尚德宜何妨着此翁衣冠皓鬚眉
懷同舍石天民編修
山陰不得見見期在東陽東陽忽歲華欲往又阻長貽
書輒無報有便復寄將以君懶於書我豈望得當永懷
十年别動止曾莫詳君貎今何如孰與我老蒼就使白
髮同脚力誰弱強日飰米多少飲酒可幾觴尚能甘寢
耶比之昔對床嫂氏亦晩景吾婦伯姊行爲君過客頻
膏沐當不常有兒若干人已未勝冠裳但要能譍門勿
問鄙與臧一紙細說似慰此遥相望末乃及田舍何有
還何亡丞郡祿已厚豈不可小康憶昔夜夢君託交少
年場竦身而掀髯眸子烱烱光依然論時事悲壯淚以
滂我方閉門嬉謁至即暫忙婆娑松竹下細數秋葉黃
舊志益凋落羣書半遺忘請君勿他及却使我意傷
夷門歌送修德還闕
萬古江入海吳蜀有不通不通誰使然人自爲異同昔
在李孟錢士各懷土封靜言彼何尤亦各徇所忠恭惟
宋受命三姓皆朝宗斯文已百年名世纔數公眉山與
金陵奈何不相容大雅如關洛亦復互詆攻朋分文字
間禍起師友中四郊忽戎馬塵滿夷門宫往事已覆轍
後事如飄蓬一飰忘苦饑一褐忘苦冬身謀每不長王
事靡有終有客獨惻惻萬里興深衷相過話離合歴歴
繇熙豐我久世慮薄念之涕無從貧賤將安歸功名在
其逢有能用斯人可使百阻空西人不爲西東人不爲
東
述懷
有客盈門飰不足有書千卷兒懶讀王公勞問煬爭竈
樵牧相忘盗騎屋古來堪笑如我少生無一事能恰好
獨有居閒可引年我又不然華髮蚤
送王南強赴紹興簽幕四首
詞章行天下嘉賴二百年甲科至公卿誰敢謂不然有
人妄媒孽一世所弃捐我亦欲護短諱不言幽燕汗簡
在吾後覆車在吾前
人人尊孔孟家家誦詩書未省有宇宙孰與今多儒儒
者道如砥豈其自﨑嶇申以黃老廢賈以絳灌疎漢家
嘗紛紛政爾門戸殊
歴宫如歴階越等多所傷奈何坳堂水持綆萬丈長誰
無斯世方乃此抽手旁永夜淚不禁仲尼故皇皇又聞
雖小魯乘田問牛羊
聞之浙河東見之湘水南未歸却相送既喜復不堪行
矣乞自便帥幕或可參君方乘日長勉爲停朝驂我池
有螃蟹我園有黃柑
題明皇醉歸圖
騎者兩人扶不正夾道誰知爲萬乘一人前馳一顧後
懷欲並驅無號令狩人亦忘記鷹犬仰視只愁天欲暝
有司刺候上起居杳莫得詳宫鑰靜嗚呼開元自英主
前鑒竟遺盈幅紙君不見漢宫圖妲己未必當年甚如
是
送范憲東叔帥潼川四首
離逾十年合合復十月離往日苦無及來日忽未知江
源與海通吳會與蜀違通固天道常違亦物理宜勿作
兒女感是中有精微
相從意氣豪相知鬢毛斑細說竟昨非淺斟始今歡每
懷吾黨多未救此世難一則琢冰雪再則紉芝蘭騷人
絶芳㓗孰與風人寬
有書但遮眼有位亦養痾養痾猶近名遮眼已患多聊
復歲晏爾奈此人遠何聲光正横空議論如懸河宜君
見别輕欵曲理則那
逢人九煩首遇事三折肱雖知少爲狂正復老可憎吾
今有儲粟吾昔有短檠魯論訓何如周易讀未曾言歸
又言歸兒女喚不譍
聞葉正則閱藏經次其送客韻以問之
順水去吳會逆水來䕫門萬古逆順舟以斗占旦昏曩
余好百家信不及魯論初亦半喜愕久之乍亡存白髮
一無成頗識委與源風停波自平却視消長㾗六經夫
如何夫子手所翻恒言但桑稼怪志無鵬鵾規圓而矩
方往往萬巧攅諸儒各有得長短賢若干玉帛相會盟
兵車相并吞一語苟暗合羣生皆晏溫經成今幾年嘗
試以是觀此道未軻死此書未秦燔猶之斗經天於以
生蓋渾西方亦人豪國自爲乾坤書來入中州坐使學
者奔君豈捨從之或但遊其藩吾聞欲乘槎鑿空訪河
根孰與瞻斗車把柁行江湍
憶笻杖
岷峨山下笻竹杖危者使安衰可壯秦皇漢武窮兵不
可得我獨得之今丞相前年有旨還故園其冬急召朝
日邊半歲驅馳數千里賴有此杖常扶顚倉皇又别脩
門去私室無人謹呵護夜半雷霆下取將兒呌妻啼留
不住我聞丞相下峽時一物無有杖自隨屬當晏朝立
仗久憐我弱脛疲坳螭如今步屧隨衰草十步趦趄九
步倒假如杖在欲用之山精海怪震怒亦不保君不見
杜陵桃竹歌常恐失之君山湖上之風波梓潼使君之
贈尚爾耳况自丞相還何如
水仙花
江梅丈人行歲寒固天姿蠟梅微着色標致亦背時胡
然此柔嘉支本僅自持廼以平地尺氣與松篁夷粹然
金玉相承以翠羽儀獨立萬槁中冰膠雪垂垂水仙誰
強名相宜未相知刻畫近脂粉而况山谷詩吾聞抱太
和未易形似窺當其自英華造物且霽威平生恨剛褊
未老齒髮衰掇花寘膽瓶吾今得吾師
止齋曲廊初成
但酒勝如水但花勝如草小廊曲通幽竹椽亦良好止
齋十數間足以便衰老簷低遠風露地窄易汛掃淺溪
浮薄觴短屏糊舊藁著書僅玄易過客多韋縞於中榜
退思誰其諒深抱吾思亦已晩吾退盍更早懷哉彭澤
令仰止商山皓維淵有潛龍惟岳有藏寶煌煌暮春堂
三字落穹昊昭回際南極鎮撫及東島胡然廼在斯夙
夜懼不保鬼神無世情呵護必有道
次沈儉夫求花木韻
我意何不樂我顔復何㥏止齋有新畬耕犢角已繭止
齋有溪水釣席隨所便兩山夾精舍佳處廹廬峴朋來
盡名流燕坐皆勝踐頽然止齋翁心故不可轉厭書或
窺園乘興時陟巘日月之蔽虧木陰自幽顯雨露之密
疎草色自深淺翁乎一觴詠初不着姝孌易老探醇駁
風騷較寬褊眠食雖甚佳病患盍加勉謗篋况所招訟
缿那能辨於焉更悟入豈但苟排遣寄言子沈子所欲
果何件葭豕來春田冥鴻脫秋獮谷蘭猶見紉月桂不
可搴慕遠失之近求多得常鮮請以壯縣才從兹益懷
卷深居勿近市隘巷莫容輦有花門擁篲無花地生蘚
嘗試玩喧寂何者是眞舛舊學枉初心新功費重研何
如過止齋我亦精文選
送鄭少卿景望知建寧
屏廢誠愚分牢愁更索居若逢知已問猶解課兒書地
僻門長閉年饑菜自鉏相望無一字不是古情疎
庚子除夜有懷
老盆自酌共誰歌嘆息其如此夜何已覺二毛嗔婦問
可堪一飲患兒多關河滿眼風塵在天地藏身歲月過
事業文章吾所畏東陽人亦卧巖阿
送德遠弟赴省
科名雖細事文字要新功方拙存家學豐腴與衆同江
湖多我友臺省半諸公爲道貧非病連簷有芥菘
聞沈元誠歸自臨漳喜而奉寄
荔圃班班熟蠔房箇箇肥我雖緣此誤公亦爲何歸吏
事生衣垢家山减帶圍不無華衮字卿月更光輝
和張孟阜歲旦韻
白髮朝看鏡青燈夜數更文章輸善宦名字誤浮生廢
學兒鼾睡安貧婦饁耕從今定逢吉吾已卜先庚
天台王子木解官長樂見訪
夜深擘荔眞愁絶春淺傳柑更惘然世事愛來欺兩髩
人生堪得别多年琢冰積雪江湖阻樹羽崇牙日月懸
此理倉茫君勿問明朝且莫刺歸船
月夜書懷二首
送客門初掩收書室更虚新篁高過瓦涼月下臨除婦
病纔扶杖兒饞或饋魚今朝吾已過莫問夜何如
道德吾何敢功名代有人倉黃恒畏咎班白摠憂貧細
字書全廢深杯酒勿親靜言空自愛萬古亦泯泯
題仙巖梅雨潭
衮衮羣山俱入海堂堂背水若重闉怒號懸瀑從天下
傑立蒼崖夾道陳晉宋至今堪屈指東南如此豈無人
結廬作對吾何敢聊向樵漁寄此身
游金嶴趙園
脈脈循簷水林林夾岸山令兒從竹下領客入雲間稠
木容人過懸崖着手攀從今名字出不到徑苔班
用前韻招蕃叟弟
細看物理愁如海遥想朋從眼欲花逆水魚兒衝斷岸
貪泥燕子墮危沙百年喬木參天上一昔平蕪着處佳
行樂不妨隨邂逅我無官守似蚳蛙(蛙通作鼃)
落花風雨奈愁何愁亦不應緣落花尚可流觴追曲水
底須占鵩似長沙(孟夏事)無人晤語鳥烏樂爲我食貧蔞
筍佳休說關河無限恨腹非空怒道旁蛙
乙已歲首寄彭子復徐子直
又過一年空草草尋思萬事太勞勞歲煩士友愁薪米
日見兒童嘆髩毛亂卉各隨分寸長新禽已變兩三號
及時君亦圖良集莫待春深水一篙
和丁少詹韻
盡日支頤聽雨聲閒中惟得自知明朋來何敢煩公等
老去方慚負此名待欲短檠看少作敢將尺牘論交情
區區却望從容意要莫令人一座傾
明月隋珠忽墮前坐令衰颯意飄然無端太史頭搶地
安得揚雄賦上天前軰門墻餘幾在他時竹帛竟誰傳
落花流水君愁不南渡于今六十年
和沈守持要觀潮閣留題
平生欲賦觀潮閣立盡斜陽倦復還一日江山蒙筆力
百年名字滿人寰郡從晉宋風流後詩到蘇黃伯仲間
向去摩挲看石刻誰知功在十年閒(公閒居十年)
奉陪王德修登觀海閣兼呈邑宰劉伯協
觀潮閣在東溟上有客來登自華陽不道雪山通老栢
却看朝日上扶桑勝游氣合南三郡(荆楊益也劉江西人)妙畫家
傳晉二王後會不知誰與繼爾江吾海永相望
桂陽勸農
雨耨風耕病汝多誰將一一手摩挲幸因奉令來循壟
恨不分勞去荷蓑涼德未知年熟不微官其奈月樁何
殷勤父老曾無補待放腰鎌與醉歌
題范秀才萬卷堂
雅尚時相背幽棲我數過兒應看客慣田孰與書多自
析唐郴縣誰聯漢甲科儒門今有此天意定如何
楊伯子以其尊人誠齋南海集為贈以詩奉酬
得與門墻最不遲白頭方誦嶺南詩文從嘉祐今三變
人在廬陵此一時細數儒先能幾見獨憐歲晩欲何之
瀟湘直下長江去得望蓬萊却更疑
潭帥潘德鄜生辰
落南添得黑髭歸歸與相忘草木知嶽麓沈沈秋柝静
湘波穆穆夜帆遲人間公論今何在柱下家聲此不疑
(德鄜乃子賤舍人之姪)但欲公年如衛武為留淇澳變風詩
寄陳同甫
古來材大難為用納納乾坤着幾人但把雞豚燕同社
莫將鵝鴨惱比隣世非文字將安托身與兒孫竟孰親
一語解紛吾豈敢祗應行道亦酸辛
送辛卿幼安帥閩
長才自昔恨平時三入脩門兩鬢絲瓮下可能長夜飲
花間却學晚唐詞澘然此顧關河水簡在西清日月遲
乘鴈雙鳬滄海上與君從此恐差池
送盧郎中國華赴閩憲
相望千里馬牛風聯事湖湘各已翁造次便呼兒女見
綢繆略與弟兄同百年又是梅花發萬事何如荔子紅
欲附使軺嗟不及却憐身在俊躔中
送范大著文叔知彭州
中書世禄今無幾唐鑑家聲世不多安得有人賢若此
忽聞去國意如何同朝最是頭先白知已還愁語大苛
盡欲讀書三萬卷蓬萊未必似岷峨
同游張園酒中各嘆明年未知誰與此會余最衰
病宜去因作詩識之
春過新烟能有幾愁生飛絮轉難禁可憐衰白隨年少
愛看殘紅到夜湥一軰衣冠方事事故園松竹已陰陰
明年此會知誰共雁蕩山前寄好音
送曾繼先赴山陰路鈐
鬍髯白盡猶強飰髀肉添多未跨鞍不向胡沙親矢石
却來橋塚護衣冠歸舟自此長相背薦墨于今尚未乾
只恐燕然他日事獨無名字可同刊
泊釣臺灘下
今歲僅餘今夜月此舟三泊此江沂遭逢明主還遺恨
慚愧先生獨見幾泗水列侯多不免湘山四皓竟安歸
漢家故舊嘗枚數孰與東南一釣磯
除夕宿處州天寧寺
人言老去不如初我愛初心老轉無懶向門前題鬱壘
喜從人後飲屠蘇杯盤甚簡眠須早禮數多寬拜要扶
况復齁齁僧紙帳雞人不聽禁庭呼
再寄蔣仲可用前韻
幸無骨相可封侯歸理先人舊釣遊山下剰栽諸本竹
水邊須着數間樓羣書可讀自隨喜一客不來誰與愁
時把釣絲銷永日魚兒亦得兩三頭
重陽日寄瑞安劉宰劉宰以是日晏新第人併見
招不及赴
落帽沾衣總失真追隨萸菊亦勞神酒無肴核依然好
家有溪山豈是貧沆瀣從空來夜氣青冥隨處際秋旻
不知此是登高否為問慈恩塔上人
和林宗易菊花韻
一歲所餘秋有幾重陽偏與老相催每憐白髮能長徤
雖愛黃花亦懶栽好景游從須好友新詩風味似新醅
人生適意無過此恣聽東籬早晏開
春日和林宗易韻
白與紅兼盡落梅小園獨步日千迴浮空曉色臨無際
排闥春光撥不開學語新禽更後囀鋪茸細草雨邊來
却憐追逐今無力放下簾鈎就麝煤
和徐叔子用林宗易韻見示
相過風雨獨何歟校酒論文已不如方信湥交相戀嫪
却因衰退更躊躇吟生池草書成束飲落簷花醉墮車
明日待隨公等去我頭應始自今梳
游雲頂院和徐叔子韻
老大生憎兒女態更無春怨與秋悲略將杯酌隨宜具
剰有溪山取次嬉愛客不妨兼汎汎論文何苦太奇奇
况曾窺得尊生術通昔蒲團日一炊
村居二首
業已將身落耦耕時於觀物悟浮生擇栖未定鳥離立
避礙已通魚並行野老窺巢占太歲牧兒敲角報殘更
絶勝倚市看郵置客至還無菜甲羹
野衣農圃雜華髮弟兄同佚老便居僻貪閒喜命窮習
成杯酌少脫落語言工危坐看流景新萌又落紅
沈仲一送菊自言封殖之勞欲得詩為報為賦三
絶
東籬何在菊年年菊視陶詩竟孰賢未必緣詩花更好
花將詩與萬人傳
霜螯風味小槽春新樣宮衣試麯塵(見周禮麯衣注)一段秋光
誰領此芙蓉凡子桂陳人
愁乾手自搭連筒苦雨丁丁&KR0891;小蓬乞得花開急催客
明朝恐已着霜紅
立春
千官勒馬謝幡勝萬國鞭牛占雨晴誰據槁梧相近午
頰車徐轉鼻無聲
和張端士初夏
屈原賈誼陶淵明文辭皆喜道孟夏而悲樂不同雖
所遭之時異要亦懷抱使然耳端士寄夏日一首若
無聊然因和其韻頌初夏之美以解之
綠陰四合水迷津春去雖愁却可人無數飛螢窺案帙
有時乳燕落梁塵滿塘荷蔭將還舊試火包香又換新
短夜得眠常不足僧鐘遮莫報昏晨
止齋即事二首
恒已耐岑寂老應忘隱憂齊年雙白髮盡日一蒼頭竹
閉緘門鑰蒲團數漏籌未知庭廡下還有雀羅不
教子時開卷逢人強整襟最貧看晩節多病得初心地
僻茭蓮好山低竹樹湥寄聲同燕社明月又秋砧
己未上已清明
霖霪故作落花天佳節重重倍悵然雖有庭除臨曲水
更無尊俎試新烟酴醿雅欲延春賞杜宇還能破晝眠
賴得二昆同一客蕨芽蒲笋短檠邊
和林宗易上已韻
鼕鼕曙鼓五更初枚數何門可曳裾孰與課兒翻故紙
幾曾緣客掃精廬常饑未免時中酒多病安能強著書
自笑無才供視草徒勞身後問相如
答朱翔遠見别之作
總角相看五十年行藏殊轍各皤然豈無子美書成束
欲送相如賦上天俗眼不寬多小謹交情何限復長篇
乘壺偶自兵厨至聊助征帆一醉眠
晚移舟塘次值風而回莘叟兄有詩次韻
經春屏跡與誰同苦雨衣篝亦自烘方此欲為官况事
依然不值世情風蒙茸水國蒲荷蕩馥郁田家橘柚叢
最是一年行樂處翻成咄咄坐書空
廷植姪得男朱文昭寄詩於湯餅集即席和韻
喜說徐卿得二雛吾家波及亦君餘青衫手板宜從此
斷簡家藏莫付渠但欲徤如黃犢走不妨錯寫弄麞書
更看湯餅頻頻供笑索梅花到歲除
挽尤廷之尚書
自為師說竟誰宗每事持平屬此翁有志政須名節是
斯文非獨語言工要令舉世人材出合在前朝行軰中
安得長年留把柁後來各與一帆風
宿留江湖長子孫行藏節節耐人看及為侍從身垂老
欲試平生事轉難書就僅題前太史功成方記舊甘盤
令人長恨經綸意歷事三朝見一班
向來諸老獨巋然羸不勝衣萬事便燈下細書批勅字
雪邊先着趁朝鞭豈應無故令身徤却止功名與世傳
遺奏定留封禪藁憑誰吹送九重天
壯歲從游兩髩霜重來函丈各堪傷那知卒業今無及
極悔論心昨未嘗相約歸期須次第獨存病骨更凄凉
他年賴有門生記託在碑陰永不忘
挽東陽郭德誼
簪紱何能貴聲名幸自脩凡今為我友幾處與君遊翰
墨千年托松梧一夜秋令人懷昔日炯炯夢丹丘
悼楊林甫
袖手㫄觀一世餘元非親物亦非疎酒邊每事如人意
燈下通宵讀我書學到莊騷纔止此生逢周漢定何如
西州相識無遺恨獨恨無從摻子袪
宋詩鈔卷七十
