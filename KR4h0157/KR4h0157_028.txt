宋詩鈔卷二十八
内閣中書舍人吳之振編
黃庭堅山谷詩鈔上
黃庭堅字魯直分寧人游灊皖山谷寺石牛洞樂其
勝自號山谷老人天下因稱山谷以配東坡過涪又
號涪翁第進士歴知太和哲宗召為校書郎神宗實
錄檢討官起居舍人除秘書丞國史編修官紹聖間
出知宣鄂章蔡論實錄多誣責問條對不屈貶涪州
别駕安置黔州即日上道投牀大鼾人以是賢之徽
宗起監鄂州税歴知舒州丐郡得太平州旋罷嘗忤
趙挺之及相嗾除名編管宜州卒年六十一宋初詩
承唐餘至蘇梅歐陽變以大雅然各極其天才筆力
非必鍜鍊勤苦而成也庭堅出而會萃百家句律之
長究極歴代體製之變自成一家雖隻字半句不輕
出為宋詩家宗祖江西詩派皆師承之史稱自黔州
以後句法尤高實天下之竒作自宋興以來一人而
已非規模唐調者所能夢見也惟本領為禪學不免
蘇門習氣是用為病耳
柳閎展如蘇子瞻甥也其才德甚美有意於學故
以桃李不言下自成蹊八字作詩贈之
柳君文甚武(一作武甚)睥睨萬人豪(睥睨一作睨視)老氣鼔不作卷
旗觧弓刀上為朝陽桐下為澗溪毛囊中有美實期子
種蟠桃
浮陽愧嘉魚道傍多苦李古來賢達人不爭咸陽市吾
子富春秋日月東趨(一作逝)水潛聖有玉音聞道而已矣
霜威能折綿風力猶冰酒勤子來訪道枵然我何有寢
興與時俱由我屈伸肘飯羹自知味如此是道不
任世萬鈞重載言以為軒空文誤來世聖達欲無言咸
池浴日月深宅養靈根胸中浩然氣一家同化元
陸沉百世師寄食魯柳下我今見諸孫風味窺大雅大
雅久不作圖王勿成霸偉哉居移氣蘭鮑在所化
聖學魯東家恭惟同出自乘流去本遠遂有作書肆日
中駕肩來薄晩常掉臂徒囂終無臝歸矣求已事
清潤玉泉冰高明秋景晴妙年勤翰墨銀鈎爛縱横藍
田生美璞未琢價連城思為萬乘器柱下貴晚成
八方去求道渺渺困多蹊歸來坐虛室夕陽在吾西君
今秣高馬夙駕先鳴雞慎勿取我語親行乃不迷
奉和文潛贈無咎篇末多見及以既見君子云胡
不喜為韻
龜以靈故焦雉以文故翳本心如日月利欲食之既後
生玩華藻照影終没世安得八絃罝以道獵衆智
談經用燕說束棄諸儒傳濫觴雖有罪末派瀰九縣張
侯真理窟堅壁勿與戰難以口舌爭水清石自見
野性友麋鹿君非我同羣文明近日月我亦不如君十
載長相望逝川水沄沄何當談絶倒茗椀對鑪薰
北寺鎖齋房陳鑰時一啓晁張跫然來連璧照書几庭
栢鬱葱葱紅榴鏬多子時蒙吐佳句幽處萬籟起
先皇元豐末極厭士淺聞只今舉秀孝天未喪斯文晁
張班馬首崔蔡不足云當令横筆陣一戰静楚氛
張侯窘炊玉僦屋得空壚但見索酒郎不見酒家胡雖
肥如瓠壼胸中殊不粗何用知如此文采似於莵
荆公六藝學妙處端不朽諸生用其短頗復鑿戶牖譬
如學捧心初不悟已醜玉石恐俱焚公為區别不
吾友陳師道抱獨門掃軌晁張作薦書射雉用一矢吾
聞舉逸民故得天下喜兩公陣堂堂此士可摩壘
子瞻詩句妙一世乃云效庭堅體蓋退之戲效孟
郊樊宗師之比以文滑稽耳恐後生不鮮故以
韻道之
我詩如曹鄶淺陋不成邦公如大國楚吞五湖三江赤
壁風月笛玉堂雲霧忩句法提一律堅城受我䧏枯松
倒澗壑波濤所舂揰萬牛挽不前公乃獨力扛諸人方
嗤點渠非晁張雙但懷相識察牀下拜老龐小兒未可
知客或許敦龐誠堪壻阿㢲買紅纏酒缸
留王郎(純亮世弼)
河外吹沙塵江南水無津骨肉常萬里寄聲何由頻我
隨簡書來顧影將一身留我左右手奉承白頭親小邦
王事略蟲鳥聲無人王甥解鞍馬夜語雞喚晨母慈家
人肥女慧男垂紳有田為酒事豚韭亦秋春生涯得如
此舊學更光新索去何草草少留慰囏艱百年才一炊
六籍經幾秦要知胸中有不與跡同陳郢人懷妙質聊
欲運吾斤(白頭一作白髮)
贑上食蓮有感
蓮實大如指分甘念母慈共房頭&KR0766;&KR0766;更深兄弟思實
中有么荷拳如小兒手令我憶衆雛迎門索梨棗蓮心
政自苦食苦何能甘丼飡恐腊毒素食則懷慙蓮生淤
泥中不與泥同調食蓮誰不甘知味良獨少吾家雙井
塘十里秋風香安得同裘子歸製芙蓉裳
次韵張仲謀過酺池寺齋
十年醉錦幄酴醾照金沙欹眠春風底不去留君家是
時應門兒紫蘭茁其牙只今將弟妹嬉戲牽羊車忽書
滿忩紙整整復斜斜平生悲歡事頭緒如亂麻苟禄無
補報幾成來食嗟喜君崇名節青雲似可涯我夢江湖
去釣船刺蘆花江濱開園宅畦蔗蒔棃柤夢驚如昨日
炊玉困京華公來或藜羹愛我不疵瑕深念煩鄕里忍
窮禁貸賖夜談簾幕冷霜月動金蛇即是桃李月春蟲
語交加我亦無酒飲一室可盤媧要公共文學朱墨勘
舛差非復少年日聲名取嫮姱諸阮有二妙能詩定自
嘉何時來煮餅蟹眼試官茶
次韵子瞻送顧子敦河北
儒者給事中顧公甚魁偉經明往行河商略頗應史勞
人又費乏國計安能已成功渠有命得人斯可喜似聞
阻飢餘惡少驚邑里啓鑰探珠金奪懷取姝美部中十
盗發一二書奏紙西連魏兩河東盡齊四履此豈小事
哉何但行治水使民皆農桑乃見真儒耳
今代顧虎頭骨相自雄偉不令長天官亦合丞御史能
貧安四壁無愠可三已昨來立清班國士相顧喜何因
將使節風日按千里汲黯不居中似非朝廷美大任錄
萬事御坐留諫紙發政恐傷民天步薄冰履蒼生憂其
魚南畆多被水公行圖安集信目勿信耳
跋子瞻和陶詩
子瞻謫嶺南時宰欲殺之飽喫惠州飯細和淵明詩彭
澤千載人東坡百世士出處雖不同風味乃相似
送李德素歸舒城
僧夏莫問塗麥秋宜煮餅北寺旬休歸長廊六月冷簟
翻寒江浪茶破蒼壁影李侯為我來遽以歸期請青衿
廢詩書白髮違定省荒畦常鉏灌蠧簡要籖整挽衣不
可留決去事幽屏天恢獵德網日饎養賢鼎此士落江
湖熟思令人廮胸中吉祥宅膜外榮辱境婆娑萬物表
蔵刃避肻綮人生要當學安燕不徹警古來惟深地相
待汲脩綆
次韵冕仲考進士試卷
少來迷翰墨無異蟲蠧木諸生程藝文承詔當品目牀
敷設箱篚賦納忽數束變名混甲乙謄寫失句讀晝忩
過白駒夜几跋紅燭釣深思嘉魚攻璞願良玉談天用
一律伸詐厭重複絲布澀難縫快意忽破竹聖言禆曲
學割衮綴邪幅注金無全巧竊發或中鵠翟公辟廱老
薪槱茂棫樸御史威䧏霜行私不容粟吏部提英鑒片
善蒙采錄博士刈其楚銓量頗三復因人享成事賤子
真碌碌
次韵答秦少章乞酒(覯)
朝事鞍馬早吏曹文墨拘初無尺寸補但於友朋疎豈
知簞瓢子卧起一床書炙背道堯舜雪屋相與娛步出
城東門野鳥吟廢墟頗知富貴事勢窮心亦舒詩來獻
窮狀水餅嚼冰蔬斗酒得醉否枵腹如瓠壺亦可召西
舍侯嬴非博徒
贈秦少儀(覿)
汝南許文休馬磨自衣食但聞郡功曹滿世名籍籍渠
命有顯晦非人作通塞秦氏多英俊少游眉最白頗聞
鴻雁行筆皆萬人敵吾早知有覯而不知有覿少儀袖
詩來剖蚌珠的皪乃能持一鏃與我箭鋒直自吾得此
詩三日卧向壁挽士不能寸推去輙數尺才難不其然
有亦未易識(此詩一作此士挽士一作挽來)
次韵子實題少章寄寂齋
虛名誤壮夫今古可笑閔屍裹萬里歸書載五車攟安
知衡門下身與天地凖秦晁兩美士内行頗修謹余欲
造之深抽琴去其軫寄寂喧閧間此道(一作鈎深)有汲引獄
戸聞笞榜市聲雜嘲辴二生對曲肱圭玉發石藴小大
窮鵬鷃短長見椿槿(一作付椿槿)欲聞寂時聲黃鍾在龍筍
次韵謝斌老送墨竹十二韵
古今作生竹能者未十輩吳生勒枝葉筌寀遠不逮江
南鐵鉤鎖最許誠懸會燕公洒墨成落落與時背譬如
刳心松中有歲寒在湖州三百年筆與前哲配規摹轉
銀鈎幽賞非俗愛披圖風雨入咫尺莽蒼外吾子學湖
州師逸功已倍有來竹四幅冬夏生變態預知更入神
後出遂無對吾詩被壓倒物固不可大(世傳江南李正作竹自根至梢)
(極小者一一鉤勒成謂之鐵鉤鎻自云惟柳公權有此筆法)
次韵答斌老病起獨游東園
主人心安樂花竹有和氣時從物外賞自益酒中味斸
枯蟻改穴掃籜笋迸地萬籟寂中生乃見風雨至
顔徒貧樂二首
衡門低首過環堵容膝坐四傍無給侍百衲自纏裹論
事直如絃觀書曲肱卧飢來或乞食有道無不可
小山作友朋義重子輿桑香草當姬妾不須珠翠粧鳥
烏窺凍硯星月入幽房兒報無炊米浩歌繞屋梁
以椰子茶瓶寄德孺
炎丘椰木實入用隨茗椀譬如楛石砮但貴從來遠往
時萬里物今在籬落間知君一拂拭想我瘴霧顏
次韵子瞻題郭熙畫秋山
黃州逐客未賜環江南江北飽看山玉堂卧對郭熙畫
發興已在青林間郭熙官畫但荒遠短紙曲折開秋晩
江村煙外雨脚明歸雁行邊餘叠巘坐思黃甘洞庭霜
恨身不如雁隨陽熙今頭白有眼力尚能弄筆映忩光
畫取江南好風日慰此將老鏡中髮但熙肯畫寬作程
五日十日一水石
詠李伯時摹韓幹三馬次蘇子由韵簡伯時兼寄
李德素(公麟楶)
太史𤨏忩雲雨垂試開三馬拂蛛絲李侯寫影韓幹墨
自有筆如沙畫錐絶塵超日精爽緊若失其一望路馳
馬官不語臂指揮乃知㐲下非新羈吾嘗覧觀在埛馬
駑駘成列無權竒緬懷(闕)沙英妙質一雄可將十萬雌
决非厮養所成就天驥生駒人得之千金市骨今何有
士或不價五羖皮李侯畫隠百寮底初不自期人誤知
戲弄丹青聊卒歲身如閱世老禪師
次韵子瞻和子由觀韓幹馬因論伯時畫天馬
于闐花騘龍八尺看雲不受絡頭絲西河騘作葡萄錦
雙瞳夾鏡耳卓錐長楸落日試天步知有四極無由馳
電行山立氣深穏可耐珠韉白玉羈李侯一顧歎絶足
領略古法生新竒一日真龍入圖畫在坰羣雄望風雌
曹霸弟子沙苑丞喜作肥馬人笑之李侯論幹獨不爾
妙盡骨相遺毛皮翰林評書乃如此賤肥貴瘦渠未知
况我平生賞神俊僧中云是道林師(俊一作駿)
戲和文潛謝穆父松扇
猩毛束筆魚網紙松柎織扇清相似動搖懷袖風雨來
想見僧前落松子張侯哦詩松韵寒六月火雲蒸肉山
持贈小君聊一笑不須射雉彀黃間
次韵王炳之惠玉版紙(伯虎)
王侯須若緣坡竹哦詩清風起空谷古田小牋惠我百
信知溪翁能觧玉鳴碪千杵動秋山裹糧萬里來輦轂
儒林丈人有蘇公相如子雲再生蜀往時翰墨頗横流
此公歸來有邊幅小楷多傳樂毅論高詞欲奏雲門曲
不特歸掃蘇公門乃令小人今拜辱去騷甚遠文氣卑
畫虎不成書勢俗董狐南史一筆無誤掌殺青司記錄
雖然比中有公議或辱五鼎榮半菽願公進德使見書
不敢求君米千斛
雙井茶送子瞻
人間風月不到處天上玉堂森寳書想見東坡舊居士
揮毫百斛瀉明珠我家江南摘雲膄落磑霏霏雪不如
為公喚起黃州夢獨載扁舟向五湖
常父答詩有煎點徑須煩綠珠之句復次韵戲答
小鬟雖醜巧籹梳掃地如鏡能檢書欲買娉婷供煮茗
我無一斛明月珠知公家亦闕掃除但有文君對相如
政當為公乞如願作牋遠寄宫亭湖
戲呈孔毅父(平仲)
管城子無食肉相孔方兄有絶交書文章功用不經世
何異絲窠綴露珠校書著作頻詔除猶能上車問何
如忽憶僧床同野飯夢隨秋雁到東湖
以團茶洮州綠石研贈無咎文潛
晁子智囊可以括四海張子筆端可以回萬牛自我得
二士意氣傾九州道山延閣委竹帛清都太微望冕旒
貝宫胎寒弄明月天網下罩一日收此地要須無不有
紫皇訪問富春秋晁無咎贈君越侯所貢蒼玉璧可烹
玉塵試春色澆君胷中過秦論斟酌古今來活國張文
潛贈君洮州綠石含風漪能淬筆鋒利如錐請書元祐
開皇極第入思齊訪落詩
謝送碾賜壑源㨂芽
矞雲從龍小蒼璧元豐至今人未識壑源包貢第一春
緗匳碾香供玉食睿思殿東金井欄甘露薦椀天開顔
橋山事嚴亢百局補衮諸公省中宿中人傅賜夜未央
雨露恩光照宫燭左丞似是李元禮好事風流有涇渭
肯憐天禄校書郎親敕家庭遣分似春風飽識大官羊
不慣腐儒湯餅腸搜攪十年燈火讀令我胷中書傳香
已戒應門老馬走客來問字莫載酒(袁司一作補衮)
以小圑龍及半挺贈無咎并詩用前韻為戲
我持玄圭與蒼璧以暗投人渠不識城南窮巷有佳人
不索賓郎常晏食赤銅茗椀雨班斑銀粟翻光解破顔
上有龍文下棋局檐囊贈君諾已宿此物已是元豐春
光皇聖功調玉燭晁子胷中開典禮平生自期莘與渭
故用澆君磊隗胷莫令髩毛霜相似曲几團蒲聽煮湯
煎成車聲繞羊腸鷄蘇胡麻留渴羌不應亂我官焙香
肥如瓠壼鼻雷吼幸君飲此勿飲酒(擔囊一作探囊)
觀伯時畫馬
儀鸞供帳饕蝨行翰林濕薪爆竹聲風簾官燭淚縱横
木穿石槃未渠透坐忩不遨令人瘦貧馬百藖逢一豆
眼明見此五花騘徑思著鞭隨詩翁城西野桃尋小紅
次韵子瞻送李豸
驥子墮地追風日未試千里誰能識習之實錄葬皇祖
斯文如女有正色今年持橐佐春官遂失此人難塞責
雖然一鬨有竒耦博懸於投不在德君看巨浸朝百川
此豈有意潢潦前願為霧豹懷文隠莫愛風蟬蜕骨仙
次韵子瞻寄眉山王宣義
參軍但有四立壁初無臨江千木奴白頭不是折腰具
桐帽棕鞵稱老夫滄江鷗鷺野心性隂壑虎豹雄牙須
鷫鸘作裘初服在猩血染帶鄰翁無昨來杜鵑勸歸去
更得把酒聽提壺當今人材不乏使天上二老須人扶
兒無飽飯尚勤書婦無複禈且著𥜗社甕可漉溪可漁
更問黃鷄肥與癯林間醉著人伐木猶夢官下聞追呼
萬釘圍腰莫愛渠富貴安能潤黃壚
聽宋宗儒摘阮歌
翰林尚書宋公子文采風流今尚爾自疑耆域是前身
囊中探丸起人(一作九)死貎如千歲枯松枝落魄酒中無
定止得錢百萬送酒家一笑不問今餘幾手揮琵琶送
飛鴻促絃䀨醉驚客起寒蟲催織月籠秋獨雁呌羣天
拍水楚國羈臣放十年漢宫佳人嫁千里深閨洞房語
恩怨紫燕黃鸝韻桃李楚狂行歌驚市人漁父挐舟在
葭葦問君枯木著朱繩何能道人意中事君言此物傳
數姓玄璧庚庚有横理閉門三月傳國工身今親見阮
仲容我有江南一丘壑安得與君醉其中曲肱聽君寫
松風(琵琶一作阮咸)
答黃冕仲索煎雙井并簡揚休(裳)
江夏無雙乃吾宗同舍頗似王安豐能澆茗椀湔袚我
風袂欲挹浮丘翁吾宗落筆賞幽事秋月下照澄江空
家山鷹爪是小草敢與好賜雲龍同不嫌水厄幸來辱
寒泉湯鼎聽松風夜堂朱墨小燈籠惜無纖纖來捧椀
唯倚新詩可傳本
冄答冕仲
丘壑詩書誰數窮田園芋栗頗時豐小桃源口雨繁紅
春溪蒲稗没鳬翁投身世網夢歸去摘山鼔聲雷隠空
秋堂一笑共燈火與公草木臭味同安用茗澆磊隗胷
他日過飯隨家風買魚貫柳鷄著籠更當力貧開酒椀
走謁鄰翁稱子本
戲答陳元輿(軒)
平生所聞陳汀州蝗不入境年屢豐東門拜書始識面
髩髮幸未成老翁官饔同盤厭腥膩茶甌破睡秋堂空
自言不復蛾眉夢枯淡頗與小人同但憂迎笑花枝紅
夜忩冷雨打斜風秋衣沉水換薰籠銀屏宛轉復宛轉
意根難拔如薤本
考試局與孫元忠博士竹間對忩夜聞元忠誦書
聲調悲壯戲作竹枝歌三章和之(朴)
南忩讀書聲吾伊北忩見月歌竹枝我家白髮問烏鵲
他家紅粧占珠絲
屋山啼鳥兒當歸玉釵罥蛛郎馬嘶去時燈火正月半
階前雪消萱草齊
勃姑夫婦喜相喚街頭雪泥即漸乾已放遊絲高百尺
不應桃李尚春寒
王稚川既待(一作得)官都下有所盻未歸予戲作林
夫人欸乃歌二章與之竹枝歌本出三巴其流
在湖湘耳欸乃乃湖南歌也(欵音襖乃音藹)
花上盈盈人不歸棗下纂纂實已垂臘雪在時聽馬嘶
長安城中花片飛
從師學道魚千里蓋世成功黍一炊日日倚門人不見
看盡林烏反哺兒
演雅
桑蠶作繭自纏裹珠蝥結網工遮邏燕無居舍經始忙
蝶為風光勾引破老鶬銜石宿水飲穉蜂趨衙供蜜課
鵲傳吉語安得閒雞催晨興不敢卧氣陵千里蠅附驥
枉過一生蟻旋磨蝨聞湯沸尚血食雀喜宫成自相賀
晴天振羽樂蜉蝣空宂祝兒成蜾臝蛣蜣轉丸賤蘇合
飛蛾赴燭甘死禍井邊蠧李螬苦肥枝頭飲露蟬常餓
天螻伏隙錄人語射工含沙須影過訓狐啄屋真行怪
蠨蛸報喜太多可鸕鷀密伺魚蝦便白鷺不禁塵土涴
絡緯何嘗省機織布穀未應勤種播五枝鼯鼠笑鳩拙
百足馬蚿憐鱉跛老蚌胎中珠是賊醯雞瓮裏天幾大
螳螂當轍恃長臂熠燿宵行驚照火提壺猶能勸沽酒
黃口只知貪飯顆伯勞饒舌世不問鸚鵡纔言便關鎻
春蛙夏蜩更嘈雜土蚓壁蟫何碎𤨏江南野水碧於天
中有狎鷗閒似我(狎一作白)
戲答趙伯充勸莫學書及為席子澤解嘲(叔盎延堂)
平生飲酒不盡味五鼎餽肉如嚼蠟我醉欲眠便遣客
三年窺牆亦面壁空餘小來翰墨場松烟兔穎傍明忩
偶隨兒戲洒墨汁衆人許在崔杜行晚學長沙小三昧
幻出萬物真成狂龍蛇起陸雷破柱自喜竒觀繞繩牀
家人罵笑寧有道汚染黃素敗粉牆誠不如南隣席明
府蛛網鎻硯蝸書梁懷中探丸起九死才術頗似漢太
倉感君詩句喚夢覺邯鄲初未熟黃粱身如朝露無牢
強玩此白駒過隙光從此永明書百卷自公退食一爐
香
出城送客過故人東平侯趙景珍墓(令□)
朱顔苦(一作欲)留不肯住白髮政爾欺得人嬋娟去作誰
家妾意氣都成一聚塵今日牛羊上丘壟當時近前左
右嗔花開鳥啼荆棘裏誰與平章作好春
題小猿呌驛(知命)
大猿呌罷小猿啼箐裏行人白晝迷惡藤牽頭石齧足
嫗牽兒隨淚錄續我亦下行莫啼哭
王充道送水仙花五十枝欣然會心為之作詠
淩波仙子生塵襪水上輕盈步微月是誰招此斷腸魂
種作寒花寄愁絶含香體素欲傾城山礬是弟梅是兄
坐對真成被花惱出門一笑大江横
武昌松風閣
依山築閣見平川夜闌箕斗插屋椽我來名之意適然
老松魁梧數百年斧斤所赦今參天風鳴媧皇五十絃
洗耳不須菩薩泉嘉二三子甚好賢力貧買酒醉此筵
夜雨鳴廊到曉懸相看不歸卧僧氊泉枯石燥復潺湲
山川光輝為我妍野僧早飢不能饘曉見寒谿有炊煙
東坡道人已沉泉張侯何時到眼前釣臺驚濤可晝眠
怡亭看篆蛟龍纏安得此身脱拘攣舟載諸友長周旋
次韵文潛
武昌赤壁弔周郎寒溪西山尋漫浪忽聞天上故人來
呼船淩江不待餉我瞻高明少吐氣君亦歡喜失微恙
年來鬼祟覆三豪詞林根柢頗搖蕩天生大材竟何用
只與千古拜閣像張侯文章殊不病歴險心膽元自壯
汀洲鴻雁未安集風霜牖戶當塞向有人出手辦兹事
政可隠几窮諸妄經行東坡眠食地拂拭寳墨生楚愴
水清石見君所知此是吾家秘密藏(閣像一作遺像)
書磨崖碑後
春風吹船著浯溪扶藜上讀中興碑平生半世看墨本
摩挲石刻髩成絲明皇不作包桑計顛倒四海由禄兒
九廟不守乘輿西萬官已作烏擇栖撫軍監國太子事
何乃趣取大物為事有至難天幸爾上皇跼蹐還京師
内間張后色可否外間李父頤指揮南内淒涼幾苟活
高將軍去事尤危臣結春陵二三策臣甫杜鵑再拜詩
安知忠臣痛至骨世上但賞瓊琚詞同來野僧六七輩
亦有文士相追隨斷崖蒼蘚對立久凍雨為洗前朝悲
再答元輿
君不能入身帝城結子公又不能擊強有如諸葛豐法
當憔悴百寮底五十天涯一秃翁問君何自今為郎便
殿作賦聲摩空偶然樽酒相勞苦牛鐸調與黃鍾同安
得朱轓各憑熊江南樓閣白蘋風勸歸啼鳥曉忩籠男
兒邂逅功補衮鳥倦歸巢葉歸本
送王郎
酌君以蒲城桑落之酒泛君以湘纍秋菊之英贈君以
黟川點漆之墨送君以陽關墮淚之聲酒澆胷中之磊
隗菊制短世之頽齡墨以傳千古文章之印歌以寫一
家兄弟之情江山萬里頭俱白骨肉十年眼終青連牀
夜語雞戒曉書囊無底談未了有功翰墨乃如此何恨
遠别音書少炒沙作糜終不飽鏤冰文章費工巧須要
心地收汗馬孔孟行世日杲杲有弟有弟力持家婦能
養姑供珍鮭兒大詩書女絲(一作桑)麻公但讀書煑春茶
送舅氏野夫之宣城二首(李莘)
籍甚宣城郡風流數貢毛霜林收鴨脚春網薦琴高共
理須良守今年輟省曹平生割雞手聊試發硎刀
試說宣城郡停杯且細聽晩樓明宛水春騎簇昭亭𥝧
稏豐圩戶桁楊卧訟庭謝公歌舞處時對換鵝經
次韵崔伯易席上所賦因以贈行二
迎新與送故渠已不勝勤民賣腰間劒公寬柱後文諸
郎投賜沐高會惜臨分去國雖千里分憂即近君
次韵秦少章晁適道贈答詩
二子論文地隂風雪塞廬寧穿東郭履不奉子公書士
固難推挽時聞有詔除負暄真得計獻御恐成疎
次韵答高子勉
君不居郎省還應上諫坡才高殊未識歲晩喜無它櫪
馬羸難出鄰雞凍不歌寒爐餘幾火灰裏撥陰何
志士難推轂將如高子何心期誠不淺餘論或相多欲
向滄洲去還能小艇麽鸕鷀西照處相並晒漁蓑
次韵柳通叟寄王文通
故人昔有凌雲賦何意陸沉黃綬間頭白眼花行作吏
兒婚女嫁望還山心猶未死杯中物春不能朱鏡裏顔
寄語諸公肯湔袚割雞令得近鄉關
次韵王定國揚州見寄
清洛思君晝夜流北歸何日片帆收未生白髮猶堪酒
垂上青雲却佐州飛雪堆盤鱠魚腹明珠論斗煑雞頭
平生行樂自不惡豈有竹西歌吹愁
寄黃幾復
我居北海君南海寄雁傳書謝不能桃李春風一杯酒
江湖夜雨十年燈持家但有四立壁治病不蘄三折肱
想得讀書頭已白隔溪猿哭瘴溪藤
次韻幾復和答所寄
海南海北夢不到會合乃非人力能地褊未堪長袖舞
夜寒空對短檠燈相看髩髮時窺鏡曾共詩書更曲肱
作箇生涯終未是故山松長到天藤
寄上叔父夷仲二首
少年有功翰墨林中歲作吏幾陸沉庖丁解牛妙世故
監市履狶知民心萬里書來兒女廋十月山行冰雪深
夢魂和月遶秦隴漢節落毛何處尋
關寒塞雪欲嗣音燕雁拂天河鯉沉百書不如一見面
幾日歸來兩慰心弓刀陌上望行色兒女燈前語夜深
更懷父子東歸得手種江頭柳十尋
次韻宋楙宗僦居甘泉坊雪後書懷
漢家太史宋公孫漫逐班行謁帝閽燕頷封侯空有相
蛾眉傾國自難昏家移四壁書侵坐馬瘦三山葉擁門
安得風帆隨雪水江南石上對窪罇(馬廋一作馬聳)
次韻宋楙宗三月十四日到西池都人盛觀翰林
公出遊
金狨繫馬曉鶯邊不比春江上水船人語車聲喧法曲
花光樓影倒晴天人間化鶴三千歲海上看羊十九年
還作遨頭驚俗眼風流文物屬蘇仙
次韻楊君全送酒長句
扶衰却老世無方唯有君家酒未嘗秋入園林花老眼
茗搜文字響枯腸醡頭夜雨排簷滳杯面春風繞鼻香
不待澄清遣分送定知佳客對空觴
贈李輔聖
交盖相逢水急流八年今復會荆州已回青眼追鴻翼
肯使黃塵没馬頭舊管新收幾粧鏡流行坎止一虛舟
相看絶歎女博士筆硯管絃成古丘(女博士謂輔聖後房孔居也於文藝)
(無不妙絶)
和高仲本喜相見
雨昏南浦曾相對雪滿荆州喜再逢有子才如不羈馬
知公心是後彫松閒尋書冊應多味老傍人門似更慵
何日晴軒觀筆硯一尊相屬要從容
新喻道中寄元明用觴字韻
中年畏病不舉酒孤負東來數百觴喚客煎茶山店遠
看人秧稻午風凉但知家裏俱無恙不用書來細作行
一百八盤擕手上至今猶夢遶羊腸
湖口人李正臣蓄異石九峰東坡先生名曰壺中
九華并為作詩後八年自海外歸過湖口石已
為好事者所取乃和前篇以為笑實建中靖國
元年四月十六日明年當崇寧之元五月二十
日庭堅繫舟湖口李正臣持此詩來石既不可
復見東坡亦下世矣感歎不足因次前韻
有人夜半持山去頓覺浮嵐㬉翠空試問安排華屋處
何如零落亂雲中能廻趙璧人安在已入南柯夢不通
頼有霜鍾難席卷袖椎來聽響玲瓏
追和東坡題李亮功歸來圖
今人常恨古人少今得見之誰謂無欲學淵明歸作賦
先煩摩詰畫成圖小池已築魚千里隙地仍栽芋百區
朝市山林俱有累不居京洛不江湖
王才元惠梅花三種皆妙絶戲答三首(棫)
城南名士遣春來三月乃見臘前梅定知鎻著江南客
故放綠稍春晚回(梢一作隂)
舍人梅塢無關鎻㩦酒俗人來未曾舊時愛菊陶彭澤
今作梅花樹下僧
病夫中歲屏桮杓百葉緗梅觸撥人拂殺官黃春有思
滿城桃李不能春(殺一作掠)
題伯時畫頓塵馬
竹頭搶地風不舉文書堆案睡自語忽看高馬頓風塵
亦思歸家洗袍袴
竹枝詞二首
古樂府有巴東三峽巫峽長猿鳴三聲淚霑裳但以
抑怨之音和為數叠惜其聲今不傳予自荆州上峽
入黔中備嘗山川險阻因作二叠傳與巴娘令以竹
枝歌之前一叠可和云鬼門關外莫言遠五十三驛
是皇州後一叠可和云鬼門關外莫言遠四海一家
皆弟兄或各用四句入陽關小秦王亦可歌也
撐崖拄谷蝮蛇愁入箐攀天猿掉頭鬼門關外莫言遠
五十三驛是皇州
浮雲一百八盤榮落日四十九渡明鬼門關外莫言遠
四海一家皆弟兄
予既作竹枝詞夜宿歌羅驛夢李白相見於山間
曰予往謪夜郎於此聞杜鵑作竹枝詞三叠世
傳之不予細憶集中無有請三誦乃得之
一聲望帝花片飛萬里明妃雪打圍馬上胡兒那解聽
琵琶應道不如歸
竹竽坡面蛇倒退摩圍山腰胡孫愁杜鵑無血可續淚
何日金雞赦九州
命輕人鮓甕頭船日瘦鬼門關外天北人墮淚南人笑
青壁無梯聞杜鵑
題驢瘦嶺馬鋪(知命)
老馬饑嘶驢瘦嶺病人生入鬼門關病人甘作五溪卧
老馬猶思十二閒
上南陵坡(知命)
風餐水宿六千里蛇退猿愁百八盤上得坡來摠歡喜
摩圍依約見峰巒
病起荆江亭即事十首
翰墨場中老伏波菩提坊裏病維摩近人積水無鷗鷺
時有歸牛浮鼻過
維摩老子五十七天子大聖初元年傳聞有意用幽側
病著不能朝日邊
禁中夜半定天下仁風義氣徹脩門十分整頓乾坤了
復辟歸來道更尊
成王小心似文武周召何妨略不同不須要出我門下
實用人材即至公
司馬丞相昔登庸招用元老超羣公楊綰當朝天下喜
斷碑零落卧秋風(昔一作驟)
死者已死黃霧中三事不數兩蘇公豈謂高才難駕御
空歸萬里白頭翁(謂一作為)
文章韓杜無遺恨草詔陸贄傾諸公玉堂端要真學士
須得儋州秃髩翁
閉門覓句陳無已對客揮毫秦少游正字不知温飽未
西風吹淚古藤州(吹一作揮)
張子耽酒語蹇吃聞道穎州又陳州形模彌勒一布袋
文字江河萬古流
魯中狂士邢尚書本意扶日上天衢惇夫若在鐫此老
不令平地生﨑嶇(生一作成)
謝答聞善二兄
身入醉鄉無畔岸心與歡伯為友朋更闌罵坐客星散
午過未蘇髮鬅鬙
羣猪過飲尚可醉疥手轑甕庸何傷柳家兄弟大迫窄
狂藥不容人發狂
公擇醉面桃花紅人百忤之無愠容莘老夜闌傾數斗
焚香默坐日生東(李公擇尚書孫莘老中丞)
推牀破面振觸人作無義語怒四鄰尊中歡伯笑爾輩
我本和氣如三春
陶令舍中有名酒無夕不為父老傾四坐歡欣觀酒德
一燈明暗又詩成
次韻向何鄉行松滋縣與鄒天錫夜語南極亭
衝風衝雨走七縣唯有白鷗盟未寒坐中更得江南客
開盡南忩借月看
戲簡朱公武劉邦直田子平
朱公趨朝瘦至骨歸來豪健踞胡床日看省曹閽者面
何如田家侍兒粧
戲贈米元章二首
萬里風帆水着天麝煤鼠尾過年年滄江静夜虹貫月
定是米家書畫船
我有元暉古印章印刓不忍與諸郎虎兒筆力能扛鼎
教字元暉繼阿章
往歲過廣陵值早春嘗作詩云春風十里珠簾捲
髣髴三生杜牧之紅藥梢頭初蠒栗揚州風動
髩成絲今春有自淮南來者道揚州事戲以前
韻寄王定國二首
淮南二十四橋月馬上時時夢見之想得揚州醉年少
正圍紅袖寫烏絲
日邊置論誠深矣聖處時中乃得之莫作秋蟲促機杼
貧家能有幾絇絲
從張仲謀乞臘梅
聞君寺後野梅發香蜜染成官樣黃不擬折來遮老眼
欲知春色到池塘
寄杜家父二首
紅紫爭春觸處開九衢終日犢車雷閒情欲被春將去
鳥喚花驚只麽回
風塵點汙青春面自汲寒泉洗醉紅徑欲題詩嫌浪許
杜郎覓句有新功
寺齋睡起
桃李無言一再風黃鸝唯見綠怱怱人言九事八為律
倘有江船吾欲東
次韻王稚川客舍
身如病鶴翅翎短心似亂絲頭緒多此曲朱門歌不得
湖南湖北竹枝歌
六月十七日晝寢
紅塵席帽烏鞾裏想見滄洲白鳥雙馬齧枯箕諠午枕
夢成風雨浪翻江
王楊康國
君家秋實羅浮種已作纍纍半拂墻莫遣兒童酸打盡
要看霜後十分黃
雨中登岳陽樓望君山二首
投荒萬死髩毛斑生入瞿塘灔澦關未到江南先一笑
岳陽樓上對君山
滿川風雨獨凭欄綰結湘娥十二鬟可惜不當湖水面
銀山堆裏看青山
寄賀方回
少游醉卧古藤下誰與愁眉唱一杯解作江南斷腸句
只今唯有賀方回
戲答王子予送凌風菊二首
病來孤負鸕鷀杓禪板蒲團入眼中浪說閒居愛重九
黃花應笑白頭翁
王郎頗病金瓢酒不耐寒花晚更芳瘦盡腰圍怯風景
故來歸我一枝香
次韻文潛立春日絶句
渺然今日望歐梅已發皇州首更回試問淮南風月主
新年桃李為誰開
求范子默染鴉青紙
學似貧家老破除古今迷忘失三餘極知鵠白非新得
漫染鴉青襲舊書(老一作免)
伯時彭蠡春牧圖
岳陽樓上春已歸湖中鴻雁拍波飛布帆天闊隨鳥道
石林風晩吹人衣春水初生及馬腹浮灘欲上西山麓
遥看絶嶺秀雲松上有垂蘿暗溪谷沙眠草嚙性不驕
側身注目鳴相招林間瞥過星爍爍原上獨立風蕭蕭
君不見中原真種胡塵没南行市骨何蒼卒秪收力健
載征夫肯向時危辨竒骨即今貢馬西北來東西坊監
屯雲開紛然駑驥同一秼爾可不憂四蹄脱
臨河道中
村南村北禾黍黃穿林入塢岐路長據鞍夢歸在親側
弟妹婦女笑兩廂甥妷跳梁暮堂下唯我小女始扶床
屋頭撲棗爛盈斗嬉戲喧爭挽衣裳覺來去家三百里
一園兔絲花氣香可憐此物無根本依草着木浪自芳
風煙雨露非無力年年結子飄路傍不如歸種秋栢實
他日隨我到冰霜(臨河屬開德路由河隄今集中有曹村道中一首瓜田餘蔓有荒瓏梨子)
(壓枝鋪短墻明月風烟如夢寐平生親舊隔湖湘是也蓋經行先曹村後臨河故前詩有覺來去家三百里之)
(句指大名也)
觀劉永年團練畫角鷹
劉侯才勇世無敵愛畫工夫亦成癖弄筆掃成蒼角鷹
殺氣稜稜動秋色爪拳金鈎觜屈鐵萬里風雲藏勁翮
兀立槎枒不畏人眼看青冥有餘力霜飛晴空塞草白
雲垂四野隂山黑此時軒然盍飛去何乃㠝屼立西壁
秪應真骨下人世不謂雄姿留粉墨造次更無高鳥喧
等間亦恐狐狸赫旁觀未必窮神妙乃是天機貫胸臆
瞻相突兀摩空材想見其人英武格傳聞揮毫頗容易
持以與人無甚惜物逢真賞世所珍此畫他年恐難得
同宋景瞻分題汴上行
東風何時來堤柳芳且柔河冰日已銷漫漫春水流寒
梅未破萼芳草綠猶稠歲月不我還念此人生浮高車
無完輪積水有覆舟鹿門不返者誰得從之游
奉答固道
平生湖海漁竽手強學來操製錦刀末俗相看終眼白
古人不見想山高未乘春水歸行李倘得閒官去坐曹
自是無能欲樂爾煩君錯為歎賢勞
次韻公秉子田十六夜憶清虚
九陌無塵夜際天兩都風物各依然車馳馬逐燈方閙
地静人閒月自妍佛館醉談懷舊歲齊宫詩思鎖今年
但聞公子微行去門外驊騮立繡韉
謝王烟之惠恭
平生心賞建溪春一丘風味極可人香包解盡寶帶胯
黑面碾出明忩塵家園鷹爪改嘔冷官焙龍文常食陳
於公歲取壑源足勿遣沙溪來亂真
還家呈伯氏(葉縣作)
去日櫻桃初破花歸來着子如紅豆四時驅迫少須臾
兩髩飄零成老醜永懷往在江南日原上急難風雨後
私田苦薄王税多諸弟號寒諸妹瘦扶將白髮渡江來
吾二人如左右手苟從禄仕我邅回且慰家貧兄弟友
強趨手板汝陽城更青愆期被訶詬法官毒螫草自搖
丞相霜威人避走賤貧孤遠蓋如此此事端於我何有
一囊粟麥七千錢五人兄弟二十口官如元亮且折腰
心似次山羞曲肘北忩書册久不開筐篋黃塵生鏁鈕
何當略得共討論况迺雍容把杯酒意氣敷腴貴壯年
不早計之且衰朽安得短船萬里隨江風養魚去作陶
朱公斑衣奉親伯與儂四方上下相依從用舍由人不
由已迺是伏轅駒犢耳
次韻時進叔二十六韻
時子河上園竹間開棟宇大兒勝衣冠小兒豐頰輔嫁
女與朱公伏臘可稱舉髮疎雖蒼莨齒嚼未齟齬雞栖
牛羊下各自有室處四牆規模小易守若滕莒舍前花
木深春物麗觀覩舍後曲池哇齊堂風月苦此豈不足
歟歎歲不我與客宦孤雲耳未知秦吴楚向來千駟公
果愧一丘土寧當損軒昂聊欲效俯傴時子欣然笑吾
已寤倉鼠少猶守章句晩實愛農圃鵲巢最知風蟻穴
識隂雨世網事諳委醉鄉俗淳古坐忘兩家說肉堅與
腸腐酒至即使傾客來敢辭窶時邀五柳陶共過三徑
詡往在少年場豪氣壓潁汝借令今尚爾真復難共語
稍知憐麴蘖漸解等灉濋朋友半山阿光隂共行旅人
故義當親衣故義當補飛鳬王令尹期我向君所君為
拂眠床淹留莫成阻(水自河出為灉自濟出為濋)
招子高二十二韻兼簡常甫世弼
我行向厭次夏扇日在搖甘瓜未除壟高柳尚鳴蜩駕
言聊攝歸飛霜曉封條負薪泣裘褐公子御狐貂歲月
坐晼晩髩顔颯然凋道德千古事斯文非一朝往者我
不及後生多見超吾黨二三子士林聳孤標小謝抱周
易忘言獨參寥崔郎楚左史二典考舜堯王生風雅學
談辯秋江潮洒筆驚有司小敵謂可驕安知摴蒱局臨
關敗三梟三生數步隔屢赴茗椀邀小謝殊未來我覺
百里遥問之憂菽水心慮極無聊父憐母不訶日以濁
酒澆此道如鼎實念子羹未調古來有親養回也樂一
瓢不田鶉生宎在物乃為祅吾言有師承可信如斗杓
詩以解子憂亦用當子招
林為之送筆戲贈
閻生作三副規摹宣城葛外貎雖銑澤毫心或粗糲巧
將希栗尾拙迺成棗核李慶縳散卓含墨能不洩病在
惜白毫往往半巧拙小字亦周旋大字難曲折時時一
毛亂迺似逆梳髮張鼎徒有表徐偃元無骨模畫記姓
名亦可應倉卒為之街南居時通鈴下謁晴軒坐風涼
怪我把枮筆開囊撲蠧魚遣奴送一束洗硯磨松煤揮
洒至日没蚤年學屠龍適用固疎闊廣文困虀鹽烹茶
對秋月略無人問字况有客投轄文章寄呻吟講授費
頰舌閒無用心處雌黃到筆墨時不與人游孔子尚愛
日作詩當鳴鼔聊自攻短闕
再和答為之
君勿嘲廣文沍寒被絺葛君勿嘲廣文窮年飯粢糲常
恐爼豆予與世充肴核凡木不願材大折小枝洩櫟依
曲轅社聊用神其拙吾家本江南一丘藏曲折瀕溪蔭
蒼莨蕭洒可散髮既無使鬼錢又無封侯骨薄禄庇閒
曹且免受逼卒為此懶出門徒敝懷中謁直齋賓客退
風物供落筆詩成著牀頭不知今幾束君何向予勤見
詩歎埋没嗣宗須酒澆未信胷懷闊自狀一片心碧潭
浸寒月令德感來教為君賦車轄君思揚雄叱何似張
儀舌此意恐大狂願為引繩墨政使此道非改過從今
日報章望瓊琚勿使音塵闕
再和答為之
林君維閩英數面成瓜葛鄰居接杖黎過飯厭疎糲讀
書飽工夫論事極精核奮身君子場勇若怒未洩窮年
栖旅巢由命非由拙王良驅八駿方駕度九折學堂疎
雨餘石砌長苔髮弟子肥如瓠先生瘦唯骨(林君在朱氏講授朱)
(氏兒皆面白豐肥而林君如刻削)北門一都會塵埃人卒卒高蓋如秋
荷勢利相奔謁唯君尚寂寞來觀草玄筆斯文未易陳
政當高閣束金馬事陸沉市門逐乾没未須相賢愚聊
自嘲迂闊憶昨戲贈詩迺辱報明月極知推挽意我車
君欲轄屠龍真狂言奔馬不及舌賜書盈五車直舍方
二墨會意便欣然餘事過忩日尚恐素餐錢諸生在城
闕
次韻感春
張侯脱朝衣兒褐多純綠聞道無米春煮木學辟穀官
吏但索錢詔書哀&KR1137;獨東方長九尺不得侏儒禄屋中
聲鵝雁日暮攪心曲窮巷無桃李緼袍非春服我吟白
駒詩知君在空谷
茶如鷹爪拳湯作蟹眼煎時邀草玄客晴明坐南軒笑
談非世故獨立萬物先春風引車馬隠隠何闐闐高蓋
相摩戞騎奴爭道喧吾人撫榮觀宴處自超然城中百
年木有鵲巢其顛鳴鳩來相宅日莫更謀遷
謝張泰伯惠黃雀鮓
去家十二年黃雀慳下筯笑開張侯盤湯餅始有助蜀
王煎藙法醯以羊彘兔(俗謂亥卯未餛飩)麥餅薄於紙含漿和
醎酢秋霜落場榖一一挾蠒絮殘飛蒿艾間入網輙萬
數烹煎宜老稚甖缶煩愛護南包解京師至尊所珍御
玉盤登百十睥睨輕桂蠧五侯噦豢豹見謂美無度瀕
河飯食漿瓜葅已佳茹誰言風沙中鄉味入供具坐令
親饌甘更使客得與蒲隂雖窮僻勉作三年住願公且
安樂分寄尚能屢
次韵無咎閻子常擕琴入材
士寒餓古猶今向來亦有子桑琴倚檻嘯歌非寓滛伯
牙山高水深深萬世丘壟一知音閻君七絃抱幽獨晁
子為之梁父吟天寒絡緯悲向壁秋高風露聲入林冷
絲枯木拂蛛網十指乃能寫人心村村擊鼔如鳴鼉豆
田見角穀成螺歲豐寒士亦把酒滿眼飣餖梨棗多晁
家公子屢經過笑談與世殊臼科文章落落映晁董詩
句往往妙隂何閻夫子勿謂知人難使琴抑怨久不和
明光晝開九門肅不令高才牛下歌
同堯民游靈源廟廖獻臣置酒用馬陵二字賦詩
靈源廟前木我昔見拱把七年身屢到鬱鬱蔭簷瓦春
風響馬銜並轡客蕭洒更願少尹賢置酒意傾寫齋堂
有佳處花柳輕婭姹蓮塘想舊葉稻畦識枯苴開關撫
洪河黃流極天瀉憶昔武皇來繫璧沉白馬從官親土
石襁負至鰥寡空餘瓠子詩哀怨逼騷雅白圭自聖禹
今誰定真假晁子發讜言聖功諒難亞排河著地中勢
必千里下移民就寬閒何地不耕稼此論似太高吾亦
茫取舍有器可濟川吾未之學也(馬字)
洪河壯觀游太府佳友朋春色挽我出東風如引繩昏
昏版築氣王事始繁興大隄如連山小隄如岡陵增卑
更培薄萬杵何登登憶昨河失道平原魚可罾田萊人
未復瘡大國方懲忽念耒耜閒為民保丘塍百縣伐鼛
出夜半廢曲肱吾儕愧禄廪游衍事鞍乘晁子漢公孫
新法司馬丞出幹大農部才術見嗟稱我坐廣文舍七
年讀書燈結髮入場屋肯謂河難憑爾來觸事短癡甚
霜前蠅世味極淡薄不了人愛憎唯得一巵酒尚能别
淄澠所以對樽俎未曾問斗升酌我良已多狂言恐侵
陵暮雲吞落日歸鳥求其朋(復用前韻)冷官僕馬瘦及門鼔
騰騰(陵字)
奉和王世弼寄上七兄先生用其韻
宫槐弄黃黃蓮葉綠婉婉時同二三友竹軒涼夏晩駕
言都城南以望征車返何知苦淹回及此秋景短愁思
令人瘦舉目道路遠西風脱一葉薦士聞鄉選簡書催
渡河賓客不得展親憂對萱叢婦病廢巾盥言趨厭次
城鞭馬倦長阪棗林蔽天日交隂不容繖仰看實離離
憶見花纂纂異鄉懷節物不共斟酒盞舉場下馬入深
鏁嚴籥管諸生所程書捃束若稭稈蜜燈坐回環丹硯
精料東披榛拔芝蘭斷石收琰琬紛爭一日事聲實溷
端窽天球或弃遺斗筲尚何算西歸到官舍塵土昏案
板寒忩穿碧疏潤礎閙蒼蘚詩書鵲巢翻帷幔蛛絲罥
果知兄未來光隂坐晼晚昨蒙叔父報亦歎音書簡薄
言使事重激切被天遣逋流一方病責任嫓和扁咨詢
懷靡及不皇暇息偃嚼冰進糜飱衝雪踏層巘嚴霜八
月飛貂狐無餘煗念嗟叔母劉窮年寄甥館尚憐公初
黠誘掖到昭宛庭堅薄才資行又出畦町浮雲與世疎
短綆及道淺匠伯首暫回大樗終偃蹇學宫尸廪入奉
養闕豐腆學徒日新聞孤陋猶舊典小材渠困我持斵
問輪扁(復用此一韻事異似不害)大材我屈渠越雞當鵠卵未能引
分去戀禄幸苟免平生報一飽從事極黽勉豈如不見
收放身就閒散思伯卧江南無心趣軒冕龐翁跡頗親
黃蘖門屢欵齋餘佛飯香茶沸甘露滿逢人問進退餘
事寄一筦仲父挾高材甘為溝中斷青黃可犧樽薦廟
配瑚璉季父有逸興未嘗入都輦臨流呼釣船拂石弄
琴阮雍容從朋交林下追游衍田園雖足樂及時思還
返隂寒不鳴條望損倚門眼南枝喜鵲鳴尺素託黃犬
又以窀穸留歸期指姑洗寄聲問僧護兒髮可以綰妙
言對賓客稱渠萬金産爾來弄筆硯墨水惡翻建大字
如栖鴉已不作肥軟魯論未徹章政苦諸叔懶新詩開
累紙欲罷不能卷遠懷託孤高别思盈繾綣秋月明夜
潮柘漿凍金椀疎杵韻寒砧幽泉流翠筧吟哦口垂涎
嚼味有餘雋傳示同好人我家東牀坦風煙意氣生揮
毫寫藤蠒獵山窮鶉鴽罩海極蝦蜆銀鈎亂眼膜佳句
濯肺脘且言伯在野朋友必推挽五泰列清廟聖緒今
皇纉真儒運斗樞道化廸天顯朝論惜才難逸民大蒐
獮豈聞任方物包貢遺羽簳招車必翹翹前席思謇謇
王甥欲好懷高意恐難轉長篇題遠筒封寄淚空潜遥
知雲際開灰飛黃鍾管
贈張仲謀
車如雞栖馬如狗閉門常多出門少去天尺五張公子
官居城南地館好健兒快馬紫游韁迎我不知沙路長
江榆老柳媚寒日枯荷小鴨凍野航津人刺船起應客
遥知故人一水隔下馬索酒呼三遲騎奴笑言客竟癡
向來情義比瓜葛萬事略不置町畦追數存亡異憂樂
燭如白虹貫酒巵開軒臨水弄長笛吹落殘月風凄淒
城頭漏下四十刻破魔驚睡聽新詩君詩清壮悲節物
政與秋蟲同一律爾來更覺苦語工思婦霜碪搗寒月
朱顔綠髮深誤人不似草木長青春潔身好賢君自有
今日相看進於舊以兹敢傾一杯酒為太夫人千歲壽
送薛樂道知鄖鄉
黃山葉縣連牆居謝公席上對摴蒱雙鬟女弟如桃李
蚤許歸我舍中雛平生同憂共安樂歲晚相望青雲衢
去年樽酒輦轂下各喜身為反哺烏城頭歸烏尾畢逋
春寒啄雪送行車解珮我無明月珠折柳下對千里駒
念君胷中極了了作吏辦事猶詩書濁酒挽人作年少
關防心地亦時須鄖鄉縣古民少訟但問自己不關渠
登臨一笑雙白髮宜城凍笋供行厨人生此樂他事無
行李道出漢南都寄聲諸謝今何如謝公書堂迷竹塢
手種竹今青青否我思謝公淚成雨屬公去漉穰下土
送張沙河遊齊魯諸邦
張侯去沙河三食鄴下麥筆力望眺董頗遭俗眼白平
生學經綸胷中負竒畫未論功活人飽飯不常得妻寒
尚賓敬兒餓猶筆墨側聞共伯城魚稻頗宜客又待塵
生甑欲往立四壁平生貸米家十輩來薄責囊無孔方
兄面有在陳色守株伺投免歲晩將何獲廣道無人行
春風轉沙石栖栖馬如狗去謁東侯伯布衣未可量蒼
髯身八尺魚乾要斗水士困易為德譬之舉大木人借
一臂力諸公感意氣豈待故相識吾窮乏祖餞折柳當
馬策
送吳彦歸番陽
學省困韲鹽人材任尊奬倥侗祝螟蛉小大器甖旊諸
生厭晩成躐學要僧駔摹書說偏旁破義析名象九鼎
奏簫韶爰居端不響青矜少到門庭除晝閒敞竹風交
槐隂三見秋氣爽時頼解事人載酒直心賞吳郎楚國
材幽蘭秀榛芥彦國吐嘉言子將喜標榜平生欽豪俊
久客慕鄉黨虚齋延洒掃薄飯薦腒鮝詩句唾成珠笑
嘲愜爬痒春夏頻謝除曾未厭來往歸雁多喜聲寒蟬
停哀響黃花滿籬落白蟻閙甕盎留君待佳節忽忽戒
徂兩親戚傷離居交遊念疇曩棋局無對曹摴蒱失朋
長問君去為何雲物愁莽蒼夀親髮斑斑千里勞夢想
家雞藁頭肥寒魚受罾網甘旨飭中厨伊啞弄文襁此
行樂未央安知川塗廣深秋上滄江遠水平如掌人生
要得意壯士多曠蕩野鶴疲籠樊江鷗戀菰蔣本來丘
壑姿不著芻豢養寄聲謝鄉鄰為我具兩漿有路即歸
田君其信非誑
宋詩鈔卷二十八
