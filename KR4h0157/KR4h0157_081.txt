宋詩鈔卷八十一
内閣中書舍人吳之振編
葉適水心詩鈔
葉適字正則温州永嘉人淳熙五年進士為節度判
官以薦召為博士兼實錄檢討官嘗薦陳傅良等三
十四人於丞相皆得人林栗劾毁朱子適上疏力爭
以是重於儒林預寧宗内禪議左右趙汝愚汝愚貶
亦罷官旋召權兵部侍郎韓侂胄欲立功出師思適
艸詔以動中外改吏部兼直學士院以疾辭適不能
止其行第勸其先防江不聽兵敗以適知建康府沿
江制置除寳謨閣待制措置頗得宜會侂胄誅亦奪
職奉祠者十三年以寶文閣學士卒年四十七諡忠
定詩用工苦而造境生皆鎔液經籍自見天真無排
迮刻㔃之迹豔出於冷故不膩淡生於鍊故不枯曾
點之瑟方希化人之酒欲清其意味足當之
馮公嶺
馮公此山民昔開此山居屈盤五十里陟降皆林廬公
今去不存耕鑿自有餘風篁生谷隧雨旆來岩虛人隨
亂雲入咫尺聲相呼四時草木香異類果蔌腴採薪得
崖花結綴成襟裾此亦佳窟宅可對幽人娛何必種桃
源始入仙者圖甌閩兩邦士洶洶日夜趍辛勤起芒屩
邂逅乘輪車山人老白首名氏不見書我獨何為者拊
身念居諸
送鄭景元
兄弟同升難高材自摧角官多復不記四載禮南嶽一
朝盡室去菲食遭歲惡丈夫軒豁意快緊出鷹鶚忍事
得無慚信有古人學建安雖閩壤桂樹美可樂合抱更
連理叢生蔭州郭歲月歷幽長根株見齦齶終當作大
厦積功在雲壑尚友如此君蒼天未為薄
題賈儼不忘室
賈子好脩士躬耕鹿岩阿茂木俯青泉幽處堪逶迤有
室淨棐几圖史參前羅獨能取我語標榜相巍峩我語
不必記子意固足多物之徇外者迅若横流波當其一
念覺腁胝駐崩渦神丸起痿療厚纊還暄和倫類苟通
明軌轍寧舛訛但戞所見弱繚如附松蘿輿薪豈不睹
奈此斤斧何勿令學高山所至纔獻坡如於衆稊稗收
拾同穎禾雖云善端在坐悼良時過子先發曹掾仁義
躬濯磨活人不知數一善禳衆瘥每識飯牛下有作寗
戚歌至今鄉里敬墓柏垂霜柯子質復粹美藻火兼佩
珂中夜再三歎警策自詆訶未合者參辰已逝者江河
所願天爵尊非必貴決科
陳同甫抱膝齋二首
昔人但抱膝將軍擁和鑾徒知許國易未信藏身難功
雖愆歲晚譽已塞世間今人但抱膝流俗忌長歎儒書
所不傳羣士欲焚刪譏訶致囚箠一飯不得安珠玉無
先容松柏有後艱内窺深深息仰視冥冥翰勿憂兩髀
消且令四體胖徘徊重徘徊夜雪埋前山
音駭則難聽問駭則難答我欲終言之恐復來噂沓培
風鵬未高弱水海不納匹夫負獨志經史考離合手捩
二千年柔條起衰颯念烈儻天回意大須事匝偶然不
施用甘盡齋中榻寧為楚人弓亾矢任挽踏莫作隨侯
珠彈射墜埃壒
超然堂
晨興詣曹參使驛傳呼趍庭頭頸屈退歸闔戶胥吏玩
過門掉臂不入室宅舍空荒轉頽漏騶僕藍縷常寒乞
此堂豈可更超然乍可鞅掌中怫鬱每憐莊周齊物論
遣詞曠蕩違經律獨稱松柏受正命舜何人哉盡倫匹
萍實浮沈江漢遠劍氣騰擲牛斗出招徠鳳麟已悠緩
琢磨圭璧強堅密檐擎自貴竭人力起倒相因廢天質
古今問學滿天下分寸毫釐難細詰以兹凜凜觀萬事
口不敢言心自失今朝幸續省倉米且以糜煎飽時日
再過吳江贈僧了洪
回飇掩夾浦勢與黑樓頏連袂上長橋身弱屢見扛苟
無傾覆憂恣横未易當坐定互驚愕師云乃其常有時
氣力雄駕浪拍此邦熟風無失舟小艇來茫茫始悟寡
所諳論改色據張衒小以為大空令事難量玩變不覩
微亦乖智之方已矣勿復云聞鍾過石塘
靈巖
穹窿右俛眉天平左垂髩吳人宅沮洳兹山抑其鎮陡
起為表著突兀數尋仞樛松頗堅瘦立石乃榮潤兼有
千里陂杳靄來遠韻宜乎登椒丘擺落思奮迅亾主未
亾時絶色館孤峻歌聲妙欸乃俎品窮蛤唇援琴固停
晷解甲仍轉瞬終歸寂寞人破釡煮枯堇陳迹不足弔
新締何勞問三年姑蘇驛空望此塔近適當熟食節煖
氣無已吝豪風增春愁異雪損花信聊以壯遊衍歸受
兒女囅
葑門
遺墨固藏神希聖非立我斷後輒無前實右即虛左品
定賦纖洪義明分勇懦端木語衛文洙泗皆卿佐孔子
叙夷齊後進尚嵬瑣從來一大事幾作鴻毛荷知非言
所及結網魚受課誰持空空質放縱無不可兹門小精
廬荒寂衆萬過欣余二三子拙力守飢餓楊花安得攬
飛去天隅唾唯有露垂垂滿畦紅藥墮
齊雲樓
天下雄諸侯蘇州數一二都會自昔稱陪京今也貴奕
奕撰重樓岧岧立平地虛景混空蒼囂聲收遠肆闉闍
雖散闊欄檻皆堪記向非土木力焉能快高視湖山西
南維江海東北塈舒緩未為愚疏達終多智窮民一宵
燈細巧雜紋織豪士三春卉妖麗亂名字侈甚見精誠
富餘輕講肄先朝豐豫日應奉稽古義花綱飛入汴石
林鬼浮泗天然造生活始者行賑施王公占上腴邸觀
角奇致是邦聚璀璨四顧盡憔悴狂(闕)誤濡足遺爇等
交臂艱難屢省方薄遽虧頓置因循墮和好俛仰銷年
歲翻憐井邑盛又使編氓匱頗云魚蝦微亦已困征稅
人生賤苟免所尚剛強氣呼鷹飽何時暴虎怒斯易吁
嗟久悒悒胡為長惴惴夜聞踏歌喧激烈動哀思吳俗
固捷疾吳兵信蠭利項梁起讐秦子弟奮投袂功成須
力到豈必資黠慧寧羨鵲居巣盍如蛉有類未發忌先
聞因詩良自喟
虎丘
虎丘之名歲二千虎丘之丘何𦕈然衆山爭高隱日月
笑此拳石埋平田雖然培塿疑異物劃開陰崖十丈懸
冡中有恨索遺指亭上無語傳枯禪偏是吳人愛山急
逐面分方誇凭立屋承隋唐良穩稱墨題熙豐尚新濕
松梢莫遣風雨横石盤自添苔蘚澁春來春去吳人遊
足蠒層巔踣應泣
北齋二首
頻年寄全吳廨宇雜營保前廳久傾壓後舍岌欹倒常
因霖雨後壁壞不容掃跳蛙浴漏瀦野穀媚穿杲以兹
違色養先還媿親老低頭漫商歌瞪視豁愁抱當身良
易足遺後非長道幸今脩整畢楹桷正完好晴窗閒晝
永夜榻初凉早友朋坐雍雍燕雀鳴草草居室君子後
蓽門固為寳矧伊澤國士敗棟滅塗潦繆充使者屬職
思振枯槁人之所歆羨未必天能造卷藏姑罷歸蠧簡
說剛浩
人情無終極匪陋則求佳寢處既少安遊燕豈不懷惟
思舊酒務糟醇荒榛埋破瓶聚隆垤新甃連長階種竹
夾超然移花遶北齋及爾風露清忽感意象諧幽深容
浪蘃潤澤長芳荄亭亭兩高梧買自婁門街俟以歲屢
寒窅若萬仞崖吾留能幾日齪齪強安排方嫌樹影瘦
復慮地勢&KR0992;世間香味悅每與腥羶偕雅故使鄭淆法
語仍進俳俯同侏儒笑但恐好惡乖莫窮有限物徇此
未腐骸
贈訥相
柯山訥相醜形模以相獲妍如子都每將氣色較官簿
初若摶影終探符劉公實陞提刑丘宗卿加龍圖就中
兩說最稱騐余耳所逮非人誣汎言心事依勸戒多假
名器煩邀呼君門九重遠萬里求者爭道分榮枯一身
暫寄百骸聚楦彼朱紫誰頭顱子其惜術無浪許恐負
西山之餓夫
送鄭虞任赴京西檢法官
春風逝無涯夏潦生未已思君溯江漢行銳業難止事
繁絲唾亂神静魚鱗理前年浙東幕借助獲專美邊頭
值閒暇人物盛儲畤荒村魚米場孤戍花藥市雅知足
禪味翫世失憂喜但疑柳上白時雜髯間紫豈非久不
遇感歎妨隱几回首舊隆中畦壠長薿薿
張氏東園送王恭父得殿字
燕鴻不相須進趣自求便余來君其館乃復當我餞一
春三月雨亭樹鬱霧澱絮重厄飛揚花蔫堆紫茜縱有
百壺清何能一笑遣為郎昔同甲四海初會面凛然抱
英特霜宇摶温霰雄辭推落筆一語不可選重來更純
粹玉琢金就鍊漢家闡道術四達詔羣彥談經石渠觀
會議白虎殿通方要歸宿立異豈夸衒子行若微罪天
意委深眷以其今固辭可信非始戀楚熱宜縐絺峽漲
難短牽回舟泊書林及此未掩卷
奉賦德修西充大夫成都新園詠歸堂二首
浣花炫春澨濯錦絢晴浦成都信繁會此水工媚嫵豈
無濠上亭蹙步難仰俯誓言違市朝卜宅近幽阻沃沃
葵莧畦焰焰棠杏塢朝曦濕淺瀨暮色生遠渚循涯詠
未厭引流絡其圃蘋荇依籬樊鳬雁宿庭戸長松百里
外物象爭渺莽時平乏隱淪蓑笠自歌舞岷江志東向
激射走吳楚胡為滯淫之習坎聖所許
我生海旁州古言江來鋪力浮萬頃盡坐識一溜初之
子酌彼源紺潔玉斗&KR1893;雅韻舒煩憂逸駕陵趦趄詠歸
有何意豈亦歌風乎湛湛遊無梁滔滔濟無桴縱横洄
伏中暮齒將焉需三間始開闢十畝終耘鉏東西兩莊
舍兄弟相譍呼緬哉趨前規更作却後圖顧思曲肱樂
一身匪求餘我獨無家歸羨子鐫自迂
送李郛
蓋代才難看獨手衆參聞見其來久流風莫盛元祐時
崛起誰當紹興後嗟君探討窮一生心通文字難力爭
雀啄雪籬閣筆坐蟲吟霧草繙書行已輕富貴須臾爾
萬一姓名傳野史只愁垂老絶知音自送青編滿朝市
余之視君尚少年題玉為䃉何所賢期君更盡未死日
舉世不信方知天
醫工歎重贈柳山人
柳生洲居濠北邊繇辭質野誰所傳不曾入城行賣卜
有問灾福須呼船歎我奇疾何頻年其初過清肌凜然
已忽腹拒遭拘攣一身盡異形質變恍若土木徒人言
蚤知定性不生滅今安得爾庸非天醫工刃人死無律
妄談標本從何出補勞護弱轉凝聚排寒盪濕加淫鬱
挾風上行關膈失迸肉糜皮併為一猶云無傷乃餘疾
生雖憐我謬時命豈悟顛倒緣此物彼蒼應有司殺者
授柄於工無乃悖我勞萬事明當休自古零落歸山丘
但疑未死復不活熟視重為諸醫羞餘聰殘明不可留
治命已乖妻子謀執訊空貽朋友憂柳生聽罷掉頸笑
既有主對非吾尤山歌静夜聲宛轉更着此曲歌中流
宿石門
好溪瀉百壑南北傾萬峰山凡堆阜俗映岸羞為容石
門忽秀出老幹蔭渟洪捨舟從口入便已離塵中衆芳
拱窟宅環峒獻奇穠藤蘿異熊度尺寸疑施功錦茵翠
織成照耀無春冬水行千丈高歕薄不可窮更有洗頭
盆雲深霧常封昔年謝康樂築居待其終繼作者丘裴
語言亦稱雄邈然百世後未沗騷人風栖栖三羽衣日
晏齋厨空之子歇過漿暫洗氛埃胸自歎苦淹留寂寞
不易供嗟我老無用佞山久成翁結廬會昌側勢落魚
蝦叢種竹似束葦栽松如斷蓬小兒餖盆盂何時至周
公會當同此住代輸助之舂
淨光松風閣
城中雲日如火催淨光行食聲轉雷不知何處白蘋起
便有滿坐清風來莫言作樓非急務翁當運斤兒執鋸
待得三間着此風病叟扶擕上樓去
朱娘曲
憶昔剪茅長橋濱朱娘酒店相為鄰自言三世充拍戸
官抛萬斛嗟長貧母年七十兒亦老有孫更與當壚否
後街新買雙白泥羣擬設媒傳歸好繇來世事隨空花
成家不了翻破家城中酒徒猶夜出驚歎落月西南斜
橋水東流終到海百年糟丘一朝改無復歡歌撩汝翁
回首尚疑帘影在
送曹器遠
曹子苦心懷百憂古人遠矣思同流平生禾得雄豪力
令日便肯卑微休麻源洞裏瓊葉雨南草市上蘆花秋
十年老語為誰了西望滄江空白頭
新移瑞香舊曾作文忘之因今追憶云
一株當三春名花不易得百年等尋文不博千乘國野
人三十本強賣青銅百應怜跗蘤具苦為薪米迫移栽
向明陽妃媛儼行列土膏合根性功用成夙昔除香出
淺紫泣露輕脉脉含愁欲誰訴折去情更惜方求蔽芾
陰未受搔擢厄嗟余自羇旅何以慰新客慇勤深夜來
少待山月白
與英上人遊紫霄觀戲述短歌
野水隨路曲東風得木鳴景物已和柔川原倍敷榮茂
桑高既條細草亦叢生眷言雲外士及此塵中行南臨
大陂出波面與心平道旁古精廬黃茅間榛荆會集傾
遠村裳衣自鮮明銀釵插仙丹歌笑喧嚶嚀何以勞比
隣粔籹雜餦餳去年榖不飽白骨今縱横等為造化役
未究悲欣情歸來日已夕舊徑成溝坑大車者誰子不
寐方宵行死魄未滿眉摘埴將安程感此良自哂抱谷
非鸝鶊
月波樓
下林百菓春自花屋藏汀陰泉着沙光風膩雪誰安措
煩紅密翠空欹斜愛君樓高出江上百里江山開四向
峻屏森聳遠更寒紋練縈回静猶浪孤潮夜卷西頭來
海門推出冰崔嵬豈知星河遭映奪只使鸛雀常驚猜
此村風俗淳且魯接樹移花今復古勸君種學化兒孫
不須擁妓呈歌舞
蜂兒榧歌
平林常榧啖俚蠻玉山之產升金盤其中一樹斷崖立
石乳蔭根多歲寒形嫌蜂兒尚粗率味嫌蜂兒少標律
昔日取急欲高比今我細論翻下匹世間異物難並兼
百年不許嬴栽添餘甘何為滿地澁荔子正復漫天甜
浮雲變化嗟俯仰靈芝醴泉成獨往後來空向玉山求
坐對蜂兒還想象
登北務後江亭贈郭希呂
壁上陋室銘門外剪茅亭小市魚蝦散寂寂大江風浪
來冥冥郭翁雖老猶貌澤腹貯今古心和平只應獨將
笏拄頰清坐都不挂毫髮何必隨逐欄頭奴日招稅錢
三萬億前靈運後延年桑麻舊國常宛然城頽路闕總
令好不知於人安穩否
送程傳叟
茂苑臺高春日明君顏如花楊柳青蕭條别離風雨外
楊柳自青君貌改誰知仰天愬天公三辰五星在心中
老作海頭新主簿蜃氣錯雜迷西東去年無禾雖種菽
乞命只指今年熟家人未可便喜歡少待上司催結局
露星亭
斗杓點翠為此城四郊環拱來遙青知君欲覽衆山小
取塼磨就天上亭身心合於高處着萬象不語森湊泊
古人日色逓淺深志士可惜虛光陰
明覺寺
雲山尖頭海潮湧九月天雪山葉重道人高絶但危坐
山魈野虎皆趨拱住山三載兩遭荒侍者餓損扶參堂
沿村索米未為耻莫令木魚化龍鐘透水
送王通判
左原冢孫產巴東山靈地秀兼長雄自小赤心天與通
可惜五十方治中北風吹沙暗中渡不合吹君落南去
水有子魚山茘枝借我箸食前籌之
自羅浮行田宿華嚴寺
浮山昔飛至與羅合其巔嚴冬樹色改青松耀紅鵑不
種自生植屢伐常蒼然我病不暇耕行復觀我田呼扶
偃蹇後倩護龍鍾先僮客四面集畦疃相勾連敢云歲
晏休翻犂趁晴暄民政今古殊憂樂豈異源收身卧荒
刹朗月前夜圓鵲懶附枝静鼯飢嗅牀穿為農悔不早
時發棹歌旋
送鞏仲同
花溪初逢日苦短潏洲重尋意更長天催鶺鴒玉樓去
漱流不並龍洲旁春風忽高行旆起酒盡何如添野水
古來交契看老時與公安得輕别離
送林退思四川分司茶馬幹官
棄繻詆關吏廣殿射高名方從媚子引豈料讒夫傾京
師恩暮降蜀道險朝升執手郭西門惻愴難為情有山
擎空雪有谷匝底冰鳥樂漫後譟猿孤定先鳴漢中王
霸地從古鋒鏑爭崩摧韓信壇闕落張魯營感子奮衣
去客猛意自輕笑我老何怯萬里今横行
送龔叔虎
寺暗莓苔深歲潦雷雹粗問胡旅窮舍鑽燧煑萊蕪答
云自孩童蚤識竈下梧逡巡四十載翻着火上爐今昔
豈異能聞見終殊途德衰嗟教薄筆退怜詞枯何以充
我求往衆歸裝孤子文如繡鞶子行如冰壺世惟春華
翫爾用秋實餔去從孔鸞翔勿受斤鷃呼
趙成父築亭上饒即用東里舊圃牓曰魚計
秦僑洛寓隨南公新條復欲無開封亭名若有土斷法
鄭圃豈在章泉中舊魚遙應化龍去今魚且復波間住
人為魚計魚未知今樂莫忘昔日悲
許敬之用余言作松山草堂然遊山之意猶未已
也申以為箴
許子家住松山邊門開路闢登山巔千年茂樹不改葉
百尺甘井常流泉堂中悄然人境絶時有剥啄延臞仙
天下之山皆若此捨而外求徒喪已卑能藴高而為謙
高能生明是為賁芒鞋價長今安之撰屨欠伸吾老矣
送蔡子壽
彼友蔡氏子任也堪將相唯儔亦異材朗立萬人上吾
嘗扣其微事詣理亦暢雨露待堅成風波豈凋喪醯雞
發淺覆監虎背新樣侵尋墮老醜闒茸屢監當繁霜生
野色行李正悽愴恐子復未平因書寄無恙
送陳壽老
天台雁蕩車接軫青田又促半潮近冠岩帶壑無俗情
秋幹春荑競時盡老窮望絶華軒過其誰幽尋穿薜蘿
更抽奇筆向雲射破的叠中千駕鵝古今文人不多出
元祐惟四建安七性與天道亦得聞伊洛尋源未為失
閬風招手遊太玄麻頭制尾中興年黃金鑄印肯輕佩
定把堯舜陳王煎我家罄懸仰見斗簸君紅旗魑魅走
密房燄短夜更長雪高冰深去無鄉
題鄭大惠詩卷
憶從草廬赴鄰炊澁雪攪筵糟涌糜要當醺酣活膚凑
不許雕刻妨肝脾何年兒孫錦䙀裂金塗門扉玉為切
吟中得眼萬象通浪吹狂歌總休歇兩家至今住連牆
讀書聞雞夜相將經明先入韋平室句好還升李杜堂
孔鍊士話龍虎山之勝於其行因以送之
羣嶂倚天傍四環中峰受拱低伏蹲雲錦交流紫圑外
却注彭蠡如傾奔道陵已去丹竈冷今代符行妖鬼静
孔師何事亦逃儒為愛冰林雪蒙頂我居無山冬不雪
只受虛空滿輪月子能作意肯重來更待墻東筍堪掘
送呂子陽自永康擕所解老子訪余留未久其家
報以細民艱食急歸發廩賑之
收纓古蜜浦抱袂生薑門九九書自註邀余綴篇端久
衰余學廢彌隱子道尊時維冬雷數雲雪常晝昏火把
起夜色丁鞵明齒痕小邦肥羜闕鰕蛤濫充盤椒橙失
滋味糝絮勞傾吞詰朝報家問剪書徵阿孫苦陳鄉人
飢采蕨啖其根倉封井花滿淘米安得渾覓翁如覓父
願假東飛翰念之不遑處喟焉整歸鞍我老澹百慮身
世兩莫存欲私丘壠潤豈救大培乾西城柳搖搖北寺
江漫漫勿令嗟來死以慰行路難
送葉任道教授之官静江
太學奏文夸第一國子先生裏行立嶺南梅花太枯澁
花豈喚人人底急爐亭雪深呌孤鴻傳書為愬明光宫
雲翻雨覆古來有不如堂堂金石守
送陳漫翁
笠澤老龜蒙蛹卧絲自裹君從蓮葉畔親領末後語憐
我未得聞獨繭受長緒因兹服英悟郁郁副竒許士於
淪胥中摶手架欄柱一瓦不漂零百世保風雨轉圜信
無難滅木猶有懼高翔要深泳厚積堪重負狂波浸三
㐲回壑萬流阻旅情方夷猶霽色待舒吐樵峰濃黑散
蓼岸微紅聚進舟石門灘小泊看佳處
端午行
仙門諸水會流下瓦窑溝中有弔湘客西城南北樓旗
翻稻花風棹澁梅子雨夜邏無騷音綘紗蒙首去
趙振文在城北廂兩月無日不游馬塍作歌美之
請知振文者同賦
馬塍東西花百里錦雲繡霧參差起長安大車喧廣陌
問以馬塍云未識酴醿縳籬金沙墻薜荔樓閣山茶房
高花何啻千金直著價不到宜深藏青鞋翩翩烏鶴袖
嚴勞引首金蔣後隋園摘蘂煎凍酥小分移牀獻春酒
陳通苖傅昔弄兵此地寂寞狐狸行聖人有道賁草木
我輩栽花樂太平知君已於苕水住盡日艫聲搖上渚
無際滄波蓼自分有情碧落鷗偏聚追逐風光天漫許
抛擲身世人應怒君不見南宫載寳回何如趙子穿花
去
王宗卿答春堂
春以喻母慈慈深春不如兒欲答母恩恩重答無餘華
堂頓有雲嶺隔夢裏分明與親劇阿連進奉新批勑翠
裘黃簡緣兄得朝騰㢲章乞祠官願身暮歸怡母顔老
農邀君勿輕去萬紅千紫扶春住雨田自種晴田收好
是天留答春處
送鄭丈赴建寧五首
過家鄉里敬將母士夫榮得失從人論行藏獨自明百
年中古少一笑萬金輕廉士吾何敢新茶可擷英
有志雖身健開心在歲寒一時諸老盡多見大名難湖
海方連早甌閩適少寬為州人不乏千萬強如餐
清廟圖書寳熙朝雅頌音頻繁三節召荏苒二毛侵衣
食家纔足丘園意亦深卧聽牀下士時作武侯吟
海内言華萼功名動搢紳十年長穩吏一語必驚人酒
量新來減交情老更親公知如促膝剰把古書陳
屏棄誠愚分牢愁更索居若逢知己問猶解課兒書地
僻門長閉年饑菜自鉏相望無一事不是故情疎
何參政挽歌二首
退食勤稽古當朝動引經人心喜偏側國脈要勻亭二
府蚤聞政三孤晚告靈羔裘惜光彩不肯到頭廳
宿昔叨殊眷尋常欵直廬聽雞催謁駕立馬待紬書零
落誰存者追尋昨夢餘何曾嗔石介韓愈自狂疎
題費肅校書遺事
欲識隱居者當年費懿恭却辭金馬直歸卧錫山峰兩
詔終不起一瓢長自從兒孫盡登第勿剪舊栽松
送鄧諫從制幹
援引亦未力聲名空復傳終擕太平策還上蜀江船帆
色桂曉月艫音穿夕煙滄波不盡興收拾浣花邊
題柳山人壁二首
水北柳六一家傳擲卦靈秋清演漁曲春近著牛經掩
肆花竹秀排門柑橘馨應憐喜功者虛要峴山銘
我病屢穆卜山人不面謾常言千日厄未許一朝安地
上庸醫滿天邊惡曜攅歸根與復命自笑此何難
宿覺庵
宿覺名未謝殘山今尚存暫開雲外宅不開雨中門麥
熟僧常餓茶枯客漫吞荒涼自有趣衰病遣誰言
贈勝上人
近日能吟者黃巖說勝師語生兼老筆體重帶幽姿遣
臘冰千筯勾春柳一絲方山最高頂不擬到茅茨
題張提舉園
竹外萬雲合荷心一雁來若無歌舞閙應有鬼神猜野
岸鉏難遍幽根煖易栽前山未放入好閣更南開
送謝希孟
白頭趍幕府蚤已負平生未放鵬舒翼應須驥斂程驛
梅催凍蘂柁雨送春聲為語常平使開懷待子荆
贈徐靈淵
歐虞兼褚薛事遠跡為塵今日觀來翰如親見古人盡
歸嚴號令富有活精神碑板荒唐久遄看走四鄰
戴肖望挽詞二首
巖巖蕭太傅謇謇鄭尚書可惜流光晩翻無急詔除交
情梅蘂盡哀意柳芽疎只有安江滿長涵夜月虛
老失平生友悲尋路轉迷水肥應返釣田瘦合歸犂草
與地蕭瑟雲垂天慘悽無因再商略短日送寒雞
贈蔡茂才貫之子與
蔡家五千卷藏向石庵中講誦今幾日飄零隨隕風隔
垣孤響度别井暗泉通安得無爻象與將吾道東
余知府挽詩二首
壽者福之首中兼典郡來聖知天上事磨盡世間材此
際靈龜往何方化鶴回所親都不恨有識自興哀
憐我抱空意髩間饒白絲已從真率集那復少年時柳
糝春前葉松鎪雪後枝建炎無故老難話省方悲
贈聽聲歐陽承務
無心立臧否有術騐榮衰舉世聲中動浮生骨帶來彈
輕知福地欬小應靈臺笑我老何及是身惟死灰
送包通判兼寄滕季度
風雨逍遙地衙排印簏新鈿車分路闊寶瑟聽歌頻燈
市曉侵月花田晚占春却過張翰宅方信有閒人
趙尚書挽詩二首
材業將時偶聲名鬭寵新文昌留不住大尹政通神力
說和戎好從撩相國嗔春花插秋髩還得自繇身
江北江南曲吟高許和同相迎黃篾浪失笑白蘋風老
病猶貪活漂零各隕空長懷洞庭橘買宅傍牆東
贈盧次䕫
家住東郊深能詩人共尋冰梭間道錦玉軫斷文琴城
漏宵添滴窗花晝減陰新涼白頭句清甚費悲吟
送趙幾道邵武司戶
無灘秋水平有句官曹清楊柳欲落盡菊花愁晚生書
多前益智文古後垂名功到闊深處天教勤苦成
贈李秀才順之
怒漲爭茅竹安流節斗門行苗存水則縮板護河源士
李昔陳義守奚能聽言便當生廟食禾熟賽雞豚
送侯居父
宅古竹陰晩書殘燈焰稀深知静者趣轉益宦情微别
殿行催甲休工坐掩扉御前清切地重得薦皇闈
贈高竹有外姪
娶女已為客參翁又别行相隨小書卷開讀短燈檠野
影晨迷樹天文夜照城須將遠遊什題寄老夫評
沈氏書堂
應與石渠並又疑金匱存晒書天象切浴硯海光翻我
老行罷讀君材重細論猶言無一字大道始歸根
薛子舒墓
悒悒西門路樵歌占晚雲燐迷王弼宅蒿長孟郊墳少
病憐毉錯題書與父分又言重把筆兼欲使余聞
項君先有幽興堂其子木即以名庵
平生意外事身後有誰知魄静雲稀出神遊月共移春
茶翠旗展霜荔錦幨垂更欲添幽興惟消桂幾枝
施翔公堂教長沙
蓍蔡羲前識簫韶舞後音追回賈誼貶喚起屈原沈湘
水汀烟闊梅花署雪深余行陳迹久因子一微吟
送陳約甫知永豐
四十未朝蹟三經綰縣章嫁頻知子熟醫老悟身嘗菊
趁行時色梅催到日香還欣肺氣減中熱變為凉
曾晦之挽詞
交遊盛處失騑驂筆硯窮時綰碧藍驥老尚能舒駿逸
龜潛終不慕芳甘壽過八十人人羨恩在鄉閭事事談
埋沒平生無限意夜深樵唱起溪南
中洲處士折梅花并新語為贈率易鄙句為謝
中州之中十樹梅蟠枝着地照蒿萊即非無主憑誰伴
自不衝寒要早開午蝶只隨遊子意暮笳難寫遯夫哀
幽懷寂寂天應笑插向歸帆雪滿桅
送劉德修時在京口
日日秋風江倒回江邊執手重悠哉兩山只欲當中住
一舸還應却下來說與蛟龍息豪怒亦令鷗鷺少嫌猜
吳頭楚尾何時極拈就前詩併展開
送范文叔知彭州
君今結束歸何勇我獨棲遟去不能江水入冬猶浩蕩
風帆逼歲合騫騰相逢論事信徒爾清坐矢心嗟未曾
想得彭州退公後夜窗重整照書燈
送潘德久
每擕瘦竹身長隱忽引文藤令頗嚴聞道將軍如郤縠
不妨幕府有陶潛江當闊處水新漲春到極頭花倍添
未有羽書吟自好全提白下入詩奩
無相寺道中
傍水人家柳十餘靠山亭子菊千株竹雞露啄堪幽伴
蘆菔風乾待歲除與僕抱樵趍絶澗隨僧尋罄禮精廬
不知身外誰為主更覺求名計轉疎
陳益謙挽詞
余與益謙居相望疇昔雅相揖而已益謙死其子以
書求哀挽言君之材與學皆余所未知也訊之王成
叟信然乃為作此詩
舍南巷北水同流稻菽參差各自謀不料多材能轉物
更憐無地與伸頭蛛絲委架詩書愠鷺羽空陂菡萏愁
好在夜深明月滿人間地下兩悠悠
併工
併工催作趁春前又值春歸一筦然新筍頓能長數尺
晚花寬與待明年回廊寂寂為苔地後塔陰陰造雨天
坐睡不驚還自覺髩鬚將老到衰邊
菊花開送徐靈淵
白頭幾度重逢九方是今年種菊花衰病自憐何處看
聲香聊向小園誇討論搖落生光怪暖熱風霜與麗華
正好行吟君已去别移秋色付誰家
丁少明挽詩
枕冷秋山不記年時時逸想醉看天吟成絶妙驚人句
散盡粗浮使鬼錢萬卉有情風煖後一笻無伴月明邊
新來王子碑能說筆意堪將此共傳
宋仲方遊吳袖文索詩為别
九曲絃歌滿巷傳儒林聲價有誰先昔憐少學隨翁久
今喜新文信汝賢刪後畫前元未聖南花北葉定誰妍
終期猛進一篙力透過龍門急水船
毛崈夫挽詞
我昔髫年侍此翁自甘窮僻古人同道修白業曾先悟
官近青雲却未通亭長嫩蝌新戲雨徑存衰柳舊搖風
世間榮落私情盡留得清名是至公
送趙提幹
與君中外情偏厚嗟我龍鍾志已摧豈有尋常墮泥滓
不教宛轉助風雷花枝買笑前村趁柳帶牽情别浦催
細雨酒亭東望處應將新語寄潮回
賀縣尉
端龐還有北人風大雅元非楚士同此日深探應徹底
他時直上定摩空離家杳杳百灘外過我昏昏三伏中
籬破屋荒無路入荷花招手席門東
送曹潛夫
東南作闕歎年徂遠遠參司到蜀都元帥幕中須受辟
生羌界上也分符閒吟杜甫詩千字時載揚雄酒一壺
只我衰殘望君切杜鵑聲裏認歸塗
郭伯山挽詞
兄弟窮經各一時百年義塾尚留炊講燈常照鶴窺坐
壇杏半紅猿㨂枝未奏邊功明主惜將成京秩故人悲
挽君已老應先盡安得埋銘更後垂
薛端明挽詩二首
可但補闕名官日不逢引裾強諫時上朝有疏天常納
下殿無行誰獨疑論道何如出綸晚督軍頗嘆封侯遲
凌煙畫手今寂寞荳蔻林高荔子垂
冰稼初融闕月沈英豪四坐地爐深爭看麈尾頻揮處
難了朱絃未盡音怪我輕談當世事知公默會古人心
空山穩對梅花宿錯向林逋墓裏尋
題閻才元喜雪堂三首
東來十月黃塵滿霰點霜花總未堪恰是使君誠意足
帶將臘雪赴荆南
平壓龍山五尺危墮鳶何處避陰威漸令融罷奏泥輭
麥浪黏天燕子飛
簷角低猥小凭欄霏霏只合對高寒他年認得名堂意
不作銷金煖帳看
水心即事六首兼謝吳氏表宣義
生薑門外山如染山水娛人歲月長淨社傾城同禊飲
法明闔郭共燒香
我久無家今漫歸賣田買宅事交違填高幇闊為深費
柱小簷低可厚非
雖有蓮荷浸屋東暑煩睡過一陂紅秋來人意稍蘇醒
似惜霜前零亂風
柜霜旋插花疎疎甘菊新移日晒枯花草只今如此在
幾時寫作會昌圖
聽唱三更囉裏論白旁單槳水心村潮回再入家家浦
月上還當處處門
吳翁肥遯逾七十术老芝荒手自鉏惠我篇章成錦字
西鄰得伴亦堪書
橘枝詞三首記永嘉土風
蜜滿房中金作皮人家短日挂疎籬判霜剪露裝船去
不唱楊枝唱橘枝
琥珀銀紅未是醇私酤官賣各生春只消一盞能和氣
切莫多杯自害身
鶴袖貂鞋巾閃鴉吹簫打鼓趁年華行春以東崢水北
不妨歡樂早還家
余泛舟不能具舫創為隆蓬加牖戸焉
雖然一槳匆匆去也要身寬對好山新拗蓬窗高似屋
諸峰獻狀住中間
鉏荒
鉏荒培薄寺東隈一種風光百樣栽誰妒眼中無俗物
前花開遍後花開
題施紙被蔡宣義所藏孫太守褒諭帖
乞子齁齁暖凍軀押衙得得奉親書孫公已去蔡公死
近日鄉人嘆不如
贈孫十五道人
將軍橋畔女仙家年與鍾馗宴與花欲度世人無妙訣
睡長留日住簷牙
送呂子陽二絶
七峰斜轉斗光寒千仞飛來雁影寬生怕被君題寫盡
更留風景後來看
好花移買自嫌貧浪蘃空多未許春放出江邊無數橘
半黃半綠惱騷人
宋詩鈔卷八十一
