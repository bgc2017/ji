宋詩鈔卷一百二
内閣中書舍人吳之振編
先天集鈔
許月卿字太空婺源人後字宋士人稱山屋先生小
名千里駒字駒父從董介軒於程正思朱子門人也
又受學魏鶴山有志當世入江淮幕中以軍功補校
尉詔罷鶡弁就舉制以易魁江東廷對觸史嵩之見
抑賜進士及第授司戶參軍復率三學訟權相理宗
目為狂士歴官府學教授復以上言時相失職相免
得留尋改江西提舉常平六年不就既至治政廉肅
人號為鐵符循承直郎浙西運幹賈似道當國以月
卿試館職言不合罷去買田宅于姑蘇已而散之歸
故里閉門著書號泉田子游從者翕然德祐乙亥欲
以月卿開閫東圖未幾宋亡深居一室但書范粲寝
所乘車數字不言幾十年而卒年七十謝叠山嘗書
其門曰要看今日謝枋得便是當年許月卿月卿則
自比履善甫蓋無媿三仁焉
箕山
箕山惟一瓢襄邑亦四壁古今一許氏傳家以清白茶
山與東萊三詩映圭璧後來二三賢題品互紬繹南軒
推學授晦翁要事實亦有小東萊經濟亦何切極意深
源流敷殖久大業臨川有二許我來秋蕭瑟撫卷三歎
起寒花香的皪
京城看月
幾千萬里碧琉璃中有一圓光照之更無一物可與對
部勒星宿光陸離憶昔看月大江頭天地中間風吹衣
凡客無緣相賓主獨攜杯酒獨吟詩秪今千門萬戶閉
良夜京華無人知似我快活更有誰故山今宵月更竒
明日懶人真箇歸
故人
故人歸作山中相老我聊乘雪夜舟細君頗訝不入市
山中訪友將何求扉屨資糧奪之去毁車截鐙挽子留
一笑謂汝賢細君無求我乃肯出游宰相良解軒輊予
定難屈膝低我頭同雲一色天欲雪夜深雲散月明樓
題明皇貴妃上馬圖
開元天寳號太平快活三郎偏縦情帝閑天驥雲雷駛
回首絶憐妃子醉海棠酣春睡未足扶上馬時頽山玉
二璫兩邊扶蹋鐙羣姬爭扶不用命萬花叢玉山花(缺)
朝王醉牡丹共立馬前黃幡綽獻笑容顔似嘲謔三郎
勒馬頻回頭兩手按膝雙凝眸夾立兩旁御弓箭帶御
器械如行殿二璫相語儼相向貴妃未至龍顔望龍顔
不怡吾曹憂昵昵私語雙燕秋御前兩驥立仗俟御龍
整暇聊緩轡卷中何止數十人十人眼只在一身朕能
墜馬替妃子不忍花飛驚玉體三郎但念妃子醉豈知
身醉誤國事無鹽為后能彊齊夙夜警戒雞鳴詩花鈿
安得紛委地馬嵬安得有墜時
涉世
涉世如溪谷只宜在淺處一生如一日未暮早歸去君
不見偉哉男子韓淮隂往往正坐涉世深功成身退豈
不好當時何事歸不早人生少年須立事生我不應負
天地了却君王事便休去時莫待雨淋頭如今版圖半
烟霧眼看流離無限子取將舊物還君王襁褓赤子寝
之牀青天白日正停午歸去彈琴鶴對舞靜與賢傳不
(缺)春風吹袂浴沂天
新安
新安别無竒只有千萬山千山萬山中其竒乃出焉下
者為硯石與世生雲烟高者無繋累飄然出神仙忽生
朱晦菴追千萬世前示千萬世後如日月當天嗚呼新
安生若人不知再生若人是何年
木樨
詩到黃初上高標不肯唐(先師鶴山魏文靖公嘗謂唐人少木樨詩)分封在
香國筮仕得黃裳錦晝纍金印瑤英案玉皇黃香天下
士誰得並清芳
雲邊
雲邊人種麥天際我歸舟月色輕寒夜笛聲何處樓久
晴人渴雨倦仕我思休高士傳閒看東籬花正幽
甥館
冬至思吾姪樊川示阿宜驅羊官易取觀象易難知不
遠復三字大音聲一詩屏山宗邵子識本不忘歸
醉鄉真廣大靜夜絶囂塵月色明如晝天涯總是春鳥
飛林不夜蝶夢路無人天地中間我孤高誰與鄰
同滕推游朱緋堂
當日朱緋夢荒烟化鶴城斜陽邊草色深樹裏禽聲欲
雨路微濕出雲山半青神游應故里只欠愛翁亭
閒賦
老大天諳練殷勤月往還巖巒有竒操泉石亦清談隔
浦飛秋葉開窗看夕嵐天心端正月潭水夜深參
捧硯姬空翠二首
捧硯姬空翠隨琴鶴曉烟夕陽更山外流水自樓前芳
草垂楊地和風麗日天戲游看處處明媚自年年
看山車放慢遇水馬爭先須信一年景無如三月天露
花如此好烟柳十分圓客醉不須去竹牀相對眠
飯了
飯了庵中坐高情等寂喧井泉春戶口篆火午香烟句
好堪呈佛心空不問禪一聲天外雁秋意滿徽絃
神靜
神靜何須卜心閒即是仙芋煨牛糞火瓢滴馬鬃泉綠
染春風柳紅勻曉露蓮明朝晴景好一棹盡平川
次韻李制幹贈行
科舉有衣鉢臨行問細君梅花入征夢楊葉礪功勳儼
對丹墀日捷排閶闔雲政須及邊事毋惜齒牙論
次韻雲岩
權輿於我屋渠渠久敬如君世莫如明月清風詩滿案
好天良夜酒連車樽前遠韻輕盈菊醉後分題爛漫書
凡此坐中人十九鈞樞玉帶客金魚
次韻程愿
二李歌行醉裏歌君溪雨棹我烟蓑鳳凰臺上我山墅
虹馬軒高君月坡曉徑燄間追李杜夜窗灰裏撥隂何
長哦歲晩成二老詩社往來君肻麽
入邑問炊中雲招王希聖起龍
希聖平生詩酒豪居然閉戶學孤高不知昨夜秋風柳
得似當時春日桃别去半年猶旦暮胸中百癢欠爬搔
虎溪破戒君須解已辦清詩與濁醪
追賦暮遊
余庚子冬絜挈離廣陵將肄奉常試業于京師舟泊
無錫日已暮與王希聖微服遊南禪蓋訪古也參寥
題名壁無恙寺記有碑碑隂結字甚偉視之蔡京也
出門烟樹蒼然數僧偶語而已余與希聖却立四顧
曰此佳景也當寫之為詩而舉子業亂其中不能就
暇日追想宛在其目為詩以寄希聖其明年冬十一
月也歲月驅人又可一慨
錫山舟泊似荒村微服南禪古跡存壁上姓名今已遠
碑隂人物了能言薄游草草山侵岫遠思悠悠風滿軒
攜手出門烟樹密數僧離立語黃昏
寄題岩經樓
樓中圖史澹爐熏中有成都較藝文手澤存焉生舊感
心傳妙處長新聞世科事業無如子經學源流可致君
秪恐校讐天禄閣猿啼樓外滿溪雲
滿城風雨近重陽
滿城風雨近重陽一舸烟波入醉鄉心事已同鷗鳥白
眼界空有雲山蒼酒安能管興亡事菊亦頗復時世糚
何似長歌明月裏月明天闊地更長
挽座主吳倅
菊翁去後菊園荒夀不如花儘自香進學解成誰貝錦
題輿字濕已黃粱衆流出壑三秋暮明月照松千仞岡
冷落僧爐數間屋但留名節付賢郎
挽李左蔵
少年謂子氣横秋壯已邊城汗漫遊筮仕弗如歸亦好
讀書未了死方休半生懶意琴三叠千古詩情土一丘
月落錫林烟露冷松風無籟自颼颼
次韻朱塘
淳祐二年春王正月丁巳許月卿過滕子滕子曰子嘗
遊朱塘乎曰未也曰淳熙之三年朱文公歸故鄉游
朱塘山深水靜荷華其間慨然曰是吾夢游所也此
誰之土於是先大夫拱而進曰先業也先塚在此文
公曰是宜為亭以領山水子取幅紙吾為若書以告
同志者共成之先大夫雅謹畏時又少四顧無楮筆
則已異時為鉛鈞言以為恨嘗試與子遊乎遂如朱
塘歸相與為詩秋八月亭成郡丞秘書郎書其扁曰
晦庵亭滕子以詩來有晉之者冬十月詩成月卿用
韻亦賦之
游子從來悲故鄉歸來襟袖芷蘭芳夢䰟飛去雲濤遠
杖策閒行秋水光可是夢中曾到此安知身後却餘香
紫陽弟子有賢子卜築新亭真肻堂
辭賈徽州
束書歸去饗梅花底事霏英故故斜約住忙中千里鶴
羨渠如意兩歸鴉家中見雪念為客客裏觀梅不似家
園樹暫時相鬭白明朝休向我儂誇
三月
三月春如年少時了知造化最兒嬉智行無事柳飛絮
道發自然花滿枝錦繡園林添富貴神仙院落鬭清竒
老夫長似春三月游戲人間不皺眉
春日閒賦
數行竹樹鳴春雨一簇人家帶曉烟省事山丹自籬落
親人海燕並庭簷樓高思遠天無極酒罷歌闌月正圓
新茗一甌香一篆與君清坐看風簾
中秋謝施婺源爰
高情古意滿溪樓靜拍欄干儘兩眸月不露圭天有道
風能(缺)谷水無愁從吾所好萬青壑捨我其誰雙白鷗
别樣主人情重處不將紅妓涴中秋
浴罷
浴罷披襟竹影斜客中殘暑散空花人行窗外雲無脚
月起林間燈映紗舉酒聞鐘知近寺談詩食李却忘家
明朝又浴還來此何必開樽只煮茶
仲春初五日報謁
玉磬蒲團出定音謁酬與世費浮沈徑松參漢周官肅
塢竹蔵雲商易深暮色溪山皆有道春風花草本無心
年來年去頭成白斗酒樓前明月斟
多謝
多謝東皇著意晴海棠勻趁笑相迎園林富貴何千萬
花柳功勳已十成曉雨有情於芍藥春風無處不流鶯
扁舟水長一篙許茶竈筆牀聊意行
厭厭
厭厭夜飲忘深更客不來辭主有情僮僕觸屏成蝶夢
姬姜擪笛作蟬聲月如有待行行慢風不生嗔細細清
萍散人生何可料嬋娟千里共交盟
項似道眉子硯
集賢得子同年湯東澗所贊眉子石輒贈梧岡命許
某賦之得一首
新安硯石舊多竒硯入黃扉得所歸呵水浮雲尤物視
傳衣半夜偉人知坡仙為欠十眉詠李及何妨一硯持
堪笑石泉老居士無端渾沌盡新眉
次周尚書
詩律無寒(缺)鄴州家風洗耳(缺)侯(缺)傳以酒為真印
萬法惟梅不共流幸免五經嘲笥腹可無百尺進竿頭
從來此道飄零甚戎索惟憑疆以周
平原平等視青州不佛不仙仍不侯滿樹絲蘿天富貴
半窗水墨月風流皆云臨濟具雙眼且放東坡出一頭
擘畫尚能千百歲須臾一笑跨商周
暮春
清廟朱絃瑟羔羊素緎風釣竿漁艇小園徑李蹊通白
酒渾忘送皇天似不公風簷開秀色雲嶺現酥胷王化
殊無外聖賢時復中人稱君子子卿自密翁翁從喚酒
經癖聊紓花史忠前知安用卜定見不訪訌橘僕使令
熟竹君家計豐六年無不可三語將無同柳子慣乞巧
韓公不送窮(只為士大夫道个乞字慣)
沃心禆帝學古道暢皇風天下真無敵君前置一通將
拚龍尾硯去作魚頭公筆底瀾翻舌談間磊瑰胸通明
雲殿上清切玉堂中發軔同安簿深衣獨樂翁孝經題
幼志治鑑見精忠元祐龍蛇雜開禧蟊賊訌隆冬老儒
立奸黨一碑豐三晉春秋在千年綱目同長天照孤憤
清夜好研窮
徐字不晉帖楚詩無國風(山谷誦東坡我詩如曹鄶淺陋不成邦公如大國楚吞五湖三)
(江十五國風無楚詩盖外之也)天邊長劍倚花外小車通不肯吏文叔誰
能書子公二三豪俊骨數萬甲兵胷柳暗琴三疊梅殘
酒一中羨君屠龍技笑我祝雞翁擊甕浮兒智編橋度
蟻忠行春奉寬詔佩犢弭兵訌天闊吟邊遠月明詩檐
豐秋光宦情薄鸞鶴嘯聲同清澗耳堪洗深山目更窮
千年
千年光景東西漢一把春風大小喬坐嘯行吟芳草碧
杜鵑時節雨瀟瀟
人間
人間瀟灑柳塘仙三遣詩來各四篇安得左螯右杯酒
與君爛醉柳塘邊
途間
乍雨乍晴寒食候半花半蕊山礬香老農甚喜天意好
日暖今年不凍秧
車中
路平正好坐車中時有禽聲山翠濃憑軾斜眸看法帖
開簾正面受春風
白雪
白雪家家拆蠶箔清風行行入秧苗半開猶蕊花情遠
久雨初晴禽語驕
槐影
槐影本來惟戴日蟬聲固自未知秋斜陽薄雨羊歸徑
冷月横星人倚樓
吟蛩
吟蛩不管興亡事舞蝶那分夢覺身别浦連檣歸遠客
高山小徑過樵人
朗湖道中因見二事信筆二首
屋下種花簷露滿窗前叠石岫雲生春風不解分疆界
本自無心却有情
烏雀逢鸇皆憶鳳鸕鷀遇獺等求魚秋風雪散天無極
清曉冥冥鴻影孤
新安道中
白水黃山天一青雪梨金柳雙眼明要知來日清明日
請聽鵑鳴第一聲
無山
無山平野雲天闊有月高樓烟水微渴睡車中鶯一囀
愁吟路上蝶雙飛
題劉後村所跋楊朴移居圖
曾對君王已放還何須當道把漁竿使軺將宿人將避
拗折漁竿趕入山
宋詩鈔卷一百二
