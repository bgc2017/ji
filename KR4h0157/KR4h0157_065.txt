宋詩鈔卷六十五
内閣中書舍人吳之振編
陸游劍南詩鈔(二)
蔬圃
山翁學老圃自笑一何愚磽瘠財三畝勤劬賴兩奴正
方畦畫局微潤土融酥剪闢荆榛盡鉏犁磊塊無過溝
横略彴聚甓起浮屠(拾園中瓦礫作小塔)隙地成瓜援餘功及芋
區如絲細生菜似鴨爛蒸壺此事今真辦東歸不為鱸
累日無酒亦不肉食戲作此詩
小築精廬剡曲傍枵然蟬腹與龜腸酒錢覓處無司業
齋日多来似太常雲碓旋舂菰米滑風爐親候藥苗香
明年更入南山去要試囊中服玉方
陶山遇雪覺林遷菴主見招不果往
山中大雪二尺彊道邊虎迹如椀大衰翁畏虎復畏寒
招喚不來公勿怪梨花開時好風日走馬尋公作寒食
不須沽酒飲陶潛箭笋蕨芽如蜜甜
夏夜舟中聞水鳥聲甚哀若曰姑惡感而作詩
女生藏深閨未省窺牆藩上車移所天父母為它門妾身雖甚
愚亦知君姑尊下牀頭雞鳴梳髻著襦裙堂上奉灑掃廚中具
盤飱青青摘葵莧恨不美熊蹯姑色少不怡衣袂濕淚痕所冀
妾生男庶幾姑弄孫此志竟蹉跎薄命來讒言放棄不敢怨所
悲孤大恩古路傍陂澤微雨鬼火昏君聽姑惡聲無乃遣婦魂
雨夜
急雨如河瀉瓦溝空堂卧對一燈幽老雞多事彊知曉
落葉無情先報秋身未蓋棺誰可料尊常有酒莫閒愁
功名老大從來事且復長歌起飯牛
鄰曲小飲
早稻喜登場相呼集野堂迎霜新兔美近社濁醪香茒
屋滴殘雨竹籬圍夕陽新豐不須作眞箇是吾鄉
題酒家壁
明主何曾棄不才書生飄泊自堪哀煙波東盡江湖遠
雲棧西從隴蜀回宿雨送寒秋欲晩積衰成病老初來
酒香菰脆丹楓岸強遣樽前笑口開
幽居書事
莫嘆人間苦不諧清時有味是歸來已因積毁成高卧
更借陽狂護散才正欲清言聞客至偶思小飲報花開
紛紛爭奪成何事白骨生苔但可哀
紹興中與陳魯山王季夷從兄仲高以重九日同
遊禹廟後三十餘年自三橋泛舟歸山居秋高
雨霽望禹廟樓殿重複光景宛如當時而三人
者皆下世予亦衰病無聊慨然作此詩
重樓傑閣倚虚空紅日蒼煙正鬱葱鄉國歸來渾似鶴
交朋零落不成龍人生眞與夢何挍我軰故應情所鍾
淚漬清詩却回棹不眠一夜聽鳴蛩
過村店有感
細篾絡丹柿枯籬懸碧花炊煙生旅竈野水潄寒沙棲
鳥爭投樹歸牛自識家恍然遊蜀路搔首憶天涯
骨相
骨相元知薄功名敢自期病侵彊健日閒過聖明時形
勝輪臺地飛騰瀚海師江湖雖萬里猶擬掇聲詩
薏苡(蜀人謂其實為薏米唐安所出尤竒)
初遊唐安飯薏米炊成不減雕胡美大如芡實白如玉
滑欲流匙香滿屋腹腴項臠不入盤况復飱酪誇甘酸
東歸思之未易得每以問人人不識嗚呼竒材從古棄
艸菅君試求之離落間
鄉人或病予詩多道蜀中遨樂之盛適春日遊鏡
湖共請賦山陰風物遂即杯酒間作絶句當持
以誇西州故人也
嬾日輕雲淡沲天撲燈過後賣花前便從水閣杭湖去
捲起朱簾上畫船
舫子窗扉面面開金壺桃杏間尊罍東風忽送笙歌近
一片樓臺泛水來
病中
風雨暗江天幽窗起復眠忍窮安晩境留病壓災年客
助脩琴料僧分買藥錢餘生均逆旅未死且陶然
初夏游凌氏小園
水滿池塘葉滿枝曲廊危榭愜幽期風和海燕分泥處
日永吳蠶上簇時閒理阮咸尋舊譜細傾白墮賦新詩
從來夏淺勝春日兒女紛紛豈得知(庾信詩云夏淺却勝春鏡湖遊人至)
(立夏而止)
賽神曲
叢祠千載臨江渚拜貺今年那可數須晴得晴雨得雨
人意所向神輒許嘉禾九穗持上府廟前女巫遞歌舞
嗚嗚歌謳坎坎鼔香煙成雲神䧏語大餅如槃牲腯肥
再拜獻神神不違晚來人醉相扶歸蟬聲滿廟鎻斜暉
秋夜
老病龍鍾不入城濁醪麤飯餞餘生未霜村舍秋先冷
無月江邊夜自明出塞雖慙平賊手下帷聊喜讀書聲
山童睡熟青燈暗自撥殘爐候藥鐺
得所親廣州書
音信連年恨不聞書來細讀却消魂人稀野店山魈語
路僻蠻村荔子繁毒草自搖春寂寂瘴雲不動晝昏昏
此生相見應無日且置清愁近一樽
西路口山店
日薄霜清十月天馬蹄聲裏送流年店當古路三乂處
山似孤雲兩角邊(孤雲兩角在漢中)淹泊自悲窮不醒衰殘更
覺病相纏榆關瀚海知何在目送飛鴻入草煙
冬夜與溥菴主說川食戲作
唐安薏米白如玉漢嘉栮脯美勝肉大巢初生蠶正浴
小巢漸老麥米熟龍鶴作羹香出釡木魚㵸葅子盈腹
未論索䴵與饡飯最愛紅糟并缹粥東來坐閱七寒暑
未嘗舉箸忘吾蜀何時一飽與子同更煎土茗浮甘菊
野飲
青山千載老英雄濁酒三杯失阨窮訪古頽垣荒塹裏
覓交屠狗賣漿中平堤漸放春蕪綠細浪遥翻夕照紅
已把殘年付天地騎牛吹笛伴村童
春晩至山中因訪陳道人
一春衰病集殘骸太息流塵覆酒杯僧鉢始知蓴菜老
佛瓶初見杏花開蘋溪小雨成幽討松院斜陽又獨來
不為愛閒從野叟年來萬事學低摧
病起
山村病起帽圍寬春盡江南尚薄寒志士凄涼閒處老
名花零落雨中看斷香漠漠便支枕芳草離離悔倚闌
收拾吟牋停酒椀年來觸事動憂端
芒種後經旬無日不雨偶得長句
芒種初過雨及時紗厨睡起角巾欹癡雲不散常遮墖
野水無聲自入池綠樹晩涼鳩語閙画梁晝寂燕歸遲
閒身自喜渾無事衣覆熏籠獨誦詩
秋夜泊舟亭山下
逢水逢山到處留可憐身世寄孤舟一汀蘋露漁村晚
十里荷花野店秋羽檄未聞傳塞外金椎先報擊衙頭
(聞虜酋行帳為壯士所攻幾不免虜語謂酋所在為衙頭)煌煌太白高千丈那得功
名取次休
初秋山中作
萬里西風吹幅巾即今眞箇是閒人堆盤菱熟燕脂角
藉藻鱸新淡墨鱗姥嶺蹇驢尋雪徑娥江孤艇繫煙津
飄然樂事眞當勉遠付十年無此身
臨安春雨初霽
世味年來薄似紗誰令騎馬客京華小樓一夜聽春雨
深巷明朝賣杏花矮紙斜行閒作草晴窗細乳戲分茶
素衣莫起風塵歎猶及清明可到家
飲張功父園戲題扇上
寒食清明數日中西園春事又匆匆梅花自避新桃李
不為高樓一笛風
聞傅氏莊紫笑花開急棹小舟觀之
日長無奈清愁處醉裏來尋紫笑香漫道閒人無一事
逢春也似蜜蜂忙
鹹虀十韻
九月十月屋瓦霜家人共畏畦蔬黃小甖大甕盛滌濯
青菘綠韭謹蓄藏天氣初寒手訣玅吳鹽正白山泉香
挾書㫄觀穉子喜洗刀竭作厨人忙園丁無事卧曝日
棄葉狼籍堆空廊泥為緘封糠作火守護不敢非時嘗
人生各自有貴賤百花開時促高宴劉伶病酲相如渴
長魚大肉何由薦凍韲此際價千金不數狐泉槐葉麪
摩挲便腹一欣然作歌聊續冰壺傳
遣興
莫羡朝回帶萬釘吾曹要可草堂靈風來弱柳搖官綠
雲破竒峰湧帝青聽盡啼鸎春欲去驚回夢蝶醉初醒
從教俗眼憎疎放行矣桐江酹客星
小憩村舍
藤梢維艇子煙際覓人家小婦篸新麥羣童摘晩茶溪
雲易成雨崖樹少開花聊寄平生快青鞵到若耶
雨後
礎潤還成雨雲收旋作晴巖花分日發林筍逐番生筆
硯行常具軒窗晩更明塵埃幸不到那得廢詩情
自上竈過陶山
宿雨初收見夕陽縱横流水入陂塘蠶家忌客門門閉
茶戶供官處處忙綠樹村邊停醉帽紫藤架底倚胡牀
不因蕭散遺塵事那覺人間白日長
排悶
老去知心少流塵鎻斷絃尊空問字酒囊罄作碑錢掃
葉供朝㸑和泥補漏船胸中元浩浩白眼望青天
題亝壁
二十餘年此結茆園公谿父日論交風翻半浦亂荷背
雨放一林新笋梢隔葉晚鸎啼谷口唼花雛鴨聚塘坳
出門行罷還無事借得丹經手自抄
拜旦表
一封馳奏效嵩呼清蹕何時返故都只道建炎巡狩禮
誰知故事自祥符
安流亭俟客不至獨坐成詠
憶昔西征鬢未霜拾遺陳迹吊微茫蜀江春水千帆落
禹廟空山百草香馬影斜陽經劔閣艣聲清曉下瞿唐
酒徒雲散無消息水榭憑欄淚數行
歲晩書懷
早見龍翔上太清(紹興末游官玉牒所)即今孤宦老山城靈丹不
解換凡骨薄命枉教生太平積雪樓臺增壯觀近春鳥
雀有和聲如山吏牘何時了惆悵西窗晩照明
雪中忽起從戎之興戲作
狐裘卧載錦駝車酒醒冰髭結亂珠三尺馬鞭裝白玉
雪中畫字草軍書
鷰堂春夜
南樓紞紞下疎更一點紗籠滿院明映月疎梅入簾影
讀書穉子隔窗聲呻吟藥裏身寧久汎掃胡塵意未平
草檄北征今二紀山城仍是老書生(游嘗為丞相陳魯公史魏公樞相張)
(魏公草中原及西夏書檄於都堂)
來亝偶書
華髮蕭蕭不滿簪強扶衰病著朝衫寒廳靜似阿蘭若
佳客少于優鉢曇詩酒放懷窮亦樂文移肆罵老難堪
棄官若遂飄然計不死揚州死劔南(顧況詩云人生只合揚州死而余嘗)
(有歸蜀之意)
倚欄
閒岸紗巾小倚欄吳中三月尚春寒蜂脾蜜滿花初過
燕觜泥新雨未乾老厭簿書思屏迹病逢節物強追歡
一樽又動流年感城上斜陽画角殘
晩春園中作
少逢春歸未解悲千篇曾賦傷春詩可堪霜點鬢鬚後
更値綠暗園林時楊花輕墮簷外影杏子重壓闌邊枝
毬場立馬漏聲靜綺窗語燕簷隂移向來春事渺何許
長空鳥跡何由追鞦韆未拆已寂寞日莫東風吹綵旗
九月初郊行
九月吳中尚裌衣江郊策馬踏斜暉蕎花漫漫連山路
豆筴離離映版扉蒼兔避鷹投磵去黃鵪脱網傍人飛
農家光景關心事不為無才也合歸
寄題朱元晦武夷精舍
先生結屋綠巖邊讀易懸知屢絶編不用采芝驚世俗
恐人謗道是神仙
蟬蜕巖間果是無世人妄想可憐渠有方為子換凡骨
來讀晦菴新著書
身閒剩覺溪山好心靜尤知日月長天下蒼生未蘇息
憂公遂與世相忘
齊民本自藥衡門水旱那知不自存聖主憂勤常旰食
煩公一一報曾孫
山如嵩少三十六水似卭郲九折途我老正須閒處著
白雲一半肯分無
秋郊有懷
檐頭買雙兔市店取斗酒還家埽北窗歡言酌親友家
貧氣未餒禮薄情更厚高唫金石裂健筆龍蛇走酒闌
起出門孤月挂衰柳大笑各散歸吾軰可不朽官身縳
簡書此樂寧復有悵望秦稽雲憑高一搔首
楚人固多孱妄謂秋可悲寧知河嶽間氣俗樂此時壯
士鳴雕弓健馬嚼枯箕日馳三百里榆關赴戰期陣雲
壓龍庭殺氣搖參旗熾火燎狐兔倒瀉黃金巵勒銘燕
然石千載鎮邊陲安能空山裏凍研哦清詩
秋山瘦益竒秋水淺可涉出城西風勁拂帽吹脱㵩新
霜折栗罅宿雨飽豆莢枯柳無鳴蜩寒花有穿蝶郊行
得幽曠頗覺耳目愜斷雲北山來欣然與之接挂冠易
事爾看鏡歎勛業永懷桑乾河夜渡擁馬鬛
地僻
地僻天教養散材流年況著鬢毛催青山自繞孤城去
画角常隨晩照來几淨雙鈎摹古帖甕香小啜試新醅
乘槎不是星躔遠無奈先生興盡回
冬夜聞角聲
嫋嫋清笳入雪雲白頭老守卧中軍自憐到老懷遺恨
不向居延塞外聞
憶在梁州夜雪深落梅聲裏玉關心山城老去功名忤
卧對寒燈淚滿襟
荆州歌
楚江鱗鱗綠如釀銜尾江邊繫朱舫東征打鼔挂高帆
西上湯豬聯百丈伏波古廟占好風武昌白帝在眼中
倚樓女兒笑迎客清歌未盡千觴空沙頭巷陌三千家
煙雨冥冥開橘花峽人住多楚人少土鐺爭響茱萸茶
芳草曲
蜀山遠處逢孤驛缺甃頽垣芳草碧家在江南妻子病
離鄉半歲無消息長安城門西路去細靄斜陽芳草莫
尊前一曲渭城歌馬蹄萬里交河戍人生誤計覓封侯
芳草愁人春復秋只願東行至滄海路窮草斷始無愁
夢回
病骨便衾暖羈懷怯夢回鐘殘燈燼落香冷雨聲來老
抱憂時志狂非濟世材明朝入冬假燒兔薦新醅
到嚴十五晦朔郡釀不佳求於都下既不時至欲
借書讀之而寓公多祕不肯出無以度日殊惘
惘也
桐君放隱兩經秋小院孤燈夜夜愁名酒過於求趙璧
異書渾似借荆州溪山勝處真難到風月佳時事不休
安得連車載郫釀金鞭重作浣花遊
春殘
老墮空山裏春殘白日長庸醫司性命俗子議文章燭
映一池墨風飄半篆香箇中有佳處袖手看人忙
三月二十日晩酌
暫因賜沐作閒身太息纔餘一日春委地落花新著雨
穿簾歸燕不生人衛青此日怪長揖王翰當年謀卜鄰
商略晩窗須小醉朱櫻青杏正嘗新
北窗閒詠
隂隂綠樹雨餘香半捲疎簾置一牀得禄僅償賒酒劵
思歸新草乞祠章古琴百納彈清散名帖雙鈎榻硬黃
夜出灞亭雖跌宕也勝歸作老馮唐
夜出偏門還三山
月行南斗邊人歸西郊路水風吹葛衣草露溼芒屨漁
歌起遠汀鬼火出破墓凄清醒醉魂荒怪入詩句到家
夜已半佇立叩蓬戸穉子猶讀書一笑慰遲萛
四鼔酒醒起步庭下
酒解夜過半出門步中庭天高河漢白月淡煙霧青重
滴竹杪露疎見樹罅星壊甃啼寒蛩深竹明孤螢秋晩
雖未霜蠧葉時自零四序逝不留慨然感頽齡平生茆
一把不博帶萬釘鴟溝謝拍拍鴻路追冥冥
雲門感舊
總角來遊老未忘背人歲月去堂堂穉松看到偃霜蓋
廢寺憶曾開寳坊佛几古燈寒熖短齋厨新粟午炊香
興闌未忍登車去更倚溪橋立夕陽
行在春晩有懷古隱
老辱明時乞一官逢春惆悵獨無歡舊人零落北音少
市肆蕭疎民力殫歸計已栽千箇竹殘年合挂兩梁冠
石帆山路頻回首箭茁蓴絲正滿槃
次韻和楊伯子主簿見贈
齋戒叩頭牋天公幸矣使我為枯蓬枯蓬於世百無用
始得曠快乘秋風此生安往失貧賤白髮蕭蕭對黃卷
今人雖鄰有不覿古人却向書中見猨啼月落青山空
舊隱夢寂思東蒙不願峨冠赤穉下且可短劔紅塵中
終年無人問良苦眼望青天惟自許可憐對酒不敢豪
它日空澆墳上土文章最忌百家衣火龍黼黻世不知
誰能養氣塞天地吐出自足成虹霓渡江諸賢骨已朽
老夫亦將正丘首杜郎苦瘦帽擫耳程子久貧衣露肘
君復作意尋齊盟豈知衰懦畏後生大篇一讀我起立
喜君得法從家庭鯤鵬自有天池著誰謂太狂須束縳
大機大用君已傳那遣老夫安注脚(杜興伯高程有徽文若皆近以詩文)
(得名于諸公而尤與予善)
醉中作行草數紙
還家痛飲洗塵土醉帖淋漓寄豪舉石池墨瀋如海寬
玄雲下垂黑蛟舞太陰鬼神挾風雨夜半馬陵飛萬弩
堂堂筆陣從天下氣壓唐人折釵股丈夫本意陋千古
殘軍何足膏碪斧驛書馳報兒單于直用毛錐驚殺汝
記夢
夢裏都忘兩鬢殘恍然白紵入長安硾教紙熟脩温巷
僦得驢騎候熱官紅葉滿街秋著句青樓燒燭夜追歡
如今萬事消除盡老眼摩挲靜處看
野興
紅飯青蔬美莫加鄰翁能共一甌茶舍西日緊花房斂
港北風生柳脚斜笻杖不妨閒有伴茆簷終勝老無家
自驚七十猶強健采藥歸來見草鴉
重午
葉底榴花蹙絳繒街頭初賣苑池冰(會稽不藏冰賣者皆自行在來)世
間各自有時節蕭艾著冠稱道陵
梅雨
沐罷斜簪二十冠斷雲殘靄暗江干絲絲梅子熟時雨
漠漠楝花開後寒&KR1233;采芸香辟書蠧旋舂麥麨續家餐
日長倦睫惟思閉茗椀真須抵死寬
醉歌
讀書三萬卷仕宦皆束閣學劔四十年腥血未染鍔不
得為長虹萬丈掃寥廓又不為疾風六月送飛雹戰馬
死槽櫪公卿守和約窮邊指淮淝異域視京雒於乎此
何心有酒吾忍酌平生為衣食斂版靴兩脚心雖了是
非口不給唯諾如今老且病鬢秃牙齒落仰天少吐氣
餓死實差樂壯心埋不朽千載猶可作
蝸廬
小葺蝸廬便著家槿籬莎徑任欹斜為生草草僧行脚
到處悠悠客泛槎孤蝶惜衣晴曝粉穉蜂貪蜜晩爭花
有書嬾讀吾堪愧睡起何妨自磑茶
故山
功名莫苦怨天慳一櫂歸來到死閒傍水無家無好竹
卷簾是處是青山滿籃箭茁瑶簪白壓擔稜梅鶴頂殷
野興盡時尤可樂小江烟雨趁潮還(鏡湖)
禹祠行樂盛年年繡轂爭先罨画船十里烟波明月夜
萬人歌吹早鸎天花如上苑常成市酒似新豐不直錢
老子未須悲白髮黃公壚下且閒眠(禹廟)
老尉鴻飛隱市門千年猶有舊巢㾗陸生於此寓棋局
(予二十年前嘗寓居)曾丈時來開酒樽(曾丈謂文清公)渺渺帆檣遥見海
冥冥蒲葦不知村數僧也復投詩社零落今無一二存
(梅山)
落磵泉奔舞玉虹護丹松老卧蒼龍霜柑籬角寒初熟
野確雲邊夜自舂挈榼人沽村市酒打包僧趁寺樓鐘
幽尋自是年來嬾枉道山靈不見容(雲門)
冬晩山房書事
山澤何妨老太平巉巉骨相本來清月明滿地看梅影
露下隔溪聞鶴聲未辨藥苖逢客問欲酬琴價約僧評
胡奴仁祖今俱絶且學湘纍拾菊英
屏迹山村病日增鳥皮几穩得閒凭凍雲傍水封梅萼
嫩日烘窗釋硯冰歲盡光陰饒衮衮身閒醉夢且騰騰
蠻童采藥歸來晚客至從嗔喚不譍
春雨絶句
恰喜西窗晚照明虚簷又報雨來聲端憂不用占龜兆
壊盡花時自解晴
千點猩紅蜀海棠誰憐雨裏作啼粧殺風景處君知否
正伴鄰翁救麥忙
天公似欲敗蠶麰雨冐南山莫不收騃女癡兒那念此
貪看科斗滿清溝
今年春半不知春飛雹犇雷嚇殺人縫得春衫元未著
免教惆悵洛陽塵
梅中最晩是緗梅一日來看欲百回俗紫凡紅終避舍
不妨自向雨中開
蕭條冬令侵春晚淅瀝寒聲滴夜長更事老翁頑到底
每言宜睡好燒香
山園
買得新園近釣磯旋營茆棟設柴扉山經宿雨脩容出
花倚和風作態飛世事只成驚老眼酒徒頻約典春衣
狂吟爛醉君無笑十丈愁城要解圍
東關
路入東關物象竒角巾老子曳笻枝蠶如黑蟻桑生後
秧似青鍼水滿時穿市不嫌微雨溼過谿翻喜壊橋危
當年野店題詩處又典春衣具午炊
雲蹙魚鱗襯夕陽放翁繫纜水雲鄉一笻疾步人驚健
斗酒高歌自笑狂風㬉市樓吹絮雪蠶生村舍采桑黃
東阡南陌無窮樂底事隨人作許忙
宿野人家
避雨來投白版扉野人憐客不相違林喧鳥雀棲初定
村近牛羊莫自歸土釜暖湯先濯足豆䕸吹火旋烘衣
老來世路渾諳盡露宿風餐未覺非
北窗
北窗本意傲羲皇老返園廬味更長犢健戴星耕白水
蠶飢衝雨采青桑俚儒朱墨開冬學廟史牲牢祝歲穰
從此鬢毛雖似雪未妨擊壤頌虞唐
晚春感事
風惡房櫳燕子歸雨多山路蕨芽肥青餈旋擣作寒食
白葛預裁充暑衣穉子日長供課早故人官逹寄書稀
幽居自喜渾無事又向湖陰坐釣磯
徙倚闌干送落暉年華冉冉恨依依護雛燕子常更出
著雨楊花又嬾飛已為讀書悲眼力還因攬帶歎腰圍
親朋半作荒郊冡欲話初心淚滿衣
示兒
舍東已種百本桑舍西仍築百步塘早茶采盡晚茶出
小麥方秀大麥黃老夫一飽手捫腹不復舉手號蒼蒼
讀書習氣掃未盡燈前簡牘紛朱黃吾兒從㫄論治亂
每使老子喜欲狂不須飲酒徑自醉取書相和聲琅琅
人生百病有已時獨有書癖不可醫願兒力耕足衣食
讀書萬卷真何益
村居初夏
莫境難禁日月催臘醅初見拆泥開壓車麥穗黃雲卷
食葉蠶聲白雨來薄飯蕨薇端可飽短衫紵葛亦新裁
宦途自古多憂畏白首為農信樂哉
煑酒開時日正長山家隨分畣年光梅青巧配吳鹽白
筍美偏宜蜀䜴香風㬉緊催蠶上簇雨餘閒看稻移秧
老夫見事真成晩浪走人間兩鬢霜
天遣為農老故鄉山園三畝鏡湖傍嫩莎經雨如秧綠
小蝶穿花似繭黃斗酒隻雞人笑樂十風五雨歲豐穰
相逢但喜桑麻長欲話窮通已兩忘
故鄉風物勝荆吳流水青山無處無列植園林多美菓
飽鉏畦壠富嘉蔬橋邊來淬剶桑斧池畔行芟縳糭菰
我有素紈如月扇會憑名手作新圖
新秋感事
江上清秋昨夜回漁扉正對荻洲開志存天下食不足
節慕古人䜛愈來風際紙鳶那解久祭餘芻狗會堪哀
蕭然散髮聽秋雨&KR1233;領新涼入酒杯
秋思
一生書劔徧天涯兩歲秋風喜在家爛醉日傾無算酒
高眠時聽屬私蛙園林夕照明丹柿籬落初寒蔓碧花
便擬挂冠君會否耳根不復耐喧譁
半年閉戸廢登臨直自春殘病至今帳外昏燈伴孤夢
簷前寒雨滴愁心中原形勝關河在列聖憂勤德澤深
遥想遺民垂泣處大梁城闕又秋砧
秋晚思梁益舊遊
幅巾笻杖立籬門秋意蕭然欲斷魂恰似嘉陵江上路
冷雲微雨溼黃昏
憶昔西行萬里餘長亭夜夜夢歸吳如今歷盡風波惡
飛棧連雲是坦途
滄波極目江鄉恨衰草連天塞路愁三十年間行萬里
不論南北怯登樓
蔬圃
蔬圃依山脚漁扉竝水涯卧枝開野菊殘枿出秋茶病
骨知天色羈懷感物華餘年有幾許且灌邵平瓜
農家
南畝勤菑穫西城謹蓋藏種蕎乘霽日斫荻待微霜谿
碓新舂白山厨野蔌香何須北窗卧始得傲羲皇
城南上原陳翁以賣花為業得錢悉供酒資又不
能獨飲逢人輒強與共醉辛亥九月十二日偶
過其門訪之敗屋一間妻子飢寒而此翁已大
醉矣殆隱者也為賦一詩
君不見會稽城南賣花翁以花為糧如蜜蠭朝賣一株
紫莫賣一枝紅屋破見青天盎中米常空賣花得錢送
酒家取酒盡時還賣花春春花開豈有極日日我醉終
無涯亦不知天子殿前宣白麻亦不知相公門前築堤
沙客來與語不能畣但見醉髮覆面垂髿髿
晩飯罷小立門外有作
此心何敢慕輕肥尚媿無功飽蕨薇浦面鳥衝殘靄去
柳陰人荷一鋤歸病嗟短髮紛紛白老覺初心種種非
百步空庭著明月黃昏手自掩荆扉
觀梅至花涇高端叔解元見尋
春暖山中雲作堆放翁&KR1468;子出尋梅不須問信道傍叟
但覓梅花多處來
山家莫春
遶屋清陰合緣堤綠草纖起蠶初放食新麥已磨䥥苦
筍先調醬青梅小蘸鹽佳時幸無事酒盡更須添
行飯獨相羊扶藜過野塘晴光生蝶粉㬉律變鸎吭麨
美羣兒競蠶飢小婦忙深知遊宦惡窮死勿離鄉
入雲門小憩五雲橋
糓雨初過換夾衣園林零落到薔薇鳴鳩日暖遥相應
雛燕風柔漸獨飛臺省多才吾軰拙江湖久客莫年歸
雲門蹋月方清絶且倚溪橋看夕霏
春晚村居雜賦絶句
作堤蜿蜿六百尺西崦東村成一家春雨乍晴桑吐葉
秋風初冷稻吹花
鵝兒草綠侵行路帔子花明照屋除處處乞漿俱得酒
杖頭何恨一錢無
一篙湖水鴨頭綠千樹桃花人面紅茆舍青帘起余意
聊將醉舞答春風
朝書牛劵拈枯筆莫祭蠶神酌凍醪閒放無憂窮有意
旁人錯羡此翁高
澆書滿把浮蛆瓮攤飯横眠夢蝶牀莫笑山翁見機晩
也勝朝市一生忙(東坡先生謂晨飲為澆書李黃門謂午睡為攤飯)
午枕閉門無客攪夜燈開卷有兒同若為牋與天公道
盡乞餘生向此中
雨晴
閒曳枯笻自在行曲廊小閣賞新晴幽禽葉底吟風久
殘雨枝間照日明茶映盞毫新乳上琴横薦石細泉鳴
亦知老健終難恃且復蕭然得此生
六月十四日微雨極涼
湖上清秋近亝中白日長雲來樹收影雨過土生香蓮
小紅衣溼瓜甘碧玉涼晩來幽興極移榻近方塘
水亭晩眺
暑雨初晴浦面寬水亭景物卷簾看聯舟作陣圍漁隊
屈竹成籬護芡盤四海諸公半丘壟百年幾夕倚闌干
日沈未用怱怱去待挽銀河濯肺肝
蓬萊館午憩
驛門繫馬聽蟬吟翻動平生萬里心橋畔笛聲催日落
城邊草色帶烟深關河歷歷功名晩歲月悠悠老病侵
憶戍梁州如昨日憑闌西望一霑襟
夢遊散關渭水之間
平生望眼怯天涯客裏何堪度歲華但恨征輪無四角
不愁歸路有三义驛窗燈闇傳秋柝關樹烟深宿莫鴉
叱犢老翁頭似雪羡渠生死不離家
秋夜將曉出籬門迎涼有感
迢迢天漢西南路喔喔鄰雞一再鳴壯志病來消欲盡
出門搔首愴平生
三萬里河東入海五千仞嶽上摩天遺民淚盡邊塵裏
南望王師又一年
秋日郊居
秋日留連野老家朱槃鮓臠粲如花已炊藟散真珠米
更點丁坑白雪茶(藟散米名丁坑茶名)
今年斟酌是豐年社近兒童喜欲顚半醉半醒村老子
家家門口掠神錢
兒童冬學閙比鄰據案愚儒却自珍授罷村書閉門睡
終年不著面看人(農家十月乃遣子入學謂之冬學所讀雜字百家姓之類謂之村書)
新晴
積雨已凄冷新晴還少和稼收平野闊木落遠山多土
潤朝畦菜機鳴夜擲梭時清年歲好吾敢歎蹉跎
晩眺
秋晚閒愁抵酒濃試尋高處倚枯笻雲歸時帶雨數點
木落又添山一峰鳴雁沙邊驚客艣行僧煙際認樓鐘
箇中詩思來無盡十手傳抄畏不供
九月一日夜讀詩藁有感走筆作歌
我昔學詩未有得殘餘未免從人乞力孱氣餒心自知
妄取虚名有慙色四十從戎駐南鄭酣宴軍中夜連日
打毬築場一千步閱馬列廐三萬疋華燈縱博聲滿樓
寳釵豔舞光照席琵琶絃急冰雹亂羯鼔手勻風雨疾
詩家三昧忽見前屈賈在眼元歷歷天機雲錦用在我
剪裁妙處非刀尺世間才傑固不乏秋毫未合天地隔
放翁老死何足論廣陵散絶還堪惜
小園
窄窄柴門短短籬山家隨分有園池客因問字來攜酒
僧趁分題就賦詩晨露每看花藟折夕陽頻見樹陰移
(此二事非閒寂不知也)拂衣司諫猶忙在此趣淵明却少知
九月二十三夜小兒方讀書而油盡口占此詩示
之
徹骨貧來累始輕孤村月上正三更汝緣油盡眠差早
我亦尊空醉不成南陌金羈良自苦北邙麟冡半無名
書生事業期千載得喪從來未易評
今年立冬後菊方盛開小飲
胡牀移就菊花畦飲具酸寒手自擕野實似丹仍似漆
村醪如蜜復如虀傳方那解烹羊脚破戒猶慙擘蟹臍
一醉又驅黃犢出冬晴正要飽耕犂
步至近村
藥物扶持病漸平布裘絮帽出柴荆荒堤經雨多牛跡
村舍無人有碓聲數蝶弄香寒菊晩萬鴉回陣夕楓明
老翁隨意閒成句不似劉矦要取名
夜讀范至能攬轡錄言中原父老見使者多揮涕
感其事作絶句
公卿有黨排宗澤帷幄無人用岳飛遺老不應知此恨
亦逢漢節解沾衣
書適
老翁垂七十其實似童兒山果啼呼覓鄉灘喜笑隨羣
嬉累瓦㙮獨立照盆池更挾殘書讀渾如上學時
十一月四日風雨大作
僵卧孤村不自哀尚思為國戍輪臺夜闌卧聽風吹雨
鐵馬冰河入夢來
病起
少年射虎南山下惡馬強弓看似無老病即今那可說
出門十步要人扶
書巢冬夜待旦
埽葉擁階寒犬行編茆護柵老鷄鳴風霜漸逼歲時晩
形影相依燈火明史策千年媿豪傑關河萬里愴功名
固應死抱無窮恨老病何由更請纓
冬晴閒步東村由故塘還舍作
紅藤拄杖獨相羊路遶東村小嶺傍水落枯萍黏蟹椵
(鄉人植竹以取蟹謂之蟹椵)雲開寒日上漁梁洛陽二頃言良是光
範三書計本狂歷盡危機識天意要令閒健反耕桑
寄宇文成州
成州太守比何如夢裏依然把臂初復起卿當用卿法
長閒吾實愛吾廬五湖風雨孤舟夜萬里關山一紙書
正使兩翁長隔闊子孫宅日莫相疎
春雨
午夜聽春雨發生端及期世憂殊未艾天意固難知士
節承平日人材南渡時後生聞見狹撫枕歎吾衰
僧廬
僧廬土木塗金碧四出徵求如羽檄富商豪吏多厚積
宜其棄金如瓦礫貧民妻子半菽食一飢轉作溝中瘠
賦斂鞭笞縣庭赤持以與僧亦不惜古者養民如養兒
勸相農事憂其飢露臺百金止不為尚媿七月周公詩
流俗紛紛豈知此熟視創殘謂當爾傑物大像無時止
安得疲民免飢死
贈劉改之秀才
君居古荆州醉膽天宇小尚不拜龐公况肯依劉表胸
中九淵蛟龍蟠筆底六月冰雹寒有時大呌脱烏幘不
怕酒杯如海寬放翁七十病欲死相逢尚能刮眼看李
廣不生楚漢間封侯萬戶宜其難
春社
太平處處是優場社日兒童喜欲狂且看參軍喚蒼鶻
京都新禁舞亝郎
宋詩鈔卷六十五
