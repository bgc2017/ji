宋詩鈔卷四十
内閣中書舍人吳之振編
沈與求龜谿集鈔
與求字必先湖州德清人登政和五年進士累遷至
明州通判召對除監察御史歴兵部員外郎殿中侍
御史請都建康上不悦出知台州召還再除御史遷
御史中丞前後幾四百奏其言切直自敵已已下有
不能堪者高宗時有所訓勑每曰汝不識沈中丞耶
移吏部尚書出知潭州召除參知政事出知明州遷
知樞密院事卒諡忠敏其詩喜論體製格律源流所
自不貴苟作有龜谿集十二卷
次韻曾守懷玲瓏山
泉石有膏肓料理費和緩風埃客子遊夢想略相半端
如饜羊酪投匕念鄉饌懷哉小玲瓏舊賞記酣宴玉女
下雲窗輕我年未冠誅茒老三間此意已懸斷少須草
堂資兩足那可絆謝公愛東山自結尋幽伴詩筒忽相
先紙價豈容賤流傳從使君感此歸思亂擷蘭躡危根
潄石俯長磵野性等麋鹿百嗜寧食薦攬衣中夜興測
漏疾流眄窘步愧駑筋卑飛傷短翰正使屐齒折未救
斧柯爛時節脱復徂遲莫空浩歎何當脂下澤去路鬱
交貫
錢塘賦水母
疾風吹雨回江城艣牙嘔啞潮欲平客居喜無人事攖
相與環坐臨前楹眼中水怪狀莫名出沒沙觜如浮罌
復如緇笠絶兩纓渾沌七竅俱未形塊然背負羣鰕行
嗟其巧以怪自呈凝目𢥠視相將迎老漁旁睨笑發聲
曰此水母官何驚江流如奔絶滄瀛潮汐往來月為程
藏納衆汚無滿盈浮埃沈滓溷九清結成此物宜昏盲
使鰕導迷作雙睛乃能接迹蚌與蟶亦猶巨蛩二體并
離則無目為光精江天八月霜葉鳴罟師得鰕供水征
水母棄擲羅縱横試令收拾輸庖丁綘礬收涎體紆縈
飛刀鏤切武火烹花甆飣餖粲白英不殊冰盤堆水晶
稻醯韲寒芼香橙入齒已復能解酲遣漁止矣勿復評
嗟哉此性愚不更定矜故態招三彭且摩枵腹甘藜羹
泛舟村落阻風不能少進而菱梢芡觜繚舷上下
篙人病之
艇子掠岸行水瘦不濡尾狂飈振疎蓬獵獵鳴兩耳十
篙八九褪逆勢何乃爾野芡伺吾間回梢哆利觜亦有
芰浮角一一肆輕鄙初欲事幽尋解䌫出疎葦乘流覓
清淺濯纓助深喜事大有不然移頃末離咫安得望蓬
萊巨艦破潮起征帆駕長風一日三萬里
夜坐感事
沈沈夜氣歸虛堂閉深寂孤燈灺餘花寒霤韻殘滴醖
釀萬斛愁感慨一人敵何當棄短檠陰山叱鳴鏑
戊申初寒偶作
去年十月冬猶温單衣曉出錢塘門攜拏僅脱餓虎口
更吟楚些招魂驚兒女爭從亂離苦咿啞遶膝多語言
舟行畏塗侵夜泊孤燈明滅何處村蕭蕭細雨疎葦響
風力漸搖枯柳根失聲號寒泣龍具促櫂傍險爭前奔
還家依然四壁立故衾敗絮那忍論無衣豈暇具裘褐
海圖坼裂波濤翻天公戲人亦太虐雪花徑尺連上元
今年十月事羈官兩脚如舊身大存紙窗寂歴風竹嘯
古木終夜號空園旅人不眠毛骨冷撫事念往多煩冤
吾儕小人不論數豺狼滿目哀王孫似聞易水寒墮指
北望大漠煙雲昏安得壯士馭八駿沙蟲猿鶴俱騰鶱
歸歟莫如中土樂天子孝友朝廷尊坐令鐵衣掃蟻蝨
四海挾纊懷君恩
夜宿千秋嶺下田家
陰壑來悲風薄莫吹急雨冥冥攬寒色咫尺暗山路茅
簷兩三家曲澗縈竹䲧停車遣問訊欲止此何許老翁
行步弱扶杖倚門戶問我官何忙野宿今無所向夜號
狐狸深林嘯豺虎甘心在擇肉闖首輒憑怒駕言往何
之一榻翁敢拒延我傍中堂慇懃慰良苦解衣土銼旁
支枕憩行旅昏然飽安眼境寂絶猜怖雞聲報明發征
車犯寒去呼燈别老翁鼻息方栩栩
維心方刊正三國史某以精筆遺之蒙餉大篇為
謝氣格渾然三復感歎漫依元韻奉和蕪陋增
愧
諸豪雄誇劒芒銛毛錐斂避收餘尖櫝間黯黮渴銅雀
案上爬沙枯玉蟾學堂山人有遺裔筆力大可千人兼
掉頭不肯書柿葉酒酣起舞怒奮髯十年歸坐溪口屋
傲視冠冕猶髠箝草玄草聖聊戲耳如醫識藥信手拈
邇來直筆到三國去取法度何森嚴眼中青白世矜異
皮裏陽秋誰顧瞻更憐中書今且老雞毛葦管爭出奩
懸知入手便獰劣那復助子窮幽潛我持妙穎急送似
標題珍重存華韱勢如執法貴心正俗病要以此語砭
揮掃定見龍蛇走紬繹何憚歲月淹須知筆意似人意
柔順未必非凶憸
清明日晩晴
正好園林藉落英細風吹雨濕清明牆陰旱渴休無賴
自有鳴鳩解喚晴
舟過荻塘
野航春入荻芽塘遠意相傳接渺茫落日一篙桃葉浪
薰風十里藕花香河回遽失青山曲菱老難容碧草芳
村北村南歌自荅懸知歲事到金穰
從劉殿院借書
骨寒宜伴列仙臞欲喜依劉計未疎自昔暗中人易記
到今名下士非虛欲從給事論奇字擬向中郎得異書
願借牙籤三萬軸為公一一辨蟫魚
過徐氏莊居
只着南冠不著纓掉頭防我問功名數椽茒屋有時漏
一墢野田無具耕酒地定能容勝踐墨畦終擬過平生
扣舷歸去蒹葭閙後夜相思看月明
過徐氏郊居
林梢眇眇隨鈄暉剝啄還來扣隱扉門巷劣容居士屩
塵埃不到野人衣恰當夜甑黃粱熟盛供春山紫蕨肥
侍坐無人只山月兩翁相對自忘機
次韻盧憲春意
少陵花惱便顛狂天與多情付此郎宿露園林鶯舌亂
暖風庭院蜜脾香閒愁幾欲縈春事幽怨還能入醉鄉
應斷玉樓雙望眼便須催促理歸檣
次韻宏父喜雨
黃壟初看捲麥禾老農還復厭晴多四郊戽尾閒新瀆
一雨苗根長舊科已發政聲歸召杜更驚詩律鬭陰何
王孫欲識田家樂水亂溝塍涉可過
行簡以曾守韻見貽復和一篇
續經無復補嘉禾老去忘懷及見多摘尾簿書寧問署
點頭章句僅成科求田下澤吾行且招隱空山子謂何
(行簡有早晩故山歸種秫之句)千萬買鄰真左計一丘端約老相過
曾宏父將往霅川見内相葉公以詩為别次其韻
以自見
客裏思家且罷休無聊懷抱不禁愁時魚苦筍過百六
又到一年春盡頭
牆根啁啾百鳥閙最愛乳鳩來喚晴日永春閒深院落
渠能便當管絃聲
揚舲送子下苕霅繫纜沙頭多柳株十載風埃老行客
不知鷗鳥記人無
前溪溪頭玉色魚羊酪豈可比鮮腴江黃會中有勝處
健步走置煩長鬚
野店山茶亦可口試敲松火煑石泉相逢故人如問訊
但道老去多煩煎
還憩湖光亭復次江元壽韻
羊酪蓴羹本異區江湖隨俗語娵隅紫鱗撥刺衝文杏
翠雨翩翾過綠蒲舴艋興饒青絡馬笭箵自當紫微壺
叢書較罷頻搔首天末孤帆去欲無
僕大自燕山來云有次律兄書被盜失去
投曉平安使倉皇扣倚廬修塗幸及此細語問何如云
自三關道曾持一紙書﨑嶇經寇難隻影到鄉閭
杜季習遊恒山謁府帥劉公輒次劉彥常韻作詩
送之
勇往都忘去路難胷吞螭虎氣桓桓吳頭楚尾三年夢
塞北江南五月寒瘦馬擊門留我别明珠攜袖許誰看
書生自有西江量何止能濡舌本乾
董罙大有詩紀吳江豁然閣舊遊索僕繼和
湖陰舊雨記重來小閣深明傍水開螮蝀横空橋倒影
琉璃拍岸浪成堆勝遊君復羹魚婢幽屛予方飯芋魁
遙想經行斷堤曲野花漂盡雪玫瑰
石壁寺山房即事
望斷南岡遠水通客檣來往酒旗風畫橋依約垂楊外
映帶殘霞一抹紅
石壁寺
山縈細路走修蛇峭壁連雲只蘚花木末忽看幡影亂
馬頭初見殿陰斜迴廊迤迤穿危嶠側澗涓涓露淺沙
秀色可餐吾事辦粥魚茶板莫相夸
秋日閒居
茒屋秋風斗破除蕭騷渾似浣溪居青山侍坐從吾好
黃帽籠頭與俗疎賴有園官能送菜可無溪友解留魚
從今輒莫慚枵腹一飽須煩插架書
野外罕人事
野外罕人事雖貧心自寬霜蔬供綠節社酒泛黃團日
落歸牛近風微宿鳥安展書遮老眼燈火砌儒酸
次子虛韻
誰能延月倚危樓細履相將偶當游倦聽山歌懷舊俗
閒看水戲濺寒流(土人以水戲然燈)燈光競作千門曉酒力微
寬一掬愁明日八分疲阿買詩饞元只在清眸
次夕雨作用子虚韻奉懷次顔知魚軒小集
夾道繒山聳蜃樓小軒終憶數條游月將人意十分滿
雨入溪光一派流静聽屐聲喧夜市旋挑燈灺醖春愁
閉關不問隂晴事時怪玄花掠病眸
即事
造物勞人亦懵哉又驅疲馬上崔嵬經從野店初嘗筍
行盡江村始見梅千里短書先夢寐半生多難足風埃
桔槔俯仰成何事已念漁蓑歸去来
次吳江
小邑蕭條兵火餘狐狸入市自相呼茆牆竹戶斜陽裏
十室生涯久已無
允迪招行簡卜居鸕鷀谷僕意羨之作詩送行兼
以自見
嚴陵灘下鸕鷀谷聞道元英舊隠廬鼻祖名高詩格在
耳孫才傑宦情疎漫山松桂雁行立入鄔茆茨星散居
知為劉郎賦招隠莫教花落到通渠
子虚航重湖之險遠過山中輒次維心韻以謝
小窗眠蠍虎敗壁上蝸牛老樹隂垂合前山翠欲流狂
言違世用彊飯了身謀不謂輕千里能迂訪戴舟
次韻學士兄見一亭
塵土敗名如敗敵雲山招隠似招降謾傾魯酒醒猶獨
聊發吳謳調本雙誰念佳人在空谷自同漁父老清江
它年對榻分餘地風雨蕭蕭夜打窗
次律兄餉魚魚不至而詩至頗類南海使君送酒
輒成絶句
憑虚公子騎鯨後烏有先生控鯉初可是凡魚亦仙去
空餘一紙腹中書
劉希顔提舉見過出自卞山居二詩次其韻
偪仄風塵際分攜歲月賒向来聞避地勝處偶為家對
客談鋒銳憂時酒量加中觴莫辭醉回首又天涯
次韻呈維心拙澀不工當為抵掌
粲粲疎梅短短牆騷人長恨失遺芳低徊草棘精神透
彷彿關山魂夢香月淡乍看清影亂春深終恐綠隂藏
歲寒為爾添愁絶倚樹微吟亦自傷
戲酬嘗草茶
慣看留客費瓜茶政羨多藏不示夸要使睡魔能偃草
肯慚懽伯解迷花一旗但覺烹殊品雙鳳何須覓瑞芽
待摘家山供茗飲與君盟約去驕奢
宋詩鈔卷四十
