宋詩鈔卷十三
内閣中書舍人吳之振編
林逋和靖詩鈔
林逋字君復杭之錢塘人少孤力學刻志不仕結廬
西湖孤山真宗聞其名賜粟帛詔長吏歲時勞問臨
終詩有茂陵他日求遺稿猶喜曾無封禪書時人高
其志識賜諡和靖先生逋不娶無子所居多植梅畜
鶴泛舟湖中客至則放鶴致之因謂梅妻鶴子云其
詩平澹邃美而趣向博遠故辭主靜正而不露刺譏
梅聖俞謂詠之令人忘百事大數塞王孟之幽而攄
劉韋之逸歐陽文忠愛其詠梅花詩疎影横斜一聯
謂前世未有此句黃涪翁則以雪後園林二語為勝
之蓋一取神韻一取意趣皆為傑句然知歐陽之所
賞者多知涪翁之所賞者少也所作雖夥未嘗留稿
或問之曰吾不欲取名于時况後世乎故所存百無
一二如當時稱其五言有草泥行郭索雲木呌鈎輈
句集中已不可得其他遺軼可知也
送牛秀才之山陽省兄
之子詠陟岡别我歲時晏後夜失羣鶴高天着行鴈楚
山遠近出江樹青紅間尊酒無足辭離愁滿行盼
和運使陳學士遊靈隠寺寓懷
山壑氣相合旦暮生秋隂松門韻虛籟錚若鳴瑶琴舉
目羣狀動傾耳百慮沉按部既優游時此振衣襟泓澄
冷泉色寫我清曠心飄颻白猿聲答我雅正吟經臺復
丹井捫蘿嘗徧臨鶴蓋青霞映玉趾蒼苔侵温顔煦槁
木真性馴幽禽所以仁惠政及物一一湥酒翰璘珣壁
返駕旃檀林回睨窣堵峰天半千萬尋
上湖閒泛艤舟石函因過下湖小墅
平皋望不極雲樹遠依依及向扁舟泊還尋下瀨歸青
山連石埭春水入柴扉多謝提壺鳥留人到落暉
西湖舟中值雪
浩蕩彌空闊霏霏接水濆舟移忽自却山近未全分凍
軫閒清泛温鑪擁薄薰悠然詠招隠何許欵離羣
湖村晩興
滄洲白鳥飛山影落晴暉映竹犬初吠弄船人各歸水
波隨月動林翠帶烟微寺近疎鐘起蕭然還掩扉
湖山小隠
猿鳥分清絶林蘿擁翠微步穿僧徑出肩搭道衣歸水
墅香酟熟烟崖早笋肥功名無一點何要更忘機
園井夾蕭森紅芳墮翠隂晝巖松鼠靜春塹竹鷄湥歲
課非無术家藏獨有琴顔原遺事在千古壯閒心
衡門鄰晩島環堵背寒岡片月通蘿徑幽雲在石牀客
遊抛鄠杜漁事擬滄浪管樂非吾尚昂頭肯自方
小隠自題
竹樹遶吾廬清湥趣有餘鶴閒臨水久蜂懶得花疎酒
病妨開卷春隂入荷鋤嘗憐古圖畫多半寫樵漁
北山寫望
晩來山北景圖畫亦應非村路飄黃葉人家濕翠微樵
當雲外見僧向水邊歸一曲誰横笛蒹葭白鳥飛
中峰
中峰一徑分盤折上幽雲夕照前村見秋濤隔嶺聞長
松含古翠衰藥動微薰自愛蘇門嘯懷賢事不羣
小圃春日
岸幘倚微風柴籬春色中草長團粉蝶林暖墜青蟲載
酒為誰子移花獨乃翁於陵偕隠事清尚未相同
郊國避暑
柴門鮮人事氛垢頗相忘愛彼林間靜復兹池上涼託
心時散帙遲客復擕觴况有陶籬趣歸禽語夕陽
園廬秋夕
蘭社裛衰香開扉趣自長寒烟宿墟落清月上林塘意
想殊為適形骸固可忘援琴有餘興聊復寄吟觴
山村冬暮
衡茅林麓下春色已微茫雪竹低寒翠風梅落晩香樵
期多獨往茶事不全忙雙鷺有時起横飛過野塘
山中冬日
殘雪照籬落空山無俗諠鷄寒懶下樹人晏獨開門廢
圃春榮動回塘霧氣昏誰家歲酒熟輟棹憶西村
旅館寫懷
垂成歸不得危坐對滄浪病葉驚秋色殘蟬怕夕陽可
堪疎舊計無復更剛腸的的孤峰意湥宵一夢狂
出曹州
詩懷動歎嗟驢立帽隂斜雨濼生新鹻茅叢夾舊槎午
烟昏獨店岡路透誰家幾日江南興扁舟泊岸沙
旴𣅿山寺
下傍旴𣅿縣山崖露寺門疎鐘過淮口一徑入雲根竹
老生虛籟池清見古源高僧佛經榻茶話到萸昏
留題李頡林亭
無琴枕鶴經盡日卧林亭啼鳥自相語幽人誰欲聽半
闌花籍白一徑草盤青何必對樽酒此中堪獨醒
翠微亭(在金陵清涼寺)
亭在江干寺清涼更翠微秋階響松子雨壁上苔衣絶
境長難得浮生不擬歸旅懷何計是西崦又斜暉
臺城寺水亭
金井前朝事林僧問不知綠苔欺破閣白鳥占閒池清
楚曾經晉荒唐直到隋南廊一聲磬斜照獨凝思
淮甸南遊
幾許搖鞭興淮天晩景中樹林兼雨黑草實着霜紅膽
氣誰憐俠衣裝自笑戎寒威敢相掉獵獵酒旗風
聞葉初秀才東歸
高鴻多北向極目雨餘天春滿吳山樹人登汴水船吟
生千里月醉盡一囊錢肯便懷鄉邑時清復少年
病中謝馮彭年見訪
老去已多病况當梅雨時山空門自掩晝永枕頻移晩
燕巢猶濕新篁籜未披若非求仲至誰復問棲遟
將歸四明夜坐話别任君
酒酣相向坐别淚濕吟衣半夜月欲落千山人憶歸亂
塵終古在長瀑倚空飛明日重擕手前期易得違
和梅聖俞雪中同虚白上人見訪
湖上玩佳雪相將惟道林早烟村意遠春漲岸㾗湥地
僻過三徑人閒試五禽歸橈有餘興寧復比山隂
和酬杜從事題壁
弭蓋入衡宇相看情獨湥蕭疎秋樹色老大故人心佳
話頻移晷清標幾拂襟寥然長卿壁題此比兼金
夏日寺居和酬葉次公
午日猛如焚清涼愛寺軒鶴毛横蘚陣蟻穴入莎根社
信題茶角樓衣笐酒㾗中餐不勞問荀菊淨盤鐏
送長吉上人
囊集暮雲篇行行肯廢禪青山買未暇朱闕去隨緣茗
試幽人井香焚賈客船淮流遟新月吟玩想忘眠
春日送袁成進士北歸
春潮上海門歸鴈遠行分千里倦行客片帆還送君酒
波欺碧草歌疊褭晴雲來歲東堂桂聊酬一戰勲
送史殿省典封州
馬援䟽蠻邑銅標何可窮人烟時亦有海色自如空髭
髮梅分白旌旗瘴减紅惟應蒔藥罷埋照酒醪中
送王舍人罷兩浙憲赴闕
上問還旌節明廷勤冕旒清談傾綺席蠧簡壓歸舟越
俗今無訟閒田亦有秋公朝論爵賞當拜富民侯
送昱師赴請姑蘇
同載闔閭人衣囊覆㲲巾新烟赤岸暝融雪太湖春鐘
遠移齋候香遟上定身當知舉如意寶地雨花頻
送皎師歸越
林間久離索忽忽望西陵静戸初聞扣歸舟又說登野
烟含樹色春浪疊沙稜幸謝雲門路同尋苦未能
送越倅楊屯田赴闕
越中分治罷山水别來初詩景多留石船㾗半載書野
程江樹遠公讌郡樓虚看塞嚴徐召清風滿直廬
送思齊上人之宣城
林嶺藹春暉程程入翠微泉聲落坐石花氣上行衣詩
正情懷澹禪高語論稀蕭閒水西寺駐錫莫忘歸
洞霄宫
大滌山相向華陽路暗通風霜唐碣朽草木漢祠空劎
石苔花碧丹池水氣紅幽人天柱側茅屋灑松風
寄思齊上人
松下中峰路懷師日日行静鐘浮野水湥寺隔春城閣
掩茶烟晩廊迴雪溜清當期相就宿詩外話無生
寄吳肅秀才(時吳在天王院夏課)
肄業寄僧房暑天湖上涼竹風過枕簟梅雨潤巾箱引
步青山影供吟白鳥行明年重訪舊身帶桂枝香
寄清曉闍黎
前時春雪晴林壑趣彌清幾憶山隂講兼忘谷口耕樹
叢歸夕鳥湖影&KR1171;寒城還肯重相訪柴門掩杜蘅
寄孫仲簿公
低折滄洲簿無書整兩春馬從同事借妻怕罷官貧道
僻收閒藥詩高笑古人仍聞長吏奏表乞𤨏廳頻
寄和昌符
家近太行居西歸壓一驢同儕多及第高論獨知書名
迹收藏徧公門請謁疎離愁不可寫蟬噪夕陽初
淮甸城居寄任刺史
擾擾非吾事湥居斷俗情石莎無雨瘦秋竹共蟬清劎
在慵閒拂詩難憶細評寥然獨榰枕淮月上山城
寄輦下傳神法相大師
禁寺諸供奉如師藝學稀粉輕昏古本羅重拆秋衣淨
鹻生瓶暈連隂長竹圍算應支遁馬毛骨苦無肥
寄臨川司理趙時校書
遠宦風波隔歸期歲月頻天形孤鳥晩烟色大江春驛
路向江郭船檣留賈人高臺望不極空使髩華新
贈崔少微
賢才負聖朝終日掩衡茅尚靜師高道甘貧絶俗交曬
碑看壁蠧蒸术拾鄰梢却憶揚夫子勞勞事解嘲
贈胡介
妻兒終儗棄舊識盡名賢高節嫌趍世常流笑學仙金
方燒易得星度算來玄秪說尋山去相期已數年
宿洞霄宫
秋山不可盡秋思亦無垠碧澗流紅葉青林點白雲涼
隂一鳥下落日亂蟬分此夜芭蕉雨何人枕上聞
湖山小隠二首
道着權名便絶交一峰青翠濕衡茅莊生已憤鴟鳶嚇
揚子休譏蝘蜓嘲潏潏藥泉來石竇霏霏茶藹出松梢
琴僧近借南薰譜且併閒工子細抄
閒搭綸巾擁縹囊此心隨分識興亡黑頭為相雖無謂
白眼看人亦未妨雲噴石花生劎壁雨敲松子落琴牀
清猿幽鳥遥相呌數筆湖山又夕陽
湖上晩歸
卧枕船舷歸思清望中渾恐是蓬瀛橋横水木已秋色
寺倚雲峰正晩晴翠羽濕飛如見避紅蕖香嫋似相迎
依稀漸近誅茅地鷄犬林蘿隠隠聲
湖上初春偶作
梅花開盡臘亦盡晴暖便如寒食天春色半歸湖岸柳
人家多上郭門船文禽相並映短草翠瀲欲生浮嫩烟
幾處酒旗山影下細風時已弄繁絃
西湖春日
爭得才如杜牧之試來湖上輒題詩春烟寺院敲茶鼓
夕照樓臺卓酒旗濃吐襍芳薰巘崿濕飛雙翠破漣漪
人間幸有蓑兼笠且上漁舟作釣師
池上春日
一池春水綠於苔水上花枝竹間開芳草得時依舊長
文禽無事等閒來年顔近老空多感風雅含情苦不才
獨有浴沂遺想在使人終日此徘徊
西巖夏日
蕙帳蕭閒掩弊廬子真巖石坐來初為驚野鳥巢間乳
懶過隣僧竹裏居新溜迸涼㑴静語晩雲浮潤上殘書
何煩彊捉白團扇一柄青松自有餘
夏日即事
石枕涼生菌閣虛已應梅潤入圖書不辭齒髮多衰病
所喜林泉有隠居粉竹亞稍垂薄露翠荷差影聚遊魚
北忩人在羲皇上時為淵明一起予
隠居秋日
行藥歸來即杜門嘯臺秋色背人羣幽蟲傍草晩相映
遠水着烟寒未分高亢可能稱獨行窮空猶擬賴斯文
過從好事今誰是自笑何如揚子雲
秋日湖西晩歸舟中書事
水㾗秋落蟹螯肥閒過黃公酒舍歸魚覺船行沉草岸
犬聞人語出柴扉蒼山半帶寒雲重丹葉疎分夕照微
却憶清谿謝太傅當時未解惜蓑衣
湥居雜興六首
諸葛孔明謝安石畜經濟之才雖結廬南陽擕妓東
山未嘗不以平一宇内躋致生民為意鄙夫則不然
胸腹空洞剪然無所存置但能行樵坐釣外寄心於
小律詩時或鏖兵景物衡門情味則倒睨二君而反
有得色凢所寓興輒成短篇總曰深居雜興詩六首
蓋所以狀林麓之幽勝攄几格之閒曠且非敢求聲
於當世故援筆以顯其事云
隠居松籟細錚然何獨微之重碧鮮已被遠峰擎&KR1128;&KR1128;
更禁初月吐娟娟門庭静極霖苔露籬援涼生褭菊烟
中有病夫披白搭瘦行清坐詠遺篇
四壁垣衣釣具腥已甘衡泌號沉冥伶倫近日無侯白
奴僕當時有衛青花月病懷看酒譜雲蘿幽信寄茶經
茅君使者蕭閒甚獨理叢毛向戸庭
薄夫何苦事姦姦一室琴書自解顔峰後月明秋嘯去
水邊林影晩樵還文章敢道長於古光景渾疑剰却閒
多少烟霞好猿鳥令人惆悵謝東山
冉冉秋雲抱嘯臺一丘松竹是閒媒誰聞濟北傳兵略
枉說山東出相才樵褐短長披搕膝丹爐高下壘懸胎
三千功行無圭角可望虛皇九錫來
上書可有三千牘下筆曾無一百函閒卷孤懷背塵世
獨營幽事傍雲巖僧分乳食來隂洞鶴觸茶薪落蠧杉
未似周顒少貞勝北山應免略相銜
松竹封侯尚未尊石為公輔亦云云清華自合論閒客
玄墨何妨事靜君鶴料免慚尸厚禄茶功兼儗策元勲
幽人不作山中相且擁圖書卧白雲
雜興四首
短褐蕭蕭頂幅巾擁書纔罷即嚬呻耕樵可似居山者
飲饌長如病酒人閉戸不無慵答客焚香除是靜朝真
前賢風槩聊希擬一刺偏多井大春
散帙揮毫總不忺病懷愁緒坐相兼苔㾗作意生秋壁
樹影無端上古簾一壑等閒甘汨汨五門平昔避炎炎
惟應數刻清涼夢時曲顔肱興未厭
湖上山林畫不如霜天時候屬園廬梯斜晩樹收紅柿
筒直寒流得白魚石上琴尊苔野淨籬隂鷄犬竹叢疎
一關兼是和雲掩敢道門無卿相車
掉臂何妨入隠淪高賢應總貴全真次山有以稱聱叟
魯望兼之傳散人拂水遠天孤榜晩夾村微雨一溪春
不知圖畫誰名手狀取江湖太古民
孤山後寫望
水墨屏風狀總非作詩除是謝玄暉溪橋裊裊穿黃落
樵斧丁丁斫翠微返照未沉僧獨往長烟如淡鳥横飛
南峰有客鋤園罷閒倚籬門忘却歸
孤山寺端上人房寫望
底處憑闌思𦕈然孤山塔後閣西偏隂沉畫軸林間寺
零落碁枰葑上田秋景有時飛獨鳥夕陽無事起寒烟
遲留更愛吾廬近秪待重來看雪天
孤山寺
雲峰水樹南朝寺秪隔叢篁作並鄰破殿靜披虀臼古
齋房閒試酪奴春白公睡閣幽如畫張祜詩牌妙入神
乘興醉來拖木突翠苔蒼蘚石磷磷
西湖
混元神巧本無形匠出西湖作畫屛春水淨於僧眼碧
晩山濃似佛頭青欒櫨粉堵搖魚影蘭杜烟叢閣鷺翎
往往鳴榔與横笛細風斜雨不堪聽
平居遣興
有甚餘閒得解嘲高慵時把几桯敲卑孜晩鳥沉幽語
歷刺烟篁露病梢草野交遊披褐見神仙書吏點朱抄
皇朝不是甘逃遁爭向心如許與巢
池陽山店
數家村店簇山旁下馬危橋已夕陽驚鳥忽衝谿靄破
暗花閒墮塹風香時間盤泊心猶戀日後尋思興必狂
可惜迴頭一聲笛酒旗搖曳出疎篁
易從上人山亭
湖上汪灣隔數峰籬門和竹夾西東閒來此地行無厭
又共吾廬看不同靈隠路歸秋色裏招賢庵在鳥行中
屏風若欲相攙見合把巉巖與畫工
過蕪城縣
詩中長愛杜池州說着蕪城是勝遊山掩縣城當北起
渡衝官道向西流風捎檣碇網初下雨擺魚薪市未收
更好兩三僧院舍松衣石髮鬭山幽
無為軍
掩映軍城隔水鄉人烟景物共蒼蒼酒家樓閣搖風旆
茶客舟船簇雨檣殘笛遠砧聞野墅老苔寒檜看僧房
狎鷗更有江湖興珍重江頭白一行
耿濟口舟行
環迴幾合似江干刺眼詩幽盡狀難沙觜半平春晩濕
水㾗無底照秋寬老霜蒲葦交千刃怕雨鳬鷗著一攢
擬就孤峰寄蓑笠舊鄉漁業久凋殘
園廬
柴關寒井對蕭晨自愛棲遟近古人閒草徧庭終勝俗
好書堆案轉甘貧橋邊野水通漁路籬外青山見寺鄰
懶為躬耕詠梁甫吾生已是太平民
春隂
似雨非晴意思深宿酲牽率卧春隂苦憐燕子寒相並
生怕梨花晩不禁薄薄簾幃欺欲透遥遥歌管壓來沉
北園南陌狂無數只有芳罪會此心
山園小梅二首
衆芳搖落獨暄妍占盡風情向小園疎影横斜水清淺
暗香浮動月黃昏霜禽欲下先偷眼粉蝶如知合斷魂
幸有微吟可相狎不須檀板共金尊
剪綃零碎點酥乾向背稀稠畫亦難日薄縱甘春至晩
霜深應怯夜來寒澄鮮秖共鄰僧惜冷落猶嫌俗客看
憶着江南舊行路酒旗斜拂墮吟鞍
又詠小梅
數年閒作園林主未有新詩到小梅摘索又開三兩朵
團欒空遶百千迴荒隣獨映山初盡晩景相禁雪欲來
寄語清香少愁結為君吟罷一銜杯
梅花
吟懷長恨負芳時為見梅花輒入詩雪後園林纔半樹
水邊籬落忽横枝人憐紅艷多應俗天與清香似有私
堪笑邊人亦風味解將聲調角中吹
小園煙景正凄迷陣陣寒香壓麝臍湖水倒窺疎影動
屋簷斜入一枝低畫名空向閒時看詩客休徵故事題
慚愧黃鸝與蝴蝶秪知春色在桃溪
杏花
蓓蕾枝梢血點乾粉紅腮頰露春寒不禁烟雨輕欹着
秪好亭臺愛惜看偎柳傍桃斜欲墜等鶯期蝶猛成團
京師巷陌新晴後賣得風流更一般
贈胡明府
一琴牢落倚松忩孤澹無君得趣長謁廟有時封縣版
坐衙終日着公裳為收牌印教村僕偶檢圖書見古方
徵足税錢人更靜卻搘吟策立秋廊
寄傅霖
葛蔓烟枯束六經高廉渾與昔賢停黃牙稚子跨牛種
白眼山人識劎形寒睡草旁林酒壯曉思河曲雨槎腥
傳聞曾說平生事不要清朝夢武丁
寄太白李山人
顔如童子髮如黳卜築深當太白西身上秖衣麤直掇
馬前長帶古偏提鵾鵬懶擊三千水龍虎閒封六一泥
幾獨枕肱人迹外半忩松雪論天倪
春日寄錢都使
桃花枝重肉紅垂萱草抽苖抺綠肥正語暖鶯風細細
著雙寒燕雨稀稀亭臺物景兼飄絮宅院時情漸夾衣
拍背挾肩行樂事不甘離索向芳菲
寄題歴陽馬仲文水軒
搆得幽居近郭西水軒風景獨難齊烟含晩樹人家遠
雨濕春蒲燕子低紅燭酒醒多聚會粉牋詩敵幾招擕
旅遊今日堪搔首搖落山城困馬啼
春暮寄懷曹南通守任寺丞(中行)
跌蕩情懷每事同十年曹社醉春風彈弓園圃隂森下
碁子廳堂寂静中赤脚我猶無一婢黑頭君合作三公
江湖今日還勞結日送歸飛點點鴻
復賡前韻且以陋居幽勝詫而誘之
畫共藥材懸屋壁琴兼茶具入船扉秋花挹露明紅粉
水鳥衝烟濕翠衣石磴背穿林寺近竹烟横點海山微
百千幽勝無人見說向吾師是洩機
孤山隠居書壁
山水未深猿鳥少此生猶擬别移居直過天竺溪流上
獨樹為橋小結廬
池上作
簇簇菰蒲映蓼花水㾗天影蘸秋霞分明似箇屏風上
飛起鵁鶄一道斜
竹林
寺籬斜夾千梢翠山磴深穿萬籜乾却憶貴家廳館裏
粉墻時畫數莖看
葑田
淤泥肥黑稻秧青闊蓋深流旋旋生擬倩湖君書版籍
水仙今佃老農耕
易從師山亭
林表秋山白鳥飛此中幽致亦還稀西村渡口人烟晩
坐見漁舟兩兩歸
秋江寫望
蒼茫沙觜鷺鶿眠片水無㾗浸碧天最愛蘆花經雨後
一篷烟火飯漁船
乘公橋作
晩峰横碧樹梢紅數榜漁罾水影中憶得江南曾看着
巨然名畫在屏風(巨然僧尤妙山水)
初夏
乳雀啁啾日氣濃雉桑交影綠重重秧田百畝鵝黃犬
横策溪村屬老農
秋日含山道中迴寄歴陽希然山人
村落人家摠入詩下驢盤薄立多時霜陂一掬清於鑑
潄着牙根便憶歸
送易從師還金華
吟卷田衣歲向殘孤舟夜泊大江寒前巖數本長松色
及早歸來帶雪看
自作壽堂因書一絶以誌之
湖上青山對結廬墳前脩竹亦蕭疎荗陵他日求遺稿
猶喜曾無封禪書
春日懷歴陽後園遊兼寄宣城天使
昔年行樂伴王孫事盡清狂是後園一榻竹風横懶架
半軒花月倒頑盆佳人暗引鸎言語芳草閒迷蝶夢魂
今日凄涼舊春色可堪烟雨近黃昏
宋詩鈔卷十三
