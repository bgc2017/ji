宋詩鈔卷七十一
内閣中書舍人吳之振編
楊萬里誠齋詩鈔
楊萬里字廷秀吉州吉水人中紹興進士為零陵丞
張浚勉以正心誠意之學遂自名其室曰誠齋光宗
親書二字賜之歴官國學太常知漳州常州提舉廣
東常平茶鹽帝親擢東宫侍讀以議配饗忤孝宗出
知筠州光宗召為秘書監尋出江東轉運總領淮西
江東朝議行鐵錢萬里不奉詔改贑州乞祠自是不
復出韓侂胄築南園屬為記許以掖垣曰官可棄記
不可得侂胄權日盛遂憂憤成疾家人不敢進邸報
適族子自外至言侂胄近狀萬里慟哭呼紙書曰姦
臣專權謀危社稷吾頭顱如許報國無路惟有孤憤
别妻子筆落而逝年八十三諡文節其詩自序始學
江西既學後山五字律既又學半山七字絶句晩乃
學唐人絶句後官荆溪忽若有悟遂謝去前學而後
渙然自得時目為誠齋體嘗自焚其少作千餘中有
如露窠蛛䘏緯風語燕懷春立岸風大壯還舟燈小
明疎星煜煜沙貫月綠雲擾擾水舞苔坐忘日月三
杯酒卧護江湖一釣船之句舉似尤延之歎惋曰詩
何必一體焚之可惜也後村謂放翁學力也似杜甫
誠齋天分也似李白盖落盡皮毛自出機杼古人之
所謂似李白者八今之俗目則皆俚喭也初得黃春
坊選本又得檇李高氏所錄為訂正手抄之見者無
不大笑鳴呼不笑不足以為誠齋之詩
木樨
只道秋花艷未強此花儘更有商量東風染得千紅紫
曾有西風半點香
考試湖南漕司南歸值雨
我亦知吾生有涯長將病骨抵風沙天寒短日仍為酒
日暮長亭未是家又苦征夫催去去更甘飛雨故斜斜
舊聞行路令人老便恐霜花一半加
題湘中館二首
清境故應好新寒殊不勝征衣愁著盡凭檻喜猶能亂
眼船離岸關心山見稜箇中有句在下語更誰曾
江欲浮秋去山能渡水來娵隅蠻語雜欸乃楚聲哀寒
早當緣閏詩成未賣才愁邊正無奈歡伯一相開
野菊
未與騷人當糗粮泥隨流俗作重陽政緣在野有幽色
肯為無人減妙香已晩相逢半山碧便忙也折一枝黃
花應冷笑東籬族猶向陶翁覓寵光
明發石山
明發愁仍集寒雲又作屯懸知今定雨正坐夜來暄便
恐禾生耳寧論客斷魂山湥更須入聞有早梅村
普明寺見梅
城中忙失探梅期初見僧窗一兩枝猶喜相看那恨晩
故應更好半開時今冬不雪何關事作伴孤芳却欠伊
月落山空正幽獨慰存無酒且新詩
東寺詩僧照上人訪予於普明寺贈以詩
故人湥處白雲隈欲到何因只寄梅歲晩觀山吾獨立
泥中騎馬子能來轉頭不覺三年别病眼相看一笑開
說似少陵真句法未應言下更空回
臘夜普明寺睡覺
作臘聊春酒依人只短檠略無更可數聽到雨無聲犬
吠知何苦雞寒肯更鳴生來眠不足老去夢難成
除夕前一日歸舟夜泊曲渦市宿治平寺
江寬風緊折綿寒灘多岸少上水船市何曾遠船不近
意已先到燈明邊夜投古寺衝泥入濕薪燒作蟲聲泣
冷窗凍筆更成眠也勝疎蓬仰見天市人歌呼作時節
詩人兩膝高于頰還家兒女問何如明日此懷猶忍說
癸未上元後永州夜飲趙敦禮竹亭聞蛙醉吟
茆亭夜集俯萬竹初月未光讓高燭主人酒令來無窮
恍然墮我醉鄉中草間蛙聲忽三兩似笑吾人慳酒量
只作蛙聽故自佳何須更作鼓吹想尚憶同登萬石亭
倚欄垂手望寒青只今真到寒青裏吾人不飲竹不喜
過百家渡四絶句
出得城來事事幽涉湘乍濟值漁舟也知漁父趁魚急
翻着春衫不裹頭
園花落盡路花開白白紅紅各自媒莫問早行竒絶處
四方八面野香來
柳子祠前春已殘新晴特地却春寒疎籬不與花為護
只為蛛絲作網竿
一晴一雨路乾濕半淡半濃山叠重遠草平中見牛背
新秧疎處有人蹤
武岡李簿回多問蕭判官東夫
客有來從天一隅相逢喜問子何如橘洲各自分馬首
湘水更曾烹鯉魚心近人遐長作惡離多合少可無書
得知安穩猶差慰敢道韋郎迹也疎
迓新守值雨
春雨不大又不晴只與行人禁送迎小溪綠漲竟何曾
官路黃泥滑不勝今年送迎乃爾苦去年送迎正如許
風巖火滅未五更暗行十里雞三鳴行路最難仍最惡
生平歴盡今更覺前人失脚後人笑後人失脚那可料
負丞零陵更盡而代者未至家君擕老幼先歸追
送出城正值泥雨萬感驟集
吾父先歸吾未可吾母已行猶顧我兒女喜歸不解悲
我愁安得如兒癡墻頭人看不須羨居者那知行者歎
昨日幸晴今又雨天公管得行人苦吾母病肺生怯寒
晩風鳴屋正無端人家養子要作官吾親此行誰使然
和仲良催看黃才叔秀才南園牡丹
愁雨留花花已爛作晴猶喜兩朝寒山城春事無多子
可緩黃園看牡丹
别教授吳景衡(名煬輔處州人)
道合從人笑情親覺别難得朋何恨晩到老幾相看世
路今逾窄吾徒却自寬此心各相勉不但道加飡
龔令國英約小集感冷暴下歸卧感而賦焉
客裏何煩病春餘不謂寒併來無計奈那得有懷寬憎
藥猶須強躭書更暇看兩親問消息敢道不平安
吏卒稀仍散僮奴野自親問吾適無恙遽病此何因初
覺身為客還疑老逼人焚香發湥省一笑對殘春
仲良見和再和謝焉
未惜詩脾苦端令鬼膽寒吾才三鼓竭君思九江寬作
者今猶古燈前捲又看不辭鬚撚斷只苦句難安
誰謂陳三遠髯張下筆親夫何此意合恐有宿生因我
豈慵開眼年來寡見人更煩題好句割取楚江春(陳三後山)
(先生也)
和仲良春晩即事
欲與東風說休吹墮絮飛吾行正無定魂夢豈忘歸花
暖能醺眼山濃欲染衣只嫌春已老此景也應稀
貧難聘歡伯病敢跨連錢夢豈花邊到春俄雨裏遷一
犁關五秉百箔候三眠只有書生拙窮年墾紙田
笋改齋前路蔬眠雨後畦晴江明處動遠樹看來齊我
語真彫朽君詩妙斷泥殷勤報春去恰恰一鶯啼
題黃才叔看山亭
春山葉潤秋山瘦雨山黯點晴山秀湖湘山色天下稀
零陵仍復白其眉作亭不為俗人好箇竹把茅吾事了
朝來看山佳有餘為渠更盡一編書
題唐德明建一齋
城南前江後山址竹齋正對寒江啓不嫌漁火亂書燈
只苦櫓聲驚睡美平生刺頭鑚故紙晩知此事無多子
從渠散漫汗牛書笑倚江楓弄江水
夜離零陵以避同寮追送之勞留簡諸友
思歸日日只空言一棹今真水月間半夜猶聞郡樓鼓
明朝應失永州山
泊冷水浦
前夕放船湘口步約到衡州來日午五程一減作三程
謝渠江漲半篙清今日雨來三四五又閉疎蓬聽暮雨
長年商量泊舟所雨外青山更青處
讀罪已詔(時有符離之潰)
莫讀輪臺詔令人淚點垂天乎容此敵帝者謁非羆何
罪良家子知他大將誰願懲危度口儻復鴈門踦(危度口見)
(光武紀二年注)
亂起吾降(音烘)日吾將強仕年中原仍夢裏南紀且愁邊
陛下非常主羣公莫自賢金臺尚未築乃至羨強燕
只道六朝窄渠猶數百春國家祖宗澤天地發生仁歴
服端傳遠君王但側身楚人要能懼周命正維新
明發新塗晴快風順約泊樟鎮
雨到中宵歇心知逗曉晴排雲數峰出漏日半江明風
借輕帆便天催嬾客行不應樟鎮酒無意待人傾
泊樟頭
此地三接淅從來四肅霜日斜秋樹轉市散暮船忙波
捲青中白霞翻紫外黃汀沙渾換却不記舊圓方
蔣蓮店有書柳子厚寄吳武陵琴詩三讀敬哦五
言
秋晴得涼行壁閱遇佳讀已咽猶餘滋將燼忽賸馥語
妙古來多聽難今良獨追誦惜去眼信步遑擬足驚心
一鳥鳴膈溪兩峰綠
道逢王元龜閣學
秋日纔升却霧中先生更去恐羣空古雖云遠今猶古
公亦安知世重公軒冕何緣關此老江山所過總西風
我行安用相逢得不得趨隅又北東
過下梅
不特山盤水亦回溪山信美暇徘徊行人自趁斜陽急
關得歸鴉更苦催
到龍山頭
影靜長安道涼風響轡銜海天低到水江日晩明帆潮
遣先驅壯聲吞絶島巉黃塵征袖滿却愧着朝衫
見澹菴胡先生舍人
澹翁家近醉翁家二老風流莫等差黃帽朱耶飽烟雨
白頭紫禁判鶯花補天老手何須石行地新堤早著沙
三歲别公千里見端能解榻瀹春芽
跋馬公弼省幹出示山谷草聖院花醉圖(名彦輔西人)
涪翁浣花醉圖歌歌詞自作復自寫少陵無人張顛死
以翁奄有二子者不論釵股與錐沙更數旱蛟及驚蛇
詩仙不合兼草聖鬼妒天嗔教薄命人言愛書緣愛賢
紫眉未必勝青編舊時鬼門關外客如今一字抵尺璧
何須千載空相憶
送王監簿民曕南歸(庭珪)
潮頭打雲雲不留月波潑窗窗欲流夜寒報晴豈待曉
天公端為盧溪老盧溪在山不知年盧溪出山即日還
黃紙苦催得高卧青霞成癖誰能那詔謂先生式國人
掉頭已復烟林湥路傍莫作兩疏看老儒不用槖中金
澹菴坐上觀顯上人分茶
分茶何似煎茶好煎茶不似分茶巧蒸水老禪弄泉手
龍興元春新玉爪二者相遭兔甌面怪怪竒竒真善幻
紛如擘絮行太空影落寒江能萬變銀瓶首下仍尻高
注湯作字勢嫖姚不須更師屋漏法只問此瓶當響畣
紫微仙人烏角巾喚我起看清風生京塵滿袖思一洗
病眼生花得再明漢鼎難調要公理策勲茗椀非公事
不如回施與寒儒歸續茶經傳衲子
和馬公弼夜雨
一雨未辭泥至腰新寒癘氣喜全消都人得此正稀闊
遠客翻然成寂寥聲在疎簷與黃葉夢回禁漏近丹霄
愁心却被詩勾引始覺君家我里遥
和湯叔度雪(名灝池陽人)
道得閒來儘未閒頗緣幽事攪心間卧聽雪作披衣起
不待天明帶月看更覺梅枝殊摘索只驚蓬鬢却羇單
飛花豈解知人意風裏時時戲作團
和馬公弼雪
灑竹穿梅湖更山客間得此未嫌寒髯疎也被輕輕點
齒冷猶禁細細餐晴了還成三日凍消餘留得半庭看
憑誰說似王郎婦鹽絮呤來總未安
和符君俞卜鄰(名昌言朱崖人)
朱崖柳色欲春風庾嶺梅花尚雪容念子南歸騎瘦馬
只今誰解好真龍吾州端是山水窟何日來同丘壑胷
白鷺青原不妨揀誅茅結屋看何從
甲申上元前聞家君不快西歸見梅有感二首
官路桐江西復西野梅千樹壓疎籬昨來都下筠籃底
三百青錢買一枝
千里來為五斗謀老親望望且歸休春光儘好關儂事
細雨梅花只做愁
晩春行田南原
西疇前日塵作霧南村今日波生路雲子從來疎廣文
衝雨學稼當辭勤農言秧好殊勝麥其如綠針未堪喫
吾生十指不拈泥毛錐便得傲蓑衣只願邊頭長無事
把耒耕雲且吾志不愁官馬送還官借牛騎歸不用鞍
聞鶯
過雨溪山淨新晴花柳明來穿兩好樹别作一家聲故
欲撩詩興仍添懷友情驚飛苦難見那更綠陰成
初夏日出且雨
笑憶唐人句無晴還有晴斜陽白鷗影疎雨子規聲臺
閣非吾事溪山且此生詩成何用好詩好却難成
清早出城别王宣子舍人
月細惟愁落陽昇未要忙出門雞未覺夾路稻初香涉
世寧容懶侵星幸稍涼病來詩久廢覓句費商量
理蔬
小摘吾猶惜頻來逕自成青蟲捕仍有蠧葉病還生貧
裏猶存竈霜餘正可羹窺園未妨學抱甕更須營
憫農
稻雲不雨不多黃蕎麥空花早著霜已分忍飢度殘歲
不堪歲裏閏添長
和周仲覺三首
書嬾聊遮眼詩窮只掉頭寒醒非不睡薄醉奈何愁火
細霜還重風停葉自投半生災疾裏誰遣未休休
月淡猶明樹霜嚴不剩雲天寒一鴈呌夜半幾人聞詩
只令吾瘦清聊與子分頻來仍恨少此去更離羣
春在梅邊動寒從月外來貧如螢不煖心與燭俱灰此
意悠悠著從誰細細開病來更憂患淚盡但餘哀
乙酉社日偶題
愁邊節裏兩相關茶罷呼兒撿歷看社日雨多晴較少
春風晩暖曉猶寒也知散策郊行去其奈緣溪路未乾
綠暗紅明非我事且尋野蕨作蔬盤
和昌英主簿叔社雨
愁已春相背詩仍債未還雨聲宜小睡竹戶且湥關夢
釣鷗邊雪衰忘鏡裏顔起來聊覓句句在眼中山
寒食上塚
逕直夫何細橋危可免扶遠山楓外淡破屋麥邊孤宿
草春風又新阡去歲無梨花自寒食時節只愁予
和蕭伯振見贈
愁裏真成日似年嬾邊覓句此何緣雨荒山谷江西社
苔卧曹瞞臺底甎頓有珠璣開病眼旋生羽翼欲俱仙
車斜韻嶮難為繼聊復酬公莫浪傳
三江小渡
溪水將橋不復回小舟猶倚短篙開交情得似山溪渡
不管風波去又來
薄晩絶句
春氣吹人不作酲病身感物底心情斜陽也不藏人老
偏照霜髭一兩莖
入城
杜鵑有底怨春啼燕子無端貼水飛不種自紅仍自白
野酴醿壓野薔薇
和昌英叔久雨
積雨今晨也解休殷勤日脚傍花流半明衣術收梅潤
全為農家放麥秋更著好風墮清句不知何地頓閒愁
新晴佳處無人會隔柳一聲黃栗留
憫旱
鳴鳩喚雨如喚晴水車夜啼聲徹明乖龍嬾睡未渠醒
阿香推熱呼不譍下田半濕高全坼幼秧欲焦老差碧
書生所向便四壁賣漿逢寒步逢棘還家浪作飽飯謀
買田三歲兩無秋一門手指百二十萬斛量不盡窮愁
小兒察我慘不樂旋沽村酒聊相酌更哦子美醉時歌
焉知餓死捐溝壑水車啞啞止復作
旱後郴寇大作
自憐秋蝶生不早只與夜蛩聲共悲眼邊未覺天地寬
身後更用文章為去秋今夏旱相繼淮江未淨郴江沸
餓夫相語死不愁今年官免和糴不
夢卞及黃世永夢中尤喜談佛既覺感愴不已因
和夢李白韻記焉二首
子在人每憎子亡憎者惻自吾失此友但覺生意息猶
解夢中來豈子餘此憶死生知有無賢聖或未測渾作
白日看不記夜許黑尚憐紫鸞姿未舉先折冀只驚玉
雪容冷面帶古色夢淚覺猶濕悲罷喜有得
去年客京都子去我未至得書不得面安用殷勤意猶
矜各未老相見當亦易不知此蹉跎交道遽云墜一坏
胡不仁埋此經世志絃絶諒何益蕙歎庸不悴吾聞佛
者流正以生作累夢中尚微言子豈悲世事
晩望
月是小春春未生節名大雪雪何曾夕陽不管西山暗
只照東山八九稜
次乞米韻
魯公尚有粥為食盧老今無僧作鄰文字借令真可煮
吾曹從古不應貧詩腸幸自無烟火句眼何愁著點塵
俗子豈知貧亦好未須容易向渠陳
次主簿雪韻
向來一雪亦草草天知詩人眼未飽相傳南風為雪骨
此言未試吾不曉昨日忽驚冬作春暖氣吹人軟欲倒
惟餘桃李未著花便恐蟄蟲偷出窖南風未了却北風
一夜吹翻青玉昊今晨冷傍筆管生似妒吟邊事幽討
司寒作意欲再雪凍雀求哀不容禱令人還憶柳柳州
解道千山絶飛鳥誰教愛雪却嫌寒歡喜十分㕤煩惱
詩人凍死不足憐凍死猶應談雪好寄聲膝六何似休
淨盡將雲為儂掃
和王才臣
新詩不但不饒儂便恐隂何立下風每與勝談千古事
不知撥盡一爐紅生兒底巧翁何恨得子消愁我未窮
剩欲同留老三徑念渠何罪亦山中
和蕭伯和韻
桃李何忙開又零老懷易感掃還生略無花片經人眼
誰道春風不世情睡去恐遭詩作祟愁來當遣酒行成
子能覓句庸非樂未必胷中有不平
又和絶句
剪剪輕風未是輕猶吹花片作紅聲一生情重嫌春淺
老去與春無點情
三月三日雨作遣悶絶句
遲日何緣似箇長睡鄉未苦怯茶槍春風解惱詩人鼻
非葉非花只是香
村落尋花將地無有花亦自只愁予不如卧聽春山雨
一陣繁聲一陣疎
却是春殘景更佳詩人須記許生涯平田漲綠村村麥
嫩水浮紅岸岸花
賀澹菴先生胡侍郎新居樂成二首
清廟欹斜一笑扶歸來四壁亦元無可憐拙計輸餘子
住破僧房始結廬三徑非遥人自遠萬間不惡我何須
冥搜善頌終難好賀厦真成燕不如
眼高不肯住清都夢繞江南水竹居却入青原更青處
飽看黃本硬黃書剪裁風月聊堪醉拆洗乾坤正要渠
賜宅不應公得免未知此第似林廬
和主簿叔求潘墨
頗怯冥搜惱藏神却思瘞硯學元賓墨家何以得公重
詩債又來欺我貧鏡面松身紛楚楚金華笏樣本陳陳
嬾邊此寶端無用送似草玄揚子雲
之永和小憩資夀寺
石子密鋪徑竹莖疎作行不緣憩騶僕幾失此山房佛
像看都好林花靜自香來須清興盡歸更借僧牀
和濟翁見寄之韻
只有高為累元無俗可離正緣隔少面添得許多詩杜
老吟邊樹山公醉處池猶須謀一笑人許又何時
和王才臣再病
詩瘦如春瘦時乖抑命乖病過三日雨門掩半扉柴不
面何曾久于心便有懷端能暮出否溪水減南崖
分宜逆旅逢同郡客子
在家兒女亦心輕行路逢人總弟兄未問後來相憶否
其如臨别不勝情
將至醴陵
行盡崎嶇峽初逢熨帖波寒從平野有雨傍遠山多也
自長沙近其如此路何披文渾不惡凍手奈頻呵
見張欽夫
克已今顔子承家小吕申只愁無好手不道欠斯人一
别時非几重來事總新祥琴聲尚苦可更話酸辛
不見所知久有懷何許開有書終作惡千里為渠來鄒
魯期程遠風霜鬢髮催不應師友地只麽遣空回
除夕絶句
紫陌相逢誰不客青燈作伴未為孤何須家裏作時節
只問旗亭有酒無
過安仁岸
野水上穿石疎林不掩巢雨蒲拳病葉風篠秃危梢短
脛知難續長腰強自抄兹游良不惡物色困詼嘲
白沙買船晩至嚴州
重霧凝朝雨斜陽竟晩晴萬山江外盡一墖嶺尖明身
小寧嫌窄途長已倦行子陵臺下水未酌意先清
都下無憂館小樓春盡旅懷二首
病眼逢書不敢開春泥謝客亦無來更無短計消長日
且遶欄干一百回
不關老去願春遲只恨春歸我未歸最是楊花欺客子
向人一一作西飛
桐廬道中
肩輿坐睡茶力短野堠無人山路長鴉雀聲懽人不會
枇杷一樹十分黃
金溪道中
野花垂路止人行田水偏尋缺處鳴近浦人家隨曲折
插秧天氣半陰晴
見王宣子侍郎二首
不作伾文客投閒可得辭高多真自累了事竟成癡到
底須良匠非渠更阿誰莫嫌風雪惡要試歲寒枝
老去渾多難愁來敢怨天生遭文字誤更結簿書緣苦
憶懸間榻誰回雪後船三年纔一見百歲幾三年
都下和同舍客李元老承信贈詩之韻
論交何必星霜久白頭得似傾盖友長安市上李將軍
挽弓舊不論石斗只今有子似渠長清夜讀書雪邊牖
雲端烽烟半點無怪來將軍不好武遺我驪珠三百顆
字字䥴鑱未曾苟得得且看錢塘潮草草言攀渭城柳
朝家金印斗樣大情知不上書生肘儒冠多誤儂飽諳
毛錐焉用君知否便應早請終軍纓徑須繫取月支首
居延蒲類水如天吹作春風一杯酒歸來冠劔上淩烟
剩作功名落人口如何收斂許光芒也趁槐花黃裏走
獻璞雖真不救脛絶絃何如只停手人生匹似風中花
榮瘁昇沉豈非偶與君早賦歸去來名垂萬古知何有
不如耳熱歌嗚嗚醉帽欹傾衣不紐詩流倡和秋蟲鳴
僧房問答獅子吼儘令俗客不妨來白眼相看勿分剖
和李天麟秋懷二絶句
雙井無人後山死只今誰子定傳燈老夫言語渾無味
不但秋來面可憎
小立南溪暮未還略容老子照衰顔頗驚暝色來天外
未必秋聲在樹間
秋曉出郊二絶句
初日新寒正曉霞殘山賸水稍人家霜紅半臉金嬰子
雪白一川蕎麥花
野菊相依露下叢冷香自送水邊風豐年氣象無多子
只在雞鳴犬吠中
胡英彦得歐陽公二帖盖訓其子仲純叔弼之語
其一公自書之其一東坡書之英彦刻石以遺
朋友吾叔父春卿得一本有詩謝英彦和焉萬
里用其韻以簡英彦
聖處𦕈安在談者一何易注瓦務細巧峰鼎喪良貴羣
兒有新舌六學無故意向來孟韓息不有歐蘇繼庸知
死後者未渠(去聲)鄉原棄同時鴟鵶噪並起爪嘴利兩公
察膏肓與世作薑桂挾山初作難破竹忽乘勢雙明日
配月再立仁與義我有香一瓣恨不生並世厥今聖城
裏澹叟真守器惟來蘭玉秀渠以清白遺當家有學林
(英彦道號曰學林)滿腹惟典記人間市井言眼界寇讐視獨於
兩公帖費此平生喜麝煤叩山骨卧聽丁丁美令我竹
林老亦復拜嘉惠敢云賡絶唱頗欲與兹事朝來窗几
爽盡室問何瑞寶帖更新詩小子汝其志
四印室長句效劉信夫作呈信夫
廣文眼力自超然作室題詩字字妍憤世疾邪聊爾耳
未必崔君真鶴言涪州别駕亦浪語渠家四印何曾鑄
漫向世人言養生涪州却向沂州去廣文平生不解愁
只將新句敵新秋白浪如山風打頭江南江北一虚舟
坐上無氊惟有客青燈枉草強邊策萬言萬當不如默
誤人又指庭前栢
人日詰朝從昌英叔出謁
四序各自佳要不如春時何必花與柳始愛春物熙今
晨駕言出從公南山西泥軟屨自愜風嫩面不知寒草
動暖芽晴山餘雨姿水日亦相媚蹙紋生碎暉鳥聲豈
為我我聽偶自怡出門初憚煩載塗乃忘歸但令我意
適豈校出處為路人見我揖屬我有所思我不見其面
信口聊應之徐語恐忤物欲謝已莫追我率或似傲彼
愠獨得辭
題王季安主簿佚老堂
布襪青鞋已嬾行不如晏坐聽啼鶯只言此老渾無事
種竹移花作麽生
送客既歸晩登清心閣
誰不知儂嬾其如送客何葉聲和雨細山色上樓多出
處俱為累昇沉儘聽他疎鐘暮相答也解說愁麽
題嚴州新堂郡圃舊亭面東了無所見太守曹
仲本撤材易地為堂貿地以廣之正對南山經
始小築覺江山輻凑因得長句
新堂略有次第否忙裏從公一來覷是時新秋收舊雨
小風吹花掠巾屨江山只道不解語云何惠然堂上聚
北山故挽南山住東溪不遣西溪去向來天藏在何處
遭公拈出天不拒舊亭不為作山主背山起樓何以故
更煩好手鏟東阜放出釣臺寸來許
秋日書懷
老去還多感歸來政倦遊數峰愁外月一葉靜邊秋偶
憶平生事真供獨笑休燈花吾會得村酒恰當篘
送彭元忠司戶
浯石高仍瘦愚溪紺且寒憑君聊杖屨道我問平安句
好今逾進書來剩寄看只言官舍小簷下過湘灘
飯罷登山
樹遠通鸎響花晴帶雨痕登山偶回首隔水見前村澹
往孤無伴清歸笑不言還家更遲著松菊未應存
涉水溪宿淡山
徑仄愁斜步溪湥怯正看破船能不渡晴色敢辭寒白
退山雲細青還玉宇寬險難明已濟魂夢未渠安
題龍歸寺壁
題字纔前歲衝寒又此行竹能知雨至窗不隔江清走
檄還曾了禁人未肻晴息肩更須喜問路可憐生
自聲音巖泛小舟下高溪
晩日黃猶煖寒江白更清遠山衝岸出釣艇背人行舟
穩何妨小波恬爾許平大魚不相報撥刺得吾驚
臘後
雲暗虚疑暮江空分外寒如何山雨過便爾岸沙乾奈
此詩愁得懷哉歲事闌梅殘吾更忍不折一枝看
夜坐
欲雪天還惜不風寒自生燈摇無定影火作始然聲又
遣庭闈訊懸知骨肉情履端猶幾日有夢未歸程
題照上人迎翠軒
參寥癩可去無還誰踏詩僧最上關欲具江西句中眼
猶須作禮問雲山
得親老家問
節裏難為客家中數有書慈親問歸否意緒各何如強
酒那能盡添愁不更除舊來貧未仕父子豈相疎
立春前一夕二首
春忽明朝是冬將半夜非年華只不住客子未能歸微
霰疎還密寒簷滴又稀撚鬚真浪苦呵筆更成揮
臘盡春還好朝暄暮復寒雨晴終日異衣著一冬難生
菜知無分殘梅不用看本憑書遣睡轉更睡相干
霰
雪花遣霰作前鋒勢頗張皇欲暗空篩瓦巧尋疎處漏
跳階誤到暖邊融寒聲帶雨山難白冷氣侵人火失紅
方訝一冬暄較甚今宵敢嘆卧如弓
和司法張仲良醉中論詩(名材山東人)
相過寧嫌數未行先畏辭要寬千里别猶費數篇詩意
得翻難售聲希只自竒此生詩社裏三折或知醫
題唐德明秀才玉立齋(名人鑑)
坡云無竹令人俗我云俗人正累竹玉立齋前一萬竿
能與主人相對寒看竹哦詩筆生力山童怪予遽㤀食
不但不可一日無斯須無此看何如詩成欲寫且復歇
恐竹嫌詩未清絶丁寧一竿不可除竹亦何曾減風月
謝唐德明惠笋
高人愛笋如愛玉忍口不餐要添竹云何又遣十輩來
昏花兩眼為渠開販夫東縳向市賣外強中乾美安在
錦紋猶帶落花泥不論燒煮兩皆奇猪肝累人真可怍
以笋累公端不惡
再病書懷呈仲良
病身誰伴亦誰憐贏得昏昏幾覺眠睡起不知身是病
踞牀看盡水沉烟
病中嫌雨又嫌晴自是情懷未苦平兩日雨多端不惡
市聲洗盡只簷聲
功名銷盡向來心詩酒從今也不禁夜雨遣人歸思動
不知湘水幾篙湥
方外詩豪張仲良義風今日更誰雙絶憐病客無半眼
粥飯隨宜到小窗
又和見喜病間
初病楊花猶亂飛即今梅子已黃稀卧驚節物遽如許
起得沉緜更解肥雲寺耶溪招布襪斜風細雨欠蓑衣
半生不結修門夢只夢家山喚早歸
題所寓唐德明書齋
鳬鶩行中脫病身竹林湥處得幽人只言官滿渾無事
也被詩愁攪一春
題代度寺
一别重來十五年殘僧半在寺依然黃楊當日絶低小
已過危簷也可憐
又題寺後竹亭
行盡空房忽畫闌竹光和月入亭寒壁間題字知誰句
醉把殘燈子細看
中秋前兩日别劉彦純彭仲壯於白馬山下
怱怱離合夢非夢續續談諧眠不眠莫道對牀容易著
試思分手幾何年長亭更放金荷淺後夜誰同璧月圓
要得長隨二三友不知由我定由天
午憩東塘近白干江西地盡於此
日以秋還短塗緣熱故長也知茅店小奈此竹風涼更
遠終然到而吾有底忙欲行猶小駐咫尺便它鄉
曉泊舟廟山
平水長先曉無風也自濤烟昏山易遠岸闊樹難高去
鴈鳴相報游魚冷總逃輕寒客可忍清眺得辭勞
為王監薄先生求近詩
林下詩中第一仙西風吹到日輪邊杜陵野客還驚市
國子先生小著鞭拈出老謀開宇宙本來清尚只雲泉
新篇未許兒童誦但得真傳敢浪傳
宿徐元達小樓
樓迥眠曾著秋寒夜更加市聲先曉動窗月傍人斜役
役名和利憧憧馬又車如何泉石耳禁得許諠譁
同君俞季永步至普濟寺晩泛西湖以歸得絶句
閣日微陰不礙晴杖藜小倦且須行湖山有意留儂欵
約束疎鐘未要聲
烟艇横斜柳港灣雲山出没柳行間登山得似游湖好
却是湖心看盡山
同岳大用甫撫幹雪後游西湖早飯顯明寺步至
四聖觀訪林和靖故歸觀鶴聽琴得二絶句時
去除夕二日
紫陌微乾未放塵青鞋不惜涴泥痕春風已入寒蒲節
殘雪猶依古柳根
道堂高絶俯空明上下躋攀取意行淨閣虚廊人寂寂
鶴聲斷處忽琴聲
雪後晩晴四山皆青惟東山全白賦最愛東山晴
後雪絶句
只知逐勝忽忘寒小立春風夕照間最愛東山晴後雪
軟紅光裏湧銀山
永和遇風
未嫌春晩不多花只愛青原綠似瓜剩欲開懷納巖壑
可堪病眼著風沙待船小立看鷗没倚杖微吟儘帽斜
客裏更無詩遣悶不愁兩髩不成華
彦通叔祖約游雲水寺二首
出門天色陰晴半著雨途間進退難知得招提在何許
只憑田父指林間
竹湥草長綠冥冥有路如無又斷行風亦恐吾愁路遠
殷勤隔雨送鐘聲
題吉水余端蒙明府縣門飛鳬閣
塵外塵中儘靜喧閣前閣後且山川秋生疎雨微雲處
月仄青原白鷺邊眼冷庾樓聊復此人如葉令更差賢
從公欲往其如嬾著句無佳莫浪傳
次昌英主簿叔晴望韻
秋水冬全落寒梅暖向榮烟林明又滅風鴈仄還平老
豈愁能避貧非嬾不營猶須鏟千嶂剩與放雙明
次霜月韻
銀浦寒無浪金星澹不芒初看霜是月併愛月和霜萬
里除纖翳雙清作一光詩窮只欠許窮我未渠央
同主簿叔暮立
旋旋前山没駸駸半臂寒鷗歸勢何嬾林近意先安待
月遲雲麽煩公小立看未知立玉笋何似立江干
夜雨不寐
雨急點不疎瓦乾聲可數滴破江湖夢合眼無復補更
長酒力短睡甜詩思苦已自不成眠如何更遭許
丙戌上元後和昌英叔李花
春暖何緣雪壓山香來初認李花繁露酣月蕊蒼茫外
梅與山礬伯仲間剩雨殘風底無賴明朝後日不堪看
泥湥小忍春遊脚猶遣青童去一攀
和周仲容春日
今晨晴頗嬾昨夜雨猶聲欲社燕先覺半春鸎未鳴詩
非一字苦句豈十分清參透江西社無燈眼亦明
見周子充舍人叙懷
三年再謁一番逢兩舍相望幾訊通便有好懷安得盡
不知造物底相窮公今貧賤庸非福我更清愁惡似公
誤辱相期千載事雲泥政自未應同
過神助橋亭
下轎渾將野店看只驚脚底水聲寒不知竹外長江近
忽有高桅出寸竿
過大臯渡
隔岸横州十里青黃牛無數放春晴船行非與牛相背
何事黃牛却倒行
至永和
出城即便見青原正在長江出處天却到青原望城裏
樓臺些子水雲邊
和文明主簿叔見寄之韻二首
古聲彈九寡妙學足三多千載纔重見百年當幾何入
州非不肻出伏即相過安得看雲語金盆仄白河
黃九陳三外諸人總解詩甘心休作許苦語竟何為所
向公同我何緣樣入時從來大小阮一笑更誰知
閒居初夏午睡起二絶句
梅子留酸軟齒牙芭蒦分綠與窗紗日長睡起無情思
閒看兒童捉柳花
松陰一架半弓苔偶欲觀書又嬾開戲掬清泉洒蕉葉
兒童誤認雨聲來
擕酒夜餞羅季周
夜湥未見掩柴門且放清風入綠尊淡月輕雲相映著
淺黃帊子裹金盆
雨後獨登舍北山頂
山下生愁熱不除山頭小立氣全蘇自緣著脚高低别
萬壑清風豈是無
晩望
病身似怯暮來風老眼還驚霽後虹落日偏明松表裏
好山分占水西東
秋夜
挑落寒燈一點青方知斜月半窗明無端一陣秋聲起
喚作銅鉼蟹眼鳴
夜聞蕭伯和與子上弟讀書
少日躭書病得臞何曾燈火稍相疎如今老嬾那能許
卧聽隣齋夜讀書
中秋雨過月出
欲遣清風埽亂雲先將一雨淨游塵今年大作中秋事
月色何孤我輩人照却八方還剩在看來千古許清新
不眠不惜明朝補報答孤光醉是真
寄題劉元明環翠閣
一夜秋聲惱井桐夢回得句寄西風詩成却問題詩處
正在東山東復東
濠原路中
長亭短亭三復五總是兒時行底路尚憶天寒日小黃
先君前行我後顧如今悲不為塗窮病鴈孤飛失老鴻
三年閉戶松風裏行路又還從此始
小雨
雨來細細復疎疎縱不能多不肻無似妒詩人山入眼
千峰故隔一簾珠
連嶺遇雨
肩輿正好看山色雨裏雨窗開不得此外只有書可觀
斜點又來濕書册一月秋晴一月泥南翁此諺似可疑
山寒却要日暴背吾衰不用雨催詩
題赤孤同亭館
數菊能令客眼明三峰端為此堂横僕夫不敢催儂去
只道長沙尚八程
蜀士甘彦和寓張魏公門館用予見張欽夫詩韻
作二詩見贈和以謝之
說道岷江士未逢眉己申殷勤來相府邂逅得詩人不
是胷中别何緣句子新談今還悼昔喜罷反悲辛
夜把新詩讀燈前闔且開一行私獨喜兩脚不虚來天
似嫌梅晩冬初遣雪催與君問花信能繞百千回
紀聞
人道真虚席心知必數公賓王欺釣築君實誤兒童天
在昇平外春歸小雪中何曾忘諸老渠自愛松風
丁亥正月新晴晩步二首
嫩水春來别樣光草芽綠甚却成黃東風似與行人便
吹盡寒雲放夕陽
急下柴車踏晩晴青鞋步步有沙聲忽逢野沼無人處
兩鴨浮沉最眼明
早行鳴山
淡淡清霜薄薄冰曉寒端為作新晴殷勤喚醒梅花睡
枝上春禽一兩聲
霧中見靈山依約不真
東來兩眼不曾寒四顧千峰掠曉鬟天欲惱人消幾許
只教和霧看靈山
題小沙溪鄭氏店江亭
隔水千山又萬山大江仍合小溪灣岸巾獨立東風裏
眼趁烏雛下急灘
和周子中韻
清愁正爾喜逢春一笑那知客帝城海氣不昏晴色好
梨花半落嫩寒生刑書夜誦端何苦詩句春來想不平
我亦有懷無處說對牀只欲為渠傾
出城途中小憩
未到江城已日斜山烟白處是人家秋風畢竟無多巧
只把燕支滴蓼花
夜宿王才臣齋中睡覺聞風雪大作
雨外風非細風中雪更飛夜聲吹不盡寒客卧相依一
醉醒醒了平生事事非終年纔小欵明日又言歸
和羅巨濟山居十詠
世方事速化渠獨請真祠意在昇沉外官無冷熱宜山
如輞川畫地似習家池若道閒居嬾如何有十詩
老子朝慵起春風苦唤行晴邊猶著雪寒後未聞鶯偶
見千峰翠偏令兩眼明倦來渾欲睡無處避溪聲
只擁書千卷何須屋萬間新堂傍溪水大字署蓬山恰
有乘風客來分半日閒自煎蝦蟹眼同瀹鷓鴣班
漫浪真堪老丁寧勿語人屐痕渾似齒巾角小於綸從
事故不惡賢人也似醇空鉼未應卧只恐惱比隣
園花皆手植梅蕊獨禁寒色與香無價飛和雪作團數
枝横翠竹一夜遶朱闌不惜吟邊苦收將句裏看
花柳春全盛池塘鶯學飛晩晴還小立暮色不能歸草
遠天無壁苔湥水有衣山居自清絶不必扣禪扉
酒客來中散詩僧約惠勤共聽茅屋雨添炷博山雲萬
事休多問三杯且一醺君看醉中語不琢自成文
乃溪何處好臘尾與春初山色梅邊淨人家竹裏居先
生來得得一笑意舒舒歸路無燈火冰輪掛嶺隅
且愛燈檠短寧論劒鋏長芝蘭照春紫編簡著人香賀
監聊吳語昌黎豈楚狂豹文元炳蔚未信霧能藏
眼底無羣子毫端有百川修名如揭月餘事亦凌烟剩
欲攜藤去相從聽雨眠恐渠即霄漢泉石罷潺湲
題蕭端虚和樂堂
玉笥風回峽山雨兩公對牀方軟語少公一生吟樣癯
長公半醉少公扶白頭兄弟不多有面如橘紅不關酒
紫荆花開連理枝孝友未要時人知
昌英知縣叔作歲坐上賦瓶裏梅花時坐上九人
銷冰作水旋成家猶似江頭竹外斜試問坐中還幾客
九人而已更梅花
膽樣銀瓶玉樣梅北枝折得未全開為憐落寞空山裏
喚入詩人幾案來
雪凍霜封稍欲殘殷勤折向坐中看綺疎湥閉珠簾密
不遣花愁半點寒
戊子正月六日雷雨感歎示夀仁子
今晨忽雷雨天地又發春草木閟紅綠生意密已欣蟄
蟲且徐動餘寒未全仁先生起裹頭三歎一再顰春風
吹萬物不吹先生貧靖怨一束書只博雨袴塵自倚文
字工意取造物真小兒在傍笑笑我浪苦辛去年作客
子椒柏羨主人在家不差勝更用愁此身先生亦一筦
我不如兒真為我滿眼酤不問醨與醇杖頭日百錢無
則借諸隣不然衣可典及此花柳新
暮宿半塗
朝日在我東夕日在我西我行日亦行日歸我未歸勢
須就人宿遠近或難期平生大疎放似黠亦似癡如今
何日行不以衾枕隨幸逢春小暄倒睡莫解衣借令今
夕寒我醉亦不知
次日醉歸
日晩頗欲歸主人苦見留我非不能飲老病怯觥籌人
意不可違欲去且復休我醉彼自止醉亦何足愁歸路
意昏昏落日在嶺陬竹裏有人家欲憩聊一投有叟喜
我至呼我為君侯告以我非是俛笑仍掉頭機心久已
盡猶有不下鷗田父亦外我我老誰與遊
上元夜里俗粉米為繭絲書吉語置其中以占一
歲之福禍謂之繭卜因戲作長句
去年上元客三衢衝雨看燈強作娛今年上元家裏住
村落無燈惟有雨隔溪業祠稍簫鼓不知還有遊人否
兒女炊玉作繭絲中藏吉語默有祈小兒祝身取官早
小女只求蠶事好先生平生笑兒癡逢場亦復作兒嬉
不願著脚金華殿不願增巢上林苑只哦少陵七字詩
但得長年飽喫飯心知繭卜未必然醉中得卜喜欲癲
送蕭仲和往長沙見張欽夫
蕭家伯氏難為兄蕭家仲氏難為弟御史子孫今有誰
眼中乃見此二士阿兄采蘭夀梅堂阿堂東書參蜀張
聖明九鑰天為守玉匙密付蜀張手子到長沙渠問儂
為言真成一老翁功名妄念雪銷了只愛吟詩惱魚鳥
子歸好在中秋前看子新年勝舊年
送鄒元升歸安福
我昔見子盧溪南烟如玉雪照晴嵐子今訪我南溪北
凛如騄驥成骨骼袖中文字細作行讀來病眼生寒光
尖新句子入時樣故應破陣翰墨場春風春雨春山路
喜子能來愁子去故人一别二十年且對青燈夜湥語
和昌英叔雪中春酌
南溪春寒強似冬南溪春水走玉虹雷公戲手行春雪
詩人嘲詞便飛屑只嫌春雪趁春雷春容正要渠裁培
凍作土花銷作雨多般點綴春庭戶酒杯如海醉即休
醉中看雪忘却愁如何呼酒不痛飲可令詩肩受凄凛
少時狂殺走更狂長恐此意墮渺茫醉鄉有地分一席
且與先生十分梨花注大白
送劉生談命
學兵先學策談命先談格君看前輩富貴人豈與寒士
校日辰星家者流有劉子進人退人若翻水談何容易
驗他年却是直言差可喜
和曾充俊惠詩
眼底春光正入年社前驚子已言旋雨多厭聽鳩夫婦
病起全疎酒聖賢舊喜作詩今已嬾君能得句我先傳
略無好語償嘉惠只麽從權只麽權
和胡侍郎見簡
花邊雪裏撚霜髭怪底詩來妙一時聊復小吟開後悟
便應大用到前疑先生此曲難先和著句如碁且著持
每望南雲尺有咫其人甚遠只嗟咨
和賀升卿雲庵升卿嘗上書此開既歸去歲寄此
詩今乃和以報之
賀子胷中自有山結庵山底更雲間遺才只道今無許
此士如何尚著閒未應萬言直杯水向來九虎守天關
莫嫌久不還詩債詩債從來隔歲還
送昌英叔知縣之官麻陽
政坐詩無半點塵天令著句錦江春遠民蒙惠即真學
漫仕緣親非為身許日相從今恨少先生此别我誰鄰
不應更作徒勞歎廊廟方尋密縣人
和周子中病中代書之韻兼督胡季文季永游山
之約
吟外今何病愁邊我索居昔無今樣嬾新欠故人書只
說遊山去誰令作計疎衡廬負我輩我輩負衡廬
除夕前一日絶句
雪留遠嶺半尖白雲漏斜陽一線黃天肻放晴差易得
殷勤剩覓幾朝霜
己丑上元後晩望
雪裏晴偏好寒餘暖尚輕山烟春自起野燒暮方明又
是元宵過端令病骨驚遣愁聊覓句得句却愁生
送周仲覺訪來又别
酒邊詩裏久塵埃見子令人病眼開無夕不談談不睡
看薪成火火成灰小留差勝匆匆别欲去何如莫莫來
渠故功名我巖壑老身誰子共歸哉
寒食前三日行脚遇雨
信脚那知遠雖勞亦快哉如何寒食近無數野花開碧
草望中去黑雲頭上來吾行吾自返雨子不須催
和濟翁惠詩
語妙渾忘夜杯行未厭頻平生憎俗子勝處要吾人已
結詩中社仍居族裏親酒邊不著句何許見天真
雨中送客有感
不知春向雨中回只道春光未苦來老子今晨偶然出
李花全落鄭花開
題謝昌國金牛烟雨圖
金牛烟雨最相關老子方將老是間不分艮齋來貌取
更於句裏占江山
春日六絶句
遠日隨天去斜陽著樹明犬知何處吠人在半山行
春醉非關酒郊行不問塗青天何處了白鳥入空無
霧氣因山見波痕到岸消詩人元自懶物色故相撩
江水夜韶樂海棠春貴妃殷勤向春道莫遣一花飛
日落碧簪外人行紅雨中幽人詩酒裏又是一春風
春色有情意桃花生暮寒只應催客子不遣立江干
夏夜追涼
夜熱依然午熱同開門小立月明中竹湥樹密蟲鳴處
時有微涼不是風
初秋暮雨
禾穟輕黃尚淺青村舂已報隔林聲忽驚暮色翻成曉
仰見雙虹雨外明
秋日晩望
村落豐登裏人家笑語聲溪霞晩紅濕松日暮黃輕只
麽秋殊淺如何氣許清不應又閒散便去羨功名
秋夜讀書
穉子慵都睡先生喚不譍蟲聲窗外月書冊夜湥燈半
醉聊今古千年幾廢興有懷人未會不樂我何曾
睡起理髮
老態隨年覺新涼與睡謀鵲驚茅屋曉臂冷葛衣秋遠
嶺元無約開門便見投閒中多事在一日一梳頭
暮歸
山色偏宜暮桐聲小作秋人行溪側畔天在樹稍頭學
嬾真成嬾知休却得休遣愁愁不去愁盡自無愁
曉望
暑退誰當憶秋生喜此逢荒林失輕霧寒日上危峰忽
有吟邊興忘看鏡裏容不須兼鮑謝始得擅詩宗
午睡起
過雨餘秋暑移牀揀午涼小風吹醉面凛氣忽如霜日
脚何曾動桐陰有底忙倦來聊作睡睡起更蒼茫
秋晩過泉口
日色全無熱秋涼不似初行人驚翡翠掠水度芙蕖平
野一回顧遠山千有餘誰令貪眺望却過廢看書
豐中小憩
歸路元無遠行人倦自遲野香寒蝶聚秋色老楓知得
得逢清蔭休休憩片時江山豈無意邀我覓新詩
過劉村江
波走痕痕日江呈岸岸秋清流堪數石淺涉不須舟野
菊知何喜迎風舞未休歸途愁欲暮未暮我何愁
題劉朝英進齋
燈火三更雨詩書一古琴惟愁脚力軟未必聖門湥莫
笑雲端樹初如澗底針不應將一第用破半生心
題丘成之司理明遠閣
决曹據按塵似海高閣退食心如冰夜將官本校家本
萬山圍裏短檠燈能文未得傲能吏好官不應博丁字
何時著脚最高層目送歸鴻揮綠綺
歲晩出城
温飽能消底奔忙自作癡平生脚已繭今日髩將絲山
刻霜餘骨梅横水底枝只嫌長落莫不道許幽奇
至鷓鴣洞
岸凍樹逾瘦日高林始明瑤草密如積玉泉中暗鳴初
至心為動欲歸脚還停江湖千萬峰穿儂兩鞋青如何
鷓鴣嶺咫尺來未曾
寄張欽夫二首
佳郡纔佳政留中即好音還將著書手拈出正君心嶽
麓風霜飽修門雨露湥登庸何恨晩廊廟要山林
工瑟曾緣利鳴琴豈負予髮於貧裏白詩亦病來疎知
已俱霄漢孤蹤且簿書三年知免矣一飽會歸歟
和謝昌國送管相士韻
半世緣癡自作勞萬人争處我方逃憐渠識盡公卿得
一馬歸來骨轉高
庚戌正月送羅季同遊學未川
眼邊相識蠶樣密如子歲寒萬纔一我往西山子義山
老衰一别堪三年外舅陰功不知數諸孫太半廊廟具
學文先要學忍飢明年看子刺天飛
過秀溪長句
去年來此上巳日今年重來未寒食臨溪照影老自羞
慙愧春光尚相識秀溪何許好春容最是溪深樹密中
海棠開盡却成白桃花欲落翻深紅
題薦福寺
千山底裏著樓臺半夜松風萬壑哀曉起廵簷看題壁
雨聲一片隔林來
晩過黃州舖二絶
數峰殘日紫將銷一片新秧綠未交道是今年春水小
漲痕也到岸花稍
僕夫已倦路猶賒脚底殘勞眼底佳綠錦堆中半團雪
千楓擁出一桐花
過白沙渡得長句呈澹庵先生
收紅拾紫消幾許也費一春強半雨不辭長江萬波阻
來聽先生夜湥語尚憶向來侍樽爼微雪斜飛小梅吐
先生半酣染霜兔金章玉句空萬古今年寒食還相聚
明年寒食知何處只道先生押班去不道門生折腰苦
長句寄周舍人子充
省齋先生太高寒肯將好語博好官又告君王覓閒散
要讀短檠三萬卷州家新畫瑞霧圖渠莫錯認倚關渠
青原兩公復雙起山川出雲不在此自憐無地寄病身
四海知己非無人老窮只是詩困我春色撩人又成句
淺夏獨行奉新縣圃
我來官下未多時梅已黃湥李綠肥只怪南風吹紫雪
不知屋角楝花飛
登清心閣
苦遭好月喚登樓脚力雖慵不自由上得金梯一回首
冰輪已過樹梢頭
立秋後一日雨天欲暮小立問月亭
雨後林中别樣涼意行幽徑不知長風蟬幸自無星事
強為閒人報夕陽
七月十二日夜登清心閣
小樓秋夜月明底仰不見天惟見水岸巾獨立四無人
白月青天伴楊子誰知横玉作秋聲一聲吹盡九陌塵
月輪半仄吾未睡樓角風生涼殺人
中秋後一夕登清心閣二首
昨夜雲為崇今宵月始妍如何一日隔更減半分圓影
裏偏宜竹光中不剩天客來休遣去我醉正無眠
秋夜真成晝西山却在東吹高半輪月正賴一襟風清
景今年過何人此興同青天忽成紙似欲借詩翁
豫章江臯二絶句
幸自輕陰好片秋如何餘熱未全休大江欲近風先冷
平野無邊草亦愁
只今秋稼滿江郊猶記春船掠屋茒可是北風寒入骨
荻花爭作向南稍
歸自豫章復過西山
一眼苕花十里明忽疑九月雪中行我行莫笑無騶從
自有西山管送迎
詔追供職學省曉發鳴山驛
數店疎仍密千峰整復斜冰痕猶帶浪霜草自成花錄
錄堪朝列星星已髩華帝城萬事好得似早還家
登烏石寺
回首身忽在樹杪一覽千山萬山小怪崖不落欹欲摧
令人仰看怯眼開小亭解事知儂倦翼然飛出青山半
上頭最上却鏡平百畝金碧千衲僧高峰高寺更高閣
進步早頭若為脚兹遊勝絶庸非天山下虚行二十年
夜宿楊溪曉起見雪
茒簷無聲風不起誤喜夜衰雨應止開門送眼忽心驚
失却前山萬堆翠江南只說浙西山更今著雪與人看
諸峰盡處一峰出凛然玉立最高寒溪聲細伴吟聲苦
客心冷趁波心去掉頭得句恐人嗔且喚征夫問前路
辛夘五月送丘宗卿太博出守秀州二首
馮翊端誰可丘遲肯去麽繭絲臣敢後飢饉帝云何身
逹當難免能稱未要多但無田里歎不必袴𥜗歌
老矣渠憐我超然我愛渠論詩春雨夜解手藕花初夢
只江湖去情知伎倆疎未應五馬貴不寄一行書
題吕子明國諭退菴
筆硯工為祟湖山苦約盟坐忘非聖處行樂且吾生一
笑誰當會孤斟句恰成何時却乘興雪外叩柴荆
送蜀士張之源二子維燾中童子科西歸
岷山玉樣清岷水眼樣明風流文彩故應爾又見張家
雙驥子小兒八歲骨未成誦書新作鸞鶴聲大兒十二
氣已老覓句談經人絶倒豫章七年人得知駃騠三日
世便奇天生異材能幾許更飽風霜也未遲
送黃仲秉少卿知瀘州二首
灧澦方如象酴酧底似飛相將刺天去收拾大名歸西
掖桐陰靜瀘南荔子肥來應經世具便欲閉山扉
補外公何幸求歸我尚留還為萬里别又費半生愁安
得欹黃帽相從却白頭醉中有話在欲說忘來休
寄馬會叔
影轉郎官宿春隨刺史天相從忽相别同舍況同年我
愛吳兒說兄如邵父然賜金真浪費喚取從甘泉
送傅安道郎中將漕七閩二首
一代風騷將當年忠義家出關稱使者踏雪度梅花夢
破南宫被春生北斗槎懸知入奏日不待貢新茶
把酒春如許論詩夜未央相逢便金石何必試冰霜離
合知難免愁思自不忘它年一茒屋公肯訪荒涼
答章漢直
詩人今代謝宣城舉子新年章子平雨剩風殘忽春暮
花催草喚又詩成五湖烟水三冬卧萬里雲霄一日程
老裏睡多吟裏少舊家句熟近來生
西湖晩歸
際晩遊人也合歸畫船猶自弄斜暉西湖兩岸千株柳
絮不因風暖自飛
癸巳省宿詠南宫小桃
孤坐南宫悄桃花故故紅晴垂半臉日寒慘數鬚風昔
歲山村裏春灮痛飲中不煩渠伴宿今我已衰翁
送林謙之司業出為桂路提刑
兩眼起霄坐搔首偶不欣孤念元無感懷我同社人昨
日林先生抱經出成均初聞為渠喜忽悟誰我親緬然
記宿昔夜欵水際門微月耿耿寂幽蛩慨涼新論詩煮
豆粥粥熟天已晨先生補天手萬象焉能春若非千載
仰却要今世珍望門舊傳業不在先生身雪前何有松
燬中諒非碈論思尺有咫法去曾逡巡誰言我無耳老
矣未有聞先生又舍我離别尚足云桂山玉筍立桂水
羅帶紋得句能寄似不須持嶺雲
送丁子章將漕湖南三首
嶽麓猿聲裏湖流鴈影邊自天持一節到日是新年身
退名逾重今稀古則然黃花非不好只是插離筵
湖外遊曾漫荒餘好在麽山應依樣瘦民豈似田多不
是無風物其如費拊摩人言補外樂且道定如何
半世行天下同心寡友生故人今又去此意向誰傾白
髮三更語青燈一點明看渠還玉署老我正歸耕
送葉叔羽寺丞持節淮東二首
呼酒東西玉探梅南北枝相逢長不欵此别有餘思古
道寒如水吾儕髩已絲一生商略此更待贈臨岐
煮海誰為祟沿淮困不勝民思賢使者帝遣大農丞玉
節寒侵斗牙檣凍作冰來歸聞早著紫禁要渠登
送陳行之寺丞出守南劔(甲午)
甫爾丞農扈翩然牧劔津諸公誰不相有子幾何人氣
節霜餘凛辭章玉樣新飛騰可輕料渠亦正青春
我召公先到公歸我亦行三年如夢爾一笑可憐生野
店緣山去春風並轡輕先愁饒水上話别若為情
别蕭挻之泉州二首
郎署春同宿州麾曉卜隣出山成底事藉手得斯人名
實今無對雲霄平致身再逢應互笑誰髮不如銀
八葉今成九一枝誰敢雙野人應補外賢者亦為邦夾
岸梅臨水孤帆雪湧江别愁纔半掬不遣我心䧏
甲午出知漳州晩發船龍山暮宿桐廬二首
一席清風萬壑雲送將華髮得歸身海潮也怯桐江淨
不遣濤頭過富春
道塗奔走不曾安却羨山家住得閒記取還山安住日
更忘奔走道塗間
攜家小歇嚴州建德縣簿廳曉起
不堪久客只思歸曉起巡簷強撚髭偶聽梅梢啼一鳥
舉頭立看獨多時
積雨小霽暮立捲書亭前二首
報晴底用暮寒為薄薄春衫横見欺似有如無風細甚
柳絲無頼恰先知
淡紫斜陽嫰碧天一春今夕始開顔看山偶忘歸來却
月到西廊第二間
虞丞相挽詞三首
負荷偏宜重經綸别有源雪山真將相赤壁再乾坤奄
忽人千古凄涼月一痕世無生仲達好手未須論
保爽方為左希文自請西不勞三尺劔已辦一丸泥已
矣歸黃壤傷哉夢白雞清風誰作誦何石不天齊
一老堂堂日諸賢得得來但令元氣壯不慮塞塵開名
大天難著人亡首忍回東風好西去吹淚到泉臺
南溪山居秋日睡起
客至從嗔不著冠起來信手攬書看小蜂得計欺儂睡
偷飲晴窗硯滴乾
秋書二首
一年強半走塵埃觸熱還山亦快哉幸自西風歸較早
却教秋暑伴將來
追涼能到竹溪無隔水斜陽未肻晡剩暑不蒙蕉扇扇
細雲聊倩月梳梳
感秋
舊不愁秋只愛秋風中吹笛月中樓如今秋色渾如舊
欲不悲秋不自由
乙未和楊謹仲教授春興
歸歟還復換年芳不分寒梅惱石腸黃帽政堪供短棹
白頭可更獻長楊忽逢社裏催搜句安得花邊對舉觴
天上含香有知已彈冠端復為王陽
寄廣東提刑林謙之司業
玉節星槎下九天祝融海若讓雲烟故人一别還三歲
新句如今更幾篇憶昨侍班南内否論詩看雪未央前
夢中若箇韶州路庾嶺梅花正可憐
送客夜歸呈蕭岳英縣丞
並舍頻過亦幾曾却因送客得同行風船逆水四十里
雪屋吹燈三二更老去病身禁底苦向來危宦若為情
天台香火儂當覓且伴先生學(缺)生
二月望日
海棠著意喚詩愁桃李纔開又落休小雨輕風春一半
去年今日在嚴州
初夏三絶句
麥黃秧碧百家衣已熱猶寒四月時雨後覓春無一寸
薔薇花發釅燕脂
手種琅玕劣十年今年新筍不勝繁不知明早添多少
日暮閒來數一番
竹間露重午方乾松裏雲深夏亦寒只道一溪無十里
為誰百屈更千盤
行圃
薤本新痕割復齊豆苗初葉合仍離鸎聲政好還飛去
不為詩人更許時
看筍六言
筍如滕薛爭長竹似夷齊獨清只愛錦綳滿地暗林忽
兩三莖
農家六言
插秧已盖田面疎苖猶逗水光白鷗飛處極浦黃犢歸
時夕陽
出居
髩秃猶云少書多却道窮柴門疎竹處茅屋萬山中幽
夢時能憶閒題底要工不知蟬報夏為復自吟風
有歎
老來無面見毛錐猶把閒愁付小詩君道愁多頭易白
鷺鷥從小髩成絲
梅熟小雨
風從獨樹忽然來雨去前山遠却迴留許枝間慰愁眼
兒童抵死打黃梅
書王右丞詩後
晩因子厚識淵明早學蘇州得右丞忽夢少陵談句法
勸參庾信謁陰鏗
待次臨漳諸公薦之易地毗陵自愧無濟劇才上
章丐祠
亦豈真辭禄誰令自不才更須三釡戀未放兩眉開道
我今貧却何朝不飲來商量若為可杜宇一聲催
梔子花
樹恰人來短花將雪樣看孤姿妍外淨幽馥暑中寒有
朵篸瓶子無風忽鼻端如何山谷老只為賦山礬
秋興
宿有青霞願惟應白鷺知風烟聊晩望山水入秋宜老
裏還多病貧中却頼詩浪愁餘熱在會自有涼時
中秋與諸子果飲
幾年今夕一番逢千古何人此興同酒入銀河波底月
笛吹玉桂樹梢風莫言秋色無多巧淨洗清光也費工
老子病來渾不飲如何頻報綠尊空
釣雪舟倦睡
予作一小齋狀似舟名以釣雪舟予讀書其間倦睡
忽一風入戶撩瓶底梅花極香驚覺得絶句
小閣明窗半掩門看書作睡政昏昏無端却被梅花惱
特地吹香破夢魂
雪夜望月
人靜蛩喧天欲霜不眠獨自步風廊閒看月走仍雲走
知是雲忙復月忙
瓶中梅花長句
幽人蚤作月滿階月隨幽人登船齋推門欲開猶未開
猛香排門撲我懷徑從臭孔上濯頂拂拂吹盡髮底埃
恍然墮我衆香國欲問何祥無處覓冥搜一室一物無
瓶裏一枝梅的皪平生為梅到斷腸何曾知渠有許香
夜來偶忘挂南窗貯此幽馥萬斛強却憶去年西湖上
錦屏下瞰千青嶂谷湥梅盛一萬株千頃雪波浮欲漲
是時雨後初開前日灮烘花香作烟政如新火炷博山
烝出沉水和龍涎醉登絶頂撼疎影掇葉餐花照冰井
蜀人老張同舍郎喚作謫仙儂笑領如今茅屋卧山村
更無載酒來叩門一尊孤斟懶論文猶有梅花是故人
(去年今月予既得麾臨漳朝士餞予高會于西湖上釗寺滿谷皆梅花一望無際絶頂有亭牓曰錦屏予獨倚)
(一株缺極摘花嚼之同舍張監簿蜀人名珖字君玉缺勝如許謂非謫仙可乎)
鈎雪舟中霜夜望月
溪邊小立苦待月月知人意偏遲出歸來閉戶悶不看
忽然飛上千峰端却登釣雪聊一望冰輪正挂松柯上
詩人愛月愛中秋有人問儂儂掉頭一年月色只臘裏
雪汁揩磨霜水洗八荒萬里一青天碧潭浮出白玉盤
更約梅花作渠伴中秋不是欠此段
梅花下小飲
今年春在臘前回怪底空山早見梅數點有情吹面過
一花無頼背人開為攜竹葉洗瓊樹捉折冰葩浸玉杯
近節雨晴誰料得明朝無興也重來
幽居三詠
釣雪舟
青鞋黃帽綠蓑衣釣雪舟中雪政飛歸自嚴州無一物
扁舟載得釣臺歸
雲卧菴
十年兩袖軟紅塵歸濯滄浪且幅巾不是白雲留我住
我留雲住卧閒身
誠齋
浯溪見子紫巖回獨笑春風儘放懷漫向世人談昨夢
便來喚我作誠齋
郡中送春盤
餅如繭紙不可風菜如縹茸劣可縫韭芽捲黃苣舒紫
蘆菔削冰寒脫齒卧沙壓玉割紅香部署五珍訪詩腸
野人未見新歷日忽得春盤還太息新年六十奈老何
霜鬚看鏡幾許多麴生嗔人不解事且為春盤作春醉
臘裏立春蜂蝶輩出
嫩日催青出凍荄小風吹白落疎梅殘冬未放春交割
早有黃蜂紫蝶來
丙申歲朝
椒盤又頌一年初多拜猶欣未要扶山色長供青篛笠
春光不為白髭鬚仙家風土閒中是歲後鸎花報早無
人事馳驅不須歎倦來添得睡工夫
贈劉景明來訪
研席相從昔少年白頭誰信兩蒼然來從八桂三湘外
憶折雙松十載前告我明朝還又别對牀終夕不成眠
交游存沒休休說且為梅花釂玉船
和彭仲莊對牡丹上酒
病身無伴卧空山石友相從慰眼寒呼酒撚花談舊事
牡丹匹似夢中看
暮春小雨
宿酒微醒尚小醺似癡如病不多欣深深池沼輕輕雨
獨倚闌干看水紋
夏日絶句
不但春妍夏亦佳隨緣花草是生涯鹿葱解插纖長柄
金鳳仍開最小花
小池
泉眼無聲惜細流樹陰照水愛晴柔小荷纔露尖尖角
早有蜻蜓立上頭
題劉伯山蕃殖圖二首(畫禾黍桂菽麥)
老子平生只荷鋤誤擕破硯到清都歸來荒盡西疇却
媿見劉家蕃殖圖
黃雲翠莢雜玄珠上熱今年不負渠說似田家早收拾
一番風雨一番疎
極暑登釣雪
暑中北閣望南窗將謂南窗分外涼到得南窗還更熱
笑渠和蕊落幽香
聽雨
歸舟昔歲宿嚴陵雨打疎篷聽到明昨夜茅簷疎雨作
夢中喚作打篷聲
中秋前二夕釣雪舟中靜坐
月到南窗小半扉無生始覺室生輝人間何處冰壺是
身在冰壺却道非
去歲中秋政病餘愛它月色強支吾今年老矣差無病
後夜中秋有月無
晩興
雙井茶芽醒骨甜蓬萊香燼倦人添蜘蛛政苦空庭闊
風為將絲度别簷
約劉彦純會建安寺
解后何時可平章後月涼前朝來一夕古寺作重陽白
酒多多載黃花急急香遣詩愁已遣何況更連牀
送客山行
嶺雲烏作小涼天山店重來憶去年獨樹丹楓誰不見
何須更立萬松前
秋月
夜氣涼於水高齋可當樓方(缺)除却月此外更無秋寒
入蘭心勁光隨菊脚流惟愁清不極清極却成愁
雨夜
歲晩能無感詩成只獨哦螢光寒欲淡秋雨暮偏多伴
老貧無恙留愁酒貴麽吟蟲將落葉為我相還歌
秋雨歎十解
雨入秋宵滴到明不知有意復無情若言不攪愁人夢
為許千千萬萬聲
霖霖滴滴未休休不解教儂不白頭却把窮愁比秋雨
猶應秋雨少於愁
濕侵圑扇不能輕冷逼孤燈分外明蕉葉半黃荷葉碧
兩家秋雨一家聲
厭聽點滴井邊桐起看空濛一望中横著東山三十里
真珠簾外翠屏風
籬下黃花最恨它金鈿香少淚痕多仙人解補銀河漏
天上無泥奈許何
老子愁來只苦吟一吟一歎為秋霖居人只道秋霖苦
不道行人泥更深
晝落無聲夜有聲只堪醉聽不堪醒簷牙半點能多少
滴入苔階一寸青
曉起窮忙作麽生雨中安否問秋英枯荷倒盡饒渠著
滴損蘭花太薄情
似霧如塵有却無須臾密密復疎疎忽忘九月清霜曉
喚作濛濛二月初
不是簷聲不放眠只將愁思壓衰年道他滴瀝渾無賴
不到侯門舞袖邊
寄題王國華環秀樓
平地看山山絶低上樓山色逐層竒不知山與樓爭長
為復樓隨山脚移
晩步
半疋輕烟束翠山一梳寒月印青天坐憎野燒無端甚
直上高林杳靄邊
燈下讀山谷詩
天下無雙雙井黃遺編猶作舊時香百年人物今安在
千載功名紙半張使我詩篇如許好關人身事亦何嘗
地爐火煖燈花喜且只移家住醉鄉
探梅
山間幽步不勝竒政是深寒淺暮時一樹梅花開一朵
惱人偏在最高枝
劉村渡二首
隔岸輕舟不可呼小橋獨木有如無落松滿地金釵瘦
遠樹黏天菌子孤
曠野風從脚底生遠峰頂與額般平何人知道誠齋叟
獨著駝裘破雨行
曾達臣挽詞
議論千千古胷懷一一竒非關時棄我不肻我干時老
鶴雲間意長松雪外姿平生獨知命冷眼看人癡
晩春即事二絶
尺許新條長杏栽丈餘斑笋出墻隈浪愁草草酴醿過
不道婷婷芍藥來
樹頭吹得葉冥冥三日顛風不小停只是向來枯樹子
知他那得許多青
故少師張魏公挽詞
出畫民猶望回軍敵尚疑時非不吾以天未勝人為自
别知何恙從誰話許悲一生長得忌千載却空思
題釣臺
斷崖初未有人蹤只合先生著此中漢室已無一坏土
釣臺今是幾春風
同學書生已冕旒未將換與一羊裘子雲到老不曉事
不信人間有許由
宋詩鈔卷七十一
