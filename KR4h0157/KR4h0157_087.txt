宋詩鈔卷八十七
内閣中書舍人吳之振編
徐璣二薇亭詩鈔
徐璣字文淵從晉江遷永嘉歷官建安主簿龍溪丞
武當長泰令嘉定七年卒年五十九初唐詩廢久璣
與其友徐照翁卷趙師秀議曰昔人以浮聲切響單
字隻句計巧拙蓋風騷之至精也近世乃連篇累牘
汗漫而無禁豈能名家哉四人之語遂極其工而唐
詩由此復行曹能始以璣為照之弟按水心二徐墓
誌旣不同派而其詩卷亦各以名相呼有以知其不
然矣
訪梅
訪梅行近郊寒氣初淅瀝欲開未開時三點兩點白清
枝何蕭疎幽香况岑寂頗知天姿殊絶似人有德逢君
天一方歡然舊相識
監造御茶有所爭執
森森壑源山嫋嫋壑源溪脩脩桐樹林下蔭茶樹低桐
風日夜吟桐雨灑霏霏千叢高下青一叢千萬枝龍在
水底吟鳳在山上飛異物呈嘉祥上奉玉食資臘餘春
未新素質藴芳菲千夫喏登壠呌嘯風雷隨雪芽細若
針一夕吐清奇天地發寶秘神鬼不敢知舊制尊御膳
授職各有司分綱製品目簿尉監視之雖有領督官焉
得專所為初綱七七夸次綱數弗差一以薦郊廟二以
瀹賓夷天子且謙受他人奚可希奈何貪瀆者憑陵肆
姦欺品嘗珍妙餘倍稱來其私初作狐兒媚忽變狼虎
威巧計百不行叱怒面欲緋再拜長官前兹事非所宜
性命若螻蟻蠢動識尊卑朝廷設百官責任無細微所
守儻在是恪謹焉可違君一臣取二千古明戒垂以此
得重劾刀鋸弗敢辭移官責南浦奉命去若馳回首鳳
凰翼雨露生光輝
述夢寄趙靈秀
江水何滔滔渡江相别離揖子家舍前對子衣披披問
子何所為旅舍未得歸執手一悲歎驚覺妻與兒起坐
不得省清風在簾帷平明出南門將以語所知過子舊
家處寒花出疎籬蕭蕭黃葉多裊裊歸步遲子去不早
還何以慰我思
漳州别王仲言
百草各有種春至不栽培交情重故知豈論才不才相
識十年初再見天之涯共飲一杯酒粲若紅顏開人生
有此樂知復能幾回契闊幾已深矧爾病與衰朔風從
何來吹發枝上梅天寒日欲暮又乃行色催君去江水
西我歸近天台東西道路長未可心膂摧明朝碧雲多
佇思良徘徊
投楊誠齋
名高身又貴自住小村深清得門如水貧惟帶有金養
生非藥餌常語是規箴四海為儒者相逢問信音
江亭臨眺
問得梅花信寒林動晚聲雨來山漸遠潮去水還清寥
落尋新句歡娛解宿酲相擕歸路滑燈火近孤城
同友人登翠麓亭
緩行循翠麓凝睇俯清灣舟揖蘆花外江山夕照間天
寒雖日短歲晚亦身閒高樹梅初發與君相共攀
中川别舍弟
中川人語别南國夜何其江迥風來急山低月落遲䌫
從前浦遠角在古城吹五畝耕鋤地何當手共犂
冬日書懷
門庭黃葉滿園樹盡玲瓏寒水終朝碧霜天向晚紅蔬
餐如野寺茅舍近溪翁非是分囂寂由來趣不同
黃碧
黃碧平沙岸陂塘柳色春水清知酒好山瘦識民貧鷄
犬田家靜桑麻歲事新相逢行路客半是永嘉人
西征有寄翁趙徐三友
窮冬逆旅身薄宦此艱辛渡水添愁思看山憶故人煙
生村落晚雨過竹松新昨夜還鄉夢逢君苦未真
送趙靈秀赴筠州幕予亦將之湖外
郡以竹為名因知此地清溪來城下綠山到市邊平入
幕非無客能文必有聲江湖共游宦相望若為情
湘水
湘水幾千里平流少激湍數家分市井列石起峰巒豈
是昔曾到猶疑畫上看吟詩身漸老向此作微官
泊舟呈靈暉
泊舟風又起繫䌫野桐林月在楚天碧春來湘水深官
貧思近闕地遠動愁心所喜同舟者清羸亦好吟
古郡
古郡依蠻楚身來作冷官老憐兄弟遠貧喜婦兒安分
菊乘春雨移梅待歲寒又傳家信至入夜着燈看
憑高
憑高散幽策綠草滿春坡楚野無林木湘山似水波客
懷隨地改詩思出門多尚有溪西寺斜陽未得過
送徐照先回江右
骨體先如鶴離家歲已周欲知詩思遠曾共楚鄉游窮
達身將老分携菊正秋江西看舊友歸計少遲留
别趙黃中
世道難為友相期一見中但令心事合不在語言同秋
早湘煙白舟移蓼岸紅别懷如迥野長與水雲通
題陳待制湖庄
園無三畝地四面水連天行向樓高處却如身在船野
花春渚外山色海雲邊一任人來往兹懷亦浩然
寄陳西老
長日無吟伴閒庭佇物華竹枝斜帶雨草色淨侵沙風
度平生友隣居幾十家前曾乘小醉訪爾一甌茶
初夏遊謝公巖
欲取紗衣換天晴起細風清陰花落後長日鳥啼中水
國乘舟樂巖扉有徑通州人多到此猶自憶髯公
喜奭上人至
住與佛居近僧閒稍問詩湖山明月夜風露菊花時達
意言常省微吟步自遲老來朋舊少愛爾得相隨
曉
詩鬢曉星星霜天似水清風當窗眼入冰向硯池生已
瘦梅花影猶乾竹葉聲夜來天地潔惟是月華明
題方上人房古梅房即故道書記所居
曾聽道公語先師愛此梅但知傳說老不記若年栽半
樹枯仍發疎花晚自開方兄頭又白常喜故人來
春日游張提舉園池
西野芳菲路春風正可尋山城依曲渚古渡入脩林長
日多飛絮遊人愛綠陰晚來歌吹起惟覺畫堂深
宿寺
古木山邊寺深松逕底風獨吟侵夜半清坐雜禪中殿
淨燈光小經殘磬韻空不知清遠夢啼鳥在林中
孤坐呈客
晨起猶狐坐缾泉待煑茶寒煙添竹色疎雪亂梅花獨
喜忘時事誰知改歲華多君能過此人里似仙家
送張主簿
上世喜同登論交建水清故人逢客裏明日又離情佳
闕東南少卑官遠近行秋風分手地霜葉滿江城
題石門洞
瀑水東南冠廬山未足論飛來長似雨流處不知源洞
裏龍為宅溪邊石作門修行謝康樂菴有故基存
春望
樓上看春晚煙分遠近村曉晴千樹綠新雨半池渾柳
密鶯無影泥新燕有㾗輕寒衫袖薄杯酌更須温
題薛景石瓜廬
近舍新為圃澆鋤及晚涼因看瓜蔓吐識得道心長隔
沼嘉蔬潔侵畦異草香小舟應買在門外是漁鄉
寄趙端行
庭深自無暑苔徑復縈紆賓客不長到兒童亦可娛荷
花時帶粉蒲葉曉凝珠與爾城闉隔兹歡想不殊
山居
柳竹藏花塢茅茨接草池開門驚燕子汲水得魚兒地
僻春猶静人閒日更遲山禽啼忽住飛起又相隨
夏日懷詩友
流水階除靜孤眠得自由月生林欲曉雨過夜如秋遠
憶荷花浦誰吟杜若洲良宵恐無夢有夢即俱遊
臘日驪山渡逢故人
天寒多木葉愁思滿溪濱惆悵往來渡經行多少人時
情猶重臘歲事每占春與爾他鄉旅誰當懷抱新
次韻劉明遠移家二首
隱居須是僻君向數家村自以閒為樂何嫌貧尚存碧
波連草舍白日掩柴門挂得一瓢在風來應惡喧
恬淡安身易新家似舊居逕涼行落葉池淨數游魚詩
得唐人句碑臨晉代書半生惟此樂同軰必無如
登信州靈山閣跨鶴臺
清遊吾有分渾似昔曾來野屋憑高住青山到水回欲
看靈岫遠須待曉雲開漸漸生愁思鄉心上古臺
題李商叟半村堂
住居半依村先生氣象尊若非迎好客長是掩柴門覓
句行山影披蓑釣月痕固窮年八十惟得令名存
湘中
舊說湘中事身來又可尋廟存虞帝跡江照楚臣心為
客人俱遠題名刻自深春廻洲渚綠遙望正沉吟
書翁卷詩集後
五字極難精知君合有名磨壠雙鬢改收拾一編成泉
落秋巖潔花開野逕清漸多來學者體法似玄英
檄途寄翁靈舒
聞道長溪令相留一館閒便令全近舍尚隔幾重山為
旅春郊外懷人夜雨間年來疎覽鏡怕見減朱顔
大龍湫
瀑水數千尺何曾貼石流還疑衆山拆故使半空浮霧
雨初相亂波濤忽自由道場從建後龍去任人遊
送瑞州張知錄
歲暮不惜别君行是宦遊江西多野水湖上正高秋舊
友曾過處新題必共留官閒可尋訪竹逕最深幽
寄舍弟
寄問安寧弟絃歌又一年流來溪水遠清到縣門前故
里人情樂新居物色鮮宦歸言話欵正及早梅邊
秋夕懷趙師秀
冷落生愁思衰懷得句稀如何秋夜雨不念故人歸蛩
響砌尤靜雲疎月尚微惟憐籬下菊漸漸可相依
登黃碧軒繼趙昌甫作
步陟高高寺徐行不用扶春天晴又雨山色有還無句
向閒中覓茶因醉後呼所懷論未足何乃又征途
溪上
十日清溪上新春細雨天綠波隨棹起白鳥望舟眠麥
秀初如草雲濃半是煙却愁山路險明日捨溪船
梅坡
淺水低坡幾樹苔冷光搖動玉塵埃横斜直似安排得
古怪多應折損來潔白要須侵夜看飄零却是被春催
閑來立斷清風影一片飛香落酒杯
秋日登玉峰
玉琢孤峰壓富沙人行峰頂步雲霞溪流緩去幾回曲
樹色幽分無數家翠拂寒煙平似水紅飄霜葉遠如花
明朝重向城中望對北孤峰應不差
壬戍二月
山城二月景如何行處時時聽踏歌淡色似黃楊葉小
濃香如密菜花多春容每到晴時改天氣偏從雨後和
好向溪頭尋釣侣小溪連夕漲清波
題東山道院
古院嵌崎石作層綠苔芳草近郊埛溪流偶到門前合
山色偏來竹裏青靜與黃蜂通戶牖閒將白鳥共沙汀
道人亦有能琴者一曲清徽最可聽
六月歸途
星明殘照數峰晴夜靜惟聞水有聲六月行人須早起
一天涼露濕衣輕宦情每向途中薄詩句多於馬上成
故里諸公應念我稻花香裏計歸程
訪湖友
城中日月望南湖乞得閒來訪隱居漸有秋霖籬菊長
纔無暑氣渚蓮疎壁間古畫多賢像案上塵編半佛書
未見主人逢稚子不通姓字獨踟躇
登滕王閣
重重樓閣倚江干岸草汀煙遠近間春水生時都是水
西山青外别無山雲歸長若真人在風過猶疑帝子還
自古舟船城下泊幾人來此望鄉關
贈趙師秀
薄宦歸來隔幾春清羸還是舊時身養成心性方能静
化得妻兒不說貧竹長新陰深似洞梅添怪相老於人
亦知曾見高人了近作文章氣力勻
贈徐照
近參圓覺境如何月冷高空影在波身健却緣餐飯少
詩清都為飲茶多塵居亦似山中靜夜夢俱無世慮魔
昨日曾知到門外因隨鶴步踏青莎
新春書事
出門閒步草萋萋桑柘陰中亦有蹊幾樹晴煙鸎囀早
一塘春水燕飛低空如陶亮官為令難學嚴陵住近溪
聖世幸時沾薄祿不能辛苦又攀躋
泊馬公嶺
維舟拂曉步平沙晚泊雲根第一家新取菜蔬沾野露
旋編籬落帶山花門前相對青峰小屋後流來白水斜
可愛山翁無一事藤墻西畔看蜂衙
酒
才傾一盞碧澄澄自是山妻手法成不遣水多防味薄
要令麴少得香清涼從荷葉風邊起煖向梅花月裏生
世味總無如此味深知此味即淵明
梅
是誰曾種白玻璃夐絶寒荒一點奇不厭壠頭千百樹
最憐窗下兩三枝幽深真似離騷句枯健猶如賈島詩
吟到月斜渾未已蕭蕭鬢影有風吹
過九嶺
斷崖横路水潺潺行到山根又上山眼看别峰雲霧起
不知身也在雲間
春雨
斷橋横落淺沙邊沙岸疎梅卧曉煙新雨漲溪三尺水
漁翁來覓渡船錢
柳着輕黃欲染衣汀沙漠漠草菲菲晚風吹斷寒煙碧
無數鴛鴦溪上飛
夏日閒坐
無數山蟬噪夕陽高峰影裏坐陰涼石邊偶看清泉滴
風過微聞松葉香
丹青閣
翠靄空霏忽有無筆端誰着此工夫溪山本被人圖畫
却道溪山是畫圖
移官南浦作
簿領初為建水棲移官南浦又沉迷溪山轉處人煙隔
惟有黃鸝一樣啼
秋行二首
戞戞秋蟬響似箏聽蟬閒傍柳邊行小溪清水平如鏡
一葉飛來細浪生
紅葉枯梨一兩株翛然秋思滿山居詩懷自歎多塵土
不似秋來木葉疎
建劒道中
雲麓煙巒知幾層一灣溪轉一灣清行人只在清灣裏
盡日松聲雜水聲
新涼
水滿田疇稻葉齊日光穿樹曉煙低黃鸎也愛新涼好
飛過青山影裏啼
新春喜雨
農家不厭一冬晴歲事春來漸有形昨夜新雷催好雨
蔬畦麥隴最先青
春晩
午風庭院綠成衣春色方濃又欲歸蝌蚪散邊荷葉出
酴醿香裏柳綿飛
漳州圓山
輕煙漠漠霧綿綿野色籠青傍屋前盡說漳南風水好
衆山圍繞一山圓
新秋
新秋一雨洗林關晩色清澄滿望間風靜白雲横不斷
山前又叠一重山
五里牌邊
路繞山根石磴斜小橋流水樹交加柴門半掩人奚到
五里牌邊三四家
永春路
路行僻處山山好春到晴時物物佳秀色連雲原上麥
清香夾道刺桐花
秀峰寺
籃輿晚泊近巖隈精舍門臨古道開僧子相逢便相識
十年三過秀峰來
連江官湖
衆山圍繞淥團圓官木參差古道邊行盡濃陰今不了
一湖飛雨帶輕煙
宋詩鈔卷八十七
