宋詩鈔卷九十六
内閣中書舍人吳之振編
戴復古石屏詩鈔
訪蒼山曾子實
故人子曾子居處近金精福地佳山水詩家老弟兄十
年重會面一笑最關情萬象亭前月今宵為我明
事機
天下事機别朝廷局面新臺官遷不定年號改何頻黜
陟由明主安危仗老臣祖宗成憲在即此是經綸
所聞二首(中使入廣詔宣崔右相賊起梗道)
屢遣和金使三邊未解兵武夫權漸重(闕)望何輕天
下思豪傑君王用老成時無渭濱叟白首致功名
右席須賢久丹書幾度催賊驚中使轉人望相公來聞
政曲江宅調羹庾嶺梅莫因多病後虚出應三台
張端義應詔上書謫曲江正月一日贑州相遇
憂世心何切謀身計甚疎樽前話不盡天下事何如漢
武求言詔賈生流涕書龍顔那可犯謫向曲江居
正朝送遷客好去看梅花此嶺幾人過念君雙髩華直
言知為國遠地莫思家韶石叶虞舜傷哉古道賒
聞杜儀甫出臺(與知宗趙山甫甚厚善)
臺官關係重用舍一何輕諸老多慚德斯人有直聲儻
來視軒冕歸去即功名莫拜寬堂暮傷心隔死生
揚州道宫安下制幹朱行甫撫幹方巨山連騎相訪
道院羣仙集高軒二妙来文章清氣足談笑老懷開落
木三秋晚黃花九日催何當陪勝踐(一作餞)共把蟹螯杯
朱行甫和前韻送别烹鹿薦酒
此别真成别從今去不來佳人難再得惡抱向誰開客
路一歸晚家書幾度催慇勤見君意烹鹿薦離杯
諸詩人會于吳門翁際可通判席上僕有客星聚
吳會詩派落松江之句方子萬喜之遂足成篇
客星聚吳會詩派落松江老眼洞千古曠懷開八窗風
流談奪席歌笑酒盈缸楊陸不再作何人可受降
别邵武諸故人
白髮亂紛紛鄉心逐海雲此行堪一哭無復見諸君老
馬尋歸路孤鴻戀舊羣酒闌何處笛今夜不堪聞
一老儒為貴人燒丹丹垂成而走因此失所
道途多險阻此老欲何之命薄丹砂走天寒白髮悲從
教達官罵忍受小兒欺月夜雙烏鵲飛鳴繞樹枝
江上夜坐懷嚴儀卿李友山
江清天影動樓近角聲雄楊柳枝枝月芭蕉葉葉風佳
人難再得良夜與誰同别後知何處吟詩句句工
江上
扁舟泊江渚喜近酒家門出網魚鰕活投林鳥雀喧無
橋通竹處有路到桃源一見南塘字凄然憶故園(僕所居之地名)
舟中
扁舟何處泊沙渚夕陽邊遠浦横魚網高山起燒烟客
行今老矣秋思日凄然且復開懷抱囊中有酒錢
所聞
北風如許急亦使客心寒近得襄陽報仍聞蜀道難三
杯中夜酒一枕幾時安江上兩都督何人上將壇
訪徐益夫
仲蔚蓬蒿宅終朝只閉關無心與時競未老得身閒綠
繞巡除水青横隔岸山客來新酒熟相對一酡顔
渝江綠隂亭九日燕集
九日江亭上誰憐老孟嘉要人看白髮不用整烏紗寄
興題桐葉長歌醉菊花歸心徒自苦猶在楚天涯
夜吟呈趙東巖
汲井潄殘酒行吟到夜分一軒清似洗萬籟寂無聞風
送迎秋雨天收翳月雲雞鳴庭戸白人事又紛紛
有感
皺眉觀世事把酒讀離騷天下無公論胷中有古刀陡
然成耿耿何以制滔滔不逐羣飛轉孤鴻畢竟高
舂陵山中寫寄孔海翁
昨日分攜後回頭望竹關相親惟白水所見但青山雲
近人家遠苔生石徑斑聞鐘知有寺又在渺茫間
飲蕭和伯家醉登快閣和楊伯子題分明觀韻
醉歸蕭史宅快閣倚西東山斂過雲雨江無起浪風月
行銀漢上人在玉壺中天眼照塵世應憐鶴髮翁
客中歲晚呈何宏甫
歲事費料理三杯意適然與其愁度日曷若醉忘年桑
落冬前酒梅花雪後天不知身是客多謝主人賢
蘄春李丈解后游江上園勸游人不可折花木禁
漁弋者不捕禽魚酒邊談論可聽乃中洲先生
之後葉水心嘗與往來
坐斷此江干池亭百畝寬禽魚全性命花竹報平安有
道行其志非時做甚官丰神更閒雅野服竹皮冠
都下書懷
半月不把鏡羞看兩髩塵讀書增意氣攜刺減精神道
路誰推轂江湖賦采蘋從來麋鹿性那作帝鄉人
艤舟登滕王閣
散步登城郭維舟古樹傍澄江浮野色虚閣貯秋光卻
酒淋衣濕搓橙滿袖香西風吹白髮猶逐少年狂
湖口
水落山增峻江空石出竒倚篷看不足解纜放教遲沙
上雁初到樽前蟹可持中秋能幾日又是菊花時
夏日從子淵姪借茉莉一盆
舉眼驚如許衰懷強自安愛涼臨水坐遣病借花看物
物同天地人人各肺肝從來涇與渭混作一流難
吳門訪舊(孟艮夫侍郎有藏春園)
去此十三秋重來雪滿頭鏡顔加老醜詩骨帶竆愁鳥
語新晴樹人尋舊倚樓藏春門下客一半落山丘
哭澗泉韓仲止二首(只選後篇欲記其臨終一節故併錄之)
雅志不同俗休官二十年隠居溪上宅清酌澗中泉慷
慨傷時事凄涼絶筆篇三篇遺稿在當並史書傳(聞時事驚)
(心得疾而死作所以桃源人所以商山人所以鹿門人三詩此絶筆之詩也)
忍貧長傲世風節似君稀死後兒女嫁峽中兒女歸門
人集詩稿故卒服麻衣澗上梅花發吟魂何處飛
瑯琊山中廢寺
欲訪山中寺沿堤石甃長寶坊兵後廢御帖窖中藏故
址生秋草寒窗帶夕陽孤僧出迎客滿口話凄涼
鄂州戎治靜憩亭
幽亭何處尋巖樹碧森森獨坐生雲石少安經世心伴
人雙鶴立多事一蟬吟提劒翻然起中原秋草深
江上
江上維舟穏人間行路難數朝花雨細一夜社風寒燕
語能留客蛙鳴豈為官苦吟成底事贏得瘦團欒
海陵光孝長老驥無稱山谷後也共談時事且說
黃柑橘之美
俗子避形影僧家共往還高談犯時忌妙語發天慳霜
後思新橘夢中歸故山何時免奔走終老白雲關
杜仲高高九萬相會
杜癖詩無敵高髯盡絶倫笑談能不朽富貴或成塵今
古多竒士乾坤幾怪民相逢不容易一醉楚江濱
衡陽寫懷簡王景大趙俊卿
夢覺他鄉枕寒生半夜衾客程湖外遠秋意雨中深老
馬尋歸路羈鴉憶故林家書連數紙難寫此時心
懷趙德行(學慈湖從趙元道游)
所學源流遠淡交滋味長看來渾易與别去自難忘獨
客夢千里佳人天一方細觀賓退錄亦足慰凄涼
上封
樓臺逼霄漢窗戸納雲霓回顧千巖路如登萬仞梯泉
從山頂出雪壓樹頭低高絶無人境非僧不可棲
九日
今日知何日他鄉憶故鄉黃花一杯酒白髮幾重陽日
晚鴉爭宿天寒雁呌霜客中無此醉何以敵凄涼
舂陵道上
雲際尋行路時逢一兩家山川閒世界耕釣小生涯病
竹長新笋寒芒搖落花溪翁解延客連煮數杯茶
化成巖
城郭囂塵外江山勝槩中鏗然一灘水和以萬松風夾
徑森竒石危亭納太空蒼巖不能語曾識贊皇公
喜聞平峒寇
峒寇都平了官軍奏凱歌千山通道路一雨洗干戈天
地和風轉江湖春水多蜀中無近報西賊定如何
郭伯秀約聯騎春游不去有詩
心老尋春懶年衰跨馬難便能相強去未必有真歡獨
酌三杯妙高眠一枕安好花如可折覓取數枝看
泉南
南地無冰雪常疑暖作災晝昏山霧合寒變海風來壠
麥銜芒早梅花帶葉開客中歸未得歲事漸相催
代人送别
南浦春波碧東風送客船别君楊柳外揮淚杏花前粉
壁題詩句金釵當酒錢一聲離岸櫓心碎楚江邊
度淮
一雨足秋意孤吟寫客懷人情容易變身事苦難諧每
日思歸浙今朝却度淮此生煩造物略略為安排
吳子似
載酒櫻桃熟隈亭柳樹隂青山去人遠黃鳥話春深薄
俗非吾道虚名愧此心休言今不古又恐不如今
世事
世事直如夢人生不肯閒利名雙轉轂今古一凭欄春
水渡傍渡夕陽山外山吟邊思小范共把此詩看
冬日移舟入峽避風
棹入黃蘆浦驚飛白鷺羣霜華濃似雪水氣盛於雲市
遠炭增價天寒酒策勲同舟有佳士擁被共論文
湖上
久住人情熟湖邊酒可賖來時飛柳絮今日見梅花十
載身為客幾封書到家斜陽照林屋獨立數棲鴉
讀改元詔口號
伏讀改元詔仍觀拜相麻競傳新政事方見好官家雪
作豐年瑞梅開近臘花路逢江上客立馬問京華
喜見新除目焚香洗眼看老儒居翰苑正士作臺官有
道為時用非才處位難寄聲崔與李催(一作帷)促到長安
國以人為重人惟德可招九重方厲政諸老盡歸朝盛
事追三代清風動百僚切聞天上語歡喜到漁樵
秋興有感
客游江海上幾度見秋風遠浦蘆花白疎林秋實紅人
情朝暮變景物古今同老眼猶明在從教兩耳聾
謝王使君送旅費
風撼梅花雨霧籠楊柳烟如何殘臘月已似半春天歲
裏無多日閩中過一年黃堂解留客時送賣詩錢
舟中小酌
獨立秋風裏悵然思故鄉街頭沽美酒船上作重陽籬
菊一枝瘦溪魚三寸長客中聊爾耳亦可慰凄涼
光澤溪上
艤棹西岩下舟人語夜闌風林無鳥宿石窟有龍蟠月
色連沙白灘聲入夢寒曉來新得句寄與故人看
約游曾參政西墅病不能去
骨肉去家遠異鄉童僕親老身渾賴汝久病亦愁人無
暇游西墅尋醫訪北辰主翁翻作使奔走莫勞神
趙景賢送茘枝
茘子固多種色香俱不同新來嘗小綠又勝擘輕紅大
嚼思千樹分甘僅一籠嘗觀蔡公譜夢想到莆中
客自邵武來言王埜使君平寇
聞說賊來日君能判死生扁舟載母去倚劒到天明百
姓各逃命四旁無援兵王尊豈非勇獨自守孤城
太守自監軍片膽大如身立馬斬數賊犒軍捐萬緡威
行千里外手活一城民孰謂書生怯書生中有人
新年自唱自和
聖朝開寶歴淳祐四年春生自前丁亥今逢兩甲辰黃
粱一夢覺青鏡二毛新七十八歲叟乾坤有幾人
死灰無復暖槁木不逢春近日愁多病今年歲在辰處
喧如處寂求舊不求新笑問長河水誰為不老人
江山一夜雨花柳九州春過節喜無事謀歡要及辰年
年仍歲歲故故復新新把酒有餘恨無從見古人
聞嚴坦叔入朝再用前韻
凄涼風雨日強把甕頭春獨守空虚寶那逢耗磨辰(見荆)
(楚歲時記正月十三日為耗磨辰)詩書青眼舊世路白頭新每誦梅花
句一心思故人(嚴公有詩云過却海棠渾未醒夢中猶自呼梅花膾炙人口)
感寓
自覺心無愧何須座右銘人將金作隖吾以石為屏年
老醫難療天寒酒易醒菊花香到死不肯就飄零
新歲書懷四首
衰年百病身淳祐五年春塵世自多事風光又一新鄉
人方拜相野客自垂綸說與煙波侣海濱非渭濱
七十九歲叟時吟感寓詩年高胡不死身健欲何為細
柳綠垂地小桃紅滿枝春風不到處枯蔓挂疎籬
老病從人笑兒童識我誰窮愁無地著心事有天知鵲
噪緣何喜蛙鳴豈為私如何得懷抱長似醉眠時
正月復二月百年如一年世間人易老天下事難全生
計麥十斛傳家詩幾篇眼前雖不足心地自超然(一作村翁)
(不識字白屋貯青錢)
小園
小園春欲半老子作兒嬉政喜花開蚤還愁客到遲詩
當得意處酒到半酣時蜂蝶來無數無知却有知
蕭飛卿將使赴湖北戎幕詩送其行兼簡秋壑賈
總侍
鄂渚三千里遥遥望使星江湖今寂寞桃李半凋零世
有一秋壑時無兩石屏平生不相遇老眼向誰青
晚望懷長沙故人
却扇清風起樓頭坐晚涼青山連遠水綠水帶斜陽客
路傷離别人情果在亡定應今夜夢隨月到瀟湘
寄虚齋趙侍郎
老眼開還闔秋懷醉不醒乾坤多變故人物曉天星藥
石匡時切蓍龜見事靈得公十數輩亦足壯朝廷
送王子總卿二首
荏苒歲云暮雪霜天正寒取程母太急御下放教寬朝
夕去家遠關山行路難邊頭辦功業恐不在儒冠
荆門在何許鄂渚小躊躇宿處好看劒客中宜讀書交
遊天作合江漢景何如窗戸半天上南樓好寓居
得古梅兩枝(一作霅川劉叟家古梅)
老幹百年久從教花事遲(一作有此老梅樹君從何處移)似枯元不死
因病反成竒玉破(一作雪點)稀疎蕊苔封古怪枝誰能知我
意相對歲寒時(一作連朝看不足政要看花遲)
貧作負恩人為何宏甫作
九陌塵中事三生石上身狂為好詩客貧作負恩人十
載江村别扁舟塗水濱音書久不至得夢往來頻
山中少憩
地僻人稀到山寒水欲冰聞鐘如有寺見犬不逢僧斷
壠森(一作生)喬木頽簷挂古藤斜陽照孤影詩骨瘦崚嶒
豫章東湖避暑
行坐自徜徉吟聲繞屋梁曉煙溼柳色晨露發荷香以
我一心靜參他六月涼淵明知此意高卧到羲皇
徧訪諸亭館蒼苔掩舊蹤十年如昨日萬象又秋容閱
世存喬木㳂堤倚瘦笻何人殺風景斫盡木芙蓉
濠州春日呈趙教授(體國)
柳似眠初起梅雖老可觀冰開春水活風暖雪泥乾得
酒忘為客談詩不論官無人知此意一笑對黃冠
訪古田劉無競(潛夫宰建陽有聲人言自有建陽無此宰)
前說建陽宰古田今似之難兄與難弟能政更能詩文
字定交久江湖識面遲人傳花萼集俱受水心知
淮上回九江
江水接淮水扁舟去復回客程官路柳心事故園梅活
計魚千里空言水一杯石屏有茅屋朝夕望歸來
鄭南夫雲林隠居
一來陪勝踐(一作餞)再到惜蹉跎計得山中景行尋竹外
坡天寒梅信早海近雁聲多煙渚蒲洲外時聞欸乃歌
見名園荒廢有感
喬木無留影殘花尚假妍荒池蛙呌噪破屋燕周旋富
貴偏多事風流得幾年牆東有寒士書種世相傳
題黃仲文雙清亭
亭下新池好亭中古意存欲通溪上路遂闢竹邊門自
昔好賓客相傳到子孫會看司命鶴時到種瓜園
莆中遇方(闕)邀出城買蠣而飲一僧同行
出郭斷虹雨倚樓新雁天三杯古榕下一笑菊花前入
市子魚貴堆盤牡蠣鮮山僧慣蔬食清坐莫流涎
天竺訪明上座
顧影良堪笑胡為八尺長蒼顔抗塵土餓喙說興亡(一作)
(文章)竹雨先秋爽松風生夜涼愛尋湖上寺留宿贊公房
隆興度夏借東湖驛安下
面對一池荷四旁楊柳坡樹隂遮日少屋敞受風多疑
是清涼國暫為安樂窩人人爭避暑老子自婆娑
族姪孫子榮之子神童顔老不幸短命而死哭之
不足詩以悼之
昨應童科日羣兒立下風丰姿傾衆目文采動諸公兩
耳能兼聽六經皆暗通相期到楊晏有始奈無終
汝祖積隂德汝翁多讀書汝生天報施汝死又何如脩
短有定數賢愚莫問渠冥官聞慟哭還許再來無
神童諱顔老生而秀骨竒姿非凡子比及晬父漁村
徇俗脩試兒故事羅書籍玩具果殽於席顧盼無所
取獨挐禮記一帙披捲若讀誦然稍長口授以書兩
耳兼聽日記數千百言七歲能暗誦五經舉止應對
儼若成人十歲善屬文思如湧泉王帥幹懋卿試以
數題捉筆輒就懋卿稱賞不容口嘉熙元年丁酉參
政范公嘉其俊異舉應神童科第一後省中勑賜免
解進士朝廷以其能行文永免年十三卒
題董侍郎山園
行盡芙蓉徑尋秋扣竹關樓高納萬象木落見羣山平
野水雲際畫橋煙雨間紅塵城下路只隔一湖灣
舂陵山中
地僻民風古雨晴天氣新空山䜿竒石喬木墮枯薪深
入千崖路多逢百歲人繁華凋性命寂寞可全真
曾雲巢年八十聰明不衰小楷寫六經家有小樓
日登覽不倦諸監司嘗薦遺逸
八十雲巢老諸公舊典刑心情古井水輩行曉天星身
健登高閣眼明書六經嘗聞薦遺逸何以報朝廷
同安子順訪茅庵道人鳳凰麒麟不可見道人語也
道者日高卧清風隔世塵鳳麟不可見猿鳥自相親山
木輪囷古茶花冷淡春草荒門外路常怕有來人
會李擇之其父名丙字南仲著丁未錄丙申錄
吟邊逢李白談笑亦風流相對各青眼安知有白頭兩
家竆活計四海老交游不負雲山約同登百尺樓
山中夜歸
落盡一林月山中夜半歸驚行羣犬吠破暗一螢飛舉
我赤藤杖敲君白板扉興來眠不得吟到曉星稀
題春山李基道小園
灑洒數椽屋旋營花竹坡心寬忘地窄亭小得山多共
賞春晴好其如客醉何棲鸞將遠舉寧久盼庭柯
東軒(喜鵲飛花即景)
東軒亦瀟灑春晚雨晴時喜鵲立門限飛花落硯池青
山解留客綠竹遍題詩一點歸心動夜來聞子規
宿農家
宿此屋頭閣瓦窗通月明夜深鸜鵒噪人靜桔橰聲村
落有古意田園關客情儒衣成底事所得是虚名
江濱曉步
津頭曉步落潮痕行盡蒲根到柳根雁影參差半江月
雞聲咿喔數家村求魚看下連筒釣乞火聽敲隣舍門
料得錦城無此景欲將圖畫寄王孫
鄂渚煙波亭
倚遍南樓更鶴樓小亭瀟洒最宜秋接天煙浪來三峽
隔岸樓臺又一州豪傑不生機事息古今無盡大江流
凭欄日暮懷(一作思)鄉國崔顥詩中舊日愁
春日二首黃子邁大卿
野人何得以詩鳴落魄騎驢走帝京白髮半頭驚歲月
虚名一日動公卿頗思湖上春風約不奈樓頭夜雨聲
柳外斷雲篩日影試聽幽鳥話新晴
帝里風光二月新西湖幾隊(一作對)踏青人杏花時節偏
饒雨楊柳門牆易得春或是或非塵裏事無窮無達醉
中身五陵年少誇豪舉寂寞詩家戴叔倫
寄湖州楊伯子監丞
宛如公幹卧漳濱枕上竆吟過一春遣病每懷詩眷屬
訪醫因問藥君臣鑽龜小卜占災數覽鏡羸形類别人
寄語霅川賢太守新詩莫厭話愁頻
梅
孤標粲粲壓羣葩獨占春風管歲華幾樹參差江上路
數枝裝點野人家冰池照影何須月雪岸聞香不見花
絶似林間隠君子自從幽處作生涯
清涼寺有懷真翰林運使之來
不特來觀德慶碑江山勝槩六朝遺興亡了不關吾事
登覽胡為作許悲梅為有香竒似雪酒能無悶妙於詩
蕭蕭綠竹無人愛留取雲梢待鳳儀
覺慈寺
踏破白雲登上方自嫌塵土涴禪牀千山月色令人醉
半夜梅花入夢香深谷不妨春到早老僧殊為客來忙
山童懶慣勞呼喚自拗枯松煮术湯
寄復齋陳寺丞二首
豈說(一作直道)從來用處難出乘五馬看廬山鳳凰覽德下
千仞虎豹憎人上九關持論太高天動色憂時未老鬢
先斑平生風節誰其似汲黯朱雲伯仲間
長憶西灣繫小舟野人曾伴使君游夜浮星子邀明月
雨對廬君說好秋坐擁紅粧磨寶硯醉歌赤壁寫銀鈎
當時一段風流事翻作相思一段愁(飲中歌僕赤壁詞為作大字書之今)
(刻石於廬山羅漢寺)
黃州偶成
雁呌淮南欲雪天倚樓無味抱愁眠算從滄海白雲際
行到黃州赤壁邊萬事忌於懷壯志一生竆為聳吟肩
髩間白者休教鑷要使天知老可憐
無為山中鄭老家
高談可聽用心幽灼見此翁非俗流鞍馬破家還避世
田園得地肯封侯開窗脩竹無由俗遶屋青山總是秋
門外短籬看亦好黃金菊間碧牽牛
南康縣用東坡留題韻
鏡中雙鬢已非鴉身在江湖心在家道路飄零如柳絮
山川迤邐近梅花客行有債頻沽酒老怕無眠戒飲茶
昨夜夢歸滄海上釣竿横插雁邊沙
李季允侍郎舟中
憶昨楓橋旣語離何期千里又相隨太湖不見鴟夷子
秋浦同尋杜牧之燈火船窗深夜話江山客路早冬詩
人間草木空無數除却梅花莫我知
湖南見真師
致身雖自文章選經世尤高政事科以若所為即伊吕
使其不遇亦丘軻長沙地窄儒衣闊明月池乾春水多
天以一賢私一路其如四海九州何
廬山十首取其四
山靈未許到天池又作西林一宿期寺是晉時陶侃宅
記傳隋代率更碑山椒雲氣易為雨客子情懷多費詩
暫借蒲團學禪寂茶煙飛繞髩邊絲
道人問我看廬山地上爭如閣上看呈露千峰秋落木
雕鎪萬象客凭欄靜中見得天機妙閒裏回觀世路難
管領風光有微憾桂花香裏酒瓶乾(太平宫朱陵閣觀山)
擁鼻行吟上下廊今宵又宿贊公房松搖半夜風聲壯
桂染中秋月色香白石清泉聞笑語名山大澤出文章
老夫甘作無名者不逐紛紛舉子忙
乘鸞不見李騰空試與尋真訪故宫黃葉堆邊覓行路
紫煙深處望仙蹤眼高天近千山上身共雲棲一壑中
九疊屏風三疊水更無詩句可形容
豫章東湖感舊
憶見堤邊種柳初重來高樹滿東湖交游太半入鬼錄
歌醉一時逢酒徒夜雨總成流水去春風能免落花無
經行孺子亭邊路猶有沙鷗識老夫
僮約
汝在何鄉何姓名路途凡百愛惺惺衣裳脱著勤收管
飲食烹炰貴潔馨每遇歇時尋竹所須教宿處近旗亭
吾家僮約無多事辦取小心供使令(在一作住)
同鄭子野訪王隠居
聯騎來尋失馬翁相期投宿此山中一庭花影三更月
萬壑松聲半夜風共把酒杯眠不得劇談世事恨無窮
明朝莫使兒童見(一作覺)倘有江船吾欲東
夜宿田家
簦笠相隨走路岐一春不換舊征衣雨行山崦黃泥坂
夜扣田家白板扉身在亂蛙聲裏睡身從化蝶夢中歸
鄉書十寄九不達天北天南雁自飛
豫章巨浸呈陳幼度提幹
乞得新晴賦晩霞出門無路欲乘槎憂風憂雨動經月
足食足衣能幾家一飯共君烹瓠葉三杯無處看荷花
自成鼓吹喧朝夕輸與東湖兩部蛙
訪趙東野(名時習休官隠居)
朅來問訊病維摩花滿溪堂竹滿坡髮秃齒危俱老矣
人高詩苦奈竆何四山便是清涼國一室可為安樂窩
猶有憂時兩行淚臨風揮洒溼藤蘿
送滕審言歸長沙别無聊
折柳亭前送故人平沙留得馬蹄痕雲生渡北(一作口)迷
行路煙起江南認别村恨不與君同上道歸家無伴自
開樽西樓獨倚黃昏月欲倩飛鴻寄斷魂
杜子野主簿約客賦一詩為贈與僕一聯云生就
來橋羅漢面吟成雪屋閬仙詩
杜陵之後有孫子自守詩家法度嚴秀骨可仙官况薄
高情追古俗人嫌起看星斗夜推枕為愛江山寒捲簾
飽喫梅花吟更好錦囊雖富不傷廉
題處士黃公山居
行盡松坡與竹坡沿溪窈窕上岩阿山深每恨客來少
寺近莫教僧到多但覺洞中人不老不知雲外事如何
邊頭又報真消息北使來朝乞講和
題何季湧江亭
勝槩何妨近市㕓紅塵疎處著三椽數重青嶂横天末
一道澄江在眼前海浪浴紅朝出日樹林堆碧晩生煙
請君分付堤邊石莫使漁翁來繫船
别鍾子洪
識得朝陽鍾子洪今人可想古人風文章有氣吞餘子
天地無情負此翁問舍求田非細事參禪學佛見新功
欲知别後真消息莫惜頻書寄海鴻
再賦惜别呈李實夫運使
一生飄泊老江湖今日别公歸故廬此去怕無相見日
因風或有寄來書雲煙過眼時時變草樹驚秋夜夜疎
人物似公能幾輩不知天下竟何如
蕭學易何季皐和作别詩佳甚再用前韻
少年行脚白頭歸不負平生汗漫期望斷海山雲漠漠
愁生江路草離離一篇王粲登樓賦幾首巴陵送别詩
獨倚篷窗無意緒瓦盆傾酒憶金巵
南安王使君領客湛泉流觴曲水
横浦堂前舉一巵古榕隂下坐多時連朝好雨千山潤
昨夜新(一作清)秋一葉知梅嶺鄉來逢行(一作鐸)者蘭亭今
日又羲之家聲不墜(一作傳家尚有)風流在如見初寮說好詩
去年訪曾幼卿通判攜歌舞者同遊鳳山僕有歌
舞不容人不醉樽前方見董嬌嬈之句今歲到
鳳山又闢西隅築堤種柳新作數亭且欲建藏
書閣後堂佳麗皆屏去之矣僕嘉其志又有數
語併錄之
一丘一壑自逍遥莫怪山人索價高是處園林可行樂
同來賓客不須招臨風桃李花狼籍照水樓臺影動搖
歌舞不容人不醉樽前方見董嬌嬈
别駕嘗懷物外心黃金屢費買山林後堂不肯著歌舞
高閣唯思貯古今幾處亭臺新結束一春風雨阻登臨
野夫昨日閒乘興著屐尋詩到柳隂
見淮東制帥趙南仲侍郎相待厚甚特送買山錢
又欲刊石屏詩置於揚州郡齋話别叙謝
如公當向古人求識面何須萬戶侯浪說釣鼇游瀚海
真成騎鶴上揚州受恩多處難為别宿酒醒時始覺愁
回首平山堂下路不堪風雨送歸舟(多一作深)
鎮江别總領吳道夫侍郎愚子琦來迎侍朝夕催
歸甚切
落魄江湖四十年白頭方辦買山錢老妻懸望占烏鵲
愚子催歸若杜鵑濟世功名付豪傑野人事業在林泉
難禁别後相思意或有封書寄雁邊
董侍郎山園燕樓宗丞
旌旗千騎擁春華傾動臨川十萬家皂蓋出郊因問柳
紫荷領客共看花樽前人唱鶯亦唱堂下吏衙蜂亦衙
寄語風流賢太守好留醉墨伴煙霞
思歸
吟詩不換校書郎但欲封侯管醉鄉疎懶無成嵇叔夜
清狂似達賀知章安貧不怕黃金盡既老從教白髮長
百計不如歸去好子孫相對說農桑
老矣歸歟東海村長裾不復上王門肉糜豈勝魚羹飯
紈袴何如犢鼻禈是處江山如送客故園桐竹已生孫
分無功業書青史或有詩名身後存
趙用甫提舉夢中得片雲不隔梅花月之句時被
命入朝雪中送别用其一句補以成章
一時議論動諸公有詔西來玉節東又見清朝更大化
好趨丹陛奏孤忠片雲不隔梅花月一雪翻成柳絮風
把酒莫辭今夕醉明朝車馬去匆匆
長沙呈趙東巖運使併簡幕中楊唯叔通判諸丈
日暮遠塗行未休白頭又作長沙遊湘江一點不容俗
岳麓四時皆是秋香草汀洲付騷客紅蓮幕府聚名流
吟邊萬象寫不得上有風流趙倚樓
山中見梅寄曾無疑(自號雲巢名三異臨江軍人)
香動寒山寂寞濱直從空谷見佳人樹頭樹底參差雪
枝北枝南次第春有此瑰琦在巖壑其他草樹亦精神
移根上苑誰云晩桃李依然在後陳
余惠叔訪舊
扁舟訪舊入横塘新柳今如舊柳長室邇人遥春寂寂
風流雲散事茫茫縱題紅葉隨流水誰弄青梅出短牆
政是沈郎愁絶處杜鵑不斷呌斜陽
滕審言相遇話舊
憶昨同君訪月林幾年相别到于今江山花草生詩夢
風雨憂愁長道心久矣無波觀古井悠然得趣聽鳴琴
一生奔走成何事塵滿征衫雪滿簪
汪給事守鄂渚元宵代江夏宰吳熙仲獻燈
鄂州新得主人翁今歲元宵便不同燈火夜深回晝日
管絃聲動起春風遼天月借三秋白陸地蓮開十丈紅
妙手信能移造化速宜歸去補蒼穹
一晴收盡四山雲天與黃堂作好春西楚東吳獻風月
南樓北榭擁星辰扶持入郭觀燈叟歌舞攔街醉酒人
此是太平真氣象今年第一箇良辰
袁州化成巖李衛公謫居之地
一巖端坐挹千峰三兩亭臺勝槩中江水驟生連夜雨
松聲吹下半天風因思世故吾頭白獨步林皋夕照紅
欲吐草茅憂國志誰能喚起贊皇公
京口别石龜翁際可
把劒樽前砍地歌有何留戀此蹉跎心期難與俗子道
世事不如人意多蓮葉已空猶有藕菊花雖老不成莎
扁舟四海五湖上何處不堪披釣蓑
讀放翁先生劒南詩草
茶山衣鉢放翁詩南渡百年無此竒入妙文章本平淡
等閒言語變瑰琦三春花柳天裁剪歴代興衰世轉移
李杜陳黃題不盡先生模寫一無遺
諸葛仁叟縣丞極貧能保風節有權貴招之不屑
其行
時人誰識老聾丞滿口常談杜少陵俗輩衆多吾輩少
素交零落利交興權門炙手炎如火詩社投身冷似冰
堪笑老天無老眼相知賴有竹林僧
萬安江上
不能成佛不能(一作成)僊虚度人間六十年鏡裏姿容雖
老矣酒邊意氣尚飄然安排月白花紅句趁辦橙黃橘
綠天無奈秋風動歸興明朝問訊下江船
飲中
布衣不換錦宫袍刺骨清寒氣自豪腹有别腸能賭酒
天生左手慣持螯蠅隨驥尾宜千里鶴在雞羣亦九皋
賢似屈平因獨醒不禁顦顇賦離騷
陪徐淵子使君登白雪樓約各賦一詩必以宋玉
石對莫愁村
樓名白雪因詞勝千古江山春雨餘宋玉遺蹤兩蒼石
莫愁居處一荒墟風横煙艇客呼渡水落沙舟人網魚
借問風流賢大守孟亭添得野夫無(唐時崔郢州館孟浩然于樓上遂有)
(浩然亭後人尊浩然改為孟亭徐使君詩併錄於此水落方成放牧坡水生還作浴鷗波春風自共桃花笑秀)
(色偏于麥壠多村號莫愁勞想像石名宋玉漫摩挲試將有袴無𥜗曲翻作陽春白雪歌)
靜齋張敏則舍人贈詩因用其韻為酬
胸次詩書一派清學如耕稼到秋成十年閉戸存吾道
萬事無心逐世情葉落花開關氣數山長水遠是功名
摩挲老眼看新貴九鼎鴻毛孰重輕
客游
不能鬱鬱窟中藏大笑出門游四方與世周旋持酒盞
觀人勝敗坐碁傍倒餐甘蔗入佳境晝著錦衣歸故鄉
此志十年猶未遂倚樓心事楚天長
都下書懷
京華作夢十年餘不道南山有弊廬白髮生來美人笑
黃金散盡故交疎明知弄巧反成拙除却謀歸總是虚
出處古人都說盡功名未必勝鱸魚
新安寒食
不擬今年到歙州要知行止豈人謀一百五日客懷惡
三十六峰春雨愁老矣此身猶道路凄其歸夢繞松楸
花瓢仙子無由見千里江山負遠游
烏聊山登覽
抖擻囂塵上翠微旁溪寺上坐題詩忽聞啼鳥不知處
細看好山無厭時風掃雲煙開遠景人攜香火謁叢祠
客來千里登臨意說與時人未必知
癖習
平生癖習未全除虚事驚心實事疎為惜落花慵掃地
每看脩竹欲移居逢人共作亡何飲撥冗時觀未見書
爭奈一貧隨我在思量不若把犁鉏
田園吟(俗諺桐樹發花茶戸大家又云樹無梅手無杯)
自古田園活計長醉敲牛角取宫商催耕啼後新秧綠
鍜磨鳴時大麥黃桐樹著花茶戸富梅林無實秫田荒
狂夫本是農家子抛却一犁游四方
趙升卿有官不肯為里居有賢聲訪之於深巷中
深居陋巷不妨幽翠竹當門水滿溝每遇事來先覺懶
欲為官去又還休田園自樂陶元亮鄉里多稱馬少游
除却讀書無所好有時間作北巖游(即化成巖也)
括蒼石門瀑布
少泊石門觀瀑布明知是水却疑非亂抛雪玉從天下
散作雲煙到地飛夜聽蕭蕭洗塵夢風吹細細溼人衣
謝公蠟屐經行處聞有留題在翠微
杜門自遣
世事茫茫心事灰衆人爭處我驚回閉門不管花開落
避俗唯通燕往來富貴在天求不得光隂轉地老相催
平生任達陶元亮千載神交共一杯
登快閣黃明府強使和山谷先生留題之韻
未登快閣心先快紅日半簷秋雨晴宇宙無邊萬山立
(一作今古如斯一水在)雲煙不動八窗明飛來一鶴天相近(一作旁羅)
(萬象山如立)過盡千帆江自横借問金華老&KR0726;伯幾人無忝
入詩盟
滕王閣次韻劉允叔
消遣客懷尋勝事酒杯詩卷得同攜當年傑閣棲龍子
今日空梁落燕泥斜照浴紅秋水上好山横碧畫欄西
幾人登覽皆磨滅唯有前峰壓不低
竹洲諸姪孫小集永嘉蔣子高有詩次韻
美景能兼樂事難愁來唯仗酒遮攔昂藏病骨兼詩瘦
料峭春風帶臘寒喬木尚疑前輩在好花應笑老人看
忍抛明月先歸去輸與諸郎徹夜歡
游雲溪與郡宴用太守韻即事二首
溪堂久矣無人到千騎傳呼五馬來流水奔騰砥柱立
好山呈露晚雲開指揮壯士馳驍騎管領衰翁弔古梅
笑問風流羊叔子幾人登覽不塵埃
官府太平無一事凝香座上著衰翁飄搖短棹游方沼
縹緲高樓倚半空把酒夜深霜落後吹簫人在月明中
使君笑指(一作立)梅花說(一作下)去歲今年事不同(去歲臘月十一)
(夜寇至)
懷雪蓬姚希聲使君(唐姚梁公作冰壺賦雪蓬有碑)
寒入疎蓬夜雪深是非難辨口如瘖一官不幸有竒禍
萬事但求無愧心想像騎牛開畫卷丁寧回雁寄來音
傳家一首冰壺賦未信横舟竟陸沈
有感中來不自禁短長亭下短長吟梅花差可強人意
竹葉安能醉我心世事無憑多改變仕途相識半昇沈
(一作龍隠湘江春水闊猿啼嶽頂暮雲深)摩挲老眼從頭看只有青山無古
今(有一作百)
都中懷竹隠徐淵子直院
手攜漫刺訪朝官爭似滄洲把釣竿萬事看從今日别
九原呌起古人難菊花到死猶堪惜秋葉雖紅不耐觀
多謝天公憐客意霜風未忍放深寒
送劉鎮叔安入京(謫居三山二十餘年真西山奏令自便趙用父使君為唱餞其)
(行坐客二十八人分韻賦詩得君字)
二十餘年謫宦身此行便可上青雲西山一手為推轂
南浦幾人爭送君横水流傳無垢集海神驚見老坡文
回頭莫有關情處别酒須教滿十分
次韻杜運使見贈
飄零敢說是詩人故舊多居要路津竆賤交游誰復記
江湖蹤跡早成陳無心涉世當歸隠有口逢人肯說貧
家在翠屏山下住茅廬雖小可容身
思歸
地上皇皇蟣蝨臣著衣喫飯亦君恩不能待詔金鑾殿
嘗欲獻書光範門身在草茅憂社稷恨無毫髮補乾坤
才疎命薄成何事白首歸耕東海村
躬耕海上奈無田乍可經營買釣船未有人供令狐米
欲從鬼借尉遲錢回頭歸路三千里藉手還鄉五百篇
幸遇太平時節好白雲深處了殘年
趙克勤曾槖卿景壽同登黃南恩南樓
欲從高處賞新秋上盡層波更上樓天地無窮吾輩老
江山有恨古人休寧隨狡兔營三窟且跨飛鴻閱九州
憶著當年杜陵老一生飄泊也風流
鄂州南樓不可到到此南樓眼亦青乾坤日月與高致
城郭江山無遁形把酒縱談心耿耿倚欄遐眺髩星星
世間萬事關愁思莫使秋風吹酒醒
山行遇秀癡翁
新冬行樂賞新晴幾箇江湖舊友朋霜蟹得橙同臭味
(一作是水可臨山可登竹葉有松相映帶)梅花與菊作交承樽前盡是論文
客林下那逢(一作聞)好事僧機解到時言語别李翺詩句
入傳燈
石亭野老家
野老將余到石亭先呼小豹出相迎依凭林谷住家穏
奔走兒童見客驚牛豕與人爭徑路桑麻繞屋蔽柴荆
溪邊不合栽桃李猶恐春風惹世情
讀王幼學上殿劄子
才到朝廷被論歸孤忠幸有九重知神醫能識未蘇病
國手難翻已敗碁四海爭傳治安策諸公如在太平時
老夫懷抱緣何事未到秋來早自悲
謝史石窗送酒并茶
遣來二物應時須客子行廚用有餘午困政須茶料理
春愁全仗酒消除不勝歡喜拜嘉惠無限慇懃作謝書
君旣有來何以報一牀蘄簟兩淮魚
衡陽度歲
為懷賈誼到長沙又過衡雲湘水涯詩酒放懷真是癖
江湖久客若無家茫茫萬事生春夢草草三杯度歲華
把定東風笑相問忍將桃李換梅花
遇張韓伯說邊事
每上高樓欲斷魂沿江市井幾家存飛鴻歴歴傳邊信
芳草青青補燒痕北望苦無多世界南來别是一乾坤
相逢莫說傷心事且把霜螯薦酒樽
久客還鄉
短簷紗帽舊麻衣鐵杖扶衰步履遲老去分為無用物
客游誰到有歸時豐年村落家家酒秋日樓臺處處詩
生長此方真樂土江淮百姓政流離
聞時事
昨報西師奏凱還近聞北顧一時寬淮西勲業歸裴度
江左聲名屬謝安夜雨忽晴看月好春風漸老惜花殘
事關氣數君知否麥到秋時天又寒
寄趙德行(嘗有凂諸公進詩之說)
平生幸甚識諸公未免歸為田舍翁詩稿敢求經御覽
客身自笑坐天竆肯將釣手遮西日獨聳吟肩訴北風
枉使西山有遺恨不能置我玉堂中
到鄂渚
連宵歌舞醉東樓不信樽前有别愁半夜月明何處笛
長江風送故人舟十年浪跡游淮甸一枕高眠到鄂州
明日擬蘇堤上看當春楊柳政風流
艤棹江上
艤棹江濱訪舊游十年重到戲魚洲不知芳樹在何許
但見落花從此流我醉欲眠因假榻客行未定且登樓
有錢賸買張家酒準備明朝話别愁
萬安縣芙蓉峰
凌空傑閣為誰開隔岸芙蓉不用栽今古相傳彩雲現
江山曾識大蘇來酒邊歌舞共一笑客裏登臨能幾回
翠浪玉虹從此去明朝人在鬱孤臺
汪見可約游青原
來訪青原古釣磯溪流滚滚濯龍竒一茶可欵從僧話
數局爭先對客棋雲雨那能敗吾事山林政喜得君詩
石頭路滑籃輿小換得扁舟在水湄
除夜
掃除茅舍滌塵囂一炷清香拜九霄萬物迎春送殘臘
一年結局在今宵生盆火烈轟鳴竹守歲筵開聽頌椒
野客預知農事好三冬瑞雪未全消
春日風雨中
瀟瀟風雨閉柴門年紀衰頽病著身大似梁鴻居海曲
略如公幹卧漳濱三春晴暖無多日一世安閒有幾人
聞道明朝新醖熟不妨祭竈請比隣
靈洲梅花
穿林傍水幾平章合有春風到草堂自入冬來多是暖
無尋花處却聞香枝南枝北一輪月山後山前兩履霜
直看過年開未了醉吟且放老夫狂
寄廣西漕陳魯叟誥院
回首元龍百尺樓一時詩酒寄同游好山歴歴在人眼
流水滔滔任客舟歸雁欲從何處去落花恨不為春留
錦囊佳句無人問自别君來白盡頭
湖廣李漕革夫大卿飲客西湘(湘一作湖)
管領風光此會稀坐中賓客總能詩神仙有洞人難見
山水當軒看轉竒春不再生陶侃柏人來多打李邕碑
因思屈賈傷今古國有忠臣無用時
曾雲巣同相勉李玉澗不赴召
詔書催赴紫宸班九奏君王乞掛冠日暮倒行非我事
(一作意)急流勇退有何難地靈不隠金砂勝秋水長流玉
澗寒好把山林寄圖畫試教天下故人看
江山(一作江上)
借得茅樓一倚欄見成詩句滿江天歸鴉啼處客投宿
野鴨飛邊人上船老眼尚嫌隨物轉閒心可惜被貧牽
平生錯做功名夢金印何如(一作須)二頃賢(一作田)
京口遇薛野鶴
天下江山第一州可能無地著詩流黃金不愛買官職
白髮猶堪上酒樓懊恨牡丹遭雨厄叮嚀芍藥為春留
狂吟有禁風騷歇語燕啼鶯代唱酬
題邵武熙春臺呈子文使君
步到風煙上上頭恍如造物與同游千山表裏重圍過
一水中間自在流近郭樓臺隔雲見隣峰鐘磬出林幽
風流太守詩無敵有暇登臨共唱酬
秋日病餘
桂子吹香風露深老夫吟老聽蟬吟秋來賸有行山興
病後全無涉世心詩苦積成雙白髮酒豪輕用萬黃金
平生意氣今如許獨抱傳家一破琴
海上魚西寺
北風三日弭行舟登陸因為島寺游自笑奔馳如野馬
本無拘束似沙鷗人誰與語自緘口山有可觀頻舉頭
小雨疎煙晚來景老僧相對倚鐘樓
甘窮
自甘寂寞坐詩窮何取多牛積榖翁痛飲不孤連夜月
浮生禁得幾秋風芙蓉媚日紅相對螃蟹著霜黃在中
白盡鬚毛無可老此身未死却愁儂
黃州竹樓呈謝國正
每日黃堂事了時一心惟恐上樓遲發揮天地讀周易
管領江山歌杜詩切戒吏來呈簿歷常邀客至共琴碁
風流太守誰其似半似元之半牧之
清明前夢得花字
白頭那辦老生涯幸有癡兒老主家百歲光隂一場夢
三春消息幾番花掃松預造清明酒入峽先租谷雨茶
隨分支吾度時節那求不死煉丹砂
訪慧林寺僧因有詩
故人有約訪鄉僧少坐西林待晚晴雙燕護雛更出入
羣鴉攫肉鬭飛鳴長溪積水流無盡古木號風訴不平
一段見成公案在請君判斷要分明
喜梅雨旣晴
屋角鳴禽弄好音樓頭夏木綠隂隂鑷空白髮愁根在
熟盡黃梅雨意深苔榻有泥妨客坐稻田足水慰農心
老夫已作豐年想鼓腹思為擊壤吟
李司直會客吳運幹有詩次韻
使君高會集羣仙也使狂夫坐細氊白璧一雙酬議論
青春十載棹&KR1553;船客愁遇酒退三舍梅信與春開一先
已辦扁舟明日去幾時重得到花前
一相識無辜獲罪
一宿津亭睡不成愁來物物是離情月輪高挂山河影
江浪巧為風雨聲志士失途為鬼笑佳人泣血送君行
塞翁得馬非為福公論如天久自明
送黃教授日巖之官章貢
久矣聞名不相識江湖還有見君時出人意表發高論
入我眼中多好詩欲對春風開笑口不堪世事上愁眉
憑誰寄語(一作與)謝安石莫為蒼生起太遲(時召崔丞相不出)
家居復有江湖之興
寒儒家舍只尋常破紙窗邊折竹牀接物罕逢人可(一作)
(好)語尋春多被雨相妨庭垂竹葉因思酒室有蘭花不
炷香到底閉門非我事白鷗心性五湖傍
題亡室真像
求名求利兩茫茫千里歸來賦悼亡夢井詩成增悵恨
鼓盆歌罷轉凄涼情鍾我輩那容忍乳臭諸兒最可傷
拂拭丹青呼不醒世間誰有返魂香
杜仲高相遇約李尉
胸中無地著塵埃有手唯堪把酒杯苦恨好山移不得
生憎俗客去還來秋風吹老東籬菊春信攙開北嶺梅
管領風光須我輩急吹短笛棹船回
少算
吾生落落果何為世事紛紛無了期少算人皆嘲我拙
多求我却笑人癡庭花密密疎疎蕊溪柳長長短短枝
萬事欲齊齊不得天機政在不齊時
處世
風波境界立身難處世規模要放寬萬事盡從忙裏錯
一心須向靜中安路當平處經行穏人有常情耐久看
直到(一作道)始終無悔吝旁生枝葉便多端
送别朱兼僉
恰喜相逢又語離愁於江上送君時清談未了風吹斷
白髮可憐天不知樗木自肥傷竹瘦海棠偷放笑梅遲
黃堂若問癡頑老新有登樓十二詩
呈姚顯叔南嶼書院
朝夕置身書卷間紛華滿眼幾曾看山林不受塵埃涴
屋宇無多氣象寬立脚怕隨流俗轉留心學到古人難
漫山桃李爭春色輸與寒梅一點酸
閱四家詩卷(翁際可薛沂叔孫季蕃高九萬)
閱盡四家詩卷子自然優劣在其中石龜野鶴心相合
菊磵花翁道不同鳴鳳翺翔上霄漢亂蟬簫瑟度秋風
一篇論盡諸家體憶著當年鞏睡翁
謝吳祕丞作石屏集後序
說破當年舊石屏自慚無德又無能鄉來江海疎狂客
今作山林老病僧高卧一樓成宇宙冷看獨影當賓朋
惡詩有誤公題品不是䕫州杜少陵
有感
老子生來世法疎白頭思欲把犁鉏摩挲此腹空無物
僥倖虚名愧有餘憔悴不堪漁父笑寒温無益貴人書
詩家幸有嚴華谷襟誼猶能眷眷予
湘中
一棹無情度碧湘行行不脱水雲鄉旗亭少飲村醪薄
田舍新炊晚稻香簫鼓遠來朝嶽去包籠爭出趁虚忙
塗人有愧黃居士十載看經不下堂
朱行父留度歲
衡山之下湘江上風月留連去較遲四海弟兄多不遇
一門父子兩相知梅邊竹外三杯酒歲尾年頭幾局棋
羈旅宦游俱是客細論心事共題詩
蘄州上官節推同到浮光
馬蹄相逐到浮光客裏相寬對舉觴夜暖試鋪新枕簟
曉寒仍索舊衣裳櫻桃著雨便成腐柳絮隨風如許狂
連歲經行淮上路憂時贏得髩毛蒼
贑州呈雪蓬姚使君
白旗走報山前事昨日官軍破綠林千里人煙皆接堵
一春農事最關心不知郊外雨多少試探田間水淺深
翠玉樓中無限好可無閒暇一登臨
汪見可教授約諸丈鳳山酌别
鳳凰洲上鳳凰山草草登臨見一班不立樊牆天廣大
賸栽花竹地寬閒白雲四面峰千疊綠柳前頭水一灣
行色催人詩未就寄情庭院落花間
何處景
都來五十有六字寫出山林無限竒當日所題何處景
秖今但見後湖詩一言一語堪傳世某水某丘仍屬誰
試問愁煙推白鳥無情白鳥又何知
石屏久游湖海祖妣遂題二句於壁云機番白苧
和愁織門掩黃花帶恨吟後石屏歸祖妣已亡
矣續成一律
伊昔天邊望藁砧天邊魚雁幾浮沈機番白苧和愁織
門掩黃花帶恨吟自古詩人皆浪跡誰知賢婦有關心
歸來却抱雙雛哭碑刻雖深恨更深
汀州道上
宇内何牢落客行雙髩華千山萬山底老眼付梅花
寄興(代作)
長願人人意一生無别離妾當年少日花似半開時
黃金無足色白璧有微瑕求人不求備妾願老君家
江村晩眺二首
數點歸鴉過别村隔灘漁笛遠相聞菰蒲斷岸潮痕濕
日落空江生白雲
江頭落日照平沙潮退漁舠閣岸斜白鳥一雙臨水立
見人驚起入蘆花
江隂浮遠堂
横岡下瞰大江流浮遠堂前萬里愁最苦無山遮望眼
淮南極目盡神州
淮村兵役
小桃無主自開花煙草茫茫帶曉鴉幾處敗垣圍故井
鄉來一一是人家
盱眙北望
北望茫茫渺渺間鳥飛不盡又飛還難禁滿目中原淚
莫上都梁第一山
訪友人家即事
爛茅遮屋竹為牀口誦時文鬢已霜妻病無錢供藥物
自尋野草試單方
晚春
池塘渴雨蛙聲少庭院無人燕語長午枕不成春草夢
落花風靜煮茶香
揚州端午呈趙帥
榴花角黍鬭時新今日誰家不酒樽堪笑江湖阻風客
却隨蒿艾上朱門
次韻郭子季曉行
脱葉園林帶曉鴉馬蹄步步踏霜華山邊水際頻凝顧
怕有寒梅昨夜花
山村
山崦誰家綠樹中短牆半露石榴紅蕭然門巷無人到
三兩孫隨白髮翁
萬竹梢頭雲氣生西風吹雨又吹晴題詩未了下山去
一路吟聲雜水聲
題吳熙仲雲萍錄
家在蓬萊海上居出身履歴一時無姓名羞上雲萍錄
本是煙波一釣徒
湘中遇翁靈舒
天台山與雁山隣只隔中間一片雲一片雲邊不相識
三千里外却逢君
客中秋晚
榴花纔放客辭家客裏因循見菊花獨坐西樓對風雨
天寒猶自著輕紗
都中冬日
脱却鸘裘付酒家忍寒圖得醉京華一冬天氣如春暖
昨日街頭賣杏花(寒一作貧)
釣臺
萬事無心一釣竿三公不換此江山平生誤識劉文叔
惹起虚名滿世間
端午豐宅之提舉送酒
海榴花上雨蕭蕭自切菖蒲泛濁醪今日獨醒無用處
為公痛飲讀離騷
山中見梅
踏破溪邊一徑苔好山好竹少人來有梅花處惜無酒
三嗅清香當一杯
書事
打鼓行船未有期恰如江上阻風時詩中一段閒公事
幸不妨人喫茘枝
寄後村劉潛夫
朝廷不召李功甫翰苑不著劉潛夫天下文章無用處
奎星夜夜照江湖
擁節持麾澤在民仰看臺閣笑無人劉蕡一策傳千古
何假君王賜出身
客游仙里見君時擁絮庵中共說詩别後故人知我否
年幾八十病支離
中秋李漕冰壺燕集
把酒冰壺接勝游今年喜不負中秋故人心似中秋月
肯為狂夫照白頭
覓芍藥代簡豈潛
照映亭池芍藥春紅紅白白鬭精神與其雨打風吹去
爭似慇懃折贈人
趙葦江與東嘉詩社諸君游一日攜吟卷見過一
語謝其來
白首無聊老病軀一心唯覓死頭顱時人誤作梅花看
今日枝頭雪也無
巾子山翠微閣
雙峰直上與天參僧共白雲棲一庵今古詩人吟不盡
好山無數在江南
清明感傷
客中今日最傷心憶著家山松樹林白石岡頭聞杜宇
對他人墓亦沾巾
九日
醉來風帽半欹斜幾度他鄉對菊花最苦酒徒星散後
見人兒女倍思家
雪中觀梅鄭子壽畏寒不到
孤負溪橋雪與梅怕寒不肯出門來欲邀鄭老同清賞
爭得梅花六月開
鄭子壽野趣燒燭醉梅花
古瓶斜插數枝春此即君家勸酒人移取堂前雙蠟燭
花邊照出玉精神
東湖看花呈宋愿父
團團堤路行無極一株一步楊柳碧佳人反覆看荷花
自恨髩邊簪不得
贑州上清道院呈趙雪蓬
短牆不碍遠山青無事燒香讀道經時把一杯非好飲
客懷宜醉不宜醒
到西昌呈宋愿父伯仲黃子魯諸丈
一秋無便寄平安新雁聲聲報早寒昨夜撿衣開故篋
去年家信把來看
扁舟幾度到南昌東望家山道路長醉裏不知身是客
故人多處亦吾鄉
入閩道中
山中寂寞去程賖莫惜頻頻到酒家行李蕭然還不俗
擔頭顛倒插梅花
李敷文酌别席上口占
客子明朝早問程樽前今夜苦為情使君亦恐傷離别
不使佳人唱渭城(苦一作若)
旣别諸故舊獨黃希聲往曲江禀議未回不及語
離
别盡諸君不見君客愁多似海南雲一聲何處離羣雁
那向江村靜處聞
老年懷抱晩秋天欲去思君重黯然聞道歸來有消息
江頭錯認幾人船
林伯仁話别二絶
别酒三杯醉不知梅花嶺外故人稀片心暗逐白雲去
日日向君行處飛
茉莉花邊把酒巵桄榔樹下共談詩醉來一枕西窗下
酒醒方知有别離
題陳景明梅廬
手栽梅核待成林慈母當年屬望深梅未成林人已往
空酸孝子一生心
思親如海渺無涯覩物驚心感歲華誰見詩人心苦處
年年揮淚看梅花
題蔡仲卿青在堂二首
瀟瀟灑灑屋三間日日開門見好山但使青青長在眼
一毫塵俗莫相干
幾人富貴不能閒夜運牙籌日跨鞍役役一生忙裏過
不知屋上有青天
寄王溪林逢吉
心腹相知會面稀一春未有盍簪期西窗風雨愁眠夜
夢到君家賦小詩
陋巷深深屋數椽以文為業硯為田一觴一飯常留客
知是君家内子賢
題梅嶺雲封四絶
東海邊來南海邊長亭三百路三千飄零到此成何事
結得梅花一笑緣
淮南得道嶺南行嶺上回頭作麽生傳得祖師心印了
鉢盂何必與人爭
鑿破青山兩壁開石頭路上踏塵埃梅花自與白雲笑
幾見夷齊出嶺來
南遷過嶺面無慙前有東坡後澹菴兒輩欲知當日事
青山解語水能談
戲題詩藁
冷澹篇章遇賞難杜陵清瘦孟郊寒黃金作紙珠排字
未必時人不喜看
昭武太守王子文日與李賈嚴羽共觀前輩一兩
家詩及晩唐詩因有論詩十絶子文見之謂無
甚高論亦可作詩家小學須知
文章隨世作低昂變盡風騷到晩唐舉世吟哦推李杜
時人不識有陳黃
古今胸次浩江河才比諸公十倍過時把文章供戲謔
不知此體誤人多
曾向吟邊問古人詩家氣象貴雄渾雕鎪太過傷於巧
朴拙惟宜怕近村
意匠如神變化生筆端有力任從横須教自我胸中出
切忌隨人脚後行
陶寫性情為我事留連光景等兒嬉錦囊言語雖竒絶
不是人間有用詩
飄零憂國杜陵老感寓傷時陳子昂近日不聞秋鶴唳
亂蟬無數噪斜陽
欲參詩律似參禪妙趣不由文字傳箇裏稍關心有會
發為言句自超然
詩本無形在窈冥網羅天地運吟情有時忽得驚人句
費盡心機做不成
作詩不與作文比以韻成章怕韻虚押得韻來如砥柱
動移不得見工夫
草就篇章只等閒作詩容易改詩難玉經雕琢方成器
句要豐腴字要安
宋詩鈔卷九十六
