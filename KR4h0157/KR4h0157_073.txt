宋詩鈔卷七十三
内閣中書舍人吳之振編
楊萬里西歸集鈔
初離常州夜宿小井清曉放船
攔街父老不教行出得東門已一更一事新來偏可意
夢中聞打放船鉦
晨炊只煑野蔬湯更㨂鮮魚買一雙病眼未能禁曉日
西忩莫閉閉東忩
春旱愁人是去年如今說著尚心酸篙師莫遣船遲著
見說蘇州好牡丹
雨中遠望惠山
准擬歸時到未遲歸時不到悔來時惠山不識空歸去
枉與常州作住持
舟中雨望
船忩深閉懶看書獨倚船門撚白鬚雨共長河織青錦
金錢暈上滴眞珠
曉經潘葑
油忩著雨光不濕東風忽轉西風急篷聲蕭蕭河水澁
牽船不行人却立雨中篙師風墮笠潘葑未到眼先入
岸柳垂頭向人揖一時喚入誠齊集
惠山雲開復合
二年常州不識山惠山一見開心顏只嫌雨裏不子細
髣髴隔簾青玉鬟天風忽吹白雲坼翡翠屏開倚南極
政緣一雨染山色未必雨前如此碧看山未了雲復還
雲與詩人偏作難我船自向蘇州去白雲穩向山頭住
泊舟無錫雨止遂遊惠山
天教老子不空回船泊山根雨頓開歸去江西人問我
也曾一到惠山來
出惠山遙望横山
三日横山反覆看殷勤送我惠山前常州更在横山外
只望横山已杳然
舟過望亭
常州盡處是望亭已離常州第四程柳線絆船知不住
却教飛絮送儂行
此去蘇州半日期歸心長是覺船遲一村樹暗知何處
兩岸青青無了時
將近許墅望見虎丘
許墅人家遠樹前虎丘山色夕陽邊石橋分水入别港
茒屋垂楊仍釣船
泊船百花洲登姑蘇臺
二月盡頭三月初繫船楊柳拂菰蒲姑蘇臺上斜陽裏
眼度靈巖到太湖
舟中小雨
漠漠輕寒粟脱膚酴醿半落牡丹初顚風無賴難拘管
小雨多情爲破除半世光隂行路裏一年春事客愁餘
浙西尚遠江西在何日漳濱買白魚
從范至能參政遊石湖精舍坐間走筆
孤墖鷗邊迥千巖鏡裏看折花倩人插摘果護忩寒不
是無相識相從却是難歸舟望精舍已在白雲端
震澤分波入垂虹隔水看何須小風起生怕牡丹寒政
坐諸峰好端令落筆難催人理歸棹落日許無端
再登垂虹亭
長年三老不須催且據胡牀未擬回白晝驚人星滿地
日光碎處萬波來
夜泊平望終夕不寐
船中新熱睡難成聽盡漁舟掠水聲不分兩忩忩外月
如何不爲别人明
櫻桃湖裏月如霜偏照征人寸斷腸醉裏不知家尚遠
夢回忽覺路初長
一生行路便多愁落得星星兩髩秋數盡歸程到家了
此身猶未出蘇州
小泊梅堰登明孝寺
泊船梅堰日微昇一逕深深喚我登隨分垂楊兼老檜
備員野寺更殘僧
宿湖甫山
夜泊湖甫山綠楊護危堤迅䨓將殘雨似猛竟復微曉
月解風䌫熟睡初不知起來問宿處千山翠相圍霽峰
有剩靄旭溪無倚輝遠樹蘆外出若與船爭馳多情更
林墖寸步不相離後送欣已遠前迎復在茲不知墖意
厚爲復船行遲誰能卜此墖庶不淹吾歸獨感夜來雨
政作朝凉資
過霅川大溪
菰蒲際天青無邊只堪蓮蕩不堪田中有一溪元不遠
摺作三百六十灣政如綠錦地衣上玉龍盤屈於其間
前船未轉後船隔前灣望得到不得及至前灣到得時
只與後灣纔咫尺朝來已度數百縈問知德清猶半程
老夫乍喜櫂夫悶營有到時君莫問
霅溪
道場山背是吳興只不教人到德清霅水相留無别計
却將溪曲暗添程
晨炊白昇山(俗傳葛仙翁於此白日昇天故名)
千峰爲我旋生妍我爲千峰一灑然雲掠石崖啼鳥樹
雨添山澗落花泉心知童僕多飢色目斷茅簷半穗煙
只道晨炊食無肉竹根斤笋兩三錢
小舟晩興
篛蓬舊屋雨聲乾蘆䕠新簷暖日眠枕底席邊俱綠水
脚根頭上兩青天
人在非晴非雨天船行不浪不風間坐來堪喜還堪恨
看得南山失北山
潮痕初落水猶肥雨點纔來已復微半濕岸沙危欲落
牽船稚子去如飛
一船在後忽攙前前後篙師各粲然山入春來肥更秀
向人依舊聳寒肩
過横山墖下
六年三度過蘭溪總是殘春首夏時最感横山山上墖
迎人東去送人西
宿潭石步
三更無月天正黑電光一掣隨霹靂雨穿天心落篷脊
急風横吹斜更直疎篷穿漏濕牀席波聲打枕一紙隔
夢中驚起眠不得攬衣危坐三歎息行路艱難非不歴
平生不曾似今夕天公嚇客惡作劇不相關白出不測
收風拾雨猝無策如何乞得東方白垂頭縮脚正偪仄
忽然頭上復一滴
過安仁市得風挂帆
西望柯山正蔚藍衢州只在此山南却愁路盡風猶剩
回納清風與破帆
舟中戲題
花處青山柳處溪新來宿處舊曾炊到家失却行程歷
只撿西歸小集詩
上章戴灘
脱巾枕手仰哦詩醉上諸灘總不知回看他船上灘苦
方知他看我船時
三月二十七日送春絶句
只餘三日便清和儘放春歸莫恨他落盡千花飛盡絮
留春肯住欲如何
春盡感興
春事怱怱掠眼過落花寂寂奈愁何故人南北音書少
野渡東西芳草多筍借一風爭作竹鷰分數子别成窠
青燈白酒長亭夜不勝孤舟兀綠波
明發三衢
拔盡新秧插盡田出城一眼翠無邊不關雨水愁行客
政是年年雨水天
衝風破雨正愁人愁得心情沒半分何處吹來好消息
諸峰放散夜來雲
雲欲開時又不開問天覓陣好風催雨無多落泥偏滑
溪不勝深岸故頽
插秧歌
田夫抛秧田婦接小兒拔秧大兒插笠是兜鍪蓑是甲
雨從頭上濕到胛喚渠朝餐歇半霎低頭折腰只不答
秧根未牢蒔未匝照管鵝兒與雛鴨
明發平坦市
花飛滋曉寒乘哢新夜聽萬象宿雨餘潔齋無欠净霽
䂀輙欲吐遠峰忽復暝林廬居者誰戶與碧山映薔薇
上木末不架得初性彼卧晏未興我征漂靡定悁然懷
吾廬花竹幽更盛茲焉獨足羡自是不差勝顧瞻江之
西心速路逾夐似聞前溪水盡還舊沙徑
江山道中蠶麥大熟
黃雲割路幾肩歸紫玉炊香一飯肥却破麥田秧晚稻
未教水牯卧斜暉
新晴戸戸有歡顏曬繭攤絲立地乾却遣繰車聲獨怨
今年不及去年閒
午憩
嫩綠桐隂夾道遮爛紅野果壓枝斜日烘細草香無價
况有三枝兩朵花
過髦塘渡
雪浪無堅岸金沙有退痕斷橋猶半板潄樹欲枯根爲
問新來漲今年第幾番昨來愁此渡已濟不堪論
度小橋
危橋度中半深溪動人心欲返業至此將進眩下臨已
涉尚回顧溪水知幾深誰能大此橋以安往來人
小憩二龍爭珠蓋兩長嶺夾一圓峰故名自此出
官路入山路云
田路直復縈肩輿斜還正如何晴三日猶自滑一徑缺
岸有危棧方軫無穩興不跌先獨驚稍坦深自慶肯信
坐者安不及行者病昨來九軌塗可思不可更忽逢兩
蒼虬爭此一照乘頗欲問故老雙爭誰孤勝水聲亂人
語一辭無真聽輕風從秧疇衆綠久未定﨑嶇從此始
辛苦何時竟
早炊楊家塘
枯樹藤爲葉遥峰石作鬟如何每行客不勸自加餐浙
界殘零處江東咫尺間炊煙戀茅店飛出却飛還
四月四日午初出浙東界入信州永豐界
外面千峰合中間一徑通日光自搖水天静本無風村
酒渟春綠林花倦午紅莫欺山堠子知我入江東
松陰小憩
不但先生倦不蘇僕夫也自要人扶青松數了還重數
只是從前八九株
宿靈鷲禪寺
暑中帶汗入山中霜滿風篁雪滿松只是山寒清到骨
也無霜雪也無風
初疑夜雨忽朝晴乃是山泉終夜鳴流到前溪無半語
在山做得許多聲
道傍小憩觀物化
蝴蝶新生未解飛鬚拳粉濕睡花枝後來借得風光力
不記如癡似醉時
晨炊王田聞鸎觀鷺
曉寒顧影惜金衣著意聽時不肯啼飛入柳陰多處去
數聲只許落花知
清溪欲下影先翻隻鷺還將雙鷺看綠玉脛長聊試淺
素瓊裳冷不禁寒
永豐驛逢故人趙伯庭過叔
同官贑水摠青春消息中間兩不聞道我未衰君莫戲
不須看我只看君
出永豐縣西石橋上聞子規
花愁月恨只長啼雨夕風晨不住飛自出錦江歸未得
至今猶勸别人歸
怨笛哀箏摠不如一聲聲徹九天虛若逢雨後如何聽
幸得花時莫管渠
詩情
只要琱詩不要名老來也復減詩情虛名滿世真何用
更把虛名賺後生
四月十三日渡鄱陽湖(湖心一山曰康郎山其狀如蛭浮水上)
泊舟番君湖風雨至夜半求濟敢自必苟安固所願孤
愁知無益暫忍復永歎夜久忽自睡倦極不知旦舟人
呼我起順風不容緩半篙已湖心一葉恰鏡面仰見雲
衣開側視帆腹滿天如瑠璃鍾下覆水晶椀波光金汁
瀉日影銀柱貫康山杯中蛭廬阜帆前幔豁然地無蒂
渺若海不岸是身若虛空御風游汗漫初憂觸危濤不
意拾竒觀近歲六暄凉此水三往返未涉每不寕旣濟
輙復玩游倦當自歸非爲猿鶴怨
已至湖尾望見西山
好風穩送五湖船萬頃銀濤半霎間已入江西猶未覺
忽然對面是西山
蘆荻中間一港深蔞蒿如柱不成簮正愁半日無村落
遠有人家在樹林
千里都無半點山如何敢望有人煙不教遠樹遮攔却
蘆荻生來直到天
送鄉人余文明勸之以歸
一别高人又十年霜筋雪骨健依然席門未害車多轍
斗酒尚能詩百篇蒼狗白衣俱昨夢長庚孤月自青天
故山松菊平安在何日歸歟解鈎船
送王季山主簿省親樞府
六館名流王季山十年風雨短檠寒不曾文字饒羣子
勉爲庭闈就一官伯也騰身紫極上叔兮著眼白雲端
會當再奏河東賦姓字從頭揭榜看
秋蟲
蟬哀落日恰纔收蛩怨黃昏正未休催得世人頭搃白
不知替得二蟲愁
病中感秋時初喪夀佺子
臨曉睡偏重不知忩已明高梧下清露宿鳥有寒聲愁
豈關鬚事秋來添雪莖病身仍哭子併作老來情
秋熱
多難幽懷慘不舒秋風殘暑埽難除一生最怕西忩日
長是酴醿架子疎
年年極暑與秋期日日秋陽在暮時我自愁吟無意思
蟬聲移近入簷枝
夜坐
夜永留清坐詩臞稱病容溪鳴風處竹月濕露中松喜
事何曾夢燈花誑殺儂欲歸歸已得歸得却無悰
中秋病中不飲二首後一首用轆轤體
去年兩浙浙西州今夕南溪溪上頭滿著玻瓈一盆水
洗開玉鏡十分秋病來不飲非無酒老去追懽總是愁
自笑獨醒仍苦詠枯腸䨓轉不禁搜
無風無雨併無雲今歲中秋儘十分畢竟冰輪誰爲轉
碾穿玉字不生痕坐看兒輩紛然飲也遣先生半欲醺
自是清尊負明月不關明月負清尊
中秋月長句
西山走下丹砂丸東山飛上黃金盤徑從碧海升青天
半濕尚帶波濤痕初輝淡淡寒不動月華猶輕桂華重
黃羅團扇暗花紋蹙金突起雙龍鳳須臾正面天中央
銀鉦退盡向來黃乾坤鎔入冰壺裏萬象都無只有光
平生愛月愛今夕古人與我同此癖去年中秋天漆黑
今年中秋月雪白先生舊不論升斗近來畏病不飲酒
月中醒眼搔白首明年月似今宵否
秋雨初霽
松竹陰寒分外蒼芭蕉花濕夢中香抽身朱墨塵埃裏
入眼山林氣味長今日更無秋熱去曉晴猶帶雨餘凉
却將白髮三千丈繰作霜絲補錦囊
病後覺衰
病著初無惱安來始覺衰人誰長健底老有頓來時山
意凄寒日秋光染瘦詩小松能許劣學我弄吟髭
昨日訪子上不遇裴回庭砌觀木犀而歸再以七
言乞數枝
昨攜兒輩叩雲關繞遍巖花恣意看苔砌落深金布地
水沉蒸透粟堆盤寄詩北院賖秋色供我西忩當晩餐
小朵出叢須折却莫教折破碧圑欒
拒霜花
木渠何似水芙渠同箇聲名各自都風露商量借膏沐
臙脂深淺入肌膚喚回春色秋光裏饒得紅妝翠蓋無
字曰拒霜渾不惡却愁霜重要人扶
不寐
老來只願酒難醒酒力纔醒夢便驚露滴新寒欺病骨
宦遊如夢記平生深山五鼓雞吹角落月一忩鵝打更
等待曉光琱好句曉光未白句先成
非關枕上愛哦詩聊復銷愁片子時老眼強眠終不夢
空腸暗響訴長飢翻來覆去體都痛乍暗忽明燈爲誰
只道晝長無那著夜長難禁不曾知
暗蟲夜啼不肯停直從黃昏啼到明不知討論底事著
爲復怨嗟誰子生至竟通宵千萬語真實只是兩三聲
唧唧唧唧復唧唧此外何言君試聽
初聞一天雨大聲次第遠近雞都鳴今日明朝何日了
南村北巷幾人行忽思春雨宿茅店最苦僕夫催去程
是時懶起惜殘睡如今不眠愁獨醒
戲題常州草蟲枕屏
黃峰作歌紫蝶舞蜻蜓蚱蜢如風雨先生晝眠紙帳溫
無那此輩喧夢魂眼中了了華胥國蜂催蝶喚到不得
覺來忽見四摺屏野花紅白野草青勾引飛蟲作許聲
何緣先生睡不驚
和李與賢投贈之韻
山似剡溪溪似油人如詩句句如秋無邊春裏花饒笑
有底忙時草喚愁
寄題李與賢似剡菴
四明狂客一茅屋勅賜剡川纔一曲安福詩人李與賢
大書似剡山扉前我曾著脚勾踐國奉詔昭陵省松栢
是時八月欲半頭鏡湖不是人間秋嵇山影落水精闕
荷花露滴波中月季眞茅屋荒蒼苔古木哀猿啼禹穴
今君結屋阿那邊疋似剡川若箇言我到剡川君未到
似和不似然不然君不見興公舊草天台賦元不曾識
天台路一俛仰間已再升何用瘦藤與芒屢
蕙花初開五言
幽人非愛山出山將何之山居種蘭蕙歲寒久當知初
萟止百畝餘地惜奚爲先生無廣居千巖一茅茨四面
秪萟蕙中間纔置錐銳綠分宿叢修紫擢幼枝孤幹八
九花一花破初蕤西風淡無味微度成香吹燈夢得幽
馥月寫傳静姿我欲掇芳英和露充晨炊春然惻不忍
環玩息忘飢豈無衆花草不願秋不遲種時亂不擇歲
晩悔可追
木犀落盡有感
一歲秋香又一空落英顦顇怨西風開時占斷西風曉
豈念荷花脱病紅
戲筆
野菊荒苔各鑄錢金黃銅綠兩爭妍天公支與窮詩客
只買清愁不買田
我詩只道更無題物物秋來總是詩著意染鬚玄尚白
梳頭得蝨素成緇
飯罷散策遇細雨
秋暄團扇尚堪攜病脚朝來健似飛偶到溪頭晴喚出
未窮山頂雨催歸
重九日雨仍菊花未開用轆轤體
良晨巧與賞心違四者能并自古稀恰則今年重九日
也無黃菊兩三枝閉門幸免吹烏帽有酒何須望白衣
正坐滿城風雨句平生不喜老潘詩
西齋睡起
小睡西齋聽雨凉竹雞聲裏夢難長開門山色都爭入
只放青蒼一册方
讀陳蕃傳
仲舉高談亦壯哉白頭狼狽只堪哀枉教一室塵如積
天下何曾埽得來
夜寒獨覺
兒啼驚覺夢中身恰則華胥正問津脚到五更偏作冷
老來萬事不如人若無忩月誰相伴聽盡雞聲不肯晨
尚有布衾寒似鐡無衾似鐡始言貧
雨晴得毗陵故舊書
雀聲只喜晩晴新不管畦蔬雨未勻日與山光弄秋色
風將竹影埽忩塵多時浙右無消息忽有書來問老人
知我近來頭白盡寒暄語外更情親
憂患感歎
老去情懷已不勝愁邊災患更相仍胷中莫著傷心事
東處銷時西處生
霜曉
荒荒瘦日作秋暉稍稍微暄破曉霏只有江風偏得意
夜挼霜水染紅衣
慶長叔招飲一杯未釂雪聲璀然即席走筆賦十
詩
晩飲西隣大阮家天風吹雪入簷牙呼童净埽青苔地
莫遣纖塵涴玉花
長廊盡處繞梅行過盡風聲得雪聲醉裏不愁飄濕面
自舒翠䄂點瓊英
老手那知鬢脚凋忍寒拚命看珠跳却嫌地暖無冰凍
恰則飛來恰則銷
梅花得雪更清妍折入燈前細撚看下却珠簾教到地
横枝太瘦不禁寒
雪正飛時梅正開倩人和雪折庭梅莫教顫脱梢頭雪
千萬輕輕折取來
急雪穿簾繞蠟燈梅花微笑古銅缾朔風惡極驚人殺
吹倒琉璃六曲屏
南烹北果聚君家象箸冰盤物物佳只有蔗霜分不得
老夫自要嚼梅花
不是今朝雪不清只愁清殺老書生不知落得幾多雪
做盡北風無恨聲
酒香端的似梅無小摘梅花浸酒壺莫遣南枝獨醒著
一杯聊勸雪肌膚
燕寧軒裏集羣仙薄宦歸來又兩年梅影舞風風舞雪
勸人何苦怯金船
克信弟坐上賦梅花二首
對酒初驚髮半華折梅還覺興殊佳如何屋角西南月
只照梢頭一兩花自是向來香寂寞不須更道影横斜
半枝别有春無價和靖何曾覓得些
月波成露露成霜借與南枝作淡妝寒入玉衣燈下薄
春撩雪骨酒邊香却於老樹半枯處忽走一梢如許長
道是疎花不解語伴人醒醉替人狂
送談命曾南翔
今年見說也無錐政坐談天泄密機舉世近來憎直語
貴人剩許未爲癡
寄題萬安縣劉元襲横秀閣
玉簪成陣雪成堆秀氣横空撥不開楚岫蒼寒五雲外
贑江白寫九天來煙銷日出皆詩句月色波聲喚夢回
早晩攜家過高閣寄詩聊當一枝梅
春盡舍舟餘杭雨後山行
前夕船中索簟眠今朝山下覺衣單春歸便肯平平過
須做桐花一信寒
十二月二十七日大雪中過言水小盤渡西歸
風卷寒江浪濕天斜吹亂雪忽平船碧琉璃上瓊花裏
獨載詩人孟浩然
山居雪後
春近能餘幾許寒雪花纔落便消殘青松根上蘭根下
猶得三朝兩日看
一點紅塵未敢生松間雪後政堪行日光半破風微度
時作高林落果聲
宋詩鈔卷七十三
