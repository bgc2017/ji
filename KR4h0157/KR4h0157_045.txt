宋詩鈔卷四十五
内閣中書舍人吳之振編
王炎雙溪詩鈔
王炎字晦叔新安婺源人所居武水之曲雙溪合流
因以為號矣登乾道進士始令臨湘受學於南軒先
生入中都官博士慶元四年為實錄簡討尋轉著作
佐郎出守湖州年八十餘著有雙溪集炎詩頗為世
所稱許然亦多庸調今擇其刊落者入鈔
遊硯山(壬辰)
他山石徒多器寶匿幽僻產璞芙蓉坑金聲而玉德岡
巒外鉤聯地勢中斷隔曲塢八九家路入羊豕迹澗水
抱石根石骨多紺碧北山上攙天南山勢蟠伏硯工二
百指日鑿崔嵬腹篝燈礪斧斤深入逾百尺我行冐風
雨周覽不知夕夜宿茅茨下青燈照岑寂酒闌呼匠氏
訪之語纖悉冰蠶吐銀絲蛟人織霧縠巧手琢磨之價
直黃金鎰斷嵓半傾欹舊穴久湮塞㫄求得他材飲水
不受墨堅滑已支庶麤燥乃臧獲信知天壤間尤物神
所惜罕見固為貴有亦未易識瑉玉混一區語盡三歎
息摩挲蒼蘚崖此言可深刻
春日遣懷
感懷細數十年事養拙略無終日閒景物自新春稍稍
吾親漸老髮斑斑豈曾有夢到天上且任此生浮世間
願約漁樵同小隱謂予不信有南山
麥苗已有生意掘烏稬者未止
兒童飯犢女採桑水滿東臬耕事忙稻秧半綠麥半黃
天許食新饘粥香田父咨嗟仍笑語赤地一年今得雨
紫&KR2240;有根妻子喜免填溝壑棄閭里
元日書懷
年光除日又元日心事今吾非故吾兩板不須書鬱壘
一杯亦強飲屠蘇添丁解事尋王母内子傷時念老姑
欲報情深恩罔極不終反哺愧林烏
送游大冶歸建陽
西風來鴈歲欲晚衰柳鳴蟬人語離市道交游何足數
君家父子總相知讀書要見古人意立事正須年少時
話舊班荆尚無日莫忘苦語有箴規
生朝無以自慰作畱貧薦一杯
私居飯半菽官舍食無肉何乃太清生囊無一錢蓄人
言骨相寒有智不如福貧者輕於葉富者重如玉輕重
信然否世情手翻覆相彼守錢虜無厭溪壑欲口不談
古今枵然瓠壺腹渠固笑我癯我亦笑渠俗珊瑚數十
株胡椒八百斛冥冥鬼瞰室一跌赤其族未若貧而安
高枕睡常熟我家雲溪陽欹側數椽屋屋後蒔菘韮屋
前種梅竹室中四立壁但有書可讀世故驅我來營此
升斗粟仕不上青雲何如返耕牧頗怪草玄翁乃謂貧
可逐卒歲一布裘終朝一饘粥此外何所求吾生無不
足
用前韻答黃一翁二首
縕袍敵狐裘晩飯可當肉諱窮竟未免豈不愛儲蓄嗜
利顙有泚恐愧王承福財固禍之媒越鄉忌懷玉君看
座右器已滿即傾覆聖賢用功處清心而寡欲於世淡
無求乃能實其腹誰令著青衫失策混流俗黃子振鷺
姿筆力扛百斛笑人龜手藥欲售先聚族知余頗清苦
應物未圓熟宦游不能巧俯首立矮屋鍛鍊知精金祁
寒見松竹自立不堅定庸行徒聖讀誰謂漆園高俯首
欲丏粟窮作扣角歌老厭淄川牧古道寖斲喪時人方
逐逐有田南山南可辦一盂粥請賡歸去來世路早收
足
豆羹采藜藿鼎食厭粱肉士欲齊得喪胷次要涵蓄我
晚頗聞道寧有慧無福外物皆浮雲此道等珠玉閱事
如閱碁已過安用覆回光照諸妄稍稍淡無欲與君共
玄談一笑時捧腹吾作詩畱貧此語頗驚俗細看苜蓿
盤豈減檳榔斛見金不見人渠輩非吾族君獨臭味同
吾固知之熟平生求益友今日並牆屋不肻兄事錢寧
以君呼竹力學追古人經史費抄讀我方病少瘳擁納
膚有粟百念漸灰冷有牛不須牧君如汗血駒墮地必
馳逐甘為走踆踆恥作雌粥粥有玉未嘗獻豈憂終刖
足
㳂檄如蒲圻訊民之食菜事魔者作詩憫之
三代日方中為民破重昏既蝕復光融孔孟道益尊古
禮今則亡陳編意猶存飲燕用觥籌薦享羞羔豚瞿曇
何為者髠首徒實繁不飲非畏義不殺非知仁舉世昏
不悟跣足行荆榛胎禍產妖幻與佛岐又分俗愚有罣
誤吏議多深文怒言必溢惡疑似恐不根黔首亦何罪
可憫不可嗔大道若返古怪說難眩民帝居虎豹守此
語誰扣閽
和游堯臣勸農韻
傳呼穩凭筍輿行喜見漫山麥浪平道上老農皆好語
年來瘦地有新耕草深黃犢陽坡暖雨過青蒲野水生
桃李陰中春事好田家雞犬亦歡聲
到胡道士草菴
清風颼颼竹萬箇白日寂寂茅三間春深只有鳥呼夢
地僻略無人叩關豈但壺中堪避世也勝圖上可遊山
出門回首不能住輸與道人閒復閒
出郊雜詠四絶
閉戸不知春色佳柳稍欲暗可藏鴉鴨頭新綠齊腰水
女頰輕紅刺眼花
道上東風掠面輕一犁雨足得新晴草頭蛺蝶自由舞
林下鶌鵃相對鳴
孤烟近見數椽屋急水時行獨木橋入眼異鄉風景别
修眉一秣暮山遙
雲昏山色收圖畫雨過泉聲雜管絃馬上得晴春滿眼
好花迎客亦嫣然
旅中思家
野田既雨水皆滿山路無風花自香且復將身供世事
也能隨處對春光絶嫌俗物眼多白未辦生涯髯已蒼
待看樝梨麤可教老夫耕釣即韜藏
晚憩田家二絶
家書未到鵲先喜春事無多鸎又啼偶對好山畱客坐
綠陰遮屋日將西
山間一徑牛羊迹林下數家雞犬聲底事居人苦爭畔
閒田官正募民耕
上已
莫春祓禊好天氣不到水邊流一杯旋擘紅泥嘗煮酒
自循綠樹摘青梅淹畱異縣客多病迢逓故鄉書不來
歷歷舊時行樂處凭欄小立首空迴
過浯溪讀中興碑
日光玉潔元子辭銀鉤鐵畫顏公書百金不憚買墨本
摩挲石刻今見之猗那清廟久不作其末變為王黍離
春秋一經事多貶魯頌四篇文無譏漁陽鼙鼓入潼華
公卿徒步從六飛朔方天子扶九廟京師父老迎千麾
紫袍再拜謁道左上皇萬里旋鑾輿牝咮鳴晨有悍婦
孽狐嘷夜有老奴扶桑杲杲未翳蝕但歌大業吾何疵
首章義正語未婉前者不辨來者疑正須細讀史克頌
未用苦說涪翁詩許張勁節震金石李郭壯武如虎貔
斷崖蒼石有時泐諸公萬古聲烈垂天憐倦客有所恨
雨溼江寒催解維神州北望三歎息翰墨是非何議為
湘中雜詠三絶
有懷冉水柳司馬更憶浯溪元道州仕宦兩公俱落莫
斯文千古共傳流
順流鳴櫓不論程上水開帆取次行逆順自從人意轉
風生波湧本無情
中流四顧浪花平雙櫓夾船鵝鸛鳴欸乃聲中山水綠
不妨緩緩計歸程
豐年謠五首
滿箔春蠶得繭絲家家機杼換新衣五風十雨天時好
又見西郊稻秫肥
縱橫南陌接東阡婦餉夫耕望有年前此丁黃饑欲死
今年米賤不論錢
洞丁傜戸盡歸耕篁竹無人弄寸兵要識二天恩德廣
黃雲千里見秋成
睡鴨陂塘水慢流離離禾稼滿平疇共言官府催科緩
飽飯渾家百不憂
稻如馬尾覆溝塍桑柘陰中鷄犬鳴收穫登場便無事
輸租人不入州城
再用元韻因簡縣庠諸先輩
書生卯飯動及午薑糝菜絲煩自煮異時甘脆屋渠渠
出自空腸千卷書竹間杵臼相敲擊茶不療飢何苦喫
泉新火活費裁排呼奴更挈銅缾來蜀客見之心逐逐
暫借紙窗休繭足歸歟家在淮湖邊草魁可買無青錢
不辦雲腴供粥飲空有束詩如束筍青箬小分鷹爪香
江上挐舟當遠引
江上為韓毅伯訪得便舟
銅墨纏腰雪上頭人生一飽亦難謀天明忽暗釀梅雨
風暖又寒催麥秋老矣不堪時節換粲然方幸故人畱
白雲呼去淮山住強為江邊問買舟
解官到郡諸丈置酒岳陽樓招炎為客鄧巴陵索
詩
重上危樓覽洞庭故人一笑對飛觥君山只似艑山綠
江水不如湘水清一日勝遊成樂事三年俗狀奪詩情
天涯解后還離别莫惜尊前底裏傾
和程丞遊清水嵓黃龍山韻
嵐光野色共扶輿見說壺天氣象殊疊巘吞雲圭角露
寒泉觸石篆文紆荒涼佛屋存遺像窈窕山嵓有别區
何日青鞋親扣歷細評佳致染松腴
和陸簿九日二首
西風拂面飲微酣小摘茱萸手自簪極羨酒兼詩共好
正綠人與景相參杜門不復貪游賞落帽無山際劇談
歎息登高兄弟遠目隨鴻鴈過天南
風露蕭蕭木半黃老來淡薄似秋陽一樽冷落思佳客
九日凄凉在異鄉採菊何心追靖節哦詩無語答仇香
危臺戲馬今安在休惹清愁攪石腸
題童夀卿博雅堂
會道莫如約要識胷中真講學亦貴博不廢紙上陳王
充與李邕世豈無若人中秘未許見市肆何所聞童君
家多書乃為我輩慮安用蓬萊山萬卷皆此聚又復附
益之秦碑及周鼓剡溪來楮生歙宂會石友持此分雅
俗清渭映濁涇不賄屋自潤無爵身亦榮好事時相過
不憚倒屣迎揮麈言有味寂如無市聲孰如漢中郎孰
似楚左史孰能誦亡書孰解作奇字是中猶淵海隨取
即隨有或問賈幾何還可商度否掀髯笑謝客吾非鬻
書叟
題遠山平林圖
山色微茫疑有無木葉半脱殊蕭疎雲根更着數椽屋
此屋當有幽人居墨妙逼真乃如此畢竟非真惟近似
何如履齒飽經行是處溪山皆畫笥還君圖畫吾且歸
家在江南依翠微
用元韻答劉判官
解后漳江上知從五馬車君才猶未用吾老更焉如間
闊思眉宇殷勤得手書喜聞衣綵樂入饌有江魚
冬雪行(并序)
甲寅歲雖小稔縣官和糴米價遂增兩日雨雪市中
貧民有無炊煙者艱糴反甚於去年之凶歉父老輩
遂具公牘赴訴于庭因成冬雪行一篇其辭如古樂府
其義則主文譎諫言之可以無罪者也
擁衾展轉夜不眠細數更籌知苦寒角聲未動紙窗白
兒曹報我雪滿簷玉妃翦水出天巧飛花萬點爭清妍
朱門貴人對之笑初見一白來豐年金罌玉爵扶春笋
飲罷敲冰煮新茗綉緯中有紅麒麟輕暖勝春尚嫌冷
窮巷小家真可憐典衣糴米無炊烟江頭津吏日來報
往往上流無米船縣官要糴十萬斛天上符移星火速
去年秋旱糶陳腐今年秋熟米如玉且願扶桑枝上紅
日轂東來却滕六今年冬雪民已臞明年春雪民更饑
九關有路虎豹守欲語不敢空長吁
次韻答簡簿
少日牛衣嘗熟眠老來駝褐不護寒欲呵龜毛拈秃筆
怯看冰柱縣疎簷東風不解著梅柳翻作六出欺春妍
春回臘盡亦何好但為浮生添一年負郭有人如石笋
雪裏哦詩自烹茗胷中盎盎有天和戸外蕭蕭尚冰冷
日炊脱粟不自憐却念野廬無爨烟此憂未知可解否
準擬為君浮酒船酒酣傾瀉珠百斛定覺揮毫轉神速
聞道諸公雙眼青豈終遺此豐年玉倦游别駕老更貧
自謀慚似龜藏六詩來謂我清而&KR0751;我方忍慾將忍饑
短蓑歸釣寒江雪紛紛世事休嗟吁
題徐參議所藏唐人浴兒圖
右相嘗慚呼畫師技癢仍復拈毛錐逼真誰作此贗本
亦有妙意生妍姿中庭燕坐必主婦綠雲高髻香羅衣
嫣然嬪妾左右侍前浴能言丹鳳雛娉婷及笄女公子
素腕擁項相攜扶兩兩為朋四髫齔乳盧隨逐相諧嬉
掌中看珠二少艾捧顋却立鴉鬟奴屏間擁膝袖玉笋
疑是夢闌顰翠眉側身背面按筝者冰肌綽約不自持
牀前跪起各姝麗為兒理髮抆涕洟有犬斕斑受摩撫
與人習熟無猜疑梳裝淡薄服製古如見永徽貞觀時
若非侯家及主第人物無此美且都荆釵布襦小家婦
生子不如山下麑
題徐商叟所藏李伯時四天王圖
龍眠有巧手幻出汗血駒老衲或戒之回向心地初遂
畫白衣仙蘄與梵釋俱北方四天王亦附瞿曇居雜以
馬龍像宿習終未除四王名字異且復形狀殊信者謂
其有疑者意其無蕩蕩天門高誰能凌空虛何以信不
疑取諸貝葉書子不語怪神從釋恐畔儒語之且不可
筆之其可乎因畫議及此於公意何如
即事(時寓清化)
久輟囊中句時看肘後方有家如旅舍無事似僧房梅
白牆頭笑橊紅甕面香杖藜如可出溪上探春光
勸農道場山
練日遵詔條行春勸耕事擁旆有傳呼據鞍小馳鶩兒
童喜聚觀父老歡來詣松徑度坡陀蓮宮得清閟此行
非遨遊所職在撫字示之淺易語諭以丁寧意扶杖既
言歸解衣聊少憩山中無俗情物外有幽趣僧閒衆所
羨農困吾甚愧不敢飽登臨肩輿下山去
夜半聞雨再用前韻
轆轤百尺汲無水映日四山雲不起朱轓浪說勸農桑
衣食何從可甘美禱而得雨不苦旱竊疑此殆偶然爾
夜半潺潺簷溜鳴孤枕夢回心失喜兒童挽犢婦餉饁
襏襫耕夫亦勤止鼠跡印我榻上書蛛絲罥我壁間麈抖
擻胷中三斗塵強欲哦吟無好語請公酌酒更揮毫快
寫珠璣歌喜雨
雙溪種花
雙溪漸有雜花開每日扶笻到一回勝似名園空鎖閉
主人至老不歸來
蒼頭為我斸西山扶病移花強自寬縱不為花長作主
何妨留與後人看
舟行過白石見將使夜宿毛家林翌日到&KR3104;莪却
回和靖老
蒼頭倦晨炊卯飯幾及午泝流赤日中舟子亦良苦魚
躍戀芳餌鷗飛避鳴櫓仙翁所退藏好境自呈露溪水
清可鑑山雲橫不度坐斷泉石幽不受塵土汚問之何
所得妙處難悉數初非練玉泉亦不鳴天鼓人癯道方
肥心遠貌亦古老衲同我來得句時一吐物色盡詩材
筆底隨指呼行行更前之繫纜日未莫轉柂涉奔湍支
笻入幽塢倦甚宿茅茨睡熟不能寤遲明又蓐食凌風
上前浦重露雨點疎晴嵐雲氣布蝗蝻尚飛揚禾稼難
愛護村落有狗偸耄倪且狼顧念此一悄然回舟雙港
渡空羨皎然師詩成有神助
病中書懷(丙子)
隺骨鷄膚不耐寒那堪癬疥更斑爛開年慘淡陰兼雨
終日㧓搔寢不安未可給扶親几杖豈能見客攝衣冠
人言剝復相更代頻把韋編反對觀
宋詩鈔卷四十五
