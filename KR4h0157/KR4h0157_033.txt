宋詩鈔卷三十三
内閣中書舍人吳之振編
韓駒陵陽詩鈔
韓駒字子蒼蜀仙井監人嘗在許下從蘇轍學稱其
詩似儲光羲遂名於時政和以獻頌補假將仕郎召
試賜進士除秘書正字尋坐蘇氏黨謫知分寧召為
著作郎奏舊祠祭樂章辭多牴牾因更撰定五十餘
章遷中書舍人兼修國史權直學士院復坐鄕黨曲
學提舉江州太平觀卒於撫州詩有磨淬剪截之功
不吝改竄有寄人數年復追取更定一二字者故其
集不多而密栗以幽意味老淡直欲别作一家紫微
引之入江西泒駒不樂也
利濟橋亭詩
朝奉郎張公得其先父遺碑以附家集從諸公索詩
予為作此
大夫官業世所驚老覺軒冕非真榮斯文自屬吾黨事
正恐無路逃虛名生猶不見皇甫謐死豈肯投劉禹錫
茂陵一幅入漢宫世間共怪無遺帙哀哉若人用意深
自言身作鶴鳴陰著書遺子三萬軸人初笑我嬴無金
萬仞磨崖利好語那知百年蒼蘚汙爾來夜夜虹貫天
山下居民未知處周詩不列石鼔歌後世恐嘆遺羲娥
于今購市完家集野老何知亦摩挲川流可平石可腐
只此殺青垂萬古五百驪珠固已竒插架不知猶幾許
公今未暇歸田廬且當驅童曬蠧魚不辭借取車連軫
要讀人間未見書
善相陳君持介甫子瞻手字示予戲贈短歌
古來相馬失之瘦仲尼亦作喪家狗脣紅齒白癡小兒
不羞障面欺羣醜鶴冲居士術如神東走梁宋西峨岷
諸公蹭蹬未遇日座中知是非常人只今白髮無餘産
短褐逡廵列侯館世人胷中無黑白不如居士明雙眼
嗟予塵貎天所付不須強覓封侯處書生只倚一片心
他日相逢記裴度(記一作說)
送葛亞卿欲行不一過僕
吾廬偪仄門三尺慚愧春風巧相覓叩關惟許葛王孫
有時籍草傾餘&KR0377;汝不如南池主人車載客紅旗皂盖
行遠陌又不如東郭公子柳藏門青娥綠髮坐開樽是
身牢落終何為人不汝嫌汝自嗤伸眉一笑能幾時忽
聞春盡王孫歸春風欲盡猶有情飄英墮絮俱傷神王
孫未歸迹已掃秣馬膏車何太早明日一杯愁送春後
日一杯愁送君君應萬里隨春去若到桃源記歸路
陽羡葛亞卿為海陵尉作葺春軒余為賦之
昔聞先生隱吳儂當窗十里横烟峰今見先生為楚吏
繞墻四面縈烟水從來楚俗帶吳風曲折徑路深房櫳
舍前繫船柳千丈舍後參天竹萬叢千籖插架似蓬館
白拂挂壁如僧宫掃地焚香欣客至羹魚飯稲愁樽空
不溷不清惟寂寞大笑先生致身錯青山猶作布衣心
朱門却有田居樂筆回造化天工怒胸包今古時人愕
甘窮自許元次山蹈海還尋魯仲連吾曹一歡豈易得
世間百歲俱可憐何用北窗翻巧策且向東亭弄春色
我當酌酒夀主人灘前飛下雙鸂鶒
謝錢珣仲惠高麗墨
王卿贈我三韓紙白若截肪光照几錢侯繼贈朝鮮墨
黑如點漆光浮水舊傳績溪多老松奚超既死松亦空
易水良工近名世珍才始不歸潘翁蕭然南堂一居士
赤管隃麋無月賜借問玄圭何自來去年海中持節使
明窗晏坐不怱怱引紙磨墨寒生風自笑平生綰蛇蚓
更慚爾雅注魚蟲殷勤二物從來遠禆海環瀛眼中見
若欲揮寫藏名山不如却作談天衍
送松陵老農
呼舟越洪濤笑識江南山此行為子來政擬一笑歡相
逢不忍别丘壑同躋攀如何舍我去使我心悁悁子實
名家後翰墨素所便老農雖自謂念子安知田世故亦
已足擾擾徒自憐天寒歲且盡趣駕扁舟還
淮上書事
平楚盡積水長淮多竒峰蕭條月曜夜浩蕩風鳴冬客
行未可歸敝裘那得重寒氣搜病骨清渾貎衰容遠遊
有滯念將老無懽悰故國渺萬里去此嗟誰從
至國門聞蘇文饒將出都戲贈長句兼簡其兄世
美
去年夷門十月雪九衢日昃行人絶騎驢兀兀無所之
破袖迎風手龜裂渡橋並塹得君家入門脫帽猶凛冽
急燃濕束煖我寒徐出清酟寧我渴君家自無儋石儲
蟹黃熊白能俱設平生見酒脣不濡是夕連觥耳方熱
羣奴夜僵唤不聞我亦鼾鼻眠東閣明朝起過城南翁
尚記新聲一笑發東歸每嘆懷抱真西來又喜顔色接
方將慷慨豁心胸未用崢嶸驚歲月城南詩翁况遠來
門前雪泥又活活豈知萬事不可期却樹吳橋背城闕
人生動若參與商咫尺無論限秦粤君聞吾語雖少留
但恐一歡成電掣念昔相見無他娱誦詩徵事相誇捷
氣淩俗子旁若無偶坐時聞竊嚅囁于今落落誰汝憐
老屋陳編自怡悅寄言詩翁倘留滯歲晩勤迂故人轍
題中寂堂
虎卧文公廬鳥窠道林室本自無俗喧何由辨真寂逃
溺必登山避燔必趨澤君看好静人萬慮固未息是心
倘已刳對鏡起亦得上人早聞道晩順世間迹振衣下
靈岩飛錫來上國高堂亦何有萬卷繞四壁客來倚風
廊晤語終日夕莫言門如市中有忘機客吾曹詩酒汙
此道誰目擊惟應寂時趣獨有青士識
送子飛弟歸荆南
往在東堂時惟汝年尚少木槍鬭羣兒竹弓射飛鳥今
來跨鞍馬昂然丈夫表入門恍莫識與語意方了脫汝
來時装夜闌酌清醥當歌喜未定感舊色已愀念我三
年官自裹衣中麨東去盡勾吳北行薄全趙汝亦上岷
峨大江窮浩渺一年兩附書皮筒到家少那知此相遇
乾鵲果前兆我性本齊緩汝資誠楚慄相逢各相規一
月語連曉憶汝初結髮讀書先慰繚謂須壯執殳單于
壘時挑豈期尚羇旅但存雙目瞭我恨緣詩窮賃屋陋
而湫尚盈三尺牀使汝眠奥窔二升糴禄粟醜婢羹茶
蓼時時得鶉兔傍竈親燔燎纔為十日歡鄰里厭煩擾
朝來著戎服數匝郿絛繞辭我出門去歸袖風矯矯還
家對寒食渚宫聞雉鷕想見阿頌君把卷倚叢篠弟妹
乘羊車堂前走相嬲何當摠見之緩我歸思杳汝歸與
俱來繁臺及秋杪
贈趙伯魚
昔君叩門如啄木深衣青純帽方屋謂是諸生延入門
坐定徐言出公族爾曹氣味那有此要是胸中期不俗
荆州早識高與黃誦二子句聲琅琅後生好學果可畏
僕常倦談殊未詳學詩當如初學禪未悟且徧參諸方
一朝悟罷正法眼信手拈出皆成章
答蔡伯世食筍
蓴絲化鹽豉槐葉資新麫豈知苦竹萌風味常獨擅昔
我居錦城屢喫田家飯扶杖自入箐煨此犢角璽後參
鶴林禪餽我桑門饌烝烝沸鼎中亂下白玉片惟無他
物乘始覺真味現三年客東都錦籜寧復見千金洛陽
來惟充大官膳前時過君食欣逢故人面那知列仙臞
已雜蒯通雋吾寧飽甘肥憤吒那忍嚥請歸謂主孟厨
人後當諫苦苣雜嘉蔬沉香和甲剪柯亭既誤椽畫障
或遭練古來可歎事千載寄明辨作詩弔籜龍助子當
食歎
食煮菜簡吕居仁
曉謁吕公子解帶浮屠宫留我具朝飡喚奴求晩菘洗
著點鹽豉鳴刀芼薑葱俄頃香馥坐雨聲傳鼎中方觀
翠浪涌忽變黃雲濃争貪歙鉢暖不覺定盌空憶登金
山頂僧飯與此同還家不能學空費烹調功硬恐動牙
頰冷愁傷腑胸君獨得其妙堪持餉衰翁異時聞豪氣
愛客行庖豐殷勤故煮菜知我林下風人生各有道昔
蓄用禦冬今我無所營枵腹何由充豈惟臺無餽菜把
尚不蒙念當勤致此亦足慰途窮
送倪巨濟將仕
汴流六月翻黃沙小舟兀浪如乘槎赤日下照烘朝霞
腹鳴肩舉氣喘呀夜眠僕夫股相加柂樓晨飯羹黃茄
時時矯首望土岸木末殷轉江洲車渴逢石泉不得汲
椎鼓催發無停撾問君何為趣還家答云五載居京華
夜窗讀書眼生花每食不飽潜咨嗟母髮半白弟髻了
有妹久闕躬絲麻寄書細字如昏鴉問胡眷戀歸期賖
來時書笈手自拿今歸上堂兩脚靴夀觴要及開霜瓜
子志如此良可嘉勸子博學如横罝麋麟兔鹿盡所遮
或典而法浮而葩要歸于正謹去邪行如種植慎萌芽
念當務實勿求誇我行買犢耕三巴佇子佳譽來天涯
出宰分寧别舊同舍五首
公車八千言自獻十二旒落筆中書罷石渠並英游方
欣洛陽遇己慨周南留明堂需楩柟詎須汝薪槱三年
望龍斷艱難身百憂髩髮五分白更落天南陬
念我行老矣才拙世所捐青綾未頻直黃紬且安眠飽
聞縣西寺修椽壓山顛中容五百衆上堂鼓闐闐王程
倘餘暇兹焉著幽禪自擷雙井茶與僧酌雲泉
昔慚雲閣姿斥守蒲城市五占天雞星未抆逐臣淚歸
聞長樂鐘疲馬思一試挈挈今又東敝邑臨無地人生
縳微官大似侏儒戲升沉各幾時怨欣兩當置
益昌剗移文道州拙催科我愚象二子將奈分寧何吾
君放勛姿于今萬邦和縣令但拱手排衙鼓鳴鼉故人
怒挽船勸勿淩江波君其謝故人我亦聊絃歌
陽山昔御史夷陵前校書坐法竄未久遇赦罪已除故
時同舍郎半直承明廬獨奔江西縣道里三千餘聖明
今在上倘復哀臣愚念當脫江瘴與子聫朝裾
入鳴水洞循源至山上
崇山蓄靈泉萬古去不息瀦為百斛深散入千渠溢其
東滙民田又北尋山腋斷崖如破瓜飛瀑中蕩激大聲
或雷霆細者亦竽瑟末流垂半山十里見沸白得非拖
天紳常恐浮地胍吕梁丈人老尚與泊偕出我欲蹋驚
湍下窮齦齶石惜哉意徒然屬此歲凛凓安得汝南周
斷取白蛟脊歸之龍泉峰山門夜喧席
分寧大竹取為酒罇短脛寬大腹可容二升而漆
其外戲為短歌
此君少日青而臞爾來黑肥如瓠壺縮肩短帽壓兩耳
無乃戲學騶侏儒人言腹大中何有不獨容君更容酒
未須常要託後車滑稽且作先生友少陵匏罇安在哉
次山石臼空飛埃茆簷對客夜驚笑麴生叩門何自來
老向人間不稱意但覺淵明酒多味乞取田家老瓦盆
伴我年年竹根醉
湖南有大竹世號貓頭取以作枕仍為賦詩
湖南人家養貍奴夜出相乳肥其膚買魚穿柳不蒙聘
身蹲地底老欲枯誰將作枕置榻上擁腫似慣眠氍毹
慵便玉枕分已無孫生洗耳非良圖茅齋紙帳施團蒲
與我同歸夜相娱更長月黑試拊卧鼠目尚爾驚睢盱
坐令先生春睡美夢魂直饒赤沙湖更煩黃妳好看取
走入旁舍無人呼
題湖南清絶圖
故人來從天柱峰手提石廪與祝融兩山坡陀幾百里
安得置之行李中下有瀟湘水清瀉平沙側岸搖丹楓
漁舟已入浦溆宿宿帆日暮猶爭風我方騎馬大梁下
怪此物象不與常時同故人謂我乃絹素粉精墨妙煩
良工都將湖南萬古愁與我頃刻開心胸詩成畫往默惆
悵老眼復厭京塵紅
送趙承之秘監出守南陽
繁臺十月寒□□置酒共祖南陽侯九士一客相獻酧
皆言南陽山水幽菊泉釀酒不論石上酥醍醐出肥牛
使君樓前橘柚古丞相堂下蒲蓮稠夜燃蠟炬賓醉舞
春風歌眠百花洲各持一觴歡公飲此行樂矣公何求
我獨倚杖商聲謳此公人間第一流方今羣賢從法駕
金絨塞路嘶驊騮獨令此公守一州臨分慷慨淚莫收
南陽南陽樂復樂歸來歸來無久留
次韻館中諸公遊慈雲寺
嘉蔬隨客庖香飯出僧甑聊為一飽謀未暇談禪病二
公當代豪詞林氣方盛五言謹詩律百罰嚴酒令樂與
同舍郎共此給園淨想像斜川遊何如舞雩詠甘瓜自
雍丘肥芡來新鄭肴果各有擕笑我室懸罄陋質謝不
往實愧瓊瑤映人生一車足那須富千乘有興驅短轅
寧辭沮洳徑及時速行樂莫待苦脚脛炎暑忽已闌當
念時難更
飲酒次人韻
淺瀨見魚遊澄潭知鶴沒疑乘青霞珮徑墮白銀闕平
生探學海中年悟禪悅應須臨渺瀰庶以稱超越回塘
大圓鏡新蒲細於髮綠扇互低昂玉顔争秀發良辰宴
觴豆炎曦脫巾襪荷聲過急雨竹影敷凉月緩行躡芳
草移坐蔭深樾何當酒拍浮恣聽舟搖兀而我方抱鉛
上馬自腰笏叩門不聞呼造席無乃咄詎敢陵崆𡵻幸
許窺剞劂願公開迷雲令我入理窟䧺篇出月脇妙思
露天骨蹇步那由追眢井媿先竭
題采菊圖
往在京口為曾公卷題采菊圖九日東籬采落英白
衣遥見眼能明向令自有杯中物一叚風流可得成
蔡天啓屢哦此詩以為善然余嘗謂古人寄懷於物
而無所好然後為逹况淵明之真其於黃花直寓意
耳至言飲酒適意亦非淵明極致向使無酒但悠然
見南山其樂多矣遇酒輙醉醉醒之後豈知有江州
太守哉當以此論淵明復作二首
黃菊有何好且寄平生懷遇酒興不淺無酒意亦佳此
理誰復明自昔寡所諧空餘采菊圖寂寞懸高齋
今日菊始華叢雁鳴相和若無一觴酒如此重九何悠
然數酌盡會心豈在多醒來不復記散髮東山阿
去冬除守歷陽未上召還西掖今夏自應天尹移
知齊安道由歷陽珪老相訪奉簡一首
嘗聞歷陽郡寺有褒禪山及我分竹符欲往窮躋攀驅
車發半道尺一喚我還歎息岩下水何時照衰顔復持
齊安節税駕臨通闤屬有行役累無由叩僧關珪公岷
峨秀逸韻超人寰攜詩遠過我慇懃請加刪少年意氣
盛笑我毛髮斑夜語不知寢起看江月灣浮生浪擾擾
萬法本自閒為吏何足論誓將老榛菅買田未及議我
實貧非慳奉乞一菴地往來泉石間
武寧道中
小灘嘈嘈大灘惡朝行羊腸暮鹿角盡日拖舟不得前
忽然笪斷千尋落上梁左側石子多兩船與石鳴相摩
卧聽溪師倚篙哭將如四十二灘何(羊腸鹿角上梁皆灘名)
次韻曾通判登擬峴臺
朝擕笻杖來暝倚胡床坐循墻讀遺碑歲久苔蘚涴烈
風無時休於兹騐真箇曾郎吐佳句勢突黃初過交遊
得詩流吾儕可相賀念昔逢大梁一别九鑚火再見疑
前身居然客愁破世久無若人子豈伯休那(曾時丁憂)千山
厭露宿一壑期雲卧子少方鵬騫吾衰作鳶墮篇成不
敢出畏子詩眼大惟當事深禪諸方參作麽文章真綺
語季緒徒𤨏𤨏安得京口歸秋江細扶柁
題蕃騎圖
塞上(一作沙揚)漠漠黃雲秋黃鬚胡兒騎紫騮一(一作白)馬攙
前弄風走健兒掣轡空驤首廻鞭慎莫向南馳漢家將
軍方打圍奪弓射汝猶可脫奪汝善馬何由歸
題韓晃畫瀛洲學士圖
咸陽中天開帝居羣公下直承明廬長鞦短轡褒衣裾
蒼頭廬兒爭走趨韓侯畫此時無虞瀛洲仙人樂有餘
我生不及正觀初忽思十年身校書吟詩天街騎蹇驢
爾來戎馬方馳驅眼厭繡掘蒙諸于把卷未展先欷歔
順老寄菜花乾戲作長句
道人禪餘自鉏菜小摘黃花日中曬峨嵋㮕脯久不來
麴糝薑絲典刑在封題寄我紙作囊中有巴蜀齋厨香
起炊曉甑八月白配此春盤一掬黃(㮕軟水耳八月白稻名也)
李氏娱書齋
欲樂誑凡夫須臾皆變壊惟書有真樂意味久猶在李
君名家流事業窺前輩澹然無他娱開卷與心會憶吾
童稚時書亦甚所愛傳抄春復秋諷誦晝連晦飲食忘
辛鹹汙垢失盥頮爾來歡喜處乃在文字外卷藏二萬
籖棐几静相對此樂君未知狂言勿吾怪
送王秘閣二首
烏衣諸王吾早聞晩塗獨識和州孫風流踏拖欲垂盡
文采陸離今尚存奉祠乃是衰翁事如君胡為亦為此
僕夫在門君疾驅往獻天子平邊書
右軍池頭鶬鴰呼康樂臺下栘檉疎碧山學士此築室
白髮散人來卜居身隨沙鷗卧烟雨十年無書上公府
枉作西班老從臣看君才華不能舉
送里人陳會往見江西漕使
勸君少留持一觴與君鄕里皆陵陽兒童共戲苦鹽岸
老大相逢烏石岡拾遺平生丈人行拊我謂我能文章
豈知今無一絲長但餘顛華面顔蒼君行往見玉節郎
感時憂國歌慷慨餉師十萬西平羌笑我挾複山中藏
夜與疎山清公對語因設果供戲成長句
落葉屑窣鳴風廊四無人聲夜未央道人過我談真常
客舍有底相迎將竹罏篝火曲木牀烏桕為燭楓脂香
青棃纍纍飣坐光黃甘十子近著霜醯梅蜜杏經年藏
紅糝綴枝加柘漿蓴藉藷芋蘘荷薑堆盤滿案次第嘗
憶初見翁修水旁轉頭八十鬚眉蒼爾時尊宿略喪亡
屹如樅檜老不僵而我昔漫參朝行十年投閒坐老狂
人生一夢炊黃粱諸法本閒人自忙况今世故甚擾攘
與翁幸憩菩提坊
上泰州使君陳瑩中
當年賢路雜薰蕕歎息諸公善自謀今日在前皆鼎鑊
後來知我獨春秋海邊已擊師襄磬湖上新逢范蠡舟
惟有書生更無事不妨挾冊更西游
聞富鄭公少時隨侍至此讀書景德寺後人為作
祠堂因䟦余舊詩後以自嘲
藤床瓦枕快清風破悶文書亦漫供鄕信未傳霜後雁
羈懷生怯晩來鐘淹留已辦三年計流落應無萬戶封
猶有壁間詩句在他時誰肯寫塵容
海氣昏昏又嘯風一杯扶病要時供三年閉戶兒童怪
千古閒情我輩鍾若得黃甘應手種更求青李莫函封
疎頑自笑將安適寄謝江山好見容
次韻留别南公
天遣吾曹與世疎那將窮技學黔驢只今年少身多病
是處愁深淚濺裾此去不須論塞馬向來猶有&KR0830;江魚
虛名只用驚兒輩要作生涯莫著書
九絶為亞卿作
離歌三叠最關情不省從來此地聞早是春殘心事惡
落花陰裏更辭君
君去東山踏亂雲後車何不載紅裙羅衣浥盡傷春淚
只有無言持送君
更欲罇前抵死留為君徐唱木蘭舟臨行翻恨君恩雜
十二金釵淚總流
世上無情似有情俱將苦淚點離罇人心真處君須會
認取儂家暗斷魂
君住江濱起畫樓妾居海角送潮頭潮中有妾相思淚
流到樓前更不流
憶汎郎舟共採蓮今來揮淚送郎船回書倘寄新翻曲
湖上何人為扣舷
一夢巫陽樂已窮三年猶復怨匆匆焂雲驟雨成何事
未必三年抵夢中
妾願為雲逐畫檣君言十日看歸航恐君回首高城隔
直倚江樓過夕陽
初合雙鬟說後期相盟不在已相知來時休落春風後
却漫嘲儂子滿枝
送俞仲寬赴宿倅
年少場中晩節寒去年揮手下天關何人肯蹋風波路
自古難言骨肉間十里即應歸漢闕一帆從此别淮山
艤舟如得僧伽印未用將身付等閒
五月八日游北禪師川登塔盡七級僕能三級而
已晩過公晦偶作二首
徐郎胸次已冰清北寺清游更絶塵不欲茹葷緣道友
肯來出郭是詩人憐君遠客情能爾看我題名墨尚新
誰有好方持脚力故鄕歸去蹋峨岷
鐵鏁銅鐶一一開肩輿不問主人來已登白塔吾休矣
更上紅亭子壯哉世外清歡須邂逅城頭落日共徘徊
雲樓五月滄洲趣羞殺初無八斗才
曾大父有詩云三春拂榻花黏袖午夜淘丹月在
池舍弟子飛歸蜀與語及此因取為韻
去蜀初遊楚吾方十二二無成今長大送汝不勝慙
還家倘無事莫負故園春衣錦兒嬉爾從來笑買臣
艤舟不能前已復日西沒贈子以幽蘭秋風正披拂
野宿月團欒風餐氣蕭颯從來對牀地只今懸一榻
入蜀尋幽跡應先到浣花誠知錦城樂亦記早還家
魚游因餌得鳥困坐黐黏顧我今如此空懷石井鹽
逢年要力耕善舞須長袖北山休移文南山歸種豆
一棹送君歸酒醒秋江午正是蓴鱸時思君在何許
明月落帆時荒山孤夜夜回首白雲飛吾親在其下
客行宜努力時亦近醇醪一盞熏人醉雲安米正陶
爾去逢諸父髯霜貎渥丹貧窮宜此報富貴却難安
揚州十里春蛾眉半輪月兹游真不凡詩成想清絶
吾祖屯田公遺書悉安在為我謝諸兄蠧魚時一曬
故山不可到歸夢到天池想見山中叟磨崖待我詩
次韻參寥
此身不擬墮塵緣長恐驚鴻落響弦蹋盡世間千澗壑
歸來胸次一山川深宫木末猶秋色故國天涯只暮烟
憑仗道人分石甃要看庭下玉龍旋
且向家山一笑懽從來烈士直如弦君今振錫歸千頃
我亦收身入兩川短世驚人如掣電浮雲過眼亦飛烟
何當與子超塵域下視紛紛蟻磨旋
泰興道中
縣郭連青竹人家蔽綠蘿地偏春事少山迥夕陽多暗
水披崖出輕船掠岸過傳呼細扶柁吾老怯風波
智勇師歸永嘉自言所居在萬竹間乞詩送行
上人歸去家何許萬竹深圍一把茅蹋盡叢林參白足
却來江檻俯青郊夜階䔩䔩風翻籜春路冥冥雨放稍
肯拚清陰分百十暮年思與子論交
送黃若虛下第歸湖南
時人會傍高門走獨有來游翰墨場已有哲兄如叔度
定知吾子勝文強長淮白浪搖春枕故國青山接夜航
乞得功名歸遺母未應深羡綠衣郎
館中直宿書事
十載名山慣杖藜清都直宿夢魂疑卧聞長樂鐘聲近
尚憶寒山半夜時
北風吹馬襲貂裘薄雪連雲凍未收銀闕晝開禽鳥白
信知三館是瀛洲
行至華陰呈舊同舍
落日同騎欵叚游倦依松石弄清流蓬萊漢殿春分手
一笑相逢太華秋
次韻思聰
欲問琴聰水鏡篇朅來端為著幽禪五更下馬呼殘夢
數面成親是宿緣伏腦憐君有犀骨騰身笑我不鳶肩
白頭奔走襄陽道空誦新詩憶浩然
和李上舍冬日書事
北風吹日晝多陰日暮擁階黃葉深倦鵲遶枝翻凍影
飛鴻摩月墮孤音推愁不去如相覓與老無期稍見侵
顧籍微官少年事病來那復一分心
偶書二絶呈館中舊同舍
去年看曝石渠書内酒均頒白玉腴今日醉登延閣望
幾人回首憶窮途
御本曾看錦帕舒醉驚飛閣上淩虛而今卧病衡門底
自曬茆&KR0585;幾卷書
送蘇世美東歸
東游兩見鶴林春晩愧先生作並鄰罇爼每留倉卒客
典刑猶識老成人繫舟一笑都門外賣劍歸耕潁水濱
意氣年來類兒女别離不覺淚横巾
京口尋山每見擕鶴林問法更追隨本無物累那成癖
肯借人書未必癡食粥往年容乞米一罇今日細論詩
䢴溝好去春風暖莫忘椎冰共載時
梅花三首
江南歲晩雪漫漫磵谷梅花巧耐寒幸有幽香當供給
不辭三載滯西安
雲根細路遶溪斜日出烟銷水見沙只度關山魂已斷
可須疎雨濕梅花
籃輿曉入關山路玉節珠旛次第開白髮微官何用許
似憐身出道山來
夜泊寧陵
汴水日馳三百里扁舟東下便開帆旦辭杞國風微北
夜泊寧陵月政南老樹挾霜鳴窣窣寒花垂露落毶毶
茫然不悟身何處水色天光共蔚藍
庚子年還朝飲酒絶句
三年逐客卧江臯自與田翁酌小槽飲慣茆柴諳苦硬
不知如蜜有香醪
往時看曝石渠書内酒均頒白玉腴落魄十年無復醉
因公今日識官壺
送梅常化士
好去淩空錫杖飛鳳林關外道場稀莫言衲子籃無底
盛取江南骨董歸
次韻何文縝種竹
杜陵窮老覓榿栽不似何郎種笛材三徑莫憂荒草合
一樽如與故人開未堪急雨枝枝打便有幽禽日日來
坐誦東坡食無肉詩腸日午轉饑雷
次韻王給事觀殿試唱名
集英春殿唱諸生日轉觚稜晩色清近侍皆分金帶赤
内人爭看雪衣明(内人多自昇平樓上下觀)罷朝詔賜羣公坐合殿
歡傳萬歲聲我老倦隨宫漏水江南江北聽鼉更
次韻翁監再來館中
歸老江湖久自盟睡餘且復對空林重來内閣人誰健
慣踏天街馬不驚已喜劉歆分七略尚傳韓愈誨諸生
太平潤色須公等應許吾兼吏隱名
次韻館中上元游葆真宫觀燈
百千燈射水晶簾尚覺游人意未厭多病只思田舍樂
夜歸烟火望茅簷
玉作芙蓉院院明博山香度小崢嶸誰言水北人稀到
也有槃姍勃窣行
鴨綠未全生曲沼鵝黃先已上柔柯故應春物撩詩思
白髮明朝一倍多
開卷愛公如李益解言明月逐人來多情如共春流轉
刻燭題詩又一回
澹澹新粧帶淺啼催車只待日平西驊騮也自知人意
散入千花了不嘶
申應時卜居京口名之曰雲棲又曰小築乞詩送
行
客舍秋來憶舊居一帆歸去落東吳他年寄我新詩句
即是雲棲小築圖
次韻何文縝舍人後省致齋
夜直沉沉浴殿南春風相對百花潭藤牀轉枕尋餘夢
粉壁題詩倚半酣追記舊游時一笑歡參真理莫多談
白頭初試絲綸手歸去扶犁意亦甘
次韻侯思孺將至黃州見簡
未用船頭報水程為君持酒打愁城青山久負當年約
白髮多從客路生點檢轉工新句法揩磨難減舊風情
小留莫道無供給一味東籬有落英
故資政忠惠韓公挽詞
藉甚中山守風流世有人獵圍邊月曉筵踏塞花春金
絮盟猶在灰釘事已新使公長卧護何地起胡塵
以正賜庫蒲萄醅送何斯舉復次其韻
歎息蘇公無恙日坡頭自築小山房五年不識宫壺味
只以春江當酒腸
老臣政實不堪論尚得君王賜酒罇異日黃州成故事
蒲萄醅熟記初元
登赤壁磯
緩尋翠竹白沙游更挽藤梢上上頭豈有危巢與棲鶻
亦為陳迹但飛鷗徑營二頃將歸老眷戀羣山為少留
百日使君何足道空餘詩句在江樓
某已被旨移蔡賊起旁郡未果進發今日上城部
分民兵閱視戰艦口號三首
病守雖閒髩未蒼尚能談笑坐胡牀指揮一掃妖氛盡
便自關山向汝陽
昨夜黃昏得蠟書老臣恨已解兵符莫將箭汚偷兒血
留與官家北射胡(十二月得京城蠟彈有旨守臣部兵應援)
百憂前日總薰心一笑朝來得好音絶域不須遮版障
今年自有殺胡林
次韻耿龍圖秣陵書事
十月舟藏(一作横)蘆荻林客衣頓覺夜寒侵亂離祗有窮
途淚勲業都無過去心敢恨青鞋踏江浦近傳黃屋渡
淮陰承平氣象須公等是日頻聞正始音
次韻金陵趙德夫使君上元三絶
小風吹水漲平湖屋角殘冰亦已無投老只圖春睡足
可須山鳥強招呼
卧聽秦淮嗚咽聲起看江月暮潮平舊時憶在延真觀
玉作芙蕖院院明
憶昨宣和從武皇春風省試御袍香自從翠盖尋沙漠
無復徵歌出洞房
次韻南溪觀魚
城西鼓檝又城東不待溪分上下風碧樹垂楊間黃綠
冰盤行鱠簇青紅横塘日暮林巒合斷岸秋來浦溆通
安得此身無世累便隨漁艇入空濛
再次韻兼簡李道夫
麥秋宜晩起况復雨頻頻桃竹猶能杖柴車未可巾閒
分酒賢聖靜記藥君臣會有騎鯨李來陪賀季真
李侯梨釘坐風味勝仁頻投老須鳴玉相看尚秃巾便
應尋木客何必問波臣不復來城市從人笑我真
猶記一麾出敢論三顧頻餘生過飛鳥幻事捏空巾學
道無疑怖憂時有主臣買舟苕霅去我亦號玄真(漢書主臣)
(皇恐之貌)
次韻錢遜叔侍郎見簡
白頭逢世難無地可推愁曉日瞻天闕春風憶御溝他
年余老蜀萬戶子封留尚記臨川郡溪山爛漫遊
往歲自京口與曾公永宏父同行至下蜀因次前
韻簡之
下蜀追隨日歡言一散愁籃輿轉陂路小檝渡潮溝萬
里家何在三年淹此留猶欣遲暮眼見子並英遊
撫州邂逅彦正提刑道舊感歎輙書長句奉呈
憶在昭文並直廬與君三歲侍皇居花開輦路春迎駕
日轉蓬山曉曝書學士南來尚岩穴神州北望已丘墟
愁逢漢節滄江上握手秋風淚滿裾
送曾宏父
見子京汪尚少年大梁重見已翩翩頃來更覺文章進
他日寧容老病先梅谷舊題幽谷引橘陂新和渼陂篇
常慚散吏空稱賞不敢吹嘘上九天
乃翁名見豫章詩學術傳家有大兒四海共推文賦早
三年應訝省郎遲生逢側席求賢日即是摩霄聳壑時
若到朝廷問衰朽為言常宿畏人知
次韻錢遜叔侍郎見簡
掃地焚香元自喜傍門騎馬向來慵田園此去須安枕
海岱今年不舉烽已分瘦藤扶病骨生憎明鏡寫衰容
兩公故是經綸手足問腰金早晩重
信州連使君惠酒戲書絶句謝之
憶傾南庫官供酒共賞西京勑賜花白髮逢春醒復醉
豈知流落在天涯(故事每歲洛陽貢花賜館職百朵并賜南庫法酒)
次韻錢遜叔謝曾使君送酒
誰憐定武故將軍(侍郎常除定帥)醉舞狂歌老更真好事時分
小槽酒殘樽也到白頭人
次韻曾寺丞觀早朝上徐諫議
憶昨飄然下葉闉十年江海望嚴宸遙知駐驆艱危地
尚有憂時老大臣已起陽城無諫諍又傳陸贄掌絲綸
為公細數能文士幾箇麒麟閣上人
次韻徐翰林
遠聞仙伯上神山始覺升平氣象還一夢休論玉堂事
兩行曾綴紫宸班想燒傳燭書天詔看剪花騣出帝關
尚憶平生故人否夜驅黃犢在田間
某頃知黃州墨卿為州司錄今八年矣邂逅臨川
送别二首
自罷黃州守殊方任轉流寧論九年謫已判一生休此
士真材傑諸公定挽留倘歸存老病車騎擁西疇
盜賊猶如此蒼生困未蘇今年起安石不用哭包胥子
去朝行在人應問老夫髭鬚衰白盡瘦地日擕鉏
送雲門妙喜遊雪峰
老子幽棲地勞君久見存夜氊從栗爆午盌看茶翻舊
事時追憶深禪得細論還應雪峰老領衆待雲門
送東林珪老遊閩二絶
直自三湘到七閩無人不道竹菴名詩如雪竇加竒峭
禪似雲居更妙明
竹菴端為故人留尚許衰翁預勝流寄語叢林好清客
未宜輕輥雪峰毬
即席送吕居人
一樽相屬兩華顛落日臨分更泫然蹀躞鳴珂君得路
伶俜散策我歸田近聞南國生涯盡厭見西江殺氣纏
欲買扁舟吳越去看山看水樂餘年
余往歲與遜叔侍郎同寓廣陵靖康元年遜叔守
符離余被召過焉未幾余守南都遜叔移真定
過留數日紹興二年復同寓臨川感念疇昔奉
送一首
廣陵三歲共祠宫二月帆開二水風北渚蕩舟公醉我
南湖張樂我留公豈知去國千山外又復連牆一笑同
喪亂難堪重離别可無書札問衰翁
余為著作郎如瑩為司令官舍皆在左掖門外高
頭坊紹興四年如瑩持節江西道撫相訪輙成
長句
邂逅都城接下風官居總在日華東門瞻曲角趨朝近
路轉高頭出局同今日繡衣新使者晩塗霜髩舊鄰翁
一杯無復當時樂赤縣黃圖淚眼中
次韻曾吉父見簡
往歲滄波轉地流是身如沫信沉浮初聞盗賊奔他境
漸見衣冠集此州病欲深耕歸谷口禪須末句問岩頭
膺門也自知人喜有客清真似子不
六月二十一日子文待制見訪熱甚追憶館中納
凉故事漫成一首
漢閣西頭千步廊與君長夏對胡牀陰陰檜色連宫草
寂寂棋聲度苑牆細乳分茶紋簟冷明珠擘芡小荷香
身今老病投炎瘴最憶冰盤貯蔗漿
送子文待制歸蜀
家近錦江歸未得見人之蜀便凄然聞君細說開州好
勸我來依刺史賢當路尚多豺虎鬭遠湖曾帶(缺)
何時萬里雲沙静穩上沙頭上水船
送范叔器次路公弼韻
晩塗淹泊向誰論白髮名卿肯見存雒邑風流餘此老
故家文獻有諸孫寺連狹徑曾傾盖船擁清溪尚一樽
小駐鄱陽未宜遠欲憑書尺問寒溫
謝人送鳳團及建茶
白髮前朝舊史官風罏煮茗暮江寒蒼龍不復從天下
拭淚看君小鳳團
山瓶慣識露芽香細蒻勻排訝許方猶喜晩塗官樣在
密羅深碾看飛霜
頃年侍立集英殿見周表卿唱名第二客居臨川
表卿為宜黃丞歲滿訪别作詩送之
往時束帶侍明光曾看揮毫點御牀只道驊驑已騰踏
不知鵰鶚尚摧藏官居四合峰巒雨驛路千林橘柚霜
莫為艱難歸故里漢庭今重甲科郎
似矩尚書帥桂道由臨川賦詩三首貽彦章内翰
謹次元韻送行
喪亂乖離數衰慵問訊疎新霜上鬚髩老淚濕襟裾忽
報迎車騎遥知奉璽書豈惟謀郤縠文亦似相如
有人談五嶺崷崒象衡廬地長十尋竹波跳三尺魚看
公羅鈇鉞笑我老耕鉏敢望頻書札相望萬里餘
郡戟蒼山上平分二水流四時無癘氣五管有賢侯静
契羅公遠禪參帛道猷人生一麾樂不必向中州
曹山老送筍蕨與諸禪客同食戲成
埜寺瓶罌至吾廬水行幽開緘喜風韻喚客少淹留蕨
帶寒山醬筍兼頭子油誰能知許味一飽併無憂
送宜黃宰任滿赴調
故老凋零盡君猶識了翁深知名節似不但里閭同(君與)
(了翁同縣自言慕其為人)政府方交辟高賢豈久窮他年汝溪上伴
我釣秋風
送張右丞司赴召
老夫宴坐臨川寺五見君為萬里行病馬不辭遭掣頓
雲鵬那復計期程遥知此去常乖隔莫惜書來訪死生
早與朝廷定巴蜀故山遲暮欲歸耕
宋詩鈔卷三十三
