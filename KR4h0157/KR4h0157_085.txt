宋詩鈔卷八十五
内閣中書舍人吳之振編
翁卷葦碧軒詩鈔
翁卷字靈舒永嘉四靈之一蓋四人因卷字靈舒故
遂亦以道暉為靈暉文淵為靈淵紫芝為靈秀云
思遠客
涉夏思已深感秋念愈迫思念皆為誰為彼遠行客客
行曷辰休悵望朝復夕出門虛有待命駕焉所適邈邈
阻前歡悠悠抱今戚中庭一株橘嘉實轉金碧爰意花
開時花邊語離析惜此不忍餐留之候君摘擬君君未
來回腸更如拆何當乘夢時儻遂徽容覿
送劉幾道
束髮同執經交分人莫如我愚百無成蹭蹬空林居君
文最奇崫二十魁薦書青衫何太晩警捕殊區區是月
蟬始鳴秀色連郊墟俶装趨海邑指期當憩車老大戀
親友暫别猶欷歔況此一分手歸期三載餘積雨山川
晦新晴氛霧除殷勤送客吟撡執行子裾願言乘高風
矯翮凌大虛
山中採藥
巖崖產靈藥等閒人顧稀採掇獲所願躋登倦忘歸沃
葉帶露滋深根涵土肌妍光媚幽笈芳氣盈我衣濯以
清澗泉曝之太陽暉製治擬如法服食從所宜除疴養
天和仙方豈吾欺協彼古修意庶用延將衰將衰儻得
延萬事焉足為
酬友人
常憂别時數每苦歡事疎矧兹同心人契闊三月餘昨
日擕瘦藤往訪林間廬差池不一見出門恨何如今晨
蒼僮來贈言委璠璵吟玩弗忍釋絢彩搖衿裾子有供
世才胡為未展舒我無資身策合守貧賤居積疴困疲
薾焉得愁悶除慇勤荷久要尚肯念到予南枝早梅白
古澗寒流虛明當復相尋行游帶琴書嚼花飲芳泉哦
詩更躊躇
白紵詞
翩翩長袖光閃銀綉羅帳密流香塵歌分四時舞一色
淥觴傳處馳金輪急竹繁絲互催逼吳娘嬌濃玉無力
呵星喚月留夜長十二圍屏暖山色
送陳郎中知嚴州
頻年經虎害人望使君來地重分旄節州清管釣臺涼
天星象動吉日印符開帝擢平津策曾知有用才
寄趙靈秀
千山落葉深高樹不藏禽游子在何處故人勞此心閒
燈妨遠夢寒雨亂愁吟僧奭曾相約花時共一尋
送人赴沅州任
舊貢包茅地中存古意長去程逢嶽雪上事帶春陽霧
結硃砂氣波流白芷香大夫祠寂寞煩與奠椒漿
悼雪庵禪師
悟了無生妙歸空若故鄉竹房三尺像石榻一爐香壞
衲猶懸樹新松忽過牆僧中留不得幾日為凄凉
寄沈洞主
想當清夜醮帶月叩仙鐘指上雷霆訣庵前虎豹蹤藥
收陽地草薪採故枝松擬即尋師去茅峰疊幾重
晚秋送徐璣赴龍溪丞因過泉南舊里
卷中風雅句名匠亦難如遠邑親微禄他鄉過舊廬程
途多見菊行李半擔書未信文明代無人薦子虛
即事言懷
賦得拙疎性合令蹤跡賒相親惟野客所論是詩家聽
雨眠僧屋看雲立釣槎秋來有新句多半為黃花
寄遠人
秋氣日淒清秋衣紉未成在家猶不樂行路若為情幾
處好(一作看)山色暮天羣(一作聞)雁聲分明相憶夢夜夜出
江城
太平山讀書奉寄城間諸友
寥寥鐘磬音永日在空林多見僧家事深便静者心虛
庭雲片泊側徑石根侵(一作幽泉來鷺浴積翠隔蟬吟)此去城間遠君
應懶出尋
冬日過道上人舊房
已知超衆相假質任成灰房是他僧住門無舊客來冰
乾半池水花落一根梅猶自疑行脚何年見却回
送趙紫芝為江東從事
非惟篇翰奇吏道更深知山水六朝地登臨三考時泥
沙多舊物風日少全碑正屬黃花發愁聞有别離
春日和劉明遠
不奈滴簷聲風回昨夜晴一階春草碧幾片落花輕知
分貧堪樂無營夢亦清看君話幽隱如我願逃名
送薛子舒赴華亭船官
君到雲間日應分二陸名縣圖山色少井味海潮并剡
局三年印春風半月程野人因買鶴曾向此中行
送包釋可撫機
州帶福星明君今去指程亂山秋雨後一路野蟬鳴時
静軍書少人閒官況清歸來話風土盡識荔枝名
送趙嗣勲
休思孤嶼峰且往看吳中一片太湖色遠涵秋氣空藕
塘南北棹蘆港去來鴻入幕多僚屬惟君事不同
過太湖
水跨三州地蘇州水最多昔年僧為說今日自經過亡
國豈無恨漁人休更歌洞庭山一抹翠靄白雲和
信州草衣寺
簷多山鳥啼山外玉為溪林樹若又長塔峰應更低數
僧歸似客一佛壞成泥宴坐當時事廊碑具刻題
宿鄔子寨下
已謁龍君廟明朝早過湖傍沙船盡泊經火地多枯秋
至昏星易空長楚月孤蕭條村戍内更點有如無
同趙靈芝杜子野遊豫章總持寺
蒲寺是秋風吹開黃菊叢重林無日到此地若山中罷
磬孤僧出看碑兩客同相傳化龍事神怪理難通
酧杜子野
千葩開欲休獨客思悠悠江水能相隔春風不共遊數
篇詩未答一幅信重收多少懷君意鶯聲高樹頭
贈張亦
興兵又罷兵策士耻無名閒見秋風起猶生萬里情借
窗臨水歇沽酒對花傾示我新詩卷如編衆玉成
寄葛天民
常日已清癯那兼疾未除傳來五字好吟了半年餘鐵
柱仙人觀梅花處士廬江湖正相隔歲晚更愁予
曉對
獨對曉來晴天寒景物清梅花分地落井氣隔簾生曾
是吟招隱何時遂耦耕蕭疎頭上髮已白二三莖
暮春病歸
朝朝風景添吾病亦開簾洗藥花前曬傳方壁上黏力
微還省語身老更看髯昨日林僧至茶杯始一拈
送徐靈囦永州司理
君向零陵日分擕又雪天地遥行幾郡官小度三年蘭
芷芳條潔瀟湘翠色連從來苦吟思歸賦若多篇
中秋步月
幽興苦相引水邊行復行不知今夜月曾動幾人情光
逼流螢斷寒侵宿鳥驚欲歸猶未忍清露滴三更
寄永州徐三掾曹
聞說居官處千峯近九疑合流皆楚水高石半唐碑香
草寒猶綠清猿夜更悲其中多隱者君去得逢誰
書隱者所居
百事已無機空林不掩扉蜂沾朝露出鶴帶晚雲歸石
老苔為貌松寒薜作衣山翁與漁父相過轉依依
送奭公抄化
一錫出林去風霜前路寒自言緣事了方得此身安飄
葉隨禪步饑禽傍野餐舊房惟有佛開着任人看
能仁寺
芙蓉峰入天寺與此峰連得見是冬月要來從昔年寒
潭盛塔影古木帶厨煙偶值高僧出禪牀坐默然
贈東菴約公
問今年八十退院久清閒白雪髭慵剃青松戶早關取
泉來煮茗與客話遊山弟子何僧是緇衣多往還
石門菴
山到極深處石門為地名嵐蒸空寺壞雪壓小庵清果
落羣猿拾林昏一虎行山僧何所得高坐若無情
寶冠寺
山多猿鳥羣永日絶囂氛一澗水流出幾房僧共聞拄
笻黏落葉拂石動寒雲誰昔來營此尋碑看記文
寄山友徐靈暉
若非殊俗好那肯愛幽居深徑無來客空山自讀書樹
蟬經雨少門柳望秋疎相憶何時去閒園共爾鉏
陳西老母氏挽詞
八十餘年壽孀居備苦辛成家無别物有子作詩人遠
客移書吊新墳得佛鄰秋堂挂遺像癯若在時身
哭徐山民
已是窮侵骨何期早喪身分明上天意磨折苦吟人花
色連晴晝鶯聲在近鄰誰憐三尺像猶帶瘦精神
秋日閒居呈趙端行
閒居觀物化幾葉又飛東清氣全歸月寒聲半是風病
多憐骨瘦吟苦笑身窮折得鄰家菊還思靖節翁
送姚主簿歸龍溪
三考今批足應無愧此心只將零月俸買得一張琴歸
處路遊遠到時冬必深邑丞詩極好閒暇可相尋
送蔣德瞻節推
八百里重湖長涵太古波君山雲出少夢澤雨來多才
子今方去名樓必屢過楚辭休要學易得怨傷和
贈滕處士
識君戎馬際今又十年餘環海纔安息先生便隱居清
風三畝宅白日一牀書長是閒門揜鄰僧亦不如
送趙明叔明府
隨行惟一琴前路足幽尋今夜維舟處何村隔樹林鴻
聲秋浦冷雨氣海山深若問三年政知君盡此心
初晴道中
初晴殘濕在衆樹碧光鮮幽鷺窺泉立閒童跨犢眠依
山知有寺過水恨無船石路是誰作姓名巖上鐫
福州黃蘗寺
天下兩黃蘗此中山是真碑看前代刻僧值故鄉人一
宿禪房雨經時客路塵將行更瞻禮十二祖師身
處州蒼嶺
步步躡飛雲初疑夢裏身村雞數聲遠山舍幾家鄰不
雨溪長急非春樹亦新自從開此嶺便有客行人
題武義趙提幹林亭
武陵諸勝狀如列在簷前一部樓臺日數村桑柘煙鳥
啼春滿谷秧綠水平田中有漁樵影吾詩詠不全
即事
省飲不成醉牢愁將奈何晚煙雲半雜春雪雨相和巷
濕人行少空寒雁呌多凭闌思無極懷古漫悲歌
贈鮑居士
日日湖波畔羣鷗相共閒全家皆好佛獨坐或看山曬
藥嫌雲在留僧帶月還有時乘小艇忽入到城間
哭徐璣
前時官上歸感愴失靈暉不料三年後俱隨萬化非塔
峰長入座池色自臨扉無復乘閒屐觀碁訪衲衣
贈孫季蕃
立談飛絮中相遇在吳宮以我為生拙憐君失計同醉
酣花落月吟苦竹搖風自作廬山記幽奇欲遍窮
周南仲挽詞
志以古人期今人焉得知學非無用處命自不逢時華
省官如夢閒居謗亦隨喪君於此日師友最相悲
寄張直翁
若向筠州去惟消一日寬又無他事阻自欲訪君難露
下秋山潔鴻飛楚水寒近詩凡幾首專待寫來看
贈劉高士
靈境康廬上師曾此處家今游在京國誰為管煙霞覓
句行逢鶴持經坐對花笑予非酒戶相勸滿甌茶
送劉成道
客中仍送客羸病若為心沿路萬千景費君多少吟出
門梅雨滑浮棹浙河深莫放旅愁起聞蟬思舊林
舟行寄趙端行
離亭一分手便逐釣船行雖是暫相别那能忘此情花
飛春已老雲散晚方晴詩句空吟得無人可共評
送人遊天台
暫遊行李少幾日到天台船帶落潮發月從前浦來花
源香不斷藥地綠成堆莫學他劉阮經年忘却回
送徐評事赴省試
早年通去後已是立朝身更道明經好須為擢第人馬
寒村驛暮燈暖帝城春花氣多時節高門有賀賓
友人林居
花石與林廬皆非俗者居鋪沙為徑軟因竹夾籬疎留
客同家食教兒誦古書常言治生意只欲似樵漁
京口即事
長江當下流鐵甕此為州前代多名迹閒人欲遍游夕
陽波上寺明月戍邊樓一曲漁家笛生予無限愁
贈熊鍊師
松邊自揜扉賣藥罷方歸教客認仙草笑人求紫衣惜
琴眠處放玩易語時稀見說沅砂賤閒身去欲飛
宿寺
一宿此禪宮身同落髮翁深窗難得月老屋易生風燈
冷紗灮淡香殘印篆空獨憐吟思苦妨却夢西東
留别吳中諸士友
羈遊雖不閒幽思亦相關今日經行處他宵夢寐間松
江雲在水茂苑樹成山況復多吟客令人懶欲還
南澗尋韓仲止不遇
樹樹有佳色山蟬不住吟掬來南澗水清若主人心屋
上雲飛冷籬根蘚積深留詩在巖壁明日更相尋
秋居寄西里君
每日看山山上立滿山風日又秋來貧家歲計惟收菊
幽徑時常不掃苔新得酒方思欲試舊存吟軸見還開
涼天在處清如水能賦慙無宋玉才
鮑使君閒居
吟樓影在湖波上吟景長從望處生叠石擬成幽嶂色
種松移得遠灘聲多諳藥品曾因病却着荷衣欲避名
聞說近來心更静案頭惟有一琴横
山中
山中凡事幸相宜第一紅塵免上衣尋藥每同丹客去
拾薪多趁牧兒歸鳴泉漱石寒蒲潔宿霧蒸泥早蕨肥
不奈隣峰學禪伴時時來此叩巖扉
行藥作
病倦令人懶欲吟偶因行藥過墻陰煙生園柳暮鴉集
水涸池塘秋草侵有口不須談世事無機惟合卧山林
西風颯颯吹毛骨且看滿園花似金
寓南昌僧舍
突兀禪宮何代餘閒同衲客聽鐘魚身如野鶴栖無定
愁似頑藤挽不除舊隱定多新長竹遠交全乏近來書
爐香碗茗晴窗下數軸楞伽屢展舒
留别南昌諸友
衰顏怕被青銅見病骨堪同瘦鶴羣出久併荒幽徑菊
未歸長憶滿山雲春風豈識吟人恨夜雨頻於客舍聞
萬柳百花好時節别君愁緒亂紛紛
送陳嘉父為彭澤主簿
昔時陶令彈琴縣今日君為主簿官地勝不嫌清俸薄
政公還得衆人歡江分九派潮常到嶽沓千峰夏亦寒
閑客欲遊遊未得畫成圖軸乞予看
次韻葛天民
接得詩來勝接書意君情思豁然舒却看城裏誰家竹
又鎖湖邊舊住廬曾有退之憐賈島豈無得意薦相如
欲知别後予蹤跡只向此間閒釣魚
贈陳管轄
一拂清風一袖雲紫陽容貌鶴精神詩因道進言辭别
丹得師傳火候真廬嶽峰前吟瀑布混儀圖上禮星辰
我來暫作閒人歇多謝仙翁相訪頻
寄筠州張錄事
每到友朋相會地未嘗一日不思君小詩曾托鄉僧寄
善政因逢故客聞山上仙蹤丹鼎在郭邊溪色布橋分
公餘若起吟遊興游處多應見白雲
次徐靈淵韻贈趙靈秀
一軸黃庭看不厭詩囊茶器每隨身三年在任同仙隱
一日還家只舊貧種得溪蒲生似髮教成野鶴舞如人
出門便是登山路更要遥山翠色勻
西風
一處西風一處愁又逢鳴雁在滄州芙蓉不分秋蕭索
鬭拆繁紅滿樹頭
雁池作
包家門外柳垂垂搖蕩春風滿雁池為是城中最佳處
每經過此立多時
馮公嶺
亂峰千叠拂雲霓輻合坑崖立似梯曾向栝州州裏望
衆山却是此山低
東陽路傍蠶婦
兩鬢樵風一面塵採桑桑上露沾身相逢却道空辛苦
抽得絲來還别人
山雨
一夜滿林星月白亦無雲氣亦無雷平明忽見溪流急
知是他山落雨來
寄山人徐靈暉
只隔煙霞數里間本期還往共幽閒寧知逸羽飛相背
我入山來君出山
還家夜同趙端行分韻賦
莫怪繁霜滿髩侵半年長路幾關心還家點檢家中物
依舊清風在竹林
觀落花
纔看艷蕾破春晴又見飛花點點輕縱是閒花自開落
東風畢竟亦無情
寄張季思
荆吳中隔萬山遙那得相逢話寂寥長憶梅花好時節
訪君船泊古楓橋
題東池
一池寒水綠粼粼池上初梅白未勻誰念酒旗飛颭處
唐朝曾住作詩人
秋懷
不管秋天陰復晴秋懷何處不凄清江城幾夜無佳月
亦有新詩對雨成
野望
一天秋色冷晴灣無數峯巒遠近間閒上山來看野水
忽於水底見青山
南塘即事
半川寒日滿村煙紅樹青林古岸邊漁子不知何處去
渚禽飛落拗罾船
鄉村四月
綠遍山原白滿川子規聲裏雨如煙鄉村四月閒人少
纔了蠶桑又插田
悼舊呈趙紫芝
憶向城南共說詩山民與我定相隨如今獨來還獨往
此恨除君人不知
宋詩鈔卷八十五
