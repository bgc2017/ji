宋詩鈔卷二
内閣中書舍人吳之振編
徐鉉騎省集鈔
徐鉉字鼎臣會稽人與弟鍇未弱冠以文行稱仕南
唐三主歷官至吏部尚書右僕射機命制誥咸出其
手文章議論與韓熙載齊名宋問罪江南請使見太
祖乞存辨論不屈太祖亦嘉禮之後隨後主歸宋授
太子率更令改左散騎常侍累封東海郡開國侯檢
校工部尚書卒年七十六精於篆隸修許氏說文自
撰韻譜江南馮延巳曰凡人為文皆事竒語不爾則
不足觀惟徐公率意而成自造精極詩冶衍遒麗具
元和風律而無淟涊纖阿之習初嗣主以讒貶移饒
州適周世宗兵過淮鉉即榜小舟歸昇州賦詩有云
一夜黃星照官渡本初何面見田豐其伉直如此大
梁以後氣稍衰苶矣盖情鬱為聲悽楚宛折則難言
之意多焉
寒食宿陳公塘上
垂楊界官道茅屋倚高坡月下春塘水風中牧䜿歌折
花閒立久對酒遠情多今夜孤亭夢悠揚奈爾何
登甘露寺北望
京口潮來曲岸平海門風起浪花生人行沙上見日影
舟過江中聞櫓聲芳草遠迷揚子渡宿煙深映廣陵城
游人鄉思應如橘相望須含兩地情
京口江際弄水
退公求靜獨臨川揚子江南二月天百尺翠屏甘露閣
數帆晴日海門船波澄瀨石寒如玉草接汀蘋綠似烟
安得乘槎更東去十洲風外弄潺湲
重遊木蘭亭
繚繞長堤帶碧潯昔年遊此尚青衿蘭橈破浪城陰直
玉勒穿花苑樹深宦路塵埃成久别仙家風景有誰尋
那知年長多情後重凭闌干一獨吟
送魏舍人仲甫為蘄州判官
從事蘄春興自長蘄人應識紫微郎山資足後抛名路
蒓菜秋來憶故鄉以道卷舒猶自適臨戎談笑固無妨
如聞郡閣吹横笛時望青谿憶野王
宿蔣帝廟明日遊山南諸寺
便返城闉尚未甘更從山北到山南花枝似雪春雖半
桂魄如眉日始三松盖遮門寒黯黯柳絲妨路翠毶毶
登臨莫怪偏留戀遊宦多年事事諳
愛敬寺有老僧嘗遊長安言秦雍間事歷歷可聽
因贈此詩兼示同行客
白首棲禪者嘗談灞滻遊能令過江客偏起失鄉愁室
倚桃花崦門臨杜若洲城中無此景將子剰淹留
和殷舍人蕭員外春雪
萬里春陰乍履端廣庭風起玉塵乾梅花嶺上連天白
蕙草階前特地寒晴去便為經歲别興來何惜徹宵看
此時鴛侣皆閒暇贈答詩成禁漏殘
從兄龍武將軍歿于邊戍過舊營宅作
前年都尉沒邊城帳下何人領舊兵徼外瘴烟沉鼓角
山前秋日照銘旌笙歌却返烏衣巷部曲皆還細柳營
今日園林過寒食馬蹄猶擬入門行
景陽臺懷古(六言)
後主亡家不悔江南異代長春今日景陽臺上閒人何
用傷神
寄駕部郎中(贍)
賤子乖慵性頻為省直牽交親每相見多在相門前君
獨疎名路為郎過十年炎風久成别南望思悠然
秋日雨中與蕭贊善訪殷舍人於翰林座中作
野出西垣步步遲秋光如水雨如絲銅龍樓下逢閒客
紅藥階前訪舊知亂點乍滋承露處碎聲因想滴蓬時
銀臺鎖入須歸去不惜餘歡盡酒巵
和明道人宿山寺
聞道經行處山前與水陽磬聲深小院燈影迥高房落
宿依樓角歸雲擁殿廊羡師閒未得早起逐班行
晩歸
暑服道情出烟街薄暮還風清飄短袂馬健弄連環水
靜聞歸櫓霞明見遠山過從本無事從此涉旬間
除夜
寒燈耿耿漏遲遲送故迎新了不欺往事并隨殘歴日
春風寧識舊容儀預慙歲酒難先飲更對鄉儺羡小兒
吟罷明朝贈知已便須題作去年詩
正初答鍾郎中見寄
高齋遲景雪初晴風拂喬枝待早鸎南省郎官名籍籍
東鄰妓女字英英流年倏忽成陳事春物依稀有舊情
新歲相思自過訪不煩虚左遠相迎
江舍人宅筵上有妓唱和州韓舍人歌辭因以寄
良宵絲竹偶成歡中有佳人俯翠鬟白雪飄颻傳樂府
阮郎憔悴在人間清風朗月長相憶佩蕙紉蘭早晩還
深夜酒空筵欲散向隅惆悵鬢堪斑
寒食日作
厨冷烟初禁門閒日更斜東風不好事吹落滿庭花過
社紛紛燕新晴淡淡霞京都盛遊觀誰訪子雲家
賀殷游二舍人入翰林江給事拜中丞
清晨待漏獨徘徊霄漢懸心不易裁閣老深嚴歸翰苑
夕郎威望拜霜臺青綾對覆蓬壺晩赤棒前驅道路開
猶有西垣廳記在莫忘同草紫泥來
送歐陽太監遊廬山
家家門外廬山路惟有夫君乞假遊案牘乍抛公署晩
林泉已近洞天秋海潮盡處逢陶石江月圓時上庾樓
此去蕭然好長往人間何事不悠悠
秋日盧龍村舍
置却人間事閒從野外遊樹聲村店晩草色古城秋獨
鳥飛天外閒雲度隴頭姓名君莫問山木與虚舟
和蕭郎中小雪日作
征西府裏日西斜獨試新爐自煮茶籬菊盡來低覆水
塞鴻飛去遠連霞寂寥小雪閒中過斑駁輕霜鬢上加
算得流年無奈處莫將詩句祝蒼華
中書相公谿亭閒宴依韻(李建勲)
雨霽秋光晩亭虛野興廻沙鷗掠岸去溪水上階來客
傲風欹幘筵香菊在杯東山長許醉何事憶天台
寄饒州王郎中效李白體
珍重王光嗣交情尚在不蕪城連宅住楚塞並車游别
後官三改年來歲六周銀鈎無一字何以緩離愁
寄歙州吕判官
任公郡占好山川谿水縈廻路屈盤南國自來推勝境
古人此地作郎官風光適意須留戀禄秩資貧且喜歡
莫憶班行重廻首是非多處是長安
宣威苖將軍貶官後重經故宅
蒋山南望近西坊亭館依然鏁院牆天子未嘗過細柳
將軍尋已戍燉煌(史萬歲嘗謫戍燉煌)欹傾怪石山無色零落圓
荷水不香為將為儒皆寂寞門前愁殺馬中郎
附池州薛郎中書因寄歙州張員外
新安從事舊臺郎直氣多才不可忘一旦江山馳别夢
幾年簮紱共周行岐分出處何方是情共窮通此義長
因附鄰州寄消息接輿今日信為狂
寄江都路員外
吾兄失意在東都聞說襟懷任所如已縱乖慵為傲吏
有何關鍵制豪胥縣齋曉閉多移病南畝秋荒憶遂初
知道故人相憶否稽康不得嬾修書
送應之道人歸江西
曾騎竹馬傍洪崖二十餘年變物華客夢等閒過驛閣
歸帆遥羡指龍沙名題小篆矜垂露詩作吳吟對綺霞
歲暮定知廻未得信來憑為寄梅花
臨石步港
碕岸隨縈帶微風起細漣綠陰三月後倒影亂峰前吹
浪游鱗小黏苔碎石圓會將腰下組換取釣魚船
病題二首
性靈慵懶百無能惟被朝參遣夙興聖主優容恩未答
丹經疎闊病相陵脾傷對客偏愁酒眼暗看書每愧燈
進與時乖不知退可憐身計漫騰騰
人間多事本難論况是人間懶慢人不解養生何怪病
已能知命敢辭貧向空咄咄煩書字與世滔滔莫問津
金馬門前君識否東方曼倩是前身
寄江州蕭給事
夕郎憂國不憂身今向天涯作逐臣魂夢暗馳龍闕曙
嘯吟閒繞虎谿春朝車載酒過山寺諫紙題詩寄野人
惆悵懦夫何足道自離羣後已同塵
和州酬江中丞見寄
賈傅南遷久江關道路遥北來空見雁西去不如潮鼠
穴依城社鴻飛在泬寥高低各有處不擬更相招
和鍾郎中送朱先輩還京垂寄
分司洗馬無人問詞客殷勤輟棹過蒼蘚滿庭行徑小
高梧臨檻雨聲多春愁盡付千杯酒鄉思遥聞一曲歌
且共勝遊消永日西岡風物近如何
送郝郎中為浙西判官
大藩從事本優賢幕府仍當北固前花繞樓臺山倚郭
寺臨江海水連天恐君到即忘歸日憶我遊曾歷二年
若許他時作閒伴殷勤為買釣魚船
陪王庶子遊後湖涵虛閣(東宫園)
懸圃清虛乍過秋看山尋水上兹樓輕鷗的的飛難沒
紅葉紛紛晩更稠風卷微雲分遠岫浪搖晴日照中州
躋攀况有承華客如在南皮奉勝遊
柳枝辭十二首
把酒憑君唱柳枝也從絲管遽相隨逢春只合朝朝醉
記取秋風葉落時
南園日暮起春風吹散楊花雪滿空不惜楊花飛也得
愁君老盡臉邊紅
陌上朱門柳映花簾鈎半捲綠陰斜憑郎暫駐青驄馬
此是錢塘小小家
夾岸朱顔柳映樓綠波平幔帶花流歌聲不出長條密
忽地風回見綵舟
老大逢春總恨春綠楊陰裏最愁人舊遊一别無因見
嫩葉如眉處處新
濛濛堤岸柳含烟疑是陽和二月天醉裏不知時節改
漫隨兒女打鞦韆
水閣春來乍減寒曉粧初罷倚闌干長條亂拂春波動
不許佳人照影看
柳岸烟昏醉裏歸不知深處有芳菲重來已見花飄盡
唯有黃鸎囀樹飛
此去仙源不是遥垂楊深處有朱橋共君同過朱橋去
密映垂楊聽洞簫
暫别揚州十度春不知光景屬何人一帆歸客千條柳
腸斷東風揚子津
仙樂春來按舞腰清聲偏似傍嬌嬈應緣鸎舌多情賴
長向雙成說翠條
鳳笙臨檻不能吹舞袖當筵亦自疑惟有美人多意緒
解衣芳態畫雙眉
貶官秦州出城作
浮名浮利信悠悠四海干戈痛主憂三諫不從為逐客
一身無累似虚舟滿朝權貴皆曾忤繞郭林泉已徧遊
唯有戀恩終不改半程猶自望城樓
過江
别路知何極離腸有所思登艫望程遠搖櫓過江遲斷
岸烟中失長天水際垂此心非橘柚不為兩鄉移
贈維揚故人
東京少長認維桑書劒誰家入帝鄉一事無成空放逐
故人相見重凄凉樓臺寂寞官河晩人物稀疎驛路長
莫怪臨風惆悵久十年春色憶維揚
秦州道中却寄東京故人
風緊雨凄凄川廻岸漸低吳州林外近隋苑霧中迷聚
散紛如此悲歡豈易齊料君殘酒醒還聽子規啼
得浙西郝判官書未及報聞燕王移鎮京口因寄
此詩問方判官田書記消息
秋風海上久離居曾到劉公一紙書淡水心情長若此
銀鈎蹤跡更無如嘗憂座側飛鴞鳥未暇江中覓鯉魚
今日京吳建朱邸問君誰共曳長裾
王三十七自京垂訪作此送之
失鄉遷客在天涯門揜苔垣向水斜只就鱗鴻求遠信
敢言車馬訪貧家烟生柳岸將垂縷雪壓梅園半是花
惆悵明朝樽酒散夢魂相送到京華
寒食成判官垂訪因贈
當年寒食在京華今歲清明在海涯遠巷蹋謌深夜月
隔牆吹管數枝花鴛鸞得路音塵闊鴻雁分飛道里賖
不是多情成二十斷無人解訪貧家
送客至城西望圖山因寄浙西府中
牧叟鄒生笑語同莫嗟江上聽秋風君看逐客思鄉處
猶在圖山更向東
九日雨中
茱萸房重雨霏微去國逢秋此恨稀目極暫登臺上望
心遥長向夢中歸荼蘼路遠愁霜早兄弟鄉遙羡雁飛
唯有多情一枝菊滿杯顔色自依依
寄外甥苖仲武
放逐今來瘴海邊親情多在鳳臺前且將聚散為閒事
須信華枯是偶然蟬噪疎林村倚郭鳥飛殘照水連天
此中唯欠韓康伯共對秋風詠數篇
寄從兄憲兼示二弟
别路吳將楚離憂弟與兄斷雲驚晩吹秋色滿孤城信
遠鴻初下鄕遥月共明一枝棲未穩回首望三京
附書與鍾郎中因寄京妓越賓
暮春橋下手封書(海陵橋名)寄向江南問越姑不道諸郎少
歡笑經年相别憶儂無
亞元舍人不替深知猥貽佳作三篇清絶不敢輕
酬因為長歌聊以為報未竟復得子喬校書示
問故兼寄陳君庶資一笑耳
海陵城裏春正月海畔朝陽照殘雪城中有客獨登樓
遥望天邊白銀闕(天帝以黃金白銀為宫闕)白雲闕下何英英雕鞍
繡轂趨承明閶門曉闢旌旗影玉墀風細佩環聲此處
追飛皆俊彦當年何事容疵賤懷鉛晝坐紫微宫焚香
夜直明光殿王言簡靜官司閒朋好殷勤多往還新亭
風景如東洛邙嶺林泉似北山光陰暗度杯盂裏職業
未妨談笑間有時邀賓復攜妓造門不問都非是酣歌叫
笑驚四隣賦筆縱横動千字任他銀箭轉更籌不怕金
吾司夜吏可憐諸貴賢且才時情物望兩無猜伊余獨
禀狂狷性褊量多言仍薄命吞舟可漏豈無恩負乘自
貽非不幸一朝削跡為遷客旦暮青雲千里隔離鴻别
雁各分飛折柳攀花兩無色盧龍渡口問迷津瓜步山
前送暮春(去年三月三十日瓜步阻風)白沙江上曾行路青林花落
何紛紛漢皇昔幸回中道(昇中扈駕東元遊之路)極目牛羊卧芳
草舊宅重游盡隟荒故人相見多衰老禪智寺山光橋
風瑟瑟兮雨蕭蕭行杯已醒殘夢斷征途未極離魂消
海陵郡中陶太守相逢本是隨行舊乍申拜起已開眉
却問辛勤還執手精廬外榭最清幽一稅征車聊駐留
閉門思過謝來客知恩省分寬離憂郡齋勝境有後池
山亭茵閣互参差有時虚左來相召舉白飛觴任所為
多才太守能撾鼓醉送金船問歌舞酒酣耳熱眼生花
暫似京華歡會處歸來旅館還端居清風朗月夜窗虛
駸駸流景歲云暮天涯望斷故人書春來憑檻方歎息
仰頭忽見南來翼足繋紅牋墮我前引頸長鳴如有言
開緘試讀相思字乃是多情喬亞元短韻三篇皆麗絶
小梅寄意情偏切(亞元詩云借問小梅應得信春風新自海邊來此篇尤嘉)金蘭投
分一何堅銀鈎置袖終難滅醉後狂言何足竒感君知
己不相遺長卿曾作美人賦玄成今有責躬詩(鉉去春醉中贈)
(醉妓長歌酷為喬君所賞來篇所引故以謝之)報章欲托還京信筆拙紙窮情
未盡珍重芸香陳子喬亦解貽書遠相問寧須買藥療
羈愁只恨無書消鄙吝(子喬問藥物所要又問置書故有此句)游處當時
靡不同歡娛今日兩成空天子尚應憐賈誼時人未要
嘲揚雄曲終筆閣緘封已翩翩驛騎行塵起寄向中朝
謝故人為說相思意如此
送蒯司錄歸京
早年間有蒯先生二十餘年道不行抵掌曾論天下事
折腰猶忤俗人情老還上國歡娛少貧聚歸脊結束輕
遷客臨流倍惆悵冷風黃葉滿山城
還過東都留守周公筵上贈座客
賈生三載在長沙故友相思道路賖已分中年甘寂寞
豈知今日返京華麟符上相恩偏厚隋苑留歡日欲斜
明旦江頭倍惆悵遠山芳草映殘霞
送楊郎中唐員外奉使湖南
江邊微雨柳條新握節含香二使臣兩綬對懸雲夢日
方舟齊泛洞庭春今朝草木逢新歴昨日山川滿戰塵
同是多情懷古客不妨為賦弔靈均
和表弟包穎見寄
平生中表最情親浮世那堪聚散頻謝朓却令歸省閣
劉楨猶自卧漳濱舊遊半似前生事要路多逢後進人
且喜新吟報強健明年相望杏園春
使浙西先寄燕王侍中
京江風静喜乘流極目遥瞻萬歲樓喜氣蘢葱甘露晩
水烟波淡海門秋五年不見鸞臺長明日將陪兔苑遊
欲問平津門下吏相君還許吐茵不
驛中七夕
七夕雨初霽行人正憶家江天望河漢水館折蓮花獨
坐凉何甚微吟月易斜今年不乞巧鈍拙轉堪嗟
贈浙西顧推官
盛府賓寮八十餘閉門高卧興無如梁王苑裏相逢早
潤浦城中得信疎狼籍杯盤重會面風流才調一如初
願君百歲猶強健他日相尋隱士廬
邵伯埭下寄南郵陳郎中
故人相别動經年候館相逢倍慘然顧我飲冰難輟棹
感君扶病為開筵河灣水淺翹秋鷺柳岸風微噪暮蟬
欲識酒醒魂斷處謝公祠畔客亭前
謫居舒州累得韓高二舍人書作此寄之
三峰煙靄碧臨谿中有騷人理釣絲會友少于分袂日
謫居多却在朝時丹心歷歷吾終信俗慮悠悠爾不知
珍重韓君與高子殷勤書札寄相思(舒人以潛曉天柱為三峰)
和張先輩見寄二首
去國離羣擲歲華病容憔悴媿丹砂谿連舍下衣長潤
山帶城邊日易斜幾處垂鈎依野岸有時披褐到鄰家
故人書札頻相慰誰道西京道路賖
清時淪放在山州卭杖紗巾處處遊野日蒼茫悲鵩舍
水風陰濕弊貂裘雞鳴候旦寧辭晦松節凌霜幾換秋
兩首新詩千里道感君情分獨知丘
印秀才至舒州見尋别後寄詩依韻和
羈游白社身雖屈高步詞場道不卑投分共為知我者
相尋多媿謫居時離懷耿耿年來夢厚意勤勤别後詩
今日谿邊正相憶雪晴山秀柳絲垂
送彭秀才
賈生去國已三年短褐閒行晥水邊盡日野雲生舍下
有時京信到門前無人與和投湘賦媿子來浮訪戴船
滿袖新詩好回去莫随騷客醉林泉
移饒州别周使君
正憐東道感賢侯何幸南冠脫楚囚晥伯臺前收别宴
喬公亭下艤行舟四年去國身將老百郡徵兵主尚憂
更向鄱陽湖上去青衫憔悴淚交流
避難東歸依韻和黃秀才見寄
慼慼逢人問所之東流相送向京畿自甘逐客紉蘭佩
不料平民著戰衣樹帶荒村春冷落江燈霽色霧霏微
時危道喪無才術空首徘徊不忍歸
詶郭先輩
太原郭夫子行高文炳蔚弱齡負世譽一舉淤月窟(闕)
仙籍及我竄羣舒向風心鬱鬱歸來
暮江上雲霧一披拂雷雨不下施猶作池中物念君介
然氣感時思奮發示我數篇文與我争馳突綵縟粲英
華理深剖肌骨古詩尤精奥史論皆宏拔舉此措諸民
何憂民不活吁嗟吾道薄與世長迂闊顧我徒有心數
竒身正詘論兵屬少年經國須儒術夫子無自輕蒼生
正愁疾
和集賢鍾郎中
石渠冊府神仙署當用明朝第一人腰下别懸新印綬
座中皆是故交親龍池樹色供清景浴殿香風接近鄰
從此翻飛應更遠徧尋三十六天春
送黃梅江明府(江前為江夏令有善政今更宰小邑賦詩留别作此和之)
封疆多難正經綸臺閣如何不用君江上又勞為小邑
篋中徒自有雄文書生膽氣人誰信遠俗謌謠主不聞
一首新詩無限意再三吟詠向秋旻
和蕭郎中五日見寄
細雨輕風采藥時褰簾隱几更何為豈知澤畔紉蘭客
來赴城中角黍期多罪静思如剉檗赦書纔聽似含飴
謝公制勝常閒暇願接西川敵手碁
送黃秀才姑熟辟命
世亂離情苦家貧色養難水雲孤棹去風雨暮春寒幕
府才方急騷人淚未乾何時王道泰萬里看鵬摶
送王四十五歸東都
海内兵方起離筵淚易垂憐君負米去惜此落花時想
憶憑來信相寬指後期殷勤手中柳此是向南枝
夢遊三首
魂夢悠揚不奈何夜來還在故人家香濛蠟燭時時暗
戶映屏風故故斜檀的慢調銀字管雲鬟低綴折枝花
天明又作人間别洞口春深道路賖
繡幌銀屏香靄間若非魂夢到應難窗前人靜偏宜夜
戶内春濃不識寒蘸甲逓觴纖似玉含詞忍笑膩於檀
錦書若要知名字滿縣花開不姓潘
南國佳人字玉兒芙蓉雙臉遠山眉仙郎有約長相憶
阿母無猜不得知夢裏行雲還倏忽暗中擕手乍疑遲
因思别後閒窗下織得廻文幾首詩
和翰長聞西樞副鄰居夜晏
開筵别有鄰居興卜夜應憐禁漏長舊友不期爭命駕
新姬憑寵剩傳觴香烟結霧籠金鴨燭焰成花照杏梁
京邑衣冠多勝賞鱸魚争敢道思鄉
和清源太保寄湖州潘郎中
老大離羣一倍愁谿山風物且淹留醖成春酒誰斟酌
抄得新書自校讐莫似牧之矜曠逹須教子重讓風流
恩門舊忿知難忘題取新詩上郡樓
送蒯員外東遊舊治
百歲猶強健知君即地仙孤飛下華表太息問桑田故
吏今誰在高名昔共傳伊余亦遺老相送一澘然
送王監丞之歷陽
歎息曾遊處江邊故郡城青襟空皓首往事似前生綠
綬看重綰(闕)年衰俱近道莫話别離情
奉和武(闕)舍人寄贈文懿大師
舊國荒凉成(闕)危脆似琉璃高人獨喜陽師在
手把新文數道碑
文似春花鋪曉陌思如泉涌注長江詩情道性渾無夢
頻見殘燈照曙窗
已潔心源超世表却緣詩句有時名初聞行業如耆宿
及見容顔是後生
和錢祕監與邊
筵上詩題共筆牀罇前酒興話高陽心清自覺官曹簡
院靜先知節候凉南國少年推貴重東堂前輩讓賢良
好看雙鳳追飛去胡粉新塗紫界墻
送周郎中還司
憶在廬山始識君當時唯擬共眠雲那知身計關前定
却向人間逐世紛紫閣峰前欣欲往銀臺門裏歎離羣
青囊舊有登真訣莫遣閒人取次聞
送高先輩南歸
鄉國悲前事風光屬後生名從天上得身入故都行草
色初裁綬鵬飛不算程自憐枯朽思相送剰含情
送曾秀才
塗水神仙宅仙山夾縣樓吾孫好詩句歸詠故鄉秋紫
竹遮書幌紅蕉拂釣舟東堂有平路莫謁外諸侯
寄玉笥山沈道士
珍重江南沈鍊師未曾相識久相思已全真氣能從俗
不墜家風善賦詩玉笥共遊知早晩金貂回顧覺喧卑
多慙書札遥相問更望刀圭換白髭
和蕭少卿見慶新居
湘浦懷沙已不疑京城賜第豈前期鼓聲到晩知坊遠
山色來多與靜宜簮履尚應憐故物稻粱空自媿華池
新詩問我偏饒思還念鷦鷯得一枝
又和
驚蓬偶駐知多幸斷雁重聯惬素期當戶小山如舊識
上牆幽蘚最相宜清風不去因裁竹隙地無多也鑿池
更喜良鄰有佳樹綠陰分得近南枝
送彭秀才南遊
問君孤棹去何之玉笥春風楚水西山上斷雲分翠靄
林間晴雪入澄溪琴心酒趣神相會道士仙童手共攜
他日時清更隨計莫如劉阮洞中迷
和明上人除夜見寄
酌酒圍爐久愁襟默自增長年逢歲暮多病見兵興夜
色開庭燎寒威入硯冰湯師無别念吟坐一燈凝
送從兄赴臨川幕
梁王籍寵就東藩還召鄒枚坐兔園今日好論天下事
昔年曾受主人恩石頭城下春潮滿金柅亭邊綠樹繁
唯有音書慰離别一杯相送别無言
宋詩鈔卷二
