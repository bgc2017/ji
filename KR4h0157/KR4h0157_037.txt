宋詩鈔卷三十七
内閣中書舍人吳之振編
陳造江湖長翁詩鈔
陳造字唐卿淮之高郵人自以無補於世置江湖乃
宜又以物無用曰長物言無當曰長語故稱江湖長
翁年二十五始學儒四十三登乙未科尉繁昌改教
授平江府參政范石湖曰使遇歐蘇名不在少游下
尋知定海縣授朝散郎淮南路安撫司參議官病卒
陸放翁序其集謂能居今篤古卓然傑立於頽波之
外其詩椎鍊不事浮響故見許如此
寄二孫
憶昔初抱孫雙鬢颯已秋眼看與我長歲月如許遒我
以薄宦西汝為守舍留夢輒來後前歲律歘再周想今
與廼父長我更半頭天姿粹而溫整整靜不浮六經如
取擕八面自優游落筆動萬言頗能如翁不如翁何足
道抗志須前修良匠有妙斵惰農無厚收彼哉碌碌者
不源而計流吾言不虛往過是夫何求右㦿
阿秦幼儻碭勢若泛駕馬暫别已束髮折節殊曩者誦
書口瀾翻晝夜曾不捨課肻犯雪供筆亦揮汗把才地
校優劣不在阿儒下平時於方兄眇視真土苴念翁少
年日為學不餘暇混俗類疎放秉心廼儒雅兒今頗肖
吾解笑時苟且師匠求有餘好書不外假緬懷螢雪邊
力倍功更寡可用吾季孟直輩古班賈右扆
七月附米舟之浙中作
白蟲散如蛆黑蟲聚如蟻循緣仍咂齧欲寐復九起吾
舟玉為粒生此果何理神竒作臭腐秋暑况如燬人生
託洪爐一飽蓋分爾臨流念彫年胡廼置身此笑口忽
唶惋曼膚或瘡痏隄防費應俗情偽良不美短籬護松
菊吾歸殊可喜錐刀詫朋儕嗟爾商販子
召伯停舟辟雨(去年是日之山陽辟雨繁梁作菩薩蠻云)
窗度荷芰風舟艤鴛鴦浦落帆憩篙師避此白淙雨長
征取愜快留滯不云苦適喜縣麻勢為盪礫石暑去年
舟繫柳臥看虹飲渚龍公會事發尚記跳珠語﨑嶇不
偕俗似為龍所予一杯酬新凉開瓶先酹汝
過樊村
襄鄂二千里何啻三百灣風色九順逆左往復右還舟
行已三日沿流不作艱即今蒼煙面猶是泊處山信次
有定期曲直了不關聊可供戲事輕橈與回環
贈錢郎中
刓方利祿媒抱道俗不省詩書工發冢孰起世儒病錢
侯挺直節蠻徼復蘭省劒氣夜星明鵰翮秋霜耿上前
論世務萬乘為首肻平生中原慮壯歲左符請不作黃
閣想擬試白羽秉孤忠當宁知宏圖時宰領羣兒須圓
曲謂可力勝命彼此計乘除得甕喪崇鼎平生信所得
一鑑照萬境幕中辭脂韋客右進嚴冷主簿聱牙伯評
俗怒生癭(謂伯永)令君強項翁爭事不藏穎(謂劉山陽)但有周
舍思可無衞武警我亦意行者泥古志未逞朝來聽名
理剪燭延落景寸田殊易荒有賴剔榛梗效竒乏良策
汲深慙短綆惟期佩公言不墮頽俗穽
八月晦試院中作
官居課程地生有文字癖誠知蟁負山詎得辭此檄嘉
禾古多士孰者非巨擘老眼不待封舊苦眩花隔勿云
石賈玉箴失眸亦得(荀子云失箴者眸面得之)捧心若為妍竊鈇徒
自匿陸海貪窮搜奇寳多偶獲巧常昏金注勇或便大
敵清醳聆鄒琴欵識辯周鬲頗收半段槍遐念連城璧
渠應悔羔袖吾敢厭雞肋撫囊搴利穎體國免素食明
朝羅客拜定自百夫特俗無抛塼惡歸舟緩張席
三月初晩晴寄高縉之三首
東風掃積陰殘雨不敢漂壊雲裂裳帛倒掛隥嶺腰鳥
影不作暝夕陽明山椒安得上上頭風露永清宵
人家繡閨閒湖上粧面新湖山簫鼔中魚鳥安得馴山
靈建飛雨淨洗綺羅塵即今隄邊柳為誰管殘春
曲欄倚青冥萬井入指顧湖光漾明霞照我凭欄處森
木倦鳥歸遙空征鴻度定知待月人破竹有竒句
車堰牛
牛力輕萬鈞性順異諸畜有足不解踶有角不皆觸課
日引耒耜為人給榖粟私家憂闕食公家要餘蓄公私
雖相須置汝誰取足奈何過堰客行舟動千斛挽牽亦
諉汝贔屭頸髀縮扣角一勞之不語對以腹物生愧無
用懷安或作福於人儻有益廑身豈云酷君看廟前牲
被繡飽芻菽膏血薦鼎俎誰定悲觳觫
舟行即事
昨日出曹娥明日指慈谿待潮舟為膠得潮舟若蜚留
滯復一快計程元不遲人生意失得孰者乘除之今屈
昔已伸彼嬴此或虧但可自適過尚用悲喜為水伯愚
弄人政如造物兒丈夫木作腸渠輩未易知
餞寄定海交代
縣尹古子男今不一錢值低催奉簡書偵伺常屏息白
簡與按章歲月供彈劾當路雖所懼姦民巧狙擊吻間
售蜂蠆意外變白黑防虞莫救過彌縫或逃謫政使有
卓魯未容置形迹云何世難事君不動聲色編民翕風
移惡少且心革田廬有笑歌魑魅亦竄匿斯人紀仁愛
幾磨南山石政聲懿如此僅免繩治厄諸公蜚鶚書犯
嚴尚遺力安得定海民為君灑薦墨蘭臺傳循吏採訪
多失實安得定海人為君秉直筆嗟我吏隱者志在山
南北身名萬金重如博試此擲賴今遺愛地一一可矜
式政恐效西子美顰得嘲劇江臯一樽酒聊挽朝天客
妙樂喧江浪清譚到理窟盟言底遽寒舟駛潮水急西
望念風義感歎徒至骨
送李象山趨朝(象山海邑古稱象山郎今聽李明府言頗亦費支吾故云)
書肘詎容掣箏柱不可膠付事多其防職業自寂寥頗
思圓機士細苛舉綱條宰邑古難之茹苦耐煎熬百抑
不一揚推波益驚濤由來法愈密秪為下所操一饑驅
我出銅墨強折腰捩翅著籠中側睨鵬冲霄平生有知
已持槖貳銓曹君來定倒屣道我不自聊願推變通術
霧雨均枯焦而况代舍舊肻惜引手勞
十二月二十六日趨府
誰謂一舍遠不辦三飡趨亭午縣市西衙鼔府城隅匹
馬驚鳥去指槌冰在須北風挾霜氣萬象付摧枯想當
折琴絃未怪裂人膚駞裘被甲如是日有若無客首不
暇回顧客少踟蹰出處不能同勞逸為之殊龐翁馬少
游似非隱者徒鄉居老躬耕飽溫得自虞婆娑銅墨間
盍亦省頭顱蓘□脫中熟吾口良易餬
别俞君任通判
一代石湖翁韓歐或其儗當時出門下如君屈幾指論
定難為才我乃輩多士椎成方未噐正賴君礲砥師友
繫魂夢栩栩輒千里驚見得此客乾鵲預為喜一笑破
千憂天幸寧有此石湖倏眼中此翁真不死
邵伯阻風小泊贈送行諸公
長征每愛日小泊未遻意陰風自南北客子聽軒輕召
棠望吾鄉不作秦越異船閣鴈鶩洲人穿魚鰕市相逢
各吳語知識十三四水實不自買海錯有佳饋餞行餘
十客超俗見友義笑譚寒谷春為我洗羈思相與臥玉
瓶跋燭得微醉老懷易作惡别語毋動喙
魏帝廟
佛貍歲未夘志欲吞宇縣當年江飲馬腥血浸淮甸無
人飯耕牛有井巢歸燕至今閱遺史為汝空飲恨緬想
瓜步留殺氣纏吳分云何此山椒遺像儼高殿無乃甘
事讐吳俗昧所見或復綿歴久後嗣忘敵怨冥莫彼有
識福汝吾敢信君看趙與薛徇國冐禍釁魏侯繼前躅
長呼死白刃胡不尸祝之香火均遠近豈但祈神休抑
使頑懦奮誰今决從違引手適我願(趙侯立薛侯慶魏侯勝皆淮南死事)
(將也)
長蘆寺
昔年望長蘆去江逾百步垣宇呀已缺浮圖欹欲仆僧
徒噬肻留日有沈溺懼重來舒望眼佛刹非故處安衆
得亢爽定遷醻夙素似聞瓶錫侶復作醯蚋聚居人禱
蠶麥行客乞泉布營者肆夸侈施者不顧慮百堵煥金
碧奚翅復其故往往豪雋人四壁有未具彼徒創寺意
取鎮湍濤怒向來梵唄所倏為蛟螭據在已不自保誘
俗說依怙波流置不省此理吾未諭
泊慈湖北岸
坐覺江流平漶漫裂三股舟子告風橫因循宿中浦慈
湖古戍近猶復小江阻漁翁家葦間蝸舍無鄰伍把酒
訊三老此寧泊舟所諗我今昔異解帶無所苦向來探
丸徒白畫猶㫄午一自尚書來此輩凛刀俎江山亘千
里有屋皆外戶似聞襄江道衽席過行旅翳公舊威憂
平寧尚如許兩地好經行為官喜欲舞倒牀鼻雷吼夢
破聞船鼔受欺墮姑息迂儒彼何取(謂張尚書定叟)
上下驛磯
湖陰數里間山麓屹兩磯磯麓突江出禹功不及施千
古妨行舟死生繫毫釐我昔步磯上雨歇暑氣微驚湍
下百尺怒勢轟千鼙尚憂坤軸動無怪沙岸欹蟄龍渠
得安過鳥翅欲垂頭眩膽為掉坐歎舟上兒壯哉天下
險姦軌容抵巇如身護風寒要地此幾希今來歲華暮
去舟良坦夷人言水進退寒暑分盛衰古來設險守亦
有可易時函谷與劒閣秦漢嘗用之人輕地亡重正煩
折箠笞恃險無興國興國須藩籬帝王所取重文武各
攸司險易倏變改即磯餘可推
蕪湖感舊
下帆同烏棲掛帆逐雞起但見蕪湖月耿夜清如水江
左此壯縣我昔舟屢艤諸公各敬客欵曲豈今比酒杯
慣邀留妓圍供燕喜流連動十日(每過蕪湖朱丁諸公約以十日為期)揮
掃或千紙舊游想如昨故交今餘幾逝者泉壤隔存者
參辰似浪憑楚些招盍寄相思字可能喚巫陽且欲托
雙鯉
過繁昌
江山互映帶竹樹渺隱見居人江山間安處忘古縣泊
舟穴子初舊觀儼自薦&KR0008;山高攙雲雲際抹深靛慰我
塵埃容嘉此煙雨面山脚慣奔走尉曹分卑賤縣人應
指似髩改顏狀變漂零渠未知憂患嘗欲遍俯仰二十
年轉眄閱蜚電故人半在亡在者或海甸明朝理去楫
山影瞑江練安得人如山來往長相見
繁昌早發
客行固厪身留滯如捩翼及兹祖禮竟蓐食理帆席風
停浪未蟄天曙月正白版磯滙湍殺荻港煙樹碧杖策
丁家洲徙倚容少息無酒問山店憶鱸聽村笛鳥烏啼
松竹鴈鴇下沙磧回柁投曲澳又寄糝潭夕情疎或易
合不作淮楚隔纍然槁項翁軟語慰行役
泊海子口
池口至海口望望三舍外辰發莫已到回首西日在風
師肻憐客祖道煩一嗌我舟疑凌虛楚山真歴塊蜚鳥
相讓疾驚浪乃弗逮窮途坐局縮頗嘗得此快遄邁自
本圖闕供恐貽悔未辦問村醪且計具薪菜
泊小姑山
楚山屹兩姑我見乃其稚聞名詩卷間識面客舟次玉
刻極端麗簪植暝蒼翠娟月上天角相與姹嫵媚怒風
將我西未憗卜晚憩山足舟可艤山木䌫可繫山外正
風波獨此佳食寐斷知有神物主此勝絶地明朝捐行
槖可無答神賜白鵝雪為肪綠蟻香馥鼻舟穩風又熟
無乃契神意未暇訪彭郎辭費辨非是
郭家洲
擕兒上絶岸微徑步蒙密人稀鳥烏樂老屋幾百室荒
凉郭家洲籬落映殘日問俗得周旋譍門頗蒼卒興衰
今昔殊郭姓尚十七鄰里闕鹽茗翁姬僅盥櫛共說頻
歲歉平陸江浪沒場圃或潭洞椽栱行螾蛭去秋微收
爾樵採取黔突接耳多樂郊一去恐兩失吾邦有杜母
撫我不待乞蠲租桑柘在休役孫子佚意使流殍無寧
後倉廥實官今潯陽來吏師那容失書紳拜此賜知我
佐郡紱古來禆肉食多自芻蕘出必若窮吏道孰先䆒
民疾剝膚快目前吾固笑無術
離富池
江流寂無聲明滅窗月曉客枕歸夢餘意先西蜚鳥雪
天信少風翳面正繚繞富池忽信次肻羨鵰鶻矯向免
犯險艱神惠顧豈少今晨有佳興調笑向諸小波平旗
脚直康莊馳騕䮍鱗鱗到座隅健鵲啅林杪人家積蘇
間山影橫練表未成官縳去得句吾事了
龍眼磯(甚小而巧漁者聚焉)
誰謂石一拳不作江流礙朝來揚帆西瞥若驥歴塊龍
眼風火磯培塿視華岱似聞潢潦時亦復鼔湍滙鑿去
本不難竒巧禹所愛其上嘉樹密其側魚網曬居惟羨
漁鄉復欲老犢背西歸儻得此庸敵七里瀨
次臧秀才讀蘇集(秀才甚文予未識也)
自我得蘇集玩閱幾忘年汲甘乏脩綆適遠疲短牽取
一九不隨望若終茫然子齒始半我用志超我先晶熒
出秀句妙斵遺雕鐫此翁湥堂奥駢闖誰敢專潢汚置
不云學海須百川怪子介且方落筆盤走圓子真蘇門
徒豈獨長短篇平生脩月手不補衣履穿秦黃晁張陳
衆星耿霜天世儒昂其首指似如登仙子起斯人後游
刃牛無全邢娥望可知衆女空丹鉛何時班荆地解我
心懸懸即今清夜夢不止懷昔賢
雪夜與師是棋次前韻
投醪士或醉說梅人不渴窮途餘樂事不受憂患遏詩
可供呻吟棋亦識死活朝來喜雪句神藥胎可奪一抨
與兒晤斷非市聲聒既免沈舟諼不作賭墅謁指冷良
易忍眼花苦為孽疏置仍作罫隨意略細閱瓜葛勝負
間時亦近屑屑策幾竒兵鏖地比弱王割吾非江左管
䑛犢愈愛說升沈作豐悴今古無成說家居鼔吹具藉
以保晚節掀髯得一笑為汝倒蕉葉袖手聽殘更紅麟
曀晴雪
再次韻(雪應時可喜晴不遲尤可喜雪止恰除夜因作)
人間十日雪已潤夸父渴宿雪忽披靡羲馭與抑遏春
從九地回旋放牙甲活主張披拂是大塊司予奪椒柏
追時序鼔吹聽曉聒詩壇有同盟辦作銜袖謁得雪晴
更佳過是或為孽羣山半披剝衆巧獻一閱懸知兵吏
集不待鋪木屑令尹活人手小試牛刀割廣文甘僻左
不肻事容說與俗分樂事盍以韻語說獨慙長鬚送不
量好時節(六一謂聖兪曰山媂云好時好節送詩攪人家不知吾輩所樂在此)要此百篇
富趁此梅未葉正使領兕觥快作湯沃雪
至喜鋪
外朝走馬息險絶欲無路駔駿蹙萬蹄勢若敵場赴崩
騰臨空曠踠足此小駐蕭然一驛旁為此數家聚川城
南山下邑屋隨指顧行人不勝喜息駕始此處跫然愀
然意南北分來去我解房州印初試歴險步胡為亦自
得不作罷&KR1170;慮鄉心建瓴水歸夢受風絮殘年歸來引
他日遂初賦是役固已勞端復酬夙素臨風搔白首一
笑飭徒御
涑口守風
辦舟留襄陽辟風泊涑口得行秋甲辰初到夏癸酉跛
鼈已自慣束髮至衰朽坐是冥得喪况復多病後絶憐
操舟兒不措脫穎手顧瞻峴山亭覿面可搴取微風吹
薄暮霽景掛高柳涼月欲略箕陰氛尚侵斗明朝起拖
計未敢决可否身已不藉在心自無何有一事萌一意
但見掣君肘擁書坐蓬窗醉我不以酒
赤口灘
漢江多惡灘赤口乃其最前年將家上正值江流殺奔
衖震溝畎狼石森戟鐓贔屭取進寸一跌尋丈退聞此
尚痛定躬履况兒輩今者劈箭去未覺有湍滙一雨動
三日遠岸卷澎湃向者險巇地了不經眼界三老笑相
語無復憂滯礙路可屈指計歸將平心待窮塗偶快意
此惠莫謀大龍公本何心賤子多感慨
旅館三適(予以病愈不食麵此所嗜也以米□代之且宜燒猪客有惠清白堂酒者同時)
(饗作三詩識之)
厥初木禾種移殖雲水鄉粉之且縷之一縷百尺彊勻
細蠒吐緒潔潤鵝截肪吳儂方法殊楚産可倚墻嗟此
玉食品納我蔬䔩腸七筯動輒空滑膩仍甘芳豈惟僕
餈餌政復奴桄榔即今弗洎感頗思奉君王
雋永項上臠紅嫩劣帶膋彼美大欄君坐受羣毛朝鼎
湆走真味正籍松炬燒芼我銀絲窩葱豉巧和調堇塗
非所宜淑郁如蘭椒腹腴但下隸氊根合藤條併填長
翁腹未覺喉牙搖但訝大嚼餘無補詩腸枵
佳齊肻見分春意偕客至誰將清白名言代碧香謚起
瀹饒磁甌玩吮色香味醍醐馥牙頰沆瀣沃肺胃桑落
古宜城不足偕品第我病久不飲此日欲小醉快哉羈
寓中乃遣拜嘉惠一杯先晨□歘作凌雲意米托薦燒
豬佳此三者備飽足仍酣醺眇睨人間世
官務
磨陁為官多曉了未更歴今世從仕者萬口用一律文
按日從事鴈鶩竊投隙自謀脫悔吝初肻計易劇追逮
有踵接符諜動山積豈念南畝民晷刻校目力停犂聽
上命質衣供旅食誰定老我師黠民幾鬼蜮締彼刀筆
吏表裏肆狙慝奈何食肉人立說與推激此論儻不破
此弊終未息揆予閱世熟敢此諗在職
命書
命書唐濫觴委源傳吕後有倡莫為遏波蕩今不救字
育叵數計八字詎所囿甲子動垓億舉一百萬漏荒唐
無稽据誦言指休咎奈何聰達人頗復安此謬懷刺曳
長裾偃蹇文士右夸詡走干謁薦墨不待叩士有待濡
沬百請不一售我昔遊江淮知識間新舊文士不到眼
此輩日交簉辭章輕杯水羨彼行槖富鰓鰓問利祿吾
儒所深陋自笑與世違迂論取排詬
財昏
師昏古所辭財昏今不耻傳祀合二姓古者貴由禮四
德五可外貨賄亦末爾民風日就頽捨此爭校彼媒氏
未到眼聘資問有幾傾篋指金錢交劵搴租米東家女
未笄儀矩無可紀已聞歸有日資送耀鄉里西家女三
十閉戶事麻枲四壁漏風霜行媒無留趾坐貧失行期
趣富瞢貪鄙流弊例不免其源實此起多約或少酬暫
譽甘長毁坐令親舊歡詭譎變狐鬼何况性習間貧富
歧臧否土俗未易挽人情大不媺悠悠何足道吾以諗
君子
聽政
為政貴中和偏徇古無取無心斯善應奸譽乃其蠧奈
何聞見間往往用心誤扶弱抑其彊古或垂此譽世異
俗且殊處今猶徇古曲直本不昧彊弱豈所據君子不
此恤情偽溷丹素富室被剝朘日有貧窶慮士夫受加
陵悔不齒編戶羸弊取必勝玉色吞氣去不知世富室
如母子所怙不知意定向未語機已露傳繼用一律抱
冤莫赴愬用是致和氣南首問燕路
錢弊
為家重墻垣為民須貨殖楊廬國百尺東南賴控扼淮
民魚米餘百貨仰殊域用銅防外泄用鐡乃竒畫一利
伏一弊救弊要得策持貨貿官劵捨此莫衣食錢貨天
下用鐡乃限南北坐令兩淮民塊處斷貿易計鐡取劵
直十纔取六七朝賢愛淮民此困盍矜恤銅鐡均國寳
通變豈無術近甸視遠地未可歧畛域况今苦倒垂倚
待振焚溺緣江八郡爾雜用顧何失官劵朝北來淮俗
暮安宅即今私鑄斷胡尚膠今昔吾貧復淮人計勢不
容默
吳節推趙楊子曹噐遠趙子野擕具用韻謝之
平日從俊遊寂寂坐多病犯牀漫飛埃瑤笙罷重請(犯牀)
(置樂噐牀謂宫調相犯修樂噐惟笙曰請)昔遊喜復到風物他日盛坡恐名
燕支樓亦詫端正新交間舊友氣合宫羽應譚麈冰霜
厲筆陣鵝鸛勁吏隱分樂地與世不好徑拔貧辦一歡
挾貴輕百乘四豪載酒過講德珠璧映歌奏雲近人舞
罷鸞顧鏡酬酢忘主賓笑語似紛競朱樓識阿眄白酒
醉師命明朝耐殘酲江聲醒幽聽此樂謫仙後同異君
試訂四豪成風手可但隻字警我投詩社名拜手敢貌
敬
記夢示師是
青燈寒夜思吾鄉合眼便坐吾家堂阿丁炯然目如水
綵衣翩僊趨我傍中心喜之謬督過還為遨嬉廢書課
指似斜日西窗紅小賦未破書未供向渠不敢恩勝義
亦憐忸縮不自容蝶蜚鹿失忽驚寤摵摵霜風挂亭樹
幾時筆力跨乃父與汝相忘不關慮
題胡處士猿麞圖
畫工神品今代無祁嶽一脉傳醉胡幾年傲睨不落筆
乘興掃出赤縣圖今君所寳亦第一我疑神遇非有筆
青林紅葉晩未暝遙山遠水秋一色五猿踞石相因依
兩猿掛樹松枝低仰睇側顧麞善疑其二行齒如不知
昔人畫馬師廏馬畫山直付居山者野猿不馴麞易驚
邈影渠能寫閒暇草露空荒遠刀機即今放麑誰氏子
山蜂負毒不足憐盍貸蠨蛸留報喜
布榖吟(人以布榖為催耕其聲曰脫了潑袴淮農傳其言云郭嫂打婆浙人解云一百八個)
(鳥何與人事人以意測之是非皆不同為作此)
潑袴不容脫鳥語徒慇勤輸租質農噐有袴那解新官
中催科吏如虎告時趣耕爾能許即今春種未入田安
得縣胥知愧汝卑棲俛啄良易謀聒聒彊任田家憂啼
時未旦夜不休班班血㾗銜口頭人將近似測禽語汝
意真解憂農不或傳悍妻天所怒姑不可撾渠不顧罰
為此鳥聲曩愆警世母為郭家婦南方諛佛古到今人
持數珠家梵音區區說似一百八譏訶勸相知何心浙
風淮俗隔江水意解禽言乃如此蘇黃妙句誰嗣之兩
地流傳併須紀世間儒墨紛相攻巨細彼此臧榖同爭
如痛飲臥長晝付渠馬耳謝東風
墾山叟
雜木漫山誰所種居不臨流多不用九月霜風捲黃落
羣山一夕皆班駁遙看拖帔橫褖衣農家刈粟山有畦
家家墾田日嫌窄荒林翳薈惜虛擲斸荒作熟不掛籍
輸官之餘給衣食州中之政常近厚不欲屑屑校升斗
寧其棄之聽民取實亦藉是作康阜繼承不皆惠慈守
汝須彌縫吏胥口防有後來規稅畝
竹米行
竹君亢宗擅楚墟一一脩聳山澤臞風流秀整與世殊
楚俗食息皆爾須薪之籬之且籧篨笲筥箱篚䉉籃笯
溝瓦厥祖羹其雛隨索斯獲掇諸塗今歲麥秋早歲餘
得麥僅足償官租竹君憫農如士夫著花結實千林俱
密砌玉粒綴旒珠株株擷取雖錙銖彌頃亘畝無閒株
磑磨蒸炊勝雕葫鄰里乞索水火如坐令顰蹙興歌呼
野叟好事能分吾香清而冽甘而腴此君行能不一書
此惠及物旋就枯摩頂放踵忘其軀所學無乃墨者徒
老子苟禄天之隅袖手無策蘇&KR1137;孤投匕三嘆吾慙渠
田家嘆
五月之初四月尾菖蒲葉長楝花紫淮鄉農事不勝忙
日落在田見星起前之不雨甫再旬秧疇已欲生龜紋
近者連朝雨如注麥隴橫雲欲殷腐如今麥枯秧失移
舉手仰天禱其私秧惡久晴雨害麥兼收並得寧庶幾
餅托登盤米藏庾儂家歲寒無重糈豈知送日戴朝星
凡幾憂晴幾憂雨吾儕一飽信關天下筯敢忘田家苦
春雨寒甚作長句
白龍天飛宜莫測吳儂解數歸消息年年青帝發生時
妒妒園林春動色西山龍母誕彌月歸覲親顏供子職
壽觴瓊醴俗共傳玉鱗素鬐誰所覿酸風鼔寒苦霧塞
行人縮頭欲僵立蛟鼉凍蟄大木拔更問嬌紅并眉白
閉門三夜淙簷雨起視溪流高數尺去年夏秋走祈禜
雲電收藏日血赤儂家倚鋤望眼穿白汗呀流地龜拆
天可問曷不遣兩龍此時會生日
謝韓幹送絲糕
玉顆瑩澈珠就磋吳鄉早秔莫計過無乃風露秀結異
移種崑崙之木禾國家厨婦一百技三舂九淅付重羅
銀絲千尋忽縈積中疎外潔生搓挼扶桑仙蠶大如盎
線之本供織女梭怳驚萬啄鬭新巧罥作水茸雪網窠
即今擬形供食事纖手幻出千絇多倒甑入筯第三絶
色香兼味皆可歌周官賓祭珍餈餌有此復具理則那
詩翁物色及粔&KR0008;得此來前當見訶鱠盤漫詫金縷飣
湯餅徒夸銀線窩瓊酥玉膩信非匹胡麻崖蜜仍相和
感君汎愛記衰朽回首一笑分餘波腐儒口實長作累
饞䭚之名定不磨金山别去每掛夢老眼復見還雙摩
婪酣得飽問便腹如汝平生相負何更從公子乞方法
日當飫之老澗薖買田二頃不種秫未怕酒客來操戈
(糕不用糯金山者名天下)
識村翁語(勸耕净居村翁老而健問其壽云山居淡食乃爾昔一村叟一野僧皆壽百二)
(守杜郎中史丞相呼而致敬厚設而歸即逝二人壽未必止此厚味非野人所饗也其言有契)
(予心作此記之)
山僧一生饜山䔩溪叟所仰纔魚菽闖守侯家與相家
珍膳不應填汝腹百二歲翁清且羸茵坐鼎食寧其宜
焉知暫飽博長往榖神震怒脾媼悲官家顆粒皆民力
此祿食之須此骨兩翁妄食壽弗延當念無功暴天物
我雖不偶猶餐錢車行肉飽隸後先食功揣已懼不稱
因翁有言呼使前盤几畢識翁所言
繁昌縣感舊
繁昌古縣依山麓縣外峯巒更重複連山斷處圍平陸
有地可耕無十六昔我作尉三年留局促似為山所囚
野行村宿飯古寺山路纔悉如吾州車如雞栖馬如狗
風袂塵襟博升斗是時身健髮熟班頗復興懷為奔走
遠近人家山影濃與我周旋圖畫中山鳥翔集相和應
野花開謝能白紅薄宦而今更長道回頭秖覺當時好
筋骸罷憊髩摧頽不歎飄零歎吾老
出郭(寒食日迓使車初甚怊悵郊外春色慰人戲成)
江縣居人寒食下少在縣中多在野哭聲不似笑聲長
麗服新粧盡遊者長郊芳草接天綠我亦行行策罷馬
盍簪命醉豈不懷卑官出入原無假偶來却勝特來好
觸處春光可圖畫幾日陰寒風用壯今朝霽景天所借
趁人胡蝶作團蜚逐婦鳴鳩數聲罷夭桃艷杏雖已過
郁李金沙猶未謝其餘紅白争姱嫮醉態啼粧各蕭灑
顰風笑露頩欲語半吐梨花最閒雅游人幾許健倒去
紅粉誰家短墻亞良辰獨醒還自惜捐佩一樽猶可貰
餅盤錫筯已寒盟故人應問花應訝對春長作了事癡
不念清懽本無價會當從公謝不敏百罰深杯不辭把
魏花有約待人歸秉燭酬春期後夜
望夫山
亭亭碧山椒依約凝黛立何年蕩子婦登此望行役君
行斷音信妾恨無終極堅誠不磨滅化作山上石煙悲
復雲慘髣髴見精魄野花徒自好江月為誰白亦知江
南與江北紅樓無處無傾國妾身為石良不惜君心為
石那可得
檢旱宿香雲
香雲之山瞰平楚松篁路窮得僧宇明窗深室皆嚴靚
白菊紅渠相媚嫵它日欲來坐忙迫此行怱怱寧得所
蒲團憩定飯秋蔬衣袂黃塵尚如許山僧共話豈須禪
但愛茶甌如潑乳投牀有夢不能記忽聽風林如過雨
鷄聲不二擁被溫又恐罷驂陵險阻出門便覺仙凡隔
猶聞窣堵風鈴語今年旱暵遂無年枵腹籲天連保伍
頗能念我困馳驅兩兩致詞相勞苦但使秋租母病汝
吾自卑官慣塵土
謝朱宰借船(宰為蕪湖予官繁昌)
書生祿遫空自憐三年官滿囊無錢身如絆驥心千里
安得一舸西風前令君磊落濟川手留滯亦憐窮獨叟
大舟百尺影白虹借我搬家我何有函牛之鼎著鷄肋
涓滴渠須瓠五石劣留兩席寘圖書輦石囊沙壓搖兀
典衣買酒餉三老槌鼔鳴鑼人看好相過重讀借船帖
我自盧湖君絶倒(自繁昌歸先經于湖)
田家謠
麥上場蠶出筐此時秖有田家忙半月天晴一夜雨前
日麥地皆青秧陰晴隨意古難得婦後夫先各努力倏
凉驟暖繭易蛾大婦絡絲中婦織中婦輟閒事鉛華不
比大婦能憂家飯熟何曾趁時喫辛苦僅得蠶事畢小
婦初嫁當少寬令伴阿姑頑(房謂嬉為頑)過日明年願得如
今年剩貯二麥饒絲綿小婦莫辭擔上肩却放大婦當
姑前
徐南卿招飯
徐郎陋巷四立壁乘間亦戒賓友食慈親衰鬢不供剪
定賣春衣典書冊念君治具良騷騷與渠侵早來得得
小樓十客不餘地猶勝陶翁劣容膝江西米㯺絲作窩
吳國香秔玉為粒嗣宗阿戎各好士笑頡羹鄙仍婦德
老子旅寓得此飽勃鬱詩情喙三尺出門未妨雨墊巾
萬屐聲中緩歸策
再次韻
東隣客來每堅壁西隣客來嘗蓐食旅中一飽豈細故
偕舉大事書之冊末路孜孜食眠計外此敢忘戒在得
蘇端向我顏色好衝雨不辭泥沒膝居貧頗禁惡客惱
念子秤薪仍數粒肺可用禴米可餅併付饞僮飽君德
人謂裁詩等裁錦拙婦渠能把刀尺陶翁冥報苦未賡
搜攪肝腸閒倚策
再次韻
白晝曲肱睨東壁&KR2207;斯空復賊糧食晩途自笑硯生埃
少日頗常韋串冊生世恐隨草木腐忍使功言兩無得
長安寧無翕赩者自宜有鐵關腰膝樂天任運時近酒
子房逃榮猶却粒求窮我者迄未知夫此誰怨夫誰德
擬訪鶯花豁襟抱門外雨餘泥一尺山陰不待興盡回
掠面東風寒策策
戲作(飲食小過不佳趙帥招飲淡食止酒因成古詩)
書生稟賦紙樣薄平日扶衰惟粥藥一日飲溼小嚙肥
河魚數日煩醫治佳辰府公約把酒嚴斥厨丁預節口
借問王賓醻酢餘還許公榮袖手無厚味腊毒古不予
如作病何仍古語生世例非金石堅支離如我更可憐
饞噇動使諸病入冷坐亦復百憂集彭殤瘠肥本自齊
此理秖許蒙莊知筯下萬錢無足取厨薦三韭徒自苦
法士語飲應且憎何如卧客懷中醉不應婪酣任人嗤
榖伯何如辟榖高人師黃石陳遵張竦枘鑿夫何為彼
此未可相是非七十老翁誰能促戚縛此戒醉死病殂
吾命在
呈趙帥(訪帥困於腰鋪次日帥聞到招飲)
雨行本自貪風便四十里程真劈箭長年攤錢夸半仙
一炊黍頃風頭轉生世快意多所辱葉舟瓠壺浪如屋
暗樁觸船船板折船丁籲天船媼哭塗窮儻有哀王孫
腰鋪人家緊閉門丁翁祿遫捕魚者向我顧肻顏色溫
茅屋新成容寄宿麻茶初熟仍見分解衣滅燭睡欲死
鄉夢醒時雞喚晨平時晨餔下南浦定向揚州聽更鼔
飛廉生憂吾敢怨薄命若為防市弩今朝河面吹細㾗
竹樹不聲人駿奔掣鈴一笑話疇昔便有樂事酬佳辰
鎮淮主人開淥樽蕙蘭香前簫鼔喧一杯為我安驚魂
勝談亹亹清耳根向來憂虞無足言
山居四首
山間有好事時肻問何如束送筯頭薤鮮分匙面魚披
襟偕我飽攬髮為君梳一笑塵勞外都無病可袪
忽作斷過訪經旬閒瘦笻慵添和詩債病減灌園功石
鼎褭輕碧庭柯零碎紅竹君如見慰竟日嘯窗風
鳥息我亦倦行行取徑微石稜妨錯足藤蔓每鉤衣森
木各天籟連山同夕暉推門吟袖冷滿帶野風歸
涉世慣多遻還欣愜此心雞孫當歲稔竹母值秋陰言
配香秔軟行須綠影深繼今摩腹去風日更蕭森
香雲寺
山月明空隙庭柯下槁乾沈沈僧夜淨漠漠鴈天寒夢
境愁偏隔詩情老易闌未容辭水厄聊復踞蒲團
圩上
小村山影裏山脚水明沙春事初移柳人家未摘茶生
兒了門戶饌客有魚鰕笑我塵埃者奔馳髩易華
丁酉道中暮春
去家如昨日節物轉頭非風處綠自舞雨餘紅頓稀野
橋平水過村路躡花歸趁得酴醾在箏琶拂舊衣
得姪消息
甚喜年榖熟仍聞佳食眠郡人新過此鄉信得真傳社
酒浮蛆淥湖魚割玉鮮平時計安穩莫靳里胥錢
金地寺
側徑崎嶇去飛蘿次第捫山橫欲無地路轉却逢村竹
栢圍荒寺莓苔上繚垣殘僧不知客芋火老雲根
陪盱眙王使君東遊四首
錦席浮波影牙檣轉霧霏飛花窺碧酒舞蝶傍紅衣野
日歌前淡雲峯望處微游魚應與樂啼鳥莫催歸
纜解鷗飛處船移柳影中林廬桃李月浦溆蕙蘭風酒
淺能無醉歌長惜有終賦詩聊泚筆寓意未須工
紅旗圍皂蓋離迾碧山隅水色涵雲樹賓筵着畫圖香
溫金鑿落花亞錦屠蘇醉裏銀絲鱠漁舟不待呼
風林山闕處茅舍兩三家小駐回鶻隊重尋粟玉花疎
煙橫暖靄碧溜潄晴沙野興未渠盡數峯明晚霞
都梁
淮汴朝宗地孤埤只眼前譙樓西日淡戍鼔北風傳破
竹非無計澆瓜亦自賢客愁渾幾許撫劒倚吳天
天外纖雲盡山巔望眼遙平淮剪綠野白塔界晴霄客
裏風光異吟邊物象驕功名他日事回首興蕭條
關塞淒涼處青徐指顧邊如何漢正朔不盡禹山川將
略輕三捷天威重萬全諸公不愒日老子判留年
路惡惟沙磧山回忽市鄽樓臺明晚照花竹暝寒煙生
事知無警懽聲騐有年猶嫌武陵遇不載割淮鮮
犬吠蔥青裏人家竹徑深短籬循石磵老屋枕煙岑牛
瘠知春事鳩啼認晏陰豐年易為客杯酒慰幽尋
年年漢臣節春鴈與同歸番俗尊華服皇家後武威市
中斜毼賤水外拂廬稀南北皆生息和戎果是非
雨復病起
小臥竹間齋幽懷得好開病從涼後減雨及望時來兩
屩山千叠諸雛飯一杯吾生計此耳無夢到燕臺
客中
多夜淮瀕夢言歸未有期愁禁客舍雨寒過杏花時酒
廢無何飲春如不自持若為丹九轉能黑鏡中絲
次瓜州
雲曀平山塔煙明老濞城客行判費日舟泊細論程閘
水清兼濁潮天雨復晴未須歸有夢午枕愜涼生
贈趙秀才
衮衮紅塵去扁舟得挽回半生障日手一笑沃愁杯應
俗吾衰矣論文子壯哉明年日邊信滿冀好懷開
定海
齒髮今如此東來料一寒愛民平日事宰縣昔人難稍
得官租辦聊容坐席安渠儂趨負輓疑未厭兒寬
官廨鹽煙外居人雜賈胡聽言須畫字討海倚輸租習
俗何妨陋鮮肥頗不無已甘三載住疇昔計乘浮
聞師文過錢塘
九堰三江外欹帆側柂頻海鮮當入筯雨鵲定隨人椒
酒須分歲江梅巧借春團欒多樂事未沫物華新
官居
官居不惜日宰縣動三年忍事腸欲爛為防頭救燃不
應一飽計長受衆人憐俛仰堪供笑人間海易田
送學生歸赴秋試因省别業
年事真無賴官曹已憚煩兒堪付門戶吾粗有田園遊
舊因相問襟懷為細論此心歸隱計日日受風旛
食口幾鵝鴈田收問菜麻(子美力難及黍稷得種菜與麻)寧堪再攬減
(淮人謂歲飢為年歲攬減)又抱兩嘔鴉(越人以嬰兒為嘔鴉)投老憐漂泊何時
了貸賖終慙陶靖節歸不計生涯
高頭山
小駐緣雲脚居然睡眼醒楚田銜樹闊漢水挾山青蹀
躞初忘倦巉巖已飽經川原方啖蔗不擬嘆漂零
無題
薄宦受風梗還家歸岫雲行人與喬木老色竟平分末
路慙周朴窮交有墨君看渠綬若若千騎詫鄉枌
書懷
俛仰人間世纔為一笑資百年羊胛熟萬事虎頭癡文
字聊遮眼功名浪朵頤浮生如此爾况復病餘衰
次韻楊宰次郎裴(時予亦留西鄉因述懷)
信次尚村落食眠隨曉晡山瓶餘濩倒(村人以野釀名濩倒)僧宇
謁伊蒲笑挾兔園策問收魚澳租前灘起鷗鷺為我作
前驅
次韻楊宰葫蘆格
生常信流坎老不歎漂零雪後菊未死雨餘山更青仍
煩析塵語遠寄打包僧政續隨詩價多君日日增
次韻張守塗中逢節(向予房州之行亦舟中作歲節飲)
塗中歲遒盡江影暮澄凝柏酒惟宗武河梁似李陵問
津田叟傲捩柂長年能繫纜纔沙觜人家已上燈
次宿北阿韻
聞道籃輿去遙岡復近阿詩應弔孝逸碑或贊頭陁靜
者官糊口公朝禮作羅憐君日阡陌塵土撲陰何(北阿李孝)
(逸破李敬業處)
即事
側徑苔竹潤短籬雞鶩喧小停障日手聊憩臥雲村綠
影烏皮几新醅老瓦盆平生農圃計重與野人論
再用韻寄丁知縣
南樓酌酒未分襟啅鵲啼烏亦好音晴日倒紅生笑頰
煙梧搖淥漲杯心可堪歲月供行色盡把江山博醉吟
不繼蕪湖留十日焦峯浮玉恣幽尋(丁為蕪湖薄留予必以十日為期)
念衰
心意彫殘底自娛每臨清鏡笑頭顱詩從多病難為好
官過中年劣勝無急景驅秋著髭鬢歸鴻銜夢下江湖
更應載酒高陽伴誤輟歌呼喚故吾
閒適
丁年故紙枉埋頭老去時名底用求得句蓋嘗身被謗
屏書姑免眼為仇關門工作槖駞坐閱世已冥鵬鷃遊
槁木山麋真適適從來里舍議家丘
次韻蘇監倉二首(時蘇兼主邑學)
交朋又得一相如高掩虞郎行秘書妙論析微驚我倒
諸生到眼可人無一官幸此分鄰燭五字渠能攬虎鬚
快讀清篇病如掃北軒風竹對森疎
長日奔馳傳置如久妨著論與抄書逢人爭席有時有
疥壁留詩無處無禦寇未辭躬楚製論文常憶攬桓鬚
扁舟再有東游便肻向朋從自作疎
縣西
一徑斜穿犖确行身閒尤覺馬蹄輕坡頭嘉樹千幢立
煙際長江匹練橫茶鼔適敲靈鷲院夕陽欲壓赭圻城
一春簿領沈迷裏野鳥山花眼最明
寄幼度主簿
辭家暑雨濺紅渠轉首蕎花已雪如歲月秖隨流水逝
笑談陡與故人疎簡書我正罷長道歸棹君行指舊居
他日霜風吹夢破空從旅鴈覓來書
七夕
龍旌鳳扇一相迎知費青禽幾寄聲天上經年纔舊約
人間轉盼便深更涼河只向樽前落微月偏來酒面明
後夜玉琴彈别鶴獨應乾鵲夢魂驚
復程平叔
早歲鴻文手自編偶同聞喜聽鈞天漫為官去吾何取
肻寄詩來子定賢潘岳自憐頭易白士安況苦病相纏
羨君身健須如漆萬里亨衢穩着鞭
夏夜飲客
矻矻官曹興易窮得閒何惜一樽同傍愁邊到無惡客
從竹間來皆好風勝日詩狂輸酒聖轉頭渭北復江東
雕鞍未足扶擕去更放蘭缸子夜紅
寄陳居仁
尚記誅茅柳外隄水光搖霧潤窗扉桑間曾是僧三宿
海上能忘鶴一歸野店樽罍醅脚釅比隣雞鶩稿頭肥
解顏一醉平生事更向行藏計是非
贈仲國美(前年春國美亦留夜飲云)
三閱春光一建瓴依然歸棹泊危亭烏吟客子各頭白
柳學故人俱眼青曾是縱譚僵婢僕又成豪飲臥罍瓶
明朝小話前溪别分付溪風管醉醒
贈趙秀才
平生心事釣魚舟解後青山映白頭肻為功名戲雕虎
不留顏面對沙鷗露漙青蓋高荷曉風約黃陂小麥秋
入眼斜川歸趣好此身何處不菟裘
京口呈張閤學
歸懷未用話南園臥治于今又北門但息兒啼寬上意
小稽霆擊取中原虎頭銳視非無種猘子當觴且勿喧
更恐譚公家世事斷無宣勸定驚魂(時迓北客故云)
約二同年遊虎丘
兼旬閉戶耐寒威起視晴空碧四圍黃鳥啼邊忽遊子
白龍去後漸單衣年時尚記尋芳約老境仍憐得醉希
紅影幽香虎丘路杖藜擕酒莫相違
次韻張丞二首
夫君腹笥盡奇謀每叩談鋒聽不休誦賦久嗟無此作
薦賢端合拔其尤小遲榮路觀掀趠聊為同寮蓋謬悠
政恐諸公有推挽平時果藝仰由求
槁梧閒據自沈吟投老真成負此心酒沃渴鯨悲事往
官隨跛鼈笑吾今進為終愧周人朴歸去曾無陸子金
尚賴君詩慰牢落時清聾瞶發純音
即事
江漾晨光入縣門樓斜晩影到漁村海聲不為無風静
山色居常帶霧昏問俗即今防愒日來時撫事錯銷魂
浮生寄寓君恩重未覺天涯異故園
勞農淨居贈皎啟二僧
勞農今喜復南轅夾道扶擕亦笑諠縣尹庶幾無疾病
山人迎送耐頻煩芼葱湯餅聊堪飽出瓮春醪半帶渾
惟有為民真實意異時陳迹付公言
九日登樓(海上重陽率多風雨邑寄罷飲作)
縣曹逢節猶忙迫陰雨乘秋每接連九日歡娛異前日
幾年晴霽有今年湖山入座褰珠箔萸菊挼香薦玉船
帽委西風判一醉故人應未笑華顛
再次韻謝張守得新居
得巢歸翼愜卑棲尚卷風茅落凍泥病樹緣階旋培殖
舊書堆案細籤題地非新野聊龍臥人似東屯賸客迷
身世只今供冷笑百川東注月行西
對客再次韻
客來一笑同鄉味便粉秋菰刷藕泥糟浥子薑仍舊法
籠緘乾笋儼新題白魚紫蠏空濡沫窘兔驚麋想碭迷
自揣臞儒合蔬糲放麑終恐愧巴西
自適
渺漭湖天入短蓬心期秖許白鷗同人言火食閬蓬客
自命官身田舍翁酒可銷閒時得醉詩憑寫意不求工
更那長日溫書眼一送蜚鴻下遠空
雲水為家百累無意行從昔略方隅飲忘醒醉狂常爾
夢到無何午未蘇遺俗可辭翻韈錯付渠陰作負舟趨
譊譊禮法工相聒閉戶仍防大小儒
登平山堂
平山堂上命琴樽前輩風流肻見分戀客嬾斜當檻日
藏山不斷隔江雲吟牋得意窺天巧醉面禁凉減纈紋
杖策歸來新月上落梅如雪點風裠
春日客中
平時漫說醉為鄉對景今如石作腸老去猶興客中歎
春來剛制酒邊狂露桃煙柳為誰好蜂蜜燕泥徒自忙
紅紫打圍歌笑地暮年多感怕思量
山行寄程帥
雨餘支徑溼平沙恰稱卑官下澤車雜樹暝煙森立槊
亂峯迎客儼排衙水禽時弄翩僊影野草爭開細碎花
久憶山行此如願不應回首更思家
次日再次韻
鷗雙鷺隻傍汀沙却滙沙汀過客車清吹解撩叢竹嘯
高山如受衆峯衙寒生碧澗懸魚網潤著蒼崖賸土花
所惜隔墻紅紫滿行行無暇訪山家
復次韻寄程帥二首
節物匆匆可挽追直須樂事趁芳時行春倏喜花圍屋
借景何殊月在池(南昌當官借景未妨民恰似鑿池取明月)對酒不無桃葉
女扣舷却笑木腸兒山家有約須重到定放遊人張水
嬉
人家禊祓競攀追刺史春遊正此時羯鼔聲中花作錦
壺籌多處酒為池絶須絲竹娛安石賸有篇章付雪兒
聞道續貂容下客老無佳句坐荒嬉
騎過山村
煙村面勢枕蒼山一徑循山作屈蟠入望高幢羅翠密
掛空匹練噀清寒吟髭撚白迎風去粧面駢紅倚戶看
頗似騎驢后山老倩誰粉墨灑毫端
寄鄉中親友
棋酒游從歎離羣酒牀吟筆漫飛塵潮乎可奈才力老
甫也尚為南北人安信不隨秋鴈到流年倏復野梅新
南岡北阜憑高地引首吳天幾愴神
再用前韻贈高司理
吾宗如此況他揚碌碌諸雛欠肻堂薄宦幽憂殊未醒
故園歸夢可勝長杯盤頓頓家鷄嫩翁媼嗚嗚社酒香
猶記比隣笑行客夏畦龍斷為金章
上巳溪上燕
杜若洲邊卓旆旌佳晨一醉萬金輕春光僅有一分在
天氣可能三日晴解道蘭亭亦陳迹肻吟楚些愴幽情
人生到處皆兒戲笑看爭標鬭兩鯨
再次韻荅許節推
新釀開缸淥蟻浮舊辭仍缺唾壺謳宦途要處難插手
詩社叢中常引頭倒載肻陪山簡醉反關莫厭孟公留
秋田粗可供佳客不比封君亦素侯
書懷
人間窮達命汚隆作意功名欲捕風但見劉班誤車子
何曾鄧禹笑王融官曹得飽餘何事書課乘閒亦雋功
少待蓴鱸付張翰一溪風月放船蓬
再次韻謝高幾宜惠詩
小家茨竹即為堂暇訪深林索豫章平日牀頭但周易
看人筆落便靈光庳隆賦質嗟多樣良楛論材要當行
莫向黔婁問奇貨長沙舞袖可能長
歸歟老秋
已辦求田問舍謀登臨那復更悲秋蟹肥與客爭先把
稻熟催兒徹晩收霜後峯巒添峭措波間鷗鷺劇風流
寰中勝處天應惜付與癡兒秖暗投
宿何人家
步尋松篠欵谽谺忽到孤山處士家十項蒼鱗漾墻角
一鉤寒玉插簷牙杯行不乏紅絲鱠飯了仍供白露芽
把臂傾舒吾已怯又分離緒上歸槎
凌晨張司戶惠詩次韻
小駐江干接雋遊渭清涇濁可同流假真笑我陳驚坐
造妙推君趙倚樓姓字已高時輩上功名尤忌髩毛秋
等閒莫學金華伯碧水如天擬夢鷗(山谷詩夢作白鷗去江南水如天)
仕塗決矣息交游姑向林泉訪勝流短褐直甘乘下澤
異鄉終勝賦登樓驚心夢境檀槐戰屈指鄉園秫稻秋
雉翳龜燋緣有用未聞金彈中沙鷗
西林訪銛師(師頗能詩)
天將宿雨淨春空却著湖山鼔吹中載酒言辭藉花伴
運斤來看斵泥工前身師定參寥子拙宦吾今張長公
俛首人間皆長物未妨分饗北窗風
夜宿商卿家(復用撾字韻)
&KR0841;蒲無警南塘靜歉歲村區鼔罷撾更喜良宵共譚麈
幾回親手剪燈花酌無多酒仍餘味嬾不吟詩政自嘉
蝶夢蘧蘧纔一霎鄰鷄啼罷又啼鵶
晩飯商卿家(用前韻)
我似長松久卧沙迄今諫鼔夢猶撾倚消愁斛人如玉
欲近書籖眼有花投老無庸尚強聒過君每肻具柔嘉
婪酣得飽行摩腹不省饑號有暮鵶
重九山陽儀真兩使君送酒
酒會文期興尚濃佳辰一笑坐天窮兩州各遣六從事
九日俄成一病翁詩不受催空急雨帽無緣落任西風
明朝晴徑通行屐却漫枝笻遶菊叢
次韻高賓王見投
殘年病眼苦眵昏盡屏甘腴誓綠樽龍樹難逢刮膜手
孟公顧有獨醒孫頗煩十吏供揮掃無奈諸峯役夢魂
友義惟公記衰疾新編肻到雀羅門
病念還家可奈愁客中日月急梭投土花暈壁迎梅雨
海燕將雛送麥秋霑袖正憐珠隕睫關門能復玉為舟
搘頭閤膝高春卧黃妳青奴共此樓
再次韻自誑簡賓王二首
魚辟清澄鳥愛昏陶翁歸計酒盈樽山田雨足鳩呼子
籬援春深竹有孫百首旋編新賦詠三生猶憶舊精魂
小摩他日紅塵眼閒送蜚雲過海門
庾郎胸次枉堆愁馮衍才名迄不投歸去來兮歲華晩
末如何矣髩毛秋令威心事千秋鶴張翰生涯一葉舟
回首月堂金谷夢却憐海蜃結飛樓
次張學錄韻
燒香為后山展像拜太虛誰能作九原候蟲弔寒墟
臛鴨久欲忘食蛙近亦稍人言淮浙殊得飽不汝較
再次贈張學錄韻
李蔡下中爾萬目指騫騰何蕃頭欲白秋窗耿青燈
張子擕書來危坐撥芋火三問笑不對政恐非助我
次韻錢倅諸公睡香花
鈎窗玩孤芳殘月衣上明紫囊拆蘭麝小風弄初晴
泊上虞驛來日行
梁湖莽蒼外後去未云遲縣市容吾戀江潮不汝期
早夏
安石榴花猩血鮮凉荷高葉碧田田鰣魚入市河豚罷
已破江南打麥天
滿地楡錢未掃除畫簷忽復燕將雛風窗夢破搔頭坐
重課兒時讀了書
題趙秀才壁
日日危亭凭曲欄幾山蒼翠擁煙鬟連朝策馬衝雲去
盡是亭中望處山
謝兩知縣送鵝酒羊麵
僧樣齋厨冰樣官饑憑脱粟食無單不因同里兼同姓
肻念先生苜蓿盤
次兩知縣韻
老去棲遲八品官劒頤深悔誚田單東鄰未省吟髭斷
笑擲牙牌命肉盤
寓吳門(張監留居平江率趙守袁憲月助桂玉費作)
溪翁園客問何如可諱浮生百計疎不憚典衣規得酒
長因乞米衒能書
興闌猛輟凌江棹重看鶯花茂苑春歸自乘流留亦好
浙風淮俗總宜人
紹熙壬子勸耕妙勝
桑條麥隴接比鄰社酒家炊丐路人風俗尚如他日否
憑誰細問故園春
定海甲寅口號七首
長官清苦舊傳聞檢放禾苗近四分畢竟不緣胥吏手
旱頭科斂枉紛紜
田租有約不相違比着豐年數已虧一飽分明郎首賜
幾曾刺口問抽卑
已抄口數報隅官歲後朝餔定不難且願眼前彊健在
趁坊討海過冬寒
水泛溝塍意欲饜凌晨還復雨廉纖早秧未頷(其感切)猶
須插晩榖無多不更㘱(直廉切)
父子分頭上海船今年海熟勝常年官中可但追呼少
不質田輸折米錢
人家兩兩捉春歸笑語相過復嘆咨共說颶頭前夜作
幾人莆網罣流尸
連宵飛雨喜滂流已入梅天過麥秋二十年前如此晩
金城地抱却全收
謝張德恭送糟蚶(德恭師文友也)
壓倒淤泥白蓮藕半捐介甲露穠纖玉川水厄那知此
急具薑蔥喚阿添
慶元冬再到盱眙
虎頭山下參天柳親見栽時共我長柳自催殘人自老
半生不抵熟黃粱
日行犖确面孱顔舊慣山居意易闌見說煙雲暝崷崪
北人爭指畫圖看
閒居(營隙地頗事栽種隨遇作一詩前後不同故無倫次)
雪雲脫壊漏朝陽風物橫前引興長紅糝紫蕤今次第
遷鶯來燕費商量
種桃接李不辭勤旋作花前把酒人羨殺文禽映花語
飛來趁得見成春
春來敢自貸衰慵正要檀欒間白紅愛竹少留枝策徑
灌花分破著書功
步屧歸來未覺勞迎門喧笑問兒曹笑翁渾似魚千里
小圃周圍日幾遭
客夜不寐
陣鴻轇轕上雲衢夢欲成時每破除少睡更堪寒夜永
新來熟遍少時書
江行
帆桅飛去劃空明人倚東風兩翼生世事快人如此否
日斜三百不留行
到房交代
簷外浮嵐暖翠堆道人親眼為渠開飡錢官簿何須計
直為南山亦合來
復次韻
昔上瞿塘灩預堆盤渦如井放船開山行歡喜今非錯
備見梢濆撆漩來(地有錯歡喜山)
千里髻鬟誰綰結半天蒼翠自嶙峋教兒莫憚依山住
闊領裁衣盡土人
題驛舍
客到淮鄉話楚鄉長將天末指襄陽如今漂泊君休問
又過襄陽十舍疆
房陵十首
似聞仙伯厭乘龍常混紅塵市井中覿面未須趄避我
褰衣無計䟕尋公(房人謂巧避云趄避力尋為䟕尋趄七靴反䟕音靫)
陰晴未敢捲簾看苦霧濛濛鼻為酸政使病餘剛制酒
一杯要敵澇朝寒(晨起霧久乃開土人目日澇朝)
祠壇歌舞雜嗟吁下酉猶濡上酉枯誰謂朝來一拆雨
歡聲已覺沸通衢(瀦水漑曰酉得雨曰一拆雨)
竹屋高低正復斜蔚藍影裏著人家底消山峽三分瘴
爭課盧仝七椀茶(土人晨飲茶云勝山嵐氣又曰房三分瘴)
夏田少雨冨來牟多雨何妨穡事秋已戒日供皮子麵
更教晩稻飽霜收(麵皆墋不墋者曰皮子麵稻待霜乃收曰飽霜米)
跨牛待得夕陽回在處諸嫲笑口開已借蠟錢輸麥稅
免教緝捕闖門來(弓手下鄉目以緝捕)
杯酒清濃肉更肥咸言趁社極歡嬉丁寧向去坐年日
要似如今斂脯時(年日飲食曰坐年社日曰斂脯)
農閒閭里有逢迎白飲傍邊骨在羹老稚不妨頑過日
邊頭難得是升平(俗謂戲曰頑羹曰骨在)
刈罷秋禾未敢慵更須趁逐過殘冬城中竹筊今年貴
鹽茗新來免闕供(賣枯竹供㸑曰竹筊古巧反)
翁媼同圍老瓦盆倒篘新酒雜清渾梘南梘北皆春社
且放烏犍臥晏溫(村落所聚曰梘)
春寒
掃雪階頭曉未乾東風作惡鼻仍酸西園點檢江梅後
秖有櫻桃不避寒
稍稍春光到眼中衝寒試與小榰笻杏花已尾櫻花拆
正要深紅間淺紅
清明寒食經旬是笑問風寒更幾餘小杏惜香春恰恰
新楊弄影午疎疎
平明欲斂雲復厚薄晩未休風更顛老怯春寒不宜出
下帷添火擁書眠
不寐二首
改變年來所著書依然幽夢隔華胥寒更何與衰翁事
數到琤摐殺點餘
追思可樂是丁年日力孳孳有食眠頭觸屏風秖燈後
慈親笑勸掩陳編
寄張守仲思
一思交好一悲悽楚嶠吳山夢到迷怕說萬山天樣遠
房陵更在萬山西
四月望再遊西湖
春光陸續委東流看到湖邊安石榴更與蘇堤漚鷺約
辦舟來賞牡丹秋(俗目芙蓉為秋牡丹)
吟詩自笑
文字光騰萬丈長錦官老杜豫章黃投荒忍死經人鮓
討飯充腸上岳陽(南昌詩云我雖窮至骨猶勝杜陵老憶昔上岳陽一飯從人討)
宋詩鈔卷三十七
