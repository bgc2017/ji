宋詩鈔卷五十二
内閣中書舍人吳之振編
范浚香溪集鈔
范浚字茂明婺之蘭江人紹興中舉賢良方正昆弟
多居膴仕竟以秦檜當國抗節不起隱於香溪因稱
香溪先生著書明道多本於經學朱子取其心箴於
孟子集註中繇是重於儒林金仁山謂其集近亡此
本為其從子元卿所輯而陳巖肖弁序者為香溪集
雜興五首
雉驕有擅澤雞雄亦專栖乘人肆桀傲未異雉與雞虚
張盡客氣不知墮危機雉驕或登俎雞雄亦為犧嗟爾
桀傲子不戒將安之
荆梟昔見惡去楚將巢吳妖音不知革吳豈荆人殊梟
能戒頰舌勿復輕鳴呼雖荆亦容爾何必他邦居
高蟬蔭嘉木未省螗斧危勇蟲一何愚不顧黃雀飢癡
癡挾彈子已復露霑衣世事無不然古今同一悲
鵲噪得歡喜烏鳴得憎嗔烏鵲自有口噪鳴何預人烏
飛聲啞啞鵲飛聲嘖嘖凡鳥從紛紛未用置肝鬲
彭亨著冠猪踉蹌上車鶴皇家一清明此輩束高閣龍
䕫雜鵷鷺庶位已參錯少安真可待四海得耕鑿我亦
幸豐年從容一丘壑
題八馬圖
何年畫工搦毛錐貌此八馬姿權竒青絲絡頭十二蹄
調柔意態行愉怡五馬放浪無維羈或齕或望仍迴嘶
一牧牽鞚一牧騎製度髣髴唐巾衣不知此馬生何時
昔周穆王遠遊嬉駕跨八駿驅東西高升崑崙躡瑶池
驑騄驥義勞飛馳日走萬里無停騑興元唐家危累棋
百千僅脱朱泚圍黃屋進狩懷光追八馬入谷七馬疲
筋攣肉綻行人悲兩者資世皆顛羸虚名何有千載垂
空得傳記流歌詩未知此馬閒猶夷牧坰不受鞭筴威
不踣險遠安無危泉甘草薦足自肥安用號駿稱雲騅
嗟哉畫意誰能知
送春曲
春光春光勸汝一杯酒我能為春作高歌未解春能聽
歌否春歸有底急落盡桃花紅園溪漠漠野隂靜兔葵
燕麥空搖風風光幾何時背我忽如客殘絲欲斷感春
心語燕勞勞上簾額我有惜芳意一春憐物華春來雪
裏索梅笑春去悵望飛楊花春歸知復來奈此斷年别
搖楊三月暮天愁鶗鴂一聲芳草歇歌竟我亦醉一棹
觥船空明年待春花樹下放歌擎酒相迎逢
同伯通端杲姪效盧仝體
一春癡癖門長扄兩耳不聞鶗鴂聲不知東南風掃盡
紅紫英行行點檢桃李徑但見樹子青冥冥門前水流
渠照灼須眉清科斗遊其間脚股各已生渠旁草鬱鬱
草底蚯蚓鳴韻如抽繭絲幽咽得我聽念此瑣細物隨
時變音形黃河赤鯉或點額老驥塞默長羇纓嗟嗟世
路真難行
六笑
我笑支道林遠移買山書巢由古逹士不聞買山居我
笑賀知章欲乞鑑湖水嚴陵釣清江何曾問天子我笑
陶靖節自祭真忘情胡為托青鳥乃欲長年齡我笑王
無功琴外無所欲當其戀五斗乃獨不知足我笑杜子
美夙昔具扁舟老大意轉拙欲伴習池遊我笑韓退之
不取萬乘相三黜竟不去觸事得讒謗客言莫漫笑古
人笑人未必不受嗔螳螂襲蟬雀在後只恐有人還笑
君迴頭生愧不能語嘲評從今吞不吐譽堯非桀亦何
為訕周譏禹終無取
讀揚子雲傳
老不曉事揚子雲綴文譏訶堅逐貧班生曲筆甚假借
謂不戚戚元非真草玄欲作後人計投閣自迷身不利
王涯筮中好其書寧復逆知甘露事蠅聲紫色欺昏童
義士遠引如冥鴻胡為顛眩尚執戟美新屈首稱臣雄
崏山沃野蹲鴟大拓落不歸良已過近危竟似井梅瓶
虚作反騷嗤楚些詭情懷禄遭嘲評但用筆墨垂聲名
文章要亦千古事久矣法言今正行
讀王建射虎行
我讀射虎行慷慨興長歎官差射虎得虎難山下遠立
常空還惜畱猛虎著山裏射殺顧恐終身閒有如邊將
圖偷安遵養時晦容其姦翻愁努力盡高鳥良弓挂壁
無由彎君不見劉臣容高千里留賊自資媒富貴恐賊
盡誅身不利坐令屈律裹頭人横暴九州狂螫噬嗟嗟忠
臣心不移受刀摩頸甘如飴紛紛血刃勇不顧一死未
謝君王知官軍壯氣凌熊羆敵人不滅寧家為相公誓
欲平淮西慨言賊在歸無期霍公裴公今已矣我吟射
虎徒歔欷
理喻
郵亭羈客寒無氊夜懷家山情惘然燈前坐感雨蕭瑟
浩歎逹曉愁無眠鄰翁不出蓬茨裏聽雨聽風心似水
黃昏鼻息已雷鳴往往簷喧不經耳愁霖一種聲紛紛
鄰翁不聞羈客聞是中轉物有妙理起予暗契漆園旨
凌霄花
栽松待成隂種漆擬作器人皆笑艱拙往往後得利君
看植凌霄百尺蔓柔翠新花鬱煌煌照日吐妍媚風霜
忽搖落大木亦凋瘁視爾託根生枯莖無殘蒂先榮疾
蕭瑟物理固難恃凌霄亟芳華衰歇亦容易
寄題鄭亨仲可友亭
鄭君坐交窮結柳窮不去無朋長獨立老大荒村住荒
村少人迹取友惟西山當應愛山標可望不可攀牽蘿
架風亭嶻嶭揖高調修簷入危碧阮眼坐相照嗟今輕
薄子對面生九疑寧如友真山貞質終無移憐君意超
超愧我勞勿勿未共結交心漫負心脾骨
暮春病起絶句
老去長閒百不營推書習靜更真清西窗日角籬篩動
時有飛蟲撲紙聲
浦江華藏寺如勝上人欲募施者開田佐僧供以
長老皎公書來求予詩作二十韻奉勉
浮圖謝朋親屏跡藏岩幽多規脱徭賦豈必皆禪流自
言佛遺經墾土為愆尤不耕徒糓腹何異鼠雀偷告之
勿浮食當須力鉏耰前修舉鍬事千載垂風猷奈何啞
羊僧百語不頷頭皎公老禪伯雅慕吾孔周其徒有如
勝用意非常儔欲開千畦田更辦兩具牛率彼枯木衆
躬耕食其秋釋門有添丁乃翁坐無憂與國助耘耔疲
甿庶其瘳此志良足嘉感之歎綢繆昔聞白黑衆十萬
俱清修鳩金置千畝給供無時休于今豈無人勝也當
尋求長途觸隆冬一袖寒颼飅朱門立雪久歡喜無生
愁作詩勸勇往以俟歲晩收
三月廿六日夜同端臣端杲姪觀異書效李長吉
體
楊花亂落青春暮燕拂簾旌向人語縹壺買酒洗春愁
迴風落日簷花舞赫&KR1389;斷爛千載書青燈照字驚蟫魚
冬烘先生時自哂安用盤㿻學田蚡
狂泉
昔有大荒國水以狂泉名國人皆飲泉狂顛率無寧一
者自穿汲乃獨能常醒國人既皆狂反見不狂驚顧謂
不狂人無乃鬼物憑不然是狂疾救療當痊輕施針灼
炷艾膚肉無全平而彼不狂者被虐楚不勝賁然走泉
所酌飲不敢停既飲即亦狂萬慮皆迷冥其狂與衆一
衆始歡相傾世事今亦然嗟哉感詩鳴安得跨鵬背獨
往遊天溟寄謝彼狂子酌泉吾不能
次韻茂永兄首夏新晴
燕落雨知節鳩鳴天欲晴行雲飛斷碧斜日漏微明筍
上竹三徑苗肥田一成野人知得飽索酒坐班荆
頌茂安兄秀野亭
山作屏風雲作籬岧嶤亭子俯漣漪絶知此地風光好
真為主人心跡竒側塞亂花紅被徑檀欒高竹翠緣陂
惠連自喜陪幽賞判却歸時倒接㒿
歲暮喜晴
晴山喜見曉㠝岏笑出蓬門不暇冠風掃斷雲齊萬弩
日融殘雪上三竿早黃楊柳漏春信晚翠枇杷凌歲寒
從此林芳入幽賞凍醪新壓味甘酸
課畦丁灌園
連筒隔竹度流泉約束畦丁灌小園拔薤自須還種白
刈葵輒莫苦傷根瓜疇准擬狸頭大草徑隄防馬齒繁
努力荷鉏當給酒無令菜把乏朝昏
春雪晩晴出西村
步履尋春犯雪泥村南村北鵓鳩啼墮梅殘白猶明樹
着柳暗黃初映堤風景快晴雲擘絮江天未暮日懸規
最憐碧漲侵沙尾更傍橫橋一杕藜
送周西美主簿之任祁門
君向祁山去修程幾日期江天梅子雨驛路橘花時知
迫循陔養寧辭糾邑卑美才無不適鸞翮豈棲遲
次韻端臣姪七夕
萬古東西隔女牛停梭期會豈悠悠蝦蟇輪破青天暮
烏鵲橋橫碧漢秋莫放癡兒懽徹曙且容老子強登樓
舉瓢更取天漿酌一洗胸中萬斛愁
張生夜載酒相過
夜卷一鈎簾衣寒覺露霑未驚風割面且看月磨䥥玉
椀鵝兒酒花甆虎子鹽張公雞黍舊歡笑了無嫌
宋詩鈔卷五十二
