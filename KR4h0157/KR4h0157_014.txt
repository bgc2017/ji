宋詩鈔卷十四
内閣中書舍人吳之振編
石介徂徠詩鈔
石介字守道兖洲奉符人年二十六舉進士甲科為
鄆州觀察推官歴官至國子監直講慶歷中進用韓
范富杜諸臣介躍然喜曰此盛事也雅頌吾職其可
已乎乃作慶歷聖德詩直指大臣分别邪正詩出泰
山孫明復曰子禍始于此矣以是為人所擠杜祁公
韓魏公俱薦之拜太子中允直集賢院尋卒于家怒
之者謂其詐死北走契丹請斵棺驗之幸不許所為
詩文皆根抵至道排斥佛老及姦臣宦女庶幾聖人
之徒魯人稱為徂徠先生因以名其集永叔詩云問
胡所專心仁義丘與軻揚雄韓愈氏此外豈知他尤
勇攻佛老奮筆如揮戈又云金可爍而銷玉可碎非
堅不若書以紙六經皆紙傳但當書百本傳百以為
千或落于四夷或藏在深山待彼謗熖熄放此光芒
懸今讀其詩嶙峋硉矹挺立千尋温厚之意存于激
直得見風人之遺然正學忤時直道致黜千古一轍
其可哀也
慶歷聖德頌
三月二十一日大昕皇帝御紫宸殿朝百官相得象
殊拜竦樞密使夷簡以司徒歸第二十二日制命昌
朝參知政事弼樞密副使二十六日勑除脩靖素並
充諫官四月八日皇帝御紫宸殿朝百官衍樞密使
仲淹琦樞密副使乃用御史中丞拱宸御史邈御史
平諫官脩靖十一疏追竦樞密使勑十三日勑又除
襄為諫官天地人神昆蟲草木無不懽喜皇帝退姦
進賢發於至聰動於至誠奮於睿斷見於剛克陟點
之明賞罰之公也上視漢魏隋唐五代凡千五百年
其間非無聖神之主盛明之時未有如此選人之精
得人之多進人之速用人之盡實為希闊殊尤曠絶
盛事在皇帝之德之功為卓犖瑰偉神明魁大古者
一雲氣之祥一草木之異一蹄角之怪一羽毛之瑞
當時羣臣猶且濃墨大字金頭鈿軸以稱述頌美時
君功德以為無前之休不天之績如仲俺弼實為不
世出之賢求之於古堯則䕫龍舜則稷契周則閎散
漢則蕭曹唐則房魏陛下有之諸臣亦皆今天下之
人望為宰相諫官者陛下盡用之此比雲氣草木蹄
角羽毛之異萬萬不侔豈可翻無歌詩雅頌以播我
君之休聲烈光神功聖德刻于琬琰流于金石告于
天地奏于宗廟存于萬千年而無窮盡哉臣實羞之
臣嘗愛慕唐大儒韓愈為博士日作元和聖德頌千
二百言使憲宗功德赫奕煒燁昭于千古至今觀之
如在當日陛下今日功德無讓憲宗臣文學雖不逮
韓愈而亦官於太學領博士職歌詩讃頌乃其職業
竊擬於愈輒作慶歷聖德頌一首四言凡九百六十
字文辭鄙俚固不足以發揚臣子之心亦欲使陛下
功德煒燁昭于千古萬千年後觀之如在今日也臣
不勝死罪臣賤無路以進姑藏諸家以待樂府之採
焉
於維慶歷三年三月皇帝龍興徐出闈闥晨坐太極晝
開閶闔躬攬賢英手鋤姦枿大聲渢渢震搖六合如乾
之動如雷之發昆蟲蹢躅妖怪藏滅同明道初天地嘉
吉初聞皇帝蹙然言曰予父予祖付予大業予恐失墜
實賴輔弼汝得象殊重慎微密君相予久予嘉乃績君
仍相予笙鏞斯協昌朝儒者學聞該洽與予論政傳以
經術汝貳二相庶績咸秩惟汝仲淹汝誠予察太后垂
勢湯沸大熱汝時小臣危言嶪嶪為予司諫正予門闑
為予京兆□予讒說賊叛于夏汝往式遏六月酷日大
冬積雪汝暑汝寒同於士卒予聞辛酸汝不告乏予晩
得弼予心慰悦弼每見予無有私謁以道輔予弼言深
切予不堯舜弼自笞罰諫官一年奏疏滿篋侍從週歲
忠力盡竭契丹忘義檮杌饕餮敢侮大國其辭慢悖弼
將予命不畏而懾卒復舊好民得食褐沙磧萬里死生
一節視弼之膚霜剥風裂觀弼之心鍊金鍜鐵寵名大
官以酬勞渴弼辭不受其志莫奪惟仲淹弼一䕫一契
天實賚予予其敢忽並來弼予民無瘥札曰衍汝來汝
予黃髮事予二紀毛秃齒豁心如一兮率履弗越遂長
樞府兵政無蹶予早識琦琦有竒骨其器魁櫑豈視扂
楔其人渾樸不施剞劂可屬大事敦厚如勃琦汝副衍
知人予哲惟脩惟靖立朝讞讞言論磥砢忠誠特達禄
微身賤其志不怯嘗詆大臣亟遭貶黜萬里歸來剛氣
不折屢進直言以補予闕素相之後含忠履潔昔為御
史幾叩予榻至今諫疏在於箱匣襄雖小臣名聞于徹
亦嘗獻言箴予之失剛守粹慤與脩儔匹並為諫官正
色在列予過汝言無鉗汝舌皇帝明聖忠邪辨别舉擢
俊良掃除妖魃衆賢之進如茅斯拔大姦之去如距斯
脱上倚輔弼司予調燮下賴諫諍維予紀法左右正人
無有邪孽予望太平日不逾浹皇帝嗣位二十二年神
武不殺其默如淵聖人不測其動以天賞罰在予不失
其權恭已南面退姦進賢知賢不易非明不得去邪惟
艱惟斷乃克明則不貳斷則不惑既明且斷惟皇之德
羣下踧踖重足屏息交相告語曰惟正直毋作側僻皇
帝汝殛諸侯危慄墮玉失舄交相告語皇帝神明四時
朝覲謹脩臣職四夷走馬墜鐙遺策交相告語皇帝神
武解兵脩貢永為屬國皇帝一舉羣臣懾焉諸侯畏焉
四夷服焉臣願陛下壽萬千年
汴渠
隋帝荒宴遊厚地刳為溝萬舸東南行四海困横流義
旗舉晉陽錦帆入揚州揚州竟不返京邑為墟丘吁哉
汴渠水至今病不瘳世言汴水利我為汴水憂利害我
豈知吾試言其由汴水濬且長汴水湍且遒千里瀉地
氣萬世勞人謀舳艫相屬進餽運曾無休一人奉口腹
百姓竭膏油民力輸公家斗粟不敢收州侯共王都尺
租不敢留太倉粟峩峩冗兵食無羞上林錢朽貫樂官
求要優吾欲塞汴水吾欲壊官舟請君簡賜予請君節
財求王畿方千里邦國用足周盡省轉運使重封富民
侯天下無移粟一州食一州
麥熟有感(癸酉中作)
去年經春頻肆赦拜赦人忙走如馬五月不雨麥苖死
赦貧不能活窮寡今年經春無赦書十日一雨及時下
五月麥熟人民飽一麥勝如四度赦吾願吾君與吾相
調和隂陽活元化隂陽無病元氣活風雨調順苖多稼
使麥長熟人不饑敢告吾君不須赦
讀詔書(乙亥中作)
關中有山生虎狼虎狼性&KR1373;不可當去歲食人十有一
無辜被此惡物傷守臣具事奏聖帝聖帝讀之惻上意
乃詔天下捕虎狼意欲斯民無枉死吾君仁覆如天地
只知虎狼有牙齒害人不獨在虎狼臣請勿捕捕貪吏
三豪詩送杜默師雄(并序)
本朝八十年文人為多若老師宿名不敢論數近世
作者石曼卿之詩歐陽永叔之文辭杜師雄之歌篇
豪於一代矣師雄學於予辭歸作三豪詩以送之
曼卿豪於詩社壇高數層永叔豪於辭舉世絶儔朋師
雄歌亦豪三人宜同稱曼卿苦汨沒老死殿中丞身雖
埋黃泉詩名長如冰永叔亦連蹇病鸞方鶱騰四海讓
獨步三館最後登師雄二十二筆距獰如鷹才格自天
來辭華非學能迴顧李賀輩麤俗良可憎玉川月蝕詩
猶欲相憑凌曼卿苟不死其才堪股肱永叔氣甚閎用
之王道興師雄子勉旃勿便生驕矜
贈張績禹功
李唐元和間丈人如蠭起李翺與李觀言雄破姦宄孟
郊及張籍詩苦動天地持正不退讓子厚稱絶偉元白
雖小道爭名愈弗已卒能霸斯文昌黎韓夫子吾宋興
國來文人如櫛比黃州才專勝漢公氣全粹晦之號絶
羣平地走虎兕謂之雖駮雜亦文中騏驥白稙洎盧震
江沱自為水朱巖兼孫僅培塿對嶽峙卒能霸斯文河
東柳開氏嗟吁河東沒斯文乃屯否汨汨三十年淫哇
滿人耳粤從景祐後大儒復唱始文人如麻立樅樅攅
戰騎徂徠山磊砢生民實頑鄙容貌不動人心膽無有
比不度蹄涔微直欲觸鯨鯉有慕韓愈節有肩柳開志
今讀禹功文矛戟寒相倚寳光千里高飛出破屋裏龍
音萬丈長拔出重淵底雷霆皆藏身日星皆失次我慙
年老大才力漸衰矣禹功氣奔壯今方二十二前去吾
之年猶有十四歲今讀禹功文魂魄已驚悸更加十四
年世應絶儔類卒能霸斯文吾恐不在已禹功幸勉旃
當仁勿讓爾
西北(乙亥中作)
吾嘗觀天下西北險固形四夷皆臣順二鄙獨不庭吾
君仁泰厚曠歲稽天刑禍勢遂滋大震動如雷霆漸聞
頗驕蹇牧馬附郊坰吾恐患已深為之居靡寧堂上守
章句將軍弄娉娗不知思此否使人堪涕零
乙亥冬富春先生以老儒醇師居我東齋濟北張
洞明遠楚宫李温仲淵皆服道就義與介同執
弟子之禮北面受其業因作百八十二言相勉
鳳皇飛來衆鳥隨神龍遊處羣魚嬉先生道德如韓孟
四方學者爭奔馳濟北張洞壯且勇楚丘李温少而竒
二子磊落頗驚俗泰山石介更過之三人堂堂負英氣
胷中拳攣蟠蛟螭道可服兮身可屈北面受業尊為師
先生晨起坐堂上口諷大易春秋辭洪音琅琅響齒牙
鼓横孔子興宓羲先生居前三子後恂恂如在汾河湄
續作六經豈必讓焉無房杜廊廟資吁嗟斯文敝已久
天生吾輩同扶持二子勉旃吾不隋先生大用終有時
當以斯文施天下豈徒玩書心神疲
過魏東郊
全魏地千里雄大視區宇黃河為血脉太行為筋膐地
靈育聖賢土厚含文武堂堂柳先生生下如猛虎十三
斷賊指聞者皆震怖十七著野史才俊凌遷固二十補
亡書辭深續堯禹六經皆自曉不看注與疏述作慕仲
淹文章肩韓愈下唐二百年先生固獨步投篇動范杲
落筆驚王祐四方交豪傑羣公走聲譽一上中高第數
年編士伍五命為御史連出守方土事業過皋䕫才能
堪相輔鳳皇世不容衆鳥競嘲訴獄中饑不死特地生
爪距貔貅十萬師盟津直北渡塞上諸猛將低頭若首
鼠渴憶海為漿饑思鼇為脯兩手拏人肝大牀横斗肚
一飲酒一石賊來不怕懼帳下立孫吳罇前坐伊吕笑
談韜鈐間出入經綸務祅氛恨未掃獻策言可擄幽州
恨未復上書言可取好文有太宗好武有太祖先生文
武具命兮竟不遇死來三十載荒草蓋墳墓四海無英
雄斯文失宗主䜿子敢顛狂黠戎敢慢侮我思柳先生
涕泪落如雨試過魏東郊寒鴉啼老樹丈夫肝膽喪真
儒魂魄去瓦石固無情為我亦慘沮
蜀道自勉
潮陽障烟黑去京路八千吏部有大功得罪斥守藩朝
衝江霧行夜枕江濤眠蛟蜃作怪變時時攀船舷魚龍
吐火熖往往出波間故為相恐怖倏忽千萬端道在安
可却處之自晏然我乏尺寸效月食二萬錢自請西南
來此行非竄遷蜀山險可升蜀路高可緣上無嵐氣蒸
下無波濤翻步覺閣道穏身履劎門安惟懷吏部節不
知蜀道難
聞子規
月上半峰峰樹碧子規啼苦月無色壯士耳邊都不聞
兒女眼中淚自滴古人出處非關身處兮事親出事君
服勤至死不敢倦避勞擇逸豈所聞我看蜀道誠為難
嗟爾子規何云云王遵九折竟叱馭班超萬里圖立勲
乘危蹈險盡臣節二人至今揚清芬我本魯國一男子
少小氣志淩浮雲精誠許國貫白日有心致主為華勲
位卑身賤難自達滿腹帝典與皇墳有時憤懣吐一言
小人謗議已紛紛宰相寬容天子慈八年之中三從軍
從軍官清吾何苦嘉州路遠爾勿語地不為我易其險
我豈守道不能固子規子規漫啼絶斷無清淚灑向汝
哀隣家
隣家不選醫醫無救病術朝一醫工入暮一醫工出有
加而無瘳皇皇不安室吁嗟鄰翁愚予為病者恤瞽醫
一日更千人盲藥何能療沉疾
觀碁
人皆稱善奕伊我獨不能試坐觀勝敗白黑何分明運
智竒復詐用心險且傾嗟哉一抨上奚足勞經營安得
百萬騎鐵甲相磨鳴西取元昊頭獻之天子庭北入強
鄰域縳其主南行東逾滄海東射破高麗城南趨交趾
國蠻子輿櫬迎盡使四邊臣歸來告太平誰能憑文楸
兩人終日爭
贈劉中都
吾登泰山上下視何紛紛彼角而走者孰為麐與麏彼
茁而生者孰為蕭與芸伯樂不復出駑驥終同羣卞和
不再生珉玉將誰分吁哉劉中都高標淩浮雲諸侯不
薦士外府不策勲冉冉趨黃綬勤勞徒爾云我媿勢力
小不能呌吾君勿改芳蘭性林深須自薰勿隠冲鶴聲
天高當自聞
感事
吾嘗觀中夏地平如砥石幅員數萬里車馬知轍迹帝
宅居土中紫垣當辰極長江斷其南絶塞經其北東海
西流沙天為限夷狄三代千餘年天子雖務德實以險
為恃四夷皆潛匿漢唐德稍衰地勝豈殊昔暫來還亟
去不敢窺城壁石晉一失謀六州淪異域天地破扄鐍
山川無阻阨貽爾子孫患固知非遠策桓桓周世宗三
十纂瑶歷一歲破東河劉崇喪精魄再歲復秦鳳不庭
自柔格三歲出南狩王師拯焚溺江北十四州取之如
卷席四歲征關南曾不發一鏑三州相繼降德聲暢蠻
貊李昇請臣妾錢鏐修貢職帝欲因兵鋒乘勝務深擊
直取幽州城拓土開疆埸重收虎北口復關閉寇賊是
時戰屢捷六軍氣吞敵平吳如破竹成功在頃刻惜哉
志不就暴疾生中夕帝宋承大寳聲名發丕赫全蜀獻
土地舉吳上圖籍荆潭與甌閩助祭來匍匐開城納江
俘御樓受晉馘區内一正朔六州獨割剔憤憤柳崇儀
才宏包旦奭生長在河朔耳目熟金革旗鼓朝治兵酒
殽夜結客握臂說心誠倒囊推金帛客以豪傑士遇侯
頗感激往來達厥誠生死願效力萬德納我說洞然絶
嫌隙事成已有萌侯去何云亟豪傑夜空回帳中屢嘆
息我覽此二事天意終難測撫卷一感傷兩睫淚潛滴
安道登茂材異等科
嘗言春官氏設官何䠎&KR1029;屑屑取於人辭賦為程約一
字競新竒四聲分清濁矯矯遷雄才動為對偶縛恢恢
晁董策亦遭聲病落每歲棘籬上所得多浮薄嗟哉浮
薄流不知王霸略六經掛東壁三史束高閣𤨏𤨏事雕
篆區區衍述作隨行登一第謂身翥寥郭趨衆得一官
謂身縻好爵棲棲咫尺地燕雀假安託汲汲五斗米鴈
鶩資飲啄壯哉張安道少懷夫子學三就禮部試不肯
露頭角恥用衆人遇羞將一賦較甘心塌翼歸志懷本
卓犖三賢文章師(大參宋公副慪蔡公計相范公連章稱薦)儒林推先覺百
鳥聲喈喈獨能辨鸑鷟玉石方混混獨能識至璞薦之
于天子此材堪輪桷遂得望清光三接近帷幄僚友視
萬乘器宇誠嶽嶽願乞數刻景古今可揚𣙜縱横三千
言得儁如奪槊上下馳皇王周旋騁禮樂遠推災異源
上究星文錯直言補王闕危論針民瘼天子覽其奏嘉
賞為嗟愕既嘆相見晩且言同時樂一命校秘書恩澤
優且渥追惜漢武世仲舒道磽确再念文宗朝劉蕡命
蹇剝有才無其時徒抱此誠慤吾君嗣丕基百王慙景
鑠萬物蒙休嘉四夷奉正朔賢良得其時才命不相虐
一謁乃大遇君臣無隔幕我賀吾君明取士得英卓我
賀吾道行逢時不踸踔行願入廟廊鈞軸在掌握上使
斯文淳下使斯民樸五帝從可追三王豈為邈
感興
村居何所適種木樹桑梓田園繞家舍遠不逾十里欵
叚足乘騎代步而已矣但識畜駑駘安知有騏驥臘月
北風寒太行山色紫君命急如火城頭見燧燧雪深馬
僵倒十夫扶不起軍法有明訓後期者誅死倚鞍思駿
骨撫轡念綠駬求之不可得觳觫滿眼淚旁聞負薪叟
竊語相譏刺居安常念危在險如處易臨難始求濟狼
狽徒勞爾有備則無患古人垂深旨平居無事時華厩
深祕邃善糓與豐草秣飼十廐吏駑駘飽相枕素飡不
知愧伯樂能識馬每來如勸說飛兔與腰褭日牽在都
市為愛千金資貪悋不肯置今日臨艱難勞力自勉勵
又送從道
常欲飽暖天下人其道未得一寸施子有二親皆七十
糠覈不充常寒饑昨日訪我破屋下具鷄一隻酒一巵
子起却盤筋不舉吾親未審曾食之對我嘘嚱涕泗下
孝子之心直可悲子固與我同一體相間豈復有毛皮
顧子之親則吾親吾親凍餒無奈何飽暖天下心徒為
送子出門成此詩
偶作
晉公平淮西兵出速如神崇韜伐西川六十日請臣大
祖初受命諸侯未盡賓蜀廣號敵國荆潭為疆隣王師
討有罪不聞逾十旬元昊誠螻蟻有地長一畛詎足汚
斧鉞尋當投荆榛是何逾歲月務行含貸仁豈兹將帥
間迥無晉公倫張旗發一號豈無李處耘提戈出一戰
豈無王全斌容兹盈寸蟹蕩漾於流津平生讀詩書胷
中貯經綸薄田四五畝甘心耕耨勤倚鉏西北望涕淚
空沾巾
送李唐病歸
春風汶水温曉日徂徠寒之子銜病歸請予開一言予
知去病術為子陳大端予嘗學聖人試將道比論道病
非一日善醫惟孔韓賞罰絶于周孔筆誅其姦春秋十
二經王道復全完佛老熾于唐韓刀斷其根原道千餘
言生民復眠飡道病由有弊邪偽容其間身病由有隙
風邪來相干子欲治斯道絶弊道乃存子欲治子身杜
隙身乃安此理近古毉吾言有本源
蝦蟇
夏雨下數尺流水滿池泓蝦蟇為得時晝夜鳴不停幾
日飽欲死腹圓如瓶罌鉅吻自開闔頭項或縮盈時於
土坎間突出兩眼晴是何癡形骸能吐惡音聲嗟哉爾
肉膻不中為犧牲嗟哉爾聲麤不中和人情殊不自量
力更欲睥睨横海之鱣鯨自謂天地間獨馳善鳴名萬
物聒皆聾不知鐘鼓欽欽雷霆閎閎應龍戢腦入海底
鳳皇舉翼摩青冥此時各默默以避蝦蟇鳴何時雨歇
水澤涸青臭泥中露醜形失水無能為兩脚不解行乾
渴以至死盡把枯殼填土坑
寄雷澤張從道
不知有凍死一室心恬如臘盡妻未褐天寒子讀書澆
風與世薄古道于時疎事事皆同我憶君春草初
訪田公不遇
主人何處去門外草萋萋獨犬睡不吠幽禽閒自啼老
猿偷果實稚子弄鋤犁日暮園林悄春風吹藥畦
蘇唐詢秀才晩學於予告歸以四韻勉之
憐我山中卧半年相伴吟道傳諸子後易得數爻深㸑
或經年絶書猶盡日尋惜哉未終業親老忽霑襟
歲晏村居
歲晏有餘糧杯盤氣味長天寒酒脚落春近臛頭香菜
色青仍短茶芽嫩復黃此中得深趣真不羡膏粱
送奉符縣監酒税孟執中借職(蜀主之後)
東西兩處各天涯去國還鄉喜又嗟鄒嶧山藏孟子宅
(自言孟軻後)海棠花落蜀王家深知周道非彛酒可罪唐臣
乞税茶三載此心無一事聞經絳帳日常斜(事退日就於明復先)
(生問道)
予與元均永叔君謨同年登科永叔尋入館閣元
均今制策高第君謨後磨礪元均事業獨予駑
下因寄君謨
網羅當日得英雄文陣三人各立功海裏赤鯨疑有角
雲中騏驥欲追風尋聞館閣英聲出又見賢良大對通
亦說年來畜寄業蟭螟何計逐飛鴻
寄元均
君為儒者豈知兵何事欣隨璧馬行裴度樽前坐韓愈
趙成帳下立荀卿禦戎誰道全無策對壘寧妨下一枰
須信乾坤飬不肖年三十七卧柴荆
赴任嘉州初登棧道寄題姜潛至之讀易堂
我不從官君下第其間險易兩何如連雲棧外四千里
讀易堂中一帙書慈母含飴垂秃髮先生懷道接茅廬
莫將清淚頻頻灑蜀道之難欲上初
左綿席上呈知郡王虞部(王與介前任同在睢陽)
何事相逢悲喜并倏然相别二周星主人鬢髮無多白
幕客襴衫依舊青目極同思故山斷涕危共在異鄉零
階前絲竹雖嘈雜不似南湖湖上聽(睢陽南湖宴游之所也)
士廷評相會梓州
道視荀揚雖未至分如管鮑已知深一千二百日離别
五十六驛外相尋重欲同君注周易且來共我聽胡琴
月留屋角不下去似與清風憐苦吟
鄭師易秀才詩奔騰遒壯殆有石曼卿學士風骨
作四韻以勉之
曼卿續得少陵絃絃絶年來又一年驚起聽君諷新句
灑如開集味遺篇一家氣骨疑無偶萬丈光芒欲拂天
好向風騷尤著意他時三箇地詩仙
留題敏夫隠居
幾迴到此尋逋客杯案蕭疎滋味長山飯半甌橡子熟
春蔬一筯术苖香四時泉石應無夏滿谷雲霞别是鄉
終待共君結鄰里竹邊相並兩間房
訪竹溪呈孟節兼有懷熙道
到頭泉石是吾家坐石聽泉日已斜一片青衫非富貴
千竿綠竹好生涯君曾覽照頭皆雪我試看書眼亦花
便好結為山伴侣教他䕫益佐勲華
招張洞明遠
君言下第我西飛執手都門淚滿衣萬里得歸頭半白
經年相别道應肥火鑚欲遍龜難死竹實猶多鳳不飢
暫到東山慰愁抱春秋之學說深微
村居
幽居一畝枕溪稜階下杉松纏古藤常愛園林深似隠
不嫌門戸冷如僧麥宜過社猶催種山近經秋却懶登
已把壯心閒頓置少年莫要苦相憎
燕脂板浣花牋寄合州徐文職方
合州太守髩將絲聞說歡情尚不衰板與歌娘拍新調
牋供狎客寫芳辭木成文理差差動花映溪光瑟瑟竒
名得只從嘉郡樹(燕脂木嘉州出)樣傳仍自薛濤時(有薛濤牋)竒章
磊磊馳聲價江令翩翩落酒巵幾首詩成卷魚子(有魚子牋)
誰人唱罷泣燕脂紅牙管好同牀置紫竹笙宜一處施
願助風流向樽席杏花况是未離披(司空圖有杏花辭文頃在睢陽多命)
(唱之)
送馮司理之任彭州
李白詩中蜀道難把詩試讀淚汍瀾江形詰曲千迴折
嶺路崚嶒萬屈盤登陟去年腰僅折追思今日鼻猶酸
(于去年罷嘉州歸)此行君不同屯蹇五馬相知舊長官(彭牧與君常同)
(官)
赴任嘉州待闕左綿七十日通判吕國博日相從
吟酌至嘉陽因成韻寄之
鼎來豈敢道能詩一見何因便解頤鄉國三千里離别
杯盤七十日相知送人江外馬䭾妓垂釣寺中魚竭池
别後中秋又重九與誰賞月詠東籬
泥溪驛中作(嘉陵江自大散闡與予相别二十餘程至泥溪偕予去因有是作)
山驛蕭條酒倦傾嘉陵相背去無情臨流不忍輕相别
吟聽潺湲坐到明
宋詩鈔卷十四
