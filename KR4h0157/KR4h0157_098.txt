宋詩鈔卷九十八
内閣中書舍人吳之振編
鄭震清雋集鈔
鄭震後更名起字叔起號菊山閩連江人早年場屋
不利棄舉業更讀書客京師三十餘年歷主於潛諸
暨蕭山學晩為安定和靖書院堂長又開講於平江
無錫伏闕論史嵩之淳祐丁未鄭清之再相震登其
門罵曰端平敗相何堪再壞天下被執與子女俱下
獄京尹趙與籌縱之鄭罷相乃免與林鬳齋周伯弜
為行輩詩有倦遊稿仇山村選四十首為清雋集所
南作家傳云得詩十五篇此蓋流落交遊間者所南
未之見也
鄂州南樓
淳祐六年冬十月我來獨自上南樓曉霧江山都不見
霧收日出城東頭照見漢陽樹照見鸚鵡洲浪濤江漢
出岷峽洞庭雲夢天共流大船如龍捲寒碧小船如葉
飛洪溝湘靈霞珮跨黃鵠洞庭玉笛横清秋泬寥突兀
不可狀開闔風雨晴煙浮空中一一都照見照見今來
古往絲粟無限愁夜郎逐客心膽大醉欲槌碎醒又休
此山此水長不老英雄消盡山水留何當大雪夜明月
摩挱老眼看九州春風吹雪變紅錦牛羊被野邊無憂
飲馬長城窟
飲馬長城窟下見征人骨長城窟雖深見骨不見心誰
知征人心怨殺秦至今北邊風打山草地荒漫漫五月
方見青七月霜便寒古來無井飲賫帶糧盡乾自從征
人掘此窟戍馬飲之如飛翰朝呷一口水暮破千重關
秦皇極是無道理長城萬里誰能比
樵歌三首
上山斸山山丁登下山嵌山山稜層秋殘日暮歸來晩
茅簷洗脚月又明明朝早入芙蓉城
入城不識公與卿行歌道上傍無人衣衫藍縷鶉百結
與妻索笑妻生嗔那知不是朱買臣
山拗築著牧牛兒白石鑿鑿蒙茸披繆公無人寗戚死
獨吹觱栗誰得知不如採樵同路歸
採桑曲
晴採桑雨採桑田頭陌上家家忙去年養蠶十分熟蠶
姑只着麻衣裳
天高高
天高高兮色青青夜沉沉兮星熒熒不知余命何所繫
兮何星
送友人之淮
積得讀書身從教此道貧逢秋為遠客知已是何人天
下方多事西風至不仁但於登眺處杯酒莫辭頻
歸去好
歸去豈不好平田帶淺林春猿鳴雪澗晴日轉雲岑世
久無鳴犢時當學展禽吾生今老矣梁甫豈能吟
病後
漸懶說功名脩真喜道經凄涼秋聽雨空闊夜觀星有
病色先見無心夢最靈階前風葉響還又感飄零
餘杭道上
五年兹路上頻往又頻還歲月孤松老風霜苦竹班溪
流天目水雲出洞霄山馬上因閒眺蜉蝣宇宙間
餘杭界早發
早發促程期籃輿帶月低山中如白晝斗下渡清溪羣
動霜初落四鄰雞未啼惟聞兵逓舖星急過淮西
喜靜
素來嫌僻靜今漸與相安師友凋零盡年時出處難春
風雙屐暖夜雨一燈寒洙泗曾顔輩何曾作好官
宿洞霄山中
入山時八月嵐氣似深冬巖洞生風雨窠巢落檜松山
中九重鎖月下一聲鐘警省非人世今秋得異逢
宿虎丘
到晩歸不去因而此宿休雲深千古寺月冷一天秋崖
裂池如束天虛墖欲浮最宜初日上高處看煙收
登荆南城樓
因為古荆州翻成一段愁孟嘉曾落帽王粲此登樓唐
鄧通襄路沱潛並漢流太平官府盛昔日欠來遊
再登南樓
客中重上倚層臺天闊雲收八面開雁帶岳陽秋曉過
浪涵巴峽影西來諸營種柳今何在老子登樓得幾回
自是江山雄壯處興亡不必問寒灰
白黃山還途中作
屈指還京十日程每逢歇處問村名春沙脉脉溪初漲
夜雨垂垂曉又晴山下有人傳虎出店中炊飯見牛鳴
天涯行客無寧日不及田家業在耕
卜居
久欲謀歸力不任浮雲蹤跡漫巢林功名未入屠龍手
貧賤常懷買鶴心月下開門微雨過樓頭聞笛二更深
世開萬事俱陳迹空倚西風閱古今
爛柯山
春風萬古洞門開塵世興亡是幾回碁局至今無處覓
樵人於此遇仙來飛梁横跨丹虹影絶頂平鋪白玉堆
天下紛紛無好著斜陽下嶺共徘徊
荆南别賈制書東歸
來時秋雨滿江樓歸日春風度客舟回首荆南天一角
月明吹笛下揚州
送友人之鄂
湖海聲名落搢紳由江而鄂遡鱗鱗煩君黃鶴樓頭看
天下英雄賸幾人
晩春即事
輕寒時節牡丹開葉底青青又見梅門外數枝楊柳薄
一春鶯燕不曾來
荆江口望見君山
荆江江口望漫漫一白無邊夕照寒只是青雲浮水上
教人錯認作山看
虎丘尹和靖書院示開講(從前聽者少是日聽者多)
和靖書堂八面開新分半席在山隈若無人聽都歸去
傳語生公借石來
宋詩鈔卷九十八
