宋詩鈔卷五
内閣中書舍人吳之振編
蘇舜欽滄浪集鈔
送施秀才
賤生罹凶喪日與死亡逼羈孤困猜嫌動步畏蛇蜮之
子脫俗情平生未相識足繭千里來顧我喜顔色衣裘
風霜凋顔髮塵土蝕開席揖之坐意勤語腷塞徐徐動
辭氣突兀露胷臆紺囊出文章發覆見寳碧自羞無所
有曷以報相德告行東風前花草正狼籍又無一樽酒
澆沃慰遠客扁舟下長淮企立空歎息
送韓三子華還家
人在天壤間共為氣驅逐歲月自崩奔冉冉若轉轂榮
樂隨雲烟凋零共草木亨屯固常物逹者安可速奈何
此軀骸未免混世俗前年奔大凶况復墮手足零丁旅
山陽逐熟聚三族相逢眼盡白閉戶甘退縮左丞鎮京
亳相去路重複數遣令子來千里弔荼毒子華勇此行
東下甚匐匍入門未及言相向且慟哭嗟我顔色枯鬚
蒼髩雙秃相别始踰年世事何反覆晤言出古表但覺
白日速勘書春雨靜煮藥夜火續襟懷兩沉淡炯炯抱
明玉時苦外物喧又嗟别期促和風送歸帆盎動淮氣
綠早寄别後篇微吟慰孤獨
觀放□
沉沉滄淮口植木限衆流啓閉固有時出納千萬舟眷
予懷抱昏羇别相牽鉤觀此巨泒注頗覺滯悶瘳喧豗
怒霆起始駭久不收既前目眩轉足縮不敢留朔雪下
噴薄散為白霧浮上懸赤油幕旁斷縹玉旒恐激地軸
轉人有魚鼈憂驚嗟勢力壯孰謂此物柔吾思作至監
實以處上游又欲接之口沃蕩胷中愁俄然漸枯涸哮
爾空泥溝渟滀既因人開洩豈自由立間見底裏咄哉
為爾羞
金山寺
孤峰踴滄江突兀臺殿積驚波四面起日夜走礔礰陰
壑滀風雲陽崖産金碧離披萬年樹根抱太古石脩廊
轉峻閤窈窕壓山脊寳像浮海來珠纓冷光滴叩欄見
黿鼉揚首意自得偃蹇互出沒日此飽餘食又有翠羽
禽羣飛喜賓客口銜紺蔕花近我若相識開軒必曠絶
上下無異色氣象特清壯所覧輙快適余心本高灑悞
為塵土隔不知人間世有此物外迹落日將登舟低回
空自惜
秋夜
新秋積雨後夜聞蚯蚓聲似爭絡緯繁不讓蟋蟀清嗟
爾微陋物身與土壤并藐然本無心天時使之鳴空庭
雜稿葉亦能感人情老蛟蟄汚泥寂嘿不自驚一旦走
霹靂飛雨洗八紘幽蟠孰可聞自有濟物誠歲若弗大
旱此志豈忘行
送黃莘還家
東風搖江波碧草日夜芳藹藹春物歸遊子思故鄕黃
生士林華志業收清剛虎步南山隈氣立衆獸旁不肯
受羈轡但欲插翅翔顧亦念所親歸心劇風檣想當舍
檝初喜氣充門牆晨昏奉顔色以時薦豆觴雖享萬鍾
禄此樂不可償予家白日下偶來戀滄浪因君江上别
撩我歸興長
和菱磎石歌
滁州信至詫雙石云初得自菱水濱長篇稱夸語險絶
欲使來者不復言畫圖突兀亦頗怪張之屋壁驚心魂
麒麟才生頭角異混沌雖死竅鑿存瑯瑘之郡褊且僻
得此固可駭衆觀予嘗飛帆入震澤窮探異境登龜黿
(太湖二山名最出怪石)居民百戶石為業日夜采琢山不貧山前
森列戰白浪猶似百萬鐵馬羣雨昏浪打歲月古千株
萬穴僵復奔自嗟才力本衰弱安敢抵敵為之文况兹
出産極易致鄕俗見慣不甚尊彼以至少合貴重胡為
久棄如隱淪偶逢精識見奬拔衆目今乃稱竒珍百人
擁持大車載城市觀走風濤翻立於新亭面幽谷共為
澡刷泥沙痕凉泉下照嘉樹陰翠影澄澹留烟雲襃以
篇章繪縑素積水汨沒一日伸苟非高賢獨賞激終古
弃卧於窮津世人愛憎逐興廢使我吟歎償精神
頂破二山詩
北邑有頂山下潛子母虬其子去為雨以救鄕人憂前
擘穹峰開化出百丈湫後因號破山致祠獻庶羞歲來
省其母風雹六月秋烟雲騰踏去不復經月留邑民賴
其靈雖旱歲有收因成兩佛宇幽邃號勝遊磵泉走鸞
車松桂擁石樓夜堂人噤滲陰壁風颼飀近年返暴雨
頗亦傷田疇老農務祈禱梵唄日不休常為釋徒利乃
作生民讐嗚呼二虬者其說何悠悠
永叔石月屏圖
日月行上天下照萬物根向之生榮背則死故為萬物
生死門東西兩交征晝夜不暫停胡為虢山石留此皎
月痕常存桂樹散疎陰有若圖畫成永叔得之不能曉
作歌使我窮其原且疑月入此石中分此兩曜三處明
或云蟾兔好溪山逃遁出月不可關浮波穴石恣所樂
嫦娥孤坐初不覺玉杵夜無聲無物來擣藥常娥驚推
輪下天自尋捉遶地掀江踏山岳二物驚奔不復見留
此玉輪之迹在青壁風雨不可剥此說亦詭異予知未
精確物有無情自相感不間幽微與高邈老蚌向月月
䧏胎海犀望星星入角彤霞爍石變靈砂白虹貫巖生
美璞此乃西山石久為月照着歲久光不滅遂有團團
月寒輝籠籠出輕霧坐對不復嗟殘缺蝦蟇縱汝惡觜
吻可能食此清光沒玉川子若在見必喜不徹此雖隱
石中時有靈光發土怪山鬼不敢近照之僵仆肝腦裂
有如君上明下燭萬類無遁形光豔百世無虧盈
演化琴德素高昔嘗供奉先帝聞予所藏寳琴求
而揮弄不忍去因為作歌以寫其意云
雙墖老師古突兀索我瑶琴一揮拂風吹仙籟下虛空
滿坐沉沉竦毛骨按抑不知聲在指指自不知心所起
節奏可盡韻可收時於疎澹之中寄深意意深味薄我
獨知陶然直到羲皇世曲終瞑目師不言忽言昔常奉
至尊祥符天子政多暇詔求絶藝傳中閽紫宸伏退霜
日紅隨鞭入對蓬萊宫平戎一弄沃舜聰貂璫壁立亦
動容紫蘭之袍出禁府聲華一日千門通今來老病卧
澤國賞音不遇前事空一雙玉鶴天上飛人間但見枯
死桐幸逢寳噐惬心手因聲感舊涕灑胷顧我踟蹰不
忍去將行更欲留悲風
寄王幾道同年
新安道中物色佳山昏雲淡晩雨斜眼看好景懶下馬
心隨流水先還家步頭浴鳬暖出沒石側老松寒交加
懷君覧古意萬狀獨轉澗口吟幽花
田家詞
南風霏霏麥花落豆田漠漠初垂角山邊夜半一犁雨
田父高歌待收穫雨多蕭蕭蠶簇寒蠶婦低眉憂繭單
人生多求復多怨天公供爾良獨難
丙子仲冬紫閣寺聫句
白石太古水(才翁)蒼崖六月冰昏明咫尺變(子美)身世逗遛
增橋與飛霞亂(才翁)人兼獨鳥升風泉冷相摶(子美)樓閣暮
逾澄反復青冥上(才翁)躋攀赤日稜唄音充别壑(子美)墖影
弔寒藤仙掌掛太一(才翁)佛壇依古層巖喧聞鬭虎(子美)臺
靜下饑鷹晴檻通年雨(才翁)濃蘿四面罾日光平午見(子美)
霧氣半天蒸潭碧寒疑裂(才翁)鍾清遠自凝陽陂冬聚笋
(子美)陰壁夏垂繒有客饒佳思(才翁)高吟出遠凭䧺心翻表
裏(子美)遠目著軒騰岑寂來清夜(才翁)沉冥接定僧宿猿深
更杳(子美)落木靜相仍松竹高無奈(才翁)烟嵐翠不勝甘酸
收脫實(子美)坳隩布清塍北野纔沉著南天更勃興恣睢
超一氣(才翁)黤黕起孤鵬並澗寒堪摘看雲重欲崩行中
向背失(子美)呼處下高應庭樹巢金爵樵兒弄玉繩斷香
浮缺月(才翁)古像守昏燈乳管明相照莎髯綠自矜深疑
嘯神物(子美)&KR0008;欲敵肴陵俯仰孤心撓回翔百感登畫圖
風動壁詩句涕霑膺(先公有留題在澄心閣)歲月看流失(才翁)心腸
劇斷絙追攀初有象悲潰遂相乘故賞知無遁遺靈若
此憑依然忍回首(子美)愁絶下崚嶒(才翁)
水輪聫句(十六韻)
痛矣真源喪紛紜物象來(子美)水輪今若此世事亦宜哉
(才翁)上下車交輻周旋斗轉魁(子美)咸淵日微墮仙窟月初
開(才翁)旁柅從為用垂絙重亦回枘多初不曉機密暗相
該(子美)圃外滄浪洩庭間霹靂摧玉飛千仞表纓掛九泉
隈(才翁)翻覆殊難定牽連巧自媒建瓴今比速抱甕此相
哀(子美)平眡曾無覺深窺遂可猜團團釋子壁軋軋雁王
臺(才翁)解見陶埏運寧觀將轂推造端緣有發汲用始知
材(子美)本異道家意定遭怡士咍轉圓非雅具欹噐有深
災(才翁)持滿忘前監相傾自下催流風無以復視此一排
徊(子美)
薦福墖聫句
踴甓皇都壮(才翁)盤基紫宙䧺山河共遠目(王緯)簷戶發高
風梯險三休上(子美)輪開一氣中門當谷子午(才翁)影落陌
西東韻鐸翻天籟(緯)危觚駐夕紅側聆悲下俗(子美)仰面
識長空絶若神擠至(才翁)深疑壑暗通人寰如蟻垤(緯)身
世甚秋蓬歎息興忘地(子美)沉吟製作工清思抱明月狂
欲把飛鴻去矣登臨興(才翁)巍乎造化功凉襟當爽塏幽
意入鴻濛頭角峰如揖(緯)丹青樹不同城郛回迤邐閣
殿失穹隆可使孤懷放(子美)胡為萬恨終何當得壯士提
取出塵籠(才翁)
悲二子聮句(穆修伯長凌孟陽伯華)
有客自遠方來以二子說穆子病疾初家事巨細缺鄰
人苦其求(才翁)醫師久已决案杯小大空布被旁午裂餘
喘尚能鼓(子美)老憤知已結目凄望羊泓髭斷反蝟茁憂
酸繫餘生(才翁)嘷嘑留永訣語妻後日計書策未可徹教
子立世資(子美)圓曲勿自說吾屬何流離衆人方草竊凌
子久道路(才翁)十口著羈屑恰旅重江間正值大饑節既
無裹飯交(子美)疾走繼麤糲又無執漿人及時沃枯渴惜
哉損天命(才翁)痛焉在親絰帝胡生爾身世復稱其傑胷
伏氣萬丈(子美)腸貯怨百折艱難泊風波憔悴墮霜雪久
僕勤龍鍾(才翁)弱女癡䠥&KR0887;文隨寒餓空道與烟㷔滅魂
兮竟何歸(子美)去矣不得别長府豈無財莫濟醫藥切太
倉豈無粟(才翁)莫解腹腸熱天子聖在上海内清欲徹伊
人胡不官(子美)既死安得活朝青與暮紫神喜天不軋昂
車與怒馬(才翁)門滿道不絶之子苟閒厠斯民廼食餮高
亢世弗親(子美)方嚴鬼所製敢言足才珍寧免否來齧思
潛淚輙抽(才翁)慘舊面成耋舉目此牢落側身今鄙媟箴
言耳空虛(子美)險論口&KR0008;甈作詩告石梁聊以慰寒骨(叔才)
地動聫句
大荒孟冬月(才翁)末旬高春時日腹昏盲倀(子美)風口嗚嗚
咿萬靈困陰戚(叔才)百植嗟陽衰濃寒有勝氣(子美)大凍無
敗期六指忽搖拽(叔才)羣蹠初奔馳丸銅落蟾吻(子美)始異
張渾儀列宿犯天紀(叔才)預驗漢志辭民甍函鼔舞(子美)禁
堞強崩離坐駭市聲死(叔才)立怖人足踦坦途重車僨(子美)
急傳壮馬欹陵阜動撫手(叔才)礫塊當揚箕停汚有亂浪
(子美)僵木無静枝衆啄不暇息(叔才)沓嶂驚欲飛踊墖撼鐸
碎(子美)安流蕩舟疲倒壺喪午漏(叔才)顛巢駭眠鴟居人眩
眸子(子美)行客勞髑兒南北頓儵忽(叔才)西東播(闕)四鎮
一毛重(子美)百川寸涔微斗藪不知大(叔才)軒幹主者誰共
工豈復怒(子美)富媪安得為寧無折軸患(叔才)頓易崩山悲
衆蟄不安土(子美)羣毛難麗皮驚者去靡所(叔才)仆或如見
擠轟雷下簷瓦(子美)决玉傾倉粢雙顛太室吻(叔才)四躍宸
庭螭萬宇變旋室(子美)百城如轉機念此大菑患(叔才)必由
政瑕疵勝社勇厥氣(子美)孤陽病其威傳是下乘(闕叔才)亦
曰尊屈卑夫惟至静者(子美)猶不可保之况乃易動物(叔才)
何以能自持高者恐顛墜(子美)下者賞鎮綏天戒豈得慢
(叔才)肉食宜自思變省孽可息(子美)損降禍可違願進小臣
語(叔才)兼為丹扆規偉哉聰明主(子美)勿遺地動詩(叔才)
瓦亭聫句
陰霜策策風呼虓狂賊膽開凶㷔豪(子美)赤膠脆折乳馬
健漢野秋穟黃雲高(才翁)驅先老尫伏壮魃裹以山壑鬼
莫招(子美)烽臺屹屹百丈起但報平安搖桔橰(才翁)喜聞羸
師入吾地主將踴躍士隨驕(子美)神鋒前揮擁勝勢横陣
立敵俱逃奔(才翁)不知餌牽落檻穽一麾發伏如驚飈(子美)
重圍八面鳥難度相顧無路惟青霄(才翁)地形窄束甲刺
骨眥裂不復能相鏖(子美)棄兵袞袞今不殺部曲易主無
纖囂(才翁)慟哭皇天未厭禍空同無色勁氣消(子美)狂童得
志賤物命隴上盤馬為嬉遨(才翁)蒼皇林間健兒婦剪紙
瀝酒呼嗷嗷(子美)將軍疾趨占&KR0830;地年年載柩争咸崤(才翁)
朝廷不惜好官爵綘蜜刻印埋蓬蒿(子美)三公悲吟困數
敗車上輕重如鴻毛(才翁)白衣壮士氣塞腹憤勇不忍羞
本朝(子美)重瞳三顧可易得亮輩本亦生吾曹(才翁)窮居哀
牢厭咄咄歲月奔激未顔彫(子美)當年請行大明下今日
頽墮思南巢(才翁)陽羡溪光逗蒼玉尺半健鯽烟中跳便
欲買田學秧稲不復與世争錙毫奈何三世奉恩澤肯
以軀命辭枯焦(才翁)以知出處繫大義一飯四顧情如燒
賀蘭磨劍河飲馬頸繫此賊期崇朝歸來天下解倒掛
玉色藹藹宸歡饒(才翁)筆傾江河紙雲霧歎頌天業包陶
姚(子美)
淮上喜雨聯句
江淮經歲早春暮忽然雨(子美)亂點踰廣津散灑入原土
(才翁)萬物氣稍蘇厲妖莫能聚(子美)羣山洗故塵紫翠坐可
數(才翁)昏如籠纖紗媚若映紺縷(子美)碧瓦南崦中重叠出
迥覩(才翁)扁舟凌空飛白鳥入烟舞(子美)遥林動新滋顔色
若可取(才翁)碧草弄微芳低昂欲來語(子美)繁聲過沙頭上
下謳鵶櫓(才翁)濃淡新畫成快愜久病愈(子美)念此時多虞
豈得歲少阻(才翁)焦心閔疲農虚口待香稌(子美)縣吏事凶
貪氣若解縛虎(才翁)惟於縱誅歛乃能奮怒武(子美)青天雖
云明疑不照艱苦(才翁)此時忽霶霈知有神物主(子美)不然
諸蒼生性命委草莽(才翁)木蹶邦豈寧皮去毛安附(子美)歌
此告巨公行當視前古(才翁)
和石曼卿明河詠
八月銀河好天高夜自明樓臺通迥意風露得餘清幾
為浮雲亂都宜小雨晴離人強回首耿耿邈無情
師黯以彭甘五子為寄因懷四明園中此果甚多
偶成長句以為謝
憶向江東太守園猗猗甘樹蔽前軒風搖玉蕊霏微落
霜發金衣委墜繁枕畔冷香通醉夢齒邊餘味滌吟魂
天彭路遠無因得猶賴君心記舊恩
遊洛中内
洛陽宫闕鬱嵯峨千古榮華逐逝波别殿秋高風淅瀝
後園春老樹婆娑露凝碧瓦寒光滿日轉觚稜暖豔多
早晩金輿此游幸鳳樓前後看山河
送家靜及第後赴官清水
幾年塵土客京華一日春乘犯斗槎夢好夜歸全蜀道
眼明朝宴上林花白頭佐邑非為晩藍綬還鄉亦可誇
况有雄圖看悟主莫傷孤宦向天涯
静勝堂夏日呈王尉
虛堂吏事稀吟卧欲忘機窗靜蜂迷出簾輕燕誤飛煩
心傾晚簟倦體快風衣更想霜雲外同君看翠微
黎生下第還鄕
人云之子賢文采出巴川失意聲名在還家歲月遷離
懷春色裏歸路夕陽邊無廢青箱學窮愁古亦然
春日晚晴
人言春雨好更好晩來晴樹色通簾翠烟姿著物明得
泥初燕喜避弋去鴻輕誰見危欄外斜陽盡眼平
遊南内九龍宫
昔帝龍驤後因池大此宫簫笳叠終日旌仗展無窮繪
塑神靈集飛潛爪角雄陰軒常隱霧暗堵亦含風巨盗
來移國天王遽避戎蒼黃狩巴蜀倏忽陷河潼閣殿回
看遠塵氛久見蒙歸來故基在不與往時同疊瓦煙間
碧新蕖露下紅波春蕩初月沙晩發悲鴻世變今無復
人愁杳莫終樹穿瑶甃裂碑碎玉樓空九曲皆遺石諸
王秪斷蓬興亡何足問一一夕陽中
送陳進士遊江南
昔也衣裾已化塵驅車今去涉驚津淮天蒼茫背殘臘
江路逶迤逢舊春時有飄梅應得句苦無蒸酒可霑巾
歸來莫戀溪山勝楓鬼邪&KR2023;解笑人
和馬承之古廟
廟貎空山裏垣頽入徑斜尚應名竹素不復祭牲豭木
暗鴞呼鬼庭荒雀啅蛇有靈從寂寞慎勿學凶邪
和解生中秋月
不為人間意居然節物清銀塘通夜白金餅隔林眀醉
客樽前倒棲烏露下驚悲歡古今事寂寂墮荒城
宿太平宫
驅車長道久塵勞一宿清宫醒骨毛古檜有風天自籟
石壇多露鶴争嘷星河耿耿秋還迥樓觀澄澄夜更高
吟對疎鐘俗機盡已疑身世屬仙曹
獨遊輞川
行穿翠靄中絶磵落疎鐘數里踏亂石一川環碧峰暗
林麋養角當路虎留蹤隱逸何曾見孤吟對古松
過下馬陵
下馬陵頭草色春我來懷古一霑巾陵邊又有纍纍冢
應是當年取酒人
覧含元殿基因想昔時朝會之盛且感其興廢
在昔朝元日千門動地來方隅正無事輔相復多才仗
下簮纓肅天中繖扇開皇威瞻斗極曙色辨崔嵬赤案
波光卷鳴稍電尾回熊羆驅禁衛雨露覆蘭臺横賜傾
中帑窮奢役九垓只知營國用不畏屈民財翠輦還移
幸旻天未悔災羣心尊困獸回首變寒灰曾以安無慮
飜令世所哀行人看碧瓦獨鳥下蒼苔雖念陵為谷遥
知禍有胎青編遺迹在此地亦悠哉
望秦陵
䧺心雖盖世竟亦棄羣臣役重傾天下時危啓聖人石
麟空舉首銀海罷流春隴闕今無復應深行路塵
留題樊川李長官莊
杜曲東邊風物幽我來繫馬獨掩留門前翠影山無數
竹下寒聲水亂流酒壓新陳常得醉花開番次不知秋
主公堆案縈官事早晩歸來今白頭
宿終南山下百墖院
驅馬山前訪古蹤僧居瀟灑隔塵籠遶庭石鼈谷間水
入戶鳴鴟堆上風無限老松秋色裏數聲疎鐸月明中
村雞坐聽三號徹去去前朝氣味同
宿華嚴寺與友生會話
危構岧嶤出太虚坐看斜日墮平蕪白烟覆地澄江闊
皎月當天尺壁孤疎磬悲吟來竹閣青燈寂寞照吟軀
老僧怪我何為者說盡興亡涕淚俱
送王揚庭著作宰巫山
蘭臺舊漫郎為邑上瞿塘地僻風烟古公餘日景長江
聲通白帝山勢入青羌落筆多佳句時應滿錦囊
晩意
晩色微茫至前山次第昏羸牛歸逕遠宿鳥傍簷翻盤
喜黃粱熟杯餘白酒渾田家雖淡薄猶得離塵喧
春暮初晴自御宿川之華嚴寺
春莫曾無屬物心野行聊得據鞍吟路經廢苑情通古
水遶蒼山意共深殘曰花間浮暖豔斷雲樓外卷輕陰
騷人自昔傷鶗鴂休苦風前送好音
次韻和師黯寄王耿端公
嫉惡曾收柱後冠淹淪今未復榮班青雲失路初心遠
白雪盈簮壯志閒廐馬尚嘶驄奮迅箧衣猶曝繡闌班
風流縣尹多才思時寄篇章與解顔
聞京尹范希文謫鄱陽尹十二師魯以黨人貶郢
中歐陽九永叔移書責諫官不論救而謫夷陵
令因成此詩以寄且寬其遠邁也
朝野蔚多士衮然良可羞伊人秉直節許國有深謀大
議搖巖石危言犯采旒蒼黃出京府憔悴謫南州引黨
俄嗟尹移書遽竄歐安慙言得罪要避曲如鈎郢路幾
束馬荆川還泝舟傷心衆山集舉目大江流遠動家公
念(師魯父作牧於東川)深貽夀母憂(永叔有母垂老)横身罹禍難當路積
仇讐衛上寧無術亢宗非所憂吾君思正士莫賦畔牢
愁
暑景
溽暑倦幽齋縱横書亂堆風多應秀麥雨密不黃梅乳
燕並頭語紅葵相背開吟餘晴月上涼思入樽罍
夏中
院僻簾深晝景虛輕風時見動竿烏池中綠滿魚留子
庭下陰多燕引雛雨後看兒争墜果天晴因客曝殘書
幽棲未免牽塵事身世相忘在酒壺
夏意
别院深深夏簟清石榴開遍透簾明樹陰滿地日當午
夢覺流鶯時一聲
和淮上遇便風
浩蕩清淮天共流長風萬里送歸舟應愁晩泊喧卑地
吹入滄溟始自由
先公之愛馬以病寄他廐今死矣
先君所乘馬其色白如銀磊落龍之種權竒世共珍獨
嘶如想望久步見精神方目照代夜拳毛刷渭津(先公在河)
(東陜右皆乘此馬)鬛寒如擁浪蹄駃不驚塵潦倒已伏歷蒼黃
仍借人俄傳弊帷信無復錦蒙親倚棹思神駿蕭然淚
灑巾
重過句章郡
曾隨使旆此東歸日日登臨到落暉疇昔侍行猶總角
如今重過合霑衣窺魚翠碧忘形坐趁伴蜻蜓照影飛
風物依然皆自得歲華飄忽賞心遲
晩出潤州東門
京口古䧺處昔年嘗此過風流看石獸人事共江波河
轉路疑盡日斜山更多城樓鬱天半回首恣吟哦
無錫惠山寺
寺古名傳唐相詩三伏奔迸予何之雲山相照翠會合
殿閣對走凉參差清泉絶無一塵染長松自是拔俗姿
二邊(闕)日鬭格釋子宴坐殊不知
過蘇州
東出盤門刮眼明蕭蕭疎雨更陰晴綠楊白鷺俱自得
近水遠山皆有情萬物盛衰天意在一身羈苦俗人輕
無窮好景無緣住旅棹區區暮亦行
秀州通越門外八九里臨水多佳木茂樹以便風
不得停舟一賞愴然為詩
密樹重蘿覆水光珍禽無數語琅琅驚帆瞥過如飛鳥
回首風烟空斷腸
秀州城外九里有竹樹小橋予十八年前與友人
解晦叔飲别于此今過之景物依然而解生已
亡悲歎不足復成小詩
當年共醉此橋邊道舊狂歌至暮天得句旋題新竹上
移舟還傍亂花前君埋塵土骨應化我逐風波心欲然
落日長號感人事沙頭寂寞上漁船
天章道中
畫鷁低飛湖水平高低樓閣滿稽城人遊鑑裏山相照
魚戲空中日共明盡是荷風香不斷忽逢溪雨氣尤清
藍轝却上蘭亭步猿鳥雲蘿伴此行
望太湖
杳杳波濤閱古今四無邊際莫知深潤通曉月為清露
氣入霜天作暝陰笠澤鱸肥人膾玉洞庭柑熟客分金
風烟觸目相招引聊為停橈一楚吟
大禹寺
鑑湖盡處衆峰前寺古蕭疎水石間殿閣北垂連禹廟
松筠東去入稽山坐中巖鳥自上下吟久溪雲時往還
我厭區區走名宦未能來此一生閒
杭州巽亭
公自登臨闢草萊赫然危構壓崔嵬凉翻簾幌潮聲過
清入琴樽雨氣來疇昔江山何處好生平懷抱此中開
東南地本多幽勝此向東南特壯哉
松江長橋未明觀魚
曙光東向欲朧明漁艇縱横映遠汀濤面白烟昏落月
嶺頭殘燒混疎星鳴桹莫觸蛟龍睡舉網時聞魚鱉腥
我實宦遊無况者擬來隨爾帶笭箵
淮中晩泊犢頭
春陰垂野草青青時有幽花一樹明晩泊孤舟古祠下
滿川風雨看潮生
湘公院冬夕有懷
去年急雪灑窗夜獨對殘燈觀陣圖今夕悲風撼軒竹
又來開卷擁寒鑪禪房瀟灑皆依舊世路﨑嶇有萬殊
離京後作
春風奈别何一棹逐驚波去國丹心折流年白髮多脫
身離網罟含笑入烟蘿窮逹皆常事難忘對酒歌
答和叔春雨舟行
幽人漂泊興無窮弄水尋花處處同春入水光成嫩碧
日勻花色變鮮紅静中物象知誰見閒極情懷覺道充
寄語悠悠莫疑我五湖今作狎鷗翁
舟行有感
忽忽賞節物區區何所歸天陰鳥自語水落岸生衣客
况知誰念人生與願違東風百花發獨采北山薇
淮亭小飲
山氣復清淮亭臨亂石開旅愁無處避春色為誰來酒
頼啼鶯送歌隨去雁哀相携聊一醉休使壯心摧
夀陽閒望有感
維舟亭下偶登臨下蔡風流古至今遠嶺抱淮隨曲折
亂雲行野乍晴陰幽人憔悴搔白首啼鳥哀鳴思故林
觸處塗窮何足慟直回天地入悲吟
阻風野步有感呈子履
輕舟留滯已春殘携手悽悽田野間盡日東風吹百草
有時雙鷺下前灣古來少見如君困世上應無似我閒
斗擻塵襟莫回首謗書終不到溪山
過泗水
五年六經此仰首歎勞生山是往時色人皆今日情機
心去國少塵眼向淮明物理吾俱曉漂流安足驚
和丹陽公素學士晩望見懷
古郡登臨足勝遊使君才調更風流過雲送雨海山暗
斜日催蟬江樹秋屢辱嘉招嗟放棄又傳新詠慰淹留
霜天乘興當西謁共醉城尖四望樓
送子履
一舸風前五兩飛南遷今去别慈闈人生多難古如此
吾道能全世所稀幸有江山聊助思莫隨魚鳥便忘歸
君親恩大須營報學取三春寸草微
題花山寺壁
寺裏山因花得名繁英不見草縱横栽培剪伐須勤力
花易凋零草易生
春睡
别院簾昏掩竹扉朝醒未解接春暉身如蟬蛻一榻上
夢似楊花千里飛㗳爾暫能離世網陶然直欲見天機
此中有德堪為頌絶勝人間較是非
覧照
鐵面蒼髯目有稜世間兒女見須驚心曾許國終平敵
命未逢時合退耕不稱好文親翰墨自嗟多病足風情
一生肝膽如星斗嗟爾頑銅豈見明
秋懷
年華冉冉催人老風物蕭蕭又變秋家在鳳皇城闕下
江山何事苦相留
中秋松江新橋對月和柳令之作
月晃長江上下同畫橋横絶冷光中雲頭豔豔開金餅
水面沉沉卧綵虹佛氏解為銀色界仙家多住玉華宫
地䧺景勝言不盡但欲追隨乘曉風
病中得杜丞相見寄詩感而有作
易毁惟遷客雞諳是俗情愁多怯秋夜病久厭人生委
順聞之舊衰羸見者驚新詩如接侍吟罷涕淋纓
滄浪懷貫之
滄浪獨步亦無悰聊上危臺四望中秋色入林紅黯淡
日光穿竹翠玲瓏酒徒漂落風前燕詩社凋零霜後桐
君又暫來還徑去醉吟誰復伴衰翁
和彦猷晩宴明月樓二篇(次韻)
溪聲來從一氣外樓角插在蒼霞中豔歌横飛送落日
哀筝自響吹霜風低昂黛色四山黯凌亂纈紋疎樹紅
憑欄揮手問世俗何人得到蟾蜍宫
落晩天邊燕席開溪山相照絶纖埃綠楊有意簷前舞
凉月多情海上來香穗縈斜凝畫棟酒鱗環合起金罍
自疑身是乘槎客泛徹銀河却欲回
依韻和王景章見寄
歲律崢嶸臘侯深一天風雪卷愁陰故人默默懷交意
逐客悽悽上國心千里相望空眄盼當年下吏阻追尋
咄嗟謗口聞高誼披豁羇懷見雅吟學道元將禦窮困
浮生何必計升沉世間機穽知難避往者圖書可自箴
猶得雲山開醉眼可無俗物撓冲襟鵩來閒暇何須怪
鬼見邪歈豈易禁楚客留情著香草啓期傳意入鳴琴
夫君自上丹梯去莫忘雲泉寄好音
答仲儀見寄
前歲京都吏議喧勁弓摧翮雨連翩男兒窮困終歸道
世路傾危自有天雲壑已通塵外意茅齋仍得日高眠
寄聲吾舅無相念今作江湖九館仙
雨後聞鶯
嬌騃人家小女兒半啼半語隔花枝黃昏雨密東風急
向此漂零欲泥誰
秋雨
陰風攪林壑驟雨到江湖白日不覺沒繁雲何處無樓
吟凉筆硯溪夢亂菰蒲聞說京華甚汚泥入敝廬
懷月來求聽琴詩因作六韻
正聲今遁矣古道此焉存商緩知臣僭風熏見帝尊雄
豪尚餘勇淡泊忽忘言繁極殊無間來長若有源已能
通變化直可探胚渾此理師應得西風獨掩門
送黃通
浪遊天下訪知音健節亭亭恥陸沉當日拜官隨鶴版
此時孤宦入蛇林羈愁雖得著書樂風物能傷遷客心
顧我冥頑如瓦石為君分袂亦悲吟
秋宿虎丘寺數夕執中以詩見貺因次元韻
生事飄然付一舟吳山蕭寺且淹留白雲已有終身約
醁酒聊驅萬古愁峽束蒼淵湥貯月巖排紅樹巧装秋
裴回欲出向城市引嶺烟蘿還自羞
夢歸
雨隔疎鐘曉不知春風吹夢過江西雨聲破夢北窗響
卧憶江西路亦迷
獨步遊滄浪亭
花枝低欹草色齊不可騎入步是宜時時携酒祗獨往
醉倒惟有春風知
初晴遊滄浪亭
夜雨連明春水生嬌雲濃暖弄微晴簾虛日薄花竹静
時有乳鳩相對鳴
遊招隱道中
揚鞭望招隱塵思漠然收雲接青林谷泉兼碧草流疎
鐘傳别壑晩日動前樓嘉遁平生志吁嗟得暫遊
揚州城南延賓亭
亂蟬咽咽柳霏霏獨上危亭俯落暉江外山從林下見
城中人向渡頭歸風烟遠近思高遁豺虎縱横難息機
出處兩乖空自撓傷哉吾道欲何依
晩泊龜山
南灣晩泊一裴徊小徑山間佛寺開石勢向人森劒戟
灘光和月瀉瓊瑰每傷道路銷時序但屈心情入酒杯
夜籟不喧羣動息長吟聊以寄餘哀
滄浪静吟
獨遶虚亭步石矼静中情味世無雙山蟬帶響穿疎戶
野蔓盤青入破窗二子逢時猶死餓三閭遭逐便沉江
我今飽食高眠外惟恨澄醪不滿缸
丹陽子高得逸少瘞鶴銘於焦山之下及梁唐諸
賢四石刻共作一亭以寳墨名之集賢伯鎮為
之作記遠來求詩因作長句以寄
山陰不是換鵝經京口今存瘞鶴銘瀟灑集仙來作記
風流太守為開亭兩篇玉蕊塵初滌四體銀鈎蘚尚青
我久臨池無所得願觀遺法快沉冥
遊霅上何山
今古何山是勝遊亂峰縈轉統滄州雲含老樹明還滅
石礙飛泉咽復流偏嶺烟霞迷俗客一溪風雨送歸舟
自嗟塵土先衰老底事孤僧亦白頭
冬日偶書
漫走聲名三十年亦曾文采動君前玉顔皓齒他人樂
獨守殘燈理舊編
寒夜十六韻答子履見寄
風雨夜寒新空齋感慨頻詩書窮不放燈火静相親眺
聽時懷土低摧動畏人(魏文詩云客子常畏人)漫書成咄咄遠吠
厭狺狺念昔罹憂患惟君共苦辛漂流數千里會合十
餘旬各閔傷弓翼聊同呴沫鱗誰知公冶罪衆笑伯龍
貧隔絶今一水暌離將再春嘉篇數為貺尺牘亦相珍
倚伏時難定屯亨理亦循劒埋猶有氣蠖屈尚能伸邦
國方登俊江湖且放神不憂知在命任重莫如身白首
襟期遠青雲志業均陶然任元化慎勿損天真
獨遊曹氏園因寄伯玉
去年把酒共裴回今日尋幽獨此來竹密似嫌閒客入
梅含應待主人開贊謀盛府方投刃捍患長提正展才
早晩得歸如舊約伴君池上倒樽罍
小酌
寒雀喧喧滿竹枝驚風淅瀝玉花飛霜柑糖蟹新醅美
醉覺人生萬事非
送人還吳江道中作
江雲春重雨垂垂索寞情懷送客歸不憤東流促行棹
羡他雙燕逆風飛
題廣喜法師堂
我為名驅苦俗塵師知法喜自怡神未如歡戚兩忘者
始是人間出世人
詩僧則暉求詩
全吳氣象豪詩思合翹翹風雅久零落江山應寂寥會
將趨古澹先可去浮囂好約長吟處霜天看怒潮
關都官孤山四照閣
勢壓蒼崖險可驚攀雲半日到軒楹旁觀竹樹回環翠
下視湖山表裏清漸覺愁隨烟靄散只疑身有羽翰生
他年君掛朱幡後蠟屐笻枝伴此行
清軒
誰鑿幽軒刮眼清湖中嘉處更禪扄龍聽夜講寒生席
鷗伴晨齋暖戲庭水月澄明應作觀雲山濃淡自開屏
我公亦為留竒句此地人間合有靈
某為世所棄困居於蘇平生交遊過門不顧長安
侍讀葉丈不以秦吳之遠高下之隔閔此窮悴
持貺以詩然韻險句竒不可攀續仰酬高誼強
抉蕪音
公鎮西都擁劇權遠嗟窮苦寄新篇氣䧺廻出關河外
句險空驚魚鳥前玉帳夜嚴兵似水茅齋春静草如烟
才愚榮悴皆殊絶自笑相酧更斐然
暑中閒詠
嘉果浮沉酒半醺牀頭書册亂紛紛北軒凉吹開疎竹
卧看青天行白雲
寄題趙叔平嘉樹亭
嘉樹名亭古意同拂簷圍砌共青葱午陰閒淡茶烟外
曉韻蕭疎睡雨中開戶常時對君子遶軒終日是清風
盤根得地年年盛豈學春林一餉紅
西軒垂釣偶作
曾以文章上石渠忽因讒口出儲胥致君事業堆胷臆
却伴溪童學釣魚
夜聞笮酒有聲因而成詠
糟牀新壓響泠泠欹枕初聞睡自輕幾段愁悰俱滴破
一番歡意已篘成空階夜雨徒傳句三峽流泉無此聲
只待松軒看飛雪呼賓同引甕頭清
秋夕懷南中故人
向夕依闌念昔遊蕭條節物更他州池光不動天深碧
月色無情人獨愁千里江山幽信絶一場風露敗荷秋
征鴻急急知何事斷續哀鳴過不休
宋詩鈔卷五
