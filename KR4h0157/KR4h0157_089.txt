宋詩鈔卷八十九
内閣中書舍人吳之振編
劉克莊後村集
劉克莊字潛夫莆陽人後村其號學於眞西山以廕
入仕除潮倅遷建陽令移仙都嘗詠落梅有東君謬
掌花權柄却忌孤高不主張䜛者箋其詩以示柄臣
由此閒廢十載因有病後訪梅絶句云夢得因桃却
在遷長源為柳忤當權幸然不識桃并柳也被梅花
累十年後起至將作簿兼參議端平初為玉牒所主
簿奉祠起知袁州累遷廣東運判又奉祠起江東提
刑召對以將作監直華文閣賜同進士出身專史事
尋入經筵直綸省無何以留黃不奉詔用秘閣修撰
出為福建提刑初趙紫芝徐道暉諸人擺落近世詩
律歛情約性因狹出竒合於唐人時謂四靈體格後
村年甚少刻琢精麗與之並驅已而厭之謂諸人極
力馳驟纔望見賈島姚合之藩而已欲息唐律專造
古體趙南塘曰不然言意深淺存人胷懷不繫體格
若氣象廣大雖唐律不害為黃鐘大吕否則手操雲
和而驚飈駭電猶隠隠絃撥間也後村感其言而止然
自是思益新句愈工涉歴老練布置闊遠論者謂江
西苦於麗而冗莆陽得其法而能瘦能淡能不拘對
又能變化而活動蓋雖會衆作而自為一宗者也
宿莊家
茆茨迷詰曲度谷復踰陂世上事如許山中人不知牛
羊晴卧野鵝鶩晚歸池粗識為農意秋輸每及時
北山作
骨法枯閒甚惟堪作隠君山行忘路脉野坐認天文字
瘦偏題石詩寒半說雲近來仍喜聵閒事不曾聞
黃檗山
出縣半程遥松間認粉標峰排神女峽寺創德宗朝鸛
老巢高木僧寒曬墮樵早知人世淡來住退居寮
客中作
漂泊何湏遠離鄉即旅人吹薪嘗海品書刺謁田鄰家
寄寒衣少山來曉夢頻小兒仍病瘧詩句竟無神
小寺
小寺無蹊徑行時認蘚痕犬寒鳴似豹僧老瘦于猿澗
水來旋磨山童出閉門城中梅未見已有數株繁
晚春
花事匆匆了人家割麥初雨多田有鵲潮小市無魚秃
筆回僧簡褒衣看古書經年稀見客聲折轉生疎
夜過瑞香菴作
夜深捫絶頂童子旋開扉問客來何暮云僧去未歸山
空聞瀑瀉林黑見螢飛此境惟予愛他人到想稀
蒜嶺
到此思家切寒衣半淚痕燒餘山頂禿潮至海波渾僕
怕昏無店人言近有村吾生輸野老笑語掩柴門
浦城道中
纔入仙霞路重裘尚不支居人收桕實客子辦梅詩地
濕然萁坐霜寒隔被知向來真錯計不買草堂基
幽居寺
相傳有儒者唐季隠茲峰電已收遺藁雲方鎻暮鐘木
碑無世次石洞斷人蹤此士何曾死林深不可逢
哭容倅舅氏二首
老赴容州辟移書勸不回客迎蕭寺哭喪附海舟來瘴
雨銘旌暗空山梵磬哀未知墳上栢此去幾時栽
尚記陪言笑如今呌不譍兒分身後俸僧上殯前燈宅
有遺基在田無一畝增問天何至此在日以廉稱
吳大帝廟
露坐空山裏英靈喚不廻久無祠祭至曾作帝王來壞
壁蟲傷畫殘爐鼠印灰今人渾忘却江左是誰開
鐡塔寺
細認苔間字方知鑄塔時不因兵廢壞似有物扶持古
殿人開少深窗日上遲僧言明受事相對各攅眉
哭薛子舒二首
毉自金壇至猶言疾可為瀕危人未信聞死世皆疑交
共收殘藁妻能讀殮儀借來書册子掩淚付孤兒
忍死教磨墨留書訣父兄讀來堪下淚寄去怕傷情墓
要師為誌詩於世有名夜闌秋枕上猶夢共山行
贈川郭
川郭顚狂甚平生挾術遊老猶擕侍女貧不諂公侯用
藥多投病詶錢或掉頭金陵官酒貴應典舊貂裘
贈錢道人
除了布裘外都無物自隨跣能行大雪飢但嚥華池說
相言多騐嫌錢事更竒一般難曉處装背貴人詩
送鄒景仁
衝寒何處去新戍尚來年客勸休辭幕君言已買船霜
清江有蟹葉脱木無蟬若過東林寺擕家往問禪
二將(石侯韓仔)
二將同時死路人聞亦哀力窮鏖轉急圍厚突難開戰
骨尋應在殘兵間有廻傷心郵遞裏隔日捷書來
蒜嶺夜行
嶺頭無復一人來漁店收燈戸不開松氣滿山凉似雨
海聲中夜近如雷擬披醉髮横簫去只寄鄕書與劒廽
他日有人傳肘後尚堪收拾作詩材
别敖器之
舊說閩人苦節稀先生獨抱歲寒姿老年綘帳聊開講
當日烏臺要勘詩東閣不遊緣有氣草堂未架為無貲
輕煙小雪孤行路折賸梅花寄一枝
哭楊吏部通老
白首為郎已晚哉民間桑柘手親栽蓋棺只着深衣去
行李空擔語錄廻主祭遺孤猶未冠著書殘藳漫成灰
可憐薄命飄飄客虚事江西幕府來
老歎
肘後寄書懶更開只今年髩已相催但聞方士騰空去
不見童男入海廻無藥能留炎帝在有人曾哭老聃來
醉鄉一路差堪向終擬劉伶冢畔埋
答友生
讀易參禪事事竒高情已恨挂冠遲清于楚客滋蘭日
貧似唐人乞米時家為買琴添舊債厨因養鶴減晨炊
君看江表英雄傳何似孤山一卷詩
趙清獻墓
南渡先賢迹已稀蕭然華表立山陂可曾長吏修祠宇
便恐樵人落樹枝幾度過墳偏下馬向來出蜀只擕龜
自憐日暮天寒客不到林間讀隧碑
呈袁秘監
近日頻聞有峻除人傳君相重師儒細旃坐穩方輪講
羣玉峰高未要扶别後曾過東閣否新來亦乞鑑湖無
幾時供帳都門外真寫先生作畫圖
漁梁
春泥滑滑雨絲絲一路隂寒少齊時水入陂渠喧似瀑
雲從山崦上如炊燎衣去傍田家火炙燭來看野店詩
落盡梅花心事惡獨搔蓬鬢遶殘枝
小梓人家
生來拙性嗜清幽因過山家為小畱頂笠兒歸行樹杪
提瓶婦去汲溪頭参天老竹當門碧盡日寒泉遶舍流
我料草堂猶未架規模已被野人偷
瓜洲城
先朝築此要防邊不遣邊人見戰船遮斷難傳河朔檄
修來大費水衡錢書生空抱聞鷄志故老能言飲馬年
慚愧戍兵身手健箔楼各占一間眠
鳳凰臺晚眺
經月疎行臺上路秣陵城郭忽秋風馬嘶衛霍空營裏
螢起齊梁廢苑中野寺舊曾開玉帳翠華久不幸離宫
小儒記得隆興事閒對山僧說魏公
贈玉隆劉道士
觀中曾訪老黃冠爾尚為童立醮壇新染氅衣披得稱
舊泥丹竈出來寒詩非易作湏勤讀琴亦難精莫廢彈
憶上洪崖題瀑布因游試為拂塵看
晉元帝廟
元帝新祠西郭外野人弔古獨來游隂隂畫壁開冠劒
寂寂絲窠上璪旒勢比龍盤猶在眼事隨鴻去不回頭
葉碑廊下無人看欲去摩挲又少畱
清涼寺
塔廟當年甲一方千層金碧萬緇郎開山佛已成(闕)鬼
住院僧猶說李王遺像有塵龕壊壁斷碑無首立斜陽
惟應駐馬坡頭月曾見金輿夜納涼
冶城
斷鏃遺鎗不可求西風古意滿原頭孫劉數子如春夢
王謝千年有舊遊高塔不知何代作暮笳似說昔人愁
神州只在闌干北度度來時怕上楼
雨花臺
昔日講師何處在高楼猶似雨華名有時寳向泥尋得
一片山無草敢生落日磬殘鄰寺閉晴天牛上廢陵耕
登臨不用深懷古君看鍾山幾個争
新亭
此是晉人遊集處當時風景與今同不干鐡鏁楼船力
似是蒲葵塵柄功幾簇旌旗秋色裏百年陵闕淚痕中
興亡畢竟緣何事專罪清談恐未公
眞州北山
憶昔邊兵入控弦官軍迎戰北山邊笳簫有主安新葬
蓑笠無人墾廢田兵散荒營吹戍笛僧從敗屋起茶煙
遥憐鍾阜諸峰好閒鎖行宫九十年
故宅
恰則炎炎未百年今看枯柳青疎蟬莊田置後頻移主
書畫殘來亦賣錢春日有花開廢圃歲時無酒滴荒阡
朱門從古多如此想見魂歸也愴然
送周監門
一領青衫似敗荷奈君母老秩卑何三年幕府無人薦
常日柴門有客過身畔擔輕藏俸少江頭船重載書多
故人若問軍中事為說防秋夜枕戈
挽黃巖趙郎中二首
朱公徒弟丘公壻標致雖高氣宇和心向奏篇尤暴白
髮因時事欲蒼皤訃傳淮甸邊情惜路出蕭山巷祭多
最長郎君師友盛我知墓碣有人磨
青衫昔作督郵時賞鑒除公更有誰勘獄不嫌人守法
撰文常對衆稱竒築臺虚辱生前意穿冢難詶地下知
欲寫哀思傳挽者身今戎服不能詩
寄趙昌父
世上久無遺逸禮此翁白首不弹冠一生官職監南嶽
四海詩盟主玉山經歲著書人少見有時入郭俗争看
何因樵服供薪水得附高名野史間
豫章溝
溝水泠泠草樹香獨穿支徑入垂楊薺花滿地無人見
唯有山蜂度短墻
野店蕭蕭掩竹門岸沙猶記履綦痕東風枉是吹花急
綠盡平蕪却斷魂
西山
絶頂遥知有隠君飡芝種术鹿為羣多應午竈茶煙起
山下看來是白雲
秋風
黃葉蕭蕭忽滿街獨騎瘦馬豫章臺莫捋宋玉心中事
吹向潘郎髩畔來
跋小寺舊題
禪几曾陪白㲲巾柑花似雪鬭芳新而今柑子圓如弹
不見澆花供佛人
憶殤女
靈照羇魂章水西冷風殘雪古招提老懷已作空花看
更把楞嚴曉病妻
歸至武陽渡作
夾岸盲風掃棟花高城已近被雲遮遮時畱取城西塔
篷底歸人要認家
古墓
石麟闕耳筍生苔要讀豐碑與客來精舍荒涼僧已出
瓦墻一朵佛桑開
下蜀驛
幄殿荒涼屋欠扶紹興遺老故應無舊來曾識高皇帝
尚有庭前柳一株
出郭
江邊一雨洗秋容北郭東郊野意濃老大怕它人檢點
隔溪隔柳看芙蓉
再贈錢道人
拙貌慚君仔細看鏡中我自覺神寒直從杜甫編排起
幾箇吟人作大官
蒙恩監南嶽廟
久問嫖姚乞退閒今朝凖勑放生還人欺觧罷青油幕
帝遣監臨紫蓋山營卒展辭回玉帳林僧講賀到柴關
丈夫不辦封侯事猶要名標處士間
烏石山
兒時逃學頻來此一一重尋盡有蹤因漉戲魚羣下水
緣敲響石鬭登峰熟知舊事惟隣叟催去韶華是暮鐘
畢竟世間何物壽寺前雷仆百年松
葺居
兵火間關髩欲絲歸來聊卜草堂基架畱手澤書堪看
㸑有躬耕米可炊畏濕先開通水竇貪明稍斫近簷枝
旋移梅樹臨窗下凖備花時要索詩
挽趙仲白二首
生被才名譴摧殘到死休家留遺藁在棺問故人求對
月悲孤詠逢山憶共遊昔年擕手地今送入松楸
昨弔寝門外萊妻泣最悲因言兒上學復為墓求碑零
落燒丹訣凄凉哭鶴詩託孤朋友事非謂九泉知
除夕
除夕隂寒怕卷簾雨聲斷續下疎簷壁穿自和乾泥補
窗損教尋廢紙粘秖有青燈相守定縱無白髮亦生添
更殘自算明年事不就君平卦肆占
挽鄭淑人(李尚書内)
憶在軍中為記室謝公門館事皆知謙卑若婦初嬪日
儉素猶夫未貴時病了死生惟點首晩憂家國每顰眉
舊人猶有任安在攬沸西風獻些詞
悼阿昇
寳惜吾皃如拱璧那知變滅只湏臾畏啼尚宿通宵火
塗䪿猶殘隔日朱坐客相寬云夢幻故人來弔訝清癯
荒山歲晚無行跡心折原頭樹影孤
送眞舍人帥江西三首
諫書元不為求名上有蒼穹鑒至誠絶塞傳觀皆動色
豈知難悟漢公卿
舶客珠犀湊郡城向來點涴幾名卿海神亦歎公清德
少見孤舟箇樣輕
應對詼諧路亦開漢家天子日招徠當時惟有膠西相
不向平津閤裏來
立春二首
恰歸舊隐再逢春村巷荒涼草沒人犬壞園中門作竇
盜規墳上樹為薪官如巫祝難羞賤家似樵漁敢諱貧
聞說鄰醅低價賣病夫一滴未沾脣
今歲春盤始住家也勝羇旅走天涯圃晴菜拆經霜甲
林暖梅飛徧地花閒有工夫憂世事老無勲業惜年華
近來死盡吟詩者得句聊從野叟誇
燈夕
千炬金梔映玉蕖臺城昨夢又年餘斷無絃索鳴華屋
惟見炊煙起草廬兒報瓶空因止酒婢言油盡暫停書
蓬窗亦有精勤士何必然藜向石渠
戲孫季蕃
少日逢春一味癡輕鞭小䄂趁芳時常過茶邸租船出
或在禅林借枕欹名妓難呼多占定好花易落况開遲
身今憔悴投空谷悔不當年秉燭嬉
紫澤觀
修持盡是女黃冠自小辭家學住山簾影静垂斜日裏
磬聲徐出落花間祭星綠簡親書字避客青衣密掩關
最爱粉墻堪試筆苦無才思又空還
方寺丞新第二首
宅成天下借圖看始笑書生眼力慳地占百弓多是水
楼無一面不當山荷深似入苕溪路石怪疑行雁蕩間
只恐中原方鼎沸天心未遣主人閒
一生不畜買田錢華屋何心亦偶然客至多逢僧在坐
釣歸惟許鶴隨船按行花木皆僚友主掌湖山即事權
京洛貴人金谷裏安知世上有林泉
方寺丞&KR1468;子初成
船成莫厭野人過久欲從公具釣蓑積雨晴來湖面闊
殘花落盡樹隂多新營小店皆依柳舊有危亭尚隔荷
所恨前峰含暝色不然和月宿煙波
問友人病
病來清瘦欲通仙深炷香篝掃地眠野客勸尋廉藥買
外人偷出近詩傳術庸難靠醫求效俗陋多依鬼乞憐
鷗鷺如欺行迹少分明溪上占漁船
偶賦
身已深藏畏俗知客來鄰曲善為辭偶弹冠起成何事
徑拂衣歸自一竒村飲婦常留燭待山行童亦挾書隨
明時性學尤通顯却悔從初業小詩
贈翁定
相逢乍似生朋友坐久方驚隔闊餘徧問諸郎皆冠帶
自言别業可樵漁住鄰秦系曾居里老讀文公所著書
十七年間如電瞥君鬚我鬢兩蕭疎
哭毛易甫
至尊殿上主文衡誰料臺中有異評垂二十年猶入幕
後三四㮄盡登瀛白頭親痛終天訣丹穴雛方隔歲生
策比諸儒無愧色自緣命不到公卿
題方武成詩草
性僻爱詩如至寳借君詩卷百廻看吟來體犯諸家少
改定人移一字難束瀑為題猶夭矯吞山入句尚蒼寒
嗟余老鈍資磨琢安得同衾語夜闌
挽柯東海
不持寸鐡霸斯文疇昔曾將膽許君撰出騷詞奴宋玉
寫成帖字婢羊欣喪無歸費人爭賻詩有高名遠亦聞
昨覽埋銘增感愴纍纍舊友去為墳
書考一首
香火精勤閱一朞孤臣無路答鴻私銜如已廢陳人樣
俸比初開小學時世上升沉姑付酒考中供状是吟詩
五錢買得羊毛筆自寫年勞送有司
穴蟻
穴蟻能防患常于未雨移聚如營洛日散似去邠時斷
續緣高壁周遭避淺池誰為謀國者見事反傷遲
宿千歲庵聽泉
因爱庵前一脉泉襆衾來此借房眠驟聞將謂溪當戶
久聽翻疑屋是船變作怒聲猶壮偉滴成細點更清圓
君看昔日蘭亭帖亦把湍流替管絃
哭宋君輔(倚)
早題淡墨魁多士晚着青衫事護軍方見叔孫來議禮
已傳子夏去修文先朝繅藉為圭璧近世摧殘用斧斤
回首冶城棋飲地雁悽蝉咽不堪聞
觀元祐黨籍碑
嶺外瘴魂多不返冢中枯骨亦加刑稍寬末後因奎宿
暫仆中間得彗星蚤日大程知反覆莫年小范要調亭
書生幾點殘碑淚為弔諸賢地下靈
答翁定
牢落祠官冷似秋頼詩消遣一襟愁喜延明月常開戶
貪對青山懶下楼客詫瀑竒邀往看僧誇寺僻約來遊
何當與子分峰隠飢嗅巖花渴飲流
聞城中募兵有感二首
調發多年籍半空虎符招補至閩中莊農戎服來&KR0757;戟
太守儒装學拍弓去日初辭鄉樹綠到時愁見戍旗紅
募金莫作纏頭費留製衣袍禦北風
昔在軍中日募兵萬夫魚貫列行營懸金都市招徠廣
立的轅門去取精二石開弓猶恨少雙重被鎧尚嫌輕
伍符今屬他人手歴歴空能記姓名
書事二首
黃旗旁午責軍需括匠搜船遍里閭士稚去時無鎧仗
武侯屯處有儲胥糧空都内憂難繼甲出民間策恐疎
昔補戎行今簡汰空搔短髮看兵書
人道山東入職方書生膽小慮空長遺民似蟻飢難給
俠士如鷹飽易揚未見馳車修寝廟先聞鑄印拜侯王
青齊父老應流涕何日鸞旗駐路旁
李文饒一首
畫取維州如槁葉策禽潞將似嬰兒九原精爽人猶畏
想見中書秉筆時
送葉知郡(禾)
家在春風住二年借侯無路意悽然到來不飲官中水
歸去難謀郭外田燈遠村民多點塔擔輕津吏易排船
壺公亦似追程送青過囊山古寺前
身在一首
身在樵村釣瀨行秋毫不與市朝爭目云嗜酒相繩急
謗到吟詩所犯輕沉水一銖銷永晝蠧書數葉伴殘更
閉門孤學無窮味笑殺韓公接後生
命拙
命拙躬耕逢歉歲旋營水菽度晨昏晴天田舍禾歸害
臘日山家酒滿盆護竹短墻修復壊澆花小井汲來渾
早知不是封侯相蓑笠何因肯出村
歲晚書事十首
荒苔野蔓上籬笆客至多疑不在家病眼看人殊草草
隔林迢遞見梅花
踏破儂家一逕苔雙魚去換隻雞回幸然不識聱牙字
省得閒人載酒來
書生元不信禨祥老去無端慮事詳白髮社巫云日吉
明朝渫井更苫墻
鬱壘鍾馗尚改更青雲變幻幾公卿人間止有章泉叟
撲斷衡山了一生
細君炊秫婢繰絲綵勝酥花摠不知窗下老儒衣露肘
挑燈自揀一年詩
門冷如冰儘不妨由來富貴屬蒼蒼誰能却學癡兒女
深夜潛燒祭竈香
歲晚郊居苦寂寥日高鹽路去城遥深深榕逕苔墻裏
忽有銀釵呌賣樵
主公晚節治家寬婢慣奴驕號令難圃在屋邊慵種菜
井臨砌畔怕澆蘭
日日抄書懶出門小窗弄筆到黃昏了頭婢子忙勻粉
不管先生硯水渾
丐客鶉衣立戶前豈知儂自窘殘年染人酒媪逋猶緩
且送添丁上學錢
元日
元日家童催蚤起起搔冷髮惜殘眠未將栢葉簮新歲
且與梅花叙隔年甥姪拜多身老矣親朋來少興蕭然
人生智力難求處惟有稱觴阿母前
野性
野性無羈束人間毁譽輕客言詩惹謗妻諫酒傷生窗
納鄰峰碧瓢分遠澗清近來猶少睡打坐到鐘聲
懷保寧聰老
秣陵一見歎魁梧每恨斯人不業儒幾度劇談俱扺掌
有時大醉勸留鬚探梅尚憶陪山屐煨芋何因共地爐
我已休官師退院肯來林下卓庵無
夾漈草堂
嶺絶瀑源窮曾于此築宫得知千載上因住萬山中故
址苔荒盡遺書電取空高皇南渡始却議及招弓
西林寺
將謂如廬阜因迂數里行問俱無古迹來等慕虚名借
榻眠難熟逢碑眼暫明殘僧逃似鼠難結社中盟
仙遊縣
不見層岡與複嵓眼中夷曠似江南煙收綠野連青嶂
樹闕朱橋映碧潭丞相無家曾住寺聘君有字尚畱庵
荒山數畝如堪買徑欲誅茅老一龕
自昔
自昔英毫忌苟同此身易盡學難窮習為聯絶真唐體
講到玄虚有晉風螘子盡云参妙喜乞兒自許識荆公
安知斯世無顔閔到死浮沉里巷中
耕仕一首
耕不逢年仕背時蕭然井臼掩茆茨貧求生墓為謀早
病學還丹見事遲馬上功名成畫餅林間身世似持棋
未應對客呈飢面尚有荒園可種葵
感昔二首
談攻說守漫多端誰把先朝事細看棄夏西郵忘險要
失燕北面受風寒傍無公議扶种李中有流言沮范韓
寄語深衣揮麈者身經目擊始知難
先皇立國用文儒竒士多為筆墨拘澶水歸來邊奏少
熙河捷外戰功無生前上亦知強至死後人方誄尹洙
螻蟻小臣孤憤意夜窗和淚看輿圖
燕
野老柴門日日開且無欄檻礙飛廻勸君莫入珠簾去
羯鼓如雷打出來
過永福精舍有懷仲白二首
永福招提小步廊憶擕詩卷共追涼年來行處常迂路
纔近君家即斷腸
一樹梅花揜舊居主人僊去客來疎白頭留得吟詩友
每見郎君勉讀書
春旱四首
一春閔雨動龍顔曉殿權停賀雪班林下散人看邸報
也疎把酒廢游山
去冬玉塞静無埃春雪雖遲亦壓灾大士送歸天竺去
相公先入浙江來
屋山無笱圃無蔬釡冷樽空客至疎說與厨人稀作粥
老夫留腹要盛書
清明無雨下秧難小麥低低似剪殘窮巷蕭然惟飲水
家童忽報井源乾
得曾景建書一首
聞君别後買傾城酒戒中年亦放行遠使忽來知病起
近書全未說丹成莫嫌身去依劉表曾有人甘殺禰衡
何日斷原荒澗畔一間茅屋對寒檠
示皃
瓜芋村邊一畝宫閉門不復問窮通生羞奏技伶人裏
死怕標名狎客中講學有誰明太極吟詩無路和薰風
身今老矣空追悔但祝吾皃勿似翁
憶毛易甫薛子舒
昔在江東會集時二君獨許話心期春風蕭寺同登塔
落日荒臺共讀碑百吏染毫供草檄萬花圍席看題詩
那知數尺無情土别後雙埋玉樹枝
哭趙紫芝
奪到詩人處詞林亦可悲世間空有字天下更無詩盡
出香分妓惟留硯付皃傷心湖上冢誰葬復誰悲
中&KR2675;先塋
昔遇重華席屡前因排貴近去翩然叩墀䄂有馳毬疏
易簀囊無沐槨錢當日傳家惟諫草至今贍族頼祠田
原頭宰木蒼如此纔見山庵葺數椽
被酒
酒戶當年頗著聲可堪病起困飛觥醉呼禇令爲傖父
狂喚桓公作老兵舊有峥嶸皆鏟去新無壘塊可澆平
投床懶取騷經看只喚棃花觧宿酲
夢豐宅之二首
一别茫茫隔九京夢中慷慨語如生老猶奮筆排和議
病尚登陴募捄兵天奪偉人關氣數時無好漢共功名
烽煙未靖王師老寳劒雖埋憤未平
斯人古少况于今每恨諸賢識未深朝給賻錢方掩骨
家無餘帛可為衾向來夫子真知已近世門生喜負心
惟有天涯華髮掾獨揮衰涕望山隂
答鄭閩清
多着𥜗裙少裹巾形容蒼槁意清真舊時論語都忘記
難做深衣社裏人
前軰
前軰日以遠斯文吁可悲古人皆尚友近世例無師晚
節初寮集中年務觀詩雖云南渡體俗子未容窺
贈徐相師
許負遺書果是非子憑何處說精微使君豈必如椰大
丞相元來要瓠肥䄂闊日常籠短刺肩寒春未換單衣
半頭布袋挑詩卷也道遊方賣術歸
寄何立可提刑
故人握節守齊安聞說邊頭事愈難赤手募丁修險隘
白頭擐甲禦風寒半腰城甫包圍畢一把兵皆點摘殘
收得去年書在架憶君燈下展來看
贈防江卒六首
陌上行人甲在身營中少婦淚痕新邊城柳色連天碧
何必家山始有春
壮士如駒出渥洼死眠牖下等蟲沙老儒細為兒郎說
名將皆因戰起家
昨者邳徐表奏通聖朝除吏遍山東新來調卒防秋浦
又與山東報不同
自屬嫖姚性命輕君看一蟻尚貪生無因喚取談兵者
來向橋邊聽哭聲
戰地春來血尚流殘烽缺&KR1380;滿淮頭明時頗牧居深巷
若見關山也自愁
一炬曹瞞僅脱身謝郎棋畔走苻秦年年拈起防江字
地下諸賢會笑人
哭黃直卿寺丞二首
久在文公几杖旁暮年所得最精詳貧甘香火辭符竹
病整衣冠坐簀牀壮士軍中悲亮死先師地下惜回亡
法雲破寺三間屋却有門人遠赴喪
當年出塞共臨戎箭滿行營戍火紅督府凱旋先請去
堅城築就獨無功身謀彼此皆迂闊國事中間偶異同
莫怪些詞含哽噎在時曾賞小詩工
送章通判
半刺已官尊常時讀魯論身居恭叔里心在晦翁門貧
士來遮路詩人送出村君能齊得喪何必戀華軒
聞何立可李荗欽訃二首
初聞邊報暗吞聲想見登譙與敵爭世俗今猶疑許遠
君王元未識眞卿傷心百口同臨穴極目孤城絶救兵
多少虎臣提將印誰知戰死是書生
何老長身李白鬚傳聞死尚握州符戰場便合營雙廟
太學今方出二儒史館何人徵逸事羽林無日訪遺孤
病夫疇昔曾同幕西望關山涕自濡(二君皆舊同官)
鄰家孔雀
初來毛羽錦青葱今與家雞飲啄同童子有時偷剪翅
主人常日少開籠嶠南歲月幽囚裏隴右山川夢寐中
因笑世間真贗錯繡身翻得上屛風
讀崇寧後長編二首
自入崇寧政已荒由來治忽繫毫芒初為御筆行中旨
漸取兵權付左璫玉帶觧來頒貴倖珠袍脱下賜降羌
諸公日侍鈞天讌不道流人死瘴鄉
陳迹分明斷簡中纔看卷首可占終兵來尚恐妨恭謝
事去徒知悔夾攻丞相自言芝産第太師頻奏鶴翔空
如何直到宣和季始憶元城與了翁
題繫年錄
炎紹諸賢慮未精今追遺恨尚難平區區王謝營南渡
草草江徐議北征往日中丞甘結好暮年都督始知兵
可憐白髮宗留守力請鑾輿幸舊京
七月九日二首
海激天翻電雹嗔蒼松十丈劈為薪須臾龍卷它山去
誤殺田頭望雨人
樵子俄從間路廻因言深谷響如雷分明雨怕城中去
只隔前峰不過來
宿山中四首
城中人怪我清旦買芒鞋君若知其趣還應日日來
就泉為碓屋纍石作書龕有意耕汾曲無心起水南
玉筯篆文古銀鈎楷法精得知千載下時有打碑聲
凄風轉林杪露坐感衣單不道山中冷翻憂世上寒
村校書
短衣穿結半瓢空所住茅簷僅蔽風久誦經書皆點記
試挑史傳亦旁通青燈窗下研孤學白首村中聚小童
却羡安昌師弟子只談論語至三公
聖賢
聖賢自牧極卑謙後學才高膽力兼悔賦不妨排賈誼
謗詩遂至劾陶潛(事見政和御史章疏)取人最忌規模狹絶物常
因議論嚴君看國風三百首小人賤隸採何嫌
華嚴知客寮
簷外蒼榕六月秋小年來此愛深幽壊墻螢出如漁火
古壁蜂穿似射侯涉世昏昏忘舊語入山歴歴記前遊
故人埋玉僧歸塔獨聽疎鐘起暮愁(第四句亡友闕之白所作今補足)
自勉
海濱荒淺幼無師前哲藩籬尚未窺玄詠易流西晉學
苦吟不脱晚唐詩遠僧庵就勤求記亡友墳成絫索碑
天若假予金石壽所為詎肻止於斯
少日
少日關河要指呼晚歸田里似囚拘氣衰不敢高聲語
腕弱纔能小楷書座有老兵持共飲路逢醉尉避前驅
子元兄弟何為者自是嵇康處世疎
示同志一首
滿身秋月滿襟風敢歎栖遲一壑中除目觧令丹竈壊
詔書能使草堂空豈無高士招難出曾有先賢隠不終
說與同袍二三子下山未可太匆匆
送陳寺丞守南劒
詔免延英對輕裘見吏民極知忙救旱豈是急頒春邑
為搜空壊州因獻羡貧此行休戚係未敢賀朱輪
十月二十二夜同方寺丞宿瀑庵讀劉賓客集
瀑山木落霜寒夜共讀吾家夢得詩坐對遺篇忘漏盡
手遮殘燭怕風吹森嚴似聽元戎令機警如看國手棋
千載愚溪相對壘未應地下友微之
久早即事
暘烏下飲百川空民自祠龍禱社公豈是長官渾忘却
水車聲不到城中
輸租常占一村先不望明時舉力田老畏里胥如畏虎
敗人詩思攪人眠
哭陳鑰主簿
不但心孤介生形已怪竒在為官長罵沒使邑人思魂
遠鄉猶隔名微世未知空存朋友誼到此力何施
答婦兄林公遇四首
霜下石橋滑蛩吟茅店清夢回殘月在錯認是天明
恨余行李速愧子酒杯長日暮于誰屋天寒陟彼岡
自笑如窮鬼相從不記年每煩詩餞送不止辦車船
挹君如玉雪未易得親疎何日深山裏同燈共讀書
崇化麻沙道中
經行爱此人煙好面俯清溪背負山半&KR1468;何妨呼渡去
小橋不礙負薪還遠聞清磬來林杪忽有朱欄出竹間
深處安知無隠者卜鄰容我設柴關
館頭
雨雪蕭蕭驛堠長不堪流潦入車箱撫州城外黃泥路
即是人間小太行
發臨川
始予丱角來家君綰銅墨縣齋多休暇縣圃足戲劇雖
云嗜梨栗亦頗窺簡册弟妹俱孩幼親髮方如漆後予
捧檄至軒蓋候廣陌於時志氣銳門戶况烜赫郡花照
席紅湖柳拂鞍碧耆老互訊問酒餼紛狼籍今予挑包
過城郭宛如昔高年彫落盡滿眼少朋識管子仕瘴煙
屈叟掩泉穸蓽門訪舊師目闇面黎黑買醪與之酌往
事話歴歴既生異縣感復起故鄉憶吾翁墓墓深高堂
已斑白貧居滫髓空遠遊温青隔二季官海濱女子各
有適曾不如阿奴碌碌在母側回思盛壮時去矣難復
得因成臨川吟吟罷淚横臆
湘潭道中即事
敗絮龍鍾擁病身十分寒事在湘濱若非野店粘官歷
不記今朝是立春
儺鼔鼕鼕匝廟門可憐楚俗至今存屈原章句無人誦
别有山歌侑桂尊
謁南嶽
中原昔分裂五嶽僅存一嗟予生東南有眼乃未覿清
晨犯寒慄馬上親歴歴怪雲何處來對面失崷崒午投
勝業寺僧訝余不懌茗餘因獻嘲君定非韓匹彼來既
軒露君至若封鐍余謂僧無躁兹可以理詰止僧坐悦
亭霾翳忽冰釋石廪先呈身岣嶁俄見脊須臾天柱開
最後祝融出高峰七十二固已得彷彿鄴侯何嘗死懶
殘元非寂恍疑在山中明當往尋覓咄哉三尺雪孤此
一雙屐駕言欵靈瑣樓堞晃丹赤柏深不見人畫妙如
新筆珠櫳千娉婷彈棋撫瑶瑟茫茫鬼神事荒幻難䆒
悉吾師太史公江淮徧浪迹兹焉又浮湘汗漫恣游陟
雖然乏毫端亦頗增目力規模五字體蟠屈萬丈碧詩
成投褚中何必題廟壁
煙竹鋪
野迥村疎起暮寒偶逢廢驛卸征鞍主人家比漁舟小
客子房如鶴栅寬燈與鄰通眠未易風從隙入避尤難
似聞南去加蕭索一夜披衣坐不安
衡永道中二首
一舍常分作兩程雪鞭雨䄂少逢晴平生不識終南徑
來傍湖南堠子行
過了衡陽雁北廻鄉書迢遞託誰哉嶽山石鼔皆辭去
惟有湘江作伴來
黃熊嶺(去廣右界一程)
黃茅迷遠近不見一人行信步未知險回頭方可驚路
由高頂過雲在半腰生落日無棲止飄飄自問程
零陵
畫圖曾識零陵郡今日方知畫未如城郭却臨瀟水上
山川猶是柳侯餘驛亭幽絶堪垂釣巖室虚明可讀書
欲買冉溪三畝地手苫茅棟徑移居
深溪驛
苔滿朱扉半闔開更無人迹獨徘徊湘江臨别如相語
早買扁舟出嶺來
全州
寂寂全州路家家荻竹扉異僧留塔在過客入城稀傳
舍臨清泚官亭占翠微沙頭泊船者多自嶺南歸
春日五絶
眼邊桃李過匆匆鏡裏衰顔豈再紅久覺胃寒疎建焙
新因血熱戒郫筒
步入西峰不見人數聲澗鳥自啼春下山欲與唐碑語
先遣奴兵細拂塵
歸到城門欲發更馬頭惟有暮鴉迎小窗了却觀書課
幾首殘詩旋補成
老懶何心更出嬉閉門終日讀陶詩湘南二月花如掃
恰似扶疎遶屋時
曉風細細雨斜斜僝僽書生屋角花想見水南僧寺裏
一株落盡病山茶
上已與二客遊水月洞分韻得事字
勝踐造物慳貧交世情棄昔戒十客來旦無一人至惟
余暨兩君鼎足坐水次歡言天氣佳誰謂風土異高吟
雜騷選序酌逮髫穉滌厓去惡詩捫石認缺字古來幾
禊飲傳者纔一二蘭亭感慨多未了生死事杜陵更酸
辛窮眼眩珠翠旨哉兹日遊超然遺塵累消搖千載後
尚有浴沂意巖扉滑如玉歲月可鐫識
出城二絶
日日銅瓶插數枝瓶空頗訝折來稀出城忽見櫻桃熟
始信無花可買歸
小憩城西賣酒家綠陰深處有啼鴉主人嘆息官來晚
謝了酴醿一架花
武岡葉使君寄詩次韻二首
人各紛紛載後車誰能遠寄病相如雙旌已拜湖南牧
一紙猶題嶺外書詩句騎驢遊蜀後情懷賦鵩弔湘餘
若還闔郡春風暖便擬移家占籍居
憶昔逢君歲建寅豈知今作□南人瘴來客病鄰山鬼
亂後身存託海神目送飛鳶偏戀土夢隨畫隼共行春
新詩寄到如雙璧交契寧非有宿因
移居
鄰曲無還往何由有别情惟應小窗月長記讀書聲
弔錦雞一首呈葉任道
炎州産文雞毛羽固天禀朱丹飾尾距綵繡錯襟祍主
人極珍憐龠合分俸廪置諸後園中小奴司啄飲地荒
籠栅疎客見輙危懔點狸出沒精豪鼠窺伺稔諒垂彼
饞涎或瞷君高枕駭機中夕發果以斃來諗裂冠首立
碎齧嗉聲已噤酷哉三尺喙殘此一叚錦長嗟命瘞埋
詎忍付烹飪始為文采累終欠智慮審老瞞戕孔公千
載憤懔懔黃祖殺處士麄暴犯流品况兹毒鷙物尤索防
閑甚善視雙翠衣夜凉勿嗜寝
哭孫行之
已了燈窗債心知舉業非立朝多諫草取友必深衣虀
甕貧時共書筒貴後稀病身偏惜淚一為故人揮
象奕一首呈葉潛仲
小藝無難精上智有未觧君看橘中戲妙不出局外屹
然兩國立限以大河界連營禀中權四壁設堅械三十
二子者一一具變熊先登如挑敵分布如備塞盡銳賈
吾勇持重伺彼怠或持如圍莒或速如入蔡遠砲勿虚
發冗卒要精汰負非繇寡少勝豈繫強大昆陽以象奔
陳濤以車敗匹馬郭令來一士汲黯在獻俘將策勛得
雋衆稱快我欲築壇場孰可建旗蓋葉侯天機深臨陣
識向背縱未及國手其高亦可對狃捷敢饒先諱輸每
索再寧為握節死安肯屈膝拜有時横槊吟句法猶雄
邁愚慮僅一得君才乃十倍霸圖務并弱兵志貴攻昧
雖然屢克獲詎可自侈汰吕蒙能馘羽衛瓘足縛艾南
師未宜輕夜半防砍塞
送陶仁父
自古送行情味惡君行快似泛仙槎新班人少先投卷
下水船輕易到家南浦不堪看草色西湖尚可及荷花
諸公若問栖栖者為說吟詩兩髩華
移竹
借居未定先栽竹為爱疎聲與薄隂一日暫無能鄙吝
數竿雖小亦蕭森窗間對了添詩料郭外移來費俸金
自笑明年何處在虚簷風至且披襟
題許介之詩藁(益公稱其詩)
我留鳶跕外君住雁廻邊走僕行千里敲門授一編眞
妍非粉黛至巧謝雕鐫何必周丞相男皃要自傳
郊行
薄有西風意郊行得自娛山晴全體出樹老半身枯林
轉亭方見江侵路欲無何妨橋䌫斷小艇故堪呼
老大
老大重登聘士臺客懷牢落可曾開臨流往往看鳶墮
入署時時見馬來有約青山何日去無根白髮是誰栽
自嫌不帶功名骨只合眠莎與坐苔
伏波巖
懸崖萬仞餘江流遶其趾仰視不見天森秀拔地起中
洞既深豁旁竇皆竒詭惜哉題識多蒼玉半鑱毁安得
巨靈鑿永削崖谷耻緬懷兩伏波往事可追記銅柱戍
痕泊樓船下湟水時異非一朝地去亦萬里山頭博德
廟今為文淵矣謂予詩弗信君請訂諸史
榕溪閣(山谷南遷維舟榕下)
榕聲竹影一溪風遷客曾來繫短篷我與竹君俱晚出
兩榕猶及識涪翁
觀射
浪箭束如林傍觀笑不禁蠻平無事久卒惰可憂深各
自分牛臠何曾貫蝨心种侯清澗後能費幾黃金
龍隠洞
先賢評桂山推爾居第一豁然碧瑶戶夾似雙玉璧中
有無底淵黑浪常蕩潏諒當剖判初倍費造化力雷嗔
斧山開龍怒裂石出至今絶頂上千丈留尾脊寧論兒
女子壮夫股為慄我來欲題名腕弱墨不食摩挱狄季
碑文字尚簡質今人未知貴後代加寳惜洑流工駭舟
久游覺蕭瑟嵓室寬如家廻櫂聊愒息(狄武襄公平蠻碑李師中待制)
(宋頌在焉)
哭梁運管(伋家丞相克之孫)
憶昔遊山猶昨日奄歸白晝隔存亡宅深外不知何病
毉雜人争試一方弔客傷心同瀝酒爱姬收淚各分香
淳熙丞相潭潭府今日門庭冷似霜
湘中口占
船頭吹火盧仝婢馬後肩書穎士奴安得世間名畫手
寫予出嶺泛湘圖
津吏沙邊立指呼放船出鎖放州符書生行李堪抽點
薏苡明珠一例無
見方雲臺題璧
寄書迢遞夢參差每見留題慰所思不論驛亭僧寺裏
有山水處有君詩
祁陽道中
昨過知岑寂重來况雪天人居雞栅裏路在鳥巢邊草
樹開還閉茅山斷復連瀟江清似水悔不問歸船
愚溪二首
草聖木奴安在哉荒榛無處認池臺傷心惟有溪頭月
曾識儀曹半面來
青雲失脚謫零陵十載溪邊意未平溪不預人家國事
可能一例受愚名
湖南江西道中十首
獨醒公子去沉湘未識人間有醉鄉酒與離騷難捏合
不如痛飲是單方
賈生廢宅草芊芊路出長沙一悵然今日洛陽歸不得
招魂合在楚江邊
少陵阻水詩難繼子厚游山記絶工斷璧殘圭零落錦
新碑無數滿湘中
去年冬至投僧寺今歲陽生宿店家獨夜無人堪晤語
青燈相對結寒花
蠻府參軍髩髮蒼自調欸乃答漁郎從今詩律應超脱
盡吸瀟湘入肺腸
丁男放犢草間嬉少婦看蠶不畫眉歲暮家家禾絹熟
萍鄉風物似豳詩
每嘲介甫行新法常恨歐公不讀書浩歎諸劉今已矣
路傍喬木日凋疎
茫茫衰草與雲平斗氣十年不復明惟有多情蓬上月
相隨客子過豐城
派裏人人有集開竟師山谷友誠齋只饒白下騎驢叟
不敢勾牽入社來
上封已失嶽僧期客問丹霞謝不知懶到登山臨水處
始驚筋力減來時
懷安道中
閩溪瘴嶺客程賖曉泊懷安喜近家大屋書旗夸酒米
小舟鳴櫓競魚蝦溪移檄已臨高岸潮退帆多聚淺沙
快着征衫鞭瘦馬要看二十里梅花
眞隐寺
出郭斜陽已在山夜深乘月到江干奴敲小店牢扄戶
僧借虚堂徑挂單駭浪急回因膽薄逆風小住為心寬
投牀一枕瀟湘夢無奈霜鐘苦喚殘
乍歸九首
官滿無南物飄然匹馬還惟應詩卷裏偷畫桂州山
兒童娛膝下母子話燈前却憶江湖上家書動隔年
北戍邊城下南游瘴海頭不知天地内何處可逃愁
絶愛墻隂橘花開滿院香鄰人欺不在稍覺北枝傷
孚若如天馬軒昂不可羇為貧疎飲客因病出名姬
弛擔逢除夕檀欒共擁爐把如為客看還得似家無
架書多散亂信手偶拈開匹似前生讀茫然記不來
手種梅無恙蒼苔滿樹身可憐開較早不待遠歸人
格力窮方進功夫老始知儘教人貶駁喚作嶺南詩
宋詩鈔卷八十九
