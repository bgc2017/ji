宋詩鈔卷七十六
内閣中書舍人吳之振編
楊萬里江西道院集鈔
戊申四月九日得請補外初出國門宿釋迦寺
出却金宫入梵宫翠微綠霧染衣濃三年不識西湖月
一夜初聞南澗鐘藏室蓬山真昨戲園翁溪友得今從
若非朝士相追送何處冥鴻更有蹤
明發南屏
新晴在在野花香過雨迢迢沙路長兩度立朝今結局
一生行客老還鄉猶嫌數騎傳書札剰喜千山入肺腸
到得前頭上船處莫將白髮照滄浪
過南蕩
秧纔束髮幼相依麥已掀髯喜可知笑殺槿籬能耐事
東扶西倒野酴醿
近岫遥峰翠作圍平田小港碧行遲垂楊一徑深深去
阿那人家住得竒
過楊村
石橋兩畔好人煙西似諸村别一川楊柳隂中新酒店
葡萄架底小漁船紅紅白白花臨水碧碧黃黃麥際天
政爾清和還在道為誰辛苦不歸田
側溪解䌫
夢裏喧聲定不凡順風解纜破晴嵐起來職事惟洗面
此外功名是挂帆莫笑一蔬兼半菽飽飡萬壑與千巖
蓬萊雲氣君休望且向嚴灘濯布衫
舟過桐廬
瀟灑桐廬縣寒江繚一灣朱樓隔綠柳白塔映青山稚
子排窗出舟人買菜還峰頭好亭子不得一躋攀
近縣人人喜來船岸岸移偶因小泊處恰是早飡時喚
僕答相亂看山寒不知横洲猶半在今歲水生遲
後面山無數南頭柳更多人家逼江岸屋柱入滄波老
去頻經此重來更幾何牛山動悲感曾侍板輿過
溜港灘
此去嚴州只半程一江分作兩江横忽驚洲背青山下
却有桅檣地上行
蘭溪女兒浦曉寒
前年寒早熱亦早去年寒遲熱亦遲何曾寒暑有遲速
通融三年那兑支人生何必早得意芍藥榮時牡丹瘁
榮枯遲速一笑休順風今日好行舟
嘲穉子
雨裏船中不自由無愁穉子亦成愁看渠坐睡何曾醒
及至教眠却掉頭
柴步灘
江闊水不聚分為三五灘遂令客子舟上灘一一難小
沙已成洲大沙已成山山有樹百尺樹圍屋數間水底
復生洲沙濕猶未乾從此洲愈多安得水更寬憶從嚴
陵歸水落不能湍拖以數童僕折却十竹竿今兹過吾
舟念昔猶膽寒
東嘳灘
江船初上灘灘水政勃怒船工與水鬭水力攔船住琉
璃忽破碎冰雪併吞吐竟令水柔伏低頭船底去朝來
發盈川已過灘十許但聞浪喧闐未覩水態度却緣看
後船偶爾見竒處從此至三衢猶有灘四五
將至地黃灘
未到地黃灘十里先聞聲檣竿已震掉未敢與渠爭舟
人各整篙有如大敵臨搴篷試一望濺雪紛淙琤乃是
水磑港為灘作先鳴真灘定若何老夫虚作驚
蘇木灘
灘雪清濺眸灘雷怒醒耳落洪翠壁立跳波碧山起船
進若戰勝船退亦遊戲若非篙師苦進退皆可喜忽逢
下灘舟掀舞快雲駛何曾費一棹纔瞬已數里會有上
灘時得意君勿恃
遼車灘
東岸上不得西岸上更難五船往復來經緯灘兩間一
船初徑進當流為衆先濤頭打澎湃退縮不敢干一船
作後殿忽焉突而前瞬息越湍險回顧有矜顔老夫與
寓目亦為一粲然
過查灘
眼底常山一武中上灘更得半船風青天以水為銅鏡
白鷺前身是釣翁舊日岸頭渾改盡數尖山觜忍攙空
老夫只費五六日行盡浙山西復東
過鉛山江口
下却諸灘水漸平舟行已遠上饒城酒家便有江鄉景
綠柳梢頭挂玉瓶
初二日苦熱
人言長江無六月我言六月無長江只今五月已如許
六月更來何可當船倉周圍各五尺且道此中底寬窄
上下東西與南北一面是水五面日日光煑水復成湯
此外何處能清涼掀篷更無風半點揮扇只有汗如漿
吾曹避暑自無處飛蠅投吾求避暑吾不解飛且此住
飛蠅解飛不飛去
秋感
昨扇猶午擕今裳覺晨單起來且復卧未敢窺柴關不
覺病至此為復老使然平生性剛燥畏熱長喜寒念昔
忝鄉賦踐雪詣春官布褐皆不纊芒鞋繭且穿長亭夜
濯足吹燈呻故編買酒破孤悶浩歌殷屋椽何曾悲廪
秋山稜聳&KR0751;肩秋風吹我髓秋露滴我肝我欲與秋敵
秋先令我酸歎息復歎息誰是長少年
盥潄已云畢危坐正冠衣覽鏡忽見我不識我為誰自
倚身尚強不悟年已衰舉頭視嘉木向人慘無姿我欲
訴渠老渠乃懷秋悲木悲不解飲瑟瑟聲怨咨我且呼
麴生細細斟酌之我醉不知我更知春秋為
隤照趣夕黯孤燈啓宵明老夫倦欲睡似醉復如醒寸
心無寸恨但如江海清秋蛩何為者四面作怨聲淒惻
竞未已抑揚殊不平切切百千語逓逓三四更繞砌尋
不得静坐復爭鳴有口汝自苦我醉不汝聽
秋曉寒何忍秋夕永難度青燈照書册兩眼如隔霧揜
卷却孤坐塊然與誰語倒卧卧不得起行行無處屋角
忽生明山月到庭戶似憐幽獨人深夜約清晤我吟月
解聽月轉我亦步何必更讀書且與月聯句
平生畏長夏一念願清秋如何遇秋至不喜却成愁書
冊秋可讀詩句秋可搜永夜宜痛飲曠野宜遠遊江南
萬山川一夕八寸眸請辦雙行纏何處無一丘
明發五峰寺
歸時路何近去時路何遠山路無短長人心有往返每
因赴官期一出謁鄉縣若非人事牽無奈老身懶初心
作此行夜雨醒醉眼孤愁念羣騶尺泥滑雙趼首塗天
全濕回轍雲半捲投寺借松牀呼僧同野飯頽然挂眠
足得此行役倦暫勞新不堪遐征舊所歎松菊豈不懷
樊籠何時免瘦藤要覓閒到了古道院
初八筠州界高岡舖
千尺霜松夾道周國初涼繖至今留筠州舊是朝天路
六十年來行信州(路人號夾道松松為涼繖樹)
和尤延之見戲觸藩之韻以寄
儂愛山行君水遊尊前風味獨宜秋文戈却日玉無價
器寳羅胷金欲流欬唾清圓談者詘詩章精悍古人羞
子房莫笑身三尺會看功成自擇留(延之戲誠齋為羊誠齋戲延之為蛑)
(蝤詩所云云謂蛑蝤也)
讀退之李花詩
桃李歲歲同時並開而退之有花不見桃惟見李之
句殊不可解因晩登碧落堂望隔江桃皆暗而李獨
明乃悟其妙盖炫晝縞夜云
近紅暮看失燕脂遠白宵明雪色竒花不見桃惟見李
一生不曉退之詩
郡圃曉步因登披仙閣
昨來風日較暄些破曉來遊特地佳也自低頭花下過
依前撞落一頭花
李花半落雪成堆末後桃花陸續開白錦地衣紅錦帳
侵晨供張等儂來
初夏玉井亭晩立
冶蕊倡花一雨空鮮晴新漲未虧儂竹兼樹影眠天底
人凭欄干立鏡中看盡水衣投北岸方知今日是南風
黃鸝對語無尋處忽見雙飛入别叢
筠庵
故老談李仙昔日上寥廓随身無長物止跨一隻鶴鶴
本非胎生古卵尚遺壳千古石似堅覆在鳳山脚寒宵
晦風雨神光照岩壑犬嗥雞夜鳴龍泣人寢愕秪今筠
菴是因物非蠅削當時菢破處作門不關鑰盖以一把
茅聊以護霜雹遐瞻如釣翁蓑衣逐層著我來騐幽討
尚疑俗諺謔霧中披羽衣砌下脱芒履入戶環仰觀中
空生響諾不見朱頂雛猶存雪色膜松梢雙老鸛戞然
下簷角老夫忽心驚不敢小盤礴
新暑追涼
去歲衝炎横大江今年度暑卧筠陽滿園無數好亭子
一夏不知何許涼待得老夫親勘當更招幽鳥細商量
朝慵午倦誰相伴猫枕桃笙苦竹牀
碧落堂暮景轆轤體
碧落堂中夕眺餘一聲角裏裂晴虛滿城煙靄忽然合
隔水人家恰似無坐看荷山沉半脊急歸道院了殘書
意行花底尋燈處失脚偏嗔小吏扶
雨過郡圃行散
劍池一日百週遭雨後閒來照髩毛主管園林鶯稱意
廵行荷芰鷺宣勞不須見我還飛去便與移文告汝曹
一事惱人無問處南山高是北山高
碧落堂晩望荷山
荷山非不高城裏自不見一登碧落堂山色正對面如
人卧平地躍起立天半指揮出伏兵萬騎横隔岸後來
來未已前驅瞻已遠晨光到岩壑人物俱舊絢綠屏紛
開閤翠旗閃舒卷安得垂天虹橋虛度雲巘老鈴偶報
事郡庭集賓贊(贊政化行也)忽忽換山巾默默下林坂
午憩筠菴
筠菴偶坐處適當樹闕間遠山不見我而我見遠山清
風隔江來宛轉入松關翠蕉自搖扇白羽得暫閒可憐
三竹牀睡偏復循環秋暑自秋暑山寒自山寒小唫聊
適意好惡不必刪
答陸務觀道院佛祖之戲
老禪分得破叢林薄供微齋也不曾道院勑差權院事
筠菴身是住菴僧人間赤日方如火松下清風獨似冰
别有暮春沂水在為君一滴洒千燈
延之寄詩覓道院集遣騎送呈和韻謝之
與君髩髮總星星詩句輸君老更成别去多時頻夢見
夜來一雨又秋生故人金石情猶在贈我瓊琚雪似清
誰把尤楊語同日不教李杜獨齊名
祗召還京題江西道院
病身秪要早投閒乞得高安政小安山水秋來渾是畫
樓臺高處日生寒登臨未足還辭去老大重來畢竟難
碧落翠微好將息清風明月夢中看(郡圃鳳山佳處有碧落堂翠微臺)
問途有日戲題郡圃
今朝郡圃放遊人懊惱遊人作撻春到得老夫來散策
亂吹花片總成塵商量歲後老關鎻拘管風光屬病身
造物嗔儂先遣去遣儂儂去不須嗔
留題筠菴以菴室用茅盖層出如蓑衣然
茂林修竹翠光中那得披蓑一老翁白石砌成珠子徑
黃茅裹脚水晶宫夏涼冬暖非人境雪打霜封即釣篷
老子明朝便東去更擕瓦枕享松風
明發道經生米市随喜西林寺留題進退格
貪睡能無起挑燈強未殘春深忙野店月色淡柴門又
踏黃塵路前追紅葉村秋衣那敢薄病骨自難温
羲娥謠
中秋夜宿辟邪市詰朝早起曉星已上日欲出而月
未落光景萬變盖天下竒觀也作羲娥謠以記之
羲和夢破欲起行紫金畢逋啼一聲聲從天上落人世
千村萬落雞爭鳴素娥西征未歸去簸弄銀盤浣風露
一丸玉彈東飛來打落桂枝雪毛兔誰將紅錦幕半天
赤光綘氣貫山川須臾却駕丹砂轂推上寒空輾蒼玉
(一本此下有雲漢昭回光滿天句誤)詩翁已行十里強羲和早起道無雙
小憩上坊鎮新店進退格
下轎行新店排門得小軒中間一棐几相對兩滿團椽
竹青留節簷茅白帶根明窗有遺恨接處紙痕班
題十里塘夜景
物色當秋半登臨更夜闌山光倒眠水水影上搖山宿
鷺都飛去漁人獨未還老夫與明月分割一清灣
過土筧岡
水落初宜菜亭荒不復茅牛分乂路口鶴立秃松梢秋
熱方昇日朝涼更迥郊衰年走塵鞅何計返雲巢
入玉山七里頭
諸村不雨數旬餘此地瀕江萬寳蘇晩紫頭花總初角
早黃稻穗已長須回頭金步野蹊遠當面玉山秋墖孤
偶見年時解船處客愁依舊挂菰蒲(筠洪小路至餘干金步市初出官給)
(路)
宿查瀨
寒流一帶檻前横落日諸峰霞外明水斷新洲添五里
客尋舊路却重行江車自轉非人踏沙碓長春徹夜鳴
疇昔穉桑今秃樹如何白髮不教生
晨炊泊楊村
沙步未多遠里名還異原對江穿野店各路入深村秋
水乘新汲春芽煮不渾舟中爭上岸竹裏有清樽
九月一日夜宿盈川市
下灘一日抵三程到得盈川也發更兩岸漁樵稍燈火
滿江風露更波聲病身只合山間老半世長懷客裏情
西畔天星如玉李伴人不睡向人明
下黃山灘望金華山
篙師只管信船流不作前灘水石謀却被驚湍旋三轉
倒將船尾作船頭
山思江情不負伊雨姿晴態總成竒閉門覓句非詩法
只是征行自有詩
出横山江口
白璧當江岸青旗定酒家斷崖侵屋窄細路入門斜縣
近瞻雙塔洲横隔一沙何須後來客始信此詩嘉
過横山墖下
隔岸山迎我㳂江柳拜人日搖秋水面波閃白龍鱗不
遣船迷路俱從墖問津一生將玉鏡千古照金身
過鳥石大小二浪灘俗呼為郎因戲作竹枝歌二
首
灘聲十里響千鼙躍雪跳霜入眼竒記得年時上灘苦
如今也有下灘時
小郎灘下大郎灘伯仲分司水府關誰為行媒教作贅
小姑山與大姑山
晩過側溪山下
看山妙處幾曾知落照斜明始覺竒皺盡衣裳紋欲裂
爭先頭角遠相追松梢别放六峰出江底倒將千嶂垂
一路詩篇渾漫興側溪端的不相虧
夜宿東渚放歌
看山須看山表裏不然看山還誤事平時只愛萬峰青
落日惟存數尖紫浙江船上多少人往來看山誰識真
丁寧舟人莫浪語却恐兒輩不肯去
跋徐公仲省翰近詩
傳派傳宗我替羞作家各自一風流黃陳籬下安安脚
陶謝行前更出頭
自跋江西道院集戲答客問
問我來朝南内南便從花底趁朝參新詩猶作江西集
為帶筠州刺史銜(時召命筠州守臣奏事)
舟中新暑止酒
新暑酒不宜作熱妨夜睡不如看人飲亦自有醉意彼
飲吾為嚥所美過於味同舟笑吾癡吾不羨渠醉安知
醉與醒誰似誰不似(一作是)
過弋陽觀競渡
急鼔繁鉦動地呼碧琉璃上兩龍趨一聲翻倒馮夷國
千載淒涼楚大夫銀椀錦標夸勝捷畫橈繡臂照江湖
三年端午真虚過竒觀初逢慰道塗
五月一日過貴溪舟中苦熱
半月隂涼天氣佳今朝新暑不饒些一生怕熱長逢熱
千里還家未到家入却船來那得出恰方日午幾時斜
勸君莫愛高官職行路難時却怨嗟
端午前一日阻風鄱陽湖觀競渡
惡風夜半阻歸船端欲留人作勝緣千里擕家觀競渡
五湖新漲政黏天掉翻波浪山如雪醉殺兒郎喜欲顛
得去更佳留亦好吾曹何處不忻然
送吉州太守朱子淵造朝
公在鄉邦我在京有書終不慰生平西歸一見還傾盖
夜坐相看話短檠老去可堪頻送客古來作惡是離情
雲涯隔斷從今始肯倩征鴻訪死生
郡圃上已
尋春不見只思還却在萊仙小崦間映出一川桃李好
只消外面矮青山
披仙閣上觀酴醿
仰架遥看時見些登樓下瞰脱然佳酴醿蝴蝶渾無辨
飛去方知不是花
酴醿約我早來看及至來看花已殘動地寒風君莫怯
亂吹香雪灑闌干
塹荷池水
雨中來看塹池塘自與畦丁細校量更放水痕高幾許
浮荷猶剰若干長
筠菴午憩
筠菴稍不至一至一回好風從林梢落吹亂竹根草巾
屨上下涼鶯鵲左右噪市聲元不近靜聽遠亦到石磴
坐來温蘚徑淨如埽書空作愁字已忘偏旁了猶自忘
了愁而況記得老客來談世事欲笑還嬾笑
玉井亭觀荷
蕖仙初出波照日穉猶怯密排碧羅盖低護紅玉頰館
之水精宫瓌以琉璃堞珠明浮盤戲酒漾流杯曄青筆
尖欲試綠牋皺還摺老龜大於錢辛勤上團葉忽聞人
履聲入水一何捷
後圃散策
花徑雨後涼樹聲風外戰杖履頓輕松兒女同行散少
者前已失老者後已倦隔林吹笑語相問如對面明明
去人近𦕈𦕈彌步遠松杉滿地影一瞬忽不見仰觀紫
日輪偶度白雲片佳處留再來前山未須徧
觀迎神小兒社
花帽銖來重綃裳水樣秋強行終較嬾妍唱却成羞鸚
鵡栖葱指芙蕖載錦舟休看小兒社只益老人愁
新秋晩酌
胡床東鄉坐秋風忽淒其老夫衰病骨急令閉東扉西
扉亦半掩壓風作東吹何必風及我風入涼自馳晩蟬
是誰說我飲渠便知飛從何方來徑集庭樹枝三嘆復
九詠話盡新秋悲我老悲已忘汝語復為誰老鳥啼一
聲不知蟬所之
題碧落堂
仙人白日上青冥千載如聞月下笙南北萬山俱在下
中間一水獨穿城江西箇是絶竒處天下幾多虚得名
滕閣孤臺非不好秪緣猶帶市朝聲
羅溪望夫嶺
小溪村店問嶺名云望夫七娘歲旱禱雨必應
藳砧不寄大刀頭化作峰頭石也愁豈有心情管風雨
向人彈淚繞天流
羅溪道中
每歲秋猶熱今年閏故涼松稀青有數山遠碧無常陣
陣金風細家家玉粒香秪言官路短堠子暗添長
秋山
烏臼平生老染工錯將鐵皂作猩紅小楓一夜偷天酒
却倩孤松揜醉容
觀水嘆二首
我方卧舟中仰讀淵明詩忽聞灘聲急起視惟恐遅八
月濺飛雪清覽良獨竒好風從天來翛然吹我衣涼生
固足樂氣變亦可悲眷然慨此水念我年少時迄今四
十年往來幾東西此日順流下何日沂流歸出處未可
必一笑姑置之
亂石厄江水要使水無路不知石愈密激得水彌怒回
鋒打别港勇往遮不住我舟歴諸灘閱盡水態度一聞
一喜觀屢顧屢驚顧不是見不多觀覽不足故舟人笑
我癡癡黠未易語
舟過柴步寺
野寺隔疎樾遠舟見深殿獨逕通絶崖長縈度微線曩
遊攜童弱攀岸已震眩前瞻足未到下窺意先轉朝來
經雲根塵思起清羨野夫三二輩走過疾於箭俛仰二
十年今老懷昔健
宿蘭溪水驛前三首
繫纜蘭溪岸開襟柳驛窗人爭趨夜市月是落秋江燈
火疎還密帆檣隻更雙平生經此縣今夕駐孤幢
合眼波吹枕開篷月入船竒哉一江水寫此二更天剰
欲酣清賞翻愁敗醉眠今宵懷昨夕雨卧萬峰前
水色秋逾白光山夜不青一眉畫天月萬粟種江星小
酌居然醉當風不覺醒誰家教兒子清誦隔疎櫺
過白沙竹枝歌
東㳂西泝浙江津去去來來暮復晨上岸牽檣推穉子
隔船招手認鄉人
宋詩鈔卷七十六
