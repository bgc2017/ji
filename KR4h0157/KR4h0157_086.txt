宋詩鈔卷八十六
内閣中書舍人吳之振編
徐照芳蘭軒詩鈔
徐照字道暉永嘉人自號山民有詩數百斵思尤奇
皆横絶歘起冰懸雪跨使讀者變踔憀慄肯首吟嘆
不自巳然無異語皆人所知也人不能道爾嘉定四
年卒
自君之出矣三首
自君之出矣心魂遠相隨拆破唐人絹經經是雙絲
自君之出矣玉琴生塵垢蓮子種成荷曷時可成藕
自君之出矣懶粧眉黛濃愁心如屋漏點點不移蹤
春日曲
中婦掃蠶蟻挈籃桑葉間小姑摘新茶日斜下前山
莫愁曲
莫愁石城住今來無莫愁只重石城水曾汎莫愁舟
三峽吟
山水七百里上有青楓林啼猿不自愁愁落行人心
蝗飛高
戰士屍上蟲蟲老生翅翼目怒體甲硬豈非怨氣激櫛
櫛北方來横遮遍天黑戍婦聞我言色變氣咽逆良人
進戰死屍骸委砂礫昨夜魂夢歸白騎曉無迹因知天
中蝗乃是屍上物仰面久迎視低頭淚雙滴呼兒勿殺
害解繫從所適蝗乎若有知飛入妾心臆
妾薄命
初與君相知便欲肺腸傾只擬君肺腸與妾相似生徘
徊幾言笑始悟非真情妾情不可收悔思淚盈盈
廢居行
北風蕭蕭邊馬鳴邊人走盡空戶庭黃金埋藏禾米棄
路上逐日長飢行子西父南弗相守仰面看日啼無聲
生身不合屬中土自昔無時無戰爭家桑椹熟生野蛾
狂跳席箕田成坡一路幾州盡荒廢處處戰骨平草多
傳報將軍收塞土取得山河奉明主殘生只願還本鄉
難保後裔無兵禍
促促詞
促促復促促東家歡欲歌西家悲欲哭丈夫力耕長忍
飢老婦勤織長無衣東家鋪君不出戸父為節級兒抄
簿一年兩度請官衣每月請米一石五小兒作軍送文
字一旬一輪怨辛苦
征婦思
年半為郎婦郎去戍采石又云戍濠梁不得真消息半
年無信歸獨自守羅幃西風吹妾寒倩誰寄郎衣姑老
子在腹憶郎損心目願郎征戰早有功生子有蔭姑有
封
青鳩詞
勞勞復勞勞生人半行客今人行古道古道有行役相
逢莫等閒相離易疎隔殷勤紅杏花徹宵對芳席明年
花開人東西青鳩食花舊處啼
何所歸
笭箵下後灣□□下前浦遊鱗棲身更何所
柳葉詞
嫩葉吹風不自持淺黃微綠映清池玉人未識分離恨
折向堂前學畫眉
越魚吟
越魚生水中專食水上禽禽又安知魚魚自生機心越
魚早來人釣得人却放之反不食
分題得漁村晚照
漁師得魚繞溪賣小船横繫柴門外出門老嫗喚雞犬
收斂蓑衣屋頭曬賣魚得酒又得錢歸來醉倒地上眠
小兒啾啾問煑米白鷗飛去蘆花烟
宿翁靈舒幽居期趙紫芝不至
江城過一宿秋氣入霄濃蛩響移砧石螢光出瓦松月
遲將近曉角盡即聞鐘人起行庭際思君恨幾重
贈江心寺欽上人
客至啓幽戶筍鞋行曲廊潮侵坐禪石雨潤讀經香古
硯傳人遠新篁過塔長城中如火熱此地獨清涼
白下
白下嚴州近﨑嶇昔未經年豐山米賤溪涸石苔腥一
月無新句千岑役瘦形人家今畏虎未晚戸先扄
贈劉明遠
一生嫌世俗不向市中居既是未攀桂却堪同釣魚疾
除禪老藥詩答野人書又說成丹鼎吾生愧不如
送塵老入廣化米開田
行李衝冰雪塗程半是船去從人乞米歸要海成田遇
景因開畫思茶亦掬泉好風名舶䑲相候立江邊
送朱嚴伯
好别無愁思風霜一歲殘去因貧事迫歸有暮年安遠
水維舟晚青山遶舍寒有誰憐静者得句不同看
途中
隻影微陽外青山自鬱盤未經千里遠欲寄一書難堠
碣苔侵字魚塘水過欄西風吹樹葉不問客衣單
還舊山作
雲駮天初霽擕兒下短篷數莖歸鬢白一袖俗塵空日
子差潮候秋容在蓼叢江神應念我平穩不生風
宿寺
古殿清燈冷虚廊葉掃風揜關人迹外得句佛香中鶴
睡應無夢僧談必悟空坐驚窗欲曉片月在林東
題江心寺
兩寺今為一僧多外國人流來天際水截斷世間塵鴉
宿腥林徑龍歸損塔輪却疑成片石坐對謝公身
題羅隱故居
片水静無塵青山是四鄰上天如有意此地着詩人吟
得物俱盡罰令生世貧因来尋古跡只見石為麟
題桃花夫人廟
一樹桃花發桃花即是君空祠臨野水何處覓行雲事
迹樵人說爐香過客焚雨添碑上蘚難讀古詩文
送李偉歸黃山
心知無白髮長帶一琴行幾路到君屋數峰當郡城妻
兒貧自樂丹藥歲燒成未必聖明代終令隠姓名
懷如順上人
西湖湖上寺一别二三年舊住房長閉新栽樹已圓空
多相憶夢不得寄來篇喜見鄰僧說歸期是臘前
訪觀公不遇
卧犬聞人出門當青櫟林固知多不在自願欲相尋宵
短餘香印鄰疎出磬音昨來曾寄茗應念苦吟心
哭居塵禪師
今朝聞實信一隻海船遥此世永相隔何僧可與交茶
從秋後盡門絶月中敲昨夜山家夢親曾到石橋
衰柳
風吹無一葉不復翠成窠枝脆經霜氣根空入水波寒
栖江鷺早暗出野螢多廢苑荒堤外人嗟舊迹過
鷺鷥
一點白如雪頂黏絲數莖沙邊行有迹空外過無聲高
柳巣方穏危灘立不驚每看閒意思漁父是前生
登歙山寺
石徑半欹傾山頭路始平步因花樹息吟忘寺僧迎一
面門無水東隅路入京青峰三十六霜曉見分明
山中即事
着屐上崔嵬呼兒注瓦杯千岑經雨後一雁帶秋來野
艇乘湖發山園逐主開餘生落樵牧門巷少塵埃
題道上人房老梅
香有竹風知無塵雜野姿為憐新白髮重記舊題詩蘚
帶龍鱗剝蜂沾蠧屑垂不來三十載半樹是孫枝
石門瀑布
一派從天下曾經李白看千年流不盡六月地長寒灑
木跳微沫衝崖作怒湍人言深碧處常有老龍盤
宿永康
路有三千里春容若未濃淺塘飢鷺下晴靄市煙衝孤
望生遥思頻過記昔蹤宿程知近縣聞打法燈鐘
題衢州石壁寺
岸石横生脈平林一里溪衆船寒渡集高寺遠山齊殘
磬吹風斷眠禽壓竹低自嫌昏黑至難認壁間題
題信州趙昌甫林居
譜接江西派聲名過浙間棄官從早歲買屋向深山文
集通僧借漁舟載鶴還待予歸舊里又得到紫關
路逢楊嘉猷赴官嚴州
詩合誠齋意難將片石鐫相逢因在道惜别未移船野
步僧同坐宵吟吏廢眠思君還有夢前到釣臺邊
過鄱陽湖
港中分十字蜀廣亦通連四望疑無地孤舟若在天龍
尊收巨浪鷗小沒蒼煙未渡皆驚畏吾今已帖然
題薌林
秖為登山遠當門叠石為人來嗟故迹景勝入名詩立
鶴高過檻欹花半在池百年庭際木新長挂冠枝
宿吉州永慶寺
古邑溪邊寺吟人愛寂寥少僧齋室廢乞食釣鄉遥鐘
韻含霜氣樓簷近斗杓漢時銅鑄佛瞻禮到今朝
題浯溪
知是漫郎宅舟中聞寺鐘小溪通正港高石壓羣峰綠
木成春蔭荒臺見古蹤唐碑三十本獨免野苔封
永州書懷
嗜茶疑是病羸瘦見詩形天斷征鴻過汀多香草青興
高貧不覺身遠事皆經歸路當遊嶽僧言極可聽
湖中别鄧該
隔水鷓鴣鳴一汀香草生自怜為客久誰忍送君行後
會期何日歸途喜乍晴它春科甲上必欲見題名
筠州送趙院判歸九江
相逢今半月夜雨厭同聞遠地長為客還家極羡君詩
低勞盡寫茶美許重分一馬衝寒去廬峰正雪雲
移家鴈池
不向山中住城中住此身家貧兒廢學寺近佛為鄰雪
長官河水鴻驚釣渚春夜來遊嶽夢重見日東人
懷趙紫芝
一别一百日無書直至今幾回成夜夢獨自廢秋吟小
雪衣猶綌荒年米似金知音人亦有誰若爾知心
送奭上人化緣
專志事皆成期師此一行閣盛靈佛像碑載施人名江
潤風催渡村深雪廢程暫勞曾共說終可送閒情
白石巖
一石入遥天千峰叠在前人行不到處仙去未多年竇
暗雲生像簷斜日照泉皇朝宣賜物弟子尚能傳
題薛景石瓜廬
何地有瓜廬平湖四畝餘自鋤畦上草不放手中書人
遠來求字童閒去釣魚山民山上住却羡水邊居
夀昌道中
碣字芙蓉驛喜行行不難路侵滄海過人得異山看圓
石蠔黏滿平途鷺立寒一遊期一月回日必冬殘
龍湫瀑布
飛下數千尺全然無定形電横天日射龍出石雲腥壯
勢春曾看寒聲佛共聽昔人云此水洗目最能靈
靈峰
我來無一語閒認昔遊蹤誰種路旁樹却遮山上峰潭
乾沉石露人立去禽衝樵說仙橋險因思在上封
石門庵
庵是何年作其中住一僧蒼崖從古險白日少人登衆
物清相映吾生隱未能夜來新過虎抓折樹根藤
題夏景清湘中閣
湘中山與水自古有人云此是曾遊地今來盡屬君殘
風吹岸草空廟入江雲却憶還鄉夢清猿半夜聞
題翁卷山居二首
十年前有約今却在城居羡爾能擕子深山自結廬引
泉移岸石栽藥就園蔬見說高林外樵人聽讀書
空山無一人君此寄閒身水上花來遠風中葉動頻蟲
行黏壁字茶煮落巣薪若有高人至何妨不裹巾
病中作
一行三步歇屋漏坐頻移妻欲蔵茶鼎僧能施藥資鄰
園梅發盡河岸草生遲天解怜貧病難令不作詩
未迴車
山川匪遥遠行人未迴車欲語昨宵夢忽接今朝書啼
鳥在屋上綠草生庭除仰看日月光照知子衿裾
謝徐璣惠茶
建山惟上貢采擷極艱辛不擬分奇品遥將寄野人角
開秋月滿香入井泉新静室無來客碑黏陸羽真
中夕
中夕獨依依閒行未掩扉水邊山出月松上雨沾衣棹
響初如近螢光漸欲稀不甘塵内事長與此心違
題丁少瞻林園
州分低嶺外來向此園行路改初栽樹堂成未有名藥
苖如草長巖溜入池青欲識懷君意時聞鶴一鳴
訪僧居
客至無他事房門不厭敲好山元帶郭損屋旋鋪茅静
砌生靈藥高林出遠郊水禽多不見春暖漸營巣
永州寄翁靈舒
古郡百蠻邊蒼梧九點烟去家疑萬里歸計在明年風
順眠聽角樓高望見船筠州當半道長得秀詩篇
能仁寺
寺置有碑傳觀音巖石前殿高燈㷔短山合磬聲圓窗
静吹寒雪春鳴落夜泉清遊人豈識謂不似秋天
題李商叟半村壁
一徑蒼苔合連年不出門風高松有韻溪滿石無㾗不
自知名重令人覺道尊更憂徵詔至移室向深村
詶翁常之
半掩柴門一徑深山中免見俗塵侵愁因有酒春生面
老不饒貧雪滿簮舊井遠通幽谷水翠(缺)小窗隂
扁舟莫負林間約好把清詩慰此心
贈從善上人
骨氣清泠無片塵即應僧可是前身詩因圓解堪呈佛
碁與禪通可悟人掃地就涼松日少煑茶消困石泉新
不能來往城中寺去買青山約我鄰
山中寄翁卷
忽看春至復春還門外烟雲沒野山吟有好懷忘瘦苦
貧多難事壞清閒柳花未散色全綠杜宇乍啼聲更蠻
聞到掃松溪雨後夢隨溪雨到巖關
送塵老歸舊房
數間茅屋殘山外片石崚嶒樹影交給假兩旬秋易盡
相尋一舍路非遥盆栽怪木緣能畫池畜珍魚不入庖
聞道水松三百步夢隨流水到溪橋
會飲鮑使君池亭
案上一琴書數卷不湏此處有笙歌厭居城市觀天小
喜到君家見月多葉滿地飛隨步履鶴於人熟聽吟哦
明朝也向山中去手把松枝養太和
宿翁卷書齋
一山秋色同誰看又復相尋出郭來隣竹種成高礙月
井泉汲少近生苔忽驚寒事砧初動不辨晴光戶盡開
君愛苦吟吾喜聽世人誰肯重清才
同劉孝若野步
杖履相從步野田坐臨階戺和詩篇要看隔水人家菊
試借繫門漁父船且緩歸舟知有月不生酒興為無錢
寒來莫問家中事纔得身閒即是仙
詶贈徐璣
每到齋門敲始應池禽雙戲動清波愛閒却道無官好
住僻如嫌有客多字學晉碑終日寫詩成唐體要人磨
山民百事今全懶秖合煙江着短莎
高山寺晚望
石路近門方不險刺桐疎處見僧歸小波重叠無平屋
四月隂寒尚裌衣山到道州高莫比水分湘口綠相圍
暮雲不隔東南望一片遥兼白鳥飛
題趙運管吟篷
飛塵難到碧波中波上烟雲盡不同吟斷不知驚鷺起
汀花一半在船篷
舟上
小船停槳逐潮還四五人家住一灣貪看曉光侵月色
不知雲氣失前山
聞水
燈光難照客懷開忽聽寒聲響似雷天氣無風樹無葉
道州半夜水流來
杜甫墳
來陽知縣非知己救厄無蹤豈忍聞若更聲名可埋沒
行人定不弔空墳
題趙明叔新居
社壇側近地圖寬所作園池在此間十萬人家城裏住
少聞人有對門山
題張提舉西野
渡頭風景如前日誰種桃花在兩邊未晚人家門戸閉
鷺鷥閒立釣魚船
懷趙紫芝翁靈舒
紫芝别我天台去翁十深山自結茅但見春愁隨日長
不知庭葉蔽禽巣
李溪曲别鄭遇
七十二灘聲共聞一朝路向李溪分梅花無情動春夢
未好憶家先憶君
寄家書作
屋頭桑葉大如錢知是吳蠶第一眠遠水忽來瀟岸沒
家書却寄道州船
宋詩鈔卷八十六
