宋詩鈔卷四
内閣中書舍人吳之振編
蘇舜欽滄浪集鈔
蘇舜欽字子美其先梓州人以父任補太廟齋郎調
滎陽尉尋第進士改光禄寺主簿知長垣縣遷大理
評事監在京房宅務以范仲淹薦召試集賢校理監
進奏院舜欽所論侵權貴而婦父杜衍與仲淹富弼
在政府為時忌會進奏院祠神晏會不與者銜劾舜
欽用鬻故紙公錢召妓樂醉歌狂悖因欲搖動衍等
舜欽坐除名後為湖州長史卒年四十一既廢居蘇
州買水石作滄浪亭益讀書時發憤懣于歌詩善草
書酣酒落筆往往驚人與梅堯臣齊名時稱蘇梅劉
後村謂其歌行雄放於聖俞軒昂不羈如其為人及
蟠屈為吳體則極平夷妥帖盖宋初始為大雅於古
朴中具灝落渟畜之妙二家所同擅而梅之深遠閒
淡蘇之超邁横絶則又各出機抒永叔所謂不能優
劣者也至情志忠惻而議論當理要又非詩人粗豪
一流所比詩有云筆下驅古風直趣聖所存又曰會
將趨古淡先可去浮囂其本領卓越如此
感興三首
後寢藏衣冠前廟宅神主吾聞諸禮經此制出中古秦
嬴食先法乃復祭於墓漢衣以月遊於道盖無取宣帝
尊祖廟失制徧九土孝元酌前文一旦悉除去魏帝樂
銅臺遺令置歌舞昏嗣竟從之此事狂夫阻唐制益紛
華諸陵銷嬪御曠女日哀吟於先亦奚補吾廟三聖人
乘雲不可睹威靈已霄漢嗣皇念宗祖繪事移天光刻
象肖神武徧勑舊遊地輸材起宫宇階墄釦以金牆壁
衣之黼功既即奉迎法仗疊簫鼓玩好擇珍竒目奪不
可數三京佛老家已有十數處朝家雖奉先越禮古不
許君不祭臣僕父不祭支庶丹楹豈非孝聖貶甚蕭斧
大祀當以時寢廟即其所惜哉共儉德乃為侈所盬痛
乎神聖姿遂與愚為侣蒼生何其愚瞻歎走旁午賤子
私自嗟傷時淚如雨
昔在帝舜日光宅闢四門所貴無凶邪德教日益敦末
世多濫姦九重嚴大閽扞掫主譏察誰何辯語言一關
百力士列立甃石溫設官按尺籍唱號於未昏唐末稍
懈怠嘗值外使奔京城凶豪兒奮劍闖帝藩狂呼嘯虎
豹便欲傾乾坤賴有宰相在不然神噐翻我朝講制度
門籍反不存近知賤丈夫突入犯赤軒陛官未暇執呶
呶何其諠祖宗創業難慎重在後昆勇夫猶重閉况乃
天子尊何羅猶宜察况乃外寇屯興語一及此舌出反
自捫吾家本寒微世受朝廷恩欲奏鴟鴞詩當塗誰薦
論
瞽說聖所擇愚謀帝不罪况乎言有文白黑時利害前
日林書生自謂胷臆大潛心摭世病策成謂可賣投顙
觸諫函獻言何耿介云昨見凶星上帝下警戒意若日
昏㧻出處恣蜂蠆安坐弄神噐開門納珍賄宗支若繫
囚親親禮日殺大臣尸其柄咋舌希龍拜速速伐虎叢
無使自沉瘵陛下幸察之聰明即不壊如忽賤臣言不
瞬防禍敗一封朝飛入羣目已眦睚力夫暮塞門就縛
不容喟十手捽其胡如負殺人債幽諸死牢中繫灼若
龜蔡亦既下風指黥而播諸海長塗萬餘里一錢不得
帶必令朝夕間渴飢死於械從前有口者蹜脰氣如鞲
獨夫已去除易若吹糠稗奈何上帝明非德不可盖倏
忽未十旬炎官下其怪乙夜紫禁中一燎不存芥天王
下牀走蒼猝畏挂礙連延舊寢廷頓失若空寨明朝黃
紙出大赦徧中外嗟乎林書生生命不可再翻令凶惡
囚纍纍受恩貸
慶州敗
無戰王者師有備軍之志天下承平數十年此語雖存
人所棄今歲西戎背世盟直隨秋風寇邊城屠殺熟戶
燒障堡十萬馳騁山嶽傾國家防塞今有誰官為承制
乳臭兒酣觴大嚼乃事業何嘗識會兵之機符移火急
蒐卒乘意謂就戮如縛尸未成一軍已出戰驅逐急使
緣嶮巇馬肥甲重士飽喘雖有弓劒何所施連顛自欲
墮深谷騎乃指笑聲嘻嘻一麾發伏雁行出山下奄截
成重圍我軍免胄乞死所承制面縛交涕洟逡廵下令
藝者全爭獻小伎歌且吹其餘劓馘放之去東走矢液
皆淋漓首無耳凖若怪獸不自愧恥猶生歸守者沮氣
陷者苦盡由主將之所為地機不見欲僥勝羞辱中國
堪傷悲
及第後與同年宴李丞相宅
十年苦學文出語背時向苶力不自知藝圍輙掉鞅薄
伎遭休明一第君所唱拔身泥滓底飄迹雲霞上氣和
朝言甘夢好夕魂王軒眉失舊歛舉意有新况爽如秋
後鷹榮若凱旋將台府張宴集吾輩縱謔浪花梢血點
乾酒面玉紋漲狂歌互喧傳醉舞迭閬伉兹時實無營
此樂亦以壯去去登顯涂幸無隳素尚
昇陽殿故址
昔在開元中此名昇陽殿西通大名宫夾道直如箭至
尊黃金輿乘春日幸宴翠嬪戞鐘鼓歡呼奏新徧巧舞
風燕翻妖歌露鶯囀酒光射錦幄上下花會炫雕盤堆
繁英豔粉弱自戰天歡日無窮臣諫莫敢獻樂極哀繼
之在理亦可見敵來塞宫闕戎馬蹂香薦縱火寢廟平
揮戈君臣迸庸嗣忽前醜泚巢福更亂冉冉竟覆亡返
為耕牧便瓦礫雖費犁土壤頗肥衍盖由殺人多膏血
浸濱遠髑髏今成堆皆昔燕趙面每因鋤耨時數得寳
玉片今秋雨澤多糓穗密如辮農惟喜豐稔吾獨憫遷
變不有失德君焉為穡夫佃大國尚如此小人易流轉
道德可久長作詩將自勸
藍田悟真寺作
旅食長安城廻遑奔走無停行清懷壯抱失素向胷中
堆積塵土生偷閒得至玉峰下為聞悟真之寺之嘉名
杖笻赤脚渡藍水細流激激心骨清仰看蒼山高峰旁
白雲明滅藏日光行人遥指置寺處正在白雲之中央
逡廵緣棧更險絶攀蘿捫壁隨低昂明行咫尺乃相失
已與雲霧相翺翔時聞啼鳥如吹竹數步一休還縱目
行行未知高則危下視昏烟覆平陸滿巖佳樹光樸&KR0554;
赫赤如霞間濃綠是時八月初路旁已見芬芬菊貪竒
戀景不知倦側睥又復心瑟縮神魂飛下大壑幽定省
移時進雙足寺門高開朝日輝丹青黭淡唐時屋老僧
引我周遊看且云白氏子詩乃實錄此詩疇昔予所聞
殷勤更向碑前讀按言索像今無復惟有流泉數道如
車輻我嫌世累欲暫居又云此地無留宿殿宇之後林
莽中日暮常有虎豹伏鑿石龕邊崖至深近有浮屠於
此相棖觸快心宿忿兩不解一乃顛擠死其谷我聞為
之久顰戚此向期將避煩辱不為傷生事更多争如平
地隨流俗歎息回頭急出山始覺全軀已為福
興慶池
餘潤漲龍渠疏溜連清滻助曉遠昏山浮秋明刮眼漁
歸别浦閒雁下滄波晩岸北有高臺離魂蕩無限
長安春日效東野
前秋長安春今春長安秋節物自榮悴我有樂與憂窮
閻何卑漏時燕不見投門庭謝過從蘭萌舒綠柔燕託
喜廣厦亦非善是仇蘭生靜愈茂堪將義為儔芳香誠
可慕對之觸窮愁
太行道
行行太行道一步三歎息念厥造化初夫何險此極左
右無底壑前後至頑石高者欲作天朋黨深者疑斷地
底脈夜中巖下埋斗杓日午陰壁風雪號攀緣有路到
絶頂四望羣峰合沓如波濤忽至逼側處咫尺顛墜恐
莫逃嗟乎古昔未開時隔絶往來人不思淳源一破山
嶽碎巧心遂去緣嶮巇嶮巇不窮甚可畏悼此二者亡
其宜天地不自嶮嶮由人為之彼車摧輪馬傷足中路
勿歎勿慟哭世上安塗故有焉孰使汝行此道驅高軒
喪墜不收宜爾然
對酒
丈夫少也不富貴胡顔奔走乎塵世予年已壯志未行
案上敦敦考文字有時愁思不可掇崢嶸腹中失和氣
侍官得來太行顛太行美酒清如天長歌忽發淚迸落
一飲一斗心浩然嗟乎吾道不如酒平禠哀樂如摧朽
讀書百車人不知地下劉伶吾與歸
夜中
夜分衆諠死耿耿抱真履中君湛以寧不為外官使七
兵乘間入攻剽勢向圮主將不謀陣敵惡蕩然失守遽
藏避駭浪奔騰一刻萬里紛紛變化無窮已俄如獨繭
絲忽復滿天地乳虎不受縛狂龍難馴致我思精甲以
扞異類邪慝弗萌元辟復位輔以逍遥之至道爛然光
輝照無際
蜀士
蜀國天下險竒怪生中間有士賈其姓抱才東入關獻
冊叩諫鼓其言蔚可觀願以微賤軀一得至上前掉舌
滅西寇畫地收幽燕且云太平久兵戰無人言臣嘗學
其法自集數百篇治亂與成敗密然不可刪三獻輙罷
去志屈心悲酸將相門戶深欲往復見攔負販冐日熱
引重衝雪寒羇苦輦轂下以圖晨夕餐如此三歲餘夜
夜抱膝歎義者或賑給遂復歸巴川嗟乎區宇大此徒
亦已繁城市與巖穴隱默孰辨旃幸得出自鬻何惜置
末班吾相柄天下處事當機先古之設爵位盖欲英雄
躔次第立名級不使智慮閒稍有才噐者必以禄仕牽
所患在不出既出那棄捐放蛟入大水驅虎還深山失
一故無害其類莫可攀
已夘冬大寒有感
延川未撤警夕烽照冰雪窮邊苦寒地兵氣相躔結主
將初臨戎猛思風前發朝笳吹餘哀疊鼓暮不絶淹留
未見敵愁端密如髮予聞古烈士自誓立壯節丸泥封
函關長纓繫南越本為朝廷羞寧計身命活功名非與
期冊書豈磨滅然由在遇專醜類易翦伐訓士無他才
賞罰在果决近聞邊方奏中覆多沉沒罪者既稽誅功
者不見閱雖使頗牧生勇智當坐竭或云廟堂上與彼
勢相戞恐其立異勲&KR1476;然自超拔不知百萬師寒刮膚
革裂關中困誅歛農産半匱竭我欲呌上帝願帝下明
罰早令黠敵亡無為生民孽
獵狐篇
老狐宅城隅涵養體豐大不知窟穴處草木但掩藹秋
食承露禾夏飲灌園派暮夜出旁舍雞畜遭横害晩登
埤堄塢呼吸召百怪或為嬰兒啼或變豔婦態不知幾
十年出處頗安泰古語比社鼠盖亦有恃賴邑中年少
兒耽獵若沉瘵遠郊盡雉兔近水殱鱗介養犬號青鶻
逐獸馳不再勇聞此老狐取必將自快縱犬索幽邃張
人作彊界兹時頗窘急迸出赤電駭羣小助嘑嘷奔馳
數顛沛所向不能入有類狼失狽鈎牙咋巨顙髓血相
潰洙喘呌遂死矣爭觀若期會何暇正首丘愁氛滿蓬艾
數穴相穿通城堞幾墮壊久此縱囚妖一旦果禍敗皮
為榻上藉肉作盤中膾觀此為之吟書以為警戒
舟中感懷寄館中諸君(時得告之山陽挈家)
扁舟迎春色東下淮楚鄕側身風波地回首英俊場顧
我本俗材百事無一長濫迹入冊府舉動初不皇乍脫
泥滓庭稍見日月光峻閣鬱前起隱嶙天中央春風花
竹明曉雨宫殿凉溢目盡圖史接翼皆鸞鳳明窗置刀
筆大案羅縑緗文字雖幼學鈍慵今廢忘不能溫舊習
考古評興亡靦顔於其間汗下如流漿徒然日飽食出
入隨羣行朝廷此多事亦合強激昂况有詔書在爛然
貼北牆奮舌說利害以救民膏肓不然棄硯席挺身赴
邊彊喋血鏖羌人胷膽森開張彎弓射欃槍躍馬埽火
荒功勲入丹青名節萬世香是亦丈夫事不為鼠子量
數事皆不能徒只飽腹腸有如鳬雁兒唼唼守稲粱歲
月今逝矣齒搖髮已蒼於時既無益自合早退藏諸君
天下選才業吁異常願當發冊慮坐使中國強蠻荒不
敢欺四海無災殃莫效不肖者所向皆荒唐又不耐羞
恥但欲歸滄浪濡毫備歌詠仰首看翺翔舟中稍無事
思念益以詳恨無一稜田可以足糟糠出處皆未决語
默兩弗臧莽不知所為大呌欲發狂作詩寄諸君鄙懷
實所望
送李生
李生以病廢東入徂徠峰志氣尚突兀形骸已龍鍾男
兒生世間有如絶壑松誤為風雷傷不與匠石逢哀哉
千尺幹摧折似秋蓬
哭曼卿
去年春風開百花與君相會歡無涯高歌長吟插花飲
醉倒不去眠君家今年慟哭來致奠忍欲出送攀魂車
春輝照眼一如昨花已破纇蘭生芽惟君顔色不復見
精魄飄忽隨朝霞歸來悲痛不能食壁上遺墨如棲鵶
嗚呼死生遂相隔使我雙淚風中斜
贈釋祕演
高車大馬闐上京釋曰演者何聲名當年余嘗與之語
實亦可喜無俗情作詩千篇頗振絶放意吐出吁可驚
不肯低心事鐫鑿直欲淡泊趨杳冥落落吾儒坐滿室
共論慤若木陷釘賣藥得錢輙沽酒日費數斗同醉醒
傷哉不櫛被佛縛不爾烜赫為名卿數年不見今老矣
自說厭苦居都城垂頤孤坐若癡虎眼吻開合猶光精
雄心瞥起忽四顧便擬擊浪東南行開春余行可同載
相與曠快觀滄溟
城南感懷呈永叔
春陽泛野動春陰與天低遠林氣藹藹長道風依依覽
景雖暫適感懷翻然移所見既可駭所聞良可悲去年
水復旱田畝不及犁冬温晩得雪宿麥生者稀前去固
無望往日已苦饑老雉滿田野斲掘尋鳬茈此物近亦
盡卷耳亦所資昔云能驅風充腹理不疑今乃有毒厲
腸胃生瘡痍十有七八死當路横其尸犬彘咋其骨烏
鳶啄其皮胡為殘良民令此鳥獸肥天豈意如此泱蕩
莫可知高位厭粱肉坐論攙雲霓豈無富人術使之長
熙熙我今餓伶俜閔此復自思自濟既不暇將復奈爾
為愁憤徒滿胷嶸&KR1478;不能齊
吴越大旱
吴越龍蛇年大旱千里赤尋常秔穄地爛漫長荆棘蛟
龍久遁藏魚鼈盡枯腊炎暑發厲氣死者道路積城市
接引野慟哭去如織是時西賊羌凶㷔日熾劇軍須出
東南暴斂不暫息復聞籍兵民驅以教戰力吴儂水為
命舟檝乃其職金革戈盾矛生眼未嘗識鞭笞血塗地
惶惑宇宙窄三丁二丁死存者亦乏食冤懟結不宣衝
廹氣侯逆二年春及夏不雨但赫日安得凉冷雲四散
飛霹靂霶𩃱消祲癘甘潤起稻稷江波開舊漲淮嶺發
新碧使我揚孤帆浩蕩入秋色胡為泥滓中視此久戚
戚長風卷雲陰倚柂愁横臆
揚子江觀風浪
晩至瓜洲渡繫舟泊西灣日落暴風起大浪得縱觀憑
凌積石岸吐吞天外山霹靂左右作雪灑六月寒吁嗟
至柔物威壯不可干若為神龍憑氣勢非一端大艦失
所操翻覆如轉丸高山雖有路轍險馬足酸居朝號安
逸重禄多憂患争得清静交共騎雙翔鸞矯翅入赤霄
不見此險艱奈何蚩蚩衆共處天壤間因知古聖人立
法萬世安濟川作舟梁鑄鼎窮神姦朝廷布禮度粲粲
莫可刪後來漸破壊所向行路難凶邪得騁志物命遭
摧殘視此念古昔杖藜空盤桓
中秋夜吳江亭上對月懷前宰張子野及寄君謨
蔡大
獨坐對月心悠悠故人不見使我愁古今共傳惜今夕
况在松江亭上頭可憐節物會人意十日陰雨此夜收
不惟人間重此月天亦有意於中秋長空無瑕露表裏
拂拂漸上寒光流江平萬頃正碧色上下清澈雙璧浮
自視直欲見筋脉無所逃遁魚龍憂不疑身世在地上
秪恐查去觸斗牛景清境勝返不足歎息此際無交遊
心魂冷烈曉不寢勉為筆此傳中州
越州雲門寺
翠嶂環合封白雲中有蕭寺三為鄰(雲門梁武所作今分為三寺相連)
老松偃蹇若傲世飛泉噴薄如避人蒼狐嘯斷夜月古
丹花開徧陽崖春盤桓數日不忍去舟出耶溪猶慘神
和韓三謁歐陽九之作
予方居憂艱胷懷積瘡刺昏明走日月慘慘絶生意闔
門厭過從揜耳避時事韓子我所佳招我懃有謂城南
訪永叔共可豁蒙蔽是時窮陰久泥淖沒馬鼻區區不
憚遠饑渴奔高誼永叔聞我來解榻顔色喜殷懃排清
鐏甘酸飣果餌圖書堆滿牀指論極根柢伊余昏迷中
忽若出夢寐劃然毛骨開精神四邊至既歸尚冷然數
日飽滋味韓子歎不足作詩暢精義爛如珊瑚鈎光豔
不可閉廹余使之和庶以同氣類自顧屯鈍極出語少
姿媚抉剔雖強成徒使腸胃沸永叔經術深爛漫不可
既雖得終日談百未出一二蒼皇逼行役蕭颯包素志
不日便乖拆安能訖精粹他年老門牆君子無我棄
城南歸值大風雪
一夜大雪風喧豗未明跨馬城南回四方迷惑共一色
揮鞭欲進還徘徊舊時崖谷不復見縱有直道令人猜
低頭搶朔風兩眼不肯開時時偷看問南北但見白羽
之箭紛紛來既以脂粉傅我面又以珠玉綴我顋天公
似憐我貎古巧意装點使莫偕欲令學此男女態免使
埋沒隨灰埃據鞍照水失舊惡容質潔白如嬰孩雖然
外飾得暫好自覺面目如刀裁又不知胷中肝膽挂鐵
石安能柔軟隨良媒世人飾詐我尚笑今乃復見天公
乖應時降雪故大好慎勿改易吾形骸
出京後舟中有作寄仲文韓二兄弟永叔歐陽九
和叔杜二
久居倦京塵歸心日傾寫扁舟理棹楫已與峻流下斷
岸如崩山遠樹若奔馬回頭雲間闕出沒見圖畫還家
快雖暫去國傷以乍况我二三友眷戀數迂駕前夕南
巷堤昨日東城舍論精如可收意密不見罅恍忽夢寐
中蕭然已相捨他人所至樂惟我氣類寡迂僻不能䥴
往往自嗟罵平生居京都正輩乃知者異鄕孰與言救
謗定不暇柔軟衆所佳佞面誰可借中懷百憂集包釀
似葅鮓身世苦飄浮歲月不可把後期浩難知高吟但
悲灑
大風
秋半收穫登郊原欹側小屋愁夕眠是夜大風拔樹走
吹倒南壁如崩山夢中驚起但呼呌病僕未動徒豗喧
驅令燃火徧照燎瓦甓狼籍滿我前披衣抱枕欲避去
去此乃是曠野田况時風怒尚未息直恐涇渭遭吹翻
露坐不免念禾黍必已刮刷無完根六事不和暴風作
嘗聞洪範有此言昔時大風禾盡偃上帝盖直周公冤
方今天子至神聖惟恐臣下辜其恩是何此風乃震作
吹盡秋實傷元元有能返風起禾者亦足表異知所存
至誠皎潔固不昧時雖今古同乾坤
檢書
煩心思所持屏事入小閣踾撲下塵梁侈哆張敗笈雨
爛百數番蟲食三四夾軒昂醉墨閙纖悉新書雜魚子
或破碎蠶兒尚狎恰快心伯長文拔尾清臣榻幼辭反
知進故句時自惬墜亡多玩愛存聚必劵帖疎密交及
戚前後生與□誨束儼父師寒暑布兒妾謔浪笑忽還
私匿情再接愴事涕涔涔憫時歎&KR0689;&KR0689;一餉誠寂寞千
里遽會合遊心到句湧開眼見苕霅京華歷歷復節物
忽忽涉恍爾驚異方遁去乃幾臘回頭厭襞積舉體覺
疲苶東閣聊欠伸夢斷風一颯
别鄰幾予賦高山詩以見意
高山扶層巔下與地盤結氣貫不變移澤枯乃朽裂有
如善人交生死兩固節語默無異方黯沮在為别世風
隨日儉俗態逐勢熱負子好古心噓歎星斗滅近得鄰
幾生胷懷貯霜雪飢渴入冊書趣向著羈絏又與斯人
離先日心破折古也無貽言在子可捫舌柰何區區誠
敢以御者說器成必刓琢德盛資澡刷空文漫徽墨古
訓乃佩玦帝門急豪英濟物無自孑
雜興
虎豹性食人智者畜為戲形影本相親愚者見而畏疑
同不疑異遠哉愚與智
往王順山值暴雨雷霆
蒼崖六月陰氣舒一霔暴雨如繩粗霹靂飛出大壑底
隂火黑霧相奔趨人皆喘汗抱樹立紫藤翠蔓皆焦枯
蒼龍已在天中吼有如上帝來追呼震搖巨石當道落
驚嘷似聞虎與貙俄而青嶺吐赤日行到平地晴如初
回看絶壁尚可畏吁嗟神怪何所無
依韻和勝之暑飲
九夏苦炎烈入伏氣侯惡况兹大旱時其焰等炮烙爭
得羿復生射此赤日落欲擘青天開騰身出寥廓趨走
無處逃坐恐肝腦涸不如以酒澆庶可免焦爍相呼土
窟居頃刻釂百酌佳瓜判青膚熟李吸絳膜尚嫌味不
爽更與水雪嚼裂耳發浩歌解顔縱善謔逕趨無何鄉
回覺世事劇不知余中虚外冷得所託真氣潛遁亡半
夜忽發霍嘔洩不暫停迸筋走兩脚初如巨繩纏忽似
秋蚓躍頭眩體不支藜牀為穿鑿君言暑飲佳但得一
餉樂艱難逾旬時備飲數斗藥快意事皆然遺殃慎無
作
答宋太祝見贈
窮冬三日雪旅腸廹枯餓不免東郭行難效袁安卧我
謁故所宜君來無乃左復貺長句詩如留萬金貨恣睢
莫能名豪横不可挫怒犇時旁出力翥復下墮使人但
驚絶欲繼誰敢作况君名家駒少小聲已播丈夫氣剛
精不必在長大譬如利錐末所向物已破余資本滯濁
既壯困家禍區區走俗格僅若螘循磨詩枯實零丁文
僻又坎坷翹然當路人顧我甚涕唾雅意返願交得無
自卑涴俛首已内傾撫躬輒私賀無以答高誼胷中強
搜邏披豁聊短篇安足謂酧和莞爾當棄投毋留重吾
過
送李冀州詩
冠盖傾動車馬稠都門曉送李冀州冀州綠髮三十一
𧽼䟃俊騎居上頭眼如堅冰面珂月氣勁健鶻横清秋
不為芻豢所汨沒直與忠義相沉浮干戈未定民力屈
此行正為蒼生憂男兒勝衣志四海實恥坐得萬戶侯
旆旌明滅平野闊笳鼓淒斷邊風愁孤雲南飛莫回首
下有慈親雙睜眸自古忠孝不兩立功名及時乃可收
衆人刮目看能事著鞭無為儒生羞
和鄰幾登繁臺墖
孝王有遺墟寥落千年餘今為太帝宅復此繁華都踊
甓冠舊邱西人號浮圖下鎮地脉絶上與雲烟俱我來
歷初級穰穰瞰市衢羣動盡蚍螘大河乃汚渠躋攀及
其顚四顧萬象無迥然塵坌隔頓覺襟抱舒俄思一失
足立見糜體軀投步求自安不暇為他謨平時好交親
豈復能邀呼舉動強自持恐為衆揶揄一身雖暫高争
如且平居君子不倖險吾將監諸書
依韻和伯鎮中秋見月九日遇雨之作
衆皆愛春發枯荄我知惟動兒女懷天地昏酣醉夢裏
人有爽思皆沉埋豈如秋風勁利劇刀劒刮破天膜清
光開衰根危蔕埽除盡辨别松竹并蒿萊青娥供霜洗
夜月兼以皓露驅纖埃常年此夕或陰晦今歲澄澈特
快哉是時呼賓賞此景漸見照我白玉杯清輝向人若
有意經歷窗戶猶徘徊放歌狂飲不知曉爛漫酌客山
嶽頽時節飄流晦朔轉已覺九日來相催北軒隙地破
蒼蘚帶花移得黃金栽倒冠露頂坐狂客擷香咀蕊浮
新醅最憐小雨灑疎竹爽籟颯颯吹醉顋君時傳詩頗
精麗意苦泥淖不得來開緘文采自飛動欲和但愧頑
無才久之黽勉強為答嫌春愛秋真可咍
夜聞秋聲感而成詠同鄰幾作
八月天氣肅萬物日已闌庭前兩高桐夜籟如哀絃志
士感節物中夕耿不眠起聽抱膝吟悲烈聲相干念此
華葉改想見顔色鮮顧人生世間榮悴理亦然豈傷歲
月速愧無功名傳少小學文章出值用武年儒冠多見
侮敢為戰士先欲棄爼豆事強習孫吴篇迃鈍不可為
屈曲性亦難虚言盜禄食實又畏上天未能追世好且
樂樽酒閒九日近不遠同醉黃花前
和聖俞庭菊
不謂花草稀實愛菊色好先時自封植坐待秋氣老類
粧翠羽枝已喜金靨小嚴霜發層英益見化匠巧搖疑
光豔落折恐叢薄少一日三四吟一吟三四遶賞專情
自迷美極語難好得君所賦詩爛漫惬懷抱朗詠償此
心清樽為之倒
答梅聖俞見贈
自嗟處身拙與世嘗齟齬至於作文章實亦少精趣低
摧儔輩間所向觸謗怒夫子與衆殊琢飾貺佳句將然
紙上雲得風恐飛去自覺異平居恍惚忘世故迥如出
泥塗熏沐脱舊汚衣之青霞裾飲以紫蕊露輶軒駕飛
黃蹀蹀上紫霧所貴知者稀流俗豈足顧雅意雖可珍
三復未敢報塵覽已不堪尚恐君傳播
舟至崔橋士人張生抱琴携酒見訪
晩泊野橋下暮色起古愁有士不相識通名叩余舟鏗
鏗語言好舉動亦風流自鳴紫囊琴瀉酒相獻酧余少
在仕宦接納多交遊失足落坑穽所向逢戈矛不圖田
野閒佳士來傾投山林益有味足可消吾憂
維舟野步呈子履
白日出高岡遠野春氣動蒼鳩鳴相歡幽草色已弄繫
舟大河曲登步目一縱逍遥翫物華所樂與君共已忘
竄逐傷但喜懷抱空古人負才業未必為世用吾儕性
疎拙擯棄安足痛四顧不見人高歌免驚衆
滯舟
落照滿長河流水暖冲融中有鳬鶩羣上下隨和風捕
魚沒淺浦矯翅入紫空嬉遊意自得肯顧冥冥鴻伊余
何所適舟滯數見窮十步九暗灘咫尺不可通獠工裂
吻噪捨檝將何從巨絙挽屢斷有如拔山峰夕憂寇盜
至蹶弩映岸叢徊徨但搔首歎息無所容曾無鳥禽樂
虚在人曹中
過濠梁别王原叔
交道今莫言難以古義責錙銖較利害便有太行隔予
生性闊疎逢人出胷臆一旦觸駭機四向盡戈戟平生
朋游面化為虎狼額謗氣慘不開中者苦病疫遂令老
成人坐是亦見斥既出芸香署又下金華席摧辱實難
任官名亦非惜罪始職於予時情未當隙今來濠川涯
日夜自羞惕高風激頽波相遇過疇昔白璧露肺肝晴
雲見顔色乃知天壤間自有道義伯明日又告行吁嗟
四海窄
尹子漸哀辭(有序)
予昨得罪子漸數相過感慰激切恐予重得罪於朝
也其意結括避慎非昔時子漸也與之劇飲則必作
薤露長歌舉音凄斷坐中不忍聞已而又有厭苦世
故之說予謂死者人之所惡子何樂焉對曰吾未嘗
死安知死之不樂也生理局促不足樂見之矣既别
才百餘日子漸化去豈其魄兆歟予始聞之怛然震
起為出涕徐又追其緒言作哀辭以寄執紼者
漂流江湖外負罪氣慘悽况間故人死驚呼不成啼當
案含七筯&KR1210;懷大河西箴言尚在耳鏗若環珮隨志氣
凜已失神魂飄何之昔云死者樂復以生為悲予知逹
士懷將以二物齊今也果何如無乃往意迷荆棘飽雨
露叢蘭委汙泥紫鸞忽腸絶永年賦狐狸天理漭難問
我意多乖暌哀吟蒼山闊注目白日低不得慟寢門雪
涕江上隄
天平山
吳會括衆山戢戢不可數其間號天平突兀為之主傑
然鎮西南羣嶺爭拱輔吾知造物意必以屏大府清溪
至其下仰視勢飛舞偉石如長人聚立欲言語捫蘿緣
險磴爛漫松竹古中腰有危亭前對紺壁舉石竇落玉
泉泠泠四時雨源生白雲間顔色若粉乳旱年或播灑潤
可足九土奈何但泓澄未為應龍取予方棄塵中巖壑素
自許盤桓擇處勝至此快心膂庶得耳目清終甘死於虎
奉酬公素學士見招之作
平生交分恥苟合貴以道義久可要世俗盈虛逐勢利
清風&KR1210;邈日以凋長吟宇宙獨引領浩浩萬古與我遥
安得此身有兩翅颯然遠舉隨風飇近逢公素我同好
厭憤偷俗常鬱陶君方謫官鎮京口我以重罪廢本朝
身雖俱在大江外不得會合煩相邀秋風八月天地肅
千里明迥草木焦冷霜慘烈氣節勁激起壯思衝斗杓
豈如兒女但悲感唧唧吟歎隨螳蜩擬攀飛雲抱明月
欲踏海門觀怒濤念君治所近不遠江山蟠闢氣象豪
樓頭陰明變霞霧檻下日夕鬭蜃蛟便將一往刷滯悶
去興草茁不可休呼兒襆衣辦舟楫一日百里豈憚勞
君方酒酣亦思我奔墨紙上為長謠上言風物麗復壯
下述宴集樂且遨意我羇愁正無賴欲以此事相誇招
此篇筆絶墨未滲我舟適到范老橋古人千里有神會
以兹可信非相遼倜然不以窮見棄曠然不以位自驕
開緘朗詠毛髮竦通夕噤㾕睫不交病膜誰將寳篦刮
痒背恰得仙人抓長川奔渾走一氣巨鎮截嶭上赤霄
又如陰雲載雷電光怪迸漏不可包驚呼歎伏已不暇
焉敢有意争其高却疑欺我老困頓故作大句來相鏖
近罹罪辱舌雖在每避嫌謗口已膠更遭掀攪豈不畏
欲取筆硯俱焚燒既承嘉命敢無報將吐復茹移昏朝
留連日日奉杯宴殊無間隙吟風騷看君岸幘卷大白
有似巨浸吸百潮賓從傾頽尚未厭直恐潰爛腸與脬
神迷耳熱眼生纈嚼盡寳壓狂酲消歡流樂極古所誡
不免厭旦潛遁逃還家數日却愁寂夢中猶奉笑與嘲
強為短篇答高誼鄙思軋軋空自撓覧之捧腹定絶倒
幸為投棄毋傳抄相思復思往相會予今豈復如繫匏
行看雪夜景清絶更乘逸興飛輕舠
遷居
前歲旅淮楚去年還上都上都一歲内前後七徙居歲
暮被重謫狼狽來中吴中吴未半歲三次遷里閭京師
重騰移長物動數車江湖亦稍便一舟已有餘破壊新
噐皿散亡舊圖書家人頗倦煩行路亦歎呼吾知人之
生天壤乃蘧廬其間暫寄寓一世還須臾縱遊極南北
所歷足自娱猶恨苦滯迹舉動攜妻孥安得出入極浩
與元氣俱仰首羡日月終古只奔趨二物本無情亦為
氣所驅况我有血肉乂生名利區手足日不閒在地無
根株流宕固宜矣何必厭道塗此身亦外物安用傷羈
孤庸人所見狹但以鄉井拘屑屑寸粒食何異雞在笯
擬隨犯斗槎欲上浮海桴寄語懷安者嗟嗟爾何愚
若神棲心堂
予心充塞天壤間豈以一物相拘關然放一物無不有
遂得此身相與閒上人搆堂號棲心不欲塵累相追攀
冷灰藁木極潰敗雖有善迹輙自刪予嘗浩然無所撓
與子異指亦往還卷舒動静固有道期於逹者誠非艱
郡侯訪予於滄浪亭因而高會翌日以一章謝之
荒亭俗少遊遷客心自愛繞亭植梧竹私心亦有待昨
朝千騎來䟃𧽼擁林外水禽駭笳鼓野老瞻車盖公餘
喜静境賓至因高會跋石已行庖臨流聊禠帶優遊鄙
情通放廣末禮殺酒醇引易釂䏑美舉必嘬千蹠恣食
雞二螯時啜蟹解顔間善謔傾耳得嘉話暮夜歡未厭
徘徊意將再據跋已瞢騰跨鞍極倒載明日尚狂酲嘉
貺不遑拜
送關永言赴彭門
鄙性背時向處身介且迂自固以為節人皆指為愚少
年宦京邑與衆頗異涂一朝被放棄漂然若江湖江湖
信美矣心迹益更孤永言金閨彦噐識當世無機發弦
上矢辯走盤中珠高風落溪山恥與勢利趨殊科二十
不肯仕京都顧我窮悴者一笑情相於日日奉杯宴但
覺懷抱攄瓊琚照坐席内顧瓦礫麤未飲心自醉相對
氣已舒得忘羈旅憂盖以道義俱雲間宿古寺花下招
歌姝勝境尋已遍賞心未嘗辜璽書趨赴治侯吏擁舳
艫秋風卷大旆喧喧指東徐郊亭對别酒我獨增悲吁
人生大塊間氣類有萬殊賢愚各有合唯予邈無徒君
子誤見知交契若勘符一旦又暌索千里成闊疎期君
早自奮佐時發雄圖功成速收身單舸還東吳白頭青
林下罇酒相從娛
夏熱晝寢感詠
盛夏日苦永解帶坐小軒對案不能食揮汗白雨翻軋
軋過午景宛轉無由昏偃卧一榻上既覺復夢魂恬然
世慮寂時被蒼蠅喧睡味勝仙去忽怳難俱論晨事如
隔日半雜夢寐言人生貴壯健及時取榮尊夏禹惜寸
陰窮治萬水原櫛沐風雨中子哭不入門况復庸下者
不出強趨奔奈何但耽寢懶惰守壊垣念昔年少時奮
迅期孤鶱筆下驅古風直趣聖所存山子逐雷電安肯
服短轅便將決渤澥出手洗乾坤文章竟誤身大議誰
周爰捽首下牢獄殗殗如孤豚法吏使除籍其過秪一
飧賓朋四散逐投竄向僻藩九虎口牙惡便欲膏其蹯
上賴天子明不使鉗且髠此身自流浪豈能濟元元天
下無所歸汎舟旅江村春雨看秧稲落日自灌園殊鄕
寡朋友孰辨石與琨卷藏經濟術強談奉狙猿閒困尚
有待不忍沉湘沅大暑晝閉戶一徑惡草繁出嫌鳥啅
噪行見蛇蜿蜒蠧書徒盈箧濁醪徒盈樽談笑誰可共
道義孰與敦終日對稚孺千里遠弟昆此心既無用不
寢徒自煩况兹晝景長但厭枕簟温北窗無纖風返見
赤日痕流光何輝赫獨不照覆盆會當破氛祲血吻呌
帝閽爛爾正國典曠然滌羣冤姦讒囚大幽上壓九崑
崙賢路自肅爽朝政不復渾萬物宇宙間共被陽和恩
哭師魯
前年子漸死予哭大江頭今年師魯死予方旅長洲初
聞尚疑惑涕淚已不收舉杯欲向口荆棘生咽喉憶初
定交時後前穆與歐君顔白如霜君語清如流予年又
甚少學古衆所羞君欲舉拔萃聲耦日抉搜不鄙吾學
異推尊謂前修今踰二十年迹遠心甚稠後會國南門
夜談雪滿樓青燈照素髮酒闌氣益遒昨君握兵柄節
制關外侯予才入册府俄作中都囚飛章力辨雪危言
動前旒時雖不見省凛凛壓衆媮旋聞君下獄六月送
渭州渭州舊治所昔擁萬貔貅堂中坐玉帳堂下森蛇
矛令嚴山石裂恩煦春色浮釁生無根牙衆言起愆尤
返來入狴犴吏對安可酧法冠巧權詐刺骨不肯抽削
祑貶漢東驅廹日置郵窮途無一響百口誰相賙諸子
繼死亡清血漬兩眸貿然幾喪明憤苦結不瘳君性本
剛峭安可小屈柔暴罹此冤辱苟活何所求人間不見
容不若地下遊又疑天憎善專與惡報讐二䜿潛膏肓
衆鬼來揶&KR2023;棄局奔南陽後事得所投心膽尚卓犖精
明已彌留生平經緯才蕭瑟掩一丘青天自茫茫長夜
何悠悠萬物孰不死死常在嚴秋君齒方盛壯衆期樹
風猷二邊况横猾四海皆瘡疣斯時忽云亡孰為朝廷
憂予方編吴氓日自親鋤耰無緣匐匍救兀兀空悲愁
時思莊生言所樂惟髑髏物理不可詰此說誠最優
和永叔瑯琊山庶子泉陽冰石篆詩
一氣破散萬事起獨有篆籀含其真周鼓秦山壊已久
下至唐室始有人宗臣轉注得天法質雖渾厚氣乃振
人間所存十數處豐疎異體世共珍其中琅玡石泉記
比之他法殊不倫鐵鎻關連玉鈎壯曲處力可掛萬鈞
復疑蛟虬植爪角隱入翠壁蟠未伸近來俗眼苦不賞
唯有風月時相親紫微仙人謫此守此地勝絶舊喜聞
公餘往觀領賓從獵獵晝隼搖青春遠休車騎步泉側酌
泉愛篆移朝昏揮弄潺湲玩點畫情通怳忽疑前身作
詩緘本遠相寄邀我共賦意甚勤昨承見教久閣筆壓
以大句尤難文(永叔近以書戒予作詩)高風勝事日傾倒安得身
寄西飛雲
答章傳
廢官旅吳門迹與世俗埽構亭滄波間築室喬樹杪窮
經交聖賢放意狎魚鳥志氣内自充藜藿日亦飽不圖
名利場有士同所好南閩章其氏傳名字傳道清晨闖
予門疎爽見姿表大篇隨自出爛漫風力老安敢當所
襃讀之欲驚倒開軒延與語指亦有深到半生踏京塵
識予恨不早扶疎珊瑚枝本不自雕巧當珍玉府中何
故委衰草秋風還故鄕無或難枯槁貴富烏足論令名
當自保
寒夜
九河巨凍流長潺山高微黯石色頑沙籠如煙吐朱鸞
中天擿鼓雲垂關壺炙不温乳烏死城上琴聲愁九子
羅幕翻風花滿波玉塵灑窗濕明綺獸角消紅犀鳳乾
縷生篆字香盤盤坐聆翰音拂南極馳念疆場中已酸
欲決沉雲呌陰帝速滅不使天下寒
宋詩鈔卷四
