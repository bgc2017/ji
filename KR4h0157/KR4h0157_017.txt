宋詩鈔卷十七
内閣中書舍人吳之振編
韓維南陽集鈔
韓維字持國開封雍丘人父億參知政事維受蔭入
官父沒閉門不仕歐陽修薦為檢討知太常禮院出
判涇州英宗免喪除同修起居注侍邇英進知制誥
知通進銀臺引神宗初除龍圖閣直學士充羣牧使
出知襄州許州入為學士承旨會其兄絳入相出知
河陽知許州提舉嵩山崇福宮召兼侍讀加大學士
拜門下侍郎出知汝州以太子少傅致仕轉少師紹
聖中坐元祐黨安置均州元符元年卒年八十二徽
宗初追復舊官維同時唱和者為聖俞永叔其深遠
不及聖俞溫潤不及永叔然古淡疎暢故足為兩家
之鼓吹也酴醿絶句在集中不足數而世盛稱之古
今豈有定論哉
講武池和師厚
滄池擬溟渤莽漾豁厚地日吾神祖為氣象固宜爾六
合昔未一教戰出精銳至尊降黃屋慘淡乘金氣淩波
飛百艘撇烈苦鶻翅揚旌萬旅譟伐鼓九淵沸其行速
天旋其止甚隂閉信乎王者師足以服暌異邇來承平
久地與兵革廢秋風長蒲葦爛漫失洲沚惟見金明上
結搆銷繡綺春遊駐天蹕萬國奉燕喜鏗鍧鼓鐘響雜
遝羽旄美豈惟與民樂施及魚鳥細宏哉艱難業愉怢
逮萬世
答蘇子美見寄
暮春游京洛適與夫子遘衣焦未及展挈酒且相就佳
林延涼飈廣厦蔭清晝浩然塵慮醒坐看天骨秀殷勤
述平昔感歎道艱疚談辭足端倪懷抱去蒙覆志願始
云獲暌擕遽然又君舟旣南馳我馬亦東走還譙寡儔
侶孤學日以陋高風邈難親離抱曷其救得君别後詩
滿紙字騰驟汪洋莫知極精密不可耨峻嚴山岳停奔
放江海漏伏讀書夜并文義僅通透有如享太牢繼以
金石侑惟君抱雄才文字乃兼副要當被金甲獨立諸
將右指揮神武師為國縛狂寇獻俘天子庭功以鍾鼎
鏤勉哉俟其時此論講已舊
送趙員外之官憲州
仲扶岷峨秀弱歲儒其冠讀書覰前古飽見萬事端行
已去畦町為文鄙彫剜應舉二十載不免瓢與簞西游
秦函國崆峒上巉岏却視關塞廣有如掌中丸攻守勢
所利浩然入窺觀是歲羌事作賊兵犯鄜丹君懷濟時
略忠憤激肺肝上書伏兩觀音辭若琅玕臣策儻見用
坐令朔氣殫天子壯其語且使位以官黃綬繋腰下行
行不遑安炎天風塵多遠道車馬單餞觴不親酌曷致
朋友懽今兹塞垣將所在麾旄櫕孰能謀而毅孰能正
以寬孰用賞不信孰為刑不殘諒非專逹任易以竒畫
干庶幾成大功展子凌霄翰顧我頑鈍者託契歲屢寒
贈言非所工當否聊一看
答王詹叔見寄
詹叔好古者卓立自旣冠有如騏驥兒一縱不可絆近
聞治周易顛倒爻象彖此書號精微義與天地貫吾知
子之道不止今所歎新詩溢巾幅見寄警庸懦噴薄百
丈泉峭絶萬仞岸感激氣為振把誦手屢盥隂風吹寒
城歲暮雲物換丈夫及壯時功烈當照爛無為但默默
飽食大軀幹為報乏瓊玖君其取章斷
立春觀杖牛
清霜涼初曙高門肅無譁行樹迎初日微風轉高牙兹
辰亦何辰見此氣候嘉有司謹春事象牛告田家微和
被廣陌纓弁揚蕤葩伐鼓衆樂興剡剡綵杖加盛儀適
云已觀者何紛拏因思古聖人時儆在不差禮實久已
廢所重存其華吾非魯觀賓胡為亦咨嗟
魯恭太師廟
善政邈無跡其流在民心君看魯太師廟食猶至今豈
如文俗士朱墨坐浮沉趨營止目前不顧患害深去漢
餘千載此弊竟相尋我行道祠下感激為悲吟不見田
雉馴啼鵶空滿林
晩步
愛此霽景佳捨舟步高岸夕陽照渡口急急水紋亂霜
鵶田間鳴沙鳥波上散登臨豈非美當軫别後嘆
舟中夜坐
晴霜落波㡳斗柄插堤外扁舟燈火明樽酒夜相對臨
歡意暫遣念離心已痗篙師喜冰拆理檝事晨邁
别後作
朔風吹驚鴻行列失後先蒼蒼雪壓船齒齒冰着岸離
馬聲正悲别臉淚猶泫却望擕手處危檣映林見
送王氏兄弟
抱疾伏田里晨昏結煩憂如彼衣上垢歲久不可漱忽
聞車馬音來過吾廬幽相見一長慟悲風為遲留張燈
具餐飯梯泗稍復收南堂夜相對油然破離愁雖無盈
樽酒清論代獻酬高篇璨成誦輸寫殊不休娑娑雙鳳
凰舞光彩浮忽然變瑰怪風霆拔金虯傾聽魄已悸何
暇測其由君家門閥大先世勤令猷晉公典册文太尉
廊廟謀子孫今多才信矣隂德流還轅欲何語贈子詩
聿脩
讀杜子美詩
寒燈熠熠宵漏長顛倒圖史形勞傷取觀杜詩盡累紙
坐覺神氣來洋洋高言大義經比重往往變化安能常
壯哉起我不暇寐滿座歎息喧中堂唐之詩人以百數
羅列衆制何煌煌太陽垂光燭萬物星宿安得舒其芒
讀之踊躍精膽張徑欲追躡忘愚狂徘徊攬筆不得下
元氣混浩神無方
覽梅聖俞詩編
夙昔誦佳句跂予慕高風何意憂艱餘邂逅此相逢君
初應府辟捧檄來自東引車窮簷下眷然顧微躬姿表
穆以秀純德信内充乃知文章作中與性情通煌煌新
詩章垂光照昏蒙啟櫝挹荆璞引筵撞景鐘高篇屢云
闋遠思殊未終譬如巧琴師哀彈發絲桐中有中淡意
要以心志窮顧惟昧者聽莫辨徵與宮安得牙曠手提
耳發其聰
西墅
城居不為愜言適西陂岡雀噪野堂静雞鳴春日長書
棚落幽蠧佛幔掩餘香釋子廬巖至清談殊未央
對雨思蘇子美
五月隂盛暑不效飛雲日夕起嵩少回風颯颯吹暮寒
翠竹黃蕉雨聲閙北軒孤坐默有念人生會合那可料
昔與子美比里閭是月秋近足霖潦吾徒無事數相過
日策疲馬度深淖升君之堂伏君几果餌羅列亦稍稍
開樽得酒味已酢輔以諧謔聊可釂長歌激烈或孤起
大論紛紜時一譟颯然夜氣變凄栗連披短褐曳顛倒
且欣主人同氣類安問鄰家厭呼笑而今相望各千里
跼促有如魚在罩人生此樂不易得世事榮辱何足校
行當結侶候春水一訪洞庭湖上棹
和三哥入山
巢由沒已久風迹曠不嗣長嘯箕潁間悲風肅然至傳
聞龍山下茅屋架三四中有隱者棲讀書樂仁義飽觀
人事變深鈎易象秘耕田給衣食鄉里霑賑遺呦呦山
鹿羣摩撫馴不畏乃知至仁心足以通異類聲名自馳
擊我心晏無累寤寐想斯人安得同所致
從道損舅乞移山藥
弱歲抱衰病好讀神農經雜然衆藥品觕識性與形商
餘巖谷間厥産芝术菁山家乘冬採氣烈味亦并常思
負籠往斸此地氣靈近聞山旁縣移本來公庭石泉尚
含潤溪風有餘清想象春叢敷燁燁揚華英駢羅良可
佳疲苶宜見矜安得畦畹餘種食羽翼生
答崔象之見謝之作
隂風吹沙走長衢方駕往過君之廬主人好事樂閒尚
揖我謂我非俗儒欣然開館掃塵榻語論清簡發不虛
投冠釋帶聊自放安用俗禮空囚拘分朋四座鬭巧奕
聊以勝負為歡娛呼兒稍稍出珍玩癭噐礧砢承枯株
持竿拂壁似有重最後乃挂雙海圖云昔武皇恃威壯
驅石塞海怪可吁鞭笞鬼神各就事簸弄旗幟翻以舒
魚龍驚逃波浪惡左右出沒揚牙鬚但憐物類頗幽怪
畫手安辨曹與吳北軒却下步小徑竹深桂淨何縈紆
我來方冬氣凛冽已愛翠色侵衣裾即看春風撼芽甲
定見紅紫相欹扶乘閒取醉更何適主人勿遽嫌喧呼
送孔先生還山
先生樂道者於世淡無欲高風自絶人正行不違俗朅
來城闕游不受塵事觸日久望林壑駕言反幽築家臨
滍水陽路轉春山曲東風吹百花紅紫滿巖谷蠶桑事
未起農里得徵逐社酒濁易求山蔬晴可斸幽尋月吐
嶺高卧日照屋應念塵中人胡為自羈跼
送謝師直歸馬上作
送客西郭門適與佳賞遇雜花被原野南盡遠目注樸
樸亂朱紛濛濛疑白霧林下風正柔繁香不飛去日長
人意閒歸騎欵不遽陶然行且歌良愜静者素却念陌
上人春愁紛似絮
新植西軒
誰謂我圃隘栽插向盈畝鑿軒西臨兑規地北占酉陽
條散繁柔怒甲擎故朽封培童僕勞窺看孩稚走雖非
觀游盛要是吾廬有壤疏人力薄開發定遲後所頼春
風意與物無薄厚居閒日蕭散對此自成偶問吾何所
為卦象觀六九問誰之與處達者二三友為生昧機利
於事寡營取但願花常好酌我樽中酒
鋤廢園
上天浩無私衆草同一榮青青十步間薰臭相雜并卉
藥數不多十百其品名蔓者善緣附結隂在高甍脩竹
雖自立已復困纏縈其餘叢興株蕪沒不自呈隂蟲穴
其下日夜百種鳴紛然亂耳眼我意初不平朝鋤忽以
静暮雨且復生自念疲病者莫與地力爭盛衰固物理
安用勞我形
孔先生以僊長老山水略錄見約同遊作詩答之
羣峰羅立青巉巉中有佛廟名香嚴飛泉洶涌出峰後
四時激射喧蒼巖跳珠噴雪幾百丈下注坎險鍾為三
援蘿頫瞰石㡳淨明鏡光溢青瑶函淙流四走渠與竇
左右吞嚙何其饞緣源散討不知極但見洞穴爭嶔嵌
攀藤直上出雲背巖戸閉䆳疑神緘仰窺隂洞看懸乳
白龍垂鬚正䰐鬖或凝如蓋覆宛宛或散如指長摻摻
有臺高下且十數如以勢位相臨監平舖老蘚柔可坐
誰藉綠罽遺不拈北山之石何𤨏碎形制一一如鐫鑱
叩之清越諸谷應不意此地聞韶咸已霜桂樹垂凍壁
未臘梅蘂輝晴嵐浮屠曰僊好事者奄有勝跡窮搜探
書之遠寄龍山下云此僅止存都凡先生以本來示我
謂我所好同甘鹹相期歴覽在他歲事高意篤非予堪
人生蕭散不易得常苦世累為羈銜吾徒幸當治平日
况又無事於牽貪便湏巾車不可後願以几杖從君南
西園
西園日修整竹樹相綴屬春華雖未敷氣象鬱函蓄密
雨昏遠林輕寒旁脩竹於此隱几坐物我同一目弟妹
四五人時來問幽獨我云憂與樂在志所追逐無厭萬
鍾慊有道一簞足置是不須議春醪滿罇渌
治圃
久雨地氣泄百草日以滋勃然翳我圃積茀不可治遂
令蕭艾質唐突蘭蕙姿鴻鵠不肻下跳蛙恃而嬉長林
困纏繞蘿蔓鬱四垂青雲避蒙密白日為蔽虧久與人
跡絶隂有物怪窺涉秋月旣仲薙人事芟夷援斧一揮
拂榛蕪為之披俯憐蟻穴亂坐聽蟲響移濯濯行樹色
㳙㳙佳菊枝涼風自西來衆葉光參差墻堵豁已去南
亭見華榱却下走直道無復蛇虺疑維此峙嘉堋飲射
之所施長歌失前穢放懷得新怡如昔漢初定禮法壊
不支叔孫剗秦弊樹茅蕝其儀皇皇天子庭一旦羅尊
卑表位肅以整衣冠紛陸離圃也不足道拔邪亦由斯
作詩試永歌憤涕下交頤
游城南雙塔院
軻峨郭南門臺殿壓長路青林四面合飛鳥不得度房
掩僧獨禪庭喧鵶正哺高蘿走蒼栢丹花下垂布中園
饒佳果結子滿朝露久從城邑居樂與清境遇坐聽百
禽響日晏不忍去微雨西北來颯爽動林莽歸鞅一回
首孤刹屹當午終期濯涼風杖策縱高步
同陳太丞遊龍興寺經藏院
空堂洒寒水碧楸涼漠漠高眠得珍簟委弃巾與屩薰
風穆然來殿角鳴金鐸清香有時聞幽鳥無聲落論詩
愛平淡語道造冲寞非吾方外友誰當共兹樂
和晏相公湖上遇雨
公堂日多暇薄暮遊清池孤雲從西來若與飛蓋期急
雨亂荷芰紅綠左右披沙禽帶濕起簇簇守前坻煙樹
晦空曲蟬聲寂無遺殘炎一洗濯霽景開林西禽飛還
清波蟬噪復故枝晩槿揚朱華秋草含碧滋篙舟出堤
去微風滿平猗卷幔極悵望正見隗與箕舉酒無塵情
慨然起遐思永懷古先訓默蹈通介宜乃知賢哲心所
得非遊嬉
答曼叔見寄
日君同里閭杖履數相過靡為不吾咨有倡必君和春
風南陌遊炎月北窗卧貪從德義樂不覺歲月破而君
宦遊者動足落羈鎖襄城雖近邑去局有重坐子來誠
獨難我往義當果時天雨方霽綠樹垂&KR0008;&KR0008;策馬望城
郭青山映煙火解衣塵慮清垂箔月華墮怜君九品賤
志尚勇不挫乃云曹事簡經史日自課出詩且百篇語
法就平妥相别不滿歲美譽亦已播顧慙糠粃姿幾不
見揚簸投章匪云報亦用警庸愞
答象之謝惠黃精之什
仙經著靈藥兹品上不刊服之歲月久衰羸反童顔巖
居有幽子乘時斸蒼山溪泉濯之潔秋陽暴而乾九蒸
逹晨夜候火不敢安持之落城市誰復着眼看富貴異
所嗜口腹窮甘酸貧賤固不暇錐刀乃其干坐使至靈
物委棄同草菅惟君冲曠士敦然守高閒食之易為力
天和中自完故以此為饋其容幾一簞報我三百言浩
浩馳波瀾何以諭珍重如獲不死丹方當煩燠時把玩
毛骨寒它年靈氣成與子驂雙鸞
奉和象之夜飲之什
淫隂泄為雨十日瀉不停蓬蒿長四壁濁潦流縱横嗷
嗷鶴羣游閤閤蛙亂鳴端居積幽抱沈鬱久未平是時
甫幾望月魄嚮已盈浮雲失四顧孤輪午亭亭微風濯
炎熱衣巾凛餘清起我不暇懶超遙步前庭煩憂忽以
去曠如出幽囹顧謂汝妻子速具煎炮烹同里四五人
予期得邀迎隨時具䔫菓飣餖甘與青雖無水陸珍亦
足侑杯觥所期在乘興豈問多品名諸君於我厚匪貎
實以情從容談笑間蕩不見府城肴來必虚反觴至無
留行豈惟清言勝或以善謔并高風揖巢許曠論齊殤
彭不知軒冕貴直以道義榮置身豈非德撫事臨若驚
上天作隂沴降水灾吾氓茫茫野郊外浩若翻滄溟垣
廬隨波盡稼穡安有成所聞此害廣郡國多所更吾君
急病民定見寬税征囷廪無蓋藏何以活鰥&KR1137;我曾不
是恤方以口腹營念始昔從學潜心於六經頗知聖人
道要在及蒼生胡為取自足而不推其嬴頑然度歲月
如鼃守坳泓中而復自思此其義所寧聖朝盛搜拔列
位羅羣英晨興朝國門冠蓋多於星呈材必䕫稷抗議
皆顛閎雙鳬與乘鴈未足關重輕奈何不知量欲以愚
自呈退之亦有云其猶進狶苓不如且飲酒兹事未易
平
同曼叔遊高陽山
久聞高陽勝近在汝州側跂予三年望我願今卒獲煙
雲函兩山臺殿開半壁解鞍高林下仰視怯登陟蒼松
盤老枝矯矯入簷隙微風韻其上落耳寒惻惻枇杷兩
高樹中國所未識葉間青實駢大與蜀土敵我來暮春
後花草已狼籍不見躑躅紅西巖向人碧出門步榛薈
微逕不可索援蘿下幽澗剥蘚題蒼石鳥啼無定音虎
鬭有遺迹石臺平挺挺野竹瘦歴歴主人尉下邑奔走
因符檄喜我蕭散人幽竒共搜剔息隂時一憩貪勝還
自力歸時山氣泠草露濕遊屐舉手謝峰巒高秋復來
覿
同曼叔遊菩提寺
高城如破崖寺帶喬木古禪房掩清晝佛畫剥寒雨荒
池野蔓合濁水佳蓮吐蕭條聯騎遊淡薄對僧語秋風
日夕好勝事從此數
遊漢高帝祠
平橋架荒塹東上大岡尾岡頭古木合有廟蔭其㡳攝
衣陞殿墀龍顔儼當几蝙飛畫帳喧鼠嚙珠旒墜不知
誰來祀狼籍樽與簋殘碑壓鼇背上有太和字去此數
百載文剥失所次伊人昔經構視漢猶視彼徘徊懷古
意日暮悲風裏
朝發靈樹寄曼叔師厚
朝發雲樹東曠野隂氣積驅馬入草間左右號鶴鷁重
雲黕玄幕孤月隱白璧欹危涉塗淖轉側緣溝脉涼風
滿川陸眺覽多所適却想會合樂轉首已成昔諸君豪
俊士經訓飽搜擿上下古與今抗論堅莫敵顧我處其
間傾聽但跼蹐校士豈所當直以氣類得譬如禮天壇
圭璧奠且植陶匏以其質並列不為惑論心見表襮吐
口出白黑朝案每共飲夜牀仍抵蹠嘲諧間一發清笑
高啞啞自謂得如此至死無厭斁敢於百里間而憚轡
與策因詩謝所思酬篇無我默
滍城
駸駸二三騎南並横山去山窮遠川出始見滍陽樹荒
城蘿蔦合表裏無寸土但聞鳥啼聲不見鳥啼處呼兒
開棘扉掃榻坐茅廡清泉給盥濯涼風生仰俯濁醪稍
似佳山菓來近圃始酌薰然和中飲淡無慮案頭伏羲
經編絶幾見補先生發其微大義談四五紛攘自諸家
簡易獨太古形骸非我有冠帶尚誰取道存固匪外兩
致默與語是時季春望山月夕已吐清光出深竹葉上
露如雨寒侵毛骨生思有煙霞舉却念人世間紛紛何
足數
晩過象之葆光亭步月
浮沉閭里間放志謝維縶行貪月色静歸犯霜華濕寒
鼓出城重飛星過樓急却想竹庭下主人猶獨立
曉出郊過方秀才舍飲
浮雲散朝隂初日動晴煦行隨風葉遠去傍田家路人
閒無遽色馬緩有安步遙識主人舍青帘出霜樹
送寧極還山
晨冰結車轍朔野風正厲君行良亦勤正與苦寒值超
然出門去曾不顧我議譬如雲飛鴻勢不受維縶開籠
恣其往萬里在展翅場功十月畢田家足幽事兒童樵
牧歸荆扉寂已閉燃薪燭茅屋並坐姪與弟自愛村醪
熟或以山鹿饋凍蔬斸青黃寒藥煮根柢從容温飽間
萬事一無累嗟予不得往注目雲接地
答曼叔見謝潁橋相過之什(時寧極先生同往)
潁川今古賢豪多後生繼者為誰何吾交曼叔少挺出
力自樹立非由它潛心直欲到聖處論議不避況與軻
讀書下筆知所趣崇樹蘭茝遺蒿莪軒昂頭角事高大
肻與世俗同其波一從得官坐山縣有如鷙鳥着網羅
朝符暮檄困奔走尚畏官長來誅訶時時矯首塵埃下
窺覩風月偷吟哦我憐軼才就羇絆歲一往視無蹉跎
扁舟遠放汝水岸濁酒暮醉高陽阿前時捧牒來潁上
謹視歛糴譏姦訛官曹寂寞古寺冷况值朔雪飛傞傞
馳書里中二三友固要以義當予過星言整駕夕已至
霜橋晩度冰峩峩燃薪暖我煩飲我斟酌脯醬調鹽鹺
傾壺舉觴紛左右客飽而笑君顔&KR0755;危然正論中法義
豆籩羅列陳象犧嘲排乘醉忽以發駃如鑿水放九河
哀絃孤引四坐寂繼以簫笛相諧和先生久與人迹絶
心如止水形枯柯忽驚此樂非外奬不覺撫手促而歌
歸銜絡馬屢見奪欲去未忍還婆娑空堂想見别後意
一燈夜守陳編哦興來落紙成大句勢欲李杜相凌摩
緘題見寄邀以和大江洶湧難為沱短篇澀訥非所報
為我揮筆芟煩苛
南溪
長林拂雲根一逕絶城腹荆扉帶翠樾斗下地愈束清
溪自南來勢抵北崖曲清平水流漫東去入脩竹境幽
百物遂魚鳥得所欲况依仁者居不與鈎彈觸有如佳
賓至相與娛聽矚鳥飛鳴我傍魚泳出深淥薄暮登前
岡四顧山在目雨滋春稼繁風動野花馥逹人樂天性
不待外物足遂令兹地勝久不事營築顧我指崖下秋
當結茆屋渠波環古臺輦石坐幽澳霜前復來觀兔肥
山酒熟
陪寧極回馬上作
我有龍陽約垂駕輙復停念與高士期不宜後其行春
風三月尾澗谷花草明尋花踏幽草南出山脚青婆娑
一古樹是曰先生庭館我茅簷下山瓢日夕傾摘林飣
朱實掘竹羞紫萌朝聽谷禽響夜對山月清高論簡以
正疎懷淡無營徒知服深遠難用一善名維也少頑鈍
幾為世網嬰一親德義遊頗見外物輕門牆儻可依他
時來執經
答公懿以屢游薛園見詒
抱痾積閒縱世味頗能淡惟於山水娛自謂老不厭况
兹伊洛間久畜游賞念幽扉深隱竹小彴度平塹解鞍
庇清隂拂席見殘豔長溪自南流小閣忽東瞰游人坐
兀兀鳴鳥來泛泛蟹潛石穴幽魚泳柳根暗川童或羣
嬉林女有孤覘醉觴豈留行吟筆靡停占臨歡興何長
遵事迹猶暫伊予志巖壑偶官禄石甔要湏三徑足歸
跡便可歛買林接婆娑鑿澗分瀲灩田廬常閉門野艇
時放纜聊書平生懷特為異時驗
寳應寺
林巒若無路鍾磬時出谷鑿石排僧龕研金畫佛屋日
没上方夕明燈滿雲木
利涉塔院(院有呂文穆讀書堂利涉法師塔)
許公讀書地塵像一來拂門掩僧不歸簷低鷰飛出高
人不可見石塔鎮寒骨
盧溪(盧擕讀書處)
伊人沒已久溪溜亦如綫淳氣揖老僧清隂坐春院始
悟入山深幽林鳥聲變
西溪
我從南嶺來引轡下雲木不知溪流處但見翠滿谷涼
葉覆山泉脩篁翳茆屋
答原甫試墨見詒
金壺道人丸㳒墨持賣都城人莫識君先得之寫大句
光與目彩相吞蝕句精墨妙氣怒豪意欲斬鯨連巨鼇
鯨鼇天地兩微物何足辱吾鈎與刀丈夫卷舒固有道
願君少安無草草都城不獨墨好酒亦好安得不飲自
枯槁
和原甫去年對雪思梅今年對梅思雪
中州寒煥與南異常恨梅花開不早今年朔雪冬不飛
臘月繁英似南好君憐芳物感時節愁見高風凍雲掃
苦嗟十九不稱意徒自令人顔色老雪遲梅早非我力
會使金樽日傾倒
奉同原甫槐隂行
天門觀闕雙凌霞下有馳道開平沙高槐左右覆朱梐
綠隂翠氣相蒙遮朝回亘雲下寳騎游散掣電奔香車
我慙太學官况冷旦暮出此驅疲騧清風吹涼南就局
炎日轉景東還家昏然百事不知省空復春葉零秋華
和冲卿晩秋過金明池
聞君西郊行正值秋風晩清霜卷枯荷碧玉瑩池面浮
空結脩梁涌波抗華殿雪煙渺淨色覽望一蕭散緬思
暮春際都人盛嬉燕連帷錯繡綺方車鶩金鈿填填鼓
鐘響耳目厭譁眩乃令塵囂辭而有清曠戀逹人冥至
理喧寂無異觀偶然乘化往何適非汗漫吾知禦寇游
所樂在觀變
和永叔小飲懷同州江十學士
翰林文章伯好古名一世家無金璧儲所寳書與噐北
堂冬日明有朋聯騎至新樽布几案二鼎屹先置大鼎
葛所銘小鼎澤而粹坐恐至神物光怪發非次羣賢刻
金石墨本來四&KR0034;紛穰羅卷軸指擿辨分隸其中石贊
藏家法非一二精莊與飄逸兩自有餘意興來輒長歌
歡至遂沉醉顔飢足簞瓢韓飲尚文字乃知内可樂不
必鐘鼓貴温温江馮翊兹理久所詣賦詩多雅言嗜酒
見淳氣歲晏不在席使我長嘆喟
奉同原甫賦澄心堂紙
江南國土未破前澄心名紙世已傳高堂久傾不復見
誰謂此物猶依然當時萬杵搗雲葉鋪出几案滑且堅
剡溪藤骨不足數蜀江玉屑誰復憐君臣嬉燕盛文采
駢章儷曲鬭巧儇一朝零落隨散地中原篋笥生光鮮
君安得此尚百幅題以大句先羣賢羣賢落筆富精麗
瓊琚寳玦相鈎聯嗟予材力豈當敵雖欲強賦何能妍
獨耽玩物古所戒崇尚浮藻政豈先江南可哀紙可惜
後有觀者存吾篇
同勝之明叔游東郊
仲冬景氣佳曠然思遠涉晨遵大堤去寒日在馬鬛浮
屠紅塵外樓殿煥層叠地遐景幽閒瑶碧秀林葉清香
時出箔餘經尚委笈躋閣眺遠陂浮陽來曄曄花枝亦
已柔行見春露浥久眈田野樂况與賢俊接逍遥永日
暇塵事不過睫昔人重時晷所志樹勲業慨予胡不然
空陋無所挾詩情朝生腸酒氣暮醺頰陶陶大化内得
此自為愜諸君能我從游履方屢躡
次韻和平甫同介甫當世過飲見招
炎風得秋亦已涼喜抱塵策羅南窗策中古人不可見
獨詠君子予心降高文大論日傾吐響快有類鐘應撞
却嗟吾儕多暇日俚謠(一作滛)暴謔何其哤驅車正得我
所念起具肴䔩陳柸缸自憐愚戅接豪邁弊履乃與華
冕雙聖經王道有本末&KR0008;挹醇粹揮其尨湏臾上下今
與古武庫&KR1143;&KR1143;千矛鏦疑懷滯義一開豁有如暗室來
明缸馮侯抗議亦殊健短鈎長&KR0008;相撐㧿介卿後至語
閒暇偃載戈甲韜旌幢弱弓枉矢尚何用久已束手甘
避逢是時君有山陽役扁舟已具河之矼朝吟淮山翠
撲撲夜夢楚水鳴淙淙軒然欲去坐所惜文字雅正姿
信悾行年三十不得飽况有薦道登朝邦遂令奔放不
自斂欲旅漁鈎終湖江朝廷搜賢無遠近北盡塞漠南
嶺瀧如君才大齒且壯安可推亮而居龐(來詩云孔明勿問襄陽龐)
功名得時看樹立豈若都尉眉空庬
和吳九王二十八雪詩
方冬氣潛温得晩隂始重狂隨風力翻怒若雲面涌中
微玉霏屑後盛毛紛氄寒光動城闕甘滋入田壟鵬鶱
海水飛驥憤鹽車覂縈樓巧作層覆道高成甬羣方破
昏霧萬物被光寵塗歌涵太和送賀仰高拱判官坐丞
華賦詩掩垂隴貂裘擁宵談金杯落晨捧此興吾不薄
君門旦當踵
答曼叔客居見詒兼簡里中諸君
少乏經世才引分甘自置不意田野姿尚為軒冕寄三
年太學館飽食無所議京都多賢豪出入許陪厠時從
騎省吟或就步兵醉低回衆人内自謂處身智耽耽秘
書府實待才俊地乃昏落其間衆口沸嘲詈茫如觸駭
機狂顧不知避忽逢故人來一道平生志歸心西南飛
勁疾霜後鷙遠慙龍陽隱(寧極處士)近愧葆光吏(象之官不去里葆光)
(所居亭名)詩以謝諸君顛冥非我事
南堂對竹懷江十鄰幾
端居無所聊稍覆治文字南堂冬日明窗戸暖可喜圖
書羅滿前意覽不由次聊收静者趣以亂憂人思亭亭
當軒竹使我長歎喟封植苦不早顔色頗顦顇勁節亮
不改虛心如有遲緬懷江夫子循道久不試邈然高簡
姿不受世俗累一官才復進左謫良何亟德義我所珍
軒冕安能貴長嘯汝水濱濁醪日自釃效陶有新篇(君詩)
(多效陶潜)翼孔著高議(君著春秋左氏傳論)絃琴坐虚室默與古人值
顯晦一其心淡然天淳粹思之不可見暑謝寒已摯諒
非對此君兹懷何由慰
和子華兄晏王道損公宇
濟濟高燕會衆賓且喜樂方冬氣常温是日寒始若愁
雲際平林垂見雪花落四座喜相顧有引必虛爵中堂
豈非佳東圃羅帟幄當亭列射格抗的明灼灼彫弓旣
出韔勁矢各在握主人揖讓興客以次序作目惴綵樹
移心傾鳴鼓數笑言何不聞儀節亦稱娖酒酣事頗變
極口縱談謔失令固有罰出語輒見酌平生愛疎放論
議鄙齪齪歡來一狂散豈顧醒後怍詩人亦有言善戲
不為虐所賴衆君子闊逹見表襮還家遂酩酊豈復記
鳴柝
送李寺丞宰藍田(李久閒居)
君誠巖壑徒出宰亦山縣尚喜終南峰蒼翠不去眼春
風吹征車千里度灞滻到日勝事繁花光老秦甸
又和楊之美家琵琶妓
楊君好古天下無自信獨與常人殊勤身所營世或棄
反眼不顧我以趨彼其察物類有道能取精妙遺其麤
官卑俸薄不自結買童教樂收圖書客來呼童理絃索
滿面狼籍施鉛朱樽前一聽啄木奏能使四坐改觀為
歡娛有時陳書出衆畫羅列卷軸長短俱破縑壊紙抺
漆黑筆墨僅辨絲毫餘補裝斷綻搜尺寸分别品目窮
錙銖以兹為玩不知老自適其適誠君徒豈無高門華
屋貯妖麗中挂瑶圃崑崙圖青紅采錯亂人目珠玉磊
落熒其軀苟非絶蓻與竒迹揚君視之皆蔑如楊君好
古天下無
遺吳冲卿大饗碑文
蒼碑剥龍螭突兀古殿側世變文字異歲久苔蘚蝕諒
非好事者塵土未嘗拭我來仰首看百過不自息曩者
魏方盛帝丕託威德馳驅百萬衆南指斗牛域誓將殄
氛祲飲馬長江邑翠華鬱回翔高會誇故國肅肅環珮
響煌煌羽旄餙鼓鐘何鏜鎝淮漢為震仄罷饗示得意
摛文永鑱勒從臣梁孟皇隸法當世特奉詔無與讓淋
漓奮其墨爾來幾千歲卓卓見筋力端莊九鼎重勁挺
羣珪植威儀商山老氣象漢庭直惟昔銘栒戈先儒固
難迹况我蔽陋極視此空歎惜常恐日磨滅不辨點與
畫呼工模於紙一掃見白黑緘包比瓊瑶把玩廢寢食
于時大經九有詔講謬忒刊之太學中為後代法式冲
卿邦家彦學問古今積辭端海鯨運筆力霜鷙擊况兹
服儒官洒翰固其職楷模所流傳歴世動千百自非體
法正徒使觀者惑厥初篆草隸根本君已極聊持釘張
翫庶以參得失
飲聖俞西軒
歡常以飲合歡意則非外今吾二三子共此西軒會主
人吾儒秀言與二雅配酒行倡大論文字略𤨏碎上言
評人物要當本諸内下言譏為學不以滿自槩唐之衆
詩人區别各異派一經君子評斂鑿(音作)棄秕糒予曰吾
聖俞名足通後代答我文如韓尚有六經在况吾何所
立聞譽若抱蠆聖俞善誘掖斯語不無戒意欲令吾曹
事業進以大我雖頑無能聞此亦健快呼觴滿自引不
畏坐客怪歸來書短篇聊以記所佩
答賀中道燈夕見詒
春風揭屋沙激窗兀然孤坐如植杠酒昏兩眸澀不視
案上書策徒摐摐獨待高篇恣哦詠頓覺精銳還軀腔
前時官家不禁夜九衢豔豔燒明缸綵山插天衆樂振
游人肩摩車轂撞君於此時守經籍直欲行業純不尨
想初嘉句落紙際筆下衮衮來長江我今散懶世味薄
惟於静者心為降江翁蕭閒梅老淡文字酬酢交矛鏦
恨無竒麗與鬭角日策疲馬參其雙能來相從不憚數
與子賦詩傾酒缸
和如晦遊臨淄園示元明
平津開館大道西桃夭杏姹通園蹊東風入林朱白動
次第裝遍枝高低紅梅最好花正盛我時往看歸仍擕
爾來風雨就零謝忍見踏盡隨春泥廣文先生厭閒冷
投書結伴散馬蹄主人同僚相門出未肻朝暮甘鹽虀
歡然握手喜迎候促具並走子與妻插芳咀甘不知去
歸舍已見雞在栖坐撣大句鄙凡近脱落塵迹登天梯
不因時節自娛放頗置白黑為愁悽我昏如此漫不省
何異車鼓樂鷃鼷長安綠酒春正美與子一醉萬事齊
答和叔城東尋春
尋春之何許乃在城東隅東隅信佳處名園間精廬時
屬積雲霽田壤墳以蘇雍容二三騎並轡徐厥驅僕童
怪且議寒野安所娛不知陽和氣泱漭于空虛仰視孤
刹起突兀疑神扶其下萬華屋碧瓦魚鱗鋪南行歴亭
館近接棟與櫨隂草含碧色陽條散紅腴周覽氣象嘉
高步形跡舒提擕上樽酒饌不過魚蔬為奉豈非薄歡
至自有餘却思九衢上車馬何區區紅塵塞兩眼勢利
各有趨雖欲求暇逸何能幸湏臾君勿輕此樂此樂未
易圖
招景仁飲
紅薇花拆萱草丹萬鈴嘉菊重臺蓮問公此時胡不飲
樂有至理湏鑚研后䕫已遠師曠死寂寞千載無其傳
公窮天數索聖作坐使綠鬢成華顛屠龍絶㙯豈世用
儀鳳至業非公專洛陽有客金石堅持議不屈難鑱鐫
園收獨樂會真率以勞效佚寧非偏古稱兩忘化於道
此理豈不曠且然折花持酒待公醉樂至無聲方得全
次韻和君實寄景仁
予年行七十惟日就志昏雖高鴻鵠舉尚困雞鶩喧壯
心久已摧弱羽不得翻每誦少游言顧慙下澤轅蜀公
有高志謝事久杜門擾擾世俗務不復挂口論羣經雜
圖史擁坐如周垣上談千載故速若水注盆客來必命
酒左右拱諸孫雖無歌舞歡自喜談笑温仰高顧吾私
有類羝觸藩尚期蓬蓽完亦有桑榆存近觀敕子詩尤
見朋義敦卜居近吾廬指日駕君轓構堂始云基築圃
亦已樊前知會合期不慘離索魂想像入第初親賓燕
華樽談高一理會體王百疾奔共完天純粹豈識世詐
諼方笑司馬翁獨樂守空園(獨樂君實園名)
寄秦川馬從事
往歲游西謁季長隴雲秦樹勝風光分題紅葉蠻牋膩
對舉流霞綵袖香宴洽翠娥連象榻夜寒嬌鳳泥銀簧
未知早晩重擕手惆悵而今鬢已蒼
春霽憶洛陽
少年結客洛陽時閒傍東風駐馬蹄山色遠饒潘岳宅
波光輕撼窈娘堤花繁到處紅如堵酒好尋常醉似泥
賴有金臺舊知已應憐魂斷虎牢西
春朝
燕語聞多日蠶眠過幾宵花深不辨蝶柳暗欲迷橋便
&KR0146;金環重障泥玉勒驕黃公酒壚上誰貰阮孚貂
晩春
春暉東去月收弦却拂凝埃敞北軒幾曲雲屏空白晝
一簾花雨自黃昏庭蕪碧合隂蟲息窗樹紅稀鬭雀喧
細憶舊歡都入夢習家池上子山園
象之以山藥見贈
龍山有游客贈藥滿筠籠葉漬沙泉碧苖分石竇紅斸
應侵曉露來喜及春風却笑丹砂遠辛勤勾漏翁
飲方君舍晩歸
慘淡秋原思歸鞍暮向城野風吹酒散寒日上衣明躑
躅樵兒聚喧呼獵騎輕村醪處處熟准擬數來行
自静教院晩步潩上
雪盡岡頭路風和臘後天人安閒淡内鳥下寂寥前凍
水晴初浪荒城晩自煙西橋車馬急歸意尚留連
同化光陪寧極之滍陽城
不踏南溪路于今五換春能來再聯騎還是舊遊人置
酒真乘興談經或入神歡餘不無愧林壑未還身
之石橋(是日風雨異常)
聞說西橋水樹間不辭驅馬涉風煙疎籬老屋臨官道
瘦棘荒茅蔽石田欲下鳴鵶盤木末遠來驚雉落山前
瓢中幸有村醪美不怕春寒雨滿川
過邵先生居
竹塢斜開逕茅簷半卷書幽閒入高卧淡薄見平居亂
水隨釃引殘花不掃除因君動高興回首想吾廬
寳奎殿前花樹子去年與宋中道同賦今復答宋
詩
長條飛動不依欄淡粉濃朱巧作團無語不辭終日立
有情曾是隔年看春羅試舞衣新換古錦藏詩墨未乾
我為愁多悲節物欲酬佳句淚霑翰
和子華兄同永叔飲三班官舍兼約明日飲永叔
家
視草名臣潤色才玉墀晨退共徘徊朝廷無事文書省
臺閣相歡笑語開少厭賡酬停落筆旋尋歌舞約銜杯
廣文主簿官閒冷不是詩情豈合來
謁象之同諸君步之東禪院
二年憔悴走京塵匹馬歸來訪四鄰足滑舊諳城下徑
眼明重見里中人青蔬不没荒畦雪翠栢常留野殿春
風物自如人事改夕陽衰淚落衣巾
奉和喬年館宿
蓬萊仙構斗魁旁遞直初登漢署郎雲向城頭收暝色
月從樓角放寒光行看砌菊嗟殘豔坐對書芸襲暗香
景物過清渾不寐素經讎罷得新章(時喬年校醫書)
寄題蘇子美滄浪亭
聞君買宅洞庭傍白水千畦插稻秧生事已能枝伏臘
歲華全得屬文章鶱飛靈鳳知何暮蟠蟄蛟龍未可量
莫以江山足清尚便收才業傲虞唐
寒食出郊
都門氣象雨餘佳壓盡風塵見草芽日薄風和近郊路
朱紅粉白遠林花堤間獨去媻珊女柳下相逢輕&KR2263;車
絲鬢未催樽酒在不湏辛苦問年華
城西
繡鞅金羈十里塵共傳恩詔樂芳辰千重翠木開珍囿
百尺朱樓壓寳津御柳初長遮雊雉宮花未識駭遊人
自憐窮僻看山眼來對天池禁籞春
送劉景元觀察守襄陽
荆州太守駕朱轓寳筆題詩出御前應猒笙歌消暇日
欲將才業效當年千章翠木雲間寺百丈清江雪後船
看取古來良吏迹蒼碑突兀峴山巔
和伯夀秘監
曾陪道論接清歡屈指如今四十年不用笙歌娛上客
直將風月待高眠黃花一醉猶能否白首相逢是偶然
便欲投官結閒伴家山况與碧嵩連
題卞大夫翠隂亭
新得亭名號翠隂軒窗環合盡青林定知野客先回顧
何處山禽自好音池&KR0146;有蓮風氣馥城根多竹月華深
明年便作歸來計應許擕樽與抱琴
和太素同看梅花寄子華
寒林凍卉誰觀者繁豔清香自得之天賦好花如有待
日尋幽徑不知疲未逢驛使空懷遠猶喜山翁亦好竒
昔歲一觴今一詠共陶真意不為私
樂道示長句輒次韻
光隂不覺成陳迹事變何嘗有定期身外閒愁無自入
飲中歡興未全衰編排暑後新投酒點檢秋來合唱辭
更欲邀君浮畫舫藕花菱蔓滿西池
和詹叔遊廬山見寄
香爐峰色壓羣山仰眺頻欹使者冠江面煙波搖紫翠
佛宮金碧照晴寒密藏幽谷梅千樹散走鳴泉竹萬竿
今日頓驚塵慮盡一章佳句雪中看
和朱主簿遊園
白首昏昏度歲年忽聞春至便開顔溪頭凍水晴初漲
竹下名園晝不關旋得歌辤教妓唱遠尋梅艷喚人攀
如今尚有官拘束解組歸來始是閒
登湖光亭
雪盡塵消徑露沙公家池館似山家翠痕滿地初生草
紅氣通林未放花匝岸平波清照鴈壓城危榭斗回鴉
自慚白首猶圭組此地年年賞物華
公時遺石榴
高冠趍尹君方掾(成都)促席迎賓我已翁(河喬)交態不忘平
日厚歌聲猶似少年工映階露菊秋吟苦盈筥霜榴歲
問通每與東鄰話知舊白頭強健幾人同(景仁)
登城樓呈子華
麥苖黃熟稻苖青餉婦耘夫笑語聲樓上清風簾箔静
田間白水鷺鷗輕展親會集從容樂娛老謳吟放曠情
羽孽漸消民食足更無餘事計虧成
又和子華
沉隂消盡見春和初放扁舟泝綠波水際踏青憐日暖
林間舉白為花多狂從田婦窺籬看醉任家童刮鼓歌
年少縱歡饒點檢老懷終不挂誰何
同化光飲象之家
又從鄰舍客來折主人花游處當年似悲傷老去加興
長歌易放情密語無譁歸路生殘月春風醉𬒮斜
和謝主簿游西湖
雲隂開剥日光穿和氣隨風近酒船湖&KR0146;波清渾見底
樓頭山碧自生煙興長不忍回孤棹歌懶才能逐緩絃
因子樽前話歸計醉魂先到峴山邊
景仁招况之聞用歌舞望門而反作詩戲之
一夜嚴風結素波盍簪寧避曉寒多范滂攬轡方清俗
墨子回車豈惡歌雲外雁寒驚歲晩林間鴉語弄春和
知君不久承寬詔始奈紅裙綠酒何
襄柑分惠景仁以詩將之
荆州解綬十經春廻夢青林遶漢濱霜氣輕寒催紺實
渚波餘潤作甘津僧園採掇寧論數客路奔馳竟占新
雪意垂收高會缺分金聊助席間珍
和三兄游湖
竹隂廻抱柳隂敷石色青青潤不枯暫到已驚風力勁
更清湏待月輪孤波涵天影迷高下雲覆山光變有無
暑退疾清人意健縱吟狂醉是良圖
和景仁元夕
月上朱樓角風搖翠篠層傅聲廻步輦滿目爛行燈簫
鼓千門沸弓刀萬馬騰詩翁懷盛事眉雪慘霜稜
禁戸千通鼓天街萬點燈懷君瑩如玉驅馬不嫌冰樂
事看流俗狂游記舊朋回思真夢幻不待訪林僧
謝堯夫寄新酒
故人一别兩重陽每欲從之道路長有客忽傳龍坂至
開樽如對馬軍嘗(嘗怪杜詩曰洗盞開嘗對馬軍及得錦屏山題名有寄河南府使馬軍送)
(新酒者然後耀然)定將瓊液都為色疑有金英密借香却笑當
年彭澤令籬邊終日歎空觴(陶靖節云秋菊盈園而時醪靡至)
和謝厚卿載酒見過
應為閒門境太清固擕歌管逐雙旌酒逢歡後寧論量
語到真時不屬情木葉吟風千籟作菊叢含雨萬珠明
知公几案常豐暇詩思如泉日夜生
謝到水仙二本
黃中秀外幹虚通(此花外白中黃莖幹虚通如葱本生武當山谷間士人謂之天葱)乃
喜嘉名近帝聰密葉暗傳深夜露殘花猶及早春風拒
霜已失芙蓉豔出水難留菡蓞紅多謝使君怜寂寞許
教綽約伴仙翁
觀安公亭戲呈觀文主人
十五年來此地行白頭重到不勝情梅寒未放黃金蘂
冰綻初流碧玉聲憔悴霜松如有訴(庵前一松枯悴輒呼園吏汲水灌之)
紛披風竹似相迎紅裙散後歌音絶海鶴階前時一鳴
(風流瀟洒二俱不惡)
寓展江亭謝堯夫寄酒及花
措枉我先違陛石均勞公已下堤沙已欣晩歲逢良友
更喜高秋見好花旨酒芳新來似水危亭清絶至如家
三杯舉白歌相和忘却風前兩鬢華
哭蘇子美三首
未起蛟龍卧俄纏鵩鳥悲寢門號故友繐帳哭孤兒業
履歸輿議銘文絶愧辭滄浪亭下路長負故人期(予與子美)
(有滄浪之約今則已焉)
魄動書流創(子美去冬與予書云藐無相見之期)誠通夢告悲(予夢若有告子美亡)
(者旦而得訃音)人生要有盡君沒竟何施白日空塵几春風自
酒巵旅魂歸未得藁葬近要離
才大終為累冤深豈復論幾年流落恨千里寂寥魂功
業初懷負風流秀句存英靈邈無所灑淚望閶門
和晏相公湖上四首
霧霽山高牖天寒水落沙試披深岸草往往見黃花
穫水登紅稻篙舟割紫菱杯盤見秋物江海思飛騰
風枝挂危葉飛動夕陽中莫遣兒童撼留看著露紅
折葦隨風色枯荷盡雨聲平波極眼淨好放畫船行
答師厚夜歸客舍見詒
幽居直欲學忘言忍對賢豪遂默然談到精微夜寥閴
秋風時下竹窗前
和晏相公湖上十月九日
斷橋孤嶼寒光外短檝輕舟斜照中未必江湖能勝此
野棠梨葉赤如楓
謝送妃子園荔枝
年年驛使走紅塵貢入驪宮色尚新妃子園名猶未改
一籠丹實寄閒人
酴醿花
細蓓繁英次第開攀條盡日未能回不如醉卧春風底
時使清香拂面來
城西書事五首
蔬畦遶茆屋林下轆轤遲霜蔓已除架風瓢空挂籬
朱果繁霜後甘甜半自零忽驚林色曙零落見殘星
犬吠村墟改人移井臼空誰家收栗罷林脚有遺蓬
松隂不可憩冷冽恐飛霜時有高風過乾花落石牀
野竹濛荒塹寒花亂廢墟秋郊足幽事直欲帶經鉏
徐祕校過池上見訪留二絶句(依韻)
樽酒浮多蟻舟蓬覆似蝸折楊爭貫鯉編竹自撈蝦
憐君此休駕長日坐傾斜山雨催行酒林煙候煑茶
洛城雜詩五首
分從柳外揚鞭去同作花前載酒行題得新詩無處寄
雜英飛絮滿春城(楊寺丞持詩見尋不遇)
洗馬澗邊芳樹密欄干仍在碧流西香檀亂拍朱絃急
應有遊人醉欲迷(洗馬澗)
上東門外春三月桑葉隂隂覆菜花密竹亂流行逕絶
桔槔鳴處是人家(上東門外)
無數長條亂曉風誰將紫錦覆春叢殘英點落青苔面
獨倚朱欄細雨中(府署紫紫帶花)
櫻桃園裏鳴禽亂獬豸池邊積草多七十年前繁盛地
曲蹊深隧見張羅(會節園)
惜酴醿
天意再三珍雅豔花中最後吐竒香狂風莫掃殘英盡
留與佳人貯綘囊
陪晏相公遊韓王水磑園
行遍洛川南北岸自憐探賞頗窮幽不知物外清閒境
只在韓王水磑頭
出留守府之東游李相園趙令竹林觀楚家桂樹
子去歲數從元獻公為此行作三絶句以道悲
愴之意
府東朱戸昔嘗開日日從公選勝來游履吟毫成故事
斷松飛溜有餘哀
李家池上朱櫻熟趙令林中錦籜春更欲題詩論舊賞
自慙非是絶絃人
曾陪樽酒詠芳叢今日遲留意不同(公詩云更作丹花滿煙葉欲令佳客)
(剩遲留)紅萼似知人慘淡亂隨清淚落春風
西城
暖風和日著人來細柳高榆抱逕回我為傷春足悲恨
不禁驅馬上愁臺(右愁臺)
太皇太后閣
鏤成寳字題宮戸剪出名花趁御筵人世不知春色早
忽驚歌吹下中天
太后閣
金花鏤勝隨春燕綵杖縈絲逐土牛迎得韶華入中禁
和風次第遍神州
綵杖朝来散玉京綺窗新網結初晴静呼宮女教調曲
門引皇孫看學行
皇后閣
紫蘭紅蓼簇春盤曉逐金壺下太官朝遍三宮歸已晩
日華明麗雪消殘
夫人閣
漸暖正當挑菜日輕隂漸變養花天君王勤政稀游幸
院院相過理筦絃
宮娃拂曉已催班拜謝春幡列御前不待東風報花信
紅酥綵縷鬭芳姸
酴醿
平生為愛此香濃仰面常迎落架風每至春歸有遺恨
典刑猶在酒杯中
戲示程正叔范彝叟時正叔自洛中過訪
曲肱飲水程夫子宴坐燒香范使君顧我未能忘外樂
綠樽紅芰對朝曛(曲肱飲水一作閉門讀易宴坐燒香一作隱凡燒香朝曛一作斜曛)
卞仲謀八老會
同榜同僚同里客斑毛素髮入華筵三杯耳熱歌聲發
猶喜歡情似少年
展江亭海棠四首
占盡人間麗與華白頭判得醉流霞誰將法錦翻新樣
紅綠裝成遍地花
昔年曾到蜀江頭絶艷牽心幾十秋今日欄邊見顔色
夢魂不復過西州
紅糝裝條嫋嫋長人間不合有天香(此花無香)干觴未足酬
佳麗回首東風更斷腸
又避寒風與暖曦年年長此探花期如今太守尤珍愛
只許官娃戴一枝
和杜孝錫展江亭三首
斜日低雲動水光偶尋佳處閱羣芳城闉不隔和風度
吹過千花百草香
驚鷺飛鳴避畫橈游人笑語過朱橋賈家園裏花應謝
綠遍墻頭野杏稍
世情未免歌紅粉道韻無妨寄白雲歸路看花應更好
林間明月涌金盆
和微之飲楊路分家聽琵琶
酒熟梅香臘後天春鸎巧囀忽當筵共嗤白傅辛勤甚
萬喚千呼始上船
朱絃四十昔嘗聞藝不論多貴絶倫少損新聲放平淡
免教醉殺白頭人(是夕微之劇飲歡甚)
再和堯夫同前
教得新聲十二絃每逢嘉客便開筵春湖水渌花爭發
好引紅粧上畫船
遇酒逢歌觸處春白頭相視若天倫湏知丞相官儀重
不及琳宮自在人
閒居思湖上
遠泛每思隨鴈鶩深居半是避杯觥官閒日永無餘事
卧聽朱絃教曲成
庵中睡起五頌寄海印
忩間日射寒松影枕上風傳過雁聲夢境覺來元一際
不勞脣齒話無生
四山標韻出風塵高下雖殊一色均為我終朝談實相
參差庭栢敞精神
剡竹紉絲雖短長誰教曲折號宮商自從眠處知消息
終日笙歌是道場
飯後西堂百步行困來合眼是無營從生至老非他物
道著如今已是情
火衰水劣病餘身未散虚空一聚塵更欲強招年少客
折花同賞夢中春
宋詩鈔卷十七
