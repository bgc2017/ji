宋詩鈔卷四十三
内閣中書舍人吳之振編
陳與義簡齋詩鈔
十七夜詠月
月輪隠東峰竒彩在南嶺北岸草木多蒼茫映光景玉
盤忽微露銀浪瀉千頃巖谷散陸離萬象雜形影不辭
三更露冒此白髮頂老笻無前遊危處有新警澗光如
翻鶴髮態發遥境回首房州城山中夜何永
與信道遊澗邊
斜陽照亂石顛崖下雙笻試從絶壑底仰視最竒峰迴碕發
澗怒高靄生樹容半巖菖蒲根翠葆生伏龍豈無避世士於
此儻相逢客心忽悄愴歸路迷行蹤
遊南嶂同孫信道
遥瞻南嶂深復深雙崖與天藏太隂青鞋濟勝不能嬾踏破積雪
窮﨑嶔空中朽樹抱孤篠無竅蒼壁生横林孤禽三叫危石裂欲
返未返神蕭森磴迴忽然何處所當面烟如翠蛟舞石門泄風無晝
夜古木截道藏雷雨丹丘赤城去幾許下視人間足塵土放身天
地不自知導以龍蛇翼熊虎山中異事記今晨杖藜得道孫與陳
同信道晩登古原
幽懷忽牢落起望登古原微吹度脩竹半林白翻翻日
暮紛物態山空銷客魂惜無一尊酒與子醉中言
岸幘
岸幘立清曉山頭生薄隂亂雲交翠壁細雨濕青林時
改客心動鳥鳴春意深窮鄉百不理時得一閒吟
雨
雲起谷全曙雨晴山復明青春望中色白澗晩來聲遠
樹鳥羣集高原人獨耕老夫逃世久堅坐聽隂晴
出山二首
陰巖不知晴路轉見朝日獨行脩竹盡石崖千丈碧
山空樵斧響隔嶺有人家日落潭照樹川明風動花
入山二首
出山復入山路隨溪水轉東風不惜花一暮都開遍
都迷去時路策杖煙漫漫微雨澹春色諸峰生晩寒
寒食
竹籬寒食節微雨澹春意諠譁少所便寂寞今有味空
山花動搖亂石水經緯倚杖忽已晩人生本何冀
清明
雨晴閒步澗邊沙行入荒林聞亂鴉寒食清明驚客意
暖風遲日醉梨花書生投老王官谷壯士偷生漂母家
不用鞦韆與蹴踘只將詩句荅年華
出山道中
雨歇澹春曉雲氣山腰流高崖落絳葉恍如人世秋避
地時忽忽出山意悠悠溪急竹影動谷虚禽響幽同行
得快士勝處頻淹留乘除了身世未恨落房州
詠清溪石壁
青溪宜曉日曲處千丈晦天開蒼石屏影落西村外虚
無元氣立明滅河漢對人行崢嶸下鳥急浩蕩内向來
千萬峰鎖細等蓬塊老夫倚杖久三歎造化大惜哉太
史公意短遺此快更欲訪野人窮探視其背
和王東鄉絶句四首
少時走馬洛陽城今作江邊缾錫僧說與虎頭須畫我
三更月裏影崚嶒
來日安榴花尚稀壓牆丹實已垂垂何時著我扁舟尾
滿袖西風信所之
只今當代功名手不數平生粥飯僧獨立江風吹短髮
暮雲千里倚崚嶒
平生不得吟詩力空使秋霜入鬢垂大岳峰前滿樽月
為君聊復一中之
觀江漲
漲江臨眺足消憂倚杖江邊地欲浮疊浪併翻孤日去
兩津橫卷半天流黿鼉雜怒爭新穴鷗鷺驚飛失故洲
可為一官妨快意眼中唯覺欠扁舟
同左通老用陶潛還舊居韻
故園非無路今已不念歸秋入漢水白葉脫行人悲東
西與南北欲往還覺非忽云去年事兵火偶脫遺可憐
竛竮影殘歲聊相依天涯一尊酒細酌君勿催持觴望
江山路永悲身衰百感醉中起清淚對君揮
同通老用淵明獨酌韻
紛紛吏民散遺我以兀然悄悄今夕意鳥影馳隙間向
來房州谷採藥危得仙忽駕太守車出處寧非天何妨
暫閱世謀行要當先西齋一壺酒微雨新秋還蛛網閃
明晦葉聲餞歲年呼兒具紙筆錄我醉中言
欲離均陽而雨不止書八句寄何子應
江城八月楓葉彫城頭哦詩江動摇秋雨留人意戀戀
水光泛樹風蕭蕭綸巾老子無遠策長作東西南北客
不如何遜在揚州坐待梅花映妝額
均陽舟中夜賦
遊子不能寐船頭語輕波開窗望兩津煙樹何其多晴
江涵萬象夜半光蕩摩客愁彌世路秋氣入天河汝洛
塵未銷幾人不負戈長吟宇宙内激烈悲蹉跎
舟次高舍書事
漲水東流滿眼黃泊舟高舍更情傷一川木葉明秋序
兩岸人家共夕陽亂後江山元歷歷世間岐路極茫茫
摇指長沙非謫去古今出處兩凄涼
登岳陽樓二首
洞庭之東江水西簾旌不動夕陽遲登臨吳蜀横分地
徙倚湖山欲暮時萬里來遊還望遠三年多難更凭危
白頭弔古霜風裏老木蒼波無限悲
天入平湖晴不風夕帆和雁正浮空樓頭客子杪秋後
日落君山元氣中北看可堪回白首南遊聊得看丹楓
翰林物色分留少詩到巴陵還未工
巴邱書事
三分書裏識巴邱臨老避人初一遊晩水聲酣洞庭野
晴天影抱岳陽樓四年風露侵遊子十月江湖吐亂洲
未必上流須魯肅腐儒空白九分頭
晩步湖邊
客間無勝日世故可暫逃杖藜迎落照寒彩徧平臯夕
湖光景麗晴鶴聲音豪天長蒹葭響水落城堞高萬象
各摇動慰此老不遭楚纍經行地處處餘離騷幸無大
夫貴得伴諸子遨終然動懷抱白髮風中搔
再登岳陽樓感賦詩
岳陽壯觀天下傳樓隂背日堤綿綿草木相連南服内
江湖異態闌干前乾坤萬事集雙鬢臣子一謫今五年
欲題文字弔古昔風壯浪湧心茫然
居夷行
遭亂始知承平樂居夷更覺中原好巴陵十月江不平
萬里北風吹客倒洞庭葉稀秋聲歇黃帝樂罷川杲杲
君山偃蹇橫歲暮天映湖南白如埽人世多違壯士悲
干戈未定書生老揚州雲氣鬱不動白首頻回費私禱
后勝誤齊已莫追范蠡圖越當若為皇天豈無悔過意
君子慎惜經綸時願聞羣公張王室臣也安眠送餘日
除夜
城中爆竹已殘更朔吹翻江意未平多事鬢毛隨節換
盡情燈火向人明比量舊歲聊堪喜流轉殊方又可驚
明日岳陽樓上去島煙湖霧看春生
曉登燕公樓
闌干納清曉柱杖追黃鵠燕公不相待使我立於獨霧
收天落川日動春浮木舉手謝時人微風吹野服
詠水仙花五韻
仙人緗色裘縞衣以裼之青&KR0008;紛委地獨立東風時吹
香洞庭暖弄影清晝遲寂寂籬落隂亭亭與予期誰知
園中客能賦會真詩
望燕公樓下李花
燕公樓下繁華樹一日遙看一百迴羽蓋夢餘當晝立
縞衣風急過牆來洛陽路不容春到南國花應為客開
今日豈堪簪短髮感時傷舊意難裁
陪粹翁舉酒於君子亭下海棠方開
世故驅人殊未央聊從地主借繩牀春風浩浩吹遊子
暮雨霏霏濕海棠去國衣冠無態度隔簾花葉有輝光
使君禮數能寬否酒味撩人我欲狂
春夜感懷寄席大光
管寧白帽且蹁躚孤鶴歸期難計年倚杖東南觀百變
傷心雲霧隔三川江湖氣動春還冷鴻雁聲迴人不眠
苦意西州老太守何時相伴一燈前
夜賦寄友
賣藥韓康伯談經管幼安向來甘寂寞不是為艱難明
月扶疎樹空園浩蕩寒細題今夕景持與故人看
隂風
隂風三日吹南極二月巴陵寒裂石長林巨木受軒輊
洞庭倒流瀟湘黑君不見古廬竹扉聲策策中有竛竮
落南陌曾經破膽向炎官敢不修容待風伯
雨
霏霏三日雨靄靄一園春霧澤含元氣風花過洞庭地
偏寒浩蕩春半客竛竮多少人間事天涯醉又醒
春寒
二月巴陵日日風春寒未了怯園公海棠不惜胭脂色
獨立濛濛細雨中
次韻傅子文絶句
風雨門前十日泥荒階相伴只笻枝從今老子都無事
落盡園花不賦詩
城上晩思
獨凭危堞望蒼梧落日君山如畫圖無數柳花飛滿岸
晩風吹過洞庭湖
雨中對酒庭下海棠經雨不謝
巴陵二月客添衣草草杯觴恨醉遲燕子不禁連夜雨
海棠猶待老夫詩天翻地覆傷春色齒豁頭童祝聖時
白竹籬前湖海闊茫茫身世兩堪悲
尋詩兩絶句
楚酒困人三日醉園花經雨百般紅無人畫出陳居士
亭角尋詩滿袖風
愛把山瓢莫笑儂愁時引睡有奇功醉來推戶尋詩去
喬木崢嶸明月中
寒食日遊百花亭
晴氣已復濁虚館可淹留微花耿寒食始覺在他州自
聞鼙鼓聒不恨歲月流亂代有今夕兹園況堪遊雲移
樹隂失風定川華收曳杖新城下日暮禽語幽羣行意
易分獨賞興難周永嘯以自暢片月生城頭
周尹潛以僕有郢州之命作詩見贈有横槊之句
次韻謝之
一歲憂兵四閱時偷生不恨隙駒馳如何南紀持竿手
却把西州破賊旗儻有青油盛快士何妨畫戟入新詩
因君調我還增氣男子平生竟要奇
次韻尹潛感懷
紛紛又看繞淮春歎息猶為國有人可使翠華周㝢縣
誰持白羽靜風塵五年天地無窮事萬里江湖見在身
共說金陵龍虎氣放臣迷路感煙津
泊宋田遇厲風作
逐隊避狂宼湖中可盤嬉泊舟宋田港俯仰看雲移造
物猶不惜顛風忽橫吹洞庭何其大浪挾雲車馳可憐
岸上竹翻倒不自持老夫元耐事淹速本無期會有大
風定見汝亭亭時五月念貂裘竟生薄暮悲蕭蕭不自
暢耿耿獨題詩
贈傅子文
漁子牧兒談笑新先生勝日步湖漘沙邊忽見長身士
頭上仍欹折角巾豺虎不能寬遠俗山川終要識詩人
蘆叢如畫斜陽裏柱杖相尋無雜賓
晩晴野望
洞庭微雨後涼氣入綸巾水底歸雲亂蘆叢返照新遥
汀橫薄暮獨鳥度長津兵甲無歸日江湖送老身悠悠
只倚杖悄悄自傷神天意蒼茫裏村醪亦醉人
舟扺華容縣
篙舟入華容白水繞城堞夾津列茂樹倒影青相接遠
色分村塢微涼動蘆葉天地困腐儒江湖託孤檝
夜賦
泊舟華容縣湖水終夜明凄然不能寐左右菰蒲聲窮
途事多違勝處亦心驚三更螢火閙萬里天河橫阿瞞
狼狽地山澤空崢嶸強弱與興衰今古莽難平腐儒憂
平世況復值甲兵終然無寸策白髮滿頭生
晩晴
幽卧不知晴檣梢見斜日披衣起四望天際山爭出光
輝渚蒲淨意氣沙鷗逸避盜半九圍兩脚不遺力川陵
各異態艱險常一律胡為作弧矢前聖意莫詰豈知百
代後反使奸宄密腐儒徒嘆嗟救弊知無術人生如歸
雲空行雜徐疾薄暮俱到山各不見蹤跡念此百年内
可復受憂戚林木方翳然放懷陶此夕
九月八日登高作重九奇父賦三十韻與義拾餘
意亦賦十二韻
九日風景好節意滿天涯書生尊所聞登高亂城鴉雖
無後乘麗前驅載黃花兩樓壓波壯衆澤分天斜居邦
驚有苗訪古悲章華蕭條湖海事勝日一笑譁興移三
里亭木影雜蛟蛇二士醉藜杖兩禪風袈裟奇哉古無
有未覺欠孟嘉天公亦喜我催詩出微霞賦罷迹已陳
憂樂如轉車却後五百歲遠俗增雄誇
粹翁用奇父韻賦九日與義同賦兼呈奇父
安穩輕節序艱難惜歡娛先生守苜蓿朝士誇茱萸前
年鄧州城風雨傾客居何嘗疎麴生麴生自我疎豈無
登高地送目與雲俱門生及兒子勸我升籃輿出門復
入門戈旆填街衢去年郢州岸孤檝對壞郛莫招大夫
魂誰攬使君鬚獨題懷古句枯硯生明珠亦復躋荒戍
日暮野踟蹰白衣終不至渺渺空愁予今年洞庭上九
折餘崎嶇時憑岳陽樓山川看榮紆孫兄語蟬連王丈
色敷腴不用踏筵舞秋風摇菊株樂哉未曾有是夢其
非歟丈夫各堂堂坐受世故驅會須明年節醉倒還相
扶此花期復對勿令墮空虚明日風景佳南翔先一鳬
何言知幾早政爾因鱸魚分襟肺肝熱撫事歲月迂歸
家問缾錫生理何必餘相期衡山南追步凌忽區回首
望堯雲中原莽榛蕪臣豈專愛死有懷竟不舒老謀與
壯事二者慙俱無
送王因叔赴試
楓落南紀明秋高洞庭白自是天涯人更送湖上客人
生險易乘除裏富貴功名從此起不須惜别作酸然滿
路新詩付吾子
别岳州
朝食三斗葱暮飲三斗醋寧受此酸辛莫行歲晩路丈
夫少壯日忍窮不自恕乘除冀晩泰乃復逢變故經年
岳陽樓不見南宫樹辭巢已萬里兩脚未遑住水落君
山高洞庭秋已素浮雲易歸岫遠客難回顧飄然一缾
錫未知所掛處寂寞短歌行蕭條遠遊賦學道始恨晩
為儒孰非腐乾坤沓茫茫三歎出門去
初識茶花
伊軋籃輿不受催湖南秋色更佳哉青裙玉面初相識
九月茶花滿路開
别伯共
尊酒相逢地江楓欲盡時猶能十日客共出數年詩供
世無筋力驚心有别離好為南極柱深慰旅人悲
再别
多難還分手江邊白髮新公為九州督我是半途人政
爾傾全節終然却要身平生第温嶠未必下張巡
别孫信道
萬里鷗仍去千年鶴未歸極知身有幾不奈世相違歲
暮蒹葭響天長鴻雁微知君那可别老淚欲沾衣
江行野宿寄大光
檣烏送我入蠻鄉天地無情白髮長萬里回頭看北斗
三更不睡聽鳴榔平生正出元子下此去還經思曠傍
投老相逢難衮衮共恢詩律撼瀟湘
寄信道
衡山未見意如飛浩蕩風帆不可期却憶府中三語掾
空吟江上四愁詩高灘落日光零亂遠岸叢梅雪陸離
賸欲平分持寄子白頭才盡只成悲
衡岳道中四首
野客元耕嵩嶽田得遊衡嶽是前緣避兵徑度吾豈忍
欲雨還休神所憐世亂不妨松偃蹇村空更覺水潺湲
非無柱杖終傷老負此名山四十年
客子山行不覺風龍吟虎嘯滿山松綸巾一幅無人識
勝業門前聽午鐘
城中望衡山浮雲作飛蓋朅來巖谷遊却在浮雲外
危亭見上方林壑帶殘陽今日豈無恨重遊却味長
除夜次大光韻大光是夕婚
一杯節酒莫留殘坐看新年上鬢端只恐梅花明日老
夜缾相對不知寒
除夜不寐飲酒一杯明日示大光
萬里鄉山路不通年年佳節百憂中催成客睡須春酒
老却梅花是曉風
元日
五年元日只流離楚俗今年事事非後飲屠蘇今已老
長成舴艋竟安歸攜家作客真無策學道刳心却自違
汀草岸花知節序一身千恨獨沾衣
别大光
堂堂一年長渺渺三秋闊恍然衡山前相遇各白髮歲
窮窗欲霰人老情難竭君有杯中物我有肝肺熱飲盡
不能起交深忘事拙乾坤日多虞遊子屢驚骨衡陽非
不遥雁意猶超忽一生能幾回百計易相奪滔滔江受
風耿耿客孤發他夕懷君子巖間望明月
道中
雨子收還急溪流直又斜迢迢傍山路漠漠滿林花破
水雙鷗影掀泥百草芽川原有高下隨處著人家
將至杉木舖望野人居
春風漠漠野人居若使能詩我不如數株蒼檜遮官道
一樹桃花映草廬
曉發杉木
古澤春光淡高林露氣清紛紛世上事寂寂水邊行客
子凋雙鬢田家自一生有詩還忘記無酒却思傾
先寄邢子友
作客經年樂有餘邵陽岐路不崎嶇山川好處欹紗帽
桃李香中度筍輿欲見舊交驚歲月剰排幽語說艱虞
人間書疏非吾事一首新詩未可無
立春日雨
衡陽縣下春日雨遠映青山絲樣斜容易江邊欺客袂
分明沙際濕年華竹林路隔生新水古渡船空集亂鴉
未暇獨憂巾一角西溪當有續開花
初至邵陽逢入桂林使作書問其地之安危
湖北彌年所長沙費月餘初為邵陽夢又作桂林書老
矣身安用飄然計本疎管寧遼海上何得更端居
過孔雀灘贈周靜之
海内無堅壘天涯有近親不辭供笑語未慣得殷勤舟
楫深宜客溪山各放春高眠過灘浪已寄百年身
江行晩興
曾聽石樓水今過邵州灘一笑供舟子五年行路難雲
間落日澹山下東風寒煙嶺叢花照夕灣羣鷺盤生身
後聖哲隨俗了悲歡淹旅非吾病悠悠良足歎
夜扺貞牟
野暝猶聞遠川明不恨遲焚山隔岸火及我繫船時夜
半青燈屋籬前白水陂殷勤謝地主小築欲深期
雨
雲物澹清曉無風溪自閒柴門對急雨壯觀滿空山春
發蒼茫内鳥鳴篁竹間兒童笑老子衣濕不知還
今夕
今夕定何夕對此山蒼然偷生經五載幽意獨已堅微
陰拱衆木靜夜聞孤泉唯應寂寞事可以送餘年
暝色
殘暉度平野列岫圍青春柴門一枝笻日暮棲心神暝
色著川嶺高低鬱輪菌水光忽到樹山勢欲傍人萬化
元相尋幽子意自新肅肅夜將久空明動邊垠田鶴吟
相應我獨無荒鄰短篇不可就所寄聊一伸
貞牟書事
留侯辟穀年漢鼎無餘功子真策不售脫迹市門中神
仙非異人由來本英雄撫世獨餘事周舍何必同眷兹
貞牟野息駕吾其終蒼山雨中高綠草溪上豐仲春水
木麗禽鳴清晝風禍福兩合繩既解一身空榮華信非
貴寂寞亦非窮
山中
當復入州寬作期人間踏地有安危風流邱壑真吾事
籌策廟堂非所知白水春陂天澹澹蒼峰晴雪錦離離
恰逢居士身輕日正是山中多景時
謝主人
春禽勸我歸主人留我住一笑謝主人我自無歸處擬
借溪邊三畆春結茅依樹不依鄰伐薪正可煩名士分
米何須待故人
羅江二絶
荒村終日水車鳴陂北陂南共一聲灑面風吹作飛雨
老夫詩到此間成
山翁見客亦欣然好語重重意不傳行過竹籬逢細雨
眼明雙鷺立青田
三月二十日聞德音寄李德升席大光新有召命
皆寓永州
塵隔斗牛三月餘德音再與萬方初又蒙天地寬今歲
且埽軒窗讀我書自古安危關政事隨時憂喜到樵漁
零陵併起扶顛手九廟無歸計莫疎
題東家壁
斜陽步屧過東家便置清尊不煑茶高柳光隂初罷絮
嫩鳬毛羽欲成花羣公天上分時棟閒客江邊管物華
醉裏吟詩空跌宕借君素壁落栖鴉
曳杖
柳條一何長我髮一何短餘日會有幾經春卧荒疃曳
杖陂西去悠然寄蕭散田壟粲高低白水一時滿農夫
暮猶作媿我讀書嬾且復棄今兹前峰青蹇嵼
開壁置窗命曰遠軒
鍾妖鳴吾旁楊獠舞吾側東西俱有礙羣盜何時息丈
夫堂堂軀坐受世褊迫仙人千仞岡下視笑予厄誰能
久鬱鬱持斧破南壁窗開三尺明空納萬里碧巖霏雜
川靄奇變供几席誰見老書生軒中岸玄幘蕩漾浮世
裏超遙送兹夕倚檻發孤嘯呼月出荒澤天公亦粲然
林壑受珠璧會有鶴賀賓經過來見客
再賦
清曉坐南軒望山頭屢側居士亦豈痴飛雲方未息樂
哉此遠俗亂世免怵迫那知百戰禍豈識三空厄閉門
美熟睡開門瞻翠壁遠客謝主人分此一窗碧新晴鳥
鳴簷微暑風入席蕭然此白首豈更冒朝幘誓將老兹
地不復數晨夕但恨食無肉臞仙出山澤蟄雷轉空腸
吐句作圭璧一笑示鄰家向來無此客
又賦
我昨在衡山傷心衢路側豈知得此地一坐數千息易
安生痛定過美出饑迫誓言如齊侯常戒在莒厄要將
萬里身獨面九年壁如何不已奈開窗翫霏碧招呼面
前山浮翠落衾席一笑等兒戲都忘雪侵幘人生何不
娛今夕定何夕向來萬頃胸餘地吞七澤念此亦細事
未遽瑕生璧聊使山中人永記山下客
傷春
廟堂無策可平戎坐使甘泉照夕烽初怪上都聞戰馬
豈知窮海看飛龍孤臣霜髮三千丈每歲煙花一萬重
稍喜長沙向延閣疲兵敢犯莫邪鋒
題水西周三十三壁二首
下管先生巾欲摧雨中艇子便撑開青山隔岸迎人去
白鷺衝煙送酒來
周子篘中早得春喚人同度一溪雲貪看雨歇前峰變
不覺斟時已十分
山齋
雖愧荷鋤叟朝來亦不閒自翦墻角樹盡納溪西山經
行天下半送老此窗間日暮煙生嶺離離飛鳥還
散髮
百年如寄亦何為散髮清狂未足非南澗題詩風滿面
東橋行藥露霑衣松花照夏山無暑桂樹留人吾豈歸
藜杖不當軒蓋用穩扶居士莫相違
觀雨
山客龍鍾不解耕開軒危坐看陰晴前江後嶺通雲氣
萬壑千林送雨聲海壓竹枝低復舉風吹山角晦還明
不嫌屋漏無乾處正要羣龍洗甲兵
寄大光二絶句
心折零陵霜入鬢更修短札問何如江湖不是無來雁
只慣平生作報書
芭蕉急雨三更閙客子殊方五月寒近得會稽消息否
稍傳荆渚路歧寬
村景
黃昏吹角聞呼鬼清曉持竿看牧鵝蠶上樓時桑葉少
水鳴車處稻苗多
寄德升大光
君王憂詔起羣公也寘樵夫尺一中易著青衫隨世事
難將白髮犯秋風共談太極非無意能繫蒼生本不同
却倚紫陽千丈嶺遥瞻黃鵠九霄東
次韻邢九思
百年鼎鼎雜悲歡老去初依六祖壇玄晏不堪長抱病
子真那復更為官山林未必容身得顔面何宜與世看
白帝高尋最奇事共君盟了不應寒
遥碧軒作呈使君少隱時欲赴召
我本山中人尺一喚起趨埃塵君為邊城守作意邀山
入窗牖朝來爽氣如有期送我憑軒一杯酒丈夫已忍
猿鶴羞欲去且復斯須留西峰木脫亂鬟擁東嶺煙破
脩眉浮主人愛客山更好醉裏一笑驚蠻州丁寧雲雨
莫作厄明日青山當逐客
石限病起
幽人病起山深處小院鴉鳴日午時六尺屏風遮宴坐
一簾細雨獨題詩
愚溪
小閣當喬木清溪抱竹林寒聲日暮起客思雨中深行
李妨幽事欄干試獨臨終然遊子意非復昔人心
巳酉中秋之夕與任才仲醉於岳陽樓上明年十
一月二十日南遊過道謁姜光彦出才仲畫軸
則寫是夕事也翦燭觀之恍然一笑書八句以
當畫意
去年中秋庭洞野寒瑤萬頃兼天瀉岳陽樓上兩幅巾
月入闌干影瀟灑世間此影誰能孤狂如我友人所無
一夢經年無續處道州還見倚樓圖
度嶺
年律將窮天地温兩州風氣此橫分已吟子美湖南句
更擬東坡嶺外文隔水叢梅疑是雪近人孤嶂欲生雲
不愁去路三千里少住林間看夕曛
次韻謝吕居仁居仁時寓賀州
别君不覺歲時荒豈意相逢魑魅鄉篋裏詩書總寥落
天涯形貌各昂藏江南今歲無(缺)嶺表窮冬有雪霜
儻可卜鄰吾欲住草茅為蓋竹為梁
舟行遣興
會稽尚隔三千里臨賀初盤一百灘殊俗問津言語異
長年為客路岐難背人山嶺重重去照鷁梅花樹樹殘
酌酒柂樓今日意題詩船壁後來看
康州小舫與耿伯順李德升席大光鄭德象夜語
以更長愛燭紅為韻得更字
萬里衣冠京國舊一船風雨晉康城燈前顔面重相識
海内艱難各飽更天闊路長吾欲老夜闌酒盡意難傾
明朝古峽蒼煙道都送新愁入櫓聲
與大光同登封州小閣
去程欲數莽難知三日封州更作遲青嶂足稽天下士
錦囊今有嶠南詩共登小閣春風裏回望中原夕靄時
萬本梅花為我夀一杯相屬未全癡
登海山樓
萬航如鳬鷖一水如虚空此地接元氣壓以樓觀雄我
來自中州登臨眩冲融白波動南極蒼鬢承東風人間
路浩浩海上春濛濛遠遊為兩眸豈惜勞我躬仙人欲
吾語薄暮山葱瓏海清無蜃氣彼固蓬萊宫
雨中再賦海山樓詩
百尺闌干橫海立一生襟抱與山開岸邊天影隨潮入
樓上春容帶雨來慷慨賦詩還自恨徘徊舒笑却生哀
如雲猛士今安有非復當年單父臺
題長樂亭
遠山雲迷巔近山淨如沐客子曳竹輿伊啞過山麓我
行一何遲時序一何速東風所經過林水一時綠疎雨
忽飛墜聲在道邊木淑氣自遠歸光景變川陸遥知存
存子明亦戒征軸霽色雖宜詩不見此清穆
題長岡亭呈德升大光
久客不忘歸如頭垢思沐身行江海濱夢繞嵩山麓馬
何預得失鵩何了淹速匣中三尺冰瘴雨生新綠胡為
古驛中坐聽風吟木既非還吳張亦異赴洛陸兩公茂
名實自是宜鼎軸發發不可遲帝言頻郁穆
贈漳州守綦叔厚
過盡蠻荒興復新漳州畫戟擁詩人十年去國九行旅
萬里逢公一欠伸王粲登樓還感慨紀瞻赴召欲逡巡
繩牀相對有今日賸醉齋中軟脚春
宿資聖院閣
暮投山崦寺高處絶人羣遠岫林間見微泉舍後聞閣
虛雲亂入江闊野橫分欲與僧為記今年懶作文
自黃巖縣舟行入台州
宴坐峰前衝雨急黃巖縣裏借舟遲百年癡黠不相補
萬事悲歡豈可期莽莽蒼波兼宿霧紛紛白鷺落山坡
只應江海凄涼地欠我臨風一賦詩
過下杯渡
夜宿下杯館朝鳴一棹東湖平天盡落峽斷海橫通冉
冉雲隨舸茫茫鳥遡風仙人蓬島上遥見我乘空
泛舟入前倉
曾鼓鹽田棹前倉不足言盡行江左路初過浙東村春
去花無迹潮歸岸有痕百年都幾日聊復信乾坤
送熊博士赴瑞安令
衣冠衮衮相逢處草木蕭蕭未變時聚散同驚一枕夢
悲歡各誦十年詩山林有約吾當去天地無情子亦饑
笑領銅章非失計歲寒心事欲深期
病中夜賦
抱病喜清夜形羸心獨開不知藥鼎沸錯認雨聲來歲
晚燈燭麗天長鴻雁哀書生惜日月欹枕意茫哉
喜雨
秦望山頭雲昨日鸞鳳舉冥冥萬里風淅淅三更雨小
臣知君憂起坐聽簷語風力有去來龍工離文武燈花
識我意一笑相媚嫵泥翻早朝路瀰瀰光欲吐鬱然蒼
龍闕佳氣接南畆千官次第來豫色各眉宇記事以短
篇不工還自許
醉中
醉中今古興衰事詩裏江湖摇落時兩手尚堪杯酒用
寸心唯是鬢毛知稽山擁郭東西去禹穴生雲朝暮竒
萬里南征無賦筆茫茫遠望不勝悲
不見梅花六言
荆楚歲時經盡今年不見梅花想得蒼煙玉立都藏江
上人家
梅花
鐵面蒼髯洛陽客玉顔紅領會稽仙街頭相見如相識
恨滿東風意不傳
雨
聽雨披夜襟衝雨踏晨鼓萬珠絡筍輿詩中有新語老
龍經秋卧歲暮始一舉成功亦何遲光彩變蔬圃道邊
聞井溢可笑遽如許舊山百尺泉不知旱與雨
除夜
疇昔追歡事如今病不能等閒生白髮耐久是青燈海
内春還滿江南硯不冰題詩餞殘歲鐘鼓報晨興
雨中
北客霜侵鬢南州雨送年未聞兵革定從使歲時遷古
澤生春靄高空落暮鳶山川含萬古鬱鬱在尊前
渡江
江南非不好楚客自生哀摇檝天平渡迎人樹欲來雨
餘吳岫出日照海門開雖異中原險方隅亦壯哉
夙興
美哉木枕與菅席無禁當興戴朝幘巷南巷北聞鍛聲
舍後舍前唯月色事國無功端未去竹輿伊軋猶昨日
不見武林城裏事繁華夢覺生荆棘成敗由來幾古今
乾坤但可著山澤西湖已無金碧麗雨抹晴妝尚娛客
會當休日一訪之摩挲蒼蘚慰崖石只恐冷泉亭下水
發明白髮增歎息
幽窗
貧士工用短壯夫弱於詩破壁為幽窗我筆還得持高
鳥度遺影風扉語移時迨我休暇日與物聊同嬉古來
賢哲人畎畆策安危一行或大謬半隠良亦癡寄言山
中友即歲以為期
休日馬上
休日不自休騎馬踏荒徑却扇受景風今朝我無病春
雲閟晨耀羣綠澹相映山川與朝市一動自一靜九衢
行萬人誰抱此懷勝不得與之語蕭蕭寄孤詠
題畫
分明樓閣是龍門亦有溪流曲抱村萬里家山無路入
十年心事與誰論
題崇蘭圖二首
兩公得我色敷腴藜杖相將入畫圖我已夢中多識路
秋風舉袂不踟蹰
奕奕天風吹角巾松聲水色一時新山林從此不牢落
照影溪頭共六人
秋夜獨酌
涼秋佳夕天氛廓河漢之涯秋漠漠月出未出林彩變
幽人露坐方獨酌自歌新調酒如空天星下飲觥船中
忽思李白不可逢夜半喬木搖西風百年佳月幾今夕
憂樂相尋老來疾瓊瑶滿地我影橫添酒賦詩何可失
九日示大圓洪智
自得休心法悠然不賦詩忽逢重九日無耐菊花枝
劉大資挽詞二首
天柱欹傾日堂堂墮(闕)圍遂聞王蠋死不見華元歸一
代名超古千年淚染衣當時如有繼猶足變危機
一死公餘事由來(闕)亦人使知臨難日猶有不欺臣河
洛傾遺憤英雄歎後塵煌煌中興業公合冠麒麟
觀雪
無住菴前境界新瓊樓玉宇總無塵開門倚杖移時立
我是人間富貴人
小閣晨起
紙帳不知曉鴉鳴吾當興開窗面老松相對寒崚嶒幸
無公家責欲懶還不能汲井頮我面銅盆旋敲冰梳頭
風入檻散髮霜滿膺四瞻郊澤間蒼煙慘朝凝却望塔
顛日光景舒層層乾坤有奇事變化忽相乘客來無可
語語此不見譍今晨胡牀冷愧我無毾㲪
小閣晩望
澤國候易變孟冬乃微和解襟凭小閣日暮歸雲多蒼
蒼散草木莽莽雜山河荒野蟲亂鳴長空鳥時過萬象
各無待唯人顧紛羅備物以養已更用干與戈天風吹
我來衣袂生微波幽懷渺無寄蕭瑟起悲歌
得張正字書
送老茅屋低天寒人跡稀一觴尤有味萬事已無機歲
暮塔孤立風生鴉亂飛此時張正字書札到郊扉
小閣
闌干橫歲暮徙倚度隂晴木落太湖近梅開南紀明病
餘仍愛酒身後更須名鸛鶴忽雙起吾詩還欲成
懷天經智老因訪之
今年二月凍初融睡起苕溪綠向東客子光隂詩卷裏
杏花消息雨聲中西菴禪伯還多病北柵儒先只固窮
忽憶輕舟尋二子綸巾鶴氅試春風
牡丹
一自邊塵入漢關十年伊洛路漫漫青墩溪畔龍鍾客
獨立東風看牡丹
盆池
三尺清池窗外開茨菰葉底戲魚回雨聲轉入浙江去
雲影還從震澤來
西軒
平生江海志歲暮僧廬中虛齋時獨步遡此西窗風初
夏氣未變幽居念方冲三日無客來門外生蒿蓬
晨起
寂寂東軒晨起時朦朧草木暗疎籬風來衆綠一時動
正是先生睡足時
登閣
今日天氣佳登臨散腰脚南方宜草木九月未黃落秋
郊乃明麗夕雲更蕭索遠遊吾未能歲暮依樓閣
歲華
歲華日已彫飛葉鳴古瓦白頭倚危檻高旻覆平野遥
瞻疎柳林下有清溪瀉三春既繁麗九秋亦瀟灑平生
萬事過所欠茅一把山川鬱日夕有抱無與寫賦詩老
不工開篇詠風雅
得長春兩株植之窗前
鄉邑已無路僧廬今是家聊乘數點雨自種兩叢花籬
落失秋序風煙添歲華衰翁病不飲獨立到棲鴉
九月八日戲作兩絶句示妻子
今夕知何夕都如未病時重陽莫草草剰作幾篇詩
小甕今朝熟無勞問酒家重陽明日是何處有黃花
拒霜
拒霜花已吐吾宇不凄涼天地雖肅殺草木有芬芳道
人宴坐處侍女古時妝濃露濕丹臉西風吹綠裳
微雨中賞月桂獨酌
人間跌宕簡齋老天下風流月桂花一壺不覺叢邊盡
暮雨霏霏欲濕鴉
心老久許為作畫未果以詩督之
布衲王摩詰禪餘寄筆端試將能事迫肯作畫工難秋
入無聲句山連欲雨寒平生夢想處奉乞小㠝岏
再用迹字韻成一首呈判府
風雨一葉過黃花已陳迹人貧交舊疎歲暮日月疾貪
人積胡椒智不到鬼錄那知庾郎菜地瘦飽金玉不如
學服氣清坐了晨夕尚餘煙月債驅使入吟筆晩逢葛
先生憐我出無僕借車得時詣謬窺文字籙談詩不知
疲或作夜半客揮毫寫珠玉治郡蓋餘力不羨江千萬
不慕李八百願傳公句法容我附風翼城東劉子政著
書方滿屋昨示一篇詩三日歎未足仍聞供筆硯家有
樊通德但恐裴公門從此近捨湜(兀忠有侍妾嘗謂某曰若人有可愛處吾)
(嘗記書中事不審使之尋輒能知其處詩成或使之寫亦往往如人意陳學士願聞斯語)
蒙示涉女詩次韻
城南天倒影綠浪搖十里使君雲夢胸猶復錄此水舟
行及雨霽秋色在葭葦煙涵翠縠潤月照金波委知公
已忘機鷗鷺宛停峙向來趨熱士說似顙應泚俗子與
清遊自古劇函矢如何有雙脚受垢不受洗異哉公殊
嗜記此兩苦李詩成墮衡門名字汚紙尾(公詩賜某及家弟也)明
當躡公迹佳處不待指會逢白沙渚我舍真可徙鳴騶
儻重來傍舫傾我耳
遊峴山次韻
夜度一程雲平明踏山址山神豈妬我飛雨亂眸子重
岳衮衮去前傑後俊偉晦明更百態始望那及此路窮
得精廬稅駕諮祖始老僧千金意佳處相指似先生一
笑領得句易翻水安石未歸山却要山料理奇哉此一
段驚世無前軌酬山以快飲春蕨正滋旨一邱儻許予
高卧飽松髓城中謾拄笏那知有兹事
高人買山隠百萬猶恨少客見最省事有屐一生了東
莊良不遥十里望縹緲縈紆並麥瓏翠浪四山繞先生
滯鹿車去程通鳳沼暫來山泉上思與飛雲杳雲北接
雲南一逕絶紛擾竹林懷風雨目斷極窈窈從來無世
塵相對真不撓龍兒爭地出頭角已表表先生囑支郎
勿使斤斧夭終當乞一杖險路扶吾老
和孫升之
姬國餘芳代有人于今公子秀溪濆處心如水尚書市
能賦臨流靜節君花島紅雲春句麗月梅疎影夜香聞
囊開古錦湖山出何意一星窺妙文(此和升之詠周堅仲十二年前到周)
(子壁聞有詩曾見之故有一星窺妙文之句)
寺居
招提遠占一牛鳴阻絶干戈得暫經夢境了知非有實
醉鄉不入自常醒樓臺近水涵明鑑草樹連空寫素屏
物象自堪供客眼未須覓句戸長扃
又用韻春雪
急雪催詩興未闌東風肯奈鳥烏寒最憐度牖勤勤意
更接飛花細細看連夜抱回三白瑞及時驚動五辛盤
袁安久絶千人望春破還思綺一端
次韻邢子友
壯士如今爛莫收尚思抽矢射旄頭不堪苦霧侵衰鬢
稍喜和煙入戍樓萬里中原空費夢三春勝日偶成遊
青松遠嶺偏驚眼薄晩闌干更少留
梅
愛欹纖影上窗紗無限清香夜遶家一陣東風濕殘雪
強將嬌淚學梨花
蒙知府寵示秋日郡圃佳製遂侍杖履逍遥林水
間輒次韻四篇上瀆台覽
歲月移文外乾坤杖屨中鏗然五字律(一作句)健在百夫
雄秋入池深碧寒欺葉逓紅此間兼吏隠端不減遊嵩
(客有游嵩山者歸以語公公以不得遊為恨)
鳥語知公樂晴山及我遊盡排物外事拚作酒中浮菊
蕊離雙鬢林聲隱四愁騷人例喜賦政自不關秋
竹際笙簧起回聽衆籟微時陪物外賞肯念日斜歸草
色違秋意池光淨客衣吟公清絶句政爾不能肥
一笑聊開口千憂不上眉林深受風得柏老到霜知小
憩逢筠洞幽尋及枳籬願公勤秉燭裁詠棗離離
送人歸京師
門外子規啼未休山村日落暮悠悠故園便是無兵馬
猶有歸時一段愁
賦康平老銅雀硯
鄴城臺殿已荒涼依舊山河滿夕陽瓦礫却鑱今日硯
似教人世寫興亡
和顔持約
半篙寒碧秋垂釣一笛西風夜倚樓多少巫山舊家事
老來分付水東流
早行
露侵駝褐曉寒輕星斗闌干分外明寂寞小橋和夢過
稻田深處草蟲鳴
次韻景純道中寄大成
聞道歌行伏李紳古來賢守是詩人久欽樂廣懷披霧
一見周瑜勝飲醇海内期公黃閣老尊前容我白綸巾
佳篇咀嚼真堪飽此日何憂甑有塵
同家弟用前韻謝判府惠酒
銜杯樂聖便稱賢無酒猶堪卧甕間使者在門催僕僕
麴車入夢正班班不煩白水真人力來自青城道士山
千載王弘仝並美未應杞菊賦寒慳
日飲知非貧士宜要逃語穽稅心鞿(楚辭心鞿羈而不亂)所須唯
酒非虛語以醉為鄉可徑歸鸚鵡鸕鷀俱得道螟蛉蜾
羸盡忘機狂言戲作麻姑送無奈閽人與我違
宋詩鈔卷四十三
