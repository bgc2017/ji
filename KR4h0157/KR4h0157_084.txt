宋詩鈔卷八十四
内閣中書舍人吳之振編
趙師秀清苑齋詩鈔
趙師秀字紫芝四靈之中唯師秀嘗登科改官然亦
不顯四靈尤尚五言律體紫芝之言曰一篇幸止有
四十字更增一字吾末如之何矣其精苦如此
哀山民
憶君初病時倉皇造君榻知為寒所中脛痺連左胛蔣
子丹有神三日能屈伸五日扶杖丘十日行逡巡於時
數相見談娛靡曾倦啜茶猶滿甌改詩忽盈卷君亦疑
勿藥春和可為樂仙家桃最紅同踐天台約多愁積如
山令君心不閒殘疴故未去澁嗇腸腑間岳僧有烈劑
倒篋得餘惠服之汗翻漿事與東流逝啼妻無完裙弱
子猶哀麕詩人例窮苦窮死更怜君君如三秋草不見
一日好根荄霜霰侵萎絶嗟何早哭君日無光思君月
照牀猶疑君不死猛省欲顛狂昨者君未疾相過不論
日晴窗春翦蒲寒爐夜煨栗石階苔蘚中猶有舊行蹤
憂心不能寐無夢得相逢君詩如賈島勁筆斡天巧昔
為人所稱今為人所寶石峰云有地葬從朋友議須求
侍郎銘難見山民字平生翁與徐南去久無書不知聞
信後涕淚當何如寫池烟水暮宛是西川路虛言楚客
招終感向生賦
後哀
交交谷鳥哀鬱鬱澗松折山民無還期春物失怡悅平
生感期人難以常理說共智已則愚忽巧衆亦拙芳名
信可垂在世何寂滅含悽為卜兆窀穸利兹月行當宿
草生當使我淚歇未知百年後誰復耕此穴寄言苦吟
者勿棄攝生訣
敬謝章泉趙昌甫二十韻
耆舊半凋落在者如晨星與翁别豫章十見草木青人
生幾堪别夢寐生羽翎迢迢玉溪波近時嘗再經擕家
事多難所至那得停山中空望來日夕不掩扄豈獨負
兹約尺書亦沈冥逢人問消息但喜言康寧墮來兩卷
什一以慰飄零感此故意弘不我迹以形文章出晩歲
字畫猶壯齡誦之西湖濱驚動孤山靈翁卷遊崆峒一
已煩郵鈴幸翁良未衰吾黨存典型遥聞曾入郛諒為
韓與丁郡齋待且久幾宿澗上亭今春少晴時澗水應
泠泠歸來安穩否薰風入林坰願言愛玉骨逍遥卧殊
庭會面雖未期忽聚江湖萍
官田之集翁聘君失期陳伯壽賦詩率爾次韻
好水不厭闊好風不厭涼況有十頃荷荷風媚波光主
人昔謂余此境不可忘舉觴集羣英期以朝未央清歡
遣絲竹善謔停優倡快若魚脱網適比鴛在梁搴芳衣
履濕飲淥肌骨香操觚賦相聫妙續楚九章苦吟墮飢
蟬巧詠發輕簧常勝或倒戈突出或擅場或峙而遽蹴
或抑而載揚所欠獨巨翁不使人意強孱衲爾何為竭
颯立在傍有間衆稍嘿談辯勿汪洋夕風亦損荷萬事
付巨量
九客一羽衣泛舟分韻得尊字就送朱幾仲
人生苦行役不定如車轅況各異鄉井忽此同酒尊此
尊豈易同意乃有數存西湖雪未成兩山翠相奔山根
日照樹花放林逋村野饌具蘼藿一飽厭百飱有客何
多髯吐氣鄰芳蓀慷慨念時事所惜智者昏砭療匪無
術諱疾何由論北望徒太息歸歟尋故園哆然黃冠師
笑請子勿喧東南守太乙此宿福所屯吾子且飲酒酒
冷為子温
哭徐璣五首
君早抱竒質獲與有道親微官漫不遇泊然安賤貧心
夷語自秀一洗世上塵使其養以年鮑謝焉足鄰
昔吾與君遊嫌疎不嫌數自為貧窶驅十載九離索前
年會京都勖我返林薄吾貧未得歸君死不可作
思君氣實充不與短折類血死匪無由恐是服椒罪君
於藥自深何獨此乎昧豈不聞仙人餌菖得千歲
平生於所學常若喪其敏臨池書未成池水黑已盡傳
來葉嶺帖遂與蘭亭近凡兹究極功亦足損肝腎
道暉愛江蘺吾子思單老生念死不滅應會沅湘道空
山獨靈舒閉戸守枯槁風雪將歲闌凋零此懷抱
桐栢觀
山深地忽平縹緲見殊庭瀑近春風濕松多曉日青石
壇遺鸛羽粉壁剝龍形道士玉靈寳輕強滿百齡
楊柳塘寄徐照
因貧為遠别已是十三程盡日行山色逢人問地名近
書無便寄新句與誰評想爾寒宵雨思予亦夢成
贈孔道士
生來還姓孔何不戴儒冠詩好逢人誦琴清只自彈訪
師行郡遠愛竹透庵寒見說丹爐内黃金化不難
舟行寄翁十
輕舟風色好波面去迢迢取爾詩重讀令吾病欲銷江
禽停晩樹澗水入秋潮已覺懷人極分擕始一朝
縉雲縣宿
親知因别久具酒勞經過古邑居人少春寒入夜多雨
香仙地藥燭動石橋波稍覺離家遠鄉音一半訛
進賢道中
半月逢梅雨初晴客意消鶯聲臨野水松影卧新苗少
憩休輿卒閒行過板橋平生無飲分空愧酒旗招
筠州郡庠山亭
一來高處望遠近盡秋容秀氣歸才子清風屬釣翁溪
晴分别港山闕見他峰獨憶良宵月無因宿此中
延禧觀
寂寞古仙宮松林常有風鶴毛兼葉下井氣與雲同背
日苔磚紫多年粉壁紅相傳陶縣令曾住此山中
撫欄
撫欄驚歲月久住欲如何水國花開早春城人上多病
令詩懶作閒喜客頻過聽說邊頭事時賢策在和
寄趙昌父
逃名逃未得幾載住章泉便使重承詔多應不議邊高
風時所繫新集世方傳憶就江樓别雪晴江月圓
贈張亦
相逢楚澤中語罷各西東天下方無事男兒未有功邊
風吹面黑市酒到腸空早作歸耕計吾舟俟爾同
贈達西堂
秋水數枝蓮在師房一邊固應通淨理不復念生緣舊
願醻初滿靈方許盡傳閒詢曾住寺如夢已茫然
送湯干
能文兼悟性前是惠休身為選來京邑因吟訪野人所
居纔隔水不見忽經旬何事云歸速儒官拜敕新
石門僧
石門幽絶甚獨有一禪僧寺廢餘鐘在房高過客登山
蜂成苦密崖溜結空冰如此冬寒月他人住豈能
秋色
幽人愛秋色祇為屬吟情一片葉初落數聯詩已清瘦
便藤杖細涼覺葛衣輕門外蕭蕭徑今年菊自生
簡同行翁靈舒
久晴灘磧衆舟楫後先行終日不相見與君如各程水
禽多雪色野笛忽秋聲必有新成句溪流合讓清
信州草衣寺
芙蕖四五枝寂寞在空池難見草衣士空看宴坐碑香
烟思盛日詩句記遊時欲問臺中鶴長松自不知
靈山閣見二徐友舊題句
一面見溪水三邊皆翠微晩來虛檻外秋近白雲飛重
至恰身老同吟感客非靈山自如畫依舊隔斜暉
秋屏作
凡有闌干處秋來徧往還就中惟此地全得見西山雁
落遥沙小人登廢壘閒因憐一州景皆在夕陽間
送沈莊可
清事貧人占斯言恐是虛與花方作譜為米又持書時
節寒相近山林拙未除西江波浪急送子一愁予
送輝上人再住空相
忽然聞受請鐵錫指秋風寺在寒城裏州居野水中生
緣抛未盡舊講續應終不用相尋别浮雲去住同
辭薛景石
虛窗風䬃然獨卧聽殘蟬家務貧多闕詩篇老漸圓清
秋添一月故里别三年最憶君門首黃花匝野泉
送徐璣赴永州椽
二水鴻飛外君今問去程家貧難擇宦身遠易成名入
署梅花落過汀蕙草生莫因饒楚思詞體失和平
巖居僧
開扉在石層盡日少人登一鳥過寒木數花搖翠藤茗
煎冰下水香炷佛前燈吾亦逃名者何因似此僧
安仁道中
行盡沿溪路天寒歲又除欲消冰似雪初長麥如蔬於
世無成事何時有定居等緣貧所役為仕媿為漁
壕上
遠近人家住過橋路盡通野田行瘦馬淺渚聚羣鴻地
静微泉響天寒落日紅若非身作吏不道是城中
月夜懷徐照
月色一庭深迢遥千里心湘江連底見秋客與誰吟寒
入吹城角光凝宿竹禽亦知同不寢難得夢相尋
送倪道士之廬山
近方辭地肺本自住天台有鶴相同出無雲作伴回道
房隨處借詩板逐時開又說廬山去閑看瀑布來
送鄧漢卿
我亦將歸者先行極羨君惟因交巳友頗覺意難分江
滿帆侵樹山高燒入雲他年有書札彼此訪耕耘
徐孺子宅
今識高眠處滄波是切鄰已知難即鹿惟有獨潛鱗草
長過荷葉藤深失樹身閒思昔微子猶自得稱仁
德安道中
餐餘行數步稍覺一身和蠶月人家閉春山瀑布多鶯
啼聲出樹花落片隨波前路東林近慚因捧檄過
徐靈暉挽詞
在生貧不害早喪何嗟吁天下黃金有人間好句無魂
應湘水去名與浪仙俱平日惟耽茗墳前種幾株
太平山讀書寄城中諸友
野人無别事故得坐空林黃卷還鋪日青蓮未悟心鐸
音山殿静螢影石池深不敢邀芳屣因閒儻一尋
大龍湫
一派落虛空如何畫得同高風吹作雨低日射成虹酉
域書曾說先朝路失通或言龍已去幽處别為宮
宿徐靈暉山舍
分坐橋邊石同歸原上村窺燈禽出樹聞語僕開門雪
後桃蔬潔更深貰酒渾極知高卧久吾賤不能倫
雁蕩寶冠寺
行向石欄立清寒不可云流來橋下水半是洞中雲欲
住逢年盡因吟過夜分蕩陰當絶頂一雁未曾聞
贈約老
一徑入深竹數楹臨古溝更無人共住極喜客來遊白
髮長垂領新茶綠滿甌自言門外寺皆是老僧修
送薛子舒赴華亭船官
竹籠盛書去遥知官事聞水程春有雨海岸曉無山奥
理漸摩後清名獲養間坐曹觀&KR1476;木意與易相關
翠巖寺
石巖看不見翠色自重重春雨生松葉山風響鐵鐘碑
頑工費黑草嫩鹿添茸住院吾僧老相迎憶舊逢
薛氏瓜廬
不作封侯念悠然遠世紛惟應種瓜事猶被讀書分野
水多於地春山半是雲吾生嫌已老學圃未如君
送徐道暉游湘水
春盡雨霏霏春寒猶在衣人尋香草去雁背遠峰歸瀟
水添湘闊唐碑入宋稀應知名與姓題寫遍巖扉
劉隱君山居
嫌在城中住全家入翠微開松通月過接竹引泉歸盧
淡頭無白詩清貌不肥必無車馬至猶掩向巖扉
官舍初成
為宅傍城墻先求夏日涼鑿池容衆水栽竹斷斜陽官
是三年滿身無一事忙不知何補報安坐恐難當
會景軒
此中非一景欲狀固難名江近秋陰早山多曉氣清斷
雲分樹泊飢鶴下田行别擬深更至處空看月明
和朱子發韻兼簡青龍諸友二首
巷南與巷北相去路無多以我常孤坐勞君數見過望
山嫌夕靄聽雨想春波稍俟晴明日相擕一醉歌
雖說京華住西湖豈不清病多妨野興貧甚損詩情插
柳觀春意粘碑隔市聲松江幾閒客日夕聽波鳴
桃花寺
舊有桃花樹人呼寺故名石幽秋鷺上灘遠夜僧聞汲
井連黃葉登臺散白雲燒丹勾漏令無處不逢君
送蔣節推赴岳陽
君山那可上四面是層波此地風烟古前人賦咏多征
帆衝雁字官舍近漁歌況爾修真者回仙必見過
大慈道
青苔生滿路人跡至應稀小寺鳴鐘晚深林透日微野
花春後發山鳥澗中飛或有相逢者多因採藥歸
送湯主簿
扶起階前菊秋霖苦未休更逢千里别早白一年頭客
借程文看兒分賜服收還家有新興佳句入書郵
送潘景參赴利路帳幹
蜀道如天遠擕家難計程不從三峽過免聽幾猿聲戍
密野花少棧虛山雨鳴同年同寂寞此去子成名
水際
水際移居晚薰風綠滿汀密萍妨下釣高柳礙觀星忙
是僧相過閒惟雨可聽尋思非久計終憶自柴扃
扶欄
強起扶欄立新寒陡見侵鐘聲諸寺曉柳蔭半池陰病
久方憑艾貧深或夢金湖邊好風日孤負幾登臨
葛翁小閣
樹色對疎櫺横陳一片清微風楊葉下斜日竹稍明此
老無塵事雙姝亦道情客來憐素壁題句不題名
柳下書齋
轉曲認幽棲齋名壁上題柳遮船步水草出瓦溝泥養
靜抛書册銷閒倚杖藜誰知鳳城外宛是武陵溪
贈陳宗之
四圍皆古今永日坐中心門對官河水簷依綠樹陰每
留名士飲屢索老夫吟最感書燒盡時容借檢尋
謝耕道犂春圖
春雨年年有良田歲歲無何因將此事須要畫為圖野
水寒初退平林綠半敷長謠謝沮溺未必子知吾
盧申之載酒舟中分韻得明字
閒人閒處住載酒荷高情小舍寧容客同舟却向城弄
花忘晝署憂榖念秋晴歸路雖無月銀河亦自明
千日
千日方過半何因便得還就令凡事易不及一身閒種
术憐官地登城憶自山苦吟無愛者寫在戶庭間
贈湯巾
黃金榜内人枉刺忽相親怪得名差異吟來句極新獨
眠秋寺雨罕踏帝城塵何限高科客因容不重身
訪韓中止不遇題澗上
隔澗竹扉深蒼童引客尋雖然乖晤語猶得見園林野
蔓時妨步山蟬亦好吟石根泉數斗清冷應人心
龜峰寺
石路入青蓮來遊出偶然峰高秋月射巖裂野烟穿螢
冷粘椶上僧閒坐井邊虛堂留一宿宛似雁山眠
貴溪夜泊寄趙昌甫
蓍草占秋動逢秋早得歸本非為事迫不欲與心違波
淨孤螢度宵涼數葉飛遠懷高卧者微月閉松扉
送趙判官
三歲蓮華幕何曾仕者同開墻通野客分樹宿江鴻與
世如無味於民自有功神仙今已近不畏引帆風
春晚即事
一身來作吏白日算徒勞塵土侵衣重年光如鬢牢春
深禽語改溪路岸沙高柳下垂鈎者吾今媿爾曹
沈洞主
案上陰符卷應逢驪母傳無言過永日不食度終年雲
覆燒丹竈花浮洗藥泉時聞有玄虎來禮洞門前
和鮑縣尉
留僧秋閣上身自伴僧閒潄齒臨寒水焚香對遠山野
禽偷果去童子借經還餘興成詩句高題屋柱間
停帆
舟過稍人屋停帆去未能野梅皆是刺灘水不為冰里
數訛難準官稱俗可憎欲登巖石坐有吏復無朋
嚴州瀟灑亭
高榭出禪關人家向下看千峰春隔霧數里夜聞灘偶
至因成宿前遊亦植寒州人多有詠何不見方干
喜徐道暉至
嗜茶身益瘦兼恐欲通仙近作詩全少閒成畫亦傳瀟
江風雪渡嶽石姓名鐫自接來消息朝朝問客船
小舟
小舟隨處去幽意日相親野草如荷葉輕鷗似逸人閒
思此湖水曾洗幾京塵甚欲營漁屋空處未有因
林逋墓下
梅花千樹白不是舊時村傾我酤來酒酹君仙去魂短
碑藤倚蔓空塜竹行根猶有歸來鶴清時欲與論
寄徐縣丞
自爾為官去吾扉亦返關池成逢夜雨籬壞出秋山歲
事登禾稼朝綱去草菅題書寄漳水專俟好詩還
示五峰僧
峰形如掌翠相環頭白山僧引客看積葉壞來泥徑滑
斜陽移去石橋寒近聞瀑布尋還遠易得菖蒲採極難
問我一峰於此住與師相聚願辭官
答徐靈囦
弊廬補葺雖勞力且得幽閒住此身舊友誤稱吟筆長
諸親爭笑罷官貧近簷竹密妨巢雀當戸花疎見路人
所慮久晴田事廢今聞高下雨皆勻
寄徐丞
病不窺園經一月更無人跡損青苔池禽引子銜魚去
野蔓開花上竹來亦欲鬢毛休似雪爭如丹永只為灰
秋風昨夜吹寒雨有夢南遊到海迴
送奭上人抄化
冒寒獨向何方去為建靈山閣未能詩卷帶呈看疏客
藥爐留借共房僧夕陽岸上行枯葉瀑布巖前聽折冰
事到有緣隨處應回來金碧入雲層
陳待制湖樓
何處飛來縹緲中人間惟有畫圖同兩層簾幕垂無地
一片笙簫起半空岩竹倒添秋水碧渚蓮平接夕陽紅
遊人未達蒙莊旨虛倚欄干面面通
送翁卷入山
已送山民歸舊廬子今復去我何如漸成老大難為别
早占清閒未是疎小雨半畦春種藥寒燈一盞夜修書
有人來問陶貞白說與華陽何處居
呈蔣薛二友
中夜清寒入緼袍一杯山茗當香醪鳥飛竹葉霜初下
人立梅花月正高無慾自然心似水有營何止事如毛
春來擬約蕭閒伴重上天台看海濤
萬年寺
萬年山木有千年石路陰深到繚垣幾片閒雲誰是主
一條流水不知源土栽芍藥尤勝术僧說獼猴極畏猿
夜半空堂諸境寂微聞鐘梵亦成喧
暮春書懷寄翁十
帝里逢春雨不乾纔晴數日又春還桐花半落官河水
榆葉全遮客舍山未悔闊疎令事去最憐乏絶壞身閒
菖蒲九節今堪采思爾逍遥澗谷間
移居謝友人見過
賃得民居亦自清病身於此寄飄零筍從壞砌磚中出
山在鄰家樹上青有井極甘便試茗無花可插任空缾
巷南巷北相知少感爾詩人遠扣扃
和人韻贈北山僧
又得相逢閒寺裏凡人多笑太無營誰知見事心先懶
未說尋幽足已輕二月春風添樹色一山夜雨失泉聲
謝師更作重眠約來往云消兩日晴
再遊北山和韻
或行或坐水邊亭處處春風戶不扄飛絮伴人衰鬢白
遠山學我道衣青迢遥更入烟霏去髣髴如曾夢寐經
恐是前生林處下晚年不飲至今醒
多景樓晚望
落日闌干與雁平往來疑有舊英靈潮生海口微茫白
麥秀淮南迤邐青遠賈泊舟趨地利老僧指甕說州形
殘風忽送吹營角聲引邊愁不可聽
姑蘇臺作
何人可與話登臨徙倚危闌日又沈千古蒼茫青史夢
一年迢遞故鄉心天無雨雪梅花早地有波濤雁影深
為是夫差舊臺榭愁來不敢越人吟
病起
身如瘦鶴已伶俜一卧兼旬更有零朝客偶知親送藥
野僧相保密持經力微尚覺衣裳重才退難徼筆硯靈
惟有愛花心未足遍分黃菊插空缾
簡孫正字
空齋兀兀難消日況入中年睡亦疎洗釡煮蔬留客飯
卷簾移菊看人鉏秋衣因病全更衲曉髮迎寒半脫梳
多謝貴交芸閣裏許令隨意借官書
借居湖上
出仕歸來貧似舊借園偶近畫橋居縱觀不用春擕酒
清坐何妨夜讀書港小只通閒客到樹低多礙故人車
向時城裏緣塵土久欲湖邊住歲餘
贈鄧漢卿
單獨一身長不定亦無書卷得相隨忙過人世當閒日
老遇朝廷用少時衝雪自言行路苦看松長恨買山遲
蕭蕭白髮寒燈下寫就詩篇欲寄誰
孤山寒食
二月芳菲在水邊旅人消困亦隨緣晴舒蝶翅初勻粉
雨壓楊花未放綿有句自題閒處壁無錢難買貴時船
最憐隱者高眠地日日春風是筦絃
寄茅山温尊師
幾度題詩寄入山不知何處得書看莓苔石上秋吟苦
星斗壇中夜拜寒鶴改新名呼未至碑逢斷刻打應難
憶師每欲尋師去芝术栽成自可飡
會宿再送子野
又承水部到貧家一度分擕髩易華自說印書春可寄
獨慚缺酒夜難賒眠遲古鼎銷殘火吟苦寒缸落細花
羸病不能親送别夢魂先立渡頭沙
京華病後
久在京華損道心故人誰與念升沈春樓卧病燕相伴
湖寺題詩僧為吟三月不逢家信至一莖新有髩絲侵
早知諫獵非時節只在山中自養金
過弋陽
三月三番過弋陽吾生辛苦莫思量磨圓灘石幾年浪
丹盡江楓昨夜霜已算中途當度臘更憐扺舍未為鄉
高眠舊有山中約只欠青騾道士方
題方興化塋舍
晴簷方聽夜淋浪晚送儒臣别建章但欲有言扶國是
不嫌無計作身防輕舟過處猿頻斷舊宅開時菊正黃
心事對牀應細語得歸如此亦何妨
數日
數日秋風欺病夫盡吹黃葉下庭蕪林疎放得遥山出
又被雲遮一半無
玉清夜歸
巖前未有桂花開觀裏閒尋道士來微雨過時松路黑
野螢飛出照青苔
池上
朝來行藥向清池池上秋深病不知一樹木犀供夜雨
清香移在菊花枝
題四聖觀道士詩卷
一觀桃花紅似錦兩堤楊柳綠於雲遊人只是遊晴晝
烟雨朝昏盡屬君
再過吳公
江邊無處覓天隨又趁斜陽過渺瀰遠愛柳林霜後色
一如春至欲黃時
約客
黃梅時節家家雨青草池塘處處蛙有約不來過夜半
閒敲碁子落燈花
宋詩鈔卷八十四
