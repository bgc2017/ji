宋詩鈔卷九十二
内閣中書舍人吳之振編
漫塘詩鈔
劉宰字平國金壇人紹熙元年進士歴江寧尉真州
司法泰興令以浙東倉司幹官告歸監南嶽廟累召
不起隠居三十年卒謚文清宰以吏事稱而淡於榮
利一時朝廷所不能致者宰與崔與之耳詩亦常調
而五言古稍優
次王兄韻
野徑梅初發寒塘草又生能來同社酒莫笑瓦盆盛
過尤溪
尤溪塘上征人路記得停驂一解顔十載重來兒女換
似曾相識有青山
過剡溪
青山叠叠水潺潺路轉峯回又一灣想見雪天無限好
不妨獨棹酒船還
題石門奉真觀
叠障為屏石作門隂雲漠漠雨昏昏清游到晚不知去
要上峯頭望曉暾
舟中
蓼岸著花紅半吐稻畦過雨綠平鋪炊烟起處三家市
却向江湖憶畫圖
秋懷
一抹紅綃日脚霞千林暮靄納歸鴉西風捲盡梧桐葉
乞(去聲)與中庭散月華
雲邊阻雨
薔薇籬落送春闌笋葚園林早夏間牛背牧兒酣午夢
不知風雨過前山
謝趙使君豁租
長榜朱書又墨書使君頒令豁逃租一千里内歡聲滿
十數年來此事無
得軒即事
上印還家不計年水光彌望木參天綠雲洞裏(嘗名漫塘上為)
(綠雲洞天)開書幌紅錦波心漾酒船
送鄭節夫
盛年已去壯心闌此别懸知後會難顧使乾坤同日月
不妨閩浙異江山
發紹興
留滯青春晩經行此日初柔條桑著眼短穗麥生鬚竹
外雲埋屋花邊水遶渠箇中容我老肻遺子公書
馮公嶺
地隘山逾峻人勤俗不奢時培石上土更種竹間茶接
畛田成篆連筒水濺花征塵如不到老我即東家
長林海邊道上
海霧曉逾合海風春更寒衰顔欺薄酒老膽傲驚湍隔
岸人家近平沙客路寬明朝應更好山翠撲征鞍
松江道中
久作松江夢重來泛短篷淡雲飛急雪枯葉戰狂風烟
末三家市波心一釣翁鴟夷身計耳吳越等成空
寄同年朱景淵通判六首
念昔從子遊金陵佳麗地幕府盛賓僚東南稱兩尉子
才清而通我拙世無二櫟社雖輪囷靈根同晩歲
當時最少年雪林紫芝翁詩名三十年正復坐此窮落
日澹平湖宿草鳴寒蛩何時一樽酒往酹與子同(謂趙紫芝)
(汝淳)
四海游夫子粹學洞古今聞善亟推輓常恐力不任時
危係長才白日已西沈拱木戰寒風淒其千載心(謂游默齋)
(九言)
茂苑子周子慷慨憂時危斯文晁董流炳炳日星垂言
深衆所驚用淺才不施穹窿山下笛懷人究誰其(謂周正字)
(南闕)
滕子嗜古學萬卷作生計孤燈耿夜闌盜畏不敢睨至
寳世不售虚名竟何利尚想古城隅幽花開繞砌(謂滕質)
細柳真將軍勁氣可立愞向來拯時危功略天下半屢
詔不肻起出處懸自斷十載山澤游萬念春冰渙何當
求識面介子同里閈(謂周馬帥虎)
題王荆公半山圖
歸來心事平蹇驢踏秋風舉鞭問髯奴何如浣花翁道
旁幾高松風來自相語桃李今何之歲寒予與汝
題茅山潑墨池慶雲庵
路轉幾山腰言尋雙海眼澗落吕公泉橋横蜀道棧主
人去不歸山空春事晩(闕)蔬筍開門延客飯
北固山望揚州懷古
北固城高萬象秋烟竿一縷認揚州試乘綠漲三篙水
要見朱簾十里樓淚濕宫衣朝霧重愁薰寒草夕陽浮
隋堤舊事無人問兩兩垂楊繫客舟
懷林維國
予學宦金陵得三山林維國邵武任伯厚吳門朱景
淵婺女葉潛仲為之友相得歡甚維國知我愛我視
他友為甚惟恐予有過差一夕四人相會於潛仲廨
舍抵足達旦始各自誦所短而誦人所長終也自言
其長而誦人之短逓相規益其友愛如許維國去金
陵未二年終於永嘉予亦離羣索居無復朋友之益
辛酉十月初五日夜忽夢與維國遇如平生歡覺而
悽然成二詩
四海論交二十年知心一見似前緣情親尚記通宵語
忠告難忘送别篇夢入蓬壺重會面座看書史尚堆前
應憐廢學從農圃要使留心在簡編
尚記升堂拜母時滿前兒女競牽衣鳳雛想見今成立
雁序遙聞已奮飛(維國弟成巳巳發浙漕解)身後聲名終不朽家傳
詩禮足相輝傷心白下金陵道無復班荆話昨非
寄潘子善上舍(時舉)
陳少陽率太學生伏闕上書六賊遂退天下快之少
陽猶以後書論李邦彦白時中等言不用拂衣去近
傳太學伏闕書是歟非歟非山間林下所得知獨怪
朝廷不用其言諸君猶苟安於學豈以靖康時事視
今日緩急異耶為賦五十六字質之同志者
少陽一疏折羣姦拂袖歸來日月閒誤國小人(書中語)猶
法從叩閽諸子自賢關是非頗亦通千古義利那能立
兩間若向西湖浮畫舫好傾巵酒酹孤山
送邵監酒兼簡儀真趙法曹呈潘使君
儀真來往幾經秋風物淮南第一州山勢北來開壯觀
大江東下峙危樓沙頭縹緲千家郭艫尾連翩萬斛舟
去去煩君問耆老幾人猶得守林丘
和張寺丞謝惠河魨韻
先生盛德信光亨微物將誠愧晩生春岸正當餘雨過
寒江尚想小舟横一奩走送慙遲暮兩舍相望欠割烹
未必甘芹解知味王公當諒野人情
送王去非入餉幕
春歸花藥尚紅酣送子脂車馬在驂幕畫向來多實用
事機今可付常談學方用力須千百事或當仁勿二三
别後欲知漁釣處五湖天水共澄涵
送衞汝積歸句曲
汝積歸路過獨樓岡入亭子谷二處相去里許而下
瞰數百里丘陵川澤若錯繡然谷中縈紆峭險下有
流泉疑有幽人勝士嘗建樓岡上以極臨眺著亭谷
中以貯幽勝以其亭多而樓獨故曰獨樓柳子厚所
謂游之道二曠如也奥如也此蓋兩得之歲久樓傾
亭廢而名尚傳若鐵壚步然山居皆樵蘇之人無能
解其義者遂意獨樓為髑髏而以谷為孔是又與小
姑嫁彭郎同義吁可嘆也因汝積路出其間為辨證
以刷是岡之恥
樓岡亭谷萬山西縹緲炊烟出翠微歸路正當清晝永
離懷莫悵白雲飛學醫要使人無費問道須知昨已非
好向庭闈商略此短章中或有玄機
仲玉和前詩見贈因再用韻
官倉出粟徧東西多謝朱公念隠微但覺閭閻猶菜色
不知園囿已花飛當年國論無同異此日民言有是非
天上鴛鴻方刷羽海邊鷗鷺已忘機
漫塘晚望
霽色催雲作晚霞小橋却立岸烏紗雨餘菱芡新抽葉
秋早菰蒲未著花燈影微茫行客艇鐘聲縹緲梵王家
沈吟索句輸公等我欲臨流理釣槎
寄陸大夫
寄語金囦陸大夫歸田相府竟何如提兵劫取已非矣
縦火燒殘豈義歟百口喪身端自爾千錢酬直殆欺余
放翁舊隠佳山水賸好歸歟理故書
社日僧舍風雨
借蔬香積共晨炊客裏良辰總不知孺子從渠均胙肉
南翁無處聽巴詞神鴉得志飽終日巢燕有心來及時
風雨聒人聾轉甚半鍾濁酒可能治
寄題戴氏别墅
聞君築室水雲鄉一榻翛然獨老龐近挹荷香供几案
遠邀山翠入軒窗自歌自笑遊魚樂時去時來白鳥雙
何日過門成夜泊一樽相與對銀缸
趣劉聖與(用行)寓玉甫桂墅
門外平湖百頃寬庭前翠竹遶欄干鳥啼花笑四時好
几淨窗明六月寒賸可琴書供晝永不妨絃管到更闌
留行莫為歌楊柳作計應須趁牡丹
送戴子家歸永嘉(埜)
君住柟溪第幾山我家北渚水雲間二千里遠來非易
三五朝留勿作難有子已知頭角異安心寧恤髩毛斑
尺書頻寄問無恙共樂生前日月閒
癸未寄王甥
别時庭戶正秋清劃見園林翠織成吳下余思頻刮目
渭陽子豈遂忘情堤間飛蓋分垂柳水面浮舟約半萍
乘興時來共清話相望能隔幾牛鳴
開禧紀事二首
泥滑滑僕姑姑喚晴喚雨無時無曉窗未曙聞啼呼更
勸沽酒提壺蘆年來米貴無酒沽
婆餅焦車載板餅焦有味婆可食有板盈車死不晚君
不見比來翁姥盡飢死狐狸嘬骨烏啄眼
謝烏鵲
朝來不成寝啼烏繞西東似欲砭我愚無虞終有凶挽
衣行太息飛鳴鵲當空似欲慰我心正直神所容舉手
謝烏鵲憂喜當何從吉凶兩不到我在阿堵中
松風軒晩望
遠山亞歸雲近山留夕照澄江横淨練怒風收衆竅東
南佳山水此地宅其要連甍三萬家金璧互輝耀閒房
列歌舞傑觀富登眺物理會有極却慮成悲嘯我家三
茆峯一室倚青峭下有荆溪水水深魚可釣歸歟有成
計靜坐觀衆妙功名付公等連茹祗明詔他年問無恙
短策寄嶺嶠浩歌暢幽懷狂斐君勿誚
和李果州(道傳)同遊茅山贈
我家荆溪東矮屋八九間石田人不耕自占水一灣十
年去城市樂此清晝閒飽聞西州英奥學窺孔顔見賢
豈無時冰開水潺潺朅來絜齊俟一語開冥頑錦機神
所秘啟視不吾慳追隨妙高臺勇往不作艱蹇步驅弗
前逸駕杳難攀惆悵默無言詩卷慙空還三茅在何許
天末聳髻鬟勝處不可窮老我常窺斑幽人去不歸夜
鶴守松關夫君金玉姿秀氣超人寰興來得同遊句就
知難刪應同太史筆有副蔵名山
趣劉倅聖與建第
鷦鷯巢枝寬大鵬溟海窄不齊物之情小大貴安宅一
區揚子雲衡宇陶彭澤何妨輪鞅稀所憎廛市迫吾宗
攜家來寒暑已屢革寓舍得賈區開門即廣陌四鄰共
壁立而無藩牆隔晝通燔炙芬夜悉笑語啞麕至窘賓
朋雨立愧臧獲傳聞三徑地經始得長策良材蔽(闕)
賤售非難索露廩發陳積香飯留匙白羣工闖戶外拱
手聽規畫願速大厦成却展摶風翮
次聖與小兒啖虎脯篇
折臂最小兒骨聳顙微廣弗說螺螄小可以吞大象那
敢謂其然且幸日稍長顧似陶家郎智識殊不爽強令
侍師席跳踉繞函丈胡能辨滋味舍魚取熊掌但見蔬
果列攫取如技癢嘉餽得虎臠新獵出林莽對之懶下
箸殺氣猶可想呼兒食之既睥睨尚來往饕餮我所羞
跌蕩或稱賞服猛豈渠能過奬謝吾黨深慙如敝箒有
誤千金享
走筆謝王去非遣餽江鱭
環坐正無悰駢頭得嘉餽鮮明訝銀尺廉纖非蠆尾肩
聳乍驚雷腮紅新出水芼以薑桂椒未熟香浮鼻河魨
愧有毒江鱸慙寡味更咨座上客送歸煩玉指飣餖雜
青紅百巧出刀匕翩翩鶴來翔粲粲花呈媚頗疑壺中
景髣髴具盤底又疑三神山幻化出人世更於屬饜餘
想像無窮意知君束装冗不敢折簡致厚賜何可忘因
筆聊舉似
再韻為鱭鱠虎臠解嘲
多病早休官自是臺無餽東門享鶢鶋寧若龜曳尾有
酒可斟酌有力給薪水朗詠淵明詩如斵郢人鼻所期
免朝飢敢幸嘗異味大胾來鄰邑細縷出纖指一見喜
折屐三思食失匕珍非我可常竈非吾敢媚胡可徇口
腹有若嚢無底諸君有用學土苴足經世龍肝興鳳髓
何求不適意此豈費萬錢正自不難致貴賤理則殊氣
味固相似
分韻送王去非之官山隂得再字
達官須親民未竟法應再昔君治姑孰報政甫初載桃
李春正華風木養不待至今田里間往往誦遺愛薦章
交公車夷塗了無礙自詭更治民得邑仍勇退坐看積
薪上笑謝及瓜代赤縣官山隂銅章喜重佩平湖帶城
郭崇山鎮溟海道中勤顧接何者非勝槩鵝池湛清漣
蘭亭霏翠靄溪流西走剡夜雪曾訪戴此地君故家舊
遊詳往載公餘信足樂俗敝良可嘅盗販人鬭很淫祀
家禳禬緩縦固不可激之或生害厥田惟中中厥賦上
上倍豪家窘輸送勺合無容貸貧家慣逋負符移費追
逮行之苟失中上下交怨懟臺府相鼎立征求常意外
稽違速譴呵抑絶虞冒昧犴獄當盡心夜寄或百輩去
來不敢詰猶豫即招悔薛徒陷平民更欲(闕)辠朝方
得其情暮祈當路改過客紛如織刺口說行在丏求小
不愜百計工組繢我知夫子心此去專勞來豈其懾聲
勢左盼而右睞然須處心平更須臨事耐勿恃事理直
抗論多慷慨勿謂氣類同不虞趨鄉背先入勿偏聽未
信勿忠誨少違歲月間足致治平最庶策三載勳亟應
千齡會
贈江西吳定夫
定夫江海士瘦骨如臞仙翩然及吾門不假左右先我
方厭塵埃一笑喜相延肩懸兩破嚢既見始解纏我欲
具杯酒割鷄烹小鮮自言乃長齋不受世葷羶少林入
西山幽尋徧崖顛山空四無人白眼問青天洞口得老
翁守死易一編高談慰寂寞其然豈其然去去不忍别
解衣示勤拳及歸已彌旬為我少留連道逢一病媪背
僂兩足攣津頭見羇旅數口依敗船料理窮晨昏奔走
環市㕓足攣不良行結廬依牆垣船敗不可航買舟捐
萬錢為慮極靡密要使終安全詰旦擬東還既夕重周
旋嗟子塵外客而結區中緣吾衰不能爾愧汗與涕漣
或疑破嚢中探用若流泉子豈費長房一壺掛簷前或
疑瞿曇老濟世法無邊勤君為此來(闕)頸警沈綿君師
魯東家二說當捨旃理一而分殊先儒有遺言君歸更
商略書來慰殘年
送魏華甫侍郎謫靖州
靖州風物最五溪畬田歲入人不飢淘沙得金遨以嬉
瘴烟不逐嶺雲西六花瑞臘春臺熙尤便逐客過往稀
理亂黜陟了不知夫子豈欲居九夷要尊主勢扶時危
有言不用時我違番然不受好爵縻向來鄉行誰可睎
平生易名慕者誰蘇陳凛凛百世師畏塗萬折甘如飴
求仁得仁固其宜大明當天照隠微直前一疏可忘之
江頭後會端有期暗香微動寒梅枝臨别不用長歎咨
石翁姥
采石江頭風晝息掀天雪浪平如席沿涯小泊客心寬
攀蘿曾看望夫石天涯望斷人不歸露寒猶想淚霑衣
爭似石翁攜石姥年年對峙夾岡道人歸人去我何心
雨沐風餐人自老比翼鳥連理枝年多物化徒爾為長
生殿裏知不知
鴉去鵲來篇
昨日鴉鳴繞庭樹道上行人色驚懼試呼行者問如何
身為戶長催殘税殘税自昔稱難理三年尤非四年比
加之逐保有逃戶每一申明官長怒人逃信矣田不逃
其奈逃田不知處厥初經界失區畫比近立租相什伯
大家置産錢欲輕小家鬻産價欲增上田只割下田賦
賦存田盡因逃去或因土瘠遂流移歲久田侵人不知
更有鄉胥迫科抑多推少割隨胷臆民愚而神難盡欺
往往增入逃戶籍以兹逃戶日增多戶長蚩蚩奈若何
向來差役多輕重戶長之中中産衆比來里正多義役
各欲供須有全力搜羅中産無孑遺戶長人人家四壁
官司禱雨徧明神施行寬政蠲房緍房緍僅可寬遊手
那得實惠霑農民千錢代輸猶可出今日方輸又明日
父兮母兮叫不聞遺體鞭笞同木石日日鴉鳴期會到
血洒公庭深不掃遂令著處聽鴉鳴䰟飛魄散心如擣
和氣致祥乖致異已甘旱魃來為祟忽驚鴉散鵲交飛
高枝報喜仍低枝萬口歡呼聲動地府今盡放三年税
曳鈴走卒天上來立張大牓當衢市黠胥駭愕頓兩足
戶長仰天攅十指瘡痍未愈失呻吟感激過深仍涕淚
又說新租亦寬限四年舊欠寧不爾亦知經賦難逭責
少紓庶可容催索使君從善真如流仁人之言為慮周
畫諾一時良易易幾人共拜更生賜人意會同天意感
急足未回時雨至始知此術勝祈禳開闔隂陽俄頃耳
何妨甘澤尚愆期我作此詩禱告之象龍可仆蜥蜴縦
蛟龍自起霹靂隨謂予不信難強語請驗吾邦今日雨
詩成欲謝更有祈新租輸送此其時分科本色歸上戶
細民勿使折納遲四年逃閣尚充數積弊那能倉卒去
且應除豁見真的孰恃強梁敢逋負若然民病八九瘳
閒暇何妨版築修推排得人敝可見逃租十失五可收
更令義役廣前制戶長里胥同一體庶幾二役適均平
不使貧民偏受敝豈惟澍雨快一朝縦有凶年皆樂歲
報喜不惟乾鵲噪丈人屋上烏亦好
野犬行(嘉定己巳作)
野有犬林有烏犬餓得食聲咿嗚烏驅不去尾畢逋田
舍無烟人迹疎我欲言之涕淚俱村南村北衢路隅妻
喚不省哭者夫父氣欲絶孤兒扶夜半夫死兒亦殂屍
横路隅一縷無烏啄眼犬銜鬚身上那有全肌膚叫呼
伍伯煩里閭淺土元不蓋頭顱過者且勿嘆聞者且莫
吁生必有數死莫踰飢凍而死非幸歟君不見荒祠之
中荆棘裏臠割不知誰氏子蒼天蒼天叫不聞應羨道
旁飢凍死
猛虎行
市有虎毋妄言當關虎士森戈鋋市上一呼人駕肩虎
雖猛那得前市有虎言非妄君不見左馮諸邑天下壯
斧斤聲斷林壑空猛虎通衢恣來往食人肉飲人血沈
痛積冤何可說凝香堂上紫烟浮風流太守愛民憂一
朝下令開信賞籍皮枕骨彌山丘虎已滅人患絶夜永
猶聞泣幽咽泰山之側如何居子後夫前甘死别
運河行
運河岸丁夫荷鍤聲繚亂紅蓮幕府誰獻言運河泄水
由函管函管掘開須到底運材歸府供薪爨庶幾一壊
不可復民田雖槁河長滿民田為私河則公獻言幕府
寧非忠我聞此言為民說急趨上令母中輟小民再拜
為我言函管由來幾百年大者用錢且十萬小者半此
工非堅厥初銖積費民力厥後世世期相傳豈但旱時
須灌溉亦憂久潦水傷田向來久旱河流絶放水練湖
憂水洩州家有令塞函管函管雖存誰復決小須雨澤
又流通函管猶存不費工只今掘盡誰敢計但恐民田
從此廢豐年餘水注江湖涓滴不為農畝利有時驟雨
浸民田水不通流禾盡死況今農務正紛紜高田須灌
草須耘盡驅丁壯折函管更運木石歸城闉吕城一百
二十里不知被擾凡幾人太守仁民古無比凝香閣下
寧聞此願傳新令到民間函管須塞不須毁已填函管
無尾閭大舶通行水有餘函管不毁民歡娛異時瀦瀉
無妨渠憶昔採詩周太史不間小夫井賤隸試裒俚語
扣黃堂鈇鉞有誅寧敢避
殺虎行謝宜興趙大夫惠虎皮虎腊虎晴
君不見陽羨周將軍射殺南山白額虎千古萬古聲流
聞又不見宜興趙大夫南山三十有六虎令行殺取無
復餘一虎昔何少三十六虎今何多虎多人不患所患
政之苛苛政滅人門猛虎戕人命擇禍莫若輕泰山之
人論已定大夫性高明下令走風雨所知在田里了不
見臺府既令民免政之虎又與民除虎之苦四境之民
歌且舞或云殺虎太傷和胡不令渠自渡河我聞此言
笑且呵大夫憂民憂豈必限吾土不然鄰國以為壑信
也白圭愈於禹古陽羨今宜興大夫邑之主將軍邑之
賓主賓多寡事不同千古萬古同清芬
用前五字韻趣劉聖與建第
君不見茅屋下四壁牀敷窄又不見朱門中金碧鎖空
宅宅成更欲致良材水浮陸走空山澤茅屋區區誠已
疎朱門汲汲彼何迫勸君勿學伏波老自詭裹屍須馬
革又勿學金谷人綺窗阿閣綿阡陌但令庭宇潔頗與
塵囂隔市聲不至亂琴書廚烟可免衝咽啞庶幾家人
安亦使我心獲吾宗開敏姿富有濟時策棟宇著易象
義不假探索
宋詩鈔卷九十二
