宋詩鈔卷九十三
内閣中書舍人吳之振編
義豐集鈔
王阮字南卿豫之九江人朱子講學白鹿洞阮從之
遊慶元初孽臣竊柄附者如市阮未嘗一躡其門晩
守臨川陛辭奏事柄臣密客誘致之迄弗往見奉祠
而歸其詩得之張紫薇安國故不為徒作有義豐集
代胡倉進聖德惠民詩
平楚皆膏壤成湯忽旱年人知聖慮切恩遣使臣宣乙
卯飢荒後長沙富庶全紀年四十載斗米二三錢(潭州自紹)
(興五年一旱後豐稔三十八年)縣縣人烟密村村景物妍朱蹄驕柳陌
金鐙麗花鈿(長沙自唐號小長安朱蹄金鐙杜甫所云)習此民成獺加之吏
不虔力耕終苟且勸課或遷延綠野田多曠潢池惡未
悛曷嘗修稼政但見飾賓筵豐稔時難保盈虚理有還
自應成赤地安得咎蒼天義廪真良法(常平)皇家以備先
積倉何止萬存數僅餘千(潭州每歲正苗三十八萬石每石收義倉一斗自乙卯至)
(辛卯當有百萬石臣到任點檢僅存四萬石)濫以疎庸迹來司斂散權一身
初抵此四顧但茫然奏發常平弊財蒙内帑捐敢云呈
敏手幸免奮空拳蔑問秦輸閉專稽稷懋遷陸修流馬
運水作汎舟連凡屬災傷事深將利害研兼并勤告諭
商旅漸喧闐市直雖翔踴官收却痛蠲北來因鼎粟南
至出渠船(分路招糴廣米自靈渠出)稍稍收成廪紛紛出著鞭起於
衡嶽趾環厥洞庭舷湖北疆參錯江西境接聯里雖千
萬遠身亦再三遄必務經行遍深防賑給偏規模頒郡
吏出納謹鄉賢敢避風兼雨周爰陌與阡有時沈水底
鎮日上山巔不復通舟楫寧容坐馬韉屐多穿石仄裳
慣濕河壖江步時時到村虚日日穿(楚語以江岸為步村市為虚)救
頭方甚急援手詎辭腁疇昔雖多病馳驅却自痊已成
迷曉夜不復憚山川松徑行時蓋楊花坐處氊光華雖
備使蕭散類登仙林密花頻剪途窮木可緣石欹行恐
壓溪漲涉疑漩昔出正初吉今經六下弦(以正月出巡七月還司)
奔忙馳似箭來往轉如圜王事歌苞杞歸心却杜鵑力
雖疲險阻志務報陶甄憶昨初行日蕭然亦可憐餓羸
皆偃仆疾疫更牽纏詎止家徒壁多遺屋數椽葛根殫
舊食竹米繼新饘(去冬人食葛根今春又食竹米)略救朝昏急終非肺
腑便聲音中改變形質外羸孱氣&KR1170;胸排骨神昏眼露
圈步欹身欲仆頭褪髮俱卷婦餒心成疾兒啼口墜涎
亂花生目睫炎火亢喉咽裊裊渾無力昏昏只欲眠盡
攣持耒手頓削負薪肩狀貌已成鬼號呼幾亂蟬獸窮
思曠野魚困想清泉山僻無人到帷驚有使褰初聞爭
欲走稍定使來前爾俗飢雖困吾君施體乾知民方疾
苦遣吏撫迍邅置院收鰥寡分場賑市㕓貸糧招復業
散種使耕田(臣嘗乞以米五萬石依條給貸四等以下戶又以糓三萬石分諸縣借給)寒給
衾裯暖(給紙襖)春頒藥劑煎凡今嚴吏責皆是恤民編稍
見兒童集徐看父子牽共爭扶杖聽咸樂置郵傳茶獻
迎門禮香浮夾道烟耳聞身鼓舞心切涕潺湲坐定徐
言此從來未見焉一時愆潤澤萬里奏艱鮮灌溉非無
桔精虔亦有牷畬乾終損粟池涸竟枯蓮詩駭周宣魃
經書魯國蝝坐令民皞皞翻作泣漣漣平日安豐稔今
朝乍疾顛老羸如病馬壯健若飛鳶忽見皇恩沐親馳
使命專聽言初挾纊拜賜悉鳴絃新歲天心格經時雨
勢綿東皋耕澤澤南畝溜濺濺坎豆皆勤作根涯悉勉
旃水耕榮唪唪陸種茂芊芊件件絲盈軸方方麥薦籩
(楚語以種物為坎豆勤苦為根涯以疋為件以三升為一方)指知食欲動目望酒先
撋舍北行歌暢村南伐鼔淵魚占何必夢斗覆已明躔
甲子晴尤好嘉平雪記填自今知歲歲王道永平平撫
已叨逢主占星幸備員耳親聞擊壤手敢廢題牋農事
修其職邦基賴以堅但令倉廪實何患犬羊羶商克周
饑止邢存衞雨愆定知豐稼穡端在講戈鋋足食繄兵
法行糧詠雅篇願陳王朴論一稔遂平邊(王朴邊策一稔之後可以)
(平邊)
上九江唐舍人文若一首五十韻
江左承南渡潯陽控上流平時稱用武今日更防秋六
代規模古三江險阨周高憑隆屏翰下瞰握襟喉呼吸
聞吳楚封疆矗斗牛循良渡虎跡神武射蛟遊勝事餘
蓮社風光足庾樓倚天開峻極倒影湛飛浮鼎敗香山
往官輕靖節休義門十世美將業二王優頃歲承平久
斯民習俗修究心依學校服力事田疇獄淨苔荒砌山
深麥掛丘共知忠義篤肻陷矯誣羞不料風塵起能令
日月幽雲屯滿赤縣天意卒鴻溝郡邑生荆棘江湖識
冕旒竟捐形勢地聚作虎狼陬(紹興初李成盜此)昔計何勝辱
羣生亦暫偷竒功思赫赫内治頗悠悠法令中間弊流
移不可留(經界法行始有交居之弊産去税存德安一縣歲逃移千七百戶)未經真撫
恤還已困虔劉對壘緣淮甸長蛇致(闕)(逆亮入寇其臣有欲首取)
(江州者)雷聲忽天狗旗尾又蚩尤隔岸幾航葦孤城亦綴
斿兵戈閒耒耜戰艦奪松楸(隅官之擾民不得耕戰船之材多伐民墓)天下
雖同擾江西又不侔宿師惟此地(江西獨此屯戍)履畝倍他州
(曹翰洗江州獨用偽唐全稅)諸將紛紛是攸司日日掊文符競旁午
膏血罄誅求戰鬭連年永瘡痍幾日瘳孽牙中作梗(盜賊)
(日甚)氣習遂成媮情動穿墉鼠風行借父耰(風俗舊淳今狡)秉彛
均物則失德自乾餱近世凡臨鎮何人解撫柔帝為輟
近侍人喜得賢侯父子文章偉君臣契分投王言資潤
色國是仗謀猷詩似丘傳鯉書如固續彪鳳毛宜鸑鷟
驥種自驊騮增重依蓮幕尤煩借箸籌折衝皆婉畫賜
履又分憂奕奕長江上源源數路頭若非煩柱石何以
鎮貔貅南土驚新事西清擁碧油春風迴野色江月靜
簾鈎地借長城望塵清奕世讐有生皆固結無士不冥
搜(公下車之始即問姓名)立國須才用聞公銳意收龍門如可上
敢請與荀儔
和陶詩六首(并序)
古詩不和唐始有之亦未有追和古人者雪堂先生
始出新意盡賡淵明詩彼誠有感云爾隆興二年余
浮家東吳僦居日糴大水入室無所容其軀妻孥嗷
嗷至絶烟火羇旅憔悴之態如雪堂之在嶺外而淵
明之棄彭澤也由是宦情日薄而歸意日濃矣暇日
淵明詩不能盡和也事類意感輒繼和焉懼觀者不
我赦也故序其意云
和歸田園
皇天亦愛我生我匡廬山勉承父母志功名期少年既
無取日手遠去窮虞淵又無謀生才廣有負郭田富貴
兩不諧胡為乎世間眷言敷原居宛在瀑布前野曠易
得月谷虚常帶烟行歌紫芝曲醉上香爐巔念此百年
身有此足以閒若乃不決去使彼山悽然
和飲酒
竹門固無鏁俗客自不開而欲挾彼態使我變所懷鄉
原善同俗於德則有乖乃知違世人所貴在幽栖客有
愛我甚命駕來衝泥憐我與俗異欲我與世諧甚知客
言是甚知余心迷淵明飲酒詩賡以遺客回
和乞食
淮隂漂母事不謂身見之長歌淵明詩益信非虚辭嗟
余客長安十載無休期一飽不自足況敢謀酒巵曳裾
富兒門丏食酬一詩達于公卿間喧喧謂余非雖知責
我至終亦無所貽
和貧士
吾聞戴安道不對王侯琴當時豈不能低眉求賞音一
曲朝得聞千金夕得尋捨之不肯顧輕重得所斟小人
一時快君子百世欽貧士繄此辨士乎當正心
和雜詩
遑遑行路難汲汲艱食迫井田邈不再兼并蔽阡陌永
懷先父祖遺我以清白出門無所容疑此天地窄秋風
疲遙山涼意愜行客江南記舊遊不歴岐王宅
又和
淵明棄彭澤歸歟在柴桑我里亦其側俯視世粃糠顧
瞻無所憂所憂在絶糧敢辭躬耕勞耒耜山之陽惜哉
命之窮仍歲螟蠈傷去為游手民足跡巳四方拂衣却
歸去焉用祖離腸
同張安國遊萬杉寺一首(寺有昭陵御書)
昭陵龍去奎文在萬歲靈杉守百神四十二年真雨露
山川草木至今春
重九再到張已隔世書詩牌後一首
碧紗籠底墨纔乾白玉樓中骨已寒淚盡當年聯騎客
菊花時節獨來看
昌國偶成
諸邑皆山可夜馳海中昌國力難施風潮阻渡連天地
期會申嚴限日時願以老身從此免忍將人命逼諸危
交門山下須臾死肉食諸公知不知
留别昌國五首
妄意絃歌學子游迄無三異比中牟丁寧今夜東風雨
添起潮頭急去休
全家雖脱海波危舊治無人詠十竒孤奉明恩顔似甲
却嗔兒女笑嘻嘻
三山月淡白銀闕九老春閒紫石宫(出十洲記)此去能爭幾
多地恨無仙骨到其中
當時底事乞身歸萬物何曾與我違最是臨行更腸斷
海鷗猶自掠船飛
扶桑曾見日騰空老去歸田不復東一覺短簷他日夢
起來惆悵曉窗紅
昌國秩滿次陳糾祖行韻
昔之督郵逐彭澤今之督郵眷昌國不令自賦歸去來
更以新詩祖行色開緘墨濕雨濛濛細讀字字含清風
塵埃三載足昏塞一聽妙語還醒鬆持歸柴桑有茅舍
揭之其間作佳話非惟可託陶淵明亦愧當年督郵者
題四羊圖
三百維羣世不見迺以四羊為一圖人言此圖出韋偃
不知韋偃有意無巖巖參天一古木下有輕荑滿郊綠
雲髯隠約黑暈中沙肋微茫筆端足昔聞韋侯畫馬工
杜陵長歌歌古松孰知畫羊更如此世間絶藝誰能窮
蘄春太守好事者珍蔵有此希世畫嗟予得見雙眼明
此一轉語久難下三羊游戲芳草茵一羊輒登枯樹根
安得添我作牧人為公鞭此一敗羣
丙午寒食題淨土寺
方見繁紅秀(闕)隨流水泛前村(闕)於醽醁真無分
雨共鞦韆似有冤投老故應諸事懶問春能得幾分存
不須更作匆匆散更把松梅子細論
再遊用前韻
十年不到此祇園又為支郎暫出村犬認行蹤增踴躍
燕驚離恨苦埋冤髩邊但覺新絲長壁上惟餘舊墨存
但問桑麻添幾許世間萬事不須論
上巳日鴈义阻風呈宋彦起
往來定是一年一時節長逢三月三(闕)未佳宜且住
樹猶如此我何堪花飛與客渾無與酒好招人只自慙
安得惠風和暢景與君方櫂看淮南
長風沙次宋文韻
已將身世等河沙又泛春江看浪花錦纜牙檣君送酒
蓑衣蒻笠我浮家淹留日覺青春暮飄泊風兼細雨斜
安得崑崙能探水試教來奏小琵琶
都下病起呈王樞密
不解彫蟲賦逐貧又無饒舌論錢神遭逢此鬼今番瘧
零落吾生有限身舊學試温渾易忘新書欲謹自難真
時危壯士乃如此為報堂堂有位人
瓜時有感
籬邊方對菊花黃又報文移出草堂三宿敢云桑下戀
四翁終願橘中蔵泉縈去路常低咽酒向離亭不肯香
聖代多才焉用我明年重上乞身章
謝趙宰拜襄敏墓并留題二首(并序)
惟先襄敏公受知烈聖神文之時學古入官獻太平
時制書名在第一裕陵伐叛受命西征闢國萬里全
師獨克百年夢奠丘墓幽遠無有知者知縣趙公多
識前言往行獨深知之奉詔出宰實部九原乃因勞
農特枉三步盡尊賢之意存追古之心風示諸侯事
關政教非特先烈感遇而已某不肖既獲躬執耒耜
被撫田間又獲奉承薦酹感泣墓下敬賦二詩跪謝
下執
班春故事亦年年公獨推誠遠布宣麗日借黃催麥壠
惠風次綠散秧田衆魚入夢蓑衣下異雉飛馴桑蔭前
好詠十竒歸樂府聖朝方採下民篇
河湟人去鎖春蕪三步遙勤一束芻盛事撥揮千古烈
英詞嘘動百年枯故家零落今朝遇此段孤高近世無
地下結成無限草待公肅甲破幽都
送沈侍郎
重入修門已有期趣裝聊此著征衣帝思宣室名儒對
人喜玄都舊客歸高節不難全晚歲亨途未必盡危機
願公且為蒼生起莫向苕溪戀翠微
題嚴陵釣臺(并序)
題釣臺多矣大槩高之爾未有明其意者也光武既
定天下深懲王氏之禍原於張禹孔光之流故昔之
所謂坐論者一切吏之時或叱咤侯霸等俛首而已
先生道高千古豈能堪此雖以禮聘不以禮答項枕
卧語又從而蹸踐之使知巳之不足驕士卒不少留
古語云使騏驎可係而羈兮豈云異夫犬羊此則先
生之志也其首陽之流乎為賦小詩以發千載一笑
西都庸庸生禍胎東都切切繩公台平生故人苦畏辱
坐定白雲那肻來沈幾深略滿帝腹且憩先生一雙足
使知天上麒麟兒不似犬羊甘豢畜渭濱老叟不自持
為人人以鷹名之豈識桐江一竿竹依舊秋風魚正肥
古來賢者亦避世往往適逢天地閉得如建武亦不惡
又值首陽難降志山木隂隂江面寒此天别在壺中寬
幾曾流出桃花去寳氣自駭人間觀當時不願世知已
稱到于今却如此塞馬得失天好還千駟齊侯不窮理
出郊訪沈洞主
抖擻塵埃暫出郊一藤先訪羽人巢風翻翠浪催禾穗
秋放殷紅著樹梢萬里家山懷五老千年活計却三茅
明朝便好乘風去不學浮屠更打包
瀑布二首
吟詠瀑水衆矣大抵比況爾未有得於所見鑿空下
語為興詩者大白獨曰海風吹不斷江月照還空氣
象雄傑古今絶唱而疑是銀河之句亦或比焉戲述
二篇興比各一
造物小兒不任事一天元氣從淋漓雲中雨降自應爾
山上水行誰激之幽林洶洶虚籟作赫日粲粲寒光垂
謫仙獨步得興體此外篇篇俱比詩
萬仞晴空不可攀天將飛瀑掛其間一雙玉塔倚絶壁
兩道白雲騰半山覆器以欹嗟魯廟設瓴而建笑秦關
春風一卷出山去萬里青秧抱甕閒
題高遠亭
小攜樽酒作清遊行到方壺最上頭山在斷霞明處碧
水從白鳥去邊流苦無妙句窺天巧賴有名亭慰客愁
從此江南添勝景未應獨數庾公樓
泛舟
霅川荷葉浦彭蠡石榴頭此地皆竒絶平生所爛遊從
來貪水國老去只漁舟更有乘桴便何人從我浮
龜父國賓二周丈同遊谷簾二首
偶然得意挹珍流二妙欣然共勝遊怪得坐間無俗語
谷簾泉水建茶甌
一飲清泠體便輕絶知真液是長生歸來世事都忘盡
惟記白雲堆裏行
蓬屋
長簷十尺庇堂東疎漏從來盡是蓬日影碎如秋葉下
雨聲灑似夜船中竹因蠧盡多垂地箬到枯時半掩空
此處想非人所競衆雄應是不來攻
出豐城
搖搖旌旆出洪都彌望田疇總廢墟羸馬不前身突兀
耕夫相視笑軒渠倚松茅屋斜開徑近水人家半賣魚
蒲葉向冬猶未割臨風遙憶路温舒
龍塘久别乘月再到奉呈同社(在姑蘇)
龍塘疇昔擅雲烟破月重來倍爽然浮玉北堂三萬頃
扁舟西子二千年青山識面爭迎櫂白鷺知心不避船
華髮翛翛更何往一茅終在此橋邊
再用前韻
已無功業上淩烟且泛扁舟逐計然自喜兹遊勝平日
不知今夕是何年横空蝃蝀聊欹枕滿袖嬋娟永共船
同社賢豪多載酒坐添清興浩無邊
姑蘇泛月
夜來誰共泛靈槎飛上牽牛織女家但覺滿身私雨露
絶無一點世塵沙秋將寒玉清風陣月借鎔銀潑浪花
投曉歸來互相告等閒休向俗人誇
都昌沿檄黟歙遇春
忽忽年華換悠悠客路長春聲先水響山氣欲花香何
補公家事空隨吏役忙白雲知此意一片直都昌
湖南道中二首
已分餘生老一丘尚因微禄少遲留夢䰟不待山資足
先入江南問釣舟
萬壑千岩我一家别來空自鎖烟霞閒雲不放行人望
故向東南角上遮
題淡巖
浯溪已借元碑顯愚谷還因柳序稱獨有淡巖人未識
故煩山谷到零陵
陳彌高惠詩次韻言謝
南來日日訪人才始得清詩副所懷我計已成桴入海
君行初似橘踰淮十年旅夢思乘興千里征塵忽及階
見說又為勲業去獨能無意侣洪崖
勸農題吉祥寺
傍石尋幽徑窮原得梵城潮聲四面合山色一團清農
合巡門勸僧煩倒屣迎明年吾更健來伴此中耕
劉致政家東岡池蓮甚盛昔嘗飲焉賦此叙别二
首
一枝曾吸碧筩杯萬丈潮頭忽見催斜倚闌干獨惆悵
明年應是不能來
世路東西自此分酒樽何日再論文虎蹲山下一回首
望斷東岡是海雲
宋詩鈔卷九十三
