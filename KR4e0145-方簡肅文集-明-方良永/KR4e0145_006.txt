方簡肅文集卷六
明方良永撰
誌銘
明正奉大夫正治卿廣西左布政使䨥竹周公
墓誌銘
嘉靖元年正月某日是為左方伯周公發引之辰先一
月其子國子生懋憲奉林方齋汝英内翰所狀公事行
來乞銘予雅知公誼不容辭按狀公諱正隆字紹立姓
周氏别號䨥竹其先自河南徙閩長樂起居郎百讓公
始徙莆城南制簽&KR1576;菴再徙清江歴曾祖道初祖尚文
至父累贈知府公坦始領鄉薦官武隆教諭公生于官
所幼穎悟長益有文名大為提學周時可先生所器重
屢置首選成化庚子錄于鄉甲辰成進士為紹興府推
官耳目所聞見輒弗忘民有訟某日因晒榖鬭死其兄
者公曰是日雨焉得爭晒訟者首伏灶丁緣逋負得歸
所鬻子鰥而復業者得有室皆公力也尺籍隸遠衛曠
歲不勾例觧查公白當道以文移代諸暨夀姓者毆死
邊氏子懼罪自殺有司各論抵罪公獨抵殺人者邊冤
竟伸餘姚民爭草蕩不決公堤沙漲可耕者量給之裒
六十里人志其惠號周堤由是才名大振辛亥召拜監
察御史清理河南山東與近畿馬政别馬牝牡定輸駒
例民坐是困者頓甦都御史王某以開邊落職賂貴近
謀復公率同官劾寢其事丙辰丁内艱已未覃恩贈父
如其官母張氏太孺人配吳氏封孺人服闋再除值遼
報甚急廷議遣大將出京軍討之公䟽敵未入境而京
軍所過重為民患宜專責守臣便上從之庚申按部江
西都指揮何昇挾巨璫勢以傲兩司南康知府某不職
公皆劾罷之百僚惴惴無敢恣以怠壬戌還朝適災異
求言詔下公疏六事皆見嘉納是歲出知太平府政如
紹興時下車首清滯獄平反甚衆甲子饑公斥俸給出
公帑為粥以食饑民活數千人窮逼鬻妻者例贖還之
奏減秋糧城甎凡若干萬又陳捄濟貧軍等五事開通
河道等十事皆切地方利病上下所司覆議多見施行
以績最得加贈父母妻吳封恭人正德戊辰陞雲南按
察副使追復土官所匿符驗當道才之明年改江西江
西人聞公來大喜有誣西平忠武王李晟之後者公為
直之人咸稱快庚午擢廣西按察使尋擢右布政使轉
左皆仍廣西公既久於其地興滯補敝頓易舊觀人方
仰以大用而公引年歸矣丙子歲也公襟度夷曠識見
敏達縱横變化率不出繩墨之外與人交常折位勢不
遺貧賤當官臨事雷厲風生俄而開朗澄霽人莫能測
公雖職有司實與藩臬御史分理庶政政與民宜既去
人益思之故紹興太平皆有去思之碑既家食祠宇祭
田則身任之祖産則讓兄之子族人待以葬親戚待以
舉火者何啻廿餘家亦足振頽俗也公粹於經學所著
有詩經孟子主意中庸大學口義指南錄又有奏稿出
巡錄詩文集藏于家所造就多名士公生以景泰癸酉
六月二十六日卒以正德庚辰八月十六日享年六十
有八吳恭人先公卒側室徐氏張氏子男六人長懋官
靖江王府典膳次懋光貢士皆吳出次懋憲徐出次懋
賓張出次懋寰懋騫皆徐出女二長適顧同知文時子
一思次許字予族孫左布政使璘子宜孫男十一孫女
八墓在胡公里寶勝院故墟為四竁中左已葬吳恭人
中右今以窆公又右又左則待徐張公未卒先十三日
懋憲還自國學公語之曰吾近嘗備錄平生履歴蓋絶
筆也汝其志之故兹乞銘懋官等特屬懋憲奉狀以來
遵遺言也銘曰
有銛者器試迺剸犀曾是鉛刀玉切而泥吁嗟乎公才
與政宜爬梳剖割為吏者師式履名途四紀于兹忽如
其歸公也弗疑世曷云短澤則永垂於昭萬年視我銘
辭
勑封承德郎吏部考功司主事東樓劉先生墓
誌銘
仁者夀賢者貴天之所以償諸人也然有不盡然者或
者未遽償之而償之於其子若孫歟若吾友東樓劉公
不足徵乎公諱槃字學賢東樓其所自號先世居莆奉
谷里之鰲山曾祖武起家進士官至廣東提學僉事復
析居今城左金橋祖鏞以旌年得恩詔冠帶父淵倜儻
有風度觧新昌分教歸日每會客高談暢飲忘其貧且
老母鄭氏孺人齊夀善相公性仁孝能承父志客至不
待命出供具不足足於市族黨之寒飢者弱弗植者收
䘏之若不及初不問力重輕也坐是家日落公不為意
公心地夷曠不飾邊幅與人交久益有恩意論事不求
甚異而亦罔不循軌人以故親信之不知者猝以横加
漠不與較嘗貸於人償而復責公識其日月甚的其人
乃欲誓以自是公遽掩其口曰吾忘之吾忘之别貸重
償焉其存心之厚類如此公少聰敏讀書輒觧大義為
文若宿搆者翁國博端之授徒也無慮數百人獨竒公
因妻以女公試于私多占上第六舉于鄉不遇然名隠
然動四方弘治癸亥甘别駕文紹聘教其子有成潯人
爭師之鄉長老與仕而休者納交恐後既歸歲遺書問
不絶蓋公雖不遇而其不忘於人者固如此也公由是
無進取心晩精李虚中術即生年月日所值支干與所
属之宿配合究其旺相孤虚以知人貧賤富貴夀夭多
驗嘗自歎曰吾命固應爾吾何自苦為時考功君方燥
髮恒指以語人曰畢吾志者其在此兒耶正德甲戌考
功君果連第進士授刑部主事久之公往視考功君隨
念新昌公及鄭孺人遂歸侍歲適大比提學姚公強入
試辭曰某出京時士大夫亦以是見風者然不知某無
此念久矣識者謂公知命既復奉新昌公命視考功君
至則君已選入吏部三閱月合刑部考三載績最封公
如其官翁暨陳氏婦俱安人公躬被命服子婦咸在烏
紗珠翟交相輝映入謝闕庭天顔咫尺又為有官封者
始遇也公感激圖報訓勅考功君嚴於初初君成進士
時公貽書戒之曰祖宗積德以有今日爾其自撿押無
貽官謗為刑部時戒之曰刑民司命爾其慎哉與其苛
也寧縱至是之戒則曰考功之予奪人猶法官之生殺
人也爾其滋慎之哉凡此公得志所能自為者蓄而弗
施故以教其子也戊寅公以翁安人孫玄歸渡江得疾
卧舟中至嘉與遂不起時三月二十四日距生成化丁
亥正月二十九日享年五十有二當疾革語翁曰死生
數也吾何憾第父母欲見吾與汝以命服侍自娛而自
負之死不瞑目耳公之不忘其親也乃如此哉訃聞遠
邇莫不傷悼考功君痛絶復甦奔至喪所扶櫬還卜公
幽宅弗吉而連執新昌公鄭孺人之喪弗遑再卜迺先
葬公祖父母諸姑叔母凡七喪亟營南力里大王山之
原為宅四竁舉公與新昌二喪合窆焉而虚其左之右
為翁夀藏公子男一即考功君勲女三適黃應奎張世
達吳文香皆仕族孫男二長塤議婚鄭侍御光琬女次
坤議婚林大參冨女孫女二長許字予姪貢士重熙子
攸躋次幼未行嗚呼公年踰中身不為不夀鬱之于前
貴之于後道不行於身而行於其子天果何負於公哉
考功君將葬持鄭正郎于成狀來謁銘予雅知公狀义
鄭君作不可不銘銘曰
嗚呼此劉東樓公之藏其身弗章其澤則長我銘不忘
世有令芳
明威將軍興化衛指揮僉事洪公父子姑婦合
葬墓誌銘
洪上世汴之固始清風鄉人王父諱保保生量量生寬
寬生鎮我太祖高皇帝震天聲再造寰宇四海會同保
逢其會矢身徇國數效勞績帝嘉錫有申以至指揮僉
事世其官實肇膺興化衛之命量繼之寬字體裕襲祖
父遺烈際熙洽不自暇豫日誦兵家書數千言能通大
義間亦閑習利于用當道廉而異之嘗試之視篆而優
試之督屯又優復試專鎮南日海寨南日盜區也公設
機掩捕群盜縮匿武弁稱長雄必曰公竟不得盡其智
以樹有竒勲時也生正統庚午卒正德戊辰享年七十
有八配魯繼林皆續恭人誥封側室李内行咸足稱魯
無子卒墓木已拱林事公尤專公禔躬不蹈將門怙侈
故習者林實相之也林生後公二年卒後九年男五適
鎮即今同藏者次鐸婦周姓次鍈次鍾次鏢婦皆陳姓
女五婦婿滿前盡閥閱名家子也孫男四弼襲指揮僉
事娶張氏輔殤弧弘未娶曾孫男一鳴岐張出鎮弼父
也字邦重少倜儻負竒氣以武人徒武為恥矻矻行墨
中欲與儒生頡頏以圖駿發人未之知也予從父郎中
朝宗公嘗語從兄桓曰兒擇女婿必若人乃以女玉歸
邦重玉字閨潤事邦重敬且愛邦重亦愛敬之主内政
得婦體天嗇洪慶邦重蚤卒弘治癸丒七月十一日也
距生成化己丒五月二十日僅年二十五閨潤嫠居尋
以憂結弗治正德己巳九月十一日也距生成化庚寅
五月三日僅亦年三十九恨不克觀弼成立然其子母
煢煢相依不以盛衰改志事姑嫜以老以死能無違以
慰邦重於地下其節孝可書也墓在郭西太平山之原
為竁四中右體裕公中左林恭人右之右邦重左之左
閨潤也基之成之者弼弼卜以正德丁丒閏十二月十
一日合窆乃奉其友進士廖雲卿狀詣予拜且泣曰天
降酷于洪父母之喪弗克以時襄事者三世祖以貧父
以夭歿有遺憾弼蚤夜震懼今兹始獲合王父母父母
而窆之又别窆曾王父母于右數武而近以庶祖母李
氏叔母周氏弟輔祔顧欲發幽光示來世惟大人先生
銘筆是頼予哀其言亦泣下世之人寘親淺土漠如也
弼一舉九喪賢於若而人也遠矣天之慶果嗇于洪耶
乃收淚為叙銘俾刻于石銘曰
天馬之支麗城之隅有突者阜佳氣鬱紓三世並藏若
增而都聿昌厥後翊贊皇圖
袁州府通判林公墓誌銘
林自唐以來代有宦蹟今益衍世居國清塘上為莆甲
族公諱瑱字以玉號蒙菴高祖李曾祖儀祖悚父濚咸
有逸志不樂仕公早孤負膽氣自立少與其族父今監
司榖齋先生同治經子史學麗澤居多甫弱冠領成化
戊子鄉舉己丒會試不利歴壬辰乙未銛鋒愈礪時家
乏積六喪極力營葬戊戌竟第乙榜授河南鈞州學正
鈞州故大司馬馬公故鄉也馬公為其鄉擇師而冢宰
尹公以公往型範鎔鑄器度偉然人謂二公有識鑒督
學者屢禮奬以勸弘治戊申九載績最擢尹清河或患
其局公曰官以地異奚局為温惠近民而剔抉弛張有
老吏風親藩恣侵民地訟久莫敢決公承檄覆勘力割
還民馬政有歲額積弊至五倍不可支公為規畫節縮
䟽請由舊孝廟可之著為例邑牧地舊界儉七百畆奸
吏兼併至數千椎剥滋甚民愬于巡撫張公委公覈實
蠲其餘税鄰邑類是者悉蠲之縣廨掘地得金銀寶器
歸諸公帑以新廟學實倉廩賑窮民不為已有噫難矣
三載報政當道薦章聯絡得恩命階文林郎封配吳氏
為孺人贈父如官母朱如吳外補非三考弗殿而膺褒
封者益寡是足為公榮幾九載轉判袁州府民遮道莫
留為立去思碑曲周丞白公鸞為記其實白諫官也以
言謫記足徵也判袁督儲盈而不苛惠政尤著閱歲懇
乞致仕既歸力義不懈若增祭田修墳墓建里門周貧
乏其大者公性資亢爽才識敏達外若煦煦而中涇渭
甚明故出而寮寀處而宗黨有事輪囷弗決者咸咨啓
之天不憖遺而公歿矣歲正德丙子三月十六日也距
生正統丁卯享年七十吳氏幼慈慧歸公克婦克母不
喜華麗珍飾既貴而裕雅素如公布衣時誠公配也生
先公四年卒先二十年繼宋氏側室靳氏子男六長恭
臨清判官娶許氏次寬南康府通判娶陳氏次信先卒
娶吳氏次敏娶彭氏吳出次肖次肯幼靳出孫男五鈞
陽繼賢再陽鳴陽華陽繼賢領庚午鄉薦孫女六曾孫
男二墓在景德里靈光山之原坐西向卯為四竁中左
公中右吳又左為宋又右為靳皆虚公所自營也諸孤
將以丙子丒月壬申轝公與吳孺人柩合窆先期持穀
齋狀請予乞銘曰先君子辱先生知且辱以女字吾弟
肖三十年相與情誼篤至墓中之石非先生其誰宜銘
予非知言者然不銘不足以荅公知己銘曰
化無息命靡常感斯應公其昌穹碑嶻嶪惠政揚我敦
我族厚于鄉嗣人趾美妃耦偕藏有永其垂視此銘章
宣德郎忻州同知黃君墓誌銘
君黃姓諱宗字純敬别號一愚貌晳而癯少負竒氣嘗
從二兄習舉子業久之困踣不利乃憤起自圖曰吾何
以沉鬱佔俾踽踽如許為也遂棄去應藩府辟敏給暇
豫不為公移束縛得隙輒鼓琴吟弄今體五七言詩以
自適長吏咸才之名籍籍以顯尋試銓部果占時軰右
乃授通州衛經歴才鉅而官小優為也軍餉出納唯慎
莫敢有襲宿弊為奸者士卒祗懽頌聲四出又出其餘
力築通衢甃巨井以利通人與往來於通之人人感君
惠以君姓姓井若衢識不忘巡按御史廉君才又才之
三載考最得階徵仕郎封父柳溪釣叟則員先生如其
官母林氏元配林繼林彭皆孺人隨改燕山衛滿九載
告歸覲省二年奉柳溪命復詣銓部擢為忻州同知感
再遇益勵官政寬嚴有體不以𣙜剥為能遇歲旱輒禱
禱輒應補罅塞漏民困漸甦巡撫都御史林公按察副
使李公胥以儒吏視奬錫有加值邊棘代州督餉無敢
往者君毅然請行至則不憚苦寒日勞勞冰雪中理餉
事惟恐弗給卒以是遘疾卒于正德乙亥十月二十七
日也享年五十有二官為具斂護其櫬南還噫蒲稍駃
騠方將騁其千里不羣之足乃倏蹶於半途間識者重
以為恨也君接人温恭不以貴賤殊禮論事侃侃有斷
制事父兄殫子弟職天倫能厚根本腴沃宜乎發於外
者敷榮足觀也君無子訃至父母妻妾哭之哀幾不能
生兄雅州守純道郡庠生純時痛君不祀咸欲推所愛
後君緣律禮無據乃循次後以雅州仲子應制黃系出
唐刺史岸公世有聞人曾祖諱孠太學生祖諱朝章正
統間廣昌司訓柳溪司訓嫡也早歲亦圖進取弗售而
醻於雅州义醻於君君亦靈承矣哉丁丒君卒之又明
年也閏十一月十一日壬午葬君于後溪山之原應制
先期抱林侍御雲從狀詣予泣請銘鳴呼君無子有子
不夀其身夀其名宜無憾予獨悲君堂有大耄室有未
亡人百憂萃焉君之目或不瞑也予尚忍銘君哉抑君
之行不可無傳也予尚忍不銘君哉銘曰
胡質之醇而命之迍繄何足論亦惟名之存吁嗟乎君
方簡肅文集卷六
