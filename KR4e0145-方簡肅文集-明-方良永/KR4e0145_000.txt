方簡肅文集别集類五(明)
提要
(臣)等謹案方簡肅文集十卷明方良永撰良
永字夀卿莆田人弘治庚戌進士官至右副
都御史撫治鄖陽告歸再起巡撫應天於途
疾作乞致仕旋除南京刑部尚書良永已先
卒諡簡肅事迹具明史本傳是集為河南按
察使鄭茂所編隆慶庚午其孫山東布政使
攸續刊之良永當正德時歷任封疆皆著丰
采乞休後廷推屢及輙以養親辭今諸䟽俱
在集中進退頗為不苟其文信筆揮灑雖不
刻意求工而和平坦易不事鉤棘視後來摹
擬塗飾之習轉為本色其論劾朱寧一䟽慷
慨壯烈猶有牽裾折檻之風又嘗豫決寧王
宸濠反謀濠敗後貽書王守仁與論定亂大
計及其生平言學則云近世學者出天入神
超悟獨到專以心學為言皆附於象山其妄
如此即所為象山者似矣而中實未然毋亦
優孟之為孫叔敖歟其語皆隠刺守仁可謂
卓然不阿其所好者矣乾隆四十六年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
