方簡肅文集卷二
明方良永撰
序
贈都憲鄭山齋公巡撫江西序
士之仕也有其具而已乎有其具無其時孔孟且需而
弗進也剥盡而復否極而泰上有聖明下列夀俊内無
疪政而外絶釁端夫是之謂時然際其會者蓋寡吾友
山齋鄭公之際亦竒哉當左轄江西時逆濠肆虐擊斷
無諱轉移大柄以死生禍福有位人其應如響公從容
其間屹不為變而媒孽之禍作以文致于罪卒落其官
而怒猶未解也林見素輟巡視費湖東辭相位去亦已
矣猶百計偵伺胡永清先幾而遁卒致詔獄遼左之戌
性命幾不保公既落官人猶公危雖公亦自危也迨反
狀既露逆兵猝起皖城扼其北陽明之旅已鼓行而西
濠進退無據駢首就擒當是時已有訟公之冤即其家
而起之者飛龍利見大命維新反弊政而還之舊以與
天下更始顧兹江西甫定之邦非老成宿望以拊循鎮
讋之不可而公巡撫之命下矣公之遭人固公竒公亦
自以為竒也故再起非難而時之遭際為難時猶濠時
也公固無此起濠死而中外之奸尚在公亦無此拜拜
亦無能久於其位今則無是矣簡修進良䋲惏摧暴以
弘大新政保釐西人如書所謂不剛不柔詩所謂不吐
不茹公固有以自副也抑善作者不必善成得於憂患
者恒失之安樂易曰樂則行之確乎其不可拔公孝友
貞諒廉而寡與論事侃侃不詭以徇文章刊落葩藻根
據理要無䛕詞既得之涵養之素而履危歴險衡慮困
心八年之久以日見其至以晩其成於所謂不拔云者
非獨公之自信人亦信之無疑也由是而進之臺之省
以繫天下之重又何往而不可乎予不佞與公素莫逆
既慶公之遭且知公固不負此時也因書之以為行贈
贈大理丞黃後峰先生北上序
聖天子既登宸極首徵耆舊列於大僚莆以六卿起則
有見素林公又亟錄先後忠諫罹害若干人復官晉秩
䘏亡有差莆以九卿起則有後峰諸君子後峰得禍最
竒故酬之也特異吁其盛矣抑獨莆盛哉國家氣運於
斯為盛莆有人以當之適遭其會耳雖然莆亦可畏也
予耳目所及彭惠安公之響方震而見素嗣之見素方
大震而後峰嗣之誰謂後峰發軔一疏其赫然震耀乃
與二公均耶予嘗三復其疏矣首之以崇聖學繼之以
通言路正名號戒遊幸去小人終之以建儲貳凡六事
事為之防言無所隠指斥權奸如叱奴隸開陳利害不
諱死亡讀之使人毛竦骨寒悲憤生而痛哭繼之也竊
意憫時憂世之疏言之剴直痛切氣之勁奮激烈心之
至誠惻怛如後峰者不兩見也後峰自成進士時目擊
時事每憂懣不食入官以來日見奸雄勢盛即忿填胸
臆蚤夜弗寧嘗曰此輩何術輒能簸弄熒惑如此其甚
耶又曰吾不掃除此輩甘與共立於朝非夫也其至誠
惻怛蓄之也久故其言直氣勁自與心謀如弩發機豈
容但已疏與蘭溪陸子汝亨同上陸亦心服之弗贊一
辭昔者箕子比干皆以諫顯孔子稱之於異代不曰忠
而曰仁容非以二子之自靖者同一至誠惻怛為仁乎
予因是而知至誠惻怛固人臣諫君之本也本之不立
始而為之終必悔外而彊之内必畏畏與悔諫之辱也
世不有以忠鯁入以回佞出者乎名之不可虚竊也如
是夫後峰性醇而行潔識遠而學優志之所嚮直以古
人自期而自視恒退然不露圭角為文厭雕刻而雋永
有餘味其足以追步二公非直一疏之鏗鍧也勛名事
業在他日者駸駸乎其宏以大自兹始矣大理檄至後
峰謀諸素翁翁曰非常知遇不可不答也山齋曰平生
抱負不可久欝弗彰也予亦曰時哉弗可失也子行矣
毋讓夫和聲鳴盛言非前日之言任重致遠固此氣也
昌其言無餒其氣以自副其初心所至無前又烏知不
有聞風而起踵吾之後者乎陸子之鄉有楓山章先生
者位尊望重而齒高孔子所謂仁人也維舟往謁必未
語心孚而重有以相告也
贈陳敦賢給諫膺薦再起序
士君子立身之大節出與處也匪出處之為大不輕於
出與處之為大也一偏一曲之士平時不灼見真知臨
事輒依違遷就而乾沒不已果於忘世者又往往率意
而任情其於出處且不知為何物無惑乎立乎其大者
寥寥於天下也頃者奸宦怙寵竊弄威權欲逞彌天之
惡首箝士夫之口於是肆為殘刻賊害忠良流毒天下
中外之臣殞身於桎梏竄戍榜笞者非可一二數其幸
存者亦困踣顛頓朝不謀夕當是時也出乎處乎不待
智者能辨之矣然居其職嬰其禍則誼不可處必蚤見
必豫待必不徘徊顧戀而視富貴如浮雲夫然後可處
即處於大節也無負故夫痛憤激烈出危言以觸禍機
至亡身喪家有不暇恤者有見於不可處之誼也是與
阿媚愞巽盡棄平生曾不少愧者雖不可同年語要之
見幾而作又或一道也有臣癯然體不勝衣而燭事變
於未形棄美官而不惜雖使壯士莫敢齊驅吾耳目所
及敦賢一人而已間有能竝之者亦出一時之感發未
有炳於幾先而豫自裁决者也是果何道而得此哉平
生的乎有定見也臨事確乎有定力也不然出樊籠而
遊寥廓夫豈尋常尺寸者所能辦哉及乎奸宦伏誅正
人嚮用再起之命簡在宸衷促行之檄繼出銓部君乃
幡然改圖不以終老林谷自甘而以乘時建立為急不
以前之處為足以自固而以今之出為得其本心是又
暗合於古人憂違樂行之意信非偏曲之士所可儗也
君之車馬有行色莆士夫家食者咸重君之出於是太
學生林以正為請於大參陳君待徵圖其意通守林公
而下若干人詠其實而猥以序屬予予亦以迂疎觸諱
幾蹈虎口而後處者視君之既明且哲政爾有愧予何
敢序君哉雖然予於君同領鄉薦有廿餘年之雅茲又
濫附薦書而起即不辱以正之請亦宜有言為君贈况
請之勤乎君今又一出矣履廢黜之艱者多懷顧忌幸
際會之易者或忘報稱君思前日所以廢我者為何今
日所以起我者為何其泛然耶固不足為重輕如以其
忠鯁廢而復以忠鯁起者君可不圖所以報稱而忍於
顧忌以自臭厥載耶夫保晩節之難與成大名均也君
而徒處猶無責也徒出焉人且議其後矣予嗣今將即
君之始而要君之終即君之已然而究君之未然君其
無以自負以負予為也此固諸士夫之所望也君始為
給諫多所建白出其餘力工詩文善畫有遠致茲人人
能道之予不復贅
贈郡丞林以賢之官安慶序
林石渠子以賢初授郡丞也得江西之瑞有治績績又
最於治盜未幾以憂去服闋改丞安慶安慶於古為皖
為舒猶荒服於今為畿内則大郡也以畀以賢俾佐守
以理人與地無兼得耶以賢取道歸掃松楸既來别予
請所以為安慶予應之曰驟試子以未嘗試也固優輕
車熟路於郡丞也何有然不敢不有以告也逆瑾擅命
漁獵郡邑貪黠吏盜府庫以媚之不足又因以漁獵其
民網罟所施鷹犬所至富商鉅室無遺者瑾悅而已之
囊亦溢則揚揚焉坐待徙秩誰復為世道計加以兵荒
薦至官廪無終歲之儲數年來銖蓄寸累不能復其舊
之什一財之匱未有甚於此時者也為政者急所先不
此之務而簿領之役役即使精明炫赫亦無禆於緩急
况本之不端則所謂銖蓄寸累者入私室耳為身謀耳
民且不信民之不信以在民上吾未見其能丞也以賢
避席曰祿也不敏向嘗領是教以治瑞而瑞治安慶當
江淮之衝非瑞比去留都不能千里固襟喉也萬一盜
起倉卒南北受敵勢必棘恐未可以瑞治治願有加也
曰地有僻要勢有難易治之道一也兵不足募可足士
不勇信賞可勇是果可以口舌文告為哉抑非獨藏富
於官安慶緒之軍圍睢陽也使城中公私皆有儲積必
不至以茶紙鼠雀代食愛妾可生城可恃以無恐然觀
巡遠之捐所愛如所憎而民亦信之弗去是豈瑣尾者
能辦哉城守具備為河北二十四郡之光顔平原可法
也夫以子之才當子之年又值此晏然無事之時其能
使安慶果安且慶也必矣無已安慶自有故事亦存乎
其人耳以賢再拜而去翼日鄉縉紳醵餞之於陳子玉
光之室使予主其席酒數行玉光作而言曰石渠子事
先生為高弟子兹行得無言耶予曰諾乃櫽&KR0034;與語者
示玉光玉光曰此守責也稽戎籍之盈縮而取盈焉丞
之責塞矣何責石渠之備予曰丞守之貳丞之責詎止
此耶此特當務之急耳於是玉光亦然予言遂書為贈
以賢之官序
贈考功劉紹功北上序
約齋劉紹功甫既免喪北上予姪重熙為乞贈言重姻
誼也約齋與林石崖齊名於予輩行無論後先皆予畏
也二君者能為古文辭馳騁軒輊不苟雷同尤淬礪行
檢尚友古人石崖峭拔寡合約齋温潤易親性殊而趨
一也意氣交孚實重予助今約齋行猶奪吾一臂即弗
為請予固將張之也約齋初授刑部主事以才望選入
吏部故刑法選法咸精無冤於有罪亦無冤於有德比
奔父喪復以適連持祖父母喪煢煢在疚者五閱歲人
情弗堪獨奉母治葬事又葬所未葬凡七喪旁及姑叔
母力不足貸以充人難之五年之内未嘗以衰經入公
門恥干人以私雷孟升侍御治莆時毁滛祠數百區鬻
以備賑約齋亦取其二稍有私議不知其為業師與舅
氏增立錐地官價自輸祠歸二貧士人又難之鄉長老
父行者視猶父祖行者祖視之敵已以下貧交者情愫
不改退自節抑人亦忘其為吏部宦家子弟隸僕類怙
侈張皇陵轢鄉社輕侮寒畯約齋羣從素醇謹衣食於
其家者長給薪水少供洒掃候門將命稍縱輙斥之人
不知其為吏部僕夫忠之移於君也自親始治之移於
官也自家始約齋事生死兩無負矣有君如此忍負之
乎恂恂乎無傲於鄉之人矣容肆焉以傲官長乎冒嫌
疑以恤乏飭臧獲毋怙寵矣有待下無恩馭吏弗嚴乎
抑非其至也寧忍貧弗屑枉已峙砥柱于頽波此大丈
夫之事也充而極之可以塵金玉銖軒冕獨請謁絶乎
哉向也歛其施修之於家今也起而攄之於天子之廷
晉而岳牧而卿佐又晉而宰執皆此道也予奚能增益
其所未至重熙曰規以輔之約齋之屬望也此頌也非
規也予以約齋入必復為吏部嚴畛域之限杜私覿之
門吏部故事也然則石崖之峭拔乎予將進之於是曰
約齋外和内剛以非所慮予惟文之垂遠必與道俱者
也約齋能為古文辭予惟進之於道乎治其心養其氣
融會乎宇宙古今推移恒變之妙體驗乎隂陽動靜開
闔消息之機上達乎天地萬物生生化化之原渾涵浩
博包括無遺操縱弛張惟意所適夫然後敷道之腴餙
道之器駕唐軼漢挽先秦而上之予又奚能逆料其所
至重熙曰是可以副約齋之望矣
贈郡守馮檢齋公入覲序
明年春正月適維外臣入覲之期吾郡守馮公行徤以
興化去京師八千里先數月戒行則今年七月也或止
之曰公至郡七年矣年勞政望皆當大拜報旬月至矣
盍少留弗往公曰吾慮不及此吾之欲往也意有大焉
者夫人莫不欲覩所未嘗覩以為此生希闊竒逢今皇
上入正大統即位一詔百姓鼓舞咸以為堯舜復生延
頸跂足恨不咫尺闕庭以覲太平天子吾不煩介紹不
假左右先容得平步赤墀仰瞻龍衮顧不欲往耶正人
畢起竒俊滿朝凝峻表儀巍然太平卿相彷彿乎䕫契
之再見欲履其堂階接其丰采聽其言論以自表見者
衆矣弗往無由也更化以來敲朴弛脧削罷民熙熙然
俯仰足於事育而禮教興唐虞風動時雍之化可儗也
吾往而經歴閩浙淮濟至止京畿目擊盛治宣為詩歌
以形容太平氣象亦創見也吾於是惟不爭先覩之為
快何憚一往而坐以待遷乎郡丞李君卿式等乃製錦
為軸屬予贈言予謂公之意則然矣又惡知吾君吾相
聞公治郡之良不須其來以行陟明之典如漢虚丞相
位以待黃潁川賜郭荆州以三公之服者乎故事司府
官來朝吏部擇其治行卓異者奏旌之有大燕之錫寶
鏹之頒而超擢繼之類數十年一舉難之也予濫與之
後已十年矣又惡知吾君吾相不因公至復舉行之乎
秉彛好德無間賤愚鳳凰芝草世間指而為瑞公之名
滿天下又烏知所歷所止之地不有輕萬戶侯而願見公
者乎則公兹往也誠所謂希闊竒逢不容自己者也
雖然公在則寮寀有所依憑煢婺有所覆庇訟簡盜息
而吏蠧不生愛公者固欲公之留也公既弗留遂捧檄
而北余固知其不上下交慰不止也諸君曰是可以壯
公行色故書
贈節推傅公擢倅常州序
是歲正德己卯夏六月擢吾郡推傅君美政通判常州
府事報知民皇皇如失所依知不可留也謀立石道左
以繫去思莆士大夫相率贈以言比十月部檄至君捧
之色若不懌然者松厓子訊之曰時不可為耶曰否大
懟初平聖心感悟更化善治此一機也奚為而不可無
亦負有資望而晉秩滯且恡耶曰否升沉遲速命也而
半刺端寮倅車分乘又得大郡如常亦足矣敢滯與恡
尤哉若是奚為其不懌也曰官易地而政未諳民或異
俗士夫或異向而心未易孚惴惴焉勛名損於作推時
是&KR1576;耳松厓子作而解之曰官信易矣而官政未始可
易也民俗信異士夫意向未必人人同而善善惡惡之
心未始不同也君嘗再蒞興一蒞杭杭之去常不數百
里而近興之去杭不千里而近杭之民與其士夫君既
能兼信之而無間於興今何獨疑於常襲君之故以無
變于初常之人有不信耶予嘗見君禔身矣冰寒蘖苦
一介非道義不以取又見君施於政矣峻法弛而惠愛
溢察其隠而開其迷必小大不冤乃已又見君之與人
矣遇以禮而接以誠事有弗直輒為理而或干以私則
婉而拒之以是依依不忍舍士夫之樂於頌美也興與
杭既爾顧於常有弗爾邪而猶退焉若怯而惴惴焉以
為憂亦過矣君再拜謝曰微公言吾之鬱於中者將無
以自慰今釋然矣敢變其平生哉於是邑大夫雷君孟
升與三庠文學蔡君希淵輩製帛為軸來乞序文予
詞也拙無他說以張之乃次第所與君語者授之俾書
之為贈行序
送黃公悦之任合州學正序
予濫竽已酉鄉薦同榜之士凡三十三人每燕集聚晤
必以遠大相期祝三十三人者亦磊瑰竒特自負不少
蓋會合之情勝故愛助之誼周勤苦之志酬故直前之
氣壯勢則然也不數年間聲迹浮沉萍梗西東有幸而
獲選遂占朝籍者有偃蹇不售卒登鬼錄者有拘於格
例隨牒冷官而實非其志者頫卬之間令人感慨向之
所期漫不可考若予與郭君思修黃君公悦鄭君汝華
三四輩則相知自未遇時所責望許與者固皆相信於
平時非卒然相遇姑相標榜以矜詡夸大之云故窮通
好醜未易移易思修倡曰吾儕繼自今其毋激毋迂惟
時卷舒惟志母渝惟道之與俱予三人者從而和之遂
相與奉以周旋罔敢墜失庚戌癸丒予暨汝華繼登甲
榜官郎署思修亦領海陽學諭就職公悦獨挾其所有
以湏再舉了無彼此形迹之拘予時因壯之丙辰之春
公悦僅亦以合州學正去州去京師萬餘里學正職雖
清而寒氊斷簡兀兀窮年苟憚遠嗟卑誰肯樂就公悦
顧若遊近畿都顯仕然非其於出處之際訂之審慮之
周而惟時卷舒者能之乎公悦往矣於所謂志與道者
幸卒勉之常祿之供聊以自給商貨賄事請謁凡可以
汚吾之所守者一切屏去旦夕立諸生堂下授以榘矱
課其勤惰必使施諸人實有諸已母飾虚文應故事以
取譏誚則志立道行向之所期真無愧負矣公悦之祖
少參公以名進士敭歴中外綽有聲稱百年喬木蔚乎
蒼蒼公悦方務培植灌溉以達其枝使過而息者莫不
躊躇瞻戀不忍舍去斯為克世其家又何假予言而後
興哉然箴規者朋友之責况予與公悦兼有姻戚之雅
誼固不得而終默也思修迥隔無緣相語汝華方以公
委督儲于通公悦朝發而夕至矣試以予言質之以為
何如
送徐元嘉掌教安仁序
師道立則善人多而朝廷正其職之所繫大而非細也
今天下士得預禮部試者往往白首以待甲科而恥於
為師儒至以相訾毁師儒之設其端使然哉官小則勢
輕禄薄則利微勢利移人雖賢者不能免使師儒下有
趨走之吏足張其威祿之所入者足以周族戚及孤婺
則固樂而為矣抑其晨鐘暮鼓規規於訓詁文字之末
平時抱負欝不得伸功名之士固亦不肯屑就亦匪專
為勢利拘也嗚呼是二者皆非也是皆可為世道慨也若
吾徐生元嘉其免於是也夫元嘉以宿學妙年屈第乙
榜授安仁學諭去衆咸惜之而元嘉獨欣然以喜其
言曰吾家徒四壁嚴侍見背今適有祿而不為慈親謀
是重吾不孝且吾非惡夫甲科而故為是矯飾也顧所
欲有大於此者即其言以觀其心勢利功名視如苓通
其與毛生之檄殆同趨向尋常尺寸之士未易窺也向
予家食時元嘉嘗從予遊予視其動容溫乎玉之在璞讀
其文辭沛乎水之東注間探其志則確乎不移直欲嚮
往以希諸古予時於儔衆中獨以孤鳳儗之今則果
符予言元嘉往矣藍輿迎致旦夕承歡其樂融融固將
卑槐棘而輕彛鼎區區甲科之得失烏足重輕然宗族
稱孝於士為次元嘉止於斯而已乎因其所已至勉其
所未至礪行檢以為身謀嚴榘矱以為門弟子謀即是
以悦乎親則甘旨之奉&KR0949;瀡之供非徒口體之養安仁
士風薰蒸鼓舞於感化之餘出而用世皆知所重非吾
元嘉伊誰啟之是則所謂善人多而朝廷正庶幾皆可
以無愧負不於師儒有光乎其或随行逐隊漫無警省
徒竊祿養之名苟焉以玩愒歲月則猶夫人也於師儒乎
奚取吾固知元嘉必不為此矣今制凡師儒官六載教
有成績者許復赴禮部得與天下士角以元嘉之充
乎内而修乎外者起而應之必得甲科躋華要以展盡
其底藴今日所就詎可為元嘉量哉孔子曰以孝事君
則忠予敢以是為元嘉異日祝
送林宗盛分教宿松序
興兩庠文士歲應貢來京師授校職去者鄉縉紳例有
言為之贈弘治已未夏五月郡庠貢士林君宗盛實領
安慶府宿松司教行有日地官主政陳君子居等以予
與宗盛友善肆以贈言見屬予稔知宗盛矣林望于莆
爰自九牧瓌人俊士相繼代作入國朝來若其族伯絅
齋先生之磊瑰竒特從祖澹軒先生之温良博雅皆以
文章魁天下隠然一時山斗文印相承科第踵接一門
羣從以經學負時名者無慮十數而尊甫長源先生隠
居授徒工於書畫間作五七言詩不事摹倣亦自成一
家宗盛承奕葉文獻之傳沉靜寡慾有志嚮往甫髫齓
即嶄然見頭角為鄉先輩推重比長聞見博而學益充
文益肆在行輩中莫與相軋予淺且陋過辱不鄙往
還論議麗澤漸潤者十餘年得盡見宗盛所謂文說
理精考據審辭既爾雅意亦獨到無沿襲鈎棘之弊每
私試題目盤錯輪囷衆愕𣅿相視噤莫措一語而宗盛命
筆洒然無窘束態數百人中屢占首選予意其源流遠
而造詣深以舉進士宜若俯拾芒芥然顧亦偃蹇不售
僅以例授今職而晩進崛起者或反先焉詎非命耶惜其
文者咸謂之曰子年未中身而文士之網羅尚在遲之
歲月以圖後舉亦桑榆之收也奚欝欝就此為解之者
曰禮有禄仕子二親垂白在堂得升斗之禄為旦夕養
古人所謂不以三公易也就之宜予竊謂不然朝廷以
文取士校職職文教也文之邪正士習關焉校職之設
夫豈徒哉今天下之文弊也極矣高者鍜鍊雕琢恣其
詭險必聱牙詰屈不可句讀然後已下者剿竊掇拾務
為辯博至蔓延草積使讀者厭倦思睡猶不自覺誠得
如宗盛者百餘輩布滿學宫以為斯文領袖剗其弊以
返于醇豈非士習之幸而乃下擬於抱關擊柝諉為祿
仕之地非過歟古之人嗇其施昌其文者多矣宗盛之
應固云弗稱其文不既昌乎况其所施未為全嗇獨不
可以自慰乎世固有梔蠟其文以儌倖一時乃亟棄於
既仕之後如棄筌蹄者君子視之猶蠛蠓也雖擢巍科
都美宦奚取焉故凡膺校職者雖慄焉恐負可也遑恤
乎他宿松亦文邑也予故於宗盛之行為語時文之弊
使之宿松知所取裁云宗盛之族子世隆在實從子希
瀅希範四進士皆以文歌鹿鳴而起者使聽予言必有
合也試歸以質之
送鄭矩軒之任興山序
國朝以明經取士士由是途進者非明經不取然有遇
不遇存焉同治一經也講解之精切其說同敷衍之明
暢其文同或一試輒捷或累試而北不知命者往往歸
咎於有司至謂通塞由人開終南之捷徑植桃李於私
門惑之甚也吾友矩軒鄭先生元德學邃而行潔家庭
之所授受師弟之所傳習莆以治尚書名于時如矩軒
者百不一二數偃蹇四十餘年僅以歲貢起又三年乃
得一校官迢遞萬餘里入興山謂明經者必在所取何
矩軒之不遇耶予未暇極論理數遠稽古人試即矩軒
同氣之親及門之士徵之其兄元燦郡庠生元濙儒士
與矩軒同時並稱私試聯居首選學者翕然從之而元
燦竟齎志以歿元濙落落一布衣且老求如矩軒之小
就皆不可得謂非命耶所傳受於其家如正郎于成縣
尹士望于其鄉人子弟如主政黃君俊劉紹功郡守朱
與弼郡倅黃汝為試政洪鳴雍皆成進士予姪重熙予
子重杰洎五六人皆膺鄉薦而矩軒反倀乎其後相去
迥隔謂非命耶知命者不憂吾觀矩軒胸次磊落不肯
少屈其平日正大之氣嚴肅之行要非富貴貧賤所能
移易者校官雖小其責重興山雖僻其民質矩軒之往
也身以為凖言以為訓其所陶成必有傑然挺出取科
第躋華要為時名人與中州並者命能限矩軒之身
不能限矩軒之教况高山大川自蜀來者鬱乎九疑之
峭拔上插霄漢浩乎灧澦之奔流一瞬千里皆足以豁
人心目拓其才而廣其量矩軒之所得命又能限之耶
予知矩軒者不告以自學教人之事徒反覆乎命之一
言夫豈不知命不足道哉盖將以解夫不知矩軒者之
惑俾不例視以尋常校官云耳
方簡肅文集卷二
