提要
東澗集十四卷别集類三(宋)
(臣)等謹案東澗集十四卷宋許應龍撰應龍
字恭甫閩縣人嘉定元年進士第調汀州教
授累遷國子司業祭酒權直舍人學士二院
官至端明殿學士簽書樞密院事提舉洞霄
宫事蹟具宋史本傳其集則不見于藝文志
原書卷目已不可考明錢溥編次秘閣書目
已不載其名則明初已散佚矣惟永樂大典
頗散見其詩文抄撮排綴各體尚為粗備而
制誥一類尤為繁富蓋應龍在理宗時歴掌
内外制嘗以日昃拜命夜半宣鎖不二鼓而
草三麻人服其敏史稱鄭清之喬行簡罷相
制皆應龍所草帝極稱其善今二制並在集
中典雅嚴重實能得代言之體其他亦多深
厚簡切而于當時宰執將帥侍從諸臣姓名
官爵遷轉拜罷紀傳所未詳者尤可藉以徵
信于考史尤為有禆又應龍于經濟幹略深
所究心其知潮州屬劇盗逼境随機扞禦諸
寇悉平治潮政績與李宗勉治台齊名及為
兵部尚書值喬行簡行秤提楮幣之法民間
不便應龍奏罷之今其劄子亦具存集内大
扺䟽通暢達切中事情務為有用之言非篆
刻為文者可比雖其格力稍弱然舂容和雅
中尚不失先正典刑在南宋館閣之中亦可
稱一作手矣謹以類裒次釐為十有四卷著
之于錄俾不致泯没于後焉乾隆四十六年
九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
