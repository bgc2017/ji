東澗集卷一宋許應龍撰
詔
科舉詔
改元以順天道將圖至治之勳得賢而立邦基兹實急
先之務矧是歲適逢於大比而羣才方喜於彙征爰舉
彝章肆頒渙號書其德行道藝將以賓興取之族黨比
閭式昭公選冀因名而得實盍崇雅以黜浮俾偕計吏
而來以待昕庭之問藹藹吉士必多忠言鯁論之流巍
巍成功庶及嘉祐淳熙之盛故兹詔示想宜知悉
嘉平朔日蝕星聚避朝損膳廣宥多辟降詔
時懋厥德斯全裁成輔相之宜謫見于天當謹寅畏嚴
恭之念朕自慙凉菲適值艱虞外焉疆埸之未寧内則
政事之多闕日蝕星聚既垂儆戒之機夕慮朝思期盡
感通之實避殿減膳正事飭躬謂有過在予一人尚賴
交修之益而推恩足保四海盍頒肆赦之書庶幾和氣
之致祥自格乾文之順軌與爾有衆永孚于休其令有
司檢會故實條具以聞
賜簽書樞密院事兼權參知政事李鳴復生日
詔
榮司樞筦參預政機兹當來復之初適届誕彌之節宜
頒異數以介夀祺
賜參知政事李鳴復生日詔
月届仲冬實陽氣潜萌之始天生賢佐乃太平能立之
基既昭弧矢之祥宜厚牽醪之禮往祇恩遇益介夀祺
賜端明殿學士朝請大夫同簽書樞密院事李
宗勉生日詔
金風送爽玉露團清允謂佳辰實生賢佐爰錫牽醪之
禮庸昭弧矢之祥往服榮恩益綏夀祉
賜特進左丞相兼樞密使肅國公喬行簡生日
詔
季秋改朔灝氣澄空兹宇宙之佳辰生廟堂之賢佐肆
頒慶賚式侑燕私往祇恩數之隆益介夀祺之永
賜太傅奉國軍節度使充萬夀觀使新安郡王
楊谷生日詔
望重懿親位尊公傅兹届誕彌之旦茂膺滋至之休爰
錫多儀以昭隆眷
賜參知政事鄭性之生日詔
新陽來復愛日迎長實惟良辰是生賢佐宜頒寵數以
示眷私
皇叔保康軍承宣使希邐辭免特授保康軍節
度使提舉萬夀觀依前皇叔進封會稽郡開國
公加食邑食實封恩命不允詔
立愛惟親當由近始以德詔爵庶穆師言矧卿以叔父
之尊藹宗英之譽待人接物盎然如愛日之温省事清
心澹乎若深淵之靚久任承流之職可無進律之褒遂
渙號于明廷俾建旄于舊鎮仍開公社庸侈徽章示隆
禮以尊賢初非私予胡辭榮而避寵毋乃過謙其體至
懷亟祗成命
皇弟保康軍承宣使貴謙辭免特授保康軍節
度使仍奉朝請依前皇弟進封天水郡開國公
加食邑食實封恩命不允詔
朕繼志述事每思祖武之繩立愛惟親當篤天倫之眷
矧吾介弟夙迪令猷方隆友睦之情可後褒崇之典擢
從留務晉陟齋壇爰陞公爵之封并衍圭畬之食由序
而進非朕爾私顧出令以惟行豈循牆之可避亟祇成
渙毋勞固辭所辭宜不允
皇弟武康軍承宣使提舉佑神觀與芮辭免特
授武康軍節度使提舉萬夀觀進封天水郡開
國子加食邑食實封恩命不允詔
朕立愛始于家實聖經之明訓于弟欲其貴乃大義之
當然矧有彝章難稽成渙是用分洋川而作鎮肇建節
旄即天水以進封併加井邑增棣華之韡韡延瓜瓞之
綿綿既允穆于師言宜亟欽于明命所辭宜不允
少師保寧軍節度使判大宗正事嗣秀王師彌
乞解職畀祠不允詔
卿屬近行尊量宏識遠久任訓齊之寄備著公勤陶成
信厚之風悉遵禮法善於其職簡在朕心胡荐抗于囊
封乃力求于祠廪徒得君重以為公族之表儀僉曰汝
諧奚必謙詞而退避祇若予命毋煩重陳
特進鄭清之三辭免觀文殿大學士醴泉觀使
兼侍讀恩命不允不得更有陳請詔
懇辭政柄既曲徇于雅懷留侍經帷盍勉從于朕志已
嘗諄諭何至洊陳眷言舊學之臣久勤台德之輔倏然
舍去云胡不思况非勞以職事之煩苐欲廣予見聞之
益不遠伊邇初無跋履之難盍歸乎來庸副眷懷之切
所辭宜不允
宣奉大夫鄒應龍再辭免除資政殿學士知慶
元府沿海制置使恩命不允不得再有陳請詔
徒得君重暫司制閫之權勉為朕行庸壯海邦之勢胡
封囊之洊奏謂陳力以不能毋乃過謙非予所望况晉
升秘殿蓋將昭體貌之隆苟曲徇雅懷何以重股肱之
寄其祇承命毋復重陳所辭宜不允
宣奉大夫新除禮部尚書鄒應龍辭免兼修玉
牒官恩命不允詔
編年以紀帝系而載其歷數及朝廷政令之因革者為
玉牒以宰臣提綱而命從臣以修之蓋重其事也擢居
是職必擇鴻儒以卿魁倫碩望直諒多聞晉長儀曹已
著寅清之譽進讀經幄復殫啟沃之忠俾兼職于纂修
胡抗章而遜避毋稽朕命往服厥官所辭宜不允
宣奉大夫新除禮部尚書鄒應龍辭免兼侍讀
恩命不允詔
朕若稽古訓圖濟治功乃擇儒紳之英俾陪經幄之邃
以卿學問淵粹議論正平懷尊主庇民之心有博古通
今之識可輔成于台德宜進讀于邇英盍體至懷亟殫
素藴胡執謙沖之意尚陳遜避之章所辭宜不允
宣奉大夫守禮部尚書兼修玉牒官兼侍讀鄒
應龍辭免除端明殿學士簽書樞密院事兼權
參知政事恩命不允詔
卿自掇魁倫徧更清要出藩入從四十餘年每懷靜退
之心未展經綸之藴屬更大化圖任舊人進讀經筵每
及三邊之備禦究心兵略見于十事之開陳宜陟樞庭
仍參大政當以平時之議論亟圖今日之事功胡固執
于謙沖迺力形于遜避其祇承命以副眷懷所辭宜不
允
端明殿學士中奉大夫新除簽書樞密院事兼
權參知政事鄒應龍辭免同提舉編修經武要
略恩命不允詔
聖祖神宗克振炎圖之業明謨睿斷具存要略之書非
賴編摩曷昭軌則然任提綱之寄實資執政之臣卿有
學有文能定能應既處樞機之地宜參總領之司必撮
其要舉其宏纂成鉅典庶顯哉謨承哉烈啟佑後人往
究乃心毋斁朕命所辭宜不允
端明殿學士宣奉大夫簽書樞密院事兼權參
知政事鄒應龍乞解機政不允詔
方事之殷正資長策奉身以退難徇雅懷已曲示於勉
留胡復申於前請精加葆嗇自底康強勿云陳力以不
能當以體國而為念其安厥位用副予懷所請宜不允
太中大夫知樞密院事兼參知政事鄭性之端
明殿學士宣奉大夫簽書樞密院事兼權參知
政事鄒應龍端明殿學士朝請大夫同簽書樞
密院事李宗勉以鬱攸挻災乞退歸田里不允
詔
祝融為沴蓋過在于朕躬近輔抗章謂咎繇于臣等力
求解職將以弭災然移疾于股肱曷召和于形氣側身
修行朕方懷兢業之思同寅協恭爾盍盡贊襄之力惟
交修其不逮庶有感以必通兹所當為豈宜引去所請
宜不允
朝請大夫寶謨閣待制提舉隆興府玉隆萬夀
宫吳潜辭免除戶部侍郎淮東總領兼知鎮江
府恩命不允詔
翔而後集固欲全進退之宜用之則行毋固執謙沖之
意載惟京口允謂要衝至若軍儲尤為急務疇咨已試
無以踰卿盍疾其驅往服厥職胡上封囊之奏尚懷投
杼之疑推善政以得民不加賦而足用使餉饋不絶而
閭里相安皆卿所優為者亟圖績效以寬顧憂所辭宜
不允
中奉大夫權吏部尚書兼同修國史實錄院同
修撰兼給事中兼侍講趙彦悈辭免陞兼侍讀
恩命不允詔
朕學于古訓日就月將期底緝熙光明之功尤賴老成
典刑之助卿詩書儒雅禮樂宗英講殿談經約文申義
厥旨敷暢朕甚嘉之宜進讀于邇英益輔成于台德其
體至意毋庸固辭所辭宜不允
朝散大夫權吏部侍郎兼直學士院兼玉牒所
檢討官吳泳辭免除權刑部尚書兼職依舊恩
命不允詔
朕改元更化任賢使能矧惟常伯之尊盍選真儒而用
卿忠勤一節直諒多聞自聯侍從之班屢罄論思之益
敷為帝制雅健雄深晉貳銓曹清通平允肆陟刑曹之
長庸昭眷意之隆以次而遷何辭之有亟祇成命益茂
遠猷所辭宜不允
朝散大夫權刑部尚書兼直學士院兼玉牒所
檢討官吳泳辭免陞兼修玉牒官其餘兼職依
舊恩命不允詔
纂修瑤編屬之詞臣蓋舊典也卿學該百氏才擅三長
帝籍討論已逾再禩盍陞一級以示寵褒兹乃次遷何
勞遜避能于前而不能於後豈有是哉毋棄爾成益勵
厥職所辭宜不允
朝散大夫吳泳辭免除寶章閣學士知寧國府
恩命不允詔
卿徧歴要塗十更歲籥敷文華而緯典司喉舌以納言
久著休稱將膺顯用倏然去國畀以典藩仍陞學士之
班庸示邇臣之寵盍欽予命言脂爾車胡為執於謙沖
乃欲求於遜避其體至意毋煩重陳所辭宜不允
寶章閣直學士中大夫知静江軍府事兼本路
經略安撫使鍾震乞許奉祠不允詔
維屛維藩既膺隆委成終成始盍罄壯猷胡奏封章乃
求真館徒得君重已能綏幽遠之民方圖子功宜仰體
眷知之意毋勞遜避嗣有恩榮所請宜不允
顯謨閣學士宣奉大夫提舉建康府崇禧觀陳
晐辭免依舊顯謨閣學士除沿海制置使知慶
元府恩命不允詔
卿曩鎮荆襄久更歲月邊烽不聳闔境底寧肆酬爾庸
擢升常伯自處祠庭之佚屢興宣室之思載惟制垣實
控海道孰任維藩之寄當資已試之能爰錫明綸曷陳
巽牘徒得君重庶宣牧御之勞勉為朕行用副眷知之
篤令無反汗卿勿固辭所辭宜不允
朝奉郎權刑部侍郎兼侍講李大同辭免除吏
部侍郎兼職依舊恩命不允詔
朕惟左銓最為劇任員多闕少法弊例繁苟非其人曷
振厥職卿昨居言路激濁揚清晉貳刑曹惟明克允疇
咨典選無以踰卿其體眷知毋勞遜避所辭宜不允
朝請郎試吏部侍郎兼侍講李大同辭免除權
工部尚書恩命不允詔
貳卿而遷常伯乃彝典也矧由刑曹而至小宰將及二
稔公于執法允穆師言晉陟冬卿庸示褒寵胡為抗䟽
尚慮曠官銓曹最號劇煩既能勝任起部苐司營繕蓋
所優為其即欽承毋勞遜避
中奉大夫權兵部侍郎兼同修國史實錄院同
修撰兼侍講范鍾辭免除兵部侍郎兼職依舊
恩命不允詔
亞旅司戎既能稱職昕庭渙號就使為真雖恩渥之方
新而事權之惟舊盍亟承于成命胡尚抗于封囊卿不
激不隨有猷有守久輔緝熙之學每殫啟沃之忠眷懷
固切于予衷遷進姑循于彝典初非超躐奚用遜辭
中奉大夫試兵部侍郎兼同修國史實錄院修
撰兼侍講范鍾辭免除吏部侍郎兼職依舊恩
命不允詔
典選郎闈夙炳至公之鑒陞華小宰蓋資已試之材渙
號甫頒師言允穆胡力陳于奏牘謂莫任于劇曹况武
部為真已高資望今左銓進掌初匪超踰其加甄別之
精益振清通之譽令行弗反卿毋固辭
寶文閣學士中大夫新知福州余天錫辭免除
吏部尚書兼給事中兼侍讀恩命不允詔
式是南邦方資申伯興思宣室復召賈生昭予念舊之
懷畀以維新之命昔已登于八座今宜長于六卿兼司
瑣闥之權入侍邇英之讀允為異渥盍即欽承胡尚執
于謙冲乃力求于遜避引以自近尤賴告猷令出惟行
詎容反汗亟服厥職以副予知所辭宜不允
太中大夫試吏部尚書兼給事中兼侍讀余天
錫辭免除端明殿學士同簽書樞密院事恩命
不允詔
朕理内御外將期疆埸之安決勝運籌尤賴樞機之密
欲共成于偉績當圖任于舊人卿温乎其和定而能應
輦轂夙資于彈壓朝夕尤罄于論思再陟文昌藹著清
通之譽兼司瑣闥益高直諒之風進讀邇英輔成台德
各稱其職肆簡眷以彌隆暨予同心善彌縫而藏用宜
居右府密贊廟謨允穆師言盍即承于休命曷呈免牘
猶未體于至懷令出惟行卿毋固避所辭宜不允
端明殿學士通議大夫簽書樞密院事余天錫
乞俾還里閈不允詔
風雨示變天以警予避殿求言側身修行尚賴交修其
不逮庶幾有感以必通胡為抗章遽欲丏去是圖是究
當助成燮理之功無伏無愆斯可致和平之福其體至
意毋勞重陳所請宜不允
端明殿學士通議大夫簽書樞密院事余天錫
再乞俾遂山林之志不允不得再有陳請詔
比覽囊封已諭朕意胡為再凟復述前言卿既參密勿
之司盍贊燮調之職予欲汝翼何虞賢路之妨爾尚交
修庶格天心之享當徇大義毋執謙詞
資政殿大學士銀青光禄大夫新除沿海制置使
暫兼知慶元府趙善湘再辭免依舊除四川宣
撫使兼知成都府恩命不允不得再有陳請詔
西土不静重罹侵軼之虞下民其咨正切綏懷之望必
真儒之復用庶外患之潜銷卿比總制垣誓平逆賊率
彼淮浦合水陸以交攻殱厥渠魁致氛埃之頓息懋乃
攸績簡在朕心屬兹元帥之謀無若舊人之任肆予命
汝謂宜叱馭而驅曷弗云來乃上掛冠之請矧大宗之
維翰盍與國以同憂克壯其猷當亟圖于康濟能勝其
任毋固執于謙冲所辭宜不允
中奉大夫權禮部侍郎兼侍讀趙汝談辭免權
刑部尚書兼職依舊恩命不允詔
卿聞多學廣心醇氣和老成典刑藉甚宗英之譽文章
爾雅敷為國典之華儀曹茂著于寅清經席每殫于啟
沃雖謙以自牧荐避寵以辭榮然朕所深嘉宜尊賢而
隆禮肆頒渙號晉陟文昌僉曰汝諧令行弗反亟服厥
職毋煩固辭所辭宜不允
端明殿學士朝奉大夫簽書樞密院事兼權參
知政事李鳴復乞退歸不允詔
朕惟二三執政猶吾股肱一體相資斯成至治卿頃由
言路晉陟文昌曾未幾時徑司樞筦正賴同心而協力
庶幾彊本以折衝知無不為盍憂邊而思職謙以自牧
迺推賢而遜能雖卿欲全進退之宜而朕當篤始終之
眷其體至意毋勞重陳所請宜不允
端明殿學士朝奉大夫簽書樞密院事兼權參知
政事李鳴復再乞歸田里不允不得再有陳請詔
見幾而作雖欲為決去之謀事君以忠盍仰體挽留之
意矧邊烽之屢警而闕政之尚多賢和于朝苟并謀而
合智外禦其侮庶保大以定功所當懷報國之思胡屢
上封囊之奏勉圖經濟庸副倚毗所請宜不允
端明殿學士朝奉大夫李鳴復辭免除資政殿
學士知紹興府恩命不允詔
善謀善斷正賴倚毗何嫌何疑力求退避屢遣中使以
示挽留之意復頒詔旨以昭眷遇之隆雖曲盡于真忱
竟莫回于雅志晉陞祕殿俾鎮帥藩勉為朕行冀使京
師之蒙潤不遠伊邇庶寬宣室之興思何未體于至懷
尚復形于遜牘其祗成命毋至重陳所辭宜不允
資政殿學士朝奉大夫知紹興府浙東安撫使
李鳴復辭免召赴行在恩命不允詔
十國為連暫領藩宣之寄五月報政已聞聲譽之休潤雖及于
京師思屢興于宣室人惟求舊遂頒詔以趣還令出惟行盍
脂車而入覲曷陳巽牘殊拂至懷時事方殷正賴贊襄之力
同心共濟庶成康乂之功式遄其歸以稱朕意所辭宜不允
資政殿學士知紹興府浙東安撫使李鳴復再
辭免召赴行在恩命不允不得再有陳請詔
一節以趨盍仰體眷懷之篤再命而傴乃復陳遜避之章雖
欲全静退之風然莫副倚毗之意不遠伊邇特一葦之可航
盍歸乎來慰羣情之傾俟令無反汗卿勿固辭所辭宜不允
資政殿學士朝奉大夫知紹興軍府事充兩浙東
路安撫使李鳴復辭免除參知政事恩命不允詔
式遄其歸已屢頒于召節渙汗其號俾參預于政機固宜
不俟駕而行胡尚抗封囊之奏謂惟堪于藩屏殊未體于
眷知卿獨立無朋至剛以直每切憂國愛君之念洊陳理
内御外之規實允契于予懷肆復膺于大用善謀善斷既
夙著于休稱同德同心當共圖于至治庶盡卿致主之
術而成朕知人之明毋庸固辭亟祗成命所辭宜不允
資政殿學士朝奉大夫知紹興軍府事充兩浙東
路安撫使李鳴復再辭免除參知政事恩命不允詔
翔而後集雖獨高静退之風惠然肯來盍仰體眷懷之
切比洊頒于召節兹擢預于政機不進不休令固無于
反汗則久則速禮尤貴于從宜矧一葦之可航何抗辭
而至再期予于治當亟殫翊贊之忠式遄其歸毋堅執
謙冲之意所辭宜不允
資政殿學士朝奉大夫李鳴復赴行在再辭免
參知政事恩命不允詔
側席待賢屢勤趣召振衣造闕式副具瞻宜亟理于政
機胡尚陳于遜牘謙以自牧雖獨高静退之風予欲汝
為可不體簡知之意矧比登于宥府嘗協贊于廟謨允
武允文既足任樞機之寄立政立事豈難圖康濟之勲
往服厥官毋斁朕命所辭宜不允
中奉大夫參知政事李鳴復辭除樞密院事兼
參知政事恩命不允詔
卿自參知大政益勵精忠同德同心善彌縫而藏用允
文允武尤公直以無私俾晉總于樞庭與共圖為廟算
仍兼丞弼協贊鈞衡予欲汝為所合亟祗于成命謙以
自牧曷求改畀于時髦兹特次遷毋庸力避其思康濟
式副眷懷
中大夫參知政事李鳴復辭免同提舉編修勅
令恩命不允詔
金科玉條置局以刪修之而實總于執政蓋舊典也况
卿才全德鉅學廣聞多無所不通既董修于武略著而
為令豈難舉于宏綱毋執謙辭亟祗成命所辭宜不允
中大夫知樞密院事兼參知政事李鳴復乞退
歸不允詔
敬天之怒豈以弗慮而弗圖正事以承尤賴汝為而汝
翼兹值烈風之警端由已德之愆朕若歸過于股肱殆
匪責躬之實卿若力辭于機政曷殫體國之忠其務贊
襄以圖銷弭
中大夫知樞密院事兼參知政事李鳴復再乞
投閒不允不得再有陳請詔
卿職兼二府忠實無私輔贊彌縫共圖康乂風雨之變
天以儆朕夙夜祗懼與卿同之雖力行罪已之文恐未
盡弭災之道至諴可感尤賴交修胡再上于需章乃欲
求于閑退義難曲㣘卿勿重陳所請宜不允
中大夫知樞密院事兼參知政事李鳴復再乞
去不允詔
宥密基命實資樞筦之籌精神折衝漸息邊庭之警勉
出乃力亟圖爾庸曷懷避寵之思荐上丐閑之請奉身
而退雖欲全名節之高與人同憂所當任安危之寄其
體至意毋勞重陳
太中大夫參知政事兼同知樞密院事鄭性之
辭免除知樞密院事兼參知政事恩命不允詔
朕立號改元勵精更始既得人以共政盍隆禮以尊賢
卿直諒一心周旋兩地外不動于聲色中默運于籌謀
同寅協恭憂邊思職予嘉乃德宜晉陟于元樞惟爾之
能仍復參于大政綸音甫播輿論交孚宜體眷懷益殫
經濟胡執謙冲之意迺陳遜避之章亟祗厥官毋替朕
命所辭宜不允
太中大夫參知政事兼同知樞密院事鄭性之
再乞放歸田里不允不得再有陳請詔
朕以實應天側身修行尚虚揆席以待耆英翊贊萬幾
惟資執政同心體國方副予懷胡為抗章幡然求去挽
留甚力宜即欽承何嫌何疑至陳再牘況今邊陲未靖
民瘼未蘇欲庶事之康哉豈一䕫之足矣其思夾輔毋
庸固辭所請宜不允
太中大夫知樞密院事兼參知政事鄭性之再
乞俾歸田里不允不得再有陳請詔
朕兢業萬幾簡求四輔冀同心而體國庶強本以折衝
卿名重魁倫材高經濟諫垣抗疏首排喜功好大之謀
右府運籌莫非和衆安民之計朕所深倚人無間言胡
再騰遜避之章猶未體眷留之意期予于治盍殫輔翼
之忠無棄爾成庶底敉寧之績勉徇大義毋庸固辭所
請宜不允
太中大夫鄭性之除職與郡辭免不允詔
卿迭更兩地已閱四朞每思職以憂邊務同心而輔政
胡為避寵乃力丐閑勉㣘雅懷畀以藩宣之寄仍升華
職昭予簡眷之隆毋庸固辭亟祗成命所辭宜不允
太中大夫鄭性之辭免除資政殿大學士知紹
興府浙東安撫使恩命不允詔
卿荐上囊封力辭樞筦念久任股肱之寄固宜加體貌
之隆爰錫明綸晉陞祕殿不遠伊邇莫若會稽以寵其
行俾分帥閫豈但京師之蒙潤庶寬宣室之興思宜疾
其驅往服厥職以副朕意毋庸固辭所辭宜不允
資政殿學士魏了翁再辭免依舊資政殿學士
知福州福建安撫使恩命不允不得再有陳請
詔
我圖爾居信莫如于南土徒得君重諒無薄于淮陽謂
即欽承豈宜引避已嘗諄諭奚復重陳矧惟三山易治
之邦苐煩卧護當戒十乘啟行之日毋以疾辭往服厥
官以稱朕意所辭宜不允
資政殿學士魏了翁再辭免依舊資政殿學士
知紹興府浙東安撫使恩命不允不得再有陳
請詔
式遄其歸屢興思于宣室引以自近俾分治于東郊庶
幾善政之得民抑使京師之蒙福盍欽成命言脂爾車
胡尚執于謙冲至洊求于退避徒得君重以為屏翰之
光勉為朕行亟任保釐之寄庸副輿望毋煩固辭所辭
宜不允
