東澗集卷十四宋許應龍撰
帖子詞
皇帝閤春帖子
日向皇都永冰從太液融青陽纔轉律物物被和風
寬大書方布歡聲四海同陽春如有脚造物不言功
聖德乾坤大皇圖日月長遠人咸畏慕國勢寖安強
金華綵勝年年巧栢酒椒盤歲歲新恭願吾皇千萬夀
四時無日不陽春
三白從來兆歲豐幾看瑞雪舞回風蒼龍掛闕農祥正
擊壤行歌我稼同
東風昨夜掃氛埃四表咸欣壽域開都護已飛三捷奏
凌煙同上萬年杯
皇后閤春帖子
一氣轉洪鈞陽和觸處新上林春更早草木已精神
一歲兩逢春皇都景物新發生何處早甲拆驗莊椿
椒殿霞觴舉金花拆勝鮮年年慶佳節眉夀祝綿延
日融閬苑紅初露冰泮瑤池碧半涵管取新年多勝事
當知風化自周南
臘前三白兆年豐即更彌旬雪滿空歲籥未經春已到
從今物物被和風
貴妃閤春帖子
木德新回律瓊壺暖不冰舉頭聞鵲喜翔舞下觚稜
月射璇題爛風傳玉漏清仰瞻雲漢表輝潤四星明
昨夜東風入律新朝來蕙露净無塵玉觴椒酒陪歡宴
總道今春勝舊春
賢哉淑德繼雞鳴密贊關雎美化行夙夜若為勤警戒
始終一念欲相成
翠管銀罌舊事傳新春賸喜在新年巧裁綵勝迎佳節
更祝君王夀萬千
皇帝閤端午帖子
卑服即康功君王儉德隆却頒羅與葛恩渥被羣工
内外期無患兢兢理萬幾延英勤講論遑恤汗沾衣
清净無他好歌風舞舜琴阜財并解愠總是愛民心
離明赫赫正當中萬物咸欣長養風隴麥已登蠶又熟
更多膏澤兆年豐
誕敷文德洽寰區赳赳明明運廟謨自是不争應善勝
何須更佩辟兵符
殿閣涼生晝景長翠煙縹渺御爐香經帷講罷看章疏
至昃猶聞食未遑
皇后閤端午帖子
玉切菖蒲細金包黍角香年年慶佳節燕衎侍君王
寶篆煙輕繞瑤臺日正中等閑調玉瑟聊助舜琴風
重午宫衣賜百工香羅疊雪葛含風誰知此日榮恩被
端自稱絲效繭功
辟邪不用符為佩續命何須綵結絲逮下徽音繼樛木
穰穰福履已來綏
三千玉女鬭羣芳並蓄兼收百藥良咸願東皇與西母
無窮眉夀等天長
貴妃閤端午帖子
擷秀鬭羣芳兼收百藥良不因仁及物庶草曷蕃昌
淑德儀宫閫天教受祉繁艾人暨桃印奚用更懸門
丹篆釵符綵縷鮮承恩侍宴玉皇前一年一度為端午
此去應須億萬年
裁成御服進君王霧縠雲綃疊雪香却效葛覃躬節用
不忘澣濯舊衣裳
檻有榴花沼有蓮南薰拂拂晩涼天六宫莫度新翻曲
只理雲和伴舜絃
詩
次韻張太博方得余所遺二程先生集辨二程
戱邵子語
文字未科斗圖書未龜龍燦然天地間此理觸處逢是
謂象之祖而為數之宗昊羲古神聖先得人所同文因
而繇之旦出亦並雄訖于我孔聖天命滋益恭渾然一
理貫密察而從容辭變于象占四者固所崇推時以知
變象占在其中荒荒秦漢後學者昧所從不以災異會
則以虛無通天開周氏子易道乃復東動静静復動終
始始而終上承千年緒下起百世風同時有邵子講道
于伊嵩天地之運化陰陽之無窮即物驗消長先機知
吉凶邵子極道數獨立幾無戎(助也見詩注)二程闡周孔為
時開矇矇其歸則一耳昧者結忡忡學之將奈何矧余
倍顓蒙要知羲皇心須踏周孔蹤
送天台李守
天台罹洚水平陸幾成淵經理閱再禩民瘼猶未痊將
令田里安須得牧守賢疇咨能俾乂僉曰蓬萊仙君侯
寬且明履節金石堅吏事素精敏公心無黨偏分符膺
重寄為政將奚先租賦盍蠲減獄訟無淹延姦黠須禁
戢阨窮當憫憐庶銷愁嘆聲播作謠頌傳使華聞有命
丹書下日邊復使兹郡民鼓舞戴二天政成徹丹扆驛
召歸甘泉嗟予十載間稠疊同班聮學館暨郎省昕夕
相周旋喜君駕朱轓恨我違英躔同寅舉餞觴佳句聮
華牋枯腸強搜索綴緝僅成篇
送楊郎中守嘉興詩
君昨倅嘉禾施設皆儒者千里稱廉平六邑荷寬假海
沂雖賴祥宣室俄思賈召還甫再朞出守榮五馬舊治
聞重來懽呼溢田野正苦夏日炎將沐秋霖灑君侯寬
且明義利審取舍願推一片心大作萬間厦苛斂戒分
肥嚴刑去衣赭當令愁嘆聲轉作詩歌寫如君梁棟才
一麾寧久把祇虞席未温又賦公歸雅
送人赴倉臺
帝念畿甸民財力俱有限俗吏肆貪殘侵漁蕩貲産致
治在得賢刺史尤當揀明公如范滂清節邁楊綰疏寵
畀倉臺一道俱刮眼糴貴望公平斂苛冀公剗察吏貴
精明臨民當敬簡高才固優為佇見鳩功僝將令愁嘆
民喜至笑聲莞繡節暫馳驅玉堂資著譔行矣促公歸
餞行聊舉盞
贈韓倅
鳳城久矣欽韓公華胄重來振祖風關决藩條明且恕
待人接物春融融散為和氣徧南土雨順年豐民按堵
海沂雖喜賴王祥驥足治中難久駐向來文惠倅瀛洲
藉藉聲名動冕旒願君凌厲紹前美南澗事業當同休
于今且慶生申旦敬爇瓣香祈鶴算中秋節近月嬋娟
正好平分通夕宴君家自有舊氊青合上星辰聽履聲
明年此會知何處宣勸黃封下帝廷
贈林倅
元是清都紫府仙出為名世應半千發矢兩科俱中的
英名烜赫斗横天鄞水富沙典芹泮黜浮崇雅文風煥
沙陽之政寬而明吏不忍欺民不玩雙飛鳬舄造皇州
三台八座俱挽留辭榮避寵姑别駕恬退高節前無儔
千里提封勤贊理恕以待人嚴律已一輪秋月照無私
百尺春潭清見底須知作善天降祥俾耆而艾夀而臧
萱闈朱顔映蒼鬢詵詵蘭玉如鸞翔匪伊丹詔日邊至
策足烏臺陟端揆年年衮繡舞萊衣瑤池屢獻蟠桃瑞
代上何樞密
宋元憲公王沂公妙齡擢第魁南宫清華歴徧陞諫省
雍容二府亮天工却斂經綸来望郡一鎮天雄一鎮鄆
政聲洋溢徹宸聦丹詔紫泥催入覲廟堂端委秉鈞衡
致君堯舜風俗醇至今景祐皇祐治振蕩人耳如雷霆
巍巍勲績誰能繼三嘆真賢生不世豈知今日元樞公
矯翼天衢更凌厲禮闈得雋冠羣英旋登言路攖龍鱗
運籌帷幄參宥密翻私雨露澤全閩生平出處搃相契
左揆尚虛天有意宣麻指日下彤廷整頓乾坤邁前美
萱堂正富八十春綵衣輝映衮衣新二公榮貴雖同轍
如此盛事真無倫先子姓名叨附驥况復團司同典記
遺簮墮履儻未捐惠顧尚期逮孫子鯫生鼓篋趨賢關
朔風急勁脩塗艱坱圠洪鈞轉一氣為借陽和先破寒
餞王郎中赴湖南倉
明明天子御丹扆首擇英賢將使指湖湘以南闕倉臺
環顧在廷誰足倚蓬山蘭省輟名流禮樂光華共心企
看看六轡載馳驅爰度爰諏逮田里散財發廩蘇阨窮
揚善舉賢律貪鄙苐恐崇臺未突黔趣上亨衢詔泥紫
與君同齒復同寅那更著庭紹英軌交情金石久益堅
人雖漸遠心則邇衡陽鴈過可傳書時願劉公貼一紙
賀同知生辰
訾陬之月如陽春君臣慶會應昌辰虹星牛渚將誕聖
崧高維嶽先生申日角珠庭輝綠鬢仙風道骨真宣靖
才凌鐵幹四十圍量狹銀潢三萬頃端委樞庭贊化工
制勝謀謨談笑中九扈告成村墅月一塵不警戍樓風
勲名元是青氊舊衮衮名公誰出右黃麻昕夕下彤廷
玉帶貂蟬輝衮繡曈曨瑞日上公槐宣勸黃封天上來
賸喜千秋佳節近需雲復宴鳳凰臺福祿固知公自有
不待占星問牛斗鯫生只備三千詩留取年年祝公夀
代上庠同舍上廷評
憶昔弱冠遊芹宫潁川先生振文風蹮蹮媚學比如櫛
摳衣執經函丈中何人才識最竒偉惟公表裏珪璋粹
學精姬公經國書賦飄司馬凌雲氣詞場價湧荐爭魁
賜也何如敢望回一别星霜踰十閱側耳譽聲轟如雷
翩翩薦鶚翔西淛一飛直上黃金闕排雲披腹呈琅玕
蟾窟仙枝徑攀折枳棘難淹鸞鳳栖金科得雋易如攜
趨歸立拜廷評命青瑣黃扉指日躋屈指曩年同硯席
五人已作龍門客鄉書黌舍多有之碌碌未能著竒節
著鞭無若祖生先策足要津儀班聮自笑塵蹤猶隠霧
拭目亨衢問天淵綈袍戀戀故人意墮履遺簮未捐棄
不求而薦佩私恩高誼如公今有幾雖然前事已參差
荷借鄒生律再吹苦無好語為公謝抖擻枯腸成此詩
鳳池立碑紀事
鳳翥龍驤欲表三山之竒傑龜蚨螭首載刊
千佛之姓名雖云故事之流傳未若此時之
烜赫臚傳星陛三魁同萃於一州喜動天顔
四海喧騰於盛事凡遇榜中之選又皆天下
之英卿雲黼黻而游夏淵源歆向才華而孫
吴韜略比肩接武已增閭里之輝華博學宏
詞尤聳紳緌之觀聽若是横翔而捷出固宜
深刻以大書維石巖巖益壯飛鸞之勝跡諸
公衮衮佇聮振鷺之清班幸目竒觀率成長
句
閱盡衣冠盛事圖三魁同郡古來無詞科得雋真鴻筆
仙籍聮榮總鉅儒此日姓名輝石刻他年步武接天衢
浯溪更把元勲勒藉藉休聲震八區
贈鄭樞密
丘壑方將窈窕尋肯貪斗印耀黃金幾頒中扆留行詔
莫返元樞勇退心紅旆分藩雖足樂丹誠戀闕自難禁
浮雲出岫知無意祇恐蒼生望更深
拜賜宫花紀恩詩
濟濟蹌蹌藹縉紳祝堯均效華封人觴稱鳳闕懽聲沸
花錫鸞枝内樣新露葉巧裁隋苑彩天葩先借漢宫春
舉頭仰戴君恩重好盡忠誠報紫宸
不用涼州羯鼓催陽和已逐小春來誰將萬點花間艷
都向百官頭上開樣巧賸裁隋苑綵影搖斜蘸漢宫杯
玉階再拜君恩重洋溢懽聲遍九垓
和權郡重九韻
鈴齋静暇鎖棠隂幽壑何妨窈窕尋咳唾珠璣輝衆目
錚鏦琴瑟樂賓心引杯非為黃花醉設席欣逢皂盖臨
來歲茱萸賜朝士看君鯨吸玉壺斟
和閩帥
龍飛天子攬英雄舊德欣逢泰道通丹詔果然頒北闕
綵舟行矣駕東風雨餘杉徑新添綠暖入花粧旋姹紅
待得湖邊春色滿我公已在鳳池中
新鑿南湖接海潮油幢領客泛蘭橈那知半夜雨聲急
却放新晴物色饒盡日登臨陪步武高談灑落挹風標
陽春白雪真難和泚筆惟書道路謠
和鄒守鹿鳴宴
賢守聲名重泰山肯將曲學誤儒冠相期素節終身履
不道青雲得路難多士聮翩閶闔去忠言凌厲雪霜寒
朱轓指日歸楓禁廷策煩公具眼看
館中和賞桂詩
喜陪盛集桂叢間擬賦新詩未敢先忽拜清篇真寡和
難將拙語更争妍枝頭爛漫黃金粟席上風流紫府僊
凡骨豈容攀俊軌也沾賸馥醉花前
挽節使少保
一節忠勤紹祖風貂蟬七葉擅華宗版曹羡利巍遷秩
強敵知名特斂容薦士半躋青瑣闥為民數奏皂囊封
龍旂虎節今何在紀績還須仗蔡邕
衮衣赤舄我公歸共傒登庸翊政機楓禁荐頒天語渥
薤歌我嘆露華晞真王未復青氊舊亞保空餘紫誥輝
突兀麒麟圖繪處仰瞻遺像倍歔欷
挽李文昌
顒顒德望重朝廷况有胸中千萬兵蠻獠未擒宵旰慮
軺車一出笑談平囊封力沮和戎議制閫咸推料敵精
壯志未酬天不憗空餘草木識威名
盛名從古號難居公獨峥嶸四紀餘禁陛幾年聞曳履
帥垣三度拜除書夀祺合享千齡永往事俄驚一夢如
久矣辱知慚未報仰瞻丹旐倍欷歔
潘上舍父挽詩
狗苟蠅營笑俗情機心降盡倒風旌人生六袠不為夭
家累千金能享成老去月評推吉德生前天爵謝虛榮
悲風瑟瑟飛丹旐行道歔欷亦失聲
蘭玉賢關雋譽飛詞場幾見捷音馳登雲將慰椿庭望
陟岵俄驚薤露悲榮養痛嗟今日隔嘉封賴有異時追
前岡已卜牛眠地螭首行鐫九尺碑
夫人黃氏挽詩
樞庭勇退古無前内助端由婦德賢燠館涼臺供燕樂
衮衣褕翟慶聮翩雖云生死皆同歲猶恨徜徉未百年
遙想銘旌搖曳處江山草木亦凄然
代同舍上郎中
人物依然吕洞賓冰霜風骨玉精神退朝花底千官散
標格如公有幾人
能賦人人說潁川誰知妙訣已親傳詞場屢草干將句
擲地金聲震九天
逸氣飄飄正妙年縦横禮樂掃三千臚傳玉陛星辰曉
姓字巍居鼎甲先
父子同時踐禁塗一門榮耀世間無願憑曹霸丹青筆
繪入衣冠盛事圖
册府方羊冠列仙粉闈深處爛星躔黃扉已設屏風隔
會見絲綸下日邊
題西巖寺
第一巖前風景殊山僧去後野雲孤歸來不費絲毫力
幻出天宫一畫圖
修行極則到心安静處忙中只一般談笑打開新鋪席
此身元不離蒲團
自嘆
僕訴無衣婢訴飢老妻終日不開眉十年待得齊瓜熟
又似齊瓜未熟時
薺菜
撥雪挑來葉轉青自删自煮作杯羹寶階香砌何曾識
偏向寒門滿地生
