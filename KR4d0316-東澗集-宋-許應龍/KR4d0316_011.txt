東澗集卷十一宋許應龍撰
啟
賀丞相除太傅啟
渙奉制函晉躋帝傅夀登七袠實人間希有之齡位列
三公示聖上殊常之眷福祿俱備中外均懽恭惟太傅
樞使丞相國公社稷宗臣股肱重寄輔贊已逾於二紀
忠勤靡替於一心方事變之沓來悉皆異議及廟謨之
密運迄奏膚功内焉庶政之惟和外則侵疆之復舊天
佑賢佐俾夀而昌號發王庭以彰有德將擢寘維垣之
峻姑勉從遜牘之謙雖亞上公實均一品年方七十已
先卓傅之除歲有萬千益衍曾公之夀某側聆成命喜
倍輿情擁帚掃門愧莫接賀賓之武濡毫吮墨當載賡
聖德之詩
賀薛樞密啟
恭審擢升使領晉長樞庭王言大哉顯奉制麻之寵相
尊等耳榮參台鼎之間郵置初傳中外胥懌恭惟某官
伊周事業稷契忠嘉久運籌於帷幄之中獨贊化於陶
鈞之上厥績甚懋何官可酬位特冠於籌帷班悉同於
公衮禮示異數庸昭宸眷之隆民具爾瞻行陟帥垣之
峻某敢修菲削少控賀忱不進不休屢沐鼎言之推輓
成終成始尚祈大造之甄陶
賀大諫啟
恭審擢自南床進登東省材御史糾繩轂下久伸三院
之威真諫官獻替殿中獨處七人之首見聞皆聳風采
益尊恭惟大諫識造高明氣全剛大英姿山立望之儼
即之温雅量淵洪澄不清撓不濁久居言路綽著直聲
志在擊邪如鷹鸇之逐鳥雀事先去甚當豺狼不問狐
狸邪正洞分紀綱大振彌結知於宸扆遂晉長於諫垣
進思盡忠不憚青蒲之伏坐而論道即觀黃閣之登某
濫玷守藩甫諧視篆側聽郵音之播敢伸記室之恭鳳
凰鳴朝陽咸傾蹇諤燕雀賀大厦願托帡幪欣抃殊深
剡裁莫究
賀交代潮守葉奏院啟
維桑與梓夙蒙知遇之隆剖竹分符復托交承之契亟
伸慶悃仰瀆中㳙恭惟某官學廣聞多才宏識遠撓之
不濁凜萬壑之層冰即之也温備四時之和氣早躋科
第藹著聲稱雖周旋於州縣之間每挺持於紳緌之表
漕臺攄畫工轄程能晉升奏邸之司彌簡凝旒之眷自
天而下忽膺宸命之頒遵海而南榮任侯藩之寄巾車
脂轄上冢過家式遄其行不特見人生之貴所居而治
又將聞政理之優當與文惠以齊驅㒺俾昌黎之專美
徒得君重雖足為遠嶠之光以我公歸行進陟甘泉之
從某熊轓久玷鼠技已窮聞行李之來云胡不喜庶及
瓜而代薄言還歸深懷揚粃之慙尚冀匿瑕之賜會言
近止豈惟叙鄰里之歡適我願兮當永結子孫之好
賀尚書啟
月正元日適鳳歷之更新天相文昌宜鴻休之茂介僣
伸慶悃仰瀆記曹恭惟某官望冠羣公位隆八座撓之
不濁凜萬壑之層冰即之也温備四時之和氣三陽交
泰百祿是遒春見曰朝方聽履於星辰之上帝曰咨汝
俾運籌於帷幄之中某濫剖竹符欣逢榖旦道之云遠
莫稱栢葉之觴敬不虛拘敢獻椒花之頌
賀丞相啟
一氣回元適三陽之交泰大鈞播物罄萬宇以皆春維
時上公受天純嘏恭惟某官伊周事業稷契忠嘉一德
享天心孰測化工之妙八荒開夀域豈惟寒谷之回正
月之吉始和諸福之物畢至未多郭令僅二十四考之
中書將繼魯公享萬有千歲之眉夀某濫分符竹實出
甄陶兹逢榖旦之臨盍致椒觴之賀即温望儼阻陪東
閣之後塵嘘枯吹生敢冀南枝之先暖
賀執政啟
一氣回元適三陽之交泰貳公洪化罄萬宇以皆春謹
飭慶牋仰塵潭府恭惟某官臯䕫事業稷契忠嘉端委
廟堂而為凖百僚密贊鴻鈞之播運籌帷幄而决勝千
里頓清鴈塞之氛當正月之始和宜諸福之畢至自今
以始校二十四考之中書俾熾而昌享萬有千歲之眉
夀(下詞同上)
賀侍御啟
恭審疏恩北闕正位南床民自不冤方振棘卿之譽人
惟求舊復登栢府之雄委寄益隆見聞皆聳恭惟侍御
意誠而心正色温而氣和不倚不流獨厲端方之操可
速可久初無躁競之心惟所守之甚堅故其發也必大
昨甫登於學省徑分察於臺綱諤諤以昌排公論之所
不與蹇蹇之故發衆人之所未言宜直上於台躔胡暫
淹於卿月然風采素聞於天下孰不具瞻而眷懷尤切
於宸衷盖將大用果復青氊之舊益揚白簡之威毋以
日月為功寧久居於横榻命之朝夕納誨即進秉於洪
鈞某濫厠年盟夙蒙德庇喜聽郵音之播亟伸記室之
恭靈丹就而鷄犬仙雖莫容於攀附大厦成而燕雀賀
願曲賜於帡幪
賀喬參政啟
恭審渙敭宸命擢預政機聖主得賢臣協贊鈞衡之任
文事有武備復參帷幄之籌郵置初傳紳緌胥慶恭惟
大參同知相公先生天民先覺名世真儒直哉維清德
可尊事可法毅然有守中不倚和不流久居言語侍從
之班每盡獻納論思之益暨登右府益罄忠規格其非
心首務防微而杜漸引之當道未嘗揚已以取名故言
聽而諫行致君正而國定擢居丞弼庸示眷懷暨予同
心允謂精神之契以輔台德即登鼎鼐之司永孚于休
自今以始某輒修菲牘庸致賀忱不進不休屢沐鼎言
之推輓成終成始尚祈大造之甄陶
賀黃循州啟
虎榜登名嘗接英流之武熊轓假守行依鄰壁之光聆
揚旆以鼎來喜盍簪之伊邇敢期謙德先畀華緘恭惟
某官發藻儒林蜚英黌舍胸中浩博富牙籖萬軸之書
筆下瀾翻瀉銀河九天之水早策身於名第遂振跡於
夷塗制錦男邦恢恢餘刃題輿潛邸藉藉休稱謂宜視
草於北門胡暫分符於南土盖以凶徒之反側尚費捍
防資善政以拊循庶能綏定趣戒朱轓而入境即銷赤
子之弄兵賣劍買牛當繼渤海循良之吏荷囊持橐佇
歸甘泉侍從之班某敬染魚封庸伸燕賀蒙九里之潤
願廣推及晉之波介大國之間寧復有奔秦之盗
謝差知潮州啟
代庖郎省慙愒日以㒺功假守侯藩忽自天而有命始
終僥倖進退光榮伏念某植性棗昏受材樗散績文種
學第知兀兀以窮年端行俟時寧敢栖栖而為佞初蔑
一人之薦引特蒙大造之知憐兩寘周行九叨清選自
再兼於銓部凡五閱於歲華屈指同寅接踵補外獨未
親於民事恐莫報於恩私可以去乎遂薦伸於丹悃與
其退也俾出駕於朱轓距梓里以非遙况瓜期之促近
喜有上冡過家之便益增分符剖竹之輝自謀何以過
之始願固不及此兹盖恭遇丞相精忠貫日盛德格天
惟幾惟深藏妙用於莫可名言之域能定能應成大功
於不動聲色之間邊陲雖底於敉寧外郡尤資於惠養
謂太守乃吏民之本要在得人庶遐陬如畿甸之中悉
皆蒙福豈期㨂擇猥及疎庸某敢不節用愛人奉法循
理首戒貪泉之酌期觀越石之清治渤海而選用賢良
慙非龔遂至潮陽而詢問疾苦當效韓公
代賀禮侍除吏部侍郎啟
渙膺宸命晉貳天官禮以導中樂以導和已播直清之
譽賢者在位能者在職更資銓選之公睿眷彌深師言
允穆恭惟某官才姿超軼器局恢閎諸老猶未能言獨
殫讜論天子擢為第一俯壓羣英徑躋鴛鷺之聮不假
蚍蜉之助書林册府徧歴清華宰掾郎曹迭更委寄纂
修史館羽翼儲宫已為儒者之極榮尤躐甘泉之法從
代言西掖秩禮南宫俊髦欣典舉之公科目慶得人之
盛載頒渙號俾貳選曹坐廟朝而進百官此其漸耳理
陰陽而遂萬物行將見之某自愧謭才濫司偏壘側聽
郵音之播阻修賓戺之恭靈丹就而鷄犬仙雖莫容於
攀附大厦成而燕雀賀願曲賜於帡幪
代賀殿院除起居郎兼戶部侍郎啟
榮膺鳳詔進立螭坳執法殿中方喜臺綱之肅秉筆柱
下更參民部之權眷倚彌深見聞皆聳恭惟某官清風
立懦烈日争嚴詞章輝華如引星辰而上議論磊落若
决江河之流自陟要津益騰廣譽方升華於六察復進
職於副端卓然不羣猶鷹鸇之逐鳥雀去其太甚當豺
狼不問狐狸奉簡以聞垂紳皆震將倚論思之益遂分
記注之司兼貳板曹進聮法從持橐簪筆實為大用之
階當軸秉鈞行副具瞻之望某仰聆成命俯激懽悰阻
展拜於賓墀輒抒誠於記史䕫龍接武益增朝列之輝
燕雀何知第切厦成之賀
代賀察院啟
渙奉十行晉登六察均其稍食方參楓陛之班聮簡在
帝心俾正栢臺之綱紀傳聞所逮欣抃惟均恭惟某官
毓德端方受才卓越登會稽探禹穴發為翰墨之工指
崑崙薄蓬萊迥立風塵之表儒林挺秀士萼交輝早擢
第于太常旋馳聲於宧路牛刀小試游刃恢恢鶚薦上
騰諸公衮衮進興百司之廩祿實階大用之權輿風度
能若九齡乎果被凝旒之眷朝廷誰踰仲卿者徑膺冠
豸之除共徯設施一新聞見已聳横秋之鵰鶚豈容當
道之豺狼毋以日月為功亶為峻擢命之朝夕納誨行
副具瞻某自愧謭才濫司偏壘側聽郵音之播阻修賓
戺之恭鳳凰之鳴朝陽咸慶風采燕雀之賀大厦願託
帡幪
代賀帥冬至啟
黃鐘倡六律應緹室以飛灰太極統三微謹清臺而測
景鼎來休祉萃聚帥垣恭惟某官望重文昌任隆方伯
清標絶俗凜然萬壑之層冰善政得民散作八州之和
氣候式逢於剛長吉宜叶於彙征舒柳放梅已報陽春
之消息秉鈞當軸即觀揆路之登庸某濫佐藩條阻趨
賓廡不遠而復已占夫子七日之爻俾夀而昌敬上僖
公千歲之頌
代賀職曹官啟
日官推策正月之吉始和君子對時諸福之物畢至敢
陳儷語上瀆崇臺恭惟某官望重月卿輝騰星使民蘇
惠澤盡歸春風和氣之中吏戢嚴明如在白日青天之
下式逢獻歲茂介繁禧某假守斗城阻瞻台耀莫預椒
觴之奉第勤椿夀之祈
代賀帥啟
履而後泰易推爻象之占正次於王史謹春秋之法敢
陳頌語仰瀆帥垣恭惟某官八座穹班十連重寄惠施
閭里助一氣之發生威戢姦倫同羣陰而消伏式臨獻
歲駢集休祺遵海而南先布青陽之暖自天而下亟膺
紫詔之温某仰托洪庥欣逢榖旦蓬萊隔弱水三萬里
阻展慶於賓墀上古有大椿八千春願默符於夀算
代賀廬陵守啟
命出楓宸符分竹使吏民胥慶競瞻相閱之名流麾幟
甫臨頓覺侯藩之壯觀方受察於部封之下敢抒誠於
簡牘之中恭惟某官表表才猷挺挺風烈再世登黃閣
相輝衮繡於名門一宗無白丁獨占衣冠之盛事即此
家聲之烜赫固宜禁路以騰驤乃恬退以自將姑逡巡
而平進盤根錯節小試牛刀别駕題輿暫淹驥足雖效
績屢徹於丹扆而經綸尚斂於朱轓盖以廬陵素稱劇
郡蠻獠接境而弄兵時警姦黠喜訟而珥筆風生白粲
連檣正資斂散青衿比屋尤賴作成苟非明敏之長材
曷任藩宣之重寄雖一方之幸甚如四海之望何朝廷
已深知佇頒丹詔公侯必復始行繼青氊某孤陋書生
艱勤舍選世科濫襲每懷揚粃之慙期戍尚賖偶報及
瓜之訊方奉慈闈而祗役適承畫戟之開藩將斂版以
鳬趨已拊躬而雀躍紅蓮依綠水愧莫企於前修青蒿
倚長松願俯垂於巨蔭
謝趙守關陞啟
枯木朽株初乏先容之助青芝赤箭過蒙並蓄之私喜
公道之復明拊卑躬而增感竊觀今日之薦舉悉由要
路之吹嘘無因而前每遭按劍挾貴而問必辱知音遂
令單寒寡援之徒無復振厲求伸之望豈期天幸獲遇
宗英載笑載言屢厭挾書之至或推或輓欲先宣力之
求倘匪真賢曷膺兹選如某者蠹魚末學斥鷃卑棲無
所取材偶玷名於黌舍幸而獲選復繼踵於詞科侯泮
濫司官箴確守辱兩章之推薦俄一削之參差欲復青
氊合干洪造然炙手可熱既無借勢之階搖尾乞憐又
乏獻諛之態已自歎楚弓之失詎敢期趙璧之歸
謝鄒守關陞啟
處泮宫之冷第采魯芹回寒谷之温忽逢鄒律仰戴提
撕之賜亶為特達之知竊惟下吏之進身實賴上官之
推轂然以薦員之既狹類皆枉道以求伸或托葭莩或
因桑梓傾心降節拜賈謐之車塵削牘投誠滿何曾之
記室未有不求而得孰謂無因而前幸遇大賢獨明公
道觀其所主每惟静退之求舉爾所知不待懇祈之力
豈期疎拙猥預選掄伏念某燈火寒生簪纓末裔託身
黌舍荐玷鶚書射策丹墀浪塵龜列不避好為之戒濫
叨分教之司範不範模不模每虞寡陋聞未聞見未見
喜遂趨承荷屬意於作成特增田而贍給經籍寵畀輪
奐鼎新遂臻衿佩之翕從頓覺庠序之改觀皆公所賜
揣已何功方深懷欣幸之私詎復興僥求之想敢圖矜
念亟賜薦揚斐然弗知所裁豈識作文之體不至阿其
所好曷當守正之褒剡奏一飛價增十倍兹盖恭遇某
官兩京循吏一代真儒嘉善而矜不能實根素稟舉直
而錯諸枉庸示至公遂令寡援之蹤亦預兼收之數某
敢不激昂所守洒濯其心對黃卷而師聖賢期於有用
毁素節而求富貴斷不敢為以此律身是為報德
代學職謝鄒守啟
省少府而買刀布尚高循吏之稱捐私幣以給生徒尤
見清風之凜于今幸遇自昔未聞敢效泮宫之詩少置
中涓之謝載惟鄞水僻在閩陬雖庠序之僅興然廩稍
之未繼累蒙賢守興念諸生或增養士之田或賜在官
之宇用禆供給粗免煎熬夫何變起於鬱攸又復恩加
於減放利源寖少方虞必絶於陳糧寒谷頓回不意忽
逢於鄒律兹盖恭遇某官西京良吏東魯真儒訟理政
平春生田里内備外禦影滅姦偷恩威已著於一方禮
貌益加於多士寵頒羣籍盛葺儒宮遠慮深思欲為後
日無窮之計視饑由已特捐舊比當得之金寧將清白
以遺子孫乃置膏腴而贍學校搢紳興歎韋布均懽咸
曰秩終孰不匱金而囊帛卓然見遠獨能重義以輕財
某等敢不戴德丘山銘功金石自今以始歲其有咸蒙
飲食之恩惟學遜志敏厥修當佩菑畬之訓冀收末效
仰答洪私
謝除國子博士啟
馳書光範方伸悃愊之私職教宗庠遽辱甄陶之賜得
踰望外愧溢情涯竊惟學校之興無若國家之盛左開
黌舍右設武庠至于國子之俊髦復隷賢關而教養第
惟皇族久缺學宫經之營之既一新于輪奐賢者能者
遂悉補于生員欲陶麟趾信厚之風當賴鴻儒作成之
力如某者虀鹽太學燈火寒生無令聞廣譽以施諸身
乏前言往行以蓄其德誤辱知於上衮遂厠跡于周行
掌故甸師濫叨庀職成均胄學薦玷横經負丞深愧于
僥踰丐外未蒙于俞允欲養而親不逮既罹素韠之悲
投閒乃分之宜無復清都之夢忽疏恩于宸扆俾竊廩
于宗黌緬思是學之初興嘗兼訓諭不謂修門之再入
復忝師儒揣分奚堪歸恩有自兹盖恭遇某官忠貫日
月勲塞乾坤厥亦惟我周王方受維新之休命時則有
若伊尹每懷不獲之匹夫俯矜簪履之遺久託鑪錘之
内謂若居璧水已粗知教育之方今欲訓金枝遂使預
選掄之末某敢不策蹇磨鈍温故知新空空鄙夫雖莫
任範模之責振振公姓當率為禮義之歸依向彌深敷
宣㒺既
得浙東帥幕謝廟堂啟
魏勃掃曹相之門荐瞻衮繡石生入烏公之幕誤辱陶
甄施重如山感深至骨竊觀近代宅揆之任莫如今日
用人之公爰度爰咨必加精審或用或舍自有鑒裁搜
羅㒺間於邇遐柬拔尤先於寒畯肆令寡援亦預兼收
伏念某猥以諸生濫塵甲第采魯泮之藻比及三年代
齊戍之瓜亦既數月朅來京國晉拜公台吹嘘既乏於
先容陶鑄敢求於近次豈期矜憫曲賜生成謂寒士歡
顔俱託萬間之庇矧小人有母正資三釡之供俾易贊
於帥垣庶亟霑於祿養春回寒谷已逢吹律之工日近
長安尤有向陽之便始願誠不及此自謀何以過之兹
盖恭遇某官奕世鈞衡清朝柱石輔贊彌縫而藏諸用
仰大化之密移連卷詰曲各安所施雖寸長而不棄自
慙頑鑛猥入洪鈞敢不仰戴洪恩益殫駑技覽禹穴會
稽之迹庸激壯懷預平淮東閣之招尚期異日士伸知
已書不盡言
代謝廣文啟
授弟子於國中方闡孟軻之教召秀才於門下盍求賈
誼之賢豈意疎庸遽蒙招置雖賴先容之助亶為幸會
之多伏念某命與時違勞而功少鼓翼兩隨於鶚薦暴
顋復困於龍門一第是期價敢矜於櫝玉雙親已老教
深負於籯金兹該免於鄉書將與偕於計吏謂决科發
策要當就有道而正焉而摳衣趨隅每願事大夫之賢
者幸逢哲匠來典儒宫招而誨之方執經在諸生之列
與其進也俾託身於廣厦之間靖言人耳人耳之資曷
稱師哉師哉之命第欣朽鈍獲遂依歸恭惟某官挺秀
儒林蜚聲黌舍錦心繡口溢為筆下之詞章玉季金昆
緫是人中之英傑早由豹變暫屈鸞棲必也使無訟乎
已鞠圜扉之草予私淑諸人也來觀泮水之芹惟大賢
無所不容占小善亦率以錄遂令頑鑛亦在洪爐雖不
模不範深負揚子務求之意然小成大成冀親宣尼善
誘之功
謝除司令啟
充員故府慙無毫髮之勞列屬奉常忽拜絲綸之寵陶
冶實由於洪造感藏尤極于丹衷惟今日藉田之官即
古者甸師之職是穮是蓘已臻黍稷之豐迺積迺倉庸
備粢盛之奉既專供于歲事爰分隷于容臺無簿書期
會之勞亶為清簡非粹潔端方之彦曷副選掄如某者
蹭蹬腐儒奔馳薄宦既無甚高論足以譁世豈有他謬
巧用以致身芹泮終更僅逃瘝曠槐庭晉謁初乏吹嘘
豈期特達之知遽軫生成之念謂小人有母正資三釡
之供俾寒士懽顔特畀一基之次朅來帥幕甫閱歲華
復被命于玉宸獲效官于金部盈几閣而徧睹第粗知
職守之勤無效績之可書安敢起序遷之想過辱太鈞
之播進升帝籍之司揣分奚堪捫心知愧兹盖恭遇少
師樞使丞相國公夾邦哲輔命世真儒厥亦惟我周王
方賴以寧之多士時則有若伊尹每懷不獲之一夫故
微賤弗忍於遐遺而巧拙或容於雜進某敢不益堅素
守仰答殊知俎豆之事嘗聞第謹馨香之薦樗櫟之材
何用尚祈培植之私戴德何窮占辭曷既
謝除郡啟
久玷郎闈恐妨賢路欲自全於進退遂荐瀆於威尊正
虞干斧鑕之誅安敢冀甄陶之寵自天而下忽膺宸命
之頒遵海而南俾任侯藩之寄况瓜期之將及距梓里
以非遙退省其私實逾所望相國之賜大矣當懷報稱
之私中心何日忘之曷喻感藏之意亟脩謝牘仰紊記
曹尚圖瞻赤舄之光庶獲罄丹衷之悃自慙晉躐倍極
凌兢
代謝特薦啟
究心備禦每虞負推轂之公指日終更乃復被剡章之
寵感恩甚厚圖報蔑然竊惟趨事以赴功難遇賞音而
知已一經題品已為此生際遇之榮再沐推揚尤荷大
造生成之力第慙拙政莫稱華褒伏念某拳曲散材迂
疎末學脩身踐行粗知廉勤静退之方行法涖官曷副
通敏強明之譽猥辱從臣之薦濫叨偏壘之司庶民無
愁歎之聲雖安田里隣壤有跳梁之警尤費隄防適當
瓜戍之更誤沐囊封之奏俾留經理敢憚艱勤内供士
卒之餱糧外固封陲之關隘凶徒潛弭闔境粗寧幸逃
瘝曠之虞實賴照臨之庇敢祈褒寵特賜薦揚兹盖恭
遇某官歆向才華間平風度以錦幄名郎之舊膺繡衣
出使之權清節照人凜凜冰霜之厲公心察吏拳拳涇
渭之分遂使駑庸荐叨提奬某敢不激昂所守洒濯其
心非俗吏之所能為願益堅於素學觀近臣以其所主
期仰副於深知
謝葉帥關陞啟
文闈校藝夙遭衡鑑之公薦牘陳詞復被甄陶之賜始
終僥倖俯仰兢慚竊惟初仕之進身悉用上官之陞削
然薦員之既狹欲溢額以尤艱必得其三庶遂掘井及
泉之願倘缺其一豈無為山虧簣之虞過辱曲成亶為
幸會伏念某簮纓末緒燈火寒生差延賞於旬月之間
已絶意於雲霄之望託身黌舍偶叨再薦之書射策彤
墀浪厠七人之列朅來分教深愧㒺功戍期已迫於及
瓜舉削尚虧於合穎無可棲者豈勝繞木三匝之思因
而成之正賴中流一柱之助敢期特達曲賜推揚第斷
斷以無他莫副純雅清修之譽非循循而善誘曷當師
表模範之褒剡奏一飛增價十倍兹盖恭遇安撫尚書
政成帥閫命錫帝庭行以公歸晉陟上台之位先從隗
始廣收東閣之才遂使冷官亦逢暖律某敢不激昂所
守洒濯其心對黃卷而師聖賢期於有用毁素節而求
富貴斷不敢為以此律身是為報德
