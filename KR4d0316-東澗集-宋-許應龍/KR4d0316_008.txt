東澗集卷八宋許應龍撰
劄子
論賞罰劄子
臣聞賞罰軍國之紀綱也有功不賞有罪不罰雖堯舜
不能以化天下况世變已降人心寖不如古法出而姦
生令行而詐起苟無賞罰以振肅之則為善者何所勸
為惡者何所懲是以聖明之君必以賞罰為失務而不
敢有一毫輕重之私善所當賞雖賤必錄使為善者之
無有不賞也惡所當罰雖貴不貸使為惡者之無有不
罰也夫如是則何禁不止何法不行苟執之不堅所當
得者或慳忍而不予而不當得者乃僥求而濫授所當
罪者或經營而苟免而不當罪者反牽聯而併及勸沮
不明善惡無別故作之而不應率之而不從因循苟且
亦終於委靡而已嗚呼烹阿而封即墨威王能審左右
之毁譽而羣臣莫敢飾齊國大治矧尊為天子居得致
之位有能致之資苟於刑賞之際斷在必行則人心振
起何事之不可為哉昔我藝祖肇開洪業雖以仁厚為
立國之本而信賞必罰凜乎其不可犯清謹可任擢升
宣徽貪墨不法徑置極典守邊有功厚加賞賜出班妄
訴悉行誅戮恩威並用使天下竦然而畏慕故紀綱為
之振肅國勢至於尊安成憲昭垂眞萬世之龜鑑也恭
惟陛下仰紹丕基恪遵祖訓勵精思治宵旰忘勞為官
擇人將以宣德意而結民心選將練兵將以壯皇威而
銷外患然今之官吏果能究心於恤下乎今之將士果
能用命以決勝乎竊觀州縣之間循良者固不乏而暴
征横斂峻法嚴刑者未免為民之害中外之兵驍勇者
固可用而遇敵則逡巡而不前少挫則倉皇而先遁者
未免為敵所輕為弊若此豈倡率之無術耶抑法令之
不明耶然廉吏之舉洊頒於詔令貪墨之罰屢形於奏
疏嚴私役之禁戒陞差之私若是之類日加申訓而玩
習者如故何歟蓋徒善不足以為政徒法不能以自行
推原其端無亦賞罰之間猶有未信必者乎節儉正直
當賞以勸善也而單寒寡援則誰為薦引貪冒苛刻當
罰以懲惡也而稍有牽制則莫敢發擿恩賞自有成法
或攀例而放行鐫黜猶未及朞已經營而希進陷陣者
或隱蔽而不申寄名者反僥冒而受賞掊克有禁而曷
嘗施行奔潰當刑而隨復招集故人心玩狎雖令不從
此吏治之所以未振而軍政之所以未舉也轉而移之
其勢甚易惟於勸懲之間力加之意而已蓋不以親疎
貴賤為輕重則可以行賞罰不闊略於其大而纖悉於
其小則可以行賞罰無功同而賞異罪均而罰殊則可
以行賞罰執此之政如金石行此之令如四時則以之
馭臣當化貪而為廉以之馭軍當變怯而為勇成效大
驗特一指麾之頃耳然按察郡縣則在監司激勵將士
則在主帥監司苟賢則不吐茹於剛柔不轉移於勢要
貪暴者必刺循良者必舉聞風知懼當有解印綬而去
者矣主帥苟公則紀律之必嚴揀閱之必精用命者賞
之犯法者誅之則畏威懷德雖蹈水火而不避矣至於
監司主帥則又不可無激揚之術苟賢否不分聽其曠
弛則委靡者可託於寬厚而振作者反幾於生事容貸
者自可以逃責而廉按者或至於召禍如此則人心疑
畏孰肯以國事為念哉臣願陛下明目達聰詳考熟察
能舉其職者莫不陟不勝其任者莫不黜則孰不激昂
奮勵求以自見登攬澄清號令精明當有如范滂光弼
者出矣此又操執綱領之要術也惟陛下與大臣亟圖
之
論講讀劄子
高宗於萬幾之暇留神六籍徧閱諸子百家之書下至
近世臣子之作亦無不覽逮御經筵則曰有帝王之學
有士大夫之學朕在宫中雖無一日廢學然但推前古
治道有宜於今者要施行之耳非指摘章句以為文也
吕公著言講學亦曰天子之學與凡庶不同必欲求立
政立事之要講愛人利物之術非徒事分章析句之學
臣聞學之為王者事其已久矣古先聖人所以皇皇汲
汲者豈從事於口耳之末哉必欲見之施行以為治國
平天下之道苟講誦雖詳而大節之不究記問雖博而
至理之未明是特分章析句之學耳於國家何補哉且
經所以載道而道者治之經理觀典謨則當知帝王之
軌範觀雅頌則當知王政之廢興觀禮及樂則當知安
上而治民移風而易俗觀易春秋則當知進君子退小
人内諸夏而外蠻夷以至諸史之觀又當知成敗得失
之當鑒如此則處經事而必知其宜遭變事而必知其
權天下雖大可運諸掌矣此乃帝王之學為人上者所
當加意矧今外而疆埸之未寧内則民力之未蘇非參
稽古訓酌而行之何以興事而造業乎臣願陛下於講
讀之際舉綱撮要擇其切於今日者審思明辨則物來
能名事至能應修文德則可以來遠人進英俊則可以
強本朝明思患豫防之戒則可以安邊境審理財正辭
之義則可以足國用此乃高宗所謂推前古治道有宜
於今者施行之而吕公著所謂天子之學與凡庶不同
必欲求立事之要者亦此意也不然則博而寡要徒事
虛言行之惟艱竟無成效昔太祖讀書謂四凶罪止流
竄而嘆後世刑網之密仁宗觀無逸謂享國之君宜戒
逸豫哲宗論乂用三德謂此乃為政之大本得之則治
失之則亂而人主不可須臾去兹皆祖宗典學之大要
而治功赫奕實基於此監于成憲其永無愆惟陛下留
意
論將帥劄子
臣聞天下之事成於自同而敗於自異况師克在和而
不在衆為將帥者苟不戮力一心互相傾軋則事勢扞
格勲業何由而成然同功則相忌雖廉頗之賢猶不能
免况其下者乎惟忠於衛上者則先國家之急而後私
讎如藺相如之用心則并謀合智尚何強敵之足慮哉
奈何人心多私惟欲求勝賢者妬之能者嫉之應援則
蓄縮而不前獲捷則攘奪以為功甚至變易是非百計
讒毁惟患其成而幸其敗既無同舟共濟之意遂至形
單勢弱大敵莫當敗衂之患大率由此漢武之臣兵數
大出元朔元年衞青以三萬騎有功元狩四年青以五
萬騎無功夫兵有多寡之不同而功乃成敗之相反豈
前勇而後怯耶蓋元朔之後諸將校力戰公孫敖從大
將軍獲鹵韓說從大將軍獲鹵李蔡趙不虞公孫戎奴
又從大將軍獲鹵元戎與列校和協如此是以兵雖三
萬亦能勝元狩之間霍去病始寵青之眷始衰分兵異
出而敢戰之士皆屬去病青由是不平廣願先當匈奴
而青欲出東道廣固辭之青固遣之廣䘚以失期敗而
青亦以不見敵不封是知將帥不和兵雖五萬亦不能
成功由此觀之則師克在和不在衆眞至當之論也昔
我眞宗因繼隆保吉更相推遜深嘉而屢歎之謂將士
如此協和共圖勲業軍旅之事朕復何憂高宗因劉光
世韓世忠有小嫌丁寧戒諭令以氣義相許先公家之
急而無校私讎今日朕為分之遂皆感泣竟能協力以
成紹復之功今日疆埸未寧正賴將帥同心合謀緩急
之際當慮唇亡則齒寒亟於救援庶幾首擊而尾應易
於成功倘以祖宗成訓昭示將帥必能仰體上意無間
彼此以圖恢復之勲然而推賞無常視功輕重苟功多
者賞不厚則宣力者有不滿之心無功者不辨別而例
加褒擢則用命者懷不平之心既不滿而不平必相傾
而相忌戒飭雖至豈能強使之和哉必處置得宜能服
其心如裴度所言則感激思奮相與協謀戰必勝而守
必固中興之功日月冀矣惟陛下與大臣亟圖之
均内外劄子
昔大中祥符中張知白上言昔唐李嶠嘗云安人之方
須擇郡守竊見朝廷重内官輕外任每除授牧伯皆避
命致訴比遣外任多是貶累之人風俗不澄皆由於此
望於臺閣妙選賢良分典大州共臻庶績淳熙間臣僚
上言伏見今之士大夫以州縣為滯路以朝廷為徑途
此内重外輕之所由致欲望聖慈鑒斯久弊特留宸慮
均分仕進之路凡郡邑之吏有治行名迹純實不欺無
間疎遠不次擢用以風勵天下孰有不勸者乎臣謂重
内輕外此吏治所以不振也夫人之情有功而見知則
說非才而任事則必有瘝曠之虞今之持節把麾者多
不安於外而慕於内内則遷擢之必速而爵賞之易崇
外則績效之雖彰而褒遷之未及故因循苟且玩歲愒
日而治效蔑聞况仕於内者或不愜物論致遭彈擊往
往畀以外任夫仕於王朝職閒事簡尚不勝任乃使之
分一郡一道之寄事叢如毛決不能理豈不為民之病
乎苟於臺閣妙選賢良使之更迭以示重外之意復於
監司郡守擇其有聲績者寘之朝列以示褒表至於廷
紳之貶黜者則處以眞館而不任以民事夫碌碌之流
既不復用則有志事功者孰不黽勉以見知如是則吏
稱其職而民安其業蓋有不難致者矣
汰冗官劄子
淳化中王化基論冗官之弊曰唐虞建官惟百庶政惟
和夏商官倍亦克用乂蓋官不必備而惟其人今國家
庶官實倍常數蠧國耗財乞相度廢省慶歷中歐陽修
言方今凋殘公私困急由官吏冗濫乞行澄汰若冗官
去則科率減吏員清不過朞月民必受賜臣聞為官擇
人則官雖簡而常若有餘為人擇官則官雖繁而常若
不足夫設官置吏所以為民豈使之無功受禄而反以
病民哉量能而後授則居其職必任其事而不才者不
敢妄覬故官不濫而財不耗徇情而輕予則奔競者必
至於僥求故官愈多而費愈廣自漢以來莫不以官冗
為病皆由為人擇官而不為官擇人耳今日之官其冗
尤甚倅貳添差大藩方置今則或創於列郡幕佐優閑
絶無掌職今則或增為兩員諸司之屬添辟無己制領
之官同正並置不釐於務者或給以正官之俸創窠闕
者多徇其親故之私至若軍功尤為泛濫不歴行陣以
議事為名而推賞初無寸功乃僥冒得官而注闕乃若
左選入仕自有成式不應陞等者妄冀陞等法當待郊
者求免待郊試銓不中則增年而注授京削尚欠則減
員而改秩自陳勞績未經覈實而濫叨遷秩牽合弊例
巧於經營而亦獲循資僥倖之門既開奔競之風滋熾
求而不予則恐拂人情執而不行則必犯衆怨夫貪位
慕禄誰無倖得之心毁法為通適啟無厭之請為政者
安得每人而悅之斷之以至公律之以定法則宛轉營
求者自然息念况州縣之吏勞於從事而廩給微薄無
用之官反安坐而享厚禄此又所當察者伏讀開寶詔
書有曰吏員冗多而求其治誠難也俸禄鮮薄而責以
廉無謂也與其員冗而重費不若省官而益俸州縣以
戶口為率差減其員而舊俸之外悉與增給大哉王言
今日所當取法也矧今之楮幣折閱已甚以鏹計之不
及元俸三分之一何以養廉若閒曹冗局可併者併之
添差創闕可省者省之冒濫得官者澄汰之扳援妄求
者杜絶之一遵公法不徇私情則當得者免需久次姦
巧者莫敢攘奪是非之心人皆有之則悅者衆而不悅
者寡尚何舊弊之難革哉邇者邊功皆俾從軍冒授功
賞嚴行追究欺偽轉官者繳而不行妄求陞等者抑而
不予固足以明示意向悉絶僥倖尤願守之以堅行之
以必為官擇人而不為人擇官則各稱其職事罔不舉
冗濫之弊既除俸給之費可省此乃王化基歐陽修之
所已陳而祖宗之所已行也輒敢援此以為獻惟陛下
與大臣亟圖之
二十五日面對劄子
臣聞韓琦之論曰天下之事惟審其是定而不易乃可
成務蘇軾亦曰先定其規模而後從事治亦多術耳而
獨以定為先者蓋能定而後能應天下之大事幾之繁
以有限之力而應無窮之變苟所守不堅則議論之角
立賢否之雜進政事之可因可革其將何以處之惟吾
心有一定見以之聽言則無稽勿聽弗詢勿庸以之用
人則任賢勿貳去邪勿疑以之出令則堅如金石信如
四時三者既定顧何事之不可為哉恭惟陛下勵精更
始總攬權綱急於聽言則論事之切直者悉蒙崇奬上
書狂悖者亦示優容公於用人則收召耆哲招來俊彦
無一藝之不庸雖寸長而不棄謹於出令則親灑宸翰
荐頒德音或戒飭以警庶官或奬諭以勵將士聖德日
新四方風動太平之盛可蹻足以待也然臣區區之愚
猶欲堅守而不變者豈故為是過計哉蓋嘗敬觀元祐
之事而參之今日之治則知定之一說信乎其所當務
也今觀其時進擬可行之言看詳奏對之疏擢舊德於
散地起忠讜於謫籍停水利而厚農桑之業罷青苗而
復常平之舊免保甲而去民兵之擾一時之治絶後光
前宜若可以無遺慮矣而當時之臣猶有隱憂焉劉摯
則曰已行之令持循勿變則治道成王巖叟則曰惟當
日篤此心不可少移初意無非欲其一定不易以為長
治久安之計夫何異議之人日夕摇撼未幾國論一變
或以調停之說進或以紹述之說進新學廢矣而復興
之新法罷矣而復行之邊隙息矣而復啓之召釁稔禍
遂詒伊戚然則言治於今日者可不以是為監乎且今
朝廷之上凡所施行固不容議惟願不以異議而摇不
以小不如意而沮且機會可乘之言固快人意也而量
時度力則未可以舉上策自治之說若委靡不振也而
實可以圖全揣摩迎合雖若可聽然信而用之必至於
誤事忠鯁戇直雖若逆耳然推而行之實切於時政此
心一定是非莫惑尚何築舍道旁之慮哉臣故曰聽言
不可以不定不當得而得則扳援而妄求者頭鑽而肘
刺才不足用而用則經營以求進者肩摩而袂接碩德
偉績超躐遷擢人誰敢議名實未加於上下而遽膺不
次之選則人懷倖得之心必以沈淪為恨把麾持節善
最上聞增秩進職彼自知勸若迭更數易人無固志不
惟迎送之重費尤恐績用之弗成凡此四弊一意杜絶
則各安其分無復僥覬尚何賢否之混淆哉臣故曰用
人不可以不定禁專殺謹徒刑所以示欽恤之仁戒掊
克懲貪墨所以洗舊汚之染若是者斷在必行犯者勿
貸孰不凜然而知警迺若蠲免賦租固欲寬民力也而
州郡迺以用度不贍而冀朝廷之裨補收納用券固捄
折閱也而常賦所入虧損過半既乏現鏹以應軍旅之
支復窘財用以供經常之費若是者尤當通融其有無
斟酌而蠲減否則迫於文移急於逃責必至創立名色
肆行科罰倚法以削民何以堪若是則雖有恤下之美
名未必有及民之實惠必詳考熟究使公私俱便庶可
立為定制不然則朝行暮改徒為牆壁之虚文耳故曰
出令不可以不定雖然此非至難之事也特在乎一轉
移之頃耳然尤有大於此者敢以關於理亂之原者陳
之昔吕陶言於哲宗之朝有曰君子小人分辨則治道
成邪正雜揉於朝則治體不能以純一今之君子固彙
進於朝矣豈無投閑置散而未盡用者乎今之小人固
斥逐無餘矣豈無潛窺隂伺以冀其復進者乎天下之
患莫大乎君子有扶持天下之志而小人得參其間使
不得以展布焉夫君子不得以展布君子何病也君子
一去而小人得以鼓舞而竊其權肆意妄行不至於極
敝大壊而不止然則人主果何利於此哉今大明當天
魑魅盡伏固無所容其跡然藥石於強壯之時乃臣子
拳拳憂國之忠易曰履霜堅冰隂始凝也是必防其微
杜其漸則天下可以常為泰而不為否矣臣位卑言高
罪在不赦惟陛下知其愚取進止
論寇盜劄子
臣聞當寇攘未殄之日而欲求平定之策者其大要莫
若用人然用人之道選擇貴精委任貴專報應貴速三
者兼盡則有才者可以自見而任責者可以成功矣夫
人固難知而才亦難得操切太過者易至於激變㢲懦
無術者不足與辦事力小任重則臨難而必懾志廣才
疎則好謀而無成必參之公論驗之已試庶乎得眞實
之才而為緩急之用以攻則克以守則固顧何施而不
宜哉臣故曰選擇不可以不精夫疑則勿用用則勿疑
苟其人之足以任是責也則委而信之體統相屬議論
歸一運動伸縮莫不如意則可以圖決勝之功事權一
分則或捕或招各自為謀相忌相傾未欲求勝緩急誰
復應援盜賊必至猖獗臣故曰委任不可以不專兵少
則不足以禦寇財匱則不足以贍兵今諸郡之卒大半
老弱傷殘之邑無復賦入縛手無策寧免奏聞况事勢
方棘延頸待報如救焚溺有求必應則可以解倒垂之
急一或稽遲則有不及事之憂臣故曰報應不可以不
速然是三者實相關係人雖可用而任之不專固不足
以成事任之雖專而有所奏陳或猶豫而不報則亦何
以制變哉為人上者苟於此而加意則目前雖憂不足
以為憂蓋任責有人事至能應轉危而安直反手耳苟
其不然則一時之勝未足以為喜而玩心一生守備必
弛事變之來將有出於意料之所不及者矣今日盜賊
竊發民不奠居原其召釁則始於官吏之非人迨其鴟
張則失於備禦之無術事權渙散兵財困乏遂至悠悠
歲月猶未殄滅然隨機應變夫豈無策今改弦易轍任
賢使能貪者斥之懦者易之固欲精於選擇矣然豈無
已試有功可與圖事而不肯輕進者乎沈靜有謀隱於
下僚而無以自達者乎招捕特創一司郡守俾參議幕
固欲專於委任矣而投機之會間不容髮可不許以便
宜從事乎天下之事成於同而敗於異可不使之叶謀
而濟乎奏捷則亟與推賞告警則即為調兵是固速於
報應矣然不暫費者不永寧財所當用豈容不急與之
乎兵機以速為神謀或可用豈容不即聽之乎深思而
預圖之無一之不盡則以之攘外夷復境土無往不可
又何寇賊之足慮哉雖然用人之道臣已略陳於前矣
用兵之策敢僭及之夫外郡之兵其不可用固也而大
軍之遣足以壯聲勢備守禦使姦宄聞風而氣懾然山
川險要盜賊巢穴則非其所素知也潛窺而隂伺疾馳
而深入則不如民兵之捷况焚蕩之慘衆所共憤皆有
復讎之志而豪民糾集又欲為自衞之計因其鋒而用
之可以決勝已事之騐也苐糗糧不繼難以持久若助
其廩給厚其賞犒而能獲寇所有者悉以與之至於功
狀顯著則又錫以誥命孰不樂為吾用復以大軍為之
應援則兵威益振其策勲也必矣但行賞之際當視功
為輕重若優於將士而薄於民兵則不惟懈體尤恐激
變此又主帥之所當察儻欲行招撫之策則盍先為不
可勝之計如聲勢未張乃卑辭厚賂以冀其服縱使聽
命猶慮反復矧頭目非一競欲邀索更作迭起未易悉
定為今之計莫若赦脅從之徒以離其黨與行反間之
術而俾相攻擊分遣重兵固守要害使之進不得前退
無所掠其勢稍屈然後從而招之罔不濟矣臣佔畢腐
儒軍旅未學輒摭輿人之論以備采擇惟陛下赦其愚
取進止
轉對劄子
當國家多事之日而欲興起治功者其大要有二議論
不可以不一命令不可以不謹蓋一則公是公非無甲
可而乙否謹則令出惟行無驟更而數易古先聖人凡
有大疑必謀及卿士謀及庶人翕然大同然後從之以
為不如是則異論者得以惑吾聽巧言者得以肆其欺
而國是無由定凡有政令必質之人情參之輿議罔有
不臧然後行之以為不如是則上作而下不應朝行而
復改而國事何由舉奈何時君世主無獨斷之明謀臧
不從不臧覆用故佞者迎合以取容而偽者誕謾而求
售辦者紛更以生事而戇者矯亢以賣直各執其說互
相矛盾豈知議論不一人將何所適從歟無一定之規
則慕美名而忘實患急近效而昧遠圖事不問是非而
徑欲施行法不權輕重而遽欲更革豈知命令不謹焉
能經久而不變歟如此則雖有聽言之名而反為多言
所累雖有善治之意而終無致治之期明主獨觀萬化
之原其必有以處此矣竊觀更化以來言路廣開下情
無壅論事切直者罔不嘉納上書狂悖者亦示優容建
政立事興利除害戒飭官吏御札屢頒勤恤民隱詔書
洊下百姓咸曰大哉王言一哉王心固宜庶政和而萬
邦寧然悠悠歲月成效杳然豈道遠難驟致事大難速
成耶推原其故毋亦議論命令之間猶有所當審者乎
且今之議論如何哉意境土之可復則獻恢拓之謀一
或少沮則謂和議之當講慮老弱之無用則申揀汰之
請及至激變則復咎區處之失宜御教之議或謂可從
或謂重費履畝之議或謂可行或謂亟免若是之類皆
議論之不一也度牒不應敷何既敷而隨免官券不必
截何既截而復造帑藏赤立遽建督府恐費用之難支
謫籍未消復頒除命恐師言之未穆若此之類皆命令
之不謹也誠使決以獨見不惑羣議是者從之非者違
之何至前後之牴牾作事謀始隨時施宜可則因之否
則革之何患施行之不當蓋今日之弊謀雖廣而未能
從衆聞雖多而未能擇善故議論不一而終難成事務
名而不務實知利而未知害故命令不謹而易至反汗
然議論與命令實相關係議不主乎公則命之出也必
不合乎公論不當於理則令之行也必有背於理則議
論者其命令之樞乎然持是樞者實在大臣留屯之議
公卿議臣以為不可而趙充國以為可魏相能主充國
而先零之強不戰而服珠崖之叛陳萬年以為當擊賈
捐之以為不當擊于定國主捐之而終漢之世絶無邊
患此又大臣所宜加察雖然天下之事有經有權而又
有機機者所以制治於未亂銷患於未形者也一或不
密則害成焉其所係尤重也矧敵情叵測而備禦當嚴
逆儔未馘而事變方亟謀畫精審則轉危而安處置失
宜則召釁稔禍凡一竒之出一計之畫固不容不周密
也今所圖者萬分未獲其一而迹之布於天下已若泥
中之鬭獸而况兵之多寡財之有無戰艦之未具城壁
之或缺將帥之不和遠近傳播纖悉靡遺潛窺而隂伺
者儻乘巇而投隙其能無岌岌乎且用兵之法有之不
可使人知無之不可使人疑今朝廷之上雖務安靜而
道聽塗說者多張皇以惑衆儻以無為有以虚為實豈
不啟疑貳而滋反側乎蘇軾有言智者圖事貴於無迹
故功已成而人不知此切時之論也惟陛下與大臣亟
圖之
論保治劄子
臣聞天下有向安之勢人主無幸安之心則治功有隆
而無替矣夫事至而為之備患生而為之防此特苟簡
目前者之見至於無事而為有事之備無患而為防患
之謀非憂深思遠者豈能計慮及此人主苟以是為念
則久安長治之效又焉有難致者哉易之泰曰無平不
陂無往不復艱貞無咎夫居泰之世聖人不以為可樂
而以為懼者何哉天下之理無常平而不陂者無常往
而不復者惟能艱危其思慮貞固其施為則可以無咎
夫泰者通也天下極安之時也聖人猶以為戒况未至
於極安之時乎且今日之事非臣所當僭言也亦嘗竊
觀天下之大勢矣河北山東雖入職貢而版圖猶未盡
復殘敵垂亡游魂假息而遺類猶未盡滅豪傑歸附人
心嚮應而大勲猶未遽集是雖有向安之勢又不可不
為久安之圖必思患而預防隨機而應變然後可以久
安必振發以立志果銳以圖功然後可以久安臣不敢
遠引古昔請近述高宗之事以明之敵人退避若可以
少安矣而猶欲大立其恢復之模敵帥遽斃若可以自
賀矣而猶欲自治以待其釁以至論中興之有時則謂
必有所施為而後可以得志論自古人君則以為未有
安坐而不動於四方者由是而觀則高宗固不以既安
之日而懷幸安之心故上焉有以建中天之業下焉有
以垂億萬載之基其成效大驗蓋可覩矣率由舊章豈
非今日之所當勉乎今朝廷之上亦未嘗不加意於此
也宣威置於全蜀制閫列於邊陲新復郡縣經理而綏
懷之流移邊氓勞來而安集之城壕則為之修築關隘
則為之葺理若此之類固非因循苟安者之為也然自
治之策未易畢舉將帥雖擇果皆賢於長城如李勣之
守并州者乎士卒雖練果皆藝能精銳如德裕之雄邊
子弟者乎邊食雖蓄果能有十年之積如羊祐之在襄
陽者乎若猶未也則激勵以作其氣委任以責其成使
守禦之備無一而不舉則主威益振國勢益尊中興之
業可指日以冀矣詩曰是究是圖亶其然乎臣不勝拳
拳取進止
秤提利害劄子
秤提楮幣二十餘載前後建議不知其幾敢縷數而陳
之二券易一券未免失信輸納用中半又復虧官拘上
戶以蓄券欲其競收則其價必長不知收足之後又復
如故置官場以兊便欲其易售則人必樂用不知官鏹
有限來者難繼左帑金銀出以易楮而價未嘗增徒耗
蓄積履畝而征將以收楮而民被其擾尋復寢罷此皆
已施之策竟蔑成效今欲外此以求區處之方自顧迂
疎固無以裨廟堂之末議然徧采輿論以為若聽其自
然則日損一日又不可不為之慮是以比者申嚴舊法
將以懲一戒百庶幾增長而州縣過於奉承計産以收
其楮導人以告緡或以千百券勒富室以輸鏹或爭訟
失理而挾讎以妄訴遂使人懷疑懼莫敢兊便急於得
錢者未免減價私售由此折閱愈甚朝廷慮其擾民遂
寬其限命下之日中外欣然今往來流通上下俱便復
患價低思所以秤提之策其意固美然衆口一辭謂當
漸為區處若拘以七百以上之價是增數倍二十餘年
秤提竟不能踰五百左右而今欲驟長於一日之頃於
勢恐難又以券多則賤欲收之以增價其議不為不善
但日印十五六萬以歲計之為貫殆五六千萬縱使極
力措畫不知一日之間能收券十餘萬乎况今官券散
在天下以道言之已數十千萬若收及十千萬見在尚
多其價能遽長否乎若聽其流通價雖未長於百姓亦
無輕重物價隨楮價以低昂但用之軍旅不無折閱之
慮然隨得隨兊亦無留滯若秤提太急民復疑恐必不
敢收則士卒所獲之券將安用乎當多事之秋凡百皆
仰於此若無可兊之所則其患有不可勝言者今若諭
以永遠行用不復更改或有破損則易以新楮仍發下
諸郡置場兊換免至中都則人亦樂收官又置兊便之
局隨時價稍增民必多趨而外舖必增錢以收受雖無
速效或可漸長尤有節用一策言者雖多然節其小而
不節其大所增能幾今日之券大抵耗於用兵夫兵貴
精不貴多見在之兵數亦不少若訓練而激勵之其技
必精敢於向前一人足當數人之用則可以省增兵之
費移兵戍邊必增糧食若招邊民以填官兵之闕額就
令戍守則可以省生券之費外閫不必輕易則可省勞
軍之費無功者不許冒濫則可以省犒賞之費凡此數
端動百十萬至若監司郡守悉令久任則迎送之費為
可節添差不釐務不必創增職事可併者並從省罷則
俸給之費為可減如此則軍兵之費省而增造之券必
漸損州縣之費省則羨餘之券可兊便此亦權時施宜
之一策不猶愈於坐視乎若欲復創一界斷作七百以
上之價而舊券聽其消長恐民復疑惑舊會愈折蓋新
者少而舊者多少者增而多者損不知可以相補否况
前此曾出一界當時雖增今新舊並為一價矣此又所
當熟慮者若夫從便之說節用之說皆人所共言者未
審果可行否其他竒策必有能建明者更望廣采兼收
參之公論求其至當庶幾上下俱便而無驟更數革之
弊臣不達時宜慮無一得僅摭輿人之論以備采擇
