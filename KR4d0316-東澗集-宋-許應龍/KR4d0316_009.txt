東澗集卷九宋許應龍撰
狀
辭免吏部侍郎奏狀
疏寵過優撫躬增惕竊以左銓之職實專選調之司用
比例則與法制以相違拘資格則恐賢愚之同滯能勝
兹任必惟其人既已試之罔功豈眞除之敢望伏念某
識最為下才不及中庀職成均莫副教養作成之責代
言禁掖慙無討論潤色之工復兼攝於選曹實難當於
隆委甄別流品固無冰鑑之明銓綜公平未若權衡之
審深虞曠敗以速顚隮忽叨誤渥之頒俾正貳卿之秩
用過其量愧深於榮伏望聖朝收還成命畀詳練清通
之士往服厥官庶長短大小之才各稱其職所有恩命
臣未敢祗受
辭免除權兵部尚書奏狀
疏寵過優撫躬增惕竊以六曹之長實參八座之聯司
喉舌以納言允為要職上星辰而聽履密侍清光非得
眞才曷膺兹選伏念臣受才樗散植性棗昏筮仕凡三
十年立朝已二八載誤辱九重之簡眷俾兼數職之清
華成章不知所裁曷代王言而潤色詳說將以反約莫
裨聖學之緝熙矧司銓綜於劇曹尤乏精明之藻鑑倏
叨成渙濫玷文昌退省其私若何報稱用過其量必速
顚隮伏望睿慈收還誤渥亟量能而授職改畀時髦使
率屬而佐王以平邦國
辭免兼侍講奏狀
臣談經廣厦愧無啓沃之功錫命中宸誤沐褒遷之寵
顧僥踰之過甚雖庸懵以知辭伏念某初乏技能濫蒙
知奬銓曹詞掖既荐叨選任之公講殿書帷復俾輔緝
熙之學苐慙寡見恐負隆恩謂莫善於詩固當以意而
逆志然未燭厥理豈能因事以獻言遽令升進讀之班
何以副殊常之眷伏望收回新渥改畀時髦言古而驗
於今必有格君之益著心而入乎耳無非經世之規
第三丐祠奏狀
奏牘荐陳俞音尚閟制命為義既未忍於棄捐事君以
忠詎敢懷於進退然久叨於清選愧莫效於微勞福過
菑生倏復有采薪之患心憔形悴豈宜陪持槖之聯苟
戀寵榮必遭指議輒僭伸於三凟期仰徹於九重欲望
朝廷特賜敷奏別求時彦俾居華要之班亟畀叢祠庶
遂休閑之願
表
請皇帝上壽表
天祐民而作君適届千秋之節臣歸美以報上盍稱萬
壽之觴倏拜宸章免循彝典敢率垂紳之衆僭陳奏牘
之恭恭惟皇帝陛下緯武經文勵精更始攬萬機而親
政聽斷惟勤正五事以承天嚴恭自度慮乾象未循於
躔次期邊陲亟底於奠安肆筆成書欲昭至意奉巵為
壽姑寢盛儀雖彰聖德之隆謙曷副臣心之深願况熾
昌而艾特伸善頌之忱非耽樂之從奚損欽崇之實冀
垂淵聽勉率舊章俾陳漢殿之儀虔致堯封之祝大德
得夀永觀萬國之咸寧和氣致祥行見五星之同色
第二表
思至德以承天雖堅宸意祝聖人而使壽難輟彝儀荐
輸懇款之忱冀動穹窿之聽恭惟皇帝陛下察文審己
體仁長人長發其祥適屇誕彌之月俾耆而艾盍伸善
頌之辭尚閟俞音莫殫衷悃再斯可矣敢稽奏牘之陳
皇則受之庶展稱觴之慶願頒睿旨俯徇衆情呼萬歲
者三當同嵩岳方千里者九盡入輿圖
第三表
萬年受祜盍伸祝頌之忱一禮成文荐閟允俞之命敢
輸丹悃疊叩紫宸恭惟皇帝陛下齊聖廣淵剛健中正
誕彌厥月適逢載夙之辰俾熾而昌願介無疆之祉乃
嚴恭以自度屢謙遜而不遑然四海均懽恩悉霑於湛
露豈一人有慶觴未舉於凌煙不辭三凟之煩仰徹九
重之聽冀從衆志勿替舊章使壽使富而多男當上堯
封之祝宜民宜人而受禄載賡周雅之詩
賀皇帝正旦表
三陽交泰適當五始之書百辟承休咸致萬年之祝叨
居外服敢控衷忱恭惟皇帝陛下纘紹皇圖緝熙聖學
法天立道徧覆包涵與物為春對時茂育式逢獻歲備
擁休祺臣託迹南邦傾心北極綵旗簇仗莫陪濟濟之
清班白獸發尊苐想嶤嶤之高論
賀皇太后正旦表
月正元日適當歲籥之新天相慈宸茂擁春祺之介提
封萬里贊喜一詞恭惟皇太后陛下功邁媧皇德參文
母含洪光大獨居太極之尊富壽康寧備極九州之奉
三陽交泰萬福來崇臣濫剖竹符欣逢榖旦五百里綏
五百里甸莫陪長樂之班八千歲春八千歲秋當效華
封之祝
賀皇帝冬至表
朔旦冬至適陽氣之潛萌聖德日新宜休祺之畢集紳
緌交賀夷夏均懽恭惟皇帝陛下清明在躬緝熙講學
時和玉燭三光全而寒暑平瑞應金穰五榖熟而人民
育式臨亞歲茂介繁禧臣假守鳳城阻陪鴛列去天益
遠猶隔弱水而望蓬萊迎日初長但向太陽而傾葵藿
賀皇太后冬至表
至朔同日謂之章適逢佳會壽考萬年介爾福咸慶慈
宸暢和氣於兩間溢歡聲於四表恭惟皇太后陛下齋
明雝肅富壽康寧載物含洪脗合坤元之德對時發育
助成震子之仁當一陽之潛萌宜諸福之畢至臣景迎
南陸目睇東朝五百里綏班阻陪於玉筍三千年實算
願比於蟠桃
賀雪表
同雲布濩適當十月之良叶氣薰蒸散作六霙之瑞輝
華飾物枯槁生春恭惟皇帝陛下妙道難名眞機默運
財成天地無私覆私載之偏嘘吸隂陽協時燠時暘之
證歲功攸敘農扈告豐惟皇穹隆申命之休故嘉瑞復
應期而至瓊田玉宇上下交輝桂海冰天氛埃盡洗兹
實至和之感召益彰聖德之昭融臣等密邇清光獲沾
餘潤雖實堅實好已占多黍之祥然載渴載饑當念采
薇之戍
瑞慶節賀表
十月為陽紀千秋之令節一人有慶沸四海之懽聲咸
罄衷誠仰祈睿算恭惟皇帝陛下施仁發政偃武修文
叶氣薰為太平上接百王之緒孫謀以燕翼子下垂萬
世之基無疆惟休自今以始臣偏城濫攝華旦忻逢瞻
星流電繞之祥其光不疚祝地久天長之算俾熾而昌
乾會節賀表
長發其祥上帝啓興王之運誕彌厥月眞人膺出震之
期罄海宇以交懽望雲天而請祝恭惟皇帝陛下厲精
思治立政任人煥乎其有文章昭乎若揭日月道則高
矣燕翼端拱于穆清天何言哉惠澤默周於普率斂時
五福享國萬年臣方次偏城適逢華旦蓬萊隔弱水三
萬里阻造明庭上古有大椿八千秋願符睿算
又
火德應天統式昭純祐之休電光繞斗樞載紀誕彌之
節照臨所逮鼓舞惟均恭惟皇帝陛下剛健粹精聰明
齊聖抗志百王之上游神六籍之中燕翼子以貽謀求
賢用吉以天下而為度偃武修文永居北極之尊高嫓
南山之壽臣身縻符竹目斷觚稜稽首而稱萬年莫陪
虎拜宜民而受百禄願誦周詩
天基節賀表
天生民而立之君茂啓中興之運臣歸美以報其上共
欣載夙之辰恭惟皇帝陛下德配乾坤明並日月任人
共政已歸齊國之侵疆用夏變夷復致單于之慕義自
今以始俾熾而昌宜誕日之甫臨慶休祺之滋至臣縻
身南土引睇北辰使富使壽而多男願上堯封之祝宜
民宜人而受禄載賡周雅之詩
又
天申命而用休篤生元聖臣歸美以報上敢控衷忱仰
瞻北極之尊願介南山之壽恭惟皇帝陛下厲精思治
發政施仁和氣致祥已獲屢豐之慶常德立武佇收善
勝之功嘉與含生同躋壽域電繞樞虹流渚當正月之
始和嶽修貢川效珍罄四方而來賀臣等幸逢華旦倍
激懽悰於萬斯年敬上再三之祝克昌厥後更祈千億
之祥
明堂禮成賀表
類于上帝欲伸報本之儀祀於明堂爰講合祛之制神
靈底豫華夏均懽恭惟皇帝陛下德冠百王教刑四海
奉先思孝雖當恭默之時尊祖敬宗敢替靈承之意以
禋以祀必躬必親越紼而行爰即九筵之地備物以薦
式嚴三獻之儀熙事告成蕃禧茂介臣心常拱北跡尚
滯南肅肅雝雝莫預臣工之顯相穰穰簡簡苐祈福禄
之來成
謝進讀三朝寳訓徹章轉官表
祖訓是式甫勸誦以終篇臣等何功迺蒙恩而增秩徒
負因人之愧敢云稽古之榮竊觀上古帝王以來無若
我朝祖宗之盛三聖相授謨丕顯烈丕承百世莫違軌
易遵度易則布在方策貽厥子孫聖緒紹休首先取法
邇英進讀今遂徹章慚無紬繹之勞猥沐褒遷之寵兹
蓋伏遇皇帝陛下道純德厚日就月將謂監于成憲則
其永無愆非學于古訓則豈能有獲肆令儒紱入侍經
帷敷陳三十卷之格言紹復億萬年之洪業適華編之
方竟疏渙渥以均頒臣等敢不拜手承休銘心圖報告
于内順于外當毋忘啓沃之忠尊所聞行所知願益進
光明之學
復盱眙泗州賀表
敵王所愾甫聞武烈之揚因壘而降已見齊疆之復邊
烽寢息國勢愈尊竊以天道好還方篤皇家之眷王者
無外當恢輿地之圖念彼不恭侵予王略爰整其旅已
收八戰八克之功若往而征必獲萬衆萬全之利憫其
歸附貸彼誅夷頟頟蔡城既復修其職貢茫茫禹迹佇
混一於車書兹蓋恭遇皇帝陛下神聖武文剛明果斷
屈此羣醜銷渤海之弄兵殱厥渠魁措山陽於奠枕餘
威所暨故壤復還端由妙算之淵深遂致膚功之日奏
臣側聆盛事倍激懽悰淮夷來求莫預召虎王休之對
青徐底定當賡韓公聖德之詩
復盱眙泗州賀皇太后表
如月之恒咸仰並明之德普天之下自無不服之思舊
境復還慈顔有喜恭惟皇太后陛下含洪光大富壽康
寧至哉坤元夙贊純乾之運施于方外咸瞻太極之尊
無疆惟休俾昌而熾遂使齊疆之舊重歸周版之新臣
傾聽捷音敢伸善頌方千里者九盡入輿圖呼萬歲者
三願同嵩嶽
潮州到任謝表
郎闈五稔深愧空餐海嶠一麾誤膺隆委已涓剛而視
事敬宣化以承流伏念臣鉛槧寒生虀鹽太學決科發
策濫居龜列之前束帶立朝猥厠鴛行之末九叨清選
兩攝銓曹揣分已踰抗章荐請遂沐允俞俾循更迭畀
潮陽之名郡實閩部之隣封便道之官遂上冢過家之
願褰帷問俗無帶牛佩犢之風凡此曲成過於自擇兹
蓋恭遇皇帝陛下達聰明目任賢使能更治民以考功
每重藩維之寄不泄邇而忘遠欲如畿甸之中遂令蓬
省之腐儒亦預竹符之遴選臣敢不奉法循理戢吏愛
民問疾苦於上聞期進昌黎之表率俊秀而就學更遵
文惠之規冀著微勞仰酬洪造
代謝到任表
需次京師荐拜趣行之命承流鄞水猥分共理之符已
見吏民具宣德意伏念臣玷名屬籍厠跡官聯別駕題
輿愧乏康沂之詠朱轓皂蓋濫叨守土之榮載惟臨汀
素稱僻壤土田磽薄窮簷素乏於偫儲鄰境繹騷連歲
已疲於供億雖幸息寇攘之警尚有資牧養之謀夫豈
妄庸足膺任使兹蓋恭遇皇帝陛下天臨萬宇器使羣
工務更化以勵精不泄邇而忘遠知臣嘗佐郡政必能
宣守土之勞謂臣辱在宗盟或可任維城之寄遂疏渙
渥俾效寸長臣敢不祗奉邦條恪遵侯度郡國之治先
惠養當戒煩苛田里之民無歎愁庶幾報稱
謝賜宸翰表
皇祖有訓甫誦讀以終篇雲漢為章已昭回而飾物過
蒙敷錫允謂殊榮竊觀歴代以來無若本朝之盛有典
有則貽厥子孫易繼易遵昭然龜鑑肇啓億萬年之業
具存三千卷之書聖緒紹休首先取法爾英勸誦今遂
徹章式彰典學之始終自愧無功於啓沃豈期宸翰俯
賁么蹤兹蓋恭遇皇帝陛下齊聖廣淵剛健中正朝聽
夕訪惟思謨烈之承日就月將期致緝熙之益示崇儒
而重道援肆筆以成書臣敢不拭目諦觀肅躬跽受以
報其上敢忘歸美之忱曰思無邪當體賜詩之意臣無
任感天荷聖激切屏營之至謹奉表稱謝以聞臣某惶
懼惶懼頓首頓首謹言
謝除授試禮部尚書仍賜衣帶鞍馬表
秩宗典禮濫叨遷擢之榮中扆疏恩重拜服乘之賜曳
婁弗稱駑鈍奚堪臣某惶懼惶懼頓首頓首伏念臣才
不踰人學未聞道振衣造闕初微左右之先容束帶立
朝敢替始終之一節誤蒙簡眷荐玷清華甫進長於兵
曹復易司於宗伯改為改造既頒在笥之珍載馳載驅
復被效牽之貺僥踰已甚報稱謂何兹蓋伏遇皇帝陛
下卑服即功馭臣以柄慶賞以勸善靡忘敝袴之藏名
器不假人尤謹繁纓之錫豈期菲質猥辱殊榮臣敢不
祗佩恩輝益加鞭策陳力就列愧無汗馬之勞補過盡
忠冀免維鵜之刺
代期集所謝賜御詩表
玉陛臚傳已被龍光之煥寳奎寵錫復窺鳳翥之章撫
己凌兢拜恩隆厚竊惟歴代設科之制莫如本朝待士
之隆淳化首賜於御箴天聖載頒於大學於皇今日聿
舉舊章豈徒昭藻麗之工蓋欲寓作成之意伏念臣等
躬承清問旅進大廷剴切而當帝心慙無高論昭回而
倬雲漢遽拜宸章兹蓋恭遇皇帝陛下更化勵精求賢
用吉官其始也欲示激昂詩以寵之俾增渙渥苐愧布
韋之陋豈堪黼黻之華臣敢不佩服聖言砥礪臣節以
承休德永懷精白之思乃賡載歌願述明良之盛
祝文
改元奏告天地社稷太乙宫祝文
伏以已安已治咸稱嘉祐之時丕顯丕承無若淳熙之
盛仰承祖武庸易歲元敢伸昭告之恭冀獲無疆之福
改元奏告宗廟祝文
伏以尊祖敬宗期修洪業體元履正庸易休名以奄甸
於嘉師冀緝熙於純嘏願垂昭鑒永底丕平
改元奏告諸陵祝文
理内御外期集大勲建號紀元盍遵先烈爰取嘉祐盈
成之盛復參淳熙振起之規尚冀鑒臨永垂孚佑
諸陵補種祝文
有翼有嚴盍謹寢園之奉既種既戒冀增林下之蕃庸
表孝思敢申昭告
太廟祖宗帝后神主權奉安祝文
伏以謹涓剛辰興工繕治別嚴齋宇暫安睟容俟匠事
之告成奉眞游而來復
告遷祖宗帝后還殿祝文
比嚴别宇暫安睟容兹繕治之告成奉神靈而來復用
申昭告仰冀鑒臨
顯宫皇后下宫修換了畢告遷神御還殿祝文
顯宫攢殿已畢繕修爰擇剛辰奉還神御敢伸薦告仰
冀鑒臨
立春祀五福太乙十神祝文
立春之日實開一歲之端受禄于天尚冀十神之祐仰
騰碧篆俯控丹衷伏願仙馭下臨高眞洞鑒使壽使富
更多男子之祥俾熾俾昌益羨泰元之筴
孟春朝獻祝文
伏願受祉既多降年有永自今以始舉無敵國外患之
虞遹求厥寧復見嘉祐淳熙之盛
伏願自天錫羨如川方增使壽使富而多男克昌厥後
宜民宜人而受禄永孚于休
立夏祀五福太乙十神祝文
四月維夏盍嚴太乙之祠五福錫民敢覬明神之佑仰
騰碧篆俯控丹衷伏願萬國咸寧復見昇平之象三時
不害用成豐稔之祥
嶽廟眞聖諸廟祝文
惟時季秋萬寳告成民安田里枹鼔不驚何以臻兹繄
神之靈報有彝典某敢不誠尚祈終賜永庇羣生
嶽廟聖帝祝文
岱宗四嶽春首四時祀有彝典其敢不祗雨暘時若黍
稷咸宜帝其念哉
告謝嶽瀆祝文
涓選吉辰稱秩宗祀既獲顧歆之况敢修望秩之儀仰
冀洪休永扶景祚
謁諸廟祝文
某濫叨郡寄以視事之三日祗見于廟惟神聰明正直
作善降祥某敢不奉法循理謹終如始以祈神之休自
信如此尚其鑒之
又
凡有功於民載在祀典者必於春致享焉兹舊制也矧
今物無疵癘家用平康皆神之休敢不謁祠下以祈終
庇尚其鑒之
又
聰明正直保佑一方物無疵癘家用平康仲春藏祀敢
替舊章尚祈終惠錫以豐穰
又
某猥以疎庸假守兹土實與有神分職幽明凡治獄宣
教某不敢不任其責至於雨暘時若年榖順成則惟神
是望視事三日謹祗謁於祠下
廣德軍廣惠廟祈雨祝文
歴時不雨屢致禱祈三日為霖冀垂感格雖間蒙於潤
澤猶未浹於焦枯敬遣廷紳祗謁祠宇仰騰碧篆俯控
丹衷正直聰明願鑒忱恂之懇霑足優渥用成豐稔之
祥
天目山龍井大雄山祈雨祝文
伏以六月不雨豈勝旱暵之虞三日為霖願沐霑濡之
賜雖屢伸於祈禱猶未遂於感通爰遣廷紳偏走郡望
嗟鬱攸為沴民生已困於煎熬苟膏澤愆期歲事必遭
於荒歉願垂隂相俯鑒衷忱龍翔而景雲興沛為甘霔
榖熟而人民育迄用康年
龍井迎水祈雨祝文
七月不雨深懷卒歲之憂三日為霖冀遂有秋之望敬
憑道侣往叩靈湫丐勺水以迎還竭寸衷而致禱願垂
孚佑亟賜感通龍翔而雲霧興大沛滂沱之澤榖熟而
人民育永消旱暵之虞
後庵祈雨祝文
荷鍤如雲方興農事覆手為雨全賴佛慈矧偏壘之並
山乏巨川之瀦水膏澤不下豐年曷期謹騰寳篆之香
仰干大覺願灑淨瓶之水散作甘霖
龍井請水祝文
龍潛於淵孰窮變化天久不雨敢後禱祈矧外臺方切
於咨諏而靈跡欲求於顯著願因亢旱大霈甘霖既足
既霑益廣及民之利至三至再即膺封爵之榮已削牘
以敷陳冀垂休而昭鑒
韓文公祝文
惟公文起八代之衰道濟天下之溺屈臨此邦猶不鄙
夷其民而訓迪之遂使遐陬同風鄒魯某被命此來敢
不仰遵懿範一意作成以期文物彬彬之盛兹因祗謁
敢控衷忱
祭告土地祝文
眷惟廟祧之所厥有里域之神屬兹繕修實資呵護庀
工云始前告是宜
後庵祈晴祝文
大田多稼將遂有秋驟雨終朝浸成積潦恐三農之觖
望仰二佛以投誠伏願以慈悲心出方便力現眉端一
毫之相盡掃妖雲使鄞江千里之民同瞻佛日
又
三日為霖雖免旱乾之慮大田多稼適當成熟之時恐
或浸淫必妨刈穫願軫慈悲之念曲垂覆護之私迄用
康年毋以隂而以雨亦有高廩庶如櫛以如墉
又
零雨其濛恐妨刈穫先事而慮盍罄禱祈謹載啓於法
筵願曲垂於終惠舉頭見日咸欣赫赫之光納稼如雲
俾遂穰穰之慶
獲感應奏謝祝文
齋心滌慮屢致禱祈轉隂為晴已蒙應格幸免浸淫之
患敢稽報謝之恭所欲必從行遂千倉萬箱之積自今
以始更慶五風十雨之祥
