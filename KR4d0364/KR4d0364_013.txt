雪坡集卷十三
宋姚勉撰
詩(五言律)
新晴散步
晴曉芳蹊潤幽尋得自怡露粘行草蝶風舞罥花絲竹
靜聞鄰話林虛度客棋意行無伴侣池上只鶯知
春日即事
行野醒春困看山立晝晴鳩啼青樾破鷺匝綠秧行物
到忘機樂人因遠俗清覓詩無斷句敲板午茶聲
山齋
茅齋住翠林一逕總清隂澗近水聲入窗虛山色侵讀
書依竹靜送客出花深此地無塵俗令人長道心
芭蕉
窗外幾芭蕉幽懷慰寂寥晩宜風颭颭秋稱雨瀟瀟清
滴漁篷碎徐翻鳳扇摇進修期似爾日日長新苗
歲暮
歲莫仍為客書空默自嗟鴈聲催念友魚鱠起思家廊
静風鳴葉窗虛雪入花醉鄉聊避世天外自寒鴉
山市
路詢山市宿店近石橋横老水穿簷過低窗照水明雨
聲凄客思野處惬幽情沽酒聊牽睡茅柴醉不成
舟泊蘭溪湖頭市遇雨
望燈投野市衝雨泊征船茅店不容客柳堤聊枕舷欹
眠濤拍枕起坐漏沾肩夜半瀟瀟歇推篷月在天
送王仲安歸武昌
武昌洲畔去端不為魚肥要超初平石同娛萊子衣夜
長秋雨急天闊白雲飛何日鵲烏喜北風鴻鴈歸
登四聖觀月桂亭有感
石刻云紹興十三年清凉居士韓世忠建
將軍休戰伐居士號清凉亭創煙蘿古山深月桂香夢
䰟猶朔漠風景已錢塘往事都休問鐘聲又夕陽
登北高峯
秋風吹鬢影凉意足登山人立晴林杪猿啼霜霧間好
山多佛占浮世只僧閒我亦耽竒者禪扉日叩關
冷泉亭納凉
人間方鼎鑊个裏獨冰霜自是清難濁能令暑亦凉客
遷愁瘴海妃浴涴温湯惟有兹泉冷冷中滋味長
放生池納凉晩歸
湖面輕煙起前山漸不分鐘聲連寺答人語隔船聞吟
客衣生月歸僧笠帶雲及城門未掩燈火已紛紛
湖上隠者所居
家計松梅竹日程琴酒碁呼猿僧到處放鶴客來時壁
上皆蘇字窗門只白詩卜鄰心已决未得買山資
病後久不到湖上晩與客到斷橋
病後久不出未知湖上秋偶逢佳客至小作斷橋遊荷
暗仍香岸柳疎猶舞樓相期明月夜更此放扁舟
次劉仲山餞歸韻
幾同湖上飲俱愛晩山青雅趣方泉寺離舟又浙亭贈
行詩自好愁别酒休醒後夜思君處桐江傍客星
富陽道中
翠駕凋零盡芒鞋響葉聲晴江潮後綠寒日竹間清曝
背翁微睡挑包僧自行離京纔一日便覺惬幽情
道傍水閣
一川澄不動山色浸分明噪晩鴉寒甚窺魚鷺瘦生人
家江閣好天下釣翁清想此幽居者何知有利名
丈室
蕭然丈室虛彷彿似僧居影與身為伴琴和鶴也無飯
時三種菜香畔一函書不似僧家處曇曇髮幾株
贈徐處士
劒津徐處士湖海盡知名術造勾庚妙書研遁甲精寒
齋留爾久别驛若為情定赴秋風約西湖酒重傾
客中遇雨
名韁驅遠役挈挈未遑安春只雨中過花從客裏看水
聲添昨夜風力盡餘寒但喜前程闊不愁行路難
及第歸入江西界
得得還初隠秋風信馬蹄此心宸極北今日大江西戱
綵呈君賜擎珠教御題家庭真樂近蓐食聽晨鷄
送梁新恩夢靁歸鄉
晝錦賦歸歟梅花萬里餘同盟難此别後會定何如袍
綠為親壽編青課弟書燕山今再有五桂耀鄉閭(梁氏有五)
(桂坊)
送王希聖歸興國赴舉
之子趣裝歸占黃已在眉雕蟲觀暇日薦鶚信秋期喜
有傳衣鉢慙無助鼓旗捷書來報我端的菊花時
贈煜上人
遶院蕭蕭竹僧中爾獨清佛燈行道影梵磬誦經聲露
葉晨蔬熟風松晝茗烹夜深誰伴侣月在石窗明
送趙僉判(與輻)美任二首
佐幕此三年邦人盡說賢吏寒清夜月民暖小春天祖
帳旗交綵歸裝石壓船甘棠在何許積粟市橋邊
底事三年裏纔膺兩薦書邦侯辨寳晩使者設羅疎知
已初何計能官自有餘漢庭今欠者子政與朱虛
與毛教授
州有典客吏以賄得官天基節乃敢立祝壽班雖
前此嘗吏之者亦不羞也而廣文毛丈獨能叱而
去之充是心以立清朝必能排姦邪去不肖矣喜
而賦之詩
舉世無清濁誰歟障倒瀾獨能驅鴈鶩不使汙鵷鸞此
事雖云小其人已可觀近來峩豸者欠此廣文官
次陳肩䕫韻
蠻觸争蝸角興亡土兩丘一家文到古萬世月行秋鰲
可三山冠鵬湏八極遊胷中治安策時事幾堪憂
贈廬陵三劉神童
唐時劉正字今復見廬陵珠樹三根秀金門一日登贈
君無句錦覓我到溪冰不為炎凉變童年有此能
寄題上饒周儀仲西疇
聞君負北郭築室扁西疇綠水人家曉黃雲穡事秋吾
生如有此外物更何求堪卜東鄰否耕餘着釣舟
送胡教授之沅水任
君今鳴木鐸名與芷俱香後夜月千里美人天一方往
追湖學躅更挈楚臣芳了却臯比事歸來振鷺行
近聞沅水路今亦是風寒忠信如先教邊陲儘易安勿
云師可去甘與國辭難文武能兼盡功名更好看
有感
范張心許友餘耳面為朋世路巇於嶺交情薄似冰綈
袍非舊戀結綬况同登亦莫他人責先施恐未能
夢太夫人如平生
山鹿隨麋樂林烏反哺慈傷心惟夢裏有母似兒時愛
子平生念思親隔世悲松楸霜露冷北望淚交頥
靈源上太夫人塚
一别慈闈面春風十五花不知人有母誰念子無家社
雨鄰巢燕清明壟樹鴉動皆傷感處慟哭夕陽斜
題族子霆伯西征錄
閒味西征錄霜橙嚼鱠虀俊聲壓湖北詩派接江西鎮
日心相憶何時手重攜相期一樽酒重與叩雲溪
贈玉隆都監周抱一
一别丹霞洞何年到此邦犬隨燒藥鼎鶴伴改詩窗談
柄風生席清標月在江西山聞欲隠來訪鹿門龐
晨興
晨興未梳盥此興亦何清看竹鈎簾坐澆花遶逕行葛
巾聊復正塵事即時生安得簞瓢足扄門遂野情
贈趙神眼
杜門人事少排闥相師來童子忙驅鶴先生正看梅煩
君滕口說如我豈身媒水鏡能司馬隆中覓異才
安象祖携子餞行英爽可愛贈以詩嘉其有好
德秉彛之天必能世其家
西蜀安公子為謀不在身倚楹惟國事于道亦忠臣偉
矣雙書藁清哉箇逸民丹心天所相宜有此麒麟
和姜明甫
詔放山林去時人冷眼看新詩為我贈高義似君難又
說同年弟尤知取友端市將梅子隠冠尚貢公彈
和葛德遠
脫兔驚罝逸潜魚畏餌逃山林聊復爾湖海可曾豪藥
笑多方誤棋嗟不着高且湏随野鹿共此食苹蒿
霧豹文雖隠風蟬蜕即僊伴書猶有劒食硯豈無田發
藻多師董思經敢笑邊晩成知大器天詔正求賢
挽十尊長居士
聘君今已矣月入少微星又失宗盟長空悲族譜亭生
芻嗟莫致歌薤若為聽只喜隂功在三槐已綠庭
又代作
鹿門龐德公欵段馬少遊古人不可今君賢抑其流清
風足廉頑厚德亦鎮浮君今復古人善士吾何求
代挽甯西雲
杜牧先銘墓淵明自祭文兩賢真造理百世又逢君把
釣溪沈月著書山鎻雲誰能上遺藁堪辟木天雲
雪坡集卷十三
