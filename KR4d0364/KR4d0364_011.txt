雪坡集卷十一
宋姚勉撰
詩(七言絶句)
春日即事
梁燕無聲半掩關晝長人静覺春閒閒中却有農歌起
聲在晴煙綠處山
花下聞鶯
吹花不起午風輕懶絮閒絲颺暖晴詩料滿前收不盡
海棠花下又聞鶯
催海棠二首
燕子銜春已幾時嫣然未見茜紅枝天開錦幄烘晴晝
着力東風一夜吹
把酒叮嚀蜀海棠睡紅何似未忺粧不嫌老杜吟無句
定為淵材恨少香
海棠一夜為風吹盡三首
翠底紅嬌得幾時不甘飛動雪臙脂問天借醒書窗眼
為報東風且慢吹
不作天開錦幄紅却成急雪舞回風多應欲襯吟春步
綉出香裀展逕中
海棠自是百花僊霞袂霓裳下九天昨夜詔歸紅玉闕
但留翠幄鎻晴煙
海棠落盡葉間猶見數花
狼藉吹花一夜風錦裀織就錦機空葉間尚有餘春在
深處嬌藏四五紅
花障
綠外穠黃白外紅一屏香錦立春風天真步障豪難敵
借與王家賽石崇
綠隂
紅滿芳蹊綠滿叢未湏惆悵怨東風綠隂正耐經秋看
不比花纔十日紅
晝步江村
碧空一片水雲飛竹裏人家午唱雞江路雨晴芳草潤
杖藜行遍水東西
山中
俯掬清泉潄齒牙仰看白日照山花山中閒趣誰能會
更過僧房話午茶
豫章道間
平疇雨過稻花香草木風前舞翠光天意知儂今日出
先期一夕薦新凉
書塘浦橋壁
密邇松楸彩霧開卧龍行矣起春雷大揮椽筆剛題柱
即日高車駟馬來
題桂籍
年來文物盛江西捷幟聮翩報錦溪好把香名題此籍
此題已兆杏園題
廷唱日待漏麗正門
觚稜片月影將西鵠立宫門待啟扉驕馬似龍旗似雨
不知誰是狀元歸
鏡齋相士求詩二首
鵠袍待對滿京華剛許癯儒作探花性淡不知花可探
班頭獨立紫宸衙
人間鏡是無心物物到皆知醜與妍欲得一雙如鏡眼
中書堂裏坐搜賢
贈賈相士
相見湖山記昔年吟肩坐聳聽寒猿秪今面目何曾改
剛被人呼作狀元
謝田賢良送蓮藕
京陌塵埃渴肺腸藕蓮分惠帶湖香羨君一葉穿花底
醉吸荷筩月露凉
遊湖
雲錦香中着艇撑煙霞高處步笻登寺逢好處都遊遍
身似西湖過夏僧
玉井亭觀蓮
幾隊紅粧擁蓋青凌波僊子立娉婷晩凉孤坐香風裏
如在西湖四望亭
題江山風月樓三首
明月清風不用錢謫僊吟思浩無邊此清若也錢能買
金谷人湏勝謫僊
江上清風月在山葉舟赤壁蜕塵寰坡僊心事君知否
不取一毫天地間
風月江山自四時个中誰識活天機會渠結峙融流意
方解吟光弄霽歸
題梅谷詩藁
不與春風落世間萬山明月雪漫漫谷中更有人如玉
招隱不來清夢寒
丙辰冬和樂魁聲道四詩
蘭芷懷思未敢言美芹良欲獻君尊八珍側畔堪容得
虎豹狺狺踞九閽
白柄長鑱曉入山欲尋黃獨駐君顔雲深路晦東風雨
惆悵空携竹笥還
龍堂魚屋悵君歸桂楫荃橈蓋九芝望斷碧雲天愈遠
美人南浦竟安之
時節驚人欲折心空階片葉又秋侵燕歸鵙止渾閒事
只恐山寒雨雪深
雪中雪坡十憶
近水新栽一巷梅而今雪裏想齊開只愁夜後花幽獨
誰與携笻踏月来
此君應似舊平安瘦節森然最耐寒萬葉瓊瑶光照眼
夢披鶴&KR0769;倚欄干
磥砢擎雲十丈松冰髯不剪照瓏鬆曉窗明眼山前雪
猶似巡簷看玉龍
對床風雨飽曾聽聽雪敲窗更自清舊日擁爐聮句樂
而今欹枕打篷聲
近郊勝處小雲居一水如龍凑佛廬長記釣蓑披雪去
磚爐温酒煑溪魚
倚空銀管立嵯峨看雪湏登窣堵波一覽瓊田三萬頃
分明掌上見山河
冰襟玉袖幾交遊儘自風流勝子猷有興可乘應不盡
定無門外便回舟
萬箇琅玕遶舍青風聲相和讀書聲蛛絲近日應侵几
孤負虛窗照雪明
帳窣銷金舊党家未知清處在煎茶便應歸去燒松葉
細碾槍旗煮雪花
欲折梅花寄故人驛無來使草成茵輕風細雨分寒暖
已是江南數日春
題雲窗
詩材無限思無窮歛在唐人四句中參透此關猶細事
作詩知道始為工
贈畫師二首
虎頭筆法得来親佳士相逢必寫真今代英雄良不少
未知誰可繪麒麟
胷藏天巧錦雲梭萬象都收入網羅只作蟲魚非磊落
安排手筆寫山河
贈石工二首
削玉裁成巧自然雲根水骨更無堅不知可助媧皇否
補取人間缺處天
禹世龍門巧鑿人傳來心法妙通神倩渠斵取擎天柱
撑拄明堂億萬春
章釣僊吹鐵笛善醫眼與齒相說法尤高
穿雲裂石笛聲秋興在江湖一釣舟貫柳無魚囊有藥
直鈎應是太公鈎
嚴於治齒要如軍治眼當如愛護民此術儘堪為世用
釣魚船上豈無人
眼眵書册隠廬蝸徤論誰聽落齒牙說起元龍湖海志
扁舟又欲出蘆花
贈吳相士二首
不分麞頭愛虎頭世間能有幾封侯何如静去修天爵
此貴人人可得求
盡道狐裘勝緼袍誰知富貴只鴻毛急流若使真能退
不作神僊更自高
贈高眼陳相士(并序)
天下有兩等眼一俗眼一具眼具眼識人於未遇
方窮而知其達俗眼窮則毁之達則譽之者也豈
惟世人凡以卜相名號為能知人者其眼亦往往
而俗窮也則曰子未可問舉第既達則曰吾嘗許
其舉許其第窮達各一舌是何號為知人者亦若
是邪獨陳高眼者則未然方丙午秋榜將揭高眼
謂予曰子虧籌可惜予時頗忿其言越明日榜揭
予與胡英甫皆自正榜出而亞方驚異其虧籌之
言有詩遺之己酉其說復爾亦騐今秋高眼至予
迎謂之曰予今無功名妄想矣子非再來以虧籌
相語乎偕坐而笑高眼睥睨良久謂予曰子今雖
不虧然亦虧舉首矣今年春秋作解頭吾已屬之
他人子當詩賦薦予亦未甚信其語越旬日榜揭
予春秋卷果失利僅以詞賦為第二解頭春秋則
予畏友胡季㢸也夫許人薦易許以某經薦難乃
果如其言豈其嘗以舉首許季㢸故不復可以䛕
我姑以詞賦薦許之遂幸中耶抑真有所見耶以
丙午已酉之言驗之則真有所見亦若可信高眼
言既驗復來索詩予問其丙午之詩安在則壞爛
於醬缶間久矣不復有矣窮則棄其詩達則復索
其詩高眼亦轉而俗眼耶予所喜者不喜高眼今
日䛕我之言獨喜高眼前日不䛕我之言予之心
無窮達高眼之眼不當有窮達然後高眼益高而
俗眼自俗予不復作詩恐他日復為所棄高眼曰
子明年且上第他日見吾將以錦軸裝詩進矣予
笑曰世間有是人耶眼雖不低俗不可醫乃賦吾
庭前之梅以清其俗詩曰
請君着眼相吾梅自是羣芳合遜魁但有一般難相處
玉堂也似竹籬開
再贈(癸丑十月)
黃金在手亦能揮争奈無錢自忍饑未得酬君錢百萬
且先持此一篇詩
高眼執去秋筆帖來取相錢驗之是醉狂時所書
高眼之言則驗矣予一窮入髄安得有錢百萬以
償相債耶輙效顧虎頭施財例以詩予之諺云一
字直千金一金漢法一斤金也此詩二十八字是
亦二十八千金矣高眼笑曰其如字不堪煑何
贈尋賢相士
三載湏尋一狀元難尋却是狀元賢近時横浦梅溪老
方是人中第一僊
殿直求賦狀元遊六街詩
玉絲鞭裊散天香十里欄干簇艷粧但念君恩思報稱
懶騎驕馬過平康
離京留題蔣店
閤門傳旨放朝參歸覲親庭曉整驂葵藿丹心猶戀戀
五雲繚繞望宫南
瓊瑶為室玉為臺隔岸羣花照水開莫道此樓容易上
天香曾到此中來
宿珠橋見龍上天
升天舊說有神龍今覩蜿蜒在目中莫道已騰霄漢了
願施霖雨作年豐
贈李樞幹三首
身方否極當如泰命到通時亦似窮此事摠皆由自己
筭來都不屬天工
盡道掄魁世所榮誰知須要似王曾鳳池身到渾閒事
如董如何豈足稱
富貴功名不足誇肯將一第博榮華春分正欲均天下
何必長安看盡花
贈達齋術士二首
昔年甕牖讀書時誰許蟾宫第一枝今日誤恩纔入手
便來争說鳳凰池
鳳凰池上亦何榮道義曾知有利名達則春風天下共
窮時曉雨隴頭耕
贈吕南叔談命二首
開口談天數似麻向人諂笑詫榮華惟君說命能窮理
說到精微别一家
龍首皆求到鳳池此心只為利名馳吾儕所志惟天爵
厚禄高官摠不知
再贈尋賢相士二首
逢人說相不求錢春色湖邊一醉顛眼法自高人幾看
不尋富貴只尋賢
姦蔡邪丁兩貴臣目光不瞬漫精神相師若有尋賢眼
莫看包羞禄位人
再贈陳高眼二首
高眼先生本姓陳閱人多矣妙通神地爐傳得麻衣法
恐是希夷身後身
狀元出應河連䜟人說先生相法真更有河連丞相出
不知高眼屬何人
贈蔣儒宗筭星辰
看破浮榮醉色醒如貪青紫豈明經只煩君把天機泄
四海如今幾福星
贈張山人談命
等閒客裏捧茶甌說到人間第一流圯上遺編今在否
異時來問赤松遊
贈古鑑相士
以古為名便異今况能有鑑照人心舊聞古鑑知興替
借與清朝獻六箴
贈趙碧眼相士
李白唐宗英也能識郭汾陽今趙明叔亦天姓乃
能知斛峯李先生先生當世第一流人物也能知
之賢於識汾陽矣敢借斛峯先生韻送之
拂袖蓬萊羣玉峯伊人不可遡游蹤煩君喚起山中睡
為說蒼生渴雨龍
贈天台相士
龍榜鳳池俱細事十年身到待何如問天乞取百年活
圖得山中飽讀書
贈鄒相士三首
浩蕩狂風晝雨霾燥田渴雨欲生埃煩君為覓為霖手
傾倒天瓢澤九垓
玉帳元戎過福州誰擔此擔向邊頭中宵敧枕難成寐
底道儂無隔夜愁
人生有子萬事足不問官稱有與無老子希文何事好
踏渠脚步得堯夫
雪坡集卷十一
