雪坡集卷三十
宋姚勉撰
書
上大參蔡久軒書(丙辰十二月)
某比僭拜書伏廑賜答兹不敢縷叙以瀆師聽某仰蒙
憐念榻前力薦遂忝召恩禄不逮親本不忍問仕第以
殊恩深異且先生在某不敢不一來初離鄉邦則聞有
立石三學之事某已悔其出矣行至臨川見屏斥學校
士類之報私心大為之傷痛上三十三年如天之度未
嘗有是也小人誤之以至於此亦欲到京流涕痛哭一
言而去又聞先生以道去國而未見報及至上饒得觀
所傳御批則知時事大異夫所謂大臣者以道事君不
可則止先生此去甚合于道而乃以為此風不可長然
則貪榮嗜進頑鈍無恥此風顧可長哉先生既不在朝
某安可一日與羣小並立已決意不復出仕歸讀先聖
賢書竟買舟自信江西去矣然欲吐之忠滿懷憂愛不
能自默妄援蘇老泉先生以疾辭召試上書仁宗故事
僭作一書與申省辭免狀偕往廟堂懇訥齋丞相以韓
魏公例為之轉以上聞聞與不聞却在丞相某但欲盡
吾心之所安耳非不欲到京後言然候班對則尚遠請
賜對則必為羣小所遏絶近時欲言而不得者不知幾
人矣某不欲更犯此陷阱枉為所誣衊而去則心事不
能以自明故不若見幾而作不俟終日先生以大臣去
國猶以為此風不可長某螻螘小臣若一言竟去得禍
必重他日開嶺海之路者自某始是某招禍於善類也
及河而反庶可以自靖矣亦知先生取道自信歸閩某
欲小候但某既有封事不欲使羣小謂先生與某商量
做來則門弟子重為先生累故亦不敢伺見三年不得
承謦欬一旦相隔止百十里許又不得一親炙而行天
也如何以泣以歎先生歸在雲谷之下某明年春專自
寒鄉徑往一拜師門庶可小留以卒業亦不在今日一
見也第恐某拒違君命犯觸時諱或至竄斥則所願不
得遂耳儻藉庇存得免於罪躬執杖屨兹不遠矣預切
欣忭書藁未達君父不敢拜呈等乞鈞察天氣栗烈伏
惟為宗社道統壽重里有委役某恭承
與佑神蔡仁齋書
某拜别道德之誨已三載蒙恩祗召亦謂即可遂一答
拜行至上饒去天已半忽覩邸報則知尊公大參先生
以道去國此舉勇甚近時不能明去就之義者皆媿矣
不惟見先生與近時諸公不同亦以見魏公有南軒之
子贊決之力高於庸俗千萬也甚盛甚休欽羨欽羨先
生既已去國某安肯一日與羣小並立乎其位已決意
不復出仕歸山林中讀書然愛君忠忱不能自己妄援
蘇老泉以疾辭召上仁宗皇帝書故事作一小書極言
時事却不敢激訐但以用人聽言立說願保持初意書
未上達不敢以藁拜呈恐流於訕上訥齋一書及申省
辭命乞嶽祠劄子却别紙錄呈大槩封事之意與上丞
相書其意皆同但丞相之書辭稍勁封事則微婉告君
之體不容不爾也轉以上聞與否却在丞相某但欲盡
其在我以求此心之所安某非不欲到京後言但近時
能言之士往往未及一言即為羣小遏絶先得罪去某
苟至此心迹無以自明故不若不落其阱為是聖賢之
學最要明出處兩字文公先生釋不入不居之章有曰
君子見危授命則仕危邦無可去之理但在外則不入
可也蘧伯玉可卷而懷之亦聖門所深取故某日夜忖
思中道見幾而作未失及河而反之義是以翩然自信
江竟歸尊兄其許之否某昨在上饒邦侯陳寺丞處見
尊年丈書亦知旆從取道由此自當伺候一見但不欲
羣小騰謗謂某中道見尊公大參而後去所上封事乃
商量為之如此則某重為師門累故叔向不告免焉伏
祈尊察某明年春儻不以罪斥嶺海即自家山徑拜門
墻則是時進而請益於師退而就正於友某樂也賢於
與羣小並立遠矣幸終教之臨行忿忿拜字不肅等惟
賜之矜恕
某平時於天人二爵看破極分曉區區一官棄之猶
敝屣欣然于心若使某貪榮嗜進阿附今之權姦以
希不次之擢有死而已某不能也歸家杜門讀書其
樂甚大伏乞照察
通侍郎牟存齋書
某門生也當時修起居之禮而八年山林不能布一武
於庭拜一字於几負罪萬萬雖然事師者必有以不辱
於師之門不在於以世俗之禮事也迹之疎先生必不
罪心之親先生必有以知我矣某癸丑别丈席後即嬰
大故忍不死丙辰服闋冬祗召道聞巨姦得政不欲前
驛奏一封懇程相國轉聞引疾徑歸席藁俟罪至正月
遂得寢命之劾初以韓愈得出宣公之門自竒至是又
以韓非得附老子之傳自慶不自意有此遭逢之幸也
先生清標勁節天下所知彼何人斯乃敢汙白圭之白
莫不為先生憤而某則獨為先生賀也夫以脱鞾亭一
記取禍公論日月萬世杲晰綠野午橋何以異金馬玉
堂哉抑今之時則不當聽先生綠野午橋也朝有杜富
韓范邊無契丹元昊倚需環召以重朝廷疽根已除正
氣斯復某每食必禱深念不可久曠門弟子之禮獨貧
不能遣使輙恭咫尺託同年丈子及翁拜之簡慢有誅
曲祈矜恕晩春漸暑伏惟為斯世斯文壽愛即霈霖雨
以澤四海某不勝拳拳
與計院王南山書
某至敬無文弗敢為世俗寒暄浮語以溷崇聽仰祈宥
察某拜别朝榘積歲仰與山高中間先生以外庸課最
入六院不能賀繼聞以太夫人憂去國不能弔二罪併
糾其又奚辭兹審已御祥琴即膺召綍某不特為左右
慶蓋將為天下慶先生文章之言語妙天下剛直之風
采動朝端舉世謂寳祐之王洪必繼端平之王洪矣洪
竟以朝陽鳳鳴而王素之鶻乃暫歛其翮鎩而未擊中
外之望尚孤也雖然先生謂履齎毋與噲伍之言世皆
播誦使斯言早行豈至大壞極弊若此之甚耶是又可
惜也抑熙豐諸人破壞灼爛至於不可收拾又必頼元
祐諸賢徐起而拯救之巧匠恐不應久袖縮於不善為
斵者之旁也昨嘗與鄒學錄丈話及仁祖時有吳正言
嘗為審刑官奏議可上心將除御史未幾以憂去然數
年後亦除言官以此見合作官職自是推不去此事甚
與先生前日類前者類後者亦必類矣第不知先生當
今之時得前之位法筵龍象之所觀何義為第一乎卧
庵膝吟静觀羣動必有偉見儻可教之否某養親不及
問仕無心獨以上恩未酬去秋誤召辭不獲免冬強一
行纔至半塗時事駭人憂感至疾不能前往深知主上
聰明偶為羣小所誤又不得自默拜䟽以聞而竟歸故
山閉門俟罪罪大罰小僅從寢命愈切悚惶益密益深
以恐以懼第方苟安藜羹藿粥之粗遣而又有荆釵布
裙之深悲憂患相仍情味日惡雖素難而行無可尤怨
亦切自痛也先生豈無可以玉其貧賤憂戚者乎願安
承教兹因鄒學錄丈往賀趙侯開藩知必到廡下以拜
輒附狀以訊起居窮約之中更無可以侑書者然苞苴
之講亦非所以事先生不惟無之有亦不敢伏丐重察
與蔡佑神公亮書
某久不拜君子動静之問仰心渴如中間甚欲一造門
墻謁侍尊公大參相公先生就訪南軒於魏公之側以
遂承師親友之志念此久矣薄命多蹇厄會日殷去年
春而有悼亡之悲今年春而有哭弟之戚家素貧嗷嗷
數百指待食於某而又罹此患苦身單子幼叔出而無
季處安可遠役於是此願未克即償遐想尊年契兄於
家庭父子唯諾之間皆聖賢道德性命之奥其樂不可
量也時事日異於前惟有掩耳不敢聞閉口不敢語而
憂則不少忘而已在畎畆間惟知農事春旱久種幾不
入土初夏之末方雨秧苖已老入田穟不復長穎栗甚
稀秋穫可十分之五糴五百萬二在江西鄉間乃當四
十萬常歲苖斛七萬耳必六其七乃可足殫其地之出
竭其廬之入不能也明年殆無粟可食矣某若不為餓
殍必亦流民之一也能無憂乎杜門林棲不敢交人事
然時報亦竊聞一二向覩除目見尊年兄有泉臺幹官
之命尊年兄其亦肯屑於一出乎將朝家不欲使賢者
久閒邪人皆山林誰其為國家辦事固不可皆不出然
今日風俗瀾倒甚矣所賴為君子者立脚堅牢少為之
砥柱庶幾猶可以救貪得嗜進頑鈍亡耻之風此某之
拳拳仰望於兄者惟執事謹之重之天下宗師之家大
賢執政之子甲科名勝之流舉世之所瞻望焉者恐不
假乎禄仕也某極貧為貧固亦可仕然決不敢枉道以
信身餓死事小失節事大也惟高明察之尊年契兄識
見超然必有以處此烏用某僭愛而莫助聊復覼縷耳
游之道久客高安聞其歸趁秋試因便奉書以溷執事
恨不能細有便風幸乞時有以教之
與節幹鄒仲遠書
某至欽尚質不敢為世俗寒暄問候語以瀆尊覽首祈
垂照某拜别教誨忍數年矣伏自江臯奉餞朝帆蒙被
贈處之言以為針訂頑愚之藥石至今誦憶不敢忘徒
以出處殊塗去仕國復遼遠末由尺書以訊興居雖然
在金華猶可言也今治在廬陵而某亦失於恭先長者
之問不敏之罪其又奚辭兹諗簡知賢侯創辟藩郡以
春秋康濟之學贊威文節制之師幕府有人風采震聳
伏惟驩慶深擬錦晝少叙賀私乃不知即赴瓜時莫獲
侍拜崇瞻翹仰徒切下忱欽以某官盤胷以蓬萊道山
之書縟筆以春濤瑞錦之作才美固超乎餘子之上矣
而且造徹理窟湛如其扄涵泳聖涯粹乎其宇允為儒
家有用之學昭代必任之才綠水紅蓮暫焉借重紫樞
黃閣政此需賢姑背日以斜飛即覽輝而翔集某鈍而
弗穎方不能圓僅竊末科遽罹大戚問仕之念已懶矣
丙辰誤召甚不願一出故山獨以君命莫違國恩未報
懇辭弗允強顔一行僅至上饒時事駭目諸賢相繼去
位臺諫與士為仇三學所斥逐諸生纍纍滿道景象如
此自知雖往亦決不能入其保社又聞新有榜約揭示
朝堂朝士不許上書對班不納副封者多不得對欲言
又復不可然又不欲默然不忠告而去妄陳封事以書
托丞相轉聞抱疾歸家杜門俟罪聖度天廣釋而不誅
僅從寝召罪大罰小愈不自安益密益深羹藜藿而味
故書不敢與一毫世事然而君親弗報抱歉尤多未知
所以自立以為始中終之孝者先生長者能不念而教
之乎拳拳昱望敢不稽首某久欲以賤姓名到几格苦
無其便兹永豐稅院豐城王丈元剛某之友也舊在端
齋先生幕底去年四領舉今年復失南省不無問禄之
想往賀端齋建臺又欲求小小辟闕然不敢自請竊知
鄉先生為端齋所推重無言不讐以某邑子黨童俾以
羽言為請於下執事伏惟春風齒頰特有以嘘其枯而
吹其生幸甚幸甚某末由侍坐請益惟切傾瞻聞有中
庸解已成書便風賜副本䥴教尤感有鄉邦委策晚出
之所當承奉併希融照
回鄭持正書
昨升父詹丈遞至所賜書陳誼甚高荷意深重某聞賢
者在敝鄉久矣無由一拜乃今得觀偉論雖未識面而
已知其心執事舉近世諸老及今諸公而勸戒之藥石
之誨也抑近世諸老非某之所敢望也而亦不敢勉強
也今時諸公其富貴則非某所尚也其人則某所不能
為亦不敢為也無益之請如干與外事請謁州縣某平
日不為之有請者必掩耳而走今亦無以此請者獨間
嘗作一二文字以習氣未除不能不拈筆弄墨耳然亦
無害於道理乃作之未嘗有過實者也歛影韜芒慳惜
咳唾自今亦謹聞命矣等時論如蛙黽之鳴遵大賢如
規矩之正此則某之素志敢渝此言子路聞人告之以
有過則喜諸葛孔明亦言但勤攻吾之闕今而後苟有
過聳聞砭鍼新年許賜迂臨幸甚雖杜門當掃關以俟
奉荅草草伏惟孚亮
與提刑李後林
某伏自去臘仰蒙賜書嘗僭具咫尺謝不敏計徹尊覽
某是行趨京甚欲自屬邑安仁至統郡伏謁以洗尊慕
之渴以請開警之誨有定嚮矣不謂十七日離豐城纔
一朝夕忽王將使元剛馳疾足報敵騎已在隆興對岸
石頭渡欲過湖窺浙某深恐到使郡之後萬一道路或
梗不可得而赴京雖依二天之覆可以苟安然聞雞而
避不足以為忠死而無名不足以為節不仕則已既肯
出仕則事君當致其身身也者吾君之身也非某之所
能自有惟宜勇往前進捐軀效死於吾君之前以盡已
之職分用是又不可得而進拜詢之道路至使郡自安
仁而來尚須三日自使郡而出上饒又須四日中間豈
不蒙延留數日則動是旬餘權其事體又不若以旬餘
而亟趨君所也惟是豈無救急之著當言之事合條陳
於吾君吾相之前者皆不能受耳提面命而去為之悵
然不侍尊誨三年相望使治二百里欲一見而不得見
抑天也夫雖然先生必時有便郵入京因風賜教千里
亦如侍席也某未龜侍晤又是何日向風依依伏祈以
道壽重為國扞藩即歸禁近柄用以福天下
回文本心榜眼
某久不奉起居無時不仰德也去年春忽見當路辟尊
年魁入幕府相去遥遠不知就與否又見吳同年節卿
亦在其間料必有談笑青油之樂亦欲探便遣一書相
聞而不能至秋乃見前之辟年魁者轉而為後之怪舉
以駭以愕以歎以惜非為左右駭愕歎惜也以其好賢
之不竟也尊年魁清標勁節何疵可指特今之世喜佞
惡拂在在皆然必是積忤不能堪耳然終不見其毁日
月之辭前月道三衢會陳劑院景初同年方能言其故
果如某之所料此於盛德何損公論在天下曲直有所
歸矣聞居在苕霅之間佳山秀水應接不暇而耻堂存
齋二先生又居是邦必時相往來其樂可以想見也二
先生天下孰不知其賢而前此眼釘極其誣衊以相窘
辱天下又誰以眼釘為是而以二先生為非哉某前日
供職之明朝即伏闕下進一書言眼釘之日凡天下所
謂忠臣良士必皆汚之以數百萬極重之贓以壞其數
十年自修之節正為二先生及平舟先生言也某之言
雖無補亦可以見積憤久欎於胷到此即欲吐耳今何
如時而可使二先生及尊年魁者在野哉大抵今日上
下祗以北兵未退為憂而不以賢者未進為慮所謂元
氣壯則無外邪直以此等語為迂闊殊不知豈有天下
賢者皆聚朝廷而亡人之國者哉某雖不得數見廟堂
然每見必言此但羽言未足動其聽耳尊年魁自合經
筵諫坡中人小亦當且儲之學舘但恐尚執三考格法
則未免又勞外任補考耳資格者豈所以待非常才哉
雪坡集卷三十
