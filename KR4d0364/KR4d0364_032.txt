雪坡集卷三十二
宋姚勉撰
書
與太守陳舍人
竊維英人偉士之見超出物表不在於尋常世俗之末
故弗敢以寒暄問候語溷仰祈委照某伏自庚戌年游
京庠其時值執事以龍韜虎鈐之學冠天下多士魁躔
炳耀可望而不可親惟日尊仰且聞前此在學舍時上
書擊臺臣之奸鎮泉臺日以身拯朋友之難皆蹈危機
而不顧義氣薄雲尤所起慕也豈謂有幸自天天子為
高安郡擇牧畀以麾節以殘破燬蕩之地人所畏避而
還定安集之責公不辭難非世之英傑志在康濟者何
以臻此某受㕓之氓仰庇蘇天自今日始松楸桑梓皆
獲存全尤切自慶不獨為公朝得人慶也伏聞除書喜
極欲舞而靈虯神螭變化莫測竟莫詢其蟠止之地無
繇厠燕雀後疊辱枉顧謁謝弗能可勝抱愧兹審朱轓
涖治玄纛開藩千里驩呼可想而見某欲旌賀悃輒奉
尺書臯緩有誅尚祈矜貸江上奏捷北騎已無南牧政
可為備禦計右相秋壑先生眷知明府尤厚宏材必可
盡展布也鄉邦幸甚某末繇侍拜時暑向炎伏惟為廟
朝民社重告成而後即有峻除京師百爾骫令一當遵
奉
與太守陳監簿
某瑞之新昌人也今家於郛瑞素在僻鄉實為樂土何
嘗識所謂兵革今年狗咬石之戍撤乃正月二十二日
遂遭北敵之禍北敵既去鄉寇復挺乘亂劫財挟怨殺
人者往往而是二月十五日宣閫趙相始檄李虎者來
任經理是豈經理者哉瑞之民遭敵之禍猶輕遭寇之
禍為重遭寇之禍猶淺遭虎之禍尤深瑞雖小邦財實
饒裕舊樁新積計有銅鏹百萬餘緡去年鄉之寓居陳
府判丈(上中下微)時官田府教(上真下子)嘗共懇舊使君陳刪修
請於朝撥少費築一城以為保生靈之計城小費狭分
功任事殆可如古所謂三旬而成陳刪修初甚然之竟
摇於異議而止茫無備禦敵在五百里近耳何憚而不
來魚肉斯民言之可痛然敵志金銀而已府庫則如故
也厥後州吏焚州縣吏焚縣市井惡少焚市井府庫始
為徤吏惡少交有之而李虎之初來亦尚有三十萬也
存於官者妄支搜於民者自若至四月十七日與陳武
魁交割則僅餘二萬矣虎之禍不深乎使朝廷遣武魁
往牧之時中間無偽作瑞民留李虎乞再任之請則朝
廷所頒告命可以作人趨事赴功之心大家出力輸財
足以為鄉里築治城壁之計猶可冀其修復也曾不半
月而李虎復至鄉邦之民何其重不幸邪虎已南竄郡
庶有瘳但今者上無守臣下無僚屬官府不立其亂必
有甚於前李虎所屯之軍安保其不縱掠鄉井方定之
寇安保其不再挺桑梓痛切於心不能自己此月初十
日往告化地乞為瑞早擇良牧化地答以今欲以知廣
德陳君往撫摩之且謂某曰此丈有冰壺之清且加意
民事又曰乃某鄉人素知之時大理寺諸官同在坐化
地復顧葉司直曰識此人否答曰識之果如師相所言
某又言鄉邦無主乞早出命曰已擬進矣某感悅而退
午後而命出又數日而趨行之命出雖某未及拜識私
竊為鄉邦喜之敢乞薰慈矜念新治驅車遄往以慰竹
馬歡迎之心幸甚幸甚鄉邦雖曰殘破二邑幸存猶可
經理長才敏手尤是不難第某有千慮之愚敢獻涓埃
以禆海嶽乞免今年上供以寬民力一也勿廢前日城
築之規以防不測二也仍請前日陳武魁所給之告命
以省科降三也乞籍前日李虎所卷之財賦以助經費
四也乞押回李虎所屯驕恣之軍以紓郡計五也填本
州廂禁虛籍之兵選本州麻塘寨伉健之卒以壯城守
六也戢姦吏之變亂是非去黠譁之把持獄訟以息民
隐七也寇盗之實殺人者誅之寇人而反誣人劫已者
察之以釋冤憤八也土豪之實能戰敵者旌之里寓之
冐功希賞者抑之以昭懲勸九也幕僚之廉勤公明者
進之屬吏之隂受賄賂者退之以明曲直十也凡此十
事略㫑高明未見而言良深戰悚但見同館王大著言
判府平日博採人言不棄葑菲可行者必見施行故敢
狂僭伏惟憐其區區念鄉井之心而惠察之
答太守陳監簿
比者不揆僭躐以短書塵瀆仰蒙損答又辱推哀窮悼
屈之念昭舉直錯枉之公尤深感篆郡兵西來又拜賜
翰偶值匆匆去國禀答未能既次上饒方獲治狀具復
臯緩戰悚伏祈矜恕某竊聞下車以來惠春威秋鏡明
衡平千里畏愛幸甚幸甚繼自今某漱石枕流於泉林
之間實在受賜一氓之列何如其喜築城一事誠如台
諭當此郡帑赤立某何敢責去年之易於今日之難然
遇明府長才如此今亦是人心畏難可以經理之時矣
今不圖則瑞陽決無有城之日雖賢相秉鈞檄敵亦不
敢再至敝鄉無城亦可然使有一城為佗年悠久憑藉
則是明府萬世之甘棠也惟明府實圖利之某汰斥之
餘自當杜門省愆豈當復開口言事慨念鄉邦不能隐
默強復一吐萬望赦而不誅某區區狷愚雖蒙君相眷
知而忌嫉者衆加以時復妄發積忤於人此言者指其
為履齋私人黨援履齋欲摇局面鐫秩放罷天子不加
誅宰相不見斥罪大罰小亦可謂甚幸矣日俟威震未
斧躓未嶺海之前皆明府為之二天也敢不稽首某旅
窮無以供道里費方此干趙小山借一舟以歸得即可
行伏謁非遠請驅委致頌禱輙剪浮辭仰冀台察
答新昌應判縣
某為邑受㕓氓乃不獲一識執事雖不識於目而已識
於心執事蓋孝而忠仁而勇者也今年春敵自富川突
至我瑞陽自太守而下至佗邑令簿尉莫不委而去寇
退則歸其官謂已修復至有以是求賞獨聞執事毅然
弗去其邑誓以身死官邑民恃以按堵敵後二邑寇蠭
起獨新昌無之間有鼠竊狗偷警其一即百懼環境帖
息此非德化之素洽愛威之相濟安得至此執事又閉
口絶不言功尤甚盛德某平日心敬執事及聞此益信
所欽右相初坐廟堂某即以告願先賞以為天下勸右
相甚然之獨以郡三易守臣未有以聞者亦嘗以書告
之族黨鄉里朋友新候陳監簿至必有以請者也執事
未嘗求以是為功某亦非以此内交要譽於執事顧天
下公是之理如此耳故不敢以此聞左右遂久闕書使
西來反辱翰墨賜益使人重媿也某族黨與先壟在新
昌者蒙庇右幸得存全廬在高安雖不為敵所燬而從
父從兄出避於鄉者乃為強豪之寇所賊似此况味誤
除何榮深恨不盡被二天之賜也邑士民德執事深有
社稷尸祝之意近有書來俾某記其事雖筆拙不敢辭
非久當有以求教使旋姑此具覆冗不能細伏祈矜照
與萬京教書
某奉别誨言倏四閱月拳拳尊仰未始敢忘曩旆從出
修門時一簪盍甚欵兄歸未幾而某以罪斥去矣鳩止
於枋鵬運而南升沉已異瞻望無從惟於泉石間拭目
燄燄耳兹者伏審䟽寵中禁講道外雍衿佩交歡縉紳
胥慶惟是畿泮號小賢關天下之英俊所萃上又復開
遊學之路侈袂方履輻輳皆來模範之儒不可輕畀式
新擢用允謂得人尊年契兄長粹學清才冰潔玉立自
合即着之木天米廪君相欲養其雅望故敭歷而後用
之峻除只在旬月中要路亦特跬步間耳某前此所以
欲得都騎小為武林之留庶幾兩次䟦涉之役可省惟
是恬静之素不可奪必欲且為西山南浦之行歸歟未
幾遂諧榮上某前之言騐矣今之言當即騐也嗣賀不
一而足行其所志輝耀鄉邦幸甚某無似麋鹿之性只
合山林鴛鷺之行豈其所稱且又方心拙喙動觸黃間
之機汰斥宜矣亦可謂幸矣邦有道貧且賤焉雖自若
可耻人之所惡已則不敢去也安故山而讀古書外無
烽燧之憂内無水旱之苦荼亦甘矣有可賜教者毋吝
是望某未卜瞻晤之期時中伏惟為斯文壽重即前穹
擢有鄉里委願備牛馬走
通提刑鄭南谷書
某山棲淵潛本不當拜諸公貴人書然在門墻為子弟
又不敢以此論仰祈矜照某昨者扄柴正緊咬菜甚甘
忍脚不牢輕於一出且方心硬喙豈朝班人物雖無蛾
眉之可嫉而衆女之謠諑蝟興指其為履齋私人斥之
使去芰製荷衣退脩初服甚宜也無所怨尤獨念丙辰
返棹水鄉適遇先生商羊里第得承警誨如見天之廣
大此行之歸則先生持節在閩可望而不可即恡萌遂
茅塞耳在京時又蒙先生遺之書重之餽雖嘗肅報而
辭不盡情甚以為不滿君相急賢即日先生鸞臺鳳閣
上某山之巅而耕閒水之涯而釣寂瞻望當益遠念不
可無一行字見勤翹道感激偶有便馹輒敷下忱仰冀
垂察某附有微懇清漳僉判鄧從政名方淵温陵人登
癸丑第於某為同年而在使部為屬吏發身白屋無蚍
蜉蟻子之援孰與翼而飛之者幸遇先生慨念寒畯不
棄葑菲可有大造之望第列城百寮徯春風仰膏雨者
不知其幾又無緣可以自見知某辱眷遇不薄求一羽
言以干千鈞某以同年之義不得辭也此同年文而有
吏材晹巖洪察院先生嘗薦舉之晹巖端人正士蓋必
有以取之矣某何敢私於同年有情哉惟先生亮之
答許司門書
伏自去冬郭丈德甫自大府歸辱賜書極見愛厚匆匆
具答未之能細也又勤使人遠餽函櫝尤感以愧某山
林麋鹿之姿本非班行人物只當茂林清泉自安其適
忍脚不固輕於出山然亦是去春澒洞之時主憂臣辱
不敢潔其身以亂大倫只得出而不處或可吐其欲言
之藴也君相眷知不次待遇甚非所稱亦由此故取嫉
羣小遂觸駭機八月十一日輪對之䟽讀之者已怒生
癭矣十九日早宰執過新益堂會講周易正講到否卦
某適當之因說六二包承尤前日之大人六三乃不中
不正之人和附六二以取富貴致身高位所包者羞愧
而已雖自己不知耻而天下之人實耻之故聖人言其
位不當此語遂大忤一執政說至九五繫于包桑又言
休天下之否轉而為泰固善矣然天下之禍根不去則
泰亦未可以長保孰為天下之禍根前日致亂之奸人
已驅而復來者是也此語遂大忤一近倖是日雖蒙壑
相先生有和而正粹而嚴六字之褒而忤者深惡之矣
某但據經論理告儲君以否泰之所由致庶幾天下常
泰而不否豈復顧一身之否哉不旬餘而以罪斥去退
甚甘也但是憂治危明疚焉在念而又鄉間兵火之餘
荆榛瓦皪在目流離者未復業勞來者不究心使人懷
抱作惡以是多感成疾所幸一稔在望可作飽民日願
相衮且留扄面凝定則江面亦無可事與擊壌父老雍
容田里儘樂也尊年家兄慷慨拔俗之標卓犖不羣之
度摘髭科第為時一出近在朝夕與退斥者却自不同
毋煩軫記令弟瓜期在邇行道之初更望益加培植今
年見邸報得西澗葉先生舉文華科目極為贊慶但此
後出人之門必皆如西澗先生而後可否則當如前輩
繳還舉削賦如公安用此門生者可也前日或為其場
屋所知或與之鄉里有舊不妨略有私情然舉世自有
公論不可如為元規塵所汙也(此為其前此受人舉自代而言)以遠大
期吾同年不覺僭越亦以致其愛助怡怡之際願以朋
友之切切偲偲者及之幸甚&KR2340;魚之惠極感無以報施
黃檗山茶一掩聊奉晝瀹以搜攪胸中書傳之香秋風
捷音嗣當貢賀仰冀尊察
雪坡集卷三十二
