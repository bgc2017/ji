雪坡集卷十八
宋姚勉撰
詩(七言古風)
題雪巖胡則潛詩卷首
君有雪巖余雪坡坡中雪少巖雪多試將二雪平章看
坡中雪比巖如何有人問我坡間雪一色平鋪寒玉潔
夜深明月可中庭化作冰壺底俱徹不如君巖雪更竒
怪松夭矯銀龍垂倚巖一嘯望清曉千崖萬壑俱瑶池
莫將多少分優劣只喜坡間同此雪蘆花月色一樣看
吾雪本來無欠缺羣芳秃盡梅始花同雲羃羃天之涯
蒲團竹屋坐聽雪春蟲撲窗蟹行沙書來題作雪家契
最愛君書此三字世人愛熱冷即嫌我獨與君同此嗜
雪無彼此只一家玉堂茅舍何等差紅壚一片會真趣
藩籬剖破非封蝸雪堂僊伯騎鯨去天台雪巢復何處
與君分釣雪江寒同唱孤舟蓑笠句
題李銳父所藏陳所翁龍軸
所翁先生人中龍豪氣下吞江海空當其得意作龍首
老手直與神天通雄辭妙語層層出醉中千幅筆一息
不遇先生大醉時人間安肯留真蹟先生往往自寫真
非龍之龍蓋其人請君什襲寳此墨此翁此墨不易得
題墨梅風煙雪月水石蘭竹八軸
清晨有客南昌來袖出數幅春風梅芳根不種生綃上
安得的皪霜葩開霜葩能開不能謝始信筆端生造化
細看入趣直欲攀亦復不知梢是畫迎風冷笑斜窺簷
披煙淡竚拖輕縑豐腴略帶清曉雪疎瘦半横初夜蟾
根栖怪石增竒絶倒影寒溪照清㓗斜枝蘭外侣幽姿
冷蘂竹間標勁節超然筆法無糝塵正欹仰俯態逼真
幾回卷軸却復展生意不窮看轉新只看幽韻自堪玩
莫道無香真可嘆清香已在杳默中暗起芬芳浮鼻觀
平生愛梅如愛賢恨無好句摸幽妍看君此畫得天趣
妙寫無聲詩八篇吾聞古來能畫者畫馬胷中有全馬
君應滿腹皆梅花不爾安能筆瀟洒想君家住西山邊
萬梅谷中廬數椽月宵攜笻雪着屐坐石瞰水窺風煙
紉蘭傲竹今幾年飡香換骨身可僊凝神吮墨淡一掃
不覺筆下花真傳嘆予自愛冰玉幹久藏一幅鶩溪絹
請君為作雪中百花頭上開掛我壁間供客看
送友人陳上舍兄弟試太學
東風颯颯吹行李榮送雙龍璧池水璧池浪闊高化龍
直透銀河三萬里君家兄弟真鴈行季方學行如元方
中眉不是弓刀軟个般人物宜膠庠只今膠庠多俊傑
正是功名到時節陳家原有兩狀元釋褐傳臚未應别
顧余亦問京華春蒼蠅願附驥尾塵干將先去抉雲雨
太阿行亦龍延平
送松麓李應龍彛甫攜阿穎鵬升參學
老龍本自天門出躍入壁池聊換骨鵬雛天矯更不凡
平視南溟渺東渤玉京道上五年前曾見鱗翮雙飛天
秖今江國梅花路又送鵬雛逐龍去明年秋風層雲飛
後年春浪桃花肥摶鵬高鶱龍速化倘許共勒青冥鞿
(甲辰父子同榜)
送胡從甫劉仲山入京
梅花先臘開香雪魁信已隨春漏泄送君聮騎入天京
不作人間兒女别錦江俊秀皆朋儔其間偏善胡與劉
胷襟巧蟠錦繡段文采互照珊瑚鈎采芹宫裏羣遊戱
文字頡頏春燕翅西湖萬柳嬌春風相期同緩看花轡
棘闈風動桂香秋一駑那輸雙驊騮我悲日色謾迷眼
君喜朱衣皆點頭青天一界蟾宫路只要朋儕先着步
祝君猛去化為龍行繼延平躍雲霧君不見蘇易簡不
事探花與榜眼明番狀元未為晩
龍道者生日就狀元局中置酒寄以詩
去年六月初九日天地光明一佛出今年六月初九日
慈恩名標千佛一吾家德本深栽培庭階煜煜芝蘭開
自從有子即擢第阿兒生時都帶來今朝宴客龍頭局
遥想吾翁抱孫浴手攜爼豆與干戈更提一筆蒼生福
願兒長成勤讀書忠孝一脉天相扶張家師德梁家固
重入衣冠盛事圖
姪阿鍾覓字與詩
阿鍾五歲已大竒從我覓字與覓詩栗棃不愛愛紙筆
此意豈是尋常兒吟詩寫字非難事字畫是心詩是志
器量充周志氣宏勁筆雄辭皆極致吾家鼻祖豐城公
庭叱百萬無虓雄子孫世襲節義風流傳直至江西翁
江西夫子今希有四經七舉為龍首不作孫弘曲學儒
文章只是宗元祐祖宗積善源深長爭竒競秀生諸郎
諸郎更有如鍾者引領丹山羣鳳凰曉窗讀書肯至午
夜燈琅琅明月廡只今小年已勤苦從此讀書到十五
貫經穿史包今古雪坡癡叔未足多十駑驥子一躍過
河南晁氏曾有樣二十子弟俱高科汝今羣從多兄弟
勲業相期各如意家塾相師學聖賢廟堂再拜傳忠義
羲獻帖李杜詩遺蹤雖在不必追請賡慶歷徂徠頌更
立中興浯水碑
賀族兄寵妾生子
艷紅香紫春正中扶輿磅礴清氣融玉麟夜掣香案鎻
五雲裹送光玲瓏吾家自是詩書裔秀傑相承擢丹桂
太丘合有二方兒省華湏着三堯繼近聞絡秀生伯仁
喜君掌上明珠新願言種德相扶植此子定是高車人
賀趙宰夫美任生子
趙侯德與甘棠種製邑三年民善頌玉皇有詔趣歸班
一夜長庚来入夢豐江羅峯神秀奪龍泉太阿光芒動
玉女擎香龍吐水慈雲親抱麒麟送懷玉僊人秀眉目
披羽笑出蓬萊洞竒骨崢嶸千里駿異采繽紛九苞鳳
人生有子萬事足又值朝天欲飛鞚驪珠在掌鳬在舄
慶事方新殊渥重周公為父伯禽子清廟明堂要梁棟
長成傳取魁衣鉢天生竒材湏大用此兒見說骨已異
壯氣衝天摇螮蝀我識英物試使啼他日定當磐石宋
賀孫舜臯子周歲(乙夘生)
卯君元是月中兔樂擣長生壽根固去年此際挹秋清
飛駕冰輪碾風露來為龍谷曾孫兒生來一歲骨骼竒
廣寒宮殿出身處僊桂湏還第一枝
贈新昌王藍田三子
太原曾有三珠樹花萼一團光彩聚清晨肯挾三鳳來
真是王家兒可譽乃翁哦詩松竹隂三兒吾伊玉應金
不湏累碁撚蠟作跳虎駿響續取河汾琴沂公不作温
飽計他日簾前退丁謂讀書有用須濟時莫止覓官求
富貴
訪李興伯不遇其家人命二子留宿有古人截
髲撤薦之風喜詩之
暮煙蒼莽浮林麓征人尚殿歸鴉宿山前知有故人家
急往叩門驚啄木主人多日出未歸鵲飛三匝愁無依
刲羊忽逢伯仁母設饌乃有襄陽妻竹窗掛燈見二子
褒已自佳融更偉烹雞炊黍羅酒漿奴飯馬芻更充美
慨然好客尚父風謫僊家人自不同古來如此能有幾
截髮留賓書入史王珪他日貴勿疑不湏論客母可知
薦黃平仲過雪巖以詩代簡
秀巖萬仞拔天起劃堮剜垠爭怪詭六花一夜積三尺
化作冰壺無表裏幼輿丘壑自不凡何况有雪被此巖
天教管領清凉界雪巖自號冰書銜巖前列植梅松竹
三友相從吾事足靈臺片雪晛不消吐作新詩動驚俗
有客有客山水僊揮毫欲寫雪洞天敲門試驚袁安眠
莫作剡溪王子船
贈墨客吕雲叔
柯山葉姓貨墨者甚多皆冒茂實名而實非也有
吕雲叔後出不假葉氏以售而其法亦出諸葉上
予省試廷對皆用其墨偶利市歸道柯山吕請詩
漫紀其實
昔我奏賦趨南宫路逢墨客回仙翁筆端攪動雲霧起
裹送龍入天門中薰風入對經前路更覓僊翁一丸去
硯光旗影照丹墀一笑天顔承雨露謝恩獨拜雖偶然
回翁墨好蜕使僊時人從此填戸買錙銖可博黃金千
一名一第秋蟬翼視草判花兒戱劇殿頭漬筆和金盂
方得回翁龍劑力
贈丹客鄒道士
退之不肯學神僊寧只崛強處世間紫陽先生亦有語
金鼎偷生詎能安政令白日生羽翰瓊臺玉宇高應寒
虎鉛龍汞吾豈曉獨有炯炯心如丹
贈宗道士元一自稱忠愍孫號雲隠能符法煉
丹
黃冠元帥之子孫於今身入虛皇門當年元帥扶宇宙
𤨏𤨏粘罕氣可吞汪黃沮撓不如意空使英雄滿襟淚
子孫從此懶作官隠入雲間羞用世誓掃塵氛志未伸
中宵往往泣鬼神家傳一點心及物燒作金丹功活人
蒼生億萬方受苦莫戀蓬萊隔風雨急鞭秃角起豐隆
瀉作甘霖蘇旱土
贈黃道士思成祈雨感應
丁已孟秋春戊午不雨三時嗟旱苦低田高壠皆黃埃
佳種幾成不入土富家倉廩鐡灌鎻民腹為雷淚為雨
更遲十日天不問血肉磨牙總豺虎縣官祈禱聊具文
饑聲嗷嗷恬不聞山中道士睡不着鞭龍起電驅風雲
天瓢點滴翻駿馬一日甘霖遍天下盡將昨夜赤千里
化作今朝青四野農家笑語無愁聲指日可望天太平
熙朝真主聖且明漢雨不待宏羊烹或言天民天自恤
或誇調燮有新術山中道士不言功飽飯熟睡聽松風
贈山月道士
山高月小赤壁遊夢中道士鶴掠舟當時此鶴是君否
猶愛山月懸高秋夜深萬籟寂不囂金波行空爛將流
劃然一嘯拍欄玉宇宙萬物皆浮漚
題道士瀟碧
此君蒼蒼誰乎植萬箇琅玕列如戟翠寒綠淨不可唾
一片化作瀟湘碧堂中有人有詩癖日坐清隂聽玉擊
巖廊舜正南風琴不作江邊淚斑滴
中秋放舟
玉壺瀟洒澄風露一派銀河卷輕素九秋此夜恰平分
冰輪碾上青霄路繞枝散亂驚飛鵲搗藥分明見靈兔
荻花冷浸一汀水桂子香飄半天霧江山如畫洗塵目
風景入詩多秀句乘風緩放牛渚舟仰空長歌赤壁賦
狂來舉楫直欲舞興到行杯不知數此江流水自千古
此月照人知幾度一年好處在今宵不到天明莫歸去
西山雪嶺
風掀晴空作頑冷雪欲成冰漫翠嶺白雲崷崪堆不散
玉龍蜿蜒睡未醒岷峨太白横參井移作西山竒處景
浩崖安在呼使來與駕飛車登絶頂
清江曲
夾岸桃花燕子飛一江春水鱖魚肥絲綸百尺煙波闊
午夜鳴榔載月歸扁舟一葉横沙觜得魚爛醉東風裏
綠楊深處酒醒時半江潮落天如水萬頃滄波五月凉
一川紅錦藕花香綠蓑青笠鳴疎雨老樹殘烟帶夕陽
野船細火夜明滅一笛風清楚天闊無魚無酒且歸來
篷底蕭疎卧明月萬里西風䨇鬢華江南江北老天涯
瀟瀟兩岸梧桐葉漠漠半川蘆荻花柔櫓聲中山水綠
一絲買斷黃金屋沙邊鷗鳥莫相猜是非不到清江曲
葦折荷枯人未歸波寒霜落鴈初飛不知節物時時換
又折梅花下釣磯青山四面清歌發幾點沙鷗起天末
一任長年醉則休醒時獨釣寒江雪
桃源行
武陵溪邊翁好漁笭箵釣車日採魚扁舟為家葦為屋
豈知世有神僊居曉來不記舟行路忽在桃花深絶處
紅雲杳靉望欲迷絳雪繽紛落無數水源盡處便逢山
一逕似通人往還穿花竟出洞谷口别有天地如人間
青山高下鱗鱗屋秀野桑麻深潑綠春深耕罷犢牛眠
晝静人閒雞犬熟村中老幼皆相知驚逢外人子為誰
平生採魚不到此借問此是蓬萊非笑言此亦人間耳
聞有蓬萊何處是秦初避亂偶此來今日已傳秦幾世
漁家不識青史編相傳去秦六百年吁嗟已不聞漢魏
豈復知今晉太元當時秖恐秦萬世攜家挈鄰相遠避
早知秦不五十年安得種花來此地採藥山人去不歸
啖松女子今何之種桃着花尚未實未必歲月多如斯
家家置酒延雞黍便好卜鄰花底住中心自喜口不言
後日重來今且去悽然辭别便登舟依舊花間溪水流
插竹謾標來處路鳴榔無復舊時遊顧家一念僊凡隔
如夢驚回尋不得當時不與俗吏知或可重尋舊蹤跡
五湖雲擾豈減秦晉人合作桃源人漁郎出山自失計
秦人絶蹤應未仁漁郎漁郎休太息漁家自有神僊國
鱠鱸沽酒醉蘆花此樂桃源人未識神僊有無何渺茫
退之此語誠非狂淵明作記亦直寄便如東臯誌醉鄉
秦風鍥薄難與處晉俗清虛何足數願令天下盡桃源
不必武陵深處所
雪坡集卷十八
