雪坡集卷十五
宋姚勉撰
詩(七言律)
廷唱謝恩
赭袍黃屋儼臨軒獨立班頭領衆僊五色雲乘金殿日
一聲雷繞玉除天浮榮何敢矜科第實地惟知學聖賢
深重君恩無以報疾風草勁雪松堅
恭和御賜詩
叨塵愧甚鶴乘軒誓報洪私敢塞源回有聖明真願輔
軻於仁義豈忘言清朝長欲諸賢在公論常扶一脉存
湛露獨霑慚過厚盍推四海徧皇恩
聞吳山鐘
舉世昏昏醉夢中一聲震撼自天宫鼇呿大海三山動
獅吼危巔萬獸空待漏早朝驚假寐求衣宵起寤宸聰
湏臾濁霧都收歛喚出扶桑皎日紅
寄題武安節推同年萬君定翁露香堂露香取
趙清獻公夜則以日所為告之天也是官也
蓋清獻初仕云
盡將心事寫成碑大要操修在不欺此一瓣香前軰似
只三箇字老天知素瓶貯豆應先滿匹馬攜琴料自隨
吾榜得人今又盛會排介甫擊升之
送鄭編修(偘)子四省元
文章得印天嘗靳家世傳燈古亦疎幸甚遷能紬石室
惜哉昶亦誤銀車君今自是人龍子名復高横薦鶚書
讀飽鄴侯三萬軸放高通德舊門閭
着身書帶草堂中得與郎君硯席同能學鳴蟬宜賦好
不求野鶩自書工壯懷直擬聮龍虎别恨休驚背燕鴻
他日東山香宇宙格齋方不負誠翁
次韻黃東野德明且識初識
敲冰燒葉煮槍旗一笑平生識面遲道上孔程傾蓋日
酒邊賀白解貂時飽參霽月光風趣似讀晴煙暖霧詩
(未識黃先聞有晚煙晴帶濕春霧暖生香之句)甚欲為雲從上下只愁龍去渺
無期
奉餞萬安贊府兄長之官
有客來從仕國中多時竹馬閙兒童争言記壁崔斯立
今屬詩家姚武功一節清如金掌露十分明似水晶籠
先聲已好為官易飛鶚聮翩遇順風
天下如今怕縣灘廬陵見說縣尤難抉搜隠匿嘖豪戸
遲鈍催科怒上官革弊有方湏是漸䘏民到底莫如寬
萬家壯邑雖煩劇邑相能賢儘易安
吾族年來亦自竒兩年兩度報瓜時班行笑我難安脚
州縣輸君省皺眉學不濟時非有用官能及物儘堪為
山林肥遯方深密夢入春池但寄詩
和趙提刑韻送吕堂長主簿
道在顔瓢樂不憂清風端可繼前修朅將西澗重新了
莫是東萊再出不學校諸生俱嚮仰文章太守共賡酬
戍瓜忽及東吾道輕重從知繫去留
擘脯鈎鱸倩老羝離腸那肯話酸悽題橋舊事傳卭蜀
衣錦新榮耀會稽(蜀人又得閬州主簿)未領衆星朝極北且擎一
柱立天西鳳鸞止止寧棲棘五色雲間有紫泥
乙卯七月庚子魁祀禮成同舍諸新元相與宴
擬鹿鳴也故敢亦擬勸駕詩呈幸領此意
四州八邑此同窗鏗石鏘金日擊撞鵬翼相將摶北海
龍頭更奪過西江蒿苹是日開先宴萸菊他時捷各邦
横浦自期吾豈敢玉山對策又無雙
次友人示詩集(辛亥春)
杖藜看笋數犀株天墮香雲五色書落月照人驚夢昨
光風識面記春初珠駢巧語誰能揀錦比新詩迥不如
轉讀轉佳難去手眉間愁思為君舒
錦江前日解征鞍剰擬春衫凖酒歡杜宇有聲催客去
海棠無伴與誰看而今柳巷青春老又是秧塍白水漫
君欲相思湏命駕休言别易盍簪難
去歲春風客帝京西湖煙雨過清明蘇堤畫舫春三月
天竺清鐘夜五更行李褁書歸舊隠野花沽酒賞新晴
只緣未讀時文熟端合山中且菜羹
次韻諸友遊雲居
又是東風柳絮時催春尚喜杜鵑遲雨晴蔓綠侵高木
風定殘紅閣舊枝眼底好山娛意思耳邊幽鳥話心期
雲居見說郊行樂不得騎驢背錦隨
絮風絲日颺新晴望柳前川學大程浪不起花澄沼徹
雲無留葉太虛清林間整屐聞鶯語竹外搘笻數蟻行
底事春愁都減盡新來不似舊鍾情
和松窗主人薦墨客詩
久不欹眠聽說詩心茅又塞介然蹊那能蠶雨鳴窗葉
徒自鷄天舞甕醯詩態笑看雲靄靄客懷喚醒曉凄凄
龍香惠我真安用君有佳篇好自題
和通判直閣立春聞鶯
寂寂江城又立春土牛何物竟無神試傾官酒梅花畔
不似園丁菜把新綵勝豈留良夜夢紙窗静拂隔年塵
東風畢竟於人好早有鶯聲入髩唇
畫角聲中曉喚春依城柳眼又精神試呼臘蟻梅邊酌
恰喜朝鶯雪底新幽谷暖融空翠濕上林香動軟紅塵
燕樓暗想翻新曲惱破朱櫻一點唇
和張公望苦熱韻
火傘停空更不移此身如着甑中炊蠅方附熱争投案
蟬欲追凉别過枝静話竹窗煎雪浪倦投水館卧風漪
渠儂箇底休嫌熱聞道瀘南正出師
一榻尋凉晝幾移畏看煙火欲停炊喜聽晩雨鳴荷葉
安得秋風起桂枝林靜獨宜眠綠蔭波寒誰伴釣清漪
讀君妙句真如濯願拜敲推一字師
題朱氏梅芳書院
暇日訪炳昭秘書于新創之精舍見其所以為學
喜而賦之
玉梅蒼竹擁冰壺中有揚雄宅一區地占清虛開境界
人從確實作工夫窮經得趣床横易體道存心壁畫圖
格物致知功用大的傳願繼考亭朱
題胡景顔雙清堂
石灘江上一詩仙家住雙清小有天句裏出竒超象外
人間無事到吟邊讀騷長在滋蘭畹好客多留種秫田
見說尚參顔樂處今時誰似若人賢
題華嚴寺(庚申正月五日)
蕭寺恭拈一瓣香漢宫遥上萬年觴庚申再造皇基遠
甲子新開御歷長萬物總歸春宇宙八荒都入壽封疆
小臣政此朝天闕葵藿傾心仰太陽
送别張倅
滿襟霽月皎無塵愛客寧嫌客過頻倚竹題詩驚思妙
傍花尋柳見情真如今南浦傷行客此處西湖有主人
與着三年端的約孤山同訪早梅春
送别趙倅
寳婺星邊太白僊馭風飛下錦河邊朅來盡散陽春脚
歸去獨撑明月船名重題輿千里郡詔催步履八花磚
只愁此後民艱食誰與邦民作食天
和友人春雪韻
曉來積雪被長巒約住春和縱臘寒諂賀豈堪隨味道
高眠且只學袁安謾驚柳絮攙先舞獨愛梅花奈久看
安得化為千萬庾放教糴事一分寬
丁已春夏之交巨浸屢至小民艱食郡侯請諸
寓貴講行賑濟漸就次第僉幕有撓其議而
變其法者楊監簿再來請入局商㩁不赴寄
以詩
趁晴亦欲強追陪争奈濃隂墨樣堆燕子纔銜春色至
鵓鴣又喚雨聲來從教野草争先長勒住名花莫浪開
世道而今總如此竹關深閉且擎杯
戊午喜罷和糴
聖主天姿本至仁豈容重糴久傷民聳傳丹鳳銜來詔
媿殺蒼鷹枉做人方峻符移譁呌突忽收箠楚罷吟呻
歡聲和氣乾坤滿争祝皇齡萬萬春
到處相思虎政苛設官本意果如何民今不足將誰足
糴本名和豈是和一例冉求增聚歛幾人陽子拙催科
昨來投劾歸歟者到底賢聲却不磨
珍重蕭灘刺史賢能令四海徧皇恩奏篇纔上旋如請
明主何嘗不可言彼已任教書課最若人方稱册臨軒
正愁舉世皆喑啞也有朝陽鳳呌閽
虐糴安能峙糗糧只因根本暗中戕並緣鼠猾豐衣食
受納狼貪富槖囊中戶白科都罄室列城黑腐謾盈倉
邊塵澒洞烽煙急民命如絲謹勿傷
和鄒希賢舟中遇風雨
湖干野泊不知臾水國荒寒愴旅情一夜奔雷吁可怪
滿空寒雨注如傾颶風翻海驅潮勢戰鼓轟天震地聲
到曉定應三尺雪短篷忽漏赤暾明
次方峻峯餞行韻并柬蛟峯
公孫曲學聽渠阿正則寧随上下波浪憶笑談今已矣
不知眠飯近如何故人几上書應少俗客門前屨豈多
賴有穎濱相慰藉夜床風雨對東坡
和劉山居見惠之什
久矣蓴鱸欲趁歸自知花樣不随時巖張欲保君心泰
英竦終嫌聖德詩榮辱不知欣我在怨尤俱冺恃天知
達官格子那能學横艇何妨釣野池
喜逐秋風馬後歸及君猶未戍瓜時盡傾無底囊中語
細讀新吟卷裏詩好趣莫教兒軰覺此心惟有故人知
只愁天欲孤籠翼早晚芙蓉在綠池
西山庵居
作者于今已幾人謝天放我出紅塵尋渠林鹿沙鷗伴
乞得孤雲野鶴身閒味聖賢皆古意靜觀景物四時春
元正除授君知否食邑西風號逸民
贈術士姚有應自號通靈心神僊口
一點靈虛鏡樣明只湏提掇要常醒微幾纔動先知吉
萬象交森獨測靈至寂静中能有感遍酬應後却無形
死灰枯木都非法但讀吾儒一字經
僊在虛懷不可知神僊有口欲何為餐風吸露囂塵表
說地談天爛醉時不帶一星煙火氣儘饒三寸帝王師
到頭莫把真機泄静默元來未是癡
代謁張别駕
入境歡聲聽野農題輿今有曲江公官居寒露清冰裏
人在光風霽月中席有新詩吟客滿案無滯牘訟庭空
只愁驥足難淹久行捧絲綸入漢宫
放浪江湖已幾年袖攜長劒倚天邊草廬不見蜀諸葛
采石謾思唐謫僊虎穴未能酬素志龍門端合謁時賢
鄉邦幸有乖崖在庶許諸生學李畋
挽趙制機
見說襄陽墮甑時公嘗前此料危機傷心漢峴疆重拓
回首羊鄒事已非安得籌邊書日報誰能薦士剡天飛
當年子羽知吳玠尚作西撑一柱巍
雪坡集卷十五
