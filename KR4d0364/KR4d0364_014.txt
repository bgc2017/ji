雪坡集卷十四
宋姚勉撰
詩(七言律)
元日試筆
今歲新元最喜晴宿隂都化作清明氣從地角天涯轉
春向梅邊柳上生鵷路五更鏘劒佩虎關半夜出弓旌
羣賢儻在新除目懽喜山中飽菜羹
元宵雨
東風已辦上元晴入夜敲簷又雨聲天下更無燈可賞
雲頭應是月孤明遥知日甸驚回禄未用星橋詫太平
旅舍一枝梅在燭照人紅影十分清
遊曲江分韻得日字
曲江磯頭山崒嵂此景江南誇第一漁舟晩弄暖波閒
市樓春映晴嵐出擁肩寒吟入圖畫席地草飲成真率
更叩僧房借榻眠再上山椒約明日
遊感山題甘露臺
講師曾此雨天花臺築山椒幾歲華一蓋雲松擎羽葆
四盤江水走龍蛇好教絶頂崚嶒出莫放濃隂薈蔚遮
應有醍醐餘味在僧房試覓一杯茶
題西湖竹閣寺
入門纔見萬琅玕便覺玲瓏日影寒峯勢近環簷外立
湖光更好竹中看煙霞古淡僧容瘦風露清高鶴夢殘
已占兩亭凉坐足再湏登閣倚欄干
千古清風白樂天昔時曾此飽談禅自從西閣無吟跡
惟有東坡嗣舊傳来往秪應湖上寺聽聞誤說海中僊
我來再拜祠堂下笑摘巖花薦井泉
瀛嶼(孤山御園中凉坐)
自是瀛洲近帝鄉孤峯宛在水中央地雄海上三山境
天與僊家六月凉雲母屏寒蒼檜色水精奩啟碧湖光
雪中來此尤湏别好着珠蓑棹玉航
觀畫竹
外間盾日正相仇忽有清風起筆頭坐對不知三伏熱
起行如與七賢遊洗空京洛塵埃氣化作江南水石秋
我有一溪恰如此因君思去理扁舟
詠金橘團
雪不能甜橘小酸若為有此蜜冰團比將金彈可勝軟
嚼破水精如許寒泉石碎聲鳴齒頬乾坤清氣入脾肝
京華六月塵生渴賴爾煩襟得自寬
思家信不至
又是秋風入芰荷尚無黃耳到如何慈親想自精神健
嬌女應添智慧多蹤跡自嗟成漫浪利名底苦欲奔波
幾時了却胷中事只傍南溪理釣蓑
有懷學子
吾生傳癖更書癡俳笑紛紛獨喜隨篝火共窺韓子筆
煮茶細說杜陵詩論交無此知心友得句常于見面時
一念不教千里隔慈恩花下夢微之
有懷族子
秀出吾宗獨有君等閒相别又秋新江山憔悴生歸思
風雨凄凉夢故人天境儘供分石釣雲溪擬卜住山鄰
何時對酒聽佳句洗我胸中一斛塵
贈陳栢堂道士
孤山古栢鬱蒼蒼中有高人住此堂峻入太空摩日月
清蟠勁氣挟風霜葉餐曉露通僊藥子爇宵煙謁帝香
已結歲寒方外友願分一半白雲鄉
題釣臺
等閒伸脚動天文湏信乾坤繫此身天上有星猶是客
漢庭何事肯為臣秪當泉石容真隠安可文書役故人
豈但雲臺高不似釣臺草木至今春
送陳新恩赴殿
桂花香滿月輪秋穏送鵬程萬里遊身近清光瞻帝座
手攜多士上瀛洲戊申奏對規模闊庚戌掄魁氣數周
陳亮自來天下選老年更好作龍頭
送同窗趙章甫上舍入京(壬子春)
正誼羣英自藹然喜君已是着先鞭翼摶北海三千里
身在西雝尺五天學舍快升優褐上酒樓莫戀軟紅邊
雙親教子相期切成取功名趁妙年
一别西湖又見春夢䰟長是繞湖濱為煩竹閣揩題墨
更向梅花道故人槐市舊遊休復問龍門佳客尚能新
明年儻共昕庭對願過當時蔡與陳
寄鄒希聖兄弟
槐花又向此秋黃槐未黃時趁早忙龍到水高衝浪化
鵬因風厚貼雲翔棠金鏃取霜筠健越砥磨開電劒光
努力晨窗并夜案天庭已動桂枝香
和郡侯勸駕韻
聖朝珍重設儒科總總英賢入禮羅天下豈無偕計上
日邊此獨得人多僊橋快應龍頭䜟工席忻聆燕衎歌
雅志不為温飽計尚期勲業等山河
睎顔欲進聖門科何意嫦娥剪綠羅拾紫不知如芥易
一紅也覺占春多興賢借此雙旌重得士歡於五袴歌
九萬扶摇風力健穏吹槎馭上天河
和郡侯喜雨韻
玉龍捲動海千尋一滴天瓢水尺深農父帶雲耕宿潤
使君喜雨入新吟浪低麥隴收難速針短秧疇插未禁
三日頓回生意滿天心只在我公心
送趙判縣(崇曖)美任改除閬倅
仁如愛日潔冰壺鞭不曾施豈用蒲吏服官清羞鬻獄
民憐邑窘競輸租甘棠舍在春常滿行李船空月亦無
展驥分州猶未稱合於紫禁着飛鳬
和劉月湖縣尉
不見元城不泗州令人媿汗直如流獲瞻沂水春風點
說到濂溪太極周我豈能為前軰役君真合向古人求
攷亭一派今寥落還肯同登道閫不
用樂魁聲道寄李後林韻寄聲道
尺書春寄忽驚秋未見新除入報郵鐡漢尚疎丞相馬
玉兒肯伴秀才牛欲令世事更新易可使時賢不進休
子職顯揚千古事聖恩深重更龍頭
一葉梧桐喚動秋分投閒散亦無郵超踰未羨詔金馬
遲鈍不妨騎土牛天爵夐殊人爵貴偽心那似德心休
讀書豈為榮身計何必三公要黑頭
再用前韻寄後林
别來知是幾三秋書倩洪喬懶作郵帛足忽傳來自鴈
軸腰更喜大如牛信知蓋世名非枉吟到驚人句未休
何日杖藜參口訣歸來閉戸學從頭
貞心古榦健凌秋人似淵明愧督郵覽德未能儀舜鳳
干時那肯食秦牛紋楸失着誰能整黃間同機底未休
杜若山中人窈窕白蘋風嫋楚江頭
送王新恩赴省
老泉坡穎成名了曾應君家木假山父與子偕升禮部
弟隨兄去入賢關龍驅萬馬空如洗鳳挟雙雛逸莫攀
早早歸來榮晝錦綠衣争映綵衣斑
送萬仲榮赴省
梅梢枯處忽東風魁壓千花一點紅歡喜馬頭飛雪處
安排龍首綵雲中内訌外阻憂方大東拄西撑策已窮
試了南宫趨北闕好輸鯁論發天聰
送童子敬赴省(乙卯)
滿望飛騰幾許年一聞充賦喜如顛金經爐冶鋒方銳
木飽風霜節始堅此去穏登雲裏路定知榮冠籍中僊
近聞上蔡鸕洲合一似前年錦水連
送王元高兄弟東上(乙夘科)
前歲親從月殿回素娥引領到瑶臺桂枝指點教先折
僊籍披陳看後來恰見拱辰名字接一如公序弟兄魁
預將消息而今報好作百花頭上梅
去去龍門客又新一鞭猛過禹濤春竚觀極論陳三策
切莫潜兵救八人沂國素無温飽志梅溪不作諂諛臣
二難兄弟當如此及第歸來喜拜親
送羅道甫歸廬陵應舉
西風滿路桂枝香催整登雲步月裝羣軰總皆推德行
三年稔已聽文章琅琅議論須披腹𤨏𤨏功名只探囊
捷了早來談傑作聳聞鳴鳳瑞朝陽
送陳縣尉之太和新任
古來尉自號神僊况是棲身快閣天好向盤根施利器
如登熟路著先鞭可知豈患無知已自愛應能不愛錢
近世末僚卿相少願儲遠業繼前賢
送洪右司去官
戀陟懷遷怕去官近時君子退如難中書堂拂高風袖
神武門留太華冠此舉直堪驚醉夢斯人端是障狂瀾
先生真正平齋子凛凛清標萬古寒
寄題陳肩䕫兄弟夢草堂
謝池草句本無竒千古流傳五字詩秪是可人醒枕席
許多生意在壎篪信渠風雨聽眠處快甚江山得助時
顧我此懷今已矣羨君兄弟撚吟髭
寄題陳肩䕫雲錦窗
八窗面面受新凉萬蓋盈盈擁靚粧倩得天孫雲杼軸
織成騷客錦衣裳雨翻綠淨盤中玉風攪紅嬌鏡底香
箇裏搜詩最竒絶吐為黼黻五文章
奉題吕氏宜老堂
此堂清不着珠璣只要雙親佚老宜春酒儘堪眉夀介
斑衣長似乳時嬉婦垂鶴髮陪姑緯翁撚銀髯課子詩
飽飲菊花潭上水鷄窠猶自拜孫枝
和豐城鄒端簡韻就送其歸
千里攜書謁帝閽如君忠義出天根筳篿已卜回淵聽
寸草還思報厚恩且共漁樵談帝覇豈無豪俊整乾坤
細吟窗下廬山句亦欲鄉人訪道原
批了龍鱗歸釣魚江濤帖息果天歟腰雖未印衣重綵
囊縱無金箧有書日可事劉宜令伯天教名子更僑如
本原培養非愚計遠業何妨厚自儲
題百花林書堂
書堂静占百花林蜀錦香浮一逕隂楊柳軟風吹雨醒
海棠輕霧擁春深盈樽有酒供清醉滿眼皆詩足勝吟
冰雪相看人更好竹君梅友歲寒心
溪山堂翫月(施府判别業)
前山杳靄翠煙凝幾點疎星隔岸燈不是飛來千里月
如何照徹一壺冰天開圖畫無窮趣人在林巒最上層
動智静仁湏有得欄干莫只等閒凭
招友人鳳山觀雪
霜風纔辦兩朝晴怪聽敲窗又雨聲一夜忽生虛室白
六花已與短簷平酒斟銷帳真成俗興盡扁舟且未清
想得鳳山高處好試來着屐水精城
入京遇雪(正月二日)
馬頭雪絮舞花深便覺新陽改故隂天上素光開玉府
眼前一色是瓊林定知洄曲師當捷且把新豐酒獨斟
萬木怯寒頭正縮梅花一點露春心
道中積雨
纔起程時雪絮春雪餘又是雨兼旬肩輿聊復能安穏
步屧其如受苦辛楮賤米窮嘗世味風餐露宿鍊官身
一朝儻有青雲上莫忌泥耕水耨人
贈俊上人雪崖
雪崖來覓雪坡詩崖險坡平雪摠宜每羨僧房聞竹折
終強俗客聽窗知巖收泉竇無聲溜石壓梅花側出枝
到了紅爐融一片湏還門外尺深時
題道士碧潭
幽人何處倚漁竿百頃清潭浸碧寒不動一波疑水定
中涵萬象覺天寬山將螺髻堆銅鏡月借玻瓈現玉盤
莫作窈深無底看是間應有卧龍蟠
贈朱五星
貴賤由來不自齊巧將躔次說高低星環雲漢胸羅列
斗挹天漿手獨提太乙昨傳當蜀道文昌今喜尚江西
中興氣運應從此試問何時復聚奎
雪坡集卷十四
