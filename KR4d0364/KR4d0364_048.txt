雪坡集卷四十八
宋姚勉撰
祭文
祭師范石莊先生
嗚呼先生之學出史入經先生之文孔思周情振筆吐
辭藻絢華發春花意生秋水瀾活不鄙謂勉可學古人
毋陋之習刊陳叩新孟子丘明次則韓氏匪此三者請
姑舍是文史之暇教之經綸如是尊主如是庇民評古
商今竟朝窮夕間語他人終莫詣極才大用罕名位弗
羈放意杯酒窮達不知勉叨誤恩誨出夫子陸奏蘇書
言猶在耳受恩罔極報施未能天胡奪之遽夢兩楹如
勉來歸旋茹荼毒方父之葬又師之哭茲奉冠劒藏于
新塘恨以寢苫不能室場明日遂行巵酒為别先生何
之有淚皆血
祭友人幸科院
嗚呼季哲之才英拔豪竒松垣為父弘齋為師學與識
以俱高文若武而兼資議論豪宕而不羣器局卓犖而
不羈騁筆成文吐辭為詩波濤横湧風霆並馳昔者叩
閽累疏便宜指病陳藥皆可濟危使當言路决不飫仗
馬之粟抱寒蟬之枝有志事功歴游邊陲審勢識便氣
吞強鄰使得兵柄决能快長纓之係奮折箠之笞諸公
見賞薦剡上飛僅金閨之通籍分大農之攸司嘖煩言
之遽興羌以是而為非身在山林宣室見思意公道之
可明帝將與之節麾何一往而不反竟客死於京師公
之東去適我西歸欲勸公以勿往騏驥逸而難追曾日
月之幾何成古今之長離冢嗣方鰥而未孫主孟克家
而早嫠次郎短折而未窆孤女擇歸而猶遲天胡奪之
甚速乃浩然而長辭齎壯志而永終不盡用於明時國
失此才家失所依興言及此感涕漣洏聞别音之琅琅
不浩氣之少衰愚鈍如我亦託以遺於此時而猶記安
敢負於心期哀斯人之不可見嗟曷日而忘之雖然公
之平日見如蓍龜死生一致昭晰無疑其歿也瞑三日
而復活其活也噱一笑而遣醫若一肘之屈伸以去來
而為嬉然則如公者蓋所謂烈丈夫之事予也何敢又
徒為兒女子之悲
祭表兄吳景蘇
嗚呼吾嘗聞諸吾母曰兄之生也外祖書林先生實甚
愛之曰是他日可以昌吾門矣及兄之長博通六經諸
子百家摘杳抉冥文撼場屋煜然有聲人皆謂書林先
生之有孫矣夫何屢試不偶壯志彫零放意麴糵玩心
黃庭視人間世之功名富貴榮華聲利若皆不足以掛
意而惟馳神於飛霞八境之太清然猶冀兄之存也尚
可以繫吾外祖之書脉而豈謂兄之年僅及於天地之
數乃遽委骨而蜕形嗚呼自兄母而言則兄吾姚之甥
也自吾母而言則兄吾之表昆也自兄之婦而言則又
吾之從女兄也豈惟瓜葛疊戚重姻於兄之歿悲感倍
增孀妻煢煢義聚之家固可以畢其老兄無子而有五
女高低駢立誰依誰聘嗚呼兄之生時有不適意而委
之度外者死而有知其亦漠然無情耶是重可悲也所
幸兄家以義為門孝慈如一今雖無子而從兄弟舉其
葬則他日羣從中之多子者尚可謀以為兄之後女之
長也又當共擇所歸使無失其托以慰兄之靈獨惟外
祖諸孫今失其長孟舅二子今僅存幼名也學通六經
而身不一登於貢利也家徒四壁而粟不一儲於瓶雖
然名利亦不過儻來之外物所可道者既歿而猶為人
所惜公論在於日月之鄉評生雖窮困於布衣而未嘗
妄取於非義生雖放曠於杯酒而未嘗踰越於凖繩是
非甚明而未嘗談人之長短學問甚高而未嘗縱已之
驕矜謹訥重厚退如不能凡今之人一藝可稱身儇吻
薄足高志盈孰如兄者尚有典刑嗚呼哀哉嗚呼哀哉
祭族子霆伯
嗟某與子雖為族人於族之中又密且親予幼學年子
已俊發來遊場屋詞藻清拔先君謂我此文叔兒起慕
起畏奮然思齊後此六年在辛夘歲予叨薦名折翼而
墜子來慰我射目中眉惠我以啓教我以詩斯文締交
實自茲始宗盟見推俾執牛耳以至今日凡三十年分
則籍咸情則運連子天資高博學強記顯經隠傳爛漫
肝肺揮筆洒紙驅風駕雲笑罵詼謔動皆成文寫興為
詩風雅膏馥引行縱草龍蛇起陸以若人物眼中蓋希
人滿謂子桂林一枝命不副才事乃大謬釋志利名肆
意詩酒伯倫太白今古此懷蘇二黃九夢魂往來金玉
窖塵軒冕坏土白眼富兒閉口阿堵視物甚眇自處甚
高酒酣八極挺然人豪予方窮時高臥抱膝頹簷敗壁
相與終日予昔喪母宅兆未安吾母汝母子山吾山先
體之藏子廬之側雲溪風月天境泉石誓言他日皆隠
於斯牛韉同騎魚篠對持如何蒼天奪子之速芙蓉冥
冥脱屣塵俗去年正月詔召覲京子遣幼子隨余東征
今年此時子則已沒素車白馬來執子紼敵犯鄉國幸
爾無虞如何一疾竟隕其軀夏秋之交亦聞告病汝子
亟歸書止弗聽予忤權倖九月遂歸冰溪早涸反棹以
遲十月中間方此善達乃隔浃旬死生契闊病不饋藥
歿不撫尸遺恨千古予罪奚辭子之此心不間生死我
爾之身無念婦子昔昌黎伯祭姪老成辭誼婉惻皆予
之情有食終喪否則遂取予豈敢忘昌黎此語吾子欲
教汝子亦然予豈敢失昌黎此言死生由天道義由我
子知予心必信其可秦源先壟明日遂藏幽明永隔來
盡此觴
祭外甥吳英孫
曰東坡之甥曰柳山谷之甥曰洪吾無坡谷之賢見汝
之幼而穎則冀其如坡之柳谷之洪也嗚呼吾今失望
矣豈料爾止於此乎岐嶷之狀如在目前娟好之容尚
存夢裏哀哉猶能歆舅與外兄之祭否
代祭高參政
二儀間氣萃乎峨岷篤生我公為時偉人伯壎仲箎韡
韡棠棣追翺逐翔名蓋一世昔在嘉定公守于鄉遇寇
阻訌力扶蜀方帝嘉駿功奮蹟朝路執簡司綸金玉王
度外贊戎略内隆主知式遄其歸晉登樞機真德實功
衣被天下危言覈論福在宗社國步方棘是堪倚毗哲
人其萎天不憗遺嗚呼坤軸西折壁玷甌缺今無我公
誰拾潰裂天凍地濛哨騎數驚今無我公邊塵孰清正
人晨星諸老霜木今無我公善類疇福默默仗馬局局
轅駒今無我公昌言孰謨邦失柱石士無宗師人亡國
瘁聞者涕悲惟先君子志合道符俾我小子綴于葭莩
在癸夘秋拜公西府姑蘇一舸亦侍步武遇我獨厚杖
屨日從色笑誨言温然春風别公來歸荐歴憂患陟岵
既悲絃瑟仍斷相去遼闊心親迹疎維是棘人不遑寧
居曾幾何時公遽捐舘拜公不復泣繼而歎教誨在耳
威儀目前回思曩時一夢六年悼亡之初辱賜勤慰復
賜為銘幽壤榮賁惟公於僕恩意至隆宜公之夢酸痛
攪衷維婦窆期不遠伊邇往哭不能悵隔千里遣使設
奠矢心以辭哀哀魂夢尚克鑒之
祭胡上舍宏甫文
嗚呼宏甫博學多文意氣軒豁邁德絶羣發為文章該
貫義理馳騁古今意盡斯止其在場屋谹然有聲讋彼
萬夫羣瘖獨鳴跬視青雲囊探丹桂命不副才動得困
躓憤不直已寄徑鶡冠人謂由此亦可美官君曰噫嘻
非我所樂豈其鞍馬借此薦鶚重湖之北大江之西出
其緒餘輙魁南闈上之春官一第直摘到天折翅幾點
龍額顯顯季父立于周行爰自胄監蜚英天庠謂當此
時凌厲奮發如何荆璞屢獻屢刖言事竄斥學校積輕
君曰歸歟家在赤城種竹蒔花池藕畦藥吾沙有鷗吾
嶼有鶴亦既閒暇詩書自娛胡不少留御風憑虛昔癸
夘秋客君之館國士相期意味渠欵一散不聚十有五
年雖有尺書不如晤言天邑來歸甚欲君訪出憂入患
如縶我鞅今年八月唁我一書豈謂此筆乃成别予聞
訃失驚飲泣奔弔但拊其棺無復談笑哀哉宏甫乃止
於斯壯氣抑鬱亘為天霓舉世紛紛無能富貴君乃虛
生使我長喟聞絶之際語音琅琅付托乃予豈敢或忘
予於交情不間生死君雖無有有君之子隻雞斗酒來
此哭君靈者不死尚其我聞
雪坡集卷四十八
