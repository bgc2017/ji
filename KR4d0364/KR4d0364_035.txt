雪坡集卷三十五
宋姚勉撰
記
菊花嵒記
上饒别駕新安劉君良叔於所居讀書之堂假石為嵒
種菊滿焉既以字其堂又為賦賦菊文辭甚工余君道
上饒君為余言之且請嵒記夫菊殿秋而芳者也惟君
子能愛菊君子曷愛乎菊以菊後之無花者耳池臺苑
囿皆可菊然非其素獨於嵒乎宜濂溪先生曰菊花之
隠逸者也方春榮時紅媚紫妖不十日而委塵土菊獨
不爾秋高乃華風凌霜侵愈凛愈勁寧有槁而無隕蓋
似乎特立獨行臨大節而不可奪者故惟君子能愛之
飲之可以禦大災藥之可以遠明視粮糗之可以制頽
齡有功於世不細菊蓋非有體無用者青蘂珍叢幽姿
曉露初則武夷山之朱夫子秋容老圃晚節寒香終則
晝錦堂之韓魏公也别駕君方駸駸世用而愛菊之志
窮達不渝名嵒以菊其是之取乎若余也則嵒棲之素
者也方將飡夕英問荒逕求見吾菊而無媿願以君之
賦與靈均之離騷靖節之歸去來辭對霜月並歌之而
嚼菊以嚥景定元年庚申冬十月朔日高安雪坡野客
姚某記
竹溪記
清之勁者莫如竹清之徹者莫如溪竹與溪之清相宜
也清者好焉延平吳君伯大家於劍溪之上種竹於斯
讀書於斯而扁其所曰竹溪俾余書之余與君同此好
者也故附陳乎竹溪之說直節摩霄脩林擁雲如幽人
之貞高不可攀如君子之儼温與厲具風晨雨夕戛鏦
鏗而簸蕭瑟是竹之清也而溪實宜之澄泓奫沄縐風
而鏡霜可舟可漁鷗宫鷺國湛凝而吾性淪漣而吾文
觸瀨漱磯鏘冰珮而躍雪玉是溪之清也而竹實宜之
溪不竹則弗幽竹不溪則弗虛使人於此灑然泠然空
塵慮而淡世味非兼是不能也伯大清者也故能兼是
好焉想夫夜雨水生翠碧淨娟赭日鬻波陰風觸冰月
涵清而珠葉明雪壓杠而玉柯裂燠炎涼寒之互變而
一清貫乎四序伯大於是竹之間探囊而吟拊琴而歌
伸佔畢而樂舉天下聲色榮利不與易也雖然伯大之
所得豈止於清而已哉葛陂之竹而龍延平之劍而
龍安知延平之劍不即葛陂之竹邪昔豐城之劍化龍
于延平二龍於是合焉余舊豐城人也伯大延平人也
今為同年生聞其溪上之竹初蛻而龍方將洒是龍之
涓滴以雨天下豈止清而已哉抑有本焉伯大之所得
則又有大於此者也詩曰瞻彼淇澳綠竹猗猗釋之者
曰言淇水以其潤澤而盛斯竹也故君子有取焉有切
磋之道學巳精而求其益精有琢磨之自修己密而求
其益密秉而為瑟僴之恂慄發而為赫諠之威儀極而
為民不能忘之盛德至善則有本者如是伯大之竹於
溪不是之取乎故曰有大於此者也是說也得之紫陽
紫陽得之延平延平伯大之鄉先哲也得於流風餘韻
者宏矣維劍之溪即水之淇維溪之竹即淇之菉予欲
賦竹溪之詩請歌淇澳
五桂坊記
廣梁夢雷南震既擢第而歸里人豔之易字其所居之
坊甘溪者曰五桂用燕山竇氏故事以喜書也南震謂
某曰夢雷南海邑人也先是邑未有能貢於鄉者曾大
父以舉首實倡之貢者乃相繼然擢第則未之聞焉行
藝者不必賓興賓興者不必論爵學者無所於慕今夢
雷幸以鄉舉取第里人知勸而揭其芳於閭之楣以擬
竇氏夢雷不得當而亦不得辭也夢雷二親俱夀康視
竇氏靈椿一株者幸過之而有弟四人皆進于學未倦
竇之五桂亦庶幾能及里之人儻真以是為勸為子者
思顯其親為兄者思詔其弟鄉之風俗不為無所輔也子
為我書其扁矣願就記之可乎余曰可雖然盍遡其始
燕山之所以芳五桂也豈無所根而遽華者哉種而茂
之舊矣方諫議之種之也周人之窮䘏人之孤葬不能喪
助不能婚給不能衣食未嘗有倦色於是神授之夢五
子出焉五子既貴顯諫議方夀徤每見客五子列侍天
福善之道昭不誣矣某聞南震先世亦世其德務以好
生賑窮為第一事至今未見其止祖之所以啟其孫父
之所以遺其子者皆燕山之似矣五桂得不似乎尋其
根則知其芳故曰盍遡其始雖然又有聞焉夫花類至
夥也不他乎取而獨取於桂豈無義哉桂之為物芳
馨而辛烈者也楚靈均擷衆芳以菲其身而於木焉則
獨取桂桂非他植類也花不芳於煙柔日媚之春而芳
於風高露潔之秋且又歲寒不凋與松栢一節盛芬醲
郁滂葩四達物有芳者莫能似焉故自唐有科目以來
皆榮之以折桂而托之於月桂其萬木之首出者歟桂
何以能若是哉亦曰辛烈之所發耳士之有風節桂之
辛烈也予觀竇氏兄弟立朝皆挺然剛正不辱於桂南
震以妙年取南宫異等弟四人方且聯英競秀出為世
用然則比竇氏之五桂者固又有在也豈止豔科第之
榮哉廣之先達在昔為菊坡崔公在今為文溪李公皆
辛烈而芳者也南震生於鄉里熏其德而芳矣願與其
弟與其里人皆為流芳百世思焉則環南海之邦皆桂
也又奚止於五他日欲書之記之請嗣執筆
愛竹軒記
竹以賢愛賢故愛竹三代後人物可愛者有幾大義自
任利鈍不知吾愛諸葛孔明勁氣如龍傲睨奸獪吾愛
孔文舉高風遠韻不折於時吾愛陶淵明下是己矣李
唐來苦瘦自甘窮老忠義吾愛杜子美俊逸踔發雄隘
九州吾愛李太白虛心體道不落朋黨吾愛白樂天文
古氣雄正大自許吾愛韓退之宋以來賢尤盛剛直如
寇平仲偉器如范希文任重如韓稚圭豪健如歐陽永叔
超邁如蘇子瞻清遠如黃魯直近時勁峭如楊廷秀又
皆可愛之尤者嗚呼今皆不可復見矣而是竹也傲雪
霜排雲霄簸雷霆扞風日凛然似諸君子氣象愛竹愛
其似也嗚呼今人可見不可愛古人可愛不可見見是
竹如見諸君子予何幸日與諸君子游耶嗚呼見似君
子者猶愛若此况得與真君子游耶
靈源天境記
莫之為而為者天也境至於天極矣予性好泉石遇竒
輙終日弗去獨恨居郛郭間有觀無竒如退之所記連
之宴喜亭子厚所記永之萬石亭天作地藏以遺其人
者吾居無是然心固嗜之遐搜之念弗置也維新昌靈
源乃先君子世居之鄉意必有佳山水以為適而求弗
可得獨愛一溪清駛東去得山而聚為境必佳未至靈
源二里許實為先夫人墓近其地有玉虛壇溪流經之
林薈鮮茂意所謂境之佳者必都于是詢之族族人景
周曰是有佳泉石吾欲釣於斯遊於斯而未能者也往
觀焉未渡溪巳有數竒石立于溪外之田如不忍自閟
其竒先出此以自見歴溪橋斧榛棘以入怪石林立可
喜可驚而不可名狀有如人立者有如獸蹲者有如鳳
鶱者有如魚躍者窒者窈者劃者峭者俯而臨水者仰
而倚山者躍而立空者竒形詭態天産自然略加人力
修治當益偉請為景周次第而名字之逕溪橋而入東
立一松關榜之曰靈源天境一石伏草莽如虎豹當關
名之曰石門石門之内有石逕傍皆桃李成蹊由蹊而
左二石對峙中空可度名之曰仙人洞洞之上峭壁層
立如世所繪羅漢所居之巖巖之上有平石可坐名之
曰聖僧巖巖之前一逕皆修竹琅玕青碧清寒襲人雖
六月可無暑下臨溪水激湍有聲其瀦而淵者坦然如
鏡舊常植蓮薰風涼月時雲錦生香可流小舟摇兀醉
卧由竹逕而往崖壁峙立中虛如硤有石級可升以降
名之曰石峽峽外一石枕水可坐而釣名之曰釣磯一
石立水中央相與對峙常時每有鷺立其上為一橋半
跨之真可為披蓑釣雪處岸側叢篠横攲清漣與持竿
類殆天然釣所也是為境中最勝釣已欲息其西有巖
上生怪木根與石同色巖稍高曠結草廬倚之有西巖
夜宿意思名之曰漁翁岩拔岩而登有平地可十餘丈
近溪遠山交獻清勝小山幽桂不種自生宜築臺以翫
月而名之曰延月臺臺後有石壁環立松桂桂之外有
竹坡坡之前壅溪水為蓮沼其北峭壁三面立形如罘
罳就石為枰可坐以奕名之曰石屏屏之前桃之所可
為桃源梅之所可為梅谷松之所可為松塢蘭與瑞香
雜生其中又可為蘭畹為瑞香徑其下流水縈屈注蓮
沼間又可為流觴曲水最後一峭壁横截溪上捫籐蘿
而登之則溪外之平田曠野皆在目矣是蓋截立界限
之所雖仙塵如隔此水而升高望遠興寄不窮又所謂
無盡藏景古詩有云行到水窮處坐看雲起時終而復
始之理也名之曰看雲予嘗觀白樂天記太湖石非不
侈特然皆遠取而後得之故其聚也必散是境也石不
移而自具水不引而自環山不邀而自獻松竹梅桂若
蘭與草木等皆不植而自有莫之為而為者非天也乎
天固遺之人固閟之是孤此竒觀盍修治而呈露之况
事人力不加多乎景周曰吾固有是心力不裕故未暇
此非是人生欲求暇俟何日不亟而以漸假歲月當畢
備患不為耳求田問舍之俗不及此檻花亭柳之豪不
樂此具天地間清氣者詎容舍此哉予家去此雖遼然
先世廬于是先夫人又墓于是終欲築室于場以居繼
自今誓當佐景周以營此人生何必巳物然後適意邵
康節安樂行窩凡十二家富鄭公在洛陽亦未嘗治園
林謂在人者皆如在己予雖不敢望二公竊取其意可
乎歸求竹竿而釣此溪石吾愛之牛勿礪角
重遊騎岡記
淳祐乙巳仲冬望後之六日至後之八日予之高安東
之豐塘相立精廬彌雨不可出越八日甲子始晴天風
吹霜清暘行空燠然有春意積鬱既久思豁以舒相與
二三友躡屐策笻欲謀觀覽問近地之勝曰有騎岡欣
然同遊自下而升身遠益高至山之椒心目俱快圜視
林巒一覽俱下農居僧舍若在畫圖馬鞍龍集諸山皆
奔放决驟如走萬騎拱揖左右前視大江際天一碧俯
瞰深沼湛然泓澄遠望浮屠窣堵坡軋霄峥挺椽筆飛
雲在目可摘以指清興所到身骨欲仙江差遠不可舟
沼近乃下而玩㳂莎岸步松徑清飈抑揚天籟微聲望
沼中一小槎鷺立其上窺魚雪影相照可喜可愛立翫
良久循山看竹而歸清興殊未艾也思以翌日再遊之
天知此心欲佐以景初夜明星有爛後夜風動雲合恐
復雨敗遊興至曉積雪乃欲尺此殆天助以竒觀而博
之雅趣也擁爐劃灰是負此景乃復與二三友再遊前
所遊之地木静不風雖寒亦清笑語後先樂愈有味足
瑶林目瓊柯身水晶域蓬萊瀛洲雖未必有無果有之
料亦不過是矣至山頂景益竒向之林巒松竹皆玉節
銀髯向之農居僧舍皆瓊田琳宇白屋高下炊煙獨青
向之諸山皆偃蹇如玉龍回翔如素鳳近之江與沼則
冰壺表裏如凝瑶池遠之窣堵坡則崢嶸際空如立銀
管槎鷺雖不復見而低叢點綴如鶴如鸛如鷖如鵠亦
間有聯拳如鷺者江山草木雖舊而所以為江山草木
則新喜極欲狂殆不可奈乃命輥瓊輦玉立為假山一
食頃而就森然為峯窈然為巖窪然為洞光彩照身眩
奪人目僮僕報午趣歸乃留興不使盡而返噫斯遊甚
樂也斯興亦甚清也而豈徒為此遊徒乘此興哉將以
博天下之竒觀於胸中而以助此文也人之胸中必有
雲巒煙岩之秀而後為文古而竒必有冰崖雪谷之清
而後為文光而潔前之晴之遊所以攬雲巒煙岩之秀
也後之雪之遊所以萃冰崖雪谷之清也而豈徒為此
遊哉而豈徒乘此興哉既有助為文則不可不寓於文
以為記乃屬筆以識此景同遊者羅涇文甫羅士元英
甫記者雪坡姚某字
磻山記
磻溪太公望釣所也公未歸西伯時隠乎是既遇陳六
韜啟丹書凉武受基植成太平隠具矣古之賢乎未仕
也則有隠之地摯之野說之岩亮之廬皆是養者熟天
下直措焉隠非為身也叔世志隠者絶物托隠者急仕
皆私耳君子弗志也幸君端中所居山曰磻非溪也名
則類方年少氣銳遽求隠或疑其絶物否亦急仕端中
曰異乎是其尚友古人歟山有磻之石池有磻之魚藴
而發六韜之學也敬而行丹書之訓也達事具隠時矣
審官置賢位花序竹是去姦夷惡薅荼芟莠是伊傅吕
葛亦人耳易曰尺蠖之屈以求伸也龍蛇之蟄以存身
也請援是以記磻之隠
盤隠記
唐李愿居太行之盤谷韓退之序之由是盤與愿皆顯
然焉耳噫是谷蕪矣金華之綉水有山曰盤松環南山
繚一水蓋與太行之盤異代而同名異地而同勝也高
安尹童君仲光墅之目曰盤隠兼退之所釋二義名焉
山距居可二里望南山挹九里江朝霏夕霞竒觀萬狀
以營以築以林以池亭軒堂廬位置有序摭古詩文適
意語為之扁逕盤松而入一亭巋然山水不可目而盡
名之曰意延臨流一舒嘯望山意延也亭之前有洲數
十丈可蔬以麥漁蓑農笠風帆沙鳥皆自獻于指顧之
下亭之右又可數十丈屋其間者盤隐菴也盤如僧設
浮屠像堂植松栢古翠蔚然名之曰盤茂松柏之姿經
霜猶茂也東竹之室曰雨净西梅之室曰雪香北而望
南山之亭曰遙碧亭下紆兩廡蒔竒花以臺後為園通
以逕如别出天地翫閒雲則有怡雲之亭望翠屏則有宜
晚之亭艦清流則有不波之亭古松千章六月無夏坐
其陰雖不亭可則獨立一關以松陰好處目之松陰好
處皆亭子誠齋句也庵東偏倣李約之為蕭齋居學浮
屠者外一軒名静寄以自游息静寄東軒淵明語也環
此山之中為亭若堂者以十數皆隸于盤隠隠而盤旋
于此誠盤谷之樂也樂固同於盤谷矣抑予讀韓退之
序有曰盤之中惟子之宫固必有屋室不知愿當時有
此林池亭堂否又曰草木叢茂不知愿當時有此松柏
林木若梅與竹否愿之有此與否固不必計然愿之不
仕而隠視君之能仕而能隠者不逮遠也是未可謂之
同也豈惟愿哉雖退之所稱亦未必同也孟子曰富貴
不能淫貧賤不能移威武不能屈此之謂大丈夫處汙
穢觸刑辟固非威武不能屈者而以旗旄弓矢曲眉豐
頰等事為大丈夫遇者所為豈所謂富貴不能淫理亂
不知黜陟不聞為大丈夫不遇者所為亦豈所謂貧賤
不能移哉位廊廟而趣山林何害其為仕身江湖而心
魏闕何害其為隠君之志蓋如此韓之序愿之言必不
同也雖然豈無同者乎予聞君家食時遇意所至泛九
里江遊盤松山陟意延入盤隠坐霜茂室睥睨松柏對
竹於雨淨問梅於雪香眺南山於遥碧步野逕歴山園
有雲可怡有屏可宜泛不波之舟坐松陰之關憩蕭齋
靜寄之室賦詩飲酒圍碁鼓琴與浮屠氏之徒論外形
骸齊死生之說其與坐樹濯泉采山釣水樂有異乎否
也其同不同者有愿之盤有退之欲從之且為之序遂
以大顯今君之盤欲從而記之者未必如退之未知後
人視今之盤隠何如昔之盤谷也然君工於詩凡盤隠
一草一木皆被以篇詠必傳於後無疑此則非愿所能
有不待退之而顯記之者或可附此以傳則盤隠與盤
谷信同也詎可以記非退之為不同哉於是為之記
雪坡集卷三十五
