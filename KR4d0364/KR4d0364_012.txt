雪坡集卷十二
宋姚勉撰
詩(七言絶句)
題小西湖
主人胷次一西湖新展蘇堤小畫圖待種梅花三百本
請君雪裏訪林逋
再題小西湖(和張𤦺韻)
閤前白倚竹扶疎梅似逋僊柳似蘇待向山椒結茅屋
更添偉觀占江湖
深深晴日漲湖煙開着蓬窗飽看蓮只怕客來童放鶴
又催花裏棹歸船
記得臨風玉樹前聽詩長愛思飄然肯來重結鷗盟否
新有湖亭八九椽
題惠政橋
生愁杜宇呌津橋呌入南人贊眡朝安得砥流如此石
康衢日日聽童謠
題藍橋
芝堂自瑞天朝宋竹郡久更江左唐願似誠齋詩句說
朝京舊路再筠陽
題長沙鋪
君向長沙驛舍來驚心此路想遲回漢庭賈傅曾還否
風撼空山葉欲堆
題左國寳後村
桃李隔墻花滿園卯君曾此賦東軒秪今左氏莊如許
恰在東軒近後村
題胡景顔雙清堂
盤桓松菊陶元亮俯仰山泉白樂天長謂若人無復有
後身却在石溪邊
題靈溪道旁水閣
一碧無波湛淺溪釣舟已繫打魚歸碧山黃葉排如畫
中有聮翩白鷺飛
題崔莊庵壁
碧潭見說有龍蟠萬里滄溟氣欲吞此去風雷轟蟄起
大施霖雨霈乾坤
筆峯秀聳帶溪縈人傑當知是此生說與山靈湏借助
從今姓字達天京
題月巖
巖影嵌空月欲圓天風吹動碧雲端到天一半已如許
真到廣寒應更寒
題松風閣
萬松排立撑雲表虛籟生風秋月皎了翁安在不可呼
雪鶴飄然下林杪
題鵲巢寺
脩竹蕭森影過墻屧聲寂不響回廊道人獨坐清無對
飽殺薰風一味凉
孤山納凉
雙鷺窺荷弄水香一蟬嘶柳送斜陽京華凉處惟湖上
更有孤山第一凉
遊冷泉亭宿四聖觀
晝日追凉到冷泉晩風呼酒醉湖邊醉中興懶休歸去
試叩丹房借榻眠
題四聖觀小蓬萊
湖光平接碧天開浮世笙歌下往來箇是蓬萊真絶頂
如何只道小蓬萊
四望亭觀荷花
面面湖光面面風可人最是白芙蓉分明飛下雙雙鷺
纔到花邊不見蹤
孤山聞木犀
湖面清風拂酒杯異香一片自天來明知不是荷花了
金粟漫山昨夜開
木犀
絲絲朝雨濕窗紗薄日疎雲弄霽華可是都城秋事早
新凉更有木犀花
賣花擔上買秋光分貯冰壺沁曉涼滴取露珠供硯水
筆頭已覺帶天香
甆缾對貯碧金叢萬斛香藏一粟中侵曉起來清馥滿
夜來真睡廣寒宫
芙蓉
水芙蓉了木芙蓉湖上花無一日空卷却水天雲錦段
又開步障夹堤紅
遊下竺園
穿洞扳巖日幾回瘦笻欲去復徘徊園丁亦怪經行數
笑道今朝官又來
九月十日晴
簷雨窗風隔夜秋曉看天宇忽雲收菊花尚在仍佳節
未必今朝蝶已愁
九月十三日飲湖上
閉門十日厭塵埃纔見湖光眼便開最愛平堤楊柳外
幾舟撑去幾撑來
别西湖
别了東坡更樂天重來薦菊又明年欲行且止真難去
再泛西湖半日船
漸是梅花雪片時鴈書底苦趣歸期雖然未賞西湖雪
猶及梅花第一枝
道中即事
路盤山行崖插天儂行山頭下有船逆船上遲步行速
舟人指儂誇為僊
霧氣澒濛水氣蒸上與寒日爭昏明江心有船不可見
惟聞咿啞摇櫓聲
霜融霧消又作晴四山日氣烘春明黃葉如金紅如錦
枯梢無葉更覺清
心馳家山恨不飛兩旬欲作一日歸征衫尚絺未足苦
天寒親老未授衣
蕎麥花開如雪鋪新霜寒早半欲枯故山今年熟此否
讀書夜飢需餅爐
誰家玉雪花嬌兒頓足嬉笑牽爺衣韓家阿拏今已矣
有誰門前迎我歸
天晴日短亦覺長客行一日兩舍強道傍蕭蕭木葉下
天風又辦明朝霜
橘纍金印楓錦衣夾路相照生光輝我非買臣與季子
但有菊佩芳菲菲
我亦欲懷三赤珠陸郎有母繄獨無治生復無人諫止
亦豈能有千頭奴
怪梅蟠屈如龍蛇小紅如粒欲作花雪坡一株恰如此
歸歟月明看横斜
道傍紡女
道傍女子雙髻鴉兩足如雪踏紡車村莊人家只如此
齊宫步步生蓮花
贈陸伯容
掛琴無壁一長吁可是儒冠竟誤儒好把清波回涸轍
莫教白眼哭窮途
陳明卿覓瓦蓋屋
玉川幸有數間屋子美怕卷三重茅為君覓費易陶瓦
夜窗寫詩聽雨敲
早起觀雨餘蛛網
嫩凉催讀矮窗書曉色初分恰雨餘莫笑頽簷無活計
四邊寳網掛真珠
七夕分韻得絲字
柳子中庭乞巧時始知抱拙不汙卑向令早似愚溪日
未必緇塵湼素絲
題蜀江觀
漢中元元年光武中興三十有四年也是夏洛陽
醴泉湧出飲之者痼疾皆愈自建武數至中元三
十二年然光武興於更始元年尚有二年也寳祐
丁巳上即位亦三十四年矣瑞蜀江觀靈泉復湧
功與漢泉等先是淳熙十二年曾湧觀以是建今
復湧是吾君聖德昭天漏泉軼漢光規孝祖也不
然何此瑞復見瑞之陽乎維時先臣某嘗歌詠之
矣某不肖逢今昌運詎敢默然謹拜手稽首而作詩
光武中興三十年愈民痼疾發靈泉吾皇何止如光武
瑞井宜通瑞錦邊
孝祖淳熙極盛時此泉曾發蜀江湄綉衣酷吏雖湮塞
難掩公朝賜石碑
飛昇千載許旌陽一念吾民尚未忘循吏儻憐民疾苦
開泉療疾又何妨
幸喜甘霖做歲豐靈泉又奏濟人功但令姦猾銷聲好
莫禁民躋壽域中
題嚴子陵釣臺
倡周節義有夷齊釣渭鷹揚可太師西漢頽波無砥柱
先生只合一綸絲
扁舟誰不過嚴灘喚醒貪夫醉夢寒名教扶持真百世
豈徒當代懾曹瞞
封了全燕不復臣友朋從此廢天倫子陵不為光皇屈
要識君王有故人
懷仁輔義戒阿諛萬古先生兩句書長往不來安有此
始知王佐在樵漁
除夕前一日湖中望西山有感
西山青處近家鄉先世衣冠正此藏明日千門俱祀歲
墳前誰拜一爐香
思江南筍蕨
先生亟去理山齋筍蕨春甜味正佳一夜東風催變綠
筍吹成竹蕨成柴
贈陳龍湖
蜿蜒寒碧捲深清一洒甘霖澤萬生此際莫驚蟠蟄好
近冬時節不妨晴
題王昭君
謝却君恩入塞塵宫花從此不能春丹青莫恨毛延夀
婁敬先為作俑人
送周縣尉(卿月)滿秩歸
清浮寒露在冰壺一節三年更不渝莫道來時琴鶴在
而今琴鶴一齊無
采棒年來可怕人先生一念只慈仁吏奸却立晴冰曉
民瘼皆甦化日春
鄉戶生愁役破家買田助義息紛譁從今閭里皆安業
男課犂鋤女績麻
自古高安欠學宫新庠贊立竟誰功青青子佩争絃誦
總在先生化育中
方今天下少貞廉廉有如公豈暫淹見說東皇思柄用
姓名已向玉瓶拈
送京學林申甫
京庠林申甫余舊同舍生也庸齋先生趙端明嘗
為書小隠萱堂四大字申甫復欲余書既有先生
銀鈎鐵畫在前後學不敢僣也姑各賦之詩
林飛倦翼已知還小隠何妨且住山未始便為長往計
回頭魏闕五雲間(右小隠)
萱草忘憂底鮮忘慈親鶴髮坐高堂羨君有此忘憂得
如我添憂萬斛強(右萱堂)
送歐陽(應䕫)
瀧岡六一先生鄉也舊有祠中廢弗葺應䕫請於
郡興之是可嘉尚索詩為賦
祠宇重修復舊觀喜知家世未灰寒秖今陛下如仁祖
安得先生作諫官
寄題章貢劉氏麗曉樓
玉虹翠浪雪堂詩底事山光曉獨竒看取隂雲都捲處
直湏天下大明時
題梅莊郭成甫瘦吟帙
倚着梅花讀瘦吟冰章雪句照人心未應只為吟詩瘦
且占春風笑上林
梅似臞僊瘦為詩清寒直欲不勝衣吟成雪裏調羹句
此句却令天下肥
小漿題壁用趙信國韻
雲脚崢嶸日欲西釣舟箇箇泊前溪客窗不寐君知否
枝上饑烏夜正啼
踏梅聊爾過江西月裏漁竿冷插溪料想故園春事好
亂花深處聽鶯啼
菊節宿白沙次友人韻
野市難為側帽紗家山猶遠雪鷗沙退之尚有衣堪凖
悔不留君醉菊花
贈李森幞頭
冠幞非古也然所以莊其首則亦古意京師工此
製者甚多獨真李官人為第一求詩為賦之
如龍驕馬出東華競指横烏席帽遮盡道李家模樣好
最宜頭上帶宫花
贈施大夫履鞋
漏院穿霜聽徹更催班影踏禁花行不湏更待尚書諫
聽履先知有直聲
贈劉仲圭占牌
書銜莫羨一條冰美職高官不足稱何事只存天爵貴
令名長與日俱昇
天巧都存篆刻中得君刀筆即榮通鳳池誰信曾三入
關吏猶猜八十翁
張道夫惠大小硯五走筆戲謝
蛾眉五硯列窗前漬墨磨丹總可憐試向鶯鶯主人問
大鬟何似小鬟妍
贈敷上人遊五山
拄杖挑雲過五山無心出岫倦飛還參禪未用多行脚
道在如如不動間
贈煜上人石窗
八窗本體自玲瓏鑿石為明更不同遮莫獼猴常應外
直湏蟾月鎮當中
寄感山二詩僧
到感山尋雪山樵詩僧不遇寄以詩又入旃檀寮
中見几上有江南麥詩問誰作乃有如是佳句衆
以真半顛對問居何地則云南峯王月莊云是嘗
欲見余說詩者雖未識亦合寄以詩
欲聽茶鼎轉風松底事雲房白晝封應在山中採樵去
雪深何處問行蹤(右寄雪樵)
讀君桑葦疎籬句知得猶存用世心拄杖借將來解虎
不湏深卧白雲深(右寄半顛)
江南麥詩欲改一字謾錄于後江南麥似草離離
哨騎貪青隔岸嘶驚得村翁無計較旋樵桑葦縛
疎籬元本是多計較改作無字覺尤有味顛以為
如何
贈僧雪翁
雪翁來覓雪坡詩冰雪相看太絶竒一片紅爐參徹了
梅花香透玉横枝
丙辰祗召入京道信州題一杯亭
山行頗覺興悠哉到此何妨飲一杯爛醉不湏愁世事
明朝醉醒又愁來(趙福王飲一杯於此)
南臺(福王所建)
一片荒碑立翠苔空餘基址鬱崔嵬此臺湮廢渾閑事
山北如今未有萊
跨鶴臺(唐時有僊人于此跨鶴昇天)
僊人白日上青冥鶴去臺空喚不應千載令威歸得否
雪堂有客夢如冰
寄題茶山(汪玉山為大魁後從曾茶山學于此)
文獻風流想故家玉川室邇已人遐何時細賞文清竹
與客同煎陸羽茶(文清公有手植竹在)
題祥符寺(鐘樓前有古木可三百年)
山在雲間幾上梯最高緣有福王祠尚憐不及樓前木
得見祥符極盛時
贈長老洪野衲
舉目茫茫宇宙間畏塗險甚太行山鑊湯隨地無冰處
只有僧廬野衲閒
洪長老惠藤杖
高僧挑月一枝藤惠我登山脚便輕澒洞風塵豺虎惡
從今險路穏支撑
㳂江買魚不得詢之則前此多為官船所強取
故有亦言無因成三絶
江行安可食無魚問着笭箵總道虛底事官船渠不賣
從來汚吏喜侵漁
分明翠籠掩金鱗鼓枻飄飄不可親底事官船渠不賣
官人不是愛魚人
人間到處有魚羹我亦扁舟柳下横一任官船渠不賣
歸歟鱠玉煑深鐺
過麻子湖遇逆風有作
我自甘心欲背時舟行一任逆風吹去帆今日誇輕捷
只恐前灘也怨遲
自喜扁舟載月明涉湖底事不宜輕象痕深没風仍順
今日天公亦世情(時見有自吾州解官歸者數船滿載且遇順風)
來去船皆欲便風天心豈解兩相從儂帆一順渠應怨
不若從渠且苦儂
兹行已誤出山來得就蓴鱸亦快哉造物莫嫌歸未是
故教風力倒吹回
世道如斯决意歸此心不怕八風吹吾生忠信無休日
天下風波有定時(時丙辰十二月)
次鄒希賢買魚不得三首衍為漁翁問答六詩
問漁翁
撥剌金鱗競躍淵决非明月載空船有魚不供行人買
莫是漁翁不愛錢
漁翁答
游魚驚餌總沉淵一任携竿晩立船今世有錢人總愛
漁翁豈獨不貪錢
再問
魚器如何盡擁虛未應寒鬛總依蒲終朝竟夕渾無得
莫是君鈎太直無
漁翁答
渺渺澄江湛碧虛風帆一幅掛輕蒲吾鈎豈直魚鰕設
入釣文王未解無(柳文一釣易得文王)
漁翁問
見說京糧舊日籯學將湖舫入江撑而今歸去應無事
蘆笋蒿芽錦鱖羹
答漁翁
茅屋無金可滿籝湖邊小艇却堪撑縱無介甫魚羹飯
也學東坡飽菜羹
和陳和卿四絶
絶交久是孔方兄賒得村醪小欵迎君豈真無食肉相
夜來𬞞筍太僧清
梁燕無聲晝掩扄若為消此畫堂清急呼覓句陳無已
莫撚吟髭且一枰
蚤裏溪人又饋魚未容歸興動蓴鱸秪今更辦開蔬供
君若來遲釜恐無
空齋長夏永如年鶯囀林隂鷺水田只好更尋棋一局
莫孤花影午時天
和龔宗諭五絶
多少掄魁豈獨今道心誰勝利名心只知晁董前頭立
何似周程樂處尋
吾儕從仕為家邦豈羨科名世少雙激浪湏看巋柱立
犯顔安可畏郎撞
學不求名况為官官甜初不似儒酸無能富貴都磨滅
真作浮雲一樣看
聞僅二知雖賜也道傳一貫必參乎已私克盡融天理
表裏通明月在壺
名下惟知不可居誨言終日反三隅愛人以德今忠獻
莫道前賢久已無
勸學示子元夫
事業功名在讀書聖賢妙處着工夫區區只為潭潭府
不敢如韓訓阿符
弈棋有感
奕秋鴻鵠未湏驚一着才差敗一枰不信但來茅屋裏
紙棋盤上看輸贏
己未秋杪敵騎雲擾聖主神斷斥逐元姦臺臣
始有抨彈之疏因成二絶一惜言者之後時
二願局面之堅凝也
窗紙暾紅枕上知破寒初聽一聲雞雖無風雨瀟瀟度
也勝隣家曉不啼(右失曉雞)
積雨霖霪忽報晴元來依舊有清明霜天護取晴牢着
莫放寒雲半點生(右喜新晴)
嘲猫
斑虎皮毛㓗且新綉裀嬌睡似親人梁間縱鼠渾無策
門外攘雞太不仁
嘲燕
蓬蒿塞徑掩柴關紫燕離巢更不還大厦連雲成就日
重遊簾幕有何顔
詠蜂
百花頭上選羣芳收拾香腴入洞房但得蜜成甘衆口
一身雖苦又何妨
贈電眸陳相士
巖電當年說阿戎清談于世竟何功君今雙目真如電
舉世忠邪一覽中
贈談天星數王子貴
談天客子晝敲門相對晴窗話一樽到底忘言方是妙
梅花枝上看乾坤
雪後同友人觀梅
簷珠瀝瀝雪初晴酒滴寒槽雜溜聲旋釂梅花斟夜月
人間那得箇般清
和姚𣙜院送茉莉韻
清甚冰葩淡不粧能從盛暑到秋凉瓊樓合着移春檻
却向山齋供淨香
雪坡集卷十二
