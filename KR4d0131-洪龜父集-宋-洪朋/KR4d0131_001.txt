洪龜父集卷上宋洪朋撰
五言古詩
送李元中
夙聞龍眠山綠蘿隠淨嘯中有三李君若人年獨妙心
賞悵若遺風期可同調如何古豫章邂逅共一笑佛海
穿溟涬理窟刮奥窔茗椀對濤江牀跗視雲嶠足明青
葱樹合在紅塵表追隨杖屨遨浩蕩城郭眺觀乎大寧
作頗復近道要凉飈霣疎葉行子動歸棹願君崇明德
慰我記末照
送謝無逸還臨川
東山謝安石事業照星斗佳人臨川秀自言乃其後昔
我未知子籍甚大江右邇來識君面風流故自有早歲
翰墨場揮灑不停手河發崑崙丘風怒土囊口春來入
詩壘窺杜逮戶牖筆力挾雷霆句法佩瓊玖起予虞帝
韶和汝秦人缶少年厲鋒氣鄙夫成老醜人才古所難
吾子定不朽清和四月夏銷黯一樽酒悠悠西峯雲闇
闇南浦柳平生六藝耕勿遣生稂莠鼔枻黃花秋慰此
長回首
送潘四十五
風邊藥氣濃煙畔柳枝弱惜許兩春事潘郎行色作維
南有岑嶺底處端州郭客子何當歸莫待蕉花落
奉諸同人餞潘氏兄弟賦鳳凰鳴矣于彼高岡
為韻得凰字
維南斗日月川嶽上景光何人赤壁下種此雙截肪故
知汝南士蚤經許子將識君陟釐間想見頎而長僧夏
滕叔國胡牀對清揚膜外齊鵬鷃胷次明冰霜佛界獅
子尾妙處亦難忘西江渺波瀾索去有底忙挽衣不得
留晨風動餘皇頃投膠在漆今為參與商能事鏡中像
此道何足臧古來歸根地相期未渠央
游南汰寺
南汰舟楫遠北城阡陌長蓮界劃然開珍木蔭寬凉暝
投上方宿蝙蝠遶屋梁天風激遠林秋氣生寒螿唤起
曲肱夢佛寺宣道場像設儼古殿四角金琅璫夙聞阿
羅漢光怪發清揚有相乃虚妄此妙不易量勝槩令弟
俱茗盌對胡床商略終宇宙已矣言可忘
賦雙劒峯
梅公小齋内度越幽人占何年孤山下得此雙石劒純
鈎魚腸姿拔地勢匪漸柙藏不忍窺往往發光燄丈人
夙好竒領略無一欠晩得此嶙峋顧盼未云厭此公活
國胷正直天所鑒高堂掛斯圖令人動深念
雪霽陪諸公登滕王閣分韻得閣字
醉乘筍輿歸餘興陟層閣其前俯長江其下壓城郭入
眼迭輝映積雪未銷鑠祲氛兹盪滌山川一恢廓瓊田
認洲渚璇樹花叢薄明明飛丹霞往往翔皓鶴俯仰一
神界今我胡不樂滕王已塵埃大屋舊丹雘人生何自
苦兹游行已昨吾聞水西峯中有洞宮脚洪崖升天去
僊聖時間作伊予千載裔未鍊八瓊藥孰能相與游更
議入廬霍
游天宮寺上方瑜道人出漫題
攝衣禪界中高步上方外乾坤更空闊川嶽謝埃塊行
人杖屨底地與烟霞會道人遊四衢行止各無礙竹日
弄清影松風聽寒籟心將萬化冥始覺斯游最
天宮寺
昨日頭岑臥何曾越門限徐侯遣行李邀我伊蒲饌天
宮布金地長者何代建柴門實咫尺佛事亦儼煥道人
呈家風秋蔬更香飯玉麈對胡床凉飈颯河漢晚來上
方上千里人縱觀平生蓬蒿底所適魚鳥願佳人贈我
詩爛若錦繡段聖哲期暮年撫事一長嘆
晚同師川駒父玉父游大梵院小軒
山氣夕籠嵸川光暮澄凝櫺軒俯川嶽拄杖相與登脱
屨就閒曠秉羽居高明盤礴飛鳶上揮斥蜿虹横令弟
各英妙舌本淮湖傾朋也老無能前身雲水僧蕭蕭緣
坡竹凉飈為我興執熱快一濯何必踏層冰
陪師川納涼大寧寺得綠字
六月維長夏炎熱不可觸車馬斷經過臥痾適所欲歘
作城北遊佛界映空谷方塘荷氣清層軒竹隂綠徐侯
辨食事意豁忘羈束鳴蜩韻高寒涼颸盪煩促坐隠者
誰子飛雹下碁局勝負吾不知静嘯蔭喬木徙倚失日
車旋歸想雨足可令夜氣清更使年穀熟
城上
杖策城上頭初日破冥晦頗知春意還早覺寒事退風
前識西岑煙處認東匯人如旋磨蟻舟似覆杯芥鸛鶴
掠水涯簫鼔雜天籟便當杭清淺底事返闤闠
陪諸公步城北分韻得亦字
去月霜雪交咫尺澁如棘今朝雲霧散春氣恍如昔九
衢慰眼新百草隨意出俯仰亮有觀兹辰底空擲陶謝
何許敖發興在郭北淨界集兩楹層閣倚百尺風日已
可人江山亦德色四睇感終古五字辦即席想見盤礴
地鮮颷生兩亦(見許慎書)良游不相待發函三歎息
寄題蔡州魯公祠堂
魯公巖壑姿勁氣不可及歲寒萬物盡松栢當霜立由
來邪正間厥勢不相入公當肅代後竄斥復相襲嗚呼
蔡州殞義激壯士泣周曾計不淺希烈竟見執從古皆
有殁忠烈泰山岌使君拊遺跡丹青辨呼吸壯公臨大
節生氣何當挹高詠兩賢篇臨風黯於邑
寄題陽居士高節軒
中條陽亢宗高義照千古嬋嫣不無人聞風吾已許平
生知味處瀟灑送寒暑敏樹印此心柯葉傲風雨岑夜
入天籟韻作太上語一切得入律真成衆香樹賢者早
求仁行李徧八宇歸來林丘下歲寒色如故
寄題劉山人戰勝軒
桃源一臞儒意氣鬱何壯削跡紅塵中築亭白雲上溪
聲聽逸響山色閱殊狀諒是永幽棲豈伊暫清曠若人
有靈氣戰勝神更王乃知先聖裔風流標素尚嗟予晚
聞道兹事夙所向得興雪月交理棹會一訪
和元樂教授南軒
南紀瘴癘劇風土異中州炎凉倏忽變仲夏颯如秋丈
人東海來税駕此遲留氣候感若此何用寫我憂泮水
多時暇南軒景物幽方塘綠萍亂佳樹蟬聲稠曲肱梧
隂美玩此日月流觴至聊共傾此外亦焉求丈夫功名
志天機不我謀願言快心意身世真悠悠
寄題攬結亭
杜子數相見求我攬結詩攬結在何處云在彭蠡湄彭
蠡夙所廬今猶夢見之一星水中央衆流浩渺瀰雨瀑
下日夜五老上雲霓佛事儼相望往往幽人期君今搆
其下敞亭覽翠微水聲枕簟俱山容杖屨隨勝事君所
獨世人那得知為我謝五老客子行亦歸
邃清閣分韻得洪字
曜靈速天機四序如轉蓬行行早求道咄咄就秃公南
紀臥徐穉丹沙媿葛洪婆娑一宇宙萬物閱雌雄得興
頗賦詩詩成亦何工跫然張公子玉山映寒葱軟語啓
皓齒擲麈生清風謫仙為酒事瓠壺清若空相視一笑
粲聖處此樂同敞榭細履愜别墅幽逕通微漪媚清池
輕颸泛寒叢悠然物外賞未覺人間窮何有於我哉請
館季孟中
玉父賦倦殼軒韻得殼字
令弟巖壑姿問道困南朔歸來敞蝸牛真成倦龜殼曲
肱梧桐影日夜洞庭樂誰何藝根本歲久棲鸑鷟静言
人間世變化如風雹笑語尊俎同兹理要商確時不與
人游安燕正當學
過師川偶行
伊昔袁陟居只今徐郎宅少作與渠雙老氣想君隻兹
理亦何有訂之在今昔吾廬城北頭捷徑實咫尺歘思
論五字聊復訪三益高尋風雅源洞入屈宋域波瀾到
蘇李光焰及元白自來磊落人聞見資博極
題水陸院矮椶櫚
短短一椶櫚葱蒨聊可悦如何後歲寒生氣未衰歇脫
身斤斧中甘心形影拙况歎風雨姿拄策日已昳
堂下芍藥花盛開而蕪穢不治太夫人課奴芟
夷草莽飾以丹檻焕然一新感而成詠
江風飄已盡庭樹但蒼翠如何歘到眼餘容殿春事恭
惟太夫人指揮掃蕪穢咄嗟丹檻開芳蕤生意氣矧乃
疊石根端有塵外致何必風人萱願言樹之背疇昔雜
荆杞只今照階戺吾人剪拂功是事亦不細物理庶可
推倚杖一歔欷
師川賦梅花
梅花端月繁梅蘂終冬破正色儼當忩低枝斜應座分
將霜雪侵不受脂粉涴莫遣朔風吹飄零成玉唾
春風
春風吹桃李歘然滿中園羣動不遑息蝴蝶紛飛飜我
亦感兹時步屧遶林間容華豈不好持久良獨難置酒
休其下聊復罄餘歡君看桃與李成蹊亦無言
春颸
春颸天上來吹我中庭樹争先兩株桃照日結紅霧枝
枝迭映蔚葉葉相誇詡光彩奪目精香氣襲行路風雨
不我謀零落縱横去西家婉娩姿見之切情慮蹇修安
所營年芳空擲度意内人莫知淚下成紅雨
立秋日諸公過敝廬賦詩
埃鬱一炎方何處不庳濕北忩但掃地所向若維縶及
兹澍雨過信是高秋立便有好事侶俱來負郭集中庭
樹隂滿燀氣清且急胡床各蕭散頗覺凉氣入道喪千
載餘世路日險澀朋知得若人風流有所及西山一牛
鳴時哉先聖集興來浩蕩遊胡為若羈馽
歲暮
黔雷運天機四氣莽回互始玩春載陽歘見歲云暮孰
知老境侵轉覺夙尚誤吾聞崑崙墟上有不死樹安得
攀其條竒齡儻能度
清夜
萬籟還無聲燈光耿清夜跏趺據繩床夢回蝴蝶化緣
氣亦何有本心淨無塵蚤夜去求道八荒因問津歸來
謝行李衆妙不遠身誰與商略此玉麈炷爐芬
夢中所作
秋風插羽翰樓觀天上行朝霞帶空洞海日注疏櫺一
一琪樹遶粲粲芝草榮中有一道士静嘯無俗情顧我
有靈氣授我以長生咄嗟一世間擾擾何所營
紹聖二年秋七月乙未夜夢遊一勝處非平生
所經行見一道士延余坐飲以醇酒酒酣道舊
故恍然不知所以因而賦詩既覺漫不復記憶
戲作五言以補之
雞鳴深林裏犬吠幽徑中不知誰子宅乃是僊人宮竹
栢蔭清淺樓觀上虚空芝草隠翳鬱璇樹翠青葱升堂
見僊伯歡然燕笑同侍立十餘輩玉女桃李容告我存
三一使我夀無窮吁嗟人間世局促何所通願言歸白
水更議登閬風
答友
一昨城北遨得興起我病梅嶺識霜林楓江認烟艇深
行憶疇昔冥搜吝俄頃西矚列僊家東睇老禪徑不聞
遷鸎聲但見行鴈影再讀貽我篇思與雲路永
述古
蠧蝝仆柱梁蟁蝱走牛羊風過河水損鳥噪木葉傷禍
福有眹兆物理乃其常聖人睹未然休氣未渠央後代
監不遠其在漢與唐
六龍安可頓四節一何速秋氣下霜露春事著草木天
道有迭代世故足翻覆塞翁喪良馬宋氓得白犢由來
非今朝未必不為福
木秀風必摧岸堆流必湍人生裨海内出處甚獨難尼
父稱大聖車轍不得安落落抱正直鼎鼎見疑患顔前
苟無靦身後亦不刊
送潘端州出殯以風甚渡江中流而不濟有作
戒徒事晨征肅舲逗江滸屯雲蔽寒岑衝飈卷秋浦波
驚飛櫓妨景短執引阻垂堂戒曩哲矧乃將恐懼長年
告我還風力方軒舉恍疑柳車張猶認鷺縗聚蹙浪鬱
飛翻涌煙迷處所江水日夜流何由賞心晤
寒泉
山下出寒泉千載神所祕故老空傳名四面但蕪穢觀
音歘見夢咄嗟辨亭砌道人頃杖錫示現祖師意汲引
貫四時香美可一切遂令雲水僧悉飲解脫味病夫方
中來酌彼盪塵滓屬詩長松根北風助竒思
和答陳明信兼簡王立之
我如東南雲風吹西北度時不與人謀飄轉無定處如
何紅塵中歘此君子遇高標鳶戾天能事豹隠霧暴謔
中酒前了不與物迕吾嘗期若人胷次貯風露向來賞
我詩但坐日云暮識君已恨晩見君又不屢今晨眼忽
開貽我河梁句正聲久不嗣斯文諧韶濩吹嘘君過矣
豈不愛我故城南逸少孫軟語可與晤閉門謝俗子著
書無窘步小園花氣深客醉不得去尋盟出無輿風沙
莽回互
題章江院
扶藜下城頭步屧踏禪窟微徑鬱葱菁寶殿高突兀層
暉注中塘凝塵滿丈室惜哉古道場回首思蕭瑟
即事
今日慘不樂念此歲云徂側聆絲竹音令我憂思舒壺
觴幸未空斟酌相與娛始玩百草花今復萬木枯且為
一笑地千古共丘墟
七言古詩
登瀛閣
楚東之國饒為大程氏之子吾所愛讀書尚友有能事
夙昔一見即傾蓋平生誅茅崒蕭爽十頃青銅就空曠
朱甍碧瓦俯清流菱葉荷花映蕩漾春風一吹百花妍
載酒處處開繡筵千株竹栢上參天白日蕭梢朱夏寒
客來枕簟曲肱眠丈人頗有前賢風藏書萬卷插架同
芝蘭玉樹階庭内道山延閣顧盼中薄寒中人木葉下
久客將歸秣高馬送君南浦淚盈把臨岐執手求我歌
老矣奈此登瀛何嗚呼何時履聲上君閣尚能為公賦
濠樂
北寺小閣戲作呈廣心諸公
帝青一色女墻頭况復龍山影裏游草閣柴扉依佛界
白沙翠竹使人愁可惜可憐空擲度羅襪凌波渺何處
會須桃葉倚春風判却扁舟入煙霧
七峯閣作呈廣心從老
七峯層疊割人境寶閣排空春晝静朱甍碧瓦勢欲飛
瓊樹瑶林爛相映謫僊對此佳興發人物山川兩清絶
維摩方丈夜閴寥老人宴坐無言說
又示海會老子
七峯玉立相排蕩寶閣翬飛雲雨上雪餘璀璨映寒空
雨霽參差入晴望閣中禪老更壁立下視羣山丈人行
蛟龍頭角碧潭寒江南赤地空惆悵
同鴻父遊南寺
薄寒中人暉景晩江頭蘭若同游衍蛛絲垂戶像設深
蜃氣成樓鐘韻遠機發於踵寶藏俱神物護持勝事殊
更向僧房捉麈尾令人歘憶聘君湖
同諸人西寺避暑
連廊四注塔中起五月殿隂作商氣竹床午枕耐睡魔
寶鐸天風吹佛事小冠捧腹遶檀欒坐隠應迷日下山
騎馬歸來還執熱蚊雷虺虺滿人間
同徐師川登秋屏閣觀雪
積雪未虧日還没雲氣黯慘愁不釋徐郎揖我上櫺軒
眼界物物有正色萬株瓊樹為誰妍千畝瑶草底空擲
可憐雨打或飄零不分風吹玉攢積向來已撥宜城醅
末至何妨杜陵客鄙夫中聖殊未醒向人江山恍如昔
臺邊好在龍沙黃臺前俄失鸞岡碧只今雪思未渠央
凖擬作花大如席大江之南喜氣多舊瘴懸知掃無迹
奉陪李安上主簿游秋屏閣
春風忽然滿天地籃輿便作城北行招提古臺極灑落
况廼萬物皆欣榮梅花萬點真可惜柳條弄色如含情
初筵便飽李侯德揮犀河漢倒空碧連山向晩更嫵媚
落日澄江青黛色嫦娥冰鏡挂天闕共照清罇情屢極
諸公推轂鍾王間醉墨淋漓滿僧壁歸與不知所如往
但覺清風生兩腋
南渡鄒大舟中作
谷鹿洲前秋風起渌波亭下小舟裏鄒子揖我獅子尾
談天舌本傾我耳散髮船篷玩秋水茗盌盪胷無泥滓
牛羊下山催客子挂席明朝即千里
幽尋(師川令余賦之)
華鯨唤起曲肱夢竹蹊幽尋小雨乾風吹龍沙江流斷
日下烏塔松隂寒冰雪照人徐孺子手捉玉麈對西山
安得洪崖八瓊藥令我飛出六合間
寄題胡公祠堂
胡公祠堂舊聞處魯公嶺下草樹深堂後夀宫閟日月
堂前荒草横古今收拾胷中書萬卷邂逅眼底梧十尋
我思古人不可見于公可見古人心
樊上丈人歌
廣文諸生如亂麻十有八九或起家幅巾藜杖最困者
樊上丈人鬚鬢華丈人聞道羲皇上屈原莊周丈人行
聲名籍甚徒為耳四海八荒莽跌宕扁舟布帆下赤壁
揚瀾左蠡隨所歴顛風狂雨向昏黑怒濤掀天竒兀硉
饞蛟駮獸紛騰突一葦無處所數口僅生活行路難如
此一一為我說匡山野老坎壈人讀書空山三十春下
澤欵段何逡廵丈夫窮達付造物委瑣齷齪不足論臭
味略相似邂逅即情親江頭一樽前執手鼻酸辛秋風
吹君唾珠玉發函伸紙三過讀惜哉意氣何刺促丈人
行李何當來得意江山醉金罍富貴峥嶸亦悠哉君不
見博陵馬周新豐客時無貞觀老死無人識
讀吳天章詩集歌
豫章丈人天章公夙昔待詔蘂珠宫謫來黃陂對秋水
歸來白社今春風晩忩許我數相見高文似我開生面
故知沈謝少未工不覺曹劉名獨擅丈人意氣薄雲霓
細故蔕芥不足疑只今陛下調玉燭異時事業他人稀
蓬萊仙人歌
吾聞三山在海底貝闕珠宮照天地誰其尸之玉鍊顔
耕耘五德長不死我欲遐登不憚遥隔以弱水三萬里
向來名字落人間傳道蓬萊第一仙吐鳳雕龍乃餘事
驚蛇走兔不作難浪憑徐福通消息寶唾儻與春風還
相從歌呈次元子真師川
鬱鬱窈窈城北方祗園神界遥相望春暉澹蕩詩思長
愁絲挽春百尺強薰人著處風花香亦有相從天上郎
森然玉樹臨青陽蒹葭無乃倚蒼蒼且置是事敷僧床
劇談一坐故難忘却來倚杖北天王壁間詩翁五字章
句法端在人則亡人生遇值不合常反路日入下牛羊
願君連騎未渠央
戲作公子歌送宣明府
人間天上張公子宰邑彈琴藝桃李門前五柳臥桁楊
刃無全牛有如此三年墨綬何必遲萬里青雲從此始
壁隂多暇清晝同生塵羅襪醉春風東飛伯勞西飛燕
南飛烏鵲北飛鴻紅粧倚檝君青驄但願主人黑頭公
醉中作桐鄉歌别王明府
故城叠巘臨高臺古木到天猿鳥哀桐鄉官寺山水裏
泉聲常疑驟雨來吾祖政成朱邑後文采風流今未朽
王郎游刃無全牛籍甚能名傳衆口弦歌之聲得故人
車殆馬煩開芳罇明朝更指南斗去相思目斷江湖春
小麥青青歌
小麥青青大麥枯新婦城邊守茅蒲不妨執熱餉婦姑
奄觀銍艾相喧呼黃雲好在玄雲起雨如車輪未渠已
繡衣使者問麥秋今年麥秋又如此
潘氏園引
君不見豫章城南門中有潘氏之名園臺基廼是孺子
舊地勢直與東湖連百常之觀上造天曲瓊四面珠箔
懸春拍綠波南浦外朝隮爽氣西山巔方塘曲徑洞天
遠萬草千花未曾見春風向暖一披拂薄人花氣江城
徧潘郎吟詩春風裏拄杖穿花還復倚大名今代龐德
公采藥鹿門終不起潘郎事親愛客同平生百味罇不空
我來休駕嘯竹風主人閉門語雍容掉頭長歌子潘子
願言三徑相終始或云丈夫不如此但恐亦復不免耳
答李廣心見贈
龍山四面何蜿蜒下有黃雲二頃田朝来爽氣入吟思
外家吾叔真才賢十年不見令人瘦一日相逢開口笑
已呼小吏辦酒樽更遣官奴歌水調燒鐙軟語為情親
竹葉榴花俱可人客無庸歸此道意一曲驪駒何足云
銀鈎玉唾粲側理筆端逍遥有能事鼎來富貴更妙年
枳棘栖鸞聊復爾
和答師川
假道羣舒渡江水解衣盤礴聊復爾三月已破未云邁
政為故人今在此故人佳句數能來招我清罇想未開
病夫潦倒非多才如澠之酒胡為哉
和郭子駿見寄
西山南浦鬱相望中有萬里之長江籃輿何許訪有道
江亭垂柳復垂楊道家諸天屹高閣井冽寒泉亦不惡
胡擕蒼璧澡雪我為我託乘上寥廓晚吟蕭寺攬層軒
龍蛇參天清晝寒炎官火傘吁可畏清風枕簟不知還
歸來惠我唾珠玉明窗棐几頗三復小人塵埃故無竒
拜命一辱聊報之
和駒父大雨雹
紹聖二年端月尾南州雨雹如鴈子今朝霹靂清冷裏
雜然而下勢未已狡獪變化何壯哉欬唾珠玉天際來
銷毁金石不足道梢殺林莽今可哀聖人在上調玉燭
縱有此物寧為灾邂逅豐年亦如此長老相傳又堪記
吾今一飽良不易摩挲枵腹聊自慰
春雨戲趙立之
花枝欲動濡須塢無賴春風吹小雨如隨蝴蝶夢中翻
愁向垂楊堤上度聞道君家種逸香婆娑紫艷占年芳
何當麗日濃花氣亂插佳人翡翠梁
戲汪汲
汪童軀小膽良大讀書氣欲吞渤澥銀鈎玉唾不作難
已向筆端風雨快昔過重湖喙欲鳴還來南浦羽猶鎩
坐忩軟語戒寒秋隂壑收聲虚萬籟可憐脫身瘧癘餘
槁項黃馘一何憊石脆山中足條草誰能折來已君疥
燕子虚贈李清墨乞予詩試墨作七言謝之
黟川諸李今寂寞潞州殘圭大不惡燕侯固窮亦好事
探囊持贈意不薄眼明見此陳家玄徑呼毛穎作七言
故知身外俱長物子墨客卿聊忘年
歲莫
歲云莫矣百草枯楚天欲雪雲糢糊後山入夜風轉急
薄寒中人燈更孤寂寞三更勘文字銷沈萬籟一跏趺
白髮潛生忽不覺自笑愚夫如許愚
記夢
疇昔之夢非想因倏歘遊遨出無垠旁日挾月超崑崙
虚無上下列宿分絳氣鬱靄玄都門萬靈呵護静不喧
中有蘂珠玉宸君再拜問道受七言故知要妙可不煩
離宫閣道多往還衆真差池玉鍊顔雲衣霞裙絳纛幡
顧我如舊笑軒軒問我不歸何由緣
得戎州書
萬竅怒號天籟作燈照無眠夜寂寞發函伸紙數行空
永懷渭陽涕横落書奉萬里馬胡蠻人在四禪怖魔閣
荔枝灘頭欄楯深千峯劒攢上寥廓松根更有道人俱
想見龐眉無住著未應老嬾廢書眠許我新詩大不惡
何日金鷄放赦逥拭淚論文恍如昨
感興
十頃琉瓈下赤日旦日飈臺排雲出金宫銀闕遠杳冥
瓊樹瑶林近蒙密右拍洪崖左浮丘况復綺疏可淹留
未能作意駕僊驥會須得興汎虚舟
杜十歸自海堧别業說夜行一段事令予與徐
十長短調書之
建寧禪界清如水杜陵獨夜荒村繞刹幡寂寂走前溪
素沙白水相蕩照只今欲渡呌漁舠但聞春叢野狐嘷
野狐鳴呼不足道行路難行豺虎驕邂逅舟横却無檝
向來藜杖撑白月可羡淵魚兩兩游隨意溪毛短短出
嗚呼此時勝事故不惡杜陵歸來為予說
寫韻亭
紫極宮下春江横紫極宮中百尺亭水入方洲界玉局
雲映連山羅翠屏小楷四聲餘翰墨主人一粒盡仙靈
文簫采鸞不復返至今神界花冥冥
李夫人偃竹歌
袖中歘忽生絲竹眼底鮮飈起寒綠(原缺二字)誰能寫此真
偃蹇一枝生氣足夫人故有林下風歲寒落落此君同
映窗得意偶揮灑寫出篔簹谷裏千秋之臥龍夜來風
雨吹倒屋但恐踴躍變化入水渺無蹤
