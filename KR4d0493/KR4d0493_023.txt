道園學古錄卷之二十三應制錄三
雍虞集伯生
碑
武衛新建先聖廟學碑
國家初建大都廼分侍衛親軍爲列衛布諸畿内武衛其一
也至元廿六年始置營在涿州南去京師二百里凡衛必有
營營有城郭樓堞門障關禁官治行伍廬舍庫庾衢巷市井
而特立先聖孔子之廟儒學在焉衛之官有都副指揮使以
下將帥偏禆什伯之長委積營作之署幕府文書之史而特
設儒學教授以教士大夫子弟焉衛士以萬計自非征行則
有内府修繕之役歲廵幸則以精銃從其留屯於營者三之
壹其使之長率以近臣領之其官治京師中而分任屯事於
營者使或副若貳皆三歲一更將吏亦各以番上獨教授常
在衛治教事此衛有學官之大槩也天曆二年武衛都指揮
使洪灝分衛事治營中廼曰今聖天子聦明睿知文治彙
興天下莫不嚮風而興起灝也世愼忠孝得備戎行少游上
庠得受教於君子矣而吾衛廟學未立師弟子斆學無所於
在非闕典歟此誠灝之責也時亞安方爲衛使之長深然其
言即以建學之事上聞上可之廼以軍務之暇度地於營
東南廣袤八十畒廼基乃堂于其燥剛觀泉審方作新文明
經營材用石木陶冶工作程度心畫指授具有成法明年知
樞密院闊闊台來代亜安見儲偫之備欣然相成之即日
復以興役聞於是經始於至順辛未之三月作禮殿以奉先
聖像顔子曾子子思孟子配從祀十哲分位殿中東西鄕七
十二弟子繪廡下作講堂齋廬庖廩垣墉門術皆如常制凡
貲用一出公帑不以煩人及冬而告成是年中書平章政事
阿禮海牙公以宰相兼長衛帥隆然舊臣敦詩書禮樂以佐
天子之治教尤樂其有成爲度營旁地得二千畒俾耕以食
學者乃以廟學告成入請于上命臣集記之臣集受詔
謹具其事廼再拜稽首而言曰昔我
太祖皇帝奮掦天威爰啓帝祚
世祖皇帝神武不殺遂一海内列聖相承功成治定至於
今上皇帝天下晏然兵棤不用爪牙之士廼得優游弦歌於
其間豈非千載之盛乎臣嘗學於孟軻氏矣其言以爲未有
仁而遺其親未有義而後其君者也又以爲壯者暇日修其
孝悌忠信則雖制挺可以勝敵盖言人心天理之足恃也如
此今學校之設其教則仁義之道也其事則孝弟忠信之行
也誠使剛強武勇之士身袵金革而知學焉則仁義素明於
胷中忠信不遺於平日緩急有所用焉知義利之辨得違順
泰定二年歲次乙丑正月之吉始和皇帝燕居穆清撫時
康寧中心無爲以守至正踐丕承之位著若有見於羹墻廼
召集賢院臣而告之曰惟天惟祖宗委祉錫禧式克至于今
日海嶽寧謐波塵不驚詩曰於乎皇王繼序思不忘予曷敢
弗顧諟乎宗廟烝嘗之事有司具矣然而雲蒸霧滃予何以
見其降升天回日旋予何以識其往來有能爲予專志意以
通神明者乎昔在成廟受遺世皇睠惟儷極之賢克相内
理然而蒼梧弗從降靈小水遺恨徒結歲月云邁且夫本支
繁茂豈無蘖芽之傷雲漢昭回&KR0579;有氛祲之掩觸念豪髮疾
心丘山有能爲予釋隱憂而滌靈爽者乎夫有天下也一體
民物一視宇宙焄蒿悽愴予猶有慨於神明幽沈抑塞詎謂
可忘於臣庶有能爲予發晶耀而溥惠渥者乎皆頓首言曰
聖慮淵微非臣愚所敢與知天人之間其事甚重非臣所得
專任請与丞相議之制曰可明日入奏曰道家有黃籙齋科
者上可以導列聖之宸游下可以逹群生於屯昧請以是昭
塞旨意之萬一皇帝若曰俞哉庶其在兹乎時則有若三
十九代天師太玄輔化體仁應道大眞人臣張嗣成親揚祖
教妙斡道樞神仙演道大宗師泰定虚白文逸明德眞人臣
孫履道以老成敦厚之資深符眞契特進上卿玄教大宗師
崇文弘道玄德廣化眞人臣吳全節以聦明特逹之器參贊
化機並領玄宗共承明詔以二月一日各眞人率南北道士
千衆即大長春宫陳大科法者七日出黃籙白簡萬通啓長
夜之幽扄暢好生之至德於是祠曹揔禮神之儀物詞臣具
冊祝之文章宣徽陳禮饌以惟共内府發金繒而弗吝揖拜
跪起皆西清禁近之英奉若對揚必黃閣臣鄰之重有司咸
在百辟駿奔丕休哉在天之靈莫不顧歆於上溥天之澤莫
不均被於下赫赫洋洋洞洞煌煌一時盛典蔑有加焉於是
陳玄功於翰墨留芳迹於庭除禮也謹按故事昔
憲宗皇帝甲寅之歲以建國之初方事金革鋒鏑之下或致
夭傷廼紆皇心常有斯舉於今七十有一年矣時和歲豐民
安物阜曾無昔日之虞而舉今兹之祀者何哉盖嘗思之聖
人之心常兢兢於方盛之時不逸豫於未央之日用能保鴻
圖於永固御景福於方來者此其故與嗚呼盛矣乃頌之以
詩曰
於穆聖皇宅心至神何幽不燭何枯不春百度具張群公在
位曰此人事未究玄懿至人通神出陽入隂以成天工實契
我心長春之宫密迩帝所極爾褥儀勿制常數飛章列符萬
神並來奔走後先昭假匪私吁嗟典祀國有常制犧牲粢盛
旣充旣旨陟降在庭孰是孔昭風馬雲車於焉會朝德音布
宣洪恩斯沛惟爾有生是錫是賚下沈九泉誰復念之今振
而興俾承生基茫茫八埏同戴咸喜向陽就明萬億及秭域
中四大匪異伊同聽我詠歌以贊皇風
東嶽仁聖宫碑
延祐中故開府儀同三司上卿玄教大宗師張留孫買地於
大都齊化門外規以爲宫奉祠東嶽天齊仁聖帝
仁宗皇帝聞之給以大農之財辭不拜第降詔書護作方
鳩工而留孫殁後年今特進上卿玄教大宗師吳全節大
發累朝賜金以成其先師之志至治壬戌作大殿作大門殿
以祀大生帝前作露臺以設樂門有衛神明年作東西廡東
西廡之間特起如殿者四以奉其佐神之尊貴者列廡如官
舍各有職掌皆肖人而位之築館于東以居奉祠之士緫名
之曰東嶽仁聖宫泰定乙丑魯國大長公主自京師歸其食
邑之全寧道出東門有禱於大生帝出私錢鉅萬俾作神寢
象帝與其妃夫人婐寺之容天曆建元
今上皇帝即大位遣使迎大長公主于全寧還及國門皇
后迎母于郊主禮神拜貺而後即其邸天子乃賜神寢名
曰昭德殿云宫廣深若干畒爲屋若干楹高大弘䴡足以久
遠歲時内廷出香幣致祭都人有禱祈咸得至焉有勑命
臣集撰文勒諸麗牲之碑其辭曰
帝奠九土辨方秩祀封嶽維五咸在天子有岩岱宗望之
東郊雨雲來敷曾不崇朝有壇有宫神師攸作蒼龍青旂百
祗祗若天子神聖惠于民人睠言度思昭德維新丹楹朱
戶納陛登陟青青五組兼幣加璧礼有舉之祗益以因即祠
不違天子之仁徂徠有原新甫有隰樂具在廷遠于來輯
庖盈大享寢陳燕詩神具樂康以惠我私春日載陽帝藉于
耜以先農人祈我穡事我觀我稼視迩知遠爾煦爾澤自我
畿甸相彼柔桑被于沃饒相彼玄鳥亦集其條濺濺流水駕
言來祓受弓載韣思皇朱芾出其闉闍士女車徒來尸來宗
壽大在予佑我民庶克修孝弟以養以賦以受多祉兵祲弗
驚菑癘弗嬰熙熙有生以樂治平天子萬年成功則告刻文
登封則有貞玉
大都城隍廟碑
世祖聖德神功文武皇帝至元四年歲在丁卯以正月丁未
之吉始城大都立朝廷宗廟社稷官府庫庾以居兆民辨方
正位井井有序以爲孫子萬世帝王之業七年太保臣劉秉
忠大都留守臣段貞侍儀奉御臣忽都于思禮部侍郎臣趙
秉温言大都城旣成宜有明神主之請立城隍神廟上然之
命擇地建廟如其言得言兆于城西南隅建城隍之廟設象
而祠之封曰祐聖王以道士段志祥築宫其旁世守護之自
内廷至於百官庶人水旱疾疫之禱莫不宗禮之爾來六十
有餘年國家治平民物繁阜日盛一日而神之所依亦厚矣
祀典之載所謂有其舉之而莫之敢廢者歟廼天曆二年二
月庚子皇后遣内侍傳旨中政院臣使言于上曰城隍神
廟世祖皇帝時所建有禱必應烜赫彰著而廟久弊弗葺
無以答神明之貺以繼世祖之意請出内帑寳鈔五萬緡
以修制曰可命京尹臣賈某董之太史以諏日弗恊請俟
其吉九月中書參知政事臣趙世安等奉勑封神曰護國保
寧佑聖王其配曰護國保寧佑聖王妃至順二年二月癸亥
以前所賜爲未足用增賜寳鈔十萬緡大修治之平章政事
臣阿禮海牙工部尚書臣岩穆忽爾實奉詔領其事且命之
曰庀工而有餘資則以賜諸廟中給恒用於是工部率其属
以即役土木瓦石金碧丹堊旣善旣足百工並作無敢不虔
未幾而告功於是有勑史臣集製文刻石以垂示無窮臣
集拜手稽首而言曰聖上受命自天纂承大統師武臣力
著功盟府百靈相恊固其宜哉聖后輔佐聖明之成功而
一神之報亦不敢忘可以觀德可以致福可以示勸於臣矣
於戲盛哉請系以詩曰
維皇建國宅中圖大臨制萬方式表無外列雉四周壯於天
垣爰立明神以保固完司空奉詔愼擇吉土作廟坤維以祝
休嘏相維典則有社有方群黎萬姓罔敢禬禳維神孔迩有
堂有寢曰豫則康威怒斯凛歲時牲牢旨酒明粢無有小大
士女畢來列聖清明歲行六十風氣宣通民物豐殖相爾
檐桷丹堊弗新何以妥之俾佑我人皇上至仁思保赤子
聖后念之命禱靈畤天高日明風塵不驚大開明堂治功告
成有祈有報伊古之道出財宮府撤弊改橈山藻孔文旣閒
旣安度其王封載加彌尊神來燕喜百和萃止導天之貺爲
國之祉室家祚胤福禄萬年貽及于民生養弗愆崇墉嚴嚴
太止之固神永有依斯皇多祜
句容郡王世績碑
國家治平之業所以尊安而久固者禮樂刑政一本於朝廷
而執干戈以衛社稷於四境之外者則亦必有桓毅過人之
勇直亮不回之節以兼爪牙腹心之任而又世世祖父子孫
相承一志然後可以内爲天子之所信倚外爲彊敵之所
懾服故處常則有不可犯之勢遭變則建非常之功嗚呼其
所關係豈輕也哉天曆元年皇帝撥亂反正以太平王右
丞相燕帖木兒有建謀力戰之功思其祖父之績乃敕史臣
製文紀事勒諸貞石以示不朽焉謹按欽察之先武平北折
連川按答罕山部族也後遷西北即玉黎北里之山居焉土
風剛悍其人勇而善戰有曲年者乃號其國曰欽察爲之主
而統之曲年生唆末納唆末納生亦納思
太祖皇帝征乞思火都火都奔亦納思遣使諭取之弗從及
我師西征亦納思老不能理其國歲丁酉亦納思之子孫忽
魯速蠻自歸於太宗而憲宗受命帥師已及其國忽魯
速蠻之子班都察舉族來歸從討蔑乞思有功
世祖皇帝西征大理南取宋其種人以強勇見信用掌芻牧
之事奉馬湩以供玉食馬湩尚黑者國人謂黑爲哈刺故别
號其人哈刺赤日見親近妻以哈納郡王之女弟納論中統
初元討阿里卜哥之亂班都察與其子土土哈皆有功班都
察卒土土哈領其父事是爲句容郡武毅王海都之叛皇
子北平王帥諸王之師鎮祖宗龍興之故地至元十四年
叛王脫脫木失列吉入寇諸部曲見掠先朝大武帳亡焉土
土哈王憤之誓請决戰三月敗其將朵兒赤延於納蘭不刺
以所掠諸部還四月只兒瓦䚟構亂應昌脫脫木以兵應之
與我軍遇將决戰先得其斥候數十脫脫木懼而引去遂滅
只兒瓦䚟六月逐大兵於秃刺河八月又敗之斡歡河得所
亡大帳還諸部之衆於北平我師北伐詔欽察驍騎千人
以從十五年正月追失列吉踰金山擒札忽台以獻又敗寬
赤哥等軍俘獲甚衆冬入朝召至榻前親慰勞之賜以白金
百兩金壷盤盂各一白金甕一椀十金織衣段九海東白鶻
一國家侍内宴者每宴必各有衣冠其制如一謂之只孫悉
以賜之且有詔曰祖宗武帳非人臣所得御卿能歸之故
以與卿軍中宴諸帥則設之欽察人爲民戶及隷諸王者别
籍之戶給鈔二千貫歲紿粟帛擇其材者備禁衛十九年拜
昭勇大將軍同知太僕院事明年改同知衛尉院事領羣牧
司事給覇州文安縣田四百頃命哈刺赤屯田益以亡宋新
附軍八百二十一年賜金虎符以河南等路蒙古軍子弟四
千六百隷之又賜尚方金貂裘帽玉帶青鶻近郊田二千畒
水磑一區二十二年拜鎮國上將軍樞密副使二十三年置
欽察衛遂兼其親軍都指揮使聽以族人將吏備官属六月
海都兵入寇奉詔與大將朵兒朵懷禦之二十四年諸王乃
顔叛於東藩隂遣使來結也不干勝刺哈王獲諜者得其情
密以聞諸朝請召勝刺哈以離之他日勝刺哈爲宴會邀二
大將朵兒朵懷將往王曰事不可測遂不往勝刺哈計不得
行未幾有詔召勝刺哈王曰此東藩之人由東道是其欲也
將不可制言於北安王命之西行或言也不干將反者軍吏
請奏而圖之王曰不可緩也身爲先驅引大兵以前窮晝夜
之力渡秃刺河與也不干戰大敗之世祖方親征聞詔王
沿河而行盡收其餘黨以還道遇也鉄哥其軍萬騎擊走之
大獲乃顔畜牧俘叛王哈兒魯等獻之康里欽察之人先隷
諸叛王者悉來歸置哈刺魯萬戶府是歲王子創兀兒奉詔
從太師月兒律在軍戰於百搭山有功拜昭勇大將軍左衛
親軍都指揮使武金虎符出則被堅執銳以率虎羆之士入
則操刀匙以亊割烹執甖杓以進湩飲親幸委任已見於當
時成宗方撫軍詔以王從十一月征乃顔餘黨於哈刺誅
兀逹海盡降其衆二十五年也只里王爲叛王火魯哈孫所
攻甚急五月王從成宗移師援之敗諸兀魯灰還至哈刺
温山夜渡貴列河敗叛王哈丹之軍盡得遼左諸部置東路
萬戶府以鎮之也只里有女弟塔倫遂以妻王二十六年海
都犯金山抵杭海嶺皇孫晉王帥兵禦之敵先據險我師
冰行數日盡收其衆留兵鎮之奏功拜龍虎衛上將軍賜行
樞密院印海都聞之領兵至欠河又敗之擒其將孛羅察
成宗皇帝即位詔之曰邊事重其免會朝賜白金五百兩七
寳金酒器白毳帳鈔萬緍獨峯駞五冬召入朝有加賜則賜
其軍士鈔一千二百萬元貞元年春還守北邊二年秋諸王
從海都者皆來降邊民驚動王帥兵金山之玉龍海備之資
饋畢給民用不優親導岳木忽等王以朝上觧御衣以賜又
賜黃金百兩白金千五百兩鈔五萬轎輿各一大德元年拜
銀青榮禄大夫上柱國同知樞密院事欽察親軍都指揮使
如故還邊二月至宣德府薨年六十一是年有詔創兀兒世
其父官領北征諸軍後亦封句容郡王王帥師踰金山攻八
隣之地八隣之南有大河曰荅魯忽其將帖良臺阻水而軍
伐木柵岸以自庇士皆下馬跪坐以待我軍矢不能及馬不
可進王即命吹銅角舉軍大呼聲振林野坐士不知所爲争
起就馬王麾軍畢渡湧水泊岸木柵漂散因奮師馳擊五十
里而後止盡得其人馬廬帳還次阿雷河與孛伯拔都之軍
相遇孛伯拔都者海都所遣援八隣者也阿雷之上有山甚
高孛伯陣焉山高駿馬不利於下馳急麾軍渡河蹙之孛伯
馬下坂多顚躓急擊敗之追奔三十餘里孛伯僅以身免二
年北邊諸王都哇徹徹秃等潜師急至襲我火兒哈秃之地
火兒哈秃亦有山甚高其師來據之王選勇而能步者持挺
刃四面上奮擊盡覆其軍歛遁者無幾三年入朝上解衣
賜之慰勞優渥拜鎮國上將軍僉樞密院事欽察親軍都指
揮使左衛親軍都指揮使太僕少卿還邊是時
武宗在潜邸領軍朔方軍事必諮於王及戰王常爲先付托
甚重四年秋畔王秃麥斡魯思等犯邊王迎敵於闊客之地
及其未陣王以其軍直搏之敵不能支逐之踰金山乃還五
年海都之兵又越金山而南止於鉄堅古山因高以自保王
以其軍馳當之旣得平原地便於戰乃并力攻之敵又敗績
都哇之兵西至與大軍相撓於兀兒秃之地王又獨以其精
銳馳入其陣戈甲戞擊塵血飛濺轉旋三周所殺下可勝計
而都哇之兵幾盡武皇親見之曰力戰未有如此者事聞
上使御史大夫秃只知樞密院事塔刺海也可札魯火赤秃
忽魯即赤納思之地聚諸王軍將問戰勝功狀於是親王以
下至於諸軍咸以爲王功第一無異辭於是安西王與王衣
一鶻一騾二十晉王與王衣一金椀二獨峯駞四而
武皇命王尚雅忽秃楚王公主察吉兒賞以尚衣貂裘使者
以功簿奏上出御衣遣使臨賜之詔曰邊圉事重少留鎮
之七年秋入朝上親諭之曰自卿在邊累建大功事績昭
著周飾卿身以兼金猶不足以盡朕意遂賜御衣一帽一王
頂笠一盤珠金衣一履雙珠三&KR0809;黃金百兩白金五百兩鈔
十萬貫鶻一拜驃騎衛上將軍樞密副使欽察親軍都指揮
使左衛親軍都指揮使太僕少卿賜其親軍萬人鈔四千萬
貫九年都哇察八兒明里帖木兒等諸王相聚而謀曰昔
太祖艱難以成帝業奄有天下我子孫乃弗克靖以安享其
成連年動兵以相殘殺是自傷祖宗之業也今撫軍鎮邊
者吾世祖之嫡孫也吾與誰家争哉且前與土土哈戰旣
累不勝今與其子創兀兒戰又無一功惟天惟祖宗意可見
矣不若遣使請命罷兵通一家之好使吾士民老者得其養
少者得其長傷殘疲憊者得其休息焉則亦無負
太祖之所望於子孫者矣使至上深然之於是明里帖木
兒等罷兵入朝時爲置驛以通往來十年拜榮禄大夫同知
樞密院事尋拜光禄大夫知樞密院事欽察左衛指揮太僕
少卿皆如故從武皇於渾麻出之海上成宗崩訃至入
告武皇曰殿下親世祖之嫡孫以先帝之命居祖宗
之故地以鎮撫朔方者且十餘年矣海都納木忽見明里帖
木兒自世祖時各爲叛亂今皆來歸前後叛亡俘虜悉復
其舊皆殿下之威靈也臣先父土土哈受知世祖恩深義
重臣之種人強勇精銳臣父子用之無戰不克殿下急宜歸
定大業以副天下之望臣請率其衆備驂乘之士
武皇納其說即日南邁以𥙿宗皇帝舊服玉花衣賜之副
以玉帶一寳珠一海東白鶻一常御幄殿一服用之具咸備
行至和林又賜鈔五萬貫衣段百五月逹上都
武宗皇帝即位賜王尚服七寳笠一大寳珠衣一盤珠衣一
黃金五百兩白金五千兩鈔二十五萬貫先帝所御大武
帳一豹一加賜公主珍寳尤厚秋拜平章政事仍兼樞密欽
察左衛太僕還邊冬加封榮國公授銀印出制辭以命之復
有尚服衣段虎豹之賜中宫加賚於公主者亦俱至焉至大
元年遣使賜金衣三十對衣千二年入朝封句容郡王賜金
印玉手印一七寳笠一珠帽一七寳帶一玉帶一七寳束帶
一黃金二百五十兩白金一千五百兩鈔一萬貫鶻四豹二
上曰世祖征大理時所御武帳及所服珠寳之衣今以賜
卿其勿辭翌日又以世祖所乘安輿賜王上曰以卿有
足疾故賜此王叩頭泣涕固辭而言曰世祖所御之帳所
服之衣固亦非臣所敢當而乘輿尤非所宜蒙也貪寵過當
臣實不敢上顧左右曰他人不知辭此别命有司置馬轎
賜之俾得乘至殿門下仁宗在東宫有衣帽金寳之賜
太后又有加賜還邊
仁宗皇帝即位入朝賜尚服衣一襲金束帶一黃金百兩白
金千兩鈔五十萬金對衣三十金玉馬鞍一太后加賜夏
衣二十鈔一十萬氊帳一穹廬十特受光禄大夫平章政事
知樞密院事欽察親軍都指揮使左衛親軍都指揮使太僕
少卿延祐元年也先不花等諸王復叛亦忒海迷失之地王
方接戰有敵將一人以戟入陣刺王者王擗其戟揮大斧碎
其首血髓淋漓殞於馬首乘勢奮擊大破之遣使入報有尚
服之賜二年與也先不花之將也不干忽都帖木兒戰赤麥
千之地轉殺周匝追出其境鉄門關秋又敗其大軍於札亦
兒之地上聞之遣使賜勞有加四年上念王之功而憫
其老也召之命商議中書省事知樞密院事大理國進象牙
金飾轎即以賜王每見必賜坐上食必賜食待之以宗室
親王之禮王常曰老臣受朝廷之賜厚矣吾子孫不以死報
國可乎至治二年薨年六十三臣聞古之言將者曰謀與勇
惟王父子沈機大略固不可測而其軍堅悍慓疾有所攻戰
應聲而起神變倏忽奮無廻顧智者不暇慮勇者不及舉而
已敗衂無餘矣此其所以致勝也而又數世之傳一軍之士
同禀忠義而不變同赴患難而不辭此其成大功享大名而
膺國家之深信異寵者歟謹按王世家忽魯速蠻贈推忠效
順功臣金紫光禄大夫大司徒柱國句容郡王謚剛毅妻帖
古該句容郡王夫人班都察贈推誠宣力保義功臣太尉開
府儀同三司上柱國句容郡王謚忠定妻秃倫察句容郡王
夫人土土哈贈宣忠定遠佐運功臣太尉開府儀同三司句
容郡王謚武毅妻曰太塔你札只刺眞也曰兀買八里眞也
曰嚢加眞瓮吉刺眞也曰阿八倫瓮吉刺眞也曰塔倫也也
只里王女弟也皆封句容郡王夫人子八人長曰塔察兒定
遠大將軍北庭元帥次曰太不花御位下博兒赤三曰創兀
兒四曰別里不花武略將軍欽察親軍千戶五曰帖木兒不
花武德將軍管領建康廬饒等處土土哈并哈刺赤戶計逹
魯花赤六曰歡差武略將軍欽察親軍千戶七曰岳里帖木
兒武德將軍僉武衛親軍都指揮使兼大都屯田事八曰斷
古魯班昭勇大將軍欽察親軍都指揮使女五人曰曲出伯
曰完者台曰朵兒只曰訥倫曰某創兀兒之妻察吉公主楚
王女也曰也先帖你塔塔兒眞也曰也先忽都魯宗室也只
里女弟曰哈刺眞塔塔兒眞也子七人長曰小雲失不花武
略將軍欽察親軍千戶蚤卒次曰燕赤不花資德大夫大司
農卿三曰燕帖木兒太平王荅刺罕石丞相四曰撒敦榮禄
大夫宣徽院使五曰燕秃哈兒闌遺少監蚤卒六曰答里■
■國公七曰潑皮罕幼卒女四人長曰忙哥合適失秃兒駙
馬弟太忽秃魯次曰完澤台適相哥八刺王三曰納只罕適
沙藍朵兒只王四曰月魯帖你適阿魯灰帖木兒王臣拜手
稽首而作銘曰維皇
太祖受天明命龍旗建斿神旅用振雲雷險屯盤桓奮興迩
伐遠攻羣方畏懲旣定大業以遺孫子分地有彊羅絡森峙
維支之彊宗于本根孰披則離孰固以存赫赫世祖大集
厥成天覆日臨無往不庭顧兹臣庶嚮属無外天未悔禍屬
近而悖挻爲暴強弄兵嬉狂弗念弗懷勞我父兄我無藏怒
往正迷德維時虎臣無禦不克虎臣維何欽察世家克長克
君爲國瓜牙相厥種人均勇同悍爾蒐爾師累百盈萬牧則
善芻飲湩孔腴袵金以居鳴箾以趨鳴箾咽咽壯士心折卷
甲齊驅千憤一吷孰爲叛夫于旅于廬王先伐謀隨以勦屠
勿敢寕止不虞奄至潰不暇奔况及闘死父子百戰從于宗
藩或拔或援我圉永完天不與畔思禍知悔力困于外心服
于内來言來歸矢辭大同洒濯拜稽以朝
成宗王護其來徒御不驚肅肅邊人同我太平桓桓
武皇實善將將定策驂乘王猷用壯紀功則隆論賞則豐
帝胄作嬪五世王封世忠世勇列聖所使千載之傳國有
信史句容之墟接于太平今王之疆天子所營其功非常
報亦殊特勒勲北郊昭示萬國
道園學古錄卷之二十三
