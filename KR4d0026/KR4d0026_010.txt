答福州蔡正言書一首
答張固太博書一首
答河東宣撫參政范諫議啟
近捧教答所啟事皆蒙施行不任戴荷之極近聞
蔡石皆外補又緣飲會事多斥善士去年聖上
奮然英斷登用明公暨韓富諸公天下翹首以望
太平今明公未去位端士頗復見外世人用意如
此言之可為於邑明公縱以邊事未還富公詎宐
久畱於外耶又況北虜四十年休息若一旦舉事
其勢不小嚮將所傳與西賊相攻卒無實驗此謀
豈可測也自古夷狄之得志中國無若元魏元魏
始從雲中得代郡太原然後取河北願明公深思
根本為國家謀長久之算一堡一障不足以捍
禦無或因循異時負天下之望某受遇素異直布
所懷不避忤犯尊意死罪死罪
答樞密韓諫議書
自使節還都不敢輙上牋記伏蒙深賜體亮將降
手教兼以某兒姪喪亡曲加存慰不勝感涕姪植
男朴俱為門戶所託朴又嘗以文贄左右蒙國
士之顧本謂此兒終為門下之用何期不幸一至
於此某在秦所生一兒亦前此失之年將五十未
有繼嗣未嘗不中夜撫心對客吁歎若使憂能傷
人亦恐不復再奉顧盻矣樞筦事重伏望善調寢
膳以副禱頌
賀兖州杜相公書啟
伏承相公亟解台司出鎮東土拜恩虔恭即日上
道雅懷素志固無少歉然士大夫之有知者相與
切議以相公居位日淺法制利澤未大施于下
用是於邑某之鄙心更所未盡若於朝廷於生
民而言則不異衆說若以進退論之兹為全美伏
惟相公繇初仕以至顯重無一事不為人紀無一
行不為人式天下之望唯恐不作宰相豈獨私於
相公誠以有益於斯民也夫宰相之任道行則久
處而無嫌道黜則亟當去位然高位大權人所顧
籍於是被將禄保寵之譏蒙阿諛順旨之議不獨
今世前代名公所不能免恭惟識進退之體保初
終之節全天下之望考於今日可謂無愧若以歲
月則平時所履懼將大損某出入門下垂三十年
區區之誠實在於此敢持此說為賀
答河北都轉運歐陽永叔龍圖書
自承河朔之行意竊有疑何者正人在朝天下蒙
福今雖總制一道然所施置不過千里其於重輕
豈同日而道哉以是不敢為賀近日得都下信君
謨守道悉以外補又以會飲微過多斥善士聖
上慈明永叔以忠亮被遇不當以外内易慮志懷
本朝也范公既鎮兩撫則未能卒還富公何得久
留於外耶見河東使還所奏罷下等科率一事不
謂留意文業乃得詳盡至是昔柳州見韓文公所
作毛穎傳歎稱不已韓之文無不商者頗怪柳何
獨如此為異見永叔所作奏記把玩駭嘆者累日蓋
非意之所期乃爾益知柳言為過相别累年輙此
稱道諒後見噱也
又一首
十一月中寫下手書會論奏部下事遂不欲通於
左右今辱書承所履甚休兼其知某向所陳事某
之心愛賢過于嫉惡不獨永叔知他人亦見信
豈有心之所愛幸而共世不與之親且厚耶今之
相知者多見戒曰當避形跡見疎者則相目以朋
黨果如是顔子不幸得罪湏盗跖乃可言不然學
聖人者皆顔氏黨也世態殊可憎然不足卹至于
勤事持身亦不敢懈見詢晉潞少時所游之樂今
懽意都盡不惟年物之異直畏事耳嘗憶往年送
王勝之序云聖朝方以文法治天下子其慎之
當日亦偶為此言不謂遂驗闒葺輩唯欲摭人細
過不可不慮也人還遽意殊不盡
答鎮州田元均龍圖書
向聞處置保塞事何事其精也兵久驕遂至殺害
守將若又貸之則無復法制矣明公行此一事使
主威復立雖四夷之人功無以易此甚善甚善近
聞京師以微過多斥善士蔡君謨石守道相次外
補未知其然否年來朝廷凢所更置亦有所存
雖高而事不下接者自非聖人未能無過至于進
用皆天下賢士大夫抵治平之漸也聖上聰明
任人不疑而奸人忌前醜正務快已意其下思如
此今勢尚微恐其漸熾所斥不止於蔡石也某豈
私於數君哉所慮者讒勝賢絀則國家憂患豈
止於四夷哉方今言爲上所信且重者無如元
均願深畱意蓋疎遠之疎謀雖陳懼其不見聽也
范公既西撫之行富公何故久畱于外耶某久不
作京師書亦不喜輙議時事數日聞此憤悒不已
會得明公書因以盡道所懷幸賜體亮
與鄧州孫之翰司諫書
與之翰别久未嘗一日不來思直以德度服人企
仰之心不能暫忘耳今幸會而復别重以顧卹之
意笑語之樂中懷悒鬱不啻向時乃知仰高之心
與愴離之惜各是一事古語作惡數日此最得之
到隨當别作書
又一首
與之翰别十年所與游處深相知者不數人其間
不以疎近為間毁譽為疑同不為黨異不為嫌如
吾之翰者益難其比向觀之翰所論朋游其親若
厚如其比者亦復無幾驟此相别以某奉思之心
揆之翰相念之意詎有已耶
上鄧州范資政啟
某自謫官惟作報書當世公卿素相厚者未嘗輙
上牋啟今明公鎮鄧鄧距隨不遠而李丞者專來
相過時歸于鄧某又與李俱出門下若遂無尺紙
以奉左右則何以逃簡慢之責某居此土風之善
食物之同異情懷與樂否李皆悉之不暇一二談
也恭惟解邊劇就安逸尊體甚休南陽舊邦春物
向盛不得陪高宴傾談宥用是為恨
答揚州韓資政書
鄧州附到七月三日所賜書不勝感忭某久不上
記亦如尊諭到隨賤屬多患瘧疾盡得平愈食物
甚賤私用雖窘而不乏讀經書益有味體力亦無
疲耗不煩賜念平日與人異同遂至争論不息蓋
國家事今既發放若復云云乃是懷私忿耳不惟
絶之于口亦不萌之於心用是益以自適但恨地
遠不得拜伏門下棲倚之心莫能具陳惟望善保
台候以慰傾頌之懇
答福州蔡正言書
自君謨在朝廷為言事之臣遂不作書逾三年矣
忽辱手誨以家兄亡殁為慰感深涕無已因念家
兄平日常以遠事見教而朋友之說多異于此某
所亦以為家兄親愛當然朋友相成以義者也家
兄没兩月某卒得罪使其尚存聞某就獄其亦憂
而成疾矣故自謫官而來不以廢放自悼惟以負
教為恨君謨於某兄弟皆厚故道此意漢東土風
不惡寓家城東佛寺私用雖窘而不乏讀書日益
有味不煩畱意君謨侍親多慶因人或惠問以慰
思渴
答張固太慱書
頃年在秦嘗見家兄稱道閣下之道人及來安定
會軒車東還過郡始得請見則仰高之心有所從
矣暨至平凉同僚議邊事有石若乘者數數論閣
下之所施置無不得宐者益所歎伏近見孫之翰
稱閣下之隱德懿行足以慮今世故某奉接未數
而仰聞盛美為日久而且詳也謪官來止作報書
雖欲通記左右顧不能致今辱書存卹至厚感愧
無已又承别拜恩命即來知何日再接高論不勝
區區之意
河南先生文集卷之十
