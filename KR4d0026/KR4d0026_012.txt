河南先生文集卷之十二
行狀碑
故中大夫守太子賓客分司西京上柱國陳
畱縣開國侯食邑九百戶賜紫金魚袋謝
公行狀
故朝散大夫給事中知同州軍州事兼管内
勸農使上柱國隴西縣開國伯食邑五百
戶賜紫金魚袋李公行狀
故推忠恊謀同德佐理功臣樞密使金紫光
禄大夫行尚書吏部待郎檢校太傅同中
書門下平章事上柱國太原郡開國公食
邑四千一百戶食實封四百戶贈太保中
書令文康王公神道碑銘
中大夫守太子賓客分司西京上柱國陳畱
縣開國侯食邑九百戶賜紫金魚袋謝公
行狀
曾祖廷徽國子司業越州觀察判官
祖懿文祕書郎杭州鹽官縣令
父崇禮泰寧軍節度掌書記檢校左散騎常
侍累贈戶部侍郎
本貫杭州富陽縣章嵓鄉赤松里謝濤字濟
之年七十四
謝氏系譜自公七代祖已下官諱具存始居河南
之緱氏至四代祖終衢州刺史葬嘉興因家江東
及鹽官葬富陽縣遂為富陽人當錢氏制吴越故
散騎而上三世不為朝廷官公始十一歲嘗與父
客談散騎私觀之見其辨對有成人風大為歎異
學舍有說左氏春秋公十四歲從之學歸輒與同
輩伸其義必盡其師之所傳既冠寓居吴郡會汾
晉平郡國當表賀吴士為奏者文體弱更數人皆
不能如郡將意公私草之為人持去郡將大稱惬
吴中先生亦自愧不及故王黃州羅拾遺處約並
為吴之屬縣長公與其游羅嘗與王書云濟之揚
椎夫人蓋吾曹之敵其為名流推重如此淳化三
年舉進士上第除梓州榷鹽院判官明年盗發益
部公以梓近益為大郡畏益強逼且利以自資攻
之必亟盍大為守且時近郊多林木乃白郡守悉
取之以完棚櫓且為薪蒸之備既而被圍百日樵
採路絶城中賴焉公參陳謀議公護塹壁及圍解
於僚吏為最力就遷梓州觀察推官明年權知益
州之華陽蜀民流散之後田廬荒廢詔書凡入租
占田有能倍入者斷以新籍於是豪右廣射上田
貫民歸者多亡其素産公曰此權時之制欲就
業耳芳利其倍租而使下民失業豈經制哉乃命
盡還舊主所施行與詔書異至道二年召歸授
著作佐郎太宗面諭令通判大藩即通判夀州
遷祕書丞又通判筠州知興國軍真宗考籍有
五年無過者特遷得改太常博士一日内中出朝
士治績著者凡二十四人名付中書門下令召見
即以景德二年冬對長春殿賜五品服令通事舍
人焦守節送學士院試試之明日會邊奏警急降
詔北任是時曹濮盗起又虜者分趨齊鄆東土頗
騷朝廷慎擇郡守真宗面諭宰相昨日京東
闕人奏曹州闕人謝濤可轉官知曹州遂除屯田
員外郎曹之征賦舊分送睢陽倉公至郡會霖潦
民車在道者不克進公曰自曹及宋陸行數百里
平歲致之不為易今泥淖益困吾民且江淮漕運
日至睢陽城下曹有廣濟漕亦通京師使曹賦得
增送京師睢陽自取江淮來未以直曹賦豈非便
耶乃開廩盡收屬縣賦且上其利狀遂與轉運使
交奏朝廷從公奏降詔褒美未幾召還奏
詔祈雨嵩岳祠畢雨澍因言岳瀆有請禱而無報
謝意義或為闕眞宗是之因詔自今修報如
禮是年西南有大星見占在蜀分詔公巡撫益
州西路入别受詔與益州張公詠同議鑄大鐵
錢利害於是考鐵價與舊錢更相均准故下不得
盗用而物價長平蜀人至今便之使回舉三十餘
人宰府疑其多公面陳諸吏幹狀願署連坐以冀
必行奉使舉吏連坐自此始後所舉多踐臺省不
調者猶為郡守四年授三司度支判官大中祥符
初出知秦州又知歙州改度支司封員外郎坐三
司判官日舉榷茶官被罪奪司封五年復為度支
通判河南府馮魏公罷居守薦公于朝召試授兵
部員外郎直史館判三司理欠憑由司出為兩浙
轉運使賜金紫遷禮部郎中判司農寺天禧五年
兼侍御史知雜事乾興元年遷戶部郎中永定陵
駕將發少府治明器象物甚侈大山陵使奉詔
自京至陵凡城門民舍卑隘者壊之公上章言先
帝封祀儀大物備尚不聞廢壊所過城舍今遺制
務儉薄反以象物壊民居非先帝意願下有司裁
損章寢不報物議是之是年以疾求更歸除吏部
郎中直昭文館知越州天聖中代還遷太常少卿
判官太府寺登聞檢院以步履艱蹇求西京留司
御史臺踰年改祕書監臺任滿就求分司明道元
年轉太子賓客景祐元年十月三十日戊疾薨二
年八月嗣子兵部員外郎直集賢院絳奉公之喪
自京西歸葬于富陽公生平不卹家事然友愛甚
篤宗門有孤者收養嫁娶如巳子在朝廷見貴
勢無所降屈士子進見雖少賤對之肅然及交言
則開懷無少隠故人皆憚其高而愛其誠況治郡
部吏有一善必孜孜稱薦或犯法雖甚惡之直其
罪而巳未嘗有故刑故終身無二嫌怨者雅善品
藻文章江夏黃叔才嘗作惕允恭墓銘甚負其文
顧公曰能損益一字者我當辨之公削去二十一
字叔才歎服不已西京被疾人有贄文者必讀之
終篇或摘其詞之工者稱道之其愛奬士類如此
初兩浙轉運使還朝議將以掌誥命會得疾逾旬
不能無事遂寝素好脩煉藥術喜與方士談視榮
利泊如也本朝圖書之府惟昭文史館集賢祕閤
公與兵部同時分帖四職太府等實父子相代縉
紳榮之見于衣冠盛事錄母夫人崔氏追封博陵
郡太君夫人許氏封晉陵郡君初散騎五子皆以
五行定名公次第炎有文稱終公安令館今為天
台令果從方外教號安隠師坦左侍禁子三人長
即兵部次約將作監主簿少以才敏知名季綺太
廟齋郎約綺皆早亡女四人長適同出身周盛次
適德興令堯臣次適延陵尉傅瑩次適吴縣尉
楊士彦孫三人景初將作監主簿景温太廟室長
景平試校書郎女孫四人並幼公才位德美當列
國史敢直紀行實以備史官之錄謹狀
某年七十六
公之先三世傳春秋學至戶部始以明經取科第
公亦世其學端拱二年及第校解州安邑尉居官
有能績秩滿再調京帥廷見日太宗省其勞状嘉
之擢大理評事知邠州三水縣將靈武用師轉賦
粟以餉軍再至積石皆在期先遷光祿寺丞通判
雅州會盗據成都不逞者譁言以驚動旁郡公詰
姦謹備郡境肅然事寧制書褒諭遷大理寺丞
通判寧州卒都進者謀亂事覺公懼連比者不能
自明精意辨析全貸者衆移通判邠州遷太子中
舍殿中丞為開封府推官賜五品服未幾出為利
州路轉運使先是戶部舍老京師嘗墜馬大衢中
人亟以告公朝服即步出府門趨其所頃之導從
者皆至戶部無他傷肩輿以歸或以事聞者及奉
使入辭真宗問曰卿父墜馬無傷耶因賜三品
服是時臺郎御使史出領使任尚穿賜金紫公秩
卑初被進用搢紳榮之至部會歲歉奏賑饑之章
未報出倉粟數萬石散之民無轉徙者遷國子博
士入尚書省由主客金部司勲五遷至金部郎中
歴三司鹽鐵判官京西京東淮南河東河北五路
轉運使京東淮南皆再主前在淮南開漕渠通廣
陵市或有異議者罷知泉州後由淮南入為三司
度支副使授光祿寺卿知筭州未行改太常少卿
兼江南安撫使遷光禄卿充淮南制置發運使時
東土大饑自淮轉粟五十萬濟青徐民俄授右諫
議大夫知揚州徙知潞州代還授給事中知同州
景祐五年八月二十五日以疾終於州公為政平
易務爲静治不喜作為聰明部吏或犯法湏其自
章然後置于理其用心寧失有罪不忍獄自巳發
故所至有長者稱掌内外有三十年金粟羨盈累
千萬供億用度無一敗事不獨精敏故人以其聞
見詳熟他吏難與比者樂薦士保任百餘人多至
通顯母田氏追封某郡太君妻安氏仁夀郡君子
五人熙載同學究出身早亡熙古進士第為屯田
員外郎熙績衛尉等丞熙朝大理寺評事女四人
長適屯田員外郎何日次適天章閣待制楊楷侍
御史程戡屯田員外郎夏安期自適楊氏而下俱
亡諸孫七人嗣子奉公之喪即以其年十一月二
十八日葬河内某鄉某里先公之墓次前葬錄
公世系官閥并其行事俾某次之將求作者以誌
其壙某詳載其實以
景祐五年十月日責授崇信軍節度掌書
記朝奉郎試大理評事兼監察御史
前監唐州洒税尹某狀
協謀同德佐理功臣樞密使金紫光禄大夫
行尚書吏部侍郎檢校太傅中書門下平
章事上柱國太原郡開國公食邑四千一
百戶食實封一千四百戶贈太保中書令
文康王公神道碑銘(并序)
景祐元年秋八月壬戌樞密使同中書門下平章
事王公薨于位&KR0680;天子震悼翌日臨其喪廢朝三
日以太保中書令告其第命鴻臚内侍通治國喪
事賻物恤孤卒用其加等禮官考行諡曰文康即
以其年十月葬河南府河南縣洛苑鄉魏封原舉
二夫人祔焉公諱曙字晦叔其先太原人始王氏
居太原為著姓其後有徙西河者公之先君能傳
其世系之所從實隋世文中子之弟績之後績號
東皋子東皋而下間有儒者然不大顯亦未嘗去
河汾經亂亡其譜不復貫叙故後世唯祖東皋子
至公始葬先君河南今遂為河南人曾祖傑祖崇
生兵間以義勇自許河東大將周德威聞其名
召補禆校德威後帥燕軍以戰死失知巳功業不
著以夀考終景純少客燕地感家世儒者不當用
材武進乃南游嵩洛得佐嵩譚用之者為之友寖
以文稱還太原至境上時劉氏方據其地嘆曰天
下將定以區區一方支天下兵此危國也遂不入
止上黨帥延致幕府府罷不復作吏購四方書或
手抄之晚年書數千卷端拱中終京師及公之貴
追榮三代曾祖太傅曾祖妣張氏韓國太夫人祖
太師祖妣閻氏齊國太夫人考太師尚書令妣祁
氏魯國太夫人公少舉進士淳化三年上第釋褐
河南府鞏縣主簿再調定國軍節度推官咸平中
天子用古科目者方開之士工部尚書趙公昌言
舉公賢良方正試入等授著作佐郎出知明州定
海縣代還為群牧判官賜五品服遷太常丞受
詔修傳燈錄判三司憑由勾簿司考發開封貢士
坐失實出監廬州茶税東封加恩遷博士通判陳
州未至任詔還務修册府元龜以工部員外郎
充龍圖閣待制賜三品服從汾陽遷工部郎中改
右諫議大夫河北轉運使部吏受賕失事劾罷知
夀州改淮南運使歸期勾當三班院糾察在京刑
獄權開封府事加樞密直學士知益州坐開封府
日保任祿吏犯法降授左司郎中尋復諫議大夫
召爲給事中兼太子賓客天禧三年同知禮部貢
舉所詘士或倡言被抑無行者從而譁之不復辨
狀降爲諫議大夫俄復給事中同知通進銀臺司
門下封駁事兼群牧使四年寇萊公被罪坐姻累
罷學士知汝州乾興元年猶以前坐責授郢州團
練副使天聖元年起爲光祿卿知襄州二年再知
汝州四年復給事中知潞州六年遷工部侍郎知
河南府移永興軍七年入為御史中丞兼理檢校
七月以工部侍郎參知政事明道元年六月朝入
殿奏復舊著為定制先是禮部尚書張公詠再守
成都蜀人懷之以為後無繼者及公去遂有前張
後王之諺其臨他郡則因其俗而治之施其術若
無窮然使人愛之如蜀人爲尤重獄訟無細大必
精意處之上黨有殺人者公察情非是面訊其状
其人以為不得真殺人者已無免理卒不自明僚
吏亦言不足疑公密以物色捕殺人者得之作辨
獄記以戒理官前在西部有中人建議廣旁陵屋
居僦之取利以薦園寝公上言神道尚静今亟有
興作牟細利為家人煩䙝之薦非所以奉祖宗
意于時近倖方用土木取功賞書奏皆惮其守正
任中憲日屬玉清昭應宫災詔以衛卒及掌
事者付臺劾火起状時太后臨政謂公曰此人火
非天災必戮守衛者公上疏曰昔魯桓僖宫災孔
子以為御名僖親盡當毁者也漢遼東高廟及高
園便殿災董仲舒曰高廟不當居遼東高殿不當
居陵旁故天災若謂此宫所建非應經義望以臣
議下大臣苟不合故典籍請歸田里時議者或云
官當廬未及對以疾還第即上章求解政仕七月
授戶部侍郎資政殿學士知陜州是冬改元推恩
遷吏部二年夏徙知河陽秋再知河南府十一月
被召加檢校太傅充樞密使明年七月加同中書
門下平章事未幾痬發下乎浸淫以至大病享年
七十二公幼得先公所聚書讀之至周官春秋尤
極其義故為文章必本制度臨政長于斷事雖天
性通悟發為事業迹其源流蓋有助焉景德中
天子嘗命近臣修書時楊文公在翰林公止太常
屬丞制以二公並命論者以材名等夷非復爵位
差降也臨益部日會歲饑衆心頗搖公曰往時蜀
擾非有豪傑為倡先特以攘寇不息驅而合之浸
大耳今欲制其前莫若禁盗於是嚴盗法犯者一
切皆死出金榖募告者又俾爪牙吏摘其囊橐畫
謀者久必就拘或示慘刑蜀人股栗歲中遂無盗
用然他法皆寬平詿誤多貸免嘗有卒夜告其軍
將亂公覆状立辨其偽斬之軍士皆感泣蜀舊以
季春糴廩粟以濟民言利者增其直公抗修復大
臣雖以財費不充沮之未有斥言不當建者及公
援據經典辭頗切至上及太后皆感悟薄前守
衛者罪修宫議亦寢明道中歲旱公以成湯六事
為言且云今一歲四赦則政不節事也願深以五
事為戒在河陽會遣使濟瀆祠醮公上言岳瀆山
川自非時祀請罷勿祀以息擾下之弊公坐莱公
去京師十年天下有宰相望士大夫惜公且老懼
不克相延企者久之及晚節登用雖以東宫之舊
上雅意所屬然亦公議有在焉嘗以人臣患不節
儉深自虧損在京師居第隘甚起居常一室中廏
唯二馬食無重肉處之泰然蓋矯時之為也篤于
朋友樂周其急治家甚嚴退居私庭諸子甥侄横
經侍席間命次子鼓瑟以自娱終歲無絲竹之樂
洛中營小園歸意甚壯末年恩禮愈極終不得謝
有志勿就良足悲巳初夫人石氏平原郡君次夫
人寇氏馮翊郡君子二人益恭虞部員外郎孝謹
温厚得其家法益柔右贊善大夫篤學好古善自
樹立二孫慎言光祿寺丞慎行太常寺太祝女七
人適校書郎陳勘將作監主簿趙士宗殿中丞孫
瑜殿直楊舜臣唐州推官尹宗濟光祿寺丞張宗
簡將作監主簿陳安石孫女四人並幼公母弟映
試將作監主簿早世有子二人益謨左侍禁益沖
將作監丞公所著文集四十卷兩漢詔義四十卷
周書音訓十二卷唐書備問三卷群牧故事六卷
莊子指歸三篇列子指歸一篇再使北虜作戴斗
奏使錄二卷公既葬二年虞部君泣謂某曰先君
素慎密在中書樞府為上謀慮雖子孫莫得聞故
嘉言密論無一傳者在任他官多用章疏論事命
從子益沖書之益沖密留其藁今頗得存及諸行
事皆世所睹者大惧失其傳子故吏當次之將刻
石以示後世不敢讓以世系官閥總載之繫
㕥銘云
惟君御臣勿貳勿疑知之厥艱惟臣事君曰進曰
退處之惟難疇其知之公始庶士旅于外庭乃列
從官乃賓東朝推先帝明逮今皇聖信之有
初保之有終乃翊扆政乃冠内樞惟皇之聰疇
其處之公在中歲官嘗下遷不勉而和匪畏而虔
康常以堅亦既在位帝咨考成時唯典刑靡逸自
居靡高自名竭忠以誠知臣處身匪厥艱難惟聖
逮賢公實全德誦之刻之以永其傳
河南先生文集卷之十二
