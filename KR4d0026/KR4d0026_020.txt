河南先生文集卷之二十
奏狀
奏軍前事宐狀
奏論金明寨狀
奏閱習短兵狀
奏論戶等狀
奏爲乞令環慶路與涇原路相應廣發兵馬
牽制賊勢事
奏爲近差赴鄜延路行營其兵馬乞移撥往
環慶路事
奏爲已發赴環慶路置行軍次第乞朝廷
特降指揮
奏爲到慶州聞賊馬寇涇原路牒劉政同起
發赴鎮戎軍策應事
奏爲擅易慶州兵救援涇原路事
奏金湯一帶族帳可取狀
奏軍前事宐狀
朝奉郎守太子中允簽署陜西經略判官公事騎
都尉臣尹洙右臣昨到鄜延體問昨來六月中差
撥兵馬往諸寨並不曾得見賊衆當盛夏之際疲
困都人馬虚費國家錢物不少臣竊揆遣使之時
賊兵尚在境上陛下深憤諸將畏怯不能齊心
出師遂使塞門一寨數月嬰城終至陷沒皇情
軫惻專降詔旨其如兵者詭道貴在神速千里制
勝恐後事機伏望聖慈今後軍旅進退乞不直
降宣命況臨時應變主將之任豈可賊兵寇境更
候朝廷指揮若涉逗遛即乞嚴行朝典謹具狀
奏聞謹奏
奏論金明寨狀
右臣今月十三日到金明寨問得添修舊城次第
已于九月下手修築新城臣不知新城利害但以
功料計之舊城計功二十萬見役兵夫不及五千
人須四十餘日方成新城計功五十九萬七千須
一百二十餘日方成即今趙振等屯兵馬一萬
餘人日夕披帶以備非常加以霖雨自延州轉般
糧草凢九次涉水方到金明兵衆暴露惟宐責以
近期若或更張必是遷延至冬轉恐不易臣初聞
移改新城尋知張存已有奏論臣比不敢更煩
聖聽及臣自金明回又知再降劄子兼内臣相次
到州切慮依禀聖旨須至改移伏望聖意詳
臣所奏早賜指揮
奏閱習短兵狀代延帥作
臣竊見諸處馬軍每一都搶手旗頭共十三人其
八十餘人並係弓箭手步軍每一都刀手八人槍
手一十六人其七十餘人並係弩手其弓弩手更
不學槍刀雖各帶劍一口即元不係教習又弓弩
每至夏月更不教閱當戰陣之時或遇險隘弓弩
施為不得須要短兵相持其弓弩手既不會短兵
束手受害遂多敗覆臣今往邊上遂處便一面指
揮馬步軍除弓弩外更須精學刀劍及鐡鞭短槍
之類所貴施爲弓弩不得處便有短兵之利可以
取勝又免至夏月廢却教閱更乞早降宣命指
揮下逐路部署司依稟仍乞於試中武藝使臣中
選十人下都部署司分擘邊上監教貴得早見精
熟取指揮
奏論戶等狀
右臣竊見陜西坊郭第一等人戶中甚有富強數
倍于衆者每至官中科率只一例作一等均酌其
近下戶等極有不易者今臣欲乞于逐州第一等
戶中推排上戶家産比類次下同等人戶家産一
倍以上者定作富強戶三倍以上者定作高強戶
五倍以上者定作極高強戶今後官中凢有科率
其近下戶等大叚減得數目祇應得前如允臣所
奏乞下陜西都轉運司委轉運使司巡歷所到州
軍與本處同共定奪無致别有搔擾
奏為乞令環慶路與涇原路相應廣發兵馬
牽制賊勢事
朝奉郎守太子中允充集賢校理僉署陜西經略
安撫判官兼參議都部署司軍事騎都尉賜緋魚
袋臣尹某右臣近准都部署司牒今赴延州與
范仲淹同共計署行軍次第尋于正月六日到延
州得其牒曾乞奏留此一路未議攻討已奉聖
旨作臣尋具狀申經略部署司將元計置鄜延路
軍須物色并分擘軍馬並那減赴涇原環慶路去
訖切緣臣昨與韓琦赴闕進呈夏竦等所定攻守
二策奉聖旨依所定攻策施行即鄜延涇原兩
路俱進兵深入其環慶路只令淺攻側近族帳不
作大舉之計今來鄜延路既别有擘畫切慮涇原
路將來出兵側近路分别無許伐次第不足以張
聲援欲乞令環慶路准備行軍次第況慶州柔遠
東谷等寨所接罪界一帶族帳不少並在一二百
里内不至遠涉沙碃若與涇原路相應廣發兵馬
足以牽制賊勢又昨來計置鄜延路軍須器械不
少如却移撥應副不難辦集臣已具狀申本路經
略副使去訖伏望聖慈早降指揮謹具狀奏聞
奏為近差赴鄜延路行營其兵馬乞移撥往
環慶路事
具位准都部署牒赴延州計置行軍次第者右謹
具如前臣尋于正月二十六日到延州見范某計
議軍須别未有言語次日只與葛懷敏已下商量
出軍次第逐官雖有異議者臣執言所降朝旨
已定遂不敢别有異同兼葛懷敏等革定到行軍
圖子一面又至次日范某方言近有劄子奏乞畱
鄜延一道為進貢之路未行攻討如歲時無效威
加未晩奉聖旨依奏自來為待出軍修復城寨
牽制賊勢恐諸將緩于治兵所以未曾說與有此
上項聖旨指揮尋牒臣請詳聖旨施行至二
十九日夜保安軍狀報前寨門寨主高延德自西
賊處未乞通和尋已具事狀申奏自後范公與諸
將只擘畫禦備給出軍修復城寨不兩量入界次
第兼臣未到延州聞范某已奏將元撥定鄜延路
驢子只要三千頭臣深慮朝廷以鄜延路既不
入界攻討又見減着驢子數目却于元定下軍須
兵馬數内一例減省又緣夏某等所定攻策鄜延
涇原兩路俱合進兵深入其環慶路只令淺攻族
帳切慮涇源路將來出兵陜西路分别兄討伐次
第不足以張声援欲令環慶路准備行軍次第及
乞將元撥定赴鄜延路兵馬軍須等却移撥赴環
慶路所貴與涇源路相應廣發兵馬以分賊勢卑
具狀申奏去訖今准都部署經略使司牒緣已
奉聖旨議定攻策所乞改差兵馬赴環慶路難
便專擅移易者臣又恐日逼若更迁延即鄜延環
慶兩路俱不備辦得進兵之次第轉見悞事已具
此申都部署經略使司去訖伏望聖慈詳酌臣
前奏狀内事理早降指揮謹具狀奏聞
奏為已發赴環慶路計置行軍次第乞朝
廷特降指揮
今准陜西都部署牒劫緣鄜延係先得朝旨出
兵路分今已俯及時日却有異議請一依元降
聖旨於鄜延計置出兵准備起發無致事者臣
尋備錄申范某請詳都部署牒内事理施行今准
范某牒當所前來依安儀利見并依本司攻策用
三二月入界申奏尋又有一劄子明言别一見乞
留此一路未行討伐歲時之間或可招納如歲時
無效威皆未晩奉聖旨依奏況後來尋覓到蕃
漢知次第人根問入界道路方見得綏夏以來横
山蕃戶多在崖谷深處各有堡子守隘自家兵馬
若只行川路即並無所獲如入隘打慮又兵多則
難進兵少則易衂所以不敢固執前議却計置出
兵于極邊廢寨中擇有利者脩復亦足牽制使賊
界東路兵馬不敢併力而去所有環慶路若便深
入則地少水泉今却問得有側近蕃寨可以攻取
兼與涇原相近足爲聲援仍乞朝廷指揮諸路
穩審進兵先擇要害之地修城寨所責持重不損
國威當所又如此擘畫申奏去訖及已得前來
聖旨不敢更有翻覆惟待罪朝廷甘從黜削即
堆以依違恐誤大事臣已依此事由申奏并牒夏
某韓某去訖者
右謹具如前臣看詳上項范某牒内事理更難以
催促計置軍行次第又緣諸路出師日逼若且在
延州必慮端坐虚占月日況環慶路依元奏攻策
淺攻側近族帳亦合預先計置行軍次第臣已于
二月十五日起離延州赴環慶路計置次第伏乞
朝廷特降指揮所貴牽制賊勢不使併兵涇原有
誤大計謹具狀奏聞伏候敕旨
奏爲到慶州聞賊馬寇涇原路牒劉政同起
發赴鎮戎軍策應事
今月二十二日到慶州據經略使韓某差來指使
李貴稱今月十九日賊馬再來侵擾列磻堡見今
鎮戎軍主兵官員只有朱觀一員者右謹具如前
臣勘會鄜延路都監劉政准經略司差權環慶路
都監近自延州與臣同到慶州今來鎮戎軍事宐
緊切兼又少闕主兵官員已牒劉政乘逓馬與臣
同起發赴鎮戎軍策應去訖伏乞朝廷更賜指
揮謹具狀奏聞伏候敕旨
奏為擅易慶州兵救援涇原路事
今月二十二日據抽押兵士殿直蔡從狀申稱准
經略副使韓某指揮于環慶路抽撥安塞等四指
揮兵士赴鎮戎軍數内先次交割得安塞報武兩
指揮所有蕃路保捷兩指揮見在西谷柔遠兩寨
蒙部署司見去勾抽者
右謹具如前勘會韓某牒内稱今月二十一日賊
馬在劉磻堡未退事宐緊急切要兵士使喚若伺
候柔遠西谷抽到上項兵士更須帶三日必慮有
誤軍期臣等尋牒環慶路部署司只于在州差撥
振武第十三虎翼第六兩指揮充填蕃落兩指揮
已差人管押赴鎮戎軍去訖謹具狀奏聞謹奏
奏為金湯一帶族帳可取狀
臣昨在延州陳金湯一帶族帳可取之狀親到番
官胡誰諤本族及與西路都司巡檢劉政狄青商
量到事狀累具奏聞乞候到環慶路與本路官員
同共商量别具申奏臣尋于二月二十二日到慶
州得知山外敗衂兼本路三兵官員多在外寨駐
劄臣遂徑來鎮戎軍今來鎮戎軍事宐稍息見發
赴永興軍候見夏某子細陳述上件事機乞相度
施行次
河南先生文集卷之二十
