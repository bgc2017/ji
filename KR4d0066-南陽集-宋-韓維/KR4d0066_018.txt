







　　欽定四庫全書

　　南陽集巻十八

　　宋　韓維　撰

　　外制

　　太常寺太祝張昭奭可大理評事

　　勅某乃祖以方厚亷正實相仁廟登格於治惟其子孫
之濟美在著位者朕所不忘也往欽厥官毋墜淳則可

　　西頭供奉官常用之可右清道率府率致仕右

侍禁李㐮可率府副率致仕

　　勅某古之仕者量其可任則受至於不能而止所以逺
殆辱也朕嘉斯人之徒故於謝事而歸者必増秩以遣
之往欽茂恩以安末路可

　　殿中監致仕王綽孫男遘可試秘校

　　勅某朝廷不忘乃祖之勞於事也加厚寵渥以榮其歸
汝承厥恩服在仕綴勉自勤飭毋忝而家可

　　屯田員外郎致仕李景長男條可試將作監主

簿

　　勅某仕而歸者吾皆有以優寵之爾之服官由乃父請
毋易所事以忝厥家可

　　尚書左司郎中直昭文館兼太子左諭徳齊恢
可右諫議大夫充天章閣待制尚書工部郎中
直集賢院兼太子右諭徳陳薦可尚書刑部郎
中天章閣待制尚書司封員外郎兼太子舍人
孫永可尚書工部郎中天章閣待制皇太子侍

讀尚書兵部員外郎孫固可尚書工部郎中天
章閣待制皇太子侍讀尚書祠部員外郎直集
賢院孫思恭可尚書刑部員外郎充天章閣待
制餘竝如故

　　勅朕始踐祚既施恵於羣臣以次遷矣而吾東朝之官
率德秉誼以申賛翼第勞均賞宜有加等具官某篤學
敏行時之彦士先帝所申以輔𦕈冲而能講道經訓推
明法義開諭朕志日以熙廣厥勤茂焉宜進位序列於

近侍以昭美實詩不云乎無言不酬無德不報汝其懋
哉可

　　西京左藏庫副使帶御器械李元方可莊宅副
使

　　勅某夫屬櫜鞬奉弓矢以待命於側者皆吾親信才武
之臣勞而不圗何以示勸爾給事省闥素稱忠謹銜命
邉服亦克彊濟有司第課宜在襃陟進位一等於秩為
重往佩予渥益篤乃勤可


　　龍圗閣學士吏部郎中權知開封府沈遘可右
諫議大夫餘如故

　　勅朝廷優侍從之臣蓋有常秩慎諍諫之選未甞輕授
兹得名彦爰沛茂恩具官某易直而不阿明果而能㫁
秉筆西掖文雅見稱握節南夏豪猾知畏間咨畿甸之
任參以獄市為寄而几案之前無留事棰扑之下無寃
人逮美課之上聞舉華聯而付畀若夫在職而思稱因
事以為諷爾所存也朕有望焉可


　　虞部郎中知沂州晏寜親姊故節度推官李壼
妻晏氏可特封靖安縣君

　　勅某氏爾之弟寜篤同生之恩願納官秩祈錫爾寵朕
甚嘉之兹啟邑封之大以為閨闑之榮徃綏夀康益懋
柔哲可

　　故工部郎中充天章閣待制許元親姪琳可試
監簿

　　勅某侍臣之没其遺嗣若近屬皆有以優恤之由舊典

也汝䝉厥恩進服在位惟恪以克欽荷可

　　東頭供奉官張著可内殿崇班

　　勅某治獄之官上所慎檡爾為之滿歳以無罪悔襃叙
有格進列殿墀往服茂恩益圗善效可

　　太常少卿祝正辭可光禄卿

　　勅九卿尊官也王者所與圗議天下之政以成化阜俗
者也今雖任不如古而秩序禮等猶為優顯具官某仕
以辭學官有治迹厯載滋久第勞當遷夫位髙者圗報

則難禄厚者賦事宜稱益勵乃節毋忝朕恩可

　　端明殿學士兼(闕)　　　　　　　　　部侍

　　郎充(闕)　　　　　　　　　　　前尚書吏

　　(闕)　　　　　　　　　　　學士知(闕)

　　勅夫圗議於(闕)　　　　　　　　　　　　　命温

　　雅者非(闕)　　　　　　　　　　　得我名彦(闕)

　　之選號為博洽備(闕)

　　踐於閣臺久勞於藩翰不有襃


　　異曷章眷倚其兼秘殿之侍兼備清廟之訪若夫練達
於故實制作之逺體皆汝之(闕)　　　言可

　　(闕)　　　　　大夫右諫議大夫(闕)知(闕)

　　集賢院沈遘可特授依前右(闕)　　　　林

　　學士知制誥判集賢院

　　勅吾之(闕)　　　　首政事之(闕)内之則冠翰墨之選

　　(闕)　　　　　　左右者豈能勝其任哉具(闕)

　　逸發用英茂之實而為世髙選參典誥之任


　　而有古遺直往蒞藩服入尹畿甸而風力章於已試績
效爛而可紀㑹禁員之乏使屬廟議而咨訪輟於浩穰
備我嚴近噫與聞密議奉揚訓㫖惟端慎可以禔身惟
温雅可以華國勉服休命益佇善猶可

　　尚書工部郎中知制誥充史館修撰蔡杭可特
授依前尚書工部郎中充龍圗閣直學士集賢
殿修撰知定州

　　勅定為北道要鎮萬兵之所屯集諸將之所禀決倚屬

之重選任之艱非有以厭羣議而副朕心者蓋不以輕
授具官某知厚有守明果多通究觀前載之言燭知當
世之務早事官邸備罄忠精逮升掖垣尤多隆益輟於
書命之重付以剖符之行噫延閣近聮可以罄論思之
美价藩重任可以申綏御之才往欽茂恩方佇休績可

　　樞密直學士給事中傅求可特授依前給事中
充龍圗閣學士權知開封府

　　勅唐臣有言曰輦轂之政務先弹壓蓋大衆之所居方

國之是則浩穰難治威愛是兼爰咨尹正之明以首風
化之地以爾具官某質厚有守和易不流邉閫外條屢
觀能於煩使禁塗營職久進寵於邇聨向(闕)　　時才
甞攝治於京劇權衡不撓枹鼓沉聲爰加甄擢之私式
佇肅清之效召自朔塞妥之神畿繇樞斗之華資陟河
龍之秘序無替前效庸稱茂恩可

　　翰林學士兼侍讀學士右諫議大夫知制誥充
史館修撰王珪可特授依前右諫議大夫翰

林學士兼端明殿學士翰林侍讀學士知審官
院兼充史館修撰散官如故

　　勅朝(闕)　　者(闕)過髙學士之選非夙尚文雅久次華
要雖有積日之勤莫兼數職之重兹我茂典屬之俊臣
具官某姿度靖夷才猷敏邵學博而善知其統文麗而
不忘其要而自入直辭禁進侍經席深厚之訓為國光
輝法義之言廣朕聞聴不有優拜曷章異禮宜參秘殿
之列益重清廟之訪噫考近傅之課則有獻可替否之

責論太史之法則無虛美隠惡之過益厲乃職以副朕
懷可

　　皇兄右驍衛大將軍衛州刺史克孝可依前右
驍衛大將軍髙州團操使

　　勅朕博選師儒之官教授宫第而宗室之俊以業成告
者相繼而上不有甄異何以示勸具官某英悟之禀實
自童丱典學循行長而益茂有司言汝通詩書之義十
八以上著論之美等在第四考藝按格宜見襃表其以

團結之任増壯衛屯之領噫道進而不止則廣寵至而
愈戒者安勉思訓言毋怠厥始可

　　衛尉寺丞孫公亮崔庶可並大理寺丞

　　勅某羣臣之在職者雖無顯然之效閱嵗如格則類遷
之所以勞其勤而勉其忠也爾惟辨亷以見襃陟其務
奮厲益圗功最吾當有以待之

　　權提㸃河東路刑獄公事尚書都官郎中毋沆
可尚書司封郎中差遣如故


　　勅某河東外控疆場之阻内摠郡邑之廣吏雜文武俗
兼夷漢爾以才選受使者之任而能底慎庶獄澄清列
城可謂有勞矣進官一等以示襃勸益懋嘉最且有優
陟可

　　著作佐郎知蔡州汝陽縣事周演父摶可特授
守大理評事致仕

　　勅某父某演也抗言於朝願以所受移於親庭朕嘉其
為有孝之道故以理官之屬命汝歸老往安厥養以綏

夀寵可

　　著作佐郎知蔡州汝陽縣事周演亡母趙氏可追
封靈夀縣君

　　勅某母某氏演也抗言於朝願以所受移寵於親朕嘉其為
有孝之道故以邑君之封賁爾泉隧尚有知者其榮享之可

　　翰林醫學南州三溪縣主簿龎夢得可少府監
主簿依前充翰林醫學

　　勅某汝祇事於外元祀之恩未之及也進秩叙階實用

初詔其懋承之可

　　光禄寺丞致仕臧永錫可著作佐郎致仕如騎
都尉

　　勅爾援再赦之恩請命於上國之信令法宜從與參被
爵服之華益為鄉黨之寵可

　　特勒停人前職方員外郎王亨可都官員外郎

　　勅某爾不謹前已犯有司之議亦既懲責俾思厥咎赦
宥之法湔叙有科徃服寛恩益厲而守可


　　閣門通事舍人周永清可充西染院副使兼閣
門通事舍人

　　勅某本朝推保任之恩汝縁以升仕綴上閣有宣賛之
任汝為之有職勞而且幹力辦彊音制清舉閱歳滋久
第課可嘉進貳使領之華往䕶邉屯之要祇服榮渥益
厲精忠可

　　翰林醫官使勾管本院公事沈遇明可㩁易使
兼翰林醫官使


　　勅某汝帥痬醫以效其勤有年矣而吾貴臣願以任子
之澤移進爾秩朕重違之夫執技以事上者兼領他使
非典制也往欽異恩益講善術可

　　皇城使内侍省内侍押班張若水可忠州刺史
依舊皇城使内侍省内侍押班

　　勅某蓋能者不勸則怠勞而見知則悅此先王所以推
本人情廣施恵於下也以爾給事宫省著忠朴之稱服
勤疆場有明課之畧閱歳滋久賞不自言用兼刺舉之

榮且資宿衛之謹尚悉乃力毋曠朕恩可

　　東頭供奉官杜宗象可内殿崇班

　　勅某國馬之數歳息而無害者善養之也爾帥圉人以
效其力而功狀應格法宜有遷往祗厥官益厲而守可

　　馬藏族蕃官副都軍王&KR4527;尾可本族都軍主東
谷寨外尸族蕃官軍主歸惟永可本族副都軍
主並銀酒監武

　　勅某爾世保疆陲夙懐忠義憤兹狂敵擾我候人賈餘

勇以直前被重瘡而益奮載嘉誠節特示賞恩當體眷
懐益圗勲效可

　　河北轉運使太常少卿沈立可依前太常少卿
充集賢院修撰知滄州

　　勅提兵要制邉劇者必有加職之授所以示寵而重威
也式圗俊良奚吝襃渥具官某敏於聞見雅自約修内
足羣書多眀於義理久更衆職並著於事功宜輟將漕
之籌進司論撰之筆宣我條詔為國翰垣噫惟寛恵可

以得民和惟嚴莊可以正師律毋易乃事則罔所愆可

　　禮賓副使知沂州靳宗臣可崇儀副使知麟州

　　勅某雲中據代地之要以扼敵衝兵符所寄常慎其選
以爾雅抱武畧乆宣忠力綏御民俗條教不煩訓齊軍
戎紀律甚設故超授使領往臨所部毋貪利以生患毋
狃安而納侮惟静而勝時乃之功可

　　皇城使李綏可充利州刺史仍舊皇城使

　　勅某官某益為西土重鎮而利其咽喉也故佐守典武

事者得預便冝之論臨制其道選屬之慎莫非其人以
爾沉勇不暴眀足有斷銜命奉使著敏給之稱剖符臨
戎得綏静之體故因舊秩加授刺舉之節以遣之噫惟
察人情在微惟輯軍政在和往祇厥官毋替朕命可

　　安化上中下州北遐鎮部押進奉器械三班差
使䝉光落等二百五十人可竝銀酒監武

　　勅某爾守在荒遐生而敦固效其戎械之獻安厥溪篁
之居有嘉款誠爰示襃寵益堅忠順以答恩靈可


　　虞部郎中張齊古可比部郎中文思副使宋經
可左藏庫副使供備庫副使時定可西京左藏
庫副使

　　勅某等筦𣙜之司國所頼以足用也能使課入之數充
舊貫而有加者非敏給彊濟勿能辦也爾等初用才舉
終以最聞賞勸有科遷陟惟舊往欽加秩之賜益勵首
公之圗可

　　尚書吏部侍郎參知政事趙槩可特授特進尚

書左丞依前參知政事加食邑五百户食實封
二百户仍賜推忠協謀同徳佐理功臣

　　勅朕遭家不造賴士大夫之力獲保宗廟以臨海内大
賚之澤既周洽矣而輔弼之臣未襃人其謂朕何具官
某惇徳敏行邦之碩老參翌機務出入兩朝猷為獻納
厥績良茂肆用進秩申以蕃數惟是忠固之守謨明之
益時乃之素詎假訓言可

　　檢校太保同簽書樞密院事陕西四路縁邉宣

撫事兼權判渭州郭逵可特授光禄大夫檢校
太傅使持節邠州諸軍事邠州刺史充静難軍
節度觀察留後同簽書樞密院事差遣如故

　　勅朕荷先帝遺業以臨士民之上所以托重而任力者
不在一二執政之臣乎第勞疏恩宜有加等具官某端
厚沉勁濟之敏給升賛機筦出撫邉部納忠宣力厥勤
茂焉故用留務之印申以寵數即授於軍中惟其報國
之大方禦戎之上策皆汝素講詎假訓言可


　　翰林學士兼端明殿學士翰林侍讀學士右諫
議大夫知制誥充史館修撰王珪可朝請大夫
給事中依前充翰林學士兼端明殿學士翰林
侍讀學士知制誥充史館修撰加食實封二百
户龍圗閣直學士尚書工部侍郎充集英殿修
撰何剡可刑部侍郎依前龍圗閣直學士充集
英殿修撰龍圗閣學士右諫議大夫唐介可給
事中依前龍圗閣學士加食邑五百户食實封

二百户龍圗閣直學士給事中張掞可尚書工
部侍郎依前龍圗閣直學士加食邑五百户食
實封二百户龍圗閣直學士尚書刑部侍郎吕
居簡可尚書兵部侍郎依前龍圗閣直學士進
封開國公加食邑五百户食實封二百户樞密
直學士尚書刑部侍郎李參可尚書兵部侍郎
依前樞密直學士加食邑五百户龍圗閣直學
士給事中權知開封府傅求可尚書工部侍郎

依前龍圗閣直學士權知開封府加食邑五百
户食實封二百户龍圗閣直學士尚書吏部員
外郎趙抃可尚書户部郎中依前充龍圗閣直
學士加上䕶軍進封開國侯食邑五百户

　　勅朕遭家不造賴士大夫之力獲保宗廟以臨海内大
賚之澤既周洽矣而吾侍從之臣顧可以勿襃乎具官
某直諫可風亮節是式底其忠嘉績用休茂見器昭考
以屬朕躬故於嗣位之始加厚寵秩所以推先志示隆

禮也若夫讜言忠謀以佐不逮則朕之所虛宁而俟也
往其懋哉可

　　澶州觀察使王素可檢校司徒充青州觀察使
加食邑五百户食實封二百户鄆州觀察使劉
渙可檢校司空充陜州觀察使加食邑五百户
食實封二百户

　　勅朕獲以𦕈躬嗣守宗廟之重實賴岳牧羣后協心底
力以克有濟蕃衛之美闕而未録朕甚愧焉具官某率

徳秉義以陪王家勤勞經營績用休茂更鎮右地申之
渥典所以報也欽服予命益厲乃誠可

　　端明殿學士兼翰林侍讀學士龍圗閣學士吏
部尚書知大名府上柱國王拱辰可守太子少
保依前充端明殿學士兼翰林侍讀學士龍圗
閣學士加食邑五百户食實封二百户餘如故

　　勅朕獲以𦕈躬嗣守丕業實賴公卿庶尹相協於内岳
牧羣后承衛於外兹我大賚厥賞惟均具官某體局莊

厚猷為敏肅有文以光我典策有政以壯國藩翰率是
忠藎自竭兩朝之間計其履閱獨出諸臣之右貳東宫
保安之職仍北門居守之重申以藩渥是為異數噫落
止之政方切於倚毗欽哉之命毋忘於祇服可

　　蕃官德順軍静邉寨剥波族都軍主扒令征親
男祝扒可銀酒監武充本族軍主

　　勅某爾父糾帥其族為國捍邉老不忘忠請子自代今
予所以命汝者皆乃父之舊善繼其事毋替厥勤可


　　某試秘校守黔州彭水縣尉

　　勅某向以蓺文寘於科等㑹嬰親恤久格朝恩宜及援
琴之辰俾列紬書之局往參邑治其慎身修可

　　越國長公主奏大方脈醫人李宗元可試國子
四門助教不理選限

　　勅某汝以方技給事主家覽邑司之抗言即成均而命
秩欽服榮渥益茂乃勤可

　　光禄寺丞錢參可大理寺丞


　　勅某近臣之子能自修飭以稱職聞者朕皆寵嘉之所
以勸能而勉不及也爾之功狀應於陟法往服新命益
圗報稱可





　　南陽集巻十八

