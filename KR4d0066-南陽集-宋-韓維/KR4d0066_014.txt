







　　欽定四庫全書

　　南陽集卷十四

　　宋　韓維　撰

　　絶句

　　春貼子皇帝閤六首

　　和氣生金殿微風轉畫旗年年好春色先是帝家知

　　迎氣來歸胙宜春祝降祥皇心勤治切應喜寸陰長

　　醇醴浮金斚柔蔬釘玉盤嘗新兼介壽齊奉兩宫歡


　　晝漏新添刻春寒早放班恩隨寛大詔一日徧人間

　　晴日漸消宫瓦雪和風㣲散御爐烟千官拜舞皇恩罷
綵勝金旛下九天

　　早鶯啼滑知寒薄午馬休遲覺晝長四海歡康幾務暇
簫韶時奉萬年觴

　　太皇太后閤六首

　　位歴三朝重風行四海深坐將仁厚意濳助發生心

　　銅霤消殘凍朱樓拂早霞傳聲囘步輦來賞小桃花


　　視膳囘天仗含飴樂聖辰定應彤管筆書美繫王春

　　鏤成寶字題宫户剪出名花趂御筵人世不知春色早
忽驚歌吹下中天

　　長樂鐘殘寶殿開鳴梢移仗問安來欲知純孝通天地
和氣氤氲遶御盃

　　殘氷未放溝聲滑小雨頻催栁色新晝漏漸長無一事
坐披黄老味天真

　　太后閤六首


　　正閫成王化開宫奉母儀身當四海養壽祝萬年期

　　玉律生陽早金鋪上日遲枝間雙鵲語應是報春祺

　　平曉開朱户輕寒御練衣宫童移鈿扇慶壽早朝歸

　　金花鏤勝隨春燕綵仗縈絲逐土牛迎得韶華入中禁
和風次第遍神州

　　綵仗朝來散玉京綺窓新網結初晴靜呼宫女教調曲
閒引皇孫看學行

　　九奏清新稱玉斚八珍和旨奉蘭羞湏知天子娛親意

不為乗春事燕游

　　皇后閤五首

　　后徳侔姫國嬪風協舜家進賢陽為長修教月増華

　　春色平明到微風弄綵旛稍囘宫栁弱更助壁椒温

　　暖日暉暉動清渠決決流六宫修歲事拂拭採桑鈎

　　紫蘭紅蓼簇春盤曉逐金壺下太官朝遍三宫歸巳晩
日華明麗雪消殘

　　葭灰巳逐陽和動繡縷初隨日景加欲助君王修儉徳

不將宫様織新花

　　夫人閤四首

　　臘雪餘香徑朝暉上綺甍翠生蘭蕙色和入筦絃聲

　　重錦褰粧幕輕羅換舞衣釵頭雙燕子先向社前飛

　　薄暖正當挑菜日輕陰漸變養花天君王勤政稀㳺幸
院院相過理筦絃

　　宫娃拂曉巳催班拜謝春旛列御前不待東風報花信
紅酥綵縷閗芳妍


　　寄大覺禪師

　　聞住金山最上方江雲飄檻海風凉何時乞得東南守
重拂塵衣入道場

　　照禪師久欲一見比至汝則巳遊矣因題廣惠

　　髙僧寂寞空塵坐古寺悲涼足野風道在豈須煩目擊
亭前雙柏自葱葱

　　酴醿

　　平生為愛此香濃仰面常迎落架風每至春歸有遺恨

典刑猶在酒杯中

　　戯示程正叔范彛叟時正叔自洛中過訪

　　曲肱飲水程夫子宴坐燒香范使君顧我未能㤀外樂
緑尊紅芰對朝曛(曲肱飲水一作閉門讀易宴坐燒香一作隱几燒香朝曛一作斜曛)

　　和述古河陽感懷之作

　　大河雄勝昔常遊擁節題詩為少留我亦華顛無用者
碧嵩清潁是歸頭

　　贈曹大夫三絶


　　落落明珠駭暗投知君所得在無求直須言下通非句
識取澄潭皎潔秋

　　竊禄偷安到白頭一聞髙韻使人羞如今便欲歸休去
已愧遲君八九秋

　　勢利驅人去若流君才六十便歸休歸時不及家無有
但問松安竹健不

　　湖上招㬅叔

　　故人旌斾鎮隣城未奏驪歌巳愴情莫為炎蒸慵命駕

緑荷紅芰水風清

　　送張七元構仕亳州

　　蕭條平馬逐飛蓬囘首園林平露中政事文章君得法
如今太守古人風

　　和子華兄寄酒走筆

　　開壺緑酒金英滿走筆彫章錦段成不假陶潜籬下望
更判五斗滌煩酲

　　紅薇花


　　杏梅成實夏陰濃波面繁花刺眼紅莫為春歸减歡興
共將絃筦樂薰風

　　和王詹叔寄彭年四首

　　紛紛聲裏滿埃塵一聴除書耳目新清世未能忘薄禄
官曹猶得作閒人

　　斷瓢踈罟入提携濁酒徐傾鱠縷肥雨後碧山來爽氣
松間明月尚清輝

　　層樓飛觀&KR1062;溪流縹緲當從海上求病間體輕塵慮靜

好追仙子御風㳺

　　一曲清琴滿架書萬鍾於我亦分銖他年欲作林泉計
為問山前有地無

　　和太素雙頭牡丹兼呈子華

　　羣英日零謝並蒂發竒芳願以附驛使為兄壽且昌
某伏䝉寄示五言二韻詩輒次韻上呈聊以見
志

　　尚不求真語何能計妄言且饒只麽會猶是弄精魂


　　卞仲謀八老會

　　同牓同僚同里客斑毛素髪入華筵三杯耳熱歌聲發
猶喜歡情似少年

　　招彛叟厚之飲臺上花間

　　恍然身世出塵心香靄祗園地布金秉燭聴歌不知醉
夜深清露滿衣襟

　　子華兄生日五首

　　秀睂華髪貌安和五福於今得最多諸聖共忘心外境

八仙同入飲中歌

　　池面和風麗稍開翠條芳甲滿春臺笙歌競奏長生曲
兄弟華顛對舉杯

　　萱甲微抽碧玉簮巳驚花艷動筠籃便須行樂迎東律
莫為囘神滯北庵

　　栁陰散釋真陽艶妄慮消除至道㝠浮世短長何足道
須知時節在明星

　　白鶴羣飛散作陰方春膏雨一犁深只知萬物含芳潤

誰識清通造化心

　　䝉以詩惠水晶鱠次韻答謝

　　凝如寶匣開明鏡散逐金刀落素絲我為南來多内熱
徑呼玉筯盡三巵

　　逰北園輒成二頌呈芳公長老

　　萬法都來一道塲游行何處不真常臨風不用提𤣥旨
翠竹森森自短長

　　青山隱約林端見碧水逶迤竹下來芳草落花無朕迹

與君親到北園囘

　　展江亭海棠四首

　　占盡人間麗與華白頭判得醉流霞誰將法錦飜新様
紅緑裝成遍地花

　　昔年曽到蜀江頭絶豔牽心幾十秋今日欄邊見顔色
夢魂不復過西州

　　紅糁粧條嫋嫋長人間不合有天香(此花無香)千觴未足酬
佳麗囘首東風更斷腸


　　人避寒風與暖曦年年長此探花期如今太守尤珍愛
只許官娃帶一枝

　　和杜孝錫展江亭三首

　　斜日低雲動水光偶尋佳處閱羣芳城闉不隔和風度
吹過千花百草香

　　驚鷺飛鳴避畫橈逰人笑語過朱橋賈家園裏花應謝
緑遍牆頭野杏梢

　　世情未免歌紅粉道韻無妨寄白雲歸路看花應更好

林間明月涌金杯

　　和景純栽松

　　芳根出澗底秀木依牆東莫顧一時好當觀三世空

　　論堅莫如松言脆莫如葱堅脆卒同盡無盡無如翁

　　寄太素

　　雪竹風松絶㸃塵邪陰消盡火成輪時人不識先生意
喚作人間無事翁

　　黄蓮花


　　淺白輕黄兩未分飛來人世作朝雲天教細雨常遮䕶
留得清香數日聞

　　只將蕭洒與温醇敵盡千花百草春欲賦清詩寫深願
却疑潛笑白頭人

　　一水盈盈獨立時六銖衣薄透冰肌臨川巳沒龍丘逺
辜負芳妍乞好祠

　　聞彛叟逰展江亭

　　西亭不覺又春風弱栁微波四面中更欲煩君亭下看

海棠枝上淺深紅

　　景仁雨中同遊南園

　　暖日催花落夕曛輕雷一夜變重雲安輿少滯無多怪
澁雨慳風自古聞

　　宿醉厭厭曉尚曛巻簾清思滿風雲久嫌日暖撩人困
却喜花香帶雨聞

　　累日不到西園瑞香忽巳爛熳

　　錦官翻様出新機淺緑深紅各自宜不是東風送香氣

幽花落盡有誰知

　　和子華對雨有感

　　小桃零亂逐東風繁杏枝梢次第紅把酒直須連日看
春光一半已成空

　　雪白朱紅已萬枝年年長恨失花期莫嗟飛雨淹游棹
却賴春寒發較遲

　　病起呈景仁

　　卧病經旬獨掩門名園空想緑陰繁牡丹時節重來會

嘗記公非醉後言

　　新得小石呈景仁

　　泥沙洗盡太湖波狀有嵌崆勢亦峩可笑尚平㳺五嶽
不如坐視一拳多

　　芙蓉五絶呈景仁

　　堂前堂後盡芙蓉晴日烘開萬朶紅不把一樽酬勝賞
忍看憔悴落霜風

　　小霑清露細揺風養得新花次第紅客至莫教樽酒燥

朝吟夕賞未知窮

　　少年嘗記作西逰尤蘂竒葩夾道秋今日家園開爛熳
怳疑身在蜀江頭

　　不辭晨起立秋風為愛濃芳露滿叢若比洛陽花盛品
萬枝開遍瑞雲紅

　　携觴日日遶珍叢未必歡情盡醉中却怕後時無意思
殺風景似范家翁

　　君俞惠詩覔洛中所得大金菊輒次韻酬二篇


　　繁英浮動滿烟葉愛重不减雙南金陶公此興亦不淺
聊贈翠茁酬髙吟

　　禪老心真異衆心不縁歌舞費黄金春芳落盡慵開眼
豫乞寒花伴苦吟

　　百門義呈君俞輒成短章

　　一微塵上百門成空裏花飛谷裏鳴海印元來君自有
聊將黄葉止啼聲

　　新作西北門樓(俗六香菜門)


　　赤白崔嵬晩照間投閒時復一躋攀時平守望皆無用
添得清秋數㸃山

　　晩過湖上登城樓汎小舟歸

　　蛩響漸依堦砌下螢光亂出草萊間炎蒸散盡人輕健
從此籃輿數往還

　　緑水逶迤城兩面清風揺動稻千畦獨乗幽興携樽酒
小艇歸時月巳低

　　奉和君俞以子華古德頌見示


　　百尺竿頭進步人隨縁偶物莫非真君看日用如何討
即此空身是法身

　　杜君章家賦海棠二首

　　長條無風亦自動繁艶著雨更相宜少陵不奈被花惱
終日顛狂覔酒巵

　　濯錦江頭千萬枝當年未解惜芳菲今朝得向君家見
不怕春寒雨濕衣

　　和冲老雪頌


　　揉絮瓊飛曉尚飄平吞六合蔽層霄從來不打禾山鼓
且向樽前看緑腰

　　堯夫垂示佳駕輒次二韻為謝

　　横笛能為水龍響清歌不放綵雲飛知君未盡杯中興
故折紅芳贈醉歸

　　和太素密杏

　　甘滋不假蜂房取美種疑隨鶴馭來方朔偷桃徒語爾
安期食棗足珍哉


　　聞太素絶食飲水頗甚清羸以詩見招

　　曲肱飲水歸寒士服氣休粮號道人顧我非寒亦非道
好來相伴祭身神

　　䝉惠拄杖及詩依韻奉答

　　藤枝既老解縱横禪老因何解道情識取箇中無把捉
眼前瓦礫是瑶瓊

　　因題象罔亭榜呈太素

　　一顆圓明不欠虧胡來胡現大鈞知如今象罔渾無用

榜様從教作世師

　　遊象罔亭偶成二絶

　　泛盡溪流數曲清竹陰開處見新亭山翁不會題牌意
猶守枯枝看道經

　　竹色隱波流不去蓮香浮坐斷還聞誅茒結宇才方丈
占盡清風與白雲

　　太素雪中惠小桃

　　細雪繁飄逺近來三冬佳氣一朝囘莫嫌天上瓊花晩

元待人間粉艶開

　　奉答祖印喜雪二頌

　　細逐流風徧大田皚然一色絶中邊空生慣識岩中鏡
何似天花亂墜年

　　久旱終能不失時田家喜氣吐虹霓龎公昔日曽垂語
資福今朝更指迷

　　對雪偶成三頌呈芳公長老兼簡收貴二上人

　　空生去後花飛絶龎老行時雪落頻有句無言空不會

夜寒紅燄一爐香

　　聞君鼎足話無生説盡無生及有生幾日西郊囘杖錫
小牕同聽竹風聲

　　再賦頌二首

　　兩膝雙盤一足垂歴然賔主席間儀惟應露柱方能識
只恐仙陀也不知

　　陽景朝來釋凍凘水邊林下好追隨靈山一㑹何曾散
莫學時人語别離


　　讀白樂天傳及文集

　　才髙文贍富詩名感物傷時動有情不識無生真自體
一塵才遣一塵生

　　直道危言自古難忠賢常困佞邪安興王賞諫非無法
却為貪令自擇官

　　仲尼飢餓顔囘夭此意誰能問大鈞何事香山白居士
每嗟衰老亦言貧

　　和提刑千葉梅


　　層層玉葉黄金蘂漏洩天香與世人閒寂未須嗟失地
年年長冠百花春

　　擢玉自成超俗格施朱不學入時粧莫將羅幕輕遮䕶
從放樽前自在香

　　次韻答提刑王朝奉席上看梅見貽

　　誠巳從來不問天肯將衰白慕華軒調羮豈是山翁事
只合看花對酒樽

　　和微之逰湖春夏秋冬四絶


　　氷散玉珂微弄暖梅含金粉巧矜新道人不管年光逝
貪作詩章等待人

　　花邊鷺立紅雲裏林下人行翠幄中炎暑吾今知所避
全家移入廣寒宫(屢居展江亭)

　　敗荷衰折水西流極目清光好放舟幸有主人頻卜晝
肯同俗子更悲秋

　　畫舫新成水拍堤悲絲急管韻參差吟風嘯月年年事
未省曾經興盡時


　　衆舉毗盧作僧正以詩勉之

　　庵前誰為子磨塼休把真心作静看了得諸塵非異物
披毛帶角也何難

　　和微之飲楊路分家聽琵琶

　　酒熟梅香臘後天春鶯巧囀忽當筵共嗤白傅辛勤甚
萬喚千呼始上船

　　遇酒逢春觸處春白頭相視若天倫須知丞相官儀重
不及琳宫自在人


　　再和尭夫同前

　　朱絃四十昔嘗聞藝不論多貴絶倫少損新聲放平淡
免教醉殺白頭人(是夕劇飲歡甚)

　　教得新聲十二絃每逢嘉客便開筵春湖水緑花争發
好引紅粧上畫舡

　　再和堯夫欲借琵琶妓

　　畫舡西去水成鄉玉管朱絃出上方衰病不須多酌我
次公非酒亦能狂


　　謝公故事常携妓白傳髙年自唱歌更假紅粧知有意
欲添尊酒十分多

　　閒居思湖上

　　逺泛每思隨雁鶩深居半是避杯觥官閒日永無餘事
卧聽朱絃教曲成

　　次韻答微之

　　空門欲問君何得㓕色終非我所能岑寂歡狂均有待
無相與處是良朋


　　致仕後次韻答張念七

　　潁水箕山一老生漠然心境兩俱平倘來物外皆如寄
腰底懸金壁掛纓(腰懸金壁掛纓均外物之倘來寄也)

　　一榻髙眠只自思累朝榮宦竟何為顛毛白盡朱顔改
惟有丹心似舊時

　　曾通直見惠風琴

　　剡竹紉絲匠意深泠然終日自成音吾君方急民財阜
好助薰風入舜琴


　　玉汝惠猫頭笋

　　漢臣問鵬曽逰地(笋來長沙)臘祭迎猫始出林(始出林則先見首)解
籜光先凝片玉含甘珍重等兼金

　　庵中睡起五頌寄海印長老

　　閒窓日射寒松影枕上風傳過雁聲夢境覺來無一際
不勞唇齒話無生

　　四風標韻出風塵髙下雖殊一色均為我終朝談實相
參差庭柏敞精神


　　剡竹紉絲雜短長誰教曲折號宫商自從眠處知消息
終日笙歌是道場

　　飯後西堂百步行困來合眼是無營從生至老非他物
道著如今已是情

　　火衰水劣病餘身未散虛空一聚塵更欲强招年少客
折花同賞夢中春

　　和玉汝贈收上人

　　道得都來是八成聖無功用已非靈慿君諦視丹霞路

依舊雲山㸃㸃青
















　　南陽集巻十四

