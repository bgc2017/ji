







　　欽定四庫全書

　　南陽集巻二十一

　　宋　韓維　撰

　　王邸記室

　　上皇帝辭避第二表

　　寵章横被輒抗牘而有陳慈㫖俯加俾造庭而祇受審
非其任敢已於言(中謝)臣聞位以録德則朝廷尊禄以
食功則臣下勸蓋在上所用以厲世於法不得以假人

儻非慎行實乃虚受竊念臣稟賦䝉弱遭遇休明邦土
之封旁兼於異數第室之授前講於多儀無功而受勞
者之褒在幼而享成人之奉顧雖甚陋豈不或思而况
早侍清光親薰盛德與聞滿假之戒頗識羞惡之端嘗
懼妄為違於至訓敢安苟得自取多言伏惟皇帝陛下
躬履乾剛系興聖統表顯功德不以其私重惜器名惟
慎厥始豈容孱質獨此冒居幸特寢於過恩庶曲全於
公體薦誠以至固允是期


　　上皇太后辭避第二表

　　囊封慤至方塵乙夜之觀詔㫖丁寜難緩景風之拜重
惟忝據敢輟終辭(中謝)竊念臣始自髫髦觕親簡畢聞
詩禮之訓雖切於欽承閲仁義之言實慚於允蹈仰賴
抱孫之愛不責成人之風佩服兼金組之華封崇極茅
土之貴身雖䝉幸顏則包羞而况王朝宣力之賢森然
而成列宗藩秉德之彥卓然而在庭彼其位序之間顧
出稚䝉之下俯而載揆實所未安伏望皇太后殿下靡

間芻言少留衡聴質於圖史之舊慎乃名器之公察臣
至誠全國大體倘遂回於寵渥期益竭於孝勤

　　上皇后辭避第二表

　　雖殫危懇莫回帝渥之優敢布盡言實賴母慈之厚内
惟干冒良積兢惶(中謝)臣聞親之欲其貴者人之常情
愛而教以義者古之善訓非惟勸戒之及此實亦成敗
之昭然臣早以頑疎出於顧復就學無時敏之譽處身
乏少成之資過䝉顯恩陞備邇列常懼盈滿自貽顛覆

之憂敢於寵榮復有覬覦之念伏望皇后殿下敷宣隂
教之暇進見刻漏之間濬發微言密囘茂典明明柔德
允符圖史之規斷斷愚衷獲舒負乘之懼

　　上皇帝謝表

　　冒陳危懇薦瀆於慈幃申諭至懷曲形於溫語顧雖非
據敢不欽承(中謝)竊以裂土分茅王公之盛典擁旄被
衮將相之盛儀階以明其有加品以重其所視以至勲
封賜之甚渥蓋出褒優爵德齒之未尊豈宜膺受而臣

素非敏識僅達幼儀躬定省於晨昏未申孝節謹誦弦
於春夏曷究善猷遽當異數之封崇實懼㣲躬之隕越
伏遇皇帝陛下紹承景命奄宅丕基睦九族之親用端
風化厚諸侯之禮以勸藩維在臣何功亦此均寵臣敢
不上勤養志俯察放心引章綬之華時思其稱奉䇿書
之戒日見之行庶罔後羞或圖少報

　　上皇太后謝表

　　懇表上聞期輟上恩之誤訓辭垂飭俾停來請之煩跼

蹐奉承啟居惶愧竊念臣才非世類幸適逢時荷慈幄
之顧憐即治朝而延拜疏第土之重爵正厥邦封奠棟
宇之宏居異其室處逺廉高陛雖示有尊鑿阯益墉大
虞必覆此葢伏遇皇太后殿下德惟天縱道以時行奉
先帝顧託之言力安宗社及上聖纂承之始益廣藩垣
不然在臣何以獲此臣敢不審富貴長守之術以仁義
不足爲憂造學之原必逢於左右語道之序無失其後
先庶乎寡尤永以克荷


　　上皇后謝牋

　　慤奏屢聞慈宸靡亮繼垂溫諭俾輟終辭奉典册以周
旋顧服章而震悸竊以長而出閣俾從師傅之游利以
建邦將託翰垣之寄服公之衮者圖其任秉將之鉞者
司其憂蓋繄參建於事功非以苟爲於榮耀伏念臣幸
緣慶緒過竊寵章每惟伐輻之譏益重負薪之愧乏半
言而補國敢自謂勞兼四責以在躬其何能稱此葢伏
遇皇后殿下稟靜專之德對熈洽之期文定厥祥致六

宮於柔順母取其愛遇諸子以平均臣雖至愚恩亦下
及敢奉智能之戒益圖忠孝之勤尚不愧於所䝉亦何
足以云報

　　上皇帝乞免中書禮上表

　　寵私過隆惶悸無措(中謝)竊以宰相視事之始其禮甚
嚴賢者逢辰之榮莫此爲大操筆而揖儼居廊廟之尊
内謁以趨傾動搢紳之列苟非盛德奚可濫當臣幸遘
昌期躐登近位越從稚齒加拜大封論報稱之功乏毫

毛之可紀享褒崇之典顧面目以何施伏望皇帝陛下
回知子之明不假人以禮垂諭中詔停寢上儀庶安反
側之憂無墜滿盈之戒

　　上皇帝謝賜生日物狀

　　蓬矢講儀爰記廼生之候槐宸加賚猥兼惟錯之名祇
荷光靈伏増惶悸竊念臣稟材薄陋託體高明幸䝉慶
善之休曲荷睿仁之眷進承襃顯顧涯分之已踰仰報
劬勞曽錙銖之未效敢謂至慈曲被蕃錫薦臨駢然器

幣之多副以馬裘之美觀瞻駭其榮耀奉養得以安娛
此蓋伏遇皇帝陛下惠顧宗藩寵綏孺子奉祖宗之常
典極君父之深恩今日所䝉竊愧桓榮之稽古何等最
樂敢慕東平之處家

　　與兩府辭避書

　　寵章隆特材効蔑微遽干留令之誅輒上還恩之奏未
䝉可報敢即寜居竊念某猥以孱質託於盛際荷上仁
之顧育竊膏澤之涵濡紆組懷金實自勝衣之嵗析圭

擁節更加出閤之初參宰路以疏榮視傅儀而増秩無
功而享勞者之號不事而有食焉之資雖知異數之爲
優誠亦多言而是懼伏望某官開廊廟之語參翊於聖
謀導朝廷之恩必符於公議倘輟已行之命是安非據
之憂

　　回樞密富相公辭免書

　　肅奉王綸進司民版官儀増峻士論胥諧伏惟某官茂
德對時宏猷加逺練達之久多識於朝章賦納之間參

決以經義實祖仁義以興至治之功乃升樞庭益見
大忠之効而况勲伐之盛上所自知禮秩之隆人不謂
㤗遽形珍牘曲諭謙懷殆非䝉弱之敢聞徒亦恩勤之
是佩

　　回同州觀察謝狀

　　比者誤膺宸制進啟邦封俯揆朴魯䝉稚非稱兼印綬
者四五實愧厚顏抗章牘於再三莫回盛典此蓋某官
夙推雅義旁借誨言務封殖於冲微實導揚於渥渙先

垂慶問益仰謙撝銜戢之深言諭奚既

　　謝兩府

　　寵靈優洽位號顯隆俯揆厥私莫知攸處竊念某稟生
極陋逢世寖昌因緣日月之末光䝉被雨露之渥澤年
方佩韘爵已冠於公侯學不通經任遂兼於將相綰印
綬者四五益愧厚顏抗章牘於再三莫回盛典雖以時
而膺受顧何德以持循此蓋某官翊亮存誠僉諧借議
振國章之稀闊導天施以平均因令稚䝉遽玷褒録屬

日䖍於慶侍阻前布於感悰企悚之深言諭奚及

　　回鄆州安撫相公

　　竊審茂膺典䇿參總鈞樞伏惟慶慰恭以安撫相公器
質端重識慮淵通處貴而敦好禮之風在樂而有恤民
之志坐分藩契政以最聞出秉將旄兵由靜勝果被宸
章之渥進聨宰路之華側聴朝僉實均邦慶顧裁誠之
未暇辱流問以見貽其在懷藏曷勝敷叙

　　謝皇太后笏記


　　性非早悟學未博通頻年倂冐於寵襃惟日不忘於惕
厲此蓋伏遇皇太后殿下祥開天妺道著母儀厚宗族
以强周壯國藩而輔漢因疏渥洽遂及冲微臣敢不務
近端良力探經藝尚冀孝忠之兩立少酬教育之萬分

　　囘謝伯父商州太傅

　　伏審恭持使節肅凝神軒雖感慕之在懷諒保綏而協
吉豈圖隆眷遽枉珍函載披冲挹之言第切悚惶之抱

　　回謝婺州郎中書


　　比者叨奉朝恩猥兼閫制坐竊麾旄之寄徒愧寵靈出
分符契之行屬當才彦詎期隆眷特枉華緘勤挹所加
銘佩爲至

　　謝聴徹論語賜物表

　　聞孔氏之記言僅終篇目舉周官之頒式俄對寵光顧
視缺然奉揚惕若(中謝)竊念臣器能凉薄識慮惷頑幸
聞教於過庭獲執經而就傅嵗㡬在易學不加通一貫
道之至精詎明大畧三絶編之爲久曷著㣲勤豈謂皇

帝陛下仁極矜憐義敦勸奬不取漢庭之訓抑於未成
苐循闕里之規與其能進爰加之賜以厲厥修仰戴恩
私殆勿勝於山嶽勉圖術業期有底於淵源

　　冬至回宗室書

　　竊以氣囘陽律斗位子辰迎日景以命祠亞嵗儀而講
會伏惟某官才高胄學望重宗藩夙敦信厚之風克壯
隆平之運適丁令序宜納純休先垂慶問之儀第切悚
惶之抱


　　回門狀榜子書

　　一陽兹始百福是膺猥沐隆私特垂華謁悚惶之至敷
叙奚殫

　　冬至賀慰笏記

　　晷運推移日南長至伏惟皇帝陛下紹興聖統欽奉天
端謹厯象以迎長運化功而理物膺乾納祐與天齊
休(賀)

　　日月易流薦經長至伏惟皇帝陛下追慕摧割聖情難

居敢望勉抑哀懷俯循禮制臣無任懇切悲愴之至(慰)

　　節候

　　仲冬嚴寒伏惟皇帝陛下聖躬萬福

　　皇太后慰及節候並同前

　　皇太后殿下道該博厚化洽柔明茂循圖史之規隂布
幅員之祐保乾納祐與天齊休

　　皇后依前

　　皇后殿下協宣内治參翊上仁德近著於宮幃化遂形

於海宇配乾納祐與天齊休

　　謝賜陳書表

　　校讎絶五日之疑刋鏤極一時之妙仰承頒賚第切靦
惶(中謝)洪惟列聖之御圖率以右儒而爲治大啟禁府
充牣於秘文旁延碩生是正於訛説苟片言之可采殆
隻簡而不遺嗣有成編達於聰聴臣愧微術業叨被恩
私家有賜書遂竊古人之美身無擇行敢遵先聖之言

　　回樞密王侍郎披告書


　　竊審肅奉制恩入參機務側聆之始竊抃於懷伏惟某
官典學淵通秉心端亮茂德隆於仍世休問藹於一時
書命掖垣王言惟允執憲輦轂邦路以清葢盛業之發
舒實上仁之柬記進承渥典良愜公僉辱過諭於珍函
顧何施於末議仰欽冲挹第切愧惶

　　賀樞密王侍郎書

　　竊審肅揆剛辰茂膺賛册伏惟慶慰恭以某官挺直方
之操蘊和惠之風奥學貫於道真大慮經乎王體鴻文

麗藻蔚為臺閣之光忠言嘉謀隂増社稷之重聖神乃
眷㡬宥是毗翹聞隆益之多用副僉同之舊屬拘藩制
阻奉賓儀欣悚之深敷諭奚及

　　年節賀皇太后笏記

　　皇太后殿下聖質坤柔仁心天挺飭帷房之制務盡於
肅雍服圖史之言不忘於謙畏保乾納祐與天齊休

　　皇后

　　皇后殿下德配睿明體侔博厚教天下之順大正於嬪

風推門内之恩廣申於母愛配乾納祐與天齊休

　　謝王舍人書

　　竊審被擢宸廷陛聨禁掖伏惟慶慰舍人秉心端亮蘊
學淵通才周事物之微文宜典册之用方欽真選遽辱
華緘雅志未移仍枉惠然之顧忠誠不已重申益者之
言佩服之深銜悚兼至

　　謝賜隋書表

　　疑謬刋除博盡諸儒之説本真流布永孚萬世之傳祇

被寵頒伏深榮懼(中謝)竊念臣早從佩韘爰預執經性
匪開明殆勤於師説學不加進以重於親憂伏惟皇帝
陛下如地有容自天推愛曲成以順物之理善誘以盡
人之材發内府之藏用新其聞見閲前人之迹俾得以
鑒觀顧臣顓愚被訓有素誓服勤於簡畢期卒業於誦
絃

　　謝同州觀察惠宮學記書

　　詳延儒彦講論藝文逮華構之落成刋信辭而謹始欽

承嘉惠竊幸榮觀愧佩之深言諭奚及

　　上皇帝謝賜生日物帛

　　宸慈曲被爰記厥生詔目下臨猥加以賜仰承眷撫第
切震惶(中謝)竊念臣性本顓䝉才非敏給幸覯天飛之
慶獲參廟立之榮仰合劬勞曾錙銖之未效進承寵渥
顧涯分之已踰豈謂皇帝陛下道大溥容仁深善貸霽
威嚴於子舍均異禮於侯藩特降使華厚將篚實飭文
羈於上乘制重器於中金奉不貲之恩顧難其稱推欲

報之意期盡厥誠

　　上皇太后

　　慈憐已厚恩錫載蕃蹈抃以還靦惶交集(中謝)竊念臣
幸縁慶緒獲對昌辰觀不刋之書曾微進益帶無功之
紱常懼滿盈敢期中禁之嚴俯記左弧之始斥馬裘之
良美極金幣之珍豐惕若以思其何能致此葢伏遇皇
太后殿下道隆將聖愛篤諸孫務推博厚以敦仁不以
孱微而廢禮拜賜之重奚啻於丘山圖養之勤敢忘於

夙夜

　　上皇后牋

　　良裘善馬之用珍幣寶器之藏極盡寵榮繼以惶悸(中
謝)臣早承訓育函荷襃崇裂土分封猥列諸侯之右析
圭命爵實均三吏之聨顧稱效之靡聞惟譴呵之是懼
豈謂皇后殿下俯矜童昩專厚母慈務恢山藪之容密
道雲天之施寵其生日賁以恩章誓堅孝謹之誠仰報
劬勞之德


　　進謝恩馬狀辭

　　祺祥肇啟曲簡於清衷使指下臨猥加於蕃錫敢效左
牽之獻少申下報之誠仰冒嚴顏靡寜悸魄

　　回相公李太尉披告本

　　竊審近領使旄出分藩契欽聞庭告允協朝僉㐲惟某
官育德淵和秉心方毅學通家法之善武洞軍志之微
啟迪上聰居多於讜論職司兵要時賴於壯猷矧惟渥洽
之恩特出睿明之眷詎期冲槩曲示珍函顧成命之已

行豈訥辭之敢議永言欽佩奚諭悃悰

　　回李太尉再披告本

　　薦枉珍函曲將雅意顧謙冲之雖厚豈昩弱之敢聞伏
惟某官戚苑高才侯藩碩望方略之美不墜於家聲議
論之精有裨於國體久格交旌之授屢形抗牘之言甚
非所以將順眷懷奉承寵委幸以時而受拜兹有望於
當仁企祝之深敷頌奚及

　　回許州判府相公本


　　竊審肅揆休辰祇膺顯册朝推優禮士協僉言伏惟某
官道濟神明氣函忠厚論議不阿於當世風操有激於
羣倫進退以宜蓋得大臣之正安危所屬益隆主上之
知承嘉命之已行在鄙懷而良慰方修慶禮遽枉華緘
載欽冲挹之風第切悚惶之抱

　　回樞密呂侍郎披告本

　　竊審奉膺明制進筦繁機側聴褒嘉實増抃慰伏惟某
官器函敦大慮達精微蹈一德以不回貫百為而畢給

坐分藩契方俗用寜入總計籌邦財以阜乃眷本兵之
重實參基命之嚴若時謨明惟允僉屬辱珍函之遽及
顧末議以何施載味撝冲徒增悚戢





　　南陽集巻二十一

