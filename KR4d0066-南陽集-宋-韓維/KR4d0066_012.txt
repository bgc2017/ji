







　　欽定四庫全書

　　南陽集巻十二

　　宋　韓維　撰

　　律詩

　　和三哥登太行山

　　三朝恩渥重丘山論報輸忠豈易殫移疾暫休丞相筆
坐謾猶著侍臣冠清樽一笑聊相樂白首分飛益自嘆
閭里從逰應有日凝然性海絶波瀾


　　送李閣使出守冀州

　　天子仁恩撫四陲邊兵坐飽太平時只知使者持金絮
不識將軍有鼔鼙君去守藩憂就重古來忘戰志當危
祖門事業如南仲無使家聲愧鼎彛

　　和子華兄清洛阻風

　　將相身榮大耋年髙懷先到碧嵩前牙兵不用驅雙節
神物應須䕶兩舷錦段巳傳佳句麗絲頭無復世情牽
華顛學士聆風喜歸思如今已浩然


　　上元夜

　　結綵山為對斗魁和風清月共徘徊喧闐樂曲鑾輿近
烜赫袍光雉扇開午夜明缸囘照景晴天華轂(闕)春雷
太平時節身無補慙愧年年游騎來

　　餞朱(闕)郎席上作

　　狂風凍雨(闕)無時坐惜良辰樂事違娛老便甘千日面
减春何啻一花飛(杜詩曰一片花飛减却春)池塘新漲魚紋亂䑓榭
餘寒燕語稀莫唱鄉闗動離思為君勤抹醉中歸


　　送安厚卿

　　廟廊接武窺風範蕃翰交符識典刑即聽攀轅傾里巷
少囘征轡燕家亭池邊密葉聽鶯語庭下殘花墜鶴翎
不必陽關動離思西湖柳色正青青

　　陪堯夫兄弟一飯清話

　　相别相逢似轉輪迹雖遼逺意常親美羮舊手欽元老
鹽菜誠心待故人(梁柳為陽城守過皇甫謐謐之門人欲厚具待之謐曰予平日待梁栁不
過鹽菜今而厚其是貴陽城大守而賤梁栁也待之如初)密竹環波寧受暑殘花映

葉尚留春逍遥竟日聞嘉話時節方知自有因

　　寄亳州范待制

　　知公道韻厭軒裳得郡今猶占厲鄉舘御列仙蘭終馥
迭唱篇章玉競温開巻不知雙淚墜同時惟止一身存
尚欣儒雅風流在今見吾交二葉親

　　觀燈

　　稻收禾熟廩囷盈民俗熙熙鼓腹行萬㸃華燈雖不夜
十分芳酒是無明齊人有本先循法愛巳何心欲更生

更有一機當妙悟寥寥空外管絃聲

　　寄范侍郎

　　行年八十幸安强半在空門半醉鄉能保其身歸我里
閔勞以事荷吾皇題詩逺寄幽棲地開巻猶聞燕寢香
待得公來花未落出游方駕酒同觴

　　酬劉郎安孺慶八十

　　桂起安居濯了纓結茒慿几坐忘情行年及老漸仁徳
終日為歡盡孝誠垂白退休承世範紆朱列侍愧朝榮

近來捉得文章壻陡覺吾門喜氣生

　　答歐陽通直以予年八十見寄

　　人生七十古云稀况復行年又十朞奕世未嘗欺暗室
(先人常以不欺暗室戒子孫)全身又喜遇明時消磨舊業慿黄卷斷
送餘光近玉巵佳句祝延誠厚意不忘交戒是吾師(衛武
公年九十五猶儆于國曰無謂我老耄而舍我必朝夕交戒我)

　　挽詩

　　仁宗皇帝挽歌三首


　　逺俗長歸塞中原不見兵禮文興廢絶刑典蹈寛平惨
動三危色哀纒萬國情新宫表仁號尭德恐難名

　　玉几宵登寢靈衣晝入宫追(闕)　　　　　　兒童松
柏三川路旌旗十月風龍髯攀才得法泣抱遺弓
丹扆中天坐猶思玉色臨威神隨日逺德澤在人深諡
定圜丘意功傳清廟音誰將良史筆難狀志仁心

　　曽太皇太后挽歌二首

　　不宰功參帝無疆道合坤簾帷保明辟社稷付神孫身

蹈姜任徳心通黄老言褒揚存手詔奚仗史毫論

　　慶緒鍾王國柔儀儷帝家仁深天與性教盛月増華海
上黄金闕人間素奈花臣民懷慕意猶兾返雲車

　　神宗皇帝挽歌三首

　　立政追王體修文邁古風漢儀遵别廟堂典偹新宫却
號追前美更元記屢豐龍髯攀不得號絶抱遺弓

　　庠序尊儒術梯航走德輝玉龍何地駐金雁不時飛聖
治歸簾幄歡謳奉衮衣未嗟軒御逺猶仰百年威


　　奥並商宗學雄趨漢武才難囘九清駕空湛萬年杯旂
旐翻風逺簫韶度阪來臣民仰遺像血書有餘哀

　　太皇太后輓歌二首(宣仁)

　　沙麓開祥兆河洲邁德風壯猷咨故老柔道息諸戎在
已儀常損於民惠少豐誰持太史筆善述九年功

　　雲路囘仙仗簾帷閟玉音詒孫為後法復辟是初心教
被宫庭肅恩沾海宇深常叨侍文陛白首淚盈襟

　　晏元獻公輓辭三首


　　大策安宗社髙文著廟堂從容造辟議感激薦賢章貂
冕崇廞服鑾輿俯奠觴哀榮豈無有公德倍輝光

　　先帝文章老東朝羽翼臣風流至公盡哀憤與時均簫
鼓悲將曙烟雲惨不春靈輀歸舊治遺愛泣州民

　　直道初終見髙情出處同光華兩朝内文字一生中愛
酒憐陶散言詩許賜通平生知巳類洒盡九原風

　　司徒杜正獻公輓辭二首

　　舊相論全德當朝獨盛明一身清比玉萬務倚如衡正

色排羣枉温辭接後生暫持禮官筆無以大休聲

　　讜議開帷幄仁風逐斾旟生靈瞻用舍賢俊入吹嘘去
位猶憂國終身不廢書傳家無異物惟挂舊安車

　　太傅李康靖公挽歌三首

　　秉哲歸元老宣忠輔至平四蕃流恵愛三事賴謨明國
予哀榮備人推夀寵并紀言惇史在猶足庇蒼生

　　知止冠早挂娛閑金屢揮緒言猶在聽英魄遽何歸去
國簫笳逺迎風旌旐飛邦人慰懷慕餘慶在緇衣


　　烜赫三台責優游二品終幹時身有盡報國意無窮事
業傳青史英靈俊紫嵩輀車隔攀慟悲淚洒秋風

　　中書令程文簡公挽辭二首

　　謀猷國稱老政事吏為師始卒君臣分哀榮將相儀行
人看笳鼔舊部泣旌旗千載伊嵩路蕭蕭隴樹悲

　　政罷機衡後功成屏翰間未聞持節召俄見挽䘮還畫
㦸空留第丹旌獨出闗忠勞不須問宸篆揭碑顔

　　宋元獻公挽辭三首


　　先帝英雄彀司空第一人文章通日域聲價重天倫典
策歸鴻筆謀猷轉大均欲知全盛美華衮就安輪

　　儉是終身事書無釋手時搯膺誰戒妾易簀自呼兒冠
劍平生象簫笳一品儀邦人知所法宸篆表忠䂓

　　昔侍從容論猶能記緒餘精深義山句妙絶漆園書顧
鈍嘗加糲憐枯每借虗霜風國西路揮涕洒靈車

　　僕射髙文莊公挽辭三首

　　羣經分上下大節凜終初國仰謨猷在人傳論議餘藏

家惟古器納壙或竒書儒者哀榮極臨觴降玉輿

　　懇上畿庭印來敷秘殿經退朝多謝客隱几或忘形道
勝於生達時窮與化㝠髙談無復見遺像泣丹青

　　未卒金華業俄聞鹵薄行音容如夙昔文雅是平生偃
蹇丹旌動徘徊素驥鳴霜風九京路悽愴國人情

　　王侍讀挽辭二首

　　舊族人猶鳯清班署冠鰲法書傳𨽻古才筆擬莊騷贈
印官稱寵題旌謚典髙無由攀塟紼佇立望行艘


　　去日還鄉斾今朝反塟車露門虛近位東觀束殘書論
議留臺閣哀榮動里閭始終稽古力當代幾人如

　　鄧聖求挽詩二首

　　南國丞旄士西清對宿儒晩躋淹廟勝速奪動宸吁正
色持風憲嘉猷儼典謨惟書仁者勇傳世厲非夫

　　鄉有先生號朝多長者言談經人服戴辨獄世髙袁雨
濕銘旌暗風揺挽鐸喧無縁攀塟紼洒淚望秋原

　　蘇才翁挽辭二首


　　勲業經營内賢豪許與中逺圖宜將相髙論自兒童名
挂江雲白魂歸楚樹紅諸孤盡才秀它日大門風

　　奕世婚姻舊平生昆弟游篇章每驚坐談笑得忘憂不
復銜盃樂空能助紼謳凄凉篋中字揮洒看銀鈎

　　哭蘇子美三首

　　未起蛟龍卧俄纒鵩鳥悲寢門號故友繐帳哭孤兒業
履歸輿議銘文愧絶辭滄浪亭下路長負故人期(予與子美
有滄浪之約今則巳矣)


　　魄動書流愴(子美去冬與余書云藐無相見之期)誠通夢告悲(余夢若有告子美亡
者旦而得訃音)人生要有盡君没竟何施白日空塵几春風自
酒巵旅魂歸未得藁塟近要離

　　才大終為累寃深豈復論幾年流落恨千里寂寥魂功
業初懷負風流秀句存英靈邈無所洒淚望閶門

　　鄭公挽辭

　　兼才不廢刑名學雅意多從翰墨遊通德門中傳舊業
平蠻記上見佳謀朝衣永閟泉臺夜挽鐸猶添夢埜秋

文彩聲名今不泯郎官君聽在鰲頭

　　范蜀公挽辭二首

　　正學躋經席孤忠入諫垣論儲十九疏議樂数千言勇
去髙門地歸乗下澤轅華顛不及用遺恨滿丘樊

　　白圭絶玷成髙節古井無波見靜心朝廟肯隨時俯仰
閶閻寧與俗浮沉新聲未及乗儀鳯麗賦空餘擲地金
曽是南園預逰客春風淚洒百花林

　　孫曼叔挽詞三首


　　高才正論動朝紳出入光華二十春褒詔未登新學士
恤章俄賁舊宫臣履聲長絶髙門地墨妙空留素壁塵
一奠華觴不知慟白頭相好苦無人

　　定契仍三卋從游復一鄉擲金看麗賦報玉得雕章不
盡良哉用空令識者傷欲知恩禮重恤視走銀當

　　青邸傳經罷朱轓報政成近民縁愷樂致主出忠精屢
困清漳卧終乖下澤行衰年失良友行泣望銘旌

　　中書傳欽之侍郎挽詞三首


　　聖主方思助皇天亦棐誠屢空安可病久困卒能亨廊
廟虚槐位家園近柏城聲名流不竭長共濟時清

　　久敬欽交舊雍和浹弟昆玉温儒者行矢直諫臣言遽
返生申魄猶虚命説恩只因為善報餘慶在髙門

　　壯節淹鵬海髙年集鳯池謨猷未及展簫鼓已成悲經
擿留天幄書囊入殿帷傷心濟源道無復故人期

　　謝師厚挽詞三首

　　落筆無塵語垂髫有俊聲人咨漢故事坐屈魯諸生道

不縁貧病心能處困亨它年文苑傳不愧著公明

　　論文滿樽酒别恨幾筒詩不謂相思久終無一笑期地
卑傷賈誼冡近得要離尚有芝蘭秀風流未覺衰

　　幻有終何得真空夙所歸丘陵甘一跌霄漢任羣飛妙
墨嗟猶在華觴不重揮交親半零落衰淚下沾衣

　　鄭閎中挽辭二首

　　南宫平昔佐文衡麗賦親聆擲地聲羣進士中連得雋
四先生裏舊知名嚴凝(闕)　來何暮瀟洒安輿去巳輕

萬里故鄉歸不得要離冡畔有佳城

　　守道貧原憲傳經老伏生聲名徒自振心慮淡無營廢
巻多懷古銜杯靡吝情(晩頗飲酒自見天真)思君最深處始卒盡
純誠

　　王㣲之龍圖挽辭二首

　　用舍時焉爾窮通命也歟石渠推舊德王座閱新書雪
飲連揮斚春遊每並輿平生寢門淚白首倍連茹

　　髙情夙慕冥鴻舉晩節終隨倦鳥囘物外忘情常隱几

酒中得趣亦啣盃每因誤曲煩周顧(歌詞有未甚協諧者㣲之必以聲律
正之)幾廢言詩每鼎來(匡衡少時字鼎)九十年齡隨化盡所嗟不
盡是君才

　　馮當世挽詞二首

　　名冠英雄彀身參將相尊有客滄海量無玷白圭言密
議調美鼎髙懷寄酒樽從今此中意無復故人論

　　逍遥靈壽杖嚴宻具茨書脫屣遺浮世披衣得舊廬(得坐
披衣禪人語也當世往年感疾神遊故棲)酹非光禄酒祭乏武昌魚禮薄情

從厚秋風淚滿裾

　　哭曾令綽三首

　　密勿論兵地光華問俗車(公屢出使)嘉謀盡戎幕惠澤浹民
閭語道多忘巳言詩屢起予去思何以慰遺像儼精廬
典麗文章雅正躬髙才又出相門中廟堂帝識精忠議
蕃服民歌愷悌風一息不還成昨夢六情都盡見真空
平時共説無生和生死如今異與同

　　飾館延歸馭維舟結勝遊黄花頻採掇白髪共淹留預

約歸田計仍懷許國憂斯言兩不遂慟哭竟何尤

　　母沆挽辭二首

　　早接英豪論聞君伯仲賢髙談諸老屈懿行一鄉傳處
順寧違俗求歸不待年終南山色好長到酒樽前

　　疇昔西逰雍相逢各壯年坐從歌扇宻歡任酒杯傳樂
事空塵土清名自簡編耆英滿朝路囘首一澘然

　　故漢嘉太守禮院學士張公挽詩

　　奏賦先多士讐書並列仙榮歸衣屢錦髙議蕝嘗綿料

冦流言止安民善頌傳慿誰持絮酒一酹蜀山前

　　吾交崔與范(崔象之范堯夫)取友得端良直節晩仍苦嘉名久
更香髙懷輕世利餘事入文章萬里緘哀恨春風挽鐸
鏘













　　南陽集卷十二

