







　　欽定四庫全書

　　南陽集巻十九

　　宋　韓維　撰

　　王邸記室

　　上皇帝辭避第一表

　　伏奉制恩進封臣穎王加食邑一千户食實封四百户
者坐叨厚享固夙夕之靡安進服嘉襃曾嵗時之未及
敢貪渥洽以重靦惶(中謝)臣聞周疏同姓之封惟公爲

大國漢分二等之爵以王冠諸侯豈專厚於恩親實兼
崇乎功德自兹厥後亦莫不然伏念臣生也甚愚長非
加敏猥憑積累之慶超被偏特之私握節奉藩上不能
扶德施化垂髦就學下無以發身成名此其所憂外實
非慕敢謂誕揚明制更啟大邦食兼户邑之多事出公
侯之右施於賢哲尚或難居况在稚䝉豈宜虚受伏惟
天地之量日月其光回堯舜之聰明循漢家之恭慎重
惜高爵以待非常之材收還渥恩用合至公之議使臣

安處舊秩益講多聞長承玉色之歡兹實芻懷之慶

　　上皇太后辭避第一表

　　優隆之命遽發於清朝䝉弱之姿遂叨於成國内顧材
之不稱進即寵而未安(中謝)臣聞周輅同姓之封禮存
厥制漢䇿三王之立史載其文皆所以敦固宗盟承衛
王室苟非令德曷對盛儀竊念臣雅乏才稱數䝉天幸
顧復之愛實自於垂髫趨拜之年已叨於賜履典學昩
始終之戒就養乏左右之勤坐收安榮日積兢畏豈謂

朝僉過渥天秩屢加推爵等之高品為第一校邑封之
大户以數千敢忘苟得之羞自取疾顛之懼伏望皇太
后殿下加憐孺質留聴瞽言特開金玉之音俯徇芻蕘
之志顧義所在少裁門内之恩不私其親庶符天下之
義

　　上皇后辭避第一牋

　　詔發外庭恩疏大國任非宜稱理有開陳(中謝)竊念臣
託體雖高降才甚薄荷坤慈之鞠育沐天施之涵濡早

在稚齡已躋近列未周嵗琯再啟真封於就養無毫髮
之勤而受賜有丘山之重此而叨據人其謂何伏望皇
后殿下濬發徽音密禆睿思矜憐弱質收寢渥恩仍舊
貫之居尚其克荷仰内德之助庶獲少安

　　上皇帝辭避第二表

　　剡章列懇誠不足以動天批詔諭懷德有容而如地敢
殫愚説更冒聰聞(中謝)臣聞無基而厚墉者必速其傾
不稼而取禾者非得之道故爵以加賢為不忘禄以當

勞為至公質於前修時乃通議臣以冲幼之質䝉陋之
材猥憑國靈升被宸渥任兼將相之重位列公侯之前
靜言及兹良以爲愧敢冀大廷之制更疏廣地之封真
賦陪敦幸恩加厚而况宗室之老尚衆或闕旌崇仲氏
之齒相差所宜均一朝雖異數臣則何顏伏望皇帝陛
下運獨見之明發非常之斷容羣臣之中義先大道之
爲公收其悃誠賜以矜允倘過誤之賞不由臣行則倖
覬之風將自兹息


　　上皇太后辭避第二表

　　金輅疏封慚非德致綈囊抗請亟以誠聞未回綸綍之
頒徒積冰淵之懼(中謝)國家義先敦睦恩極褒崇賦禄
命官竝均於宗室正名考禮莫盛於親王比緣品秩之
特隆久曠嵗時而不講而臣賴天之幸逢時之休猥以
極陋之姿而膺甚盛之典内乏美質敢當臨定之號名
前申至誠實冀上還於印綬伏惟皇太后殿下懋明母
道登翊聖期多閲祖宗之舊章慎言爵禄之公器儻其

成命不以遂行庶在貽謀使之毋忝誓勤禮養仰答慈
憐

　　上皇后辭避第二牋

　　奉藩不稱疏爵過優敢以爲安而自取戾(中謝)竊念臣
稟生極陋逢世寖昌教雖謹於誦絃學僅通於簡牒椒
門就養曷少報於劬勞槐禁申褒已過叨於寵渥比上
還恩之奏少紓冒貴之慚未奉俞音靡寜悸魄伏望皇
后殿下柔明委鑑仁惻動懷因進見之清閒或助言於

悃愊倘從志願遂回天聴之高期竭孝勤仰答坤慈之
厚

　　上皇帝謝表

　　章御於前雖列誠之已至詔除之下顧反汗而無從進
服寵嘉内深惶悸(中謝)竊念臣材非天挺學不時通特
緣冢嫡之私曲被聖神之眷抗壽街之對曷少補於聰
聞從胄學之遊未兼明於善道豈謂伏遇皇帝陛下受
天貺祐為世治安發揚上主之宏模摛顯先帝之休烈

宣布睿澤沛然川流講修舊章森然毛舉曾是渥典靡
間下藩徹成國以大其土疆疏多邑以增其户賦位席
之重地亞鼎槐儀服之隆飾兼金組仰驚誤寵之厚竊
揆淵衷之㣲將非尊主者必逺其陛廉固國者或先於
根本因令䝉稚遂玷顯崇臣敢不祇佩訓言進圖術業
審諸侯之孝力致其勤非聖人之書不接於慮尚無祗
悔以累至公

　　上皇太后謝表


　　渙然之命莫獲於終辭蕞爾之軀實慚於虚受(中謝)竊
念臣材非美邵天與惷㝠幸䝉積德之休獲在冡孫之
列入則密侍有承顏之歡出而燕居享聞道之樂顧外
慕之靡暇何過恩之敢希不謂詔發廣庭封疏大國邑
蒙多子之盛户有真食之饒揆報效之微没身安致仰
光靈之大何日以忘此葢伏遇皇太后殿下啟佑邦圖
保寜宸極體坤道之善載務極仁恩當聖統之紹興助
宣慶澤乃如孱昩亦克霑䝉臣敢不慎厥身修戒於寵

至捐口耳之近學服恭儉之永圖尚紓尤違毋負訓育

　　上皇后謝牋

　　力布忱辭命莫收於綸綍進承渥典懼不啻於氷淵(中
謝)竊以有子之親惟王之貴位序合以為重儀節從而
遂隆開府以壯其第居備官以謹其事守匪徳之懋其
孰曰然而臣忝冒之聲久聞於稚齒開敏之譽無益於
前時天恩嵗加禮秩日厚内無負荷之實竊有非任之
憂此蓋伏遇皇后殿下慶發郃陽風行潙汭奉清間之

對憂在進賢推均一之心施於命子臣敢不上承䇿指
逺覽經言念膏粱之易流引韋弦而自戒冀無顛溢仰
累柔明

　　劄子

　　臣准閣門告報親王遇降麻後未迎授及已迎授未謝
逐日起居在垂拱殿殿前司員寮後入並閣門使引臣
以愚稚過叨睿恩方具辭免以安悚側所有逐日起居
儀式乞特降聖旨指揮閣門且依舊班賛引取止


　　上皇帝乞指揮閣門且依舊班賛引第一狀

　　右臣准閣門告報親王遇降麻後未迎授及已迎授未
謝逐日起居在垂拱殿殿前司員僚後入並閣門使引
尋具劄子陳奏乞依舊班賛引伏奉批降聖㫖令依閣
門告報者列懇中宸方冒還於渥渙講儀上閣俄參舉
於故常理有未安義難苟黙竊念臣早由穉齡巳玷近
班未更嵗琯之華遽啟國封之大顧臣勞之何補慚子
道之無聞輒戒罔功願收成命愚衷慤至方仰徯於俞

從寵數優隆敢進當於相導伏望皇帝陛下曲成深忍
特諭攸司恭辨色之趨俾仍於舊次推從欲之賜特寢
於渥恩庶包容之至少安危懼謹具狀奏聞伏候勅㫖

　　上皇帝乞依舊班賛引第二狀

　　詔函申諭藩邸増榮拜受之初隕越於下臣聞非其人
者官不可以虚受無其位者禮不得以妄行蓋古今之
常然宜上下之交慎臣切以䝉陋過叨寵靈輒引分以
自惟遽抗章而上達私懷雖至宸聴未回顧奉朝之禮

不修敢安於處豈疏國之封未拜可竊其儀伏望皇帝
陛下監觀厥誠臨定其當格有司之常議措孺子於至
安庶獲申前之所聞終期䝉上之加察





　　南陽集巻十九

