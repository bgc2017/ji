







　　欽定四庫全書

　　南陽集卷十一

　　宋　韓維　撰

　　律詩

　　送海印住香嚴頌

　　枕石潄流塵外趣隨縁應物谷中聲更無賔主能酬對
自有兒孫可使令萬古清風歸法語一輪明月伴經行
鼇山成道知何日時竚雷音警妄情


　　宴逍遥堂

　　朱顔緑髩盡才良永日逍遥宴此堂樂事巳先桃艶動
歡情仍共雪花狂夢中身世知虛實醉裏光陰任短長
榮辱譽非那復問無何有處是吾鄉

　　贈香嚴敷老慧照上人

　　勝地名藍代有人惟公傳得國師真蒼崖翠壁風流在
傑閣隆樓指顧新半死半生排俗世一顰一笑是家珍
欲知聞法諸天喜庭下于今有瑞筠(師増葺寺宇一新傳法之初忽生竹

異常遂以瑞筠名亭)

　　公美侍郎賦詩見詒次韻答謝

　　哭兄悲友老來情黙黙終朝究道精雙轂幸囘賢者駕
一觴聊展故人誠身隨風力常無住辯若河源每自傾
早晩東城見華屋與君垂白話無生

　　和三哥立春即事

　　青帝收寒嵗令囘綵幡今勝下天來人聲愷樂歸歌缶
風氣恬和拂壽杯髪逐時光明似雪心諳世味冷于灰

西堂梅蘂今年晩應待安輿到始開

　　和子華見寄

　　松栢無心自後凋此心無物更寥寥伯夷豈是歸周晩
孟子空嗟出畫遥談道每嗤猶有待當官常欲取非招
荒園寂寞無誰語蘭菊幽香沒艾蕭

　　和太素大雪苦寒

　　晨興出户望一色四方齊旋委清池失偏欺翠竹低杯
深怜絶景毫健得新題麗藻思風絮衰顔怯凍梨(古人以老

人顔色如凍梨謂之梨老)

　　答杜李錫觀鄉老堂

　　華髪蒼然亮直身誰將綵筆欲傳神論功顧我常流汗
好事煩君為拂塵漢閣寂寥班氏贊伊川瀟洒白公真
懷賢却坐酬嘉句空覺中郎善愧人

　　送太素南遊

　　戕性傷生俗所同人間今見百年翁無稽不學公超霧
有待猶嗤禦冦風心到靈源千慮息氣隨真火百骸通

臨觴不用嗟離濶達者相忘道術中

　　和定國廷評

　　孤身萬里逐流人兩見炎洲末利春勲族每䝉朝念舊
聖恩方與士更新忘憂自有禪心靜禦瘴無先道氣醇
傅野為霖非我事願聞雷雨躍窮鱗

　　和昌言喜雪

　　萬里多仁德有隣故交仍珮左魚新歡娛每恨流陰駛
談笑幾還太古淳浮蟻生光盈壽斚驚鴻取勢落華茵

題詩寂寞髙眠冷笑殺尊前起舞人

　　再和昌言喜雪(别作和景仁喜雪二首)

　　精禱潜通上下神恍然佳氣一朝新隆樓傑閣偏宜曉
槁木殘荄盡變春有客裁詩傳錦段誰家度曲試朱脣
相思不得相從樂虗作箕嵩無事人(又作自在人)

　　愧無竒策輔吾皇乞得閒官老故鄉壯志未甘悲白髪
歡情猶看舞紅粧長歌不計閒光景吟苦難滋舊肺腸
多謝同心二三友每傳佳句挹華觴


　　玉汝弟創治新居作詩見詒次韻為答

　　止足嘉言每念兹不應華髪歎歸遲非關啓第誇三戰
直為營巢欠一枝盛放清風來北户細分鳴溜入西池
(六弟池同用潠陜水)十年契濶多遺恨今日欣同仲氏篪

　　次韻玉汝弟乞致仕不允

　　人生大節在行藏七十歸休有舊章紅斾碧幢雖帝寵
紫嵩清潁是吾鄉老依蓮社心冲寞夢遶榆關路杳茫
何日安車解歸鞅濁醪雞黍晏東崗


　　寄謝師直

　　十年三退卧吾廬解組歸來始定居數畆家園荒杞菊
一池秋水拂龜魚臨花對月難忘酒咏古懷賢不廢書
更欲兩忘真俗累逍遥常御白牛車

　　對雪偶成三頌呈芳公長老兼簡收貴二上人
(二見絶句)

　　誰識天公造化情珠樓玉殿一朝成色空無有何能辨
陵坎髙低本自平定見烏雞遭指注寧分皓鶴失鮮明

可憐辛苦齊腰客不悟紛紛覿面呈

　　送芳公長老歸法雲

　　水際茅亭竹下庵清談竟夕不知厭伽佗善巧何能繼
經藏幽深亦許覘額内珠存雖本有眼中金落復誰拈
圓通到日如相問為道春來米價添

　　送崔朝請通判徐州

　　與君仍世接游從造次相敦徳義中善繼家聲名父子
不追時好古人風㳅光豈受長繩繫妙道才容一線通

待得鈴齋民訟簡更將此理問龎公

　　送曽通直入京

　　敏學髙文俊茂身少年今見魯公孫明心早得無生意
清耳常聞有味言緑鴨陂中春縱棹芰荷池上雨移樽
臨分有贈非他物聲利精忘道始存

　　呈諸先輩

　　謝事歸來老白頭杜門終日絶營求顧慙義禮非先得
竊幸英豪許並游介壽又逢春酒熟貽詩常駭暗珠投

自慙筋力難為禮不及低囘奉獻詶

　　送堯夫知陳州

　　亮節金堅氣玉温入登廊廟出藩垣談經每盡先儒意
議政居多長者言恩恤疲羸蠲重賦禮加耆耄屈常尊
白頭但祝公歸早南陌東陂並短轅

　　與林大夫謝靈壽杖

　　萬歲山中美木成(木生此山)古今靈壽得嘉名龍鱗未測他
年化蝸角先從每節生(每節生四角)禪擬問來須便打醉思

吟後不妨行使君有惠憐衰薾欲報慙非藻思清

　　送孫廣

　　文才武略有家䂓懿行鄉閭雅見推乗障詎能申逺業
偃戈良喜遇清時風吹秀菊籬邊發雨落黄榆塞下悲
白首情懷何以慰從軍早寄仲宣詩

　　和玉汝弟甘雨應祈

　　后稷明農佐有媯恥令世有一夫飢勤民事業能如古
閔雨精誠必應時頓覺㣲凉生水際尚思餘潤浹天涯

恤人自享宜君福(古人云是宜為君有恤人之心)小疾何須更祝釐(弟方
苦痺疾)

　　六弟親詣松楸時祭

　　上冡還家古所榮白頭今日倍傷情懷今又出髙陽里
夾道爭㸔太守旌應念少游嘗有語可能疎氏獨髙明
昔湖水色清堪濯毋使塵埃久汚纓

　　筵上遇雪贈人

　　前賢遇雪方乗興何况雪飛歡興時自古難并惟美景

人生不飲是痴兒顛狂故態無先舞淡薄幽懷子獨詩
安得瓊花更飄洒常令此物及蚩蚩

　　寄李公逹

　　早為書殿同遊客嘗貳侯藩共理臣流景又逢黄菊節
狂懽猶記紫荆春(囘中山色)浮生幾度花前飲(京師相遇每一冄飲)訪
舊多為柏下人聞説真乗得深趣暫抛珍御出埃塵

　　謝厚卿載酒見過

　　黄花池館雨餘清載酒親迂太守旌交契早陪廊廟語

賔歡曲盡里閭情(所招賔客皆某里中遊舊)尊前白髪時間樂燭下
紅粧分外明今日始諳閒氣味十年枉却嘆勞生

　　冄和二首

　　壯歲希髙事獨清介然何意慕三旌無邪每奉先儒戒
有犯常存狷者情任重股肱慙暗弱老全骸骨頼休明
非因大斾閒來往仲蔚蓬蒿遶舍生

　　應為開門近太清故携歌管逐雙旌酒逢歡後寧論量
語到真時不屬情木葉吟風千籟作菊叢含雨萬珠明

知公几案常豐暇詩思如泉日夜生

　　謝李公達惠詩冄答

　　功名無得得閒身位列東朝愧漢臣(二疎皆傳)空性屢撈潭
底月浮名那記禁中春知音罕遇忘言士絶學常思過
量人莫取無心心外道此心生處即為塵

　　次韻和厚卿答㣲之

　　秉節當官號直清非招不往為(仄)虞旌書聞玉座光儒
效任久琳宫長道情老縱筆鋒尤壯健醉評花艷益精

明吾人豈是蓬蒿士黙黙拘攣過一生

　　和㣲之

　　風騷宿將勇於行白日堂堂整斾旌再鼓未甘衰戰氣
千毫猶可奉詩情忘機始驗朋歡浹受惡方知酒令明
了得本來常寂滅一塵何足累無生

　　贈卞大夫

　　鍊得朱顔老不衰歸來三徑有餘資青林蔽日深開第
翠竹生寒宻映池明月泛觴頻度曲華燈照序未收棋

白頭黙坐公毋怪獨愛泉聲入夜時

　　從厚卿乞移水仙花

　　翠葉亭亭出素房逺分竒艶自襄陽(此花折置水中月餘不悴)琴髙
(水仙名)住處元依水青女冬來不怕霜(冬月方開)異土花蹊驚
獨秀同時梅援失幽香當年曾効封培力應許移根近
北堂

　　謝到水仙二本

　　黄中秀外幹虚通(此花黄白中黄莖幹虚通如葱本生武當山谷中士人謂之天葱)乃

喜佳名近帝聰宻葉暗傳深夜露殘花猶及早春風拒
霜已失芙蓉艶出水難留菡萏紅多謝使君憐寂寞許
教綽約伴仙翁

　　送孫通直

　　白首歸來養性情同時流輩盡彫零忘懷物外思游好
訪舊樽前得典刑(君笑兒聲音甚類㬅井)霜月醉留湖榭白雪風
吟度隴山青斯民利病君多識好奉新書謁帝庭

　　和杜七學士見寄


　　謀猷久恨辜明主骸骨終䝉賜老臣絶口敢論當世事
放懷重老故園春閒尋物外忘言客喜遇杯中得趣人
能作新詩仍寄我知君心不在埃塵

　　會㣲之諸君

　　開齋坐閱歲華空樂與賢豪燕喜同清影屢移松桂月
和聲頻送管絃風逺於籍外追歌妓恨不樽前作醉翁
况近始郊多廢事共迎蕭露入絃中

　　觀安公亭戯呈觀文主人


　　十五年來此地行白頭重到不勝情寒梅未放黄金蘂
氷綻初流碧玉聲憔悴霜松如有訴(菴前一松枯悴輒呼園吏汲水灌之)
紛披風竹似相迎紅裙散後歌音絶海鶴堦前時一鳴

　　招王㣲之

　　龍圖老學士腰痛比如何久闋新詩和應尋曲舊歌梅
紅輕綻蕚池緑細生波欲與君同醉春風試舞羅

　　和曽通判招飲後見貽

　　竹際松間構小堂髙眠客榻燕華觴每詢濁酒頻加釀

不問餘金幾在囊自愧效陶無好語敢煩凌杜發新章
慶門又喜親才子藉藉聲華滿士鄉

　　次韻玉汝

　　浮生難得是華顛美景能并屬禁烟况值公庭多暇日
且欣農畆兆豐年曽裁酒量容杯斚謂品歌聲被管絃
莫道老人無氣力能排萬事付陶然

　　和曽令綽資政西湖見貽

　　虎節嘗三換琳宫亦冄來白添新鬂髪紅識舊亭臺酒

為迎寒好花應趂暖栽但愁衰謝意未到已思迴

　　同芳公上人逰湖

　　晴陽溢目盡光華乗興閒來歩徑沙水滿不知新穫稻
霜嚴猶放後凋花傳心宻處寧離妄著眼髙時亦是邪
竟日清談何所得魚沉鷺起各歸家

　　和公美以諸家會集所賦詩

　　道在何非樂官閒不近權過從只閭里真率易盤筵捉
麈躬千聖御杯慕八仙清歡垂老得佳句即時傳玉醴

初醇日瓊花欲墜天誰能於此際華髪問流年

　　送忠玉提刑還朝

　　十五年前相遇地白頭還喜一樽同從容笑貌㤀君老
欵宻情期似乃翁别席俯迎籬菊秀全家看盡渚蓮紅
(移居展江亭)臨分不用言為贈奕世忠臣自祖風

　　和微之(范堯夫相公卞大夫在坐)

　　早接忠賢論常欽古學風何期華髪後更得緑樽同逺
水秋光外髙亭夕照中芡盤凋晩翠菊艶奪春紅(桃菊盛開)

歌放聊娛老談精本代工歡餘笑張翰迢逓想江東(賔主
四人並家潁昌)

　　寓展江亭謝堯夫寄酒及花

　　措枉我先違陛石均勞公亦下堤沙已欣晩歲逢良友
更喜髙秋見好花旨酒芳新來似水危亭清絶至如家
三杯舉白歌相和忘却風前兩髩華

　　予招賔和微之

　　恩予琳宫庇病身閒中得近酒盃頻偶成五老追前會

(予與㣲之四君年七十以上)仍喜三公作主賔(堯夫罷相偃藩猶黒頭)歡興到
來歌自發吝情消盡語皆真時人不用驚疎放同是羲
皇以上人

　　和㣲之堯夫作會

　　燕豆何頻設歸鞍夜屢闌敢言揮麈倦惟怯釂觴難就
暖歌筵密慿髙繪境寛未甘閒處卧猶學少時歡浮蟻
凌山玉飛花掩袖紈(雪賦云紈袖慙冶)幸同諸老醉擊壤頌安
安


　　予會賔答㣲之惠詩

　　官冷身閒百不營一時髙會得耆英盃心酒氣兼香重
池面水華共月清鐵騎忽從絃上出水龍争向笛中鳴
白頭學士耽禪習未免詩魔攪道情

　　陪范堯夫之北第飲彛叟新堂

　　光禄新堂指顧成非奢非儉稱髙情春風為我開朱户
晴日從公駐彩旌庭下早梅驚喜客門前垂柳欲啼鶯
追攀夢境終何得識取家鄉舊路行


　　寄慶州徳孺待制

　　常愛公家好弟兄忠言直道友于情心期光禄朝中駕
目斷將軍塞上旌埤堄髙風囘過雁琵琶宵寂語流鶯
共欣出處非它轍報國誠身各自行

　　燈夕次韻答微之

　　白首還家再遇春每將絃管樂脾神况逢舊相分藩契
仍喜閒官脫世紛燈散異光全作晝歌翻新調欲留雲
歸時絶景醒餘醉極望銀蟾照玉塵


　　寄鄭州曽資政

　　魯公旌斾鎮兹邦曽奉樽罍佚老堂彩服過庭聞政術
緇衣傳世見詩章閗龍門外波光緑集鳯臺邊栁色黄
應感歸歟形麗唱故園春草滿池塘

　　答李正議見貽

　　如公舉世幾何人八十年齡自在身處俗不遶諸有相
持心肯受一微塵逢僧便出衣中寶待士多陳席上珍
火宅未須生厭苦不離當處豈非神


　　和堯夫思湖上秋時見寄

　　落盡芙蕖十頃紅敗荷衰艸滿秋風夷猶畫鷁來天外
嘹唳驚鴻入鏡中亭榭&KR0724;成如待我樽罍開處便思翁
粗官豈得君留滯府第深嚴合在東

　　答唐州鄭郎

　　先帝宫藩昔曵裾便將狂直許傾舒制分内外常更掌
省列東西亦預除敢以功名為巳任自知謀議與時疏
歸來粗足生生計幸免鄉鄰厭乞諸


　　答外孫楊承務

　　享厚功微每愧顔辭榮聊企漢疏賢居民未覩黄公化
過客空疑絳老年適用每慙龜手伎全生真賴馬蹄篇
從今風月知無負鴨子陂中有釣舡

　　答張念五

　　浮雲名宦祗勞人解組歸來徑杜門繼世命官聨六傅
傳家與子及諸孫聖賢相對書千帙閭里交歡酒一樽
荷芰滿湖秋氣早待君方駕踐誠言(昆仲屢約逰湖竟不至今兹恐是誠

言也)

　　范奉議作西江月勸酒

　　故里親交半柏城坐中牢落似明星雨多秋草荒三逕
零重寒花坼萬鈴閒後并和詩筆廢興來未放酒杯停
樽前一曲西江月猶識當年舊典刑

　　請㣲之飲

　　句解章通字字安書成進御九重觀更加親切從新詔
却得髙閒是舊官禁閣不憂連夜直好山應許老年看

菊香酒熟身無事且盡樽前一笑歡

　　桃花承露紅

　　蕣英憔悴藕花零籬下紅芳特地榮妍麗頓添秋氣象
歡娛潜動老心情武陵溪上分顏色洛水園中得號名
(洛水牡丹有名承露紅者)為此徑須判一醉緩調絲管促飛觥

　　招致仕諸君飲

　　閒裏髙官物外身追歡髙會及良辰菊含曉露精神健
酒入凉天氣味醇雙管龍吟清徹漢四絃鶯語巧囘春

樽前不用存形迹同是鄉閭白髪人

　　和厚卿值風阻遊范園

　　光禄名園慘淡中十年樽酒與誰同有秋方畢隨軒雨
未節俄驚落帽風坐想池塘生碧草獨行堦砌惜芳叢
陽春絶唱知難和白首空搔兩髩蓬

　　和曾通直

　　誤落塵中四十年乞歸骸骨喜安全廟廊論道徒虚耳
彛鼎銘勲愧缺然一視榮枯真若夢兩忘喧寂始知禪

金仙秘典容傳玩似與君家有舊縁

　　依前韻和朱朝奉

　　起坐終朝在一堂興來賔至更啣觴逢春預展新花檻
扶老時翻舊藥囊心慮巳能安止止聲名何用漸章章
少逰有志今方遂坐守松楸不去鄉

　　攬轡宿心終不効墜車餘骨老猶全居仁由義吾之素
處順安時理則然名教地中真有樂色聲頭上豈非禪
樽前醉客應相笑一曲悲歌幾處縁


　　喜雪呈安觀文謝惠酒

　　雪花盈尺覆春田太守勤民慶有年介任袁安從放卧
寒矜枚叟不加延桃根度曲今何在栁絮裁詩久未傳
内集豈宜虛舊貺為公舉白抹朱絃

　　自歡

　　逢春何事有咨嗟短髪昬瞳對好花歡(闕)到來惟止暫
酒分加處更論些一簞(闕)　慙顔氏百指笙歌類白家
(樂天家執樂者才十人)送老忘形樂吾分為謀豈不是良邪


　　和厚卿飲西湖時小姪同赴

　　勞生從宦意多違常恨交親會合稀父子相隨今不間
(疎廣謂受父子相隨受乃廣兄之子也)主賔交錯暮忘歸㣲波稳送蘭舡
度遲景徐㸔玉斚飛盡日清歡猶有憾無人為唱縷金
衣

　　侍講姪告蒲還京師以詩送之

　　身隨羣動各東西别日常多見面稀老去心情如水淡
暫同樽酒惜花飛仲容(阮咸)任達常知退公子(踈受)成名莫

忘歸共説無生閒過日也勝塵土弊朝衣

　　風雪偶成

　　狂風吹虐雪勢欲奪春華委地摧珠貫依林聚玉沙爐
添新熾火瓶挿未殘花一盡忘憂酒胡為浪戚嗟

　　西堂前雙海棠花

　　羣芳斂色避妖妍細葉柔條盡可憐明艶濃常因日煖
清香秘不許風傳(此花不香)麗於宫錦如新濯紅甚山櫻恐
墜燃(古詩曰山櫻發欲燃)若使退之堂下有不應長被五楸牽(退之

詩曰常遭五楸牽)







　　南陽集巻十一

