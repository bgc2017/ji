







　　欽定四庫全書

　　南陽集巻十三

　　宋　韓維　撰

　　絶句

　　歸許道中二首

　　京洛風塵久客情暫由歸路眼中明最憐楊柳青青色
徐策征驂唱渭城

　　駱駝崗上沙如浪馬足東來困涉登却羡長陂春水滿

清晨漁子下寒罾(陂在崗下)

　　丞相城上植柏

　　種柏東城次第髙便驚蒼翠映霞朝有心解報公封植
不學羣芳艷易凋

　　和晏相公西湖

　　荷香時傍清樽落菱蔓遥迎畫舸開行到南亭莫囘首
緑楊陰外即風埃

　　和晏相公湖上四首


　　霧霽山髙牖天寒水落沙試披深岸草往往見黄花

　　穫水登紅稻篙舟割紫菱杯盤見秋物江海思飛騰

　　風枝挂危葉飛動夕陽中莫遣兒童撼留看著露紅

　　折葦隨風色枯荷盡雨聲平波極眼净好放畫舡行

　　鶯二首

　　春風揺動葉陰低上下林間弄煖暉似惜清音知者少
孤吟不盡又驚飛

　　鳴聲清滑簧温暖毛羽鮮明金瑩磨剰擬牆邊栽緑柳

好來相伴日吟哦

　　答師厚夜歸客舍見詒

　　幽居直欲學忘言忍對賢豪遂黙然談到精微夜寥閴
秋風時下竹窓前

　　和晏相公湖上十月九日三首

　　霜風吹林葉亂墜波下叠叠如鋪茵漁人不用更安掺
直可鑿水收紫鱗

　　斷橋孤嶼寒光外短檝輕舟夕照中未必江湖能勝此

野棠梨葉赤如楓

　　秋花含練猶强發映水依林黄復丹已覺微陽在波底
浴鳬沈鷺不知寒

　　余去歲遊襄城之髙陽山逮今復來視壁間所
識適當去年之逰日作詩記之

　　曽訪禪林翠靄間冄遊時序巳循環自憐不是風塵客
獨喜年年來看山

　　謝送妃子園荔枝


　　年年驛使走紅塵貢入驪宫色尚新妃子園名猶未改
一籠丹實寄閒人

　　惠文編

　　一編髙唱暑中開習習清風匝地來金作瓶盤珠就貫
知君親到寶山囘

　　江長官惠茶

　　春風北苑露芽繁購得封題第一畨真際雲門吾不問
一提瓶起萬魔奔


　　寄曼叔

　　陟徑幽園獨杖藜幽襟黙與好風期欲知何處思君切
正對紅團野杏時

　　酴醿花

　　細蓓繁英次第開攀條盡日未能囘不如醉卧春風底
時使清香拂面來

　　謝朱厚之惠米

　　水邊看得霜秔熟月下春來玉粒寒不待魯公親折簡

直憂顔子屢空簞

　　再用前韻答厚之

　　食新味美欣秋稔求舊情深見歲寒若共朱門論徳義
萬鍾爭及一瓢簞

　　城西書事五首

　　蔬畦遶茅屋林下轆轤遲霜蔓巳除架風飄空挂籬

　　朱果繁霜後甘甜半自零忽驚林色曙零落見殘星

　　犬吠村墟改人移井臼空誰家收栗罷林脚有遺蓬


　　松陰不可憩冷冽恐飛霜時有髙風過乾花落石床

　　野竹䝉荒塹寒花亂廢墟秋郊足幽事直欲帶經鋤

　　徐秘校過池上見訪留五絶句(依韻)

　　林暗罷收笋蹊空初掃花静中泉落岸清極雨沾沙

　　舟小從波兀橋深愛樹遮風煙生逺思何必慕乗槎

　　樽酒浮多蟻舟篷覆似蝸折揚爭貫鯉編竹自撈蝦

　　多病宜田里無名籍殿衙一躭林館勝囘首笑塵譁

　　憐君此休駕長日坐傾斜山雨催行酒林烟候煮茶


　　始見龍門

　　十年長望洛川雲目極空思勝事繁今日良逰知我有
彭婆北下見龍門(彭婆板石)

　　和晏相公府東三詠

　　韓王宅

　　開邦勲業髙無讓啓第䂓模壯絶隣興廢感懷悲咤久
柳梢花葉自青春

　　楚家宅(即楊少師書契地也)


　　婆娑桂樹垂丹艶落落松枝偃翠英訪古賞春俱有得
不勞勤逺事幽尋

　　李相園

　　楊花㸃徑殘春後草氣薰池過雨初行到松洲有遺興
水聲東下竹間渠

　　和邵學士留題府署東堂有不及花時之歎次
韻

　　翹材曾騐太常車壁上新留醉墨斜一覽雕章私自喜

逺來猶得及殘花

　　君逢煙葉才抽日(邵題云時花有號一百五者方吐葉)我值風葩欲謝辰
稱意人生無十九要須爛醉洛陽春

　　洛城雜詩四首

　　分從柳外揚鞭去同作花前載酒行題得新詩無處寄
雜英飛絮滿春城(楊寺丞持詩見尋不遇)

　　洗馬澗邊芳樹密䦨干仍在碧流西香檀亂拍朱絃急
應有遊人醉欲迷(洗馬澗)


　　上東門外春三月桑葉隂陰覆菜花密竹亂流行逕絶
桔橰鳴處是人家(上東門外)

　　無數長條亂曉風誰將紫錦覆春叢殘英㸃落青苔面
獨倚朱欄細雨中(府署紫錦帶花)

　　櫻桃園裏嗚禽亂獬豸池邊積草多七十年前繁盛地
曲溪深隧見張羅(㑹節園)

　　陪晏相遊楚家園賦四題

　　桂


　　葉裁青玉層層合花結丹砂小小垂不惜淹留賞殘艷
抽毫愧乏楚人詞

　　竹

　　繁根傍水生先合翠色通門望更深待得牆東春笋長
好來乗暑坐清陰

　　雁翅柏

　　葉飜清吹恐飛去影照澄波欲下來(昔牛羊下來之來)花有鶴
翎慙近俗松為麈尾可同時


　　松

　　蒼鱗上竦孤生幹翠鬛横抽欲偃枝惟有公來賞修直洛
城人重㸔花時

　　惜酴醿

　　天意冄三珍野艶花中最後吐竒香狂風莫埽殘英盡
留與佳人貯絳囊

　　洗馬澗

　　飄花拂栁巧縈囘囘處朱䦨壓岸苔安得扁舟繫林下

共㸔清月入波來

　　陪晏相公逰韓王水磑園三首

　　怒水逺從輪下散平橋斜度竹間來林深不識逰人到
無限驚禽去却囘

　　行遍洛川南北岸自憐探賞頗窮幽不知物外清閒境
只在韓王水磑頭

　　櫻連翠葉方離樹酒㵼銀壺欲照人不是謝公丘壑趣
豈容清醉倒冠巾


　　和晏相公小園靜話

　　袚除名利開清論柬汰文章到古風日暮園林洒微雨
一樽猶對菊花叢

　　普明寺西亭五絶句

　　溪面驚禽鳴復翔薜梢藤蔓罥衣裳無端脩竹行不盡
何處野花時自香

　　脩篁蔽日森蒼壁逺麥迎風亂翠波安得嵩雲洒飛雨
更將清思助吟哦


　　水楊柳絮風中亂野薔薇花波上明春芳零落不照眼
對此聊復開予情

　　圓荷帖帖野池平時有龜魚傍岸行春事寂寥初暑動
坐聴流水竹間聲

　　野鶴飛來水樹春丹砂作頂羽如銀似矜毛彩非凡偶
欲下清波猶顧人

　　洛府東池泛舟

　　風中林葉欣欣動竹外波光剡剡來日晩清樽催客醉

夜深紅燭待舡囘

　　出留守府之東逰李相園趙令竹林觀楚家桂
樹余去歲數從元獻公為此行作三絶句以道
悲愴之意

　　府東朱户昔常開日日從公選勝來逰履吟毫成故事
斷松飛溜有餘哀

　　李家池上朱櫻熟趙令林中錦籜春更欲題詩論舊賞
自慙非是絶絃人


　　曾陪樽酒詠芳叢今日遲留意不同(公詩云更作丹花滿烟葉欲令佳客
剩遲留)紅蕚似知人惨淡亂隨清涙落春風

　　明叔惠洛中花走筆為謝

　　弱枝穠艷逐歸輪裝出雕盤露色新滿酌酒巵聊自慶
一年齊見兩邦春

　　省壁畫山水(亦道寜筆富公為判官時令畫)

　　淡水疎峰舉目間獨憐平逺思多閒煩君莫使埃塵汚
絶筆如今不易攀


　　西城三絶句

　　暖風和日著人來細栁髙榆抱逕囘我為傷春足悲恨
不禁驅馬上愁臺

　　右愁臺

　　大梁從古名都會宫闕當年亦壯哉人事無端幾興廢
春風依舊入城來

　　右梁王城

　　由來為國必賢才偃息端能弭禍灾千古風流誰嗣者

顧瞻遺廟獨徘徊

　　右段干木廟

　　和原甫安福院二絶(在鄭門外臨水原甫諭寺僧開軒向之)

　　平橋背郭紅塵斷净宇臨溪緑樹深何日君閒同命駕
凉風吹袖聽鶯吟

　　久逰京洛化塵衣聞説林泉便解頤能使波光入軒檻
為君携酒復題詩

　　紹隆院池上五首


　　細雨踈烟冒廣池危亭晨坐冷侵衣秋風不作羈人便
波面蕭蕭栁葉飛

　　蜻蜓漆墨蝶金黄上下波間有底忙不及栁陰雙白鷺
終朝伴我立溪傍

　　露蓼風蒲匝四阿欠盤無數覆清波丁寧舟子徐移棹
枉碎池中緑錦窠

　　池邊衰草化秋根螢火多于五月蚊看久驚風忽飄散
樹頭金燼落紛紛


　　日日池頭望緑波秋聲蕭瑟欲翻荷巳驚寒露朝來重
零落紅渠水面多

　　答勝之過學舍相訪

　　世事紛紛無巳日人生鼎鼎欲何如不嫌官冷時相過
幸有明窓滿架書

　　晏相公西園雪後栽梅三首

　　日晏金華勸講囘幅巾藜杖小園來知公洒落遺塵事
旋斸寒梅趂雪栽


　　才看如粟吐花床(花床記園吏語)已想江南萬里香小綴柔枝
得殘雪宻催繁艶喜晴陽

　　寒芳凖擬臨風折佳句安排對酒論知想錢塘林處士
暗香浮動月黄昏

　　明叔昆仲特惠梅花聊賦小詩三篇為謝

　　勁雪嚴風不易摧瓊苞猶冠百花開洛陽去此無多地
不似迢迢驛使來

　　玉斚久期繁艶至筠籠先漏暗香來歌童知我憐芳意

不向尊前唱落梅

　　朱蕚瓊華次第開煩君自折向春臺遥知玉季承歡讌
唱盡新詞釂巨杯

　　懷鄰幾(下三首南園同日作)

　　清醉由來未愜心更携殘酒傍花隂共思瀟洒江夫子
獨擁枯桐事苦吟

　　懷景仁

　　電激波旋春巳空此間尊酒幾時同欲知對酒思君處

零落殘花滿架風

　　答次道馬上見示

　　醉挿花枝薄暮歸不知風雨過長堤夫君信是髙陽客
還有新詩馬上題

　　同和叔早出天波門馬上口號

　　去年連騎出天波共愛晴暘景氣和又喜逰從經嵗月
西城宫樹緑嵯峩










　　南陽集巻十三

