







　　欽定四庫全書

　　南陽集巻五

　　宋　韓維　撰

　　古詩

　　九日北園思臨渦之遊

　　吾生豈鷹鸇胡為見羈絏題鞭古勝地落帽秋佳節一
為塵事牽坐嘆髙㑹缺天兼水澄淡樹與堤曲折茰房
露應重菊艷晨可擷嘉景成想像清樽廢提挈隂風吹

北園衆槁聲切切把酒望霜空㝠鴻遡遼碣

　　南堂對竹懐江十鄰㡬

　　端居無所聊稍復治文字南堂冬日明忩户煖可喜圖
書羅滿前意覧不由次聊收静者趣以亂憂人思亭亭
當軒竹使我長歎喟封植苦不早顔色頗顦顇勁節亮不
改虚心如有遲&KR1210;懐江夫子循道久不試邈然髙簡姿
不受世俗累一官才復進左謫良何亟徳義我所珍軒
冕安能貴長嘯汝水濵濁醪日自釃效陶有新篇(君詩多效

陶潜)翼孔著髙議(君著春秋左氏傳議)絃琴坐虚室黙與古人值顯
晦一其心淡然天淳粹思之不可見暑謝寒巳摯諒非
對此君兹懐何由慰

　　夜坐有懐黎君

　　霜風動脩竹寒月照廣庭此夕南堂客得無羈旅情束
書萬里外徒歩游上京豈憚行役勞所期功與名髙文
日以麗經義素所明顧我頑鈍姿無以延英聲銜哀謝
時好守拙伏茅衡竚君取髙第光華慰友生


　　和子華兄宴王道損公宇

　　濟濟髙燕㑹衆賔且喜樂方冬氣常温是日寒始若愁
雲際平林垂見雪花落四座喜相顧有引必虚爵中堂
豈非佳東圃羅帟幄當亭列射格抗的明灼灼雕弓既
出韔勁矢各在握主人揖讓興客以次序作目惴綵樹
移心傾鐘鼓數笑言何謔失儀節亦稱娖酒酣事頗變
極口縱談謔失令固有罰出語輒見酌平生愛疎放論
議鄙齪齪歡來一狂散豈顧醒後怍詩人亦有言善戲

不為虐所賴衆君子闊達見表襮還家遂酩酊豈復記
鳴柝

　　和象之雨中見寄

　　沉隂子所歎幽事我為樂雨沼散圓荷風蛙亂靈葯清
凉體自正虚静道所託誰識此中心一罇成獨酌

　　喜呉冲卿重過許昌

　　前君廣文直共宿官舍冷攜觴慰羇旅鳴絃破愁静竹
隂月娟娟樓角星炳炳是時冬夕長諧笑得馳騁爾來

還故棲樂事成引領君方志逺擊我固分幽屏趨舍既
云異㑹合安可幸不謂旬浹間所得亦以併清笑煩滯
闋髙談謬疑正琅琅别後篇鏗若御笙磬索居久其職
此適固為横一感朋盍難舉酒良自慶

　　同戴處士逰湖(時甘陵未平)

　　京塵倦遊久愛此西城曲泉温草尚青春近波先渌幽
人幸相對髙論良自足蚩蚩北州民安得同我欲

　　同曼叔觀潁昌酴醾


　　前日看花花正發今日看花花欲歇入門但見緑隂下
寂寞無人委春雪狂風飄簸百卉盡惟有清香吹不絶
攀條惆悵可奈何與君把酒到明月

　　夜泊湖上

　　春風淡無力池色晩更静人歸簫鼓歇月出樓觀迥驚
鷗啄浮星逰鯉下明鏡誰當拏畫船徹夕縱孤泳

　　化光東堂賦得奕棊

　　君家何所樂棊奕侑清興簾垂虚堂肅子落文楸静機

心久巳忘勝勢安敢競吾知霍将軍固亦有天幸

　　九月十日西湖席上得樂字

　　秋雲淡不飛霜水清欲落維舟坐近浦悲風滿衡薄良
逰未為晚佳節止在昨湛湛觴醪醇娜娜菊枝弱天時
倏代去所恃有行樂何能學次公忉咄謝多酌

　　元道席上得秋風為題下為韻送廣信舍弟

　　秋風感人切况在欲别者狂飜斷蓬轉寒助離樽瀉吹
雲急燕鴈獵草嘶代馬莫作塞垣聲端令客淚下


　　過李膺墓同曼叔作

　　漢衰奄寺熾威柄敢專有桓桓李司𨽻誓奪還君手登
門盛賢俊破柱發姦醜身雖以此亡慕者猶恐後我行
襄之野把酹孤冢右精誠有相激淚落入巵酒剖心死
亦仁滅頂過何咎大雅稱明哲於君豈其謬

　　和太祝端居有懐叔恬秘書

　　鄙生復田廬疎絶豪俊後側聆楊生賢名挂時軰口嚮
風結遐想㡬嵗欲奔走比聞官旁郡斂板不去手沈埋

文俗間有類魚落笱頗思㳂檄來一洗煩滯久覧君端
居作懐佇日延首竊髙田蘓逰遂信尹公友丈夫相期
意不必銜盃酒作詩助嘉招此志非邂逅

　　送李寺丞宰藍田(李久閒居)

　　君誠巖壑徒出宰亦山縣尚喜終南峯蒼翠不去眼春
風吹征車千里度㶚滻到日勝事繁花光老秦甸

　　奉詶南陵三君别後見寄

　　齋居有常禁跬歩不得語清讙猶反思濁酒成獨撫野

杏亂飛春隣雞静啼午寂寥正如此坐見前山雨

　　雨後之南陵㸃饌

　　齋房厭危坐出户曠舒散草木雨多思雲山晚相亂縈
囘俯川陸窈窕見樓觀耳目久塵埃兹辰一湔浣

　　偃仰

　　鵲噪庭栢喧朝光來入隙祠官謝餘事偃仰百骸適囘
思朝市人小大各有役區區就終盡萬古同一迹而我
遂慵散興味良不極富貴非所慕兹願儻有獲


　　哀傳馬

　　喧呼國西門驛使通萬里十亭傳一馬日夜不得止枯
腸嗛芻豆瘦骨繫轡箠力盡求未息忽巳仆泥滓死者
既不補存者行復爾聞古至治世㣲物均福祉不壅王
澤流其先在官理國家富郡邑一板萬生齒付與有失
宜得無馬之似投鞍坐太息春為悲風起

　　冬至日作

　　初陽動新琯㣲霰集前墀舉宗㑹佳節拜賀儼成儀念

我閨中人獨此隔容徽昔同奉祭籩今自享酹巵髣髴
平生像凄愴故年衣寒燈清無光僮使侍虚帷對之忽
悲結零淚不可揮嬌兒何所識摴博自為嬉

　　切切(歸許途)

　　我懐切切重切切今日歸當去年月香車不復故道來
血淚空霑舊行轍嚴風正射人靣過凍地惟憂馬蹄裂
舉頭且願愁隂開悲攪胷腸刻霜雪

　　席上探得游字餞兩淛提刑張吉老


　　聖朝用中典前代所未侔一罰有失平天子以為憂祥
刑慎處紏輟子蓬萊丘御前賜印紙盡部東南州才豪
勇自放霜隼凌髙秋清風翩兩旗八月下呉舟勉哉樹
休問考績待其尤毋忘臨觴贈義重閨臺游

　　同曼叔諸君登醴泉觀凝碧亭

　　門前車馬塵當晝塞昏霧安知此亭上秋色生四顧黄
花散晴陽赤葉變寒露境非逰覧舊人得朋從素樂幽
魚羣行賞俊鳥横度惜無一樽酒留連清景暮


　　次韻和永叔種菊過節方開

　　皇天於萬生難用一理曉芝蘭喜憔悴蒿艾長美好况
兹封培晚榮茂安得早賴逢賢主人拂飾文字巧不然
彼㣲芳零謝同衆槁清霜不能凋秀色出庭草珊珊黄
金明落落衆星小人生苦多累適意㑹常少在昔陶公
園恨無酒樽倒斂襟賦寒華髙唱徒杳裊幸無斯人歎
一醉可遺老

　　又和楊之美家琵琶妓


　　楊君好古天下無自信獨與常人殊勤身所營世或棄
反眼不顧我以趨彼其察物類有道能取精妙遺其麤
官卑俸薄不自給買童教樂收圖書客來呼童理絃索
滿靣狼籍施鈆朱樽前一聴啄木奏能使四坐改觀為
歡娯有時陳書出衆畫羅列巻軸長短俱破縑壊紙抹
漆黒筆墨僅辨絲毫餘補装斷綻搜尺寸分别品目窮
錙銖以兹為玩不知老自適其適誠吾徒豈無髙門華
屋貯妖麗中掛瑶圃崑崙圖青紅采錯亂人目珠玉磊

落熒其軀茍非絶藝與竒迹楊君視之皆蔑如楊君好
古天下無

　　遺吳冲卿大饗碑文

　　蒼碑剥龍螭突兀古殿側世變文字異嵗久苔蘚蝕諒
非好事者塵土未嘗拭我來仰首看百過不自息曩者
魏方盛帝丕託威徳馳驅百萬衆南指斗牛域誓将殄
氛祲飲馬長江邑翠華鬱囘翔髙㑹誇故國肅肅環珮
響煌煌羽旄飾鼓鐘何鏜鎝淮漢為震仄罷饗示得意

摛文永鑱勒從臣梁孟皇𨽻法當世特奉詔無與讓淋
漓奮其墨爾來㡬千歳卓卓見筋力端荘九鼎重勁挺
羣珪植威儀商山老氣象漢庭直惟昔銘栒戈先儒固
難迹况我鄙陋極視此空嘆惜常恐日磨滅不辨㸃與
畫呼工模於紙一掃見白黒緘包比瓊瑶把玩廢寝食
于時大經九有詔講謬忒刋之太學中為後代法式冲
卿邦家彦學問古今積辭端海鯨運筆力霜鷙撃况兹
服儒官洒翰固其職楷模所流傳歴世動千百自非體

法正徒使觀者惑厥初篆草𨽻根本君巳極聊持釘張
翫庻以參得失

　　久旱喜雨

　　炎風駕京塵久旱氛祲惡羲和鞭日車光焰赫飛躍羣
生困熬暴嘉糓坐焦灼髙堂袒裼卧汗下如鞭索安知
於此時乃見嘉樹落狂飄隨烟雲急洒動林薄蕭然宇
宙間昏霧一疎瀹雖忻意暫豁所嘆施未博雷霆司天
令何乃久寂寞㣲隂雖自復陽亢不為却安得躋帝閽

一鼓造化槖太上方厲政進賢登謇諤日将太平近此
變不應作吾徒勿咨嗟坐看雨時若

　　和江十浮光隠者

　　我本巖壑性落身名利塲譬如籠中鳥飛舉意不忘常
恨此世人與古不相方争名塞朝市養志空巖房近聞
二三子卜築淮山旁松栢手自種夏隂鬱蒼蒼晨釣淮
上石暮返林中堂琴樽自為樂過是皆粃糠乃知天下
士未易一槩量好事江夫子慕之著辭章名落塵土間

清風何激揚安知後來者不及董與黄

　　和聖俞鬬山鵲

　　稟此分鬬姿用舍在所激翻跳巧相中一敗軀命擲晨
雞鳴不渝霜隼時乃擊既無一二效豈不媿肉食

　　和聖俞飲㑹之作

　　幕府多俊良乗間得邀命陳觴四座合清笑發髙興氷
梨走咸黽霜橘薦穰鄧肴羞愧無珍粗竭我家稱禮酬
嫌巳拘戲罰甘太横詩誦唐人為議法漢儒正新嘲時

巧發詭令或孤迸聊矜一時快豈校負與勝行傷昆弟
别且樂賔友盛但願㑹合頻醉日敢辭併

　　飲聖俞西軒

　　歡常以飲合歡意則非外今吾二三子共此西軒㑹主
人吾儒秀言與二雅配酒行倡大論文字畧瑣碎上言
評人物要當本諸内下言譏為學不以滿自槩唐之衆
詩人區别各異𣲖一經君子評斂鑿(音作)棄秕糒予曰吾
聖俞名足通後代答我文如韓尚有六經在况吾何所

立聞譽若抱躉聖俞善誘掖斯語不無戒意欲令吾曹
事業進以大我雖頑無能聞此亦健快呼觴滿自引不
畏坐客怪歸來書短篇聊以記所佩

　　奉和興宗臘日招賔浴普光

　　嘉臘世所用况今以令休吾儕三四人及辰為兹游兹
游豈其逺東城大道周松檜寒色静臺殿香氣浮振衣
聊自潔舉觴復相酬淡泊顧多思嘲諧訖無尤京都豪
貴兒良馬輕衣裘飛鷹搏狐兔馳突明星流歸來擊鮮

飲趙舞間齊謳豈不一時樂此樂異我求願君勤置酒
簡薄非所羞

　　送宋鈞秀才落第還鄉

　　漆雕不肯仕仲尼悦其然乃知君子學躁進非所先去
聖邈千載兹風復誰傳趨營不自反亷恥一以捐愛君
抱冲淡榮利不可遷讀書本仁義洞見末與顛失志不
為辱謀道方復堅臨分求規言顧我昧所宣願君崇逺
業無愧古人賢


　　送勾諶太博通判潁州

　　西湖十里波渌静過新雨波間黄白花繚亂不可數浮
舟翳佳樹凉風生仰俯回顧紅塵人處身一何苦君子
愛民物在樂思及溥方期推所安與衆式歌舞

　　送陳著作(聖俞之官壽州)

　　髙才不沉沒奮筆動天幄古今明治亂王霸辨醇駁文
成數千言粲若玉就琢拜官諸侯府千文兹把握過别
要我贈强言慙鄙樸董生崇正義孫子陷曲學彼其趨

舍間為道一何邈願君審兹術名節重山嶽

　　奉送永州張中樂屯田

　　昔年曽讀子厚集夢寐彼州山水佳循良今慰逺人望
瀟洒仍愜曠士懐樓頭打鼓散羣吏林下啼鳥眠髙齋
政閒境勝足佳句好寫大字鐫蒼崖

　　奉同原甫鄆州樂郊

　　詩人歌樂郊以政不以遊太守名是地豈非為民謀下
車布條教惠愛春風柔丹筆平枉訟赭衣息姦偷政和

嵗亦豐閭里舞且謳及我閒暇時駕言此淹留雜花艷
暄朝翠竹鮮霜秋有臺下觀漁有堂前抗侯觴斚既紛
錯管鼓亦喧啾都人從公來小大畢休休施設茍異此
且為民所仇臺髙池益深不若墟與丘賢而後能樂軻
言良有由聊書太守意庻幾來者求

　　答師厚和叔喜病起相招

　　韓孟天下好祝身猶駏蛩今吾二三友幸而得相逢如
何病在枕垂見月律窮前日始能杖氣力㣲春螽出門

候車馬庻幾子予從忽得連紙詩爛然亂昏&KR0008;今我謝
百事無著如飛蓬惟知爛漫飲舍是非所通願君勤貯
酒相期雪翻空

　　次韻和原甫遊㑹靈觀

　　松喬去我久髙駕不可攀何意塵外遊近在王城間先
帝昔臨御抱冲啓𤣥關營宫奉嶽鎮縹緲當人寰疏泉
抗臺殿擬迹三神山想像列仙下半空來佩環雲車倏
容與旄節儼成班翩翾萬玉女紅頰翠羽鬟世人那得

見石壇空自閒伊予厭羈跼酷甚負病癏兹行適所願
帖若賈在闤春風吹園桃㡬日朱霞殷寒碧竹間見新
黄栁際還主人非素期促具初無艱抗侯角善手持觴
發歡顔尚無形骸累安問紱與綸跋馬興不盡東池水
潺潺

　　答和鄰幾元夕聖俞及予過之

　　天衢十二大樹春樓前結綵移嵩岷游人衮衮去不已
街頭雪泥踏作塵駘它館中好古士紛華過眼輕浮雲

早休僕御謝賔客翛然乞酒邀比鄰盃盤如星下燭案
果以橘柚菹紫蘋㣲吟疎笑見真野昔之靖節今冠巾
門前少年将姣婦電落馬足風兩輪長髯健兒走先後
意氣欲無夜與晨瞥然奔過不留迹肯信亦有端坐人
若無吾曹同嗜好枯槁到死誰嗟嚬

　　答賀中道燈夕見詒

　　春風揭屋沙激忩兀然孤坐如植杠酒昏兩眸澀不視
案上書策徒摐摐獨待髙篇恣哦咏頓覺精鋭還軀腔

前時官家不禁夜九衢艷艷燒明缸綵山挿天衆樂振
游人肩摩車轂撞君於此時守經籍直欲行業純不尨
想初嘉句落紙際筆下衮衮來長江我今散懶世味薄
惟於静者心為降江翁蕭閒梅老淡文字酬酢交矛鏦
恨無竒麗與鬬角日策疲馬参其雙能來相從不憚數
與子賦詩傾酒缸

　　和李大鄰幾聖俞及予見過小飲

　　朝朝騎馬出請道所從何所從親且舊恩義固匪它京

都衆權豪門户髙軻峩茍無勢利求安事徒奔波不如
過親舊雖數無嫌訶君家庭館閒逺在城北阿惟吾二
三友暇日一來過解鞭不肯去得酒亦已歌况逢春陽
始風力漸柔和浮膏動郊壤芳萌綴林柯良辰遊不處
為樂戒蹉跎爛醉窮吾年十日詎足多(李詩有十日醉如何之句)

　　和劉郎浴觀音予置酒見貽

　　禪關嚴城側深靚闢華構方吾挾書來值子出杅後欣
然出濁酒談笑坐清晝三四同來人頗喜出邂逅牽衣

起相酌曽不煩勸侑紛披索潜逃顧壁恨無竇不謂一
樽樂有踰萬金夀瓶罍忽已竭餘興不自收走登故人
堂拜敘十年舊夜深躍馬歸不畏妾婦詬

　　子張子夏廟同鄰㡬聖俞過作

　　峩峩道旁廟庭户煥丹黝恭聞師啇賢下拜奠巵酒大
梁故王都豪傑所奔走當時多尊榮死不道人口二君
夫何為血食獨傳後豈於聖人道自托致不朽荒墳屹
相望荆棘不盈畆衣冠應作塵制度復何有得無埋竒

書文字暗科斗懷古意惨淡春風一搔首

　　和聖俞食笋

　　犀皮包玉束作斤有餽為子盤中珍愛之不欲食客衆
夜密置酒呼其隣作詩盈紙頗瓌怪胄出恐是龍之真
流涎溢吻極稱詫兩都無芹呉無蓴念我故園事裁挿
獨於此物尤勤勤春芽怒迸地皮裂採掇入撰無虚晨
獨留晚出補林罅㡬日不見長過人新梢秀葉動清景
䕃藉往往鋪吾茵而今安得復致此腹飽藜莧身埃塵


　　和叔惠薺

　　君居壓城根厥産地宜薺呼兒乗晝暄培壤露寒翠
擷之登盤蔬藹蔚見春意方其下筯時絶甘遽吾遺物
雖美芹微意重生芻比茍為勢利心千金何足貴

　　同胡江范邵裴二宋司馬飲㑹靈水軒即席
賦以日暮天無雲春風扇微和為韻得日字

　　華軒壓春波樽酒四座密柔軟栁間風舒遲花後日晩
色簾捲静歡興觴行疾一陪諸英遊黽勉慙落筆









　　南陽集巻五

