







　　欽定四庫全書

　　南陽集巻六

　　宋　韓維　撰

　　古詩

　　和如晦遊臨淄園示元明

　　平津開館大道西桃夭杏姹通園蹊東風入林朱白動
次第裝遍枝髙低紅梅最好花正盛我時往看歸仍携
爾來風雨就零謝忍見踏盡隨春泥廣文先生厭閒冷

投書結伴㪚馬蹄主人同僚相門出未肯朝暮甘鹽虀
歡然握手喜迎候促具並走子與妻挿芳咀甘不知去
歸舍已見雞在栖坐揮大句鄙凡近脱落塵迹登天梯
不因時節自娛放頗置白黑為愁凄我昏如此漫不省
何異車鼓樂鷃鼷長安緑酒春正美與子一醉萬事齊

　　送王二廣淵簽書洛中

　　吾嘗登嵩丘下視伊與洛王都一何壯氣象鬱囘礴又
聞彼其下地美民俗樂朱宫待遊幸窈窕飛觀閣氣交

卉木茂竒艷或可愕清渠碧玉色左右隨釃鑿丹櫻結
春實紫笋翻夏籜喟予抱幽恨神往迹屢却羨君署吏
去躍馬春游薄追遊當及早勝事不可落為我謝林岫
終期蹈前約

　　遊福聖院呈審言諸君

　　殘春去無幾煩暑來已漸驅車九衢裏赤日汗兩臉投
身入佛寺廊殿䆳且儼老僧一何賢為我拂清簟神輕
反無寐性達非有檢啾啾雀聲閒悄悄人迹斂却思吾

廬下此樂不為欠新蘋生明鏡宻笋排翠琰時哉盍旋
歸塵土吾巳厭

　　上已

　　欄干浮波走長橋琉璃光中虹動摇浪頭畫舸百龍首
鼔聲疊疊來塞慓我欣禊事得壯觀眼底不顧花飛飄
勸君酒到莫浪免一春佳節惟今朝

　　鄰幾和叔飲定力同賦

　　城頭片雲黑飛雨靄巳至凉生芳樹顛影亂樽中翠沈

煩忽去體精鋭颯生思江翁發新嘲陳子抗竒議在言
豈多同於道不為異夜歸清有餘微月照連騎

　　次道東軒賦惜春(得野字)

　　青春忽已晩去我劇奔馬殘芳已掃園濃緑空蔽野春
風欲有問對酒不能把人心正如此狂雨自飛灑

　　同和叔飲王文正公三槐㕔呈正卿

　　投盃送餘景休駕避初燠久嫌花攪心始愛樹清目主
人樂儒學定契均季叔疎簾翳廣坐並薦肴與蓛肅肅

太尉館簡儉見遺躅中有戒子篇慘淡刻寒玉世傳盛
德茂名與淸風穆公乎不可見悵望三槐緑

　　普安席上作得蔗字

　　羞隨輕薄兒淚眼塵土下朅來精舍遊置酒樂清暇盃
盤春物少惟見杏與蔗流陰足可惜將子緩歸駕

　　借馬

　　吾生不自勉無馬以縶羈不能徒步逰鄰里更借之東
家號駛疾出門無停馳西家苦駑緩百箠足不移驚怪

同行客問我遽爾為駛也吾撇烈駑也吾逶遲物情有
如此且當執其隨

　　鄰幾舍對菊無酒

　　陶公愛佳節對菊愁空盃日晏東籬下竟見白衣來今
君亦嗜飲復有伊人才惜無王江州黄花徒自開

　　同鄰㡬和叔登定力閣

　　清風何飄飄萬里吹曽軒側身紅塵外却視飛雲根王
都屹雄勝長河中怒奔上有懷歸子心隨驚浪翻登臨

豈非壯悲傷久客魂日暮下危級且復同一樽

　　鄰幾晩見過小飲

　　朝居厭喧呶暮坐苦幽獨忽聞江翁來喜視樽中醁所
慚升斗微不足滿君腹强酌良勝無逡巡怯行速蕭蕭
風著樹慘慘雨昏燭談精幾䘮言道在空擊目此興自
不淺豈要酩酊足

　　答聖俞設膾示客

　　梅侯三年江上居盤羞慣飽鮆與鱸客居京城厭麤糲

買魚斫膾邀朋徒孰親刀匕擅精巧閨中麗人家本呉
縷裁長絲葉剪藿飣餖自與尋常殊霜橙搗虀飯香稻
一飽豈顧家有無我雖目病興不淺坐想落紙霏紅腴
雕盤雋味儻可再贈子玉酒隨長魚

　　與江梅景徳夜歸

　　吾交陳與謝屢結東城遊春宵燈火繁躍馬此道周懷
人邈何逺念嵗忽以遒况自抱私感歸來清淚流

　　答和叔城東尋春


　　尋春之何所乃在城東隅東隅信佳處名園間精廬時
屬積雪霽田壤墳以蘇雍容二三騎並轡徐厥驅僕童
怪且議寒野安所娛不知陽和氣泱漭于空虛仰視孤
刹起突兀疑神扶其下萬華屋碧瓦魚鱗鋪南行歴亭
館近接棟與櫨陰草含碧色陽條散紅腴周覽氣象嘉
髙步形踪舒提㩦上樽酒饌不過魚蔬為奉豈非薄歡
至自有餘却思九衢上車馬何區區紅塵塞兩眼勢利
各有趨雖欲求暇逸何能幸須㬰君勿輕此樂此樂未

易圖

　　景仁次道齋禮院予與和叔過之值其方飲引
去二君以詩見謝三首

　　自我伏田里三駕遊上都其誰肯來顧莫與夫子如久
積疎野抱况兹病薾餘厚意不即報悁勞在朝晡驅馬
寒日中薄暮到省廬屬聞從衆賢髙會羅盤盂逡巡望
華闥却走不及徐鸞儀與鴻舉其勢固自殊胡為枉嘉
藻似欲相牽拏中論十年舊見許道義徒管鮑久不作

知音幾終初豈敢忘君言誓將守淳愚

　　右答景仁

　　肅肅奉常署髙門敞天街群英謹邦祠先事戒潔齋我
時過其舍值與衆客儕方聞治杯酌避去禮亦諧媿無
孟公名安使所至懷不知賢豪意未遽見弃排明日出
長篇正聲謝淫哇如畏明義重殷勤懼暌乖幾時持筆
和落紙還成揩何以叙繾綣晨當䇿疲騧

　　右答次道


　　昔予有行邁辱贈猗蘭辭今我復來遊重貽黄鵠詩蘭
以喻芳潔擷佩正所宜鵠以興翅邈鸞皇共追隨句成
自有法意厚良不訾投非所當授乃反駭且疑蘭生深
林間藹然抱幽姿鵠有江海志孤軒謝羈雌殘折蘭色
改豉尚鵠性悲願君兩置是逍遥以相期

　　答吕晦叔見贈

　　人情紛言偽吾道本一純茍為趨嚮合不待結約親曰
今得夫子所涉無異津邀我醉華舘正逢雪花春談笑

不近俗文史自娛賔明發枉嘉贈辭氣玉醴醇三復同
心言雜佩非所珍

　　同景仁况之諸君遊南園飲梅花下

　　兹園曠不涉寒草忽已芽同遊三四人及此風景嘉芳
梅如我期朱萼承素華欣然坐其下偃君初月斜攀條
酌醇酒談笑時一譁歌童雖非妍清唱凌烟霞人生自
有適豈要外物加興盡復云返修竹盤昏鵶

　　招景仁飲


　　紅薇花拆萱草丹萬鈴嘉菊重臺蓮問公此時胡不飲
樂有至理須鑽研后䕫巳逺師曠死寂寞千載無其傳
公窮天數索聖作坐使緑鬢成華顚屠龍絶藝豈世用
儀鳯至業非公專洛陽有客金石堅持議不屈難鑱鐫
園收獨樂會真率以勞校逸寧非偏古稱兩忘化於道
此理豈不曠且然折花持酒待公醉樂至無聲方得全

　　和朱簿對雪

　　公堂寂無事黙坐擁重裘餘霰竹上集寒風日颼颼哀

鴻不停征好鳥鳴相求君能於此時為我發新謳上言
有年慶幸免刺史憂下言美光景宜以歡燕酬名園抱
城角亭觀俯清溝松桂有佳色芳梅朱白稠晨昏儻霽
止當復從君游

　　置酒湖光亭示幕中諸君

　　東風不能和朔雪屢成晦置酒高亭上豁與清景對霏
微逺林表蕭散平湖内稍急征鴈羣偏凌舞姝態為藩
昧仁術撫事増永嘅閭閻半無褐甽畆方興來幸祈陰

沴消庶卒豐年賚

　　送朱主簿

　　浮舟下東溪春寒花未徧共約征車行復此華堂餞人
事多齟齬臨分闕芳燕坐想竹間風雜英紛如霰

　　後圃偶成

　　氣昏聊止酒訟簡時閉閤池紅落花委岸緑新蒲合厭
暄解重衣息倦偃清榻永日林下風山禽響相答

　　寄題黄州徳厚庵


　　達命斯順受務德其勉修誠已有要道兹外非所求使
君名是庵可謂善自謀端居若無營志業日以休心端
物自正化行速如郵野闢歲有獲庭虚訟無留民俗興
禮讓閭閻息姦偷可以報上恩可以嗣先猷倘異於此
道則為是庵羞

　　燕諸生於内集堂作詩以勉之

　　濟濟衆君子庠序之冠冕來燕升我堂良用慰衰蹇清
言屏絲竹善意陋肴饍兹藩實故國賢哲世多顯荀陳

没已逺餘迹竟未踐顧慚為政久儒道不加闡雲飛乏
孔翠廟薦闕瑚璉非期寵禄光或慮志業淺惟天儻有
待在巳固當勉臨觴無以侑相敦在誠善

　　次韻和崔朝散西湖避暑

　　人生苦炎歊我所得蕭爽喬林無纎穿好鳥不停響馮
軒縱遐矚萬象歸一掌道心流水閒世事浮雲往豈同
中林士所樂在膏壤寄語同心人金鱗當透網

　　和子華兄太素泛舟香菜門


　　霜髯照四坐宛是商顔來舟移一水逺樓對羣峰開談
笑盡永日聲利輕浮埃既同剡溪往亦類稽山囘

　　又絶句

　　芙蓉落盡荷葉黄西風測測梧桐凉嵗登訟息休吏早
林間獨坐歌還鄉(非公境界)

　　次韻和君實寄景仁

　　予年行七十惟日就志昏雖髙鴻鵠舉尚困鷄鶩喧壯
心久巳摧弱羽不得翻每誦少游言顧慙下澤轅蜀公

有髙志謝事久杜門擾擾世俗務不復掛口論羣經雜
圖史擁坐如周垣上談千載故速若水注盆客來必命
酒左右拱諸孫雖無鼓舞懽自喜談笑温仰髙顧吾私
有類羝觸藩尚期蓬蓽完亦有桑榆存近觀敕子詩尤
見朋義敦卜居近吾廬指日駕君轓構堂始云基築圃
亦巳樊前知會合期不慘離索魂想像入第初親賔燕
華樽談髙一理會體王百疾奔共完天純粹豈識世詐
諼方笑司馬翁獨樂守空園(獨樂君實園名)


　　效陶呈景仁

　　仲冬景氣和㳺步獨徘徊微痾忽消散我興在尊罍東
隣久廢飲百勸首不囘所憂在鐘律未致儀鳯來此志
豈不佳孤論良難裁願公少置之起視甕頭醅

　　答梁大夫斷求息縁以躋髙蹠兼簡清臣大夫

　　人生會有本本得求自忘縁來與之俱源壯流亦長趨
髙顧為下在得良已亡金仙不吾欺莊生助之揚嗟我
聞道淺妄言豈非狂緬懐終南山紫翠峨宫牆二賢謝

塵滓接翼參雲翔相望孰云逺共此愛日光

　　和朱少府

　　自我還故棲再見炎與凉朝游毎含哺晝坐常焚香擷
圃得竒艷俯池鑒清光不憂飢所驅非為飽則颺同里
四三人每過必命觴濁醪無孤斟嘉果有新嘗看舞雪
飜席度曲塵飛梁桑榆儻徘徊此樂未渠央行止固有
命貴弃乃其常與君酣且歌幸世方歡康

　　次韻和景仁兄


　　既酬斯有酢在禮猶可追起勸孰曰狂狂在捉白髭白
髭雖見捉渌酒安可辭歌童小如拳聊以開公眉

　　次韻答景仁喜雨

　　凉雲四向復沴氣一消沉上天垂景貺髙秋霑喜霖槁
苗變新實時菊抽芳心聆君得意句起我掉頭吟

　　令綽泛舟潩河作詩詒之

　　投閒歸里閭幸與故人遇情期夙所敦邀迓已去屢尚
嫌城闕拘未盡林壑趣導河髙其梁輕舟具指顧寒花

黄被堤秋實翠登俎(時有獻秋來禽者)白鬚二三翁相對無俗
語夷猶起遐想恬曠絶近慕適野詎有謀登髙亦非賦
信哉莊生言忘我帶與履

　　景仁示去歲所賦菊屏菊塔二詩輒以一篇答
之

　　斯民去古逺日與巧偽遷粲粲黄金花揉屈同柸棬列
屏聳浮圖光彩生盤筵匪惟恱羣兒愛詠及華顛我欲
叱園史解結除其編萬物有本性各使歸自然


　　對雨獨酌

　　褰簾雨正繁附火寒巳薄修竹摇清音芳梅綻朱蕚感
此時運駛對酒成獨酌多謝枝上禽飛鳴慰寂寞

　　和玉汝弟感秋偶書

　　園林雨餘清碧色徧秋草露葉委閒堦風荷亂幽沼晨
昏爽氣嘉吾意欲輕矯古來達道者㝠㝠獨見曉四序
雖代換一物未嘗老况兹浮㓜質終非智人保唯有至
真界日日無非好豈同世俗情妄計遲與早矢詩勿庸

多萬事一能了

　　題㢲亭(王氏)

　　薄陰散秋曦爽氣來孟月慨然登兹亭嘉觀非逺涉徑
幽出深竹棧峻躋危堞身騰塵境外心與空界接前臨
潩波泛却視隗峯列來逺得清飈灑迥想飛雪君家兄
弟賢問學繼先業横經咨老師置醴延大耋方從賢者
樂豈為㳺子設詩人亦有言佻達在城闕

　　和景仁除夜


　　六十復過六逐物何當足善惡兩都忘寧論擇魚肉流
光速於電至道明如燭孰謂吾廬卑隨時自凉燠

　　奉酬樂道

　　故人從我逰里閈非瀟湘文章老益壯欲掩李杜光新
詩來連翩奔走獲與臧調高豈能繼愛重如琳瑯春風
動地來急雨催羣芳梅蘂亦巳落坐看飛絮狂誰能於
此時黙黙但退藏且傾盃中物莫顧腰下章緩舞金縷
衣髙歌玉爐香(晏公作詞云金盞酒玉爐香任他紅日長)白頭自有樂豈愧

少年場

　　次韻奉答君實問禪

　　仲尼稱無我老氏貴不仁存心一隣虛去道萬由旬入
俗權立聖達空安取真摩詰非有法還公本來人

　　答李先生

　　衆人張眼我視明明衆人開口我笑泠泠百姓不我知
我與同醉醒惟有北庵李家老足智解語通人情恐物
盜我本真處勸我閉口藏眼睛翁意我甚愧我語翁亦

聽萬物不是賊我家門畜停我勸李老莫憂驚詐稱強
盜國有刑太守行令當不輕

　　次韻答和樂道侍讀給事

　　歲豐訟滋簡拙守容晏眠起來視雲景春意亦巳鮮驅
車望南城精廬屹當前華堂坐沈邃遲日歩暄妍流覽
髙僧壁稽首金像蓮即事豈非適感懷良慨然宫藩與
鄉閈早接二公賢髙文炳羣宿大論傾長川爾來曽幾
時急景凋朱顔從容味真理蕭洒賦髙篇豈無安民䇿

坐惜成弃捐尚期雅正音入和薰風絃余本巖壑姿臺
閤繆見延淵明亦有言誤落塵網間命固有行止理非
可控摶素髪紛已垂行當掛吾冠側聞治林圃栽挿及
晴天芳芽吐膏壤柔條擢暖烟光景非我力為君導鳴
泉(比園栽植甚偹而尚缺池沼窃欲助君成之)

　　次韻謝尉公靖同遊北園五首

　　我本巖壑人何意禆衮闕一從譴逐歸林下聊散髪步
堤得幽花照水見新月即此窮朝曛平夷免歌蹶


　　陰陰喬木交竦竦修竹翠黄花與丹實夾路何𤨏細是
辰雨新足支策問田事一感孤征鴻淚落衣襟際(昔嘗同子
華兄游)

　　鑿堤要水近依竹任逕斜殘葉時委地晩笋猶穿沙不
知人間世况論空中花却思城市喧閤閤鳴羣蛙

　　今兹冬已孟青林猶蔽野愛此晴景嘉置酒衡茅下緬
思陶公句異代同瀟洒結廬在人境而無車與馬

　　九夏困炎毒出門如探湯不知此幽亭俯仰皆清光寒

流給我濯白雲供我望况有尊中酒猶泛殘菊香

　　奉和太素見詒

　　幸有新醪對新菊莫嘆樽前光景促請公更唱自為詞
緩奏金絲續銀燭













　　南陽集巻六

