







　　欽定四庫全書

　　南陽集巻四

　　宋　韓維　撰

　　古詩

　　同鄰㡬避暑景徳

　　脩廊環無端華殿鳥斯革石鯨窺廣庭金像飛半壁髙
槐十丈餘凉葉散簷隙兹㳺得我所烈日徒自赤體煩
愜清潭髪散謝危幘彷徉或持書静黙方對奕惟時驕

陽甚燥氣裂金石城郭困風壒田疇有憂色顧慙無用
軀獨此享嘉適舉頭望赤霄安得片雲黒滂沱為飛霖
一洗周八極

　　監宿呈一二交㳺

　　墻根蟋蟀鳴不休夜宿學省髙梧秋昏燈釘壁照孤坐
悲風攪腸生百憂久從塵事非我意直有爛醉為身謀
誰能擺落世俗累願敝肥馬同輕裘

　　監宿書懐寄崔九象之


　　偶隨世緣出嵗晏未得還譬如無心雲㑹自歸故山所
嗟平生友日夕阻追攀想子獨宿夜燈明深竹間

　　官舍書事

　　官曹本自冷况值秋風後落葉頻委堦斜光半穿牖幽
閒夙所尚黙静頗能久門外聲利喧於吾竟何有

　　答原甫試墨見貽

　　金壺道人丸法墨持買都城人莫識君先得之寫大句
光與日彩相吞蝕句精墨妙氣怒豪意欲斬鯨連巨鼇

鯨鼇天地兩㣲物何足辱吾鈎與刀丈夫巻舒固有道
願君少安無草草都城不獨墨好酒亦好安得不飲自
枯槁

　　和原甫省中種菊

　　種菊待佳節節至花自繁朝感凉風吹夕愛清露團封
培才㡬日翠類紛珊珊君曹本稱劇占署無停翰才優
顧多暇曽不廢覧觀作詩見髙興讀之起予嘆念昔田
里居幽事頗復論種此黄紫雜撩亂發墻根擷英泛濁

酒親友日為懽一朝走京邑連嵗遭阻艱鬢毛将看白
淚眥熒莫乾時物豈不佳感傷自有端

　　監宿同鄰㡬賦

　　浮雲吐寒月餘霰清夜氣蕭條廣文直冷冽久不寐所
欣同心友談笑亦來塈髙歩南樓隂清風散餘醉仰看
星斗移俯念嵗時逝兹曹寡吏責疎拙得所庇幸君數
來臨共作苦吟計

　　和聖俞喜雪


　　窮冬不雪天子憂既禱乃降惟神休人間半夜天地白
靈澤一灑萬彚周乃知天人相響影自古王者重修省
登賢黜邪朝序清鋤姦戮妖海波静羣公不勞嵗奔走
四時不干雨暘正

　　和聖俞飲廷老家晚又飲原甫家

　　人生天地間常為外物驅自非無心者不能忘所趨所
趨既若一莫如飲酒娛飲酒既復醉萬事皆分銖醉心
兀無思安問賢與愚醉目浩無覩安識嬙與嫫是非兩

弃絶幸免禍患俱况吾二三友襟抱達者徒所營既同
方所處又比閭惟吾廷老生宛在城北隅北隅雖云逺
跨馬亦須㬰季冬隂氣凝風力利石砮從今雪花落徑
徃不待呼

　　奉同冲卿元日雪霽朝㑹稱觴

　　漢家萬國朝元正帝呵風師灑其廷雨寒成花皆六出
一洗天地塵埃清髙風半天捲雲去空色紺碧惟華星
金烏東來照宫殿瑞氣著物皆光榮繡衣虎士扶脩旗

皂旄絳幅紛葳蕤洞開重門納冠劒肅肅環佩來東西
樂懸未作舞在綴雉扇稍映宮簾垂黄鐘獨奏君徳盛
赫然天日當彤墀羣臣拜舞千萬夀四方來王敢不祗
愚聞聖人制禮意上崇一尊臨衆卑等威殊絶防僭慢
非止矜麗誇雄為仰瞻儀物固自肅又况烜赫鋪徳威
小臣不及觀放仗趨出恍惚猶驚疑朝廷大體安敢識
賛詠盛節形諸詩

　　奉同原甫度支㕔壁許道寜畫松(依韻)


　　長松盤青㝠鬱與忩户對許翁寫生意獨得毫墨外年
侵日昏剥拂拭自君輩得非神物守以待真賞㑹翛然
簿書暇恍若巖壑内舉手捫紫烟側耳聴清籟蒼林與
老石野性舊所愛一從官都邑兹逰頗乖背慰此寤寐
懐典刑亦足賴幸當掃塵壁促駕我其邁

　　又和原甫省壁畫蠏(依韻錢諫議筆)

　　天工不為神衆物自我具錢侯掃墨筆敖跪生指顧如
依石穴出尚想秋江度真偽本相奪安知彼非誤


　　和聖俞逰梁王吹臺有感

　　髙臺壓萬井四絶埃與氛上有金僊廬凌虚結楣棼嘗
聞登其巔直視太行雲壮觀良跂予夙駕慙後君况當
朱炎月烈風來朝曛泛㶑白正醴飄颻輕練裙想像簫
鼓處寥寥如有聞一寫沈鬱憂懐古何足云

　　和聖俞逢羊

　　雉以媒就獲鹿以由見羈物情非本然實自巧者為惟
人莫或使勢利中奪移朝游固金石暮變險穽機世路

有如此君無獨羊悲

　　和原甫盆池種蒲蓮畜小魚(依韻)

　　江湖豈非壮浩蕩不可尋安知一斛水坐得萬里心植
蒲翠節聳種蓮紫實沉羣魚不盈寸泳淺安其深主人
樂幽事清興生中林獨觀物性得鵬海均牛涔

　　監中直舍種竹同冲卿鄰㡬探韻賦得風字

　　職事惰不理種竹養疎慵愛此炎暵辰獨抱霜雪容清
隂動脩架秀色如本叢日落衆客散蕭蕭庭户風


　　和原甫曉雨

　　喜雨濯炎夜餘飛入晨光起來坐軒户北風吹我裳碧
折萱葉亂翠添林笋長翩翩庭中鷰羣飛戲清凉直恐
煩暑盡從此零秋霜欣然跨馬出一醉故人觴(是日赴景仁㑹)

　　和鄰㡬館宿觀伯鎮題壁有作(依韻)

　　城南飲騎散君赴蓬山廬禁門肅清夜飛閣何渠渠深
沉漏下始蕭颯雨氣餘俯仰河漢明髙情邈冲虚獨懐
同舍郎被命分左魚得州東南勝遶郭生芙渠苦嗟已

留滯三嵗紛塵裾人生固不一理亦相乗除或彼有所
近或此亦以疎馮唐匿郎署白首常晏如方朔雖金門
避世等樵漁古來守道者期不忘厥初但願飲酒間時
讀古人書

　　和王昭君(原甫唱依韻)

　　漢宫姝麗地華觀連珍臺娥眉三千人皆自良家來昭
君乃獨出負色羞自媒一為丹青誤白雪成緇埃結歡
萬里外不得少徘徊車馬悵不前觀者為悲摧空令琵

琶曲千載傳餘哀物生美惡混天意未易囘蘭&KR0581;茍不
珍且願生蒿萊

　　和聖俞聞景純吹笛妓病愈

　　刁侯好事聞當年至今風韻獨依然歸來不作留滯歎
能出窈窕夸樽前前時賔客㑹清夜横笛裂玉吹孤圜
新聲妙逐柔指變餘響歘與髙雲連悲風蕭瑟四座聳
清笑自足遺拘攣近聞有疾勿藥喜主人欲飲期數賢
氣羸曲節宜少緩體軟舞態當益妍人生行樂不可後幸

及華月秋娟娟

　　同楊方叔逰開寳上方有懐里中二三故人

　　京都寡臨觀兹地髙且明仲冬一來望曠然寫予情千
載豪傑盡夷門荆棘生時平盛民物華屋連飛甍長烟
冒百里下視色正青慨彼塵土間擾擾何多營徃車無
徐驅來馬無停征顧慙託閒官幸得游衍并念我同里
人三四不在行孔公老龍山孫子令江城崔閒盎有粟
辛困冠無纓一囘西南首惨淡意莫平


　　和原甫去年對雪思梅今年對梅思雪

　　中州寒燠與南異常恨梅花開不早今年朔雪冬不飛
臘月繁英似南好君憐芳物感時節愁見髙風凍雪掃
苦嗟十九不稱意徒自令人顔色老雪遲梅早非我力
㑹使金樽日傾倒

　　奉同原甫槐隂行

　　天門觀闕雙凌霞下有馳道開平沙髙槐左右覆朱梐
緑隂翠氣相䝉遮朝囘亘雲下寳騎㳺散掣電奔香車

我慙太學官况冷旦暮出此驅疲騧清風吹冷南就局
炎日轉景東還家昏然百事不知省空復春葉零秋華

　　伏日同當事諸君飲延祥觀

　　適郊憚勤逺近市厭喧跼紛然異趨嚮日晏靡寜足囘
車憩琳館邂逅得所欲凉飈颯生林飛雨時度竹醇醪
挹雲漿佳菓咀氷玉讙争校奕碁談笑追割肉兹辰著
休令嬉燕動輦轂聊從一時樂庻以同厥俗

　　之祀奉呈同行二進士


　　煌煌儒者宫是惟風教首羣賢日造集經訓謹傳授公
田有常廩著令所從久逋租積嵗月課督豈宜後浮舟
出東郊秋日麗榆柳幸同二三子談笑失炎書鄙生竊
薄禄萬補無一有佇觀盛化流朝列登秀茂彼㣲主薄
官豈敢息奔走

　　圉城視囿

　　下馬歩榛薈弔古髙陽門鳴蜩亂深樾蔓草被頽垣席
隂得佳木解帶休我煩二年官儒館始嘆吏役喧學圃

蹈孔戒征利服軻言黽勉職事間大懼失所存秋風熟
梨棗令人思故園

　　和冲卿晚秋過金明池

　　聞君西郊行正值秋風晚清霜巻枯荷碧玉瑩池面浮
空結脩梁涌波抗華殿雲烟渺浄色覧望一蕭散緬思
暮春際都人盛嬉燕連帷錯繡綺方車騖金鈿填填鼓
鐘響耳目厭譁眩乃令塵囂辭而有清曠戀達人㝠至
理喧寂無異觀偶然乗化徃何適非汗漫吾知禦㓂㳺

所樂在觀變

　　送北都留臺王國博

　　鑿川當鑿源植木當植根修身有本末請自心術言中
正檢攲側明誠破疑昏性通學且博事業乃可論問胡
能致然聖有六經存子誠好古士拔足立貴門願分留
臺務力學甘避喧吾知大其業流逺實亦繁歸來騁夷
路良馬駕輕軒贈言君勿嗤兹道古所敦

　　奉答聖俞寄鴨脚實見貽


　　南國有佳樹結隂君子堂秋風彫碧葉素實登新嘗&KR1210;
懐朋游重千里走絳嚢朋游方㑹合論文開酒場共嘉
明物珍含甘詠雕章章罷黙不樂為君一停觴

　　和永叔小飲懐同州江十學士

　　翰林文章伯好古名一世家無金璧儲所寳書與器北
堂冬日明有朋聨騎至新樽布几案二鼎屹先置大鼎
葛所銘小鼎澤而粹坐恐至神物光怪發非次羣賢刻
金石墨本來四裔紛穰罷巻軸指擿辨分𨽻其中石賛

藏家法非一二精荘與飄逸兩自有餘意興來輒長歌
歡至遂沉醉顔饑足簞瓢韓飲尚文字乃知内可樂不
必鐘鼓貴温温江馮翊兹理久所詣賦詩多雅言嗜酒
見淳氣嵗晏不在席使我長歎喟

　　和永叔言懐

　　弱嵗抱衰病掩關卧園廬端居寡人事永日惟對書得
花輒手植生草毎自鋤最憐脩竹姿擢幹青玉如添栽
嵗嵗廣翠色滿忩疎起坐一堂内樂此不願餘偶來從

吏役幽事日以疎出門何所見擾擾塵中車素懐就湮
沒有恨不可攄尚念禄仕㣲欲返復躊躇髙賢侍天陛
文章冠嚴徐迹雖臺省逰志慕江湖漁鳯皇覧輝下阿
閣正其居顧惟蒿艾翮分甘侣田鴽因詩益自警庻不
忘厥初

　　和勝之彈琴

　　寥寥太虚内漠然函至音淳源一以泄其流播為琴衆
人玩其器賢者識其心勝之明達士於此趣已深發為

新詩謡如聽松風吟鍾牙久不作誰辨雅與淫昭氏貴
弗鼓兹言良所欽

　　奉同原甫賦澄心堂紙

　　江南國土未破前澄心名紙世已傳髙堂久傾不復見
誰謂此物猶依然當時萬杵搗雲葉鋪出几案滑且堅
剡溪藤骨不足數蜀江玉屑誰復憐君臣嬉燕盛文采
駢章麗曲鬬巧儇一朝零落隨散地中原篋笥生光鮮
君安得此尚百幅題以大句先羣賢羣賢落筆富精麗

瓊琚寳玦相鈎聨嗟予材力豈當敵雖欲强賦何能妍
躭獨玩物古所戒崇尚浮藻政豈先江南可哀紙可惜
後有觀者存吾篇

　　又和北軒竹上甘露

　　君家竹上露㸃綴如明璫垂枝乍驚重暎日復能光聊
可助清興安知為羡祥應從草制暇延詠對華觴

　　同勝之明叔逰東郊

　　仲冬景氣佳曠然思逺渉晨遵大堤去寒日在馬鬛浮

屠紅塵外樓殿煥層叠地遐幽景閒瑶碧秀林葉清香
時出箔餘經尚委笈躋閣眺逺陂浮陽來曄曄花枝亦
已柔行見春露浥久耽田野樂况與賢俊接逍遥永日
暇塵事不過睫昔人重時晷所志樹勲業慨予胡不然
空陋無所挾詩情朝生腸酒氣暮醺頰陶陶大化内得
此自為愜諸君能我從逰履方屢躡

　　奉答詹叔過澶之舊州有作

　　荒城巋遺堵曙色起桑柘肅肅胡鴈羣風急不得下子

行感興廢弔望一停駕緘詩寄故人明燈讀寒夜

　　騏驥池上與冲卿同賦(七月五日)

　　清簾翳華屋脩樹環廣池凉風欣然來忽若與我期感
激氣節異念言此何時雲霄有靈匹嘉㑹方在兹瓜華
動都邑舉俗共遨嬉嗟我獨不飲奈此天運為

　　答貢甫酌騏驥池上見詒

　　金行戰陽暑未北炎鬱填胸汗流液空堂大祖不可度
欲取清風自湔滌耽耽華廐列官守對起二亭嚴案席

天渠分水濯龍驥下注方池氣清激叢篁冠島鷺飛映
凉樹摇波蟬不息脱然冠帶一去體始信天時有人力
况吾所與二三友日坐清閒哦簡策篇章爛若揚組繡
歌頌鏗如出金石嘉賔亦有邂逅至間以謳歌侑棊奕
我時聊設薄主人杯案随時具肴核鼈小惟憂堵父怒
樽空屢動崔侯色歡來始覺非外假鐘鼎瓢簞各其適
念昔與君伯仲逰江翁梅老常接迹得酒有時竟狂醉
賦詩徃徃連日夕㡬年契濶逺朋好今日蕭條無吏役

青衫不踏廣文户白羽罷走将軍檄即看秋風破炎毒
髙興倏然動肝鬲諸君無事能我從當使風流似平昔

　　次韻知平甫同介甫當世過飲見招

　　炎風得秋亦巳凉喜抱塵策羅南忩策中古人不可見
獨咏君子予心降髙文大論日傾吐響快有類鐘應撞
却嗟吾儕多暇日俚謡(一作淫)暴謔何其嚨驅車正得我
所念起具肴蓛陳杯缸自憐愚戅接豪邁蔽履乃與華
冕雙聖經王道有本末㪺挹醇粹揮其尨須㬰上下今

與古武庫&KR1143;&KR1143;千矛鏦疑懐滯義一開豁有如暗室來
明缸馮侯抗議亦殊健短鈎長&KR0008;相撑摐介卿後至語
閒暇偃載戈甲韜旌幢弱弓枉矢尚何用久已束手甘
避逄是時君有山陽役扁舟巳具河之矼朝吟淮山翠
撲撲夜夣楚水鳴淙淙軒然欲去坐所惜文字雅正姿
信悾行年三十不得飽况有薦道登朝邦遂令奔放不
自斂欲旅漁釣終湖江朝廷攬賢無逺近北盡漠塞南
嶺瀧如君才大齒且壮安可推亮而居龎(來詩云孔明勿問襄陽龎)

功名得時看樹立豈若都尉眉空厖

　　奉答原甫登契丹嶺見寄(原甫假翰林學士以行)

　　中原昔失御幽冀不復華我朝示仁撫金幣嵗屢加君
恩謹宣道使才慎推差翰林承命行驅駕絶漠沙晨登
寒山嶺囘望萬里家勁風搜貂裘嚴氷斷馬撾郷心感
歸鴈塞淚零悲笳慷慨屬國節迢逓博望槎幸古有此
賢庻足開顰嗟晴陽展歸旗喜氣日以嘉入門解征衫
金樽灧流霞哀絃間清唱嬌鬟蔚如鵶一慰行役勞期

君桞初芽

　　和呉九王二十八雪詩

　　方冬氣潜温得晚隂始重狂隨風力飜怒若雲面涌中
㣲玉霏屑後盛毛紛氄寒光動城闕甘滋入田壟鵬鶱
海水飛驥憤塩車覂縈樓巧作層覆道髙城甬羣方破
昏霧萬物被光寵塗歌涵太和送賀仰髙拱判官坐丞
華賦詩掩垂隴貂裘擁宵談金盃落晨捧此興吾不薄
君門旦當踵


　　答曼叔客居見詒兼簡里中諸君

　　少乏經世才引分甘自置不意田野姿尚為軒冕寄三
年太學館飽食無所議京都多賢豪出入許陪厠時從
騎省吟或就歩兵醉低囘衆人内自謂處身智耽耽秘
書府實待才俊地乃昏落其間衆口沸嘲詈茫如觸駭
機狂顧不知避忽逢故人來一道平生志歸心西南飛
勁疾霜後鷙逺慙龍陽隐(寜極處士)近愧葆光吏(象之官不去里葆光
所居亭名)詩以謝諸君顛㝠非吾事


　　和彦猷在華亭賦十題依韻

　　顧林亭

　　昔人久塵土問林得其居但傳故老言安知宻與疎平
湖無遺宇寒烟生廢墟風流未都盡猶賴著書餘

　　寒穴

　　寒泉發何年四序常自平上凛氷雪氣中宻瑶玉聲豈
無蛇&KR0558;潜但見沙水清妄飲亦可戒山木令人酲

　　吳王獵塲


　　吳王昔用武所樂惟干戈安知聖人意祝網解其羅朝
行數田獲暮返論戰多千載亦何有柔桑隂滿坡

　　柘湖

　　(闕)　淪此地柘山巋其瀕復驚秦時女化作湖上神世
事喜反覆孰能識涯津物變雖萬殊不惑固有人

　　秦始皇馳道

　　秦王騁竒觀不憚阻且脩萬里走轍迹八荒開囿逰勞
歌久巳息遺築今尚留千載威神盡驪山空古丘


　　陸瑁養魚池

　　林塘豈如昔尚想昔時居秋草自鳴鸛寒波猶戲魚紛
紜鈎餌底瑣碎刀匕餘任公有竒術黙坐嵗㡬餘

　　華亭谷

　　穹穹華亭谷中有不竭流其㣲初濫觴其大終載舟寒
色皎可鑑嵐光鬱如浮當解塵中纓一濯潭上秋

　　陸機宅

　　出身豈明代渉禍固以深一觀廢興迹可用當所箴髙

門非昔時喬木或遺隂空令弔古士感激成幽尋

　　崑山

　　晉衰士不競識者逃其名陸生起江湖文藻振英聲遂
令崑丘號長配山不傾君看玉就毁孰與樗全生

　　三女岡

　　三女史無載于何永其名坡傳妃子逝村記昭君生和
戎與走蜀為恨兩莫平爾兮亦胡為崇岡屹如城

　　和胡公謹逰李寺丞北園


　　春郊不數到俯仰恨流景李侯有嘉招滯念兹一騁名
園帶喬樹亭榭散清影解我塵中衣觴行日舒永花團
錦纈明竹竦摇碧静從容方罫間萬事不關省善謔寜
類鄱髙歌或如郢行遵水曲幽望出林梢迥興來非外
奨理愜有真領薄莫聨歸鞍清風吹不醒

　　賦永叔家白兎

　　天公團白雪戲作毛物形太隂來照之精魄孕厥靈走
弄朝日光赩然丹兩睛不知質毛異乃下逰林坰一為

世俗怪罝網遂見縈我嘗論天理於物初無營妍者偶
自得醜者果誰令豺狼穴髙山吞噬飫羶腥蒼鷹&KR0008;不
得逸虎常安行是惟獸之細田畆甘所寜粮粒不飽腹
連羣落燖烹幸而獲珍貴愁苦終其生糾紛禍福餘未
易以迹明将由物自為或繫時所丁恨無南華辯文字
波濤傾兩置豺與兎浩然至理真

　　又賦京師初食車螯

　　翰林置酒冬之嚴庻羞羅列窮脆甘有餽竒味衆莫覘

久秘不出須賔酣紅爐熾炭發其鉗金鍾一引連三四
滿坐詫美讙笑談肯復重顧蟶與蚶京都貴人粱肉厭
逺致異物無㣲纎駢珍錯怪百類兼何久遺此不得参
乃知物用有逺(闕)




　　南陽集巻四

