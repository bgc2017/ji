







　　欽定四庫全書　　　　　集部三

　　南陽集　　　　　　　　别集類二(宋)

　　提要

　　(臣)等謹案南陽集三十巻宋韓維撰維
字持國潁昌人絳之弟也以䕃入仕英
宗朝累除知制誥神宗即位為翰林學士元
祐初拜門下侍郎以太子少傅致仕紹聖中
坐元祐黨籍謫均州安置元符初復官卒嘗

封南陽郡公故以名集事蹟具宋史本傳陳
振孫書録解題作二十巻稱後有其外孫沈
晦䟦前有鮮于綽所撰行狀此本凡詩十四
巻内制一巻外制三巻王邸記室二巻奏議
五巻表章雜文碑誌各一巻手簡歌詞共一
巻附録一巻較陳氏所載多十巻疑陳氏訛
三十為二十鮮于綽所撰行狀今與沈晦跋
並列巻末亦與陳氏所説不同然目録仍以

行狀列巻首則傳冩者悞移之也其第十九
巻二十巻稱王邸記室立名頗别考邵伯温
聞見前録稱神宗開潁邸韓琦擇宫僚用王
陶韓維陳薦孫國忠孫思恭邵亢云云盖維
于是時掌兩宫牋奏所作耳其集刋版乆佚
藏書家轉相繕録訛脱頗多第三十巻與附
録一巻尤顛舛参差幾不可讀盖沈晦作跋
之時巳云文字舛駁不可是正今流傳又四

五百載其愈謬也固宜矣謹考定其可知者
其原缺字句無可校補則姑仍其舊焉乾隆
四十六年十月恭校上

　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀




