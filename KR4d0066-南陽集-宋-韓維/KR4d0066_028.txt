







　　欽定四庫全書

　　南陽集巻二十八

　　宋　韓維　撰

　　雜文

　　送滕寺丞之官單州序

　　予交之良曰滕君輔之景祐戊寅被詔莅任于單且行
矣以古人送言之義責于予予既信其仁又重之以訥
故退焉以玉贈夫玉之璞盈乎其温敦乎其堅而弗入

于用則良工必琢之夫人之性湛然其純穆然其和放
而不大于器使亦君子之所歎惜也玉之璞必追之琢
之而後器可成也人之性必修之發之而後道義貫通
若君之性其玉乎而能追之以學琢之以理成之以道
將何用而不適哉慎無置其温堅為良工之惜窮乎達
乎係之時而已非予所料君其勉之景祐五年九月日

　　送江隣幾出守同州序

　　剖之澤然以温其璞良玉已叩之鏗然以清其(闕)良金

已君子動作語黙粹美無擇(闕)　　　内者焉始予見
隣幾于京師又見于(闕)　　　于許昌率不過數日輒
别去而見其貌聽其言洵君子也皇祐初予主簿太學
君亦被召還館於是始得日夕相從㳺凡出處論議吟
諷飲奕詼諧值感哀愉佚之事未嘗不與也隣幾行無
崖岸與世無抗同衆人之所同不務苟且就功名于交
遊凡賢不肖一親愛之間而語古今出處折衷曲直正
色辭嚴確有不可奪者于是益知隣幾為君子不獨美

其躬為衆媚悦而巳使其登用從政又有駭然不測者
矣得非淳澹沖泊天之所保出此而不飾者皆粹美無
擇耶雖然隣幾老矣髪童然華矣始試為郡于外不知
造物者但使保其淳澹沖泊美其躬而已耶抑將處其
駭然不測者以濟于用乎用不用無與隣幾事也於其
行也姑序言之

　　孔處士文集序

　　先生諱旼字寧極孔子裔孫隱居汝州龍山之陽好學

篤行于諸經無所不通而尤深于易理所著大行論一
篇為學者所宗公卿薦其有道被詔不起遂終龍陽焉
沒後二十九年其弟之名曰幾曰夷裒先生之遺稿凡
得詩及雜文合一百六十七篇屬予為序盖先生之道
徳信于鄉里達于朝廷聞于天下其文章詩咏乃一時
咳唾之餘且予非所以知先生者謝之其請不懈益堅
予老矣言不能文聊以成二子之志先生之行丞相王
荆公介甫既以銘其墓矣無容贅略


　　上晏相公手書

　　某鄙樸果于自守從士大夫(闕)　　　　　　卿近臣

　　見其面者盖少矣(闕)　　　　　　　焉伏惟相公道

　　徳猷為(闕)　　　　　　　　之儀表以某之愚且賤

　　(闕)　　　　　　　　可以尋尺步跬校也閣(闕)

　　威嚴使其言之盡也簡(闕)

　　而又登之研席接之樽爼從(闕)

　　所以臨下吏者一皆略焉至(闕)　　　　　　窺文章


　　之雄奥愜心淪肌䝉(闕)　　　　　　非言之所及巳

　　故某之留府(闕)　　　　　　　既歸而其行遲遲也

　　誠感閣下終(闕)　　　　以道之相與也繫官中都不
得常侍(闕)　　　區區瞻望之切

　　薦陳和叔求晏丞相幕官書

　　伏覩具官某性質通明敏于為學論議精辨達古今事
情治周易窮析微眇至其所得或以為王弼之徒有所
未到三舉方正幾售矣卒不用為識者所惜觀繹之志

誠負其所學不輕炫於世未嘗以資考遲速為計也故

　　登(闕)　　　　選人去年之官呉興道㑹新制諸以(闕)

　　者罷不得上盤桓江淮窮無所歸(闕)

　　老殆無以供朝夕此又人情可惻(闕)　　　　公道徳
文章天下宗幸開奬士類(闕)所(闕)　　如繹者誠不易
得儻舉而置之幕下(闕)　　　必有以副大君子樂育
之意某于門(闕)　　　之春輒冒言之惟執事留意卒
其(闕)


　　陽翟祭晏元獻公文

　　公之道徳與言與事叠見歌頌沒而不廢非維闇薄所
敢襃紀獨念晩進辱公提㩦脫畧尊嚴降接陋卑酬酢
篇詠從容燕嬉治學粲然右有左宜啓告誨諭發于誠
辭豈敢失墜天實為之嗚呼去年之春拜公洛土昔
斾旋西今柩窆許誰謂哀樂近在仰俯告别觴前一慟
千古

　　謝知制誥啟


　　䝉恩授前件差充職者祗荷恩渥不任戰兢竊以憲令
著明所以鼔萬方之動訓詞温雅而後得三代之風是
以治世之隆賛書為重揚厲成律發揮逺猷風霆流行
不足以喻其震物雲漢回薄不足以象其為章雖夫乾
剛確然聖學自得著天常于筆舌運元氣于機衡至其
綸綍渙行潤色所寄必繄碩士以望清光何圖顓愚忽
當遴柬竊念維學非上達道實小成寡聞有墻靣之憂
致逺貽恐泥之誚多士彚登菲才陪列越從書林得陪

史筆非丘明之品藻遽任掌絲慙庶子之春華薦叨置
醴乃復試之出納假以右垣參伏蒲之近聨厠翔鳳之
重地任(闕)　　智(闕)厥官已猶自知衆實難掩靜惟厥
心(闕)　攸階此盖内翰侍讀諫議為士先游助(闕)

　　大巧之下舉無遺才清論所加必為成器不圖䝉鄙仍
預甄收敢不九思自强壹志匪懈不曲學以叛道不患
失以求容上酬覆幬之恩下報知已之賜過此以往未
知所裁


　　賀吕樞宻啟(晦叔)

　　伏審祗膺明詔陞貳繁機聞命之初竊幸于是恭惟樞
宻侍郎體兼忠孝道濟直方文足以光華帝謨實足以
先後王業侯藩布治斯民為之妥安禁幙侍言乃聖賴
其禆益進當渥典允協僉言某方恪守官箴莫伸慶謁
其為抃仰無論悃悰

　　回葉惇禮除中書舍人啟

　　伏審祗膺詔檢陞踐掖垣成命之行僉言惟穆竊以訓

誥之任今昔其難潤色王者之言發揮聖人之業實為
盛選允屬髙才伏惟中書舍人履尚沖夷猷為敏邵發
䇿髙妙對時休嘉懿(闕)國之光輝(闕)略治朝之淵藪是
宜進禁塗之嚴宻闡帝制于坦明方竊慶于褒明敢遽
煩于惠問詞章絢麗禮意勤隆佩荷之深敷喻奚及












　　南陽集巻二十八

