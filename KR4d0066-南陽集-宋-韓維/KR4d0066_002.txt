







　　欽定四庫全書

　　南陽集巻二

　　宋　韓維　撰

　　古詩

　　孔先生以僊長老山水略録見約同遊作詩答
之

　　羣峯羅立青巉巉中有佛廟名香嚴飛泉洶湧出峯後
四時激射喧蒼巖跳珠噴雪㡬百丈下注坎險鍾為三

援蘿頫瞰石底净明鏡光溢青瑶函淙流四走渠為竇
左右吞嚙何其饞縁源散討不知極但見洞穴争嶔嵌
攀藤直上出雲背巖户秘邃疑神緘仰窺隂洞看懸乳
白龍垂鬚正䰐鬖或凝如蓋覆宛宛或散如指長掺掺
有臺髙下且十數如以勢位相臨監平鋪老蘚柔可坐
誰藉緑罽遺不拈北山之石何瑣碎形制一一如鐫鑱
叩之清越諸谷應不意此地聞韶咸已霜桂樹垂凍壁
未臘梅蘂輝晴嵐浮屠曰仙好事者奄有勝跡窮搜探

書之逺寄龍山下云此僅止存都凡先生以本來示我
謂我所好同甘鹹相期歴覧在他嵗事髙意篤非予堪
人生蕭散不易得常苦世累為羈銜吾徒幸當治平日
况又無事於牽貪便須巾車不可後願以几杖從君南

　　公孫孝子

　　䘮期著常數在古固有之嗟嗟三季後禮讓俗亦衰親
亡有不𦵏况問功與期公孫布衣士未免寒與饑生兮
已不恤死者吾敢欺孝生因其心禮大實以時挺然頽

俗内獨以古自為蕭蕭天平山松栢有餘悲何以表懿
行刻此無愧辭

　　下横嶺望寜極舍

　　驅車下峻坂西走龍陽道青煙人幾家緑野山四抱鳥
啼春意閒林變夏隂早應近先生廬民風亦淳好

　　寄題秀州檇李亭

　　雲水浩無極兹亭安在哉傳名落人間猶使塵抱開昔
為干戈地今以遊觀來物變未始窮千年一浮埃何時

江山秀曠然當酒杯

　　寄家子震寺丞(時宰商州洛南縣)

　　商山不可極跨壓梁與秦地産富靈藥巖棲多異人子
才老不用一邑聊庇身方将斂餘閒錬丹駐形神訪道
風雪夕賞幽芝术春却顧人間事輕若履下塵曰予雖
世士心獨静者親相望在千里我車何由巾

　　重修西軒席上與弟姪皆賦(得髙字)

　　明窗散羣帙於此窮曛朝竹色晚逾翠草芽寒不彫志

慚仲舉大節異淵明髙孔門有内樂願附斯人曹

　　嘉樹

　　殘芳不入眼愛此嘉樹秀青雲重欲垂翠幄逺相鬬輕
凉迎早夏繁影亂清晝兹日更徘囘聊擕一樽酒

　　西園

　　西園日修整竹樹相綴屬春華猶未敷氣象鬰函蓄宻
雨昏逺林輕寒傍脩竹於此隐几坐物我同一目弟妹
四五人時來問幽獨我云憂與樂在志所徇逐無厭萬

鍾慊有道一簞足置是不須議春醪滿罇緑

　　西軒席上探得丁香樹子

　　物生各有性矯之理宜傷如何生㣲木揉結始滋芳開
花不滿把瑣碎垂丹黄豈識青桂枝一引百丈彊

　　同陳道原謁象之

　　歊炎日為倦休駕一瀟洒風竹來迎人翠色欲傾寫神
交不前約至理非外假窅然天地間誰是忘言者

　　答曼叔見寄(嘗約逰髙陽)


　　人生風波間觸事喜乖隔前君還里中王事有程格歡
言不一再歸馬已在軛相期髙陽秋叢菊手共摘惟時
家多虞伯氏遭逺謫蒼黄走國門下馬拜顔色孤舟千
日宿離思日侵迫還家問生事未免煩計畫自念非世
器身以閒為職不能髙奮飛有類籠中翮清霜落衆木
諸嶺應更碧行當脱身去爛醉松下石

　　和曼叔昆陽城

　　炎精滅無輝賊莽伺天業帝乗餘運起一劒無所挾皇

天相其怒雷電助震疊尋邑百萬師破碎在俄霎開漢
中興基其猶取諸篋千載滍水上行人指遺堞威靈久
不冺如與耳目接至今古祠上過者猶惴讋荆蕪起寒
色尚想戰血喋屋瓦無遺處秋風巻黄葉

　　治圃

　　久雨地氣泄百草日以滋勃然翳我圃積茀不可治遂
令蕭艾質唐突蘭蕙姿鴻鵠不肯下跳蛙恃而嘻長林
困纒繞蘿蔓鬱四垂青雲避䝉密白日為蔽虧久與人

跡絶隂有物怪窺渉秋月既仲薙人事芟夷援斧一揮
拂榛蕪為之披俯憐蟻穴亂坐聽蟲響移濯濯行樹色
涓涓佳菊枝涼風自西來衆葉光参差墻堵豁已去南
亭見華榱却下走直道無復蛇虺疑維此峙嘉堋飲射
之所施循玩失前穢放懐得新怡如昔漢初定禮法壊
不支叔孫剗秦弊樹茅絶其儀皇皇天子庭一旦羅尊
卑表位肅以整衣冠紛陸離圃也不足道拔邪亦由斯
作詩試永歌憤涕下交頥


　　答楊方叔感懐

　　吾聞古志人徃徃感時節所悲非賤貧要在奮功烈子
今才且少方以藝自拔譬如適萬里所利輪與轄飜然
反虚無乃與所事别願持君子嘆勉蹈古人轍

　　西軒同諸君探題得食奩(探西軒物為題)

　　簡素與夙尚提携得兹器春芳席餘紅夏木䕃初翠酣
逰性所適甘脆略云備獨愧顔氏子終朝守簞食

　　聞鶯


　　雨重朱實垂風生緑隂亂珍禽何所來清響千萬變先
鳴如有得欲去不無戀誰與緩哀絃林間寫幽囀

　　西軒欲雨同諸君偕賦

　　輕雷隐何山雲色如黛涌凉滿翠竹浮隂連芳樹重煩
襟一披豁清思欲飛動㑹待急雨來華觴與君捧

　　擬杜子美體賦夏日閒居三章

　　堦前萱草開丹花竹根亂笋生如麻幽居無言感物華
衡門流亂車馬絶遶舍閤閤喧鳴蛙


　　何所為樂夏日閒手把内篇卧且觀香氣氤氲滿簾間
圓荷貼水雨打亂青蔓挂壁風吹寒

　　鄰家芳樹墻頭垂羣鵶引兒日夜啼驅之稍去還滿枝
我初厭鵶撓(女教切)吾静聽之既久理亦齊

　　夏日覧物思古人三首

　　張仲蔚

　　弃置當世事覃思天官書蓬蒿長沒人寂寞守園廬軒
冕非所慕賦詩常晏如


　　嵇康

　　翛然栁下鍛豈不遺世喧一忤貴公子鳴絃竟誰寃性
烈才且雋有味孫登言

　　陶潛

　　衆鳥依嘉樹想像先生居日哦髙簡篇濁酒自為娛世
事不掛口方且愛吾廬

　　仲夏田家

　　仲夏農務急老壯紛盈疇上天無愆沴登我蠶與麰晨

興腰鎌出子婦向田頭緑樹遶阡陌當晝豈暇休柔絲
繅滿盆新實已可羞歸來一歡笑卒嵗期無憂為民各
有業處世無異謀但願嵗嘗然囷廩有乾餱糟牀注濁
酒隣里日相求

　　鋤園寄京師友人

　　荷鋤中園立飛雨洒清朝黄鸝何處來百囀遶林梢感
彼求友聲慨然念吾交煌煌天子都賢俊相與遨飄飄
翔華纓蹀蹀鳴金鑣良時足逰行髙㑹自招邀誰念張

仲蔚寂寞守蓬蒿

　　遊城南雙塔寺

　　軻峩郭南門臺殿壓長路青林四回合飛鳥不得度房
掩僧獨禪庭喧鵶正哺髙蘿走蒼栢丹花下垂布中園
饒佳果結子滿朝露久從城邑居樂與清境遇坐聴百
禽響日晏不忍去㣲雨西北來颯爽動林莽歸鞅一囘
首孤刹屹當午終期濯凉風杖䇿縱髙歩

　　送催綱弟及蘓支使甥


　　養痾屬南夏日夕偃茅衡足音良可喜况我弟與甥清
風敞閒館竹樹藹前楹一展親愛歡觴斚屢云傾髙論
文史間或以政理并念子始服官王事自有程啓告豈
憚煩期不墜厥聲簡書有常畏冒暑各言征雖非逺别
離要使愴我情還歸掩扉坐華月林上明

　　同陳太丞逰龍興寺經藏院

　　空堂洒寒水碧楸凉漠漠髙眠得珍簟委弃巾與屩薫
風穆然來殿角鳴金鐸清香有時聞幽鳥無聲落論詩

愛平淡語道造冲寞非吾方外友誰當共兹樂

　　和晏相公西湖

　　鳴蟬忽以急夏景晏林塘不知何山雨颯然送㣲凉荷
芰忽翻倒四散飄暗香清渠決決流碧色浸稻秧零落
墮林實瑣碎開水芳公來必乗晚散歩方徜徉簫鼓不
從後筆牘常在旁游魚自成族飛鳥不亂行周覧時景
佳郁穆發新章何意蓬蓽士傳貺謬所當時方苦炎暵
汗下揮其滂三復大雅作清風肅衣裳


　　崔象之過西軒以詩見貺依韻答賦

　　春陽入我圃窗户弄喧景幽池明可鑑翠竹列如屏折
枯呈紫莖掊墳見紅穎端居閲時序人事謝參省生才
不濟世不如守閭井聊慕荘氏説處隂以休影興來讀
我書興盡煮吾茗崔侯乃同好毎見輒自警守道心常
晏感時嘆(吐單)屢永邊隅事未寜豪俊當馳騁西麾覆妖
巢北指斷凶頸既非二者任且復安吾静

　　别曼叔


　　嵗晏多感慨况復餞之子騰裝指近邑弭蓋眷同里日
薄古原樹天寒石橋水毋為少别念春風候車軌

　　和晏相公湖上遇雨

　　公堂日多暇薄暮遊清池孤雲從西來若與雲蓋期急
雨亂荷芰紅緑左右披沙禽帶濕起簇簇守前坻烟樹
晦空曲蟬聲寂無遺殘炎一洗濯霽影開林西禽飛還
清波蟬噪復故枝晚槿揚朱華秋草含碧滋篙舟出堤
去㣲風滿平猗巻幔極長望止見隗與箕舉酒無塵情

慨然起遐思永懐古先訓黙蹈通介宜乃知賢哲心所
得非逰嬉

　　答曼叔見寄

　　日君同里閭杖履數相過靡為不吾咨有唱必君和春
風南陌逰炎月北窗卧貪從徳義樂不覺嵗月破而君
宦逰者動足落羈鎖襄城雖近邑去局有重坐子來誠
獨難我徃義當果時天雨方霽緑樹垂&KR0008;&KR0008;策馬望城
郭青山映烟火解衣塵慮清垂箔月華墮憐君九品賤

志尚勇不挫乃云曹事簡經史日自課出詩且百篇語
法就平妥相别不滿嵗美譽亦已播顧慚糠粃姿㡬不
見揚簸投章匪云報亦用警庸懦

　　觀飼魚

　　羣魚戲清川容貌甚融易投餌落其間紛争忽無次其
來若有召貪吻動如沸波間互出沒似亦夸巧智警跳
鱗迸雪飽泳尾摇翠安知滄海外五犗不可致幸逢觀
者仁不與鈎網值荘生昔濠上嘗嘆天理遂利心一以

發所向固多累我觀雖有殊我得豈云異

　　答象之謝惠黄精之作

　　仙經著靈藥兹品上不刋服之嵗月久衰羸反童顔巖
居有幽子乗時劚蒼山溪泉濯之潔秋陽暴而乾九蒸
達晨夜候火不敢安持之落城市誰復著眼看富貴異
所嗜口腹窮甘酸貧賤固不暇錐刀乃其干坐使至靈
物委弃同草菅惟君冲曠士敦然守髙閒食之易為力
天和中自完故以此為饋其容幾一簞報我三百言浩

浩馳波瀾何以喻珍重如獲不死丹方當煩燠時把玩
毛骨寒他年靈氣成與子驂雙鸞

　　奉和象之夜飲之什

　　淫隂泄為雨十日瀉不停蓬蒿長四壁濁潦流縱横嗷
嗷鶴羣游閤閤蛙亂鳴端居積幽抱沈鬱久未平是時
俯㡬望月魄嚮巳盈浮雲失四顧孤輪午亭亭㣲風濯
炎熱衣巾凛餘清起我不暇懶超遥步前庭煩憂忽以去
曠如出幽囹顧謂汝妻子速具煎炮烹同里四五人予

期得邀迎隨時具蔬果飣餖甘與青雖無水陸珍亦足
侑盃觥所期在乗興豈問多品名諸君於我厚匪貌實
以情從容談笑間蕩不見府城肴來必虚反觴至無留
行豈惟清言勝或以善謔并髙風揖巢許曠論齊殤彭
不知軒冕貴直以道義榮置身豈非徳撫事臨若驚上
天作隂沴降水灾吾氓芒芒郊野外浩若翻滄溟垣廬
隨波盡稼穡安有成所聞此害廣郡國多所更吾君急
病民定見寛税征囷廩無蓋藏何以活鰥&KR1137;我曽不足

恤方以口腹營念始昔從學潜心於六經頗知聖人道
要在及蒼生胡為取自足而不惟其贏頑然度嵗月如
鼃守㘭泓中而復自思此其義所寜聖朝盛搜拔列位
羅羣英晨興朝國門冠蓋多於星呈材必䕫稷抗議皆
顛閎雙鳬與乗雁未足關重輕奈何不知量欲以愚自
呈退之亦有云其猶進狶苓不如且飲酒兹事未易評

　　同曼叔遊髙陽山

　　久聞髙陽勝近在汝州側跂予三年望我願今卒獲烟

雲函兩山臺殿開半壁解鞍髙林下仰視怯登陟蒼松
盤老枝矯矯入簷隙㣲風韻其上落耳寒惻惻枇杷兩
髙樹中國所未識葉間青實駢大與蜀土敵我來暮春
後花草已狼籍不見躑躅紅西巖向人碧出門歩榛薈
㣲逕不可索援籬下幽澗剥蘚題蒼石鳥啼無定音虎
鬬有遺跡石臺平挺挺野竹瘦歴歴主人尉下邑奔走
困符檄喜我蕭散人幽竒共搜剔息隂時一憩貪勝還
自力歸時山氣冷草露濕逰屐舉手謝峯巒髙秋復來

覿

　　同曼叔遊菩提寺

　　髙城如破崖寺帶喬木古禪房掩清晝佛畫剥寒雨荒
池野蔓合濁水佳蓮吐蕭條聨騎遊淡薄對僧語秋風
日夕好勝事從此數

　　遊漢髙帝祠

　　平橋架荒塹東上大岡尾岡頭古木合有廟䕃其底攝
衣升殿墀龍顔儼當位蝙飛畫帳喧䑕嚙珠旒墜不知

誰來祀狼籍樽與簋殘碑壓鼇背上有太和字去此數
百載文剥失所次伊人昔經構視漢猶視彼徘徊懐古
意日暮悲風裏

　　和崔象之潁橋觀贈陳清臣太丞兼簡陳

　　崔侯朝從西邑歸面有矜色口且咨云得髙士陳其姓
非向可見所庻幾嘗登於朝最吏課一旦去之心甚怡
潁陽古觀三日語坐見月出青松枝深窮性命識原本
論議純一無瑕疵周通旁暢未始極曽不與道相乖違

陳雖平生所未識以子而譽信不疑向風長想日復夜
膏車秣馬吾其西

　　早登襄城之龍山呈曼叔

　　鳥啼齋前樹促駕吾當西朝從良友别夕赴幽人期方
以㑹合喜敢曰道路疲予戇昧時利百事弃不為惟有
好賢心未愧緇衣詩

　　遊首山夜歸馬上作

　　蒼巖出幾曲此與大道㑹囘㸔燈火處巳在林蘿外凉

風生雨氣清月動山靄漸近平橋路淙淙聞石瀬

　　泛汝聨句

　　平居厭城郭具舟泛清汝(曼叔)藍光一水逺鐵色兩崖古
(持國)日華動中流沙紋亂前渚(化光)湍鳴達公橋草緑襄王
墓(曼叔)園英擁流沫風葉墮殘雨(持國)停橈弄山泉扶杖過
花塢(化光)澄潭數亂石斷石横顛樹(曼叔)泳波魚鬛舒闖穴
蛙首怒(持國)衝雲一雁逺唼荇羣鷗聚(化光)村間桑柘春川
濶牛羊暮(曼叔)囘頭緑樹失巻幔青峯露(持國)尋幽恣盤桓

泊淺屢囘互(化光)靈草不知名珍禽啼在處(持國)夕陽散鳴
鳩荒阡拱游兎(曼叔)挽䌫謡歌童簮花立田婦(持國)髙歌客
自如歸渉人相負(曼叔)青蒲戢戢生紫燕翩翩度(化光)雲烟
波底明井邑林外覩(持國)欣逢閭里舊愧乏雞黍具緍水
薦囦鱗掘石羞山茹(曼叔)繞塘梅實緑冒桂禽殻素我巾
聊一頽石榼煩屢注(持國)朱櫻出芳林紫笋侑雕爼髙篇
爛珠璧至樂謝鐘鼓(化光)嗟予性本隘扵世事皆魯便欲
棄簮裳歸去事田圃肆意山水樂脱身塵埃苦(曼叔)此適

誠足尚斯言未宜遽聖神拱巖廟賢俊畢珪組如君之
所懐於時當有補髙文賛皇猷大論寜國歩無為五斗
卑遂屈萬里舉(持國)明心在知巳汗顔愧虚譽時方索大
鼎胡為衒康瓠富貴固衆欲非望久自阻聖賢有遺言
戮力期共赴(曼叔)嘗聞曰中庸曽不滯出處進當澤生民
退則守環堵所求義與比要在身不汙願無廢吾言於
道其可庻(持國)

　　和曼叔靈樹相别


　　男兒易為别尋尺固可輕今日摻子袪悽惶不自平豈
其道里逺要是隔音形春風巻行迹車馬無留征囘首
髙陽峯隐約林間明

　　朝發靈樹寄曼叔師厚

　　朝發靈樹東曠野隂氣積驅馬入草間左右號鸛鷁重
雲黕𤣥幕孤月隐白壁攲危渉塗淖轉側縁溝脉凉風
滿川陸眺覧多所適却想㑹合樂轉首巳成昔諸君豪
俊士經訓飽搜擿上下古與今抗論堅莫敵顧我處其

間傾聴但跼蹐校士豈所當直以氣類得譬如禮天壇
珪璧奠且植陶匏以其質並列不為惑論心見表暴吐
口出白黒朝案毎共飲夜牀仍抵跡嘲諧間一發清笑
髙啞啞自謂得如此至死無厭斁敢於百里間而憚轡
與策因詩謝所思酬篇無我黙

　　發襄城寄曼叔

　　别離何從生乃生歡愛間一登君子堂笑語十日連薄
暮躍馬去飄忽如雲烟毋言懽戚殊世事舉皆然


　　滍城

　　駸駸二三騎南並横山去山窮逺川出始見滍陽樹荒
城蘿蔦合表裏無寸土但聞鳥啼聲不見鳥啼處呼兒
開棘扉掃榻坐茅廡清泉給盥濯凉風生仰俯濁醪稍
似佳山菓來近圃始酌薫然和中飲淡無慮案頭羲皇
經編絶幾見補先生發其㣲大義談四五紛攘自諸家
簡易獨太古形骸非我有冠帶尚誰取道存固匪外兩
致黙與語是時季春望山月夕已吐清光出深竹葉上

露如雨寒侵毛骨生思有煙霞舉却念人世間紛紛何
足數

　　九日客散西軒

　　窮閻車馬散黙坐弔孤影烟生竹町深月出茅廬静道
存輕外物心寂䘮前境即此之吾生安知慕箕潁

　　晚過象之葆光亭歩月

　　浮沉閭里間放志謝維縶行貪月色静歸犯霜華濕寒
鼓出城重飛星過樓急却想竹亭下主人猶獨立


　　曉出郊過方秀才舍飲

　　浮雲散朝隂初日動晴煦行随風葉逺去傍田家路人
閒無遽色馬緩有安歩遥識主人舍青帘出霜樹

　　潁橋路中别曼叔

　　磷磷清潁流中截兩崖斷架橋在城底斗出曠平漫隂
風無邊來左右篷驚轉我行感時節跋馬重為戀雖非
逺别戚所恨良㑹散却想置酒地松隂野色晩

　　送寜極還山


　　晨氷結車轍朔野風正厲君行良亦勤正與苦寒值超
然出門去曽不顧我議譬如雲飛鴻勢不受維縶開籠
恣其徃萬里在展翅場功十月畢田家足豳事兒童樵
牧歸荆扉寂巳閉燃薪燭茅屋並坐姪與弟自愛村醪
熟或以山鹿饋凍蔬劚青黄寒藥煮根柢從容温飽間
萬事一無累嗟予不得徃注目雲接地

　　雪中招象之

　　愁雲合無迹密雪集冬仲狂飜寒空來㣲泛與風弄打

窗驚暮急壓竹愛宵重明缸照狹室簾押寂不動環爐
四五人頗喜清談縱崔侯著(直畧)閒黙門外車轍凍徘徊
一堂裏有類繭巳蛹濁醪誰與酌短褐應自擁何當䇿
疲馬清賞聊一共

　　晚歩潁上和曼叔

　　披榛登大堤下視何嶪岌野氣忍雪潤河流帶氷澀沙
禽寂不飛行子暮逾急不見洗耳人悲風吹獨立

　　和曼叔賦斷蓬見别


　　霜蓬飛無根嵗暮随驚風翻翻走寒野日以去故叢譬
如逺遊子飄泊從西東一感潁上别慨嘆發予𠂻

　　雪後觀潩水

　　㣲陽動泉脉逺水來渙渙斜日著底明輕氷隨處斷清
函竹隂碎緑與波紋亂安得解扁舟窮源事幽觀

　　歩月

　　初陽奪殘凛和氣不待春况兹華月白光彩清路塵整
我巾與屨迢遥歩城闉仰觀衆星色收芒避孤輪虚無

一境間豈復知吾身嗟哉御風者有待奚足珍







　　南陽集巻二

