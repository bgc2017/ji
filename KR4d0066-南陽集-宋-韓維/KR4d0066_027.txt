







　　欽定四庫全書

　　南陽集巻二十七

　　宋　韓維　撰

　　表章

　　謝宣召入院狀

　　握節臨門遽駭使華之辱輦輿就牧敢稽君命之嚴仰
對寵靈伏深惶悸竊以王者之令始發于幾微學士之
官實參其圖議地占皇居之秘世推儒選之髙苟非異

才曷允僉論如臣者久安拙分本乏壯圖學廢于多病
之餘年侵于將至之始徒以數逢幸㑹驟玷榮班分契
下藩訖無善狀敷經近幄徒誦陳言自惟置散之為宜
豈復陟明之是望敢謂伏遇皇帝陛下哀憐舊物假借
末光掩樸訥而見謂有文貸狂愚而或收小補重形深
訓毋俾終辭臣敢不上體眷懷勉祗官次雖賛為名命
非淺見寡聞之所能而職在論思庶萬有一得而為報

　　謝對賜奏狀


　　入趨禁直方震于深嚴仰對恩頒重叨于蕃庶動驚嗟
于閭里集愧腆于面顔伏念臣本以孱䝉誤膺柬擢參
侍臣之議亟近于清光竊儒者之榮遂書于宻命豈謂
朝推甚寵賜有常加出内府之衣副之寳帶輟上閑之
駿絡以華羈顧非稽古之勤徒有逢辰之慶惟竭盡瘁
以報休明

　　謝恩笏記

　　寵嘉駢委榮悸交深切念臣樸學少通愚忠多忤參史

闈之論著不足有明侍經席以開陳豈嘗云補敢謂皇
帝陛下樂推平施不廢序升收翰墨之小勤遽膺進秩
屈文章之極選亦使備員期竭所知以圖後報

　　舉官自代奏狀

　　尚書度支員外郎集賢校理陳繹雅有詞學敏于事為
用以代臣必允公議

　　謝勅設奏狀

　　推食之賜猥及下臣霑醉之歡遂均近列仰銜優眷増

激懦衷此盖伏遇皇帝陛下博暢鴻慈交修茂典律不
遺于䝉陋俾一用于故常仰咀甘㫖幸與大官之饌思
盡忠藎或希長者之言

　　知襄州謝表

　　臣維言伏奉勅命差知襄州已于今月十九日到任訖
抗章引疾敢貪侍從之華剖竹推恩尚玷蕃宣之重荷
睿慈之曲貸撫懦志以中慚臣維中謝伏念臣得性迂
疎授才淺陋獲承世緒粗向儒風出逢聖運之光亨早

預禁塗之掄選不違素學入侍清光雖叨榮寵之踰涯
蔑著論思之微效屢嬰疹&KR3549;尤廹衰遲繼陳危切之誠
仰瀆髙明之鑒俾從所欲仍示寛恩易秘殿之華資付
優閑之善地土風深厚人物富饒雖宣上慈仁敢忘體
國而從政閒暇得以安身此盖伏遇皇帝陛下惻以至
仁包之大度尚憐舊物未賜遐遺當百工責實之時獨
容瘝曠使一夫失所之歎不在尫殘臣敢不强勉筋骸
經營職業庶圖少報無累洪私臣無任


　　知許州謝表

　　臣維言伏奉勅命差臣知許州軍州事充京西北路安
撫使臣于今月二十七日到任訖輔藩重地豈容授任
之輕睿主優恩曲遂及私之便顧兹僥倖交積兢榮臣
維中謝伏念臣幼雖業儒愚不涉道徒以樸忠而自信
固無文采之足稱遭逢聖時䝉被天寵先皇御極擢參
鵷鷺之行盛徳繼明預遘風雲之㑹洊更器使浸荷上
知亦思自奮于懦衷庶或有禆于至治而臣才能𤨏陋

論議淺疎訖無圖報之微勞常幸偷安于外補抗章有
請俞㫖輙隨矧是鄉邦素稱名郡一門之内弟兄迭換
于麾符數嵗之間朋舊交歡于閭里省先人之墳壠見
前日之吏民榮極知慚感深積懼此盖伏遇皇帝陛下
乾坤覆載雨露生成憫舊物而不遺欲下情之得遂故
兹瘁品頻玷寵光臣敢不頒宣詔條修舉政事勉旃夙
夜庶無壅于上聞有所設施亦少行于素志用為報効
冀免譴誅臣無任


　　知汝州乞致仕表

　　臣聞犬馬報力既竭而人所不遺桑榆收光漸入則物
皆求息仰惟天理俯循禮經輒控鄙衷上干淵聽中謝
臣禀生窳薄為學闊踈在木幾于液樠為器是為坯甈
早階膴仕實耦昌辰洊歴周行亟更繁使承人之乏亦
嘗備位于機衡荷國之靈既幸全身于鈇鉞恩榮逾分
負乗為虞無離闕廷之心期盡巢穴之素而臣年齡邁
徃心慮耗衰方古人得謝之期又已過二求壯嵗自强

之志無復(闕)　豈宜尚玷崇資久尸厚禄敢冀曲成之
造賜其不肖之軀還上朝紳即安田宅竊前聖明農之
事為大耋鼓缶之娯遂愚臣止足之心遵本朝進退之
禮伏惟皇帝陛下天道下濟皇明燭幽察臣肝膈之言
不為表暴加臣乾坤之造宻預鈞埏特賜允俞不勝幸
願

　　又表

　　告老引年朝所以隆使臣之禮量力知止下所以竭報

國之心往訓詔之話言不肖所宜企及輙輸至懇仰凟
前旒臣中謝伏念臣束脩受書結髪從事荷四朝之眄
睞偕三俊之選掄雖其智不足以察微彰才不足以通
經變䝉榮冒寵躐等超羣入叨鼎飪之司出總藩宣之
寄卒無塵路仰謝生成而臣犬馬之齒日侵蒲栁之姿
耄及方其壯嵗猶不如人迨此暮齡未知税駕耽味豐
禄强顔右班靦然自羞退而後已敢露乞骸之情以布
上(闕)之夀伏惟太皇太后陛下慈及有生照洞無外行

葦悉全于方體喙息咸遂于翾飛眷此孱姿遂其末路
俾就掛車之寵幸從鼔缶之歡螻蟻之誠跼蹐以候

　　知汝州再乞致仕表

　　臣伏䝉詔書以臣陳乞致仕未賜俞允者宸慈乃睠實
為體貌之常淺慮所存仍有肺肝之懇薦輸悃愊上凟
聰明内省顓愚不勝戰汗中謝伏念臣學不足以治性
故老至而加昏材不足以過人故謀拙而屢困叨塵班
列荏苒嵗時寵秩逾涯厚徳莫報無黄髪咨詢之助被

素餐竊位之羞然而内懷寸誠常守賤志實願保止足
之分潔進退之宜猶足少振儒風仰禆聖治及此歸田
之齒遂陳告老之誠書弗盡言顧愚衷有所未究恩不
忍棄而鴻造在于曲全忖巳自思得請為幸伏望皇帝
陛下隆乾坤之化育垂日月之照臨鑒此𤨏悰遂其所
欲掛車之義俾迨於餘生鼓缶之娯庶安于末路

　　知汝州三乞致仕表

　　臣某言伏奉詔書以臣再乞致仕未賜俞允者曩奏敷

誠繼塵睿覽綸言申諭尚閟俞音仰干咫尺之威不避
再三之凟冀回髙聽俯亮微衷中謝伏念少雖業儒愚
不涉道端逢聖運亟踐禁塗口耳之學易窮奚堪獻納
駑鈍之才雖强毎幸退藏伏遇皇帝陛下出震承祧繼
古圖治眷先朝之舊物矜一介之孤忠擢置經闈驟陪
鼎席位非徳稱事與願違自貽失職之羞實頼包荒之
賜侵尋晩節辜負明時筋力已疲益愧分符之寵田閭
甚邇庶期解組之歸伏望皇帝陛下推宏貸之恩廣曲

成之造憫頽齡之逾邁察鄙分之難安特賜允從俾遂
休養廣盛徳之事儻能少續于頌聲陶極治之風切兾
同躋于夀域望閽傾聽得請是期

　　知汝州乞致仕劄子

　　伏䝉聖慈以臣三上封章乞致仕不許特賜荅詔仍斷
來章今者門中不幸臣兄絳奄忽傾逝椎地昏塞殆無
生意臣兄喪歸葬先塋臣義當與孤姪共營終事以盡
兄弟私情伏望聖慈察臣誠懇特賜俞音三省同奉聖

㫖韓某差提舉西京崇福宫許於潁昌府居住

　　謝提舉崇福宫表

　　臣某言伏奉勅命差提舉西京嵩山崇福宫者需章還
政屢貢于慤誠真館分曹更叨于異數捫心内省荷徳
無涯臣中謝伏念臣被遇先朝參華法從才非世用歎
白首之無聞事與年流望清光而何及晩承聖奬擢預
柄塗罄夙夜之微勤乏涓塵之成效方露乞骸之請遽
從剖竹之行疾乗老以交攻志與力而俱困低徊末路

黽勉素心繼陳匪石之誠兾獲歸田之願薦膺温詔莫
遂愚衷曲矜衰&KR1727;之姿尚據安閒之地仍尸厚禄足養
殘軀此盖皇帝陛下與物成終念人惟舊寛犬馬已疲
之力賜桑榆將盡之光未畢餘生敢忘鴻造臣無任

　　又表

　　臣某言薦膺芝檢未諧歸老之求遥領琳宫是亦退身
之漸拜嘉之始切悸于中臣中謝伏念臣才非適時學
不盡性曩從里巷召預搢紳親䝉主上之知曽無國士

之報捐軀靡及撫已徒驚屬睿聖之纉臨許承明而入
侍進陪經幄參總政機雖知榮寵之逾涯實兾事功之
有立毎殫愚慮無補大猷方陳謝事之誠遽荷剖符之
寄屢申前懇終閟俞音敢圖異恩尚昇閑職脱吏文之
煩促造真境之逍遥顧廹殘年猶饕厚禄此盖太皇太
后陛下矜憐勤舊委曲保全不責老以筋骸特憫勞于
官職俾遂優游于閒館更容休養于敝廬推畎畆之中
徒有愛若之意同禽魚之樂尚霑及物之仁仰報鴻私

誓堅晩節

　　提舉西京崇福宫乞免明堂陪位表

　　臣某言進奏院逓到詔書一道伏蒙聖慈以明堂大禮
令臣赴闕陪位者饗禮有嚴方涓辰而蕆事詔函申諭
俾促駕以侍祠祗拜以還驚慚罔措臣中謝切以肇修
元祀大講多儀總百辟以駿奔兾萬靈之顧享敢期嚴
召頓及老臣謂嘗體貌以加優不以孱微而廢禮重惟
孤迹久去近班仰瞻冕旒之睟容獲覩羽儀之盛美誠

其所願義又當辭盖朽弱餘生支離多病立則懷跛倚
之慮步則有仆蹶之虞恭肅或乖罪戾是懼伏望皇帝
陛下俯垂仁恤曲軫衰疲寛其廢格之誅施以安全之
賜未先犬馬益戴丘山謹奉表陳免以聞

　　謝免明堂陪位表

　　臣某言伏䝉聖慈以臣上表免明堂陪位特賜俞允者
載列需章曲留衡聽薦膺温詔俯徇芻懷祗荷恩私側
深榮悸臣中謝伏念臣投身散外企踵禁嚴屬大祀之

告期盡羣工而獻力矧被出綸之詔宜無俟駕之稽顧
廹衰遲輒殫悃愊敢偷安于便佚懼速戾于顛隮尚賴
監觀亟垂矜允此盖皇帝陛下仁深惻隱道合含容未
忘簮屨之微不責筋骸之禮鴻儀交舉阻同庖祝之服
勞惠澤下流冀與黔黎而均福

　　知潁昌府謝表

　　臣某言伏奉告命差知潁昌府巳勾當訖者備員真館
毎懷尸禄之慚假守侯藩仍被夸鄉之寵拜嘉之始切

悸于中臣中謝伏念臣生匪良能才非逺用晚承聖奬
擢預政機自詒瘝曠之羞獲處安閑之地筋駑肉緩臣
自知其無庸漏盡鐘鳴人已譏其不止低徊末路黽勉
素心方需滿嵗之期復上引年之請敢圖優渥遽及衰
殘榮兼三組之華寄重連城之任松楸在望閭里増輝
仰戴恩私良増感幸此盖皇帝陛下仁功天覆聖量海
涵猥收嵗月之勞不遺簮屨之賤俯憐孤迹曲軫睿慈
臣敢不上體憂勤廣宣惠愛桑榆暮景難酬未報之恩

犬馬餘生更盡已疲之力

　　知潁昌府謝恤刑表

　　盛陽用事適臨炎暵之辰明詔發中深軫係縲之衆奉
承聖訓震厲愚衷臣中謝切以王者之于五刑矜而勿
喜聖人之于百姓視之如傷雖威罰禁于已然尚慈愛
示之不忍恭惟皇帝陛下道該覆載化浹幽遐裁成萬
物之微慎用三章之要爰當夏令申飭民官臣叨守近
藩無禆大政體上仁之惻隱更殫夙夜之勤戒吏職之

煩苛少寛宵旰之慮

　　知潁昌府乞致仕表

　　臣某言知退還政者古人之明戒憫勞以事者聖主之
厚恩輒露危誠仰塵淵聼臣中謝伏念臣材非逺用學僅
小知少也纒痾非有去田廬之志長而從仕幸得預官
藩之遊顧分守以自安聊云宦隱豈覬榮而干進沗竊

　　君恩(闕)　　　　　　　　之(闕)

　　人而(闕)


　　免于罪戾(闕)

　　嗟頽齡之逾耄徘徊末路俯仰(闕)

　　之仁冀亮乞骸之請伏望太皇太后陛下垂穆清之

　　聽鑒悃愊之誠賜其不肖之誠予以安閑之福許上印
綬歸守松楸傳車而馳驛亭羣欣寵遇揮金而延父老
共樂聖時

　　知潁昌三乞致仕表

　　臣某言伏奉詔書以臣再乞致仕未賜俞允者矜(闕)


　　顧省蕞軀何勝隕越敢布終(闕)

　　凟之誅臣中謝伏念臣才不如人功(闕)　　　　　内迭
預政機數嵗之中累叨天(闕)　　　䝉之幸愈知圖報
之艱戰兢懼於臨淵盈滿虞于瞰室在于素志常思委
逺于要權逮此殘年詎可流連于寵禄況已踰于禮典
應難逭于人言夜漏盡而猶行義當思止馬力疲而在
御敗可前知夙夜以思顛隮可畏伏望皇帝陛下曲留
衡聽洞鑒危誠察臣器量巳盈憫臣筋骸難强亟降出

綸之命俾從觧組之辭尚推畎畆之餘忠少荅乾坤之
厚賜側躬以待畢願于斯

　　謝勅特置不問表

　　臣某言切覩進奏院降到賞功罰罪敕伏䝉聖慈以臣
朋附司馬光長縱羣凶毁訕先帝變更法度已致仕特
置不問者附和之愆方虞于舜典及老之惠遽軫于堯
仁特逭譴呵甫寧震慴中謝切念臣仕非才進官以賞
延徒縁累日之勤浸冒自天之渥徳慚園綺濫先帝宫

府之充文謝班揚極兩朝翰墨之選逮聖神之在御乏
丞弼以見收重任非綿力所堪逺圖非淺識所究果貽
公議自觸刑章伏遇皇帝陛下膺浹洽之期撫丕平之
運法天洪覆如日繼明察愚忠之靡它斷羣言而獨宥
俯寛常憲俾盡餘年若撻市朝尚能知恥雖在畎畆不
敢忘忠臣無任

　　謝免均州居住表

　　臣某言五月二十九日進奏院逓到官告一道責授崇

信軍節度副使致仕均州居住尋時進發上道至汝墳
鎮准勅三省同奉聖㫖以臣年八十一嵗特免均州居
住負罪之臣方懷于震惕好生之徳遽軫于衰殘祗服
異恩感激流涕中謝伏念臣才非應務智弗周身幸遭
遇于盛時遂冒塵于顯仕疲駑自竭績效無聞先帝貸
其狂愚屢加保䕶陛下憐其勤舊首預甄收賦命屯奇
操心迂拙䝉舉朝(一作羣賢)之謗逮條當世之便宜獨貢謝
章實乖尋式縁久從于踈外致有闕于講求敢怠肅恭

自干誅殛仰繄聖度特屈明刑止降冗員仍遷善地扶
槁骸而祗役冒歊暑以纒疴撫巳自憐籲天無所忽頒
詔㫖許復里居招驚魂于散亡尚迷歸路顧舊廬而錯
愕恍若異身舉家至于歡呼行人為之嗟歎此盖皇帝
陛下愛均慈父澤並陽春察臣素禀冥頑未忍伏之鈇
鑕愍臣久嬰瘵疾恐其死于道途特貸衰年俾餘終日
退安窮約甘自比于編氓追省愆尤更當期于沒齒

　　南陽集巻二十七

