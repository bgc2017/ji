







　　欽定四庫全書

　　南陽集卷九

　　宋　韓維　撰

　　律詩

　　同象之方叔過净因璉上人

　　二十年來野逸身懶能奔走傍埃塵偶逢閭里閒游伴
同過叢林燕坐人世事紏紛寧有盡勞生蕭散不妨頻
晴陽緩轡殊多適它日重來訪道真


　　之雍丘舟中奉寄少述處士明叔公緼

　　柔櫓咿啞畫鷁東翛然清興不知窮新秋草樹輕凉外
落日帆檣逺思中人事感心懷素友年華催鬢作衰翁
江湖舊約今仍負腸斷從南萬里風

　　和三兄立冬祠太乙二首

　　樓外闌班曉斗垂霜晴宫瓦濕琉璃珠幢羽節嚴仙仗
桂酒椒漿潔祠儀寒氣導迎通律管神光飛動屬壇壝
定聞賈傳開良對天子齋居待受釐


　　曽為祝史趨真館屈指於今二十年琪樹㻔林成想像
直疑當日夢遊仙

　　送劉景元觀察守襄陽

　　荆州太守駕朱轓寶筆題詩出御前應厭笙歌消暇日
欲將才業效當年千章翠木雲間寺百丈清江雪後船
看取古來良吏迹蒼碑突兀峴山巔

　　奉和仲通秋宴

　　參差天仗拂雲臺雉尾分行劔佩來萬壽稱觴臣節罄

九韶張樂帝顔開班趨玉佩花相鬬舞入文茵雪屡囘
踈賤恭承湛露賜慙無辭藻詠康哉

　　又和史院晩出

　　新雨稍添清禁潤斜陽初下直廬明方慙飽食無禆補
更作長廊百步行(養生書有飯後行百步)

　　奉和運判朝散登樂山亭

　　㸔山日日上孤城不問雲昏與雪晴六六髙峯長秀色
雙雙啼鳥忽春聲心驚流水光陰逝身慕㝠鴻羽異輕

方促吏文嚴指使不知詩興坐中生

　　運判再以前韻見寄

　　突兀朱堂冠北城雲峯滿目互陰晴憑欄不負思山意
對酒何煩考鼓聲清話從容雙麈秃雕章温麗百金輕
歸軒未必能相遲夢遶西湖春水生

　　湖上飲

　　髙秋水木變清光荷葉乾枯䆉稏黃習静久安融子懶
乗懽聊發次公狂未甘濁酒欺人老深喜寒花入坐香

更謝林端新月色留連歸舫盡三觴

　　載酒過景仁東園

　　地勝依危堞城髙若半峯銜觴驚嵗序候雪仰雲容不
假猫滋竹(新植竹皆茂世傳猫壅之竹下則根為滋長)須防犬敗松(新松十餘株皆
枝葉折云犬所踐嚼)顧慙文俗吏㳺步躡仙蹤

　　和張太中館於西湖

　　湖榭從來與衆同况於清晏奉羣公驅車即日趨翔鳯
就館初寒聽過鴻霜雪滿髯仍自壯珠璣落筆不知窮

太平魚鼈今咸若豈繋區區一老翁

　　和樂道

　　紅斾重來鎮故鄉吏民懽喜拂牙床忽頒優渥垂天詔
仍許衰殘守郡章自笑木雞猶獨立(某不能引避樂道深所愧恨)人
嗟竹馬漫相將(樂道改潁豈吏民之望)君皇念舊恩非淺南北圭
符各一方

　　和伯壽秘監

　　曽陪道論接清歡屈指於今四十年不用笙歌娛上客

直將風月待髙眠黄花一醉猶能否白首相逢是偶然
便欲投冠結閒伴家山况與碧嵩連

　　和曽令綽

　　卧病河橋與死濵還家重喜見芳春輔藩行釋綏安重
仁里欣聞締搆新危堞遍臨雙逺岫平湖不受一微塵
知君雅有超然興香火它年作社人

　　和子華兄喜雨

　　膏潤涵濡萬物中欣然生意滿和風□飄先動吟毫紫

急洒疑催舞袂紅病手便甘千日醉疲農又得一年豐
(去年巳稔)歡聲定有歌堯壤喜氣遥瞻遶漢宫

　　奉同景仁九日宴相公新堂

　　髙堂突兀里人驚丞相規模固自宏移石逺分嵩嶠色
鑿池切放潩泉聲茱茰結佩聊同俗鸚鵡傳杯豈吝情
右席先生亦華構便應次第落新成

　　對雪送花走筆况之

　　春陰黯黯壓城低亂撲簾帷細㸃衣梅蘂更寒猶競發

楊花未暖忽先飛便思樽酒陪公議(非議公事法不㑹食)敢望笙
歌近使威絶景坐嗟清燕隔一籃朱白慰旋歸

　　答趙縣丞

　　止足常佳漢二臣(二疏)早思幽退謝朝紳奉藩終乏三年
最學道才知一日真目病懶將書卷展心閒得近酒杯
頻朝吟夕嘯無厭斁正賴賢賔與德鄰

　　題卞大夫翠陰亭

　　新得亭名號翠隂軒窓環合盡青林定知野客先囘顧

何處山禽自好音池面有蓮風氣馥城根多竹月華深
明年便作歸來計應許携樽與抱琴

　　通判郎中以州早休特形詩詠輒依元韻

　　潁水箕山一腐儒麟符何幸玷恩除未縁秕政休官去
真賴英賢接迹居秀麥川原知雨足清陰池館愛春餘
坐慙老拙無施用空下齋帷學仲舒

　　依韻答欽之學士草堂見寄

　　白首徘徊玷善藩慙君先解左魚還未同一笑清樽側

獨想髙眠翠竹間素節消餘寧復壯妄情休盡只餘閒
田園雨足官無事趣駕何妨慰病顔

　　伏䝉三哥以某再領許昌賦詩為寄謹依嚴韻

　　久陪法從常懷愧再領鄉州始覺榮政事敢言前可繼
寵光深見古為輕預裝白酒留春盎旋剪紅葩出洛城
兩道况聞時澤足不妨吟嘯玉盃傾

　　化光殿丞謁吿還里某數奉游集䝉賦詩道舊
輒依元韻


　　定契多慙國士知交懽重喜故人期莫辭日嚼千觴酒
况值春歸百卉枝披竹共尋前會處挿花仍學少年時
詞章褒紀明情重坐諷行吟刻屢移

　　和君俞喜雨

　　一夜歊炎散烈風清和從令氣潜通誠微敢謂天心應
政拙惟希歲事豐便有懽聲南畆俗首傳佳句少陵翁
心灰鬢雪無餘願飽食安居與衆同

　　奉答樂道


　　禁職臺綱佚舊儒青林華屋儼髙居炎天久隔揮犀論
暇日聊脂載酒車雨逼秋容生户牖風囘涼思入襟裾
東朝第一推調䕶聖主寧容久卧廬

　　和君俞偶成

　　竊比淮陽卧幸非莊舄吟政餘無異事物外得同心遇
興傾浮蟻投閒作戯禽世間并出世於我兩沉沉

　　和太素同㸔梅花寄子華

　　寒林凍卉誰觀者繁艷清香自得之天賦好花如有待

日尋幽徑不知疲未逢驛使空懷逺猶喜山翁亦好竒
昔歲一觴今一咏共陶真意不為私

　　奉和樂道席上見詒

　　大隗山前一老翁幸分州契接羣公飲豪肯放兵先北
論合須欣水必東坐對華燈燃寳檠行㸔紅艷發珍叢
良辰勝事從兹始嘉與吾民樂歲豐

　　奉酬君俞席上偶成

　　候月紗籠合㸔梅翠幄開滿城均俗樂同閈得君來笑

極時傾弁歡狂欲倒罍賦詩慙善祝凡器豈公台

　　觀燈市井之利得雨農田所急而二者不可以
並時乃所願燈徹而雨作也今幸得之輒次原
韻以酬來貺

　　風囘協氣通青律月破游氛上碧天萬盞華燈輝永夜
一犂甘雨報豐年梅含宿潤粧先試荑展新柔手不拳
雲勢崇朝殊未巳坐㸔澤徧先垓田

　　再和樂道


　　鳯凰臺下芳林合鴨子陂中緑水深不惜清光輸曲沼
欲將幽韻伴鳴琴餘波及晉良慙昔春服㳂沂正在今
洗耳濯纓何足道願同沉醉復髙吟

　　奉酬君俞

　　夫君有竒尚與世實相差不飲三春酒(入春不復飲)唯㸔九
日花(唯愛菊花)名雖賢士籍心自法王家顧我何能爾東風
醉弁斜

　　和君俞春莫書事


　　舉俗從多事惟君獨閉關廢觴豈為戒開卷不妨閒小
雨清湖面飛花亂席間應憐狂太守心不到靈山

　　次韻奉答四哥廷評欲垂訪以詩為示(王四)

　　冄臨鄉國兩逢春乞與優閒荷帝宸德薄敢同商四老
論狂難預漢諸臣行吟水際花粘履燕坐林間絮㸃茵
早晩湖波照車馬為君酌酒鱠鮮鱗

　　次韻奉答君俞

　　閭里幽居几案前跡雖相異意同然禪書罷閲成端坐

訟牒希投得晏眠情累巳知超永刼身名那復計當年
才疎政拙逢嘉歲敢竊天功自謂賢

　　樂道示長句輒次韻

　　光陰不覺成陳迹事變何嘗有定期身外閒愁無自入
飲中歡興未全衰編排暑後新投酒檢㸃秋來合唱辭
更欲邀君浮畫舫藕花菱蔓滿西池

　　次韻君俞偶成

　　我道非生滅天時自去來交親常在席醪酒不空罍黙

坐唯聽水閒行忽見梅何人同此適君意亦悠哉

　　雪意凝還解冰紋結復開林鵶時嘯侣城雉不憂媒造
適心無礙忘機語絶猜曹溪不欺我何處有塵埃

　　奉和君俞佳雪二首

　　老來事事皆抛盡惟獨憂民尚有心深喜天公囘氣象
便同田父作謳吟縁何更得閭閻暖恨不偏於壠麥深
禪伯靜中知我意琅琅佳句玉其音

　　居塵不染先生意與衆同憂太守心兩處本來非異事

一時都把付髙吟忽驚瑞相家家徧潜助春功日日深
擁鼻臨池哦麗句水泉風竹共清音

　　酬盈祖中散

　　勇脱塵冠尚壯年髙齋圖史日蕭然不教歌舞家規在
(先公不畜家妓盈祖亦然)善作文章世學傳道舊每思傾濁酒仰髙
徒覺愧華顛相君昔展西陂盡好約春風放畫船

　　和詹叔遊廬山見寄

　　香爐峯色壓羣山仰眺頻欹使者冠江面烟波摇紫翠

佛宫金碧照晴寒宻藏幽谷梅千樹散走鳴泉竹萬竿
今日頓驚塵慮盡一章佳句雪中㸔

　　東禪院坐上作

　　山林曽是自由身豈合區區入世塵蕭散未能忘故態
優游聊喜及時春閒中濁酒偏親我風外飛花欲趂人
多謝鳴鳩催對雨坐慙無術粒斯民

　　次韻和李公達見寄

　　五分符竹盡吾鄉聖主恩私溢故常攬轡豈能清北道

(京西北路)支笻時得問西堂(毗盧長老)湖邊凍柳生春意月下晴
梅動暗香乗興可能同一醉聞君筋力尚堅强

　　答張念七得科見寄

　　少年初見一經横籍籍文場藹俊名抗志直思追二祖
(君家再世第一人登科)得官今乃後諸生賜袍便欲欺芳草賀酒
猶能及落英我亦林泉有歸興待君吟嘯樂昇平

　　和朱主簿遊園

　　白首昬昬度歲年忽聞春至便開顔溪頭凍水晴初漲

竹下名園晝不關旋得歌辭教妓唱逺尋梅艷喚人攀
如今尚有官拘束解組歸來始是閒

　　和微之燕西湖

　　三月韶華大半過好花零謝已無多暮年光景如殘夢
浮世塵勞付浩歌㳺子有時眠岸草啼禽終日在庭柯
白頭不作垂鈎客辜負春湖十里波

　　和微之喜雪

　　凍雨吹花六出成髙樓一見瓦(闕)　巳驚宻勢昏羣岫

更想餘霖及列城照水(闕)　生秀氣跳枝喜鵲弄和聲
曽陪舞蹈豐年(闕)　擁温貂夢帝京

　　和微之

　　庭訟蕭然晝景清每因閒暇接耆英言詩屢奉從容論
對酒常懷淡泊情解秩尚思嵩嶠色入朝還聽禁鐘聲
憐君壯歲多留滯不盡鵬摶九萬程

　　登湖光亭

　　雪盡塵消徑露沙公家池館似山家翠痕滿地初生草

紅氣通林未放花匝岸平波清照鴈壓城危榭斗囘鴉
自慙白首猶圭組此地年年賞物華

　　千葉梅

　　南園卉木徧春光獨愛瓊葩掩衆芳不為雪摧縁正色
忽隨風至是真香未經採折㩦罇酒忍見飄零入野塘
醉客為予簮白髮欄邊幾(平)作少年狂

　　曹通直以顔魯公墨蹟題辭乞詩刋石

　　臨池餘事得忠臣白刃林中不動身見義捨生安為巳

懷諼保位獨何人英名在世長如日遺像於今凜若神
(汝州開元公遺像在)一覽(闕)誠方自失羞將&KR0034;句刻蒼珉

　　答張念五見寄

　　林泉蕭洒逸平生不識人間寵辱驚美質自全荆璞貴
嘉名長共洛波清身雖貧約非原病詩為窮愁似孟精
命駕髙蹤久無繼一時風義獨歸程(近者正叔侍講惠然見訪聞之謂無
多愧)

　　閒房書事示五弟及諸姪等獻肅公


　　老病歸休得桶樓吾廬蕭洒樂天倪北窓偃卧都何有
東閣過從亦自揆碧檜輕烟無鳥哢(庭檜終日無一禽鳥棲止)緑槐
風細或蟬嘶世間萬事全如夢豈得南華物我齊

　　次韻

　　勢利拘牽無巳時超然真樂絶端倪家風淡寂從今見
人事塵勞與我暌門外旌旗猶坌拂轅間欵段巳鳴嘶
何當解組如初約直與西京二傅齊

　　和景仁之什


　　美疢隨氷釋微陽應律生嚴風散餘燠宻雪暗深更預
喜䘖盃集當期䇿杖行知公有新慶金奏動皇情

　　桃花菊

　　誰測天工造化情巧將紅粉傅金英武陵溪上分佳色
陶令籬邊得異名不使秋光全冷淡却教陽艶再鮮明
瓮頭消息香醪熟何必黄花便可傾

　　又

　　霜女星娥不俗情施朱㸃出淺深更平泉記上遺嘉品

本草經中注别名氣得清凉開更早色霑寒露久逾明
今朝樽酒來籬下不為重陽為爾傾

　　次韻奉同景仁答㣲之

　　鵶腹靈砂養就丹知公不復更衰殘洛川花下經春醉
潩水亭邊盡日歡白髪髙吟思老筆青娥嘉贈竚華鞍
淮陽過客如相問莫道閒人姓范韓

　　覽景仁君實議樂以詩戱呈景仁

　　少年議樂至顛華作得文章載滿車律合鳯鳴猶是末

尺非天降豈無差勞心未免為詩刺聚訟須防似禮家
一曲銀簧一盃酒且於閒處避風沙

　　奉和樂道

　　昔聞有客薦揚雄清世文章又見公奏賦獨髙天下士
辭榮逺繼古人風懷賢不啻三秋久置酒須期十日中
幸有紅芳粧㸃在可無多愧白頭翁

　　和景仁湖中

　　繁花亂委茵鋪錦弱柳交垂緑作籠竹影入波添舊翠

橋陰横岸見新紅(新作西橋)臨觴善謔如平日落筆佳章有
古風早乏斯文華國體更將何術代天工(答景仁斷韋之句)

　　去冬䝉君實示嘉篇懶拙不即修謝臨書走筆
深愧浼瀆

　　南園百草雨中秋把燭題詩寄驛郵意重不辭終日㸔
韻强深愧隔年酬登山屢赴幽人約築野猶稽聖主求
命駕幸無千里逺春湖艤楫待君遊

　　寄題曹大夫棲真堂


　　聞君初欲挂冠纓便構兹堂不日成桐檜茂陰歸後得
烟霞髙興坐中生禪心皎月通宵靜詩思寒泉徹底清
十五年來飽閒散紛紛人世自浮榮














　　南陽集巻九

