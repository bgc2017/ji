







　　欽定四庫全書

　　南陽集巻三

　　宋　韓維　撰

　　古詩

　　答曼叔見謝潁橋相過之什(時寜極先生同往)

　　潁川今古賢豪多後生繼者為誰何吾交曼叔少挺出
力自樹立非由它潜心直欲到聖處論議不避况與軻
讀書下筆知所趣崇樹蘭茞遺蒿莪軒昂頭角事髙大

肯與世俗同其波一從得官坐山縣有如鷙鳥著網羅
朝符暮檄困奔走尚畏官長來誅訶時時矯首塵埃下
窺覩風月偷吟哦我憐軼才就羈絆嵗一徃視無蹉跎
扁舟逺放汝水岸濁酒暮醉髙陽阿前時捧牒來潁上
謹視斂糴譏姦訛官曹寂寞古寺冷况復朔雪飛傞傞
馳書里中二三友固要以義當予過星言整駕夕已至
霜橋晚渡氷峩峩燃薪暖我頻飲我斟酌脯醤調鹽鹺
傾壺舉觴紛左右客飽而笑君顔酡危然正論中法義

豆籩羅列陳象犧嘲俳乗醉忽以發駛如鑿水放九河
哀絃孤引四坐寂繼以簫笛相諧和先生乆與人跡絶
心如止水形枯柯忽警此樂非外奨不覺撫手促而歌
歸銜絡馬屢見奪欲去未忍還婆娑空堂想見别後意
一燈夜守陳編哦興來落紙成大句勢欲李杜相凌摩
緘題見寄邀以和大江洶湧難為沱短篇澀訥非所報
為我揮筆芟煩苛

　　答曼叔惠小松之什


　　蒼蒼首山顛偃蹇老松亞清露落其實翠鬛幽石罅故
人知我好移種及茅舍誰謂爾幹㣲千尺自拱把生雖
春草齊氣與凢木謝欲知瀟洒力來對風月夜

　　答辛子荘惠梅花之什

　　東風雪飛度清淮淮邊野梅撩亂開想君此時駐征騎
題詩折花思悠哉緘封千里到此地桃杏芳意都未囘
嶺頭竒艷忽照眼不待驛使傳枝來清香滿把媿佳贈
欲賦豈敢空銜盃


　　和曼叔憩永惠院

　　立春月在季我時如滍臯驚風揚紅塵頗有行役勞自
駭兹刹勝願言憩驂鑣前對髙花繁後視萬竹交虚堂
坐閒敞我轄忘載膏聞君戾止日飛雨正蕭條佳景忽
在眼恍如隔晨朝一吟竹邊句清思靄餘飄

　　謝元道惠桂樹子

　　洛陽竒卉兼四方妖姿冶艷争春陽蔚然幽佳獨凌霜
中巖無人閟寒芳山翁窮搜劚青蒼名園得之為輝光

䕶以雕䦨靣朱堂葉敷瑶碧丹華揚我今蓬茨蔽短墻
媿爾佳植空埋藏騷人托辭興端良辱贈顧徳豈所當
角弓之詩不敢忘與君嵗暮揚芬香

　　同魏進道晚過湖上

　　春風湖上冸奈此净緑何平堤㸔㶑灧皎如鏡新磨支
流别而東下走萬玉珂俜俜橋邊桞芳茅綴柔柯中洲
嘉卉繁條甲亦以羅逰禽接翅羽沉沉鳴聲和避人去
稍逺盤空落還多我來日巳暮佇視其頃俄羡爾禽類

㣲終年樂清波

　　仲連兄治南堂

　　予生乏時用惟懶性所便强輓亦已退雖鞭詎能前有
園不盈畆正在居南偏荒埋日失治坐惜嘉觀捐伯氏
解官守燕居此囘旋芟蕪屬時暇斫枯候春妍靣堂一
徑直夾樹蘭與荃畚土萟佳卉沼盆注清泉東風過墻
頭朱白争繁鮮芬香四飄散蝶蜂來飛翾向時疎懶人
㳺歩始連連㣲勤不少施勝賞得以專才勞拙者逸此

固物理然作詩代俳笑以繼南華篇

　　南堂席上賦得花樹子

　　春風日暮急薄寒生小苑羣英不我遺並坐慰幽蹇歡
來引觴酌快甚瓴水建才非孔文舉坐媿客常滿

　　送子華兄辭家後還都

　　春鳩鳴桑間初日動原隰馬踏露草嘶人對松風泣茅
廬耿夕返金闕想晨入囘首别袖逺惟見飛花急

　　同子華兄象之宿資福院


　　風塵暗西郊野寺欣税鞅虚堂清氣肅偃仰百骸放至
道本自簡欲語不可强夜深松檜寂明月皎相向

　　三月十三日遊卞氏園

　　窄徑下深竹有堤平若席開樽䕃宻樹正見溪水碧游
魚出栁根翕忽無定迹酒行不須遽月色林上白

　　贈在巳上人

　　人生天地間萬物同一理子今名已是智要獨在已乞
詩東南歸固已謝塵滓東南美林壑佛刹净如水勉當

窮吾言将有大於此

　　聼琴

　　達士寡世慕至音遺俗彈一聞正始奏坐使太古還殘
雪照樽酒晴陽挂簷端曲罷了無得清松空自寒

　　南溪

　　長林拂雲根一逕絶城腹荆扉帶翠樾斗下地愈束清
溪自南來勢抵北崖曲清平水流漫東去入脩竹境幽
百物遂魚鳥得所欲况依仁者居不與鈎彈觸有如嘉

賔至相與娛聽囑鳥飛鳴我傍魚泳出深渌薄暮登前
岡四顧山在目雨滋春稼繁風動野花馥達人樂天性
不待外物足遂令兹地勝久不事營築顧我指崖下秋
當結茅屋渠波環古臺輦石坐幽澳霜前復來觀兎肥
山酒熟

　　陪寕極囘馬上作

　　我有龍陽約垂駕輒復停念與髙士期不宜後其行春
風三月尾澗谷花草明尋花踏幽草南出山脚青婆娑

一古樹是曰先生庭館我茅簷下山瓢日夕傾摘林飣
朱實掘竹羞紫萌朝聽谷禽響夜對山月清髙論簡以
正疎懐淡無營徒知服深逺難用一善名維也少頑鈍
㡬為世網嬰一親徳義游頗見外物輕門墻倘可依他
時來執經

　　九日髙㑹有懐寜極

　　親賔過我舍置酒樂嘉節不見箕山人坐令歡意歇霜
風吹嘉菊撩亂籬下發欲寄一枝芳雲深去鴻滅


　　憶寜極

　　雨滴庵上茅風亂忩外竹繁聲夜入耳欲寐不得熟獨
懐歸田客石徑滑馬足連山暗秋霧一燈何處宿

　　百合花

　　真葩固自異美艷照華館葉間鵞翅黄蘂極銀絲滿並
萼雖可佳幽根獨無伴才思羡游蜂低飛時款款

　　送三哥守蜀

　　昔我忠憲公握節臨西州于今三十載餘愛尚應留旌

旗愴獨徃山水記同遊一歌緇衣詩涕下不能収

　　入都席上答曼叔見送

　　少乏四方志所懐在林丘塵埃豈我事義徃不得留進
酒長亭上離馬儼行輈臨分子無惨且復相從遊

　　同晏著作飲薛園坐中賦

　　鄙生秉愚尚與世實齟齬寄身軒裳内懶惰衆不數朅
來西都游獲并丞相府命駕多從君載酒即得侣洛水
南北涯勝事著自古名園藹相望香刹屹時覩最憐薛

家溪架閣在西滸渾流激石來知自嵩少雨如從柂樓
下夜聽潮生浦採珠櫻在盤剥玉笋登爼雜花雖云晚
紅白尚可取興來倒冠巾萬事一塵土想在京輦日耳
目塞如堵出憎車馬喧坐厭名利語幸兹清景對醉死
亦吾所

　　再遊薛園

　　朱櫻滿芳林夏景始云變郊園掩深寂休駕一來玩殘
花掃空蹊宻竹亂清澗置酒臨層軒波禽俯鳴泛南風

揚綃衣㣲暑忽飄散感此幽思生吾其老佳觀

　　奉答張寺丞再招遊薛園

　　名都富游踐所歴多異境貪竒事穹覽一過不再省兹
園獨勤來三盡晝刻永目清林葉浄耳快石泉冷如錢
拾蟹殻比針玩魚影苦躭幽事樂常使歸思耿再招發
新章吾駕促當整

　　答公懿以屢游薛園見詒

　　抱痾積閒縱世味頗能淡惟於山水娛自謂老不厭况

兹伊洛間久畜游賞念幽扉深隐竹小約度平塹解鞍
庇清隂拂席見殘艷長溪自南流小閣忽東瞰游人坐
兀兀鳴鳥來泛泛蟹潜石穴幽魚泳栁根暗川童或羣
嬉林女有孤覘醉觴豈留行吟筆靡停占臨歡興何長
遵事迹猶暫伊予志巖壑偶官禄石甔要須三徑足歸
跡便可斂買林接婆娑鑿澗分㶑灧田廬常閉門野艇
時放䌫聊書平生懐特為異時驗

　　游龍門詩十二首


　　寳應寺

　　林巒若無路鐘磬時出谷鑿石排僧龕研金畫佛屋日
沒上方夕明燈滿雲木

　　白傅影堂

　　逺人乗化徃生死不為累肖象即當年忘言非翼世一
奠祠下觴清風肅然至

　　石樓

　　縈囘陟雲根結構出石靣河傾八灘惡野豁兩崖斷曠

然懐抱開舉酒臨壮觀

　　香山上方

　　貪竒忘我勞上上不復省窮遊盡人迹却立看佛頂日
暮不忘歸青山滿烟景

　　乾元寺

　　林深寺獨在谷轉路猶邈徐行出萬木斗起造雙閣一
踐清凉境始知人世濁

　　廣化寺(無畏三賤塔在焉)


　　日照香刹端風生石門下精誠或有禱嘉况如可把安
得飛片雲坐看靈澤灑

　　菩提院望雒亭

　　兹亭何岧嶤下瞰伊與洛惟昔定鼎地絶雲飛觀閣姬
公安在哉氣象空囘薄

　　利渉塔院(院有吕文穆讀書堂利渉法師塔)

　　許公讀書地塵像一來拂門掩僧不歸簷低鷰飛出髙
人不可見石塔鎮寒骨


　　聖善寺(有龍岩飛石)

　　陟逕凢㡬盤坐堂聊一息龍去空舊巖崖崩有遺石不
見林下僧鳥啼山寂寂

　　盧溪(盧㩦讀書處)

　　伊人沒巳久溪溜亦如綫淳風揖老僧清隂坐春院始
晤入山深幽林鳥聲變

　　西溪

　　我從南嶺來引轡下雲木不知溪流處但見翠滿谷凉

葉覆山泉脩篁翳茅屋

　　潜溪(寺有杜宣猷記具述地主相投所來始于李相藩)

　　李公舊林壑及此與幾授清泉流不竭宻竹老逾秀我
慚疎野人來值溪花後(溪出緋牡丹)

　　登上東門

　　朝發上東門囘首望帝宅宫城鎮大野瀍洛去不息是
時雨新霽雲物有佳色嵩峯如迎人百里見晴碧平川
邈如畫日照崖脚赤道傍公卿墳鼇背負脩石蒼苔剥

文字十五尚可識賢愚不復辨零落同一跡薄暮桑榆
風空悲懐古客

　　孝義橋

　　殘花辭故都細雨度清洛浮梁拖龍腹徑石亂鵞殻山
形豁如對林色秀可握漁子何處去長罾波靣落

　　行慶關

　　髙關拒重阻險状固天設俯窺洪流奔仰視赤崖絶來
徃無時停千載一車轍我行觸飛雨舍轡上嵽嵲筋勞

不敢息黄土百丈裂伊昔六國餘楚漢起相嚙乗時急
形便利害校一髪生民入鞭笞溪谷日流血時平屬真
主汾壤事西謁翠華此囘旋萬騎出巖闕斯人一何幸
澤浸厚地徹烜哉行慶名髙與日星揭干戈昔不守符
傳今尚撤昏明變夷險在徳信前説愧無能銘才弔古
空惨切

　　和晏相公雪

　　去年陽氣驕不雪盡冬序今年未開臘已見六花注矜

新忽㣲飄争急遂横騖浩蕩天地和曠爽樓觀曙蔽日
驚蛾飛集廱紛鷺翥膏潤通大田光輝借前樹縈簷魯
縞輕委庭荆璞聚㣲生忩户明巧作樽罍助相公謝朝
柄燕處均養素上嘉時澤滋俯樂心賞遇南閣罷圖史
西亭囘杖屨歩逕憐缺玉攀林看墮絮長吟寫幽適髙
隐動遐慕愧非右席才莫奉梁園賦

　　徐秘校携酒過池上同賦(得林字)

　　凉風灑疎雨過我池上林感此望嵗懐酌酒相與吟殘

花猶動目飛泉時驚心徘徊将歸駕清醉方自今(予復留五
日)

　　之靈巖三首

　　積隂曠初霽策馬望嵩洛斜日黒雲西囘光照城郭牛
散陂草深蛙鳴溝水濁雷逺尚餘音山前垂雨脚

　　朝行曲河道暮夜不遑止野草熏滿衣山蟬鳴裂耳我
僕痡秋陽我馬困石齒未厭行役勞當前碧蒿起

　　山(闕)景逾變所覧今非昨雲覆嵩頂寒河傾灘靣(闕)


　　中塔廟湧日暮鐘磬作延首望洛城氣象(闕)

　　㑹聖宫

　　驅車(闕)　　囘首望陵樹岡原何鬱盤左右瞰龍(闕)

　　此延真馱冠山崇朱堂面洛(闕)

　　璧鐡馬有餘怒深沉風塵表想(闕)　　　　朝尚

　　仁儉供養事殊古充邑無豪宗埋枕廢嬪御寂寞歌舞
音飛花亂紅素小臣駭竒觀怳若夣帝所巍巍列聖業
欲頌慙非甫


　　王家渡

　　浮舟亂清洛中流望嵩少山晴水光晚藍碧近相照倚
崖睨落日坐覺身世小歎息浮生勞臨風一長嘯

　　董家園對雨

　　霏㣲池上來蕭散竹間度稍逺樹頭花頗沉波靣絮狂
收遊騎跡喜動田翁語對酒豈不佳幽寂自成趣

　　之石窟寺馬上作

　　今辰忘我勞幽事随所歴翠麥囘一川黄花明半壁山

林契宿尚老大悲物役便欲從溪僧分居窟崖石

　　答仲章别後見寄

　　㑹合非素期追懽得同好旅情忘鬱約春事入吟嘯子
行反崤鞏我去旁嵩少悵望洛陽花金罇不同倒

　　和晏相公泛南湖韋家園過西溪至許家園(效杜
子美體)

　　湖心㸃㸃生圓荷黄花白花滿晴波環堤客樹垂婆娑
魚沉鷺矯各自得人生不樂其謂何南塘過盡西溪緑

上下名園依小曲相君從容來賞矚不驅大斾事喧閙
直解扁舟作幽獨幕中賔從才且良酒酣落筆摛文章
珠聨璧叠争煒煌政成禮息無一事明日復此醉華觴

　　又和春遊

　　青春之來漫無蹤但見佳氣流融融天地百物和風中
輕雷殷出草根緑丹霞散作枝上紅鳴蜂喧空蝶撲地
似與遊人報芳意東城南陌交輪轡朝塵暮雨纔幾日
已見殘花落如積(才賜)人生勞苦誠可悲奔走事役無休

時天意以眷使其熈㑹須舉酒爛漫醉當與不取庸非
癡

　　和孫廷平坦嵩山十首

　　古木隂

　　山木以不材故能遂擁腫隂成衆人息於世豈非用不
用用巳成兹理古所重

　　寒溪石

　　寒溪水痕落怪石千萬状須防遊屐滑不碍釣舟漾安

得平若席卧看孤月上

　　孤竹蘋

　　春山夜多雨㸃蘋生水涘誰與賞幽芳惟有巖中子抱
琴沙上立日暮清風起

　　垂崖鞭

　　蟄蛇拖脩尾下暎赤壁烟騏驥久不出此物甘棄捐常
恐雷雨至飛起蒼崖顛

　　雲際鐘


　　層雲冒諸嶺迢迢起何處稍與暝烟沉還隨晚風度聲
絶人倚樓東風月纔吐

　　天外峯

　　孤峯望不極却視天形低天髙豈可踰直以雲濛之何
時一掃去髙下皎不疑

　　秋原菊

　　秋風原上菊百草同蕃滋霜至草巳死黄花始離離君
子不獨異顯晦顧有時


　　漁舟火

　　拖網潭上歸孤烟出峯背稍沒寒霧中㣲明秋雨外起
我江湖心鱸魚方可鱠

　　春溪水

　　陽生溪谷温&KR0008;&KR0008;氷面破渌隨波色還白放雲光墮野
鷗豈知此終日忘形坐

　　幽谷泉

　　鳴泉瀉幽谷谷響聲又激上䕃百丈松下有無數石㑹

脱炎天屨坐浸兩脚赤

　　和晏相公觸事成咏四首

　　梧桐傾鳴鳯鳴鳯邀髙翔㣲蟲縷衆葉玲瓏秋日光本
性茍不易憔悴庸何傷

　　栟櫚結雙根皮附若毛氄乗秋一剪剥碧葉始竦竦豈
識山中木終年自擁腫

　　誅茅結園屋日夕所遊造雀來啄其茨蚓出穴其穾中
虚尚可托外此非吾保


　　種竹患不多既多亦為苦長根走地脉凌突敗垣堵物
情有利害為爾執揮斧






　　南陽集巻三

