







　　欽定四庫全書

　　南陽集巻一

　　宋　韓維　撰

　　古詩

　　答范景仁歎花花在相國寺近舞塲

　　佛宫金碧開朝霞遊人雜遝來正譁危絃促管競繁咽
羅袖對舞春風斜子時投閒一徃歩正見緑樹團丹花
舉頭驚看不忍去却視姝子猶泥沙稍開欲謝各自好

似為悦巳為容華歸來想像入秀句刻綴玉珮鏘珩牙
尚嫌獨賞不盡意邀我共賦雄其誇欲将竒警謝妍麗
力竭未有錙銖加急須取酒趂殘艷猶勝落盡乾咨嗟

　　觀龍和謝師厚

　　龍於經傳皆有云明幽其徳能屈伸嘗聞於耳昧厥真
乃今覩之信所聞層隂填空白日昏仰見巨尾垂輪囷
其長百丈圍車輪髣髴如辨鬛與鱗腥風蕭颯來逼人
觀者駭伏褫魄魂須㬰摇動捲縮雲雲氣斷岸随飛奔

驚雷下震萬瓦裂暴雨一瀉羣河翻霆收無迹雨在物
吁龍出處何其神

　　講武池和師厚

　　滄池擬溟渤莽漾豁厚地日吾神祖為氣象固宜爾六
合昔未一教戰出精鋭至尊降黄屋慘淡乗金氣凌波
飛百艘撇烈若鶻翅揚旌萬旅譟伐鼓九淵沸其行速
天旋其止甚隂閉信乎王者師足以服睽異爾來承平
久地與兵革廢秋風長蒲葦爛漫失洲沚惟見金明上

結搆銷繡綺春遊駐天蹕萬國奉燕喜鏗鍧鼓鐘響雜
遝羽旄美豈惟與民樂施及魚鳥細宏哉艱難業愉懌
逮萬世

　　答蘓子美見寄

　　暮春遊京洛適與夫子遘衣焦未及展挈酒且相就佳
林延凉颷廣厦䕃清晝浩然塵慮醒坐看天骨秀殷勤
述平昔感歎道艱疚談辭足端倪懐抱去䝉覆志願始
云獲睽携遽然又君舟既南馳我馬亦東走還譙寡儔

侣孤學日以陋髙風邈難親離抱曷其救得君别後詩
滿紙字騰驟汪洋莫知極精宻不可耨峻嚴山岳停奔
放江海漏伏讀晝夜并文義僅通透有如享太牢繼以
金石侑惟君抱雄才文字乃兼副要當被金甲獨立諸
将右指揮神武師為國縳狂寇獻俘天子廷功以鐘鼎
鏤勉哉俊其時此論講巳舊

　　送趙員外之官憲州

　　仲扶岷峨秀弱嵗儒其冠讀書覷前古飽見萬事端行

已去畦町為文鄙彫剜應舉二十載不免瓢與簞西游
秦函國崆峒上㠝岏却視關塞廣有如掌中丸攻守勢
所利浩然入窺觀是嵗羌事作賊兵犯鄜丹君懐濟時
畧忠憤激肺肝上書伏两觀音辭若琳玕臣䇿倘見用
坐令敵氣殫天子壯其語且使位以官黄綬繫腰下行
行不遑安炎天風塵多逺道車馬單餞觴不親酌曷致
朋友懽今兹塞垣将所在麾旄攅孰能謀而毅孰能正
以寛孰用賞不信孰為刑不殘諒非専達任易以竒畫

干庻幾成大功展子凌霄翰顧我頑鈍者託契嵗屢寒
贈言非所工當否聊一看

　　遊北臺

　　南譙古佳郡四郊富登臨晨躋北原上却視渦水隂云
昔魏太子離宫搆嶔崟故事邈已逺荒臺猶至今危亭
冠其巔左右背長林是月暑尚盛秋行不能金截然天
地間軒户蕭以森凉風泛廣坐濁醪時一斟圓歌貫珠
璣麗句鏗璆琳雖無管絃樂所要在適心中宴下危磴

浮舟事幽尋披藻出潜蚌囘橈散游禽岸長草不斷城
轉樹更深沙紋與水影浮動光差參游鱗不知數瑣細
如糝針四顧物色静但聞天籟音羡此魚鳥性雲飛而
淵沉安得髙世士不為時好侵相携去韁鎖投竿坐清
潯製芰為我裳紉蘭間予襟上歌唐虞道寄適朱絃琴
人生茍如此何必組與簮

　　和三兄之山陽省孀姊書懐

　　君子蹈仁義近自親愛始當行豈顧留千里猶舉趾伯

氏有東役駕言適淮涘離罇未及展濁醪未及灑起視
白日移驅車一何駛遵塗驪唱發春風落端綺義參成
周作辭追建安軌感此留滯迹一誦三四起安得假羽
翮逺慰心所企此志良未遂洒泣詎能巳

　　答王詹叔見寄

　　詹叔好古者卓立自既冠有如騏驥兒一縱不可絆近
聞治周易顛倒爻象彖此書號精㣲義與天地貫吾知
子之道不止今所歎新詩溢巾幅見寄警庸懦噴薄百

丈泉峭絶萬仞岸感激氣為振把誦手屢盥隂風吹寒
城嵗暮雲物換丈夫及壮時功名當照爛無為但黙黙
飽食大軀幹為報乏瓊玖君其取章斷

　　送曹殿丞秩滿還都

　　朝日照濠水清霜發樹寒長橋下廣陌車馬來嘽嘽借
問行人誰送者何盤桓中郎罷從軍遺愛民所歎雍容
幕府舊供帳清渦干悲風思急管薄暮留征鞍酒酣惜
分手四坐慘不歡長河轉轍跡愁隂但漫漫嗟予隔追

餞飲此離恨端髙標邈難親坐向飛鴻看嘗聞古君子
贈言當豆簞願君保亮節嵗晚予其觀

　　與張仲巽遊善䕶院

　　髙城面脩塗呀豁若箕口其右釋子廬蒼栢䕃庭牖翹
翹幕中彦疎懐脱喧垢結轡游禪扃彈絃樂嘉友華榱
翳廣坐仰視眩丹黝朱光羞晨櫻紺玉折春藕初筵頗
清簡中醉稍喧糅歌休衆管作令發洪鐘叩横浮或見
違義藴(闕)　酒酣隘常見大觀資逺取上躋危磴盤

却立土崖斗長川自西來逶迤帶坰藪緑樹下成列獵
獵清風走側身宇宙間羣動何紛紏自顧齷齪極天地
一罌缶安得修靈根超然出諸有

　　春夜懐仲巽

　　今兹春始仲氣序忽已燠及此暇夜清開軒散煩䠞金
波麗中天流光正穆穆佳樹澄疎影幽花運㣲馥濁醪
時獻斟清論逓徃復諸季豈不歡眷眷心所服髙文炳
辰宿淵議賛化育匪才託遊好餘潤久霑沐兹焉隔清

賞耿耿私恨蓄春芳正可樂嘉㑹期晝卜

　　寄蘓子美

　　暮登譙城上延首望東道春風千里至逺思生懐抱故
人客南楚素節方自保黄鵠垂其翼赤驥伏棧皁詩准
李杜為字壓褚薛倒壮哉南行作遺我資逺討若窺巨
海涯波瀾方洶浩龍螭鬱鶱騰錯落效衆寳徃徃仙人
槎突然忘枯槁嘗聞㑹稽旁山水天下好覧君所詠嘆
滯想兹一掃安得追王喬乗雲逮霓葆茹芝靈峯陽徜

徉以終老

　　初春吏隐堂作

　　㣲風稍破凍芳萌亦吐林百鳥感春陽鈎輈弄其音振
策遵城曲逍遥寫煩襟愛此堂下石青潤挺琅琳中拗
貯清泉測之不盈簮纖鱗候暖戲寂歴自浮沉黙視澹
忘慮白日為移隂人生本虚静垢濁無自侵忽為外物
牽至性不可尋於焉得所監一洗塵中心

　　立春觀杖牛


　　清霜凉初曙髙門肅無譁行樹迎初日㣲風轉髙牙兹
辰亦何辰見此氣候嘉有司謹春事象牛告田家㣲和
被廣陌纓弁揚蕤葩伐鼓衆樂興剡剡綵杖加盛儀適
未巳觀者何紛拏因思古聖人時儆在不差禮實久已
廢所重存其華吾非魯觀賔胡為亦咨嗟

　　魯恭太師廟

　　善教邈無跡其流在民心君看魯太師廟食猶至今豈
如文俗士朱墨坐浮沉趨營止目前不顧患害深去漢

餘千載此弊竟相尋我行道祠下感激為悲吟不見田
雉馴啼鵶空滿林

　　服除送兄弟還都

　　日月忽已逺再見新穀升䘮期有常數吉我衣與襟俯
仰自悲咤淚下肝膽崩尚推立身報未即冺餘生肅肅
忠憲公秉徳輔休眀報國有遺意訓言猶在聽况兹世
厚恩兄弟秩王庭一朝出門去事業各自營上當答君
仁下以為親榮獨此抱痾瘵謝喧守柴荆掃冢奉時祭

履田課春耕既無公家責聊徇狷者情出處雖云異要
以道為程

　　送兄弟還都至長葛河上四首

　　雙禽

　　雙雙河洲禽文彩披丹質飛翔不離渚鳴戲自終日寒
魚伏氷池嵗暮饑爾匹不欲逺求林投身避羅畢

　　晚歩

　　愛此霽景佳捨舟歩髙岸夕陽照渡口急急水紋亂霜

鵶田間鳴沙鳥波上散登臨豈非美當軫别後歎

　　舟中夜坐

　　晴霜落波底斗柄挿提外扁舟燈火明樽酒夜相對臨
歡意暫遣念離心已痗篙師喜氷拆理檝事晨邁

　　别後作

　　朔風吹驚鴻行列失後先蒼蒼雪壓舩齒齒氷着岸離
馬聲正悲别臉淚猶泫却望携手處危檣映林見

　　靈溝道中


　　久跼慕遐放出郊欣所矚清心曉岫碧豁眼春原緑畊
人畢在野鳴鳥催播穀嗟爾農事勞願聞時澤足

　　西園暮雪

　　空園響松竹霰雪靄霏霏仰視長雲色皓然同一輝天
寒鳴雁急日暮行人稀惟見衆小禽啾唧滿林飛隂風
起何處拂拂來吹衣俯念當世事幽憤不可揮歸來散
羣帙獨掩袁安扉

　　東窗


　　髙窗不掩秋氣清下見瓦沼涵泓澄雨洗浮萍翠色静
青叢緑蔓相纒仍堦前童童两好樹上有鳴禽不可數
杖藜書生愛苦吟獨立西風無旦暮

　　曉霽

　　時澤鬱初霽朝景爛巳盈幽人獨坐久春鳩相應鳴清
風動佳樹平地泛落英方懐嵗成喜况值兹賞并

　　新置北軒

　　紛敷北軒植移劚來中園㣲雨一飄灑咄咄芽蘂繁輕

黄吐雙蕉寸碧羅叢萱更憐二棕櫚逺結蜀土根清風
落簷楹翼羽何翻翻惟此松竹姿洒然出塵昏衆芳自
争妍正性中獨存願秉嵗寒操翠色藹君軒

　　放魚

　　時哉清川魚罹此鈎網牽稚子捧盤至鱗采金翠駢一
感仁者意泳我清泠泉晨跳翻緑萍暮息依白蓮脱身
刀爼間永以終爾年唯昔鄭國僑亦嘗歎悠然以方斯
可欺孟子稱其賢永懐古人懿屢歎春風前


　　次韻和三兄田家

　　東臯雨新足緑野對柴扉晴日風景曠暮日草木肥好
鳥依林響疲牛望舍歸餉婦散田陌桑間人語稀

　　村居曉起

　　天星何寥寥野曠風露清田父出門望山鵶遶舍鳴蠶
桑從此起農里各有營顧慙不耕者日宴掩茅衡

　　秋雨南堂即事

　　南堂秋雨清竹樹變愁静㣲寒病體蘓燕坐塵事屏髙

林颯已落鳴雁去方永何以消沉憂予心在箕潁

　　和子華許昌道中詩有隐逸之思

　　悲風中夜興寒氣入我室頽然攬衣坐中懐百憂溢我
生乏壮圖少小事刀筆窺古得㣲尚趨時寡良術野性
不受羈塵事憂見桎况兹罹大艱哀號重衰疾生意且
蕭瑟何必慕禄秩風俗日以惡險詐路百出素昧防閑
術覩此實怖慄安能徇時好嘵嘵䘮天質所賴子華兄
志尚古人匹新詩來聨翩意韻時髙逸中畫歸休計羅

列甚詳宻雅懐蕭洒心期言倘能必便當奉几杖相與
安蓬蓽薄田能力耕嵗計猶不失結廬守松楸築圃蓺
柿栗雞豚燕嘉辰魚釣樂暇日讀書取知道白首窮經
一甘從野儒事庻保幽人吉咄哉軒冕徒校此孰勞佚

　　奉寄汝守仲儀舅

　　嘗提十萬師為國扞羌寇嚴兵坐大府諸将無與右旌
纛儼成列鐘鼓振前後曰賞固自我有誅孰敢救勝勢
前已决威聲日西走功名未及建得此山城守捧詔顧

東路怡然引車就窮秋過舊許整駕一來覯髙談不知
疲輒用火繼晝卒無愠黜端少以顔色漏乃知君子心
得䘮不自囿悔非自取之於道有不受徒然頌徳美洪
量詎窺究孤城俯清汝山勢逺相鬭公庭日無事燕坐
隂華構林寒山雪飛地静玉泉潄於兹樂天理足使道
牙茂時寄新詩章窮閭慰衰疚

　　蘓才翁與予定林下之約今被命提㸃湖南刑
獄恐其侵尋而不能反作詩貽之


　　軒冕予巳輕山水君所樂相逢説髙興南望欲奔趠今
君被國恩明刑弼予教羣公許風稜列郡瞻氣貌朝廷
方急才懸爵待明效美官誠足慕素約未宜撓當懐平
生言拔足利名罩笑謝世俗人夷猶五湖棹

　　寄宗彦姪

　　清寒霽愈劇幽居夜正閒環爐盡兄弟無為愁苦顔㳺
心物象表放論文字間念汝不與此慨然以長嘆唯昨
郭西門爾車去班班是月秋始仲霜葉原上丹相别曽

未幾朔雪滿河關乃叔疎野性雅慕詩考槃近買靈溝
地郊居漸當安薄宦奚足為真隐庻可攀斯言倘汝志
投紱相與還

　　嵗暮

　　髙風動河漢肅肅下隂霜起視夜向艾華星粲相望犬
吠閭巷静哀鴻正南翔嵗暮已多感及兹重成傷

　　送王氏兄弟

　　抱疾伏田里晨昏結煩憂如彼衣上垢嵗久不可潄忽

聞車馬音來過吾廬幽相見一長慟悲風為遲留張燈
具餐飯涕泗稍復收南堂夜相對油然破離愁雖無盈
樽酒清論代獻酬髙篇璨成誦輸寫殊不休婆娑雙鳯
凰飛舞光彩浮忽然變瑰怪風霆拔金蚪傾聽魄巳悸
何暇測其由君家門閥大先世勤令猷晉公典册文太
尉廊廟謀子孫今多才信矣隂徳流還轅欲何語贈子
詩聿修

　　讀杜子美詩


　　寒燈熠熠宵漏長顛倒圖史形勞傷取觀杜詩盡累紙
坐覺神氣來洋洋髙言大義經比重徃徃變化安能常
壮哉起我不暇寐滿座歎息喧中堂唐之詩人以百數
羅列衆制何煌煌太陽重光燭萬物星宿安得舒其芒
讀之踴躍精膽張徑欲追攝忘愚狂徘徊攬筆不得下
元氣混浩神無方

　　王詹叔惠酥

　　興平産良酥厥品為第一嵗時盛獻饋霜梨副氷蜜東

來連車軫並走衛霍室盤筵得此物主意自為畢詹叔
官西州遺我資口食甘知馬酒薄素覺鵞肪失我今農
里人藜藿度閒日多慙擲嘉味徒用飽仁術厚意如何
報還持况賢質

　　讀信陵傳

　　周綱亂無紀羣雄事吞争猶能假仁義以勢相奪傾是
時賢公子信陵最知名招摇大梁市攬轡御侯嬴義勝
下予色恩重忘彼生竊符連王姬奮鎚遺國兵救趙意

何切於魏情巳輕賴有毛薛在終然臣節明

　　又靈溝道中

　　春風來無迹泱莽天地和羣生樂時陽衆鳥舞且歌嗟
爾道旁叟寒餒獨見羅短席不自蔽皮骨撐枯柯呼童
問所以口噤不能哦所見且如此况餘生齒多吾聞古
三代仁術固匪他老㓜孤洎疾餼養平不頗斯道久寂
寞吾悲其奈何

　　種栢寄蘓子美


　　人皆種花我種栢為此勁性寒不易三春雖憐少姿媚
嵗暮方看靄顔色南堂之南可數到列樹六夲翠磔磔
安得驛使向姑蘓持以贈君比明徳

　　感季夏南堂懐江十蘓二

　　積雨漂暑餘凉風作秋先南堂草木深蟬蜩嘒籬掾感
此時節流坐傷人事變去年居京華晨昏侍親燕問誰
過我頻江蘓實邦彦一朝艱禍纒銜哀走窮縣形骸悲
瘵中氣息僅如綫鄰㡬謫官去門征校虧羡子美亦逺

遊江湖一蓬轉人生哀樂間瞥若過目電念此不敢巳
淋漓淚垂靣二君希代寳寜久世俗賤天和酌無竭玉
徳莫愈見何以慰相思酬篇佇來絢

　　覧梅聖俞詩編

　　夙昔誦佳句跂予慕髙風何意憂艱餘邂逅此相逢君
初應府辟捧檄來自東引車窮簷下眷然顧㣲躬姿表
穆以秀純徳信内充乃知文章作中與性情通煌煌新
詩章垂光照昬蒙啟櫝挹荆璞引莛撞景鐘髙篇屢云

闋逺思殊未終譬如巧琴師哀彈發絲桐中有沖淡意
要以心志窮顧惟昧者聼莫辨徵與宫安得牙曠手提
耳發其聰

　　西墅

　　城居不為愜言適西陂岡雀噪野堂静雞鳴春日長書
棚落幽蠧佛幔掩餘香釋子廬巖至清談殊未央

　　對雨思蘓子美

　　五月隂盛暑不效飛雲日夕起嵩少囘風颯颯吹暮寒

翠竹黄蕉雨聲閙北軒孤坐黙有念人生㑹合那可料
昔與子美比里閭是月秋近足霖潦吾徒無事數相過
日策疲馬度深淖升君之堂伏君几果餌羅列亦稍稍
開樽得酒味已酢輔以諧謔聊可嚼長歌激烈或孤起
大論紛紜特一譟颯然夜氣變凄栗連披短褐曳顛倒
且欣主人同氣類安問鄰家厭呼笑而今相望各千里
跼促有如魚在罩人生此樂不易得世事榮辱何足校
行當結侣候春水一訪洞庭湖上棹


　　出郊古意

　　跨馬長林下落葉填荒溝嚴霜熟秋實野物畢以收空
塲委餘穗雀鷃鳴相求仰視鴻鵠羣肅肅摩天逰清風
下哀響静聼令人愁時序迭而去曽不與我謀小人急
趨利君子懐徳憂

　　和三哥入山二首

　　巢由沒已久風迹曠不嗣長嘯箕潁間悲風肅然至傳
聞龍山下茅屋架三四中有隐者棲讀書樂仁義飽觀

人事變深鈎易象秘畊田給衣食鄉里霑賑遺呦呦山
鹿羣摩撫馴不畏乃知至仁心足以通異類聲名自馳
擊我心晏無累寤寐想斯人安得同所致

　　山林

　　長林翳空谷兹惟羣材府石路險且躋不為斧斤取火
雲無時蒸衆葉朝自雨仰視不見末飛鳥安得度下有
靈藥草其品難記數駢然花實繁紅紫貫四序霜風落
橡栗投擲地虺怒過嶺林更深欲前防猛虎


　　郊居值雨

　　愁雲覆西郊氣象凄以冽夜雨朝不止氷霰相纒結南
堂何蕭條散秩坐超忽頽然附爐炭兩髁冷如銕俯念
田家苦罹此寒事切北風巻平野茅屋左右穴驅牛入
門去爨下火明滅場功始云畢貧不具衣褐况無酒與
羔嵗時相勞悦髙詠七月詩傷哉愁心折

　　答江鄰㡬

　　君雖宦遊者閒適意有餘平居對樽酒口誦離騷書援

琴寫其聲世事皆蔑如不知萬乗相可易此樂無諸詩
來不竭若有神物輸予病廢學久腹中日空虚苦遭大
敵壓便甘等縲俘清風濯我圃竹樹相傾扶益之以佳
雨清凉如可㪺聊休據梧瞑且復帶經鋤鳴鸎久不去
乳鵲時驚呼即此良自逸安知城郭居此與君不淺相
望重躊躇

　　崔象之携長詩示予且欲以癭木樽相付作詩
謝之


　　君家癭木樽醜怪不可状自非好事者棄置等盆盎作
詩一千言引類何其壯且思髙世士遺以資雅尚曰予
林壑性受此頗宜當我今衰病餘巻縮就閒放才非時
用宜兹器正相况敢邀髙世名自觸譏與謗再拜謝佳
意君何授之妄

　　奉答呉殿丞見贈

　　勢利躍諂子聲名走夸兒我於二無一世固背以馳君
從江海來面有瀟洒姿朝廷多舊游絶迹不復追足音

三及門乃得衆所遺長篇爛盈目清逺謬見推将非樂
閒放獨與静者宜何以謝嘉况湖山有前期

　　從道損舅乞移山藥

　　弱嵗抱衰病好讀神農經雜然衆藥品觕識性與形商
於巖谷間厥産芝术菁山家乗冬採氣烈味亦并常思
負籠徃劚此地氣靈近聞山旁縣移本來公庭石泉尚
含潤溪風有餘清想像春叢敷蔚蔚揚華英駢羅良可
佳疲薾宜見矜安得畦畹餘種食羽翼生


　　答崔象之見謝之作

　　隂風吹沙走長衢方駕徃過君之廬主人好事樂閒尚
揖我謂我非俗儒欣然開館掃塵榻語論清簡發不虚
投冠釋帶聊自放安用俗禮空囚拘分朋四座鬬巧奕
聊以勝負為歡娛呼兒稍稍出珍玩癭器礧砢承枯株
持竿拂壁似有重最後乃掛雙海圖云昔武皇恃威壮
驅石塞海怪可吁鞭笞鬼神各就事簸㺯旗幟翻以舒
魚龍驚逃波浪惡左右出沒揚牙鬚但憐物類頗幽怪

畫手安辨曹與吳北軒却下歩小徑竹深桂静何縈紆
我來方冬氣凜冽已愛翠色侵衣裾即看春風撼芽甲
定見紅紫相攲扶乗閒取醉更何適主人勿遽嫌喧呼

　　同曼叔出郊

　　驅馬信所適路轉上野橋橋邊春水净縈囘帶平臯兩
崖卉木茂東風澹正摇故叢尚含緑新芽巳滿條老小
延我觀名品各異標問翁安致之逺自伊洛郊渉正曽
未幾已覺芳意饒後日風更雨繁紅定飛飄顧謂同行

客有酒頻我招

　　送孔先生還山

　　先生樂道者於世澹無欲髙風自絶人正行不違俗朅
來城闕遊不受塵事觸目久望林壑駕言反幽築家臨
滍水陽路轉春山曲東風吹百花紅紫滿巖谷蠶桑事
未起農里得徵逐社酒濁易求山蔬晴可劚幽尋月吐
嶺髙卧日照屋應念塵中人胡為自羈跼

　　送謝師直歸馬上作


　　送客西郭門適與嘉賔遇雜花被原野南盡逺目注撲
撲亂朱紛濛濛凝白霧林下風正柔繁香不飛去日長
人意閒歸騎欵不遽陶然行且歌良愜静者素却念陌
上人春愁紛似絮

　　新植西軒

　　誰謂我圃隘栽挿尚盈畆築軒西臨兊規地北占酉陽
條散繁華怒甲擎故朽封培童僕勞窺看孩稚走雖非
觀游盛要是吾廬有壤疏人力薄開發定遲後所賴春

風意與物無薄厚居閒日蕭散對此自成偶問我何所
為卦象觀六九問誰之與處達者二三友為生昧機利
於事寡營取但願花常好酌我樽中酒

　　聖俞約晩見過不至

　　聞君勅車騎晚駕慰愁獨焚香靄疎箔灑水静深屋髙
懐豈我遺幽思方自續日暮尚徘徊清風滿脩竹

　　送李廷老歸河陽

　　愛子良自持不復前日並乃能從古人帖帖事閒静西

軒雨新足衆藥長條穎援琴對濁酒盡此夏日永歸心
不可留知子念晨省驅車遵大河囘首望嵩嶺相思倘
以詩見寄慰幽屏

　　謁孔先生

　　月出髙樹枝影動酒樽處樹深月色薄稍以燈火助主
人喜我過斟酌亦云屢於時幸無累所談非近務凉風
自逺生清景澹吾慮方期西山秋歴覧陪杖屨

　　晚坐同楊文叔賦


　　浮雲忽已沒仰視天正碧凉風落我庭燕子飛不息門
無車馬賔巾屨得自適顧慚無所為樂此朝與夕

　　送樊進士歸寜

　　狂風吹飛花爛漫天地間春歸花巳歇遊子亦云還言
赴庭闈召行色巳在顔豈在蓬蓽徵為子駐征鞍豈無
藜與藿與子共盤飱念子久逰行歸得義所安及時道
當進為養禄要干一吟送子詩感惻淚霑翰

　　鋤園


　　上天浩無私衆草同一榮青青十歩間薫臭相雜并卉
藥數不多十百其品名蔓者善縁附結隂在髙甍脩竹
雖自立已復困纒縈其餘叢與株蕪沒不自呈隂蟲穴
其下日夜百種鳴紛然亂耳眼我意初不平朝鋤忽以
静暮雨且復生自念疲病者莫與地力争盛衰固物理
安用勞我形

　　石蘚

　　託根一何潔冉冉冒幽石不學蘿與薜攀縁走巖壁雲

埋曉愈滋雨洗秋更碧移來色難改足慰思山客

　　送八哥入都

　　驅車望平野赤日照萬里子行抱痾瘵無乃困跂履勿
為少别念且為㑹合喜為我謝親友黄鵠今舉矣

　　紅雀集汜水羅者得之云來自新羅與聖俞皆
賦

　　有翩者㣲禽爾類何穰穰飽飛簷棟間千百齊下上幾
人習汝見於命保無枉爾胡丹其質投翅落異壤殊尤

衆所駭安得免羅網蒼茫海外國長抱萬里想

　　謝人惠金橘

　　開奩拜嘉貺俯視目已眩從天落旋星有客射金彈清
香如始摘佳味不少變寄謝嶺頭人梅花慚贈逺













　　南陽集巻一

