







　　欽定四庫全書

　　南陽集卷十

　　宋　韓維　撰

　　律詩

　　冬日喜雨呈穉卿景仁

　　嚴冬温氣襲人間忽聽繁聲慰病顔從律好風千里至
執權真令一朝還頓抽隴麥全如揠欲綻江梅已可攀
主尹勤民嘉歲望徑携歌皷樂幽閒


　　次韻和相公九月八日所賜詩

　　叢頭金菊層層閙木末丹花艶艶紅美景歲時暌壽斚
流光朝暮閱踈鍾詩成洛社騰郵置夢遶伊川捧杖從
早晩安車來就第樽前重奏喜相逢

　　宴湖上呈穉卿

　　熠熠螢光草際流及時髙宴落霞洲繁絃急筦宜清月
細蘂濃芳艶晩秋飛鷺欲來迎畫舫跳鱗如喜脫金鈎
(公許湖魚以不殺)知公加數為醇釀應許閒官爛漫游


　　和曽令綽買宅貽景仁

　　久治(平)孤學慕軻丘投老還鄉寡所求蓬蓽隨縁安静
黙林泉乗興訪深幽髙門此地成君志方駕何時寫我
憂白首故人知所待一竿同釣鴨陂頭

　　和安國天鉢拈香

　　杖䇿乗縁利有生聞風猶得耳根清去年俱是凝然軆
存殁徒傷妄者情靈骨不隨烟共盡真心常與月孤明
世人欲識泥洹路問取師今第幾程


　　後園雜花特獻輒書呈子華兄

　　向晩低雲還作雨稍寒飛雪又隨風新牙展盡枝頭緑
落蘤飄成水面紅身外有名皆是妄盃中無物未為通
扁舟少待暗陽放西閤何妨一醉同

　　和子華兄方惜鸎聲之晩今忽聞之

　　山鳥凡禽處處鳴獨憐清囀久無聲起從巖谷春風晩
飛過林塘霽日明不為好音輕俗耳自逢真賞動詩情
少年樂事今抛盡節物催人只自驚


　　陪景仁赴况之湖上燕集遇雨

　　炎蒸消盡作濃陰湖上兹逰喜重尋急雨洗開荷芰色
清風借出筦絃音凉生頓覺絺衣薄歡至寧論酒盞深
善謔清談都有適過從所得在知心

　　和子華湖上避暑

　　堤邊楊柳無窮碧亭下芙蓉四面紅島影低囘明鏡裏
荷香浮動緑樽中清心不厭飛山雨動髪時欣過水風
鼎足坐談非俗侣不歸名教即真空


　　和昌言太中

　　眉秀瞳青却少容精神强健幾如公相逢細雨開籬菊
自愧繁霜滿鬢蓬談道逺追西域祖題詩今得少陵翁
鋒車北去歸何日且願從容一笑同

　　贈昌言太中

　　春風吹袂踰嵩嶺秋雨隨軒過頴亭達理偶同無剰語
論交雖晩便忘形兩株枯木同危坐數朶寒花伴獨醒
(昌言不飲)鴨子陂頭好光景幾時重見聚華星


　　和子華湖上書事

　　清霜彫逺木潩水溢西陂畫鷁凌空界鳴鷗矯翠漪菊
殘猶可折竹宻不容窺物我同真際誰當憚四知

　　和况之提刑途中遇雪

　　雲凝野曠接髙低切切寒侵使者衣客路怳驚霜鬢改
家山囘望玉觴飛更添宿雨催花潤未放春雷起蟄威
柳色壓堤清溜滿艤舡持酒待君歸

　　公時遺石榴


　　髙冠趍尹君方掾(成都)促席迎賔我已翁(河喬)交態不忘平
日厚歌聲猶似少年工映堦露菊秋吟苦盈筥霜榴歲
問通每與東隣話知舊白頭强健幾人同(景仁)

　　同三兄安公亭看雨

　　髙堂六月苦炎曦雨逐輕雷過後池水面凉生跳赤鯉
林端聲寂語黄鸝翠深岸篠無風亂紅重薔薇到地垂
清景雖嘉歡意少白頭支策坐題詩

　　偶成寄曼叔


　　紅芳落盡鴨陂邊白首傷春倍惨然自愧閒官消永日
獨吟佳句想當年早休諸吏眠齋舘時引雙童上舞筵
聞説年來亦歸興琳宫仙籍舊無員

　　和君俞歲暮偶成

　　凍水迎風解芳芽逐日新不驚身漸老還喜物皆春髮
短頻添雪心虚不受塵雞豚如有燕莫忘社中人

　　和景仁賦才元寄牡丹圖

　　勝事常歸蜀竒葩又騐今仙官裁様巧彩筆費工深白

豈容施粉紅湏陋間金(洛花有間金者)不嗟珍賞異千里見君
心

　　登樓書事

　　病起思遐眺兹樓寓一歡烟蕪連雨脚秋稼入雲端驚
鷺銜魚起飢鵶啄果殘憑誰圖好景畫手世無寛(范)

　　次韻君俞

　　世事真千變年光又一新舉生皆是幻熙我莫如春嘯
傲盈罇酒詩書滿席塵園林巳芳意懸榻待髙人


　　積雨成雪呈子華

　　寒威暗襲春和去坐擁重裘僅自温對景直須忘適適
隨機聊耳不言言興來一笑非縁酒道本無憂豈在萱
欲與何人論此意竹風松雪滿西軒

　　和景仁

　　平池旋漲西山雨宻竹頻驚北户風垂箔屢銷檀炷紫
出門時看杏梢紅酒成豈見甘而壞(宻酒)花在須知色即
空(公所未達)只怪彫章今日至不知清醉昨宵同


　　登城樓呈子華

　　麥苗黄熟稻苗青餉婦耘夫笑語聲樓上清風簾箔静
田間白水鷺鷗輕展親會集從容樂娛老謳吟放曠情
羽孽漸消民食足更無餘事計虧成

　　遊曲水園和景仁

　　樓峻城千堞堤長竹萬竿草芽生戢戢花蘂落漫漫走
筆狂吟放扶笻醉步跚屢囘宜舞袖甘著墮㳺冠野老
來窺坐沙禽不避觀兩行桃艶暖一道柳陰寒縱棹非

尋戴掀車免效欒官曹嗟倥偬農事閔艱難急景三春
好浮生幾日歡康强直行樂此興不應闌

　　又和子華

　　沉隂消盡見春和初放扁舟泝緑波水際踏青憐日暖
林間舉白為花多狂從田婦窺籬㸔醉任家童刮鼓歌
年少縱歡饒㸃檢老歡終不掛誰何

　　同化光飲象之家

　　又從鄰舍客來折主人花㳺處當年似悲傷老去加興

長歌易放情宻語無譁歸路生殘月春風醉袂斜

　　襄城道中懷曼叔

　　吾交作尉地南望一淹留歲月催人老山川記子逰向
城非昔勇遇物更春愁獨喜髙陽近嵐光逼馬頭

　　和謝主簿㳺西湖

　　雲陰開剥日光穿和氣隨風近酒船湖面波清渾見底
樓頭山碧自生烟興長不忍囘孤棹歌懶才能逐緩絃
因子樽前話歸計醉魂先到峴山邊


　　景仁招况之聞用歌舞望門而反作此戯之

　　一夜嚴風結素波盍簮寧避曉寒多范滂攬轡方清俗
墨子囘車豈惡歌雲外鴈寒驚歲晩林間鵶語㺯春和
知君不久承寛詔始奈紅裙緑酒何

　　對雪㸔梅

　　持梅况酒誠為得對雪看梅始見真失素定應潜送臘
露紅如欲巧矜春神凝姑射今仍在雲覆巫峰曉更新
誰識仙家事嚴秘舞妍粧靚不傳人


　　襄柑分惠景仁以詩將之

　　荆州解紱十經春迴夢青林遶漢濵霜氣輕寒催柑實
渚波餘潤作甘津僧園採掇寧論數客路奔馳竟占新
雪意垂收髙會缺分金聊助席間珍

　　答微之

　　南圃携樽數西陂縱棹同除書褒晩歲歸馭觴西風節
物蕭條後交游寂寞中何時還一笑池上舞驚鴻

　　和冲公上人


　　逺色分諸島清光湛一陂鳥行排夕照竹影亂風漪道
體煩摩撮禪心絶占窺由來輸范老佛法不曽知

　　和盈祖中散見寄

　　朝言民事兩無禆謝病還家獨掩扉散髪時從溪叟樂
荷鋤仍逐野農歸山當樓檻千螺髻柳遶湖波萬羽旂
鵰鷃逍遥各天分槍榆何意著雲飛

　　和景仁同游南園

　　喜公新就好林塘方駕來遊屬盛陽廣厦陰凉迴暑氣

平波炎赫變秋光酒中未免分清濁身外何曽校短長
地勝人髙多樂事須知洵美是吾鄉

　　和三兄游湖

　　竹陰迴抱柳陰敷石色青青潤不枯暫到巳經風力勁
更清湏待月輪孤波涵天影迷髙下雲覆山光變有無
暑退疾清人意健縱吟狂醉是良圖

　　和景仁探春

　　山色青螺髻清波緑鴨頭巳欣春事起那問歲陰流玉

蟻新浮盎金鱗恰上鈎衰年怯多酌尤怕范家甌(景仁甌小
而深)

　　才踈非所用身退此其時靜黙安虛室憂虞履薄凘景
和聞鵲稔花近候梅知杖履從兹數非公孰與期

　　和况之

　　湖上和風艶翠漪柳枝摇動草芽齊珍禽綵翼嬉晴日
游女紅裙上大堤新試畫舡浮鷁首却慚美盎乏駝蹄
喜君不負持盃約正是桃花水滿溪


　　和子華兄聞布穀聲而鸎聲寂然

　　楊花飛盡葉成陰坐閱啼禽百種聲戴勝催耕當是月
杜鵑遺恨豈今生及時燕樂風騷急感物傷嗟老大情
自笑拙艱成底事十年不聽上林鸎

　　和景仁元夕

　　月上朱樓角風摇翠篠層傳聲迴步輦滿目爛行燈簫
鼓千門沸弓刀萬馬騰詩翁懷盛事眉雪惨霜稜

　　禁户千通鼓天街萬㸃燈懷君瑩如玉驅馬不嫌氷樂

事㸔流俗狂游記舊朋囘思真夢幻不待訪林僧

　　展江亭㸔海棠遇風

　　少陵昔日冨辭華愁見飄零萬㸃花寫物髙才從古少
傷春情緒此時加恨無巧語讒風伯直欲狂圗繫雨車
莫怪晩來觴屢嚼白頭判得醉流霞(前詩嘗有此句)

　　送李宣德為縣太原

　　昔叨符守訪鄉評守節安貧得水名道在莫嗟為邑晩
禄微須喜及親榮風吹白菊籬邊别雨落黄榆塞下行

善撫疲羸修分職邊庭無事正休兵

　　和君俞屬疾見詒

　　宻桐新篠晝隂隂獨想禪房燕(闕)　　　　　何者病
一塵不立本來心生涯易足惟髙枕物累難除是苦吟
乘興幾時囘杖履後池泉溜有餘音

　　和太素喜景仁新宅

　　處仁由智古常然賢者寧同聚所寰植木便知如渭水
結茅仍得見箕山杯深不許嘉賔訴花小湏防稚子攀

投紱歸來無異事許公詩酒斷生還

　　况之席上作

　　桐葉翻飛荷芰香好風吹暑作清凉便驚簾幕生秋氣
徑促金絲盡羽觴浮世已諳身是幻髙歌莫笑老仍狂
知君不久還符竹爛醉猶須教十塲

　　和昌言謁見景仁所居話及洛事

　　重遷豈是賢人累樂内非期俗子誇萬瓦生烟新起第
一經消日舊傳家浮舟共愛清湖色披竹時尋曲水涯

未信閒中無事役隔年貪看别都花

　　和貢甫

　　十年燈翳視浮榮兀坐翛然槗木形别後情懷非往日
老來光景似流星厚恩未報心徒赤多病何從髪復青
一覽彫章思舊好忽如醒病得初酲

　　賞梅花有懷曼叔

　　逍遥堂下去年梅(避去字)還向春來撩亂開白髪每思同
泛客紅芳應怪久停盃鴨頭新浪暌游泛鷺羽遺民寄

剸裁聞説鈴齋多暇豫何時度曲逐風來(久不覩新曲)

　　送曹大夫歸家

　　飛盡楊花見緑陰飄然輕盖返家林野堂泥落歸雙燕
紋簟風清戯一禽秀麥柔桑皆有望髙軒華衮久無心
知君自得閒中樂早寄新詩别後吟

　　寄㣲之通議

　　十五年來自在身晴天萬里見孤雲閒中密迹常同俗
老去忠言尚愛君一坐精神歸素髪兩行歌舞避紅裙

早梅時節華燈夜日&KR0008;車公共醉醺(紅裙公美自携)

　　和宋中散寄題景仁新池

　　北顧興王府東瞻象日畿稻塍常借潤黍尺詎能晞鷺
浴菖芽短魚跳荇菜肥樂亭初置酒試舞旋裁衣逸冀
相從老㝠鴻自在飛月游刳小艇雨釣築新磯栽挿期
春事追游惜晩暉氣同均我爾道勝絶從違安燕興棠
棣艱勤陋采薇如何宋中散留滯不成歸

　　范公新池


　　忘機人似漢川陰取友從來亦斷金華屋萬楹開里第
清池十頃是家林笙歌喧甚猶能黙觴斚飛餘不廢吟
便欲與君從此適藕花風外一披襟

　　和景仁喜晴

　　濃陰開積晦和氣散餘凄碧愛城陰草紅知花下泥啼
雞一聲盡歸鴈數行低溪路桃爭發湏防去棹迷

　　黄葵花

　　池上朝來玉露零檀心先向日邊傾側金巧様新成盞

蒸栗温姿始號瓊芍藥未應推艶品牡丹須合避姚名
秋花碎𤨏誰能數醉眼逢君亦自明

　　又

　　春花夏蘂已飄零秀出秋芳一朶傾稟賦定應全得土
遮圍須合盡彫瓊鵠衣照水勻顔色仙袂無塵莫壯名
應笑菊花妍意少籬邊冷落伴淵明

　　和微之宴景仁新第

　　華構經營不日成宛如圖畫著丹青温貂宻坐浮香篆

緑蟻盈斟照弁星得地新篁皆嫋嫋凌霜修檜自亭亭
祝公眉壽長康樂不學癡人事醉醒(退之以不餔糟啜醨為痴)

　　寄侯官知縣吕宣德

　　鴨子陂邊昔並逰别來頻見藕花秋十年已慣身蕭散
百里空嗟手滯留道在豈常忘塞馬機閒真可伴沙鷗
平時几案應多暇還有妖歌近耳不

　　和㣲之宴張大夫家園

　　郎官髙會一時賢勝踐幽棲近接聨敢論懷黄誇故國

聊欣垂白上華筵同心况是論交舊二首何疑貴老年
東里作詩成故事明珠當盡落吾前

　　和王都尉

　　乗槎天上客脱帽酒中仙談笑非俗韻歡欣忘我年浩
歌輕白雪宻意得青蓮詩就西樓月留為好事傳

　　和子華安國明空頌

　　欲識真空理須明動用間色心全不礙生死豈相關巻
箔凉風動焚香晝景閒囘頭大行路滿目是青山


　　和三兄晩飲

　　乍去炎氛濁暑中髙懷幽事不如窮乍憐老竹梢雲碧
巳見新梨着露紅囘雪舞腰來洛浦仰天歌韻有秦風
雄圖壯節消磨盡所得清樽一笑同

　　送辛十七作尉鹽城

　　少年嘉譽冠諸生白首青衫僅有成千里辛勤州縣職
一觴悽慘里閭情家臨潁水花催發栁遶長堤絮撲行
寸禄折腰何必去道存心在即淵明


　　棣華堂

　　錦衣齎鉞耀當年心在王家迹在邊論議每先諸將勇
規模仍襲仲兄賢一朝華棟飛翬動四坐清觴挿羽傳
欲賦酬章慚懦武白頭終日誦塵編

　　和十一侍郎

　　地傳槐大井泉深昔侍先庭此鎮臨奉使共成三世澤
思親還愴百年心懷金豈足驕顔氏抱甕徒勞拙漢陰
抖擻塵中千萬慮海風髙處坐披襟


　　送門客李秀才赴省試

　　傷思易子聞前戒務學求師是至言豈有車魚延上客
欲將詩禮示諸孫青衿散後人千里黄菊開時酒一尊
壯歲雄圖當自勉未應長嘯入蘇門(蘇門山召之舊隱存焉)

　　累日不到中園晩步閒詠

　　南陌西陂趂物華歸來扶杖重咨嗟緑羅淺淡新開葉
紅玉玲瓏半謝花泉溜拍池初跳鯉柳枝含雨不勝鵶
啼禽亦有傷春恨百種鳴聲到落霞


　　和子華同程中散燕湖上

　　林塘瀟洒夏陰初翠竇紅芳助燕娛不用俗音流樂府
自期仙御下蓬壺金跳巨鯉開紋浪雪洒羣鵶度緑梧
日落人歸尤勝絶藍輿囘首盡城隅

　　和景仁寒食

　　韶華巳過半感嘆固多同萬室初蔵火千花競笑風林
光髙藹藹山氣逺葱葱灑淚松阡里傷心白髪翁

　　和景仁同稚卿湖光亭對雪


　　共喜忘懷勢利間每逢嘉景便開顔梅花冒雪輕紅破
湖面先春嫩緑還浮蟻濃來當為釂㝠鴻髙舉不須攀
我慚習氣歡狂在未及仙翁一紀閒

　　和仲㢲在髙陽日作詩見懷而不見寄

　　常記當年並馬鞍翛然無事世塵間獨憐交契如君少
仍喜官曹共我閒却顧舊遊空歲月欲傳佳句邈河關
從今會合尤須數此别相㸔鬢已斑

　　王巖叟招飲南園(得殘字)


　　翠木珍叢百畆間我來雖晩及春殘未嗟流景飄蓬疾
猶喜餘芳對酒㸔斜照舒遲明埤堄清陰迢逓覆欄干
慿君莫剪髙花盡留挿逰人醉後冠

　　謝堯夫寄新酒

　　故人一别兩重陽每欲從之道路長有客忽傳龍坂至
開樽如對馬軍嘗(嘗怪杜詩曰洗盞開嘗對馬軍及得錦屛山題名有寄河南府使馬軍送
新酒者然後躍然)定將瓊液都為色疑有金英借密香却笑當
年彭澤令籬邊終日歎空觴(陶靖節云秋菊盈園而時醪靡至)


　　寄致仕李洵大夫

　　買得田園便退身世間今作自由人不爭路上風波靜
無相光中日月新紅葉委堦非異物碧峯當户見全真
知君未放狂心歇興在陶公漉酒巾













　　南陽集卷十

