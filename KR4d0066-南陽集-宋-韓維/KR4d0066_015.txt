







　　欽定四庫全書

　　南陽集巻十五

　　宋　韓維　撰

　　内制

　　皇太后冊文任門下侍郎日撰

　　維元祐二年嵗次丁卯八月庚辰朔五日甲申嗣皇帝
臣(御名)謹稽首再拜言曰臣聞鴻名顯號尊二儀而後爲
大豐禄備養悉四海而後為至夫惟厚德積載則極尊

靡亢純佑流澤則多福無疆愛敬盡於孝治情文達於
禮本卓哉煌乎非甚盛徳何以兼大名至養之美哉本
朝受命溥將隆化熈洽惟皇業之昌熾由聖母之輔治
隂教修而格恥儉徳懐於永圗遐邇一體中外禔福迨
於冲眇纉承洪緒母儀崇訓實頼慈寳坤元資生溥及
品物天地並况華夏樂推率籲衆心不勝大願謹遣攝
太尉某官攝司徒某官奉玉冊金寳上尊號曰皇太后
恭惟皇太后秉徳聖淑處静存專徽音邁於三母柔範

形於四表上當天心則紛綸葳㽔應誠之景貺下符民
願則謳謠鼔舞傒志之甿俗敬奉丕冊光顯隆祚豈特
思齊詠歌記周宗之盡美長樂注記述漢氏之懿鑠然後
膺受介福降格永年如川之方至如月之始升九功之
徳莫非可歌萬邦之民率用於變臣(御名)誠懽誠忭稽首
再拜謹言

　　求直言詔

　　朕涉道日淺昩於致治政失厥中以干陰陽之和乃自

冬迄春旱暵為虐四海之内被災者廣間詔有司損常
膳避正殿冀以塞責消變歴日滋久未能休應嗷嗷下
民大命近止中夜以興震悸靡寧永惟其咎未知攸出
意者朕之聴納不得於理歟獄訟非其情歟賦歛失其
節歟忠謀讜言鬱扵上聞而阿諛壅蔽以成其私者衆
歟何嘉氣之久不效也應中外文武臣僚並許實封直
言朝廷闕失朕将親覽考求其當以輔政理三事大夫
其務悉心交儆成朕志焉故兹詔示想宜知悉


　　賜張方平詔

　　勅張方平等朕卜用季秋躬行大饗眷乃耆徳舊惟輔
臣嘉與協恭共承熈事體兹虛待勉其来朝明當大禮
可赴闕陪位故兹詔示想宜知悉

　　賜夏國主生日禮物詔

　　詔夏國主善守世封恪修時貢爰及始生之侯載懐永
好之勤寵錫有加夀祺是屆往祗恩渥毋替忠嘉

　　賜董氊加恩告勅示諭詔


　　勅董氊卿才雄諸部世屏中區屬吾慶澤之行均爾寵
章之錫毋忘忠順以答恩嘉

　　賜宣徽南院使雄武軍節度觀察留後判秦州
郭逵乞京西一郡不允詔

　　卿夙練武經久提師律方寄統臨之任坐收綏静之功
遽閱奏功有殊期待尚勉修於軍務奚過恤於人言汝
惟竭忠朕不忘善

　　賜夏國主詔


　　比閱来章願修前誓尋已形於荅諭止申畫於疆封繼
得奏陳益嘉恭順方飭邉闗之吏具如初詔之文事繫
久長理須眀審當善處以副眷懐

　　賜守司徒兼侍中北京韓琦藥物并撫問詔

　　卿外綏邉服内制河防顧施設之少勞且保綏之多裕
使臣之遣藥物是賚勉輔冲和以符眷荷

　　賜新除樞密副使右諫議大夫蔡挺赴闕茶藥詔

　　勅蔡挺卿入參機筦載趣封軺惟涉道之良勤宜輔和

之加慎往推頒式當體眷懷

　　賜河南三城節度使守司空兼侍中判永興軍
曽公亮赴闕詔

　　勅公亮卿位重公召望推耆哲閔久勞於藩翰其入覲
於軒墀傾佇謀言用符眷想

　　賜新除武寜軍節度使守司空同中書門下平
章事致仕富弼辭免恩命不允與免冊禮詔

　　仕而老者吾皆有以榮其歸况在肅哲之輔徳望功實

較然累朝不有異禮豈稱所以褒顯之意哉巳詔有司
為卿停册往服成命毋致重辭

　　賜淮南節度使守司徒檢校太師兼侍中判大
名府韓琦不允㫁来章詔

　　蓋功崇者宜報之厚勞久者當處以逸古今之常道也
卿弼亮著於三世經營達於四方相圭將鉞皆所以報
也至於官職之勞不能不以累卿者誠有所賴之也勉
體勤諭為朕少安


　　賜宣徽南院使判渭州郭逵謝到任乞京西一
郡不允詔

　　朝廷擇才武之臣寄疆塲之任所以戒不虞也今羌雖
屬和邉未解備訓練綏撫汝惟其能辭難即安豈所望
於卿者其弗復以云

　　賜淮南節度使守司徒檢校太師兼侍中判大
名府韓琦不允辭謝詔

　　卿辭將相之尊捨别都之重而下求列藩之適朕豈有

所愛哉顧全屬士民被服惠政晏然者累年矣徒得卿
重卧而鎮之卿其濶略細故愛養氣體以副朕倚屬之
意

　　賜新除節度使守司空同中書門下平章事致
仕富弼辭免致仕所加恩命不允詔

　　朝廷髙止足之風隆勲舊之報所以崇厚薄俗風化於
天下也卿以德則止足也以勞則勲舊也兼是二者以
享隆報孰曰不宜尚毋過辭以廢朕命


　　賜新除守太傅檢校太師兼侍中河陽三城節
度使致仕曽公亮辭免致仕恩命不允詔

　　朝廷待將相之臣其禮秩寵數皆有成律著在簡䇿若
夫議勲舊之美酌報禮之稱則又有加焉此典制也卿
以徳義經術弼亮三世於其歸也禮秩之數宜在加等
過自損挹非所望也

　　賜龍圗閣直學士尚書右司郎中知蔡州陳薦
待罪特放詔


　　化之未孚民用不帥犯義抵法聞之惻然勉修教條以
厚吾俗

　　賜皇伯崇信軍節度使知大宗正事宗旦不允詔

　　向咨耆徳内表宗藩方期信厚之風共壯磐維之勢遽
形奏牘曲諭冲辭顧惇叙之有慙豈恪居之為曠勉安
厥位庸副所懐

　　皇帝迴大遼皇帝賀同天節書

　　時律均和適當於長養夀觴展慶爰記於誕生沐隣契

之加歡将幣儀而申祝永惟感戢奚究諭言

　　皇帝迴大遼皇太后賀同天節書

　　始生紀節永好敦風特枉使華肅将禮意列腆儀於信
幣形善禱於夀齡感懌之誠敷喻莫及

　　除皇伯宗旦制

　　門下舜叙九族之親實先惇厚周封同姓之國遂底盛
强眷言近屬之尊稽用前王之故庸加優拜誕告治朝
皇伯鎮潼軍節度使觀察留後金紫光禄大夫檢校右

散騎常侍使持節華州諸軍事華州刺史兼御史大夫
知大宗正事上柱國天水郡開國公食五千一百户食
實封一千七百户宗旦徳度甚夷才資兼茂襲世緒而
克鴻其慶處貴勢而不流厥心矧自表正宗藩居留使
鎮閱天下之理益為精明推門内之恩見稱友睦爰舉
陟明之典遂旌樂善之風自漢以東惟隨為大錫之瑞
節衍以真封考於舊章特頒異數於戯益戒者處寵之
道鮮失者惟約為然往其欽哉以永終譽可特授依前

檢校右散騎常侍使持節隨州諸軍事隨州刺史兼御
史大夫知大宗正事充崇信軍節度隨州管内觀察處
置等使加食邑七百户食實封二百户散官勲封如故
主者施行

　　除王安石制

　　門下朕考大駕親祠之制蓋為歳必三稽路寢嚴配之
文其成禮者再肆追盛典肅舉精禋賴上下之靈克成
熈事酬左右之助首及元臣具官王安石徳蹈中和器

函方大髙議足以謀王體純誠足以享帝心惟民式瞻
實朕攸倚刺六經而考制允協厥中總衆職以奉詞不
愆於素仗其忠力成我考名峻階品所以明等威崇表
號所以識功實陪敦多賦流衍真封併茂褒恩式昭眷
禮於戱薦四時之和氣已頼爕諧得萬國之歡心更期
勵翼茂綏吉禄永弼丕基可特授光禄大夫依前行尚
書禮部侍郎同中書門下平章事監修國史加食邑一
千户實封四百戸仍賜推忠協謀同徳佐理功臣勲封

如故主者施行

　　除韓琦制

　　門下徳可以饗帝者惟聖是克祀至於嚴父而為孝莫
先慨予永懐追古成憲結齋佩以致肅莊之慮奉祼主
以將明潔之誠禮行不違神其顧享肆廣覃於恵澤兹
首暨於英藩具官韓琦忠厚得之天資謨明見於國體
相我祖考躋一世於治安帥時公侯為萬國之憲法雖
奉璋趨事莫覿於儀形而貢篚充庭有嘉於誠意増錫

表功之號進荒開邑之封厥食以真於命為渥於戱釐
福之况敢專膺受之在予慶宥所加究頼宏宣之及下
尚綏乃衆永厥底止可特授依前守司徒檢校太師兼
侍中行揚州大都督府長史魏國公充淮南節度揚州
管内觀察處置營田等使加食邑七百戸食實封四百
户仍賜推忠保徳崇仁守正協恭贊治純誠亮節佐運
翊戴功臣散官勲如故主者施行

　　除皇弟頵制


　　門下朕夙除路寢追憲萬靈之廷祇見昊穹參侑五精
之帝遂嚴宗饗克展孝思爰因惠術之行益廣徳心之及告
予列位先我同主具官頵禀眀哲之資蹈柔嘉之則自
弱齡而有立志處髙位而無流心分撫周封外壯犬牙
之勢留朝漢邸近敦麟趾之風越薦鬯之成儀繄奉璋
之有恪宜推光渥以荅賢勞進視秩之崇階増表功之
休號多錫之邑用寵厥邦於戱賴辟公之烈文克終熈
事同弟兄之福禄抑有舊章益慎猷為永綏蕃輔可特

授開府儀同三司依前檢校太尉同中書門下平章事
使持節廬州諸軍行廬州宿州刺史嘉王充保信保静
等軍節度盧州宿州管内觀察處置河堤等使加食邑
一千户仍賜崇仁保運翊戴功臣勲食實封如故主者
施行

　　除皇伯從式制

　　門下朕舉周公嚴配之文致䖍於考廟循虞帝惇序之
典均睦乎宗藩矧肆祀之克成繄相儀之有恪式推恩

渙用報賢勞皇伯具官從式體備冲和氣函莊重少逺
綺紈之習長從徳義之游飭已在勤奉朝儀而肅恪持
心近厚納閨範於雍和爰因布慶之辰用錫表功之號
陪之多邑衍以真封載渥斯章不顯惟命於戱神降之
福既均逮於羣倫親主於恩兹首加於近屬尚圗厥徳
以屏予家可特依前檢校右散騎常侍使持節房州諸
軍事房州刺史兼御史大夫安定郡王充保康軍節度
房州管内觀察處置等使加食邑七百户食實封三百

户仍賜推誠保順功臣散官勲封如故主者施行

　　除康公再相制

　　門下王者臨四海之廣總萬機之煩仍欲措世於治安
其在求賢而輔助我圗元弼兹得藎臣錫以茂恩告於
列位具官韓某受才宏博涉道深純智畧足以經逺猷
忠嘉足以任大事而自與謀帷幄正位鈞衡抗論在前
義無曲學宣力於外勞不辭難質於輿言眷乃舊徳冠
宰司之重實頼於謨明總史觀之華更資於良直賦之

多邑衍以真封併示褒章允為異數於呼百姓尚困惟
在厚厥生逺人未賓當使擾吾化勉輔丕丕之業以成
晏晏之風(云云)主者施行

　　除蔚昭敏特授節度使加食邑制

　　門下朕昨以仲春戒序初吉在辰躬御端闈式覃沛澤
采章焜燿克展於盛儀貺施紛綸誕昭於鴻慶眷吾良
帥實典衛兵謹申令以有方奉乗輿而匪懈宜頒寵渥
式告明廷忠果雄勇保順功臣殿前都指揮使静難軍

節度邠州管内觀察處置等使金紫光禄大夫檢校太
保使持節邠州諸軍事邠州刺史兼御史大夫上柱國
善陽郡開國公食邑四千四百户食實封六百户蔚昭
敏沉雄邁倫忠厚成性鬱有公侯之表咸推將帥之才
而自出遇亨期驟登勇爵鎮臨邉部藴全師保勝之謀
拱衛宸居著警夜巡晝之績洎領蕃宣之重載揚旗鼓
之威式是中權協於衆望是用薦舉疇庸之典俾申進
律之文増食采之真封加褒功之美號便蕃斯在眷注

彌隆於呼賞以勸能既循於成憲忠而奉上宜竭於乃
心服我訓詞勉圗令問可

　　除王守斌特授節度使加食邑制

　　門下國家設禁衛之兵所以崇乎武備命良能之帥所
以式是戎昭眷兹勲舊之臣克勵靖恭之節洪惟聖考
夙簡清衷屬當憑几之辰實參交戦之地共推眇質獲
奉慶基言念乃勞豈忘懋賞擇兹剛日聿降命書忠果
雄勇宣力翊戴功臣侍衛親軍馬軍副都指揮使河西

軍節度凉州管内觀察處置等使金紫光禄大夫檢校
司徒持節凉州諸軍事凉州刺史兼御史大夫上柱國
太原郡開國公食邑四千一百户食實封七百户王守
斌嶽瀆儲靈星辰稟粹矜嚴成質果敢馳稱早探黄石
之書洞究穰苴之法而自升名勇爵列職和門出䕶帥
垣樹風聲而服逺入司禁旅謹申令以惟勤戴君之節
彌彰馭衆之才斯見蔚為邦翰茂著時名顧徳政之云
初諒推恩而惟允是用授其將鉞俾列於侯藩正彼使

名用嚴扵師律仍兼榮於帝保且加賦於井田復益真
封併隆異數於呼處萬夫之長董七萃之徒倚任非輕
寵光亦至勉圗報效服我訓詞可

　　賜熊進進馬勅書

　　勅熊進卿早推拳勇久服忠勞進提衛從之師外領團
結之鎮効其名駿登我禁閑載念恪勤不忘嘉歎

　　皇伯宗旦示諭本鎮勅書

　　勅崇信軍知軍將吏僧道百姓等朕以宗旦皇籍近親

英藩宿望擇於右地寵以髙牙言念彼都之人夙陶乃
聖之化遐承誕告亦允胥歎

　　賜南平王李曰尊加恩告勅書

　　勅南平王曰尊朕以季秋上辛躬祀於明廷禮行樂成
神貺具格乃大沛澤暨於朔南惟爾世撫厥封屏翰區
夏勤勞之篤朕所不忘往膺茂恩母易素守

　　賜五臺山十寺院僧正順行已下奬諭勅書

　　獻歳發祥誕辰展慶繼陳勝利来祝夀祺載加輸向之

誠特示頒霑之寵

　　賜敦睦并祔𦵏皇親等茶藥并傳宣撫問勅書

　　逺期兹戒終事有嚴屬泮渙之方隆顧哀摧之良苦特
推頒賚其慎保綏

　　賜䕶葬使并監䕶使臣等茶藥并傳宣撫問詔
敕

　　卿肅将朝命出䕶宗䘮(闕)　　　　　　　　安之惠
往欽予賜毋替厥勤


　　建隆觀翊教院開啟皇帝本命道場青詞

　　天冐羣品不言而曲成神通至諴無體而善應適當元
命再欵真詞舉儀範於靈科備芳馨於嘉薦庶歆誠契
永錫夀臧

　　景靈宫天興殿開啟雅飾聖祖并真宗皇帝神
御及侍從仙衆了畢告謝道塲青詞

　　伏以夙崇靖館欽奉真逰仰肖像之有嚴飭繪工而加
飾逮於畢事輒此薦誠敢冀靈明俯垂鑒亮


　　内福寜殿開啟天慶節道場青詞

　　伏以皇穹眷祐寳命来符紹列聖之欽崇企髙真之降
格輒儀祕籙按法靈場冀神鑒之孔昭俾帝圗之永固

　　内中福寜殿罷散天慶節道場青詞

　　伏以妙道難思蓋髙而善應精誠有格雖逺而終孚惟
科範之克成顧齋䖍之亦至仰希鑒祐垂庇基圗

　　廣聖宫開啟真宗皇帝忌辰道塲密詞本

　　伏以流景不居諱辰薦極悵白雲之巳逺感春露之載

濡恭展孝思具嚴科式上駐九清之駕廣披衆妙之文
兾達監觀仰資升濟

　　五臺山開啟祈雨道場黙詞本

　　伏以物當長養頼雨以成苟為弗時民則奚望覺皇仁
惻均覆萬生忍視其艱不以慈濟

　　永昭陵永厚陵十月一日奏吿仁宗英宗皇帝
旦表本

　　伏以四時平運適當歛用之初萬物阜成可備登嘗之

盛恭惟尊諡皇帝崇仁邁古遺徳在民超然沛邑之㳺凛
若軒臺之畏永言瞻慕交極悲摧

　　内中景靈宫并永厚陵奏告英宗皇帝忌辰表本

　　伏以流景不居真㳺寖逺薦臨諱日徒仰英風恭惟諡
號皇帝

　　内中奏告立春表本

　　伏以木徳肇興土膏潜震物荷施生之賜民勤布治之
觀屬嗣守於邦基顧無禆於天事徒遵舊典仰達精衷


　　永昭陵永厚陵正月一日旦表本

　　伏以斗建於寅在時為首帝乗乎震厥徳尚仁恭惟尊
諡皇帝履道協中垂謨裕後舉三朝之㑹固仰止之無
從望九清之㳺豈度思之可及永言感暮徒極悲摧

　　真宗皇帝忌辰密表

　　伏以開聖並㳺不返真登之樂遺黎永慕空悲奉諱之
辰備冲式於靈塲啟秘文於寳笈上祈神鑒俯慰孝思

　　内中奏告為春分表本


　　伏以天時回復春序平分惟仰奉於一元當裁成於萬
化顧兹凉薄豈所克堪式達䖍誠尚䝉純佑

　　永昭陵永厚陵奏告仁宗英宗皇帝五月一日
旦表

　　伏以薰風從律適戒於盛陽濡露感心空嗟於急景伏
惟尊諡皇帝豐功及物遺澤在民仰流慶於後昆獲承
休於大業永惟謨訓第極悲摧

　　天貺節内中謝香露表本


　　伏以景貺下臨實開令節精誠仰薦敢率舊儀竊希乃
眷之仁黙下惟新之祉基圗永固民物咸康

　　永昭陵永厚陵六月一日表本

　　伏以斗杓改建肇臨未位之初天序平分兹得土行之
正伏惟尊諡皇帝仁功丕育恩澤滂流民懐堯壤之歡
世積軒臺之畏顧惟𦕈質嗣守成基仰飇御之莫追悵
露濡而増感

　　西太一開啟祈雨道場黙表本


　　伏以陽氣益驕雨澤且盡精禱備至嘉應未孚怛焉憫
傷不捨寢寐嗷嗷民庶將餒是虞神其降休以塞歳望

　　西太一宫開啟謝雨道場黙表本

　　伏以時晹有亢秋稼弗滋引領真廷將誠密牘上神乃
眷嘉雨既濡恭按靈科用伸報禮更祈博施普格順成

　　十月一日永昭陵下宫開啟次薦仁宗皇帝道
場齋文

　　寒律肇新真㳺滋逺履寒霜而結慕望佳氣以馳誠爰

舉秘誠式修勝㑹庶期福佑仰薦威神

　　後苑瑶津亭開啟粉壇祈雨道場齋文

　　伏以夏春之交百物茂長雨𤾉咸失嵗望以愆欽惟覺
慈等視羣品尚兾流澤徧此十方

　　顯聖寺感慈塔為立御篆碑了畢道場齋文

　　伏以莊嚴寳刹親篆翠珉惟勝事之必成肆法筵之盛
啟所期福祉均逮生靈

　　後苑瑤津亭開啟粉壇祈雨道場齋文


　　伏以長養之辰旱暵為沴嘅然夕陽念此秋成惟大智
之博臨閔羣生而下濟精誠以兾善應是期

　　五臺山開啟祈雨道埸文

　　伏以炎暵熾然請禱至矣嘉應未效憂心靡寧逖思上
方實顯勝地就陳法供仰達䖍誠庶時澤之普濟俾歳
功之卒獲

　　故贈保寧軍節度觀察留後東陽郡公克聰巳
下安𦵏前一日夜共祭


　　並秀宗藩奄鍾㝠數爰詢龜符即窆祭封品物是陳哀
懷兹切

　　内中御侍已下賀太皇太后年節詞語

　　伏以明廷頒厯肇開嗣歳之年青輅展祠夙𨗳㣲陽之
氣恭惟太皇太后得全坤道作合天家惟柔順之風助
成於邦化享寵鴻之祐宜對於神休妾等叨備禁聮幸
依慈蔭前申慶祝倍極歡呼

　　内中御侍巳下賀皇帝年節詞語


　　伏以周室勤民肇觀於治法漢廷講禮交舉於㑹儀恭
惟皇帝陛下道繼一元仁函萬彚克大日躋之聖聿新
辰告之猷茂介時祥永綏天禄妾等幸陳下列獲望末
光蹈抃之深悰懇無喻

　　内中御侍已下賀皇太后年節詞語

　　伏以斗直寅方帝乗震位厯謹履端之序政施扶弱之
功恭惟皇太后仁隠敦風徽柔秉徳膺四海之養克正
於母儀履三朝之期茂迎於天祉妾等備員禁掖託庇

慈闈仰慶休嘉倍増抃躍

　　賜宰臣富弼已下賀夀星出見批荅

　　省表具之夀昌之兆見於經躔匪徳之隆何以膺此卿
等協宣乾化樂致時祥推叙福釐請書諸史勉循故事
深愧忠誠所賀知仍依奏宣付史館

　　錫樞密使文彦博等賀夀星出見批荅

　　省表具之仰止文象出告夀祺考於太史之占實為王
者之瑞卿等情深體國善必推君樂然抗章期以傳信

愛戴之厚嘉歎不忘所賀知(云云)

　　賜右諫議大夫參知政事趙抃乞退不允批荅

　　省表具之卿稟方雅之姿蹈直清之節間以徳選外貳
宰司敷造膝之言居多忠益濟從欲之治方賴謨明遽
閱奏封請還㡬務雖辭隆乃卿之素志而重外豈朕之所
宜尚期少安庸究逺業所乞宜不允

　　賜皇伯新除崇信軍節度使宗旦辭免恩命不
允批荅


　　省表具之朕惟爵賞之行本以旌徳苟當其任雖親匪
私秉哲含和久而益劭信厚之教治於宗藩推叙厥勞
錫爾旌鉞當體公義毋至重辭所辭宜不允

　　賜參知政事趙抃乞退第二表不允批荅

　　省表具之朕承列聖之緒以撫方夏夙夜業業期底嘉
靖實賴二三執政之臣協相以濟而卿乃輕可致之位
不以予助更欲逺引以圗藩翰之末効朕之所未諭也
其勿復以言所乞宜不允


　　賜右諫議大夫參知政事趙抃乞退第三表不
允仍㫁来章批荅

　　省表具之朕以卿清静寡欲有古人之風用酬厥徳以
置近列將以厲末俗而矯頺風今興治之始事未就緒
而遽欲辭位以往股肱惰哉朕何賴焉君其勉思所職
以輔不逮區區持必請非所望於達者也所乞宜不允
仍㫁來章

　　賜參知政事右諌議太夫馮京乞退第二表不

允批荅

　　省表具之朕所以託重而任力者一二執政之臣也進
退之際非易惟艱卿以端厚開敏升貳機軸嘉猷亮采
多所隆益乃欲辭位以去豈朕所以託任之意哉

　　賜河陽三城節度使守司空檢校太師兼侍中
曽公亮乞致仕不允批荅

　　古之人雖云七十而致仕至於勲徳著艾期所倚用蓋
有不得謝者矣卿沉雄之度明審之略宣力左右厥庸

茂焉朕方賴卿老謀咨以賦事而遽欲引年而去豈朕
所以待勲徳之意哉

　　賜河陽三城節度使守司空檢校太師兼侍中
曽公亮乞致仕第二表不允批荅

　　朕愍以煩務勤我耆徳故命解劇藩之政委真廷之領
燕息里第足以造適而養安雖還政之逸不是過也何
嫌而欲上將相印綬遂以去位勉即官次用副眷懐

　　閣門賜新除崇信軍節度宗旦告勅口宣


　　有勅卿奮其休徳表我近親載嘉磐石之安爰寵髙牙
之建已從誕告宜即欽承

　　賜新除皇伯崇信軍節度使宗旦第一表辭恩
命不允批荅口宣

　　秉徳純深奉藩忠謹舉茂恩而申錫顧清議以胥諧冝
略冲辭亟祇表著

　　賜新除皇伯崇信軍節度使宗旦辭恩命不允
㫁来章批荅口宣


　　内朝之望宗姓所瞻爰陞制閫之權實允在廷之議尚
祇深詔毋事終辭

　　就驛賜大遼賀正旦人使銀鈔鑼唾盂子錦被
褥口宣

　　有勅卿等逺冐時寒来修歳聘言念勤恭之意不忘嘉
歎之懐特示頒霑往安居息

　　正旦日御殿賜勞將士

　　有勅肇開歳序夙講㑹儀眷拱衛之服勞䝉沍寒而在

位永言忠恪良用歡嘉

　　撫問守司徒兼侍中判北京韓琦兼賜湯藥

　　有勅卿位隆上衮政洽北疆惟肇屆於暄辰宜益綏於
冲履式推頒勞當體眷懐

　　十二日就驛賜大遼賀同天節使人内中酒果
口宣

　　有勅卿等奉觴展慶亦既成儀適館勞勤所宜加恵徃
欽珍賜當體眷懷


　　賜河陽三城節度使守司空兼侍中曽公亮赴
闕茶藥口宣

　　有勅卿握節於蕃奉珪来覲方竭儀形之悴尚綏氣體
之和往致常頒毋忘自輔

　　賜河陽三城節度使守司空兼侍中曽公亮赴
闕生料口宣

　　有勅卿解符西土税駕中都載惟道里之遙宜有餼牢
之勞往祇頒式當體眷懐


　　賜修黄御漳河官員兵士等夏藥兼傳宣撫問
口宣

　　有勅河之為敗衆力攸殫方屬暵炎倍深軫惻往祗朕
賜毋替乃勤

　　閣門賜新除守太傅依前河陽三城節度使兼
侍中魯國公致仕曽公亮告勅口宣

　　有勅卿績著仰成行敦知止方引年而謝事宜躐等以
申恩祗服寵嘉往安居息









　　南陽集巻十五

