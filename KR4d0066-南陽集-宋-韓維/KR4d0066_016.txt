







　　欽定四庫全書

　　南陽集巻十六

　　宋　韓維　撰

　　外制

　　内藏庫使慶州界蕃官都巡檢使趙明父故持
禁柔逺寨界蕃部巡檢嵬可贈右千牛衛將軍

　　勅夫生有陟典没有贈法於賞勞而勸善一也具官某
父某早以忠順效其才武有子而令能世其勤願加追

賁之恩不忘善述之孝環衛之領勇爵為髙用旌爾魂
其告於第

　　職方員外郎通判饒州王奭可屯田即中差遣
如故

　　勅朝廷考課之法由在職無過以上皆被遷擢所以勉
人才而進吏治也以爾具官某向以郎選出貳州劇克
有善狀應於陟典乃正厥位以旌爾伐其思褒進之意
益勤亷辨之守可


　　左司郎中充天章閣待制兼侍讀李受可左諫
議大夫依前待制兼侍讀餘如故

　　勅夫入直延閣以備顧問出侍露門以參進讀皆所以
敷道古訓啟迪朕志其於事效固不待考而後著也具
官某服道淳固秉心易直被先帝之慎選首充調䕶逮
冲人之纂服彌見忠益疇其履閱之茂立於諫諍之列
嘉謀至言朕所望於耆徳也君其勉之可

　　東頭供奉官雷周詢可内殿崇班


　　勅某才武起家勤勞從事能取善最應於陟科俾通殿
墄之班且視朝紳之秩勉圗效實以荅恩靈可

　　前大理寺丞陳元凱將作監主簿范世丈光禄
寺丞張徳淵太常寺太祝林鼎可並舊官服闋

　　勅某等三年之喪既除而從政古今之達禮也爾等向
以親恤銜哀去位亦既終制當復諸朝勉思移孝之言
益圗竭節之報可

　　澶州明公等歸出給空名助敎官告一千道


　　勅某河防之用縣官所急苟能佐之弗褒可乎往服茂
恩毋忘善守可

　　文思副使李信可左藏庫副使

　　勅某并代天下勁兵處也爾以才選佐其軍事訓練綏
輯不失其方有司第勞宜在襃陟稍遷使領之重毋忘
職效之勉可

　　皇姪右監門衛大將軍仲郃可依前右監門衛
大將軍黄州刺史特封齊安公


　　勅朕按屬籍以觀祖宗之世而陳王之後獨㣲且其位
不章顯朕甚憐之以爾具官某孝友惇謹善守法度爰
命襃録以鴻厥慶刺史重任也郡公髙爵也遙領紹建
兹謂顯休噫唯務學可以正已惟率禮可以保位汝其
懋哉可

　　給事中權御史中丞賈黯可依前官充翰林侍
讀學士知陳州

　　勅朝之近臣朕所優禮入則備臺閣之領出則膺翰垣

之任委屬之重厥惟均哉具官某氣質方厚學術雅正
操尚不移於流俗論議有益於當世朕方付以憲司之
綱紀史氏之筆削而引疾来上請藩自便言念誠至可
無俞允俾兼進讀之職往分卧治之寄善輔爾體以及
吾民可

　　前權知建州節度判官林觀開封府開封縣主
簿蘇惟簡可並大理寺丞

　　勅某朝廷用舉知之法以觀人才而薦者數軰以爾亷

慎能力有聞於朝予惟汝嘉命進於理官之屬勉卒素
尚以對休寵可

　　殿中丞魏寵可國子博士大理寺丞陳太初可
太子中書

　　勅某等三年之考非有顯勞而後陟也爾等並以幹力
列於事守滿歳㑹課於法當遷益勤所為以圗其稱可

　　職方員外郎劉忱可屯田郎中

　　勅(闕)　　　　鹽賴其入以佐常度也汝典領其事皆

有著效賞之不圗能者何勸進官一等遂正郎位其思
寵渥之茂益厲忠嘉之守可

　　比部員外郎張鑑可駕部員外郎虞部員外郎
黄延年可比部員外郎祕書丞閻祺可太常博
士殿中丞鄭一倩可國子博士

　　勅某等郎官博士之秩皆髙選也爾等夙有風力久從
仕綴或丞筦州務以佐其長或専蒞邑政以寜吾俗並
膺襃陟之序毋忘亷辨之守可


　　龍圗閣直學士户部員外郎知永興軍王陶奏
醫人沈士彦龍圗閣直學士吏部郎中權知開
封府沈遘奏醫人張宗道可並試國子四門助
教不在選限

　　勅某能以方技效其能力皆由乃帥之薦列於成均之
屬益講善術毋忝休命可

　　太常寺太樂局七絃琴色色長蘇崇道太常寺
太樂局簫色色長鄭玉可太常寺太樂局副樂正


　　勅某樂之有正所以審音展器以祗厥事也其思所職
或毋隳度可

　　兵部郎中充集賢校理章岷可太常少卿依前
充集賢校理

　　勅奉常之職掌凡禮樂之事貳卿而治者皆顯官也非
清望美實不在是選具官某直諒疏達和而有守以學
術之茂陞在臺閣以政事之敏列於藩服疇其巳試之
效宜在當陟之典往服休寵詎煩多訓可


　　職方郎中石洵直可太常少卿

　　勅奉常之職掌凡禮樂之事貳卿而治者皆顯官也非
清望美實不在是選具官某以辭藻踐科等以才敏更
事向守由郎選之美用任州符之重而善布條教撫寜民
俗疇其已試之效宜在可襃之典往服嘉寵毋忘厲益可

　　比部郎中陳益可駕部郎中

　　勅某郎官古之重任也今雖職事去之而其任序之美
猶為髙選爾以才效典城臨民而條教不煩事以修舉

進官一等庸示有勸其思所勉以底於治可

　　内殿崇班李宗哲可内承制

　　勅集夫列侍殿墀承傳制㫖非肅恪信謹者弗能任也
爾以績效進服厥官其思勤身有以稱職可

　　職方員外郎蔡凖連庠可並屯田郎中

　　勅某等三年之課不待顯勞而後陟所以勉人才而進
吏治也爾等有文以列於科選有政以服在官守其效
於事厥考惟最命正郎位以旌爾伐勉思襃進之意益

勤亷辨之守可

　　太常博士劉炳鄭先索儒臣可並屯田員外郎

　　勅某等㢘慎敏給達於從政任職賦事咸以最聞郎官
之貳第進一等其務祇飭有以為稱可

　　羣牧判官屯田員外郎直集賢院王廣淵可度
支員外郎依前直集賢院充羣牧判官

　　勅具官某夫郎官有副所以貳職賛事也今雖任不如
古而位序之美猶為髙選以爾敏於文故陞在清貫裕

於才故屬之煩使而能慎用刑典參講牧政克有善效
應於陟法其思襃進之重毋忘勵翼之美可

　　太子洗馬致仕楊揆可殿中丞致仕仍如騎都尉

　　勅某二赦之恩覃及方外况嘗仕而老者可遺之哉官
勲並進足慰家巷其懋承之可

　　前杭州於潜縣令鄭汝平恩州清河縣令黄萃
可並著作佐郎

　　勅某等縣令朕所賴以宣化阜民者也勤身從事而無

襃陟之典則為吏者亡以勸爾等亷潔祗慎在職有聞
兹用薦者之言並進位序其堅而守有以自效可

　　内殿承制李元賓可供備庫副使

　　勅某夫諸使之貳雖各有分職而御命賦事則惟所屬
非通敏彊濟豈易當之哉爾忠謹自守勤篤不懈能致
其力以克有勞用推遷序之恩且申襃勸之義勉圗效
實毋愧寵光可

　　堂後官膳部員外郎魏康可如京使


　　勅某丞相府地密事嚴凡仕於中者非謹信敏給弗能
善也爾以選見用而入無留事出無漏言可謂勤慎矣
擢陞使領實徇爾請其思奮厲以答光寵可

　　髙郵軍録事參軍前監黄州岐亭鎮茶酒税藍
舜卿可太子洗馬致仕

　　勅某使之必報之古之道也爾謹身從事以至於老故
於其退命寘朝位所以嘉勤勞而厲亷恥也往服予命
歸安爾止可


　　中書主事孟應言可堂後官

　　勅某等仕於丞相府者類必謹潔無過始被推擇况董
率其下以趨事辨職者乎爾㢘慎祇飭以服厥勞厯年
滋多於次當陟其思所以稱其所任者惟恪毋懈可

　　中書守闕主事董仲尹張學古可並中書主事
中書録事魏黙時士良可並中書守闕主事中
書守闕録事許元賓張永年並中書録事

　　勅某等以刀筆簿書給事宰府厯歳滋久奉職不怠㑹

兹員缺咸以序遷往服光寵益思勤厲可

　　工部郎中知制誥王安石可舊官服闋

　　勅三年之䘮禄之於家而不敢煩以事此朝廷所以待近
臣而申孝子之情也若夫既除而從政則下之所當勉
也具官某學通經術行應法義銜哀服禮内外竭盡可
謂邦之俊良民之表儀者矣朕臨政願治久矣想聞生
之竒論以佐不逮其悉朕意亟復於位可

　　大理寺丞髙安可右賛善大夫


　　勅某郊社國之重祀局之有令所以嚴神事而致蠲潔
也爾以大臣子能以修飭選以在位不懈其官進承襃
嘉益思厲勉可

　　前國子博士曹振可舊官服闋

　　勅某三年之喪既除而從政古今之通制也爾勤以奉
職謹於為禮銜恤終事當復諸朝勉思移孝之言益圗
竭節之報可

　　職方郎中晁仲綽可太常少卿


　　勅奉常之職典凡禮樂之事貳卿而治者皆顯官也非
清望美實不在是選具官某世族之後文雅自進静篤
而能力於事和樂而不流其心比録當官之勞用推進
秩之典賞以示勸朕所不私忠之為益爾其自勉可

　　比部員外郎王宗慶可駕部員外郎太子中舍
趙久可殿中丞

　　敕某㢘以飭躬敏於從政在職稱辦㑹課當遷爰推増
秩之恩以厲首公之節益圗效實毋愧寵光可


　　永興軍進士巴奕可試國子四門助教

　　勅某爾講學敦行大臣之所特表予惟汝嘉命進於成
均之秩其帥乃職以經術訓導於鄉里兹朕之敎亦其
助可

　　邵州溪洞融嶺鎮楊昌盟可銀酒監充武溪洞
融嶺鎮勾當

　　勅某以爾保塞自守奕世有勞錫命於朝臨長所部帥
乃父事毋懈惟勤


　　前行南康軍建昌縣主簿徐宗臣可大理寺丞
致仕

　　勅某國朝之制致為臣而歸者必有潔亷之實不絓吏
議乃俞其請爾行則應法老不待年進丞理官足慰知
止之尚往其欽哉可

　　前内殿承制朱文海可舊官服闋

　　勅某三年之䘮非有金革之事不呼其門所以盡人情
而申子道也爾仕而逢辰喪不違禮命秩賦禄皆汝之

舊惟是忠孝之節愈其勉矣可

　　澧州慈利縣主簿蔡靖可國子監丞致仕

　　勅某少而服官老而謝事古之道也爾才足以辦職智
足以知止用進丞列以報爾勞往綏夀祺歸敎鄉閈可

　　職方郎中馮沆可太常少卿

　　勅諸寺之卿由少列而上皆顯官也况考正容典協比雅
奏其於事守豈不華且重哉具官某履尚夷粹才猷敏
茂在官而能舉其職有政以見稱於民校其歳成當以

序陟其思付畀之慎毋忘報稱之勉可

　　准本院帖進納空名試監簿

　　勅某河之敗溢賴茭楗以濟應募有輸時乃之力徃服
初命毋忘善守可

　　前守鄜州洛州縣令宋太可試大理評事充天
平軍節度推官知潞州壺闗縣事

　　勅某以敏給之才推擇為令在職稱辦於法當遷列於
賓席之聮付以縣章之寄益圗善治以漸榮階可


　　故右武衛大將軍化州刺史世胘可贈安州觀
察使追封安陸侯

　　勅朕承祖宗之訓序骨肉之親生以官列於朝所以綴
恩也没以爵於地所以申哀也具官某某被服忠厚造
次儒雅在幼而有立志居佚而無流心稟生不庸聞訃
増悼兹予贈爾以亷車之華侯印之重尚冀襃渥足慰
營魂可

　　東頭供奉官楊從先可内殿崇班


　　勅某爾治邑保塞以不擾聞賞勞之科則惟其舊往服
殿墀之列且視朝紳之榮當體茂恩益圗來效可

　　給事中充天章閣侍制彭思永可依前權御史
中丞充理檢使

　　勅御史大夫官廢久矣惟中丞實長其府事非操行沈
雅可儀於人論議剛眀不阿乎世者惡能勝其任哉具
官某質厚而有守和樂而不流器能足以任重風迹可
以起頑往持御史之筆見稱簡直薦分使者之節多所

效正夫入拜瑣闥於古為重進長憲府如前之審厯選
於衆無以易汝朕欲紀綱之振修號令之明慎而疾夫
流俗之人襲苟簡以敗官懷阿倚以事上爾其為朕督
察以時繩舉尚俾予治毋愧於前人之休往其懋哉可

　　前瀛州防禦推官充魏王宫大小學敎授公乗
髙可大理寺丞

　　勅某有賓畫以佐於幕府有儒術以擢佐藩邸所任輒
辦於法當遷進參理官之屬尚専幼學之教善率乃職

庸對朕恩可

　　文思副使内侍押班王昭明可右騏驥副使

　　勅某夫入侍軒墀帥屬以祗事出守疆場提兵以禦侮
非吾信謹之臣不以任也爾夙尚忠固兼資才武在職
不懈有勞當遷稍陞使領之華尚仍邉守之舊益茂乃
績毋忝朕恩可

　　樞密使淮南節度使兼侍中文彦博曽祖崇逺
贈太師中書令兼尚書令邠國公特追封韓國

公餘如故

　　勅(闕)　　　輔臣始拜率禰而上至於曽廟咸有(闕)

　　褒典縁情昭孝禮莫為重具官某迪(闕)　　　真

　　履潔髙位盛禄不在其身陰功隠施(闕)　　厥後肆乃
孫以碩德宿望登冠樞近兹率(闕)進爾以大國之封九
原而知尚其歆服可

　　文彦博曽祖母追封越國太夫人宋氏可特追
封韓國太夫人


　　勅徳厚者流光徳薄者流卑古之義也今吾股肱之臣
宣服寵以克有廟而祖妣之贈不厚何以昭國典慰孝
思乎具官某曽祖母某氏蹈履柔則章明内治動必中
禮璆然環佩之節居不忘戒鑒兹圗史之訓韓之為樂
詩人所詠相攸啟宇尚或歆之可

　　文彦博祖銳贈太師中書令兼尚書令齊國公
可特追封呉國公餘如故

　　勅朕惟賢賢之道在任人故有延登之拜親親之義貴

尊祖故有追賁之封非吾異恩孰備兹禮具官某祖某
躬蹈吉徳時稱茂士非仁義之術不以宅心非清白之
訓不以貽後予之元老爾之令孫方冠握機之司宜厚
泝源之澤俾以舊秩啟兹大封是惟顯休足慰冥寞
可

　　文彦博祖母追封秦國太夫人王氏可特追封
呉國太夫人

　　勅朕眷遇之禮隆於近臣賁飾之恩逮其皇祖乃惟齊

體之重實均有後之慶茂典或闕營魂何慰具官某祖
母某氏生禀柔懿動循法度深明治内之則休有宜家
之問魚軒之寵顧平生之莫及駟車之慶至奕世而後
顯進啟大國足慰幽泉可

　　文彦博祖母追封魯國太夫人郭氏可特追封
陳國太夫人

　　勅朕縁邇臣之義厚大母之親生也有以榮之没也有
以恤之所以昭寵典而申孝思也具官某祖母某氏

明哲静嫕自閑以禮潔蘩爼而申薦有嚴宗事佐蘭陔
之就養克成婦道善慶之報久而益大陳古之建國也
兹茂予渥以顯爾魂可

　　文彦博父泊贈太師中書令兼尚書令魏國公
可特追封周國公餘如故

　　勅生有爵命之數没有贈飾之典其義一也今夫人臣
砥節厲行而恩不及其身飭躬揚名而澤不逮其親則
在位者何勸焉具官某父某忠肅端厚矢公不懈厯踐

衆職咸有顯勞逺業未究以致殄瘁先人之慶至子而
發其於追賁之典可謂厚矣雖秩位已至而國號未稱
其以周之故地啟公之封以昭積徳善敎之報焉可

　　文彦博嫡母追封魏國太夫人耿氏可特追封
周國太夫人

　　勅夫鼎茵在列不逮養之為難霜露履節未思哀而已
感情之常也况我哲艾之老夙厚誠孝之性不有茂典
何以慰其心乎具官某嫡母某氏挺柔婉之質秉幽閑

之操動得家節言成婦則克配君子穆如琴瑟之和篤
生令人蔚為廊廟之器兹舉徽數用錫美封尚歆乃恩
永配在位可

　　文彦博亡母呉國太夫人申氏可特追封秦國
太夫人

　　勅朕欽命元老屬圗㡬務言念禰宫之配新捐子舍之
養漏泉之澤方自兹始凱風之思宜有以慰具官某亡
母某氏恵問蘭馥柔情玉潔蹈女則而姆教不煩率婦

道而家聲自正列鼎之奉歡方等於榮禄共牢而致祭
俄欽於象服兹舉成國之法以重小君之號往告於第
尚顯厥靈可














　　南陽集巻十六

