







　　欽定四庫全書

　　南陽集卷八

　　宋　韓維　撰

　　律詩

　　廢烽臺

　　耆老不可問髙臺荆棘間一時戎馬散千古暮鵶還事
往孤鴻斷人來落照閒興亡無限恨惨淡對河闗

　　和聖俞天津橋聞歌


　　飛雪朝來霽朱樓月下過絶雲看麗構裂玉墮清歌醉
燭輕摇箔游鞍不動珂囘頭少年樂惨淡一悲哦

　　宿西京府署晚遊東池(時晏獻留)

　　牢落悲春事蕭條作晚遊清光溢平沼凉思近髙樓碧
樹森將合朱欄渺若浮公來慰羈寓華月許移舟

　　遊龍門歸(馬上作)

　　洛浦殘芳盡來尋關塞春青林横石閣翠壁涌金人澗
草薰衣晩松風落面新愁驅向城騎還踏九衢塵


　　宿紹隆院

　　東來鳴棹落河干喜見孤幡佛樹端不謂塵埃走符檄
尚逢池榭拂衣冠清風明月還相見濁酒枯棊亦自懽
寄語京城騎馬客優㳺到底是閒官

　　紹隆池上對月

　　野月來何處東池柳影深㣲生水風力稍散暝雲陰冷
極螢沈草明多鵲動林欲知清絶興不寐有孤吟

　　野步


　　目倦風塵觀身疲鞍馬行春沙迎步潤山雪照懷清氷
水初消色林鵶欲乳聲物華多感觸一動故園情

　　武牢道中

　　春寒驅傳馬西度虎牢闗草樹髙低雪烟雲左右山英
豪攻戰地風物笑談間俯仰㸔今古翛然百慮間

　　過邵先生居

　　竹塢斜開逕茅簷半卷書幽閒入髙卧淡薄見平居亂
水隨釃引殘花不掃除因君動高興囘首想吾廬


　　浴普靜同江二李叔中道賦

　　夜來飛雨濯殘芳緑遍童童佛樹行把酒可勞悲暮節
振衣還自喜微凉清簾不下輕颺鷰别院時來暗靄香
自是嵩陽欲歸客為公聊盡次公狂

　　冬夜

　　繁陰掃無迹庭雪尚餘光屋背生寒月林梢綃暗霜昏
曈頻廢卷悲淚易霑裳却想故園夜張燈宿草堂

　　同鄰幾原甫謁挺之


　　河面參差結凍凘清風不展畫船旗偶驅羸馬知何適
獨過長橋問所思可喜身閒親濁酒未忘心競是枯棋
憑君莫唱陽關曲自覺年來不能悲(挺之善歌此曲)

　　寳奎殿前花樹子去年與宋中道同賦今復答
宋詩

　　長條飛動不依欄淡粉濃朱巧作團無語不辭終日立
有情曽是隔年㸔春羅試舞衣新換古錦藏詩墨未乾
我為愁多悲節物欲酬佳句淚霑翰


　　送河秘校鬲主簿良原

　　平時太學客文藻士林傳憔悴尚一邑聲名空十年風
烟長夏始闗塞濁涇前莫作歸來嘆將軍好薦賢(涇𨽻渭之
帥府)

　　奉同中道鏁宿南宫思寳奎殿前花樹子

　　曽見芳春二月時弱枝繁萼動輝輝難忘絶艷驚心麗
重惜良遊與意違好事幾人能載酒感時今日為霑衣
南宫老樹無妍思坐想東風絳雪飛


　　依韻和貢父見寄

　　早接英豪論常多伯仲賢風塵一會合歲月幾徂遷稟
性成樗散干時類鑿圓論心誰合者握手子歡然經訓
開前古談辭屈老先春遊同爛漫醉樂屢囘旋樂事嗟
難久離襟悵獨偏驅車清汝曲佐幕紫嵩前官興惟高
詠人生得晏眠丹鈆塗舊史杖屨接幽禪嘆息春期失
(嘗有此約)淹留夕夢牽非因傳麗唱何以慰勞悁

　　和原甫對月招江梅不至


　　塵事無時已歸休慮暫空超颻廣庭歩蕭散葛衣風黙
與清樽對心期靜者同獨憐新月色百過達幽叢

　　和原甫立春日拜賜歸不赴鄰幾會

　　上閣羣公拜賜歸九衢春色遍熙熙後房絲竹爭相命
窮巷簞瓢亦我期濁酒滿樽聊混俗嘉蔬登俎在隨時
劉郎固自多幽思門掩東風獨賦詩

　　和鄰幾前歲同濟川原甫賞閣後杏花今兹對
之有懷二君


　　春風幾日到蓬萊仙伯初驚杏蘂開遶樹獨聽清夜漏
懷人空對昔年盃坐憐珍賞同心隔愁見新芳入眼來
欲折繁枝有所贈九重丹禁照瑶魁

　　雪中同鄰幾出游

　　絮糅瓊霏浩滿空平明騎馬入春風九重城闕寒光外
百萬人家喜氣中不學閉門徒自潔且欣㩦酒與君同
柳梢花甲從今始便好尋芳下苑東

　　晩過鄰幾官舍三首


　　炎日來休騎紅塵喜放船波平凉洗馬樹净晩吟蟬風
至披襟後雲消倚拖前潭心見華月歸意一留連

　　車馬東橋絶凉風滿夕軒水聲通沁苑樹色入夷門每
接淵明詠常懷仲理言滄洲如可約盃酒會重論(水北入柴
氏主第故云苑)

　　蕭洒君官舍從來可數來養蓮䟽濁水薙草出荒臺芡
散初成籍蒲長欲暎盃吾知蔣生逕不為俗人開

　　連日休務過鄰幾


　　廣文自古無羈束况復三逢著令休縱酒不防官長罵
驅車聊過故人逰閒中日月隨方罫逺外風雲入小舟
准擬牆根菊花好共乗清露賞高秋

　　和歐陽内翰内直對月見寄

　　新銜佳命上金鑾遞直連初寢未安霜氣稍依羅幕重
月華先近玉堂寒詔函裁罷騫靈鳯詩句書成舞瑞鸞
學省地閒清賞隔懷賢空向斗杓㸔(是夜亦當直宿太學)

　　和永叔内直晨出馬上口占


　　天門朝日照崔嵬車騎雍容下禁臺清景每將詩思遣
髙情不為寵名囘山林豈要須長往軒冕當知是儻來
欲與明公論出處會乗飛雪旁金罍

　　和永叔思滁州幽谷

　　滁陽山水翳荒榛公為開治物物新自作嘉名遍華牓
連題秀句入青岷泉聲尚記巖寒夜花思偏憐谷暖春
絶境坐馳髙興動安能碌碌久風塵

　　和子華兄同永叔飲三班官舍兼約明日飲永

叔家

　　視草名臣潤色才玉墀晨退共徘徊朝廷無事文書省
臺閣相歡笑語開少厭賡酬停落筆旋尋歌舞約䘖盃
廣文主簿官閒冷不是詩情豈合來

　　寄題周著作江山縣溪亭

　　結亭遐僻古江山勝絶終為好事傳溪泛夜聲來枕上
峯囘午影過樽前禽魚舊識應相樂花木親栽益自憐
我抱滄洲未歸恨羨君生計有林泉


　　和永叔從駕謁景靈宫

　　馳道塵清生紫烟帝臨原廟拜衣冠日華先向金輿動
霜氣猶通玉仗寒後騎綿裘明粲粲侍臣瑶佩響珊珊
一聞佳句歌熙盛不减都人夾路觀

　　和子履再遊李氏園

　　翠竹蒼林顔色老㳺人安得故時同沾衣似對金城柳
握管翻悲楚水楓新鬢旋驚吟後白好花猶記折來紅
須知世事徒勞耳惟有清樽不負公(夢得詩有十年楚水楓林下之句)


　　奉和楊直講除夜偶書

　　楊公白首困青騧坐對流隂頗自嗟半夜星文窮斗次
平明春色徧人家漫將愁思驚天運好㸔新詩待物華
何日一樽相就醉為君先探此園花(諸君有北園探春約)

　　和周仲章出郊

　　萬里青天洗曙霜秋曦滿眼對晴光掃殘遺秉川原静
折過寒花逕隧荒偶入名園逢漆吏逺尋香刹問支郎
浮生寵辱何須道幸有田家濁酒嘗


　　奉答宋中道服除還朝示親友

　　喧然佳句落神都哀此援琴尚有餘未見校文登子政
空傳為賦似相如道存固可輕華冕談進當知得異書
推轂賢豪非我事所期詩酒樂朋裾

　　許昌道中

　　荒郊不可望極目盡傷心日薄不開凍風凄還作陰倦
鵶飛趂馬寒犬吠依林賴有瓢中酒愁來一獨斟

　　謁象之同諸君步之東禪院


　　二年憔悴走京塵匹馬歸來訪四鄰足滑舊諳城下徑
眼明重見里中人青蔬不沒荒畦雪翠栢常留野殿春
風物自如人事改夕陽哀淚落衣巾

　　清漣磯獨坐

　　緑篠清漣得釣磯制名飜與實相違沉鈎不忍潜魚亂
迴棹常侵宿鳥飛林靄散餘知月上水風清極怯秋歸
興來詩就觴來盡不信人間有是非

　　謝微之送鴨脚


　　拔爾蒿萊際微根僅自支勞心勤一溉拭目待三移(世傳
此木三移乃寳)穠李慙同列芳橙合並枝絳囊如有惠莫忘贈
君時

　　北園坐上探題得新杏

　　紅蘤隨風盡團枝泣露光葉深驚乍見實小貴先嘗㸃
綴憐餘萼飄零惜舊香不須悲節物且喜手中觴

　　送洵陽王令之官

　　離馬嘶髙樹郊原夏景深還持長者政往慰逺人心種

黍侔千户張魚盛百金江山永嘉詠時寄草堂吟

　　答寄廣信六弟

　　才見高帆落歸艑又携輕劔逐戎麾步兵厨裏仍多酒
王粲軍中不廢詩絶塞風烟通夕靜近闗榆柳識春遲
花時不得同嬉賞腸斷東風把一巵

　　九日席上賦得茱茰

　　寥落霜園樹茰房獨照秋實兼蘭佩結香近玉巵浮嗔
蘂醒殘醉紉紅感舊逰三英佳句在殊喜繼風流(杜甫朱放

王維號三某茰)

　　九月十日寄曼叔(在象之葆光亭作)

　　幾負高陽約蹉跎此歲華論心㸔翠竹感事對黄花寒
日悽征鴈清霜急暮鴉臨風一樽酒囘首意無涯

　　和之美春日對酒

　　髙軒怒馬一憧憧天子端居寂寞中緑酒細斟消暇日
朱絃緩撥對春風官閒勢利無從入道勝紛華豈易攻
即此便堪遺萬慮可憐夸者自窮通


　　又和寒食感懷

　　絮飛絲墮滿春陰嘆息流光節物深雞鞠自喧㳺俠地
鶯花空思長年心寂寥功業㸔孤劔淡薄情懷寄素琴
我亦新來有華髮並須㩦酒白頭吟

　　答楊之美春日書懷依韻

　　久宦憐官薄端居惜歲芳世情徒枳棘吾&KR0757;自松篁鐡
擿敷經暇檀槽度曲長浮沈歸濁酒感激見新章守道
言何固安時志不忘慙無推挽者祝子壽而康


　　次韻和唐公北使途中見寄二首

　　文史平居樂塵埃少别心都門開柳色樽酒駐車音漢
節光華逺春風藻思深一聞傳麗句清興靄盈襟
殘紅著樹春無幾悵望君家緑玉柸(唐公家有之)美酒應容
歩兵醉後堂先約戴崇開

　　史局坐寢戱呈崇文掌學士

　　閑官身散誕飽食坐欹斜永日槐陰靜清風葆鬢華廢
書良愧馬落帽偶同嘉此適誰知者逢人莫浪誇


　　和景彛聖俞馬上見槐花(次韻)

　　天津南望兩涯間蓊若青雲乍吐山花葉相催何日巳
塵埃不斷幾人閒郎官蕭洒裁詩麗博士龍鍾嘆鬢班
我獨無詩亦無嘆朝驅羸馬暮知還

　　寄温州希用上人

　　炎塵滿天地懷子邈湖江築隱雲峯亂棲禪石樹雙學
禪仍慕孔詩放欲兼龎(禪家龎居士詩百篇皆放違之言)蕭洒髙吾興
清風卧北窓


　　和六弟苦雨

　　雷激霆奔夜復晨天街流潦没車輪清風皎日收無迹
妖蜧頑蛟亦有神洊至巳驚占習坎汨陳深恐敗彛倫
蒼生可念非吾力漏屋頽垣不庇身

　　送思上人南歸

　　塵埃不可久歸卧故山秋榮利非其好風騷得所求(師自
云某來不營號服而多求詩以歸)晨征隨社鷰夜宿近江鷗聞子禪林
勝它年一繫舟


　　送李瑜屯田通判潤州

　　耳熟江南勝事傳聞君官去便翛然江流截楚紅塵斷
山勢吞吳秀色連紫蟹迎霜新受釣黄花吹酒正當前
嗟予不得從斯樂坐㸔秋風發畫船

　　次韻和之美十日菊

　　孤根隨地發繁蕊破霜遲但取凋零晩何憂賞愛移物
情傷老大人事閲興衰會有陶彭澤清樽與重持

　　寄題劉仲更澤州家園


　　聞君有佳尚買勝不論錢逕鑿蒼林蘚亭開翠壁烟徙
花窮洛譜得石記唐年数巻書盈萬言章木以千晨昏
板輿往社臘燕觴傳予亦躭幽事西風一慨然

　　奉和喬年館宿

　　蓬萊仙構斗魁旁遞直初登漢署郎雲向城頭收暝色
月從樓角放寒光行㸔砌菊嗟殘艷坐對書芸襲暗香
景物過清渾不寐素經讎罷得新章(時喬年校醫書)

　　又和館西迎駕


　　宫樹烟開敞禁扉儒冠羅立望天威霜清廣殿鳴鞘肅
日上觚稜翠盖飛玉勒帊鞍龍在御錦衣腰劔士成圍
暫來直舍支頤坐却聽簫韶輦路歸

　　覽楊樂道洛下諸詩

　　昔驅羸馬望嵩雲正值嵩陽躑躅春千古廢興都邑地
百年勞苦宦遊身曽躭勝事留連久忽見新詩嘆息頻
君欲買山能遂否它時願作社中人

　　和仲㢲誚京塵


　　輕如游泛坌如馳朝雨才暗暮即飛常恐旱風増氣勢
却教晴日損光輝衣緇京洛言何騐纓濯滄浪志尚違
此物無情君莫誚九衢聲利走輪騑

　　送石昌言歸蜀

　　省署聊休直皇恩許過家朝廷寵儒雅車騎有光蕐行
色星垣動襃章宰樹加遥知蜀父老夾道競咨嗟

　　寄題蘇子美滄浪亭

　　聞君買宅洞庭傍白水千畦挿稻秧生事已能支伏臘

歲華全得屬文章騫飛靈鳯知何暮蟠蟄蛟龍未可量
莫以江山足清尚便收才業傲虞唐

　　和邵興宗再還館

　　莫嗟華髪尚蓬瀛自古儒生半滯榮學似楊雄老天禄
才如嚴助厭承明一簞聊喜安吾道幾騎當知達此生
聞説東郊可㩦手能來從我並鞍行

　　送劉㢲殿直官蜀

　　車馬蕭條西出門憐君宦薄意能閒並遊多得賢豪士

久困獨無憔悴顔白酒園林休洛社(洛碧之里)黄花風露見
岷山男兒榮滯古來有收取功名晩節間

　　送衛真晏太丞

　　才名宰相子二十取辭科得縣古稱厲登樓朝見渦疲
民勞賦役静理足絃歌八檜仙祠在知君秀句多

　　同江謝王出郊

　　東郊二月天寒盡未成暄永日青絲騎和風緑酒樽逕
抽萱甲細牆倚杏梢繁爛醉誰知者行歌入國門


　　寒食出郊

　　都門氣象雨餘佳壓盡風塵見草芽日薄風和近郊路
朱紅粉白逺林花堤開獨去媻珊女柳下相逢輕&KR2263;車
絲鬢未催樽酒在不須辛苦問年華

　　送晁懷州學士

　　儒館讎書舊侯藩請節行山川猶古氣鐃吹自春聲問
俗憐彫瘵頒條賴簡平從來冦河内誰復繼聲名

　　又


　　退傳清門世有才使君嘉譽藹中臺未甘文墨工彫篆
聊取圭符試剸裁壟上勸耕春晼晚山前聞笛月徘徊
明朝建隼臨長道囘首仙廬拂斗魁

　　觀音精舍期鄰幾未至

　　懶驅羸馬傍朱門來對祗園寂寞春撩亂遶樓唯有燕
蕭條垂箔更無人未囘山簡池頭馬空愧陶公頂上巾
留得清風滿衣袖為君吹盡鬢邊塵

　　覽鄰幾重遊西池兼簡和叔


　　積雨&KR0146;連騎新波灧廣池喜聞重到客更作復游詩逐
水無留絮飄空有斷絲送春吾得地一問故人期(和叔嘗云
西池巳罷送春無地矣)

　　奉同鄰幾對

　　時律迎陽近天雲帯雪低欲飛含氣象忽散失端倪絳
闕明先曙清衢凍不泥休祥占歲序佳氣動烝黎矯若
翔廱鷺紛疑剥楚圭晨昏簷影眩壬丙辨方迷賀瑞彤
墀集凌寒玉仗齊御筵開省户賜醴走宫奚屋角懸珠

網林梢挂素霓山號悲虎兕淵伏怯龜&KR1010;哀響求羣鴈
喧啾得食雞飢鷹無近擊狂兎有新刲感往悲時物懷
幽夢故棲温爐期夜擁傑閣想晨躋騐古聞牛目投閒
讀馬蹄吾交情不薄今日手同㩦酒撥新醅酌詩㸔本
字題優㳺無不可何必剡中溪

　　照鄰從予假韋蘇州集因以詩致之

　　都官郎署老平淡古人如更覔蘇州集長依釋子廬室
中無净几門外自華輿為問蕭疎意如何善福居


　　送髙寺丞宰岐上

　　墨綬垂腰底憐君尚一同人豪固秦俗地古自豳風春
色鳴絃外山光隱几中定應傳善政不日到關東

　　城西二首

　　繡鞅金羈十里塵共傳恩詔樂芳辰千重翠木開珎囿
百尺朱樓壓寶津御柳初長遮雊雉宫花未識駭遊人
自憐窮僻㸔山眼來對天池禁籞春

　　西城馳道直如絃百頃晴波御柳邊韶樂鏗轟羅帳殿

春旗偃蹇近樓船曲江未賜唐家燕靈沼空思鎬邑篇
幾日金輿下閶闔魚龍竒戱出中淵

　　答和叔見寄

　　清霜落堤水知子戒歸舟蹭蹬蛟龍雨飜飛鴻鵠秋文
章真自樂得䘮豈吾憂南國江山好裁詩寄少游

　　和永叔雪

　　浴鳯池邊雪舞風題詩髙楫杜陵翁懷人共惜車音斷
對酒須論盞底空授簡久虛梁苑候引舟誰過剡溪中


　　(闕)　　　　　　千載風流未覺窮







　　南陽集卷八

