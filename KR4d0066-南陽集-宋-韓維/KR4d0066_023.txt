







　　欽定四庫全書

　　南陽集巻二十三

　　宋　韓維　撰

　　奏議

　　乞詢問講讀臣寮狀

　　臣幸得以史官侍左右記言動竊見每開邇英閣召近
臣講讀經史陛下未嘗一發德音有所詢問遂使執經
者不得極其説秉筆者無所載其美巳事而退莫不俛

黙有不自得之意臣竊惑之臣聞傅説有言王人求多
聞時惟建事事不師古以克永世匪説攸聞蓋治天下
者必先於建事欲建事者莫重於師古欲師古者莫急
於求多聞然則今之所謂講筵者陛下之所以求多聞
也堯舜聖帝必先稽古三代令主皆有師傅之官坐論
道義爾後德薄不能如古然至於欲治之主亦莫不以
此爲急漢高祖初得天下感陸賈之言知不可以馬上
治之毎奏新語篇篇稱善光武數引公卿郎將講論經

理夜分乃寐唐太宗命學士杜如晦等十八人更直閣
下降以溫顏與之討論經義此數君者豈樂勤苦而徇
虚名哉誠以治天下之要莫不出此故功業隆於當時
聲名流於後世非其幸也其道以致之也朝廷自宰相
以及羣司率以職事進退所言皆目前常務而又迫景
晷不得詳盡其理邇英閣者陛下燕閒之所也侍於側
者皆獻納論思之臣陳於前者非聖人之經則厯代之
史也御閒燕則可以留漏刻之永對侍臣則可以極咨

訪之博論經史則可以窮仁義之道禍敗之原起而行
之則上可以爲堯舜三代之君下猶不失爲漢高光武
唐太宗也然非從容降接則無以盡臣下之情非往復
研究則無以見聖人之奥非力而行之則不足以追前
古之治陛下於此三者似未盡之此臣所以不得不惑
也至於羣臣亦皆惑之議者以為陛下向在亮隂惟於
咨決政事有不得已而言耳其餘可得而畧也今禮制
終畢臣下傾耳以聴玉音語曰時然後言陛下之言此

其時也臣雖不敏請秉筆以竢干冒天威臣無任惶懼
戰越懇激之至

　　乞親諭使人救濟饑民狀

　　臣竊聞去年開封府界并陳蔡許潁等州歳各不熟入
春以來民困尤甚朝廷雖發倉廩轉米榖以加賑贍而
死者不可勝數其甚者至於遺棄幼穉號哭道路骨肉
之間自相噉食殭尸暴骸所在狼籍聞之可爲傷痛臣
日夜思念蓋賑救之道有所未盡以及於此州縣米榖

之不積一也官吏無恤民之心二也飼養失處置之宜
三也朝廷雖發倉廩而陛下未嘗親諭惻怛之意遣使
臨視四也羣議籍籍竊怪陛下勤政愛民日昃不倦至
於細務莫不曲加處分而於此事未聞德音有所矜䘏
意者陛下未知其詳與臣聞羣議且久每欲上聞以越
職爲懼而止今前去二麥尚有數月而死者日廣臣誠
不忍陛下赤子遭逢仁聖之君不得䝉被其澤而無告
以死臣雖越職得罪猶不敢避也伏望聖慈特詔執政

擇愛民幹事之吏十數輩召見便坐喻以憂勞愍傷之
意令分使州縣察視流民先具見存及死亡之數與守
令救濟之狀以聞然後與轉運提刑知州通判等同共
疾速商量如何處置救養可以全活民命比至麥熟合
用米粮㡬何如何營救不至乏絶不幸死者所在官爲
掩瘞毋得暴露凡此諸事皆許入馬鋪馳奏陛下與二
府大臣朝夕圖議苟國家之力可及至者無不爲也如
此則庶㡬斯民漸有生路不然三四十萬之衆至四五

月之間皆填溝壑矣臣聞天之所以祐命人君者將以
牧民也君之所以享尊極者以有民爲之下也民之所
以欣戴其上者以能保安已也陛下即位之初宜有以
固結天下之心而副天之所以祐命者無急於此也臣
願陛下力行之干冒天威臣無任涕泗激切之至

　　論救濟饑民劄子

　　臣竊聞今春畿甸及京西州郡百姓饑死者甚衆訪問
蓋是州縣官不早爲體察存養致百姓流去本土轉更

失所所至州縣既無儲蓄之備比至勸誘人户及奏聞
朝廷得物救濟流民巳是饑困又處置散給飯粥或失
所宜更致枉害人命近聞河北京東兩浙諸郡被水灾
者不少若止因循舊體必定百姓復罹此禍伏望聖慈
特降詔書丁寜戒勅諸路轉運提刑及州縣官吏上下
共公詢問饑困之人早爲賑贍毋令至於流散不幸轉徙
者轉運提刑爲差官引導令就州軍多方救養仍具施
行次第聞奏朝廷至時遣使察視其當職官吏有善設

術畧使居者不至於流徙流者不至於&KR2380;亡仍議以户
口人數量立賞格不如詔者議罰亦准之所冀勸督官
吏宣力爲民拯其艱危以副陛下好生之意

　　乞還呂誨等職事劄子

　　臣竊聞御史知雜呂誨等以論濮安懿王事得罪並行
譴逐羣議喧然皆以爲誨等能審義守職國之忠臣而
竊嘆朝廷典刑遂至於此臣伏念陛下自入繼大統士
大夫莫不首論爲人後之大義以爲陛下素好經術必

能循用禮典以副先帝顧託之意自兩制之議上聞臣
下更白交諫務欲上廣聰明以白此事而今者遂至斥
逐憲官以失天下之望誠可痛也臺官之言臣雖不盡
聞料其用心不過欲陛下盡如先王之法而止耳即如
此者乃是愛君之至安所得罪而逐之也近年以來風
俗頽敝士大夫類皆貪固寵利䕶惜人情姑息苟且為
自容之計莫肯爲國家悉心營職者陛下厚賞以勸之
嚴罰以督之猶恐此風不變而復内牽邪説貶斥正人

數以微過放逺善士臣恐自此奸倖得志忠良結舌陛
下耳目日益壅蔽緩急朝廷有事上無由知此時雖欲
悔恨亦無及矣方今法度隳廢百職不治國用匱乏民
力凋困外無良將士卒驕惰强敵窺間而有輕中國之
心而天灾數見地變復作疾疫流行饑饉荐至由此觀
之臣恐陛下之憂不在濮王名號未崇臺官不畏威聴
命也伏望聖慈思社稷安危之計以人情去就爲慮亟
追昨日詔書還誨等職事以救前失以安羣情


　　論濮王稱親乞追還詔書詳議劄子

　　臣伏覩近降詔書陛下稱濮安懿王爲親臺官論列不
已遂行降斥羣議喧然皆以爲陛下行非禮之事斥逐
忠良典刑之衰禍敗之漸將自此始伏望聖慈追還前
詔更令百官詳議以盡人情復呂誨等舊官以全政體

　　論呂誨等勅不由封駁司劄子

　　臣昨日聞御史知雜呂誨等以言事被斥至今不見勅
至封駁司訪問乃是中書直封送本家臣竊以封駁司

給事中之任也凡制勅必由此而下有所不便得以封
還論奏古今之通制也今罷斥御史事闗政體而遂不
使有預聞紀綱之失無甚於此臣伏思王者建立官局
張設法度擇人守之所以防檢繆失共成治道而朝廷
自壞其法不知爲此將以何利也伏望聖慈指揮中書
追還誨等勅命令由本司使臣得申論議以正陛下之
官法

　　再論呂誨等勅不由封駁司劄子


　　臣近以御史知雜呂誨等降斥勅命不由門下封駁司
直送本家嘗具論奏乞追還以正官法至今累日未見
施行臣伏思古者竝建庶官各有法式所以共成治道
逺防禍敗雖王者不得而私也况大臣乎淳化中命樞
密直學士向敏中張詠檢㸃看讀發放勅命其實封駁
文並仰中書逐房候印押下送向敏中等看讀檢㸃了
却實封發放祖宗所以慎重號令防檢謬失如此其至
今朝廷一旦騁私意以壞聖王之法快目前而忘後世

之慮獨何謂也方今官失其法人怠其職百事隳廢日
就衰靡臣愚竊謂宜有以力振頽敝而陛下君臣方共
爲此事臣竊為國家憂之伏望聖慈以臣此奏并前所
上章早降付中書施行臣庸懦不能爲陛下守官伏待
譴黜

　　貼黄

　　臣昨日崇政殿面陳失職欲望奪臣知制誥乞一小郡
差遣蒙陛下再三宣諭不令陳請雖上體聖意不敢即

投文字然臣爲陛下守官而不能修整法度實恐終亦
難處

　　論勅不由銀臺司劄子

　　臣近以黜呂誨等勅不由門下封駁司嘗面具論奏及
兩上章乞正官法並未䝉聖恩施行臣伏以紀綱法度
聖王所以維持邦國使不危而安者也其所措意皆闗
盛衰固不為一日設也譬之猶舟之有維楫馬之有銜
轡今有人於此將假二物以出萬里之塗而自毁其維

楫絶其銜轡則人人知其有奔僨沈溺之憂矣臣近對
崇政殿亦嘗以此理上陳陛下初不省察又以失職求
賜罷斥而聖慈再三敦諭不令投進文字臣僶俛而退
猶望陛下悟前之失特詔有司修明舊法以防將來之
患而章上輒不出使臣不得少申職業坐守空名以䝉
貪禄曠官之謗進退實亦難處伏望聖慈以臣此狀并
前兩奏降付中書門下商量施行不敢枉道以阿人主
之意愛身以壞祖宗之法惟陛下裁處


　　繳納舉臺官勅

　　臣昨日送到閣門勅一道令臣舉官二人充御史臣伏
以知人之道古今至難故聖王取士之法必有所試見
其迹效可用然後升進乃不失人臣伏見呂誨等剛果
强勁守義不回至於犯死亡之誅不顧忌諱以盡論議
求之古今如此至少臣又聞陛下向者自出范純仁呂
大防二人之姓名今除御史衆見純仁等能竭節言事
皆謂陛下明哲選任得人純仁等不負陛下所知得事

君報國之道今一旦斥逐士大夫莫不竊歎痛惜陛下
毁巳成之美受可恥之名失當世之屬望而貽後代之
譏議今奉勅㫖令别舉御史臣伏自惟度臣之駑下何
敢少望清光雖欲慎舉豈如聖主之自擇又人未試用
誠亦難知如誨等則有巳試之效矣陛下必欲爲官求
人採羣言以興至治則臣願復二人者以佐陛下招賢
納諫之美其舉臺官勅臣已具公文繳還閣門未敢祇
受干冒天威臣無任惶懼隕越激切之至


　　再繳納舉臺官勅劄子

　　臣今月十三日准中書劄子奉聖㫖令臣依勅舉官聞
奏者聖量兼容不責奉詔之稽緩特諭恩㫖便合祇受
然臣伏再惟念事君之道義當傾竭若内懷不盡之意
外竊常言之名而無益於國是者臣不忍爲也故敢不
避斧鉞之誅以申其說臣竊以自古聖王優待諫諍之
臣雖甚狂直必加涵忍者非勢不能黜也以爲黜此一
人則傷衆多之心遂此一失則敗天下之事故不爲也

治平以來四方傾聴日望陛下開納羣言勸率衆力以
光祖宗之大業而反復爲此此臣所以痗心疾首爲陛
下深憂也自呂誨等被黜至於市井之人皆知此事爲
非美而在朝之臣未聞有戮力竭忠爲國家救此失者
則陛下斥逐近臣貶臺官之效已可見矣聖慮偶失爲
此一事而上下雷同便即成就使如後日復有他事而
人情如此臣恐非陛下之福也今聞傅堯俞等非久還
朝萬一復如誨等强爭不巳則又將出此三人乎同時

而黜六諫臣此危殆之道也陛下欲履之乎臣所以再
不奉詔者實冀以區區懇迫之誠終悟聖意陛下察前
後所言甚經思慮不是妄發特奮英斷回革此事以慰
天下之心非臣之利陛下社稷之利也其舉臺官勅見
在閣門未敢奉行劄子已繳納中書訖所有臣不即奉
詔之罪惟朝廷處分干犯天威臣無任惶懼戰越懇切
之至

　　論勅不由銀臺司待罪劄子


　　臣近以降黜呂誨等不由銀臺司累具論奏今又聞罷
傅堯俞等勅亦是直送本家臣竊以法制者天下之公
器非天子所得私而有而臣下所敢輒廢也故法有不
便事則易之未有設而不行者人有不稱職則去之未
有存而不用者也陛下才畢亮隂即降詔戒厲臣下曰
内外因循惰職者衆未聞推利及民盡心憂國者其末
又訓以易慮孳孳各循厥職詔下以來未及一年不聞
羣司有所進益而公卿大臣方自壞法度違失詔文臣

雖區區爲陛下愛惜此事章三四上不蒙省察京都之
内禁門之中尚且如此而欲以風勸天下推利及民豈
可得哉孟子有言曰有官守者不得其職則去有言責
者不得其言則去今有言責者既不得而去矣不得其
職者尚且胡顏以苟處乎况臣兩還詔㫖今又不能仰
遵聖諭為官守法罪戾仍重豈宜久玷侍從尚竊封駁
之名伏望聖慈特賜黜罷所有銀臺司等職事臣更不
敢簽書見居家待罪


　　再乞待罪劄子

　　臣今月九日准閣門告報奉聖㫖令臣赴起居供職者
恭聞詔諭伏深惶駭臣天性愚朴不習時事惟少嘗讀
書見古人立身事君之道有會於意則慨然慕而行之
不意多病之餘齒髮巳衰遭遇特達拔擢至於侍從輒
不自量其力欲以嘗所慕者申於聖明之朝故就職以
來數進瞽説以圖少補終以識慮暗短論議卑薄不足
以上感天聴今既不能少補聖政使下無竊禄强顏立

朝而素性已定不可移奪又不能粗守職分致官有失
法豈可貪冒寵禄昔齊景公田招虞人以旌不至將殺
之孔子取之以非其招不往也虞人賤官旌一時招命
之物也夫以亂世之賤官雖一時招命之非其物尚以
身守之而不往而臣忝備近列獲遇聖朝縱不能如前
所慕有益萬一而其自守豈不得如亂世之賤官乎所
諭聖㫖未敢奉承伏望朝廷早賜罷黜以正刑典以全
愚分取進止


　　上殿言封駁司事劄子

　　臣所領銀臺司兼帶門下封駁事竊尋創制之端其所
防檢爲體不小祖宗法度備存止是因循隳廢臣近已
累具論奏伏望聖慈特賜指揮申明以正官制取進止

　　繳還除蘇寀辭頭狀

　　臣今月七日中書送到辭頭一道除刑部郎中蘇寀守
本官兼侍御史知雜事令臣撰辭者臣竊以自濮安懿
王稱親三御史得罪以來羣議洶湧人情不以為愜傅

堯俞等復不肯就職論事愈爭士大夫竊爲朝廷憂之
而天變遽作敵人加慢忠義愛君之人往往竊議庶幾
陛下因此儆懼刋前詔之失大還放逐赫然有爲以新
德政今忽除蘇宷爲御史知雜則堯俞等豈復有可留
之望哉同時而斥六諫臣竊恐祖宗以來未有此事内
失人望外啟戎心虚灾異先見之戒發禍敗不測之端
臣驟蒙拔擢典司誥命不敢阿諛隱諱以孤陛下任使
其辭頭不敢奉行已具狀繳納中書訖臣比縁此事兩

違詔㫖自度罪惡深大必不能復見清光然臣區區愚
忠猶願陛下深畏天戒謹察人情以爲社稷之計

　　乞不汎於諸家爲穎王擇妃狀

　　臣累日以來傳聞禁中汎至諸臣之家爲穎王擇妃審
如此者臣竊以爲非便臣聞夫婦者居室之大倫將以
正家則承宗事以繼萬世之嗣故禮之用惟昏姻爲兢
兢兢兢者慎之至也坊記曰諸侯不下漁色故君子逺
色以爲民紀此言諸侯不得自於其國網取容色若捕

漁然所以推逺女色爲民之紀法也伏以皇子穎王孝
友聰明動履法度方向經義以觀成德今卜族授室其
繫尤重臣愚以爲宜厯選勲望之家慎擇淑哲之媛考
古納采問名之義以禮成之不宜苟取華色而已近世
簡棄禮教不以爲務婚娶之法自朝廷以及民庶蕩然
無制故風俗頽靡犯禮者衆賢士大夫未嘗不發憤太
息竊幸國家有以振之今陛下始初清明爲元子求婦
而事出苟簡殆非所以矯世厲俗反之雅正且無以示

穎王使知室家之道在德而不在色也傳稱尤物足以
移人詩咏淑女端為風始此誠智士仁人見微知終逺
覽禍福之原爲後世戒也陛下不可不加聖意焉臣獲
侍宸陛且官王府苟益萬一不敢不言干冒天威臣無
任惶懼激切之至



　　南陽集巻二十三

