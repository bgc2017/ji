







　　欽定四庫全書

　　南陽集巻七

　　宋　韓維　撰

　　律詩

　　寄秦川馬從事

　　往嵗逰西謁季長隴雲秦樹勝風光分題紅葉蠻牋膩
對舉流霞綵袖香宴洽翠娥連象榻夜寒嬌鳯泥銀黄
未知早晩重携手惆悵而今鬢巳蒼


　　春霽憶洛陽

　　少年結客洛陽時閒傍東風駐馬蹄山色逺饒潘岳宅
波光輕撼窈娘堤花繁到處紅如堵酒好尋常醉似泥
賴有金臺舊知巳應憐魂斷虎牢西

　　雲

　　抱石情雖久為霖意若何天心如見用風力不消多冷
濕朝仙洞寒迷宿鳥窠飛揚終得路曽入漢皇歌

　　雪


　　屏翳驅雲結夜陰素華飄墮惡氛沈色欺曹國麻衣淺
寒入荆王翠被深天上明河銀作水海中仙樹玉成林
日髙獨擁鸘裘卧誰乞長安取酒金

　　東郊

　　東郊絲雨破浮埃繡騎尋芳兩兩來十畆霜陰青翳目
一篙溪色碧於苔林花泛日鸎求友壠麥含風雉應媒
緑栁朱欄多酒市杖頭誰伴玉山頽

　　春朝


　　燕語聞多日蠶眠過幾宵花深不辨蝶柳暗欲迷橋便
面金環重障泥玉勒驕黄公酒壚上誰貰阮孚貂

　　晩春

　　春暉東去月如絃却拂凝埃敞北軒幾曲雲屏空白晝
一簾花雨自黄昏庭蕪碧合陰虫息窓樹紅稀鬬雀喧
細憶舊歡都入夢習家池上子山園

　　題余山人壁

　　一室閉香林蕭然物外心碁聲敲月重屐齒印苔深竹

徑茶烟細山園鍛樹陰會當逃世網塵事締朋簪

　　水閣

　　約畧横雲島欄干瞰玉淵雨汀翹睡鷺風樹咽嘶蟬緑
髮莓苔地紅衣菡萏天夜深三弄笛月在釣魚舩

　　戯月

　　缺處還孤守圓時亦獨棲何曽聞合璧只見是如珪桂
子遺秋信方諸寄夜啼建章殘漏促又伴玉繩低

　　和曼叔(子華慶州㑹上)


　　官路飄蓬奈别何塞垣相見此情多酒樽重喜為親壽
華髪猶能繼子歌行樹坐思新種色斷氷應泛晩來波
紫荆山下游從少獨把雕章醉後哦

　　長安留别七弟兼簡劉郎

　　二年牢落坐囘山平日交親夢寐間關外相逢非素約
樽前一笑慰衰顔康衡㳂牒朝廷逺王粲從軍幕府閒
䟦馬題詩離緒亂霜風蕭颯鬢毛班

　　和原甫見送


　　徳義良所慕風霜輕此行放歌留客醉髙詠見公情祖
帳重開席郊原少駐旌還知别後意寂寞對柴扃

　　送吕寺丞(娶婦歸省親乃赴邠州)

　　古有從軍樂人今衣綵行春風騏驥健朝日鳯凰鳴樹
逺秦中道花繁塞下城篇章聞舊俗當為放遺聲

　　元日寄袁州仲文兄

　　前日都門盡鷁飛秋風執别涙交頤清朝逺謫庸非命
直道終申自有時佳句應因子卿賦(道出蘇臺見蘇子美)勝逰仍

共鶺鴒期(六弟在錢塘)宜春臺上春歸早誰伴花前酒一巵

　　九月十日逰象之葆光亭寄曼叔

　　幾負髙陽約蹉跎此嵗華論心㸔翠竹感事對黄花寒
日悽征鴈清霜急暮鴉臨風一樽酒囘首意無涯

　　送戴處士還盧州

　　早識浮生妄欣陪達士遊觀心非本有於法尚何求煮
茗林間寺題詩湖上舟還嗟别後夜風雪擁貂裘

　　同子華仲連二兄逰湖


　　濁酒非陶令方池似習家放舡風動柳着岸水(闕)

　　象之席上賦得寒字

　　愛子林亭勝髙秋駐馬鞍梨紅先著露竹碧自生寒慘
戚傷多事淹留强一歡所嗟怯杯酌不得倒吾冠

　　同曼叔化光遊卞氏園

　　野圃無人到秋風共子行花臨流水落草上廢臺生氣
晩才看菊天寒不見鸎幽閒固多味濁酒詎須傾

　　和晏相公答張提刑州名詩三首


　　頌聖

　　文徳綏中夏威靈鎮逺夷恩靈滄海潤基業㤗山維漢
曲白麟應虞韶丹鳳儀偽儒䝉景化鼓舞慶淳熙

　　講徳

　　上德欽明代中階翊亮司䕫龍曜勲業鸞鳯肅威儀復
古髙文麗為邦惠化綏還當奉侯瑞歸輔太平基

　　陳情

　　濠上䝉莊達田中彭澤歸安能陳道德直可景光輝欣

奉燕臺集恭陪漢相威陽春囘麗曲清越滿金徽

　　西湖雨中同公懿諸君飲(席上得空字)

　　十月平湖上繁霜藻荇空柳枝横墮雨波白細生風水
鳥飛幽碧寒花折淺紅誰能盡一醉燈火宿船篷

　　答臨淄公見招

　　帝思元老付關西公受兵符與命圭應識疲羸須鎮撫
便期愚散豫招携漢家宫殿看龍首秦地山川入馬蹄
自愧不才多病者空哦嘉句滯幽棲


　　獨坐

　　雪屋生寒勁風燈落燼頻驚號獨過鴈黙坐未眠人世
事存傷没年華故換新還將寂寞意强與凍醪親

　　過卞氏園亭

　　桃李郊扉靜東風拂面柔偶陪連騎客來作探春逰斜
日池邊樹輕雲城上樓不須花艷動一醉且淹留

　　西軒會中與辛楊諸君同賦(得深字)

　　一笑聊為適非關事賞心芳菲逐風盡時序感人深世

事無多問香醪且細斟更須乗月色瀟洒坐中林

　　再逰卞氏園亭

　　多謝春風意殘芳得我遊緑陰人去逺翠竹鳥啼幽醉
舞紛無次狂歌漫不收林間簇車馬欲去尚遲留

　　象之以山藥見贈

　　龍山有逰客贈藥滿筠籠葉漬沙泉碧苗分石竇紅斸
應侵曉露來喜及春風却笑丹砂逺卒勤勾漏翁

　　和象之同孔寧極逰石橋且簡寧極


　　春風杖藜客同到石橋邊引袖披雲木携樽俯澗泉嵓
花聊採摘野器不雕鐫俯仰元和内熙恬太古前草心
柔可綰蒲葉宻於編澗麀來窺坐沙鷗不改眠濛濛桃
李雨羃羃薜蘿烟舞類雩祠日吟非楚澤年魚跳聞急
管鳥語似么絃紫翠羞薇蕨清香襲蕙荃亂流時揭厲
微逕巧縈穿德義心誠服山林性所便敢令然諾負直
以事為牽圯下履終跪溱邊裳且褰春醪可益釀况有
帛戔戔(寧極近有束帛之賜故戱之)


　　晏相公湖上泛舟賦

　　小雪未成寒平湖好放船水光宜落日人意喜晴天雲
薄翠微外禽歸莽蒼前上公寛禮數清醉亦陶然

　　城西二首

　　繡鞅金羈十里塵共傳恩詔樂芳辰千重翠木開珍圃
百尺朱樓壓寶津御麥初長遮雊雉官花未識駭遊人
自憐窮僻㸔山眼來對天池禁籞春

　　西城馳道直如絃百頃晴波御柳邊韶樂鏗轟羅帳殿

春旗偃蹇近樓舡曲江未賜唐家燕靈沼空思鎬邑篇
幾日金輿下閶闔魚龍竒戱出中淵

　　和仲連兄城上晩步

　　久積端居滯聊為散步㳺青苔跳怒黽緑樹矯鳴鳩雨
暗横舟浦凉生調角樓不妨乗晩興更盡水西頭

　　和象之北軒書事

　　舍北多嘉樹重陰及四鄰清風常滿竹好鳥不驚人圖
史無它物謳吟佚此身應容千里客一醉倒冠巾


　　久雨奉懷象之九兄

　　蕭洒崔居士髙閒養性靈凉風滿樽酒永日一函經竹
色垂遮户桐花開滿庭未嗟相見濶交照本忘形

　　同士則逰西湖

　　今日西湖好來逰未覺喧柳枝風處亂花艶暖中繁橋
逺歸人渡舟移集鳥翻何須更樽酒道勝有清言(别本作何
須樽酒樂)

　　和象之河上見懷之作


　　一昨芳郊祖畫輪索居南北對殘春忽傳河上相望意
未覺庵中獨處人幾有髙懷投紱冕尚縁微禄走風塵
世間萬事徒勞耳清潁歸來理釣綸

　　謁晁大夫廟

　　春草空庭緑無人鷰自飛英魂傳廟食遺像儼朝衣弊
大謀何卒才髙禍所歸空令策畫士千古鑒危機

　　暮春逰卞氏園

　　路出清陰下殘花著馬蹄過城春水靜度墅野橋低池

廢青蘋合林深緑笋齊流鸎知我恨落日再三啼

　　逰象之葆光亭因以寄之

　　東亭不到久雙桂長新梢窓静蟲收網簷低燕䕶巢晩
花紅自照繁笋翠相交清景成虛委知君嘆繫匏

　　西軒雨中期象之夜話

　　積雨空堂暮清宵獨掩門陳編徒自對幽興欲何言碧
草生牆角丹花發竹根聊持靜者轍一與道人論

　　晩過象之葆光亭戱呈一首


　　蕭洒崔家宅重門一逕通竹烟虛晩碧花雨重秋紅傲
睨憐苔石徘徊俯桂叢自期新月色不為主人翁

　　送休上人之荆門玉泉寺

　　憐師真達者於世了無求萬事漚起滅一身雲去留樓
臺金地古風雨玉泉秋安得超塵網相從物外逰

　　逰龍興寺

　　空庭落葉赤聨步得幽尋蘚剥殘碑字塵昏古象金菊
烟凄晩秀松日淡秋陰南陌風埃滿禪關只自深


　　飲方君舍晩歸

　　惨淡秋原思歸鞍暮向城野風吹酒散寒日上衣明躑
躅樵兒聚喧呼獵騎輕村醪處處熟准擬數來行

　　謁漢髙帝廟

　　魂魄應逰沛空嗟廟貌殘蒼碑火剥裂畫壁雨闌干帳
幙虛風肅松槐白日寒陞堂欲進拜猶怯戴儒冠

　　雨過化光西齋

　　華屋衡茅接閒門杖屨通客來非載酒君坐正書空白

菊晩霜後青蔬寒雨中從今日無事來聽竹窓風

　　頴橋會曼叔坐中寫呈

　　朔雪清初霽風生翠栢隂星辰寒殿近燈火夜堂深坐
愛温爐宻歡從濁酒斟何當老吾里杖屨日相尋

　　坐中呈寧極

　　歸馬繫庭栢張燈開酒樽留連遥夜飲欵曲故人言清
笑非無適長歌未覺喧它時相望意雪屋倚雲根

　　答方祐甫感懷見示之作


　　壯士何憔悴寒郊獨掩扉有親垂素髮為客化緇衣風
雪燈生暈塵埃劔失威多慚佳句贈無力助騫飛

　　同辛楊逰李氏園隨意各賦古律詩一首

　　臘近雲容變陽生日景添偶然囘晩轡相與坐晴簷水
緑氷微泮沙明雪尚霑弄襟風力薄著履土膏粘驚鳥
不成下寒魚猶在潜翠深荒岸竹黄折敗池蒹礙徑藤
梢曲鈎衣棘刺銛辭鋒憐子淬閒癖詎予砭自以清談
勝寧非樂事兼春芳有近信頻此醉厭厭


　　自靜教院晩步潩上

　　雪盡岡頭路風和臘後天人安閒淡内鳥下寂寥前凍
水晴初浪荒城晩自烟西橋車馬急歸意尚留連

　　自城南濠上步月之葆光

　　厭踏塵中路逺尋濠上行水聲喧夜塹月色滿春城衎
衎交逰樂依依里巷情優哉不知老何暇慕軒纓

　　逰北園賦

　　多病傷春客經時獨掩扉偶隨㳺騎出巳見落花飛芳

草微迎履香風細弄衣扁舟可載酒便擬拍浮歸

　　清明北園泛池舟中作

　　路遶髙林盡舟篷出近灣鳥啼青竹影人對緑波間野
色平當坐春愁巧作顔巳知湖榭近飛絮落班班

　　送王奉議知吳江縣

　　聞説吳江上長橋百丈虹蠔粘能固本(蠔粘其北水不能敗陳承議云)
人度若乗空明委三秋月清來萬里風君知此為政名
惠廣無窮


　　孤鴈

　　節物何催逼翩翩不可留楓丹湘渚暮蘆白楚江秋隻
影侵霜月孤鳴入戍樓(闕)　雲路杳安穩過羅浮

　　陪寧極游南谿夜還山墅

　　南谿晩酌罷歸路笑言同家在碧山下人行清露中鵲
飛斜映月蟲響暗移叢下馬兒童喜誰知為德公

　　字谷道中

　　驅車背河去雞犬幾家村山斷春風急雲生野氣昏涉

溪沙水亂步逕草花繁谷口多幽思青林啼鳥喧

　　同化光陪寧極之&KR1591;陽城

　　不踏南溪路于今五換春能來再聨騎還是舊逰人置
酒真乗興談經或入神歡餘不無愧林壑未還身

　　之石橋(是日風隂異常)

　　聞説西橋水樹間不辭驅馬涉風烟踈籬老屋臨官道
瘦棘荒茅蔽石田欲下鳴鵶盤木末逺來驚雉落山前
瓢中幸有村醪美不怕春寒雨滿川


　　臨汝遇雨

　　囘風蕭颯過山西一望平郊雨脚齊但使農疇蘇旱稼
敢辭客路踏春泥暮投野寺明燈宿聲入幽窓緑樹低
明日塵清洛陽道呼童嚴駕候晨雞

　　普明亭賦

　　楊柳飛花盡櫻桃結子成蹊陰空净緑野艶有孤明訪
古重來地(予去嵗嘗㳺)傷春獨望情幽禽亦何恨百種向人
鳴


　　列子廟

　　廢壘荒祠古空庭獨樹寒精誠褰畫帳事迹問黄冠晦
昧塵籠墨淋漓雨壁丹冷風滿簾隙仙馭或盤桓

　　和晏相公答邵校勘

　　兩朝典策成揮筆二府勛庸在運籌歴踐枯榮皆徳舉
重陪閒燕是恩留康寧必有神明勞蕭洒真無世俗憂
早晩安車賜髙退碧嵩清潁從公㳺

　　和晏相公初春


　　春物華猶少春風思巳多新黄先入柳微緑自生波酒
興潜傾倒詩情暗揣摩流年不須問判作白頭歌

　　和永叔病中寄諸君子

　　幾日東風獨掩門忽傳佳詠感芳辰應縁髙位須憂國
未必多情便負春過眼只看花艶疾驚心初見草芽新
狂吟爛醉無拘束始信光陰屬散人

　　依韻和冲卿槐花

　　翠葆連陰直黄金布蘂齊流塵一開眼急節重含悽蝶

冷相携去蟬清無數嘶飜風隨御水帶雨落秋泥自喜
彫零後何嫌採掇稽朝緌暎晨入游袂拂宵携惨淡林
烟早輕明樓日西臨溪如有此當似武陵迷

　　送沈學士知常州

　　毗陵今古號名州况是風流得隱侯吳岫稍迎雙隼斾
洛塵凡敝幾貂裘預期庭下無嚚訟還向樽前作艶謳
去去國門誰不羨畫舡烟浪入清秋

　　和十姪喜象之來飲兼簡龍陽孔先生


　　世事茫然劇轉蓬一樽何意與君同從容談笑皆塵外
恍忽游從似里中還有桂華來靜夜稍驚梧葉下秋風
欲論歸去令人愧髙卧襄陽有徳公

　　重陽對雨招介甫

　　積潦行車絶髙㫪閉户眠蕭條黄葉下冷落菊花前廢
巻怜佳節䘖杯想少年君來慰愁坐廐馬疾於烟

　　答楊辛二君重陽對雨見寄

　　秋風吹雨入荒城城下籬邊菊艶明佳節相從平日事

新詩遥寄故人情浮沉薄宦非吾願俯仰流年只自驚
早晩郊扉收退跡南阡北陌重逢迎

　　奉和府判學士景彞喜雪

　　朔風收盡凍雲漫細灑狂飄入夜寒潤浹土膏謡萬俗
喜聞玉色舞千官川原誰作呼鷹出樓觀朝宜䟦馬看
亞尹勤民流詠嘆一章髙唱掩幽蘭

　　奉和介甫正月二日

　　春意來何早乾坤潤澤中雪明初照日雲斷欲隨風世

事蚊䖟過身謀鴈鶩同諸君亦詩酒吾道未應窮

　　何龍圖赴上秘閣同諸君賦詩

　　華閣岧嶤冠道山羣公清曉集初筵獨持金印承新命
重對牙籖識舊編英俊雍容欣接袂文章踈濶愧懷鉛
一時髙會形風什留作儒林故事傳

　　和中道逰金明池

　　出苑花光朱雪動壓波橋影綵虹摇飛揚鸎鷰驚髙管
偃蹇魚龍近畫橈早識浮名身外事久判閒日醉中消

幾年寥落同遊伴還喜春風並馬鑣

　　江亭晚眺

　　日下崦嵫外秋生沆碭間清江無限好白馬不勝閒雨
過雲收族天空月上彎歸鞍侵調角囘首六朝山

　　和三兄題蜀中花園

　　勝事常歸蜀竒葩又騐今仙冠裁様好彩筆費功深白
豈容施粉紅須陋間金不嗟珍賞異千里見君心










　　南陽集巻七

