







　　欽定四庫全書

　　南陽集巻十七

　　宋　韓維　撰

　　外制

　　都官郎中史瑜可職方即中

　　勅某即官古之所重也今雖職外徙而位序之美猶為
髙選爾體局夷雅才姿敏茂出治州劇事舉民和有司
第勞叙進其秩祗對襃渥母忘勵翼可


　　開封府界提㸃諸縣鎮公事祠部員外郎充秘
閣校理孫坦可度支員外郎依前充秘閣校理
差遣如故

　　勅具官某夫館閣之臣以文學選而州郡之任由幹用
進參而委之所以盡人才而濟治道也爾辭藻自奮風
力兼劭出撫州部政效著聞入按都畿職事修舉朝有
第勞之典爾宜進秩之拜往服休命益講善猷可

　　太常博士羅愷可屯田員外郎


　　勅某郎官有副所以貳職贊事也今雖任不如古而位
序之美猶為髙選爾辭藻自奮幹力兼邵所職輙辦有
勞當遷往服襃嘉之恩毋忘勵翼之美可

　　除名人丁鈞可檢校水部員外郎充楚州團練
副使簽書本州公事

　　勅具官某朕宣布慶澤至於幽逺罔不畢逮况嘗仕而
顛者豈可遺之哉爾前以不謹犯吏議甄叙有典修省
無忘可


　　刑部詳覆官前守慈州鄉寧縣令朱温其可大
理寺丞依前充職

　　勅某爾以經術之學刑名之習選以試職詳慎有聞兹
予命汝以理官之丞往即舊服其悉乃議毋爽厥中可

　　中舍致仕裴禹錫可殿中丞致仕

　　勅某郊祀之恩覃及方外况嘗仕而老者豈可遺之哉
爾謝從政之勞享知止之尚進參盾省足賁家巷往其
欽哉可


　　前信陽軍録事郭允恭可許州别駕

　　勅某爾勤以服官老而謝事進領别乗足慰知止之心
歸安而家母忝予命可

　　河北轉運使兵部郎中沈立可太常少卿差遣
如故

　　勅奉常之職典凡禮樂之事貳卿而治者皆顯官也非
清望美實不在是選具官某體局夷雅才資敏邵入參
司㑹之領見推肅慎出分將漕之任以時趣辦課之來

上法當遷序用進華聨俾仍舊服其圗忠益之效以對
襃陟之典可

　　太常少卿權知夀州王端可光禄卿知夀州

　　勅九卿之任亦重矣所以上佐天子統理衆務以成化
阜俗者也今雖事去諸寺而位號之美猶為髙選具官
某儒雅自奮風力兼卲參綜銓筦出領州郡而能甄收
有法條教不煩録德第勞宜在襃陟兹用進爾以光禄
之秩往即舊服善撫吾俗毋替乃勤可


　　故内侍省内東頭供奉官李用希可贈供備庫
副使

　　勅某謹信自持勤篤匪懈被恩未拜遭命不融嘉乃似
續之言錫兹賁襃之典升貳使領足慰爾魂可

　　彰信軍節度使檢校太尉同中書門下平章事
判許州張昇奏亡母劉氏親侄劉鼎可將侍即
試將作監主簿

　　勅某朕均布慶澤加異輔臣奏任之科通内外族之請

汝以修謹進服厥恩勉於廉辨稱是光寵可

　　降授守少府監沂州陳古可光禄卿

　　勅夫忘人之過記人之善古聖王所以博盡材以成天
下之務也朕甚慕之具官某雅有才卲久宣忠力間由
使者之任往承帥臣之乏而不咸之議興於乃僚無實
之語暴於予聽用置於理俾思厥咎朕宣布慶澤追念
舊勞命復官次之華升莅藩維之重毋怠初守以對寛
恩可


　　景靈宫使保平軍節度使同中書門下平章事
曹佾妻普安郡夫人張氏可進封崇國夫人

　　勅朕成祀郊丘均慶方外乃眷外家之戚既命諸朝爰
洎中閫之賢亦榮於室具官某妻某氏性資沈嬺體度
閒和夙蹈圗史之規不煩姆教躬羞蘋蘩之薦休有婦
儀雖湯沐疏封副笄錫服而言德滋茂位號未充其開
徹國之恩以懋宜家之美往服襃寵詎假訓言可

　　國子博士种諤可左藏庫副使殿中丞种診可

洛苑副使

　　勅某等爾父世衡智略威信有古良將之風朕遣使行
邉詢求其後而諤洎診咸以才武克嗣其世予惟汝嘉
並進於諸使之貳分䕶兵屯若夫服䘮之制則金革之
事所不得避也善繼乃父之志勉卒功業髙爵厚賞朕
不愛焉

　　兩京左藏庫副使譚徳潤曹偃可並文思副使
文思副使宋繼垣可左藏庫副使


　　勅某等朝廷甄叙才能參幹事局考覈切最曲備科條
務為不私以示有勸爾等學通軍志躬服吏亷或給事
禁局見稱謹信或列職邉部夙著勤勞並推進秩之恩
益茂圗忠之報可

　　前永州東安縣令栁天經可大理寺丞試秘校
前權知楚州團練判官侯叔獻可著作郎

　　勅某朝廷謹銓綜之司以校吏勞明舉任之法以通人
才憫焉惟士大夫失職之為憂而爾之功狀實在陟典

往服厥位其思所勉可

　　都官郎中李顔可職方郎中

　　勅某郎由正員以上皆顯官也今雖職事外徙而位序
之美猶為髙選爾雅自修飭敏於施設任職從政咸以
最聞有司第恩叙進其秩祗對襃渥益厲乃勤可

　　職方郎中楊仲元楊申可並太常少卿

　　勅某奉常職業之華貳卿位序之重非進以文雅服在
清要者蓋不以授焉爾早列士林寖更郎選治迹之敏

得之民言課等之優達於予聴不有襃陟何慰勩勞毋
薄平進之恩益勉方来之效可

　　屯田郎中判吏部南曹李孝孫可都官郎中差
遣如故

　　勅某文昌諸曹之務率外徙他局而存其法者惟吏部
為多爾以名家子實貳其政而甄叙考核不失其平第
勞進官則有舊典往服厥位毋替乃誠可

　　閣門通事舍人王光祖可西染院事使兼閣門

通事舍人

　　勅某夫典視省闥之儀臨糾畿服之政皆時之顯使也
爾惟詳練故鮮違禮惟敏給故靡留事歳比其課予嘉
乃勞升聯貳使之華益思官守之恪可

　　利州路轉運使司封郎中楊寜可太常少卿差
遣如故

　　勅某奉常職業之華貳卿位序之重非進以文雅服在
清要者蓋不以授焉爾早列儒科兼資吏幹臨長州部

條教不煩佐治都畿獄訟無枉兹舉官聨之峻用増使
領之雄往服茂恩益圗善最可

　　司封郎中充秘閣校理判登聞檢院林徳可太
常少卿依前秘閣校理差如故

　　勅某九卿之貳皆顯官也而奉常職在禮樂於務為大
故選授之體又加重焉爾志尚恬約文辭敏洽典校篇
籍是正居多使治章政幽逺畢達覽善課之来上舉華
聨而副駕往服襃陟毋忘勤厲可


　　江南東路轉運使尚書祠部郎中充集賢校理
王哲可尚書刑部郎中制

　　勅某朝廷於官吏之升陟金榖之登耗惟部使者之為
聽其於倚屬可謂厚矣爾以春秋之義銜命於外而賦
事行政亟以最聞予惟汝嘉命進於刑司之屬徃節舊
服毋懈惟勤可

　　邕欽州沿邉溪洞都廵檢内殿崇班姚明可内
殿承制


　　勅某邕管地接蠻徼且有瘴癘之虞爾以服金革督盗
賊為任可謂逺且勤矣故朕憫然増秩

　　光禄卿知夀州馬從先可秘書監差遣如故

　　勅天下無事羣臣奉職以累日課者皆至大官朕於士
大夫可謂無負矣具官某仕以儒學名有吏幹操尚不
移於亷約風績尤彰於惠利最等來上兹用汝嘉秘丘
之秩雅號華重往服厥位其知所稱可

　　比部郎中董夀可駕部郎中駕部員外郎于覯

可虞部郎中屯田員外郎上官凝可都官員外
郎太常博士林英可屯田員外郎國子博士李
存賢可水部員外郎比部員外郎楊希元可駕
部員外郎

　　勅朕憫官職之勞而慮才者之久鬱於外也故命有司
比三嵗之課而序升之爾亷端之實見於行已敏給之
問發於臨政進位一等以示有勸若忠與勤則爾之所
自勉也可


　　武康軍節度使李端愿奏醫齊居明可試國子
四門助教不拘選限

　　勅某助教儒官也爾以方技之學進服厥位惟慎而恪
以克欽荷可

　　皇兄右驍衛大將軍雷州刺史宗暉可懐州團
練使皇兄右驍衛大將軍白州刺史宗輔可磁
州團練使皇兄右驍衛大將軍瓊州刺史宗衮
可温州團練使皇兄右驍衛大將軍連州刺史

宗晟可光州團練使皇弟右驍衛大將軍藤州
刺史宗博可楚州團練使皇弟右驍衛大將軍
龔州刺史宗瓊可真州團練使皇弟右驍衛大
将軍横州刺史宗愈可饒州團練使皇弟右驍
衛大將軍汀州刺史宗隠可隰州團練使皇弟
右驍衛大將軍漳州刺史宗綽可虢州團練使

　　勅昔堯親九族舜惇叙之化流於天下朕甚慕焉具官
某某稟明哲之姿服信厚之教志尚儒術克有成徳躬

蹈禮節訖無流志惟休嘉之問滋著而襃顯之義未稱
其陞團練之領用壯盤維之望益務忠篤以承休顯可

　　皇兄右驍衛大将軍洺州防禦使宗誼可明州
觀察使

　　勅夫親之欲其貴愛之欲其冨古之通道也非屬近而
德備者疇克當之哉具官某英茂夙成淵和自得躬大
雅之明哲為宗室之表儀内竭忠純參翊龍興之運旁
推信厚雅符麟趾之風位之未隆情則非稱宜上衛軍

之節進升㢘使之車噫處髙而不危在寵而益戒時乃
素尚詎假訓言可

　　皇弟右領衛大將軍宗治(原)宗藎(階)宗勝(丹)宗
楚(復)宗祐(邵)可並逐州刺史

　　勅國家席靈長之慶享衆多之祥乃兹宗藩並成徳器
不有崇陟之典曷明惇叙之厚具官某卓爾而才温然
其氣參内朝之崇式壯表儀服諸衛之聯寖更時序宜
舉展親之典俾陞刺部之榮茂對渥恩益勤忠履可


　　皇子行太子左清道率府率宗漢可右驍衛大
將軍

　　勅朕承祖宗丕顯之業嘉邸第蕃滋之慶宜有渥典時
先茂親具官某務學向方服善知訓温懿而成裕淵厚
以凝姿率職官方未優於敦叙陞榮環列用示扵襃崇
無忘慎修以荷成命可

　　皇兄右驍衛大將軍濮州防禦使宗肅可和州
防禦使


　　勅朕惟前世敦叙宗族屏翼邦家所以教民睦而篤親
惠也式布寵命以光戚藩具官某稟信厚之風動而慮
善躬淳良之行慎而履謙薦更武衛之勞早奉内朝之
例爰舉茂典載甄雅猷俾正秩於戎防示承休於廟慶
噫襃陟之典既朕有加寅恭之誠惟爾無廢乃服厥位
朂哉自勤可

　　皇弟右驍衛大將軍道州團練使宗翰可依前
右驍衛大將軍徳州防禦使


　　勅朕奉遵鴻緒思展茂親載隆襃進之恩式洽糾綏之
美具官某蹈和襲慶迪美知方陟環尹之資内聮朝位
峻軍團之命外假使麾疏寢寵蕃率履彌謹爰増防遏
之秩用示懐柔之仁往儀圗之以稱我寵可

　　前行汾州團練判官傅天翼可著作佐郎

　　勅某議者以仕進之廣濫也故謹銓叙之佐而艱其升
擢之路爾克亷辨以無罪悔第叙勞進秩則仍舊典當
體慎澤益圗忠服可


　　屯田郎中知筠州董儀亡兄俛可贈試大理評
事

　　勅某爾之弟儀不忘訓撫之恩納所當遷以易贈典朕
嘉爾之能友其弟而儀之所為協於悌順故以理官之
秩加賁泉隧尚有知者其榮享之可

　　守温州瑞金縣尉文勛可特授處州縉雲縣令

　　勅某盗發不得有常罰獲者顧可以不賞歟縣令朕之
所重也爾以勞處其知自勉可


　　故左屯衛大將軍致仕綦仲宣遺表男前供備
庫副使綦元亨可西京左藏庫副使

　　勅某朝廷録仲宣之勞没而不忘爾嗣其世以亨休寵
善帥䘮制往安而家益思移孝之圗且為從政之報可

　　太常博士俞瑊可屯田員外郎

　　勅某仕以辭學名有幹力間縁亷按之舉遂罹詿誤之
文頗淹嵗期未進資等朕惟觀過有道舉材為先擢貳
郎員式旌課吏往服襃嘉之渥毋忘毖慎之思可


　　尚書祠部郎中杜千能可依前充三司鹽鐵判
官

　　勅某舉山澤之人校軍國之用而鹽居其多則貳職賛
事以登司㑹之府者其選可以不慎哉以爾知略明具
才資頴發宣布民治蔚然有聲按平刑章文無以害若
夫移敏給之用厲飭勤之意以商利者豈不裕哉往祗
厥官毋忘而守可

　　崇儀副使王漢卿可左驍衛將軍致仕


　　勅某度才而受任量力而知退士君子審已者之為也
爾克蹈之斯可嘉已升冠衛軍之領往從鄉閈之逰式
旌久勞且慰冲尚可

　　皇叔故右神武軍大將軍鳳州團練使承嘏可
贈安州觀察使追封安陸侯

　　勅親之俾其貴故有爵命之文没則申其哀故有贈飾
之典此先王所以立愛自近而成化於逺也具官某襟
度冲雅才資茂美躬服睢麟之化信厚夙成日䖍翔鳳

之朝飭勤匪懈天不憗遺朕用䀌傷襚以亷使之章齒
於通侯之籍尚有知者往其欽哉可

　　侍衛親軍馬軍副都指揮使起復雲麾將軍賈
逵可金紫光禄大夫利州管内觀察使侍衛親
軍馬軍副都指揮使

　　勅出處之端斯可見事君之道予奪之柄亦以謹馭臣
之方我推茂恩國有彞制具官某稟剛嚴之氣挺明果
之才訓士本於在和料敵長於應變向罹陟屺之戚勉

服衽金之勞外摠戎昭故特假將軍之號内申孺慕兹不
忘孝子之心逮奄畢於終䘮宜一還於舊秩往欽渥典
益厲精忠可

　　皇兄右屯衛大將軍克愉可依前右屯軍衛大
將軍昭州刺史

　　勅朕承祖宗之憲厚骨肉之親命官而不責以事所以
全愛也計考而叙進其秩所以示寵也具官某襲是慶
善挺然秀頴幼服仁義之訓遂為全人入循孝弟之規

靡有過事宜即衛軍之領進兼刺部之榮當體渥恩益
勤令德可

　　皇太后親堂姪供奉官曹諷男旼皇太后親姪
西京左藏庫副使曹談男晭可並特授將仕郎
太常寺奉禮郎

　　勅某朕致孝慈闈加恵戚苑乃眷忠勞之裔雅多翹秀
之才匪推茂恩奚示隆禮升備容官之屬益昭世閥之
光勉勤令猷毋替淳則可


　　淮南江浙荆湖南北路都大發運使右諫議大
夫馬仲甫可依前右諫議大夫充天章閣待制
髙陽關路都總管兼安撫使兼知瀛州軍州事
管内勸農使

　　勅天章處禁垣之秘蓋本朝隆儒之職髙陽負邉闗之
阻實前世用武之地疇若二任我圗兼才具官某學問
疏達幹力遒舉問咨試可之效薦付使委之煩而馳𫝊
所至列城之治為修汛舟而上中都之用以給朕惟訪

對之任重綏御之才難輟於南服寄以北道噫簡而嚴
可以振驕惰寛且恵可以安疲羸毋狃於常以易而守
可

　　尚書祠部員外郎知制誥知諫院兼判司農寺
邵亢可依前尚書祠部員外郎知制誥兼太子
右庶子

　　勅太子國之本也本正則國安矣若夫明徳義以漸其
美陳法度以弭其過使言動注措一入於正者非爾左

右賛翊之臣乎具官某學問通經術論議明國體率其
素修之善見於充蹈之實入備藩邸使吾兒有仁孝之
名進登諫列勉朕舊(闕)



　　惟納忠告扵不回曰正與安将爾是託爾其懋哉可

　　頴王府翊善齊恢可守尚書左司郎中依前直
昭文館兼太子左諭徳諸王府記室參軍尚書

司封員外郎直集賢院陳薦可工部郎中依前
直集賢院兼太子右諭徳

　　勅唐制左右諭徳掌諭太子以道徳其内外庶政有司
為規諷者隨事而賛諭焉則官其官者其選可以不重
哉以爾恢清慎亷正不失其常以爾薦質直篤厚可以
任事而或入道經訓或賛為書記使常有懋聞繄爾能
力屬儲闈之肇啟擇郎曹而並登夫語道者非序而安
取論徳者惟行之為勤毋或易言以墜予訓可


















　　南陽集巻十七

