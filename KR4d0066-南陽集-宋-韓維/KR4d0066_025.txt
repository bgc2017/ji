







　　欽定四庫全書

　　南陽集巻二十五

　　宋　韓維　撰

　　奏議

　　乞出直言文字付外看詳施行劄子

　　臣伏見陛下近以霖雨過節降詔責躬採納直言以補
闕政此誠聖人寅畏天戒消復斡旋之深意也然自降
詔以來未聞一下章奏見於施用豈天下之廣士大夫

之衆都無一言及此而來乎伏望聖慈擇近臣通逹治
體果於決斷者二人盡以所上章奏委之詳閲使據義
尋理分可行不可行者爲二等於便坐進呈陛下親裁
可用者付外施行其不可者罷之如此則庶㡬真實不
爲無用之文或於闕政而有能補之矣以此應天天必
昭答以此動人人必感悦矣

　　論河東流民劄子

　　臣昨知汝州日聞河東貧民多入唐鄧間以就熟請田

遂令城門抄録所過人數十日中約有二千餘口雖聞
唐州向曾招誘竊慮今者人數倂多難以盡應其求萬
一嵗或不登重使流離别至生事伏望聖慈特選明幹
朝臣計長久爲轉運使及所在官吏檢括州縣閑田畀
之耕資給牛具種粮之類有可以振恤使就生業而細
加經度務在安全以副陛下愛養元元之意取進止

　　乞議知州知縣劄子

　　臣伏聞宣化治民全藉守令爲天下者若不以此爲急

恐不足以言治臣竊見朝廷向設銓衡之法上下頗稱
得人惟知州知縣但用資格遷授都無賢不肖之辨職
事不舉百姓實受其害又諸州長吏頻有更代士卒疲
於迎送法令所以廢弛民之不幸莫甚於此伏望聖慈
特命公卿詳議選舉知州知縣之法長吏非有甚急大
過不數更代使終三年之任取進止

　　乞追改陳習降黜劄子

　　臣近嘗面奏降黜陳習有虧陛下信令理須追革自爾

未聞别有處分尋屬迫近郊祠不及繼有論列臣伏以
人主身居九重之尊所以鼓動羣衆共成天下之務惟
在號令而已則其出之豈可以不慎言之豈可以不信
陛下即位之初命羣臣轉對其詔文曰斥有位之阿私
又曰郡縣之官毋課空文而尸素仰詳明詔之意是開
羣臣以盡言使其抱負隱伏悉以上聞然後公卿審擇
以輔初政之美陳習所言臣雖不盡知然聞其大略詆
人過失耳使其所言而是乃所以副上詢求之意若其

非也猶當涵忍以勸不言今所言之事未察虚實而言
事之人已加斥逐是違明詔之本意而失大信於初政
未獲其當乃更有害此者臣愚所未諭也昔者晉文羈
駮之君商鞅刻核之臣耳尚知假伐原賞徙木以著信
然後政令可得而行人民可得而使也豈聖明之主而
不務此乎議者或謂陳習素行非美故其所言頗挾怨
害得貶不爲不幸此又流俗不識大體者之言無足采
信藉使習實有此乃匹夫之惡耳匹夫之惡不懲於朝

於政未爲甚損惟使天下之人疑陛下於不信臣竊以
爲害無過於此者陛下若不以此為失亟加追改而乃
轉詢細故以補聰明正恐陛下思慮雖逺而不及者愈
近施設雖多而所得者愈少也伏望聖慈特賜指揮追
還誤罰昭示大信取進止

　　議僖祖廟狀

　　准勅准中書門下奏准治平四年閏三月八日勅遷僖
祖廟主藏之夾室臣等聞萬物本於天人本乎祖故先

王廟祀之制有疏而無絶有追而無遺商周之王斷自
稷契以下者非絶帝嚳以上而遺之以其自有本統承
之故也若夫尊卑之位先後之序則子孫雖自齊聖有
功不得以私其祖考天下萬世之通道也竊以本朝自
僖祖以上世次不可得而知則僖祖有廟於契稷無以
異今毁其廟而藏其主夾室替祖考之尊下附於子孫
殆非所以順祖宗孝心事亡如存之義求之前代雖或
有之然考合於經乃無成説因情制禮實在聖時伏惟

皇帝陛下仁孝聰明紹天稽古動容周旋惟道之從宗
廟重事所宜博考乞以所奏付之兩府詳議而擇取其
當奉勅㫖准今月三日詔中書門下廟祧之制蓋聞彞
典所以上承先王下法後世朕嗣宅大統敬奉宗祀而
世次遷毁禮或未安討論經常屬二三哲輔於以佐朕
不逮而仰稱祖宗追孝之心今覽之瞿然敢不祇服宜
依所請施行故兹詔想宜知悉牒奉詔書如前牒至准
詔書者伏惟親親之序以三爲五以五爲九上殺下殺

旁及而親畢聖人制事存送終之禮皆以此爲限是衆
人之所同也若其不與衆人同者則又因事之宜斷之
以義而爲之節文也昔先王既有天下迹其基業之所
由起奉以爲太祖所以推功美重本始也葢王者之祖
有繫天下者矣諸侯之祖有繫一國者矣大夫士之祖
有繫一家者矣亦其理勢然也荀卿曰王者天太祖諸
侯不敢壞大夫士有常宗所以别貴始貴始德之本也
蓋有天下之始若后稷有一國之始若周公大夫士之

始若三桓所以貴者配天也不祧也有常宗也此其所
以别也今直以契稷爲本統之祖則是下同大夫士之
禮非荀卿之所謂别也或曰湯文武之去契稷皆十有
餘世其間子孫衰微奔竄者非一湯文武之有天下契
稷何與哉曰南宫适曰禹稷躬稼而有天下孔子曰君
子哉若人禹之有天下則然矣稷諸侯也而曰有天下
何哉豈非積累功德至文王而興乎孟子曰王不待大
湯以七十里文王以百里者非契稷所受以遺其子孫

之國乎由是言之商周所以興契稷不爲無所與也則
正考父作頌追道契湯高宗商所以興子夏序詩稱文
武之功起於后稷豈虛語也哉國語亦曰契勤商十有
四世而興后稷勤周十五世而興榖梁曰始興必爲祖
南宮适孟軻卜子夏左丘明榖梁赤生於周代其所言
者皆親聞而見之者其學問又俱出於孔子宜若可信
則尊始祖以其功之所起秦漢諸儒亦有所受之也後
世有天下者皆特起無所因故遂爲太祖所從來久矣

伏惟太祖皇帝孝友仁聖睿智神武兵不血刃坐清大
亂子孫遵業萬世䝉澤功德卓然為宋太祖無少議者
僖祖雖於太祖高祖也然仰迹功業未見其有所因上
尋世系又不知所以始若以所事稷契奉之竊恐於古
無考而於今有所未安也臣以爲均之論議未有以相
奪仍舊便若夫藏主合食則厯代常議之矣然今之廟
室與古殊制古者每廟異宫今所以奉祖宗者皆在一
堂之上西夾室猶處順祖之主考之尊卑之次似亦無

嫌至於禘祫自是序昭穆之祭僖祖東向禮無不順所
謂子雖齊聖不先父食者也孔子曰於其所不知蓋闕
如也如臣絳等議非臣所知臣所以闕而不敢同也

　　議講者當賜坐狀

　　臣等考尋故事天僖舊制侍臣皆賜坐講者别設席於
前列坐而講乾興以後皆先賜坐徹席立講講畢復
坐賜湯今來侍者皆坐講者獨立比之天僖舊制則講
者當坐而獨立較之乾興以後則侍者當立而皆坐臣

等竊謂臣侍君側古今之常或賜之坐蓋出優禮祖宗
以來講説之臣多賜坐者誠以其敷暢經藝所以明先
王之道道之所存禮則加異太祖皇帝開寶中李穆薦
王昭素於朝召對便殿賜坐令講易乾卦太宗皇帝端
拱中幸國子監升輦將出顧見講坐因召學官李覺令
對御講説覺曰陛下六飛在御臣何敢輒升高坐太宗
爲之下輦令有司張帟幕設别坐詔覺講易之泰卦今
列侍之臣尚得環坐執經而講者顧使獨立於前則事

體之間誠爲未安臣等以爲宜復天僖舊制臣奉陛下
稽古重道之意謹具奏聞伏候勅㫖

　　議貢舉狀

　　右臣伏奉勅命議考校貢舉之法者臣謹按周禮大司
徒之職以鄉三物教萬民而賓興之曰六德曰六行曰
六藝所以脩身事君事父母接兄弟親戚朋友鄉黨之
道無不教也至於射御書數亦皆時所資用無非事而
爲之者故起而仕之則其所施設者皆素業也今之士

固未嘗教也而又誘之以華靡無用之文程之以誦記
不講之言至於行能則漫然不省故及其仕也平居之
所先務者今則無所施矣前日之所力習者今則不足
用矣其所以時得賢俊之士而官之者幸也今欲講圖
善法以變其習俗則當先去其無益者而使就其益者
臣請以五事言之一罷詩賦更令於所習一大經中(令人
通習某經)問大義十道但以文辭解釋不必全記注疏取其
言典雅得聖人之意者通七以上爲合格一本設明經

舉其所取人數與諸科相通者亦欲漸誘經生使習義
理之學而比來中選尚少蓋進士患於不能記誦諸科
患於不能解釋今請少損貼墨之數以來進士所放諸
科既少則其翹然者必須力學以趨此舉又諸科試大
義常在末塲多是合格人數已定雖有大義不中程亦
難復黜落(今試大義條中有不指義理而但引註疏備為通及六分為粗當更改)今請稍
移大義在前黜其不通者則誦記者不得專進此皆所
以儆厲諸科使漸就明經也一州府軍監諸學每生徒

百人以上(生徒數以秋賦就試人為准)特置教授官一員不及百人
以職官若曹官兼領(敕授官為兩制三館國子監官雜舉籍其名遇其闕則授之)一
每當解發自知州至凡當職官吏及雖非當職而仕者
及雖不仕而以道藝處鄉里者并應舉人大會州之聴
事或學之講堂令衆評行義尤異者以品目高下書爲
一狀(無尤異者聴勿舉)俟程試定合格人數如所舉人在得中
者升其名於上列仍以名移南省試日稍加優異(優異法别
當議)殿試亦如之一於常試之外别開數語如近嵗敦遣

之比其人材繋自朝廷所欲得者臨時命科凡此皆變
舊法之尤無益者而稍加奬厲之道也若夫道德貴於
朝廷則下知所慕矣教化明於太學則四方有所成矣
惟在陛下與一二執政之臣力行而詳處之則明詔所
謂一道德而奬進人材斯無難矣謹具狀奏聞伏候勅
旨

　　乞不受尊號劄子

　　臣昨日伏覩中書劄子下禮院以四月一日拜表上尊

號臣伏以尊號者非起於治古而生於後世人君之侈
心平居爲之己累謙光施於寅畏消復之日更於義理
有害何則比年以來地震㡬徧天下而河北尤爲特甚
自前史故老所傳罕有若此之異加以冬無宿雪春無
嘉雨寒暄晦明反理失節今兹河北地震尚未止流民
尚未復畿甸諸道尚有未得雨處而都下風霾日夕發
作乃欲以此時襃功德崇上徽號臣竊以爲非其時矣
且陛下憂閔旱暵徧禱於天地廟社之祠計其祝文必

須引咎謝譴嘉應未答而遽舉推崇之禮雖陛下冲挹
未必當之然而事理相反有異誠恐不足以動天消變
假使此事是聖意切所欲得猶當痛自損抑以答天戒
况陛下兼帝皇而稱之尚何顧此數字之美乎伏望聖
慈深思灾變之大務以至誠爲本亟出手詔推而勿受
臣愚戅但知有益人君則爲之不識忌諱惟陛下寛其
罪而收其意則天下之幸非臣之幸取進止

　　乞重行王世卿等劄子


　　臣近嘗論奏渝州江津縣主簿權縣尉王世卿所爲乖
虐瀆亂人理復州玉沙縣尉兼主簿管藻違詔慢官殘
賊平民並乞不以赦原特賜重行斷遣内王世卿近已
降勅依斷衝替臣伏以四方百姓類多困窮方當慎擇
循良共加撫養而世卿藻所爲乃爾不善竊恐天下官
吏如此者尚衆伏望聖慈特諭執政大臣更將王世卿
與管藻所犯情理比量輕重一例嚴賜譴責仍劄下進
奏院録報諸道以戒頑虐取進止









　　南陽集巻二十五

