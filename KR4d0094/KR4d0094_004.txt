寶晉英光集卷四
宋米芾撰
律詩上
甘露寺(有序)
甘露寺壁有張僧繇四菩薩吳道子行脚僧元
符末一旦為火所焚六朝遺物掃地李衛公祠
手植檜亦焚蕩寺故重重金碧參差多景樓面
山背江為天下甲觀五城十二樓不過也今所
存唯衛公鎗塔米老菴三間作詩悼之云
色改重重搆春歸戶戶嵐槎浮龍委骨畫失獸遺耽神
護衛公塔天留米老菴栢梁終厭勝會副越人談
題麟鳳碑
非篆非科璞已彫形容振振與蕭蕭曾因忠厚思周德
坐想訏謨覽舜韶漢德已衰還應孽魯邦既弱不為妖
虚齋自是驚人玩不勝雄狐逐怒鵰
題南昌縣君臨偃竹
偃蹇宜如季揮毫已逼翁衛書無曲妙琰慧有遺工乍
睹虬為物初披颯有風顧藏維謹鑰化去或難窮
詩送吳丈賓州使君元豐己丑長沙掾舍真禧道
館人
萬里相分又一時憐君身世半差池老來猶得安城守
夜召尚淹宣室思越嶺寒横迎吏謁荆雲暮合燕歸遲
江湖還送天涯客憔悴江湖更别離
送大夫孫公鎮東陽
照地干旄十丈長大皇孫子守東陽吳濤捲海銀為幔
郢雪飛英錦作章無事笙簫開客館有情山水聚衙床
樓中惡語須磨鏟盡把新題換沈郎
蘇東坡輓詩五首(有序)
辛巳中秋聞東坡老以七月二十八日畢此世
季夏相值白沙東園云羅浮嘗見赤猿後數入
夢
方瞳正碧貌如圭六月相逢萬里歸口不談時經噩夢
心常懷蜀俟秋衣可憐衆熱偏能捨自是登真限莫違
書到鄉人望還舍晉陵玄鶴已孤飛(梓路使者薛道祖書來云鄉人父老)
(望公歸也)
淋漓十幅草兼真玉立如山老健身夢裏赤猿真月紀
興前白鳳似年辰將尋賀監船虚返(余約上計回過公)欲近要
離烈可親忍死來還天有意免稱聖代殺文人
小冠白㲲步東園原是青城欲度仙六合著名猶似窄
八周禦魅訖能還道如韓子頻離世文比歐公復並年
我不銜恩畏清議束芻難致淚潜然
平生出處不同塵末路相知太息頻力疾來辭如永訣
(公别於真閘屋下曰待不來竊恐真州人道放著天下第一等人米元章不别而去也)古書跋贊
許猶新(公立秋日於其子過書中批云謝跋在下懷)荆州既失三遺老(是年蘇子)
(容王正仲皆卒吳)碧落新添幾侍晨(公簡云相知三十年恨知公不盡余答曰更有知不)
(盡處修楊許之業為帝宸碧落之游異時相見乃知也今思之皆訣别之語)若誦子虚真異
世酒傭屍佞是何人
招魂聽我楚人歌人命由天天奈何昔感松醪聊墮睫
今看麥飯發悲哦(見公送麥飯詩)長沙論直終何就北海傷豪
忤更多曾藉南忩逃藴暑西山松竹不堪過(南忩乃余西山書院)
奉陪洞霄内閣拉殊師刹宿穹窿本公故寺絶類
岳麓感之而作
湘西衣冷榻留雲此夕還如入夢魂六月薜蘿嗟意欲
一生林壑與心論吳王舊賞今何有惠可餘光宛若存
對榻深堂清話歇長風快雨洗松門
浮玉亭(一作金山)
石赤表雄名三辰出濁清江澄天上見鰲負水中行瑞
像浮溟海殊香下玉京神靈禮金碧𣑽力度幽明揭榜
訛浮玉莊嚴是化城壯哉夜潮落入枕百川聲
紹聖二年(闕)月十八日觀潮于淛江亭書
怒勢豪聲迸海門州人傳是子胥魂天排雲陣千雷震
地捲銀山萬馬奔高與月輪參朔望信如壺漏報朝昏
吳爭越戰成何事一曲漁陽過遠村
山林堂
洗竹延清景培松衛歲芳好峯多漾翠嘉卉襲人香犀
玉開書札龍蛇起混茫微風北忩卧真可上羲皇
净名五首
山晩烟棲樹漁收鷺宿沙曲生初月魄遠淡滿川霞依
靜家如寺游頻寺是家何須傳大士芰製著袈裟
縱目天容曠披襟海共開山形當檻走雲影度江來世
界慚雙足生涯付一杯横風多景夢壺領酌泉廻
晨入雲隨步宵還月共輿清傳供佛飰寒燎隔江漁市
響昏鴉亂林穿列曜疎殷勤顧景物為爾老南徐
厭市衝烟入忘懷對客遲吟看飛鳥没坐到夕陽時
舊對湘西雪遲遲憶故關水雲資老景吟引謝江山
除書學博士呈時宰
平生湖海看青山慣佩笭箵攬轡艱曉起初馳朱省路
霜華慙綴紫宸班百僚朝處瞻丹陛五色光中望玉顔
浪說書名落人世非公那解徹天關
送沂州使君納榮歸老
神強體健頰猶朱犀虎輕抛憶舊廬明月滿船常伴畫
素風傳世莫非書湧金門外秋長老有美堂前錦不如
預想容觀春色好靈龜舞鶴引安車
送水丘先生入都
垂虹秋色醉題詩徑及銀濤濯酒巵雅謔高談傾國士
英風俠氣嚇吳兒五侯倒屣重前席三歲專經却下帷
早把黃金買嵩少西湖逸客有心期
送潘景純
五年相遇一行頻笑佩笭箵望塞雲曼倩未應徒為米
仲宣何事樂從軍開尊共喜身強健秣馬還驚歲杪分
此别固應尤作惡天涯老去與誰羣
登棲靈塔
清露濕衣裳心遐拉大荒想霓雲上見覺蟻蔀中藏地
獻山川秘天開日月光太阿常耿介未敢暫徬徨
將行戲呈彦楚彦昭彦舟
沉沉靜境在人寰樓殿蒼巒指顧間棄汝又成朝北闕
杜門安得老西山金珠有命趨時拙窮達忘懷枉道難
主相聖賢公路啟長裾重曳舊青氊
遊山光寺
竹圍松徑晩風清又入山光寺裏行一一過僧談舊事
遲遲繞壁認題名仙來石伴懷灰劫鶴語池邊勸後生
三十年間成底事坐叨閒禄是榮身
江臯晩望
柳外艤舟晩醉餘雙眼醒水光涵一氣星彩動圓靈炯
炯月初上翛翛風更泠遠山横秀碧淡墨說吾經
書壽陽樓柱
披豁雄風至欹眠一夢遲豪騎八公馬醉擷五香芝廉
老心徒勇梅生語不卑青岡何處是猶壯謝家兒
和王彦舟
混塵慵走俗陟巘喜非期漠漠江雲歇溶溶春水時陶
潛那寄傲惠遠更能詩吏自成稀闊言歸心尚遲
揚州作
春風何索寞帶雪入揚州尚想遺釵雀曾觀上玉鈎真
同一夢覺坐憶十年遊邂逅逢孫楚酣歌慰滯留
湖守林子中同遊道場
寶刹觸南箕林幽石磴危雲霞隨履舄魍魎避旌旗遐
寓乘新興深尋據古詩窪尊勿置酒沆瀣已盈巵
呈王彦舟
吏日雖云冗逢休樂有餘山林三面勝圖史一齋虚煉
藥驚衰早逢人話索居傾囊收剡楮待著鹿門書
奉酬仲微見寄之作
倦遊湖海老侵尋去就何情適契心一境山林資我懶
半年風月為君吟闢開暗室成三果選出香巒敵萬金
千里寄聲懷惠好西風正隔洞庭深
雜咏六首
俠少場中酒作讐不勝杯勺鬢今秋道言禪語須蔬蓐
作意丹陽十日秋
逶迤一水出苕叢碧底無沙冷照容獨倚溪橋看風月
西山紫翠暮重重
得官塵土古揚州好客常稀俗客稠掩簿叱胥無溷我
冒風踏雪作清遊
竹西桑柘暮鴉盤特地霜風滿倦顔不用使君相料理
斷無塵土蔽青山
水月光華動不風寒增綠柳露滋松西山夜色無人管
直透疎簾翠一重
巨艦横江穏不搖順浮溟漲午時潮江南晴色山無翳
乞與閒人取次描
垂虹亭
斷雲一片洞庭帆玉破鱸魚金破柑好作新詩吟景物
垂虹秋色滿江南
去漣水
長日開閒境春風美鼻雷黃紬依舊暖牙鼓莫相催
頻于夢中作宫詞何也漫成一首
滿院紅芳減復添清微風細入重簾穠香不使朝醒快
竟日蠻沉擁繡衫
别吳方回弟
客星熠熠滑稽雄愛著青衫自作窮澤國三年哭不死
又拖長袖揖王公
題李成畫
畫號為真理或然悠悠覺夢本同筌殷勤封向青山去
要識江東李謫仙
蕭堂書壁
插雲臺榭壓西興笑語風生溽暑清誰為披雲開皓月
練翻雪捲看潮生
題泗濱南山石壁曰第一山
京洛風沙千里還船頭出汴翠屏間莫論衡霍衝星斗
且是東南第一山
書淮岸艤舟館秀野亭
青葱秀野挾銀淮誰把丹楹此地開我欲臨風取清曠
寄聲魚鳥莫相猜
寶應道中
蒸雲大澤鬭蛟龍五日頑無一點風十幅快帆飛野水
此生亦是小時通
高郵即事二首
高沙風快走蒼雲小艇供鱸摘紫蓴野泊終朝愛清景
不辜閒禄太平身
華胥臺上欲臨風萬籟無聲霧鬱空南北二龍乘障起
威音爛色正爭雄
過浯溪
横逆自干紀唐綱竟不維可憐德業淺有愧此碑詞
瓜州百川浦
西瞻山逾細東望水正茫楚人投餌處吾肯扣鳴榔
題嗣濮王蘆雁二首
偃蹇汀眠雁蕭梢風觸蘆京塵方滿眼速為喚花奴
野趣分苕水風光剪鑑湖塵中不作惡為有鄴公圖
題所得蔣氏帖
棐几延毛子明忩館墨卿功名皆一戲未覺負生平
太常二絶(新添見羣玉堂帖)
塵埃徹腦老侵尋悞入清流聽八音魚鳥難馴湖海志
岸沙汀竹憶山林
竹前竹後太常齋風度簫韶識舜諧博士擁書方徹卷
相公上馬報當階
寶晉英光集卷四
