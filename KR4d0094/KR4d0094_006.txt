寶晉英光集卷六
宋米芾撰
序
九雋老會序草(十老會後更名曰耆英又名真率元豐間章岵守郡與郡之長老遊)
(從各飲酒賦詩時余以杭州從事罷官經由為作序曰)
中散大夫河間公清德傑氣為時老成高誼勁節縉紳
所仰靜鎮吳國四周星紀威孚惠洽訟庭晨虚乃闢郡
齋會九雋老惟内閣清河公神宇軒拔德章昭融名威
西夏勲書冊府正議大夫廣平公秀質孤映清標邁遠
鬱建功利煥於汗青太中大夫濮陽公冲襟爽澈淑質
端清積厚施衍父子顯榮朝議大夫清豐公朝議大夫
彭城公朝議大夫徐公朝議大夫鄭公並道韻虚曠内
德淳耀或中臺耆彦或四方膚使出處有裕始終一德
愷悌愛利布在世間承議郎崇君奉議郎黃君素行潔
修鄉閈標凖早解簪紱仕路式瞻或頎頎碩德天賜難
老貌若遼鶴言為龜鑑於是羽觴屢酬雅章迭作叙懷
感遇樂時休明顧眄之間穆如清徽薰如太和夫學本
美身仕欲行志名節既立榮利後之若諸公積儲淵深
未極經緯而不苟於得進退從容千禩可垂後生仰止
以襄陽米芾倦遊四海多與賓寮刻繪既傳屬為序引
嗚呼樂道人善君子有之顧芾何堪忝於承命謹序
正六譯波羅蜜經序
佛性火火鍊礦而成金其剛無物踰其精不復礦精如
是故况定剛如是故况慧能慧而定故來者破破者妄
也萬法是也不破者真也一法是也真妄不立者金剛
是也故我大能仁憫浩劫之奔沉悼萬世之迷執昧自
度之頓悟逐小果之滯念故以無說為說法非身為大
身無所證為得菩提非具足見如來相慧劍犀利天魔
屏蹤永斷滅於言餘存真如於不動諸相離則凡夫超
聖纖疑動則苦海長沉受記以來天人加護顧六譯之
障妙憎百義之晦微一掃諸塵洞見全體欲示同志刻
而傳之
記
仰高堂記
無為軍宇北有射堵曰北極帝君射家所忌多折弓損
指夫南者太乙所照又東西理也大澤氣蒸則害弓矢
積雨敗堵主者請繕余初撤不急不知峩者岌者峻者
迤者之在後也其成也交契於天真仰止高山景行前
修合於小雅後之君子豈以彀者的者錚者鏜者以易
前四者乎崇寧乙酉老守楚米芾記子尹仁篆題
漣水軍唐王侍御廟記
易曰地中有山謙淮海維揚之浮山頂見於城隍廟足
是其象不然則大江憑陵而下無物礙也又曰山下有
澤咸海岱維漣之鬱隄山在長淮底是其象漁者巨網
足懸鐵引之間得石隨水如得魚至岸或百夫乃舉非
其勢截然長千里鬱然為隄以捍海則吞淮而西孰可
禦也大山大澤神明之封而鬱隄之山唐侍御王公主
而祠之夫百神受職於帝帝曰爾義方節義所嬰挺單
寡力折姦逆臣宜主是山以捍巨海不然曷以寥寥四
百年英爽如一日弭災捍患父母此邦也紹聖丁丑丹
陽米芾竊席是邦政不中民夏旱四月晦齋戒請雨翌
日雨降浹尺方懼應之速惕惕益料政僻弗契於神災
且隨至父老海客載沉水百兩詣牙門曰神應公其謝
雨於神余答曰神父母汝久矣於是齋一日出郊耆穉
萬人以從蕭薌滿宇薰燎達天一人跽曰某為堂一人
跽曰某為廡已而廟成翼翼殖殖威儀肅然正宁位神
東室位賢母西室位宋小君尊卑有叙神明安穆維侍
御竒節卓行著於史氏播在鄉曲其感通之妙紀於參
知政事高紳翰林學士王禹偁端明殿學士錢明逸虞
部員外郎胡若此得略也方是時四民列古今之績請
額於朝芾且薰濯筆硯以俟制詔為公表焉
净名齋記
帶江萬里十郡百邑繚山為城臨水為隍者惟我丹徒
重樓參差巧若圖刓地靈極倪而雲霞出没星辰挂腹
而天光不夜高三景小萬有者惟吾甘露東北極海野
西南朝數山者謂之多景然臺殿羽張寶堵中盤五州
之後與西為阻若夫東眺京峴西極棲霞平林坡陀淮
海之域遠岫隠見滁泗之封洪流東摺白沙之雲濤如
線大磧南絶中澪之屭贔蔚起笮山之隙岧嶤雙聳五
州之外崚嶒千叠黃鶴寶勢珠捧于豆長山異氣龍矗
于天晨曦垂虹時媚於左長庚纖月每華其右千林霜
落萬嶺雪饒春郡於西郛而秋留於南巖者惟吾净名
天下佳山水固多矣在東南則杭以湖山障其境洪以
西山彌其望潭以岳麓周其區皆一山也而望兩邦逮
窮荒迢逓發周羽皇之歎者有之矣百川匯流而赴北
既濬既淵亦沃亦蕩也多山引嶺而趨東且列且驅各
羣各醜也吾齋在萬井之中半天之上乃右卷而一揖
焉此其所以得山川之多而甲天下之勝也至若水天
鑑湛而博望弭槎葭葦榔鳴而詹何投餌洪鐘動而飛
仙下疾飈舉而連山湧地祇聽法水怪效珍或鵬雲壓
山海氣吞野纖雲漏月清籟韻松兜羅密而靈光生隂
霧合而大霆走瑰竒忽怳又不可得而詳言之襄陽米
芾字元章將卜老丹徒而仲宜長老以道相契會内閣
蔣公穎叔以詩見寄云京塵汩沒興如何歸棹翩翩返
薜蘿盡室生涯寄京口滿床圖籍鎖巖阿六朝人物風
流盡千古江山北固多為借文殊方文地中間容取病
維摩於是宜公以其末句命名余居亦冀公之與余同
此樂也余今來也歲時在其間去也自筆藏為圖念老
矣無佳句壓其勝後之登吾齋覽吾勝者得不為吾賦
乎元符紀元八月望日漣漪郡嘉瑞堂書
明道觀壁記
大中祥符既降(闕)天子本尊祖之義範金為容奉於玉
清髹木之式安於明道背負乾岡面奠大丘坤震兩山
左盤右紆濁&KR0008;清演二流前媚起坎朝巽美哉吉土後
八十三年觀宇隳徒弗虔吏弗視壬申八月伻圖以請
明年九月始得錢三十萬乃完元祐甲戌正月五日令
臣芾謹記
章聖天臨殿記(新添見羣玉堂帖)
章聖天臨殿者真宗膺符稽古成功讓德文明武定章
聖元孝皇帝之御座也煒哉建隆根滋雍熙幹挺祥符
之後蔚然垂隂太平休氣被於無垠天子於是講漢唐
之彌文紹帝王之絶業升岱報天臨汾禮地問道泰清
旋軫興王肆覲省方六飛還都勾陳絡蹕建杓弭車重
瞳天臨繡黼下照慶賜是邑此其所也已而雲氣常繞
神靈密衛天屣有響皇威凛然及臣之至者八十三年
矣方今加惠萬靈蕃字育養以增方來之隆而欲追已
覩之盛臣芾於是丹堊其上冀修封之後有是舉也謹
刻石以俟令臣芾謹記
贊十三首
書法贊
去顔肉增褚骨發天秀助神物敢竊議增骨突
十六羅漢贊
巍巍釋能儒十六大果士每於垢濁世見此無相身追
貌自楚工磷玉妙吳匠種種出道韻二幻與佛同在處
為道場五濁化净土
法雲佛國禪師白如來真贊
頻瞻玉座再奠金田一般獦獠敬備人天不落此相莫
下名言
李邕帖贊(并序)
右唐秘書李邕字泰和書光王琚元宗皇帝之
子濮王嶠太宗皇帝之曾孫故紫微舍人石昌
言所藏元祐丁卯過甬上遇紫微孫夷庚字坦
夫以張萱六畫徐浩二古帖易得尚有厲少府
求地黃帖白麻紙在石氏坦夫幼安長子書畫
號翰苑林蘇子瞻為之序此帖飄縱後帖嚴謹
予欲此帖坦夫惜不與幼安程夫人於戶間使
以歸余焉六月甲申南都舟中裝贊曰
蓬(闕)皇皇才高氣方張說妬善杜甫揚光子敬儲逸僧
虔與詳潤分玉瑩秀溢春芳
晦堂心如來真贊
此是晦堂更無佛祖百尺竿頭誰敢進步無限衆生為
此老誤誤不誤陜府鐵牛跳出土兩脚搥胷呌冤苦
王謝真蹟贊(有序)
家藏晉王謝真蹟五軸唐文皇而下名書甚衆
王謝帖唐梁御府物璽跋宛然每開卷使人目
動神驚也嘗作謝公贊云
山林妙寄巖廊英舉不繇不羲自發淡古有赫太帝天
造翰藝末下龍跡震驚天地(有我太祖跋也)
唐文皇手詔贊(有序)
余以右軍帖於王晉卿家易唐文皇手詔因贊
之曰
龍彩鳳英天開日升亟戡多難力致太平雲章每發目
動神驚
王略帖贊
昭回于天垂英光跨頡歴籀化大荒烟華淡濃動彷徉
一噫萬古稱天章鸞夸虬引鵠序翔(數字皆有此形勢)洞天九
九(八十一字)通遼陽茫茫十二小劫長(自晉至今十二代)璽完神訶
命黻藏
歐陽詢度尚庾亮帖贊(有序)
右唐弘文館學士兼太子率更令銀青光禄大
夫渤海縣開國男歐陽詢字信本書度尚帖元
豐己未余官長沙獲于南昌魏泰庾亮帖壬戌
歲過山陽獲於今中散大夫鍾離景伯各著半
古印適合縫文曰清河圖籍之印乃昔一書也
究延平之化豈不有神參孔壁之遺孰云致誤
元祐庚午冬至蕭閒外舍装贊曰
渤海光怪字亦險絶真到内史行自為法莊若對越俊
如跳躑後學莫窺遂趨尫劣
王獻之蘇氏寶帖贊(新添見英光堂帖)
右蘇氏寶帖故連右軍快雪時晴帖元豐甲子
獲於子美子志東探玄子國老孫也印二分在
快雪帖合縫四角亦有褚氏印崇寧元年五月
十五日易跋時甘露下吾家寶晉齋碧梧廿本
猗太宰秀當代靈襟疎冲韻邁一筆落兩行帶雲龍廷
走百怪驚電掣斷兕快盤偃蹇意無在藐百川會北海
人那知冠千載
褚摹右軍蘭亭燕集序贊(有序)
右米姓秘玩天下蘭亭法書第一唐太宗獲此
書命起居郎褚遂良檢校馮承素韓道政趙模
諸葛政湯普澈之流模賜王公貴人著於張彦
遠法書要錄此軸在蘇氏題為褚遂良橅觀其
意易改誤數字真是褚筆皆率意落筆餘字皆
鈎填清潤有勁秀氣轉摺毫鋩與真無異非深
知書者所不能到世俗所收或肥或瘦乃是工
人所作正當以此本為定壬午六月九日大江
濟川亭艤舟寶晉齋艎對紫金浮玉羣山迎快
風消暑重裝
燿燿客星豈晉所得養氣泉石留腴翰墨戲著譚標書
存馬式鬱鬱昭陵玉盌已出戎温無類誰寶真物水月
何殊志專用一繡繅金鐍瑶機錦綍猗歟元章守之勿
失
王右軍穉恭帖贊
混沌破龍蛇出大荒子鼓神物縱怪變造怳忽起洪水
稽天骨大道驚戮狂勃時蟄引無憚率神禹符鎮罅窟
黃龍真贊(新添見英光堂帖)
的的曹溪一點開從兹驢足踏塵埃黃龍若不三玄接
争得東林八轉來
偈
臨化偈
衆香國中來衆香國中去人欲識去來去來事如許天
下老和尚錯入輪廻路
銘
坐石銘
進退有命去就有義仕宦有守遠恥有禮翔而後集色
斯舉矣
章聖天臨殿銘(新添見英光堂帖)
五偽既掃真符錫寶晏晏太平物茂人好告岱垂統省
方呼宋天步所及澤浹植動我先大夫頒慶觀酺平箱
載酒號太平輸帝功不載衍衍衎衎年流忍住臣職司
護不掃不汙下有帝武宗岳極坤穹碑觸雲祖烈燿焞
留俟後昆陛下承業萬國一攝德廣翕協穼文可法頌
碑瑑牒臣筆日涉(在雍丘壬申歲製)
寶晉英光集卷
