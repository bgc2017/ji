寳晉英光集别集類二(宋)
提要
臣等謹案寳晉英光集八卷宋米芾撰芾有
畫史已著錄其集於南渡之後業已散佚紹
定壬辰岳珂官潤州時既葺芾祠因摭其遺
文為一編併為之序序中不言卷數而稱山
村集舊一百卷今所薈稡附益未十之一似
即此本然陳振孫書錄解題稱寳晉集十四
卷與此本不同又此本後有張丑跋云得於
吳寬家中間詩文或註從英光堂帖增入或
注從羣玉堂增入則必非岳珂原本又有注
從戲鴻堂帖增入者則併非吳寬家原本考
寳晉乃芾齋名英光乃芾堂名合二名以名
一書古無是例得無初名寳晉集後人以英
光堂帖補之改題此名歟芾以書畫名而文
章亦頗不俗曾敏行獨醒雜志載其常以詩
一卷投許沖元云芾自會道言語不襲古人
年三十為長沙掾盡焚燬以前所作平生不
錄一篇投王公貴人遇知己索一二篇則以
往元豐中至金陵識王介甫過蘇州識蘇子
美比日不執弟子禮云云其自負殊甚殆猶
顛態然吳可藏海詩話引韓駒之言謂芾詩
有惡無凡岳珂序引思陵翰墨志曰芾之詩
文語無蹈襲出風烟之上覺其詞翰似有凌
雲之氣(案此條今本思陵翰墨志不載)敏行又記蘇軾嘗言
自海南歸舟中聞諸子誦所作古賦始恨知
之之晩蓋其胸次既高故吐言天拔雖不規
規繩墨而氣韻自殊也乾隆四十六年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
寶晉英光集序
予仕居潤餘十年會羽書交馳凡訪古摭竒皆日力所
不暇僅能考海岳一遺址塹槿為園薦菊為祠倚江為
堂礱石為刻時一至其間徙倚縱目慨想摩挲而已夫
自江而南名城奥都潤為大六朝而下賢規雋轍潤為
古而又據景物之會窮心目之趣惟潤為多人或咎予
謂歴數千百載它豈無名人才士可以表著而獨惓惓
於英光予每應之曰境無凡勝以會心為悦人無今古
以合蹟為竒若杖履無日涉之勞江山有天境之助風
帆沙鳥晨雨夜虹凡是園之所包羅衆目之所覩記者
莫不挾英秀露光彩雖微遺跡猶將強附而爼豆之而
况我宋人物如南宫者邪夫既卜園觀則不可以不祠
既蕆祠則不可以不摭遺考文翰以備一堂之缺既竣
摹瑑之事而攟放失恪編次為是集以傳又次序之所
當舉而必不可無者也則又奚疑或者無以答予按山
林集舊一百卷今所會萃附益未十之一南渡而後文
獻不足固無可議若曰南宫被天鑒流榮名其在兩朝
元不顓以結字思陵翰墨志有曰芾之詩文語無蹈襲
出風煙之上覺其詞翰同有凌雲之氣噫&KR1077;此漢武帝
所以知相如也冠於篇端庶幾覽者有以自得焉紹定
壬辰歲上巳日鄂國岳珂序
