寶晉英光集卷七
宋米芾撰
碑
焦山普濟院碑(崇寧上章協洽至日文)
真宗大中祥符甲寅封潤州焦山大聖焦公明應公名
先字孝然漢高陽侯蔡邕贊曰猗歟焦君嘗此玄默衡
門之下棲遲偃息泌之洋洋樂以忘食鶴鳴九臯寅亮
帝側乃徵乃用將受袞職昊天不弔哲人遘慝不遺一
老屏此四國如何穹蒼不詔斯惑惜哉朝廷喪斯舊德
恨此學士將何法則漢維既絶焦公同德作者孔聖復
生不與易也去一千三百年英靈炳然感通著於祥符
聖製穆如素履詳于魏史芾嘗銘曰水清石白焦公之
宅妙道誰測能語而默俟河之清乃通帝夢殖殖瑶壇
萬靈是擁眄馨遠濁以祚道宋公德不葷客必茹素擁
徒駕御必以風雨明德感神神應可呼勒銘津塗以肅
薄夫惟公為神主雖久護佛正法肇自梁室崇寧膺歷
元聖當天忠直充朝道化周行四海同文五緯不愆百
嘉生柔惟深禪師開大法席披蓁易朽作新是宇金地
寶構千五百架東南信士報上及親捐金供寶不可勝
數天人咸嘉大緣用立恍然化人之居金鰲負背出於
海上來者如入净土兜率威攝精進脱棄塵葆師於高
廣坐中作獅子吼度得度者如佛在時芾自基訖成目
覩其事贊曰古佛留法度大心種種威攝現勝相大心
衆生攝威德求度傾身及衆寶冥陽咸會精誠通正法
是歸大緣集我今稽首佛陀僧永奠海山作津筏我今
稽首明應公永護寶車炳威德悉化大心依净土一世
咸如今佛日三光不愆四序調主聖臣忠載萬億五穀
蕃生土地肥萬靈常躋仁壽域
顔魯公碑隂記
魯公為盧杞所忌李希烈反杞首議遣公諫者甚衆德
宗問杞杞對曰真卿朝廷重臣忠義聞天下誰不慴服
臣嘗父事之今遣使不為賊憚則辱國紛紛之言豈足
聽陛下當自斷之無惑衆議德宗不能奪遂遣之人知
公不還矣親族餞於長樂坡公既飲乃躍上梁跳躑謂
餞者曰吾昔江南遇道士陶八八得刀圭碧霞餌之自
此不衰嘗云七十後有大厄當會我於羅浮山此行幾
是歟次汜水怳遇陶笑謂曰吉吉指嵩山而去後公死
於賊賊平家人啟瘞狀有金色爪髮皆長如生人歸葬
偃師北山先塋後有賈人至羅浮山遇二道士奕即而
觀之問曰子何所來賈人曰洛陽其一笑謂曰幸託書
達吾家賈人許諾即札書付之題曰付洛陽偃師縣北
小顔家及往訪之則塋也守塜蒼頭識公書大驚問狀
皆公也因與至其家白之家人大哭卜日開壙發棺已
空矣嗚呼杞欲害公之人而不能害公之仙也希烈杞
等賊耳賊之殺人有常刑公死且不朽又况仙耶元祐
三年九月余遊吳興適覩郡人新公之祠因得謁拜公
像其英氣仙骨凛然如在嘗閱洛中紀異載公前事考
史所載杞拜公于中書與對德宗之言姦人表裏無忤
則公之仙復何疑焉公之大節紀載甚多而論次於林
公之文為備固已激忠義之頽風沮隂邪之羞魄至仙
真事吾又以刻於碑隂以貽續仙傳者襄陽漫仕米芾
記并書
戴公之碑(崇寧甲申文)
南宋隱士戴顒字仲若父逵遐作高蹈不嬰晉故栖宅
山林腐臭軒冕君皎皎之操履其遁身皇皇辟君莫得
師臣百辟鄉風薄夫用敦神超之後女子捨宅八百年
間依律净住具梁簡文皇帝撰碑凛凛神爽以時來舍
山有北菴多樂禪寓戒或不嚴毒螫立至豈徒憍陳之
護法蓋亦山祇之禀戒我之枌榆實公故山想清凉之
嘗枕對蕙帷其如在乃刻正石用詔來古詞曰
猗猗嗟嗟皎皎戴君鍊丹超神晉故湯火沸濯清泉冷
濱我來八百後坐石不掃塵不掃塵公來下唳鶴吟猿
朝復夜
露筋之碑
天地之間雖大體陽况君子隂比小人而五行交相為
功各有正位其龐雜者亦交處於隂陽之間蓋亂臣賊
子之所禀婦人女子之所羞雖其粉飾(闕)時班域聖賢
明未即察而隂譴亦不旋踵則澤國之女噆膚露筋不
就有幃之子氏不顯於一時祠方揭於千古庸夫庸婦
之所傳稱有如昨日是幽顯之所共信而古今不可得
而議者然則伯夷叔齊之節不必俟聖人萬世所自知
明矣紹聖元年十月中岳外史米芾東歸道過其下刻
石贊曰王化行猗盛江漢叔運煽猗人倫亂一德彦猗
昭世典情莫轉猗天質善楚澤湎兮雲木偃煒斯囝兮
日星建
天衣懷禪師碑
佛以一法接二乘離則法生合乃法盡拘法則小作遊
戲去法則大用縱横是以二乘有果果自念生一法無
殊殊因惑起不昧因果則法存性在不證因果則法滅
性空故大能仁去罪忘心留果不證去罪忘心故惡生
無所留果不證故異類可行所以寒影對空紅爐點雪
如如不動全體相呈者也雪竇禪師釋迦正宗仁銑巨
𣲖有嫡子義懷者温州樂清陳氏以漁為業母夢星隕
於庭因而有娠生而異禀每求出家欲往投師神先告
夢曰法王來也翌旦師至衆遂異之嘗在雙林聽講經
至應無所住而生其心師乃問曰既無所住何處生心
講師嘆曰此非義學所解汝必大禪宗速須求度遂詣
京師景德寺落髮於稠人中遇言法華撫師背曰雲門臨
濟去已而一鉢遊方諸方畢到頭角既露將徒已多
遠就顯公請執下事嘗入室顯公曰恁麽也不得不恁
麽也不得恁麽不恁麽總不得師擬對顯公便打推出
翌日天寒水桶墮地豁然大悟通身汗流遂入室投機
顯公覺師舉止異常向前掬定叫賊師兩手托開珍重
便去至翠峰開堂出世曰鴈過長空影沉寒水水無流
影之心鴈無遺蹤之意若能如是方解向異類中行顯
公聞之令書於塔下曰此大吾宗矣時瑯琊覺禪師並
主化大行嘗指學徒曰懷公古佛試知問看一旦示疾
山谷晝鳴林木夜吼乃語門人智才曰吾今行矣仍作
頌曰紅日照扶桑白雲在華岳三更過鐵圍拶折驪龍
角智才曰此外如何師扣枕三下推枕便行住世七十
二年僧居五十四臘時治平元年九月二十二日也若
夫哲人斯萎四衆失恃十八變已三昧火生堅固墮空
窣堵湧地皆常迹也何足道哉凡住楂林天衣等八刹
其接物利人忘身忍辱既得古佛之密印皆極如來之
善行所謂萬緣無漏故得四衆歸心王臣護持天人瞻
仰者也嗣法者不可勝紀一旦師孫仲宣會集雲遊衲
子林下相逢謂襄陽米芾曰如來數百千言皆真實諦
假託一語人有眼目蓋道緣偽喪𣲖逐濫澌各道所聞
請書樂石芾曰然南岳二碑曹溪四碣備述厥德稽首
讃曰
稽首皈依無上尊清净圓滿千億化三身俱現立法祖
一法不立即如來示現有漸緣慈悲慈悲本不為佛祖
佛祖不立無皈依所以三身開後覺寥寥千古古佛遠
堂堂此身即古佛衆生不昧本來心此是古佛行住處
墓表
樂圃先生墓表
樂圃先生吳郡朱氏名長文字伯原光祿公之子十九
歲登乙科病足不肯從吏趍築室居郡樂圃坊有山林
癖著書閱古樂堯舜道久之名稱藹然一郡嚮服郡守
監司莫不造請謀政所急士大夫過者必奔走樂圃以
後為耻名動京師公卿薦以自代者甚衆天子賢之起
為本郡教授以為未廣也起為國子先生以道授多士
未幾擢東觀仍兼樞府屬元符元年二月丙申遘疾不
禄享年六十子耜杭州鹽官耦耕舉進士以六月葬至德
鄉從光祿之塋先生道廣不疵短人人亦樂趍先生勢
不在人上而人不敢議蓋見之如麟鳳焉方擢欲使大
施設而命不假朝野惜之著書三百卷六經有辨說樂
圃有集琴臺有志吳郡有續記又著琴史其序略曰方
朝廷成太平之功制禮作樂以比隆商周則是書也豈
虚文哉此先生志也至於詩書藝文之學莫不騷雅造
古死之日家徒藏書二萬卷天子知其清特贈縑百匹
嗚乎先生可謂清賢矣余昔居郡與先生遊知先生者
也表曰窮達有命出處有時司出處者非命而誰時與
命違士能不出出而無命熟稔於時升公之堂理公朱
絲清音不改樂圃松(闕)嗚呼哀哉
題跋
跋快雪時晴帖(今戲鴻堂法帖中所刻或後人妄益)
右軍快雪帖見張彦遠法書要錄本朝參知政事蘇公
太簡家故物唐賜魏丞相徵故有鄭公之印後又傳於
褚遂良故有褚氏印蘇才翁子美有跋及國老押署一
日駙馬都尉王晉卿借觀求之不與已乃翦去國老署
及子美跋著於摹本乃見還因詳錄得之之自米芾審
定
跋褚模蘭亭帖
右唐中書令河南公褚遂良字登善臨晉右將軍王羲
之蘭亭宴集序本朝丞相王文惠公故物辛未歲見於
晁美叔齋云借於公孫辛巳歲購於公孫巘黃絹幅至
欣字合縫用證摹本僧字果徐僧權合縫書也雖臨王
帖全是褚法其狀若岩岩竒峯之峻英英穠秀之華翩
翩自得如飛舉之仙爽爽孤騫類逸羣之鶴蕙若振和
風之麗霧露擢秋幹之鮮肅肅慶雲之暎霄矯矯龍章
之動彩九奏萬舞鵷鷺充庭鏘玉鳴璫窈窕合度宜其
拜章帝所留賞群賢也至於永和字全其雅韻九觴字
備著其真標浪字無異於書名由字益彰其楷則若夫
臨倣莫稱於魏晉賞别不聞於歐虞信百代之秀規一
時之清鑒也壬午八月廿六日寶晉齋舫手裝襄陽米
芾審定真蹟秘玩
跋謝安石帖
右晉太傅南郡公謝安字安石書六十五字四角開元
小璽御府書也永存珍秘印入唐相王涯家翰林之印
建中御府所用更兵火水土之劫者八百年歴代得以
保之必有神護元祐中見晉十三帖於太師李璋第云
購於侍中王貽永家太宗皇帝借其藏書模閣帖但取
郄愔兩行餘王戎陸雲晉武帝王衍及此謝帖謝萬帖
共十二帖皆不取模版余特愛此帖欲博以竒玩議十
年不成元符中歸翰長蔡公建中靖國元年二月十日
以余篤好見歸余年辛卯今太歲辛巳大小運丙申丙
辰於辛卯月辛丑日余生辛丑日丙申時獲之此非天
耶米芾記
跋李邕帖
右唐秘書監李邕字泰和墨蹟五十字易於吕文靖丞
相家戶部尚書穉卿之孫端問有三帖第一帖有張子
有字墨淡昏第二帖有縉雲字紙揭損此第三帖也精
彩動人墨渴筆勁想運筆神助丁丑歲漣漪郡齋手裝
跋王右軍帖
右晉金紫光禄大夫右將軍會稽内史王羲之字逸少
王略帖八十一字入梁唐御府已見陶穀跋末全印及
首半印曰永存珍秘唐相王涯印也自五代由陶入鄭
郭亦見全跋至本朝入參知政事蘇太簡家以墨妙筆
精印蘇氏印國老武功圖書許國後裔等印國老才翁
題為卞舜賓子澄字通淵為尚書郎孫之純純之妻李
丞相嵩之後弟纁字彦益余姻家累年約為購會余使
西都帖自杞至元約白金一笏當語宗正仲袁字君發
遂力以十五萬購之李不許且曰米亦姻家也即以十
五萬取則以歸米迨使還如約然已使庸工拆背翦損
矣昔梁武不收慰問帖唐文雖收尚别卷非慰問者無
此貞觀印但開元入御府爾古今印跋完備有傳授之
緒吾閱世一(闕)老矣信天下第一帖也崇寧癸未季春
九日玉堂竹齋手裝
跋晉賢十三帖
右本朝參知政事蘇太簡所藏丙寅歲得於集賢國老
孫秘閣子美子志東志東好事與余家通書畫上著邳
公之後四代相印蘇氏字印太簡被太宗遇使弟國簿
收書畫三等賜予甚多公卿之家無出其右此尤著名
者紹聖中重裝翰林蔡元長既跋印以今翰林印副車
王晉卿借去剪下元長所跋著他書軸乃見還其上故
印存焉元符之元漣漪瑞墨堂題
跋羲獻帖
柳誠懸得大令之書於太宗卷首連於大令之後可以
鑒矣復得右軍兩行反謂又一帖是誤以羲之為獻之
又嘗見跋馮當世西昇經實非顔禇能書未必能别猶
歐虞之於唐以書名天下而不任識書魏鄭公無書名
乃同褚遂良為貞觀書證凡經貞觀收者後世以為無
偽識者以此為鑒癸未玉堂竹齋太常博士米芾記
跋唐模帖
開元御府大中建中弘文皆收搨黃金白玉雖至寶器
毁之則再作何代無工惟書落筆雖自再寫亦不可復
得搨而藏諸何陋之有第一帖右軍閣帖有而無及謝
侯字第二及末桓温帖世未有别本漣漪郡嘉瑞堂元
章記
寶晉英光集卷七
