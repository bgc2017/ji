古文苑卷第十五
揚雄百官箴
光禄勲箴衛尉箴
太僕箴廷尉箴
大鴻臚箴宗正箴
大司農箴少府箴
執金吾箴將作大匠箴
城門校尉箴上林苑令箴
司空箴(一作崔駰)太常箴(一作崔駰)
尚書箴(一作崔瑗)博士箴(一作崔瑗)
光禄勲箴
(漢書百官表郎中令秦官掌宫殿掖門戶武帝太初元年更名光禄勲属官有大夫)
(郎謁者大夫掌議論郎掌守門戶謁者掌賓讃受事)
經兆宫室畫爲中外廊殿門闥限以禁界國有
周衛(周官有周廬之衛謂衛士之廬舍周匝王宫也)民有蕃籬各有攸保
守以不岐(岐猶貳也岐一作敗)昔在夏殷桀紂淫湎特牛之
飲(劉向新序桀爲酒池糟隄縱靡靡之樂一鼓而牛飲者三千人三輔黃圖秦酒池在長安城中飲者皆抵牛)
(飲特字當作抵謂以手據地如牛)門戶荒亂郎雖執戟謁者參差(郎雖)
(備員執戟以衛賓謁不肅出入無度)殿中成市或鼓或鞞忘其廊廟而
聚夫逋逃四方多罪載號載呶(書太誓惟四方之多罪逋逃是)
(崇是長是信是使蕩詩曰式號式呼俾晝作夜)内不可不省外不可不清德
人立朝議士充庭(有德進則公論明朝廷肅)禄臣司光敢告執
經(經綱也)
衛尉箴
(衛尉秦官掌宫門衛屯兵属官有司馬衛士旅賁三令丞)
茫茫上天崇高其居設置山險畫爲防禦(易天險不)
(可升也地險山川丘陵也王公設險以守其國)重垠(一作限)累垓以難不律闕
爲城衛以待暴卒(易重門擊柝以待暴客)國以有固民(一作人)
以有内各保其守永修不敗維昔庶僚官得其
人荷戈而歌中外以堅(庶僚謂宿衛庶官如成周宫伯宫正虎賁太僕司隷)
(之職歌字疑是趨字旅賁氏掌執戈盾夾玉車而趨或曰歌謂衛士優閑而和樂中謂王在宫則有居衛外謂王出)
(則有行衛皆堅密而整備)齊桓怵惕宿衛不飭(一作勑)門非其
人戶廢其職(齊桓怵惕於功利作内政之法而成周宿衛之制盡廢)曹子摽
劒遂成其詐(公羊傳莊十三年公會齊侯盟于柯升壇曹子手劒而從之願請汶陽之田桓)
(公與之盟曹子摽劒而去之曹劌也劫桓而要盟)軻挾匕首而衛人不寤(史記)
(荆軻持匕首逐秦王群臣皆愕諸郎中執兵皆陳殿下不得上)二世妄宿敗於望夷閻
樂矯搜戟者不誰(史記二世齋於望夷宫趙高與其壻閻樂謀詐爲有賊將吏卒千餘)
(人至望夷宫殿門斬衛令直將吏入郎官者驚走樂麾其兵進二世自殺誰謂誰何也)尉臣司衛敢
告執維(維猶經也)
太僕箴
(太僕秦官掌輿馬應劭曰周穆王所置也書序穆王命伯冏爲周太僕正)
肅肅太僕車馬是供鏘鏘和鸞(車上鈴也詩和鸞鏘鏘左傳錫)
(鸞和鈴)駕彼時龍(易時乘六龍以御天王駕六馬故借用周礼馬八尺爲龍)昔在上帝
廵狩四宅(謂時廵至于方嶽之下)王用三驅前禽是射(易王)
(用三驅失前禽禮不合圍也)紂作不令武王征殷檀車孔夏四
騵孔昕(大明詩牧野洋洋檀車煌煌駟騵彭彭凉彼武王肆伐大商䟽檀木之兵車騵馬赤色黑鬛)
(也檀弓亦言戎事乘騵因武王所乘遂爲一代常法)僕夫執鞗(音條㘘也詩鞗革冲冲)載騂
載駰我輿云安我馬惟閑雖馳雖驅匪逸匪愆
(以上言車馬皆有法度如此)昔有(一作在)淫羿馳騁忘歸(羿好馳騁田獵即虞)
(箴所謂冒于原獸也)景公千駟而淫於齊(論語齊景公有馬千駟民無德而稱焉)
(苗殄絶其世見吕刑之書)穆王耄荒甫侯伊謀五刑訓天周以
阜基(吕刑惟吕命王享國百年耄荒度作刑以誥四方訓天謂稱天以訓刑也觀其書可見吕侯後爲甫)
(侯故或稱甫刑禮記凢制五刑必即天論也)厥後凌遲上帝不觚(論語觚不觚酒器有)
(觚取其形制之觚稜因以爲名叔世任情漫焉無法猶觚之不觚也天監在上亦不觚之矣)周輕其
制秦繁其辜五刑紛紛靡遏靡止寇賊滿山刑
者半道(漢刑法志秦用商鞅造參夷之誅增加肉刑至於始皇專任刑罰姦邪並生赭衣塞路天下愁)
(怨潰而叛之)昔唐虞象刑天民是全(書方施象刑惟明揚子垂拱而視天民之阜)
紂作炮烙墜民于淵(劉向列女傳紂爲炮烙之法膏銅柱加之炭令有罪者行其上)
(輒墯炭中)故有國者無云何謂是刖是劓無云何害
是剥是剖(一作割)惟虐惟殺人莫予柰殷以刑顛秦
以酷敗獄臣司理敢告執謁(主賓客之謁者)
大鴻臚箴
(典客秦官掌諸侯歸義蠻夷武帝更名大鴻臚)
蕩蕩唐虞經通垓極(論語蕩蕩平民無能名焉垓極謂四荒之垠際也)陶
陶百王天工人力(書天工人其代之)畫爲上下羅(一作該羅)條
百職人有材能寮有級差遷能授官各有攸宜
主以不廢官以不隳昔在三代二季不蠲(夏商之季)
(謂桀紂不蠲言昏濁也)穢德慢道署非其人(署謂建置也)人失
其材職反其官宷寮荒耄國政如漫文不可武
武不可文(言文武之職各有攸司)大小上下不可奪倫鴻臣
司爵敢告在隣(君之左右虞書欽四隣)
宗正箴
(宗正秦官掌親属周成王之時&KR0686;伯爲宗伯)
巍巍帝堯欽親九族(論語巍巍乎其有成功堯典欽明文思以親九族)經
哲宗伯禮有攸訓(虞書伯夷爲秩宗成王時&KR0686;伯爲宗伯皆掌禮之官)屬有攸
籍各有育(又裔)子世以不錯(育與胄同義書注胄長也說文引教胄子作教育子胄子)
(正則世系不紊乱言國家之本所繫)昔在夏時太康不恭有仍二女五
子家降(太康夏啓子也盤于遊田爲舁所逐不得返國五子太康五弟也詳見書五子之歌家降謂太康失邦五子皆)
(降而爲家楚詞夏康娱以自縱不顧難以圖後兮五子用失乎家衖有仍氏國名)晉獻悖統宋宣
亂序(晉献公惑於驪姬太子申生遭譛而自殺晉立奚齊卓子皆遇弒宋宣公舍其子而立弟繆公)齊
桓不胤而忘其宗緒(齊桓公無嫡嗣多内寵及卒五公子争立齊以大乱言不)
(立嫡継是忘其宗統也)周譏戎女(周襄王以翟女爲后翟入周王出奔鄭)魯喜子同
(魯桓公六年子同生公羊子曰喜有正也)高作秦祟而扶蘇被凶宗廟荒
墟䰟靈靡附(秦始皇死於沙丘趙高矯詔賜太子扶蘇死而立胡亥秦以亡)伯臣司
宗敢告執主(掌宗廟之木主者)
大司農箴
(治粟内史秦官掌榖貨景帝更名大農令武帝更名大司農属官有太倉均輸平凖)
(都内籍田五令丞)
時惟大農爰司金糓自京徂荒粒民是斛(由天)
(子之都至荒服養民則均書烝民乃粒)肇自厥初實施惟食厥
僚后稷有無遷易(唐虞時弃居稷官書懋遷有無化居)實均實贏惟
都作程旁求衣食厥民攸生上稽二帝下閱三
王什一而征爲民作常遠近貢篚百姓(一作曰則)不
忘(貢助徹皆什一也是爲經常之法篚什一之外則有貢篚之物以遠近爲差見禹貢)帝王之盛
咸在農殖季周爛漫而東作不勑膏腴不穫庶
物並荒(自周宣王不籍千畒是後人君不知務農重榖時則有楚茨甫田等刺詩)府藏單虚
靡積靡倉(藏去声公劉詩廼積廼倉)陵遲衰微姬卒以痒(痒病也)
秦收太半二世不瘳泣血之末海内無聊(秦廢井田)
(之法收太半之賦二世而亡民罹荼毒至於沚血)農臣司均敢告執繇(與徭同役也)
少府箴
(少府秦官掌山海池澤之稅以給供養)
實實少府奉飬是供紀經九品臣子攸同(言上以共)
(飬一人與下以廪給百官財用實相通)海内幣帑祁祁如雲家有孝
子官有忠臣共僚率舊聖則越遵(聖立則度所當遵守越與粵同)
民以不擾國以不煩昔在帝季癸辛之世酒池
糟隄而象箸以噬(癸桀名辛紂名二君淫湎以酒爲池積糟爲隄又紂爲象箸而箕子唏)
至於躭樂流湎而妲末作祟(妲巳末喜桀紂之嬖妾)共寮不
御不恢夏殷喪其國康而卒以陵遲嗜不可不
察欲不可不圖未嘗失之於約常失於奢府臣
司共敢告執觚(共與供同觚酒噐有稜者)
執金吾箴
(中尉秦宫掌徼循京師武帝更名執金吾應邵曰吾禦也執金革以禦非常顔師古)
(曰金吾鳥名也主辟不祥職主先導執此鳥之象因以名官)
温温唐虞重襲純孰經表九德張設武官(楊子温温)
(乎其和可知言重熙累洽之世武臣亦不可廢虞書九德咸事俊乂在官)以御寇賊如虎有
牙如鷹有瓜(詩祈父子王之瓜牙)國以自固獸以自保牙瓜
葸葸動作宜時用之不理實反生灾(葸葸銛利貌言威武)
(不可輕用)秦政(始皇名)暴戾播其威虐亡其仁義而思
其殘酷猛不可重任威不可獨行堯咨虞舜惟
思是尚(思字當作欽)吾臣司金(據此則應邵之說是)敢告執璜(執玉文臣)
將作大匠箴
(將作少府秦官掌治宫室景帝更名將作大匠)
侃侃將作經構宮室墻以禦風宇以蔽日寒暑
攸除鳥鼠攸去(詩斯干風雨攸除鳥鼠攸去)王有宮殿民有宅居
(上下俱欲得其安)昔在帝世茅茨土階夏卑宫觀在彼溝
洫(堯舜之世茅茨不剪土階三尺論語禹卑宮室而盡力乎溝洫)桀作瑶臺紂爲琁
(一作璇)室人力不堪而帝業不卒(玉飾其居以奢喪國)詩詠宣
王由儉改奢(詩斯干宣王考室也其詩曰築室百堵西南其戶又曰上莞下簟乃寢斯安皆儉約)
(之制也)觀豐上六大屋小家(易豐卦上六豊其屋蔀其家)春秋譏
刺書彼泉臺兩觀雉門而魯以不恢(春秋文十六年毀泉)
(臺定二年新作雉門及兩觀公羊子皆曰譏)或作長府而閔子不仁(論語魯人)
(爲長府閔子曰何必改作蓋譏其廣府庫爲冨不仁也)秦築驪阿嬴姓以顛(秦役作驪)
(山又築阿房宮未成而秦亡史記秦之先是爲柏翳舜賜姓嬴氏)故人君無云我貴榱
題是遂母云我冨淫作極遊在彼墻屋而忘其
國戮作臣司匠敢告執猷
城門校尉箴
(城門校尉掌京師城門屯兵有司馬十二城門候)
幽幽山川徑塞九路盤石唐芒襲險重固(此天地自)
(然之險)國有城溝家有柝柜各有攸堅民以不虞
(大小各有所宜)德懷其内險難其外王公設險而承以
盤蓋(易坎卦王公設險以守其國盤所以藉其下盖所以護其上言先王以德覆露斯民而安集之猶器)
(之有盤盖不獨恃城池以爲險)昔在上世有殷有夏(言夏殷先哲王定有天下)
(之号以傅之子孫)癸辛不德而設夫險阻湯武爰征而莫
遏莫禦(說苑吳起對魏武侯曰夏桀之居左河濟右太華伊闕在其南羊腸在其北修政不仁湯放之)
(殷紂之國左孟門右大行常山在其北大河經其南修政不德武王伐之由此觀之在德不在險)作君之
危(書無安厥位惟危)不可德少而城溝伊保不可德希
而城溝是依唐虞長德而四海永懷秦恢長城
而天下畔乖(秦逆天地而爲險故天下潰叛)尉臣司城敢告侍階
上林苑令箴
(武帝初置水衡都尉掌上林苑属官有上林令丞)
茫茫大田芃芃作榖山有征(一作陘)陸野有林麓
夷原汚藪禽獸攸伏魚鱉以時芻蕘咸殖國以
殷冨民以家給(言山澤之利古之有國者與民共之孟子文王之囿方七十里芻蕘雉兔)
(者往焉)昔在帝羿共田徑游(羿乃奪民利以山澤供一人之游田共與供通)
(徑謂往來馳逐於其間)弧矢是尚而射夫封豬不顧於愆卒
遇後憂(即虞箴所述封豬大豕也)是以田獲三驅不可過差
(易田獲三品又王用三驅言田雖貴於有獲不可廢三驅之禮合圍而過取)麀鹿攸伏不如
德至(靈臺詩言文王有靈德也其詞曰王在靈囿麀鹿攸伏)衡臣司虞敢告執指
司空箴
(古官虞書伯禹作司空馬融曰主司空土以居民)
普彼坤靈侔天作則(坤之廣配乾之大乾卦曰乃見天則)分制五服劃
爲萬國(黃帝分封諸侯得百里之國萬區禹平水土弼成五服謂天子之畿外別爲甸侯要荒蠻服也)
乃立地官空惟是職茫茫九州都鄙盈區(周禮四縣)
(爲都注都之所居曰鄙)綱以群牧綴以方侯(古者州置牧以統之故曰綱又)
(聮以方伯諸侯之職)烈烈雋乂翼翼王臣臣當其官官宜其
人九一之政(孟子請野九一而助即井地之政也)七賦以均(揚子法言七賦之所養注)
(七賦五榖桑麻)昔在季葉班禄遺賢掊克充朝(班與頒同孟子周室)
(班爵禄又掊克在位)而象恭滔天(書靖言庸違象恭滔天注貌象恭敬而心傲狠若漫天)
匪人斯力匪政斯勑(所任者非人所修者非政)流貨市寵而苞
苴是鬻(苞苴謂苞裹以充賄賂也說苑湯禱旱之詞曰苞苴行邪)王路斯浮
孰不傾覆空臣司土敢告在側
太常箴
(奉常秦官掌宗廟禮儀景帝更名太常師古曰太常王者之旗畫日月焉禮官)
(奉持之故曰奉常後改太常尊大之義也)
翼翼太常寔爲宗伯穆穆靈祗寢廟弈弈(魯頌路寢)
(孔碩新廟奕奕注奕奕佼美也)稱秩元祀班于群神(各稱其宜而秩序之班列)
(也或曰稱舉也平声)我祀旣祗我粢孔蠲匪愆(一作愆)匪忒公
尸(又君子)攸宜(宗廟祭祀有尸有祝周詩公尸來燕來宜)弗祈弗求惟德之
報不矯不誣庶無罪悔(祭祀以祗敬爲主所以報德非爲祈福周詩后稷肇)
(祀庶無罪悔以迄于今)昔在成湯葛爲不吊棄禮慢祖(孟子)
(葛伯不祀湯使人遺之牛羊葛伯食之又不祀故湯征之)䕫子不祀楚師是虜(左傳)
(夔子不祀祝融與鬻熊楚師滅夔以䕫子歸)魯人躋僖臧文不悟(文二年有事于大廟)
(躋僖公三傳皆云逆祀也孔子曰臧文仲不仁者三不知者三躋僖公居其一)文隳太室桓納郜
賂(文十三年太室屋壞桓二年取郜大鼎于宋納于大廟左氏曰宋以郜大鼎賂公納于太廟非禮也)灾降
二宫用誥不祧(春秋哀三年五月辛卯桓宫僖宮災夫子在陳聞火曰其桓僖乎社預注)
(言桓僖親盡而廟不毀宜爲天所災)故聖人在位無曰我貴慢行繁
祭無曰我材輕身恃巫東鄰之犧牛不如西鄰
麥魚(易東鄰殺牛不如西鄰之禴祭注東鄰謂紂西鄰謂文王何休公羊傳注夏曰礿薦尚麥魚)
秦殞望夷(見衛尉箴注)隠斃鐘巫(魯隠公祭鐘巫館于蔿氏爲賊所弒)
常臣司宗敢告執書
尚書箴
(漢官儀尚書唐虞官也龍作納言詩云仲山甫王之喉舌秦改稱尚書漢亦尊)
(此官典機密也)
皇皇聖哲允勑百工命作齋慄龍爲納言(見舜典)
是機是密出入朕命王之喉舌(見烝民詩)獻善宣
美而䜛說是折我視云明我聽云聦載夙載
夜惟允惟恭(言臣能開明善道折絶䜛邪則人主視聽聦明書朕聖䜛說殄行命汝作納言)
(夙夜出納朕命惟允)故君子在室出言如風動於民人(易繫辝君)
(子居其室出其言善則千里之外應之)渙其大號而萬國平信(易渙卦渙)
(汗其大號)春秋譏漏言(春秋文六年晉殺其大夫陽處父榖梁傳曰君漏言也)易
稱不密則失臣(繫辝乱之所由生也則言語以爲階君不密則失臣)兊吉其和
巽吝其頻(易兊初九和兊吉巽九三頻巽吝兊爲口舌巽主申命也)書稱其明申申
厥鄰(見益稷篇)昔秦尚權詐官非其人符璽竊發而
扶蘇隕身一姦愆命七廟爲墟(秦以官者趙高行符璽事及始)
(皇崩詐爲璽書賜扶蘇死卒以亡秦)威福同門牀上維辜(易巽在牀下此言牀)
(上謂命令始制未宣布之時於此不謹寔基禍乱)書臣司命敢告侍隅
博士箴
(博士秦官掌通古今秩比六百石員多至數十人武帝置五經博士)
洋洋三代典禮是脩(史記禮書洋洋美德乎觀三代損益㳂情而制礼)畫
爲辟雍國有學校侯有泮宮(王制學天子曰辟雍諸侯曰頖宮)
各有攸教德用不陵(不僣也)昔在文王經啓其軌
(詩經始靈臺於樂辟雍)勗于德音而思皇多士多士作楨惟
周以寧(詩大雅貊其德音又思皇多士生此王國維周之楨濟濟多士文王以寧)國人興讓
虞芮質成(詩虞芮質厥成注虞芮之君相與争田往質于西伯入周境見國人皆讓遂以所争田爲)
(間田而退)公劉挹行潦洒濁亂斯清(篤公劉泂酌皆召康公戒成王)
(之詩其辝曰泂酌彼行潦挹彼注兹可以濯漑)官操(一作摻所斬切執抉也)其業士執其
經昔聖人之綏俗莫美於施化故孔子觀夫大
學而知爲王之易易(禮鄕飲酒孔子曰吾觀於鄕而知王道之易易也礼行於鄕庠)
(故云學)大舜南面無爲而祍席平(舜恭巳南面不下席而天下平)
還師階級之(一本無級之二字)間三苗以懷(虞書班師振旅帝乃誕敷)
