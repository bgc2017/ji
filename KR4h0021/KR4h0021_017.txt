古文苑卷第十七
雜文
董仲舒集叙
王褒僮約
班固奕旨
蔡邕篆勢
黃香責髯奴辭
聞人牟凖魏敬侯碑隂文
董仲舒集叙
(漢書本傳仲舒所著皆明經術之意及上䟽條教凢百二十三篇此必集中所載也)
董仲舒清河廣川人也以治春秋爲博士下帷講
誦弟子傳以久次相授業或莫能見其面盖三
年不窺園圃(論語請學爲圃圃所以種菜茹王充論衡曰仲舒讀春秋三年不窺園菜)進
退容止非禮不行學士皆師尊之漢孝武皇帝
即位以賢良對策爲江都相事易王(景十三王傳江都易王名)
(非武帝兄也顔師古曰易音改易之易謚法曰好更故舊曰易)王素驕好勇仲舒
以禮義匡正王敬重焉公孫弘希世用事深疾仲
舒是時膠西王尤縱恣數害吏二千石(膠西于王端易王同)
(母弟亦武帝兄也爲人賊戾相二千石至者輙求其罪告之無罪者詐藥殺之)弘欲中之乃言
於上曰獨仲舒可使相膠西王素服其德善待之仲
舒恐久獲罪以病免凢相兩國輒事驕王正身
率下所居而治及去位歸居終不問産業以脩
學著書爲事年老以壽終於家(並仲舒本傳中語抑此叙居前班固)
(采以爲傳邪)
僮約王褒
蜀郡王子淵(地理志蜀郡即成都漢書本傳王褒字子淵蜀人也)以事到煎上
(玉壘山在成都西北湔水出焉亦名湔山湔水所經行之地故名煎上煎與湔同)寡婦楊惠舍
有一奴名便了倩行酤酒便了捍大杖上冢巔
曰大夫買便了時(指楊惠故夫)只約守冢不約爲他
家男子酤酒子淵大怒曰奴寧欲賣耶惠曰奴
父許人人無欲者子即决賣劵之奴復曰欲使
皆上不上劵便了不能爲也子淵曰諾劵文曰
神爵三年正月十五日(宣帝即位之十六年也按漢書神爵五鳳之間上欲興恊)
(律之事益州刺史王襄令褒作中和樂職宣布詩因奏褒有軼材上徵褒旣至詔爲聖主得賢臣頌待詔頃之擢爲)
(諫大夫此文當作於未薦召之前通鑑載求金馬碧雞於神爵元年與此不合)資中男子王子
淵(地理志犍爲郡有資中縣郡属益州)從成都安志里女子楊惠買夫
時戶下髯奴便了决賣萬五千奴從百役使不
得有二言晨起洒(一作早)掃食了洗滌居當穿臼
縛箒裁盂(方言盂或謂之盌)鑿井浚渠縛落鉏園(落籬落也)
研陌杜埤(明音)地刻大枷(研治阡陌穴隙則塞之大枷連枷也打榖之具築禾稼之)
(埸刻畫地段令廣袤可運大枷打榖也)屈竹作杷削治鹿盧(說文杷收麥噐蒲巴)
(切鹿盧引綆以汲井)出入不得騎馬載(一作乘)車踑坐大呶下
牀振頭垂釣刈芻結葦臘纑(編葦以爲簟治麻以作布鄭氏詩箋竹葦)
(曰簟臘緝治也孟子其妻辟纑注緝績其麻曰辟練麻曰纑音壁盧)沃不酪住䣯&KR2978;(舊音)
(徂模沃飲也乳汁作漿曰酪䣯&KR2978;亦美漿醍醐之属奴當甘麄淡不得求美飲)織履作麄
(方言扉屨揔謂之麤)黏雀張鳥(一作烏)結網捕魚繳鴈彈鳬
(弋以絲繫矢曰繳音灼)登山射鹿入水捕龜浚園縱魚鴈鶩
百餘(浚治園中池以飬魚鴈鶩鵝鴨之属)驅逐鴟鳥持捎牧猪種薑飬
羊長育豚駒糞除常㓗餧食(自音)馬牛鼓四起坐
夜半益芻二月春分被隄杜疆落桑皮㯶(隄疆田畔之空)
(地可耕鋤種植落謂去其附枝及杇蠧者割取㯶櫚之皮可爲繩索)種瓜作(昨音)瓠別茄披䓗
(菜茹別其種而植瓠壷也詩疆埸有瓜又八月断壷䓗披散而植之)焚槎發等壟集破封(地有)
(枯枿就燒之借火氣以發土性等齊也聚其灰土剖其堅壤皆治圃之法)日中早(復音曝曬也賈誼策日中)
(必熭音衛)鷄鳴起舂調治馬馿兼落三重(落當作烙謂燒鐵烙蹄令堅而耐踏莊子)
(馬蹄篇伯樂治馬燒之剔之刻之維之)舍中有客提壷行酤汲水作餔(晡音)滌
柸整桉(抷食噐也淮南子滌柸而食桉以設飲食之具孟光舉桉齊眉)園中拔䔉斵
蘇切脯築肉(築與祝同断也)臛芋膾魚炰鱉烹荼(荼苦菜也煑以)
(爲茹)盡具餔巳蓋藏關門塞竇餧猪縱犬勿與隣里
爭鬪奴但當飯豆飲水不得嗜酒欲飲美酒唯得染
脣漬口不得傾盂覆斗不得辰出夜入交關伴偶
舍後有樹當裁作船上至江州(漢中郡有江州縣蜀都衆水至此會合見)
(蜀都賦)下到煎主(蜀郡有湔道湔主湔之縣治也)爲府掾求用錢推
紡惡敗㯶索(府掾郡之史胥用錢庸直也㯶索所以串錢紡即放字損敗者推弃之)綿亭
買席(綿亭地名其處出席)往來都洛(地理志廣漢郡有新都洛縣注章山洛水所出南至)
(新都入湔有工官)當爲婦女求脂澤販於小市(膏沐之物小市所缺)歸
都擔枲轉出旁蹉(枲胥里切麻也禹貢岱畎絲枲負販出小路)牽犬販
(一作放)鵝武陽買茶楊氏池中擔荷(武陽地名茶茗也楊氏池産荷)
(其莖茄其花芙蓉其實蓮其根藕皆可販賣)往來市聚(虛聚也)愼護姦
偷入市不得夷蹲旁卧惡言醜罵多作刀弓持
入益州貨易牛羊奴自交精惠不得癡愚(惠與慧通)
持斧入山斷槧裁轅(槧長版也論衡曰断木爲槧轅車軛也)若殘當
作爼机木屐及彘(一作雉)盤焚薪作炭(殘餘也爼机以盛肉屐渠戟反)
(木履也彘盤餧猪之牢斷截之餘木當用作此又其下則薪而燒之以爲炭)石礨(力罪切)薄
岸(皆水次爲之以防暴水之至)治舍蓋屋書削代牘(削木版也古人以書欲更書則削去)
(之故謂之削牘編木爲之)日暮以歸當送乾薪兩三束四月當
披五月當穫(謂麥也)十月收豆多取蒲苧(紵音苧皮麻属也)
益作繩索雨墮無所爲當編蔣織箔(蔣音漿菰蒲草也)植
種桃李梨柿柘桑三丈一樹八赤爲行果類相
從縱横相當果熟收歛不得吮嘗犬吠當起驚
告隣里棖門柱戶上樓擊鼔(一作拆)椅盾曳矛還
落三周(盾可蔽身矛可刺賊所以廵警盗竊)勤心疾作不得遨遊
奴老力索種莞織蓆(索盡也蘇各切莞音官小蒲草可以爲席)事訖
欲休當舂一石夜半無事浣衣當白若有私歛
主給賓客(私歛謂收租索債之類主以供給賓客主猶掌也)奴不得有姦私
事事當聞白奴不聽教當笞一百讀劵文徧訖
詞窮咋索仡仡(咋音窄索色窄切仡音屹恐畏不能言狀)扣頭兩手自搏
目淚下落鼻涕長一尺當如王大夫言不如早
歸黃土陌蚯蚓鑚額早知當𡭗王大夫酤酒眞
不敢作惡
奕旨班固
大冠言博(蔡邕獨断曰武冠或曰繁冠今謂之大冠武官服之)旣終或進而問
之曰孔子稱有博奕(論語不有博奕者乎)今博行於世而奕
獨絶博義旣弘奕義不述問之論家師不能說
其聲可聞乎曰學不廣博無以應客北方之人
謂棋爲奕弘而說之舉其大略厥義深矣局必
方正象地則也道必正直神明德也棋有白黑
(一本黃墨)隂陽分也駢羅列布效天文也四象旣陳
行之在人盖王政也成敗臧否爲仁由巳危之
正也(危中有正)夫博懸於投(投今作骰博具也以骨爲之)不專在行優
者有不遇劣者有僥倖踦挐相凌氣勢力爭雖
有雄雌未足以爲平也至於奕則不然高下相
推人有等級若孔氏之門回賜相服(論語子貢曰賜也何敢望)
(回)循名責實謀以計策若唐虞之朝考功黜陟
(虞書三載考績三考黜陟幽明)器用有常施設無析(一作所)因敵爲
資應時屈伸續之不復變化日新或虚設豫置
以自護衞盖象庖羲罔罟之制(易庖犧氏作結繩而爲罔罟以佃以)
(漁盖取諸離言廣布置也)隄防周起障塞漏決有似夏后治水
之勢(孟子禹之治水水之勢也)一孔有闕壞頽不振有似瓠子
汎濫之敗(漢武元光中河决瓠子承上文治水言之謹隄備也)一棋破窐亡
地復還曹子之威(曹劌手劒劫盟齊桓歸魯侵地汶陽之田)作伏設詐
突圍横行田單之竒(田單守即墨用火牛竒計復齊七十餘城奕解圍似之)要
厄相劫割地取償蘇張之姿(蘇秦張儀以縱横之術說六國扼其要害)
(以相刧持失地於東取償於西棋之争劫似之)固本自廣敵人恐懼三分
有二釋而不誅周文之德知者之慮也(文王三分天下有其)
(二以服事殷棋之全勝不争者也)旣有過失能量弱強逡廵需行
保角依旁却自𥙷續雖敗不亡繆公之智中庸
之方也(秦繆公因崤之敗悔過自誓卒保其國棋之𥙷過自守者也)上有天地之
象(天文地則隂陽)次有帝王之治(庖犧禹文王)中有五覇之
權(齊桓秦繆)下有戰國之事(田單蘇張)覽其得失古今略
備及其晏也至於發憤忘食樂以忘憂(言其激發志氣)
(怡悅性情如此論語其爲人也發憤忘食樂以忘憂)推而高之仲尼摡也樂
而不淫哀而不傷(勝則喜而不至於過負則悲而不至於損)質之詩書
關雎類也(關雎之詩樂而不淫哀而不傷)紕專知柔隂陽代至施
之養性彭祖氣也(守雌不競勝負两忘此至人襲氣葆眞之法莊子伏戲得之以襲氣)
(母彭祖得之上及有虞下及五伯)外若無爲默而識淨泊自守以道
意隱居放言遠咎悔行象虞仲(論語子謂虞仲夷逸隱居放言身中)
(清廢中權)信可喜感乎大冠論未備故因問者喻其
事
篆勢蔡邕
(徐堅初學記題以蔡邕篆書體古者蒼頡觀鳥跡造文字書契始作至周宣王時史籕作)
(大篆十五篇及秦書有八體一曰大篆二曰小篆王莾居攝使甄豊校定六書五曰繆篆)
(所以摹印也六曰鳥䖝書所以書幡信也自漢而下轉相摹俲名體愈多伯喈妙於書法)
(靈帝命書六經刻石於太學門外)
鳥遺跡皇頡循聖作則制斯文(皇頡蒼頡也後世推尊之故稱皇頡)
(崔瑗草書體云書體之興始自頡皇寫彼鳥跡以定文章)體有六篆爲眞形要妙
巧入神或龜文斜列櫛比龍鱗紆體放尾長短
副身頽若黍稷之垂穎藴若蟲蛇之棼緼揚波
振激鷹跱(一本作龍躍)鳥震(平聲)延頸脅翼勢似凌雲或
輕舉内投微本濃末若絶若連似露緣絲垂凝
下端(篆體有懸針倒薤垂露偃波其名非一)從者如懸衡者如編抄
者邪趣不方不圓若行若飛跂跂翾翾(跂音企虫行也翾音)
(儇小飛也)遠而望之象鴻鵠羣遊駱驛遷延迫而察
之端澄不可得見指僞不可勝原研桑不能數
其詰屈(計研桑弘羊二人精於筭班固賓戲研桑心計於無垠)離婁不能覩其
隙間(離婁古之明目人)般倕揖讓而辭巧(公輸般魯人倕黃帝時人皆匠)
(之巧者)籕誦拱手而韜翰(籕史籕也誦沮誦也黃帝之史與蒼頡始造書法)處
篇籍之首目粲粲斌斌其可觀摛華豔於紈素
爲學藝之範㘣(㘣音旋規也所以爲圓伯喈自謂以此羡麗之字体寫之紈素可爲後人法式)
嘉文德之弘懿舉大體而論旃(旃猶之語助也左傳虞公求旃)
責髯奴辭黃香
(寓辝髯奴以譏世之飾容貌滕頰舌者)
我觀人鬚長而復黑冉弱而調離離若緣坡之
竹欝欝若春田之苗因風披靡隨風飄颻爾乃
附以豐頥表以蛾眉發以素顔呈以妍姿約之
以紲綫潤之以芳脂莘莘翼翼靡靡緌緌振之
發曜&KR0627;若玄珪之垂於是搖鬚(一作鬢)奮髭則論
說唐虞鼔鬐動鬛則研覈否臧内育瓌形外闡
宫商相如以之閑都(美人賦司馬相如美麗間都)顓孫以之堂
堂(論語堂堂乎張也顓孫師字子張)豈若子髯旣亂且赭枯槁秃
瘁劬勞辛苦汗垢流離汚穢泥土傖囁穰擩(音而)
與塵爲侶無素顔可依無豐頥可怙動則困於
惣滅静則窘於囚虜薄命爲髭正著子頥爲身
不能庇其四體爲智不能飾其形骸癩鬚瘐
面常如死灰(癩癘疾也豫讓&KR0238;身爲癩音頼瘐囚病也律囚以飢寒死曰瘐音庾)曾不
如犬羊之毛尾狐狸之毫氂爲子鬚不亦難乎
魏敬侯碑隂文聞人牟凖
(三國魏志衛覬字伯儒河東安邑人少夙成以文學稱魏國旣建拜侍中與王粲並典制)
(度勸贊禪代之義爲文誥之詔明帝時封閿鄕侯受詔典著作凢所撰述數十篇好古文)
(鳥篆隷草無所不善謚敬侯)
敬侯所葬之先域城惟解梁(後漢郡國志河東解縣有解城注左傳僖十五)
(年晉侯賂秦内及解梁城)地即郀首(地名)山對靈足(靈山之足)谷當猗口
(猗谷之口)勢高而趣幽形垣而背阜(垣謂環抱如墻阜豐厚也)鑿室
而可以蔽藏不墳而所冀速朽(禮記死欲速朽爲宋桓司馬言之譏)
(石槨也)珍琦素白而靡尚衣服隨時而則有故吏
述德於隧前門生紀言於碑後(隧道之前謂碑銘也碑後即碑隂牟)
(凖自謂也)臼季居亭而巳治詹嘉在主而可友(郡國志解縣有)
(臼城注左傳曰晉文公入取臼衰者也博物志曰臼季邑又猗氏縣注地道記曰左傳文十三年詹嘉處瑕在縣東北縣)
(有鄕有亭在主在左也二者春秋時古跡敬侯葬所近之)處高攄之厚地將秭億
而永久(秭億斯歴年之多也)所著述注解故訓及文筆等
甚多皆巳失墜所注孝經固而(注釋孝經之名恐有誤字漢儒釋經詩書)
(有故春秋有微)倉頡冡碑大篆書在左馮翊利陽亭南
道旁(郡國志左馮翊衙縣注皇覧曰有倉頡冢在利陽亭南高六丈)及華山下亭
碑增筭狀(碑爲樊毅作毅又有乞復華山下民租口筭狀此云增筭未詳)殷叔時
碑(殷華字叔時後漢人碑文見後)魏大饗碑群臣上尊號奏及
受禪石表文並在許繁昌(帝王世記魏文帝登禪于曲蠡之繁陽亭爲縣)
(曰繁昌今許之封内穎川繁昌是也)尊號奏鍾元常書受禪表
覬並金針(一作錯)八分書也(魏鍾繇字元常工書法敬侯所爲文尊號奏鍾)
(繇書受禪表覬自書其字体並金針八分書也書体有八分懸針金錯之名王愔文字志懸封小篆体也金錯書八)
(体書法不圖其形或曰以銘金石故曰金錯)太祖文帝等臨詔令雜駮
議上封事一百餘條誡子等散在人間及碑
石可見(言餘皆忘失)樹碑人郡國縣道姓名具如
于後(樹立也人姓名闕不載)
古文苑卷第十七
