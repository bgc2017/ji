古文苑卷第八
歌曲
漢昭帝黃鵠歌淋池歌
漢靈帝招商歌漢武帝落葉哀蟬曲
詩
栢梁詩諸葛亮梁父吟
李陵錄别詩(八首)蘇武荅詩(二首)
孔融臨終詩雜合作郡姓名字詩
六言詩(三首)雜詩(二首)
四言詩(五首)
(秦嘉𫐠婚王粲思親曹植元會閭丘冲三月三日裴秀大蜡)
王粲雜詩四首七哀詩
晉程曉嘲熱客
黃鵠歌漢昭帝
始元元年黃鵠下太液池上爲歌曰(漢書昭帝始元元年春二月黃)
(鵠下建章宮太液池中公卿上壽按高相歌曰鴻鵠高飛一舉千里正謂黃鵠也羣臣以爲瑞故上壽稱賀是)
(時帝初即位年九歲)黃鵠飛兮下建章羽肅肅兮行蹌蹌
金爲衣兮菊爲裳唼喋荷荇(上林賦唼喋菁藻唼所甲反喋直甲反)
出入蒹葭(叶韻合作藏子虚賦其卑濕則生藏莨蒹葭藏莨音臧郎)自顧非薄愧
爾嘉祥
淋池歌(使宫人歌之)
(三輔黃圖昭帝始元元年穿淋池廣千步東引太液之水池中植分枝荷一莖)
(四葉狀如駢盖每遊燕出入或剪以爲衣或折以障日以爲戲弄帝時命水嬉)
(以文梓爲船木蘭爲柂刻飛鸞翔鷁飾於船首隨風輕漾畢景忘歸按昭帝幼)
(冲嗣位天姿儘高輔導承弼者無其人至忘無逸之戒溺於流連遊戲之樂歌)
(詞有雲光開曙之句盖通夕徹曉也其意猶以爲未足卒損德性遽夭天年豈)
(不惜哉)
秋素景兮泛洪波揮纖手兮折芰荷涼風淒淒揚
棹歌雲光開曙月低河萬歲爲樂豈云多
招商歌漢靈帝
(秋屬金於五音爲商招商者迎秋音之至也晉王嘉拾遺記漢靈帝起祼游館于間)
(渠水繞砌蓮大如盖長一丈其葉夜舒晝卷名夜舒荷宫人靚粧解上衣著内服或)
(時祼浴其荒淫若此欲不亡得乎)
涼風起兮日照渠青荷晝偃葉夜舒惟日不足樂
有餘清絲流管歌玉鳬(絲管琴瑟簫笛之屬玉鳬曲名)千年萬歲
嘉難踰
落葉哀蟬曲漢武帝
(此曲必爲李夫人作外戚傳云李夫人少而蚤卒上思念不己令方士齊人少翁夜致其)
(神作詩令樂府諸音家絃歌之)
羅𬒮兮無聲玉墀兮塵生虚房冷而寂寞落葉依
於重扃望彼美之女兮安得感余心之未寧
詩
栢梁詩
漢武帝元封三年作栢梁臺詔羣臣二千石有能爲
七言詩乃得上座(三輔黃圖栢梁臺武帝元鼎二年春起此臺在長安城中北關内三輔舊事)
(云香栢爲梁也帝嘗置酒其上詔羣臣和詩能七言者乃得上與此所紀之年不同盖栢梁建於元鼎二年登臺賦詩乃元封)
(三年也)
日月星辰和四時(皇帝)驂駕駟馬從梁來(梁王孝王武)郡國士
馬羽林材(大司馬漢制郡國之兵有材官騎士營衛之兵有期門羽林據百官表元狩四年衛青爲大司馬大將軍)
(霍去病爲大司馬驃騎將軍至六年去病薨是時青兼二職詩亦再賡邪)總領天下誠難治(丞相石慶)
(治平聲下同)和撫四夷不易哉(大將軍衛青)刀筆之吏臣執之(御史)
(大夫兒寬)撞鍾伐鼓聲中詩(太常周建德)宗室廣大日益滋(宗正劉安)
(國)周衛交戟禁不時(衛尉路慱德)總領從官栢梁臺(光禄勲徐自爲)
平理請讞决嫌疑(廷尉杜周)修飭輿馬待駕來(太僕公孫賀)郡
國吏功差次之(大鴻臚壼充國)乘輿御物主治之(少府王温舒)陳粟
萬石揚㠯箕(大司農張成)徼道宫下隨討治(執金吾中尉豹)三輔
盗賊天下危(左馮翊京兆尹左馮翊右扶風爲三盛宣輔言夾輔帝居不可有盗賊)盗阻南
山爲民災(右扶風李成信是時帝從事四夷天下騷動據此詩三輔巳有盗)外家公主不
可治(京兆尹漢書竇嬰田蚡傳上曰俱外家故廷辨之嬰景帝從舅蚡太后同母弟故言俱外家與文帝女)
(館陶長公主主太后女平陽南宫隆慮三公主皆恣横不法是時嬰蚡俱巳死太后巳崩故京兆敢云)椒房率
更領其材(詹事陳掌)蠻夷朝賀常舍其(典屬國)柱枅薄櫨
相枝持(大匠)枇杷橘栗桃李梅(太官令)走狗逐兔張罘
罝(上林令)齧妃女唇甘如飴(郭舍人)迫窘詰屈幾窮哉(東方)
(朔朔善諧謔此語盖戲弄羣臣也按此詩羣臣各以其職詠一句無甚理致其間亦有敢言隱然寓規儆之意者齊)
(梁間多傚其體而骨氣寖不及)
古梁父吟(舊注中都縣有田強古冶子墓按三士皆齊人)諸葛亮
(三國志諸葛亮躬耕隴畆好爲梁父吟歐陽詢藝文類聚載此篇云蜀志諸葛亮梁父吟又云陳武)
(別傳曰武學泰山梁父吟則其聲調世傳之久矣梁父泰山傍小山丘墓所在)
步出齊城門遥望蕩隂里里中有三墓累累正
相似問是誰家墓田強古冶子力能排南山文(一作是)
能絶地紀一朝被䜛言二桃殺三士(晏子曰公孫捷田開疆古冶子事景)
(公勇而無禮晏子言於公餽之二桃曰三子計功而食桃公孫捷曰吾再拜隱虎功可以食田曰吾杖兵而御三軍者再功可以食)
(古冶子曰君當濟河黿銜左驂冶潛行水底逆流百步從九里得黿頸功可以食二子曰吾勇不若子功不逮子取桃不)
(讓是貪也然而不死無勇也刎頸而死冶曰二子死之冶獨不逮又刎頸而死古人贈賜如素絲表其潔白疋絹使之自裁皆)
(因物寓意三士與二桃猶言二可逃死不能免三子乃爭先就死惜哉)誰能爲此謀國相齊
晏子(晏嬰齊之名相乃有殺士之醜史傳不載豈爲賢者諱邪或曰曹操旣殺孔融楊修又送禰衡於荆州假)
(手黃祖三子者天下之望也武侯梁父吟殆爲此設)
錄別詩
(眉山蘇氏曰劉子玄辨文選所載李陵與蘇武書非西漢文盖齊梁間文士擬作者也吾)
(因悟陵與蘇武贈答五言亦後人所擬又云齊梁文章衰陋而蕭統尤爲卑弱文選引斯)
(可見矣如李陵書蘇武五言皆僞而不能辨以前詩爲非眞則此數篇不言可知)
有鳥西南飛(鴈也所謂陽鳥)熠熠似蒼鷹(言飛之疾)朝發天
北隅暮聞日南陵(北隅匈奴也南盛明之地陵高大之所以諭漢也)欲寄一
言去託之牋綵繒因風附輕翼以遺心藴蒸(藴蒸)
(猶欝陶也言思我之人)鳥辭路悠長羽翼不能勝意欲從鳥
逝駑馬不可乘
爍爍三星列(三星參也秋分後見於東方)拳拳月初生(拳拳曲貌)寒
涼應節至蟋蟀夜悲鳴晨風(曉風也)動喬木枝葉
日夜零遊子暮思歸塞耳不能聽遠望正蕭條
百里無人聲豺狼鳴後園虎豹步客庭遠處天一
隅苦困獨零丁親人隨風散歷歷如流星三苹離
不結(蘋藻萍皆浮水而生根不着土以喻此身之漂流)思心獨屏營願得萱
草枝(萱忘憂草也詩焉得諼草言樹之背)以解飢渴情
寂寂君子坐奕奕合衆芳(猶言衆賢也離騷固衆芳之所在注衆芳諭羣)
(賢)温聲何穆穆因風動馨香清言振東序良
時著西庠(初武兄弟並爲郎後以中郎將使匈奴此言武在漢庭時議論出諸人之右今羈旅異域無復)
(羣賢盍簪之樂故首句稱寂寂君子坐温和也詩穆如清風)乃命絲竹音列席無
高唱悲意何慷慨清歌正激揚長哀發華屋四
坐莫不傷
晨風鳴北林(晨風鸇也陸機䟽曰鸇似鷂青黃色詩鴥彼晨風欝彼北林)熠燿東南
飛(熠燿螢火也詩熠燿宵行晨飛之鳥鳴於幽隂夜行之蟲向陽而飛言物不得其宜以諭身之失所寄也)願言
所相思日暮不垂帷明月照高樓想見餘光輝玄
鳥(燕也亦名鳥)夜過庭髣髴能復飛褰裳路踟蹰彷徨
不能歸浮雲日千里安知我心悲思得瓊樹枝以
解長渴飢(淮南子崑崙山有曾城九重上有珠樹玉樹)
陟彼南山隅送子淇水陽爾行西南游我獨東北
翔轅馬顧悲鳴五步一彷徨雙鳬相背飛相遠
日巳長(雙鳬以比蘇李一體人因去留有南北之異)遠望雲中路想見來
圭璋(雲中近塞郡名圭璋所以通好)萬里遥相思何益心獨傷隨
時愛景耀願言莫相忘
鍾子歌南音(楚人鍾儀𣙗於晉晉侯與之琴操南音公日樂操土風不忘舊也遂釋之事見左傳)
仲尼歎歸與(論語子在陳曰歸與歸與)戎馬悲邊鳴遊子戀
故廬陽鳥歸飛雲蛟龍樂潜居(言物之飛潜各欲遂其性禹貢陽鳥)
(攸居謂鴈也)人生一世間貴與願同俱身無四凶罪何爲
天一隅(堯時四凶以罪投四裔)與其苦筋力必欲榮薄軀不如
及清時策名於天衢(易何天之衢亨文選陵荅武書云策名清時榮問休暢言己不)
(若武之全節而回身名俱榮)
鳳凰鳴高岡有翼不好飛安知鳳凰德貴其來
見稀(闕)
紅塵蔽天地白日何冥冥(闕)
荅詩蘇武
童童孤生柳寄根河水泥(童童獨立貌柳易衰之木又托根浮淺諭此身脆弱)
(客寓異域)連翩遊客子于冬服涼衣去家千里餘一身
常渴飢寒夜立清庭仰瞻天漢湄寒風吹我骨
嚴霜切我肌憂心常慘戚晨風爲我悲瑶光游
何速(瑶光言光隂之可寶)行願支荷遲仰視雲間星忽若割
長帷(如發蒙蔽而有所睹)低頭還自憐盛年行巳衰依依戀
明世愴愴難久懷
別李陵
雙鳬俱北飛一鳬獨南翔子當留斯館我當歸故
鄉一別如秦胡會見何詎央愴恨切中懷不覺淚
沾裳願子長努力言笑莫相忘
臨終詩孔融
(本傳融爲太中大夫見曹操雄詐漸著頻書爭之多致乖忤又奏宜準古王畿之制)
(千里寰内不以封建諸侯操疑其所論建漸廣並憚之郗慮承旨以微法免融又令)
(路粹枉奏融下獄棄市眉山蘇氏云世之議公者皆以臨難不懼談笑就死爲雄爲)
(之贊曰我宗若人尚友千祀視公如龍視操如鬼)
言多令事敗噐漏苦不密(易曰君不密則失臣臣不密則失身機事不密)
(則害成文舉豈至此方悟邪)河潰蟻孔端山壞由猿穴(言國家敗壞皆起於)
(不能防微杜漸)㳙㳙江漢流天䆫通冥室(涓涓小水能益江漢天䆫容隙能通)
(暗室言巳之寸忠或能禆國事開人心也)䜛邪害公正浮雲翳白日靡辭
無忠誠華繁竟不實人有兩三心安能合爲一
(言不忠之人常懷二三心安能與我心合)三人成市虎(市郗慮路粹相與構成巳罪以虛爲實猶)
(言市中有虎也市虎事見戰國策)浸漬解膠漆(膠漆猶可解况相信之心本不固邪)生
存多所慮長寢萬(一作方)事畢(長寢猶長夜也)
離合作郡姓名字詩
漁父屈節水潜匿方(離魚字)與時進止出行施張(離日)
(字魚日合成魯)吕公磯釣盍口渭旁(離口字)九域有聖無土不
王(離或字口或合或國)好是正直女回于匡(離子字)海内有截隼
逝鷹揚(當離乙字恐古文與今文不同合成孔也)六翮將奮羽儀未彰(離鬲)
(字)蛇龍之蟄俾也可忘(離虫字合成融)玟璇隂曜美玉韜
光(去玉成文不湏合)無名無譽放言深藏(離與字)按轡安
行誰謂路長(離才字合成舉此以文爲戲後人多倣之如眉山蘇氏離合硯盖字云研石猶在峴山巳)
(頽姜女旣去孟子不來尤爲簡妙漢上黨郡有石研關音刑)
六言詩三首
(文舉平時譏嘲慢侮曹操如待小兒天子在許無異羈囚操弑伏后鳩二皇子人神共憤此詩)
(稱美不暇又率直略无含蓄必非其真本傳稱魏文帝深好融文每歎曰楊班儔也人有上融)
(文章者賞以金帛豈好事者假此以說丕邪)
漢家中葉道微董卓作亂乘衰僣上虐下專威
萬官惶怖莫違百姓慘慘心悲(漢靈帝崩董卓廢太子辯立獻帝自)
(爲相國專權用事)
郭李分爭爲非遷都長安思歸瞻望關東可
哀夢想曹公歸來(獻帝初平元年二月遷都長安卓發掘洛陽諸帝陵三年誅董卓部)
(曲將李傕郭汜等反䧟長安城傕汜爭權治兵相攻傕迎帝幸其營燒宫殿官府)
從洛(光武改洛爲雒東漢人不用此洛字魏初下詔去佳加水)到許巍巍曹公輔
國無私減去厨膳甘肥羣僚率從祈祈雖得俸
禄常飢念我苦寒心悲(建安元年揚奉韓䢰奉車駕至雒陽時宫室燒盡百官披荆棘依墻)
(壁間州郡委輸不至羣僚乏食曹操在許謀迎天子乃將兵詣雒陽引董昭問計遂遷都許)
雜詩二首
巖巖鍾山首(十洲記鍾山在北海于地仙家種芝巖巖高峻貌鍾山之顚至北極寒之所)
赫赫炎天路(淮南天文訓天有九野去地五億萬里南方曰炎天赫赫熾盛貌二句言世道)
(炎涼之相絶)高明曜雲門遠景灼寒素(雲門謂門第穹崇上)
(侵雲漢遠景猶餘光也二句指勢位隆盛者氣熖之所薰灼)昂昂累世士結根
在所固(昂昂挺特貌累世猶間世也豪傑之士累世一生植根秉節在我者貞固不爲世俗炎涼)
(所移)吕望老匹夫苟爲因世故(吕望年巳八十釣於蟠溪)
(值殷之未遂佐周興王因時就功所爲亦苟矣)管仲小囚臣獨能建功
祚(魯殺子紏管仲請囚卒相齊桓九合諸侯同尊周室以立伯功)人生有何常
但患年歲暮幸託不肖&KR2399;且當猛虎步
(言羣雄肆毒時方多難)安能苦一身與世同舉厝由
不慎小節庸夫笑我度(文舉倜儻尚氣不拘小節不知者謂之志廣才疎)吕
望尚不希夷齊何足慕(呂望貪功夷齊徇名二者皆非所志是時曹操勢𦦨薰灼上下)
(士大夫爭趍附之文舉獨立頽波中屹然砥柱壯哉)
遠送新行客歲暮乃來歸入門望愛子妻妾向人悲
聞子不可見日已潜光輝孤墳在西北常念君來遲
褰裳上墟丘但見蒿與薇白骨歸黃泉肌體乘塵飛
生時不識父死後知我誰孤䰟遊窮暮飄颻安所依
人生圖孠息爾死我念追俛仰内傷心不覺淚沾衣
人生自有命但恨生日希(文舉遇害男女長幼凢四子操皆殺之此子殁於孩提史不載)
四言詩五首
述婚秦嘉
(婚禮合二姓之好爲人倫之端家道之本當謹其始)
羣祥旣集二族交歡敬兹新姻六禮不愆(儀禮婚有六禮納采)
(問名納吉納徵請期親迎)羔鴈揔備玉帛戔戔(羔鴈玉帛所以將其禮易束帛戔戔)
(在干切委積皃)君子將事威儀孔閑猗兮容兮穆矣其言(君子)
(謂主婚及掌判者親迎婿之女家前五禮必有將其事者儀禮國君用卿其次有介有儐)紛彼婚
姻禍福之由衛女興齊襃姒滅周(齊威始立衛姬爲夫人伯業以興列)
(女傳威公好淫樂衛姬爲之不聽鄭衛之音幽王以褒女爲后卒致犬戎之禍詩赫赫宗周褒姒威之)
戰戰兢兢懼德不仇神啓其吉果獲令攸我之愛矣
荷天之休(男女各懼其德不足以相配則思自警敕終受天佑)
思親爲潘文則作王粲
(摯虞文章流別云王粲所與蔡子篤及文叔良士孫文始楊德祖詩及所爲潘文則)
(作思親詩其文當而整皆近乎雅矣贈楊脩詩今亡三贈詩入選)
穆穆顯妣德音徽止思齊先姑志侔姜姒躬此勞瘁
鞠予小子(詩思齊大任文王之母大姒嗣徽音大姒文王妃邑姜武王妃文則自稱其母有和順之)
(德能承先姑志同周之姜姒勤勞以撫育其子)小子之生遭世罔寧烈考勤
時從之于征奄遘不造殷憂是嬰(烈考自稱其父也遭時乱離父征役)
(于外已從行而父死不造謂家道不成也詩遭家不造嬛嬛在疚)咨予靡及退守祧
祊五服荒離四國分争禍難斯逼救死於頸(己嗟痛弗及期)
(歸守祭祀而禍乱益甚書弼成五服詩洽此四國皆言天下之廣漢末海内分裂日尋干戈不保首領)
嗟我懷歸弗克弗逞聖善獨勞莫慰其情春秋代逝
于兹九齡(聖善謂母也詩母氏聖善母獨勞于家迨今九年)𬗟彼行路焉託
予誠予誠旣否委之于天庶我剛妣克保遐年亹亹
惟懼心乎如懸(道涂莫寄人子之情惟天佑之庶俾強健之母克享其壽此心常懸摇不)
(安)如何不弔早世徂顚於存弗養於後弗臨遺愆在
體慘痛切心形景尸立䰟爽飛沉(詩不吊昊天鄭氏箋猶不善也言不)
(爲天所佑早世傾逝子生不能養死不獲臨哀痛罔極)在昔蓼莪哀有餘音我
之此譬憂其獨深(小雅蓼莪之作孝子不得終養也言巳之哀痛比蓼莪尤甚蓼音六)
胡寧視息以濟于今巖巖藂險則不可摧(何能存此餘生以至)
(今日險難叢集莫可摧抑)仰瞻歸雲俯聆飃回飛焉靡翼超焉
靡階(觸目傷懷恨身羈繫)思若流波情似坻頽詩之作矣情以
告哀
元會曹植
(晉禮志漢儀有正會禮正旦受賀公侯以下執贄來庭二千石以上升殿稱萬歲後)
(作樂宴饗魏帝都鄴正會文昌殿用漢儀此詩止𫐠宴饗之禮)
初歲元祚吉日惟良乃爲嘉會宴此高堂衣裳鮮㓗
黼黻玄黃珍膳雜遝充溢圓方(黼黻貴者之服皂黃賤者之服圓方進饌)
(之噐)俯視文軒仰瞻華梁願保兹善千載爲常(衣服之美飲饌)
(之盛宫室之麗君臣相與歡宴必思有以保之然後能長世享此)歡笑盡娛樂哉未
央皇室榮貴壽考無彊(歡樂有度存不盡之意則朝廷尊榮享國長久)
三月三日應詔閭丘冲
(續齊諧記晉武帝問三日曲水其義何指束晢對曰昔周公卜城洛邑因流水以汎酒故)
(逸詩曰羽觴隨波又秦昭王三月上已置酒河曲乃因其地立爲曲水二漢相㳂皆爲盛)
(集晉世多於是日幸華林園賜宴仍命羣臣賦詩)
暮春之月春服旣成(論語暮春者春服旣成浴乎沂風乎無雩)升陽潤土
冰渙川盈(詩溱與洧方渙渙兮士與女方秉菅兮)餘萠逹壤嘉木敷榮
后皇宣遊旣讌且寧光光華輦詵詵從臣微風
扇穢朝露翳塵上蔭丹幄下籍文茵臨池挹盥濯故
㓗新俯鏡清流仰睇天津藹藹華林巖巖景陽
(陸翽鄴中記華林園中千金隄池通御溝梁簡文帝三日曲水詩序晉集華林同文軌而高宴景陽山在華林園中)
嶪嶪峻宇奕奕飛梁垂蔭倒景若翺若翔(棟宇高峻日月)
(反在下故云倒景)
浩浩白水汎汎龍舟皇在靈沼日辟同遊擊櫂清
歌鼓枻行謳聞樂咸和具醉斯柔(言人心悅順君臣有禮)在昔帝
虞德被遐荒干戚在庭苗人來王(書舞干羽于兩階七旬有苗格)今我
哲后古聖齊芳惠此中國以綏四方(詩大雅之詞)元首旣明
股肱惟良樂只君子今日惟康(書元首明哉股肱良哉庶事康哉)
大蜡裴秀(字季彦河東聞喜人晉書有傳)
(禮記郊特天子大蜡八蜡也者索也歲十二月合聚萬物而索饗之也八蜡以記四方年不順)
(成八蜡不通以謹民財也順成之方其蜡乃通所以移民也)
日躔星紀大吕司辰立象改次度衆更新(月令季冬日在婺女律中)
(大吕星紀牛女之次天象度數至此而周將更其端)歲事告成八蜡報勤(一歲之事告成蜡以致報)
(禮記注所祭有八神)告成伊何年豐物阜豐禋孝祀介兹景福
(豐禋謂祭八神孝祀謂祭先祖禮記注旣蜡臘先祖五祀)報勤伊何農功是歸穆穆
我后矜兹蒸黎飲饗清祀四方來綏(報農功終歲之勤故以民爲重商名)
(臘曰清祀蜡臘畢舉四方均通)充物郊甸鱗集京師交蜡貿遷紛葩
相追摻𬒮成幕連祍成帷有肉如丘有酒如泉有
肴如林有貨如山(通四方之物貨使之交易貿遷禮記日旣蜡而收民息已注收謂收歛積)
(聚)率土同懽和氣來臻朔風叶順降祉自天方隅清
謐嘉祚日延與人優游享壽萬年(天時恊序民物阜康終致祝詞於君)
雜詩四首王粲
吉日簡清時從君出西園方軌策良馬(粲辟丞相禒多與世子平)
(臨菑侯植游方軌並駕也)並驅厲中原北臨清漳水西看栢楊山
(清漳水名出上黨鄴郡有臨漳縣栢楊山丘墓所聚之地詩有子在川上歎逝者之意)回翔遊廣囿
逍遥波水間
列車息衆駕相伴綠水湄幽蘭吐芳烈芙蓉發紅暉
百鳥何&KR0813;翻振翼羣相追投網引潜魚強弩下高飛
白日巳西邁歡樂忽忘歸(動植飛潜各遂其性無非天地生生之意人乃以好殺爲樂而)
(不知止亦不仁矣)
聯飜飛鸞鳥獨遊無所因(惡人成羣賢者欲出而不可)毛羽照野草
哀鳴入層雲(名譽巳著而高舉遠引哀鳴者非其本心也)我尚假羽翼飛覩
爾形身願乃春陽會交頸遘殷勤(言賢哲知時遠引巳欲從之游也陽)
(春會謂侯時之秦)
鷙鳥化爲鳩遠竄江漢邊遭遇風雪會託身鸞鳳
間(鷙鳥比貪毒小人鸞鳳比君子詳味詩意當時或有所指)天姿既否戾受性又不
閑邂逅見逼迫俯仰不得言(言小人處君子之羣能化其形而不能革其心也)
七哀詩
(粲集七哀詩六首其二詩入選)
邊城使心悲昔吾親更之冰雪截肌膚風飄無止
期百里不見人草木誰當遲(遲與治同皆平聲謂芟除之也)
登城望亭隧翩翩飛戍旗行者不顧反出門與家辭
子弟多俘虜哭泣無巳時(征役死亡者不復反子弟在家者又爲俘囚故哀傷之)天
下盡樂土何爲久留兹蓼蟲不知辛去來勿與&KR1460;
(蓼辛草生其中習其氣味譬邊塞人久習風土不以爲怪詩予又集于蓼)
嘲熱客程曉(晉人唐藝文志有程曉集二卷)
平生三伏時(漢時東方朔傳伏日顔師古曰三伏之日也按曆家以六月節至立秋後三庚日爲三伏自秦)
(始言隂氣將起金畏於火故至庚日必伏庚金也)道里無行車閉門避暑卧出
入不相過只今褦襶子(音耐戴言不爽豁也類說集韻褦襶不曉事之名)觸熱到
人家主人聞客來嚬蹙柰此何謂當起行去安坐正
咨嗟所說無一急&KR0689;&KR0689;吟何多搖扇髀中疾(振搖兩股)流
汗正滂沲莫謂爲小事亦是一大瑕傳戒諸高明熱
行宜見呵(世說曰郄嘉賓三伏之日詣謝公炎暑熏赫雖復當風交扇猶沾汗流離謝着數絹衣食熱白)
(粥晏然無異與此詩嘲誚之意殊矣)
古文苑卷第八
