古文苑卷第三
漢臣賦十二首
賈誼旱雲賦董仲舒士不遇賦
枚乘梁王莬園賦忘憂館柳賦
路喬如鶴賦公孫乘月賦
羊勝屏風賦劉安屏風賦
中山王文木賦司馬相如美人賦
班婕妤擣素賦曹大家鍼縷賦
旱雲賦賈誼
(在易坎爲水其藴蒸而上升則爲雲溶液而下施則爲雨故乾之雲行雨施隂)
(陽和暢也屯之密雲不雨隂陽不和也在人則君臣合德而澤加於民亦猶隂)
(陽和暢而澤被於物賈誼負超世之才文帝將大用之乃爲大臣絳灌等所阻)
(卒弃不用而世不被其澤故托旱雲以寓其意焉)
惟昊天之大旱兮失精和之正理(𡭗雅夏曰昊天精純和合乃天地絪)
(緼之常今則反之所謂失其正理也)遥望白雲之蓬勃兮滃澹澹而妄
止(雲興而不雨則雲爲妄出矣)運清濁之澒洞兮(澒胡動反澒洞汹湧皃)正
重沓而並起嵬隆崇以崔巍兮時彷彿而有似屈卷
輪而中天兮象虎驚與龍駭相搏據而俱興兮妄倚
儷而時有遂積聚而給沓兮相紛薄而慷慨若飛翔
之從横兮楊波怒而澎濞(楊侯大波神)正帷布而雷動兮
相擊衝而碎破或窈窕而四塞兮誠若雨而不墜(言白)
(雲之狀變態不常若將雨而雨終不降)隂陽分而不相得兮更惟貪邪
而狼戾(隂陽乖睽而不合在位者又爲貪邪狼戾之政以干之何以感召天地之和)終風
解而霰散兮陵遲而堵潰(毛氏詩注終日風爲終風雲爲風解而消散如陵之)
(隳如墻之隤)或深潜而閉藏兮争離而並逝(以雲自况寓意尤深)廓
蕩蕩其若滌兮日照照而無穢(鄭氏說禮引董仲舒曰食祝云炤炤大明)
(音照)隆盛暑而無聊兮煎砂石而爛渭(渭水枯竭至於焦爛)湯風
至而含熱兮(湯風温風也月令六月節温風至)群生悶滿而愁憒
畎畒枯槁而失澤兮壤石相聚而爲害(雨旣不至壤石爲風)
(日所暴皆能吸畎畒之滋潤以害苗)農夫垂拱而無聊兮釋其鉏耨而
下淚憂疆(一作壤)畔之遇害兮痛皇天之靡惠惜稚稼
之旱夭兮離天灾而不遂(離與罹同遭也)懷怨心而不能巳
兮竊託咎於在位(書僣恒暘若京房易傳曰欲得不用兹謂張其旱隂雲不雨變而赤)
(因而除)獨不聞唐虞之積烈兮與三代之風氣(唐虞三代之時)
(雖不能無水旱君臣上下相與儆戒飭躬修政足以召天地之和)時俗殊而不還兮
恐功久而壞敗何操行之不得兮政治失中而違節
隂氣辟而留滯兮猒暴至而沈没嗟乎惜旱大劇何
辜于天無恩澤忍兮嗇夫何寡德矣(嗇夫田畯之神也祈年則樂田)
(畯忍旱不救可謂薄德怨辝也)旣巳生之不與福矣來何暴也去何
躁也孳孳望之其(一作甚)可悼也憭兮慄兮以鬱怫兮
念思白雲腸如結兮終怨不雨甚不仁兮布而不下
甚不信兮白雲何怨柰何人兮(天寔爲之人其柰何)
士不遇賦董仲舒
(涑水司馬氏曰漢景帝時栗太子廢其次河間獻王最長若屬重噐帝王之治)
(可以復還仲舒醇儒道必遇合景帝舍德立徹盖天意也武帝好名亡實仲舒)
(卒爲公孫弘所嫉擯弃而死何足深怪陶淵明作感士不遇賦其序曰昔董仲)
(舒作士不遇賦司馬子長又爲之余嘗讀其文慨然惆悵君子合三子而評之)
(子長文士之靡耳尊顯冨貴何謂不遇邪)
嗚呼嗟乎遐哉邈矣時來曷遲去之速矣屈意從人
非吾徒矣正身俟時將就木矣(難於遇合將老而死木棺也左傳則就木)
(焉)悠悠偕時豈能覺矣心之憂歟不期禄矣皇皇匪
寧秪增辱矣努力觸藩徒摧角矣(易大壯羝羊觸藩羸其角)不出
戶庭庶無過矣(易節卦不出戶庭无咎)重曰(前意未暢重述而鋪衍之故曰重)
生不丁三代之盛隆兮而丁三季之末俗以辨詐而
期通兮貞士耿介而自束雖日三省於吾身兮繇(繇與)
(猶同)懷進退之惟谷(詩桑柔人亦有言進退維谷毛氏注谷窮也)彼寔繁之
有徒兮指其白而爲黑目信嫮而言眇兮口信辨而
言訥(言變乱是非邪正嫮音玄好也楚詞嫮目宜笑眇目失明也易眇能視辨辯二字古通用上同)
(訥拙於言也)鬼神不能正人事之變戾兮聖賢亦不能開
愚夫之違惑出門則不可以偕往兮藏器又蚩其不
容(易出門同人又君子藏噐於身待時而動蚩與嗤同)退洗心而内訟兮亦未
知其所從也(易洗心退藏論語而内自訟伸前意進退惟谷)觀上古之清濁
(一作暉)兮廉士亦煢煢而靡歸(清濁猶言治亂也世雖有治乱之不周廉士常)
(獨立而不遇)殷湯有卞隨與務光兮周武有伯夷與叔齊
卞隨務光遁迹於深淵兮伯夷叔齊登山而采薇使
彼聖人其繇周遑兮矧舉世而同迷若伍員與屈原
兮固亦無所復顧(隨光非湯伐桀自沈于瀘水夷齊耻食周粟采薇首陽山下四子聖)
(智生殷周盛時猶不遇若此况其它乎若子胥浮江屈原投汨尚何所復頋)亦不能同彼
數子兮將遠遊而終慕(今不能同數子之殺身將去國遠遊心常慕之)於吾
儕之云遠兮疑(一作懼)荒塗而難踐憚君子之于行兮
誡三日而不飯(吾之儕輩乃謂古人旣遠此道久荒懼不能踐戒其疾行易君子于行三)
(日不食)嗟天下之偕違兮悵無與之偕返孰若返身於
素業兮莫隨世而輪轉雖矯情而獲百利兮復不如
正心而歸一善(世之趍刮者皆自謂當然故甘心爲之使眞知其爲矯情則不肯爲矣仲)
(舒有言仁人者正其誼不謀其利明其道不計其功盖平日持論堅定若此)紛旣迫而後
動兮豈云禀性之惟𥚹昭同人而大有兮明謙光而
務展遵幽昧於默足兮豈舒采而蘄顯苟肝膽之可
同兮奚鬚髮之足辨也(索於形骸之内不求於形骸之外)
梁主莵園賦
(梁孝王武漢文帝子景帝之母弟也竇太后少子愛之賞賜不可勝道孝王築)
(東苑方三百里爲複道自宫連属於平臺三十餘里莬園苑名左傳魯有莵裘)
(衛有菟圃皆地名音徒)
枚乘(字叔淮隂人也從孝王游梁客皆善属辭賦乘尤高)
脩竹檀欒夾池水(西京雜記梁孝王築莵園園中有百靈山落猿岩棲龍岫又有鴈池)
(池間有鶴洲鳬渚九域志睢陽郡有梁孝王東苑中有脩竹園恐是後人因此賦以命名)旋莬園
並馳道(所謂複道自宫連属平臺並音傍蒲浪反)臨廣衍長冗坂故徑(一作征)
於崑崙豤觀相物(豤音墾豤觀猶博觀也班固燕然銘夐其懇兮與此豤同意)芴
焉子有(滋有言物之多子當作滋漢人以箕子之明夷爲荄滋則滋子字通)似乎西山
(依山置園故指西山比崑崙言舊嘗經行崑崙之山睹物蕃盛)西山隑隑䘏(一作邵)焉
㠕㠕㟟&KR3326;崣&KR3427;(隑五來反隑隑企立貌㠕即嵬字吾回反㠕高峻貌㟟&KR3326;即巷路)
(字山間之蹊徑也崣&KR3427;即委蛇字徑之曲折也)崟巖嵸巍&KR3211;焉(崟音吟疑是巃字)
(嵸即空反&KR3211;音釐巃嵸巍&KR3211;皆山之險怪狀)暴熛激(熛與焱同音標月令焱風暴雨揔至注回)
(風曰焱)揚塵埃蛇龍奏林薄竹(奏奔走也詩予曰有奔奏薄音泊林薄叢薄也)
(怒風卒發塵埃隱翳有若龍蛇之奔走者徐而察之則林薄之竹也)遊風踊焉秋風揚
焉滿庶庶焉紛紛紜紜騰踊雲亂枝葉翬散摩來幡
憣焉(憣與番同音波𡭗雅番番矯矯勇也暴熛旣息微風遊旋林木披拂其狀不齊)谿谷沙
石涸波沸日湲浸疾東(溪谷之水疾趍而東湲流水也浸水所潴也字本作浸)
流連焉轔轔隂發緒菲菲(旣至平衍復流連焉徐行轔轔其紋菲菲)誾誾
讙擾(鳥聲之雜)昆雞蝭蛙(音題决一音弟桂字本作題鳺或作鵜䳏子規鳥也)倉庚
密切(亦鳥名)別鳥相離哀鳴其中(家語恒山之鳥與四子別其鳴甚哀)若
乃附巢蹇之傳於列樹也欐欐若飛雪之重弗麗
也(附巢蹇皆水鳥鷗鷺之属欐所宜灱攦攦多貌鳥色白若飛雪集樹而弗麗着麗是附麗之麗)
西望西山山鵲野鳩(一作鷄)白鷺鶻桐鸇鶚鷂鵰翡翠
鴝鵒守狗戴勝(皆鳥名守狗声似呼盧載勝降于桑以爲蚕候)巢枝穴藏(鴝鵒)
(穴土而生春秋書鴝鵒來巢紀異也)被塘臨谷聲音相聞喙尾離屬翶
翔群熙交頸接翼闒而未至徐飛翋䎓(音䬃沓)往來霞
水(闒低飛也言往來煙霞水雲之間)離散而没合疾疾紛紛若塵埃之
間白雲也予之幽冥究之乎無端於是晚春早夏邯
鄲襄國易陽之容麗人(三縣皆属趙國易陽在易水之陽其地多美女)及其
燕飾子(燕安而華飾謂冨貴子)相予雜遝而往𣢾焉車馬接軫
相屬方輪錯轂(方輪並車錯轂雜行也)接服何驂披銜跡蹶(馬在)
(車中爲服在車外爲驂詩兩服上襄兩驂鴈行何驂謂何人之驂怱披銜而蹄蹶)自奮增絶
怵愓騰躍水意而未發因更隂逐心相秩奔(一作奮又)
(奪)隧林臨河怒氣未竭(馬蹶而奮徑林奔水猶有怒氣)羽蓋繇起
被以紅沬濛濛若雨委雪(舍車馬而步游因用羽盖紅沬盖上飾蒙蒙紛雜)
高冠扁焉長劒閑焉左挾彈焉右執鞭焉日移樂
衰遊觀西園之芝芝成宫闕(東西苑相属合爲莬園有芝層生疊出如宫闕)
(之狀)枝葉榮茂選擇純熟挈取含苴(苴與咀通擇芝之軟脆者以自含咀)
復取其次顧賜從者於是從容安步鬪雞走兔俛仰
釣射煎熬炮炙極樂到暮若乃夫郊(猶農郊也)采桑之婦
人兮袿禓錯紆連䄂方路摩長(音移膏澤也長音仗即髮)
(字謂加髢爲高髻也)便娟數顧芳温往來接(此句疑多來字)神連未結
巳諾不分(所謂色授神予者)縹併進靖儐笑連便(儐音頻與顰同眉小)
(蹙也或儐或笑姿態便媚)不可忍視也於是婦人先稱曰春陽生
兮萋萋不才子兮心哀(不才子泄語也猶言不接男子)見嘉客兮不
能歸桑萎蠶飢中人望柰何(乘有二書諫吳王濞通亮正直非詞人比是時)
(梁王宫室踰制出入警䠋使乘果爲此賦必有以規警之詳觀其辝始言苑囿之廣中言林木禽鳥之冨)
(継以士女游觀之樂而終之以郊上採桑之婦人略無一語及王氣象蕭索盖王薨乘死後其子臯所爲)
(隨所睹而筆之史言皐詼笑類俳倡爲賦疾而不工後人傳寫誤以爲乘耳)
忘憂館柳賦枚乘
梁孝王遊於忘憂之館集諸遊士各使爲賦枚乘柳
賦路喬如鶴賦公孫詭文鹿賦鄒陽酒賦公孫乘月
賦羊勝屏風賦韓安國作几賦不成鄒陽代作鄒陽
安國罰酒三升賜枚乘路喬如絹人五疋(出葛洪西京雜記)
忘憂之館垂條之木枝逶遲而含紫葉萋萋而吐綠
出入風雲去來羽族旣上下而好音亦黃衣而絳足
(黃鸝亦名黃鶯)蜩螗厲嚮蜘蛛吐絲階草漠漠白日遲遲于
嗟細柳流亂輕絲君王淵穆其度御群英而翫之小
臣瞽瞶與此陳詞(君王指梁王群英謂諸遊士乘自稱無所聞見獲與其間與音預)
于嗟樂兮(詩鄭氏箋于嗟美之也)於是罇盈縹玉之酒(縹敷沼反縹玉)
(酒色清白而輕黃也)爵獻金漿之醪(洪自注梁人作藷蔗酒名金漿)庶羞千族
盈滿六庖(詩大庖不盈注一曰乾豆二曰賓客三曰充君之庖又有面傷踐毛不成禽不獻者)
(三故云六庖)弱絲清管與風霜而共雕鎗鍠啾唧蕭條寂
寥(管絃音樂屏弃不用如風霜之彫柳鎗鍠大音啾唧小音並寂然無聞)雋乂英旄(與髦)
(通)列襟聮袍小臣莫效於鴻毛空銜鮮而嗽醪雖復
河清海竭終無增景於邊撩(自言非才莫知𥙷報徒竊飲食縱使歴日滋久)
(無益於國邊撩柳之邊梢也借諭言細微之事)
鶴賦路喬如
白鳥朱冠鼔翼池干舉脩距而躍躍奮皓翅之&KR1786;&KR1786;
(在于反飛動㒵)宛脩頸而顧步啄沙磧而相懽豈忘赤霄之
上忽池籞而盤桓(籞音圄臨池編竹爲之)飲清流而不舉食稻
梁而未安(鶴在池籞間志常欲高飛遠舉不甘稻梁之食猶賢士不爲禄養委身)故知
野禽野性未脫籠樊頼吾王之廣愛雖禽鳥兮抱恩
方騰驤而鳴舞憑朱檻而爲歡
月賦公孫乘
月出皦兮君子之光(以月之明比君子之德)鵾雞舞於蘭渚蟋
蟀鳴於西堂(物遂其性天機自動天籟自鳴)君有禮樂我有衣裳(梁王)
(宴樂羣士衆賓從梁王遊各由其道不愆礼度)猗嗟明月當心而出隱員巖
而似鈎蔽脩堞而分鏡(譬君德壅蔽則其明必虧)旣少進以增輝
遂臨庭而高映炎日匪明皓璧非淨(能進乎德其明乃全)躔度
運行隂陽以正(行度有常而寒暑不忒言行靡失而紀綱自定)文林辯囿小
臣不佞(於羣英之中因月進言自愧非材佞口辯也論語仁而不佞)
屏風賦羊勝
(周禮掌次設皇羽邸注皇羽覆上邸後版也後版屏風)
屏風鞈匝(鞈古洽反鞈匝圍繞皃)蔽我君王重葩累繡沓璧
連璋飾以文錦映以流黃(流黃間色素也古相逢行大婦織綺羅中婦織流黃)
畫以古烈顒顒昂昂(繪古賢烈士於上其威儀容貌端重高朗詩顒顒昂昂如圭如)
(璋)蕃后宜之壽考無疆(蕃后謂諸侯王居蕃屏之任與上君王皆指梁王也)
屏風賦劉安(淮南厲王之子文帝封爲淮南王)
(因木有自然竒怪之形連合爲屏風譬世有遺弃之材遭時見用)
維兹屏風出自幽谷根深枝茂號爲喬木孤生陋弱
畏金強族(木孤生之時其姿陋弱以能避斧斤之害故至高大)移根易土委伏
溝瀆飄颻殆危靡安措足思在蓬蒿林有樸樕然常
無緣悲愁酸毒天啓我心遭遇徵禄(徵禒猶收錄也禄音義與錄同)
中郎繕理收拾捐朴(朴與樸同木質也弃捐溝壑人所不顧中郎淮南之臣乃收錄)
(之以成器用)大匠攻之刻彫削斵表雖裂剥心質貞慤(猶用)
(人當略其外皃攷其中心)等化器類庇蔭尊屋列在左右近君頭
足頼蒙成濟其恩弘䔍何恩施遇分好沾渥不逢仁
人(安自謂及中郎也)永爲枯木
文木賦中山王
魯恭王得文木一枚伐以爲噐意甚玩之中山王爲
賦恭王大悅顧盻而笑賜駿馬二匹(見葛洪西京雜記按史魯共王)
(餘漢景旁子好治宫室中山王勝乃其弟也)
麗木離披生彼高崖拂天河而布葉横日路而擢枝
幼雛羸鷇單雄寡雌紛紜翔集嘈嗷鳴啼載重雪而
梢勁風將等歲於二儀(二儀乾坤也言木歴歲滋久異於衆材)巧匠不
識王子見知乃命班爾載斧伐斯(班輸王古之巧匠斯斫也詩斧以)
(斯之)隱若天開豁如地裂花葉分披條枝摧折旣剥旣
刊見其文章或如龍盤虎踞復似鸞集鳳翔青緺紫
綬環璧珪璋重山累嶂連波疊浪奔電屯雲薄霧濃
雰䴥宗驥旅鷄族雉群蠋繡鴦錦蓮藻芰文(皆言木之文竒)
(怪狀類)色比金而有𥙿質參玉而無分(木材堅實)裁爲用噐
曲直舒卷脩竹映池高松植巘(枝幹巨細長短曲直隨所用各有所宜)
制爲樂器婉轉蟠䊸鳳將九子龍導五駒(伶倫制十二筩以應)
(鳳鳴丘仲截竹吹之象水中龍吟將子導駒言声音煩雜自然清亮)制爲屏風鬱岪穹
隆制爲杖几極麗窮美制爲枕案文章璀璨彪炳渙
汗製爲盤盂采玩蜘蹰猗歟君子其樂只且
美人賦司馬相如(字長卿蜀郡臨卭人前漢書有傳)
(美人者相如自謂也詩人騷客所稱美人盖以才德爲美相如乃奼其容體之)
(都冶以自媚於世鄙矣)
司馬相如美麗閑都(本傳雍容間雅甚都詩洵美且都)遊於梁王(梁孝)
(王武也相如爲郎會景帝不好詞賦孝王來朝齊人鄒陽淮隂枚乘之徒相如見而悅之因病免客遊梁)
(按文多王字)梁王悅之鄒陽譛之於王曰相如美則美矣
然服色容冶妖(一作姣)麗不忠將欲媚辭取悅遊王後
宫王下察之乎王問相如曰子好色乎相如曰臣不
好色也王曰子不好色何若孔墨乎(仲尼墨翟古之大聖賢故舉以)
(爲問)相如曰古之避色孔墨之徒聞齊饋女而遐逝(齊人)
(饋女樂孔子行)望朝歌而廻車(邑名朝歌墨子回車)譬於防火水中避
溺山隅此乃未見其可欲(老子不見可欲使心不亂)何以明不好
色乎若臣者少長西土(相如臨卭人西蜀也)鰥處獨居室宇遼廓
莫與爲娛臣之東鄰有一女子雲髮豐豔蛾眉皓齒
(詩鬒髮如雲又螓首蛾眉齒如瓠犀)顔盛色茂景曜光起恒翹翹而西
(一作相)顧欲留臣而共止登垣而望臣三年于兹矣臣
棄而不許竊慕大王之高義命駕東來(一作而東)途出鄭
衛道由桑中朝發溱洧暮宿上宫(溱洧二水桑中上宫皆滛冶之地見)
(鄭衛詩)上(一作離)宫間舘寂寞雲虚門閤(一作閴)晝掩瞹(一作煥)
若神居臣排其戶而造其堂(一作室)芳香芬烈黼帳高
張有女獨處婉然在牀竒葩逸麗淑(一作素)質豔光覩
臣遷延微笑而言曰上客何國之公子所從來無乃
遠乎遂設旨酒進鳴琴臣遂撫絃爲幽蘭白雪之曲
(解見諷賦)女乃歌曰獨處室兮廓無依思佳人兮情傷悲
(思所偶也詩女心傷悲)有美人兮來何遲日旣暮兮華色衰敢
託身兮長自私玉釵挂臣冠羅袖拂臣衣時日西夕
玄隂晦冥流風慘冽素雪飄零閑房寂謐不聞人聲
於是寢具旣設服玩珍竒金鉔薰香(鉔音匝香毬袵席間可旋轉者)
(西京雜記長安巧工丁緩作被中香爐爲機環轉運四周而爐體常平)黼帳低垂䄄褥
重陳角枕横施(詩角枕粲兮錦衾爛兮)女乃㢮其上服表其
衣皓體呈露弱骨豐肌時來親臣柔滑如脂臣乃氣
服(一作脉定)於内心正于懷信誓旦旦秉志不回飜然高
舉與彼長辭(西京雜記云文君眉色如望遠山臉際常若芙蓉肌膚如脂長卿素有消渴疾)
(作美人賦欲自刺卒以此疾死丈君爲誄傳於世慾心一熾莫克自制至於隳行喪軀可不戒哉)
擣素賦班婕妤
(班婕妤班彪之姑也爲成帝婕妤漢後宫十四等婕妤視上卿三夫人之位也)
(古者后夫人親蚕分繭繅絲朱綠之玄黃之以備君之祭服君服之以事天地)
(祖宗敬之至也成帝耽於酒色政事廢弛婕妤貞静而失職故托擣素以見意)
測平分以知歲(隂陽平分以知時序)酌玉衡之初臨(玉衡斗杓以正四時)
(八月指酉)見禽華以麃色聽霜鶴之傳音(禽華菊也季秋之月鴻鴈來賓)
(後菊有黃華又有一種花名鴈來紅狀類雞冠秋深時莖葉俱紅霜降則鶴声清麃悲驕反敷也)佇
風軒而結睇對愁雲之浮沈雖松梧之貞脆豈榮彫
其異心(秋月景色凄清物性雖不同其感時則一也)若乃廣儲懸月(儲猶除謂)
(庭除之間)暉水流清桂露朝滿涼衿夕輕燕姜含蘭而未
吐(姬姜本齊魯之姓後世以爲婦人美号或氏稱之)趙女抽簧而絶聲(聲音未暇)
(有事女工)改容飾而相命卷霜帛而下庭曳羅裙之綺靡
振珠珮之精明若乃盼睞生姿動容多製弱態含羞
妖風靡麗皎若明魄之升崖煥若荷華之昭晣(明魄月也)
(神女賦其少進也皎若明月舒其光荷華芙蕖也詩隰有荷華不見子都晣音制)調鉛無以
玉其貌凝朱不能異其脣勝雲霞之邇日似桃李之
向春紅黛相媚綺組流光笑笑移妍步步生芳兩靨
如點雙眉如張頽肌柔液音性閑良(頽謂驕怠液汗也)於是
投香杵扣玟砧擇鸞聲争鳳音梧因(一作松)虚而調遠
柱由(一作石)貞而響沉(梧桐琴瑟之質柱鴈柱也以喻砧杵)散繁輕而浮
捷節疎亮而清深(琴譜有散若廣陵散之類節曲之更端)含笙揔筑比
玉兼金不塤不箎匪瑟匪琴(八者皆樂音玉球磬金鎛鐃之類)或旅
環而紓鬱或相參而不雜或將往而中還或已離而
復合翔鴻爲之徘徊落英爲之颯沓調非常律聲無
定本(杵音自然非若琴瑟笙笛之有譜也)任落手之參差從風飈之遠
近或連躍而更投或暫舒而長卷清寡鸞之命群哀
離鶴之歸晚(擣素之声低昂分合自中音調比孤鸞別鶴之曲尤更清哀也)苟是時
(腰帶准疇昔不知今是非)想嬌奢之或至許椒蘭之多術薰陋製
之無韻慮蛾眉之爲愧(思其或至於驕侈以椒蘭芬香之物多術以薰之猶恐其)
(無韻態侍側之蛾眉或以爲愧)懷百憂之盈抱空千里兮飲淚侈長
䄂於妍䃿綴半月於蘭襟表纖手於微縫庶見跡而
知心(衭亦襟也䄂猶言就䃿猶言夫綴半月望其圓也以此表其親手所製庶君子見而知心)
訅㳂路之遐夐怨芳菲之易泄(一作絶)書旣封而重題
笥已緘而更結(笥貯衣裳也)慙行客而無言還空房而掩
咽(欲寄行客以逹此心復以爲嫌而不敢可謂發乎情止乎礼義矣)
鍼縷賦曹大家(班姓名昭班孟堅女弟適曹氏和帝數召入宫令皇)
(后諸貴人師事焉號曰大家見後漢列女傳)
鎔秋金之剛精形微妙而直端性通遠而漸進博庶
物而一貫惟鍼縷之列迹信廣博而無原退逶迤以
𥙷過似素絲之羔羊(羔羊詩羔羊之縫素絲五縱逶迤逶迤退食自公)何斗
筲之足筭咸勒石而升堂(筲竹噐言斗筲成石鍼縷成衣皆由積累論語斗筲)
(之人何足算也淮南子升之不能大於石也升在石之中先針而後縷可以成帷先縷而後針不可以成)
(衣針成幕蔂成城事之成敗必由小生言有漸也)
古文苑卷第三
