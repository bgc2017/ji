古文苑卷第二
宋玉賦六首
(按史楚襄王名横懷王之子也周𧹞王十七年懷王拘留於秦襄王立宋玉者屈原弟子仕襄)
(王爲大夫閔其師忠而放逐作詞九章以述其志今楚詞九辯是也此諸賦雖體格不同俱非)
(九辯比矣)
笛賦大言賦小言賦
諷賦釣賦舞賦
笛賦
(廣雅曰籥謂之笛有七孔詩簡兮左手執籥則笛之爲樂噐久矣或曰漢武帝時丘)
(仲始作笛其說曰羌人伐竹聞龍吟水中截竹吹之象其声盖羌笛也)
余嘗觀於衡山之陽(衡山南岳也属荆州)見竒篠異幹罕節
間枝(一本作簡支)之叢生也(禹貢揚州厥貢篠簜孔安國注篠竹箭簜大竹)其處
磅磄千仞(旁唐言盤薄也八尺曰仞)絶谿凌阜隆崛萬丈盤
石雙起丹水涌其左醴泉流其右(丹水醴泉天地醇和之氣)
(融液而成淮南&KR2297;形訓崑崙䟽圃之池是謂丹水又玄玉生醴泉)其隂則積雪凝霜
霧露生焉(列仙傳凌陽子所謂沆&KR1197;之氣)其東則朱天皓日素
朝明焉(朝霞之氣)其南則盛夏清微(一作徹)春陽榮焉
(正陽之氣)其西則凉風遊旋吸逮存焉(淪隂之氣吸逮言吸聚而相逮)
(逮一作逯衡山之陽具天地隂陽之正氣故竹生其間枝幹特異)幹枝洞長(罕節故空洞而長)
桀出有良(一作有良工焉)名高師曠將爲陽春北鄙白
(春漢避眀帝諱易爲嚴午子未詳)延長頸奮玉手(叶韻合是指字古文傳寫誤)摛
朱脣曜皓齒頳顔臻玉貌起吟清商追流徵(皆歌)
(曲也晉王嘉拾遺記師延奏清商流徵滌角之音紂曰淳古遠樂非予可聽)歌伐檀(伐檀魏國)
(之詩刺在位貪鄙)號孤子(孤子亦歌曲盖伯竒申生之倫遭讒放逐見之吟詠者楚詞孤子唫而抆淚)
發久轉舒積鬱其爲幽也甚乎懷永抱絶喪夫
天(婦人以夫爲天)亡稚子纖悲微痛毒離肌腸腠理激呌
入青雲慷慨灱窮士度曲羊腸坂揆殃振奔逸
(新序趙簡子上羊腸之坂群臣皆偏柦推車酈九注水經云羊腸盤道三十六回笛声委蛇如羊腸坂之車音忽然)
(振揚又如掉鞅而駿奔言曲而肆殃即鞅字馬絆也左傳韅靷鞅靽)遊泆志列絃節(散而不乱)
(絲竹間作故應絃節)武毅發沈憂結(感人如此)呵鷹揚叱太一(鷹揚)
(猛將太一尊神笛声皆足以感激之)聲淫淫以黯黮(徒感反黯黮悽慘也)氣旁合
而争出歌壯士之必往(即易水之歌)悲猛勇乎飄疾麥
秀漸漸兮鳥聲革翼(史記箕子過殷虛作麥秀之詩曰麥秀漸漸兮)招伯竒
於源(一作凉)隂(伯竒尹吉甫子爲後母所譛自投於水)追申子于晉域
(申生晉献公太子爲驪姬所譛奔曲沃雉經而死言笛声悽灱能招二子之魂)夫竒曲雅樂所
以禁淫也錦繡黼黻所以御暴也(雅曲以禁淫邪猶錦綉昭其文)
(黼黻示其断寓之身章所以禦暴非以爲侈麗也)縟則泰過是以檀卿刺
鄭聲(檀卿古之知音者鄭声滛蕩故刺之)周人傷北里也(北里即北鄙之音紂爲朝)
(歌北鄙之音百姓不親天下畔之周人伐紂滅殷故傷之也劉向說苑子路鼔瑟有北鄙之聲孔子聞之曰先)
(王之制音也奏中聲爲中節流入於南不歸於北南者生育之鄕北者殺伐之域昔舜造南風之声其興也勃)
(焉紂爲北鄙之声其廢也忽焉今由也無意乎先王之制而有亡國之声其能保七尺之身哉)亂曰(顔師)
(古曰乱者理也揔理一賦之終也又見遂初賦注)芳林皓幹有竒寳兮博人
通明(謂師曠之倫)樂斯道兮般衍瀾漫終不老兮雙枝
間麗貌甚好兮八音和調成禀受兮(製而爲笛和諧八音)
(所以成此竹禀受之異金石絲竹匏土革木謂之八音笛居其一惟声中律呂故能諧衆音風俗通曰笛滌也所以)
(滌邪穢納之於雅正也笛音一定諸絃歌皆從笛爲正)善善不衰爲世保(一作寳)
兮絶鄭之遺離南楚兮(絶鄭國之滛声離南楚之夷域而之上國也)美
風洋洋而暢茂兮(論語關睢之乱洋洋乎盈耳關睢周南正風)嘉樂悠
長俟賢士兮鹿鳴萋萋思我友兮(嘉樂雅樂也鹿鳴小雅之詩燕)
(嘉賓也)安心隠志可長久兮(按史楚襄王立三十六年卒後又叄十餘年方)
(有荆卿刺秦之事此賦果玉所作邪)
大言賦
(中庸曰君子語大天下莫能載焉語小天下莫能破焉此大言小言所由起也楚之諸臣)
(當君危國削之際不知戒懼方且虛詞以相角恢諧以希賞亦可悲矣)
楚襄王與唐勒景差宋玉(三人楚大夫差作琷之瑳)遊於
陽雲之臺(雲夢中高唐之臺言其高出雲之陽也)王曰能爲寡人大
言者上座(按文大言字上合有賦字)王因唏曰操是太阿剥(一作)
(戮)一世流血冲天車不可以厲(唏叱咤聲也許旣反太阿古之寳劎)
(詩深則厲搴衣涉水也水至心曰厲)至唐勒曰壯士憤(一作頓)兮絶天
維北斗戾兮太山夷(淮南子共工與顓頊争爲帝不得怒而觸不周之山天維)
(絶地柱折戾拆也夷平也)至景差曰校士猛毅皐陶嘻(周禮冬官韗人爲臯)
(陶鄭司農注皐陶鼔木也言勇壯之氣能使鼔木之聲亦振厲)大笑至兮摧覆思(端門之觀)
(闕也一作罘愚)鋸牙雲晞甚大(鋸牙言牙之銛利似鋸其大如雲淮南子云尭之時窫窳封狶)
(鑿齒皆爲民害三猛獸也晞當作狶張恊七命蹙封狶僨馮豕勾瓜摧鋸牙禆)吐舌萬里唾一
世至宋玉曰方地爲車(易坤爲輿)圓天爲蓋(晉天文志言天之家有盖)
(天謂天形如倚盖)長劒耿耿(一作耿介)倚天外(一作之外)王曰未也玉
曰并吞四夷飲枯河海跋越九州無所容止身大
四塞愁不可長據地天迫不得仰(得一作能䠩也)
小言賦
楚襄王旣登陽雲之臺令(一作命)諸大夫景差唐
勒宋玉等並造(一作進)大言賦賦畢而宋玉受賞
王曰此賦之迂誕則極巨偉矣抑未備也且一
隂一陽道之所貴(易繫辝一隂一陽之謂道)小往大來剥復
之類也(泰小往大來吉亨自剥復始也)是故卑高相配而天地位(易繫辭卑)
(高以陳貴賤位矣)三光並照則小大備能高而不能下非
兼通也能麄而不能細非妙工也然則上坐者
未足明賞賢人有能爲小言賦者賜之雲夢之
田景差曰載氛埃兮乘剽塵(一作輪)體輕蚊翼形
微蚤鱗聿遑浮踊凌雲縱身(聿遑迅疾也揚雄校獵賦武騎聿皇凌雲)
(掀張也相如傳飄飄有凌雲氣言奮身騰踊不過由鍼眼穿羅巾)經由鍼孔出入羅巾
飄妙翩綿乍見乍泯(平声)唐勒曰析飛糠以爲輿
剖粃糟以爲舟泛然投乎柸水中(莊子覆杯水於拗堂之上芥爲)
(之舟)淡若巨海之洪流憑蚋眥以顧盻(蜹音芮蚊類而小眥眼也)
附蠛蠓而遨遊(蠛蠓飛䖝形微於蜹)寧隠微以無凖原存亡
而不憂又曰舘於蠅鬚宴于毫端(列子焦螟羣飛而集於蚊睫弗)
(相觸也栖宿往來蚊弗覺也)烹虱脛切蟣肝(莊子鼠肝蟲臂言其至微眇也)會
九族而同嚌猶委餘而不殫宋玉曰無内之中
(楚詞其小無内其大無垠)微物潜生比之無象言之無名蒙蒙
(一作夢)滅景昧昧遺形超於大虚之域出於未&KR1429;
之庭纖於毳末之微蔑陋於茸毛之方生視之
則眇眇望之則冥冥離朱爲之歎悶(列子離朱子羽方晝)
(拭眥揚眉而望之弗見其彩即離婁古之明目者)神明不能察其情二子
之言磊磊皆不小何如此之爲精王曰善賜以
雲夢之田(雲夢楚之澤上曰雲下曰夢書雲土夢作乂)
諷賦
(白虎通諫有五一曰諷諫諷也者謂君父有闕而難言之或托興詩賦以見乎詞或)
(假借它事以陳其意冀有所悟而遷於善楚襄王好女色宋玉以此賦諷之詞麗以)
(滛謂之勸可也)
楚襄王時宋玉休歸(以休沐歸私家又謂之告假)唐勒讒之於
王曰玉爲人身體容冶(易冶容誨滛)口多微詞出愛
主人之女(愛謂私好也客舍之主人)入事大王願王䟽之玉休
還王謂玉爲人身體容冶口多微詞出愛主人
之女入事寡人不亦薄乎玉曰臣身體容冶受
之二親口多微詞聞之聖人臣嘗出行僕飢馬
疲正值主人門開主人翁出嫗又到市獨有主
人女在女欲置臣堂上太高堂下太卑(毅梁子曰於廟)
(則巳尊於寢則巳卑)乃更於蘭房之室(一作芝室家語與善人居如入芝蘭之室)
止臣其中中有鳴琴焉(琴瑟所以通意合好詩琴瑟友之)臣援
而鼔之爲幽蘭白雪之曲(曲各取㓗白之中芬芳悅人以挑女也)
主人之女翳承日之華披翠雲之裘(輯翠羽爲裘)更
被白縠之單衫(詩所謂衣錦絅衣)垂珠步搖(首飾名行則動摇故)
(謂之步搖以珠飾之)來排臣戶曰上客日高無乃飢乎爲臣
炊彫胡之飯(西京雜記顧翺母好食彫胡飯菰之有米者長安人謂爲彫胡)烹
露葵之羹來勸臣食以其翡翠之釵挂臣冠纓
臣不忍仰視爲臣歌曰歲將暮兮日巳寒(女自謂盛)
(年易邁)中心亂兮勿多言臣復援琴而鼓之爲秋
竹積雪之曲(曲名取堅貞之節不爲物移以自况也)主人之女又
爲臣歌曰内怵惕兮徂玉牀横自陳兮君之傍
君不御兮妾誰怨(平声)日將至兮下黃泉玉曰吾
寧殺人之父孤人之子誠不忍愛主人之女王
曰止止寡人於此時亦何能巳也
釣賦
(詩曰其釣維何維絲伊緍論語曰子釣而不綱釣者施綸於竿垂餌以取魚也)
宋玉與登徒子(登徒姓也子者男子之稱假設爲名猶言升諸其徒之人)偕受
釣於玄洲(玄妙也洲水邊洲渚言精於釣故托玄洲爲名)止而(止猶巳)並見於
楚襄王登徒子曰夫玄洲天下之善釣者也願
王觀焉王曰其善柰何登徒子對曰夫玄洲釣
也以三尋之竽八絲之線餌若蛆螾鈎如細鍼
(與針同)以出三赤之魚於數仞之水中豈可謂無
術乎夫玄洲芳水餌挂繳鈎其意不可得退而
牽行下觸清泥上則波颺玄洲因水勢而施之
(一作枝)頡之頏之委縱收斂與魚沉浮及其解㢮
因而獲之襄王曰善宋玉進曰今察玄洲之釣
未可謂能持竿也又烏足爲大王言乎王曰子
之所謂善釣者何玉曰臣所謂善釣者其竿非
竹其綸非絲其鈎非鍼其餌非螾也王曰願遂
聞之宋玉對曰昔堯舜湯禹之釣也以賢聖爲
竿道德爲綸仁義爲鈎禄利爲餌四海爲池萬
民爲魚釣道微矣非聖人其孰能察之王曰迅
哉說乎其釣不可見也宋玉對曰其釣易見王
不察爾昔殷湯以七十里周文以百里興利除害
天下歸之其餌可謂芳矣南面而掌天下歴載數
百到今不廢其綸可謂紉矣群生寖其澤民氓畏
其罸其鈎可謂抅矣(抅音的引也一本作善)功成而不隳名立
而不改其竿可謂強矣若夫竿折(賢材廢棄)綸絶(道德)
(陵遲)餌墜(爵賞不足以勸天下)鈎决(仁義不足以結人心)波涌魚失(天下潰乱)
(人民離散失讀作佚)是則夏桀商紂不通夫釣術也今察
玄洲之釣也左挾魚罶(盛魚之噐也詩魚麗于罶)右執槁竿
立乎潢汙之涯倚乎楊柳之間精不離乎魚
喙思不出乎鮒鯿(二小魚名)形容枯槁神色憔悴(楚詞漁父)
(篇行吟澤畔顏色憔悴形容枯槁)樂不役勤獲不當費斯乃水濱
之役夫也巳君王又何稱焉王若建堯舜之洪竿
(攬賢材以爲用)攄禹湯之脩綸(恢道德以經世)投之於瀆視之
於海(治國以平天下)漫漫群生孰非吾有其爲大王之釣
不亦樂乎(史記楚人有好以弱弓微繳加歸鴈之上者襄王召而問之對曰小臣之射何足爲)
(大王道也昔者三王弋以道德五伯弋以戰國王何不以聖賢爲弓以勇士爲繳時張而弋之其樂非特朝夕)
(之樂也其獲非特鳬鴈之實也云云意與此賦大相類)
舞賦
(呂氏春秋曰昔隂康氏之始隂多滯伏湛積陽道壅塞不行其序民氣欎關筋骨縮粟不)
(逹故作爲舞以宣導之隂康氏三皇時君號)
楚襄王旣遊雲夢(雲夢澤解見上)將置酒宴飲謂宋玉
曰寡人欲觴群臣何以娱之玉曰臣聞激楚結
風陽阿之舞(列女傳聽激楚之遺風上林賦鄔郢&KR0813;紛激楚結風陽阿所謂郢中寡和者三)
(者皆楚曲也)材人之窮觀(窮極也)天下之至妙噫可進
乎王曰試爲寡人賦之玉曰唯唯𡭗乃鄭女出
進二八徐待(舞以八人爲一列二八十六人也左傳鄭人以女樂二八賂晉侯楚詞二八齊)
(容起鄭舞)姣服極麗姁媮(音吁俞驕媚貌)致態貌嫽妙以妖
冶(嫽好也詩狡人僚兮音了)紅顔曄其陽華(詩顔如舜華)眉連娟以
增繞(曲細而長)目流睇而横波(精采而瑩)珠翠灼皪(以珠翠爲飾的)
(皪鮮明貌)而照曜兮華袿飛髾而雜纖羅(袿衣之長帶也髾謂)
(燕尾之属皆衣上假飾纖細也羅之精者髾所交反袿音圭)顧形影自整裝順微風
揮若芳動朱唇紆清揚(眉目之間爲清揚將歌則少歛詩清揚婉兮)而
抗音高歌爲樂之方(宣歌曲之意)其始興也若俯若仰
若來若往雍容惆悵不可爲象羅衣從(音縱)風長
䄂交横駱驛(與絡繹同)飛散颯沓合并綽約閑靡機
迅體輕合埸逓進案次而俟(旣分而合復更逓而進按曲之次以待)
埒簇角妙夸容乃理(埒齊簇聚也齊聚而競妙乃理其夸娃之容)軼態
横出瑰姿譎起廽身還入迫于急節(還音旋曲將終則其)
(節急舞趁曲之急節)紆形赴遠漼以摧折(漼七罪反)纖縠蛾飛&KR0813;
焱若絶(衣裳飛動如蛾飛&KR0813;紛如焱起而逸絶焱疾風也)體如遊龍䄂如
素蜺(神女賦蜿若遊龍言其輕舉也大人賦垂綘旙之素蜺蜺雌虹也吾結反)遷延微
笑退復次列(舞終復其舊列)觀者稱麗莫不怡悅(傅毅)
(舞賦文選已載全文唐人歐陽詢簡節其詞編之藝文類聚即此篇是也後之好事者以前有楚襄宋玉相唯)
(諾之詞遂指爲玉所作其實非也)
古文苑卷第二
