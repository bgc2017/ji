古文苑卷第十二
頌
董仲舒山川頌
班固車騎將軍竇北征頌
黃香天子冠頌
傅咸皇太子釋奠頌
王粲太廟頌
述
邯鄲淳魏受命述
山川頌
(春秋繁露有此篇與韓詩外傳解仁者樂山知者樂水文意頗相類)
董仲舒
山則巃嵸&KR1041;嵬㠑巍(巃力空反嵸即空反&KR1041;力罪反作罪反即)
(崔字音摧嵬五回反㠑才賄反巍嵬字上声並高峻崇積貌司馬相如傳巃嵸崔巍崣崛﨑)久不崩阤
似夫仁人志士孔子曰山川神祇立寳藏殘(中庸)
(曰寳藏興焉貨財殖焉殘恐當作戔委積皃易束帛戔戔財于則前二切繁露作殖)器用資曲
直合大者可以爲宮室臺榭上者可以爲舟輿
浮灄(灄書涉反浮灄桴筏之類)大者無不中小者無不入持斧
則斫折鐮則艾(漢書五行志國未艾也師古曰艾讀曰刈刈絶也)生人立禽
獸伏死人入多其功而不言是以君子取辟也
(論語仁者樂山又譬如爲山)且積土成山無損也成其高無害也
成其大無虧也小其上泰其下久長安後世無
有去就儼然獨處唯山之意詩云節彼南山惟
石巖(巖)赫(赫)師尹民具爾瞻此之謂也水則源
泉混(混)泫(泫)晝夜不竭旣似力者盈科後行旣
似持平者循微赴下不遺小間旣似察者循谿
谷不迷或奏萬里而必至旣似知者鄣防止之
能淨淨(繁露作清淨)旣似知命者不清而入㓗清而
出旣似善化者赴千仞之壑而不疑旣似勇者
物皆困於火而水獨勝之旣似武者咸得之而
生失之而死旣似有德者孔子在川上曰逝者
如斯夫不舍晝夜此之謂也
車騎將軍竇北征頌
(以望遠故云遠徑)閔遐黎之騷狄念荒服之不庭(荒服指匈奴庭直也)
(書四征弗庭注征討諸侯之不直者)乃揔三選(謂北軍五校緣邊騎及羌胡兵)簡虎校
勒部隊明誓號援謀夫於末言察武毅於爼豆
取可杖於品象拔所用於仄陋料資器使采用
先務民儀響慕羣英影附(憲是行官属依司空又將諸郡二千石子弟從)
(征軍司馬則吳汜梁諷任尚趙博校尉則耿䕫等及鄧疊郭璜班固傳毅之徒皆置幕府民儀謂才猷可爲民之儀表)
(者)羌戎相率東胡爭騖不召而集未令而諭於
是雷震九原電曜高闕金光鏡野武旗罥蜺衝
(一作衡)鷄鹿超黃磧(九原高闕皆師徒經由之地燕然銘曰陵高闕下雞鹿經磧鹵絶大)
(漠鷄鹿塞高闕山也)輕選四縱所從莫敵馳飈疾踵蹊迹探
梗莾採嶰阨斷温禺分尸逐電激私渠(温禺尸逐皆匈)
(奴君長名号左右温禺鞮王皆單于子弟爲之異姓則有左右尸逐骨都侯或断或分即所謂斬名王以下私)
(渠匈奴中海名本傳追擊諸部遂臨私渠北鞮海)星流霰落名王交手(一作贄)
稽顙請服乃收其鋒鏃干鹵甲胄積象(一作豸)如
丘阜陳閱滿廣野戢載連百兩散數累萬億放
獲驅孥揣城拔邑擒馘之倡九谷謠謲響䀨東
夷埃塵戎域(憲所征北單于耳讙聲諠東夷埃氛至西域言兵威所及者廣四夷皆震慴也)
(謲千紺反相怒使也一作譟)然而唱呼欝憤未逞厥願甘平原
之酣戰矜訊捷之累筭(戰勝攻取軍士猶未肯止訊奉辭也捷奏凱也)
(詩執訊獲醜又一月三捷累筭言筭無遺策也)何則上將崇至仁行凱易弘
濃恩降温澤同庖厨之珍饌分裂室之纖帛勞
不御輿寒不施襗行無偏勤止無兼役(上將指竇憲凱易樂)
(易也言以恩意撫士卒凢衣食之珍細不敢私諸己必與其下分甘絶少勞佚均之襗音亦衣𥜗也)悂蒙
識而愎戾順貳者異而懦夫奮遂踰涿邪跨祈
連籍庭蹈就疆獦崝嵮(一作塓悂必迷切誤也言憲有以激厲軍士之心)
(故昏愚者開曉狠戾者順從携貳者革心怯懦者自奮兵威所向無前遂踰涿邪祈連等山預籍單于之庭竟)
(蹈而就之言其不勞餘力也以崝嵮爲疆而田獵其中崝塓音靖暝)轔幽山&KR2596;凶河臨安
候(&KR2596;起遏反幽山即隂山車轔轢而過凶河水超而越之安候地名北單于所居)軼焉居與虞
衍顧衛霍之遺迹(漢武帝時大將軍衛青將六將軍十餘萬人出朔方高闕票騎將軍)
(霍去病將萬餘人出隴西過焉耆山千餘里又出隴西北地過居延攻祈連山殺獲甚衆匈奴遁走票騎封狼居胥)
(山䄠姑衍臨翰海而還)睋伊祑之所邈(伊秩訾王勸呼韓邪單于臣属於漢是以匈奴)
(爲小而藐之也睋猶睹音峩)師横鶩而庶御(紀律明也)士怫㥜以争先
(人心齊也怫㥜音弗胃不安貌)回萬里而風騰劉(一作劋)殘寇於沂垠(劉殺)
(也詩勝殷遏劉劋與剿同子小反絶也沂垠邊際也)糧不賦而師贍役不重而備
軍行戎醜以禮教炘鴻校而昭仁(炘音欣猶薰也鴻校諸軍列校)文
武炳其並隆威德兼而兩信(音伸)清乾鈞之攸冒拓畿
略之所順(乾鈞猶乾造畿略猶封略)槖弓鏃而戢戈回雙麾以東
運於是封燕然以降高䄠(一作禮)廣鞬以弘曠(封謂登山封識其所)
(燕然山在匈奴漢將軍封之所以降其高祀其山川之神如霍去病之䄠姑衍以弘曠代之典廣鞬未詳)銘
靈陶以勒崇欽皇祗之祐貺(靈陶石也皇天帝也祗后士也言皆天地之祐貺漢欽奉之)
宣惠氣盪殘風軻泰幽嘉凝隂飛雪瀼庶其雨洒淋
榛枯一握興(坎軻者泰幽閉者嘉凝隂轉爲飛雪優渥之澤庶其霈而爲雨瀐潤槎枿勃然而興瀤音)
(攘按文恐有脫誤)嘉卉始農土膏含養四行分任(嘉卉良苗也誅鋤凶惡扙)
(佑善良如農殖嘉榖以全造化之功)於是三軍稱曰亹亹將軍克廣德
心(魯頌克廣德心桓桓于征)光光神武弘昭德音超兮首天潜眇
兮與神參(詩武夫僙僙音光武勇貌易神武而不殺天潜神參言其妙於無形不可窺測)
天子冠頌黃香
(和帝本紀永元三年正月甲子皇帝加元服賜諸侯王公將軍特進列侯宗室在京師奉)
(朝請者黃金賜民爵及粟帛有差大酺五日帝時年十三)
以三載之孟春建寅月之上旬皇帝將加玄冠簡甲
子之元辰厥日王於大皡(月令正月其帝大皡)厥時叶於百神旣
臻廟而成禮(後漢禮儀志正月甲子若丙子爲吉日可加元服乘輿初緇布進賢次爵弁次武弁次通)
(天皆於高祖廟如禮謁博物志漢孝昭冠辝有曰推遠童稚之幼志弘積文武之就德肅懃高祖之清廟六合之内靡不蒙福)
乃廻軫而反宫正朝服以享宴撞太簇之蕤鐘(月令正月)
(律中太簇)祚蕃屏而鼎轉旣夷裔之君王咸進酌于金
罍(詩我姑酌彼金罍)獻萬年之玉觴(前漢兒寬傳臣寬奉觴再拜上千萬歲壽)
皇太子釋奠頌傅咸(字長虞北地泥陽人舉孝廉拜太子洗馬)
(晉書惠帝爲太子及愍懷太子講經竟並親釋奠于太學太子進爵於先師中庶子)
(進於顔回愍懷惠帝太子名遹竟謂講一經徹中庶子東宮官也)
蒸蒸皇儲旣睿且聦神而明之夫豈發蒙(蒸進也言太子務學)
(進進於善易蒙卦初六發蒙童幼之人當啓發於初今聦睿之德得於天性不待啓發之功)謙以制禮靡
事不恭企兹良辰卜近于中(禮以上丁釋莫于先師今卜而用之近于中旬)乃脩
嘉薦于國之雍(嘉薦謂牲醴𦵔醢之属雍太學天子曰辟雍)敬享先師以疇
聖功亹亹皇儲希心闕里(先師夫子也以顔子配享易蒙以養正聖功也闕里夫子闡教之地)
(所以成德逹材故心慕之)光光輿服穆穆容止祗奉聖靈躬承明祀(太子儀禮)
(之盛在於敬享先師)濟濟儒生侁侁胄子清酒于觴匪宴斯喜欣
道之弘自今以始(儒生學之諸生胄子公卿之子助祭禮成不以均宴爲喜以弘大吾道爲樂)
太廟頌
(粲集作顯廟魏公曹操之祖廟也是時未敢僣稱太廟故止曰顯廟此編目以太廟後人改之耳魏志建安十八年)
(漢天子以十郡封操爲魏公加九錫始建魏社禝宗廟盖建廟之始令粲作頌以獻尋以粲爲侍中)
王粲
思皇烈祖時邁其德(皇大也詩周頌時邁其邦書皐陶邁種德邁遠也)肇
啓洪源貽燕我則(祖宗積德始開慶源以遺後人之法則貽遺也燕安也詩詒厥孫謀)
(以燕翼子)我休厥成聿先厥道(休嘉也聿𫐠也與遹同言嘉後人之有成由能述祖先之)
(道詩遹觀厥成)丕顯丕欽允時祖考(周書丕顯哉文王謨丕承哉武王烈丕欽言後)
(人大敬承之)
綏庶邦和四宇九功備彛樂序(虞書六府三事允治九功惟叙九叙)
(惟歌)建崇牙設璧羽(崇牙懸樂噐之筍簴璧羽所執以舞也詩崇牙樹羽禮記殷之崇牙)
(周之璧翣)六佾奏(八人爲佾六八四十八人舞也春秋初獻六羽傳曰天子八佾諸侯六佾)八
音舉昭大孝衎妣祖(衎樂也)念武功收純祜(念不忘也收受)
(也平定天下不忘武功宜受厚福)
於穆清廟(周頌清廟祀文王也注於嘆詞穆美也)翼翼休徵(翼翼敬也敬以奉祀)
(斯召嘉祥)祁祁髦士厥德允升(祁祁衆也髦士相祀之臣周頌濟濟多士秉文)
(之德)懷想成位咸奔在宫(在宫在廟也周頌駿奔走在廟)無思不若
允觀厥崇(四方無有弗順則功業信崇)
魏受命述
(漢建安二十二年魏王操以子丕爲太子黃初元年王薨太子即王位左中郎將李伏大史)
(丞許芝表言魏當代漢見於圖緯其事甚衆羣臣因上表勸王順天人之望王不許十月)
(漢帝使行御史大夫張音持節奉璽綬詔冊禪位于魏王爲壇受璽綬即皇帝位改元黃初)
邯鄲淳(三國魏人一名笁字于叔)
臣聞雅頌作於盛德典謨興於茂功德盛功茂
傳序弗忘是故竹帛以載之(書之簡冊)金石以聲之
(播之樂章)垂諸來世萬載彌光陛下以聖德應期龍
飛在位(易曰飛龍在天大人造也)其有天下也恭巳以受天子
之籍無爲而四海順風若乃天地顯應休徵祥
瑞以表聖德者不可勝載鑠乎煥顯眞神明之
所以祚命世之令主也凡自能言之類莫不謳
嘆於野執筆之徒咸竭文思獻詩上頌臣抱疾
伏蓐(藉草也薦席之属)作書一篇欲謂之頌則不能雍容
盛懿列伸玄妙欲謂之賦又不能敷演洪烈光揚
緝熙故思竭愚稱受命述曰(言𫐠不敢當作者之名曹丕父子以智力)
(篡漢論者莫不惡之然有盛德事焉獻帝降封山陽奉漢正朔用天子禮明帝青龍二年以天年終傳國九十餘年)
(五世至晉五胡之乱國除由後世論之此豈非盛德事邪)
伊上天闡載自民主肇建歴聽風聲陶唐爲盛
虞夏受終(書受終于文祖謂受禪也)殷周革命(易湯武革命謂征伐而代王也)有
禪而帝有代而王禪代雖殊小大繇同於是以
漢歴在魏赤運歸黃也(漢火德火生土故魏自以爲土德)是故大魏
之業皇耀震霆肅清宇内萬邦有截帥義翼漢
奉禮不越(言曹操統帥義師翼戴漢宗不失臣禮)旅力戮心茂亮洪
烈樹深根以厚基播醇澤以釀味含光而弗輝
戢翼而弗發將俟聖嗣是遂是逹(言操功烈茂盛可取天下而不)
(取所以俟後嗣操嘗自謂吾爲周文王矣)聖嗣承統爰宣重光(操薨丕嗣位爲魏王)
陳錫𥙿下民悅無疆(詩陳錫哉周易損上益下民說无疆)三神宣
釐四靈順方(三神天神地示人鬼並昭其福祉四靈龜龍麟鳳各隨方而至)元龜介
玉應龍粹黃(黃初元年黃龍高四五文出雲中又瑞石靈圖出於張掖之柳谷又黃龍見譙應龍)
(有翼而飛應平聲)若云魏德據兹以昌爾乃鳴玉陟壇三
搢以俟旣受休命龍旋鳳峙煌煌厥耀穆穆容
止臨下有赫允也天子旣受帝位納璽要&KR0807;太
常司燎升炮告類(旣受命後柴燎告天書肆類于上帝)珪璋峨峨髦
士棣棣蹌蹌聖躬御策以莅巍巍乎崇功顯顯
乎德容信帝位之壯業天休之所鍾也于時天
地交和日月光精氣祲不作風塵弭清凡在壇
埸之位舉目乎廣庭莫不君臣和德咸玉色而
金聲(言告類之時天地昭格君臣和悅也)屢省萬幾謀訪老成治詠儒
墨策納公卿昧旦孜孜夕惕乾乾(言勤政也)務在諧
萬國叙彛倫而折不若(不若謂不順命者指吳蜀也)懷遠人混
六合之風納乎仁壽之門刑錯靡試偃伯(伯與覇同)
靡軍然後乃勒功岱嶽升中上玄斯固我皇之
大摹思心之所存也(禮記因名山升中于天注升告也中猶成也謂廵守至於方岳)
(燔柴祭天告以諸侯之成功也時三國鼎峙言當混壹天下偃兵錯刑而後登封泰山勒功告成斯盖秦漢之侈心)
(魏文烏能及此哉)
古文苑卷第十二
