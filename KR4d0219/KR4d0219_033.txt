鄮峯真隠漫錄卷三十三
宋史浩撰
贊
會稽先賢祠傳贊上(高尚之士)
漢嚴先生
先生字子陵諱光一諱遵會稽餘姚人少有高名與
光武同游學及帝即位乃變姓名隠而不見帝思其
賢令物色訪之齊國言有男子披羊裘釣澤中帝疑
先生乃備安車玄纁遣使聘之三反而後至車駕幸
其館先生卧不起帝即其卧所撫先生腹曰咄咄子
陵不可相助為理耶先生良久熟眎曰昔唐堯著德
巢父洗耳士固有志何至相迫乎帝嘆息而去復引
先生入論道故舊因共偃卧先生以足加帝腹上明
日太史奏客星犯御座帝笑曰朕故人嚴子陵共卧
耳除為諫議大夫不屈乃耕於富春山後人名其釣
處為嚴陵瀨年八十終於家(事載後漢書逸民傳)贊曰
採芝南山昔在園綺國有大疑投袂而起羊裘澤中可
止則止得聖之時遠希夫子
漢王先生
先生字仲任諱充會稽上虞人也少孤鄉里稱孝後
到京師受業太學師事扶風班叔皮好博覽而不守
章句家貧無書常游洛陽市肆閱所賣書一見輒能
誦憶遂博通衆流百家之言後居鄉里屏居教授仕
郡為功曹以數諫諍不合去閉門潛思絶慶弔之禮
戶牖墻壁各置刀筆著論衡八十五篇二十餘萬言
友人同郡謝夷吾上書薦先生才學肅宗特詔公車
召病不行乃造養性書十六篇裁節嗜慾頤神自守
永元中卒于家(事載後漢書列傳)贊曰
方寸如何納五車書孰知空洞可包太虛我觀論衡經
世所須先生之志豈曰隠居
漢袁先生
先生字正甫諱忠汝南汝陽人與范孟博為友同陷
黨獄得釋後為沛相乘葦車到官以清亮稱及天下
亂棄官客會稽上虞常乘船戴笠蓋詣太守王朗相
見朗僮從奢麗鄙之即辭疾發而退(事載後漢書袁邵公傳)贊
曰
孟博傑士千載不朽欲知若人請觀其友奢麗驕矜正
直所醜尚想先生掩耳直走
漢桓先生
先生字文林諱曄一諱嚴(又或作儼)沛郡人克修志介仕
為郡功曹後舉孝廉有道方正茂才三公並辟皆不
應初平中避地會稽住止山隂縣故魯相鍾離子阿
舍太守王朗餉給糧食布帛一無所受臨去之際屋
中尺寸之物悉疏付主人纖微不漏移居揚州從事
屈豫室中庭橘實熟乃以竹籓橘四面風吹落兩實
以繩繫著橘枝每當危亡之急其志彌固後浮海客
交趾越人化其節至閭里不為訟(事載後漢書桓春卿傳)贊曰
聖哲居齊嘗辭兼金先生拒餉孟氏之心我後千載来
游山隂清風律貪懷哉文林
魏嵇先生
先生字叔夜諱康其先會稽上虞人有竒才而土木
形骸不自藻餙人以為龍章鳳姿天質自然恬靜寡
欲好老莊常修養性服食之事彈琴詠詩自足於懷
著養生論所與人交者惟陳留阮嗣宗河内山巨源
豫其流者河内向子期沛國劉伯倫嗣宗兄子仲容
瑯琊王濬仲遂為竹林之游世所謂竹林七賢也先
生嘗採藥游山澤會其得意忽焉忘返汲郡山中見
孫公和遂從之游山巨源將去選官舉先生自代先
生乃與書告絶又撰上古以来高士為之傳贊欲友
其人於千載也(事載晉書列傳)贊曰
五馬食槽將同祖龍中散人傑以直弗容採藥山澤寄
懷絲桐追配首陽崒乎高風
晉孔先生
先生字敬康諱愉會稽山隂人年十三而孤養祖母
以孝聞與同郡張偉康丁世康齊名時人號曰會稽
三康先生遷於洛惠帝末東還會稽入新安山中改
姓孫氏以稼穡讀書為務信著隣里後忽捨去皆謂
之神人而為之立祠東晉初仕至會稽内史封為下
亭侯在郡三年乃營山隂湖南侯山下數畆地為宅
草屋數間便棄官居之送資百數萬悉無所取(事載晉書)
(列傳)贊曰
我訪遺迹侯山之隂竹栢松柟百畆蕭森平湖渺然鳬
鶩飛沈匪濯我纓實洗我心
晉虞先生
先生字仲寧諱喜會稽餘姚人少立操行博學好古
郡察孝廉舉秀才司徒辟皆不就懷帝即位公車召
拜博士不就太寧中以博士召不就復下詔曰虞某
潔靜其操歲寒不移研精墳典居今行古志操足以
厲俗博學足以明道前雖不至其更以博士召之辭
疾不就咸康初詔以散騎常侍召之又不就凡所註
述數十萬言行於世(事載晉書儒林傳)贊曰
鳳翔千仞下覽德輝公之終隱世與我違嗟嗟俗子
突梯脂韋蕭然遠引寥廓高飛
晉阮先生
先生字思曠諱裕陳留尉氏人也以德業知名咸和
初除尚書郎去職還家居會稽剡縣司徒王茂弘引
為從事中郎固辭不就朝廷將欲召之先生知不得
已乃求為王舒長史舒薨除吏部不就即家拜臨海太守
少時去職詔為秘書監以疾辭復除東陽太守尋召
為侍中不就還剡山有肥遁之志有以問王逸少逸
少曰此公近不驚寵辱雖古之沈冥何以過此先生
嘗以事至京師事畢便還諸人追之不及劉真長嘆
曰我入東正當泊安石渚下耳不敢復近思曠傍在
山東久之復召為散騎常侍領國子祭酒俄而復以
為金紫光祿大夫領瑯琊王師經年敦逼並無所就
先生終日靜默無所修綜而物自宗焉(事載晉書阮嗣宗傳)贊
曰
王劉勝士下視一世獨於先生斂袵知畏靜默冲虛超
然無累尚友蜀莊其又奚媿
晉王先生
先生字逸少諱羲之琅琊人司徒茂弘之從子也少
有美譽朝廷公卿皆愛其才器為右軍將軍會稽内
史雅好服食養性不樂在京師初渡浙江便有終焉
之志會稽有佳山水名士多居之謝安石未仕時亦
居焉孫興公李弘度許椽支道林等皆以文義冠世
並築室東土與先生同好嘗與同志宴集於會稽山
隂之蘭亭先生自為之序以申其志後稱病去郡於
父母墓前自誓不仕與東土人士盡山水之游弋釣
為娛又與道士許叔玄共修服食採石不遠千里徧
游東中諸郡窮諸名山泛滄海嘆曰我卒當以樂死
終身不復起(事載晉書列傳)贊曰
先生棄官如視土芥人亦有言孤竹之隘我獨知之大
易之介不俟終日於是乎在
晉謝先生
先生字安石諱安陽夏人寓居會稽與王逸少許椽支
道林游處出則漁弋山水入則言詠屬文無出世意
揚州刺史康季堅以先生有重名必欲致之不得已
赴召月餘求歸復除尚書瑯琊王友並不起吏部尚
書范玄平舉先生為吏部郎先生以書拒絶之有司
奏先生被召歴年不至禁錮終身遂棲遲東土常往
臨安山中坐石室臨濬谷悠然嘆曰此與伯夷何遠
後仕至太保雖受朝寄然東山之志始末不渝每形
於顔色及鎮新城盡室而行造汛海之莊欲須經略
粗定自江道還東雅志未就而卒(事載晉書列傳)贊曰
先生在東若將終身晚乃強起談笑經綸酒杯奕局坐
清烟塵我觀東山匪渭即莘
晉謝先生
先生字慶緒諱敷會稽人也性澄靜寡欲入太平山
十餘年辟命皆不就初月犯少微一名處士星占者
以隠士當之譙國戴安道有美才時人憂之俄而先
生死故會稽人士以嘲吳人云吳中高士求死不得
死(事載晉書隠逸傳)贊曰
先生避世考槃林泉身老且窮厥聲隠然史占少微有
變在躔齎志何憾知我者天
晉戴先生
先生字安道諱逵譙國人少博學好談論善屬文能
鼓琴工書畫其餘工藝靡不畢綜太宰武陵王晞聞
其善鼓琴使人召之先生對使者破琴曰戴安道不
為王門伶人居會稽之剡縣性高潔常以禮度自處
深以放達為非孝武帝時以散騎侍郎國子博士累
召辭以疾不就郡縣敦逼不巳乃逃于吳會稽内史
謝幼度慮先生遠遁不反乃上疏請絶其召命帝許
之先生復還剡後召之復不至(事載晉書隠逸傳)贊曰
魏晉俗壊以放濟荒滔滔欺世託名老莊先生隆禮將
砭世肓義氣英發破琴之剛
宋孔先生
先生字彦深諱淳之魯人居剡性好山水每有所遊
必獨窮幽峻或旬日忘歸與徵士戴仲若王弘之及
王敬弘等共為方外之游會稽太守謝方明苦要之
不能致使謂曰苟不入吾郡何為入吾郭先生笑曰
潛游者不識其水巢栖者不辨其林飛沈所至何問
其主終不肯往茅室蓬戶庭草蕪徑唯床上有數帙
書宋元嘉初召為散騎侍郎乃逃于上虞界中家人
莫知所在(事載南史隠逸傳)贊曰
先生居剡其徒自魯世雖莫考殆出宣父聖蓋歴聘公
則窮處是豈不同或默或語
宋戴先生
先生字仲若諱顒安道子也會稽剡縣多名山故世
居剡下與兄並受琴於父父歿所傳之聲不忍復奏
各造新弄兄制五部先生制十五部先生又制長弄
一部並傳於世桐廬縣又多名山兄弟復共游之因
留居山兄卒先生以桐廬僻遠難以養疾乃出居吴
下士人共為築室聚石引水植林開澗少時繁密有
若自然乃述莊周大旨著逍遥論禮記中庸篇元嘉
中召不就又止京口黃鶴山山北竹林精舍宋文帝
每欲見之常謂黃門侍郎張敷曰吾東巡之日當宴
戴公山下也(事載南史隠逸傳)贊曰
二戴之禮著於西京先生父子家樂揚名中庸奥旨發
揮誠明聖道得傳軒冕何輕
宋朱先生
先生史失其字諱百年會稽山隂人少有高情攜妻
孔氏入會稽南山伐樵採箬為業以樵箬置道傍輒
為行人所取明旦已復如此人稍怪之積久方知是
朱隠士所賣須者隨其所堪多少留錢取樵箬而去
或遇寒雪樵箬不售無以自資輒自榜船送妻還孔
氏天晴迎之先生好飲酒遇醉或失之頗言玄理時
為詩詠有高勝之言隠迹避人惟與同縣孔顗友善
顗亦嗜酒相得輒酬對盡歡顔峻為東揚州餉先生
米五百斛不受後卒山中蔡興宗為會稽太守餉先
生妻米百斛先生妻遣婢詣郡門奉辭固譲時人美
之以比梁鴻妻(事載南史隠逸傳)贊曰
夷齊去周採薇食之禦寇辭粟彼非我知顔峻之餉可
却不疑清哉先生百世之師
宋孔先生
先生史失其字諱祐敬康曾孫也至行通神隠于會
稽四明山嘗見山谷中有數百斛錢視之如瓦石不
異採樵者競取入手即成沙礫曾有鹿中箭来投先
生為之養創愈然後去太守王僧虔欲引為主簿不
可屈先生子道徽與杜景齊友善少厲高行能世其
家風隠居南山終身不窺都邑齊豫章王嶷為揚州
辟西曹書佐不至鄉里宗族慕之道徽兄子總有操
行遇飢寒不可得衣食縣令丘仲孚薦之除竟陵王
侍郎竟不至(事載南史隠逸傳)贊曰
貪夫徇利或死懷璧公不動心視同瓦礫素風薰陶厥
子絶識一門清節迺祖遺德
齊禇先生
先生字元璩諱伯玉錢塘人少有隠操寡嗜慾年十
八父為之婚婦入前門先生從後門出遂往剡居瀑
布山性耐寒暑三十餘年隔絶人物王僧達為吳郡
以禮致之先生不得已停郡信宿纔交數言而退宋
孝建二年召聘不就齊高帝即位手詔吳會二郡以
禮迎遣又辭疾上不欲違其志敕於剡白石山立太
平館舍之卒年八十六先生常居樓上仍葬樓所(事載)
(南史隠逸傳)贊曰
先生高潔脱身辭婚樂道無悶卒老丘園邦君請交贈
以數言視彼温伯我則已煩
梁何先生
先生字子季諱胤廬江灊人師事劉子珪受易及禮
記毛詩又入山中定林寺聽内典其業皆通仕至中
書令雖貴顯常懷止足建武初已築室郊外常與學
徒游處其内既而遂賣園宅欲入東乃拜表解職不
待報輒去有詔許之以會稽山多靈異往游焉居若
耶山雲門寺初先生二兄子有子晳並棲遁子有先
卒至是先生又隠世號子晳為大山先生為小山亦
曰東山世謂何氏三高梁武帝踐祚詔為特進不起
有勅給白衣尚書禄固辭又勅山陰庫錢月給五萬
又不受乃勅何子朗孔壽等六人於東山受學先生
以若耶勢廹隘不容學徒乃遷秦望山山有飛泉乃
起學舍即林成檐因岩為堵别為小閣室寢處其中
躬自起閉僮僕無得至者(事載南史何彦德傳)贊曰
秦望之山煙雨岑岑其下若耶清見百尋尚覬後人来
憩雲林登山臨淵宛見吾心
唐秦先生
先生字公緒諱系越州會稽人北都留守薛兼訓奏
為右衛率府倉曹參軍不就客泉州南安九日山大
松百餘結廬其上穴石為硯注老子彌年不出刺史
薛播數往見之歲時致羊酒未嘗至城門張建封聞
其不可致請就加校書郎其後東度秣陵年八十餘
卒南安人思之號其山為高士峯(事載唐書隠逸傳)贊曰
先生卜築松陰蔽廬清風滿空琴瑟笙竽下視塵世蚊
雷渠汚我知其心游物之初
唐張先生
先生字子同諱志和金華人居江湖自稱煙波釣徒
著書號玄真子亦以自號兄鶴齡恐其遁世為築室
越州東郭茨以生草椽棟不施斤斧豹席椶屨每垂
釣不設餌志不在魚也觀察使陳少游往見為終日
留表其居曰玄真坊以門隘為買地大其閎號為軒
巷先生善圖山水或擊鼓吹笛䑛筆輒成嘗誦漁歌
憲宗圖真求其歌不能致李文饒稱先生隠而有名
顯而無事不窮不達嚴子陵之比云(事載唐書隠逸傳)贊曰
玄真築室椽棟不斵千騎從之扣戶剥啄素隠孤標九
原孰作英英子陵擬之無怍
鄮峯真隠漫錄卷三十三
