鄮峰真隠漫錄卷五十
宋史浩撰
童丱須知
敬天篇
古者明良會君臣必敬天小心常翼翼終日自坤乾雷
電彰威怒星辰是變遷凌競每寅畏上帝必垂憐
傳道篇
帝王學有源執中以傳道塞路排楊墨逃親鄙釋老大
學吾所行中庸吾所保直下肯承當後人斯有考
修德篇
生身天地間所貴在修德衆善既奉行諸惡當屏息美
利世同霑隂功人不識冥心契上天享祐無紀極
恤民篇
主聖臣賢日勤政在恤民差徭唯務息賦斂直須均但使
皆當富何憂富却貧孟公仁義說不取利吾身
措刑篇
堯舜雍熙治成功在措刑哀矜行法令欽恤愛生靈若
使殺無罪寧教失不經于公尚隂德何況是朝廷
樂聲篇
樂聲表至和在乎民共樂百姓或怨咨八音徒振作朝
歌商紂摛煖響奏嬰縛四海得歡心全勝聽絃索
忠恕篇
君子行忠恕報恩不報仇恩者人善意一飯亦當酬仇
者被迷誤事過何足尤持之久不倦其心乃休休
疏財篇
人生貴疏財過富誠多事愚固益其過賢亦損其志指廪
憫人窮揮金侈上賜萬古播清名誰云能敗類
見德篇
凡人在世間不曉乘除理非義或得財捫心未可喜俸
禄却蕭條子孫仍委靡更有禍隨身隂譴何時已
習尚篇
習尚從何來影響由先世好禮必温恭收書乃文藝初
心儻不思後弊必難制古人約其身所以裕苗裔
宫室八篇
茅茨不翦階三尺自古唐虞是聖人萬樂阿房歌舞地
只消一炬化為塵
大禹卑宫自一身能令四海敘彝倫雕牆峻宇垂丕訓
更有遺風及後人
相國當年茸未央欲將壯麗奉高皇誰知後裔求增廣
萬戶千門起建章
榱題數尺聳高堂得志吾人正未遑若有賢名并德行
茅茨之下亦風光
廣厦須增千萬間普令寒士盡歡顔少陵自處知何所
低小茅簷鷰往還
數間破屋洛城中却有高名振古風寄語紛紛美宅者
安居寧不愧盧仝
結廬休與梓人評此輩唯知侈棟楹身在地方歸未得
歸來卻始悔高明
乞身閒退本何圖賜第俄然處帝都報德未忘三捷奏
祈天且辦一重鑪
輿馬八篇
吾皇多暇只觀書田獵游盤一事無北伐日行三十里
何曾異域市名駒
為國先須班馬政蓄儲專以備兵戎近來貴室豪家子
金勒雕鞍縱侈風
文帝卻回千里馬項王獨愛一名騅烏江不渡騅難逝
細柳徐行馬不馳
車如流水馬如龍從此諸郎不得封無限外家多敗類
獨餘馬氏著謙恭
輜車乘馬君王賜不賞邊功即予賢外物何須勤覬望
惟於事業每加鞭
婦人自處只閨房車馬寧須侈閙裝莫與他人爭富貴
從來儉素足輝光
少時常是出無輿徒步徐行亦當車近日堪嗟隨俗變
便無人與也騎驢
衰殘無似一臞儒聖主恩容帝里居每到傳宣陪燕侍
東華門裏賜肩輿
張設八篇
簾帷聊欲障堂皇有德何須錦繡光西漢孝文真誼主
殿中只集上書囊
晉帝當時自不君卻將步障助驕臣石崇不為綠珠死
天譴窮奢故殯身
嗜慾煎熬豈有窮羅屏繡幕圍香風更添錦綺為華飾
不念寒家四壁空
蝸涎苔蘚不能除覓得碑文當壁衣富貴一朝還自恣
盡將錦繡繚牆圍
庶人屋壁施文繡賈誼言之太息時不獨庶人須禁止
有官君子亦當知
帷幕時間奉此身當知流轉會成塵隨緣且用遮空壁
莫較敷陳舊與新
絹帛鮮華由染工紅花紫草遂收功若教明眼人猜破
始信浮生色是空
平時敗壁舊泥空蘆席將來謾禦風不是君恩令仕進
何因滿眼掛青紅
衾褥八篇
錦縠綾羅不足貪無過紫紺與紅藍仁宗一味黃紬被
萬古傳揚作美談
貴家獸炭擁紅爐衾褥重重綺繡鋪當念蓬窗飢寒女
一鍼一縷用工夫
自古賢人起細微王章涕泣卧牛衣若還遇主居温燠
勿忘當時處布韋
貧家何事苦勞心終歲經營一布衾男女夫妻同蓋覆
依然冰冷過更深
女子生來享富華安知門外有寒家風嚴雪滿多殭死
只為無錢買苧麻
被衣不要大温然腠理開舒易感寒譬似簷隈生草木
不禁霜雪便彫殘
我生自幼識艱難枕席雖温敢自安安得衾裯無限數
普令天下不憂寒
夢幻浮華有此身青氊已舊不須新百年撤手成歸計
多少衣衾屬别人
玩好八篇
聖主中扄日湛然白珩不重只尊賢更於老氏求三寶
慈儉每為天下先
異物叢珍品最高此心不可動纖毫西戎慕義陳方物
太保猶先作旅獒
德産精微偏海隅誰知寸寶可亡虞果聞晉國成功後
垂棘還同合浦珠
六國精英輦運來粧成舞殿與歌臺金塊珠礫今何在
但見阿房滿地灰
文帝勤勞養慶源力行恭儉為元元後王猶聽姦臣奏
獨為青驄伐大宛
内家嗜好淡無營天下方知仰聖明唐帝若無倪若水
南方黔首怨鵁鶄
人鬼幽明兩不關人生只畏鬼為姦欲知古器從何得
盡出丘陵冢墓間
穀粟桑麻不可無賸求珍玩欲何如道人家具唯清淨
不用巾箱巧貯儲
衣服八篇
葛覃專美后妃賢浣濯衣裳是所先若使身無恭儉德
金珠鏤繪謾新鮮
巧把真珠縷作襦爭奇鬭好儘功夫文皇海内多絲帛
只為夫人曳地無
織者何人衣者誰越溪寒女漢宫妃宫妃莫道無青史
馬后先傳大練衣
人君風化匪虚文舉動常令天下聞唐帝宫中三浣濯
未如晉武雉裘焚
柔桑春繭未登盆催税公文已在門一口無辜繋囚獄
全家號泣動鄉村
官中催税急如絃納中還須陪費錢若有紕疎并糊藥
忍看捧血滿庭鮮
千梭札札未成端織了先須納縣官請得卻資泥土用
不知機上忍飢寒
蠟屐平生能幾兩衣裘粗足莫貪多愚哉富室千箱積
回禄穿窬汝奈何
酒醴八篇
歡欣歌飲皆從欠樂極悲哀自此生不見古人成禮處
主賓百拜只三行
越主投醪仇可報商家沈酗自相攻的知此物難多飲
只為邦家作禮容
為子孫順為臣忠夫妻和睦弟恭兄如何卻致彝綸斁
只為貪他酒味醲
平日恂恂號古人三杯纔飲亂天真精神憒憒如癡夢
贏得時時病在身
酒可忘憂更養神直須少飲始為真君看阮籍劉伶輩
終為沉酣喪此身
女子親傍禮法拘合移孝道事翁姑若還徑醉無醒日
亦自無心相厥夫
居家姆傳未曾成纔及笄年便有行中饋既然長酩酊
兒孫婢僕盡縱横
休說私酤趁得錢官場警捕致憂煎錐刀未必成家計
家計因兹卻蕩然
膳羞八篇
聖主勤勤欲措刑何嘗黷武愛興兵四方罷貢傷生物
愈見仁恩浹有情
設牧端因響鬼神大亨亦為養賢人掄材祈福緣何事
只為蒼生不為身
滹沱麥飯出怱怱禁臠天廚未必豐若使平安能念此
鉶羹土塯古人同
嗟見時人大侈生八珍同聚一杯羹若知過口成汙穢
何用留心事割烹
物因相勝還相啖弱者多為強者亨勿謂天教充食類
斯人豈為虎狼生
二膳朝朝飽即休何須嗜殺苦營求魚鰕蟹蛤皆微細
數百方能滿一甌
飛潛蠕動盡貪生就死無辜或自鳴只可為親甘旨具
自家口腹莫頻亨
戒殺當知有數端聞聲見死敢加餐居家自作專因我
雖美還應下筯難(古語曰見殺則不食聞殺則不食家所自殺則不食專為我殺則不食)
梳粧八篇
隨宜首飾莫留情珠翠雖多未是榮不見孟光居儉約
荆釵却立萬年名
南蕃有鳥翠葳蕤千百為羣自在飛負痛銜冤無罪死
將來貴室縷冠衣
貴家所好若無偏翠羽真珠不直錢簪珥一求難得貨
窮山深海盡騷然
生靈膏血是緍錢買得珍珠顆顆圓痛惜鮫人在深海
風潮沉溺幾多船
北珠天産在戎蕃不定還看走玉盤鉅萬費錢收拾得
到頭終不救飢寒
繡草鋪茸玉作冠四時花樣幾千般當思蓬首寒窗女
終歲無油兩鬢乾
倡優卑賤起淫風塗澤唯知特地濃珍重賢門貞潔女
不施朱粉自雍容
常須默坐悟前因為愛鉛華墮女身若也於斯能改悔
來生定免落風塵
稻粱八篇
后稷星光燦混儀天教墮地作農師牛羊腓字寒冰暖
自有神明默護持
方冊嘗觀無逸書更於七月誦豳詩周公愛主真深切
稼穡艱難先使知
能述先王播殖功伯禽之後有僖公故雖牧養駉駉盛
務惜吾農不起戎
文帝年年下璽書唯憂農畝不豐餘匈奴嫚侮吾甘忍
所喜千倉飽貯儲
武帝征誅不厭頻太倉無復有陳陳末年戶口多虚耗
卻始封侯欲富民
古者四民今六民為添釋老不耕耘三農重困皆因此
況有張頤百萬軍
勿嫌糠粃勿嫌陳當念農家種苦辛輸得逋租盈廩廥
却歸耕隴作饑民
代耕有禄及嬰孩飲啄當知所自來若也食焉無怠事
庶於報國有涓埃
鄮峰真隠漫錄卷五十
