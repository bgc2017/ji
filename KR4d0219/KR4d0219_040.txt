鄮峯真隱漫錄卷四十
宋史浩撰
銘
李長源求墨銘
煙滅灰飛知白守黑旂常竹帛得是而章蓋其英采亘
乎百粤之南而馳乎大漠之北嗚呼是為吾友松滋侯
之德
真隱園銘
予生賦魚鳥之性雖服先訓出從宦游而江湖山藪
之思未嘗間斷故隨所寓處號曰真隱太上皇帝知
之賜以宸翰百拜跪受即有志闢芳園揭扁榜以對
揚休命萍梗南北未遑也已而際會龍飛兩承相乏
丐閒得請今上皇帝燕餞内殿親灑宸章光其歸路
賜西湖一曲以成其志斥白金萬兩以竟其役而皇
太子又大書四明洞天并以珠玉妙作為贐於是始
得累石為山引泉為池取皮陸四明山九詠髣髴其
亭榭動植之形容而園遂落成又即園之左建大閣
以藏兩宮墨寶琅函層出金碧交相翊以龍神見者
知敬既即塵囂闤闠中立此清淨境界固當體聖主
好生之心守家世止殺之戒期傳永永無有染涴所
以嚴宸奎之奉而實洞天之名也或者難曰園林窮
勝事鐘鼓樂清時未聞以止殺為戒也予曰我欲有
鐘鼓園林之樂而使鱗介羽毛常被鋩刃鼎鑊之苦
此豈仁人之用心也哉或又曰脯醢已具無割烹以
動吾不忍之心亦何為而不可予曰作法於貪弊將
若何杜漸防微必并是絶之采芝擷果陳藥苗列山
蔬顧不足侑一醉耶覬我後人善保此意守而勿失
有不然者明神監之俾竟其身無有樂事
真隱名園地偏境勝既曰洞天貴在清淨藹藹遊人仰
睇奎文必恭敬止實為尊君僊真是明毋糅腥穢子孫
儻賢呵禁敢廢咨爾攅峯列嶽之靈守護億載勿寒斯
盟
退居座右二銘
尊生銘
洗眼揩牙摩腰熨腹常須忌口間或濯足載寢載興無
思無欲百疾不生是汝之福
解曰身為親之支知者重如寳但使吾身安國家斯
可保人言身本無夢幻匪堅好若還無此身從何而
得道
益已銘
人生有過苦不自知怨汝詈汝當省其私言之而是愛
之重之求全責備是汝之師
解曰怒火起毫末縱之能燎原唯持忍一字久久德
彌尊昧者失此理動欲開爭門應時不撲滅萬古成
冤䰟
不欺堂銘
曾甥種學方進而未止榜其室曰不欺足以知其中
之所存乞銘因作數語廣其志淳熙戊申元夕書於
四明里舍之清凉境界
惟人有已妙在中扃一念不欺表裏相應天地奠位日
月炳明鬼神叶吉寒暑有經以此許國忠無不形以此
盡孝親胡不寧蔽以一言命之曰誠苟或背此是為頑
冥末如之何終身不靈咨爾後學其警吾銘
尊勝庵鐘銘
真隱居士作屋數十楹在鄮城之東乃以錢銀山&KR2455;
易護聖院之荒地將建寳閣專一崇奉太上皇帝御
書已蒙儲皇賜名尊勝庵親筆扁榜光耀林泉住持
清文又能市銅於官作鐘以警昏旦為之銘曰
鳬氏製器其名曰鐘諧和衆樂清廟辟雍降及後世徧
滿梵宫危樓百尺萬鈞在鎔一冶而就厥聲孔洪假爾
衆手破天下聾人生冥冥昏曉無窮忽然震發有耳皆
聰度垣驚遠擊散羣蒙及乎無作復歸於空清淨之體
實與道同盡未來際悉悟圓通
雜說
孟子
同道
聖人之道體常盡變故禹稷顔回易地皆然其道同也
孟子言此深闢乎楊墨亦務聖人者也然所以卒至於
無父無君以其執一不能變也一者何也兩端之謂也
楊子執其一端曰吾守聖人之義墨氏執其一端曰吾
守聖人之仁槩之聖人迹相似矣彼獨居陋巷有似乎
不肯拔一毫三過門而不入有似乎摩頂放踵然而禹
稷顔子於道固能變楊墨執一固不能變孟子所以深
闢之也
可欲
世之可欲者皆善不可欲者皆不善自然之理也今夫
盜賊是甘心於為不善者也是已陷溺其良心而不可
救也然而有人焉指之曰盜賊則必怫然而怒目之以
仁義則必飜然而喜是其可欲之心本在也人能充本
在之心反身而誠則知其不自我鑠而信其有諸已矣
擴而充之何所不至
荀子
性惡
荀卿性惡之論謂不待習而能者性也待習而後能者
偽也故以桀紂為是而堯舜為非夫性者善惡俱泯之
謂也以桀紂為性是猶指田之禾黍待殖而生稂莠不
待殖而生遂以田為專毓稂莠過矣胡不自二者未生
時觀之今人乍見孺子將入於井非納交要譽之心怵
惕惻隱油然而生一念之善夫豈待習而能乎雖然人
雖本善若謂善即是性則是指禾黍以為田其失與卿
等也
文中子
存我
人臣事君當國爾忘家而仲淹贊周公乃曰外不屑天
下之謗而私其迹曰必使我子孫相承而宗祀不絶内
實達天下之道而公其心曰必使我君臣相安而禍亂
不作深乎深乎國家所以寧社稷存我所以厚蒼生嗚
呼仲淹真知周公哉今夫人臣至於以身徇國必其身
不勝其國而至於亡也若夫周公知天下之道傳於我
天下之治繫於我期有以厚蒼生也孟子曰萬物皆備
於我則我者真萬物之根本也聖人能存一我則天高
地厚萬物散殊舉由我一身而治可不重乎
春秋
文中子曰春秋一國之書也玄經天下之書也夫聖人
雖約魯史而修春秋其實非一國之書也所以懼作春
秋豈非為天子之事乎百王之道萬世之法粹然大備
十二公二百四十二年之間增之則為贅損之則為闕
知我者其惟春秋乎聖人之門游夏在文學之科而於
春秋不能措一辭非不能也彼親覩其道之大其法之
備不敢贅一辭以蝕聖人之經也仲淹出數百歲後乃
以玄經續之則其以春秋為一國之書也宜矣
韓子
受福
韓子言儒墨同道乃以夫子祭則受福為類乎墨氏之
明鬼且夫子之道貫通幽明方且與鬼神合其吉凶故
其祭也不徼福而福自至使其得邦家則當神祇祖考
安樂之無他得其道故也而韓子乃以比墨氏之明鬼
異哉或者謂此文非韓子作誠有是理蓋儒墨之判久
矣韓子既有意乎尊道乃退佛老而進墨翟非其類也
讀者宜精思之
頌
聞家中被盜作三頌勉之
年饒穀擁困羣耕盜賊都從此輩生料得欲偷偷既得
從今改惡不宵行
幾年補破得遮寒今日空餘赤肉團從此便知元不有
細書詞理枉經官
孟光衣服合山居煙褐明青休著渠欲得此曹心不動
只將荆布在冠裾
羽客熊葉二師言歸鐵柱以五十六言餞之
喜見洪都二散人直疑吳許是前身看梅始識林和靖
載酒還尋賀季真鐵柱擎天龍已蟄星壇近斗月為鄰
思歸却有他年約來慶吾登九十春
偈
次韻賁長老
露地當年說白牛反令後學莫能由足行香陌無窮轍
家在清江欲盡頭罣礙頓除猶是病因緣未了且乘流
此山日夕浮佳氣見則何煩蠟屐游
適過寳奎壽居仁師出示王判院偈真隱老子走
筆次韻
見了黃梅留一宿此風久矣無人續相逢誰許問寒暄
箇中且自龜藏六壽師嚴冷面如鐵背負真乘腰不折
有時禪定出塵表兀坐蒲團頭滿雪平生俗物不掛目
終日飜經聊自足不離當處常湛然波澄倒影千山綠
邇來邂逅文中虎一幅水藤為下語我今欲贊沒因由
只把茶甌對趙州
雜著
書地宫
天錫史氏演慶鄞川子孫百世忠孝兩全門闌烜奕簮
組蟬聯與國同休亘千萬年
養生戒
晝
人生疾痛皆從口得生冷果蔬非徒無益羹汁酒漿助
成飲癖鹹酸醯醢斷不可喫蟹蛤魚蝦何如肉食申喉
下咽化為痰積戒之戒之康寧無極
夜
老氏有言少思寡慾思之為害心氣馳騖氣乏形枯神
䰟耗促慾之為害精去不復浸淫不已速其傾覆所以
古人虚心實腹戒之戒之為汝之福
鄮峯真隱漫錄卷四十
