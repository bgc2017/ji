鄮峰真隱漫錄卷二
宋史浩撰
古詩
古風四首
頥真
門外長安道紛紛名利人誰知方寸許有地可頥真真
能了萬象亦復冥諸塵不離虚幻境舉目見全身
雲壑
壺天𦕈巨壑微雲映脩林英英從何來膚寸忽千尋旱
歲驟為雨春空輕作隂會須搔首聽中有老龍吟
月巖
青山吐白玉團欒光萬頃何時飛來峰著此破昏暝料
想清夜闌主人深自領安得招歡伯三人成對影
善淵
觀水須觀瀾監水必監止清漪不受觸風定略無滓時
以喻方寸太虚融衆理客來如問津須君親指似
送王嘉叟編修倅洪州
男兒抱經綸動必為時利姑置俗儒談盍各言爾志匹
馬從軍游呌閽上封事秦王不能坑漢祖不敢戲不溺
蠻粵頭當斷匈奴臂雍容奏凱還禮樂格天地化工泯
無迹君隆堯舜治此志倘蕭條五湖資一醉釣竿拂滄
波藜杖倚烟寺采菊秋荐馨紉蘭春及衣作詩以遣懷
把酒以適意隨處是道場其樂叵思議公乎箇中人出
處洞兹義彈冠下七閩簉迹中都吏學士如堵牆爭欲
挽之試公曰平生心科目非所覬我有活國謀囊封徹
天視九重一夜闌拊髀為歔欷遲明未報可襆被秣歸
騎帝曰予汝嘉予憂在閫寄南昌古名藩咨汝往其貳
畫棟曉飛雲珠簾暮雨墜要當軫民癘豈獨覽佳致公
清衡重輕内外匪殊異苟與道周旋俯仰何所媿金柔
以鍊剛玉美由火熾隱忍斯成功沈深乃大器窮達付
自爾是謂浩然氣宣室行受釐前席寧許避吾詞非浪
發請公默而識
送王時亨舍人帥蜀二十韻
文翁上岷江風化亟飛揚峩峩當代間輩出王馬揚挽
彼石室流濯此錦繡腸遂令蜀士夫至今能文章武侯
隱偏地雲龍適相值純誠革斯俗三代可立致千載凜
如生老栢猶英氣遂令蜀士夫至今抱忠義乖崖一專
城四海喧嘉名發奸照幽伏世仰如神明蠧弊跡已去
靈祠俎猶腥遂令蜀士夫至今有能聲清獻鎮南嶠餘
風弭貪暴琴鶴適自隨薏苡雅非好熙朝慶登崇深仁
格穹燾遂令蜀士夫至今秉清操英英王紫微横金擁
旌麾五十四州地和氣濛烟霏兼美數君子士夫得其
依行行報政成天子竚公歸
次韻姚令威郎中九日部宿
堂堂老詩匠持被入星省烏帽不衝風青綾怯餘冷豈
無菊蕊杯莫洗寸心耿却呼短檠來共此良夜永
上建王生辰(辛已)
高穹祚明德聖主歷無疆談笑復境土穆穆游岩廊一
定天下本忠孝資元良願言千萬壽玉立侍清光
椒殿靄葱蒨瑞霧濛烟霏有子不必多一䕫燦斑衣天
地久覆載日月長光輝願言千萬壽怡色奉庭闈
太史仰乾象光芒見前星森然拱帝所無乃趨過庭道
德粹金玉詞華渺滄溟願言千萬壽聲聞炳丹青
炎圖亘無極吾王今中興銀潢注瀰漫及是歌繩繩金
龜曜玉砌芝蘭香始升願言千萬壽頷首觀雲仍
辛已臘月休日絶江至瓜洲觀戰地與馬德駿馮
圓中二郎中會舟回焦山德駿令孠始來侍行某
偶留金山不獲與此游輒和三詩以寄懷時駕至
鎮江
德駿瘞字韻
天地一郛郭隂陽司啟閉大江蟠其中滔滔每東詣瀰
漫萬頃寬源委衆流細經營到楊子詎可以里計頗聞
神禹功設此限地勢羣龍沸波浪風雨雜吞噬稍非濟
川手未免魚腹瘞三國取漢鼎英雄馳亂世交朋若弟
昆反眼或背戾各取天一方巢穴自株祗唯於阿堵中
快心咸底滯曹丕亦時傑弭節悸無際胡為稱干戈狂
醒倚微毳笑指鐵甕城不韙欲睥睨皇穹佐有德奪鑑
俾昏翳烟塵一時平兵威即衰替我來弔瓜洲與子若
宿契焦山空在望我實媿牽制
圓中鶴字韻
輕舠艤江滸欲作揚州鶴翩然下中流隱隱片帆落兩
岸阨海口焦乃居上齶呀呷受滄溟餘地著萬壑碧瓦
差龍鱗浮圖峙麟角潮回露灘舂礧砢出堅确仆碑蒼
蘚餘琬琰在山脚玉氣薰林巒風煙不蕭索何年王右
軍大書此鑱鑿遂令衛永輩千古束高閣嗟予咫尺許
來往誠大錯賴有三公詩時時資咀嚼唯憂赤地旱兹
石或流爍用汝作霖雨王言非戲謔
德駿賢郎銘字韻(名覺)
老鳳鳴阿閣有雛燦丹青相將上浮玉有翼垂南溟惟
實在竹頭香霧風泠泠惟泉似清醴漱作甘露零滿胸
飲冰雪終日翔禪扃摩娑古斷碑顰額嗟天刑覓句寫
真賞豈只誇一能後生正可畏之子乃妙齡使我讀數
四爽氣生襟靈飛書寄豚天俾作座右銘
陪洪景盧左司馬德駿薛季益馮圓中三郎中
汪中嘉總幹游蔣山以三十六陂春水分韻得
三字(壬午正月十五日)
大江洶澎湃風靜星斗涵截然當地險界限天東南金
陵帝王都窟宅何耽耽龍虎爭負恃盤踞昔所談我適
訪陳迹策馬衝煙嵐蔣山上疊翠秦淮俯拖藍寶公道
場主貌像堅瞿曇千年窣堵波倒影落寒潭共知勝絶
處即是彌勒龕舂春足佳致慨想聊停驂六朝互興廢
較德同朝三中原文武境久困兵貪婪曾無混一志溥
施鴻恩覃區區守覇圖跼束令人慙豈若吾主聖坐遣
兇渠戡長驅翔㶚上垂拱受朝參回觀兹奥區脱去如
遺篸小臣執羈靮喜釋心如惔再拜觴萬壽愷樂將屢
酣却來尋故棲了此七不堪
次韻馮圓中雪
東風巧醖寒吹雨作飛雪酒面不成春獸炭何曾熱堕
空遠飄飄入簾輕瞥瞥功歸大有年誰道軍儲闕
餞馮圓中郎中守卭州
岷峨秀多士照乘輝連城夫君挺奇瑞梯棧來神京殿
前策三道光熖摩九精甲科雄鷺序四海馳文名一朝
坐璧水緩轡登蓬瀛二年作銓總談笑流品清陛對本
故事中間俄一鳴黼座固色喜無乃羣邪驚堂堂頗牧
論萬古追家聲胡為忽掉頭解組尋歸程帝曰卭筰民
撫字宜煩卿汝其下膏澤癯瘠均豐盈上方寶環賜遲
汝襦袴氓承平二千石倚任誰云輕况復近鄉井正晝
錦方榮過家仍上冢鉦鼓喧雙旌男兒貴行志豈俟腰
金横風雲儻際會衮繡居槐庭别酒置客邸伊嗟未忍
傾所嗟君子外何獨傷離情
途中即事
巾車向東南御者欲西北西北信繁華豈若吾故國有
泉可洗心有舍可休僕御者契我言欣然亦轉轂
四山俱荒茅松竹不露穎清絶一株梅依依秀孤嶺輕
風引餘馨淡月露寒影東君蚤催實待此荐金鼎
春水漲波縠畫鷁爭先馳一夜風如許持此將焉之小
艤俟風息居然無險巇紛紛彼朝涉欣吾未解維
次韻潘德鄜山行(即雪竇山)
學佛以佛魔學儒為儒縛胡不朝隱几㗳焉似南郭是
非風過耳名利束高閣回視平生心無乃亦大錯便當
息萬緣擺去如斧削神遊八極表笑傲有餘樂山水得
勝處一攬襟量廓杖錫羣峰顛宫殿浮碧落下瞰徐符
岩居然在山脚衆水會一澗頽波瀉珠箔奔放出中塗
隱潭鍾萬壑轟如破蟄雷急似晴空雹或復地中行鳶
飛魚自躍躋攀至飛電乳竇知誰鑿向來因風絮句法
誠軟弱六花傾萬倉千古無鎖鑰濛潤遍寰海何止灑
林薄凭欄眼欲眩頓洗眵昏濁翻身上妙高愈覺吟魂
矍鑿齒對彌天相視兩無怍祗恐星軺登蕙帳聞怨鶴
次韻潘德鄜詠曇老四窗
石窗兀太虚四顧蔽雲幄朝看爽氣浮暮送紅日落主
人宅是間結茅侶猿鶴平生丘壑姿肯内謝康樂客有
子潘子登臨富佳作筆發天地秘靈光動廖廓長謠萬
峰頂世事俱脫略回頭睨俗士機巧費穿鑿
上賜御製新秋過雨書懷詩且令屬和
畏暑却餘威飊馭臨寰海一雨濯寥空晴光露精彩乾
坤陟清涼居然神觀改俯聽林麓間萬彙喧天籟便當
置蒲葵暍者得自在此恩夷夏均聖德如天大
進錫宴澄碧殿詩
季秋中澣日淳熙隆四禩朝回攬轡間中使俄傳旨少
須日轉申宣召陪宴喜預令掃玉堂深夜備棲止悚懼
跪承命走騶亟穿市綘闕聳皇居非煙常靡靡入自東
華門熊羆森爪士詔許乘肩輿安徐無跛倚復古距選
德相望幾數里修廊接雲漢岧嶤燦珠蕊中途敞金扉
恍若蓬壺裏羣山擁蒼壁四顧環弱水山既日夕佳水
亦湛無滓冰簾映綺疏瓊殿中央峙澄碧曜宸奎神龍
爭守視舞蹈上丹墀天威不違咫奉觴祈萬夀時蒙一
啓齒餘波丐鼠腹酒行不知幾徘徊下瑶席緩步煩玉趾
從游至清激錫坐談名理泉聲韻瑟琴一洗箏笛耳皇
云萬幾暇觀書每來此論道及帝王直欲齊其軌堯舜
禹湯文前身無乃是臣言匪獻䛕道實由心起既然明
是心要在力行爾登橋釂餘罍飲興未容已金蓮引雙
燭再拜離階戺玉音寵諭臣此會宜有紀歸塗感恩榮
占寫㤀骫骳
次韻程泰之尚書
程王二夫子聽履上甘泉咳唾妙一世萬斛明珠圓官
居季孟間風義帝相先每當持論許聞者殆欲僊蛟龍
縱巨壑鷹隼横寥天坐令膾炙餘枵腹猶便便程方秋
欲半金波照觥船追想昔年日高會有由緣親故持吉
語置酒家東偏今年玉堂直對此宜無眠夜色涼如水
冰輪吐層顛顧影還自慰身冠六卿聯巍巍太平基聖
主樂得賢作句紀兹夕所喜期不愆藏之在巾笥未肯
露其全王於退食際髣髴知云然求之既愈力璀璨出
長編荆潭佇唱酬凡目一洗湔我生亦何幸披味如擊
鮮明朝問紙價都下已爭傳
又依前韻
混沌既開闢溥博分淵泉其中具明眼來往類跳圓惟
有詩工夫可探造化先硏摩到極致換骨如得僊上以
美教化下以明性天元白愧重濁鮑謝羞輕便佩劒雖
相笑沈迷乃同船未登風雅域為問何因緣無非警策
句各在詩一偏我欲窺其奥宴食宵不眠觀舞悟深旨
曾不及張顛清新乏奇妙局束猶拘聯習氣未能斷為
之乎猶賢寫出多瑕疵未免拙惡愆公詩百篇内浩然
志帥全愈出力愈促即之俱自然熟讀已成誦寧待三
絶編如澡銀潢水塵氛俱盡湔敬當珍此賜墨蹟令常
鮮更許示餘帙泚筆吾須傳
次韻李光祖瑞香
石蹊萬折凍欲裂兩岸梅英照天發於中更有錦薰籠
芳菲不待勾萌達奇姿苒苒來僊源從此横枝不直錢
東風零亂委泥土只為山家作玉田豈若夫君有真色
紫葩碧葉從初得幾將消息露人間紛紛塵俗誰能識
晚居盧阜聲名飛蕙帳悠悠春夢遲起來鼻觀猶馥郁
杖藜便覺香風隨夭桃謾說燕脂染落絮徒云白氊糝
品題一著佳客稱併使丁香風味減藍溪夫子誠好事
贈我此花良有為平生巖壑在胸中培殖根荄年不記
故應謂我知花譜十夫綵絆來吾圃拜嘉歡喜不敢當
直欲美芹羞帝所昔扈龍輿白石川回鑾小憩玉津園
曾見此花千百本較量今者端無前若居御苑逢膏澤
車載盆栽惟所適吾王顧盼即生春不費陽和些子力
恭和御製長春花詩
玉殿萬幾閒宸章燦珠蕊俯念簮履舊恩光來太紫禁
籞玩長春嫣然異羣卉羣卉固亦佳時過逐流水獨此
供清遊餘香襲芳芷一經聖品題貴名何日已再拜體
皇情感深銘諸几
帝予四時春著花無浪蕊殖本在蓬壺非烟籠翠紫雪
裏友寒梅芳辰領繁卉每蒙天一笑睿思湧泉水霑丐
及老臣芬薌勝荃芷况復屢褒嘉載賡寧但已第愧狂
變辭不足溷瓊几
玉帝富雲章寶匣鐫琅蕊六丁謹緘縢芝彤燕泥紫龍
銜下碧虚端為詠嘉卉咫尺不違顔何曾隔弱水炷薰
啟天藏椒蘭和白芷光焰萬丈餘光臨殊未已敬須營
傑閣敢只留棐几
恭和御製翠寒堂詩
禁蘌葱葱擁瑞雲雄樓傑閣環金碧花光草色媚芳辰
鳳輦舂容惟所適中有虚堂玉作楹冰雪玲瓏周四壁
不知跬步是瑶臺何須八駿殷勤覓青松萬箇拱簷牙
生香不減芝蘭室更欲相看飽歲寒疎梅瘦竹為三益
吾皇土木未嘗興為詢此景從何得神運元從德夀來
天成豈假人工役
次韻楊醇中
昔年居處雖同里止識荆州面而已朅來蝸舍細論文
始向靈臺見吾子夜闌相與哦新詩珠璣璀璨皆英辭
野塘轉月梅影瘦深院風靜簾旌垂策杖園林窮勝事
心遠尤驚塵世異豈唯得助有江山更却紅裙愛文字
金盤磊落百果裝玉壺嘉醑浮清光坐上風流俱鮑謝
况乃有子無他腸酒行無算不可數便欲飛身到仙府
忽然巨軸出長篇媿我無言參也魯笑呼適意談交情
共聽夜鶴鳴空庭良辰美景賞心處喜遂四者之難并
却將健句徐推拓三歎餘音見依約約去辭榮歸故鄉
贊我紛華滋味薄次言奎畫在蓬門乞與龍章照眼根
兹我謝氏如獲寶報以瓊瑶未足論我慙輔相初無補
偶爾逢時遇真主但能奉此翰墨珍庶若商那因考父
林間稚子獻殷勤只為君知愛厥親遺羹美意見方冊
今此一舉如千鈞君不見皇家已視金鑾草趣君徑上
長安道忠臣須取孝子門空谷行歌駒皎皎
題蝸室
平生喜善類遇之以青目廣厦千萬間帡幪未渠足唯
予自棲身三椽乃蝸縮問之何為然知足常不辱人生
天地間渺然如一粟侈心纔動搖曷厭溪壑欲紙帳煖
有餘蒲團眠易熟神遊萬物表不慮此局促門外競軒
冕卑哉蠻與觸
次韻曇師以某焚三代贈黃所示長句
霽天破曉嚴清霜宿具贈帛羅豆觴旌旗蔽野氣軒昂
夾岸更復飛舟航金爐細爇百和香絳籠然蠟影交光
問予何事出柴桑為指白雲山中央岩岩雙表鶴翅張
松楸靄靄摩青蒼漸登幽域至饗堂向來百物陳滿床
錦囊綸誥列前行奠酌器皿皆琳琅祝言小子心不遑
幾年䘏典篋笥藏抵今方獲燔贈黃覬靈來兮染指嘗
潛德既拜天褒揚後孠感激兩淚滂帝恩欲報方思量
忽睹健句如栢梁葩華盈軸豔春陽建安七子誰可當
何止李杜萬丈長再四披閱予敢忘同來親賓皆在旁
共詫粲可能文章其中一客起鳴吭衆駭何為色不康
未甘釋子侵予疆
走筆次韻寄平元衡禪老
年來管城不脫帽只羡夫君詩法好怡雲剥啄到雲寮
始知春風屬此老憶昔代匱持鈞衡紅塵瘦馬太忙生
自從得請歸吾里常與鹿豕為羣行有時片月隨杖屨
飄飄洒洒欲仙去去尋杖錫四明中聽取怡雲末後句
次韻戲酬張以道
新詩韻清越宛若泗濱磬呼兒誦終篇悠揚久無定渾
欲挽斯人歲晚共三徑爛飲煙蘿間不知夕陽暝
次韻張漢卿夢庵十八詠
夢庵
兹庵路何許雲深不知處夢覺兩俱忘始可驀直去
勤齋
默豈交摩詰談何事阿戎時行百物生不息唯天工
妙用寮
空中一物無於焉生萬有向此求神通杯棬即非柳
玉沼
一泓湛無滓遶砌如天成鬚眉徹底見風浪何曾生
碧溪庵
煙嵐染秋黛潺潺逕大空平疇藉光及比屋饒千鍾
山房
平生安樂地不受利名煎其中一空洞寥寥無色天
喜老堂
生處本恬淡得失誠酸辛婆娑鬢漸秋天地一閒人
宴默庵
法門建章富法幢空處成於此下一則浮雲涴太清
衆香堂
穠薰知見林燕坐觀物化鼻孔如撩天可聞不可畫
禪窟
胷中炯明月一照萬緣空蟬蛻雲霄表墮地為儒宗
隱山巖
夫君活國手愛此隱仙字行再出刀圭可使民久視
霞外
注目眇無際彤雲燦晚暾心融八極表欲辯已忘言
駐屐
緩步一徙倚細數新條枚悠然得真趣獨立遲誰來
月林
蟾窟有奇芳殖根此茂密人間萬種香企之不可及
積翠
萬疉互圍繞風煙朝夕俱三穴已掃竟無復藏妖狐
醉宜
何人過三徑共此麴糵春月下倩人扶花影鋪滿身
澄漪
濯纓與濯足均是滄浪水箇裏不勝清渭神爽應泚
聽松
灑然清冷吹過我十八公颼飀喧宇宙可奈此孤叢
走筆次韻張以道
石窗
嘗聞皮陸句未覩心先降于今煩鬼工徙置排金釭蕙
帳擁猿鶴石磴來旌幢月明風亦靜篆煙浮四窗
過雲
雲埋路欲迷獨許幽人過時從客子來更尋深處坐抵
掌到幽𦕈萬事俱識破茫茫名利人糠粃不足簸
雲南
空洞遠萬里佳景萃其南縠紋波似染螺髻花羣篸紫
芝鮮最馥青櫺堅直甘解石羡門侣雙鸞聊與驂
雲北
幽巖列仙貌隂雪如粉撲矧當搖落時宛見沙漠北朔
風吹不動中有難凋木吾嘗愛此景小駐葛陂竹
鹿亭
雙鹿處岩隈似有人性靈山童自馴擾俗客必心驚循
除水㶁㶁竹暗藏幽亭有時帶露歸濈濈身有青
樊榭
何年樊仙翁踞此作雲榭境勝唯清涼寒燠匪冬夏俯
觀塵世人杳在萬仞下漸次入真境還如倒食蔗
潺湲洞
萬派漱寒玉及此猶潺湲臨流覿毛髮體粟生輕寒餘
波蕩塵氛一洗清塵寰觀瀾得妙理用處心常閒
走筆次韻胡中方賞丹桂之什
粟蕊摶金葉凝碧獨在秋林逞顔色豈知東溟史氏居
别有奇標人不識嫦娥侍女盈萬千一一姿貌皆無前
為厭此花忒淡薄渥丹乞與春爭妍媒滋燕脂霜染蒨
殖根只向廣寒殿幾塵俗韻不可干清涼唯許金風扇
何年移到蓬萊鄉鉅萬索直誰敢償盤紆欄檻久不曜
一日名飛並國香豪貴爭看期縮地載酒遲來煩鼓吹
園丁聞之競采擷夜深不使花神睡接枝換骨離四明
飄飄爽氣排妖氛遂令禁籞成真賞餘馨賸馥常氤氳
芙蓉寒菊不足數包羞正似無鹽女從渠搖落動秋聲
獨步唯兹徧寰宇我嘗對此傾葵金却思四海狀元心
殷勤勸花宜且住寒士人人折得去
鄮峰真隱漫錄卷二
