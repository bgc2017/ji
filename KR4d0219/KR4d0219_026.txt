鄮峯真隠漫錄卷二十六
宋史浩撰
啓
謝解啓
主文
一經取藝敢擅譽於鼇頭三歲程能幸收功於鼎足得
踰望外愧溢顔間竊以在昔致治莫尚於賢能歴世取
士最詳於科目懼爾音之金玉張吾法於網羅尊經術
則先經義之求貴文章則惟詞賦之尚眷二者以迭盛
歴千古以莫兼屬我右文之期重廣得人之路稽漢唐
之故以通其變酌祖宗之制以取其中合為一科期於
兩得顧上之所以責望者厚矣則下之所以圖報者奈
何探義理之淵源勵詞華之典雅鋒生絳帳盡期折角
以解頥光溢青箱咸底凌雲而歌雪身兼數器技匪一
長固無慊乎春秋決獄而禹貢行河亦何傷乎賈誼升
堂而相如入室征茅茹以在列脫囊穎以爭先咨舜牧
於四岳之前豈徒詢事議漢傑於諸將之上疇敢論功
宜有通材可膺妙選如某者識非造理學不逮人甫當
就傅之年遽罹陟岵之禍煢煢在疚斷機猶賴於母慈
業業持身投杼懼乖於子職念箕裘之末緒每冰炭於
中扃名萃鶚書慨先猷之未冺香浮桂籍餘仲父之獨
存豈無意於續貂媿不成於畫虎頃偕漕計旋遭退鷁
之風兹應鄉書謬舉焚舟之策固難拾芥徒愧彫蟲初
非黃絹之詞偶得青氈之舊是為幸會厥有夤緣兹蓋
伏遇某官學海津梁儒紳領袖望隆江左行登策府之
道山政播日邊聊式武陵之蓮幕爰操衡鑑來主棘闈
荆璞期珍幾至卞和之刖足爨桐何幸遇逢蔡氏之知
音致此棄遺獨蒙收錄固當趨席力叙謝誠而兹短削
之投猥在衆人之後仰繄陂度尚賜海容某敢不勉策
疲駑期追逸駿少遂致身之願當酬知巳之恩
錢通判
某官世載忠嘉時推俊傑驂鸞瀛閣展驥海城文筆生
花縹渺仙人之夢詩囊佩錦雍容公子之游綠野江山
每兹得助紅蕖風月奚止平分爰馳萬斛之珠璣上贊
九天之韶濩柳御史淮夷之雅未足差肩韓吏部聖德
之篇諒思退舍佇拜紫泥之詔即膺丹扆之求日轉甘
棠散作萬家之美蔭風翔頖水泛為多士之恩波致此
妄庸亦蒙收採
賈簽判
某官才追梁傅語妙君房蓮幕推賢佩風流之邁衆棠
陰止訟表政術之剸繁爰督戰於棘闈遂騰聲於芹頖
聽春蠶之食葉悄夜壁之銜枚式令賈勇之人材喜見
太平之場屋
劉教授
某官學海津梁賢關領袖策陳一覽名在甲科爰報政
於錫山遂主盟於頖水問鍾答響陶士類於淵騫發鐸
宣風化海濱為洙泗
王參政
某官道德宗師文章元老議論為四海之標的進退係
一時之重輕頃膺睿主之知參總台衡之重年高而德
彌卲是孔子之徒歟位貴而身愈恭則周公其人也方
期秉軸遽請挂冠風月香山時講白樂天之會烟霞畱
邑果從赤松子之游方中興圖任於老成顧上哲曷宜
於韜晦未許浮沈之晉國思庸矍鑠之伏波凡素服於
下風悉許歸於東閣致兹孱瑣猥遇甄收
晏尚書
某官江左儒宗山東相種隠然有祖風烈盛哉奕世賢
才早陟巍科旋登延閣風聲所暨頑懦必興振領天官
正賴山公之啓事請符琳館喜從萊子之斑衣榮聮鴈
序之芳還奉版輿之樂東山雖好其如天下之蒼生北
闕非遙佇拜日邊之丹詔方申申而在宴猶斷斷以有
容凡願出於龍門悉許攀於鳳翼致兹庸瑣亦預甄收
及第謝秦太師啓
蘭省奏名偶參八士楓宸唱第復玷丙科得過所期榮
不蓋媿竊以先王致治宜莫急於賢能後世取人乃獨
詳於科目自庠序乏商周之教養致師友無游夏之淵
源黨同伐異者皆訓詁之腐儒文麗用寡者類彫刻之
童子好惡已殊於鑿枘取捨每病於參商亦既背馳誰
其兼善屬聖君有為之日正賢輔相逢之秋崇雅黜浮
一變斯民之耳目息邪距詖大恢吾道之紀綱探義理
於聖人之言賢人之言辨典則於詩人之賦詞人之賦
近酌祖宗之遺制遠追唐漢之頽風合為一科期於兩
盡詔音所至士氣頓伸鼓篋鼎來揚鞭霧集懷折角解
頤之辨藴凌雲歌雪之竒當八面之銳鋒應兩端之善
問較以穿楊之藝莫不爭先要之折桂之榮豈誠易得
如某識非造理才不逮人蚤罹陟岵之悲長賴斷機之
訓顧箕裘之末緒每冰炭於中懷晝供菽水之庭闈夜
對簡編之燈火棲身巖谷絶意雲霄兹逢偃革之時遂
起彈冠之興初偕漕計再預鄉書豈期下里之邑人偶
簉高陽之才子賈誼升堂而相如入室慚非能賦之流
高堂傳禮而徐氏為容浪得明經之譽載惟幸會必有
夤緣兹蓋伏遇某官道格神祗勲隆古昔以一命衮為
萬乘師伊躬暨於成湯天開一德周公傳之孔子時集
大成禮制樂作而措率土於一陶仁漸義摩而起斯文
於五厄力扶王道大正人心俊良既樂於登崇頑懦
亦思於興起致兹骩骳亦被選掄某敢不增所未高脩
其可願趨風有便慰執鞭欣慕之心在冶云初汚造物
甄陶之手誓竭尋常之效仰酬萬一之恩
及第謝秦内翰啓
較藝南宫偶參八士獻言中禁復玷丙科揣分巳踰撫
躬知愧竊以古今共道惟得賢而立邦基國家有為乃
觀文而化天下自堯舜廣招徠之路至漢唐發科目之
程識高伊管者實洛下之諸生才似班揚者亦開元之
進士翺翔丹陛比比有聞照映青編班班可攷迨聖王
之撫運得良弼以中興肆霖雨之命而追高宗歌清風
之詩而繼宣后三載定棘闈之制四門多槐市之游博
採布韋駕諸侯之軺傳申求閥閱與刺史之計偕賦就
凌雲豈惟司馬經明拾芥不數夏侯率歸典雅之流盡
去浮華之習裒然出當是舉翕爾咸高其材至於雄據
上游蓋亦鬱為名士顧兹殊選宜屬可人如某者湖海
窮徒乾坤長物鯉庭一問巳纏陟岵之悲軻室三遷尚
賴斷機之訓啜菽每懷於養志荷鋤敢怠於帶經雪積
螢飛飽聽霄中之更漏花開葉脫幾經林下之春秋屬
逢偃革之時遂起彈冠之興秋天薦鶚漕臺常預於後
塵春浪化魚天路俄聞於首唱事既分於霄壤勢聞隔
於仙凡懷卞和泣玉之誠敢辭再刖舉明視焚舟之策
當在此行果簉跡於荀龍復分香於郄桂雖度長挈大
未足為優而吹枯噓生豈無所自兹蓋伏遇某官道優
聖域文掞國華絳帳談經鄙向歆之立異彤墀謝策極
晁董之未言遂結主知允諧人望北門視草煥王者之
絲綸東觀提綱藹諸儒之領袖居之甚寵進也未央行
趨青瑣之班即拜白麻之詔門凝瑞氣森然畫戟之多
位處台躔美矣緇衣之並收士尚勤於吐握成人每借
於齒牙致此孱庸亦蒙採錄某敢不益堅操履深懋進
脩附驥攀鱗猶念昔年之場屋礱刀錯玉正祈此日之
陶鎔誓竭駑才仰酬洪造
代陳教授謝張侍郎舉改官啓
郵傳薦墨煥同星斗之臨天假亨塗進有階梯之漸幸
既踰於初望感實倍於常情竊以章有定員吏多稱職
部使者擁列城之寄郡太守持千里之權猶且顧視咨
嗟或有賢才遺滯仰惟宗伯實董頖宫念於獨冷之官
誰復孤寒之舉自非人傑肯越世情如某者志或可憐
愚無足論自緣弱歲巳列諸生聮袂横經困虀鹽於庠
序悲吟擁鼻工雕篆於詞章幾畫虎之無成偶成蠅而
見取猥塵仕版獲玷師儒雖殫螻蟻之勞曾乏蚍蜉之
援灰心無望燭已甚明豈謂上臣之博招先於衆人之
弗及兹蓋伏遇某官業隆王佐道冒聖時自烏府之踐
揚由巖廊之知遇挺持仁者之勇蔚有諍臣之風韋布
歸心搢紳拭目果趨夕闥進貳春官職方處於南宫士
悉歸於東閣故兹庸鄙亦荷甄收某敢不策所未能脩
其可願龍鱗鳳翼既有幸於躋攀狗盗雞鳴豈無心於
報效誓兹末路仰復隆恩過此以還未知所措
代韓催煎謝秦提舉關陞啓
羣然多士薦者詎周蕞爾無能公然先及退省涯分實
深佩驚惟人材不乏之秋幸聖世有為之日破資格以
振幽滯躐夷等而登俊良磨礲鼓舞而既足以作成洗
濯矜奮而各爭其奔赴誰匪翹翹之楚居多赫赫之功
然下之自見者既衆而難工上之所取者愈多而責備
宜得高明之士足當宵旰之求如某者性禀惷愚志尚
迂闊徒緣閥閱獲厠搢紳班資未究於七階歲月徒書
於八考巳脫喧囂之犴獄復縻窘束之鹽車涉漲海之
鯨波棲身一葉望屯雲之鼠盗寄命孤洲顧阮眼之誰
開知禰章之絶望猶思冷族獲庇高門惟季父之登科
處師垣之後列至大資開毗陵之幕府而宣城擁鄮嶺
之旌麾或置踐跡於賓僚式剡譾材於辟闕是其幸會
疊有夤緣方圖叙布以求知遽荷提撕而論薦自非人
傑豈越世情兹蓋伏遇某官桂籍真仙詞林大匠澄清
攬轡賢能悉出於甄陶慷慨理輪貪佞率從於棄置屏
私謁以公取器羣材而曲成遂使孤寒之餘亦蒙特達
之遇退惟涼薄何所克堪敢不勉勵赤心益殫清節龍
鱗鳳翼既有幸於躋攀狗盗雞鳴豈不思於報效尚蘄
恩地終賜衮言
代王知縣謝徐明州平海寇啓
鳬居孤絶方仰芘於二天蟻聚跳梁忽來攻於四境顧
扞防之無策乃控露以求哀果飛一札之兵符兼檄諸
戎之浪舶羣兇逃潰百里肅清竊以蕞爾四鄉號為一
邑民實星分於洲渚寇惟鼠伏於滄溟雖甚狂謀未嘗
登陸豈謂當兹歉歲乃能旁若無人方聖朝奠枕無為
之辰正賢牧烹鮮不擾之政肯容小醜敢肆遐方乃雲
集於干矛遽麕奔於篙檝先聲有赫不戰成功而某河
朔寒生江南浪跡卑官投老困簿領之沈酣大府方遙
乏蚍蜉之援助非由洪造孰拯羣生恩既重而報賖感
徒深而涕落兹蓋伏遇某官時推人傑帝賚佐材化洽
鄞江變熙淳之雅俗塵清瀚海吹㶑灎之恩波軫念偏
方見侵微孽讋狼心而遠遁使虎口之僅逃某敢不益
勉疲駑力圖守禦餘妖未殄仗嚴令以必行盛德不踰
庶前功之莫廢誓堅末路仰答至仁
代姚主簿謝鄭運使舉關陞
衮言借重荷薦墨之裦揚蓬室增輝仰恩陶之造化至
令及此何感如之伏念某少也無聞晩而竊命青霄志
在寧辭委乘之卑官白首塗窮未免簿書之俗吏念當
時之朋輩巳致位於公卿勉試初階倏書兩考才乏提
鸞之譽望無薦鶚之榮豈意權輿首蒙甄拔燕臺價重
實先駿骨之求鄒律聲和能使枯荄之發慷慨之風一
振功名之念再萌實繄上臣之博招先於衆人之不及
兹蓋伏遇某官智足潜達德能廣揚文章江左之宗器
業山東之種晴日容光而必照春風在處以為仁屢擁
使權鬱為人望雖此孤寒之跡亦蒙特達之知某敢不
勉勵官箴遵脩士檢顧桑榆巳暮難忘得路之風雲儻
溝壑未填盡是報恩之日月
權昌國西監謝秦提舉啓
折腰五斗承筦庫之乏人仰首二天喜帡幪之獲芘雖
從權於郡檄實稟命之使臺揣分巳踰歸恩有自伏念
某迂疎末路欵啓細人屬因弓冶之餘遂厠衣冠之列
一官未效寸禄何賖白髮倚門身敢辭於負米黃糧絶
粒甑幾至於生塵偶因鹺局之闕員遽使樗材之備數
汎空溟之鯨浪自笑輕生覩積弊之蝟毛每思革故不
繄知遇孰敢奉行飛章一上於使閽俞語果形於公牒載
惟幸會厥有夤緣兹蓋伏遇某官當世真儒斯民先覺
以仁心而察民隠以直道而結主知嘘枯吹生四海仰
其風采揚清激濁一路出其甄陶某敢不勉勵駑材推
原德意使海隅千戶之無告如星軺一日之下臨庶幾
微勞少答大施
代時支鹽謝曹運使舉改官啓
衮言借重荷薦墨之裦揚蓬室增輝仰恩陶之造化非
有薄天之高義誰憐衰地之微姻事既罕逢幸惟溢望
竊以昔者上臣之事主頻能内舉不避親季世以還兹
風不振凡在葭莩之末率懷瓜李之嫌第思爵位之獨
崇不恤賢愚之同滯屬國家之再造偶台輔之首登任
羣僚以至公率四海為歸厚雖為時崛起若范孟博之
監司亦舉爾所知如崔貽孫之相業宜得卓犖瑰竒之
士足當慷慨特達之知如某者資禀迂疎趣尚庸鄙雲
霄志在敢辭筦庫之卑官萍梗途窮遂作鹽車之俗吏
筮仕將踰於二紀歴官徧及於七階敢意龍門首推鶚
薦春風一紙驟回冰谷之陽和駿骨千金頓長馬羣之
聲價兹蓋伏遇某官先生禀天間氣為世英人爰榮擁
於使軺乃備宣於上意功高畿甸給餉饋真若蕭何名
動冕旒把圭印將同裴度懦夫落膽俊士歸心坐令魯
國之多才悉作韓門之弟子致兹瑣類亦藉甄收某敢
不仰止星光依棲河潤龍飛鳳翥巳容鱗翼之躋攀玉
振金聲終賴齒牙之成就
鄮峯真隠漫錄卷二十六
