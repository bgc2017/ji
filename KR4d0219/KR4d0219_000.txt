鄮峯真隠漫錄别集類三(宋)
提要
(臣)等謹按鄮峯真隠漫錄五十卷宋史浩撰
浩有尚書講義巳著錄其集見於陳振孫書
錄解題宋史藝文志者皆五十卷此本卷數
並合浩事孝宗于潛邸隆興淳熙中兩為宰
揆没後至配享廟廷其推轂善類寬厚不争
亦頗為世所稱許當孝宗任張浚銳意用兵
浩獨以為不然遂以論劾罷去元代史臣作
浩傳贊亦頗詆其不能贊襄恢復之謀今考
集中如論山東未可用兵論歸正人論未可
北伐回奏條具弊事諸劄子皆極言李顯忠
卲宏淵之輕銳寡謀不宜輕舉而欲練士卒
積資糧以蓄力於十年之後既而淮西奔潰
其言竟騐若蓍龜不可謂非老成謀國之見
雖厥後再秉國政亦未能收富強之效以自
踐其言而量力知難其初說固有未可深議
者至本傳稱浩因轉對請於普安恩平二王
内擇立一人為皇子高宗亟稱為有用之才
而集中輪對有司不能推廣恩意劄子下注
云見知高宗只因此劄此事乃當在請定繼
嗣之先而本傳顧未之及集為門弟子編排
所言當必有據是亦足與史相參考也集凡
詩五卷雜文三十九卷詞曲四卷末二卷為
童丱須知分三十章所言皆治家修身之道
而諧以韻語乃錄之家塾以訓子孫者自署
辛丑為淳熙八年蓋其罷官以少傅侍經筵
時所著云乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
