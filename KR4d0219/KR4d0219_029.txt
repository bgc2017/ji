鄮峯真隠漫錄卷二十九
宋史浩撰
劄子
繳得旨令點李翺復性書劄子
臣今月十二日蒙遣中使傳旨示臣唐李翺復性書中
篇令臣點句以進臣恭承睿命分點句讀緣正本已經
一覽臣不敢加點謹别繕寫為一帙其間絶句即用朱
筆旁點句分而意猶屬者即間點又以管見即翺所學
略分其旨趣其意艱澁處亦為之解釋以俟采擇臣抱
病二旬方今小愈不能精思輒慁聖聰臣無任(云云)
賀淮寇廣賊奏功劄子
臣伏聞淮囚麕逝久稽斧鉞之誅廣寇蜂屯大肆干戈
之毒一已𠞰絶一已生擒當使慕義以鼎來忽捷報飛
緘而踵至歡騰燕市喜動天顔皆陛下心宅靜淵運作
神明之斷躬行仁義發為道德之威垂拱九重收功萬
里方經營於遠馭以恢復於中原鴈塞龍庭行入封疆之
内狗偷鼠竊何勞兵刃之餘
辭免初除參知政事賜銀絹第三劄子
臣竊惟陛下恭儉夙資於聖性憂勤思裕於民編覬以
移風曾未見效臣為近弼日以究心有貲可輸尚當自
竭以佐上無功而得豈宜安受而不言是以力貢忱誠
冀蒙俞允敢期睿眷特畀殊恩臣進退徊徨俯仰跼蹐
欲全拜賜則恐違於近例欲終引辭則慮妨於後人取
其酌中無如減半伏惟聖鑒允臣卑悰
辭免除知成都府第二劄子
臣一介草茅本無他技頃者效官學省誤蒙太上皇帝
擢侍潜邸執經在列講說無補誠不自意乃辱陛下非
常之知每陳管見必賜褒嘉學者傳聞以為歆豔洎陛下
龍飛在御邦命惟新而臣復緣舊恩驟升近列日陟月
遷以致輔相度越諸老超躐衆材名迹湮微人心不服
謗議沸騰幾不自保仰賴陛下委照孤忠始終芘護逮
及乞身東歸得請之後物論不置荷陛下一意保全畀
以隆職寵以眞祠使既耄之親不乏供養母子相依感
戴天地父母生成之德至於霣涕所懼未死之間無以
仰報萬一雖蹈湯赴火碎首裂肝亦臣之分聞命輒辭
巳非本志既煩申諭何以復言然犬馬之心有不能巳
者尚望少寬雷霆容臣畢其區區之說臣材識淺陋衰
疾久攻見於設施巳試無狀雖欲自竭實難強勉此固
人所共知不待喋喋所以尤難承命者臣母昨自鄉疾
恙沈綿氣體衰弱去歲五月一病幾殆調養至今尚未
平復送迎侍以行則西蜀萬里在途累月垂老餘年恐
致委頓若臣迫於成命單車即路母子相望於吳蜀之
遠安問迢遙奉養阻隔一有後悔不如無生此臣所以
徊徨迫切雖知冒黷有嫚命之罪而不敢巳也不然臣
豈不知全蜀之地民物繁庶自昔冠於諸路陛下發自
淵衷起臣於散地付臣於外閫可謂超異之榮殊絶之
恩也臣為何人敢忤隆指臣又非不知人臣委質立朝
不當以家事辭王事有如聖訓緣臣蚤失先臣母子相
依以為命今臣年踰六十日躬藥餌夜聽喘息惴惴此
心惟恐不及若一旦舍去何以為懷陛下所以委臣者
正欲奉宣德意以慰遠民臣方寸既亂舉事失錯必誤
陛下任使不忠孰甚臣惟天下大戒唯忠與孝臣今若
以貪冒寵榮之故進不得以為忠退不得以為孝二者
既失曷逭人言與其他日祈哀於陛下以赦臣罪不若
控露於今日以冀陛下之矜從也臣朝慮夕思凌競跼
蹐進退無所不免再具封章投誠君父伏望聖慈察臣
此言出於誠實特降睿旨收還寵命俾仍祠禄以養老
親臣不勝生死幸甚
又劄子
臣伏自去國瞻戀日深荐奉絲綸如侍帷幄感激下拜
涕泗交流臣惟臣子之分以身徇國雖蹈鼎鑊有不敢
避者况臣之遭遇千載一時義則君臣情同父子是以
雖處畎畆夢寐不忘北闕之思恨不得踐丹墀之餘地
而一望清光於咫尺也矧蒙陛下俯記孤忠抆拭宿負
付之大鎮俾預臨遣臣心非木石豈不知願見陛下之
私一朝獲遂在臣可謂至幸雖材識淺陋衰疾纏綿陛
下既不以此廢臣當亦感勵奮迅即日引道至於顛踣
長途及異時以不勝任受譴責臣皆不敢自謀惟是臣
母魯國太夫人洪氏年齒益老筋力益耗視聽益衰臣
之兢懼益倍平日而萬里遠去音問動經半年臣朝夕
之間何以自處雖臣母勉臣以許國責臣以報主謂臣
頃以愚闇非據衆論不容若非聖度保全母子豈有今
日既蒙任使安得輒辭臣聞此言惶懼感泣無地措身
然臣有一於此或蒙哀憐故敢輒冒萬死再干天聽重
念臣昨待罪參知政事日嘗蒙御筆以首春賜臣母酒
果及臣蒙恩除右僕射正謝之日御筆徑賜臣母酒果
俾為家庭之慶追惟恩隆禮異迥無前比皆由陛下孝
通神明愛廣四海錫類之恩下被臣母今以殘年歸命
鴻造必賜憫惻所以未蒙識察者臣精誠未至未有以
感動聖心故也敢□瀝肝膽再具奏陳伏乞聖慈檢會
累奏早賜處分許臣依舊外祠以終犬馬養親之志臣
母子一心誓當殫勤香火仰報生成之萬一
辭免改除知紹興府劄子
臣奮身孤遠本乏材能徒緣際會於聖朝遂致叨塵於
宰輔巳試之效曾蔑絲毫退歸田廬方切念咎敢謂陛
下天地有容日月委照擢從散地分閫西南臣以有母
篤老難涉修途瀝懇再三控詞千百非敢違命實覬矜
從旁觀者為臣寒心謂必獲譴雖臣亦自知罪當萬死
不敢逃刑而陛下曲軫洪私特垂哀憫既免臣萬里之
役更貰臣稽慢之愆改畀輔藩俾榮親老正使臣自為
計不過如此臣之遭遇可謂極矣是以母子相視感激
流涕而至於無言可喻也然臣辭難而得易辭遠而得
近在臣之私固為榮幸如物議何而况會稽都會為三
輔豈可使孱瑣之臣以私計而得伏望聖慈收還成命
改授耆碩容臣且奉外祠以安分守
辭免知福州劄子
臣迂愚瑣質寒遠孤蹤蒙太上一見擢置潜藩荷陛下
屢遷躐登次輔自慙竊位旋即乞身獨賴聖慈曲全去
路畀首台之美職歸故里以安居一落江湖六見寒暑
睿眷弗遺於簮履皇明忽布於絲綸既以偏親喜懼之
秋丐免西蜀制臨之命懷章輔郡授鉞齋壇曾無汗馬
之微勞安享金龍之全俸既恩隆而罔報俄福過以罹
憂不殞其躬遽亡所恃三年痛毒兩目眵昏寢苫居廬
悵奄經於節序負薪伏枕幾已在於膏肓方脫素冠亟
頒明詔益隆至意盡授前官更假守於雄藩以增華於
老境此恩此德至厚至深重念臣方抱不療之沈痾求
醫未效若受無功之寵數速死何疑伏望皇帝陛下天
地矜容日月照臨察臣非偽許臣終辭符竹之榮節旄之
重拜收還於成命俾銷弭於深災苟獲生全誓期報答
辭免郊祀大禮加食邑劄子
臣竊惟泰壇蕆事格誠意於三靈湛露敷恩溢歡聲於
萬俗更推惠下之典宜賞服勞之人臣適此投閒阻預
駿奔之列豈伊非據敢當爵賞之榮仰冀垂察不嫌反汗
儻收還於成命庶寢息於浮言
乞休致劄子
臣生本寒鄉仕逢休運三年依棲鶴禁由太上收召之
恩一旦遭際龍飛出陛下生成之賜叨塵次輔甫閱九
旬以資淺而望輕致身勤而事佐既不合於輿議旋有
激於臺評迄蒙保全免陷罪戾投閒半紀追省前非豈
期軫記於孤蹤亟使制臨於全蜀力辭親疾改畀藩符
睿意愈隆寵臨疊至肅齋壇而授鉞視揆路以同儀冒
兹天地父母之私蔑有塵露毫毛之報頃甌閩之假守
偶痰眩之切身祇沐宸綸俾尸祠禄雖負薪之疾今幸
去其二三而過隙之年實已登於七十屬當告老敢用
乞身伏望陛下鑒此輸誠許其謝事旌旄印綬儻獲上
還香火林泉敢忘祝頌
乞休致第二劄子
蕪詞雖達睿旨未俞輙再瀆於宸嚴冀少回於淵聽伏
念臣蚤繇末學誤玷隆知慮無一得之愚歲有九遷之
寵仕宦得兼將相疾病獲返鄉閭父母恩深乾坤施厚
而臣報未殫於犬馬景巳迫於桑榆氣血俱疲精神弗
建有心戀德無意服勞慨廩禄之徒糜施面顔之有靦乃
遵禮法上冒聰明既未賜於矜從復恭承於褒諭捫心
至感揣分難安重念臣昔在康強尚無足取今兹衰&KR1170;
又何能為唯退縮以引年可省循而補過固不敢掛冠
為樂辟榖為高也伏望陛下察此忱誠知非矯偽賜哀
憫許以歸休誓將遲暮之遠途仰答全成之大造
第三劄子
荐蒙優詔之丁寧未遂休官之懇款撫躬銜戴拜命凌
兢臣聞虧盈益謙天道示戒知止不殆老氏垂規臣雖
至愚心明此理蓋臣禄以無功受固出貪饕爵以無德
高亦為僥濫老不知止天則虧盈是以祻伏于外病攻其
内若或終無悔悟必將自速顛隮故哀鳴靡憚於再三
而恕許有祈於萬一仰惟陛下包荒大度矜欲至仁以
善降祥合天心之化育無私造命鑒物理之承除赦臣
喋喋之愆憫臣拳拳之義特回聖斷俯遂危衷豈惟獲
弭於灾殃抑使少延於視息此恩此德成始成終生永
效於傾葵没猶期於結草
再辭免少保觀使侍讀劄子
寵渥肆頒輙祈控免訓詞申諭未賜矜從敢再瀝於微
誠冀必回於至鑒伏念臣惟駑下性則鈍遲薄命難覬
於功名淺識又荒於學問頃際龍飛之造自嗟鼠技之
窮為相甫及於十旬去國已驚於半世違顔許久不戀高
軒迅召鼎來豈當俟駕緣臣恩猶未報身巳先衰過請
老之年兩更寒暑抱弗瘳之疾六閱晦弦形體尫羸精
神耗竭若尚仍於舊貫巳為貪寵無厭儻併冒於新除
得不貽譏有識伏望陛下擴乾坤之大度昭日月之
餘光憐臣之齒實迫於凋殘察臣之力誠難於強勉曲
施大造特寢誤恩庶令遲暮之塗獲免顛隮之患
辭免少保冊命劄子
高華之秩巳媿叨踰優異之儀敢忘懇避惟朝廷之冊
命示臣子之恩榮自昔以寵於王侯逮今或施於公少
非云故事允謂殊私伏念臣猥以庸材驟膺渙渥俯躬
拜命懼弗能勝備禮涓辰豈所宜稱伏望陛下特垂淵
鑒深諒愚誠示以矜從賜之寢罷
辭免右丞相劄子
命出中宸恩踰始望方嬰疾疚倍切驚惶伏念臣昔本
孱庸今尤疲瘁聰明有缺愈不及於前時理義實愆尚祈
全於晩歲兹露門之簉跡荷丹衮之垂憐挾筴讀書尤
慙弗逮秉鈞當軸自揣奚堪矧臣宿恙寢加來日無幾
若令負荷必致顛隮伏望陛下特軫洪慈靡忘前懇亟
嵬碩德光輔中興儻一相之非材或乖期待則三年之
虛席徒誤榮求冀即寢於濫恩庶罔虧於哲鑒
辭免提舉編修玉牒國史院會要所勅令所劄子
臣竊以潤色皇猷宣明聖系董信史之筆削復舉寵綱
集列聖之典刑著為成憲皆一代之鉅業實萬世之丕彛
自非名擅大儒何以身兼數職如臣者學疎而識每下
年老而知益荒效龍馬之專心尚憂弗逮若笙鴻之並
聽其免疾顛伏望陛下施等乾坤明兼日月俯矜精懇
特寖誤恩庶師言無輕授之譏使微臣安自量之分
乞解罷機政劄子
臣識不足以燭理智不足以謀身老去侵尋分甘閑散
忽蒙收召旋冒寵除進莫遂於牢辭居切懷於内愧載
惟鈞衡之重實非衰薾之宜每省決於文章率疲勞於
筋骨夜分就枕不知四體之有無晨起趨朝尚覺一心之
昏憒屢祈避位初匪辭難荷聖慈委照之明知綿力不
堪其任今則抱痾既久作楚無時豈唯步履之有妨漸
覺寢食之俱廢雖勉殫於駑鈍懼莫逭於曠瘝敢布腹
心仰投君父伏望陛下乾坤覆育山嶽掩藏亟推從欲
之仁俯遂成終之德許歸骸骨就養田廬庶期昏耄之
年尚覿昇平之化
第二劄子
臣近以衰病不可彊勉輒瀝危懇乞罷機政而連日之
間玉音宣諭至再至三所以慰籍者甚寵又蒙薦降詔
書未賜俞允疊遣中使傳奉睿旨丁寧切至恩禮優渥
皆非近比顧臣何人當此異眷理宜仰遵聖訓奔走就
列豈得復貢封章以干慢命之誅然臣區區愚悃尚未
盡不能但巳惟陛下俯垂矜察臣聞宰相之職上欲助
理萬幾燮調陰陽下欲坐鎮雅俗附親黎庶外欲折衝
禦侮綏撫四夷内欲持循紀綱儀刑百辟一有不然是
謂曠職臣之材術本無可取徒以疇昔勸講潛籓誤蒙
眷顧夤緣幸會遂輔初政既而自知非據亟請退閒荷
陛下矜憐覆護不加譴責畀以祠禄數年之間兩典太
藩屢加優寵巳慚過分敢有他求比者忽蒙收召俾侍
經幄曾未閱歲再此叨踰承命之初固嘗披瀝肝膽祈
免誤恩陛下眷臣特厚不容辭避臣亦仰體殊遇黽勉
就職今又累月矣然而日困文書夜勤思慮精神耗竭
耳目昏聵其所省決隨即遺忘如前數者無一可勉強
若或貪位慕禄冒昧居之臣之一身顛仆悔尤所不敢
計深慮日復一日有誤國事其害非輕矧今四方英俊
布滿朝列臣以罷癃偃然在上雖陛下忘其昏謬曲加
容覆如物議何反覆思之殆不可以一朝居也伏望陛
下察臣愚悃出於迫切檢會累奏亟賜罷免庶幾上不
負陛下知人之明而臣亦免妨賢之誚實天地父母終
始保全之賜臣恭承明命不得再有陳請不敢復用表
文煩凟天聽秖具劄子剖露心腹欲乞睿慈早賜許可
駕幸祕書省同政府辭免推恩劄子
臣等仰惟陛下丕承堯緒稽古右文請屈帝尊臨幸三
館所以增光斯文垂憲萬世者實在兹舉臣等獲以邇
列庀職其間與觀盛事巳極榮華乃若進秩之寵霑被
庶僚則可施之臣等誠為有嫌何者曩在夏秋之間陛
下初有擇日幸館之訓臣等實嘗稱頌聖德將順贊成
今若因而遷官則前日所謂贊成悉出私意疑似之跡
雖家置一喙焉能自明於義未安何以遑處
辭免玉牒所進書轉官劄子
竊以天潢衍慶寶牒垂休仰二者之成書實一王之盛
典臣猥繇當軸獲預提綱方快覩於彌文忽躐加於峻
秩且根深枝茂肇於建隆垂統之初而業鉅事叢備於
慶歴守成之際繄羣彦效編摩之力在微臣無纂述之
勞儻冒寵以自安是佻功而無恥稽之近例率許牢辭
揆以公言尤宜引分伏望陛下察由衷之懇略反汗之
嫌申飭攸司收還成命豈惟小已得全知足之名抑使
清朝不累覈實之政
乞解罷機政劄子
臣稟資凡陋承學空疎蚤繇攀附之榮驟玷弼諧之任
心欲為而弗逮力既竭而無成迄荷保全獲從閒佚甫及
垂車之歲遂騰納禄之章未賜矜從旋蒙收召進陪經
幄巳慙皓首之無聞獨秉國鈞何意青氈之復得屬年
齡之侵迫加疾疚之交攻壯志徒存衰骸難彊粤從中
夏力控微誠天語丁寧至軫輟餐之念宸章勵飭曲形
歸過之言恐懼再畱侵尋許久抱痾自若責效茫然晝
省文書惟是昏花之滿紙夜休枕席不堪痛楚之切身
顧影自憐捫心有愧儻更稽於退避必速致於顛隮伏
望皇帝陛下照察孤忠哀矜末路許上還於印綬俾歸
養於田廬豈惟大君示終始之恩亦使微臣全進退之
節載之方冊實有光華
第二劄子
臣兹緣衰疾屢具表劄乞解機政區區愚悃冀必矜從
恭奉詔答未賜開可使驛踵至備宣旨意臣感戴恩遇
便當傴僂聽命豈應再有陳述然尚有迫切之情不能
自巳輒敢冒犯死言之伏念臣今蒙誤恩俾再塵揆路
自知老病侵奪不可勉彊因嘗涕泣懇辭至於再四而
陛下丁寧慰諭不容避免臣是時迫於威命黽勉奉承
亦止敢以數月為期意謂尚可支策疲蹇少效涓塵之
報而荏苒沈痾筋力益憊故於中夏累牘丐閒陛下睠
畱愈堅恩禮狎至臣跼蹐震懼不敢固違君父之命遂
復靦顔就列然每於奏對之間罄竭肝膈終朝得請祇
荷聖慈惻然矜許疊承玉旨勉令少留以過誕節臣今
既獲班百辟稱萬壽之觴而使客在庭亦既成禮而去
則臣今日求退誠非矯偽重念臣所抱之疾日以向劇
儻不知止必待顛仆委頓而後有請則陛下登用而責
成之必能協濟事功以副宵旰求治之意亦何愛此癃
老病顇之臣使妨賢路乎伏望陛下憫臣危迫之心赦
臣煩凟之罪不忘前諾速賜處分使臣垂暮之年得遂
休養則自兹以往所得壽命悉自陛下生成臣仰戴天
地父母之恩至深至厚雖衰老無能為他日尚當銜環
結草圖報萬一臣巳具第二表陳乞一面搬出府第聽
候指揮
鄮峯真隠漫錄卷二十九
