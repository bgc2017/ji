鄮峯真隠漫錄卷十九
宋史浩撰
牋
賀皇后冊命牋
顯膺玉冊正位椒宫禮備有司慶均無外(中賀)恭惟皇
后殿下天生淑德身率令儀朝夕憂勤而無私謁之心
夙夜警戒而有相成之道固已協符於坤德允宜登配
於乾元肆因龜筴之祥占榮被禕䄖之盛飾宫闈胥悅
廟社增輝(臣)久冒朝恩側聆國慶阻與懽呼之列徒深
鼓舞之情
賀皇后受冊禮畢牋
帝眷炎圖禮崇隂教播告四海歡呼一辭(中賀)恭惟皇
后殿下至德静專柔儀婉淑進賢以輔君子崇儉以勵
外家翊聖旦於龍飛茂英聲於椒掖承顔德夀两宫每
見其歡心正位長秋萬國咸歸於母道膺兹寳冊允協
蓍龜(臣)久冒國恩欣逄慶典雖奉觴稱夀阻騰嵩嶽之
聲而竊食奉祠行被關雎之化
皇后受冊禮畢賀太上皇后牋
帝立中宫悉繄慈訓家傳内治將嗣徽音寳刻肆頒人
寰胥慶(中賀)恭惟尊號太上皇后夀齊乾道體合坤元
助聖子以立家逑淑女而為后禮行椒掖佳氣藹乎六
宫命出楓宸歡聲溢於四海(臣)奉祠良遠詣闕無因注
目層霄想簮裾而在列馳緘便置同燕爵以輸誠
皇孫生賀太上皇后牋
光華慶胄誕育曾孫僕景命於萬年動歡心於四表(中)
(賀)恭惟尊號太上皇后虞嬪徽懿文母憂勤和氣薰陶
膺琁宫之眷佑休祥降格致玉葉之芬芳(臣)濫叨祠禄
之榮倍極愚衷之喜仰占乾象欣尾宿以增眀遥想禁
庭沸鈞天而争慶
皇孫生賀皇后牋
隂教内修夙懋椒塗之德圓靈上鍳益綿瓜瓞之祥慶
毓皇孫懽形海宇(中謝)恭惟皇后殿下躬葛覃之節儉
志卷耳之憂勤朝夕問安輔文心之孝養本支擢秀成
周室之宗強(臣)叨奉祠庭阻趨天闕皇皇之大已歌假
樂之章蟄蟄之多願繼螽斯之什
賀皇太子冊命牋
誕膺涣號肇正儲闈廟社有承華夷胥賀(中賀)恭惟皇
太子殿下元良天縱忠孝生知周室百男獨冠本支之
盛虞庠三善更資師傅之賢爰奉絲綸進專匕鬯羽翼
不煩於四皓規橅實自於两宫郵命既行輿情大悅某
夙親規誨久荷恩憐覩少海之澄瀾雖莫與在廷之列
仰前星之景耀尚能同擊壤之歡
立皇太子賀太上皇后牋
肇舉徽章宏開儲禁惟宸衷之果斷實慈訓之丁寧
一札頒宣萬方鼓舞(中賀)恭惟尊號太上皇后體坤其
靜得一以寧志合上皇輔佐之勤夙著道傳聖子晨昏
之奉益隆厚巨福以如茨見長孫之主噐神靈歡喜夷
夏乂安(臣)荷寵奉祠乞身還里在廷稱慶雖莫預於鳬
趨擊壤騰歌誠不忘於鰲抃
立皇太子賀皇后牋
龍廷發號鶴禁凝祥惟國本之不搖實坤儀之有助歡
騰椒掖恩浹海隅(中賀)恭惟皇后殿下懿德承天深仁
毓物嬪於虞舜盡厥事親生此文王立為世子豈特衍
祖宗之慶抑亦繫夷夏之心(臣)身卧漳濱悵鴻恩之未
報心存魏闕喜縟禮之初成第與黔黎同兹蹈舞
皇太子受冊禮畢賀太上皇后牋
龍廷誕告鶴禁宏開惟定議於慈闈故克成於闊典(中)
(賀)恭惟尊號太上皇后德符坤載體配乾元翼燕孫謀
將永隆於丕祚儲登世嫡遂親見於盛儀動喜氣於两
宫溢歡聲於萬宇(臣)逖聞盛事夙荷隆私雖身處田廬
莫與奉觴之列然心存燕雀敢忘賀厦之誠
皇太子受册禮畢賀皇后牋
渙號誕敭震維肇建睿謨出中饋之贊顯册慶東宫之
成喜溢遐陬歡騰大内(中賀)恭惟皇后殿下徽柔得性
勤儉持身婦道茂彰謹慈闈之問寢母儀夙著喜長子
之承祧光動前星波澄幼海新寳文於銀牓動喜色於
椒房(臣)職奉祠庭身居里閈莫簉鴛鸞之衆目覩盛儀
第如葵藿之微心傾皎日
賀太上皇后加尊號牋
誕敷寳冊申衍徽稱大德得名方侈一人之慶中闈錫
羡同膺萬夀之祺自昔罕聞於今創見(中賀)恭惟尊號
太上皇后功高任姒道配唐虞並日月眀均照臨於四
海與天地久贊化育於羣生壼儀夙著於柔恭子軄日
隆於歡飬爰修闊典增奉鴻名褕翟禕衣備享椒庭之
樂金螭玉檢永彰坤極之尊喜溢神人慶綿宗社(臣)竊
叨祠禄莫簉賀班觀竹帛所書七十載古人希有指松
椿而並祝三萬歲慈母亦然
賀太上皇后慶夀禮成牋
福衍籮圖增帝齡之時億慶均椒壼表坤極之俱崇喜
溢两宫恩覃萬宇(中賀)恭惟尊號太上皇后性資懿淑
道體静專德厚無疆惇尚儉慈之寳化行自内助成揖
遜之風方高穹錫羡於堯年罄率土樂尊於文母宜挹
泰辰之祉茂凝寳歴之休四海九州永戴雲天之芘萬
有千歲式齊箕翼之長(臣)竊禄外祠逄時大慶效嵩呼
之祝雖阻習於漢儀歌燕喜之章覬有加於魯頌
賀皇后册命牋
顯膺宸命進陟彤庭配立自天肇正坤儀之位教形於
下咸知母道之尊喜溢寰區慶綿宗社(中賀)恭惟皇后
殿下禀資温淑處性静專夙夜警戒而無私謁之心朝
夕憂勤而有相成之道固已兼全於盛德是宜登配於
至尊褕狄褘衣極宫闈之體貎金螭玉檢煥寳册之光
華隂教克修人倫咸正行見二南之化助成萬國之和
(臣)屏跡田廬奉祠香火遥瞻閶闔阻觀日月之眀苐與
黔黎均被乾坤之德
册皇后賀太上皇后牋
帝立中闈悉繄慈訓家傳内治將嗣徽音動喜色於两
宫溢歡聲於萬宇(中謝)恭惟尊號太上皇后德符坤載
道配乾元昔也憂勤而佐君子之思兹焉逸樂而享天
下之飬念聖子久虚於壼政俾賢妃蚤正於椒房典禮
既行朝廷斯治(臣)奉祠於外詣闕無階注目烟霄想簮
裾而在列馳誠緘牘同葵藿以傾心
賀皇后受册禮畢牋
慶衍皇圖治隆隂教諏靈辰於太史受顯册於中宫廟
社益尊人神胥悅(中賀)恭惟皇后殿下天生淑德身履
令宜蚤光輔於龍潜遂親扶於日轂久貳坤儀之位益
騰軒曜之祥黼座顒昂鏘純音於管磬椒闈婉淑新寳
刻於瓊琚喜動两宫歡盈萬國(臣)奉祠里閈凝睇雲天
莫陪百辟之班第頌二儀之德
皇后受册禮畢賀太上皇后牋
帝堯之傳帝舜治道盡循太姒之事太任徽音有嗣跡
符隆古慶衍皇家暨冊寳之告成溢華夷而交抃(中賀)
恭惟尊號太上皇后徽柔得性勤儉持身助聖子以成
家逑淑女而為配蓍龜協吉既備禮於楓宸金玉其章
遂增光於椒掖將見厚人倫於四海豈徒綿國祚於萬
年(臣)叨奉外祠阻觀盛典仰占乾象欣軒曜之呈祥遥
想禁庭沸鈞天而稱慶
賀太上皇后慶夀禮成牋
萬夀維祺齒方躋於七袠一人有慶禮爰展於九重當
玉琯之告春適椒闈之受祉歡騰两内恩浹八紘(中賀)
恭惟尊號太上皇后夙藴柔嘉式持專静徽音合姒厚
德承乾得三寳於老&KR1451;躬行慈儉嚮五福於洪範益享
夀康適當希有之年永介無疆之歷凡兹生息孰不光
榮(臣)舊里棲身沉疴滯跡欣逢大慶無從星拱以雲趨
第與齊民同效嵩呼而鼇抃
賀皇太子生辰牋
瑞靄春宫允正元良之本祥凝日觀聿臨震夙之期喜
溢楓宸歡騰鶴禁(中賀)恭惟皇太子殿下聦眀英果濬
哲温恭問寢過庭純孝精忠而備著際天極地隂功隠
德以潜符宜錫羡於高穹永同休於昌祚(某)恭逢盛
旦適守外祠奉東内之觴雖莫陪於簮紱祝南箕之筭
祈益茂於松椿
二
慶衍皇圖久正元良之位祥開青禁適臨震夙之辰萬
宇歡呼一音稱贊(中賀)恭惟皇太子殿下禀資忠孝毓
質温恭海潤星輝慶吾君之有子離眀震豫知帝祚之
無疆宜茂介於夀祺永齊休於宗社(某)叨塵祠禄阻簉
賀班遥瞻貳極之尊苐致千齡之祝
三
天潢流慶本早正於元良日觀赫靈期甫臨於震育歡
騰紫闕喜溢青宫(中賀)恭惟皇太子殿下德性淵冲仁
姿玉裕風清鶴禁惟端人正士之與居晩入龍樓每下
氣怡聲而問寢宜高穹之眷祐膺備福以延洪(某)叨奉
内祠欣逢盛旦稱觴東内莫陪羽翼之聫介夀南箕益
茂神眀之祚
四
天潢宏䟽遠之源克昌厥後日觀迎誕彌之旦長發其
祥慶溢青宫歡騰絳闕(中賀)恭惟皇太子殿下賢聖仁
孝濬哲温恭延鶴禁之端人論經清夜被龍樓之盛服
問寢黎眀宜洪造之儲休鞏皇圖而立本(某)欣逢寳運
叨處宰司葵藿向陽既聮趣於北面松椿介夀行躬造
於東朝
五
菊有黃花紀誕彌於厥月虹流華渚果載育於前星喜
均两内之彤闈慶溢九重之青禁凡兹普率孰不歡呼
(中賀)恭惟皇太子殿下道德日躋聦眀天賦事祖事父
戲玉陛之綵衣聞禮聞詩飽鯉庭之慈訓届兹盛旦倍
擁繁禧(某)被眷實異常人報德未知其所身縻田野無
從捧霞液之觴目睇雲霄第深祝椿齡之筭
六
沆薤澄空光動前星之瑞欝葱浮闕榮開甲第之祥誕
日届期溥天同慶(中賀)恭惟皇太子殿下位隆儲副德
茂元良祗慈訓於两宫演仙源於萬世雍容主鬯國本
實頼以安清燕承顔天下隂受其福式臨榖旦咸祝椿
齡(某)賜老滄江馳誠禁掖衣冠入侍莫陪園綺之班霄
漢遥瞻願踵勛華之夀
七
天開萬世之福聖應千齡之期廼積慶基篤生儲嗣兹
届誕彌之月輙伸祝頌之詞(中賀)恭惟皇太子殿下備
德元良賦資濬哲過庭得道茂緝熙之光眀主鬯成功
副清寧之眷佑式臨震夙之旦益擁鴻龐之休(某)投跡
山林繫心宫籞金罍玉爵阻趨稱夀之班鳳燭龍香居
有輸誠之所
正旦賀皇太子牋
萬彙潜通喜應三陽之泰一元資始肇迎六氣之和已
回暘谷之春式衍青宫之慶(中賀)恭惟皇太子殿下承
華豫悅毓粹孝純鶴禁儲精暉映紫宸之瑞龍樓問曉
光依麗日之眀方茂對於昌辰宜誕膺於純嘏(某)叨塵
祠禄際遇熙朝遥瞻貳極之崇虔致千齡之祝
二
緹室飛灰應紫極履端之始皇家流慶屬青宫納祜之
初和感綿區歡騰輿頌(中賀)恭惟皇太子殿下天資仁
孝國本元良曉入龍樓瞻舜旦重離之照春頒鳳歷適
羲經交泰之時宜多福之永膺對三陽之昇進(某)班趨
楓禁躬獻椒觴阻修東内之賀儀第極南箕之善禱
三
南正授時布始和於歲旦東風應律延景貺於春宫慶
篤家邦歡同區宇(中賀)恭惟皇太子殿下懿文日就仁
孝天資燕寢問安美意祗承於二帝龍樓入對隂功密
蔭於羣生式臨交泰之期宜介履端之福(某)逖居草野
阻奉椒觴元旦載陽頓覺山河之麗前星炳照願齊箕
翼之光
冬至賀皇太子牋
清臺觀祲五雲巳涣於叢霄候館呈工一縷初添於瑞
景履兹來復宜介繁禧(中賀)恭惟皇太子殿下志貫神
眀德參穹壤身居鶴禁元良已正於萬邦觴奉神庭福
祉同祈於三聖(某)方膺寵命見具懇辭趨承莫簉於簮
紳祝頌徒勤於筆舌
二
寳歷迎和氣首三微之統清臺占瑞雲呈五色之輝慶
衍皇圖歡騰青禁(中賀)恭惟皇太子殿下天姿濬哲聖
質元良麗日重暉益著少陽之德前星炳耀永扶太極
之尊介兹來復之亨宜有履長之祉(某)夙蒙異遇幸際
昌辰莫陪東内之賀班第極南箕之善禱
三
五物書雲式兆有年之瑞三微紀月載欣至日之長集
景貺於两宫衍蕃禧於貳極(中賀)恭惟皇太子殿下氣
鍾精粹資禀元良秉德至純以御隂陽之運觀時來復
灼知天地之心茂迎道長之辰益介川增之祉(某)叨塵
次輔幸際昌期簉跡丹墀方預稱觴之列馳誠青禁阻
修賀朝之誠
四
候紀青臺初奏微陽之肇啓觀形化國共欣麗日之舒
長衍慶祚於重闈錫宏林於内殿(中賀)恭惟皇太子殿
下禀資仁孝毓德粹温觀象朋來日騐進修之益因時
剛復灼知動静之心順履昌期宜膺純嘏副宸衷之眷
顧培國本之靈長(某)久託洪私倍深善頌大庭介夀方
入對於龍顔再拜稱觴愧阻趨於鶴禁
五
天統開端律早諧於鳴鳳乾元著始爻適應於潜龍慶
衍皇圖歡傳青闕(中賀)恭惟皇太子殿下性根仁孝德
表温文問寢雞晨感祥雲之覆護論經鶴禁喜愛日之
舒長履兹來復之亨馴致交通之泰(某)丐歸晩景叨奉
内祠阻隨五彩之輈趨朝漢殿遥祝萬年之歴篤祜周
家
六
天上雲需式紀觀臺之瑞地中雷復有開潜邸之祥(中)
(賀)恭惟皇太子殿下仁孝夙成温文外著鞏珍圖而襲
慶撫至日以迎長燕侍龍樓歡奉两宫之夀慶迎鳳歴
益滋百世之休(某)自遠禁嚴屢更節令方挂冠而謝事
徒戀闕以馳誠
除右丞相謝皇太子牋
昕朝敷命補揆席之久虚晩節叨榮愧𤨏材之弗稱控
辭不獲被寵若驚(中謝)竊以昔在祖宗眷懷耆耋敏中
再入於祥符之際士遜復拜於眀道之初皆以名臣克
膺異數如(某)者本無他技幸際眀時始披霧於堯天旋
依光於舜日闕庭一去餘十五年經幄再陪既三數月
曾蔑絲毫之報徒慚廩稍之糜縱未容田里之歸豈可
任鈞衡之重誤蒙宸眷復冒鼎司自惟有忝於前修何
以欽承於休命此蓋伏遇皇太子殿下仁無不愛寬足
有容凡寸長片善之不遺皆隠德隂功之所賜致兹衰
朽亦被甄收(某)敢不思副深知益堅素履中台所應託
前星有炳之光霖雨或施資少海上騰之澤
鄮峯真隠漫錄卷十九
