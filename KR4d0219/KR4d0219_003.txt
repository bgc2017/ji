鄮峰真隱漫錄卷三
宋史浩撰
律詩
贈别王虚中平江贍軍
愛子詩無敵清新日造微解顔方一笑折柳遽成歸蘇
館凝香重松江膾玉肥是中如得句無惜寄柴扉
次韻趙若拙酴醿
春去雪又在夜寒風自香娉婷白玉面縹緲碧雲裳露
下已侵袂月明初度牆婆娑光影下老子坐胡床
次韻劉國正立春
百歲今強半逢春却怕春趁時三醆酒轉眼一年人車
馬繁華地江湖漫浪身茅簷擁殘雪清夢到家頻
秋荷十韻
漲碧湖方迥嬌紅藕競芳已疑星斗下仍訝錦雲張脉
脉初離立盈盈忽綴行煙藏何限思雨送不勝香解偑
臯臨漢聞弦浦近湘向來便看此欲去未渠央葉好嗔
兒摘蓬新喚客嘗更禁和月淡直思付風狂得載平生
酒閒鳴盡日桹甘將百詩詠恣弄水仙鄉
次韻恩平郡王
彤庭秋皎宴和氣與春同夀酒千鍾綠宫花萬疊紅金
羈鸞仗底赤舄玉階中歸路聞人語關雎誦國風
次韻恩平郡王游山登寺中小閣
天邊倚蕭寺小閣翠微中煙靄三峯秀松杉一徑通潮
音從耳悟塵慮轉頭空堪笑林間弋猶思落塞鴻
和建王明遠樓
天闕移樓觀來供帝子親明光扶日域遠勢接星津瑞
靄常濛潤清風每拂塵圖書惟左右脂粉却參辰覓句
多詩髓開談即道真槐隂瞻五學芸馥見三神雨露恩
方渥江山景倍新願言增萬柱寒士並棲身
送杜殿院出守遂寧
萬里徠西蜀聲華振士林匪躬無近援聖主作知音已
破姦邪膽方勞撫字心政成須趣駕天下仰為霖
次韻姚令威郎中從駕早行
姚馬真人傑英標貫伏犀脩途隨上下軟語雜高低扈
蹕俱多士揚鞭過萬蹄伊余兹濫吹所喜發醯雞
蔌蔌長空雪霏霏似粉犀色同無路險野闊見山低玉
葆隨鸞仗銀杯逐馬蹄催班何太早夜白悮晨雞
大駕遐方國熊羆間象犀風嚴知令正雲重覺天低夾
道瞻芝表中原逐獸蹄定宣恢復赦拭目看金雞
聖主披英俊公才是擢犀班揚俱氣懾屈宋亦眉低健
鶻摩天翼真媒歷塊蹄回眸看賤子下駟與鵾雞
有美風騷將詞鋒利更犀胸呑雲夢小氣壓斗牛低鷙
鳥常舒翼名駒豈鑿蹄不能勝百戰渾欲介吾雞
曉起用前韻
破曉窮幽眺端知翫月犀雪消青嶂近天淡玉繩低出
塞三春翼嘶風萬里蹄男兒弧矢志何事飯籠雞
晨興懷寺中用前韻
薛公言慷慨端可諷馴犀器廣蜃江小名高雁嶺低宸
居清瑣闥禁路紫騮蹄揆德宜長處何因夢白雞
同遊賞心亭用前韻
古堞高千雉危亭屹巨犀雲霄知路近星斗入簷低山
繚龍盤脊江涵虎踞蹄相攜倚秋閣得失付蟲雞(老杜雞蟲)
(得失無了時注曰寒江倚秋閣)
賞心多樂事快目喜聯犀雪浪翻空急江雲過眼低天
寒風着袂興盡馬旋蹄歸路仍泥滑林間語竹雞
次韻洪景盧右司問梅
東皇榮萬木首倡屬江梅得地應先發須時不受催可
堪連日冷未忍一樽開竹外搖殘雪知君到幾回
次韻皇孫所和二詩
錦繡環清蹕祥雲捧日華千官鵷鷺集萬騎虎貔誇餘
孽皇威遠中原望眼賖遥憐太液水波煖欲生花
歲晚垂弧旦雍容從北征龍舟瞻日表兔苑足詩情况
有流霞美何辭醉玉傾祝君無限壽煙閣寄功名
餞馮圓中吏部出守
蚤歲登巍第郎潛正黑頭一封憂國慮五馬便鄉州筆
底平生學平生康濟謀勝湏勤蓄積聖主欲兼收
進明堂慶成詩
六閱淳熙禩秋高日仲辛大君敷渙號重屋荐明禋玉
輅興清廟龍旂亘紫宸雲隂連夜解霽色一朝新周禮
樽罍備虞韶樂舞陳合宫天地並侑席祖宗均峻墄登
三獻脩楹秩百神肅祗伸睿意肸蠁降高旻宣室宜
膺福慈闈亟拱宸篸花馳萬騎歸胙見(音現)雙親釐事超
隆古年齡肇億春蓼蕭覃有截成命播無垠惠餕頒羣
后恩波逮老臣祝堯非健筆徒學華封人
經筵讀正說終篇恭進謝恩感遇詩(淳熙八年四月二十)
(九日)
帝祚隆三葉仁風被九垠泥金封禪後汗簡典墳新祖
訓敷皇極奎星耀紫宸儒家尊首志(臣謹按國史藝文志儒家以太宗皇)
(帝大明政化十卷真宗皇帝正說十卷為首)文論歉前塵(臣恭覽御製正說後序有魏文之論)
(聊以同時之語昔魏文為典論二十篇文選載論文一篇聖作淵與魏文豈能彷彿)道泰千齡會
時和萬物春好生兵遂偃崇儉俗還淳傳寶參河洛重
光待聖神求講深紬繹退訪極諮詢治紹堯稽古歡諧
舜事親披編兹有獲徹卷豈辭頻錫予恩波浹榮華宴
俎陳奏詩無傑句拜手愧名臣(仁宗皇帝朝故相晏殊有讀正說徹篇賜宴詩臣謹)
(按殊實仁宗皇帝東宮舊臣與臣遭際事適相類)
次韻孫季和東湖二詩
出郭乘清興扁舟一迅風山光真黛比水色與天同宿
鷺班班白寒楓處處紅誰知吾勝槩名冠甬勾東
水拭雙鸞鏡山環六曲屏雲端迸朝日木杪見疎星梅
塢春長在柴門夜不扃援琴誰寫景思得與君聽
送安之往依沈叔晦師席
吾孫年甫冠抗志在青冥重趼輕千里求師為一經功
名適來去器識是丁寧既得賢模範歸歟喜過庭
蟻王得知字
蠢蠢稱螻蟻尊王世所知峻臺存主禮環穴受臣儀依
戰如揚武排行似出師南柯雖一夢治國得良規
蜃樓得生字
青蘋風乍息巨浸欲潮平毒霧方看吐層樓忽已成憑
欄無海若吞鳥類羅生安得揮長劍驅除致永清
蛩吟得時字
蟲唯蜻蜊類近漸實知時露重哦寒曉更深攬夜思堂
中譏晉什床下誦豳詩唧唧俱成詠何曾撚斷髭
花鬚得中字
花有千跗萼藏鬚向箇中怒張擎曉日笑翦寄春風虯
捲香絲亂龍掀膩粉叢露霑尤的皪唾玉在髼鬉
柳帶得歸字
渭水亭亭柳春柔可綰衣煙添染黛色風束舞腰圍對
影同心在攀條解賜歸行人繫不住結綬上王畿
雪消得寒字
同雲收萬里愛日已三竿見晛將潛迹無風特地寒晴
簷如下雨稿澗忽鳴湍漸覺山河復方知世界寬
雨絲得秋字
千絲棼不亂細雨忽盈眸密密如機捲疎疎豈繭抽紉
裳難作縫欲釣不勝鈎霡霂知何事收功在有秋
豆粥得容字
殘臘風霜勁嘉賓嘉會逢清泉雲子滑熟末桂香濃金
谷咄嗟具蕪蔞倉猝供爭如金雅宴樽酒共舂容
水仙花得看字
奇姿擅水仙長向雪中看翠碧瑶簮盍鵝黃粉袂攢夜
闌香苒苒風過珮珊珊著在冰霜裏姮娥御廣寒
鍾馗圖得人字
虬鬚張怒目藍綬嚲烏巾抃舞身無定驅除夢有神收
功祛瘧鬼流詠起唐人圖畫高懸處明朝慶履新
椒盤得多字
有美椒盤獻三朝慶始和靈莖叢玉敦醖酒滿金荷不
向湯銘見其如晉頌何欲知勤祝處功在歷年多
詩社得神字
今宵文會友作句擅清新始也詩言志終焉筆有神既
無折角者寧有面牆人只待逢真主艱難七月陳
叔父知縣慶宅并章服
芝檢熒熒金縷黃拜恩初捧鵲爐香花籠麗日暉朱綬
燕啄新泥上畫梁歌遏行雲鶯睍睆舞飄回雪蝶輕狂
一巵競祝雙椿老佇看于飛到玉堂
次韻權郡錢直閣鹿鳴宴(端禮處和)
去去無材策治安全資風力助輕翰欲平紫氣頻侵斗
當倩中書為脫冠香入梅梢春意近德將鯨飲玉杯殘
珠璣更復傳華衮榮比青霄駕綵鸞
次韻錢直閣和吕支鹽梅花
隱隱仙姿迥出羣朅來還是一番春山牆倚雪凝姑射
水國臨風詠洛神清洗嬌腮全惡粉快飛幽馥去朝真
直交别浦停三弄羞作高樓欲墜人
次韻汪元舉以詩覓時季和海棠花栽
一紙淋漓醉墨鮮錦囊連夜到溪邊搜求仙種寧辭遠
惱亂花神不使眠弄影未看妃子態補亡先得少陵篇
明年應向東風裏百遶雕欄玉步連
次韻王正之驚蟄有感言歸
聞說天家起阿香攬桃催杏臉無央夜蟾不解照仙李
朝雨何妨夢楚王知買扁舟成折柳賸哦佳句作甘棠
故園風物雖云好何必歸程遽許忙
次韻范經幹昆季昌國雜詠
酴醿花
滿架猶煩雪作英年年嚮此眼偏明春遲故欲牡丹伴
韻勝還馳雅客名縹緲碧裳留夜月娉婷玉面起朝酲
却嫌梅蕊無才思零落蒼苔為笛聲
江倅出家樂
沈沈春酌話綢繆花月行船看拍浮手束柔荑調雁柱
袖飜紋錦出香毬未攀青子猶如豆欲膾赬鱗始上鈎
蓬島古來無覓處我曹今此得真游
范幹招兄顯道
片帆落處是三山絶景塵居了不關夢草池塘如有得
對床風雨亦非艱騎鯨渡海風生腋揮麈談玄笑滿顔
從此清名追二陸錦囊賡和不容閒
雜興
人言銓選異堂除我笑兹言亦太迂四海九州均一治
六曹三省豈殊途春風到處林無槁夏雨通時物盡濡
會得只將忠實報門生恩府漫稱呼
世間諛佞枉求多忠實由來曷可磨謀寢兩淮須仗汲
亂消六館獨由何當年烏府心無撓今日鸞臺道不頗
若也隨時效諛佞豈能功業許巍峩
人材莫謂世全無用則賢良棄則愚孔聖既生顔閔在
周家纔起甫申俱歸恩報德還忠實附熱趨炎屬佞䛕
散盡田文門下客獨餘馮子是名儒
世間無處是堅牢富貴功名亦謾勞一昃一盈天外月
再生再汐海中潮紅塵衮衮知何補白髮駸駸誰得饒
加我數年專讀易定須輕舉到煙霄
送商築叟赴南省
少微燁燁瑞光開壯士昂頭出草萊健筆佇傾三峽水
晴空争聽一聲雷恩承淡墨金門啟宴錫奇花玉女栽
預想春風掉歸鞅西郊翠靄上衣來
次韻商築叟雪
風威雲勢兩徘徊故遣瑶花撲面來兔苑芳菲談笑得
玉京門闕等閒開光浮編簡渾疑月香入杯觴始認梅
為報寒鄉幾冰室功成却擬放春回
上平江守徐侍郎生日(琛獻之)
翼軫騰光萬代尊地靈人傑萃侯門紫芝秀宇塵無染
黃憲澄波撓不渾泥濕丹書雙彩鳳香凝畫戟兩朱輪
生朝有客成飄泊猶寄巢蓮碧玉樽
時節文章與盛衰我公端合振中微玉鋒修滿姮娥月
天巧分殘織女機正始風流回治世豫章宗派得傳衣
知音久矣煩牙頰一瓣爐熏心所歸
上紹興守俞閣學生日(正月一日俟居易)
扶輿光氣擁清苕竦記真儒載誕朝天令聿新青帝律
王正初御紫宸朝已開師幕居東陜行握台符侍九霄
春醑如澠介眉夀亦應兼喜頌陳椒
試向黃堂夀我公龐眉齯齒氣冲融烏飛會看三松老
鯨飲何辭百榼空的皪方瞳曜遲日扶疎綠鬢受春風
摩挲銅狄長安道肉眼它年記此翁
自從戟鉞臨東閫戀戀車塵拜紫芝排霧已逢回阮眼
持蠡誰解測黃陂知音不借一人譽走驛聊馳千歲詩
桃李從今滿天下月明烏鵲得依枝
次韻高宰謝朱倅惠酒
仙廬深倚翠微間酬答風煙肯暫閒不遣長須干美政
却馳䨥榼破愁顔句高飯顆人應瘦醉著河陽鬢未班
楚客秋情正無賴併須乞取展眉山
上曹守徽猷生日(泳景游)
東皇縹仗下層雲來駕和風再浹辰勲閥此時生鸑鷟
天家滿意抱麒麟方瞳的皪輝遲日綠鬢扶疎受早春
太史談公甚奇異老人星即是前身
天聖隂功天下母慶源重此毓英髦政區賢否澄冰鑑
詩得江山妙綵毫已使列城歌既醉可無衆口賦崧高
油幢誰道容温席行從君王宴碧桃
上高提舉生日
淡蕩春光二月餘鬱葱佳氣靄扶輿杏園高萼紅千顆
銀漢新蟾玉一梳控鶴暫辭仙府籍觀風聊擁使星車
香縈畫戟簮裾盍贏得長生幾卷書
聖主龍飛念故人侯門雨露一番新登瀛已寵皇華貴
被綵專榮白髮親好語舊聞千歲鶴仁風今扇七州春
定知福壽無邊際坐看雲來舞繡茵
擬進講筵尚書終篇錫宴詩
煌煌典誥炳丹青聖主于今集大成已究商周真灝噩
固知堯禹本聰明神馳帝樂翔雲海恩逐天香到酒觥
下拜龍威瞻咫尺羣臣始覺倍光生
蚤朝論道沃宸聰更許經生侍九重萬卷精微歸一覽
小儒糟粕受三冬明兼舜目超唐漢宴錫需雲法祖宗
愧乏涓塵禆海嶽今辰亦得奉舂容
寄題蔣學正三徑庵
浮名兩角競蝸牛舉世誰人肯罷休鼻祖獨能輕漢魏
耳孫寧不慕羊求似聞竹外三家市猶占溪頭十里秋
安得枯藤破煙暝細尋佳處賦清幽
紛紛俗子信么麽過眼何須問唯阿三徑固知皆坦路
一庵聊復障頽波陶潛彭澤思松菊賀老鑑湖吟芰荷
聞說與君同得道月明風靜每相過
鄮峰真隱漫錄卷三
