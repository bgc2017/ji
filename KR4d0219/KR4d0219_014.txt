鄮峯真隠漫錄卷十四
宋史浩撰
表
代人謝除知明州表
違從臣之荷橐僅十八年奉便郡之竹符無二三舍曾
謂民社蕃宣之寵猥先江湖流落之餘仰獨斷以天臨
俯孤蹤而涕霣中謝伏念臣蚤由末學濫綴名流寖逢
神聖之知獲侍清閒之宴恩隆未報罪大不容顧投閒
置散分之宜而附熱趨炎心所鄙甘奉身而退縮將
沒世以湮沉敢謂天地之洪私俯紀盖幃之舊物乃分
印紱俾奉教條矧四明庶富之邦實三韓扼控之地鬱
為輔鎮密衛宸庭尚容衰晩之資叨奉光榮之寄兹盖
伏遇皇帝陛下乾剛善斷哲鍳惟明察臣下之勤勞審兇
邪而拔去滯淹並起一新寬大之恩幽遠不遺盡革詆
誣之俗致兹孱𤨏亦出照臨臣敢不虔奉君仁力蘇民
隠不為日暮途遠自渝葵藿之心雖云海闊山崇當竭
涓塵之效
代司業謝誡諭表
率属四門謬於考擇敷綸九陛賜以丁寧仰銜善貸之
恩俯積素餐之愧中謝伏念學雖為己識不兼人偶逢
神聖之知寖歴清幽之選叨從省戶濫貳賢關既不能
使官僚皆擅精詳之舉又不能令士子各安義命之歸
每興洶洶之風波有負堂堂之庠序且一時過設固云
師不必賢而衆口沸騰是亦齊未為得致勤聖慮俱肆
德音使當汰斥之流並入矜容之内恩隆天地報乏絲
毫兹盖伏遇皇帝陛下德底日新聖惟天縱邁能官之
棫樸體樂育之菁莪憫兹臣下之過愆撫以訓詞之温
厚俾從今始漸復古初臣敢不仰戴至仁益虔厥職拔
尤取穎思服衆以為先摩義漸仁惟敗羣之務去誓將
薄效仰答弘私
代叔父謝除諫議大夫表
聖恩至渥輙貢懇辭天聽盖高莫回成命循涯凉薄拜
寵驚惶中謝竊以在昔帝王率隆諫諍雖明良之相遇
猶叢脞以申規用成濬哲之資以廣雍熙之化顧兹要
職宜選名流如臣者蓬蓽孤寒桑榆衰晩生遇聖神之
世誤蒙特達之知帝幄侍言延英抗論驟令叨預誠出
遭逢當明主已躋三代之隆使微臣遽處七人之首銜
恩雖寵非據為憂兹盖伏遇皇帝陛下聰以作謀知而
則哲日新其德學益際於淵微時敏厥修謀使陳於忠
讜每由言路進擢從臣致此妄人亦叨異數臣敢不兢
兢守職謇謇持心期輸葵藿之微仰奉乾坤之大
代叔父謝簽書樞密院事表
綸音薦錫渙命莫回祗受以還震驚無措中謝竊惟黼
帳本根之地是謂清朝宥密之司非資全文武則孰禆
末議於廟堂非識洞猷為則孰貳洪樞於造化自知衰
謬敢望寵榮遽此叨踰靡容辭避兹盖伏遇皇帝陛下
堯仁廣被舜智博通以不貳而任賢由至公而作哲宣
明人主之職興起太平之功復謹選於庶僚俾協圖於
密席擢兹孤跡置在邇班景迫桑榆敢衒精神而矍鑠
心非木石誓將頂踵以捐糜
代叔父謝兼權參知政事表
由衷之懇屢瀆天聰從欲之仁罔回聖造拜恩益寵撫
己惟憂中謝臣竊以在昔聖朝必先治體惟君臣之咸有
德故名器之不假人使廉恥之俗成由奔競之風息茂
昭此道允属今辰矧政事之本在於尚書而奉行之際
尤須丞轄宜得詳明之士可為僚寀之光遽使𤨏材實
當牢避誠恐累大公之化盖非規小僅之名仰被敷綸
迄無反汗望非愚及榮與懼并兹盖伏遇皇帝陛下堯
禹凝勲成康躋治職論一相善取諸人既令朝夕納誨
以輔台又欲左右之臣罔匪正致兹朽質濫厠邇班臣
敢不退揣初心仰銜大賜誓殫蜂蟻之素仰答乾坤之
私
代叔父罷政宫觀表
譾薄微資弗勝重任飄零末路尚畀貞祠罪大恩隆感
深涕落中謝伏念臣性鍾朴野家積單平徒為章句之
腐儒謬綴簿書之俗吏分無榮望老在窮途豈期明良
相遇之朝遽進遲鈍不及之士曾未閱歲巳處近班始
長七人繼登二府仰止山淵之大實無涓滴之勞豈惟
資望素卑世所不許抑亦禍災自取人亦喜攻罪雖徹
於聽聞恩必歸於寬恕俾尸祠祿得見鄉關惟天地之
施生以收成為至德惟神聖之選擢以保全為大恩幸
既不貲身何以報兹盖伏遇皇帝陛下堯神廣運湯德
克寬察臣下之勞勤審凶邪而拔去尚榮以祿俾盡其
生臣敢不益念昨非深勤内省景臨西崦知來日之無
多感在中扃誓此生之不替
代宰臣等謝賜喜雪宴表
朔雪效祥俯應一人之德需雲命燕肆頒百體之延誤
被恩華靡勝悸忭中謝伏念臣等猥緣遭遇獲玷使令
叨預近司曾蔑經綸之效克成美化初非調爕而然歲
方半於三冬月適丁於再閏飛珍萬宇既成璧以為珪助
順九重本日暘而月雨退惟尸素增靡涓塵方深芒負
之虞更沐燕胥之惠兹盖伏遇皇帝陛下恩覃動植道
格天淵窮幽極遠而鬼神不遺摩義漸仁而華戎咸服
兆此豐穰之瑞表夫誠恪之孚猶示謙冲特彰眷渥亟
奉天顔之喜俾參醉弁之峩耳聽韶音頓覺非常之遇
心銘湛露難忘欲報之私
謝除中書舍人表
儲闈肇建已叨左史之榮邦命維新復陟西垣之峻荷
恩加厚懷愧彌深中謝伏念臣頃事潜藩獲塵講席仰
觀舜問每究天人之微退誦堯言預知宗社之福而臣
文辭鄙淺論議闊疎徒親咫尺之光莫致涓埃之助敢
圖簡記曾不瑕疵遺簮念舊而見收自知無用積薪後
來之貽誚終懼難安踳地固辭籲天弗獲此蓋伏遇皇
帝陛下鴻慈委照大度包荒念臣久侍燕閒當粗知於
德意謂臣素懷朴直宜不昧於私心擢自羇單置之嚴
近臣敢不勉修薄技益勵孤忠潤色皇猷雖有慙於亟
亟論思庶政尚少見於惓惓
謝兼侍讀表
内史贊書方重非材之愧邇英進讀更叨躐等之除拜
命若驚拊躬無措中謝臣竊以帝王之學異夫章句之
儒自誠而明惟睿作聖上稽治古下繹庶言當得魁傑
耆老之臣共致廣大精微之助豈伊孤陋亦與選求兹
盖伏遇皇帝陛下富高宗之多聞資孔子之不倦精神
默會龍潜乎道德之淵糟粕盡遺蟬蜕乎簡編之表有
如海岳猶取涓塵臣敢不罄竭愚忠搜尋舊習正心誠
意雖自得於淵衷知人安民尚恭陳於古訓
謝除翰林學士表
陳薄技於掖垣已試亡狀進華資於翰苑得寵若驚迫
成威命之行莫遂牢辭之志外慙公議仰愧殊私中謝
伏以上聖御圖萬邦願治當出令之始尤藉代言之臣
下十行之札以勞藩方賜尺一之書以詢故老必能開
喻難陳之意如在扆前發揚易感之情見於言外則凡
傾耳而注目孰不承德而向風顧如臣愚何以任此兹
盖伏遇皇帝陛下仁深求舊道大包荒謂迂疎無希進
之心而朴拙有不欺之實故令親近以示初終臣疊冒
寵光彌深惴慄文辭甚陋將何以塞重責而酬厚恩肝膽
可輸敢憚于逆盛意而犯隆指尚祈聖度俯察愚衷
除翰林學士謝宣召表
使車馳遣布温詔之丁寧里巷聳觀歎詞臣之榮渥省
循非稱慙懼交深中謝臣聞人當志於功名世常難於
遇合入朝見嫉或屢薦不用而一毁遂行賦命多竒有
自少著名而終老見棄在昔共患於斯難逢至於仕進
自結於主知文辭歴司於帝制如臣所值可謂至榮兹
蓋伏遇皇帝陛下煥乎其有堯章燦然而興周道考觀
治體務遵燕翼之謀眷禮近臣特舉右文之典星軺傳
命鼇禁增華臣敢不砥礪初心激昂晩節銜恩未報常
如淵谷之臨遇事輙陳或有絲毫之益
除翰林學士謝對衣金帶鞍馬表
分三服之珍竒爛然出笥下六閑之駔駿效以在庭恩
義便蕃省循愧歎中謝伏念臣逢辰特幸竊位過優以
一介之孤蹤參兩朝之近侍趣上禁嚴之直併加服乘
之華喜動親闈不意寒門之遭遇光生異巷共知儒術
之尊榮矣此盖伏遇皇帝陛下眷禮近臣講修故事特
假寵光之渥俾圖報稱之宜束帶與賓客言雖慙鄙野
攬轡有澄清志敢怠馳驅
謝除參知政事表
忱辭洊列雖已竭於愚衷温詔俯頒終莫回於誤寵上
慚主眷下愧師虞中謝伏念臣以一介萍梗之蹤際千
載風雲之會粤自左史亟踐西垣甫入謝於昕朝巳陞
華於翰苑曾無游夏淵源之學少助商周灝噩之文豈
謂代言之墨未乾進讀之席不暖復膺聖擢遂與政機
洪惟盛朝克肖治古體堯蹈舜方當大有為之時釣渭
耕莘宜得不世出之輔顧參陪於國論實翊贊於皇猷
非特近比二轄之官盖得與聞三省之事叨塵若此報
稱謂何兹盖伏遇皇帝陛下歷數在躬聰明作后裕於
待士約以取人念其羽翼之舊臣委以股肱之重寄而
臣自承顧問積有歲時雖微補衮之功實抱愛君之願
好生天地之大德既屢誦於舊聞安民帝王之極功尚
力成於聖志
謝除右僕射表
與聞國論方懷非據之慚誕告王庭俄玷久虛之位震
駭為之汗浹感激至於涕横中謝竊以元豐正二揆之
名寵章特異建炎通三省之務總任愈隆比復兼總於
本兵蓋欲倚平於外侮必才能足以立事且望實足以
服人端委廟堂贊元而經體運籌帷幄折衝而消萌然
後百志惟熙四方其訓如臣蕞爾視此闕然昨入贊於
政機繼攝承於樞筦猶祈解免庶逭顛危況若㳄輔之
官顯在具瞻之地位高祿厚豈假寵以示私責望憂深
雖忘生而曷報面奏疊煩於天聽囊封屢叩於帝閽至
於辭窮終以虚受兹盖伏遇皇帝陛下茂日躋之聖宏
乾覆之仁謂臣早事於初潜察臣初知於上志俾熙帝
載用秉國鈞昔竇偁用南衙之恩僅居參貳韓維號東
宫之舊不及登庸敢期一介之微蹤獨際千齡之慶會
然臣受材甚下賦命多竒奮由單平疎遠之中非有積
累明白之效繄時獨斷迄此曲成臣惟當内盡孤忠旁
招衆彦仰不愧俯不怍實懷自信之心尊所聞行所知
少稱非常之遇
郊祀大禮謝加食邑表
禮&KR2041;國南惟聖能享慶行海内與物為春顧兹冗散之
蹤亦被汪洋之澤無功衍賦拜命增慙中謝伏念臣性
質迂愚材非俊秀徒有心於許國曾無術以濟時偶輔
龍飛驟陞槐揆慮辜任使旋請退閒逮兹盛舉之成莫
與駿奔之列不圖惠政遽及孤臣兹盖伏遇皇帝陛下
明德惟馨上天敷佑精意以享法遵乾德之良元日用
辛制踵周人之舊靈休來下帝賚普沾遂令簮履之微
亦冒戶租之寵臣敢不益勤香火少效涓埃食采既豐
兹抱空餐之愧捐軀自誓尚期未死之前
鄮峯真隠漫錄卷十四
