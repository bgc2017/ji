鄮峯真隱漫錄卷三十九
宋史浩撰
致語(上梁撒帳等文附)
六老會致語
鶴圃龜田渺渺壽鄉之境界桃源蓬島遲遲春日之風
光惟同生積善之家斯並享長年之慶團欒匝座豈樂
騰歡恭惟太宜人慈儉母師和柔婦則夙謹蘋蘩之職
遂揚閨閫之休致政太保知府通判監場省幹酥酪齊
名塤篪迭和有燎鬚之友愛無䦧牆之嫌疑仕路聯鑣
俱擅白眉之譽雲衢接武行膺黃髮之詢雁序雍雍棣
華韡韡已繪丹青為六老更陳樽俎於一筵莫不香靄
沈檀捧玉爐而獻頌光生朱紫環芝砌以承顔可謂舉
世難儔豈非作福相似某等優伶在列盛事親逢不揆
荒蕪敢呈口號
六人四百四十歲好似同資一氣生王母蟠桃三度
熟竇家仙桂五枝榮蓬壺影裏環嘉客衮繡堂中溢
頌聲太史占祥應入奏光躔南斗壽星明
五老會致語
化日舒長益衍松椿之算清時豈樂宜繁鐘鼔之音慶
逢五老之尊來萃一筵之上輒伸善頌用洽多歡恭惟
衮繡主人簮纓重客英姿玉立崇論風生位貴而身愈
謙則周公其人也年高而德彌劭是孔子之徒歟昔嘗
為同隊之魚今並作還家之鶴當此良辰美景何妨妙
舞妍歌霞液浮香擁三春之麗色金猊靄瑞祝千歲之
遐齡某等叨預伶倫幸逢芳宴敢呈口號上奉鈞顔
昔日翺翔藝圃中詞鋒凜凜各爭雄倦飛雅遂鴻冥
志良集皆成鶴髮翁休問功名千古後且欣花月一
樽同明朝太史應馳奏壽象聯珠見甬東
待權明州延提刑致語
綠野僊翁已荐辭於相印繡衣膚使兹就領於州麾既
幸相逢何妨道舊宜開燕喜以洽歡謠恭惟權府某官
學海脩鱗士林茂幹昔居禁籞獨高頗牧之稱今擁軺
車兼著龔黃之譽將視儀於揆路益敦念於交情致政
太傅欣同千里之盟重託二天之芘式歌且舞雖慚鶯
舌柳腰之妍不醉無歸且樂月榭風亭之勝某叨居樂
部幸預伶倫不揆蕪才敢呈拙句
山水東鄞本自佳使星臨照愈光華甘棠美蔭踰千
里畫角仁聲度萬家正喜泉香浮竹葉更看杯影浸
梅花最聞便有芝封到莫惜連宵暈臉霞
待胡少張王叔舉二孫壻致語
南國多賢夙著塤篪之譽東牀擇壻俱成琴瑟之和輒
罄歡謠以華雅燕恭惟安定學士琅邪學士才猷世濟
詩禮家傳當俊敏之妙齡蘊功名之壯志未見其止何
施不宜儒雅自將笑孫策周瑜之雜霸清明有裕無南
容公冶之微瑕同登衮繡之高堂用集門闌之喜色致
政太傅慶二孫之嘉耦陳百里之芳筵環列綺羅兼為
文學之飲鼎新絲管益侈安樂之音某不揆荒蕪敢呈
拙句
鬱葱佳氣靄鄞川賸說侯門得二賢天下中庸追遠
躅江東儁秀踵遺編歌喉睍睆鶯同麗舞袖翩翻蝶
共妍行看聯名登虎牓親闈歸侍綵衣鮮
姊加封太宜人慶會致語
九重貴老尊金母於瑶池一札疏封賁嫦娥於月窟慶
珠履玳簮之集侈錦標鈿軸之榮不有歡謠曷成雅宴
恭惟太宜人賦資柔淑持已靜專勤儉為先世仰治家
之法詩書是好人推教子之方再被寵光益彰懿德豈
唯輝華於里社抑知歆豔於縉紳得不親戚團欒笙歌
雜遝金爐毓火焚百和以謝恩玉斝飜波指千春而祝
壽某等叨居樂部幸遇芳筵不揆荒蕪敢呈口號
鄮山鄞水百祥開一軸絲綸天上來應為教忠登仕
籍遂膺錫類到蘭陔笙簧叢裏歌新闋錦繡光中薦
寳杯從此芝封須疊至長教壽母宴春臺
德翁弟轉員郎慶會致語
洪範五福一曰壽適當釣渭之年宗伯九儀六命官更
喜登廊之選宜陳燕席用洽歡謠恭惟知府監簿古鄮
偉人澄江賢牧出仕即膺於帝眷蜚英每在於王畿皂
蓋朱轓洋溢袴襦之詠紅顔綠髮雍容龜鶴之姿兹寵
拜於明綸獲榮陞於美秩行契維師之什以光貴老之
朝致政太傅滿座簮纓闔門珠蘂俱預捧觴之集率懷
賀厦之私莫不祝雲路之九遷指蟠桃之三熟某等叨
居樂部幸遇芳筵不揆荒蕪敢呈口號
鄮山鄞水百祥臻天祐龍門萃達尊又見常珍登耄
齒更欣華秩亞星垣龔黃政美褒宜重箕翼光騰福
正繁他日老更興盛舉會看兄弟迭承恩
燕新第鄉人致語
鸑鷟鵷鶵必同棲於丹穴驊騮騄駬斯畢萃於玉關繄
我四明實生多士即宸墀而射策指仕路以彈冠爰秩
芳筵用揚善頌恭惟某官等熙朝俊造間世英豪或推
梓里之良或擢銀潢之秀過庭詩禮家有義方比屋䕫
龍人無異行洎奉承於大對乃力進於危言喜動冕旒
榮頒組綬兹功名之發軔宜燕衎之加籩致政太傅適
在耄齡欣逢盛事此時雁㙮既容子姪之聯名佗日雲
衢將見友朋之引類得不笙歌雜遝語笑繽紛展醉席
於梅花拚頽山於蕉葉但某等叨居樂部幸簉鈞階不
揆荒蕪敢呈口號
鄮山鄞水百祥開壯士昂頭謝草萊戛玉鏘金俱傑
出紆青拖紫正朋來未饒衞國多君子何獨山東有
相材富貴功名隨步武清時鐘鼓且銜杯
復諸親慶會致語
伏以衣繡思歸故鄉雅意友朋姻戚賞心喜并樂事寓
情俎豆壺觴式因主禮之先施斯乃賓筵之初秩是為
高會宜有歡謠恭惟滿座懿親同時重客或塤篪並奏
或鸞鳳于飛雲臻簮笏之團欒環擁芝蘭之間錯曲昭
眷誼併示恩勤勿嫌仙里之蝸蟠將見亨衢之驥展致
政太師欣陪情話聊集英標莫不泉石增輝烟霞互映
紫萸黃菊未衰昨日之馨香白鶴青松共醉脩齡之光
景某等叨居樂部幸遇華筵不揆荒蕪敢呈口號
潭府今朝雅宴開郁紛佳氣靄蓬萊笙歌叢裏環珠
履衮繡光中薦玉杯已喜羣仙來閬苑更須三熟見
瑶臺料應太史占乾象星斗森羅擁上台
寄居慶汪中嘉尚書年登七袠會致語
伏以年歷從心眉壽已臻於黃髮仕躋聽履華資又復
於青氈疊慶事於熙辰沸歡謠於宴席恭惟觀使閣學
尚書孔顔奧學稷契良臣摛文錦繡裹肝腸待物江河
韜度量自蜚英於雁㙮即擅譽於鵷行持紫槖以處從
班久罄論思之職擁碧幢而臨帥閫荐揚愷悌之風勇
退急流燕居仙里訪老人於南極鶴返遼東起學士於
西清珠還合浦是宜賀客俱集適齊致政太師闔郡貴
遊同門勝侶喜修恭於桑梓恣樂飲於觥觴莫不絲竹
聲和綺羅香煖四座山頹於醉玉兩行春媚於竒葩某
等叨預伶倫欣逢樂事輒陳口號上侑芳筵
鄮山鄞水百祥開天佑神仙間世來賸喜千齡纔七
袠更祈八座上三台簫韶聲裏飜紅袖衮繡光中釂
玉杯每閱十期成再會方瞳丹臉永如孩
宴明守林郎中致語
伏以松菊未荒故老歸安於三徑壺觴略具賢侯來駐
於雙旌賓主欣臭味之均園林暢風煙之美恭惟判府
制置煥章郎中熙朝碩望間世真儒發軔道山見羣英
之避席揚鑣星省致同舍之依仁把麾馳愷悌君子之
風攬轡有澄清天下之志適膺褒札榮鎮雄藩方敷條
教以下車已底姦兇之落膽一言寬大坐回六邑之陽
和千里阜康行紀四明之德政會飛芝檢趣侍楓宸致
政太師夙慕聲猷兹披雲霧非絲非竹樂追共飲之歡
載笑載言各恨相逢之晚小遲花漏頻倒玉山但某等
獲奉芳筵慙無麗思輒陳口號上贊襟期
春融綠野日遲遲五馬相從燕喜時濕翠峯前揮玉
麈香梅影底引瑶巵適聞聖主詢黃髮將趣文翁上
赤墀且趁好天同一醉陶陶莫問夜何其
宴奉使楊御藥致語
伏以隱隱星軺擁紫霄之近侍熒熒鳳檢起黃髮之師
臣即綠野以逢迎開綺筵而燕喜宜申善頌用洽歡謠
恭惟奉使御藥太尉德義素彰忠嘉備慶受三朝之毗
倚作中禁之表儀兹奉明綸來駐光華之節行歸内闕
進登峻異之班致政太師相公夙仰賢名欣瞻英表西
湖風月正當景物之芳菲北海樽罍聊盡主賓之繾綣
得不鵲爐烟暖龍笛聲和舞飜回雪之輕盈歌遏行雲
之縹緲良辰既得沈醉何辭某等幸預伶倫叨居樂部
敢呈口號上侑多歡
神聖相承樂太平尊賢貴老有真情煌煌鳳翮飛丹
檢赫赫軺車下紫清觴豆交酬當美景笙竽合樂起
新聲客星今喜使星聚乾象森羅徹曉明
寄居慶汪中嘉尚書致語
伏以晝錦而歸故鄉已符雅志春酒以介眉壽更慶脩
齡輒奉歡謠用資燕樂恭惟致政閣學尚書德尊道妙
學富材優自登雁㙮以揚鑣旋簉龍庭而持槖論思獻
納屢膺睿奬之絲綸愷悌中和荐領帥權之戲鉞誠而
接物惠以濟人惟桃李之方繁致松椿之益茂甘泉聽
履久欣閱歲之舒長神武掛冠又喜及身之彊健行見
乞言而成福禄豈唯頷首以視雲礽致政太師闔郡貴
游滿筵重客式因誕日同款適齋陳北海之清樽祝南
極之洪算莫不光凝衮繡歡洽笙簫一堂環擁於嬌紅
四座山頽於醉玉某等叨居樂部幸預伶倫不揆荒蕪
敢呈口號
賸喜羣仙集四明年踰七袠慶耆英三章快遂歸田
志八座爭看衣錦榮笑捧一巵龜鶴壽歡騰六樂鳳
鸞鳴舉頭莫道長安遠會見臨廱拜老更
餞明守林郎中致語
伏以東鄮號今三輔制閫方隆南閩總昔十連帥藩尤
重矧屬維桑之地何殊衣錦之游小駐行麾薄陳祖席
恭惟判府某官疏通智略灑落文章聞一善言如以石
而投水見不平事若有物之骾喉直氣英聲表望於搢
紳崇論宏議結知於旒扆澄清攬轡聳風采於百城愷
悌字民暢陽和於六邑陟書報最延閣陞華雖植纛建
斿寵數愈光於他鎮而攀轅臥轍去思彌切於吾鄉佇
奉芝封趣歸絳闕致政太師受㕓託芘傾蓋逢知方戀
戀以依仁遽忽忽而言别難留行色西風飽十幅之帆
少叙離情陽關釂一杯之酒某等叨居樂部幸奉芳筵
不揆才荒敢呈口號
聖主留神惠兆民循良奉詔莫辭頻纔聞五袴喧三
輔又擁雙旗鎮七閩操袂不須成作惡舉觴方喜上
通津日邊正擬登黃霸會見槐庭衮繡新
待明州權府提刑虞察院致語
伏以攬轡外臺方播澄清之譽把麾輔郡更揚愷悌之
風宜有歡謠用資雅宴恭惟權府某官風姿玉立文彩
金聲直節横秋挺凜凜虹蜺之氣忠誠貫日稱峩峩獬
豸之冠爰擁星軺就憑熊軾下車未久俄騰襦袴之歌
暖席不容行趨絲綸之召致政太師受㕓託芘傾蓋蒙
知喜兹王佐之材暫領民師之寄杯盤草草雖無多品
之供笑語雍雍誠有通宵之樂某等伶倫末技樂府賤
工不揆才荒敢呈口號
小春纔過氣紆徐門外旌麾正塞途賸喜二天臨制
閫卻來三徑訪耆儒酒浮沆瀣杯中液茗瀹槍旗椀
面腴且趁良宵拚一醉賜環行即上亨衢
宴明守高大卿致語
伏以紅旆碧幢分閫徧儀於南楚朱轓皂蓋部符復鎮
於東鄞既密拱於皇都將逕躋於政地宜伸燕喜用洽
歡謠恭惟判府某官才掞國華望隆人傑睎蹤尚父避
紂而歸文王比跡茂弘渡江而得管仲不因介紹自結
簡知輟從卿寺之聯旋領民師之任荐陞方伯益壯聖
朝矧我四明實今三輔治先教化陽和回六邑之歡聲
威讋姦兇風采靜七州之瀚海行趨鳳詔即簉龍墀致
政太師相公欣秩初筵敬邀五馬非絲非竹繁音已屏
於倡優載笑載言樂飲何妨於文字某等幸逢清集不
揆微材嘉與樂工同呈口號
東風昨夜到林塘千騎初臨綠野堂樂裏何煩絲竹
韻座間自有雪梅芳民安竟夜戶不閉海靜無波帆
穏張趁此清平同一醉金甌已覆潁川黃
上梁文
四明新第上梁文
伏以四明一湖適瀦郭内十洲三島俱峙水中風月雙
清煙霞互映波光動而珠璧碎岸影移而錦繡張宜有
高人得兹勝地真隱居士蚤從龍躍兩到鳳池雖微赫
赫之功名每盡拳拳之忠赤更懷止足能避寵榮望神
武以挂冠未容告老即長安而賜第猥荷眷留瞻彼松
楸恭惟桑梓葺揚子雲一區之宅備丁令威千年之歸
爰舉脩梁式陳善頌
兒郎偉抛梁東鄮峯倒影碧江中好是瓣香同祝處
無邊窣堵梵王宫
兒郎偉抛梁西賜居千柱與雲齊香風苒苒吹紅雨
卻喜仙鄉路不迷
兒郎偉抛梁南甬水迢迢色似藍雄跨兩橋煙柳暗
粉垣深處府潭潭
兒郎偉抛梁北紛郁堯雲輝五色孤衷一點爛如星
夜夜朝朝拱璇極
兒郎偉抛梁上不必曉猿驚蕙帳山人今已買扁舟
兩處何妨任來往
兒郎偉抛梁下自喜平生無問舍暮途得屋可容安
一在皇都一鄉社
伏願上梁之後天清地靜國泰民康嘉與罷癃同躋仁
壽及身強健因得為千巖萬壑之游適意往來豈復憚
七堰三江之遠
明良慶會閣上梁文
伏以天地泰通適際明昌之運君臣道合載賡喜起之
歌儲兩宮藻翰宸章建千尺龍樓鳳閣爰諏勝日用舉
脩梁恭惟觀使少師相公蚤以忠誠疊膺聖眷清途發
軔依上皇日月之明潛邸扶輪契聖主風雲之會洊居
揆路三入經帷富藏奎璧之光華久賴鬼神之守護乃
新層棟將奉寳函莫不杞梓成材般輸獻力觚稜金碧
既上聳於星辰榱桷丹青更交輝於海嶽宜伸善頌以
助羣工
兒郎偉抛梁東對峙森羅紫極宫好是璇霄澄霽色
交敷瑞靄繚晴空
兒郎偉抛梁西花倚莓牆柳映堤下瞰銀濤千頃闊
仰瞻畫棟五雲齊
兒郎偉抛梁南朱楹碧瓦正潭潭只有圖書供玩好
且無珠翠侑沈酣
兒郎偉抛梁北夜夜朝朝拱宸極岧嶤華闕擁祥煙
芬郁穠薰酬帝力
兒郎偉抛梁上舉首蒼旻為斗帳雕欄匼匝走驪龍
飛旆飄颻環蘂仗
兒郎偉抛梁下移得天宫來里社龍珍海藏富莊嚴
嶽鎮山君有憑藉
伏願上梁之後清寧奠位遐邇鄉風彼民此民同享三
登之樂北内南内俱膺萬壽之祺一家緜忠孝之風百
世襲榮華之慶晨昏寅奉幽顯護持確乎金櫃之堅牢
稱此木天之雄壯
竹院上梁文
伏以蕭森門徑占數畝之竹陰灑落胷襟愛兩椽之茅
屋爰諏穀旦用舉虹梁曇公長老斷岸幽芳空林老榦
頃將三昧手久住四明山棟宇一新聲名大震捫參歷
井而言旋蜀道汎梗飄萍而復至浙東野鶴孤雲誰能
羈紲好風良月到處逍遥選甚秦來漢來只圖休去歇
去適逢大士歸葺小園剝啄扣門道舊共談於妙理舂
容掛錫探懷更出於新篇不居曹相之正堂聊住謝公
之別墅爰開竹院暫憩雲蹤宜有長謠用揚佳致
兒郎偉抛梁東赫赫宸奎出兩宫傑閣邃嚴藏蘂笈
四圍呵護集天龍
兒郎偉抛梁西萬頃銀濤漲碧堤桃花流出真消息
黃葉何須更上蹄
兒郎偉抛梁南朱楹碧瓦府潭潭中有毗耶老居士
環列兒孫夜小參
兒郎偉抛梁北儼若靈祠長廟食恰如李愿在盤中
呵禁不祥藉神力
兒郎偉抛梁上星宿森羅垂斗帳蒲團定起夜光寒
一炷爐薰周萬象
兒郎偉抛梁下山河大地皆虛假但將四境作西方
不結白蓮清淨社
伏願上梁之後天清地靜國泰民安庖傳不空飽香積
醍醐之供園林足樂稔平泉鐘鼓之音更將西竺之一
乘上祝南山之萬壽
撒帳文
綺羅叢裏寳蠟千枝簫鼔聲中金釵幾行神女深居紫
府仙郎穏下青霄彼人此人好是相看冰雪今夕何夕
將期結約松筠未移緩步之金蓮先啓漫空之斗帳敢
持珍果作濺雨之明珠少薦蕪詞間遏雲之雅唱
撒帳東光生滿幄繡芙蓉仙姿未許分明見知在巫
山第幾峯
撒帳西香風匝地瑞雲低夭桃夾岸飛紅雨始信桃
源路不迷
撒帳南珠宫直在府潭潭千花綽約籠西子今夕青
鸞試許驂
撒帳北傅粉初來人不識紅圍綠遶護芳塵笑揭香
巾拜瑶席
撒帳中鴛鴦枕穏睡方濃麝煤不斷薰金鴨休問日
高花影重
伏願撒帳之後鸞鳳偕老琴瑟和鳴恩光浮閬苑之春
美態壓瑤池之侣畫眉粧閤攜手雲衢歲歲年年同上
翁姑之壽孫孫子子永彰門閥之榮
划船致語
伏以神聖當陽朝廷有道嵩呼鼇抃共欣睿算之穹崇
樵唱漁歌更喜時風之快樂宜修競渡用洽歡謠恭惟
紫府真仙金章貴客口吸西江水胷吞九夢陂為賞重
湖來乘綵舫風亭月榭莫辭草草杯盤鳳笛龍旗共看
翩翩舟楫波光動而珠璧碎岸影移而錦繡開羣玉山
頽英詞鶯囀豈獨發揮清泚且不辜負昇平但某等天
際鳴榔煙中釣月已喜膾珍得醉更來鼓棹騰歌不揆
荒蕪敢呈詩句
鄮城中有水晶宫佳景偏供漁舍翁酒船撐開萬山
綠醉帽插破千花紅魚龍浪捲空中雪羅綺香生水
面風俗樂時豐君賜予人人舉手祝蒼穹
又
伏以鄞有西湖古稱洞府蔽空花卉四時之錦繡鮮明
極目煙波萬頃之琉璃瑩滑好飜桂槳快引龍舟喧喧
畫鼓驚雷隱隱朱旗拂電錦標奪去價珍萬兩黃金玉
醑傾來光印一輪明月用開宴集以樂昇平恭惟東道
主盟南州重客坐環冰玉面揖湖山俱為珠蘂之神僊
來作煙霞之伴侶痛拚劇飲爛賞良辰但某等素習櫂
歌老居漁舍覩風光之明媚樂樽俎之雍容不揆荒蕪
敢呈口號
十里平湖一鑑開羣山聳髻入粧臺最宜縹緲蒼煙
際遥見翩翻畫槳來簾捲玉鈎春映水標爭繡段鼓
鳴雷莫辭醉席梅花地報答風光是酒杯
鄮峯真隱漫錄卷三十九
