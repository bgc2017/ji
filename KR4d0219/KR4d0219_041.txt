鄮峯真隱漫錄卷四十一
宋史浩撰
楚辭
葬五世祖衣冠招䰟辭
維蒼姬之建僚兮目載筆曰太史册祝册誥光明於汗
青兮衮榮撻辱蓋權輿乎此或揭揚崔杼之逆節兮或
形容魯僖之壽祉或考絳老之脩齡兮或號遺直而如
矢列國各有柱下之官兮職在非非而是是其中必有
一人兮褒貶脗符於天理天乃錫予時君兮俾因官而
命之氏既因典籍而得姓兮後當以文而暢厥緒逮嬴
顛而劉奮兮有樂陵安侯之二子武陽尤其拔萃兮伏
青蒲而定國嗣羽翼叱咤而成兮亶追蹤於園綺嗟東
都之叔暮兮黨錮之獄忽起跨郡國之棋布兮網羅密
而不弛壯哉平原之相兮力拒大索之使指謂吾境内
之獨無兮迄並逭於殊死活千人者必封兮今所活不
知其幾懿二賢之相望兮培根荄於元始本益固而不
拔兮榦亭亭而葉嶷薿歷三國六朝之寂寥兮慶復鍾
於仙李論一相於女主之朝兮勲烈或遺而弗紀更五
季之齷齪兮人物無惑乎頽圮惟穹旻之有意兮醞釀
停蓄而未止迨天開於巨宋兮英淑之氣尚蟠乎千祀
自杜陵而侯溧陽兮捨溧陽而遷徙既游宦於東南兮
遂卜蔭鄞之桑梓方躬耕於農畝兮故韜晦而弗仕憫
孤弱而賑窮苦兮唯勤勤乎積累暨吾五世之祖兮始
著令名於州里富刀筆如蕭曹兮踵于公之業履斷以
法而從恕兮每哀矜而弗喜遺高祖以清白兮立里門
而高峙濬清源於兩世兮蓋接夫前修之派委兹濫觴
於涓流兮遲泓澄而演迤故我曾祖之擢秀兮篤孝恭
於髫稺甫弱冠而襲役兮勵廉勤而從事郡有西湖之
勝絶兮十洲三島錯乎城之裏臥雙虹於澄碧兮危亭
翼然於中沚分競渡於波間兮游艦舳艫相銜尾挽姻
友以出遨兮彼莫能承親之志余獨揮金而治具兮列
瓊羞而行桂醑慈顔悅懌而夷猶兮不惜蘭枻之頻艤
大吏恚其不告兮竟蕭條於任使氣怫鬱而短折兮哀
痛淪於骨髓曾妣惸惸於笄歲兮幸遺腹之孕瑞父母
欲奪而嫁兮情實憫其貧窶誓弗許而守義兮撫孤嬰
而獨處欲吾飽他姓之粟兮寧為史氏之餒鬼乃反尤
其怙恃兮誚之曰不諒人只意天欲衍吾宗之脩系兮
乃特畀夫烈女祚節義之超卓兮實神祇之所與享耄
期而康寧兮簮裾雜遝而歡聚瞳點漆而顔渥丹兮揚
厖眉而啓兒齒比談笑以考終兮五福人推其全備祖
考憑藉其餘休兮起攀孔顔之逸軌映雪囊螢而精勤
兮蓋乏膏油之繼晷雍容閒雅而甚都兮孝悌忠信莫
之比叢八行於一躬兮播仁聲於遐邇屬在位之推轂
兮升鶚書於當宁卒辭聘而弗至兮若陽城之居晉鄙
祖妣竭力以事姑兮甘脆之貲每斥於簮珥蠲蘋蘩而
勤縫紉兮蓋無資於娣姒收遺孤而字育兮男有立而
女歸於賢士通六經而口授兮五男訖臻於肖似聞詩
禮於過庭兮又奚慚乎孔鯉皇考七歲而能詩兮應聲
揮毫而落紙出健句以驚人兮坐客不敢以孩視踰志
學而簉橋門兮文甚工而貌甚偉世僉期以超詣兮謂
王公可以翹俟當宣和之全盛兮風俗窮奢而極侈立
州橋而睇岧嶤兮不覺欷歔而流涕乃拂袖而出關兮
歸即謀於避地衆方駭其無倫兮曰盛極亂危之必至
及塞馬之南牧兮中原羣盜如蜂蟻人始服其先見兮
竟以憂國而亡矣勿傷乎秀而不實兮將蓄地力而穫
秬秠妣氏盛年而嫠居兮泣血幾眯於雙眥爢芳珍以
饋尊章兮躬和柔而化妯娌叔季析産而遜田兮吾不
瘠衆而腴已章行見稱於宗黨兮欣怒不形於臧婢享
上壽而封大國兮富貴哀榮之莫儗仲父決科而結綬
兮藹聲華之燁煒時皆矜式其靜退兮帝忽奬拔而睠
倚陟西樞而籌謀兮國威振而兵弭圖施設而未究兮
大其後而可擬季父服義方之訓兮幼已見其材諝幹
蠱初裕於一家兮摛文兩登於鄉舉人爭睹其犇逸兮
倏如有物尼其趾彬彬二叔之肩隨兮行藝均表於庠
序儻天假三人以年兮夫豈布韋而但已匵良金而韞
美玉兮坯璞盤盂與符璽顧瑣質之叨塵兮躡美彤墀
而面丹扆一言偶悟於宸衷兮迅涉龍潛之淵涘執遺
編而侍席兮蒙真人之傾耳扶日轂而升黃道兮感風
雲於尺咫厠紫微而逕玉堂兮兩承乏於端揆雨露涵
濡於姻族兮燦盈門之青紫謂余有瑰傑之文兮文實
慙於骫骳謂余有卓異之行兮行實嫌於委靡然則曷
為而致兹兮豈非詒厥為之基址荷睿主之錫類兮寵
吾先而降旨建家廟於私第兮獲祠五世之考妣乃敷
陳其幄帟兮乃饋薦其芳芷恭惟五世祖考接遐系而
起身兮妣淑柔而儷美高祖考負脩能而世濟兮妣繼
踵同功而比義向非五人種德之深厚兮何以衍裕昌
熾之如許乃無蓬顆以托葬兮誠為後裔之深恥爰即
耆老而咨詢兮謂吾家振跡於耒耜凡厥親之云亡兮
用浮屠之法而燔燬奉靈骼於佛刹兮擁香花而窆諸
水今既無策以救藥兮敬具衣冠招䰟以葬爾乃招曰
䰟兮歸來煙嵐縹緲氣鬱葱些幢幡葳蕤旆瓏璁些虯
螭蜿蜒以載路鸞鶴婉孌而翔空些仙祇導從於先後
擁雲軿而離梵宫些靈洋洋而至止咸憑依於像容些
慨幾年之飄泊兹有宅於湖之東些合夫婦以同穴樂
洩洩以融融些遵先王之禮法復中土之儒風些歸來
兮受福無窮些䰟兮歸來東方不可以託宿些黃潦漲
乎滄溟銀浪駭而成屋些洶湧澎湃不可以停足些妖
豚惡鰐利牙爪吞巨艑而入其腹些歸來兮恐遂罹其
毒些䰟兮歸來南方不可以謀安些封狐雄虺瘴煙蠱
毒之相奸些淫巫非族膾人之肝些作禍得食牲酒瘠
酸些歸來兮彼多賊姦些䰟兮歸來西方不可以求處
些流沙不毛荒瘠斥鹵些黑水幽杳鬚眉莫睹些弱水
渙散一芥不負些金風淒急敗葉屯聚些歸來兮去孰
與侣些䰟兮歸來北方不可以卜居些朔吹震地層冰
塞衢些陰雪皚皚逐馬垂車些跣則墮趾袒則裂膚些
鷙禽獰獸凍餒夭殂些歸來兮往彼何圖些䰟兮歸來
莫趍天上些剛風迢遥迷雲翳障些彗孛欃槍妖魔跌
宕些忽九關之洞啓神戈揮霍而掃蕩些歸來兮兹不
可嚮些䰟兮歸來請勿思返於下方些沈泉凝沍白骨
如霜些積薪居上覆壓成岡些歲久不腐徒隱痛而䀌
傷些追惟曩日寂寞備嘗些歸來兮不可復當些䰟兮
歸來入佳城些氤氳紛郁和氣蒸些清飈習習度綺櫺
些綵雲容與縈簷楹些萬象森羅垂清冥些璧月注射
穿簾旌些衣衾棺椁必信必誠些石麟羊虎班幽庭些
金雞玉犬昕夜鳴些䰟兮歸來合禮經些天地四方多
艱虞些唯此宅兆當奥區些攅峯沓障翠羽敷些澄陂
練淨湘簟鋪些木潤山輝韞璠璵些圓波媚川崖不枯
些孱顔爽塏神明扶些鬱然深秀發此膏腴些造化融
結從古初些䰟兮歸來奠靈輿些楩楠豫章蔽高厚些
檜栢篔簹掃塵垢些風過聲清琴瑟奏些月明影動龍
蛇走些桃杏拒霜摛組繡些薝蔔梅英刻瓊玖些來禽
海棠炫春晝些丹桂飄香滿巖竇些衆芳姿媚松楸茂
些䰟兮歸來據岡阜些東風芳草生池塘些秋月荻花
凝雪霜些蕙蘭芬馥菊蘂芳些芙蕖出水勻靚粧些酴
醿金沙蜀錦張些芍藥千畝環花王些唼喋鬚蘂鶯燕
忙些採掇粉膩蜂蝶狂些連阡累陌春不藏些䰟兮歸
來宅幽堂些鶴歸華表語千齡些鳩呼屋角雨新晴些
啼月杜宇喉舌清些舞風振鷺飄雲霙些西疇鶗鴂催
春耕些支尼朝噪虛窗明些塤篪迭和鴻雁征些靈鳳
登岡簫韶聲些萬籟鼓動俱和鳴些䰟兮歸來樂泉扃
些牛羊被野風塵絶些豺狼遠遁妖狐滅些猿狖攀躋
韻清越些空林豹吼聲激烈些騏驥追風汗成血些白
鹿銜花曜春雪些朱雀玄武山嵺嶱些青龍白虎勢嶻
嶭些爭隨四獸森其在列些䰟兮歸來寧吉穴些長鯨
吸川興遒豪些赬鯉化龍崩浪高些荷飜珠露白龜巢
些荇線牽風錦鱗跳些鰌鱣同隊挾長蛟些蓬島贔屭
駕巨鼇些蚌螺蟶蛤類㟹嶆些時出光怪浮波濤些珠
宫貝闕繚周遭些䰟兮歸來鎮神皋些麥飜碧穗禾青
秧些彌望沃若栽柔桑些秋刈黃雲秔秫香些春盆雪
繭繅絲長些萬家比比居冢傍些豐濃口腹饒衣裳些
咸知榮辱人善良些衆心成城勝堵牆些世世守衞呵
不祥些䰟兮歸來安厥藏些芙蓉為裳薜荔衣些紉荃
佩蕙光陸離些鷓鴣金縷羅帶垂些孔雀鸚鵡周屏帷
些鮫綃蟬翼夏暑宜些鸞氈狨&KR0146;冬熙熙些步障數里
香風隨些䰟兮歸來錦繡圍些谿山擊鼓助雷驚些春
釀醇醲麴米成些石鐺蟹眼松風鳴些沆瀣醅浮竹葉
清些睡魔紛紜槍旗征些酒兵賈勇隳愁城些三杯滌
慮消春冰些七椀未啜兩腋風生些稱賢樂聖通仙靈
些䰟兮歸來惟醉醒些蓮房芡實水所綻些棗栗榛䕩
日以暵些陳梨孫瓜剖銀瓣些盧橘溫柑累金彈些楊
梅全白玉璀璨些赬柿萬株紅葉滿些櫻桃纍纍珠可
貫些荔子初丹風帆走獻些加籩之實多益辦些䰟兮
歸來歆德産些紫芥綠菘擷芳圃些芹韭菁葅配醢酺
些蓴瑩冰絲鱸玉縷些間以章舉馬甲柱些鰕魁蟹螯
海錯聚些炰羊擊鮮悉堪下筯些百珍餖飣升豆俎些
駢集馨香侑稷黍些禴祠烝嘗惟所取些䰟兮歸來其
勿吐些惟人䰟氣必上升些體魄歸地或相纏縈些久
依梵唄囿禪扃些貴賤雜糅薰蕕并些子孫悠悠貪利
名些誰曾著意哀幽冥些一朝擺脫來仙塋些堯舜文
王路砥平些逃墨歸儒道愈明些䰟兮歸來合禮經些
亂曰層臺嶪岌兮一簣先大浸渺瀰兮繇滌源人本乎
祖兮胡可後英靈儼然兮如在左右一念感通兮来奠
居九原可作兮嗚呼在兹雲馭逍遥兮翠旍舞時節遐
征兮朝帝所友日月兮朋列星昭回潛德兮交相發明
佑我後人兮緜百億䰟乎歸來兮慶無極
鄮峯真隱漫錄卷四十一
