鄮峯真隠漫錄卷二十八
宋史浩撰
啓(禮書附)
上祕監林侍郎啓
萍梗無依苐知隨食雲天有望久阻承顔雖尺書莫叙於
寒暄而寸意靡忘於朝夕恭惟某官斯民先覺當世竒
材闊步漕闈高翔蘭省果以禰衡之一鶚入為帝舜之
羣龍芝滿道齋爰作吾儒之領袖荷香夕闥鬱為朝著之
羽儀翺翔今日之榮塗涵養他年之相業伏念某一官
冗賤五斗微單鶴髮慈親未副倚門之望雞窗苦志敢
忘挾冊之勤念龍豬之勢雖殊而燕雀之情猶在輒馳
短削少貢卑悰推轂存心儻眷綈袍之舊彈冠為喜更
看綸檢之傳方氣候之嚴凝冀寢饔之調護用符輿頌
式茂純禧
赴餘姚尉與知縣啓
望安仁之花縣久挹清芬登子賤之琴堂行聆雅韻承
顔有日撫已知榮恭惟某官儒雅吏師典刑人望以仁
心而察民情之隠以直道而受上位之知行遂最聞即
膺注委某得官一尉需次五期逮兹萍梗之來偶託雲
天之芘未同梅福思遁迹於隠淪且識魯山得灰心於
名利其為欣幸罔罄敷宣
又與縣丞啓
一水非遙稔聞佐理二松在望行即承風事匪人謀幸
惟天予恭惟某官時推俊傑世載忠嘉暫淹八斗之才
來贊一同之化膽寒鴈鶩知吏事之剛明目注江山得
詩家之雅興行聞迅召用副東求某迹轉萍蓬身親箠
楚雖處百僚之底欣逢二府之賢平生懷慕藺之心幾
於忘食今日叨識韓之幸敢受封侯顧此欣榮莫能敷叙
又與主簿啓
枳棘而棲鳳凰久思附翼蒹葭而倚玉樹行即依枝恭
惟某官天廏神駒慶源仙派公忠自喜推奕世之風流學
問尤竒擅一時之儒雅行拜鋒車之寵用符高士之名
某身本腐儒雅為醉尉遠者大者行其親炙於賢模沙
之汰之自愧趦趄於後乘欣榮所至敷述奚殫
赴餘姚尉上知明州徐侍郎啓
弱質依棲久親師誨微官窘束遂遠恩光去大厦雖僅
浹旬繫中扃如居一日永言知已之罕遇故使斯懷之
不忘恭惟某官以人中龍為天下士世均膏澤知紫禁
之謀猷郡有治功表朱轓之愷悌楓宸眷注槐揆尊崇
當居黼帳以綰樞權或擁碧幢而臨帥閫長材惟用大
拜有期伏念貧止簞瓢業唯筆硯坐窮里閈遭神明善
政之臨竊禄海隅獲升斗洪波之被不由紹介夙有夤
緣高山既荷於知音短趐爰思於附尾絳為講帳乏馬
氏之該通錦作詩囊非李生之風韻猶欲挽𤨏材而
置書館復令採巴句以揭經堂顧惟齷齪之資曲冒
吹噓之賜銜恩雖重報德未涯兹甫瓜時致飄萍跡雲
天望近喜潭府之不遙犬馬戀深庶書郵之時至清和
始届福禄來宜冀調几簟之寢興式副廟堂之毗倚
餘姚尉到任上知臨安府張尚書啓
萍梗孤蹤蝸盤窮海雲天巨芘驥展雄藩雖尺書莫叙
於寒暄而寸念敢忘於朝夕恭惟某官斯民先覺當世
鉅儒蚤綿歴於禁林復周旋於天府兹煩愷悌屢寵蕃
宣襄嶺承流訪龐公孟浩然之高致洪都弭節追陳蕃
徐孺子之清風方藹袴歌佇膺環召旗旄夾道將隨鳳
檢以遄歸韜黼思賢還指龍墀而入拜某得官一尉待
次五朞方幸及瓜未諧望履徒馳神於幕府用伸喙於
書郵時適峭寒物陶和氣冀節宣於啓處庶仰副於倚
毗祝頌之私敷宣罔既
代具承務上曹侍御啓
隸業當塗昔幸親於硯席棲身鄮嶺今巳遯於林泉念
豬龍之勢雖殊而燕雀之情猶在輒馳尺素用達寸誠
恭惟某官當世碩儒斯民先覺雍容八斗獨高子建之
才清淨一言雅得蓋公之道爰求趨於北闕遂進處於
南牀虎在山而藜藿不侵鳳鳴岡而梧桐是集紀綱肅
若風采凛然行籌黼帳之機謀用益柏臺之忠讜某摧
頽弗類蹭蹬無聞昔隨侍於鯉庭嘗往游於芹頖聯經
舍選有如同隊之魚垂趐鄉關自作不鳴之鴈寒暑已
更於一世仙凡遂嘆於兩途編檢傳聞雖絶彈冠之望
綈袍眷遇尚期下榻之榮
代人上知紹興府俞敷學啓
執鞭就役慙無一日之長推轂見知尚賴片言之薦矧
在雲天之下尤祈陶冶之恩輒露微情仰干洪造伏念
某嶮巇可笑朴拙自將萍蓬湖海之窮途樗櫟乾坤之
長物鯉庭一問巳興陟岵之悲軻室三遷尚藉斷機之
訓星星鶴髮望切倚門寂寂雞窗心甘挾策偶簉衣冠
之末獲從州縣之勞雖微三釜之豐未辭凍餒而身獲
二天之芘獨荷帡幪既兹遇合以逢時孰謂知已而無
禮恭惟某官先生高才跨古直道得君政為愷悌之吏
師名在風流之仙籍年高而德彌卲是孔子之徒歟位
貴而身愈恭則周公其人也徊翔天府踐歴帥藩紫槖
芬馨浮動列城之和氣紅旌搖曳散颺隨步之春風乃
眷孤寒最蒙提奬赤心見待不因毫髮之先容青眼垂
憐每借齒牙之餘論有大冶兼容之量無一夫不獲之
嗟儻許鑄顔必祈薦禰諒衮衣繡裳之召巳在泥封而
赤箭青芝之材期歸藥籠願垂金諾賜以衮褒誓堅末
路之公忠仰答無私之造化
謝德慶府劉通判啓
半生飄泊雖未識韓一紙薦揚合先及禰方懷不揣之
媿遽辱過情之言奉緘以還荷德尤厚恭惟某官才高
吏道學有師傳頃由綵棒之功旋闡琴堂之化平分風
月方此登臨得助江山已多吟咏暫領虎符之寄有嘉
棠蔭之公即聽芝封促歸楓陛某迂疎弗類朴拙自將
徒以慕賢之心遂伸贊德之語謂必嫌其凂已乃反賜
之飛緘華衮興襃豈應獲此木瓜有贈何以報之
謝湖州陳知郡啓
荐被恩光方震驚而罔措三蒙緘誨復循省以知慙仰
銜君子之隆謙俯重小人之過分兹蓋伏遇某官文章
冠世事業康時為已順而詳待人輕以約頃推臺省之
彦出臨苕霅之邦首預選掄迄臻愷悌行聽承恩而赴
闕豈徒增秩以賜金乃眷孤蹤每加褒衮念盍簮於蓬
閣由傾蓋於稽山肝膽洞然皎如星日金蘭自若何恤
風波不圖已閱於歲時猶未相忘於道術載披華翰殊
鬱鄙懷市虎浮言我初不信杯蛇幻影公勿自疑擴
兹廣大之心不負平生之學庶幾末路共闡大公感愧
之私敷宣罔既
生日謝惠詩詞啓
屏跡杜門適届桑蓬之日負薪伏枕方深岵屺之悲敢
意高情遽頒巨軸某昔欽才美已窺霧豹之一班兹荷
謙冲更畀驪珠之百斛緣拘近制莫啓華緘仰冀仁明
特垂炳察
代彌正謝江西漕試得舉啓
棘闈較藝來數路之英材星使提綱極一時之公舉偶
容鼠技亦玷鶚書得之若驚榮不蓋愧伏念某幼聞禮樂
長冒賞延偕任子而赴銓適叨選首隨伯氏而覓舉亦
在行間點額而歸冥心已久屬文場之再闡操舊篋以
重登劒氣一遇豐城未忘龍躍祠堂屢欵孺子宛見地
靈荷大造之主盟致小人之濫吹兹蓋伏遇某官權衡吾
道柱石斯文久參法從之聯出擁使軺之寄每畱心於
人物將輔治於皇家顧此孱庸亦蒙甄錄某敢不鞭其
不逮增所未聞儻得儁於南宫皆因禰薦誓馳誠於北
面弗叛韓門銘佩之私敷宣罔既
謝前福建陸提舉啓
三徑言歸方理荒蕪之松菊一緘見寵遽貽璀璨之珠
璣華衮興褒疲駑增價恭惟某官德隆衆善文贍百家
謙謙君子之光俯憐衰跡戀戀故人之意遠致好音感
佩既深敷宣難盡
除太傅謝皇孫郡王啓
歡騰黃屋方稱堯壽之萬年命出丹墀忽進周家之三
事控辭不獲祇拜為慙伏念某蒲柳孱軀桑榆暮景際
會蚤逢於興運夤緣亟處於要津初無横草之功遽冒
面槐之秩兹行慶典復進官聯眷榮寵之彌深知吹噓
之有自兹蓋伏遇皇孫某官生而岐嶷學則勤勞豈惟
道尊而德崇抑亦聞廣而見博三宫問膳常紆萊子之
衣四代傳芳唯有曾參之孝遂使退居之篤老亦霑錫
類之殊恩某仰體隆知莫圖所報被堅執銳嗟膂力之
衰殘戴德歸恩尚肺膺之銘刻過此已往未知所裁
賜玉帶謝皇孫郡王啓
衮繡輝華再進面槐之三事瓊瑤璀璨更紆寶帶之萬
釘得過所期榮不蓋愧伏念某學知為已材不逮人偶
遭神聖之興王遂秉鈞樞而作輔迄無勞效乃請閒休
兹因介壽於慈皇遂獲觀光於宸極巳深幸會復被恩
憐束以立朝何異於輜車乘馬下而存道未妨於雪案
螢窗伊出處之咸宜實吹噓之有自兹蓋伏遇皇孫某
官聰明天賦問學日新晨造三宫擁綵衣而容與夜披
六籍味黃卷以精勤載惟衰瘁之蹤每荷優隆之眷致
令錫賚猥及賤微某敢不珍重身章感銘君賜都門祖
餞快羣目之觀瞻田舍歸耕敢非時而佩服誓殫晩暮
以答生成感戴之私敷宣奚既
謝知興元府閻侍郎啓
倦游解組居綠野之園林對景流觴渴見紫芝之眉宇
敢圖萬里特枉一緘錫以溢幅之珠璣將之以盈筐之
錦綺意敦故舊義薄雲天恭惟某官參井蟠英岷峨
毓秀文章典雅飄飄氣矗層霄風采瑰竒濯濯柳當春
月始登王畿而結綬漫陟法從以持荷久在論思常聞忠
讜譽已高於班馬政欲繼於龔黃乃分閫以鎮南維行
趣裝而入北闕某頃居朝著最密交情睽逖以來瞻依正
切退閒寂寞誰著眼以相看訪問死生忽寄聲而遠逮
真可激昂頽俗豈不感動老懷摧謝之私敷宣莫喻
謝杜縣尉啓
久欽令望願覿英標結駟下臨既竊彈冠之喜負薪小
愈式諧倒屣之迎曾短刺之未投遽長牋之見寵拜嘉知
感揣德何堪伏惟某官吏材有餘儒風獨擅將大展濟
謀之斷故蚤充觀國之賓乃眷老夫特迂都騎幸來戲
綵適尊君佐治於棠陰遂許披雲繇愚子綴名於桂籍
既兹託契敢後論交榮幸之私敷宣罔既
除太師謝畱右丞相啓
充員帝傅巳懷非據之羞進位師垣更冒曲成之造固
辭弗荷承命知榮伏念某少也迍邅晩焉遇合秉鈞揆
席蔑攄經濟之才摘句青緗何補緝熙之學深虞愒日
旋即引年久卧病於漳濱徒馳神於魏闕屬大明之繼
照罄萬物以皆新豈料陳人首霑霈渥嘗歴觀於舊弼
竊有感於孤衷文潞公愠章蔡之不知吕申國喜范韓
之得志遭時各異享福斯殊矧某至愚豈曰敢望幸宗
工之當軸擴宏度以匿瑕假寵自天既荷兩宫之眷
佑歸恩有地實繄一相之甄鎔兹蓋伏遇某官德厚無
垠勲高不伐伊尹以天下自任夙簡上心畱侯為帝者
之師克繩祖武當論道經邦之暇有好賢樂善之誠遂
使孱微亦叨光潤面槐隗始慙揚粃之在前結草顆同
顧捐軀之敢後其為感幸罔既敷宣
謝王知院啓
某官恭懿而恢洪高明而肅括直聲夙著長孺寢淮南
之謀相業行施夷吾副江左之望當論道經邦之暇(餘同)
(前)
謝葛同知啓
某官清孝典刑平康軌範予惟勉邁乃訓夙推舊學之
尊天將大任是人果寄本兵之重(餘同前)
禮書
妹回周氏定禮書
青蒲事業媿冺風流赤壁功名尚欽閥閱行媒荐至早
懷非偶之慙厚幣遽將果見好逑之意伏承賢姪某人
夙資家學行簉朝紳而某小女甫及笄年粗閑姆訓既
幸絲蘿之託敢違金石之言恭致回儀用承雅命
女回陸氏定禮書
夙締嘉姻巳佩黃金之諾兹銜盛禮更傳青翼之音鄙
季世之賣婚信風期之拔俗恭承高義其敢牢辭
堯翁弟定舒氏禮書
生子俱期於有室得妻實望於肥家顧昔無謀嘗蹈噬
臍之悔逮今有幸獲兹附尾之榮伏承賢女生處名家
幼承慈訓而某小子某深求善後每謹圖新儻令琴瑟
和鳴一洗紛紛之論庶使桑榆暮景復觀衎衎之風敢
因青翼之傳佇拜黃金之諾
文翁弟定貝氏禮書
儒素相依夙有葭莩之好風期未冺更思蘿蔦之求永
惟擇配以宜家共鄙賣婚之敗俗伏承賢姪孫九八娘
子芝蘭襲秀願已靄於馨香而某姪某弓冶承休敢自
言於肖似荷兹厚眷許以因親爰協吉於龜占將有期
於鴈奠用馳單牘少侑菲儀
代劉思道為子納幣禮書
古樂知音識高季子正符著論功屬武陵白鳳霄騰既
風騷之不淺青蠅遠附是婚對之敢求伏承賢妹小娘
子保傅功深夙擅芝蘭之譽而某孫某箕裘學在僅逃
豚犬之稱雖荷不遺居慙非偶兹協龜占之吉式將鴈
幣之儀合卺是圖授綏莫緩敢齋誠於青翼庶被諾於
黃金
守之定朱氏禮書
折檻華宗久欽風烈伏蒲末裔敢締姻聮聞青翼之傳
音嘉黃金之賜諾輒將微帶用凂高門伏承令妹小娘
子姆訓素閑夙著芝蘭之譽而某孫守之家風初保未
忘弓冶之思嘉耦是圖菲儀斯舉言定禮物具載别牋
女回王氏定禮書
夙諧嘉耦信在言前兹拜珍函禮書望外伏承賢嗣廿
二學士韋門擢秀巳克紹於家傳而某幼女阮族素貧
又未閑於姆訓雖揆分有霄壤之異而論交如金蘭之
同繼好是圖固辭豈敢回奩菲陋别幅具陳
孫女回胡氏定禮書
金蘭託契欣聲臭之適同松蔦相依忘婚姻之非偶辱
將厚意寧敢牢辭賢嗣二機宜詩禮有聞士夫推其克
肖某孫孫十四娘功容弗逮保傅許其向成既將合琴
瑟之好和當幸見門闌之有喜其為榮耀曷罄敷宣不腆
回奩敢祈采矚
彌堅成婚日狀
絲蘿許附夙叨結好之榮龜筮告從兹致請期之禮諒惟
鍾愛必喜及時謹選淳熙十一年二月六日為小兒彌
堅取令女郡主親迎入門蠲潔見廟伏惟鈞兹矜允
禮物狀
伏承許以玉女供嗣春秋不腆先君之舊禮敢委贄於
門下(亦云委幣于庭下)伏惟容納
鄮峯真隠漫錄卷二十八
