鄮峯真隠漫錄卷三十四
宋史浩撰
贊
會稽先賢祠傳贊下(列仙之儒)
越相范公
越相字少伯諱蠡事周師太公望好食飲桂水為越
大夫佐越王破吳後乘輕舟入海變名姓適齊為䲭
夷子皮之陶為朱公朱公財累億萬號陶朱公復棄
之蘭陵賣藥後有見之者(事見劉子政列仙傳)贊曰
水幾於道隨器員方公既霸越歸復富強游戲萬事無
用弗臧真得道者死而不亡
漢南昌尉梅公
公字子真諱福九江壽春人也少學長安明尚書榖
梁春秋為郡文學補南昌尉後去官歸壽春數因縣
道上言變事求假軺傳詣行在所條對急政輒報罷
時成帝委任王鳳專勢擅朝京兆尹王章素忠直譏
刺鳳為鳳所誅王氏寖盛災異數見臣下莫敢正言
公復上書力言誅章之過以譏切王氏然不見納又
上言宜封孔子後以奉湯祀公居家常讀書飬性為
事至元始中王莽專政公一朝棄妻子去九江至今
傳以為仙其後人有見公於會稽者變名姓為吴市
門卒云今山陰之地有山曰梅山有鄉曰梅市有里
曰梅里圖經載會稽記云吳市門即此也(事載前漢書列傳并)
(圖經)贊曰
會稽在漢地兼吳越公隠市門或游禹穴野鶴孤雲孰
能羈紲百世之風尚馳忠烈
漢太尉鄭公
太尉字巨君諱弘會稽山陰人世傳會稽射的山南
有白鶴山此鶴為仙人取箭太尉嘗採薪得二遺箭
頃有人覓太尉還之問何所欲太尉識其非人也曰常
患若耶溪載薪為難願旦南風暮北風後果然故若
耶溪風至今猶然呼為鄭公風也後仕至太尉以劾
奏竇憲楊光不宜處位因乞骸骨歸未許病篤上書
陳謝并言竇憲之短臨殁悉還賜物勅妻子褐巾布
衣素棺殯殮以還鄉里(事載後漢書列傳)贊曰
射的萬仞藤蘿絡之仙靈所止可信不疑樵風適意飄飄
水湄千載之下敬仰遺祠
漢魏先生
先生諱伯陽或以為字會稽上虞人高門之子性好
道術不肯仕修真潛默養志虚玄博贍文詞通諸緯
候入山將弟子三人作神丹丹成知弟子心不盡乃
試之曰丹今雖成當先服之入口即死獨有一弟子
曰吾師非凡人也服此而死將有意耳乃亦服丹即
復死餘弟子不服乃共出山為求棺木先生即起將
服丹弟子而去因逢人入山伐木故作書於鄉里寄
謝二弟子作参同契五相類凡三卷其說似解周易
實假爻象以論作丹之意(事載葛稚川神仙傳)贊曰
藏室萬卷充溢棟宇孰如參同可究脈縷允蹈其詮飄
然輕舉稽首琅函丹經之祖
漢薊先生
先生諱子訓不知所由來建安中客在濟陰宛句有神
異之道流名京師士大夫乘風向慕之乃駕驢車詣
許下既到公卿以下候之者座上常數百人皆為設
酒脯終日不匱後因遁去遂不知所止去之日惟見
白雲騰起從旦至暮如是數十處時有百歲翁自說
童兒時見先生賣藥於會稽市顔色不異於今後復
於長安東霸城見之與一老公摩挲銅人相謂曰適
見鑄此已近五百歲矣顧視見人而去猶駕昔所乘
驢車也見者呼之曰薊先生少住並應之若遲徐而
走馬不及於是而絶(事載後漢書方術傳)贊曰
至人得道八極飛騰徜徉塵世驢車是乘半千年間谷
或為陵摩挲銅狄幾閱廢興
吳上虞令劉公
令君字伯經諱綱下邳人也初居四明山後為上虞
令師事白君受道歷年道成邀親故會别飲食畢登
大皂莢木上去地十餘丈舉手而别忽然飛入雲中
而去妻樊夫人亦有道術俱昇天今白水觀乃其遺
迹云(事載葛稚川神仙傳及白水觀碑)贊曰
天人幾何同寄一塵士局耳目分妄與真劉公登天如
適其鄰以水投水同則相親
吳介先生
先生字元則諱象會稽人也學通春秋博覽百家之
書陰修道法入東嶽授氣禁之術於山中見一女子
蓋仙人也先生即叩頭乞長生以丹方一首授之告
曰得此便仙勿他為也吳先主召至武昌甚敬重之
稱為介君為起第宅以御帳給之先生求去不許自
言某月日病先主使左右以一棃賜之先生便死先
主殯埋之發視其棺無尸以所住屋為廟時時往祭
之常有白鵠來集座上良久乃去後弟子見先生在
蓋竹山中(事載葛稚川神仙傳及三國志趙達傳)贊曰
先生之學志在春秋抗情物表躡空遠游巢父辭堯而
况仲謀供張何物乃欲吾留
吳趙先生
先生諱廣信陽城人魏末渡江之剡小白山受禮法
成服氣法又受師左君守玄中之道内見五藏徹視
法如此凡七八十年周旋於郡國或賣藥出入人間
人莫知也多來都下市井作九華丹丹成遂乘雲駕
龍白日登天(事載真誥)贊曰
真人登天丹為階梯公煉九華壽與天齊世或疑謗彼
哉醯雞安得人人乞與刀圭
吳虞先生
先生諱翁生會稽人受仙人介君食日精法以吴時
隠狼伍山兼行雲氣回形之道精思積久形體更少
如童子後乘雲昇天(事載真誥)贊曰
餐日之效沆瀣莫肩咀嚥綘津九芒森然公能行之羽
翮蹁躚乘雲清都何千萬年
晉夏先生
先生字仲御諱統會稽永興人嘗詣洛中市藥會三
月上已洛中王公以下並至浮橋士女車服屬路先
生在船中曝藥並不之顧太尉賈充怪而問之徐答
曰會稽夏仲御也充耀以文武鹵簿鼔吹車乘又使
妓女匝繞其船先生危坐如故若無所聞充等各散
曰此吴兒木人石心也先生歸會稽不知所終(事載晉書)
(隠逸傳)贊曰
賈氏巨猾實斵晉室高人視之何啻鬼魊淫聲亂色耳
目之賊謂予不見我心匪石
晉葛仙公
仙公字孝仙諱玄丹陽句容人從左元放受九丹金
液仙經常服餌求長生能絶榖連年不饑曾游會稽
有賈人從海中還過神廟廟使主簿因以函書擲賈
人船頭如釘著板拔不可得還達會稽輒以報仙公
仙公自往取之即得也語弟子張恭曰吾不得治作
大藥今當作尸解去八月十二日申時當發至期衣
冠入室而卧氣色不變弟子焚香守三日三夜夜半
中忽大風起發屋折木聲響如雷燭滅良久風止然
燭失仙公所在但見衣在而帶不解以其學道得仙
故號曰葛仙公今會稽有仙公釣磯及鍊丹井具在
(事載葛稚川神仙傳及晉書葛稚川傳及圖經)贊曰
先生丹術咫尺雲路治鍊弗時蝉蜕而去苔磯碧井今
有遺處風静月明倘一回顧
晉抱朴子葛公
抱朴子字稚川諱洪本作弘仙公從孫以儒學知名
性寡慾不好榮利閉門却掃究覽經籍尤好神仙導
養之法初仙公以鍊丹秘術授弟子鄭君稚川就鄭
君悉得其法咸和初選為散騎常侍固辭不就聞交
阯出丹求為句漏令乃止羅浮山鍊丹在山積年優
游閒養著述不輟著内外篇凡一百一十六篇自號
抱朴子因以名書年八十一卒顔色如生體柔軟舉
尸入棺輕如空衣世以為尸解得仙輿地志云上虞
縣蘭芎山葛稚川所棲隠也今會稽有仙公遺跡志
多據此稚川蓋亦嘗至焉(事載晉書列傳及圖經)贊曰
蘭芎之顛石盎甘泉霪雨不溢旱亦泓然是一勺水坐
閱千年我挹我酌如見稚川
晉長史許公
長史字思玄諱謐少知名儒雅清素博學有才章簡
文皇帝久垂俗表之頋與時賢多所儔結少仕郡主
簿功曹史王茂弘蔡道明辟從事不赴選補太學博
士出為餘姚令入為尚書郎郡中正護軍長史雖外
混俗務而内修真學密授教記遵行上道挺分所得
乃為上清真人少子静泰久居會稽禹井山頗遵承
家法傳授經書云(事載真誥)贊曰
逸少弃官自誓甚確先生從仕乃修真學丹鳳高翔野
鶴俛啄迹雖不同同是超卓
齊顧先生
先生字景怡一字玄平諱歡鹽官人家貧鄉中有學
舍無以受業於舍壁後倚聽無遺忘者夕則然松節
讀書或然糠自照及長篤志不倦聞吳興東遷郡玄
之能傳五經文句假為書師從之受業年二十餘更
從豫章雷仲倫懿通玄儒諸義遂隠不仕於剡天台山
開館聚徒受業者常近百人山陰白石村多邪病村
人告訴求哀先生往村中為講老子病者皆愈又有
病邪者問先生先生曰家有何書答曰惟有孝經而
已先生曰可取仲尼居置病人枕邊恭敬之自差也
而後病者果愈齊高帝輔政徵為揚州主簿及踐阼
乃至稱山谷臣進政綱一卷優詔稱美東歸賜麈尾
素琴年六十歲卒於剡山身體香軟道家謂之屍解
仙化焉(事載南史隠逸傳)贊曰
萬法惟心邪不奸正老子孝經亦能已病我知先生中
有依証咨爾後來其毋不敬
齊光禄大夫孔公
光禄史失其字諱靈産會稽山陰人宋泰始中罷晉
安太守有隠遁之志於禹井山立館事道精篤元徽
中為中散大夫頗解星文術數齊高帝輔政沈攸之
起兵光禄白高帝曰攸之兵雖強以天時冥數而觀
無能為也高帝驗其言擢遷光禄大夫餉以白羽扇
素隠几曰君有古人之風故贈君古人之服當世榮
之於是守志山阿懷道畢世後解形潛蛻云(事載南史孔德)
(璋傳及龍瑞山記)贊曰
其善者機星緯之傳孰知光禄一念通天𦕈視汚世泉
石終焉勿以方伎凂此大賢
齊杜先生
先生字景齋諱京産吳郡錢塘人也少恬静絶意榮
宦頗涉文義專修黃老會稽孔覬清剛有峻節一見
而為款交永明十年召為奉朝請不至於會稽石門
山聚徒教授建武初召為員外散騎侍郎先生曰莊
生持釣豈為白璧所回辭疾不就(事載南史隠逸傳)贊曰
黃帝之學演為&KR1451;周清净無為道家者流公獨修之不
改久幽騎省雖貴其亦犧牛
梁貞白陶先生
先生字通明諱弘景丹陽秣陵人十歲得葛稚川神
仙傳晝夜研尋便有養生之志齊高帝作相引為諸
王侍讀永明中脱朝冠挂神武門上表辭禄許之勅
所在月給伏苓五斤白蜜二升以供服餌止於句容
之曲山立館號華陽隠居仙書云眼方者壽千歲先
生晚年一眼有時而方梁大同二年卒年八十五顔
色不變香氣累日諡貞白先生案内傳言先生嘗遐
遁東邁改名氏曰王整宫稱外兵會稽陶宴嶺有先
生遺迹嶺由此得名又上虞縣釣臺山夏侯曾地志
言先生嘗乘槎釣於山下潭中(事載南史隠逸傳及内傳及圖經)贊
曰
公來山陰史氏弗傳遐遁東邁蓋見内篇青嶂碧潭遺
迹粲然翔鸞舞鶴來往翩翩
唐秘書監賀公
秘書監字季真諱知章會稽永興人性曠夷善譚說
與族姑子陸象先善象先嘗謂人曰季真清淡風流吾
一日不見則鄙吝生矣擢進士超拔羣類科仕至秘
書監晚自號四明狂客每醉輙屬辭筆不停書咸有
可觀天寳初病夢游帝居數日寤乃請為道士還鄉
里詔許之以宅為千秋觀而居又乞周官湖數頃為
放生池有許鼎者撰通和先生祖貫碑云賀監得攝
生之妙負笈賣藥數百年不死後於天台昇仙當元
和間通和嘗遇之授斷榖丹經云(事載唐書隠逸傳及高道傳)贊
曰
天寳諸公衮衮臺省黃冠告歸奚止官冷鏡湖之宫烟
水千頃尚想先生月落酒醒
唐宗元吳先生
宗元先生字真節諱筠華陰人性高鯁不耐沉浮於
時去居南陽倚帝山天寳初召至京師請隸道士籍
乃入嵩山南游天台觀滄海與有名士相娛樂文辭
傳京師明皇遣使召見大同殿與語甚說獻玄綱三
篇帝嘗問道對曰深於道者無如老子五千文其餘
徒喪紙札耳復問神仙治鍊法對曰此野人事積歲
求之非人主宜留意先生每開陳皆名教世務天子
重之詔為立道館安禄山欲稱兵乃還茅山因東入
會稽剡中卒弟子私諡為宗元先生(事載唐書隠逸傳)贊曰
漢魏之間道書雲集下逮隋唐更益攟拾公障頽波砥
柱屹立獨尊老氏盡空蘂笈
嚴先生
先生諱青會稽人也遇神仙授素書一卷曰汝骨應
得長生先生言我不識書當奈何神人曰不須讀也
但以潔器盛之置高處耳并教服石髓法先生受之
無他佳器惟有飲壺乃用以盛所授書即便見其左
右常有數十人侍之治病救患但以所授書到其人
家所病便愈百姓尊奉之後斷榖不食一年入小霍
山仙矣(事載葛稚川神仙傳不著時代)贊曰
素書眇然信則如神雖有文字其惟天真彼讀萬卷行
或病民我祠先生用愧斯人
鄮峯真隠漫錄卷三十四
