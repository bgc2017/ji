鄮峯真隠漫錄卷三十
宋史浩撰
劄子
辭免宣賜後洋街宅子一所并花園劄子
臣竊以賜第京都見諸故實唯殊勲茂績著在盟府則
居之無愧國朝待遇舊弼蒙此賜者僅一二數中興數
十年來尤為希闊而臣猥以庸愚夤緣際遇高爵豐禄
叨踰巳甚雖九殞不足論報矧今待罪宰路初無毫髮
仰禆公上而疲羸多病日懼曠瘝陛下生成覆露得逭
大譴巳為厚幸今又錫之厦屋將俾寧居臣仰惟天地
父母之恩至深至厚感極涕零然臣之區區方此投誠
丐歸田里陛下儻憐其晩暮曲賜保全使之奉身而退
自佚於繩樞甕牖之下志願畢矣高明之居臣何福以
當之
謝正月二十一日所進故事宣付史館劄子
臣幼之所學受於師傳與他人言率不曉悟獨於陛下
之前每有陳述則如順風而呼聲如以石而投水帝王
之道陛下既自得之故臣之所言未及一二而陛下巳
如破竹迎刃而解張良曰沛公殆天授蓋謂此也臣前
日為數語以應故事乃蒙陛下不賜之罪而章明表出
如此使萬世之下知聖主躬得此道而有臣期望聖主
益進此學雖堯舜三代之君臣亦不過是陛下固足以
當之臣何幸濫竊託名於不朽以是感戴之私銘藏心
膂而欣幸之極不知手之舞之足之蹈之也
罷政乞遇月上休見客一次劄子
臣兹緣老病乞解政機曲荷哀矜獲從願欲恩隆無盡
感極難言尚有迫切之情再敢披露仰冀高明之鑒必
賜優容重念臣頃玷輔臣勉殫駑力詢國家之利便察
人品之賢能不問晨晡常見賓客蓋朝班皆一時之俊
彦而旅寓多四海之英材或自屈臨或投呼召禮也今
臣雖退其禮猶存且客以美意而相過臣敢咈情而峻
拒臣既或辭或見客亦不得不來苶然衰殘何以酬應
莫若息駕於驅馳之際庶幾相忘於道術之中至如宰
執公孤使相之節序通名里黨宗族姻親之間闊會面
不敢遽絶然亦有時惟是繼日倒屣以迎賓殊失投老
杜門之本意恐有識者得以議臣伏望陛下憐其病瘁
特降睿旨賜以寬期令臣遇月上休見客一次儻因靜
晦緩死須臾獲觀陛下德化之成且竟陛下全生之造
謝得旨就禁中排當劄子
臣兹者上恃聖心垂軫舊物乞就禁中為會以奉萬年
之觴蒙賜開允臣入侍清燕被遇恩禮出於望外宣勸
既多天顔悦懌豈不欣榮感幸既而從遊幸至損齋獲
親陛下止息之所聖語談道下陋釋老獨尊儒術臣與
羣臣聽聞開悟次至蘭亭飛瀑潺湲梅横其下以弄清淺
恍然如在烟霞物外之境末上翠寒棟梁椽桷上下一
色香松冰雪照映不施丹雘青黃顧謂臣等曰此太上
所賜也臣等同聲奏曰太上知陛下儉素為寶以此象
德蒙陛下以為然又賜臣等御書各一軸雲龍飛動天
日光明臣等下拜登受感極至於無言有限飲德竟醉
不能面奏對語而歸乞赦臣脫略之罪
辭免三朝寶訓終篇轉官劄子
臣竊謂創業惟艱守成匪易以漢祖之垂統惠皇幾至
於寖微以唐帝之貽謀高宗殆瀕於不振懿我熙朝之
肇造疊真主以丕承從一至三聖聖相傳而得道襲六
作七言言盡吐以為經布在鉅編尊名寶訓法度紀綱
之大備詞章禮樂之兼陳皆聚此書同歸于治陛下親
膺堯運克廣文聲肆求典籍之宏規莫重祖宗之成憲
迺詔儒生而誦說用增帝學之光明入耳著心見理獨
歸於自得讀書挾筴佻夭其敢以為功忽荷出綸俾叨
增秩念無勞受賞難施於覈實之朝而非據饕榮將稔
疾顛之禍輒控由衷之請仰干從欲之仁伏望陛下日
月照臨乾坤容覆憫衰蹤之莫稱收成命於巳行庶叶
羣情少安愚分
經筵乞歸鄉里第二劄子
臣委質入仕即遇聖明夤緣僥倖致位孤棘迺者得請
罷相宜歸田里陛下企慕祖宗欲使大臣故老退即私
第歲時朝燕舂容款密以復舊觀故施此恩猥從隗始
而臣孱瑣不材加以衰病當非其任朝夕惶懼夫欲退
閒正祈安適若惴惴度日實悖初心一旦鐘鳴漏盡徒
興大耋之嗟追悔亦將無及是以祈哀請命願遂亟歸
灑掃塋壠訪問醫藥少延殘息以樂昇平伏望陛下曲
賜哀矜察臣受寵之非據憫臣來日之無多特許東歸以
全晩節使天下後世咸仰聖君終始待遇臣下之盛德
再乞歸鄉里劄子
臣竊惟大臣事主唯有進退兩途進則居廊廟退則處
田里此萬古不易之節也爰自熙朝列聖敦尚忠厚
大臣身退不忍置之遠外乃錫第輦下使之陪燕清閒
樂時康泰以彰始終之眷然非有功於國有德於民者
不在此選也伏念臣素無實學粗守樸忠偶際龍飛兩
塵揆路功德不能企前脩寵榮顧乃過愚分比解機政
亦蒙賜第兩年于此矣臣八月間曾力貢懇詞乞歸田
里薦奉詔音不賜俞允既而曲宴翠寒備宣德意以示
眷畱臣身非木石拜手對揚豈不知感重念臣年齡衰
邁疾病侵陵久此素餐無所裨益深懼貪鄙之譏生於
晩歲玷陛下知人之明費陛下保全之力惴惴此心不
遑安處是敢再吐露於君父之前恭惟雨露休澤同一
滋榮日月容光同一臨照聖心念舊決無遐邇之分愚
臣愛君寧有内外之間儻蒙睿慈察臣自知之甚白憫
臣非據之是憂特降指揮許以任便居住保微臣進退
之節全陛下始終之眷使歸家巷一意養痾儻溝壑之
未填誓涓埃之思報
又乞歸田里劄子(八年二月)
臣比於去歲八月以老病乞歸田里聖恩軫念荐賜詔
音而又曲宴慰勉竟不獲命臣再於十一月露章上冒
復控前請恭奉御批晩諭褒嘉挈而置之前代故老之
域感恩戴德曷有窮已既而封還奏劄不得再有陳請
臣祗畏宸嚴不敢重有浼瀆巳即安居今又數月矣光
陰迅速臣來日無幾猶有迫切之念吐露未盡是用祈
哀致禱於君父之前伏念臣衰殘之跡去家六年臣先
祖考五蒙優恩賜之贈典皆未焚黃臣必俟躬即松楸
集諸親舊省拜展禮以答劬勞鞠育之私且使子孫知
上有賜誓期忠報知有先德永堅孝心此願未之獲也
又緣臣去歲哭一女旬月之間失二姪女孤遺在鄕有
未畢葬送者勢須臣歸料理吊往問存以盡䘏睦之義
惟是二事朝夕徊徨未嘗去心臣竊思昨者乞解機政
蒙陛下賜第之初臣嘗力辭不可遠去墳墓陛下聖訓
許臣往來無礙今臣儻得歸田掃先臣之敝廬為終焉
之計間遇兩宫聖節歲時朝會臣之老身或尚支吾定
當犇走闕庭以伸祝頌以慰慕戀區區之衷尚庶幾焉
伏望陛下察臣悃愊非出矯偽特降聖旨許臣任便居
住則臣公私之計兩得進退之義粗明此乃君父保全
生成之極摰也惟陛下矜憐垂允
辭免判建康府第三劄子
臣竊惟建鄴重地今之留都内蕃王室外折遐衝必得
其人乃可委寄方今德望素著已試見效及材猷出衆
韞積未施者天下不為無人而陛下猥以此任付之衰
朽其所以光寵之者至矣然陳俊卿方以年幾七十而
去臣繼以年過七十而來一去一來其貪廉之分賢不
肖之辨較然可見縱陛下忘其無堪必欲用臣彼一道
兵民寧不竊議天下縉紳寧不譏笑臣負媿而往必玷
陛下知人之明矣將何以奉宣德意風厲列城乎此臣
所以再三控免必期君父之矜從也伏望陛下等施天
淵軫念簮履鑒危誠之懇惻全大造於始終亟反渙恩
俾歸故里則臣銜戴之私捐糜何足為報
謝免判建康府再乞歸田里劄子
臣昨具劄子乞免判建康府兼乞歸田里今來曲荷聖
慈巳寢新命唯是丐歸之請未蒙矜從臣愈抱凌兢不
遑寧處伏念臣年齡頽暮疾病交侵哀祈之情備陳前
奏今若止免陪都之寄仍安舊職則臣區區初意猶未
獲遂况臣去冬累伸懇款已蒙玉旨宣諭俟春和時聽
臣之歸臣今是敢荐瀆天威期於得請伏望陛下察由
衷之悃施從欲之仁特降睿旨賜臣任便居住庶幾得
以安養衰朽保全晩節圖報恩德誓死不忘
第二劄子
臣起身寒微遭世平治兩叨相位既無尺寸以輔宸謨
三玷經帷又乏毫釐以裨聖學歴時愈久積咎必多今
若尚貪寵榮犯古人夜行不息之戒迄至隕越在臣一
身固不足恤誠恐老不知退汩喪廉隅上累哲鑒是為
大罪唯有祈哀請命退伏田廬收之桑榆庶幾補過此
臣之志而識者亦以此望於臣也拳拳之悃言不能殫
伏望陛下體天從欲念臣無佗特降聖旨賜臣任便居
住
又上乞歸田里劄子
臣伏自蒙恩解罷相位念念求歸無一月不伸控告去
年八月十一月皆三上劄子乞骸骨歸田里聖恩挽畱
未賜俞允繼蒙宣召臣遂得面陳危迫之情恭奉玉旨
令姑俟春和臣仰體隆眷退伏居第不敢更有敷述至
今年二月復申前請懇切見於累劄又蒙賜對便殿臣
不避煩瀆縷縷奏陳俯伏聽命期於必獲陛下惻然興
憐委曲宣諭謂歸休則未可若任便居住春後徐議之
臣躬聆聖訓所願雖未全獲然巳荷戴殊私感極至於
流涕自是以來屈指計期以日為歲今臣進讀正說幸
已徹章是敢重瀝血誠哀告君父體念臣曩者備員普
安潜府親逢立建邸升儲宫繼遇龍飛躐躋台揆初無
一得可以勒帝籍定國是奉身而退已荷保全洎蒙收召
復秉政機衰病求歸理宜遐棄而賜第都城寵賚便蕃
備極前代優老養賢之理臣竊思陛下所以顧遇臣者
豈以道德足以聳時望聞見足以禆聖學乎徒緣簮履
之遺凋零無幾不忍置之遠外是以眷眷不捨臣身非
木石之頑物豈昧乾坤之至仁正當朝夕左右陪侍燕
閒終其生而後已然念臣行年七十有六來日無多抱
病巳久叨榮巳甚不自止足常有愧心負愧養病終無
安期一息不來便成隔世當是時使鄉黨親戚遙想游
䰟起漏盡不休之歎在臣私分固不足䘏儻陛下軫蓋
帷之念惜不蚤遂其歸是因臣而動聖心則臣死有餘
罪矣若容臣歸見故鄉少洗愧心訪求醫藥粗延晩景
安知時節不能一來朝覲乎臣嘗誦孝經事君章見夫
子引詩人之言曰心乎愛矣遐不謂矣中心藏之何日
忘之乃知人臣愛君不以遐邇為間雖在萬里心常不
忘而况臣之家鄉不遠畿甸可以時具寒暄之奏仰瀆
聖聰是臣戀主之誠猶得效葵藿之傾心也臣萬萬之
懇巳具前後奏牘情巳極矣辭巳殫矣雖曲為引喻無
以復加今兹祈哀必期從欲伏望陛下矜憫老臣情迫
意切不渝前諾俾重陳以慁聖聽乞便於此奏特賜開
可
第三劄子
臣聞進退合宜者人臣之大節保全人臣之大節者人
主之至恩自昔人臣苟非貪榮固寵之人孰不欲雍容
進退以全大節哉然委質而仕曰進曰退惟君上之所
命而下不得專是故雖有其志而弗獲遂者多矣臣觀
前史此類實繁未嘗不為之太息而深悼其不逢時也
臣才德涼薄遭際聖明蒙被知憐夐無前比誠千載一
時之幸今兹年齡頽暮爵禄滿盈不於此時歸伏田里
尚冒榮寵自取顛踣則臣進退之大節掃地矣豈不上
累聖哲知人之鑒乎此臣所以忘其褻瀆之罪昧其斧
鉞之誅投誠君父必覬得請而不能自巳也伏望陛下
曲徇由衷之懇特施從欲之仁檢會臣前後奏牘即賜
俞音以遂愚志儻或保全晩節進退粗明使天下後世
歆豔老臣之逢時則臣之榮耀匪獨一朝而陛下之至
恩過於天地父母矣
辭免少師魯國公劄子
臣奮跡竒屯逢辰亨泰以碌碌州縣之材而兩持相柄
以區區章句之學而三入經幃退身合返於鄉閭錫第
仍居於京邑以陪清燕疊被優恩貤澤盈門賜書滿篋
極一時之眷寵成萬古之光華凡厥所蒙皆踰始望深
惟其故殆若宿緣遂令日月之所照臨咸仰風雲之契
合捫心知感揣德奚堪兹力企於歸田迺轉蒙於進秩而
况進陞大國加畀真腴豈惟焜燿於歸塗抑亦周旋其
晩節人爵儻貪而不止天殃將及以難逃必欲保全誠
當遜避伏望陛下皇慈廣覆哲鑒昭垂念臣求去之真
情實無僥覬察臣辭榮之初志蓋懼滿盈申敕攸司追
還成命内以安於微分外以彌於煩言
上太上皇帝再乞陛辭劄子
臣比蒙皇帝聖恩許遂歸田增秩錫地叨諭甚寵感戴
實深已於今月初二日朝辭曾即具劄子乞詣德壽宫
謝辭承提舉陳源傳奉聖旨雨濕免到宫兼蒙聖訓秋
氣乍凉途中宜加調護臣巳拜手稽首跪讀南鄉百拜
謝恩具劄子奏謝訖重念臣昔於紹興間備數學省充
博士員蒙陛下於輪對之間一言上契宸衷亟遷館職
祕書郎兩王府教授建王置府以司封郎官宗正少卿
為直講升儲之後除起居郎太子右庶子暨至龍飛擢
臣為中書舍人翰林學士參知政事迄至宰相推原所
自實陛下權輿卵翼之賜是以食息不敢有忘恩德前
年蒙收召入經筵居揆路旋罷機政賜第於都下亦陛
下平昔眷寵之餘力銜佩銘刻罔知所措今臣去國有
日豈可不一拜龍庭叙其感遇語其違離而行此心拳
拳不忍遽捨譬如子孫將有遠適依戀尊親烏能自巳
儻蒙聖慈憫臣此心賜以彤墀盈尺之地使得拜舞仰
瞻天表慰其暮日依歸之情則臣去處林下光榮極矣
志願足矣
再辭免明堂大禮陪祠劄子
臣入陪帷幄久侍冕旒義則君臣情均父子昏定晨省
所宜日至於寢門秋覲春朝詎可暫忘於魏闕而况合
宫大享温詔詳延内循犬馬之私敢憚川塗之遠雖支
離朽質難偕顯相之羣英然晼晩餘年猶覬清光之再
覩已攬衣而即路忽伏枕以負薪儻更驅馳必將委頓
是用控誠而懇免冀蒙俯鑒以矜從臣嘗歷攷彛章具
存故實富弼亟辭而賜允杜衍遂請而輟行臣非敢輒
企於前修徒以方嬰於末疾莫能勉彊倍劇凌兢伏望
陛下洞察危衷曲回聰聽寬其逋慢假以便安伏田里
以問醫苟存餘息教子孫而報國尚竭殘生
再上辭免劄子
臣昨備史官嘗窺國典在昔元豐三禩實裕陵親饗於
合宫時則揆路舊臣有潞國入陪於顯相縉紳歎羡道
路聳觀從容宣室之對揚光赫上林之宴衎至於貂璫
飛鞚宸章錫賡載之歌冠蓋擁途近弼序來朝之懿一
時榮遇萬古美談臣仰測淵衷聿新盛舉將增光於載
籍用追述於先猷其如禮當從宜人必思稱雖陛下推
恩念舊英斷有神祖之風然微臣輔政充員勲勞非彦
博之比既知弗類寧敢遽前矧筋骸疲&KR1170;之餘疾病頻
仍而作就使既離於床枕豈堪久立於軒墀或跛倚以
臨尚為不敬若隕越於下終必遺羞用瀝危悰祈回至
鑒伏望陛下憫此再三之瀆出於尺寸之誠特降俞音
許從卑願誓將調養小延假息之光陰儻未死亡尚有
報恩之日月
又上乞致仕劄子
臣陳乞致仕再奉詔書賜臣不允伏讀訓諭恐懼徬徨
自容無地祈哀瀝血幾至無詞不敢循故事復上表以
溷聖覽敬叙悃愊必冀矜從重念臣早以朴忠特蒙殊
遇出入中外備極寵靈以師傅之官兼衮鉞之重歸榮
里巷無職事之勞竊食祠庭有禄賜之厚若非外虞公
議内追私誠必不可以自安則何為而決去既已累章
有請朝野共知今日若復苟止則前日所陳皆成備禮
將必謂臣徒以此探嘗聖意厭塞人言初無堅確之心
則臣欺罔之罪不容自解免矣臣二十年舊相蒙被恩
紀非一日豈不知仰體陛下軫念不忘之眷亟承明詔
誠以尸素之久自揆此生巳無筋力可以報答厚施每
俸錢廩粟入臣之門必慙愧惕息汗流浹背故思上印
綬歸節鉞自處於寂寞而臣心得少安焉此之丹赤天
實臨之非敢嘗試言之而僥倖詔旨之不允也伏望聖
慈曲賜憫察早降處分許令致仕臣又慮陛下以臣嘗
事潜藩不欲遽從所請伏見故相張士遜何執中皆藩
邸舊僚見任輔相祖宗皆聽之致仕史冊登載臣主俱
榮况臣巳奉祠累年身無事任比之士遜執中尤為易
許意迫言切冒犯宸嚴退伏刑誅臣不敢避
辭免入謝都城外御筵及對御賜宴第二劄子
臣伏奉詔書以臣乞賜寢免入謝都城外御筵及見畢
賜御宴事其見畢對御賜筵所請宜不允餘依臣巳於
江津恭拜詔旨感戴之餘至於霣涕惟是義難安受不
免罄輸誠悃必覬矜從伏以臣今來入謝竊窺聖意以
其舊嘗承乏揆路今又冒處三公所以一切檢用元豐
間文彦博入謝故事以示眷奬故所辭兩事止免郊勞
御筵而見日賜宴未蒙俞允臣亦不敢更以人材名德
去彦博絶遠疊疊冒聞姑摭事體言之彦博乃仁宗朝
首相定策尊立英宗至神宗龍飛亦居翊戴之地而臣
在紹興之末始備從官遭際聖時躐升近弼雖年運而
往號為舊臣然資望比之彦博霄壤不同髮膚之外皆
陛下所賜若偃然遂彦博自處人其謂何欲以望聖慈
察臣出於肺肝誠切之懇非有偽飾特降處分并免見
日賜宴庶幾議者謂臣雖衰老昏聵尚有識知而朝廷
亦不失等差輕重之體則陛下所以幸臣者至矣
貼黃臣復被而來跧伏江滸亦既數日咫尺魏闕深切
望雲就日之心亟欲一覲清光奏叙謝成而歸止緣今
來恩禮太過義所難安是以趦趄不敢遽然輒復冒犯
刑誅伸此情素若陛下未賜寢免則臣死不敢往伏乞
聖鑒哀憐而許之
第三劄子
臣凖尚書省劄子以臣辭免入謝見畢賜對御賜宴事
奉聖旨依巳降詔不允不得再有陳請臣恭拜聖訓感
劇涕零誠以事弗類實難安是用再瀝血懇仰干天聽
臣聞古者以大夫之招招虞人虞人死不敢往蓋以名分
之當正也今此賜宴若因入謝是引元豐故事臣一介
么麽自知甚白揆材度德豈敢儗前修若使靦然承命
兹榮也適所以為媿兼陛下今日以此遇臣他日或有
有功見知之臣則將何以待之臣是以寧受斧鉞之誅
不敢當此盛禮伏望聖慈特降指揮檢會臣前奏亟賜
寢免若眷意有加不容但巳即乞易為内宴臣嘗屢侍
清光所不敢辭庶幾名正言順使臣無貽譏於識者不
勝區區之願臣見俯伏江干以俟允命
鄮峯真隠漫錄卷三十
