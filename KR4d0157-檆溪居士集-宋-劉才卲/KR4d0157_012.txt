檆溪居士集卷十二宋劉才邵撰
祭文(哀詞附)
祭亡伯文
維紹興五年歲次乙夘十有一日庚午朔十四日癸未
姪持服某謹以清酌庶羞之奠致祭于故伯四十承事
之靈惟靈天資端亮立志剛方孝友之懿著于家公廉
之譽盖于鄉扈衆美以飾厥躬兮搴蘭茝而浴芳和順
中積發為詞章偉詩葩之煥爛奪天巧於毫芒餘思及
於樂府振霞佩之琅琅抗逸志以高蹈不肯投足於名
場卒懷瑾而沉陸致清芬之不揚嗚呼仁也宜夀而不
登於六十才也宜聞乃埋照而韜光常持此以問大鈞
兮莫予荅於冥茫徐默觀於至理兮未易詰其短長盖
於道有所聞兮身雖沒而不亡所學誠無所愧兮名不
聞其何傷廼知造物之報公在此而不在彼兮而公之
素志倜儻豈計夫夀夭之與行蔵顧惟庸鈍之質獲在
猶子之行方垂髫而侍側已見賞以非常加苦語以策
勵曰吾宗於汝乎有望勿齷齪以收近效兮宜遠蹠而
高驤念斯言之難副兮第銘鏤而不忘儻他日之有以
表見兮庶萬分而一償悵慈顔之永隔宰木鬱以蒼蒼
屬幹蠱之令子相幽宅之隂陽稽冡訟於真誥大懼不
安於所蔵擇吉地以遷奉龜告猶曰允臧將即安於新
阡慶流後而蕃昌值靈輀之發軔伸祖餞於道傍想平
生之音容淚流襟而浪浪惟精爽之不冺庶來舉於椒
漿嗚呼哀哉尚饗
改葬先考朝奉祭文
禍釁深重不自殞滅乙夘季秋先考傾背日月流駛既
已祥除追惟慈顔永慕無極惟老岡隂宅雖素定於生
前考之術家未協吉卜再圖遷奉以安神魂獨兹土臺
之原最得山川之勝密邇淨慈之古刹實惟平昔之嘗
遊夙聞誨言屢形嘉歎虔遵素志爰闢新阡况龜筮之
既從庶福祥之允荅式涓吉旦肅奉靈車祖載有期恭
陳薄奠仰祈歆鑒倍切悲摧
改葬先妣祭文
維紹興七年歲次丁巳十二月戊午朔三日庚申男某
暨新婦李氏男孫某等謹備清酌庶羞之奠致祭于先
妣安人尊靈古之葬者必擇爽塏謀之蓍龜期以奉安
神靈而已後世隂陽家流始有禍福之說然幽明之故
難以智窺而拘忌之術儒者不道况其為說之紛紜亦
何從而盡信哉伏自安厝先妣而後禍釁相仍術者皆
以為風水乖戾當須改卜夙夜不遑深惟其故災咎之
來必有以召當緣某不肖不能奉承慈訓無以徼福于
神歸之先塋於理非是用是遲回累年不敢輕議今者
童稚數人相繼天横深慮子孫之不蕃實干慈念而幽
宅不利難以致神靈之安稽之衆言遂圖遷奉載涓吉
日虔奉靈輀願即安於新阡庶垂福於後裔慈顔永隔
血淚交流殽醑備陳仰祈歆格
祭亡姑文
姪劉某等謹以清酌庶羞之奠致祭于亡姑七娘之靈
禀資粹和奉祀欽肅懿淑之譽聞於姻族康寧夀考復
何所恨然天之所報吝於全福身後煢煢所不忍道有
子也終於苫塊之中有孫也未離襁褓惟是窀穸之事
不可後時爰擇爽塏以為冥宅之歸當靈輀之將發陳
祖奠以伸哀靈其即安於所居兮庶以福於後來
丈母項氏太孺人祭文
維紹興二十年歲次庚午十二月癸夘朔十日壬子壻
某謹以清酌庶羞之奠致祭于故丈母太孺人項氏之
靈欽惟懿淑克有全德耽玩圖史遺訓見式婦道柔順
母儀均一内外肅睦咸賴壼則福享高年榮膺褒錫有
子有孫蘭芳玉立得其一二人以為難能兼有之何所
憾焉顧惟親黨素所宗仰於其逝也能不悲愴頃緣姻
契獲預東牀丙寅之冬赴官南漳念及歸時再拜升堂
豈謂凶訃聞於清江加禭弗及撫棺增傷痛念永隔流
淚浪浪尚期不昩來舉奠觴
周鯁臣哀辭(并序)
吾友周鯁臣天資端重雅有趣尚不肯汨汨自棄紹聖
初錢塘薛公分教郡學以經術開警多士因就質疑義
不曾少厭公亦嘉其有志踰年公入為太學官綆臣曰
古人學道重趼不以為勞吾獨何憚數千里之役而不
求卒業乎遂往從之以試補弟子員居十餘年學益成
矣一日慨然歎曰生不可謂無時奈命有所制何吾親
老矣兒輩尚幼惟是朝夕定省與迎師而教之皆所當
急者寧能久處此乎乃以餘資市書以歸徙居爽塏竭
力營構以順適親意復作書室名曰浩齋自謂浩翁從
素志也某在太學時與之游從甚熟其後隨牒南北不
得數相見宣和四年失所恃扶護歸于弊廬承冒暑來
予欲别語及平昔諄諄不忍去似永訣者固已詫之是
歲十一月九日有客來曰鯁臣昨日卒矣聞之驚惋因
問疾狀則曰初無所苦也嗚呼其亦自知命止於此耶
抑亦冥兆預有所告邪何向日之别已見於言色也是
時衰絰中不果往哭後二年聞其襄事有期作詞哀之
會其孤尚志捧行狀來求文以志諸墓因復掇所應載
者併書以授之且曰葬之地與日俟既定請子自書而
刻之于後鯁臣諱諤世為吉州吉水人曾大父仕勝大
父茂曄父興祖皆晦迹丘園娶李氏生子四人尚友尚
賓尚志尚忠俱遊庠序文學為士人所交稱尚賓蚤卒
尚志以行藝優選登名賢書未試禮部而鯁臣往矣二
親年踰八十而無他子此尤可哀者詞曰
稽靈憲以逖覽兮驚浩蕩而無垠溟涬先乎太素兮是
為道根因擢幹而就實兮清濁於焉而剖分萬彙錯雜
於其間兮難周知而歴陳吾不知主張是者誰兮或曰
大鈞何變化翕忽之不可控轉兮疑轇轕而糾紛謂善
惡之報可以必兮或莫知其所因若鯁臣之抗志苦學
兮乃曾不得以少伸寄一夢於五十三年兮即萬鬼而
為鄰將漠然而無所荅兮則諸子屹然自立盖將有以
大公之門嗟嗟鯁臣已反其真彼不可必者姑置而勿
論苟其後之必昌兮豈必在於厥身惟斯理之有在兮
因以見造物之報人顧朋游之義不能默默兮聊寓哀
於斯文
墓誌銘
曾氏墓誌銘
夫人曾氏為吉州泰和人贈宣德郎諱肅之女萬安郭
子忠諱衡之妻生二十三而移所天五十有二而卒卒
之明年三月壬申其子致唐致遠致道致廣葬夫人於
其鄉西韶之原實靖康元年也其夫先卒十有二年矣
不克合祔既葬之明年秋致遠致廣以書請於某曰吾
母以時日之利且襄事不可緩已葬矣惟是思有以賁
幽壙者闕然未償乃别坎其前甃以瓴甓方深取足以
容所礱之石俟求得即刻而蔵之致遠兄弟不勝區區
燕雀之心因不自料度輙恃平昔荷顧接之厚欲借寵
竒作以為存沒榮華惟哀憐而順許之則以書復之曰
足下此誠踰年而未就者無他正欲得工於文者託以
不朽爾今乃以見屬似與初意戾也幸釋此而審圖焉
辭之雖力而請益堅乃序而銘之序曰曾氏家素饒衍
宣德公不以自累獨杜門取古今縑素簡牘所傳俾諸
子朝夕講學窺叩幽眇故其子安辭安止安中安強皆
卓然有聲稱相繼取科第鄉人賢而榮之夫人生於禮
義之家日親圖史凡彤管懿實皆耳飽而目熟父母亦
異之曰為吾女求對耦當得佳士遂歸於郭氏逮事厥
姑承順無違姑亡而二叔尚幼拊養過巳子人以為難
能子忠敦信義喜與鄉之善士游延致師友以博諸子
之聞見觴豆之設無虚日夫人悉力以相其夫曾不畏
避勞苦四人者亦能自竭以順適父母之意學問操履
致遠致廣嘗升於太學屢中優選善慶之報方興而日
增也宣德公不獨能教其子而施及於其女夫人得所
歸且宜於夫家罔不如禮其子能受教以有立是皆可
貴而宜銘者女五人適蕭肅高惟清蕭彦修蕭廷止高
立中皆善族夫人生平喜佛書至晚年常曰吾老矣無
一可戀朝去亦可夕去亦可盖於其說有所悟非偶然
語者銘曰
大化出沒無津涯夢幻泡影逝莫追猗嗟夫人悟變滅
之無常兮無所怖而安之新阡接乎古原兮兹焉為真
宅之歸
鄧司理墓誌銘
公姓鄧氏諱柔中字克強其先以國為姓唐之季年七
世祖工部自合肥來守宜春卒官下其子士曹以時方
多虞不克奉喪以歸乃營于吉州廬陵縣儒林鄉因家
焉曾祖諱德清祖諱守惠父諱冠皆晦迹丘園惟祖以
次子安通金閨籍再贈至宣德郎公寸田粹夷不植荆
棘敏於溉養所得益豐平居怡然不與物校至遇事即
惟義之從無所顧恤盖志於仁而濟之以剛者在童丱
時已知嗜學及長博覽經史為文根於義理州學官第
其所試多占第一至於生平操履尤為鄉邦所推重嘗
舉八行公曰是皆所當為者延請甚力終不肯就前後
薦貢凡五至禮部政和八年預廷試擢第四人得登仕
郎注迪功郎司湖州兵曹事未滿考以父憂去職服除
授廣州士曹掾復舊制為左司參軍受代還以建炎四
年八月二十有三日卒於家享年六十有四諸孤以寇
盜未戢襄事不可緩即以九月二十有一日葬公於儒
林鄉丹桂里大熂山之原惟是所以賁幽竁圖不朽勢
未暇也既葬之明年其孤祖予以州治中趙侯所狀公
之行治來請銘至于再三某頃在學校時嘗與公同預
貢士籍知公粗悉因叙列大槩與素所知於公者復掇
取所載事以實之公在湖州時朝廷方崇道教第欲鎮
抑澆浮化以清淨德意甚厚而官吏失於奉承其徒有
觸法者往往不加訶禁使益得自肆建康道士張守真
素狡獪誣告華蔵院隱沒戶絶物産院嘗被火無劵約
可證坐是久不决有旨鄰路委官覆實公適當行衆為
公懼公曰是不難曉且委官正欲直其事耳為檄所屬
縣俾閱架閣故事於其中得華蔵累年所輸租籍守真
辭伏衆復歎其敏識廣瀕海多盜捕賞優於他路而徼
功之人借寵大吏傅致其罪理官例畏縮鮮敢發其姦
者一日府以盜付獄論法應死公察其非是而告者乃
府中親吏而異時繫獄之巨猾也稍加訊鞫具得冤狀
慨然曰吾寧一官不敢忤姦胥而枉殺十數人乎卒為
明白之郡卒之妻有失禮於其姑者卒怒甚毆之致斃
獄成當流海上泣訴於公曰罪固當爾但老母病無兄
弟供朝夕幸有以哀憐之公為作百餘言啓其事大略
以謂刑所以教猶醫之已疾也善用刑者寧失不經不
欲深文以傷化善為醫者務收全效不肯滋毒以害生
卒之所犯徒以母故今得遠徙母無以養稽之人情有
可矜者願加詳讞州將素嚴毅然以公言為是而從之
卒賴以免夫古人行已之大要有二曰仁與剛狠愎暴
戾似乎剛脂韋無斷似乎仁二者若相近而害於仁與
剛之實莫甚焉苟惟不致慎於所擇而眩於真贗則蔽
於自用專犯不韙與愿而無以自立其失均也公所學
與士友之所期者皆不克有所施設特見於折疑伸枉
多所平反亦足以發明其能志於仁而濟之以剛也隂
德之報名登玉書慶流後昆公其有以當之矣娶任氏
先公八年卒子男二人長即祖予力學攻文副以行實
今為太學免解進士祖善業履似其兄女一人適進士
李惇叙孫男一人尚幼有羣經解義五卷文集十卷家
誡一卷蔵於家銘曰
有韞於中不得以有為享報當厚而止於斯造物者豈
終嗇於公耶在其子孫庶斯言之不欺
羅守道墓誌銘
祝融為高辛氏火正以功列於五祀者裔孫受封於羅
後為楚所併因以國為氏居長沙者曰瓌仕漢為梁相
居襄陽者曰襲仕晉為將軍居衡陽者曰玠仕唐為監
察御史唐之季年御史府君之子孫避兵寇散處江左
諸郡至公之八世祖崱復自豫章徙居廬陵曰元曰茂
先曰徽公之曾大父大父父也皆晦迹丘園公諱安強
字守道年甫及冠父母兄相繼殂謝所以撫接弟姪嚴
而有容致閨門肅睦人無間言性喜方技之學隂陽圖
緯多所通曉襟懷坦夷安於所受不肯營營於世俗之
所夸者以故居多暇日因作堂與亭閣聚書教子且延
致賓友徜徉其間以義方等名揭之嘗以姻事至吾里
中與語殊欵辭氣簡淡不務華巧因以可喜且曰所居
雖陋頗有溪山之勝久欲得公詩以發揮幽致恨無由
緣今得承接言色竊不自料度幸而順許之蒙惠多矣
因賦翠波亭以贈之公娶彭氏子男二人曰經當郡縣
行三舍法時屢應首選不幸早卒曰匯能力學自立女
六人皆得所歸李杜彭汝梅彭紱彭衍孫虚中彭搏其
壻也孫男二人忠弼光弼孫女一人皆幼公享年五十
有五以紹興元年八月戊辰感疾卒是年十有二月壬
申葬之日也前期匯與衍以公之族弟迪功郎新南康
軍都昌縣尉上行所狀公之世系行治來求文將刻之
石因為序而銘之曰
翠波之北有山屹然是曰金鐘爰闢新阡魂如平生尚
其來遊卜云其吉後人之休
亡叔墓誌銘
居士諱紀明字景暉享年七十有三以紹興元年十月
乙丑卒諸孤將以是年十有一月辛酉奉靈輀歸之於
前所自卜六公原之真宅且來請文以紀實示後遵治
命也劉姓自御龍氏歴商周適秦入魏後遷于豐世遠
支分各以所居為望若彭城河間凡四十郡而著望於
廬陵者實出於漢長沙定王之子蒼為豫章之安城侯
因徙居焉吴分豫章長沙之地置安城郡至梁時侯之
後曰元偃者為郡内史内史之曾孫紹策為唐吉州刺
史刺史之孫行昌為左司員外郎又六世而生公之高
祖焉高祖諱雄為李氏奉化軍兵曹參軍曾祖諱齊祖
諱宗白父諱澄皆肥遯林野以儒學世其家兵曹府君
之仲子鶚以竒才有聲場屋間既登第郡守申徒公為
改其鄉曰化龍里曰折桂今所居化仁是也公天資淳
茂識性開敏脩已學道汲汲焉唯恐不及嘗試於有司
而辭格古淡以方投圓連不見收然終不肯少自屈以
求合曰吾所學固如是為之益力至老且病手不釋卷
經子史氏古今竒文星經地志卜算時日玉函秘方稗
官怪錄皆漁獵不遺喜佛老經教既已窺探幽賾至於
持齋誦呪一切有為之法亦復不廢生平踐履務合於
神而隂陽家禱祠拘忌之說猶至誠奉之不忽也凶年
疫歲即痛損榖直合和衆藥以濟貧困待人謙厚雖見
三尺童子如對大賓識者多評之曰是盖如淨名之所
為居士名不虛也感疾涉兩月子孫為謁數醫雖不却
其意然遇諸姓問疾但論說文字不以增損介念僧師
鑒通内外學且深於醫公素所喜者疾勢似小愈因召
問之鑒曰脉形責責如新張弓真肝既見胃氣將絶地
蒼之色浮於顔角先生其遂歸乎方冬木相勢亦難支
幸而安榖法當過期公笑曰吾自視苶然神將離榦過
期之說特婉其辭爾去來自常事淹速不足計也翼日
食時呼子孫而告之曰吾於汝伯朝奉親則兄弟然嘗
學焉義則師也俟其來弔致吾千萬意弟今溘先朝露
形羸氣索不能就别恨恨之情其何可言願嗇養冲粹
永保夀福汝等立身之道但思務其所當為去其所不
當為而已言訖就枕若熟寐然視之已逝矣自既病至
卒不少眩亂非於道有所見而視死生如夢覺者能如
是乎所為詩文成十卷初娶何氏次戴氏先葬不克祔
男六人定民彌邵日新才茂安國慥嶷然有立嘗預試
三舍多在優等女一人適清江何昌節男孫十三人女
孫十一人曾孫男女五人公於某叔父也於銘文不敢
輙辭且詳著其世系云銘曰
人生難全者五福公既具足所共願者多子孫公既滿
目兵火肆虐兮不問石之與玉至公之廬乃相戒以勿
犯兮俾得以於斯而歌哭猗嗟其永歸兮何所復悲種
德以昌厥後兮宜考信於銘詩
段元美墓誌銘
元美諱琯段氏曾祖凖不仕祖及贈宣教郎父蕡承議
郎承議郎字仲實學古信道不以毁譽得失傾其守見
儕輩中標置不高者下視之不少假以辭色或譏其介
仲實曰遊世而不出於中道方則或失之介隨則多入
于䛕理勢然也夫中道豈知之而不欲欲之而不能哉
顧將視時之偏而有所矯焉則有所不必也故於斯二
者不能已而擇所處焉寧介而不敢䛕吾觀世人與俗
相浮沉泛泛乎若隨波之鳬者皆是也而介者千萬中
無一二焉吾之所為將以拂世而行吾意之所安而已
其能避憎嫉乎子以是規我意誠厚矣其何敢忘然欲
使之少自刓歛以媚於世不忍為也議論大率如此故
識者多高之而尋常人不喜也南昌黃魯直赴泰和令
道出峽江過其友人蕭公餉公餉出仲實所為文示之
稱歎不已至筆諫詩其中云有法歸神運無邪警知臨
不書毛穎傳願續太醫箴驚曰士子中有是人哉今安
在公餉曰廬陵城中人也行且見之矣既入城首遣吏
訪所居仲實遽造謁相與語自昆吾至晡時乃罷以副
所聞也益加愛重由是數相從焉門下侍郎蘇公謫居
筠州之年仲實登第為高安主簿方書一考因得摳衣
叩質疑義大蒙賞接至親筆為校正國語戰國策其書
至今傳寳焉仲實常歎曰吾自幼從學已知慕古人期
有以表見於後世得官既晚復自負其拙不肯傍人門
戶遂困於州縣尚何足道獨幸嘗聞教於蘇黃門黃太
史足以自慰死不恨矣仲實教子弟有家法而所與游
從多知名士公幼負通敏之資日親詩禮且側聞長者
之論多矣自經子下逮司馬班范諸書多所該綜務深
求其意以推見古聖賢是非去取之實不喜為無根浮
論以售其說嘗以是干有司矣進輙齟齬因棄去不復
從事場屋間頗以詩酒自娱當其意得而不自知也雖
死生窮逹之變不足以干其慮而况擾擾之羣碎乎人
見其如此以為藐然出乎埃壒之外而無以世為也至
考其踐履未嘗分寸越于名教之疆埸論說古今辭辨
縱横初若不以輕重經意徐而較之凛凛乎皂白陳於
前而不可易也與人交平居和易不以苛禮相望及見
其有所不可必以危言苦語鐫警之雖逢怒不䘏也于
是有以見學古信道之風至於公不少衰焉仲實之葬
公嘗請銘於人矣而蘇黃事獨不為載豈以黨籍而有
所避乎慎之過也黨籍起于崇寧之初至五年朝廷灼
見建議者之姦下詔毁内外所立碑其身若子孫皆不
復廢錮天下曉然知忠邪之所在矣然則是時黨禁已
解矣尚何避乎公以紹興四年六月乙丑卒得年五十
有三娶彭氏廣州觀察推官聞明之女五子男曰褒曰
雍曰亶能力學為士友所稱女長適進士蕭安行幼在
室諸孤將以明年五月甲申葬公于三合原來請銘某
政和元年在旴江試院得陪仲實餘論日以苦學相往
復遂定忘年之契其後公嘗以仲實墓表見屬既許之
矣而未及作至是因不敢辭復取所欲表於墓者附見
焉亦公之志也銘曰
惟宗也實柱史伯陽之子邑于段干因以為氏惟木也
富于道義文侯師之偃息藩魏其子入關存段去干至
其裔孫益蕃以熾自會宗而降代有偉人以竒才婉畫
都將相之位惟吾元美學以求仕而事與願違抗志丘
壑復無隱名以聞于世是將何以續前芬乎惟其胸中
之所存有卓然而不可誣者固將恃此以無媿
太碩人薛氏墓誌銘
紹興八年春右朝議大夫廣南東路轉運判官高君公
軒奉母夫人北歸寓居赤州之具慶坊得郡不赴請奉
祠以養十五年夏四月乙已晦夫人卒享年八十有四
將以其十六年秋某月某日葬于廬陵縣儒行鄉僊桂
里謝家山之原以狀來請銘屢辭不獲因譔次本末而
系之以詞昔奚仲為夏車正受封于薛子孫因氏焉隋
唐間居河東者最為貴盛夫人絳州人也曾祖奎資政
殿學士累贈太尉諡簡肅公在仁宗朝實參大政明謨
成績載在信史祖仲儒大理卿累贈金紫光禄大夫知
潁州夫人天資靜嫕慧解夙成朝議君特器異之常語
家人曰先公簡肅諸女皆得所歸至如王宣徽拱宸歐
陽參政脩世尤以為榮而加羡焉今此女懿淑有儀度
不減諸姑非名族佳士不輕與也遂以適高韓王諡烈
武諱瓊之曾孫仕戩官至朝奉大夫京東路提點坑冶
鑄錢累贈通奉大夫元祐間宣仁聖烈皇后與政外家
命婦歲時入賀夫人進對詳雅宣仁嘉之錫以冠帔又
特封寧國郡君盖異數也高氏居京師祖第聚族數百
口夫人事舅姑以孝承接上下以禮咸得其宜通奉君
之仕也為主其家事不以累之使得專意乃職益著聲
稱及其終也襄事所須皆預措畫授之其子以自致焉
子孫侍省日加警誨使得奉以周旋親族之貧匱若無
所歸者濟接撫育悉力無餘嫠居二十有七年言容端
靚曾不少怠年益高矣視聽精明如未老時康寧之慶
世所希有盖簡肅公以清德直節著聞而家法素嚴夫
人質性既美輔以聞見故子焉能順其親婦焉能宜其
家母焉能訓其子而又有以仁其親族用是以享全福
豈不宜哉常人之情徇外忘内安于榮贍不求悟達死
生之際豈能無所累哉惟夫人不然家世席不朽之榮
生平享富貴之奉其心泊然未始攖也留意内典深達
本性大期將至初無病惱但不飲食者二日瞑目良久
怡然而逝非真俗二諦不相留得能如是耶夫人累封
太碩人男六人公軒右中奉大夫提舉台州崇道觀公
輗右迪功郎奏差吉州龍泉縣令公軧右承務郎任吉
州泰和縣丞公輻右從事郎郴州郴縣令公軧公輻先
卒公輮修武郎公輯秉義郎公輮公輯出繼别位又先
卒女四人長適右承直郎鄧弼次適秉義郎趙不&KR1576;次
適右通直郎趙沃次九姑幼卒孫男十人世振右文林
郎臨江軍新喻縣主簿世援世享世節世推世挽世剛
世柔世翬皆習進士業孫女五人尚幼曾孫六人曰撙
之登仕郎餘尚幼銘曰
昔韓文公銘韋氏之墳謂女子之榮繫於宗親援衛詩
之所叙以實其言惟姜與韋兮信族貴而身賢福不酬
德兮天不假年孰若夫人克享其全合二族之高華兮
珪組蟬聮儼象服之煥爛兮孫曾滿前既夀康而令終
兮兆真宅於新阡山重水回兮龜筮不違燕及後人兮
理則不疑銘以昭德兮慰孝子之思
劉端甫墓誌銘
公諱冕字端甫姓劉氏其先筠州高安人十世祖避地
徙居吉州之安福家世以力田自晦至公之考諱泳貲
産益厚遂為里中右族公生而莊重夷粹皇考竒之曰
吾家雖素無顯然治生殖貨一出於儉勤不為兼并掊
取計忍事樂施種德久矣天其以是子儒吾門而駸駸
以興乎遂俾就學公亦感激自奮年幾冠請於親曰古
人求師訪道不憚重趼冕雖不才其敢懷安棄日以負
大人慈誨哉皇考嘉其意而許之是時豫章長沙諸大
郡教官多一時名士遂結友遍遊以所學就正焉既歸
復相與羣居朝夕講磨以考信所聞及試於有司同志
者相繼預選而公獨見遺嘆曰生非無其時學非無其
志不偶命也豈能復從事於筆硯間乎因選勝地種竹
開軒日設觴豆與賓客徜徉其間自號竹林逸翁云公
事親盡孝推之以善内外親與兄弟諸姪同居數十年
人無間言或勸其居物以乘時牟利者公曰先疇幸足
以資衣食之用尚求多餘之贏哉謝之廼蓄書數千卷
曰以此遺子孫足矣其後彦中作遺經堂以志其事别
墅亡羊牧者從迹得真盜請聞官治之公閱其姓名曰
此吾故人子也乃至是汝置之仍勿以語人也性資寬
厚與物無忤類皆如此以故終身未嘗以訟諜至官府
鄉里翕然以善人長者稱之某聞之久矣嘗會葬亡姑
家王氏之館公之子彦中亡姑子壻也故公亦在焉相
與語甚欵其言質直無枝葉於是益知鄉論之不妄後
十四年而公卒實紹興十有五年閏十有一月二十有
四日也彦中將以十有六年十月十有三日葬公於下
伊豐山富公潭狀公之行來拜且泣曰彦中幸託親黨
之末而先人又嘗得聞餘論今不幸至於大故惟是窀
穸之事不敢緩刻銘紀德為不朽計不勝區區之心敢
以為請若惠顧先人矜哀其孤幸而順許存歿為榮某
取而觀之其所叙述皆與所聞相應無溢辭乃書而銘
之初廷推三舍法於天下公盡以所著書付其子且飭
勵之彦中得承其志居郡學屢占優選宣和三年登名
貢籍中間以親年當喜懼不忍離膝下遂不復應書以
嘗預貢計年應得就禮部試公力勉之乃往然志未遂
也公一日語其夫人曰吾將歸矣無可憾者獨恐阻吾
兒就試爾彦中聞之遽請其故笑曰筋力精神不覺有
異徒以年高前言偶過慮爾勿以為怪既浹辰情思似
欲睡者然晝日未嘗就枕也如是者數日忽平旦盡遣
侍疾者曰汝姑去良久視之正面拱手奄然而逝享年
七十有四公娶歐氏生子一人彦中也孫男一人洤方
就學女孫一人適右迪功郎監潭州南嶽廟向謂銘曰
進取之志既輟於盛年然能以其所學者行於家而善
其身晚乃好佛耽嗜内典不泥於言詮而脱去翳塵用
是以享備福悟至理其善積慶流當及於後人銘詩示
信勒于堅珉
彭氏太孺人墓誌銘
夫人彭氏吉州廬陵人曾祖播祖莊父九成皆晦迹不
仕夫人生纔一歲失怙恃養於兄嫂柔懿莊靜天性夙
成歸于吉水李氏為處士諱汝明之妻承上撫下咸得
其宜處士君即世時二子皆學藝有聞嘗預薦貢矣其
後肄業太學累試禮部相繼以恩科釋褐發初得官時
夫人年九十餘遇郊祀霈恩封太孺人鄉族榮之夫人
呼發戒之曰汝官未應得封吾年未及滿百渥澤所加
信為優幸盍圖報效汝其勉之發既奉教益自策勵所
至皆有聲稱諸司才而列薦于朝舉者復溢格改右宣
教郎知虔州興國縣迎侍至官舍纔數月夫人一日告
其子若婦若孫曰官無小大禄貴及親數有修短終期
於盡吾晚年方享禄養亦十七年矣汝輩能順承吾意
無可憾者今兹髮之續生者皆黑齒之已落者復生身
幸無恙然自知不久客於世後月八日吾將歸矣第恐
至期有風雨之阻既而果然越翼日沐浴易衣端坐而
逝即紹興二十二年三月九日也享年一百有六夫時
日可以數推而風雨者氣之變也昔之有所得者其去
也往往能預言其期不失於俄頃之間至氣之變則罕
有及之者盖難言也且性既了悟得無所畏尚何風雨
避哉此未易以常理測也惜乎當時無問者儻或告焉
因以考驗幽明之故豈不韙哉夫人生三子長曰卓興
州助教權桂陽監臨武縣主簿次即發也季曰植早卒
女適進士羅芾亦早卒男孫七人千齡千之千夫千能
千慮千乘千頃皆習進士業女孫四人曾孫二人其孤將
以是年八月二十二日葬夫人於同水鄉臻善理谷平
之原發以左朝散大夫知桂陽監張運所述行實世系
來請銘惟夫人以孝事其舅姑以順相其君子以慈宜
其家人則婦道也妻道也母道也美既具矣春秋過期
頥之數生平無一日之疾順受其正以終天年則夀之
福康寧之福考終命之福抑又備焉是皆宜得銘銘曰
修德者人報之者天猗嗟夫人盖得其全永歸幽宅安
此新阡爰勒堅珉以久其傳
劉亨仲墓誌銘
公姓劉氏諱昂字亨仲世為南安南康人曾太父諱強
大父諱文治父諱元弼皆韜晦不仕公兩預賓薦有聲
場屋間以累舉得預廷試所對入乙等調右迪功郎黃
州黃陂縣尉以紹興二十二年六月辛夘卒於家享年
五十有一娶陳氏生子二人長曰庭揚左迪功郎吉州
龍泉縣主簿次曰庭英女二人長適龍泉進士蔣經邦
次在室庭揚將以二十四年三月庚申葬公於南康北
屋鄉程龍里中山岡遣其弟持其父之執左通直郎致
仕田公如鶚狀經溪山之險不遠數百里來請銘因掇
取其與所聞合者書而銘之公天資純至能自修飭事
親盡孝以禮始終生致其養死致其哀廬於墓側毁瘠
骨立家世同居聚族千指能恪遵先志不墜素風内外
輯睦人無間言故宗族稱其孝其居鄉也與物無忤無
有小大得其歡心或迫於患難以急叩門貧而嬰疾不
能自全皆出力以濟之不少顧吝私憤所激積為仇怨
則以言委曲諭之曰歡欣相與人道所貴乖争嚚凶非
美事也奈何棄此而即彼乎聞者感悟為之釋然故鄉
黨稱其仁自幼嗜學游心羣書考其異同參訂精審必
求其可用之實不專為章句之學以其所得發之於辭
氣質混成不假彫飾故士友稱其文文行之美表裏相
應可謂有其具生逢盛明登崇俊良可謂有其時是宜
有以見於世而倦游歲久晚乃得官豈非命乎若天假
之年使得效所長則少行其志尚可冀也意長日促今
遂永已識者悼之夫學道行已人也窮達修短天也達
於理者修其在我而不責報於天此公平昔之所學而
安之者也觀其將終之際預知去日談笑自若時至遂
行死生亦大矣而無變焉非安之有素能若是乎廣闢
家塾延致師友使子弟從之冀得所矜式且有講習之
益志之所期可謂遠矣其子深自策勵不敢縱逸孜孜
兀兀克臻於成庭揚方妙年以高才舉進士遂中其科
而公及見之庭英以術業有聞義方之效固已如此驗
之他時豈易量哉性喜賓客每遇佳日知舊咸集燕笑
不倦論文之餘間以詼諧或即席賦詩用相娱樂公之
所作雖成於俄頃之間雅有警拔之趣生平遊歴必見
之於篇什境在目中意出句外真能致力於斯矣庭揚
集而錄之得七百餘篇藏於家銘曰
天地之降才也賦予既勤若將以有用也而遽反其真
惟名不隨以沒也有不亡者存况善慶之方永豈必在
於其身觀乎此有以見造物之報人
羅無競妻朱氏夫人墓誌銘
夫人世為吉州吉水縣人姓朱氏諱綬之女其先皆晦
跡丘園歸廬陵羅氏為右迪功郎邵武郡建寧縣主簿
諱無競之妻享年七十有二以紹興二十有三年二月
丁夘卒其孤將以是年十二月庚申葬夫人於縣之膏
澤鄉横山之原一日持右朝請大夫知永州彭合所狀
行實來且泣且言曰良弼等不天今致養無所隕心何
及惟是窀穸之事刻石紀行為不朽計茫然未得所託
悲痛益不自勝惟婦人女子之行著於閨門幽閒之中
能知而傳之者獨其姻族肯信所傳文之以行遠非其
家若夫與子相與有素分將何以控訴亦何從得哉重
念先人當崇寧初在學校得預從游之末良弼兄弟亦
緣此數得進謁欵聽餘論竊不自料度謂於門下不無
一日之雅敢藉以請幸哀憐而垂之聽某以其言切而
有理辭之非是廼序而銘之夫人方幼年喜讀孝經女
訓諸書略能通其大意終身奉以周旋故凡所當從事
承上撫下輯睦中外無不得宜逮事祖姑祖姑垂年苦
風眩夫人日相其姑時其藥餌起居惟謹祖姑且死謂
其姑曰朱新婦柔懿莊靜甚似汝汝善視之平居服飾
獨喜簡素曰吾所以肅容承祀敢不芳潔過是而事纖
麗非吾志也其子皆卓然有立學行見推於士友不特
不貽父母非疾之憂而已猶不輟教誨之或以為言曰
此吾職其敢以老故遂墜廢哉盖天資既過人復有得
於書故其所踐履非尋常夫人能到豈不賢哉男九人
長曰楶有文學不幸早卒次即良弼也次曰開相繼舉
進士良弼為第一開亦中優選行且起家而踐榮塗矣
惜乎夫人不及也女五人長適進士陳大昌次適鄉貢
進士胡維寧餘男女皆夭陳氏女亦卒孫男二人泳泌
女五人俱幼開出繼季父後銘曰
水縈帶兮山巃嵸掬秀氣兮奠幽宅乎其中龜與筮協
兮子孫宜吉之逢列懿行兮庶得信於無窮
