檆溪居士集卷八宋劉才邵撰
表
辭免起居舍人表(案史稱高宗即位才邵以親老歸侍居閒十年以廖剛薦)
(遷秘書丞歷吏部員外郎遷軍器監既而遷起居舍人未幾遷中書舍人兼權直學士院考宋)
(史全文續通鑑載才邵除軍器監在紹興十一年八月則其由起居舍人遷中書舍人當在十)
(二年故集中所載制詞多自十二年以後所撰擬者即此可以證其歷官之歲矣附識於此)
今月二十二日准尚書省劄子節文八月二十三日三
省同奉聖旨除臣起居舍人兼權中書舍人日下供職
者聞命震悚不知所從竊以左右記注之官秉筆殿陛
日瞻清光宜得純明茂異之才以副選求之意其或弗
稱公論豈容如臣行能不優望實素乏獲叨科選累沐
恩除揣分量材已難報塞復兹超躐益用兢慚况詞掖
之偶虚俾攝承而書贊倘遂冒處實累公朝仰冀天聰
察臣誠懇不難改命别付時材庶俾明恩不為虚授所
有恩命未敢祇受伏望聖慈特降睿旨追還誤恩以安
愚分伏候勅旨
謝中書舍人表
臣某言伏奉告命授臣試中書舍人兼權直學士院仍
改賜紫章服者叨膺宸制進掌綸闈申命惟行撫躬增
惕臣誠惶誠懼稽首頓首竊以彤庭紅藥密聯清切之
司紫誥黃麻同是坦明之訓况逢華旦茂建治功渙號
風馳巽權天運王度式如金玉聖言炳若丹青宜得時
髦助宣德意深達帝王之制遠追虞夏之書豈圖明恩
猥及庸品伏念臣器能無取智識非長濫竊兩科因循
三紀中備嘗於憂患已絶望於清華頃沐矜憐特從召
對俾還册府浸歷官曹繼被寵光獲司記注侍威顔於
便殿攝内外之制詞自覺崔沂之非優慙類德輿之獨
掌曾無已試之效仰當因任之明退揣空疎敢期甄錄
蒙就除於西掖仍權直於北門振拔纔數月之間超躐
預近班之列載惟優渥出自生成此蓋伏遇皇帝陛下
道格堪輿治臻平泰德輝旁燭天度并包方並進於羣
材以共熙於庶績顧雖小善亦務兼收臣敢不仰體曲
成益堅素守叨榮恩重知稱塞之為難圖報命輕雖糜
捐而不憚臣無任瞻天荷聖激切屏營之至謹奉表稱
謝以聞
漳州到任謝表(案史稱才邵爲中書舍人兼權直學士院帝稱其能文時宰忌)
(之出知漳州考何喬遠閩書載才邵仕漳州在紹興十六年中間兩奉祠直至二十五年秦檜)
(死後始得召也附識於此)
臣某言准告除知漳州軍州事主管學事兼管内勸農
使已於今月二十日到任交割職事訖備員西掖莫副
選掄宣化南邦尚叨委使恩深淪骨感極生慙臣某中
謝伏念臣章句小儒斗筲凡器才不足以應用識不足
以造微頃自膠庠忝竊名第但自憐於短拙豈敢望於
高華忽奉制綸獲居書府暨遷省戶寖歷禁塗粤從言
動之司兼掌内外之制寵榮過分譴累自招仰蒙容貸
之恩叨分師帥之任惟臨漳之古郡實閩部之興區既
接汀虔每罹寇盗雖幸逢於衰息正有賴於藩宣宜得
循良上寬顧念豈圖殊渥猥及微臣此蓋恭遇皇帝陛
下道樞得其環中德澤施於方外兵寢而刑幾措時和
而歲屢登當興運之既開攬羣才而並用致兹頑鈍亦
預甄收臣敢不欽奉訓詞推原德意布宣寬恤之詔以
慰遠民期殫夙夜之心庶收微效
賀元旦大朝會表(案表詞有職守虎符心馳象闕之語與以下諸表皆其知)
(漳州時所上也附識於此)
歲律肇新講會同於百辟天顔有喜受圖籍於三朝禮
舉熙朝歡騰率土中賀恭惟皇帝陛下性由天縱道本
生知紹列聖之宏規開中興之寶運履端於始明堯歷
以謹時受福無疆考夏正而建統事兼前代治屬昌辰
臣職守虎符心馳象闕載瞻天仗阻稱椒栢之觴敢效
封人仰祝椿松之壽
謝歷日表
迎日推策慶衍無疆治歷明時恩頒有截恭承欽授之
意益加拜賜之榮中謝伏惟皇帝陛下道極成能文存
稽古秉天地之正而御六氣之辨通神明之德以類萬
物之情申命日官分頒歲歷臣叨膺郡寄宜謹明時曰
暘曰雨而不違雖莫測範圍之妙或耘或耔而加勸顧
敢忘奉順之勤
又
謹大法而協五紀置閏月以定四時寶歷分頒遠邦咸
暨深惟欽授敢怠遵行中謝竊以考合隂陽究觀象數
探日月五星之運見天地萬物之情兹王正之大端實
聖人之能事恭惟皇帝陛下對時育物合德先天益隆
復古之初盡舉宜民之政分至啓閉序默契於璇璣溫
暑涼寒氣常調於玉燭臣叨分符守獲拜璽封誓殫宣
布之勤肅奉使令之意庶收薄效仰副深仁
天申節賀表
夏爲朱明允協乘離之正火得天統因昭申命之祥欣
逢震夙之辰願奉延長之祝如山增固率土竭誠中賀
恭惟皇帝陛下纂紹丕基恢隆大業任賢論相坐收平
泰之功稽古右文益闡純熙之化道備帝王而事該仁
聖德侔商周而功光祖宗茂膺有永之年克受既多之
祉某嘗叨近列獲守遠邦瞻有喜之天顔阻聞晝漏祝
無疆之聖壽願效華封
天申節賀表
大火旣中奮祥輝而有赫真人撫運慶景命之方申凡
屬照臨同申頌願中賀恭惟皇帝陛下誠參化育道格
堪輿敷政行仁好生本天地之大德修文稽古寢兵全
帝王之極功民說無疆神介景福臣頃叨近列出守遠
邦想雲龍之庭莫陪手舞祝椿松之壽但切心傾
賀冬節表
伏以氣序潛萌慶一陽之初復威容有赫洽百禮以丕
昭盛典旣行綿區胥悅中賀恭惟皇帝陛下纉承大業
懋建中興偃武修文坐格淳熙之治體元則大面稽奉
順之和茂對昌辰導迎景貺臣叨分符竹注想雲天瞻
北極以稱觴阻陪熙事祝南山而獻夀但竭微衷
謝御書春秋左傳表
遵周制而作經肇著一王之典灑宸毫而肆筆適優八
法之神寶軸分頒海邦咸被觀瞻所暨歡抃惟均中謝
竊以仲尼約史成文將以懲惡而勸善左氏受經立傳
是宜廣記而備言顧兹表裏之相資殊彼見聞之或異
發揮奥旨遭遇聖時屬清燕之餘閒攄神心之妙畫刻
之琬琰昭若日星共知拜賜之榮益慶逢辰之幸恭惟
皇帝陛下智由天錫聖本日躋息民收至治之功稽古
闡右文之化點翰遠同於犧畫崇儒增煥於麟經褒及
素臣榮逾華衮龍鸞飛動騰逸勢以交馳奎壁光芒麗
慶霄而旁燭兹惟創見夐絶前聞臣嘗近清光獲叨遠
寄嘉與承學之士永懷分賜之恩鑽仰忘勞肅奉君師
之訓漸摩所及益知名分之歸
謝御書樂毅論表
聖謨宏遠誕揚良將之風寶墨分頒共識至仁之意明
恩遠曁綿宇均歡中謝竊以戰國方務於兼并謀臣但
資於權譎競起侵吞之志曾無遠大之圖惟時燕昭專
任樂毅初連五國固欲就於大功終緩二城蓋不收於
近效兵非爲利志在求仁惟義烈之丕昭宜褒評之曲
當聖心俯鑒確論益彰恭惟皇帝陛下道冒域中澤霑
方外治格丕平之景運世蒙兼覆之至恩載嘉析理之
篇深得著書之旨賁之宸翰驚鳳翥以龍翔煥乎天光
若漢回而星照豈圖遠服獲預榮觀臣叨守海邦恭承
德意千齡難遇敢忘宣布之勤什襲以藏當見護持之
謹
謝賜勅書表
准進奏院逓到勅書一道付臣爲戒諭奉行寬恤事臣
已望闕遙謝祗受訖一札十行丕昭德意四方萬里咸
識天心叨備承流敢忘恭命中謝竊以聖神御宇平泰
協期道化浹於無垠恩施周於有截肆頒寬大之詔備
見丁寧之辭務令溥率之民共樂舒長之化舉兹能事
屬在昌時恭惟皇帝陛下持慈寶以好生運道樞而撫
世如天如地同堯舜之至仁克儉克寬兼禹湯之盛德
期增固於邦本深軫念於民情睿澤旁流詔書屢下尚
慮奉行之吏未殫宣布之勤申錫璽封具明邦憲用警
有位俾既厥心洪覆博臨羣情感悅臣濫膺郡寄遠守
海邦當恪奉於詔條誓服勞於夙夜庶收薄效仰副至
恩
謝宫觀表
領郡牧民慙無政績奉祠得請仰荷天慈拜命以還感
恩無極中謝伏念臣學非造道才不逮人被教育於膠
庠遂叨塵於名第既登仕籍寖歷年華值聖旦之中興
收羣材而並用顧雖庸陋亦被使令累沐恩除遂參從
列慚未伸於報效蒙曲賜於包荒俾自西垣出守南土
奉寬大之詔令雖竭愚誠論師帥之承宣蔑聞政譽當
瓜期之將及丐祠禄以全生特荷允從最爲優幸此蓋
伏遇皇帝陛下與天合德澤被有生如日之升明無不
燭撫隆平之景運施博大之至恩憐其晩暮之年賜以
便安之惠臣敢不恭承德意益勵丹衷致勤香火之緣
幸依真馭仰祝聖人之夀願比南山
代辭免加功臣實封表
帝惟聖之能饗德音方霈於熙成名者君之所司寵數
豈容於冒處輒披悃愊虔俟矜俞中謝伏念臣自信朴
忠素疎遠業歷更文武之劇任曷究安危之大機引疾
自陳懷章得請伏遇聖上參稽禮典初欵陽郊臣於此
時適守故里安然臥理既乖夙夜以侍祠罔有貢珍以
助毫釐之經費迨升禋之已事首均澤以疏榮美號載
加真封兼衍顧罔功之被奬尤非據以包慙伏望皇帝
陛下全度海涵大明日照洞微衷之必至追成命於已
行特寢誤恩俾安愚分
代相公以下謝賜御製宣德樓上梁文表
表中天之華闕益壯皇居抗雄虹之長梁載歌睿藻方
與羣情而共慶更叨善本之分頒拜賜矜榮披詞感幸
中謝竊以漢直蒼龍而作制豈曰辨方唐標丹鳳以揚
名僅能傚吉遠考成周之典法實崇象魏之觀瞻將昭
示以表儀必恢張於憲度載圖偉蹟允屬熙朝惟觀闕
之相因歷歲時而滋久爰頒詔旨增蔽規模役不及民
成於累月對經塗而臨萬宇闢飛闥而備五門法閶闔
以岹嶢煥觚棱之竦峙用宏兹賁彰帝室之彌文遹觀
厥成掞雲章而申頌以導迎於殊祉因備載於明模粲
然奎壁之光鏘若英韶之韻敢期隆賜俯逮近僚仰荷
眷憐益難報稱此蓋伏遇皇帝陛下紹隆丕搆恢拓宏
基致海宇之奠居廣仁天之光宅遘千齡之運治已格
於重熙受萬國之朝勢莫先於圖大隆上都之逴躒取
殊制而穹崇丕闡煥文誕敷景鑠式顯肯堂之孝豈爲
考室之詩特示寵光曲加賚賜啟芝封而展誦驚蓬室
以生輝臣等叨處近司獲逢華旦仰佩出中之賜益堅
歸美之誠倣太紫之圓方既建洪圖而永固參天地之
化育更觀妙用於無窮
謝除給事中表(案宋史本傳不載才邵曾為給事中且表詞有倦游不遂羇旅)
(入朝之語與才邵出處不合恐非才邵所作或代人爲之者耶附訂於此)
欽承威命備禁闥腹心之臣職典樞機司納言夙夜之
責必有論事回天之力少追昔人還詔之風豈以臣愚
謬承人乏中謝伏念臣倦遊不遂羇旅入朝少苦病衰
無復事為之志晩嘗憂患益頽榮進之心頃厠從班濫
汚辭禁叨踰過分已爲衆楚之咻憎疾滿前重以千人
之指敢貪非望復蹈駭機此蓋伏遇皇帝陛下總攬衆
工委成職業深惟封駁之要地慎擇學問之能臣顧豈
妄庸所宜躐處伏況臣憂危積疢恐懼熏心哀籲聖慈備
陳丹赤東隅已往冀收效於桑榆失旦未忘思復鳴於
風雨
狀
權中書舍人舉自代狀
蒙恩授前件職准令節文侍從官授訖三日内舉官一
員自代伏見左宣教郎守祕書丞兼國史院檢討官益
王府教授嚴抑操履方重學術通明詞章之工溫純有
體寘之近列必能上副柬求之意臣所不如舉以自代
實允公議伏候敕旨
辭免工部侍郎狀(案史載才邵拜工部侍郎在紹興二十五年蓋距出守漳)
(州以迄奉祠至是十一年秦檜已死乃有是命也附識於此)
右臣今月二日准尚書省劄子二月一日三省同奉聖
旨除臣工部侍郎日下供職者聞命震驚罔知所措竊
以參貳六卿禁塗高選宜得茂異方副柬求其或非才
難塞時論如臣行能無取望實素微生逢盛明得階仕
進累蒙除擢蔑著涓埃今復叨踰益慙非據儻遂冒處
如公議何欲望聖慈察臣愚懇追還成命俾得自安且
使明恩不爲虚授謹錄奏聞伏候勅旨
進銀狀
運協千齡肇基此日職脩萬國咸獻厥珍前件銀品列
貢金瑞標山甕願少充於庭實用仰祝於聖朝
論推行經界諸路縣分不均稅事狀(案宋史全文續通鑑)
(紹興十三年閏四月壬寅詔人戶應管田産雖有契書而今來不上砧基簿者並拘沒入官用)
(兩浙轉運副使措置經界李椿年請也才邵此狀當即上於此時乎附識於此)
臣伏見朝廷設經界之法所以均稅而便民然諸路縣
分推行不同其間或有只通一鄉均稅事實未便臣嘗
詢訪所以頗見源流蓋緣自來人戶有身居甲鄉稅多
其相交易於田契上聲說其田係載甲鄉稅錢若干稅
既有往來故未覺不均之患經界之法旣行租稅各有
歸著若但據一鄉均稅則稅少而田多者受其利稅多
而田少者受其害且如一縣之内一畝上等之田畝步
之廣狹均也色額之高下又均也却有一鄉受稅十文
者有一鄉受稅二十文者有一鄉受稅三十文者其餘
等第亦皆相類多寡相遠至於如此多者既有偏重之
患則田之所入不足以了官租遂至於逃移逃則抛棄
田業無人承佃而官司常賦之額將有所虧公私皆受
其患豈小也哉今畝步已定色額已分更無打量相騐
之勞但將元係分鄉均稅處改從合一縣之數而均之
檢照稅簿寬以日限自無騷動之患而有均一之利矣
臣愚欲望聖慈特降睿旨許令縣分將所管稅數通縣
均敷更不分鄉庶得輕重適平以仰稱陛下矜念元元
之意不勝幸甚取進止
劄子
吏部郎官上殿論銓試劄子
臣竊惟朝廷設銓試之法以待出官之人各隨所長場
數不一其間試之以刑統義欲以觀其知法律之意試
之以時議欲以觀其逹古今之變皆學以從政者所宜
盡心故以是待之蓋將求實用之才非徒校工拙於文
詞之間也然自來試題往往於刑統義則專取詞句分
明而未嘗及於罪法之輕重於時議則泛用經史事迹
而未嘗近於時務之利害誠皆如此則後來者惟文詞
之習其何以仰稱設科選材之意乎臣區區愚見欲望
聖慈申命攸司立爲定式凡銓試出題於刑統義必兼
以罪法之疑似於時議必參以時務之因革使之各隨
所見得售所長則其從政也將見有以允協獄情通曉
世變其爲益也豈小補哉取進止
論薦舉乞加勸沮法劄子
虞舜躬濬哲之資明黜陟之法以臨照百官小大之才
宜無不察至於命九官咨詢於下當時之臣更相稱譽
因舉而用之遂能代天工熙庶績垂衣拱手坐收無爲
之功則求賢之效豈不盛哉恭惟陛下聰明睿智出於
天縱羣臣能否灼見不疑然睿意勤勤思所以廣求賢
之路凡侍從之臣受命之初各得舉所知以自代虞舜
用心無以復加臣愚欲望聖慈特降睿旨凡所舉之人
已經試用者時加考覈其有績效顯著或不如所舉因
加勸沮庶進賢者有以顯其能謬舉者無所逃其責以
仰稱求賢如不及之意不勝至願
奏乞宗室授嶽廟劄子
臣竊見宗室小使臣校尉陳乞嶽廟差遣依建炎四年
六月五日指揮召保官赴部自陳竊詳歸明人添差不
釐務去替半年尚許於所屬保明陳乞就注今來宗子
却令盡須赴部内有滿罷又初到部之人在外州軍去
行在遼遠往來艱難重有勞費甚非所以仰稱朝廷惇
叙優恤之意今來欲將一應宗室在外州軍依前項指
揮召保繳連出身家狀脚色并保狀願就某處州軍居
住許經所屬陳乞本州委官點對保明申部依條差注
施行如愿赴部自陳者聽若州軍申到陳乞嶽廟依條
許指五處如同日有到部人陳乞先差到部人伏乞詳
酌施行
辭免中書舍人劄子
今月十七日准尚書省劄子節文此月十七日三省同
奉聖旨除臣中書舍人依舊兼權直學士院日下供職
者臣聞命震驚罔知所措竊惟右省為政令基本而西
掖詞命之臣實兼潤色論思之任方陛下肇開興運丕
闡治功令行風雷明並日月宜得俊乂以稱選求顧如
愚臣才識昧陋兼自攝承之後已虞曠累之多仰賴包
荒敢期選授况復權行於内制尤非小已之能堪若遂
冒居難厭公議所有恩命未敢祗受恭望聖恩察臣誠
懇追還成命别選時髦庶俾明恩不為虛授伏候勅旨
陳請保治劄子
臣聞治天下之大要在於闡道御世以大有爲以新天
下之耳目可者因之弊者救之以興變通之利以收善
治之功而已恭惟陛下聖人旁燭英斷不疑比頒明詔
訓廸中外圖回庶政加惠黎元號令一新百度咸舉上
焉有以得天之意下焉有以慰民之心於是天下之民
莫不懽忻鼓舞以自慶快而天下之勢益趨於平泰而
無虞非闡道御世以大有爲何以致此然臣聞致治非
難持之為難持之之難不在於他臣願陛下懋不息之
誠以永保無疆之休於此尤加意焉天下幸甚取進止
乞頒聖學下太學劄子
臣聞天佑下民作之君作之師惟其克相上帝寵綏四
方蓋治之之謂君教之之謂師治之教之之功天不能
以自爲必付之帝王帝王以盛德履尊位克稱君師之
任用能相天而成其能四方之民賴以寧謐唐虞三代
之盛見於詩書之所傳率由此道其後去聖既遠無所
折衷異論肆行而道統益微漢興百年稽古禮文之事
乃克修舉孝宣增光前烈留意藝文爰詔諸儒講論五
經同異於石渠且使平奏其議躬自臨決章帝建初間
復修石渠故事因著其說爲白虎通議雖未能方駕前
古而發揮聖道豈云小補兩漢之文於斯為盛載在方
册光華至今恭惟國家膺受駿命聖聖相承雲章奎文
光輝相燭非若前代歷世十數而好文之主纔一二見
也陛下溫恭濬哲之資緝熙光明之學紹開興運纂修
列聖之丕緒萬幾之餘無所嗜好獨玩意編簡考觀前
言凡妙旨所寄精微浩博昔人之所未覩者皆獨得於
心術之妙雖堯舜禹湯文武汲汲以成帝王之極功何
以過此豈留意於章句之同異者得以望清塵哉天相
斯文世道交興宗社再安兵革偃息而聖謨經遠首以
育材爲務爰頒詔旨崇建太學以垂教多士導民設教
之意勤勤如此君師之任可謂兼全之矣夫學者以聖
王爲師親逢斯時誠千載之遇也搢紳韋布之士豈無
望於餘光哉兩漢之事不足為今日獻臣愚不勝區區
大願欲望聖慈於清燕之間凡微言奥旨自得於聖心
者頒之儒館學宫俾承學之衆得以味道真而泳聖涯
莫不精白以承休德仰副陛下恢崇至道開明羣心之
意天下幸甚取進止
乞招填禁軍教閱仍不得冗占劄子
臣竊觀周宣王能恢復境土使文武之功不墜詩人歌
之列於二雅勲烈之盛光華至今原其所以致此者其
大要在於内修政事外攘強敵而已恭惟陛下光闡丕
圖規恢大業勲賢並用文武協謀號令一新天聲遠暨
振長策以兼制方親總於六師訓辭丁寧德意隆厚内
外之任既一軍國之政交修恢拓之功日月可冀詩人
所歌盖將復見於今日則夫政令之大者固已講明
備具矣惟是禁軍之法州郡奉行因循廢弛申嚴成憲
正有所待臣伏見近年以來諸州禁軍例多闕額既不
以時招填而見存之兵其係將者將官主之不係將者
兵官主之往往公然冗占役使營私教閱不時日益偷
惰徒有養兵之費而無應用之實雖小盜竊發不能擒
制多是臨時申乞差兵動經時月方到本處而統制等
非州郡所轄客主勢異百方邀求夫兵至後時則賊勢
滋蔓難於𠞰除邀求既廣則犒賞過豐民力重困此最
近時之公患也臣愚欲望聖慈特頒睿旨申勅帥臣監
司恪遵條令嚴行約束所轄州郡及主兵之官責之程
限使以時招填精加教閱毋得冗占其有奉行不虔者
寘之重典則吏知所畏軍政益修盜賊聞風膽落氣奪
間或嘯聚支黨稍衆隣郡併力自足誅鋤比之臨時請
兵長寇費財其利害相遠何啻十倍惟陛下留神幸察
取進止
論追催民戶積欠姦弊劄子
臣伏覩陛下自去冬以來屢降明詔今兹求言詢及芻
蕘冀聞疾苦凡以爲民而已二帝三王之用心豈復能
過於此哉民之疾苦繫於州縣其間非法害民難以條
舉而積欠之弊爲害實大夫田之多寡賦則隨之歲之
所入足了常賦至於不給而積下所欠者豈有他哉官
吏貪殘侵漁横率以至於此積欠之所自起也既曰積
欠經歷年數之多銖鈔不存文歷散亂難以稽考因得
並緣爲姦及其追催豪強形勢置而不問中下人戶獨
在所先捨多急寡受賕可知既納之後不給文鈔欠籍
尚存重疊追索莫計其數所得之錢不附於歷不入於
官散為他用雖有年限放免之法往往不復遵行為弊
之多未易縷數遂使民間徧受其害監繫箠拷冤痛難
伸轉徙溝壑不知其數深可憐也臣愚欲望陛下特降
睿旨委諸路監司常切覺察取其不悛革者重作施行
庶得民間咸被德澤天下幸甚取進止
論受納追催差役劄子
臣竊見近年以來居監司郡守之任者多迎合大臣私
意鎮靜之說專務因循無所舉劾遂使郡縣之間姦貪
官吏倚法營私以困斯民民間受弊莫甚於受納追催
差役三事臣請陳其大槩倉場官吏與攬子為市阻截
人戶使就攬子米則多加合數絹則抑取輕錢或於一
石一疋别責常例計其浮費已過正數至三倍民財何
由不匱乎此受納之弊也追催官物本屬戶長今則或
以差公人爲未足遂至於土豪土軍二者本以備小小
盜賊爾何預催租事乎况土豪將帶槍手土軍率其同
輩動數十人鄉民驚擾煩費何由得安乎此追催之弊也
民間自經界之後各有歸租稅貫高低灼然易見差役
自上及下夫復何疑猾吏意在求賂每賂每闕一名必
追數戶請求脫免所費不貲歲無有已此差役之弊也
以此三者觸類而長之端緒實多為害不一不加講究
未易盡見以臣愚慮欲望陛下特降睿旨委自諸路監
司廣加詢訪凡民間利害官吏侵漁無有巨細咸得以
聞仍乞降指揮類聚委官看詳條具本末取決聖裁詳
為法禁使姦弊根穴洞見不遺雖欲循習勢將不能以
仰稱陛下愛民之意實天下之幸也取進止
齋閣晩問聖體劄子
臣伏以誕膺駿命丕赫炎暉展事泰壇將致一純之薦
端居路寢預嚴三日之齋精意默通善祥來集
景靈宫早問聖體劄子
臣伏以肅奉明禋茂昭景貺嚴郊祀於天地從周彌文
疑原廟之衣冠循唐近制既格三靈之佑備膺百順之
祥
太廟晩問聖體劄子
臣伏以儲思穆清宅心醇粹旣通神而受祉兹用報功
先齋戒以著誠不專盡物宸心上達天聽溥臨
太廟早問聖體劄子
臣伏以禮嚴報本孝謹奉先爰熙紫壇即致精禋之享
於穆清廟克昭明德之馨祖考來寧福祥畢至
青城齋宫晩問聖體劄子
臣伏以神以孝通帝由聖饗煥威容之赫奕禮備為儀
即齋幄之靚嚴誠先盡志丕格監臨之佑倍迎滋至之
休
行禮畢問聖體劄子
臣伏以恢崇興運光闡丕圖熙事備成就茂膺於報貺
湛恩汪濊用敷錫於有生萬夀無疆四方來賀
代宰相答朱丞相賀太后回鑾劄子(案此劄當是代秦檜)
(答朱勝非者勝非本附和議及韋太后還臨安時勝非坐廢黜家居或以劄為檜賀故其答之)
(如此附識以備考)
某比者恭承皇太后歸御東朝慶自一人歡騰寰海此
實聖上孝德通於神明天心昭答亦惟碩輔嘗總繁機
謀國既深告猷有素致收成效迥絶前聞某叨被明恩
屬當重任方時多故不敢自謀仰賴沉幾悉排浮議成
兹偉績盡出睿謨克圖宗社之安肇自宫闈之慶非聖
神孰能與此顧臣子何力有焉豈圖鈞慈特枉珍翰述
邦家之盛事誠賢哲之用心褒借過優省循莫稱仰荷
謙德不勝感悚之至
