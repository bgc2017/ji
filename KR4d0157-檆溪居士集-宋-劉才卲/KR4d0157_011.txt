檆溪居士集卷十一宋劉才邵撰
雜文
夀鄕問對上徐右丞
葆真子神全氣定志清趣逸建常有以為門宅不毁以
為室脱塵寰之喧卑騖遐清乎無極方將駕玉蚪驂乘
黃御碧霞之飛車植桂旗而被仙裝羡永生之可樂思
遊覽乎夀鄉於是遐齡生聞而往見焉曰子之所欲予
實能言今舉以告子庶既遊而信然葆真子曰所欲聞
也敢不凝神滌慮以奉餘教生曰唯唯夫夀鄉之地不
於六合之外與夫四方之隅密邇日畿是為陪都其風
俗之熙熙真有類乎華胥其山則千霄出雲壁立秀峙
與蓬瀛比崇崑閬等祕而浮筠之幹礙日之椿垂條擢
質森列乎其垠其水則洄洑奫淪洋溢漫汗甘敵醴泉
美踰神瀵而九節之蒲五色之芝苯䔿輪囷羅生乎其
涯其動物之竒則有茸毛之鶴苓耳之龜振翮引吭遊
息而不疑其供目之玩則蟠桃映日琪木迎風敷榮競
秀焜燿而難窮真列仙之攸宅而長生之福庭也子試
遊焉而以語我葆真子既遊遂語以所觀皆如其言遐
齡生曰吾向之所言與若之所遊特風俗之美山川之
秀動植之珍竒耳今告子以其至者子知夀鄉先生乎
夫彪虎嘯而風厲應龍翔而雲興不謀而合其速若神
故既開至治之運必有同德之臣都俞賡歌於廟堂之
上而休風厚澤漸被於海漘此天之所以保兹天子間
生真賢而先生所以自嶽而降神也于時璿杓轉指當
夏火赫赫之辰階蓂六葉應台星兩兩之數允協文明
之盛旦是生燮理之碩輔此子之所知也若六數之冥
符敢不以告昔唐之文有曰遠比召公三十六年宰輔
近同郭令二十四考中書先生之誕辰惟日與月其數
皆六以六六之數計之與召公宰輔之年脗合無間觀
汾陽之書考安足多羡方將肅膺嚴召重趨丹地告嘉
猷攄碩畫載穆太階甄陶羣品上佐萬夀天子永措斯
民於仁夀之域身與名俱泰德與年俱崇勲庸煥乎彝
鼎善頌溢乎華戎天錫純嘏神介景福俾熾而昌無有
終窮豈比天山之遁藪澤之臞潄珠漿鍊石液勞神於
吐納扃志於枯槁以祈長年者同日而語哉於是葆真
子𢥠然神驚肅然改容整冠躡屨離席而前再拜而言
曰鄙人瞢學僅覩端倪所觀者粗未測精微今聞吾子
之崇論信宏博而瓌琦惟極數而皆合顧遐齡以何疑
漢宣室箴
帝王握樞御極省閱萬微必有靚嚴閎達之
宇以宅心儲神玩意昭曠惟漢定都關中營
未央宫務極瓌壯以重威靈仰稽紫微俯協
圖緯龍首岌嶪因抗前殿而宣室設於其側
特以備齋居而已非若承明曲臺石渠高門
之類因事立制各有攸處諦觀經始厥有深
意蓋惟相羊於蟬蜎蠖濩之中絶塵去紛一
無世喧真粹之地清寧平夷因以疏觀博照
獨運於陶鈞之上彼方來之務雖絲棼輻輳
丕克灼知而不疑則事奚足應而理奚足察
惟文與宣深燭本原廼於斯裒對神休明清
獄辭延茂異而訪崇論其盛德休烈載諸汗
簡炳焉相照耀嗚呼偉哉然則遊處於斯者
思所以承眷佑率彝憲皆當欽念而不敢忽
苟為非法度之政而入焉於理為凟是宜紬
繹前載因文託義用繼虞人九州之作謹為
箴曰
炎漢初基即雍是宅肇營未央以觀萬國闕庭神麗山
峙雲屯前殿二室是為宣温惟此宣室䆳隔塵冥爰居
爰處儲思穆清於皇孝文禮神肅祇亟蒙貺祉於焉受
釐廼召賈生清問亹亹探賾以對具道所以鬼神情狀
毫分縷析夜半前席載加嘆息孝宣中興綜核名實齋
居決事用刑欽恤王褒摛華作為頌詩于時何武實習
歌之帝乃召見率循舊章曰盛德事避不敢當二帝偉
烈赫赫昭著咸用祗畏克隆丕祚仰瞻帝構清問之宇
欽念往躅宜遵遺矩受釐伊何曰惟克明詳延茂異毋
怠疇咨法度之政實本於斯永惟正處豈資逸豫臨深
履薄勿忘軫慮式濟治效登于豐融日慎一日承休無
窮進言示諷各以其職小臣司宫敢告陛側
瑪瑙數珠偈
如是我聞一時珏溪樵客遊觀原野經歴茂
居綠隂軒中宴坐之際有一長者持無價寶
珠一百有八貫以綵繩向樵客言往者吾得
此珠於衢中今以相奉非吝非捨爾時樵客
言歡喜讚歎得未曾有即擕此珠來詣松菴
問訊居士而作是言居士吾此寶珠圓明妙
絶色相第一知其寶而不能名居士告言此
物非他佛書所為摩娑羅伽隸寶實瑪瑙是
可貴重與摩訶羅羯多如是等寶等無差别
也况復此珠精妙希有顆顆勻圓脉縷呈露
是殆化身大士蜕形所遺留以警世是寶所
生當於光明一切人間人天鬼神所當供養
稽首作禮不知仁者當何奉持樵客荅言吾
於朔望焚諸寶香誦慈氏名願與一切結清
淨緣居士因曰且置是事只如此珠得於通
衢彼若不失此無所得彼失此珠於法為欠
此若實得於法為剰如何圓融入正知見得
使此珠無欠無剰為吾奉持若持此珠口誦
佛名大千諸佛應當見前若置此珠默然靜
坐現前諸佛是去是住樵客聞是語已笑而
不言居士歎曰善哉善哉時居士欲宣此義
而作偈言
一切有為法幻相有去來如來真實義無去亦無住我
原寶珠光徧照大千界隨光所照處見者悉成佛
默齋偈
有大居士具足辯才得無所畏摧伏魔怨作
獅子吼宴坐之室廼名默齋但恐聞者或不
領悟便作默觀失居士意我聞古佛作大幻
師坐微塵裏轉大法輪種種開示蓋非得已
有初學者惑為真實如彼布榖及梁上燕唇
吻瀾翻無有歇時於如來藏轉無交涉復有
一種性樂空寂謂言語等非解脱相乃復如
彼木石瓦礫若欲融此二知見門於其中間
說印說非在正法中俱為戲論我知居士不
作是見端坐靜室聲如雷震屈伸臂項流出
千聲欲觀居士應如是觀由不二門入正知
見作是語已重說偈言
稽首金剛獅子座紫金光聚妙色身微塵刹土轉法輪
演出無邊殊勝義燃燈如來昔授記初無一法可得者
云何種種方便門多劫宣揚不能盡觀音妙力不思議
元從耳門得三昧爍迦羅首八萬餘隨處說法度衆生
云何現身蛤蜊中不假語言法亦顯當知是法本無法
語默兩塗俱解脱二乘知見妄分别偏執所見自纏縛
解縛不離縛處解還從語默證圓湛良哉居士具通眼
一切不隨根境轉了知諸法不留礙刹那真入三摩地
我願初學見聞者悉悟真常成正覺
孟秋車駕詣景靈宫朝獻祝文
孟秋届候法駕親臨恭焚寶香供養聖祖天尊大帝皇帝伏
願高穹垂佑景命惟新益隆至治之功永保無疆之夀
孟冬車駕詣景靈宫朝獻祝香文
孟冬届候法駕親臨恭焚寶香供養聖祖天尊大帝皇
帝伏願如日之升與天無極方永膺於盛福以益固於
丕基
懿節皇后園補種窠木祝文
伏以永念徽音載嚴閟宇乘時補種賦役繕修尚冀淑
靈妥安兆域尚饗
仲秋薦獻懿節皇后祝文
風露既清秋氣方肅緬懷懿德良用惻然禮官行園爰
致薦獻
漳州諸廟祈雨祝文
自春之初涉夏將半常暘為沴民心嗷嗷雖嘗懇祈未
獲霑足失政致咎吏何所逃以時雨暘亦神之職旱而
苗槁移蒔無期絶粒之憂決於數日坐視不救豈神之
心政恐精誠不能感格是用竭慮重叩嚴祠願施甘澤
一變凶歲俾民遂其生而神職不曠在此舉矣幸審圖
之
漳州圓山祈雨祝文
去冬渴雨地脉不滋涉春以來旱灾繼作田壤龜坼秋
苗就枯豐凶之分不待旬日人心嗷嗷無所控告獨郡
政之多失致灾咎之相仍顧民何辜願賜矜恤是用潔
齋躬謁祠下惟神威靈福芘兹土勢急辭危豈忍坐視
願加善救俯鑒虔祈霈為三日之霖蘇此一方之旱
奉安昭烈武成王并殿内及兩廡諸神像祝文
伏以惟王之道文武所師志厲鷹揚功高夾輔兹建右
學申加崇奉式陳潔薦奉以即安神其來燕維以永寧
告遷昭烈武成王并殿内諸神像祝文
伏以學館肇新崇堂克建載㳙吉旦遷奉威容用安明
靈式冀歆格
開元寺功德疏
月協正陽實應亨嘉之運祥開安寢適當震育之辰恭
仗佛乘仰資睿算皇帝陛下伏願年齡有永夀量無邊
膺垂佑之休如川方至積取多之數與天比崇
又
蘭殿開祥初屇赫曦之候電樞表瑞適當震育之辰輙
傾善頌之誠仰祝後天之算冀憑妙覺永贊遐齡皇帝
陛下伏願順納多祥夀同無量誕膺帝祉集五福於清
躬茂對天休協萬年之寶歷
天慶觀開啓功德疏
風入舜絃初届朱明之候慶符漢殿夙昭甲觀之祥祝
聖夀於無疆冀天心之從欲輙傾丹懇仰叩清真孝慈
淵聖皇帝陛下伏願與道長存體乾不息大德必得其
夀永觀受祉之多君子以為必歸早副因心之友
又
寶歷紀年當乾策正陽之日景風應律是天心任德之
時祥慶肇開聖期光啓仰憑真鑒虔祝睿齡皇帝陛下
伏願允協大年備膺多福天旋日轉佇聞龍馭之迴松
茂川增永保南山之夀
功德疏
景風扇物時當亨會之辰炎德復輝光啓紹開之運允
屬乘離之令序丕昭出震之昌期恭叩圓清仰祈睿算
皇帝陛下伏願運同道久夀比天崇申景命於萬年茂
膺純嘏備太平之五福永保丕圖
又
炎暉有赫時當朱夏之中昌運肇開氣協丹天之正恭
遇誕彌之旦仰申頌願之誠虔叩上真祝延遐算皇帝
陛下伏願茂膺多祉永保丕圖握乾符而闡坤珍福祥
畢至萬堯年而億舜日悠久無疆
又
盛德在火日方永而星中聖人成能運將興而天啓道
隆華旦慶兆昌期歸叩覺慈祝延睿算皇帝陛下伏願
福嚴萬善順納百祥運乾健以同流與天無極廣離明
而久照如日之中
又
斗柄所建位適指於離方星火亦中運更符於炎正實
福慶肇基之旦宜臣民仰祝之勤歸叩真乘虔伸丹懇
皇帝陛下伏願備膺遐福倍納殊祥尊臨南面以無為
永隆至治夀等西方之無量茂對閎休
放生疏
真人應運聖旦開祥武全不殺之神德廣好生之治湛
恩所暨庶類益蕃敢推本於上心以祝延於夀算輙敷
丹懇仰叩紫清皇帝陛下伏願合道長生受天多福協
大年而有永御遠歷於無疆
又
聖人之德莫大於施生臣子之心敢忘於報上兹届流
虹之旦仰遵育物之慈用祝睿齡恭憑覺力皇帝陛下
伏願夀同無量勢益大安方增福海之恩波永御蒼圖
之寶祚
别開啓寺疏
日開東井炎輝表受命之符琴歌南風大夏任好生之
德當聖神之應運慶世道之交興仰祝睿齡恭憑梵力
皇帝陛下伏願備膺福慶茂擁珍符俾熾而昌如岡陵
而益固能長且久與天地以常存
别開啟觀疏
千載明昌之運景命既申萬邦愛戴之心後天同祝况
叨近列曾侍清光輙傾歸報之誠仰贊延長之慶恭憑
至道俯鑒微衷皇帝陛下伏願永御宏圖益恢洪業珍
祥滋至如松茂而日升寶祚無疆與天長而地久
又
應千載之期紹開興運祝萬年之夀共慶昌辰道與時
行天從人欲輙申至懇仰叩清穹伏願永保丕基益恢
洪烈擁大來之福慶受命無疆膺滋至之天休惟日不
足
天慶觀開元寺冬祈雨疏(漳州)
妙道難名(原注寺曰願力無邊)既默持(原注寺曰默參)於造化廣慈及物
(原注寺曰慈心)每曲示於悲憐屬兹甘雨之久愆輙竭丹衷而
上叩冀回冲鑒(原注寺曰覺蔭)俯應虔祈施潤澤於田疇以潛
消於疫癘望霓之切指日以期
天慶觀開元寺春祈雨疏
涉春已深雖土膏之久震驕陽為沴致地脉之不滋深
虞東作之失時無復秋成之可冀輙攄至懇仰叩高真
(原注寺曰大慈)願矜播種之民早賜滂沱之澤雲霓在望旦暮
是期
寺觀再祈雨疏
曠職致災宜自當於罰譴歸誠仰凟豈敢避於再三深
惟農時已逼芒種哀此衆民之命繫於數日之間顧人
力之何施冀天心之俯鑒(原注一作惟佛乘之可恃)比常伸禱雖荷
垂慈田已極於焦枯澤未聞於沾足百榖仰雨念經時
之可憂三日為霖願推仁而普濟愚誠增切神聽是期
寺觀謝雨疏
仲秋不雨涉冬序以復深廣隰既耕懼陸種之難望仰
蒙慈寶(原注寺曰覺力)俯鑒虔祈貸其致旱之愆賜以蘇枯之
澤豐穰已兆疫癘不生輙伸報謝(原注寺曰崇報)之誠用荅高
明(原注寺曰廣慈)之施更祈垂佑以畢有年
新金西嶽行宫疏
俯念微生久叨慈蔭頃屬修塗之多梗遂令伏謁之寖
疎兹解組於海邦獲隸名於琳館言還故里祗欵真祠
仰伸歸嚮之誠以荅保持之賜更祈鑒佑永錫吉祥
罷散太一宫祈禱彗星道場朱表
伏以變不虚生象因顯示責已方深於恐懼祈恩正藉
於修禳俯竭精誠仰蒙昭荅已荷潛消於大異更祈永
保於殊休
滿𣪚寧夀觀謝雨道場朱表
伏以多稼向成方切焦枯之念高穹應感遽蒙潤澤之
功祗按真科虔誠報禮荷靈斿之顧享俾熙事之備成
更冀洪慈永垂休蔭
寧夀觀謝雪道場朱表
伏以冬序向深亢陽為沴遂竭精誠之禱虔遵科式之
嚴果蒙寶慈特頒時澤祥霙普降和氣昭蘇仰荷至仁
虔伸報禮更期真貺以畢歲功
