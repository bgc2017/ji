檆溪居士集卷十宋劉才邵撰
序
唐開元禮序
唐禮之載於成書者有三其聲明藻色發越璀璨完然
為一王制莫如開元蓋自高祖受命太宗以英睿之資
實左右之祓除氛祲廓清天步芟繁夷纇民樂息肩因
奠其室廬燠而哺之典章文物之盛勢未暇及逮貞觀
間治隆化醇海縣謐如迺益眷禮儒學論講憲章詔房
玄齡等增修禮文成百三十八篇然大率仍隋之舊厥
制未備高宗顯慶中又命長孫無忌等重加纂集頗附
益之至一百三十卷而義府敬宗之徒多希旨傅會蕪
雜不典當時固已嗤鄙之其後二禮兼行凡牴牾不合
者有司臨事參攷無復定制明皇勵精圖治懋建丕烈
受報收功中外禔福蒐裒闕逸斧藻隆平於是追復先
王垂憲傚飭前作而是正之兹其時矣開元十年命韋
縚為禮儀使實掌五禮十四年王嵒建言請刪去禮記
舊文而益以時所施行者帝重其事下集賢院議之學
士張說以為禮記不刊之書不可改易貞觀顯慶禮宜
加折衷以為唐禮詔從其議俾徐堅李銳等撰述其後
蕭嵩代銳復奏王仲丘撰定為一百五十卷由是牲幣
之用鼎俎之器多寡豐殺之節升降揖遜之儀莫不完
具矣攷觀昔之論治者於禮樂則曰不相沿襲此特指
其迹耳若其意豈有今昔之殊顧制作當其時論著得
其人斷而必行有其志則先王之盛豈難致哉自秦變
古所以善民心而出治道者掃地無餘漢之叔孫通始
定綿蕞之儀徒取論卑而易行故後世庸師陋儒甘心
於殘編脫簡之間而時君世主往往視為闊疎不以經
意間欲有所設施卒無所𠫭訂因不復置議安能作為
大典以傳來世明皇獨能遠覽治古因時有為招延該
洽俾加論著取尊經之宏議斷而必行用能新一代典
禮垂光無窮顧不偉哉抑嘗即其時而論之貞觀之治
非不盛也必待開元而後備者猶大鈞播物坱圠無垠
機發輪運一息不停然寒暑之功久而後著是以周之
禮樂至成王而庶事備蓋緝熙而增光之理實有待唐
之制作何以異於是耶韓愈嘗讀儀禮惜其不及進退
揖遜於其間夫周室遠矣使愈出於開元時其所願欲
庶幾獲償云
記
容膝軒記
友人某作軒名容膝來求文以記僕為文不工復不暇
為因為求其說且曰誠與子意合幸為書之昔焦先作
蝸牛廬取足容身自措於世所不堪之地而甘之蓋其
性異於人自應與狐兔同羣管幼安生長潜逸名動當
時黃初以來雖玉帛屢降終不能致則以時不可故優
游以卒歲今子才具過人生於登崇俊良之時行且出
頭角取高官坐大府而蔭華榱乃徜徉一室間復掇隠
者之語以名之吾有以得子矣夫處甲乙大第而頥指
如意與託身蓬蓽腹飽葵蓼於此將孰好孰惡當不問
而情所同也明智之士其好惡豈異於人之情哉誠有
以處之而已方居窮約時自以為道當爾不復起倖心
及其志得欲從人固不以為侈則曰是外物其敢恃以
夸世故人徒見其窮居而欲去之速如熱者之惡火愕
然外慕如渴者之望漿其得失復如何也然則既當平
世尚可隠至如安分守義之事自不可須臾離也子之
意儻出於是乎客以為善忖度者也遂書之以歸
仁榮軒記
宣和二年冬某待次于京師居多暇日得披圖散帙為
自娛計一日有客見過相與評論終日客問學淹貫而
精於明理者語及靈篇所載盛德事因曰隆平之世道
洽歲稔協氣充塞而諸福應之宜無彼此之異及觀所出
則有曰某郡有曰某家者天意若曰是能承流是能率
化因以旌之故兹瑞物不約而符或者疑焉謂造物者
不如是之規規也是大不然胡不觀堪輿之所亭毒雨
露之所霑濡曾無際限然嘉生美植不出於墝埆斥鹵
之地豈衒異效竒固自有在耶夫深知所自不忘歸美
縉紳學者之事也推原象數紀載厥實垂之無窮工於
文者之責也彼區區臆說妄疑造物者之勞而不知有
冥契者豈理也哉予甚服其言至當因提筆䟽之後數
日得從兄文仲書啟緘讀之辭頗諄複曰兄近營室於
居之東南一里許為子弟講習之所既成旁之草木蒙
密有足厭者遂課僕芟刈且戒之曰凡荒叢惡蔓繁柯
蠧枿能蔽虧佳趣者汝除之宜力既三日訖事來告試
往觀焉則向所厭者豁然頓除篩風漏月清意滿前其
中復有雙楓相去丈餘其上合而為一渾然天成無有
璺罅因竊自慶得生盛時游處庠序凡殊祥顯符接於
聞見者耳飽目熟今兹復得以朝夕愛玩其為幸顧不
厚哉欲作一軒對之時與親朋觴詠於其間少攄頌嘆
之意子其為我名而記之某讀已迺自惟忖將遂為之
則才荒句累非工於文者欲止則兄實謂我勢不得辭
是無一可者莫若取所聞於客者而申其說夫至和薰
蒸因物呈露而瑞木之生出於兄家固有以致之所謂
不約而符者耶兄以生斯時為幸作軒以賞之所謂深
知而不忘歸美者耶楓為良材與楩柟豫章比而自昔
騷人賦家多取之其與凡草木固有間矣今乃效祥於
講習之所異時將有學成而膺構厦之選者當為傑才
巨楹而其名聞又將為談說者所樂稱道耶兆既以此
告矣謹按晉禎祥說連理仁木也而為頌者有殊本同
榮之語輒稽合二義請名以仁榮謹記
論
叔孫通論
甚矣人臣進言之難不可以不深思而熟計也昔蕭何
營未央宫高帝怒其壯麗何曰天下方未定故可因以
就宫室非令壯麗無以重威且亡令後世有以加也議
者咎何不能廣帝意崇簡儉乃示侈後嗣建章至於千
門萬戸豈無所復增之謂也其後魏明帝遂藉何之言
以拒陳羣辛毗之諫張釋之奏犯蹕者使罰金文帝怪
其輕而釋之曰方其時上使使誅之則已王肅以其言
重於為已輕於為君不忠之甚廷尉天子之吏也不可
以失平而天子之身反可以或謬乎二子皆賢臣其所
建白未能無失遂取譏於後世況才不及蕭張而以依
阿取容為心者乎觀叔孫生之言何其思之不深而計
之不熟也惠帝為東朝長樂宫及間往數蹕煩民作複
道方築武庫南通奏事因請間具言且曰子孫奈何乘
宗廟道上行哉帝懼曰急壊之其意固美矣語及宗廟
而懼孝而敬也已作而急壊之納諫而改過如此其速
也通於是時正宜具陳古昔聖王欽奉祖考容受直言
與夫無文過遂非之累以將順而卒成之且請宣布帝
意亟罷其役俾臣民曉然知之猶之日月之更也人皆
仰之何損於君德乎如是則其後設有過舉當能改而
不吝不以從諫為屈也通不知出此乃曰人主無過舉
今已作百姓皆知之願為原廟渭北衣冠月出游之嗚
呼言之兆亂不幾於喪邦乎是教人君文過遂非則設
偽以掩其失耻屈於忠諫則矜辯以拒之此亂之所由
生也尚何以統承緒業而事宗廟乎况通之意以欲成
複道乃别為出游之廟是使宗廟避子孫而由别塗也
出游離宫因取櫻桃以獻是薦祭非出於誠心將以蔽
游觀之迹也惠帝悉行其說非特誣民且誣祖矣所謂
大孝之本乃如是耶世之庸醫有病瘍者造焉初不察
其脈理之虛實即取藥攻其内以伐其根傅其外以蝕
其肉識者或難之則曰吾知治瘍而已遑恤其他俄而
瘍潰瘍則愈矣而病者因枵然益虛氣體俱耗而藥之
毒殊未艾也豈不以取一切之效以為已利而至然歟
通其似之矣至如定綿蕞之儀拒廢嫡之議則卓然有
過人者豈其智足以乘時而適昧於多變乎
論漢張釋之奏犯蹕當罰金
臣聞立法者存不易之規麗法者有不齊之情善識法
者原情以定罪因罪以用法不隨事而為輕重則無適
而不得其平矣文帝行出中渭橋有犯蹕者以屬廷尉
釋之奏當罰金帝怒其輕釋之曰法者天子所與天下
公共也今法如是更重之是法不信于民也其言信美
矣又曰且方其時上使使誅之則已今已下廷尉廷尉
天下之平也一傾天下用法皆為之輕重民安所措其
手足言至于此何其疎也夫廷尉者天子之吏用法不
可以傾而天子乃可以妄誅乎若曰陛下不即誅之而
以屬廷尉正以法之所在不敢輕也臣豈敢阿意以屈
法乎如此亦因以將順其美豈不優哉
論漢景帝明慎刑獄
漢書景帝紀中五年九月詔曰法令度量所
以禁暴止邪也獄人之大命死者不可復生
吏或不奉法令以貨賂為市朋黨比周以苛
為察以刻為明令亡罪者失職朕甚憐之有
罪者不伏罪姦法為暴甚亡謂也諸獄疑若
雖文致于法而于人心不厭者輒讞之
臣聞制而用之者法推而行之者人法雖有一定之制
務得其平然行法之吏或不能遵承至有苛刻貨賂之
弊倚法為姦而刑用失中儻不加詳讞則屈法而縱有
罪濫刑以及無辜不能無之其何以致治哉竊觀景帝
之詔可謂得明慎用刑之意矣其後復下詔有令讞而
後不當讞者不為失欲令治獄者務先寬用能遵孝文
幾致刑措之業史臣贊之以比成康豈不美哉
論揚子法言中和之說
揚子法言立政鼓衆動化天下莫尚中和臣聞中也者
天下之大本和也者天下之逹道大本之所以立逹道
之所以行天地之高厚萬物之散殊舉不能外中和之
理盖民心所固有者也將欲立政其能捨此以有為乎
所以收動化之功宜莫若乎此也是以聖人臨涖天下
其號令之所鼓舞教化之所薰陶寬猛以濟剛柔刑賞
以示懲勸惟此之尚莫之或易中焉而無所偏蔽無往
而不得其平和焉而無所乖戾無往而不適其宜故命
之而丕應感之而作孚非因其固有還以治之能不勞而
成功如此乎古之人有以立民極變時雍盖以此也
論漢魏相奉行故事
漢書魏相傳相明易經有師法好觀漢故事
及便宜章奏以為古今異制方今務在奉行
故事而已數條漢興以來國家便宜行事賢
臣賈誼晁錯董仲舒等所言奏請施行之
臣聞道不過三代法不貳後王為治者必兼取於此則
古人之迹時王之制兩得之矣觀魏相本明易經有師
法其於古今之變宜通貫而不遺矣至於論請則以為
古今異制方今務在奉行故事而已其所開陳但條漢
興以來便宜行事及賢臣所言請施行之何哉若相者
才識卓然過人必不泥於一偏盖以後王之法其粲然
見於施設之間者後之人能率由之因時制宜則易行
而收功速者所以為識治體也又數表采易隂陽及明
堂月令奏之欲以奉順天道師古之意復見於此可謂
兩得之矣宜帝能納用之遂致中興之盛而功光祖宗
其任賢之效歟
跋
跋李龍眠淵明歸去來圖
嵇叔夜阮嗣宗號稱曠逹至其文辭頗務揚已衒異以
貶剥當世有臭腐褌蝨之語夫志在於脫世紛反激而
速之則其被禍害取讐疾非不幸也淵明蕭然自寄於埃
壒之外初無忤物之累故其辭平淡有太古之遺音而
龍眠翁能於筆端寫出情狀使人觀之想見傲逸之姿
與林泉棲遯之趣歴歴在眼中豈與踞鍜問客白眼視
人者校遠近耶
跋王伯陽端溪石硯圖後
近世硯璞兼取鳳咮龍尾其間不無佳者然終不得與
端溪巖石抗衡蓋其材品超詣所從來久矣溪石最佳
者下巖質性堅潤而石眼暈數獨多工人復巧於礱治
形範竒古此其所以取重於世與人之所以能為世用
者蓋無以異夫全其所受於天而得所處如石之出於
下巖真粹内充而英華發於外如石之堅潤而多暈得
良師友琢磨而成之如石之遇良工以是而見用於世
則績效著於當年聲聞傳於無窮尚何疑哉東坡有言
曰物有畛而理無方窮天下之辨不能以盡一物之理
逹者寓物以發其辨則一物之變可以盡南山之竹伯
陽其得於此乎寓其辯於硯石俾觀者由小見大因物
悟已其用意豈小補哉
跋葛聖功詩
王惠廸見過出葛聖功所寄詩相示曰僕自少學焉蒙
許以可教而是詩期待厚甚奉以周旋不敢廢墜今老
矣欲世世子孫母忘吾志幸執事者留意使區區所懷
得以表見而不沒也某聞之耆舊元祐中聖功試南宫
論周秦強弱不變之弊如太倉公言病洞見根穴所起
東坡竒其文置之高列山谷曰此某為太和令時所與
唱酬進士也因相慶得人聖功由是名聞諸公間夫士
之所學患不至至矣而或没不振不得所托故也聖功
詩文為二先生所識拔如此真不減昔人附驥尾登龍
門之榮也而惠廸能不負期待之意業履純固無少璺
缺諸郎才具過人必能終肯播之功而收倉箱之報也
是皆可嘉者其何敢辭紹興八年某月某日書
跋李似之諸公題陽炳文園亭詩後
兵械素閱部伍不譁三令而五申之使萬夫俯首惟命
之從此治軍之常也及威名夙著之將從而指麾之則
旌旗益明鼓角讙亮而士氣百倍此豈得之常法之間
哉山川之氣象園林之景趣因人而發揚顧何以異此
炳文氣調不凡知所慕尚致力于斯園久矣而英辭妙
墨發揚之致今乃得之來者試寓目焉當見雲烟改容
竹檜增翠水石花草無怫鬱不遇之態然後知斯言之
不妄古人謂詩得江山助語似未工由今觀之江山助
詩乎高流勝士其必有以處之矣彭城劉某書
跋李彦良兄弟玉山母墳瑞木詩
詩序於南陔曰孝子相戒以養也又曰南陔廢則孝友
缺矣蓋事親而相戒焉所以為友彦良昆仲學夫詩而
能允蹈之宜至行之潜通也考之瑞圖連理仁木也非
修其本豈能致哉彭城劉某書
跋戴彦成挽辭
鄭子産卒仲尼傷之曰古之遺愛也感歎之意形於一
言而萬世之下得以想見餘烈後之作者鮮能知此若
半岳摧峯中河墜月金刀掩芒長淮絶涸等語徒務新
竒夸而非實雖載之竹素人不信也魏晉以來當路大
人倡為浮虛之習品題所加誕謾一律流弊之極遂至
於此無足怪者戴公彦成天資勁敏濟以公勤通守長
沙獲在樞密端明折衝籌幄同心戮力深蒙器賞既而
彦成受代東歸終於故居千里寄詩以助哀挽非惟念
舊不忘為時惜才足以警動頽俗而詞致深嚴言簡意
備與仲尼之歎子産蓋無以異長才懿行託於斯文决
不淪沒誠為不朽之榮然於此亦不能無恨焉三復是
詩老成逝矣之句向若夀齡未艾得逢進秉鈞軸之時
當首預薦延以究遠業决無生不能用之誚豈特為身
後榮哉
策問
試館職求言策問
求言貴廣聽言貴審用言貴於必行求之廣則雖遠而
不遺聽之審則雖多而不惑用之而必行則有以收實
效而非虛文三者相資以備不可闕也恭惟主上撫隆
平之運盡好問之誠勵精庶政博採羣言温詔下頒虛
已延納咨詢所逮不問芻蕘咸得自竭無有壅蔽求言
之路可謂廣矣事之利害各隨所見理之當否雜然竝
陳分命從臣肆加詳訂既已區别無復混淆聽言之道
可謂審矣言而當理既已可行乙夜之觀仰膺睿鑒舉
而錯之以福寰區積弊以革大利以興行之之效蓋見
於此雖二帝三王之用心其何以加焉夫多識前代之
載籍學士大夫所應從事自昔盛時於斯三者必有不
約而同符者幸詳著于篇使得以觀考古驗今之識焉
試館職策問
聖人之作樂者内則本之於情性外則稽之於制度咸
有法象豈苟然哉故聲於五行有自然之數音於八風
有自然之位文之以聲則為君為臣為民為物為事貴
於相成播之以音則動之行之詠之宣之贊之節之合
而後和所謂五者八者豈可以闕一哉及考之載籍所
傳乃或不然大司樂分樂而序之其間自圜鍾為宫終
於應鍾為羽獨不言為商作君臣相悦之樂者但取徵
韶角韶而不及餘聲然則五聲無乃不備乎䕫所論樂
其見於器者自琴瑟以至於石而不及於土音皆主於
和也而詩言牖民而欲其和何取於壎箎二器而已然
則八音其說不同又如此也
南省策問
用兵以耕名曰屯田募民以耕名曰營田漢魏行之大
獲其利暨我國家自淳化以來采議者之言兼用其策
設官以推行之置使以總統之於是寬閒之鄉荒棄之
壤悉加墾闢而地無遺利歲之所入不可勝計豈不盛
哉主上躬秉聖德纂紹丕基勤政務農規恢遠略修明
法令以次舉行然所謂大利者未云獲也豈建議之臣
未能深明利害根穴而輕進其說乎將奉行之吏徒為
文具以塞詔令乎抑亦勸勞之術未施煩擾之弊未革
而操耒之人不皆樂趨於南畝乎夫用屯戍之兵募無
私田之民授之以可耕之田寬其租入之限宜若無難
者今行之既久成效未著是豈無說乎通於世務儒者
之事也其考古之制適今之宜求其所以然之故詳著
於篇將以觀論政之深識焉
武舉策問(案王栐燕翼貽謀錄唐試武舉五代以來此制久廢天聖七年以西邊用)
(兵乏將帥復置武舉至皇祐元年遂廢此科治平元年復置迄今不廢附識於此)
兵法起於黃帝歴代用之其書日滋有三門四種之異
其後浸失其傳而學者之所講習者七家而已其當時
之所記後世之所師詳究其說宜在所置議也昔齊威
王使大夫追論古者司馬兵法而附穰苴於其中今其
書具在不識所附之兵法尚可考見而分别乎李靖以
為張良之所學三略六韜是也韓信之所學穰苴孫武
是也今以良之運籌信之勝敵求之諸書所謂師而行
之果何事耶因其書而論其人此所當盡心焉至於唐
太宗謂霍去病暗合孫吳其所合者復何事耶其詳以
告欲觀所藴
中書後省召試武臣換文資策問(案宋史職官志載文官換)
(右職及武臣換文資文官待制武臣觀察使以上願換者取旨其餘竝召京朝官或使臣二人)
(委保方許試換又云諸訓郎至進武校尉願換文資者聽召保官二人具家狀連保狀詣登聞)
(鼓院投進乞試諸武臣試換文資於易詩周禮禮記各專一經仍兼論孟願試詩賦及依法官)
(條試斷案刑統大義者聽宋史全文續通鑑載紹興十二年七月戊午詔忠訓郎吳援令宣撫)
(司召試策一道保明取旨許換文資起居即權中書舍人張廣持不可上曰武臣換文資恐將)
(帥之才後難得也樞密張浚曰試而後換可也上然之然則當時嘗專用召保而不行試換之)
(法至是復用試也苐史謂試經書或詩賦斷案刑統各義而不及策全文所載吳㣪事則止令)
(宣㒇司專試策一道而此則為中書後省召試策問想試法亦隨時因草而外官則試於使臣)
(京職則試於中書省歟附識以備考)
足國裕民之術莫先於務農故自昔願治之君必加意
焉恭惟國家恢隆興運獨收遠策休兵息民益固邦本
元元蒙惠得以奠枕農夫克敏而田野增闢以臻冨庶
之盛維其時矣而議者尚慮勸相之吏或不能躬阡陌
之勞閭閻之民或未盡捐惰游之習則殿最之法懲勸
之方所宜加詳矣夫考之於古而已試施之於今而可
行必有至當之論願著於篇以觀所藴
