檆溪居士集卷三宋劉才邵撰
今體詩
瀘溪春日
風暖鶯離谷花繁蝶倦飛林塘供勝賞雲日弄晴暉古
郡荒城在芳郊遊騎歸閒來推物理痛飲未為非
春日郊居四首
地僻春還到門閒性自便風回香縷轉日透隙光圓曲
沼波初凸繁花曉欲蔫誰能學工部直得為春顛
殘花啼曉露落絮泊池荷帶蘂蜂鬚重窺簾燕語多桑
肥蠶趁暖雨飽麥連坡帝力知難報閒聽擊壤歌
散策啟柴關春光滿望間長烟連遠碧矮笋出新斑倦
蝶飛還歇啼鶯意自閒晚雲將小雨容易暗前山
春事遽如許登臨聊杖藜遊絲斜帶日細草未霑泥風
軟花香熟烟酣柳色迷慇懃嘱鶗鴂芳卉正萋萋
中秋
陰晴無遠近獨有此宵看寫盡山河影想添蟾兔寒清
輝分玉露斜漢泛冰盤上到高圓處亭亭輪更安
遊山寺詩
岡巒圍古刹松桂發幽香斜日烟姿薄空庭花影長尋
雲穿蘚徑汲水動溪光好就山房宿閒聽鐘殷牀
次韻王民瞻題慧門院二首
亂後身重到醉中禪暫逃蓮關無泣象鷲嶺不傾鼇(原注)
(文選賦云鼇雖仆而不傾)井邑劫灰在霜林秋氣高更須資法雨一
為洗弓刀
亂兵如穴蟻攘攘欲何逃肆毒空搖蠆支傾已斷鼇上
方塵不染北極勢元高佩犢知難久紛紛已賣刀(原注近聞)
(諸處寇盗悉受招安故有是句)
蘇文饒往昌國意頗憚之送以詩因勉之
已聞舟楫具那得苦留君雨過霜風急帆飛雪浪分長
途方策足暇日正論文功業他年事風波豈足云
遊香山寶應寺恭覩仁宗皇帝御書發願文
龜洛隆周德龍門賴禹功天開形勝地雲捧法王宫繡
栱聯霞綺虯簷壓霽虹山河紛湊泊星斗映穹崇金界
琅函秘奎文筆勢雄獨高今古外何止帝王中恭想重
熙旦追還太古風開懷容直論崇儉自清躬俗厚刑幾
措時和歲屢豐湛恩漸動植大度納華戎致治臻無事
持盈愈若冲皇居多暇日宸翰寫深衷誓保基圖永期
躋壽域同含生蒙願力流澤浩無窮
賦得登瀛洲
天策開王府仙才聚國英禮優初闢館衆羡號登瀛凡
骨難飛步神仙遂擬名冠鼇堪比峻馭鶴想同輕銀闕
誰云遠金臺愧未清收功歸正觀文治播休聲
賦得春色滿皇州
春光何處盛先滿帝皇州日近恩輝動天低淑氣浮繁
花迷綵仗弱柳媚芳溝風軟塵難動烟酣翠欲流驩聲
連綺陌仙吹咽瓊樓願遂觀光志曲江追勝遊
賦得秋風生桂枝
金飈隨素律丹桂吐幽姿?動驚秋意生從傲雪枝高
應翻月窟清已徹天涯雖效紛披態終無搖落悲低嫌
蘋末起凉異棘心吹幸有乘風興高攀自不遲
賦得鮮雲垂薄陰
輕雲初出岫散漫本無心鄣日呈鮮彩垂天結薄隂浮
空誠可玩著地影非深籠水難藏渚依山豈暗林誰言
聊晻靄遠勢已侵尋不羡西郊密終期為作霖
次韻朱希真送李仲輔使浙東
詔遣皇華使恩殊白首郎越城膺重寄雲路佇高翔金
節丹楓外星軺碧海傍溪山動詩興藻火粲篇章暫對
青藜杖(原注仲輔新除直秘閣)徐驅白鳳凰(原注事見北夢𤨏言)平反有餘
暇霜橘薦瑶觴
賦得蛟龍得雲雨
賢能攄逸志振迹比蛟龍雲雨時方得烟霄路自逢濯
鱗霑帝澤擁足脫塵蹤物外將輕矯池中豈解容依乘
應有待際會合相從寄語懷才者明時好奮庸
贈端上人(原注端善鼓琴)
傳得無聲曲有時彈向人雪峯年老大風穴語尖新吼
月泥牛困抽條石笋春衣珠猶不重豈更覺身貧
挽江司戶詞(原注民表之弟公家俱好禪學多坐化者賢弟少卿為求此)
場屋聲名舊林泉興味長青衫歸里閈白首傲羲皇鶴
静終輕矯蘭銷委暗芳遥憐高遯處庭宇日荒凉
早歲識真際前身疑淨名窮通百年内生死一銖輕成
佛無先後同參有弟兄悲傷隨世諦益見在原情
挽戴彦誠通判三首
初闢橋門日英髦喜彙征竒文逢藻鑒時輩仰高名仕
路因騰踏聲華久隠訇方觀終遠業埋玉恨難平
庠序親餘論京華獲並遊艱危心有託感激義無酬豈
謂音容隔頻驚歲月流今來拜遺像淚雨不能收
賈鵩由來忌應曾為廢書始終歸有數善慶豈無餘賢
嗣真蘭玉令名驚里閭他年定通顯躍馬從金輿
次韻元日會飲
不將簾幕挂簷脣欲聽飛霙點繡茵門外湖山元早白
醉中笑語不嫌真爐烟盡日飄香霧茗盌侵湯攪玉塵
莫怪更深寒力減瑶墀今日布王春
謝人惠花栽以龍涎及小團答之
應憐小圃少花看分惠靈苗四五般多謝高情無所吝
欲將俗物報應難鯨波薦液香難比龍焙先春玉作團
寄與文房助清興詩魂莫怕月邊寒
江閣夜坐(原注王自然所居)
迢迢小閣倚雲端高處懸知境界寬共向城頭聊放目
却驚沙觜減奔湍蒼烟闕處江山遠白月滿空星斗寒
烱烱此心誰會得從公清坐到更闌
閒雲收盡露乾端垂地漫漫碧玉寬小海無人續遺唱
斜河挂影作飛湍水仙環佩歸何處天闕樓臺似更寒
知欲乘風叩閶闔如公應入不為闌(原注律有闌入宮殿門)
愚堂為歐陽炳文作
高懷從昔厭雄夸宴坐虚堂玩物華清簟疎簾無俗客
澆花洗竹當生涯風驚萬木誰家曲雲擁千峰盡日衙
莫信韜光得深隠鶴書終恐到君家
次韻李彦淵遊竹閣奉呈望之
春餘景物尚芳華寫景詞工語不夸綺饌玉樽筵秩秩
碧梧翠竹影斜斜湖山風月須頻賞南北車書已一家
回首都人候清蹕遥知紫禁繞烟花(原注是時復河南也)
同張敏叔登望闕臺
曉陟高臺望紫宸愛君心切素忘身堯天日遠迷西極
漢使星高拱北辰賦雪才優宜視草賜環恩重定隨春
剩須留下驚人句長使江山氣象新
賀和仲移居
狻猊羣戲畫難工(原注對門三山如獅子戲)木梢翬飛面勢雄壯氣
定知如杜固鑿池肯復效燕公好穿松竹躋雲磴别敞
簷楹看碧空(原注和仲云當穿松竹開徑就高處作亭以望遠)更願他年開北
第却留蹤跡付隆中
蒼官湧翠千株直石棧斜飛一徑通爽塏真能明遠目
囂塵不動但清風卜鄰豈免煩王翰相宅應兼出魏公
終使里名不虚設先栽巖桂與分叢(原注文忠公集古錄有明月與巖桂)
(分叢之語今所居里名折桂而宅旁先已栽桂數本故有是句)
次韻陶父雙蓮
和氣為霖歲有涯發祥宜自使君家池開雙影同心瑞
氣敵三峯十丈花嘯侣洛妃携翠袖懼飛蛺蝶護新葩
天公似恐嫦娥妬時把微雲隔素華
鬱孤臺
風伯驅雲曉色開使家清燕就高臺崆峒爽氣連天起
章貢寒聲遶檻來譚屑霏霏隨玉麈酒波灧灧溢金罍
還將崇政言詩手一為江城賦早梅
次韻黃元授憫旱
旱氣爞爞(案爞見爾雅釋訓爞爞炎炎熏也疏引大雅雲漢云藴隆蟲蟲義同)似火炎新
來露亦不輕霑電光入夜空搖幟雨響經時不到簷獄
吏誰憐冤死婦農家空挂刈禾鎌高天早副憂民意雲
漢無煩歎靡瞻
次韻寬夫喜雨詩
檀龍致雨雨宵零香氣如傳得薦馨斷港已通無别浦
洪波遥想接重溟門開甘露偏蘇槁供設伊蒲異獻腥
清禁詞臣歌樂職淵雲難獨掞天庭(原注府中因禱青原塔得雨故用檀)
(龍甘露事)
次韻黃元授喜雨詩
溝塍流水已源源還有餘波及衆川焦稼頓蘇苗薿薿
涸池重見葉田田休疑兩種分乾溼且喜脩羅罷鎧鋋
平糴莫將同上熟恐教閭井却騷然
次韻周秀實七夕
雲間素月若飛來半鏡携歸共挂臺星渚橋成仙步穏
玉簫聲斷曉風哀曾向兹辰曝圖籍(原注秘書省七夕有曝書會)還
思延閣敵蓬萊誰憐點鬢吳霜重酒母分霑助把杯(原注)
(是日宜造麴麴一名酒母)
和彭德源秋開紫牡丹
暗覺小陽春氣回却從秋杪上樓臺(原注唐人牡丹詩云衆芳飄處上樓)
(臺)淺於潑墨輕勻露小似齊頭只類杯(原注洛陽花譜云潑墨紫色最)
(深齊頭似深椀而平今所開者色淺頭齊小)應是化工偏著意便同仙骨免
枯荄笑他方士驚人眼謾作空花頃刻開
次韻温叔皮秋懷
海風截雨晚雲收銀漢迢迢傍月流菊露自應知歲晏
砧聲今不起邊愁尋常酒債何妨有咫尺湖山未暇遊
欲跨青虯舒遠目水仙真肯借人不
次韻李彦淵夜聞鶴唳
警露猶能動客情淮淝况復雜風聲語多真似留華表
意遠誰知在紫清正值月寒秋夜永更當風静海潮平
故山蕙帳空來久想共曉猿相對鳴
過唐興寺
須應辭職效崔沂豈合經時直紫微領郡尚叨分竹箭
羡君不肯裂荷衣高風久已勤山仰妙語新從得指歸
更待春時稍暄暖共尋烟塢與苔磯
夜契從來耐歲寒千株路盡見蒼官舊遊還復尋金碧
清夢猶能記玉鑾喜見雲烟生翰墨隨時殽核簇杯盤
荷公高誼存真趣不作尋常俗眼看
次韻劉仙卿臘日喜雪
徹地寒威暖尚遥豈同春日落還消醉翁不道鹽并絮
阿母難專池是瑶素月交光千里共豐年為瑞四時調
臘中三白已堪賞何况皚皚照此宵
臘祀祁年瑞雪飄共知帝力最難消無邊世界銀為闕
不動根荄草變瑶人悅自然天意得時和豈待樂聲調
月娥似更憐鮮潔清影亭亭徹永宵
早朝行宫奉呈諸同舍
龍山西轉浙江横寶勢岧嶤切太清照海曉光來闕角
穿花宮漏帶潮聲風生劍佩班初上霧歇旌旗色更明
共說中興似光武南都賦合繼東京
祖廟殿生芝草
由來天意眷明昌偏向神宮發喜祥和氣潛蒸方蔓蔓
靈華託柱益煌煌披圖正與端宸合紀美還增原廟光
漢室但閒生禁宇作歌空復詠齋房
聖孝神明已默通皇猷德業更兼隆昌期適契千齡會
上瑞宜生九廟中異彩光凝何煜爚靈葩色正自昭融
天將福慶資宗佑方至如川豈有窮
次韻同舍道山堂宿直二首
花影頻移夜向闌重簷突兀倚雲端木天西畔銀河響
陸海中間貝闕寒風輭嚴更傳玉漏月和清露滴金盤
不嫌上界多官府請便乘風駕紫鸞
玉宇沉沉易覺秋暮雲開盡夜悠悠天風斜轉蒼龍闕
宮月遥連紫桂樓寶畫深嚴神物護仙山縹緲瑞烟浮
慙無逸藻陪諸彦歸興惟思理釣舟
和李仲孫韻因以奉勉
詞格森嚴氣不寒華星灼灼出雲間中興喜見天方啟
高議期追漢已還正值朝家求切直豈容竒逸戀雲山
願公淬筆參晁董大對親瞻睟穆顔
送李似之二首
中興修政似周宣共理聊煩命世賢凋瘵氣蘇真肉骨
豪強膽落怯冰淵遠猷豈合淹千里温詔俄頒自九天
解釋邦人去思恨為言行復入陶甄
晴虹詞彩冠羣才淡墨名高北斗魁史筆繼聞登左省
廟謨今復贊中臺方傳召命馳三節頓使清風動九垓
想見君王偏注意鳳池虚位待公來
次韻送盧汝舟
秋鴻社燕若為情歧路東西亦可驚入夜朔風搖畫角
滿空星斗罩高城吳江浪闊兼天湧楚塞山長盡日横
記取别筵看劍處怕聽庭樹曉雞聲
送江虞仲
烜赫家聲四海聞材猷超絶出凡倫清規映物無塵隔
實德臨民蒙惠均器遠自應當要路政成還合覲嚴宸
禁途虚位須賢俊佇慶登崇寵渥新
和丁浚明戲蕭濟夫
生世纔如石火光應憐不早見盧郎碧蟾自合來棲月
黃耳何緣得上床但使知音同卓氏何妨服猛似梁鴦
觀音妙相誰能測暫化身為無厭王(原注華嚴十行中菩薩欲治世間多)
(不善行故示威嚴自化其身作無厭足王使見者恐怖懼而不犯信臣云濟夫目孺人為觀音而浚明末句有)
(從前謔浪今收拾儘聽人呼張大王之語此必有所聞也但取梁鴦服猛菩薩化身之事以釋之)
庾婦休誇意智強却因詐魘喚江郎自從呼婢曾開口
不復連宵只對床春晚燕狂捎蛺蝶汀閒沙暖睡鴛鴦
鳳棲已協和鳴兆誰記東家人姓王(原注古詩悔不嫁與東家王謂王昌)
(也信臣有三宵别床之句聞今已不然故此篇為一洗之)
次韻蕭元隆見寄二首
國朝制策得羣賢隆棟才高異衆椽温詔久頒崇舊典
英辭初喜見新編竚登文陛三層峻還寄家聲萬古傳
(原注修撰公奏議世多傳)聖主憂民收遠策欲令枕奠得安眠
麟閣岧嶤倚碧天道山宿直燭如椽誰憐老眼今多病
喜讀危詞屢絶編一鶚奮飛方遠舉雙魚緘素肯輕傳
益思張膽論時事未敢昏昏只醉眠
次韻王民瞻
野外蕭條供給稀愧煩車馬顧柴扉正憐習懶成癡鈍
欲使乘時試奮飛高義杉松度冰雪好詩星斗轉璿璣
如公亦豈宜深隠早晚光芒動少微
立春内中帖子詞(原注皇太后閣六首十按宋史全文續通鑑紹興三年)
(春正月辛丑立春節學士院進春帖子詞自建炎以來久廢至是始復之此詞第五首有預建)
(慈寧果慶回鑾之語當即十三年所進者附識於此)
蘭殿光風轉椒塗淑氣濃柳烟添曉翠花露浥春容
紫禁遲遲漏瑶箱細細風君王問安早紅燭照簾櫳
寶勝金書小酥盤花樣新六宮呈妙巧清曉慶佳辰
瑞氣籠春宮殿高天官仙樂奏雲璈欲知聖壽無疆處
王母千回獻碧桃
君王聖母與天通預建慈寧廣内中果慶回鑾功已就
纂修事實示無窮(按宋史全文續通鑑紹興十二年十一月詔禮部侍郎兼實錄修撰編修)
(太后回鑾諸盛事付史館第四句正指其事附識於此)
春歸頓覺日華遲樂事偏多屬聖時萬壽聲中觴酒滿
年年歲歲擁春祺
又(原注皇帝閣六首知案春帖子前六首切韋太后還臨安時事為十三年春所進此六)
(首只叙偃武施惠而不及太后回鑾事當非同時所作且第五首有海國入貢之語考紹興十)
(二三年均無外國入貢之事其非十三年立春無疑也附識於此)
一氣回蒼陸千祥集紫宸天心存愛育施惠發新春
行仁隆治道偃武為生靈恩施周遐邇熙熙萬國寧
盛德天垂覆皇明日照臨九重頒漢詔四海識堯心
始和布政同天運聖澤隨春下九霄垂法端闈萬人喜
典章盡復祖宗朝
海國占風慕聖明先春入貢竭丹誠梯航萬里不辭遠
要趁新年賀太平(案宋史外國傳紹興間唯元年大食國入貢二年高麗入貢二十五年占)
(城入貢二十六年三佛齊入貢則此詞當作於二十五六年間又考本集中賜三佛齊勅書有春寒卿比好否)
(與先春之語正合或即二十六年所進耶附識於此)
瑞日舒長呈五色官儀赫奕會三朝宴開紫殿恩輝重
樂奏彤庭雅韻調
又(原注皇后閣五首立案宋史全文續通鑑十三年閏四月已丑貴妃吳氏為皇后此春)
(帖子當亦係十三年以後所進與太后閣六首亦非一時之作也附識於此)
風轉萬年枝冰開百子池多男應禖祀瑞氣恰來時
瓊斝深浮柏金牋巧頌椒宮嬪隨鳳輦萬壽本東朝
紫庭烟淡祥光滿清禁風微淑氣新綺閣靚深無一事
觀書臨帖過芳春(案宋史憲聖吳皇后傳后博習書史又善翰墨故第四句云云附識於此)
飛霙頃報豐年慶天瑞由來應克誠喜見農祥已晨正
將持嘉種奉親耕
絳闕清都境異常况當聖世物皆昌風催柘館桑枝秀
冰滿龍池荇帶長
端午内中帖子詞(原注皇帝閣先案周密乾淳歲時記端午期學士院亦)
(供帖子詞宮中以青羅作赤口白舌帖子與艾人並懸門楣以為禳禬)
雲篆摹仙印香菰纏綵絲風回五明扇日麗萬年枝
神飈隨律至玉宇倍清凉復古觀書處偏宜晝漏長
兩岐呈瑞麥三秀産靈芝天意方垂佑宸心愈肅祇
巽權默運甄陶外德澤遐宣指顧中號令一新民氣樂
正如解愠得薰風
天申佳節繼天中(案宋史紹興十三年天申節始上壽賜宴如故事周密乾淳起居注五月)
(二十一日太宗皇帝天申節故此云天申佳節繼天中也附識於此)賀慶年年信始通明
詔重頒浮論息共知至計出天衷
百昌蕃殖歸神化萬宇歡康屬聖時形氣既和無疾癘
冰臺還更覺生遲
遊西湖天竺書所見成五絶句
秋風蕭瑟海天凉不見紅衣十里香慚愧湖邊拒霜在
數枝擎露學啼粧
靈風嫋嫋轉幡幢紅蠟光中一縷香萬德莊嚴等塵土
北珠南貝若為粧
寒泉秋菊水仙堂華竟無人薦晚香賴有新詩伴冰蘂
犯寒欺雪鬭宫粧
千頃琉璃湛曉光紛紛蘭菊動秋香疎烟小雨多情思
箇是西湖淡薄粧
石井靈泉鏡樣方龍宫流出倍甘香可憐溪女低蓬首
斜插山花照晚粧
題滴水巖
泠泠清響落巖中正脉由來觸處通一滴也無真戲論
誰知白浪已翻空
曾酌曹溪一掬甘笑看梁燕自呢喃根塵却是圓通境
箇裏何妨舌本參
次韻李彦淵郎中試院三絶句
銓曹注擬待羣才妍醜先分寶鑑開餘力留詩在巖壁
護持神物已應來
春滿湖山草木芳薰晴曉日動微黃遥知從騎歸來處
穿破東風十里香
野草幽花似纈斑僧窗聊寄兩旬閒衣冠行赴東都會
官府深嚴不在山
試黃權筆為作三絶句
名屬仙民住武夷能將巧思利毛錐宣城遺法依然在
一逐人間好尚移
渴驥精神傷太緊秋蛇筋骨定非竒要須從此胷中正
方見中書事事宜
八法森嚴得者稀管城還伴剡藤悲欲教霜兔魂無恨
須寫當時顔叚碑
松
山中衆木自紛紛移徙孤根獨不羣更與清風同烈烈
便先八俊繼三君
古栢
移根得地對幽軒香葉蒼然已可憐他日定為梁棟具
耽耽大厦倚晴天
梧桐
琴材豈必百年期翠葉萋萋已滿枝况是常生易封殖
政平喜見中興時(原注禮緯云人君乘火德而王政平則梧桐常生也)
蟠桃
竒芬不與衆芳同移植應從碧海中結子縱遲人莫怪
靈苗端的有仙風(原注夢得贈樂天詩云海中仙果子生遲蓋指蟠桃也)
朝天李
玉妃朝謁珠宫慣暫到人寰别九天戀闕丹心終不變
亭亭素艷吐清妍
黃楊
不怪天公賦與慳應憐堅正長偏難三年榿木真容易
誰肯吟哦著眼看
詠竹
護惜龍孫意正勤風漪誰愛織成紋林中莫著山王輩
擬向他時詠五君
以雙井茶寄李仲孫
雙井真成日鑄兄一杯不覺醉魂醒知君筆法傳山谷
啜罷應臨戒石銘
次韻梅花十絶句
溪水溶溶影動搖盈盈仙子近星橋箇中著句須清絶
莫道經春雪未消
華清賜浴洗凝脂一曲霓裳素練衣更有十分相似處
曉霜添就玉肌肥
莫恨隨風片片飛微酸暗結已無疑世人欲識和羹效
看取高宗夢覺時
露白飛香豈入時幽姿誰遣獨先期可憐欄檻花無數
春意潛回猶未知
應嫌素質露天真却把輕黃拂蘂塵休向吟窗動詩興
多情先(原注一作去)自不禁春
愁雲向曉不勝繁飛霰紛紛濺兔園竹裏數枝偏有意
欲將冷艷慰霜根
遠樹歸鴉欲噪昏閒雲撩亂暗江村冰膚無著凝寒處
耐冷不緣餐日魂
水仙似怯難為弟更著山礬數滿三慚愧涪翁繼和靖
驚人詩句出東南
風泛寒香方浩蕩月移清影更徘徊不妨絶妙誰同賞
恰有幽人踏雪來
洗盡殘粧倚玉樓世間脂粉且休休芳心未必傷幽獨
冷雨疎烟與替愁
次韻趙伯達梅花三絶句
昭君生長巫山村獨負嬌容似玉温恰似此花開臘後
芳心脉脉與誰言
莫奏悲笳向日昏花飛不是減芳春多情更作回風舞
體弱懸知不陷茵
丞相家園雪裏開瓊枝鬭白遠高臺十年戎馬暗京洛
舊賞猶能入夢來(原注富鄭公洛陽有梅臺)
又詠梅花
正與盧生清興同衝寒還肯訪幽叢窗前忽見偏竒艷
恰在茸茸淡月中
官舍有梅花一株偶賦絶句
已洗方清為有塵無塵因洗更清新香山謾說工纖艷
錯把梨花比太真
映日梅
冰肌耐熱本神人肯與寒光便淺顰應笑海棠無道骨
睡紅怯翠不禁春
月下梅
月到瓊枝夜未央天將清景薦孤芳疎雲似恐嫦娥妬
却與時人隔素光
次韻朱新仲席上賦梅花影四首
老禪墨戲信竒哉山谷稱揚意亦瓌未似燈前出寒影
真香不假返魂梅(原注瓌意琦行見宋玉對問有僧出老墨梅山谷云其奈無香何僧因出)
(香熱之極佳因名為返魂梅香方本出韓忠獻家)
真是瑶臺月下仙徐熙落墨若為傳輸他巧思紅裳女
寫出幽姿意宛然
清影新詩二妙并弓良更遇國工檠自慙癡鈍無佳思
擊缶難參擊玉清
萬緣合處本無心明暗相形亦漫成光影都亡復何物
更須試問老師兄
咏芍藥
紫清樓閣不施丹小樣誰傳到此間方信遊蜂非俗物
窺䆫玉女鬭妖嫻(右紫樓)
人言花似征鞍色嫩紫茸茸箇樣竒不道征鞍似花染
臨岐聊欲問何離(右鞍紫何原注詩云贈之以芍藥芍藥一名離贈以此者問何故離别)
題茅山多葉芍藥詩
司命霓旌欵帝關司花仙史亦驂鸞誰人黠似東方朔
偷出名花與世看
又間金紅芍藥詩
詩家賦咏怯揮毫比象偏難為格高渾似上元朝阿母
流金鈴間赤霜袍
次韻朱新仲白菊三絶句
海甸秋深亦隕霜不因寒苦減真香冰容本自嫌施彩
青女何勞抹曉粧
練帨雲衣天上装月中光透只聞香世間百寶難相稱
珠露熒熒映靚粧
苦節寒心獨異常儘枯終欲護幽香紛紛花蘂那知此
已落猶誇半面粧
冬日牡丹五絶句
百花頭上有江梅更向江梅頭上開便使詩人慙未識
春前還解上樓臺
天公用意太勤勤時遣花王為報春從此梅花應有語
漏他消息莫冤人
誰謂冰霜慘刻辰暗中和氣自生春花神顯現東君意
說似何勞解語人
聊將芳醑發微殷豈是冰肌不耐寒對立亭亭真妙絶
可將近侍乏雌丹(原注芍藥一名雌丹)
芳叢不遣雪霜封已是青腰獨見容更祝春風重著意
行看拂檻露華濃
次韻德源道人水墨畫二絶句
脩竹寒禽伴寫真細看更覺妙通神早知終有飄搖患
應選深林寄此身
霜枯荷葉半欹斜水落寒溪蹙浪花雁足更須添繫帛
似傳遠信度龍沙
鑒上人通内外學徧遊訪方晚棲舊隠年來示
疾遂不出山牡丹四窠見寄因成三絶句以謝
聞說栽時正出家春風四紀閱芳華如今示疾空山裏
怕引諸天來散花
遠寄靈根自梵家小園景物頓增華何當寫在屏幃上
一任高禪笑眼花
學道何妨只在家謾栽花草記年華箇中本自無榮悴
浮世何曾似落花(原注昔人有在家菩薩之語)
贈叚成之
粟菴宴坐正安禪不踏城闉已十年送别今朝不辭遠
信知高義薄雲天
黃芍藥
遊沛曾聞漢帝魂夢中名實未應分看花莫動枝頭蝶
驚覺徐州老使君
