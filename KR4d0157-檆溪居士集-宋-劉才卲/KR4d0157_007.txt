檆溪居士集卷七宋劉才邵撰
勅書(案黃鑑楊文公談苑學士草文賜六品以下曰勅書賜外國曰蕃書而此賜平南王三佛)
(齊國王皆曰勅書想名目亦隨時變易而未有一定耶附識於此)
賜李天祚勅書(案宋史全文續通鑑紹興二十五年七月甲戌交趾郡王李天祚進)
(封平南王以天祚遣使入貢故有是命宋史外國傳紹興二十六年八月天祚遣李國等以金珠沈)
(水香翠羽良馬馴象来貢詔加天祚檢校太師增食邑勅書直稱平南王則當是進封之後且有每)
(馳貢篚肆加錫命之語其為二十六年所降勅書可知附識於此)
勅南平王李天祚博施德澤寵綏萬方眷惟外服之臣
世守故封之職奉王靈而嚮化謹侯度以效忠雖宅海
邦不憚梯航之遠每馳貢篚用傾葵藿之誠肆加錫命
之優昭示榮懷之渥往其祗服圖稱眀恩今賜卿馬二
匹金鍍銀作子鞍一付纓紱全衣一襲紫羅夹公服一
領熟白小綾寬汗衫一領熟白小綾勒帛一條熟白大
綾寬夾袴一腰紅羅夾繡三襜一條抱肚一條二十五
兩金御僊花腰帶一條五十兩白成銀腰帶匣一具金
花銀一百兩䤬鑼二面衣著共雜色絹二百匹綠絹二
十三匹赤黃絹二十三匹緋絹三十匹淺色絹二十二
匹碧絹二十二匹槐黃絹二十六匹粉紅絹二十四匹
至可領也故兹示諭想宜知悉秋凉卿比好否遣書指
不及多
賜三佛齊國勅書(案宋史外國傳紹興二十六年三佛齊國王悉利麻霞囉)
(咤遣使入貢復獻真珠詔償其直而收之故賜此勅書以答之也附識扵此)
勅三佛齊國王悉利麻霞囉咤省所奏差蒲晉等進真
珠犀角象牙珊瑚香藥等物卿世居南裔欽慕中邦遣
使傳以造朝奉國珍而效貢深惟勤恪良用歎嘉特厚
匪頒用將眷意今賜卿初封寬衣一對六件紫羅夹公
服一領小綾寬汗衫一領勒帛一條熟大帛綾寬夹褲
一腰紅羅繡夾三襜一副抱肚一條二十四兩素金腰
帶一條銀五十兩素腰帶匣一具雜色衣著絹二百匹
金花銀器二百兩䤬鑼二面馬一匹八十兩鬧装銀鞍
轡一副纓紱全并回賜卿生綾一千一百七十匹生壓
羅三百匹生剋絲六百匹生樗蒲綾六百匹雜色綾六
千匹江南絹二萬五千匹錦六百匹青錦三百匹紅錦
三百匹銀二萬一千兩及別賜翠花紅法錦襖子一領
二十四兩金腰帶一條銀噐二百兩衣著絹三百匹白
馬一匹八十兩數鬧装銀鞍轡一副纓紱全至可領也
故兹示諭想宜知悉春寒卿比好否遣書指不多及
賜昭慶軍勑書(案集前有劉楙辭免昭慶軍節度使恩命不允詔此勑書乃即)
(同時所頒者)
勅昭慶軍官吏軍民僧道耆夀等朕以劉楙性資純眀
德履方重播謙恭之令譽負通變之全才况聯戚里之
華宜舉褒章之寵授以將鉞鎮於輔藩式資御衆之權
以壮總戎之寄既頒成命想惬輿情今特授劉楙昭慶
軍節度使依前提舉佑神觀奉朝請進封開國侯加
食邑五百戸食實封二百戸故兹示諭想宜知悉冬寒
汝等各比好否遣書指不多及
賜寧武軍勅書(案集前有吴盖除節度使制此勅書亦同時所頒者)
勅寧武軍官吏軍民僧道等朕以吴盖德性深純材猷
敏茂聯芳后族為國懿親俾肇建於高牙以䟽榮於制
閫茂因明命臨鎮益川諒屬聽聞無不欣懌今特授吴
盖寧武軍節度使依前提舉佑神觀奉朝請進封開國
公加食邑五百戸食實封二百戸故兹示諭想宜知悉
夏熱汝等各比好否遣書指不多及
口宣
賜宰臣喜雪御筵酒果口宣(案宋史全文續通鑑紹興十三年十)
(三月癸已賜喜雪御筵於尚書省初復故事也此口宣乃循常例當在十三年以後者)
有勅璿穹垂祐瑞雪應時慶已協於豐穰恩式隆於燕
衎申頒珍品以侑驩康
賜宰執以下喜雪御筵口宣
有勅六出殊祥三登嘉兆顧此至和之應實惟燮理之
功錫宴示慈丕昭至意
賜宰執以下喜雪御筵口宣
有勅卿等嚴冬届節瑞雪應時實彰燮理之功共慶豐
登之兆肆頒慈宴以示殊恩
賜大金人使賀正旦畢歸驛賜御筵口宣
有勅慶儀既展賓館少休肆舉彝章式頒慈宴用昭眷
待宜對恩私
賜交趾朝見後三日玉津園御筵口宣(案宋史外國傳)
(紹興二十六年命右司郎中汪應辰宴安南使者於玉津園考交趾唐至德中為安南都護故)
(亦稱安南附識於此)
有勅卿等遠脩貢職来供闕庭既肅展於使儀宜繼頒
於慈宴往其祗服欽奉恩私
三佛齊國使人入貢到闕起發前一日賜御筵
口宣
有勅卿等肅持貢幣来自遐方兹復命以言歸宜示慈
而式燕是為茂渥宜體恩榮
殿前司滿散天申節道場賜御筵酒果口宣
有勅卿等總統千廬式嚴於警衛祝延萬夀益見於忠
勤爰致匪頒用昭眷意
馬軍司滿散天申節道場賜御筵酒果口宣
有勑卿等總提七萃擁扈九重欣逢慶誕之辰虔致夀
祺之祝匪頒示寵眷渥其膺
賜宰執以下喜雪酒口宣
有勅卿等瑞降祥霙恩頒廣宴錫以樽醪之旨副之籩
核之芳式侑歡康併昭慈惠
賜參政沈該再辭免恩命不允批荅口宣(案集前有)
(賜沈該辭免恩命不允詔乃紹興二十六年十二月該自參知政事拜左僕射同平章事時所)
(降此盖因其再辭故復答以口宣也附識於此)
有勅卿以宏才深識參預政機兹特錫渙章進當鼎鉉
往其欽受毋復来辭
賜尚書左僕射沈該告口宣(案該扵紹興二十六年監修國史集)
(前有賜該辭免監修不允詔此下口宣三通當因國史告成加恩復有表辭而答之者附識於)
(此)
有勅卿等調元碩輔命世宏才兹提領於盛儀以光昭
於大典肆推異數用示渙恩今賜卿告想宜知悉
賜沈該辭免恩命不允批答口宣
有勅卿位居元宰望重宗臣兹舉盛儀允資使範肆加
褒典用示殊私
賜沈該再辭免恩命不允批答口宣
有勅卿克就成書允為大典爰推異數式表榮恩宜體
至懷欽承隆數
賜參政万俟卨再辭免恩命不允批答口宣(案万)
(俟卨自參知政事除守尚書右僕射同平章事在紹興二十六年五月集前有賜万俟卨辭免)
(同平章事不允詔此亦當時因其再辭故答以口宣也)
有勅卿以碩德遠猷比參大政兹頒新渥進秉國鈞成
命既行勿煩固避
賜尚書右僕射万俟卨告口宣(案卨於紹興二十六年提舉實)
(錄院前有辭免不允詔此下口宣三通當亦答其實錄告成辭免加恩者附識於此)
有勅卿躬秉傑才望隆真相實纂修於盛典以克著於
閎休兹錫殊恩式昭至意今賜卿告想宜知悉
賜万俟卨辭免恩命不允批答口宣
有勅卿為時碩輔克致勲庸盛典既成宜褒殊績式隆
眷意爰錫渙恩
賜万俟卨再辭免恩命不允批答口宣
有勑卿總領禮儀光昭盛典肆推褒册以示殊私往其
欽承祗膺渙號
賜尚書右僕射万俟卨告口宣(案此下口宣二通當即紹興二十六)
(年十二月卨上重修貢舉令式五十卷詳看法意四百八十七卷辭免加恩而答之者附識於此)
有勅卿以宗臣總提成法載疇嘉績爰錫褒章已告大
成宜即欽受
賜万俟卨辭免恩命不允批答口宣
有勅卿憲令之成總提是賴肆加褒寵用示恩榮兹錫
渙章亟其欽受
撫問程克俊到闕賜銀合茶藥口宣
有勑卿以樞臣作藩輔郡兹造行闕宜示撫存爰錫珍
芳用昭至意
賜知湖州程克俊辭免恩命不允批答口宣
有勅卿以傑才參預大政方資同德協贊機微往其欽
承以副眀命
賜承宣使吴盖辭免恩命不允批答口宣
有勅卿以才猷為時懿戚褒嘉之命國有典常其即欽
承以副眷意
賜承宣使吴盖再辭免恩命不允批答口宣
(案口宣有建節擁旄之語當即因盖辭免寧武軍節度恩命而答之者附識於此)
有勅卿聯榮后族戚里之英建節擁旄式昭異數宜祗
成命用副至懷
賜張子盖口宣(案賜張子盖二口宣當亦因辭免郊赦加恩而答之者附識於)
(此)
有勅卿以才猷任當閫寄兹備成於大報爰均錫於殊
休用示寵光往其祗服
賜張子盖辭免恩命不允批答口宣
有勅朕丕闡盛儀備膺靈貺式均祭澤爰舉慶條其亟
欽承無庸遜避
撫問使大金使陳誠之副使蘇曄到闕賜銀合
茶藥口宣
有勅卿等肅將使指擁節言還念遠歷於川塗諒深勞
於履跋爰頒珍劑用示眷懷
撫問郭浩并賜到闕銀合茶藥口宣(案宋史列傳紹興十)
(年拜浩奉國軍節度使移知金州十四年召見拜檢校少保還鎮十五年浩卒此當即召見到)
(闕而賜口宣以撫問之也附識於此)
有勅卿遠從藩屛來覲闕庭眷言跋涉之勞宜有珍芳
之錫兹惟茂渥用示恩私
賜韋謙辭免恩命不允批答口宣(案集前有賜韋謙辭免節)
(度使恩命三詔口宣云兹升華於掌武當即同時批答者附識於此)
有勅卿戚里懿親將壇制閫兹升華於掌武以昭示於
隆恩其體眷懷往祗茂渥
賜吴國長公主到闕銀合茶藥口宣(案宋史公主列傳秦)
(國康懿長公主哲宗第三女也初封康懿進嘉國慶國政和二年改韓國出降潘正夫改淑慎)
(帝姬靖康末留於汴建炎初復公主號改封吴國避地婺州紹興四年入見八年再入見留禁)
(中三日時極暑上每正衣冠對之飲食口宣有適當炎燠之語正八年時事也附識於此)
有勅遠遵川陸来造闕庭適當炎燠之辰宜有珍芳之
錫用彰寵數其體眷懷
賜成閔辭免恩命不允批答口宣(案集前有賜成閔辭免加)
(恩二詔乃紹興二十五年郊赦加恩時事口宣有云肆加祭澤當亦同時批答者附識扵此)
有勅卿殿巖之職勤於警衛肆加祭澤義不容辭宜體
眷懷以副褒寵
賜趙密辭免恩命不允批答口宣(案宋史列傳密於紹興十)
(一年為神龍衛四廂都指揮主管侍衛步軍口宣有任總周廬宣勤祠事之語盖與集前辭免)
(恩命不允二詔皆十三年郊赦加恩同時之命)
有勅卿任總周廬宣勤祠事䟽恩示眷國有典常其即
欽承以副至意
賜鄭藻告口宣(案宋史顯肅鄭皇后傳后間封人南渡後家屬流寓江南高宗)
(詔所在尋訪有鄭藻者后近屬也用后祔廟恩拜隴州防禦使四使金歷官至保信軍節度使)
(口宣將壇重任及元祀禮成之語當是為節度時南郊加恩也)
有勅卿將壇重任戚里懿親元祀禮成肆加褒數誕敷
渙號宜既欽承
賜李顯忠告口宣
有勅卿任擁將旄肅持軍律精禋肆賚爰錫恩榮成命
既頒往其祗服
賜步軍司滿散天申節道場香酒果口宣
有勅卿等供衛九重備昭勤恪兹欣逢於慶誕咸善祝
於聖期肆示寵頒用資燕集
賜樞密院官滿散天申節道場香酒果口宣
有勅卿等祗率官聯豫臨梵宇以虔伸於善祝祈夀祉
於無疆宜有分頒以資燕衎
賜樞密湯思退辭免恩命不允批答口宣(案集前有)
(賜湯思退辭免恩命不允詔此當即同時批答者)
有勅卿以碩德傑才朕所簡注樞機之任允藉謀猷成
命既頒往其欽受
賜陳誠之辭免同知樞密院事恩命不允批答
口宣(案集前有賜陳誠之辭免同知樞密詔此當亦同時批答者)
有勅卿以傑才克膺圖任延登右府協贊機微其體至
懷欽承茂渥
賜實錄院進呈皇太后回鑾事實宣答宰臣已
下口宣(案史載万俟卨纂次太后回鑾事實上之在紹興二十五年然卨提舉實錄院乃二)
(十六年之命則此書進呈當亦在是年史所謂二十五年者恐有誤也附識於此)
有勅致養東朝欽奉慈訓不闡閎休實資撰述成書既
上深用歎嘉與卿等同之
賜張綱辭免除參政恩命不允批答口宣(案集有賜)
(張綱辭免參知政事恩命不允詔此復有口宣而宋史張綱傳不載其有參知事殊為闕漏附識於)
(此)
有勅卿以偉傑全才簡在朕意參陪機政允謂得人成
命既頒亟其欽受
賜劉楙辭免恩命不允批答口宣(案集前有賜劉楙辭免節)
(度使不允詔又有賜昭慶軍勅書與此皆同時所降者)
有勅卿以懿戚克膺異數申加旄鉞之重俾當藩屏之
崇其亟欽承以副眷倚
賜劉楙再辭免恩命不允批答口宣
有勅卿授任齋壇䟽榮侯社兹錫寵章之賁益昭懿戚
之華祇服隆恩欽承殊眷
撫問孟忠厚到闕并賜銀茶合香藥口宣
有勅卿来自近藩肅趨行闕屬届寒凝之候良多跋履
之勞爰錫珍芳以資輔養
賜大金人使朝辭訖歸驛酒果口宣(案周密南渡典儀北)
(使到闕先遣伴使賜御筵於赤岸之班荆館中使傳宣撫問賜龍茶一斤銀合三十兩次日至)
(北郭税亭茶酒上馬入餘杭門至都亭驛中使傳宣賜如前又賜被褥銀䤬鑼等眀日臨安府)
(書送酒食閤門官設朝見儀投朝見榜子又眀日入見於紫宸殿見畢赴客省茶酒遂賜宴於)
(垂拱殿賜酒果又賜使副衣物等有差眀日賜牲餼元正朝賀禮畢遣大臣就驛賜御筵赴浙)
(江亭觀潮四日赴玉津園燕射五日大燕集英殿六日朝辭賜衣帶銀幣有差臨安府書送贈)
(儀復遣執政就驛賜燕伴使有私覿次日乘馬出關登舟又次日遣近臣賜御筵自到闕至朝)
(辭密賜大使銀一千四百兩副使八百八十兩餘衣帶有差集中賜金使諸口宣按之典儀悉)
(皆符合故節錄於此)
有勅使華成禮星傳言還爰致珍醪仍頒芳核併推邦
數增煥歸塗
賜大金人使賀天申節賜内中酒果口宣
有勅眷言賓館少駐使華錫以芳醪副之珍果兹悉從
於内府以曲示於殊私
賜大金人使賀天申節回程赤岸賜酒果口宣
有勅使軺遠曁炎暑届辰深惟跋履之勞宜有甘芳之
錫式隆眷待用示恩私
賜大金人使賀天申節内中酒果口宣
有勅遠將使指兹慶生朝宜有分頒用資衎樂芳醪旅
核併示眷私
賜大金人使賀正旦到赤岸賜酒果口宣
有勅遠馳使傳將次國門經涉實勞宜加眷禮芳醪美
實併示殊私
賜大金人使賀天申節上夀畢歸驛賜酒果
口宣
有勅慶禮既修賓儀兹備適歸舍館爰示宴慈就錫甘
芳併昭眷待
賜大金人使賀天申節射弓賜酒果口宣
有勅載驅使傳来慶生朝兹率舊章爰陳賓射就致
甘芳之錫用昭眷待之隆
賜大金人使賀天申節朝辭訖歸驛賜酒果口
宣
有勅已修慶禮將飭歸軺領内府之甘芳表邦儀之勤
腆以昭厚意併示眷私
賜大金人使賀正旦回程赤岸賜酒果口宣
有勅載飭征驂既遵歸路念川途之方遠頒芳旨以宜
豐用致殊私式昭眷體
賜大金人使賀正旦畢歸驛酒果口宣
有勅肅將信幣来會歲朝既講慶儀肆頒燕衎芳醪珍
核申錫殊私
賜大金人使在驛牲餼口宣
有勑肅驅使傳遠歷修途已從賓館之安宜厚餼牽之
禮兹循舊典用示殊私
賜大金人使賀天申節在驛賜牲餼口宣
有勅抗旌將命就館即安眷惟經涉之勤用錫餼牽之
禮肆昭至意式厚殊私
賜大金人使賀正旦在驛賜牲餼口宣
有勅馳軺至止授館云初欲昭禮意之隆爰致餼牽之
錫是為邦數式表恩私
賜大金人使賀正旦密賜大銀器口宣
有勅即安賓館既展慶儀深嘉使事之勤宜厚匪頒之
禮兹惟異數用示眷懷
賜大金人使賀正旦賜銀䤬鑼唾孟子錦被褥
口宣
有勅將展慶儀已安賓館宜致燕私之用肆頒器服之
華式表眷懷是為殊渥
賜大金人使賀正旦密賜大銀器口宣
有勅遠飭輶軒即安亭館既克修於使事宜加厚於匪
頒爰分器物之華以適燕私之用
賜大金人使賀天申節賜射弓箭例物口宣
有勅星軺少憩射圃肇開共欣觀德之儀用致匪頒之
渥式彰誠意以示眷懷
賜大金人使賀正旦射弓例物口宣
有勅星傳少安射儀斯舉方共嘉扵觀德宜致厚於匪
頒庸示眷私其承茂渥
賜大金人使副春幡勝春盤等口宣
有勅遠飭使軺適逢春候爰致珍盤之饌仍頒寶飾之
華特示眷私用迎新祉
賜大金三節人從春幡口宣
有勅遠隨使節備歷修途既值令辰宜申寵錫爰頒寶
飾以介春祺
賜大金人使副賀正旦春幡勝口宣
有勅遠飭星軺踐修慶禮適届春元之節宜加寵錫之
恩肆舉彝儀式昭眷意
賜大金都管三節人從春幡勝口宣(案南渡典儀又載北)
(使到闕使副之外又有上節中節下節諸名色其賚賜降於使副)
有勅遠從使傳来會慶儀歲律更端春陽紀節推之
邦數將示寵頒
賜大金人使副賀天申節端午節扇帕頭&KR2254;紗
帛等口宣
有勅使節遵途星軺夙駕適佳辰之甫届宜篚實之分
頒用示渥恩實惟異數
賜大金都管并三節人從端午扇帕頭&KR2254;紗帛
等口宣
有勅遠隨信使来講慶儀兹遇佳辰宜有寵錫式惟異
眷其體至懷
賜大金人使回程金鍍銀合盛龍鳳茶口宣
有勅肅驅軺傳將整歸塗緬惟川陸之遥宜致珍芳
之錫兹惟異數用表眷私
賜大金人使賀天申節鎮江府賜茶藥口宣
有勅抗旌講好飛傳載馳適逢炎燠之辰當有珍芳之
錫式昭隆數用示至懷
賜大金人使賀天申節回程龍鳳茶金鑲銀合
口宣
有勅使華遠暨已事言旋炎暑方深遵塗勤勩爰頒珍
品以示眷懷
賜大金人使賀正旦鎮江府茶藥口宣(案典儀所載無)
(鎮江府及平江府旴𣅿賜茶藥御筵之文想未定都臨安之前鎮江平江旴𣅿皆邇行在故有)
(是賜定都以後則以赤岸為止密所記乃乾淳以後事故不載鎮江平江旴𣅿也附識於此)
有勅肅將使指載涉修塗適當凝冱之辰宜有珍芳之
錫式昭眷意以輔至和
賜大金人使賀正旦回程賜龍鳳茶口宣
有勅稱觴通好馳傳遄歸方復歷於修途宜寵頒於珍
賜其膺殊錫深體至懷
賜接伴使副春幡勝口宣
有勅卿等奉命言旋逢春兹始宜加錫寵庸示恩私肆
頒寶飾之華以導善祥之集
賜接伴使副端午令節扇帕頭&KR2254;口宣
有勅卿前迓使軺載馳暑路既適逢於佳節宜昭示於
至恩爰錫匪頒往其祗服
賜接伴使副春幡勝口宣
有勅卿馳軺將命遠迓使華兹屬青陽肇新時序特
頒寵錫以示恩私
賜大金人使賀正旦回程鎮江府賜御筵口宣
有勅肅擁使華言遵歸路念川途之既遠計徒御之少
勞爰敞芳筵式隆異數
賜大金人使賀正旦回程旴𣅿軍賜御筵口宣
有勅肅揚旌旆已次淮壖幸徒御之暫留秩樽罍而式
燕用光歸路宜體眷懷
賜大金人使回程旴𣅿軍賜御筵口宣
有勅肅驅旌騎已近封圻載惟行李之勤方涉歸塗之
遠肆陳燕集用示眷私
賜大金人使賀天申節鎮江府賜御筵口宣
有勅肅將信幣来展慶儀既遠歷於川塗當少勞於騎
從式頒燕衎以示眷私
賜大金人使賀天申節平江府賜御筵口宣
有勅肅持使節來慶誕辰既遠涉於川塗想不無於勞
勩特頒慈宴用示寵恩
賜大金人使賀天申節回程旴𣅿軍賜御筵口
宣
有勅使傳光華方勤於原隰歸塗修遠將度於封圻肆
展邦儀式頒慈宴
賜大金人使賀天申節回程平江府賜御筵口
宣
有勅使傳言旋適經輔郡深念炎蒸之候不無跋涉之
勞爰錫芳筵用昭慈惠
賜大金人使賀天申節回程赤岸賜御筵口宣
有勅肅馳軺傳来會誕期適届炎蒸諒多勤勩肆備陳
於慈宴以昭示於眷懷
賜大金人使賀正旦回程平江府賜御筵口宣
有勅肅駕傳車暫休會府言念征行之際豈無跋履之
勞爰秩賓筵用昭恩意
賜大金人使賀正旦回程赤岸賜御筵口宣
有勅講儀已事馳傳言旋少留從騎於近郊肆錫娱賓
之廣宴兹推異數以示至懷
賜大金人使賀正旦射弓賜御筵口宣
有勅星軺初至賓館少休欲觀游藝之功兹舉射侯之
禮就頒慈宴用示眷懷
賜大金人使賀正旦朝辭訖歸驛賜御筵口宣
有勅遠馳駟牡来慶三朝訖事言還戒塗在即肆頒燕
衎用示殊私
賜大金人使賀天申節上夀畢歸驛賜御筵口
宣
有勅端節遠来慶儀既舉復即安於賓館宜特頒於宴
慈特示至懷用昭腆數
賜大金人使賀正旦旴𣅿軍賜御筵口宣
有勅載驅軺傳来慶春朝初入封圻實勤徒御肆嘉燕
勞以示眷私
賜大金人使賀正旦鎮江府御筵口宣
有勅講修鄰好遠飭使華既經涉於川塗念不無於勞
勩肆陳勞燕庸示眷懷
賜大金人使賀正旦平江府御筵口宣
有勅肅將使指来會慶期眷言經涉之勤宜加燕衎之
禮式昭兹惠以慰馳驅
賜大金人使賀正旦到赤岸賜御筵口宣
有勑肅將信幣来慶歲朝已次近郊念多勞勩特頒燕
衎用示眷懷
大金人使賀天申節賜射弓御筵口宣
有勑射侯既抗賓禮備陳式旌游藝之良爰錫示慈之
宴丕昭殊眷用表至庸
賜大金人使朝辭訖歸驛御筵口宣
有勅遠持信節来慶歲元既畢事以終儀將回轅而戒
路肆頒燕衎用示眷私
賜大金人使回程臨平鎮祖送賜御筵口宣
有勅使華成禮夙駕言還眷惟歸路之遥宜有祖行之
寵式資燕樂用示恩私
賜大金人使回平江府排辦御筵口宣
有勅肅擁皇華已成使事言赴歸途之遠不無行李之
勞兹舉邦儀特頒燕衎
賜大金人使回程鎮江府賜御筵口宣
有勅肅擁使華遠搖歸旆言念川塗之勩申加燕衎之
儀邦數務隆眷懷兹厚
賜大金人使回程赤岸賜御筵口宣
有勅肅持使傳初歷歸塗增輝原隰之華申賜豆籩之
燕周紓勤勩特示眷私
撫問知湖州程克俊賜銀合茶藥口宣(案宋史全文續)
(通鑑紹興二十六年六月丁丑新知湖州程克俊參知政事此盖於其初之鎮時賜之也湖州宋史宰輔)
(表作眀州誤附識於此)
有勅卿以碩德偉望臨鎮近藩諒惟宣布之勤宜遂冲
和之適爰致珍芳之錫併昭眷寵之深
賜瀘南沿邊安撫使李文會夏藥口宣
有勅卿任當重寄分鎮巨藩時方届於炎曦理宜遵於
輔養爰頒靈劑用示眷懷
賜四川安撫制置使蕭振夏藥口宣
有勅卿望重禁塗任居連帥兹屬炎蒸之候豈無夙夜
之勤珍劑分頒輔養和粹
賜御前都統制吴璘楊政夏藥口宣
有勅卿以良將之才任總戎之寄時當暑候宜保至和
肆頒良劑之珍用示眷懷之意
賜御前都統制吴璘楊政下統制統領將佐官
屬夏藥口宣
有勅卿等被命效才任當參伍適届炎曦之候不無勞
勩之懷爰致渥恩式頒珍劑
賜姚仲夏藥口宣
有勅卿蚤膺委寄備著忠勤當兹炎赫之辰宜示眷懷
之意特頒靈劑以輔至和
賜姚仲下統制統領將佐官屬夏藥口宣
有勅卿汝等才副選掄任分邊寄適届炎曦之序豈無
夙夜之勤靈藥肆頒其承茂渥
賜知湖州程克俊夏藥口宣
有勅卿以傑才班條近輔方炎歊之在候宜資養於至
和珍劑分頒其體眷意
賜瀘南沿邊安撫使李文會夏藥口宣
有勅卿以偉望遠鎮邊陲方時炎蒸宜加輔養特頒珍
劑用示眷懷
撫問統制田師中岳超王權劉表賜銀合臘藥
口宣
有勅卿任屬總戎實膺重寄時當凝冱宜慎保調珍劑
分頒式昭眷意
撫問諸路安撫使賜銀合臘藥口宣
有勅卿位隆舊弼往殿帥藩凝冱之辰保調宜謹肆頒
靈劑用示至懷
賜姚仲臘藥口宣
有勅卿以材猷任當邊寄屬時凝冱宜示撫存珍劑分
頒式昭至意
賜姚仲下統制統領將佐官屬臘藥口宣
有勅卿汝等俱以藝能並分忠幹祁寒届候節肆示恩
靈劑分頒用昭眷數
