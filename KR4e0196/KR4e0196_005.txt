具茨詩集卷五
明王立道撰
五言絶句
春雨二首(館試)
霏微初洒潤霡霂自知時上林千萬樹樹樹有新枝
渰渰來天際津津溜苑墻還騰百川水一雨遍遐荒
郊原春望二首(館試)
行行窮遠陌冉冉度香車未就王孫飲聊看田父鋤
鶯啼燕樹合水漫渚蒲新春歸不須恨化域自常春
詹司訓守貞義訓卷
早慕共姜節還誇孟母賢爾來授經處應廢蓼莪篇
咏園中雜花
葵
臥病違朝謁依然向日心不見清溪上葵花一院深
罌粟
野人懸磬室那得粟千罌且共搴芳實無須惜落英
雞冠
迎風如欲鬭徹曙不知啼舊得尸卿術栽花總似雞
蝴蝶
本來百蟲身墮入諸花趣有情與無情常愛中園住
金錢
山人賣卜歸滿砌正芳菲不堪懸竹杖留取市荷衣
蔷薇
密蕊與繁枝參差間竹扉紅芳雖自媚綠刺罥人衣
翦春羅
昔聞綵作花花却春羅似欲覓翦刀㾗盡付東風裏
石竹
丰茸鬭春色枝葉何娟娟弱質難棲鳳從教香麝眠
玉簪
擢穎疑瑤華攀條亂素手酣歌不自聊助予一搔首
秋園金氣應含素向欄干莫作朝簪比唯宜戴籜冠
長春
長伴百花開不共百花老悞却送春詩只疑春正好
碧樹攀欲盡黃鳥啼正歇一花復一花常如二三月
白芙蓉
抱質宜素秋開花如白槿對爾好玄談何郎新傅粉
詠園中雜草
蘭
清芬惬幽抱手自植中林不須滋九畹聊此對同心
萱
芳叢雜芝蕙稱此北堂幽為園自可樂那必爾忘憂
書帶
地慚揚子宅草似鄭公鄉書卷年來廢空翻白日長
繡墩
百花春色裡一徑鳥聲中偏稱遊人坐壺觴誰與同
千年運
朝菌無晦朔此草自千年萬物枯榮理凭欄一慨然
菖蒲
托根長水石正與幽人宜更看成九節服食比華芝
鳳尾竹
紫文何葳蕤采采露華滋不向高岡上常依白石墀
寂寞含清露葳蕤蔭紫苔尾長無羽翼不得上仙臺
詠菊
梅花菊
彭澤高人里孤山處士家清明迥相映草樹亦交花
萬卷書
生涯萬卷書何似營農圃散帙向晴簷中有諸花譜
御袍黃
霜黃上林草天子欲更衣六宫齊望幸紅紫漫成圍
金盞銀臺
常年老瓦盆珍重花神意白衣人不來對爾聊成醉
蜂房
秋香初破蕊遊蜂日來往還愁蝴蝶競結窠花枝上
鵝毛菊
弱羽綴芳枝離褷傍水涯欲識此花品唯應逸少知
樓子紅
天工潛結構朵朵疊紅英為是登高助偏宜樓子名
粉西施
那得東籬下忽逢浣紗女清露濕鉛華捧心寂無語
僧衣褐
遠師不染性持此遺陶公三徑雖云好了知色是空
雙飛燕
花得同心媚差池雙燕飛應多戀主意社後自忘歸
蛙聲
上林故多蛙爾聲何喧闐忽感自得意寫之觀物篇
題四老圖
四老不知姓相逢各問年山深無甲子黃髮故依然
題何蘭幽谷卷代
未能游汗漫聊自托空虚嘆息紫芝老寥寥千載餘
澹菴詩
浮雲看世事如水見交情此道令人棄悠然想太羹
題方塘
儵忽何年來鑿此混沌竅誰知方寸間雲水常相照
走筆柬數疇
几上五千文幽棲似鹿門春光看欲盡董相試窺園
南湖畊雨(武陵六景為陣節推題)
遠近春鳩鳴一村競田事老人抱甕來搰搰亦何意
河洑漁梁
窮鱗赴激湍漁子争夜漁何時更拊手濠上觀儵魚
西山烟寺
山空萬籟寂鐘響時出林欲尋定僧語烟蘿交翠岑
桃溪晴月
迴沿月明中溪花夾長鏡相逢溪上翁掉頭不言姓
竹灣雪艇
風雪渡頭緊孤城欲暮天去來總自得知是子猷船
金霞夕照
千峯如散綺夕陽在山半山中人欲歸適意忘景晏
贈青烏家
客持一卷書乾坤吐玄秘由來識者稀獨立寒山翠
偶成
故園千里外獨有夢魂過何時更攜手散髮共行歌
采蓮曲(八首)
采蓮折却藕藕折絲不絶迴船向中流綰作同心結
斜睇向芙容迴身鼓蘭楫莫待暮潮生宛轉紅粧濕
采蓮莫采花花盡乃成子八月白露寒悵望秋江水
采蓮復采蓮蓮葉青田田舟輕風蕩漾抛失露珠圓
停橈采蓮花花開半花落渌水日夜波紅芳詎如昨
去覺横塘近來驚初路遥因聽竹枝曲倒把木蘭橈
荷葉不任裁藕絲不任縫相呼早出浦遊子怕窺儂
鳬鷖滿中流試數雙與匹賭失碧玉篸歸家不敢說
七言絶句
畫百花
春光盡向筆端迴萬紫千紅次第開河陽滿縣真如錦
却恨潘郎歸去來
一自燕支屬漢家上林花草倍繁華却愁顔色隨春盡
剪取枝頭一片霞
又治徵卷(代作)
海北湖南萬里程去思時復頌番君弦歌豈為營三徑
却望虞山多白雲
九月二日侍經筵有述
露華仙掌入三秋翠幄重開拜冕旒稱制諸儒真陋漢
乞言尚父未論周
和唐應德紅梅詩五首
嬌唇點就誰相顧獨立東風漫自愁安得昭陽借君寵
同時鉛粉盡含羞
京國春生富貴家美人裁錦貼新花若教置向金壺裡
一𣲖寒江幾點霞
主人舊是謫仙家常捲簾帷入綺霞為問韓郎染根手
何如能染樹頭花
鄉園入夢思糢糊京國相逢識得無玉貌訝從今日改
清標只似向來臞
羅浮一别已如夢新向燕支山下來聞道主人重華色
笑顔不惜為君開
送蔣醫歸江隂
遠向金門欲獻方暫因采藥去江鄉開徑我須從蔣詡
避名君莫似韓康
送吕别駕還毘陵二首
綠樹清江曉漲平春帆遥指六龍城吳中父老相迎問
為說新寬百萬征
東南民力近如何日見雲帆轉北河課上不須論殿最
由來良吏拙催科
釣臺吟送人之桐廬
洛陽争覩漢官儀獨着羊裘理釣絲莫道狂奴猶故態
富春山水是相知
高臺&KR1005;嵲俯江湍古木蒼厓清晝寒千載山川猶物色
當時諸將枉登壇
赤符久已定長安只合歸來把釣竿後人不讀樊英傳
肯信人間行路難
南巡歌八首次韻
丙夜天門金鎖開珠旂葆羽拂仙臺櫜鞬躍馬新都護
夾轂前驅萬乘來
千騎如雲駐楚坡楚人從此解燕歌諸君莫作思歸調
指日鑾輿復渡河
楚江西自岷山來春日荆門烟樹開千載襄陽多古跡
君王欲一望強臺
錦字親裁龍鳳斿羽林對對拱宸旒楚人浪擬相如賦
天子元非雲夢遊
雲車清夜度千門雷鼓轟轟河漢翻帝座暫臨南楚分
前星正照太微垣
蒼梧雲深悲帝心龍旟春向湘江潯太史由來知聖孝
虞人何事獻官箴
南陽舊是帝王家西入長安望已賖春風乍到龍飛殿
羽扇紛紛引翠華
天臨北極鬱崔嵬玉帛年年萬國來君王二月南巡狩
春水朝宗江漢迴
彰義關候駕十首
遥望西山紫氣生月華天際更分明旌旂歴歴穿雲樹
天子歸來白玉京
候蹕宵驅彰義關古橋無復水潺湲人家兩岸春楊裡
舊是桑乾第幾灣
年來章奏滿公車總道遐方困未舒君王一出憐民隠
扶杖山東聽詔書
玉戚金戈壮國容每當三五候飛龍月中真得持盈意
常見光華護九重
南北河山共一家瓊丘仙圃自繁華上陽更有餘春在
紅藥叢叢初放花
燕山明月照盧溝笳吹喧喧水急流行人盡唱千秋曲
一夜歡聲逹帝州
朱衣對仗曉追班帝在清都虎豹關鐘鼓正傳宫漏徹
侍臣端笏拜天顔
燈火城西幾萬家仗來馳道滿烟霞須臾拜舞千官合
寳炬光中駐翠華
鳳詔初傳自九天賜租重見漢文年燕南楚北經行地
雨露君王本不偏
九天晴日六龍迴綉陌春風錦障開乍聽轆轆香車遠
又見紛紛後騎催
王子裕百花圖
路迷誰識武陵源往事空悲金谷園愛爾丹青偏入格
須知桃李本無言
翦綵隋宫事已非猶餘粉黛貌芳菲莫教展向金屏裡
睡蝶游蜂盡欲飛
傳道昭君昨入胡後宫留得美人圖紅粧翠袖分相向
只恐君王悞一呼
八月秋高白露寒浣花溪裡倍堪歎莫道紅顔多薄命
寫真猶入畫圖看
老將行贈孫伯泉都督
射策當年第一人秋風感歎二毛新羽書昨夜甘泉道
知爾封侯骨相真(君武舉第一人)
早從卻縠問詩書廿載勲名寄直廬敢謂漢庭方貴少
試看腰下紫金魚
投筆還將注豹韜報恩寧復戀旌旄五陵舊職來相訊
指點秋空太白高
百萬兵中擊柝聲綺裘繡帢入承明霸亭醉尉休相問
帝遣將軍特夜行(君所領即漢所謂北軍衛宫掖者)
燈下酣歌擊唾壺匣中龍劒夜噫嗚太平不用黃公略
閒與兒孫說陣圖
直下金門帶劍行蕃酋夷使盡遥驚將軍莫是今方叔
私向傍人問姓名
定遠思歸限玉關何如出入紫霄間緩帶輕裘修羽獵
時時射虎向南山
穿楊才藝本天成猨臂曾傳飛將名自託年來偏矍鑠
彎弧躍馬萬人傾
將軍忠孝舊儒家憂國論兵兩鬢華大樹無言鈴閣静
笑看燕子逐飛花(君忠烈公之伯子)
休沐閒庭滿綠蕪丹青聊自静中娛少陵詩句余真媿
戲博將軍畫馬圖(君雅善丹青余盖欲有請也)
送陳沂赴南京衛幕
水落寒江送客舟雁聲雲影共悠悠晉陵風物今何似
須信相如故倦遊
京國逢君未幾霜愁看歸袂拂離觴秦淮此去三千里
流入荆溪即故鄉
金陵幕府静魚符列戟常閑百萬夫莫謂太平渾忘武
國家根本壮先圖
清秋欲盡送將歸路遶銅門失翠微楊柳不堪搖落後
伴人殘菊尚依依
三載曾趨青瑣班春風時憶舞衣斑雁飛江浦寒烟斷
彷彿舟移見舊山
惠山泉品逼中泠陽羨仍留楚頌亭種橘煮茶應不俗
懶看蹤跡逐浮萍
送鄭翁還廣
燕山雨雪一冬足越嶠烟花三月多綵鷁忽隨春岸遠
東風斜日水增波
鳳誥新霑天北闕驪駒遥駕海南邦濃花細草催行色
一夜春帆過曲江
玉窖溪連海色新羅浮山下别開春南還更盡登臨興
莫遣清江空白蘋
城頭雲向南飛遠城下車從北發遲日暮紅塵千里隔
曉星寒雨不勝思
夀嵇川南母
春暖瑶池花草香金魚珠履儼成行一杯沆瀣千年祝
此夕為歡殊未央
翠檻紅樓拂曙開瓊芝瑶蕊映金杯方平遥向麻姑語
碧海揚塵今幾迴
北堂清晝藹春暉歌繞雕梁燕却飛自有神仙攜鳳吹
不須令子舞萊衣
二月蟠桃亦放花花枝爛漫赤城霞逡巡已結千年實
更覓安期棗似瓜
誰贈君家縣圃圖紫烟白鶴列仙都江妃鼓瑟湘娥舞
識得中間王母無
庭前裊裊長春蘿堂上歌鐘伴綺羅聞說東鄰有好事
金鞍銀燭夜深過
有榖堂
甲第新成高入雲風流廿載憶徵君亭亭獨鶴閒芳草
惟有詩書日夕聞
陶令歸來看五柳魏公老去有三槐朱輪翠盖交生蔭
須信當年不妄栽
夏夜崇雩壇陪祀
中天星斗淨瑶壇夾陛旌旗四月寒百辟自隨千仗下
六龍猶在五雲端
城南擊柝夜如何清蹕初傳萬乘過輦道逶迤多暝色
故開宫扇望星河
野樹蒼蒼散夕暉天門西望翠華飛微臣未解風雩樂
獨咏皇恩泛馬歸
雙闕遥瞻龍虎旗金根羽盖自葳蕤君王不遣先除道
霑洒分明待雨師
日轂雷行過紫都蚩尤太一總先驅聖世百神能受職
雨師何事尚天誅
君王此日禱桑林萬井沉沉羽衛森玉檢泥封多秘祝
祠官偏識愛民心
龍見修雩古有名君王親出為蒼生爐烟已結氤氲氣
雨足森森散鳳城
王母歌
漢宫初起集靈臺絳節飄颻羽扇迴雲錦書傳青鳥信
遥看阿母自西來
芳春花草滿瑶池忽憶麻姑海上期欲問蓬萊水深淺
因風遥寄萬年枝
瑶島分明近日邊周王元未解求仙八駿﨑嶇雲外路
空疑道里隔山川
雲母屏前吹玉笙侍兒猶識董雙成笑余學隠金門客
太似當年方朔生
昨夜重遊汗漫歸依然戴勝髮如絲三千年一校仙籍
迴指彭聃是小兒
玉洞桃花引去津鶴聲猶似隔紅塵自嫌王烈無仙分
乞得素書翻與人
三月晦日出郊游衍偶誦唐人詩三月正當三十
日因用為起
三月正當三十日又騎欵叚出城南欲賦送春詩未得
柳溪花徑遍相探
三月正當三十日夕陽欲盡亂啼鳩榆錢鋪地應無數
買得春光幾許留
三月正當三十日把酒題詩興不慳汀洲芳草不歸去
留得春光總是閒
三月正當三十日鶯聲如倦復如愁綠楊拂地花成雪
斷送春風也白頭
三月正當三十日餘春零落入風塵閒過歲月不知老
失却鶯花轉覺貧
三月正當三十日一春又向客中過薜蘿已負滄洲約
騕褭空憐白玉珂
三月正當三十日落花寂寂對閒門莫言春盡渾無事
分菊移葵事更繁
南村漫題
綠野風烟入望頻柳溪松塢别蔵春莫言未識南材路
逢着桃花試問津
題梅
獨樹離竒帶雪看小窗應絶勝江干竹床紙帳成幽伴
冷蕊疎枝幾歲寒
聞人氏五十夀詩
生年半百混樵漁教子還看上石渠欲舞絳衣應未得
却憑丹鳳早銜書
青山盡日獨支頥白首猶堪一卷師八十年來閒擊壤
兒童齊和紫芝詞
咏閣中芍藥(宣皇時移植)
繚繞朱欄倚日邊葳蕤紅藥露華鮮蓬瀛本自多竒卉
况爾栽培更有年
瓊幹舊分天上種瑤葩偏向夏初開侍臣草罷明光詔
獨傍清隂過碧苔
題惜花美人圖
滿苑芳菲映曉粧折將春色媚高堂一聲啼鳥且歸去
秪恐清露沾衣裳
三窮圖為周弓岡中丞題
妾心何事九秋霜肯為輕塵弱草傷死可復生生不媿
悠悠千載兩共姜(青年守節)
忍死元非愛一身百年兩世此遺娠手縫襁褓和殘淚
抱向高堂回首頻(遺腹傳芳)
鶵鳳新成試羽翰芳枝何意發枯蘭相看未語先成泣
人間真有立孤難(孤兒發科)
昔時無子今有孫含飴兼復助晨昏庭萱含露春風滿
三十年來貞孝門(四世承懽)
夜行武林山中贈老僧
一盞清燈一榻塵山深狐鬼共為隣年來伎倆看都盡
遮莫山精巧試人
昨夜山前說法歸毒龍馴虎總忘機客來相訊還相笑
鼠嚙床頭故褐衣
題劉氏雪竹圖
蚤聞楊氏傳清白千載君家更紹芳庭竹蕭蕭帶殘雪
粤南應為比甘棠
夀琴泉宗長六十
七尺焦桐一脉泉高情妙契已多年此泉直遣作春酒
百歲陪君調素弦
寄高大用
故人忽漫入長安匹馬青裘霜雪寒尊酒未空還别去
河橋相望斗闌干
十年遙憶洛陽春春色空隨千里塵應為未逢楊得意
相如不是異時人
徐雷溪掌羅山教
初隨計吏入秦關暫假君恩曳組還泮水平橋春雨後
蔵書猶憶敬亭山
千里長淮古豫州離離遠樹接芳洲偉長一去憐王粲
明月何人共倚樓
送鄒均敷
清秋欲盡促歸心海日蒼蒼曉隔林回首長安應未遠
蓬萊宫闕五雲深
夀詩
攝衣欲上萬言書忽憶高堂獨倚閭十月江南春已應
倦遊應不似相如
送周嘉遇之景陵
燕山楚澤共微茫細雨春帆度漢陽好向鱣堂理吟卷
竟陵東渚即滄浪
送陸奎之嶧縣
洙泗迴縈入古城宫墻猶是魯諸生聖朝禮樂超千載
莫似當時不肯行
題石溪
磊磊白石清溪深柳花漫天晴復隂扁舟罷釣自來去
無人更識滄洲心
春閨
少婦看花淚滿裳盈盈終日不成粧裁得春衣無用處
書來猶說在遼陽
送倪德符知郴州
楚南山水更多竒五馬春深度嶺遲問俗已窮千里目
興來應不廢吟詩
郴民今日總魁竒可信昌黎愛廖師更有濓溪能化俗
郡中為訪種蓮池
春日雜興
綺閣瑤臺迥碧空春光盡在上林中瓊華島上蔷薇雨
太液池頭楊柳風
春色城南更可憐賣花種柳各紛然半酣落日慵騎馬
獨整危襟坐水邊
滿院花開錦作叢短墻一角漏春風院門深鎻閒亭晩
惟有鶯啼綠樹中
草蔓荒階白日隂亭亭塔影臥空林山僧不慣迎遊客
自對諸天誦梵音
樓臺白日静芳林一逕蒼苔春樹隂獨坐無心看舞鶴
石床移處落花深
吳雲越樹夢中看曉起西窗月色寒此恨春風難解釋
飛花無數墮闌干
野亭流水有餘清新雨浮萍一夜生竟日獨吟還獨酌
故園花鳥不勝情
海棠開遍已春深載酒重過幾樹林地遠紅塵飛不到
蕭然相對即禪心
憶昨曾陪驄馬來高歌急管逓相催斜陽芳草迷歸路
更把餘尊聽落梅
送劉志忠司定海訓
乍脱風塵遊海嶠况從弟子拜儒官鰲山鯨浪來天外
多羨平生有大觀
送人作教龍陽
薊門千里下荆門别意鄉情共一尊好向春風種桃李
花開正近武陵源
贈周乾詩
為愛城南草樹幽漫攜童馬作春遊紅塵杳杳斜陽路
却憶揚州十二樓
送許琥作教六合
昨因獻策滯秦關又向金陵匹馬還桃李隂隂書閣閉
春風常伴一官閒
夜觀海棠用故燒高燭照紅粧韻七首
乳燕低飛綠窗暮開尊共惜朱顔故文君窈窕夜當壚
百花失色如相妬
爛漫芳英夜似燒暝烟初傍蠟㾗消光搖翠幕微風起
何處佳人舞絳綃
春色新裁蜀錦袍看來宛轉避蘭膏當庭欲語空凝佇
紅露滿枝明月高
仙姿冉冉嬌紅燭妃子春酣睡未足謫仙已去玉顔空
凭欄猶憶清平曲
萬蕊粧成華屋春一枝微亞金尊照世人恨欠杜陵詩
此花真得無言妙
胭脂一樹暈明紅艷色凝香清夜同不解人間能有此
移根元自上陽宫
繁條婀娜疊紅芳疑是佳人向晩粧寄語東風共相惜
為留香艷伴花王
代作許夀詩
清溪一𣲖五湖通雲影波光十里同老人洗髓初成道
為訪當年河上公
題掃雪煎茶圖
素質漸淪浮蟹眼綠塵初瀹映娥眉一杯漱入枯腸裡
尚憶思成禪詔時
由來風味此中優翻為羊羔錦帳羞不如僵臥蓬廬者
自是名臣第一流
帝京歌
一自文皇破虜還薊門天險壓秦關候騎不窺雲中郡
屯田直至紇干山
帝座分明照冀州妖星從此霣旄頭皇圖永似西山固
聖澤黃河萬古流
天戈漠北静胡沙帝里長安通狹斜中貴多騎大宛馬
都人愛種洛陽花
滹沱易水接盧溝千古漁陽說上流聖王一統開華夏
佳氣常朝五鳳樓
礪峯上元燕會卷和韻
寧親歸去隔仙家燈火長安望轉賒社裡新詩應寂寞
天涯明月共光華
火樹凝輝玉漏遲勝遊偏記上元時不嫌身在蓬瀛外
綵服清觴亦自宜
余以省覲南還歲餘不復陪諸兄文字之飲比再入
館礪峯出此卷索和盖元夕燕會詩也僭附二絶用
志聚散之感云
長至日寄弟口號
故鄉風土未全非老大兒童樂事稀尚憶雞鳴相唤起
膝前拜舞試新衣
滿路清霜逗客衣五更初點放朝歸才微襪線知無補
心著寒灰不共飛
節至親朋常滿堂邀歡盡日對壺觴不因獨坐長安邸
肯信陽回景漸長
輓錢母
貍首歌殘海樹秋熊丸空轉夜深愁板輿寥落安仁賦
瑶水虚無阿母遊
詞
夀談守教母六十
薰風初入幕禁城隈繚繞朱欄畫閣楊柳枝枝弱綠隂
中遥映滿階紅藥萱花吐萼愛北堂春光如昨清晝永
人在瑤池深處安排春酌恰有蓬瀛仙客羽服翩蹮
雲車煜爚玉壺絲索玳筵前觥籌錯芳塵動正見妙舞
清歌盡日承顔為樂想萊綵潘輿兹事古今寥廓
壽陳子宣父七十
初日上珠簾乳燕雙飛垂楊風軟遊絲捲盡有鶯聲嬌
囀綠遍東城紅稀南陌偏稱人遊衍花外樓臺柳邊歌
管乍開芳宴况老景欣逢太平時滿目韶華萊衣繾
綣麻姑相訊道蓬萊水淺人生七十古來真鮮願滄海
桑田從今再變夀域無期華筵常展
夀姚申甫父
淵明未老賦歸來贏得清風兩袖田園三逕渾如舊桂
子滿中度已擢雙枝秀長君鸞誥喜重榮繡服光輝
清晝黃花秋晩浮新酎駟馬入高門願上千春夀
吳尚質夀母
芙蓉露滴秋江冷黃花欲滿東籬雁行歴歴海雲低想
重閨明月正屈指歸期春風初喜蘭芽茁齊眉燕婉
芳菲錦屏銀燭映仙巵年年歡此會應不羡瑶池
題來雁詞
絳闕冬初瑶階月滿仙宫恰喜新成螭碑鴻筆帝命屬
春卿石上丹書珍重許微臣並勒御名縞衣人来從何
處恍惚夢魂驚聽齋宫漏徹家童躑躅特地傳聲有
翩翩鳴雁夜集前楹可道事都非偶皇恩重物兆先迎
自而今禁垣清切日見被光榮
又一首
沙塞風凄瀟湘雲暖横空多少成行随陽南去待春更
廽翔何事偏離故侣含聲戢翼下君堂堪愛是月明三
五燭影對寒光况翩翩縞服依依清夢歘達君傍道
羣分類聚二語分明那時剛承恩數穹碑書托姓名香
漸陸重看今日兆染翰待君王
顧隆吉索夀周君六十
楊柳風柔燕子斜江南春色正繁華畫樓絃管是誰家
冉冉歌聲迎落日盈盈舞影亂流霞千年重見碧桃
花
夀茹母七十詞
二月春添富貴千秋人對芳菲朱顔綠髮金尊裏笑道
古來稀柳外歌傳金縷花前舞襯斑衣瑶池宴是承
歡處此日報春暉
代夀陳鄉人
花滿江城月滿樓玉巵金縷共相酬主人華髮未盈頭
心遠不妨遊市井身閒端可傲王侯人間何處是丹
丘
馮尹父母雙夀詞
喜金魚乍綰玉節更頒功名都就歸老田園松菊渾如
舊往日中元恰逢初度又小春時侯天降長庚星垂寳
婺齊膺眉夀堪羡君家滿庭玉樹數枝丹桂誰論謝
竇牛刀試割百里賢聲驟片片白雲東去鄉園迢逓頻
回首綵衣遥拜兩袖清風一杯春酎
具茨詩集卷五
