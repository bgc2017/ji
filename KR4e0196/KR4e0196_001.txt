具茨詩集卷一
明王立道撰
擬古詩
擬青青陵上栢
飛飛草上塵皚皚壑中冰天地若大冶誰能久寓形親
交在閒暇斗酒相招尋樂飲未終竟駕言遊帝城帝城
何巍巍車馬如流星連雲開甲第繡戸連朱甍歌鐘日
暮起四屋明華鐙且盡生前樂何知身後名
擬今日良燕會
来日不可知今夕聊自娱投壺雜六博鳴鼓吹笙竽酒
酣援筑起一擊一泫如四座發慷慨欲語還拊髀夭夭
桃李花榮華能幾時何不奮長翮致身青雲梯無為若
鷦鷯一枝獨卑棲
擬迢迢牽牛星
隱隱西山陽翩翩孤鳳凰欲棲無梧桐欲食無玕琅浮
雲翳朝日荆杞生高岡瀛海萬里闊九天何茫茫丹書
未能吐千仞安得翔
擬生年不滿百
人生不百年幼老居其半况復晝夜分憂疾多縈絆但
恐日不足誰言樂未央無為效貪夫擾擾聲利場自昔
惟軒轅乘雲遊帝鄉
擬東城高且長
河水廣且深浩浩不可涉濃霜摧蒹葭蘭芷奪幽色春
華復幾時忽已秋節易蟋蟀憂太康山樞意逾戚對酒
不作樂鬱鬱何所適邯鄲多才人綽約傾城國皓齒雙
蛾眉盈盈歌白雪曲終竟誰和觀者徒千百徘徊振衣
袂凄然淚霑臆願為雙飛鴻青冥舉長翮
擬冉冉孤生竹
離離寄生草施彼南山松而我求婚媾萑苕托飛蓬飛
蓬易轉蕩夫婦安得終結髮不再朞棄我如飄風重閨
咫尺間君心邈千重彼美荆山璞瑩然白玉中良工不
見剖瓦礫相詬蒙君寧長棄捐妾心守孤忠
擬明月何皎皎
庭中芙蓉花冉冉朝露晞渥膏不能沐歛髮出重闈故
鄉諒不惡何為在天涯仰天長歎息入戶復躊躇盻盻
芳樹枝悲風入我帷
擬庭中有竒樹
南山有松栢女蘿相纏綿攀枝采女蘿感歎終無言草
木自因依何况骨肉間緘蘿寄同父路遥安得便
擬迴車駕言邁
驅車臨廣陌駕言歸故鄉天空木葉下百草凄以黃萬
物有衰歇人命安得長駸駸西日頽桑榆留夕陽停軌
失咫尺疾騁無迷方黽勉崇令德千載垂清光
擬去者日以疎
来者未有極往者良已矣道傍壟成行日夕多風雨黃
蒿塞墓門颯颯青楓樹重關扃幽泉螻蟻相料理悲彼
遠遊人不如疾歸止
擬驅車上東門
驅車出北邙高墳何纍纍狐狸晝躑躅豐碑隱蒿莱人
云漢將相奕奕多賢才一朝隨物化千秋委寒灰流光
歘飛電東月忽西頽黃泉如尾閭去者不一回我欲志
竹帛虚名安在哉不如且行樂旨酒盈我杯
擬凛凛歲云暮
肅肅秋節至草腐夕螢飛衆芳盡零落霜露沾人衣衣
沾不足惜惜此綺羅襦錦衾憐獨旦彷彿夢見之執手
相晤言燕婉追昔時願得同予美兩情終不渝誓言未
終竟恍然出中閨不如鴛與鴦兩兩相迫飛日出倚庭
樹彷徨戀落暉耿耿抱素志淚下不自知
擬客從遠方来
客從江東来遺我五色絹一心不相忘萬里詎云遠手
裁合歡襦加以錦繡緣餘為連理帶雜佩相糾纏霜凄
北風寒與子常相見
擬行行重行行
一日復一日與君久離别妾身在漢陽君居泰山側川
阪東西長欲往無輿楫吳牛不北轅燕鳥無南翼日月
有晝夜妾心靡朝夕冥冥塵滿天欲歸路安適冉冉歲
云莫坐凋紅芳色相思勿復陳黽勉期令德
擬青青河畔草
夭夭陌上花紛紛桃與李迢迢綺樓端楚楚倡家子翩
翩翠袖垂盈盈歌皓齒新人良足娱故歡棄如屣涼風
驚素秋芳華難久恃
擬明月皎夜光
流火下西極蟪蛄鳴東廂涼颷奪炎熱白露凝清光百
草非故色木葉萎以黃昔與二三子學道欣同方翻然
棄舊好振羽高雲翔河漢不可涉織女空七襄人心異
於面相知安得長
送全翁掌教常熟
聖遠斯道熄譊譊世争鳴詞華蕩文士章句老經生豈
無董韓徒千載猶晨星青紫開捷徑身名以為榮淪胥
迨有宋羣哲時乃興長夜發熒燭迷途始知津聖代振
昌運鄉國儲才英詩書被遐壤登堂藹儒紳嗟彼禄利
途猶為後進縈憶昔安國子蘇學卓有聲先生富道德
弟子多循循孰云教已頽而不由人行佇看春風滿桃
李羅前庭
院中中秋對月
秋期忽已半凄凄天氣涼豈不悲搖落惜此滿月光流
輝掩南極素影迴東方城霞散如綺庭露森成霜列星
失其耀玉繩何微茫徘徊循廣除吸景行急觴願因三
五夕復見重輪祥繼明溥離照千秋永無疆
送盧子才
翩翩孤鳳凰鏘鏘鳴朝日長風暗天徼零落梧桐葉琅
玕飽雞鶩佇立不能食側翅下高岡饑飛向江浙獨鵠
中道逢語臆長歎息相期早来儀林棲多枳棘
雲峯卷為沈夷齋題
南山鬱嵯峨下有高士廬列峯瞰虛牖流水循東隅荒
徑罕人跡空梁見懸車主人日杖屨徙倚臨前除朝看
山上雲日夕忘所如豈無章紱貴愛此田園居乞身自
強健何如漢二疎愧我戀斗粟不能共焚魚
達人未忘物卜居當雲峯雲以擬時故峯以况高蹤千
仞自壁立萬變從飄風豈以絶世標寄兹聚散中峰雲
本兩忘兀坐觀太空
騏驥知畏塗駑馬無停足蕭榝連林青霜摧蕙如束雷
同不違時高明自疑俗之子起百里整轡騖長轂何當
中路旋悠悠向空谷巖居謝世紛停雲想賢躅結組非
趨榮投簮乃辭辱滔滔復何為遠道多傾覆
輓陳茶丘
悠悠丹旐發漠漠素車迴落日猶殘草空牆自古槐夙
期書竹帛奄見泣瓊瑰東魯悲顔夭西京惜誼才玉樓
須作記金谷漫浮埃千里駒中蹶三秋蕙早摧德星無
復聚薤露不禁哀願學燃犀術流光照夜臺
送沈夷齋
素秋金氣應涼飈蕩炎蒸仰觀衆星列俯聽幽蟲唫申
旦不能寐攬衣步前庭我友逝言邁告我東南征誰云
東南近萬里越重城浮雲浩無極我思何能任飲以金
屈卮歌我吳趨行聊且娱酣宴無為獨霑纓
飛来雲中鴈什伍自成行如何同心友各往天一方憶
與君相見桃李熙春陽共感時華盛交勵茂名揚胡然
忽離迹飛藿卷寒霜天時有代謝人事安可常不見參
與辰出沒遥相望雖有盈樽酒何能解中腸
宛宛庭中蘭三年植芳墀馨香忽盈袖采掇驚華滋詎
意涼飈起吹向天南涯草木有臭味開發異根蕤空令
中畹蕙揜抑凄光儀願得因迴風返我故畝畦
夏夜泛梁溪
幽尋極寥廓理棹清溪長落日照孤嶼微風生夜涼須
臾遠雰淨百里開湖光漁子相傍宿月明歌滄浪採芳
不能浴悄然悲沅湘
賦得雲谷送徐西巖司甌寧訓
遠樹圍越岑猶疑見殘暑緩策恣幽探翛然若遐舉山
空世氛歇閒雲獨来去夕陽照谷口當時讀書處回首
紫陽人因之理芳緒
題宜山
顯晦有本性之子亦何宜坐石頫幽遐看雲陟嶔﨑嵐
光逗蓬戸谷聲清蕙帷由来丘壑質豈伊軒組期時逢
山中叟杳然歌紫芝
乘月尋藕華居
湖上飛鳥還迴沿倦日夕曳衣遵前林轉見溪路窄疎
影落高樹荒階悄行跡如聞異香滿微風起空碧何年
雨寳花散落神仙宅因之結琳宇度波渚有厄了知清
淨心祇以世氛隔還期濯塵纓此中長面壁
紫陽菴觀丁野鶴真身
客本山中人還向山中息伐毛滄海上煮石清溪側鶴
胎養玄牝蟬蛻遺金骨此身亦非我去来偶相值丹砂
誤時人空復鍊形質山房夜不扃孤猿嘯寒月
雲居寺
山徑白雲滿泠然見鳴鐘夤緣出木杪古殿蒼苔封忽
若萬頃濤天風下長松迢遞轉幽壑煙蘿迷石叢頗疑
去人境乃與城南通粉堞明參差俯視百里中地分意
自隔山迥趣乃窮怡悅良自足幽期誰與同
湖上山閣夜眺
湖中景初晏四山澹寒烟丹楓不辨色翳翳隨清漣獨
往無扁舟把酒臨層巔高閣聊騁望星河亘長天漁火
深夜出前溪聞扣舷攬衣不能寐起詠滄浪篇
蘭石為華氏作
崇蘭出深谷孤石相因依突兀隠靈異葳蕤媚階墀綠
葉交紫莖随風揚芬菲零露泫朝采莓苔生碧衣願言
紉雜佩芳華傷獨知同心曠修阻匪石良可希
李節推乃祖衡嶽齋手卷
衡山殿南荒上托朱鳥精嵬峨隠天半雲霞浩縦横列
仙紛遺搆千古含神靈玉洞饒寳籙紫文閟丹經至道
一得窺夀與天地并揮手揖洪厓長嘯招期生埏垓不
足游飄搖凌太清
楓潭詩
達人寡所營築室負嶇嶔下有千尺潭上有楓樹林豈
不邈遐阻雅尚在高深微風起中谷山水多清音出處
難豫謀下邑聊鳴琴匪伊三徑資劇理余所任因兹寄
幽跡泊然增道心
途中懷所知
遠道多滯淫孤舟遡煩暑山川異風壤鄉路餘幾許永
念同心人日夕成離阻芳辰闕良讌感物增憂緒鴻雁
起東南依依嘯羣侣而我獨緘情持觴對遥嶼
午日途中憶諸弟
令節迎始陽我行滯東魯弱艾稍含青菖花晩應吐憶
昨侍親闈燕賞亦已屢兹辰樂復劇盈尊湛清醑拜跪
獻中庭怡然共起舞鬭草惜餘歡勝負非有取離居忽
自今遺俗猶往古骨肉各相望有酒寧獨撫慊慊終永
日安得凌風羽
憶弟
曠歲懽一遇悵别還自知池草萋已綠遠遊意多違燕
私阻晨夕臨觴不能持身非隨陽鳥春来獨分飛矯首
望天末風塵正滿衣
橋隠郭翁墓於寵泉之瀨源逖懷往哲詩以吊之
平林澹寒烟重臺閟玄宅睠言懷高人千秋晦貞魄翁
昔希陸沈雅尚儷泉石義訓良自嚴嘉祥著清白芝蘭
盈我階青紫看成列瞻彼少微星一朝光景蝕河清木
已拱山空桂華寂老成久徂謝耿耿悲遺則
下邳子房祠圯橋故處
驅車入古城蒼茫遠山夕桑田湮碧流遺碑表阡術圮
橋幾千載裒土不盈尺寒鳥下荒蕪猶疑墮履跡昔此
開一編秦鹿紛争逸老人亦天授寓言糓城北迹與四
皓俱名隨兩生匿祇令後世人空復祠黃石
溪行偶得顧氏别業
日入理輕棹所欲避人喧迴沿清溪側迢迢見孤村始
疑松菊逕復似桃花源林際見明月浦口聞驚猿嘯傲
倚修竹步屣随芳蓀本求於陵隠兼得辟疆園(闕)
將同漁父言
詠史
烏獲勝千鈞誰能聁蟬翼矯矯松與栢曾是猿狙杙用
小妨名材任輕羞絶力傅吕昔未遇寧為漁築匿乘雲
履風霆歘然周八極事功蓋商周名與天地匹惜無善
圖史英䧺久淪沒
送駱兩溪謝病還武康
余從五湖来君向五湖去雖增暌擕戚頗羨山水遇蕭
條中林扉當時讀書處祿因多病郤賦以閒居著田里
遂初服江湖抱先慮幸蒙藥石餘一解余沈痼
平岡七夕見招風雨不克赴
佇看牛女會箕畢爾何如旅舍悲秋早華堂卜夜虛秖
憐衝裋褐寧恨濕仙裾載酒還相許重尋水竹居弦月
行應滿招尋共直廬
喜雨
春来常少兩入夏更焦枯遠近多荒壤流移已載塗九
重宵旰切百辟隠憂俱已見崇周祀還聞賜漢租隂雲
迎曉結甘澍應時須颯颯来千嶂森森散八區野烟浮
菽麥夕照失桑榆水闊魚龍走城高鳥雀呼鬱蒸愁並
減霑灑暍先蘇此日休徵應謳歌滿帝都
送人上陵
列聖玄宫閟千年佳氣浮雲深九疑顗風動五陵秋流
水期同體因山本儉謀蕭條玉几在彷彿翠華遊龍去
誰云遠遺弓泣未休
王侍御席上觀畫水
三江何處落一座忽皆傾颯颯風翻檻冥冥雨暗城魚
龍春已化罔象夜偏驚轉燭波縈日傳杯浪逐萍圖窮
疑見岸流急不聞聲試問繡衣使仙槎幾度行
送嚴都事使浙
幕府三秋客清江八月槎論兵初報主學禮早承家仙
仗催行色鄉情寄物華高堂時倚望歸旆莫令賒
擬古
手搴芳桂枝瑶華復盈把欲遺同心人道遠無車馬秋
来涇渭深橋梁不可假時久傷萎摧愴然棄中野
雜詩
太牢饗雜縣不能飡一臠至味芳且腴無乃非鳥養嗜
淺才廼疎厚殖意彌廣為農卒吾歲喜得從偃仰肉食
乘華軒真性多所枉
高樹畏多風蔓草日見薙竒質罕自全下士甘淪棄材
與不材間莊生以為處詹尹時不逢斯言竟何是
詠史
昔聞陸大夫聲譽傾西都詩書牖明主將相欽良圖解
槖庭下散擊鮮里中娛本期樂當年寧復憂妻孥名位
不可常多財還自愚惜哉絳灌徒功成何區區
館陶主人翁洛陽賣珠子散金買聲名寵愛傾戚里翩
翩東方生滑稽何其鄙一朝辟戟言萬乘逡巡起雄略
代所希舉俗憎逆耳坐令狐鼠驕白日遊都市
題石厓卷
蚤歲慕探歷浪迹游江湘朝遡洞庭波夜發漢水陽漢
水日東逝鴻雁多南翔感此惜餘景駕言返故鄉徙倚
桂枝晩夷猶春草芳開林發幽峭陟巘披遐荒寒蕪被
廣隰陽葩耀崇岡市隠豈云易巖棲聊徜徉赤松與王
喬末路期相將
連峰何㠝岏深谷自逶迤境阻塵慮絶眺迥物趣竒有
時發清嘯四山生寒姿天際征鳥疾木杪驚猿窺迴颷
激長林浮雲亂層谿宇宙意自豁簮組復何為
為王允寧贈婦四首
僕惟晉二陸為彦先贈婦詞並清麗可玩誦而後之
擬作者絶焉無聞豈不以嬿婉之恩遠於大雅然哉
昨偶披晉輯聊復為王子作之雖才謝機雲庶幾古
人發乎情止乎禮義云爾不識覽者以為然否
肅肅整晨駕行行出秦中百里日復舍暮天多寒風豈
不憚雨雪王事縻我躬念此如宿夕胡然隔春冬矯首
望西南雙雙見飛鴻飛鴻有羽翼天路將安從
北征日以遠遠道衣裳單春風薄天涯閨中常自寒辛
勤理機杼日夕掩重關上堂親飯姑下堂不能飡離離
芳樹枝脈脈終無言
東城十二樓迢迢青雲端盈盈誰家子灼灼桃李顔朱
脣揚妙曲寳瑟流哀彈三歎有餘音一顧傾城觀信美
匪吾思秦聲故所歡寸心常不隔所恨曠周旋願言保
菅蒯令德良獨難
黃鵠千里遊燕雀巢屋梁小人事齷齪丈夫志四方念
子疇昔言沈思激中腸赫赫盛明時羣賢並翺翔朝趨
銅馬門夜直金華堂韓鄭互推轂貢生彈其冠所期崇
令名室家自輝光無為兒女仁慊慊懷故鄉
雪屏為趙考功賦
佳人愛南麓卜築擬東山地勝非因選巖幽自可攀海
成人耳抱石綴雪膚斑高下鳥留道逶迤龍作關昔稱
萬夫險今共一川閒蠻市喧林際夷歌出谷間峯疑巫
峡裏水似武夷灣久憶滄洲侣聊從青瑣班江花幾開
落溪月自潺湲魚鳥丘中賞風塵天畔顔山隂空寄興
安石未應還
宿益上人房
流覽及兹辰盤紆陟崇巘冥色下巖扉鳥啼前林晚涼
風起松杪谿雲自舒卷幽期一以惬相對各忘返倚石
聽樵語持經共僧飯試問山中人何如逢惠遠
晩還别墅
築室負東阡開門望禾黍水流滿新塍連疇何瀰瀰日
色時隠見濕虹卷殘雨蓑笠壠上兒牽牛飲清渚折蘆
行且吹兩兩前村去
初發鄉邑别親知
揆已慚蹇拙蚤為塵網嬰彌年謝朝列稍得任吾真游
息偶耕釣琴書澹餘清林園變時序端居念王程整駕
倏晨邁耿耿辭密親匪嗟倦行役曾是憂緇磷永懷千
里道中情難具陳
問故園
倦游無素業溪上聊避喧因兹役風塵轉復思丘樊蘭
徑日以合桂枝秋正繁斜景度書幌鳥鳴窺前軒谷口
迹已蕪北山意彌敦華組不足羈允懷明主恩
南村一首
我逢南村人為問南村路杳悄入蘿薜依微辨烟樹日
出散雞豚春至營農圃鄰里數相過壺觴自成趣城市
獨何為車塵滿朝暮
懷朱數疇
吾兄東南秀矯矯青雲姿弱齡弄芳翰玄文吐竒思一
經夏侯學廿年董生帷雅志古人會獨行俗士疑獻賦
未云遇踠足清明時驥齒嗟已至曠波千里期何當逢
伯樂為君解紵衣
蘐節圖為俞汝承題
有草目以萱英英倚孤岑皎皎歲寒節風霜詎能侵北
堂寧以清耿耿懷素心一朝結芳實蓺之瓊樹林
邵氏貞孝卷
結髮事良人婉孌方及時何意忽棄捐百年曠前期鏡
破難復合鸞孤不成飛一死寧自惜念此乳下兒辛苦
理織紝伶仃母心悲撫兒兒有成宗祀幸不隳清冰出
寒潭白璧揚光輝風聲動里閭高門鬱崔嵬斯名吾何
心節苦良獨知黃鵠有遺歌千載令人思
履端詩館試
天行有終始貞元若連環玄冥頓窮轡勾芒行其官萬
物回春姿八荒同熙然王正啟休歷時龍躡乾端羣材
仰明哲藹藹共躋攀結綬金馬門論道雲臺間努力圖
不朽失時空自嘆
咏懷
解薜游京洛登朝襲華組拙疾寡所諧一心事明主寓
言或玩世為行多泥古巧宦寧寂寂學步終踽踽徒慚
短綆汲強作長袖舞子雲安執戟相如榮負弩徇祿祗
自疲謀道良有取卒歲何悠游永願營農圃
丁未歲病起入都有懷里中諸友作藥名詩貽之
微尚甘草莱桂枝自淹留爰附子年情謬寄生人憂半
夏涉長道天門足蔭休迢迢望南星遠志成倦遊藤蘿
蔓荆扉杞菊荒深秋防已挂塵網遄當歸舊丘
鳥名
皇居肅鳳城迢遞干雲霓孔蓋凌風翔翠幬紛綺纈伊
余慕休名雀躍趍前哲射隼幸逢時鴻飛下羈紲差池
背雁行委蛇濫鴛列彈冠侈鵕䴊含香重雞舌自憐鷦
鷯枝徒慚鷽鳩拙關雎詠清化鳬鷖際盛烈眷言守忠
貞寧復辭緇涅
草名
早為芸閣吏叢蘭春復秋吾道隨卷葹誅茅溪水頭送
客蘼蕪徑採芳杜若洲
雜詩二首
獨樹生窮谷枝榦何離竒本無廊廟用誤為匠石知斤
墨既錯陳青黃亦互施雖云托華屋寧復山林姿龍擾
失其神坐令燕雀疑玉成世所寳大璞還自虧造物固
其然豈得尤工師翻羨不材者終年養華滋
征途與日長逶遲及春暮山川異土風心賞邈難遇言
念中田廬幽期久淪誤臨流懷在澗攀林憶芳樹極浦
矚去帆平原羨歸羽迴沿窮昏旭逼側謝墳素遥負北
山文空擬歸田賦
書館述懷
涼秋肅金氣玉露凋青林微風拂虚牖蕭然吹我襟感
此時序易歲月何侵尋鄴侯架萬卷諸葛一長吟儒生
事稽古志士多苦音我昔仰尼父斯文以為任哲人久
云萎傳之回與參參乎唯一貫回仁三月心觀海登泰
山由来高且深夜央不能寐耿耿寧自今
論交
青青大田麻蓬生滿其中弱絲附直幹纏綿得所從古
人重友生資彼麗澤功傾蓋一相知白首此心同誰言
淡如水君子貴有終乾餱起愆怒習習多谷風平生握
手歡笑語藏機鋒利合誼還厚勢盡情自窮歌彼伐木
詩愴然感予衷
盆榴
嘉木来安石移根向玉堂亭亭傾翠蓋隠隠孕紅粧葉
潤初晞露花遲解待陽層隂清晝氣竒艷奪天香尺土
能滋幹三春獨揜芳匡廬多紫萼南國重朱房旖旎時
憑檻紛敷共映觴時無槖駞子養樹說誰長
春郊即事
柔風吹綠野靈雨下桑田泥泥花間露霏霏草上烟鳴
鞭薊門道弭節燕臺邊芳樹連絲障垂楊拂錦韉未能
游曲水時復問温泉地迥山川静天高宫闕連相將瑶
瑟鼓共醉羽觴傳白日恒隨轉青春自可憐咏歸禁城
暮聊續名都篇
擣衣篇(樂府)
玉關蕭索盡音塵不可期黃姑織女星遠耀隔天階露
氣侵蘭桂秋風吹鼓鼙佳人理端素堅砧杵聲哀一聲
一惆悵一聲一垂洟妖蟾驚幽姿寒蛩相依啼風飄膏
蘭歇月照纖雲皚紈成閴潜闥張燧候剪裁初縫合歡
扇中装驃姚衣驃姚重功名勒石燕然臺妾悲難重陳
嗚咽泉流知
具茨詩集卷一
