具茨詩集卷二
明王立道撰
五言律
詠汙渠鶴
華表歸何日乘軒事已非終朝獨含垢所幸脫虞機失
侶頻看影長鳴似訢饑空餘出塵意皎皎向寒暉
遊仙三首
仙人住玉京累劫道初成指樹元非姓飡松偶得名龍
噓雲蓋引虎奉嶽圖迎相待天台路何時返赤城
玉室書名久清溪得道初赤文河上籙鴻寳枕中書龍
吐燒丹火鸞驂度海車偶来華表上終與世人疎
何年海上客移住緱山岑未辨雲霞色先聞鸞鳳音山
神供石髓童子問琴心一謁紫皇去仙蹤不可尋
前湯菴
僻地多逢寺秋花滿石壇僧閒縫衲坐客到出門看失
姓離羣久躬耕乞食難清言殊未厭車馬去長安
送嚴節推
佐郡聲名久辭家道路難那堪今日去猶是昔年官旌
節先春度爰書入夜看君平能自卜留滯不須歎
送陳守之任沂州(郯城今沂屬邑)
餘春隨五馬千里去長安羡子成刀夢從人問鳥官花
迎新佩綬草長古雩壇政美偏多暇言追點爾歡
許院判挽歌二首
越人生死術何事不長年仙跡壺中隠神方肘後傳遺
忠猶藥石故里自風烟應是軒農佐相將去九天
醫國早稱良金門數獻方忽聞騎鶴去無復入鵷行洗
藥春流咽藏舟夜壑光長安今罷市相恨失韓康
送益上人南歸
苦行不求知清吟祗自怡来尋白馬寺去作紫衣師弟
子邀升座山人覓贈詩還思渡杯處明月滿須彌
悼亡友
握手幾論文高才夙所聞將因厭塵網早已謝人羣日
短風雲駛山空芝蕙焚不堪重挂劒宿草滿孤墳
正月雪和韻
長安春後雪猶自兆年豐萬里鴻歸處千門曉望同氣
融疑湛露質薄故衝風莫羨梁園賦應憐東郭窮
謁三忠祠
寥落遺忠像杉松古殿隂興亡問流水哀怨動鳴禽志
厄當年會神垂異代歆獨臨車馬道應識往来心
春日閒居三首
我本陸沈久幽棲意自宜心清知俗遠地僻訝春遲種
竹先留徑移花欲傍池門前剡溪棹来往更無期
習静因成癖春来常閉關山人留藥去稚子借書還讀
傳希高士攻辭媿小山猶牽青瑣夢供奉紫宸班
市隠不違親移居正及春未能從白社稍得謝緇塵僦
地但栽秫釣魚唯煮蓴時逢河曲叟笑我獨長貧
題畫
結宅千峰裏真堪與世違雲来似招隠鳥下為忘機花
徑緣溪窄茶烟帶雨霏有時還隠几應是灌園歸
村居感興三首
芳樹含春風鳴禽亂晴日藜蒿欲滿園掃除唯一室閒
情共水雲生計躭書帙時無問竒人悠然獨抱膝
翩翩高世情悠悠避時計築室近樵漁乘春樹蘭蕙雖
無求仲隣亦有君平藝不學同時人獻賦空靡麗
出郭車馬稀况復園林好言念當塗人翻悲灌畦老青
瑣久已疲玄文近能草澹然榮利間何如乞身早
喜唐應德見訪别墅二首
學隠畏逢人郊扉絶四鄰時多譏偃蹇子獨念交親竒
樹行相問幽蘭坐共紉還因漉酒便一解陶潛巾
閒居澹時好日倚槁梧吟幸枉空虛足重聞山水音滄
波投迹遠玄理寄言深野服君能慣從来多道心
秋日溪上偶成
本無羨魚意聊復上苔磯坐惜青蘋晩行攀碧樹稀兒
童喧釣艇鷄犬狎鄰扉近喜桑麻好迎霜早授衣
晚起偶成
晩起獨悠然雲山滿目前常疑身是隠早覺性通禪座
引清心月池分洗耳泉故園翻似客草色又經年
秋居用唐人韻得五首
平生軒組意不為慕輕肥身世䕫憐蚿風塵犬吠衣微
官百指累舊業五湖歸怪得驅馳久秋来雙鬢稀
本為悲搖落還因厭俗塵次公酒狂士方朔謫仙人偃
仰四空壁周旋一墊巾眼前無長物非是拙謀身
四戸啼螀亂秋隂欲上階菊花收作枕草蔓緝成鞋得
句先書壁因琴别置齋溪雲與山月總不費安排
重来北山客却媿草堂靈窈窕鄭生谷寂寥揚子亭檢
山收地志盥手閱心經長日看逾短秋聲入夜鈴
木落隨寒雨林開際遠天水紋搖簟竹秋氣入琴絃倚
樹禽相語班荆鹿共眠機心日以盡自訝骨如仙
送駱質夫謝病歸湖州和王允寧二首
聞君舊隠處正傍太湖濱課樹收柑子澆松養茯神秪
緣身病累轉覺道情真何日重開徑求羊卜爾鄰
高卧山圍屋幽吟竹遶町鬭雞新續句相鶴舊傳經一
鳥波間白千峰雨後青相憐少同病怪爾室常扃
七夕雨二首
漢渚邀靈匹幽盟此夜尋盈盈唯一水暮暮更為雲灑
道流餘潤揚波蕩夕氛含情愁雨絶隨淚點羅裙
靈鵲翻占雨神京似灌壇迎針絲亂度映燭淚先殘機
石新含潤河梁欲下湍尋源海上客昏黑路應難
送高都諫倅廣東藩幕
憐君香案吏久奉紫宸朝暫解荷囊去言從薇省招秋
經吳苑樹晨望海門潮遠近無須問平原欲試蕭
鄉園偶成
為園非擇勝所欲奉親娛樹與人俱散溪因主亦愚宦
卑情自澹戰勝體猶臞敢謂輊纓冕出門多畏途
讀李忠定靖康傳信錄二首
國勢已紛如忠賢久見疎天心未悔禍兵事竟成虛玉
府非金穴魚符是蠟書空聞求内禪猶自昧前車
治亂亦無端興戎自晏安會因千道設嶽擬萬年看城
下盟初合宫中戱未闌可憐忠定淚獨灑北風寒
幽居
幽居何處是一徑落花中人似鹿門隠溪將剡水通閒
尋種瓜伴因識養雞翁獨往平生意多岐秪自窮
途中暑寄所知
旅泊淹中夏愁添毒熱新時逢隔水騎相顧滿衣塵擇
木頻移蔭貪程更問津不緣趨捧日長作北窗人
寄趙孟静(時方在告)
一官常卧病知爾學沈冥對客稱居士呼兒說道經支
離堪混俗猿鳥共忘形為識峨嵋老年来畏獨醒
舊愛山中宿因成方外遊寫經多施寺草賦獨登樓耿
介於陵子栖遲馬少游未能諳蜀道夢爾到滄洲
卜居後東吳曰静歐學章
與君數相見但訝往来疎不惜買隣費初營近
市居卑棲隨燕雀長物載圖書何日登樓賦虚名
愧應徐
賀王允寧移居二首(允寧太夫人迎養於京師故首章云)
仄徑不容車迢迢奉板輿思玄隱几處入直倚門初夜
戶蛩螿滿秋墻薜荔疎自憐趨祿養時復憶吾廬
甲第連雲起一枝吾自安箧中鷦鷯賦壁上鵕䴊冠客
至供蔬具人閒理藥欄不須歌考室久已夢斯干(允寧未有)
(子故以祝之)
柬盧浚卿移居
年来頻卜築只傍帝城西省樹寒猶綠宮鶯春早啼官
閒成小隱身病惬幽棲况是盧敖宅紅塵未許迷
送吳道士
紫氣来何遠青牛又出關客程江上雪歸夢海中山風
御雙鳬去身輕一鶴還餘丹幸留贈我欲駐頽顔
送楊都諫謫貴洲
子雲羞執戟萬里去金門衮職將誰補玄文祗自論銜
恩雞舌在涉險馬蹄翻為問居夷好一官聊避喧
陳封君六十雙夀
六十鬢如絲林泉久避時性唯便野鹿手自蓺園葵愛
客常青眼傳家有白眉醉看章服貴莱婦笑相宜
江隂花母節夀詩(故醫家)
一身唯苦節三徙得仙閭欲試趨庭訓還探繋肘書江
清魚入饌秋晩藥供蔬白首堪相慰清尊幸不虛
寄尹汝基
秋杪正愁予逢君憶歲除頽然泉上酌慰我獨離居烽
火驚初定田園意轉疎平生匡國願早上治安書
至後二日雪
至後雪霏霏初陽力尚微細霑羅襪冷輕逐琯灰飛對
樹驚花發看山失翠圍猶餘閉關意一任積荆扉
觀出軍十首
萬騎出長安都人夹道看旗參龍虎動劍帶鸊鵜寒玄
社新分土黃金盡築壇九重憂正切又見選材官
聖主本修文安邊再出軍戈鋋六月雪旌旆半空雲候
騎宵中發屯營柳外分幕前文武士年少有終軍
詔出選元戎人推衛霍雄天兵六郡卒漢馬五花驄氣
蓋燕山石歌酣易水風匈奴行徙牧不敢向雲中
王師亦有征慷慨羽林兵盡說從軍樂相和出塞聲旌
麾天際下刁斗月中鳴自媿劉生勇空令氣不平
瑣甲膺朱紱銀鞍跨紫騮將軍五道出戰士百金收賈
勇多超乘論兵競借籌相期窮絶漠梟取左賢頭
君王方北顧萬里動天誅日月占兵氣風雲識陣圖邊
隅休士久將帥受恩殊一取單于帳嫖姚真丈夫
塞馬飲河汾兵符閫外分盡徵驃騎將遠逐虎狼羣燕
尾翻晴旭犀皮暗曉雲不貪麟閣畫報主藉微勲
邊警先秋報重興六月師簡書傳鳳闕兵陣動魚離吹
律風初應揮戈日乍低一軍齊洒泣為感采薇詩
大將鑿凶門邊庭節制尊登壇戈劒擁掃境鼓鼙喧投
石軍中戲椎牛幕下恩折衝樽俎意千載與誰論
烽火照甘泉將軍出塞年萬夫齊決拾一鼓蕩戈鋋地
極迴看斗谷深長斷烟蕭條夕陽外應聽哭祁連
芳洲為蔡長卿題(世醫家)
傳聞蔡經宅一逕入烟霞地古藤蘿合溪迴城市賖藥
畦連别塢碁局上浮槎肯念文園客相從老歲華
和鐘石學士齋夜見雪拗體二首
素心仰玄鑒靈澤先成雪六出花更繁五更綿復折瓊
筵先幄張寳鼎名香爇懷君坐中夜虛窗澹微月
北地多苦寒春半猶飛雪東郭履盡穿淵明巾欲折林
花吐還縮野烟凍不爇遥瞻白玉臺羣神朝二月
輓張封君
何處訪高蹤岧嶢江上峯遺安五經笥寄傲一枝笻姓
字漁翁識茶蔬野老供無嗟終不遇身後渥恩濃
贈朱從龍外兄二首
祗為憐同病時来款竹扉藤蘿一畝宅荷芰四時衣石
几焚香坐春流抱甕歸池塘入幽夢相客各依依
歲晩不一遇知君自晏如貧收乞米帖病學養丹書野
竹編漁舫山花薦客蔬風塵初息駕莫訝故人疎
贈數疇一首
為儒長濩落中歲學淵潜蕙草春三徑蔷薇月半簾藥
方閒裡輯詩卷病来添野老時相訊微吟坐短簷
代贈崇安住持僧
近市開蘭若塵中得静幾鐘催城樹曉錫伴野雲飛化
俗多傳偈持齋獨掩扉自今身得度僧法盡皈依
題華氏撫絃小像
池臺應未改山水已希聲妙寄丹青筆深傳綠綺情幽
蘭春日恨别鶴夜堂驚何必雍門客能令淚滿纓
代賀張尚寳兩歲生兩子即羅峯閣老子也
丞相好推賢金貂七葉傳恩遺掌璽日慶發夢熊年玉
樹看雙植桑弧喜再懸慚余湯餅客秋至又登筵
送萬容齋通判南雍
人言南土樂况復郡名雄五嶺雲中合諸夷徼外通家
傳孔林學俗仰曲江風驥足真堪展無嗟西復東
送南豐尹高文明
無言得官晚墨綬自為榮列宿郎官寵餘春鄉國情花
添製錦色江助酌泉清他日雙鳬至應蜚百里聲
梅窗為蔡君題
為愛孤山友閒窗手自栽塵襟風外洗野望雪中開心
賞芝蘭共年芳桃李催不嫌居近市清夢自徘徊
夀彭宣父
三月長安道東風送客歸十年桓氏學此日老莱衣江
入青春暖雲隨畫鷁飛鉅公名筆在桑梓自光輝
送羅希文掌鄞縣教
兩獻蓬莱賦嗟君數尚竒翩然從吏隠真不忝人師梁
棟他時用琴書此日宜更憐桑梓近可慰白雲思
夀沈德夫母
春日休文第東風萱草花共姜心獨苦王母髮初華綵
服迴清晝丹帔拂曉霞人間有瑶島何處覓仙家
輓盧湲江父
鳩杖迎賓日君顔幸未衰不妨親藥裹何意泣靈輀紫
誥生前寵青山故里思漳河風色暮歸路不勝悲
送李威甫掌長興教
匹馬河橋别南雲欲滿空歸心依岸柳秋色動江楓帝
命師儒重文風吳越同他年逢弟子應自識胡公
送俞汝承行二首
國計須鹽鐵君行亦壯觀一星離北極六月發長安城
樹欹殘暑河梁下急湍佇聽旋旆日獻論續桓寬
魏闕光新命秦淮戀舊遊清心鷺洲月極目牛山秋梓
里情何劇萱堂志已酬明時多雨露應自足忘憂
送朱月河判雷州二首
帝德通炎海官曹接要荒緣知今别駕非復古雷陽展
驥材堪遠歌驪思更張都門旌旆迥寒日正蒼蒼
藝苑久蜚英才高獨晚成東南多好郡江海足閒情春
樹三山合寒雲五嶺平天門驚浪動此日仰賢聲
補送駱尹敖歐四年兄使諸藩二首
螭陛虛彤管龍章下赤墀尊親周典禮磐石漢宗支天
啟儲宫豫春迴使節遲淮王如好客為索桂山詞
泰壇初薦冊離景又重輝帝命先宗室天書出瑣闈十
行窺聖妙千里逐春歸此日高堂近還看著舞衣
送潘勿齋司黃巖訓
楚楚江南士扁舟向日東師儒新拜命吳越舊同風海
氣蔵仙宅山形擅學宫諸生相問俗試與說尤公
賀鮑如泉七十
綠水遶門閒楊花滿釣船折腰寧作吏負郭且歸田義
訓徵圖史春情屬管絃相逢不惜醉應有酒如泉
送孫志高侍母歸浙
春水正悠悠圖書上越舟潘輿憐遠道華服炫晴洲况
是蓬瀛客真成天姥遊明光殘草在桂樹莫淹留
題陽峯一首
楚山竒勝處共說繡林亭今古留天柱東南發地靈沱
江深映碧巫峡遠分青雲氣時時合為霖遍四溟
芳洲贈袁太醫
明時容吏隠猶自慕滄洲絶藝成三折新詩寄四愁為
園謝機械行世任虛舟鄉夢依然在清溪雙白鷗
為顧汝隆悼亡
旅魄悲新月歸魂逐斷雲蘭芳春日盡鸞影曉窗分廿
載人間世千秋湖上墳重吟贈婦句悽切不堪聞
野寺
古寺亂田間尋僧夜未還萬緣塵外盡雙樹月中攀化
俗多傳偈觀空獨揜關問余還嗜酒何日住廬山
送陸鍊師歸領道會
少君初得道謁帝上清宫鳬舄来天外鴻書秘枕中祗
緣丹室在重與世人逢縮地元無術泠然獨御風
送益上人南歸
面壁已多年遊方向日邊三千俱法界来去但隨緣俗
遠詩成易溪晴杯渡便還思竹房月獨煮惠山泉
送顧槩
逢君未徂暑别去又重陽一官新拜命廿里古封疆水
落舟檣遠天清驛樹長東昌本畿輔指日見輝光
送張僉休寧二尹
石室徵勞久彤墀錫命新春光和雨露行色帶風塵折
柳聊隨俗哦松太任真君知操割否應藉佐刀人
月溪號詩
明月共千里一谿君獨幽此時堪着屐何處有蔵舟猿
鶴聲如答藤蘿影漸收小山今寂寞願子勿淹留
送朱省簿樂安
居人怯中夏行子發長安尊酒憐鄉國天風思羽翰鶯
聲春盡少江色夜深寒回首孤帆遠誰歌行路難
鐵瓶草堂二首
大市多真隠名都有逸人春深草堂静雨過棘籬新貫
蝨功非拙屠龍術不貧雲雷隨變化池上見飛鱗
喬木不知年茒堂鎖晝烟人疑揚子宅門有米家船隠
跡山南霧將雛冀北天晚成良有會莫自惜華顛
輓湯母
令子彈冠日慈親屬纊時荻灰尋舊畫機石訝新支上
國人留輓空庭鳥助悲秋風不相惜偏向楚帆吹
陽峯卷
雄勢標南郡岐陽第一峯雲中開錦繡天際立芙蓉人
物全荆盛辭華百代宗莫牽松桂夢密勿待從容
夀詩
遶徑春風入臨流甲第開冠裳三島客沆瀣萬年杯紫
誥兼君寵斑衣憶手裁瑶池何處是絃管夜頻催
夀吕思齋七十
北望心猶壯東風髮已華客盈文舉座春屬老莱家對
酒新烏帽傳經舊絳紗非熊行自卜十載未論賖
夀陸頤齋七十
七十健逢迎知君善養生笙歌娛晚景車馬雜春聲鶴
唳聞應慣茶經著始成漢庭方貴老章服此時榮
題惠坡
幽懷羨獨往茅屋住山坡蠟屐看鳴鳥浮觴坐淺莎薜
蘿罥僧錫麋鹿駭樵歌我亦巖棲者藏書近若何
題顧與新清溪庄和唐應德韻四首
罷官應自好負郭有瓜田宦味陶元亮詩才賈浪仙高
齋聽雨枕斜月過湖船誰共幽吟者空聞招隠篇
舊是樵漁地投簮此卜居溪閒安藥磑春至檢農書食
笋思分竹腰鎌擬佩魚也知濠上樂媿我未能如
林卧堪遺俗村居復近湖應門時見鶴鼓棹不驚鳬樹
與人俱散溪因主亦愚翻嫌太寥僻庄外有桑榆
知君閉關久一徑落花深書癖年長在詩盟春更尋空
山幾兩屐遠道四愁吟北望休相笑平生魏闕心
送周顒分教嚴州
斯文周茂叔清節漢嚴陵風月還誰共雲山思獨凝道
依家學重教並郡賢興庭草多幽意高臺時復登
和龍岡送白洛原將命護作因得歸沐
畫省猶牽袂征帆動渭潯九重將異命千里惬歸心(闕)
幽居忘越吟我亦多鄉思金門聊陸沈
酬包元達侍御見示之作兼致别意二首
遠道客情多停橈時共過綵衣霑雨露繡服炫星河時
論深杯酒鄉音接棹歌清江明月滿莫問夜如何
吳趨投暝發楚樹帶烟微千里占星聚雙帆逐鴈飛寧
親恩詔渥報主壮心違尊酒憐同病天涯更獨歸
郭允新宅中秋燕集限韻得王字二首
圓魄臨秋半邀歡奉桂漿感時俱異客卜夜共清光兔
影搖鳷鵲鴻聲度建章還思擬金鑑持以奉明王
天街秋宇淨月露淡交光對此懷千古悠然覽四荒開
尊浮桂影裁句競蘭芳未就登樓賦多慙姓是王
秋居五首
和靖常攜鶴羲之本好鵝山隂秋日淨湖上野烟和大
道機中息虛名身後多淵明真解此詩酒一生過
雲樹秋容澹悲歌野興豪蕭蘭元異種牛驥亦同槽露
白芰荷盡天清鴻鴈高朋遊隔千里魂夢為誰勞
種樹邊茅宇抛書滿石牀林居慚束帶晝坐憶含香土
木形骸拙江湖憂思長秋来頻對客山桂挹寒漿
卧遊真自得日對輞川圖燒葉茶頻煮懸錢酒旋沽大
言傾宋玉潛論學王符秋至吟尤苦臨風獨撚鬚
避樹營牆短看山引坐偏長松盤野鶴疎葉度寒蟬蜂
塢花成蜜蝸房露洗涎村居時易姓祇畏俗人傳
偶成
野外常無事多看種樹書迂頑堪自笑躑躅欲焉如飲
客中山酒尋春下澤車倦游頻息駕意惬即吾廬
送姚友竹二首
東風桃李滿忽向剡溪歸江暖知鱸美春深愛蕨肥故
山麋鹿友初服芰荷衣千里還相憶尋君舊釣磯
亦知簮組累自愛水雲居匹馬歸来早三鱣屬望虛閒
情任吳越行李總圖書何處堪高卧山中有草廬
書觀瀾卷贈行涂堂主簿父二首
旅館忽經年歸懷感逝川雲来震澤藪春去洞庭船濠
水思蒙吏龍門悵馬遷江湖堪寄興莫自歎華顛
青春白日好千里一帆初野色雲俱媚江聲夜轉虚逢
人談惠麓久客憶匡廬好去看消息殷勤戒子書
代作惠坡詩鄭子
由来厭朝市卜築近山家路入雲林杳籬侵石磴斜汲
泉因釀酒掃徑為看花屋角清溪轉桃源那更賖
夏日偶成
窮巷謝華軒幽齋入斷垣卧遊非擇勝坐鍜欲辭喧有
客問竒字無人知寓言時来松樹下長嘯似蘇門
代夀曺山人六十
釀酒擷園蔬為歡此度初身因烏帽寵人以白眉譽舊
識尚書履今来長者車早諳清淨理寧藉養生書
義興道中
倚棹水雲邊溪光共杳然琴尊百里道竹樹一村烟山
果迎秋落汀花帶晚姸夜来何處宿相逐捕魚船
登孤山用唐人張祜韻
兀坐俯孤岑翛然出世心烟霞千嶂曉桑柘半溪隂鶴
去亭猶古人幽山更深已看塵跡遠况復近東林
紫陽菴
幽翳蔵靈境攀窺石磴寒奔峰度天外飛閣出林端憩
洞思探籙疏泉學煮丹重来定何日明去欲辭官
崇德道中
望望越溪幽烟波横素秋桑園多傍水荻岸一維舟落
鴈窺沙溆行人指驛樓棹歌中夜發芳杜滿前洲
吳廷宣父母雙輓
鹿門棲隠處耕織自相依忽此歌狸首初因哭少微梁
鴻山下宅孟母室中機寥落那堪問空餘明月輝
夀苗東洲七十
為儒不得意老去素風存愛客多懸榻謀身獨灌園柴
門耽舊隠紗帽奉明恩白髮春来長怡情此一尊
題文苑(常熟錢氏别業也)
家本詩書業幽居總好儒天龍座上客山海壁間圖問
字時能說鳴琴聊自娛重来解組後不似北山逋
茹瀾堂號詩
靈液千年發虛堂半嶺懸池喧瀑布雨窗暝具區烟長
日雲俱卧幽襟俗盡捐吾纓如可濯攜手弄潺湲
陸節之夫婦七十雙夀
奕奕金章客歸来兩鬢星仰天窺鶴唳閉戶著茶經五
柳宜同傳三休已作亭使君况有婦七十共修齡
途中送春寄諸弟
客行愁節換况復是春歸檣燕如相訊汀花亦盡飛問
程猶故國千里更遲遲遥憶高堂燕重嗟定省違
初入都寄親知
薄宦蓬應似往来唯所飄振衣聊息駕鳴玉更趨朝慣
學金門隠多慚華鬢饒滄洲有故侶松桂欲相招
吕梁題養素軒
大檏元無事幽居堪自怡雲依書幌静石共藥欄欹白
賁存吾道玄文任俗疑風塵千古意誰識染絲悲
野望
水漫孤村白花依别嶼紅隂隂沙際日細細午前風貰
酒從隣媪呼舟學釣翁一春唯寄興山色鳥聲中
寄王允寧用舊贈韻
憶昨趨金馬承恩共一時君今卧西華我亦戀南枝永
念關中使多傳别後詩燕雲猶自隔吳苑倍相思
送篆文生
吳客偏多藝君能解古文鴻都初待詔燕市忽離羣科
斗舟迎字鳬鷖沙漾紋相看俱得意寧惜去来勤
夀蕭尹
吏隠不違親歸来白髮新大椿宜晚歲五柳絶風塵紫
誥銜恩重斑衣獻舞頻庭中聞鳳吹蕭史是前身
歲暮送客
月窮知歲晚游子促歸心殘雪千門曙寒風百里隂目
隨長路斷情寄故園深日暮幽齋裡何人共越吟
得家書三首
三春候歸鴈四月見家書客思真無賴親恩自不疎詩
書餘舊業水竹卜新居喜極渾忘寐千金定未如
吳楚同千里君親自一心看雲遥北極望日遲南音未
返王陽馭空成越舄吟春来江漢水何似舊時深
春盡逢南雁翻令感歲華五年猶作客一命亦為家肉
食愁黃竹蓴羹想白華何時莱子服謾向故人誇
送黃三峯僉憲山東
羨爾獨懷竒為郎已後時欲觀滄海日不戀白雲司繡
斧承秋令丹書屬夜思寄車應問俗更訪嶧山碑
和陳平岡七夕韻
牛女何年事猶尋此夜盟多君先得巧搖筆報詩成秋
興尊前發河流天畔明蘭章無以報空自媿同聲
送夀昌吳尹
出宰動星文孤城百里分山猶富春古道以子陵聞鳬
舄雙看别牛刀獨樹勲重尋治縣譜美政接番君
送李仲西都諫節推大名
未厭承明直那堪祖道看象刑清禁甸持節渡桑乾朝
下衣香在焚餘諫草殘霜楓迎去馬似照寸心丹
九月七日汪維義宅對菊
他鄉七日酒應為菊花催疎鬢風前帽羈懷江上臺秋
光寒拂檻霞色暝侵杯搖落易為感酣歌日幾迴
和孫季泉韻二首
聖主正垂裳同依日月光芳辰共清燕聮珮此登堂座
接陳君榻衣沾荀令香明時多事業莫遣鬢毛蒼
高軒貴戚里良會小春時逸興頻催酒清談各問詩鵷
鸞天外集商羽曲中移聚散興餘慨何年更此期
會同年二首
對酒復何疑相驚十載期鯤鵬同變化鵷鷺數追隨筵
敞通侯第歌憐少女詞不愁歸路暝後會恐參差
綺席照朱甍侯家接鳳城歌鐘五雲近軒蓋一時傾星
聚慚名德風期協友生相看語不盡特此寄同聲
左順門問安同郭允新作
追趨雙闕下瞻拜五雲間為問君王寝相隨供奉班啼
鴉丹禁曙調馬玉墀閑佳氣葱葱合深宫護聖顔
酬歐學章見贈移居
六一歐居士琴書滿屋清故開松菊逕應有薜蘿情客
借陳君榻鄰慙求仲名趨朝慣相逐暗識玉珂聲
張映山書屋卷
君家碧山後舊業五車書欲就張衡賦先營諸葛廬下
帷山桂發隠几嶺雲嘘勤苦無須問行看上石渠
登鏡光閣
梵居依鳳闕虛閣瞰龍宫車馬三春賞山河四望通林
鮮迎佛日磬遠引皇風鳥似隨緣下僧因出定逢烟花
迷色相水樹悟真空
贈僧
杖錫去何遲東林烟雨微出山吟更苦得祿意多違鐘
鼓侈齋磬袈裟厭客衣自令身得度僧俗盡皈依
黃公澗
積雨千峯潤飛流百道懸穿林驚宿鳥激石亂鳴蟬(闕共)
(十三字)楚相陵谷自依然
移居
儒宫無一畝宦薄易為家地入黃啚僻門依紫陌斜微
吟對秋草閒步拂簷花未就登樓賦端居念歲華
安黃門曾祖母九十八夀詩
問訊日邊書高堂百歲初蘭孫五世滿甲子六身餘地
訝瑶池接星占寳婺虛賓筵秋正好仙菊照華裾
又柬盧浚明移居
葵藿心常切移居近日華門窺狭斜道春傍上林花守
拙家四壁多方書五車清談留客處寒竹淨交加
步虚詞四首
王母傳青鳥秦娥控紫鸞相期瑶島外忽上綵雲端
海水年来淺桃花春去殘未能逢玉舄那得問金丹
海上三珠樹雲中七寳車空聞往来處何地是仙家洞
古羊成石林春棗似瓜刀圭雖可學歲月莫應賖
霧幄遶霓旌氤氲滿太清龍成雲蓋引虎奉嶽圖迎七
聖猶同御三天各異程試求香案吏誰是歲星精
歴歴白榆中飄颻雙玉童神宫開太一仙路接崆峒子
晉仍驂鶴浮丘亦駕鴻不須能縮地萬里自乘風
寄題前湯菴
空林迴夕照清梵尚依微野鷺窺僧鉢天花綴佛衣經
翻長日過錫伴暮雲歸欲托門人宿因觀靜者幾
銅雀伎二首
掩涕辭金屋含情向白雲衣冠新卜道歌舞舊来羣員
枕無時覺哀猿終夜聞誰言妾薄命生死只從君
漳河流日夜歌舞未能休豔色今誰妬餘香空自留朝
雲不作雨陵樹早生秋滿目多疑塜君靈在此不
具茨詩集卷二
