具茨詩集卷四
明王立道撰
七言律
題張學士仰宸樓卷
仙閣岹嶢逼紫垣蘭臺新賜出君恩江光夜共青藜照
山翠晴當錦帙翻盛事未論三萬軸多書欲問五千言
碧山莫動焚魚興紫誥黃麻寵正繁
贈北溪隱者
古藤修竹一溪隂尋得柴關逕轉深賣畚半將供鶴食
垂綸不着羨魚心花憐清品閒常灌詩喜新題病亦吟
老去故情終偃蹇肯隨閭里學浮沈
詠淮南八公
霓車遥去白雲端鷄犬紛紛隨羽翰叢桂未須淹隠士
長裾元自笑王官坐令楚國輕千乘肯向秦關試一丸
何事茂陵空好士金莖寂寞露光寒
送人上陵
天上龍髯不可攀獨看仙寢寄人間山川萬里開形勝
魂魄千秋自往還上食歲朝華省吏迎神曉唱赤墀班
春深雨露多悲感一問松楸慰帝顔
嘲王允寧失僕
戀主心微中路疑掉頭忽去各天涯秖言舊馬能諳道
可信蒼鷹不受羈汲水尋源抛故侣應門逢客結新知
君才莫是慚蕭穎回首空吟阿叚詩
送人下第歸荆溪
北上空嗟獻玉非夢魂先繞故園飛長安晴日蒼龍闕
荆渚秋風白板扉紅樹漸随岐路盡黃花如伴遠遊歸多
才莫訝無知已且向江頭一振衣
聞何喬仲侍御移疾野寺詩以訊之
戀主重來拂豸冠尋僧還向竹林眠百年半是滄洲客
多病能安白骨禪閒指遠山孤枕外細聽落葉一燈前
何時更惬烟霞賞同禮維摩結静緣
送吳王二太史陪祀諸陵
流水因山積翠分衣冠人泣鼎湖濆暫攜劍珮辭青瑣
同向松楸拜白雲雪霽千峯明象衛星垂五夜見龍文
子長禹穴重探後好藉雄才紀聖勲(探一作尋)
芳洲為袁御醫題和唐荆川韻二首
白鶴山頭綠樹村祇餘猿鳥應柴門安期賣藥人常見
舍長傳書世所尊早向帝前辭赤紱欲從方外學玄言
平生自是無機械野水春添助灌園
紅塵滿陌非故村清禁夢迴猶鹿門蚤慕名山厭昏嫁
時逢好客命琴尊逃名賣藥不二價寄興含毫多五言
長此陸沈堪自老藏身何必於陵園
介翁見示誕孫志喜之作次韻三首
抱孫六十應非晩裁得新詩續舊歡寵埒金張開世胄
詞高屈宋比衙官賓筵勝擬金錢會宫禁榮分襁褓完
臺閣已傳韋氏業芝蘭頻向謝庭看
再世懸弧添麗藻九重賜果助新歡昴精遙應中台位
德聚俄占太史官手和酒醴情偏渥天與麒麟福最完
英物不須啼自識高門只在帝京看
自是相門多相種况逢清夜動清歡更誰好事宜風雅
憶爾前身定宰官雙蔕含珍瓜&KR0146;遠九苞呈彩鳳毛完
瑤環瑜珥真堪慰他日雲礽滿眼看
哭鄭碧河一首和歐強齋韻
七哀吟罷不堪聞零落深悲鵷鷺羣宦跡浮沈長隔世
交情生死獨憐君修文猶借螭頭管懸劍空餘谷口墳
魂去魂來何處是天涯日暮起愁雲
寄贈唐荆川二首
簪筆曾為漢署郎相如詞賦早升堂自憐野性躭林臥
恐着朝衣亂鳥行溪上晴看黃鵠遠山中晩食綠蓴香
多慚舊日滄江伴獨向金門立曉霜
知君骯髒與時疎不為功成學漢疏垂釣溪連嚴子瀨
躬耕人擬葛公廬因窺導氣常隨鶴欲似全年更種樗
莫倚一丘能自老巨源昨有薦賢書
春盡懷故園
青春初動憶鄉園春盡那堪思更繁新竹從看侵薜荔
落花不分掩蘭蓀林閒(一作臥)鹿豕常求伴溪晚漁樵數
過門莫怪曼容猶徇禄十年簪紱戀君恩
長陵和王允寧韻
北極雄蟠第一峯崔嵬陵闕俯高松空林風雨歸千騎
向晩煙霞閟六龍翠嶺屯雲蒸帝澤蒼苔點石記仙蹤
艱難百戰興王地無復秦關報夕烽
上已讌集
遊絲飛絮媚晴空繡轂銀鞍逐曉風綠野隂晴雙燕外
黃圖樓榭百花中開筵共選流杯勝懷古因誇說劍雄
帝里韶光須倍惜尊前且莫嘆飄蓬
贈舅氏
舊存松菊半荒蕪(外大父衡陽令)聲利蕭然白髮初抱病着便
居士服好吟題遍野僧廬里中送酒禳田罷几上留書
相宅餘樗散笑余真似舅得官猶自愛閒居
送蘇幼清都諫歸養廣中
補衮應須濟世才恩輝翻與照離杯貪趨定省辭榮禄
敢為田園賦去來諫草更編烏鳥疏舞衣欲就芰荷裁
江雲嶺樹頻回首隴使何時一寄梅
觀蘭亭修禊圖用上已韻
坐遵曲渚覽晴空樽俎冠裳江左風勝賞自超山水外
遺蹤猶指畫圖中春看宇宙情俱遠醉向文詞思更雄
陳迹祓除還此水山隂亭榭幾蒿蓬
再贈唐荆川二首
厭看城市每移家背郭園廬十里賖為覓漁竿仍種竹
恐妨瓜地罷栽花病煩送客攜孤艇手校藏書過五車
草就玄經誰與授知君弟子有侯芭
草深門徑往來稀澤國風霜滿薜衣苦節喜為貧士詠
遺榮久食故山薇春邀田父看分社夜對隣僧話息機
却怪鵕䴊冠尚在歲時聊着戲庭闈
送陸白菴同年使周藩
錦帆江色静芙蓉綵服翩翩紫誥重久為客居憐節換
况堪君别與秋逢才名天下知廷碩人物吳中數士龍
君到周南莫留滯彤扉瑣闥待從容
送徐槐溪
迢迢南陌望歸軒白馬青袍聖主恩共喜偉長來北海
何知司馬病文園佩聲遙憶趨青瑣春色愁看付綠尊
芳草長安門外滿王孫何日到長垣
送周進士使淮便省
長安三月共鳴珂又見輶軒向潞河草色千村梅雨暗
蟬聲兩岸麥風和倚門正惬清秋望負弩重看故里過
聞道江淮多赤地憑君一問歲如何
曉日都門送客行燕山秦樹總關情三春故國懸歸夢
六月長淮下使旌燕子飛飛山雨急稻花細細五風清
白雲南望堪回首非羨相如入蜀榮
桂翁九日邵園和韻
風景秋來滿習園登臨此日共金尊黃花爛漫搖晴苑
錦樹參差照暮村野鳥知迎仙閤旆都人喜識相公軒
清時密勿多無事合有新詩紀聖恩
名芳久說邵陵園勝日還留北海尊慷慨風情千古地
鬱葱花霧萬家村太行落照遙横席碣石流雲近拂軒
豈向平泉誇樂事看垂彝鼎答宸恩
洛陽自昔盛名園仙履同臨九日尊花下樓臺開石谷
城中烟樹隔韋村鈎簾亂竹低圍閤解帶盤羅密映軒
銀燭金緋歸路晩絲綸得暇聖君恩
託翁雨宿浣花草堂和韻二首
闇闇江雲拂地生百花潭水月微明乍看宿鳥驚枝墮
忽聽流泉倒檻鳴人事天時無定迹江湖廊廟獨關情
少陵寂寞遺篇在翠篠紅蕖足雨聲
自羨茒堂得此生璽書謾復下承明擬將出處同龍臥
况有文章應鳳鳴保傅正看今日事詠懷終見古人情
禁河徙倚歸朝晩想像溪橋流水聲
送孫毅齋學士赴南京
舊知中允藉聲名那復仙槎向石城珥笏風雲天外静
禁林日月海邊清寵光不異登三島辭賦終堪並兩京
前席名賢須有待藜輝行動石渠明
未翁九日即事和韻
師道於今誰獨重兩厪元老淑吾曹乍緣藥餌違青瑣
喜見茱萸佩紫袍秋色已深歸院静春風常在仰墻高
聖主正懷霖雨寄肯容黃髮老蓬蒿
迎恩寺二首和韻
野寺尋春意最閒漫騎欵叚逐苔斑鳥聲似解添詩思
花氣偏能醒醉顔景入春來都有主地當勝處可無山
夕陽滿樹烟光亂歸路分明忘却還
燕臺吟望客情閒露葉烟花滿目斑日月東南時極目
風塵西北暫開顔芳園春盡惟流水遠岫雲來似故山
長路翩翩多去騎倦遊詞客幾時還
和玉谿學士齋夕有感韻二首
星壇窈窕開清禁霧篆氤氲徹上玄此日百神俱奉職
方春萬乘自祈年蓬瀛更羨天居近宣室還看帝席前
淺薄慚為香案吏齋心相對夜無眠
齋廬清夜儼相過宿鳥啾啾逗暝柯玄殿正嚴春日祀
青陽應陋漢時歌星迴帝座瞻金節香滿仙階禮玉科
自愛相如能獻賦賦成無那鬢先皤
和齋夕詩又二首
仙署衣冠自儼然幽齋燈火坐思玄星河永夜窺三殿
禮樂明時際百年散帙雪披春檻外焚香鶴引晚風前
宵長耿耿尤瞻戀天子親祠曉未眠
齋袚相攜玉署過槐庭雨露沐新柯憂農並仰春和詔
饗帝仍傳樂府歌制作百年誇聖代簪纓十載忝賢科
明君側席求頗牧為念馮郎髮未皤
和玉谿齋居對雪一首
千里浮雲漲碧空瑤花寂寂舞迴風詞臣欲賦羞梁苑
聖主方齋坐漢宫曉訝神光浮殿外夜聞仙語出帷中
即看帝澤和天澤玉粒逢年四海同
和齋夕有感
春半閒庭興杳然况逢齋夕思偏玄風烟漸度芳菲節
日月頻驚犬馬年夜氣露清仙掌畔天花雪落御爐前
瓊樓高處多寒在聖主宵衣恍未眠
雲龍山寺獨眺次壁間韻
縈紆石磴望中開故跡蒼茫半草萊興廢秪今雙樹在
登臨自昔幾人來僧攜野果修晨供鳥啄山花上石臺
車馬紛紛千里道河流長帶夕陽回
清明日獨坐感懷
清明南北異風烟柳色鶯聲又隔年客裡登臨情易倦
親前笑語夢常牽官閒且覓題詩伴禄薄翻資負郭田
強半春過成底事悠然獨酌望遙天
壬寅上已黃少村宅中讌會余未入都癸夘補作
一首
風流誰似晉諸賢爛漫城南列禊筵何處更須尋曲水
君家元自傍清川春還芳草虚迷望客散飛花強鬭妍
却媿右軍無述作為君重記永和年
輓吳白樓尚書
已將舟楫濟明時更愛湖山早拂衣百里風流思綠野
兩朝功業付黃扉閒憑獨鶴看碁局喜有羣鷗伴釣磯
何事忽騎箕尾去千林落葉帶寒暉
補作孫志高宅端午讌集詩
内殿初分角黍盤更開芳宴婪餘歡已知仙侣招尋慣
况復將軍禮數寬荆楚歲時千古恨長安風土幾人看
自憐此日猶乖阻獨向塵途歌考槃
春盡書懷
官閒日日賦閒居芳草年年伴草廬蓂葉不隨飛絮盡
鶯聲欲斷夕陽初虚簪畫省郎官筆未就名山太史書
疎懶自知來往少蓬蒿滿徑不教鋤
送春詩
閒將手板獨支頤目送東風何處歸苑樹漸看春後密
庭花早覺雨前稀酒邊覽鏡憐華髮馬上看山負翠微
寂寂故園春易晩蒼苔應遍舊漁磯
贈隠者
高車大盖意已疎鶡冠短褐墻東居丹經鋪案晩食後
黃犢繫門春種餘負薪野店與沽酒學圃隣翁時乞蔬
愚公亦近北山住為問險路今何如
張太醫六十夀詩
曳組聊隨青瑣班未須&KR1174;嶁訪名山市朝自昔容真隠
服食于今得大還手煮神丹供帝所家傳仙杏乞人間
莫嫌叔夜無仙分試覓刀圭學駐顔
送沈二槐改任惠州
相逢何事忽離羣千里銅符喜再分鶴髮重看歸錦服
鳳毛初見接青雲雙槐舊望吳中起五馬新謠海外聞
更和淵明詩揔好知君家世自休文
鄭都官嘗作代秋扇詞予竊見其多怨尤不平之
意非知道者之言遂賦此以廣之非欲競工拙
於聲律間也
明月悠悠掩素塵不將流落怨時人千山雪滿龍蛇蟄
一夜春歸草木新雨後桔橰堪自廢祭餘芻狗向誰陳
應知物理同消息空為班姬賦損神
聞朱從龍下第詩以慰之
為爾臨風一愴神與誰同賞洛陽春千金曾學屠龍技
五上猶為點額鱗結綬遠憐青瑣客書空長念白頭親
會稽邑子應相薦莫厭窮途久負薪
得秋試消息後寄弟
静閱賢書意轉疑歎君年少不逢時天涯空自看魚雁
春草常令寄夢思三秋聚散風前葉一着推移局裡棋
丹桂分明天上種他年來折最高枝
題碧山
草堂遥傍翠微開松竹隂森澗壑迴偶悞一官辭白社
懸知三徑滿青苔幽情未許簪纓累浪迹從教猿鶴猜
他日功成不相負移文且莫為君來
代作賀介谿生孫一首
湯餅重開今日燕詩篇猶記昔年歡慶餘每見鍾賢胤
喜極全勝得好官秋水精神應自别青雲頭角已先完
不因啼後知英物黃閣家聲奕世看
寄夀沈毅菴七十
晩叨一命即懸車華髮盈簪六十餘懶性不妨隨畎畝
閒身喜復伴樵漁獨尋洞壑探丹訣頻向兒孫問賜書
我亦舊知陽羨好買田應得近君居
王次川八十夀詩
解組閒身八十年鶡冠鳩杖意仙仙時凭野鶴看碁局
獨引江鷗過釣船建業栽成彭澤柳童烏解說子雲玄
空聞王子稱仙令何似斑衣滿膝前
奉和數疇兄病起之作
雨過幽齋草樹鮮書籖藥裹共年年身名幸遣朝簪累
昏嫁還憂世網牽散髮行吟春水曲振衣獨立晚風前
自嫌客至常賖酒特與空囊留百錢
十里清溪一釣竿浮雲元未着情看小營茒宇方蝸國
暫解朝衣稱鶡冠賦芧養狙還自笑呼牛應馬仕相千
虛船不解逢人怒搔首春風午夢殘
奉和數疇兄對酒自嘆之作
為通花徑數誅茅長日炎氛静裡消秋動遠林催絡緯
月和清露上芭蕉濯纓慣坐溪邊石覓句時行湖上橋
莫向天池羞斥鷃蓬蒿九萬各逍遥
憶騎竹馬逐諸兒忽道行年四十踰謀食一身長畎畝
起家三世總文儒青山對酒從吾好華轂傾人笑自驅
世路只今多險塞與君試學北山愚
時序驚心又素秋此心應得幾宜休微官出入莊生蝶
散帙縱横王子籌物累秪餘琴鶴在道心唯共水雲謀
年來苦熱緣多病又向山中半月留
數疇兄以病阻看花之約作詩見遺次韻答之
經時臥病覺春纔猶喜名花遲爾開好客暫虚文舉座
新詩先覩馬卿才漸驚落絮侵碁局故引游絲罥酒杯
我亦文園同病侣更留述作待君來
爛漫芳園此日纔春風小徑為君開一枝早占傾城色
四韻空慚倚馬才野外不妨頻縱棹病餘應喜數飛杯
劉郎舊是多情者可待名花落盡來
春深饒睡夢迴纔接得詩筒枕上開莫訝相如非病客
須知太白是仙才洛陽更長名園價金谷空餘罰酒杯
點綴春光應不惜一花乞與一詩來
秋日再過顧氏清溪别業因和洞陽韻
秋水蒹葭思不禁扁舟重繋此溪隂犢眠疎草猶迷徑
鶴哺新松欲滿林采藥常嫌驚鹿跡山中初服野人心
舊來漁父多相笑一别江湖霜鬢侵
泛湖遊漆塘諸山再次前韻
湖上秋風病未禁興來真欲到山隂漁蓑亂結汀洲草
樵徑香分橘柚林遠谷采薇隨鹿跡閒巖投果見猿心
放歌未盡空迴棹落日增波憂思侵
追送陳澄江用章水東韻
兩月相逢已隔年翩翩征袂忽離筵青春劍珮明秦嶺
細雨桑麻繞涑川莫恨一麾猶出守須知五馬亦峩然
傅巖今日經行處更訪當年版築賢
爐省追陪憶往年留連何必對芳筵封陳亦自須蒲阪
借寇還宜念潁川故國春光難忘却清燈心事共犂然
使君異政屏風在况有當時能薦賢
題龍江
江橋一别思如何楚水燕山歲月多雲霧只疑龍化去
夢魂常逐雁來過江妃夜出收遺珮海估春經惜逝波
好似當時題柱客浮雲空負采菱歌
萬梅菴詩(菴在震澤之濱羣岫中)
結廬不托桃李場羅浮村畔孤山陽疎忩影落一枝瘦
虚室風吹千斛香烟壑霏霏來暝色湖波渺渺動晴光
江南應得春意早折寄無妨驛路長
元夕憶諸弟和沈原約韻
燈火樓臺皓魄圓客心何事憶當年鶺鴒飛處情多緒
鴻雁來時書幾傳春夜月如秋夜冷燕山雲與越山連
誰家更奏思歸曲無奈愁腸萬丈牽
秋日郊行
冀北初秋暑盡消無端風雨木蕭蕭野農罷餉還傾筥
賈客愁寒半挾貂雁礙浮雲時緩度草迎微露更先凋
何人四望躊躇立多病應無辱聖朝
九日同序翁邵園賞菊赴李蒲汀之約用舊韻
幾年聞說邵家園今日黃花對綠尊水閣山亭斜肖郭
柳蹊松塢曲成村登高直倚林梢檻向夕仍開竹外軒
莫謂絲綸有餘暇太平簫鼓藉君恩
和與新見贈韻一首
高閣層軒野水西白雲長此護幽棲買田祗為開三徑
蒔藥還須滿百畦春去林中花自發客來竹下鳥先啼
夜遊何事頻攜燭明月紛紛隨杖藜
夏夜同唐應德王道思尋顧與新清溪别業主人
追至設燕
扶疎嘉樹蔭清流卜築曾聞顧虎頭乘興不須題鳳字
逃空聊復上漁舟忽逢名勝尊前集好伴沈冥物外遊
湖上秋風芳杜晚月明相憶仲宣樓
謁于肅愍墓祠
整頓乾坤事已休冥心東市更何求亦知聖主能憐舊
無那書生欲拜侯一木空悲支大厦兩旗猶見度中流
岳祠相望湖南北長共忠魂地下游
送鄒學士赴南京
搖山仙館接瀛洲稷下名儒早見收玉笋暫隨鵷鷺入
金陵重憶鳳凰遊傳經鶴禁恩猶渥問道鵝湖意始酬
莫愛江山久留滯佇看明主待謀猷
送鴻山殿讀歸省
珥彤幾歲共仙廬羨子承恩下玉除春晝正宜新賜服
山房更檢舊藏書夢迴北闕陳情後歌倚南山獻夀初
我亦高堂凝望久不堪千里獨離居
長至日憶諸弟
冬至陽生春欲回天涯節序思難裁自憐北地常逢雁
為望南雲獨上臺玄草已甘吾寂寞綵衣須共爾徘徊
去年此日還相憶攜手前溪問野梅
憶昔吟贈華鴻泉之金陵
憶昔秦淮橋上遊綠槐垂穗正宜秋燕飛不記烏衣巷
水滿微分白鷺洲北闕晴雲常冉冉東山斜日自悠悠
風流誰是今安石惆悵蒼生獨倚樓
孟冬陳戚畹第會同年有述
甲第晨開簇錦鞍同時休沐帝恩寬形容不改登科舊
樽俎還追錫宴歡漫擬新詩賡伐木相逢明世喜彈冠
招尋豈為酬良月應共芳情保歲寒
詠紫薇花
紫薇開處覓蓬瀛深院層軒拂曉晴絢爛只疑春色在
葳蕤偏傍日華明絲綸閣下人誰伴虛白堂中韻未成
祗恐秋風不相假緩吟深酌對寒更
元日試筆
閶闔東風送舊符氤氲佳氣繞皇都金吾千仗如雲擁
玉佩同聲向曉趍春令已從今日布物華應與去年殊
侍臣下直明光殿紫禁傳宣又賜酺
花朝感興
疎雨輕風濕曉烟曲江春色倍堪憐新蒲細柳行宫裏
語燕啼鶯御道邊擬向尊前銷客思更於花下惜芳年
明時事業非無賴揚子何為獨草玄
院中紅杏
天公何意屬青陽留却繁紅殿衆芳仙圃豈應須鼓發
淄林時復見琴張朱欄露重欹晴錦翠箔風微浥晚香
羨爾倚雲真得地野花空自落東墻
鄭泰陵詩
千林松檜鬱相迴永夜風生澣海哀萬國昔曾瞻氣象
五雲空復護崔嵬古來鳳鳥長難至天上龍髯定不回
苦憶焚香賜第日報恩真媿濟時才
至日長陵陪祀
長陵西接黃花鎮白雪蒼岩夜色遥隂殿衮龍猶在目
往時松栢已干霄總聞一怒風塵起想見千官遷次朝
悵極兩京興廢事小山何意起漁樵
題文巖畫端
遠山近山澹空翠天風迢迢吹薜荔溪邊野橋石亂倚
林扉晝扄花滿地主人獨歸如有遲黃精飽飯松醪醉
山深不解名與利練袍芒鞋了生事
西苑春晴
二月韶光滿帝城上林啼鳥報新晴依空裊裊游絲静
極望萋萋芳草平風煖昭陽翻翡翠波融太液浴鵁鶄
迴看夾路花齊發應待鑾輿向此行
宫柳
占盡芳菲春暮天昭陽柳色倍堪憐千條曉濕金莖露
幾樹晴低青瑣烟暗葉藏鶯嬌自語飛花蹴燕舞還顛
宸遊到處成歡賞又見朝來三起眠
擬聖駕祀陵畢奉聖母汎舟西湖應制
鳳輦逶迤環紫極春明雨露動宸思遍修祖祀橋山冢
更侍慈顔太液池原陵迴望衣冠道汾水空慚簫鼓辭
神聖於今兼順孝相如欲賦苦才遲
聞雁
漏轉更深月滿樓雁飛遠送一聲秋聯翩曉起芙容苑
三五寒迷蘆荻洲古塞離雲常漠漠空山落木共悠悠
瀟湘自是饒梁稻應為隨陽向帝州
午日駕幸西苑侍游有述
薰風澹蕩上陽樓西望昆明積雨收艾葉菖花迎鳳輦
蘭橈桂槳過龍舟當年虚羨明良會此日恭陪伴奐游
帝德如天時正午微臣何以頌鴻休
戲陸節之
早聞通藉金閨裏謝病還攜舊金紫行年七十苦好吟
滿卷新詩放翁似洞房鼓瑟奴婢歌秋月春鐙歡更多
自羨名園常負郭不須塵陌逐鳴珂
扁舟暝逐使君行已是歸帆一月程恩詔多慚優淺薄
風期獨喜托才英江迴故國春迎棹星聚清尊夜倚瓊
我亦天涯同病客翻憐司馬滯江城
咏懷
路難詞客幾時還坐對荆扉手自關深樹鳥鳴春寂寂
空墻花落曉班班兩都獻賦慚新寵五老蔵書憶舊山
(闕)子雲莫自惜才慳
具茨詩集卷四
