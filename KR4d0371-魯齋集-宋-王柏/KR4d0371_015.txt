魯齋集卷十五宋王柏撰
續雜著
皇極總圖四
元辰元日元月元歲元世元運元會元元
會辰會日會月會歲會世會運會會會元
運辰運日運月運歲運世運運運會運元
世辰世日世月世歲世世世運世會世元
歲辰歲日歲月歲歲歲世歲運歲會歲元
月辰月日月月月歲月世月運月會月兀
日辰日日日月日歲日世日運日會日元
辰辰辰日辰月辰歲辰世辰運辰會辰元
右一
日水日火日土日石日辰日星日月日日
月水月火月土月石月辰月星月月月日
星水星火星土星石星辰星星星月星日
辰水辰火辰土辰石辰辰辰星辰月辰日
石水石火石土石石石辰石星石月石日
土水土火土土土石土辰土星土月土日
火水火火火土火石火辰火星火月火日
水水水火水土水石水辰水星水月水日
右二
乾坤乾艮乾坎乾巽乾震乾離乾兑乾乾
兑坤兑艮兑坎兑巽兑震兑離兑兑兑乾
離坤離艮離坎離巽離震離離離兑離乾
震坤震艮震坎震巽震震震離震兑震乾
巽坤巽艮巽坎巽巽巽震巽離巽兑巽乾
坎坤坎艮坎坎坎巽坎震坎離坎兑坎乾
艮坤艮艮艮坎艮巽艮震艮離艮兑艮乾
坤坤坤艮坤坎坤巽坤震坤離坤兑坤乾
右三
八一七一六一五一四一三一二一一一
八二七二六二五二四二三二二二一二
八三七三六三五三四三三三二三一三
八四七四六四五四四四三四二四一四
八五七五六五五五四五三五二五一五
八六七六六六五六四六三六二六一六
八七七七六七五七四七三七二七一七
八八七八六八五八四八三八二八一八
右四
元會說
元之元至元之辰
此所謂無極而太極也元會運世歲月日辰雖未
有跡之可尋而其理已粲然備具于中矣
元一
會一
此太極動而生陽動極復靜靜而生隂靜極復
動一動一靜互為其根之時也
會二
此分陰分陽兩儀立焉之時
會三
此陽變陰合而生水火木金土五氣順布四時行
焉之時無極之真二五之精妙合而凝乾道成男
坤道成女
會四
此二氣交感化生萬物生生而變化無窮之時惟
人也得其秀而最靈形既生矣神發知矣五性感
動而善惡分萬事出矣(惟人也以下當在會六之首)
會五
上古結繩而治穴居而野處葬者厚衣之以薪葬
之中野不封不樹之時也
會六
聖人始定之以仁義中正立人極之時於是有伏
羲氏之王天下也仰則觀象於天俯則觀法於地
旁觀鳥獸之文與地之宜近取諸身遠取諸物於
是始作八卦以通神明之德以類萬物之情作結
繩為罟以佃以漁蓋取諸離庖羲氏没神農氏作
斵木為耜揉木為耒耒耜之利以教天下蓋取諸
益日中為市致天下之民聚天下之貨交易而退
各得其所蓋取諸噬嗑神農氏没黃帝堯舜氏作
通其變使民不倦神而化之使民宜之垂衣裳而
天下治蓋取諸乾坤刳木為舟剡木為楫舟楫之
利以濟不通致遠以利天下蓋取諸渙服牛乘馬
引重致遠以利天下蓋取諸隨重門擊柝以待暴
客蓋取諸豫斷木為杵掘地為臼杵臼之利萬民
以濟蓋取諸小過弦木為弧剡木為矢弧矢之利
以威天下蓋取諸睽易之以宫室上棟下宇以待
風雨蓋取諸大壯葬者易之以棺槨蓋取諸大過
易之以書契百官以治萬民以察蓋取諸夬
邵子於堯之世始紀甲子於甲辰之下書唐堯即
位於是即其數而推之具管見于左
一元十二會
一會三十運
一運十二世
一世三十年
歲月日辰如常數
此邵子經世之大數也蔡西山曰一元有十二會
三百六十運四千三百二十世猶一歲十二月三
百六十日四千三百二十辰也又曰一元有十二
萬九千六百歲一會有十二萬九千六百月一運
有十二萬九千六百日一世有十二萬九千六百
辰皆自然之數非有所牽合也愚竊窺之以為元
會運世者先天大運也布算推卦宜如先天圖一
定而不可易歲月日時後天小運也布算推卦宜
如後天圖微有不同而實本於先天也
述民志
辛亥之秋婺當大歉皇天仁愛下民特啟上心賜之良
牧仍以部使者之權鎮撫之以活千里百萬生靈之命
旄倪鼓舞而相慶曰而今而後吾知免于溝壑矣竊以
為下車之初所當先者莫急於講行荒政輙述民志條
具如左
一曰大寬民力
首乞出自特筆勿與官吏議亟行曉示及帖諸邑
將淳祐十年下五等税賦盡行倚閣候來年麥熟
起催蓋周官以荒政十二聚萬民一曰散利二曰
薄征方當萬目睽睽觀政之時首聞此舉出自特
見喜躍可知實荒政之先務收拾人心之大機也
議者曰既倚閣十一年税賦而不言十年者何也
蓋善良下戸真實貧弱者往往保長催納無遺所
負者多是姦民猾吏計會拖欠以希横免其善良
者實不霑惠今止言十一年分以其當年旱歉之
故均行寬大之政非欲惠姦猾也所謂勿與官吏
議者無他意也蓋官吏往往不識治亂安危之大
體徒能剪剪以目前窘乏為憂其言必曰郡計赤
立倉庾無再月之糧軍士冬衣錢未有指凖大閱
未有支散今年大禮諸軍未有給賜此皆至急至
迫不可闕者安有餘力可以倚閣税賦哉此則固
所當慮者其實不然小戸斗粟尺帛何足以補郡
家之大計郡計之匱非實空虛也幸自有遺賦在
民但不在此等下戸耳州吏無遠謀大闊略於外
邑止取足於金華縣吏無遠慮止取足於在城大
縱弛于外鄉然其所以闊略者豈徒然哉皆有所
受而不敢督促今若察見此弊改絃而理之不一
二月不慮無財所謂無政事則財用不足豈欺我
哉必不得已苟欲作急解目前之匱窘州庫自有
金銀器皿責付郡吏時暫質之大家便可從容矣
何至過憂乎
二曰急聚糗糧
首乞申奏盡借常平見存之米及申奏告糴于浙
西劄下樽節通放目下雖未當便行賑濟急借常
平之米何也蓋數年以來求外邑之米顆粒不到
州倉一郡之遣盡仰給於金華一邑所以州倉無
儲積金華米價翔踴故目前雖知旱傷之可畏州縣
仍舊預借十一年秋米以應軍糧公私交窘便覺
氣象皇皇今急借常平之米便可抵數月之用待
檢放已明然後起催民戸無詞次第輸送亦自不
誤賑濟也且得上下無煎迫之態足以差慰人心
申奏告糴須當寬作數目以二三十萬石為約其
實未必用十分之一也事固有先聲而後實者寬
作數目不特人心大安有米者不敢閉糴矣須乞
行下臨安府嚴州置歴批放不許阻節
三曰置局講行
一乞親書數劄于上寓公次則吏書問所以救荒
之策庶幾博盡群議其要自在籌度其可行者行
之
一乞牒通判主局見在中寄居如季通判鏞徐通
判邵孫王知縣夢得等皆號通才或請為局官同
共商議
一乞便請局官探訪士邑見任官吏七邑寄居士
友公廉通練者姓名類為一册以待差委
一乞即差官檢踏旱傷抄劄戸口檢放雖曰有定
時往往率意遲緩民不能待耕荒以布麥所差官
不見腐苗朽穗不敢多申分數所謂檢放者止得
蠲少秋賦而夏税科賦凡十餘色之費固無所從
出況又秋賦蠲放不實民力必至大困今早禾雖
已收割趁晩禾尚在田委官得分數之實也若抄
劄戸口之官乞即與檢踏官相繼而出使千里之
民知有賑濟之望民心自然大安必不輕棄家業
流離四方矣
一救荒有二名一曰賑濟二曰賑糶夫賑濟者皆
老幼病患無依倚無經紀之人也既抄劄姓名審
覈給歴直計口食而供養之而已若此者料亦不
為甚多既有常平之米又有社倉廣惠倉之積皆
當撥為賑濟然社倉廣惠有名無實有害無利不
于此時而盡散之空悞朝廷指儗此米為害未已
也其間亦有已糶者索其錢凑為糴米其未糶者
預期告報撥隸何所先常平之散若以此三項米
賑濟度亦不為不足夫賑糶者減價收錢而授米
也價不減無以謂之賑價太減或能激其穹視市
價之低昂而略損之可也使人人知州郡有米其
如此之多而不知者無所規利價亦不至於太穹
價不穹而市有米荒政舉矣
一局中不可令富室干預蓋為富者不仁巧為謀
計以便己私書生陷其中而不知也昔趙都承於
此講行賑荒也官吏嚴明規模詳密深山窮谷亦
有米可糴民到于今或稱之然當時之大害政與
巨室為謀其一以物力敷糶其二抑價太低以物
力敷米者此富室之大利貧弱之大害也婺之上
戸非浙右江西之比號至富者不可班于兩路至
劣之家其所謂第二三等戸蓋有極窘匱者今以
物力敷糶例以上三等為凖則當敷者戸名多實
富者得數少言若均一而姦計正在此中物力之
不足憑也尚矣自經界來不曾推排物力數年來
不曾過割税色其産去税存者至多此物力之虛
實不可憑也兼物力中墳墓山樣竹脚池塘無米
可收故貧乏之家為物力之累無力陳乞畏憚號
令不免破家賣産糴米以應官司之敷而上戸富
實者不肯與人收割物力反少可以拱手安坐以
待高價之利富益富貧益貧其大不均有如此者
大抵人戸得歴頭受賑糶者無戸口十分之二而
告糴於人者不可以數計也官既立價太低有米
者必不肯甘心盡出低價耳目之所不及威令之
所不行必閉糴而不售無賑糶之例迫于一饑必
將哀乞于人盡力私增倍價期於得米而不敢言
官價雖平而私價不期穹而自穹矣當時私價踰
於官價二倍是知物力均敷名雖甚公而意甚私
官價太低乃所以激私價之必高此不可不鑒
一下本局選有心力官吏往平江糴米須於目下
即料理啓行要在運司大農等未和糴之先趁辦
庶幾價廉而米易得緩則價穹而無可糴之理彼
蘇秀之民勢須應副朝廷和糴豈敢糶與外郡兼
浙東旱傷之州亦多若他郡皆出此計則後至者
束手今以郡計盡數約之或可糴三萬石米既至
則糶常以萬石之資循環于道路旋糴旋般隨糶
隨糴雖果至三萬石可也仍給榜外邑召募客販
許陳乞實數借本州米歴于關津通放却欲此米
在本州出糶只依時價更不裁減如此則應募者
亦必多向者但能科米於一境之内而念慮殊不
及遠故施狹而民困
四曰消弭盜賊
周之荒政十二曰除盜賊凶荒之年民迫饑寒盜
賊易起與其除之于已動孰若消之於未形今州
郡講行荒政既早轉糴米數又寬姦民固已無詞
搖動民心更能疎剔獄訟不致淹延禁戢豪強不
相侵奪如此周防曲慮庶或可保奠枕近城間有
一二宗子把持州縣專以欺詐白奪為生者或足
以召變又聞遠鄉有數處專為羣盜之窩藏逋逃
之淵藪晝伏夜出三五為群帶刀塗面牽牛椎狗
劫掠財物幸未至於殺人此亦嘯呼之端也城中
則有開櫃坊停賭博者其風甚盛多是十數為黨
倚驕惰之卒無藉之胥為之持局引誘良民欺騙
博脱合分財物恣其醉飽此盜賊之所由生也遠
鄉無窩群盜無所歸著不能糾合其黨城中不與
廂吏通同則為盜易敗無以行其術廂吏窩家皆
盜賊之盟主也須行痛治此外又有鄉村惡少平
時無藉挾刃劫奪雖未成黨歉歲既無一飽之資
乘間抵隙亦能倡為不靖如此等人乞帖鄉都官
密竊體訪以姓名來申視其人數多寡或令津遣
前來就教場擘試武藝精者或補刺軍額次者充
巡尉司弓手又次者或給賑濟口劵或責付義役
莊量給廩稍使充本都緝捕盜賊此皆欲消盜賊
於未形之策也
五曰斥逐貪官暴吏
此等人於樂歲豐年未見其甚害當此凶荒其能
激變召禍也必矣廛氓不敢指斥姓名乞採之公
論壁立萬仞力行斥逐之
右五議未能詳盡又有不能自已者蓋千里之民深
恃賢使者為更生之命厚我所以厚蒼生願明公勞
于求才逸于委任執要以御煩舉綱而振目愛養精
力為應變周慮之本毋自困于簿書期會之中此又
吾民之深懷干冐崇嚴不勝震愳
魯齋集卷十五
