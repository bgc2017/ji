魯齋集卷三宋王柏撰
七言律詩
和遁澤雨中韻
梅霖博得遁翁憐磊磊詩郵忽到前噴霧掃清雲外馬
瀑泉呼起耳中蟬妨他種事並芒事知是豐年或歉年
陋巷一瓢應易足更無思慮且安眠
一雨踰旬勢未休微寒猶欲衣輕裘水精顆顆留蛛網
土脉層層起蟻樓正免客車頻倒屐莫將詩句苦埋頭
書生事業浩如海鞭辟尤思友誼稠
和易嵒韻
一身之外總虛名未必虛名果有情詡詡交游何足恃
區區世味本来輕三春已過猶無雨四海將枯只是晴
利害所關天樣大一毫得失豈難平
寄東湖諸友
東湖又是一年期雅好綢繆豈不思耳聵臂疼衰甚矣
山高水闊欲何之工夫只在潛心處端的何須對面時
堠子分明書八到康莊穏步復奚疑
和通齋密窩韻二首
密密窩中養妙倪恐囙題扁被人知了無聲臭誰能測
縦有神明豈足窺此外不憂還不懼於中何慮更何思
浩然一氣充天地誰道吾儕老未衰
密密窩中克已私人心纔動最惟危誠身有道須明善
暗室之中莫自欺凛凛知風知顯處兢兢不睹不聞時
聖師欲到無言地子貢當年也未知
和易嵒梅下韻
梅送清香到酒邊東君伎倆巳先傳稜稜梢外殊無冷
點點花中各有天霜潔冰清時未正和風日暖老相便
一杯適意毋空度添一年時减一年
送趙書記二首
相逢雖晚意無加滿腹經綸肯浪誇雅興屢陪郊外樂
清談不向酒邊譁忍於柳驛攀金縷記取梅坡嚼玉花
木落山空平野闊浩然别思滿天涯
只將精思作生涯評古論今吐粲花玉潔冰清官自大
雲飛川泳吏無譁偉人落落難重見餘子紛紛未足誇
老我不能歌頌語杯中須减飯須加
題秋臺詩卷
騷雅馳聲感幾霜駕言拙懶檀詞場登臺甚矣秋容澹
得句依然風骨香卷盡辭窮餘古韻筆精墨妙發潛光
此中境界真堪樂枕上休貪南面王
用希古韻送天台金吉父
行李西来又欲東無情雲雨鎖長空窗前細嚼書中味
膝上虛傳瑟外風老去苦無佳客語新来忽有賞心同
錢塘江上雲霄路相對無因話月篷
次前韻寄鄭悦齋
單騎衝寒發路東只緣歸計太疎空三年事外多閒日
一别花間幾信風出處莫期當世合功名要與古人同
憑君試問真消息應已西興喚短篷
和楊石溪璚花詩韻
檢點春光綠打圍未應造化委蕪䕷雖無紅紫呈新面
尚有瓊瑤戀舊枝后土歸根辭帝寵番易名圃少人知
長篇寡和憑花報豈料囙花又得詩
孟冬朔旦修翁誕辰韋軒府判寺簿同宴與三
姪孫參陪於僎介之間以紀其事
招徕二老冠耆英寶鼎氤氲俎豆珍南極玉繩浮列宿
西屏綵袖祝千春親親同醉杯中渌老老深推膝下仁
看取来年宣勸處松椿桃李轉鴻鈞
新隄行借山長韻呈韋軒
幾年麗澤道方亨别駕重来路竟成由是之焉知所止
安而行處坦然平疾徐先後將觀禮作屏經營豈為名
萬里脩程今放步胸中堠子自分明
仲夏游赤松有感
堆堆書冊略抽頭决意兹行不暇籌雨觀風臺凌絶景
雲巒雪瀑壮清游二皇羣石應難覓南澗雙羊已莫求
訪我舊題無復有姓名方愧倚人留
和曹西溆明月樓韻
宣和棟宇鎮東城平野蒼然一眺明叠嶂有情宜晚對
兩溪無奈向西傾招邀風月標嚴句麾斥雲烟醒魯楹
誰倚闌干来檢點渡頭終日有舟横
政聲藹藹拱和平士悅民安訟自清末俗規模多簡陋
偉人事業必恢宏一新庭宇蠲餘力三肅溪山訂舊盟
休道人生行樂耳詩壇融盡古今情
再次前韻
一簇樓臺表郡城月於此處最光明山搖玉彩東南上
水暎金波西北傾老木修容賓畫棟女墻嚴陳護丹楹
西風屈指何時到来慶黃雲萬畝横
月指山間頗不平何須江上有風清用之不竭詞雖侈
却道平分意末宏嚴子五言終耐久隠侯千載巳寒盟
肯於明月相料理定有清風不世情
和喜雨韻
體天生物以為心喜讀箕疇好雨星我已不疑豐見斗
君今何慮井羸瓶只緣報國推心赤自是憂民感帝青
若旱作霖人望久雄風那數快哉亭
和無適四時賦雪梅
蕙歇蘭消菊已乾横枝疎影到癯仙向来買種恨無地
我軰鍾情亦有年最是爱他風骨峻如何只喜玉姿妍
小園應怪無佳句未放幽香到酒邊
九人清賞尚堪誇記得歸時月未斜詩卷寂寥今歲客
虬枝依舊去年花仙宗屢欲編為譜句法深慚不著家
多藉孤芳相點綴採歸筆下便光華
滕六驅車夜叩關起来四面失烟鬟暎書冷豔便窮巷
琢句高情動北山侍立政思伊水上風流不到㶚橋間
須臾月上梅花冷人與梅花相對閒
寄言青女莫来賓聞道長安凍殺人應瑞豐年占尚早
憂時君子慮方新幸聞北境無他警更喜東皇己問津
有客方携詩到手天才端的是祥麟
送耐翁住天柱延恩
換却鉗鎚過赤城先聲知巳沸騰騰當機棒喝須端的
護法神通莫盡憑脚底湧泉同瑩澈脊梁天柱共崚嶒
果符鼓棹滄溟句海角元来欠一燈
南省有感
魁文不過欲趨新從此相疎有幾人箇裏未知全是命
平時無用苦勞神後先難必三年事得失同歸萬古塵
堪笑近来狂士計求榮就辱太迷津
送碩夫兄之武昌
年年征䄂拂孤篷飽歴風霜似有功行李又謀千里外
别情多在數聯中騷騷荻岸飄新白索索楓江落冷紅
若遇雁音頻寄字寒窗時欲對清風
舟中和陳子東
幾年不蹋玉京埃今日因何走一回怪石怒吞寒瀨急
短篷衝破暮烟開賴他清笑千餘度否則浩歌三四杯
寄語逋仙詩侣至攙先開著數枝梅
低垂紙帳絶纖埃冷透孤衾夢易回宿霧未收沙瀨墨
大江纔近水程開細搜景物歸詩句盡逐羈愁入酒杯
最是推篷頻問訊崖旁未見一枝梅
和曹盤齋積雨韻
無端淫雨挟愁来極目丹烏安在哉雲意未闌癡不去
天容何事苦難開依紅宿蝶霑新粉點綠行蝸篆老苔
驚喜盤齋横槊句此心暫作復然灰
題伯兄新樓
步轉層樓四望寬了無一面欠雲山龍分玉脊隆隆起
溪露銀波隠隠寒詩思細摩僧塔峭壮心不下女墻閒
仲宣百尺登高卧未必當時得恁安
夜坐呈外舅
傷春心事正無聊短髮蕭蕭任意搔旋買茶芽清睡思
不須酒力助詩豪生涯狹處餘多味世路險時才忌高
我為獨醒愁不奈羡君萬事赴陶陶
略無家具可經營有子頑冥祕錮深歲月自催忙裏客
功名不著静中心詩非得意貧難遣酒已忘情恨莫禁
坐對冰翁無可語孤燈殘火伴清吟
贈曾敬仲歸三衢
切切蛩吟雨後繁急催客子整歸轅臨行慷慨有忠告
前此賡酬總戲言先世聲名期遠紹故家風範要長存
花朋月友終無益膏火青編緊閉門
題果齋集後
童髽及侍果齋賢白璧深埋二十年師道倦為蓮幕客
詩魂蜚伴雪堂仙同游諸老無人在所幸斯文有子傳
讀到徐卿珠玉句撫膺三歎愧遺編
題西樓有感
往事傷心不可論高情還許小通門旋鋤荒草追風景
因種殘花剗雪痕敗壁古苔權作主破窗夜雨暗消魂
青山不管興亡事依舊樓頭挹暮樽
送金華趙宰二首
絃歌聲裏一瓢安士友催詩送長官律己十分無可議
愛民一念未嘗寒更知耐事如公少留取清名作樣看
百姓越疆歸令問恩流職外此尤難
六龍潛處起宗英来作金華有脚春人被撫摩稱是佛
事歸聽斷果如神忍看鳬舄雙飛去趁得葭灰一點新
近世柏臺冠豸者多求作邑有聲人
和德夫弟韻
偶随沮溺問年豐負笈肩琴恨不同春草池塘君有夢
秋風燈火我何工年時猶望文加進老大方憂道未洪
妙手自堪修五鳳繩樞茅舍愧吾窮
題承菴二首
十年足不到承菴無事興思重愴然風急雁行斜漠漠
夜深蟾影弄娟娟爐亭暖徹今宵火魚板驚殘向曉眠
欲識本来真面目杖藜未免再流連
神封王爵號優游衆水奔歸祠下流沃若郊原真可隠
悠然心景自相投綿綿野徑蟠山腹瑟瑟枯溪瀉石頭
直到法華高處望天珍未許有心求
有感
歲月飄零事轉乖未能憑酒放眉開蕭蕭棠棣悲離黍
寂寂芝蘭閟野莱生計半随豪氣壊放心猶傍聖經廻
秋来旱勢滔滔遠誰念蒼生正可哀
適莊兄游山
誰閣重隂一日晴清游應是惬高情遙知雨後山光好
但想雲邊屐齒清素壁雖曾題舊字沈痾不許插新盟
囙知關吏留魚鑰護遣奚奴候晚程
元夕後即事
夜来風色作輕寒燈火殘時人意闌歸路月華猶皎皎
今朝雪影亂漫漫比他柳絮真無賴損盡梅花不忍看
獨坐不知時節變一襟和氣有餘歡
題潘氏高遠臺
數曲梯階稍欠寬略移武步到仙寰詩懷納盡雙溪景
眼力推開千里山方檻小欹烟雨外飛篷斜插斗牛間
憑虛似駕臨臯鶴棲鶻危巢不足攀
送蒙齋姪宰餘姚
鳬舄攙先伯仲間迎陽帶雨渡天關向来邑為貧風壊
此去民思善政安三百里同開魯國二千石即繼壺山
蒲封正次東溟側要拓胸襟箇樣寬
和胡子升大欠韻
能踐其形亦甚難天高地下我中間讀書未造精微閫
處世應迷利欲關勉勉工夫何假字區區繪事豈真顔
須知天賦元無欠還爾當時勿恃還
新秋自警
直諒之言久不聞秋来囙作讀書吟時時涵泳味無味
句句研窮深又深老去巳辜朋友望閒中粗得聖賢心
無窮歲月垂垂盡夕秀朝華豈暇尋
長短歌
黃華歌
太極動兮兩儀分四序綱領秋與春機緘密運乎三百
六十五度之外浩浩萬物資生成清明純淑不易遇間
禀英氣俱異人堂堂忠定公獨得東方仁維持帝出震
嵩岱鍾精神定策慶元初皇宋二百四十年社稷歸經
綸肆我東陽侯獨得金天晶兊正秋兮萬寶說宗星夜
挟長庚精扶珪綴組真相種来與十有四葉天子蘇寰
瀛春生秋殺造化功始備前輝後映行見旂常新炯炯
御屏上高揭刺史名仁風藹四郡溪山草木俱被循良
聲須女曉浮南極瑞山光水氣騰祥雲百姓欣欣有喜
色一步拜手祈松椿日君煥赫停寶馭月妃婐&KR1773;留文
茵金風玉露澄象緯洞洞下鑑民之情一祝吾侯早歸
絳闕佐明主坐使天下風俗還真淳冄祝吾侯多男子
森森蘭玉盈階庭三祝吾侯春秋八千歲瓊漿玉斝長
對黃華斟
竹石屏歌謝遁澤
好古博雅時遁澤往歲贈我墨圖柏今年揆予初度臨
又復持贈竹石屏柏以祝我老竹以堅我心長歌短歌
先後發書室夜夜生光熒君才固磊落愛我何獨深此
石不知出何地来自紫陽夫子門紫陽緣督兩授受謂
宜永作傳家珍所寶又有大於此餘光委照非其人以我
所願紫陽學以我生作石笋孫石笋固宜有石竹笋竹
生成同一根當時竹上歲寒句先逹難賞流傳今去年
忽得紫陽歲寒字如約屏石来同盟朝夕歛身對二妙
儼然拱侍滄洲之竹林萬物敬慕度義全幽真不有畏
友相勉勵安得凖繩磨琢箴句中雅意巳佩服石中有
竹誰能評歐梅蘇范六君子絶識雄辨萬口稱珠犀砂
玉亦似矣髣髴未得此理真頋我生既晚欲說口巳瘖
造化發育固難測嘗聞古有剛柔分柔土既發萬物之
生氣剛土故涵萬物之隂精人之所見自有限孰識萬
象俱妙凝此非物之影真是竹之形遺梢墜葉積於土
土化為石竹自存生物不随凝結變請觀琥珀與水晶
我疑此石生渭濱土石變化歲一層歲歲層層應萬状
直欲盡磨翠壁鋪作千畝帳
和希夷木樨韻
秋来望月如水犀忽有香風鼻觀吹徧尋不得見花面
若得見花敢輕賤徐徐步轉墻角来草色芊芊一徑開
儼然嘉樹奠南服環佩鏘鏘萬圭綠陽豔多情不敢媒
平生偶與西風熟皇天清則土方真耿耿誰如受命獨
三閭愁兮洞庭波辛蓀蘭芷方並蓄只有海南招隠句
攀援千古資膏馥希夷雅好異於是萬斛清香金一粟
曜靈西征易侵尋綠鬢朱顔不待人秋花不比春花早
開到秋花也是春吟花弄葉何時足年少須臾成老宿
一根生意貴栽培力到自然文郁郁君不見岩花獨步
秋葉中穿天出月莫敢相過從
和易嵒春雪韻
臘前雷春半雪顛倒失其時相去踰一月一月不争多
燠寒異厥罰垤戸當堅凝陽氣乃舒發草木既萌動龍
蛇起窟穴萬物欣向榮獰風夜狂悖曉鷄噤不鳴但見
&KR1084;間白戰慄起推戸瓊瑤巳幾尺陋巷書生釡不烟關
河甲士冰到骨俯仰天地間芽甲盡摧折萬境寂無聲
群動亦僵裂當其懷煦煦蠢蠢競懽悦
和立齋抱膝吟三章
帝腹加頑足上干天象速造膝論當世從容金殿旭人
生莫不有行藏誰把行藏較短長要識行藏無所為時
哉出處總輝光
誰卧草廬中能專一壑風當時天地閉豪傑不相容中
原河岳應如舊虎豹出沒非人有祗今不是卧龍時自
是君才掣君肘
山澤兩癯叟交情幾昏曉擁衾風雪夜竒論互傾倒妙
處不盡千張紙直到無言忘寤寐如何漏泄此高吟一
洒龍蛇駭塵世
和易嵒木樨韻
秋光未為老老桂開墻隈誰與春風背依吐心未灰香
浮玉宇遠體破金粟微詩翁被花惱深夜燈重吹今朝
恰重九更瀉茱萸巵霜螯未堪把菊蕊青滿畦景物自
冉冉氣候猶遲遟對花莫冷淡行樂姑随時清歡既易
遇不飲復何為兄弟琴瑟合子姪鴻雁随月明人影散
泚筆賡新詩詩力薾天馬不可銜勒羈詩壇峻極謝推
轂莫學檀公三十六
和叔&KR0008;
人心乘氣機投閒肆馳逐飛天忽淪淵忘生以徇欲大
而名節喪甚者邦家覆一狂方寸亂一安萬事足簞瓢
樂陋巷梁肉怕書腹平時工用深舉動自絶俗倀倀無
所守有為皆碌碌一堕荆榛中終身困躑躅世事豈有
常烏可執卷贖學問在我母自棄富貴在天毋自辱
和立齋元日韻
之子善遊遠西征酹歐陽亹亹歲月換作詩思故鄉老
我絶世念孤燈耿寒光坐對三古書繹繹搴純英天地
時一泰吾道何時昌莫以一日腴博此千載香苟不新
厥德正亦王春常只今自煮一斗酒待子醉我琴書旁
夀立齋
思泉種德懋后皇命淳美髧髦傳正學一念不妄起真
固滿腔仁兢兢日增累甲子正一周龐眉追甪綺年年
三月初南極何煒煒預酌長生尊家慶合庭鯉今歲南
極光一照千餘里我有百靈丹遠寄螺江邊殷勤為子
夀角亢光芒寒一丸當一歲送以華池泉初進雙目清
再進華顛玄三進毛骨換四進還童顔五進志氣神六
七八進生羽翰進進誠不已俯拍洪厓肩不須駕黃鵠
炯炯天地之方圓只恐獨立無與侣不如歸来歲寒之
下相周旋
贈朱道人
道人跨鶴徧天涯偉觀絶景收拾歸點頭濡墨茅屋下
乘興吐出胸中竒百尺生綃冰樣潔落筆一掃風雨馳
遠水柏天窮萬折怪石磽确蹲熊羆槎枒古木蛟龍走
斷雲寂寞無心飛淡粧濃抹西子面天梯石棧猿猱悲
野騎殘僧小橋險酒帘漁棹搖斜暉生綃有限意難盡
兀坐静境窺天機豈知造化無盡藏奔會筆底無盈虧
射洪川幅非我有且遣楮君百軰供指麾
夜宿赤松梅師房
梅師有松度蕭散意態真皮冠簮白雪布褐貯陽春房
計任簡淡了無一慮塵茶一碗酒一尊熙熙天地一閒
人名山浮爽秀朝暮瀹爾神餐霞煉日氣井竈永遺珍
希夷仙境本不遠何用抱樸終其身
汲齋吟
我有一泓水清明如鑑開妍醜自来往曾不留纖埃静
而涵萬古動時濡九垓人與我同得是名為靈臺胡乃
忍蕪穢漂淪良可哀當知克已如汲井汲去汚濁清自
回洙泗淵源初不息河洛流𣲖空争猜為學工夫孰大
此莫翻波浪驚兒孩昌黎修綆志徒苦瘦島轆轤用未
&KR1308;請觀朱子方塘喻要識源頭活水来
夀藤杖行
君不見竒章咨嗟削方竹老杜作詩誇紫玉又不見東
坡驚喜鐡鏗然靈夀曾為漢臣辱我有怪藤幾千歲老
髯乳節雷斧斸古苔蒼蘚封護祕風刪雨剥枝幹秃頭
角軒昂曲虬勢皮毛冷滑鳥蛇腹鶴膝銅環不敢班武
夷湘水皆退縮不借山翁荷蓧去未逢太乙然藜讀祥
光閃閃意有在殷勤来夀徐平叔平叔樂道玄又玄姹
女嬰兒丹久熟兩脚蹋在真實地一善滿載長生籙採
芝覓藥扶峻險敲雲挑月相追逐有時化作葛陂龍先
生騎上蓬莱宿
廣曾敬仲
功名須少年老大意終懶學問本無窮青春嗟有限用
處不需多雲霄路坦坦賈生正英銳郎潛自羞赩文字
浩如山奏功五寸管逹者未必長窮者未必短人生窮
逹各有時脩為在我當自反螢案尚研摩况有五花館
當年驕惰氣猶賴世情剗只有學道心歉然不自滿庭
外槐花任爾黃逹人高視供一莞
和立齋歲寒歌五章
羌人生之秉貞兮孰無陽秋惟澹而無欲兮斯能無求
宜此心之永堅兮凛此風之正遒歲寒之堂兮足以自
修
憶昔堅保兮銘著心腑故迹堙蕪兮茫茫墜緒瞻翠碧
之萬竿兮猶有遺矩歲寒之句兮儼然如覩
聖人體物兮萬世之訓究厥後凋兮基於不競使與春
争妍兮曷保常真歲寒之知兮寕不謂性
有勖我人兮先君之思有陟爾岵兮我心傷悲望松柏
之蒼蒼兮我無令姿歲寒之操兮炯炯心期
車馬南歸兮惠我五闋一唱三歎兮亦孔之惙盍置諸
左右兮觀省昭揭歲寒之歌兮聲聲激烈
和廬山高韻
北山之北幾千古兮崷嵐層嶂數百叠巋然横枕乎浙
江歴潛岳石磴綿延而上是為山橋之絶景兮驚霆噴
雪終歲聲擊撞風柔日暖花氣發綦屦杖策而一游兮
躋攀分寸獵犖确如躡太虛之渾厖峭壁立之萬仞兮
著亭對峙窺谽谾雲中泉石更磊磊玉虹步步鳴淙淙
清風滿峡振衣袂清湍修竹飛斜矼目極千里倚層檻
烟光晻曖兮樓臺城壘隠隠呈紛□上有陽精隂魄走
飛轂下有蜷松偃柏驂旌&KR1242;安期碁局在何處時有平空
特起雲車雙洞陽有館足高卧神融氣一澄世痝参横
斗轉萬籟寂夜夜山鬼窺燈缸羡君胸中隘宇宙通明
疏暢開八窗手闢書堂攬竒秀芳聲聞帝所錫奎畫昭
回五色琱貞玒涵蓄平生霖雨志不應懷寶迷其邦羞
芝餱菊我軰事春猿秋鶴心空降誠欲遂公赤松黃石
約更書旂常功業垂朱杠
五言絶句
題玉澗八景八首
畫出女墻月老子興不淺誰識春光中解使平湖歛
斷嶼數行樹孤舟一葉横前山風雨暗此岸已天明
山外江村晚縦横八九家過橋無路處人思渺天涯
點點飛来雁空中若有音詩翁正牢落識汝别離心
梵宇出林杪暝色歛烟樹鐘聲有無中聽於無聽處
落日下大野江邊漁事收小舟横斷岸長笛一聲秋
惨淡經營中落筆景已換不見片帆歸危檣還泊岸
獨跨藍關馬茫茫道且長誰知寒徹骨一雪到瀟湘
題時遁澤畫卷十首
斷岸臨江渚風聲瑟瑟寒蒼髯五君子莫作大夫看
浩浩雲横塢霏霏雨不收野橋人少度寂寞卧清秋
虎嘯風生壑龍藏氣吐雲草廬勿高卧天地正絪緼
礉礉林石立滃滃雲壑閟萬杉最深中莫有前朝寺
江村依密樹目遠送征鴻不盡暮天碧誰續蘆花風
巨石聳鰲脊飛泉潄雪濤一聲何處笛呼雨到江臯
一壑雲屏展江横萬里長漁舟下灘去寂寞舞斜陽
一雲山萬重天地混不分須臾風浪惡舟楫泊江濆
精藍夹江干鐘鼓時相應兩山遮不斷樓閣若争勝
浩浩乾坤闊微微見斷山頗興浮海意吾道正多艱
題澤翁小卷
綠隂最深處樓閣出林杪江闊野橋閒目斷行人少
斷岸江波闊迢迢十里寬人烟藏處密霽色媚寒灘
石護山溪口溪溪自有原若非江海量曷受百川奔
寂寞小橋前山人住何處村童沽酒随策杖同歸去
兩水滙長江絶壁上蒼翠前頭風浪悪危檣且深避
縹渺雲烟外迢迢江水明數家藏密樹一塔峭孤城
野渡人歸處縦横八九家晚来寒力健風颭酒帘斜
晚得知心友芳樽日日開不辭江路遠依舊抱琴来
名利馳驅急江山自古今舟行水上意人立渡頭心
岸到未為了行行萬里途舉頭岐路惑岩畔遇樵夫
題潘氏山水壁
壘巘雲烟表茅檐竹樹中起予深隠趣筆底有高風
呆官人三絶
直道難行久前程豈易裁遜齋薑辣口奄有世間獃
冷面無慚色真心不脱空雖然獃在我終是與人忠
獃本非嘉德如何樂此名能於獃外看方見業之精
題梅
萬物正搖落梅花獨可人空中三五點天地便精神
七言絶句
題流觴圖
東晉群賢事已荒却於紙上見清狂茂林修竹今何在
一段風流付夕陽
題浴沂圖
一時言志聖師前鼓瑟聲中三月天誰識詠歸真樂意
如何却向畫圖傳
題長江圖三絶
一目長江萬里長幾多興廢要商量時人莫作畫圖看
說著源頭正可傷
魚腹江邊八陣圖嶙峋於此豈良謨後来浪道長蛇勢
用勢還須烈丈夫
瓜步洲前水最深幾人恃此縦荒淫誰云天意分南北
自是人無混一心
獨坐看海棠二首
萬翠千紅各賦形源源生意到春深誰開錦帳藏妖豔
應是東皇有蕩心
沉香亭下太真妃一哂嫣然國已危當日杜陵深有恨
何心更作海棠詩
題山橋十首
軋軋飛車入翠微人於妙處未深知自從標榜新拈掇
碎却山橋一段竒
北山之北兩山馳一徑蜿蜒石作梯脚力倦時山始好
芙蓉東畔赤松西
石磴斜蹊下水隈玉虹噴雪下崔嵬雖然只是泉三叠
滂湃聲搖萬壑雷
危嵐鐵面太巖巖少憩茅欄石下龕壁立晴空幾萬仞
承天一柱在東南
世事難憑轉眼空可人泉石在雲中此心多少閒丘壑
且發微機與衆同
修竹清湍記永和山隂陳迹已消磨四時佳興随人寓
曲水流觴未足多
步随流水覓清隂亂石穿林窈窕深澗谷未能忘磊磊
何如虛豁一生心
吹盡塵襟亦快哉心期千古一時開清風滿峡誰收拾
即此清風播後来
滔滔利欲著人深灑灑襟懷可出塵指日洞陽斤斧息
開山一著要當人
風雲下走若憑虛目極長空千里餘每日城中望山色
却来倚檻認吾廬
題易道傳心圖
圖書表裏用功深此道相傳直到今書裏有圖圖有句
圖中即是聖人心
和易嵒木樨韻
昨夜西風作意凉吹開粟粟繞枝黃有時月窟閒来往
天上人間一樣香
對花只是月宫遊浥彼黃流注玉舟莫被清光虛度了
此生更有幾中秋
和前人韻
屢作家書欲寄人姓名愁堕軟紅塵眼邊忽見傷春句
屈指别来猶是春
庭前日日見蘭芽誰把青山特地遮雁影寂寥君又遠
歸期夜夜卜燈花
春雪兩絶
開歲晴天亦太慳六花日日舞簷端渾然一色無分别
也把梅花作雪看
無端雨雪恣癡頑弱甚東君太失權一白但為羣醜幸
雪消羣醜只依然
和叔&KR1090;兩絶
道心常要攝人心有德之人必有隣愧我空虛無一善
安能交義契蘭金
春来風雪無虛日老去光隂如箭急窗外梅花猶未殘
高標却被寒留得
拜明招二先生墓有感
憶昔龍門續斷絃滎陽一脉浚家傳誰知麗澤收聲蚤
夢奠於今八十年
神臯王氣渺荒烟爵命於今下日邊俎豆孔堂新劒佩
風烟晉國舊山川
一原英魄一山蔵回首懷忠道路長天意未開南北限
要教北學至南方
林麓幽幽氣象閒三年肄習萃衣冠自從引翼無求地
荆棘叢中路頓寬
炯炯長空一片心東南鼎立統斯文卷藏萬古春歸去
只有餘光在此君
研席嘗棲一拍堂至今魚鼓訴凄凉溪山不掩中和氣
發見随時草木香
竹轝侵曉出山阿宿露清圓憶舊哦當日解衣磅礴意
明明分付一池荷
多少門人迹已空後生久矣失遺風聖賢立教無今古
時有汚隆道不窮
束髮家庭識所宗平生心在瓣香中白頭始下劵臺拜
的的精誠自感通
仲氏孤忠徹九天青原淡月惨遺編摩挲朱子嗚呼字
寂寂庭前重愴然
和叔崇清明後四絶
把酒留春尚肯留幾多生意聚詩眸可憐桃李無涵養
只有桑麻自進修
安期老子肯過從每恨清尊不肯空好句忽来今日雨
高情終是古人風
昌黎空作送春詩只道門前柳絮飛豈識一犂江上雨
春風於此大知非
緩步微吟竹一枝情懷不比少年時少年春思無歸宿
却是如今老會嬉
題立齋天台圖
留題已是十年前展卷重看思惘然汝以不言傳至道
豈如吾道以言傳
出處於人不偶然當時已報赤城緣丹青有筆誰能畫
聖則堂前月滿川
元正
開正又展一年期霞臉醺醺酒半巵獨坐晴窗無一事
呼童和墨寫梅詩
吟詩猶是少年情要復當初赤子心心出入時何以御
手持一卷敬齋箴
和玉成書秋臺詩卷韻
龍蛇筆底盤枯籐兩卷風騷泣鬼神此是玉成衣鉢庋
他年出語定驚人
韋軒遊山遇雨
踏碎羊山黃葉堆天飛細雨相車回二皇應訝来何晚
不忍聽君話别杯
和前人韻
名山終是欠徘徊小隊輕車决意来他日相思無覓處
敫勤先贈嶺頭梅
山靈豈是少恩哉兩載從容自不来羊石豈能留得住
和羹消息到寒梅
答子宣雪中惠吳中珍味
誰枉袁安雪裏車忽然臺餽入吾廬平生安識吳中味
攪碎衰翁滿腹蔬
䟦潘默成詩
不動心齋有素規稜稜風骨太清竒殘書斷帖人争寶
誰識先生愧禄詩
書補之梅
玉質旉腴宫樣粧風流終愧水雲鄉一枝飛落人間世
添却逃禪百倍香
題王伯忠雪月圖
片紙裁成數寸慳王孫風致寄毫端只於天地交光裏
認得前程萬里寬
除夜訪楊此齋
除夕家家整世氛老来天賜一閒身正當風雪翻空急
面拂冰花訪故人
一别癯仙已八年伶俜鶴骨尚彈冠相逢逆旅歡然處
各著精神子細看
秋興
年少荒唐德頗慚了無佳客伴清談相親幸有坡詩在
秋晚堂深燈一龕
巷底蕭蕭絶市塵供愁疎雨打黃昏悠然一曲泉鳴調
燒了夜香深閉門
途中即景
溪邊柳色露新芽春透微波漠漠斜一陣随風香頗異
定知前面有梅花
宿寧庵聞溪聲
清溪瀉出瀑泉鳴記得昌黎語不平要識中流多峙柱
故能千古振英聲
感舊三首
年時清話幾黃昏雙桂庭前竹外門離合盛衰方感舊
忽逢新句動詩魂
交契綢繆事未磨月窗再得共婆娑君今有子全無恨
頋我伶俜奈老何
却為清貧識世情人於淡處味方珍未終舊話君還去
賴有梅花似故人
湖上
木落孤山分外孤尖風索索響枯蘆暗香全未傳消息
和靖還曾著意無
聲歌只解閙花天誰肻敲冰掉小船要識湖山真面目
偷他冷月訪三賢
歸舟三絶
江邊蹋月入孤舟水月流光一片浮夜静海門雷怒吼
潮頭凍殺未甘休
波聲拍枕不成眠擁被推篷月尚圓霜下夜深人正悄
數聲飛雁度林巔
幸脫塵氛入帝城又携幽恨滿歸程雁行不整關心事
深愧漢人千慮輕
伯兄新樓十首
斂牆縮地保隣懽巧作規模不見慳初轉層梯心似隘
一開窗了便寬閒
不嫌陋巷據坡頭旋&KR1263;烟莱著小樓面面有山殊不惡
倚欄銷盡半生愁
東山護曉日葱曨一簇樓臺紫翠中鴛瓦露漙鱗甲動
参差翬影掛斜紅
野色晴暉展畫屏綠槐古樾兩娉婷却嫌一帶無情竹
只放金華半段青
投西眼力拓天寬收得烟林透入關雙鶩斷霞飛不盡
九峰斜抹有無間
林間塔影欝蒼蒼向晚風傳供佛香燈熖萬龕時炯炯
恍然文筆吐光芒
未說樓居即是仙自然高處隔塵寰誰家雙鶴鳴清曉
聲在東邊竹樹間
月滿闌干風滿衿浪囙景物動清吟鐘驚老鶴翻金刹
角引棲鴉投暮林
樓頭小圃徑斜通種竹休教勢倚空好是故廬猶在眼
未應修幹障西風
七絃之外數聯詩裊裊爐烟酒半巵豈獨對床堪聽雨
不如話到月斜時
謝葉聖予送笋
誰念篔簹一飯貧蟄龍頭角正森森殷勤惠我清貞節
减却君家幾畝隂
寄題江山葉氏翠香亭
此君来與小山盟共挹周揚一世英何用偷他當日意
男兒自要立芳名(取平園相君記誠齋三三徑内有竹翠搖空桂香馥䄂之句)
遙想琅玕百頃強旋栽應哂子猷忙絶憐羽葆搖新綠
更有風来細細香
誰竊清香下廣寒霜風染就粟膚丹須知葉葉蒼圭色
花未開時自可觀
小詩越境論交情不見新亭句未精寄語主人猶缺典
梅花應恨不同清
白荷花
玉娥獨自到書屏不管人間暑氣深待得詩成花已謝
應無好句惬花心
三衢紀所聞
青幕紅裾忠懿孫如今流落不堪聽丹書鐵劵山河誓
却與春閨贖濫刑
過趙清獻故居
隠隠數間清獻宅只在城東竹樹中龜鶴不知何處去
誰將白鹿繼高風
題思泉庵
一時人物久飛仙詩竹和庵盡變遷尚有禪師風味在
野人門外汲寒泉
赤松夜宿
香火悠長仙力重山川布濩妙難控詩魂飛繞翠屏中
冷雨疎風時入夢
中秋
中秋天氣似重陽幸有庭前桂子香書冊眼邊無一事
任他風雨送凄凉
寄題胡子升讀易亭韻
梅花亭外倚霜晴讀易亭中一老成亭在道傍還有意
幾多行客想風聲
葉西廬惠冬菊三絶
風緊東籬長舊荄主人杖履日徘徊後時獨立應無恨
少待梅花相伴開
霜天無物不彫殘忽見青蕤羽葆攅欲制頽齡須耐冷
一陽定有落英餐
誰知造化用工深處士陶潛獨返魂白髮書生留晚節
從今歲歲典型存
和乘雪游山韻
千丈層崕玉作堆瑤林璀璨路縈回寒光徹骨清無敵
第一軒中第一杯(右遙想清致)
蕭然窮巷凍堆堆高卧袁生夢正回擁被微吟燒榾柮
茅柴也薦兩三杯(右自安清况)
三閭大夫一絶
愛國憂民感慨深沅湘浩浩魄沈沈懷沙哀郢成何事
日月争光只此心
魯齋集卷三
