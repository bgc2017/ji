魯齋集卷二十宋王柏撰
墓誌銘
宋金華令蘇公墓誌銘
咸淳乙丑七月既望瑞安蘇公解金華組求去甚力太
守勉之不可同寅挽之不可帥府移文力留之亦不可
越二日邦人士餞公於郊有曰歸装比自来時省公案
留教去後看此最為實錄莫不惜其去而仰其高風咸
曰金華非大不可為之邑也公非有慊於中而去非有
拂於民而去非有獲罪於上而去或有矯於時而然乎
抑有冀於後也要其終而后見既而歸家自適不謁選
者久之江閫辟之而不出東總辟之而又不出是果無
宦情也矣後世進取之謀無所不至自一試之得失一
職之陞沈欲心滔天垂死不已公非有阨於勢而不可
出非有局於法而不可出非有屈於才而不可出非有
疾病於身而不可出其無所為而然乎或有問不出之
意公曰吾豈敢借隠以沽名哉吾年已如此必待龍鍾
而後止乎或曰何不徑上掛冠之請曰康節有云既閒
何用更名為公之心事坦然實無所為也無所為而為
之豈不足以厲世範俗哉彼南轅北轍奔走於名利之
途冥行而不知休者聞公之風亦可以少悟矣自公之
歸五六年屢得公書相慰藉庚午冬倏聞公訃驚嘆失
聲為位於蘭若哭之亟走介弔其子樸復書先君歸家
杜門靜坐惟取故書玩味涵泳或乘興吟誦陶韋諸詩
暇則抱弄諸孫怡然自得是年春因葬季子亦自卜歸
藏預備衾襯編古人達死生之詩名先覺錄有讀先覺
錄之句云至死了不惑兩日前草分韻詩有羽翰一息
凌霄去之語若微示將行意一朝不疾不藥無一語悠
然而逝予執書而悲且感公於死生之際從容如此非
有大學力者不能其進退出處所以裕如者特餘事爾
然世亦未嘗無知公者或以廉吏舉或以廉勤辟或薦
以不特廉於利而亦廉於名彼所謂廉止稱其不貪也
殊不知廉之為義何止於不貪吾夫子以廉對忿戾言
先儒釋之曰有稜角孟子以廉對頑言先儒釋之曰有
分辨有分辨則自然稜角生雖夫子之可仕可止可久
可速孟子之可取可無取可與可無與亦不過明此分
辨而已盖廉者事之别而義之用也予亦以廉稱公其
亦異乎世俗之所謂廉也既月樸書来云某不天無以
慰罔極之痛惟是先君墓上之碑敢泣血有請庶幾乎
不朽之託噫予何人斯而可以託不朽哉予不忍深拒
而亦不敢輕諾越三月書又至介遺事而申其請朗誦
三復而益信予之所謂廉也公諱某字基先始祖自閩
徙温之瑞安今八世矣曾祖諱某祖諱某積善發聞紹
開厥家父諱某擢秀未振降年不永嘗手書前賢種德
詩語為訓伯父桂陽使君為作字辭有培厚根原涵養
氣節語公之有分辨盖是基於此年十有八而孤居喪
已卓然能自立從師講學朝夕不惰擇交游謹出入諸
老先生皆以遠到期之年二十有二中上庠選例以字
跡疑似沮監史有竊原卷誘公換易者公正色遣之不
以為意端平初廟堂收拾士心凡有小嫌悉試後省復
其名既入館下益自淬礪連貢於春官自是坎壈不偶
親友有勉其就晩科者公謂自墮地時有無遲速已定
不敢逆天命以自速非所當得之譴會丁内艱服除遂
登寶祐癸丑第初調臨安府浙江税兼惠民南外局公
於是年五十餘矣筦庫雖猥瑣簽署文書外無餘事也
人以公為吏隠間攝城南廂閭閻之訟填委公與之剖
析化誨皆歡呼而去當路動色爭以關陞舉再調保寧
軍節度推官婺為劇郡前史君尚寬慈公在幕府以振
紀綱明剖決佐之事有關天屬之爭必與之委曲開曉
俾還其初而後已聞者感慨擊節史君亦以情理俱(闕)
年七十有二卜以明年某月某日葬於帆遊鄉唐嶼先
塋之下從治命也娶葉氏繼薛氏男三人長模博雅有
識兩薦於浙漕次與權承信郎差充國史實錄所主管
文字繼從弟將仕後次楷將仕郎先五年卒少俊敏公
哭之甚哀女二人長適蔡堅亦先卒次適周麟孫孫男
三人芸孫茂孫蓻孫公命茂孫為楷後孫女一人在室
有處事錄十卷好生錄十卷讀書錄十卷文集若干卷
自號愚翁云初予識公於郡太守傃軒趙公之門繼為
邑下士予非有求於公公亦非有德於我亦未及相與
劇論學問文章之淵源雅相敬愛於既去之後而莫知
其意今樸之請詞確而情哀予是以不敢堅辭於乎世
降俗薄以恬退為矯激以嗜進為真情蒙諂負義媕娿
韋脂身雖貴而氣己腐公之風操峭厲檢履純固身雖
屈而氣常伸於萬物之表不可不銘也銘曰
峻而裕介而不倨有祔斯窆千古永慕過者起敬是曰
宋廉吏蘇公之墓
宋故太府寺丞知建昌軍王公墓誌銘
江左名家王為著姓其後散居會稽譜牒不紹婺之土
邑皆古烏傷之地而隸會稽烏傷有鄉曰鳳林里曰王
村皆王氏之聚居皇祐中有諱固者始以進士決科邑
人榮之改曰折桂里自鳳林徙於浦陽者未有顯人由
浦陽徙於吳門而顯者忠惠公也自浦陽徙於金華而
顯者公也公諱夢得字起巖舊名(闕)之字子俊曾祖諱
吉故秉義郎祖諱汝謀擢秀未振兩舉於浙漕父諱朝
佐積善發聞筆耕終其身以公顯累贈中奉大夫妣薛
氏贈令人竒山先生之孫女也公生於嘉泰癸亥九月
辛卯少同(闕)氏師鄉先生徐公仁傑業勤志專日赬面
不避繇京庠陞太學凡三年每試輒中竟擢端平乙未
第時方更化召真文惠公典貢舉士氣欣躍發策問大
學之要公以敬為一篇綱領援證詳明適契真公意既
第往謝真公力疾延見稱賞勉以遠者大者授迪功郎
臨安府錢唐縣主簿兼領學事舊有夫子廟而無學公
曰兹非缺典歟即白京尹趙公與權尹慨然發帑繼廩
命公董其役禮殿講堂齋館門序翼翼沈沈嚴邃深靖
欵謁有次公養有廩像設禮器咸應法度既成潼州吳
公泳為之記趙公素嚴或呵叱僚寀公獨當其意檄入
僉幕攝臬事莫不異之是時水失其性京邑靡寧以修
江築垻為急務委公受給物料錢米銳意事功戴星出
入靡勞敢憚趙公白於朝連進兩資淳祐辛丑浙漕魏
公峻辟充犒賞所凖遣癸卯都承韓公祥領鹽事請於
朝差兼浙漕幹官提督鹽場京尹趙公與憲兼漕以和
糴賞奏貤乃僚故公自關陞四轉承直郎以考舉改合
入官轉奉議郎差知臨安府鹽官縣時史嵩之當國都
承韓公謂公曰某已薦公於廟堂許除掌故矣公力辭
僥倖改秩法當作邑不敢躁進韓公竦然未幾嵩之去
國人以公有先見之明公以為自立之道當然也京尹
以鹽官以次遠因怒於潛宰欲劾以辟公公曰奪人之
職不忍為亟奉母東歸弛勞里居訪尋師友益求其所
未至丁未十一月趣領縣事是歲兩浙大旱臨安為甚
公即講荒政列為四等以甲戶勸分工商自營細民糴
貧乏賑米價既翔常平府倉所發有限而續食尚遠於
是痛撙縣帑分甲戶糴於鄰境凡一千七百石有竒以
濟自督四隅分委佐官督六鄉官吏日劵扉屨之費皆
優給之不使一毫擾都保巡視既頻訪問又審而欺弊
自縮民霑實惠百姓樂業詳見葛應龍賑荒記自公筮
仕連七年勤勞盡瘁幸需邑次始得休養精神為作邑
之本故宰壮邑詞訴雖繁多據案剖決民無稽訟獄無
停囚事至見一定不畏強禦不可轉移或以拘執議之
公曰吾平生亦頗得執力淳祐巳酉閏日丁母夫人憂
辛亥服闋壬子五月差知和州含山縣王公埜守金陵
檄入制幕甲寅復辟為江東帥機王公還朝解職十月
差(闕)邊所主管文字待次丙辰供職本所文字最為
繁夥難考一付吏手公為之置籍諸郡課入易於拘𣙜
積欠至累鉅萬公疏剔白於朝截界蠲免丞相程公元
鳳傾心從焉戊午十月差幹辦行在諸司審計司開慶
巳未七月除太常寺簿時丁大全當國有薦公者丁欲
除察官使戴慶炣諭意公巽辭又使王立慶来覘之公
力言愚不識時豈堪任此立慶復命言必不為用丁怒
嗾汪自強劾公未幾丁敗公奉玉局祠辛酉除太府寺
丞會朝廷委書擬提領内帑綱解所或疑公隂奪其權
讒於侍御史范純夫奏免癸亥又奉祠咸淳乙丑差知
建昌軍待次戊辰三月有旨奏事訖之任公首言典學
者帝王第一義有格物致知誠意正心修身之功而後
有齊家治國平天下之效苟誦說徒勤而無踐履之素
觀美是務而無真實之行則是内外判而為二而帝王
之道可以襲而取也使虛言可以修已治人則二帝三
王何為兢兢業業為是煩重勤苦哉今日之天下正在
於文太盛而質太衰懇惻篤厚之意樸素真純之風幾
消泯而無餘媮薄欺偽愈出而愈巧粉飾塗抹日密而
日精發號施令可誦而述而奉行脫略遞相欺蔽分司
列職繆為勤勩而畏嫌避跡不究底藴號為良吏者亦
不過擇其可以得美名則汲汲行之百姓隠憂未嘗拯
恤也最是士大夫心術日壊掇拾先儒緒言以為禆販
之地由是起聲譽由是竊高爵重禄責以實政平日無
具臨事顚倒錯謬又善為強辨以文之以至比閭族黨
之士終身酣痼於無用之言四方之賈百藝之工懋遷
之急制造之勤類皆輕薄纖靡不傳於質舉天下之廣
熏蒸鼔盪天地之氣朘削亦薄物産安得而可裕乎願
陛下以一身為天下凖發自淵衷允蹈實理體之於身
心驗之於宫庭察之於視聽言動一本於典學之實意
氣之所感動精神之所振刷人安有不率從者哉進退
人才不取白望必考實績凡議論之偏迎合之巧當抑
而不用或傳聞之失疑似之混必别真偽不亂於浮言
真材實能庶可得而擇治功安有不集者乎第考其大
略謂今日千里長民之寄事之集不暇給者綱解是也
綱解之所以難者賦稅陷也於是都省有推排之令布
告四方越四載未有就緒者何哉要須先定規模曲盡
事情使之持久而不變然後可以成功夫自州而縣而
鄉都官而保寸寸而較之夫豈易事其勢不容不自鄉
都官始此皆豪家大姓實為之昔者官吏精明覽察嚴
而稽考密鄉都有所憚不容其私今也不然州局無可
專委之官胥徒皆少年無賴之輩豪家大姓先生慢心
釐改在其手少算在其手造籍在其手雖親戚故舊之
産猶不容不隠况糾正其自産哉懷私得便平日併吞
之心反因是以售其奸况守令更易靡常識見不同規
模屢易貧弱長受困苦而賦稅卒不得其實願於戶部
暫建一司擇通練之才專督其事審定規模守令不得
相紊州縣申命一司專任關割之任就以牙契委之交
易必用官紙不許用私紙因得以考其關割戶籍不至
陷失一劄自上而下由本以及末二劄自下以上由末
以推本非更歴世變之深考察物情之熟不能道也六
月至盱江視事盱之地據東南上游山高而水清故士
以經術議論詞章擅名者代不乏人其俗剛而其材武
易動而難安挾干戈嗜刦掠亦時有之必一大治而後
定不過一二十年又起多由富家征取太苛而民不能
堪是時有羅動天者怨其主諶氏相挺刦其家乘勢入
縣焚燬公急調兵收捕多立賞格離其黨不旬日擒其
渠魁法外梟其黨幾二十人或謂平亂民未有如是之
速者前乎此每有警多藉隅總協力其勢不容不俟諸
司援兵之至速則縱殺大掠反甚於寇緩則忌功生事
此前世之通病也公以自劾待罪有旨無罪憲司猶上
為法受惡之章詔予祠一時賢士大夫公論翕然惜其
去公自以為當去無尤也奉祠三年優游自適出於吉
凶悔吝之外舊號約齋更曰澹軒辛未之春忽患壅嗽
自是脾虛不喜食荏苒半載雖羸弱力疾無惰容一日
子姪進藥忽正色曰吾至此何以藥為倦甚將寝左右
解其(闕)索冠冠之扶以寝氣漸微而卒時六月二十八
日得年六十有九歷階至朝請大夫娶邢氏先十有九
年卒子曰某官女一人在室孫女一人尚幼公檢履純
固丰度閒雅未嘗有慢易之色而不失於和未嘗無嫉
惡之心而終歸於恕每恨少孤祭必盡敬終日愴然墓
木毁於風亦感嘆流涕曰吾不復見此木之成矣奉母
事兄怡怡愉愉以禄養為幸中年哭母哭兄哀瘁殊甚
敬邱嫂如母撫孤姪如子教之成剡之澤一門和氣人
無間言自奉至簡衣食不求豐出仕三十年儒素如故
少游鄉校時迂齋樓公典教作興士類尢器重之及驅
馳宦轍刮目交譽者皆當世偉人八剡三(闕)有
所挾地凡贊幕府宰畿邑剖決斷擬當代吏師皆印可
生平手不釋卷異端雜說不肯一過目與人交未嘗泛
予久而彌敬無潝潝訿訿之態戒子姪擇交必取其謹
重有識者為友尚謹嚴厭鎸鑿謂寧過於平淡不可過
於浮靡每聞四方水旱盗賊及當路政事或未當憂形
於色若身任其責者此皆公之實行也予每誦公之奏
疏而有感焉旨哉文之太盛乎古之所謂文者即道也
君臣父子之敬愛長幼夫婦之别威儀之則詞章之懿
皆天理人事自然之文也以之制禮而作樂以之經天
而緯地以之美教化而厚風俗以之播告四方流傳萬
世無非此文之全體大用與天地並立而不可泯者吾
但憂其未盛而豈憂其太盛哉後世以文取士而文始
衰𣙜無用之詞為有用之的上慢於擇下苟於應上下
以虛相與遂至於天下無實學無實學則無實才無實
才則無實政聖賢明善誠身之本禮義廉恥之教幾泯
焉不聞俗弊風訛迭相誇尚心迹言行曉然相違而不
以為異事情物理公然相背而不以為羞舉天下驅而
囿之於一虛之中而不知變此公之所謂太盛也人競
趍於虛公獨趍於實宜宦塗坎壈而卒不得大試也嗚
呼悲夫將以明年某月某日葬於赤松鄉梅砂湖之東
阜從治命也公之子姪以予與伯仲從游之久必知公
之實来請銘其墓予以才思刊落固辭而請益堅遂為
之銘曰
天賦之介而濟以通中立不倚出處從容妙齡筮仕有
驅其疾兩寘周行孰媒孰隙白首承鄣入告於庭文弊
賦殘本末備陳盱俗易動亂宜速殛曷忌曷仇義當坐
黜既適我願既返我廬堅守我約澹然自娱進不隠賢
退不茹愧疾病莫昏油油而逝東阜之卜沙湖之旁手
植松檜祖阡在望沙湖之旁東阜之卜有勒斯銘永相
遺躅
徐彦成歲月記
金華徐基之嗣子順字彦成生於嘉定戊辰閏月二十
有八日卒於淳祐丙午閏月二十有五日娶時氏無子
幼勤敏端重如成人視羣兒相與歡笑跳躑於前漠若
不知坐立儼然未嘗有戲慢之色雖有喜相玩狎者亦莫
之敢侮讀書不待警策如良馬在御蹀蹀不自止編摩
抄錄疾如風雨先君深愛之至於談古論事亹亹有本
末而聽者輒忘倦與人交若簡淡而忠厚之誠藹然乃
有所不為確乎其有守也事親問寒燠藥餌惟謹年来
吾敇斷家事善兒亦自力以佚吾老師友稱其可與共
學鄉黨許其可以宜家吾亦日望其有與成也今不幸
死矣而反有以重吾之悲於乎汝雖得其氣之粗淳而
局於數之不永天所命也吾何言哉是年十有一月甲
申葬於赤松鄉陳家塢之原煙巒風壑永閟汝身千古
茫茫藏吾至痛吾亦將卜竁相從於斯云
太學進士樓叔茂墓誌銘
國家取士沿襲李唐未能復古考諸科名記賢公卿參
伍相望此法之幸也盖天下之士氣稟不一詞章亦異
遇主司之能猶未免以志尚為離合况承訛襲舛者復
不少乎此非科舉之法難中實有司之見難遇耳然其
法雖不足以盡天下之竒才猶足以成就天下之賢士
方年少銳氣英發芒彩烜燿一鼔有餘勇再而三則餒
矣間有介然之悟收斂精華追尋根柢講習討論之業
既備省察克治之功亦密陶鎔德器涵養益宏雖終不
遇不失為士之良師至於困躓摧挫厄窮無聊老且死
固比比也雖為士者不自愛重而天地英秀之氣沮於
科舉者亦不少矣予以是於樓君漢章而有感焉君諱
奎舊字叔懋婺之東陽人曾祖諱瑞祖諱允載父諱雷
皆不仕樓自漢以来指東陽為望族其後徙於鄞者以
參政宣獻公顯居於永康以樞密襄靖公顯惟東峴之
宗獨微十二府君允載為鄉曲所尊敬攻媿先生實誌
其墓知其後必有人焉君少而穎悟日誦萬言下筆輒
出新語人謂東峴之興必此子也既長出從誠齋國錄
陳公山堂國博章公學皆器重之時迂齋樓公来掌鄉
泮以作成人才為己任愛公之文屬以凖度自是骨骼
開張精神縝密老成皆放出一頭地謂一第特易易耳
既而補上庠以小疵沮抑者累年孔山喬公竒其才授
以漕牒即與計偕禮部屢黜之再中上庠成外校與秋
薦復為禮部所黜君恐負師友之期父兄之望將斂華
就實大其所成天不永年以淳祐辛丑六月甲申終於
正寝得年五十有一娶平江朱氏子男二人衎衢卜以
辛亥三月丁酉葬於縣之孝德鄉南山君資峭勁尚氣
節意度軒豁與四方竒偉之士把酒劇談無所忌往往
以功名相避遜然面折不容人過亦或憚之乃若事親
從兄友愛弟姪愉睦無間言以君之天才卓犖氣吞餘
子乃俯首下志工聲律之業以求合有司之程度固不
能不少貶矣何至屢興屢仆終不遇而死哉而謂科舉
之法能盡天下之人才予以是歎人才之不幸也於戲
悲夫銘曰
天與之秀又開以名孰扶孰抑莫究厥成有邱斯閟有
石斯銘遹紹爾志相維後人
定海縣丞楊公墓誌銘
君諱某字元定姓楊氏曾祖諱淵祖諱伯玉父諱林皆
不仕世為婺之金華人誠齋先生國錄陳公上第也生
於淳熙丙午七月甲辰自幼天姿凝重家雖貧約不與
凡兒伍父兄異其志命從學刻苦肄業進不可禦里師
巷塾不足以應其求始進於大師講下友朋交譽藉藉
以儁是時麗澤收聲其門人橘坡王先生山堂章先生
與誠齋先生皆以汲引後進為己任而靜軒吕公克紹
家世相與切磨其間鄉評之所取重雖不能不以舉業
為工程然躬行之實講說之正固已大異於習俗由是
學有所宗士有所則數十年儒風不墜者作人之功未
泯也君執經誠齋之門克勤克敬如事嚴父誠齋視之
亦猶子也賓至多侍講論或至夜分於是多識前言往
行得為學之本嘉定庚午貢於鄉辛未中上庠選時絜
齋袁公為司成天台潘公子善為正錄黨禁初開正道
昭著氣象翕然靜軒導君于潘公又得聞學問淵源之
懿觀感服習心平氣降律己自是益嚴擇友自是益切
功名之念自是而益輕鈍於場屋者凡二十有餘年巳
夘僅一薦又屢黜於春官端平乙未因以累試思奏名
天府廷對入等授迪功郎常州晉陵縣主簿再調臨安
府於潛縣丞遠勢利安澹泊與長官為文字之交戸庭
寂然人不知其為官府也未嘗求知於人諸公多得於
案牘間皆知其學之有源也交薦於朝秩滿府尹欲羅
致之君翩然而歸踰年始謁選更授慶元府定海縣丞
宦情既薄不欲矯世掛冠其無意於斯世也久矣寶祐
改元二月甲戌以疾終於正寝初移巒居士徐公求賢
士以淑諸子君以少年應聘矩度修整言語謹確起公
之敬遂以其子妻之子曰瑞國學免解進士女一人適
迪功郎紹興府餘姚縣主簿唐爍孫女二人尚幼以是
年十一月壬寅葬於赤松鄉五石山之原一日璐以墨
絰来請曰某已礱石而先君墓上之文未有所屬知吾
父者無踰於子願有以紀其平生以慰不肖孤罔極之
痛予謂顯親宜求當世聞人昧昧陋巷者何足以垂後
曰吾但求其知不知不計其聞不聞也予不得而固辭
雖然君嘗察予無用於世勉以為己之學導之以師友
之正是君知予者厚而予不足以知君予見君之居家
也終日儼然青燈永夜手不釋卷沈潛道體俗事一毫
不入於心坐立有常處未嘗傾倒跛倚語默有當善未
嘗戲言苟笑孝友篤至夫婦相敬如賓與人交恭而有
信澹而能久不為激訐之言不為表襮之行誠意既格
上下益信服之予所知者如此嗚呼士患不知學學患
不知厲而固守力行之勇内不為私欲所牽外不為俗
習所動斯尤難也自君之亡而為學之士益就寂寞作
人之功不幾於泯乎是可為世道懼也而繫之以銘曰
人孰不學學必為己斯焉取斯魯之君子既承其原盖
取其委亦曰於仕我行我止亦曰於止若無他嗜青燈
素編有永於味五石之山窅然爾遂一氣之寧千古之
閟我其銘之以篤来裔
右詩文二十卷宋魯齋王文憲公之所著也其為
言正大純雅閎肆典實而天道之顯晦人事之治
否物理之盛衰莫不具焉故其羽翼乎聖賢之學
而為一代之所宗者也正統辛酉秋八月予来官
金華因公之六世孫四川憲僉王公迪得公遺稿
讀之深有契於心如飲醇酎不自知其醉矣遂與
貳尹鄱陽劉君仁傑商訂編校命公之鄉生何贊
繕寫成書已而謀諸同寅各捐禄米鋟梓以傳復
得邑民陳乘忠助力而成始工於壬戌之冬訖工
於癸亥之夏予故書此以識歲月云廬陵劉同識
魯齋集卷二十
