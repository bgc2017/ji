魯齋集卷十八宋王柏撰
哀挽詞章
挽曺叔獻
野草何青青野花亦蒼蒼王園翳煙樹東風開泉扃靈
辰倏祥練祖載何因循半生安陋巷簞瓢澹無營天命
有窮達書生多苦辛北邙同一路元廬等枯榮我本里
中子升堂托微婣每懷桮渡語惟士有常心几杖雖疎
闊睠睠敬愛深故家喬木瘁不復典刑存流水桃花窅
飄零薤露音幽宫一以閟清淚洒芳春
挽汪帥參
一世欽齋老聲名四十年冰融南省日春滿洞庭天笑
語當時密交情晚節堅秀英今已矣新閣獨巋然
右一
世路艱危極人情政可歎未聞親子在而有外邪干軒
冕多為累簞瓢未必寒此皆身外事且閟一丘安
右二
挽潛齋王樞相
忠簡流餘慶文忠印此心詞章傳世久事業得君深不
盡風雲會寧知歲月侵九重驚殄瘁讒者舌方瘖
右一
治命深衣斂親題石像鐫精神傳巨扁風月掩遺編流
落人間境陶鎔物外天建安名教在他日配先賢
右二
總角思先友同宗麗澤傳典刑諸老盡文獻舊家全交
道從公晚知音去我先淵源誰與遡愁絶伯牙絃
右三
精舍北之北幽宫南復南兩山生死寄千古姓名諳地
勢蟠空壮溪聲戰晚酣青烏發天祕萬壑拱遺龕
右四
代挽王潛齋
自立西山雪聲名四十年清忠奎畫重忠簡壁(闕)廊
廟風雲斷園林歲月遷潛齋元不死有子續遺編
右一
先世論交早名公不忍忘共期霖雨施忽掩斗樞光北
墅風煙慘南山草木香片雲開白日䘏典耀龍㡛
右二
挽丁知縣
蚤識北平貴從遊五十年遲遲登虎榜急急到鳬仙振
起非無地榮枯自有天老成彫落盡一壑鎖蒼煙
挽施子華
哭子天倫變賢哉更可傷毅翁悲祚斷學者悼師良缺
月窺元室凄風鎖奥岡身雖隨物幻名筆起潛光
挽郡博士待班劉公歌
東風變九野萬物負生意素韠何欒欒清血洒幽隧猗
歟靜夀翁歸全可無愧人生托溟滓消息同一氣過化
来者續自昔歎川逝温温夙好修甄陶瑚璉器凝乎觚
自度澹乎靚且邃詩書以為粮忠信以為饎人皆崇榮
途公獨徐攬轡三轉坐臯比五鶚爭自致上培德誼種
下開文字瑞一子通金閨一子需大對衣冠繪慶圖豈
料造物忌學校失師模鄉閭思善類梅花已流水草木
誰臭味惟有篤厚心叮嚀期嗣世
桐陽散翁挽詩
縠水之西巍然一峯是曰道堅翔舞而東林巒蓊蔚丘
壑渾融雍雍聚落惟金之宗五世積累鍾此散翁散翁
頎頎生有異質學敏而博心廣而實迺孝迺睦迺大其
識教子一經維寬而栗教人盡已維久無斁選舉法壊
取士以文決於一夫升沈遂分良才美德所甘隠淪負
我求我負人非人兩語垂訓風俗反淳我之識翁因翁
二子典刑是親翼翼亹亹曾不幾見翁遽不起我来哭
翁亦已晩矣匍匐之義真可愧死我既哭翁亦相佳城
千嶂矗矗萬壑沄沄一丘永閟昭明上征萬壑沄沄千
嶂矗矗子子孫孫載昌載毓
哭錢學老
魯國黔婁死升堂弔者誰不邪能至此千載有妻知凜
凛默成德清風百世師舅甥貧到底終老外家祠
挽汪約叟
幸有靈光在天乎作麽亡生来最真實病裏亦康強和
氣留丹鼎清塵凝筆床溪山呈秀處風露悄凄涼
右一
憶昔先君子金蘭氣味投中間有生死一别幾春秋晩
漏傳幽夢英魂覓舊游城東煙月冷應是訪新丘
右二
挽鄧夫人
霜冷留賓髮心融篆貝經疏金重錦誥琢玉璨芝庭方
禄參軍養俄丹夀母銘可憐萱草露也解泣儀型
挽司直兄
老厭鴛行武騎鯨不肯留空存丹棘讞未告紫宸猷黃
老辜初志青山颺晩謀夕陽無限好心事竟悠悠
右一
典重班諸老聲名始壁流開尊拉佳士襆被闖前修月
冷金閨籍塵生玉杖鳩梅岩傷目處鴈影正賓秋
右二
晩始親荆玉劬愉氣誼稠泰壇霜月下暑枕夜江頭一
困關公念連書釋我憂平生知已淚寂寞洒新楸
右三
挽朱侍郎
國論多同異身名有險夷一從離紫槖再不上丹墀慷
慨風雲斷飄零歲月移却因聞得早冷眼看人癡
右一
渺渺康湖水峩峩蜀野山是翁元不死蛻骨此中間草
木劵臺綠莓苔翁仲斑白雲傷北望清淚更潸潸
右二
宗夫人挽章
勲烈高忠簡夫人衍慶源春風南澗藻秋雨北堂萱鸞
鑑傷孤影芝庭茂兩孫清霜凝素仗璀璨滿西原
挽何無適
二五之精清通瑩徹有鍾於躬非賢則哲嗚呼無適自
幼卓絶奴僕選騷銓衡莊列鞭霆走電不可追薾一操
而存肅整轡轍著書未就不幸短折既賦以竒未易泯
滅世外精神筆頭風月有閱斯立有安斯魄既妥爾魄
既築爾阡是曰反終是曰歸全人生斯世豈必百年欲
動情勝萬事出焉孰好孰惡孰嗤孰妍孰過而改孰善
而遷一征物表浩浩其天風定水止月印萬川隂陽不
獨動靜不偏既靜復動太極炯然
馬華父母葉氏挽章
力疾呼兒語民方弄潢池兒職不可緩母疾尚可為繡
衣纔出境肅斧旋芟夷百姓得奠枕歸来拜慈帷母訓
不敢墜母喜開雙眉隂功覃雨露慶報當期頤孟夏草
木長庭萱何遽萎平生事儉約猶有嬪時衣熏爐經卷
靜不復朝莫披西風秋又晩萸菊思年時瞿瞿臨祖奠
清血應漣洏明朝&KR0034;岩道舊冢連新悲
挽頤軒張朝奉
藹然一氣備天和不盡人間歲月多鄉里同聲稱佛子
兒孫相繼奮儒科蠲租捐廩今無有判豕然燈可奈何
德在人心真不朽幾多麟碣汙山河
右一
挺挺長松施女蘿平生能得幾相過繐帷遠辱雙絇到
淚眼猶瞻兩鬢皤曾未經年成契闊至今一慟竟蹉跎
吉人已矣難重見山口悽悽薤露歌
右二
挽張佛子
嘉慶圖傳世所稀夫何佛子遽西歸平生施予心無為
時事艱難衆有依德誼百年猶積累詩書五世漸光輝
兒童父老傾山谷洒淚追隨丹旐飛
右二
陟屺雖頻莫慰心見公猶幸母如存東山何事遽陳迹
西路如今又斷魂柳翣忽臨新冢道林花空滿舊時園
一衿和氣歸何處化作功名遺子孫
右二
挽徐郎中
郎潛不復坦衿期留得清名舉世知老矣空還新虎節
歸来只是舊鴻禧危言寧免班行忌已死猶聞海内推
病裏僅能成大厦當時燕雀不勝悲
挽趙龍泉
(闕)
(闕)水蒼煙迹己塵
右一
少公禀氣後三年易簀翻居三日先學數弟兄猶間有
夀隨父母獨誰全悲哉易感精神往造化難憑禍福遷
應恨南山人遠去從今獨卧北山阡
右二
籬落縱横一逕分平生杖履幾登臨某山某水機椷露
彼室彼廬情分深檢校舊規心欲折摩挲新誌淚難禁
素車白馬人歸後鶴唳猿啼總此音
右三
林省吾挽辭
羌若人兮大帶而深衣張拱徐趍兮儼乎其若思動有
則兮神定澹無欲兮心夷便儇嶔&KR2404;之紛吾前兮醯雞
起滅忠信傳習之省吾躬兮聖賢我師伊春陽之冉冉
兮生意方懋何雪霜之不仁兮荃蘭遽萎搴三后之純
英兮時不得而榮悴抱太極而永歸兮哀與我之其誰
雲沈沈兮凄巘風稜稜兮斷凘長田長田兮寂寂永夜
暢旨獨立兮千古名垂
滕勾齋内楊氏挽詞
東風捲地兮摧千紅松柏青葱兮啓幽宫龍㡛廣柳兮
辭簾櫳埋香掩玉兮甘長終芳草萋萋兮春又空東君
寂寞兮誰與同
右一
吳門山少兮煙水寬一鍤千金兮尚云慳夫人勤儉兮
同艱難子荆苟美兮營元關平生首丘兮志應寒雙溪
渺渺兮何時還
右二
憶昔登堂兮拜淑儀小子丱角兮勤將攜夫君念我兮
力不遺歲月滔邁兮鬢成絲西望紫翣兮清魂飛椷哀
千里兮空漣洏
右三
陳卿内邵氏挽詞
羣山峨峨兮屏下環鍾為人英兮司賢關風雅解頤兮
簮佩珊珊有女穎悟兮拱聽帷間識性情之正兮婦德
閑雞鳴戒旦兮夜漫漫冰清玉潤兮卿月相傳夫君騎
鯨兮今幾年綱紀繩繩兮閨門肅然樂山堂兮花木正
妍蕙槁蘭萎兮棄釵鈿凄凄東塢兮藏風煙畫翣流雲
兮去翩翩飛絮寂寞兮隨珠軿忍看雙璧兮沈黃泉龜
趺螭首兮何時鐫山靈呵護兮祚綿綿
鄭寺正挽辭
北山崚嶒兮配井絡之勲名子孫繩繩兮聿彰厥聲一
麾不顧兮番禺君甘領祠官兮挂長纓操存益固兮涵
養益深臨行一念兮之清明
右一
坦溪渺瀰兮配流慶之深長園林帶宅兮風月無疆鷗
鷺受盟兮舉清觴胡不百年兮長徜徉澡身更服兮神
氣安詳遺頌洒然兮墨耿光
右二
北山寂寞兮號東風坦溪嗚咽兮繞元宫曉露滴滴兮
泣蒼松芳草萋萋兮劵臺窿窿體魄永藏兮魂遊太空
一聲蒿里兮春無容
右三
馬華父母葉氏挽詞
苕溪猩鬼兮呼嘯幽篁綉衣一出兮血膏斧鋩笳鼓歸
来兮拜舞北堂潢池夷靖兮母訓是將慈顔開喜兮家
國之祥薰風自南兮草木正長胡不百年兮俾夀而康
庭萱夜殞兮奩玉晝藏使者菲屨兮桐杖皇皇一道生
靈兮悲如我傷
右一
瑶岩嵯峨兮龍翔鳳飛元廬肅啓兮松楸露晞東望宰
隴兮劵臺依依靈辰不留兮夷牀曉移紫萸黃菊兮奠
祖一巵熏爐經卷兮儼如生時靈幄香銷兮猶有嬪衣
音容寂寂兮萬古永歸龍㡛黼翣兮驂神魌一聲蒿里
兮風號谷悲
右二
李三朝奉哀詞
羌與公别兮幾二十年思渺渺兮路漫漫棹剡溪兮乘
興訪故迹兮愴然下晉齊之拜兮如夢挑燈道舊兮猶
平生歡我少公兮六歲悼彼此兮華顚解予佩兮授予
館言未終兮歲已闌會公疾兮孔熾怛毉窮兮技殫聞
易簀兮數語意穆穆兮詞嚴湛神爽兮不變驗學力兮
罙堅自磐川與玉局兮交一世之名賢宜公之好修兮
羞芳蕙而糗荃蘭退靜處而莫我知兮老冉冉其流連
厭塵世之轇轇兮倏昭明而遂仙幸與公兮永訣撫往
事兮自怜言告言歸兮邁邁有懷渭水兮淵淵棲遲故
隠兮全純愚而孤處當歲莫之急景兮聞公窀穸之有
端皎皎兮懿行卓卓兮瑶鐫涵泳以適意兮鳳岡樵隠
之遺稿纂記以廣業兮春秋族系之巨編豈待是而不
朽掩既往之孤搴蘭風之臯兮望不極歌薤露兮有淚
懸泉
蒋叔行挽辭
萬山蟠兮有宅一區吁嗟吉士兮心古而色愉平生激
烈兮談忠義之事求師教子兮必有道之儒流德誼兮
鼎鼎浸策定兮功名之途引壺觴兮自適玩日月之雙
車有淑兮爾配絲枲兮劬劬指期頤兮二豎立疾既偕
老兮亦相繼而長徂望雙旌兮有慟酹一束兮生芻
右一
萬山蟠兮新此一丘吁嗟乎吉士兮靈辰不留佳城鬱
鬱兮馬跼不進前岡隠隠兮牛眠是求竁蜿蜒兮有隧
枕臯隰兮沃流東望兮廬舍西望兮松楸白雲兮生死
同壑黃壚兮杖履昔遊孤哀哀兮罔極悼愁愁兮千秋
悵素紼兮莫執相爾些兮商謠
右二
朱昭父挽些
春風初開兮别君南浦誄君輁軸兮冬又暮曾歲律之
未改兮生死異路吁嗟乎實齋兮有前修之風度瑟瑟
僴僴兮凝然寒素不忮不求兮未嘗偭繩墨而改錯視
萬馬之奔逸兮斂組轡而獨駐安於一實兮豈斯世之
足語天何賦之厚兮而奪之遽何旅翣之未返兮合豺
虎而哮呼凜世道之&KR0787;兮良士瞿瞿想君一笑於冥冥
兮豁然大悟山靡靡兮旁圍水潺潺兮在下付萬事兮
雲空顓一壑兮千古
悼蔡修齋
羌世運之緯繣兮何故老之不愸遺持寸膠而救千丈
渾兮誰與同而共治身一約而蹈遺烈兮不沽直而不
徇時西極八桂東連吳會兮貫南紀以周馳以節用愛
人兮以靜重為威謂直方大之德才學識之長兮親結
上知方增重乎本朝兮而疾疢以乘之猶癯癯乎筆削
之志兮浩浩乎汗青之未期遺稿山積兮孰續而孰維
擅一代之鉅典兮疑造物之好虧吁嗟乎修齋之典刑
兮蹇長歌乎已而余幼好此竒服兮今冉冉而華顚悼
窘步之數竒兮安陋巷之瓢簞公獨閔其寂落兮擥微
芳而遐搴時舒愛而申情兮曾不間夫郵傳弭婺節而
西来兮拱茂行之淵淵吸松齋之沆瀣兮飽坐嘯之蘭
荃鳳高飛而莫縶兮徒延佇而路漫漫何音問之不淑
兮駭騎箕而遂仙睇長江而太息兮涕淫淫而惘然撫
巨編之遺則兮神馳乎洋奥之佳阡念歲律之云莫兮
奈狂風之鼓天
挽時僉判
靈辰不留兮挽者何悲羌茂行之皎皎兮而今已而惟
孝友百行之首兮何習俗之日漓惟不虧其降衷兮何
足尚乎浮辭靈辰不留兮斯人永歸薤露一聲兮行人
淚垂
右一
靈辰不留兮挽者徘徊羌若人之秉德兮佩先訓之不
回以直道事人兮任當路之疑猜坎壈一官兮窮達何
有於我哉靈辰不留兮君社塘之夜臺薤露再歌兮亦
孔之哀
右二
靈辰不留兮挽者邁邁羌前修之典刑兮何後生之昧
昩平鄉常人之號兮豈直欲以之而自晦靜觀世道之
日詭兮盖亦惡夫竒竒而怪怪靈辰不留兮路曼曼乎
長夜歌薤露之三章兮識者為之永嘅
右三
徐制參挽歌
北風高兮歲律將殘望東隴兮目斷旌丹有美君子兮
擥衆芳而自飾直哉惟清兮不亢不激鬱十五年之朝
望兮僅彯纓於列院參幕府以自詭兮乃劬劬而忘倦
宜表世而厲俗兮曷止於斯靈辰不留兮祖奠載期薤
歌之一章兮孰不孔悲
右一
歲律殘兮北風正南渡梅花之橋兮龍㡛鑣鑣有美
君子兮蒼梧翠竹善繼善述兮恢韋齋之芳躅羌世
道之緯繣兮孰識夫異體而同氣惟不忘其所由生
兮合羣從而一視慨垂絶之吁嚀兮欲蛻而理融靈
辰不留兮將永閟于幽宫再歌薤露之章兮號萬壑
之長松
右二
北風北風兮歲律告終豈惟歲律兮嗟世道之益窮有
美君子兮非斯世之人物有古人之風兮有無我之德
我亦何知兮託先世之餘契兩書相勞苦兮藹然敬愛
之意迹雖疎兮此心不忘死生契闊兮悵十二里之高
岡歌薤露之卒章兮有淚滂滂
右三
挽邵公容春
北風獵獵兮申原之幽元扉啓兮靈辰不留蘇黃之像
兮儼其如在容春之人兮杳不可求一棺兮厚德萬古
兮高丘
右一
申原幽幽兮北風正高薤露一聲兮山鬼夜號古人考
終兮如蛻遺編不朽兮風騷一丘兮安固萬古兮滔滔
右二
北風北風兮丹旐飛飛申原邁邁兮鐸聲孔悲素韠欒
欒兮二子皇皇如有望兮魂其来歸地有靈兮人傑表
爾隧兮豐碑
右三
宋史館檢閱所性先生時天彝父挽些
大專槃物兮剛柔盪摩五行雜揉兮顓蒙孔多陶一氣
之竒佹兮奄宇宙之幾何握異采之陸離兮蹇儃佪而
逶迤襲正軌之茂則兮恥踐迹而循科御長轅而獵太
空兮摧九折之峨峨孑不羣而介立兮衆囂囂而肆呵
玄虬蹶泥兮浸雄虹於頽波隴廉孟娵之莫辨兮世蒙
瞀其層睋神渺渺而上征兮訴緯繣於太和忽修靈之
聿皇兮任侏儒之傞傞咎將誰執兮豈天賦之未薖落
日下大野兮慨高風之吟哦羌若人之莫見兮感生意
於庭柯卓豐詞兮九里亘千秋兮不磨
挽蔡文叔
南風之薰兮五絃絶可以解愠兮憂心益惙念寓形於
溟涬兮藐一漚之起滅前乎數千年之名世兮後方来
而未歇往者不我留兮来者不我接何彼頑之弗夭兮
而獨萎乎此哲非夫人之立極兮凜世路之迫阨惟聖
斯惻兮建學校以夀吾道之脈士不可辱兮又焉可殺
孰悟我聖明兮幾襲秦之亂轍我公之忠憤貫日兮所
以疾驅而朅朅一去國兮一隂方猾再去國兮重隂栗
烈鄙夫熟視兮壮羣邪之蟠結目斷留田兮歌南風之
闋
右一
南風之時兮吹彼棘薪喬木斯壊兮棟梁曷任欂櫨椳
闑與扂楔兮匠眯眯而弗尋况承天之八柱兮窮歲月
而莫登天豈不生材兮鬱牛山之嶙峋雨露之所潤兮
存日夜之肫肫及大厦之將顚兮無一木之可乘羌小
民之怨咨兮謂天不仁非道通乎三極兮孰識天心天
既仁愛我民兮篤生偉人一去就兮治亂攸分天亦仁
愛我公兮不使見強敵之駭奔危機發兮衆寐昏昏秉
離明以為燭兮魂營營而上征目斷留田兮歌南風之
再吟
右二
南風南風兮莫甦槁質坎離互宅兮已翩翩乎月窟駕
朱鳥以啟路兮潛元宫而永息終長夜之漫漫兮委人
間之正則道所以經世兮名不可以虛得方一去而即
悟兮可以淑艾乎士習倘再去而能悟兮庶姦諛之屏
迹使長孺居中司馬遂相兮狂酋當為之怵惕又何至
於闖江踰嶺兮喋血上國思魏徵而奠九齡兮吁其何
及公雖九原兮疑遺忠之尚盡我被公之知兮始終如
一不得哭公於堂兮不得執公之紼我何負於神明兮
兩足如縶歌南風之三疊兮恨無極
右三
哀倪孟容父詞
憶昔見公兮季原之堂兄弟怡怡兮清約是將藹子姓
之弦歌兮頭角昂昂来者起敬兮知德義之日昌造化
無情兮慨有季之先亡氣象少異兮燈火凄涼幸二子
之自奮兮視前有光何禄養之不久兮遽驚風木之傷
痛日月之未改兮已變故常以公之剛介兮豈北面於
緇黃我知公之心兮縈不足以挽其恨之長東風作惡
雪絮正狂黃壚曉啓兮松楸蒼蒼勞生兮永佚世事兮
茫茫交之道兮日落老有淚兮滂滂
盛化州挽些
悼世習之緯繣兮爭騖乎險阨藴異采而儃佪兮已喧
豗而吠怪孰視衣冠之故宇兮藂雜菅蒯酣一盎之醯
蚋兮較得失乎䁆瞹公胡為乎高搴兮提一劒以北指
恐修名之不立兮氣軒軒而有偉捫風以談當世之務
兮江東莫比燼世讎於蔡焰兮同雪國恥驅馳乎蠶叢
魚鳬兮上功萬里中原咫尺兮莫歸寸疆素志剥落兮
怊惝恍而凄涼霾輪縶馬兮猛思故鄉晩得一障兮遥
遥乎南荒時繽紛而易變兮又何可以久留謫星墮境
内兮吾將奚求魂營營而上征兮叩太儀之幽幽斂智
囊而不售兮遺恨千秋夙聞公名兮意卓犖而不羈解
后公之揮塵兮心朗氣夷嘗叩公之所歴兮動中事機
將欵密乎山扉兮杳璜佩而莫追悲風起兮江村白日
下兮大墅表獨立兮雄碑間一丘兮今古
挽通守陳帑院
羌西方之屹然兮鍾此竒才方世道之緯繣兮棄騏驥
而駕駑駘以一尉而誅二凶兮宜異言之喧豗炯此念
而安民兮皇恤乎身災公論雖屢蝕兮猶有時而復開
開之何未久兮而終不能遂公之壮懷詩書兮自適優
游兮力齋扶疾而告修善之訓兮俄怛焉而順隤彼西
方之無情兮忍璜佩之沈薶生於是死於是兮湛一氣
之去来惟心無媿而氣不餒之言兮萬古莫得而塵埃
况有不朽之銘兮表獨立於崔嵬
挽施子華
二五交運兮雜揉乎剛柔美惡厚薄兮何稟生之不侔
厚者未必薰兮薄者未必蕕羌寓形於溟涬兮藐起滅
之一漚惟父母之哭子兮蹇彼蒼之大尤吾嘗抱此至
痛兮知毅翁之恨難收雖我不識子兮知謹實而好修
撫新碑而感慨兮相鐸聲之謳奥山兮泉瀏凄巘兮雲
幽夫子有命矣夫之嘆兮可以釋而翁之憂憂
挽王夫人
秋山蕭蕭兮連山之岡有幽一宫兮千古其藏毓野堂
之世則兮綿瓜瓞以承芳来宗牖而自度兮如奉姑嫜
相君子之婉婉兮發軔康莊囿一世之天兮遽瘞佩而
沈璜秋風蕭蕭兮連山之岡
右一
連山之岡兮秋風蕭蕭有永千古兮幽宫迢迢一編之
女訓兮慨遺音之寂寥藹清芬其如在兮鞶帨彯彯忍
雙親之望望兮遲女歸而魂消靈辰不留誰其擬招連
山之岡秋風蕭蕭
右二
魯齋集卷十八
