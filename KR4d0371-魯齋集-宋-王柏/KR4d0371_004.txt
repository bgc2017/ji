魯齋集卷四宋王柏撰
辭
詛楚文辭(并序)
先秦之碑凡三有祀亞駝之文有祀大沈九湫之文有
祀巫咸之文大抵皆詛楚也歐陽公以世家推之楚自
成王十八世而至頃襄秦自穆公十八世而至惠文惠
文末年嘗與楚數相侵伐疑此時所作予按秦指楚忘
十八世之詛盟率諸侯之師臨加我其為頃襄無疑秦
自惠文始稱王不應自稱嗣王惠文之末當周慎靚王
之三年楚固嘗率趙魏韓燕伐秦五國皆敗走乃楚懷
王之初耳惠文不與楚頃襄相值也自是懷王數被秦
兵紿以獻地而使與齊絶紿以會盟而劫執其君然後
頃襄始立乃與秦昭襄同世粲然可稽豈稽古錄考之
亦有時而疎乎古者出師必聲敵國之罪求祐於神如
武王底商之罪於皇天后土所過名山大川是也詛楚
之祀其遺風與頃襄之時國尤不競今年失八城明年
失十一城飲恨祈和逆婦於咸陽何敢率諸侯犯此氣
燄方張之秦哉予嘗讀蘇氏之論曰昭王欺楚王而囚
之要之割地諸侯熟視無敢以一言問秦者田文免相
於秦幾不得脫歸而怨之借楚為名兵至函谷秦人震
恐割地講解自山東難秦未有若此之壮者此赧王十
七年也司馬公通鑑失載後人幾不得而知詛楚者必
此時乎秦之不道諸侯詛之盖有不勝其罪者楚不詛
秦而秦反詛之凡數其罪考其世家亦無其實豈有聪
明正直之神而甘受紿於爾之浮詞而甘受䛕於爾之
牲幣乎決無是理也明矣其碑出於鳳翔開元寺土下
後置於太守之便廳盖秦穆葬於雍槖泉祈年觀今聞
墓在開元寺東南數十步則寺豈祈年觀故基耶(見坡公手)
(筆)後之學古者謂三詛文惟祀巫咸者筆法最精王厚
之亦謂筆蹟高妙世人無復異論此杜工部所謂書貴
瘦硬方通神者此為得之大觀間舁入御府人始不得
而模拓渡江後間有臨模本失其真多矣寳祐甲寅之
春金華王柏得於鬻書人見而歎曰此事固無足取也
亦先秦之古文也中原之舊物也通國棄之而流落於
陋巷之書生豈不異哉為之序而繫以辭曰
於皇上帝鑑此下民一善一惡有炳其分興亡之感請
觀於秦穆辭蹇叔悔誓孔明於赫元聖存之於經秦之
於秦豈曰強兵昭襄詛楚虐民慢神言誣不怍勒篆堅
珉自播其惡至今猶存鬻熊拓地城池雄深三閭既放
舉國昏昏詐槐而繫強横以婚稷兮稷兮胡甚不仁犧
牲圭幣猶冀神聽神之聽之怒終弗平強弩之末六國
自焚曾不百年吕已代嬴歐公誤考而曰惠文彼石弗
泐彼篆弗堙日月磨盪風殘雨淋揮呵守護奔走山靈
事豈足法文豈足程一時之要萬世之箴繆誓既錄書
生誦吟稷詛遺醜假託籒鳴彰善癉惡是曰天心彬彬
爾籒大篆勃興未經斯鑿骨氣淳淳三代遺跡不一二
聞大觀之後内府祕珍陋巷之士曷識鏤金臨摸至再
大觀其真有来墨本求售且輕摩挲慨歎剥嚙嶙峋折
旋圓勁隠然渾成玉鉤鐵鎻虬翔鳳騰忘其不道政以
字稱第入神品庸長碑滕
時在字辭
景定辛酉仲春己亥遁澤時充之父冠其從
子在於學古堂俾親友王某祝而字之其辭
曰
古之學者學以為已維爾之先有志斯偉巨扁猶在絃
歌息音歲月滔邁爾繼爾承爾宗爾命冠以追古以祝
以醮秩秩賓主我觀大學三在在前德所以明由致知
焉致知之要又在格物盈天地間物必有則格物之理
致吾之知萬理同原皆可類推表裏精粗推至乎極真
積力久豁然自得存之以誠謹之於思惟是古學絶今
勿為或古或今是不立志予也不佞字以一致禮儀既
備敬哉敬哉於時保之以永方来
汪功父字辭
表姪汪氏子名蒙蚤孤以友愛克自植立亦
有志於學欲從余游一日請所以侑其名者
且求其義余以為字者固朋友之事囙為之
辭以祝之曰
相爾父命名之曰蒙以蒙厲汝俾求其通通之之道學
問是充母自暴棄而曰顓侗必浚而窒必逹而聰或徇
爾欲蟊賊内訌匪學滋陋終身昏矇惟道有源惟學有
宗載觀羲畫名卦是同艮止乎外坎陷於中如泉未逹
莫適西東夫子贊易式唘爾衷乃曰育德以厚爾躬又
曰果行以警爾慵匪育必陷曷大其容不果則止曷追
遐蹤夙夜此訓業廣功崇是曰養正是曰聖功用力必
勇立志必洪孜孜善問如木斯攻懇懇求友如石斯礱
必澄以静必研以窮日積月累八忩玲瓏母間而斷百
倍其功功甫字汝以要其終汝父已命匪予之從
吳子善字辭
寳祐癸丑季冬吉日松隂先生吳仲淵父冠
其子思齊而謀其字於友人金華王某再拜
而祝之其辭曰
古重冠禮筮人旅占筮賓戒賓必惟其賢我賓不敏為
子之辱字之以辭尚能昭告后皇嘉惠降中於民善善
惡悪是曰良心氣質匪拘物欲匪蔽毋自暴棄必先立
志我懷古人德盛道尊赫然而奮我曷未能舜何人哉
有為若是希聖希賢惟學可至服堯之服誦堯之言能
行其行是亦堯焉爾醴爾醮爾冠爾服鍳爾嘉名祝爾
成德惟予祝子有言爾宜好善心切故能思齊我其字
之曰子善父汝受而保承天之祐
竹宇辭四章
平生此君兮交歡挺勁節兮琅玕當窮冬兮萬木搖落
貞獨立兮翠寒
承嘉惠兮君子之庭昭爾扁兮追舊日之風聲抗塵容
兮不屈中自守兮虛明
周子言兮甚密聖可學兮其要有一止無欲兮二字故静
虛兮動直
動直兮静虛本立兮不孤有容兮乃大忤人兮任渠
序
續國語序
昆侖旁薄之廣大前瞻後際之無窮宇宙之間人之所
以靈於萬物者以至理獨會於此心可以知来而藏往
可以原始而反終也天開文明河圖斯出聖心默契畫
卦造書而後三墳五典八索九丘傳於世後一千八百
六十有餘年吾夫子秉道統之傳任述作之責咸黜舊
聞斷自唐虞而已夫子豈不欲備上古之淳風考制作
之本始探幽賾而昭陽德也頋其荒誕鄙野厖雜殽亂
或訛其旨或失其傳非可以立人極闡世教為萬世帝
王之法程於是囙民心之感以正其情刪詩者所以導
其和也因治世之事以逹其道定書者所以立其教也
囙民用之疑以極其變繫易者開物之書也囙亂世之
事以悼其失作春秋者立法之書也天地忽否吾道荆
榛詩書厄於秦楚烈熖之中漢之儒者不能追亾補遺
以足百篇之義乃過用其心於百篇之表矜功衒博詭
聖誣經如畫鬼神誑惑群愚而莫能識其形似也大抵
翻空者易竒覈實者難工異哉太史公之為書也唐虞
之上增加三帝曰黃帝曰顓頊曰帝嚳論其世次紀其
風績驚駭學者以吾夫子之未及知也吁學至於吾夫
子而止夫子之所不書太史公何從而知之缺其所不
知不害其為學夫子也至我本朝蘇黃門始曰太史公
淺近而不學疎略而輕信朱子屢稱此言最中其病及
觀黃門之古史又上及於三皇以伏羲神農黃帝充之
若與大傳同以少昊顓頊帝嚳唐虞謂之五帝終與大
傳異其輕信何躬自蹈之乎堯舜吾知其為帝也禹湯
文武吾知其為王也臯䕫稷契伊傅周召吾知其為賢
也吾何從而知之以吾夫子之書而知之也夫子聖人
也前聖之所傳至吾夫子而止後學之取信亦至吾夫
子而止於吾夫子而止於吾夫子不得取吾信烏乎取
吾信唐虞之上三皇五帝之有無離合吾不得而信也
出於吾夫子之言吾之所信也其或出於諸子百家之
書非吾之所敢信也雖百篇之義固不得而追補然其
大經大法巍乎燦然如日月五星之麗乎天未見其不
足也千載之下猶未聞有法而行之者以追帝王之餘
風尚何求於茫茫不可致詰之外哉春秋之書吾夫子
之親筆也其人可信也其時可近也傳之者失夫子之
意多矣曾不是之求乃舍近而求之遠棄實而求之虛
何耶天地之内一日之間事如沙塵何可勝紀大者無
出於三綱五常而至微者亦皆有理三代既遠自漢而
下其見於史者十有七不過存一二於百千萬億之中
而學者猶罕能盡觀而徧考也我朝治平間先正司馬
公奉旨編成資治通鑑合一千三百六十二年之事為
二百九十四卷君臣出治之本天人相與之際規諫之
從違刑政之得失善可為法惡可為戒採摭刊削井然
有條最為三代之下甚盛之書也文公朱先生以之編
通鑑綱目五十有九卷大書為綱分注為目綱倣春秋
目倣左傳踵編年之成文還策書之舊制門人李方子
為後語精覈明暢發揮本旨羽翼麟經殆無餘藴僕嘗
聞朱子曰左氏於春秋依經以作傳復為國語二十一
篇國别事殊或越數十年而遂其事盖亦近書體以相
錯綜云爾以建安袁公樞為本末其部居門目始終離
合之間又皆曲有微意其錯綜温公之書亦國語之流
矣於是考國語之為書始於周穆王終於周定王凡四
百八十有餘年止八國之書合一百八十有二章唐之
柳宗元乃以國語文勝而言厖好怪而反倫學者溺其
文必信其實是聖人之道翳也遂作非國語六七十篇
以望乎世者愈狹而求相於吕化光豈不愚哉司馬公
曰國語所載皆國家大節興亡之本宗元豈足以望古
君子藩籬妄著一書以非之宋秦公嘗叙之曰自魏晉
以後書錄所題皆曰春秋外傳國語是則左傳為内國
語為外二書相副以大成業凡事詳於内者略於外備
於外者簡於内先儒亦以為然以是知左傳國語不可
偏廢袁公本末之書歴年幾兩倍於國語而不過二百
三十八章或者疑其太簡且病於無所發明然時益近
而事益多此勢之所必至事益多而詞益少此可以見
其筆力之精也不觀其博則不知其精不知其精則不
切於用為士者以萬物皆備之身而不以古今自任不
以經綸自期者亦自遏其躬而已僕囙考通鑑之初語
即外傳之終語也以是知司馬公之意未嘗不拳拳於
外傳於是分門約語附諸儒之論辨編為續國語凡若
干卷合若干章以備一家之支流餘裔竊嘗疑之左傳
國語文氣不同未必出於古人之手左傳之文浮國語
之文質浮者近於誣質者近於冗左傳多詳事情國語
多陳制度然重見者亦少雖間有之而詳略且異者故
相避然此可疑者一也見於春秋者猶有一百二十四
國今國語止列其八他皆不足取乎况陳宋衞秦皆大
國也亦無一語之可紀何耶此可疑者二也齊之内政
不見於經而出於管子先儒皆以為非管仲書疑戰國
之士偽為之豈有七百餘年之齊别無他語獨刪節此
書乎此可疑者三也漢興之初亦以周之舊典禮經廢
墜湮滅諸儒幸得其傳皆欣然存之而不疑司馬公已
定為列國之舊史矣非左氏之文也嘗聞諸國各有史
而不相知秦併六國始盡得之往往私相傳錄皆非全
書左氏文之而為傳國語疑未經穿鑿者秦其本國也
宋衛非秦所滅所以獨無與自入通鑑以来周止亾國
之語耳非可續也魏趙韓分晉而晉語亾田和簒齊而
齊語亾越已滅吳楚𣸪滅越滅魯韓滅鄭齊滅宋故國
所存惟楚而已吁中原禮義之國帝王聲教文物之地
俱已丘墟雖秦楚亦未幾而亾矣此天地之大變古今
之竒禍也烏在其為可續哉雖然僕之所續者書也非
續其國也誠以國言之魯固亡矣而有不亡者存以吾
夫子之聖亘萬世而不可磨滅門人子孫班班於後世
遠夷暴君亦莫不欵謁致敬至今猶然雖周公伯禽之
封國實成湯微子之苗裔也遂以續魯語為首上以黜
夫子之所不取下以續夫子之所傳續魯語者亦所以
續宋語也又以補袁公本末之所未備云
重改庚午循環歷序
維天之命於穆不已四時代謝循環不窮而元亨利貞
之德未嘗須臾間也人得天地生物之心以為心得天
地生物之氣以為體子子孫孫曾玄雲仍千宗萬𣲖與
天地相為終始此所謂民吾同胞者共此一原之氣故
也雖其顯晦斷續之不齊而此氣初無間隔譬之水焉
自一勺之微集而為溪澗川谷滙而為沱潛淮漢其間
斷流絶港固不能無然渾渾浩浩不害其為長江大河
也譬之木焉自一苗之生發而為幹支條葉養而為楩
楠豫章其間枯萎槁落亦不能無然欝欝茂茂而不害
其為聳壑昂霄也古人立大宗小宗之法所以合其同
而嚴其别固已見之圖譜原其受姓之初考其遷徙之
序烏乎吾不得而知之矣大宗之法有二義截然以始
来在夲國者為始祖亦一義吾宗始祖三府君唐末自
義烏之鳳林来居城下生死之年月無傳其子六府君
實生於朱梁之庚午感天地生生之德流行不息惟吾
宗生生之氣流慶無窮遂以庚午起歷凡我一原生息
之慶悉書其日月於逐歲之下周而復始若循環然雖
百千萬年可同此一歷也續而成之尚有望於爾後人
送倪君澤序
士有求名而勉為自修者此世俗為人之學也士有好
修而指曰求名者此世俗忌人之論也求名得名而實
有未至不特人敗之天亦有以敗之非天故欲敗之也
此理之所必敗也有其實而名自至豈人不得而掩之
天亦不得而掩之非天不欲掩之也此理之所必不能
掩也自其變者言之有其實而名不稱者有之未有無
其實而能久盜其名者也夫以求名為心名苟得矣則
所以自修者必懈誠以自修為心名雖得而自修者益
篤何者愳其實之不稱是名也為人為已於是可以判
矣若倪君君澤所謂有其實而名自至者也予知君澤
為最密其為人也外木訥而内精敏所積者深所存者
遠真自修之士也未嘗求人之知雖終歲同&KR1084;共案而
莫測其學之淺深也一旦對策大廷結知聖主置之鼎
甲人方驚歎駭愕恨知之晚今將趨南康幕戒行有日
予固知其必篤於實而不有是名也審矣然仕宦之實
無他政事而已歐陽公一代文宗而對人多談政事或
有疑而問者乃曰文章止能潤身政事可以及物斯言
真可以鍼砭後世文士之膏肓夫流連詞藻不能政事
者其病小玩愒歲月而不屑於政事者其病大乃欲以
不事事謂之養望者益誤矣昔君澤不憚千里之遠役
甘遲四年之久次杜門山林不入城府與人謙恭不異
平日此則所謂養望也今發軔宦轍已脱冗職之汚賤
南康無貳車太守之下即幕僚也千里之休戚所係也
百姓之枉直取正也有貢賦之征焉有軍旅之事焉有
官吏之宿弊焉有田里之隠憂焉又有書院前賢之遺
範焉人未及太守而先議幕府矣四面之責方至非可
以清談閒雅之為可尚也非可以體貎沓施之為可習
也苟以臺閣自命富貴自期厭塵勞而急小物吾見其
名喪而望隳矣何有於養哉昔魏國韓忠獻嘗以大名
為開封推官暑月汗流浃背理事不倦府尹曰此人要
路在前而治民如此真宰相器也此豈非後學之所當
法與君舊字希程今改字君澤夫致君澤民固儒者之
事業亦朋友以是期君也自上而下言之能致君則澤
民在其中矣自下而上言之能澤民乃致君也後世無
莘野之聘無版築之求致君未有不自澤民始苟以此
自詭不親細務而曰此養望也即異時持禄固位之根
基可不愳乎君不憚其戅索予言以相其行輒發是語
庶朋友切切偲偲之義云
宜晚堂序
題扁之說亦有體乎齋居則有儆戒之義堂宇則有頌
願之情亭榭樓觀以寓興致其標示景物者次也義烏
何公頎字碩甫取老杜翠屏宜晚對之句以宜晚題其
堂而竊有疑焉夫山色青青萬古不老四時朝暮無不
宜者何獨可對於晚耶豈非旦晝之間物交物而忘其
山色乎至於弛塵勞於萬變納真静於一時適有樂於
吾心焉耳非山宜我是我宜山也今何公老矣其家人
親友之所頌願亦人之至情也雖借是語而意實見於
言外未必果有取於山也詠之者不為法縳可也坡老
云作詩必此詩定非知詩人諸君子雅頌鏗鏘金舂玉
應得此意者多矣予何為者而可典引於前乎予與公
之子囦予相别餘四十年一日䄂此集訪予於陋巷各
以蒼顔鶴髮幾不能辨道舊感慨且徵予序固辭不獲
囙為之書云
墨林類考序
歐陽公集古之勤十有八年得千卷并包夷夏數千萬
里歴周秦漢魏數千百年聖賢功業亂臣賊子事迹往
往史傳之外證明偽繆其於所得之多雖勞而有益也
其後東武趙明誠著金石錄三十篇上自三代下訖五
季鐘鼎甗鬲盤彛尊爵之欵識豐碑大碣顯人晦士之
遺蹟見於金石者皆去取褒貶之凡為卷二千南渡後
昭武李丙亦集錄千卷越二十年天下之聞碑名蹟舉
萃其家百世之消息盈虛粲然具於緗帙之上其他如
復齋碑錄東觀餘論及夾漈金石之類紀述不一謂之
博古可也論之學則進德修業之士有所未暇東莱先
生曰心思之不可囿而滯也其論精警予固非有此癖
好也亦非有力可以訪求也類秦漢之名碑慕其古也
列晉唐之精刻善其字也分為六門便於討論也名曰
墨林類考總二十卷亦未備也間嘗遐想在昔往古隠
君逸士嘉言善行沉淪荒墜者何可勝道奸回之徒盜
名惑世假託依倚者宜亦不少安得強敏有識之士於
進修之餘追游藝之意裒金石之所載具其辭章考其
真偽評其得失削其繆妄續歴代之典法補史傳之缺
遺庶有益於後世無玩物喪志之嫌可以盡掩前人之
編庶幾乎恢拓翰墨之囿疏暢心思之滯集金石之大
成而玉振之矣吁焉知来者之不如今也頋予所編不
足以議此囙其序以見此云爾
考蘭序
序曰考古士之常業也考聖賢之成法而后識事理之
當然雖天文地理律歷制度凡所當考者不一至於治
亂成敗是非得失之迹尤不可不考者也若夫書之為
藝有六義有八體有脱簡缺文之疑有豕亥魯魚之辨
考者考其字之訛謬也非考其字之妍&KR1126;也考其字之
妍&KR1126;後世之末學也梁武評書按一時之遺蹟蔽數語
以形容此烏足以盡其精微哉袁昂又評之唐人又評
之本朝諸公亦從而評之大抵皆祖述其意而異其辭
爾梁之庾肩吾又品第其高下唐李嗣真亦效之此固
未易工也亦不過論其大體而已未有提出一碑一碣
縦論其善惡者尤未有一碑變數十百碑如蘭亭叙者
也予囙觀蘭亭考而有感焉推其源流辨其同異列其
所自出萃前賢之論贊亦可謂博雅好古之士矣問其
考精者之所以為精不善者之所以為不善則未嘗有
决詞也夫以一紙之字臨摹響搨數十百本而刻之雖
不能不失真猶可曰互有得失蓋所傳者之未遠也然
一石之字搥搨之間且有紙墨工拙之異濃淡肥瘠之
不同豈有一碑轉相傳禪子子孫孫變而為數十百種
而有不失其真者乎一傳而質已壊再傳而氣已漓三
四傳之後尚髣髴其流風餘韻者鮮矣盍亦求其初乎
孟子曰觀水有術必觀其瀾此觀其所會也又曰水無
有不下性無有不善此觀其初也不揣其本而求其末
不探其源而涉其流今為士者事事皆然何獨於蘭亭
可歎也哉本朝黃山谷最善評書其論此碑也則曰禇
庭誨所臨極肥張景元所得缺石極瘦惟定武夲則肥
不剰肉瘦不露骨三石皆有佳處又謂定州石入棠梨
板者字雖肥骨肉相稱觀其筆意右軍清真風流氣韻
映冠一世可想見也今時論書憎肥而喜瘦黨同而妬
異曾未夢見右軍脚汗氣斯言慷慨激烈似亦審矣東
坡則曰放曠自得郭河南則曰神氣飛動殊覺天成或
曰遒媚勁健或曰温潤典刑或曰謝脱拘束皆未為精
密也米南宫之贊雖竒崛鏗鏘殊覺滉漾其曰永和字
全其雅韻九觴字備著其真標浪字無異於書名由字
益彰其楷則亦庶幾乎得其實也或謂定武本仰字如
針眼殊字如蠏爪列字如丁形而為曾公樂道譏之曰
恐為九方臯所哂然而驪黃牝牡之不記則有之决不
以犬豕豺狼麋鹿而謂之馬也苟能於永和九觴浪由
仰殊列九字之中開九方臯之目亦未為過近世如尤
錫山王復齋皆喜評碑帖陸象山謂二公於蘭亭一主
肥一主瘦二公猶爾其孰能决之惟高宗皇帝贊曰禊
亭遺墨行書之宗真百世不易之訓予嘗謂山谷之評
以薛肥張瘦惟定武本不瘦不肥其論雖審而觀者未
悟其意後之翻刻者止求於不瘦不肥之間則字畫停
勻反成史筆尚何足以語蘭亭乎其意盖曰定武本有
肥有瘦肥者不剰肉瘦者不露骨此右軍之字所以為
行書之宗也夫賞鑑識别之嚴各随人品而上下昧者
貴耳賤目矜已忮善未易以口舌辨也間有雅尚君子
絜長度短博覧研校不過至定武重開本而止盖初本
罕落東南未易見故也葉公好龍見真龍而反疑之紛
紛皆然予見此序亦多矣雖不能盡知何處所刊每見
善本亦未嘗不為之躍然及見中原故家舊本於是心
降慮消氣融神暢又愳其見之未博也疑必有過於此
者廣采近時精鑑之士所共推為善本者十餘家點點
畫畫錙銖而考之未見其可以伯仲稱也其肥者必失
之氣濁瘦者必失之骨寒神癡而質俚者有之意縦而
筆狂者有之或同兒戲不知其醜而疥於石者繁瑣可
羞也若後世再有王右軍則後之蘭亭或勝若後世未
有王右軍則蘭亭當求初本無疑不見初本政自不必
觀蘭亭也昔有所謂古蘭杵蘭禇蘭今予作考蘭四卷
逐字疏於其下云
默成賜硯序
昔大父幼師默成也期待之至乃以廷對之硯賜焉大
父不負所期卒以此硯復對策於行朝其後宦轍南北
必挟以自随先君平生無長物所嘗用者亦止此先君
卒保藏惟謹盖其制古質堅後人不知必有厭棄遂屬
内兄伯遠小篆銘文鎸於其下今雖廢曠遺芳不嗣者
百有餘年矣誠得此硯長存或有感而自奮者烏知其
不永為衣鉢之的傳况兩世手澤在焉可不知所保乎
重改石笋清風錄序
夫天道流行發育萬物鼓天下之物而神變化之功者
莫疾乎風起於空洞蒼茫之中而激越於山川徘徊於
草木虛徐游泳於精神興致之表冷然而不可挹倏然
而不可留其感人也深其動物也力有自然之妙莫知
其所以然者其唯風乎聖人觀物察理擬諸形容喻君
子之善而名之曰德風感詠歌之意而名之曰國風曰
風氣之開以見造化之推移曰風聲之樹以示治道之
興起有曰風教風俗風範風致皆取其感人動物有自
然之妙故也烝民之詩曰吉甫作頌穆如清風傳者以
為清微之風養萬物者也蓋其薰蒸披拂也天地為之
光華如人之嘉言善行流播傳誦後世為之奮起故聞
伯夷之風者頑夫廉懦夫有立志聞柳下惠之風者薄
夫敦鄙夫寬百世之下聞者尚可以變化其氣質而况
夫先世之流風遺韻子孫所當觀感服習繼繼承承要
不失其氣象而忍遺響之不嗣乎予生最晚不克肖似
十有五年而孤諸父亦相繼淪謝而於先大父之清規
素範不得而詳也猶及咨訪故老探討遺書至於孫曾
則已瞢然不得而聞之矣夙夜祇懼追求亡逸餘二十
年存者無幾其幸而得者為之裒彙考訂表識序題亦
既成編繫之曰石筍清風錄石筍者先大父丘隴之名
清風之所自出也予今已年幾六十矣舊學荒蕪不足
以顯揚先德家事彫落不足以增衍遺緒痛文獻之顛
連尤凛凛乎殘毁散逸之至再則清風為之掃地若我
羣從子孫書種不絶清風徐回凡今日之所以辛勤整
比反復丁寕或可以為後日作成之助况是錄也非有
聲色珍寳之可悦非有鍾鼎爵禄之可慕玩之者有能
思賢人君子交道之所以綢繆味斷簡塵編辭氣之所
以忠厚必知紹述先志軌度前修兢兢業業勉勉循循
盡其力於學問之所當為絶其意於性分不當得之外
其間或有名世者斯無忝於爾所生矣是雖出於秉彛
好德之良心豈無賴於父兄濡染薰陶之力至於觸其
機動其志躍如其喜肅然而敬是孰使之然哉是皆有
自然之感而莫知其然者此錄之所以謂之清風也歐
陽公曰七賢圖吾家之舊物且使子孫不忘先世之清
風嗚乎若此編者豈七賢圖之所可並稱哉汝其保之
無負予拳拳深有望於爾後人
研幾圖序
河圖出而人文開八卦畫而易道顯九疇錫而洪範著
書固不先於圖也成王之傳位也河圖在東序大訓在
西序参錯於天球弘璧之間聖主之所寳可知矣古人
左圖右書未嘗偏廢後世書籍浸繁而圖學幾絶間有
因玩好摹寫景物以悦目而有關於理者固鮮圖學之
中興非神聖不能作非明智不能傳洪範歴千有餘年
非箕子孰能陳之先天圖湮沒者二千餘年至卲子而
始出濓溪周子再開萬世道學之淵源者太極圖也而
通書次之盖有一圖之義極千萬言而不能盡者圖之
妙實不在書之後也近世夹漈鄭公遂作圖譜略固不
足以盡天下之圖而圖之名義亦可概見其論縦横開
閤援引宏博既富矣哉而於理非其所尚此為可恨焉
耳予曩自麗澤歸温習舊書有未解者囙手畫成圖沈
潛玩索萬理悠然而輻輳益知圖之為可貴而静中之
有真樂也叙其所以貽之子姓非敢為他人道吁卲子
垂沒始以先天圖授之伯温未嘗不哂其過計也先天
圖卒大明於後世者豈伯温所能與於斯乎烏在其為
能授也哉
發遣三昧序
文章有正氣所以載道而記事也古人為學本以躬行
講論義理融會貫通文章從胸中流出自然典實光明
是之謂正氣後世專務辭章雕刻纂組元氣漓矣間有
微見義理囙得以映帶點綴於言語之中是之謂倒學
至於書疏尺牘亦日用之不可缺者尤宜爾雅筆勢欲
圓而暢筆力欲簡而嚴非學問不足以至之學得其本
此為易事學既淺陋不得不假借而&KR0670;取之也以是為
學抑末矣昔姑溪李端叔善属文工於尺牘東坡謂其
得發遣三昧者釋氏之妙語也若與之實少之也然所
以得此三昧者亦出於博洽之餘惜所用者小耳囙見
小姪編類尺牘以資筆端之芳潤嘗語之曰此非所以
為學也不得已亦當求於古作者可也偶有姑溪三昧
集出以示之亦非可取足於是編也又為之博採於韓
歐蘇黃而下諸公分為十卷稍廣其見聞所取者有淺
有深淺者誘其入深者冀其進豈不知導其苟而成其
陋者非教也猶有望其能倒學以識文章之正氣云
送立齋入京序
立齋東轍南轅息肩未久今已艤錢唐之櫂矣念昔者
同保歲寒之盟杳未有期不能不使人浩歎雖然出處
各有義苟能挽世道扶綱□□者見於行窮者見於言
非屑屑於往来者則屈伸行藏同一機也今久軒一蹴
而踐台席可以行其學矣立齋以義交而不相忘可以
言其所見矣今天下事變其端不一非可一言而盡予
居山林讀書以求盡其分耳苟言天下事豈無出位之
嫌乎昔顔子居陋巷樂簞瓢非有仕祿意也門人問為
政者前後相望而顔子獨發為邦之問夫子未嘗以思
出其位責之而直告以四代禮樂何也盖學者學聖人
之道豈曰獨善其身而已亦均有天下國家之責焉非
彼為則此為也寧舍之而藏不可用之而無以行也夫
當周之末諸侯日夜之所求者富國強兵之外無他事
也異時齊景公問政於孔子而答之以君君臣臣父父
子子此可謂迂闊而非急務者而景公猶能粗識其旨
曰信如以今天下父子之倫廢缺者固不止一端而莫
大於氏族之無别絶人宗祀亂人婚&KR0666;駸駸乎夷狄禽
獸之歸此唐季亂亾之證也以今天下君臣之倫廢缺
者亦不止一端而莫大於始仕之無義德行掃地浮薄
滔天誣經詭聖苟於一得無所不為其害有甚於焚書
坑儒之禍苟幸久軒聽予之言先圖其大者推其類次
第而講行之亦可為世道慶而子今日之往亦不為徒
行也視予之白首窮經無得於道無用於時其行蔵未
易以優劣也子其勉之
宇宙紀略序
伏羲之世上上古也天機動而河圖出人文闢而八卦
成天何言哉感伏羲之心假伏羲之手開千萬世文明
之治伏羲亦何言哉得於心應於手而自有不可勝言
之妙不知其幾千百年也至文王繫彖周公繫爻吾夫
子又從而翼之詞則費矣圖將隠矣夫子憂其圖之遂
亡也以四句十有八字紀之於大傳又不知其幾千百
年也至我本朝康節邵先生始得而傳之及朱子夲義
之書作而先天後天之圖於是粲然而大明矣予往歲
於康誠求家見一先天圖規制甚簡古云得於徐毅齋
心甚愛之每疑其中分一半若倒轉然於造化不合耿
耿久之壬戌之冬上蔡書院納交於玉峰車君首出此
圖示予即向者之所見其可疑者已正之矣終日對之
如在伏羲之世甚矣車君之能古其今也上天下地古
往今来之紀孰有大於此者乎既而又出示以巨編曰
宇宙紀略凡幾卷若干圖圖之後有證有考有釋有論
至於乾端坤倪民彛物則禮樂制度之詳經傳義理之
奥莫不備載皆經世之具□□哉書乎人見圖與詞之
費也而不知所以然者實隠乎其中中庸曰君子之道
費而隠又曰君子語大天下莫能載語小天下莫能破
是書有焉車君名某字某黃岩人有三世家傳之淵源
有四方朋友之博雅與予一見如平生歡命為之序予
不敢辭於是乎序
魯齋集卷四
