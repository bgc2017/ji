魯齋集卷十四宋王柏撰
傳
宗忠簡公傳
宗澤字汝霖婺之義烏人天姿沈毅識度深遠才敏而
用周至大至剛之氣始終不屈讀書過目不忘尤邃於
春秋左氏程文有心不可欺之說有司喜曰吾為朝廷
得人矣登元祐六年第宣仁聖烈垂簾有詔對策限以
字數同軰相告必如詔可中程公曰事君自今日始豈
可希前列效寒蟬乎遂力陳時病幾萬餘言八年以將
仕郎調大名府館陶縣尉嘗攝邑事吏以少年易之及
聽訟迎刃而決不淹月大治吕惠卿移帥鄜延以幕屬
辟公力辭不受調衢之龍游令丁内艱除服調膠西令
按治宿姦不畏強禦捕羣盜數十焚其廬威譽赫然丁
外艱服除調晉州趙城令言於朝曰趙城前有并河汾
陽之險後有晉絳蒙坑之固左霍邑右太行沃野百里
實用武之地乞援楚之漣水澶之德清命以軍額屯兵
以備不虞不報公曰今固承平無虞佗日當有知吾言
者政和三年知萊州掖縣部使者以朝命科取牛黃公
力拒得免公曰吾之為邑始之以信濟之以威信既孚
矣威亦何用五年通判登州時朝廷遣使由海道與女
真結盟公憂形於色曰軍衅自此始矣有道士高延招
倚林靈素凌滅郡邑公窮治其罪不顧及公丐祠而歸
結廬山水間有終焉之志道士以公改建神霄宫不當
訴于朝而靈素主之遂褫秩羈置鎮江公聞命就道無
纖芥慍宣和三年始復承事郎就差鎮江府酒官靖康
元年北敵犯闕既退詔侍從舉知御史中丞陳過庭以
公薦八月召擢宗正少卿使金以和議名公曰敵情不
可測名不正則徒取辱耳請改為計議使且謂人曰此
行必不返問其故則曰某豈能屈節外邦上辱君命邪
必死敵議者以公太剛改命劉岑九月出知磁州時太
原失守真定被圍即日單騎渡河繕城浚隍治器械募
義兵增價入粟為必守計不逾月而備上疏乞邢洺磁
相趙各募精兵二萬教習之使常有十萬兵逓相為援
上嘉之諸郡議不合敵再南騖公大治兵與滑濬相掎
角敵知有備乃東趍大名魏縣由李固渡渡河乃分兵
攻磁公命神臂弓射退出義勇追斬數百級士氣益奮
時王雲隨康王使金議和至磁公迎謁曰聞敵已由李固
渡渡河矣萬一如肅王為敵所留雖悔何及力請輟行
會百姓亦怨王雲邀王徇敵殺王雲遮馬留王王遂還
相州敵已圍京城十一月上除王為兵馬大元帥公與
汪伯彦為副元帥以師入援十二月丁丑公與禆將秦
光弼張德邀敵于李固渡口夜擣其壘破三十餘寨翌
日王檄諸郡發兵會大名癸未公至大名王議師所向
公請直趍開德入解京城之圍汪伯彦猶以和議難之
獨王以為然戊子公提兵二萬趍開德擊敵十三戰皆
捷會京城遣張澂持詔書同敵騎叩開德問王所在且
言敵再議和援兵未宜遽進公曰此為敵所脇來款我
耳命壯士射之敵遁已而王命與黃潛善分統勤王諸
軍王檄諸帥以敵懷詐偽和實杜四方之師宜審料敵
勢可進則進公示諸將曰王已灼知敵情吾等可坐視
乎請王徧檄諸道約日同進時趙野為北道都總管范
訥為河北河東宣撫使合軍南京號宣總司偃然自衞
殊無進兵意公移書以大義切責之皆不答向子諲駐
宿趙子崧守陳何志同守許閭丘陞守濮曾懋守曹列
屯環京城無敢動翁彦國以經制使總東南兵駐泗不
行公獨以孤軍進至南華命禆將陳淬出敵不意擊之
敵自宛亭逼興仁府分兵寇開德公遣孔彦威與戰又
破之公度敵必犯濮密戒權邦彦為備敵果至濮公遣
二千騎為援敗之敵復向開德邦彦邦威合擊又破之
公親率諸軍進衞南曰兩國搆兵我欲入覲君父遂揮
而前敵陳兵以待公曰今前後皆敵壁進退等死耳當
死中求生人人爭奮無不一當百敵遂大敗斬首數千
敵益生兵陽敗而却公曰彼十倍於我一戰遽却是必
有謀若襲我則殆矣即徙軍南華敵果夜至得空壁大
驚次日公自南華過河&KR0670;擊又敗之公所得俘囚問京
城動息又得王檄知二聖北狩天族偕遷公北向號慟
即日自臨濮趍滑州由黎陽大伾邀乘輿孤軍進戰它軍
無一會者及聞張邦昌僭位即回戈内向先遣健步持
檄慰撫京城又得王書言僭偽義當征誅聞其出于權
宜未可重擾京城不若按甲近畿移書問故候得其實
討之未晩公即移師觀衅且復王書曰姦臣邦昌竊據
寶位改元肆赦止勤王兵簒跡顯然自古姦臣其初未
嘗不偽為謙退中藏禍心今二聖諸王北去惟大王在
天意可卜正宜有以歸天下之心不可緩也及聞都城
反正貽書于王曰今日國之存亡在大王行之得其道
與不得其道耳所謂道者其說有五一曰近剛正而遠
邪柔二曰納諫諍而拒諂諛三曰尚恭儉而抑驕奢四
曰體憂勤而忘逸樂五曰進公實而退私偽公謂人曰
結怨王之左右矣不恤也又累表請早決大計王命公
搃諸將於長垣韋城衞南南華屯衞五月王即位於南
京詔公入對一論人主不可以喜怒為賞罰二論人主
職在任相願于稠人廣衆之中不以親疎不以遠近虛
心謹擇參以國人左右之言爰立作相毋使小人參之
三論臣下有懷姦藏慝嫉賢蔽善者當使耳目之官實
心彈糾毋有所隱上納其言將留公黃潛善汪伯彦惡
之出公知襄陽府復有割地請和之議公上疏曰陛下
初紹大統奈何遽聽姦臣之言欲割地以啖敵乎前日
靖康姦臣未嘗議遣朝說一言以告和暮獻一說以乞
盟詞卑禮厚惟敵是徇終有前日之禍宜人臣弗與敵
共戴天而俱生臣意陛下亦赫然震怒一洗前日之耻
未聞有所號令作新斯民豈可復徇姦邪之議哉為是
說者既不忠不孝又壊天下忠義心而褫其氣臣願躬
冒矢石為諸將先上壯其言改知青州會李綱入相公
與語及國事慷慨流涕綱為上言綏集舊邦非澤不可
遂徙知開封府是時敵兵初退守備廢圮盜賊縱横公
下令曰為盜者贓無輕重並從軍法由是羣盜屏息人
情始安王善者河東之巨寇也領兵七萬寇濮州謂京
城殘破不足語勇直欲據之公自料勢未易敵戒都統
以下守城吾將親招之單騎竟造賊巢善亦訝公之來
約與公會公略不出一語但執其臂仰天號慟徐曰朝
廷二百年涵養當危難時無一人出為時用使當時如
有公一二軰豈復有今日之患今正立功之秋王善為
公忠義感動亦同聲而泣且曰敢不效力公附耳語之
曰來日當以節度使相處諸將謂公此行不復返矣及
公歸諸將出迓公曰事畢矣善隨以狀至欲卜領衆歸
降且有解甲帶甲之請公書從便二字善益心服越三
日來降衆疑不決人情洶洶公獨信之篤也善以五百
甲騎從餘皆解甲既至左右止之曰此留守司門擅入
者處斬善乃下馬趍入拜于庭公繼以禮接之曰公禮
相見不得不如此延之以飲臨行曰昨已許公節度使
先授照帖當即具奏善大喜且請到寨撫諸將公許之
不疑既入寨筵賞有差自是軍聲大振又有王再興掠
西京李貴往來淮上楊進者號没角牛及王進等頭項
人所至侵掠公遍遣人諭以禍福招來之群盜素服公
名相繼而至楊進者尤所敬慕公曰軍中老弱婦女久
被驅虜吾不忍其無辜宜盡釋之進等奉命諸軍所放
幾二萬人楊進屯城南王進屯城北二人氣不相下一
日領衆相拒于天津橋都人頗恐公以片紙喻之曰為
國之心固如是耶當戰陣立功勝負自見二人相顧慚
沮而退公之去磁也以州事付兵馬鈐轄李侃中軍將
李世隆與將校郭進殺侃為亂至是與其弟世興將三
千人歸公世隆入拜公詰其亂之由世隆詞服笑曰河
北陷没而吾宋法令上下之分亦陷没耶命引出斬之
時衆兵露刃于庭世興佩刀侍立左右皆悚公徐語世
興曰汝兄犯法當誅汝能奮志立功足以雪恥世興感
泣其後敵犯滑公謂世興曰試為我取之世興欣然受
命勵衆至滑掩敵不備急攻之斬首數百以歸公復厚
賜之丁進者亦巨寇也其初來降人情鼎沸謂非真降
者或請以兵陰衞公曰不然正當披心腹待之雖木石
可使感動況人乎及進至公慰勞存撫又呼首領者數
人飲食之待之如故吏明日按其寨進益感畏黨有陰
結為亂者進自擒殺之有相率遁者進自追治之馬臯
者進之次也每戰必先登一日傷而還公方撫勞而羽
報又至公曰誰可代汝行者臯曰非臯不可裹瘡而前
數日擒一將而歸趙海亦招賊之雄也屯板橋輙塹路
設橋以阻行者閭勍百芻者八人過海營海怒曰我畏
閭太尉邪悉臠之偵者以聞公呼之海以甲士五百從
公方接客遽語曰殺芻者誰海曰無之出報狀示海具
服命械繫獄客曰姑徐之奈甲士何公曰何怯邪治海
者某諸公何預喻次將曰領衆還營趙海已械送所司
告偏禆善護卒伍明日誅海聞者股慄會公拘囚敵使
議者紛然獨許景衡言臣聞宗某之為尹政術卓然過
人誅鋤強梗撫循善良都城帖息莫敢犯者又方修守
禦之備歴歴可觀臣雖不識其人竊用嘆慕開封乃宗
廟社稷之所在苟欲别選留守不識今之縉紳其威名
政績亦有加於澤者乎伏望上為宗社下為生靈特賜
主張厚加任使疏入上大悟封示公公感上知益自奮
勵且造決勝戰車千二百乘每乘五十有五人十乘為
隊坐作進退周旋曲折可以應用又據形勢立二十四
壁於城外駐兵數萬往來按試周而復始沿河鱗次為
壘結連兩河山水寨及陜西義士開五丈河以通商旅
京畿瀕河七十里命十六縣分守開濠植鹿角守備已
固乃上表略曰今強敵尚熾群盜繼興比聞遠近之驚
傳已有東南之巡幸此誠王室安危之所係天下治亂
之所關慮增四海之疑心謂置兩河於度外因成解體
未諭聖懷不報又疏云回鑾汴京是人心之所欲妄議
行幸是人心之所惡京師乃祖宗二百年基業今陛下
一歸王室再造中興之業復成每疏奏上以付中書黃
潛善汪伯彦皆笑以為狂張慤獨曰如澤之忠義若得
數人天下定矣二人語塞十二月敵駐兵於河之北稍稍
南渡西犯汜水北侵胙城時擾滑濬公所屯河上諸寨
欲併兵禦之因乞濟師或曰敵鋒未易當不若堅守自
固公曰去冬之變正坐此也命統制劉衍趍滑劉達趍
鄭各與卒二萬戰車二百乘以往初岳飛犯法有司將
正典刑公一見奇之曰此將材也不加之罪留之軍前
至是遣為踏白使以五百騎授之曰汝罪當死吾釋不
問今當為我立功往視敵勢毋得輕鬭飛謝罪禀命鼓
勇而前竟與敵接敗之公喜擢統領後遷統制自是每出
必捷建炎二年正月敵復自鄭抵白砂鎮距京城四十
里都人恐甚僚屬議守禦之策公方延客圍碁談笑自
若衆不敢言而退各以己意部分兵伍撤城隍之梁乘
城而備公曰何張皇如是命諸軍解甲歸營曰吾遣劉
衍必能禦寇復選精銳數千益之潛戒曰宜繞出敵後
設伏以待同至擊之又諭吏曰上元在邇可舉舊例張
燈因弛夜禁士民遊觀如平時敵不敢進衍與戰大破
之遂復延津胙城河陰收其輜重甫及收燈捷書已至
衆益大服時有詔諸路兵馬以勤王為名因聚為寇議
所以杜絶之公上言曰向者京城被圍天下忠臣義士
憤痛爭奮越數千里勤王當時大臣無謀不能撫而用
之致有前日之變勤王之兵例皆撫摩犒勞賞給不霑
流離困死弱者淪于溝壑強者變為寇盜豈其本心皆
上之人無以處之故耳今乘輿移蹕淮甸中原民無依
歸故姦宄乘釁而起且河東河西不肯從敵者皆自保
山寨黥其面各立名號以堅報國之心今所攽黃榜有
云遂假勤王之名公為聚寇之患如是則勤王者解體
而河東河西民皆失望臣固知非陛下之本心乃代言
者不能推廣德意失言願別降詔以慰元元二月敵犯
西京公命統制官李景良閻中立郭俊民等領兵萬餘
趍鄭大戰為敵所乘中立死之俊民降敵景良南遁公
捕得之曰一勝一負兵家之常不勝而歸罪猶可恕私
自逃遁是無我也兵法固如是耶命斬之繼而俊民與
敵將史官人燕人何仲祖王義等以數百騎直抵八角
鎮與丁進遇擒之初欲持書誘公既生致麾下公曰郭
俊民吾統兵官也失利就死尚可為忠義鬼後有知者
不失血食今全軀苟活反為敵人用何面目見人乎命
斬之謂史官人曰京城不守主上巡幸領重兵在近畿
命我守此有死而已何不以死敵我反為兒女子語脇
我邪亦斬之謂何仲祖曰爾本吾宋人脇從而來豈出
得已犒而縱之敵又犯滑公曰滑衝要必爭之地失之
則京城危不欲再勞諸將我當自行梁州防禦使張撝
請自效公大喜即以銳卒五千授之撝至滑率將士迎
戰敵衆十倍或請少避之撝曰退而偷生何面目見宗
元帥鏖戰至暮敵少却公遣統領王宣以五千騎往援
未至撝再戰死之後一日宣與敵大戰於北門外士卒
爭奮敵退河上宣曰敵必夜濟收兵不追及半濟而擊
之殺傷甚衆公命載撝喪歸為之服緦厚加賻䘏仍請
于上贈撝拱衞大夫明州觀察使錄其家四人敵自是
不復犯東京矣王策者遼之舊將善用兵敵以千騎付
之往來河上公密遣統制官王帥正擒之釋縛解衣坐
之堂上喻以歸義協討策感泣誓以死報且具言敵中
虛實公益喜大舉之計遂決時招撫河南群盜聚城下
又募四方義士合百餘萬粮支歲半公聞西河州縣敵
兵不過數百人餘皆脇使從順日夜望王師之來復上
疏大略言今之士大夫曾不為陛下思祖宗基業為可
惜父母兄弟徯望救援之意西京陵寢為敵所據未有
寒食祭享之所又不為陛下思京師者天下之根本億
萬生靈之塗炭陛下不早回九重則天下靡有定止上遣
中使撫喻時契丹九州人目歸中國者公引近座側推
誠與語期奮忠義給資粮遣之且賜以公憑候官軍渡
河以為信驗各令持數百本又為榜文散示陷没州縣
及為公據付中國被虜在北之人連結諸路豪傑曰事
可舉矣會諸將約日渡河故表請上還京尤力且言丁
進有衆數十萬願守京城李成願扈從還闕楊進等領
衆百萬願北渡兹三頭項人皆同寅協恭共濟國事陛
下速歸九重強敵羣盗皆無足畏矣不報五月再上疏
且言今城壁已增固樓櫓已修飾龍濠已開浚兵械已
足備寨柵已羅列戰陳已習熟人氣已勇銳蔡河五丈
河皆流通陜西京東滑臺京洛敵兵已皆掩殺望陛下
毋聽姦臣之言以失兩河之心沮萬民之氣又奏曰臣
欲乘此暑月追王彦八字軍取懷衞濬相等州遣王再
興護西京陵寢馬廣等取大名洺相真定楊進王善李
貴等各以所部分路並進既渡河則山水寨忠義相應
者不啻百萬願陛下早下還京之詔臣當為諸將先則
我宋中興之業必可致疏入黃潛善等忌公沮之公尹
京幾歲武備不擾而辦屢出師挫敵抗疏請上還京凡
二十餘奏初述都人之言曰陛下何不認我宗廟乎何
不眷顧我朝廷乎何為使我社稷無所依乎何輕捨我
生靈使無仰乎是都人之望陛下切切如此中則斥大
臣之姦臣託曰時巡意圖偏伯忘宗廟朝廷之重違天
地神明之心棄大一統之規模毁二百年之基業且天
下陛下之天下彼姦臣何恤于存亡如京師陛下之京
師想憸佞安知夫去就但知親屬歸在江湖寧顧中原
陷為敵國終則力陳其不忠不義者持禄保寵動為身
謀謂我祖宗二百年大一統之基業不足惜謂我京城
宗廟朝廷府藏不足戀謂二聖天眷不足救謂諸帝陵
寢不足護謂周室中興不足紹謂晉惠覆轍不足羞謂
巡守之名為可效謂偏地之伯為可述儲金帛以為敵
資樁器械以為敵用禁守禦之招募慮勇敢之拒敵也
掊保甲以助軍慮流移之復業也欺罔天聽凌蔑下民
凡誤國之事無不為之言極切至而忌者益深公嘆曰
吾志不得伸矣疽發病甚諸將排闥入問公矍然起曰
吾固無恙正以憂憤成疾耳而能為我殱滅敵人以成
主上恢復之志雖死不恨衆皆掩泣曰願盡死諸將出
公曰吾度不起此疾古語云出師未捷身先死長使英
雄淚滿襟遂薨實七月十二日也年七十遺表猶贊上
還京先言己涓日渡河而得疾其末云囑臣之子記臣
之言力請鑾輿亟還京闕大震雷霆之威出民水火之
中夙荷君恩敢忘尸諫上已除公門下侍郎御營副使
依前東京留守命未下而訃聞贈觀文殿學士通議大
夫諡忠簡以杜充代公留守都人請于朝以公子穎得
士卒心請繼其任詔以穎充留守判官充無意于敵盡
反公之所為將士去者幾盡兩河豪傑皆不為用穎力
丐終喪以歸葬于京口之峴山公平生律己甚嚴自奉
甚薄方謫居時饘粥不繼吟嘯自如晩年俸入雖稍厚
食不重味衣敝不易曰君父方側身嘗膽臣子乃安居
美食邪親戚故舊貧者輙予之家無留儲同舍生林迪
先公登第音問不通者累年一日挈家謁公繼以疾告
公往視尚能以後事属公既卒公恤其家偹至以其女
妻脩職郎康森且以己女妻森弟劦以申親好其子從
公討賊補官為文登令公之急義如此者衆依公活者
幾百人死之日風雨晦冥異常連呼過河者三無一語
及家事都人號慟朝野相弔出涕三學之士為文哭公
者千餘人子穎終兵部郎中孫五人嗣益嗣尹嗣旦嗣
良嗣安曾孫十有五人曾懋誌其墓云
大庾公世家傳
天地變化后皇妙合有子五人曰混沌氏赫胥氏若木
氏金天氏中央氏帝出乎震木德先王封若木於東方
賓出日啟土功掌萬物之生列受姓氏爵為上公子孫
繁茂散居四方有三萬八千種其顯者有柏皇氏栗陸
氏其餘材噐皆足任使惟不失若木氏作酸之正性者
獨梅氏之宗焉梅氏二子長曰不次曰仁不字伯華仁
字仲實伯華者精神玉雪德馨遠聞風霜不得而摧沮
東皇不得而料理也故世世以風節自高仲實者生意
滿腔敕身堅苦方其青純年少世味生澁遇之者裂吻
蹙額縮舌憊齒及其體胖德老衣狐裘佩金玦色和氣
溫時人美之曰樂只君子遐不黃耉既而祚國於燕被
玄衮與魯咸共治正天下精淳醲郁之味養民生日用
之和與聖人同功在武丁時得傅說爰立作相以代咸
命之曰昔甘盤虛己受和惟咸惟仁交濟厥德沃朕心
用協調于萬邦為治若和羹爾尚式乃前猷允協于中
罔俾咸仁專美於我有商後世稱賢相者皆咸仁之緒
餘云五世孫摽仕召南為大夫佐文王之化男女得以
及時詩人歌之周公采而次之國風用之於閨門鄉黨
邦國之化天子思摽之績徵其子䕩爼豆乎祭祀賓客
之間俾修其祖業裂江南之地封之襲若木之爵都於
大庾從孫卉仕王國與栗陸氏之後同封為嘉侯以病
坐廢依終南之族不遷遂分南北枝周衰秦一海内大
興宫室渡渭屬之咸陽荒淫怠政事皆決于李丞相拔
擢同彙凡杞梓楩楠檉櫹楔㮨檍檀杻橿之徒連茹並
進封五大夫而黜扶蘇二世降軹楚羽屠咸陽舉若木
之族而悉焚之昔之被服青黃丹堊之榮者皆煨燼之
末秦尚才棄德而梅君幸無以材稱者伶俜磵谷固自
若也雖免于難而蕭條亦甚矣于是南枝獨盛北枝寒
落漢一再傳晁錯用事假託臭味疎間骨肉腥穢東南
大庾之裔不復登廟堂浮沉于世為毉士染人冶人軰
之所敬事曹操引兵迷道三軍病渴䕩之雲仍有名林
者避世山澤操詭于衆曰吾引若等見林矣軍士津津
然喜躍名重當時尚如此嗣伯華者卒不偶于三代盛
時歴漢魏亦無聞人當宋文帝時陸凱于江南見名春者字
一枝玉立瓏首驚喜嘆賞采而驛薦之上國天下始知名
又有名莊者風姿清麗尚武帝夀陽公主副笄六珈充
耳琇瑩光彩莫比時人榮之然伯華之風流醖藉高蹈
塵俗蕭散孤特喜徜徉於深山絶谷斷橋流水竹籬茅
舍之外與雪月爭妍雖與徂徠十八公渭上蒼庭筠為
莫逆之交然二子者徒耐歲寒不改其操當是時英彩
煥發清芬滿天地二子拱手下風不敢班也後世乃有
如莊者慕富貴失身帝王家伯華之家聲頓減一宗含
垢長往唐宋文貞公鐵石心腸為時端人伯華之枝始
有出而與之交自是騷人詩士爭先延致苟非其人語
言無味也至我本朝如蘇黃軰傾心從遊播之歌頌惟
處士林和靖有暗香疎影之句識者以為善於形容夫
以冰清玉潔之姿雅度孤標與騷人詩士醻風酢月於
荒寒寂寞之濱聲音氣味之孚感宜也自三代以下未
與有道者交也引而置之莊嶽之間自伊川程夫子始
夫子中興聖學英才萃門嘗進梅生藻而與之言曰子
知萬物之榮枯乎此陰陽升降之大節也然逐枝逐葉
自有一榮枯蓋各有一乾坤也藻曰物物各有一消長
亦不外乎一大消長此理一分殊之謂乎夫子莞爾而
笑曰藻也始可謂言道也矣梅生得聞大道之要頗有
矜色同門有龜山楊先生者深戒之俾其好藏清豔由
是涵養益粹紫陽朱夫子一見如故人有尊中句裏說
盡心期之語南軒張先生識於長沙王令尹坐上自謂
平生佳絶無以踰此往往因伯華而思仲實慨然懷古
於鼎味之中遥遥世胄人咏其德久而不忘根深本厚
者如是哉東海之外真臘之墟有隱士者黃衣紫裏清
馨亹亹襲人慕梅君之令聞願為假子風骨絶不相似
世人安之而未察又有名梁者世傳其嘗佐禹治水能
興雲雨越人祀之其言荒誕君子不取也史臣曰梅氏
之先有二族一在商末封為伯以忠誠諫紂為紂所醢
屈原賈誼深悲之漢成帝時乾綱解紐九鼎將移南昌
故吏名福者乞斬佞臣頭而姦邪為之縮頸至我宋有
名堯臣者與六一居士為金石之交以詩文稱而忠諫
不逮吁何其寂寂也伯華仲實之後晠衰不齊毋足怪
者獨以愛華棄實之際于此可以觀世變近世好竒之
士又訪梅君之長老耆厖龍鍾槁項而黃馘者爭貴重
之華實之衰不問也此又世道之一變後世鼎鼐不調
尚偽忘真至以鼻吸斗酢為相業獨魯咸子孫衍裕於
天下廟堂之上日夜思所以重其聲價為國家之大利
乃以回天下精淳醲郁之味以養民生日用之和為不
急之腐談嗚呼人莫不飲食也鮮能知味也
託物作史以文為戲自韓昌黎傳毛穎始當時貪
常嗜𤨏者呫呫然動其喙笑以為怪惟柳柳州竒
之又有革華傳非韓筆法它人竄入無疑至坡公
又作羅文葉嘉黃甘陸吉江瑤柱俱傳屏山劉公
亦有蒼庭筠傳李忠定公又有武岡侯文城侯文
信侯三傳亦各有寄興焉予與大庾公託契舊矣
病暑無與語遐想風致為作世家其源深流長有
不容不盡著見者未必怪也終自愧其常且𤨏耳
魯齋集卷十四
