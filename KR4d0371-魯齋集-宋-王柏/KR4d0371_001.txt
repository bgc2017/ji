魯齋集卷一宋王柏撰
賦
宋文書院賦
蔡子明講於鵝湖用文公白鹿洞賦韻示學者以墨本
見寄因用韻和之
繄奎躔之珠粲闡文教於無疆涵累朝之樂育萃慶歷
元祐之忠良雖陽九之震蕩復王氣於錢塘鴞有時而
號晝鳳終翽於桐岡抑理大之矢謀達此道於八荒錫
書堂之四號揭儒隠之遺芳因宏規而恢拓立郡縣之
膠庠發天地之清淑導濓洛之洋洋自龜山之復南開
太宗之世運繹分殊之一語極精析而莫渾彼憑虛而
夸毗忌所蔽之難遁盛哉乾淳之大儒四合朋簮而辨
問有昧性質之異同惡此知行之並進盖入德之有序
孰先傳而後倦此紫陽之學之為無弊所以紹龍門之
適孫合萬殊而一統黜百家之異論睠鵝湖之古刹寓
昔日之琴書鎖凄凉之歲久堙切磋之舊模偉膚使之
絶識攬六轡以爰諏新黌序之壯麗儼衣冠之進趍坐
臯比而振鐸啓襟佩之良圖乞題表於天陛聘師範之
勤渠邀綵衣之歸騎肅奠謁於前除賡先覺之古韻著
後學之貞符羌予隠約於陋巷忽拜駢珠之華集恨車
輪之生角望室堂而莫入粗識為學之為巳何敢龍之
而口給幸羣經之粲然盍遺音之細緝願言忠告於我
人請絶時學之陋習惟窮理與居敬要此志之先立咏
洞賦之末章矢一心之允執既爾的而爾張亦何勞於
决拾亂曰玉不事彫琢曷成爾璆兮木不就規矩曷正
爾樛兮曰明誠與敬義於以泳游兮志所志學所學亦伊
顔之流兮慨往哲之不作何以解憂兮矧明訓之具在
它又何求兮
寶婺新樓賦
炯乾象之轇轕兮麗元運而不息殷七政之後先兮表
輝躔之清則謂四星十有一度兮獨司女職剪帛裁繪
兮供衮衣之黼黻問機杼之友兮隔河漢以相望御真
氣之皎皎兮籍人間之隂陽郤綵藻而衣青雲兮製白
蜺以為裳珩璜深杳兮德彌彰姓爾國兮湯沐据地勢
之曠遠兮潔神宫之穆穆皇靈靈而来下兮瑶席而瑱
玉絶塵囂兮夜氣肅睠千嶂之相繆兮東南最佳架脩
梁而承宇兮豁往古之壮懷自家令之著句兮意俗而
辭俳雙溪㶁㶁兮流恨無涯當其出守兮腰猶未瘦昧
於榮利兮不償厥售夢回劒舌兮史有餘臭吁嗟乎赤
章兮終莫宥紫志兮重瞳篤學兮博通一念差兮百智
窮八詠八詠兮胡為乎樓中士生斯世兮莫先乎器識
富貴不可苟求兮聲名不可以虛得孰有不養而成兮
不耕而穡所以設為庠序兮綏猷而明德大厦渠渠兮
有赫泮宫像闕里之森嚴兮巍巍乎樓之東山川斯拱
兮清淑斯融藹圭璋兮卭卭顒顒時習兮矻矻日邁兮
志奪安得方寸之清明兮人欲絶與君来此兮吟風弄
月亂曰風月常見兮景常新清明光霽兮胡為而異名
存爾天兮不昧湛一氣兮孔神與風月兮無愧斯能評
古兮談今
冰壺秋月賦
子男列爵兮國有常居襟三洞而帶雙溪兮分女宿之
墟誰作燕坐之室兮有扁冰壺相爾室之耽耽兮是敞
是虛主乎中兮志趣萬殊孰有甘心乎冷淡兮詩書之
癯求名義之凛凛兮斯焉何取或無所為兮又何足以
為觀省之補彼東風之蕩無檢束兮物物是與夏日亦
長且舒兮有酷斯暑氣象不我侔兮耻焉爾伍冰壺冰
壺兮一以清有月有月兮秋更明清明相涵兮璀璨光
晶極表裹之透徹兮煥采凝瑩彼君侯之心兮鑑空衡平一寒
自力兮千室自春朱絲鼓兮澹和晝簾垂兮暇整俛焉
撫字之勤兮不計歲月之遒緊西風生兮遠林白露斂
兮煩景榖璧有餘最兮猶從容待秋之一稔豈不懷歸
兮去爾民之未忍𦕈扁舟兮家具表遺愛兮旌旗行行
青雲之步武兮廉德久簡於上知念世道之已熟兮此
為何時聚斂惨於盜賊兮甚東南之瘡痍傾倒瞑眩之
劑兮勿留刀圭既無欲以揜其剛兮仁必有勇飲蘭露
而餐菊英兮豈富貴之能擁惻有隠於民瘼兮不知震
霆之可恐人懷襟度之寬兮我覺丰神之甚聳盖任重
道遠之士兮聲色凝然而不動我非有風鑑兮察所安
之甚精見公雖疎兮知公獨深畏此簡書兮勢不得而
日親鳶魚同一天兮各適其情人生聚散兮如太空之
浮雲少歌曰今人薄交誼兮古重離别人合有離兮月
圓有缺人别不易見兮南轅北轍彼月之缺兮或團圑
乎林樾安得長官兮皆公如處處冰壺兮貯秋月
喜雨賦
已丑之秋七月將望長嘯與客命駕經從於南山之下
農人告予曰兩月不雨驕陽盛熾傷禾稼之就槁竭陂
塘而莫溉溝澮眢涸草木病瘁渺一飽之未期斂雙眉
而堕淚長嘯愀然歸而與客曰四海蒼生望霖雨不知
龍向此中蟠此非王金陵之詩乎想新法之紛張瞻青
苗而色沮澤民之事業如是乎金陵之所謂霖雨猶今
春之淫潦所以基後日之禍也當其太空潑墨雷奔電
掣溪原為一桑麻冒沒菌衣生於用器蛙蚓行乎几席
麥欲秀而泥蟠蠶正飢而葉濕墻壁苔穿鶯花狼藉於
是足沈礎潤之氣衣費香篝之烟望元雲之坱鬱慨沈
穡之永歎何斂散之失時紊盈虛之大權而乃巽二閉
戶阿香熟眠魃鼓舞於煩世龍深潛於九淵幸玉清之
悔禍遣六丁而下觀翕炎煦畢疏河浚泉祝融斂跡而
退避屏翳振馭而著鞭長嘯不寐側耳而聽初淅瀝而
萃蔡忽砰&KR0008;而奔騰如獰風兮入溝壑如怒潮兮来海
門又如百萬慓悍之衆銜枚赴敵而戈甲夜鳴滴馬鬃
於李靖洗牛背於欝林點滴瓦溝兮有碎玉韻建瓴屋角兮
有瀑布聲激竹溜之宫徵煥花徑之精神自是渴者澤
仆者起枯者沃華者成如沈疴之邃脫如亂邦之中興
又如光弼入子儀之軍一號令而旗幟鮮明化彫瘵而
豐裕消愁歎而歡忻一點一榖如坻如京童子不識秋
事之可慶但喜新得凉於戸庭也長嘯於是誦孟氏勃
興之語賡詩人有年之篇獻於太守太守不有歸乎天
子天子謙謙功不敢專讓於皇天皇天冥冥不得而名
本大德之好生也歟
四言古詩
疇依
元會開物風氣渾厖聿生神聖惟包羲皇始畫八卦人
文炳煌大道之書誰云已亡
巍乎大哉堯之為君其仁如天其知如神鑿井畊田出
作入息擊壤而歌不知帝力
虞舜側微重華協帝父頑母嚚烝烝以乂天理之極人
倫之至恭巳當天雲行雨施
禹乃嗣興載平水土天錫九疇彛倫攸叙克儉克勤不
伐不矜有典有則貽厥子孫
昔在帝堯咨舜一語允執厥中舜亦命禹危微精一義
復兼舉三聖授受獨晠千古
湯聘莘尹五進就桀天命人歸鳴條自葛以義制事以
禮制心日新厥德鑑此盤銘
於穆文王順帝之則身蒙大難小心翼翼三分有二以
服事殷可謂至德萬邦儀刑
武王逹孝善繼善述盟津既誓干戈載戢訪於箕子洪
範以陳惟皇建極反覆丁寕
於皇周公勤勞王家赤舄几几德音不瑕思兼三王以
施四事坐以待旦制作大備
生民以来未有孔子金聲玉振始終條理五經之道天
地同流立此人極萬世東周
賢哉顔子好學獨稱既竭吾才欲罷不能不貳不遷庶
乎亞聖一簞一瓢不幸短命
曾子雖魯纖細不遺吾道一貫以魯得之易簀得正手
足斯啟仁為己任死而後已
至哉子思憂道失傳推本遺訓中庸一編提挈綱維開
示藴奥無聲無臭孰窺其妙
惟孟軻氏雄士絶識伯仲禹功力距楊墨性善養氣前
所未聞歴選諸子實醇乎醇
聖道不行自周公歿聖學不傳由孟子卒上無善治下
無真儒章句訓詁煨燼之餘
皇宋文明周子天畀不由師傳道體默契建圖屬書以
覺後覺上接洙泗下開河洛
歷紀明道祥應兩程吟風弄月有的其承體用一原顯
微無間惠我光明如夜復旦
於時張子崛起關中虎皮端坐多士景從瞻彼洛矣道
淳所宗訂頑揭牖表表正蒙
恭惟道統一絶千載何絶之久何續之易師友之盛東
南洋洋曰尹曰謝曰游曰楊
廸予朱子理一分殊汛掃淫詖煌煌四書有析其精一
字萬鈞有會於極萬古作程
流澤未遠口耳復迷纂組斷碎倚託媚時大本斵喪擾
擾胡為淵源微矣予將疇依
右二十二章章八句
冽井
冽彼井泉蓮華斯名有美一人於焉載沈夫也不二昊
天曰明父母愛我曷慰我心
冽彼井泉蓮華其號有美一人於焉是蹈琴瑟既合載
言載笑父母不允中心悼悼
有冽彼泉絃歌之東所謂伊人宛在其中我心既得皇
恤我躬匪一死之義之從容
有冽彼泉在絃歌内所謂伊人之死靡悔人孰不死我
無昧昧是心之存炯千萬載
冽并四章章八句金華胡氏女既嫁矣夫不
良父母奪之欲更其偶五年不許白於令尹
進而問焉曰理無二夫令尹義而歸之父母
怒從夫三日赴井而死國人憫之而作是詩
也
五言古詩
和立齋對菊二歌
秋至百芳歇籬邊佳色圑遥思古節士愛此黃華蕃我
生千載下恨不相同看叢叢夜氣厚曉葉千珠漙中表
自芳潤對花發長歎真固非素積動色形豆簞悠然露
真意猶云欲忘言淵明一寸心細嚼供晨餐
之子歌遠遊征車事奔逸歸来東籬下一洗四方色静
觀草木蕃若不與人力苟無浸灌功造化庸有忒今年
秋苦旱五榖廢嘉殖梅化竹亦焦枯芝槁蘭茁一朝去
酷吏甘雨解衆惑天人本無間喜氣滿城集奈何倉廪
虛一飽竟難得不如菊花乾醫方賸稱述
和暘谷春郊韻
一春風雨多連日幸開霽清尊酬芳菲嘉約起予意邁
邁溪南國樂只群英萃俳佪曲逕迂老踁尚堪企竹修
君子容花向少年媚俯挹百草香尚友萬山翠往事動
深感高譚出中祕莫色排空来一笑散襟袂不有短長
吟寂寞此風致
用玉成韻題秋臺詩卷
杳杳南風琴洋洋大雅音復古心未古難以筆力任秋
臺千古調淵乎樂不淫天然絶琱飾無非情性吟掩卷
三歎息式如玉與金
夜觀野舟浩歌有感
康衢久寂寞擊壤音微茫南風啟簫韶拜手賡明良周
衰二雅廢鳳兮歌楚狂楚狂巳再變三閭竟哀傷俯仰
千載後嗟嗟情性荒梁選尚遠思淵明粹而莊開元生
李杜我宋推蘇黃宗𣲖亦淪墜紛紛師晚唐吟骨不淳
古記魄不自強雕鏤心肺苦何曾徵宫商濓翁著和澹
感興開紫陽紫陽尚六義六義興已亡鄭衛日盈耳冰
炭攪我腸章貢有竒士野舟刊名章古城夜酌句正義
尤洋洋游談到巍蕩百世流遺芳
贈仙山剛公新創香林
佛說菩提泉其性夲澄澈人乃無蕪穢誰能還瑩潔我
觀浸碧泉泓渟貯芳冽恰如老師心風止雲跡滅憶昔
著詩句無乃太疎拙弹指二十年相看頭已雪老師闢
新軒眼方頗虛澈得得穴山竇一脉引幽絶清泚貫花
徑冷暖資衆啜一動一以静誰盈復誰竭水性本不殊
地勢差有别即此兩水間盡是廣長舌學子来問話當
以無說說但見香林香薰蒸千萬葉
宿寶峰呈玉澗
默成已仙去北山久寂寞豈無爱山人時時訪林薄心
境不相當丘壑自丘壑誰知百年後秀氣纔有託的的
盤溪孫精光發河洛神龍躍天津鞭霆駕飛雹相逢玉
澗翁筆底銀潢落江湖四十年萬象恣搜摸從游八九
子天才皆卓犖漲起十八灘曺溪原一勺愧我局陋巷
瓢簞粗知樂遥望詩壇高勢與芙蓉角掩旗仆金鼓不
敢事攻略弔古得名勝盟府定虛爵𣲖長竟先歸白雲
冒南岳
牧歌寄謙牧翁
山前牧羊兒群羊化為石山後謙牧翁雙牛挂虛壁仙
佛道不同妙處各自得我来牧坡上牧翁巳牧出風行
麥浪高日暖柳隂直沙平草正軟隔林數聲笛試問翁
牧意著鞭還用力牽起鼻撩天蹋地四蹄實渴飲菩提
泉飢来噍芻苾步行顛倒騎神光背上射因悟角前後
通身白的皪勿使蹊人田毋乃失其職舍策脫蓑歸人
牛兩無跡
天基節雨有感
歲歲天基節晴和萬國歡今年侯國宴疎雨忽&KR1008;&KR1008;允
矣天人際機緘妙巳宣聖心方感慕雲意惨天顔誰識
天倫重端為萬化原一時名未正事事盡拘攣父母惟
生繼昭昭大義存節文斯二者此外豈容干在昔權臣
謬區區欲怙恩私心崇義斷強抑所當尊近日劬勞報
猶云厚薄嫌一言誰誤主孝道未純全此事書青史千
年不可刊勿云今既往熟視所難言父母人皆有何稱
考叔賢只將誠意感各盡此心天
夀潘介岩
寶祐重頒歷祥開甲子三一分春色滿喜溢夀巵寬去
歲霑餘慶連宵飫豆籩今年東望處紫氣護天關正值
松椿祝難忘契誼覃只將生硬語便作瓣香看天不生
賢數人培厚德難幾年涵養力方到介而安出處随時
義從容最可觀青雲平步進中立了無偏一解星屏紱
扁舟歸故山修門無一字已决此身閒卜築遷新宇除
書動笋班勤渠朱邸講公論藹朝端善類頻回首争先
徯奏篇忠嘉當有力聖德夲天涵
和立齋書懷二首
病暑巳成痼塵埃凝簡竹蕭蕭北窗下閉門哀煢獨曜
靈欲西邁風露浣心目仰觀牛女星相望明河曲誰能
却鳳凰共此鶩雞逐美人天一方郵音空往復寥寥明
月懷翳翳談間玉歡喜聞歸期縶彼白駒谷幸自有長
林尚可停鸞鵠
平生景風操慷慨懷賦竹恨無百畝地相與種黃獨只
有滿架書可寄千古目何敢偭規矩周容競追曲彼不
見泰山政以鹿斯逐子酌芝山泉天運兩回復應感鶴
鳴章聊以石攻玉遷喬豈不佳歲寒須入谷天地何方
圓吾將叩歸鵠
小酌敬岩梅下和立齋韻
化工忘慘舒但起姑息念一冬漏陽和未識六花片屈
指不十日冉冉歲華禅我聞敬岩下梅英照清淺尊酒
酌嘉友薄批明月薦披圖論人物行子戱角戰回首九
君詠清賞恨疎遠從今莅新盟談笑恣雄辨多藉冰雪
章細澡塵埃面歲歲臘殘時檢舉舊公案
又
平生手種梅不作和羹念其所起予者歲寒心一片孤
芳以氣傳萬物自形禪暗香疎影句知心亦巳淺雖以
乾&KR2176;餘亦可清廟薦今年花冣蚤思之心膽戰花蚤豈
不佳當開時尚遠隂陽貴順序難與俗人辨我豈事遠
觀急欲識春面此意與誰論珠璣謾堆案
書隐和韻謝冄答之
我已百念灰只有敬賢念事之云乎哉敢分席半片不
思笙鶴随猶望衣鉢禅舉杯邀杖屨同問春深淺俳徊
梅月下不嗔蘋藻薦公詩太過情置我冰而炭年來從
公遊琴瑟幸非遠一謙生萬和一默屈大辨今日知公
心他日識公面朝夕願趨隅稽首侍香案
和立齋芙蓉觀三十韻
我觀神仙傳詭幻何紛紛或生歆慕意方士争愚君政
徹既多欲仙材隔幾塵澄神黜麁穢有時繙黃庭年少
不我待日月斯邁征含霞飲沆瀣聊助神氣清何須超
大壑濯髮晞崑崘天道有常運過化續者新長生非受
命莫使邪念興澹然養至德自可康頽齡古今共一理
萬法同一心世事互起滅反覆如碁枰赤松事黃帝至
今何不冺安期干楚羽對奕非邪真徐公何為者得得
捫蘿尋惝怳紀一夢浩不知涯津馳神上無極竭思下
無垠長吟追去古抗論貽来今於我政無益默計空辛
勤不如素心友相與尊舊聞聖道無隠顯人心有晦明
正論歎剥蝕危如線一綸舉世闖月窟何人開天根浮
華正燄燄元氣方堙淪毋起遠游念而起凡子評為學
有精要莫作隔壁聽淵源祛滯吝德義開胸襟毁譽何
足問死生何足論飢食渴而飲願為堯舜民
和伯兄新竹韻
叢竹太踠跧一鞭忽伸脚穿石作斜勢朝宗意穆若片
綠吐新梢員粉露殘籜今年造化深稚子六七作群居
不嫌密獨步豈疎略是為石笋瑞不負歲寒約清標凛
三友有倡不予酢誰與共栽培莫至風聲落懷古不成
寐傷今政作惡縦有題詩人人面定非昨
和立齋荔子樓韻
我久抱離索加之憂患薰血氣日以耗話别難為情之
子行邁邁征車從仁兄閩嶺在何處目斷遮行雲素(闕)
播芬郁丹荔嘗鮮新重樓一以眺千古乘桴心海風駕
空来俳徊振書襟遥知意軒豁塵袂何由親惟有清夜
夢栩栩踰南岑曜靈倏西邁剥啄来嘉音見書如見面
瑰詞襲魚鱗朋友正歡慰喜氣騰家林呼童烹露芽蠏
眼時一斟是中有雋永透入肝腸深
和敬岩韻迓其歸
生涯魚上竿世事鼠入角民膏既煎熬民髄復椎剥上
下急交征絶口政與學孔明痛桓靈厥德修罔覺自古
辱與疎其機在一數歸来有嘉士尚可理商𣙜駕言一
寸膠救彼千丈濁精意自入神端可鼻端斵趙孟自貴
賤玉女皆天渥如彼角斯磋如彼玉斯琢不患工不浚
所患志不恪秋陽日以暴江漢日以濯真積而力久自
見所立卓庭前梅粲粲梅下石确确雲飛川泳間俯仰
自不惡獨立萬物表誰能伍齪齪雨露𢡟蕭艾霜風妬
荃葯天意孰云遠鑑此歸意確寄言順應人大公一以
廓
效希夷和陳北溪韻
北溪真有道出語涵芳鮮覺彼群迷句真與梅争妍一
花一太極獨立形氣先逋仙名浪得未必知其然
甚矣天地閉獨有一花鮮未論色之潔未論香之妍只
於冰雪中誰占生意先萬物心自服敢問何能然
和立齋宿友韻
吾儕有何樂同志味自長天高與地下参我人中央痛
掃物欲蔽放出元明光力學日不足游宦那可長山人
暌間久歲晚歸南荒會友魚貫臥展轉幾異床老我失
此快獨卧風雨窗回思少壮時此味曾親嘗白髮真可
愧觸事方面牆喚醒舊時夢吐哺歌新章
高風行懷本齋
人皆喜君出我獨喜君歸君出豈不媺事業生光輝君
歸亦不惡風味高一時人才有消長世運有盛衰公論
不可冺隠顯觀姸&KR1126;隠者未必是顯者豈皆非遁世愧
無悶貧賤不可移得時必行志斯世相綱維無悶是在
我行志非可期一處特易易一出真難持利欲政滔天
四海皆瘡痍世俗所榮者君子方鄙之君開青雲步要
津夫何疑手揮體國略口訥阿世詞長揖群玉府拔足
逃阱機黃鶴巳高舉罋盎喧醯雞苕霅有清泚一洗京
塵緇故舊述間闊松楸慰時思蘭茁濯庭下菊蕊黃東
籬酒熟蠏螯健橙香鱸膾肥至哉天下樂何須卿相為
解我槖中書極深更研幾聖門八字開廣大涵精微或
参華山席先天探包羲或巾高陽車同載膝上兒苟足
經世具小需時運宜天意欲平治當今非吾誰
和立齋橘花韻
梅花已仙去草木同蕕薰萬物競妖冶二氣勞氤氲南
服有橘隠春風罔知聞濃露浥清曉落月籠夜分玉圓
太極判蚌合開天真芬芳滿宇宙那肯媒東君
再和適莊韻
客從東方来喜甚屐折齒鼎烹石乳精談笑秋月裏中
有八十翁宴坐維摩椅遁澤瑚璉器玉瓉間罍洗立齋
持脩綆汲汲古井水参也魯依然商聲從曳屣翹首諸
俊遊霹靂燒蛇尾雙鸞輝九苞翩翩奮棲枳桐陽有卧
龍共蹋風雲起翁當沽美酒炰龞膾錦鯉
送立齋入閩哭久軒
雙溪秋氣深送子臨古道古道如掌平四頋行人少行
行復行行向日度南嶠故人今已矣未必死非好世事
浩無涯愁雲黯江表
夀秋壑
皇天分四序春生而秋成春風渙九野秋氣呈清明萬
物一以實物物含生生我公秉元化全體涵金晶義概
包宇宙智略吞群英五行互相制自昔誰去兵代馬飲
江水赤舃司專征神謀運玉帳靈旗繞氈營韅靷鞅靽
備廣距甄角精殘醜肝膽破束手祈受盟肅肅荆楚净
湯湯江漢清東西亘萬里齊民競春耕歸来輔皇極一
稔舒群情翼翼周鼎重亹亹宸慮輕前星耀垣象德星
萃神京旂常偉實紀前史辭虛聲當此秋正中角亢迎
長庚於赫衮繡瑞綿綿綵綬榮玉露滴鳷鵲珥貂宣寶
觥陛下千萬歲與公同太平
送希夷之江西
小雨斂輕塵秋聲壮亭驛驅車過南浦别懷徒襞積世
道一以壊為善不自力一朝魯兩生為人作行色后山
薄命篇竟不待它日送子行復行一步一歎息誰知離
索悲有甚萬鍾失此事已忘言此情未能釋有時誦吾
句或為千里益
秋熱
西風不力征老火未甘退蟬聲亂耳煩癡蚊健姑嘬一
雨洗天来不復有故態天序自分明人心其少耐
和立齋蹋月韻
我觀天壌間何處無此月對月兩心同正自欠此客月
清人更清心景兩相迎平生負此約鬢影今星星我有
一句話願與月同盟清光無晦蝕與德時時新
和叔&KR0008;禽聲放言
天以鳥鳴春鳥聲不敢止天以人鳴道斯人其可已爾
鳥固無知喧啾亦何利鼓弄枝頭晴瀾翻林外起不學
九臯鳴聲聞何止此不學千仞翔一鳴来瑞世古以鳥
名官列職有理致只有歸去兮陶公不爾愧人豈不如
鳥鳴則震天地不鳴千聖傳則鳴千古事詩翁莫浪鳴
文武道未墜
和寬居見懷韻
北望戱馬臺荆榛滿中路英氣一何多懷古渺難泝山
河腥日月虎豹沐雨露纍纍楚猴冠異哉天所賦豈無
濟川才淹留秋又莫清風從何来洒洒定吾故贈我金
琅玕鑿落雙魚素
佳菊何青青寂寞籬之東濁醪二三友一醉涵鴻濛緬
懷陶靖節邁邁無遺蹤誰知千載下譜入處士宗我生
亦已晚百拙勞化工上無學古心下無適俗容聊自樂
其樂君子固有窮
赤松即景
平生百慮懶尚有丘壑心佳哉二三友㰱盟同幽尋壮
懷豁虛曠元宫窮邃深時方釀薄暑萬綠張雲岑新篁
凝粉翠日影篩碎金瘦笻扶野步羽扇搖清吟漱齒掬
清泚雪瀑開風襟脫巾掛琪樹露頂涵重隂山禽自在
語山醪随意斟物外轉栖碧(二亭名)石險蒼苔侵路窮不
可去半山聞語音山路未為險世路尤崎嶔何時侣麋
鹿結茅入深林
和葉聖予山中韻
赤脚忙晨炊掉臂會清招相如僮御盛浩然韁轡調遥
指白雲邊乘興尋夷巢古殿金碧悄元冠綵翠銷怪石
壯熊卧老樹蟠龍腰清隂團野色習習生凉颷懸崕斜
斷處槎木成飛橋刺膚起霜暈小小飛蚊驕日長詩思
渴香冽供山瓢清狂驚四座浩氣摩丹霄書岩苔礙筆
題葉攀柔條語默任人意無庸發輕嘲
和前人小桃源韻
二初何如人夫豈古隠士道成遡泬寥羊卧不再起鸞
鶴舞松聲蕭騷快心耳金竈清塵生餘丹不輕委我来
桃源游直窮路所止飛蘿搖春烟素雪噴清泚了無一
根桃此名安可紀豈是牧羊兒即劉阮二子不然命名
者亦别有深旨何時駕草堂深入此山裏翛然迯世慮
鍊魄繼遐軌
題砥齋
古劍蟠雙螭瑞景騰豐城耿耿涵義氣凜凜無俗情塵
世三十載世事嗟&KR0008;&KR0008;當道舞狐鼠白晝嘷山精秋風
清夜發匣内鏗然鳴故人耿介士有砥静且平寄語善
持保功用真難輕莫授刀錐銛耗蝕徒欹傾許我礪英
芒一抺霜花明北掃京洛暗南擊猩鼯腥弹鋏倚霄漢
掌上風雲驚物莫不有用時兮非人能
魯齋集卷一
