魯齋集卷九宋王栢撰
帖
朱子帖第七卷
先大父與朱子契誼之密無如漕閩之時先生亦奉祠
里居披示心腹繾綣有加見于諸帖固可考也然講學
之帖理不應無意者為好事者所有今不復得而見之
矣越十有二年始得此卷凡八帖中一帖先生嘗以易
書求證于大父且欲蚤賜鐫誨及今改定為大幸叔父
時執經講下故曰伯禮所詢數條且以鄙意報之亦乞
有以訂其失又言沙隨古易章句之詳博未知尊意以
為如何此尤見先生盛德無我懇懇求善如恐不及然
後知此等帖散失亦已多矣若夫饋藥之感信受奉行
其治心養氣之教此特朱子之常言意其相與之情既真
津筆醻答未必具稿故文集亦無此帖也嗚呼既自幸
新有所得而復惜其多有所遺而大父故稿亦無以互
見故特著其悲恨于卷尾云
寺簿徐公帖一卷
在昔淳熙丁未先大父將漕七閩時公掌邵武學事大
父察其所安真可以致遠既以京剡舉之又露章特薦
謂公學問該洽操履端亮自為諸生衆已推重既登科
第聲譽益休今掌教一邦師道尊嚴學校整肅士子知
所嚮慕若置之周行其謀議獻替必有可取誠足以上
備旁招之列故公有此除目先是大父檄公至司而一
路士子翕然風動謂之得人時撝堂劉公炎正在公講
下後寓婺女為某道當時氣象感嘆久之疑公往來尺
牘必多散失寶祐癸丑之冬得夫弟忽以此紙來惠某
竦然玩誦識古人淳簡真實之味一洗近世浮諛不情
之習嗚呼此風俗之所以厚世道之所以隆也公未幾
遷寺簿出知通州而終蓋越人也撝堂與徐東軒皆公
之弟子云
先友陳葉二公帖
昔先大父與文昌陳公相國葉公為丱角之友未弱冠
遭曾大父之喪偶故籍之尚存見賻儀獨厚於隣里者
有曰陳解元天與葉解元夢錫潘解元師元各贈一貫
足此可以見變故之艱難朋友之契好先世之清風也
四君子皆相繼奮身儒科為世名人一時交游人物之
盛如此惟半山潘公之書帖無存陳公葉公之帖幼年
所見至多散逸之餘存者僅僅此耳陳公止七帖公不
歴州縣一再轉徑登言路持從橐晉用甚峻中遭貶謫
及起廢于新安而大父適漕江東同此一時凡郡計有
相關者直言無隠情尚以老兄稱之可以見久要之不
少變也葉公所謂鄉書相叙之樂正大父臨按新安之
時初大父之赴番易也葉公適當軸力留大父以自助
大父毅然不許葉公至形于色且言番易初非佳郡而
必欲往何也大父領郡未幾而葉公不幸貶矣前一帖
在荆南時中三帖在謫所後一帖乃奉祠里居之時其
言鄉邦農事之艱勤糴價之低昂詳悉無遺益足以見
相與之情真不以體貌虛文而奪其務實之意不以閒
退剰語而忘其憂時之心昔之大臣亦異乎今之所謂
大臣昔之朋友亦異乎今之所謂朋友矣為之嘅嘆識
之卷末云
同郡五公帖
昔大父嘗習詞科求正于庚溪陳公侍郎公稱之曰辭
氣嚴密無愧古作將就試報賈夫人之疾歸竟焚其稿
後陳公法當舉自代始終以大父一人應制前輩所見
固異於常人晚年徜徉於西郊得林泉之樂里人敬之
此數帖在番閩時所得者禮亦謙矣說齋唐公與莊敏
伯祖位為婚姻其守上饒也在大父後兩政故所言親
密不為潤飾之辭自香溪范公而下未知其契好之厚
觀范之詞知競進之可恥而安其遲次之分當時士大
夫亦多以此自勵而其筆札亦為時所貴重也興化劉
公雖為南軒所斥觀其筆意質實措詞閒雅終有古風
山堂鞏公意勤詞簡亦有典刑是皆存其遺蹟而未暇
夷考其美德也
紹興五公帖
予景慕前脩好觀遺蹟未必盡求其點畫之妍也所恨
不能尚友遠古猶得見乾道淳熙諸賢之帖為最盛近
年始得此紹興五公書凡八紙先伯祖莊敏公多子弟
代書而親筆絶少見此為晚年親作雖覺筆力差弱而
恭謹謙厚之風藹然可親默成之字歲積漸多此二帖
筆遒神健不可以世故束縛忠定李公字有典則端重
自在而出處艱關之狀微見一二北山鄭公筆逸情真
雖剸繁劇而有餘才太史范公意度嚴重運鋒純熟萬
里訃聞之言凛然忠憤千古難平即此五公之賢推中
興人物之盛惜不得盡有其手筆也
默成十一帖
某自幼知敬默成先生初得應仲豆豉二帖喜不自勝
寶藏餘四十年始續得十有二帖作二卷亦既書歲月
于後矣寶祐丙辰之春内兄伯遠攜四十有九帖授予
曰吾家不知愛得好事者寶之足矣越數月既成背軸
伯遠復來展玩嘆息而去未幾伯遠竟凶嗚呼伯遠知
予之素所敬愛故以託其傳其志亦可悲也此十二帖
獨首帖為少年之字餘皆縦逸豪健而不踰軌則宜伯
臯余君之贊美嘆重也伯臯亦以善書稱故能參其筆
意云
默成十八帖
右默成十八帖多南渡搶攘之時禍亂交拏人不安厥
居氣象益可想也先生之出處大略興致所寄莫不灑
然至於奉親之歡與人之厚辭受之嚴操守之固亦可
槩見此卷所得不既富矣乎雖多非晚年老筆真如鳳
雛翔于丹山雖未千仞終不肯輕下云
夏戴二公帖
竹軒先生夏公少嘗師先大父晚留書塾而諸叔父復
師之聲望甚偉既而登鼎甲趨幕府大父捐館而亦丁
内艱而歸後以十詩哭于石筍墓下用東萊先生哭芮
祭酒體也詩律温潤謹嚴而述情忠厚篤實蓋於大父
出處之際知之也深是以頌之也無浮辭焉博士戴公
麗澤之上第先君同門之好為最深有賦御書石刻之
詩激昂慷慨而議論宏遠二公皆篤學清苦今豈復得
見斯人乎世衰道微人物益𦕈而某之家世亦已就於
堙微懼遺書之散逸後之子孫或有立者將不得知先
世之雅道故拜手書于卷後
雜著
通鑑託始論
聖賢吾不得而見之矣而得見聖賢於書治亂吾不得
而見之矣而得知治亂於史事紀於言理寓於事非事
則理不可見非言則事不可傳大哉書與史之功乎所
以關萬世之光明立人心之好惡也書曰天叙有典典
者君臣父子長幼夫婦朋友之倫也因其生而分之以
其所當處者謂之叙又曰天秩有禮禮者尊卑貴賤等
級隆殺之品也因其叙而與之以其所當得者謂之秩
德者得也得其道於心而不失之謂也是以表章而榮
顯之於車服名器之内故曰天命有德五服五章哉夫
命者天之令也人主體之而代天行化也唐虞之世面
命之而已雖堯之命舜舜之命禹皆命之以天下亦不
過執中之數語至於命九官咨二十有二人往往見之
於都俞吁咈之間及殷高宗之命傅說亦不出於一時
之訓誡必皆叮嚀於欽哉之一詞周之治尚文然後有
策命之禮命微子命蔡仲命君陳命畢公命君牙凡五
篇皆成周盛時之文穆王之二命已不可同年而語平
王之命文侯悲嘆感傷氣象索然聖人存於周書之後
于以著王轍之所以東也逮其末年歸惠公仲子之賵
聖人存於春秋之首于以傷王轍之所以不復西也甚
矣王之昏也褎姒之難廢后黜適王之所親嘗也今乃
以天王之尊命冢宰之貴下賵諸侯之妾若禮所當然
而不愧此聖人絶望於平王而春秋之所自始也策命
蓋非常典授之以土授之以民撫之以彛器旌之以車
服明之以詞章司徒書命司馬與士書服司空書勲將
之以太宰信之以内史卿逆于境侯郊勞館諸宗廟饋
九牢設庭燎及期設主布几筵太宰涖之侯端委而入
太宰以王命命冕服内史贊之三辭三命而後即冕服
既畢賓饗贈餞加之以宴好吁周之舊典禮經如此之
重授受其可不謹乎春秋之國咸沈酣於戰争攘奪之
中綱淪法壊朝貢聘告之使希闊寂寥於天子之庭者正
以王命之輕也秉周禮者莫如魯請以隠公觀之平王
之崩魯無弔使又不供王喪致武氏子來求賻後四年
王使凡伯來聘後二年南季又聘而未聞魯之玉帛入
于洛也桓公弑隠而立簒賊也魯之所當諱也固不敢
命一介之使以告王王乃使宰渠伯糾來聘繼之以仍
叔之子又繼之以求車之使桓公薨于齊始終不以禮
王乃使榮叔追命之夫何王命之褻也又以晉國大略
言之曲沃奪宗叛王屢矣不惟不之罪反使虢公命曲
沃一軍為晉侯其後侵併諸國日益強大文公伐楚獻
俘于王王享醴命宥命尹氏及王子虎内史叔興父策
命重耳為侯伯賜之車服弓矢秬鬯虎賁曰王謂叔父
敬服王命以綏四國糾逖王慝重耳三辭再拜稽首奉
揚天子之丕顯休命受策而出出入三覲其儀如此之
恭也惟此一命於史有光其次則衞之二命一追命㐮
公一答命蒯聵皆有辭自是不復再聞王命後當威烈
王二十有三年忽有命三晉大夫為諸侯之辭使人驚
喜東周之勃興何為有是曠禮也然既無備物典策又
無王人下臨若之何而命之哉此又春秋之一變僕深
疑之我朝治平初司馬温國公奉旨論次歴代君臣事
蹟錫命曰資治通鑑正託始於三晉之侯蓋公不敢上
續春秋而乃下承左氏傳傳以趙喪智伯終通鑑以智
伯立後始然智伯之事陋矣不足以為一千三百六十
二年之綱於是提三侯之命而追原智伯於其下復著
其述作造端之意傷周室名分之大壊而以哀哉二字
殿于後有典有則正大激昂所以扶天倫奠民極示萬
世帝王之規範也後之儒者以公之言誠忠厚矣猶慮
其闊於事情也故致堂胡氏追論晉悼公病於一惰使
大夫主諸侯之盟會於三晉強盛之幾以補司馬公謹
微之說此特言其晉之幾而未及乎周之幾也是以朱
文公感興以昭王南下而不返歴春秋二百四十二年
王章久已淪散何獨至是而始可論也此又補致堂之
所未及雖然述春秋以後之書舍是亦幾無以為託始
也東遷之周平王以晉文侯立而周已弱㐮王以晉文
公定而周遂衰敬王以晉大夫立而周益亂晉大夫自
是争衡於中國矣況戰國之周土地日蹙人才日消王
官不備聲名文物黯無精彩實不過諸侯一附庸耳積
輕至此豈足以為天下重哉僕聞君能制命為義臣能
承命為信君不能以義制命則無以使人心丕應惟命
之承僕因質其疑於太史公考之帝紀書命三侯於九
鼎震之下此温公所以開端而著論也考之世家則曰
魏趙韓皆相立為諸侯豈非因其自相立不得已而命
之歟又十有八年田和求為侯魏使使言王許之而后
立詳觀許之一字即太史公以之而為命也當是時王
命輕於一羽烏得而拒之哉五伯莫盛於齊桓晉文猶
熟視楚之王而不敢問尚何待後之桓文罪一大夫之
自侯也前乎七十有餘年衞猶以王命為重後乎七十
有餘年諸侯自相王王之不足而又相帝則於王何有
上下百五十年蒼姬將訖錄如日之莫如歲之冬天叙
斵喪天秩流離天命僭忒而不可禦非聖人定之以仁
義中正而立極豈區區智力所能折其衝而摧其勢哉
天下固有不可為之時而聖人則無不可為之道孔子
曰如有用我者吾其為東周乎聖人固未嘗不欲興周
道於東方孟子亦謂夫子得百里之地而君之必能朝
諸侯有天下信不誣也今攷周之亡也猶有邑三十六
口三萬土地寶器雖俱輸於秦周民遂東是知王可降
而民不可強之從國可得而民不可強之屈周之德澤
入人如此之深也在聖人亦未可謂不可為之時況自
有可為之道乎胡氏乃遽曰吾末如之何者亦勇於自
棄矣
魯齋清風錄
昔先大父失所天年鄰弱冠而師交已盛先君棄諸孤
某雖踰小學而懵未知書嘆賢不肖之相去何其遠哉
竊意中散公以一貧遺大父而動心忍性之功甚深先
君以餘澤貽我後人而鮮克由禮之習易染此賢不肖
之所由分與雖然貧賤憂戚之所玉成者必中人以上
之資而簞食瓢飲付之中人以下則衣冠淪墜也必矣
貧而樂富而好禮非工夫至到者不能也予自授室以
來嘗從事於生産作業而微見效矣静而點檢身心則
荒蕪不治悚然知愳絶利一原閉門讀書粗知聖賢廣
大精微之境於是家事曠弛日就窘窄然亦甚甘心焉
蓋此重則彼輕物固不能兩大也今行年六十始正嗣
子之倫疏其衣鉢之傳有田二頃足以供祭祀足以養
妻子足以治賓客有書萬卷手帖石刻數百種足以資
探討足以窮古今足以涵泳義理以之治心以之脩身
以之游藝無所往而不可然不能不藉田以安其為學
之心尤不可不藉書以保其衣食之原豐約貴兩得其
宜有才氣者出雖兩無之亦不害其為賢也漢疏廣有
曰子孫賢而多財則損其志愚而多財則益其過且夫
富者衆之怨也吾無以教子孫不欲益其過而生怨旨
哉言乎人孰無子孫之念而能為此遠慮者益鮮矣其
後劉表問龐德公何以遺子孫答曰人皆遺之以危今
獨遺之以安雖所遺不同未為無所遺也斯言益深矣
然則所以致安危者無它義利兩端而已惟汝小子擇
焉苟一意於利則讀書種子斷絶流為俗人利固不足
恃而身日危矣苟一意於義則志向進進乎高明則可
為君子雖貧亦足恃而未嘗一日不安也小子其識之
暇日偶分部而錄故書之目為十有五卷以防散逸而
部各有序因思柳子厚嘗病世其家而業不隕者雖古
猶乏也美王氏之伯仲有穆然清風發在簡素之言遂
命此錄曰魯齋清風云
武當贈行軸識
在昔慶元戊午先君趨武當之戍匹馬就道略無難色
志氣偉然遂得覽觀荆楚形勢之勝北望中原心馳故
園訪問遺老周知虜情當國家和好方堅而卒無以自
見凡四年而後歸於其行也贈言者不一惟臨江叔父
之序勤渠懇惻於固結人心之一語識慮高矣規橅遠
矣愛兄之道深矣又得竹軒先生夏公二詩優柔平淡
温厚雅奥慰民凋之句期之以培植根本之計也思吞
虜之句厲之以規恢中土之略也言簡而意深豈尋常
惜别之語哉先君道出番昜訪大父之故人石喬余公
蓋沙隨先生之門人誠篤古君子也繾綣先契期奬後
來藹然滿幅且言賓幕之任所關者非小槩之以是亦
難哉之一辭則戒謹恐愳之意隠然見於言表非知道
者不能及此三篇者體雖不同皆有以盡其相愛之真
情後人每徒取其文辭要識四君子之用心也于時某
生甫半周今浸尋六十歲矣驚日月之飄零痛文獻之
凋落因泫然流涕書于其後
金吉甫管見
寶祐甲寅立冬日蘭溪金吉甫來訪以讀論語管見一
編示予觀其立說則曰凡有得於集註言意之外者則
書予竊惑焉夫孟子之所謂自得欲自然得於深造之
餘而無強探力索之病非為脫落先儒之說必有超然
獨立之見也舉世悞認自得之意紛紛新竒之論為害
不小且集註之書雖曰開示後學為甚明其間包含無
窮之味益玩而益深求之於言意之内尚未能得其髣
髴而欲求於言意之外可乎此編儘有見處正宜用力
奉以歸之不敢有隠苟能俛焉孳孳沈潛涵泳於集註
之内它日必有驗予之言矣
汪功父知非稿
萬事無不由學而至惟詩未必盡由於學其工可學也
其氣骨實關於人品朱文公獨愛韋蘇州詩以其無聲
色臭味為近道此言不特精於論詩尤學道者之要語
也自三百篇以來獨平澹閒雅者為難得夫平淡閒雅
者豈學之所能至哉惟無欲者能之非無欲之詩難得
也正以無欲之人難得耳吾於功父之詩似覺微有此
氣骨若充之以學庶此氣骨開張完固而駸駸乎成矣
一日以知非稿見示而予得以審其是非作之者固欲
知其非而觀之者蓋欲知其是予方定其端以待功父
學之成它時會有識者符予之言
古易音訓
予暇日校正音訓而有未能釋然於可疑者久之方悟
成公之謹於缺疑也善於復古也所謂古文者今亡矣
昔劉向嘗以宫中古文易校施讐孟喜梁丘賀三家多
有脫落獨費氏經與古文同鄭康成王輔嗣固皆出於
費氏今之易即古文易也今易之字則非古文之字也
況籀篆既更隸正益異轉相傳寫之訛豈能盡合於古
哉晁氏既不見古文易今所按古文不知其何所據也
姑以古文異同者言之今之若古之□字也以為當從
古也凡經傳皆書此□宜也自乾以下既更此若獨於
離卦出此二□豈不可疑乎趾之為止誠古也或加足
或去之亦豈有二義哉拯之為承亦古也而又不一於
承何也要之為取鮮之為尠未嘗盡出於一如亨享佑
祐之類尚多有之若喪之與喪非有大異特筆法互有
得失耳成公豈不能訂其是而歸於一乎缺疑存古之
道不當若是此成公所以一循其舊也其大不得已者
天一地十章移在天數五之上此則存程子張子之言
有不容不移者今成公於字音因晁氏之舊而增廣之
異同之間不敢輕加一字謹之重之如此之至也乃於
千載傳襲不疑之書銳然撥亂而反之正則其不可不
復古也審矣晁氏先於復古者也成公豈苟從者志偶
同也至於訂古有未盡善者則成公亦不得而盡從也
曰古字曰今字曰籀字曰篆字曰隸字分别若甚精訂
定若甚確徐而考之蓋亦未能盡合乎法也至以卦氣
斷其字之是非有無此則不能不疑也抑嘗思之不有
音訓類其同異則不知諸儒之得失不見諸儒之異同
得失則不知伊洛以來傳義之精也音訓之有益於後
學如此知其所以異而能察其所當同而後可以謂之
善觀今大綱領既正音訓甫畢而成公夢奠精神全在
卷第之下分行註中讀者尤當留意焉
大學沿革論
自昔聖人大經大法所以宅天衷立民極定萬世之標
準者悉已去籍於春秋之末吾道失統而下歸于孔子
刪詩定書繫周易作春秋之外它無書也今大學之篇
鄭康成謂之通論以為記博學可以為政也何其陋哉
孔穎達方以首章為經乃曰此經從盛以本初又從初
以至盛上下相結粗釋文體而文義未明歴千五六百
年莫有知其所自出至本朝程子始曰此孔子之遺書
也既刊定之又從而表章之以為初學入德之門施及
朱子遂斷之曰經一章蓋孔子之言而曾子述之傳十
章則曾子之意而門人記之也或問中又言子思以授
孟子無疑然則曾子之門人孰有出于子思之右其為
子思之書乎朱子序曰大學之書古之大學所以教人
之法也又曰是書垂世立教之大典後世學者方識此
書之全體大用坦然大明矣其始也遭秦大禁斷續殘
編出于屋壁之中韋編爛脫竹簡淆亂漢儒掇拾整比
使後世猶得見聖賢之遺經可謂大有功于名教矣然
則求于大壊之餘觖望于既得之後未止于至善亦人
情之不能無恨于此而況世變風移師殊旨異非一時
之所能驟正也于是隨文釋義而不知其綱目之相統
承訛踵謬而不問其血脈之不通穿鑿附會而不思其
義理之差舛晦蝕因循於是訛益訛誤益誤二戴不疑
也鄭康成孔穎達不疑也漢唐諸儒亦不疑也至二程
子方敢倡言之曰此為錯簡此為脫簡此字當作某字
此句明註為衍學者如寐而得覺方知聖人本意簡易
明白未嘗有艱辛險絶之詞只第二句新之一字稍生
則已訛而為親講解者百餘家未嘗顧傳中三新之相
應真是枉讀聖賢之書程伯子先取三綱于雜揉之中
列于首三句之下自是一規模也程叔子乃寘於首一
章之後七傳之先又一規模也淇澳一章二程子皆于
誠意傳後取而寘于殷未喪師之前朱子不是之從乃
獨殿于至善傳之末以其内有盛德至善之句可證也
又以没世不忘為至善之極考之可謂審矣惟有格物
致知一傳獨亡自漢儒以來未嘗言其亡也今以經統
傳則知首尾森嚴以傳承經則知其義理精密亡此一
傳粲然易知況致知是大學最初用工處誠意工夫是
從致知做將來此一傳之不可缺也明矣此傳既缺則
何以為明明德之基何以為新民之本又何以知至善
而止也于是朱子不得已而追補之字義非不親切旨
意非不分明熟復玩味終是後世之詞不如古人之寬
厚而朱子亦自以為未善故存齋必大問所補致知章
何不效其文體曰亦嘗效而為之竟不能成以朱子義
精筆健豈有所不足于此然古今風氣不同不得強而
用其力也每讀大學至此未嘗不為之掩卷太息咸淳
已已得黃巖玉峯車君書報予曰致知格物傳未嘗忘
也自知止而后有定以下合聽訟一章儼然為格致一
傳于是躍然為之驚喜有是哉異乎吾所聞也苟無所
增補而舊物復還豈非追亡之上功乎雖然程朱三先
生玩索非不久離章析句非不精而不以為傳何哉予
嘗反覆而思之此傳之亡也我知之矣此傳錯簡于至
善之下其逃亡也為甚切其掩藏也為甚密蓋其承上
句也為甚緊此三先生所以確然信之而不以為疑然
三先生不以為疑後學乃敢一旦而更之無乃僭妄乎
夫天下所以不可易者理也二程子不以漢儒之不疑
而不敢不更定朱子不以二程已定而不敢不復改亦各
求其義之至善而全其心之所安非強為異而苟于同
也況朱子亦未嘗截然而不相參也予為之條疏于後
夫以經統傳以傳附經則其次第可知者此朱子之言
也此章若為經文則上無所統而下無所附一也兩止
字之相應承接固緊矣兩明德之相應而承接豈不為
尤緊二也以朱子之所補文體難于凑合孰若移此章
為傳而文氣宛然不失舊物三也以致知格物之不可
無傳而此章于此處尚可緩也用其本有以補不足不
動斤斧四也古人不區區于字義只說大意而字意在
其中況此既有知字物字自然為格致之一傳五也致
知云者因其已知推致于極之謂知止知也至于定静
安慮而后得所止先非致其知乎六也物則有本末事
則有先後知其本之當先末之當後是謂致知在格物
也聽訟者末也無訟者本也無情者不得盡其辭大畏
民志此物格矣此之謂知本即此之謂知至也七也聽
訟一章原在止于信之下程子進而寘之經文之下朱
子乃列於誠意傳之上曰以傳之結語考之則其為釋
本末之義可知以經之本文乘之則知其當屬於此可
見則知朱子亦未嘗不以為當在此八也朱子聽訟章
句曰觀於此言可以知本末之先後以此可以知止一
章甚明九也或問乂曰知止云者物格知至而於天下
之事皆有知其至善之所在則吾所當止之地也未嘗
不以知止為物格知至十也以朱子之語參互較之則
固以為致格傳矣然勇於補而不勇於移何也以誠意
一章觀之至易簀前數日改猶未了假以歲月烏知其
不遂移也邪朱子曰義理儘無窮前人恁地說亦未必
盡須是自把來横看豎看儘入深儘有在此可謂開後
人窮理之門而不限以一定之見是心也大公至正之心
也歐陽公亦曰經非一世之書傳之繆非一人之失刊
正補緝非一人之能也學者各極其所見而明者擇焉
以俟聖人之復生也其言精切而深遠廣大而公平既
不以已說自是亦不敢厚誣後世之無人予於是深有
味於車君之言而為之論與同志共評之
家語考
予每讀中庸集註以家語證中庸之有缺有衍私竊
疑之因書與趙星渚言答曰文公謂家語為先秦古
書無可疑者因求家語之始末而益有大可疑請從
而論之
考古非易事也此先儒之所甚謹豈後學之所當妄議
必學博而理明心平而識遠殆庶幾乎得之蓋學不博
不足以該貫羣書之言理不明不足以融會羣書之旨
心不平則不能定輕重之權識不遠則不能斷古今之
惑予不敏何足以知之竊嘗謂學者莫不讀論語也自
漢以來諸儒名家亦莫不牋釋論語也至我本朝伊洛
紫陽諸老先生出而論語之義始大明曰脫簡曰錯簡
曰衍文曰缺文曰某當作某始敢明註于下然未有定
論語為何人所集也固嘗曰此魯論也此齊論也此為
子貢之門人記矣此為閔子之門人記矣此成於有子
曾子之門人矣然子貢閔子有子之門人後世不聞其
有顯者惟曾子傳得其宗當時執刪纂之柄者豈非子
思乎吾聞夫子年三十有五而弟子益進轍環天下幾
四十年登其門者凡三千人其格言大訓宜不勝其多
也豈論語五百章所能盡哉於此五百章之中而高第
弟子之言居十之一七十子之言不能盡載也三千人之
姓名不能盡知也況其言乎嗚呼論語之書精則精矣
而於夫子之言未可謂之大備也宜乎諸子百家各持
其所聞而發越推闡莫知所以裁之毫釐之差千里之
謬固有不能免者予讀家語而得論語之原其序謂當
時公卿大夫士及諸弟子悉集錄夫子之言總名之曰
家語斯言得之矣正如今程子朱子之語錄也蓋顔子
之所聞曾子未必知也子貢之所聞子游未必知也齊
魯之君問答二國不能互聞也以今準古揆之以事度
之以理不有以大會粹為一書則散漫而無統浩博而
難求門人何以别其精微故曰家語之原乎然記者非
一人錄者非一人才有高下詞有工拙意有疎密理有
精粗紛然而來兼收並蓄亦不得而却也於斯時也七
十子既喪而大義已乖駸駸乎入於戰國矣各剽略其
所聞假託其所知縦横開闔矯偽飾非將之以雄辭詭
辨以欺諸侯以戕百姓其禍根盤結於海内紫亂朱鄭
亂雅大道晦蝕異端搶攘誣聖言悞後世此有識者所
以夙夜寒心思有以拯之不得不於家語之中采其精
要簡明者集為論語以正人心以明聖統以承往緒以
啟來哲為悠遠深長之計其滔滔横潰於天下者固不
能遽遏絶也俟其禍極而勢定則大本大原正大光明
巍然與日月並行於天地萬世之下莫不於此而宗之
其功又豈在禹下哉當是時也任是責者非子思子吾
將疇歸故曰集論語者必子思子也始著書以幸後學
者亦必子思子也藝文志有曾子十八篇此不過記錄
之書也子思二十三篇若中庸大學則子思著作之書
也以論語之體段推家語之規模大槩止記錄而已然精
要簡明既萃於論語則其餘者存於家語雖不得為純
全之書其曰先秦古書豈不宜哉雖然予嘗求家語之
沿革矣其序故曰當秦昭王時荀卿入秦王問儒術卿
以孔子語及弟子言參以已論獻之卿於儒術固未醇
也而昭王豈能用儒術者哉可謂兩失之此家語為之
一變矣於是以其書列于諸子得逃焚滅之禍秦亡書
悉歸漢高堂生得禮古經五十六卷經七十篇記百三
十一篇註云七十子及後學所記此豈非家語之遺乎
河間獻王得而上之宣帝時后倉明其業乃為曲臺記
授戴德戴聖慶育三家大戴刪其繁為八十五篇小戴
又刪為四十六篇育無傳焉馬融得小戴禮又足月令
明堂樂記三篇鄭康成受業於融為之註解究其原多
出於荀卿之所傳故戴記中多有荀卿之書班固曰孔
子家語二十七卷卷與篇不同顔師古已註云非今所
有之家語成帝時孔子十三世孫衍上書言戴聖近世
小儒以曲禮不足乃取孔子家語雜亂者及子思孟軻
荀卿之書以裨益之總名曰禮遂除家語本篇是滅其
原而存其末也以是觀之禮記成而家語又幾於亡矣
予於是有曰論語者古家語之精語也禮記者後家語
之精語也今之家語十卷凡四十有四篇意王肅雜取
左傳國語荀孟二戴之緒餘混亂精粗割裂前後織而
成之託以安國之名捨珠玉而存瓦礫寶康瓠而棄商
鼎安國不應如是之疎也且安國武帝時人孔壁之藏
安國之所守也不能以金石絲竹之遺音正曲臺之繁
蕪其功反出於二戴之下必不然矣是以朱子曰家語
是王肅編古錄雜語其書雖多疵却非肅自作謂今家
語為先秦古書竊意是初年之論未暇深考故註於中
庸亦未及修故曰家語為王肅書此必晚年之論無疑
也吁家語之書洙泗之的傳也不幸經五變矣一變於
秦再變於漢三變於大戴四變於小戴五變於王肅洙
泗之流風餘韻寂然不復存以古家語正中庸其詞甚
慤其義甚明奈不可得而見也以今家語正中庸終恐
有所未安以朱子晚年之論久之未必不改也學者膠
柱而調瑟却成大病是以不容不論惟明者擇焉
水災後劄子
竊惟婺女之為郡三面阻山而太末之水限其西南中
間沃壌甚狹豐年樂歲僅僅自保國家無兼歲之儲上
農無半年之食一遇水旱上下俱困今年隂沴馮陵西
疇告病横風淫雨浸蕩於其外螟螣蟊賊蝕囓於其内
烏茸槁粒一目百里雖無洚水亦為凶年況七八月之
間山裂石走百川沸騰五邑狂瀾會于一夕傾覆我室
廬漂蕩我家具淪没我稼穡閼絶我民命横尸被野冤
氣蔽天雖咸淳亦不如是之甚也此豈小故哉死者吾
末如之何而生者日就溝壑尤為可念伏惟某官任父
母斯民之責推已溺已飢之心散財發粟徧加拯恤德
至渥也既而申奏朝廷大捐稍廪晠出泉符使者跋履
巡按官吏奔走山谷所以慰勞給助恩已醲矣然識者
之慮無餘憾於今日深有憂於方來何者膏腴在下而
瀕溪磽瘠居高而帶山下者宜秔宜粳宜秫高者宜粟
宜豆宜油麻又其次則蕎麥芋果蔬菔幸免十不二三
蓋濱溪者洪水之所滙帶山者洪水之所發浸者成芽
没者就槁衝突者砂石縦横者陵谷易位凶年之禍未
有如是之慘者來春糴價翔踴細民艱食已無可疑講
行賑濟又將次第而舉然賑濟於今日局面與去歲不
同蓋承豐穣之後者易承凋瘵之餘者難吾邦自庚子
之春講行勸分于今三年一舉而民猶樂從再舉而民
力已竭三舉則元氣必絶矣是以講行於吳侍郎之時
不勞趣辦上下歡然講行于趙都承之時科擾程督費
力殊甚講行于今日實無良策蓋富家巨室赤立以待
新令先有啼飢之憂況弱戶乎是故勸分之令雞以復
舉夙夜以思惟有籲哀朝廷歸命君父撥借四五萬石
之米俟來春糶錢樁積秋成糴還朝廷决不以煩瀆為
罪本州又作急那融四五萬石之資日下差官收糴於
浙西俟將來賑糶訖事此錢亦不患耗折但浙西晚禾
將熟趁發運司未下知糴之令則數萬石之米攙先收
拾止浙西一二中戶從容可辨此其次也大抵凶荒之
餘必有盜賊攘奪之患計出無聊勢使然也但得乞米
之奏轉糴之官即日就道便可徧諭鄉村告以此意使
百姓知官司既加振業于前又有措置於後必無貴糴
之憂必無流莩之慮徘徊顧藉邪心自消然後糾結保
伍申嚴號令按逐苛刻之吏禁戢暴横之民庶幾千里
之愁嘆自銷國家之根本益固誠非小補也
魯齋集卷九
