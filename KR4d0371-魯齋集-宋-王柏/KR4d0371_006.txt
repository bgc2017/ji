魯齋集卷六宋王栢撰
說
洪範九疇說
或問九疇之所以則洛書者其目可得而易乎曰不可
也可易則非聖人之書也失陽變隂合而先生五行故
五當一數而不可易人禀五行而見於五事故五事次
二而不可易八政者為治之大綱也故八政次三而不
可易五紀者天時之大節也有八政而后天時可推此
五紀不可先於八政皇極者四方八面之所取則故居
中而不可偏三德者五事之直對也三德藴於内五事
著於外品節剛柔所以定五事之合中也稽疑者八政
之横對也有政有疑不能自决必卜之而后吉凶見庶
徵者五紀之直對也庶徵之休咎五紀之所以逆順也
福極者五行之直對也人禀五行之氣有善惡焉有厚
薄焉此福極之所由分也三德者又庶徵之横對也休
咎之形剛柔過不及之偏也五紀者又五事之横對也
五事中節而后天地位四時行焉三縮三衡九疇之數
昭昭然一定而不可易如此以十數推之而可以如是
乎
皇極說
五居中者統體一太極也八位皆有五數者物物各具
一太極也五行五事五紀之五此顯然可見者也八政
之有五何也食貨祀賓師五政而已三司者所以統五
政故曰八耳三德之有五何也一正直二剛克二柔克
也七之五用卜是也八之五時九之五福是八位之中
五無不在五行雖五大分則二實隂陽之所互生也天
生水本乎陽位于北隂也地生火本乎隂位于南陽也
木為水之穉陽而實生火金為火之穉隂而實生水土
則貫四行而無不資焉五事雖五總之以貌惟一二始
生之數隂陽互宅蓋陽中有隂隂中有陽三數雖曰八
政而實統乎三食貨司空之職也祀賓司徒之職也師
則司寇之事也八出乎三此八政之所以次三也五紀
雖五而歲月日星辰實總乎歷數星辰雖可析為二合
而言之星之辰也實為一紀此五紀之所以次四也卜
筮雖二而體則七庶徵雖五體則八曰雨曰暘曰燠曰
寒曰風曰時曰休曰咎也一二始生之數隂陽互宅九
六老數則互變六老隂也退而變陽故有三德九老陽
也退而變隂故有六極此則隠而難知者也大抵九疇
以竒數為主故十不見以對待而全洛書終不出河圖
範圍之外者也竒主中而位四正偶退而居四隅一二
三四河圖之生數也此皇極之所以立蓋有此四者方
可以建極也六七八九河圖之成數也此皇極之所由
行蓋此四者皆自皇極中生也惟皇之極有建不建焉
故四成數各有兩端三德之有剛柔卜筮之有從逆八
之有休咎九之有福極是也人君治天下之道固已備
於此矣武王之訪箕子之陳直與危微精一之傳相為
終始於一書之中其條理縝密不可易也此所以謂之
大法與故朱子曰此是人君為治之心法皇極之奥義
朱子言之詳矣其餘所未言者敢與同志共講之
獲麟說
事有出於人之所共喜莫之致而至者謂之祥亦有出
於人之所不識卒然而遇者謂之異是以麒麟鳳凰自
昔亦以為祥且異也何哉蓋其為物也世不常有誦其
名詠其德誇其瑞而不識其形見于詩書傳記寥寂希
闊於三千六百年之間謂之異亦宜哉然其性之靈也
未嘗輕出必有至治文明之世覽德輝而後來又安得
不謂之祥乎惟聖人之門其理素明其論素講而不以
為疑也故有子曰麒麟之於走獸鳳凰之於飛鳥類也
聖人之於人亦類也但出乎其類拔乎其萃而已予嘗
深味其言而竊嘆夫天地清明純一之氣不常會而不
易遇也方其幸而交會則鍾於人也為聖為賢鍾之於
走獸也為麒為麟鍾之於飛鳥也為鳳為凰至於景星
甘露之見於天醴泉寶玉之見於地嘉禾紫芝之見於
草木龍馬之圖神龜之書其名状雖或不同理則一而
已矣然則麒麟鳳凰非為聖人而生也特與聖人同值
夫清明純一之會同生乎聖人之世也故聖人之時必
有麒麟必有鳳凰隠顯之間特因人之見不見耳愚嘗
謂鳳凰者有感於陽之靈者也麒麟者有感於隂之靈
者也陽者天之道君之象也隂者地之道臣之象也當
其天地交泰君臣同德麒麟鳳凰所以畢至有聖君而
或無聖臣此鳳凰之所以獨至也有聖臣而或無聖君
此麒麟之所以獨至也夫子嘆鳳鳥之不至感聖王之
不作天下不得被中和之化夫子感西狩之獲麟固嘆
夫麟出非其時與我相似然既出而見傷又豈不知其
非已之嘉瑞也乎夫子之感麟感麟之出也亦感麟之
見傷也逍遙曳杖之歌不待夢兩楹之奠而後决其非
久於斯世也矣夫子憂患後世之心未嘗少衰於是始
脩二百四十二年之事立百王之大法為後世之軌度
豈得已哉說公羊者乃謂文成而致麟胡文定公祖之
以為與蕭韶作而鳳凰來儀者同一理為先天而天弗
違志壹而動氣之驗言亦淵奥矣然文成而麟至固足
以大春秋之作麟至而見傷又何春秋之不祥也乎以
夫子憂患天下後世之心垂為萬世之法程夫豈小事
文成而反致不祥之應豈理也哉但先儒之論既曰麟
自聖人而出乃又曰麟出非其時虛其應此為悖理善
乎子程子之言見于劉質夫入關錄者足以破千古之
惑文定祖述程子而於此獨異焉新竒之病賢者亦有
所不免可不慎哉
蜀先主託孤說
每讀劉先主訪孔明之言曰漢室傾頹奸臣竊命孤不
度德量力欲伸大義于天下詞義正大凛乎有三代之
風此孔明所以幡然而起為之鞠躬盡力死而後已者
也當其梁益粗定鼎立勢成至于即位漢中經營克復
幾五十年春秋于是亦老矣使玄德誠有興復漢室之
心必能擇宗室之賢以托國俾之繼志述事以成吾平
生之志願豈不始終光明哉惜乎計不出此臨終數語
君子以為漢祖唐宗皆有媿色是固然矣識者精考密
察以為玄德平生心事于是俱敗言若甚公而心甚私
庸闇之禪不足以了乃翁家事豈不甚明玄德既不能
擇賢宗以授國則當公天下以為心盍於精爽未憊之
時播告天下以行堯舜之事以孔明而代玄德授受自
可無愧豈不卓超千古今乃不勝老牛䑛犢之愛謾為
不得已之詞豈情也哉是知平時魚水之歡皆虛文也
明帝告馬后說
明帝之告馬后可謂理到之言若可以感動其良心者
然使忌嫉者聞之未必不愈增其怨怒尚何望其果能
聽從也耶史曰后於是盡心拊育又有若果因此言而
後生綏愛之心者皆史臣之病詞非知馬后者也后常
以儲嗣未廣憂形于色薦進左右每加隆遇則其無妬
忌之行有均一之德固已久矣所以聞明帝之言欣然
領會蓋其素心也而況兩漢之君未有如明帝頗修宫
教登建后嬪必先令德内無出閫之言權無私謁之授
所以正嫡庶之分全母子之恩者固出於平日之誠意
非一時之言可以僥倖而轉移也是知齊家之道先在
擇賢配此關雎所以為詩之首也
矯齋說
夫人之氣質不齊自隂陽五行紛綸雜揉有清濁焉有
美惡焉有厚薄焉而清明純一之會千百載不一遇也
雖聖人亦不能一人之所秉而能和人之所偏是故舜
命夔典樂教胄子曰直而温寬而栗剛而無虐簡而無
傲所以扶其不足而抑其有餘也教化不作於上而吾
夫子講道洙泗私淑諸徒羣弟子雖愚魯喭辟之不齊
吾夫子不過進其退而退其兼人者而已世衰教弛人
自為學苟欲矯揉其所偏其將何以為準的哉亦曰求
之於學問之中乎誠能求之於學問必知無過不及之
謂中默計吾之氣質於何為過於何為不及不及者企
而及之過者抑而反之必至於中而后已矯揉云者即
變化細密之工變化云者亦矯揉成就之驗矯之為言
治其偏而歸于正之謂也苟能矯枉而過於正則反為
矯之累矣或失之激或失之亢則皆非所以當學也然
中非易至也亦難識也學問之功非一日所能成就也
君子之學不為則已為必要其成非百倍其功不可也
中庸曰有弗學學之弗能弗措也止雖柔必強朱子曰
明者擇善之功強者固執之效吁是非矯揉變化之準
的歟
三姪字義說
寶祐癸丑之季冬十有一日乙卯奉伯氏命挈諸姪來
歸教養越五日進而告之曰天之生是人也莫不付之
以仁義禮智之性不以聖賢而加多亦不以愚不肖而
故少也然托於人者為氣禀所拘故有晦有明為物欲
所蔽故或絶或續人之可以全其付託之初而不為氣
質物欲所勝者其學問之功歟是以大學教人明明德
必曰如切如磋如琢如磨所以指其得之之由也曰瑟
兮僴兮赫兮喧兮者言學問之成德容之盛而嘆美之
也其餘義理詳密予將次第為汝等言之思昔汝諸父
之孤大略亦汝等之年其間聚散盛衰禍患事變不堪
回首今何忍言之哉自是以來予日夜望汝等有所成
立以承門戶之付託長姪當以學問率之盖有所執持
則自有毅然不可犯之威故朱子亦以毅釋僴字長姪
先已名僴今字之以子毅次名曰付字之以子全幼曰
伲字之以子可三子思其命名之義而勉之敬之以副
予望云
王岊字說
壬申之秋八月壬辰太常寺簿王君爰稽古典肅賓友
僎介冠其子岊于庭而命某字之竊嘗聞岊之為字即
節也周之官有掌節者以五節授使者輔王命執以行
為信守邦國者用玉節山國用虎節即漢之銅虎符也
君之世祖侯東陽有玉節久矣君行將授虎節也岊之
冠適開其端可無言以勉之夫信者理也節者器也有
此器必有此理保此信所以全此節必敬以體之順以
達之而後可程子謂敬為體信達順之道敢以體信侑
爾名子其懋敬之哉
姪孫進父字說
天秩之禮有五曰吉凶軍賓嘉禮之首曰冠是之謂重
禮夫禮之所以重者將責以成人之行為人子責之以
盡其孝為人弟責之以盡其悌為人臣責之以盡其忠
為人下責之以盡其順豈徒曰元其冠而已哉今月吉
辰良族孫以禮冠其子名之曰壵其師字之以進父迺請
問進之義於予予耄矣烏足以推明之抑嘗聞壵者土
之高也土之高固非一日之積矣夫子曰譬如為山未
成一簣止吾止也譬如平地雖覆一簣進吾往也為學
蓋如是然詩曰高山仰止景行行止土必進而積之以
為高山必行而升之以為至此進之義也若登高必自
下若陟遐必自邇此進之方也子之所知者如是而已
子其勉之
時哲夫字說
甥孫時塏將冠其宗長為之謁字予嘗聞齊景公謂晏
子曰子之宅湫隘囂塵請更諸爽塏者釋者曰爽明也
塏燥也後之人又從而釋塏之誼曰高爽也惟高則燥
且明矣故近世名卿亦以爽侑塏夫人之得於天者虛
靈知覺妙衆理而應萬事未嘗不明也拘於氣質誘於
物欲則吾之本明者始昏矣揚子雲曰天降生民倥侗
顓蒙恣於情性聰明不開可謂誣矣聖人之教亦因人
之固有俾復其本明而已人生八歲皆入小學教之以
灑埽應對進退之節禮樂射御書數之文及其十有五
年乃入大學教之以明明德新民而止於至善教之以
致知格物誠意正心脩身齊家治國平天下之道吁學
之體用備矣此學古之大本也今塏既冠固將責以成
人非百倍其力於三綱八目之中則何以明善而復其
初哉況敢望其治國平天下書曰爽邦由哲哲智也此吾
之固有也請字以哲夫子其勉之
葉涵字說
咸淳庚午二月吉日通齋葉先生命其友人王某冠其
子涵既筮矣宿矣期矣而某以微恙不果就列敢推涵
之義以字之曰涵者清明之藴也夫天地以生物為心
人得天地之心以為心虛靈知覺所以妙衆理而應萬
事此所謂清明之藴所以能涵者得此氣之靈也其所
涵者即此性之善也仁義禮智乃為之綱百行萬善皆
從此出必使之寂然凝然湛然粲然於方寸之中感而
遂應則不失其所涵之善不然則聲色或得以誘之利
欲或得以撓之貧賤富貴或得以移之百念動搖則吾
之所涵者昏矣今子既冠成人之責自此始必開之以
學問之道澄之以静定之功俾所藴者常清明而不昧
醻酢萬變泛應曲當始可以為成人周子曰山下出泉
静而清也汩則亂朱子曰山静泉清所以全其未發之
善故其行可果請字之以無垢過庭次幸以此說求正
焉
吳弱翁字說
括蒼友人吳弱翁冠來會北山何先生之葬訪予於陋
巷求其字之說予讀曲禮二十曰弱陸農師絶句朱子
然之冠自為一句弱言其時冠言其事文雖相連而義
不相足也今弱既壯而又有室矣朋友猶以弱翁稱之
以是自怠非相勉之意也夫冠者將責以成人之道故
其目有二十曰筮日云云始加曰順爾成德三加曰以
成厥德未嘗不以成祝之請字之曰成
箴
本齋箴餞府博修史榮滿造朝
天道發育本於一誠其心生生其德孔仁人得此仁具
此全美本然之性曰善而已聖人之本斯誠獨全真實
無妄其動也天人秉五常萬善渾渾其惟誠者五常之
本吾郡博士齋以本名鶴山筆舌久焉服膺如木之根
培養封埴蔚乎蒼蒼干雲蔽日國本在家家本在身一
身之本方寸虛明明德新民先覺後覺推以教人勉之
實學深衣講席音吐琅琅乃製關鑰乃闢津梁齋必有
規兩碑對立題必有義浮華者黜鼓之弗躍揮之弗前
士心已蠱四顧茫然利欲雖深天理不冺豈無覺者曾
未旋軫作之不已久久必成三載一瞬簡書有程得師
百年泮水能幾争長虛文誰云義理立國之本恃此人
才學不務實吁其殆哉世道日消永矢一默有感斯言
難免世嫉我居陋巷閉門讀書高軒數過不鄙其愚冷
舍竹林載言載笑雖未深購肝膽相照秋風既老行色
駸駸别袂一判翔泳勢分我思古人行必有贈贈君以
言情文弗稱知君之宇知學之源何以體之亦惟誠焉
君之言行何有不實誠貫始終不誠無物須臾有間私
欲乘之其為用者大本已虧薄物細故願君毋忽相期
實深共保無斁
古鏡箴
子意何厚惠我古鏡有鼎斯模有容斯正思人之生心
德本明如彼鏡然萬理具呈物欲交侵甘受塵穢弗磨
弗治自暴自棄醻子古書為磨鏡方用力之久炯然其
光聖賢雖遠如目斯覩以心照心無間今古惟子勉之
致知是先人欲消矣天理湛然惟子勉之力行勿止天
理湛然人欲消矣
外孫字箴
文王之易惟震在東一陽既動勢可亨通為德之仁為
男之長奮于二隂有雷之象洊雷既厲孰不震驚守之
以正法度是循夫子傳彖乃曰有則恐懼脩省保其安
吉惟汝外孫汝父汝名蚤失所怙煢然一身伶俜重闈
何以色養文獻三世莫不汝望百蠧汝伺百邪汝窺一
失其則嗚乎殆而汝毋妄動動必由禮汝毋妄言言必
知恥手足耳目皆有常規毫釐之繆百行之虧震無咎
者實存乎悔震所以亨惟則㒺悖在昔汝冠欒欒棘心
三加之祝既不得聞仲春令日吉服在御字汝保則敬
戒毋斁
考德問業箴(并序)
昔聖人自謂五十有五而志於學且約其進德之序為
學者立自考之法後世所學無所志所志非所學故終
身猶未至於聖人之立也予生三十六年始知為學之
方今又三十年矣可以考德問業矣其所至僅如斯而
已矣惕然内愳而為之箴曰
夷攷爾生不志于學三十六年如夢斯覺當其覺時有
惰有勤或甘爾誘或膠爾程有赫聖經猶昧厥旨有卓
至善莫得所止振爾墜緒以會其歸竭爾餘力以研其
幾孰云日莫而以道遠求仁得仁在乎自勉
敬修齋箴(為天台周平之作)
天命爾性其綱有五義禮智信仁為之主氣質内錮物
欲外攻其所存者鄙哉空空修已之學心必先正其正
惟何曰毋不敬衣冠必肅無惰爾容視聽必謹無汨爾
衷一語不妄誠斯可入一動不審行斯有失曰存曰養
造次無違曰省曰察無間其幾在昔仲由嘗問君子孔
聖告之已精厥旨脩已以敬確乎一辭如斯已乎反致
其疑再疑再告曰安百姓究其大用堯舜猶病惟聖有
教本末具陳惟敬之功其心孔仁仁有專言統乎四德
以是而脩實為學則有揭斯扁相爾齋居我箴匪耄丕
哉聖謨
中處箴(為汪元思作)
維天巍巍維地回回人於其中參為三才雖曰三才同
一太極渾合無間是謂理一乾父坤母維人子如各循
其性是謂分殊生生不息均此一理動静屈伸猶魚在
水頭圓足方外體其形滿腔惻隠内得其仁君子存存
俯仰無媿惟踐爾形斯奠厥位須臾不謹私欲乘之其
與禽獸相去幾希卓爾元思聿來胥宇揭以觀省有曰
中處我其箴之俾格此名上帝臨汝毋貳爾心
宜齋箴(為胡子升作)
天道發育有萬斯類得氣正通惟人為貴立人之道曰
仁曰義乾坤父母四海兄弟兄弟一門父母乾坤分殊
為義理一為仁良知良能莫不敬兄兄兄弟弟是乃愛
親同此遺體如足如手違曰悖德孝亦何有夙夜匪懈
是保是守惟子升父翼翼怡怡宜兄宜弟伯仲塤箎以
宜名齋以善相規以養夀母以貽孫枝尚期力學窮理
致知知宜之義得義之宜齊于一家推而一國必有事
焉神明厥德
汲齋箴(并序)
昔嘗為葉聖予賦汲齋詩有云當知汲井如克已汲去
汚濁清自回之句今又索箴再辭弗獲愧學誠之不進
無以異於前日之見也復理舊語為之言曰
天賦人受有物有則湛然良心萬化攸出欲動情勝既
堙既塞趨彼末流浸以没溺迺激其湍迺窮其力以濁
天下以穢邦國曷澄其源曷達其窒惟學有要於已先
克制外養中非禮者勿本體清明有未嘗息我觀易象
如井濟物寒冽淵澄本源之德有泥其汚人將焉食渫
治既清然後可汲惟聖予甫觀象體易昭揭斯名用警
朝夕澡滌天君勿受形役豈汲於用為我心惻勿幕而
收勿斷而繘左右逢原要在自得成汲之功博施無極
贊
河圖贊
河之圖兮開天地賾五十有五兮隂陽相索惟皇昊羲
兮肇端乎神畫心妙契兮不知其千萬年之隔
洛書贊
洛有龜兮負文錫神禹兮彛倫夏商之季兮汨堙箕子
載陳兮皇極為之一新萬世之大範兮存乎其人
漢高祖像贊
世道大變異哉漢祖不階尺寸而有天下三章之約偶
中時機董公仁義安識精微
唐太宗像贊
世道再變太宗有國終始胡風歴年三百萬乘不足一
將之雄仁義果效何止歲豐
徐伯光道廪贊
道滿天地萬物浩浩道非可廪廪則有道中虛而實日
用之寶嘉穀稊稗辨之貴早
甲寅畫像贊
石笋巖巖曷培而崇繡湖洋洋曷浚而通茫茫遺緒耿
耿爾衷孰融爾氣孰肅爾容稜稜霜月習習春風匪範
爾德用警爾慵
乾道御書贊
皇矣孝宗聖德天縦翼翼小心親承大統監觀王國宗
廟黍離讐恥未復版圖未歸寤寐英材弘濟大業昧爽
丕顯孜孜聽納爰究爰度是經是營鳶飛魚躍遐不作
人有赫其明或黜或陟破削拘攣萬里咫尺于弼于輔
于蕃于宣百辟是憲人物藹然中興之際於斯為盛維
我先臣恭承眷命昔在乾道試邑長沙政聲上徹召節
亟加入覲于庭天顔開豫股肱之郡汝其綏撫于嚴于
信宣化兩朞帝曰來汝郎省經帷晝既訪問夜出奎畫
貂璫駿奔衣冠駭唶帝意若曰汝言有章既及治具然
猶未詳盍罄汝忠裨我政體毋替朕命媚于天子雲漢
昭回臣拜稽首對揚天休昌言敢後帝心亹亹帝謨洋
洋求治之切度越百王威靈在天遺烈在下日月于邁
邈然今古君臣之契自昔所難有進有退惟義之安驪
珠陸離三十有九既勒堅珉永鎮塋阜神光發笥匪金
厥籝惟忠惟孝百世其承匪忠曷勸匪孝奚則匪臣之
榮惟皇之極
截斷提起贊
上饒克齋陳先生以截斷提起四字接引後進亦喫
緊教人之要法也金華王某因為之贊曰
美質難值人欲易昏意必固我四者相因纏繞馳騖綱
常日淪孰能勇決盡絶其根毋滋而蔓毋容而存惟精
惟一萬境通明
右截斷
心本虛靈天理昭晰一敬不存明命斯遏日就汙下淪
陷没滅孰能幡然奮發振挈毋間而斷毋作而輟必常
惺惺萬事中節
右提起
乾道九贊
強圉敦牂乃正元日觀族孫珙乾道之章志淳而理
該差彊人意猶懼其體之未切也為之推衍先儒之
說或可為進學之助知道者不足觀也
於穆乾道其德曰元萬物之始萬化之端氣行在東於
時為春天命人受於性為仁君子體之衆善之歸
於穆乾道其德曰亨萬物之通達元之生嘉百會南陽
極而隂恭敬退譲禮云禮云君子體之抑抑威儀
於穆乾道其德曰利利匪已私生物之遂斂華就實禾
黍嶷嶷義以制心大分斯得君子體之萬事之宜
於穆乾道其德曰貞物理備具物生之成天紀回復為
時之冬為性之智藏始於終君子體之正固弗移
於穆乾道德曰剛健一息不停萬古旋轉維健維行剛
斯可見雲行雨施乃化乃變君子體之有強無勌
於穆乾道德曰中正寒暑代謝無有偏勝當消而消當
晠而晠正或未中惟中無病君子體之卓然有定
於穆乾道德曰純粹體用渾然具美全懿邪惡莫干隂
柔莫媚時曰至誠真實不偽君子體之精一無二
於穆乾道是曰三陽為夫為父為君之常是曰父天是
曰子綱下濟而泰光明四方君子體之吾道斯昌
於穆乾道君子體之終日乾乾烏可已而勇猛精進窮
理致和獵險摧剛萬里載馳須臾不力明命斯隳
古賢像贊(并序)
先祖侍講平時無玩好守鄱陽日於洪丞相家摹傳
古賢像六十餘軸皆紙本也其原出於秘府有手澤
題其上不幸收藏太密蟻蠧幾盡得全者無幾而又
散留它位某嘗傳寫二十餘本初未之竒也舊本既
失益可寶愛近囑潘伯遠篆題其姓名暇時因各贊
數語懸之素壁典刑凛然六一居士嘗謂七賢圖歐
陽氏之舊物也且使子孫不忘先世之清風某質凡
學陋固不足以發揮往哲抑以寓高山仰止之詠尚
庶幾來者識先世之清風云
郭汾陽(子儀)
巍巍令公再造唐室膽量包海赤忠貫日大姦莫間大
兵莫危名將接武皆帳下兒
陸宣公(贄)
年少得君正濟大難朝奏夕疏仁義炳煥山東聽詔感
泣諸叛前魏後陸時不貞觀
韓昌黎(愈)
唐文三變至公而止日光玉潔八代披靡諫佛骨疏上
時相書千載是非其嚴矣乎
柳河東(宗元)
文盛貞元鏗鏘皇雅絶壑峻崖古匜玉斝從游一悞再
斥不歸羅池之上秋鶴與飛
趙韓王(普)
五閏將曉大明赫然抑抑人傑佐命之元功銘玉鉉名
注金縢風雪夜計一新乾坤
曹周王(彬)
帝王之將翼義羽仁汎埽氛祲湛布陽春雷歸電熄天
宇清明不矜不伐流慶殷殷
李文靖(沆)
風範端凝魯論翼治識遠慮深鎮浮遏銳時雖昇平日
陳灾異殁久言存君猶追記
王文公(旦)
鬱鬱三槐隂覆萬宇直榦承天屹然八柱棲鸞停鵠蓄
雲洩雨穆如清風作宋申甫
寇忠愍(準)
有倬萊國恢恢廟謨濟川之志到海之符青衫瘴雨竹
柏靈敷澶淵一擲千載偉夫
張忠定(詠)
雲出華山雷厲西土以竒制變以神鎮撫猶恨承平閒
殺尚書勁節獨步冰霜凛如
王沂公(曾)
温温沂公大志厚德桃李成蹊春風無迹計折姦回理
化后戚宗廟之器揚休山立
吕文靖(夷簡)
賓日天聖政關簾帷起賢弭黨慮遠防微月殿濟權玉
棺破惑舒卷屈伸深哉仁術
范文正(仲淹)
雪壓孤根斷虀力學危言正色蹇蹇諤諤靈府兵精氊
裘膽落先天下憂後天下樂
韓魏公(琦)
堂堂魏公受天間氣赫奕孤忠鎮定大器手扶日月身
佩安危大沛霖雨寂然神機
富鄭公(弼)
慶歷人望元豐老成片言折虜訪落戒兵恩浸南北夀
配岡陵鶴降星殞始終之靈
文潞公(彦博)
元祐黃耉翼日導乾出將入相餘五十年虎老風壯松
夀節堅龐眉瑞世遐福不騫
曹武穆(瑋)
侍中内舉器識迥殊預勉樞輔逆料胡雛風熄狼烟霜
凝金鉞襲慶將壇矯矯聲烈
狄武襄(青)
太平名將偉哉氣節卻梁公像留鬢邊涅西折元昊南
摧智高童謠方息角犬成妖
歐陽文忠(修)
學授孟母一代文宗追琢大雅剗滌澆蹤諫疏直筆雪
壑霜空全節蚤退潁水清風
蘇文忠(軾)
奎宿精神烏臺縲絏神龍追電天馬汗血世外文章筆
頭風月航海而南平生竒絶
林和靖(逋)
野人雲卧孤山蒼蒼梅侑逸興香滿詩嚢湖邊竹戶猿
鶴徜徉寒泉秋菊千載耿光
醉吟先生(白居易)
江州司馬元和諍臣鶴林聲價鑾殿規箴蠻素去矣詩
酒陶情西湖浩渺雲水流聲
宗忠簡(澤)
雙龍遐驤風埃帝邑秉鉞齋壇揮涕戮力天聲外揚臣
姦内抑忠憤莫紓孔明祖逖
岳王(飛)
赫赫武穆天開駿功聲震河洛威憺華戎梟檜忌武烏
臺勘忠齊名諸將愧死英風
張魏公(浚)
中原雲擾閫外專征東潰淮楚西敗富平勢裂南北天
摧大勲千載公議一點忠誠
魯齋集卷六
