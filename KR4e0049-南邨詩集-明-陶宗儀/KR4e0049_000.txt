南村詩集别集類五(明)
提要
(臣)等謹案南村詩集四卷明陶宗儀撰宗儀
有國風尊經已著錄是編毛晉嘗刻入十元
人集劉體仁七頌堂集有與張實水尺牘稱
讀史不載陶南村竊謂此君靖節一流人今
考十元人集内如倪瓉顧阿瑛亦皆親見新
朝然瓉遁跡江湖阿瑛隨子謫徙未沾明禄
自可附朱子綱目陶潜書晉之例宗儀則身
已仕明孫作滄螺集中有陶九成小傳可證
晉仍列之元人非事實矣觀集中洪武三十
一年皇太孫即位詩曰老臣忭舞南村底笑
對兒孫兩鬢霜則宗儀臣明原不自諱又集
中三月朔日至都門二日早朝三日率諸生
赴禮部考試十日給賞十一日謝恩諸詩即
明史本傳所謂洪武二十九年率諸生赴禮
部試時作也是又豈東籬采菊之人所肯為
之事又何必曲相假借強使與栗里同稱乎
是集不知何人所編考其題中年月及詩中
詞意入明所作十之九惟鐃歌鼓吹曲諸篇
似為元時作耳其編次年月頗為無緒殆雜
收遺稿而錄之未遑銓次又顧阿瑛玉山草
堂雅集所載澂懷樓七律一首送殊上人七
律一首皆不見收知非宗儀自編也毛晉品
其詩如疎林早秋殊不甚似然格力遒健實
虞楊范揭之後勁非元末靡靡之音其在明
初固屹然一巨手矣乾隆四十三年九月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
