南邨詩集卷二明陶宗儀撰
南邨雜賦十首
平生耽逸趣久矣謝浮榮計左真鳩拙形臞類鶴清晚
風谿艇釣春雨石田畊此日容衰老徜徉樂太平
屋小長林束邨深四水通睡因閒處熟愁向醉時空鵝
鴨春波綠牛羊晚照紅歲輸公賦足泚筆紀田功
門對山殊遠谿回路覺賒入城因買藥租地為栽花草
草杯盤數悠悠興緒嘉今年官税急月下響繰車
編圖從入甲養子慮添丁閣筆焚三策攜鉏帶一經語
多隣叟醉妖勝里巫霛俗薄何須較柴門盡日扃
徑微深草沒橋仄亂雲藏簷角聯漁屋籬根繫野航雨
餘晴溜碧天迥晚山蒼回首關河隔并州是故鄉
家貧田亦瘦身惰禮全疎嚢錦新吟藳篋藤舊著書小
童能理櫂稚子學將車何幸無榮辱長年此逸居
客分疎雨去人帶斷煙畊地曠乾坤大心閒景物清藥
材書劵貰琴直典衣更歲歲西疇秫深憑送此生
池塘纔半畆浦漵走三江斷壟春煙犢疎籬夜雪厖逍
遥浮晚艇寄傲倚南窗采藥鹿門遠誰能逐漢龐
遥岑浮碧漢長泖護青林地僻人家少泥融虎跡深關
河南北夢風雨短長吟覽鏡憐遲莫鬅鬙雪一簪
徑竹霏香細籬花鬭色多捲簾黃犢雨把釣白鷗波清
士攜琴訪諸生載酒過有時香一篆高枕到南柯
南邨後雜賦十首
路直華亭谷林藏處士家葵菘浮雨甲秔秫吐晴葩塒
羽肥堪縛谿鱗巨易义客來留共酌濁酒不須賒
甲第多荒址茅茨獨老翁杖藜山遠近舟檝泖西東草
色蒹葭外秋聲絡緯中郊居端不惡此趣許誰同
槿樹成籬落松脂化茯苓閒開籠鶴柵時過狎鷗亭汗
簡修書史持杯閱酒經塵纓終不縛何愧草堂靈
谷口蘭宜佩庭前草不薅番田栽薯蕷縛架引葡萄杜
甫十分瘦元龍一世豪賣書買農具作業豈辭勞
道陿循墟曲橋低與岸平風前松子落雨後竹姑生向
此得閒趣自來無宦情烏巾方竹杖林下一田更
江海謀生拙園田引興長徑分黃菊本池種白魚秧瘞
筆營山竁横琴布石牀俗氛飛不到一曲水雲鄉
草徑牛羊熟雲林鳥雀馴九峰三可攬一室四無隣世
治方為樂身安豈厭貧涼風北窗下未讓葛天民
農事年年在家常頓頓謀拾樵驅赤脚舂粟課蒼頭屋
破何曾補人生本自浮賦歸歸未得長夜夢台州
雨社來巢燕晴衙散蜜蜂螙書魚繭實透墨麝香濃幽
夢回高枕新詩入短笻一經今白首自怪此生慵
僻壌居偏樂幽懷老自添鍊丹溫候火丸藥捲風簾雨
過魚蝦美春來筍蕨甜長年無一事治世等黃炎
元日試筆次張泉民讀書莊雜興八首
素履安吾分深居去俗嫌襟懷高莫儗材力老逾添翰
古兼行楷經明法謹嚴鶴書還赴隴光耀起幽潛
自將茨覆屋遠勝樹為巢徑曲菭花匝谿回浪影交柳
隂維釣艇竹裏搆行庖我欲頻相訪談詞愧草茅
道在寧謀食時清不慮貧弟兄三俊彦天地一閒人攬
鏡菱花曉開尊竹葉春文成五色錦采采濯芳津
松樹曾巢鶴溪流可浣花步鳴蒼玉佩閒鍊紫金沙揮
麈懷王衍横琴仰瓠巴有時因客到沽酒向西家
生平甘淡泊質稟甚清通經史沉潛裏溪山笑傲中夢
游天禄閣詩寄蘂珠宫自是神仙骨塵凡迥不同
嬾騎金匼匝喜弄玉參差宇宙清寧日山林老耄時處
中知守節履正在觀頥白髮磻溪釣飛騰未可期
鄉里陳留遠才名二十餘文章宗太史詩法嫓黃初避
地僑淞水誅茅結草廬功名諸弟貴問候列華裾
搆室延虛白臨書擣硬黃但祈年大有安問世炎凉苜
蓿堪羞饌芙蓉可集裳壽齡過八十無夢到鵷行
次姚憲僉原禮韻簡明上人古鏡六首
雲棲常自寂蠖屈豈求伸翠竹真如理青山妙色身滌
除三毒火清淨六根塵出定寒宵永明蟾挂碧旻
接流晴灌菊陟巘晝捫蘿地僻經行少心閒興趣多瘦
笻縣樹底壊衲曬岩阿清盥無餘事因箋證道歌
九山多勝槩此地一叢林石路循清澗茅堂枕碧岑野
狐來聽法游衲問安心虎樹高千尺師寧不嗣音
林日遲遲靜溪雲淰淰輕雜花閒自落幽草細無名慨
我朱顔老傷情白髮明何繇湔垢累問道立前榮
清寂山中景逍遥物外身好茶留客煮香茝課童紉欲
識空為了還知嬾是真釋門推老宿佛法在彌綸
乾坤容隱逸寒暑互遷推獻果猿殊熟銜花鹿不疑食
餘隨洗鉢梵放輟談詩送客長松下東頭月上時
曹雪林夜宿草堂有詩因次韻
杖屨來相訪柴門倒屣迎好春尊螘綠清夜燭花明每
苦連旬别相踰半日程如今宜盡醉足以慰平生
對雨
立春將一月積雨已兼旬潦水邨邨白愁雲旦旦新世
方期樂歲天豈厭斯民便好驅陰沴陽和被廣輪
元宵
總說春來好春來尚寂寥江山緘媚景風雨過元宵室
白燈光燦罏紅火力饒杯盤兒女進嬾赴北隣招
游查山(山上有查仙鍊丹井東眺黃耳冢西秦山)
四面黃茅合南頭粉堞高丹泉生石甃山趾帶平橋犬
寄華亭信蛇吞戰國豪登臨增感慨落日在林臯
役役
弟妹分離久家鄉信息遲賣書人閷直穫稻雨愆期髮
向愁中白顔從病後衰終年常役役何日是歸時
次郁鈍之韻
多病誰分藥窮愁只著書青郊春雨稼綠樹野人居天
地身將老朋游日漸疎寄來詩句好功業復何如
夢游華頂峰題詩于壁
松徑曉停驂朋游只兩三鳥啼烟作障僧坐石為龕訪
古人何在探幽我尚堪杏花風日美春色滿江南
詠佳人效香奩
衣皺霞千疊鞵彎玉兩弓色酣眉黛綠香膩口脂紅密
約心還怯多情意未通黃昏頭嬾卸繡被象牀空
著雍執徐之歲三月望後一日率僮僕抵鍾賈山
采薪供㸑至四月朔歸每日陰雨
繫船溪水頭山中成久留半月總值雨一身都是愁哺
雛敗簷雀逐婦深樹鳩薪采輟夫役摘蔬薦晨羞
寄夏原舟時從軍瀋陽
分離忽兩春役役幾艱辛兵籍何時落鄉書此日真乾
坤同是客風雨正愁人望斷渾河遠蕭蕭白髮新
寄題性源上人清影軒
勝地昔曾行雲扉夜不扃長林籠碧瓦明月照朱櫺世
比龍門寺經繙貝葉青開秋敷石榻遲我一揚舲
丙子元日
朔紀庚申始風從甲艮來隂霾低不散天意邈難猜香
縷縈銀燭椒花浸玉醅賓朋交致賀獨我老衰頹
中夜不見月
延桂敞南樓更傳第幾籌玉城衝雨立銀漢拔雲流曲
度霜娥怨談停老子愁相看須隔歲虛過此中秋
十六夜翫月次韻
中秋風雨隔二八正圓時天上清虛府人間太液池飛
騰蟾皎潔翫賞客權竒偏照南村老蕭蕭兩鬢絲
中秋夜陰
自小看明月看來已白頭年年栖逆旅草草過中秋銀
漢金波歛冰匳玉鑑收凄然向今夕嘯咏想南樓
十六夜獨酌
今夕非凡夕璚樓影尚彌纔經一日隔未覺半分虧再
索新篘酒還賡昨賦詩舉杯邀對酌真足暢幽期
十七夜傷感
四十二年前今宵最可憐明蟾徒自好愛子竟長捐父
母情懷苦乾坤造化偏老來頭雪白不斷夢縈牽
過蕭塘市
不到蕭塘市流光十五朞岸傾街甃裂寺廢梵幢欹第
宅留荒址垣墉易敗籬相知無一在遺跡動傷悲
閱畊
上國曾辭聘南邨且閱畊心安閒自適肌瘦老逾淸趣
向琴中得詩從枕上成平生隨造物多幸見升平
龍鍾
吳楚躬親歴關河事熟諳客居淞水上鄉夢越山南豹
變知無及龍鍾愧不堪有時扶短策去就老農談
濯足
濯足咏滄浪南邨住草堂風簷縣襏襫煙艇帶笭箵總
羨畊漁好渾忘歲月長建文開泰運聖德嫓軒黃(笭箵元結)
(自釋音郎當蓋竹籠也)
歸途徐邨阻風
徐家邨疃靜桺下泊舟航故國南游遠東風晚更狂歸
心如箭急流水似人忙明日宜興縣長橋酹一觴
簡顧秀才
地偏春自勝市遠客尤稀草閣開清晝谿航載落暉雜
花晴簌簌輕燕晚飛飛問訊東隣老還容覓釣磯
西湖紀興
浩浩春波闊冥冥夜雨縣笙歌傳别館燈火隔疎煙作
客頻遷次傷時更可憐明朝晴未卜還是醉湖船
五里塘
破屋三家市扁舟五里塘亂波浮落照飢雀聚枯桑氛
祲乾坤戚兵戈道路長漂流無倚著何日定歸鄉
南邨對雨
雨氣連邨白溪流觸岸渾餘寒欺鳥雀清潤溼琴尊修
竹明如洗長楊翠作屯草堂初睡起曳履掩柴門
和鄭南榮韻
煮茶燒落葉掃徑動閒雲水涸溪痕見林疎岫色分齋
居長自掩麋鹿動成羣短屐相過數惟應鄭廣文
癸亥元日
通夕零寒雨開晨吼朔風人惟憂樂異節自古今同故
國丹丘外浮生白髮中力田憂水旱端策問凶豐
元夕
珂里傳柑日金吾放仗時樓臺燈火淡風雨管絃悲術
眩明皇幸儀尊太乙祠千年成古蹟兀坐漫齎咨
過顧城湖
昨行三塔崦今過顧城湖帆正風猶順程遥日漸晡礙
船防斷陼收港認浮圖同往皆良友羈情喜不孤
己卯中秋
移榻近前榮良時引興清雨從晡後散月向夜深明靈
兔曾無恙孀娥若有情舉杯邀對酌隔歲好尋盟
中秋
今夕知何夕南軒景趣幽露溥蟾影耀風靜桂氛浮移
榻催鋪席褰簾快上鈎年年催老去又見一中秋
辛已中秋
海㝢樂昇平中秋景象清秪緣人意好轉覺月華明今
歲僉愚戅比隣異死生聽來惟是哭孰更不傷情(兵部遣使)
(至府府命兩縣僉點身長力壯民丁應充謂之曰愚戅不下五千餘人)
九月朔日庭前白菊開花
尋常重九日難得菊花開今歲困添閏孤芳亦借魁翠
裘雲掩冉鶴羽雪毰毸三嗅秋香立吟哦待酒來
丙寅中秋
雲開天宇潔玉露滴琪林靜對中秋月偏傷故國心半
生常作客此夕一霑襟弟妹書難得窮愁老轉深
十二月望後一日輸粟金山衞
渤海金山小坡陀草路危城池連斥鹵部伍雜華夷比
屋屠牛肆高竿賣酒旗一旬愁裏過雨雪滯歸期
十月十一日夜夢中賦詩一首既覺忘前四句枕
上足成之
桺風輕娜娜竹雨淨娟娟有只書千帙無多屋數椽邨
深居自好心遠老相便載酒谿翁羨桃源小洞天
十月廿六日喜雪分韻得同字
今年方見雪懽喜萬人同觥巨醅浮綠窗明燭耀紅煎
茶移石鼎理櫂命谿童黃竹何須賦休祥兆歲豐
庚辰元日
授歷紀庚辰開元值丙寅五更微見雪兩日便迎春頭
戴銀旛巧門題彩帖新屠蘇循故事殿飲老年人
九月四日遣愁
塵鎖斷絃琴悠悠歲月深遺言仍在耳惡日倍傷心路
隔重泉窅墳封宰木陰臨風耿無語老淚一霑襟(惡去聲忌)
(日也)
哭王黃鶴(乙丑九月初十日卒于秋官獄)
人物三珠樹才華五鳳樓世稱唐北苑我謂漢南州大
夢麒麐化驚魂狴犴愁平生衰老淚端為故人流
乙丑十月廿八日得鄉人林序班公輔寄聲報舍
弟夢臣沒於道未知月日地所二首
白下相逢日于今十二年江湖俱老矣風雨獨凄然哀
訃從人得殘軀為國捐生兒多不育身後竟誰傳
弟兄惟我在骨肉永睽離王事勤勞日關河夢斷時水
深風浪惡夜靜鼓笳悲號慟嗟何及傷心老益衰
哭馬平主簿夏原威(丁卯臘月十三日卒)
詩書承善慶簪組沐恩榮賦命分修短詳刑服重輕平
生師友義終古别離情盡掬寒淞水難前淚眼清
挽陸北岩教諭(辛已十月廿九日卒)
北岩今已矣命也復何仇形影長相弔文章不自謀夢
殘蕭寺夕魂返故山秋多少傷心事哀猿哭未休
挽趙雲居先生二首(辛已九月十八日卒)
故國王孫後先生德望隆相將年九十出處浙西東學
本趨庭教醫存濟世功俄然棄榮養哀慟起秋風
吳淞今共客台婺遠相連去國二千里論心四十年故
人將盡矣老淚重潸然修得遺賢傳儲輸太史編
送何伯溫還鳳陽
索居濠水曲歲月共悠悠會面忽今日憐君已白頭關
山來去路風雨别離愁谿上船催發寒潮沒遠洲
開罏日有感是日始見霜
陽月日云初新霜萬瓦鋪具羞供墓祀熾炭煖寒爐望
望鄉關遠栖栖旅思孤形骸看漸老節序不停徂
挽張雲莊宗禮三首
客邸病縈紆驚憂鬱未舒紫桫函蜕骨白下返靈輿故
里千年别浮生一夢如莫雲莊上些山雨竹樓虚
嫁殃遭太守簿錄降將軍短景燈餘燄繁華水上雲賢
愚誰復辨玉石竟俱焚次第修言行他時表墓文
嗚呼吾友汲相望去程遙遺恨孤慈侍清魂入大招諸
兒銅鼓衞一穴鳳山椒淚灑西風裏交情永寂寥
洪武癸酉正旦雨明日雨中夜雷電又明日雨四
日陰曀嚴寒西北風大作口號
迎春半月先寂歴過新年雞狗羊猪忌風雷電雨全玄
冥雖代謝陽德未昭宣有待隂霾散乾坤始泰然
九日雨
三年元日雨今雨欲經旬洋海開塗者金山餽粟人體
寒衣綻裂腹餒食艱辛上帝垂慈憫晴暄振困貧
二月六日雪
春半三番雪田更誦里謠一年防暴水九月定盲飇色
妒梅枝瑩花黏蝶翅消暫時成凜冽玉燭自能調(田家五行)
(云二百五日主有風潮)
庚午七月三日大風雨視丁卯歲為尤甚獨松江
若此他郡無有也
雨從朝起驟風到夜深狂仆屋搖坤軸漫江徧海鄉喜
無秋旱暵未卜歲豐荒較彼前三載而今勢益強
六月廿九日喜雨
六月三旬旱炎威酷吏猶廿年無此熱一雨近初秋田
畝塵隨伏禾苗病向瘳豐登還可望生計尚堪謀(一)
二月朔夜中雷始發聲三日寒載嚴雪大作
前夜起雷聲寒威刃發硎積陰春黯慘密雪晝飄零香
褪梅腮白愁緘柳眼青擁罏頻熾火不似肉為屏
七月三十日雨
半月值秋晴凉生枕簟清嘉禾方孕秀甘雨又滋榮造
物功難報斯民樂有生輸租庚責了倉庾定充盈
洪武丁卯臘月癸亥雪
六花凝瑞白已見臘前三寒色清逾烈羈懷老不堪窮
隂連漠朔豐稔在江南驢背谿橋客煎茶恐未諳
臘月初二夜雪
吼樹朔風雄寒欺繡被重地浮銀渤澥山吐玉芙蓉瑞
象標初臘歡懷慰老農歲登端可卜百穀徧提封
十二月十三夜雪
滕六夜停驂乾坤玉氣涵樹膚寒擁腫松髮白䰐鬖驢
背吟何苦壚頭飲正酣隔牆農父語喜見臘前三
正月十二日雪
立春纔二日撩亂雪花飛隂晦雲同色嚴凝曉肆威擁
爐頻熾火對酒趣添衣德澤終當布斯民莫歎欷
至日聽雨
至日聽寒雨今宵憶向曾漏催銅史箭花灺木奴鐙愁
壘堅難破騷壇峻可登苦吟無好語白髮已鬅鬙
甲子又晴
田家春甲子分外要清明水旱因從卜休祥亦可旌明
年期大稔今日喜長晴為報西疇老知時好力畊
元宵雨
三五元宵節連年氣候同漫天來暮雨吼地起南風燈
火樓臺寂笙歌巷陌空金吾徒弛禁清坐愜深衷
連日積雪釀寒曉起見雪臘月十一日也
四野話豐年三番見臘前意從多日厚色瑩六葩妍谿
艇因思汎鐺茶趁埽煎老翁無此興擁火醉陶然
九月廿七日
九月三旬裏渾無幾日晴軒墀簷雀浴農室竈蛙鳴點
滴疑天漏汪洋覺地平烟蓑樵水稻此去若為生
和董良史憲僉西郊草堂雜興八首
杏花春雨映谿堂不異當年碎錦坊重碧破除千萬事
硬黃臨寫十三行枌榆夾道陰連屋魚鳥親人水滿塘
覓句有時成久立草茵藉坐槿籬傍
西郊闢地搆名堂絶勝南邨小柳莊得意四時從嘯咏
讀書萬卷保行藏雕胡米滑甘於粟萵苣苗肥綠似秧
野飯菜羹皆適口一真滋味靜中長
清谿脈脈抱虛堂新竹娟娟過短牆問桺尋花春事晚
投壺散帙午隂凉時將芳糗充魚餌歲會香秔備鶴糧
如此閒情真自適可無幽夢入鵷行
老來歲月去堂堂夙佩君恩不敢忘炎漢辭官容廣受
聖朝立極過軒唐秫田春雨租牛種茗盌凉風對鶴嘗
清興有時吟不了天邊羅立九山蒼
日長雙燕語深堂樹木參天枕簟凉龍德光明今宇宙
犬牙相制古封疆人龐俗厚宜栖止歲泰時康匪禬禳
我亦有家歸未得浙江東去路微茫
吟成池草坐西堂胸次悠然隘八荒靜悟游魚投餌急
閒看飛燕葺巢忙采山釣水唐人愿長子生孫漢吏倉
高尚循良同一致要令身世保平康
蕭蕭落木護秋堂白版為扉掩夕陽塵垢不沾頻灑埽
稻粱巳熟漸收藏攝生未用芝和术具饍能無芥與薑
一榻清風渺千古看他奔走為人忙
執經弟子早升堂客至何妨卧下牀家世澤流遺牒在
御爐烟染賜衣香錦嚢縹帙新增集玉軸牙籖舊補亡
鄰舍相邀長是醉此身終老白雲鄉
次韻寧熙中上人姑蘇紀游十首
華山阻雨
東南風急布帆輕長泖西來第一程此日忽逢春莫雨
何人不望客中晴烟巒朵朵鬟凝碧石溜濺濺玉奏聲
且向華山谿口泊推篷滌研寫幽情
喜晴
澹霧冥濛日晏升攬衣遙見闔閭城十分天氣依然好
一色波光遠近明紫燕將雛花上語錦鳩呼婦樹頭鳴
道傍農父交相慶菜麥青青喜快晴
山行偶興
鬼護神呵兩怪松晚晴長阪綠陰濃泉聲噴壑谿東走
嵐氣涵空日下舂毫楮出奩題好句杖藜到處發竒蹤
近來蠟得登山屐擬約重游意未慵
遊天池
雨餘弭櫂釣磯頭一錫翩翩縱遠眸翠壁石蹲形似虎
龍淵雲墮氣如牛人間幻出三千界天上移來十二樓
更陟層顛窮睇盼只疑咫尺是瀛洲
遊靈岩
靈岩拔起拱諸峰林壑深幽與昔同誰念夫差罷敝後
莫逃范蠡計謀中彈琴石老菭花紫響屧廊空夕照紅
里叟不諳亡國恨至今猶說館娃宫
遊天平
樹木沈沈翠作堆瘦笻緩步首頻回天平山水真佳矣
文正祠堂亦壯哉碧落高寒超下界白雲清煖隔浮埃
長懷往事成悽斷為讀殘碑剔蘚苔
遊南峰寺
昔遊曾記與諸賢藉草高談雪滿顛白鶴青驄開士逝
丹厓碧岫野花然虎丘東去無多地龍脈西通第二泉
長欲攜書此中住自隨春雨種山田
沈一菴山居
嬾性生憎世累縈功名從此不相能堂成自可同蘭若
客至何妨話葛藤儀宇如如瑤圃月心懷炯炯玉壺冰
扁舟早晚相尋去湖上羣峰取次登
宿觀音寺
錫杖尋幽四月交山中地位總清高一庭蘿月縣金鑑
萬壑松風響翠濤雲臥已知隨處好浪游無愧此生豪
上方夢覺清如洗況是鶴鳴從九臯
尋僧不遇
肩輿伊軋度嶔岑義重宗乘故遠尋澗雨收時花作陣
岩扉掩處筍成林蒲龕香歇閒清晝石鼎煙銷鎖綠陰
那得相逢話疇昔嗟哉時序百年心
張建寧賦詩見寄次韻四首
移家住近府城東簾捲垂楊燕子風幽夢時驚棋局外
好懷日付酒杯中喜於靜室觀虚白倦向通途踏軟紅
老我無能甘寂寞谿山還欲與君同
十年仕宦厭馳驅隨例歸休始定居門巷每來君子履
杖藜閒過野人廬錦心繡口三都賦玉軸牙籖萬卷書
别有高情真自適或時孤櫂或巾車
文采風流果謫仙乾坤汗漫興飄然銀章朱紱承殊渥
檜楫蘭舟濟巨川兄弟喜看三薛在古今誰似二疏賢
朋游散落曾無幾童稚情親到莫年
赤霄丹鳳邈難儔鷗鷺為朋只浪游田里清淳依谷水
關河迢遞隔台州西風采采黃花晚落日離離碧樹秋
白髮催人傷老大少年聲價落責樓
次韻答張林泉五首
憶昔交游各少年君年八十愈昂然幅巾短杖林和靖
斗酒長篇李謫仙修竹簷前香細細落花風外影蹮蹮
有時飯罷無餘事展席科頭自在眠
繪像耆英古有堂先生鬢髮已蒼浪寫書簡竹枯鮮碧
臨帖牋藤擣硬黃潮汐去來谿一曲垣墉周匝樹千章
執經弟子皆循飭道統真傳遡紫陽
倦草淮南大小山此身長與白雲閒南鄰北舍相歡洽
西陌東阡自往還筆勢縱横驚雨驟文詞竒古發天慳
幾時共剪西窗燭尊酒高談一破顔
百年孤抱歲寒心不覺頭顱雪滿簪梧陌鼎烟時瀹茗
石牀衣露夜横琴水雲深處成真賞風月良辰動苦吟
欲訪郊居曾有約桃花浪煖一篙深
枕流漱石豁煩襟日月容光實照臨御筆曾題田氏宅
王門莫聽戴逵琴明經教子傳家學買宅租田罄槖金
壽格期頤能有幾垂垂白髮送光陰
次韻答陳祠部景祺三首
傳家謹護一氊青膝下兒孫歲歲增松頂雲開晴放鶴
谿頭潮落晚移罾堂臨綠野從行樂路直青霄定立登
幾欲拏舟尋舊約望窮煙樹碧瀾層
碧海雙金遠送青對之詩思晚逾增庭前洗竹閒留鍤
池上义魚不用罾錦里角巾唐杜甫蘇門長嘯晉孫登
羨渠伯仲幽栖處又隔風塵幾百層(海中有大金小金二山)
錦樹離離海氣青歲年大稔粟加增僕夫緯篠修魚箔
童子紉絲結蟹罾北舍南鄰相往復東臯西疃自臨登
香浮缸面新醅熟膾切鱸肥玉作層
新春風雨次陸北岩韻三首
博山沉水裊輕烟歲旦常儀總粲然笠屐賓朋來雨外
盤觴兒女列堂前梅驚朔次朝猶落柳怯春寒晝未眠
盥手正襟端策問今年還可種圭田
江南風雨見何曾十日都無一日晴曉起暫看新歲歷
老來偏動故鄉情良辰美景須花柳妙舞清歌待燕鶯
喜有山林容我輩共將詩酒樂文明
鳥車載鬼過遙天白雨淋浪雜翠煙喜咏久無工部老
禱祈未用玉堂仙世情簡淡非今日春色凄迷似去年
風景不殊鄉邑遠夢歸夜夜浙江船
次韻答山泉上人曦
綠谿野徑僻通邨百尺梧桐翠長孫海色曙凝生白室
香雲晴護牧閒園額輝郡乘招提古名重鄉評行業尊
近掣藏函翻般若何當聯席與精論(海曙軒香雲室牧閒園皆上人扁名)
次陸北岩韻二首
廬外圭田二畝強鄉隣傭力為移秧百年岡壟衣冠閟
一徑楸梧雨露涼天地無情身老大山林有分髮蒼浪
急流勇退人爭羨喜見春風日載陽
畎畝高低絡翠徑樹林茂密列雲屛水邨沙路迢迢白
茅屋炊烟處處青谷口樵歌西日暝岩頭虎嘯晚風腥
先生歸也山居靜童子篝燈月半扃
嚴寒次粟隱德上人韻二首
雪留十日未都消畫閤娛情遣寂寥茶敵睡魔浮玉乳
酒烘吟臉暈紅潮雕盤異饌明妝捧寶鼎沉香烈火燒
應有窮途飢凍者一般風景不同條
匡牀燕坐坎離交冰綴霜髭口欲膠煖老正宜絲作毯
逸居那敢樹為巢飢禽戰羽時僵仆猛虎摩牙夜噭哮
造物屈伸端有數醉歌自把唾壺敲
登千山次林泉徵士韻二首
水作巴蛇走澱湖山蟠天馬載浮圖重重桑柘平原近
閃閃烏鴉落照晡林廟幡鐙祠岱岳江城雉堞帶東吳
歸心自是愁如織只怕游人唱鷓鴣(干山一名天馬山下有平原邨)
欲學當年乞鑑湖鵬程九萬阻南圖望窮海上天無際
倚徧闌干日未晡一代衣冠成二老百年藜杖寄三吳
南邨亦有林泉趣春雨聲聲聽鵓鴣
周萬竹知紹興府日其家梅花盛開西賓張林泉
作詩寄之及簡越上諸友因次韻二首
南枝向煖競先開何處人間有玉臺冰豔雪臞渾好在
月香水影入詩來逋翁湖上清魂返仙子羅浮小仗回
寄遠慎毋多折却使君調鼎待鹽梅
麐經家學保青氊文采風流藝且賢池草西堂生夢裏
官梅東閣到吟邊會稽望去無多路朋舊别來今幾年
見說蘭亭只如昔勝游須在莫春天
次胡安州韻
宦成歸老有餘暉吟苦從教帶減圍卜搆北山欣地僻
閱畊南畝慮年饑雲霄孤鶴盤旋過野水閒鷗自在飛
炎暑困人多病暍寄言莫怪往來稀
萬山遺叟以所作中秋重九二詩見示諸公和之
已多勉強效顰二首
高碾長空玉一輪娟娟零露洗浮塵良宵又值中秋節
老我堪憐百歲身對酒漫忘誰是主賦詩那有語驚人
據牀談咏還多興沈浸清光景思新
重陽佳節無風雨倦客他鄉憶水丘采采黃花人送酒
迢迢碧漢鴈横秋喜無敗興催租者自有循谿蕩楫舟
底用登高方是樂嘉賓三兩醉還休
五月菊
老圃乘凉起歎嗟孤標底事便開花石榴明處朝同采
紅藕香巾酒漫賖畫舫沅湘懷屈子薰風庭館屬陶家
也知不為趨炎出莫忘清秋興緒嘉
次夏西疇韻
亂餘及見太平年聖主龍飛地幅員父子戍邊歸未得
公疾下士禮彌虔中天孤月應同照尺素雙魚孰為傳
昨夜釭花頻送喜好風吹墮白雲篇
題德如海上人聽松軒
定起忽聞風雨生危枝只恐鶴巢傾蒼虬鼓鬛嘘天籟
翠浪掀空送海聲一派笙簧秋淅瀝千官環珮玉琮琤
我家亦有閒庭院不及山窗分外清
寄題陳孟文叢碧軒
一室蕭閒竹裏安綠波洗出萬琅玕雲深競舞青鸞瘦
簷曲長霏翠雨寒三徑清風人楚楚五車汗簡墨珊珊
何當直造談玄處展席凉隂搗月團
小游仙詞雪後一日甲子作
瑤池謫降小真仙只在人間二八年長日沈沈緘秘緒
浮生草草厭塵緣一函遺蜕寒璚隕五夜清魂顥氣縣
鸞鶴啟途幢節擁碧霄如洗月嬋娟
借韻答清谿邵先生
西泖移家住北邨謝庭蘭玉見玄孫門前料理桑麻圃
雨後栽培杞菊園象齒篆籤書列庋松花釀蜜酒盈尊
平生不飲惟留客翰墨詞章熟考論
借韻荅宗高王架閣
蕭然一室數家邨籍甚三槐幾葉孫詩句驚人師杜甫
妍詞落簡客梁園承恩出牧年方妙謝事歸休道益尊
不覺數年成闊别老懷耿耿與誰論
借韻荅牧菴上人謙暨無心野人
南邨差似浣花邨慚愧山巾宰相孫獨抱遺經畊壟畝
病辭束幣老丘園此生空忝諸公後舉世何如見佛尊
翠竹黃花真妙理清風明月不須論
七夕次萬山韻
瓜果中庭漏點深露花零亂滿琪林曝書偶忘今朝是
乞巧欣逢此夕臨雲馭瑤池靈剡剡星梁銀漢影沈沈
人間天上同欣樂只有悲蛩語不禁
登超果寺一覽樓次林泉民韻
層樓明敞奠松關萬里蒼茫指顧間地絡泖茸羅梵塔
天低溟渤獻神仙寶陀像設金千鎰瑞井光涵玉一環
倚徧闌干吟未了伽陵風細韻緜蠻(宋治平初錢武肅王所奉觀世音像)
(至淞江禮塔匯光爥于超果寺之金鰻井繇是迎像至焉井今名曰瑞光)
次韻荅邵青谿先生
藜杖烏紗過百年童顔鶴髮氣泠然窩尊安樂元通譜
壺隱虛閒别有天課稼春行黃犢外尋盟時到白鷗前
青谿一曲春如許二頃何須負郭田
雪次陸靜菴韻
剪剪寒風勢轉嚴六花撲簌綴高檐螘醅銀瓮人微醉
獸炭金爐妾慣添大地一方調玉燭遙山九點詫形鹽
明朝擬向西園賞四敞罘罳卷毳簾
胡萬山脚氣陸北岩遺詩問訊因次其韻
見說新秋仍病痺南州土溼暑熏蒸耳邊愁聽三江雨
胸次清涵萬壑冰臥起東山今謝傅嘯聞半嶺昔孫登
北岩老子題詩寄愧我才疎闕剡藤
感懷次韻
數椽茅屋稱幽居環堵蕭然日著書隣曲往還忘主客
林泉映帶樂禽魚一經闡教韋丞相三策成名董仲舒
自愧無能空白首子孫便好問畊鉏
中秋翫月次胡萬山韻
東頭湧出爛銀盤簾卷南榮仔細看秋氣平分宵寂寂
凉輝十倍露漙漙阿㕙藥臼敲清杵素女霓裳跨白鸞
欲折丹葩向高處璚樓玉宇不勝寒
次張林泉韻
潛化芝蘭四十春多君文采玉為人青燈風雨思還共
白髮江湖老更親東漢獨高嚴瀨客西疇自擬葛天民
滄江今日同畊釣竊景前賢託此身
次韻荅胡别駕
避地僑居泖水濱相看白髮與時新好山登眺無多處
榮宦歸來有幾人雞黍會多談笑數芝蘭氣合性情真
莫年我輩須行樂莫遣蹉跎過一春
正月二十有六日余與邵青谿張林泉會胡萬山
夏雪蓑俞山月高彦武張賓暘于佘北踰嶺而
南訪陳孟剛席上分韻得船字
桃源只在人間世三老相逢莫問年清晝喜陪多士集
紫霄只恐德星躔香蒸雲液行璚斝花簇珍羞飣綺筵
一櫂歸來潮正落谿頭好似米家船
題張惟德清逸軒詩卷
結廬自愛南邨好盡日蕭閒遣興長一榻松風茶在鼎
半簾谿雨酒盈觴遙岑爽氣朝來致小徑黃花晚節香
聞道層軒清且逸我將過汝共徜徉
過沈汝舟故居次范宏遠韻
不見幽人左太沖鶴歸遼海蕙帷空敗垣躑躅春酣日
老樹鵂鶹夜嘯風怪事書空千載一長干作客幾人同
可憐滿眼凄凉淚都付詩篇感慨中
次萬山韻
風雨江湖雪滿頭斗南名士總交游山林已自無多在
我輩真成第一流折簡招邀春釀熟策笻來往野情幽
年年無事長相見底用尋盟到白鷗
南邨詩集卷二
