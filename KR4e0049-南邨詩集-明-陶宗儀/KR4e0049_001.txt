南邨詩集卷一明陶宗儀撰
永思堂詩為董仲資作
子之於親思無不至生育恩深與天地嫓一别千古終
養莫遂永言孝思思曷有既爰陟我屺爰陟我岵瞻望
莫及心焉如燬露雨降濡秋春收履悽愴怵惕感時撫
已居處笑語志意樂耆書册桮棬手口澤氣食而羹只
居而墻只如將見之愛慤並致我身之存親為不死豈
敢一日忘迺所自思繼其志思述其事思貽令名作則
錫類奕奕高堂奐乎百世名堂者誰繄仲資氏子孫繩
繩衍休委祉方來之思有引勿替
鐃歌鼓吹曲二章
至正丙午夏秋之交彌月不雨民以菑告錢塘
張野賓者得法於靜樂君禱輙有應時留松江
郡父老請建壇城北門翼日乃雨士大夫作為
文章歌咏以美之因製漢鐃歌鼓吹曲二首云
屢豐年上帝閔農也帝德好生易菑為祥焉
屢豐年羣生熙瘨我旱寧怨咨星火烈螟螽滋苗而不
秀歲且薦饑精誠格天聽允惟念之命幽靈擊妖魑龍
膺捷疾先後馳金精流光淫虹糜四溟靉靆甘雨時積
水彌九野稔而可期不殄禋祀上帝是祈
旱既甚張君闡化也君積功累行有禱而天應
之
旱既甚金石流苗恙槁民煩憂疇能祈天致天雨曰惟
張君驗之屢雩壇長跪恭進詞黑札玄文啟雷祖閇陽
縱陰理則然叱電鞭霆一何武暘烏鬱光祝融奔淵龍
起蟄商羊舞甘澤及我私田里長驩娱擊壌歌至正厥
功匪君誰
擬古用陸國隱韻
古人重節義出處蓋弗苟而我何為者南北事奔走惻
惻懷故里去去成老醜富貴不可期聊以酌我酒
其二
浮雲蔽頹陽凉飇謝繁綠氣化相尋繹百歲一何速達
人意有在豈復傷局促且持杯中物對此籬下菊
其三
王風萎衰周人紀壞狂秦大樸變哇淫雕蟲蠧天真迢
迢百世下禮樂就沈淪尼父不復作聖道詎能新
郊居次韻張善初
南邨有遺逸白首軫黎元平生厭趨競甘分老丘園未
知軒冕貴但識綱常尊匪敢異流俗亦云道所存縱酒
破愁壘煮茶資詩魂仰見衝霄鳥剡剡脱塵樊俯憐縱
壑魚戢戢含愁冤懷哉鹿門龐以安遺子孫苟可脱世
慮何辭農事繁深衷誓無渝持此與誰論
憫鶴次韻顧語谿
豪家闢池館千金買猿鶴青衣職□糧雕籠塗粉雘客
有芝田生飛佩風前落清類春水鷗奮若秋天鶚偶觸
虞羅機遂失雲松樂翻懷丁令威流睇青山郭不乘衞
公軒詎中唐帝繳滄海幾揚塵丘陵或為壑主翁載馳
驅高情漸衰薄俄然憂患來難以談笑卻玉帛奚足云
繁華頓成昨宗族永參商妻孥苦凌虐出獄擕敝裘徙
邊無遠槖而汝混芻豢編名從寄泊鎩翮并州刀驚夢
周廬柝長鳴聊自悲俛啄亦云作雖愁蕙帳空莫厭雞
羣惡念彼遠行人視此更離索淚落返哺烏愁對青城
雀安能招汝游吹笙上寥廓
洪武癸丑八月二日與諸暨趙用賓黃漢章趙自
立江陰孫大雅大年丘宗岱程傳可同遊鍾山
分韻得落字
鍾山毓靈秀寶坊炫丹雘王氣接闉闍冷飇洒巖壑泉
球石罅鏘松籟空中落吐詞極名理摛藻騁竒作嘉會
難重期斯游諒云樂矢言謝囂煩永志在寥廓
游查山分韻得日字
雪後天象清維時月初吉三老山中居杖藜乘興出總
訝神仙流衣冠兼散逸叩我東家門造我讀書室主人
重留連開尊叙真率傾寫間别懷氣誼等膠漆送别河
梁上悵然若有失快行莫遲遲猛虎嘷落日
戊寅正月四日紀實
臘月廿八日風起東南方歲行在丁丑氣候異尋常和
煦過於春入夜風怒狂廿九日禺中螮蝀粲龍章或雨
而或晴至晚天昧茫隱隱雷發聲&KR1433;&KR1433;電流光狂風轉
西北徹夜吐寒鋩除夕猶未息地凍萬木僵正旦興啟
扃雪積二寸強三冬未曾覿對之神肅爽九朝方是春
亦可紀嘉祥老農乃見謂夏秋旱相望二日三日來風
力轉披猖四日值壬子晴朗開孟陽嘗讀通政經冬雷
未為臧十旬要陰晦民庶有菑殃載憶變異錄尤覺熱
中腸禾稼不稔熟喪亡起饑荒華亭連二&KR1124;旱澇苦莫
當口食不暇給奔走營餽饟上帝必閔念爾農勿憂惶
雨風順以調萬姓保安康
已卯人日
元日至人日未有不陰時甫也昔所云屢驗信弗疑今
歲異常歲萬口稱稀竒一晴連七朝春氣即盎而輕烟
散微暄麗日流祥暉谿山逞德色草木帶光輝羊猪狗
雞利馬牛被郊畿民物鮮疵癘禾稼其蕃滋天子居大
寶念民日孜孜上帝昭聖心報錫以雍熙水旱不為虐
雨風常適宜四方習禮樂八表底清夷古道曾弗泯薄
俗還可移贓貪強黠徒廉正當自持慈愛撫幼小孝弟
奉期頤斯理乃必然蠢爾蓋未知我生頭雪白何幸身
見之但願飽喫飯百歲遠為期
聽輔師彈南薰
深邨隔疎雨一塵飛不到輔師抱古琴叩門忽遠造解
囊理冰絲下指即高妙涓涓流水心楚楚南風操聲希
意自足味淡趣自奥别去殊可人谿頭送清嘯
紀行
弭櫂中和橋僦舍千步廊報名謁鴻臚會朝造鵷行國
安四方靜君明六卿良聖德湛汪濊慶祚衍靈長退率
二三子躋彼容臺堂應試式中考青衿解趨蹌寢處不
暇逸倏爾十日強賞謝既已竟迺遂戒趣裝挈書别居
停驗符來正陽門籍甚昭著門吏更審詳左入而右出
御道在中央張拱謹步驟寧敢相頡頏俄然豁塵眸紅
杏映綠楊琳宫閟神樂寶殿祠玉皇(闕)馴
馭有房周覽日未曛放船漫翔洋有客留且住燒燭羅
酒漿語笑忘夜分月白露氣凉晨興未果别叩關過上
方上方距方山駐望路渺茫沙河走其下水淺可濫觴
行行莫能前恨弗凌雲翔展轉烏鵲矼滯礙了不妨迤
邐廣通鎮長流浩湯湯長風力健順舟子意激昂畫鷁
噴巨浪輕帆挂危檣筐篋緘賜金照耀發寵光槖嚢貯
齎糧往返迪吉康茲行非浪游素願誠我償計程七百
里便可還寓鄉兒女出門迎童稚列兩傍膝下問起居
歡樂諒非常
秋懷次戴景仁韻
商飇解殘暑南邨生早凉弄琴理書帙雅思一何長衰
蓮送餘馥叢桂吐幽芳泉清茶鼎潔簟細石牀方人生
能有幾孰可駐流光顔鬢漸衰改事業終荒唐既無俗
累縈所喜心凱康眠早起常晚肻與世匆忙春來喧鳥
雀秋至響蛩螿萬化相尋繹寒暑去堂堂非是總不營
有酒即舉觴日夕歡一醉身世兩都忘
雜詩
顛倒持太阿乃以柄授人人或有怨惡寧不傷吾身喟
彼秦二世委政託姦臣指鹿以為馬非是孰敢云願言
把劍者名器宜自珍
酷暑謠(庚辰六月十日至廿三日酷暑可畏)
火雲崒嵂火龍劣火星熒煌火光泄田疇龜坼土鱗皴
海波鼎沸泉脈竭直疑天地作紅爐黃金可銷石可裂
年年三伏暑固隆未有今番如此熱兀坐渾如墮甑中
又類餘酲共羈絏支惰放肆倦舉舒舌呿莫持嬾言說
霑賜誰能玉井冰消煩欲踏蓬婆雪農夫農婦有死者
道上行人多病暍邊庭將士其奈何銕甲銅盔汗流血
願祈甘雨洗炎歊普為民心蠲蘊結
折楊柳送夏西疇謫居大梁
折楊柳贈君别楊柳未折心已折丈夫落落志四方到
此誰能不嗚咽江南九月天雨霜雁聲墮地秋風長出
門行行幾千里寒烟落日增離傷令嚴獨許擕家室藤
笈編花載書帙可憐身上千金裘阿㜷手縫鍼線密吾
聞中原百戰餘民物鮮少城邑虚君去結廬得幽勝便
可小擬西疇居荆蓁塞路猛虎伏髑髏如山冤鬼哭願
言緩轡毋疾驅疾驅恐防傷馬足折楊柳歌苦詞呼酒
酌君君莫辭黃河之水東南馳人生會合還有時
莫春謠奉和正齋承旨韻
風颾颾雨蕭蕭東皇促駕車載膏墮紅殘萼芳草深嫣
香壓地膩不消繡屏寒逗熏沈腦愁重燕支倦梳掃玉
關萬里人未歸風雨一番春又老
題趙魏公秋林曉行圖
疎林慘淡月欲墮嫋嫋哀猿啼一箇橋危霜重白於銀
蹇驢行澀輕蹹破魏公人品世莫儔平生快意居庸游
戲將丹青寫八法西風黃葉江南秋功名到手辭未得
玉帶金魚疲峻陟他秊解印賦歸來濯纓亭下鷗波碧
風(蘇湖嘉興松江毘陵諸處皆然後聞湖廣江西亦同浙柬尤甚)
洪武丁卯閏月終暴風忽從鬼戸作故人不來君子藏
巽二踴躍蜚廉惡或嘘或嘯或怒號匪雄匪剛匪羊角
倒掀渤澥鼓雷霆簸蕩堪輿撼山岳萬頃嘉禾盡偃如
十圍古樹猶拔却墖輪震墮聲鏗鍧屋瓦亂飛勢揮霍
鳥雀驚仆渾已僵虎豺戰慄如可縛萬民失色一翁云
八十七年無此若小齋斗大容老夫斜雨敲窗打牀脚
徑侵衣被及琴書毒甚卷茅欺我弱何不廣莫掃兵塵
何不仲夏驅炎熇尚憶當年歌漢皇普天率土皆安樂
題李州銘所藏毛澤民山水
竹雪子能畫山醉來解衣盤礴羸筆力甚似荆與關版
凳橋西懵懂樹灰堆峰前鴨嘴灘夕霏翳壑氣晻靄春
瀑出澗聲潺湲遠岫離離斷復連湘娥綰結風前鬟若
非子真谷口宅定有太一玄都壇竹雪子玉筍班面帶
河朔氣態度美且嫺鳥跡印沙文錯落蝸涎行壁勢回
環物物本然具畫理妙處豈在鐫琢間脱略畦町掃邊
幅八法默契烏絲闌寸楮片縑亦可愛令人咫尺思躋
攀此圖忽落李君手時復把看多歡顔老余撫景感真
游清盥題詩卷送還
題江山萬里圖
滾滾長江出全蜀一派波濤瀉寒玉天設巨塹鴻濛先
厥德靈長紀南服濫觴岷松略巴梁分源崌崍走豫章
吐吞沅澧引沱澨包括洞庭納鄱陽玉壘蛾眉兩旁礴
石鏡武擔連劍閣合江西頭萬里橋漢使入吳曾駐泊
丈人拔地高青城翠浪起伏勢東傾雪山去此知幾許
一覽如隔芙蓉坪丞相祠前森老柏支機石在君平宅
浣花溪碧草堂幽越王宫殿成狼籍中岩林泉嘉處多
相傳嘗栖諾詎那慈姥老龍亦共止岩阿小寺埋薜蘿
渡瀘亭對諸夷路尚疑果從何處渡魚復浦中八陣圖
前後縱横經緯布灔澦撒髮怒莫嬰黑石獰惡荼槽并
巫峽之險復愈此凝真觀前如震驚十二峰巒羅翥鳳
船過神鴉管迎送吒灘直接歸州灘自昔號為人鮓瓮
黃牛廟睇黃鶴樓雲夢澤通鸚鵡洲赤壁臨皐纔尺咫
琵琶亭下蘆花秋匡廬雄尊五老立大孤小孤遙旅揖
彭浪磯前即馬當九華采石青戢戢鍾阜龍蟠奠九州
石頭虎踞當長流北固紆徐銕瓮堅金焦兩點浮漚猶
春申墓陰鵝鼻嘴角力狂瀾障厓趾烟水瀰漫豁海門
亘古朝宗從此始彼美畫師儒林英天機所到雙眼明
拂拭素繭掃玄瀋閉戸不聞風雨聲老夫平生山水癖
白首臥游還歴歴客持卷軸請我觀題詩聊復識疇昔
送李孝廉至剛之京
鄜州同知我鄉友氣誼不啻金蘭如異縣交游四十載
汗血復見名家駒雄姿逸態乃若是濯濯春風一端綺
六籍諸史蟠心胸自分身名巳千里至尊在御日萬幾
宵衣旰食憂羣黎宣集耆農至闕下能者受任否者歸
歸給尺簡錄諭語方正賢良聽推舉邑邨爭以名姓聞
生丁昌運天玉女唳鶴灘頭江水秋雞鳴起柁逐前儔
霄漢縱高從此上林泉雖好莫能留朝廷禮士邁古昔
除擢那能限資格涓埃報效盍忠純慎勿貪欺傾厥職
廉能總稱先府君聲華軌範有持循補袞當師仲山甫
作霖期嗣商巖人銀河斜墮月欲入晨光熹微候蟲急
雙瓶酒盡惜暌離衫袖斒斕淚花溼
中秋不見月歌
青桐蕭索逗疎雨河漢雲流繭抽緒岩桂古香吹不起
絡緯亂啼蛩語語曾軒四敞谿前頭犀押簾箔齊上鈎
纖阿御輖如走馬一年轉矚又中秋銅壺水滴聲聲度
嬋娟苦被頑陰妒寶匳慵啟冰鑑韜玉宇璚樓隔寒素
升沈圓缺恒有時今夕何夕乃若斯欲接清輝徒悵怏
相看動是隔歲期疇能掃之鸞尾帚白兔擣藥銀蟾守
老子婆娑興未闌蠟光高張照尊酒
聽琴行
樂經焚滅樂律亡樂器不純樂師瞽獨有羲農所制琴
位置森嚴尚存古體修三尺六寸竒負陰抱陽函四時
上圓下方法天地前廣後殺明尊卑沈檀岳尾犀象足
徽鑄黃金軫雕玉繭絲素絃抽鳳筋髹漆斷紋剝蛇腹
有時漫鼓一再行泠泉出澗冰崢嶸清鬆脆滑五調協
和樂適怨憂傷并岐山峩峩周所起帝眷拘幽商不祀
兒寒兒飢兒履霜殘形占夢巫咸死狄水弗涉行將歸
時不我遘蘭猗猗龜之大兮魯之奄越裳來庭德孔施
南熏化被民財阜杏壇教流渾未朽春江滾滾禹門遙
巴蜀雪消綠於酒凌虚御風飛仙猶廣寒宫闕三郎游
霓裳羽衣天上譜陽春白雪還能詶明妃出塞辭漢主
獨抱琵琶淚如雨文姬心事果紛紜拍拍胡笳兒女語
白雉朝飛挾兩雌老烏夜啼傷遠離嗟哉無傳廣陵散
别鵠未作妻苦悲長清短清彈一過長側短側要安挫
三弄梅花畫角哀鶴鳴九臯其子和栩栩蘧蘧蝶夢闌
起讀離騷身佩蘭大雅不作哇淫滋隱德忘機鷗共閒
漁翁汎汎滄浪艇瀟湘水雲千萬頃何似山居吟嘯日
樵歌響荅烟霞暝短帽輕衫美丈夫觀光上國車騎都
風雷震盪比豪俠酒酣擊劍歌嗚嗚改絃别奏清商曲
秋鴻飛雲聲斷續悲風颯颯皎月流欸乃悠揚疑擊筑
修真理性反天真淳古淡泊孰可倫起伏抑揚符至理
情閒手敏妙入神焚香靜聽出塵表昔焉搏拊今衰老
江南巨擘似公無高山流水知音少
曹氏園池行
浙右園池不多數曹氏經營最云古我昔避兵貞谿頭
杖屨尋常造園所炳也欵語愔從容其先來自溫許峰
裕垂系胤二百載發于迺祖雲西翁翁之交游皆吉士
趙鄧虞黃陳杜李(趙文敏鄧文肅虞文靖黃文獻陳監丞杜待制李文簡李昭文)或銘
或記或篆顔華構翬飛耀閭里中堂曰厚德茂存翼室
且可栖琴尊聿求雅志尚貞白玉照彷彿南湖濆(厚且求志)
(玉照皆堂名)右齋先世手所結祖德有光增古節日長清靜
講玄虚淡然自立止於潔(右古節長清靜玄虚淡然自立止皆齋名)素軒瀟
灑綠陰腴揮麈劇談捫蝨如玄裳長鳴宵警夢玉靈藏
六晝尸居(素捫蝨皆軒名警夢尸居室名)紅杏作花錦千樹簾卷高樓
聽春雨層臺甃近小蓬萊正是雪月最佳處(聽春雨樓名雪月最)
(佳處臺名)曲折映帶總幽亭潔芳頃步連窪盈忘形絶念閉
息影繙書寫經開遂生索笑石矼水清淺灼灼疏梅封
碧蘚有時怡曠倚闌干九點晚山清且遠(潔芳窪盈息影遂生清淺)
(怡懭清遠亭名石矼橋名)洞房塗塈雪色新瑩可受采無纖塵溫火
試香扃畫閣亂雲靄靄中藏春(受采雪洞名雲中春閣名)溝渠流月
金瑣碎緩踏修梁曳環佩露影晶熒夜色澄怳若霞川
躡虹背(流月霞川躡虹橋名)長歌楚誦聲珊珊后皇嘉樹霜丸丹
煖風細香懷晉逸一身眷戀花竹間(楚誦煖香晉逸花竹間皆亭名)花
卉紛芳四時好竹木幾般栽未了牡丹富貴芍藥竒薝
蔔婆娑木樨老蒼松百尺上衝天幽蘭猗猗被深淵菡
萏解語淨如拭芙蓉弄態嬌以妍孤峰危立當月竇厚
重不遷仁者壽先知稼穡用能勤别敞遺安閱耕耨(月竇)
(仁夀橋名遺安堂名)賓朋滿坐冠峩冠投壺散帙罄交歡桂酒椒
漿麋鹿脯璚觴翠釡琉璃盤運去式微遘菑變聞望功
勛等飛電地脈衰疲草樹焦頹垣斷址低昂見廿年汨
沒軍旅中王事馳驅西復東賢郎告代喜賦歸問里尋
隣夢寐同百感傷心淚横臆復新基搆難為力行嚢點
檢得舊題時時展讀聊自適老余艤櫂訪曾經狐兔窟
宅鵂鶹鳴獨立斜陽三嘆息泚筆吟就園池行
過太湖
揚州巨浸曰震潨厥功底定存禹跡世傳三萬六千頃
周五百里渺無極誰散羣峰亂碧流七十二點青螺浮
吐吞中吳者八九勢燄直與東溟侔魚市微茫漁屋小
酒旗搖曳楓林老岸花汀草晚離離雲氣嵐光春悄悄
吳越英雄今幾年鴟夷長往終不還龍虎戰爭歸一統
蛟鼉掀舞藏深淵南風破浪船頭響王事有期誠鞅掌
問程已過馬跡山落帆轉入沙掌港萬雉金城路尚遙
篙師宵征寧憚勞後月朔旦無多日玉筍聯班要早朝
過臙脂河
臙脂山頭平劈破一道長谿此中過匠人十萬斧鑿功
疑是六丁天所課危橋挂空若生成石壁千仞開錦屛
兩邊羅列八九里吳艎蜀艑西東征四方職貢紛聯絡
揚子大江風浪惡九重宵旰勞聖心特敇有司亟興作
左通銀墅右沙河滔滔湛湛皆恩波可憐伊昔六代時
無有及斯竟若何老臣挾書朝帝所拭目竒觀喜欲舞
稽首作歌頌神武磨厓鐫刻昭萬古
雲莊畊樂三十韻為升遠賦
海㝢封疆近朝廷事業昌千官行政教萬姓務耕桑有
美張文學端然世表章亢宗恢雅量卜地搆新莊東面
波通泖南頭澤滙洋九山魚米處一曲水雲鄉氛靄翔
鸞鵠峰岑舞鳳皇田疇平若桉畎澮浚如隍徑窄黏蒼
蘚橋低蔭綠楊雞豚歸落照鵝鴨戲方塘投老栖身穩
終年引興長程期稽七月候序驗農祥菑播加勤懇芸
培敢怠遑飯休催荷鍤鐘動課移秧襏襫居常織汙邪
戒勿荒螟螣遺種絶秔秫瑞葩香犬吠姿雄猛牛馴力
盛強蠶眠絲吐白麥秀浪翻黃花霧琴尊潤林霏枕席
凉漫浮蓮渚櫂爛醉菊籬觴夜雨防衝岸秋風趁築場
䑔舂窮蚤莫歛穫富倉箱覆載恩深感征輸歲謹將艱
難天所鑒報稱理之常里社邀皆去時豐喜欲狂綵衣
娛阿母縹帙教諸郎别墅矜裴相平泉鄙贊皇百花唐
入詠五柳晉流芳昭代能求逸高懷孰可量吾將結隣
並晚節共徜徉
題沈繼先東林小隱
綠楊深處路縈迂此是東林隱者居古屋數楹苕涘若
清溪一曲輞川如風前竹疃能頻灑雨後蔬畦或自鉏
岫色浮空排闥近波光漾日上簾虚擕琴訪友行觀稼
展席呼兒坐釣魚逸興每邀明月飲雅懷常共白雲舒
種花有譜晴多好擢桂無心夢久疎濡筆漫修高士傳
焚香徧讀古人書未辭活計同鳩拙故喜形骸類鶴臞
亦欲放舟尋舊約相期當在早凉初
題霅上張元之溪居卷
清溪流水白雲關處士高標玉筍班虚館數楹愚剡似
好山十里畫圖間風前高柳株株弱沙上羣鷗箇箇閒
煮茗汲清童子小引雛哺果鳥聲蠻斫魚自可開尊爼
肅客何妨響佩環避世武陵同絶境濯纓還許散襟顔
南邨詩集卷一
