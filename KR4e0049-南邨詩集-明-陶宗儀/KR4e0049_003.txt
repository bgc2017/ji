南邨詩集卷三明陶宗儀撰
曉起
豆苗引蔓上疏籬桐樹吹花落釣磯老我田園閒處好
故人書札近來稀挂巾蘿薜看雲起沐髮滄浪待日晞
只怪平生詩癖在形骸消瘦不勝衣
題王筠菴水邨山居二首
垂楊舊種成籬落小徑初開近石矼夜雨漁舟添箇箇
晴沙鷗鳥下雙雙夢魂不到鳴珂里卜築何須濯錦江
沽酒鱠魚從野老高僧招隱壓新腔
松杉束屋青天小猿鶴當階白晝閒木客揖人騎虎下
谿童采藥貿琴還玉笙聲斷雲連席丹竈光沉月滿關
我欲排楹與隣並掬泉洗耳聽潺湲
錄宋宫人語
雲護春陰凝薄凍煙銷鑪篆帶餘馨殘花滿院鶯聲澀
細雨吹簾草色青丹鳳不來天浩浩玉簫吹徹淚冥冥
腰肢瘦損真無幾寧使清心混濁涇
對月
客子每看湖上月秋聲漸近竹邊窗流螢綴衣夜數箇
白鶴聽琴時一雙甘旨未能娛綵服旅愁長是對寒缸
飯牛屠狗誠無媿附鳳攀龍志未降
熟食日有懷
去秊今日天台路布襪青鞋捫薜蘿山鳥亂飛疎雨至
人家閉戸落花多孤燈客鬢愁中改千里鄉關夢裏過
江漢悠悠為客淚先塋回首倍滂沱
西湖晚步題湖山堂
短策輕衫徐步穩平堤落日莫光遲郎君馬上敲金鐙
官妓船頭唱竹枝老鶴不歸和靖墓長林還護鄂王祠
吁嗟人事朝朝異山色湖光似昔時
長安市
長安市上多青樓樓下美人嬌以羞千金買笑復何惜
萬里作客還自愁勲業未成慙寶鑑英雄何限看吳鈎
百年世事如雲雨老大徒傷易白頭
九日
江城黤慘傷秋莫人事艱難感恨長正苦兵戈依遠道
不堪風雨過重陽鬢毛垂領蕭蕭短菊蕊盈枝細細香
妖氣天光兩冥漠將軍何日定荆㐮
獨坐簡趙彦徵
豺狼猛噬據荆徐烽火連雲照玉除世上小兒皆習戰
江南何地可安居諸侯控制兵機冗濫吏誅求國政疎
獨坐小窗情思惡秋風嫋嫋正愁予
曉發松江
客裏東風促去程沙棠舟小布帆輕衝人鷗鳥雙雙起
近水桃花樹樹明故喜吳淞堪寄食不愁江漢尚屯兵
經綸事業成虚擲一寸葵心向日傾
次邵冠軍客中見寄韻
重關列戟遲行舟小雨吹煙凝不流時迓檄書傳帥命
數呼官酒破詩愁江城已擊扶搖上海宇還期汗漫游
春樹重重雲莫合懷人多在驛西樓
皆夢軒為陳汝嘉賦
北窗高臥羲皇上不比南柯太守衙塵世蕉陰方覆鹿
山童竹裏自敲茶黃粱旅邸空仙枕春草池塘即謝家
萬事轉頭同一幻怪來筠管忽生花
偶成簡錢曲江(字惟善)
坐看凉月上谿樓桐葉晶熒露氣浮戀闕近瞻天北極
懷親遙隔海東頭寓形宇内一身老濯足滄浪萬里流
安得神飇駕輕轂白雲直下即丹丘
寄贈葉子澂(名以清京口人避兵華亭遂家焉貧而尚節義)
平生不受官長罵結屋乃在深郊居田無二頃每種秫
日有百錢惟買書養親上堂具甘旨留客煮飯挑嘉蔬
憐君行義有如此名譽豈肻終閻閭
次謝士英韻
郊原十里非凡境屋宇無多似瀼西新竹長來吟徑小
綠楊缺處畫橋低茶浮石鼎兒新煮詩滿雲箋手自題
乘興看山出林麓短笻一箇影清谿
春雨初晴沈野亭見訪
九十日春渾有幾相將一半雨兼風草堂晴旭生虚白
花徑兒童掃落紅漫喜故人來泗北更期後夜宿山中
青鞋布襪須吾輩百遍相過意未窮
次夏士良戸矦韻
竹裏茅茨白板扉興來隨意卧牛衣天籠平野前山遠
水拍危橋過客稀釣罷得魚沽酒去雨餘種豆荷鉏歸
故人卻在城南住日日清觴四坐飛
秋懷次夏停雲韻
妖氛澒洞逼京華將略時無李左車休唱貞元供奉曲
似聞商女後庭花職方未復江南貢使者空乘海上槎
自古和邊真拙計却令紅粉泣琵琶
送陳平仲
我居巷南子巷北同是挈家來避兵故園荆榛已能理
遠道虎豺那可行老懷作惡輙數日寒谿送别傷離情
未知後會更誰好斫鱸且醉雙銀罌
讀史次謝元素韻
長時讀史白雲西往事評來手自題亮也已亡誰相漢
單云多智國存齊百川行地終歸海五緯經天未聚奎
堪嘆洛陽宫外路銅駝荆棘夜烏啼
樂靜草堂為衞叔靜賦
屋繞芙蓉九疊屛日長客去掩閒庭岩花煖傍疎簾落
階草晴分汗簡青溫火試香删舊譜汲泉煮茗續遺經
江南定有徵賢詔太史方占處士星
次韻荅楊廉夫先生
移家正在小斜川新買黃牛學種田奏賦不騎沙苑馬
懷歸長夢浙江船窗浮爽氣青山近書染凉陰綠樹圓
樂歲未教缾有粟全資芋栗應賓筵
夜坐
披衣散髮坐南榮漏點遲遲欲二更風約沼萍雲影淡
月栖徑竹露華明石牀凉意浮珍簟寶鼎沈烟噴玉笙
世慮不關心似洗此身只覺在蓬瀛
梅花隖
谿北谿南十萬枝洞門深鎖幾人知月香水影無多語
姑射羅浮自一竒千里喜傳春信早孤笻偏愛夕陽遲
殷勤更入坡仙詠共補辛夷别墅詩
守歲次謝高潔韻
明日五更纔是春坐深不覺漏聲頻風塵澒洞向今夕
燈火團欒能幾人老去清霜吹鬢髮愁來雙淚落衣巾
乾坤擾擾皆兵甲何處谿山著此身
機山懷古次趙廷采韻
昭矦功業在人間二俊文章若可攀西洛竟從王冏辟
秋風不遂季鷹還平原邨迥家山靜華表雲深鶴夢閒
有客艤舟來弔古空林落葉雨澘澘
長至日林泉偕雪林踰鳳岡訪友聯句次其韻
鳳皇飛舞結青山九曲雲林第一關輕櫂每從谿口去
短蓑長自嶺頭還初陽消息升沈裏二老襟懷嘯咏間
此地正堪頥莫景采芝底用躡商顔
催梅為雪林作
的皪孤標隔水湄我家庭館見何遲喜迎春信無多日
英負東風第一枝湖曲老逋魂定返羅浮仙子夢曾期
短笻立待黃昏月嗅得寒香便賦詩
代梅荅
向煖南枝趁早開譲渠獨占百花魁與時無競緘春在
感子相思索笑來吹笛且休明月底煮茶宜傍白雲隈
老予不比桃和杏直要鼕鼕羯鼓催
次景訥菴韻送廷采
傳家留得舊青氊旅食西州五十年老去秪知懷故國
曉來生怕送歸船九山影落三江口丹杏花開二月天
最是東風雙語燕留人飛過酒尊前
先照樓為玉無瑕上人題
若木枝頭耀燭龍寅賓先與最高峰光明徧照三千界
樓閣宏開第一重舉目心徵香水海至誠膜禮紫金容
五時說法如親聽向上圓機不露鋒(華嚴經云如日初出先照高山)
聽雪為孫以貞賦
瑤池阿母教飛璚細搗冰花擁佩旌郭索行沙林竹偃
吳蠶食葉紙窗明短編清夜誰家讀柔櫓寒谿遠處聲
閉戸先生俄側耳松濤沸起煮茶鐺
八月十五夜玩月次韻
高捲湘簾看明月一年今夜十分嘉露華清灑玉毫兔
林影還浮金背蟇太液池臺當更好廣寒城府望非賖
據牀老子婆娑在嘯咏歡娛孰有涯
次胡别駕韻寄李儀曹至剛
皇帝徵除贊禮曹御爐烟染越羅袍太微垂象郎星近
仙步趨朝地位高夙夜寅清宗秩祀儀文開朗列英髦
嗟余白髮懷思日孤鶴長鳴在九皋
小園即事次胡廣文若思韻
日長童僕理蔬畦官舍如同隱者栖新水方塘魚在藻
落花小雨燕銜泥杯盤留客兒能奉琴册娛心手自攜
滿紙文章新灑翰人人爭道外孫虀
緋桃次韻同前
凝脂近水騁芳姿劉阮從來見事遲血寫妖猩衣燦爛
(用紅衣人事)燄融烈火錦昌披(用石曼卿事)夀同西母還丹日笑
倚東風醉酒時絶勝渡江顔色淺英名久入彦謙詩
萬竹林為鶴砂于廷立賦
渭川壌地栽千畞海上雲林長萬竿晉室一時人曠達
爾家三徑日平安琅玕響激秋聲早翡翠陰團雨氣寒
裹茗敲門容借看清風吟嘯對檀欒
九日次韻
今年九日還為客朋舊壺觴興趣同雁影江頭清淺處
龍山天際有無中黃花細吐香堪采白髮高歌氣不充
醉把茱萸懷弟妹異鄉飄泊已成翁
張林泉九日寄詩次韻荅之
畊田鑿井水南郊嬾性從來謝拔茅草檄未能行虎落
濡毫敢望立螭㘭菊萸並進重陽節萍水相親遠道交
歲歲兹辰動懷想若為對飲共山肴
新寒寫懷次韻
世故漫漫混渭涇九山高枕臥雲屏攤書霧拂雙眸瑩
攬鏡霜欺兩鬢青歸燕凄凉誰復顧吟蛩哀怨不堪聽
秋風落木茅茨破坐右高縣陋室銘
壬申十二月廿九日林泉抱拙伯仲萬山别駕同
宿三味軒得何字
歲晏高朋忽我過諸生尊爼罄歡歌老來短鬢因愁改
醉後衰顔為酒酡燈影未隨雲影淡漏聲不似雨聲多
明朝約共尋梅去屐齒泥深可奈何
立春次韻
歷降靈臺一歲新氣調玉燭萬方春候灰浮動輕於雪
臘酒傾來白似銀花勝亂簪人鬭巧菜盤新簇齒生津
尋芳早晚如相約便整肩輿繼後塵
雨窗會飲分韻得雞字
南畞躬畊水一犂夜來風雨正凄迷華筵盛集書相拉
白絹斜封手自題賓客不分牀上下杯盤盡出玉東西
太平深野宜歡樂還憶都門曉聽雞
和琴清萬山五日雨窗酌酒賦詩韻
睡餘閒把離騷讀白髮星然一老身五采誰纏長命縷
赤符不上小烏巾蘭湯滑凝芳華冽丹臼香融藥草新
簾卷琴清軒外雨蒲觴酌客更情親
夏原舟寄詩求譔其先子墓銘次韻荅之
男兒不必嘆流離治世麒麟可繫羈好句自堪横槊賦
壯懷莫為聽琴悲迢迢遠道江南夢念念雙親壟上碑
此日勒銘當不愧行藏顛末我曾知
贈良介菴上人
開士傳來竺國燈驀然悟道在聞聲鯨音寶梵岩花落
罏篆蒲團海月生靜掃六塵無染著要觀一性本圓明
何時借我袈裟地試把宗乘與細評
化城寺悟本心上人有軒修竹中今寺與軒幻為
劫灰瓶錫游方自號竹軒志不忘也
此君勁節保平安壞衲幽居寄嬾殘一榻清風敷具坐
四窗凉雨卷簾看梵餘瑟瑟笙簫荅定起沈沈翡翠寒
長作化城安隱想眼前隨處碧琅玕
送潘貢士魯璵
東風拂曙泮林春行李觀光上國賓歲貢成材雖有格
旦評雅望妙無倫帆浮翠縠江波灔馬控青絲柳色新
此去辟雍天咫尺早持鈞軸見經綸
送人才殷惟中
春水綠波春草碧春風一櫂發江城到京便入人才選
薦剡連排父老名朋舊稱揚多義舉衣冠惜别重交情
此行喜遂平生志簪紱榮身感聖明
甲戌元日次韻
守歲罏邊燭尚明家家簫鼓雜鐘聲紫霄散彩晨光發
元日開祥淑氣生萬丈赤城懷復眺千絲白髮喜還驚
老來但博身強健詩酒朋游慰客情
送吕仲徵知縣之官武平
明經擢第下金鑾題賜宫羅墨未乾早歲喜詶尊主學
長才先試牧民官銀章朱紱三千里白舫青簾五百灘
(在汀州)一縣花開琴調古佇聽趣召入朝端
題顔近仁清風卷(近仁先朝進士能寫竹)
高棟曾軒頫澗阿此君挺挺翠駢羅寫真縑素襟期合
相與冰霜節操多鸞牡遄歸周甫誦蓬萊何處玉川歌
門前應用開三徑自有故人時一過
題朱文儀松軒清賞卷
五鬛離離翠作行四簷奕奕住中央籖裁象齒尊經史
帖護芸暉寶晉唐點易研朱朝滴露題詩握管晝焚香
開庭亦有風來處不及君家意味長
贈樂安居士張彦載
治世優游賦考槃葛衣藜杖筍皮冠清谿一曲居常樂
紅日三竿睡正安花外雨窗篘螘醞竹間風鼎瀹龍團
到頭渾是清閒福笑引兒孫種合歡
題王孟京先生采芝生卷
高風千古仰商顔自喜幽栖近九山短鍤每從層巘陟
頃筐長帶亂雲還晴霞煖護金莖紫曉露香融玉朵殷
辟穀延年端藉此飄然行簉列仙班
賞牡丹次蕭古齋韻
萬卉千葩推第一天然國色謝鉛華沈香亭對殊堪匹
金帶圍成未足誇宿露煖風滋綘蠟曲闌輕幄障晴霞
尊罍燕賞加題品格調清新是作家
次韻送張處善歸楓谿
慨世浮名散若烟喜君浩氣直如弦兵戈避地三江曲
湖海論交廿載前夜雨漫懷揚子宅早潮催發米家船
楓林渺渺晴雲外此去添予别緒牽
代賦借鶴
香靄瑤壇恭蕆事帝真幢節控神飇朱陵紫府傳丹檢
白鶴青鸞下碧霄翅影亂隨旛影颺吭音渾與玉音調
衆眸瞻睹同稱讃孰謂仙禽不可招
中秋對月有感
我室曾煩月照幃今年此夕認清輝芳時一去無繇返
皓首同歸與願違譙漏聲傳人寂歴胡牀影矗露霏微
碧霄如水連銀漢好洗浮生萬事非
又次冰雪翁韻
碧空湛湛露華清萬籟沈沈一鑑明節序俄驚今夕是
光陰只使老懷驚桮盤小酌雙瓶盡賓主高談四坐傾
童子煮茶來報說蓮花漏刻已三更
送萬用謙歸豫章
阿兄司臬莅松城令弟辭家賦遠行吳楚相望縈别恨
塤篪迭奏藹親情山頭曉月長亭小江上秋風一舸輕
楊柳條疎不堪折頻頻勸酒待潮生
題翟景泉空空室(名蒙)
都門此日寄高蹤僦屋通衢豈諱窮四壁蕭然無長物
八窗豁處有清風居安養拙蘧廬若絶念忘形幻泡同
方寸虚靈元不昧漫從釋部話空空
雪中偶成次書莊叟韻
瑤池阿母試鸞刀剪碎馮夷白戰袍琪樹千林清可攬
玉厓萬丈勢彌高越箋題句披蟬翼建盞行茶沃兔毫
却笑堆成獅子樣街頭便可怖兒曹
和山翁寒夜竹所宴集韻
西湖雪裏喚相宜欲約重游未可期歲月匆匆多契闊
杯盤草草足委蛇金荷燒燭光逾粲石鼎聯詩句益竒
老子婆娑嗟莫預買花載酒不為遲(相宜船名)
立春次韻
迎春餞臘此辰兼暢飲何愁酒價添春菜青青敷甲拆
枯荄短短綻包尖銀旛鬭巧應須賜玉燭調和不用占
晴日煖風春信早千紅萬紫競穠纖
除夜次韻
歲律纔圓已戒程滿家守餞歴深更驅儺隊列籸盆豔
爆竹聲揚玉漏清粻糗車船窮鬼事杯盤燈火異鄉情
徘徊不覺東方白簫鼓喧闐到處鳴
丙子元日次韻
帝車揭柄夜司寅鳳歷頒秊氣象新元日舒長開正始
東風扇煖逗陽春剡桃作版神如在列炬為城迹已陳
笑把屠蘇隨後飲南邨我是老天民
莫春分韻得青字
輕寒輕煖夜來晴鴶鵴催畊語不停清沼滿浮春水碧
綠陰濃帶遠山青無雙美醖玻璃盌第一名花翡翠屏
欲駐芳輪無上策匆匆離思短長亭
水西畊隱為林彦祥賦
西疇膴膴水泠泠小結茅茨也自清白蠧簡編風外讀
烏犍蓑笠雨中畊休官彭澤惟陶令行義安豐有董生
九月築場禾稼熟獻羔祭韭樂昇平
次韻自述
飄零江海半生多年少疎狂老益磨柳拂簷牙兒手種
苔黏屐齒客來過雨窗吟苦償詩債茗盌香清遣睡魔
亦欲躬耕南畝上飯牛閒暇織農蓑
九日次韻
重陽佳節古今同老我凄凉思不窮兩浙東西淹歲月
一身南北類萍蓬登龍人在銷沈外戲馬臺荒感慨中
醉把茱萸懷弟妹不知烏帽落西風
平湖為山陰鏡上人賦
萬頃平湖枕越城短篷如在畫圖行波浮霜鑑金輝瑩
山擁冰壺玉氣清翡翠蘭苕酣淨綠天光雲影照空明
知章一曲應分得用作沙門字與名
次曹雪林見寄韻
告老歸來鬢已秋山中廬墓境深幽田園已遂陶彭澤
鄉里爭稱馬少游戲彩庭前思遠道解纓風外濯清流
新詩題寄渾難和筆力高於五鳳樓
干山訪曹雪林劉深雲周雲隖看菊花雲莊有詩
次其韻
干山盤曲帶諸峰與客尋幽向此中谿色秋同天色淨
籬花曉裛露花濃雲林泉石清深處人物衣冠太古風
酌酒賦詩忘路遠放船歸晚意無窮
並頭鶴頂紅菊次雲樵韻
翩蹮籬下合歡叢駢首昂昂沁淺紅湘浦淚沾仙羽若
喬家醉嗅晚香同秋宵併作繁華夢春色勻光隱逸風
自昔栽培無此本丹鉛圖寫待良工
黃白二色菊
一本花敷二樣芳試稽别譜異尋常東籬夜結金銀氣
彭澤神游坤兑方正色半隨霜露改晚香渾似蝶蜂忙
蠟葩月朵爭輝潔漁隱詩篇久播揚(周清真詞蝶粉蜂黃苕溪漁隱有黃)
(白菊詩)
次林泉韻簡雲莊
慈親堂上笑開顔畫舫歸來落照間一劄分疏投柏府
諸郎迎候出林關風塵涉世情當適鷗鳥忘機意自閒
開歲元宵無幾日入城好約看燈山
丁丑元日分韻得生字
土牛餞臘三元正玉燭調和四海清老眼細看新歲歷
白頭偏動故鄉情人家競寫宜春帖宰相寧無列火城
圖軸高縣鍾進士怪精也復可憐生
謁貞烈廟(元封英義武惠正應王)
義興縣裏長橋外祠宇巍峩枕碧虚華袞端居英義像
穹碑深刻右軍書斬蛟射虎傳今昔盡孝全忠耀里閭
一櫂經過來致謁石香爐畔整冠裾
過石臼湖
四圍漲塞中流淺一日風帆百里程勢敵洞庭天所設
形侔石臼古來名烏犍黑豕千羣亂碧草黃沙萬頃平
幾處空林皆可畫扣舷吟咏豁高情
三月朔日入都門
欣欣灌木衞圜丘滾滾長江控上游虎踞龍蟠真聖主
天開地設古神州五雲宫殿參差起萬國梯航遠近柔
何幸布衣膺寵命擬隨仙仗覲前旒
二日早朝
雞人三唱送殘更禁鼓鼕鼕日未升白玉搆橋聯五仗
黃金題榜耀觚稜班傳臚句朝儀肅樂奏簫韶旦氣澄
黼坐正中天咫尺叩頭丹陛益凌兢
到家
頭白衰年一病身輕裝來往倏三旬五城街市經行遍
數畞田園入望頻芳草落花吳苑夕短帆輕槳澱湖春
到家菊茂秧田綠老作皇明治世民
過鳳山錦溪橋
錦溪橋下水平谿楊柳條長拂岸齊參政(張瑄)寶坊歸幻
劫右丞(徐義)先壟可悲悽漁船檜楫雙雙短酒店茅簷處
處低市井荒涼風景異老鴉啼過亂雲西
白醉樓為范文鉉賦
目眩金鑼(唐高素逍遙館冬日初出銘云墮指折膠夢想曝背金鑼騰空映簷白醉)日出初
簷闌凛冽氣全蘇心情酣樂非因酌體骨融和似欲扶
西閣吟成唐杜老(詩集有西閣曝背篇)寒時作息宋田夫(負暄事見列子)
幕天席地從吾意兀兀陶陶一念無
送王思廣還常德衞(名弘)
玉立長身意氣多相逢忽在鳳山阿晉朝人物王文度
漢代將軍馬伏波銕甲枕戈曾報效錦衣傳檄謾婆娑
東風二月桃源路歸騎翩翩奈爾何
蓮月軒在華亭東林寺為矩菴方上人賦
鑿沼栽蓮半畞強開軒敷席坐端相從來水月真靈境
化出匡廬古道場兔影淡籠銀槖淨冰輪清碾玉簪香
要知影色皆為妄本性圓明意味長(寺正殿奉觀音大士)
寒碧軒為玉岩璉上人賦
花惟薝蔔樹旃檀地位清高眼界寬雲彩半分冰鑑碧
天光倒浸露壺寒靜凭曲檻湔凡趣宴坐曾軒習止觀
本性空明猶湛水未教風外起波瀾
洪武三十一年閏五月初十日亥時大行皇帝崩
十六日皇太孫即位十八日大赦天下改明年
為建文感而恭賦
先帝逍遥游碧落神孫端拱坐明堂九重統握乾坤大
萬國恩沾雨露香動植飛潛滋德色都俞吁咈慶明良
老臣舞抃南邨底笑對兒孫兩鬢蒼
閱畊(陳處士號也)
小築瑤谿水北莊閱畊杖屨日徜徉父菑子播知無逸
妻饁夫耘敬有常好雨三時禾毓秀凉風七月稻吹香
相逢田畯談農事西陌東阡幾夕陽
中秋夜對月
八月平分秋正中飄香桂子落長空十分圓魄年年好
一道寒光處處同清唳忽來蓬島鶴亂吟不斷露莎蟲
南邨未釀南樓在治世琴尊屬老翁
乙卯元日
鳳歷新頒紀建文初元正旦上晴暾一人聖德敷皇極
萬物光輝沐湛恩家世傳來書滿案賓朋致賀酒盈尊
太平如此誠難值只願年年子又孫
題唐涿州横雲草堂
三泖移居屋幾楹青山一帶與雲横翠芬落几琴聲潤
玉氣浮階鶴夢清剖竹專城施政教縣車故里養尊榮
杖藜莫厭相過數好付兒郎管送迎
城市山林為孫子華賦
我家住近古城陰隨分生涯豈用心佳菊移栽秋粲粲
修篁羅植晝森森溝池環匝泉源活門巷幽閒徑術深
祗為長年躭野趣旁人都道是山林
送上海知縣司公守道赴召
妙揀憲臣來作宰文星天上照雲間薦賢名奏麒麟殿
戀闕心馳虎豹關駐轂邑門留犢去借船浦口載書還
東南賦税民罷病荅問應知動聖顔
送人才何公遠
朝端奉旨舉賢才使者馳書海上來琴冊緘封榮組紱
衣冠飲餞列尊罍五城樓閣雲烟繞萬國山河錦繡開
聖主臨軒求治切奏陳利病莫遲回
題靖州衞陳指揮凌雲堂
指麾訓練渠陽衞奕奕名堂結搆全五彩翬飛昭武烈
八窗洞啟樹機權抛書草檄風生席握槊談兵月滿天
他日論功須第一凌雲發軔上凌烟
次胡萬山韻荅陳祠部
坐樹疏梅試一吟紛紛霽雪落長林㪺泉石鼎烹山茗
溫火金鳧爇水沈幽意漫隨寒日淡故人遙住白雲深
試看題寄新詩句珠玉篇篇有賞音
題沈宗文竹梧軒
竹梧竝植近軒墀一榻清風日自怡玉立娟娟冰雪操
翠融挺挺鳳皇枝昌黎喻勒王孫誌工部吟題省署詩
琴瑟斵成笙管截明廷九奏致雍熙
送俞知縣嘉言之魯山
皇朝進士聲華重藩邸清曹正列班有旨召除分宰出
叩頭請告送親還疏章切嫓長沙傅組紱行之古魯山
百里塗謠稱善治傳家定達五雲間
送友之官
握手河梁酒一巵若為會合在何時前旌剡剡催行邁
疏桺蕭蕭綰别離明月圓虧千里共尺書往復半年期
願言清慎修吾職早晚高遷侍玉墀
送李給事中行恕服闋之京師(名敬)
給事先皇内六曹緝熙九法獨稱勞凷(音塊)苫堊室終縗
制旌旆蘭舟試錦袍玉筍聯班黃道直宫花簇仗紫垣
高清朝事業光千古黼黻鋪張屬俊髦
五日次萬山韻
奪標競渡快輕狂憶昔游觀力尚強艾顆離離供巧製
榴花朵朵殿羣芳辟兵人佩靈符小弔古江沈角黍香
曉起畫梁雙語燕似知節序說興亡
景辰張先生校文福建歸林公崇高畫閩溪放櫂
圖賦詩其上以餞因次韻就題
一櫂閩溪下瀨船千巖萬壑路勾連榕陰處處浮嵐外
杜宇聲聲落照邊考試來臨多士上宦游向在十年前
故人分手難為别寫得雲山上蜀牋
松齋為玉峰秀上人賦
上人遠自海東來為愛青松到處栽花落石牀閒不掃
聲和天籟定初回折將席上為談柄(大明法師事)留向山中
具法材幾欲裹茶林下煮高齋賦咏亦幽哉
銕簫為張以道散人賦
冶師百鍊昆吾刀範出錚錚七竅簫把弄豈侔龍躍琯
奏成好列鳳儀韶清風赤壁三千頃明月揚州廿四橋
海上散人攜作伴較渠思致我猶饒
題許彦清松鶴軒
奕奕高軒結搆成種松養鶴遂閒情翠濤翻處鳴逾遠
金粉飛時步覺輕衣溼長防清露滴枝蟠不怕舊巢傾
葳蕤五粒真堪啖相與長年已訂盟
臘月廿七日雪
立春三日雪花稠作陣隨風卒未休屋宇高低銀蓋覆
郊原遠近玉雕鎪將軍好問平吳策高士誰乘訪戴舟
九萬車夫多凍餒定應未到濟寧州(十一月松江府起差民丁九萬名赴)
(濟寧陸運糧米九萬石至德州軍前)
送教諭沙允恭赴禮部試易經
袖行薦剡謁南宫白鶴長鳴蕙帳空花氣春濃薰錦旆
桺絲風軟拂青驄世承雨露詩書澤筆補陰陽造化功
應試歸來須一月離筵勸酒莫匆匆
送夏西疇還寧夏
歸來已是十年過行李蕭蕭兩鬢皤紫塞冰霜還部曲
清秋風雨去關河潮浮短棹征途遠酒盡離觴别恨多
從此音書應更少斷腸分手淚滂沱
送道士葉道心游武當
均陽雄鎮武當山金闕宏開縹緲間龍虎風雲環紫極
龜蛇水火閟玄關杖藜遠道秋行役幢節層壇曉綴班
此地逍遥酬夙願丹成九轉未知還
送陳子章赴王家瀼館所
多士留連醉别觴琴書一棹水花凉郊原不異東西瀼
主客何分上下牀白髮垂垂勞授業青衿濟濟快升堂
弦歌聲輟閒情好定有新詩為我將
送戴叔溫赴京
堂堂廷尉重詳刑幕下賢郎案牘清奔訃宅憂喪有制
釋衰還吉禮無傾船從三泖湖頭發路向丹陽郭裏行
此去功名渾好在秋風買酒敘離情
送廷采還黃鶴山中三首
廷采宋宗室諸孫世家越之姚江從外舅氏黃
鶴翁讀書武林山中其為人趣操高尚進止雍
閒博涉書傳外喜吟咏尤善畫山水竹石擅一
時之美大抵胸中所養不凡見諸筆下者自然
超絶今年春復游淞江得相與往復兩月許忽
懷故山猿鶴翩然賦歸日抵莫來告别燈下書
此以餞兩眼昏花殊愧草率
木葉蕭蕭小雨零西風鼓櫂晚潮生江山形勝歸圖寫
今古詩篇付品評乘興漫窮登眺樂懷人不盡别離情
蕙帷黃鶴應無恙此日歸來思益清
黃鶴山中夙著聲丹青文學有師承前身直是王摩詰
佳句還宗杜少陵溪上曉來烟似幄江南春盡雨如澠
扁舟催發輕離别作惡情懷老不勝
霜落松江水氣清風前一舸白鷗輕十年已是三番别
兩地都來幾日程鬢髮蕭蕭憐我老杯盤故故惜親情
開春有約重攜手不在吳山定越城
送邵升遠應聘之京
朝廷歲歲徵遺逸奉詔蒐羅在有司深巷窮經端可樂
諸矦勸駕不容辭天威咫尺黃金闕虎拜三千白玉墀
清問從容及民瘼東南黎庶洽雍熙
送張有秩御史制闋如京師
五采沖霄見羽儀龍蛇研影快清時報親讀禮三年畢
事主揚名四海知獬廌班中曾抗疏鳳皇臺上好題詩
滄江畫鷁潮催發不盡離愁酒一卮
送錢敬叔歲貢赴禮部(名譲)
隴頭不待鶴書招勸駕賓筵禮數饒芹泮泳游才孔儁
鵬程鶱翥氣彌高九山霽色浮江渚十日春風拂柳條
一曲驪駒頻喚酒離愁楚楚正難消
送薛應翔人才之京
持牒喜從鄉老薦畫船搥鼓發江城馬空冀北標雄逸
鳳起河東仰聖明萬國朝天黃道直五雲擁日泰階平
旌旗研影三千字朱紱銀章被寵榮
送徐思勉應聘書誥敇
寒谿鼓櫂赴弓招雪點輕裝錦作袍日侍殿庭沾聖渥
職書綸綍簉清曹鸞回鳳舞金花軸銕畫銀鈎玉兔毫
九萬鵬程從此始登瀛視草步彌高
送曹士望應聘書誥敇
丹詔徵賢上玉京草堂動采樂文明一經夙繼春秋學
三事難忘仕宦情佶曲聱牙周誥古森嚴開朗晉書精
八鑾臨幸西清日奏對鋪張屬俊英
送貢士蔣時俊之京(名彦英)
聖世崇文治教隆歲徵多士赴南宫賢關上舍高升日
泮水西齋靜學功夜雨寄懷三徑竹春風得意五花驄
臨岐握手難為别尊酒何時笑語同
送張宗武
宗武應聘入京余以師生之義偕親友四五人
送至姑蘇别洪武已已正月四日晚解纜明日
大雪深二尺許又明日雪霽過澱山湖賦此以
簡同舟之能賦者
小舟衝雪向來曾如此湖山喜快晴萬頃淵淳雲浩渺
一峰危立玉崢嶸寒生毳褐清尊益色映烏紗白髮明
只怕閶門明日到春風惱亂别離情
贈龜卜金谷祥
周官太卜寶神龜旦旦粱黃(黃絹裹粱卯以祓龜)澡祓之造(竈)灼
鑽研恭按式謀為杌隉用稽疑一人能了三人識諸兆
還從四兆推獨有谷祥金處士傳家術業邃於斯
志喜
洪武庚午五月至六月彌月不雨松江命方士
陸雲澗建法壇仙鶴觀禱焉余所居長泖上去
城北三十餘里地勢高亢河流涸禾稼悴民惶
惶無所措十四日未申之交雷電以風急雨隨
至十八日又雨潮汐復大作涸者溢悴者榮因
以志喜問城中人雖涓滴無有也
翹首甘霖久不霑火雲赤日勢如惔桔橰聲斷川流竭
䆉稏苗枯暑氣炎迅電掣霆誅厲魃蒼龍飲海抉飛廉
四郊滿慰三農意從此豐年可預占
次天淵韻二首
辭親祝髮已真休孰肻將心憶故丘禪榻熏爐從早夜
雲笻雨笠幾春秋朝廷制下催歸籍羅刹江横去買舟
公案參餘千七百明年試罷復來游
風采飄飄若貫休相逢猶憶在丹丘多師妙闡三乘法
老我愁添兩鬢秋薝蔔清芬浮雅製鳳皇空翠落歸舟
到鄞應是無多月又向金陵賦遠游(上人寄吳淞之昭慶寺寺有繙經室)
(曰薝蔔林鳳皇山在寺之東北隅)
邵弘遠用陳祠部韻賦詩見寄和以荅之
故鄉遙隔一谿青眼底湖山興趣增菊本賸栽多按譜
魚秧新種未容罾舊藏書富縣籖庋重慶堂高衣采登
未卜何時能往訪懷人長望泖雲層
青出於藍分外青承傳世學喜加增濟川舟具帆檣柁
漁海人資網罟罾豹管一斑慙淺見天門八翼會高登
老余待盡南邨裏屋上添茅歲歲層
送鄉貢進士錢宗善餘慶吳時緯仲文吳克潛綱
赴京會試
一從鼓篋見竒才高步蟾宫折桂來聖世設科羅俊彦
春闈較藝奪高魁柳陰繫馬深杯勸江上揚帆急鼓催
此去定知逢慶會奎光昨日燭三台
新水生時一櫂輕吳淞江上雨初晴會知富貴能相逼
决取科名在此行龍虎榜高濃淡墨鳳皇臺近古今情
璚林宴後還登覽萬國山河共帝京
東風攬轡過長干楊柳青絲拂繡鞍場屋競誇攀桂手
文章深契主司官泥金寫帖緘書寄燒尾開筵共客歡
玉陛臚傳當第一班催鵷鷺立朝端
和張賓暘西疇汎舟韻二首
平疇積水欲成湖未有良工寫作圖晴日曈曨收宿靄
暖風和暢拂春蕪綠楊紅杏韶華麗白舫青簾主客娛
老子放懷成痛飲醉循歸路日西晡
潦水茫茫接澱湖人家如在輞川圖日明練色涵青嶂
風細鱗紋漾綠蕪打鼓踏車農事冗放船攜酒客情娛
飲闌同叩鄰姬戸啜茗聽謳直至晡
故社士姚文實輓詩
啟祠抱主鄰炎熄刲股煎糜父病痊一代衣冠今社士
百年詩酒古神仙高風雅入名人傳孝行宜登太史編
欲訪清游已陳迹空山短日思凄然(朝廷賜爵社士年七十三卒國子學)
(錄錢鼒作傳)
哭趙廷采儼
餘姚江上故王孫黃鶴山中講世昏冰玉聲華過衞樂
丹青事業在乾坤半途忍棄妻兒面一念應懷父母恩
泚筆為修潛德傳無多老淚只銷魂
悼周通玄鍊師
史君延致禱雩壇電掣霆流起劍端祕訣曾傳蒼玉檢
長生未服紫金丹月升海嶠猿啼切露溼松巢鶴夢寒
雲屋秋扃風落木似聞環珮尚珊珊(因祈雨勞神得疾迤邐而亡洪武丁)
(卯九月十六日)
臘月癸亥立春喜晴三首
一冬霪雨動彌旬今日初晴值立春八表蕩除陰沴盡
萬民瞻睹太陽新土牛綵仗寒猶沍蔬甲雕盤綠未勻
林下老翁增夀紀宫花不上小烏巾
開歲三元尚一旬東城簫鼓已迎春辛盤切出絲絲細
花勝簪來朵朵新柳眼蹙金猶淺嫩梅腮傅粉已輕勻
臘醅缸面浮香螘不負吾家漉酒巾
霖潦相仍幾浹旬和風麗日逗香春龍精戒旦陽交泰
天子崇文歷換新檻外柳高金縷弱庭前草短翠茸勻
老夫還怕餘寒在煖耳難除白㲲巾
已已七夕立秋次胡萬山韻
頭童齒豁鬢毛衰老大徒添宋玉悲天上雙星應有約
人間一葉似知時綵樓香滿凉生早銀漢橋横夜度遲
此日報秋端罕遇呼兒捉筆和新詩
白露日桂花開次張一高韻
池上曾軒日夜開天垂銀漢洗浮埃岩花初見丹英吐
節候新交白露來細細古香吹小榻瀼瀼清氣落深杯
蟾宫此夕知何夕老子神游不用猜
洪武庚午正月七日雪
東皇在御未班春滕六呈祥景物新一夜花明寒栗冽
九山玉潔曉精神清浮剡曲懷思櫂淨洗邊疆戰伐塵
百榖有秋端可望草堂紀詠屬詩人
十日喜晴
九日春霖曉忽晴鵓鴣喚婦鳥和鳴麥畦水漫人疏濬
梅驛泥融客問程景象從今還好在江山依舊可憐生
待看三五燒燈夜簫鼓聲中樂太平
七月廿四日喜雨口號
鑠石流金暑肆威槔聲響荅稻將疲天濡霈澤三時久
水漫枯疇二寸奇雨玉雨珠那可濟維糜維芑實堪期
黃童白叟爭稱道太守虔誠為我祈
八月初二日喜雨次林秉彝韻
水涸田枯若漏瓢桔槔聲動出層霄滂沱雨澤驅炎熇
泱漭潢汙混海潮今歲定期秋稔熟前邨已救稻枯焦
農人鼓腹齊歡躍管有糧儲奉聖朝
十一月廿七日雪賦禁體詩一首明日小寒
九冥裁剪密還稀驢背旗亭索酒時剡水懷人乘逸興
梁園授簡騁妍詞小寒紀節欣相遇瑞兆占年定可期
莫塑獅兒供一笑埽來煮茗快幽思
七月十四日書事
雲靄冥迷風暴烈雷霆擊薄雨滂沱十圍大樹相隨壓
百丈神龍競逐過潢潦驟增疑漫海溪流直立似縣河
天威未霽誠當懼冠服兢兢念靡它
南邨詩集卷三
