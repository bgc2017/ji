南邨詩集卷四明陶宗儀撰
題墨竹
把燭倩官奴娟娟入畫圖秋聲風雨外照見碧珊瑚
蒼梧帝子游蕭瑟倚清秋一握冰紈裏長縣翡翠鈎
題紈扇折枝竹
翦來青鸞尾挂向珊瑚鈎明月照清影一握湘江秋
題畫菜
曉起畦丁送長齋思益清平生耽此味厭說五矦鯖
題飛鳴宿食百雁圖
碧漢斜書草草清宵衆語雝雝莫向蘆花深處江南稻
熟秋風
題林亭高士圖
岩壑衣冠逸士松篁琴酒閒亭坐看雲生遠岫一江春
水泠泠
題落花游魚
蒲抽翡翠茸茸花落臙脂片片曉來戲唼游魚雨霽綠
波如練
題王黃鶴竹石便面
貌得篔簹墨未乾蕭蕭離立萬琅玕此君心事堅如石
一握清風拂面寒
趙海寧長松高士圖
春雷喚起蒼龍蟄鱗甲蜿蜒雲氣溼道人長鑱劚茯苓
半天風雨山精泣
莫春雜興次顧君舉韻
漁父鯉魚長尺半提攜不受人家喚當壚解縛換酒歸
爛醉滄江杏花畔
趙待制山水
山外溪平不肻流山前喬木易知秋水晶宫裏清幽地
不信無人著釣舟
矦仲冶風雨歸莊圖
黑雨横江天漠漠饞蛟怒吼驚濤作扁舟冒險且歸來
正恐明朝風更惡
清曉過南屏
漏盡銅虬夜未闌曙星炯炯碧雲端馬頭籠燭衝寒去
直過南山第二關
宫詞三首題王叔明士女
閤門傳詔宴龍池宫漏穿花月上遲凖擬承恩供奉處
鏤金團扇乞新詩
大家妝著鬭時宜等候君王看月嬉三十六宫清夜永
幽情不許外人知
水晶别殿十分凉金碧平橋近建章直罷歸來成小立
花深驚起宿鴛鴦
題張渥湘妃鼔瑟圖
朱絃促柱鼔湘靈霧鬢風鬟下紫冥萬頃碧波明月裏
曲終惟見數峰青
題實相海上人滄江一葉詩卷
刳刻輕於脱瓣蓮飄飄一葉寄栖禪風休月白波濤靜
覺海重乘大願船
次韻曦講師南仲牧閒園雜詠十首
樹林鬱茂即祗園種藥栽蔬要剪繁甘菊醫方能療目
頻分野老瀹曈昏
蒿藜非類便須鉏菜甲青青小雨初更待明年春筍出
就林燒熟味如酥
曲徑傍邊薝蔔林蕊頭朵朵綴璚簪經餘未把袈裟解
靜嗅清香坐樹陰
日涉名園引興長綠陰多處石牀凉花時那似今番好
翠篠娟娟過粉墻
幽草疎花靜裏看桐陰穿膝坐蒲團頓除妄念機緣息
方寸無縈眼界寬
萵苣青青早芥紅引流分灌露華叢園丁采掇供香積
日日攜筐向此中
小築垣墉繚四陲前頭即是梵王祠沼花新吐芬陀利
石鉢溪泉獻一枝
新添野圃四無隣埽徑時時欵逸民展席松陰談妙覺
我來借榻或經旬
芳草池塘蛙亂啼青松未長鶴巢低坡陀誰種閒桃李
玉立修篁箇箇齊
牧閒不與世爭能雲護柴關玉作層客到莫嫌無供養
鑿池栽藕種茭菱
題畫二首
抱琴高士
重重綠樹護清溪欲覓知音路轉迷布襪青鞋吟未了
又隨野色過橋西
停舟高士
落落長林水一灣綠陰多處白鷗閒畏途塵滿無心踏
獨坐船頭看晚山
次韻題柳燕
溶溶煖綠漾芳堤一握柔絲剪未齊簾卷東風疎雨歇
落花香染定巢泥
題楊士賢山水
風雨歸舟
山雨溪風晚未休蕭蕭落葉滿汀洲漁船罷釣歸何處
眼底狂瀾正可愁
雪林行旅
積雪寒凝晝不消璚林琪樹聳孤標寄言逆旅休辭倦
西崦人家路尚遙
題馬遠竹溪吟奕圖
好詩應向過橋成逸興還從對局爭此日山林無一事
竹香細細晚風清
為謝居士題畫册
山中隱居
小小茅茨住碧山柴門無客晝長關移家更入雲深處
城市終年不往還
竹深避暑
萬竹林中草縛菴溪聲隱隱隔雲嵐日長客去收經卷
一枕清風睡正酣
題本原上人悟雪卷
雪滿千山初定起璚林玉樹總如如湛然常寂心無染
清靜圓明等太虛
題袁安臥雪圖
玉琢芙蓉朵朵開乾坤清氣費詩裁先生一榻高千古
不管門前縣令來
題綠竹蒼石圖為萬竹山人壽
粉香翠影碧琅玕丹鳳林中第一竿雨露恩濃磐石固
清風日日報平安
題畫梅
梨雲落莫錦雲低誰寫冰魂上赫蹏玉骨從來無此色
想應新浴武陵溪
右紅梅
明月孤山處士家湖光寒浸玉横斜似將篆籀縱横筆
銕線圈成箇箇花
右墨梅
題墨芙蓉
西風采采媚秋光絳節朱顔翡翠裳只恐夜深青女妒
洗妝研沼墨痕香
題和靖觀梅圖
小朵遙岑隔翠漪背籠衣袖立多時暗香浮處催詩句
落葉昏黃分外竒
題趙廷采溪亭讀書圖
溪山佳處搆茅亭四面芙蓉朵朵青新水夜來添一尺
湘簾高捲晝横經
題雲莊畊隱圖
亂雲深處水回環南畝無多屋數間曉起一犁春雨足
夕陽牛角挂書還
題觀瀑圖
千峰紫翠插芙蓉上界招提有路通更向石橋觀瀑布
玉虹萬丈挂晴空
題雙松獨釣圖
雙松偃蹇水挼藍幾疊遙山送碧嵐一葉釣舟輕似葦
短蓑烟雨老江南
題張叔清采蒓圖
秋風江上紫蒓肥童子攜筐采掇時獨有東曹能命駕
至今此味少人知
題夏士良修篁芙蓉
故人一别兩年過寫寄相思恨轉多欲采芙蓉隔秋水
只聞江上竹枝歌
題畫菜
蘆菔生兒菜有孫露芽雨甲媚盤飱自知肉食非吾相
抱瓮何辭日灌園
繞屋蔬畦稱食貧雨餘齊茁翠苗新山庖頓頓殊風致
天上酥酡未足珍
題梅鶴高士圖
月明孤鶴唳前汀一樹寒梅護石屏香篆已消童子倦
道人猶對蕊珠經
客窗聽雨四絶句次南山韻
十年歸夢剡溪船眼底江山若箇邊春事寂寥人意嬾
一天風雨共愁眠
蕭然一室小於船那得心情到酒邊只怕今年無菜麥
悶來抛卷曲肱眠
處世真猶上瀨船紛紛人事浩無邊就中亦有清閒者
醉即高歌倦即眠
新種垂楊可繫船尋盟日日到鷗邊當年曾向巴江泊
政似如今聽雨眠
題詩意圖
杖藜訪友趁蕭閒采藥山深待未還流水石橋松影合
溪童指點亂雲間
題倪雲林枯木竹石小景
蒼玉庚庚翠袖扶墨池洗出碧珊瑚倪顛老去風流盡
只有雲林小畫圖
題墨梅
花光三昧幻冰魂滿紙春風帶墨痕好似孤山亭子上
一枝斜映月黃昏
開泖口號四首
縣民應役開長泖兩岸高低菜麥空程限不嚴功力怠
監官酣酒舞裙紅
四十里長横泖路會工都用六千人開挑兩月無成績
主典汙慵欠拊循
溝渠堰塞為開河河未開通雨轉多水浸麥根渾爛却
今年生理竟如何
萬農蹙額籲蒼旻莫把春霖困下民種得稻禾供餽餉
全資二麥濟飢貧
題鷓鴣
湘江岸口黃陵廟苦竹叢低雨氣昏相喚相呼泥滑滑
長途多少客銷魂
題金華趙彦如所藏畫軸
婺女光芒地&KR0008;靈天潢倒影湛清泠眼前不盡登臨意
都在溪山一草亭
題和靖擁爐覓句圖
一童一鶴住西湖千古高風識畫圖水影月香成絶唱
苦吟猶自擁寒爐
題黃葵
西蜀孤芳分外清嫩黃新染越羅輕自從承却金莖露
向日檀心一寸傾
題雪景山水
碎剪銀河片片零芙蓉開徧玉崚嶒八窗洞啟虚生白
好似蓬婆最上層
題葵花雉雞
向日傾心矯不移援琴閒操雉朝飛仙人掌上金莖露
滴著娟娟五彩衣
題人物山水
古賦裁成學遂初山童研墨且徐徐石頭几上溪藤滑
旋拂松花對客書
為許玄伯題畫
黃菊
道人小葺柳邊莊三徑西風逗晚香按譜秋葩班異品
堂堂正色御袍黃
緋桃
學會徐熙筆法奇濃磨翠屑襯胭脂武陵溪上神游熟
寫得春風小折枝
題黃葵聚蝶圖
亭亭花萼媚秋光露滿金杯蝶翅凉二月好春渾忘却
亂飛爭戀御羅黃
題清暑觀瀑圖
隔岸林泉照眼清玉虹千尺挂空青松風謖謖凉如洗
一段匡廬九疊屏
題倪元鎮雲岫溪亭圖
扁舟昔日惠山前裹茗來烹第二泉清閟老仙呼鶴處
岡頭亭子尚依然
題林子山畫次韻(子山乃松雪外孫余家有其畫名休承)
一箇青松覆小亭香浮菡萏遠逾清日長無事抛書坐
靜聽文楸落子聲
題荔枝
大唐置驛貢遐方火齊虬珠裹蔗漿博得玉環纔一笑
教坊曲奏荔枝香
題曹雲西雙松圖
泖雲西畔一詩翁畫法營丘理趣融四十年前經此地
雙松無恙草堂空
題萬玉圖
踏雪尋梅訪老逋西泠橋外小山孤疎疎密密花爭發
好似傳來萬玉圖
題王若水戴勝
桑樹柔條葉已空晚來獨立語東風織紝自是閨房事
喜得頻催早獻功
片片疎翎列頂旗娟娟文羽攬春輝邊庭大將能知汝
獻捷封矦戴勝歸
慈雲十詠
靈峰古刹
衆山羅立小為尊一朵靈峰啟法門氣聚風藏龍脈遠
元符寶殿尚孤存
慶雲禪關
慶雲五色照清溪郁郁紛紛望遠迷第一禪關從此入
西頭即是古招提
𡺸師全身塔
一定千年與世忘當時起塔謹安藏如今試啟雲龕鑰
爪髮還應幾許長
竺師覺花堂
繽紛天雨寶優曇聽法升堂總戒嚴頓悟此心成一笑
阿師不待覺尊拈
運師芥子室
維摩方丈未為竒我室呼如芥顆宜三萬二千師子坐
著來尚可踢須彌
薝蔔林
薝蔔花開玉朵攢清香滿室似旃檀五千餘卷都披卻
四十二章寧浪看
松閣看雲
長松落落遠塵寰重閣陰陰奠碧山盡日跏趺自怡悦
禪心已共白雲閒
蓮池翫月
沼中淨植芬陀利天上高縣白玉盤香遠光清宵更寂
梵餘徙倚石闌干
層巒拱翠
雲屏九疊自天開龍象森嚴震法雷莫怪山靈無供養
六時朝禮送青來
雙溪環碧
流水縈紆遠接天一支分入寺門前且教聽講蒼龍蟄
菩薩來乘大願船
庚午十二月十八日雪
滿載寒花玉氣浮野航一箇小於甌曉來試上城頭望
碧海金山兩白鷗
辛未八月廿三日大風雨口號
大風怒吼雨如麻入得更深勢轉加曉起忽聞墻外語
今年只損木綿花
辛未子月廿三日
朔風顛號樹木枯層冰積雪凍糢糊三冬酷冷無今日
獸炭頻燒醉玉壺
癸酉五日六日陰七日雨
兩日寒陰人日雨不堪吼地北方癡馬牛畊戰人供億
百穀豐凶未可知
穀日雨
寒風翦翦雨冥冥水白雲黃菜麥青聽得老農墻外語
今年不得看參(倉含切)星
九日雨
終日霖霪不肻晴晚來片片雪花零竹爐熾火驅寒氣
缸面分醅入夜缾
赤脚雪
雪停五日未全消雲淨天清氣泬寥故老相傳名赤脚
來年山岳要枯焦
十二月初一初六兩日聞雷
今年臘月兩聞雷虩虩聲從何處來陽不閉藏先出地
下民修省可禳菑
丙子五日甲子雨
正月上旬逢甲子試稽農歷定豐年奈何終日風兼雨
又恐乘船入市廛
三日率諸生赴禮部考試
應試南宫聽考研諸生背讀瀉鳴泉清曹儀制耑分領
次第編名奏奉天
十日給賞
講明三誥闡王言億萬師生沐湛恩曉起内廷催給賞
謹持寶楮出端門
十一日謝恩
四更來簉紫宸班恭謝皇恩仰聖顔五拜禮嚴三叩首
春風兩袖趣東還
八月六日白露
今朝白露亥時交小雨霏微向日捎野老為言無過慮
歲豐天意已先教
廿三日
打窗風霰五更頭寒沍重陰晝不收積水淼漫天一色
望窮只益老農憂
二月六日日出二竿許松江府城為黑氣蒙蔽若
重霧然人對面莫辨誰某一飯頃乃散附城五
七里間亦如是較之城中則稍輕耳此時處處
鄉邨風日妍麗
黑氣冥濛壓府城路人交臂只聞聲須臾消散清如埽
未卜將來作麽生
臘月五日早霜
鴛鴦萬瓦玉參差青女横陳肆臘威曉起推窗疑是雪
稜稜還向太陽晞
月九日
穀日宜晴翻作雨明朝西北大風狂聖人在御民安樂
未必天心降不祥
廿八日雪
杏蕊嬌紅柳眼青東風陣陣雪花明春光已是三之一
底是嚴寒砭骨清
十一月朔大雪節早見雪
狂風昨夜吼稜稜寒壓重衾若覆冰節氣今朝逢大雪
清晨瓦上雪微凝
臘月乙卯日已卯時雷從西北方起
連朝氣候若春溫曉日曈曨忽慘昏一道金光飛閃電
雷聲虩虩震天門
正月十七日
上元次夕月華明雪霰繽紛欲二更曉起作花飛向日
苦寒砭骨勢崢嶸
正月廿二日夜三更雷始鳴
風狂雨急夜三更隱隱春雷已作聲節候數來先十日
多應羣蟄未全驚
南浦
會波邨在松江城北三十里其西九山離立若
幽人冠帶拱揖狀一水兼九山南過邨外以入
于海而溝塍畎澮隱翳竹樹間春時桃花盛開
雞犬之聲相聞殊有武陵風槩隱者停雲子居
焉一舟曰水光山色時放乎中流或投竿或彈
琴或呼酒獨酌或哦咏陶謝韋柳詩殆將與功
名相忘嘗坐余舟中作茗供襟抱清曠不覺度
成此曲主人即譜入中吕調命洞簫吹之與童
子櫂歌相荅極鷗波縹緲之思云
如此好溪山羨雲屏九疊波影涵素暖翠隔紅塵空明
裏著我扁舟容與高歌鼔枻鷗邊長是尋盟去頭白江
南看不了何況幾番風雨畫圖依約天開蕩清暉别
有越中真趣孤嘯柘篷窗幽情遠都在酒瓢茶具水葓
茫搖晚月明一笛潮生浦欲問漁郎無恙否回首武陵
何許
一萼紅
賦紅梅次郭南湖韻
水雲鄉又南枝逗煖綽約漢宫妝春豔穠分朱鉛淺試
翠袖獨倚修篁想應道東風料峭剪霞彩零亂補綃裳
勾漏尋真丹丘授訣傲睨冰霜畢竟孤標還在縱夭
桃繁杏難侣寒香瑪瑙坡頭珊瑚樹底江南别是風光
且莫倚高樓玉管怕輕盈飛處誤劉郎依舊小窗疎影
淡月昏黃
露華
賦碧桃用南湖韻
武陵夜寂記露影璇空一笑曾識素臉暈鉛巧把黛螺
輕羃莫是歌渡烟江浣却舊家顔色還又訝深宫紺袖
唾花猶溼問他阿母消息甚落莫梨雲青鳥難覓不
比錦紅輕薄容易狼藉嫩綠護出溪頭誰顧采香仙客
春晚也頻溫玉笙是得
念奴嬌
九日有感次友人韻
黃花白髮又匆匆佳節感今懷昔雨覆雲翻無限態故
國寒烟榛棘杜老漂零沈郎瘦損此意天應識劃然長
嘯不知身是孤客呼酒漫祓清愁玉奴頻勸兩臉添
春色眼底平生空四海倦拂紅塵風幘戲馬臺荒登龍
人老往事休追惜山林無恙也須容我高屐
木蘭花慢
次胡筆峰遷居韻
占中山一隩雲晻靄水縈紆便小理蔬畦深鉏菊圃細
甃花衢平生幾番卜隱到而今方稱列仙臞問字溪翁
載酒執經弟子將車猗歟心迹混樵漁安用絶交書
向石上圍棋松陰搗藥樂意偏殊當年輞川圖畫有林
泉如此更何如旋買良田種秫只知吾愛吾廬
月下笛
賦落梅
東閣詩慳西湖夢淺好音難託香消玉削早孤標頓非
昨阿誰底事頻横笛不道是江南搖落向空階閒砌天
寒日草病鶴輕啄情薄東風惡試快覓飛璚共翔寥
廓冰魂漠漠謾憐金谷離索有時巧綴雙蛾綠天做就
宫妝綽約待一點脆圓成須信和羹問却
南邨詩集卷四
