伐檀齋集卷十一
明張元凱撰
七言絶句
軍中樂二十首(有序)
(余結髮時閱史冊載古名將度絶幕以邀竒勲廼心翩翩向慕之也撫壯而世及戎官則束濕)
(文法無能遠引尺寸以自樹服兜鍪而荷劒戟不過以之趨蹡蒲伏於街亭司府間耳嗟嗟人)
(役擾擾十年載罹患侮命也何如壬申歲復有漕渠之役秋泊潞河塞垣在望乃擬軍中樂凱)
(數事而為歌詩座客能為燕趙聲酒酣擊節怳如從事於票姚武剛車前也)
出塞
元戎十乘度龍沙旌旆悠悠士不譁踴躍長驅三萬里
烽烟未熄肯言家
乘障
亭障巉巗照夕烽盛秋都護肅臨戎漁陽塞外嚴凝氣
一片隂山積雪中
戰勝
雲中不閉鴈門關減竈沉烽白日閒蕃騎寇邊三百萬
單于僅以六驘還
受降
漢家飛將會龍城面縛千羣向柳營幕府何須計首級
但圖麟閣是功名
屯
時平塞外野蒼蒼休息三軍藝稻粱耕鑿已堪忘帝力
不知何地是沙場
獵
走狗呼鷹徧草萊干城須仗兔罝才經過捕得雲中敵
畜産車輜席卷回
擊劒
劒佩昆吾靖朔邊鐶生明月匣生蓮斑痕任積邊庭血
一擊精靈耀紫烟
蹋鞠
鞠室纔穿約佽飛香塵浮處曳單衣晏安只恐髀生肉
且試輕蹻掣絳幃
超距
投石三軍技最優况曾超躍羽林樓春和塞草平鋪翠
賈勇爭先博一籌
賦詩
蓮花幕裏筆如椽橫槊雄詞鄴下傳却笑李陵非國士
創為兒女别離篇
射
期門結伴試穿楊忽斷秋空朔鴈行猨臂自誇如李廣
應弦曾倒左賢王
騎
善馬羣空宛貴人執驅校尉拜官新試將紫燕平原獵
却使蒼鷹望後塵
歌
幕府初開鏡裏蓮秦青新曲乍教傳知音不返周郎顧
含態偏承主帥憐
舞
長袖蠻靴曳翠裳依歌赴節儼成行軍中自有纏頭錦
不學梁家墮馬妝
春游
行春小隊擁材官尚覺邊城草色寒馬度水來抛玉勒
鳥穿花去避金丸
賀雪
雪沒隂山大將牙獸尊高貯紫流霞關城不夜清笳月
營樹衝寒細柳花
博
春到邊城不射雕營中高卧霍票姚偏裨夜博千金注
已識軍前但用梟
飲
連營盡唱凱旋歌塞酒渾如塞上河主帥投醪能愛士
三軍常得醉顔酡
拜爵
天山箭定海無濤馬上旌書紀戰勞姓字一時題幕府
不為強弩即弓高
班師
封侯萬里報功成放馬桃林散甲兵生入玉關非志願
丈夫高抱樂長征
閨中詞二十首(有序)
(吾友西河毛生戊寅春仲怱貽我美人之什顧余傖父儔也安能嫵媚宛轉而賡是歌乎雖然)
(和璧漫投貞士再刖明珠愛惜季女斯飢憂暢不齊感慨同之古丈夫心腸鐵石猶不忘月露)
(之詞良有以也乃貰酒搦管酒未盡而和已周大都被酣興至不無放逸興盡悲來太深酸楚)
(者乎嗟夫不滛不傷風人之旨哀聲豔曲起予者誰不以示人聊答毛生云爾)
春曉
曉睡蒙蒙錦帳低合歡牀在最深閨夢魂化作雙鴛鳥
飛向竝頭蓮裏棲
錦筵
華堂疏越響朱絃有女明妝對儼然玉斝亂飛翻翠袖
淳于先已醉初筵
臨花
花枝不減去年紅妾貌今年似不同遊子不歸花又落
年年人老怨東風
見月
月昔圓時人共憐人今遠去月空圓亦知天外原同照
無奈人間各一天
覽鏡
曉帳晴暉照影孤桃花片片撲流蘇一枝鏡裏猶堪摘
未識狂夫記得無
持筐
取斧携筐卷袖羅柔荑無奈遠揚何桑間莫浪逢人語
調笑秋胡世上多
秋思
鸞鳳衾裯不復陳任從蛛網任從塵秋風一夕容華落
總是長門賦裏人
遠書
尺素含啼寄塞垣錦囊緘處繡雙鴛遠書未必眞能達
縱欝煩憂肯盡言
山閣
憑高羅袂不勝寒笑插山花倚石闌無限遠峰浮黛色
飛來鏡裏入眉端
野航
蘭槳輕搖蓮葉開孅孅羅襪淨無埃雨雲不向巫山去
容與還從洛水來
曉汲
汲罷清泉露濕鞋碧梧飄葉半空階羞他井底孤凰影
墮却嫁時雙鳳釵
夜奕
手彈玉壘照銀缸閨閤和親未受降自是南風猶不競
無端輸子一雙雙
采蓮
鳧鷖撩亂起蒹葭弄槳穿莎濕絳紗世上恨無連理藕
波間喜有竝頭花
乘騎
聯鑣舉袂柳風吹銀鐙金蓮步步垂按轡要郎花下語
莫教馬首暫參差
洞房
蘭氣俄從翠被生燭輝猶傍繡牀明枕邊栩栩雙蝴蝶
攪斷鴛鴦夢不成
酒肆
糟丘忽漫出芙蕖却向壚頭粉靨舒含態含嬌情不一
似曾相識馬相如
小飲
夜寒孤坐強持杯惆悵紅顔對落梅淑女未能忘旨酒
周南什裏賦金罍
弄嬰
錦襁猶自泣呱呱玩弄當年小鳳雛恐學良人游汗漫
任教繡戶不懸弧
縫衣
征衣寄去到長安纔見霜飛木葉丹何事深閨縫未息
高堂垂白恰初寒
擁鑪
共簇紅鑪近翠牀貂狐袖手不成妝願言咫尺恒相倚
莫與春風出洞房
四公子詩
孟嘗
脫秦過趙世稱雄食客何心負廼公魏子馮驩猶未老
忍教薛縣黍離中
信陵
六國縱橫事若麻少年公子玉無瑕單車一出秦兵却
計畫侯生定不差
平原
夫人弟却五城封存得邯鄲罷折衝門下毛生猶未識
如何肯過賣漿傭
春申
三千珠履曳長裾權略當年盡不如裂土江東城郭在
夕陽秋草故吳墟
四美人詠
明妃
白龍堆裏塞雲昏黃鶴歌殘馬上論自恨良家充内選
也同公主嫁烏孫
飛燕
三千宫女廢昭臺飛燕雄心尚忌猜乍報殿成名合德
悔教小妹入宫來
文君
澹蕩春風膩錦江洞房人靜鳥啼雙臨卭儻賤成都客
閒却花枝鎻綠窗
綠珠
石家歌妓儼成行金谷温柔别有鄉旣是綠珠吾所愛
季倫何惜剖身藏
古劒篇
赤帝提携日月開棄捐平世卧青苔千年英物沉埋久
斗傍寒光獄底來
古鏡篇
明月長盈萬古同雕龍匣裏湛然空恥留紅粉妍媸態
烈士肝腸一照中
對酒吟二首
屈原投湘徒自潔介推逃山焉用文時乎不遇飲美酒
高歌激散青天雲
季子黑貂不掩骭百奚伏雌聊可烹丈夫破産出門去
斗酒慰勞吳王城
古詞二首
紛華戚里不勝春年少橫行貴絶倫待媵盡歌江有汜
于田乍賦巷無人
長楊宣曲盡為家大道紛紛擁狹斜十里五樓巢弱翠
千金一疋買桃花
芳宴二首
醉客金罍芳樹邊瓊軒珠箔立嬋娟彩雲窈窕簷間度
豔曲玲瓏花外傳
卜夜邀歡錦瑟調滿堂蘭氣襲鮫綃冰壺月映光逾濕
玉樹風含影太嬌
少年行二首
少年結伴出春明十里青樓卷幔迎游騎紛紛盡回轡
金張子弟獨橫行
呼盧徹夜玉為籌槖裏金錢若水流昨賜飛龍廐中馬
今來輸與富平侯
楊柳詞二首
稽洛山邊春草殘漁陽戍裏夕烽寒故園楊柳年年綠
只有閨人帶淚看
妾夢飄揚遶翠幃柳花飛處思依依好隨風絮天涯去
尋得蕭郎作伴歸
衛尉春游曲二首
都護春游錦纜開紫騮閒在夕陽臺昇平不作軍中樂
載得琵琶水上來
暮春芳樹亂鶯啼紫障金罍遶大堤不是海波平似鏡
將軍那得醉如泥
邯鄲客二首
邯鄲俠客長安游青樓要入彈箜篌單車使者來附耳
對酒不言心自籌
邯鄲俠客黃金輕徹侯爭致公子迎寳刀駿馬散却盡
空手笑出燕王城
故倡行二首
結客紛紛盡俠徒身隨大將執金吾綠韝白馬道傍立
長揖霍家馮子都
香風逐馬御溝斜朱邸潜歸滿袖花女弟垂鬟纔十二
不嫌懷裏教琵琶
竹枝歌二首
燕子高樓水上開楚江風雨竹枝哀賈帆未向門前落
孤負春潮日日來
水落寒江露釣磯春時去路已全非郎今無那舟行遠
匹馬先從間道歸
青樓曲二首
翡翠樓中紫玉杯垂楊臨水繫龍媒蘭幃笑語春風入
夫壻甘泉侍從回
𤨏窗春雨碧澄澄羅袖生寒若不勝花下冶游誰氏子
綠衣年少住安陵
邊將行二首
三春饗士集英髦主帥票姚獸錦袍洛苑乍分紅躑躅
凉州新進綠葡萄
瀚海春濤靖不驚玉關佳氣藹邊城虎符總逐鷹揚士
龍額先封燕頷生
閨怨二首
花落閒庭燕子歸楚宫腰細不勝圍三春憔悴飛蓬首
青鏡空留明月輝
落木蕭蕭江上山鴈門不寄鴈書還封侯豈是尋常事
游子偏多戀玉關
出門歎二首
黃金蕭索減仲産玉龍不死酬君恩朝來結客青樓飲
拍馬齊出春明門
昨朝易米菱花鏡今日換酒芙蓉釵何忍顰眉對妻子
揚揚高步長安街
道傍曲二首
磊砢&KR0008;巇路不平少年場裏莫相傾肝腸在舌人皆聽
盡是清商激楚聲
長路關山感慨深愁霖毒霧晝隂隂蓮花匣裏明秋水
照見含沙射影心
客中行二首
吳兒越豔總垂髫漫學青樓綰髻高婉媚盡能歌宛轉
不知誰是鄭櫻桃
城西柳市酒家奴笑問鸘裘典盡無怪殺文君春有恙
桃花臨牖代當壚
春臺望
百尺高臺起鳳凰郊原草木盡文章東皇幻出千端綺
散作中天紫翠光
秋夜泊
楓岸斜連荻葦洲棹歌聲起亂眠鷗楚天夜静人無寐
萬里長江片月流
俠客行二首
花月經行太主園身曾仕漢不乘軒裝齎悉與爰絲飲
肝膽唯同劇孟言
紫絲步障奏雲璈白玉深杯夜月高一宿千金三婦豔
九衢駟馬五陵豪
憶昔篇二首
憶昔君行烹伏雌封侯消息昨朝知雖然驟得金貂貴
可念牛衣對泣時
憶昔君行折柳條一為京兆路迢遥眉痕自顧真狼藉
臨鏡何曾着意描
和客晏居四詠
芳樹
夭桃穠李碧城隈黃鳥聲中淑景催春日載陽花正好
偏宜錦瑟與金罍
冰壺
銷暑珠光映玉壺層冰高插赤珊瑚廣寒宫裏人難到
河朔沉酣夢入無
明月
三五清暉散碧空欝葱嘉樹露華中不堪青歲徒零落
且就芳樽隠桂叢
瑞雪
朱扉霰集轉飄揚白雪難侵白玉觴人壽未能躋百歲
年豐聊與醉千場
和客貧居四詩
漏屋
草色牀頭細雨霑漫移長劒挂虛簷中宵一隙生雲霧
陋室翻疑有豹潛
絶糧
羞與侏儒共一囊尚留靈草散金光子房豈是讎俱報
閉戶先尋辟榖方
謝客
室有蓬蒿釡有萍雀羅正好施空庭祁連幕下如雲客
幾箇任安念衞青
無衣
鳳甲鸘裘易幾緡且將沽酒醉芳辰生平未到秦庭哭
漫賦無衣不為貧
春思曲二首
江上行歌桃李穠風柔花煗氣融融繡幃一入春無限
朝暮巫山雲雨中
黃鳥間關最有情大堤行處落花輕亦知春色臨卭好
綠綺携將出錦城
無題二首
能歌善舞性多才風曳輕綃素腕開婉媚却從朱邸入
此兒疑是賣珠來
清揚白晳綠雲髫柳市蘭閨意總消最是春眠渾不醒
主人衫袖短蕭蕭
伐檀齋集卷十一
