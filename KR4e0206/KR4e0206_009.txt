伐檀齋集卷九
明張元凱撰
七言律詩
迎春日雪
考鐘伐鼓九衢譁少皥迎回玉作車彩仗繽紛承羽蓋
青旛繚繞綴瑶華條風變柳千門絮淑氣吹梅萬樹花
甲第稍聞歌吹動陽春白雪曲中誇
歲首得故人書却報
卧病經時歲已遷故人長鋏尚風烟江梅消息春前得
朔鴈音書雪後傳四壁不堪重减産二毛何可又增年
相思無奈芳醅熟猶阻東鄰甕底眠
人日逢客
客星乍向草堂明人日相逢倍有情長笛江梅千片落
清樽海月一痕生虞卿不少耽書累仲孺空多使酒名
屈指春光將爛漫留君且住闔閭城
遊西山舟中作
春風郭外柳條斜廻合青山在水涯溪淺僅容遊妓舫
雲深偏隠列仙家大堤初綠王孫草細雨纔紅杏子花
司馬不將衫袖濕芳郊載酒聽琵琶
奉寄瑶泉申學士二首
供奉班中第一人蓬萊闕下掌絲綸乾坤奕運方逢午
河嶽昌期又誕申暫以金甌藏姓字久將魚水擬君臣
滄江空自風濤急舟楫商家已更新
睽違赤舄已三年佇聽黃麻早晚宣抗疏匡衡吾道重
明經張禹主恩偏袞龍近接星辰上翰藻常題日月邊
公等論思邊鄙事可容李廣卧藍田
初春與客集虎丘
壺觴新歲倍含情却喜青山最近城草凍經臺方起色
冰消劒壑不聞聲客從楚國携春雪妓按梁州送早鶯
莫訝頻遊題字少古來吏隠本無名
飲謝氏西樓
高樓細雨尚吹寒黃柳垂條映碧湍蠟屐汝饒容易辦
鶡冠吾老不須彈大都山水情難負别有鶯花興未闌
翻笑向禽忘舊約至今蓬累各槃跚
弇山堂贈殷無美
邂逅扶風絳帳前華顛豈為一經傳顔瓢獨掛常浮白
孔壁窮探更草玄殘雪未消誰攬轡春潮欲上恰回船
三年已遂飛鳴志尚爾逡巡婁水邊
寄吳京兆
别來蹤跡幾沉浮老大猶含胯下羞吳市不容門卒隠
燕京可許酒人遊雲垂碣石停衣上月出蓬萊近馬頭
京兆畫眉休太直世情今喜曲如鈎
過王氏越溪莊
飛花片片被蒼苔五柳毿毿處士栽半壁夕陽山雨歇
一庭芳草水禽來蘭亭不是他家物竹徑元因我軰開
潦倒忘歸恒信宿月明扶醉幾登臺
同謝都尉玄妙觀賞月
仙都宫殿碧氤氲萬里清暉散五雲壇樹似連鳷鵲觀
洞簫如引鳳凰羣珠光錯落翻杯影斗柄昭回射劒文
豈是庾公長嘯後望中牛女淨妖氛
贈閩帥
十載登壇未二毛將軍勞苦自功高列營曾按先驅轡
下瀨嘗投後飲醪肘畔纍纍元鵲化韔中矯矯是烏號
尉佗魋結猶南國莫使塵埃蔽寳刀
贈越僧
飛錫常携海上霞萬松深處挂袈裟孤雲寄跡元無住
流水將心未有涯文字不曾離貝葉因緣還出在蓮花
來時一葦輕千里何似吾家博望槎
渡江訪朱在明
萬里江流到海門片帆天際識孤村夕陽潮落山微露
遠浦雲歸樹半昏但種桃花疑避世却留明月共開樽
朱家季布千年事握手燈前重細論
與在明宿金山寺
暮雲過寺覆蘼蕪遠樹層巒忽有無繡佛轉輪江是錦
龍宫生白月疑珠空山激浪僧寮動舊社傳燈客影孤
信宿暫酬丘壑賞阮生今已在窮途
越溪逢袁生飲
范蠡湖邊一棹回偶逢袁紹最深杯浮萍散雨凉風至
高樹排雲明月来浮白且謀今夜醉棲烏不問故宫哀
相將共選溪頭石乍可披裘作釣臺
江上遇蔡都尉
同是窮途歎數竒鶡冠凋敝不勝悲孤篷夜雨天涯淚
老驥秋風塞外思去國一身渾似夢歸家雙鬢各成絲
長安記得相逢日正是桃花飲馬時
秋日感懷二首
秋風落葉滿柴關肘後垂楊若可攀千里名駒無妾換
六鈞強弩有兒彎沽來醇酎堪濡首吟得新詩便解顔
海内故人書乍報却嫌猶未買青山
泣玉投珠道路傍歸來我馬日玄黃蒯緱尚戀青袍短
雀弁難禁白髮長元亮官卑辭亦可曼容祿薄奪何妨
羣言銷骨良堪恨但醉如泥却又忘
同弇山公集王太史尊人宅
曲旃新立錦屏開霽色花香散水隈但識高堂稱萬石
不知夾道有三槐朱扉夜奏雲和瑟紫氣春浮沆瀣杯
家食未曾空五鼎寄來甘旨是鹽梅
同趙敬甫京口遊桃李園作
春風江上麗人多酒氣花香暖自和廻合朱方皆鷲嶺
氤氲赤水盡鯨波何嫌樹密藏樓閣却愛花穠照綺羅
扶醉不歸城郭去武陵漁棹一相過
遇客
菰蘆握手笑稱雄草綠吳山一畝宫夜雨忽添泉溜下
春風猶散鳥言中巾從栗里時時濕甑在萊蕪日日空
豈是敬通孤立意孝標今已擬三同
宿采雲庵
蕭條蘭若閉關深有地何須問布金落盡林花空色相
不鳴山鳥定禪心峯隂直下窺虛牖松籟遲廻度遠岑
一榻維摩忘去住浮生無古亦無今
贈建平潘子會
潘郎星鬢尚朱顔為卜郊居已賦閒爾汝孔融多綠酒
比鄰謝眺有青山濯纓水上遊魚過高枕花間宿鳥還
敢向宦途論巧拙清時唯有閉柴關
偶述二首
鶡冠凋敝亦何求蓬累那堪憶壯遊函谷風烟存趙璧
中原星斗散吳鈎淮隂自乏資身策越石今為繞指柔
莫訝唾壺頻擊碎秋風驥老不勝愁
大鵬何意九霄摶且學鷦鷯善避丸縱謂置身高處易
亦知行路古來難計然不惜千金失苟變誰憐二卵殘
薄祿主恩常自給高堂無恙勸加餐
寄王敬美參伯於南康分署時長公開府鄖中
十載承明侍帝傍一麾出守意難忘少微只合居星子
太白誰教到夜郎署對匡山看瀑布縣鄰彭澤好飛觴
亦知春草天涯綠客夢先應入楚鄉
送潘孟喬北上
仙郎已擅無雙美公子偏能與四齊最是鷫鸘裘易解
漫言鸚鵡賦難題露桃無語行杯促烟柳含顰拂棹低
戀别不須愁日暮武陵洞口路常迷
月夜普賢寺
高卧禪家白板扉深林落木鳥言稀山中孤月寒相照
海上浮雲夜不飛澗樹盡含清露濕巖房猶揜慧燈微
遠公未許開尊榼聊借蒲團擁褐衣
京口觀競渡
鮫宫沸浪冰綃濕鼉鼓鳴雷錦纜開遊妓共隨青雀去
仙人盡駕赤鯨來奔濤截浦花爭湧奪槳爭標鷁亂回
千載楚魂招不返異鄉隨俗一銜杯
李明府以覃恩進秩有贈
山林赤芾自輝煌五馬紛紜賀草堂此貴不曾由趙孟
一身終許傲羲皇清時雨露偏丘壑白首鶯花隔廟廊
為語昔遊琴酒伴大夫元是舊行藏
葉茂長過訪因懷顧願甫
春風忽枉故人車黃鳥嚶嚶慰索居遊屐漫遺禽子夏
酒壚偏遲馬相如浩歌白石孤調世高枕青山共著書
獨憶江干采芳客朱門何處曳長裾
弇山堂與王仲德飲長公有作率爾奉同
行觴促席恐蹉跎未暇燈前嘯也歌茂世百船聊爾耳
巨源八斗竟如何相當總謂情俱勝自放元因禮不苛
試問兕觥飛盡處較来誰少一籌多
同功甫豹孫遊定慧仁壽二寺
茂苑千門楊柳新招提啼鳥遲幽人銖衣香拂春生座
寶塔燈聯夜照鄰聚散一城俱是幻往来雙寺總無因
亦知住世緣猶在花月能迷靜者身
同叔寶子念遊薦福治平諸寺
吳閶草色又新年郭外清溪野寺連林積梅花明似雪
水含孤嶼淡如烟僧閒解弄桓伊笛吏隠偏歸范蠡船
不醉青山良自惜向來白髮已盈顚
春遊二首
無奈紅英攪綠塵借君長袖拂綸巾桃花倚醉風前笑
楊柳含情雨後顰促柱善彈秦地曲細腰偏學楚宫人
東鄰舊識金吾士不惜銀罌送酒頻
大堤閒控紫驊騮片片飛英出畫樓白練盡題班女賦
綠樽偏滌馬卿愁峰非回雁難通信路是桃源好放舟
聽徹琵琶不成寐故鄉猶恐似江州
訪曹子念
短棹東行百里遥茅齋依舊草蕭蕭家鄰滄海多明月
客醉桃花失夜潮攬鏡偶然同土木擇枝久矣各鷦鷯
曹丘自昔空遊譽張翰於今懶折腰
湖上逢沈君典太史
載酒湖山興易乘菰蘆誰識秘書丞峯頭初月迎船出
水上明霞遶座凝鳳德未衰無可誚龍門猶在願先登
不知太史公何意偏是交遊重李陵
奉寄印川大司空於濟上
誕甫生申事豈誣玄熊今已奠神都八年再見腁胝未
一食重為吐哺無雅樂宣房雲窈窕袞衣濟水錦糢糊
何知拙宦星星鬢却向麒麟入畫圖
初夏偶成二首
茅齋水上絶塵埃薄雨輕雲去復回高柳拂堤鶯語歇
短蒲搖渚燕飛來楚人乍剪荷衣就班女初題紈扇開
自是倦遊身若寄秖看清晝卧蒿萊
一室那堪字隠居十年蹤跡混樵漁幽篁遺籜妨投履
叢桂成隂好曳裾綠水遊魚花落後青天歸鳥月明初
北窗半卷南華在不是劉安枕畔書
孟夏赴友人春遊之約
綠暗林香拂水湄朱明晴旭照葳蕤纔過戴勝鳴桑日
正及含桃薦廟時淇澳園中啼睍睆洛陽花下奏參差
芳菲留待供歡賞不負春前折簡期
七夕集友人園亭
林亭雨過夜生凉楊柳池邊菡蓞香豔曲從風金作縷
深杯映月玉為漿長裾客子猶蠻舞短髮王官自楚狂
浪說天孫人乞巧潘郎垂老拙何妨
庭桂盛開獨酌偶成
草堂叢桂藹清隂忽漫枝頭盡布金大樹幾年勞夢寐
小山今日費招尋未教為楫凌波去且釀成漿帶月斟
自是故園堪偃蹇布袍寧厭晚香侵
飲山家値雪
茅茨伏臘故人情崦曲遥看一棹迎竹樹有聲風不定
村橋無路雪初平桑麻楚楚田家具雞黍欣欣歲事成
厭說四方糊口計願言從爾鹿門耕
客至
當年結客幾人存野外停驂落日昏睥睨位高蘇季子
浮沉宦薄竇王孫鎡基不若乘時雨刺繡何如倚市門
任是風雲多變態故人相見且開樽
抱病
抱病逢秋感慨增空庭莫莫蔓枯藤商歌白石憑誰和
舊業青門忝世承大澤短衣聊射虎荒臺長嘯漫呼鷹
一官心薄真如棄落魄人間任愛憎
金陵山寺詩八首
報恩寺
燕邸龍飛答上玄鼎新寧數赤烏年鳳城寶氣雲俱瑞
雁塔珠光月並圓不盡烟花連萬井儼然宫闕麗諸天
真如豈易同灰劫佛日皇圖共永綿
雨花臺
佛宇禪扉映晚霞青山廻合大堤斜似將高座臺邊雨
散作長干市上花綺繡道傍公子騎歌鐘雲外列侯家
繁華豈是今猶昔月露前朝幾劫沙
靈谷寺
十里長松入杳冥殿前功德水泠泠氣因定鼎千林紫
山託傳燈萬古青羣鹿避人過隧道寒花迎客媚空庭
草堂蕙帳今餘幾笑誦楣間舊勒銘
觀音閣
帝里栴檀香滿林更開慈閣大江潯獻花鸚鵡當窗入
抱月蛟龍遶座吟草樹盡為華鬘色波濤猶作海潮音
亦知閱水同觀世泡影浮湛自古今
栖霞寺
徵君栖處莽雲烟萬頃澄江列岫連巖佛刻成疑是繡
香泉湧出遍生蓮南朝古刹開三界西域高僧隠四禪
縱為攝山多異草須從覺路覓真詮
天界寺
春明門外梵王家香室經臺護綘紗禮罷金仙新鑄像
供將鹿女乍銜花孤雲寂寂窺禪定馴鴿栖栖聽法華
方丈自能容卓錫何須世外有恒沙
牛首山
白雲梯上好支笻縹緲雙峯路幾重寳宇覆巖巢翡翠
琳宫緣岫嵌芙蓉浮圖巧入僧寮影麋鹿閒尋野客蹤
幸藉維摩遺半榻靜聽松外曉堂鐘
祖堂寺
東都門外亂山稠野寺松筠一徑幽萬壑峰隂連夕照
半林春雨散平疇蓮花昔湧黃金地貝葉今藏白玉樓
見說融師端習懶也知中散便能留
北遊詩二十一首
清河即事
巨浸波濤豈易憑每因沮洳見丘陵不堪井邑頻移改
耐可河隄善潰崩淮水九秋仍未減楚人三戸竟無增
艖符輾轉王程急愁絶孤舟風雨凌
舟中偶成
關河滿棹白蘋風楚客離羣任轉蓬驟雨灑空寧避日
輕雷過水却生虹羇栖未暇投蓮社偃蹇誰招入桂叢
縱是蓴鱸歸思切步兵無計卧江東
立秋
蟬聲嗚咽柳隂殘節序驚心強自寬把盞滄江忘日暮
濕衣清露動宵寒凉風漢苑悲團扇明月湘臯泣紫蘭
最是關河搖落易天涯無奈欲歸難
沛中有感
一區湯沐曾無邑千古歌風尚有臺泗水不知亭已改
碭雲猶與客俱來孤城落日河流急遠戍霜催雁影回
遊子不忘豐沛意至今偏動故鄉哀
舟中留客
西望長安路尚賖關河漂泊賦蒹葭片雲將雨歸林急
雙燕迎風度水斜䞉有琴樽淹客座豈堪舟楫老年華
故人握手鄉園淚猶問東陵五色瓜
大雨即事呈同事諸君
浮槎千里逐浮萍雷雨空江徹夜鳴鵬鷃逍遥堪自失
龍蛇夭矯亦須驚牀頭虹色芙蓉匣海上鯨波驃騎營
舟楫商家元不乏兔罝公等自干城
清郡與鄭中伯夜坐
短笻相過話燈前屈指漂零第幾年落葉一庭霜滿地
清笳萬井月中天孔融意氣存張儉杜甫交遊老鄭虔
何事傾尊不成醉異鄉頭白各凄然
寄王和甫
秋入船窗夜氣凉白雲如霧濕衣裳亂螢過水添星影
高樹遮山逗月光季子無金空作客長卿多病且還鄉
十年扣角心同苦寄爾商歌怨更長
九日
孤舟何處逢佳節淮有三洲半草萊鄉國弟兄鴻雁信
客途風雨菊花杯空囊自覺長安遠明鏡何須短鬢催
却憶故園年少事壺觴戲馬月中回
送劉生
邊鴻朔雪年年見漕檄軍書日日聞潦倒西遊繻未棄
倉皇東走袂難分獲麟渡口飛黃葉戲馬臺前起暮雲
回首壯圖消欲盡可堪孤棹送劉蕡
旅寓鄰婦故倡也悉其平生偶述
儼然高髻楚人妝一曲新聲總斷腸少弟蒙恩為協律
狂夫被遣出平羌借來燕壘危難住種得蓮房老亦香
鸞鏡曉臨無限恨且將心事問徐娘
長安逢塞上班師友人有作漫和
盛秋邊騎若雲屯奏捷飛書入雁門浪說單于刑白馬
羞稱公主嫁烏孫班師節鉞歸三殿欵塞旌旗過五原
幕府獻功方飲至撰成鐃曲侑金樽
旅中逢故人飲
關河冰雪滯征輪邂逅窮交白髮新學劒學書吾少賤
種瓜種豆爾長貧縱輸黃鵠能遺世尚賴青山不負人
岐路一樽何必盡待歸長醉五湖濱
送李都尉出塞
白馬翩翩出羽林隴西都尉二毛侵剖符未得君王命
推轂先勤主帥心朝散黃金酬死戰夕飛赤羽報生擒
匈奴已滅邊烽息無奈雙龍夜夜吟
北河訪客
關河風浪雨冥冥上瀨搴裳過野亭芳草盡遺三輔綠
斷雲常接太行青酒人昨日逢燕市賈客何時下洞庭
岐路一樽生感慨望中明滅少微星
送客得友人書
天涯芳草暮雲橫握手青樽此日情榻並南州徐孺子
書傳東海魯先生花間宿霧常疑雨樹外平岡宛似城
楚地故人秦地别古來蹤跡本浮萍
旅懷
長安日日賦歸歟何事窮秋尚索居和氏慢藏懷裏璧
劉生悞讀枕中書骨留燕市元非駿鋏動商歌不為魚
朔雪隴雲飛不盡夢魂愁絶獨驅車
過淮
羇棲鞅掌不堪論日罄壚頭酒一尊淮府於今辭相國
楚宫聊復酹王孫蘋花明月迎歸棹楊柳秋風過里門
漁父江潭如訊問故園猶幸釣磯存
江上逢客遂為金焦之遊
旅泊因成汗漫遊淮南芳草遍汀洲窮途不向青山泣
竄跡言尋白社投一棹木蘭江似帶半瓢竹葉月如鈎
卜居未得從詹尹避世眞堪遇許由
泊舟
高秋去國獨興哀漂泊孤舟向水隈雲識山空朝不散
潮知河淺夜能來微茫樹影千帆落迢逓江聲一雁回
貢禹鶡冠猶在首王陽書札可曾開
還家
十年憔悴一青袍何事還家尚佩刀故國凉風吹燕雀
高城落日下蓬蒿空廬抱影無三窟愁鬢經秋有二毛
最是生平耽綠酒陳卿常讁是西曹
伐檀齋集卷九
