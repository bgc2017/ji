伐檀齋集别集類五(明)
提要
(臣)等謹案伐檀齋集十二卷明張元凱撰元
凱字左虞吳縣人以世職為蘇州衞指揮再
督漕北上自免歸少受毛氏詩折節讀書寄
情詩酒王世貞常序其詩比之於沈慶之曹
景宗及元凱歿後世貞曝書得其行卷自歎
知之未盡復作詩以酹之今並載四部稿中
其詩大抵推陳出新不襲窠臼而風骨遒上
伉壯自喜每淵淵有金石聲所作西苑宫詞
靜志居詩話謂其高出世貞之上他如北游
諸律亦多不失矩矱蓋其才華本富又脱屣
名利胸次曠夷故當瑯琊歷下之派盛行而
能不囿于風氣宜世貞之心折不置矣乾隆
四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
伐檀齋集原序
余所善張將軍居平呐呐若不出口而其勒悍卒挽強
弩躍馬顧盼有憑陵廣武意至於命親知浮大白鯨吸
牛飲飛不及停居然高陽酒人也酒後耳熱慷慨談說
天下事或意有所不可白眼罵坐皆稍稍避去其人當
不能為詩即為詩而得一二易水語髮立骨飛以附於
燕趙之後止矣顧其所讀書必西京後而開元前其於
格務躋於武德貞觀而稍稍柔之以齊梁之月露其語
務出於不經人道寧有瑕璧而無完珷玞此語之在天
地人人能得之然亦人人耳相剽若太倉陳陳相因矣
汰而使之精創而使之新非有沈深劌刻之思未易致
也今舉其所謂精者新者不以歸他人而歸之張將軍
然乎否也嗟夫士固不可皮相也吾居恒怪夫脫胄珥
貂者例不能為文語即有之而若沈始興之授口曹竟
陵之險步偶然之所發亦噏囈幸中耳前僅一孟德後
僅一處道光彩琅琅戈戟間若盤龍之正始風流不旋
踵而以文敗矣今天下幸承平無事故張將軍不治兵
而得以其間治詩第僅能以一詩人名張將軍而所謂
勒悍挽強顧盼憑陵之態斂之乎伊吾囁嚅之地而已
矣然使張將軍而以一詩人名於天下後世彼固甘之
何者彼睥睨於其僚舍而數從余於東海上不以余之
侘傺齷齪而有倦心意者其有真嗜也將軍名元凱嘗
督運為千艘帥再掌衞篆詩凡十二卷名之曰伐檀集
盖以其齋故云萬歷戊寅歲長至日弇州山人王世貞
元美撰
