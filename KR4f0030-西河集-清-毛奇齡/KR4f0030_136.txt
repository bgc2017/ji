西河集卷一百三十六
翰林院檢討毛竒齡撰
填詞(六)
沁園春(即事有序)
三月四日曹綠嵓明府張宏軒州牧周譽凡孝廉趙
愚公監郡朱服萬别乘羅木桓徐西崖文學招集羣
公修禊于滬城之南園有女妓三人行酒即席朱别
乘作沁園春詞予依韻次其後
已度三朝忻逢四并重對春波看楊柳堤邊羽觴汎去
薔薇洞口油壁來過北地賢賓江南名士人物加于晉
永和况雜坐有美人相間齊畫雙蛾興來酒瀉銀河
恰巖畔斜陽照綠蘿看環擁楸枰目縈琢石暗抛博具
指印紋螺紅袖香生碧桃花放此際春光可奈何華燈
起見樓頭纖月徐上林柯
前調(答王西園見贈之作)
丁巳之春我來滬瀆喜遇西園念當日聞聲有如日下
今朝高會竟在雲間江薛才華廋徐藻采所著佳文是
偶言箋題外有吹蓬小令折竹新篇桃花初漲平川
又風起城頭撲柳綿自畫閣攤書談深燭下閒堂贈妓
腸斷樽前兩次三番風晨雨夕是處相逢非偶然溝頭
水問東西會合知在何年
前調(送葉天樂游吳門)
凉月銜雲清風出谷秋滿人間况出水芙蓉詩篇絶麗
環溪修竹酒興將闌子羽湖頭伯通橋畔好友相思嘗
往還揚舲去見停來顧渚望去吳關横塘暑氣將殘
更微雨初過銷夏灣只陂有雞棲人歸畫舫丘當虎去
寺在青山疇昔曾游石城深處夜月清樽酹未乾歌詞
罷向旗亭試聽可有雙鬟
前調(題閻容庵青谿傳後有序)
予夙為調笑詞紀馮弦事惜弦雖令材而事近于媟
渡淮十日晤容庵粉巷出彭生詞讀之初以為賦古
耳及讀竟始知為容庵少時事也容庵真今之君虞
樊川矣哉青谿傳辭致幽斐其所答寓札亦復激宕
可誦因為括諸詞合作一首詞雖不工事喜不媟世
毋以予詞入調笑可耳
桃葉堤邊琵琶巷裏人字青谿本博陵舊氏愁窺燕幕
汾陽公子共聽烏啼春寒愁又度落盡東園幾樹梨空
回首正江南烽火塞北征鼙相誓盈盈兩地奈仙源
鷄犬望後都迷况渚下書沉誤排雁影章臺人去遺恨
桃枝隔巷空還擊臂便鈿合金釵何處思只蠻牋數幅
堪付新詞
賀新郎(蕭山縣署贅壻詞)
正河陽花滿秋水芙蓉豔紅如翦贅壻淳于千里至早
己題詩齊苑喜今日光生銀管古署催粧開錦席看一
堂紫罽鋪香軟雙琖暮酌來淺萬條紅燭燒將短更
庭前幾行畫扇遮來宛轉洗馬文章當日事樂令風流
不遠况種得藍田瓊琬最羡今宵乘鳳處聽秦臺幾曲
簫聲緩烏鵲到喜何限
滿庭芳(南園公讌即事)
初過清明纔逾上已羣賢高會南園花巖接檻洞口瀉
紅泉移得行厨竹裏琱欄曲雜坐金鈿擎觴至紅兒嬌
小猶弄剪刀錢樓前争作伎枰楸壺竹游詠依然看
玉釵紛絓薌澤微傳醉煞蘭亭舊侣華燈外新月纖纖
當筵賦園如金谷人似永和年
前調(為汝南張廣文題傳竒卷首)
夏里開基清河啟郡曾燃秘閣青藜高齋寂静夜聽汝
南鷄仿彿神人告語他年事枕畔留題長弓後貂蟬奕
葉不數舊關西黃梁炊未熟翩翩蝴蝶醒後多迷託
梨園象板羽殿銖衣千載鳳鸞佳配華茵煖共酌玻瓈
聽吹罷一聲長笛無數綵雲飛
前調(題玉妃獻冊圖為汝寧金使君夫人生日)
琳畹瓊妃瑶臺金母當年曾駕蟾蜍因披玉冊還御五
雲車絓去廬江錦帨閨房秀早被霞裾淮西路春城千
騎夫壻上頭居五花裁作誥香奩百琲總是珍珠看
平頭擎履編齒吹竽獻得龍泥舊簡傳經後莫問居諸
閒相視山桃片片飛滿玉牀書
貂裘換酒(題吳寶崖停鞭拂劎圖和其自題原韻)
想此為圖者計生平嶔嶙壘落未經揮灑富貴何時思
量起凡事盡如此畫縱滿地才源傾瀉但頻年驅馳南
北到頭來抺却當時話惟此劎鎮無價從前只向車
前掛看中原平沙萬里儘堪馳馬建禮門邊題名後便
到晾鷹臺下且自解雙鐶重把多少英雄今安在遇甘
蠅莫折飛蓬射窮與達有時也
念奴嬌(即事有序)
暮春二月寒食夜胡繩先招飲上海署中聽妓酒半
為詞
申江官舍看桃花開後柳絲如織伯始風流纔啟宴此
夜剛逢寒食燭下新粧榴裙百褶翻盡深紅色那堪小
妓病來歌舞無力聽蓮漏將殘玉觴嬌瀉去脣脂俱
濕夜雨初過花毯上尚見翠鈿狼藉明日清明來朝上
已到處春堪惜勾欄未散漫言今夕何夕
前調(徐都官裁枕函實詩名為詩枕製詞索和漫次其韻)
撚髭無計喚奚兒長向水邊山麓蒲簟横陳將偃息好
句吟來斷續授冊嫌頻開椷已緩紙片紛零碌游仙欹
處斵成五色文木試啟小簏中空方幱連袵大似青
油袱豹首雞鳴俱不用但取便便豕腹夢去無論醒來
何事栩栩相追逐蝶庵詩就此時午睡方足
桂枝香(即事有序)
馬丹谷伎席有小鬟後至病不能作伎坐侑間詢何
名曰未也宏軒張先生以其氏李且病中遲至取翩
何珊珊之句贈名翩來同席者各為詞記之予與張
南士朱拜石丁殿生徐西崖莫蕙先並作桂枝香詞
時康熙十六年二月三日
夜堂聽伎正綘帳花垂玉罏香細蓮炬光中兩兩舞裙
拖地忽來金雀鵶鬟小算纔堪瑣兒年紀欄邊歌緩油
車暗裏翻然而至便手把金尊徐遞似嫩葉裁衣幽
蘭吹氣病起遲來問取小名尚未風流京兆偏憐惜道
延年女弟如是珊珊可念何如竟喚翩來為字
滿江紅(題吳墨舫桃源圖步原用文待詔韻)
圖畫當年正桃樹生花時節有延州高士酒顔方熱南
浦風光何所似西畸興會由來别恰聞人洞口憶當年
頻頻說舟過處涵冰雪花落盡同榆莢嘆青芝白鶴
一時都絶凡事總隨風裏絮披圖恍對雲間月幸前賢
手澤有傳人思來切
水調歌頭(詠鹿脯有序)
家會侯邸舍以鹿脯食客方雪岷陳其年及予有詞
加豆得乾腊釃酒莫踟蹰奈何置身巖谷其命在庖厨
不是籠驢炙豕豈是牛犓鵝胛此物本清虚但束白茅
去安問綠蕉無人一食夀百歲試何如陳蕃設脡相
食慢作魯公書皮不必為藻幣腸不足為酒器祗噬此
些須客座手能擗何用倩麻姑
雲仙引(壽王鄂叔進士)
蘭渚亭邊蓮河橋畔高門乍啟朝陽丹紱繞彩雲翔云
是覽予初度争獻仙人九醒觴何限才名今纔四十江
左王郎宫衣試著來長有花下新裁小樂章回首京
華難兄執戟同是東方待補山公正當典簿努力功名
看未央他日烏衣黑頭還聚重醉秋光
上西平(譚開子貽畫并賦西平樂詞見訊志謝)
嘆年年看不盡短亭花更冬殘雪後停車問誰相憶寄
來滿幅是烟霞分明指有西陵渡口人家滄洲近知
何處空歷遍路途賖念君也留滯西平思時便望望時還
見暮雲遮何年㩦我向青山麓碧湖涯
慶清朝慢(湖墅高會同王丹麓陸□思諸公即席)
候屬添絲人方繫䌫還逢高會南皮閒堂夜來紅燭倒
映金巵争投博箸妓簾不掛夏侯衣頻傾看有葡萄釀
色似臙脂夙昔祗愁間闊長從紙上汗漫寄相思今
夕不知何夕能預斯期城頭紞如五鼓傍筵耿耿玉繩
低那堪與曹劉沈謝即席為詞
醉蓬萊(題贈徐涵之小蓬萊别業)
是南州高士東海名家西河舊里茅屋數椽縱亭臺無
幾牆外疎桐櫩前蘝蔓到處成隂翳人道蓬萊逍遥散
誕不過如此堪嘆年時燕齊吳楚汗漫天涯倦游知
止一任人間似桑田海水家有山妻門無雜客架上餘
書史安樂窩成吾其從老于是鄉矣
蘭陵王(别譚開子)
淮南路正值嵩陽歸去梨花晩寒食初過與汝東湖最
深處夜凉傾斗醑聽撥銀筝無數扶紅袖酒醒回時長
是城頭鼓聲曙恨一别如雨更南北東西春還秋暮
許昌宫裏留君住任作賦繁臺題詩梁苑何期此地復
相遇彷彿似前度看舞郡中署便圖遍屏山歌殘燭
樹送君還上棠谿渡望長淮千里依然東注那堪言别
况綠柳漸飛絮
風流子(答和桐城何令遠見寄)
浮山如在眼樅陽路時望大江遥想當日長瑜曾為四
友今聞子季仍號三高從誰道十年黃令閣一别湛郎
橋湖上風光全隨蓬轉江南春信半在梅梢幸新來
無恙詞中尚記得醉卧甘蕉不道安成前度良夜迢迢
自白鷺洲邊歌殘纖月紅螺澤畔酒散寒潮試問梁園
賓客誰憶枚皋
南浦(和徐西崖贈别)
最傷心處是紅亭載酒上河橋多少畫欄干外楊柳正
垂條五兩南風欲度趁申江幾曲暮歸潮奈離筵人散
贈鞭情重雙淚落征袍此地遨遊堪戀遍亭臺春意
閙花梢長載佳人油壁深夜教吹簫况值歌成南浦也
為君重撥紫檀槽且和歌一闋問當前誰最魂銷
西河(答和王西園送别)
春去久怕逢客館長晝寄君書到正街頭濯枝雨後那
堪黃浦晩潮生一帆吹下如溜憶當日方邂逅按歌
新記紅豆酒間移燭和予詞霎時草就囱囱散去鎮蹉
跎蜀葵花發時候驪駒唱罷頻把袖看江流如許顰
皺遥指垂楊渡口更短亭東上酒家依舊欲放歌何時
還又
滿庭芳(又一體沈失題似為同館氏生日)
梔子開殘宜男採遍日長深院啼鶯正荷衣被暑裁剪
初成曾向慈恩寺裏春池淺蘸筆題名人争看風流拔
俗第一吳興相驚舊時八詠東陽雲起處藻思縱横
恰衣盤雕錦紙染紅菱羡煞絲綸世掌鳳池上綷羽争
明懸弧處堂前花發海上雲生
剔銀燈(詠米家燈有序)
梁尚書席上有燈為宛平米氏所製堆紗叠縠作山
水花鳥人物座客各有詞屬和焉
百尺冰荷可喜况滿壁盡張羅綺翦縠為欄堆紗作樹
不數米家山水隔屏人指道人在隔花屏裏金粟玉
蟲纍纍光到處轆轤齊起雞戴珠竿龍銜火籥總是數
條紅紫燈前且醉看燈影照人何幾
題姚將軍五圖詞(今存一首)
相見歡(桃源採藥圖)
何來採藥仙源問當年云是伏波横海舊登壇麟閣
裏滄洲意任相看一似桃花流水向人間
臨江仙合詞(題為奉贈何梅庄使君夫子作因使君初守越既使牂柯後復為兩)
(浙督糧少參因有此詞但合二闋為一首不分又同一韻故照本抄入不敢移易)
當日虎符初下處桃花開滿山阿萬層綘帳覆來多驅
鹽投峻阪拔羽出虞羅一自龍山高會後春江曾哭
曹娥天南萬里到牂柯帝鄉把琖去錦里盼車過誰
料十年星紀換延津還汎仙槎江淮轉運使如何金笳
開越嶠繡棨動吳波幸得閒堂仍聚首清樽頻把玻
㼈劉郎前度喜重過公門桃樹老猶有舊枝柯
十美圖詞(為汪蛟門主事作今存三首)
減字木蘭花(燈下收書圖)
合歡成被鋪就鷓鴣單枕膩豹髓全融肯負饞燈入夜
紅壁光如曙翻恨袖梢遮不住收却殘書何用掀翻
壘算珠
菩薩蠻(午睡圖)
玉欄長夏金塘裏軒窗四面荷風起菀蒻織花紋盤盤
散綠雲柳帷褰未閉隔水窺人至待起整釵鈿郎今
未可前
虞美人(紅絲拂子打檀郎圖)
樂陵臺下看紅藥底處曾相謔苔衣掩盡石欄花辜負
東園杏子數枝斜紫龍髯拂珊瑚柄秃袖紅相映郎
身豈有赭頭蠅暫作吳宫點墨白螺屏
兊閣十詞(有序)
予游淮時閻子牛叟與丁少君敦伉儷之好作兊閣
十闋索予和詞予未有以應也閱一十八年予赴
召至京師值牛叟年七十丁夫人已亡其嗣君百詩重
貽書并幣專使赴長安請和前詞蓋欲以承尊人歡
當稱觴地也予始理其詞對使和去其十闋皆有題
依題演義不自解工拙牛叟知我定有以諒之耳
南歌子(齊世家彤史)
朱閥迎齊女金箱貯楚雲高閣傍斜曛阿誰居閣上濟
陽君
鵲橋仙(證前生)
蓬山小吏上清舊籍曾控九仙朱鯉若非花下認前身
幾負却雙成久矣楓亭何在治装東去請食宋家荔
子縱然置驛未能通也勝看忠州畫裏
小重山(雙魚問)
兩地烽烟天一隅蔣山西盡處莫愁湖誰言流水隔姑
蘇春潮上中有一雙魚緘處印含朱澤蒲裁作線界
蜘蛛簮花小字畫來疎憑偷看傳作竇家書
荷葉杯(維摩天女恰同參)
乃與阿潘同住何故花月映江潭問誰還宿普明龕參
麽參參麽參
天仙子(病榻閒情)
長向花前攤女史一榻自安花蔓裏儘教春去病還留
捐藥餌弄筆底全似建安女博士階下稚童摇葛藟
滿院月明清似水漫言蓁莽辟除難君意氣且已耳汎
埽請從一室始
十六字令(佐家)
齊代遠空吟乘馬篇真珠釧解作算商錢
柳梢青(聯吟)
錦闥閒心綠窗幽興得句相調何意東園杏花開遍又
是春朝丁娘且索揮毫甚處見歡情久要幾闋清詞
數行細字一幅生綃
西河(琴奕雙清)
且慢記琴心當日何似只看綠綺繞孤桐素絲未理高
山流水有誰聽離懷此際如寄况花底楸樹子舊枰
在斷垣裏空留遺掛紫檀心琢成纍纍横横直直試躊
躇幾曾閒却纖指是中意誠莫已良人惜未能此追
憶爾時佳致或庶幾鼓瑟湘靈堪比何况圍棋張良娣
臨江仙(逮下)
不辨黃鸝能却妬臨溪且採茵陳文園能聘茂陵人君
心難問取我見也憐生今日秦淮相接處當年桃樹
桃根門前流水記前因鬘陀花下影同拜繡幢身
瀟湘逢故人慢(採菱)
採菱歌罷見紫角新翻綠苞初卸問灌湖前汊女伴恁
來遲停船相迓紅袖風吹剛一望夕陽西下喚侍兒慢
捲朱竿菱刺又牽羅帕舉棹去南浦夜歎洲盡含霜
灣名銷夏此事思如乍待舊約重尋流光不借幾度秋
風看浩浩長淮東瀉好愁人翠藻清漣猶是參差如畫
樂府補題和詞(樂府補題者南渡越州諸處士所作詞也卷首載玉笥王沂孫)
(聖與蘋洲周密公謹以及菊山唐珏玉潜後村仇遠仁近共十三人同于宛委山房諸處)
(詠龍涎香白蓮蟬蓴蟹五題其調為天香齊天樂摸魚兒水龍吟桂枝香合一抄本在梅)
(市祁宅藏書中禾中米竹垞為序之而鏤板京師且屬同館作和詞各五首初晴歸田後)
(其五詞俱亡矣後陳其年遺稿中有白蓮蟹二詞是初晴作註筆甚明因匄其年手抄稿)
(附載于此共二首)
水龍吟(白蓮)
前湖十里芙蓉到門皦皦明如練波光雲映蘆碕鷺下
宛然一片緗菂含鉛青房濾粉素珠成串便採蓮紅女
絳裙千褶遮葉住有誰見只為社中人散倚遥空削
成難辨赤欄橋子無端愁把碧天遮斷月下飛香霜前
落葉容華將變但秋衣未製剪來朵朵不須染茜
摸魚兒(蓴)
但秋風有誰還憶夏瓜冬菜春韭兒家住近横塘曲長
在柳姑廟後相邀取借隣女花竿挑起紅絲瀏摘來盈
缶任九月豬毛百莖雉尾總貰一壺酒晶瀜甚漫說
白如瓊玖下將鹽豉烹就鈿頭釵脚難形似只顧流匙
在口還念否料拾鱠分鯖未是和羹手躊躇良久便羊
酪能勝龍酥堪敵歸去也何有
西河集卷一百三十六
