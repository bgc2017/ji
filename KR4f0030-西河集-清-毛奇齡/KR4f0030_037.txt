西河集卷三十七
翰林院檢討毛竒齡撰
序(十四)
吳冠五游上黨詩序
予聞烏聊白嶽間有吳子冠五其為人為詩為天下人所
推重而予求其詩而未之見也姜子武孫謂予曰冠五于
人詩每少所可而獨不能已于君之詩嘗曰天下有為詩
如毛生者哉而予則疑之夫予詩不為人見見即不必憎于人
顧未嘗有稱予詩如冠五者也是必冠五之詩偶與予近近
則悦悦則稱之有溢口而冠五不然冠五嘗游上黨矣去而
輯其詩來京師夫上黨介秦趙之間壺關虒祁本河朔勝地
予方傳綏盜前代名將若曹文詔張道濬輩曾提甲卒殺
賊驅騁狄潞旁若無人予思游其地而惜予詩不能竒無足為
雄憤生氣&KR3038;膩狎䙝無能鏤魂鑿影使神鬼咤㗫而讀冠五
詩一何琱冥漠而刜虛無如是也然後知冠五之好予詩非
如當世之苟同而附已則悦異已則非者也然後知武
孫之知冠五猶之冠五之知予也然後知冠五之為詩
也不然好竽而棄瑟襲青而斥白便宫徵而毁商角天
下亦安有為詩如冠五者矣若夫冠五之為人則第就
其為詩觀之而其人何難知焉
桐城左仲子暝樵詩集序
少聞左忠毅公死璫事恨生晩不及見忠毅會忠毅介
弟于崇禎之末以御史代巡兩浙特渡江詣臺望見御
史顔面咨嗟太息指語于衆中以為此即忠毅公介弟
也況忠毅諸子曾預籍逮尤素所願見而不可必得者
哉去年冬公仲子暝樵先生來游永興距向望公介弟
時已三十餘年予與先生相對各已老大然猶幸于流
離未殞之際得納履一相見惜乎去之遽也乃又距一
年而貽書問訊兼寄生平所為詩屬為序首夫先生家
世氣節不藉文章即文章自命亦必出入經術期於有
用不必屑屑以巵詞帨語争英角綺乃我聞忠毅在北
寺時鼎鑊刀鋸剟肌爇肉即魂夢吁噏未嘗少為之偃
息然且含毫搦竹與魏公忠節楊公忠烈周公忠介輩
謳吟唱和為七字長句融金叶石情文俱備此非故示
整暇誠以意旨激越呼天搶地之頃不能無所發洩則
反舉而寄之於詩今先生遭逢未必皆順俓也羇遲俛
仰形諸浩嘆亦固恒事況先生所存多歴游詩往嘗訪
弟司刑公於嶺外早有南游刻卷行世而今則合諸所
游為一集寄跡棲棲不廢嘯詠倘亦文章忠孝之所必
及者乎先生詩氣惇而詞雄不假雕飾洋洋多負道之
色而剴摯刻實則直欲抉胏腸相向無優游瞻顧可自
解免蓋天性然也予不及見忠毅見忠毅之子且得見
忠毅之子之所為詩幸藉一言以掛名於其間則以視
三十年前渡江竊視其介弟時不可謂非今兹之厚幸
也況乎後之讀其詩而興起者與
琴溪合稿序(丁克揚别字琴溪)
向與琴溪之伯氏論詩城西琴溪方以舉進士走長安
道上未暇及也暨琴溪筮仕懷印之下&KR1471;始得竊讀其
所為楚中吟者夫以為吏之賾當下&KR1471;之邑之敝宜板
稽簿責惟日不給而反從容焉而為之賦詩則其地之
不足與有為奚待計哉第伯氏論詩雅好刻覈非備極
幽拗略一過不省即未嘗動色稱嘆而琴溪坦然獨行
澔澔然若決陂之灌河曠然無所芥蔕于其詞是豈履
道之所為務為可曉者與乃琴溪為邑與民休息終以
不善事督郵投劾竟去會兩湖用兵荆岳之劃江而相
抵者合巴東上下彊弩百萬烽火照夜不徹而琴溪以
解組未歸棲遲于武昌楊柳之間目極晴川喟焉嘆興
而又時時還下&KR1471;與父老子弟山川城郭重道故舊其
流連賦詠哀與怨併讀其詩而見其志與其所以遇也
今琴溪歸里思彙其所著若所稱前後楚吟與秋夢旅
愁消夏諸編合為一集而命予以敘夫履道任達本無
宦情而感時觸事隤然自放嘗見之投閒置散之間琴
溪遇不及履道而情文曠遠往往相近自夫論詩者好
言初盛遂致貞元元和以後棄置不問而昔有終身為
詩始悟長慶集之不易為者夫從容游娱易事雕飾而
有如造次當前痌瘝未解非大聲疾呼即徑情自訴而
不諒者猶欲以研練之詞責之彼夫不病而呻者謂之
樂憂病而不呻而故為巧言令語以達之謂之飾喜樂
憂與飾喜同一不倫則向使伯氏而在猶必以為琴溪
所言當有不出于履道而不可者而況乎情之有相近
耶
蛤庵和尚語錄序
蛤師參諸方自謂有得及參報恩老人如捨仙經見十
六觀盡悔諸宿習穿跏入地者凡十年遂舉西來所傳
直指心印印之報恩報恩亟許之而未有付也既而隨
報恩來京入
萬善殿
世祖章皇帝每訊以法因有所舉似于
章皇帝前會平陽老人相繼應
詔聞師名急覓見師而師已南下遂于其還平陽時出
大鑒以來正法眼藏馳而授之報恩嘗曰吾芻象十年
而衣纓者在禁門然豈不足示天下觀哉寧州龍安之
兜率古名刹也越千里啟請值賊犯兩湖官兵從武昌
下者道蒲圻下&KR1471;而出入於龍安之間師凡兩往振已
廢之跡而經始之雖荆榛屢塞未能闢招提舊境一還
故觀然而鐘鼓興焉嗣此則時游三吳吳中人士每有
所啓請皆不之却錄中所稱吴江羅漢者其一也歲甲
子任黃門招師渡湖會師發願將朝臺遇于京師和碩
安親王延師于西山隆恩建幢設鉢遠近聞者皆宗之
居無何
翠華幸潭柘召師
行在令賦詩訊五宗始末授齋賜含桃灑以
宸翰時天下大定闢國日出入之表
皇上大闡治道自堯湯至文見知聞知皆有獨契因舉
心學相質難至謂佛家之見性即儒者之明德直揭千
古所授受而明示之師幸于親承之下特拈宗教附以
頌揚一何盛也夫佛無與于治道而言治道者不之廢
然且曇摩釋安元奘宗泐雖出入禁廷未嘗遇堯湯之
主而師以彌天絶學直取西方古德不化而自行不言
而自信者上與
聖天子參證同異其道法心印為何如者少林無文字
維摩與文殊相對乃至無有言說龍安羅漢豈饒舌哉
則謂是書為三洞經為菩提流支十六觀文為大學明
德所傳北海之註衡州之疏無不可也
聽松樓讌集序
聽松樓者蕭山吴氏别業也其樓在蕭之北幹山下山
故有松而築重屋以聽之因名聽松會吴子征吉偕錢
唐許子莘野選文其中嘗有聽松樓文選行世故雖在
錢唐亦以是樓名所居蓋其為友朋高會久矣康熙己
巳淮隂張子毅文杜子湘草與吴門俞子犀月顧子迂
客俠君兄弟同來明湖適睦州方子渭仁家季會侯寄
湖之南屏而越州吴子應辰王子六皆張子星陳金子
以賓皆前後至因偕丁子葯園輩若干人高會于莘野
之草堂而以楊先生以齋為之祭酒仍題之曰聽松樓
讌集統所名也少時作蘭亭大會合郡之八邑人士而
集于倪文正公之園維時三吴諸名士各舉文會與東
江相應顧東林諸賢實主之曾幾何時而風流歇絶至
有假應求為結納藉聲氣之階為奔趨地者此西園之
勝所由漸流為甘陵之禁而無如何也聽松諸子久以
文章名于人而大江南北浙水東西其文人豪士偶相
契合遂若磁石之粘鍼與琥珀之受芥流連詠歌延為
高會此固三十來所僅見者吾既悲斯事之久荒而深
慶友朋相遭良辰勝地為未易遘也若夫敦盤在前聲
伎間作諒亦從來良讌所自有者是集也各為文一賦
一詩二予老且醉不能承管硯越日竣事因復藉授簡
之末而僭為之序
倘湖樵書序
幼時讀野客叢書而好之遂效之作說麻十二卷以未
能博晳棄去既又為雜記記其耳目所見聞者亦不就
時傭書長河間嘗詣元成先生聽先生譚議每舉一事
必批根導源窮詰流末然後以漸互引依類比見合古
事與今事而串穿之為之指其異同而折其是否然且
宛轉觸發左右旁及條條然如說家人事如按驗官府
文牘如自訴肌膜所疴癢如數壯貝每聽之輒為之爽
然者累日而惜乎舍之游而不能盡聞其語者且二十
年也今年夏從海上還里私讀先生所為文竊疑先生
以如是之學何難舉所聞所識而編之誌之乃未幾而
果以所著名樵書貽予論敘予受而讀之一如當日所
談議者書凡若干編編若干卷不分部類門目而任取
一類之中一目之内臚其事之可相發者鱗次櫛比凡
夫鳬毛龍鮓隼矢牛鐸畢列其相干而推于盡變使讀
之者時而頤解時而首肯時而心開而意釋時而舌撟
然不能下時而低眉決眥抶手躅足夫作祗百行讀有
千卷故張華讀書遍三十車而其後作博物志僅存十
卷左思窮搜討之力遨遊十稔而其所為文不過三賦
先生弆書重屋三充牣上下凡繙閱數過加之以時賢
之論述近事之睹記參互緯繣合成斯編記所稱博學
無方又曰儒有博學而不窮殆謂是與考之稗官著作
原有二家一則集事以資用一則考義以資辨故黃覽
類苑而後在唐時名臣集羣書北堂作使事資而白傅
列陶家缾于書楹區分門目集所記以資六科試帖之
用名曰六帖此皆集事資用所自始而王仲壬作論衡
則實創為考覈駮辨之文以助談議故後之為稗官家
者雜記之外復有論說如筆談叢書隨筆友議諸書每
可為談議所藉如所稱考義資辨者而是書兼而有之
類事而無方比義以廣異此誠伐山之能事折竹所未
逮也予邑夙推多識者三人一包二淳博一蔡五十一
子伯其一則先生也予兄事包蔡而先生以倍年之長
忘分下交將自厠載酒問字之列乃蹉跎就老包二且
久逝今巋然者獨先生與伯耳
聖天子方嚮文章昭回飾物徵天下博聞強識之士以
充著作既已敦趣先生璧帛到門而先生以年老謝去
予方幸先生之謝可藉之仍聆談議而獨是宵燭餘光
既膺照曜庶幾如曩時之著雜說而筋力耗頓又不可
得夫睹是編而不恨十年之不讀書者寡矣
徐昭華詩集序
閨中傳詩自三百始顧三百多采藍伐肄執殳弋鴈之
婦而其後班蔡鮑謝下及管李非名門巨閥傳詩頗鮮
蓋閭閻夫婦操作不暇何暇與之言文章之事哉獨是
金閨窈窕易於作偽故世傳李都御史妻陳懿遺詩半
屬贋成而近年女士黃皆令游于諸家知閨中所作類
有藉于補鏝者則夫閨詩之未易工也始寧徐昭華以
詩傳人間者有年其人慧生而産于世家父仲山君席
大司馬公遺業著書等身而其母商太君則為冢宰公
愛女稱工詩者然則昭華之能詩豈待詢哉第昭華嬌
穉不屑就女傅即隨兄弄文史亦未嘗斤斤為學乃驟
然搦筆相傳元夕隨諸婊觀燈曲廊向月獨吟遂有詩
今集中絶句所為看燈者是也乃昭華特好予詩凡繡
枰鍼管脂盂黛鬲偶有著筆即漫寫予詩以當散翫故
其後謬呼予師而予得藉是數數課題面試以驗其誠
偽嘗窺其落筆時頃刻簇簌如弱羽之翻窼而新花之
生樹雖使鄒陽子建強顔伸腕猶不得與之争新鬭捷
矧詠蒲吟絮何足相上予故曰如昭華者可令班昭為
後先(古稱妯娌為先後)蘇蘭為姊姒非諛語也特工詩實難雖
曰閨房之文易于見傳顧亦視其工何如耳考風詩有
名字者唯綠衣燕燕白華河廣諸篇其他有其詩而亡
其名至若漢唐以後凡史乘所載宫闈書目自班姬左
嬪道藴令&KR0570;以下合若干人皆各有集名存于目中多
者十卷少亦不下三四卷乃數傳以降殘韋斷竹或存
或没甚至通集遺軼有其名而亡其詩即或統為選輯
若顔竣殷淳諸君所為婦人集若干卷者今藏書之家
亦並罕有而團扇一詩千古不蔑則非閨詩之易傳而
閨詩而工者之能傳也昭華亦勉為其能傳者而已矣
山隂陳母馬太君八十壽序
禮稱百年為期亦曰百年者庶幾可期致焉耳而禱頌
之詞不曰於萬斯年即曰萬有千歲似乎凡為禱頌率
淪乎具文而不可為据況揚徽飾媺非誣則諛而亦有
不盡然者予與山隂陳電章游久念電章居子舍養事
素著嘗于登堂進拜時窺其瀡腆備矣今年余月為我
母馬太君八十辰懸帨北堂族黨姻戚朋友咸起薦束
帛列笙瑟設苞苴筐篚車馬冠蓋相望于路夫以陳氏
門閥盛大加之太君之賢電章兄弟之友之廣何難乞
言通顯飾致華膴為屏幛耳目光悦而乃以稱觴念詞
問之居無宿給之毛甡曰此其所為非具文者也夫事
不求諛則質詞非具文則能實方太君在閨中時扶風
本右族其尊人星寰公與電章伯王父毅庵公同以萬
歷甲午膺浙江鄉薦相擇年家子弟可為耦者于是始
歸公乃公以文章名當世為藝林遠近推重却于内顧
而太君井井家畫以婦道禔其身捍于其家然且于于
睢睢不假言笑絶方幅畛畍而務飲以和以故事舅姑
能孝相夫子能順御娌妯臧獲能睦能愛此可謂非得
于天者真而盡于人者摯與夫貴而能勤富而能儉自
昔稱賢而太君幼席寵緒且隨星寰公宦江右家世方
隆隆起乃豐積裕施於儉勤之餘凡閭黨有求又能以
嬴遺相及使滿願去及其教子也躬親課誦久為虚詞
唯太君幼知書通論語孝經自為訓詁故電章兄弟未
入塾時即共以講論誦讀稱于人間稍長而聲施藉甚
迄于今天下之聞電章兄弟名而願為友者且比比也吾
聞名材以樸遫而能貞良玉以質方而能大故長久之道
唯在積之者不郛而後傳之者有永今太君春秋高既逮
鯢齒而電章亦正當服官之候方將入就選造膺歲獻于
天子為事親計乃其心則嘗以禄養之遲為憾禮
曰八十者一子不從政電章之弟早已試仕嶺表
驅車于高涼羅麗之間獨電章在膝下則是承歡之切
過于禄仕況禄仕已近也嘗讀漢史至萬石君傳嘆萬
石君父子以質行聞于朝廷致天子以下皆動色贊誦
莫及然要其大略則祗以垂老入官克就子舍電章尊
人伯仲有四皆嘗夫婦負華髮為王父母扶鳩祝噎後
先不替即在今羣從各已垂白而電章甫家杖依然衣
綵衣帥孫曾若若賀太君羅拜堂下其久于養事如此
夫享年之長與事親之久同一難致而今幸致之則自
今以往雖曰千秋萬歲從此可得何為不可哉
重刻北斗元靈經序
北斗元靈經者道書之一也其書敘設教之原旁及功
行姑假道于生死因應之說以為世誡而註釋興其間
焉予嘗論道家之雜過于他氏自柱下以五千開基初
不過自示其慈儉不先守為道要而繼而繹之為遣有
涉無之論滉洋瀰漫然猶是老生之常譚也既乃一變
為養生家言吞金咽髓相事為七還為九轉而由是而
降漸至流鈴噀酒畫水叱石趨近狡獪而于是五符六
甲之術因之以生是書所載亦固以步虚履煞為能事
而其言質慤一似唐宋以來自厭其學因欲援儒以入
之兼亦自冥其三景參錯每變愈下之況故首以定静
心齋微示祕旨繼乃翻覆于轉輪往來六害八難有似
乎釋氏所言者世嘗以禍福憂患為釋氏詆毋論惠迪
之語始于吾徒釋氏為教全不在是而即以是論匹夫
匹婦不畏官刑而獨于冥冥之間施報赫然至有生儒
日誦經傳習聞聖賢之訓而瞢焉貿焉得一感應篇以
為寶祕何功何過遂有實見諸行事而不敢替者然則
聖人復起亦必不以其言為可廢矣特是書所始相傳
為東漢永壽而元時徐道齡為之註之然苦無兼本其
刻之者則奉化州判官沈道宗也延至明永樂間其書
漸毁道錄徐氏得其本于朝天宫道士因再刻之惜流
布未廣終致湮没至英宗朝有太監鄭和者得自宫中
而福建都轉運使司知司事者為懷柔王氏素受斗籙
見其書悦之乃繪諸斗像合為鏤版迄今二百年而存
已寡也吾友沈士超有道人也合同志剞劂重為流布
將以公世之好道者非曰道如是也亦曰世固有言道
焉如是者爾因為應其請而序之如此某序
西河集卷三十七
