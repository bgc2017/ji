西河集卷五十九
翰林院檢討毛竒齡撰
題
題王文叔詩頁子
文叔身隱而文遨遊吴楚諸侯間吳楚諸侯爭欲傳其
詩因刻詩人見之者以為近于襄陽云少與文叔共鉛
槧長各游散不相倡酬者已二十年襄陽少七律而文
叔偶然以七律示世非有殊也向選文叔詩世人爭誦其
排律百韻近文叔製樂辭一卷陵轢漢魏文叔不乏他體
猶襄陽不必少七律也夫文叔豈僅擬安陽城樓詩哉
題宋搨聖教序帖
宋搨聖教碑海内能藏家絶少大抵小斷便佳耳此本
鉤畫清穎風骨朗然真神物也使君為北平趙君所贈
趙君云嘗得之劉帥幕府帥平豫章金虎符軍全活兩
儒儒懷之以報盖用此效生者儒不與俱没于軍帥不
使終溺于幕皆有神助乙已二月日
題雞山諸子五言詩卷
越絶書載雞山為句踐飼雞豢士謀伐吳處徐生正我
王生子懷偕二童君讀書其中因作詩有所感也正我
為故友伯調長君子懷曾從游故友來君北沙門下童
在公明府駿止進士每稱其族人二童君工詩其詩之
妍好無足疑者近士相見比取詩文為將摯全詩卷繁
即先錄五律當紵縞之用苐昔人謂五古不可有律詩
氣五律亦不當有古氣此妄語耳五字昉于漢魏漸趨
三唐雖曰律詩實古詩之歸也能為五律詩他詩可知
也某月日書
題雞山諸子七言詩卷
七字律詩自唐神景迄開大有如晨星中晩稍具矣宋
稱極備逮明而勸醻贈復非是勿作豈時會使然乎然
而昔以少見工今以多見拙又何也然則多固未可恃
矣雞山諸子既出其五律問世復取七字詩彙為斯帙
雖偶然故不得多然而其工存焉吾友沈子先揀弇州
七字律憎其浮襍曰安用是夥夥者既後閱贈戚將軍
作始嘆曰能如此即少亦何害則夫讀諸子詩亦安患
少哉
題周子鉉所藏董尚書臨聖教帖
聖教終是唐人字畫苐于右軍清真大意如咀鹽見滷
妙有尋味若董尚書臨聖教則又如下豉見鹽轉本轉
脱然要其不為法縳不為跡窘自具名馬軼步好女卸
頭之致則亦能矣往晁美叔謂黃涪翁學右軍書僅取
其韻至如戈波點畫殊不相似尚書有之予見尚書臨
聖教凢四本唯嵩山廟市所見與此本差似此本幼見
之黃刺史家今復為子鉉所有子鉉妙書法得此恍右
軍之洛得梁鵠書欲令書法不精進不得已某觀并題
題吳夫人評閱明史卷首
陳何亟稱吳夫人善文且饒腹笥予與商生游十年而
不知其内家有是雖善匿抑亦稱者過耶丁未春其闥
左有牡丹一本向當予寄席至是雖邇闥但花時仍假
一觀逮觀則臨軒覆茵圖書燦然就中明史半部丹黃
初下夫人筆也其評隲前後具見秤量書法婉麗類衛
櫟夫以有明人物言議概節久未論定而夫人以閨中
較觀可感已夫人名芝楨其兄卿楨弟棠楨俱有文世
襲司馬勲衛如遜抗之有機雲也閱一歲予内陳何假
史觀因題之何知狀
題身後芳名卷子
身後芳名卷者丁孝子東阜君死孝錄也萬歷辛已臘
孝子之父病胏喘已中死法孝子禱于除請身代之歲
朝又禱匿其文紙幣中俗歲朝謁神焚紙幣時孝子之
父分必死顧不欲失謁禮輿而前見紙幣中紙掣讀怒
曰欲我依孤孫耶投之别火越十五日上元又禱如故
距禱之十日越二十四日而孝子病孝子初未嘗病胏
也至是病胏喘中死法凢五日死當是時孝子凢三禱
禱之文皆不可得而見也及乎小祥孝子之父敇諸孫收
父書撿故札中得禱文稿一廣尺詞旨哀酸字如大菽
而書疾旁有點竄則至今存焉予傳節孝衆矣去秋程
孝廉以節母狀來稱母刲臂肉啖姑而先禱于夫之木
請延姑三年其後果三年而姑始死也夫古禱無必信
者而今且一信于節母一信于孝子曰非信則無以别
夫世之為禱者也且勿使自便者得藉口無用萬歷癸
未山隂朱太常既為之傳而一時名公鉅卿爭為文以
誄以弔以頌以述凢若干篇邑禮部郎孫公為之題身
後芳名四字合一卷越百年而歴世相嬗幾燹矣裔孫
日宣者攫于火重為裝潢今紙尾有焦則燹之為也夫
止一稿也而初不盡焚于紙幣今復不揃于火天之信
孝子何如耶康熙乙卯遇日宣會城語其事又一年而
以卷屬題甡盥手卒讀并題如前
題三孝卷
孝無成名而有成性士君子既鮮克厲而一二閭巷椎
樸之夫知本不慮任其性而為之雖未盡合然亦未可
非者予久聞金閶有沙孝子其先子升曾于先朝天啟
間擊魏璫所遣緹騎被逮幾死以末減僅存其軀者若
干年姚孝廉為沙仲昌傳謂仲昌善娛親有似養志盖
沙氏聲名數起矣今沙氏三孝子復能剔臂和糜築廬
守隧以各見其志豈亦感子升大義仲昌孝養而接踵
而興者與當先朝輯會典時世無敢以畸創之行仰干
功令故廬墓刲股皆目為非法抑勿使上然而居廬倚
壙刺肝鈹骨者所在都有夫上不以是旌而下之為之
者衆上必以是置法而下之為之者必不以是而少有
所却則是不求旌不畏法而為之也夫不求旌不畏法
而為之者性也孝子見性矣予寓金閶客有携三孝卷
屬題因題此世之徇孝名者可監耳
題鳬亭曇廬鳴和篇首
予渡淮交鳬亭曇廬父子最晩然而最親嗟乎吾能忘
鳬亭與曇廬也哉鳬亭踞東湖之勝傍亭而廬即曇廬
予寓一漚亭與相隔也顧予過亭廬必留詠亭廬過亭
亦必為間歌易云鶴鳴在隂其子和之詩云叔兮伯兮
倡予和汝夫亭廬為鳴和亭廬與亭而敢忘唱和焉
題湘溪唱和詩
昔北來道人與支公竺法深集瓦官寺各有談義當其
時則長樂在焉今放公卓錫淨土而蛤公從兜率還湘
谿會諸路道人各以瞻平陽靈骨于是道場兀公中嵓
節公俱間道造訪一時天龍咸集斯地能無吟乎諸道
人嗣法平陽東土偶會真不減會稽遺事獨予不能從
而諸公懷予且錄予和詩以附卷末嗟乎諸公之不忘
長樂如此
題秉鑑圖
予游巴城戲為駱明府夫人作麻姑圖闇公過明府私
臨之歸闇公筆墨秀人間而乃為是可惑甚矣予同武
孫公叔訪闇公于碧峰寺彊予畫予辭不能出所臨畫
揶揄之因大慚便復作此闇公方登文選樓且夙善藻
鑑為秉鑑志贈也十日前適為櫟下老人戲墨題曰生
平無繪學戲為者裁苐三程耳此又四矣戊申十月日
題止園詩方
止園踞東湖之勝幽清渺漫予向思賦之未能也大宗
居其中其為詩如輞川杜曲優游日涉遂領佳要諸如
嵓根瀉瀨浦口迴橋卧内山光空廊人語諸句此中人
語言矣大宗嗣兵曹家學從西樵游所往來多高人軼
士是詩之傳亦欲得和詩如裴秀才者可共題之某題
題雪中游勝果續詩
石公避地于城東之東園天大雨雪四顧而興生負蓑
渡江登鳳凰山絶嵿逮晩止宿勝果因勝果有詩故續
詩石公謂予云勝果果勝其通天望月諸巖率皆有前
人詩句鐫之巖間雪中洗觀之滌滌然予曰可以續前
人矣短至日
題客詠
予與天章遇于驛亭時朝雨初過負弩者訶之予方徬
徨起而天章吟不輟也既而與游于春申祠下同游者
悉困升陟而天章摇筆思至腕落天章何如才矣謝客
兒有游覽詩讀者謂宜于作客故名客然則予之不宜
客也久矣雖然獨不宜讀客詩耶
題汴梁竹枝詞
竹枝為巴東折竹之音北人勿宜也自鐵崖倡西湖竹
枝而後之詠方土者輒效之于是有汴梁竹枝詞予數
經汴城見輪蹄轣蹢攘攘都會往欲諷隋唐以來汴州
東京諸勝而蹤蹟洇然杳不可得讀蒼崖諸詞抑何渢
渢有餘思也南人好捉搦生為吳聲每欲效變吟作幽
并馬客以為豪快風之自南而侵于北也聞竹枝而有
不廢然返者乎
題淮隂郭氏有筠亭詩卷子
郭子錦伯以有筠名亭甲辰十月毛甡登其亭而觴之
襍坐若干人乃接風日于筠中風閑日流郭子顧同游
而為之賦詩夫淮南招隠之地深林叢薄自昔所推而
今已望之而曠若無有區區有筠亦何足致人詠思而
吾不謂然吾嘗勞于其塗矣車遥遥以長征或僵或暍
不必珍囿之在前而平臺之在側也但得都亭而止之
猶宛然袵席今淮流雖夷曠苐當淮市&KR0008;卑北南轣轆
之際而偶登斯亭其不動山中之思而願為淹留鮮矣
夫錦伯者楚人之材也余處幽篁者招隠之句也路險
難而後來者游子之悲也以楚人之材當招隠之地而
又厠之以路險後來之子即欲不賦詩其中而為之題
之奚可焉
題羅坤所藏吕潜山水册子
壬子秋遇羅坤蔣侯祠下屈指揖别東昌坊五年矣新
詩已能到劉河間平視近代邊徐一輩獨其文大率紀
所游雖小品顧善摩畫每讀一首如展畫一幀及飲酣
後探得槖中所擕吕潜畫則居然似也吕畫妙人間不
能名其所自來坤藏之如藏其文者坤曰吾與别東昌
坊後南經苕霅北過燕代見多山水始知名畫之妙一
如司馬之為文必多所閱歴始得精到然則其文猶是
耳
題詞
托園集題詞
自律文興而古文絶書義興而小品之文亦絶王氏矜
式其不能下殷源之籖久矣托園盛君以書義起家每
試高等食下士之禄而特以司成薦早策對天安門遽
為擁臯比而服介幘遷轉槐廳者越二十年乃所至慷
慨落筆成文章而尤傾情于小品昔所稱長篇固自佳
短篇尤超然者非耶庾肩吾箋奏數行過于駢麗而眉
山雜文即又不能無坦率之誚能緣情體物不事轆轤
而句鎪字剔仍渢渢若御風行則雖托園數畝地而謂
就之有千巖萬壑之勝誰曰不然
孫天驤試文題詞
天子以大賚選天下士貢公車門孫子天驤考仁和第
一領選將由長安出其所試文以質于人予讀而善之
夫以天驤少知名曾作五經七藝補博士弟子隨試高
等食下士之禄其席先世御史臺後嗣龍山十洲諸公
之業猶惟日不足則亦何有于是選而正不然者天驤
孝于親友于兄弟其惇誠慈慤篤于同師同序而見信
于比長閭尹之良者下里而澆澆矣朝廷重實學六德
之奬必先行之京師首善之地而天驤得遊其間吾知
見其人者即未見其文猶且起而模楷之况見其文也
與
江園二子詩集題詞
自春秋詩亡而雅頌已衰洎陳靈而變風息然尚有賦
比興可尋求也故離騷賦也而近于比子虛比也而近
于賦枚叔之發東方之答賦也而雜出于比興故都尉
辛苦之作婕妤哀怨之音莫不原本風騷感歸六義彼
摇蕩性情形諸舞歌指事造形窮神寫物非因情喻志
無以見端寓言書思何以竟體故夫鍾嶸之品初古猶
曰建安以後元嘉以前弘斯三義酌而用之使專用比
興患在意深但用賦體患在意浮而殷璠之選近今亦
曰自大同至于天寶理則不足言嘗有餘都無比興但
貴輕豔盖比興賦者意之所生而理之所立也意生則
文明理立則調起庸音雜體棄于高聽挈缾膚受終涉
平流良繇情文散煩六義未舉故曰賦比興者風詩之
則也江園二子以終賈之年賦班揚之質經緯文質遺
思粹雅前古迄今各擅標勝譬之歌者依永而就班舞
者循聲而蹈節爾乃託言體物比晰連類玄覽者無直
情耽思者無傾訊抱景光而彈寂懷聲響而招鮮嘉會
等諸南皮懷人優于栗里望遠擬霜閨之作將離賦纍
臣之辭流連世故朔客吹哀感慨亂亡衰伶淚盡已足
比蹤楚謠接跡夏咏斯誠感寄之殊軌興觀之能事矣
夫江園者二子之所居也二子言同簠簋行並車轍友
朋之樂渝溢伯仲其高言嘆興懷憤所至亦或應如拾
芥契于合竹故其所著言偶爾鱗輯已若二龍蜿蜒于
雲間雙珠隠約于合浦吾言雖輕定亦不謬若夫纔能
定辭遽許入奥我睹淪平彼觀警策揮萬有為已麗置
六義於未服竊資遺沫轉相矜詡口衆我寡孰能奠之
記室所謂膏腴子弟淄澠並泛殷璠所謂勢要賄賂輕
薄相取此固品目所羞稱掄錄所不道也
黃皆令越游草題詞
吳門黃皆令以女士來明湖有年既而入越有越游詩
其外人楊子云皆令渡江時西陵雨來沙流温汾顧之
不見斜領乃踟蹰于驛亭之間書奩繡帙半棄之傍舍
中當斯時雖欲效扶風槖筆撰述東征不可得矣迨入
越而舉止稍定始慨然懷悲去故就新喟情自違酌酒
弛念於是有遣懷諸詩顧唱醻贈答十八九也予曰予
鄉閨秀梅市其最也以客居之美千里比肩迭相賡颺
此甚盛事當别錄梅市倡和為一集而存其所餘乃為
斯卷夫越游者游越者也越多名山水雲門若耶以皆
令當之應必有異乃用貧流離不得已而寄跡于書畫
之間既已善疾藥鐺潲然減良諷也益復為名家閨闥
譚讌廢日鄉使皆令居明湖有年往來吳越不以委璅
攖其心得怡情物感放志玄覽嗟乎其所撰述吾安知
永初之有七非黃氏賦矣
續本事詩題詞
自祈招止王左丘誌始墓門負子屈氏更端于是韓嬰
有記實之文劉向得徵情之序此即後人本事之所自
昉矣顧漢魏以來代有蹤蹟而旁引曲述迄無成本都
尉錄别附見史文郡掾贈言彰于詩品晉樂載桃葉之
詞吳調列明君之曲從未有彙所見聞裒為一集如唐
孟啟所傳者盖唐人為詩猶近風諷有其言在此而意
在彼者有題鮮緣情而文實多寄旨者自非晰所從來
用為標識則綠珠之篇無與左司息媯之吟但詠楚事
幾何不倫于白華之疑采唐之訟也夫切類指事所以
附理起物擬議所以植情故詩為樂體事為詩志無疾
而呻吟聽者謂其不能吟無指而怨刺識者謂其非所
刺盖物觸者理通而事形者志起也特錄事之文藏于
篇什本始遺軼徒具諷嘆而近且大雅不作載述未聞
吳江徐子電發因有續本事詩之選所以備輯題序嫓
諸記事予惟是近代以來時移物更景與會遷其間閱
歴遭逄感慨都有南皮酣飲不廢盤桓西塞流離自傷
羇紲王粲起登樓之製陳琳成記室之言塞姑昨日都
護難歸驛騎明朝逐臣將去然且世際因革遇有興喪
就其上聲言聞變調豈無帆開牛渚歌用莎持人在彭
城道逄播掿絶弦聲苦猶懷五日當年破鑑光分虛過
上元子夜又况才人淪落意氣慷慨高逸未就怨憤斯
作汾隂無西顧之悲明河增北門之誚簾前燭影歲月
依然北闕書成故人休上天下有事故流易坐丁憂嘆
如今日者即微斯編亦必以為序傳之當興向嬰可與
嗣矣
刻姜左翊文稿題詞
夫絶節高唱凡耳勿悲端綺芳華庸目勿善哲者隠心
于鉤曲愚者飾情于曈曨譬之仰翔禽于千仞緒晰毫
芒俯泳鱗于三涔坐遺泃沫端木得其平林顔氏遊其
深谷所繇來矣然而𦕈志瘁深漸臻娛樂抱景者拊形
而嬉懷響者循聲而逝始躑躅于樊墻終翺翔于寥廓
桃花既盡忽睹桑麻蓮葉乍舒遂通箭栝鑿龍門于天
上開鳥道于雲間使夫耳目攸窮心神欲絶匠氏運斤
而不知屠者藏刀而若失過行雲之譎詭宛御風而逍
遥此雖窮年皓首竭智殫精揚雲思絶于攡玄周子韻
成而戴白猶然七襄未報于牽牛五楘難調于乘馬左
翊以絶代之才為遣時之製左圓右方不煩餘指中紺
外素罔襲前裘啟巴蜀于行間汎蓬萊于紙上峙東頭
之屋比跡士龍押西京之書追蹤司馬枚臯辭賦並古
為雄叔寶風流于今不墜黃絹勒曹娥之字朱花開江
令之辭故偶然而掣筆亦飄颻以成文斯固謝家之鳳
羽王氏之龍驤也自耻學殘况當才盡已興减于南皮
復心慙乎北海竽笙濫耳驚聞嶰谷之吹絺綌為膚羞
暏錦江之濯爾乃妄希珠玉漫倚蒹葭乍捧新編頓生
夙感猶夫魯門襍縣聽鐘鼓而悲摧洛水魴鮞藉風雲
以起勢得毋拜手于嫏嬛遊神于板桐者乎
阿蓮瓊枝集題詞
乃若蘋生調緩不如折楊苓落聲亡原非續竹因之房
中起送遠之音封内識歸來之怨雖南朝學士襍稱曼
辭洛陽宫人踏歌新體猶且普通變聲于五引海山嬗
調于八闋則亦風會之攸趨淫靡之漸逮矣夫翰林憶
秦司馬思汴六季餘也故主呈詩相公遺曲三唐軼也
洎乎大晟增諸宫而體弛政和翻新譜而節變溯其沿
革厥有升降夫諷嘆所及限于宫調歌詠既成辨在絃
筦曩者漢宫近調編諸府丞秦樓舊詞填之河卒故柳
綿以婢響增哀松菊唯童歌是樂自夫順郎失葉底之
傳樂世亡桂株之唱江南花落不復逄君塞下霜繁徒
憐送客然而舍伊羊之可叶藉句字以爭新偶然抒感
自具章繩凢屬推懷豈無填綴且夫按節調宫䟽絲滌
筦樂人之成也䆒體崇庳觀風正變學士之功也當其
美人既往荔草興思孝子將歸稷苗生感鬱孤臺下多
江流不盡之悲長樂宫前作春去人間之痛亦復有情
誰能自遣爾乃按崇庳以定體依正變以成聲假玉樹
之哀情傳金荃之靡韵晴郊挾殘酒用斥酸詞太液有
翻波袪其險字摩訶驚縐水之風沙際重回潮之夢豈
無瓊樓玉宇感諸内庭桂子秋香懷來異地則夫身慚
大阮誰得當微雲佳婿之稱爾過潘尼何必减花影郎
中之譽
陸藎思新曲題詞
夫新聲乍起僅有黃華餘懽未亡始歌白紵故議郎存
恊律之思主簿起定情之則三洲將變阿子空聞一曲
相迎就姑無恙此非情有固然誰能思而不已間嘗誦
南粤之新語想雲間之麗材東吳名勝首指横雲入洛
風流羣推如海是以甘泉未賦緜竹誦成梁甫長吟分
桃念少抱臨卭之瑰質懷沅浦之離憂雖聞歌輒喚王
子堪憐顧曲多情周郎自妙然尚以巴東之激訐為濫
耳江南之調弄為變聲内人舁出不復霓裳弟子部中
誰工阿鵲因復寄指尋橦編情舞柘夫擣麋香减紀摩
支之散辭折竹音傳倣紇那之閒韻秦川一半獨想夫
憐江上三臺總言客到自古聲律攸通原關至性謳唫
相嬗雅稱才子故魚家舊譜訾其點拍纔成都子新歌
每道典刑猶在况五言一遍調韻頗遒幾叠六么管絃
斯急其中因革屢殊短長互掩乃以我眇思細繙宫徵
豈獨龜年新樂傳李白之宫詞何勘舊人誦王維之絶
句而已
姜肩吾傚金元樂府題詞
且夫大晟既變遂肇昇平㸑舞相仍比之欿叚此雖科
泥拽棒别有當家然而按徵調宫總歸作者故樂府繼
康衢之遥葉兒為梨園之散摸魚戀蝶爰作俑聲白馬
王雎爭先創體若夫解元失絃鞉之譜花郎亡板沓之
傳大都甌海尚多戾辭宣城臨川豈無劣調姜子肩吾
思緩聲之當續假麗唱以相宣鬱輪袍不作縱耻王維
醉蓬萊未傳亦懷柳七顧乃聽風聽水識所由來序散
序中詳其沿革長卿多别製都是高文奉倩有深懷原
非妄想傚感甄之能賦幾慕宓之可詒熊湘張樂將寄
洞庭青草之思帝渚吹笙願發澧浦紅蘭之詠遂使空
舲峽内兩度聞歌嶽麓山前一時詭語夫羇臣善諷引
唱巴人明審聲矣婺婦沉冤急呼都護揚妙節矣惟公
瑾之諒曲多方故李煜之製樂有本肩吾辨定鐘律别
有成書釐晰宫調盡破習論解趙人之牛鐸以諧鐘取
蜀中之魚桐而擊鼓宜其尋聲按節窮極微渺况乎學
滿辭山才通曲海邊城畫李益之詩宫掖繡元稹之句
機邊紅錦久藉鮫人酒肆烏衣已隨龍女則其高唐薦
枕何必假房中太傅之名玉笥為歌誰得進曲子相公
之目固已騁星渚之幽懽攬妃巖而咸媾矣
題端
為吳君卿楨合諸君集滕王閣賦詠題端
若夫登臨抽好古之思羇旅發將歸之什則黃陵峽下
極望生哀白岸亭邊詠歌自好况南州高士已詣陳蕃
北去孝廉往留陶尉此豈猶六軍駐節偶賦層樓九日
開筵故誇勝會宜其俯章江而懷愁感滕王而興嘆
為諸君秋日登北山懷友寄答題端
乃時當九秋集兹多士登臨騁望觸&KR1290;增懷淮南慕類
援叢樹以淹留江畔懷人把芳椒而太息劉遺遷白社
當時傳雲靄三章應璩去西園何處見月明千里
為張驃騎君朔游贈復題端
一江新雨時懷淥波南浦之詞萬里長征遂有吳馬北
風之詠夫丁年作别半在干戈馬上相逄難憑紙筆在
昔河橋日暮故人各執策以贈言只今塞北春還游子
復聞笳而流涕則夫射上林之雁應有書來啼白下之
烏寧無腸斷
為商景徽閨秀詩題端(景微字嗣音商太宰季女徐大司馬次君咸清)
(配也)
是以纂繡床之五采著處能文掃黛椀之餘青畫來成
字才名踰謝女不羨因風柳絮之辭夫壻是劉臻自傳
元日椒花之賦
西河集卷五十九
