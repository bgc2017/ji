西河集卷一百四十六
翰林院檢討毛竒齡撰
二韻(即五言絶句一)
王孫遊
桂樹他鄉少王孫故國稀天涯春草遍處處待人歸
排遍
曉月三關落秋風萬里來將軍開馬邑戰士下龍堆
舟行望九華山
溜水下江關輕帆天際還望中雲欲滿知是九華山
晩泊二首
晩泊大江沙烟生紅蓼花船頭鳴賽鼓船尾飼神鴉
二
紅蓼垂窗暗青楓接岸平村翁迎舶語還問下江兵
無題
燈下裁遠衣階前墮秋雨為惜藁砧名遲回下雙杵
苧蘿村
西子吳宫去溪邊少浣紗綠蘿相伴女空自貎如花
二
苧葉風吹白蓮歌水面寒前溪花滿地不敢過溪看
陳肇曾孝廉歸閩詢周六玉輪
夫君歸閩海應上越王山東吴年少在為問幾時還
漢宫曲
漢苑高如斗天星出似瓜後庭千種色前殿九衢花
二
羽騎長楊苑靈臺太液池六宫新位號最貴是昭儀
摩多樓子
三秋行保塞八月詔移軍近見沙如雪遙看陣似雲
二
八月天山雪沙場蚤見寒迴看雲盡處秋日滿長安
江行聽潘六絃子
不聽桓伊笛翻催趙璧彈三絃纔一曲看過幾重灘
飲陳吉孫宅適紫蘭當筵盛開客有寫生者率
題其上
共就陳遵飲當軒樹紫蘭問誰圖茜影留向醉中看
二
灼灼流霞杯臨風映芳蘂移之上雲屏滴作紫泥水
看伎
曲水園頭伎扶風帳裏名(中州馬端肅家姬)一看西子舞重起
故鄉情
龐湘
蔓草生西苑殘花滿洛陽清涼臺下過尚有一龐湘
北行口號
春風生馬頭春雲生馬尾不是春雲生知是烟塵起
二
美人乘騾車相顧烟塵中新花著輕霧胍胍花影紅(一本)
(作對面烟塵合高車錦幔斜分明輕霧裏一顧道旁花)
早起
勿作還鄉夢徒增逆旅情中宵驢鐸響早起趁前程
為趙司馬題五雲移棹圖
曉日虔陽樹秋風贛水船片帆横北斗看入五雲邊
二
綵鳳横天去蒼龍倚棹開漢庭雲滿處知是趙熹來
古意
醉裏能留客愁多冣滯人誰將三婦豔歌作大郎神
上田花
青青上田花朝日揚花英路逢折花人見花不分明
二
折得青梅枝送郎渡河滸花落子始結郎今未知苦
輪臺歌
大漠三秋草輪臺萬里楡天邊新屬國塞外古單于
綵花歌
莫翦昭陽綵良人本麗華能將半面色散作四時花(兆熊)
(曰漢女職有良人號)
塞下
燎燭照秦關將軍夜臘還寒更刁斗静飛雪滿陰山
二
金矢玉花翎沙場舊有名一歸光禄塞三上李陵城
古塞下
烽火甘泉月旌旗㶚上雲漢王能奮武偏召李將軍
小長干曲
小小長干下相逢擊絮人春風吹綠髮春水濺朱脣
二
風發南湖裏蓮舟去漸稀阿儂因有約須趁暮潮歸
題張君畫像
紫石環修竹丹罏煮玉蓴葛巾相對坐知是曲江人
查繼佐客淮復買小鵶頭自隨短句為夀或云
嘲焉并命鵶頭歌之
莊生本蝴蝶日日宿花裏釀得黃粉兒欲寫白毫子(兆熊)
(曰李白有淮南小山白毫子歌仙人也)
二
小草莩俱綠寒花蒂亦香鼓鐘淮水上水落自湯湯
三
團團桂樹枝能令八公還捲幔拂螺子分明見小山
四
淮王是佳名碧玉是好影後園金井牀前頭素絲綆
五
舊部能吴舞(查舊畜女妓數部)新人解楚歌楊家龍舸過無復
唱開河
六
擘破真珠樹分成結綠釵漫遊無限興只看酒如淮
絶句
買得長門賦盛將綠玉箱春波涵太液浴盡野鴛鴦
採芝三首
欲向商山隠還尋瑤海來玉田三百畝衹見一花開
二
深谷原無種齋房舊有歌九莖連四葉葉葉奈愁何
三
玉殿披圖晩瑤林驂駕遲願將三秀草移取種銅池
羽林郎
扈從獵長楊彤旌豹尾黃當車能搤獸道是羽林郎
宿傅一新溪上草堂招憲臣
竹短溪亦淺月明山正深草堂前夜雨思汝到如今
錢清江和韻(兆熊曰此唐張仲素春江曲韻也宋王兵部錢清江掘石亦得此韻故稱)
(和韻觀詩意謂錢清江已湮耳)
三月正陽春中流共採蘋妾居江下久不記上江人
來生過訪余適游陵下不值却寄
泛水尋瑤牒登山啟玉書到門無鳳字去路有羊車
二
挾彈還清洛横琴過大陵蒹葭難倚玉展轉媿毛曾
嘲採蓮者傷其遲暮不能已而坐得困也
綠水浮來淺紅蓮採去遲衣牽殘梗刺櫂結野菱絲
古别離
綠殺門前柳空言似畫眉自從折柳去螺子不曾施
覧鏡詞
漸覺鉛華盡誰憐顦顇新與余同下淚只有鏡中人
二
皎皎金鵲光熒熒紫菱色為理雙雲鬟垂首作轉側
江行絶句三首
欲上&KR2998;磯廟空憐神女嬌長江秋晩後日日有風潮
二
彭澤江邊石行人說馬當片帆吹浪過不復數瞿塘
三
采石横江浦當年起戰爭至今江上路尚有舊軍營
聽吴歌有感
少小經吴會吴歌一棹行五更殘夢裏啞&KR2374;兩三聲
二
落月寒林鳥明星野浦雞榜歌遙倡和春思隔江迷
三
晩歲雞塘路秋風鴨嘴船吴娘纔引曲雙淚枕函邊
露觔祠
行露多蔓滋委身貴能早修黛揚綠烟羅裙裹青草
二
日炤銀書榜沙銜石闕詞高郵州上路争認露觔祠
上滕王閣
避地尋江表看山到豫章何王登此閣千載在南昌
重登滕王閣
柳色春城霽風光南浦新憑欄愁騁望猶是賦詩人
白洋河道中
燈火春宵盡鞦韆上已過馬頭殘照裏又渡白洋河
予經歸德城女墻塌地埏埏如丘樊與同行者
下馬賦詩
睢陽一丈城半為賊所拆我今過睢陽城板高五尺
二
汴水方流漫黃流怒未平張廵空塜側截截半竿城
晦日
村店開紅杏溪橋漲綠蘋途中逢晦日思煞故園春
途中絶句
未上楊家集先過棗樹林棗針能刺手莫繫白花驔
哭江陰楊生
抱器無成日多情憶去時君山明月夜何處不相思
二
水落看予度霜清别汝寒年年驥亭北花發滿闌干(達曰)
(楊别業在晴沙名驥亭)
楊白花
楊花不如人隨風任東西願教雙燕子銜作梁上泥
長安道
長安十二衢日日走車馬那堪主父偃日走車馬下
二
九曲環秦甸千門啓洛陽宫前馳馬巷城北鬭鷄場
洛陽道
洛陽故都城轆轤絓長綆但見白玉欄不聞綠珠井
仝諸公集吴錦衣宅雷雨邀妓不至
高會錦衣堂春宵雨萬行油車何隠隠只在葛山陽
二
東海安期夜西堂道助樽燈前雙舞鶴不復下雷門
三
玉犖春前雨金吾殿上才天街曾勑燭呼取念奴來
咏雲嘲友
捧日遮嘗滿隨風結轉濃終朝嫌似狗何日好從龍
塵
但恨車前少猶憐甑裏稀日光流壁隙一道雨絲飛
同聲歌懷友作
繡帶粘香薄紅綿着粉銷願為羅袜子長束謝娘腰
二
團扇函秋泠屏山掩曙寒願為銅鏡子早晩自相看(兆熊)
(曰同聲歌云願為莞蒻席在下蔽匡床願為羅衾幬在上衛風霜)
咏枕記事代友四首
弱莞流雲薄香羅刺面新小鬟時抱與真見洛川神
二
繡裹封花絮湘紋浹粉膏不知結束苦看取抱持勞
三
誰作通明製裝成八寶餘中郎多秘語藏就一函書
四
警夜擕來苦遊仙夢自疑芙蓉繡兩面那得並頭時
題畫幛
綠幘粧野花青&KR0008;倚山石欲煮黃鵠羹舉頭看秋色
題畫像渡江圖
水瀫看成線荷花卷似杯道人何處見記得渡江來
二
道人欲渡江荷花滿江沚坐將花片來影落一條水
遙題梅聖占像
何處逢梅子蕭疎一布袍相看無語笑白眼向青霄
題畫
孤桐抱山丘榮期坐其側為有清風來泠然枕危石
病起贈李君
自愧無金骨終年苦鉥腸少君良厚意飲我葛陂漿
二
七十懸壺叟函關舊著書只今懷玉蘂猶識李公居
三
誰療糾宫襍應憐洛市還火珠橋下路方籥九還丹(李住)
(名火珠橋)
漢邊思
漢軍屯句注邊馬渡陰山羽書飛上郡烽火逹蕭關
二
蘇武持旄節夫人下錦車甘泉呼保塞非復舊休屠
隴上歌
不見隴頭水但聞隴上歌歌時雙淚滴可是隴頭多
採蓮曲
蓮葉將衣綠蓮花比面紅採蓮蓮已盡别有採蓮儂
二
採蓮愁日暮舉手攀荷枝荷珠如淚滴是妾憶君時
醉中語妓調宋三
吹笛唇脂落彈絲腕帶寬背人重料理莫倩宋三看
蘭溪棹歌
春水碧泱泱春蘭覆水香中流不用棹直渡浦江陽
泊牛渚有感
夜月横江思秋風牛渚情舟中無謝尚誰聽咏歌聲
江行無題
落月石帆隈孤篷曉未開岸浮移䌫上知是早潮來
二
泛水浮新葉流波漾束薪可憐江口月不共故園人
三
水國蒹葭老江城橘柚香烟中同醉起惟有櫂船郎
四
山雲低復起江鳥去還飛借問舟中客何時可得歸
五
風起泊江臯江聲徹夜號不期鄉夢遠猶聽浙江濤
送黃媛介令子歸伊舅氏
王粲登樓日曹昭作賦時將歸無限意只在渭陽詩
囉嗊曲
染絲作帆繂收拾帆子迴鍮石裝篙頭下篙莫輕開
二
君買西地錦應須到蜀城蜀中春鳥語語語自分明
估客樂
朝望襄陽商暮望真州估不如隨販兒朝暮拾錢數
二
鐵鹿須東下蒲帆莫上牽那知上江女也望到家船
稍婦
稍婦立棚子蕩稍清江濱故自稍輕㯭迴頭不看人
二
夜起風水惡早梳弄船子聽歌如有猜微笑入烟裏
書壁(有序)
遇桃二枚臯里中從珠湖會也重九日復集雲起閣
曲江主人扶醉再擕榼蹋歌同過桃家乞書二絶句
于壁
菊琖分燈暗葦門繞路斜烏啼深巷裏巷口是桃家
二
燭下憐紅粉霜前墜白榆官街戍鼓静愁煞夜啼烏
西河集卷一百四十六
