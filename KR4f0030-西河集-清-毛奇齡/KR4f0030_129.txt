西河集卷一百二十九
翰林院檢討毛竒齡撰
詞
九懷詞
昔屈原放於江潭見楚南之邑其俗好祠而善為哀歌
每祠必師巫男女婆娑引聲歌神絃諸曲以悦於神而
其詞鄙俚原乃作九歌十一章變其詞大抵皆憂愁幽
思中心靡煩而無所發不得已託兹神絃哀弹之以攄
其抑紆之情其聲橙橙聽者生故居之思焉予避人之
崇仁寄宿於巴山之民家者越一年過客祠華蓋山者
不遠百里舂粮負之巫者吹簫度深林前去且行且吹
聲斷續呦咽不忍聞思故鄉越巫與楚相埒而詞鄙尤
甚士君子猶歌之當晉武惠時予鄉人夏統以採藥入
洛洛王侯貴官爭物色之欲強之仕統乃歌土風三章
以見志聞者曰其人歌土風不忘故鄉當不願仕矣遂
争致酒醴而去土風者一慕歌祠舜也謂舜能慕親也
一河女之章祠孝娥也以孝娥為旴江女也一小海唱
祠伍大夫也大夫不良死而屍於江哀之江也者海之
小者也雖其詞不傳不知何如然亦神言矣今蕭俗祠
神尚有伍大夫而舜帝與娥不與焉且其詞不記不能
如仲御之能引聲而故居之思則未嘗忘也因憶鄉祠
當歲終巫者祝神名甚夥皆不可考而其有特祠而略
可疏者名凢有九雖其名多互異展轉訛錯亦且以意
考証并述所傳聞定詞九章以遠附於九歌之末縱詞
不逮原歌聲間奏必不及仲御而憂思紆鬱前後一轍
爰仿漢大夫王褒舊名亦名九懷曰吾懷之云爾歌也
乎哉
水仙五郎
蕭山俗祠水仙神每歲秋節上湘湖水仙花開湖邊
人家家祠之其神有五一名水仙五聖人又名水仙
五即相傳是鄉有兄弟事母孝傍湖而居當水仙花
時其母思魚餐戒勿擾水中花五人念滿湖面皆花
定無可取魚者乃各衣鵂鶹之衣入江水取魚以潮
至並漂去因為潮神嘗乘白馬於水仙花開時還故
鄉望母故上湘湖傍有白馬湖是其蹟也杭俗祠三
郎神其祠在候潮門外江塘邊一日神巫於祠時大
怖言霍霍五郎當來看三郎矣湏臾潮至壊廟一角
問是何五郎莫欲奪其廟否曰蕭人嘗祠我無廟吾
廟在江中不須也按伍相杭人亦稱伍郎此五字當
是伍字之誤伍相為吳主所殺煮之於鑊盛之以鵂
鶹之衣而游於江伍相大恚乃侻去鵂鶹衣當潮上
時改乘白馬坐於潮頭吳人望而認之曰此伍郎也
今為仙矣故紐書曰伍胥死吳人呼為水仙或曰靈
平死楚人亦呼為水仙蓋水神之稱云
前江兮風生滄波浩渺兮江門不扄須臾水上兮風雷
并排山而至兮遥天晝青砰磅訇磕兮儼樓船之進兵
銀戈組甲兮紛縱横驚濤築壘兮立海以作城若有人
兮推之行(一間)黿鼉兮擂鼓天吳謼譟兮馮夷舞前敺海
若兮後逐水母蝦官鱉卒兮不知比數中有人兮騎白
馬(二間)早潮初落兮晩潮又催江流上下兮無竆期潮有
信兮江有涯望夫君兮君不來(三間)江流兮不住朝從此
来兮暮從此去望夫君兮何處所(四間)春日兮西馳楊花
撲地兮漫天雪飛江烟羃䍥兮江雞啼平沙草煖兮薰
人欲迷迎神不至兮打漿遲(五間)榴火兮將燃着單衣兮
無綿迎神不至兮潮欲乾神指水仙為期兮今告予曰
不閒謇予將先期以要君兮謂荷花為水仙(六間)水仙兮
奈何秋霜未降兮花開滿湖神騎白馬兮張靈弧解鞍
歇馬兮在前山之岨神之來兮待日下(七間)水仙兮芳香
秋風淅淅兮花開滿江神騎白馬兮靈弧張西山射虎
兮東山射狼神之來兮山月明(八間)泉清兮酒旨斫龍斮
蜃兮炰鱉鱠鯉神左顧兮不躋齒但聽清歌兮颯然以
喜金槽玉捩兮銀甲指琵琶三奏兮神醉止旋風來四
壁兮神去矣白馬將行兮花猶在水水滿堤兮花滿沚
望水仙兮思無已(九間)
沙蟲王
八蜡總百蟲之祀蕭人以祠蜡為祠蟲非也於越都
海涯其地為水蟲之國而越世王之當句踐伐吳敗
歸吳兵追之保棲於西陵之山而築城其巔曰越王
山以其有城名為城山俗名越王城方是時句踐意
僨命婦人采苦葉為藉卧於其上懸膽於梁而仰即
含之乃合義士五千人滅吳而瀦以為池歸令義士
着錦衣散游江濱一日風雨集義士悉化為沙蟲句
踐鳥喙有蟲像亦死名沙蟲王蕭人就城處立越王
祠相傳祠物凢三獻及列豆菹醢鱐腊皆水産或曰
錦衣義士豈化蟲蜾或亦曰水國之王應長魚鱉也
云爾
若有人兮披猖脱介馬兮渡錢塘左持弓兮遺矢右帶
斧兮缺斨望深林兮延佇爰託足兮高岡聽烏號兮心
驚每左右兮顧望右滔滔兮江水左演演兮湖湘世䠞
䠞兮安之將還歸兮故鄉(一間)巑岏兮崒嵂磈磊兮崛岉
中有巗窔兮可以為室(二間)葺茅為蓋兮繚以蘠傍阿築
闕兮羅修篁搏沙甓土兮環之以城(三間)方春兮采薪春
花滿谷兮正愁人人擷花&KR1929;兮吾樵棘榛晝當坐薦兮
夜以作第與茵使我賤體兮不得伸(四間)前山兮采苦春
花滿山兮不入筐筥取此苦草兮絓庭戶朝出啣之兮
入亦不吐使我心兮苦兮苦(五間)天開兮空濛乘虎豹兮
駕豐隆左抽吳劍兮右秦弓恢疆辟地兮奪黿鼉之
宫驅斥萬里兮覇江東紛紛甲士兮如沙蟲散游江濱
兮類初晴之蠛蠓裁蟄發兮飛爞爞君王千歲兮長有
此邦(六間)迎神兮何所東溯十洲兮西極三楚傳言傍海
兮進樓艣南開甌粤兮北寇齊與魯句章汰沫兮何處
所迎神不采兮心獨苦君不聞西陵兮有風雨(七間)五木
兮都梁雜肴蔬兮進山堂山城石豁兮猶有女牆有鳥
長喙兮來啄糧蛆菹蠣醢兮請遍嘗薰蒿滿屋兮風悽
愴靈旗還海兮車留宅傍吾與君兮共樂康(八間)女巫兮
紛若身被錦繡兮首帶瓔珞目含江光兮光射乎林薄
願與君兮共安樂(九間)華鐙兮明燭遥夜如晝兮千枝間
發樂倡遞奏兮宛不知夜漏之滴雞將三號兮神屢出
東方欲明兮樂未畢(十間)
下童
下童者夏童也名方邑人年十四遭大疫父母伯叔
羣從十三人皆死方夜哭晝負土葬十三屍三年訖
功遂廬於墓傍年十七吳帝拜仁義都尉遷五官中
郎將人争附之名其所居鄉曰夏孝鄉年雖大以孝
童稱因曰夏童及晉元帝時江陵有祠明下童者以
下童聲同遂以吳聲明下童採蓮童曲詞誤作此神
迎送歌而雜以神絃今其聲猶存每隔屋聽之哀然
焉
蓮葉兮田田初出水兮如錢朝迎神兮塘之邊(一間)夕宿
兮塘下思夫人兮盡人之子蓀何為兮獨勞苦(二間)陽烏
兮高飛思夫君兮下棲為君愛烏兮棲君之衣(三間)野獸
兮騰騫思夫君兮來前住君之屋兮就君喙眠感君兮
而獸自馴(四間)迢迢明下童千里還相迎早潮發瞿塘暮
潮到江陵(五間)江陵荷花開吹笙過江渚迎神歸湘湖花
開吾思汝(六間)奈何許勸君進酒黍沙豘雖不肥煏之可
為脯勿食浦子蓮蓮心苦下童(七間)奈何節勿採蓮蕅葉
葉面珠泪多葉根蕅絲結珠泪有日乾懷絲那能絶下
童(八間)
江使君
江使君者梁會稽郡丞江革居官甚清而有惠政徵
拜都官尚書瀕行將渡江囂然一身值風作舟輕濤
涌不能渡還取西陵岸石數十片填之始行鄉人搆
亭於江邊名取石亭過者祠之唐天寶間有客將南
泝婺州已僱舟見有神鴉集柁樓心竊疑之傍晩老
翁求附至此舟舟人招之翁曰是舟明五更開後當
有甾忽不見舟人乃祠江使君密取亭傍石蔵舟中
夜半開舟風果作舟人臨把柁輙作送聲云江使君
舟便帖然後人依其聲作和聲曰江使君去復来風
發當復来
片香兮三焚符官入奏兮上天門須臾風起兮神降爾
庭東方千騎兮羅甲兵旌旗蔽天兮夾鈹以行君不見
形兮試聞人馬之聲屏息兮而喓以嚶(一間)椒酒兮三澆
女巫進舞兮奏雲璈天開巨&KR0008;兮靈旗飄舳艫銜尾兮
風行如潮長綃絓船門兮樹之以兩旄闐闐擊鼓兮在
舲窗之窔君不見燒紙船兮隂風四來(二間)謇修還兮致
語使君留兮江渚一葉兮如屨不能来兮不能去(三間)車
前無八騶車後無伍伯漂漂上江亭前頭風波惡(四間)我
欲迎使君睹此滔滔那能息使君倘能来但願江流變
成石(五間)菊旨兮蘭芳羅六食兮進三漿留使君兮成享
爰以躋兮公之堂(六間)雕壇兮砥廡逼丹霄兮為此棟宇
留使君兮居處臺有九成兮宫有九柱(七間)湯湯兮流波
留君不住兮當奈君何長帆欲絓兮錦纜拖相風下指
兮神鴉過神鴉未飼兮君不可以去江使君(八間)江波兮
瀰瀰留君不住兮君何以為相風斜指兮前舟未開紙
錢抛去兮神鴉迴神鴉雖去兮君當復来江使君(九間)
苧蘿小姑
西施住蕭山之苧蘿村其地在蕭山城南二十五里
前有苧蘿山山下有紅粉石斜傍溪流相傳西施居
其間章懷太子註後漢書引故越絶曰蕭山西施之
所出孔靈符妄據異說謂在諸暨者謬也(舊唐書又誤以蕭山)
(為諸暨所分亦並無共事詳見蕭山縣志刊誤)施亡後鄉人思之為立祠溪
傍以其為鄉所出女名小姑神比之鍾山蔣侯妹稱
青溪小姑之例時苧蘿南去界水鄉有浦陽江環繞
西南而從其東北入海俗名西小江江岸牛頭山與
苧蘿遥對居舟行過者紆廻山下不能去長年把柁
見北風生輒歌曰牛頭苧蘿一日三過蓋思之云其
後宋淳熙年敕封施為土榖神曰苧蘿村土地先施
娘娘村人禱賽者日益盛明萬歷中邑祠城隍神於
九月廿三日為城隍慶生日集廿四鄉土榖神而游
之於途每鄉扮尸聘色妓扮娘娘神教官應君偶被
酒不敬妓作神言取酒盞擲其面血出隕地幾斃知
縣劉君代請罪久之始得起後以鄉中室女扮其尸
暨崇禎末因國變罷會嗣後無復有游神者
山村兮苧蘿西去兮誰家沿門兮溪斜中有人兮浣紗
溪邊桃樹兮時落花(一間)花落兮溪濱細草生兮如茵風
吹莞葉兮翻羅裙青苔石上兮吾思美人迎之不至兮
徒延佇乎東隣吹簫歇兮但嚙脣(二間)朝不語兮夕不言
神欲告兮弹紅絃聽鳥啼兮處處看花落兮年年(三間)年
年兮歲歲倏而来兮忽而去桂酒兮椒漿欲留神兮不
知處(四間)時仰盻兮朝光黃沙漲霧兮山頭渺茫村人賽
社兮過前庄神旗未樹兮晴沙晝揚神之来兮衣&KR0008;黃
(五間)擊鼔兮敲鞞朝日出兮似臙脂薄雲遮日兮山前雨
飛村人賽社兮過溪西神之来兮濕衣(六間)小姑本明姿
生長此村裏今作村中神事事得較計(七間)牲畜共粢米
滋養藉神力風吹苧葉翻兩面有顔色(八間)岧岧牛頭山
下江通苧蘿感兹相通意相望以作歌(九間)朝亦望牛頭
暮亦望牛頭三朝復三暮牛頭望如故(十間)
張十一郎官
張十一郎官者宋護堤侯張六五老相公也名夏邑
之隖里人初以父亮為吳越王時刑部尚書入宋歸
命遂由故任子起家授工部郎中稱郎官既而海溢
颶風發錢塘蕭山堤總壊相公充護堤使者統捍江
五指揮使護海堤有功封護堤侯乃以護漕當决河
覆舟旗丁繞河覓相公不得翼日有大黿負相公屍
浮於沙巫者狂言相公已為神其屍歸葬於蕭山之
長山牐而立祠牐傍負山壁為楹面海滔滔每雨歇
見神燈數隊沿山而歸宋景祐間禮部請於朝封英
濟王蕭俗呼十一為六五呼官為相公以侯王故呼
老相公至是呼老相公廟邑人来祠者呼老相公會
每歲三月六日係老相公生日各鄉賽會總在三月
間鄉集若干人殺牲設酒醴樹神旗張蓋坐屋子船
吹銅擊鼓到廟間有神巫導念迎神還船歌侑之飲
食終日以為樂及入城則燈火滿街矣曩時民殷富
每鄉設賽會田掄租割胙以争勝為事今其田俱分
賣不可考矣父老相傳祠盛時相公神最靈江塘首
會家嘗殺神豬先以豬肝奉其母其婦從旁竊食之
及到廟神巫呼使前密云汝以牲飼母孝也婦何得
竊食歸當詛之其人大驚謝去當是時神顯赫如此
撞天關撅雷鼓男旁招女拂舞冬贈堂春弭拊来無方
去無所雲為船烟為馬(一間)白烟霏霏兮碧水洋洋鴟龜
曳銜兮以堤以防芻龍初駕兮茅旗畢張西行弱水兮
東通扶桑彭咸何在兮冰夷久蔵銜木不可以填海兮
鞭石不可以為梁逝將&KR0008;浪兮遠放之無何之鄉斯世
既不可與居兮聊逍遥以相羊(二間)鹵兮斥望衍圻楗石
為甾兮海不溢(三間)山之曲有神宅神燈歸来兮夜雨如
漆(四間)刳羊剝豖薦腥膻兮芟毛薙土築堂壇兮祓除釁
臭具湯盤兮金&KR0008;玉笥蔵衣冠兮四招以茅願神之還
兮蒩舘包肉無敢先嘗兮春秋饗祀長居此故鄉兮海
水可竭神不可以忘兮(五間)
北嶺將軍
蕭之北幹山舊多種松深林如神居山頭有嶺名北
嶺祠厲將軍神於嶺間或曰神以驅厲名或曰此秦
人厲狄也隨項羽入關歸葬此山稱將軍以祠在北
嶺稱北嶺將軍相傳山前创地得石穴骸物俱壊惟
顱骨尚存大如車蘿即將軍墳云宋徽宗朝睦州方
臘反將寇杭州艤舟於蕭山西江之濱吏民恐禱將
軍神忽東北風發壊其舟夜半見甲士列岸傍中有
巨人介首衣虎豹皮長出衆數尺驚不敢近知縣劉
韐上其事封武佑將軍暨元至正間東南寇起西陵
烽火徹晝亱有賊從中來者云賊思分遣寇東浙以
江岸有兵故止然實無一兵也漁船涉帑者深夜見
神燈滿江岸如列營然以故賊終不敢渡時青田劉
基奉其母避兵蕭山值縣修將軍祠基為文紀事勒
石祠左北幹村人每歲於正月初四日祠將軍至今
不絶元陶九成載元時至正某年大旱禱於廟得雨
俄有降乩於廟者云將軍自言吾有德於民民不忍
忘我俾血食於此幾千五百年矣蓋祠久能神呂覽
曰五世之廟可以觀怪神之至則近於怪焉
翳北山之崒屼兮種落落之高松合千章以為屋兮連
五釵而成叢上拂飛雲之窈窕兮下蟠曲藟之菁葱遠
觀紅廟在樹中兮近乃識乎將軍(一間)松門兮如椽甃玉
趿兮挂朱櫋黃&KR0008;為旆兮白狼為㫋頸披銏鍜兮臂介
以釬紫茸飾鐙兮琉璃鞭勃盧之刺兮鋈金之錞(二間)西
行兮秦關羊腸萬里兮環如曲盤將軍一去兮復来還
江東父老兮猶知令顔千秋扞我兮戴將軍之恩(三間)松
風兮颼颼將軍之出兮駕靈虬松風兮颸颸將軍之入
兮靈旗蔽之不見將軍兮使我思(四間)松花兮如蕡新開
社酒兮醉將軍社樹兮松椏社糕三獻兮松隂未斜請
拂將軍之帽兮簪以花(五間)連年累歲兮禾未登楊枝三
起兮蠶眠不成烏鵶攫肉兮鼠覆罌鷄雛失伏兮牛羊
又眚生年何幾兮遭時甲兵官吏到門兮驚又驚(六間)但
願兮今茲倉庚鳴兮桑葉肥耕牛叱叱兮長負犁空村
啞札兮惟聞繰絲桔橰掛左壁兮清泉滿畦高楊歇日
兮凉蟬嘶秋霜未降兮先授以衣新收禾黍兮足供神
之饎王孫遊兮皆来歸(七間)
蕭相公
蕭相公行九少時讀書雲峰山或授之法及長為吳
越王時詞官掌文史事旦日在朝夜輒還家宿其家
人竊聽唧唧疑房有他男聲妻羞之伺其行時見蹋
雙鵲去即屐也乃匿其屐不能去事發棄官住雲峯
山巔邑有旱澇能興雲致雨且能以咒療諸疾一日
城有疫癘者請召至將入城忽失所在鄉人思之塑
其像於各廟院潮神之間以其無專祠故雜附之非
潮神也每臘盡歲初鄉人召巫讚年祠者入夜讚蕭
九相公以三巫婆娑一巫司唱念擊鷄婁鼔二巫男
女各一無女則以男飾之作相公與夫人問答念採
茶歌攢摭蕭人鄉俗鄙語他縣所不解者呐呐為笑
樂其舞男女各旋轉其身若旋風然名曰罡頭旋以
神曾蹋雙鵲又名喜鵲罡頭旋相公失名
望雲峯兮崔嵬扳蘿捫葛兮與雲齊獮猴為家兮狐貍
宿棲深林如幄兮邈不可以居願無忘兮君之閭(一間)七
寶兮象牀九光如晝兮照修房下莞上簟兮湘屏四張
君之居兮無相忘(二間)来不聞兮去不知靈芬欲告兮拙
言詞空弹寶瑟兮吹參差(三間)蹋空而來兮蹋空而去靈
芬欲留兮不能住徒秣其駒兮枉縶其馬(四間)鷄婁兮鼕
鼕爇螺甲兮熒熒釃清泉兮乍汲煮香稻兮方舂把蘭
芳兮舉步避苔滑兮歛躬(五間)歛躬兮進舞烟蛾側促兮
不勝楚倏而鸞翔兮忽而鵠舉紅&KR0008;遠颺兮儼翻風之
羽履墻窄略兮不踐土東西遥曳兮莫知處所蓮花鏇
兮等急雨請君看兮胡旋女(六間)左昂兮右低隨風上下
兮烟霏霏下貼土塊兮上拂天池緩看翻蝶兮迅看雕
隼之飛霎然而罷兮不動衣風生滿堂兮如神来斯惟
明神兮能鑒之(七間)
荷仙
荷仙者俗云即荷擔僧相傳来蘇十八都有雲門寺
即僧宅僧每出人問曰念佛何用曰成仙耳因亦名
荷擔仙今神巫讚年祠終亦讚僧如曰昔日有個荷
擔僧前頭擔母後擔經是也但僧與俗何涉俗安得
祠僧且僧安有宅即荷擔僧亦安見為蕭山人舊以
問之先檢討先檢討曰此賀監也監吾邑人少名知
彰取知微知彰義也字痺生癉者彰之反取彰善癉
惡義也舊居來蘇鄉鄉有周官湖嘗請唐宗乞周官
湖而宗以鑑湖與之今周官湖俗訛稱周家湖正在
来蘇鄉與雲門寺相近則荷是賀之誤擔僧是癉生
之誤荷擔僧宅是賀癉生宅之誤其曰仙者知章為
飲中八仙之一名酒八仙又為道士俗所稱仙官者
也且夫知章唐學士一且高蹈遠引却其官歸里拔
乎世俗之浮游者則亦仙矣
擊石兮硿硿神之来兮有風試看燭梢兮摇摇兮(一間)吹
簫兮唔唔神之来兮先以雨女巫噀水兮如霢霂之下
(二間)乘船来有芻舷騎馬来有紙鞍君来騎馬似乘船兮
(三間)皂帽来是朝官黃帽来是羽官君来皂帽兮又黃冠
兮(四間)嘆西堂之不扄兮人不能違笑東舘之無闌兮誰
則能辭之以歸君今来還兮豈非仙兮(五間)朝行齊魯兮
饑無餐暮行吳楚兮席不能以暫安期朝暮暮兮徒辛
酸君今来還兮嗟乎豈非仙兮(六間)城南有秫買千斛兮
城北有窟為君築釀室兮濁者為泲清者為酃渌兮(七間)
迎君前湖移之還南塘兮左有柳姑廟右復置道士庄
兮請君飲酒在此庄傍兮(八間)採菂為核縮藕以為漿兮
荷花百里風来聞香兮如歠沙落又如飲烏鄉兮晩来
微醉聊宿之荷之間兮謂君酒仙又謂君荷仙兮(九間)荷
有蓋兮蓮有房君有友兮名釀王分茅錫爵兮不如守
此醉鄉吾欲並祠兮君之傍春祈秋賽兮祠有常千年
萬載兮長持此觴(十間)
西河集卷一百二十九
