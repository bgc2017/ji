西河集卷一百十五
翰林院檢討毛竒齡撰
年譜
文華殿大學士太子太傅兼刑部尚書易齋馮
公年譜
謹按先生諱溥字孔博别字易齋山東青州府益都
縣人世籍臨胊明洪武初徙實遼左遂為遼之廣寧
人數傳有閭山公諱裕者從賀黃門講學有契悟中
正德戊辰科進士復還青州家焉後仕至貴州按察
使司副使則先生始祖也閭山公生五子長惟健字
汝強别字陂門舉人所著有陂門集子子咸舉人以
德行聞於鄉孫士標崇禎庚辰進士仕至閩海道次
惟重字汝威嘉靖戊戌進士仕至行人子子履隆慶
戊辰進士仕至參政孫琦萬歷丁丑進士禮部尚書
諡文敏所著有北海集經濟類編諸書又次惟敏字
汝行别字海浮稱海浮山人舉人仕至通判所著有
山堂辭稿王弇州所謂北曲惟馮海浮擅場者也孫
瑗萬歷乙未進士仕至遼東開原道又次惟訥字汝
言嘉靖戊戌進士仕至江西布政使内陞光祿寺卿
所著有詩紀風雅廣逸諸書則先生高祖也又次惟
直早卒曾祖諱子臨字仰洲隱居不仕
皇清誥贈光祿大夫文華殿大學士兼刑部尚書祖諱
珣字璞庵仕至陜西漢中府同知
皇清誥贈光祿大夫文華殿大學士兼刑部尚書父諱
士衡字于平仕至浙江湖州府孝豐縣知縣
皇清誥贈光祿大夫文華殿大學士兼刑部尚書萬歷
三十七年已酉先生生
四十三年乙卯先生七歲就外傳越一年丙辰先生
八歲孝豐公取左傳國語及秦漢唐宋諸雜文命先
生讀先生初難之塾師謂非幼學所宜孝豐公不顧
也已而塾師謝之去又二年戊午先生十歲孝豐公
延先生外王父白公諱采者授先生書白公為諸生
有盛名顧性頗嚴刻先生讀書務領會不事攻苦白
公督責之時太夫人在堂憐先生為涕泣請貸于白
公白公嘆曰汝之子吾之甥也吾愛是子寧必不如
汝顧是子穎悟非常而使之優游以就狎習非所望
也久之先生誦讀忽有解取孝豐公所給書經左國
以下皆卒業了了又久之先生乃發憤窮極經史旁
及外氏六通五覺十秘九府之書目追手錄以至俯
仰觀察推步占騐竒門遁甲三命六壬諸學皆親為
圖畫張之屏幛以求必得又久之棄去故先生學如
左海元元本本隨處流見而未嘗輕于一用
天啟五年乙丑先生十七歲娶夫人房氏
十八歲丙寅補益都縣學生時提學使者為夢原項
公頗簡重不可干以私覆試日執先生卷亟稱之且
謂先生曰幸自愛他日非凡器也
二十二歲庚午孝豐公筮仕得湖州孝豐縣知縣留
先生守家先生往來定省者凡數年
崇禎元年辛未先生二十三歲子治世生
二十四歲壬申孔有德反青州戒嚴
二十五歲癸酉補廪膳生
二十八歲丙子孝豐公以治最行取入都時司馬公
春秋高孝豐公不欲仕遂謝病歸無何孝豐縣典史
解錢糧京師與戶部書辦博為厰衛人所持其書辧
誣服云非博也實典史解錢糧來賄我銀八兩耳事
聞孝豐公以原任堂上官詿誤入都辨白先生往來
都下者又二年時四川花君上苑廣東宋君兆龢亦
以詿誤留京師與先生游覽唱和無虛日會刑部尚
書鄭公三俊者君子也謂孝豐公曰典史賂書役毋
論其事之有無藉有之與縣官何與汝苐歸吾自為
汝白之勿復累也於是先生得隨孝豐公歸里
三十歲戊寅先生以累赴鄉試不利賃城西藥王菴
僧舍讀書其中住僧璽文者高年有行見先生禮佛
從坐驚起云老僧甫入定見東方紅光熊熊雷聲硿
䃔然悸而窹不知是公至也先生疑僧諛已頷之時
僧舍淺狹惟門前列數松長且茂中有磐石可坐一
水從南來直流數里當寺門先生每盤桓石間以觀
流水璽文忽告云願公母坐是也曰何也曰不觀在
傍土地祠乎夢以不安告而匄予言之先生曰此世
俗習語耳安有是也且夢亦何足據哉數日復來云
如是者三先生曰果爾亦壘一牆以遮之至今祠前
蔽一牆以是也時錄科青州舊例學使將案臨府縣
先試之而上其名知府錢君良翰者紹興人也由進
士起家閱卷拔孫文定公廷銓第一先生次之又次
則今少司寇高公珩也大言云三人者必以是科中
否則不復相天下士矣是年
大兵破兖州又破濟南擄其藩王去青州戒嚴
三十一歲己卯先生與孫高二公同舉於鄉報至先
生方熟睡家人呼之不醒太犬人大驚令扶先生起
以水噀之亦不醒舉家傽徨時先生夢登泰山似有
召者擁雺氣蓬勃而上迴視十八盤天門歷歷如平
時所見至則張蓆殿懸錦繡於門衆樂齊作鼎鬴漿
醴俱設元君親揖讓酬酢成禮將退適聞雞鳴海中
紅日如車輪涌出遂輾然寤寤則鼻息猶酒氣焉
三十二歲庚辰先生會試下第值王父司馬公卒孝
豐公高年哀毁得怔忡疾是冬葬司馬公堯山祖塋
側
三十三歲辛已孝豐公卒時太夫人遘重疾方愈聞
變一慟亦卒兩喪相距祗六日先生哭晝夜不止亦
氣絶如屬纊然醫者云是哭泣傷藏耳五氣結轖匪
藥可療俟其偃蹇一二日當醒也已而果然是冬葬
孝豐公太夫人於雲門山之新阡
三十四歲壬午
大兵攻青州州人懼城陷皆挈家避城外先生云出城
將安之且家口露處安所得食生死俟命可也既而
出城者皆被害而城内無恙
三十五歲癸未先生守制不會試
三十六歲甲申即
大清順治元年青州人殺闖賊偽官時先生在山中不
與聞既而戶部侍郎王君鰲永奉
命招撫山東駐劄青州城時闖賊前鋒趙應元參謀楊
王休尚擁精兵五百餘詣城詐降王君受之左右執
不可君不從應元等至即馳入察院縛王君斬之且
據王府以恢復為名招集亡命數千人張偽諭遍撫
屬縣越十七日
大兵至陽與賊講和遽入城屯北門城樓是夕斬應元
等并其頭領數十人遍搜城中賊盡殱之城中人多
被剽鹵先生以勞敝熟睡未覺也
大兵越門過一若不見有門者及啟門則門外之屍滿
矣
三十七歲乙酉有司敦請謁選先生至京師既而歸
三十八歲丙戌會試中式時以乏資費未放榜即歸
三十九歲丁亥復行會試先生至京補殿試得二甲
授庶吉士
四十歲戊子讀書館中
四十一歲己丑散館授翰林院編修
四十二歲庚寅
四十三歲辛卯先生奉使頒
詔江寧并蘇松常鎮諸府
四十四歲壬辰會試同考得張暥等二十三人
四十五歲癸已陞司經局洗馬兼修撰未幾陞侍讀
四十六歲甲午陞國子監祭酒舊例考課撥歷出咨
給假皆有獻先生悉禁之惟按期課士親閱試卷務
使學術一底醇正會秋試錄科或謂每科監元必以
當科中式為勝今搶卒恐未必得先生笑答曰安知
一顧無良馬也既而以全椒吳國對卷置苐一果以
是科中式戊戌
廷對第三人
四十七歲乙未
四十八歲丙申陞侍講學士
四十九歲丁酉轉侍讀學士考四品滿賜幣二羊酒
各一
五十歲戊戌是時
世祖章皇帝屢幸内閣一日指先生謂諸大學士曰汝
等以何者為翰林朕視馮溥真翰林也
五十一歲已亥陞吏部右侍郎新例學士皆兼内閣
銜不得復陞侍郎故先生以侍讀學士佐銓焉是時
尚書為孫文定公廷銓左侍郎為石公申先生到任
日二公皆以目眚暫假值各省學道缺部郎不副以
知府補之已經吏禮二部會同議放而給事中張惟
赤妄以徇私劾先生有
旨命先生回奏先生奏略云臣初任吏部此事同禮部
公議非臣一人所得私也且徇庇何人張惟赤既能
發覺亦何妨指名題參而故為懸揣之詞以快私意
何以服衆
世祖章皇帝云吾固知馮溥不為也置不問
五十二歲庚子京堂三品以上官自陳忽奉
嚴旨黜去滿尚書科爾坤及兩侍郎而獨留漢官在部
先生偕孫公等上疏云部事滿漢同辦今滿臣得罪
漢臣安得免臣等無狀伏候
皇上一體處分有
旨著供職不必求罷會滿堂官缺將以漢官考滿官未
便復疏請補滿堂官奉
旨令先生等得考察滿洲大小官員而先生等復疏辭
謂漢人官員臣等不辭嫌怨自行考察若滿洲則素
無生平苐令其人當前猶不能别識其面目而記其
姓與氏也况得而定其優劣哉奉
旨會同五部尚書及都察院考察此一時破例其重先
生等若此
五十三歲辛丑
世祖章皇帝升遐
皇上幼冲登極四大臣同秉國政有御史李秀者旗下
人先以京察被黜而怨之至是夤緣復故官遂列四
欵參先生謂先生為故相劉正宗黨人其主銓選時
尚書孫廷銓目昏不能視文書侍郎石申多病不進
衙門而某以一手遮天部事徇私任行改易舊例其
言皆荒謬無實據先生一一面奏奉
旨謂李秀誣奏大臣肆口横詈殊不合理著嚴飭行
五十四歲壬寅
五十五歲癸卯先生給假回籍
五十七歲乙已
五十八歲丙午五月入都七月復補吏部侍郎時四
大臣欲各省差大臣二員設立衙門于督撫之傍以
廉督撫吏部滿尚書阿思哈侍郎太必兔議設衙門
於各省東西一切書役蒯隸人員聽其招募頒與勅
印等項先生執不可謂創造衙門費將不貲内之傷
度支外之勞民力毁房壞屋勢必不免且國家設立
督撫皆係重臣今又不信復遣兩大臣實逼處此東
西相望而稽察之甚無謂也夫權太重則勢相軋勢
相軋則當之者碎保無下屬仰承左右譏苛為民害
者時太必兔蒙古人性暴無禮聞見先生語則大恚
瞋目起立張拳向先生先生徐應曰雞肋何足安尊
拳哉夫爾我等也既係公議汝必不容吾兩議何耶
且議之可否自有
聖裁豈爾我所得而專主之時四司滿漢官皆恐懼股
栗率書吏人等環跪先生前請先生稍貶損從滿議
先生曰
國家大事非汝等所知也堅執不可疏遂上
上是先生議其事得止其後太必兔反修好每事就先
生商酌然終以夤緣得官伏誅先是先生入都時諸
翰林以新例有五部員外與翰林較俸陞侍讀者母
論翰林俸不能較且部司雜處彼此不安又翰林論
俸不論資即前後倒置亦非所宜乞先生改正先生
許之至是盡改從初例焉
五十九歲丁未會試主考得黃礽緒等一百五十人
時建育嬰會於夕照寺收無主嬰孩貰婦之乳者育
之就其傍買隙地種柳萬株名萬柳堂暇則與賓客
賦詩飲酒其中是年長孫肅生
六十歲戊申陞都察院左都御史掌院事先生首具
王言不宜反汗一疏謂當慎重于未有
旨之先不當更移于已奉
旨之後以是時盛京缺工部侍郎多規避已會推奉
旨不旬日而三易其人故首及之次有廣東盜賊充斥
總兵宜嚴加處分一疏是時首相為班布爾善惡先
生言直但擬
旨云知道了
上取先生疏閱之即云此二本俱說的是何以批知道
了令改票因得
旨云這本說的是該部確議具奏時逃人法最嚴先生
疏根本之計終及逃人大略謂初年所逃皆係八旗
戰爭所得之人故禁之當嚴今天下承平日久或係
投充或係新買或係入官似此人等即在地方有司
尚難稽察愚民無知鮮有不為其所欺者此非敢于
抗
朝廷之法也臣以為若逃者係舊人則當用舊法若係
新人亦當稍示寬典使督捕詳議分别以為定例此
亦本治之一端也又疏謂
國家重兵多在閩粤但各處駐防過多恐轉輸易困
古者防邊之士不帶家口及期則換今皆攜家而往
約略計之十萬之師便有百萬途中口糧人夫及到
地方一切養育之資無一不取之
朝廷故藩王提鎮其各處貿易雖曰擾民其實不可禁
止也且室家重則難于轉動夫兵隨將轉將到便行
使一旦他處有緩急之調而此家口重累之將與兵
能符到即行乎則伍籍定額所當與軍政計通變也
又疏請有司初授不當限年近見吏部選人進士舉
人以及廕生等項俱論年分進士則壓于歷科揀選
之餘舉人則待之五科不中之後非遲數十年之久
不能預選保無有老耄昏聵不堪民牧者乎如其有
之則自上京領憑赴任道路貲費不知凡幾及履任
而上司以昏聵去之即或姑留嘗試事敗聽參而地
方被害各案羈留至有老死他鄉而妻子代累者矣
是官與地方兩受其病乃吏部雖有臨選面驗之例
而參摘未嘗多見也廕生應得州縣者部例准十八
歲選授夫天生人才少年早成者自不乏人然上智
不常有保無有童心尚在操刀使割者乎如其有之
是以知識未諳之人使之驟膺民社之重内不得不
聽之主文之導引外不得不聽之衙役之指使及既
敗而官與地方兩受其病乃吏部但有計年授職之
例而考試未嘗講求也臣請
勅吏部當截取投供之日照兵部考驗弓馬之例略試
其身言書判取其堪授職者以次銓除而不堪任者
則予以應得之銜頂帶休致其幼稚不通者或停其
授官寬以年限待學成再補或照品改授佐領待練
習世務照常陞轉則遲速老幼均得之矣又疏請申
嚴内外職任之要務謂六部堂官于事之合于例者
照例行之持守必堅于例之不符于事者據理行之
擔當必力惟于疏内題明公私自見若各部司官滿
漢同辦其賢否進退總在本堂鑒别之内乃京察六
年之後陞遷轉易計其時堂上執筆所註之人半皆
素昧平生之輩懸揣定評勸懲何處臣謂宜倣外督
撫糾劾之例一年摘參一次則賢智盡勉而愚不肖
無所容矣若夫
朝廷之委任在督撫督撫之委任在司道總覈錢糧者
藩司之責訊讞刑獄者臬司之責惟守巡各道乃承
上發下之官皆有激揚表帥之任倘或私收餽遺詭
其蹤跡以明廉實政廢弛文其告條以欺衆官吏之
貪汙不問百姓之疾苦不知迨有司敗露乃急補一
揭以避平日徇庇之罪今大計在邇臣謂宜首嚴此
輩以儆官常即督撫尋常舉劾果係揭報始列其具
揭名銜或别有訪聞不必定列府道公揭以為此輩
掩飾之地如此互相覺察則賢者不敢蔽不肖者不
敢容矣又嘗因遵
諭陳言請寬刑税如曰省刑者非謂其犯罪而姑寬之
也古者罪人不孥今一事而連數人或數十人此等
人非其本身犯大罪也雖事終亦必省釋但其候審
之勞盤費之苦至有本犯尚未完結而牽連者先朝
露矣且問官貪懦不即審結多有遲至二三年或七
八年者縱或未死而抛家失業棄妻離子可矜孰甚
乞
皇上勅部嚴禁諸凡案件除叛逆外不得牽累多人其
無益証佐槩免提究有寬限者即治督撫以才力不
及之罪則刑可省矣且薄税者非謂其應納而姑免
之也古云二月賣新絲五月糶新穀言在上徵收之
急也今者正月即開徵矣慶酬未已追呼已至舊逋
未償新貸又起而有司之不肖者更設重刑以懲之
臣前有緩徵一疏部覆未准乞
皇上再行酌議夏税定于六月秋税定于十月上緩國
脉下寬民命則税已薄矣其餘敷陳時政有關民瘼
者不可勝僕即密疏入告尚有請禁三藩貿易酌議
三藩買馬諸疏其稿不存然載在政府可稽也
六十一歲已酉
六十二歲庚戌陞刑部尚書先生甫到部即有愚民
犯法日衆
朝廷教化宜先一疏
上嘉納之未幾以年老疏請骸骨不許
六十三歲辛亥授文華殿大學士有首薦原任光祿
丞魏公象樞兵部主事成性一疏又以歲豐榖賤有
宜廣行積貯一疏
上俱嘉納之
六十四歲壬子先生復上疏求去有曰臣今年六十
有四筋力衰憊機務何地堪此昏憒臣前任刑部時
會以老病乞休未蒙
俞允今相距又二年精力愈衰不得不冒昧再凟
天聽
上曰不肯相助為理耶朕豈不知卿年高但六十四歲
未衰也俟卿七十乃休耳
六十五歲癸丑武會試主考冬十一月吳三桂反時
閣事旁午先生早入晩出不敢言去
六十六歲甲寅
六十七歲乙卯夫人房氏卒
六十八歲丙辰
六十九歲丁巳
七十歲戊午福建平時先生以蒙
上許可又上疏求去大略云禮曰大夫七十致政今臣
年已七十矣臣向所以不即請者緣時方多事
皇上宵旰不暇臣何敢以犬馬餘生為自便之計今四
方漸次平定
皇上盛德大業與日俱新而臣以衰朽之軀溷玷朝右此
臣所夢寐不寧者也且
皇上曾許臣七十乃休息壤在彼不許
七十一歲己未會試主考得馬教思等一百五十人
時兩廣平
朝廷徵天下文學之士倣古制科例名博學鴻儒先後
詣
闕
御試賜酒饌優禮選取五十人皆授以翰林官餘高年
者間授中書職銜遣回籍闢門之典于此為最但是時
上親閱卷訖糊名付閣下覆閱先生審慎甲乙所取盡
名士一時伏先生冰鑒是年五月先生嬰熱疾乞疏
益切
上遣翰林滿學士喇薩里就家問病且傳
諭調理稍痊即出供職不必求去及小愈先生復入閣
面奏請乞
上親留先生仍遣還宅調理俟強健入閣
七十二歲庚申四川平
七十三歲辛酉雲南平先生復求去
上曰朕知卿年高顧
朝有老臣不綦重耶因以其疏還先生不許
七十四歲壬戌元夕前一日
上賜宴大臣及詞臣講官以上於
乾清宫許羣臣至
御座傍觀鰲山燈
上親賜先生巨觥命釂先生不能飲遂大醉及
先生捧觴稽首登臺獻觴旋下臺復稽首候釂
上止先生曰汝老矣登降不便即在此候釂可也及出
上命二内侍扶掖又傳令先生家人輩用心扶侍到家
是日
上命賦柏梁體詩
上首唱云麗日和風被萬方羣臣各續成之既而
上東出闕祭告
諸陵先生日入閣不敢怠暨
上歸先生復上疏請奉
旨卿輔弼重臣端敏練達簡任機務效力有年勤勞素
著倚毗方殷覽奏以年邁請休情詞懇切准其原官
致仕馳驛回籍遣官護送以示眷懷及先生謝
恩
上賜飯復傳
旨云卿自今後無有職掌可常至
&KR0801;臺一看越數日先生至
&KR0801;臺
上令人引至
上所御閣東小閣内
賜飯訖
命先生遍遊
西苑遣内侍二人扶先生登舟歷諸亭臺及曲檻迴
廊巖壑之勝内有
御書曲澗浮花四大字迤邐登陟至浮杯亭
上遣侍臣攜酒菓隨先生令每至一處坐飲三爵力倦
且稍憩勿遽出游畢告歸即以酒菓送至家先生遂
有微臣去國戀
主一疏内列五事一曰
皇上不宜費財二曰
皇上不宜遠出三曰
皇上勿輕遣官四曰臺灣不宜輕剿五曰關税鹽課不
宜增額
上嘉納之
上遣翰林院掌院學士牛鈕陳廷敬侍衛二格到宅頒
賜御製詩文一軸内云内閣大學士馮溥贊襄密勿著
有勞勩乃以高年數請歸老念深箕潁頓謝簪紱悵
别之心聊書四韻環海銷兵日元臣樂志年草堂
開綠野别墅築平泉望切巖廊重人思霖雨賢青門
歸路遠逸興豁雲天康熙二十一年八月廿六日
御筆又印章一方上勒適志東山四字又墨刻昇平嘉
宴詩一册次日辭謝
上遣中書舍人羅映台護送到家京朝官數百人同餞
之彰義門外祖帳相望十餘里京城小民有牽車泣
下者時值
太宗文皇帝實錄告成
賜銀幣鞍馬加太子太傅一時榮之
七十五歲癸亥先生家居
西河集卷一百十五
