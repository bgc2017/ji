西河集卷一百四十九
翰林院檢討毛奇齡撰
排律
金谷園花發懷古得春字
梓澤迴朝日花林發上春誰為臨澗客思殺墮樓人長
阪迷紅藥連珠散綠蘋霜條捎幔錦露蘂落車茵讌飲
追王詡風流想季倫繁華餘艷影顧盼最傷神(堯曰金谷詩波)
(激連珠揮)
送龔舍人歸湖覲省
朝雨灑行車春江送伯魚斑衣看外著銀詔自中書勝
里方迴轍高堂正倚閭帔分清禁出羹上太官餘湖橘
將花發湘蘭帶露舒黃香江夏士孝行有誰如
寒食夜集施公就亭分得湖字同陳二上善高
四詠徐大崇倫麻二乾齡諸子
高讌同金谷清宵啓玉壺餳盤存令節榆火散平蕪對
酒傷春暮裁詩及夜徂賓閒交履舄宦達似江湖磬筦
沉官閣鞦韆記客途梨花留醉看莫聽樹頭烏
賦得秋日懸清光換韻(何堂曰換韻非題中韻也他倣此)
帝顥司秋肅陽烏啓曙新三竿懸有象萬里淨無塵炤
壁融丹粉流波蕩水銀孤光迴暑氣涼影動蕭晨但得
清時馭金天一轉輪
大將軍西伐詩
萬里絶塵埃將軍天上來聲名驚外域節鉞授中台司
閫三軍命分符七校才熊旗收勑勒猿臂射輪臺日暗
刀如雪沙空鼓似雷巡山宵擊斗度隴晝銜枚戰急前
軍集行遲後命催霜高兵氣肅風落陣雲開紫塞秦城
遠黃河漢使迴西征看略馬定為取龍媒
宿東明寺十二韻
寶地棲靈異香臺枕翠微龍銜秋雨過客共暮雲歸一
鉢留殘篆雙松曳落暉蓮開太子座草長遠公扉秋老
蟲爭響烟寒烏自飛階前翻貝葉樹裏掛僧衣寺古鐘
鳴早林深人到稀榻懸新筦簟燈暗舊紗圍鐵杵時誰
舉金裝夜有輝尋真思未冥入道志多違潮湧來仙梵
霜空得妙機可憐漂泊久暫此一皈依
梁園感懷
才子蕭條甚乘春游大梁草青連日暮不見舊賢王荒
甸傾朱榭長陂秀綠楊天寒剛灑雪人去幾經霜上館
開樽冷平臺射兔涼諧文跨漆吏雅賦待鄒陽汴水開
河淺鄢陵去路長曜華宫首望何處不蒼茫
寄大聲徽之桐音南士大敬憲臣代書
避地家千里懷人思百端鄉關春邈邈郡閣夜漫漫馬
走時依棧鴻飛敢漸磐貧交投趙勝曼語報任安却載
辭秦使操兵謝漢官舟車窮兩越書信斷三韓(謂塞外諸君)
旅婦縫衣綻江漁解劎寒東亭悲聚散北斗望闌干海
闊從垂釣河清好伐檀授詞當尺素反覆道加餐
吳宫教美人戰試體旅悶效作
名將觀兵略賢王試女戎隂符先閫内秘計定宫中金
甲擐衣紫琱旗捲汗紅攢眉羞畫戟錯步笑彎弓魚貫
看難列梟刑豈待終軍前娘子隊端賴覇圖雄
夜到真州
旅泊驚銷夏江行入早秋涼風吹甓社夜月上真州露
白沙俱淨潮來水自流燈檣圍翟賈酒市記秦郵瓜蔓
横江步礬花映石頭女郎歸浣浦太子去書樓野鵲棲
前渡飛龍過此洲只憐亡楚客吹笛尚悠悠
登汴城即事
不作名王客徒深公子情烟花三月暮一上大梁城舊
苑樽盤合繁臺歌吹縈春隄紛繫馬午樹敞啼鶯世鮮
捐虞相時無救趙兵賓師淹孟子關吏困侯生亭戍層
烟晩河沙壅地平九門新浩蕩四術故縱横士女看都
雅金錢在市贏繁華追往事重與說東京(堯曰譙周云虞卿食邑于)
(虞非氏也)
謁嵩嶽
太室開天表崇丘奠土中主名高四域受秩比三公日
月環區宅隂陽割渾濛歌崧揚峻極望祀體昭融華蓋
標方嵿金壺啓上宫翕河承漢禪卜洛載周工别觀翔
修鶴層城倚大熊藏書憑玉女過澗遇青童洞閉能圍
雪梯長恍御風羣山咸拱嶽萬歲自呼嵩槐弟封嶤爵
菖羊採少翁浮丘閒駕羽子晉妙吹筩石酒龍精白嵓
花鳳首紅烟霏春渺渺水滴午漴漴虛壑涵深鑛空梁
拔斷虹天關應再闢帝座儼相通險塞分河内靈祇屈
岱東神京懷舊服終古賴攸同
廬山
崷峍東嵓勝蒼茫南斗間倒傾彭蠡浪雄出豫章山駭
谷驚難度奇峰秀莫攀星光流電閣日影上天關石鏡
懸孤照屏風叠九鐶蓮花開社白杏子墜林殷雁陣迷
遥渚鵬垂暗大寰分流遮七澤越嶺控諸蠻雙闕游來
迥三宫望去閒陶潛真遯客匡氏本仙班赤豹司金鎻
青猿獻玉環危梁跨兀兀飛瀑下潺潺刹轉金輪扇巒
封錦石斑清颷迴一氣散岫簇雙鬟吳楚區分大乾坤
到處艱幽棲能託跡應見白雲還
憩華嚴寺後院
既入三摩地還尋不二禪長林分化域高閣會諸天橘
壠成香徑松門倚翠田龜趺留篆小龍女抱花姸紅網
穿殘日黃金布昔年臺端翻覺藏湖外恍迷川龕石瘞
唐祖廬峰景晉賢無心常擊磬得語自忘筌衣敝猶懷
寶盤空不施錢開垣看綠樹赤地長紅蓮南郡饒新刹
西林續舊緣晩鐘相繼起歸路夕陽邊
蕺山寺
東晉千秋宅吾嘗思右軍南朝四百寺汝以奉龍君灑
墨飛花雨清談起佛雲名門成雁塔道士戀鵝羣白社
前賢散烏衣隔巷曛此山嘗採蕺歌苦不堪聞
南鎮
古鎮封東越名山表會稽周官頒令册夏禹錫元圭丹
殿憑嵓迥紅牆入路低天關懸畫額地勢控雕題代遠
圖書杳雲深竹箭迷春還尋秘蹟長望草萋萋
黃甫及鴻臚書院前竹
修竹映虚堂菁蔥入座凉筍多緣砌隙枝曲避檐長日
影移紅幔風梢出畫牆連苞如洗露剥粉類彫霜近榻
繙書靜穿林度酒香徵歌宜夜色高嘯動秋光葉密藏
鳩雀花開待鳳凰由來江夏郡清絶勝瀟湘
憲臣招飲曙寅園萬李樹下
萬李白皚皚雙樽啓白醅地從瑶海入人似雪園來樹
密盤根遠花繁帶蘂開彌天遮作幔點地便成堆綺勝
隋堤絮光浮庾嶺梅霧深剛五里風舞必千迴過鶴憎
裙黑拖鷴愧色灰坐迷雲母槅持晃水晶桮觸席傾烟
粉沾茵襯土苔日明斜欲炫暮色緩堪猜衣晩添綿著
賓稀待月陪香隨銀甕倒影共玉山頽漢將緣蹊集王
公棄道栽華林能夜宴應見謫仙才
紀使君生日
良牧驅熊旆仙郎授虎符襜帷褰上郡竹馬候當塗星
歷迴珠斗春冰飲鑑湖百城尊巨守八邑啓鴻圖假節
平戎莽揮錢減𣙜酤豐年饒比屋佳日洗行厨介夀豳
公酒傳籌玉女壺庭鸞翔獸檻車鳳綴魚珠家擅千秋
雋仙留九節蒲擕將生甫誦聊用當歌呼
贈何仍炎舉秀才入軍
玉靶角弓弦終童正妙年一人安用敵萬里竟爭先投
筆驅戎莽披圖識陣田風號雙躍劍雲滿五花韉用世
書生貴趨庭孺子賢茂才因國舉(燦曰晉書逸少國舉)驃騎是家
傳朝氣能懷組秋期早着鞭蓮花開處舞楊葉望中穿
秀士思稽穆從軍憶仲宣他時隨定遠擕我記燕然
二
少年懷大志慷慨事横行弱冠羞垂帶乘時願請纓鳳
雛分片羽驥子起長鳴納履聞三略傳經諳五兵張良
如好女杜預本諸生淬劍流波動彎弧睡石驚樽前飛
疋練花下解重英矍相曾觀射輪臺早勒名贈鞭豪士
氣貽珮故人情率土非忘戰遥天尚輟耕烏衣兒輩在
此去定專征
殘月如新月試體
仄景連晨發幽光類夜闌女驚粧罷拜人似醉歸看雞
唱重栖塒烏飛尚繞竿升階宵讀永出渚曙吟寒鉤曲
懸相比弦虚上轉難羈人無早暮一樣凭闌干
賦得秋菊有佳色(有序)
九日雲起閣各賦陶句其不得秋字從險也唐人試
是題有唱得佳字而承以花者豈誤佳為嘉與抑佳
嘉本同今不然與好學者稽焉
九日東籬菊三秋色自佳金英開蘂屋玉露滴花階細
碧攢幽幹圓黃掛采牌白衣慙把袖青女笑留釵味汎
龍山酒香盈彭澤懷今朝良燕會燦燦在高齋
宿玄妙觀書范道士榻
借宿上清家松壇日影斜白歸天際鶴紅掩洞門花羽
駕留雙節玄經貯五車春星排玉豆晩飯進胡麻海嶠
丹砂遠函關紫氣賒相逢仙室秘為我授瑶華
西山黃菴主下小尼師
十四小尼齡蓮花貯雀瓶衣裁桑眼綠眉掃佛頭青禮
懴蹲還立迎人進復停供盂盛苧績齋板斷葷腥身長
撩幡帶聲清憎閣鈴問家心憶姓無字口傳經荒磵迷
春草閒房閉曙星六時山磬響愁轉化王庭
(曾退公貽西河詩曰東寺鐘鳴後西山月上時比來嘗失笑為誦小尼詩)
聞蟬
雨歇驟聞蟬南園欲暮天影藏青葉裏聲出綠楊顚羣
噪當殘日孤吟曳晩烟互聽疎復密接響斷還連韻促
從風急音遥帶露遷長鳴繰白縵暫咽下紅泉嘒嘒勻
如節調調沸欲煎侍中喧墮珥齊女嘆遺鈿隔唱頻相
應餘嘶靜自延鳥銜拖唳去蟲網抱喑牽枵腹歌難繼
遺形語並傳秋山悲去國空賦蟪蛄篇
贈東牟王宏昌
王子東牟士能吟西塞詩貧依漂母飯閒過楚王祠妙
技柯亭篠新書虀臼詞聯吟秋水暮把酒雪花時方國
推新譽天涯似故知同來覺汝儁别去繫人思芳甸抽
青草遥波汎白陂登樓纔賦罷不忍贈將離
河橋驛遇阿真詩
晩驛聽殘瑟停船問阿真十年深巷柳一夕異鄉人櫓
楫迎難定衫褠認轉親波流縈睇遠燈火炤愁新石路
滋紅草天河瀉紫辰雞鳴開榜去相望滿江春
元日登淮隂城樓眺望同黃大世貴劉二漢中
蔡二爾趾童大衍
首旦招同契乘城眺遠空淮流千里逝楚服八州雄曲
磴摇星閣(城有魁星樓在角樓左)層臺控帝宫烟花明滅裏形勝
去來中萬瓦飛鱗脊諸圻錯繡叢横欄虚隱霧高鐸響
迎風隔岸烽墩合前樓戍鼓通天連平楚白日射遠波
紅繞郭迴檣櫓翻雲翳雁鴻丹牀憐斗粟食邑重良弓
魯地原迤北吳關宛在東升垣誰屬耳劃界笑重瞳栢
酒留時令椒盤騐歲豐登臨能賦詠端的藉羣公
經姑蘇作
舊苑長洲路依然澤國東我來秋正好看到舘娃宫梧
葉經霜白蓮衣覆水紅帆開婁浦月舟趁洞庭風鶴市
憐吳女臯橋想伯通經年流浪意羞向綠波中
潤州橋懷古
落日南徐晩秋風北固遥連岡横繞堞溟海漲通潮鐵
甕鈐三楚金陵界六朝江關吳后塹軍府晉時標謝眺
吟清句桓伊弄洞簫凄其河右子俯仰潤州橋
舟泛金華瀫溪界至桐江道中
三年思故國二月下新都歌詠曹顔遠山川孫伯符錦
沙迴細浪繡嶺接平蕪地闢仙關險天標女宿孤㳂洄
紆短棹涕淚迸修塗七里悲遷客雙臺訪釣徒赤亭淹
處少玄暢詠來無漂似縈溪縠傷如負土烏青春隨境
變白日與波徂那得留江郭終當蹈海隅
重由南浦達湖至貴溪途中懷徽之涵之昌其
憲臣大聲大敬并山隂張五杉董三㡭商大
命說吳二卿楨姜十七廷梧姜大兆禎金二
鎏史大在朋吕四洪烈
南浦逢梅雨東行及麥秋康郎來暴漲病客下孤舟白
浪粘紅岫青天挂碧流晴霞升似錦曉月墜如鈎貰酒
停津舘鳴鉦度戍樓前灘初上險舊地屢經愁節近懸
江艾村深見海榴無家雙槳逝續命一絲留採藥迷遥
磵分瓜想故侯羣傾蒲琖熱定集竹林幽河朔違光禄
山隂隔子猷連年同契闊終歲媿沉浮伍相空憑弔三
閭尚遠游窮途鄰午日引領遍芳洲
飲陳石麟進士
名士推陳寔留賓識孟公良遊追洛社好酒瀉郫筒檻
外楓林白盤間柚子紅山雲歸漢北江月下巴東客思
迷前磵君才簡上宫相逢饒意氣不盡玉桮中
飲丘象升學士賦贈
藉甚瀛臺侶忻逢楚水陽清樽開晩露甲第啟朝陽良
讌同王粲豪游過杜良西園羅廣舄東井汲寒漿伊昔
金閨秀曾跨翰苑郎起家由粉署幾葉授青箱玉字傳
書古珠崖使路長丹花尋翡翠紅酒醉桄榔嚴助還東
越王褒稅故鄉書成前席語金散槖中裝侍寢勞三問
隨行是五常名高枚氏里宅近廣陵王幸解陳遵轄
嘗披荀令香淮流千載興鐘鼓最難忘
同王侯服進士歸宿下城賦贈
結轡踰河水從君到黍丘村前分野醖馬上共乾餱問
道經睢口看山繞宿州風號開鹿鞘霜冷借貂裘歸國
勝王粲窮途惜馬周登龍酬昔願驚蟄起春愁紅甲花
將坼黃枝柳暗抽懸竿逢社首迎旆見莊頭連坂家相
比平橋路轉幽到門林日墜開閣晩雲留滿座來羣玉
盈盤接庶羞繩牀安别檻畫燭映重樓縶客煩芻束憐
予似水流繁臺思遠吹京洛想同遊地主羈難住天長
去未休臨岐繾綣意為我贈吳鈎
過禹州呈史廷桂使君
南渡元公裔西京國士雄分符來潁上領郡出天中騶
蒞韓王國屏高汴帝宫瞻君如岱北贈我自山東(史曾令山)
(東有所貽)十載音書闊三年夢寐通游梁追漢馬過闕效童
鴻古署雲天碧平臺花樹紅客因公子重禮以孟軻隆
攬舊慚秦賈匡時識禹功采山人比玉加節虎垂銅桑
甸飛神爵芝圖負有熊弘才方入用廉吏豈終窮上秩
需黃霸徵車到郭公平津饒布被且與故人同
春暮飲湖西署同陳二舍人沈二徵君即席
春色壓江來招擕上署臺青峰雲外出紅藥雨中開過
燕迴書幔繁英簇酒桮遷筵如宛洛有客擬王裴望眼
鄉關暗驚心節序催相逢花滿樹不醉肯言回
李大司馬生日
上秩兼三事中臺重五兵文章呈象緯軍政在機衡業
以山河著人從海岱生鷹揚猶北峙虎拜即南行節鉞
縱横見甌蠻次第平地看支半壁國倚作長城講幕閒
彌肅戎車過不驚蒼頭三舍捷赤手一天擎樞策煩中
制徵書返上京金輿新就駕銅柱舊來銘詩列申侯頌
鄉留羊祜城衣襦猶戴德草木盡知名何意楓階列仍
通蔀屋情如山驚岞崿于水見滄溟仙李承家遠綏桃
出洞明千秋安用祝史冊正嶒嶸
西河集卷一百四十九
