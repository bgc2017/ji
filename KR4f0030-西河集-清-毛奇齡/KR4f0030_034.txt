西河集卷三十四
翰林院檢討毛竒齡撰
序(十一)
徐西崖詩集序
天下之為詩者衆矣苟任搦管無不挾一編以吟以諷而
究之嶄然見姓氏于人千百之中不過一二然且此一二人者
與世相見未必如甘蠅飛衛抵矢于道中而不之下也予知
西崖有年矣前此過西崖見其詩未見其全也今則得見
其全詩自搦管以來以逮今日合古今諸體錄其可與世相
見者為一集為二集夫西崖年不過三十而其以詩為當
世指名則近在十年之間然而其十年以前之所為詩即已
莑莑蓯蓯其見于是集者比類以觀一如唐之有韋劉明
之有邊徐也則夫西崖之名其在十年間者豈有過哉人有
慕毛嬙先施之貌者向習見者而詢其人而習見者妄以為毛
嬙先施則必以其名焉耳人不見其貌而已得其名名不在貌
也夫安見毛嬙先施之貌之必于是也于是飾東家以
出濩唇堊頰而使毛嬙先施者反蓬首垢項控壁竊視
然而人之見之且爭舍東家而向西壁何則名固不可
假也方西崖少時席先世門閥遭時中落艱苦倍嘗暨
長而裒衣須捷落托于江湖之間以彼其時曷嘗有勢
位以結時榮有禄米以望人腹謂可邀譽問而致名高
哉然而一鄉稱之一國稱之迄于今其在東西之廣南
北之運讀其詩見其志而悲其遇之于以窮也夫材藝
能神各不相下即以飛衛之技一出而可以自殊于世
然猶二年三年卧牽挺之下目承織鎡迨至懸釐貫虱
操弧以起而後飛蟲蟄而冥鴻下也西崖負英異之姿
挾三寸管即能與當世賢豪度長絜大况過此以往未
之或限則試以其技而射于中途豈無挾棘刺之端扞
之不得而却而走之者矣
賁黃理承閒堂集序
陽羨陳其年每推如臯賁黃理為詩中之豪予因介其
年一見黃理于慈仁寺中時雜坐之頃得讀其望摩訶
山詩以為善也既而宗臣輔國將軍則又介其年與予
邀黃理一見而黃理方以赴太原之招踉蹌謝去爾時
送黃理因得與其年共讀黃理所為詩又以為善今則
黃理從太原還出其游太原所作予善之一如前此與
其年讀其詩而其年已死夫即期年之間而居者游者
生者死者來而往往而來者其為不可恃如是也夫詩
之在人譬之烟雲之在眼一時短長工拙互相爭上而
不肯少息者而待之數十年後其為不可恃者亦復何
限黃理游未竟其為詩亦未竟吾烏知他日為詩不更
有加于今日而就今所見予見凡數頃而其所為善則
一也然則黃理之為詩其在數十年後亦一如今兹之
所見者而已矣黃理詩未刻甚富其所刻承閒堂則正
予所見者尚有詞若干首附卷末
介和堂詩鈔序
少與待庵誦賈長沙䟽三過能記及旬日而予忘之而
待庵不忘人嘗以此定優劣焉暨予罹兵革稍為詩歌
而待庵著權書十篇示有用嘗戲為璿璣詩曰吾但為
一詩而千百詩具是焉詩何用斤斤為哉顧人有言曰
居眎篇袠出眎簿書待庵自升賢以洎通籍中間閒暇
日多然究不為詩即為詩窮極工麗擅庾鮑之勝然猶
且棄去不存及試仕海上而後于蟠錯之暇而偶一為
之若所稱介和堂者則官舍名也吾聞未仕則所志在
仕既仕則所志在學待庵之未仕而不為詩其志在仕
即既仕而反為詩其志當在學而獨是詩之為道務其
大者不遺其細者夫大既當務而細復不遺不幾兩貿
然嘗觀絲人製錦唯經緯既立而後八細五組可以隨
在而罄其所施詩亦唯不觀其大耳苟觀其大則意閑
手敏雖纂績而不傷于靡琱刻而不漓于巧今夫為政
猶製錦也吾嘗過海上觀待庵吏治優游鎮静得字人
之大而基宇澄䆳嘗有過於南金之為礪荆玉之為潔
者然且一絲一縷惟恐傷民杯水束薪不以累物其得
全吾大以復全吾細如此每見讀書譚道自誇有用及
其出而悖之待庵能不負所學則雖所學者本不在詩
而即以詩觀八體相宣五色俱備以儗其工抑亦眉山
之遺書長沙之賸議也吾故選其詩而為之序之
王枚臣西臺雜吟序
初與枚臣同為詩每見而避之畏其湛深而枚臣亦中
道棄去口不言詩者數十年暨枚臣成進士授西臺舍
人始效謝監吟紅藥當階之詩於是畜所吟遲久成集
鄉先進嘗曰詩與文異雜文與舉文又異故為舉文者
相戒勿為詩為雜文而昔之以詩與雜文傳者皆從舉
文有得之後棄舉文不事獨事詩若文如昔信陽濟南
暨近代陳黃門吳詹事輩皆是也苐枚臣論詩又與濟
南黃門輩多所不合嘗選列代詩自漢東西始下及魏
晉六朝唐五代宋遼金元明凡二十代裒詩若干首合
若干部矻矻歴寒暑晝夜取置摘摶數變易籖帙前一
年夏曾持宋名家詩過予論較取滄浪宛陵眉山涪翁
諸集上下甲乙慨然謂有明諸君閎閥過峻苐恢其一
門而凡三衢九術縱横汗衍千蹄萬輻之不可紀極者
悉閼抑勿通是使隘也夫青黃殊色而齊晻于目竽笙
異音而同調于耳河水多廣流不廢支漯鄧林有奇材
不翳榛莾必欲執一元之筦以定中聲据二南之詩以
概篇什豈通人之事哉其論如此故其為詩不沾沾于
唐之開大明之弘正而時之為開大弘正者莫過焉其
思沈雄其氣博達其情辭高騫而意旨通儁雖不涉滄
浪宛陵之藩而較之嘉隆之際約繩束轍者稍有變通
予向謂枚臣能自致今苐吟藥究推其所到必能進賦
休成述聖德之詩奏文始五行之曲以佐制氏豈虛䛕
與獨念予與枚臣暨任君待庵韓君燕克同硯有年而
三君皆前後通籍策名于時然後各出所為詩為世指
名而予苐為詩為雜文究之不得成一名而即其所為
詩與文者亦將浮沉滅没而與歲俱盡此則鄉先進之
所為可戒者也
龐檢討家庭紀懷五律序
雪崕未嘗以五字律見長也嘗讀其五七字古詩蒼芒
豪&KR0008;如榿林之結根於秋原攢柯裛葉一往挾刺天之
勢人之遇之率興懷懭悢浩浩然披襟而前崔錯焉而
不能行然且調調刁刁各中音聲與世之徒歌徒咢者
異焉嚮使雪崖者當故國孝武之間與信陽北地相課
後先奇不逮空同即從容條易當亦不遽出康徐以下
此其間參互必有可觀而惜乎知之者之鮮也古云詩
言志乂云在心為志發之為詩雪崖惟原本心志故言
多根柢比之擢本之木入地千尋即拔地亦千尋所謂
凡學貴有本固如是也乃雪崖於一本之地尤三致意
焉往讀故史歎吾邑魏文靖公以敦倫著稱仁宗賜之
以五倫之書今是書無存也嘗擬其書大略輯古人人
倫之事與夫詩與文之紀人倫者雪崖詩故多今先出
其家庭紀懷諸五字律梓以問世此非故匿其所長也
以為詩自有本本在是詩亦在是而吾即推之為人倫
之書其前乎此者則安仁叙家風康樂述祖德王融懷
叔陸景寄兄秦嘉贈婦左思鮑照贈妹陶泉明哭從姪
韋應物念弟杜甫憶諸弟與妹王㫤柳玭陶潛杜甫盧
仝韓愈或喻兒或訓子往往也吾得而並觀之矣
兩水亭餘稿序
定庵不屑以詩名自内廷應制掖門贈答而外感時賦
事皆是物也乃三十年不存一稿人以詩叩之即不應
至鄉游有年予始強其錄近所為詩屢見屢強乃又遲
之遲之至於今而始以兩水亭稿付之錄事然而餘矣
人有求道者于此視𦕈若博窺微知著初未嘗為朔蓬
燕角之用然而張弓挾矢雖甘蠅之射無以過之何則
本懋者餘自裕也故魏舒善射必至幕府狎習卒未有
知其能射而後一射而發無不中方定庵兩入諫闈其
忠言讜論每藉筆札又何嘗以文章之事為緒事哉惟
夫經國之言餘于詞翰是故永興五絶每有置詞翰而
不道者間嘗考定庵家乘自太僕公下光禄宗伯歴嬗
文譽凡其詩與書即片紙賸字爭為世人所寶惜而列
代以後家無藏文定庵之遲久不錄夫亦有所受也夫
夜光之珠篋笥莫掩雞斯之乘不示縱跡向疑謝榛題
李北地為詩人而近代婁東學士反囑其弟子以詩人
見稱是雖自視欿然然或偶見夫詩句之外若無庸以
自見者定庵可見者多而即以詩論詩亦不少乃題之
曰餘餘者餘也然而定庵曰吾即此已餘矣又多乎哉
家副使秦中詩序
賦詩以事復以地采薇不作士大夫多横槊而吟倣王
粲從軍杜甫出塞諸作而錄詩者遂記之為本事之一
然流連興嘆各有其地向使烏蘭上郡地近五原即軍
容不臨羽檄未至當其感寄所及猶且相望咨嗟起為
憑吊而苟非其地則雖淮蔡澤潞日尋干戈顧賦詠不
與焉吾家菉園以金門之才司馬平凉夫平凉即古之
蕭關地也其地近邊塞曩時&KR0616;&KR0616;稱第一城者會
王師西征討涇原叛帥菉園本司馬駐師高平乃日捧
羽檄北抵賀蘭南踰關隴然猶入撫降卒出督轉餉于
劍門棧閣之間慷慨馳驅一何壯也夫菉園文章未足
獻廟堂而光典冊而乃致身行間徒以摩盾銘銅之技
上馬殺賊下馬草露布則其感寄所及發為詩歌何足
怪乎今菉園以文事顯矣身為望郎
天子特簡之校文黔南甫竣事而即復有滇南學使之
命文章衡鑒震卓遠近乃于瀕行之際輯舊所為詩而
次苐之悲凉磊落骯髒拔俗償所稱子美出塞作傳讀
之能使壯情鬱發軍士感激非耶夫滇南亦用兵地也
昆彌萬里新受
王命而菉園以長卿賦才傳諭之餘加以教化則冉駹
僰笮更有詠歌為本事詩者泉明重宗誼吾將進而諷
長沙之章矣
張賓門游西山記序
記遊之習有三形摩險窄過于璅屑類稗官家一貪叙
故實雜以沿革類方輿家二自愬起居猥陋齷齪類簡
札記簿家三故白傅過洞庭無詩而韓愈登華山未嘗
為記非無故也京師以西山為名勝地四方來京師者
必以遊西山為愉快當車輪馬蹄揊撲塵埃中得山青
水碧耳目開滌誠亦甚善苐前此無佳文一志名勝而
遊其地者不過唫詩數章便稱能事即偶有紀遊亦苐
如前之所為簡札記簿者猥陋齷齪不可名狀予嘗出
東華杖馬箠西望輙恨不一至其地即至亦必不能有
文章相傳述塵襟膩&KR3038;自分隔絶讀賓門紀遊一向所
至朗豁輙引人入勝一至此也予與賓門遇申江之濱
詩文唱酬每嘆賓門以山川寥廓開拓襟宇故為詩為
文皆極遐曠能自闢畛囿與世之寄廡下隨車後有辨
宜其遇勝地而興情生矣顧賓門遊時曾上避
警蹕于途親承
聖天子訊問慰勞于千乘萬騎風發雷動之際踉蹌扶
服遷延引去夫相如揚雄未嘗見天子先讀其文而後
知其人賓門負作賦之才驟然見
天子
天子已見其人而未嘗知其為文夫猶是其人其文而見文
與見人之不同如此獨惜身為侍從不能周旋槖筆陳詞作
頌徘徊扵射熊甘泉之間又不能隨時薦賢效直宿郎監使
聖天子顯然見相如揚雄之為人與文而徒以未遊西
山之故竊誦其記以當遊覽則其猥陋齷齪有甚于世
之為簡札與記簿者而又何文章之足云
資治文字序
自文字起而載籍興文字者載籍之先事也毋論典謨
誓誥詩史銘頌所藉不淺即文簿板冊札牘劵契以逮
農估輿隸竺人丹師之流嬗記注有不資文字者乎向
使古無文字則自今以前有若夢寐又何知孰為虞周
孰為漢唐孰為聖愚賢不肖以及天時人事古今運會
興喪得失之紛紜也者然則文字之資治所固然也苐
古來字書不一而要其指歸大抵不越形聲兩端原造
字之始先聲後形傳字之後先形後聲故先儒謂形母
聲子聲母形子皆不必辨要之六書所稱象形諧聲略
見之矣獨是古文今文既殊其形辭賦歌咢復異其韻
在昔揚雄采篆籀諸文著為訓纂而東京許慎因之有
說文之作暨梁顧野王增為玉篇輯偏傍所同悉以類
聚而其後在唐有李陽冰者修正說文宋初徐鉉取陸
詞切韻增入翻切至金章宗朝王氏與袐據說文玉篇
二書集為篇海而從前省篇川篇類篇諸書俱為之廢
此則字形相嬗之大較也至若字聲所著則自魏左較
令李登創為聲類齊中郎周顒作四聲韻略梁沈約因
之于是有韻譜一卷其後隋開皇間陸法言與劉臻等
同造切韻唐陳州司法孫愐略為訂正更立為唐韻之
名逮宋祥符間增為廣韻景祐間復增為集韻至理宗
朝有平水劉淵者始括二百六韻為一百七韻名壬子
新刊禮部韻略則至今用之而從前韻英韻集禮部韻
略諸書又為之廢則又字聲相嬗之大較也顧夫記形
者必兼聲而記聲者亦必兼形故較玉篇者必增音切
較廣韻者復限畫段至金韓允中合為篇韻則兼形聲
二書而取說文之筆畫唐韻之五音韻會之七音荆璞
之三十六母彙成一編然而義行其中明初大校字學
復因襲金元之舊變易前文别為改併名曰洪武正韻
則形義未覈而韻學亦失至萬歷中宣城梅氏集成字
彙則又兼攝形聲統該義理世之所為金科玉律者莫
以過矣吾友徐氏仲山洞精字學其于三蒼爾雅諸書
自李程以下正變沿革源流瞭然且又博極墳典恣所
考核乃遍覽字書而惻焉憂之以為安有千百年以來
著書相嬗踵事不替而譌謬荒落如是者乎不特從前
篇韻偏而不全而即字彙之綜其成者猶且乖舛回午
千創百隟雖有增訂仍復繆盭間嘗與仲山論字仲山
每一字必戈波點畫縱横曳戾豪釐具析而予則不問
古今任意增減嘗極訾正韻及吳江趙氏所著長箋之
說之陋以為楷書當具楷法不當泥古法曾作答王進
士辨字三書頗傳于世而與仲山談不自知其語之詘
也仲山于古文篆隸無不殫晳而不以篆律楷不以古
責今以為覈古字者所以見本輯今書者所以考變嘗
為繙其編部觀其發凡大約有正字正音正誼三端正
字者正所為字形者也夫殳支異用以義分形雥佳相
隨以形合母故牽放稍疎雖絲縷而得尋丈之判自夫
四體相循導源疏𣲖則必先定其規畫而後以代而降
漸就沿變如允允之析必及允□而易文以明鉞鐬之
辨極之鐬噦而詩句始白至如正音則即前所為字聲
者蓋本音轉音通音借音原有區别世以借作轉以轉
作正往往而是且譚談終合清青轉分其中正變各有
所受况夫宫宫徵徵字隨聲造而律以韻母則宫角徵
商反為亂音而是書則特嚴正借轉慎翻切其于見溪
諸母則苐因集韻徒作標識而不襲其說然而字從義
生而由字求義則天地人物姓氏州縣草木鳥蟲日用
事類各有至義苟一字數解則以正為尸以兼為從以
通借為更端以辨駮為附著即至&KR1371;合數殊睍睆說異
亦必窮其參差而定其是否其于義之不苟如此至于
依韻分部部下分畫畫下分母前正後俗始古終今其
訂証之確引據之博始而經史子集既而九流百氏又
既而裨官小說搜輯窮荒貫穿山海洋洋乎天地間一
巨觀也嘗考其載事所由自幼時從其尊人大司馬公
受洪武正韻甫受即能指摘其紕繆其後觀說文而好
之既而有悟見人物體貌皆成字形至甲申後捐去舉
子業講姚江之學研練經術擬著理學經濟合一一書
筮之得屯之五曰屯其膏小貞吉大貞凶遂單心字學
明晦不輟凡幾易冰雪始脱稿合若干卷名之曰資治
文字蓋將以獻之
朝廷佐一代同文之治豈僅為載籍之先資已哉然予
又聞之仲山為是書雖本學力顧實有夙悟其太君俞
夫人以識字稍魯發願惜字匄鬻一善識字兒自未歸
逮老見剩字必拾出入嬴筥後習拾之久遇隟地字影
目過即省既拾澣而爁之囊其灰投之清流暨生仲山
歛其彌月贈餉之貲僱拾剰字仲山生甫歲餘即識字
時柱聮中蝕兩傍存波戾蹤跡太君抱仲山指訊應聲
而射即得其字稍長學書法輙能自為起止學篆亦然
其夙悟如此然則以李程之資擴沈顧之業古學倘行
吾必以是書為百川之歸矣
西河集卷三十四
