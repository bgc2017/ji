西河集卷一百四十
翰林院檢討毛竒齡撰
七言絶句(三)
送金二敬敷覲省汝南官署
紫游金勒控雙鐶公子思親江上還十月丹楓吹似錦
看君西度朗陵山
二
汝南公子本翩翩覲省將歸醉别筵君去若逢袁夏甫
莫教徒步府門前
題畫
東溪草閣吾曾到傍水寒生山樹秋今日畫圖相憶處
春山澹澹水悠悠
中州張興嗣寄示南遊詩有感賦贈
丹陽不復問劉惔少室山前掃石楠一自君歌傳洛下
頓教人憶望江南
二
幾曲梅花傍女墳當壚猶是舊紅裙武丘東畔題詩處
每見花開便憶君
息縣雜詩
淮河東下古揚州桐栢山高一望愁自笑濯纓三過早
涓涓不斷是溪流
二
伏波城下草斑斑銅柱功名海上還若欲遠遊餐薏苡
城南尚有濮公山
三
毛甡北走大河濱隣女三年尚盻臣不是故園相憶苦
爲誰腸斷息夫人
四
溪山曲曲法堂開白日長從塔影廻曾與老僧溪上别
清鐘送過石橋來
五
柴車到處苦流連官閣開時只晝眠愛殺風流夏少府
長擕樽酒出花前
六
翫花臺在舊城西臺畔粧樓一徑迷爲憶故園長不語
莫教花外乳鴉啼
與臨川王君褉飲有贈
永和三月褉堂前看泛桃花年復年今日持杯翻記得
王家内史在臨川
題墨牡丹畫
一枝初向洛橋分漠漠春山淡淡雲恰似漢宮新賜浴
風前試着墨絲裙
題畫(有序)
周侍郎藏畫頁中有春林薄日前山雨來茅堂臨流
護之修樊何人男婦筍輿油蓋次第散出題者疑爲
冐雨問友之圖嗣題者笑之詎見擕妻問友朋矣逃
林不深移家更往差相似耳然西滸古姜無須舁出
楚鄉萊婦何爲雨中豈其翦蒿西墅課韭東田者耶
村父拾明月三家識者環觀而佑此可莞顔耳
擕家出郭翦蒿萊雲薄初看日影廻齊上筍輿山雨下
午橋庄上晩歸來
留淮西金使君郡樓三年晨夕聽伎多陽陵西
巴之音有吳中舊部亦蕭散不整大雪晩宴
江南新伎至觀之生憶因爲賦四絶句并雜
歌侑時座客童煒尹坪韓肅皆有和詩
朔雪高吹懸瓠池郡堂留客夜彈絲分明身在江南路
伍相祠前酒醒時
二
淮西雪夜酒筵紅太守風流過馬融看到舞闌樺燭下
教人思殺石蓮東
三
十載尋橦看未眞每聞吳語便傷神座中總是江東客
何處還尋顧曲人
四(此首專贈伎童唐郎也)
順郎十四學琵琶十五新聲遍海涯家在九龍山下住
生來洗面是桃花
客中送陳無名入燕作
相逢衣褐在淮西走馬關前日欲低此去一尋遼海雁
何時同聽汝南鷄
二
寒風落日醉當壚燕市還尋舊酒徒君到安州若相憶
爲予重寫慶卿圖
喜遇俞汝言汝南官署是日微雪
當湖對酒快論文十載相思看雁羣不道朔風吹雪後
汝南官舍又逢君
二
籃車遠度蔚州山聞到靈丘觀射還欲贈青琅愁雨雪
爲君西望雁門關
三
中原相遇朔風寒萬里同看隼影盤此處掃門煩長吏
只因客臥有袁安
四
五關木落露河秋雪裏逢君在蔡州莫怪陳蕃長入坐
汝南太守最風流
九日飲雲間朱司馬使君官署三首
雲間司馬古朱家九日開樽罷晩衙只道茱萸堪解阨
爲予縫就臂邊紗
二
維舟三泖度清秋古署黃花泛玉甌家在滄洲看不見
何須更上郡東樓
三
落日東吳古郡臺登臨須借大夫才獨憐漢苑騎魚客
也向秦山戲馬來
飲泊石門贈同行王丞初度
桃花如幔棗如缾莫向吳門問阿經載得餘杭山下酒
與君同醉女陽亭
書畫頁後
千尺冰荷散似銀草堂習靜總無塵他年若買吳中室
願在墻東作比隣
山陽别沈秘書時各泪&KR0609;&KR0609;下不止後辱貽四
詩中有云九日淮城悵别筵舳艫西送雁横
天濁河浪捲臨岐泪濕盡征衫己四年予誦
之愴然私顧所著衫猶是舊時因重爲搵泪
賦詩自嘲匪云報章耳
上苑秋高雁影寒帛書何幸寄長安今來衫袖重重濕
不是當時泪未乾
二
一别淮城書漸稀故人相憶在金扉他鄉四換黃花節
猶着山陽拭泪衣
任屏臣七十
裁廻甲子度春風又見園花歲歲紅幾欲移家歸海上
還來避世在墻東
二
先生七十正懸弧長對青嵓舊畫圖恰似渭陽歸載早
海鼇百尺掛珊瑚
有伎童將歸過索予書絹抒筆志感
渭城將唱不堪聞醉後還題白練裙懸瓠樓前雲漫漫
石羊橋畔雨紛紛
二
三載行歌汝水春故鄉東望轉逡巡如何細草沾茵處
又送桃花靧面人
汝寧城外送伎童還江南(并序)
伎童唐郎吳中有名安西潘將鎮紅水者奪之以行
汝寧金使君爲贖留之蔣亭三月送還故鄉予恨沉
淪與相似而猶不得歸似有感焉予初贈詩云家在
九龍山下住生來洗面是桃花伎童得詩請名靧花
至是使君憐其慧以慧憐字之予友張杉者尋予汝
上聞其事似恨不及送亦有和詩見乎情詞
彈遍琵琶九曲詞蔣亭東去雨如絲明年待我夫椒下
應是江南花落時
(附韓聞西詩溪雪裏相逢曾幾時今朝别去柳垂絲何當夜月黃上重唱新翻白苧詞)
(譚開子詩亭對酒重歌拂舞詞荆桃花下駐青絲春來怕見東柳况是亭前折柳時)
(張南士和詩不若爲送别賦新詞東冶亭前折柳絲獨恨靧花人見風流思殺按歌時)
有贈
偶向丹山採石英擕來長劍是星精他時海上桃花發
看汝餐霞到赤城
題周在浚記年圖
不羡紅絲繡公子不羡黃金鑄大夫只羡淞江三尺絹
寫作東吳年少圖
二
高松百尺拂春雲濊濊泉聲石上聞豈合丹青圖歲月
祗應丘壑置夫君
秦淮老人
秦淮高閣擬臨春中有仙翁髩似銀話到黃奴行樂處
尚疑身是六朝人
同朱曾蠡登燕子磯飲
燕子磯頭江浪開江風萬里逐人來臨流一唱横江曲
能使荆門水倒廻
夜雨同朱曾蠡江寧郭宿逮明羅坤送酒資至
石頭城邊夜泊舡清江夜雨不成眠只有羅坤解相憶
平明送到酒酟錢
簡江寧主考
棘院重關閉夕曛故人相隔在青雲但聞裴令膺知舉
可有劉生試雜文
何之杰以舟居記顔有贈
菰蒲淺碧漾清秋一葉蒼茫水際浮不道滄江歸卧後
依然擊檝在中流
二
何胤求爲棲遁身春江渺渺問前津須知此日揚帆客
仍是當時破浪人
三
新從解劍渡江天瀨上曾乘漁父舡何似故人雙槳去
柳姑廟後浪亭邊
即事(有叙)
宿竇家濆賣漿婦連連目予問之曰非毛氏小郎乎
曰何以知之曰妾故保定伯家婢也向屯西陵渡時
主嘗饜郎郎不解食生炙鳬索胹淘之妾以笑被杖
寧能忘乎予聞之憮然因就飲解槖中金餉之去伯
籍北平毛氏同姓故嘗食其營大兵下江東全軍歸
降爲提督京營標官守京城西門家遂散失婦善擘
阮汾州人
錦帳雙鬟貌似花河陽軍散各天涯可憐紅字三家店
不賣青門五色瓜
别朱生
開元法曲有誰傳秋雨江南罷採蓮淮水濁泥初凍後
停船一别李龜年
二
桂樹叢生淮上秋西風高會曲江樓水亭誰唱伊州調
記得蘭陵朱粹修
三
寒風縵管脆如絲欲别歌予桂樹詞此去江南望江北
淥波青草繫人思
秋日登江樓有懷
茫茫落日半銜山萬里江流往復還獨上高樓愁望遠
秋風九月穆陵關
二
大江東下日西馳渺渺江樓接海涯隔岸秋風吹不住
白狼河北雁來時
逄陳老蓮季子飲贈
江上逄君蘆荻秋樽前落日重淹留狂來滿眼滄洲興
思殺江東顧虎頭
渡錢唐贈戴山人
錢唐高士剡中才日暮銜杯江上臺萬叠寒濤通夜白
依然雪後見君來
贈柳生(有序)
柳敬亭說書人間者幾三十年逮入越老矣楊世功
曰敬亭將行不得大可詩且不得一會祖道似恨然
者予時病彊起將從之汗接下不果可往敬亭書至
云如相會者早間世功言及相會惜言相會祗此是
時寓沈康臣宅發緘皆笑後二日敬亭止梅市予與
康臣遂赴焉再說書聆之感于心然實病不能賦詩
也口吟二絶以贈行
扶病來看柳敬亭秋花開滿石榴屛一聲河滿尋常曲
說到傷情不忍聽
二
枚生未作梁園賦吳客將行越水濱怪底觀濤能解病
原來君是廣陵人
晩宿江村即事
行行暝色起江沙借宿江村野老家夜月炤來東隴樹
秋風吹發上田花
二
村田漠漠晩烟稀野老提壺坐釣磯日落牛羊從嶺下
月明烏鵲傍江飛
伯調將西行疑予留妓飲不爲供餞馳詩劇謿
因妄爲答謿焉
史妠盧姬並有名高秋野寺坐彈箏一從掩袂辭巴里
不復當筵唱渭城
黃河客舍見故人書名壁上
黃河滚滚向東廻下馬重銜客舍杯忽見新題雙淚落
未知故友幾時來
二
寒燈孤館淚潺潺萬里波濤夜自還上馬欲行還又住
故人名字在墻間
九日示趙八十四弟
楚王宫外菊初生九日銜杯淚欲傾君去登高須盡醉
愁君東望永興城
古决絶詞(有序)
古决絶詞者毛甡爲朱三作也三爲巴城妓小小所
暱忽正白旗他使者購小行小通三不得會大霪雨
江漲流溢從漲江解舟滔滔去斂小帛囊貯錢一枚
燈心草一枝箸寸許線一條作十許結屬他妓送者
貽三且曰他日當哭我江流間矣三傷之因爲作此
詞時同游者六人有和焉
銀瓶挽斷井中絲嫋嫋曾無决絶時只有巴山城下水
滔滔東去最堪思
二
巴山城下送娘船夜雨猶彈蜀國絃不道曲終歌决絶
新來翻入綠珠篇
華蓋山
清江百里繞仙關華蓋山頭村賽還橘樹蕉花天半路
洞簫吹出暮雲間
送客
送客春城柳漸低千條萬縷市亭西從今勿折長條贈
恐有歸人繋馬蹄
雨後觀牡丹即席和愚山韻
春燈幕府夜漫漫細雨清樽傍藥欄莫道名花容易見
十年三度客中看
漢苑行
綵燕初翻百子池宫花齊發萬年枝但知上苑寒歸早
不道人間春到遲
二
秋風歌罷栢梁材上苑春回承露臺朝來殿使探鶯去
日暮宮官試馬來
寺館夜看龔中丞香嚴齋詩集
臨江孤館寺堂東蓮闔花關閉晩風祗爲中丞詩句在
東堂燈火夜深紅
聞沈九北闈捷音
聞道金臺收乘黃故人聯轡驟康莊秋風十里長楊道
中有山隂舊沈郎
二
清秋烏鵲度巴陵上國賢書今又升聞道舊人推記室
已將新體用吳興
雨中送沈築巖還姑山
春帆東下雨潺潺千里江南送客還此去應逢寒食後
杜鵑花發到姑山
西河集卷一百四十
