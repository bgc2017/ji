西河集卷二十八
翰林院檢討毛竒齡撰
序(五)
送余鍊師居昇鉉觀序
菰城山水甲天下武康計籌山則春秋計倪所棲地也相
傳計大夫佐越禽吳嘗籌畫此山及句踐還越范蠡出三
江之口浮海至齊而計大夫亦歸棲山中山有昇鉉觀大夫
嘗燒金云其後二千餘年觀毁屢矣然巗岫曲坲利于幽託
故前此葛稚川杜道堅趙文敏姜白石輩皆遲迴此山山中
人能道之臨安余鍊師自臯亭來顧而樂斯乃葺其廢墜
假之偃息同人各為詩贈行而命予以序夫鍊師修髯廣顙身
具仙骨而又好讀古異書闡經國謀野之學雖譚衆妙如九
術焉殆章甫而黃冠者與昔者計大夫年少于物甚長嘗因
句踐之問深明于治歲至分隂陽水火甲乙粢黍諸術七年而
伯功已成可謂雄矣然而言本于修身道要于知幾行見于
居仁而利義則使以嘉遯之姿而察于祕計挾道德之
用而不盡委之餐黃吮白之數前籌未舉穴處何時宜
其顧此山而憬然思也余嘗慕菰城之勝思汎苕溪霅
水以兼求古賢棲息之處而奔走未逮鍊師先我而遲
回焉世有審時交而諮知計者燒金之事于是乎後矣
詩限四韻概所貽也然而送行多越人有似乎不忘計
大夫者若月日甡序
送戴山人入道并募助衣裝序
予邑無工畫者少時珍吳人戴鶴畫扇日色薰炙風氣
炎薄不敢出衣袖間既而知其僦于邑也近也忽之又
既而入吳指其畫扇游東虎丘東虎丘人見所畫扇輒
咨嗟曰此吾里戴山人盡也其畫不可得矣予因問之
皆曰吳中畫數家知師叔平道甫者其一時同里有陳
遵盧逸周之冕王中立皆膺能名山人其一也今諸君
盡亡而山人遯矣予聞之雖稍重山人然并不料周陳
諸君如是近也則并周陳諸君忽之夫人之貴遠而賤
近甚矣相如子雲當時不信為可傳矧微伎乎向使山
人不僦吾邑即僦吾邑而去斯世稍遠浸假得山人畫
紙藏之折枝䞉羽其珍重保愛未必不倍予疇昔而若
何其近也今山人將入道矣山人年七十猶能為人作
寫生畫玻瓈其目手挂兩管為粒食計既而嘆曰吾髠
吾頂矣誰為助衣裝者耶毛甡曰山隂沈祕書有山人
方弘者追人師也能截犀稍作脂榼琢山庄圖四圍豪
末不减曾屬為馬腦瑯當鏤十六兒其人燕人也髠頂
雲門祕書贈其凢所需者滿車載去此寧非近事乎人
近則易忽然亦易感夫以山人之畫方之前人其于隂
陽向背動静榮落曲盡隨類應物之致當亦不讓五代
貫休北宋吕拙而在休與拙一則為蜀王賜朱一則為
太宗賜紫其為入道者可按也遠即可貴不必加貴于
蜀宋近即可賤何當竟令其出追師下也豈無感祕書
而興者矣
張少尹七哀詩序
張少尹君曾隨其從祖憲副君宦京洛交天下士大夫
予于是時得一遇少尹君迨少尹君宦吾浙復宦吾邑
則予游瀨上始矣君以奉使馳燕豫轉而甌粤屢出而
屢返者凢五年會邑多故七更邑令又兵興驛騷海上
烽堠相接君奉臺使檄督造征海樓舡于甬東界上工
賾值大徵限亟促既已倉黃歛賦復解運愆程期材不
給督撫大將軍刻戰責之下邑而邑之計徒庸辦餱廩
者剝瘠狼狽什百于他邑君愳一致悞而邑之引繩批
根且萬家也君乃拂邸壁賦七哀詩飲歌于浮橋飲訖
委身波濤兩岸觀者不得救呼搶投擲或曰似跨紅木
泅水中或曰有物者持之自浮橋至桃花渡凢三里檄
救得免而樓船之役明賴之以稍緩云今其事雖已而
君之詩固在也昔屈平沈湘為歌九歌王粲滯荆州因
之有七哀之什夫七哀猶九歌也然而以七名者哀止
一情而感哀有七君内感于心外感于身其連累而生
感者則即此萬家之民夫君為萬家而感其哀而欲使
萬家之民讀是詩而不哀焉不能也君原有詩集名赤
暹集赤暹其字也予序之今附詩于集而别為一卷復
命予序故序
湘谿集序
湘谿集者蛤公和尚所為詩也蛤公生江陵長參諸方
驅錫燕齊吳楚之間其既也從平陽受信器應分寧席
而苐以初時避地在永興也永興有湘湖因名湘谿顧
予永興人也聞蛤公海内名而不疑其在永興蛤公知
予永興人而以予避地不得從永興致予一見及得見
而予已暮矣蛤公聞道早其于道猶渴之于漿而寒之
于罽與布也當其參費堂頭時髮腐齒落絶智計之能
即轉而入報恩之枯木堂猶且形如槁梧股不横袵者
將十年彼其時豈嘗有文章之念在其中哉暨乎從大
覺老人再赴京師設難于
帝主王公之前平陽慕其竒未經接受而遽以臨濟之
金縷僧伽黎衣先大覺而争付之可謂偉矣乃以不立
文字者而轉為文字其於終身把鉛槧沾沾自矜而逡
巡以至于暮者即以文觀且超乎上之也昔湯休沸大
廣宣寶月皎然栖一諸公未嘗聞道而初祖以來若大
鑒若潙山若石頭守清南嶽俱無文章蛤公直指本心
証阿育菩提而苐以其餘為詩縱使歴下伸紙而太倉
把筆猶不能踰其所得而進其所以至也則夫以潙山
而兼杜陵佛氏之盛倘亦生民所未有者與獨是予以
避地餘生不能舉安丘吳市一一而標識之而湘谿之
名其不忘所寄如此予選蛤公詩兼付剞劂而重述予
言以為之叙世有誚予以能選文不能選道者蛤公有
言曰詩非道則道非道乎鴉鳴雀噪非道乎吾得而應
之矣
樂生會序
自履道九君為尚齒之會而其後踵之者唯睢陽洛陽
為極盛然率皆登朝建名致所學于民而功成不居退
而與里社交游垂老道故故其生可樂若夫生逢不辰
丁年亂離視歲月所趍本不甚惜而乃合里中羣材年
與相比者藉飲酒以為歡娛題曰樂生得毋我生之靡
樂與人有各寄百鏹于其藏者一除而用之一則除而
置之無用之地夫猶是百鏹而一用一舍不可謂非錢
之有幸不幸而要之錢以有用而易盡以無用而反不
覺其頓盡者是無故彼流泉如騖出入蜂午初何容早
計夫缿筩之有限而逮乎將盡而後憬然于九府之未
可恃也是惟無所用之而阿堵當前致可把翫則是同
此百歲而用之而促反不若不用之而得舒也可樂也
且耆英尚齒必垂老明農而後可以與斯會今皆得而
早計之又可樂也故記曰樂樂其所自生生不自樂歲
月其除矣不然五十非大年也且有不及五十而亦與
焉者記不又云乎生日不樂吾亦何為勸鼓瑟焉
金母壽序
夫淳鈞之銳不絀于切靡凌厲之蹤不困于偃蹇故南
金勁而百鍊不得虧其真栝柏堅而霜雪不能移其質
何則其神全矣神全者壽故昔所稱久長者皆其能持
之一日者也能持一日則百年可知矣金母蔡夫人雷
甲族也會稽金君九洲當明崇禎間隨其從父宦于雷
甲申之際從父殉國則金君家焉因娶母生丈夫子一
而金君且歸思理其故廬乃迎母也順治戊子西南兵
大起震動嶺表凢滇黔猺䝤溪峒諸寇所在蠭發母初
避新城既避舊城既又避擎雷之諸山既又避海蹈火
得免溺于水得免漂潮上下得免遇哮虎得免圍城免
餐粃饜土屑桐桂桄榔椰梨不火食者月餘得免最甚
者偕其從母避南山時勢不均全必欲隨無良者為媮
生計金君去雷六千餘里問久絶兵革且未艾也勸與
廹者衆母仰天曰所不自裁者此兒耳携兒潜奔卒得
遇其父蔡翁而䆒竟免是母之堅持不詘百靡不可磷
者已十餘年也今五嶺已平諸堠已息金君已更娶而
後迎母歸已二十餘年丈夫子已承家能有立母已老
矣癸丑夏謀所以設母帨者或曰勩哉母之歴嶮巇以
得有是也母之艱也或曰賢矣鬻子之閔恩勤拮据卒
能越五嶺以還歸故廬雖室有逼處如兄弟然可不謂
賢或又曰母之賢母之節也今之所矢靡他者即向之
預歌不隳者也母賢在終身而母之節則定之三十年
之前而總之合以成母之夀夫操力嚴者匪旦暮之所
能摇葆神深者匪春秋之所可量和羹以辛苦而益安
于醇盤根因屈曲而愈貞其久則是立斷之器無假沉
閭高飛之姿勿庸烏鵲綿綿之神不需仙歷賢以樹之
節以持之艱以藝之則荆南之木也世之願誦母壽者
何以渝此
張將軍七十序(將軍字亦明文葻伯祖)
少時從家兄游見家兄所友者輒心識之是時早知有
張將軍云顧君與家兄友時未為將軍也為文章不可
一世思以此致身而所至數竒棄去膺兩浙觀察辟命
為諸曹掾糾愆彈違既承藉有令譽乃復綱紀大端簡
置文法使觀察坐嘯以為能于是復薦之京師進觀上
選此故明崇禎間事也當是時天下多故君私負才地
考圖察象工騎射知攻取要略而仲弟為文章有名方
謂分道進取可以得志不當為參幕限也乃獻寇重躝
襄陽軍需旁午復棄考選去杖策說都閫沈君維烈戲
下出守鳩兹姑孰間所在有功
王師下江南鎮軍盡潰而寧南侯以犯順之兵戈船方
下君迎之皖城既已克捷將控其上游以次進掩而潰
兵且貫至也遂以中軍游擊將軍歸命為
興朝行營擢用舉二弟自隨論者謂將軍從此可得大
用乃又復棄去還歸舊廬迄于今墻東之居其為投老
者已有年也歲三月將軍年七十予適返里門拜君于
堂已非復嚮時從伯兄所見文章几席與其壯年杖策
時說元戎于抵掌之間然且矍鑠走趨周旋顧盼意揚
揚也少好書射今不復射也乃把丈筆書丈餘字君身
材頗短字倍于身隠身其中以為樂邑中事無大小悉
以諮君君調之去西江水濫邑取利病吏薦君臺使恃
君隄築以慰民命君近逃浮屠有修廬山舊社者耆英
友也將為序壽君而以其文屬之毛甡甡曰君初薄文
學不為既薄參幕不為既又薄將軍不為是君惟不為
以延此年也然而臺使之聞君名者榜君耆碩而君受
之
今天子龍飛之年首推郡縣有隠德者舉鄉飲酒禮吏
以君應坐君于西北嚌啐禮備尊之曰賓而君復安之
然則以無用為有用以不為為有為呼將軍則應以將
軍呼耆碩呼賓則應以耆碩以賓此皆莊生之所為長
生者也君得之矣若夫五福稱富三祝稱多男君固可
致然豈足為君道哉
募修北京西山高井村觀音寺序
燕都以西山為名勝地四方游仕者車騎往來曩時紀
帝京風物恒首載之山之麓曰高井村距城西四十里
古刹相望其為摩騰為净居者無算也萬歴中有御馬
監中貴何公相村之福地創觀音寺門堂數層金釭玉
磩叢草灌樹與前後諸名刹互相輝映每為游覽者所
憩而歲月久遠巋然棟宇未免漂摇于風雨鼠雀之間
住持守心者惄然憂之將丐予文而以遍告諸遠近之
檀那者也夫天下興廢多矣廢而能興自昔所難惟釋
則因無造有往能就初地而恢之劫灰之後故成梁除
道王政之經今悉舉而歸之釋氏誠以概多益寡累十
得百其為力不專而為功易遍博施之義實于王政有
重賴焉况興廢未有已也聞之經曰某國舍人欲興古
寺以金錢不足入海得貝而寺卒以興此雖寓言然亦
以人果有為則神將效焉故釋迦說四梵餘福而以補
理故寺為二梵之福夫誠閔寺將廢而共為補理則福
臻二梵亦又多乎則又安必曰君子不期福也
餘姚諸耿衣六十序
十年前為文壽耿衣又十年而仍以予文為耿衣壽然
則予之無已于耿衣也雖然當予知耿衣時耿衣方盛
年懷抱宏略交游滿天下天下人爭先知耿衣或得為
耿衣知尤幸而予以總丱之末亦且窺其所著文遥申
慕私安知耿衣志氣猶然詘處如今日哉且安知三十
年以來予尚浮湛為文章相餉耿衣如今日哉乃當斯
伏處久矣其出者固已無論同為行遜或當時原無所
表建藉以揜隟或方洋自廢過為儻䓪或乃更遁于緇
衣羽服之間或貧病代謝迄于今其卓然可見鮮矣耿
衣藉忠定之後世擅氣節又理齋先生以理學開纉凢
夫文章節概學問經術俱已小用于棲遲十畝之間鹿
門夫婦已從容相敬愛有禮諸子擊鮮良日數過擇善
田養秫揃剝湛熾足假啣啐而餘苑雜植流觀娛豫小
婦挾瑟上堂日暮嬿婉自友朋雞黍外復能使衣褐投
止者匿處田舍則憶疇昔避世時亦安知其至此世固
有得不必慶不得不必慮者耿衣六十年爾其閱視深
其領袖羣賢者久其詘處田間又非一日然甫當耆年
其從此而進者無已也乃曩時交游其願附壇坫者或
大用于朝或小試于雜宦後先貴顯熏轑震世者纍纍
也三十年來亦且寥落罕存在者則是得失之難分而
用不用之未可限也且予十年之間其流離也甚矣然
亦尚能為文章相餉况進此也
西河集卷二十八
