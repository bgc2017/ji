西河集卷一百六
翰林院檢討毛竒齡撰
墓誌銘(十六)
皇清敕封文林郎弗菴盧公墓誌銘
予避人東歸在康熙一十二年值邑之師氏為定海盧公
以丙午中式第五人解省典教蕭山予執摰復業見其坐
臯比慷慨談議磊硌而光明真人師也顧懷抱充斥時時
以學問之氣形諸面目一似不安干鱣堂者然且領解未
幾兩詣公車門甫展利器而善刀而藏心竊疑之暨予
召京師丹徒相公以學士方掌院事即曩公中式時主
文官也見予驟詢公近狀且促公赴試不報會
上開制科故事科目惟制科最重凡有學術者不限己
仕未仕皆許入試掌院已薦公而公復辭之且公長史
學熟明代掌故方試浙時
上厭薄八比改書義為策對首以明史大事次第列問
而公卷巋然冠一經條對甚晰至是制科所取中悉授
纂修官
敕撰明史凡靖難奪門諸大事多奉公文為藍本而翻
以未試不得共編纂為史事憾嘗舉此意竊問公同鄉
之仕京朝者曰公云吾本無宦情昔有乞授知院官為
禄養計者曰有母在也吾方為養母戀此苜蓿而舍之
安往以故日侍太君側不離寸步暨太君亡後即改授
百里而棄若敝屣其一出一處始終為太君若此乃予
遽請急而公已先我還里舉生平經術諸可以為世用
者悉不竟其用抑且旄邱誕節馳使拜候通德門而孝
子覆劄徑以公喪下穸碑屬門下記事曰先生命也予
始為位哭齋宿銘石按狀公盧氏在前朝以氏族顯入
明有諱夀者以元代平章閣下元帥從龍有功世襲為
軍官越三傳諱全調守寧波衛遂家于官占鄞籍焉逮
公祖諱世由諸生改襲論征海功進本衛都司公父諱
望龍生子三公其長也公世以軍官傳雖誦讀不輟間
為諸生而文譽未顯獨公兄弟皆嚮學秉性特達博習
古今文矯矯出儕輩上既各補諸生而公復高等餼于
庠較有視世廕若疣贅然者當是時公父已里居厭棄
俗務際遇
興朝張弛得自在日以父子兄弟講論古學晏如也而
同衛嫉之強公父起視事且責捍漕督轉粟京師公告
官請身代不許竊念父春秋高中途服勤誰克代手足
烈者乃抛書卷隨之行舊例漕粟覈盈欠遇有虧縮主
漕者償之至是下新令并責餫官使旗丁分帮共償而
公父所欠雖較他帮為末減顧亦不下數千金遂留公
父京師而公以匄貸驅馳其間嘗大雪從通州還雪深
埋馬膈一步三蹶而公凍面向北風行鼻垂冰若檐凌
指裂不能把鞭策下馬僵卧羣扶至坑間而公父傍徨
雖捧酒灌公齒而身先齒戛且故為歌詩以示整暇臨
灌臨歌而意色慘烈聲咧&KR0008;不成詠公慟而起甲辰丁
父憂幾至滅性既而曰吾養吾母而已乃以康熙丙午
舉鄉試經魁領易房解尚書省時新改書義爭梓公文
作多士法式一時五策對風行天下傍人皆手額而公
痛父不及見不少展容色且竊慮解省當違母側踟蹰
不即行及既行一再赴省試才滿六年遽乞以署教諭
事得藉迎養然且既署事後例仍許赴試而公執不赴
前所云典教吾邑及辭試是也乃其教吾邑則實有可
記者邑有楊中立祠名道南書院前時魏公文靖曾講
學其中公率諸生祠兩公必考辯經術取其有禆于世
者雖名講學實以大用策厲之且士習日靡矣主教席
者多以桑榆暮氣飾其惰歸而公負偉略儼然若堇銅
之發于硎隨所裁割皆能使下邑士風為之一振然且
保全善類不遺餘力故事督學使行部必敕所屬學舉
優劣以示懲勸而公所籍報祇以優而不以劣詰之曰
他郡自有平原自無也及其再行部屬再舉而公再藉
報仍以優而不以劣詰之曰牧者失所牧牧何罪牧者
之罪也以故終公任並無一生以劣報者至于宫庭之
嚴膠序之肅禮器法物之整齊鐘鼓筍&KR1206;之修飭以及
圜橋頖沚戟門星陛改墮壊而就鮮新其餘事也乃自
壬子蒞吾邑至辛酉才七年而太君又逝太君八十二
而公年亦五十三矣雖猶是服官年而壯行強仕早已
不逮向者為升斗之養不擇委吏司樴而今則風木累
接釡鍾安賴且天生公才有似終吝其用者甲子補嘉
善學教諭其明年遽授貴州鎮遠府鎮遠縣知縣公本
不欲行顧以縣遠辭嫌于擇肥瘠以定去留遂捧檄往
曰吾此行以為民也雖期月而已亦欲使民霑口沬去
因徧相其地大抵洞深箐密雜苗獠其中前有石屏山
而㵲水界之府治蕭然枕山麓而隔水為縣誅茅作廳
事外無城郭舊以兵燹故曾招湖民實其地顧村岸廓
落念無可以惠民者獨計此地為滇黔門戶郵驛如織
自上官往來與客使之至止者凡軺傳置遞多以居民
任力役而亭堠闊略問有擾及廬舍者公一切禁之民
役以官僱而公私置舍各有界畫居民閧然謂數百年
來所未有伐石屏山石勒碑于縣治西中山之陽乞侍
御劉君記其事侍御謂公曰此君侯一片石也既而公
以疾告歸民留之不得各率婦兒送出境嚎咷而返公
家饒藏書自先世所遺并公續置合不下如干卷悉分
籖弆之及還里居出所弆于庭慨然曰吾以此消殘年
可已生平諳國史并多識明代事既以策對明史起家
而究不得入史館撰史終抱怏怏乃就嘉善錢塞菴所
作表忠記而為之續之徧搜明代名臣諸列傳取其有
預于致身者或生或死或分或合既勿誣而又勿軼鉅
節不得遺而纖細畢備初成八卷名續表忠記刻之寄
園而既而再續復得八卷刻之江右藩轄署中假予為
序言乃更以搜討餘力網羅未盡遂成三續則未刻而
卒顧臨卒時猶復以校讎之疎義例之缺把卷浩嘆似
乎文章一道亦仍不竟其用者然而忠孝性成必求盡
志如同邑李君向以寳慶太守死獻賊難者既已作專
傳猶于歸田後節嗇其詞入府縣誌甚至里人有侵其
居者必清而還之且題之以石曰忠節里盖好善之誠
如是其不可已也公卒于康熙四十七年六月四日距
生崇禎己巳五月二十五日享年八十系曰公諱宜字
公弼又字弗菴函赤者五十字也世家于鄞以定海籍
由署教解褐知貴州鎮遠縣事封文林郎配俞氏封孺
人子三長遠寧波府學增廣生次選定海縣學生皆繼
公起有文名次進先卒女一孫三娶嫁皆名族銘曰
猗嗟吾師人倫楷模秉德最上賦才特殊寧謝勲衛言
攻詩書學冠柱下文通石渠以是米廪遽升公車初緣
服勞代父轉輸繼因奉養隨親辟纑縱膺一命已屆三
餘生平抱負偃蹇莫抒賴兹鴻冥家遺鳳雛雲津並躍
鯉庭爭趨徼榮
綸室琢石泉閭百行罔缺千秋不渝南山崔嵬東海縈
紆翳墳然者先生之居
皇清誥封恭人方母曹太君墓誌銘
予舉制科時與部試進士同歲解褐且與是科館選者
并同時入館以故稱同年同館兄弟兩相合并而維時
有寧國二先生者在合并中一宛陵施侍讀世擅理學
而一則南陵方位齋先生以初讀中秘有君子名予嘗
入宣州會館聆其鄉人月旦曰文章孝友二陵均之至
于踐履篤實則南陵且爭上焉予時見先生倍敬禮之
暨予請假歸而先生歴仕方州彼此間隔者三十年今
康熙辛卯予年迫九十卧病山中而先生以恭人筮葬
屬予誌墓遣孝子帥使不遠千餘里手捧書幣館于杭
州之郵亭而使者渡江踵門請命予久廢筆硯凡以文
字相屬者概所屏謝惟此誼不可却且念老年遲鈍又
采薪未愈但請稍假時日使歸再來以漸圖報命而主
候于館僕候于塗知先生家訓嚴整有凛然不敢越者
且主僕警肅惟恐逆旅久稽有悞使事因急為發冊讀
孝子哀述并先生自為狀嘆敦倫篤紀其于母子慈孝
夫婦伉儷間志意舒促膚膜寒煖無不周知刻切洞徹
姊膈愧蕪詞不輯無能收羅十一以表懿德但口授倉
卒付錄史去按恭人曹氏宋武惠王後家于太平之蕪
湖十歲而孤依母駱孺人以居稍長始擇配無當意者
許寧野者陵人也而授書于湖陵之學人捃諸會課文
以匄許甲乙恭人叔父螭班公工衡文而與許交善嘗
就許所觀諸文有乙而無甲及得先生文大驚曰誰與作
者曰此吾陵方氏子也方氏故名族而是子失怙祇與
兄嫂侍母李太君丁年未聘顧王父旭日公以宿儒家
居雖席窶而家聲猶然著陵邑間曰得之矣遽懷其文
歸告駱孺人且強壻之駱曰孤貧奈何曰子女各無父
天也若夫貧豈有作是文而長貧者耶因藉許蹇修遂
委禽焉會譌傳官選民間相爭為婚姻駱請壻來湖親
迎之一備不虞一即藉此以覘壻也先生不攝盛不御
墨輪不服爵弁與纁裳祇衣故時衣騎驢到門别具筍
&KR1221;為迎車登堂奠摰遽行壻見禮然且書生不支飾舉
止闊略時親串來觀者咸曰此儒家風格也或曰官娶
儉故如是也惟恭人一門心安之暨歸而家無東西闈
祇與兄誠齊嫂陶孺人聯翼室為闈房一切奩柂什器
合而不分雖姒娣如姊弟然當是時恭人以弱年間關
來歸不特是地土風本未諳悉即其家行習亦且茫然
不及覺所恃秉性莊淑婉娩而有禮一時王舅與老姑
交稱為賢顧其間有大難者方氏世孝友家教嚴切老
姑李太恭人曾以刲股療先太姑疾服勤逮死實有委
躓難告語者以故御家無嘻嗃不略細小每不示意旨
而使之自省雖恭人敏慧能曲體且不惜詘意乞陶姒
指示然猶偶失老姑意跪恭人牖下不令起賴隣嫗適
至解之終不知怒何在且亦未嘗告先生曰君家婦難
為也恭人與陶姒分侍姑寢且分主饋食而勞勩尤甚
嘗冬夜入㸑室料檢諸鬴鬵匕箸燈未燼而紡車與緯
籰隨之乃衾甫浹脇而荒雞鳴四野間嘗曰歡娛嫌夜
短吾未嘗歡娛而夜翻短何耶至于饋食之將倍加曲
謹李太恭人善痰疾蓄佳茗作良藥恭人日濩茗顧未
嘗以涓滴入口或問茗味何似曰不知也先生以耕讀
相嬗原鮮負郭至旭日公逝時李太恭人孝治喪過厚
鬻膳田以供斂襲遂至乏食先生為經師濟以修脯枵
如也會歲祲斗米千錢恭人儲米供老姑而身把糠籺
瀹藜藿羹以和之先生見之不自安曰何不損粒米入
藜藿中耶曰姑米有幾何尚堪減損若我輩則何不可
年不長飢米食自在也先生誦其言而去已而家日落
入夏無帳太恭人撤舊帳與之而麻縷旒裂不能受鍼
紩恭人綴紙番以糊其隟至冬夜所覆猶是嫁時衾而
其面以産兒時裂作襁褓今所存祇枲著耳先生嘗館
歸以兩足入枲著中坐而涕泣恭人慰之曰不猶愈于
牛衣乎康熙丁巳先生舉于鄉己未成進士以部試第
三人冠一經改翰林院庶吉士名震京師乃甫入館而
先生念太恭人遽思請十旬不得因羇館間不幸未終
館而太恭人已疾革時誠齋與陶孺人雖同視易簀而
附身諸事一切通責之恭人自屬纊以迄帷殯了無遺
憾暨先生奔歸而坐饗成事唯苫塊而已及甲子服闋
而
覃恩適至太恭人與恭人例有
封敕恭人泣曰先姑盻子貴幸及一見顧
恩封已不待矣今冠帔雖榮祇吾姑畫像中事耳我何
忍受之其孝如此先生補曹事暨使東牟苐勤勞
王事不名一錢雖稱宦游無異學究而家用艱難則反
倍疇昔膝前男女俱已成立婚嫁之餘加以師傅無非
恭人周支之暨先生守汀州始一隨行稱官夫人焉既
而汀南海溢蛟蜃翻窟起城郭廬舍半洇于水先生驟
出境相地抵捍而民間之呼救者聲連數十里恭人親
帥僮僕召蒯隸輿皂募官舟百餘艘四出救之且曰民
飢矣沉竈安㸑命諸子煮糜餉民而諸子難之曰如懸
帑何曰儼然為民上而民死不救罪將誰貰若以懸帑罪
則雖鬻官身以補官厫亦而父志也及水退滿城民命
皆無恙越三年丁亥恭人卒汀之人男哭于衢婦哭于
寢及喪歸滿城子婦皆攀柩哀號時諸子皆匍匐行民
爭扶掖之且大呼曰公子毋苦夫人之德上通于天矣
各手飯一盂奠之柩前曰所以報官糜也恭人以康熙
四十五年十一月廿七日卒距生崇禎十六年七月二
十二日享年六十有四康熙甲子以
覃恩敕封孺人己巳
誥封宜人庚午
誥封恭人子二長于璟歲貢生娶王氏同邑山東都轉
鹽運使司兼理鹽法道副使諱奐之女次于琬歲貢生
娶胡氏同郡陜西西安府華隂縣知縣諱岑齡女次于
珣邑庠生娶劉氏同邑候選教諭諱璧女女二所許嫁
皆名族乃為銘銘曰
恭人氏以魏基中間系出武惠遂籍蕪湖之湄由閥閱
啟門楣本窈窕求匹居何幸值非常姿文章伯忠信師
甫問名未請期遽親迎而來歸匪無酒飲庶幾惟之子
其家宜高堂賢推思齊有徽音當嗣之雖健婦門戸持
出蒙袂入餔縻縱窶乏不克搘仍殫力事盤匜洗與腆
何敢違況牖下季女尸瀹蘋藻潔明粢修饋祀咸藉兹
即婣卹撫孤婺曾不吝舍與施其鉅者相夫子奮羽翮
翔天池展文軸占斗魁登槐堂入綸扉徼
寵榮拜顯懿受六珈與副笄然且隨閩海涯拯民溺救
民飢布袵席登災黎每稱說猶痛咨今膝前皆名士傳
孝友敦書詩以世濟紹前徽比丹艧加塈茨應次第膺
贈貤矧恭人下窆碑將琢石蟠龜螭祇封樹非僭侈祔
此室億萬斯脱不信視此詞
孫監州君墓誌銘
君世孫氏為姚江八族之一八族者前四族為毛卲徐
韓而後四族則孫王併吕謝也後四勝前四而孫為尤
勝自前朝正德間忠烈公燧以江西巡撫殉宸濠之難
其繼之者一傳為宗伯公陞尚璽卿公墀都督公堪再
傳為太子太保冢宰公鑨少宗伯公鋌太子少保司馬
公鑛太僕寺卿公錝皆以父子兄弟為三公列卿而三
傳而少保公如游直以東閣大學士為嘉靖朝元臣其
間臺省相接以羣從進士為京朝官者指不勝詘以故
諸孫聚族多在東浙惟司馬公後有月江君者偕其子
安山君以豪華遷杭州挾日中術藉羣從宦游通車牛
于趙代之間累致千金次子仲安君則君父也崇禎十
六年君生敏甚五齡就塾學即能兼塾門之讀而時丁
國變米脂賊犯畿輔歴壊賈區于隆平寧晉諸邑輦所
有入關君三世居積之在趙代者悉輦之以去而家遂
濩落入
本朝君束髮就試無意進取但以保家門自視而扶侍
南徙即仲安公之菽水漸無所出力葵負米雖把數卷
無所用乃四顧嘆曰仁義與禮所由生非財莫任固也
然而端木賜賢人也其亦何道而讀書仕衛復能觀物
于曹衛之間豈生其後者必失之遂決計北行就四門
國子入試成均名曰進取而實為積著之計當是時君
在都多交游即朝貴如曹司成王太僕高宗伯輩亦以
藝文相往來嘗曰以君之才安患不虎躍而沾沾蠅殖
夫何為而君謂不然四民困極矣士尤困知鬭以知物
不能也守縵田以作庸犂無其具也立五均之官樹六
幹之法以與泉府爭周流則又非儒者事也煮木不可
食豢蟫魚而不可為畜力不能採莊山之銅耶溪之金
智慮不足以收南郡楩楠洱海之蟲貝齒革以為利則
亦有說于此嘗考古經嘆時用之物有為唐虞三代所
未備者爾雅釋檟木謂晩取可羹顧未嘗為飲也自魏
晉尚荈飲而南檟北酪世嘗以南方水厄與北地奴酪
互相抵抗今則大河以北且合化酥與檟木而共調之
而檟值之徵已侔于酪吾欲使南北之市大為周通不
令酪徵賤于南而檟且不得徵貴于北何如已而果驗
盖積著之法亦自有學問存其中云君賦性明達而篤
于孝友自在堂定省洗腆必周外凡歲時饋祀苟物力
所需纖悉備具然後百族通百禮洽焉猶且忳&KR0548;之情
歴久勿替嘗寢堂祼薦撤爼泪垂及過墓而瘞埋已畢
依然撫松楸徘徊涕洟雖相沿數十年卒如一日獨不
諱言利而不苟于利故事越疆而會金雖相隔千程所
會者越千鎰祇寸劑憑耳投劑誤縱千鎰不還算而君
必析而還之方入都會金客誤投劑越百鎰而君請還
算一時遠近爭稱曰君子君子顧時際昇平自康熙丙
子後連遭六沴水暵而螽蝝木未穰而金已飢矣世家
子弟皆隠身門巷作告貸計而君悉應之其故交窮居
且有裹飯而往者予東歸草堂四方之渡江而見訪者
無虚日東城旅館忽為之增闢予既已埽軌匿跡謝去
暨歲祲而故人老友日告監河其為戀綈袍而憐褐衣
盖亦鮮也然則予之負慙于君者豈惟是已誌曰
君諱□□字□□杭州人由國子生考選州同知元配
王孺人即君受業師王行可君兄女也行可以器君仿
南容事以兄女妻之續配盛孺人又陳孺人子四長之
潤次鵬程同時舉諸生有聲又次崶又次㫤所娶皆名
族孫七康熙四十六年丁亥十月君卒距生崇禎戊寅
六月享年七十越二年己丑孝子之潤等卜葬某阡砥
墓門之石而以予世串忝有葭莩且夫姚江八族之傳
閥相並也因涉江修摰而丐以銘銘曰
嗟君茂族甲于東江前嫓金史後亦袁揚凡列九等所
恃舊望新門之劣以寒畯妨乃膺世錫乘堅策良驅騁
南北斬蓬自強驟丁陽九綏寇四張燎原不翦遂延崑
崗黃巾踐闕白波啟疆越趙代間賈區皆亡君本慷慨
好談文章加之藝林既揄且揚其如憲也不厭糟糠縱
有負郭四體併僵力不能取金銅山莊況涉嶺徼琛珠
夜光亦安足致祇憑服商師子范子棄取較量獨是檟
木三古善藏其名茗柯魏晉以降維時水厄徧吳楚鄉
今且煎和以燕以享阜通之利在三五上因辭璧沼入
試鱣堂藉隣星肆兼觀棘場從國子學授監州行顧其
摰性最惇倫常晨昏寢饍冬夏温涼既謹洗腆復虔烝
嘗寢庭聞見墟墓悲傷五十猶慕千秋不忘爾者天沴
頻年甾荒士人之困倍于飢倀閥閱子弟旒衣裂裳所
至閉埽誰與之將惟君戀戀為友朋倡今君二子元方
季方將紀君行寘之竁傍墓門伐石需填丹黃譜載綿
邈崦嵫渺茫懿德在人安用周詳有軒者石有幽者房
惟兹片言幽而靡彰
西河集卷一百六
