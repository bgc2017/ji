西河集卷一百七十一
翰林院檢討毛竒齡撰
五言律詩(四)
送何生赴沂州邵使君幕
曾子浴沂後嘉賓入幕年黃梅江上雨行李泗州船祖
帳傾吳酒官程接魯田使君今管仲應著牧民篇
尤司理園林飲次和韻四首
是地真幽絶臨流亦快哉長林迷草樹遠水見樓臺柳
色遮成幔荷花卷似杯泉明有三徑早已賦歸來
二
吳苑饒名勝斯游倍爽然平橋低着水高樹暗參天露
席驚鷗起繩牀對客眠舊時池舘在只許辟疆傳
三
東城環壠畔北柴傍湖濱金谷園中酒藍田庄上人雲
深常帶雨日隙不流塵處處蓮塘滿何從下釣綸
四
紅泉疑物外碧草遠人間圖史長年靜琴罇入夏閒開
扉通下塢隔郭見遥山倘許留旬日無容覓棹還
登箕山
為訪箕山隱淹留潁水間千秋高士地一片白雲閒暝
鳥枝頭囀春花石上斑清泉堪洗耳不欲竟来還
箕山有懷
處治能忘賤居然遂爾超知時来避禹生世幾逢堯石
蔓披香褐山菘掩翠瓢嵩高棲息地一望在青霄
玉溪村家
碧篠參天密清流抱屋斜衣冠忘歲月門巷遍桑麻晩
日東亭酒春風西曲花終年愁避地思煞此村家
憩叢祠
叢祠臨大壑高閣俯層波破壁銷圖畫殘碑罥薜蘿山
深通鳥道地僻有漁蓑却羨投竿者悠悠意若何
荷澤
荷澤將迎暑陶丘轉上征野花薰日墜深樹引凉生負
郭荒村淺連郊古瀆平賣漿師尚父空向路傍行
土寨
土寨分徒輦山橋度馬蹄花邊迴望遠棗下引頭低客
舍虀舂繞人家酒旆迷紅塵遥合處日落太丘西
宿儀封懷王少保
變姓游梁楚棲遲孰問津高門懷少保下館對封人葛
蕊餐當午榆花墜晩春驅車千里客望起浚川塵
定陶道中并謝魏文學兄弟
奔走未寧息幡然濟上行陶朱游子姓毛遂野人名風
落楊橋暮烟籠麥坂晴望門堪止宿孔氏弟兄情
征行曲
車騎出龍沙屠耆轉戰賒長雲迷白漫大雪下黃花夜
火連邊障天兵識漢家延州有軍吏勿使右賢遮
二
旌旆繞邊風將軍遠鑿空五原徵少俊十乘啓元戎月
落關山白烽高塞谷紅磧西皆内地不必備回中
三
北斗覆黃河征行日荷戈全軍通敕勒救餉過滹沱玉
鏃遮鴻雁金装繞駱駝寒風吹角罷猶聽短簫歌
四
王者慎佳兵志士喜從征赤羽馳河外黃榆落薊城飛
狐方轉戰飲馬自横行五郡良家子何時返玉京
長至夜答徐生體仁見懷
朔雪下層冰嚴飇轉玉繩躬耕懷孺子麗句想徐陵律
動牽緹縵衣寒覆㲩&KR1674;陽春初起和愈使野愁增
題吳九彦聖所藏黃檢校寒林畫幛
過臘回清境何年製粉圖晴鳩翻領繡雪糝墜花柎散
彩分毫末輕寒辨有無深林求勝事令我念成都
夜雨集桐音
百里鑑湖潮輕風度畫橈衡門春寂寂山雨暮瀟瀟帳
煖融桑落燈流動草苗明朝攜屐去應醉綠楊橋
平津簞醪河飲次作
十載論文契千秋尚友情長貧思鮑叔多難感虞卿夏
雨槐廳靜朝花莞簟清簟醪相對飲偃蹇媿平生
寄贈朱大禹錫出宰山陽
漢室臨淮郡銅章分治遥軒車洪澤雨錦䌫射陽潮叢
桂依官閣魚鹽散市橋南陽朱季在應聽府中謠
董良檟明府候選歸里
振策游蓬苑看山返鏡湖秦官需縣令漢相重江都日
下開金簡花間啓玉壺鳳毛才五色羨汝早棲梧(嗣佳日克)
(千為伯音先生長君)
若耶溪
春水綠紋斜行行度若耶樓頭吹柳絮溪口種荷花翠
袖方扶槳明粧出浣紗是誰騎馬去招我過東家
閨晩
少婦新粧罷東墻日薄時暮光流雀噪晩樹織蛛絲油
壁歸来早紅繩抛去遲城南桑壠下猶駐五金羈
川上望月
旅宿清川月流光冷欲侵臨軒時倚徙竟夜起沈吟水
靜浮寒壁風来蕩碎金前洲驚汎景定有未棲禽
懷沈司理嶺外
粤徼驅驄馬循城佐鹿車蕉花扶使節竻子削刑書海
日霜旌麗瀧臺水鏡虚紫雲東嶺望時見起金魚
送向陽游天台歸還舊京
華頂看朝旭天門聽海雞浮槎環碧草挂席返青谿流
水樽前逝桃花去後迷中秋明月滿疑在石梁西
仝友送康臣肩吾二國子赴都和韻
十載聯鄉譽同時詣帝居暫為三舍客不讀四門書漢
苑推司馬膠西聘仲舒楊園春煖候看上總明車
二
淥浦開行餞朱花拂去鞍著成郎省賦名在太常官觀
起東西偉人分甲乙難長安游顧陸仍作洛中看
送龍川令之官
再捧郎官檄重尋茂宰船看花還雁塞飛舄下龍川盧
橘垂江館丹蕉拆露田揮絃吟舊曲莫忘葛公篇
獨駕小艇行大舶横關不得前賦用自慰
小艇蓬根婦垂鬟亂似麻誰家艫畔女雙臉豔如花倚
棹歌殘月新粧照淺沙片帆相顧遇各自惜年華
顧侍御巡鹽將還京甡以羈游不得奉餞申此
二詩(嗣佳曰顧西巘先生以文章名世舊知西河)
直指逹霜威聞將返禁闈雕鷹當午擊驄馬逮春歸斥
地留葭鼓朝天整繡衣鄉關期飲餞竟與寸心違
二
柱史巡吳海星軺起宋宫波連霜簡白花映繡衣紅三
坐需鳴鳳諸侯合避驄自憐流滯客腸斷浙潮中
柬許記室
欲賦共王殿還登杜甫臺岱雲摇北斗海日近東莱齊
魯文章勝鄒枚賓客才湖陵城下過俟我一徘徊
蓮河祝贈(為朱敬身尊人也)
丹鳳起南柯靈椿長舊柯清觴銜栗里高閣近蓮河植
杖生風雨裁衣捲薜蘿海鼇垂釣去有子勝詹何
夏首送李三還興化時京口有警
兵甲未寧息憐君思故鄉到来江路永歸去海天長葛
葉裁新服荷花蔽野航舊時雙劍匣仍入一空囊
二
古驛平潮外長帆細雨中愁心浦草綠遮眼石榴紅烽
火吳王塹烟花煬帝宫前途如未逹歸去莫匆匆
聞天章還家清源
倪生久失意託跡江淮間一旦便辭去飄然歸故山清
泉流古縣晴日滿郊關我本無家客愁看飛鳥還
勃安書至云天章一草亭分與居且曰薜荔花
開綠隂滿庭室邇人遥不覺泪下
今日復前日故人還故鄉草亭無恙在聞道與劉郎夜
月江淮渡春風薜荔墻夢中尋路遠那得到東昌
題眷西堂(并序)
閻氏自山右來淮名其堂眷西不能忘舊乃從堂主
人再彭之請云耳
甲第移家遠茅堂倚郭新久為淮海客仍是太原人荷
蓋看留楚瓜生想去豳天涯多蕩子誰得買君隣
二
鹽筴開鴻緒魚鬵念舊鄉人倫重東國彼美在西方啼
鳥聽幽谷流泉繞夕陽千秋垂乃眷聊以志斯堂
旅次送劉孝廉赴試
把酒江城暮逢君赴帝京春華思庶子歲晩見劉生好
友多聞逹中原罷甲兵驊騮相顧去記取贈鞭情
信宿
信宿幽人境流連野老家蜂撩磵底絮魚沫水中花踏
竹翻田罼看雲拂釣車平疇通曲塢猶見好桑麻
南村叟
最喜南村叟長耕西社田蒲衣遮雨後稻種浸春前安
分能完課憑勤減貸錢終朝力作苦一話太平年
將過鵝湖經釣巖作
望望鵝湖勝青崖去不窮人行鴉樹底山在水光中巖
寺浮天碧溪莎隔歲紅幾時幽覽遂重訪葛仙翁
送外生
多難隨郗氏他鄉别魏舒外家憐爾勝相宅竟誰居夜
雪廬陵酒秋風甓社魚一為殷浩詠雙泪落衣裾
秋夜姜侍御席上贈胡璲二首
東道開丹幂南臺敞素秋白榆天上落青桂月中浮旅
燕棲華屋蒼鷹下錦韝孝廉誰第一伯始在中州
二
烏府陳瑶席黃星映少微萱花和晩鱠蓮葉翦秋衣夜
靜江聲遠霜清燭影稀金鈎一十五親見巨魚飛
原韻酬德俊
命世甘時詘循墻守德隅人誰憐抱璞俗尚好吹竽北
海君家論南州漢季儒青春方努力莫忘鯉庭趨
徐九芳烈採得雙頭紫芝
三秀何年種雙花獨自攀階庭分謝樹兄弟共商山(嗣佳)
(曰徽之為涵之次兄)華蓋春雲紫金莖曉露殷芝房歌再起苦憶
漢京還
夀蔡貞女詩(有序)
蔡貞女者予里蔡青蓮君女也許配山隂余孟宣未
及婚而孟宣病殂摽梅未將叢蘭已敗貞女告其父
素車請往往則賦兩髦而守志焉歌傳蔡婦嘗看芣
苢之花絃斷中郎不辨鴛鴦之線予故撫女貞之木
而流涕彈思歸之操以傷心况孟宣家有忠節翰林
赴水謁帝蒼梧明府歸田攜朋白社遂因貞女之五
旬謬踵高賢之四韻雖知無當於雅嘆聊以紀予之
里吟
矢作余齊室真成蔡宋賢三春垂嫁子五十未亡年衛
女流泉操貞娘茂木篇彈琴稱夀酒泪落一觴邊
夀錢節母
東海稱閨範南山啓夀書瑶臺龍管合漆室蟹筐虚上
客敲銅狄諸兒御板輿青陵他日路堪作廣成居
柬黃二之翰
絶愛湖東墅頻思江夏黃閒情春樹賦高閣午橋莊碧
乳傾蒲琖紅船載豆娘榴花新雨後相隔在端陽
二
謝爾傳瑶柬邀予汎桂舟萱亭迷浦溆艾雨暗汀洲採
藥留丹井分衣入畫樓東湖逢令節愁絶此中游
發茱萸灣并寄徽之大敬南士桐音
曉樹前村白孤舟獨夜醒一身叢怨悔廿載竟飄零江
闊流宵露衣寒覆曙星茱萸何處採愁思滿前汀
雨中望廬山
秋雨入鄱陽浮浮接混茫丹崖迷北滙青影散南康波
面雙帆渺天間九嶂長望中真汗漫何處問柴桑
泊匡廬下
屢涉三潯水還依五老峯流飇衝洞壑寒雨漱芙蓉城
僻迴陽雁江空度暮鐘捨舟毋恨晩自有白雲從
遊敬亭
秋色滿晴磵我來遊敬亭長林消雨綠空磴出雲青靈
蹟開金刹高吟倚翠屏陵陽手可接何必眺明星
得家人所寄衣
頓有秋衣至誰憐王彦寒寄遥無使到縫密避人看約
帶鈎全緩連絲泪未乾可憐裘敝久不用到長安
二
蒙袂誰相問招魂未有名故衣鄉井思新練藁砧情歲
暮羊哀去天寒范叔行無須勞旅婦長誓水清清
廢第
廢第誰家舊緣城是徑通臺欹公府側簾斷妓樓東倚
井芭蕉綠燒池菡蓞紅田文捐館後誰聽雍門桐
阻水小澆津館懷徽之
積雨迷津館驚風阻客船柳塘傾晩漲草屋閉朝烟近
縣投無地懸江泛到天南州徐孺榻相對是何年
来鳳亭夜集分韻得青字
春草暗江汀春風江上亭烟寒千樹白月出萬峯青換
席穿林火凭欄落浦星山公留醉曲長使葛彊聽
春游即事
江郭看新柳山亭數落梅鳴蛙當晩日驚蟄動春雷野
氣蒸車幔鄉心入酒桮津橋臨眺遠燈火莫相催
夢李逹
萬里三韓客連宵頻見君關長人竟度悲極語無聞江
上雞竿月天邊馬塞雲相看知是夢把袂愈難分
晦日
又爾當初晦湔衣恨若何春光三十盡歲序一分過柳
色摇金穗梅花墜玉坡明朝逢令節不道是中和(唐以二月)
(朔為中和節)
過萬竹禪院
孤游復遠尋蕭蕭萬竹林晝靄當門合春雲出殿深龍
潭諸佛影禪誦上人心幾疊青苔裏誰憐有布金
客中至日翻輳杜甫小至詩遣興
至日將添線中冬且放桮山雲時覆岸葭琯又吹灰柳
弱春相刺天寒臘欲催六陽生意動不待異鄉來
(附何道安詩桮天意吹陽動山中臘欲梅殊鄉異生事至日且添柳岸容人放葭灰教琯催寒冬飛不)
(待相刺又春來將陽事至臘且待春催弱柳添寒動徐克家詩天)
(山雲放日來刺紋生繡線吹琯待舒梅異國殊鄉意教人欲覆桮)
西山雪行遘先大人忌辰
寒雪西山裏蒼茫祗一身百年皆恨日七尺是亡人葛
屨時行地芻車未返窀王修真不孝掩面度兹辰
二
自分違桑梓無須廢蓼莪寒風吹袂裂凍雪沁心多禁
日天邊度趨庭夢裏過可憐生罔極行役遍山河
寄懷姜都諫
每憶姜都諫相看意氣真分星同碧酒開閣讓烏巾晏
子真知己朱雲本直臣十年違道路生死託何人
詢来十三時美消息不得
曾有婚姻約長悲兒女殤違離同隔世夢寐在他鄉白
首歸侯幕青天斷客航漂流何處問掩泪過東昌
騎病驛馬有感
白馬白龍兒春星皎皎姿官槽傷玉臆驛路斷金絲病
沫垂來澁卑蹄蹴去遲田方今在側泪落不能騎
墮馬解嘲示同游諸公
峻坂一長鳴風高馬自驚非關多軼步豈是合徒行王
濟盤猶姣羊公臂尚輕從来騏驥相泛駕是星精
噉栗
噉栗秋山裏清甘勝脆桃撲來團露棘拆去用霜刀銜
實同溪鼠穿林羨木猱解飢方拾橡切莫厭貪饕
二
山菓經時覓溪亭便坐餐日斜雙澗暮雨過一林寒叢
刺刳金彈重衣剝翠紈女筐攜不盡還向樹頭看
奉贈丁進士克揚母太君初度
乍向金門返忻看錦帨陳觴傳東第客花擁北堂人錫
夀丹書古徵歌絳樹春(抑之家伎部名絳樹)最憐雙舞袖燦燦賜
袍新
泛碧浪湖
曉日青絲笮春風碧浪湖野塘翻宿燕淺水漾新蒲隣
舫歌來豔前溪人姓盧那堪臨汎去懷舊起踟蹰
寄遠公八姪
旅思恒千遍家書無一函河魚終疾病越燕又呢喃演
昜思王濟投林想阿咸明年春草發為我搆東巖
題八寶王子葯房
幽思裁芳檻佳名重葯房欲持荷作柱私喜杏為梁杲
日連滄海薰風動射陽烏衣新巷改猶幸見諸王
題雲門道五松亭
偃亞沓柯濃空亭倚衆松山雲飛冉冉溪雨過重重紅
羽巢孤鵲青天拔五龍闌干秦望起無復大夫封
寄酬劉中柱原韻
不作平原客長思鄴下才擬觀滄海去還向白田来酒
旆摇紅露衣車蔽綠苔秋風歸棹近就汝一登臺
曉發呈伯兄
凉月幾時落渡頭風正生四時寒役苦百慮曉眠驚歲
晏吳關路江高季子程青天看不極一雁向東行
淨慧園奉陪儲公赴忞公法食
白社留方俗青蓮樹法垣維摩香積寺長者給孤園乳
鹿盤間起飢烏掌上喧衡廬相望迥無處可攀援
二
精舍何年築黃金布未成隨時觀有道就食得無生迸
水流香椀飛花散上城曇摩逢寶誌同有渡江情
經張梯舊居
尚有青堂贈寧知白馬來盤飱仍地主涕泪滿泉臺叢
草留人暗繁星照戶開隣家吹笛苦中夜起悲哀
二
十載窮泉路千秋處士廬驕兒彭澤訓難弟晉陽書(時南)
(士滯解州)棘楚悲黃鳥鄉潭上白魚誰憐徐氏劍猶挂子雲
居
三
不作西州哭依然東道親文章真墜地朋舊尚為人海
鶴何年返山花幾度春空堂樽酒夜獨坐聽雞晨
和徐水部南關署中八首
宋德夀宫梅
嶺外何年種相攜入故宫風開上林雪日映夀陽紅吹
笛官亭杳裁詩水部工孤山宋處士苦憶月明中
二友軒一名梅石雙清處
古署開三益前除有二難經營輸匠事冰雪受冬官石
轉江心動花飛隴上寒方春鳴鳥下倚徙近闌干
玉蘭臺
陌上春光滿檐前曙色幽但知都水監不見望春樓香
霧迷銀版晴風敞玉甌高枝何所寄為我問鳲鳩
桂墀
曲室依蘭橑空階映桂枝凉風吹碧葉秋色滿丹墀天
上披香殿淮南叢樹詞王孫能待我千載一相思
石芙蓉
不見中書石長聞在錦林鞭成跨海路削取木蓮心枯
蘚粧秋色寒花老夕隂五工無限意慘澹到如今
蕉塢
碧甃深成塢叢蕉折作阿雨餘蛛自網夢裏鹿曾過翠
影摇虛榻冰心卷素羅南方多草樹愁望奈君何
閣後梧桐
金井風初落銀牀月欲回臺含琴瑟響閣引鳳凰來南
岳千秋榦龍門百尺材冬官有司囿樲棘莫相猜
雲峰
怪石堆盤砌荒臺傍日曛湖星懸不落湘燕舞能羣辨
岫疑春雨從風轉夏雲青州曾作貢審飭莫紛紛
送客之天台是時海上方用兵念其垂老入戎
馬地繋之以詩
戎馬正紛紜城南一送君仙山天外路竹蓋嶺頭雲楚
雨迷初歇川程去不分欲留知未得倚徙傍斜曛
二
渺渺章安道君將何所之榴花環岸曲梅雨遍天涯玉
洞貽書遠丹崖控鶴遲倘尋華頂去莫賦惡溪詩
三
固欲尋仙島還思渡海潮兵連白嶠驛人上赤欄橋雨
拾溪中橡霞分城上標金堂堪避地仙侣定招邀
四
水白過新鷺山黃熟早梅百年逾甲子五月上天台采
藥旌旗暗看花溪路迴赤城逢許邁但勸早歸来
周侍郎来湖上辱貽頼古堂集用龔掌憲贈侍
郎南還詩韻二首奉寄
九彩朝陽鳳單棲城上烏罻羅同處少羽翼望来孤高
藻傾三峽閒情寄五湖吳中饒賤士留盻在菰蘆
二
夫子真蘭質違時名櫟園夷魚推介節賦鵩幸生存古
道誰持攬新詩藉討論生平感知己不獨識虞翻
餞姜七國昌北行
暑帔越羅輕薰風送遠行紅船揚子渡黃馬信安城帝
里秋花早仙臺曉露清故宫封碣石猶識大鄒名
二
别酒傾胥浦離歌起射湖馬周非朔客王粲去西都紫
塞燕關遠黃金昜水孤丈夫原有志五十况縣弧
遥同薛宷徐崧九日倡和詩
九日題詩易三秋會面難登臺思宋武招隱愧劉安黃
花開節冷白雁度關寒欲採茱萸寄臨風仔細看
贈楊二洵美
江左王郎寓城西許掾亭解来黃絹字草就太玄經花
院逢歌葉松壇訪負苓天池千萬頃時洗鳳凰翎
二
遯跡憐幽境名賢重過江遊遨時有待清白世無雙紫
水浮丹鼎青油啓碧幢南園花發候日日醉春缸
觀查孝廉蹴毬
七寶繡文毬花前蹴蹋遊抛虹隨地轉趯月似星流戲
古遺鈿杖場空近畫樓綵門三躍後(時毬師三透毬門)翻向碧
枝留
蹴毬妓
畫袴錦毬帘團花溜復黏繙雲縈髩影撥地用韡尖趫
捷風隨帶低回月滿簾近人佯背拂不用更迴瞻
白馬
蘭葉出雕題梨花剪白蹄摐金無跼步噴玉但長嘶並
日雙瞳曜追風萬里迷權竒看汗血不獨大宛西
二
海豹白花烟龍毛拂錦韉玉翎翻雪薤鐵足散冰蓮掣
練銜絲細環珠束帶圓燕昭曾不遇驤首是何年
答魯生
我愛龍門勝君從狗監来風清玄度宅霜滿越王臺月
旦忻能副兵戈苦未迴只今東海上深憶仲連才
陸少府自南海還京枉顧留飲
試吏南天遠還京北望遥將看酈亭月遂渡浙江潮馬
首稱新語烏蠻有舊標明珠船不繫為我上河橋
二
幸返横槎浦重逢鎮海樓種花歸五嶺振轡及三秋丹
闕需黃牒紅亭泛白甌殷勤無别語但看水東流
同姜黃門希轍陪太翁虞部看梅西溪即事
車騎出城西芳流傍碧蹊雲深穿竹暗日暖照花迷午
寺停山屐春船䌫水畦徐家庄上路咫尺是西溪
二
小檻低還敞平橋斷復通村迴千澗外人在萬花中酒
晃當筵日香隨過幔風看梅官閣興留醉任山翁
三
暮宿龐公宅朝尋許掾家山前五里霧溪上百層花撤
&KR1707;踰連塢乘查度曲沙如何林下友尚自隔天涯(時入雲溪)
(訪俍亭不值)
懷来十四度别駕雲南
萬里滇陽道孤身洱海邊從軍踰絶徼别駕任南天歲
課車蠻井春開路賧田中郎方建節歸國是何年
吕八師濓劉大孔學游滇府有懷
司馬持駹檄張騫出夏城高文標鐵柱大府重銀生蒟
醬三都賦蘭王七郡兵彩雲何處見終古望昆明(希軻曰漢)
(武時彩雲見南中)
將投滇陽寄吕八
避俗投窮徼無家逐荷戈死生留八甸居處託諸羅黑
角蠻中路青蛉荒外河永昌吕凱在文教近如何
誥贈中憲夫人執紼詞
未啓滕公室將歸緱氏城花間金誥在天上玉樓成遥
海悲濤壯前關落日平行看龍尾上彷彿婺星横
二
鸞馭摇旌碧龍章映篆紅三遷標令節雙表待秋風賜
帔流花露遺文賦草蟲古来翻大鳥閨閣本相同
雪夕病起翻少陵臘日詩同諸公宿巴陵署
日洩甖脂煖年還澤草消翠萱侵臘色凍雪散春條藥
管隨良月銀光漏紫霄今朝謀醉夜陵下酒家遥(希軻曰十)
(月為良月見左傳言病自冬也)
(徐克家曰是詩最難翻時相約翻入脂藥甖管等字故尤難猶記何道安有謀家隨下澤醉雪縱今朝語)
(頗佳予隨成復已始知觀成不如下手欲如此高融朗密未易到也)
周括蒼茂源貽書以未歸失展裁因賦代答
一代風流守曾經刺括蒼十年夢寐客相别在南昌閱
歲驚霜雪懷人致鯉魴那知游蕩子猶自滯江鄉
予宿桐音宅出所賦慰詩四章妙麗愀愴諷之
傷懷因勉酬三詩導情
故國藏車日他鄉賣餅人秋衣憐季布夜酒對孫賓閣
下紅蕉暗燈前白髮新十年悲往事相顧泪盈巾
二
依徙當時暮還歸未晝遊久辭荀里去仍向孔門投霜
葉吟東郭秋星墜北樓誰憐頻把袂猶攬舊烏裘
三
困日知音少衰年好會難驚心聽漏促久語落杯寒妙
句當筵發嬌兒出幔看夜闌生感激對飯不能餐
擊銅鉢和天衣襍題十首
丹壑唘蒙茸招提表十峯殿方環埤堄人似坐芙蓉叠
嶂連疑複添雲襯轉重摳衣因避地長愧舊周顒
(右十峯)
翠壁千尋拔清溪雙帶幽飛崖看散下到寺喜同流覆
草披遥磧浮花逐細漚巖前斟法乳此下有龍湫
(右雙澗)
刺史前朝彦臨文書亦豪螭頭標去麗鼇背負来高金
壁迷蒼蘚銀鈎折白毫千秋黃絹字相對轉蕭騷
(右北海碑)
眉池何歲鑿傳道在西陳掛月如圓璧浮波只半輪丹
顔隨鏡破碧甃帶沙湮入水酧功德無容幻影親
(右半月泉池)
法寶翻華藏經臺展妙香慈賢真下座好女自提筐露
宿隨烏子雲開見象王僧繇曾有畫飛去在何鄉
(右普賢臺)
七寶梁王供三皈晉季崇天衣饒鉢錫佛像本金銅守
瑞亡前代神綖出漢宫傷心賢惠國看賜繡經紅
(右帝主頒賜經像衣錫等)
嶻&KR1110;雲門㠗蕭條下寺灣鷲曾遷舊嶺龍尚護雄關翠
甓圍禾黍荒臺盡草菅刦灰何處認金布滿空山
(右下寺灣)
方丘如對仗列岫正標門左右分環衛中間奉至尊䭾
經蠻象伏說法弋獅蹲何似恒河上祥禽擁佛園
(右獅象對峙)
蜒蜿喬松埂依稀古墖㙨千花龍負湧七級雁銜飛翠
粒浮沙遠蒼鱗偃蓋微夕陽殘照裏應見寶幢歸
(右古松埂為三塔舊址)
清磬三時靜疎鐘五夜號雲邊迴竹閣天半吼蒲牢度
磵疑秋雨連山響暮濤陶潛歸較晩巨挺問誰操
(右鐘樓)
西河集卷一百七十一
