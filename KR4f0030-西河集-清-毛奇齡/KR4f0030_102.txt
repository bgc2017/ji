西河集卷一百二
翰林院檢討毛竒齡撰
墓誌銘(十二)
吳徵君德配傅孺人墓誌銘
吳徵君孺人以康熙三十二年十一月卒其明年將筮藏
于錢湖之濱徵君自為狀示予予曰寧有周季自為文而
猶待問者翼日孝子毅裕復持狀造予請銘以予與徵君
同文會且同徵京師故通家也然而徵君狀已具予又何
能益一辭按狀孺人傅氏金華義烏人監察御史公諱巖
第三女也監察公與徵君父宫允公諱太沖同以天啟改
元覃恩貢成均後相次成進士好之為婚姻時國家方多
事監察公知歙縣拂衣而流賊破長安江南之建號者且
大婚詔選良家徵君年十三搶卒飾館甥拒之而未婚也會
王師下杭州幕府籍搢紳之有名者鉤止之宫允與監
察俱在籍中兩家聲相聞忽監察傽徨叩宫允門呼徵
君乳名某何在吾欲一執手門者辭以扶侍太淑人乘
夜東去監察乃仰天流涕不還顧脱之走金華與督輔
朱君合閭左破産四募思一伸螳臂而東揚不守有告
者曰金華破監察公已殉難矣又曰監察有三子而二
從之死問其家何在不知也順治四年其一子偕弱妹
扶侍太孺人來杭州徵君母張淑人哭迎之乃始草草
議婚儀御以柴車縮屋為油燎倩淑人兄弟作賓客告
于祖堂以家之不造六禮不具曾孫某同新婦某一切
為婚嗣孫某屬某以告告未竟徵君偕孺人噭然而哭
左右皆哭不能止宫允公嘗曰吾新婦姼姼提提吾見
每憐之此非舅禮故常也吾撫孤而已十一年張淑人
卒明年宫允公又卒孺人哭曰今而後誰惜我者方淑
人病時孺人有身將彌矣暨卒而族人姻戚以婦車來
者孺人悉主之哭泣稽顙不少休或勸以身解不應已
而殰曰項以下皆折敗云徵君少儻&KR1733;家無管鑰宫允
公鮮留遺惟故第一區在圈屯中生平服御珮玩無所
賸獨遺書若干車躬自輦藏之衣澣敝窮日夜讀書每
書必自首迄尾丹黃之既才高寡可而又以牢愁故不
自檢嗜酒所得賣文錢應酒劵去以故孺人終其身稱
糟糠焉康熙十七年
上開博學鴻儒科司空薦徵君于
廷巡撫復奉吏部咨以徵君應而孺人難之脱左手指
環約徵君指曰以君之才宜何所不得顧有大不宜於
時者妾有三言規願君迴環而熟念之一有酒過一言
直一不謹于結納徵君以為然既而三相公重君名取
君詞業觀之皆曰可日飲之酒暨試取上上卷而既而
斥之不知故相公再獻之不得歸而大病孺人具慰之
病不已自庚申八月至辛酉八月卧牀畫空能作賦日
數萬言與客倡和不少誤嘗魂行戶外穴牆穿槅見市
中物自言曾渡江至淮多所見然而倚孺人為命眠潄
唾嚏頃刻不可離雖行厠牏必與俱如贔與屭繩牀袽
絮皆敗盡而賴孺人救亦竟起孺人寡所嗜鍼縷筐篋
非先人面賜不取凡先人所遺篸䈂悉推讓姑姊女娣
不受操作拮据蔬食衣履變裏色然而親䣊之來寄者
惓惓然徵君狀曰則亦非尋常女婦所能及矣孺人生
于崇禎癸酉之七月距今癸酉適六十又一子九而四
殤二又早卒今存者曰毅曰裕曰亮皆能以誦讀傳徵
君學亦孺人教矣女八孫七女孫三皆具狀銘曰
猗嗟孺人閨房姿兩家同舉婚嫁宜青白相顧無我伊
館甥且飾淳于竒千門入箭五馬馳驟丁陽九廟社移
石頭繼破臺城欹倉皇跳身憐總持擁師蕭勃將往依
何人劫公賣犢希護軍既死及子尼選窗玉女方仳離
元同家屬從嶺回荆門迎者衣裝齎告廟奠菜扱地遲
宛如荒政殺禮儀棗脯欲獻雙涕洟况當歸馬包虎皮
嚴城闕處環長圍圈屯故第夜插旗倚弓樓柱刀掛扉
惟有十架書潛移所痛太傅喪墅西五畝不保甘棠非
畫宫受弔杞殖妻傷哉殀血淹裙縗公孫年大牧豕豨
一朝羔雁填門畿上書徒受三相知翻然歸卧南山陲
入秦早巳炊扊扅歸來何用藏牛衣蔡人惡疾身不離
為君翻誦芣苡詩暮年舉案勝五噫況經訓子長停機
銀臺竊藥奔未幾松城將閉哀無期愀愴一展孫楚詞
簌簌泪落長河糜泉門遂古千年思門傍有文應鑒之
清故年貢士正白旗教習候補知縣卲君墓誌
銘
君諱方平少與兄解元奏平宫詹君遠平同文硯宫詹
君與予以康熙己未同時舉制科嘆前代貢舉以八比
定鄉會試士子失古學獨予家藝習稍寬兄似宏與弟
真菴皆足膺是舉而似宏即世真菴尚困于八比無薦
者其所云似宏者奏平字真菴即君字也當是時子益
思似宏而并知君非常人思一見焉暨予請假歸值君
以食廩之早齒未踰服官而即以年貢行省第君名解
京師越明年吏部同國子考取君官學教習以候補還
里子于是時始得一見君于會城之東伉伉然論辨而
思深高盻闊目舉春顔而納之明鏡之中子嘗曰士有
學問氣每視時習為不潔豈其必有加于人而人自辟
之康熙壬申君以補及赴官學别親知造都相傳騎羸
馬踸踔天街間習而安焉越三年其子忽捧狀踵予而
泣謂君以官學教習盡瘁死顧屬纊時遺言齒髮歸故
鄉儻胝以石得某數言書其隂始翕睫焉予驟聞而驚
驚而躅其足嘆曰嗟哉有是乎生平劌載籍斷韋絶摘
穿穴列代諸版竹固已無所用之但工于舉文其視八
比若斤鈇之脱于鼻若長竿巨絙之披拂于懸跟與鏇
腹而所至鮮效甚且齎志以迨死予所與游比比是而
君復蹈之雖欲不為之表之而安忍矣按君卲姓仁和
籍其先世從餘姚來遷高祖弘毅公與弟泉崖公在明
正德嘉靖間先後登進士而弘毅公以都官郎劾世宗
朝時相予杖謫戌即以著書終其身今所傳弘道弘簡
弘藝錄暨學史會同諸書皆是也乃君當幼時父翼雙
公為啟禎朝名士受知故經略洪君屢被房薦而卒丁
國變屏舉業課君學古學曉鐘初動遽以杖叩柂家僮
開扉君起坐幔間默料昔日所授書貫串聯絡然後納
履入問安歴詢諸所習汎應如響自經史古文以及列
代諸名集皆標舉新異即應舉文字亦必務去積習而
後已嘗曰昔人之精藴于古為然今復竊以為能是所
謂厭人之糟粕而巳庸詎知天地間有無窮之藴乎其
學如此以故君出試輒冠軍十八補諸生十九受廩食
于庠越二十年以年貢考官學補正白旗教習越三年
康熙甲戌冬十月報滿以知縣用而是月病卒距生崇
禎庚辰六月二十日共得年五十有五配馮孺人前壬
午舉人野渡公孫女今壬子舉人奉政大夫晉階資治
少尹真定府同知同野公女子二長錫瀛候補縣丞次
錫周郡庠生二子與予子同文硯學古今學吾見世學
之日增也或曰三世絀志後必伸吾見二子之伸也乃
為銘銘曰
古學以四術其次探七錄詞賦併頌語亦自三古作降
此代異製經與詞賦兼假欲廢詞者請觀三百篇不謂
後儒劣就經使立義仍得倣偶詞長股以為儷前代取
士微條作貢舉法
聖明思變更屢掣不得決因之起制科超越三百年誰
料薦未博于是多遺賢君家舊簪裾世擅古今學立朝
峻封章教塾習禮樂青陽入武庫應世惟一編已食下
士禄且復貢限年對策
天安門教習八旗下清晨跨官驢傍晩宿學舍以兹得
顦顇忽爾齎志歿所學不得伸瞪視亦何說獨是翕瞑
者全在一石埋首丘異延陵諛墓徼伯喈君今有賢嗣
崢嶸立子舍華表留空題將以俟來者
敕授文林郎沂州郯城縣知縣金君墓誌銘
君諱煜字子藏金姓山隂人天啟乙丑進士太常寺少
卿楚畹公次孫也太常曾以監察御史充院使提學南
京天官家云學使司文命當文昌六府而與斗下四星
相表裏故太常所生子曰樞曰機曰權皆取斗星名而
以伯星仲星季星分字之仲星次子即君也君生有竒
表目黃而通瑩如琉璃珠闔睫光外射且一目有重瞳
子會命名太常曰草以木盛木以火榮理也吾名蘭從
草而諸子之名適繼以木今木盛又生矣諸孫當火行
而是孫目熊熊然揚雄曰日昱乎晝月昱乎夜日月者
目也昱者煜也當以煜名之馬玉起者君母弟也君母
馬太君為萬歷已未進士江西布政使司參議芝嶠公
女與玉起兄弟皆以能文名玉起有客從嶺來善扶乩
能降神言于庭忽言君前身乃南唐李後主也後主見
馬太君詞而喜之願為之兒苐惜是兒所遭逢遂不能
遠過後主得乎戌失乎戌誌之誌之乃呼玉起命縳乩
以筆書一詞去太常聞其言惡之曰山鬼觕知書彼知
後主亦名煜與是兒同故妄及之耳誰謂山鬼敢言事
及繙陸游南唐書有云後主字重光則與命名取日月
義同且曰煜有異表一目重瞳子乃大驚然既已名之
無可如何值
大清興仲星兄弟俱不出君年十九已能讀十三經及兩
漢三國三史并八書矣世家子弟多以保家門出試不
得已始強受舉業遂于是年五月就童試有名為諸生
八月鄉試遽以春秋冠本房明年戊戌試禮部聯捷計
自童試歴諸生舉人以至進士裁九閱月耳于是始歸
娶其所娶者為順治已丑進士兵部職方司主事童在
公女康熙二年除山東兖州府沂州郯城縣知縣縣小
而衝為南北通衢上自州城以下接宿遷清河車輪馬
蹄日不絶于路本縣糧少又驛遞多曠遠每藉他縣為
協濟而濟不以時往往需本縣賠墊及事過詣所濟領
銀輒掯不發即發亦不能如數前後逋欠屢經臺使者
議謂當設腰站于劉馬莊而地介兩省視之若秦越因
之騎縣馬越站馬罷無補乃力請具題改設郯站于紅
花埠設宿遷站于㟃峿兩所需銀計九千六百兩嬴皆
銷之本縣無俟撥補而縣經兵燹後田疇荒蕪一遇暵
澇即攜妻擔兒遁他縣既屢缺正供而君又以惠為政
勿事箠楚甘心居下考而監司之隂鷙而饞者又惡其
無所餽吹毛索瘢賴臺使憐之數與為平反而展轉益
深誰訶者踵至乃終以負租褫其官其所闕額或抵兑
或那用或開銷不准或民欠無可追以至站銀缿銀自
二年癸卯以至七年庚戌凡六年之間鬻家産以償至
一萬餘兩嘗飲酒數升涕泗被面嘆曰舉世皆醒何妨
獨醉乃乘醉捉筆便為詩歌遇隟板賸紙及粉牆堊壁
書寫殆遍其為詞悲涼妙麗漻然若哀琴然非其意也
歲壬申同年為京朝官者多貴顯念君貧不得志招來
京師時吏部尚書熊君兵部尚書杜君戶部左侍郎王
君禮部右侍郎王君刑部左侍郎鄭君刑部郎中潘君
館君于邸舍日飲以酒居三年以族人有居天津者過
飲之夜起長嘆書數詩于壁遂卒君生于崇禎庚寅十
一月二日卒于康熙甲戌十二月二十一日享年五十
七先是乩神降庭時謂得乎戌失乎戌按後主以建隆
三年壬戌正月葬元宗後始由吳邸正位號至開寶七
年甲戌宋師下江南乃削開寶號降書甲戌而南唐遂
亡今君以戊戌通籍庚戌去官而天津之逝則正在甲
戌是戌得戌失兩兩正同至其所書詞有曰天津橋上
望歸舟又是黃花水落秣陵秋以後主幽洛陽與君游
京師同一客殂而燕之天津猶之洛陽之天津其所謂
招魂望鄉者黃花水落兩候適符也嗟乎異已君所著
詩詞合十二種俱未刻馬太君詞有遂閒堂集行世君
每醉必讀一過子埴能文又善繼志乙亥春徒跣走天
津負櫬南歸葬山隂之土井山而屬予為銘銘曰
嗟君異表實惟重光前身所自安定郡王亦越千載烏
飛兔藏重以詞孽結習未忘捨筏遙海探環空桑獨憐
宿慧博通舊章間著詞賦方駕齊梁翻以作吏如羇鎯
鐺雄思傑彩同為銷亡古重緯䜟其說不彰如何閹茂
相符混茫燕京之客猶之洛陽天津遙遙千秋望鄉瓦
棺土井兩相埋藏所不埋者此晝夜光
誥封奉政大夫直隸順德府同知李先生墓誌銘
先生諱采蘭字秀揚世為濟南長山人以避軍籍遷新
城之石家寨貧而耕田萬歷中仕版重科目讀書補郡
縣諸生即超然人倫間會鄉舉諸生歴錄赴試者道經
新城衣篝書簏厭四蹄前來雖鳴金張黃解帑缿東西
過皆避道左諸生角巾坐廣輪談笑慷愾陽陽然先生
望見乃長嘆棄鉏而歸謂何宜人曰生此六尺軀不能
讀書而弄鎡錤為先是先生數歲時曾就學里門已讀
論語未竟讀罷去至是二十一歲取向時所讀論語迫
視之茫然何方濱先生者宜人兄也為新城諸生有名
迎之來具告以情方濱先生大笑曰耕田尚不給一旦
徙去受儒術能得食乎且子何年歲而可為是曰吾志
決矣遂強留方濱先生于其家顧無書就市粥敗書糨
綴殘缺而重編摘之讀終月以之食不能留方濱先生
方濱先生終謝去先生乃益自發奮忘寢及食晝樵薪
于山夜㸐薪以當膏鐙宜人親灌園佐之嘗對書膝牀
口訟心詰憤悱所極設辯難甲乙反覆不得則視註又
不得則視他旁說然後取舉文與經文對勘備觀其反
正離合之蹟踰月竊效之作舉文懷而見方濱先生方
濱先生大驚曰有是哉是果子所為耶語曰有志者事
竟成信乎傳有之思之思之鬼神通之自非憤發于心
劌決其神明而洞開其元其能驟通之如是哉于是人
共稱先生有志遠近聞先生如此謂先生何如人願一
見先生里中小兒漸有向先生學者東武家請先生往
教會寒沍以渡濰水裂其足先生乃嘆曰吾讀書未能
榮親而反以父母之體行殆非孝也遂不往人多就學
築書室舍傍既而學者日益衆先生以無師自傷故苟
有教人每不憚身先劼毖乃學本心得指示親切其善
入人如袒襟披箭洞其胸而貫其膈以故受教者輒有
得去天啟元年先生始占新城籍補諸生高等而其諸
子受教者遂相繼起崇禎十五年先生仲子鴻雷舉于
鄉
大清興季子鴻霔以順治十一年舉人中十七年會試而
鴻雷之子嗣真又以順治十六年山東解元至康熙三
年而成進士先生曰當吾棄鉏時不過欲得明一諸生
耳今為老諸生二十四年縱未通籍而子孫之通籍者
有人于吾願足矣遂受鴻雷始封官以終其身初先生
讀書中夜見有丈夫者指示之且云大禹惜寸隂周公
坐待旦醒而書其句于門至是雖却試猶手不釋卷卒
年九十五康熙戊午季子鴻霔以内閣中書典試兩浙
家之羣從有幸出于其門者至是筮葬援通家之誼屬
予為銘銘曰
以耕而讀前有兒寬後則有皇甫士安而先生乃厠身
其間雖却農而仕者匡鼎最著而先生復矯蹇而不為
之官是古稱豪傑之士無文猶興而先生真拔擢奮發
而無假于羽與翰縱或叔皮之子文能逮父仲弓有孫
不必慙卿長而士有微尚即返而仍藏之石紐之岡有
莘之野而又何間然
誥授奉直大夫都察院湖廣道監察御史何君墓誌銘
監察御史何大夫以巡鹽河東卒于官孝子方羇丱不
能請銘尸部尚書梁公以舊堂上官為之手題其旌銘
載之而南予時職史局出郭奠生芻旌前視解纜行距
今一十二歲首矣甲戌之春予赴義合肥孝子謁予于
杭州不值也既而予歸杭以避病入郡孝子重謁予捧
狀扶服謂先大夫墓草宿矣而薦牲之石尚闕書焉當
順治甲午先大夫始貢于鄉與先生伯氏為同年生嘗
與先生主文會手銅槃歃血屢矣先生文章震環海獨
不能為先大夫具鋟版之末時有介之者進而曰狀云大
夫當贈公亡時值
清興之初避兵始寧甫還里棺衾裁具不能致美好族
父有川木俗所稱沙枋者價溢二百鏹大夫泣跪族父
門不起遂貽之此已事也今其子苐跪不起先生忍無
以應之乎予曰何必然憶予與大夫游時裁弱冠
王師下江東予避兵走南山而大夫奉贈公居始寧嵁
中渡溪採葵值方馬潰兵東奔者略始寧諸山遇于溪
揮刃如雪大夫障贈公以膞承刃哀祈之兩膞幾斷予
嘗以孝稱之及大夫為戶曹郎會康熙甲寅有
詔撤三藩尚書梁公受
詔使廣東撤平南王軍大夫偕行(時為尚書司官)至則王拜
詔起坐序主客禮無一言逮夜環帳房館垣却刃服弦
弓築矢于旌門鼓三下聞介馬聲大夫曰事棘矣卧起
叩尚書白事耳語移時出㸐燭草疏鼓未絶草成詰旦
王率世子奄笪公并諸將領詣館間瞛目露齒語&KR0689;&KR0689;
來前未就坐齊聲愬啟行艱難尚書遽起拄司賓口曰
止拜
詔尚未竟而遽言啟行何謂也吾
陛辭時
上密
諭留王謂王勞苦異諸藩當永鎮南疆而昨以通
詔不可異故竢兹密宣今所撤獨平西耳王未行也曰
啟行何也王錯愕各相視曰何信乎尚書曰脱未信手
自裂其懷揣疏出懷間曰此覆疏也請視之王與諸將
傳視畢尚書曰吾已宣
諭訖可以覆矣叱具桉鼓樂遽拜使使負疏行王乃色
頓下率諸將詣桉歡謝奄笪徘徊間王囓奄笪指曰幾
負聖明遂謝訖張宴者三日越四日而平西反報至尚
書顧謂大夫曰此行不辱
命君之力也予嘗謂大夫讀書砥名節得此二事其于
子臣間可以慰矣然則予之碑之者雖微請猶將為之
況請乎大夫諱嘉祐字子受世居山隂之峽山明正嘉
間有工部尚書者與其子刑部尚書同官于朝俗稱其
父為老尚書老尚書三傳而參政繼之至大夫之祖以
世父書臺公貴贈前朝監察御史而大夫之父贈公則
又以大夫貴贈監察御史一時三世皆侍御人以為榮
大夫由甲午拔貢知江西奉新縣事以尤異行取入京
擢戶部廣東司主事監督寶泉局癸丑京察一等稱職
時本部江南司闕員敕大夫兼理會頒撤藩詔敕以尚
書官屬陪使廣東及還用尚書薦進本部員外郎旋病
歸起補本部江西司奉使監蕪湖鈔關使竣陞本部山
西司郎中值
覃恩授奉政大夫其得稱大夫以是也新例年終令舉
劾賢否以定黜陟尚書念使廣東功又薦奉
旨改授都察院湖廣道監察御史巡視西城辛酉秋監
順天鄉試明年特奉
命巡鹽河東壬戌十月以病卒大夫治奉新不取贖鍰
每歲終移他所嬴錢解之曰暮遺且不可況晝劫乎予
嘗過奉新見民間每里各有倉詢之曰縣漕輸省者舊
例設一倉縣城俟報滿統解省而縣所轄十二鄉在萬
山中近省而遠縣解省逸而解縣勞且解縣則耗羡生
焉大夫令每里置倉并選里中之耆老有望者專董之
比收竣趣徑解省民大便至今猶稱之曰何公倉云大
夫卒于康熙二十一年十月二十八日距生天啟四年
六月十六日享年五十九娶劉贈宜人繼陳封副朱生
子二曰偕曰載皆國學乃為銘曰
於乎大夫峽山之英出即曜物如甫曙星當其友善負
美子名洛濱修褉滄浪濯纓忽丁陽九與喪亂并奉父
嵁窞避兵始寧江革背負潘綜手拯賊衆相顧皆以孝
稱爰赴四科曰升一經初侍建禮旋厭承明百里授治
三河表能與春比和如冰斯清禮教用浹金錢不行遂
膺
詔取為民曹卿年計歲賦一惟公平雖當議租不使耗
盈重以良使奉
君命行應變不辱奸回皆驚因轉右司兼遷南廳繡衣
飾節烏臺著聲執法殿上巡鹽河東瘁于官守奄然病
傾溯其世裔嵬嵬門庭上承八座下接三丞今兹啟後
詩書滿籯孝子雖幼方幾有成賢聲懋蹟載之常旌蒐
其遺者庶視此銘
西河集卷一百二
