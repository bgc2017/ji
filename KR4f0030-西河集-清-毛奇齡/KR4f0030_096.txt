西河集卷九十六
翰林院檢討毛竒齡撰
墓誌銘(六)
曼殊葬銘
曼殊小妻張姓京師豐臺人十八歸予能食貧人謂之
糟糠之妾既而大婦至徙居右安門墳園累病不可解嘗
夢隣廟阿母喚之去牽予衣不忍醒而惡之飾桃梗貌已
送廟間若代已者乃復圖其影於幛而自題之名留視圖
觀者哀焉先是曼殊將歸時相國馮公予師也為予擇娶
之而憐其慧視若已女至是公將致政歸謂曼殊曰本以
毛生無子故娶女今三年不身而大婦忽南至汝自料能
安其身否耶且毛生年大家故貧也蕭山去此遠貧不汝
鞠家去此遠則叵測年大棄汝早黃鵠口噤則其摧挫有
難言者汝曷不請去蓋公愛是人并愛予以為計無過於
是也曼殊聞其言大驚反覆泣謝執不可且曰本謂公教以禮
義不謂其出此也獨不聞女不嫁二夫耶當斯時有婦
辮而坐于傍者笑而曰有是哉誰則以妻汝而夸謾若
是顧曼殊曰毛先生非汝夫也曼殊乃大恚號咷呼曰
天乎人不以我為妻斯巳耳乃謂我無夫不如死㩳身
擲于地公急止之曰賢哉嘆而起曼殊歸謂予予曰然
惟公亦為予言之汝試思予豈欲去汝者特為予汝計
無出此便獨需汝自决耳曰吾决之矣君果遣予則予
請先死君前不然尚憐予而終收之言訖詘雙膝箸地
曰以乞君既而有戚媪居京師者假予言遣之初不信
重強之以為果然哭踊氣絶一婢持抱之不得死三日
高郵葛先生力救得活然嗣是氣匱血上壅涎液結轖
不可下嘗泣曰吾死固分獨不能為君生一兒指婢曰
俟此子長可當夕吾無憾矣又曰吾病不可耐病小間
吾當從阿潘居尼寺中雖然君南行時其能掩面一揮
手耶君毋嫌予他日願以尼從行康熙二十四年五月
二日病發卒年二十四初曼殊有二婢一名金絨兒即
予師馮公所遣媵也一名來子光祿王君買贈者後以
乏食賣來子惟金絨兒存至是金絨兒年十七曼殊所
稱俟此子長者是也前一月金絨兒亦病及聞主母死
不能起匍匐出伏苓牀下叩頭哭越七日亦死初予將
葬曼殊于豐臺張氏之阡黃門任君謂予曰生不忍相
離而死棄之予曰然遂擕櫝歸蕭山將附于藏予之地
而系以銘銘曰
生矢相隨豈既死而魂無不之歸哉歸哉汝在斯
金絨兒從葬銘
金絨兒者曼殊婢也十一從曼殊如花蘤之有枝葉越
六年金絨兒病初以月事閟腹下小痛醫者誤下之遂
中死法曼殊在病中聞之泣曰是婢死吾無生矣既而
曼殊死金絨兒驚起以手據地行哭七日口血漉漉隨
死哀哉因擕其櫝偕曼殊同歸而葬于其側曰
魂乎來乎從之者金絨兒乎
曼殊别誌書&KR1897;
曼殊豐臺賣花翁女(陳檢討維崧序云疎籬織處青門種樹之翁纖籠擕來縞袂賣花之)
(嫗開汪主事懋麟詩云荒村侍婢賣花回補屋牽蘿曉鏡怪底紅顔如芍藥妾家生小住豐臺汪春坊楫)
(詩云春到長安芍藥開尋花曾一到豐臺自從解語歸金谷不是花時客也來張學士英詩云聞說豐臺住)
(小姑百環新髻世應無又添一叚游人話芍藥開時說曼殊)生時母夢隣嫗以白花
一當(一根也)寄使賣其前隣奶奶廟也後隣錢氏疑昔者
乃錢氏嫗因名阿錢(周贊善清原續長恨歌云張家小女名阿錢種花家住豐臺側生成)
(骨格一枝香斟酌衣裳百花色)阿錢慧甚能效百鳥音京城販兒推貨
車行呌賣喓喐不可辨阿錢遙聞便知之十歲前村學
針線把翦即能刻花種人獸不搆譜儼熟習者客有以
千錢購蕃繡旛燈于前村家阿錢方學繡立應之去既
長色白目有曼光十指類削玉黝髮委地可鑑(續長恨歌云十)
(枝春笋扶釵出一寸横波入髩流銀蒜䨇䨇垂綵索曉日曈曨射妝閣張編修廷瓚詩云子夜清歌醉不醒)
(曾看寶髻倚銀屏菱花掩後香雲散腸斷春山一樣青)才攏頭作十種名最上以
髮丳綰作連環百結蟠頂前名百環髻(留視圖自序云飾予生平所梳)
(百環髻種王舍人嗣槐詩云東風吹羅衣空園自搖曳採將千花攏作百環髻續長恨歌云八幅湘裙初)
(拂地百環雲髻早宜春無方編修象瑛云自製新妝號百環春風搖漾畫圖間端夢逐空王去凄絶豐臺舊)
(日山袛張中書睿詩云百結雲鬟别樣妝曼殊花放下巫陽今留視圖猶在减却生時一段香喬侍讀詩)
(云百環髻就玉為神别有穠華領好春斜傍青山長不埽有誰堪作畫眉人)顧性貞靜十二
從廟歸路人觀者嘖嘖稱好姑則大愠歸不再出予來
京師益都夫子為予謀買妾有以阿錢言者豫遣二世
兄往視不許(吳文學闡思詩云爭似豐臺解語花臉波春色襯朝霞盈盈碧玉年嬌小不愛青齊)
(宰相家長喬侍讀詩云村庄無復住東墻但對名花引興莫道小家劉碧玉一生不嫁汝南王)先是
阿錢病西山尼師過其門咨嗟曰阿錢不年不宜為人
妻或曰為小妻即免遂决計作妾然往請者率驕貴深
不自願及二世兄往謂猶是相公家也越數日予親往
詢予喜甚且有謬譽予善文者(李檢討澄中曼殊詩云守身堅擇對偃蹇已數)
(夫不惜充下陳但願嫁通儒毛郎富文史作賦邁三都續長恨歌云紛紜粱肉皆塵土不願將身入朱戶蘭)
(生空谷人自知嘖嘖張家有賢女毛生一賦奏凌雲柱下才名天下聞龍檢討爕詩云湘湖詞客毛先生日)
(昨捧檄來燕京子虚賦獻官侍從閨中兒女皆知名下李中允鎧詩云毛子鑾坡彦文筆五色鮮造訪出花)
(驚鴻何翩翩豈有十斛珠乃訂三生緣盈盈賦麗情慕義良獨難)是夜予夢大士取盎
中花手授予次日插戴(北方以下定為插戴暇續長恨歌云疎籬野徑多閒落花無)
(人碧窗夜天然芳潔不由人優鉢曇花是化身金胡文學渭生詩云媒氏新傳玉帳音定情何用百黃簾前)
(一見如相識為插蓮花玳瑁簪臺丘學士象升詩云昨夜優曇帶露開簪花迤邐到豐湘簾一控春如海萬)
(朵花光入座來)其母兄與其母疑予年大又貧且相傳婦妬欲
悔之阿錢不然(陳序云原思入仕仍然環堵之家仲路居官不離緼袍之色况乎桓家郡主性)
(極矜嚴吳國夫人理多貴倨王茂弘將膺九錫時來悠謬之談劉孝標永憾三同屬有紛紜之論而乃情堅一)
(諾面許三生曲續長恨歌云相國馮公重古風為訪名嫗到韋曲韋春花爛漫生求婚三唱踏莎行忽傳婦)
(妒幾中止官貧復恐離鄉里阿錢却喜嫁才人委身情願同生死劉文學詩云夢授一枝和露種肻教連理)
(被雲遮)及娶檢討陳君就予飲更名曼殊曼殊者佛花
也(汪主事詩云昨宵夢乞楊枝露從此更名號曼殊乍陳序云僕于阮婦之新婚曾學劉楨之平視屏前)
(見遽訝天人燭下潛窺已驚絶世値此同官之被酒屢為愛妾以徵名以姬夙悟靜因親躭禪喜遂傍稽夫梵)
(夾肇錫之以曼殊色相端然菩薩鬘)(姜州丞啟詩云曼陀花散到人間蔡修撰升元月上紗窗烏夜啼詞)
(云檀心蕙質玉亭亭解語識迦陵慈雲一滴楊枝露訂三生却向天花落處認前身續長恨歌云同官往往)
(停騶御欲拜青蛾不能去迦陵太史為徵名曼殊本在西來處)曼殊既歸執摯(即贄)願從
學取書觀有悟才把筆即能畫字其字每類予見者輒
謂予假為之(任黃門辰旦傳云檢討善詩文能書曉音律曼殊心習焉輒似檢討方編修詩云)
(夫子江東早擅名學書學字儘聰明新吳文學陳琰詩云學書不學衛夫人别有簪花體格爭怪拈毫似夫)
(壻燕釵作贄仿來眞夫施侍讀閏章詩云夫人才把筆便作逸少字如此好壻何處不可似朱供奉葉兒)
(樂府云檀板能歌絶妙詞銀鈎學寫相思字)嘗為予書刺早起呵凍連作十
餘刺心痛遽罷(陳序云於是雜弄簡編間親文史畫眉樓畔即是書林傅粉房中便成家塾學)
(新聲于絃上詢難字于枕間硬黃紙滑竊書夫子之銜縹碧釵輕戲作門生之贄張檢討鴻烈詩云瞥見仙)
(姝漫七年每聞素腕寫鸞牋修潘檢討未詩云學得簪花字體新蠻牋十幅簇芳茵成外傳多情思為有燈)
(前擁髻人挈子有曼殊病詩云黛椀誰書刺銀床想壺曼陀花一朵看向日邊枯)予生平好歌
至是酒後歌每歌必請予復之三復則巳能矣按刌度
節絲黍不得爽尤喜歌眞定夫子祝家園詞(梁司農夫子桂枝香)
(曲開句賞心樂事祝家園裏轉馮太傳夫子長歌云從來繡閣惜娉婷紅牙欲按聲停聞君雅擅周郎顧妾)
(若歌時君細聽又續長恨歌云學書便倣簪花格偷曲初成按拍時云拙宦中年何草草但看曼殊愁頓)
(埽酒闌一唱祝家詞温柔鄉裏眞堪老冰絃檀板兩怡然花底徵歌月底眠田編修需詩云百綰雲鬟巧樣)
(成淡黃裙子稱身輕清歌按板偏能會不數紅紅記豆名胡文學詩云新翻子夜與前溪顧曲周郎總不迷)
(一唱黃雞嬌欲絶簫聲同徹鳳樓西時王光祿三傑詩云歌殘金縷不勝悲記得南園卧病夜起與郎花下)
(坐含顰一唱祝家詞闌曼殊自為詩云階草啣虚檻亭榴接斷垣酒携錦瑟請唱祝家園)苐苦無
彈者不可巳呼盲女街前琵琶聽數曲諦視其攏撚㓦
撥遂能彈(朱供奉洞庭秋色詞云想暗通心曲朱絲絃裏盡携書卷玉鏡臺前尤檢討侗新樣四)
(時花曲云羅敷趙瑟儂家占子夜吳歌近日諳燕袁編修佑詩云郎自豔吳曲儂自緩秦筝雙栖梁上解語)
(弄春聲誰馮檢討勖詩云細抛紅豆譜相思腸斷金槽一縷絲道梁塵驚散後酒闌猶唱祝家詞吳别駕)
(融詩云淥水春來豔金槽夜自彈市樓盲女在莫作叚師看)顧得竒疾初書刺心痛
謂脘寒也既謂傷肝輸東風木揚春作而秋止又既謂
中懣有瘕癖在胃傍氣積不行歴數載審候終不得其
要領每疾作遍體若煿使婢按摩之不足以帔作兜負
之行又不足縋筐而坐之東西推挽若鞦韆然(任黃門傳云然)
(而有竒疾&KR1282;劇則必約綵為兜有若花籃坐其中懸諸空際左旋右轉乃少可特終不可治嘗遍搜方術不治)
(遂立願捨身作佛弟子不治乃召繪者圖之名曰留視圖云巳而竟不可治陸文學宏定詩云病倚籃輿挹)
(翠霞後庭編徑曲欄斜綵兜行遍雖無跡猶長金蓮處處花)嘗夢隣廟奶奶喚歸去
一日携兒至曰汝本吾家物我擠眼汝當隨我行其兒
曰家去罷不去奶奶么喝醒乃刻桃木為偶人飾之衣
被以生平所梳百環髻流涕送廟間(趙編修執信詩云淡紅香白好容顔)
(寶髻堆雲作百鬟喚作佛花元自悞如今爭肻住人間吳文學陳琰詩云阿錢生小態嬋娟多病皈依繡佛)
(前不信曼陀花一朵忍教憔悴夕陽天親乂云妖夢頻隨阿母回香檀分影禮蓮臺百鬟巧髻留視畫裏眞)
(眞喚不來圖沈文學季友詩云雕香分送淚糢糊六尺生綃便作認取白衣龕外立前身應是小龍姑予)
(送偶人詩云且送青娥去言隨阿母歸荷花開作面菊葉翦為衣淚盡中途别魂離何處依他時香案下相待)
(莫相違傍曼殊自為詩云百計延醫病轉深暫回阿母案身此身久巳魂離殼莫道含顰又一人)乃復
圖其形名留視圖而題詩焉(梁司農夫子詩云百朵雲光綰髻斜焚香小坐澹鉛)
(華畫圖展向春風裏好護豐臺第一花事任黃門詩云捨身現在禮慈雲月月纖腰减半分何畫工還染色)
(澹紅衣褶藕絲紋綾沈明府皡日詩云彈窩石畔冷如冰消得春風數尺一自檀雕分影去夜深只坐佛前)
(燈身阮庶常爾詢詩云新鏤香檀舊夢頻碧綃留供佛前由來仙骨原無二不信雙毫寫玉人汪春坊霦)
(詩云寶篆依微繡佛前香臺欹坐髻鬟偏夢魂縹緲知何處只在蓮花秋水邊高徵士兆詩云百結雲鬟委)
(陌塵一函玉骨瘞江濱可憐遺落春風影挂向花前還妒人鄭驃騎勲詩云細雨難滋天上花春光杳渺白)
(雲斜可憐粉黛空留視腸斷當時油壁車)初予婦將至徙居南西門墳園慮
不容也益都夫子憐其窮強予開閣而曼殊難之其後
有假予意逼遣之者曼殊死復活(曼殊回生記云曼殊以壬戌十月十一日)
(死越三日高郵葛先生治之復甦來李檢討曼殊詩云食貧二三載兩情如斯須何意南者事變出不虞舉)
(家色慘悽丞相謂曼殊毛郎生遲暮官貧徒區區改圖便爾為作計莫太迂曼殊一無語淚落紅羅襦又云)
(始至相逼廹既乃復揶揄郎意久異同計事一何愚曼殊大悲摧天乎我何辜郎今負義信慟哭聲嗚嗚氣結)
(腸欲斷死生在須臾倉皇覓良醫強起事跏趺藥餌徐徐下數日魂始蘇李中允詩云踟蹰貯别舘咫尺明)
(河懸脉脉但相望郎言遂浪傳謂當羽翼乖聽續鴛鴦絃聞言一悲憤氣絶如絲聯已乃泣呑聲仰首呼蒼天)
(家續長恨歌云食貧三歲恩情重恩情祗道長相共桓郡主驀地來驚散鴛鴦夜深夢深情無賴金門客愁)
(煞飃風蕩魂魄倉卒墳圍貯阿嬌將使犢車無處覓那料流光迅如電好信不來飛語遍野花村落白楊郊安)
(得仙郎日相見含情一慟倒玉山杳杳冥冥去世間葛翁投藥雖扶起那得桃花還結子畫圖試展舊時容玉)
(貌花姿全不是以孟監州遠記云其初歸也則不以遲暮為非匹而惟得偶乎才子為幸其濱危也羣言紛)
(搆猶矢若金石惟願得死于才子之手春彭侍講孫遹詩云優鉢從來不染塵無端號作斷腸憑誰地下三)
(彈指喚起迦文坐畔人詞張文學闇然詩云曾說南園臥病時金槽猶撥祝家新聲不向豐臺度付與啼鶯)
(戀舊枝甘曹學士木詩云芍藥初開驟委泥豐臺猶見草萋莫心遠葬西施里苦戀貧官與忌妻楊文學)
(臥續張夫人拜新月詞云拜新月拜月在前墀死魄回生後殘眉未埽時)至是病轉劇嘗曰
令吾小可者吾當為尼懺除之(李中允詩云古今傷心人慷慨以永嘆庶幾法)
(王力遣此長恨端灼灼青蓮花阿母夢所搴因之綺羅中愛參清靜禪續長恨歌云從此香奩日日扄長齋)
(頂禮願難成綵兜虚約香塵滿伏枕空房小胆驚)既而謂予曰向阿三病時(予從)
(子阿三死京師)予藉其園居邀君日來以為幸今君將南行而
予以病殘留尼寺中其能來乎泣曰他日君歸者吾請
以尼隨君行惟君置之既而病發死(曼殊之死京朝爭作挽弔自梁司農)
(夫子暨張曹諸學士下詩詞文賦不可勝紀又有作鼓子詞同韻唱和成帙如雲間李穠李榛顧士元馬左西)
(冷何源長魏里周珂同郡成肇璋逹志金振甲馬會嘉王麟遊陶簠劉義林諸君至同館生有託碧虚仙史作)
(盎中花雜劇者皆彙載别集)死時羸甚及斂面有生色坐而衣骨節
緩澤如平時(任黃門詩云垂簾無力倚闌干怕見庭花易早殘偏怪瓦棺將掩處海棠猶作睡時)
(看)初陳檢討孺人死索予為墓銘而貽予以絹絹淺黃
色為製裙而喜囑曰假使貽絹有桃暈紅者當復製一
裙越四年無有貽者既斂乃賣金槽裁一裙納柳棺中
(續長恨歌云去路茫茫在何處矯首空濛隔烟霧金槽賣却剪紅裙大呌曼殊將不去高徵士詩云羅裙淺)
(澹剪鵝黃一束纖腰白玉床長恨無人十洲外飛行為覓返魂香吳文學詩云减盡纖腰勝小蠻淡黃裙子)
(帶圍寬可憐紅絹空裁剪不付金箱付玉棺)
西河集卷九十六
