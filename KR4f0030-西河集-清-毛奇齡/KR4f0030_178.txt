西河集卷一百七十八
翰林院檢討毛奇齡撰
七言律詩(五)
長安雜感奉和高陽益都兩夫子春游原韻
十年裁與計車偕
帝里蘢蔥氣自佳三省愧膺新薦引九河無復舊疏排
園花盡日開成幛江橘何時返渡淮秪為晩依丞相府
長騎欵段過天街
二
紫陌丹山未易兼羇棲徒使歲時添游魚欲逝翻吞沫
乳燕初飛只傍檐故國望成千里隔新詩裁作兩頭纖
及崖何限追隨意静裏曾聽解妙嚴
得姜京兆奉天貽書感賦却寄
薊門相望一登臺尺素忻傳遼海來九百峰前雲散盡
十三山下雁飛廻
帝鄉草昧時方闢官舍沙寒晝未開為重陪京根本地
故留廣漢救時才
二
麐符遠佩出關東鄉信長從黍谷通行部早廻寧遠塞
題詩多在廣陽宫喇嘛水下雲間白韎韐花翻雪後紅
獨恨馬周應詔晩長安對酒與誰同
枯梅生花和韻
横窗老幹久嶙峋忽見幽花剗地新殘蘚暗含紅蔕淺
枯苔生繡綠花勻湖山未許歸和靖谷口還應見子真
縱是東風能遍物却憐流滯幾經春
七月廿一日
上御瀛臺賜宴汎舟兼賚文綺表裏蓮藕恭紀四
首
芙蓉便殿接蓬萊秋氣新從太液廻篽苑
賜來三島宴瑤池捧出萬年桮隄長畫鷁銜波轉水面
金鱗入饌來醉飽載歌臨抃舞尚餘湛露滿罇罍
二
滄池詔許汎仙槎雲際廻看
帳殿賖畫&KR1139;開時翻桂槳琱臺深處見荷花衣光翠落
波間練纜色晴分海上霞游盡蓬瀛千萬頃金盤親嚥
棗如瓜
三
玉虹高駕啓朱函早見瓊林有
賜緘幸拜㡛人新鳳錦渾忘學士舊鵰衫攜筐入白煩
中使束帶簽黃署細銜欲被縷絲
恩莫紀五緵十䌰倍摻摻
四
上林賚菓減封題藕節蓮窼乍出泥鎬飲已歌蒲與藻
柏梁羞賦栗和梨槃留白雪遮羊胖杯覆青銅散馬蹄
(蓮名馬蹄杯)三載金門沾湛久今來誰敢厭茹藜
雲間曹玉少五十(五月一日)
燕市忻逄鄴下賢高軒重見綵弧懸游同荀況經年久
(荀卿五十游齊)生在田文五日前蓮葉裹書還幕府榴花當燭
照歌筵何時海上尋仙去與子相期三泖邊
送陸使君出守思州
彤幨萬里使羅施路入湘門春到遲金齒再開蒙氏地
銅符初下長官司蠻溪馬度天邊繘番戸龍迎雨後旗
此際炎荒行陸賈牂柯南去使人思
禱雨
禁苑銅池散綠陰
鑾輿親禱泰壇深
九重自有回天力四海寧無望雨心日下土龍鞭麥隴
風廻石燕舞桑林
盛朝霑德如甘露何用巖阿起夕霖
為朱使君節母費太君旌表建坊贈詩
女陽亭畔婺星懸喜見高門有賜旃大節宛垂千載後
遺孤生待十年前陶家坊為延賓建韋氏書教阿母傳
誰似使君懷祿養至今猶誦白華篇
劉民部尊人入鄉賢祠
曾坐臯比授一經騎鯨飛作斗邊星伏生故享鄒平廟
劉向應祠尼父庭黍進蜼卣成式穀香含鷄舌見寧馨
須知享祀從殷典不在旗常早勒銘
金生西行
金城萬里惜分攜仗劍爭看洗鸊鵜偶訪傅玄來隴右
頓從柴紹出關西胭脂嶺下河流駛鳥鼠山空木葉低
前去臨洮知有意新詩應向馬頭題
贈直隸分廵吳使君(使君司通省刑法驛傳係崇禎朝興化相公之子)
京門右鑰鎖重鐶幕府猶開鉅鹿間部吏遠趨清苑路
廂軍近控瓦橋關提刑位出三司右擁傳人從百譯還
好繼前朝名相業外臺節制本清班
别陳生赴濟南幕
欲上旗亭多所思燕關惜别暮秋時十年書隔陳琳幕
幾度車過董相祠岱頂尚留天半賦汝南曾和雪中詞
春明此去如相憶須記宫牆碧柳絲
趙中丞開府兩浙
新開幕府壓江濆彈事中朝重惠文禹穴豫呈金檢冊
浙潮初罷水犀軍殿前露簡看如雪梱外霓旌盪入雲
何幸東南煩鎖鑰歲星重傍斗牛分
二
文臣節鉞古來難况復雄關似奠磐南省坐教中憲肅
東甌開後外藩寬
賜衣真見鸞文曜避路猶驚驄馬寒莫道還臺鄉思遠
故園金碧在長安(開府京邸有金碧園擬金馬碧鷄之勝思故鄉也)
贈瓊山令
金徽初試韻初諧萬里南天渡海涯茂宰自能瞻貝闕
漢家無復棄珠崖陶公山獻波羅税黎氏腰懸瑇瑁靫
肯向炎方重回首春花早寄日南荄
丁驃騎赴登州靖海衛有贈
初拜輕車駕上襄梨花先點綠沈槍營連北鎮沙門遠
劍指東牟海路長充國定能籌轉運孫臏故自守都昌
閑來莫向關城射恐有鄉書寄雁行
沈萃址入蜀
徒聞蜀道上青天誰識臨卭有令賢曉店散書綿竹頌
春帆高送錦江船五丁道可通金馬萬里橋難聽杜鵑
應念紅閨相憶苦莫教人滯酒壚邊(沈君内人為閨秀祁湘君)
靖海侯德配王夫人生日
龍額初傳邑號新百年長遇帨堂春銅屏射雀留神臂
玉軸裝花寫誥身觴獻蠻姬銜翡翠閣前夫婿畫麒麟
麻姑莫問蓬萊水環海今來已絶塵(時臺灣新破)
二
二月花明玳瑁樓藁砧今日果封侯瑤池宴已通三羽
横海軍還領十洲綵翟翻衣奩影動金泥拭匣鑑光浮
當筵儻進如川頌試看滄波萬里流
送春日偕同館諸公集張毅文太史宅分得毫
字
御苑纔開露井桃春光又復去東臯肯從杯底辭&KR0789;淥
且向花前換苧袍天半結雲催夏雨座間騁辯析秋毫
傷心九十無多賸指下薰風莫漫操(時榖文于酒闌鼔琴故云)
滇南大捷志喜四首
幾曲鐃歌奏太清樓船無復戰昆明三川終破吳曦壘
八甸重開莊蹻城神策新軍横鐡渡蒲蠻舊版擴銀生
天南萬里烽烟靖從此
台階一望平
二
龍川關險控諸蒙銅柱當年紀戰功青海故能通徼外
彩雲仍自見南中前軍夜入擒元濟降將時無似竇融
江畔金沙堪洗甲木瓜花映綠波紅
三
虛象滇陽習水犀窮猿何處覓林棲金城但築盤山下
玉斧長刳大渡西露布馳來真倚馬
赦書頒處喜銜鷄南人自此應無反安用徵兵過五溪
四
星垣振旅拂旌旄南詔碑前解佩刀大將兵摧神石裂
長官司據麗江高俘成
宗廟看陳矢凱獻
端門有賜袍金馬碧鷄如可祀王襃拜使敢言勞
顧侍御生日
執法星高麗碧空綵弧初絓柏牀東名標柱下三台近
人在香山九老中春雪尚餘霜簡白朝霞長映繡衣紅
金門倘遇東方朔莫道花間好避驄
二
九霄獨坐重臺端共看鵬飛簸羽翰烏府自頒王儼敇
豸衣重領杜林官封章曉入清宫肅甲子星週法曜寒
幸值
聖朝多雨露不須仙掌潄金盤
題陳生博古冊子和王司農韻
春暮楊梢解刺天碧幢閑使鬭茶錢風流只記張思曼
朗鑒何如顧彦先鐘缶燒殘還自弄蟲魚註缺不須箋
燕臺雖少探花會也有柴車到集賢
夜飲
提壺不上曲江頭學士官居對殿樓長樂鐘當晴後響
短連酒是夜來篘(宫中廊下酒家名長連短連)園蔬不厭茭菁薄筵
燭將低菡蓞收坐近西軒看月上有人花底笑藏鉤
金古良將歸
春還凍澤未全消又見東風入柳條好友最難燕市别
思歸翻恨越江遙才高迥若雲中鶴興到塗成雪後蕉
(古良善畫)但使官湖能乞與相期應在馬臻橋
胡廣文之任温州
中原十載共爭雄此日方傳吾道東落筆賦成天闕下
横經人待射堂中芹絲到處依池碧芝草生時映帳紅
但向吹臺尋故磵可知甌越舊來通
秋日早朝
宫井鵶翻露未晞輕寒先入侍臣衣玉罏香散朝成靄
金殿花生夜有輝鳳輦陳階銜翠羽馬&KR0008;傾椀賜珠璣
(每朝畢各坐賜酪)自慚陪從無文采空見蛟龍繪兩旗
宗藩輔國將軍博公同滿州徐翰林並以詩見
寄依韻和答
小院含商暑未除終朝乘馬尚斑如懷人漸近三秋節
佳句忻傳兩地書病起渴逾梁苑客夢回思逐賀湖漁
誰知興慶坊邊月猶向城南照索居
七夕用前韻
秋花裛露被東除月殿穿鍼巧不如向夕慢陳庭下菓
連年悔曬腹中書寒歸金馬愁仙吏水漲銀河笑澤漁
思煞故園機織者晩來長自對門居
贈椒園和尚
甘泉西上敝琳宫中有高賢似遠公說法不離雙樹下
置身長在五雲中平臺花氣秋來迥御苑鐘聲夜自通
獨惜裴休難問道空搖珠轡日華東
送姚聚中還湖州
楊柳河橋送客還十年詞賦滿江關高門自啓菰城曲
佳句猶留松石間(有松石間詩集行世)下若人逢花&KR2438;鞢前溪風
定鳥綿蠻上林春色年年好不用端居賦采蕳
上已易園修禊奉和益都夫子原韻二首(時陪游者)
(皆同館前軰二十八人)
曲江修禊已三年勝飲無如柳下偏地曠儘教油幔接
溪廻不礙羽觴傳㳂隄草向春深發夾路花從雨後妍
陪得蓬山舊仙侣到來滿座盡雲烟
二
良會何須絲竹偕春風此處遠塵霾東流水色清堪戀
北地晴光淺亦佳高柳隔簾抛粉絮新蒲刺水簇金釵
洛中禊飲年年事丞相同行豈易儕
張梧南還
秣陵憶别十年前帝里相逢倍黯然玉案未酬新綠綺
(時貽我漢玉未報)柴車還褁舊青氊花開曉店迷行騎柳放春
門慘别筵此去但能隨謝尚不須頻上估人船(時隨陸少參歸)
(江南)
二
青郊綠草散平蕪别路愁聽谷鳥呼幾見戴逵還剡舍
重看李白出當塗難兄三載仍留粤(謂南士也)賢主千秋半
在吳欲典朝衣餞歸客杏園東去酒誰酤
奉和扈從登封應制四首(有序)
時維肇甲候屬升辰承六幕之清寧慶三能之效順
翠華安指東都望幸多時綵仗將臨夏諺為歌已久
因整恊時之駕先酬肆覲之觀鈎陳簡肅無煩五校
蘭錡柴望精禋不事三壇茅脊所過祀名山笑玉檢
探符之陋隨時省方俗斥金泥封事之繁惟是問族
之貞淫間修五禮就民相慰勞暫遍羣神聿開千百
年未有之恩頓釋七十君歷傳之妄念兹輸輓築楗
石以塞决河攬我提封登高丘而望遠海謹誦卷阿
之什虔賡將享之章才慚應劭難傳西漢官儀職本
蘭臺敢效東封著頌
嵯峨方嶽望東廵何幸天門扈近臣磴道曉雲廻海日
石壇秋草遍山春鑾旗翻作中峰電鄗黍祠還上畤神
千載玉泥留檢處今來沾盡屬車塵
二
帳殿重重倚障開山呼相應似鳴雷九旗總向巖邊出
萬乘疑從天半來升氣下窺青檢合禋河西眺白龍廻
盛朝功德真難紀勒石慚無作頌才
三
東方雄鎮護神京豫日
宸游減禁兵霜繞幔城嚴未啓花開輦路笑相迎晴看
御馬林間度夜聽天鷄海外鳴九點齊州渾一望可知
六宇正澄清
四
鈎陳羅列動星文佳氣蘢蔥繞
聖君騎接百靈巖曲穏龍躔三觀嶺頭分春還个左乘
青輅時見封中起白雲問俗省方千聖事百年父老幾
曾聞
潘生南歸限韻
秋雲夾日雨雪雪游子將歸轡重銜别曲慢調新綠綺
征衣還著舊青衫亭廻通潞看題壁家近前溪認落帆
若賦閒居肯相寄雁鴻千里不須緘
二
南湖水盡見菰茭愁向青門折柳梢曉雨送歸梁上燕
秋風吹動海門蛟河陽官閥同潘岳鄴下襟期似石苞
盡日天街同對酒能忘出宿在東郊
長安中秋
朝廻晝漏報新晴坐待金波灔㶑生闕下芙蓉開旖旎
樓頭鳷鵲見分明當軒河影經秋白傍苑砧聲入夜清
手把醁&KR0812;愁未倒醉來恐起故園情
二
西風吹葉下金溝海畔虹生雨漸收庭樹影摇冰鑑冷
筵花香入玉杯流天街燭散千門静碣石雲開萬里秋
為侍講堂歸騎緩晩來東閣重淹留
湖南丁中丞生日
三湘重鎮古羅田萬里星沙啟幕蓮才過庾公還夏口
人如王濬在西川浯溪伐竹當蓬矢蠻郡椎銅作酒船
指顧弧南將啟宿崧高長頌五雲邊
送沈五栗士本進士歸里
同研淡墨註高名騮馬雙騎出鳳城衣柳漸逢宫巷曉
看花剛及御園晴開來榜目誇龍虎歸去川原見鶺鴒
一自容臺陪宴後蕭疎長負故人情(是科予分闈同宴禮部)
寄河南驛鹽道
三河節鎮擁朱旗鳳詔新裁五色絲萬竈授鹽齊仲父
千秋置驛鄭當時開牙艮嶽飛雲旆行部梁園奏雪詞
欲指冰壺遙作頌由來清德畏人知
贈送洪使君巡撫江南
中丞初拜
璽書行獨坐南牀舊有名此去開藩跨建業臨岐
賜宴在端明襄中羊祐方開府海上盧循早罷兵千頃
烟波環震澤看來不及使君清
二
巖疆瑣鑰重吳中萬里車書澤國通侍御呵來驚赤棒
元臣饗後賦彤弓平推庚甲王程緩
上念東南民力窮特賜九花天廐馬瀕行莫認舊青驄
金鎏南還
把臂京華又一春柴車欲駕泪盈巾戴逵豈是王門客
阮籍終為林下人到處題詩銷旅寂行無餽贐恨官貧
河橋相别知何幾白首垂垂總是銀
二
相期同返舊巖阿豈料君先策去騾老入侯家猶謾罵
醉辭燕市重悲歌收禾歲晩鄉田少落葉風吹客路多
只有雲間沈學士長懸一榻待相過
寄閩中提督張君
西平勲伐冠雲霄特簡趨庭領騎曹烏滸降旗迎谷永
文臣拜節重韋皐島中盡隸新開版腰下猶懸舊賜刀
不道西清頻入夢到來還隔海門濤(時予客福州)
秋祀社壇候
駕
秋行陰祀詣三壇仙掌高垂玉露寒百辟奉璋迎仗外
六龍扶輦下雲端風廻天半聞仙樂夜見星流繞從官
一自太和初獻後愧無金奏頌咸安
書王舍人冊子(舍人為内廷供奉賜宅西内)
仙池中禁杳難親解玉坊邊一舍人詞出
御牀封過密衣從宫鏡照來新花前白事先東閣斗下
丹星近北辰虚薦雄文似司馬有誰還賦上林春
奉陪李學士禮玉皇閣醮壇同胡編修袁舍人
顧孝廉即事
玉皇案下舊仙官親捧琅函禮醮壇受事籙呈三殿切
步虛聲徹九霄寒朱輪滿院皆雲侣丹竈烹泉有露團
賭墅圍棋渾漫興今來俱作洞中看
題方編修健松齊詩限爻韻
名園幾度罷誅茅猶見長松翠影交太子有城頻在望
方干故宅那能抛欄邊蘚斷驚虫蝕石上泉流為馬跑
誰識桐江風雨夜尚留龍吼聽櫹梢
二
綠野園林枕石嶅(編修為崇禎朝相公之孫)風光佳似孟城坳七株
偶向巖間植百尺翻從雲外捎如此江山龍未化舊時
林木燕曾巢(地曾經兵燹故云)平泉多少丁寧意肯向金門戀
斗筲
送平將軍守建昌衞
龍驤銜命重南征閫外蓮花早列營豈有黃騶能䧟陣
忻逢白馬舊知名護軍臺接章山戍轉饟船隨下瀨兵
莫道元戎難就拜麻姑壇土築方成
宋尚書新進太宰
初裁九格掌人倫三典名曹踞要津司列位高紆紫紱
長名榜定勒紅銀廷推徐勉真清士朝有袁昂是正人
欲問開元新相業梅花先報鑑堂春
二
台衡久已冠文昌啟事嘗登帝座傍褚炫端居能節儉
崔生用士總剛方賜來金鑑含霜薄懸得珠繩引宿長
愧托清流陪後乘時從畫省借輝光
送漳州胡别駕還郡
漳南上佐計車旋携手京門思黯然别榻尚施花嶼側
佩刀重掛柳營邊行時馬傍春雲曳歸見珠飛海月圓
誰道清廉少人識胡威譽望正當年
施二公子歸里
楊柳河橋散曉烟相携苦憶十年前洲邊講學逢官舍
燭下題詩對客筵驛路計成新歲月江南歸向暮春天
還家若問青房李朱仲園頭未賣錢(太夫人命以李熟為歸期)
依韻奉答益都夫子見寄之作時夫子以禪語
開示故及之
空言詞賦擬相如豈有文章重石渠國史未成羞碧檢
越人何意戀朱餘從知白馬原非馬不用騎驢更覓驢
數日朝參都廢盡只緣新接冶湖書
西河集卷一百七十八
