西河集卷五
翰林院檢討毛奇齡撰
奏疏
翰林院檢討(臣毛奇齡)謹
奏為恭
進韻書事臣竊惟古王三重一在考文周官六書首
重韻學蓋審音定律一代之典文繫焉自古韻不
作魏晉以降各創為律韻行世雖其間遞有沿革
然因陋就簡往往標之作一代法式故唐用切韻
與五經同頒科場而宋造禮部韻略特照九經例
頒行天下眀初甫定鼎即命詞臣宋濂等輯洪武
正韻一書著為律令夫國家大經大法豈無更重
于此者而於此急加意哉誠以同文之治大權所
在不可忽也
今天下車書一家滿文漢字昭然畫一上自章牘下
逮券契皆歴歴遵守獨於韻學多未定者今所傳
韻書共指為沈韻非沈韻也又指為唐韻非唐韻
也沈韻與唐韻失傳久矣竊考今本係宋南渡後
平水劉淵所作而理宗朝為之頒行名壬子新刊
禮部韻略乃自元迄今不知何故竝傳為沈韻唐
韻而遵行至四百餘年以訛傳訛從無刊正其是
非者我
皇上聰眀首出開闢景運於四征勿庭之日即為文德
修來之舉
命中外大臣各舉文學而
親試之一倣唐宋制科舊例分别等第悉授舘職較
之有司鄉會諸科頗為鄭重乃(臣)等菲薄濫叨
盛典即當日所試文韻或有失押重煩我
皇上親為指摘如旗旂蓬逢諸字無不立加剔發升降
甲乙是
皇上生知天縱萬幾躬親尚於學問嫌微所在剖析毫
末而(臣)等以庸妄當之寧不自愧因於奉
命修史之暇纂成韻書壹冊悉仍平水舊本而參訂
之擬名康熙甲子史舘新刊古今通韻其曰康熙
者尊
朝廷也猶之明韻冠洪武也曰甲子者記時也與宋
韻之稱壬子無異也曰新刊新正也宋韻稱禮部
新刊金韻稱泰和重刊皆是也其曰古今則謂律
韻與古韻也亦猶元之稱古今韻會也第(臣)纂此
書非敢自信祗以考律審聲古今所重謬承著作
豈可私行因恭呈
睿覽上求審定儻萬幾之暇一經指析將見七政所照
六幽盡發闢千古之妄定百世之準昭一代之典
將見中庸之所為三重周官之所為六書互相炳
曜以垂於無窮此亦補裨教化贊襄文治之一端
也若夫考核多疏引據未備明知因端竟委全藉
踵事惟是遭逢
聖明千載罕覯當此堯舜之世而不使芻蕘一得及時
奉獻徒濫厠從官虚縻歲月豈不可惜因冒昧呈
進謹將抄謄所撰韻書分為十卷裝成肆冊共壹函
隨本同上惟祈
皇上裁擇施行
翰林院檢討今在籍(臣毛奇齡)謹
奏為恭
進樂書事(臣)竊聞聲音之道與政相通故王者功成
樂作則必辨析宫商考定律吕以求聲音之所在
凡以為中和之氣所以格天人而和上下非偶然
也自古樂淪亡聲音之不講西京以還于今幾千
年矣(臣)幼時聞(臣)父
敕贈徵仕郎翰林院檢討(臣鏡)每言從祖汀州府同
知(臣公毅)往從新建伯王守仁征寧庶人時所俘
樂工得唐時五調歌譜其中稍稍言五音七律四
清二變九聲十二管諸法無非皆聲音之事與舊
朝所載樂書徒存備數者大不相同而惜其書在
王師下江南時方馬遺孽各東渡焚劫而其書遂亡
顧(臣)父臨殁猶執(臣)兄手嘆曰聖人生古樂興今
聖人已御世三十年後當必有起而興古樂者汝其識
之暨(臣)倖通籍謬叨從官嘗于侍班之次得竊聽
殿上中和樂聲暨黃門鼓吹今所稱丹陛樂者刻記
其音節而未之析也會西南蕩平
皇上命詞臣改定樂章時掌院學士曾以樂章配音樂
下詢(臣)具議一通但論篇次而未嘗一及歌詠之
法然(臣)嘗于入直之暇竊入太常乞觀宫縣諸法
物親得跪睹
世祖章皇帝所改塤篪二器并得聞樂工竊言
皇上曾以籥&KR1055;器色中高字未清為器不中法深嘆
聖人聲律身度其能審聲知樂且因律辨器如此歸邸
踴躍謂
聖人既出先(臣)之言已驗惜其法不傳不能備述以當
一得且日見
皇上朝虔夕惕萬幾不暇或不宜以制作大事重肆溷
擾故待罪十年以至乞疾終不敢有所妄獻而罷
第乞疾之夜夢臣亡兄仁和教諭(臣萬齡)忽呼(臣)
曰大招云二八四上樂之經也汝知之乎(臣)醒而
記大招則原有二八接舞四上競氣之文而不眀
其說或者謂鐘磬二八笛色四上可以正樂然究
不知呼臣之意之何所為也今年三月(臣)就醫會
城伏讀邸抄知
皇上御門偶與左右儒臣示空圍之準指損益之理辟
蔡孟三九之有差補遷固八生之未盡所云四上
即一三也徑一不足而圍三有餘則四以上也所
云二八即復八也隔八相生而至八而復還其始
則二其八也
聖人將出則鬼神通之
皇言欲發則鬼神先告之覺考律算數茫昧千年而先
使舊朝之殘譜暗啓其機審律定聲運會將開遂
令羣臣百姓天下後世並得聞
皇上之話言以大昌其說此固
黃虞並見之秋古樂再興之候也夫因端啓廸而必集
羣策以共成之者王者之體也承在上之意而務
推大而闡揚之以期至于盡為人臣者之職也今
聖諭煌然宜有所承而微(臣)之職又忝在記述雖病臥
里閻而心縣
魏闕槖筆摛文未敢少諉因祗奉
皇言而由繹之惟尺&KR1371;有不齊則于是無截管之疑惟
密率有不符則于是無累黍之弊惟相生之在聲
而不在數則于是有四清二變五聲七律之調惟
推律之可言而不可行則于是有十九宫二十四
調六十律一千八聲之誤則是
皇言一出而其聲已定雖(微臣)謭陋不足以測高深之
萬一而據所傳聞合之
聖謨若于斯有相發眀者因于伏牀之頃口授(臣)男庚
午科舉人(臣遠宗)把筆編次析作八卷裝成二冊
共一函名為
皇言定聲錄恭呈
睿覽并鑒可否乃(臣)則更有進者從來創建之興關乎
運世曩者五會遞乘勝國在土準之鄒衍相勝之
數則
本朝以木德王何則木尅土也若以劉向相生之數
推之則宜用金德以金者土所生也乃
開國之初發祥東北於方為木於位為震於律為太
簇而金以西行而與木相抵故商為金而太簇本
木位而仍為商音則是木德金德正與
開王之所基兩兩相合然而震為雷雷者聲音之發
商為金金者聲音之成而太簇以人聲而綂隂陽
該金木以兼綜乎聲音之要是古樂必興固開闢
以來一大元會也至若
皇上神眀天授原為開闢以來集大成之聖金聲玉振
端在今日因將所錄樂書謹匄掌院學士(臣張英)
代為呈
進(臣)臨呈不勝屏營激切之至
翰林院檢討今在籍(臣毛奇齡)謹
奏為恭
進
聖孝合錄事(臣)自本年正月十日接得府縣官吏傳帖
恭迎
太皇太后哀詔即隨將軍巡撫各衙門以下暨在籍鄉
官一同設
位叩頭發哀禮畢(臣)復于草次俯伏哭問
皇帝陛下起居備知
聖孝無涯求醫步禱感動
天地爾時即有里巷人民北嚮號泣恭紀其事者嗣後
百日以内咸遵
制詔但漸聞官吏居憂商農輟業
皇上日侍帷宫哀毁踰禮却啜卧苫唾涕見血
傳諭終服斷以三年羣臣交爭堅不可奪暨乎步送
郊園親衛舁校宫門幕居較過廬次然後
諸王大臣暨各部院司寺衙門以及太學生徒跪
闕舉幡合請即吉上念
天地
祖宗付託之重下軫九州四海民物之大斟古酌今勉
從衆請是
皇上大孝盡哀盡禮既不泥古又不隨俗百凡因革皆
有確斷制作之聖與繼述之孝兩兩皆見然猶于
四月七日躬上虞衞
山陵奉安諸禮竭盡誠敬在
聖人大孝方畏人知而至德感物捷于影響(臣)嘗于即
吉之後朔望詣學聽講
諭讀法外首宣
聖孝以宏教化紳士翹首轉相傳導隨有揚頌諸詞敷
陳嗚咽(臣)因衆哀慕謹為彙輯旬日之間漸成卷
帙竊思
大孝性成超文軼舜近傷
太皇太后撫育之恩即追念
慈和太后襁褓之痛苦心哀思原有未可以示人者且
孝治所及不關播誦草野俚諺亦何能仰道百一
惟恐凟冒
聖聽反取罪戾獨是周文維則久列詩章大舜克諧亦
傳虞史况(臣)職司記述分在敷文當此
孝治煌煌溥天哀感之時而不為之導揚極盛反加
諱匿是冒昧之情輕壅閟之罪大也因臚次諸詞
去其草野媟嫚者合得頌若干首賦若干首詩文
若干首雜體詞若干首彙成一書竊名
聖孝合錄謹抄謄裝潢共若干冊匄兩浙巡撫部院(臣)
代為呈
進伏惟
睿鑒採擇施行
西河集卷五
