西河集卷一百六十七
翰林院檢討毛奇齡撰
七言古詩(十三)
飲金十四烺園看草花同姜九廷幹吕四洪烈
羅大坤吳大棠禎張二錕即事
櫻桃初熟梅子酸草花爛漫開東園叢叢日下好顔色
青黃紫白藍綠丹燔炰盈盤酒盈斝履舄紛紛集前榭
龍澗何曾在洛陽辟疆不復稱吳下當筵插得花數枝
短簫横笛吹差池最憐垂老看花客醉倒花前花不知
奉謝分廵許元功使君夫子薦舉抒意
康熙建午之一月
朝廷下詔求俊良蓽門蓬&KR1221;有佳士不惜中外交推揚
大臣御史中執法争捧
徵書覆黃牒江東節度文教優璧馬干旌日三接慇勤
但問章句儒兼諮著作通羣書上鋪
聖德下華國束帛誤投窮巷居蚉䖟翕翅傍椳櫑只羡
鴻飛度遥海礐石難將白璧求駑駘不用黃金買使君
奬士多過情品題一過增聲名滕公按劍知韓信文舉
封章薦禰衡軺車旁午詣縣舍再拜徬徨謝車下主父
無錢那入關王良多病難隨駕結髮受書通一經妄思
載酒窺書城手讎三豕久不定胸貯五龜全未能弱歲
出門覓衣食老大還為道傍客吹箎半世罕見聞解鋏
三彈有誰識方今
聖主真好文東觀學士如雲屯朱鷺作歌奏司馬白麟
有對來終軍以茲荒謬厠其後毋乃強合蕕與薰郡國
限年恐致詰安平進賞將焉存生平忼愾感知已挺刃
願報國士恩祗求厚地掩薄劣莫使庸材負賢哲不然
甡豈石隠人何必躬耕待三節菖蒲花發伏枕餘病中
猶改金銀車倘能鍳此陳情疏豈敢還呈却聘書
别馬廣文作
龍門百尺中天啟廽視天孫碧雲裏藻影翻成北海魚
桃花瀉作申江水傳經自昔推馬融果然絳帳來扶風
當年賦笛已擅絶只今秉鐸猶稱雄春風吹花遶書屋
長啟清罇倒&KR0812;醁香飯晨炊苜蓿寒菘羹夜汎芹絲綠
檐榴初發紅滿枝歸舟欲渡千回思龍門多少溯從意
半在鱣堂對酒時
桐城姚孝廉文焱見贈感賦
皖江才子系有虞十年獻賦升公車虚懷早授京費易
健筆欲著梁陳書名高四海久推重到處人争識麟鳳
袁氏通侯半在門王家雋士皆羣從秋風吹潦江水清
畫船遠渡來西陵但知花縣看常棣(時訪其弟明府蕭山)那道横
江採杜蘅新詩璀璨似珠玉不惜閒題寄蘿屋車下還
招季布魂酒酣重擊高離筑鄉人刺促去住難暫將短
景投吳關高軒在望欲御晩翹首半天珠斗寒
介丘吟為姚明府作
生平不敢入燕薊金臺空復求乘黃潛登太行苦服軛
道傍何處逢孫陽從來美好善謠諑啼鴃一聲隳衆芳
誰知負局有弘量鎔成冰鑑如秋霜㩦之日月且增耀
照見瓦圩皆有光皖口舊家聮譽望吳興才子多文章
漢儒初試考功法唐相自饒應變方壠草春耕勸田叟
隣烽夜静降甌王試淬干將欲鳴匣爰收竹箭方在房
世人誰可與儕伍惟此乃得當門牆清秋銀漢甫灩㶑
新蒲獵獵生野塘乳燕學飛争去壘枯螢垂死猶棲囊
泰山&KR1005;嵲倚天半梁父介丘羅四傍結根萬仞得所託
浩然一顧天風長
西湖將軍歌
秀江橋下春水生緣橋幾曲春花明燕山大將開幕府
千里不聞枹鼓驚當年挾策上
金殿幸奪翹關走飛電
仗下看披鵰錦衣宫門却賜花菰箭十年宛馬塞上騎
親隨部曲漁陽兒桑乾風雪控弦去猶聽阿嚲當横吹
龍驤南下定三蜀遂駕樓船遣楊僕湖東既鎮後湖西
每見投壺理軍曲從來名將不嫌老羡汝當年立功早
躍馬雖稱矍鑠難擒生終逐嫖姚好揮戈横槊二十年
生纔四十春風前桃花叱撥紅照眼擁麾江畔疑神仙
宜春臺高秀江綠時共登臨看黃鵠記得前年江上亭
共點酡酥倒&KR0812;醁是時春雨細如注幸與將軍倚庭樹
落絮游絲濕馬蹄正在袁江最深處袁江草長花復開
清江水漲空徘徊思君重憶亭前飲那得紅船載酒來
戊申三月旅亭夜讀東原宗元鼎所著新柳堂
集中有三詩專賦予瀨中事觸境生感因為
長句寄去隨筆無叙
憶昔行瀨中曾經射陽渡欲託東原宗鼎家風雨江關
暗前路從兹奔走二十年每過隋苑心茫然名山不厭
少文病破浪只思元幹賢前年白下遇難弟(謂鶴問)因宿
街西瓦棺寺龍躍雙垂海内名雁行單作天邊字思君
但讀君著書因之遥識東原居芙蓉一畆共兩畆楊柳
千株復萬株深堂楊柳想佳句初日芙蓉豈虛譽如何
念及瀨中人不道瀨中從此去當時鼓枻渡水鄉蘆中
無復傾壺漿孔融兄弟遠難覓道傍獨立空徬徨潛行
宛轉過江右記得湖東鄧老秀擊絮偏逢水漲時裝衣
正值花開候逡廵流落淮汝間酒徒死盡誰能傳感君
記事最忼慨使我泪流如涌泉春深三月返江沚垂柳
紅橋夜低起為讀東原詩一編三乞隣燈酒家裏
陳掌院夫子生日作
在昔郡國應
制舉集賢學士居殿傍已徼詞業進祕閣尚未程試留
東堂執經曾向馬帳度遥見天邊白雲暮龍沼桐扶和
嶠還鼇峰土負山濤去只今三載彈素琴紫芝産地烏
棲林立朝久動荃宰戀移孝遠邀
宸眷深芸臺重掌入親近
詔遣黃門賜存問玉案親書第一班金華坐進登三論
當年兩省薦拔人今唻倖步清都塵分將黃紙當廳展
擷得紅蘭滿座春老成端作後來式守正時時見容色
進賢必欲辨驪黃斥偽何曾雜儒墨文章能起明宋衰
昌黎之後無雄才講筵高出陶虞上草制全從典誥來
圜冬暢月設弧矢正值
王師渡滇洱六詔軍書奏
玉除三雍文教開金齒大臣嘉績動簡編泰符高映蓬
池邊第看天紀回星斗安用崧高誦歲年
南山篇奉祝平太翁年伯七十初度(載問次山尊人也)
君不見南山之高高入雲上連閶闔開天門仙人環珮
紛錯落日月光景相絪緼阿翁七十好容貌欲與南山
等崷峭名法能傳韋慶成高懷不數岑公孝牆東寄跡
追少微行游嘗著青荷衣風生南塢椒蘭發日出東園
烏鵲飛即今初度誦皇覧矢絓寒蓬射来遠神授方函
啟綠文賓隨曲巷開朱&KR1707;華鐘綺席次第陳清秋八月
真良辰邀来閣下彈筝女舞罷庭前戲彩人庭前戲彩
皆神駿千里聲名遠尤震馬氏由来重五常江東自惜
推三俊南山&KR1005;嵲高復高稱觴進履多賢豪欲知綵紱
垂麟角但看趨庭有鳳毛
李方伯生日
黃星熠熠臨江陽漸東漸西瞻景光鳴葭叠鼓樹六幢
云誰開幕今藩方三韓家世遼海長從龍舊澤傳芬芳
蟠根仙李枝葉揚惟公筮仕肇龔黃分司偉伐留西江
晉階總憲肅紀綱三河萬里百辟良羣推觀察非尋常
嘉名特達書
御旁
帝將簡之補衮裳惟此吳越稱巖疆東南克詰撻伐張
非公不足領上襄只今羽檄猶旁皇軍需自給廣武粮
伊昔蕭相當漢昌關中餽饟連戎行中原開府杜與羊
嘗恢宛洛屯江湘矧茲甌越空陸梁不煩朝食揮欃槍
自慚垂老依梓桑猥蒙薦達登
帝閶車箱盈轡馬曳繮持觴不前應見諒高天尚見青
鳥翔願隨青鳥同相徉
一聞上人畫鶴索題
自笑生来有仙骨年年相對鸑鷟棲談經拂麈擁高座
儼若仙驥横天梯竹林鸚鵡静無語寶塔雁王他自飛
不隨丁令較去返豈與支遁相因依閒堂落筆起長嘯
此間亦有凌霄姿
金學使曾䧟賊中歸命途次感寄
浙河東下海濤坼曾啟龍門浙河側取士能如嘉祐年
論文不數元和日機衡在望鮮軼才諸生並得乘雲雷
醫師雜採及馬浡孫陽一顧皆龍騋誰知世事多反覆
倏見烽烟起南服楊僕方隨下瀨軍趙佗幾簒番禺牧
王威赫濯恢七閩杜陵䧟賊埋風塵青天見日撥雲霧
今来重會三江春文昌熠燿動銀漢長夜漫漫有時旦
百里相過不得前遥望雙旌泪如霰
暮潮行别朱公子簪原
春潮初漲曲江邊游子乘来申浦船水上桃花新帶雨
城頭柳色正含烟主人邂逅忻相見邀我南樓啟歡讌
黍酒傾餘綠玉盤芹羹汎作黃金線逡廵入夏歸去遲
宛如家室相因依林鳩喚婦循檐下海燕㩦雛出幕飛
長帆欲掛轉鐵鹿將向江頭别朱穆幾行愁雨為君傾
一曲離歌倩誰續嗟君家世本畫輪聮翩華閥傳来新
伊予何幸託杵臼廡下定交如有神吳淞東去極海涘
一望錢塘正瀰瀰他日相思欲寄書但看西陵暮潮起
奉謝何使君夫子有感
從来治郡稱第一廬江太宰何敬容即今於越踵良牧
軒軒五馬如游龍山前文簿啓来碧花下印牀開去紅
竹符初發罷征調誰謂東山有羣盜傍邑先傳諭寇書
明庭且下求賢詔龍門高峙渺百尺頓集平原舊時客
自慚階草漸飄零差向園桃比顔色負芻長自困泥塗
豈料終逢晏大夫白璧儘教三獻去黃衣銜得一環無
當時乞食渡淮浦無數淮流溉胏脯結襪交為國士歡
投竿只道王孫苦十年側促懷舊心使君千騎方駸駸
天涯壯士今還在仰視滕公泪滿襟
桂樹生玉芝歌為姜定菴京兆作
君不見庭前桂樹發素秋連蜷偃蹇枝相糾蟾蜍原向
根底宿鸑鷟儼從花下游忽然華幹産芝實玉筍漸看
膚裏出三秀煌煌映列星六英燦燦承朝日豐脣麗肉
白雪姿靈根翠羽生華滋墜露空濛如雨散吐雲繚繞
似烟絲嗟君奕葉挺奇秀謝氏當庭燿清晝夾道朱輪
有嗣英高堂白髮方長夀當年左掖曾草麻甘泉前殿
揚朱華芝房一歌未絶響凾德九莖還薦葩今來子舍
奉甘旨暫借商山斸仙餌流膏沆&KR0008;成酒漿瑞彩斑斕
作金紫弧南一宿秋更明下應瑶草相敷榮不信但看
桂樹上團團唯有玉芝生
崑山徐母顧夫人夀
青鮦畜修鱗不復生凡魚丹山産鸑鷟迥與羣鳥殊即
今東海擅華胄有母賢名比仁夀徐藻原傳内子文顧
家本是閨房秀清洋江畔采綠遲春能濯繭秋鳴機教
兒嘗秉和熊志相士仍吟弋雁詩以此諸君奮皇路各
向長安獻詞賦上苑争傳花一枝當軒種得珠三樹慈
恩寺裏曲江春兄弟皆為領宴人散饍羹遺東閣早留
甎日爱北門新今来錦帨懸高闥畫蔮重重加綠髮但
看殿帔賜朝霞儘使宮衣舞秋月君不見雍丘宋氏兒
臚名相譲還相追娱親江夏遺綵服到今湖橘猶含緋
又不見閬中陳堯叟兄弟三人兩殿首其一曾為知制
臣尚恐慈親杖横手猗嗟我母年六旬居然邁宋兼超
陳且隨吳下稱觴客還慶庭前戲綵人
贈襄平李廣寧司馬赴兖州
任城司馬襄平豪腰懸鹿速金寶刀英年妙筆擅文史
翛然意氣干雲霄鳳毛燦燦成五色遠向丹山趁飛翮
望嶽重登杜甫臺題詩應在匡衡宅淮流浩浩到海廽
雙旌南下蒼雲開他時載酒行春處無數桃花傍澗来
相望篇送陸少參督餉江南
從来執法推鯁直前有陸杲後目山相臣初避道路去
内戚不上街樓看何者參政儼宗邸為使直指争往還
將施赤棒先白簡此事乃在順治間
先皇駐蹕御南苑親召副相連臺班
特令出衆宣口敕謂此不負柱後冠方州節鉞久未振
請借高峻風人寰中朝豈是厭汲黯出刺乃欲重薛宣
鼎湖龍去年又年此翁歸卧江楓寒今來循次游長安
殿中多薦識面官五都列岳未為薄六路轉餫將誰&KR0570;
東南惟恐竭民力
天子乃遣專事權公整往足肅吏治清廉不用支官錢
我今相送思贈鞭臨風如汎丹陽船長干釃酒興自遠
西浦輸粟心長閒計臣應受鵲袍賜賓從但從牛首觀
莫言是地少風憲曲巷舊有王僧虔太微南下四星闊
相望儼若居臺端到官莫厭芻粟㕓待君仍在螭坳邊
王二光禄生日夜飲有作
先生矯矯秉大節弱歲論文在於越薄宦朝看海上雲
層樓晩掛山頭月京門對酒連歲年醉来長向樓前眠
爱閒不畜雙鬟婢上義能輕五庫錢只今内府待入直
門下還留孟嘗客况有當前羣從賢王家子弟烏衣宅
樓頭開宴值早春燭紅酒煖春盤新恍然禹廟看花後
夜雨停舟鑑水濱
甬上段長史枉過闕候值其初度奉寄此詩
甬江樓畔花樹明灌門有路通蓬瀛慶元使君曳黃綬
行部雨中来永興單車緩軸去呵雜肯為牆東繫朱鬛
解珮慚無吕氏刀荒亭未設休源榻君家仕宦多似雲
鳴珂舊里聲相聞鳳毛已布庭前綵驥足還留海上軍
清和四月值初度弧矢應懸郡庭樹一觴欲獻未能前
但望金峨海傍路
題畫
君不見丹山之穴千仞高上有朱鳳聲嗷嗷八方攬德
久不下一朝奮翮求其曹朱光向日耀五采翠羽順風
揚九苞低昂宛轉起雲表萬里相過向蓬島華池阿閣
何處棲但見將雛舞来好春花滿岫露滿枝啾啾百鳥
争羣棲不分夏鳩并秋扈後羅孔雀前山鷄簫韶不作
至者鮮穎上金臺望中遠種得梧桐蔭未成採来竹實
香猶淺高堂展絹采色新就中威鳳當麒麟誰將東海
仙人宅寫作瑶臺天上春
題周斗垣先生採芝圖
商山漠漠環清溪溪邊輪囷産紫芝丹柯翠羽滿林谷
絶勝三秀生銅池丈人採之嗅逾馥飢可餐之比梁肉
獨坐幽岩白日長時見松隂下山麓洛中遺老百歲餘
春来曾釣磻溪魚煌煌韡韡山前錦盡是當年綺里書
王生之雲中
白羊城邊白雪飛桑乾河上黃塵稀丈人拔劍不得意
西入塞垣何所依當年相遇共文酒朝向蕭江折新柳
為君送作錦官遊同上溪南一回首淹留劍外春復秋
更從嶺表尋羅浮木棉花發棲紅寺椰子杯寬汎白漚
今来燕市負意氣屡上金臺騁騏驥拊箧誰憐樂毅来
哀歌能使荆卿避去衣短後纓縵胡重逢擊筑隨屠酤
層冰千仞方浩浩雁門千里跨飛狐自言碣石舘難再
將逐蒙恬望榆塞射虎從教太守驚椎牛尚有將軍在
薊門歲暮雪未乾嗟予索米留長安青門欲餞苦不得
天街柳葉誰堪攀從来臘盡會春曉况復高名播来早
若過新興肯望鄉鉛粉樓前有春草
寄祝江南方伯生日
芙蓉初發清江滸曉看天星照平楚關内蕭何夲近臣
徐州荀羡將開府前時鵬奮湖水濱西陵相望多烽塵
但瞻武庫歸南省並道文昌近北辰今来甲子喜新遘
正值長庚轉秋宿方岳能吟史克詩在朝共進申公夀
秣陵九月佳氣新大功坊底羅嘉賓清罇欲獻無由達
思煞秦淮對酒人
送孫孝廉還里
去年八月桂子黃看君鵰鶚争翺翔今年秋節又三五
慷慨送君還故鄉君才卓犖世所羡曾在含元膺召見
司馬高文有賜金王褒出使嘗乘傳芙蓉十里江岸長
將歸且醉當壚傍滄江暫見蟄龍臥雲興霧捲旋飛揚
河橋衰柳不堪折月滿當頭白如雪他日相逢杏苑中
仍向花間看明月
汪錞選郎善事毋值典試關中得夀萱二字碑
洞摩勒以歸時太夫人八十遂預製扁額臨
二字于堂以為慶索為此歌
潘居色養重鼎飪况入東曹倍謹凛秩閣頻遺赤舘羹
彩衣時覆仙郎錦驅車試士出渭橋秦碑漢篆關中遥
色絲未得諳雙纈綠字宛如銜九苞北堂日永秋尚早
滿砌丹萱正姣好石闕呈来古籀殊畫梁標出旌簾曉
蒼龍乍轉花滿櫩銀幡未賜開春筵稱觴長跪進夀考
恩綸照映相鮮妍養堂不用啟京邸紫帔金章錫来喜
瑶島羣看詠白雲宛向中庭奉甘旨曾參見肉思養親
從来孝感偏能申請觀額上丹砂字好慰堂前白髮人
桐城方栲舟又申父子枉贈簡和
北風梢槭銀杏黃寺門雙樹塗嚴霜龍眠高客作寒旅
回首一看江路長當年地甲冠雲額門十朱輪戶三戟
舊業金張總墜貂君家兄弟真連璧十年獻賦厭計車
曾膺監郡占刑書天時人事忌太盛好女善謠能嫉予
浮雲曖曖水沈木孔雀剸金不辭辱遠戌嘗經紫塞還
穹廬暫就黃花宿今来訪舊游永興將車季子方趨庭
嚴城蕭寺苦寥廓有鶴帶雛梳羽翎翺翔千仞下視小
况當鳴和臨秋曉韋賢父子一經傳徐氏詩篇六朝好
謂予失職志不平天涯一見旋留情同為斯世沉淪客
那惜臨觴感慨生長歌贈我最斐娓揮毫書滿元興紙
愁心百折和来難把卷踟蹰不能己
范母錢夫人輓歌詞
夫人家本錢王裔閥閱崔嵬紹蘭沚紫燕長廻朱雀航
丹輪時度鳴珂里閨中日出臨繡牀刺来黼黻多文章
因吟柳絮過庭下為採葛覃歸道傍錦屏初啟射烏雀
正值當階覆紅藥司馬譚公實我私侍郎修謇曾為妁
于歸帝里舒綵函尊章簽判来淮南在堂相繼赴幽室
苦捐珠釧埋金蠶夫君文譽播禹甸十載登壇領羣彦
自脱牛衣上計車每銜鶴牘升金殿慨然攬轡佐惠文
命留司法南康軍日周外犴有紅粟私顧在房無綺裙
但聞平反始置酒况復平漕并履畝綰綬恒兼旴水符
分章遂佐新安守鵝湖鹿洞講席開曾同論秀掄奇才
經傳韋母朱帷下文似曹昭東觀来最憐大澤釀遺蘖
道藴抽刀白如雪能令降鹵偃前矛那道歸藩擁高節
戈船北發經險灘軍輜下瀨浮来難長年四顧督郵怒
先生掉臂歸林間蕭然一望復何有餉饁如賓在隴畝
井畔新栽阿毋花橋頭再種先生柳趨庭繼起皆鳳毛
烏衣子弟真賢豪陶門有教比鍾郝伏女授經来賈晁
誰知一旦馭雲路桂旐蘭旌遠相赴天上争看製錦来
閣中尚記題詩處車前執茀鈴欲摇道傍虞殯還吹簫
碧玉樓中月皎皎白楊樹裏風蕭蕭螭蟠石闕類雜組
竁島玄埏似幽府我欲私題哀誄詞又值城南下寒雨
依韻答徐生我剛見贈長句兼送其客益州
生年徒擁漢官尺不度江天萬層碧但挾康成車後書
誰窺孺子門邊蓆君家奕葉擅雅騷舘亭驛壁長揮毫
明星貫胸影歴歴飛泉倒峽聲嘈嘈回思昔日鍜柳下
曾誓乘車并乘馬不謂伊人已殞霜頓令斯道如長夜
多君兄弟能自見各赴隋宮與梁殿但得文章慰世思
不須俯仰看人面衡門寂寂時緯蕭雖居市里同漁樵
避人時過雙流澗作客還登萬里橋予也甫賦歸去来
相逢把臂方徘徊湖山皦皦宛在望此中尚有孤山梅
忽爾所思在遠道春江轉棹心悠哉勒銘自埽峰頂雪
題柱將披石上苔此日情親誼不薄且送平原赴京洛
他年卜室想比隣願竚吳山待君築
天姥詞祝吳夫人生日
朱鶉拂羽吹南薰荷花滿池開綠雲華堂清晝懸錦帨
嬌絲脆管来紛紛夫人自昔禀修婽曾佐盧龍舊司馬
雲閥同傳玉箧書繡牀再弄金釘瓦兩家勲伐奕葉通
往来車轂如游龍只今繼起餘三秀尚攬青氊賦上宮
從知珠樹生瑶圃赤文重啓藏書府若欲仙盤挹紫霞
但祝秦屏似天姥
西河集卷一百六十七
