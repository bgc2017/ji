西河集卷一百五十八
翰林院檢討毛竒齡撰
七言古詩(四)
黃浦午日作
海榴花發日正長我游滬瀆逢端陽朱絲乍綰艾符小
畫舫欲開蒲葉香南風吹水水波動簫鼓中流遠相送
入浦疑投碧玉壺滿盤堆出黃金糭連橈並纜宛結筏
驟見戈船遶堤發横矛舞槊戲艣間紫旆紅旌映天末
須臾甲士振臂呼盤旋五色蛟龍趨拔幟似將驅海若
哀歌直欲驚天吳主人徐幹發清興况復風流對仙令
碧醑頻傾細琖廻紅船幾處新粧靚當筵絲竹次第陳
沐蘭剪艾申江春十年未續羇栖命欲繫新繒愁煞人
秋潦接友紀事二首
六月無雨河岸枯七月雨水填居廬牆頭巨樟低接葉
傍水但穴鳬與魚錢塘潮水漲沙足上潮不共下潮落
君今晩渡當晩潮到門又値風蕭蕭
積水在門月在水主人明燈炤平地僕夫倚壁馬囓芻
相逢握手還欷歔楚生遠游橘為頌杜若為衣蕙為縫
主人酤酒榆作錢出門三借蓮葉船
抱鴟出門行答王兵曹
抱鴟出門苦無力棄錤欲鉏鉏不得君家南面過百城
令我時時動顔色前年就君觀秘書秋霖十日仍空虚
茅山未許抽金篋柿簏安能寫石渠交交桑鳸本食肉
有時食粟人不覺謂我嘗甘虀菜香此事從頭總教錯
君今譽我非尋常敢方李杜高文章山前曉幕秋風起
那得寒釭熖影長
題周昉畫楊妃調笙幛子
宣州長史筆有神貎花工貎丹州春風神妖矯絶凡近
徐熙崔白非等倫開元天子重傾國曾把名花比殊色
清平三調倚玉笙一唱沉香舊亭北太眞仙去上皇老
此事千年等枯槁御苑秋風落紫槐曲江春殿生青草
悠悠蓬島相見稀名花再顧無光輝宣州妙筆寫一捻
花樹蘢葱映雙頰恍若錦幔中晴風繞蝴蝶下坐妃子
嬌似春花間紅露寫朱唇頭上金鶯釵腰邊霞綺裙手
持玉笙思紛紜便將釵脚子挑入玉笙裏炙簧塗蠟曲
有方竹管銅匙細堪理不審寧王笛裏聲與此參差又
何似三月三日洛水邊我尋紅藥游晴川凌波遺珮杳
難續姚黃魏紫空嫣然誰展此圖向我前名花傾國重
新鮮花繁映瑶席障此蓬萊仙比之虢與秦合坐爭媗
妍只愁調笙度遲日花萼樓頭呼不出我欲重吟供奉
詩興慶昭陽總相失崇禎待詔陳老蓮妙筆往往傳人
間安得倩掃吳溪烟頓使宣州三絶筆寫作浣浦雙流
泉與之重對開元年
題吳趨唐觧頭畫贈四明周廣文山水幛子
灌莽日靃迷晴雲共洄潏山亭故幽遐惻惻人上慄吳
趨解頭唐六如寫來贈作雙瓊琚四明無數佳山水恍
見東窗幾洞書
畫竹歌(有叙)
崇禎中陳二待詔洪綬為沈嗣笵畫鈎勒白竹題云
萬歷乙未法華山貎竹數種在無用老人卷李長蘅
見之嘆曰小淨名醉墨矣後為權要得去關中人張
道民脱白驔馬易之是畫一種耳西河毛甡觀畫采
隱堂咨嗟為歌
昔時蕭悦恊律郎曾畫白竹稱擅場豈如崇禎陳待詔
别為沈郎寫佳妙分叢叠葉竹莖坼剥粉滮青縱鈎畫
宛如塗隸手底枯横挂霜毫作飛白翩躚逸落勢宛轉
玉櫛銀鈿素紗軟淇女粧成一笑寒湘妃雨後雙眉淺
當時記得住初地偶借生綃寫幽意拾去人誰等法王
年來自哂供豪吏關中張生頗俠烈八尺霜蹄易寒鐡
風梢勁鬛相估當正與斯圖鮮差别驊騮既死健筆亡
迂兒蓮子盡摧藏活禽生卉暫相見青天碧色回花房
勸君展圖絓庭戸白鳳䙰褷掣毛羽駿馬黃金何處尋
滿林瀟瀟聽秋雨
鞦韆辭
東園紅繩百尺長花竿繡版懸畫墻春風鶯語吹綠楊
桃花飛映花竿傍阿侯家本邯鄲倡紅裙八幅裙帶颺
扶裙理鬢顧鮑郎倩郎催上鞦韆場東園有女藏曲房
抛絲擲帶盤繡牀時當寒食呈新粧曾來旋舞雙鴛鴦
于今相對羞頡頏自憐不如繩上娘初翻曲桁孤鳳翔
旋廻巾旆胭脂香驚看欲墜低復揚桃花滿竿飛夕陽
又鞦韆辭
北來小妓善懸綆春風翻花弄花影南人長裙掃階除
依稀學得亦不如少時曾看鞦韆戲紅繩百尺遠垂地
此時正値桃花開畫版斜懸擲繩妓驚鴻舞燕花桁明
盤縆飛旆蛛絲輕圜墻觀看頓成市一時傾動蕭山城
十年兵革固陵口寂寂東園散花柳紅繩畫版不復存
此妓城南作人偶春深三月猶坐家脚能踏地手績麻
草青日出各不見翩翩吹落紅桃花
與朱山人飲
山人好飲耶溪濱布袍角巾隨隱淪有時入山採苓术
手持㮨朸披荆榛方春邂逅廣寧路云返姚江百官渡
踏翻紅藥欹晩霞傾盡青囊瀉朝露耶溪溪水流復
流紫花初落丹花抽何時製得長房酒還飲龍山最上
頭
送駱復旦明府補任崇仁
横秋官閣江日紅三巖散瀑生微風飄颻僊令挾黃綬
還乘彩鷁臨川中臨川山前曉衙啟橘樹蕉衣蔽階戺
雲滿欒巴太守亭人來謝客諸王史關中曾食華水魚
丈夫四十專城居長輿扶杖久將起浮雲蒼□愁當車
黃金馬頭珠匼匝直上天門撞雙闕合浦仍還海上螺
巴亭又掛山頭月義烏詞賦矜久傳黃門花樹猶新妍
揮絃夜坐琴高石種玉春耕蕭氏田朋樽祖軷下江滸
相望相思似秋浦他日人傳逸少書盡是臨川墨池雨
和張公子花騾嘆(并序)
仝張公子飲康氏園芍藥蔽畮半萎藉地花騾跼足
避紅行遇塞紅乃長鳴不前客有嘆者
張公子騎花騾踏花長向花下過張家園裏舊有花今
來且醉康少家青黃被地總難識中有嫣紅好顔色洛
陽方春明溱洧已渙渙芍藥家家開紅白互相眩白花
&KR0146;&KR0146;散千蝶紅蕊煇煇映雙頰一夜東風起上林彷彿
霜宵墮丹葉康園邀客開錦巵落花繞路生紅衣客來
迸作香車泥車塵撲撲飛馬蹄花騾入門獨遥顧不走
花前落花路筋力雖瘦成嬌好視行步步來嘗惜萎羅
綺恍度扶風馬嵬里土中鞶結香未零石上連環碎難
理初看散蕊不忍踧繼見堆紅罷躑躅誰將獵獵快燒
珠頓使深深見埋玉哀鳴駐隴上有似王伯輿茅山一
嘆息千載生躊躇更如衛洗馬愁心著江樹視此春芒
芒流連不能去客作仰天嘆我為蹋地歌蹋地休蹋紅
我欲騎花騾騎花騾休蹋紅可憐紅落汙泥中汙泥落
紅亦無幾願騎花騾醉花裏
淮上逢施少參閏章自京邑還任抒意
朔風吹雨短袂寒都亭遊子加晨餐皇華使官苦乘傳
前驅羸馬來長安飛蓬索索墮遥梗此地相逢最堪省
韓信城頭白雁飛淮王宅畔銀牀冷蕭條古驛絮語親
薄游同是隆冬人百篇詩句驗予拙十年宦跡愁君貧
臨江分守界西楚閣皂山高望來苦何意天涯對酒巵
前事今情又重數君行當及休役車我留淮水還躊躇
追陪不忍暫相失晝談竟及宵燈餘重尋湖口渡湖檝
烟水蒼茫逓明滅祇愁南去見梅花驛使將歸遇冰雪
廬山崒嵂倒水青相期還發清江舲莫言知已重逢處
只在淮陰一飯亭
喜逢南安趙司馬開雍入京率贈
去年渡馬湖便欲登君堂蹉跎入秋節流浪過海陽今
來本欲下横浦為訪湖西阻秋雨不見芙蓉渡口船空
摇白鷺洲邊櫓拒霜花發紅滿城洲前白鷺爭飛鳴凉
天清霽日初出忽聞司馬重還京贑江浩浩向東瀉馳
驛相逢贑灘下我為湖海老逋人君是江州舊司馬天
涯嘗苦相見稀相逢各道長相思丈夫忼慨爲知已此
地逢君感何已梅花凉未開春鶯又將語承明定留君
爲君酌斗醑匆匆斗醑恨未揭萬里王程更前發綵纜
高牽贑水寒相望秋山見新月
人日途中登高作
去年人日馬上過今年人日浮江波沙頭草色又如此
故園柳條今若何嵯峨江閣蔽江口強起登高飲春酒
獻歲才看七日還離家已是三年久江城送客綵燕新
家家門戸沙頭春誰裁百福銀花勝還贈三年未返人
古意
木波城北霜霏微玉狼山下烏欲啼黃榆蔽關落平渡
白月夜上高平西高平少年騁游騎仰視雲中雁來至
廻身却射榆影中忽睹刀環暗流涕刀環鹿速東隴頭
霜清月白雁門秋清霜秋下稷西塞白月夜落城南樓
城南樓上落寒月拂拭寒砧擣秋節玉杵㪣殘雁浦星
金雞唱盡交河雪交河雁浦何處尋銀欄綉帳夜燈深
燈下縈鍼長嘆息機中織素自沈吟沈吟但坐露華濕
藁磴&KR0008;瓏珮環澁四壁寒螿聽去頻重城哀角吹來急
去年遠寄到龍沙脈脈黃雲去路賖今來塞雁歸飛早
應見于闐秋草花
柳花歌寓蕪城作
春風濯濯江南路吹過䢴關到瓜步䢴關三月春草長
市樓大道怨春陽陽春初開日杲杲大道花飛一何早
清明漸近細雨來繞樹游絲墮縹緲游絲縹緲繞如霧
綰入隋堤柳條住隋堤柳色青瓏璁娓娓流鶯啼不去
流鶯啼處停玉鑣依依拂面盡長條揮鞭既度紅欄曲
驅車還上綠楊橋紅欄綠柳心斷絶隋苑隋堤有離别
新聲三叠何處吟弱線千條倩誰折可憐草青及春暮
可憐綠柳低還仆青樓曳翠縈酒壚白馬連錢繫歸渡
低枝毿毿接長坂高枝蓬蓬白花滿茫茫飛雪繞去遲
冉冉輕綿罥來晩翩隨晩蝶罥朱花緩向春烟拂玉鴉
幾時飄颻落西苑幾時流蕩去南家南家西苑兩相棄
流蕩飄颻日顦顇春風吹去不上天春燕銜將復垂地
初翻積雨障輕塵更度粧樓裊素茵滿眼離披不知處
愁殺東西行路人
小補陀畫幛子歌(并序)
紹興城東二十里許曹山陶氏放生池凌子天翰將
更名此山小補陀報母養佛令楊明府作畫幛子董
孝廉為歌謂甡曰翰母禱于佛母而生翰翰痛母之
亡故擬報慰云耳
君不見曹山嶻嶪東郭東中有巨磵開琳宫澄潭千尺
插横嶂潭水濈淬潛魚龍巉巖兩楹架巨石石蓋倒水
空玲瓏踰波入石石四啟小舟蕩漾穿當中相傳神禹
舊開鑿手遣巨靈剷碧落斷鼇刳臂拄水心焚象抽牙
倚嵓角風傾雨削如有神清鐘梵磬交冬春天花散綺
布松壑好鳥說法通雲津會稽凌翰探幽渺記得前身
竺僮小慈王抱送稱善才仙姆留馨似阿保凄然思報
顧復情青山碧水空冥冥滄洲萬里巨波闊靈伽一片
蒼烟平濆淪海藏拔平陸欲翳此山議修築祗苑恒河
到處名何必蓮花坐暘谷君不見宜興楊挺生丹青妙
絶無等倫又不見常州董元愷落筆超然起物外一爲
圖繪一作歌披圖當奈清歌何越州萬壑千巖裏不信
城東有補陀
遊西施山園亭將歸題壁
西施山舘倚東郭曾住西施教歌樂複閣還留翡翠香
前池自洗胭脂薄我來醉酒正陽春大琴小笙壓上津
春寒日暮欲歸去一樹桃花思殺人
上浙撫軍東巡詩
元精鍾嶽瀆勲望聯台階分符專外閫授律尊中臺雙
旌白日映六纛青雲開雙旌六纛連天起白日青雲繞
江沚虞廷九牧咨上公唐世諸藩建長子藩屏牧馭捍
衛良司麾正値東南強斗牛區野拱神服吳越都會躔
奥疆春潮初發固陵渡二月東巡啟戎輅錦䌫新開龍
鳳城飛梁自駕黿鼉路金牙翠羽並沙轉將指滄溟闢
廣遠樓船下瀨揚漢軍弩石連山運秦輦蛟門蕩蕩海
上開從行願賦東蓬萊桃花飛作春前水自有金鼇渡
海來
錢生行
黃槐花落堆路隅錢生醉借東城居翰林主人曾問字
朝餐還饋金盤魚凉風團團逐雲走白馬紅軒蔽高柳
秋霄健鶻思入雲撇眼摩挲薊門口薊門萬里薄塞城
此中那得留錢生王侯邸第將軍幕虚裁折簡相逢迎
大兒乘槎上天闕小弟裝金使南粤祗留屠狗抱關人
燕市悲歌看明月舂山西馳不可待金馬門前歲星在
玉女空簪鷲頂花蒼龍枉耨麟洲菜&KR3038;衣膩帢抱史書
欲行無翼難追趨鴻飛冥冥附天末弋人纂纂將何如
昔慚柳季漫相許今愧錢生更超舉兒童攔路牽錦袍
賓客當車致綺語持桮挈榼送遠程翻然竟逐錢生行
秋風淅淅秋雲散江水東流空復情
錦筵桃花歌為周公子玉忠初度
桃花初發清江春朱門又値懸弧辰汝南公子瑶島客
長與桃花比顔色庭前春酒一百杯麻姑買向餘杭來
泠泠如玉白如水願汎桃花獻公子持之欲飲泪滿巾
武陵杳靄誰問津當時露井懸月輪為求勾漏辭侍從
蕭然高寄四十年綵衣又復桃花鮮年年三月春風發
看折桃花上錦筵
壽䢴上王夫人
䢴江激激連淮浦有母賢名播江滸弋雁晨炊隴上星
丸熊夜坐燈前雨年來八十齒轉高稱觴舞綵皆賢豪
西河游子懷芳節猶望揚州廿四橋
湘湖採蓴歌
鴨烏山前春欲暮阿子前湖採蓴去藕根菱葉生滿湖
艇子灣灣不知處畫竿十尺挑碧絲香蓴宛轉生華滋
山前山後人難遇採得盈筐欲寄誰
單廣文初度
先生手挹仙盤露早向南山拂烟霧篋㡳新藏柳粲書
人間爭誦張衡賦絳紗深處自傳經久有安車詣伏生
堂下啣魚曾卜象庭前綵鳳舊知名今來喜共香山飲
通德門高到來諗不信樽前奏綵衣試看天邊散雲錦
李日燿日焜同解省試有感
生平自恃鸞鳳姿不與凡鳥同宿棲所交老成皆特逹
少年不敢爭雄雌有友名高被謠諑曾徙塞外二子遺
早驚夙慧肯委贄敢云左挈而右携一朝顧盻刷毛羽
摩天拂日同時飛自憐老大困車轍兼之良友羇邊陲
轉因二子驟發跡拭眼不覺雙泪垂上林飛飛有歸雁
春來繫帛嘗相追他年扈從陪羽獵萬一得傳使者辭
赤毛行贈姜之琦公車
赤毛生神鶵磔磔稱豪鷹騏驎産渥洼削耳杉竹成會
稽才子姜武孫揮毫灑墨如翻盆進賢八代好家世垂
老未入承明門生兒晞髮甫就試便向金臺獻名氏内
苑轟傳竒木文草堂羞教侯芭字古來傑物生有因櫪
邊老馬眞英神
壽王將軍
高牙百尺横江啟獨坐中權繡幢裏劇孟肝腸熱似雲
嫖姚風骨清如水龍韜虎略轉戰開男兒三十眞雄才
春江千頃桃花浪瀉作軍前酒一杯
青省吟為祁中丞德配商夫人壽
爛柯山前楓葉黃西來青雀銜玄霜翩翩神女雕錦裳
長懸玉珮寒花香上堂拜母曰母彊提壺願進青瑶漿
元英之始十月良明飈暄日當春陽黃金為罍玉作觴
維予亦得瞻苾芳伊昔司憲抒紀綱夫人每預緘青箱
靈修浩蕩還帝閶碧霞遽授刀圭方夫人偃蹇稱未亡
從容勉子為范滂况曾幼侍太傅堂喜吟柳絮因風颺
只今顧婦盈閨房金箱玉篋分象牀東方日出照杏梁
少者挾瑟中理粧從來三婦成豔章其中鮑妹尤非常
寒花燦燦錦帨張滿堂應製天孫襄微文乏彩慚飛鳳
願同青雀低相羊
西河集卷一百五十八
