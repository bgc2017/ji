西河集卷一百三十三
翰林院檢討毛竒齡撰
填詞(三)
小令
十六字令(近調宜列賦題但本稿多不列今不敢增入後倣此)
花下影跟人上玉墀誰推倒横著半氊兒
搗練子
青草軟綠波長日暮鄉關思渺茫吳苑隋堤何處是滿
江垂柳又垂楊
前調(泊山塘作)
雲淡淡雨絲絲舊日真娘何處祠横笛短簫聲漸遠藕
花塘子夜來時
夢江南(當緩緩歸曲妃埈曰按吳越王妃每歲歸臨安王遺書云陌上花開可緩緩)
(歸矣吳人用其語為歌凄然又蘇子瞻有緩緩歸曲然用清平調引與此異)
臨安去陌上已開花扇影似翻江上羽車簾剛拂艸頭
沙緩緩好歸家
其二
臨安去陌上已花開繞路烟絲籠煖去清江日影帶潮
回緩緩好歸來
法駕導引(送一苓和尚還羅浮)
江帆暮江帆暮六月水西頭竹子牽來黃蛤履荷花汎
去白螺舟送汝返羅浮
憶王孫
東風吹柳覆金堤爽岸紅樓望去迷日映游絲捲幔低
畫橋西一樹嬌花鳥自啼
前調(遊西施山)
西施歌館舊城東畫棟朱欄映碧空花絮隂隂趁晩風
翠重重石上臙脂墮雨紅
翦半(舊無此曲疑分一翦梅之半故名)
光宅坊前十字街桃子花開杏子花開鈿頭櫟子有人
猜恐是銅釵不是金釵
其二
縛竹纖纖似女腰欲上溪橋怕上溪橋黑雲遮住北山
㘭昨日風潮今日風潮
其三
木槲花間乳鵲栖鵲也能飛花也能飛臨行空記艸花
期二月當歸三月當歸
長相思(泛舟西江即事)
一橋低兩橋低棗樹灣頭西復西江深雨欲迷早烏
啼晩烏啼兩槳歸來烏未棲相逢半路溪
前調
䨇頭釵獨頭釵一樣金鵝兩樣排釵梁起四臺烏帽
來白帽來湖就磯頭望幾迴菖蒲花未開
點絳唇(送春)
惱殺啼鵑逢人還道春歸去留人不住誰要留春住
花絮茫茫萬點愁人緒歸何處春歸無路莫是人歸路
前調(姜亦輿汝長庚邀聽琵琶)
抱出檀槽金絲撥子輕輕落淺圍羅幕月上欄杆角
夜半嘈嘈繁手驚相錯敲銀索夢回粧閣花底飛烏鵲
前調(采蓮曲)
南浦風微畫橈已到深深處藕花遮住不許穿花去
隔藕叢叢似有人言語難尋泝亂紅無主一望斜陽暮
相見懽
倚牀還繡芙蓉對花叢牽得絲絲柳線翠烟籠愁思
遠抛金翦唾殘絨羞煞鴛鴦銜去一絲紅
前調
花前顧影鄰鄰水中人水面殘花片片繞人身私自
整紅斜領茜兒巾却訝領間巾裏刺花新
前調(懷人)
秋風嫋嫋登臺強徘徊兩兩鴛鴦飛去幾時回錢塘
路西陵渡總天涯不是蚤潮又是晩潮來
霜天曉角(仝丁大聲史窗臣徐徽之蔡大敬來成夫登望京門樓)
平沙十里滚滚江潮水横下秋鷹如削短艸岸朔風起
欄杆人共倚舊關何處是記得西施去路殘陽外碧
烟裏
前調(曉起)
柳烟如織病起逢寒食昨夜東風吹緊花梢上雨來急
曉開銅鏡立鏡光涵曉色驚見濃雲堆下梨花月一
輪白
醜奴兒令(妓席送酒)
玉瓶春煖酴醾淺豔殺青哥窄䄂摩挱蚤把空桮弄鈿
螺擎來悞濕䨇條脫重瀉金波斜對銀河唱罷甘州
奈若何
前調
珠繩初絓銀河瀉花滿中庭露滿中庭嬾向庭前看月
明山屏幾褶孤眠久夢也難憑醒也難憑翻願今宵
夢不成
減字木蘭花(桑婦詞)
城南暮雨尚有採桑秦氏女低繫桑籠獨倚桃花一樹
紅青驄西去口裏銜絲銜不住歸到燈前一任三眠
與四眠
前調(仝姜八孝廉有訪)
陸公祠畔十里横塘行未半花港深深王四娘家何處
尋醁醅初注又是孝廉船欲去怕照菱花對面分明
又一家
卜算子
小鳥踏花枝花落如紅霰花樹朦朧一徑迷中有佳人
面愁見落花多欲去還留戀扇子盛來仔細看點點
桃花片
前調
門外綠楊堤門裏紅粧女何處金羈美少年故綰垂楊
縷風起攪楊花飛作廉纖雨眼底迷迷不見人且聽
黃鸝語
阮郎歸(春暮)
櫻桃子熟竹初肥南園晝啟遲蜂房濾粉暗成脾畫垣
生綠衣蒲雨漲柳橋低鞦韆深院迷杜鵑啼歇最高
枝有人還未歸
前調(秋暮見曉粧者)
拒霜花發傍粧樓樓前細水流隔花初日上簾鈎美人
樓上頭開碧篋瀉紅油鏡邊長坐愁鴛鴦瓦熱露華
浮玉釵寒未抽
浣溪沙(和任二王俌迴環韵)
隂柳垂庭山枕斜禽鳴自上檻邊花深屏午夢隔窗紗
甕啟冰牙蛆瀉酒襟披雪眼蟹瀠茶臨粧晩掃淡黃
鴉
迴前
斜枕山庭垂柳隂花邊檻上自鳴禽紗窗隔夢午屏深
酒瀉蛆牙冰啟甕茶瀠蟹眼雪披襟鴉黃淡掃晩粧
臨
武陵春(登仙桃山)
溪口桃花紅欲暮淺水泛胡麻行盡空林散紫霞來到
上清家縹緲香壇松飯熟石鼎醉丹砂歸路殘陽噪
晩鴉回首亂雲遮
菩薩蠻(即事)
花前鼓瑟花間聽紅燈低照新粧靚侍婢喚行雲高唐
曾見君玉籠香霧繞怕見青銅曉井上轆轤聲翻教
睡畫屏
前調(咏枕和友)
珊瑚鏤枕珠闐細盤雲散澤香衣膩枯壓髩邊花花紅
印一些與誰同轉側繡出雙鸂鶒將枕付陳思陳思
思不思
其二
嘉文小褁雙絲紐單窩認得孤眠久淚浥口脂融相逢
一夢中花函遮短帔中有相思字銀燭夜來新深憐
抱枕人
前調(商霖臣納姬)
溝頭流水山頭雪春江幾度迎桃葉桃葉渡江來江花
兩岸開珍珠量幾斛買得䨇蛾綠衫子綠于蛾雙蛾
奈綠何
前調(為楊生催粧者多見紙落緣上官知書也最後弟子周風遠索甡和詞)
丹楓葉葉迎春小錦茵開處香鸞繞銀扇隔琱櫳燈花
百子紅櫩前烏鵲曙休遣催粧去賦得夜來珠昭容
攬鏡餘
其二
雕籃細壓花毬小金箱疊鎖蛛絲繞畫燭滿簾櫳雙樽
琥珀紅芙蓉清漏曙曉鳳銜烟去慢撒帳頭珠香奩
貯有餘
前調(顛倒韵伯兄大千姪阿蓮仝作)
藥欄勾墮銜釵雀雀釵銜墮勾欄藥花落畫屏紗紗屏
畫落花曉山關㕍繞繞㕍關山曉人遠惜殘春春殘
惜遠人
其二
軟鋪銅甃飛紅淺淺紅飛甃銅鋪軟深巷柳摇金金摇
柳巷深爚篝香霧薄薄霧香篝爚門掩半黃昏昏黃
半掩門
其三
去春三鳥栖來曙曙來栖鳥三春去邊塞絶秋千千秋
絶塞邊錯彈哀抵角角抵哀彈錯樓倚謝娘秋秋娘
謝倚樓
其四
井榦雙斷金絲綆綆絲金斷䨇榦井城上響啼鶯鶯啼
響上城綺園南去騎騎去南園綺遲日墜鳴機機鳴
墜日遲
其五
簸錢金壓花裙唾唾裙花壓金錢簸斜日鬭鈿車車鈿
鬭日斜酒胡雕列缶缶列雕胡酒孤燭醉當罏罏當
醉燭孤
其六
熨香沉斗珠繩屈屈繩珠斗沉香熨花鴨睡籠紗紗籠
睡鴨花減絲荷漏淺淺漏荷絲減長夜好難量量難
好夜長
其七
燭槃深影春&KR0008;曲曲&KR0008;春影深槃燭迷路入花溪溪花
入路迷枕函空覆錦錦覆空函枕遮莫苦棲鴉鴉棲
苦莫遮
其八
刺桐花滿高橋寺寺橋高滿花桐刺魂斷幾家村村家
幾斷魂去騧嘶落絮絮落嘶騧去娘度夜中霜霜中
夜度娘
其九
小姑村映青溪曉曉溪青映村姑小家是就磯斜斜磯
就是家返舟蓮櫂遠遠櫂蓮舟返儂識舊娃宫宫娃
舊識儂
其十(寄友)
上潮春漲西陵望望陵西漲春潮上寒雨渡來難難來
渡雨寒燕泥銜斷檻檻斷銜泥燕時苦作蠶絲絲蠶
作苦時
其十一(訪所歡作)
路旁廂板烏椑樹樹椑烏板廂旁路尋處甚隂隂隂隂
甚處尋縷絲千點雨雨點千絲縷何若别情多多情
别若何
其十二(落帆亭送女士黃皆令遠行)
窄帆輕落亭前驛驛前亭落輕帆窄紅露浥花襱襱花
浥露紅渡淮臨雨暮暮雨臨淮渡長過莫愁鄉鄉愁
莫過長
攤破浣溪紗(懷張七雛隠粤東未歸)
黃木灣前蘆㕍稀琵琶洲畔竹花飛南去陸郎烟瘴裏
幾時歸翠鳥羽長臨鏡遠章魚海闊跳波微看到木
棉紅又白好裝衣
少年游(過陵下感舊)
當時邂逅凌家山下桃樹滿前津今來又值桃花開後
不見那時人香輪翠幕陵前路日影動飛塵流水横
斜鳥啼哀怨愁對武陵春
南柯子(鬭艸詞)
喜摘唯紅豆難攀是白榆百花亭外展氍毹藏得宜男
臨賽又踟蹰綃帕牽藤刺緗幱褁露珠朦朧却把翠
鈿輸暗揀花枝插補髩邊虛
前調(和楊王客賦得玲瓏隔窗語)
青漆垂銀鑰丹紗映玉櫳隔窗嬌立小芙蓉兩地分明
細語一燈紅好鳥音初剪幽蘭氣轉濃相看枉自喚
玲瓏一寸明螺槅子萬重峰
前調(落花)
粉蕊飄來薄紅英落處稀一團并作屐頭泥却是桃花
飛過李花飛殘粉留青蒂零紅斷碧枝落花那辨蚤
和遲空自曉風吹了晩風吹
前調(飲龔氏)
梧子叢臺敞荷香小幕開冰漿雪瀣滿罇罍時見梁間
䨇燕自飛回覆艸傳螺盌藏鉤覓墜釵閨中柳絮謝
家才妬煞王郎私遣隔簾猜
鷓鴣天
絳帳迢迢結作雲東風吹縐石榴紋芙蓉弄色調金粉
蛺蝶尋雙認繡裙花羃䍥思紛紜游車歸去日斜曛
不知唱得難忘曲十二釵邊若箇聞
前調(過女教場有感)
銀甲琱戈小隊工内家宣勅教從戎山蘿覆鏃縈金細
野火燒旗閃幔紅宫月静陣雲空鳳凰山下抱龍弓
珠兜玉靸團營路小雨寒花何處逢
前調(賦得鴛鴦沙路遠)
翠鬛紅翹金蹠低藕花多處一汀迷誰憐比翼琴臺瓦
枉織雙絲錦字機銀埒遠玉塘稀天長海闊幾時歸
相離只解相思死那解相思未死時
其二
蓼浦蘭江隔遠涔彩毛飛去信音沈十三絃上鎪金柱
二八&KR2169;頭琢玉簮無處覓好難尋空留雙影繡羅衾
幾回欲向沙頭路到得沙頭路轉深
玉樓春(姜汝高公子迎婚武林)
梅花開滿清江路北府夜凉新&KR1707;度誰開扇上五明羅
只掛燈前九子璐西陵水削廻潮暮雙琖乍傳天欲
曙開元新賜小金錢撒在帳中無覓處
前調(八月宿姜真源憲使後院夜飲仝小農汝旦作)
紅蕖小幕開深檻微雨乍收凉漏淺酒淹罏火帶霜吹
風攪燭油和熖翦銀船交泛明河轉玉樹當軒共婉
孌夜深空憶廣陵濤水繞曲江知近遠
前調(題詩緯有叙)
乃若金箱填字遠過縹嚢鏤管成文勿需黛椀秋金
懷寳鍼之篇晨鏡掛玉臺之咏則有寄旨蒲生興情
紈素藏明月于篋笥之中望悲風于枲蔴之末雖或
華釵曜首難間兩思澁布縫衣徒傷十指誠哉托累
歎以叙情惟導揚之撫志者矣夫隂陽麗居玄黃以
間竒偶環生鍾吕惟錯故物情以抒播而相宣幽思
緣咏謠而就闡曩者嵞山嬌女創始南音於越小君
實憐西往周官諧淑女之章尹姞重都人之什則夫
學士稱詩不疑備錄閨中揚誦能無軼音洎乎偼伃
嗣徽於有漢令暉振藻于齊代鳥聽三妹未誤吹桃
蘭偶二媛不生上葉縱左兒金艸數樹遺馨陶氏鈿
筝幾行斷線亦且修肴扶寸而成味繭絲雜組以為
色况復盤中屈曲刀尺所未傳錦上迴環機絞所難
及以至翾風多仙去之思著日起忘歸之樂即新聲
苦耳子夜歌來舊地驚心陽春看去妓童且戀其金
鈿嫂婢竟摷夫團扇沙門留少婦色比苕華湘岸送
嬰兒號為蘭杜斯亦叢&KR1912;所難遺稇䆄之必備也且
夫古之稱採摭者豈徒摫長飾孑周流美好云爾哉
蓋將以離合衆多區别媮妙而善用其所至優也雜
花非一色而皆釀于目紛割非一味而皆蕩于齒故
混絲匏于條貫之會則扭矣列黼畫于纂組之班則
殽矣故夫曩帙既備搜討易為功近載未詳賓陳難
為力苟其故杼之纏綿自必殘絲之紹屬然而空織
無緯求匹自難絲子未生春蠶已化當日婉兒選士
帳殿珠飛惠姬授書藜屏火爟加以婦功而受婦絲
則絣絽不失其文以女士而作女誡則窈窕不傷其
體矧玉映嗣本中郎家餘鮑照紅唫未斷還傳靧面
之詞綠篋堪留實儲傷心之句曾攬珮纕于澧外已
散珠唾于雲間則其堇銅照物鏡裏花開魏尺量衣
燈前錦爛紅蛾著樹必當收園客之絲綺瑟停歌誰
謂減嫘妃之鑷哉
吳山曉閣粧螺子山木倒開蠻鏡裏筆牀閒寫竹衣紅
書帶自垂藤菜紫機頭小軸穿花綺纂就散絲盈絡
緯秋波千頃照芙蓉無數綵雲江畔起
虞美人(九日蠡城遇雨)
龍山秋曙官亭冷烟鎖茱萸井西風吹雨雁南來何處
還登戲馬宋公臺美人壚下桑郎熟細把金錢菊遼
東皂帽墮堪傷不道滿城風雨又重陽
前調(廣陵李宗伯寓觀女劇作)
蕪城新曲勾欄淺覆地氍毹軟小蠻金管雪兒筝二十
四橋明月照人醒三朝不作銜書鳳但舞江南弄曉
風散去彩雲愁可是竹西歌吹舊揚州
前調(喜來我平歸自江右寄詩并詢徐大文張祖望吳雲章消息)
布颿婀娜江州至貽我相思字懷中一日九開看記得
舊時風雨夜闌干潮平若泛西陵渡須把滕王賦南
州榻冷劎城凉借問延陵何日下南昌
前調(寄懷鄒訏士)
宫鶯細囀皇州路花煖金盤露春風扈從賦長楊策馬
歸來重醉酒壚傍錢塘五月冰壺曉别館新荷小瑶
辭百幅重南金思煞梁園客子到如今
西河集卷一百三十三
