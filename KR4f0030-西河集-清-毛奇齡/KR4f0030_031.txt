西河集卷三十一
翰林院檢討毛竒齡撰
序(八)
樂天堂集說序
孔子作易傳以旁行不流為樂天之實夫旁行者曲成也
士君子讀書談藝本期出所學以道濟天下而勢有難為
則必旁行之以曲成其意蓋天道固如是矣崔子遺山以文
章名世而連不得志遂漫遊人間往往以純任自娛而乃顔
其堂曰樂天一似借安居以俟命也者而余曰不然古者游
仕人國多藉友教士大夫為乘韋之先故東漢諸賢去古稍
遠然猶受郡國徵聘一展裁畫今遺山久擅文賦兼饒經濟
偶一舉足即縞紵四達真不減潁川當日羔雁填門巷者從
容談笑治術犁然此正旁行不流道濟天下之正說也不然樂
天知命與安土敦仁亦殊途矣以志在四方假浮家汎宅為
漫遊計而反與安土者同其歌詠意固何為予耄矣行道濟
時有志未逮能假歲月尚思登其堂而與之樂之
童煒行稿序
古無傳經墨義者故世謂制科所作與古文辭異信爾
則是平津江都之策不傳于今也然而遽謂帖括章句
之即為古文辭乎則詩又不當異賦賦又不當異策與
論也特世之攻制舉者習燕烏揣摩之說以為舍墨義
必相戒勿復涉一字即二三場策與論與表判尚不得
與墨義同觀况其他乎是必得一研精古學者出而雪
其語童煒自甲午公車以來縱觀二十一史并他所藏
書人見之輙掩口去己亥既已魁禮闈以誤字仍斥落
復于康熙庚戌冠庖經房對策歸里與邂逅于淮西客
舍出其所為文讀之然後知向之所期兼古學而得為
經義帖括一雪其語者煒是也煒為文不廢揣摩引繩
削墨而要自有其渾淪之氣充斥其間譬之以長沙江
都詘而為李程之賦五色依然一元具舉何其壯也人
苦無才有才矣苦無學有學矣苦無時乃亦有有時而
反無才與學者吾不知無才與學者之得比于無時否
也而特是以不愧逢年者為煒喜即以振興制義為天
下慶易曰觀乎人文以化成天下然則天下之待理吾
于煒卜之程子曰詞麗而旨誇者應世之文也編詩書
而不愧措天地而不疑傳世之文也然則經墨義之能
傳吾于煒卜之
傅生時義一刻序
予隨兄大干讀書于傅元升之草堂裁弱冠耳元升每
讌會輙抱子出偊旅歌古人詩予見之私曰嶷嶷者後
來之秀耶然不料其能從游如今日也自變遷以來予
焚棄筆墨者已八九年夙昔攻舉子業已矣即郡邑為
舉子業者亦曰是家已放廢不復甘為時義為時義亦
不當予每遇元升讌會見其髮漸白然且勞苦道平生
歡彼退雖語人兒能文當從大可游予聞之心驚是當
日讌飲出拜客歌詩者耶然又自歉故人知我我恐以
不能為時義者負故人也今年春以鄉里多故避之横
山乃復入元升草堂視舊時桃李棃栗園魚池竹都有
存者元升乃率兒拜予堂下予起視之喟然曰嚮使予
弱冠時或謂兒聰明他日者將從予游予必且恨以為
安得此久處者也即既已久處無所覬望然一聞是語
猶且恨予安得七八年後猶然抑鬱無他懷也今何如
矣子前此所從游者史憲臣也予不能時義而憲臣能
為時義予不能時義而憲臣且能以已之時義使子亦
能為時義憲臣為昌黎予為籍子為湜互持其教亦復
何恨予所恨者故人子弟日就長大予倘久詘處予恐
七八年後其所為拜客謳吟者且不知其又何等也
傅生時義二刻序
夫車工造車而得以車名則必其車可見于天下而後
閉門為有餘假使輪無可眡輻無可驗輈&KR0008;輢較無可
顧盻吾見其&KR2102;也曩時為高文者率能出其文使天下
見故方其未行即世已得指之曰此某君文及既行而
果無所謬夫而後始得以專家目之今之為之者不求
可見躧舄視不出閤若以為晻昧無可示者而一時塾
師里朋率無容以問學相勸勉銷晦隠抑命曰揣摹其
未行也墨墨然其既行也墨墨然自號為車工而究不
使輪輻之可見于天下終生之肄業一技勿就嗟乎惜
哉夫猶之貪天之工以為倖獲而有所挾以徼與無所
挾以徼相去何等不持直而就博博之雖勝與無博同
然且曰吾將逢時夫果秭鴃不見&KR1485;于春而知春廪霜
不見下于秋而知秋是使皵榎不逢夏皵楸不逢秋無
不可也吾生十七年而與傅子元升讀書于横山草堂
又十七年而又與元升之子四如讀書其中白石既旰
朱顔已遲乃復幪首塗面選科舉子業既以四如一集
序之行世更累其近作次為續集夫以終生造車削衡
規輻合二十餘年無一顧者而又令其徒挾持自好此
與夫世之隠閉掩抑墨墨以幾者得毋有間夫春華未
發幽蘭自芬秋潦既縮原泉始見吾不務為可行而務
為可驗即使造車者終日閉門而其學自見于門外必
欲進前而問曰閉門乎造車其行止也何如吾勿告也
傅生時義三刻序
射無所為羿也貴能彀耳御無所為王良與造父也貴
能乘耳文無所為王唐瞿薛歸胡許湯也貴能行耳必
曰文章佳惡多與遇違豈通論與然而色之美者必辨
於目聲之善者必解于耳惟文無聲色是以不能有所
視聽或青黃不分洪纖瞀然向使色與聲亦皆有命則
未必青之不淆而為黃洪之不變而為纖也故曰物之
憑乎人則物之不能自有其天也文章有其天故雖人
事而亦實若有天焉主之予與四如讀書溪山草堂已
二年矣其前一年則皆攻苦之旦暮也自盥水啜食而
外必質疑問奇窮極微渺凡時之人有持之以得富貴
而卒不能稍得于字畫行墨間者吾皆有以使之得之
其後一年則飲酒譚義以文為嬉而其叔氏者揣摩家
也每出其奇搆與之相角夫是以優悠春秋修游止半
然而未嘗不自得也當其相對角藝時兩人者顧之而
嚎輙使池魚夜踊林鳥駭散近村之民且有纓冠而至
者乃逡巡渡江相帥就刖此何為與今年冬予既辭草
堂將還故廬而四如咨嗟惟恐以薛譚學謳未窮青技
因乞選其文兼為之序予思文雖有命然技至而命立
人盡而天見故杜少陵云文章千古事得失寸心知夫
惟文在千古故文之得失心知之而命之得失文亦知
之向使王良執綏遇顔泰父而乘之當亦必無趙簡之
殷勤與嬖人之斥落而伯昏無人立層崖之上俯千仞
之淵從容決拾裂眦霄漢則禦寇雖善射亦必匍匐而
不前搶地而若失文亦患不精耳苟進乎技則王唐雖
遥接踵可至又何患乎射之不入彀御之不就範哉
朱母史太君七十夀序
夫稱愛民者必曰慈母顧慈不自已始也子有善上之
其親况杜詩稱母而東海家則郝夫人之法反稱女師
豈非其慈可傚與朱子揆叙為宰楚州三年矣太夫人
史太君在官舍年遘七十楚州民各起為夀予思太君
名族也門閥之盛踰于崔盧凡其自歸嬪以至纘婦其
間克&KR0570;克順均勿具論獨念揆叙以天下才試為良吏
豈無在庭之教為之先者且揆叙之蜚聲非一日矣方
其北堂甫離而南游未返其勉強剔厲太君之成子之
名者無既也洎乎捧檄來前乘板輿以就釡鐘其成揆
叙之治者又未可悉數也夫人之稱夀親者苐能養耳
農賈車牛止用洗腆而一命自膺僅得藉冠簪洽比饋
餉薰炙孰有如揆叙之以善事其親者况其帥楚州萬
戶而稱觴舞綵又從來孝養所未有者乎夫揆叙之愛
民則皆太君之為之也今揆叙已報政矣向使當報政
而馭民之無方養士之無術明刑弼教之未有其源撫
字催科之各無所效以至城郭溝洫水旱盜賊皆不足
以順天時而靖民俗于是而稱曰母慈無當也乃若休
民而民安曰惟吾母養士而士奮曰惟吾母粟征力役
之寬平有制曰惟吾母獄訟刑宥之輕重有法曰惟吾
母以至蟲鳥時若邦郊無壘雈苻戢伏而䝟貐不作曰
惟吾母于是而猶曰杜母之慈非其母之慈則吾亦不
信也揆叙方強仕年能事母即能愛民而太君七十且
以慈子者令其子慈吾知太君之年與揆叙之善政俱
無盡已楚州民屬予祝辭而時方報政遂有採輿情以
當饗獻者予因用其說而書之于幛
兖州趙司理生日序
自後唐以兩使節推分屬諸路而其後有諸州推官然
大抵紏察吏治審達抑滯如判官錄事已耳今則專省
刑獄而彈違糺慝一寄其權于外臺故獄訟璅屑衆致
煩刻今天下刑平孰有不先之司理者哉堇溪之銅加
以新硎我知其割也乃趙君之理兖也不特其政能也
乃其操則玉壺也其直則朱絲繩也其胸有冰鏡凛凛
然芙蓉之淬于塘也其與物喜怒春風之在堂而夏日
之在牖也予嘗游河一觀其政而思之今兖人以君生
日製幛夀君不憚涉千里請予文以為君祝夫祝亦何
常但期其所未至已耳予不期以未至而思其所至兖
人舊誦君政今其來也又書其政于版夫以提綱肅紀
之地而濟之以矯矯風厲之資時之坐為委蛇者非其
操持之不足必其劑割之未當耳匪然則又但加之刻
覈而綜理無緒鍥然多鑱思耳又不然或其五過之來
誠未足與為更革焉耳有如是之湛以清惠以平也矯
然以有成豁然以明明也豈非時與脂韋我獨為峻潔
耶時與為達我獨與為立耶夫登琴臺者思父事之風
過于公之門者思平刑之報今兖州名賢不止不齊于
公也二十七州邑之所及其政蹟可紀不啻家有碑縣
有譜也人之仰君臺而大君門者衆矣予辱與君知而
兖人與君則實有愛戴之懽於來請也予亦馳一觴告
兖人曰人孰無情他日趙君之引年則其政為之也今
日之夀趙君則情為之也政在人情情感其賢而願為
之祝則祝之安焉若有請予為期者夫兖固河濟間一
都會也不見夫濟之清而河之長乎
付雪詞第二刻序
東海何良俊序草堂詞謂詞為樂府之餘而不為詩餘
初亦疑之及詳其說則以漢樂府郊廟歌詞及晉樂所
奏相和清平諸調皆隸樂錄有近乎大晟所定而漢魏
後五言即高如蘇枚亦不聞領于樂官故云然耳予則
謂樂府詩詞本一致而歌有不同使以詞按歌則詞不
限聲三百章句故差池也以歌按詞則詞且限詞念誦
一限唱嘆又一限也故張衡四愁張載限之徐陵長相
思蕭淳限之悉依句綴字宛宛廓填而梁簡文春情曲
似瑞鷓鴣陳陸瓊飲酒樂後周王裒高句麗曲似破陣
子他如迎客送客夜飲朝眠其似填詞者不可更僕則
是以歌按詞故樂府類詞以詞按歌故詞不類詩其大
凡也且夫詩無成名矣關睢之後不名關睢而樂府所
奏則鐃歌横吹雉子蝶蝶各有名字限為歌例此不與
調笑鬱輪相等埒乎又大凡也陸子藎思為樂府歌詞
方駕齊梁其為曲子則縱横元明間宜其為詞上掩温
韋下超歐柳合尊前草堂而一之從來為詞家不以過
也特吾謂詞為詩餘不必更為樂府餘者藎思以詩文
雄長海内者數十年其為詩體古今窮極工妙而後乃
為詞及為詞而初顔巢青繼題付雪今則付雪又二刻
也夫藎思但窮極工妙為詩而詞之渢渢乎不可迫遏
有如此然則為樂府為詞皆其餘耳
畫賦序
會稽董子長薄游京師以不怡于時著畫賦自娛上自
庖犧下逮今兹窮搜極探旁及無象其按部繁而譬類
賾遣言多遷而寄旨斯約該舉咸有歸于一致於是四
望房皇寓書于河西客子亡名瀨中之毛甡而為之序
若乃飾志微芒興情幼𦕈多所思而未達欲追叩而若
失其跡羇乎形容而神縈乎廖廓即有耳所不及聞目
所不及見得之於體按而遇之於怳惚于是略悉索之
考求工攬披之頥悦斯亦書圖之所必稽丹黝之所咸
藉者矣夫蹠實之輩鏤目為虚抱景之流畫空非智故
駴蒼龍而不御者子高之浮情也斥毛嬙而不睹者世
主之庸見也故蕭屏以一顧而生華浮雲因偶視而成
色何則三漏之形未嘗騐司空九苞之羽無能諦翔鳳
也是故志有攸辟可使西施為無鹽會有攸乘可令駑
馬為良驥非有定也故曰按圖而相馬君子謂之不識
馬按圖而觀兵君子謂之不知兵何者飾形審象無當
于昭曠之理也故霍光觀負扆而昧於復辟崇伯相九
疇而遺于治水秦王審督亢而忽于機變漢臣瞻太丘
而闇于功德况乎經營象先不逮前古規摹意起失之
輓近力殫於毫毛而神疲於方幅以義而言烏暏其可
然且緣情昭宣體物溜亮遠揆比興軌于大通假耳目
為非真方物章於有幻儷揖讓于黼黻之施等辯訟于
元黃之色雖復騁千目之精調五指之運揚八彩之華
文窮萬形之殊狀而不為過也不見宋人之為畫者乎
儃儃焉而進而藴其巧也施施而退而逞其神明也非
衣冠之嚴而臝袒之適非趨速坐作之勤而從容俯仰
之為得由斯以觀進乎技矣又况於進幾微而以簡澹
為歸會形神而玅轉移之用乎哉然則精六法者不必
泥三祖之稱拂三毫者未嘗袪百家之目鄙博望之難
名笑東方之傲世許丘壑之可過謂雲霞之未蔽易寒
暑于瞻望之間幻晝夜于晦明之際比辭類情觸物長
志是雖謁展鄭之工巧屈偃通之才思畢顧陸之玅悟
殫曹吳之絶技烏能儗其精靈通其變化者矣
會稽倪孝子記傳序
會稽富盛倪孝子仙溪君曾覓木心石療母心疾于是
同里王大參陶侍讀趙文學輩爭為之記傳而世之聞
之者尚莫得其概也按概孝子仙溪君有母沈心疾心
毒而剜呼不可能乃以母氏痛湛于子心孝子若于是
魂精幽越耳目泄敗似有見也當此之時有鹿幘丈夫
能診視五色造門望氣告言維木心石可療時厄耳而
木心石者木感月英孕而成魄木之灌灌世不能得也
于是孝子思銳力蹶耳營目馳窮冬春歴山谿而後得
之中林之伐樸者也夫而後母疾以夷其概有如是者
山隂駱子叔夜者倪氏倩也曾示予記傳謂予宜序而
予未應也予避人巴山值叔夜為巴山令孝子之孫赤
子者亦以訪巴山令故先予赴巴山驟見予即重謂予
序予終以未應故于送赤子歸時為詩導其情徘徊悽
愴亦略見以概然卒未應也今則駱子以為令得罪將
罹不測予計無能救駱子思駱子又無罪横被口語萬
一罹不測予則無以報駱子命而駱子孝子也事母俞
賢節同于孝子之事母沈其為賢節母飾誌幽竁思欲
以誦母德者世不止大參侍讀輩也則凡與孝子言孝
必有可傳而駱子之言孝子予不傳世無得知者則甚
矣駱子之言之當思而予之不可以不為之序也駱子
謂予曰前此無木心石也孝子之心惄于永疢其為方
士者思以解孝子之疢也而告之然而咨嗟之聲浸滛
于耳何則心也者以為神君而正位于火德者也火當
炎上賁于太陵熱結氣會而中腕不平夫攻腠理以湯
熨而攻藏會以金石此精論也拌隂陽水火之齊而隂
齊石柔陽齊石剛即又已然之要也予聞毒之深者不
能效湯液疢之盡者不足濟草葉惟時孝子者淚若灌
霤汎與睫接夫五石之強達于五輸酒酪瀟灑金鐡朴
擊草木辛臭血肉轇轕方之五石斯為薄劣故爪膚不
能割幕不及匪揚石英何其啜泣故石者木華之盤桓
而土氣之嘘噏也譺為砂礫散為礬汞根雲作母升氣
戍蝀其乳化鹵變柔而得剛星霣雷墮静而能動子不
觀月華乎月為水精濫而生華木也者火之母也火母
㸌質乃感水精火水既媾隂陽成焉隂陽不成大寶不
生故木胚在水石孕在木木石舍腠其體斯覿故外含
黃色而内融真白中得水而為水之母外泄火而又為
火之子也其味不毒而其氣不燷火得水而為和火成
土而又為甘也以甘味攻毒鬱以和氣而澹其爊土以
洩烈而水以沉焦心之疢也于是乎瘳今夫珠玉之生
于山海皆必有所感而見其神明故明蟾映蛤而珠以
生接水木之潤而譺者為玉何則芬華之所積也故海
漚壅草葉而成石得水木之際故水木之際多成石由
此觀之豈不昭然者與乃孝子躍然以興復泫然以思
者此又何故夫鄧林之木不必其能感也即或感之目
不徹其理視不達其窞也身之所經不能周伐材之工
足之所至不足窮析薪之崦也而木感以石子感以心
感木則淺而感神則深夫是以木心之石端在乎心而
不在乎伐樸之中林駱子之言有如是者
西河集卷三十一
