西河集卷一百六十六
翰林院檢討毛奇齡撰
七言古詩(十二)
題松下芝萱圖
謝庭豔豔産紫芝北堂蘐樹生華滋長洲畫師解幽意
(畫師盧逸長洲人)翩翩寫傍青松絲金冠玉韘間朱芾翠羽紫
翹横碧枝一種能釋壯士怨九莖堪作商山思煌扈在
庭集衣履繽紛滿座饒文辭要知石上松鱗長便識人
間歲月遲
暮春二十六日張宏軒刺史宅牡丹初開預作
催花小集歡讌竟日同馬廣文朱郡丞周孝
廉楊生絃索女較書玉烟陳婉
春風吹日上畫牆名花倚檻將生香張家舊種嬗洛下
丹州越州難比方蓓蕾初發一相見油壁重重捲嬌面
游子將為贈芍吟主人預啓催花宴琱窗琢石前後通
青娥雜坐雙顔紅綺羅試著甫開褽臙粉薄施如未融
須臾雨至灑幃幕翠幛雲屏裹來薄小沐愁看髩攏分
新粧恐潄唇脂落高歌幾叠夜色移當筵争瀉黃金巵
妖絲曼筦次第作傾城相顧猶顰眉城頭吹角忽雨霽
蠟椀膏毬置花裏赧面羞從泪洗餘醉眠嬌倩人扶起
妸娜前後互相映中坐雙鬟典觴政燈前恍闘晩粧新
閣下莫嫌春漏静名花從此當漸開主人邀客還重來
雨餘不忍辭花去更向花前醉一回
答和沈東園贈别作兼示王西園
我來游滬城便思梅花源梅花開時不得見行見蜀葵
開滿園西園王子為我說維此園東有人傑築塢能留
黃浦雲長陂每泛藍田雪良朋高會如永和花間載酒
常經過到門私喜無題鳳落筆還驚好換鵝相思久欲
贈瑤草况與君家翰林好錄别愁看夏雨寒何期晤對
申江曉木义庵前紅藕陂圖來為汝方題詩長帆初掛
海潮上握手反嫌相見遲薰風拂拂起前路寄語西園
道歸去他日相思倘卜隣當造梅花最深處
紅橋酒散别曹明府
東京名士曹叔通讀書磊落稱文雄十年相憶始相見
載酒只看花樹紅平泉莊南啟高閣倚檻曾經度黃鶴
石磴空垂四面蘿琱欄新種千年藥當時試宰在睦州
青簾高掛滄江流懷組入官本慷慨角巾歸第何優游
迄今相對理疇昔每向嚴灘泝潮汐况我長為灘上人
解䌫將行泪沾臆榴花初發開錦筵美人雜坐彈朱絃
欲知他日相思處只在紅橋綠樹邊
春夜飲趙舍人宅同諸公作
春城飛蓋度南陌夜聽歌鐘啟華席世族原推宣孟家
滿堂尚坐平原客烹椒和芍斫巨鱗披襟共醉蘭陵春
主人意氣拔雲漢是誰雄辨翻河津重門夜久待擊柝
手把深杯莫教却醉看當筵月上時便見階前放紅藥
青雲辭奉呈益都相公書事
皇帝踐祚一十七詔遣求賢重經術廷臣内外交薦揚
惟恐蒐羅有遺失堂堂公府推益都泰階早建元臣模
星辰照地啓遥矚仁夀格天開令符闢門撤牗進巖穴
每遇縫衣肯折節一時名士歸杜淹無數高文過張說
嗟予詘處東海濱十年奔走忘冬春少為吳市吹箎客
老作安丘賣餅人何期閭里甫偃仰北府南司遞相奬
蒯徹佯推東郭生鍾君誤薦西亭長秋風䬃䬃九月寒
布衣草屫來長安挾書欲上苦局促懷刺未投空往還
縵胡短後走落拓時向天街問寥廓掃去知為丞相門
望中何處公孫閣先生大度括九有日布弘幬被廣畝
迎來田竇不下牀却為王符倒屣久鳳咮龍鬛不易攀
置身疑在青雲端虛懷只覺渤海淺温語頓令寒谷暄
逡廵瞻拜嘆遲暮折簡重邀酌青酤釜熟能傳鍾傅銘
筵前許借蕭何筯方圜濕燥左右排就中鉶鼎加鹽梅
佳魚總向天廚出美酒多從賜膳來殷勤厚意轉相屬
百福千祥慢教祝銜澤深於灎㶑杯餘光照向參差燭
獨憐布被甫覆踝日撦黃綿褁寒者庭前隙地僅馬旋
翻為儒生貰高厦只此闓惠非偶然授餐適館昭前賢
杜陵果愜萬間志姬旦豈徒三握傳况當
天子念寒士先料徵車給廪秭(時徵車到都者廪朝廷喻度支議給米)水
部分將主父錢金門預受東方米
聖君賢相遘一時嗟予後至猶逢之謂予𤨏𤨏倘不信
請看今日青雲辭
淮隂李貞女詩
春城狹巷種烏漆秦氏樓頭閉朝日碧葉垂絲斷未連
紅襟小燕飛難匹長淮嬌女年甫笄當窗便詠共姜詩
行廬拖帳早相失單帨複衿誰與施淮流活活向東去
三十春風等閒度若問城南陌上桑但指山前女貞樹
瞿山畫松歌和施學士
生年不識慈仁松曾觀三鬛圖畫中今來習見轉蹙縮
何如尋向雲門峰宣州學士顧我說柏視山人負高節
能于指下作怪形跛虎攣龍互吞囓祗須捉鼻誘其畫
墨瀋膠漿雜鵝炙但吟小句綠窗間便寫高枝碧山下
(時瞿山以畫松易詩)營丘作畫不贈人空畫五葉長等身豈如蘸
筆换詩句詠歌倍覺生精神大荒柜格有老幹一幹發
作千年春苐恐地窄絹牀短手捫脚蹴非其真學士索
畫強自呻我亦竊效東家顰他年築居儻與隣連予寫
入清溪濱溪傍一松千萬鱗
雪中集梅庄主人何使君邸第有贈
朔風習習海雁鳴燕關千里同雲生會稽太守本廉吏
歸却一錢舊有名蕭條獨上郡國邸將挾新書獻
天子隘巷雙輪駐若雲當軒一榻清如水相從對酒并
論文門生故吏還紛紛題詩不譲杜老句妙筆欲寫羊生
帬珠繩宛轉傍東壁玉琯吹葭動寒色何處相看雪最
多禁城西去梅花白
題喬侍讀侍直圖
天開閶闔鴟首明宫鴉初噪朝烟生侍臣入直每問夜
路白便催騎馬行龍旗未辨槍壘色雞樹但覺枝柯清
至尊臨御恍日出左右羅列當星熒東華奏啟六曹賾
南下立傍雙柱横終日槖筆但記事有時顧問還呼名
丹詔偶頒識機密誰捧黃匣如橋衡我友少擅司馬賦
當時曾遇甘羅城比之鸑鷟戴九羽飛集牗下相顧驚
嘗寄鸞閣掌書命儼縶牛紖難升騰一朝入試得高等
遽膺著作承明庭對策固知郤詵善賜璽獨言李絳能
東堂草制白麻淨北向譔冊金版精内坊封罌瀉綠水
便殿賞帶加紅鞓胸襟開來山月豁面藥傅去盤露傾
每因進講入籞宿幾度課藝留延英春風吹吹苑花發
宫門輪入隨班迎良工繪圖寫容色觀者有若睹曙星
予忝同事共筆札明將歸去呵蓴羹臨行開卷一展覿
令我感激雙泪零丈夫生世貴特達安能縮結同寒蠅
不見
黃衣斧棖下有人戴縰從左升
題松岩撫琴圖
長松嵳峩幾千尺斜傍深林倚危石中有高人抱膝吟
雙顔尚駐桃花色當年任俠游兩河紛紛趙李相經過
劍光淬落若流水筆陣横掃成陂陀東歸萬里謝侯幕
散盡千金復垂槖醉向金華驅石羊閒從海上看雲鶴
我來把臂滬水濱畫圖相對清心神感遇不吟楚妃嘆
知音要與鍾期親手揮綠綺䣃巾幘何物長康好筆力
寫置松嵓片石間相見何人不相識
題松鶴圖為一聞師夀
高松百尺臨溪邊上有松子垂千年團團紅日松頂出
照來萬里滄江烟翩韆林際舞一鶴遠駕長空度寥廓
篩翅長疑白雪消低頭乍恐丹砂落閒來自得杳不飛
不臨金闕隨瑶池幽嵓松下起長嘯但見綠隂生素衣
題燕市酒人圖歌
酒人曾向燕市過玉缸銀海長婆娑興來殺賊且摩盾
時去看雲還枕戈荆南十載等閒度肘後黃金棄不顧
但垂絳帳授生徒羞向長門賣詞賦平生曳裾苦未能
酒徒散盡仍追陪草堂並道盱眙好與汝行歌歸去來
(將築歸來草堂于盱𣅿故云)
留别張中憲錫懌有感
曲江先生負文望氣攝江湖有餘量好學長疏左氏書
高才不譲河間相當年厭處金馬門泰山太守由來尊
拂衣歸向春申浦種樹營成裴令園我游海上漫投刺
把臂雄談快人事戶外千廻過客車懷中十載相思字
方春初發桃李枝蹋青挑菜時相㩦筵前張子碧山榼
簾捲夏侯紅妓衣鄴宫高宴具四美雜坐中間有史妠
長調笙笛共筝竾不問清明兼上巳聽殘鶗鴂日漸長
葛&KR0008;未試蒲葵香西陵草暗欲歸去頻把玉杯看夕陽
平船將趁暮潮上為唱離歌轉惆悵綺席重開惜過情
布帆此去應無恙謝公東墅一望遥何年相憶還相招
當前欲别思何似不見垂楊幾萬條
甲寅九月廿七日同任青嵓張百修訪放葊蛤
庵兩和上復過楊雲士齋看菊漫賦
青嵓招我訪雲水偕之同看東籬花高低錯出似攢錦
紅白間開如剪紗自憐秋老嘆遲暮每見秋花便相顧
佛頭樓子開最先今來不數黃金錢
何使君夀
天生申甫必有為世人咸望嵩高山况兼賢哲多瑞應
蒼龍紫宿居人間廬江夫子越州守治郡能使一郡安
鳥棲獸宿偃平野魚符虎竹通嚴關九日開宴别父老
黃童白叟號且攀礲石鐫文臥道左負筥擔囊留轍鐶
惟予投璧遭按劍夫子為我抽泥蟠晏嬰不責越石傲
逢人薦引齒頰繁去年長至值初度飢驅吳會曾修翰
今來攝提又看指登堂獻酒琥珀殷生人有心能感激
鏤膺刻胃豈冥頑若言仁者夀何算請看春日方漫漫
過益都相公三世兄躬暨賦贈
從來雲閥推世德東京楊鄧西金張况當賢相饒令嗣
八龍三虎雙鳳皇就中林立並皦皦能繼難兄佩刀早
縣浦從教白璧殊盈箱不羡黃金好但看簡抑似韋布
只與詩書共晨暮門生故吏趨滿前食脆乘堅恥相互
即予落拓寓京邸長過高齋被優齒下士能尋商洛儒
殊編搜及開元禮始知家學自有真寒風相對怡心神
窗前草木陽和動坐看花開滿地春
雲間張公孫伎席作
清河主人好趨府傾蓋相逢道胏腑顥氣能傳趙勝名
高門開向春申浦暮春三月桃樹紅單衫試著臨春風
罇前鼎食儼炰鳳巷邊車馬如游龍東西捲幔覆花葉
日上窗紗撲蝴蝶名士同披白帢巾美人競薦烏絲屧
蘭膏樺燭入夜陳當筵舞作尋橦新畫裙繡帶盤旋處
滿地花隂思煞人
馮守同四十索贈
敬亭初發棗花碧陵陽自煮丹砂紅持之欲獻者誰子
宣城高士馮守同行年四十負意氣嘗與干將較銛利
相逢茂苑最有情當塗鬱鬱青雲生
入春庭梅未開偶為同城姚士重孝廉作畫梅
蒙以畫梅長歌見贈中憶西園看梅事率筆
賦答
朔風冽冽冰皚皚雪花倒地捲作堆入春一月雪未霽
庭前未有梅花開樅陽才子客湘水最愛毛甡畫花卉
紙上從教見早梅枝頭故復添新蕾停毫宛轉思美人
一枝恍寄江南春誰知相顧起感慨翹首放歌如有神
江南千里遘春月閣下梅花正當發獨立方傳韋相詩
同游争結王生襪君家世胄不可當一門羣從超諸王
春風吹度鳴珂里芳草生當朱雀航東觀禹穴渡江沚
官閣相羇偶然耳但藉荒厨對步兵(時寓其叔氏蕭山署中)何須
古驛逢梅使春空一望生羽翰君將獻賦游長安薊門
亦有梅如雪願把斯圖雪後看
祝來叔荀王夫人夫婦六十偕夀
少與叔荀共文酒市樓大道彈陽春今來漸覺毛髮改
看君玉杖扶鄊人山庄花發秋正曉最喜閨中得偕老
開徑方逢羊仲來齊眉轉覺鴻妻好錦筵雙進金屈巵
後來年少推烏衣採薇劚术總閒事但見滿庭開紫芝
送同年陸義山編修歸當湖
春風吹簾草色青蓬池日暖猶寒冰陸郎斑騅想南去
開軒為倒雙玉缾連年同舘少適意時向西山望朝氣
筆玅争題海嶽圖史成快補河渠志(時補草河渠志完始行)當湖
新水碧似烟君歸正值荷花鮮慚予日誦張鷹賦羡汝
先登賀監船平帆載去雙黛綠并折靈泉産名玉(義山艱於)
(得子二姬各産一男一女)百年行樂能幾時萬事于今已差足潞河
春漲下溜遲高飛黃鵠還銜雌玉堂後夜如相憶但記
雙添半臂時
林官歌喜趙侍衛弟還里
趙郎束髮上計車圯橋親受張良書
殿頭對策首稱
旨特令交戟環周廬林官赫赫近天仗外府佽飛遠相
向羊祜方班七萃中劉洪已冠千牛上宫門入佩大横
刀籞宿園邊有賜貂領護早攀丹禁柳思親還渡浙江
潮鳴珂舊里宴嘉客堂上朱衣未頭白騶馬仍來蹋鞠
遊緋袍看作斑斕色連江烽火動甌蠻時見戈船瀨上
還莫道書生使東越便教射虎向南山
越州太守行為許使君夫子作
越州太守賢且明分銅領竹稱專城門排五馬總神駿
江浸一錢清復清高懷皎皎似裂帛手把殘編對賓客
印篋虚涵海日紅書床斜映山花碧江東八邑留畫圖
過江誰不知夷吾上林久已翔丹鳳大府方應見白烏
即今荆楚播撻伐尚有雈苻想竊發但藉顔裴撫凍飢
不須嚴助平甌越龍門教授感所私恩同掩骼兼埋骴
誰言黃雀銜花日只在雙熊畫軾時
過張吳曼草堂兼讀其所著梅花詩集有贈
先生好學恥漁獵不向枯毫闘給捷作賦真能嗣兩京
記書何啻亡三篋梅花開落江水濱聮詩宛與花相親
我來讀詩憶花好疎影暗香如有神草堂斜啟延海曙
云是先生著書處萬軸緗㡘幾樹梅慷慨留題不能去
客吳門喜遇金副使廵驛感贈
春風吹花度湖水畫船撾鼓横半塘江南副史早行部
正當乘傳來吳閶西河遊人武丘客醉後重尋鄭莊驛
都尉新從龍里還梁生適在臯橋側當年大雪辭蔡州
使君雙旆移文樓䢴江釣艇不能上隋苑柳絲空自抽
春鶯朝啼暮還徙又見開衙白門裏此地相逢非偶然
一望烟波泪如雨
輓甬上齊士虎
營丘兄弟皆負奇兩龍並起無雄雌僧彌既死法護在
與之相對長歔欷高天熒熒日皛皛恍見當年好容貌
氣盛時傾稷下談興來每向蘇門嘯讀書萬卷絶簡編
决機俄頃如流泉許之管樂已不媿肯與嵇阮相因緣
無如遭逢嘆不偶幾度高齋種楊柳市門挾瑟且哀歌
壚下㩦錢快飲酒修文有召不得違著書未就將從誰
但惜周嵩尚有母那知伯道竟無兒先生之季與予善
每話難兄泪披面若過山陽歌此詞落日寒冰倘相見
讀何使君夫子渡曹娥江哭父卷子書後
南昌亭邊日色黃伯倫臺畔環枯桑哲人乘風歸昊閶
上為列宿揚星芒遠溯家世本汜鄊廬江之後來山陽
先生早歲秉令望名同第五饒文章當時四友稱荀羊
于今遺策隸太常太丘有嗣誇二方長者早駕天閑驤
南驅閩嶠東越疆已經奬異稱循良將迎鳩杖銜霞觴
忽然日蝕東壁傍越人聞之心感傷有如秦相五羖亡
童子出涕舂不相方行四制挽轡繮山公起復義不妨
使君哭之心轉瘍試看東渡曹盱江長歌一字一斷腸
從來虞殯能導喪哀吟不復調宫商我今欲和徒徬徨
歌聲欲絶哀未忘
烏兔歌為雙夀作
金烏熠熠顧兔驕東公丹棗西王桃當筵進獻祝鮐背
不用鼓琴歌綠腰蟠根仙李舊閥閱曾擅文章跨東浙
為訪林泉憶素游因思高蹈追前轍閨中偕老同古稀
賓朋扶杖相㩦持庭前兒竹當風長階下孫枝帶雨肥
雙飛黃鵠舞秋節正值重陽酒盈榼欲識朱顔對面紅
且把黃花滿頭插
雙夀詩
君不見扶桑日出海月明東西相望相隨行中山有烏
自銜羽每偕顧兔幽嵓生弘農丈人秉高蹈籊籊魚竿
有同釣龍里由來重朗陵鹿車自昔推桓少東湖花發
水滿堤湖邊日日生光輝種將綠竹能棲鳳採得清荷
好製衣只今初度共皇覧錦帨還同繡弧展書借簾鬚
裊篆雲花從酒面生螺盌清秋良日佳氣新門前流水
如車輪笑他瑶島偷桃客即是金門索米人
為沈表兄題夫婦行樂圖
吳興丈人年古稀齊眉尚有衣巾綦東公西母共行樂
一時争看雙鸞棲丈人胸懷坦如矢上友黃農作知已
初住東江花港中移在西湖藕塘裏沿湖十里種夏蓮
紅蓮倒影清波間閨中畫入非無意好比湖波作鏡看
李太夫人大夀
昔者魯國上母夀宋宗坐賜朝堂中武昌太君就饗列
丞相下拜王茂宏惟我夫子職副相暫筦稼計留司農
高堂白髮久迎養
誥進五色禄萬鍾圜冬大臘獻花餤錦帨當筵覆琬琰
蝶勝先春集絳幡獸罏著地圍紅毯登堂齊捧金屈巵
門生故吏盈前墀添籌不用蕭何箸舞綵還披羊續衣
獨憐庭下秀玉樹年少曾經入鼇署繞膝時從東觀還
懷鄉正值江南去江南萬里風物清
王師况復收昆明西來紫貝雙凾發南望彤雲百叠生
春陽將至日皦皦綵蔮銜翹拂青鳥但看天邊下玉書
便起階前拾瑤草
西河集卷一百六十六
