西河集卷一百三十九
翰林院檢討毛竒齡撰
七言絶句(二)
上海縣新年樂詞(爲任明府作)
官舍辛盤列繡茵桃符又換一年春令君本是潘懷縣
能把椒花贈故人
二
玉歷初從翠幕開三陽齊向斗邊廻朝天散後賓朋集
恍有春風度海來
三
裁成方勝五花鮮各佩潘郎月進錢祗爲鶯啼仙署近
春花插滿印牀邊
題壁
十里隋堤看柳花旗亭南上玉鈎斜紅螺杓子葡萄酒
醉殺揚州馬佩家(馬佩舊院妓名時避兵居揚州)
申江守歲詞
申江守歲夜筵開夜半休啣柏子杯嘗恐客中愁不斷
一年未盡一年來
甘泉宮詞
漢苑通天拂羽旗平明駕幸集靈池紫衣使者持瑄玉
候祀甘泉泰乙祠
二
建章前殿擬蓬萊玉輦金輿發漸臺侍臣竊聽神君語
道是甘泉好會來
三
黃帝青靈駕栢梁甘泉宮闕舊林光黃金欲就黃河塞
自有靈芝產殿房
四
漢家十世大蒐田百子池頭禱嗣年不享上玄祠泰畤
從官那得賦甘泉
重和絶句(有序)
予既和戴花船長句復彙集諸詩見示重和四章從
友請耳韵亦因之
燕子樓前雙燕飛舊時桃葉渡頭稀只憐尚有秦淮水
載得花船緩緩歸
二
水滿春江花滿舟秣陵西去使人愁渭南亦有昭陽觀
花裏重尋女弟遊
三
嫰柳夭桃不用尋可憐兩槳結同心橋公重說周南郡
漳水空留銅雀吟
四
蘭橈桂楫度江雲欲採芙蓉染絳裙帝子再來江水上
可憐阿姊是湘君
韋使君美人彈琴
高張紅縵洞湖濱蘆藕苗間一美人靜撫流徽堪念處
十三學得漢宮春
飲馬城邊曲
燕臺北望薊城山飲馬城邊驅馬還前度錦車休出寒
將軍近在草橋關
二
城邊飲馬莫辭遐將採燕山二月花日在陣前誰見敵
薊門關外盡風沙(誰一作難盡一作有)
西海曲
萬里昆陽水上浮紅螺紫貝結爲樓未有唐蒙開𤏡道
從教馬援在交州
二
虎威門外撞華鐘白嶠烏蠻並舉烽夜點水軍三十萬
雕題繢出海中龍
絶句
馬當山下小姑神獨立江心不計春上江水來下江去
朝朝風浪好愁人(一本作江鳥啣魚飛欲盡晩來風浪好愁人)
清芬閣方夫人初度
樅陽大家舊能文高閣嵳峩映碧雲七十年來玄覽賦
憑將千載誦清芬
奉答白門向遠林枉過闕候贈詩
春山十里野櫻開朝採櫻花暮未回蕭寺也知向秀到
蓬門不道遠公來
代摇船號子
小婦摇船襖子紅早行湖北暮湖東連朝怕見風潮惡
湖裏雲生愁殺儂
二
小婦摇船江水深晩來江路好難尋分明記得雙橋宿
日出相看在皂林
送宋臬臺由紹興道赴任杭州十四首
東南觀察古諸侯玉節臨關擁上游藩府舊曾開八部
千艫萬舳向杭州
二
金幢百里曉雲開浙水東流去復來一道星飛吳子國
羣公帳飲越王臺
三
明時栢府外臺臣浹日楓宸中眷新久使南行勞叱馭
誰知東郡早埋輪
四
鳳凰山下豸堂高憲使西行仗羽旄兩岸桃花廻錦纜
春風徐渡浙江濤
五
清霄鶚度壓江濆遥海鵬飛簸曲雲漸水豈因吳越限
使星不逐斗牛分
六
越東八察元才子浙右雙旌李鄴侯轉運倘能懷左臂
金章犀帶鏡湖秋
七
褰帷露冕導江沙攬轡登車問海涯全轄名都一十二
望風解綬是誰家
八
兩行豸節駐錢唐萬仞龍門起故鄣明聖湖光同皎鏡
紫微山路比秋霜
九
望京門外挽金車鎮海樓頭展玉笳幕府政成多問字
春江相送共侯芭
十
三秋熊軾望來遲十里樟亭繫去思惆悵過江羊叔子
東風一路野棠碑
十一
提刑大使玉津宮舊日刑官是大馮二到兩丁何足羨
試看今日廣平公(宋玉仲先生舊爲杭州司理)
十二
錦棹春江西上時吳山相望鬱參差他年紀績能懷古
應到錢王武肅祠
十三
白羽青絲間虎符豸堂驄路隱龍圖時至謳思連十郡
暇來賓從滿三吳
十四
使星才發會稽山獻石懷錢滿市闤只恐内臺相望久
浙潮一日兩回還
過徐十五茶肆出張六四丈隱居所贈絶句云
丈甚惜此詩必屬毛甡書筆藏之爲慰臨書
亦賦二絶句附後
南州高士縣西街長掛官茶舊市牌欲向黃公尋故侶
却憐宋子在天涯
二
垂老張融未卜隣同時徐穉亦長貧新來寫得相思帖
曲渚停舟錯認人
爲錢唐王生題畫竹
碧篠娟娟倚翠苔高岡雙鳳羽毰毸空庭月落誰相顧
知是當年子敬來
題仇英畫幛二首
南朝蕭寺暮雲間漁父滄浪鼓枻還樹杪亂流遮暝色
不知何路向前山
二
屏間長見十洲圖珠樹瑶林近有無釣艇欲歸溪路暗
碧天空掛水糢糊
寄寇詩(有序)
白門妓寇眉故撫寧侯曾購以千金寵之侯被俘北
行鬻婢妾于豪家并欲強致寇寇曰予奚事此也且
鬻予數金耳請得歸歸則丐諸侯故人得千金未足
重爲妓繼之侯由是免張荀仲先生曰寇非無知者
語及故侯家事輙慟哭王雙白曰江以南遥情似寇
亦罕予時寓廣陵寇將來或曰寇復不來擬寄之
莫愁艇子載琵琶慢向青溪摘藕花舊日侯門君記否
廣陵城下邵平家
張二丈七十初度自咏小像松菊圖索和
清河居士臥東籬松菊閒吟酒一巵猶喜春前方七十
勿嫌秋老探花遲
二
庭前松菊自行歌畫裏柴桑雙鬢皤散寫新詩編不盡
可知甲子記來多
口號
孤舟殘夢帶霜開十里山塘雞唱廻幾處隣船棹歌發
悠然客思夢中來
伯兄雲間歸攜讀章大司馬閨淑有閑香奩詩
因作時七月七日
秋棠花發鶺鴒還攜得金箱劉令㛠此夜曝衣樓上望
萬重錦繡滿雲間
即事
綠蘋翻葉水生紋青雀低飛日漸曛南莊風來北湖雨
太守祠前一别君
姜公子希軻誕兒
太傅堂前玉樹新香襕繡褓石麒麟從容伏日傳湯餠
爲有朱衣拭面人(適伏日招飲)
二
丹山九翮鳳凰車五色銜來掌上珠夢裏熊羆驚莞簟
君家舊有渭川書
從軍行
蘢城積雪炤蒲離壯士從軍建羽旗此去渡河剛二月
燕支花發到車耆
二
將軍夜獵向南山暗把雕弧射草間聞道甘泉初備寇
五原烽火逹蕭關
弔喬公故居
皖水茫茫繞碧渠青天環映石樓虛漫嫌江北無春色
只在喬公一故居
樂六舞功昭父子邀集鳬亭予以别集未赴閱
日復爲詩見招兼屬訂日率筆酬意
鳬亭一望水中遥細藕長蒲阻畫橈落日滿湖人未到
爲予重上赤欄橋
二
東湖深處藕叢青邀我重傾白玉缾今日南園明日醉
也須後日到鳬亭
楚州除夕三首
羈客天涯値歲除楚州城下舊精廬薪槃燒罷紅燈暗
翻盡頻年篋裏書
二
客歲將除夜漏長屠蘇酒煖贊公房只憐故苑椒花頌
不共天涯一漫郎
三
爆竹明朝歲復新桃符又換一年春淮流不斷東歸夜
猶有淮隂度歲人
元日
蒼龍初轉斗初廻僧舍初銜栢子杯四十年來殘歲月
不堪還向客中來
頃以家冗獲咎暫去鄉里枉荷山陽令朱公極
留三却三挽臨行感激念其廉材惠民而未
嗣因寫鬻兒圖留贈并爲作詩
看花三載住淮南白鹿銜花傍兩驂最是淮民善相祝
春田綠草種宜男
二
淮南有子盡名朱淮水應生照乘珠不信但看銀幛子
野棠花底鬻兒圖
北塘席上送潤公之鴛湖寄朱彝尊二首
錫杖袈裟古善才北塘深處重徘徊如何龍象波中度
不見羊車市上來
二
臨湖曉閣北塘深五月荷花送道林百里波光長似雪
可能乘興到山隂
宫怨
裁成紈扇擬修容曾賜昭陽繫臂紅一自上皇巡幸去
空留春燕鎖南宮
二
金井鵶栖玉殿秋鴛鴦樓上夜藏鉤生來不解君王寵
夢去還尋女伴遊
吳宮怨
吳王秋到便生愁長作姑胥百里遊縳火炤龜還上海
牽旗走犬過長洲
二
百尺銀釭獸爪垂梧宮夜闔萬重帷浣紗溪上東隣女
聞嫁西家椏角兒
何水部小妓
小小蠻雲宮髻新紅絲初拂舞衣塵呼來只向屛間住
怕惱司空坐上人
二
上宮碧玉攏頭新短袖單衫染麴塵教就曲房揚袂舞
好娛官閣看花人
三
慢上蓮花舞柘枝偶傳清響最堪思自憐繁簿無佳句
也遣名園聽瑣兒
張司理陛秋水園席上作
秋風吹雨照龜臺白藕紅菱水面開博望南還重戴酒
天河眞見使星廻
二
南徐軍鎮海門青十載分巡舊理刑歸假不忘三徑樂
雨餘秋水上空亭
錄别次韵
南風吹雨一舟輕百里隋河載雨行恨别涇園沈公子
陽關只唱第三聲
二
裁向嵩陽看落雲青楓江上又辭君此行將到衡州去
只恐衡南少雁羣
姜十七宅食魚得湖西節使施公書并有所貽
率然代意成二絶句
江風吹暖石芙蕖午幔清樽鱠鯉魚時開篋子頻頻看
爲有湖西節使書
二
湖西節使擁旌旄尺素殷勤問紵袍怪底魚梭能破壁
銜來金錯美人刀
題影幛
玉樹蘢蔥照綠苔鴛鴦湖上石城隈是誰寫出滄洲意
錯認麻姑渡海來
過張六四丈草堂看菊作
梁父行吟七十年草堂居士興蕭然重尋舊院秋花裏
知在横河古樹邊
二
西上横河舊草堂尚書庭院菊花坊門前銀杏如相待
才到秋來黃又黃
溯宣城青溪過響山作
宣城城下泛清溪苦竹黃茅兩岸低行到響山山盡處
清猿野鶴一時啼
登寄雲樓懷愚山
謝眺高樓倚夕曛樓頭長寄敬亭雲我來吟盡雲齊句
那得臨風把似君
送友之崇陽
二月春風吹客裝故人西上古崇陽武昌門外新栽柳
何處相思不斷腸
客舍
客舍桃花井上飛主人小女善縫衣只憐千里江南路
換盡春衫未得歸
鎮江城下作
每度吳關增客愁江山無恙古徐州萬歲樓前雲乍合
千秋橋下水爭流
同徐二十二嗣定朱三驊元馮大之京商二十
八衮黃吉出巴山北城晩眺口號
巴山城外晩生烟一望寒林興渺然何處野祠延佇久
黃坡西下北門前
二
丘樊幾疊暮樓鴉楓樹南頭舊狹斜落日巴山歸路晩
與君同醉杜秋家
三
朝天門外路漫漫錦樹丹楓醉後還最是望中愁不盡
一重雲樹一重山
姜九榦畫寒鳬聽雨圖見寄
五月南湖泛野鳬田田荷葉間青蒲雨中多少相思處
寄作寒鳬聽雨圖
雜詩
汴水西園値暮春雍丘古道駐征輪道上久無盤埒馬
園中尚有看花人
平臺漫感
司馬西行狗監猜鄒陽新上一書回可憐千載賢王客
不爲平臺賦雪來
清豐江梨花
清豐江上馬頻嘶萬樹梨花曉渡迷記得瀫溪寒食後
落花如雪過溪西
爲張公子玉樹贈字并詩
菁蔥玉樹映朱扉太傅功名世所稀欲問比來江左事
謝家子弟在烏衣
題畫冊
茅屋遠開修竹外板橋初見杏花時前村野老爭相過
流水灣環幾度思
題櫟園藏畫頁子
溪山羃羃路綿綿不到雲門已十年認得數株黃杏樹
辯才墳畔寺橋邊
西河集卷一百三十九
