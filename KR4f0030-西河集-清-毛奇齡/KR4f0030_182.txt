西河集卷一百八十二
翰林院檢討毛竒齡撰
七言律詩(九)
集劉選郎始恢新宅同李中允鎧丘檢討象隨
李侍講澄中黃徵士虞稷即席
永夜閒堂對曲巵蕭疎院落喜初移譚深不覺圍罏暖
炙美翻嫌下筯遲透壁暗風搖短燭開簾積雪滿高枝
醉來静聽官街鼓猶似閻園酒散時(曾客淮陰赴選郎閻園之集見七古)
(卷)
題石城蔣生西郊汎雪卷子和原倡寒字
同雲初度石城端載酒城西興未闌幾點雁鴻塗去白
一船風雪載來寒平臺舊友工詞賦斷岸何人把釣竿
我亦剡川迴棹者今來同作畫圖看
田將軍遷撫軍中軍
高牙飛隼接雙旟横海樓船總不如草檄未投几上筆
登城還却箭頭書分營舊將調金勒開府新銜下玉除
此際東南饒羽檄漢庭方召李輕車
二
水犀戈甲滿錢唐尚有中丞新拜黃嚴助儘教開粤徼
田家原自鎮河陽三推幕府中權貴萬里戈船下瀨長
在昔請纓同有志相逢執策敢相忘
德州渡河和徐仲山韻
曉發平原雞未號平明渡馬德州壕天啣白氣東開早
水接黃河北去高霧裏旌竿搖客騎風前鉦鼔動官艚
當年戎馬經臨地欲勒遺聞惜佩刀
二
客舘分燈瀉碧波遙看屋角墜星河關長草短知秋盡
水急風高奈渡何酤酒驛邊留訊晩題詩馬上寄懷多
嚴城晝閉烽臺熄愁見平船載駱駝
宿繆氏園同姜京兆作
因瞻通德過金閶暫憩雙泉舊草堂地勝謝安江上墅
人來裴令午橋庄畫廊山半迴花塢紅岫烟深接野塘
夜静市門堪貰酒不教明月負清觴
送使之大梁
花幕初開藕葉紅離亭貰酒近新豐征車曉度燕南路
使旆時迴宋故宮越境有人迎郭伋同時入蜀想文翁
(時蜀新開有同被使命者)夷門千古堪憑吊只在繁臺一望中
白下遇吳山濤明府見贈有答
江城十月早梅開把臂同登江上臺落日烏裘寒未徹
清秋黃葉下堪哀西州路下停鞭過東冶亭前看劍回
十載追陪題和晩登臨須借大夫才
二
長干精舍倚山屏邂逅重逢舊典刑望去石頭餘逝水
坐當木末最高亭劇嫌客路迴冬景須信郎官是歲星
白下相從應盡醉暮鴉啼處不堪聽
答喬侍讀同年贈别原韻有感
齊門操瑟總難工誰復相要到上宮史賾未經窺五志
官淹從此笑三同懷人望逐烟波起羡爾名垂奏記中
(侍讀以河患奏對著名)幾欲還鄉難遽别長帆不敢掛相風
二
舊院疎籬待手編乞身書上賜幡前不疑同舍脂車日
竟及東宮出閣年(時三月讀皇太子出閣書)江令賦情饒綠水王
維别業在藍田致身通顯尋常事切莫窮愁擬問天
贈余生
高秋官舍井桐陰把袂逢君愜素心千里客游眞意氣
十年宦跡已浮沉湘中種黍還收玉門下搜材愧㨂金
(生廷試係予閱卷舊例貢士試門下省)當日北山同臥者緣牆石笋看成
林
寄江南觀察金君
登車攬轡久澄清觀察江南舊有名開幕不離芳樂苑
全家只在石頭城簾邊海氣穿雲起樹裏江潮拂岸生
只為
聖朝刑措近故教召伯早持衡
馮相公師歸後蒙寄詩問訊奉和來韻
每從朝罷聽鳴鞭長頌康熙相國賢一自日星回海岱
頓令桃李失芳妍鴻飛未敢邀公覯蚿細何堪受目憐
但訪東山黃綺去莫教人誦採芝篇
二
愛慕人皆願執鞭况逢致政是韋賢北山猿鶴看無恙
東洞薔薇開自妍太傅金為留客計右丞詩重想夫憐
誰知冶水漁舟發便寄湘中欸乃篇(公時住冶湖來詩有裁將欸乃答鴻)
(篇之句)
姚監郡沈考功同過草堂有贈賦答
黃公壚下酒初紅拾得溪魚在釣筒方外謝生眞曠達
座間裴楷總清通因尋高會乘良日每度玄言見緒風
異地相逢殊不昜莫教轉眼嘆秋蓬
集宗藩博公恭壽堂同徐翰林王博士即席
掖門高啟日華居迢遞春風到綺疎素蓋幸隨公子宴
朱函親授獻王書簾間五木燒金鼎庭下雙槐映玉除
抽牘自憐陪乘晩敢言詞賦比應徐
奉謁陳中丞邸第有作
横江開幕擁霜鐔鍳物常如海鏡涵千里河山歸帶礪
幾年烽火靖東南迴看闕下翔威鳳暫借平泉解素驂
聖主自能勤拊髀不勞風雨發金函
二
杖節巖邦賜錦貂河東兵革已全消陳蕃何幸推寒士
孔闓深慚薦
聖朝探簡雲封神禹穴開轅晴射浙江潮東山終慰蒼
生望黍谷盤龍未可招
御試畢荅楊吏部見詢時予方病臂未愈
詔策羣才集體仁(御試時賜宴體仁閣下)共稱
聖主得賢臣殿前已幸瞻天日腕下其如有鬼神對就
強顔隨谷永詩成脱手遜王筠試思左臂書空者可是
東堂折桂人
奉别梁司馬夫子敬和所贈原韻
只合南山詠敝廬十年空復侍
宸居難忘柳下重開鍜但立蕉林為受書(師所居名蕉林書屋)鎩
羽每慙東觀鶴歸心如趁北溟魚春風一路吹行棹尚
有檣雲轉覆予
二
綠水初開白鱧舟
主恩師誼總難酬登朝誰似韓忠彦故里難尋馬少游
文以漫成嘗受侮宦當拙退最為優獨憐衛尉方還洛
早有青娥泣墮樓(時曼殊已亡師詩有半載哀蟬中夜泪之句故及之)
盧中丞太夫人壽
北堂蘐樹映霞裾斗轉蒼龍絓綵輿瑤海賦成天上曲
金函時啟帳中書羹遺賜食觀浮鯉舞進朝衫散佩魚
自是母儀堪範世何須氏族問崔盧
依韻和龐雪崖年兄送别
集賢院後肯重過欲别燕關且放歌執戟不須隨曼倩
垂綸好去問詹何晴攀柳色分衣碧醉看桃花映面酡
此去相思何處是鑑湖春盡水微波
荅張公子永岳見贈原韻時新膺監簿之選
幾度乘槎到海邊羡君神似藐姑仙探書不出三江水
對酒剛逢二月天京邑有懷同謝監郎官初起繼韋賢
春來貽我新詩好彷彿梅花隴上傳
二
澄江千頃滬城邊纔與同舟便是仙驚道雄文能蓋世
誰知張姓本連天四門書在堪供職九嘆篇中為惜賢
取次黃花開帝里看君早晩好乘傳
重過上海縣署寄徐西崖即用其所詒來韻
為憶高陽舊酒徒重來清興未全孤蛟龍日出横滄海
橘柚烟深過太湖官舍彈琴依子賤人間著論有潜夫
望中咫尺衡門近尚未相尋到荻蘆
簡青浦錢徵士
清秋烏鵲噪東陵上國賢書喜四徵江國文章推薛浦
湘靈詩句重吳興殿前應詔誰堪擅車下追鋒我未能
當日高軒相過後懷君時望海雲蒸
馮紫燦新遷禮部
賜席成均舊所聞百年秩叙喜推君祠曹頼有劉原父
學行誰如馮仲文人入冰廳衣共潔花開春署坐來芬
聖朝方議東封禮勒石應看海上雲
贈吳二明府
芙蓉初發映秋波喜見堯山一鶴過駿馬空臺行處近
龍門佳士集來多賜書原欲徵韋抗製錦從教勝尹何
遮莫干言時出宿帝城風月豈蹉跎
寄答吳江朱鶴齡原韻時方箋詩謬附予詩說
并謝
寒風客舍暗燈檠咫尺難通兩地情吳下未能隨市卒
洛中空復會耆英書來西塞看留字家近東甌苦用兵
何幸傳經千載後說詩還得附匡衡
桐城方孝廉過集草堂値大霪雨即席和韻
高車衝雨過茅堂不數方疇在弋陽柳葉漸長遮曲巷
榴花初發間清觴盤中射覆狂能識海内論交老漸忘
謝汝遠來江漲後相看宛在水中央
送高生佑釲南還并游會稽和曹侍郎韻
寶鞭不用飾珊瑚去路經秋入畫圖子偉遨遊眞漫衍
相如車服自閑都銅溪鑄劍看離合石匱藏書問有無
五載風塵京洛士但將洗滌付樵夫
二
桑乾歸渡一車遙客舍重門盡緯蕭機息可曾逢抱甕
談深不必傍參寥南過建業浮金瀨東去天台渡石橋
前路逢迎知不減羡君意氣本干霄
集河樓同吳陳琰曁門下傅生即席
佳客相逢解苧袍閒堂深燭醉葡萄樓頭鼓瑟風俱遠
座上聞歌興自豪入夜酒啣花氣淺臨流水映竹窗高
深慙十載京華客重見樽前散彩毫
原韻荅方敦四孝廉見贈二首
天涯相隔兩茫茫幸過城東舊草堂高論自揮王子麈
無錢空負阮生囊交游到處偕三俊兄弟于今過二方
(其難兄為婁江吏部邵村學士)但惜相逢春漸老風前柳絮正猖狂
二
一望江關思渺茫何期相遇賦堂堂陸機眞足稱才海
晁錯誰知是智囊坐對曠懷能遠俗學成修士本通方
多君道我狂如舊却愧清狂未是狂
讀方敦四詩集再用前韻題贈
細雨春江接冥茫閒尋花落到蓮堂(時寓江寺)漫言得句分
銅鉢眞見投詩入錦囊散去碧雲迴上下高飛黃鵠辨
圜方謫仙號爾知非妄狂客原來不是狂(賀知章稱李白為謫仙自)
(號狂客)
賦得陶然共醉菊花杯
東堂高會集朱輪籬下風光入座新慢向筵前羅鼎鼐
偶從花裏見經綸歌臺響合元臣舄燭樹光分上客茵
欲把黃金閒汎酒天街已有醉歸人
賜魚恭紀和高陽寶坻益覩三相公三首
龍池千頃接天淵暫敕司䱷獻罟筌自是
聖恩能逮物敢言治國類烹鮮牽絲露滴盈車美下箸
香分疊縠妍願向鱨鯊歌式燕多公早著衮衣篇(右高陽韻)
二
嘉魚自昔詠依蒲何幸
皇恩下九郛溉釡定能懷北闕釣牀無復問東湖銀絲
鱠就需良燕
玉詔頒來豈細娛猶是青䰇與紅鬛相看俱道錦鱗殊
(右寶坻韻)
三
水殿風生藕葉舒虞官宣
敇賜王餘依然在藻歌豐芑不用横汾羡泰初味美勝
傳公子犗恩深敢却相公魚舊時彈鋏懷歸客也向金
門謝起居(右益都韻)
方編修典試四川
七盤再見五丁開便識文星益部來程品自高麟鳳目
名都豈乏馬楊才䕫門賦逐巫雲轉劍外文從巴字迴
不信十年榛莾後秋花錦里一時裁
侍班口號
蒼龍初轉震垣東紫極晨開引上公趨走班隨三殿後
傳呼聲出百花中黃鐘遞奏聞天樂紫氣千重繞
聖躬日侍甘泉曾未頌敢將詞賦比雕蟲
祝友人初度
閒居十載誦黃庭曾向天門舞鳳翎海外神山千仞碧
階前兒竹萬條青觴啣若下花如組盤進安期棗似缾
欲掣海鼇何處寄釣臺高築在東溟
嚴都諫假還有贈
十載風流東省郎聽鶯暫許沐滄浪明湖水漲浮丹檻
深院花飛點皂囊門下近多新薦達凾開猶有舊封章
天池萬頃蓬瀛水親見丹山翥鳳凰(時長公新就舘選)
飲李觀察署亭賦謝和韻
灔瀲春江覆楚蓀雨餘官舍靜開罇方慚老作平原客
何幸狂登司隸門趙北歌繁來鼓瑟淮南賦在好扶輪
亭前但覺春風發便有花開江上村
雪後閶門舟集同周掌科吳太守陳學士姜京
兆呂四洪烈即席
武丘東上雪初晴載酒還過閶闔城棹起日從雲際豁
窗寒風向水邊生望中山作瑶林色座上人傳兔苑名
歲暮他鄉臨眺晩幾回繫檝倍含情
擬舘課四首(予以制科上卷比之一甲即授舘職不隨庶吉士教習兼課舘業偶)
(集閣學李夫子宅命予與令嗣庶常世兄立賦四題即席起草追刻燭遺事筆不加點愧)
(世兄詩先成予勉強卒業亦付錄事且謬蒙鑒賞嗟乎駑馬隨良驥敢言利鈍哉特感深)
(難忘不敢删軼并誌此以紀勝會云)
朝賀(有序)
南面而臨詠萬國朝正之句東方將啟聽三階呼蹕
之聲瑞闕集鵷鸞班就六蕃位次
聖人衣藻火捧來五色雲中但瞻日馭之多輝願識
天顔之有喜望樺烟而進拜環珮聲聞當爐氣之迴飃
衣冠身惹欲製朝元之引應賡入覲之章
初聞閶闔奏靈璈建禮門通鷄未號簾外兩行排御仗
雲中九列盡仙曹龍文乍啟衣冠合雉尾横遮星漢高
無數珮環相接武有誰堪繼鳳池毛
召見(有序)
夫雲開
睿幄禮重朝瞻日近
天顔恩深陛見故唐主有含元之對漢家傳宣室之文况
堯階四子颺言松棟之間夏后兩龍拜手璿臺之下集
羣賢于蓬觀選吉士于蘭臺光華將啟旦宏開東壁
圖書旃毳已含英堪作北門趨走欲承金馬門邊之
詔當題
玉皇案下之詩未經給筆敢道三長願效賡歌敬陳四韻
九陌含薰曉陛清忻逢綵仗簇延英受書不敢同張說
前席何當召賈生金掌露垂瑶殿迥玉罏烟繞御階平
聖明多少求賢意欲獻凌雲愧未成
扈從(有序)
神堯游洛嘗聞四子相從漢帝之回不藉六軍維衛
九功成而幸慶善父老歡迎四海定而歌大風兒童
起舞况卷阿有召公之誦而蒲津傳宋璟之詩
廵行迴岱嶽自有嘉謨
扈從至甘泉能無獻賦
濯龍西去杏園東羽衛旌旗映碧空秦地山河踰徼外
漢家鐃吹度回中三關雲繞軒營白五畤花連帳殿紅
祗愧甘泉叨侍從並無詞賦獻揚雄
宴饗(有序)
東觀招賢雲陛有搴珠之瑞西園啟宴仙厨分饌玉
之光在
聖皇以雨膏下逮為歡斯羣臣懷湛露不晞之德况庭
陳百樂龍子啣觴
聖壽千年天星奉酒駕楊舟之在鎬咏蘭秀以横汾篚
筐咸錫忻承綵芾文章瓜菓同頒愧乏赤心投報總
醉飽懷式金之度庶鹽梅以負鼎為功大官能設食
不可無詩古樂有迴波因之作頌
芙蓉雙闕傍雲開淑氣新從籞宿迴金殿曉陳三壽咏
瑶池春上萬年杯酒漿捧出天星釀龍鳳炰成鼎鼐才
藜藿久啣曾未厭當軒何必誦臺萊
子請假南還時舟遇胡循齋少參赴都對江而
泊以病不晤蒙惠示詩集相憶有年頃過明
湖會于顧侍御庄復蒙見贈和荅江字
南行兩漿泊春江正値樓船駕繡幢風急不聞舵下鼓
日高猶閉水邊窗迴思舊事逾三載每讀新詩對一缸
西子湖邊侍御宅逢君恰在石華矼
二
頻瞻列宿倚天杠似此才名未昜降鳳闕書嘗聯陛進
龍文鼎豈異人扛鄉游私喜當同澤舟泊難忘在隔江
獨耻
聖朝眞病廢(時予以病轉假)十年燕市笑尋橦
西河集卷一百八十二
