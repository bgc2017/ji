西河集卷一百二十七
翰林院檢討毛竒齡撰
賦
大清建皇京賦(有序)
(此西河二畿賦之一也西河少時作南畿北畿賦名為二畿而人争誦之及出游後有何人者竊北畿一)
(賦改名皇京梓之而傳于長安康熙戊午西河以徵車赴京得其刻本弆于箧中有年矣今南畿賦已亡)
(舊所刻桂枝集賦三卷亦亡二卷即是賦有被竄處或與舊本有同異亦不可考西河歸田後但留心經)
(學而於詞賦一類竞棄置不問遂致闕失此照竊刻本錄入不易隻字然其改竄之跡十居一二有目者)
(可共睹焉)
古帝王定鼎之地非一其最著者曰秦關曰洛陽以
秦有百二之險洛為天下之中也然而據肴函褒斜
者既失隂陽風雨之和均道理舟車者又無太華洪
河之固是二者不可得兼也明仍元之舊而都燕襟
海憑山已得居重馭輕之勢矣而未免界在邊隅今
天子德威遐被率土咸賓自燕而南抵海濱者數千餘
里自燕而北控滿州者數千餘里有秦之險而兼洛
之中幅&KR0695;之廣疆里之宜古未有也是不可無賦雖
然三都兩京夐絶千古余何能文亦聊以紀
聖朝都會之盛云爾其詞曰
原夫帝居辰奠斗車運儀閎中玄覧匡衞周維惟聖皇
之建國軌太極以定基土圭正乎咮翼寶鼎協於卜蓍
彼夫涿野會百神之瑞城陽迎五老之䠱雷澤煥玄龜
之文星洲流赤烏之爥德輿固故岡阜周墉澤流浥故
崥崹回瀆及乎㢲羽化而華芑萎震㲠澌而玄疇蹙憾
偏據則迫槃弧悲墊瀉則艱綰轂若夫洛宅暱館於宓
妃鄴邑溯祥於卜叟結綑苞業於巴庸翹閶結慶乎江
藪或以猰㺄戰衝或以鼃黽穴守咸期式化三雍猶是
分棲九有苟其宅中圖乂必俟亶聰元后維
大清之初受命也創業東維天作陘阻電流於樞虹降
於渚三年成都聿廓疆土臨釜山以合符坐岐陽而綏
宇嘉折首於羣醜闢重關之膴膴來神鳥於玄宮鼓靈
鼉於丹浦開松棟以錫侯築蒿宮而烝祖慨自綠林苞
蘖毒波滔天爰張
撻伐赫兹幽燕惻匹夫之予辜誓渠魁之必殱類上帝
以興師萃萬民而秉虔吹角應氣而蚩尤飛廉之屬擒
建車破霧而握炭流湯之卒潛廸勝國之舊都膺籙圖
而建國致九土之咸歸遂定命而作則斯時也五緯相
汁四靈咸臻曰止曰時萬邦維新顯比諸侯萃渙施仁
南瞻吳會西睇蜀道閣麗結綺標廻飛鳥藻摛江總政
屬黃皓於是
命將出師貞吉止戈總千山立四征荒遐渡桃渚而應
占徑桐廬而連槎沈麗華於景陽神護兒於浙河琮欵
附而歸境超遥竄於岷嶓露橈星馳乎巫䕫角巾迎降
以婆娑維弗庭之既寧洵神都之肇家矣乃
敷聲教
布神寰普天樊周率土石磐越裳贄雉西勝奏環辰韓
航琛丁靈欵關向明發政則炎海遥綰返始宅土則幽
漠是纘咸廣輪以數千維京室之是中應紫垣以定極
維列宿其環拱攷振古之攸處莫
聖朝乎能同雖周漢其猶偏豈元明乎比隆載觀燕都
之為封域也其東則靈海廓區朝宗百川析木流津暘
谷吐烟冲瀜雲嘘浟湙電騫&KR1043;溶颷馳滇㴐星聯梗浮
商箕以跳沫塵宅秦福而廻漣顧菟猋淼乎樂浪之宇
翔鳥佌傂乎平壌之巔崇滀渱而植鎩駢瞂盤&KR2160;滐而
琲珠磥磌窟銀樓列芝田鸞歌奏蜃市躔騰羽觴而遥
格静濎濙而澄泉詎張鏃乎巨蛟咸獻祉乎羣仙其西
則太行羣崗儼焉侍止鸑鷟翔儀駮驎環倚層巒重阻
蟬聯迤邐崴嵬積隂崛﨑攦趾溪谷谽谺而垂溜陵阜
&KR1005;櫱以錯芷閎澤布濩廣原貏豸蘼蕪錯鋈荑莎結藟
金桃含曜而競榮碧檎墜枝而垂纚其南則大河交流
清濟滙澤巨靈安驅迅騎委策漕渠會其輸陂隄歸其
壑江淮扼其吭汶漯經其魄三川縷聚而珍怪并紩五
都貨殖而輪蹄&KR0742;尾颿檣百幅而莌茂若林囷積億屯
而培塿亘址其北則居庸之阻天險綢繆峻坂&KR0008;礧層
巖枓樛經途積幽而靆䨴窄石攢銳而軥輈車不得方
軌騎不得竝騶前茅已極乎修原中權尚繫乎松楸振
崿上騰以湱霄窪蕤下究夫潛蚪翠柯廻轡乎日御朱
榮錯彩乎星稠及乎黃花特峙紫荆分布古北濬深山
海縢怙既修德以峻陛必藩籬之是固其山則西山為
衆巘之尊羣岫之祖罕山玉泉蒼麟若組裂帛望湖芙
蓉殿嫵金山嵯峨石甕若甒玉帶白檀琴峡是撫戒壇
八洞魚龍吞吐鬼谷孫臏石龜守戶白猿聽泉紅螺盤
岵九龍翠屏三嶮銀乳石經洞穿火龍爰怒舍利光瑩
玉函曾斧金山桃葉為口珠泉鐡柱作股異哉駐蹕章
宗擊球羣石起舞其水則九省建瓴大通橋河七十二
閘宗小聖窩
先皇行幸宰輔𢋫歌次則盧溝源出桑乾雁門雲中厥
流湍湍畿城之堄有二水關北湖所豬玉河所闤西湖
如鏡泡子增瀾别有海淀婁兜不刓金魚池水舊名魚
藻琉璃波澄錦鱗躍淖溫泉凡三畫眉彎彎惟戚將軍
甃石而環他若黑龍潭静白犬雷奔金鰲蜿蜒彩鷁繽
紛鴟吻出而潭柘宅虎眼見而瀑布瀏玉壺投而桃花
碧仙鼠飛而頳鯉遊滿井之時上溢浭水之獨西流是
皆川原之間氣寰朔鎮而來裒其花木則舍夫凡卉擷
其尤異報國矮松横拏倒跂顯靈雷栢榦碧枝髲銓司
之藤已古以吳文定手植而彌摯延祥之栢已枯以丘
真人頂摩而復翠景園之槐秋榮而冬脺
天壇之榆秋錢而春椔優鉢羅花金佛色麗婆娑樹菓
纓絡委璲曼陀羅産百花陀而璨璀&KR2007;題草生石經山
而蔇蒔是皆冥佑之神工特為
聖朝而表瑞其物産則珠玉珍竒聖所不材日用飲食
此則畢該江豚海稀王鱣叔鮐魚牛飛涎虎蛟暴腮紫
蚢負雲洪蚶倚蓷石&KR0917;散萼瓊蚪聚荄腹䲒侔食目蝦
周廻若其首春氣和凉秋届寒鷫鴻鵒鴇長鳴交驩鴛
鶖鶩鵜戢翼振翰隨風唼藻溯淪茹雈巢㞐交柯依渚
吹瀾亦有槖駞騏驥飛咮厲足鵰鶻鼦&KR0008;搏剛乘燠龍
脊連錢銀蹄踏烟拳毛瘠骨錦韉金鞭少君青騾隋公
赤&KR1516;叢榆挺隘孤竹翹碣涿鹿戒戎盧龍列茀相其膏
腴黍稷翼翼廩庾所儲坻連﨩積洵皇輿之奥區誠天
府之沃壌也
天子於是憲璇宮止路寝崇宸居示規凖程體隂陽御
臨卿尹衮衣稱朕鳳樓列軫
皇極乾清作所惟懔文華武英妙選其品龍騫標而建
甍虹垂楹而俯楯雕栭玉磶以縝縵倒茄含葩而輪囷
列碧皎月而爌煜中璣星輝而瓊眕辨方正位之必嚴
體國經野之是黽爾乃首建
太廟遹追來孝雲楣合漠霞軒靈爽合萬國之歡心仰
昊穹而蒼蒼簋列松實於堯樽樂登玉琯於舜榥金扉
啟而龍輅降芝蓋浮而鷖茀往雖肜日其無私尤奉
先之是享臨玄武以建楹冀孔邇之肸蠁亶視膳其如
生絢寝殿而日晃南甸之有
郊也尊
於穆祈
上皇擇吉日融青陽八神肅太乙之旌三靈舉鈎陳之
常騩童鳴金笳以前驅征僑輯翠幰而遠揚華轙軌趨
金&KR1784;矩超羾天門而整綋紞駙青壇而握神虈載詳厥
制
昊天專位中壇七政之座外墠五岳之墟羲和戴若木
之華望舒䙰沆瀣之襦箕伯澄淟涊之埃屏翳秉霂霂
之符離熛擅紫海而泫沄玄冥發寒門而并淩招拒籍
汪氏而貢龍魚威仰航弇環而陳冰鏡爾乃路鼓雷鼗
九變合樂槱燎斯煬上炎
帝幄榮光爥爚鈎庭焯爆爰薦馨而叶德降休祚而優
渥
皇社后稷繚以周垣土輯五色覆以黃原維朔方之祚
吉尊勾芒以永年農祥正而躬耕奉千畝於天田發冢
土以攸行用玄牡以奏籩陋靈星之特祠咨龍見於黎
元尤念隆一本之孝思宜兩儀之同位惟
祖德與
宗功亶作配而肆類爰是陟降在庭體清寧而致醉馨
香維德協覆載而承饎斯誠曠古之隆儀允閱萬䙫而
垂庇内則
慈后之宮母儀是承壼祥所基嬪德攸憑虔奉長秋顯
號乃登塗山夏肇太姒周興門&KR0772;窱兮高密尊殿嶢&KR1160;
兮猗蘭升玄雲入戶兮鳳閣侍寝赤日曜闥兮龍樓有
蒸森背樹而仁壽慶流轉長椒而宣慈祉凝後則瓊島
懸旋式象崑崙琳珉敷蕊珷玫舒黂注潤白水之漿阪
陵玄闕之&KR0008;芝垂鍾山之琨英卉炳珠澤之竒芬倒波
紋於瑶櫨之端濺鱗呴於金鋪之軒暘曜引景於巖窔
之曲隂暉朗徹於高光之欒又復澄湖淡澹御苑菁薈
雙橋駕虹五龍雜緯藻荇紛披菱芰交靡雲深華媛之
榭露挹玉女之髲澄菡蓞以拭鏡遊龜&KR1010;而唼穗鷁首
&KR0742;坻而歕露螭尾臨渚而分味
皇心暇
聖慮怡張黼帷建羽旗弘舸列巨檻移華樓佇翬飛雲
曳綏周青岑之麓徑滄瀛之維歌雅琴而迓天休鏡靈
胥而招遠祗爰有太學制通虞周成均鼓宗璧水環流
陳岐陽之石鼓懷宣王之大蒐内修德以端本遂耀武
而振猷曁南征而北伐致四國之是遒乃肅肅乎釋奠
之儀藹藹乎橋門之聽集百濟與新羅咏鴞音之既正
是日也陳簠簋列冠裳鼓鐘訇鋐簫管和鳴伯夷相儀
后䕫吹簧史克作頌奚斯奏章倚相獻箴卜商奉常穎
達沈思安國列侍皎日陳經清風正義
天子於是倬歷載之文弊思釐典而訓德矢二帝之鴻
章程三王以作極即先臣之儒耆考中和以矜式維河
東與新建爰表章而思澤敷順治之
寶訓允如金而如錫别有黃冠舊宮上清籙圖紺宇赫
昈碧殿睢盱蔭翳結阿鬖髿綺疏迅枝藻蘋披裛荷渠
虎豹拱楶而躩泥虬龍承桷而騰趨朱鳥奮翥而擁節
白鹿孑蜺而銜書青琴操縵赤斧獻壽偓佺屑菌安期
剥棗左吹簫兮嬴女右擊鼓兮河叟玄霜凝而墨甍絳
雪飛而朱牖鳳膏液而九微炧輝麟脯佐而千里旨酒
維
聖治之垂于萬䙫遂
清都之廓乎永久若其玄緇之教開士允宜鷲嶺景崇
鴈塔垂慈化城覆宸德水浮澌發
睿音而問道衆翻貝而啟辭斯直㐮城之訪靈牧毫都
之諮卞隨内勵
王憲外勅
國事陋秦萇之豢圖澄梁衍之寵狂誌歲維戒寒糾戎
講武乃就海壖周阹植櫓於是按太白之占詔中黃之
伍烏滸狼昏>之徒張竿殳於莽䍚之埛鷹瞵鶚視之衛
稱罣䍡於詭恢之土朱鬕蒼髽之士樹乂簇於度朔之
山金隣象郡之隸控矰繳於不周之岵
天子於是駕紫燕馽黃龍轙雕軫繁縵䡴樹明星垂宛
元建雲旄啟雄鋒插忘歸彎繁弱魚須萌龍淵躍洪頤
旋祠姑捔袀服振振賦甲曄曄水犀組練山兕獷狹青
驪飍焱兮若三山之乍浮赤標驫譶兮若九疑之參合
玄騅髬髵兮若石密之闇峙素騧駊騀兮若銀臺之遥
趿爾乃緣蹊置罿逐原列幔獠徒霧集彀士雲散養睇
猿號李發虎判簇揚星隕機擲電燦還鞚杓廻弁簳濤
涆青骹霄逝黃耳雹按曳文豹掩飛狐拖狒猬摕獑猢
戟食鐵之啄矛噬毒之腴戾貙氓於巉嶮彈言鳥於榛
櫚列缺熾攻而焚熊蒙公流彗而追鼯許少巧構而叠
鷇秦成力制而縻雛於是明司馬之律尊大閱之法收
轒輼之衝集鍦鎩之揭晏三事於氍毺犒六軍於茇蕝
張組樓規綺閣陽馬綈結相烏瓊約&KR0146;篥鳴箜篌拍撞
虞鐘振秦鐸歌白狼頌德之章咏赤雁介休之作風毛
蔽野而賦雪雨血灑坻而鏡澤炙炰盈鼎兮分薦清酤
溢觩兮同&KR1744;
皇思溥兮徒御厲
丕德衍兮四方格既而
聖思欽明儆戒靡寧諒強武之克張固封守乎
帝京廼旋觀四郊具惟成鑒懷古勿諼作聖克念彼夫
廣川蕪治經之廬軍都掩受書之室韓嬰說詩外傳擯
斥邵雍明易元會荒軼稽康弹琴華陽聲寂閬僊祭詩
石樓人闃則右文之朝興繼絶學旌閭購篇披闈式幄
也張華博物故劍靡存徐樂鴻篇舊里已淪鄒衍吹律
黍谷奚温萬川别流疇知酈經四傑著譽疇惻盧庭蕡
生不第徒封昌平愈能原道莫崇峻膺則甲夜興感顧
問所須恨不同時握手躊蹰也又有涉溪俞兒哲智濟
師山屯狐兔守正設竒棘津垂釣夢叶匪羆李廣射虎
石亦飲羽細柳設營軍令如山衞國舞劍英風尚桓樂
毅報燕駿骨不跚中山教戰將臺如磐則維聞鼔鼙乃
思將臣每飯不忘維靖烟塵者也若乃平津有封漢治
以熾狄公作令檄虎隨斃楊震三公玉環是貽柴市教
忠元宫秉燭希憲重文萬柳若沃少師秃髮遺像朱幞
竒童作相西涯屨亍少保殉忠火中形矚則維聞笙琴
乃思義聚股肱惟人良臣如遇也荆軻擊筑巷其無人
田光促坐室亦有鄰漆園夢蝶而逃榮王仲化鳥而守
素蒯通汲井而徉狂孔巢投竿而寡慕則維聞球琳乃
思立辨意志較然古今同羨也嵬嵬乎
壯九閽以為室
混四海以為家與兩大以偕儀乃日致乎天和德化風
馳愷惠雲流光被九垓諴孚十洲驅三王而轍蹇參五
帝而轊流溯勝朝而猶恧豈振跡燕雲者之敢侔哉矧
夫
聖主之意日新無已上享天心俯軫民依望空同之山
阿懷軒轅之問道體虚無以為極乃永錫而難老臨藥
王之研池祈前民而嘗草涉涿鹿之鉅野效炎帝而肆
掃次則表樓桑之丘念其寬仁孔懷造次靡回過碣石
之宫好士如渴乃相與談天而喧豗登黃金之臺喟其
尊德樂善使遐陬之英乃不誡而方來減服御之飾薄
膳脩之薦
行寬大之政罷珍異之獻勅臯陶以欽恤惟五教之弼
輔申儒術以禮樂俾浮靡之是去
恭已無為公孤論道典謨考中玄默幽渺
南面而治自求天保固日躋乎土階不琢茅茨不剪者
之肆好也自是以往則將萌蓂葉於城隅隆芝莖於殿
側豐朱草於中唐柝華苹於垣域蚪黃龍而宮沼優游
育元麟而林囿寝食其隆儗夫
上帝之大庭配層穹而與之無極者歟
萬柳堂賦(有序)
(西河徵車赴京時益都相公大開閣請召諸門下士共集于城東之萬柳堂即席為賦時作者三十人益)
(都以是篇壓卷次日侍讀喬君為傳寫一通謬為已作以示曺峨嵋司成峩嵋曰此非君作也然則誰作)
(曰此非西河不能也一時競傳之以為佳話其後益都致政去西河致書有云昨以修禊復過萬柳雖風)
(物猶昔而追遊非故攀援柳枝不覺淚下)
萬柳堂者益都相公馮公之别業也其地在京師崇
文門外原隰數頃汚萊廣廣中有積水渟瀯流潦既
鮮園㕓而又不宜于粱稻于是用饔錢買為坻場垣
之墍之又偃而瀦之而封其所出之土以為之山巖
陁坱曲被以雜卉構堂五楹文階碧砌艽蘭薢茩蘝
蔓于地其外則長林彌望皆種楊柳重行叠列不止
萬樹因名之曰萬柳堂歲時假沐于其中自王公卿
士下逮編戶馬醫傭隸並得游讌居處不禁不拒一
若義堂之公人者昔都城門外多羣公所置别業如
樊川金澗謝墩韋谷以及富鄭公園田游嵓宅之類
並有山亭水榭魚鳥花竹之勝然數傳以後或存或
毁未必當時為世通也今以公所營而較之于昔不
無朴嗇然而曠澹之懷與物同之且去此數里穿池
放魚豢畜乳婦而鬻無主之嬰兒其于游觀自得之
外更有會焉故其街曰太平其坊曰興隆而其途之
榜則曰教養蓋取東南近藉教侯之養之義至若元
時豐臺有萬柳堂與此異地雖其名同非以襲其事
也因為之賦
若夫城南杜曲郭内張田坊名履道地類平泉上宰欽
賢之館相公獨樂之園開丙舍于廣陸尋午橋之通川
綠野匪伊闕之舊藍田出&KR1793;水之間豈若謝氏東岡潘
仁西宅林繞桐園溪連梓澤花飛會老之堂草滿藏春
之域圖竹木于游嵓拾槐枝于李石安邑之玉杯易碎
永寧之金盞可擲築日華之館而靡其貲奪沁水之園
而減其值乃若院因起草巖有退思星辰相聚雨露攸
滋谷口賜逍遥之榜池邊吟醉白之詩誰不遠企槐堂
近規薇省閬苑千重蓬池萬頃䜿三山之亭倒九柱之
景李下無愧賢之名竹中有解經之請喜鳳侶之棲遲
待鸞車之行幸又况心存公物道在開濟彷内府之無
闌效重門之撤備韓滉作夾廡而更隳裴垍欲垂簾而
無計總鮮酇侯垣舍之心原無陳仲掃除之意是用經
營甌窶規偃瀦澤除地町町築牆槖槖編棘為樊牽蘿
作箔立蘘荷之柱開金杏之閾魏勃為之掃門陶侃于
焉運甓夸娥之丘望而可就愚公之山移而即得穿林
置放鶴之亭鑿渚見藏魚之壑蜀女因照水而屏開越
王將渡溪而屐落于是徑設朱欄橋成紅板雁齒階長
蹲鴟柱短天垂吸水之虹岸接通泉之筧遂使山髻如
螺峰頭似繖粉浪冬遥紅泉春淺編錢作溝操琴在磵
嵓共壑為七盤水隨山而九轉乃致人疑皇子之陂客
訝鄭公之谷呼白雁于山阿泛紅鹽于水澳在庭有蘭
杜之軒在水有芙蓉之舳既梁麗以來游亦柴巾而競
逐錢鏗之斟雉方馨函鼎之烹雞已熟燃蚖脂于白水
之濱聽鳥語于青柯之麓銜杯據王氏之牀倚檻和燕
人之筑元規當此處而興生文正且因之以為樂然而
梁亭之瓜不分彼我牛山之杏無間飽饑故魯國有行
惠之樹清平畜濟生之池寗成給陂田以游以燕元琰
治蔬圃如取如擕又况靈囿芻蕘頗供樵採芳林草木
可娱心耳故其為樹也以千章之材為百年之計郁郁
菲菲狎獵旖旎綏山一桃渤海九李階下來禽林間新
雉乃有紅羅館後之梅碎錦坊南之杏青門五色之瓜
烏椑八稜之柿潘家以大谷成名庾信之小園難比擷
碧薤于書帶之間繡綠草于裙腰之裡笑蘿女之垂釵
留宛童之遺屣緣嵓分竊衣之花繞砌種摇車之藟將
欲將蒲以求仙何止拔茅而進士又况東門之楊其葉
湑湑漢宮垂柳千株萬株長條短榦茀鬱依紆絲絲縷
縷或結或舒參天踠地傍苑臨渠如帷如幔一區兩區
行列成門蓬童似廬低堪繫馬深可藏烏彭澤之家園
盡蒔武昌之官道皆除葉葉蔽長康之目條條染李子
之裾張緒之當年無時不見王恭之春月何地能渝是
固合平丘之種而不加其盛增元豐之植而轉見其疎
况乎雚谷殊名檉河異地南垞之浪難平官渡之城未
閉章臺失眉膴之青楚苑嘆宮腰之細節度移振武而
驚其成林司馬過金城而羞其破涕又况春半飛花日
長飄絮灧灧池塘漫漫江路雉銜蘂以為童鳩装綿而
逐婦釀酒來蠻女之思點袂起貴嬪之妬雖復種移郎
省賦試貢士接九列之衙望三衢之市猶且徘徊綠天
淪連碧沚塞谷相望宫牆遙倚青眼垂來黃鶯啼起枝
着雨而低迷葉迎風而披靡恍淑氣之移人攬遙情而
自喜置身冥栢之鄉曠望熊山之阯離塵垢之紛紜與
天地為終始因錫之以嘉名渺躊蹰而不已
西河集卷一百二十七
