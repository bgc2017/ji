西河集卷四
翰林院檢討毛奇齡撰
主客辭(二)
抵謘(有敘辭一作聖孝)
(臣)自通籍為侍從叨處
禁近稔見
皇上事
兩宫至孝達旦
御門必躬候
慈寧起居敬問安否其間伺意承志真有眎聽在形聲
之外者且宫政國典屢見諮請
幸湯
御沐喜絶創□倏于康熙二十六年凔冬之仲
太皇太后神躬違豫
皇上親侍寢疾抑膚嘗藥簟不去地撤御省饍履未違
闥乃于臘月朔日步詣
圜壇請損
聖算以禆
慈夀是時一聞祝告左右驚怛臣民于焉震動天地為
之變色至誠所格動有成效遂小釋疴&KR0146;暫安袵衲
爰有祠官上請報謝以資福祐而
賓馭有數宫車晩及五行咨其失節三光忽而改度
皇上哀毁踰制孺泣無候三日以内水漿溢米俱不入
口背苫而首凷拊膺喀血其于須材視含附身藉幹
之具靡不畢誠畢信勿之有憾而
殿攢以後哀切尤甚爰有滿漢大臣内閣大學士以下
同辭啓請以為
聖孝純篤超軼千古真史策所不載往牒所未聞然而
先王定禮哭踊有數立為中制不令或過誠恐以死
傷生翻骩孝道况乎
履萬乘之尊蒞九有之廣其為義制豈可與大夫士
庶同年語哉且
皇上自侍藥躬禱以至
帷宫菆木既巳鰥目灼體手据足踐今復哀感不巳屢
至惽仆萬一
聖躬稍有未安天下臣民何所托命因俯降
兪旨姑為慰勞然而孝思所極哀出自然深悲積中發
不可遏縱欲強制力墇而情不能己夫哭而不曲非
故嘠也飦粥不下咽豈辭啜也羣臣方貿貿不知所
請而
上復傳諭謂朕覽自古帝王居喪持服俱以二十七月
易為二十七日惟魏孝文帝行三年喪朕平日讀史
至此嘗羨慕之非欲邁古賢君祗念朕八歲
世祖章皇帝賓天十一歲
慈和皇太后崩逝藐兹冲齡音容記憶不真未獲盡孝
至今猶憾藉
聖祖母太皇太后鞠育教誨以至成立遽遭遐棄五情
潰糜因此大故回思早喪怙恃益增痛絶今兼行往
事持服二十七月少慰罔極之痛然祗朕自持于宫
中其于幾政毫無曠廢并不令臣民持服民間一切
俱不禁止于是
和碩康親王等與在朝大臣互起諫止大約其說有
五夫以
皇上一身為
郊壇
宗廟
社稷所寄託每當饗祀必
鸞輿親蒞以竭蠲敬故郊焉而天神格廟焉而人鬼
享儻凶不兼吉一旦以
太皇太后之故使郊廟神靈稍有遐曠則
太皇太后必有恫乎其在天者其不可一且夫君臣一
體也
皇上獨遂服宫中而天下臣民聽其即吉此即傅玄所
云有父子而無君臣者三綱何在若中外遂服則普
天遏密旦夕感慕經歴寒燠屏塞嫁娶重違
皇上一切不禁之旨其不可二夫
皇上奉養
慈寧三十餘年并侍疾以來三十餘日前後思維一無
所憾則于服制之末順常表飾原可少慰况以
皇上純孝其在當日晨昏定省承顔伺笑何一不曲體
幽隠而獨于
慈闈遺詔一如曩制之語反有未遵是于事死若生之
意有未全也其不可三孝經載天子之孝與諸侯卿
大夫士各有不同是必德教加百姓政令施四海然
後謂之要道謂之德本而不在乎衰麻哭踊之節也
是以一月即吉揆理度勢實有不得不然者誠以乾
為陽為天為日小有黯黮即照臨之下為不舒矣
至尊一日不改慘則四海臣民一日不和而况連年累
歲禮崩樂闕當此太平玉燭之時豈宜有此其不可
四且
皇上天亶好學博極墳典每有講論無不貫穿今古剖
抉微賾今細考天子喪儀三禮莫載是必天子至尊
因時變制有不可一律定者故殷宗諒隂之解在尚
書大傳鄭玄杜預所說皆卒哭除服所云三年諒隂
竝無三年服喪之文蓋三年達喪與心喪同故漢章
至孝其于眀德太后之喪不淹旬而從吉宋宣仁太
后時在廷諸臣皆一時儒者其議太后喪儀竝依漢
制則是準經酌史竝鮮終制其不可五進此五不可
而
聖鑒咨嗟百不能易中外堅請始有如期釋服宫中自
行之旨誠以
皇上生平最惡虛飾一言一動必躬行實踐無取辭費
意志所定倉卒難挽然且嚴寒隆澤未返
璿宫五臘三朝尚依
帷殿再三泣請終不可得至于
啓攢之夕攀匶哀號乞駕
便輿愀然割紖乃自
攢次降步送之至郊園
殯宫顔悴足疲哀感衢陌每當八校更披六佽換舁之
際必哀號長跪掖衞墻側因思自古人君從無親送
輼車之禮即眀代孝宗極稱賢主然猶祖奠午門銜
哀而返至若天子居廬全無其制而
皇上于塗殯之餘又復幕居
乾清門外比之庶人廬處尤為寒冽乃至答
諸王大臣一則謂據奏元旦請朕還宫人主宫殿原
多可以因時移蹕若在庶民遭此大故所居止于一
室又遷避何所還宫斷不可行再則謂朕遭
太皇太后崩逝欲持服二十七月之志甚堅諸王大臣
及各官士民等再三陳奏詞同懇切不得己勉從所
請但衷猶歉仄因幕居乾清門外以盡哀誠今乃又
請回宫不過以朕躬為念耳人孰無祖父母父母為
子孫者皆當盡孝何分貴賤今距釋服之期為時甚
近若從所言以致他日稍留遺憾恐非人臣愛君之
意于是諸臣惶感莫敢進諫但于釋服之時仍合
和碩康親王等及内閣大臣九卿詹事府科道六部
各衙門以下披瀝伏闕會諸道制撫及外國朝鮮暹
羅諸王共勸即吉而太學諸生及京畿民庶數百人
各舉幡跪
天安門外以為
郊祀大典罕有時舉
宗廟之祭亦未親奠我
皇上致敬盡孝必躬必虔儻三年之内或以宫中服喪
之故祠官代饗則是
玉輅不至于
郊壇奉璋不及于
廟室將使大禮有所曠也如慮其有曠而内衵凶衣外
披吉服是飾虚也且從來朝會踰月一行
皇上懋勤大政昧爽臨朝
九重森嚴萬國觀聽浸假待漏之際綵仗己陳廷朱
衣方入陛而回思
至尊在内尚將有衷牡麻而脅絰帶者何以為情况屬
國來王在古昔惟九賓導相觸首稱慶而已
皇上則宫門御苑賜宴賜衣雖極疏遠必有勞賚萬一
以持服之嫌門宴不施宫頒未逮何以合萬國之歡
慰四裔之慕况
靑宫睿質已成宜行嘉禮啟祥毓瑞全在内廷借使
宫中遂服則持節授冊將安蒞事且夫慎終追遠應
莫如祭㐲念
太皇太后升祔之典必除服而後可行當此春夏遞施
時祭伊邇則禴祠合享當亦追遠之思所最急者凡
前後所奏窮極援引
上乃不得巳勉從衆請然猶衣棉束綈覆以羊裘寢處
齋房履縢不解雖經吏部諸臣公懇易服兼乞還宫
而終竟不許遂于四月七日躬奉
龍輴步送郊亭扶侍墻幬不離左右比至
寢殿又復降步然而哀號之情較昔尤極自
六宫嬪&KR0008;以及
諸王各大臣封妻命婦攀援偯曲聲震林莽是日靈
雨宵零重雲晝掩塗蜃封魚一切如禮
皇上哭行饋奠宛在初喪同軌咸來房皇霑灑乃于是
月十九日奉安禮成次第即吉夫以三年之喪在三
代君民久未行者而一旦以
天下共主毅然欲舉而行之然且嘗藥步祈居廬哭位
深幕次之悲哀望
山陵而徒踐極隆古以來歴漢唐明所未有之孝而
皇上悉萃于一身古云王者以孝治天下又云聖人行
孝必擴之而充乎天地溥之而横乎四海前以歴之
千秋而有餘後以施之億萬世而未之或過是固軒
黃以還超文軼舜之一人也(臣)請急在籍一聞
哀詔疾趨省會同將軍巡撫以下擗踊號慟百日之内
時申悲慘因累詢
太皇太后違豫以後奉安以前我
皇上無涯之孝播諸里巷雖道遠未悉不無乖誤然而
東南士庶動哀慕之思每聞一節便羣聚閭門反覆
傳說彼告此訴兒童婦女無不感泣去者推之薄海
亦猶是矣憶臣侍班時當
羽翊南巡之會曾作司賓答問辭以寓頌今復為此文
妄名抵謘蓋不藉主客恐無以發抒所由導揚未備
因往復假借以附于解嘲抵疑之末使後之觀者庶
以知
起居記注之外猶有史官存信焉如是者爾
于時典喪大使從長樂官屬日與大行丞庶儐頒布禮
事歴瞻我
皇上聖孝逾量自
慈宫侍疾袵衣翦爪求醫禱祀以迄
上賓以後歛廞塗輴掩菆奠寢諸節一一刺心雖非常
之孝超越今曩實有非庸愚所能窺者然而中心仡焉
廼于
奉安之次從容避席而請曰竊聞喪有五服禮有四制
四制者五服所從節也故出門之治以義掩恩奉公所
行義由禮起夫人而眀之矣誠不知國家頒恤為制若
何
天子居喪其儀奚似三代闕王禮之書周官乏大喪之
記主故無所稽典喪不能議然而漢唐以後尚有舊文
紅纖之詔居然相遵三日而黼可負及旬而衣以純斯
百王之良法亦列代所共聞而乃
瑤殿愆和
璇宫違療徒跣在
郊咨洟過
廟開織室以引懲禱桑壇而罔效蒼靈銜乞算之詞金
匵閟事神之告雖復顧額問影求醫翼全保林節纋世
婦張綿痛瑤光之被地比虹流而麗天吾聞豎告未安
寢不浹席者文王之溢情也長樂侍疾衣不釋結者漢
帝之殊行也乃以久恃之年驟丁鮮穀角柶楔齒燕幾
綴足樂人建旄以朝升秦女卷衣而夜哭官輸纁戴之
金人奉捷盧之玉委襚衣于廂東設駔珪于牖北方冬
却凌人之冰浹日鑿參庭之木既倚幕而卧苫茅翻咽
嗢而屏飦粥當此
皇情迫裂之時
聖意徬徨之際猶且視飯薦笄經營備至沐床設席相
視出涕修喪祝之儀起勸防之廢給栗材于上林搜東
園之祕器遺奩傷玉鑑之空撤座哭珠簾之墜夫以屏
饍之過勺飲不入口者而八筐熬稻必用親啜以全哀
之公腥肉不入室者而四塗魚腊于以齒決則是葛茀
雖韌不足以罥其綆縻榆瀋雖多恐無能喻其流血而
况槨衣以淚近而轉濕黼翣緣手扳而不支望旌銘之
骨刻翻旟旐而魂迷澤過優則銀海為溢恩彌重而金
鳧不飛是固期門諸校侍鵲臺而倍深其痛司常之士
奉龍帔而不能無疑且夫人主之身非淺鮮也羣臣頫
賀動輒呼嵩四方朝集必稱萬歲何則凡以祈昊天而
保永命也今乃以
方雷未忘
有㜪難續遂欲效桑林之禱法金縢之祝類晉儒之焚
顱近唐臣之進籙得毋于體有過降與若夫後王之行
又安足法哉夫三年達喪在昔有之不始于殷商也三
旬而釋服亦自古有然不仿于漢與唐也如必待高宗
而始亮隂則陶帝無遏密之文湯孫無奉歸之誥矣必
漢文而始短喪必唐宗而始易以二十七日則魯人之
暮歌不足譏滕文之居廬為無可疑矣徒以行古之意
起自晉武終喪之志決于魏文周主有持服理事之令
宋宗創宫中遂服之論遂欲兼數王而施數事則漢唐
一統反遜偏安列代賢王盡輸諸主矣且夫漢文之孝
端在何等唐宗事親早見史乘當文帝侍薄后之疾下
哀矜之詔使天下有罪者不逮父母太宗居竇太后喪
極盡哀毁往往居慶善之宫念所生之苦一觀覽間必
涕泣如雨此與謁原陵而哭鏡奩營太廟而悲故璽者
亦復何憾而乃限三寸之絰改廿日之䃾却臨踐之制
而勿用刪國恤之篇而不疑此豈故為是戛戛哉夫亦
勢有所不己也故仲路不除孔子非之趙孟又降楚子
知之薛宣甚賢猶以弟修之持服為可怪漢儒多禮尚
以趙岐之去官為不宜是以翟公丞相也匝月除服自
言不敢踰制張華度支也逼令視事但云道在從時蓋
當其奪情固將釋桓焉之服而加酒牢苟惡終志甚有
劫解弘之喪而收廷尉者彼以為國家絜量各有畸至
君父相較原非比埒况乎身為
天子撫有萬方膺
祖宗付託之重受
天地民物之大猶兢兢以節文是持豈云通禮獨不聞
義制之治乎天子無喪儀辟所尊也五禮去國哀為其
難與倫也故如喪無哭踊之節亮陰非衰麻可申如必
帥天下而共持服是謂荒國事而塞民務儻大君獨服
而天下不服是謂有父子而無君臣而乃儗魏周之行
類晉宋之仁泥殷宗之遺跡略舜禹而勿論達孝統繼
述之善臨喪徒哀戚之循此羣臣百姓不能無一時之
爭而天下後世且將共起焉而多所詢也于是九儐之
末有咨嗟而興者曰豈謂是哉信如子言所謂眀乎事
不眀乎理知有一不知有二者也夫知其可為而不為
者庸人也知其不可為而必為者賢人也知其可為而
為之知其不可為而猶為之而仍不為者聖人也夫三
年之喪亦己久矣漢唐以後時不可行天子之尊勢亦
難詘兆民罕與言庶臣皆不欲故以諸士之喪大君命
歠則歠之而獨不敢自撤其食在廷之制至尊欲奪即
奪之而反不能自遂其服誠以孝先百行憂歉三年服
從恩制喪以禮全弱者不可却強者不敢前賢不必過
聖無所偏故足傳也世徒見長秋典喪少府獻服司常
建弓旌校人飾車轂吏民有三日之臨宫御減終年之
哭而獨
九重之内首有餘創三月以還面猶深墨遂以為士喪
之制將補君儀開元之書尚存國恤斯巳畸矣且子亦
知
慈寧之神聖果何為者耶
皇上以為北樞有命實誕軒黃東渚之祥因生皥帝光
烈擅天后之稱莊憲居母師之地然而捫天鍾乳曾養
聖躬教織濯龍還裁
帝帔是以豕牢有太任之思龍見感唐宗之異所為漢
室勤儉惟太后所遺文母思齊實曾孫之庇宜其念承
纘而興哀懷恩勤而出涕矣乃
孝感所觸更饒痛疻撫今追昔情不能巳當日
慈和賓天
睿冲嗣服問饍情殷奉觴時促
龍輈頓駕
蟾馭早卜灞上之祓未行蘭舘之遊不足脂澤之田未
嘗借貧人湯沐之邑不以乞外族一旦弛練裙之弓弦
脫磨金之指鐲大使己撤其衣裘小王誰教其誦讀有
唐顯慶所為諷女則而感霜晨眀代孝宗因之祠奉先
而泣風木爾乃近開
慈𡑞遠憶
容車泣縈新綍哀尋故褕天闕築夢熊之館泉臺掩褓
鳳之襦想
母儀之髣髴過
閟殿而趦趄縆月夜墜以長偃&KR0034;雲晝凝而不舒將謂
藉齊疏以報罔極實非更禮制以示有餘蓋欲申呼昊
之私非此莫慰因之發原陵之夢或可兼攄此固
聖人最苦之用心抑亦
王者善全之令謨然猶發言盈庭持志不得下審民情
上立人極俯仰古今咨嗟太息其制行之始未嘗不堅
而從諫以來不欲自愎將使一時有所遵萬世無可惑
隆古所以賴聖謀詩書所以誦孝德也子第知夫
皇上之詔上援古制下引近主遂以為效宋宗法晉武
而不知
聖人神孝出自天然雨降九闔江流百川哀生于冥漠
淚發如涌泉寧不念幅員之廣巳過蠻渤平康之治且
邁堯年而乃近引一方之元魏俯取偏安之趙宋哉特
以為三年之喪漢後未&KR0570;即此數主猶復足重故云然
也若夫羣臣所爭固非得己
聖心轉圜依然獨斷人但知
皇上之釋服為卒臨而不知
聖人之釋服不釋心也人但知
皇上之解憂為除服而不知
聖人之解憂不解孝(服孝叶)也夫大孝之心不在衰麻至
聖所行豈限時月高宗三年不言
皇上之不言何止三年大舜五十而慕
皇上之慕思何止五十
皇上以為天下甚大四海甚盛必終國恤則上下未齊
必遂私服則吉凶難竝故惇宗將祀必隨時以制宜班
朝治軍亦因情而立行臨喪則極哀而不以為踰蒞祭
則盡敬而無所於病斯所貴乎孝也故孝有節文又有
權制三日而食三月而沐此節文也跛者不踊偃者不
袒金革不避纖老病不止饌此權制也節文與權制總
名為孝故及今所重在乎知要向使當堯舜之世五嶽
不盡地四維不踰域政教所及惟此甸服雖共主在朝
而各君其國但垂拱而端居即達志以通欲故持服甚
易也今則南踰瘴海北極窮壤戶版億萬皆隷官省即
使堯舜復興其不能行也審矣且也歴代之主名為臨
政實近居攝祭享不親朝會不接明堂無王會之文狩
岳鮮方車之合入學授經視為故事端門聽政偶爾一
及是以宫府獨處皆足自給而今則匕鬯躬承珪璋親
受朝集之貢獻匪一方九賓之來同遍九有黃𦍕白僰
竝赴京門東雉西狼全歸
闕右書無程石而猶繁人不梯航而自走則是哀樂不
同致饗恤不竝行桐竹之扶不瞻
榱桷枲牡之束難升
殿廷况乎酬百譯之金勞六軍之酒布綵仗以迎辰駕
鸞輿而肆狩則夫
皇上而行服與魏宋殊即
皇上而不行服亦與杜預傅元之所言相刺謬蓋其所
以行止者别自有在而非天下羣臣所藉口也且子亦
知
躬禱之有說乎子第知金縢身代似屬過禮焚首減算
以為迂闊而不知河圖有賜算之文洛誥進祈年之訣
夫天子之孝得算二千嗣王敬天卜年八百君之所素
知也今
皇上聖孝嵬嵬將必登大夀踰耄耉與江河比長以山
嶽絜久是
皇上一祝而天地鬼神實佑之將欲錫之千聖之所期
三皇之所有而豈僅區區呼嵩祝歲所能狃哉且子不
觀浙河之間乎方春之時水波不揚叢壇里樹甘露以
降在昔羲軒之世王者行孝則萐蒲生于庖甘露溢于
唐暨乎三代援神著契則龜龍達河流水無恙今兹之
瑞亦正相彷夫二鳩之巢一魚之躍皆關孝行故曾子
之冠上有棲烏劉殷之樆下有蔵廩孟哭雪而神筍抽
王袵冰而錦鱗泳粲荑葇于枯蘖起温泉于寒井梁王
作孝子之賦曰地出蛇珠晉史列孝子之德曰天降神
媵按之士庶歴歴可驗由斯以談則上天降祥正自無
己方將駕疏仡軼循蜚同無窮之德視之天地而吾子
抱鰓鰓之慮刺刺不止是猶較天星而播熠燿之光窺
大顥而引蠛蠓之氣也
西河集卷四
