西河集卷一百四十八
翰林院檢討毛竒齡撰
二韻(即五言絶句三)
題松陵文石師樗隠卷子
曲轅有櫟社其樹能蔽牛匠石不一觀散之松陵流
二
道人宿蓮花夜臥若蝴蝶若遇南郭生何必示枝葉
嚴藕漁與王武合作畫扇藕漁畫杏武畫竹
君家有名園花開若金谷徐熙與黃荃各自寫紅綠
二
淇苑青篃發東林紅杏開春風吹半面折取一枝來
題何使君望雲圖
朝解會稽章夕盻山陽廬頃刻不得前寸腸如轆轤
二
辭郡多賢名幾欲奪禮制清風起衣間白雲在天際
三
絻舟并臥轍千載見圖畫何如望雲人泪滴畫圖下
張恒像(别字北山)
我愛張北山讀書抱絶悟揮羽坐深林不入大航渡
二
酒朋興何减詩格峻莫攀流雲如波濤動盪胸懷間
吴閶儂歌
阿儂住揚州不若住吴閶前樓姑蘇臺後園脂粉塘
四日吟(舊傳淮俗嫁娶用大禹辛壬癸甲四日)
只盻辛癸至圖作千年歡何悟别離此只在四日間
題像
但到深嚴地(翰林院後廳書丹地深嚴四字)長逢著作家取將夢裏筆
寫出院中麻
二
蘸筆支玄玉鋪茵翦綠蕉槐廳書敕罷放眼向青霄
題何君畫像
刷髮浹蘭蕙開顔生芙蓉披圖一相對有似何敬容
二
久擅三高譽曾聞第五名冰壺携處曉山石坐來清
三
廬江有高士覆幘把玉斝橋枝生堂前芝草長庭下
四
濯濯王忱影峩峩和嶠身寫來松石上一見一相親
送楊臥之豐城訪周明府四首
揚舲下柳浦散轡迴椒丘祇為思雷令時時望斗牛
二
豐城有遺劍聞在龍門山君往試探之當令莫邪還
三
洗馬將渡江芒芒百端集曾與彦輔譚清潤似玉立
四
少小才名重賓朋欵宴稠石門雲起處應上劍江樓
傅大四十飲次
自入桃源路于今十六年故人今四十醉我蓼花前
過童君店
雨後童君店停驢一問行鞦韆雙女下欲答不成聲
孟山
旅宿斟珠酒同行贈寶刀孟家山下過須避此中豪
渡遲村二首
風急水波昏漁家晝掩門前庄不可宿買艇過遲村
二
夾岸柳毿毿菱根繞曲潭遲村潮上過彷彿在江南
姚文焱舉人畫像
聞譽仰高躅披圖識令顔置身白石裏託足青雲間
二
鳳德攬有神虎頭畫不俗魁梧過張良倜儻類方朔
三
獻賦還江表看花憶上都手中玉如意似欲擊珊瑚
雯水師像
百尺青松絲一枝紅杏子萬象獨露機得此畫圖裏
(師在南嵓時得萬象之中獨露機句)
二
老僧袒右肩結跏在危石東渡何所聞南嵓似相識
三
如意指揮去天花滿空山當年參石雨曾坐天花間
(師參石兩和尚天花寺)
花燭詞為郁雲山作
鳳凰鳴鏘鏘從來恊懿卜雄鳴聽三三雌鳴辨六六
二
嘉木發珍囿祥蓮産天池駢華與並蔕總作連理枝
三
九光燎不減百燼花自繁不識寶炬高看取雙銅槃
四
却扇難再藏施螺未全拭熖熖華燭光有人伺容色
送蛤上人住黎里羅漢寺
披衣辭越嶠飛錫下吴關何以贈君行白雲相往還
二
上人絶凡流好住湖水湄經傳五門子花落七條衣
三
君曾住湘溪蓮花滿溪沚借問湖上蓮何如在湘水
四
黎里有故人聞在雪灘住他時杯渡還應過釣魚處
(吴江顧茂倫名雪灘釣叟有贈詩見七絶卷)
寄贈梅古愚八十
因攬雞山勝曾隨鹿幘賢斵輪方七十記得十年前
二
緗帙藜牀展青裙菰葉裁長安舊游子猶俟杖朝來
三
宛上多哲行丈人饒古風千秋老梅尉八十面桃紅
(宣城有千秋嶺)
題畫
柴門𦕈何所薄暮幽人還夜霧散林隙秋蟲吟樹間
曺生彈琴圖
陳思本驚才高坐彈綠綺就聽寂無聲聲在圖畫裏
為同年李漁村侍講題把釣濯足圖
我友負古貎放情在山水晞髮蒼崖間濯足碧流裏
二
生平號漁村其志不在漁手抛一竿竹胸貯萬卷書
三
布水盪若雲目光簸如電千載素心人開卷一相見
四
交友滿天下既乃得此人何當放瑯琊同釣滄海濱
書郭生嶺表詩卷後
龍海看雲客羊城返道人葛洪携笈遠陸賈著新書
二
欲問羅山好行將柳述俱題詩當錦石得句似明珠
夜宿阪上草堂同南士作秋風起隣園詩倣韓
孟體(阪上在山陰埭南有王氏别業今圮)
秋風起隣園移過阪上桑(南士)早起視阪上黃葉滿草堂
(甡)
二
秋風起隣園槭槭在屋角(甡)隣女紡木棉秋雪夜半落
(南士織時有隣女守志苦作不嫁故云)
雪夜宿阪上同南士倣韓孟體聯句即事
夜擁阪上絮恍卧清水裏(南士)早起見雪花抛落若鵝子
(甡)
二
竹折帶鴉墮窗白先雞啼(甡)布絲織門隙認作隣女機
(南士)
姜京兆七十友人索書幛為夀
京兆乞身早還林不記年違時懷柳下竟日坐花前
二
香山七十翁所會非舊友君今對飲者尚有元共柳
三
三萬六千日強半彈指過十歲一捧觴何止限三度
題同年汪宫坊讀書秋樹根圖
終日削汗簡不若對珍樹秋山枳句間中有讀書處
二
榿林倚絶磵直下清流泉呼童㵸雲膏把卷心悠然
三
鞠色縑乍開柿葉書亦滿瑯琊藉稻名知在第幾卷
四
君方沐東墅我將乞官湖前崖添蒲橋後廟祠柳姑
五
春坊且裁詩秋樹勿負米功成有時還讀書何日已
題燕巢蔵書圖
弆書築書巢有若入幕燕日穴紙絮間涎涎鎮相戀
二
設庫自羞養插架儼壘封豈如宛委書但置巾箱中
題畫
峰迴碧雲合澗落蒼松寒何處携素琴高山流水間
題畫
碧樹分磵東青山翳雲外江閣連草亭此中有人在
題畫扇
春風野田花青紫碧紅白蝶蝶雙雙來與之比顔色
題屏間畫蟬
負緌入深林翳葉不能蔽吁噏墜露間喑喑作秋思
伊勒兔親王召見賜飯賦謝二首
國邸苴封早平臺賜召遲虚啣梁孝酒不誦楚王詩
二
柳賦抽殘簡芹絲擷上尊身慚戴安道飽食在王門
題同年喬編修桃花汎舟畫像五首
漫水綠溪漲桃花照眼新誰將蓬海客圖作武陵人
二
紅糝落芰衣青菰冐蘭漿但從魚港遊莫作蟻陂想
三
樹裏茅堂遠船頭酒甕虚一編横膝上猶是禁中書
四
借沐逢花雨尋春向柳塘最憐㰕棹者家在射湖傍
五
蹊草綠似裙山雲白如絮若過大夫橋同訪志和去
題採蓮圖
雙雙採蓮船並返芙蓉湖大姑擲蓮子小姑弄舒鳬
二
烏帽窺岸側紅裙濕舷邊抛蓮有人覺弄鴨祇自憐
金生索題畫像名秋林詩思圖
南國新詩好西京舊姓傳秋林閒坐處吾意亦悠然
題太倉王奉常畫石
泗上興雲晩潼山帶雨初醉中看不極何必在中書
二
誰呼鬱林船取之落星渡我欲問斯圖君平在何處
題青門五真圖五首
展卷
金桐遠相披鐵摘坐堪展誰道僕射書祇讀十二卷
課耕
烏犍去前坂白鷺下晴川睹此碧柳下何似青門前
游嶽
宗子愛五嶽畫之同卧起那知觀嶽人亦復在畫裏
垂竿
龍額不可居羊裘渺相望著書西塞間投犗東海上
蕉團
裴楷三毛勝稽康四字難相看俱有會只在此蕉團
(世說云覺神明殊勝)
過易亭
吾愛楊公子相尋過易亭盤間菰菜綠池上柳條青
晉安藍漣自畫竹影兼題詩持示為書其後
綠竹不蔓生猗猗滿江沚誰知子敬來尋在月明裏
二
藍生善畫竹羞學管仲姬不解落筆妙請看題詩時
何生讀書雙桐軒
面白不傅粉日長能讀書雙桐生井上長覆讀書廬
二
百尺曾無路梅花尚有香(百尺梅花皆何氏樓名)高樓讀書處不
見舊何郎
予遲暮歸里徐二咸清命其女昭華師予飲予
傳是齋酒半請試予喜其畫蝶即以命題昭
華拈筆立成詩曰蛺蝶翻飛去翩韆綵筆中
雖然圖畫裏渾似覓花叢因和其韻
滕王有遺譜描之深閨中羞煞東園蝶翾翾滿綠叢
續畫蝶詩
為倣徐熙蝶閨中畫隔窗窗前花蛺子飛撲類雙雙
二
謝女本吟絮比來兼畫蝶點黛作翅花塗粉上衣葉
三
繡帖拈花譜香螺撲畫欄莊生雖老去如向夢中看
集恭夀堂觀多羅惠王書額
玉版垂鈎勁金枝倒薤清書成為善字令我想東平
二
賢王玅圖書睿翰布金石一見龍鳳文羞探蟲鳥跡
秋日假沐慈仁寺聽王生琵琶
秋風來上苑落日登高臺誰作婆羅曲江東曹善才
二
杜曲看花晩慈恩載酒遲宜春高弟子尚在市樓西
入湖堤口號
高柳絆游笮濕草沾墜釵江南梅子熟湖上風雨來
二
入湖逢三梅閉寺坐半月青堤一條長綠水兩面闊
寓言七首
何處丹唇女行來白紵衣雲陽西去路恐是華山畿
二
未唱江都樂先逢吴絳仙鏤金雙檝子一駐柳州邊
三
蘖塢經行苦高唐藉夢成徒懷甄后枕不解枕中情
四
白石投寒水紅顔組苧裳客衣曾綻補梁燕語難忘
五
翠帳朝雲動瑤臺春雨寒草生磐石合先遣侍兒看
六
喜着羊欣練甘烹龍塞魚閒來無所索只索數行書
七(一作遲同行不至)
碧玉啼難忍青霄望未來木棲牀不穏一坐五徘徊
石明府以小像請題
素襟欲披風碧葉方藉地持桮弄清泠俯仰有深意
二
捧檄結雙舄將至龍門山如何謝幼與寫置巖石間
三星圖
綵鳳名將起青麟紱乍留比來仙侣會相結在瀛洲
二
何地尋蓬島分明見畫圖三星同照處其一是南弧
題朱拜石司理記年圖
長松鬱嵳峩下有清流泉君子秉高躅抱膝以偃然
二
白石礪齒疎丹砂駐顔好投杖還深林趺坐藉芳草
三
太末佳山水攬轡曾司刑朝看藐姑雨夕飲薌溪冰
四
廬山金輪僧相顧說罔象側身瀑布傍何如此圖上
五
我來值暮春宿君東南軒開軒展斯圖宛坐花樹間
題蔡鍊師畫像
白玉垂紫縧黃金躍丹鼎成都老畫工親見手摩影
二
法果人難老仙桃山有名(鍊師所居山)他年留畫處應在岳
陽城
吴晉畫像
夫君本佳士濯濯冰霜姿何處傳幽思秋林獨坐時
二
黃葉翻白雲清神映寒水我來頻見君如此畫圖裏
迎鑾曲十章
夏后重廵日虞庭肆狩年省方行縣㝢望幸遍山川
其二
羽騎鈴鸞减帷宫梐枑稀穿塍移左蹕避路解前騑
其三
楗石觀河遠鞭虹渡海長但能開馬頰何用詠宣房
其四
旭日驅龍輅春風布鳥田吴疆連越嶠西至怨東先
其五
蠲租同海谷復賦遍江淮不是
君王至何由補助來
其六
雲蓋連星羅草茵襯花織造舟當六龍江水共一色
其七
翠華將南臨含齒齊望幸神魚泳中江麒麟産旁郡
(是年正月海門神魚至二月餘姚縣民家産麟)
其八
瀼瀼甘露降習習四靈至況兹姚姒鄉舜禹所巡地
其九
一人自遊豫萬姓齊樂歡江東皓首翁扶杖咸來觀
其十
戴德望
堯轍感恩樹嵩碑微臣職紀實製此迎鑾辭
西河集卷一百四十八
