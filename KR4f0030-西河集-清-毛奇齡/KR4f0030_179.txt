西河集卷一百七十九
翰林院檢討毛竒齡撰
七言律詩(六)
康熙十七年十月一日大學士索額圖明珠奉
上諭各大臣題薦才學官人除現任員外著戶部帖給
俸廩并薪炭銀兩按月稽領感賦二首
宣平初啟儲才賢便向金門拜賜緡烏節稲頒高廪俸
紅籮炭凖大農錢花攢印帖看成錦日照絺衣恍挾綿
誰道舊時含糗士還承介鍚在昌年
二
公車通詣近三臺月俸旋教計部開
御牒宛從天上落
皇恩高向日邊來饔錢誰是張安貴索米慚無曼倩才
咫尺光華將啟旦敢言遲暮答涓埃
午門謝
恩恭紀
嵳峩閶闔啟雙鐶
帝闕遥看綵仗班伏地敢違階咫尺瞻天只在殿中間
楓門劒佩朝方啟草野衣冠拜未&KR0570;但愧
聖恩無可報遥呼萬壽指南山
荅景文上人過贈原韻
三月春江初上潮浮杯何處渡來遥莫嫌陶令眉頻皺
猶喜豐干舌未饒妙偈不從禪誦得薰衣時把佛香燒
願君長在山隂住勿使中軍遠見招
王明府之任零陵
瑯琊才子厭承明萬里遥分有庳城白日吏來花下卧
感時泪向竹中生賦完莫笑陽城拙操潔無如鈷鉧清
湘口題詩能北望雙鳬飛處是神京
陳君六十
樟亭十里比柴桑中有高人引興長白帢曉披花露滑
紅泉春洗藥苖香門迴高駕同孺子庭下監州類季方
邀得麻姑頻貰酒相看猶是舊餘杭
奉餞汪春坊同年請假覲省還里二首
裁向東朝作從臣每因問寢倍思親高堂豈易沾三釜
長假何難請十旬(唐長假以十旬為滿所謂十旬休暇是也)閭左枌隂虛閱
歲關前草色暗逢春如何白首懷歸客猶作青門飲餞
人
二
初頒儲册下銅扉暫借朝衫作綵衣九列尚需三度轉
十年能得幾時歸江魚午饌烹嘗美慈竹隣墻過未稀
苐恐曾參冠不定禁林重盻早烏飛
贈邵吳縣
平原邵續舊知名筮仕能分閶闔城甲第早膺三禮貴
郎官上映一星明車過樂圃鸞初下綬拂金昌花正生
遮莫東南烽火近吳門尚有水犀兵
岳州大捷奉和高陽寶坻益都三相公喜賦原
韻六首
荆門露布插雕飛聞道雄師己合圍下雋地翻留後旆
洞庭波洗戰時衣軍分五壘眞無敵峒阻三苖何處歸
况有樓船横浦入天南誰不望明威
二
湖湘寇盜本螽飛連破平江似帶圍夜水暗驚流劒影
春花偏喜插弓衣人收赤子安軍鎮地入黃陵近姊歸
但得東山堪勞士&KR0838;教零雨誦伊威
三
七校縱横盡佽飛紅鞦新束馬腰圍熊羆但計踰銀甸
蟣虱何愁生鐵衣羅子收來忘北顧楚軍散盡想東歸
零陽此去降幡集何必彊兵出武威
四
日望巴東鵝鸛飛江陵種柳漸成圍提兵眞入移綃幕
叩馬相迎有布衣三奏捷書當甲始全軍振旅在春歸
從來廟算需賢相况復詩傳翟子威
五
桃䖝誰道善拚飛
帝命原教式九圍尅日將軍齊捲甲連年
天子自求衣葭還舊律知來復芭滿新田嘆曰歸從此
征駹與朝笮敢言咫尺見
天威
六
禁旅中兵總射飛長驅肯作掩羣圍行營夜襲藏刁斗
轉戰春生換韐衣王濬乘風能越險姜維有志亦當歸
裒荆自古需罙入誰道
王師不在威
張方岳廵撫閩中
來從奏計待鳴珂去路黃旗載駱駝斗北驟頒新筦鑰
天南重整舊山河建溪雲樹開藩遠閩嶠山花入幕多
身到九仙須對酒年來東海不揚波
夜集俞明府園亭次其小阮石眉原韻
名園竹樹夜蕭蕭閒對清樽向午橋屋角暗星疎帶雨
欄邊流水曲通潮當筵酒暖杯頻瀉促坐談深燭易燒
最喜君家饒二阮相從林下且招邀
丁民曹分廵贑州
河橋柳色映雙旌萬里虔南好計程畫舘望郎初奉使
建安才子舊知名樓船浪逐灘聲轉幕府花含瘴雨生
他日鬱孤回首處待君還賦泰階平
與汪廣文
講學河汾年又年長安相遇見華顚空囊尚載田何易
沽酒曾無司業錢絳帳經傳燕市曲青袍草映御河邊
金門萬里雲霄近莫問滄江有釣船
荅贈萬州學正何君見贈原韻
慢將春酒瀉郫筒金錯長懷嶺嶠東帝闕上書原有意
王門操瑟豈難工人閒居傍支公鶴(時寓報國寺)馬瘦行如
鮑氏驄謝汝容臺能薦士風流還著玉堂中(時分闈廣西其門人)
(有入詞林者)
九日登善果寺後毘盧閣示同舘諸公
清秋黃葉滿林臯佛閣層層散白毫千里有誰還望遠
十年此地再登高香臺露下翻萸葉茗椀霜融沃筍膏
誰道初衣難再着晩寒猶覆舊絺袍
送何岱瞻還江隂覲省
薊門楊柳弄春晴欲别翻憐邸舍情春汎白波分琖盡
夜來紅燭照窗明西郊草映寒袍色東閣梅傳舊句名
此去澄江若相憶延陵城下暮潮生
二
春城花落己垂條萬里江關去路遥别恨直追申浦棹
離人初上御河橋筵前白帢留應少臺上黃金望欲消
只恐河陽方覲省便隨敷奏上丹霄
平原道中示仲山諸同行作
客路秋光最可憐平原風物更蕭然山橋度馬雙流迥
野店留人一榻懸酒旆碧垂丹棗下廟門紅閉綠楊邊
却因顧陸相從晩每欲聯鑣未敢前
征南大兵乘勝收復長沙奉和高陽相公原韻
二首
戰艦横江蔽鬱姑材官百萬盡彎弧新收岳麓時移障
遽襲湘潭夜渡湖白馬關前鳴鼓角黃陵廟下禁樵蘇
天南指日銘功遠何必牟彌布陣圖
二
南征彍騎本騰驤况復追奔似燎揚定遠自能摧虎穴
護軍今已下熊湘雲車駕處城頭暗露布書來盾鼻光
不信衡陽京觀美都梁尚有武成岡
重陽後一日偕同舘諸公集黃編修新宅分韻
得秋字
新第重為九日遊黃花開徧白檀秋集賢有會思韋綬
買宅無錢贈馬周鴻雁盡從天際落茱萸還向酒邊浮
主人初闢西軒好且傍斜陽欵欵留
贈王君
高飛鴻鵠久迴翔何幸相逢在帝鄉上客盤餐留北道
故園花柳憶東庄平交世重朱公叔直道人推王彦方
我欲續成游俠傳為君重數舊高陽
謬蒙益都夫子作六子詩見贈予居其一且落
句韻各叶本姓謹依韻奉荅并謝二首
嵇康空自友山濤十載深慚佩孟勞觀海始知環海大
近天渾忘戴天高書窺東壁驚三秘醴設西軒笑二豪
誰想芳洲舊鸚鵡尚蒙開鏁問竒毛
二
豈有長鯨掣海濤重煩傾注過勞勞孝廉但舉桓公雅
子弟誰如龍伯高通德有門争北面朗陵故里在西豪
可憐未埽齊庭日挾刺徒生紙上毛
奉和宗藩博爾都雨中見懷原韻
春街三月雨霏霏遥憶春星隱少微華舘近天開處密
宮車盡日度來稀蘭分壠坡縈青幔水漲河橋覆碧衣
羞煞梁園倦游客凌雲未獻賦俱非
飲高太史宣城會舘話舊有感和施侍講韻
但汎浮杯渡芥堂天涯四望總蒼蒼論文自昔同官舍
對酒何期在
帝鄉幔捲露垂天際濕燭摇風入夜來狂相逢不解相
思苦試看樽前兩髩霜
二
宣州舊邸有閒堂匹馬相過晩色蒼愧我十年長避地
羡君四坐盡同鄉食甘莞菜知還健醉舞蓮花未是狂
漏下莫愁歸路晩天街凉月白如霜
贈河間守
新賜幨車駕五騮銅符東領近皇州下車嚴似張平子
按部親于郭細侯上谷雲連滄海動南皮花夾衛河流
吳中人憶軍司馬長聽清歌繞郡樓
寄贑南道丁使君
南行節鎮重分廵棨戟初開贑水濱楊㒒不為徼外使
柴侯本是部中人褰帷風動諸蠻肅落筆花飛五嶺春
能向鬱孤臺上望遥遥京闕豈難親
王給事分守浙東
東南觀察古諸侯按節明州與越州曲蓋賜來函德殿
高牙開近甬江樓西垣舊日能廷諍前路清風起棹謳
若問衡文嘉祐事會稽竹箭不勝收(使君曾典浙試)
二
攬轡登車慷慨行臨岐猶有贈鞭情百城久向車前望
十載長留殿上名畫閣入雲天漢近朱旗拂岸海潮生
伊予家在西陵渡門外蘆花相笑迎
上以久旱躬禱郊壇立霈奉和高陽相公恭紀原韻
皇雩練日宿蒿宮羽佾無煩召典同祗為三農祈泰畤
遂將六事告蒼穹龍行甽谷迎猶緩雲起封壇饗自通
旱魃歌成甘霤下湏知尹吉在西豐
送錢刑部提學貴州
都官視學本含鷄帝里春風惜解携五衛兵踰關索嶺
諸生試待犵獠溪城連箐竹蠻雲暗巗畔芭蕉瘴雨迷
一曲湘靈應聽去龍荒原在洞庭西
寄周燾
誰言琴氏好騎魚欲寄雙緘問轉虛坐客己傾江左泪
聞君尚在道南居吳中著有張融傳花下删成蒯子書
當日章安兵未起趨庭長得過甌餘(其尊人曾為台州司馬)
吳江陳啟源貽詩賦詶
十年道路愧冥鴻長向吳江聽落楓畫舫未逢三若下
高門只對五湖東冠時著作超承祚滿地兵戈憶子公
何幸新詩能遠寄光芒百丈儼垂虹
寄贈山東開府施君生日
東藩鎖鑰衛神京開府雄連七十城星斗喜從天幕轉
日華看向海潮生威行岱麓風彌峻操比齊河水更清
一介書生能建節當時曾見庾蘭成
二
金笳開處動旌旄獬繡裁成鵲練袍賜履遠垂滄海闊
期門孤並泰山高全齊萬戶争懸矢此地三公有佩刀
哲士挺生眞不昜肯教
聖主念民勞
送徐二十二嗣定廷試南還
天安門啟控雙鐶
聖主臨軒策奏還老景去留存宦跡夏雲重叠類家山
城邊度馬人俱遠庭有啣魚鳥自閒他日論文肯相待
為君柳市重躋攀
二
青袍裁罷謁公車徐樂原來始上書萬里敢嫌雲路遠
百年長坐夜窗虛固知道在難為報翻笑官閒未易除
思煞舊時同學者到今誰復共巖居
題家司百聽月樓詩和益都夫子原韻
金梯不必問孀娥夜静猶聞水調歌穿槅碎投千片玉
當窗寒瀉萬重波榆含星影抛錢細桂入秋來落子多
自是凌雲遺構在不湏烏鵲更填河
陳掌院先生歸里
欒欒素蓋謝明光欲餞青門柳未黃祗為山濤將負土
故教劉覧暫還鄉啣車曉日當天井去路春雲蔽太行
咫尺東山勞
聖眷莫令同省久相望
二
車前揖杖暗心驚數載金廬共侍情帝座儼臨瞻斗近
君行此去見星明韓山白鵲盈軒集濩澤丹芝傍墓生
若問趨庭湏學禮那能徒負后蒼名
送裘侍御廵鹽淮揚
獨乘驄馬下江都夾道争看御史烏帝簡不殊李景讓
官山重見管夷吾臨行舊邸金章露曾彈新參鐵面孤
飲餞都亭誰勿避可知獬豸在當塗
施鴻臚以禁方見示賦謝
慢延三景叩崑崙碣石猶翻北海鯤未共馬生飡玉液
恰逢羽客在金門啣花鳥下青絲仗合藥人歸紅杏村
誰訝肩吾還入籍丹臺名姓本長存
彰德别駕之任有贈兼詢吳文學
鄴下新推監郡豪漳河水色照青袍車前周景初題字
匣有王祥舊佩刀上黨雲連熊旆遠太行山盡雀臺高
城東肯問韓陵石何處文章少俊髦
出沐即事有感
西郊出沐踐良辰回首京華又一春鴉陣噪來天欲兩
騾車過盡路生塵年前悔作閒情賦日出歡逢曝背人
自笑褉堂相别久夢回還着白綸巾
送平象九之任宜賓
夜郎南去使車稀喜見雙鳬𤏡道飛巴郡雪消來白市
蜀江花落覆青衣春田種秫抄雲起午夜横琴帶露揮
此去葉榆烽火靖掖門相望敢言違
王時大授連江令
銅魚初佩度仙關拄頰時看海上山農畝課成螺蚌外
官亭開近荔枝間王喬豈嘆京門遠嚴助方平甌粤還
假使承明猶未厭鳳城柳色儘堪攀
上幸瀛臺登魚遍賜近臣恭紀和李相公韻
蓬池初獻范公鱗敕使分魚賚近臣銀鬛散飛瑶島雪
金梭堆作
御盤珍餐同豢豹揮刀爼夢逐非熊理釣綸欲紀
聖恩何所似滄波漭沆竟無垠
二
九罭翻波躍錦鱗魚征無復税王臣天厨入夏猶頒鮪
海谷何時不效珍龜臛未和徒頷顑鸞刀欲下轉紛綸
江湖自昔相忘久誰道龍淵渺四垠
周太史尊人明府公年伯六十來京師同館諸
公各賦詩奉贈和韻
三月鶯花滿上蘭藍輿迤邐到長安戴封故作西華宰
韓愈曾為嶺外官授册遠探金簡麗趨庭曉過玉堂寒
宮衣裁罷斒斕色猶作他時製錦看
王光禄子舉茂才喜贈
舟山鸑鷟紫田芝江左青箱數世遺可但茂仁稱令士
果然王濟是佳兒下帷不計探花日在泮剛逢采藻時
猶記帝京來覲省當樓新授鯉庭詩
二
東園日出露桃開佳信忻從鑑水來藻彩横天驚鳳翮
渥注墮地本龍媒杜林名閥推光禄漢室高文重茂才
祗為德門饒世濟庭前早己植三槐
春夜讌集益都相公邸第即席和韻同王舍人
陳吳二檢討徐林鴻咸清吳農祥三徵君暨
公子慈徹協一
夜啟槐堂近北辰偶來休沐藉人倫筵前杏炙燒脣美
庭下梅花刺眼新雅量儼臨千頃壑清談眞隔幾重塵
滿堂歌詠渾閒興何必乘槎更問津
二
台階闊絶若參辰猶喜相擕邁等倫金檢祕書看後古
銅槃高燭照來新行觴久接荀龍譽舉座欣無庾亮塵
咫尺天衢珠斗近祗愁無力度雲津
三
春蘭汎景見光風坐聽吹陽出六同日暖賜衣宮扇下
晩來置酒閣門東生徒雜列超桓傳巴蜀初開想竇融
金管暫吹羽舞後可知調燮在三公
四
黃閣沉沉轉惠風柴車春夜許相同綸書早已頒池上
絲竹何妨載墅東舞袖亂隨燈影散歌聲細入酒花融
當筵親作來游誦不是周公即召公
送周在都任濟南郡丞
肅肅秋風轉隼旟東行監郡綰銅魚時清且佐平原相
年少能傳櫟下書(郡丞為櫟下先生季子)丹鳳飛時知賜璽青山
到處好題輿選人尚有難兄在(時其兄雪客方候選)欲贈虔刀思
有餘
贈丁刑曹
初看鳳翮九霄搏敬禮由來重建安赤舘舊曾遮列宿
白雲從此護都官荷花結芾經秋豔棘木當廳入夏寒
况値中丞開幕後于公門第舊來寬
李沮東世兄由韶州太守移任寧波
重承露冕出燕關秣馬都亭霽色殷金轡乍迴五嶺外
銅符又下四明間行車春傍江南柳披牘時看海上山
隣部編氓懷世講相思長趁浙潮還
寄山右方伯
太原行省領方州况復開藩在晉丘經國不湏搜粟尉
安疆重藉富民侯編圖戶列中條盡轉餉船隨砥柱流
若問汾陰千載勝白雲猶是漢時秋
馮二宿榮遷補國子監博士
槐市南頭璧水連馮唐待詔尚英年漢廷博士官雖冷
國子先生獨爾賢折角定教傾五鹿畫衣應早兆三鱣
花前載酒如相過可有東廳月俸錢
秦太史歸里
一紙黃封下玉除春風歸興動鱸魚才名久己傾同舍
筆札長驚跨石渠天上青簾新水棹樽前紅燭故鄉書
甘泉此日多詞賦莫更遊梁賦子虛
依韻答和彌壑和尚長椿寺說法見贈原韻
騎馬宮門年又年思君長在率陀天因傳佛說來初地
悔拜天書出望仙下座有人裁問道空林何處好逃禪
當時王許山陰會不道重來闡太圜
送沈客子還禾中
京門曉日動行旌相送河橋百思生三策未經投北闕
十年長憶在西平宮牆柳絮粘天白旅舘山梔入夏清
他日負薪能薦逹肯教廉吏抱虛名
贈胡生
少年能讀九丘書入洛猶乘下澤車沐髮碧于江畔草
行文豔過水中蕖歌殘白石天將旦裁就青衫暑未除
前路秋風應萬里期君先作北溟魚
沈殊亭處士自倡村居詩遍和成集其所和多
兩浙耆舊繙閱生感因其索贈亦用原韻續
成一首
水南水北總皆村何用辭家賦述昏烏有九苞方是鳳
鷄非三尺不為鵾投詩半是梁園客避地深于吳市門
滿目舊時朋好在慢將存歿句中論
西河集卷一百七十九
