西河集卷七十五
翰林院檢討毛竒齡撰
傳(三先一名越州賢傳)
明太子少保兵部尚書吳公傳(世職孟明邦輔附)
公兑字君澤少倜儻本紹興籍以例入北監中嘉靖三十
八年會試授兵部主事越十五年陞為郎莊皇帝即位内
監乞門廕持例不可司禮責部易兑疏兑怒將奏之司禮
惶恐謝會北部入塞掠榆林太原議徵宣大兵入衛兑獨抗
言勿徵宣大兵寇當退不過灤一步邊兵擊其歸可得志而
廷議已決寇果去無邀之者隆慶三年轉湖廣參議值大征
古田將調麻陽兵制其奔軼兑直遣土司遏之明年陞山東
按察副使備兵霸州立保甲法塹涂布壘亘木斷道以捕盜
是時北部新附諸邊覘叛服以定嚮背總督王崇古應代廷議
難其人咸推兑即于是年擢僉都撫治宣府乃先減屯額墾
荒土繕垣繚臺别築外十三家邊起滴水崖訖于黑漢嶺烽堠
屯墉咸甓而崇之昌平陵園無捍蔽護陵軍駐山南其
東北挺出塞外單弱兑拓其城障北自龍門所東至靖
邊堡横絶北地三百里遷嘉靖間所納史車諸部屯實
之時北部多奡黠嫚漢吏而俺答弟把都兒子黃台吉
尤梟悍喜鬭薄市賞心非父兄所為每貢俺答以已馬
代進得賜物抵地不肯受兑于市日值俺答與諸子弟
獵百里外窺其營近塞與官軍相望兑率五騎出導二
旂直趨其營北部錯愕咸控弦導者呵之曰軍門來北
部咸拜跽問狀曰按爾軍且行犒耳北部乃獻酪行禮
請遍觀其軍薄暮返王崇古聞之大駴遺書規之兑報
言是行有三利審料虚實一推心置腹二彼常輕中朝
無人吾以隻身入虎穴指揮十萬衆示以無恐使彼知
所畏三若夫意外之變則其酋在遠請命無及擅謀妄
動又非彼中法吾豈不籌之哉初黃台吉娶婦生扯力
克無寵又妻大成台吉之母生五路台吉色衰復棄之
盡奪其所部萬騎與他庶孽乃復東掠史車就婚于朵
顔值扯力克請賞兑叱曰爾父反不畏誅更乞賞為對
曰父棄吾母吾無如何矣能止父反乎兑召前語曰聞
爾兄弟皆失職吾取爾部騎歸爾爾能報我忠朝廷乎
泣而對曰能曰爾父腹心惟革布耳布誅奪爾部騎依
姑多羅而五路兄弟亦奪故騎合大成台吉彼二家者
素與爾父郄力足抗也扯力克唯唯遂殺革布而約擺
腰兀愼盡奪父部騎而于是台吉頓衰兑又使其將邀
把都兒酖之其子青把都怒請絶貢擁兵至塞要以十
三事兑召前為開譬禍福曰汝能貢仍賚汝否則試聽
吾礮聲可耳言畢千礮並震人馬皆辟易乃乞貢去貢
市初起無制度兑始定番部貢儀與通使之禮我使用
白衣至北庭隆重北使入遇參游于途避馬下立言事
則跪置譯舘以五銳士夾一使加扄鍵焉每市阻酋長
牆外按部犒給所市馬良者予直七兩七軍共領之遞
而殺至三兩三軍而止其法最密後來惟謹守繩度而
已番部習侵盜雖欵塞亦且誶于市或潛盜所鬻馬以
去兑使挾棓伺擊之曰孰令汝為市而盜乎哈不愼盜
馬擒三人哈獻馬請釋不與哈奪之去兑閉關停市告
諸部命發兵討哈諸部懼共追還所奪以哈馬九九謝
死罪乃舍之打刺名安執關民要貨兑聲罪諸酋共收
其畜千獻之表聞詔以賜諸部諸部愧服兑居上谷久
威信素著且嘗以不測賞結諸部心東貴者青把都女
也嫁東部隨父入貢與邊吏言稱已貧兑諭貴昆弟每
一馬取紬一畀貴貴得紬二千感泣去後東部入寇命
兑偵之諜從東貴帳中來具知土蠻生于亥避太歲不
寇其弟莊兔兒病不能騎今掠岔河以東者特零騎數
千耳始遼帥恐敵用衆且未知所向軍廣寧以待之及
得報亟以兵趨西堡擊其歸斬數百級賜兑金幣朵顔
操蠻以其姊妻黃台吉挾賞寇邊攻毁鴉鶻寨殺二將
薊督奉詔責問策于兑兑報曰上策悞之以形姑解之
以驕其志俟其弛備而擊之上中策奪之以聲薊門先
出師以明必討而又料軍于宣雲若合擊者乃示意台
吉俾得禽獻以自贖中上令從中策果縳阿都赤等十
七人梟鴉鶻寨先是宣府屯糧溢故額至二十一萬軍
多積逋兑疏請赦逋罷汰令流人歸業者原其負給以
牛種由是耕者雲集糓賤于中土兑善制火器造將軍
砲百滅鹵砲千三眼銃萬舊砲重難轉兑創雙輪車隨
營轉向舊砲楔木多震死兑易以乾土氣完不震北部
嘗笑砲如雷然災者當之能再擊耶器成引北使觀之
砲舉若連珠移時不絶乃囓指去萬歷元年陞右副都
兵部右侍郎四年遷左七年以原官總督宣大俺答佞
佛將西謁番僧寄帑于兑留旗箭表信而去道出西涼
塞諸邊震聳兑使繞賀蘭背行勿近邊苐恐既西必以
兵力併瓦刺陰求得瓦刺為俺答俘者勞遣之授以計
令好迎俺答而陰襲其後俺答大挫至西部不歸將與
為婚兑聞大驚曰果爾且續其斷臂矣復密遣人厚遺
西部令絶婚時俺答以契召諸部兵將釋憾瓦刺諸部
不應兑乃發金幣修書遣通事金鳳彛使羊羔兒賜俺
答勸之東歸俺答大喜而舊使珊瑚戈陶等監俺答西
行亦皆斤斤為俺答信俺答乃歸遣海大首領扯兒克
上表稱謝獻黃駝白駝刀甲氆氌而番僧滿頓失禮亦
附貢銅佛舍利車渠海螺兑為之進當是時兑經紀有
法縮軍費節客饟積幾五十萬屯糓二百萬省太倉太
僕銀歲輸邊皆百萬凡儲偫糓勵足以控制諸部故諸
部愈畏之先是俺答以長女啞不害之女三娘子美自
娶之而其子黃台吉鄙而淫每奪諸彛婦過百人而聽
其索食外奔獨憾三娘子擅富厚詛詈三娘子每入貢
宿兑營愬其事兑思以結之兒視三娘子賞賜宴犒無
所吝嘗以番王哈屯視中國夫人于貢日親賜八寶冠
百鳳雲衣紅骨朵雲裙感之指其心誓以必報而黃台
吉諸婦如五蘭比妓且沁比妓威兀愼比妓以饑餒歲
盜葛峪堡小軍盔甲牛羊必罰不赦其後黃台吉扯力
克子孫襲王皆妻三娘子三世修貢不絶封忠順夫人
九年以原官回部扈從上大閱進陣圖兵略十年復以
右都總督薊遼瀕行執政詢邊事對曰速把亥為害久
矣其滅此朝食固也苐五路統于一酋可欵以修備東
部紛雜各自為主利用戰以制欵于是首議固險前此
塞垣取弦直突則割之又山長多陴可騎而登兑令依
山為壁復曾家寨之割棄者五十里以犄古北乃遣薊
帥逐朵顔趕兔碎其帳俘其軍馬及所被掠者合數百
人其明年遼帥禦速把亥于鎮彛堡為覆待之伏發斬
大酋八亥死焉生得額孫兒斬首百級于是亥弟炒花
侄老撒卜兒悉遠伏不敢近乃進兑兵部尚書太子少
保廕一子世襲錦衣千戶逞加仰加攻海西虎兒罕阿
台應之兑遣遼帥截勦敗于曹家峪斬首三千餘級鹵
獲無算其年入掌本部事乞骸骨疏七上報可兑負氣
任達嘗曰行文以氣勝當其居幕府軍書旁午必張壁
酣睡意飽乃起而後據案汎應無不當其氣全也為諸
生時倭寇至所調狼兵數剽掠人莫敢忤兑獨聚衆守
戒曰苐勿殺聽吾呼皆呼大譟震天兵果走然後追執
一二人以告主者徇之其識略如此子有孚襲錦衣世
職陞都指揮同知進南鎮撫司轉總兵死孫孟明襲有
名
孟明字文徵鄉試擬苐一副榜再試再副榜遂棄去承
襲錦衣正千戶天啓初忠賢用事掌司許顯純其黨也
孟明進北司理刑中書汪文言以事詔獄忠賢欲假文
言獄羅織顯純承其意設五毒勒文言蔓引已書高攀
龍楊璉左光斗二十六人為一通孟明接視之叱曰囚
不畏死耶諸人安肯與汝通而希以株連圖巧卸乎裂
之文言連呼曰誠然獨冀緩死耳安有是也顯純亦語
塞遂指孟明匿亡命矯旨下孟明本司拷訊會田爾耕
亦閹黨適掌衛事惜本衛邊幅遣削籍去崇禎改元起
原官進掌衛事提督東司房卒子邦輔襲邦輔字元素
亦以正千戶進北司理刑崇禎末給事中姜埰以言事
詔獄而行人司副熊開元因面劾延儒同日收拷當是
時上怒甚密旨促具牘速上蓋意欲置死地也邦輔故
緩牘待之既而上怒稍解令刑訊然必欲根柢開元所
主使時都掌劉宗周僉都金光宸俱以此得罪朝議洶
洶邦輔念其冤故為開導記口語刑及其衣即具牘出
之上猶怒不已予杖各百臨杖膚軆完具無刑訊狀杖
者大訝舉朝為邦輔危既而杖者亦念二人者無罪邦
輔心無他予杖畢竟不及邦輔而罷後舉人祝淵以疏
留宗周詔獄邦輔復全之在宗周傳
論曰欵事初起疑信未一檻虎&KR0008;猨保無終駭語曰始
非難終之實難向非兑者則猶是俺答萬歷之保關安
見非嘉靖之市塞也邊臣以鎮重為功而機變翕忽所
在控制卒能使保關市塞皆能有成自此以後歷三四
十年不為邊患是雖李魏之守雲中韓范之鎮西塞何
以加焉宜其閱數世而猶烈已
姜光禄公傳
公名鏡字永明餘姚人也萬歷十年舉浙江鄉試第一
明年成進士授行人陞禮部主事進主客員外郎哱拜
據寧夏而兵圍之三月不克寧夏城環湖湖四高廷議
決湖水以灌其城鏡方為主客職四裔事慮其事不就
兼有害也遂上書曰諸將計水攻必謂寧夏城卑下在
西北隅與金波湖近在東南隅與觀音湖新渠紅花渠
近如釜底然將遶城築堤以灌之如智氏之灌晉陽策
非不善顧寧夏城中百萬戶不盡賊也即不得已與賊
處不必從賊作薦居也一時為所簒無路可奔而使之
一朝盡為魚鱉於皇上如天好生之至意得無有惻然
者乎孫武一書深明五間古之名將多用間以成大功
前哱拜因劉東陽土文秀並起逆謀雖同惡相濟而反
叛之人各懷叵測始則相倚終則相猜近聞東陽殺文
秀隙已見矣今哱酋與許朝東陽三叛鼎立必有不相
下之勢若遣權譎之士入城招降而乘機搆會以離其
腹心使之自相疑貳然後重兵以臨之三叛之俘不當
獻之闕下哉書奏上頗偉其言不即行旋陞本部精膳
司郎中既而堤成賊劖之水泄功不就然後用跛者李
登懷蠟書三入城說哱拜而問以書㩦東陽與朝承恩
果殺東陽朝而三叛就殱兵部敘鏡功題准以京堂員
缺推用萬歷二十年皇長子年十一未建儲貴妃與司
禮田義潛蓄異謀宰輔莫敢言廷臣亦未有言者鏡上
疏劾奏其略曰祖制建儲有嫡立嫡無嫡立長聖聖相
傳無異議也皇長子春秋十有一矣當璧之徵久已表
著而主器有待凡出閣講讀選婚加冠冊立諸大禮未
經舉行此必有左右為之沮者竊聞司禮監太監田義
希附皇貴妃意旨往往妄測神聖有所轉移微陳兩可
之端潛施蠱惑凡内官中與義合者共進密謀而其不
合者每巧激聖怒啓皇上嚴刑峻罰用以箝攝左右絶
中外之議種種邪謀如鬼如蜮臣以為田義一日在側
則國本一日未定社稷一日未安内閣大臣既畏義權
威首鼠兩端而廷臣宴處亦未有能救正者皇上大奮
乾斷立斥田義庶陰霾消散天日自開國是正主器定
矣疏上義大怒條旨杖午門外上以其言直改票革職
時鏡年三十有八越十五年而太子始定儲位乃推冊
立恩予鏡冠帶閒住又越十二年卒于家又二年而光
宗即位追直諫功特贈光禄卿以子逢元貴累贈資政
大夫太子太保禮部尚書
論曰鏡禮部未有言責乃于寧夏則密進奇謀于國本
則首申讜論有引裾折檻之風焉先是鏡曾祖榮以工
部劾逆瑾貶外父子羔以忤相嵩父子罷歸及子逢元
以修三朝要典忤魏璫見屏姜氏世以直節聞而鏡尤
卓卓云
明吏科右給事中周公傳
公洪謨字宗稷山陰人中萬歷進士授福建延平府推
官時福州推官周順昌負清名洪謨與之埓稱二周會
福建鹽運使司委掣鹽懲墨吏骫法使洪謨順昌司掣
事嘗曰自二周掣鹽而鹽政以清天啓二年舉卓異第
一行取補戶科明年辦事忠賢以傳奉杖死屯田郎中
萬燝於午門外而捕御史林汝翥於葉向高第破闥入
捽汝翥予杖中官王體乾附忠賢每疏至必鈐以片紙
條其意略而閣臣廣微遵行之洪謨到科即疏曰臣自
家抵都見一路灾荒備矣夫吳淞澤國也而加之霪霖
青徐槁壤也而重以旱魃臣嘗疑上天恩威每多偏任
何所感召而竟至於是及見我皇上震霆迅雷非不擊
斷而乃重施之失勢之言官溢寵濫恩非不優渥而乃
盡被之浸淫之内侍是豈春霖不足施夏日果可畏哉
燥濕之勢殊也今萬燝已死汝翥幾斃而向高毅然請
去猶幸執政柄用方新諸臣九死不折萬一不幸而拂
衣者旋踵畏威者結舌將明旨所謂孤立者不在内侍
在近臣也皇上誠能回惠威之施一生殺之柄納大小
諸臣之諫詰萬燝之何以死究汝翥之何以杖察首輔
向高之何以即去立斥忠賢毋使以媪相之權成騎虎
之勢然後大張祖訓并勅王體乾等勿開市交之門參
票擬之柄違干政典兵之禁如此而天變不回人心不
固社稷不安請治臣以妄言之罪不報會璫事讐歛叨
懫者思媚不止意欲重困東浙人曰越猶吳也壤比粟
均舟習水次便應詔東浙税畝粟若干㪷如蘇淞例主
漕者已行單徵發東浙人比戶惴惴若中風狂走顧莫
敢訟言洪謨曰此吾事也幸覆疏未至浙撫苐疏來吾
當死生争之及疏至洪謨駁抄曰越淅鹵仰給他郡縣
東北環海而又有三江之阻義雖當輸顧安所得粟且
蹴舟踰險涉錢塘越風濤種種不便時印在掌科洪謨
用白頭抄參以上人為洪謨危顧詞直終莫能奪議遂
止是年十二月註籍至明年二月始一出侍班而周順
昌被逮至洪謨乃嘆曰二周不獨全矣自劾去先是洪
謨論熊楊失律廣微失禮事詞義凛凛久已觸璫怒會
洪謨同鄉有勸璫收洪謨為已用故璫姑銜之洪謨嘗
笑曰吾豈不欲為官乎顧何以為人至是自劾入廣微
陽謝曰毋我故而璫竟加以久依門戶之旨勒令閒住
崇禎改元起吏科右給事中陛見首薦劉宗周可大用
時吏部尚書王永光變亂銓法洪謨疏參之其疏留中
不下十餘日無何上御經筵諭講官云周洪謨言是發
閣票旨百餘言明年陞兵科右給事中皇太子生充御
書使者歷潞周趙三藩又明年御書差竣時政府屢易
用事多新進洪謨乞身去將行註山東試差洪謨曰已
告病矣復膺差謾也遂去洪謨在戸科時以新餉缺乏
曾疏言不得已之取嬴有八曰鼓鑄鹽法屯田出之於
地税契典舖散官取之於民冗役郵傳節之於官至於
多方裁省責之三方督師之臣使司農之所輸者以飽
猛士不以供闒茸以勵銳師不以供坐客凡兵馬器械
一若貧家之拮据絲粒皆期實濟而後國計為有禆也
上亦是其言而終不能用
論曰李應昇劾楊熊失律而死魏大中劾魏廣微失禮
而又死洪謨兩劾之豈復有生死之見存於心與媚璫
者思擇彊項士以張璫勢而致豔以官洪謨二十舉於
鄉念父通城令年老而留事之至五十而成進士彼其
不屑屑於一官者寧一日矣
明特進左柱國少師兵部尚書都察院右都御
史總督貴湖川雲廣五省軍務兼巡撫貴州
朱公傳
公爕元字懋和浙之山陰人萬歷進士授大理寺評事
遷寺正慮囚山西土豪殺七人輦金京師屬貴人為請
寄爕元論殺之出守蘇州蘇州治遷廣東提學副使御
史以巡按至自貴倨於所錄士外自取二十人檄布政
司填冊與鄉試爕元不肯曰侵官非法立壊其冊而榜
為首者於市御史恨刺骨誣指他事朝論直爕元而以
劣罷御史勒令去爕元乃請養家居十年起為陜西按
察使分巡隴西越二年遷四川右布政使先是朝廷以
營建殿門採川木令右使董其事凡大木生絶險遠州
郡吏督工徒入山覓得之報官報已斬伐之斬伐已運
之置大壑中候暴漲然後得出集於涪州然而吏因緣
為奸類言不中程如是者二十年費水衡數十萬官吏
坐繫至沈命不可數爕元疑其事立趨駕至涪第其上
下而簡料之凡五日竣事得大木一千七百餘章盡釋
諸纍囚而以不及選者給高貲商算其直由江淮達京
師官無資焉乃復清川田漏籍若干畝歲抵川新餉七
萬五千有奇川人德之天啓元年奢氏反奢故猓種世
居藺為川外徼與黔徼安氏為界皆爵宣慰而世相仇
殺奢崇明襲爵猜鷙蓄不軌聞遼左有警自請援遼陰
藉之治兵械遣其黨樊龍等出兵重慶陽以餉弗給激
其衆殺撫道以下官吏據重慶城反時爕元以左使入
覲方就道蜀王率士民遮道留爕元爕元頓還立遣使
持符發石砫羅綱龍安松潘威茂建昌諸道兵入援下
令募民徒繕城歛米粟薪芻之在城外者榖甲煅器凡
兵械所需若金鐵麻枲油燎遍督所産于州縣如是二
十日而賊已至所過州縣下三十有七前所遣將屯守
諸險隘悉潰敗爕元誓衆率民徒登陴賊百計仰攻不
得志乘賊懈直闖賊營斬馘千餘生擒賊目數人乃遣
人決都江堰水灌濠濠滿賊治橋藉其少息急清在城
民之與賊通者前後疏捕得三百人誅之出示賊賊氣
大沮乃更集諸猓叠為雲樓為旱船為陽橋以瞰城中
大抵駕竿為屋而施懸梯于其背雲樓如樓旱船如船
陽橋如橋高比麗譙而出女牆丈城中人望見大怖爕
元覘其機所運如牛車然用牛數百頭牽之乃爇砲擊
牛牛奔竿折而屋傾矢石雜集守門軍殺而出大敗賊
衆于城下會援兵至賊增屯而守相持無退意如是三
月羅乾象者賊梟也諸生有䧟賊營者乾象遣之歸輸
意爕元招之乾象來爕元與之飲乾象雄猜左右顧爕
元示以易傾酒數斗啖炙彘肩一酣然假寐鼾齁如轟
雷不解胄不辟刀劍乾象伏地曰公天人也縋而出自
此凡賊營舉動無不悉賊大疑待左右束濕衆心倍㩦
爕元復使牙將周斯盛偽為書約内應以誤之賊以名
馬饋斯盛斯盛乃潛出與之盟而設伏以待崇明果自
至甫懸一人上松潘守兵不知為誘也大噪崇明驚走
伏起獲其從者數人城中氣百倍力戰燒其旱船并攻
具而援兵益集乃造水牌百投錦江順流下令所過州
縣嚴兵截賊歸路夜半乾象等内變賊營火起崇明父
子策馬走乾象等來歸餘賊奔潰時已擢爕元都御史
撫川朝命甫下乘勝逐北定敘州復重慶城斬其梟將
樊龍賊渡瀘水去而其時有水西之變水西本安氏與
奢氏世仇殺宣慰安位幼弱安邦彦佐之聞崇明反亦
乘間竊發解奢氏仇相約為唇齒起兵水西爕元既已
復瀘州進兵部侍郎總督三省乃復整兵入永寧破藺
州燒其九鳳樓蕩平其巢開疆千餘里遂上奏以外四
里膏腴之壤歸永寧衛隸敘州内四里深險墝瘠分給
降將各守其土為天子保塞當是時水西賊銳甚方覆
官兵于大方殺巡撫王三善貴州大震奢寅遽返藺借
水西為聲援招餘蘖抗戰如故爕元乃重購降苗拍登
等令所部阿友佯為叛歸居賊營輸賊情實寅初不之
疑既而覺之縳阿友搒掠備五毒以刃穿友足一晝夜
友不伏寅意不自得痛飲友乃乘寅醉呼其衆殺寅焚
其屍以首來獻先是朝廷以水西事急加爕元兵部尚
書賜尚方劍督貴州至是寅誅爕元移鎮渝部集分兵
一意討水西而以父喪歸莊烈皇帝即位錄平藺功加
少保蔭一子錦衣衛指揮使世襲是年秋敇總督貴湖
雲川廣五省軍務仍巡撫貴州爕元即上狀大簡諸將
更易署置一反前督所為乃檄滇兵下烏撒杜安邊助
逆路蜀兵出永寧抵赤水扼四裔要害而親移師駐六
廣逼大方鬼師莫德說邦彦曰安邊在烏撒滇人不敢
南下永赤之兵牽制我後我當先破之取永寧以畀奢
氏取建武六縣以畀法舍然後挾烏鎮以臨遵義并黔
及滇大事可圖也邦彦從之以歹費等防六廣小阿烏
謎等防遵義阿鮓怯等守鴨池三岔各自號元帥而邦
彦號四裔大長老崇明稱大梁王先抵赤水爕元諜知
之密令守將許成名徉敗拔營走永寧且戰且走誘賊
深入薄永寧城乃令林兆鼎從三岔入王國楨從六廣
入劉養鯤從遵義入邦彦聞王師四集恚甚恃其勇欲
旦夕先破永赤兵還拒諸王師急索戰成名與永將侯
良柱鄧玘等約夾攻賊玘等兵始交成名與羅乾象繞
出其背奮擊之賊大潰自相蹂跆死者數萬計遂斬崇
明邦彦等將乘勝勦捕安位及餘賊而蜀將以争級拔
營先歸餘賊稍稍遁乃移檄安位諭以内附許自新位
不能決其羣目復集兵迫脇諸餘蘖號二十萬以抗王
師爕元會諸將且誡之曰水西地險谿谷多霧瘴莫辨
昏旦箐林悉蝮蛇猛獸即不戰鬭而兵易疲前督䧟賊
中率以此敗困獸之噬未可輕也是必扼險以斃之於
是焚蒙翳剔巖穴屯兵近地相持百餘日稍稍出游兵
引戰而漸促以進焚其窖粟斷其樵採賊且饑且困别
將劉養鯤又密遣人入大方燒其宫室安位大恐乞降
公弗許要以四事一貶爵二削水外六目之地歸朝廷
三獻殺故撫王三善者四開通畢節等驛路而位皆唯
唯遂率四十八目出降誓不敢叛而黔人自軍興來歲
食餉百萬不樂罷殺其使奪其所獻馬爕元斬數人始
定乃遂上善後疏曰臣惟邊徼雖安不可忘戰制苖之
法必先固本水西自河外六目九司之地亦頗廣衍今
已悉入版圖沿河要害臣築城三十六所近者控扼苖
地制出入遠者聯滇蜀通商賈皆立邸舍繕郵亭建倉
廪使不敢卒入為寇鴨池安莊計河旁可耕之土通溝
洫者不下二千頃事定之後無慮常屯萬人人賦水田
十二畝旱田六畝稍益之使自贍鹽酪芻茭出其中諸
將士皆身經數百戰披草萊立城郭咸願得尺寸以長
子孫即割新疆授之使知所勸謹條便宜九事不設郡
縣置軍衛不易其俗苖漢相安一也地益墾闢聚落日
繁經界既正苖不得以民不耕地漸侵軼二也黔地險
瘠仰食於外今自食其土省轉輸之勞三也國用方匱
出太府金幣以勞諸將不足以爵酬之爵轉輕不若以
地於國無損四也既許世其土各自立家計經久遠永
為折衝五也大小相維輕重相制無事易以安有事易
以使六也春夏治農秋冬治兵耀旗河上揚威武使苖
日備我七也從兵民之便願耕者給之且耕且戌衛所
自實無勾軍之累八也軍耕抵餉民耕輸粮以屯課耕
不拘其籍以耕聚人不世其伍使各樂其業九也疏聞
詔可崇禎五年加少傅兼太子太傅七年加少師蔭一
子錦衣衛指揮僉事世襲八年一品再考滿加左柱國
九年詔出師誅擺金兩江巴香狼壩火烘五洞叛苖悉
平之乃又通上下六衛并清平偏鎮四衛道路凡一千
六百餘里設亭障置游徼商賈露處道不拾遺滇中沐
氏土舍普名聲作亂朝廷命討之名聲伏誅龍場壩者
水西地也水藺相仇殺争此地時屬藺時屬水其後二
姓盟以其地假藺其地抵大方七十里去永寧且六百
里山箐峻險不産五糓蜀人欲為設官屯兵以自廣而
故帥侯良柱貪横爕元劾其罪良柱修怨借拓界以責
爕元爕元疏曰臣惟禦苖之法治以不治今水西既納
欵藺殘蘖安敢負固夫守邊者但聞扼險不聞入險此
地陡臨苖穴四面孤懸而中限以水必築城守渡則轉
運煩費多所未便然且内激藺苖必死之鬭而外挑水
西以扼吭之嫌兵端一開未易卒止非疆場福也書上
下詔詰責之爕元持其說上無以難及安位死無嗣朝
議必用兵郡縣之爕元復上疏曰水西各苖恃其險固
向阻聲教今安位殄絶疎族遠條紛然争立臣奉明詔
一切禁止聖威遠暢有苖來賓納土獻印相繼於道臣
惟水西有宣慰之土有各目之土宣慰公土宜還朝廷
各目私土宜畀分守籍其戶口徵其賦税殊俗内嚮同
於編氓大方西溪谷里比那要害之地築城戍兵亦足
以丕振國威永銷反側矣夫西南之境皆荒服也楊氏
反播奢氏反藺安氏反水西獨滇之定番彈丸小州為
長官司者十有七二三百年未聞有反者非他苖之好
叛逆而定番之獨忠順也地大者䟦扈之資勢弱者保
世之策也今臣分水西之壤授諸苖長及有功漢人咸
俾世守凡苖俗虐政苛歛一切除之使參用漢法可為
長久計制曰可十一年春爕元卒天子震悼賜祭葬爕
元軀幹宏偉年七十飲噉如少年室無姬媵性介潔不
苟取所至人服其介鎮川貴垂二十年軍資贖鍰不下
數十萬皆籍之於朝居處節約儼韋布士焉其為人明
敏而有度量雖矢石之下軍書旁午從容應之各有理
居軍中未嘗置記室知人善任人樂為用其禦苖一以
恩信不妄殺一人故所在親附既殁皆罷市巷哭不輟
内江有牟康民者隠士也佯狂當兵未起時嘗語人曰
蜀且有變平之者朱公也及亂召之不肯至凡有軍事
或咨之悉中後不知所往子兆寧襲錦衣衛指揮使次
兆宜襲錦衣衛指揮使陞南鎮撫司僉書管事次兆憲
襲錦衣衛指揮僉事次兆宣後軍都督府都事
論曰劉宗周曰爕元沉毅如魏公忠誠如汾陽練達如
文饒廉正如孝肅而將略大類趙營平陳子龍曰夫自
漢以來通西南徼者大率疲所恃以事無用爕元不侈
言功名而力抗郡縣之議有嘉折首不窮兵威偉哉或
曰天啓之季政在閹寺爕元不歸功闈闥而以是失侯
嗟乎何必侯矣爕元建石城三十五曰省會北關曰開
州曰龍場曰虎場曰鎮西衛曰𦍕狼曰息降所曰劄佐
土司曰九庄曰詰戎所曰陸廣曰乾溝曰簸箕隴曰鴨
池曰樂平曰鐵王旗曰廣順州曰鷄場曰青嵓曰馬場
堡曰烏江曰連雲曰有嘉曰板橋曰恬波曰馬場曰亦
資孔曰清豐曰定頭曰尾洒曰石基曰小龍場曰黃絲
曰楊老曰凉傘曰廣興鎮曰隴落堡曰巴香修舊城十
三曰普定衛曰安莊衛曰新興跕曰杳城驛曰普安州
曰甕安縣曰施秉縣曰烏撒衛曰赤水衛曰永寧衛曰
普市曰摩泥曰平壩
姜尚書傳
公逢元字仲訒會稽人萬歷進士父鏡光禄卿臨卒遺
言曰立朝勿植黨時逢元已官翰林進中允而其弟一
洪亦成進士二子佩其言故當崔魏時逢元一洪皆自
言非黨人既而逢元進國子司業充講官科臣楊所修
建言宜纂定要典倣世宗朝明倫大典故事而呈秀矯
旨開館敇大學士顧秉謙以下二十三人分總裁纂修
謄錄收掌而以逢元非黨人可用列逢元副總裁官例
總裁官入館據上座舉筆判諸館務逢元舉筆忽長嘆
衆愕然問故逢元視所舉筆示衆曰吾持此有年矣今
欲用之而有違于心吾敢違吾心以強持此哉遂閣筆
出先是逢元為講官講虞書退有後言大聲曰後言非
他謂既退而小人間之則大臣有言言小人之得持其
後也御史趙南星曾用其語入疏中忠賢銜之至是矯
旨謂呈身門戶革職崇禎元年起詹事仍充經筵日講
官尋自禮部侍郎進禮部尚書凡九枚卜不用後上親
御門出諸章奏召廷臣給筆札各試票擬次日傳逢元
及陳子壯文震孟張至發以下九人吏部錄年貌履歷
上之上已用逢元而内侍曰孰有講官如逢元者復止
至九年致仕逢元少時夢斗魁贈詩中有金殿簪花字
自謂殿試必苐一既而不騐至是將去會皇太子行冠
禮充逢元三加官簪花殿中逢元乃嘆曰然則吾之終
此官豈人事哉
論曰逢元在禮部時唐王弑從父越關入都都人洶洶
羣以宗藩事責之逢元逢元啓閣密處之而人不之覺
何縝敏也顧逢元以閹去官而逮乎既用則仍為閹沮
主有明闇煬竈則一異哉若夫西州豪傑自言為黨人
今自言非黨人嗟乎可以論世已
西河集卷七十五
