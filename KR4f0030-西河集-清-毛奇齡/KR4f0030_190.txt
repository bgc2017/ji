西河集卷一百九十
翰林院檢討毛竒齡撰
五言三韻律
漫作
好古不搜隱離居敢患貧憂愁損道德思慮苦精神釋
餌還垂釣行歌以負薪
扶南曲歌詞三首
瓊欄開寶瑟玉柱動金絲流臉廻羞際含嚬送態時坐
遠聞聲細彈多入弄遲
嬌歌金屋裏妙舞玉階前笛煖如含蘂&KR1897;花似踏蓮春
風時度響夜月更流妍
試馬環俱墮凭箏袖有紋花隂齊却扇草短故翻裙後
苑饒行樂千秋奉聖君
答寄䢴上劉雨峰遠貽
公幹膺時譽劉生受世知文傳豪士賦家近漢王陂貽
我雙瓊玉臨風解珮絲
攬勝高三楚興懷及九秋披襟揚子渡振筆大河流何
日尋劉表荆門駐桂舟
暫憩北幹村接得剡知勃安子搆天章昭華龍
質并勃安令子書問悵然累日
避地懷終悔還鄉憩舊廬三年游子痛一紙故人書道
遠誰須友天涯尙念予
遙劄從誰寄探懷看復驚語多思宛轉感至記分明聞
道朱銓部于今返上京
答大敬
綠白不相宜寒匏苦自知百年雙鳳羽三嘆五羊皮只
羡梁鴻案何須蘇氏辭
戲贈贅壻歸里
春雨絲絲落清江細細流鹿車歸故里鵲羽度中洲婦
已工鞶帨人如解贅疣
客壻為家壻新姝即舊姝岐陽驅吕尚稷下返淳于帶
笑遮紈扇擕兒見舅姑
九日
九日匡廬下征帆尙未開但看青嶂立不見白衣來兩
年彭澤縣眞負菊花桮
贈送吳明府
千室能為宰三年未有家傾城來祖帳載石上仙槎歸
早須栽柳行遲正及瓜
詢王三雅禮消息不得
不見王生久傳聞又遠行兩過芳樂苑一上岳陽城懷
袖三年字烟波萬里情
五嶽游難到三亭使漸稀臨淮吾未去横海爾安歸朝
露沾天下秋蓬捲地飛
旅寺
萬里江關客三秋祗樹林竿旌心極遠衣線淚融深日
畫朝陽影時聽晩磬音
即事
綠縷搓園柳紅裙擘井桃樓前廻馬勒池上理鴉毛隔
囿山逾翠當杯興轉豪
東墅
東墅聽箏後南湖盪槳時荒園啼鳥雀高閣閉罘罳草
長尋春晩花深下日遲
寄南士白魚潭
春嶂開紅藥秋潭跳白魚人傳平子賦家受石公書何
日同相訪山隂道士廬
立秋夕
裁與嘆徂暑又復詠招商那得秋衣換空看露葉光晩
雲停乍薄夜氣坐生涼
新律移天道清颸度客闈河間星女煥林下暮蟬微自
恨同梧樹先驚一葉飛
漫興
且飲南鄰酒頻尋北塶歡山花猶晩發壚婦耐勤看夜
月來朝景秋風起歲寒
襍詩
古寺依山勝名園接水遙野橋穿樹杪村女弄桑條風
定絲難墮江空日愈搖
游峭石山亭
峭石横江口臨崖置草亭大江來泛泛叢樹覆青青鳥
雀江邊噪烟雲亭下生
同諸公飲維揚劉孝廉宅
綠柳覆隋堤金尊泛竹西屏深歌扇小語細燭枝低人
是愁中遇詩從醉後題
聽薛婉絃索
不道雷塘夜還聽趙壁彈江高飛雨急衣動落星寒一
撥三回住非因識曲難
七夕盼織女
天上佳期少人間别恨多一身長作客此夕枉臨河未
許穿金線誰當停玉梭
隔歲投銀渚終宵望綵雲平橋烏鵲散故國女牛分何
日乘槎去天邊一問君
同徽之西美以重自湖寺晩歸過大聲園
湖近來幽訪城高上夕陽鳥聲春到雜人影暮歸長欲
過新營墅先停古道場
對酒偶成
寄友題書嬾看天作問遲新游多未識前事每經思不
耐聽歌後無如對酒時
將行示家人
莫謂將離遠相牽淚滿衣時違遺世晩貧久住家稀試
看庭前草年年上掩扉
小苑
小苑連山起平欄入水浮花低時觸帽藤蔓好維舟黃
鳥墻隂囀紅箏座上留
蔡以敬處士郊園
桃李三年盛湖山一卧長種蔬逢好雨送客在殘陽何
日還鄰汝西郊舊草堂
西洲渡
吾愛西洲渡當壚候客程橋門映水直釵柱壓花横春
情問深淺波面綠痕生
重過清江訪施湖西宿石溪寺作
去歲去湖西清江草色齊今來尋碧嶂江雨又凄凄何
事留江郡逡廵上石溪
祗為經年别難忘千載情不因歸國緩豈是愛江清朝
雨隨人至春雲滿寺生
雨過春城暗雲深古寺開毛甡留榻處盧肇讀書臺山
色門邊起江聲城外來
西子
西子持紗女羅敷賣酒家衣紅因染茜足濕為澆花江
上商船繫門間闔扇斜
晩春郊行
綠水前溪漲丹花出郭稀柳邊門影靜日下雨絲飛村
店重沽酒山亭一換衣
同南士宿西資僧房
古寺清秋暮羈人共夜闌桫欏雙樹静梵唄一聲寒龍
定開鐘鼓烏棲下井榦
重經弋陽山水
不盡江山好重經歲序更萬山午雨歇一路夏雲生豈
有浮家戀長隨估舶行
綠水灘仍漲青山黛自浮新禽洲上出舊寺夢中游一
日重經意千秋萬載愁
八月十五夜懷人
涼夜静無烟清宵一鏡圓自推瑤海上長挂畫樓前不
共佳人望于今十五年
中秋夜眞州望月懷張五客解州
涼月中秋好天涯一望愁關山堆雪滿河海盪金流何
處同相憶眞州與解州
觀競渡
每恨浮江日重看競渡時數舟迎甲士兩岸走童兒旆
影雲間起簫聲浪裏吹
棹發驚波遠龍過激水遙記觀淮海渡似弄浙江潮厭
甚流華競悲哉樹錦標
斜日爭飛鷁清灘起和歌樓官張席綺漿女濕衣羅誰
信三閭在中流喚奈何
山家
青山低北寨碧水到南庄夜虎仙人杏春鳩帝女桑村
烟浮谷口林樹見潯陽
半卸頭效宫體詩
佳人最可憐莫若半卸頭開函雙釧落束髻一釵留紅
裳嬌不卸停燈憶遠遊
半上頭
誰家小女子半作上頭來髮短鬟猶束鈿低額未開私
問釵茸小何得作重臺
七言三韻律
西林橋畔
西林橋畔最堪思石路參差接野祠畫舫過時波似縠
油車散盡雨如絲為送佳人渡湖去曾來橋上立多時
題陳左軍别墅
幾曾射獵藍田外但見樓船横海回偶倚水亭臨水曲
便裁花檻對花開春深繫馬花間樹日暮呼鷹水上臺
社
山村雨後動朝暉山北山南有報祈野老擕錢皆盡醉
嗟予割肉未懷歸勾龍布穀祠前舞新燕尋巢屋裏飛
送張杉赴晉州幕三首
張子西游秦晉間朔風吹雪度江關驛亭柳葉誰堪把
幕府蓮花爾自攀腰下羊頭三尺鞘近前雙紐是刀環
使君擁篲解梁州才子輕車汗漫游管記肯同阮瑀幕
依人還向仲宣樓計程傍臘過河水何日乘春下隴頭
鍼線密縫慈母意韋絃兩佩故人心長淮雪霽冰魚合
臨晉風多塞鳥深每欲下帷留郗子可堪倚馬送陳琳
九日登四望臺
北幹山頭野菊開登高載酒且徘徊故鄉猶遇重陽日
新磴能通四望臺況自舊游人散後十年不上此山來
飲壚下作
流落天涯年復年酒徒招我醉花前廬江小婦偏能美
洛下名姝實可憐吳寵人前歌碧玉蕭叢臉際似紅蓮
山隂余氏女避兵南鄰就家母論諷陶潛詩且
出手書陶集相示母以命甡
曾與班姬較石渠可憐避地到荒閭暫為老母高堂客
偏愛淵明處士書翠帶縈㡘抽綠草臙脂畫字豔紅蕖
雨歇口吟
黃梅雨歇在村西裁見晨光鳩復啼江郭幾重林裏霧
柴門一線屐頭泥春潮渡馬浮來闊曉閣懷人望去迷
墻桃為東風所落
旅舘緋桃似早霞春風昨夜度來賖起看枝上留殘蒂
最恨池西聚落花布席不須開左幌登墻空自戀東家
淮寓謝友人各餽淮酒
玉瓮銀缸慰客懷依然進食在天涯深慙屈子醒何用
但作劉伶死便埋終歲無家難去楚一朝有酒竟如淮
黃媛介入越感贈
漂泊明湖又一年寒花相對意茫然三秋病入蒹葭路
八口貧隨書畫船南國久無劉妹賦東征應有惠姬篇
重過楊橋
湘湖風起皺生潮十里平山一望遥坐趁涼風過湖曲
重隨枯柳卧楊橋紅亭東去人猶在白鷺西飛影未消
即事
龍岡南下大江隈一日江頭醉一回堤邊浣婦堆紅粉
竹裏村酤泛白醅貼水浮萍隨棹合中流野鴨近船廻
書亭壁二首(有序)
縣城西十里永興道到江為縣人送行地曾于此送
二客不能忘今茲二十年後物改人非送亦匪舊孱
躬經行觸憶生感聊占小律書亭壁云爾
望京門外長亭路鎮海樓邊古驛臺𤾂𤾂朝陽從地起
浮浮春色滿江來當年送客躊躇處無數桃花雨後開
城西舊有三清閣道上分排幾處祠遍地草花紅漫漫
參天楊柳碧絲絲曾來閣上凭欄久正是祠前送客時
與美人著棋代語二首
礱晶作子玉為盤直直横横仔細安纖指點來紅甲冷
清瞳溜落碧波寒袖長翻却重排易手快停將欲換難
明星朗朗布東廂就裏聰明無過娘珠串乍連懸作結
玉欄不斷打成墻沉吟慢理眉間粉懊惱將輸臂上璫
代美人答
粉豆紋楸解寂寥眼清心格又條條守玄便已知吾勝
失彩何妨乞汝饒阿嫂蛇行猶有待嗟君虎口不曾超
謝友赴揚州幕
水亭高瀉玉壼冰六月逢君下廣陵作賦參軍推鮑照
辟人太守有陳登竹西歌吹應難歇幕下圖書愧未能
孔渡驛寄虔州周使君三首
虔陽雲樹鬱蒼蒼萬里秋風雁路長重到臨川尋内史
每從南郡憶周郎去年曾在章江夜十八灘前再舉觴
聞君長向崆峒望我亦將尋嶺嶠來寒歲兩經安吉路
清秋一上鬱孤臺雖無蕙草江邊寄應見梅花郡裏開
篋中尙載燕都草川上遥看贛浦雲酤酒輙思紅舫醉
裁書猶有碧蒲紋願因孔渡知津吏寄與虔州賢使君
遇蕃仙采山堂作
何處秋風度桂枝王孫遲暮不勝悲可憐花院人逢日
正是亭臯葉下時嚴助上書須及早劉伶飲酒莫教遲
龍安嬌女曲二首
左家嬌女鎖金繩來拜龍安寺裏僧踏索誤翻銜食雀
隔窗驚聽撲紗蠅欲登鈴閣行還住羞入珠龕喚不應
嬌女初來禮佛牙額頭剪髮尙垂髿從瞻白象能銜菓
只問黃金好鑄花游人指顧爭相語云是墻東刺史家
壽張母
金鳳為寇霞作裾萱花五月北堂居自歸桓氏曾提甕
為念王孫只倚閭(時張宦游未歸)拜母可通雞黍約稱觴願獻
榖城書
泛艇
春風泛艇若耶西細草繁花處處迷近岸水窗紅槅小
滿墻村女綠鬟低林邊獵火飛春犬竹下炊烟唱午雞
小艇
小艇紅油一棹横平橋水滿綠紋生樹欹不礙斜穿入
花底偏宜仰卧行山舘再停應有恨鄰船一笑亦多情
丹旐詞二首
蕭蕭古樹落朝星駟馬城西悲欲停仙姥乘雲還昊闕
使君扶櫬到江亭引將丹旐廻樊口送去哀風滿洞庭
荒城松栢晝生隂松下誰為丹旐吟執紼行歌虞殯意
褰帷上道使君心陳芻不盡川原草却賻還辭暮夜金
九日登樓示王生
登樓何處送將歸縹緲長帆帶落暉對酒漫愁江樹遠
捲簾時訝塞鴻稀偶同陶令探黃菊最愛王家有白衣
奉贈華蓋山鄒尊師二首
清都仙觀華峰頭高峙金銀十二樓紫玉欄邊晞綠髮
碧桃花下卧青牛何年示我三門訣共向蓬山頂上遊
華蓋山人八寶冠紫霄宫府自盤桓虎衣嬌女彈金瑟
龍節仙官降石壇何年賜我盈箱藥使我乘風生羽翰
暫投湖墅吳氏園喜倪内史璠姚文學際恒對
酒即席賦贈二首
高會正當湖墅曲良朝剛及暮秋天可憐張儉還鄉日
猶是黃公對酒年流水尚環佛閣後垂楊仍在市樓前
豈為慱文思巨濟每因讀易想姚平游來不記亡三篋
老去何曾擁百城此際喜看行秘在相逢莫惜酒杯傾
六言詩
短歌行(并序)
輾轉日復日日廹人遠修游之期難矣誰為為之
離丘蔓草生花南近溪流若耶吳宫美人東家曾過前
溪浣紗朝日陽春麗華相逢宛轉輕車可憐中道蹉跎
前溪日凋朱荷斜日秋風奈何誰為為之若何
破陣樂詞(商調曲)
漢兵西出蕭關十里旌旗蔽山列陣如雲既破分弓却
月能彎鎧虱自飛銀鎖介馬長銜鐵環金闕賢王欵入
玉門大將生還
僧舍除夕答沈傚見懷原韻
繞屋數竿修竹臨流幾樹梅花客程無限幽思僧舍依
然舊家栢椀暗浮綠醑蓮燈深罩紅紗且留今夕歡宴
安問明朝歲華
嶺外梅花未寄江南柳色將舒故園春信難到客裏殘
年又除鐘磬幽尋僧臘辛椒儼傍齋居憐君念我意氣
浩浩淮流勿如
行横山過華嚴寺
溪北溪南佛寺山前山後人家望去千村紅樹行來一
片丹霞
湖上吟
西子湖頭盪槳陸公祠下當壚不是盧家少婦也勝青
溪小姑
雨後山桃舒萼風前堤柳垂條正月看將二月一橋行
過三橋
送客
梁父城邊走馬袁公浦口揚舲送君十里五里同上長
亭短亭
西河集卷一百九十
