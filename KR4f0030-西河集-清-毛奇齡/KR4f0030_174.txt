西河集卷一百七十四
翰林院檢討毛奇齡撰
七言律詩(一)
禹廟
夏王四載告成功别禪苗山起閟宫玉帛千秋新裸薦
衣冠萬國舊來同金書瘞井封泥紫窆石懸花映篆紅
一自百川歸海後長留風雨在江東
江徼懷人
江徼懷人江外臺江流千里重徘徊秦人島嶼乘潮上
漢將樓船繞地迴殘壘低連沙樹暝孤城遥傍海門開
西陵一望滔滔水不見長帆天際來
無題
織素誰來問故妻春機當戸曲欄低筝投秦氏桑林下
家近王陽棗樹西錦字迴看江北雁玉梭鳴傍汝南雞
絲長日短難成匹愁煞鴛鴦半路溪
晤太倉許長水煥左遷吉州司馬賦贈兼慰
江州司馬舊高陽吳下風流屬太倉長水自留循吏傳
嚴關曾使戶曹郎清秋好月逢玄度外府卑官念子將
指顧漢庭思賈傅不教楚水厭明光
懷張七梧游粤
䢴關客舍送馮驩一别三年會面難草短愁人還北固
花開憶汝在東官明螺舟放珠江白瑣布衣裁荔子丹
陸賈未歸書使斷誰從嶺表問平安
過東園
偶過東園倒接䍦春風幾度憶前期低花趁蝶銷黃粉
積草生魚散綠陂架滿書編看愈懶門無客到起嘗遲
借問西川王錄事可能還贈草堂貲
除夕逢立春效景龍體
椒盤栢酒傍江開彩仗青旂出郭來玉歷乍看今夕換
蒼龍先遣隔年回林彫朔雪驚抽蕙地近南天早見梅
添歲迸為除歲日他鄉何似故鄉桮
春盡林亭書事和吳水部韻
春光欲盡曉陰寒閒向林亭一倚闌當窗麥氣隨風度
隔幔山容帶霧看宿鳥盈巢遮葉暗晴蜂繞地戀花殘
共對琴樽忘物候朱盤新摘小梅酸
白鷺洲施湖西席送吳百朋之任湞州即席同
陸圻䪨
天涯高會惜離羣錦席芳洲夜送君樹裏星河三楚盡
樓前章貢一江分翻來白鷺波間羽望起蒼梧嶺外雲
怪底新歌皆妙曲征西官屬總能文
二
雙江高閣上崔嵬入夜憑欄一舉桮千里重停吳隠棹
羣賢追嘯庾公臺清歌别部風初轉換席西軒月欲來
此去湞州應不遠南行端賴濟時才
東蜀山人
東蜀山人着素冠青蒲繞屋近河干自稱晩歲須扶杖
人贈清歌是考槃啼鳥春從花裏密烹魚朝出竹中寒
間來時向藜牀臥種樹新書看盡難
千秋橋訪友
千秋橋畔草芊芊司隸閒堂一徑偏隔巷燕飛尋舊壘
開門水滿纜春船家人慣善秦聲曲故事猶談宣廟年
落拓相過休恨晩夕陽江上有烽烟
登臺望石門關作
春草羣飛雉子斑登臺一望石門關緣江烽火來三楚
横海樓船斷百蠻絶徼軍輸愁遠度長征都護未生還
我來不見周南郡金斗城高何處攀
旅中送張二自晉陽還歸西江
高林朝日炤叢壇游子還鄉勸早餐樂氏諸兒曾許趙
張良垂老未歸韓路分南沜黃秔熟家在西江白露寒
帶鋏揮戈年歲晩重來莫忘釣魚竿
登瓊花臺
何年創此瓊花觀不見瓊花此觀開千載名花應有盡
尋花還上舊花臺飛鴻曉斷䢴關度叠浪秋翻瓜步來
四顧憑欄一惆悵蕭蕭黃葉下蒼苔
張使君泛舟作
太守樓船駕露梯平明載酒鹿城西綠水漲時抽綠草
青山斷處界青溪擬翻太液歌黃鵠曾使陳倉祀碧雞
淼淼胥臺高未極相看知與峴峰齊
許記室新成進士有贈
三年管記在江東獻賦還來宿射熊並道枚皋堪倚馬
誰憐鮑照久從戎天門日映寒袍紫上苑花傳錦字紅
舊府蒼頭擐甲去也聽鶯語到南宫
送胡揭陽之官
揭陽勝地古潮州束綬懸金起壯游候吏遠迎三水驛
居人多在百花洲鮫珠散處蠻雲繞馬甲裝來海氣浮
君到若推吳隠後玉溪應發舊清流
張梧去淮
獨上淮陰古釣臺登臨作賦甚雄哉頻年帶劍驅吳楚
忽爾行歌歸去來細草暄隨胥浦漲平濤凍逐射洪開
南昌亭下春風發不見王孫哀復哀
宿東村作
東村别館傍東田猶許東家倚醉眠隔屋鳴筝聽漸遠
疎櫺漏日影初圓枯荷殘暑浮新鯉高樹先秋咽早蟬
欲上南岡無羽翼褰幃愁較白雲篇
游倪司農園亭
尚書休沐草堂成别有層軒倚水楹高閣恍連千堞起
修廊時繞萬山行曉霧隔陂牽紫蔓春風前路折朱櫻
潁川才子題門巷只羨兒寬雨後耕(陳推官子龍題階門為經鋤鄉)
送洪明府圖光之任程鄉
程鄉南去載青驪明府才名天下知珠海烟深行處遠
藤花風煖候來遲農錢絶徼輸螺子官酒長亭薦荔枝
送汝鵬飛剛六月前圖應記鳳西池
詒徐水部
南州才子水曹郎兩度乘軺出帝鄉豹尾舊懸吳市曲
麟書重下楚江陽遥天芻粟通關遠獻歲椒花拂綬香
慚愧梁園倦游客秋風一别竟難忘
登會城望江仝金二鎏何四十二之杰沈太史
孫吳二徵君
江水滔滔接遠空登城遙望海門東秦皇弩仗驅三島
句踐船軍散五戎斥地鹽潮賓雁白蠻天蕉雨客帆紅
津亭飲宴當年事努力神州藉數公
飲梁少府
仙官趨府控金羈邀我同銜鸂鶒巵春到滿城開躑躅
晩來雙甕發胭脂江關暇日參卿重山坂晴雲送客遲
小吏不知廳事散隔牆猶自聽黃鸝
桃花津前
桃花津前津路迴角巾布䙱林扉開客知古事倘能說
我亦野情當再來斜日白桐寒隔塢迎風紅蔓嬝當杯
山村處處春桑發那見彈筝秦氏臺
暮春三月吳淞招上已修禊甡適過山陰不果
從却簡張慤徐致遠諸子
麗日晴風泖浦波青油畫鷁禊堂過江南舊俗推元已
吳下新亭似永和蘭葉叢舒紅錦幔桃花高漲白龍河
千巖萬壑山陰路不見流觴奈若何
少年
少年抱劍出關中羽衞新招六郡雄久許報恩逾聶政
平時飲酒笑秦宮雞鳴曉日黃河動雁陣秋陰紫塞空
當日枌榆遷欲盡愁君馳馬過新豐(與舊刻小異數字)
與祁六公子赴曲水社集
不分肩吾曲水游幸陪青翰鄂君舟殊方結客三千履
連袂看花十二樓列伎長筵歌自緩畫屏深燭醉難留
晩來多少江南雨瀉盡王家金埒溝
王侍御席與歌兒
御史筵前舞柘枝當筵重唱鷓鴣辭紅牙長繞青螺帶
粉頰低垂綠玉巵人是故譙車子後歌傳秋浦謝楊兒
蘭臺曾擬貞元宴葉底花間幾度思(嘉模曰劉禹錫詩花前葉底奉君王)
(間與前同)
匏瓜(戲倣西崑體)
匏瓜空載兩車箱不叠蘘荷舊紫裳争取百千邀碧玉
何如十五嫁王昌樽前鳳舞黃華子水面魚吹白石郎
辛苦盛年猶待聘當時只記善和坊
逢劉二江南行
王孫十載罷追游又上龍江古渡頭獨酌馬生仍作客
同行李廣未封侯梨花滿院留青漆柳樹長干躍紫騮
無限建康城下水年年空向海東流
孟遠訪友吳下
孟子論交真丈夫清江四月下三吳花明錦帶懸刀錯
風送斑鷦轉轆轤長夏鶯啼過茂苑荒臺草色戀姑蘇
淮徐北望雄千里莫道韓陵片石無
入湘湖書事
落星湖畔草茫茫别有澄波萬頃涼溪口一橋連大路
城西幾里到横塘青山入浪烟林動翠藻緣嵓水帶長
隔浦鵁&KR2726;驚棹起蕅荷深處又成行
二
環山淨捲碧琉璃紫幕紅茵度水涯稻葉暗抽朝溉後
荷風不斷午涼時龍堂瀨淺楊王宅(湖有楊冀王宅今為寺)鳥道
雲盤句踐祠蕩槳女兒歸獨晩前湖新約采蓴絲
衡陽
衡陽一望數峯高雁去烟深絶羽毛嶺海但能供荔子
滇關誰與種蒲桃戈連歲擾魚龍舫花落春温組練袍
新息舊標江界柱天回南畔水滔滔
贈姜二承烈赴從叔上元官署
横江草色柘袍輕游子鳴榔報水程村市春烟迷浦漵
布帆朝雨近清明河陽花縣迎潘叔建業官廚訪步兵
天府嵯峨形勢壯相逢還上石頭城
馬跡懷南士
越王山下賦離羣英布城前看落雲歲暮他鄉還作客
春來何處不思君天開婺女摇晴翠水滿康郎漾夕曛
陽雁欲歸愁未得幾回哀響夢中聞
海寧祝生過訪攜伊舅氏朱孝廉書至喜贈(嘉模)
(曰時朱近脩新刻集成)
微雨清秋筒簟凉誰來采苧到横塘天邊落雁江湖晩
篋裏懷人歲月長越布衣含山氣白沙門帆落海雲黃
憐君年少能乘興攜得新詩是渭陽
奉贈屠又良解元母太君夀
錦帨張筵泛玉波高堂玄髮尚如螺長攜公子攀叢桂
曾對靈均剪芰荷麗日朱函開寶篆秋風瑶瑟動雲和
陽山大節終能配庭下何難見孟軻(解元尊人殉陽山令有記)
寄獻嶺東使君
金牙玉節啟龍江嶺右分藩早殿邦一代才猷專百越
九天風雨下三瀧官亭葭吹開銅鼓蠻女花枝映繡幢
陶侃功名君獨擅繇來國士本無雙
過南徐軍贈袁八書記
南徐幕下談兵日北府軍前對酒時愧我文章輸陸賈
憐君慷慨過袁絲星門合壁調金鼓天塹横江鎖鐵錐
露布草成真倚馬可曾持示帳中兒
驟雨口號三首
驟雨空亭暑氣收紅雲堆作黑雲頭檐前飛練垂垂溜
水面圓花點點漚遠岸林明迴晩炤平田澮滿快通流
絺衣頓覺浮涼襲多少輕紈却畫樓
二
隠隱南山動晩雷山前雨脚自飛迴浮雲擁隊爭吹去
遠樹聞聲漸過來當戶懸珠蟲網濕衝池破鏡水萍開
不是蒼龍歸大海翻疑神女下陽臺
三
蒲葵觸熱雨初溥頃刻斜飛過羽翰花甓濺來衣自濕
荷珠傾盡葉仍乾風飄錦帶垂虹細晝映金釭繞電寒
滿地驚湍愁不定相看疑下幾重灘
入橫山宿傅大溪上草堂有感
十年九度入衡陽最愛君家舊草堂曲路環溪栽野竹
前池拂水臥高楊春雲壠首驅黃犢秋雨山岻射白狼
少小逢君豪氣銳今來看作丈人行
二
橫山西上路欹斜郭母峯前水一窪曾著竹書開墅曲
到來松酒醉村家南溪人遠留紅樹隔塢天寒噪白鴉
我欲乘船歸渡口期君三載種桃花
衡門
衡門寂寂傍江涯曲徑新成到轉疑風吹粉蝶翻花桁
雨後青蟲滿荳籬漁網入陂牽綆細農歌出谷應聲遲
短䘢相過長載酒不須陶令在東菑
客中送董匡北征
朔風貂帔向皇州愧少琅玕贈遠游鵬翅乍分雲外路
梅花先發驛邊樓賓開燕邸通侯第詠並臨淮估客舟
上苑春光鳳城月幾年迴炤越江流
中州元夕觀鄉飲有感
石經門下早啼鶯遺老猶存饗序情鳩杖扶來方醉酒
鹿鳴歌罷自吹笙官街火樹縈星晝曲巷香車待月明
伊昔洛陽圖畫裏春風幾度會耆英
康臣宅感賦并憶蕃鮮
多年不見沈休文府市南頭一訊君兄弟婚姻驚老大
池臺今昔感離分羊羹對酒臨秋節鼠麥銜花散夕曛
却憶美人南浦外湫風凄雨渡江雲
欲留當壚次凡不得舟發仝姜八孝廉占凡字
淅淅江風吹布帆長征空賦石巉巉寒來沽酒停行客
醉别當壚是次凡雁柱橫胸愁轉結螭環脱臂口難銜
射陽湖畔江潮落不辨流波苦共鹹
二
斜日將沈少婦嵓迴船浦口繫青杉同心未許乘油壁
載妓何曾掛繡帆舊院雙扉樊素宅新歌一曲杏黃衫
醉拚枕藉洲邊露猶自燈前認次凡
東城
東城初躍紫驊騮萬里親隨博望侯赤羽自傳光禄塞
紅粧新下綠珠樓春還海雁天南盡日照黃河水北流
寂寞朝鮮津吏婦長聯裙帶學箜篌
中夏寄贈宛陵施先生初度
江左衣冠尚未零琴溪曾見老人星聯吟時並潘尼詠
賭墅忻留小謝庭蒲琖流霞傾綵鳳桃笙捲雪臥飛螢
自憐長買餘杭酒不及稱觴到敬亭(先生為愚山從父故頷云)
奉贈南關徐水部榷使君
冬官分榷並河渠載得龍門平準書自聽猨啼懷木客
還懸豹尾算商車庭開鼓蓋翔朱鷺榻下江潮滚白魚
椅梓楩楠誇美麗可能裁搆玉臺餘
贈閬中張明府宰會稽
郎官萬里出巴西獨綰銅章到會稽江上早寒頻去虎
山前春煖自驅雞思玄舊擅南陽譽博物重開禹井迷
何處傳君游覽興馬臻橋畔賀公堤
參上人還歸西陵
道人九月渡西陵閒看湘雲杖古藤六十年來三藏法
萬千山裏一歸僧桑花翠薄珠林雪蓮葉香開梵井冰
到處錫飛忘甲子那知此地有懸燈
贈沈探花荃歸雲間覲省
雲軿初出少陽宫覲省還歸泖浦東丹詔捧來瑶殿側
綵衣裁在杏園中波翻瀛海冰魚白日滿包山橘樹紅
此去慈親方五十羨君年少邁諸公
柬茂倫
城雪初消想茂倫吳江草色綠粼粼關門練合春調馬
天畔虹低晩渡人金匱簡探雲樹渺銀牀甕抱土花新
阮生亡後嵇康死一望軺車最愴神(茂倫號抱甕丈人見七古卷)
姜太翁月夜邀泛鑑湖
城南一棹泛清漪永夜來游賀監池風起平翻花底練
月流遥漾鏡中絲開樽静久鳴筝細撤燭凉深下幔遲
萬頃波光明似雪誰來不作剡川思
西河集卷一百七十四
