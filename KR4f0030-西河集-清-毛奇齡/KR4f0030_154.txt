西河集卷一百五十四
翰林院檢討毛奇齡撰
排律
聶明府生日
荀藐來榆次言游在武城愛將花自種操與水兼清飛
舄瞻鳬近圜扉見草生亭邊三老約指下五絃聲楚戶
全輸版甌蠻尚用兵賣刀同虎渡懸鼓中雞鳴白望聞
俱歛黃巾戒勿驚仙郎真列宿神父比長庚棠舍千秋
意桑&KR0707;四射情登堂無可獻折取早梅馨
雙壽篇贈餘姚諸徵君
丈人稽郢後垂老舜江邊自昔稱三俊於今踵七賢占
為鴻漸卦註就馬蹄篇隠向梧中據閒來柳下眠銀牀
穿碧甃寶鼎發丹田藜杖鄉初設桑&KR0707;牖自懸庚寅皇
覽日甲子義熙年物外餘幖帙閨中喜緼絃龐公偕伉
儷鮑女本神仙河鼓牽朱輞(初度在七夕後)江魚列綺筵相思
何所寄唯有綵霞篇
遥同淮上諸公九日遊裕親王園林登高限韻
得徒字(冇序)
予于九日過舒南宫舍人邸舍值淮上丘學士兄弟
李明府張孝廉諸公車馬四集將以是日游裕親王
園林作題糕之會呼予共載予適以他集不能從既
而諸公各有詩即席分字限一十二韻彙錄見示昔
梁孝王闢兔園召客自睢陽為複道屬之平臺凡四
十餘里而河間王德嘗築日華宫置客舘二十餘區
以待學士今親王為
帝室賢胄肺腑枝葉其開園築舘原足為賓從厠足而
諸公以鄒枚之才偶接蘭坂即能銜杯抽牘以當獻
頌此在鄴宫讌集所稱良辰勝地賢賓盛主莫過于
是而予以無分不預則其為悵恨可勝道哉嘗讀韋
學士和唐主九日詩知學士亦未嘗預會強顔作和
而李白九日不與崔侍御同遊敬亭然猶有寄侍御
詩見之本集予效矉附和亦請限韻顧未知其與古
人何如爾康熙戊午重九後一日某識
九月入
皇都秋高海雁徂將車來舊邸懷刺向當塗紅藥頻年
憶黃花滿地鋪宋公方戲馬陶令正提壺期赴尚書遠
筵陪侍御無賢主開碣石豪士進彫葫積善坊邊柳高
颷舘後梧留題雲作牘分佩水為符帽落違江夏巾摧
記義烏登臨還倚樹附載豈編蒲梁苑饒詞客燕臺盡
酒徒相逢能唱和清興未曾孤
寄祝同年汪編修尊人雙壽
三壽函金冊雙星轉玉繩裔傳汪仲舉兒似柳吳興天
上絲綸展人間歲月增桑&KR0707;懸鵲血門帨絓龍繒國老
扶來罕閨閑得未曾登朝惟齒尚舉案與眉凭鼓瑟歌
方並開樽酒是朋千年桃實結庶品蕙肴烝鳳喜翔新
竹鳩看集古藤傳經貽碧檢染紙用青菱瀛海濤千頃
丹梯路幾層一觴慙寄祝頫首誦岡陵
奉酬董公子致平貽贈十六韻
紅杏園初啟青槐路未遥高門逢勝集公子踐佳招碧
浪迎人醑紅泥坐客寮車迴攀柳候茵藉落花朝誼以
雷兼鮑名如董共鼂文章横蓋代意氣上干霄八斗才
無敵三餘工不佻虛懷嘗抑抑玄箸本超超東閣張筵
遽南皮發興饒庭聯天廐馬世插侍中貂衣染牆葵汁
書縈帶草苗琴心傳鳳曲劍鼻刷犀膠酒榼頻添漲薰
罏欲上潮邀朋皆黼黻投我是瓊瑶道在雲嘗合詩成
星暗摇雙飛看鷙羽不忍度河橋
許使君詩
聖代推觀察雄藩重列侯雙旌開鎻鑰千里藉懷柔勵
治資良牧平情簡督郵巡軍星照海行部雨隨輈碑接
山陰道屏高甬上樓旬宣踰八越保鄣近東甌鑑遠無
疑牘刑寬省要囚廉辭原憲粟儉着晏嬰裘勸駕乘羸
馬耽書臥小舟亭遺黃絹字道鮮赭衣偷入市擕刀賣
當筵借箸籌捐金輸士困貸粟賑民流自媿樗材劣曾
經藥籠收宫牆傳五教稷下闢三鄒絳帳依南郡青雲
起道周微文難紀績聊以代方謳
題傳經堂詩
至德聞荀里高名著鄭鄉人方垂繼世家本住横塘門
對新花嶼經傳舊草堂青山迴幔檻綠帙滿巾箱書帶
牽隄遠垣衣繞砌長生徒閒授几賓客静傳觴詞業延
中秘忠言肇侍郎(其先侍郎公為靖難建言有聲)一門追顧陸四世見
袁楊駿烈遥堪誦清芬久自揚檥舟停下去豈是戀滄
浪
蒙孫國公徵灝請召西園讌集有贈時予將南
歸舟次奉答(國公係義王之子)
西邸恢前緒東吳紹世修標名同燕頷覲面在螭頭爵
過平原秩人如康樂侯田猶頒鄠杜文已駕曹劉家自
傳盧矢門無詠蒯緱張錢長却會禰刺竟先投突室琴
樽静閒園竹樹幽高談驚遠聽散帙恣冥搜醴向晴軒
設車從眢井留鼎脣沾雀蛤褥縫對犀牛憑袂先王几
觀銘舅氏卣當陽褰武庫弘正醉書樓宴比東堂勝詩
方南面優(公詩名擁書堂集見示)天才傾八斗國士感千秋金劵
文難紀銀泥緘未酬柳城相望隔思煞潞河舟
寄祝劉母王太君
錦&KR0868;開雲縵朱門對水澄清罇傾綠醑峻節著青菱晩
歲能餐桂當年重飲冰硯瀠提甕水書照辟纑燈身是
陶貞烈庭趨劉孝陵筓珈頒錯落棹楔表峻嶒甲子人
間換初陽地上升環葭飛玉琯覆斗絓珠繩衣舞新緺
綬堂鋪舊毾㲪桃花開有日坐見歲時增
看菊聯句(為楊雲士菊圃作)
北苑尋幽鞠(甡)東籬見治蘠佳名渾不辨(張杉)妙植想多
方種集伊川盛(甡)泉通酈縣香銅鐶鋪處白(杉)金盌鍍
來黃龍腦蟠銀埒(甡)猧絲旋錦囊輪銜千輻廣(杉)錢取
五銖良蠟朵紅兒髻(甡)檀窩青女粧苞沿舒茗甲(杉)瓣
底綴瓜瓤敞類仙盤舉(甡)圓同佛面張微紅名馬藺(杉)
小臭似蛇牀塢闢辛椒外(甡)園隣苦竹傍穿鶯疑住久
(杉)報雀欲銜將高士裁為佩(甡)夫人染作裳分花餐屈
子(杉)釀酒送長房合蜜團松餌(甡)和英煮桂漿翻叢袪
蛺蝶(杉)啄蕊妬鴛鴦暫吸枝頭露(甡)潛窺葉上霜候遲
猶猗狔(杉)風動自低昂重叠排成障(甡)離披布近牆記
時存小正(杉)遣興在重陽賜鄴悲將老(甡)横芬誦有芳
秋葩應晩歇杉為我罄餘觴(甡)
送任生北遊(有序)
春草初碧朝雲欲馳集江上之離亭送樂安之公子
千里名高遠度黃金之舘三洲歌苦同銜綠玉之巵
趨庭須早計但作方遊即席有貽言不拘句韻
客路饑驅遠離筵酒上微關山方澷澷楊柳正依依市
劍吹花鍔征衫換葛衣燕臺需駿久塞舘度鴻稀薦引
思嚴助遨遊重陸機高堂頻慰去勿使傍柴扉
贈胡少宗伯八韻
南省推常伯東華景從臣披雲常見斗有嶽必生申祕
閣專詞翰崇班領搢紳典從三禮貴賓與四門親伯始
才無敵蘇湖學更醇名標仙闥上家在射湖濱秩序追
前哲文章奬後人升堂纔咫尺相望轉逡巡
寄祝王匡廬先生七十初度(即新城王禮吉東亭阮亭三先生之)
(父也)
甲地開華閥高筵啟玉壺人間瞻岱嶽天上見南&KR0707;苐
五名偏重無雙譽不誣孝思懷牧伯至德紹司徒書繫
階前草冠栖城上烏交遊同郭泰論議近潛夫皂帽龍
垂尾丹山鳳有雛却官成八俊教子得三珠賜饌長遺
膾徵車好載蒲鸞書天外錫鳩杖國中扶奕世多傳寶
羣賢有繪圖一觴隨獻遠未敢效吹竽
吳楷招會湯餅聯句
湯餅傳瑶席(張杉)金錢壓綺襦石麟摩外士(甡)河鯉饋中
廚主爵催浮白(杉)賓衣有拭朱試啼知大器(甡)占慶見
充閭九子烏生好(杉)三嬴馬相殊高虹天半玉(甡)滿月
夜來珠父子吳中復(杉)階庭謝幼輿他年詩禮貴(甡)看
汝早趨陪(杉吳氏又氏謝故有幼輿句)
禹陵
夏后南巡日茅山啟閟宫九川方灑滌萬國已來同宛
委藏書古衣冠輯瑞隆羣侯遵會計江漢仰朝宗祀重
陪方鎮功成抑下鴻層欄迴綵鳳畫地有黃龍藻染梁
紋綠花銜碑字紅千秋新貢賦八越舊登封頫首滄江
外摳衣饗殿中翹瞻明德遠去此欲何從
郡太守許公遷寧紹兵巡副使賦贈
中巡加八使上秩賜通侯控地連滄海開轅在越州金
茄吹外幕玉箸借前籌民事關心切兵行錫命優專城
原倚重治郡早推尤草檄憑馬首封書褁箭頭盗因虞
詡息人願賈公留攀軾同蟻附遷枝相鳥求碑橫剡上
路靴掛郡東樓(俗凡留官者脫其靴掛于庭)神武調軍騎星文割女
牛寇恂需歲月杜預註春秋(公註左氏傳付刻)自愧編遥服深
蒙顧敝裘釋冤開蔀屋解澤到荒丘(曾諭治先壠最切)茂樹陰
方接高天戴未休江湖千萬頃誰敢賦涪漚
丘大參年伯七十初度
南極分樞久東山屬望專名高公路浦家近射陽田雲
閥青齊舊星垣碧漢連司民延世澤參岳領時賢漢署
常紆紱淮流自理緡井公六博戲韋氏一經傳玉樹圍
瓊砌金英燦綺筵座中朱履集階下綵衣翩蓬島依兄
弟槐廳入後先看雲還棘寺(曙戒先生以學士左補大理)愛日度花
&KR1897;(謂季貞檢討也)佳氣浮簾幕輝光照里㕓門楣揚鳳翮地胄
引蟬聯共有稱觴慶寧忘授几虔相隨羣從後敬誦白
雲篇
奉謁通政楊公林居感贈一十四韻
上闕標雲路高門啟道鄉詩書傳百代名德冠諸楊臺
出金銀表官居喉舌傍天書垂左掖卿月照東堂假沐
還泉石因閒問梓桑往來申浦楫偃息午橋莊自愧紆
三策曾經泝九方(予讀卷舉主出公門下)袁公四世植陸氏一田
荒種杞孫枝詘傳衣祖製亡到門慚舊主開晏謝新昌
為仰千秋鑑來窺數仞牆一時依斗曜三日接衣香人
望年來屬天星曉自張徵車應在道執策敢相忘
葉使君六十
會見黃星燦長疑紫氣連應鐘方啟籥甲子又周天族
是諸梁裔家藏虞仲篇論文誇魏晉對策入幽燕製錦
潛江曲專城桂水邊郡留黃霸蹟人謂寇恂賢咅問三
秋隔相思兩地懸誰知違俗久頓使杖鄉旋設矢逢初
日稱觴祝大年金門邀曼倩同望赤城烟
贈副都御史金君
北闕推司憲中臺肅準人兩京傳舊族三坐見親臣上
殿呼張緬諸曹拜郄詵朱衣長拂面蒼珮儼垂身抽簡
如凝雪驅車摠避塵五花堂上列六事御前陳道可孚
中極清能敕外巡(時君有以清廉敇外臺疏)文緣章奏重治騐紀綱
新在昔曕雲切於今披露親埽門徼典客觀國利來賓
啟署通南省依垣近北辰槐廳慙後起還展舊絲綸
康熙乙丑予奉
使分校會闈得士一十二人竣事恭紀兼呈同考諸公
三十韻
試士開三省徵書下九重名標文德殿宴列武成宫同
考班行盛諸房領去崇翦金花插帽浴鐡馬安籠魚貫
先開闑蜂攅後捲篷座如聯宿上堂以聚奎雄(内簾中廳名聚)
(奎堂)布棘藏知雜垂簾示至公硯分新靛液題拜小黃封
(是科書接上頒書題用小黃封硃出上寫御封二字)使席供旃細官廚煮桂濃
吹鐃來堠北擊柝在牆東畫壁皆麟鳳標籖類活東卷
排千字賾&KR0848;限五經通到晩門箝赤中宵燎舉紅九龍
天上現萬蟻穴中攻啟簿覘多例(未閱卷時先檢科場條例)焚香矢
寸衷主司愁失實進士苦雕空(棘闈深鎻武成宫談天進士雕虚空係黃魯直)
(詩)文獻都堂内神枯號舍中有蕉難覆鹿入牖敢窺龍
所藉千秋鑑曾無五色&KR1970;三呈皆白璧萬選得青銅勒
帛藏雙管收囊會九緵草編時有次花判月將終(編號次第)
(即草榜也每日各房判紙封卷篋)北斗魁為首南宫禮是從人方安夏
課(長安舉子落第者率净坊度署曰夏課)誰敢道冬烘進錄盛箱窄題名
散炬融(書吏填榜名圍以萬炬)闈開雲葉葉榜放日曈曈宿館袪
甎甓
升鑾伐鼓鐘賜袍披織綺開宴舞尋橦(放榜後賜宴禮部教坊奏伎樂)
(賜花賜綵段表裏)因謝同苟誼翻慙獲狄功井亭深鎻處長盼
隔窗桐
鏁院簡王編修同考兼呈難弟侍郎主文十韻
龍並雲間躍人同馬氏良弟方司主校兄反作參詳(舊以)
(房校名參詳官)禮序迴鸞列
温言下鳳章(時院中接避旨令勿嫌)隔屏分上座授尺首東廂四
闢優三舘羣空頼九方同臨戰蟻穴忝受獲麟房(宋嘉祐倡)
(和詩有萬蟻戰酣春晝永句予以領房官□閱春秋故云)藍汁文千點樺烟燭幾行
位因同考近分以後塵相(舘規予與兩公相為前後軰)海闊容流細
天空任羽翔聚奎堂畔月相對意難忘
過劉少參宅有贈
北海標通德東田返近臣白雲仍在望綘節舊曾巡賭
墅非閒地歸湖有上賓擣茶花院静讀易草堂春丹鼎
招仙客金魚付酒人題詞俱咳玉封冊總泥銀禁闥思
嚴助台階讓賀循長干初置輦白下澷垂綸跡共潯陽
隠交從北府親有誰司國舉唯汝秉人倫納履龍門峻
披帷燕賀新思深猶望歲游滯已兼旬霜雁飛黃浦秋
楓動
紫宸欲因
徵詔切從此捧車輪
趙弟舉茂才書扇志喜
雅度如搴芷晴江賦采芹父為晉成子兄即趙觀文珠
玉方呈彩驊騮迥出羣開襟飛紫電跬步上青雲佩重
搖金穗衫疎映繡紋平原佳子弟知向武陵分
送家僉事提學雲南
司命開南詔除書下建章經傳宣聖里名冠鄭公鄉久
列螭頭仗曾含鷄舌香縹箱疑武庫珠斗見文昌比士
昆池外衡文洱澤傍猓間垂甫掖瘴裏判干將八代唐
文重諸生段氏良國書傳杜佑家學本毛萇東壁舒光
遠南溟得路長雁行迴復處相憶在瀾滄
丹陽别羅坤
作客鄉關遠懷君歲月深過江逢管仲入幕見陳琳代
北方馳騁苕南久滯滛未懸腰下印長散槖中金入俗
饒玄虔憐予得素心烏衣人共訪白下酒同斟世已嗤
求駿吾將效展禽天低垂去轍雲滿未分襟龍跳難為
友鴉棲不擇林丹陽重惜别相對起沉吟
胡副憲生日
烏府垂標峻青陽感氣新藏書柱下史執法殿中人入
陛長連臂居官善逆鱗週天剛六甲練日及三春指直
冠如鐵風清簡似銀明時無可誦但願作良臣
二
憲長垂三坐端公擅外臺春風吹海甸曉日近蓬萊使
作儀同貴生占宰相才程琳饒氣節王儉著風裁珮有
蒼龍繞門呵驄馬迴祗因留柱史紫氣滿東來
寄吳制府廣東
妙略雄南服鴻恩賚上京五年專棨戟獨坐領簪纓冊
授金鼇勝兵摧玉洞平三門新壁壘八克舊家聲重地
深分履前轅早樹旌詔從雙鳳闕節授五羊城谷轉桄榔
暗旗翻翡翠明趙佗終北拜馬援且南征操得貪泉厲
名因褁石成朱方行處樂白雉貢來輕磐石詛茅土河
山倚保衡八行難盡意長使寸心傾
吳門喜遇郭襄圖飲次留贈并謝所貽聯句
作客當三伏(甡)懷人在一方銜鑣逢茂苑(張杉)把酒對金
閶意氣干雲上(甡)追遊度日長高名通宛洛(杉)近歲返
炎荒藥採安期澗(甡)金擕陸賈装賢王驚賦彩(杉時郭以詩)
(百韻贈俺荅公每一字酬一金)蠻女授衣香家隔鴛湖遠(甡)山看虎阜
良歌迎桃葉渡(杉)居近百花坊金屋嬌還貯(甡)瑶山讌
未忘尋仙同許邁(杉)結客過吳光何幸貽歐冶(甡)兼之
贈楚纕峯前瞻縹緲(杉)亭下詠滄浪座愛林宗友(甡)行
陪郭伋觴臨岐乖報諗(杉)為我俟河梁(甡)
挽陸母
萱草移金闥蘭旌返玉樓太君如湛母孝子是王修機
織恩難斷杯棬澤自流階前黃鶴去天際白雲浮至德
傳閨訓餘哀減巷謳只憐赴弔晩偃蹇愧南州
觀徐昭華畫障作
吾郡閨房秀昭華迥出塵書傳王逸少畫類管夫人紫
水和泥染青山帶露皴蝶衣聯繡褶花片滴朱脣閣上
煙雲曉階前草木春祗愁頻對鏡圖作洛川神
西河集卷一百五十四
