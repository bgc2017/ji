西河集卷一百八十四
翰林院檢討毛竒齡撰
七言排律
泝大江泊桐君山下作
大江直上泝新安為愛桐君繫纜看幾樹綠蘿懸露濕
半林黃葉帶霜寒三時水嶼迷烟市萬叠秋山潄錦湍
婺宿影含書閣曉浙潮聲傍釣臺寬帆檣估客歌黃淡
橘柚人家翦綠團花種上城懷杜牧草環故宅問方干
紫巗洞口雲猶閉烏相門前雨未乾丘壑儼然羞豹隱
江山如此笑龍蟠望中未覩雙峰澗去後應過七里灘
繡石障村眞足羡仙棋布地有誰觀滔滔水國憑雙槳
漭漭天涯負一竿那信戴顒還到此雙柑斗酒暫盤桓
過上海訪任待菴明府有贈
遥從滬瀆訪琴臺二月春風海畔迴地僻乍驚新候轉
官貧不厭故人來陶家秫向年前釀潘令花從雨後栽
戍堞但教懸畫鼓訟庭眞見鎖蒼苔祥鸞欲下知為瑞
斥鷃相過不用媒客至歡然炊綠黍兒時苦憶弄青梅
平津布被仍聯袵季子羊裘未振埃三載有懷方就日
四郊作誦已如雷屬車私喜陳琳在高宴將為司馬開
坐見徵書來北闕賦成禄養是南陔龐公豈藉銅章顯
田鳳終推錦帳才同學暮年應見少青衫相對且徘徊
贈周雪客
大梁公子最翩翩執手丹陽柳樹邊三俊豈能遺顧彦
一經長得嗣韋賢庭餘北海樽中酒家鮮司農肘後錢
久别愧無蘭芷珮相逢正廢蓼莪篇南征濫入青雲幕
北去還停白下船遮莫東田留舊咏風流終頼彦倫傳
錢聖楨招集湖舫分韻得齊字
冬晴佳氣滿湖堤况復賓朋儘可攜共道主人饒玉醴
何期公子出金閨(謂佟觀察公子伯仲也)巖邊秋葉飛將盡山半
朝烟收未齊曲&KR1221;並投蕭寺北㰕舟先在斷橋西平臯
坐去還留簟老友逢來總杖藜祠下幔竿搘綠漆道傍
亭子築紅泥隔林見石蹲如鷺隱舵看山臥似猊風緊
背嘗遮柳槅年高齒不任薑醯酒因談勝當脣落歌為
筝煩到耳迷插漢露披青菡萏翻波日射碧琉璃樊成
官籞方袪馬席換仙庖且臛&KR1010;主客豪都成鳳舉弟兄
愚轉媿雞栖(家穉黃會侯俱在坐)晩凉錦帶吹逾薄夕照雷峰看
漸低誰謂蒼茫歸路遠錢唐門外有招提
三月三日臨江官署褉飲二首
臨江官閣啟江濆上已銜杯對夕曛才子風流吟麗日
使君高興入青雲沿流疑泛桃花下滿署争傳蕙草熏
舞柘偶然來捧劍披茅無處不湔裙諸公洛下隨王宰
千載蘭亭想右軍獨惜暮春遊子淚每從佳節倍紛紛
二
桃花壓郡傍江開飲褉還登江上臺朝雨甫隨帷甸捲
春潮似逐羽觴來前亭聽伎歌初發别座論文酒莫催
日出花寒猶集霰(是日午後雨霰)階前草長為驚雷九龍原屬
徵賢宴三日慚無應詔才何幸天涯重依倚將離未贈
且徘徊
臨平别潘廷章一十六年旅舍揀得所寄西陵
曲哀思妙麗感生客心因為賦述且志鄙憶
臨平村舘夜蕭蕭春雨連江泊畫橈别去遽如雲外雁
思深長逐暮歸潮十年遠道搴荷葉一夕高樓對柳條
羈客懷家新篋笥美人報我舊瓊瑶西陵曲好縈沙路
東海鞭難渡石橋苦憶潘郎才藻美相尋無那夢中遥
客中寄姜司諫以京卿候補都下
十載承華侍從臣還來闕下待絲綸早推當代端圭彦
猶是前時諫獵人起草尚濡兩省翰看花時埽六街塵
留賓夜永開東第少輔星高近北辰火藻繡成衣照眼
山桃剪合綬垂身懷予屢寄曹王劄知已誰操郢匠斤
異地望迴卿署月同遊記得客年春賀循久喜能逢晉
張祿原來未入秦倘使故宮通碣石敢忘高閣在平津
過汝寧奉贈金太守鎮一十四韻
郎官出守本風流况復雄藩是豫州下吏盡如新息長
專城原屬富波侯九田作賦推中等千騎看君居上頭
招得牛醫來舘舍夢將女子渡河洲高車拔地熊隨軾
翠羽當風隼作斿自愧攀轅河上過眞成躡屩潁中遊
桑花製酒村前醉蒲葉如鞭澤畔抽宿堠頓驚茅店曉
入關剛値木陵秋無才豈敢依羊陟入耳唯聞誦賈彪
大府此中猶露冕思鄉何處更登樓晩來擇木烏無定
春到遷枝鳥有求三老懷錢終自獻十年借寇恐難留
他時列棨霜垂戟此日褰帷月在鈎但願屢攜青鵲印
終然一御黑貂裘
以詩代札懷復沈九嗣范秘書
一從把袂分淮市幾次封書出禁闈結綬肯思黃叔度
行吟空憶謝元暉憑誰極浦題青草愛爾分曹對紫薇
仁壽鏡邊摇綵筆上闌花裏賜宮衣徒聞西掖鵷鸞隔
又見南園蝴蝶飛太史芸臺行處少仙人蓬島會來稀
安丘避地歸何得剡曲移家願屢違便有黔婁貧到死
莫嫌方叔苦猶饑院中容昜推高第吳下終難定少微
已分名王無自達暫逢賢守且相依(時予依汝南金使君署)故交
遠道還貽綺久在他鄉敢佩韋但詠玉堂懷友句不知
珠淚向誰揮
題無錫縣麗譙樓十二韻并呈吳明府
吳關千里擁神京猶有層樓倚太清裨海近環分楚越
大江東下控蠻荆雕楹叠起連虹度畫角重開映漢明
一曲謳歌闤闠地萬家烟火闔閭城按圖複道年來聳
懸鼓當門夜不鳴碧水有湖宜罨畫青山無錫自銷兵
忩中鳥雀穿簾過棟裏雲霞入座生喜共仙人閒着舄
愁聽玉女細吹笙題來文杏垂秋露看去官花照晩晴
落日暫登思縹緲凌雲欲賦氣縱横彤廷久已無南顧
彩筆何煩寫北征但得從君頻騁望漢宮高掌在金莖
同諸公飲劉四廷冠柚園八韻
素蓋西園集勝游玉缸初發雁來秋當筵喜見環林柚
滿案愁看剝石榴並坐佳人彈錦瑟十年羈客擁烏裘
酒中惆悵孫馮翊天下英雄劉豫州意氣漸深交履舄
主賓不住錯觥籌時聞薌澤同烟裊倒瀉金波漾日流
欲上山亭舒望眼重翻水調換歌頭也知龍澗湏遷飲
爭奈鴉棲不可留
春行自東城迤北郭到北幹山脚悵然有述
春城無處不留連北郭晴光最可憐數里川原初過雨
萬條楊柳盡生烟到來祠廟開山麓望去人家倚墓田
荒縣麗譙傾未復空壇華表豎依然草頭喜見飛蝴蝶
樹裏愁聽呌杜鵑半嶺行過皆舊徑隔溪流出是新泉
頻縈道左將頽苑偶泛村南不繫船斥堠横沙連大漠
郵亭高嵿列諸天登臨悵惘違時俗詩句蕭條念昔賢
(燦曰古詩蕭條北幹園)長願棲遲歸十畝不虞兵革歴多年新經
無復聽松地故老猶傳伐木篇但得閒行餘我在那知
春色向誰邊
奉贈姜掌垣内轉候闕歸里并覲
幾年起草重明光十載恩書出尚方超級暫應辭虎陛
鳴鞭久已振鵷行覲庭舞綵紆蒼綬里社簪花拂皂囊
歲減數千餘諫紙函留七十二封章霜蹄歸沭追張湛
白筆敷詞過謝莊戲藻看魚分太液棲梧有鳳在朝陽
兩垣舊第開丹幰五月新荷抱綠房幼度尚思朱雀里
王褒曾返碧雞坊璆珂響曳中朝履襆被風傳侍女香
一室競將窺武庫三旌虛起待文昌纘戎誥出尚書省
禄飬歡承水部郎内寢自調瑶作膳上邽眞見錦成鄉
蜀車前負郎官弩衛國終登僕射牀他日早膺華殿詔
為君重舉泰階觴
遇高詠蕭江幕府
高子相逢碧嶂春可憐白帢炤花新同為江畔登臨客
猶是天涯骯髒人官閣夜燈彈瑟調山亭曉樹接車茵
文成鮑炤還依楚窮似張儀未入秦兩鬢風霜交欲墮
十年湖海一相親難忘幕下題詩日莫負城南載酒辰
二
宣城久念玄暉句江上裁聯郭泰船望去故園芳草外
歌來寒食落花前青山築室期何日白眼看雲入暮天
河内再游成鳳舉金陵一曲恨龜年(高有金陵行傳世)定交愧
乏公孫紵贈我哀如蜀國絃那得移家還就汝敬亭山
下共流連
讌崇仁官署同陳石麟進士劉尊汪懋勲諸孝
廉呈駱明府
茂宰官衙倒玉壺嘉賓襍坐佩錕鋙風流不數潘懷縣
才子原推駱義烏江水天然開玉液地衣霜映似金鋪
筵前高論騫鴻鵠燭下新籹舞鷓鴣叠幛盡書三壽詠
(時座張太夫人壽幛)環林如畫十洲圖殘弦已墮天邊月寒葉還
吹井上梧鄴下友朋懷讌樂茂陵車服愧閑都感深厠
末猶蒙顧醉倒階頭不用扶秋去宋生悲結軫年來阮
籍畏窮途那知江畔逢良會仍是天涯舊酒徒(厠之坐末為厠)
(末)
元夕觀燈同徐二十二嗣定作
每逢三五憶當年况復春燈在眼前曾向上元追唱和
誰能此夕不留連江城薄暮開瑶市地主中宵列錦筵
一道長衢鋪月色萬條寶炬動星躔爔輪熖轉争疑電
火籥花生并是烟掛樹密教朱鷺集穿街遥見燭龍眠
千枝繡幛圍羅綺百變新聲入管絃妓宅飛香矜篤耨
軍人合樂奏于闐環橋散立長明樹啟署渾如不夜天
未有金吾防鎖鑰從看玉女下車駢光分衛玠停珠勒
暗裏羅敷落翠鈿戴去鼇身横碧海擎來龜足踏紅蓮
沿流訝向波中見繞堞驚從天際懸神象舞餘閒戞齒
村童逐處笑摩肩但聽東邸留歡曲未和南樓應教篇
潜入平津觀秘戲記于故國醉燈船良辰屢惜吳關杳
好友多逢楚水邊斗轉漢回人散後踟蹰獨立倍凄然
九日臨川獨酌有感并寄徽之大敬南士
誰言霜雁經年返又見黃花九日開天半寒風吹木葉
土中無射動葭灰愁登建武飛猿嶺深憶彭城戲馬臺
前歲曾觀旴水去今年重滯幕江隈已聞羊叔留碑待
何處王弘送酒來蟋蟀詩中三致慨茱萸亭下一銜杯
游無江夏參軍興人負臨川内史才藥市神仙壺裏臥
柳家嬌女陌頭回宅鄉獨對寒林酌故國疇將錦字裁
不識青山從眺望可能皂帽共徘徊
客於淮隂過漂母祠下悠然感興傚長慶長律
以抒甡仰懷之情
淮水湯湯赴海門淮陰城下一孤村東流不斷長淮水
淮上長祠漂母䰟當日水濱來擊絮曾于此地餉王孫
高情豈望千金報雅意難忘一飯恩志士有時丁晦塞
丈夫何處假凉温我行避地全無着人事它鄉安足論
落日偶然祠下過傾臺依舊水邊存蘆花淺瀨沉沙岸
蔓草荒碑臥土墩白日西馳風勢緊黃河南下水流渾
關漕鼓發如鼉吼估舶帆收似蟻屯棉子綻包凉露色
柳根穹接上潮㾗一時感爾名千古再拜呈予酒一罇
韓信尚憐無所藉劉安那復自言尊舟車官客從澆酹
燈火鄉民效駿奔唯我遠懷烟水外踟蹰獨立到黃昏
兀庵節嵓蛤庵同集淨土放和尚許各賦詩見
懷奉荅長律一十二韻
遠師初住虎溪邊便集廬山十八賢雲外共尋溪口寺
雨中偏到渡頭船解開經槖參堂轉罩得燈紗對榻眠
擊鉢舊過祗樹嶺燒鐺新煑落花泉年多不記安禪偈
夜静重吟懷友篇宛轉說憑龍女聽殷勤書向獵人傳
違時未得紆塵軫此日還留出世緣德士總教頻指月
習生從此媿彌天翻來字裏藏金葉諷去聲中現法蓮
為擬和章時隱几因知得句定忘筌門同臨濟原無别
路隔恒沙豈易連縱有餘霞能問訊碧溪負杖在何年
晉安朱氏新闢山園築臺飲次索題一十九韻
初闢山園笏地開傍嵓高處築層臺一城烟火衝檐出
萬叠雲山入座來書幌筆床閒拂拭酒鎗茗椀費安排
欄邊薜荔因風發窗外芭蕉帶露栽石榻就崖留枕簟
壁㡡連檻羃罇罍鄰墻低見雙抽笋曲磴斜懸一樹槐
吟罷呼兒頻洗墨興來招客共啣杯市將梁甫銀泥餅
瀉盡榮陽土室醅鬴底翻波烹雉汁盤間飛雪膾魚胎
藍超洞訝丹花接歐冶池尋碧水隈天際撲還蕭寺影
雨餘圖作米家堆面當幔柱鋪空翠背觸垣衣落繡苔
絶巘晩來堪倚徙隔坡時過得追陪每因適意多開牖
不為逃名更鑿坏愁見碧霞徒散去閒看白鳥自飛回
十年隱豹難藏霧五月喧蚊好避雷境僻暝含衣上月
地高寒洗屐頭埃披襟不減臨三島引領何湏遍九垓
但得名賢同嘯咏且留此地暫徘徊
過雲門謁俍亭和尚同姜京兆蔣平階張杉二
十二韻
雲門高峙鑑湖濱乘興同來一問津慶緒久為方外友
陶潜原是社中人到時山葉銷寒色望去蓮花結勝因
千載門庭渾不改四圍丘壑宛相親行隨過客朝華藏
坐見空王轉法輪高閣齋鐘㪣處遠長廊粉壁畫來勻
方開玉篋探三果願借金泉洗六塵驚拜偉長(俍亭即徐繼恩)
(也)如隔世悔言智永是前身他方遠遁言歸晩何處相
違不計春話向劫前頻似絮髮從剃後散如銀拂衣早
得完婚嫁作賦猶能動鬼神蓋世覺場棲道一當年捨
宅想王珉前朝遞勒黃絲字後院曾邀白㲲巾船載溪
風憑往復石遮山雨最嶙峋(樵風涇石傘在寺側)門前牛馬䭾經
慣林下烏鴉念佛勤象寶鑄為阿育女龍牙貢自海波
民秋深土鉢盛紅稻午過香厨供綠芹聽講喜追山魅
至放生徐見水鷗馴宰官就訊同殷浩居士當參得許
詢擲麈談玄殊自暢卓錐無地豈全貧曇關再啟知逾
晉桃樹初栽為避秦但使下方能假憩誰言至德定無
隣
奉呈益都相公生日二十韻
黃扉曉闢日初暹瑞靄忻從
帝座覘五會星辰雙闕現一天雨露萬家霑致君久已
如公奭薦士從教識杜淹但典冊書先國史每因講席
領宮詹班迎龍鳳池邊揖名向琉璃盌内占平見台階
揚玉燭驚傳宮漏下銅籖入朝每帶蕭何劍上殿曾垂
鍾傅幨香草紉針堪補衮空桑負鼎為調鹽千盤鶴醮
將安飾十載孤裘未是廉例簿却程追寇凖租庸變法
笑楊炎分屏宛見三旌列搢笏多為百辟瞻上秩禮同
河嶽貴下賢意比地山謙文隨泰始開林囿樂奏昇平
度里閻徼外問安争啟幰車前白事不隨簾金鱗在榜
應傳鉢寶軸盈箱盡賜縑撤到碧闌連霧捲判來紅押
帶花箝圖形豹尾縱横接篆蹟螭頭顚倒粘肘後籙憑
籛氏授海中籌共子房添年踰單豹才方壯位進非熊
志未厭莫道耆英纔視杖格天大業早能兼
戊午九月予謬以入薦赴都奉謁李學士蒙賜
晉接兼屢有請召陪侍讌集謹賦長律一十
六韻志謝
東堂學士愛才賢蟠木何曾有物先時接豎儒鼇禁外
晩開高閣帝城邊買臣無復將車興曼倩剛逢待詔年
失學偶膺三府辟空羣竟遇九方歅虛疑白璧終投楚
不道黃金尚在燕暗解蒯緱歸幸舍驚看芼鼎列長筵
和成春芍芬于术摘得秋花小似錢幕後徐呼賓從出
楣間高見
御書懸近欄竹石皆仙署滿架縑箱有賜籖坐覯趨庭
迴玉樹行逢撤燭散金蓮春坊詩本徐摛授左相經從
韋孟傳(時大令新登賢書中席惠見)高語任傾千葉漏醉歸難控五
花韉感深嘉意增留戀賸有微情荷採甄幾度謬陪瑶
海晏平時况誦柏梁篇彤雲遠覆珠幢下淑氣遥吹香
案前但使
聖恩能汎被從君乞放五湖船
雪中入直史舘即事十韻
朔風吹捲御河沙早見天街散雪花苑外撲將千片蝶
壇深噪過幾羣鴉遮成翠帳疑朝雨望去紅牆似曉霞
誰賜錦貂還左掖獨騎羸馬上東華人逢玉署忻投璧
身在銀河未汎槎隔院冰㪣懸幕鐸傍檐糝落濕窗紗
驚心鎮自燒青簡呵指眞難草白麻渴至未傾杯底酪
寒多先結硯頭窪宮臺嶻&KR1110;依天近輦道迴環歸路賖
一望蒼茫愁思遠東安門外即天涯
王師收復成都
詔集百官于午門外宣捷紀事十五韻
凱奏初宣曉漏清王師收復錦官城春還玉壘堪傳檄
水下瞿塘會洗兵已報王均逃廣漢先教鄧艾取陰平
統軍不待徵龍武要路曾經過馬鳴劍閣雨寒朝出棧
草堂花暖夜連營降旗江漢風俱動積甲峨嵋雪漸晴
喻教久當開僰道樓船從此破昆明歸心似附千官影
稽首猶聞萬歲聲六詔烽烟將寢息兩階干羽自縱横
星纏太華看歸馬日出平臺好晾鷹聽去銀笳穿玉峽
望來銅柱象金莖帳前有客能摩盾闕下何人更請纓
劉闢不甘為副使韋臯豈便是書生恢疆大略需威克
告廟雄文在武成欲識巴渝何處舞但看鐃吹滿神京
寄贈柏鄉相公生日一十四韻
元臣復辟已多年歸臥東山興渺然
天子久思黃髮侶都人猶誦衮衣篇集賢里第需裴度
通德鄉門屬鄭玄賜杖不因酬赴闕著書豈是記歸田
兩朝盡瘁餘鐘鼎千聖相逢在几筵静裏有籌還借箸
閒來得句已忘筌鉏苗隴上當牛喘煑藥階頭共鶴眠
永夜看星嘗傍斗隨時掣電笑如椽談深總落珠盤裏
詔密曾聞玉案前連歲歉虞民力竭歴年高受
主恩偏中山蹋盡蕭何履灤水通將范蠡船廢劄欲焚
開兩甕緼袍難値到千錢金籯遺得韋家教玉樹多于
謝氏賢祗為赤松游太早一觴長寄海雲邊
西河集卷一百八十四
