西河集卷一
翰林院檢討毛奇齡撰
頌
平滇頌(有序)
自昔建武致治寵午奸兵貞觀昇平高羅畔命大抵
殷憂啓聖閟毖成功雖極盛隆猶不乏潢池盜弄升
陵竊發之變獨是阿&KR1356;一倡亂而天雄成德綿蔓數
世小波甫聚寇而應運化順環轉百出從未有鴟義
撟虔初逞卭僰犯顔逆節還擾江漢就其悖罔極之
僭據而一敗荆湘再釁澧岳繼殄黔蜀終絶昆詔數
年之間□禍盡揃其敉寧耆定一若焫蓬沃炭飈奮
霆擊桓桓&KR2143;虎旣迅且烈如今日者蓋
皇上神聖威武克詰無外四征之奮超于前古較之殷
宗之于鬼戎周季之于西落罙入三載退修十䙫尚
有餘勇是以
廟堂之算奠之在中而師武臣之力擴之在外雖曰
祖宗
社稷實式憑之要之
一人瞻言動在百里凡夫謐謀邃慮宵旰剸決真有非
子孫臣庶所易窺者蓋鑒之者宏而燭之者蚤也夫
逆之佐命非有呂散之舊也其乞援來歸又未嘗有
申包之泣温生之痛也祗以孌嬖被略倉皇奔救鼷
竄狼顧計無所復遂假
羽校以自資而僥倖成功苴茅滇土
寵畀親藩重緣外戚其為非分亦巳久矣從來非分
之福居之不祥况復豺豕為心狠而易嬴初藉林樾
以蚺䗊而既而私振其䯱髵以為隴漢之得原可望
蜀九錫之進不止卣鬯遂侈然自恣以致無所忌憚
外竊既久不受
中撤故量其不臣之心撤亦反不撤亦反撤之則反
速而患小不撤則反遲而患大患小則拔之如犛毫
而患大則撼之如丘山自然之理也故夫智者先事
而謀愚者昧時而動夫昧時而動則彼逆之所以失
者視此矣先事而謀則
我師之所以克者有在矣故夫小蠢初萌秦涼蜩應
及乎既煽甌粤蠆發卒之長轡遠控四收八伏
欽明萬幾潛授妙略先埽雍益預定閩番然後謀力雲
會指麾風集并敵一嚮絶其瞻顧王敦貿武昌之形
漢宏失荆南之勝洞庭既破則三苗南竄劒門大入
而劉闢授首外有脣破齒缺之慮内有&KR0008;灰冰泮之
戚然且挺走苴蘭徘徊蒙氏越碧鷄之關閉昆明之
堞魚遊沸釡燕息捲幕一旦鉤援四接臨衝徐起揚
旝于葉榆耀甲于洱西譬猶駭鯨觸網奔兕開樊賈
林計盡不能為策墨翟帶解無以自守於是破之如
吹翰決之若潰壑刎田氏之首有何面目俘鍾相之
族并及幼穉彼自以為嚴營締壘則遠徼可延收殘
嬰漏則險裔足恃而不知
王師折衝天南豁闢大荒屏息一如卧榻寶林之煩枝
附金甌之鮮缺失祠兵振旅動輒有效一至于此今
夫頤指神攝往見機栝上聖之明也善計遠略審物
量勢周通之智也
皇上以幾先之見為馭遠之圖推心置腹長共功名第
有虎包戈載之心原無鳥盡弓藏之意但懷康侯授
館之忱終鮮釋將銜杯之念而乃捐棄休嘉自貽狂
悖不度德忖力揆理達務恃鬼倀之能前忘
天命之有在豈有淮南左吳之策而納隴西王元之計
曾無朱浮聚糓之奏而動賁赫陳兵之告不思朱鮪
指河之誓而失張繡降漢之賞此乃下愚不悛中風
自絶而猶謂柘南可以避天譴瀾滄可以滌穢行究
至韋臯渡鐵橋而南蕃已拔狄青出崑崙而儻猶盡
破何則悖逆之罪彰而鈇鉞之誅凛也且夫前代平
蠻多在奕世麓川南詔不隸版服今者
皇宇清寧聲教四訖東漸西被朔南蕩蕩九野有宴安
之娛八阿無拮抗之異越裳肅慎稽顙來王古里天
方蹶角入貢而百粤之尉佗既蔑西南之莊蹻復平
則是要綏流蔡山陬海澨苟在受化無不延頸歡呼
謳吟唱嘆矧職叨侍從親聞凱奏而不為之紀鴻功
誦顯績非其誼也因于康熙二十年十一月十有八
日
宣捷之次謹簪筆稽首忻抃舞蹈乃為之頌其辭曰
於赫
帝命肇開
皇基德被四隩功垂九圍近畫埏海遠致狄鞮武烈文
治恢于無涯亦粤
紹歷懋纉前緒威足内敉仁不外拒巳歸馬牛將柙刀
鋸蠢爾小醜反視而忤初慕莊氏思王昆明繼隨杜&KR0802;
稱兵澧陵江漢南紀伏莽縱横瘈犬漫噬枯條覬生遂
有朋狡效尤而起隴益輔車脣齒閩海譬昔河朔安史
田李次第樔絶儼臂折指乃禀
王伐鋪敦楚疆鷙鳥欲擊姑為翺翔眯者不察謂可頡
頏居然羊陸相持荆襄塹長豈恃湖險莫傲涉擊夫差
水鹵魏豹不虞毒卉展轉剽盜敦固據郡桓乃竊號爰
整
六衞旋開三門金戈鐵馬蔚如雲屯淬刃澧浦積甲巴
山鏃鏑大注旍旝以翻有謂巫䕫蜀漢門戶
廟策先勝罙入其阻鄧艾既越姜維不武南走卭僰倖
以小堵頓撾銅鼓立渡鐵橋降旆草偃亡軍煙銷彈丸
昌糓藉之周遭折箸環帶何足與豪彼營螺脣我關龍
首雉堞崩剥漸不可守
聖鑒朗卓如劍在手挺鈹搢鐸勿使或後五壘既備九
拒遽希灌膏束草總不得支圍開一面詗令自疑樵蘇
俱盡于何奔馳前者少游羞悸而死今兹懷光亦復自
殺族屬少長皆俘于市盜驢之災乃及孫子聞之淮西
告捷錫帶華州露布傳彼光泰今者
皇威擴于無外天南萬里宣布德意言勒碑版爰銘旆
&KR1242;飭我九伐奠此庶邦泰華雙峙溟海四瀧千秋萬祀
以思戎功
聖恩頌(并序)
康熙二十七年十月日恭遇
太皇太后上諡升
祔伏讀
恩詔深感我
皇上推恩之廣自
親王
公主奉恩將軍固山格格以及民勲
國戚京
朝各省諸大臣俱有
寵賚中外文武大小各官俱有
貤錫然且祭告嶽瀆遍祀羣神宥過釋諐恤孤養老緩
成均之考隆憲乞之禮一切
恩䘏備極優渥至于歴歲蠲租均霑九有今復免征兩
浙山右全省正供暨江南湖北諸大府租賦之外兼
及庸調此真曠古以來希有之鴻被也詩云孝子不
匱永錫爾類以云永錫則真永錫以云不匱則真不
匱矣微臣無狀調疴里門親蒙
浩蕩之恩上戴
如天之德歡忻抃舞可無頌言前者
聖孝格天遍傳下土曾偕諸里巷臣民競為詞賦以當
謠誦今
鴻恩覃敷淪肌浹骨敢製
聖恩頌一章以續前烈匪云報獻亦以身備史職誼應
紀實將以使後之考德者可按焉爾其詞曰
翳昔天后龍盤鳳銜曰呈顯謚肇自漢䦲光烈慈壽歴
代所占况兹
徽德無美不兼既具六輅久達四教居則端闈升乃
祔廟奉七所祈縮鬯以報致其精誠上展純孝乃因錫
類重為
推恩不翅漢文及民以親覃布廣遠開在
聖孫溥天之下誰非
皇仁始由親近加之賢勞諸侯伯子以祝以鞉(鼗同)匪用
瑞錦賚之英瑤内周蘭坂外暨塗椒晉莊分弓召虎拜
敕
誥翦五花蔮覆十色三等百叚同此
貤錫雙闕刺地
九陛如天木鳳銜紙金鷄戴竿黃氣大布青衣鬨然覆
盆可闢幽谷不寒爰念邊屯言懷堠戍春提羽戈夜挈
抱鼓輪臺是矜彀騎以撫澤共簟醪温比纊絮遂徧山
川馳祀嶽瀆並走羣望不愛牲玉沈燒瘞薶兼報先俶
堯禹祠陵帝王寢谷旁及先師優入聖域諸儒賜席博
土加衣旬省月試姑紆其期明倫憲乞饋食洗腆高年
重帛中壽二膳况當養老
國之大典四民無告於此並贍至若租賦正供秩然中
夾庸算全通丁錢而乃
汜濩連歲釋蠲或全或半過于漢年更厪河汾深軫吳
越西近堡塞東接溟渤免爾常征并解襍役謂民維艱
予以全活甌餘曠土不藉宿麥石紐閒農但用鳥穡大
禹腁胝虞舜黴黑抱如傷情緩躬稼力縣無置倉湖可
觀收補助之德先于巡遊則是
聖恩汪濊靉靆配地配天如江如海井里衢巷踊躍歡
喜擊壤鼓腹如古時事猶且南顧&KR0878;鄖江黃順流而下
極之丹陽會當洗兵如初沐瘍并
錫嘉惠被此一方是使民氓解澤甦困僻戶窮壤誰不
感奮兒寬帶經老萊投畚凡有血氣願效尺寸况(臣)鮿
秒生于水鄉躬浹
霡霂身親
湛汪捐糜頂踵何以報將頃聞草樹甘露瀼瀼姚墟舜
鄉産麟于嶠
天德所施地靈悉效蕪詞不文匪敢輕䜈但紀永錫以
彰
聖孝
西河集卷一
