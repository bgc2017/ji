西河集卷六十五
翰林院檢討毛竒齡撰
碑記(四)
重修雙關廟碑記
雙關廟在京城四并園南祠漢忠義前楹而兩神並席
如聯璧然相傳其一從城南来丙夜據此而城南之祠
虛焉其後三楹養大士像則比丘尼靜元者實為之靜
元故前朝宫人相傳萬歷間當福邸出藩之際有尚寢
局掌設女官送之城西見道傍小女姣而晳擲以金罌
遽抱之入宫即靜元也其後隸坤寧荅應凡若干年而
以宫人入道迄于今老矣積向所賜金搆椽習誦而猶
懼為勢所奪也在昔洛陽伽藍半屬尼寺而何充以大
家婦女祝髮者夥因捨所居宅以安尼衆今靜元自飾
所居未嘗藉長安貴人為之化主而丈室自安一巾一盂無
與人事然且上陽白髮老入空門即廬江捨宅猶恐棲
息之不足而尚忍奪之忠義有神神倍則呵護亦倍也
静元徒不住介隣嫗之有道者稽首請書石遂書此月
日
紹興府太守今遷兵巡道許公見思碑記
守視古侯伯而周官建侯不越百里郡所轄地封堠壺
柝每千里而一闢其間生牧教訓錢貨獄市歲會課甲
乙煩不能紀況乎頒銅領節凡當帥兵鎮團練所有事
者規模宏且遠矣然讀漢循吏傳住稱吏米鹽靡密得
民驩心故所去見思何與公守吾郡者滿一歲察廉為
寧紹兵巡副使民思之自郡逮各邑鄉官郵亭争勒石
紀功德而吾邑所標石在西城之郛因砥確摩銳屬載
其事邑於郡為八邑之衝右翼全會遮莽而負濕軍興
往來所被最棘公下車甫數月會撤藩兵變近郡之響
答而影傅者南闌甌江東越句章章安之間烽火接海
涘導邑界饑寒無厲揭棘矜胄茒介襏赤其腓而馳所
至蟻附&KR1123;擁麾臂長嘯漲山谷如毫毛遂於鎮兵失利
之次追奔薄郡城城閉先是公已戒閭左民徒戶設油
燎給木械至是慰之而戢鎮兵之以奔還者城中估販
無朝夕儲穀驟貴諸豪家乘急鬭其嬴民無所得食皆
張拳洶洶公急捐帑藏賑民民定然圍者益急門兵突
出如刀劃水城端礮石逮盡勢已無可如何公登城諭
之皆呼曰吾良民也官兵不禦寇而寇我吾何為哉雖
然吾不忍負許公許公子我願得一見許公面請死公
露其頰于堞間衆驚認曰公耶皆投刃相顧泣曰安敢
負公遽散去而邑藉以安既而會城兵大至貫邑而東
邑子婦走避者如鳥獸散公發帑犒遣乞毋驚民而身
請入山撫賊賊見公至皆曰無負公自山陰至諸暨至
虞至嵊占業若干其以籍降者若干而邑又藉以安迄
于今公辭郡事始矣當甫辭事時台衢用兵方未巳邑
車騎徵發以及軍儲餽餉專芻秣兵間間關險阻悉責
之邑之里畝之民公私驛騷嘗解台餉至郡恐勒里解
甘給解費乞郡亭轉運遂于餉額之外羡輸若干公立
督解發而還邑所羡且著為令令勿以輸輓煩邑民邑
民受羡散斗斛于衢每給一戶輒大聲一頌公至百千
乃已公嘗曰守所以子吾民也吾嘗乘高車訶途而驅
施施坐政事堂而傴僂偃伏鳩形而鵠面者皆子姓也
今有子姓饑餒或衣帔藍裂出不耀于人長者輒引為
已羞況弄干戈蹈不測彼豈嘗甘為之哉而身為長吏
而不急為之救拯子民之謂何且政務闊略第去其已
甚而至于為民之際雖一絲一粟必得使鄉部書言可
為之區處而後可已曾見長者治家不為子姓計纖微
者乎況積微轉成鉅也故其為政類如此公賦性恬澹
而見事最敏因閒于治理嘗手植桃李郡署彌山被畝
閒造一小舟載書其中每行部則卧舟以行嘗至蘭亭
慨然思右軍故跡修其亭去公名宏勲由世爵恩蔭為
今官今現遷副使當公遷時督撫嘉公能請遷行間副
使以覘其功民聞之争渡江乞留自親王部堂督撫以
下各匍匐入呼曰願還許公親王以下皆動心因仍留
寧紹兵巡以慰民志雖所去見思如未去者毛甡為記
記曰
見公之碣以知公之事亦惟民思之以至于是
兩浙開府中丞陳公轉運碑記
兩浙開府中丞陳公由藩方特簡加授節鉞不數月稱
治夫開府之制合治兵民而其後督理軍撫理民也今
則東南用兵
天子重撫任使統軍容顓誅殺一復古節鉞舊事于是
公得便宜置開府僚屬招募壯勇刺以為廂軍遂設行
幕樹六纛于兩牙之間論者謂安撫之尊加于九牧公
實始之乃公則有以撫軍為撫民者自夫諸道驃兵咸
集斯會白晝張弓刀行掠入市或挺劍&KR0008;撞門剽私室
蓋藏公令捕至遽戎服立表下各以軍法徇諸道軍諸
道軍咸懾去由是檄金嚴流移諭使來附修城堡穀繕
甲械作攻守法凡門下諸生有能言扞衛事者禮之一
切硝炭莝棧筋膠芻束勿煩估辦且密廉行間有陣鹵
僮婦悉贖之以給主者公之撫治如是也獨是諸道安
撫與諸路轉運相為表裏曩時軍興往來特重糧道而
唐宋以後未免以用兵稍劇别設諸路轉運而于兵行
之處則更置都部隨軍諸使然要之皆在官也今台州
兵餉分委各郡而郡人轉輸有運米一石而給運至十
餘金者有七八金者且有斃于礮石死于險阻者古稱
粟行三百里則國無一年之粟而漢武輓輸動至萬人
率十餘鍾致一石以今觀昔得毋有同情者與乃公勒
官解不令擾民至有私𣲖里役者嚴為檄禁且給買平
值分别水陸以限僱運大揭榜示于郡縣俾絶其壓𣲖
里役給買失值強勒長僱蒙上剝下之弊是何恤民已
至與父老苦兵久矣累卵之勢不搖而傾況綰徒負輦
衆有慼色能如是之槩以官而民力緩然則轉運祗一
端而其為治者且十百也公名某由恩選起家歴任大
使為今官嘗舉尤異
廷賜袍帽以嘉其功今復考第一爰為頌頌曰
惟公授鉞控制雄關開牙建纛在吳越間平輯百辟俯
循諸蠻分寄在閫就拜于壇啟茲幢幕總其師干神旆
鵲羽琱戈虎鞶編蒲藉民仗節詰奸亦越陽九章安兵
起賴公常武鎮斯浙水馳鶻伺敵秣馬厲士諸道響應
爰集其所戢兵用威馭衆以禮其惠愛民逾于父母至
若師行首重督餫三軍負鐎千里餽餕曩者輓輸使有
常分中都給粟外鄙行陣是以元凱引漕于晉河内軍
需責在寇恂今則輸發下于諸郡但僱官夫不擾民畯
費無畆鍾饑鮮道殣舟車連營徒輦繩峻猶懼下吏蒙
昧不問飭諸鄉亭榜示以徇憶昔羊怙開藩襄陽衆為
立碑峴山之岡望者涕泣觀而徬徨唐有行儉鎮之西
荒將吏勒石于碎葉傍君曰文武民是乂康我公嗣興
與之相望礱堅抵銳民志乃章庶其拭之思公之功
張推官勒石記
自昔推官之建理軍事也今即官以刑雖稱佐獄猶專
官焉紹興衝壤也民之良者與莠頑雜居加之甌越用
兵獄市四起張君自中州來興剔利弊達幽散滯嚴出
入之科苞苴者不得行請謁無自甫朞年而獄市息人
皆曰張君哉張君哉又曰張乎出我以生乎吾氏張矣
又曰人亦會有遇耳吾獨不得當今日而覯祥刑之治
乎君不見張君哉于是父老感激謀勒之石夫是石也
尋丈耳使以紀君之功耶則煩不勝紀也且君之隠德
能名言乎使汎為誦耶則又未可厭父老情也吾乃舉
其略為父老告夫推官非第諸州察推也以内臺刑讞
寄之外臺而外臺又寄之諸郡推官是推官臺史也是
故以為省讞則為臺使者慎庶獄也其在郡則為小民
撤冤情也然而民情之冤孰有如誣命者耶殺人抵命
律也而越俗善誣謂之誣命誣者始用橛繼用蔓橛者
決也決則情棘而驚決以起蔓慢也慢則緩結證而延
縲以致于斃夫以刑官之尊而又加之臺臬之嚴重緩
急相煎烈濡等也君則拯橛以緩陰鞫其真而不急予
之勘騐其救蔓也即以橛或抵或坐片言折焉無使滋
蔓而誣詐者以屏焉何其能乎且夫刑之逮人或名勾
提其法用殷著者主之為勾頭而從以無厲伺事之鉅
細而夤諸吏所以買勾然且一提出而無厲諸勾從之
以薰以灑以詬以慰每下縣而縣之添勾者搆其間設
科圈錢曰見面曰常例曰船飯曰偏手故理刑爪士酷
于虎衞而越為尤甚君易以勾牒緩名風而急名雷編
紙而飛提即不能而第責之縣之上不親勾也又其能
也獄訟非一方也褁糧候讞荒其耨弛其估任胥之利
便而先後庚甲尅簿不必理懸版不必序君則隨訟而
隨以讞之庭無宿版案無宿簿又其能也獄訟當已讞
已得生矣然讞必有刑刑必有贖是雖數鍰以上必囚
縶以候于盡夫獄吏之尊可攖乎罪止金作無死法而
得死刑冤與君則輕者捐鍰重者押外且有立起解赴
者未也追賕之根株而無以給也擇犯者所親可代償
者而脅以抵之枝其所枝乇其所乇君每斥不行未也
夫察推為外臺行察察郡中豪彊為厲者而上之臺臺
未嘗鞫得其情也法之已原其初即察推亦未嘗果行
察也胥以為察之已懦也而彊之多藏也而目為得罪
人情乎而君輒禁之未也臺讞駁覈動輒再三奸胥藉
之以為利而請謁所至兼有朝定而晡更者已讞也驟
而覆讞求其剛正不阿守成而不詘難矣而君每讞定
屹如山立雖百參駁不少動夫息奸誣知也慎行察仁
也戢役胥勇也減贖鍰撤監候惠也速結讞絶株累斷
更反明也又武也既仁又知既知又勇既知仁且勇而
又進之明與惠與武君足傳矣君名某由進士起家為
今官
神告記
康熙十六年三月安西估魏丙貿卉布上海市中夜就
旅主人宿醉卧風雨大作失槖所藏金三百兩盡先是
旅主人俞甲相槖金估布料其數而以他事入鄉屬其
季俞乙守舍至是捕騐賊不以穴入而以門出謂乙盜
金乙不知所為經于梁出舌力救得甦上海令任君素
善讞至是疑之方庭鞫時卧一垂死人箯間刑無所施
而估失金盡哀號有如窮猿獨念此二人者生與死未
可知然且必根株其人掠肌膚析骨肉以求實即得實
而推求之下所傷已多萬一不得則自今以往其為無
何而受害者將不止二人也踟蹰久之命舁去獨詣城
隍廟禱于神請以實告而留捕隨往者使待命于神寢
宫俗神祠得置寢宫殿後羅列帷幔楎椸巾盂屏几如
生而虚其位時十九日捕夢伏寢宫下私念此位中當
得神至而久不至少選有幼婦出呼曰神已詣縣去矣
留衣賜汝遂右手抱細女左手挈衣與之及接視則裙
襕也歸以告君君是夜亦夢神幞頭緋衣前戟手云已
得賊而君未知耶其云神詣縣者正以神來告是語也
質明則估又入報夜分時賊已還金一百兩投旅舍去
君是時方疑乙慮罪或姑還金至得捕語則俯首再三
仰而曰夫賜衣而得裙襕則非衣也非衣者裴也豈有
裴姓其人者耶捕叩頭曰似也閭左有裴愛無厲不事
家人産其人僦旅舍傍而得出入于其舍即欲得裴姓
此當是君曰然然則其抱細女者抑可知矣夫細女愛
女耳吾聞納音之數陽姓從左今左非衣而右愛女其
為裴愛無可疑者雖然吾懼以私臆入人罪使蹤跡之
無實復命捕詣神再候命既則捕復夢伏寢宫下見一
吏呼曰神至矣至則實其所虚位已而復入見前婦出
持敗褌與捕而以米筐遣少僕隨老僕攜去乃復告所
夢于君君曰是已仍與褌者果非衣也敗者已露也米
則八十有八禮凡出老者先之今少者繼出意者賊當
敗續出金八十八兩遂收裴拷之得實其狀云風雨夜
先入舍匿盗金至十九日夢神勅還金因先投舍金一
百兩今續存八十八兩在泮中餘各有所遂泅泮得金
定招伏而追給餘金所未全者邑人張錫懌曰晉史載
成都令察奸如神唐順陽劉君神于摘發而李果宰洛
陽獨曰古今正人能達鬼神則又何與君秉性正直往
合神聽且誠于格禱祗以一念好生之隠委曲求實致
鬼神聰明亦委曲覈實以告之若其解斷明晳能抉周
官掌夢之袐雖君實多學然亦君清潔寡嗜慾神啟其
智有如是也當君初蒞時為七月二十五日越三日而
火燔民居是日大風作燎如揚箕君竊念甫下車而菑
及吾民豈吾實不德耶徒步拜火所泥銜于衣時正焚
輪間風不息而火息嗟乎神已君名辰旦字待庵蕭山
人由丁未進士為今官
觀音庵送子記
上海城南有觀音庵邑人祈子處也朱公子簪原曾禱
庵歸夢丈夫子冠裾來前生一子慧甚易朞而死復過
禱則夢甲士排戶入擁一兒至曰送官哥來及見則前
兒也既而果有娠將彌矣丁巳三月十三日予過上海
主簪原家因予與其尊大人司刑公有舊故也甫入門
即聞内讙譁聲怪之既而主人出迎予于堂熟視錯愕
亟詢其故則曰内人適産兒耳于是起賀然未知其錯
愕者何等也越數日作湯餅會酒酣簪原始語予夙昔
祈子時所夢丈夫子者其鬚眉軀幹暨冠服儼然如君
然已死及再祈再娠則居然前兒也然而君入門而兒
生豈君實有神能化身為人抑亦大士者重君姑假君
以示信耶予思古有愛其人而願為子者(自註唐白樂天愛李義山)
(詩願為其子)予愛司刑則為其子姓固亦無怪然予儼然生
人也昔予避人時曾寄居法華山中許大士捨飾而未
償也迄于今易十五年其証明乾公已死維揚而予忽
病痁見大士呼予前出紅紙三寸令讀讀竟怖甚以為
已死逮寤而紙中字眯如漆室獨記口語云許捨飾而
久逋之何也今又一年而湘溪蛤公命予誦法華普門
品以延其願然則予之神為大士所役久矣世固有飲
食日用而離竒變幻如平平者大士欲示神且假生人
以示神其幽明相通本屬可信況仲春祠高禖為祈子
始事而詩言寢夢史記載吞鳦躡跡其為竒誕有過于此
者吾感大士之神而告夫世之供大士而祈子者之當
有騐也因從簪原請而為之記之康熙十六年五月日
記
西河集卷六十五
