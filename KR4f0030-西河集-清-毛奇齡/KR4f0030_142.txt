西河集卷一百四十二
翰林院檢討毛奇齡撰
七言絶句(五)
集晉安朱氏山亭題壁
閒亭高枕劍山阿暇日登臨此嘯歌幾曲山城萬重磵
晩來青翠滿窗螺
二
栽花種竹傍東籬邀客同啣錦蠣巵忽見黑雲迷似海
樣樓山半雨來時(前山有樓名樣樓宋時建)
署亭春雨和李觀察原韻
山亭雨過暝烟平亭下春池水自生但得司農頻置驛
何須谷口再聽鶯
二
空向嵓阿問尚平春雲帶雨檻邊生亭前自有桃花片
不用啣來隔院鶯
奉陪姜京兆赴李觀察席酒間命歌者韓希捧
觴乞詩遂口占用觀察春雨韻兼邀同席姜
九别駕爲書詩于扇歴陽徐泰畫背以寵之
宜春子弟奏昇平御史筵前錦鏇生唯有韓希花字舞
就中能作囀林鶯(花字舞名)
爲尤悔庵悼亡時悔庵以召試在京
金門未許遂幽棲隴首先亡王覇妻試向玉河橋上望
溝頭流水自東西
二
慢記簾釘掛綠裙當窗曾織竇家文春還不見璿璣轉
愁殺遼西舊使君(悔庵舊爲永平司理故遼西地也)
三
銀牀斷綆素絲懸每讀新詞泪暗牽不道顧榮貽婦句
竟成潘岳悼亡篇
奉寄張陸舟先生二首
白魚潭水暮生烟長繋張融岸上船何日東歸重相訪
開窗閒倚白雲天
二
林下曾同倒玉壺君家小阮得歸無(聞張五南士死嶺外)朝回一
望山河遠痛煞黃公舊酒壚
胡生之撫寧署
相逢燕市酒重携漫向金臺覓駃騠六月炎風吹似火
送君仗劍到遼西
二
少年意氣本縱横兄弟相過在撫寧舊日臨楡如可問
清秋一上五花城
長安遇輪庵和尚即三十年前文園公也
三十年前角勝場今朝相會藉慈航不知投筆辭文府
可似從軍返武昌(輪公回武昌軍前入道)
二
生年只合着袈裟悞向長安度歲華一夢春明猶未醒
眼看落盡曼陀花(時予小妻曼殊將亡)
和邊詞(有序)
番人有請牧大草灘者爲守者所却政府誦之有詞
大草灘前秋草腓燉煌無復獵焉支不虞四郡河西地
尚見三州瓦剌兒
二
甘州賓兔肅州羌大草灘前撤舊防一自湟中開衛去
有誰牧馬到莊浪
家明府以徵車赴
御試下第還任祥符為詩送之
宜春門外柳絲長欲綰雙輪返大梁祗爲漢庭尊吏治
不將王吉作賢良
二
薰風冉冉動高旌空道宏詞繼永貞篋裏文章雄八代
當時猶失退之名
三
吹臺南上夏雲移父老歡迎卓茂時千里雁行相望處
爲君一誦角弓詩
孫嘯夫歸錢唐
託跡蒼崖未易攀風吹海月弄珠還忽聞天畔金鷄唱
知在蘇門一嘯間
二
雪滿平臺各賦詩枚生歸里未嫌遲朔風吹徹東湖水
正是寒梅欲放時
入直即事
平明入直噪宮鵶傍午花隂一榻斜却笑玉堂無管鑰
尚令清夢得還家
清明日請沐西郊與同館汪春坊喬侍讀汪檢
討主事作
朝回並馬出城西城畔垂楊一望迷却怪曉來分火後
輕烟飛作馬頭泥(京師呼塵爲泥)
二
阜城門外有荒臺紫幕紅茵竸舉杯多少縱横林下路
花竿挑送紙錢來
三
畫輪丹轂犢頭車珠髻銀環覆碧紗馬上相逢春欲盡
東風催放野桃花
四
百尺紅牆鏁玉扉望舒壇下換春衣青驄偶向林間住
粉蝶爭從草際飛
五
謖謖松風古道場摩訶庵供大音王誰知世上三生果
只在關前八里庄(曾與王五别駕關外有訪故云)
六
杏粥榆羔出佛筵石蓮花座法幢前西堂載酒曾留偈
回首春風又一年
七
華表&KR0034;㠖高入雲摇車猶覆内官墳沙門指點前朝事
讀罷殘碑日欲曛
八
香臺坐處是香山(地名杳山鄉)長笛頻吹鶴未還一道紅塵
歸騎遠庄亭半在夕陽間
春詞四首和覺羅博公所貽原韻
御溝垂柳暗殘春柳外聽歌河瀆神自笑蓼蟲長食苦
縱啣花葉不知卒
二
油幕重重匝地青散垂螺片作窗櫺那知霧幛三千幅
絶勝湘山十二屏
三
晴空映日颺游絲金水橋邊獨坐時愁煞隔牆深樹裏
黃鶯啼歇最高枝
四
宣武門高十丈塵馬蹄踏盡未歸人故園桃李如相待
爲我花前問呵新
白雪紅梅詞限韻倣長慶體和枚臣
雪裏誰歌白雪詞紅梅開得似臙脂雪花堆在梅花上
半是桃枝半李枝
二
白雪紅梅有慢詞梅如紅粉雪如脂慢言霧幛遮華燭
慢道冰綃裹荔枝
三
春來只唱雪梅詞不唱歡聞阿得脂誰道石家綾幔裹
珊瑚擎出一枝枝
予舊夢一綠鸚鵡被鏁去以爲䰟也暨來京師
甬東葉吟以上林鸚鵡四詩見寄遂感而和
之見者幸毋哂爲夢中說夢可耳(葉詩四首見倡和合)
(刻卷)
翠衿紺臆去還非但聽宮前喚綠衣三尺紅縧空自繫
不如還向隴山飛
二
洲邊靈鳥隔三湘長寄新詞到故鄉欲脱雕籠無别意
只言有友武游郎
三
三年憶别在江東清泪霑成畫柱紅采翼未分臨鏁去
回頭猶是夢䰟中
四
玅體金精世莫知金房安用羽毛奇肯留林邑丹脣在
且詠吳江青草詩
題夫婿早朝圖爲汪主事作
叠鼓傳朝火樹紅龕鬖車網去匆匆爲郎刷盡膠清髩
猶在高丘一夢中
恭誦應安親王世子秋江夜月絶句依韻奉和
秋入澄江白露寒月明夜靜水無瀾茫茫一片冰壺色
只作青天萬里看
帝京蹋燈詞
毬場花帽打三郎重戴朱竿學教坊何處大鼇山最美
三條火巷在廊房
二
勾欄缺處接燈棚五色番花四角擎蹋斷麻鞋歸不得
永安門外老田更
三
放夜金吾首戴翎紅纓白馬駕朱軿月明只覺天星少
撒作車盤兩面釘
四
夜涼蟬髩貼金貂漏滴銅缾水漸消忽聽盒中千礟發
襄陽城破在中宵(火盒科數有礟打襄陽城名)
五
一道燈輪去復廻瓜囊鏤作八仙臺走橋婦女呼教住
好讓秧歌唱過來
六
靈佑宫聯祈糓壇䗶糊紅紙坐坊官露珠滴盡壇前樹
綵翦蓮花偏耐寒
題觀瀑圖(唐寅畫)
幾多隔塢新花谷無數臨江舊草亭對面插來千仞碧
從頭界破一條青
下車東華門無馬步行解嘲
上直東華負曉暾飛龍廐馬竟安存步行且學歐陽九
不跨疲驢入禁門(自註唐學士入直例許借飛龍廐馬匹)
呵筆
寒夜憑將信史裁虛堂銷盡夜罏灰頻啣三品湘東管
那得宫嬪呵凍來
漫示景文沙門
額上珠圓見有因雪山童子是前身慢投修水巖邊去
且作巢雲閣上人(時沙門將遊寧州故云巢雲湘溪閣名)
二
會有三摩觀自然何須五字當隨緣請看帛氏從師日
正是阿難得道年
蛤上人還住湘溪
一從擲錫中峯去二十年來溪路迷今日重尋朗公樹
白雲依舊滿湘溪
二
净土門中清淨身珠繩百八掛來新西河居士將西渡
此後誰爲問道人(湘溪有净土寺)
山陽縣署歲飲
古署青雲繞歲幡屠蘇宴罷不知還莫辭漉酒當筵盡
尚有懸魚在壁間
徐允哲讀予文稿辱貽二絶微及予舊事感生
于心依韻奉和
素衣何幸變爲蒼長就安丘壁裏藏今日逢君頭似雪
依然度歲在他方
二
生平空自號文雄祗向天涯賦送竆羡煞滬城徐孺子
題詩多在落花中
梁令索賦
梁竦聲名著有年臨安試宰豈徒然多才自作三都賦
乘興還揮五色絃
餞姚公子世兄歸桐城
山棠花發越江春公子空留廉吏貧自痛十年優孟客
歸來還送負薪人
二
一錢亭下換征裘陣陣楊花點素甌此去𤾂城春漲後
思親應復上階州(尊人以予邑令遷階州牧)
題同年李澄中中允所藏明月蘆花卷子
秋風淅瀝起菰蒲明月當汀雁影徂此日晴窗開卷後
頓令清興滿江湖
二
瀛海蓬山幾作塵月明猶得認前津白花黃葉依然在
誰謂菰蘆無此人
寄祝湘潭沈使君八十
琵琶峰頂企朝暾玉杖扶來好弄孫怪道行廚仙醖美
法曹曾使在吳門(使君曾爲蘇州推官)
二
楚澤行吟八十秋長看織女會牽牛(初度七夕)醉來忽夢少
年事猶道慈恩寺裏遊
高檢討同年假歸
太史將歸敞别筵臨岐執手泪潸然慢言夙昔相尋久
同館追隨又六年
二
清秋過雨濕衣装出宿難留胄貴坊南望碧山何處是
謝公亭畔北湖傍
三
初衣換去驛樓斜扶侍南還有阿楂(令嗣長君同歸)但到故園
應認得十年前種馬蘭花
四
山莊休沐慢徘徊策府猶需良史才暫向東田訪朋舊
十旬假滿且還來
五
白首聯鑣春又春退朝長約乞閒身何期
召下還鄉日仍是罇前送客人
同朱宫允王内史眺郭外雙林庵後院河水次
壁間韻
荷風吹度暮秋天越客同登說法筵祗爲道林相憶久
晩來如上剡溪船
題乘犍讀書圖
深林牧犢曉烟新露下松杉滴滿身不識比來工畫客
因何寫出帶經人
二
春草深林細雨初烏犍下坂不曾鋤恰疑人向緱山去
獨坐蒲韉看漢書
飲王大司馬園林八首
綠野堂成野興濃開罇長對碧芙蓉閒尋翠嶂纔三疊
便隔紅塵幾萬重
二
玲瓏石洞覆丹蕉洞口紅泉瀉去遥記得曲梁斜渡處
賀湖南畔馬臻橋
三
潛行複壁忽天開石上琱盤汎白醅不是羊裴連榻坐
却疑誤入洞中來
四
廻廊屈曲畫欄低紫蔓蒼藤到處迷十月晴光翻葉盡
尚餘清影幔亭西
五
石樓高處一壺懸萬樹秋花接禁烟欲覓三山瑶海外
但看雙闕彩雲邊
六
松臺月上待龜黃八節灘前再舉觴佳客總歸履道里
名園原在集賢坊
七
東都賜第近
宸居誰道韋家舊谷虚時啟嫏嬛微探去滿牀散叠李
筌書
八
冰荷開盡簇朱茵鶴露澆成馬埓銀紫嶠丹山何處返
夜來愁煞醉歸人
漫和尤太史馬上口占原韻二首
家在江南楊柳村村前有客每停軒爲栽洛下潘家果
長到吳中顧氏園
二
家在江南楊柳村每逢佳節斷人䰟今來無酒澆寒食
猶典朝衣出便門
西河集卷一百四十二
