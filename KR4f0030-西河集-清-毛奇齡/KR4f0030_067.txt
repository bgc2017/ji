西河集卷六十七
翰林院檢討毛竒齡撰
碑記(六)
兩浙廵撫金公重修西江塘碑記
浙江為三江之一自姑蔑導坎歷婺州睦州以迄章安而
陡作一折謂之浙江蕭山西南偏則折流之衝也其水北
注澔涆抵所衝而詘而之西於是築塘以捍之以其地之
在縣西也名西江塘明正統間魏公文靖躬修之歷百餘年
逮天啓改元秋潦水暴漲決塘而奔民之骴衣漂漂者相
望千里顧隨決隨築不致大壞今則五年之間且兩決矣先
是二十一年決二百餘丈山會蕭三縣盡成澤國鄉官姚總制
捐貲修之至二十六年決二十餘丈急畚擁間復決三十餘丈
非前此墇堅而今墇疏也又非墇之者不力也前此北注湱
湱以漸而殺其折也勾而不矩勾而不矩則水少力水少力則
增防易固今則折流之西抱者有沙生脇間水之循沙而
折者沙轉出則水轉盓水轉盓則向之挽彊以西者今
徑矢而東而於是承之者以横亘尺土當長江徑矢之
衝初如撞闛繼如擣匼下穴而上頽欲其墇之久難矣
大中丞開府金公視猶己溺一日檄三下舉三縣民生
嘻嘻處堂者而公悉驚為灼體㓤膚之痛先審料形勢
若潭頭若張家堰若上落埠若諸暨濆若於池若大小
門臼歴求其受患之故且務極根柢必以築老塘勿僅
築備塘為斷曰不見夫塞河者乎河之患未有減于江
然而先之以石菑石菑者石臿也繼以楗楗杙也下淇
園之竹以為楗是也而後加之以䈾䈾者攟木而横之
者也而後填之以竹落竹落者河隄使者刳大竹為落
實以石夾船而沈之是也夫如是而工亦幾矣徒以老
塘柢深虚擲民間金僅築備塘此黃葉止啼耳且棄民
田棄廬舍何益自今伊始毋怙舊毋憚煩毋補苴目前
而隳棄永久牘十上十反甚至集官民里老共議可否
必各使心伏令畫押上乃衆議噆然反謂築備塘便何
也以為河隄無正衝者旁決易補而正衝難塞一也且
河身高於隄其決也隄耳此則江深而隄高隄亘于地
抵衝者以地不以隄故當其衝時先齧其隄地而後隄
隨之以傾方春水發隄地如蟂潭不特捧土難塞即填
以巨舟投以篰石隨濤而捲等于飄蓬故菑楗之設但
施于隄而不施于築隄之地所謂不與水爭地其說二
也且水能決隄不能決地地藉隄以禦漲水耳能遜地
于水地不即渫則隄不即壊其說三夫江流有定而沙
之遷徙有定乎沙徙西則西衝徙東則東衝築一定之
塘不能抵數徙之衝保無東向之沙不仍徙而之西乎
其說四要之皆非公意也是何也則以公意在久遠而
順民之情則仍近于補苴也乃塘工所需有云得利民
田者民利之民自築之蕭山得利田計十六萬畝而山
會二縣計一百萬畝有奇則其利六倍于蕭然且蕭山
地高而山會地下傾盪之害亦復不啻數倍天下未有
利奓而功慳禍重而救反輕者考之嘉靖間三縣通修
曾無氐卭今則山會合金僅足抵蕭山之一似乎畸重
乃公復如傷為念惟恐民力之或不足既己議輸四千
金蕭山半之山會二縣共半之而公特倡率司道捐金
二千却三縣之半計程立簿猶恐董之非人則其工不
固且或來中飽之患復簡屬吏之廉能而勤慎者共推
郡司馬馮君會馮君以清軍兼攝水利遂董其事塘距
水五丈底七丈頟二丈高一丈五尺長二百一十丈有
奇餘悉增庳培薄内桓而外殺鼛之椓之諒工役勤惰
而親為之犒計楗若干土若干篰與石若干自二十五
年十月至二十六年三月凡六閱月工成夫方州大臣
興利除害固屬本分然往往視為故事遇修翰所關一
委之都水聽其便宜從未有己溺己飢如公者且民利
民築嚮有成例而公以冰清之操却苞絶匭然且惟恐
民力之或竭為之割腽而剖腊以資于成繼此者可風
己公諱鋐字冶公别字悚存壬辰進士由内翰林起家
改祭酒歴按察布政二司使進兵部侍郎巡撫福建調
繁為今官頌曰
於越同利有如三江北流而折在餘暨傍馮修&KR0146;匌江
婔洄湟縵地逆阞民為鯉魴我公仁愛宛如身創負土
作埭捐金捍防前者策堰龜山仲房我公嗣興以頡以
頏公之功德煌煌版章祗此澤闓一何汪洋沙漫可泐
江穨可當公恩蕩蕩千秋勿忘
重建宗慧堂記
法相寺在西湖南高峯下五代時長耳和尚舊道場也
其傍有宗慧堂相傳趙宋時所建而今亡矣嘗考法相
所始不得其實或曰法相即長耳院又名宗慧禪院實
即定光佛寺也夫定光與宗慧長耳何與及按舊跡得
宋翰林侍講范楷所撰碑文而碑燬于元即文亦闕失
不甚備惟眀嘉靖中有蘇州太守徐節所樹一碑尚存
西楹其文為翰林庶吉士王穀祥所譔拂讀之彷彿其
槩而惜其時月多未協也考師泉南人生于唐昭宗景
福之元其母夢吞日而生師生則兩耳垂及肩名長耳
兒長耳兒七歲不言忽一僧謂曰何鈍置耶師答曰不
遇作家徒撞破烟樓耳當是時人早知其為應化身矣
其後游方外祝髮金陵瓦棺寺而歴參諸方至後唐同
光二年始至杭見西湖南山而樂焉依石築室以乏水
咒而得水今名卓錫泉是也自同光二年居此閱二十
六年至後漢乾祐三年十一月二日永眀禪師者聖僧
也居淨慈寺吳越王生日飯僧問永眀有真僧乎曰有
南山長耳和尚則定光佛應化身也王趣駕至山禮師
直呼定光佛師不答但曰永眀可信乎趺坐而化則是
法相之建或在此時或過此已往而碑云石晉時建則
石晉二主共十一年正當師所居二十六年之中是時
未嘗知師也且即此二十六年中石晉多事大梁去此
遠毋論不知師即知師必不能賜院至吳越境即或賜
院至吳越境或吳越王自知師當石晉時王自賜院不
必出石晉敕建則長耳之名己著南山何必待永眀而
後聞也且夫宗慧之建何自也舊以為是寺所始本名
長耳而宋始更名法相且賜長耳為宗慧大師則是宗
慧名堂必始于宋苐不知在宋何代而碑云師遺蜕不
壊膚革津澤月必三淨其爪髮而金人侵境刃所傷處
皆流白血因于崇寧三年應僧司之請然後覆以髹漆
而錫以今名夫崇寧者徽宗年也其時天下稍安燕閒
所至表錫及此固未可知然而當其時金人未嘗侵境
也即謂金人侵境後此之事是時但賜號則又不得謂
僧師上其事而後得之蓋上即上其侵境事矣予謂是
寺所始必始于五代之漢宋僅易名耳若堂所由建必
在南宋而世誤以崇寧實之事當因革即基構見存尚
多倪㐳而為文不慎致有以己成之記為謬誤者此興
復之所當亟而為之文者倍不可不為之審也予重詣
法相寺求所為宗慧堂者而不得因考其故碑而重為
辨定若此若夫師之應化所在皆有天台文殊囊山之
辟支佛池之金地藏鶴林之布袋和尚靈巖之智積菩
薩皆有顯跡而師在生時杭人以水旱疾疫及禱生求
嗣曳其長耳無不立應今遺蜕巋然尚能趨四方之士
碑不云乎蘇州徐使君以禱而生所為三致意而報以
碣也世之有事于堂者可知已康熙己巳住僧方謀興
復因丐斯文為勸緣之舉越一年堂成寺僧請書碑乃
即書其文于石某月日
兩浙提督學政右春坊王公試士碑文
自昔無學使之制眀始出曹郎為提督學政分隸諸道
而以兩京為首善地特遣侍御有聲者陞為院使賜笳
鼓開轅建纛設丞令官屬視諸三巡特未嘗舉詞臣而
懋其選也
大清興專以直隸用院使而盛京則但令京兆兼之乃
敕詞臣自講讀以下編檢以上充直隸督學院官而盛
京及他道使皆不與焉歲乙丑
天子念學使任重非詞臣莫承而江南兩浙人文蔚興
宜破格陞道為院羣臣循例列銜者紛紛上
天子獨慎簡先生謂先生品譽高當拔諸方局越資俸
使任兩浙凡一切幕府行事與直隸埒可謂重矣乃自
乙丑至丁卯三年之間一歲一類合八十郡縣文人學
士甲乙而差次之無不頫觀仰息狂讙劇謼謂稱量之
精去取之公真
國朝四十餘年所未有事嗟乎亦何道而得此夫士人
生平攻苦力學祇期得當乎主文而一旦出我所學斥
拔人類極一時英俊皆得厠我門下斯已快矣乃甄鎔
搜剔必欲使璠璵金錫並收之筐篚而後己故有謂國
家旁求鎻廳之得人百不如案學之造士為有要而先
生皆有以幾之嘗觀其兩試吾越每一榜出士人爭来
觀輒羣相指曰某貧士某名士某遲暮士始而驚繼而
慶又繼而咨嗟感嘆且有至涕泣而不止者自兵戈相
仍誦讀少又戶口多薄瘠
功令定限入學歲無幾志灰敗漸有舍此改他業者其
一二學究不得志課塾為生計自視無色而有司狃習
俗更有相因為請託者夫是以特達者罕今一旦反是
皆曰世亦有至公如是者事固未可料也則又曰人亦
患不學爾學則得之今此可騐也則又曰語有之力田
不如逢年此非有年乎雖然吾懼其不易逢也于是吾
越之士進三字以頌先生曰窮通翁窮通翁何也曰先
生所取皆窮士也然而皆通人夫文至今日而變甚矣
縦橫之家紛紛競起而先生一以榘錯繩之涵溶雋永
悉準乎度豈非通乎然而齒亦稍進焉夫日暮途遠將
老死牖下日與乾螢枯蠧相為因緣而先生驟起而祓
濯之如顚蘖之生而蟄蟲之振矍鑠哉翁乎夫天下未
有窮而不通者也夫能通雖翁猶通也夫至翁而公至
矣翁者公也因而天下之人亦稍稍相傳為窮通翁者
予承乏史館忝與先生為先後進而請急歸里則正值
先生試士時也邑之人士謀勒石頌德而謁予以文因
為書所見而應之如此先生名掞字藻儒
日講官起居注右春坊右贊善兼翰林院檢討奉使為
今官世為江南太倉人自曾祖文肅後歴世顯仕三傳
至先生皆以文章名蹟稱于時
創建羊山石佛寺大悲殿碑記
越有二石佛一柯山一羊山也二山産石石工取石者
割剝壘凷周刳其四圍而留砫于中就其形撫㘭凸而
刻之為佛高五丈六尺相傳隋開皇間有石工發願為
此畢生石不成以禪之子子復禪孫凡三世訖工或曰
石工死而生生而死死而又生以願力之堅而假胚此
鄉者三世矣乃就其石窞而袤延之以甍以築名石佛
寺康熙二十三年大樹禪師從京師還卓錫于其寺募
金造大悲大殿于舊寺之側址之樹之上陶而下甓減
木增漆䫉大悲像而索予為記予乃拱筆作偈且誦之
曰
如此大慈悲無處無祗陀乃假憩于此以與壘凷俱是
為大悲力千手千眼目照鑒此一方無福不翔備我今
作慶讚勸此十方衆惟是石龍龕石幢石鐘磬鑿石與
鏤木妙相無有二謂石為大悲謂大悲即石是殿是石
龕藉此大悲力
馮太傅適志堂記
太傅引年時
天子念元臣復辟無以命寧于其行也
御製五字詩灑之
宸翰中有元臣適志之句維時同
頒者有螭領文石復鋟適志東山四筯篆于上太傅感
焉遂于歸田之暇築室藏弆即以適志二字顔其堂且
屬宫詹學士沈君為之書紀
聖恩也人各有志當其入居槐廳時志在致君即其統
宅百揆平章軍國出與斯世建平成之業志在安民而
今則杜門却謁逍遙桑苧日與刳瓢薦芰者優游出入
以自眀其志此其間有何一之不自適而事有不盡然
者夫居優總方第為所得為己矣乃或中有未靖在當
日機務緯繣未之或覺迨習靜思之而無以自安又或
朱組繡裳徒取尊榮一旦退居晏閒則晃日之目難于
爥幽鄉人有市歸而縬然若自失者何則寂擾之勢殊
也且夫人境未有盡也富貴己至當復進冀所未有者
餐芝茹蘂不能即效則復轉而覬人世之寵或造廬特
存或起家再入未免元纁白璧安車蒲輪之想皆足以
擾而太傅均不爾也太傅嘗自敘矣七十老人生平無
不可自示之心然且澹泊寧靜出處一轍
聖天子既以眀農許之而優游歲月皆足自適浩浩乎
蓋樂天知命先憂後樂志有在焉境固不得而限也故
蕭條高寄往往于執政之時每寓其意于東田西塞之
間致
聖天子賜詩猶以平泉綠野為辭而太傅自若也太傅
之所適者此一堂而已矣堂五&KR3721;倍之而十凡兩層旁
無挾廡每以左右兩&KR3721;為藏書之所而左則别為重屋
如書樓然堂除廣甃皆以文磚相亞次高敞燥潔可坐
千人高軒過者䃔䃔然欲一投止而不得也有當事掃
門拒勿入太傅曰盍記之謹記
重建宣城徐烈婦祠碑記
宣城徐烈婦生而許字其同鄉兒施氏稍長邑豪湯一
泰者豔其色倚從子官翰林烜赫謀之徐之無賴者而
委之禽烈婦父拒之勿受然慮有變立趣施娶女去豪
大怒湯族居洪林獨翰林以貴故郡居會翰林從郡還
呵于途湯族傳豪者佯聞而唾之曰止家有婦而不能
庇而第呵族人何耶翰林初不解及詢知亦怒使訟之
郡郡太守張君直施則復訟之臺使者使下郡覆讞當
是時兩造各詣縣解豪張甚麾僕捽擊施徐之在解者
血胾濩落甚至簒取其媒氏匿之勿令解及解而施之
父諸生也諸生有不平者譁而起各執詞詣郡亭豪亦
賂諸生相持太守見諸生者各有直然未分也令曰諸
生直施者居墀左直湯者右則多居左者豪益怒麾僕
伺郡亭擊居左者烈婦時就解既己怖甚至是泣曰湯
横如此吾不終為施婦矣萬一暴簒之如之何其姑聞
其言不省夜同祖母寢逮曙忽失烈婦所時四月晦日
雨後跡之則遺一履在青魚塘傍既眀出其屍以告太
守太守方坐廳事聞之仰而曰有是哉賢乎得死所矣
趣駕親驗則自領巾而衵而襦而縑袜連紉不解太守
與觀者數百人皆掩泣既而謀所以停棺者近塘有張
睢陽祠衆欲殯于祠而祝不可請卜之神卜襲吉祝猶
難之衆曰然則惟祝卜之耳俗卜剖篿以取向背其象
衡拂神則縦祝擲之篿縦於是衆閧然&KR1123;擁而入萬歷
二十七年郡太守張君德眀請于督學御史陳君子貞
操江都御史耿君定力旌之建烈女祠未幾督學御史
熊君廷弼者翰林門下士也其按宣城則盡反前事毁
祠褫諸生之左施徐者而箠之人凡六易箠(漢制箠令即今之竹)
(板也當箠者箠臋每箠五數為一易)箠竟内之獄有瘐死者既而督學御
史賈君繼善踵至則又反前事旌瘐死者題以官而給
廩餼于諸生之未死者使得按年貢其按年自被害日
始崇禎元年巡按御史田君惟嘉聞于廷復祠名不冺
香名祠在迎春巷東至康熙二十年侍讀施君閏章屬
某為記記曰予至宣城宣城人多能言烈婦事者云烈
婦名領姑其父子仁與諸生施大德者同里閈相愛不
能已遂為婚姻湯故名閥然施徐亦不相下時徐尚有
司寇君名元太者鄉居當烈婦之死盛暑桐棺如苴而
蠅不敢近衆奇之弔之者垜其香路傍如丘山司寇君
亦冠大布受弔祠下時以為榮然且湯徐之爭其勢力
不敵如此祠此者可鑒矣重為詞曰
惟此祠以烈名豈與勢爭毁成祠再成名不毁祠此者
以世世
剏建古越鄉祠碑記
古難于出鄉非謂五土異宜遷于地而弗能良也夫既
各君其國則百里内外亦遂有分疆别族之思况傳餐
委積建亭築館皆君國者事而下此無有今則天下一
家溝涂四達民之梯航而至止者所在輻輳然而上無
贈勞下罕餈給即至往来揭櫝猶且盱盱倀倀徘徊乎
中衢其能振顛踣而收暴棄鮮矣予居京師竊怪諸州
入仕皆設會館為棲沐之地獨吾鄉闕然每思倡興之
而未有便也人有從大梁来者告予以汴渠之陰鄉祠
落成將書事于石而謁予以文夫大梁固畿輔以南一
都會也鄉人之萃斯土者京朝而外以此為最其為之
鳩度而周居之亦固其所顧誰則載事而浸至于是前
此姚江王君為中州觀察記室其同邑余君曾挾長桑
術以懸壺市門而溘焉長逝其婦寡且貧復無嗣也然
而矢志不可二王君憐之為之立募簿募于吾鄉之宦
是邦者約得若干金將以設官舍置園田而并以處于
&KR1137;婺之以鞠而以居者也乃垂成而婺辭之以為衆惠
多寵非婺所受稠房襍閣婺不以息王君嘉其志分婺
别居使自食其力而以所既募之金自捐若干悉置為
鄉祠義田且旁及瘞貍之地按簿而稽自别駕大尹以
及丞簿尉幕無不列其名而紀其數即他省宦此與夫
肇牽遠服之操贏者皆合細成鉅各有記載遂于東城
外割畝頃之半而中廬之曠可掩骼而于城中濟瀆廟
街購宅之有廳事者凡三楹祠鄉神其中然後增屏門
置廊旁可以居鄉人之至止者夫以王君之好義厚于
鄉人而樂于成善而&KR1137;婺之矢志者復能堅持苦節不
受寵恤以迫成其事皆可感也遂因鄉人請而記之如
此王君名安夫字復古餘姚人余君婦胡氏與之同邑
曼殊回生記
曼殊以壬戌十月十一日死死而有息顧僵噤不内藥
眼鼻血迸出醫者謂中死法不治會十五日入朝同朝
官藉藉稱高郵葛先生國工在孫黃門家盍診之既診
曰是氣蹷也肝衝以逆極憤不得洩擁周身之涎與血
而填之肺俞之間故氣不下接竅不上闢五藏八會皆
結轖而不得其通是非湯液所能攻也然而何以致此
先是予来京相國馮公予師也憐予無子擇取曼殊為
小妻及予室南至以屋窄徙居曼殊右安門而馮公憐
之惟恐曼殊終失所囑予遣曼殊而迎曼殊至其家親
勸之去曼殊執不可座有旗下婦辮髮曉譬甚至曼殊
謝之泣公亦泣既而公乃推按起曰賢哉請月致米石
薪蔬銀五金以佐不給曼殊歸詘兩膝躇地匄勿遣予
慰之既而予戚媪有居京者假予言遣之不信重強之
且曰汝之去就何足關而堅拗乃爾曼殊聞其言大憤
且誤以為果予意號咷曰命至此耶&KR1143;身而擲之其婢
持救之不得躑躅氣絶曼殊之死以是也葛先生曰有
是哉有人如此而吾不為之急救吾負吾術矣乃治匜
鉢理錡鬲湔木燖石手研而指調之先以物刷眉間絞
桑皮蘸末探鼻竅中焚石炭于盎澆以醯用巾覆首接
盎㳂使臭沸而騰入于鼻初不為動而遲久而眉小皺
又既而鼽嚏曰可治矣乃以酢梅刷其齒撟錐齒間研
丸子嚥之不内再嚥之且撏雞翎之翹者探喉間忽涎
涌如泄乃濩藥注之涎盡然血尚未下當是時病者拳
手坼目稍開動而日己逾午葛先生飢乃就隣人買不
托食之于是和齊市衆香襍煑令嚥時日已墜地曰吾
去但煑渣食當能言預貯茗汁和他丸待之聞隣廟鐘
聲若有唏噓在牀者急取火視大哭己而服臆果能言
初曼殊善病嘗夢奶奶喚之去不肯曰俟汝三年奶奶
者大士稱也至是復見奶奶至曰吾憐汝飲汝葛婆水
一啜而醒葛婆者疑葛陂之訛也然而先生果葛姓方
子下朝時卜前門武安王祠其卜詞有碧玉生来字碧
玉者小妻也生来生之也又曰正是人間第一仙則在
武安已呼先生為仙矣嘗讀倉公傳嘆古有聖儒能起
死人令之生今無是矣葛先生非耶先生名天廕國子
生淑承其字也父寅谷以醫仙去十月二十記
西河集卷六十七
