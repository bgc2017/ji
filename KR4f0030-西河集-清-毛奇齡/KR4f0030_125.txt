西河集卷一百二十五
翰林院檢討毛奇齡撰
賦
(西河賦芊眠渺靡一往多麗當使袁淑見之而悔作蔡邕因之以輟翰)
(舊評曰景與宋並為賦宗賈誼與相如並為賦聖則知小招不專竒子虚不專麗矣况賦體原分楚漢魏)
(晉六朝為三截惟唐宋無賦耳西河以六朝新體為楚漢妙裁真是闢門鑿山之技)
(蔡大敬曰西河賦大約度取江淹而江無其形似思規庾信而庾遜其宕曳)
(沈康臣曰賦為六義之一故兩都賦序曰賦者古詩之流西河長律其體物瀏亮已合齊梁初唐諸家有)
(之宜其賦之獨絶也)
(又曰變纂組為流易此賦亡于唐宋也然明復漢魏而靡悶甚矣若西河諸賦高不結澁卑不疎鄙響如)
(戞玉思能入雲可謂上超潘陸下掩庾鮑)
江柳賦
桓大司馬自江陵北行見向時所種柳垂條毿毿攀枝
援條涕如淦矣至若柳既如此人何以堪自傷摇落棲
遲漢南况乎毛甡渡江行當暮春楊柳依依遠覆江津
拂乎綠波揚乎青蘋凄迷兮朝烟之蔽遠天縹緲兮輕
雲之過渚其宛衍江岸嫋嫋而難定一如翠幛之牽風
兮濛濛兮恍春山之含雨春山覆兮水隂生水波動兮
隂未成吹萬條之如拽宛千縷之自榮又况三月楊花
春江柳絮飄颻浦口低徊江路流水鋪茵平橋積素&KR0146;
&KR0146;不落宛轉徐度停游子之車拂行人之袂暖烟微分
輕風乍起踟蹰偃仰思不能已則或鬱鬱園中青青客
舍江北江南别離相藉乃流連于江津兮覆垂垂之碧
葉沾飛絮于前襟兮綰長條于輕檝曾不知隋堤之有
千里兮乃痛江亭之一别
二
若夫三條陌上萬里橋西乍牽玉勒遂綰金羈綠楊妸
娜行人凄迷斜陽出樹晩風吹枝樹無雨而欲滴枝因
風而漸低則有翠烟如絲碧枝如縷蓬蓬茸茸千條萬
緒江臯有人悵乎延佇楊花飛其茫茫兮儼春江之飛
雪聽哀歌之嘹咧兮渺欲和而紆結楊花不因風飛來
沾帆子春風但吹鐡鹿行知下江陵幾千里和曰楊花
可憐花但沾帆子飛莫教中道落飄颻在江涯于是客
子聞之汨若流涕有如楊花點點墮地因徘徊乎江邊
復留憩乎柳内攬青絲之長垂翳碧葉以自蔽何况武
昌門前永豐坊底彷彿當年依然踠地悵官路之逶迤
睇塞垣而難至折之于青門攀之于渭城望江南兮思
如結懷故園兮心自驚誰不躑躅金堤徘徊朱&KR1707;帶緩
垂絛淚開啼眼笛裏飄颺曲中宛轉千里懷人三年望
遠
(蔣大鴻曰綿綿渺渺魂擾神渫讀之百端交集)
涪漚賦
夫何毛甡經行瀨上游滯江表羈行人之舊館入將軍
之幕府亦有去國才人思歸王子咸集臺端同棲幕裏
望朝雨之盈泜見涪漚之初起若乃前形既剖繼點復
圓乍興乍滅旋來無端心幾懸而不斷眼隨啼而自穿
至若萍根未反蓮葉如溜駢旋炳燿圜轉輻輳散叠跡
而匪重躍前軌而恐後注成東海之濡滴若泰山之霤
恍有佳人于焉止覯熨冰縠之未平碾晶丸而欲就若
乃鏡規屢碎璧沉有瑕文魚吐沫繡蛤縈渦既浮浮其
相值乃漂漂而漸賖帝女賣漿之櫂江妃弄珠之槎手
拈滋而成泡口吹浡而為花匪去留之足審何存亡之
有加(左貴嬪涪漚賦云亡不消長存不久寄故云)
木芙蓉賦
湖西節鎮幕府之庭有木芙蓉倚乎東楹根株盛長枝
葉縹碧鮮葩皆敷殷泫欲滴當兹凉秋佳月白日爽皚
清都葳蕤標致繁會宛若美人摇摇天際歛脣揚蛾流
影揄袂飄乎多思静若有待座客抽觴與之相對于是
翠竹羣扶丹蕉互倚當晩霞之明牆恍叢條之臨水蘂
帶露以生姸花薄寒而增斐使君顧之翩然以喜遂屬
毛甡為之賦
乃若習氏池頭蜀王宅裏玄霜霏霏寒颷間起江上彫
百花之館臨川撤茱萸之幕有紛然其旖旎翩焉而婥
㜰儼芳華之既施值清英之初萼乍臨風而有懷雖經
秋而未落則有王儉相依謝客自好渌水能浮初日相
炤美人木末之搴才子涉江之採步南皮之通川劈西
峰于天外况乎近在署中值之幕裏摻手能攀迎睋而
起供座客之賞得主人之顧維時爛若披霞微有墜露
當百卉具腓之時九欘將凋之候乃獨望亭亭而欲前
炫煇煇其恐後攬修姱于盈庭揚娥媌于清晝調頳粉
之輕綿剪緋紗以為袖目顧影而自憐眉礙目而微皺
東家登牆之前西子倚牀之後豈非托根得所藐焉眄
睞遂其妸娜勿怨遲邁薄凉颷兮傷素情敷暐曄兮揚
修榮抱秋蔕兮得所生時有座客雅不善賦乃為詩曰
木荷本脆質生在秋水邊凉風採蓮後花葉何翩韆何
當近中庭與之揚令姸
彈筝賦
淮南桂樹之瑶堂城北椒花之麗館有朔客修髯彈筝
哀吟毛甡客游聞而淚滋次日流飲于枚生之里徘徊
於曲江之園將軍梁姓者遣歌僮八人翦髮塗眉撫筝
而歌簫笛琵琶越琴燕筑相和以起游魂戃怳于今五
祀歙之王君游于賢王每留行間雅入戎幕量郭氏之
珍珠買荆南之佳娣有青琴絳樹之能史妠盧姬之技
形體便婉光景妙麗時年正當修短中態眉綣欲揚波
渺善睞被輕袿之淺碧兮曳修裳之薄紅揚蕙花以作
色兮翦杏葉而為縫綴銜釵之玉蝶兮懸墜珥之金蟲
掩薌澤之微聞兮點唇膏而自融儼朝雲之徐度兮宛
晩色之方籠縈燕尾于領巾兮看垂髾之有雙厭深房
之曲闔兮辭連鎖之高忩欲渡江而裁櫓兮乃牽絲而
作繩捐佩環於灃浦兮拾裙帶於江陵藉周游之餘日
兮于真州吾以逢於是暄日良和柔景樂易飛花度城
踠柳垂地江轉雲容澤有蘭氣譬趙李之經過喜娵娃
之猝至於是拂面彈綿飾髮用溉侻衣易装小立徐待
乃出繪華琢藻之芳桐合以垂文錯象之彩木被諸園
絲越繭之轇纏集之倕指輸斤之刻斵架以雕金鏤漆
之鈿杖解以繡鸞刺鳳之錦&KR0008;爾乃柱澁將膠絃燥欲
脆舉袂怯拂促柱微置甫躊躇而却立旋倚徙而還視
於是皓腕呈釧纖指蒙甲翠衿暗理錦帶重押音欲就
兮絃屢調曲未將兮思先接若散戞兮閒搊但空彈兮
虚捻若乃秦聲趙曲之姸椘豔吳歈之妙啼烏叩閣之
聲别鶴商陵之嘯採蓮葉於將田詠竹竿之垂釣園中
蝶蝶能飛塞上哀鴻欲呌甫蘆有窮士之吟羌笛換明
君之調無不哀氣含商清音流徵怨入霜脾聲縈皓齒
裁欲進而復留甫將行而乍止右甲鏦鏦自摧左指條
條不掎曲以挫而難連音以悲而善徙聽哀歌之久絶
兮彈正繁而未巳歌已絶而徐續兮又相和而好理歌
有絶而彈終不絶兮視條條之五指至若新聲變節中
弄改度或棄為他或尋于故盈縮殊施長短同趣嬈嬈
自憐詻詻猶訢七始還生六音交屬急擊危扣追赴遂
作言語咇㘉意氣疎索初似忼愾一何壯怒既而愴怳
又似遲暮減素女之哀感秦將之遇無射嫓其律太簇
節其數心抽歷亂之絲情繞參差之柱諒兩象之難均
孰六龍之可為御爾乃擗絃之指如削出歌之脣若勻
絃隨指而聲妙曲通脣而氣親理釧聲而停腕為衣繚
而却身逢可憐之佳節發雅奏于上春廊有虚飄之瓦
梁無不落之塵詎要復之難昧亦嘽唌之有神况乎家
本秦川生同趙里人比金珠顔如花綺因遭亂離自傷
流滯視此迢遥有同捐棄效張女之哀彈兮顧荆王而
喟氣任操縵之成文兮潜撫心而隕涕遂有惜别慶卿
孤居顔叔愛弟稷苖纍臣修竹戴南冠而晝吟倚秦庭
之夜哭何况趙王山木之歌王粲登樓之賦愁望鄕之
有臺欲思歸而無路但使寫入新聲傳之哀嘆俯矚秦
吳仰視河漢薛君聽之雙淚流中山聞之寸心亂無論
玄圃有得筝之詞臺城出贈彈之句逢梁蕳之妖姬識
陶融之佳婦亦憯悽而增欷且盤桓而不能去
(張南士曰既妙抒寫復工形似附物宛轉緣情綺靡真驚才絶豔之作也簡文以下尚遜其妙麗况近代)
(耶境又曰節節新變每逐由繹唯恐其已)
(任屏臣曰次楩邋遝赤水稠濁必如此裁是妙絶組繪)
鳴鷄賦
秋中臨穎夜半荒旅街無漏下之銅巷絶紞如之鼓嚴
霜已棲墻明月又入戶吟蟲唽嚦秣馬齟齬悵清秋之
閴寂兮悄遥夜之無聲悲征行之孔邁兮夢還歸而未
成何雄雞之腷膞兮將以踐乎司更忽延頸而引吭兮
旋促距以奮膺遽竦身而拍肋兮振中宵之一鳴凉風
於以下襲兮繁星因而西傾動羇人之不寐兮意徬徨
而自醒至若初鳴喔咿庶類將舉&KR1127;起墻間聲縈樹裏
發函關之羇客警司州之主簿傳餐刷騎悼嘆燈下其
或膠膠角角撫&KR0008;再唱銀河低瀉珠斗偃仰霜華轉濃
啟明未上逐行隊以驅馳猶夢魂之戃怳乃涉荒程之
多路兮聆遠塒之三號傍衰蘆之囁唼兮間寒螿而唈
喓恍草間之遥和兮類車下之相詨但前途能戒旦兮
孰羨夫深江之伺潮爾乃嚶嚶噢噢因風長追啁啁哳
哳落月未幾沙際蟄發林間宿飛路凝光以晻靄人辨
色而熹微烟起則遥山復冥霧平而灌木皆低盼紅輪
之將作兮看丹霞之漸霏閉金閨之綠扇兮掩山寺之
朱扉蒼蠅既不可同夢兮黃鵠又不可與栖徒聽鳴鷄
以夙發兮將躑躅其焉之
黃洲橋落日賦
何長橋之蜿蜿兮跨&KR0008;漭之黃洲觀洲前之落日兮徐
淫演乎中流曠山河之浩渺兮間雲樹之綢繆悵游子
之登臨兮魂黯黯而自愁若乃木末紅生檣邊炤起影
亂波間光流水裏綵霞能横明雲善徙水射日而生花
日浮波而散綺儼赤璧之沉江宛丹輪之渡水目流眄
以遷延意徬徨而徙倚至若山銜判規沙隱窮轍墟里
烟生波間影滅行旌乍收長帆半摺烏鳥飛還牛羊下
括車路蕭條村語幽咽故國三年佳人一别目斷荒洲
心焉欲絶
(毛馳黃評曰摹畫刻緻固不必言只宛宛數語使游子三復黯然生愁千古絶調)
(丁飛濤曰宋生悲士江郎恨人當此踟蹰寧無於抑)
觶賦
梁孝王游於忘憂之館進抽詞之士飲以美酒授以札
牘於是鄒陽枚乘羊勝公孫詭路喬如之徒各有所賦
獨韓安國賦幾不成鄒陽代為之陽與安國揚觶竝罰
於是羊勝進前謂鄒陽止罰乃得飲中其所喜不如勿
飲且為賦觶成即受酒不能即退於是鄒陽左手執觶
右手操管口諷手追而為之賦其辭曰
一升曰爵三升曰觶三爵之來亦以云賜獻者用爵酬
者用觚酬倍于獻豈為辜乎若夫器有大小量有多寡
或角或壺或散或甒或喑而藏或暢而吐合體名朋跂
足成釜犧用背載象乃鼻取鑿泰岱之雲法雷霆之鼓
賢王秉瓚以臨小臣戴觴而舞斗雖大而能容觥其觩
而不舉自非缾之罄矣孰云罍之敢自許且臣聞之語
曰雞勺不如鴟夷便便之畜不如滑稽口谽谺而不袐
腹轉欵其能移堯舜之千鍾鮮溢莊生之五石皆宜飲
之百榼亦不醉賜之巵酒安足辭臣竊以為王之愛之
者是必别取金罌再揮玉斝女將捧而薌來妓共啣而
津落鄭室之鐘已鳴齊臺之火繼作衣多暗解之襟冠
無不絶之索浮之大白則不怡出之童羖即不樂詎有
趙酒本厚反受肆伐鄒陽能文重被戮没無九醖之尊
有三升之罰杜簣為之色變公乘因而怒發且夫飲酒
者齊聖之稱也醉酒飽德者有君子之行者也能飲者
飲之不能飲者已之謂之醧齊顔色均衆寡謂之沉沉
與湎君子不取焉是王將并安國之酒盡賞之臣而又
何斯觶之足言王曰善與之安國之酒鄒陽遂不退
秋菊賦
予于秋節重當遠行蔡子大敬作秋菊賦贈予其辭哀
焉越一年又遇斯節縈河之後愾而和之
於是季秋九月白露如泚朝馳朗陵之臯夕泛潢河之
水休于林垧税而有待顧見墻下女花紛斐低枝圓靨
粲蒨都有或寫莊金或佩素玖華黃蘤碧綠葉縹蔕煌
煌曄曄郁郁泥泥熒明晻藹綿蔓猗靡望之欲親就之
可採斯草之竒逾節不改凉芳寒茂于斯為久乃憶故
縣城南之子滄浪垂釣之友與久離而暫合復攬策而
把袂送我涉江之辰為我道出之時遥睹治&KR0034;散被廣
畝爰摘為贈對之不喜爾乃作賦好語灑灑藉以慰我
亦用自視藏之于箧中于今一年矣若乃凉飈吹林園
英蕭條沃葉將脱芳卉就凋物含商以作響氣行金而
易銷則或澤楊遡風臯蘭墜露青蓬既結薌萁垂秀九
日候時之花百歲延年之樹質英英兮麗華體便便兮
修姱披曲室之纖阿綴連岡之廣步既遥裔乎水邊亦
藂生乎籬下於是隂威耀靈晩景暢遂清芬鬱紆佳色
微緻貫玉繩之明星撒金錢于在地碾轣轣之雕輪琢
鱗鱗之編貝把瑟琖而團生墜珠璫而巧備布雲葉之
葳蕤映晨光之𤨏細其在詵詵仙徒奕奕高士借染為
衣餐英作食酥之酒中揚于頌外人皆先榮我獨後出
任幽玄之通神曾顑頷而不為意若夫游子天涯羇人
道路綠髮已稀朱顔非故悵鵷鶵之不來盼荆姬而勿
顧雖復和惠休之吟續潘尼之賦能勿遥怨陽春近傷
遲暮者也
(徐徽之評曰入手參錯帶詠帶叙音旨悠然自後有散寫有實倣有推合有比擬曲盡賦情)
白石榴花賦
(為二傅夫人姑婦作也邑文學蔡一萼與子士翹俱早死二夫人為守節)
太山之旁魯女有獨榮之木焉洞庭之濱湘君有斒璘
之竹焉若夫城南蔡氏之婦横山傅室之子(杜預曰女子在室父)
(天放稱室)姑婦並孀不雙而處年少執節砛軻為久既寡衣
嗑終鮮親嗣比次室之&KR0146;並任咸之婦其庭有石榴素
質縞衣翩然而茂相對感發若有知解雖經易居仍灌
左右有猶子仲光修名秉志獨居之賢者也為詩嘆曰
婦姑存至性草木類人情輯曰孀居不記歲曾見幾枯
榮時聞之者莫不仰視石榴俯隕涕淚其友毛甡淚下
如泗况夫石榴者本王母白雲之根為漢使銀河之載
同蒟醬而來歸異蒲萄之可採固蜀都之饒竒製兮亦
塗林之有變彩將移緗的于東園兮發青房于西海雖
夏侯所不得賦兮孰傅玄之能解若夫春陽初謝之時
暄風乍來之際嗟青幡之轉天笑紅英之墮地林鵲無
改調之思山蜩有高吟之意陌上之桑自求墓門之梅
如棄逢大夫而麾之惜使君之多事于是綠荑已拆碧
葉方吐翠茸成幃縹蔕如乳條柯漸苞敷蕊衆夥冰綃
細叠霧縠漫裹緬霜姿之皎皎兮美玉質之瑳瑳垂皓
帶之&KR2080;蜷兮披練裳之婀娜分銀勝于釵梁兮散珠翹
于髩朵經烈日而罔顧兮轉輕霞而未可莫嫌六月之
懷冰兮空道雙鬟之如火至若大麥小麥婦姑未收采
芣采苢夫壻焉求貴嬪以鬱金為頌令㛠惟薑橘之羞
莫不心感芳華意傷狔葉中藏蔚英外鄙耀熠韓朋之木
未連焦仲之蒲可接吟松同林下之姝采苦過山中之
妾獻武陵而六實皆虛薦趙郡而百子未合何况種當
櫺檻開近鞦韆弱榦窈窱叢條蔓莚花邊得路葉隙窺
檐一榮一落十年五年澤銷緗莞塵縈翠鈿淚盡暑雨
思為朝烟蕙帳未啟苴繩暗牽釘無粉絮桁有衣綿齊
紈本素秦珠不妍睹蘢蓯之佳木兮實有似乎貞賢渺
物類之相感兮每攀條而泫然上枝既不能汚兮下枝
復不可搴匪匹蝶之所近兮何孤鶼之足親思白榆之
宛在地兮痛黃姑之上天徒望秋之有實兮心已碎乎
珠盤信予情其芬且潔兮吾見斯花之可憐
秦淮吹笛賦
吳興袐書君嘗與西河毛甡宿采山之堂西河度曲吳
興吹笛及為内史撰制東閣典文江左西河過之仍邀
一弄既而嘆曰吾不為斯有年矣昔者王郎于秦淮舟
上望見桓伊不相識好使人邀曰聞君善笛試一弄可
乎伊時貴顯便作三弄至今斯地名為邀笛今者袐書
亦蹈斯蹟其所弄處正在于此西河于是重為感嘆夫
袐書君者有梁園賦柳之才入謝生吟藥之館其出也
賜以仁壽殿前之金鑑加之璿璣臺畔之玉尺挾持炯
炤妙得裁曈至若東陽舊文久行建業永明新體已號
吳興開江左之風變城中之製白下諸賢並稱座主烏
衣子弟半屬門生况江左人文之區也拔椅梓于鄧林
而工輸為之顧選驊騮于渥洼而孫陽騁其辯數錢新
市販綵萬端維舟合浦載珠徑寸宜乎鄭君起五倫之
敬袁氏植四世之德若夫毛甡久當曳尾無假山楹來
因避風豈思鐘鼓徒以㐮陽耦耕龍門同硯鄭司農之
佳客平津侯之故人藜床獨卧久别子魚匄卒將車終
逢嚴助遂乃追隨于秦淮之上流連于邀笛之步風流
未忘感嘆斯作至若三秋佳日九月新寒桑枝初落桃
葉將殘秋胡既去王郎未還帝主埋金之瀆君侯開府
之山索東廂之長笛過西州而夜闌爾乃清商徐激三
奏成弄白蘋風來黃菊露重停鄂渚之舡引秦庭之鳳
紅桃出兮哀嘆興赤玉號兮怨聲送何人樓上生愁少
婦城南有夢縱復孌童在左妖姬在右秋風甓社之魚
夜月宜城之酒南隣北里之彈千金萬年之壽怨東墻
之窺遲喜中筵之佇久駕文魚于青草之湖望栖鴉于
白門之柳亦且聆宛轉而向子移情按凄清而潘生摇
首况乎樓當結綺門對秦淮紅欄夜敞朱屏晩開龍鱗
作瓦雁齒為階益母並種宜男獨栽幛眀螺之槅塗紫
貝之灰虹有美人之色石如新婦之排海燕棲梁不定
河鼓當忩自廻乃楚竹微吟吳床高據雖非王子之舟
正是桓生之步拭華琯于西秦盼柯亭于東渡自當淮
水波興方山石裂一響悲來再聽恨絶况夫甡者本墮
泥中枉來幕裏惜燕河之遠别過而生哀類楚老之相
逢因之下淚又且身非孝章長為不樂時無季重多有
愁思題翟門而貴賤殊情畏謝公之出處異致是故中
山王有聽樂之悲孟嘗君無聞琴之喜爾乃逢督郵于
平陽值伯通于吳市憶故事于當年眇言情之甚旨居
然濠上之風流彷彿洛中之倚徙豈知聞歌輙喚仍來
譙邑桓郎登山而哭有似瑯琊王子
(顧茂倫評曰庾子山按調尋節展轉入變之作)
(何伯興曰感嘆斯作以前可劃作序)
西河集卷一百二十五
