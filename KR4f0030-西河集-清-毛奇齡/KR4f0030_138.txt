西河集卷一百三十八
翰林院檢討毛竒齡撰
七言絶句(一)
發采石
天門相望楚江秋采石磯邊舊酒樓醉裏乘潮牽纜上
不疑江水向東流
小孤關下作
小孤江畔海門關日暮孤舟自去還神女廟前雲乍歛
秋花開滿宿松山
伊州排遍
清商新曲唱伊州才唱伊州泪欲流拂雲堆上看青雁
回樂峰前跨紫騮
水鼔子
燕尾蝥弧鵲尾旗從征三十羽林兒秋來莫過胭脂嶺
怕見閨中顦顇時
逢黃大飲
二十年前江夏黃相逢各訝鬢毛蒼閶門菰菜蘇州酒
錯指夫椒是故鄉
予與張四兄弟作雁序游久矣今來石陽遇令
叔三先生于施公湖西署中値其初度湘潭
王生索共題卷軸以賀倉卒書獻情見辭語
清河先輩杖鄉年十月寒花照酒筵恰是西江秋泛後
石陽城下米州船
二
少年曾與阿咸游苦憶黃公舊酒樓不道步兵裁六十
它鄉還得醉扶鳩
三
先生近倚謝宣城未返山隂道上行六十年来最可念
石陽重遇舊毛生
四
小春初見拒霜開同醉湖西幕府來願借使君亭下水
爲君重洗百年桮
送劉博白之任
蒼梧萬里碧天廻君到天門瘴自開不識舊時賢使在
雙山曾採綠珠來
二
新懸黃綬向南天獨上交州萬里船我欲從君游覽去
綠珠井上燕山前
種蓮號子
青螺江頭種木蓮紅蓮種在白蓮邊大姑愛紅儂愛白
相看總是一般憐
晩泝章江上峽江口
章江西上峽江開嶻&KR1110;山城峽口廻兩岸青林懸落日
不知身自剡中來
觀洧有感
洧水來觀已暮春高梁千尺覆通津楊花陣陣飛如雪
誰是當年贈芍人
一公自雲門來過
春雲熠熠海東生擬泛浮杯渡海行偶向五雲門下過
便教雲氣滿江城
戴金索書詩卷留别書後
毛子將行别戴逵留書新句慰相思空庭一片清宵月
照見秋蛇綰草時
江上吹笳曲
楊柳青青覆淺沙西陵江上暮吹笳前旌已渡猫兒口
後部還尋師子花
妓墳
葛洪井畔麗人家隔歲山前葬女娃幾寸綠羅衣上土
春來開作野藜花
章江舟夜題趙文敏文姬歸漢圖
數尺吳綾凍女裁王孫幽意使人哀朔風吹角章江靜
恍見文姬塞上廻
蕭伯升邀甡春浮園度臘不果將赴蕭江覆寄
見懷
欲赴蕭江偪歲除燈前重寫别君書久行不道離家苦
說到東歸泪滿裾
二
秋風相約泛仙槎許過西昌蕭綘家寒雨一帆頻夢見
春浮園上雀梅花
三
東行歲暮役車休回望西昌愁復愁此去思君還不遠
蕭江仍在贑江流
和燈夕詩(有序)
友與當壚者會燈夕已當壚者他從遠矣次年是夕
重貽詩和韵者友人之請矣或曰丘隨事
碧雞坊裏聽吹簫紫嶠紅泉隔路遙萬樹銀花一輪月
依然今夕是元宵
黃家亭子
黃家亭子傍東溪碧樹紅欄面面低曾繫幔舟亭子外
藕花初落水禽啼
二
八月凉風起畫橈滿塘楊柳拂秋潮春還欲别王孫去
思煞亭前紅板橋
三
西樵山人隔巷居黃園東去種栟櫚聽山堂好吾曾到
竟日開簾讀素書(馬西樵聽山堂在黃園左)
四
翩翩江夏舊黃童只向東隣事馬融冰雪獨留綘帳下
山茶開盡滿園紅(此首贈黃二公子翰也)
題鳬亭(爲樂六舞也)
茭花四月滿前汀對水柴門晝自扄幾曲湖光烟棹裏
何人不識是鳬亭
二
鳬亭高榻枕清虚亭下還留子敬廬鳴鶴在隂應有和
只愁驚起石潭魚(亭下曇廬爲令嗣功昭詠室)
送周翁赴令子和州官署是時十月値八十初
度
先生八十老林丘擬作淮南八子游蘋葉蓼花牽錦纜
西風八月上和州
二
横江官閣蓼花生畫舫紅簾相送迎正値小春初度近
彩衣應舞歷陽城
秋夕懷友
黃榆落盡薊門秋都尉臨關換罽裘只有嚴寒蘇屬國
還持旌節海西頭
題朝陽松鶴幛子
瞥見浮丘仙驥才松枝掠羽雪霜開錦屛七尺朝陽影
時有銜珠破壁來
二
衣裁白雪頂裁丹萬里長風動羽翰浮浮日影連滄海
片片松花落紫壇
興慶宫詞(一作開元宫詞)
興慶西宫夜未央梨園新笛奏漁陽誰將凝碧池頭月
吹出并州塞上霜
漁山平賊凱歌四首
江東千里巨藩開叠鼓鳴葭振外臺白日羽書三奏捷
漁山小宼夜平來
二
節使行軍出鑑湖銅魚符間木魚符虎爪山頭馳牧馬
雞心嶺下射飛狐
三
單車刺史舊行邊山郡飢來宼盜連降幡齊出蘭隂砦
解劍爭歸瀨上田
四
襜帷昨歲賜明光凱樂今朝奏上方誰道雈苻多竹箭
悠悠旌旆返東揚
寄京兆杜二游雲間二首
西安杜預武昌侯曾向山隂鏡裏游長日榴花歸去晩
尋君只在澱湖頭
二
青龍戰艦白龍沙玉鱠金虀醉晩霞却憶若耶春泛後
淥波長映杜陵花
送客入蜀
西到成都未有期春江淼淼接天涯須知莊蹻三巴路
不在秦王萬歲池
送高公之任惠州
嵩螺山下古龍川瘴裏花飛繞翠田前去陸郎須記得
尉陀今是漢家年
舟中聽祁兵憲歌兒
桃花新水木蘭舟一曲春波水自流夾岸垂楊牽不住
東風吹過白蘋洲
二
停船捲幔立雙娥按拍重爲宛轉歌只聽簫聲翻淥水
那知山色似青螺
元夕樟湖渡看迎燈口吟
樟湖古渡暮登臺火嶠星槎看渡來千條紫電江心轉
萬叠紅龍水上廻
古意
五原烽火夜猶驚莫道王威不在兵但使將軍屯細柳
何須年少請長纓
凉州詞
漢家天子射熊歸晝祀神宫夜有輝金馬門前留執戟
銅駝觀裏侍充衣
二
凉州一闋朔風高彈成金屑紫檀槽出塞馬銜青苜蓿
入關人載碧葡萄
何紫翔女弟子鎦姬彈琴
裁拂朱絃花又開洞庭秋思聽悲哀從教認得鎦姬在
猶道湘靈鼓瑟來
二
青鴉髻子綘羅裙紅燭燒殘夜未分忽聽一彈盧女曲
階前紅藥墜紛紛
黃開平四十初度
文園丈人南澗邊千頭橘柚萬頭蓮秪緣誤食中山酒
醉臥湘湖四十年
二
軒轅歷日記來無但見蘋花滿上湖不使山公爲郡簿
頓令四十老菰蘆
北新號子
北新關前銀杏黃小船風起大船凉只愁日日秋風順
吹殺樓頭新嫁娘
二
高官大估坐樓船小艇嬌娘最可憐關前採菱關後賣
也須出與鈔關錢
同江右王猷定禾中朱彝尊越城汎舟赴姜國
昌廷梧暨承烈啟埈三令姪南華山莊讌集
即事
輕舟共泛越江春句踐城邊採綠蘋右軍已作山隂客
買臣本是會稽人
二
十里春城柳未黃青絲笮子拽波長城南載酒還城北
尋煞祠前王四娘
三
春城日煖櫂歌廻乘興姜肱載酒來隔岸桃家舊亭子
東風絃管使人哀
四
南華山館比逍遥句踐城南泛畫橈張說題名渾舊事
闌前春水漲紅潮
桐城孫中龍中鳳游越歸里
荀氏如龍馬氏騋憐君兄弟本高才抱郎山下時相見
盡道機雲赴洛來
二
樅陽兄弟舊知名零雨還來賦子荆日暮江潮如乳白
看君歸去呂蒙城
吳門宋孝廉實穎游越將歸枉過
相逢朔雪下江城歸去姑蘇草正生八百湖槡無限路
君來何處不知名
二
舊會蘭亭未有期西陵潮上繫人思如何君返支硎日
又是予尋阮裕時(時予將東行)
題老遲畫幛
圖畫新鮮見老遲琱弓玉鏃小蛾眉嚴粧不辨宫中樣
那道昭陽射粉兒
桃花村
馬湖西頭桃花村當湖一曲有桃根春三二月人不見
桃花開時雙閉門
二
春桃花開馬湖裏三年桃花四年李女兒嫁時看種桃
幾度桃花落湖水
口號
堪笑凌雲作賦才還從梁苑伴鄒枚成都司馬今歸去
將到臨卭賣酒來
二
賦爲違時多散落家于避地益卑微春寒日暮淮徐路
青草蒼茫何處歸
長門怨
玉殿金釭晩色新殿前少使繡麒麟夜來恐索長門錦
要賜平陽歌舞人
揚州看查孝廉所攜女伎七首
内部新歌教欲成幾年湖上聽分明醉來忘却揚州路
猶道西陵風雨聲
二
新翻樂府最風流簇拍新歌拂舞鳩當日紫雲來錦席
今朝杜牧醉揚州
三
金釵十二正相當剛寫蛾眉十二雙着就舞衣臨按鼓
一時填滿碧油幢
四
氍毺布地燭屏開紫䄂三絃兩善才(旦色末泥善彈)二十四橋
明月夜爭看歌舞竹西來
五
新歌教就費千金歌罷重教舞綠林年小不禁提趕棒
花裙欲卸幾沉吟
六
青矑細齒綘羅單作伎千般任汝看獨有柔些頻顧影
猜人不欲近闌干(旦色名柔些)
七
是處瓊花開滿枝瓊臺歌舞正相宜就中别有夭桃嫩
開向東風遲復遲(小旦色名遲些)
西河集卷一百三十八
