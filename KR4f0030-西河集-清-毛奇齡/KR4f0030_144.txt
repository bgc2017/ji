西河集卷一百四十四
翰林院檢討毛竒齡撰
七言絶句(七)
題及門金公子看劍圖二首
淮西風雪苦流連篋裏還留寶劍篇今日龍阿看出匣
教人長憶十年前
二
神清洗馬耀霜提束髮從游愧放麑竹裏琴書猶在眼
不湏重聽汝南鷄
題㧬絹看竹圖
長向吴中擬卜隣王家樓子竹溪濱練裙葛帶尋常見
錯認平原是繡人
重簡講官引見即事
君王便殿早傳宣重簡詞臣入講筵黃帕覆牀纔咫尺
親呼姓氏
至尊前
二
曉禁彤雲捧日晴詞臣幾度選承明柳邊歸院千門静
聽得宫鴉三兩聲
寄懷錢太史同年
五年視草對朱扉墨汁看翻綠袷衣一自東廳人去後
海山屏下到來稀
二
新披初服總同鄉(謂尤沈二太史也)秋到江南橘柚黃詘指武
丘西去路相逢應笑酒壚傍
三
上苑秋高曉籞開洞庭白鶴好飛迴至和未就新唐史
尚待歐陽撰志來
贈趙司馬初度時正月十日將赴任長沙
銀幡賜罷甫成旬又見雕弧絓彩新暫借春盤當夀酒
錦筵雙插縷金人
二
蒼龍乍轉照星沙夀酒闌時已及瓜為待潭州司馬至
秦人三洞早開花
依韻答隣友聽曼殊吹簫絶句二首
新安江水傍烏聊春去楊花滿地飄縱使秦臺堪弄笛
難忘吴市是吹簫
二
國士新書慢射聊杏園纔見酒旗飄李謩不到人間久
誰使宫牆度玉簫
題姜實節歲寒圖
雪裏尋君續舊歡金昌亭下重盤桓相看多少蕭條意
恰好題來是歲寒
二
朔風吹雪滿姑蘇濁酒傾來不用沽松竹院過梅樹下
與君同入歲寒圖
劉大廷俊客死湖北同人哭于夕照寺有詩奉
和姜二承烈原韻
玉河秋水下高梁南望荆門道路長不見童鴻還闕下
尚疑劉尹在丹陽
二
大隄南去慢徘徊招得巫陽且暫回江漢湯湯流日夜
欲于何處望歸來
三
一世才名擅越東休將時數問窮通醉來但說狂時酒
醒後何曾識次公
四
修文天上誦彌羅古寺翻經柰梵何痛殺西華方衣葛
夕陽亭下一相過
三山驛送友之汀州
同向三山理客装海&KR1299;先到柘湖傍楓亭荔子長汀酒
一樣傾來不共嘗
奉和裕親王絶句六首即用原韻
苦熱
紅日歊歊麗碧空宫槐蟬噪夕陽中楚王自有蘭臺樂
猶使廷臣賦大風
得雨
雷車初度雨初傾十日三時自有程此際一聞甘澤下
何人不愜望雲情
晝寢
九叠屏風敞殿安桃笙卧去水晶寒卷衣侍女遥相待
尚作前宵月下看
秋聲
西苑纔迴少女風便聽寒鳥呌雌雄夜來奏盡清商曲
只在宫前幾樹中
秋夜雨
空階滴瀝暗心驚夢去猶聞决霤鳴總是銅池懸左掖
却疑銀箭下西清
射獵
平原草色帶霜威出塞將軍號射飛風裏直驅沙磧盡
夜深方向㶚陵歸
楊青五十初度(元月初四日)
憶昔閒堂對簡編子雲才藻正翩翩不疑學盡相如賦
尚守玄亭五十年
二
裁度三朝賀玉墀故園東望一相思遙知畫矢祈年日
正是銀幡祝歲時
題王武為吴山人畫(武為文恪公裔其畫意即山人詩也)
但言李益詩堪畫不道王維畫有詩一幅生綃題不盡
粉團芍藥與黃鸝
二
金閶邂逅朔風天不見吴生已十年却喜畫圖相對處
草堂三月暮春前
弔姜貞毅詩(有序)
萊陽姜給諫埰以劾權相得罪杖戍宣州衛未至戍
所而國破遂寄吴市逮死屬其子移棺葬宣州四方
觀者各投詩弔之予最後至亦成五首并詒其子安
節實節貞毅者學者所易名也
曾披閶闔扣天關垂死孤臣未賜環遺命一棺何處葬
宣州城外敬亭山
二
叢叢馬鬛覆柴青壠上荒碑未勒銘大鳥欲來雲乍起
昭亭何似夕陽亭
三
唱盡門生薤上歌道傍虞殯已無多殿廷若個能攀檻
圖畫依然是荷戈(公像有荷戈圖)
四
吴關不傍要離塜南鄭難為太尉墳回首故鄉歸未得
可憐曾戍水西軍
五
長窺封事泪如流千里生芻愧未投欲向江南訊遺跡
德公兄弟在徐州(謂兩嗣公也)
遂安方大明府有舊琴失而復得紀之以詩
焦桐本是道山材彈向霜風聲最哀一自前溪相失後
是誰相伴幾年來
二
響泉亡後斷冰絲何幸重彈渌水詞猶是山窗初睡起
東牆紅照夕陽時
予詩謬為商景徽閨秀所誦題詩過情因用其
原韻自謿兼以志謝其外人徐二咸清吾好
友得貽與之
複壁藏書二十秋空箱蠧盡有誰收那知長史南遷後
猶有昭容上綵樓
二
幾斛青螺傍鏡臺題成麗句百花開生平何幸交徐悱
得藉三娘藻鑑才
附原詩芙蓉露下小池秋金鴨烟消宿雨收讀罷
毛甡瀨上曲都梁艾蒳滿粧樓綵筆翩翩傍玉臺
頻將繡帙向風開可憐杜甫驚人句不數陳留曠世
才
和徐昭華讀瀨中集原韻有感
秋霜如雪褁冰蠶石闕高時口重含不道美人居洛水
能憐才子在昭潭
二
欲唱迴波未有詞鹽車無復騁雞斯若非道藴眞才女
若個能吟中散詩
附原詩臙脂花落覆紅蠶獸頸初垂火自含坐對
西河才子句渾如秋月照澄潭少小曾吟白日詞
蘆中人去竟如斯溧陽浣女空相殉悔不先吟瀨上
詩
題畫為夀
仙山萬仞接樓臺溪口遙從草閣迴因祝西池王母夀
銅缾盡貯紫芝來
書王編修母朱太君旌節錄後
京陵有子母為師丙夜猶㸐白玉脂傳得一經長自嘆
只因中有柏舟詩
二
東堂禄養度居諸鎮向蓬池鱠鯉魚棹禊在門旌未已
聖恩方錫紫泥書
過任丘清水湖作
棗林庄前清水湖滿湖菱藕并菰蘆馬頭錯問任丘客
誰賣松陵秋汎圖
二
湖水漣漣清且深長堤十里跨湖心行看堤上招商女
但唱幽州馬客吟
三
碧柳千株傍水栽紅橋萬柱逐堤開袛應人在江南見
那道車從趙北來
王進士新婚詩
瑇瑁堂前雙燕飛王郎初向曲江歸携將舊賜三宫錦
翦作新娘百子衣
二
試佩開元賜宴錢故邀夫婿看勻綿但知藕葉生江上
不道蓮花在鏡邊
徐昭華乞試命題畫蝶喜賦二首
四十年來老自驚新收門下女康成不知書面縑花好
試看階前帶草生
二
深堂樺燭照啣巵隔幔吟成畫蝶詩不是小鬟頻乞試
那知閨閣有陳思
秋杪重送秦太史假還山陰
共入東堂已七年碧山南望意悠然羡君兩度還鄉井
不藉青龍寺後船
二
秋花初發約同歸何事君先秋雁飛一曲鑑湖能乞與
明年相待浣春衣
和憶鶴詩
長因賣賦結秋蛇右臂支離類凍茄何似繭園仙驥好
只將雙爪畫圓沙(時予病臂故云繭園葉氏園名)
陪諸公集宛平相公園林十二首(有序)
時當二皡候届三商開平津東閣之門招鄴下南皮
之客
聖主重元臣親題光德(時字上親題席寵堂三扁額手書以賜)詞人依上
宰侍宴芳林集賢里北車過裴相家園細柳營南席
設岐公别業藉片時之請沐許延景以賦詩潘生陪
梓澤不廢廻谿峻坂之詞公幹在西園每慙菡蓞芙
蓉之句因成短什便紀良游
山庄請沐駐驂驒曲徑通街出巷南纔到射堂門啟處
門紗映出一山藍
二
青溪百折洑流低不見桃花路已迷欲向巖前尋舊跡
漁舟尚在洞門西
三
赤欄斜度暗杉關樹底吹笙鶴自還行過摘星嵓畔望
紅亭高出碧雲間
四
丘壑新題集慶餘剛逢
宸翰賜來初不懸宫左遊巖榜為有元和石鼓書(唐元和間)
(賜李寬石鼓書院扁額非韓愈石鼓詩也)
五
潞公水曲一陂穿華子岡從百谷連丹竈曉移修竹裏
繩牀晝設石壇邊
六
小雨初過景倍清山堂設饌午烟晴綠腰唱罷彈俱歇
滿耳惟聞流水聲
七
行廚斮桂煮雕胡渌酒清漿瀉玉壺粉黍細摶梁父雪
金虀雜剪碧紗蒲
八
草花續樹晩猶生石棧連雲斷復行怪道午橋光景别
一花一石手經營
九
平門近市亘修廊西北高樓傍粉牆桂檻下臨光德里
柳絲低拂永豐坊
十
尺五城南逼斗魁丹霞麗日晃樓臺
翠華若幸汾陰返定遣山庄圖畫來
十一
前林赤槿後烏椑&KR2247;&KR2247;流泉繞北陂記得籃輿曾養志
潘生西宅賦詩時(相公先人文貞公曾頥養于此舊名怡園)
十二
石上窪樽就飲頻座中綺里髮如銀十年未得還商洛
願作留侯門下人
青未閣十景之二和徐昭華作
郭外春山
城邊高閣起嵯峨城外春山列翠多只為倚窗描不盡
尚留一半在青螺
城頭夕照
百尺珠簾捲落暉畫欄初換晩粧衣如何城畔丹鴉色
偏照樓頭青鵲飛
閶門舟集别施使君閏章有感
當時惜别使君江清泪雙流滿玉缸今日金閶重話舊
夜深紅燭照船窗
二
閶門夜汎酒盈巵後會兵戈未可期何處流連心最苦
虎丘山下泊船時
尹坪以琴譜并詩寄予依韻賦答時小妻曼殊
將亡
十五年前汝水濱為彈清角每相親一從君作蘇門客
頓使身慚柳下人
二
正向朱絃哭素心感君遺我舊徽音如何遠道將離曲
雜作商陵别鵠吟
過姚江俞石眉宅
東行不逐海濤魚為覓雙鈎一駐車記取龍泉山後路
秋花猶覆子雲居
題閩縣溪麋老人偕隠卷子
誰謂藍田好避秦鹿門猶有未棲身何如負甑仙山下
夫婦同為採藥人
二
黍臼閒從紝器排相携一上釣龍臺十年虛逐東方隠
我欲從君汎海來
題佟二公子記年圖公子善書畫并詩是圖把
筆伸紙踟蹰未下
鄭虔三絶有誰猜一幅籐箋帶笑開未蘸墨潭先問取
是書是畫是詩來
二
蕭蕭梧竹映清姿畫裏逢君最可思彷彿舊年湖舫醉
孤山亭上畫梅時
孟生南歸
四月輕裝出帝都秋來我亦乞官湖到家若遇茱萸節
同向山隂訪柳姑
二
天安門外上書遲頓折宫牆碧柳枝北闕敝廬休詠去
箧中應載孟亭詩
碧山庵
團標八尺掛長幃雨後斜翻松頂暉山半沙門持鉢下
碧天片片落僧衣
病臂辭試讀棠村先生新詩呈簡
禁城花柳日芊眠左臂書空思暗然挾得棠村詩一卷
不須更詠鹿門篇
二
肘上生楊欲覆身春衣換去只懸鶉諸生薦逹雖無分
猶是司徒門下人
陳迦陵妓席予不得與因索題扇賦此時予以
病臂赴部辭試用簡棠村夫子詩人字
右手從來慣詘伸翻因賦洛坼如龜從今幸免娥媌妬
何必低頭見美人
題徐髯畫像(髯字祐植)
枓木長蘿掛紫絲溪山深處坐題詩試看石上含毫處
何似參軍入幕時
二
挹水烹泉蘸澗芼掀髯抵石踞來高不知相對滄洲客
頰上于今添幾毫
丁澎採芝圖
葯園先生冠&KR0008;冠深林負杖斸芝還祇因相見還相憶
手把斯圖看復看
二
獨向深林採玉芝林端駐杖有何思須知屬國南還日
猶是顛毛未白時(葯園從塞外歸故云)
集侯官莊明府園居即事
數畝閒園迥絶塵丹花碧樹蔭通隣最憐薛老峰邊石
偏對蒙莊座上人(烏石山上有薛老峯正當園南面)
二
雞䐢鼃炙酒如窪幾局棋枰傍晩霞啼鳥不知山客去
雨餘猶坐刺桐花
西河集卷一百四十四
