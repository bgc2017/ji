西河集卷一百六十
翰林院檢討毛竒齡撰
七言古詩(六)
題畫
薰風乍起午夢長石榴花發薔薇香枝頭好鳥最宛轉
啼破一聲枕簟凉誰持并剪剪江水繪出青黃與紅紫
醉卧閒亭日墜時幾度含毫思無已
奉和葉掌院夫子亭下雜花原韻
先生有亭最爽塏倚檻如坐春風中况當三月艷陽發
夸條蔓枝匝地紅綷䌨不用金錯翦&KR0008;韘豈與凡葩同
始知大匠貴自得巧者不若拙者工有時薄醉坐花下
門紗旒裂遜馬融豈徒紛紛隔階覷宛若女樂填廂櫳
裛衣發藻光愈燦摇砌擢秀神所鍾寧題丹棘作野客
不使翠羽稱殊翁論化羞比漆園蝶吐飯偶集蒲盧蜂
情閒有觸便生興道大于物何不容長安花少客無頼
蒔場藝圃眞難逢但留階戺一顧盻煌扈安辨澹與穠
子房門下多薦逹當時尚有東園公
和理㭬杙歌(并序)
卓㚤閩中僮徽之曾與之渡湖思不可得王雙白言
見在金陵儀鳳門能寄之徽之起製歌令王歌授名
曰理㭬杙因而屬和言卓㚤當理焉
只在石頭城下住莫過長干小橋去但恐年年細草生
不識青溪舊時路桐花綏綏夜雨多三春又盡花如何
可憐同在罝罘側猶自城頭理㭬杙
雙珠篇(有叙)
穎川隣宣公晩喪子哭之哀然曾用佛蓮花經一奩
供楣間至是還經甡以内家過慰並為文祈之迨再
過公褓一兒攜一兒出拜曰君記之乎舉此六齡矣
誰家老蚌生雙珠大秦明月皆不如圓泉璧水産有殊
老翁垂白多根株前年恍逐隋侯趨今年又入鮫女廬
小珠焜燿照里閭大珠灼灼盤中居暮年有子稱商瞿
我翁得此豈晩乎畢逋共哺頭白烏龍門百尺孫枝扶
老人得子草得荂况復老徤彊肌膚漢家禱嗣張玉弧
靈池百子宫臺孤採蓮西海蓮未枯蓮花今且開東湖
雨餘花底珠漊漊
羅三行(有叙)
羅三百駢杭州教歌頭有稱名甲午集紹興東昌坊
羅三率孌童十六人按歌酒酣執酒起為壽慷慨言
曰羅三非優人盍贈我長句歌使人知羅三苦沉淪
也甡唯唯乙未復集紹興九曲里祁兵憲第諸伎畢
奏羅三復引聲乃悲懷激揚顧笙笛絃索均失執歌
竟為言寧得憶贈句乎甡時頗失意聞其言感動驟
起援筆丐兵憲展絹憶唐元和白居易與元稹作霓
裳譜歌惟恐湮失歌句中且藏譜數猶可按切影響
今亦略溯緣要便可尋按故益多曼吟耳
周秦以後古歌絶漢代延年尚能說逡巡魏晉中再亡
杜䕫左&KR1516;徒倡狂開元神武興法曲高頭教坊譜相續
華原驃國襍甘凉立部聲喧坐歌促金元起創㸑舞辭
因之變伎歌參差九宫分譜限南北一十九韵音調微
明興一代本無樂鼓吹鐃歌苦交錯優伶㸑弄習轉深
南曲浸繁北浸落相傳南曲始吳下梧苑風流宛如乍
吳儂創調絜古歌翻出新聲美無價當年絶唱稱崑山
松常折嗓浙齒頑張芸朱美魏亮父至今嗣續猶艱難
杭州羅三重意氣誓欲尋原奪高第攝聰絶慧通鬼神
一雪從來品題異依聲按律節奏竒宫商相接復相離
涵融便捷鶯語澁急决噭嘹鶬鳴遲聲沿板定寸為&KR2058;
韵七字三前與後新生故死黍粒分迫度緩稽肌理輳
一聲將發坐客定數變將終動神性流離遷客涕泪傾
窈窕新娘怨思迸搊筝摘阮徒自豪吹師失管絃工逃
吳中譚如并張燕到此不敢爭鳴號東昌坊頭合歌板
首坐毛甡泣何滿哀吟失職貧士情那問終趨共前緩
羅三歌罷拉瑶瑟手把金巵揖甡出自言不是尋常人
耻作當年李恊律生平好酒名酒徒結交滿座皆屠酤
上之不屈古王者其下詎嫌今大夫千金散盡獨長嘯
故作歌吟襍啼噪孌童十萬蒲伏前不足當予日調笑
毛公落筆能有神悲能寫哭怒寫嗔貎予令予使不朽
至今予作忘言人昔年聽歌及寒食桃花滿樹風前拆
歌來倏忽又一年今夕聽歌是何夕今歌旣驩且復苦
坐者停聲立停舞寒蟬數弄咽柳條孤雁一聲墮江浦
洞庭秋風剛葉下去春在晝今在夜霜繁露白月欲明
竹斷絃弛鼔初罷宛如花底摘生葉少婦繰絲自成節
嚴鋼鍥處銀鍔凉冰甕開時水晶裂又如石齒决金薤
刓核吹蘆擘風籟屏高燭短坐嘆愁昔日梨園近何在
蹉跎相失淹歲月非我能忘棄前說我亦沉淪年又年
顦顇相看總離别東昌坊裏九曲園高車駟馬填前軒
聽歌滿堂勿相問此中惟見毛甡冤毛甡沉淪本無極
那復羅三又失職羅三當復歌此歌莫道聲繁歌不得
憩螺川胡推官虞胄過訪因贈
策杖登嵩高遥望天中山羽翼不得前薄暮空來還南
行入匡廬逝將上衡嶽浮舟渡螺川遂憩川上閣螺川
濯濯古司讞山木清秋曉行縣云是天中馳檄來知我
窮愁且來見天中岞崿産異人振衣獨對清江濱宛如
嵩高上登日鬱然相望眞嶙峋嶙峋萬仞動寒色玉井
冰花映天白不向空廳列鼎書長懸孤榻留行客我曾
讀君文嘆君似長卿金門獻賦後當入承明庭今來江
上作司理讞獄如君復有幾伯始從教博似雲胡威只
是清如水越人久作汗漫游横江又見紅螺浮清秋一
飲郇公酒醉看朝霞江上樓
題秋山讀書圖送舊京鄒山人還紫微兼詢沈
耕嵓徵君
晨星漠漠東陽路斜傍雙溪晩來渡耕嵓何在高復高
云是秋山讀書處秋山嶻嶪跨紫微相看同著靑荷衣
王孫遠道怨遲暮春草欲生歸不歸
題抱甕丈人濯足圖為顧有孝徵君
君不見彭城畫工有竒技姜肱擁被終咨嗟又不見華
陽高士善圖畫籠頭齷齪空隨車羡君孤處笠澤中世
人誰得窺君容儼如岌岌千丈深巖松置之茅屋長蓬
茸吳山之長水之冽浩浩溪流白如雪瀠薄高隨萬里
風沿洄皎帶千山月君來抱甕畜畦水日傍清泠思無
已新蒲早薤紛渺瀰碧芋青蔣覆溶㵝躊躇落日猶徬
徨頽然濯足清溪傍觸埼激石共奔迫浩歌睥睨投滄
浪瀟瀟隱見溪流長
醉歌行同周司理令樹飲于廬陵作
贑江冽冽吹朔風司刑官艦沙棠紅廬陵古署倚江郭
漉酒夜傾花樹中中原才子薊城傑佩劍爭看截鏐鐵
草屩牛衣共繡茵銅槃獸火飛寒雪司刑自言苦志乖
江高不道能重來秋鷹脱臂朱電削神鯨掣浪青天開
聞言坐客醉起舞我亦哀歌勝梁父紞紞城頭夜漏長
起視明星落如雨
謿胡東嵓被竊詩(并序)
甲辰首夏胡子東嵓從郡歸夫何暴客者伏隱東嵓
之室竊貲以奔西河毛甡聞而笑之曰東嵓有十盗
而無四封向氏探其前而司厲不得揭其後東嵓殆
困哉雖然銀船雖化鐵公尚存篚篋久罄何曾予壁
間之兒杼柚其空不能贈梁上之子幸青氊之未亡
何赭衣之可問所懼者未揭篋而縢已絶甫穿牖而
垣已頽竊装者祇覆其書懷璧者但看其舌似兹寠
士之形將來主人之憎于是慰其薄失而謿以放言
東嵓先生家四壁夜有何人壁間匿杼緯機絲總是空
缾麻罌菽悲無色從來胠篋羞擔囊野廬賓客徒相翔
但將國士虛無意說與河東王彥方
雨夜斷橋聞笛聲和丁起曹
楊花飛飛落江渚蘇小墳前夜來雨平船兩槳何處尋
東風吹落楊花深前湖水滿欲歸去草暗裙腰濕花絮
斷橋西上繫錦舷何處一聲徹雲路初疑江徼吹胡笳
旋聽索索箏琵琶野塘無復折楊柳春山自有落梅花
咿啞水面斷還接反覆分明訴天末龍吟潭底水淺清
鶴唳寒灘雨嗚咽紅樓高對十二重夢回三峽流漴漴
隴頭萬里碧天外武陵一曲清宵中我聞桓伊夜吹笛
愁煞清溪赴都客扶風夜聽洛下吟尚在平陽里中宅
杭州千頃西水頭新聲吹出伊凉州樓船簫鼔日無盡
長笛一聲愁不愁
贈商繪
商生太宰之幼孫風流卓犖隨諸昆珊瑚寶鋏映明月
蘢葱佳氣開朝暾永恩樓高百餘尺旦暮登臨藉遺澤
玉樹還榮謝傅庭朱衣自繞韋公宅生裁二十意惘然
蹉跎深悔終軍年手持一編已了了心中萬事空懸懸
自言少孤遘荼苦鶵乳低飛罹網罟析理難教兄子知
無才不爲家公數輜軿冠蓋耻追逐日對遺書冀能讀
池上需為彩鳳吟燈前私啓青箱哭我之從游商雨臣
王孫矯矯其兄倫慚予不盡柳下學多君猶慕相如人
從來琥珀謝腐草惟爾中情最堅好縱使成連到海難
却憐侯氏求玄早君家兄弟定無敵良友為龍驥為匹
荀文未獲侍諸宗商子終當棄三術丈夫有志百事能
少年何用哀無成高樓百尺且長嘯會看萬里風雲生
留别劉琯兄弟
昭華兄弟雄楚州一時藉藉稱諸劉論文偉麗過鮑謝
興酣意氣凌王侯西陵游人看秋柳邂逅逢君大淮口
拂麈高聽眞長譚刳匏直飲公榮酒層冰落落解棹歸
嚴飈吹折黃綿衣他時若問江南信只看春鴻向北飛
别戴大金黃大世貴
淮隂城南有飛雁游子窮冬返鄉縣雪滿孤舟戀戴逵
波連千頃思黃憲寒風截截霜滿裾臨行出入還躊躇
傾罇不盡此時語開椷頻訂他年書淮流一曲下江滸
渺渺長帆去西楚何處思君最愴神三月江南楝花雨
送沈九嗣笵同姜啟赴都
紈綺游上京翩翩盛裘馬丈夫貴立名飾志取相下懷
珠恐迷時抱匵以待賈所念在得朋唱高和靡寡徐樂
論甲兵歐陽策風雅歐陽受詩章句成上書欲共嚴徐
行漢京力學五十士惟此乃得當賢名扺掌不為辨士
策拂毛直作驚人鳴三街九市五衢道列轡聯車並騕
褭時向尚書省裏行誰來丞相門前掃我本羈遲子羡
君似飛鳥横雲一去幾千尺送汝將行動顔色江舘留
題夜火紅揚州去路春衫白桃花初開柳葉新春江細
草波粼粼作歌當飲餞欲别還逡巡到京若問嚴生薦
勿道行歌朱買臣
古歌詶贑南嚴撫軍過訪
挺之抱偉略武也多高懷悠然滄浪興却遇子陵來子
陵汗漫走荒谷越女灘頭種山麓衣懸貢埜春繭絲目
斷湘南舊叢竹手把長竿生鬱孤城頭啞啞聽啼烏
仲秋旣望得蕭行人嗣竒訃適向陽將歸過别
各抆泪哭以長句并寄孝子荃以使者行促
援筆煩亂無所次序
八月旣望白日微坐客向陽將遠歸為言夜夢頗凶惡
故人信音傍烏鵲荆門剥啄野花墜忽傳合肥訃書至
行人蕭君六月死有子哀號數行字白日在上客在前
分明絹素疑雲烟星軺曾餞廣陵驛迴颿寧返浮槎川
詢之四月乃還棹五月居廬病難療太君先赴白玉樓
痛殺王戎死親孝天乎蕭君君果亡行人更作修文郎
顧榮璧軫已推絶庾公玉樹眞埋藏生平有心感知己
邂逅曾逢故都市鳴驢動地幾失聲化鶴沖天恨無翅
遺書數簏過孔融嘗唫君賦秋風中桓譚自能惜遺軼
平原何用憂窮通但道棘人漫哀毁扶杖觀棋鎮爾爾
我欲貽詩寄慰言使者旋行不移晷中心煩亂寫無句
頃刻封將泪如注欲晰當年知己心更問將歸向陽去
党太守挽詞
薤上露一何晞城頭望烏欲飛烏飛不飛呌將曙月落
城西白楊樹不見車驅鎮海臺但見旌摇汜橋路汜橋
西去江水清翦錢懷送何為情
舒城黃母胡太君輓歌辭(有序)
夫謳來斥苦莊生引紼之章歌在輓留漢史吹簫之
節則辭銘未盡藉以申哀碑碣難忘用彰遺德無他母
儀已極顯融史誦必開幽竁也黃母者龍舒黃畏菴先生
之母平子先生之大母也閥閱攸傳本嫻家訓英華所
鍾餘及閨則故謝家柳絮詠之庭前姬氏葛覃習諸壼
内不惟扶風之誡旦晩堪型抑且德曜之光後先難紀
宜乎經貽子而有丸熊之風硯與孫而具戴鼇之慶矣
乃當先生出宰西陵憶太母咸來湘水潘郎西去共傳
板輿御母之文曹氏東征猶有農野安民之句雖萊蕪
介吏貧自生魚奈潯陽哲幃力能封鮓以故人之稱之者可
謂使衆以慈而已之推本之必曰伊予有母無如月蝕中
閨星流古署玉棺降于鄴下白帽裂之南徐陶侃自亡
母潯陽二客欲冲天安石未還山江左遺民如喪妣故
既禮奪苴蔴節哀邳國權移金革屈職山濤然而靈旗摇
曳于江令之祠丹綍牽援于許公之宅龍門雖遠芻前
奠酒多人馬鬛未加石上留題有字返舒江而會葬
發哀者定多武昌名士之車渡浙水而停綏留殯者豈
無杜曲驚人之調况乎洛陽賈誼久著膝前江夏黃
童竝推孫子歌鹿鳴而嗣服騁龍駒于再傳是則百
藥因大母命名文若以小孫起譽猶且心摧洗馬不
育于母而育于劉腹痛元卿不慈于親而慈于祖四
齡哺育口授毛詩十載艱難躬先顔訓彼撫琴長慟
本多罔極之思乃負柳將歸又有陳情之請則仁人
孝子安少蔡邕㒺愧之辭曉蓋晨輼可乏袁子難行
之唱哉因作哀歌各成長句
塗車且勿行芻馬且勿追勸君摇大鈴聽我歌輓詞君
不見尸鄉從人惜朝露白日㜑娑郭東路又不見潯陽
處士怨空水湛湛春觴夜浮綠人生修短安足知芳名
要在能留貽不見舒城黃母今還歸輤帷縹緲江之涯
江東士女咸哀思不減伊吾執紼為歌詞問母何以竟
得之母之扶桐倚車者曰蕭之父母躬導親輿蒞兹土
墨綬垂來掛綵凉清泉煮就遺羹苦方春山縣花滿堂
後庭有母來稱觴冰魚自貯雕盤獻綵鳳還銜紫誥翔
雕盤獻饍接晨暮綵鳳飛來倏飛去人云東海亡所師
我亦西州哭何怙冡孫平子對我說四歲慈幃舍呱咥
情苦難教李密陳心慈早為元卿竭流離十載兵革間
旅茅斷舶荒烟寒毛詩口授甫了讀蜀帽手縫猶未安
我思太君初太息更復聞言重唧唧賢哉有母長若兹
萬載千秋似一日君不見將歸召父不可求一時臺使
爭相留又不見膝前孝廉最憔悴不作陳情亦流泪
為商生贈吳太保詩
鑑湖八月秋水融金塘十里青芙蓉越中遺老盡耆俊
其中尤健推吳公吳公少小射猛虎羽獵曾經負彊弩
奪得翹關第一人望重燕城數千戸金書鐵劵累代傳
中朝司馬前名賢紹衣兩世公再振鉤陳羽衛相盤旋
東宫出傅長宴見至尊復召南薰殿晩食嘗餐䃾帳糜
朝陽親賜雕輪扇予之内舅公難兄同官先作金吾公
公之難弟懸豹尾侍御南臺掌文史鳴珂舊里三棨列
相見還留半牀笏悠然故國山澤肥共返金塘看新月
沉沉甲第繞鑑湖花間畫戟垂朱弧酒酣耳熱尚拊髀
青天白眼誰吾徒生平負氣喜壯節每嘆袁絲少竒烈
信陵何處訪夷門越石終教觧縲絏公家事業留史編
公家世緒長聯綿獨難志節永皦皦秋霄健翮爭攀騫
君不見芙蓉八月鼔蘭棹七十吳公似年少
古薊門行
少年結束從邊游腰懸寶帶金吳鉤新隨彊弩出懷衛
躍馬欲行雙泪流青天銀鶻渡榆水昨日羽書來薊丘
烽烟四起塞垣動朔風一夜關城秋燕兵索戰破紫嶺
漢將近前踰白溝此去定追朱鬛馬臨行不換黑貂裘
但隨彊弩後何日大刀頭
羽檄起疆場神兵下朔方誰言無所恃大將出中堂驅
車揚風沙拔劍銷欃槍北經月支窟西扺樓煩王薄暮
宿南亭朝行過東光戰陣踰驃騎軍營作護羌寒風效
矢急白日同沙黃殺氣薄寒鐵敵運猶枯楊可憐流蕩
三城戍復有招來六郡良突騎不收司馬節擒生羞逐
羽林郎採花判結于闐女醉舞新成石國裝但教塞外
春風發那道城南秋夜長
西河集卷一百六十
