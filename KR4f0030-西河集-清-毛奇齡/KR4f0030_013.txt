西河集卷十三
翰林院檢討毛奇齡撰
館擬判
棄履判
甲告婦夜半棄覆訴云觀燈雜蹋故
春元列燭士女皆行夜半傳柑細君何在天津橋迥星
流火樹枝邊安福門高人在炬光影裏因傍香輪之雜
蹋致令珠履之陰遺在婦非失足長途于甲則畏行多
露瓜田未納何為踏地歌来蓮步相生竟在凌波襪底
本異漳臺之賣難為楚國之搜人非東郭誰憐雪跡已
盈街行近西家羞見月光偏炤地豈蔡琰之訴夫而跣
足如皇甫之下士以捐屝雖未罹乎官刑亦宜申夫閨
訓
巫樂被戲判
潁上東北廟甲女樂神懸跌于楯陽幻欲墜乙怖其真
引手援抱女責其有戲心不伏
下蔡古縣潁川舊封人為雞骨之占俗尚牛王之祭叢
壇石上三物斯陳野廟欄邊羣巫進舞將樂神以婆娑
之態因懸姬於絙索之間騰身赴節恍然濯燕銜花撒
帶盤空往似晴蜺吸露蹴紅繩而倏下勾寸能留粘素
&KR0008;于高頭履欹欲墮故為躍之而色顫遂貽觀者以心
憐伎臨炫處總教過目皆迷人壓看場竟爾迴身就抱
樓前驚墜粉惟恐珠投掌上把長裙空愁仙去睹目招
而不解雖援手其何為但有愚情慢從戲論
爭高粱粟稱名判
行唐婦嫁山隂縣農勸夫種高粱夫執是粟至詬
有女来歸家在臙脂河上乃夫肯播耕於宛委山前傍
桑陰於秦氏之園分杏粥于西施之里烏犍初下坂夕
陽未墜好鋤藜斑鳥乍呼林春雨欲来堪浸榖勸三農
于有事賴百種之均敷青秧雖未發而各有其名黃甲
俟將開而早區其處乃有鄉邦&KR0008;諺粱粟殊呼夫婦唱
隨北南異舉求田非作宰夫請秫而妻請秔取婦豈尋
兄一疑黍而再疑稷但思質從已造名任人加僧院稱
蘐花為平慮未便乖張詩箋疏菉草為王芻何容詬厲
應誡稽唇之過潛銷反目之諐
孝廉略傴受毆辱判(舊題)
得甲孝廉詣公車歸遇乙故人于里門乙便長揖甲略
傴去乙起顧不平牽甲還故處搤甲項内胯騎之使向
後出甲告乙毆辱
甲幸上公車徐歸鄉里張憑作孝廉了無新義平津為
博士便逢故人由其胸次全卑故爾睹瞻甚偉車前盤
辟不思貧賤驕人道左逢迎妄謂將軍揖客一命傴而
再命僂稽首誠難爾佩委則我佩垂折腰何用身愧龐
德公亦使望塵下拜豪豈任城子居然捧手來前自非
酈生之說成必致灌夫之怒起若夫乙雖稱鹵性實快
輿情吏果強項胡為入我褌中人苟直躬奚難出之胯
下籧篨不善俯且倒行而逆施之凥尾亦能高何前倨
而後恭也自侮人侮毆之宜爾悖出悖入辱何足云
蔡邕棄妻判(舊題)
大昌縣令係進士出身斷部民棄妻比擬蔡邕吏告不
可令責吏吏不伏(原稿無係進士出身五字今從舊題補八)
維巫娥之近縣嘆有女之仳離挽車無幾日空留棗樹
在東家唾井有何顔但采蘼蕪於山下碎寶鑑於分奩
之後墜銀缾於斷綆之間野鶴孤飛人方倚戸江魚雙
躍妻未還家誠多鮑永之迂疎當辯秋胡之輕薄甲久
通仕籍早授文林帖括可研摩已成進士簿書能省覽
不廢入官但矜季路片言幾壞中郎一世拽當場之傀
儡鮑老無情彈孤館之琵琶蔡邕不孝致使功曹之坐
嘯反糾掾吏以行違太白入東井端為渴耳孟堅無選
賦豈其愚乎吏既直前有詞令當謙退自省
井田判(舊題)
得縣申歲十月八人里胥從婦人相從夜績每月課四
十五功聽其歌詠行人善之徇於路按察禁之太師以
失職致詞
原夫閭師之任女事比長之載婦功井制已然地官為
烈故遒人徇木不避宵分籥掌吹豳應勤夜作乃涼風
乍起促織籬邊縞月初生索綯門外陳人麻總不曾持
向三條齊女燈光嘗使畱餘四壁合同巷辟纑之侶較
斯鄉課績之工一里有程期恐良辰之邁往諸胥膺率
作遂永夕以徘徊紅花染甲擘去成紋白苧盈筐望来
如雪每限之以二十九晷當計之以四十五功然而陶
家獨處尚有哀歌漆室相逢寧無永歎痛孤婺之作苦
未敢援琴悲寒女之善懷因之輟杼藉此窮櫩之宴笑
調兹長夜之歡娛鄉中監正原非竊聽狂夫路上行人
即是采風使者從歌詠而勸以勿壞庶有善乎謂燕樂
而禁使不然失其職矣當念太師之鼓舞勿援按察以
紛紜
西河集卷十三
