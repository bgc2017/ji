西河集卷一百五十七
翰林院檢討毛奇齡撰
七言古詩(三)
上已與故人
他鄉既度清明節客裏重逄上已天當此暮春將盡日
不知歸國是何年可憐修褉蘭亭侶正値流觴洛水邊
洛城游騎行春晩曲洧晴沙盪日曛客子採蘭紆紫珮
女兒贈藥洗紅裙途中製得甄神曲讀與陳王不忍聞
會川吟
君不見會川&KR2247;&KR2247;東南行千艘萬艫輓漕粟朝光未動
鉦鼔鳴滎澤既已堙沇河不可量通塞寧有分浩嘆會
川上會川樓觀雉堞高前臨闤闠穿長壕平欄斜抱濟
上橋欄邊紫蔕花千朵橋上青絲柳萬條千條萬朵花
共柳狂客樓頭舉桮酒紛紛車馬爭水流疊疊芻糧過
丘阜樓中有女貎似花長裙八幅裁朝霞持桮善唱採
蓮弄能使江南客心動大官駕舸&KR0008;球樓捲珠箔巾車
并明駝幪紗映雙目鳴鉦伐鼓上都去滿目川光起烟
霧更有東西估客豪鈿篋金箱不知數娥娥紅粉最可
憐朝朝暮暮娼樓邊酒酣襍坐理瑶瑟斜陽散落紅簾
前令我舉首心茫然君不見東會川
夜飲倪之煌一草亭放歌并示劉二漢中王二
宏昌
十日九過草亭坐一日不過思殺我檐前况復梅花開
啾啾鳥雀啄蘂來蠟盤燒燭閉柴闥駙馬巷南街鼔發
廳罏着火淹酒紅菜瀝菘羹下匙滑蕭蕭風起短袂寒
醉歌一曲那呵灘屏前積水見星墮暗中孤雁號雲間
罇浮琥珀燭光度起看梅花繞涼露東邸賓筵恍舊時
南鄰主第今何處相過莫使相見稀劉生斗酒能忘機
只憐王子清江去三過草亭人未歸
登天門山望江
晨登天門巔俯瞰大江渚江渚浩浩環石根細激嵓花
散成雨嵓花灼爍當水關秋棠石隙青苔斑盤旋曲磴
越叢莽峭壁直下波濤間峨嵋山亭倚博望與此東西
屹相向世人相視稱天門我來已㩀天門上天門嶻&KR1110;
朝日開峨嵋窈窕烟霏迴小鬟十五共追陟前凌縹緲
超塵埃青天萬里瀉空闊欲上天門躡天闕憑將峰頂
看浮雲不向波間捉明月横江江舘千古愁&KR2998;磯牛渚
思悠悠振衣獨上天門望惟見長江不斷流
白雲樓歌(有叙)
游飲禹州州署楊花飛飛望白雲樓為嘆興
白雲樓高接天雕甍玉柱相鈎連上看挾飛鳥漠漠翔
雲烟下看垂溜懸飛泉憑欄欲數城外山卧聽潁水流
潺潺郡王夙昔居其間啓禎之際藩府稠郡王十七留
禹州當時各請建飛樓敕地命名巨細分博聞為最次
白雲白雲者誰懷慶君仙人樓居饗王孫嶒峵金碧日
月昏鈞天之樂歌管翻青娥紫袖抱瑟彈迥若細雨吹
雲間聽者若寐欲寤難天陰晝晦歡宴促蕩蕩城門烏
啄肉一從流寇亂中州萬瓦千楹總陵谷白雲樓今尚
存下有斷坦上有軒土中金絲盌井邊玉絲琖一絲直
萬錢萬絲十千貫摧碎棄井邊土澁石錢滿闢樓植瓦
作州署重鑿青天入雲住山頭日出揚曙光風裏楊花
落飛絮使君拾揚花飲我樓外亭通池引曲溜激激樓
前鳴持觴一望樓頭絮幾欲登樓百感生
贈隴西羅生
金城河北飛黃雲隴西豪士天下聞結交意氣重然諾
令人不數平原君白臚赤鬣騁寒磧却到徐方作賓客
許汜難同下邳樓羅侯舊有東川宅凉風吹劒水一行
南遊莫宿陽平娼四維原是雷塘侣只問塘西十八娘
飲廣陵舊城酒壚同胡五舍人張十四判官醉
後作
黃花開盡朔風起買酒揚州舊城裏沿城數里有狹斜
十五當壚對梧子溝頭水淺不照衣開元才子旗亭稀
江南雁歸不識路日暮且來江北飛
㩦條兒宿謝墩書感
謝郎東墅春融融春鳩日啼高柳中小蠻朝粧裹花葉
開箱自揀春衫紅烏衣桁南綠波繞簫鼔盈船度春曉
不惜聽歌都護哀但道彈箏貴官好過江遊客遊且吟
草堂無復留山陰小蠻空上江南路欲賦江南傷客心
結交行贈卞生利南
結交亦已遍那知有若卞利南洛陽劉生騎黃驔當此
匿影不敢前毛甡居都亭鬱鬱抱足眠東鄰有阿侯十
二學得彈箜篌酒徒載酒挾雙枕將買箜篌誘我飲先
期桑下逢金夫踟蹰那得石氏珠卞生利南未識面驟
雨衝泥似銀箭白騾氊蓋油裲襠奪却黃金擲珠串爾
時在座酒未巡忽㩦鴉髩來如神毛甡素矯蹇詎敢當
此情酒徒相顧喜且驚毛甡辭讓不得成平明相約訪
卞生乃在南城之南曲巷裏前對市門後臨水水亭深
深出水㡳水波浮動嘗有風四顧乃在菰茭中横欄複
閣水面通閣中紅袖千芙蓉生平與少年相逢白鼻騧
不意歷此都乃過卞生家君家最易知易知復難忘但
唱結襪子莫歌團扇郎結襪當結君團扇徒自傷自傷
仍欲渡江去謝爾要予種桃樹白魚總駕蓮藕船且醉
城南狹斜路
重集閻園醉宿賦贈劉昌言進士暨始大始恢
二令君
去年來此園荷根出水枯葉寒今年來此園雨餘又見
荷珠團此園久别亦可念况復園中主人面春風送我
入洛陽上已清明不相見新禽啼遍蝴蝶飛畫梁乳燕
捎紅泥蒲葵滿徑草花落執手慰勞還歔欷坐我桃竹
茵飲我木瓜酒西亭懸葛巾東厨滌粱籔石枰分踞恣
酬酢樹裏斜陽散幽壑暝霧初開華燭明留我溪南最
高閣閣邃翳月光燭明照深樹我念主人情流連不能
去流連高閣月樹涼捲簾欲倒黃金牀主人本是金閨
客將赴長安曉馳驛有子承明獻賦還同向天衢展飛
翮我念主人不能去主人好我且還住空園寂静漙露
華落月幽清滿江路園花開盡當復開江南歸客猶能
來夜深相對情無已更盡亭前酒一杯
灌湖聞笛
灌湖西路風蕭蕭湖心晩來生晩潮孤舟回泊漣下橋
横橋枯柳垂長條忽聞橋畔笛聲發遠趁風吹乍幽越
入耳疑聽塞上鴻回頭不見關山月我今將上黃鶴樓
烟波渺渺思悠悠樊山再啓謝生宴蘋溪重汎洪崖舟
此時一聽桓伊笛能起千年江漢愁
秋風來辭寓居吳陵後遷九龍岡作二首
秋風來兮吹客衣芙蓉閣邊秋蝶飛我行吳陵不得歸
故園八月荷花稀荷花有紅又有綺可憐不作游子衣
秋風吹吹墮流水
秋風來兮吹客裳九龍岡邊桂樹香我行海陽過江陽
廣陵八月秋濤揚秋濤雨來漲官閣可憐不得還故鄉
日上西陵看潮落
宴秦郵逢故人將歸
膠西廟前見新燕秦郵亭邊折野桃相逢故人解黃綬
可憐細草抽青袍盂城幾曲假行幔甓社一湖横小舠
北來寓客有王謝南皮佳賦推劉曹高舘尚縈紅叱撥
美人正抱紫檀槽飲酣促坐倚酒樹氣合欲行遺寶刀
白晝翳雲翻碧落春風吹水漲紅濤仲宣避地登樓好
枚叔為郎去郡高今朝聽歌不盡醉明日看花空自豪
江行感懷
石帆山下秋風起燕子低飛渡江水越客乘舟趁上潮
倒泝江陵幾千里龍江關徼下水遲可憐五馬浮汀涯
江南王氣總銷歇山前幕府空逶迤我將浮江拾蘭葉
西上峨嵋看飛雪夜汎長江無限情獨坐江波望秋月
豔曲
吳姬二十粧正濃横江甲第葡萄宫鬟垂倭墮鬒雲黑
天開曼臉新花紅屏前屏後不相見欲顧還憐掩團扇
翠黛遥分雨後山湘裙低捲風中練金張家世五侯宅
大者侍中小執戟門左鴛鴦飛未連坐中桃李看成碧
陽春麗日照階戺曲幕重簾兩相啓錦瑟斜牽寶篆明
銀牀背樹銅盤紫夜來明月海底珠江魚尺素天邊書
五都密意投宋玉茂陵多病懷相如沉沉夜漏發魚鑰
先遣雙成恣驩謔赤鳳青鸞婉孌殊女師太傅然疑作
烏啼著曙火䗶黃風吹雨霽愁山陽喟音宛轉屢哀歎
歡情失據還高唐瑶袿綵服九華帳不是人間是天上
漢女燒珠减怨思曹王撫枕增惆悵扶桑有木西有枝
雙鶼到死猶相思竹竿嫋嫋溝頭會挾得錢刀當對誰
集宋中即席贈梁園諸子
夏城西望春雲輕大蒙小蒙花欲生晩來飛雪灑寒兔
誰著梁園舊時賦茅堂風細酒復香江東才子還遊梁
故園賓客久寂寞魏生雖老猶康彊東過太丘里曾訪
練公子公子亦遠遊空看鄼橋水我今將上商丘驛一
宿侯生著書宅四憶堂前吟未成無數松楸繞南陌當
年侯氏嬗耆舊更羡忠貞練司寇中原遺跡總草萊况
復微文落人後菁花被地&KR1048;葉開座中猶是梁園才茫
茫一望傷心處只有梁王舊雪臺
投寓長橋蘭若聽竺蘭上人彈琴
我行太湖傍不見太湖水長橋蜿蜿如斷虹横卧青茅
白茅裏天風騷騷吹客衣我行不住增心悲湖邊蘭若
種蓮葉中有竺師作蓮說香氣吹開一片雲涼隂堆作
千年雪飄颻擕我入深處湖口相逢宛如素笑彼漁郎
花底來憐予窮士蘆中去秋庭日落當夜陰竺師為我
彈鳴琴青天澹澹湖水深秋蹌初作元鶴舞&KR0008;&KR0008;再起
蒼龍吟我聞黃華子秋風生古道客子時一聽日夕傷
懷抱又聞走馬引躑躅荒山曲草根纏其魂蒺藜傷其
足豈如竺師之琴悠以閒上有千仞之高山下有萬里
之波瀾客子聽之心連連竺師為我記其然須知我意
千重遠只在君彈一掉間
桂樹謠為劉進士謙吉尊人雙壽
射陽湖畔清淮隂團團桂樹環深林大枝駢榦翔綠禽
小枝千蕊千黃金大枝小枝高雲深高雲熠熠滿庭戶
前列層城後玄圃葛葉裁裙拜木公桃花靧面隨王母
木公垂老髮未皤西來王母能高歌歲星掩映動瑶闕
婺光燦爛縈青螺雙雙相對驩如何君不見劉伶臺下
有劉子七十高堂共甘旨舞袖新披宫錦袍稱觴况挹
仙厨醴人生有子貴如此君不見劉家桂樹漢代栽淮
南千載猶花開
集淮陰舊城醉中送白門任金吾北行
鳳凰臺上金吾子醉藉寒風卧淮市列戟曾扶春殿前
幽居近在秋花裏蕭蕭蘆葦徹夜鳴悲歌一上韓王
城黃河倒浪赤鯨動青天曳日孤鴻驚茲方卑濕不可
住欲看燕臺築金去短帢還羈一飯亭長帆竟掛三洲
路我同衆客解佩刀㩦罇共餞青龍橋花宫百八總寂
靜吳姬十五猶妖嬈我欲勸君酒漫歌折楊柳楊柳垂
細條霜花著人手霜花撲簌淚滿裾相思常寄加餐書
竹竿籊籊任公子莫向長安只釣魚
春日同史使君遊潁上過張良洞作
鈞州官署曉日紅披衣騎馬遊城東環溪斜度石橋闊
春風吹入幽嵓中嵓前有花下有水巢父由來此洗耳
當日張良未報韓側身學道長居此玲瓏破壁啟雙洞
旁有訾仙抱醯甕洞閉長留碧海雲嵓傾不下丹山鳳
使君慷慨起開鑿重見幽棲舊丘壑二月良辰天氣新
士女同來種紅藥我慚巢父對水流使君立志需封留
鳥啼花發水漠漠山空日静春悠悠流連襍出酹酒醑
將共使君返州府女伎能為楚漢吟且向嵓前再歌舞
洛州寒食二首
洛州城東李花白遊子他鄉遇寒食晴絲百丈罥馬蹄
留滯嵩陽歸不得道傍欲折楊柳枝手把長條三歎息
洛州寒食柳葉明春衣駠馬城東行遥天風息鳥啼緩
薰人日暖蟲飛輕女兒欲上鞦韆板愁殺江南孤客情
於黃申光禄宅豪飲
楚州多賢名首推光禄君譬如鶚在霄矯矯離人羣我
來楚州甫三日便向甘城訪遺逸叔度能傳外史書潁
川曾進通侯秩罇中酒滿座不空酪漿傾出桃花紅金
砧緩切鹿頭鯉銀匙細攪熊蹯菘酒酣有佳客清歌理
蟋蟀呼彼座下人吹笙鼔瑶瑟吹笙鼔瑟揚素歌盤中
瀉酒如懸河大官庖廚久無餗我愛樽前舊光禄
河隍司馬吟贈王司馬
河隍司馬金閨客家住蘭州大河側入塞驚聞竹箭聲
沿門盡漾桃花色東流近海瀉入淮鹽溝鐡樹難疏排
龍隨九畫驗神術魚山屢塞眞竒材臨淮千里慶平土
誰識陽平舊明府濩澤帆檣任往來江都父老還歌舞
夫君係屬本右軍嘗書白練羊欣裙力持鐡帚埽輕霧
高懸銀榜如浮雲生平文酒過五絶况復肝腸對冰雪
廣武城頭發浩歌金城關外驅寒驖我尋舊友淮水濱
慕君高誼高嶙峋枚臯有里皆佳客劉安滿座盡仙人
曉衙初啟幕烏煖淮海相逢在秋晩歲宴難聽越客吟
晨炊又値王孫飯秋風瓠子天馬來從君一上劉伶臺
大河積石從天下河水東流亦壯哉
楊童子歌(有序)
楊進士才瑰童兒九歲文諷俊妙玉膚色持觴隨楊
君後相驚神也坐語新叶燦燦妙理書媻面長句與
之思少時亦自見頭角今就暮落故鄉故人子李焜
李曜長大蹉跎無復識知近狀見童兒不覺生有羡
意未請字曰楊童子
楊家童子方九齡錦襠朱帽垂銀鈴清神皦皦濯寒玉
眸子瞭若秋雲澄當軒傴僂出拜客騏驥銜花鳳梳翮
滿堂一顧嗟嘆生出席驚看墮雙舄逡巡行酒有神矩
屬對吟聯盡好語胸中了悟懸鏡光言下相通似桴鼔
坐來咽項當酒巵欄邊羣嫗思攜持羊欣未長衛玠小
何物生此寧馨兒我聞關西楊伯起學術能明號夫子
數世皆生倜儻人皆與楊童妙堪比又聞揚雄誦綿竹
有子童烏出塵俗楊童今且勝阿烏况彼非烏總碌碌
醴泉有根草有本進士楊君擅材分竒文海内爭頌揚
事親庭下能温問宫袍初著春宴稀高堂念切曾馳歸
三年重對董鼂策至今侍養藏庭闈楊君孝親宜有
後嘖嘖楊童豈常遘銜君美酒復羡君不惜長歌為君
壽楊童子真罕稀手籠金鎖金花枝他年把筆看花發願
寫毛甡座上詩
西河集卷一百五十七
