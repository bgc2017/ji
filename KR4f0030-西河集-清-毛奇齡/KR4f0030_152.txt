西河集卷一百五十二
翰林院檢討毛奇齡撰
排律
揚州金太守修復平山堂讌集和曹侍郎韻
東閣人何在蕪城賦未傳每游隋苑去只愛蜀岡前地
擅江都勝堂成慶歷年風流聞舊守登覽挹前賢山遠
平如掌牆低甫及肩折荷分四座種柳並三眠漸覺春
風度還看歲月遷重來送原父三過憶坡仙廣牖通樵
㸑空壇傍竺乾賓閒甓社酒妓散廣陵船何幸文章牧
方從汝潁旋乘時聲籍甚懷古意悠然行部朱旂繞尋
幽錦纜牽雲樓恢佛地月俸解官錢文杏安琱檻團花
隱甃磚龍蛇遺字古魚鳥近人憐翠甸宜圖畫紅橋度
管絃同舟擕郭泰開館得田駢我本平臺友忻觀鄴下
篇淮西三歲别江介一星躔末乘陪常晩長筵醉不先
旌麾開北府烽火阻南天良會他時少高風此地偏到
來追賦詠何似杜樊川
從湖口入彭蠡舟次登覽書事
水國秋程澹江舟曉樹凉晴霞滿湓浦破浪入潯陽碧
水葮初老青天雁正翔廬峰横九嶂星渚並三湘擊确
聽鐘阜懸花繡石梁閒僧太子寺神女大姑塘斷壁開
連塢流雲過近檣洲平浮菼宅瀨淺折蓮房鼓角驚殘
戍琵琶惜異鄉褰衣吹薜荔酤酒對柴桑高詠慚吳客
名山重楚疆臨流隨騁望我欲誦滄浪
行次左蠡放船出南康已來舟中寄蔡五十一
仲光姜十七廷梧張五杉并呈施湖西趙司
馬駱崇仁何奉新諸公
流浪還齊地蒼茫向楚隅何時經夏口此去是洪都鄉
信淹江雁生涯寄水鳬仲宣思故國阮氏泣窮途早歲
棲中露頻年詘負塗書曾降故將行獨後諸儒才淺人
爭忌貲貧志亦愚山萁書有罪梁燕語當誅張儉將歸
塞童鴻反去吳相君真解綬浣女果捐軀走險胡全跋
昂霄尾畢逋有家憐季布易氏識陶朱讌序傾金澗詩
成博錦褕宅猶留鮑照壻欲贅淳于北顧空騏驥南行
覓湛盧浮名偕草木放跡在菰蘆彭澤宵經縣鄱陽曉
渡湖清秋凉襲袂白日醉提壺避地依五老環波洗二
孤籃輿邀栗里宫錦謝當塗每念同袍士還思舊酒徒
探書登夏穴修禊遶春蕪不見三秋艾相思兩地荂風
舷時轉側霜柳暗凋枯虛羡雲間鵠恒隨檣上烏懷人
難命駕無道但乘桴綠水愁徒涉青天想共呼高峰追
白社寒浦泣蒼梧妄踞洪崖室還尋卓氏壚無端依水
馬何處憶蓴鱸去國曾捐冕通關不棄繻歸裝輸陸賈
游仕愧秋胡最恨生多劣仍憐世善誣涼才宜刖石暗
地豈投珠嫉翠連殘羽摧翹及棄樗狂書焚蒯子遺論
毁潛夫分鮮金箱秘情甘溷厠汚張蒼三歷盡司馬一
書無貿貿忘榮落悠悠度曉晡拂龜亡决策借箸昩前
圖愁聽歌商女驚看秀木奴荒城頻鼓角末技厭吹竽
抱璞思俱寂書空手自摸羈棲同燕雀輾轉似蜘蛛海
闊從浮泊天高趁遠徂留情追沅澧投老近番禺市舶
諮梁賈仙山訪藐姑遄車需載輔相瞽頼匡扶猶幸逢
知已先經宦此區剸魚跳幸舍漉酒濫軍厨兔苑嘗裁
賦龍門願捧樞蕪文煩嘖嘖汎愛首區區南埜應過眼
章流久浹膚固將憑永久且復倚斯須飄蕩廻蓬荻遭
逢任轆轤時方捐苧葛節又採茱萸率曠知依棧穿林
念守株草留寒蝶栩波逐細魚濡多淚啼猿狖難行喚
鷓鴣孤懷誰告語長望起躊躇
彭蠡湖達南昌將適廬陵訪施湖西途中有寄
凡三十二韻
久念廬陵勝還為彭蠡遊湖天廻遠日山葉動高秋星
子聯迎櫂康郎曲上舟溪吟過栗里野泊近椒丘烟塞
抛魚罩霜籬醉酒篘風生朝解笮水冷夜添稠赭岸尋
遺堞青山榜舊郵橋看三峽雨亭瞰百花洲玉笥懷丹
牘珠泉掛碧□檣鈴遮鴿浦旅笛傍龍湫漢將城臺迥
秦人洞壑幽峰前紅嶂合江畔綵螺浮鼓枻横章口擕
書到石頭虛名傳白社浪跡剰烏裘鐵轆翔雲鷁干將
望斗牛故人今節度分守舊諸侯重鎮雄蠻服嚴關控
上游陳蕃推豫郡陶侃在江州但借卬亭宿無需禰刺
投入吳忻見導避楚故依劉浙右曾分袂淮南值税輈
經冬陪飲讌首夏約過求歷覽慚靈運相思負子猷因
探梅尉岫始憶庾公樓何處嗚葮鼔先將釋蒯緱榻緣
徐稺設坊定范逵留興到開仙室文成寫吉流層臺閑
繡棨後幕捲青油我放同安道君廉過禇裒草堂貲有
待蠟屐計安週西上呼黃鶴南行駕紫虯此間何路達
為我一諮諏
自南昌踰峽江入廬陵界再寄施湖西并諸幕
府四十三韻
清江猶曲泝溜水幾回沿甫入章中路旋踰峽口船回
颿知幾日看桂又經年時轉青山外朝行綠水邊周郎
雄鎮下漢尉舊城前虎踞横洲險鸞吟舞岫聯無書藏
玉笥有驛住金川廬阜難回首洪崖未拍肩前程逾浩
渺上浦正遷延疎葉穿楓塢寒苗映蔗山秋高雲度煖
冬近日行偏宿草紅晞露平沙綠浸天石攢飛鳥毳渦
曲斂蛟涎枉渚難齊榜層灘只上牽磯封猶疊璧浪碎
恍連錢妙景紆還望忘機醒亦眠長征鄰去馬偶詠效
衰蟬篷暖衣從晾罏欹酒更煎霜棲尋蓼雀水食進槎
鯿捲簟抽蒲莞添衾愛木棉琴聲浮浦藻劎氣解冰蓮
寂莫匡君隱昭靈屈子篇丹虚慚羽服賽起恨神絃高
德屏藩業才名幕府賢安危煩重鎮優暇即神仙地已
成維服民猶解倒懸羣方追嘯咏我亦誦旬宣獻瑟羞
膠柱剸刀痛着鉛自當依謝尚敢曰寄劉焉寓擇郗公
舍披餘謝眺氊逢迎隨浪蕩奔走任風烟特是忘歸矢
天涯縱轉旋未知誰税駕江畔漫流漣風急愁來雁波
澄看下鳶年華空冉冉流水自濺濺此處祠梅福吾行
媿魯連孤游標鹿豕健舉負鷹鸇汎梗憂中斷枯花憶
故妍天章徒似錦菼影笑如椽規我曾遺襚隨時悔佩
弦寧終浮玉桂逝欲採香荃洲鷺漂逾白川螺轉最圓
懷人兼寄志游泳自蒼然
投寓天衣寺謁乾公和尚同張五杉用宋之問
韻
祗苑開山峻王城入路遐層臺連萬壑到寺識三車中
藏遺金葉前人誦法華南朝傳聖果東渡守毘闍化雨
飛千界神天感六牙國王呈瑞像太子賜袈裟代草燈
彌煥巖空覺未賒十峰環處聳雙澗度來斜寳誌重飛
錫曇摩又泛槎龍潭融佛乳珠樹散天花下士行多劫
非時害有瑕周顒來不意張儉返無家翹首瞻獅象甘
心逐麏麚忍將同草辱羞復道蘭奢詎悟依孤獨居然
啓七遮隨時聽梵籟是地見恒沙蓮室仍栽竹桑門暫
獻瓜山田過夏雨林洞臥朝霞勝蹟標秦望同游在若
耶相逢留白社去住兩無涯
送蔡漢舒北游
我厭東歸轍君摇北去裝渡江梅雨暗入夏柳條長寳
帶蟾蜍白金臺駿馬黃乘時開韞櫝利物重干將綠草
愁南浦青雲羨帝鄉只憐流蕩久不忍上河梁
早春殘雪
麗景春偏早閒庭雪尚殘風微融地濕日薄過林寒柳
絮沾還墮梨花落自乾碧流波底凍白見草頭瘢興盡
山隂久吹停黍谷難陽和窮巷起應有問袁安
奉贈嚴都諫十韻
高座入文昌天官駁正郎開圅勤對闥起草靜焚香翠
殿春摇珮青娥曉近牀題詩留籞宿諫獵過長楊國士
稱堯闕家聲在禹航燕臺新讌會吳地舊文章别計開
南粤前身事孝王依蒲通禁鎻連葉誦齋房讓士逾劉
寔邀賓類鄭莊木門天上路誰不望倉琅
擬艷詩
東井匏瓜爛西鄰棗樹完苦心經蘗塢無力度桑乾黃
鵠翻雲遠青溪得路難秦家愁織錦班氏怨裁紈莞蒻
承牀薄芙蓉掩鏡殘食禾根可共結膝履嘗單白帽門
前杳烏頭樹裏寒嶢關如得返辛苦望燕丹
哭沈生功宗詩
時事有長短交情無死生同君埋草澤先我返蓬瀛器
大如顔子才高過禰衡登臨廻北顧詞賦本西京早歲
方懷策終年竟請纓人間金殿阻天上玉樓成鵩為長
沙至麟來曲阜行痛心君鳥逝轉眼我驢鳴庭有雙親
養田無一子耕桓譚多緒論朱穆但空籯屬誌羞孫綽
臨尸負子荆今朝發哀次何似武昌城(姜埈曰孚先病中囑其弟乞西)
(河誌又貽書西河云能如王武子哭孫楚否故末云)
送邑明府韓公櫬歸遼陽
蕭縣花齊落樟亭草正凋櫬歸遼海月䰟斷浙江潮化
鶴思華表飛魚戴石橋桓伊哀引曲周勃泣吹簫河北
迎長旐江南賦小招如何薤上露不與泪俱消
螢聯句
古寺見秋螢(甡)流輝映晩庭向明還澹澹(僧成珙)入暗更
熒熒點亂因風轉(張杉)光凝似火停拽來投竹路(甡)旋去
觸蓮屏拂座侵衣袂(珙)黏絲綴甋瓴散縈花底露(杉)添
作水中星每恨臨開卷(甡)翻宜炤誦經上方千個白(珙)
後夜一林青布彩連行蠋(杉)微文媿負螟那堪同腐草
終歲但飄零(甡)
秋雨聯句
高閣雲初合(甡)平林雨乍齊聽來松葉上(張杉)吹滿竹橋
西密灑當窗暗(甡)斜飛入戶低冰繩懸急溜(杉)瀑布下
回溪沾翅墻留蝶(甡)梳毛檻聚雞珠銜花底泫(杉)碧瀉
草頭泥烟斂微峰露(甡)湍翻故道迷斷雲斜漏日(杉)複
彩曲成霓濕鳥飛還住(甡)風蟬喑復嘶罏開含篆獸(杉)
欄捲壓簾犀晩炤移梧甃(甡)秋隂間稻畦擕尊重待月
(杉)何事轉栖栖(甡)
奉贈萊陽宋公分司寧紹十韻
北極中垣啟東藩左轄開旬宣膺八命節鉞近三台漢
使分章出汾王上考來通侯符顯秩重地授雄裁繡轂
臨江滸金牙控海隈丹書懸宛委紫氣滿蓬萊廟佇巖
廊器庭輸竹箭才龍門留到陸兔苑共鄒枚朝鳳翔雲
表春風動草荄南行懷郇伯頫首重徘徊
壽李翰林母太君商夫人十六韻
大海環銀嶠遥天種白榆崧高連北斗婺彩耀東隅仙
李圅關遠生商景命殊前庭吟柳絮雅會乞蜘蛛閥閱
逾騶馭門闌啟豸塗(李大父為都掌院)母儀班孟範女史郝鍾
模案舉同鸞曜階陳繞鳳雛花塼開錦繡粉署布氍毹
舞列金閨彩籌添玉女壺漢官驚曼倩吳苑笑麻姑萱
草摇蘭渚薰風起鑑湖紱麟遺繒縷食鱠是菖蒲(端午後初)
(度)夜露仙人掌朝陽帝子梧畫屏懸雉茀綵蔮動魚須
東觀延新籙南山有令謨誰傳三祝語獻作九如圖
將遠行時賦得復堂堂曲一百二韻有杜陵蔣
生白魚潭張五城南蔡五十一夙喻我意可
寄觀
堂堂復堂堂當歌秖自傷曼聲來北部掩面似西凉折
竹吹生簳燒銅作熟簧烏鹽新世曲紅子舊時粧(紅子一抄)
(作丹的)鄴下哀盧女閶門住泰娘佳人稱絶代有壻早專
房篋底菱花鏡江邊竹子箱堂深棲紫燕車左繋烏羊
刈葛牽蘿蔦餐魚重鯉魴青衣為鳥使黃粉貯蜂糧宅
傍丹鷄井人歸朱雀航秦家多種桂蕭巷有垂楊三豔
推中婦雙緌美孟姜斑斑通玳轂扣扣致香囊聘出鳴
珂里燈纏碎錦坊渡江迎晉媵入月見吳剛夾路煎龍
腦連杯注鹿腸纖腰懸茝珮洗手進桃湯假髻如盤捧
眞珠用斛量百枝分菡萏比翼坐鴛鴦獸纈葡萄錦龜
擎翡翠床金莖盛露乳玉草縮天漿帖展三花樹篝餘
五木香搜鈿裝鳥毳翦蕊落蜂芒織貝剛縈脾裁瓊似
截肪貴官彈錦瑟賤妾獻明璫蛾翅塗膏白鶯衣寫額
黃螺紋闐幛柱璣粟綴釵梁扇褁齊紈小襦閑魏尺長
抛毬花剗帽度埒紫游繮豐草迴修帶明霞絢下裳流
蘇雙宛轉絲履五文章褥合三千縫釵隨十二行金鶯
啼錦陌銅雀起清漳碾玉安重轑雕楹飾兩廂承塵浮
井藻剡土樹沙棠雲滿留裙沼風生響屧廊交歡聯屈
戍避影入清防壁帶銜多寳庭懸墜八琅牽鈴翻拒鵲
搦管叶求凰拊馬羞張敞雄雞鬭賈昌穿鍼朋柙啟博
珥一鉤藏技士偷宫譜神君授禁方春花延四炤午食
近三商窈窕還京洛繁華過建康定情河内相好色汝
南王橘實垂遥岫蒲生拔野塘山螢徒熠熠溝水漸湯
湯平遠將軍去廬江小吏亡才人隨養卒嫖女背尊嫜
口苦茹成蓼顔醒酒似糖子難藏蔓草余竟處幽篁渺
目同波漫攀髯類戟張丹湖遺宓氏白芷怨娥皇束素
魚誰剖張羅鳥自翔南行饒夜露東望失朝暘寳袜抛
三暈銀河罷七襄漢宫無史妠越俗擯毛嬙巷有妃舂
黍家留叔食糠服將巾藉履色以白為蒼獨鶴憎羣蹠
諸鳩嫉衆芳凉颷閒暑帔遲日寘懿筐閣下悲鸚鵡車
前泣驌驦歲華渾未駐歌豔亦何嘗幐壤全無臭裙刀
不用鋼約衿譏好楚緩髩笑迎唐缾墜䋲難續珠燒灰
易揚同心分縷結割體判珪璋鐘鼓捐傍舍蠨蛸布近
場送郎黃蘗塢辭母白雲鄉門幾留單闔舟無刺兩檣
登車思礰碌唾井顧滄浪相見中書苦驅來司馬狂徐
娘暌上郡宋玉絶東墻箔鮮同功緒釭遺四壁光杼投
機絞下器碎酒壚傍脂藥傾新甕衫褠掛舊桁獻夫存
旨蓄為客煮彫&KR0034;草碧勝荷紒萱紅奪蕙纕善懷方襞
襀宛步却鋃鐺屐畏擎奴子衣嫌捉小郎帟維張四角
詩句讀中央頳尾游離簁元禽去頡頏棄妻疑得路眷
主痛沉湘暮雨迷神女天星墮樂娼寒房瞻顧兔側室
聽鳴螿結綺園中柳彈筝陌上桑懷金調故隴蘇玉會
空倉黃鵠追陶寡青陵謝宋康旅葵從榖熟苦李代桃
僵鳳失生何匹熊來死可當持門行自健夾轂問難忘
去故悲摇落尋眞暢杳茫綘芝紛外苑紫蕈折中溏鈿
覓元妃合酥空長史觴扶摇翻北嶽妖麗入西荒羅郁
裾成霧麻姑髩有霜三神方汗漫九寡重徬徨紉袺終
雙度升輪且對望采蓮逢阿子撲棗返王陽上調區遥
促中工辨苦良可憐千萬歲持此誦無疆
西河集卷一百五十二
