西河集卷一百十一
翰林院檢討毛竒齡撰
事狀
武林處士吳先生遺狀&KR1897;
當先生易簀時其子寶崖方成童未能舉先生行事而
狀述之也顧寶崖夙慧能以兒時交海内士海内士爭
欲得見寶崖訂縞紵去以故先生之逝少司寇高公太
史唐公憲副曹公以及家明府孝廉輩競相為傳誌著
其生平比中郎之于有道而屬予以狀鐫之&KR1897;予嘗訪
寶崖過先生所居載墨舫者相傳先生故居杭馬坊里
俄有鄉豪者侵其居徙之武林門柳間顧好施贏金隨
手盡既已營新址度木陶甓僅樹楹土中腓其磉錢匱
不能繼掩樊而卧親交之德之者爭醵錢决樊助成之
今所稱載墨舫又稱墨艇是也但當時以載墨名緣先
生嗜翰墨如曩時所謂寶繪者而弆書畫于其中乃聞
先生所珍祕搜宋元名蹟暨近代邊吕文唐輩凡值佳
好不惜多其金購之已積累成軸盥手摩挲以為生平
適情事無過于此偶裝潢無厲竊衒其一急貸金贖之
不使闕因為顔其居志勿復忘而無何有者忽過其所
居負之而趨先生笑而曰夫物之得失有如此畫矣夫
先生之儻䓪壘落不為世芥蔕如此先生諱盛祖字宗
彦别字適情常自稱墨舫主人則志所嗜也先世家新
安有將仕郎遷于杭始為杭人高祖忠一公為獲鹿縣
簿有聲祖玉成公兩以舉文中乙科先生岐嶷受書目
兼行下年十九而孤負薪事母慨然有高世出塵之思
俗人雖與交不知也父書以遷居散去重購千餘卷劉
覽經史暨諸子百家之言每有論辨輙雜題上方顧未
嘗彙輯任其零屑所著文無兼本今存笥者獨幽夢軒
雜詠詩百首而已高司寇嘗曰先生詩在陶韋之間詞
左揖和仲右揖改之而唐太史亟稱先生所著桃源圖
滿江紅詞依其韻和之夫桃源圖者即載墨舫中所弆
之一也今其圖何在而詞至今猶嘖嘖人間世嗟乎其
所著足重如此然先生之視其文與視所弆畫則一而
已矣先生生于明天啟辛酉五月八日子時卒于
大清康熙丁巳六月十二日未時年五十有七性好山
水居近西子湖當風日暄妍嘗携諸子遊其中或駐舟
柳塘藉草而飲或挈榼蹠山麓自歌所為詩響振林木
望者疑為神仙中人晩復闢草堂于斜橋之西雜植花
蘤張油幕其旁自題旌聯招所好賦詠不徹宵旦以為
常配李孺人生子二長陳琰即寶崖也娶王次芳娶沈
女六四適名家子二未字寶崖舉茂才第一嘗遊齊人
有指道傍金謀發之以告寶崖寶崖笑不言其同行者
却之曰寶崖之先人嘗居馬坊有主于居者遺黃金一
囊去追之不及其後客還來取金封識儼然夫金投其
家而不之取也况道傍金哉夫先生之介其為世誦述
如此
誥贈翰林院侍講學士高公崇祀鄉賢主隂事狀
公諱厚字古生先世餘姚人以遊學徙居錢塘少博
羣籍有聲藝林間崇禎末中原寇興公絶意仕進受
生徒講學里門先德器而後詞業言坊行表為後進
領袖東揚遠近多宗之嘗居喪過哀毁三年未嘗去
衰絰人勸以勿過公曰先賢子羔為吾宗所自出三年
泣血當時不以其踰禮而貶其賢吾嗣吾宗賢幸矣事
伯兄如父所遺猶子三女一公為之嫁娶親黨有貧者
恒膳之或給以産鄰里有所乞無勿應會越大饑郡守
王孫蘭司李陳子龍令所在設粥厰公特立厰於里
門貸錢燒糜全活甚衆且復儲槥柳掩胔骼以廣德
意臨歿書忠孝二字呼嗣子以勿忘君父為囑所遺
詩二卷文一卷格言一卷朱陸異同論三首康熙二
十五年以子貴
誥贈奉直大夫翰林院侍講學士二十七年廵撫金公
提督學政王公廵鹽常公從士民之請崇祀杭州府學
及餘姚縣學鄉賢奉主入祠後學史官某謹撰事狀而
勒之主隂二月朔日謹狀
敕贈徵仕郎翰林院檢討先君竟山公崇祀鄉賢事
狀
一本賢事母何太君孝家失盗什器一空慮太君知晨
起急貸銀買什器補設如所盗物一若未有失者太君
下樓失足磕去膝膚肉公頓㓤己膝膚肉填之立愈後
太君葬湘湖公移住墓鄰盛靖三宅三載不預家事
一本賢席先岐山公舊業有大屋一所在北幹村章堰
時兄弟三人小有分爭公立讓屋與兄弟自賃下岸小
房居住今季子檢討所居即是也
一本賢身無二色有寡婢遣隨姑嫁婢不肯行詢之曰
主人賢此間無暴客見犯故也
一本賢少與陳咸五讀書亡銀廿兩疑咸五取去遂成
大隙時北嶺廟吳道士能巫蠱術名下煞可致人死因
下公生辰干枝于地鎮煞之公夜齒戟逮曉有告之者
急詣龍虎山見天師天師解之以未滿七七得不死遂
請天師符持歸為護宅終身或謂此讐當必報公笑謝
之曰煞可解怨何不可解也相好如初
一本賢少諳音律其先汀州司馬聽齋公孫啟吾公極
善等韻兼能擊鼓作等韻聲使隔墻聞聲知翻切字或
曰即諸葛鼓之遺公盡其技著先天字母之學名竟山
等韻錄一卷又曾受起吾所藏涵虚子譜唐五調曲二
首笛色工尺皆近代音律家所未有者見檢討所輯公
樂說名竟山樂錄凡三卷
一本賢長子仁和教諭為推官陳卧子先生試取第一
季子檢討為太守王雪肝先生試取第一二公敕縣給
榜送公曰今之太丘公藏而不懸曰不敢也及
國朝初知縣黃畏菴先生迎公作鄉飲正賓仍以此四
字給榜不得已懸之舊居後燬于火
一本賢事蹟略載浙江通志孝義傳中餘不備錄
(附錄府蕭山縣儒學廩增附生員等公揭為誌傳已紹興)
(載其人享祀宜膺其典公請崇祀鄉賢光爼豆勵風俗事竊聞國憲攸垂典莫隆乎饗德王政所載禮莫)
(大乎尊賢是非出學校而始公毀譽至鄉邦而後定惟積行近聖人之域斯崇禋表至德之師伏見已故)
(誥贈徵仕郎翰林院檢討毛公姚江舊閥餘暨耆英五世紹忠襄家餘碧血六經傳殿翰代嬗青箱趨庭聞)
(詩禮之風亢宗勤閔曾之行幼敦孝則曾廬墓于湘濆長篤友于實推居于章堰目睹襄陽寇亂長棄毛)
(錐身辭江上行間潛歸鐍室囊有遺詩步芳規于萇享里名君子追淑德于荀陳推至誠而及物不媿兒)
(童慎幽獨以褆躬無慙衾影非公不至標子羽之清風有難必排尚彦方之高義郡給太丘之榜讓而不)
(懸縣崇桓傅之賓領之猶歉以故義方成教長君授司理以改鱣堂燕翼能貽季子進承明而登虎觀數)
(世門生多推籃轝繞庭孫子半在公車浙江通志錄事實于孝義傳中越社遺編列姓名于耆英表内况)
(思榮之載錫孰禋祀之可遺謹籲公情原非阿好伏乞鼎惠鈞評俯從輿論推惟德是親之意弘教人以善)
(之心敕縣吏以敦迎紹邦賢之崇祀庶幾楷模足式允生&KR1274;序之光冠履長存永沐蒸嘗之澤)
(日提督浙江等處學政兼翰林院王講官起居注右春坊)(據詳本賢鑒重)
(君宗行高模楷枯王裒之檜栝墓繞慈烏推薛包之田園庭交讓木踞藝林之高目睹戎馬而傷心見機)
(拂袖長辭幕下之羅吹律成書堪作枕中之祕惟汝南之月旦儗人必于其倫斯太丘之品題定論允孚)
(乎衆况且王家龍虎早擁風雲兼之謝氏琳瑯漸成珪璧凡此家門之昌熾即皆盛德之儀型學校既有)
(公言爼豆亟宜崇祀仰該府行學遵例迎主入祠仍取給冊事實報)
姜司諫治外事狀
姜司諫君用治吏起家
世祖皇帝持召諸治吏二十三人各予兩省官令入諫
而司諫君稱首于是君得謇謇為直臣凡五年
今皇帝踐阼念其勞以列卿
詔進君乃乞假覲省水部君于堂鄉游而其友毛甡以
避人故主君家會守越者來請君諫書兼錄君為吏時
事取其大都一二則可為典者而屬甡以狀謹狀
君自言曰治内者綱也治外者理也綱以制理往用意
科以列紀往用事事之所在而政舉焉意之所至而法
以張焉
君筮仕司教在浙之温温于漢為東甌王國其地北當
海而環山可藪多寇君以司教攝瑞安縣事適寇至時
寇輕瑞安用少嘗之君帥鎮兵之守門者數十人驟殺
而出賊遁時戊子五月
六月賊大至渠劉姓有名環城以營餘盡伏仙山間君
帥衆登城未固稍為補苴裂衣標于竿關舉門礟發城
之南端城久敝也震之崩一角衆大恐君乃復撿諸門
礟得最大者遍搜城硝炭及七十斤盡實之大礟中關
舉城中山發之以稍仰踰賊營不甚傷賊然賊乃大恐
却之環數里外君乃歛民家&KR1997;瓿凡百餘丹紙泥其脣
以脣四嚮架陴間賊望見瓿驚以為列礟不敢近然賊
且尅期必三日下又益召諸賊衆甚恐君時登陴瞭望
示無懼意安衆心而隂募丐僮裂竹衣方寸作告警牒
覆以縣符綯履之蒯繩使夜出之丐經賊營而請于郡
三日郡兵至乃合諸門兵殺賊賊又遁
君遷元城縣令縣西接衞河自衞輝達内黃河受淇及
漳及沁下與滹沱直沽合多水患而沁時暴漲入衞東
下湯湯縣故附郡郡之恊守者率鎮丁隨郡坊築于衞
之上流思遏之而留君捍城君躬先負芻結芻于枋之
木間以板以障城賴之燥而上流坊築者不得成水怒
且奔勢洶洶居民大恐忽一鎮丁狂言曰予河神也予
方請帝命將瀦爾城而元城令姜君仁長者也又善治
水必姜君親禱予瀦可免趣煆琅璫環首項間當是時
民固已望君至是聞狂丁言望益甚踵請于路君夙不
肻神且慮中狂誖不應顧民心宜慰也乃命潔于社設
水土神祠之若禱社者竟不一顧狂丁水平
順治壬辰畿輔饑且人心未定往往輕去其鄉遂多流
民及其嚮諸郡而各不内也則流益衆方是時立逃人
法最嚴凡去旗歴人訟匿勿出勾稽者得之十家坐故
他郡來無名數悉不敢以内而流者貫于道僵如毫毛
鄉民既鍵戶居即叢祠社宇亦閉以土流者多仆櫩下
君憐之召集諸父老諭之使留父老曰如逃人何君曰
可辨其擕子婦者耳三窟于環逃婦也否則留而以却
其獨行者則且可無慮且獨身易生也且夫郡亦饒閒
田各任而亞旅而教以墾土待年升科是公與私均利
也衆曰諾于是留者以萬計井里皆滿既而督撫廉其
事下其式諸郡使傚行之流民以安及其既也流者或
不得于其所主又其勢不可以去初以饑來附既或飽
而生其心則或自指為逃人覬與所在胥吏等倖相認
則坐主以法不然則亦押子婦還里可自便于是有檢
舉稱逃者時特設督部府司逃事君每聞稱逃立為文
押赴府使不得瞻顧為奸然猶懼審詐則狡者猶得押
還自便也君復移之曰審詐得還縣還縣則嚴治以罪
或從解喻之而于是稱逃者亦竟以息
論曰司諫饒治蹟即此觀之亦管樂之材也或謂司諫
對闥時多行仁以意如預積貯以備荒政緩並徵而甦
民貸傷心宅流告以祥刑目瘝士窮促之揀選皆惠愛
也即其他戢兵弭盜調銓佐儲無一非實效而此悉不
載獨載其治外者時復有催科法最良至今西北俱效
之見别錄
趙孝子遺事狀
予與山隂趙甸游慕其為文嘗兄事之既而丁國變髠
頂披緇更其名壁雲今畫題稱壁雲甸是也甲寅甸死
其門下士劉世洙已為之傳名趙孝子傳予採其遺事
而狀之
甸九歲時其父游學歸大雪不能舉火出古畫一幅命
甸詣友所易米不得其人悵然甸閉戶乃吟詩曰吾家
有古畫其價重連城不易街頭米歸來雪滿罌父聞之
笑曰有子如此饑亦何憾哉
甸幼執爨下灑埽澣濯以餘工讀書既而念所以治生
者嘗為姊描繡床至是請試為之遂與姊對床繡針刺
精妙每持以易米人爭奪去曰趙家繡鄰兒誚之勿顧
也夜讀一樓文日進
甸母性嚴小不豫跪請備至嘗出妻數月感悟始返里
中稱趙孝子
程節母事狀
程母氏吳休寧商山女歸程自康年二十二而孀居思
以殉程毀瘠絶奉既而率其孤饍姑于闈見姑中身方
嗛嗛食菰而甘乃泣曰吾死誰食吾姑哉遂努力晝夜
組績指敗繙四子書視兒讀讀頃復組績如故崇禎庚
辰歲大饑姑已八十卧病初覓姑嗜百計購所難致而
身與孤屑柳榆及病久而姑嗜衰也夜分視藥背不藉
茵衣絮彌月解澣而繩髮縷結如是一年既而病棘乃
號于程之栗曰吾無以療姑矣吾將饗姑肉倘能籲天
得延姑三年者吾以匄汝遂刲臂和汁進強啜之甘啜
竟竟愈三年始卒臨卒姑曰婦孝事我吾死後吾隂遣
婦孫之孝婦一如婦也後九年母卒
西河甡曰如母者正旌典所稱節與孝也而未旌雖然
旌之矣母之子名斯敏者乙卯舉孝廉與吾邑來給諫
遊吾嘗思其賢今而知為得母教也斯敏曰吾兄弟三
人各冠婚次與幼皆不以累長則皆母自操持之母禱
姑而神既能假天而遺命勿事禪誦其善持大體如此
嗟乎賢已斯敏以狀屬予傳予自以不文仍為具狀乃
狀
西河集卷一百十一
