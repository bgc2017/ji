西河集卷一百六十五
翰林院檢討毛奇齡撰
七言古詩(十一)
吳興太守行
吳興太守本仙吏早題姓字慈恩寺興來豪客坐滿牀
數斗烏程不知醉拂衣歸去無一錢擕家住在閶門邊
從事作詩好合集吏部出行那有船當年相過慧曉宅
對客揮毫似飛翮天半流霞總失妍閨中刺繡皆無色
夫君自是園季倫採芝處處忘冬春肯將商洛山中客
還作留侯門下人(時太守方辭薦辟故云)
昔日篇送任令南還上海兼示王十六舍人
昔者結髮共文硯王韓及君成一龍(王舍人先吉韓孝廉日昌任上海辰)
(旦與予同學于先教諭門下)舍人孝廉久通籍君亦為令開吳淞予
以龍尾不得意索食兩入泖浦中會當
天子召文學郡吏已仕皆令從通經應詔孔子夏長史
被徵黃次公炎風暑雨一就道逡廵獻賦明光宮爾時
賜宴接袵袂猶記拜箸分脆膿何意詞業入祕閣既取
復落神物工遂令李郃生感激抗書欲上不得通春明
碧柳盡抛絮太液露荷將放紅徵車南返各祖帳使我
泪滴樽盤空制科自古雖縝重歷代沿廢難盡同之官
魏相自能達留京鄭昉當安庸不觀退之試宏博三試
三却無赧容獨憐予友各散處仕止轣轆如轉蓬予復
遲暮滯京邑南望獨立心忡忡吳淞潮上海雲起君應
報最入奏功明年舍人儻就判為君佇望雙飛鴻
夏杪集宋大司馬宅觀諸名伎偕同舘諸子即
席
長安六月手獵蠅西堂午琢銀牀冰花梢捲出雲棚敞
桃竹鋪來夏簟清尚書朝罷理杯斝彷彿當年飲河朔
護索彈將塞上聲參差吹遍江南樂金槽軋札銅椀鳴
五絃三調傳新聲段師曹保賀懷智供奉
御前皆有名雕闌雜坐列彛鼎佳客滿城紛召請門下
通居白玉堂後來總住紅蘭省䣃衣還脱袖中麻據席
不窺甎上影石枰玉局闘樂方挫糟潄酪呵凉漿釣魚
作鱠供仙史籠餅加蔥有侍郎肴蔬錯列擬公讌對榻
抽毫弄文翰鄴下方看楨粲來梁園未許賓朋散葵根
度日暑漸收登臺月上金波流平沙水落玉河堰雲起
夜封宣武樓華燈影裏呷鵝管遥望西山正蝘蜿倚檻
平垂斗帳斜開軒坐對譙門晩自憐臣朔長苦飢短轅
轣轆如鷄栖何期暫與蓬池會頓使凉風生葛衣
上高陽相公詩(有序)
予以康熙戊午應
召入都蒙高陽相公日揀予舊文繙閱由繹奬引過當
感而為之詩
國家安攘三十載台階藉藉稱高陽兩朝首輔越廿䙫
青瞳綠髮齒未央差峩當軸領政事海内于今號長治
但向詞頭判綵毫不須敕尾添花字年來晨夕苦黽勉
日上黃扉駐小輦食案朝垂籞宿寒火城夜照沙堤煖
祇緣親近贊密勿每佐
皇威遏回遹當機不使殿外知祕旨長教閣中出即今
江漢將洗兵王師撻伐還連營已平昭義盧從史須討
荆南劉漢宏以茲克詰煩
廟算况復中原甫安奠借箸重為策治安求衣自合分
宵旰恭逄
聖主方好文將尋干羽銷兵氛
詔書五色自天下徵車四集如雲屯東堂發策未親試
預聆諸儒使談議晁錯難傳誓誥文買臣未觧春秋義
相公明哲本神授矧向天人早窮䆒嘗通墳典作蟲書
豈止山經辨禺獸顧斯末學類蠓蠛肯為申韓較優劣
不道元臣總萬幾翻從下士求三哲嗟予出處兩未全
懷文獻賦悲徒然樊川空挾阿房賦崔顥徒多輕薄篇
其如河海詄蕩蕩能問春流細無恙裴令優容不可名
謝公齒頬真難量紛紜冊府未引逸猶自燃藜照緹袠
書因都護剖蘭筋賦使相如觧盧橘固知名教自有主
致治何須誦論語功德方看過富韓文章早已歸燕許
煌煌景運啟未遲要令相業傳康熙明年收復湖湘路
願上元和聖德詩
飲次書梁陶侣世兄便面(陶侣為司農夫子從子猪市即夫子邸里)
幽蘭在谷芝在田謝家子弟多名賢朝陽門外騎馬去
為汝一停猪市間紅顔綠髮將佩組腰下羅囊不曾賭
衛瓘書名擅北堂野王畫法跨東府臙脂河上流水新
酒家舊賣中山春幾時同返恒陽路重醉金門飢死人
西臺先生行奉送臨海馮少司寇葬親請假歸
里
西臺先生似威鳳早上金堂拂雲棟閥閱高于桐柏山
房櫳蓋在桃花洞當時司法蒞永昌博南開後通瀾滄
九龍不擾銀生地五聽長臨金齒傍自言家世嬗駿烈
兩見高堂秉奇節劉毅冬銜祖母芹楊憑少吮慈親血
陳情久已痛鳥烏獨迎萬里潘生輿東征賦就白蠻樹
南郡辭將青海魚中丞入告賜表揭章安城邊竪雙闕
五花
錫命珈帔殊剛在裴家建坊節無何移守石鼓城阿儂
盜弄潢地兵歸朝欲表鄭虔志道梗頓違徐庶情踉蹌
回任遘母疾路賧天遥哭相失誰能辛苦賊中來鍳此
孤忠晉華秩都官力贊
廟算行樓船潢浦檥昆明三巴六詔喜盡滅孤櫬一舟
悲未迎因之觧組呌閶闔
天子隆恩降優答皭然忠孝具能全况復妻拏此時合
秋花初發繞玉街離亭欲别還銜杯故鄉墳墓望何許
令我惻惻徒傷懷大江東下數歸驛天姥嵯峨下窀穸
竁戶封來繡閣雲壇碑琢出寒山石偉元廬墓歲月閒
謝公舊墅難追攀何年丹穴歸棲羽仍向瑶臺縱翮還
徐母邵夫人壽詩(徐繼恩之配汾之母也)
往與徐汾父子友比之阮籍交二王夫人令妻併夀母
既賢且哲能文章最憐老友入林去遠向寒山憩雙樹
許邁徒傳阿閣書梁生不在臯橋住我昔從行恨未力
廿載相違苦相憶今來堂上拜女師尚見芳樽照顔色
清秋明月出每遲玉臺皎鏡光離離若嫌祝誦無佳句
自有庭前孝穆詩
徐二將歸暫寄湖南周開府里第過别有贈
徐樂上書不得意將乘欵段歸南山黃金用盡敝裘裂
何計得還烟水間長安四月方苦熱日飲冰漿類沃雪
鹽車欲駕去住難忽遇孫陽泪如泄菖蒲酒暖梔子香
新裁越布單衫長湘南節度如堪倚且住城西舊草堂
題文待詔雪圖奉送高少司寇還般山
何年蒼筆寫顥景鹽花刻作山谷春孤懷澒洞當洗瀹
兩目豁達開風塵伊誰蓄此作寶祕般山先生得真意
圖畫恒留處士吟烟嵐不待官家賜當時出入金馬廬
蓬丘瀛海連江湖夢游已聽鈞天樂草詔還呈紫府書
集賢學士乞歸去家近凾山傍雲霧溪上銜將陶沔杯
園中種得於陵樹最憐良馬䣃鞿靮偏借都官坐赤棘
柳惠焉能作士師曾參未許諮刑辟西臺高臥對白雲
還家久已忘冬春始知羞行貴有守誰謂侍郎難得人
聖明下詔策災異執法承顔舉遺棄咸道先生風概殊
能使頑廉懦立志先生磊落披敝裘寄居蕭寺翻經樓
馬芻一束苦戀棧蠧紙半牀兼覆甌修容静與巖壑瞑
論史决若江河流思以秪德代請讞勝彼木鐸警庶郵
長官當白不當白豈向斯世争沈浮清秋遥夜雨初歇
正遇棠村授師說(時司農夫子招飲)下直沿街燈火紅高軒到
座星辰豁翛然相對澹欲忘後譚莊列前羲皇宛如鄭
綮負驢背宵行風雪㶚滻傍不然溳上借書去冒雪一
詣張君房纖埃不起林落淨奚啻澆水滌繒囊斯時秖
恐絆鞅轡霜深露滑增徬徨何期
聖明轉浩蕩特許還山遂微尚白雲出岫本無心黃鵠
摩天總難量長洲待詔筆法精雪圖千載光芒生寒冬
把此欲歸去瑶天粉地千山明山前有人騎馬行
大雪陪益都夫子游善果寺歸燈下同夫子和
陳檢討詩一人呼韻一人給寫信口占叶不
許停刻時王二舍人胡徵君在旁知狀後舍
人亦有和詩紀其事
天將大雪早作霰譬如拆木先拆芽須臾抛落若柳絮
細細剪出天工葩既非車下撲塵土復異柁底揚風沙
祗覺雙林萬枝亞一望簇簇若枿枒是日本欲詣初地
後車將發興有加寺門石幢掛秋草似我白首雙垂髿
毳羽漫空不遽墮瓊瑶在地豈敢挐驟臻方丈恍突室
一燈黯黯圍舊紗堂中鐘鼓響還寂令我冥會成無遮
伊蒲作供飯未罷午鴉啼過啼晩鴉重登高閣遠眺望
共驚銀海翻龍蛇雁王一塔藏貝葉獅子雙脊䭾僧伽
彼此相峙總難辨就中密織如亂麻况當說法散花雨
豈有餳米能膠牙浴堂煎出功德水銅盤灩㶑傾流霞
淙淙□盥發細響不數隔水彈筝琶即此享受亦已過
世間何用矜豪奢揮灑既畢重就坐寺僧復進龍乳茶
南泉既遠趙州去不須齒舌相勾爬歸來暝色暗前路
出門惘惘同天涯誰知夜半燭窗發依然落筆風雨斜
寄贈淮安王君七十并示令子文學
少年曾作淮隂游伍胥廟傍尋酒樓此時酣飲鮮雜客
座上往往來王猷繁花當窗午雲熱醉餘隔院聽楚謳
因之登堂拜獻老有若健柏凌嵩丘迄今廿載憶朋舊
夢回月出清淮流但聞市少已漸散縱有亦復非黑頭
昨來徵車税城下欲入不得爛兩眸猶幸同舘盡相識
淮市三子居最優其中李生與王氏(謂李編修鎧也)實為羊鄧
深綢繆况當獻老年七十秩閣將復傾庶羞彦方高志
但居里逸少愛閒長汎舟那能侍杖效憲乞一觴捧出
丹霞浮長安雨歇鴻雁發蓬池水落芙蓉秋千年碧藕
欲攬寄凍瀋三挫成一甌人生得歲貴適意為我寄語
且縮篘不信但看服綵者在家亦已扶鳴鳩(時令子亦五十初度)
此日行寄祝益都夫子八十
當年召試入帝京中書門下曾投名益都夫子典詞業
手把繩斗弹墨絣並言
朝右方倚芘眷此黃髮為民正其時正值授杖歲將進
三列作五更盈庭憲乞予敢後因之扶服獻鼎鉶無如
東望起歸興一日三疏乞觧鞓
天子特詔宴禁籞中使扶侍周遭行題籖書絹并篆石
宸賜優渥如雨傾遣官持節送還里長安車馬填郊坰
不期此事已十載予亦南畆三耨秔曾因請急過通德
佳山冶水風光并(佳山堂冶湖皆益都住處)凌晨啜茗聽笙瑟傍晩
種竹量雨晴出郭相訪誰氏叟將車剛及予門生曾幾
何時忽彈指賜杖復得中夀稱三公雄健過伯始九老
繪畫比武城生人聚散有定數矧予遲暮非壯齡再拜
不得親獻杓一心終自同摇旌東方花木及春發
南狩鑾馭將時乘醁&KR0812;滿甕漫斟酌烟霞萬里須丁寧
非熊八十儻還載此日正逄渭水清
寄祝姚少保六十初度
大鵬搏扶越九萬林間斤鷃猶决搶丈夫致身亦有會
安能刺促枌榆傍當予少小擅文賦即聞上國壇坫張
衣冠輻輳徒輦集鐘鏞在序鼓在房譬則齊晉大九合
下士受約如江黃中間較文試帖括猶然領觧在帝鄉
一朝烽火遍南服夜起趯躍加騰驤傾裝貿鐵募死士
叩馬一謁沛獻王左手草檄右殺賊遂平甌越恢閩疆
習書請兵張仲武麾扇克敵謝彦章
天子嘉嘆遽錫命驟令開府建羽幢破蜀竇軌授神策
平吳杜預封當陽論功不下大將列銘德乃過元舅行
至今溟海凛威惠環瀛萬里無波揚予忝梓里就史職
槖筆往往書旗常况當弧矢罣綵箙道遠亦欲進一觴
幸頒金匱誓泰礪將標銅柱凌扶桑臨風何以致稱祝
神山嶻&KR1110;海水長
烏栖篇為晉江范貞姑作
青陵臺畔清霜飛秦家桂樹烏獨栖餐荼茹蘗三十載
石闕久銜悲復悲春花秋月宛然在辛苦携雛羽毛瘁
撤饌長依庾約兄寒房只坐張玄妹(姑依兄鄭山公選郎故云)慈烏
反哺尾畢逋膝前有子傳詩書他時六翮翻雲去始信
人間有鳳雛
題董都護記年圖兼送其軍鎮萬州
江都弄環日能賦梔子詩庭下五色雀相視非常兒移
時學字擅八體鵲反鸞驚并鷹跱偶寫烟巒點拂奇畫
地步天餘技耳因挽楊葉射枝戟遂入
天階獻高策彀騎分垂都尉符驚文自草參軍檄從容
渡海征斛羅盧循遠徙藏流波明廷加節授督護開府
正當儋耳河
賜衣不著但緩帶徐步蒼林石塘外野人相遇誰得知
試看當年好圖畫書生意氣本自奇虎頭豈是尋常姿
留形丘壑無不可為龍還復為蛟螭青門設祖請祓軾
一展斯圖壯容色他日功成倘鑄金碧帶青帬尚能識
送梅庚赴江南田使君幕和其留别原韻同陸
大即席
昔年曾作蘆中人蓬萊幾度看揚塵但逄東海孫賓石
不遇南昌梅子真長安忽遘載文軸把筆如櫨幘如屋
入座皆嫌倒屣遲當筵但道揮毫速年來好酒惡水滛
醉歸敲醒街頭砧蘭成自有閒園賦李勉難忘戀闕心
同時大陸本舊識(謂陸冰修也)曲巷茹蘆日相即久知豪客
自情親堪笑世人皆耳食才大驚疑總在胸官貧薦引
全無力金臺名駿服軛多宮中誰肯憐娙娥誰知幕下
得賢主頓如尺水生微波(時冰修同落筆見幕下句驚曰何以合波字及得此句遂)
(擲筆嘆絶)雙橋相對草堂近澄江一望迷林柯高旌前導畫
熊虎屬車後載環馬騾南行有客辨車鐸相逢莫使然
疑作發冊應過玉笥山聽鐘猶在昇元閣只愁良友去
薊門每上河橋輙作惡陸生預道蕭山毛臨行一曲唱
且高不虞漏盡鷄三號珊鞭欲揮心轉勞金繩墮地玉
壺罄願君還聽歌聲豪
陳明府選之遇于長安街飲次索贈
朔風吹凍塵不飛道傍車馬如鷄栖天安門外柳條短
回首一逄薜荔衣清姿濯濯負意氣我友陳生好難弟
挾管長從鳳闕游揮金不計蠅頭利行年剛及強仕辰
將紆墨綬拖黃銀陳遵自昔能驚座孺子由來不厭貧
獨言賦性愛山澤每向蘭亭探遺蹟太守祠邊釃酒紅
柳姑廟後翻魚白今來偶寄碣石宮有人獨坐還書空
何時觧組賦歸去與君把臂深林中長安邂逅值冬節
幸對旗亭酒初冽腰下雙鉤觧照人且看春明杏花發
送林使君督學河南
東家拾明月傳視不能識青黃蔽前林誰能辨容色晉
安才子林使君文章翕霱如蒸雲與予同舘者曹子偕
過泰山為主文
聖人大悦加奬譽旋使中原視學去劍氣長飛龍子灘
鹽車早辨羊腸路春風二月柳滿街御河流水當行杯
南行已及清明後少室山前花正開
陸生赴蘇州幕
陸倕名在沈謝間垂老被召來燕關龐嚴李益不敢薦
三年將返支硎山蘇州使相甫開幕便展干旄導情愫
臨海還招鮑照歸渡江且逐陳琳去吳中故舊多隠淪
草堂仍築東湖濱浣花不厭主賓晩種菊愛看鄉井春
只愁曲巷鮮憑軾石鼓遺文倩誰識韓愈曾言空馬羣
一顧燕臺泪霑臆
送家太史假歸新安
長安朝暮送行地西有張掖東沙河每臨祖席發歸思
曰歸不歸思若何憶昔徵車乍來赴本欲還山乞歸去
光宅先教宿李蟠直言必欲留裴素吾宗就試得數人
林間二阮叨同倫雲陽舊令舉復罷(謂祥符令會侯也)叔氏妙
才人盡聞掞天徹地藻思闢嘗見揮毫趁飛翮國子通
傳虎觀文獻王親受京房易(太史為授伊勒兔親王經)集賢載筆
入丹地便遣方平撰前記制舉從來待異材史書豈是
尋常事嗟予落托百不成長沙舊譜依泉明霜前銅獸
當廳列日跨疲驢逐隊行如何叔氏掉頭早鎮自陳情
痛烏鳥婺女瞻來橘嶂寒客星歸傍桐江曉予于去住
願總違豈難遽著青羅衣慙于史局未能了覺與世數
終相岐秋林柿熟菊初發此去蘆溝看新月詘指明年
還院時仍在清商戒寒節軟塵著雨衣未乾滄浪自昔
推新安冠纓濯罷如相望知在天邊風露間(新安有天邊風露樓)
銜魚篇贈廣文盧先生
先生本是麟龍姿偶來提領宣聖祠鄉書早展冠國士
臯比坐擁為人師翛然高舉藴飛翮羞向長安再投策
魏世文章重子欽漢儒學行推盧植秋花開發絳帳寒
閒堂撤牗襟懷寬青氊不用氍毺布美饌長揮苜蓿盤
生平月旦重閭里冰鑑當胸似清泚不教魚目混明珠
誰抱寒桐對流水蕪文好我如嗜痱天涯汗漫知音稀
願為堂上銜魚鳥長傍秋花遫遫飛
西河集卷一百六十五
