西河集卷三十二
翰林院檢討毛竒齡撰
序(九)
硯隣偶存序
韓退之陳言務去而柳州于龍門文題之曰㓗夫龍門
文亦繁矣而僅以㓗稱文豈在侈言哉西昌蕭孟昉以
豪詄自喜其意氣卓犖交游滿天下且披閱萬家日鋟
先人所秘書行世疑其為文必恢竒汗漫潰然于羈繩檢
括之外乃蕭條高寄峻削而清嚴若惟恐點墨之或累
我者一何㓗也予交孟昉有年矣當予見孟昉于廬陵講
堂相顧忼愾天下事亦何一足當吾所為今距十餘年而沈
淪往來重合柴車于長干雨花之間慰勞無恙又若天下
事皆非吾所得為者夫天下之去煩難而就簡澹者豈少
也哉雲霞燦然歸于太虚百川下渫根本自見孟昉家有别
業其先奉常著書處則春浮園也亭臺花竹甲于江表乃
蕩無一存而孟昉于通德舊門别為營構名曰硯隣今
硯隣偶存則所為文也天下大矣四裔渺漫望之無際
而一身所當不過萬里然且萬里所致極車馬紛紜驅
騁揮斥之稠沓而究所棲止仍在一室若所稱硯隣非
與夫以天下之大四裔之廣極驅騁揮斥之稠沓而所
存者止硯隣然則硯隣之所存之文抑可知己
青門文稿序
向從蘭陵文選中讀邵青門文嘆其豪上雋永昱昱有
氣累串其所學而意旨龐厚薈然發乎詞超然乎近之
所為文者今年秋避人吳市則遥題其所寄像所稱青
門五真圖者其貌有五其人蓋可得而見也既則吕子
絃績擕其稿來曰此青門君之文也盍序之夫青門者
非即其先人邵平所隠居而種瓜者耶天下為文家不
少矣方其操觚特達與世抑揚必爭相容衒以求得當
乎其時及其既而文與時會大者能見于朝廟小亦得
播之鄉國閭巷之間使觀者有以考其詞而論其世此
所貴乎文也自非然者必文不足以乘運或有文矣而
連會偶不足以達之斯善藏已耳焉有少習鉛槧既已
重有聲于人而藐焉棄去遊遨乎四遠返而遁于圃人
以自託夫所為青門也者吾方讀其文而哀其情之有
難通焉乃人亦有言曰豐乎遇者嗇乎詞文有所達則
時有所違是故同一文也而應世者目文為時不應世
者不目文為時然且習時既久即未嘗應世而亦若有
時焉移其中者此無他誠以今之為古文者即皆今之
為時文者也夫文無成法隨在可見而時則以成法紏
畫其間不予文以文而予文以法然且曰入乎此則是
出乎此則否夫必立意以造喙析股以建體吁噏其初
終而曳銜乎首尾者此他文之所通而帖括之所守也
故行文百變帖括居一而乘時之家耑守一得即拘文
牽義撿行攝墨苐恃其孱胸而已可自附于古昔大家
之列此宜超世肆志者之所不為而世争稱之邵子之
青門自居其有遺世之思乎夫天下無難為之時有不
為之志邵子方丁盛年時際可為即以其才其學出而
應世雖南說甌蠻北平大夏亦何難急于自見而掉臂
勿屑宜其時之塞而文之通也乃人有言曰文之有法
猶文之有體也文不能舍傳記銘誦以為體則亦不能
舍規撫萬度以為法顧亦有法與體之未可限者周書
誥通乎誓史遷傳序似短長家言張衡思元賦即離騷
也阮嗣宗奏記與箋啓何異任昉為王文憲集序或以
為傳或以為誌韓退之作諍臣論仿彿乎答難解嘲而
東坡賦赤壁微近于記蓋合歌行引曲吟嘆篇誦謠辭
鹽詠而要之皆古詩合傳記銘誦漢魏唐宋縱横出入
要之皆古文也夫圃無疆理而溝塍以分瓜不飾青黃
而五色以判人不必有兩形而屢貌之而屢肖以像青
門之文其隨地可見如此
友勝集序
兑之彖曰君子以朋友講習夫兑為麗澤不其文與然
而所藉在講習則是朋友之助之不可已也顧君子之
友先謀後游小人之友先游後謀蓋合志同術竝立互
下必相稽以賢相觀以善而後同心之言可以布華文
而成麗澤否則種木不擇地徒蔓焉爾予少慕結納甫
束髮即願友天下善士爾時承啓禎後門戶餘習每一
高會百千成羣甚或召集十五國有聲應者按籍而勒
名舟車蠭合山澨皆滿所至飲酒食肉累丘填壑而分
場而列幔者其考鐘伐鼓之聲震慴遠邇要其初本以
求友而浸淫汎濫物盛而衰迄于今天下之蒙禁令而
受錮禍者且二十年也夫切靡利鈍本無多人在昔四
友七賢三君八達其數可稽而推而極之梁園鄴下綠
池素蓋自誇盛大究其所稱連榻而止耳夫博交者馳
虚而審友者責實夫人而知之矣今何生卓人輩讀書
論文雅有同好將欲合里閈交游為他山之攻抽詞比
牘月有較時有會礲礪真切不涉浮薄蓋一雪從前社
事而更為斯集子嘗曰會友以文而他日謂門弟子曰
賜也好友其勝已者吾聞諸子之所會則皆論文之事
也其所集者則又擇取其勝者也向者西園之彦不名
為社而名集今豐狐之腋集以成勝邴原友盧植陳蕃
而德彰郭林宗友王憲符偉明而名著王元之友寇萊
公王文正馬公樞密而譽問以顯諸子非其遺乎若夫
黨人之餘垂老放廢其諸游處者已不能無時過難攀
之感而乃復為諸子輩序兹勝會即欲不笑于善士而
豈可得也
余澹心娥江吟卷序
澹心游越時予方入蔡澹心之扶杖命檝登高臨深與
越人相遇于盤盂鼓鐘之間予不得而知也及其後予
讀澹心詩而乃知之信然則予之入蔡嘿無一言後之
人其能知予之出入廣柳食飲于羊圈牛蹄與淮蔡人
亡名一相見哉然則無言之必不勝于有言也人有汎
江海而來歸者詢其江海之所見無有也其行也拳攣
樓㯭目不接瀺灂即接之苐演演而已夫是以終無所
言而或者過之憑陵感興歴記其山川雲物之奇古今
事蹟之異與夫鰍蟲蠏魚黿鼉兕&KR1411;之汸洋變幻然後
知向之不言之非也澹心所至輙有詩累詩以萬而區
其所至各為篇帙讀之而得考見其所游與所詠也乃
澹心入越不及與予同為詩洎予入吳而始屬予序其
所為詩越人序越詩亦復何辭苐予之入吳仍不能如
澹心之入越祇讀其為詩光明轢落能隠人千百恢乎
其中而游刃乎外則向使予入蔡時縱有詩能如澹心
哉詠江海者見木華郭璞之賦而悔之以為雖有言亦
猶之無言夫有言猶之無言而况於無言也娥江越之
一名也
王憲隣游草序
與憲隣相别有年聞其東來惟恐顛毛乍改相見不識
既窺照自審而又轉憶其言笑顧盻宿昔慰勞之狀然
後操舟一從之至其詩文之來前則暗中能索不待辨
也及予見憲隣而形容粹然仍如城北徐公者獨新詩
之美較勝疇昔驟讀之幾至不辨則假使予未見憲隣
時僅見其詩不幾反失吾憲隣也哉夫憲隣之為詩久
矣方予以避人渡淮而憲隣勞之惟時賣餅淮市未遑
出而偕憲隣倡且和也及其後漸聞憲隣詩流傳東南
間窺其所貽什意旨厚矣其詞抑宛麗有法私嘆淮里
自枚生以來代嬗藻才予所見憲隣其一耳今憲隣來
越予復渡江而憲隣東西瀏覽不能忘其地而為之賦
詩予向不嘗渡淮也哉江畔壺漿歴掩勿露而由江溯
淮淮人士之哀予窮而進食者踵相接也憲隣漫游于
吳山越水之間予不能相從適館授餐一切有闕而僅
僅以山川清虚供其盼睞可謂薄矣然且勝地無幾盼
睞有窮而流連不舍重假諸題咏以藉之生色夫憲隣
之有厚於斯地如此則即使予不見憲隣詩僅見憲隣
而憲隣之詩其為進形容而稱勝者豈有既哉
淮隂戴龍質詩稿序
予以避人之淮隂淮隂友人爭邀致其家而進以食予
嘗有札致友云韓王孫一漂母耳而予之為漂母者無
算正指是也特不見者十年幸得一見感生於神明喜
達于色景大夫見宋玉曰不虞復見故人不虞復見楚
山之碧予亦曰不虞復見我龍質且不虞復見我龍質
之詩之美蓋懽忻之極急不能傳則悉舉而委之無如
何焉雖然語有之曰愛其人者及屋上烏予愛龍質即
宜愛其詩不問其詩之當與不當而一以愛之而予于
龍質則反有推求而不能已者曰此其所以為愛之者
也懸黎之美者罕矣當其占美必追摩拂拭若惟恐砆
與䃉之得見攘者而初求其瑕繼指其釁夫而後孚信
特達一出而天下之英瑶孫焉今天下孰不好指人之
詩而求之于無可指而後人之好與不好亦且一見而
中其所喜夫乃見其美也龍質不自好其詩然為詩已
久今所存者出游詩耳當予在淮時龍質好予詩嘗編
予所為詩課其子弟暨予去淮而龍質索予書一卷置
之懷袖且貽札曰日誦毛詩宛如對面其好予詩如此
然則予之好龍質之詩豈以云報哉夫予食漂母之食
而至今無以報也而謂能報其詩乎
東昌倪天章遺集序
方予避讎時鼓筦渡淮淮之君子爭褁飯飯之而其載
之車而藏之壁者則犬章也天章以東昌名士亦不得
志而居淮驚翔之鳥同集于瀨其意氣相得豈顧問哉
獨未嘗以文章之事相切䃺也昔趙太常避安丘註孟
子七篇其自為詩約三十三章而安丘孫生了無所見
顧兩人俱傳今予之在淮本不能有所著明而天章贈
予數詩耳千秋萬世後其誰知予與天章意氣相得有
能如昔之太常與安丘者乎乃天章以不得于家人還
歸東昌既而又徙之彭城憂死于雲龍蜿蜒之間予在
途聞之徬徨哀哭以為天章既客死生平意氣盡矣且
家産散落詘然身後其無所留遺抑可知也苐恨其常
時所為文不能早為之撰定使可傳世而淮安劉勃安
者君子也其交天章先于予而意氣相得即與予同當
予在淮時與之飲于天章之亭亭前薜荔牆高裁數仞
霜棲而葉紅每飲必酹曰吾敢忘此薜荔牆哉其後天
章以居居勃安予作詩思之而未有寄也今勃安輯天
章集而貽予屬序夫勃安之為天章則得矣而予饗其
成而加之以序然敢無序耶蓋文有以序顯者王仲寶
遺文若干加以所撰述七志諸書而至今所誦者惟彦
升之序則文之有賴于序也序有以文顯者滕王輯子
山之集親為作序故子山集中有所為謝滕王集序啓
者而當時不傳其序而傳其所序之集則序之有賴乎
文也天章豈藉序以顯文者哉獨是前賢感恩既報之
當時而身死千年尚惟恐書史之遺其名而託諸夢寐
而予以貧賤之身溘然逮死不能為良友所藉而又無
文章以為之傳述則其把筆心痛者也
戒定寺乞米飯僧䟽簿序
戒定寺僧元公既已修復戒定寺功成乃持鉢之四方
乞米飯僧矢以滿千石為願或者疑之夫僧者生也以
無生為能生故資生之具一概不設而苐以禪為滋味
故佛初入山僅食一麻一菽無所丐施而經云僧家雖
飲食而味在禪悦今朝營晩餐春募夏饗是以食為累
也且儒者不云乎不耕而食此釋氏之所以見袪于道
也而公方乞食有說則可公曰不然僧之必耕而食固
也然有寺田則耕無寺田則乞寺亦惟無田以有此乞
也是故僧之食于人亦猶人之食于農也且吾嘗見有
得食而自私者矣終歲勤動力田而逢年初未嘗不自
食其食然而内不惠于親外不溉于人近不逮于寡婦
而遠亦不顧夫道饑而死者則亦何賴乎有是食矣有
如高言大共衣博而游曷嘗不藉人之食然而取之不
刻與之不割拾鼠壤之餘粒給鼯腹之有數而且以其
所得者即隨手而散之他人既不竭人力而又不自私
其有有人如此此毋論乞食迦葉太子已行循城托鉢
阿難不免而猶之不耕而食乃苐貰大官之禄擇其六
百石以上二千石以下可以脂身而豢槖者而瓜以濟
人是亦秀民之善者也予笑曰辯哉元公將之吳而吳
有故人可與告斯語者因書之簿以為勸若夫儒者之
乞食則饑來我驅吾嘗乞食于瀨中而未敢道也
甘露亭募序
西陵臨漸江之東長波涾湤往有驚豗謝惠連詩所云
西陵阻風是也顧其地西通錢唐海水兩接圻&KR1804;之或
壤而或汨者彼此相嬗聞之梁開平中錢氏武肅曾築
捍塘于候潮通江之門潮汐東首咸奔西陵幼時父老
言八月十八日觀濤于望京門樓水之跳者能沾衣裾
今則平沙斥鹵彌望無極夫地遼則間以亭使夫往來
輪蹄可藉託足此即古長亭短亭之遺製也乃官程負
弩估騎導節典制所略而浮屠以利人之念起而承之
彼長江澔□風雨四來操舟之阨于洶涌者與提壺牽
車之顛連于褰裳與望崖者非茅茨覆蓋何以克濟然
則亭者崇伯之九仞而大夫之一輿也然而名甘露何
也今夫施飲者利人之一也昔有苦吳飲而名為水厄
者矣夫同一飲人而當其急則為甘露不當其急則為
水厄今之翼然而高峙者豈少也耶登臨未巳輙棄去
勿顧而獨于是亭徘徊焉非秋霖戒塗則春江難涉非
乘障欲留日㰕在地則升亭四望浪高于山其去其所
苦中其所急一亭之憩誠不啻暍之于蔭而渴之于飲
也則夫甘露之名亦殊有甚利焉者况其為夏水冬湯
者耶予止是亭浮屠清源者請予書幛為行路勸予願
行路者之思其急以成其利遂書某月日
楊園藝菊詩序
古菊無異色月令稱菊有黃花而周官載王后六服有
曰鞠衣即黃衣也色紫者名馬藺耳陶隠居謂白菊治
眩而抱璞丹法亦用白菊然大抵甘菊入藥與今之菊
種異焉惟唐人作白菊詩其摹畫纖麗有似今種而宋
人為菊譜則云有以香得名者麝菊是也有以色得名
者錦菊也以像得名如所云孩兒菊者是也或以葉得
名即金絲菊也故洛陽劉氏譜菊得三十五種而吳門
范村東陽諸圃各誇所植約得七十餘種而漸而廣推
至百種備矣今楊子雲士好藝菊其為種不越數十而
擇其株好而色殊者且區蒔得法漱溉摘掇歲勞而日
瘁凉秋花發莑茸滿堂觀者數百里爭造其下一至再
至悉流連把玩而不能去于是有貽其詠吟以志勝者
久之成集而命予序首夫詠菊亦難矣體物瀏亮古人
所重而今則習汎設之詞鮮形似之語試與觀楊氏之
園叢葩若屏攢卉過錦雙紋百鐸高下層疊毋論菊種
稠雜難以遍擬而即此以觀雖使元亮抽思安仁結體
猶恐未能窮形似之妙而苐令詠菊之煩多于藝菊則
亦有菊者之勝也或曰菊等蘭杜不伍凡草雲士所種
蓋以自况故種不貴多而貴佳予每欲區别其種之與
俗異者續為之譜而系之以詩然而難之
茹大來詩序
山隂二茹子皆以古今文詩詞名能于人予嘗與小茹
子游亟稱其兄大來今文為已所未及夫小茹子以今
文取科第久矣然猶謂不及大來則豈非大來之文其
所詘者猶優乎况其為優焉者也先施不以不嫁而無
容也况美心為窈美粧為窕不止作青廬之飾而匠人
入山相木手無成鐻雖隠深未衒或不蒙見者所許而
中心悠然養其神氣而足以自見然後削為鐻而驚之
如神吾未知大來之文其能加于人者何等也而即以
其詩觀之四始六義治之有素乃思心窅冥恍棲息于
義得言忘之地若善刀不試而解中窽會隨所觸而圜
轉四應登臨酧酢皆成詠歌是豈大來之詩不欲急見
其所長而所長卒莫過與予嘗溯大江道潯陽蠡浦思
西上灩預南窺昭潭一抒生平所欲觀而徘徊中道遂
致兵戈滿前竟不能達大來訪友瀏陽迴舟夏口其間
賦大隄而弔蒼梧所稱青蘋紫蘭者寓目興懷諷嘆成
帙則以視小茹子宦游儋耳行吟海上其及與不及又
未可知公輸墨生其果能彼攻而此却否也
陳德宣山堂近體詩序
邑能詩家賾于郡然自唐賀監後無傳人焉即初明諸
君子若任處士張助教魏尚書輩先後間出各擅時譽
顧欲與高張何李方幅齒遇而不可得况其他與予少
時得讀曹文學體升詩私謂其五七律當頡頏宋之問
孫逖王維之間而究其集無兼本後人不能存司馬長
卿即有書空居而已至若包淳博沈七與予同時争上
為著作相繼徂謝今人間不傳一詩詩亦豈易言乎德
宣與何卓人游卓人亟稱德宣才不可及方有事制舉
而以詩為餘事然已率能如郎士元劉禹錫輩予覽之
嘆曰良然哉夫明月之璧獲于魏野驔魚之駕取之在
坰然而求馬于魯郊搜玉于大梁而世不再見何也以
生材之本無定也故神物之生隨地可見必謂苧蘿皆
美婦而惡溪無潛魚豈理也與邑故乏傳人然當多才
繼起之際豈無奇文特出超越前進若賀監以上者倘
假予以年吾見德宣之能名也德宣好賈山至言故以
至言名而山其堂然則山堂不僅以詩也
西河集卷三十二
