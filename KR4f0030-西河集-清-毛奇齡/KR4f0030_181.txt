西河集卷一百八十一
翰林院檢討毛竒齡撰
七言律詩(八)
益都相公招集易園即席奉和原韻二首
侍沐東園載酒過春衣猶着故山蘿客來語燕梁間静
風定看花水面多溪淺坐能垂釣餌日長歸恐爛樵柯
朗陵多少門生在欲共將車奈晩何
二
碧柳春深始作花謝公清興正無涯琱盤翠進安胡飯
玉液香分顧渚茶亭向斷崖廻處補山因隔水望來賖
蓬池雅會知難再何必丘中誦有麻
送友之萊蕪
曾共梁園賦子虛看君仗劒出青徐東封此日應成頌
北闕何年更上書驛騎曉過羊祜里亭餐秋食范公魚
暇時若向秦臺望莫羡淄川有計車
何起曹𣙜使蕪關
鷄舌香含粉署郎司農官屬日華傍鳴呵初下神霄迥
撾鼓纔聞吳會長幕下和衡飛燕雀關前清興對滄浪
南行不厭袁宏放恐有商船詠夕陽
送劉使君任江南提學
儒臣啣命出文昌手握靈蛇比夜光公讌有詩稱鄴下
高談名理重丹陽星連斗野純鈎現馬到閶門疋練長
但使元和能振俗起衰何止變齊梁
題張舍人攜琴圖
羞將世事較雄雌白帢飄颻任所之為訪故人攜綠綺
長留清聽是朱絲橋邊納履貽書早海上乘槎探石遲
欲把鬚眉分影幛紫薇花下幾回思
依韻和姚明府行縣作
出舍郊原雨未晴尚留芻秣餉南征兵連久藉均輸計
民在寧無撫字情花下載書追范寗桑間聽事想劉平
浦陽江畔春行遍何處題詩不勒名
重陽後一日奉陪益都夫子游長椿寺兼送家
行九南歸同方象瑛徐嘉炎陳維崧潘耒汪
楫諸同舘和夫子首倡原韻即席
重覓黃花到法堂清談未敢效裴王偶隨卭杖來初地
恰送柴車返故鄉午飯伊蒲延供遠秋林落葉聽聲長
詩中談笑當拈示(夫子原倡詩有一談一笑皆眞諦忘我忘人是醉鄉二句)何止琪
葩照四方
二
禪關寂静淡秋容同向空壇訪舊蹤去客欲隨雲外雁
豪吟驚起鉢中龍重陽小日猶堪賞(重九次日名小重陽)良會他
年豈昜逢勿道遠行無所贈涉江正及採芙蓉
送姜之琦進士還里
南宮試罷聽鳴鳩選入春關直到秋(是科九月殿試)紅格獻書
崇政殿黃花開宴曲江樓同門先後題青雁歸路康莊
跨紫騮縱使蓬瀛身未到故鄉還近鳳麟洲
和寳坻相公甘霖應禱原韻
南郊禱祀撤宮懸五畤釐官總告虔雲起不需瘞璧後
雨來剛及昜衣前禋昇昊闕馨香合慶溢神倉黍稻堅
始信
聖朝無缺事何煩持鼎問蒼天
魏使君之任建昌
車前八隊引鳴騶世濟三公是列侯(為柏鄉相公長子)李勉未
經懷北闕陳蕃偏得向南州章山對酒官花曙旴水褰
帷錦浪秋退食稍閒能嘯詠麻姑壇畔有丹丘
車騎將軍世襲三等阿逹哈哈番一品夫人楊
母嚴太君壽
當年都護出湟中曾佐平陽建大功玉軸久貽官誥紫
金箱猶貯戰袍紅
前皇賜爵標忠藎有子為郎以孝通此日高堂方設帨
關西佳氣正蘢葱
喜金通至都復送之赴幕府次其留别諸子原
韻
日控驂驔下直廬重逢梁苑舊相如幾年裘敝驅馳裏
一顧風生咳唾餘天畔鴻飛秋後少宮前柳色晩來疎
研經才子還為幕何處堪移博士書
沈宮詹六十
長隨玉輦侍銅樓併秩南宮位望優天上星辰方六度
雲間詞賦已千秋(宮詹松江人)蓬書每得
君王顧綺皓曾從太子游莫道承華裁咫尺桂山東望
本滄洲
過上海訪鐸菴遠公不値喜遇曇英和上用張
宏軒壁間韻
㳂城何處問阿難行盡橋西舊井桓午日到門聽磬遠
春風吹水隔林寒閒亭喜見飛花雨高座剛逢渡海瀾
不信衡陽龐處士今來仍作旅人看
答友
天涯轍跡本難同吳會車書一望通自笑求材虛冀北
誰知好友困牆東公孫未啟平津閣郭隗終開碣石宮
此際相逢能載酒肯教虛度月明中
贈楊僉事歴任
貤贈册子
高文早已著瀧阡幸有雙螭帶露鐫碧檢千秋藏二袵
黃封幾度賁重泉野田春黍烏還哺華表秋風鶴未旋
相對荆門餘一水長因下馬泪澘然
二
紫誥雙貤展孝思竁門重表色絲詞最憐駕鹿之官日
正是椎牛祭墓時百里舊呈丹篆匣五花曾賚白雲司
一從奉使羊城返何限
恩綸下鳳池(先從邑令行取入刑部皆有贈)
李黃門席看白菊
東臺高宴啟朱茵喜見秋花入夜新幾載風行能震世
一庭霜氣尚侵人屏環玉鏡流清影酒入銀盤簇細鱗
自訴曾為彭澤長燈前相對倍相親
何生游贑州和見贈韻
重逢平叔聽清談金水河橋飲正酣緱劍幾曾彈薊北
書船將復上虔南廬峰當嶽游成六廉水通江合有三
愁煞嶺頭花信隔春來彌望總烟嵐
送彭生之大梁
才子相逢擁敝裘論文高會又經秋每因擊筑來燕市
長是聽鐘在寺樓銅馬門高廻六翮金堤水溢見雙鈎
相如自有凌雲賦垂老重為梁苑游
平生廷試還里
曾啟公車下早朝看君對策
御河橋筆含殿陛花千叠衣染宮牆柳數條海谷龍歸
暑雨散燕臺馬逐暮雲遙羡君前路秋風起八月應看
江上潮
和倪生見寄原韻
西林木葉下叢壇百尺樓頭雁影寒執卷我方慚李薦
帶經誰得似倪寬吟來秋浦逢詩史寓近秦淮問酒官
相隔十年良會阻思君空寄綵毫端
寧國莊太守
千里分符領上游彤幨皂蓋古諸侯共推莊蹻安南服
争似元暉在北樓行縣雨隨宛水暮搴帷花發敬亭秋
朝來綵鳳亭邊集認作鸞書下帝州
和蕪關𣙜使君作
名曹峻譽重朝班特簡星車控九關計國已成桓氏策
開門長對謝家山千秋財賦農錢重萬里荆吳估舶間
著得五千文未半便看紫氣滿人間
送徐二十二還蘭亭
十年蘭上久相依曾向空林講息機千乘幾能酬白璧
諸州無復薦黃衣棲遲京國仍龍臥歸去滄江有雁飛
誰想平泉舊韋楚到來文酒願俱違
二
秋盡冥鴻惜羽翰故人相别在長安樽前可念唯官鱠
(郎官鱠以張翰得名)闕下難留是伯鸞前路斷蓬驚歲晩還家收
稻恰天寒獨憐垂老金臺客長過青門泪未乾
題同年王編修悼亡詩後
寶瑟初彈别鵠吟斷釵猶在井桐陰病教奉倩分來少
詩到黃門感自深月掛幔釘還墜粉風吹箱管昜銷金
玉堂修史渾閒事半臂何人贈藁砧
七夕送陸大學博南歸時大有悼亡之信
共羡平原入洛游藕花閒値禁城秋公車人去雙龍闕
祖席誰登百子樓冀北有時誇買駿河梁何處會牽牛
送君情似金溝水多少東西不斷流
秋日集曾止山寓亭分韻同無休南士
十載相思贑水涯閒堂何幸共啣巵秋來江氣含烟早
雨後牆陰下日遲斫桂燒成香在盎烹芹挑得碧流匙
多君長在臯橋住只效梁鴻唱五噫
二
秋雨連雲覆碧幢座中豪客本無雙因翻鳬汁燒寒鼎
為看鷄冠傍小窗新曲早成慚下里故人移住在平江
慢嫌相對玄言晩猶有鐘鏞挺未撞
奉送覺羅博問亭歸滿洲和其留别原韻
帝里春光遍海濆還鄉剛及雁鴻羣關連鐵嶺排靑嶂
車過蒲河起白雲險設早知藩衛重離懷多在御橋分
衮衣欲致東歸意素鞞歌來不忍聞(時問亭有遷葬之役)
二
南陽佳氣本絪緼龍種諸孫更出羣天府坦垂遼左路
日華晴見海東雲元良舊塞三屯合粟末支江五國分
負土餘情如戀闕元王詩句早相聞
四月初八古雲和尚六十生日
大智光明照大千生同刹利梵宮前踏來江草當飛錫
落盡天花似雨錢六甲乍看廻玉歴雙趺猶自捧金蓮
那知迦葉相傳後重見昭王廿四年
待庵明府生日和其自壽原韻
河陽清興自能豪不藉綏山食一桃闕下鳳書春後展
背間鳥爪夜來搔綵弧掛向吳天遠素縵操成郢曲高
但使故人能勸酒官齋何處不陶陶
荅杼山干石二上人原韻
每望㮙迦迥若神申江捨筏一相親空談欲度龐居士
佳句能過休上人野寺風來皆作雨客堂花落不知春
廬山載酒應難再偃蹇終慚步後塵
二
長途擾擾久勞神幸遇曇摩且自親布袋豈遺三世佛
祗園常坐二千人觀心石上應多日行脚年來不記春
遮莫禪門文字少嗟君詩句本無塵
喜吳兆騫入塞和徐健庵春坊韻
少為遷客出重關垂老相逢京索間三篋自能銷壯骨
五城何處吊完顔高文竄後悲零落
聖世恩多許放還誰道混同江上水南流到海尚潺湲
辛酉臘月奉陪益都夫子長椿寺飯僧說法即
和夫子首倡原韻兼示彌壑和尚
珠林高向帝城開臘月同登說法臺貝葉繙經龍聽去
天花作供鳥啣來深厨香積維摩饌小品籖投殷浩才
誰信經冬尋寶樹桫欏猶是舊時栽
奉和高陽相公春集易園原韻二首
春陰黃鳥弄交交别舘濃花拆露稍丞相自開新石壁
野人空憶舊書巢草頭點屐含泥印柳外移亭接水坳
一自蓬池修褉早頓令陽氣滿東郊
二
雨後春虹向日交長林擊馬玉垂稍臨塘水漲通魚屋
隔葉風翻見鳥巢謝墅不連朱雀桁輞川原有白雲坳
只憐抱病追隨晩燈火愁看接遠郊
雪鑑和尚四十
如是於今不可聞入㕓長得利人羣攜瓢汲破池中月
賜衲披來嶺上雲八證好參無上偈三乘總是悟空文
臺前寶鑑光如雪四十年來一見君
南還候益都夫子未得過淄川謁唐豹嵓前軰
書此志懷
纔侻衣冠下集賢東行先誦泰山篇敢言客路逾千里
不到師門已四年巗屋未窺全豹隱柴車枉費一驢牽
淄河南去無消息回首般陽思惘然
二
八口船從水次攜隻身旅病有誰依百年自命推王管
千里相尋愧呂稽斗傍中樞瞻未改堂因志壑望來迷
(豹巖所居名志壑堂)驛亭多少踟蹰處隔浦銅鐎野店鷄
寄郡守
故園東望每屏營誰似東揚太守情連歲只從花下臥
方春曾向雨中行賓來白帢當前滿官似青溪徹底清
十載金門猶未返悔予遲作一㕓氓
朱法曹在鎬張州守錫懌徐文學允哲招赴曇
潤師西林社集和允哲韻
上人聲譽過高閑十里相從丈室間遂有晴雲開滬瀆
可知勝會重香山到來人喜逢三益入坐吾將問八還
載酒莫愁歸路晩杏花深處是禪關
奉荅兖州司馬李廣寕原韻
使君車載五都珍谷口還尋鄭子眞岸幘自稱方外吏
江梅先報隴頭人政分民瘼愁班鬢書寄官齋羡等身
(時寄所著文集十卷)記得南還相憶苦為君長挹甑邊塵
劉琯南歸
曾從淮水託王孫深羡君家好弟昆三樹儘教留玉蘂
萬言仍自上金門春郊馬去天邊埒夏店人歸雨後村
當日東湖同醉處可能詩句壁間存
送陳太士長興廣文
金臺作賦興翩翩又値西廳典教年牀設戴憑新畫席
家餘子敬舊青氊鳥山迎向蒼雲外馬帳開當罨畫前
自昔槐堂通内外羡君此去近登仙
北征同徐二咸清途中作
河亭雨後換征裾淮海相逢在道隅洗馬有情堪並轡
買臣無力可將車才高自著幽通賦老去難傳却聘書
借問同行舊徐樂漢庭對策果何如
贈扈從作二首
詔蹕廵方輦路開詞臣何幸預追陪江淮日向千斿轉
海國春從萬騎迴肅仗久知通禁旅扈游終屬掞天才
欲覘此際横汾樂自有星文照上台
二
東廵不止為登封槖筆猶能賦射熊郊野瞻天齊望幸
車書此日盡來同鑾回闕里尊行學河治宣房喜築宮
幸託屬車眞勝事輶軒何必採皇風
贈田僉事
天南憲府領諸侯曲蓋朱旗擁上游越嶠賢聲推八察
漢朝相業重千秋臺前明鏡當犀燭海外青山見鳳洲
一自都官行部後閒堂長使白雲留
趙比部母太君題旌建坊有贈
婺彩高懸曜紫宸朱門閥閱喜重陳太君名過陶貞烈
有子賢如趙德麟銀榜乍標東第顕金書長啟北堂春
當筵無數鳴珂客同慶花前戲綵人
二
紫誥初啣下建章鳳毛長傍五雲翔慈闈親獻新裁幗
京闕還留舊養堂矢髦獨憐江草碧旌題高拂海雲黃
臨安萬戶連閶闔從此裴家有賜坊
酬别李漁村同年
久捧銀&KR0902;伴集賢開元舊事手同編官貧曾餉瑯琊稻
師在難尋海上船束篋草攜三舘外當門柳種十年前
還鄉倘憶山陽鍜敢忘音書寄日邊(漁村㸑食皆家鄉轉粟會蒙分餉時)
(予出京門將特訪益都夫子故三四云)
王分司重使越州
重持玉節過江行比戶歡呼襁負迎山半尚留元度宅
潮迴再上越王城訟亭人老棠猶在官道碑殘蘚自生
當日蛟門題柱處今來方奏海波平
二
使君赴任似歸鄉况復江東引領長珠為再還逢孟氏
花從前度識劉郎攀車鳥雀棲還起臥轍兒童長未忘
(長上聲)獨笑他時䟦扈者蓬萊何處問滄桑
漫興
平明騎馬度金川右掖門高霄漢連曉雨荷香流太液
秋晴花氣接甘泉搖環馬度疑天上捧詔人來自日邊
徙倚承明休厭處東甌方値用兵年
西林社集分韻得青字
西林高會勝蘭亭花滿禪關晝不扄露席坐當天際白
春衫換入竹中青馬從支遁迴金埒人共陶潜倒玉缾
落日申江相對晩十年空憶在滄溟
上巳雨中陪益都夫子修褉萬柳堂奉和夫子
原韻
上已名園景物幽同來何必共羊求花繁故向煙中見
柳弱偏宜雨後遊濕鳥弄衣低復起晴魚吹沫去還留
臨流不用浮杯下碧釀沉沉滿綠洲
二
年年此地静傳觴恍詠春風侍一堂談勝彩霞翻絶壁
坐看密雨過方塘琱盤帶絮抄雲子蠟屐和泥渡石梁
隔岸空亭人坐處居然有閣似熊湘
送朱徵君歸雲間
吳中佳士着單衣正及歸時白露微斗下三能長北轉
華亭一鶴且南飛關連曉樹烟常早湖偃秋荷花漸稀
到得故園收潦盡階前無恙釣魚磯
二
西風㩂葉下蘆溝老去依然展蒯緱洛下競傳新月旦
篋中猶載舊陽秋店通古寺尋前宿路入平江訪昔游
帝里風光仍有待孟亭初築漫淹留
贈吳禹定瑞安教諭
延陵才子建安名齋閣還留治事情賜席孰能逾戴德
傳經早已重匡衡水從雁蕩分池碧雲起仙巖到座清
聞道安陽搴藻去至今尚有魯諸生
奉荅吳寶崖見贈原韻
苦憶才名十載餘千秋相訂豈成虛燈前擬註延陵傳
(時寳崖為其尊人索墓狀)篋底難忘季重書秋到兩湖迴客棹夜來
一榻對吾廬丹崖收盡人間寶瓊圃瑤林那得如
贈沈廣文
吳興譽望在人間暫借槐堂啟素旃深夜月明題八詠
清池藻影動三鱣譚經尚繫桓榮紱貰酒曾無司業錢
自是文章冰鑑在當階玉筍正芊綿
贈天童曉公和韻倣長慶體
金粟山頭早化身杯浮千里渡來新傳心自許終歸漢
譯字何湏更入秦海上逢師俱在客座中念佛是何人
可憐不識東山路花落花開幾度春
二
紫衣宣賜好披身山澤驚看禮數新
聖德早能容道信辯才原不類蘇秦經凾入寺還䭾馬
海岸横梁且渡人莫道相從揮塵晩到來何地不生春
依韻荅周副使體觀吳門舟次見贈(時將赴武昌軍前)
昔年曾過分廵幕西上洪州與吉州今日再逢吳下路
可憐江月送江舟從軍不减周南郡佳句長吟宋子侯
此去戈船春正發武昌楊柳漫淹留
酬别錢中諧進士和韻有感
客裏梅花開較遲臨行猶喜誦君詩伯喈自足稱才逸
李廣何須嘆數竒書有藜吹傳永夜衣邊柳汁想當時
寒風歲暮平江棹欲别吳興思復思
池陽官署初成索詠
池陽官舍傍林柯書卷閒開鳥雀過時見彩雲生渭北
春來花樹滿涇河吏緘印匣移文減客踞繩牀高論多
千尺露盤長在望漑成魚釜近如何
宋比部分廵通永
神京左臂迤藩封喜拜天書出九重按日旌門開鉅鹿
當時節度重盧龍帷褰潞水波光遠版入灤田花氣濃
咫尺題詩肯相寄望中雙闕對芙蓉
同姜京兆戲賦空梁落燕泥句七字限韻
紅襟烏帔慢相羊曾住盧家玳瑁梁壘破不因文杏改
泥殘猶帶落花香紅閨有婿愁難返翠羽啣雛認未忘
不識涎涎掠尾去可攜書信到遼陽
西河集卷一百八十一
