西河集卷一百四十三
翰林院檢討毛竒齡撰
七言絶句(六)
下直東華門遇雪
蓬觀寒生午漏稀掖門東出乍添衣宫牆柳色俱凋盡
那得楊花撲地飛
二
萬里霃雲羃四隣寒風刮地總無塵誰憐玉樹花生候
尚有金門裘敝人
寄田使君督學按部雲間
薄海文章有幾存淮南詞賦自言尊何如軺使相臨處
江左名流盡在門
二
掄才按部遍江關佳士菰蘆自往還誰信龍津人去後
顧雍猶自在雲間(謂徐允哲也)
陸明府有水晶一團中含水草影碧色名萬年
冰屬賦率筆
一團清水瑩遙空萬里昆明洑道通却訝春江蘋藻影
何年收入玉壺中
二
誰割林圻碧玉泉中含水草尚鮮妍無如官到陳彭冷
惡說寒冰有萬年
為如臯冒生題册
公車嶻&KR1110;倚天高何似揚州江上濤紫氣千重南望遠
有人把卷在如臯
二
生平三至廣陵城作賦曾無東部名今日為修高士傳
題詩一寄冒先生
奉和呈裕親王園林題壁三絶句原韻應教
初秋
小苑寒林初作花苑牆西上接東華那知隆慶坊邊柳
只在岐王舊賜家
秋聲
秋到長安思渺茫五王宅傍
御街長一聞葉向林間下頓覺風来水殿凉
荷葉池
荷花開盡葉猶香雨後傾珠似夜光但使恩波留太液
何湏折作蓋頭粧
寄答上海徐允哲
敝衣羸馬結黃塵待詔公車又一春遙憶申江新雨後
晴窗深坐讀書人
二
御河楊柳甫垂絲寄到徐陵宫體詩日探懷中吟未了
天街四月賣漿時
三
槐堂初入暑風清梅雨江南一望平記得滬城相别處
青龍浦口夏雲生
四
制詔求賢空復催金臺終自待君来晉庭縱授王康第
漢主還思徐樂才
題同舘王檢討桃實畫幛
玉洞桃花碧葉隂紫文緗核間黃金分明一片綏山景
何日移来到上林
二
桃實如拳褁繡苔琱盤尚未薦瑤臺金門自是神仙侶
故遣東方偷得来
無題
華堂錦宴夜吹笙仙女盈盈下太清莫道彩雲無覓處
隔簾聽得和歌聲
二
華堂錦宴夜吹簫仙女盈盈下碧霄莫道畫簾相望遠
銀絲隔得兩三條
閩江送許遇之豫章
黃雀風生笋簟涼蒲帆四月下康郎閩南多少鮮紅荔
散作船頭碎錦囊
二
細雨濛濛好濯枝(五月有濯枝雨)長途節候最堪思遙知南浦
傳觴日正是東湖競渡時
三
迤邐秋屏攬勝多旌陽原是舊巖阿莫憐丹竈無人問
湏記陶缾有客過(南昌許遜為旌陽令陶缾遇書室名)
四
紅蘭開盡綠蘭開我亦從兹去越臺君到潯陽倘乘興
可能還泝浙潮来
雪灘釣叟歌四首
白雪灘頭舊隠淪雪花深處一垂綸蘆中来往人争識
道是吴江顧茂倫
二
松陵東下水瀠洄浪花都作雪花堆投將犗子衝舟去
釣得鮦魚似屋来
三
白荻花開笠澤東移家住在荻花中前身疑是滄江叟
後身疑是紫溪翁
四
西塞漁人未著書清灘萬叠雪来初松陵原有天隨子
早向吴江學釣魚
敬製
仁孝皇后
孝昭皇后輓歌詞十四章(有序)
康熙辛酉春仲(臣竒齡)恭送
大行兩皇后梓宫于沙河城東之竇家庄敬隨諸臣後
迎
仗而泣爰思古者虞殯必有歌詞近世執紼不止鈴鐸
故濯龍望幸朱奢進詩筮龜而行潘岳作頌乃以二
年如喪之期加之百辟啣哀之日沙城舊殯齊赴
陵園舘閣諸臣共扶纚綍□覯畫雲之蜃軷頓傷墜露
于蜼衣馬頭袐器宛若神携雀尾明旒凄然目斷則
愉皇之舞可以稍遲引殯之辭在所不免雖前人哀
軆多用短章唐世輓詩率皆五律顧白傅之輓元相
亦用七言即江淵之哭宣妃僅成兩韻況乎絶句本
清商遺調按之可為歌曼聲傳薤露新吟聞者易以
感因不辭鄙陋爰為此詞世有知音或無貽誚
金幢畫翣導龍軻挽紼争傳虞殯歌
雙輦一時歸玉隧千官齊送在沙河
二
帷宫曉度慢吹簫鹵簿開時宫仗遙京兆寢園湏有護
君王且輟未央朝(時至上親護殯山陵)
三
紅樁矗處纜牆低筥藻筐蘋薦席齊蜃輅未離沙澗外
雲旌已過竇庄西
四
古堞徐開
殯殿尊容衣先已駕輬輼當時玉燕藏幽篋此日金蠶
繞羡門(初殯兩梓宫俱沙河)
五
幡幡旒旐夾朱幑疑是英皇並狩歸天半曉霞明象物
車前清露濕靈衣
六
石竁曾通明月彎潞亭東去舊橋山六飛排作三屯衞
五校行来幾換班
七
羽葆千重映霧明駕將雙鶴負銘旌太常不用吹笳去
仗馬交啣祕器行
八
親王命婦各班排纔見龍輴便舉哀不信敷天愁思切
試聽動地哭聲来
九
璇宫節儉本天然生貸貧人脂澤田幾日六騩臨御處
尚抛貰路紙黃錢
十
獨孤卜宅建陵園遺命因山葬長孫
兩后後先真
聖善
皇情痛悼有何言
十一
彤管徽章定
母儀並誇㜪德共嫘師縱饒左氏為哀曲猶少揚雲作詠詞
十二
遵化陵園輦路通
先皇曾此葬遺弓移旃不憚宫車遠長恐昭丘在望中
十三
雉尾高搴逐繖迴白雲千里障瑶臺羽霓歸去原無跡
惟有山前青鳥来
十四
法駕東行過玉田清塵除道百神聯哀歌恐助
皇情惻不把銅鈴引殯前
祝母詞為羅氏兄弟作
芙蓉花發射陽湖日景南迴歲未徂何事綵雲留不去
祗因庭樹有三珠
二
莫道庭闈樂事非羅含兄弟世應稀襄陽耆舊知多少
共採荷花贈舞衣
歲暮入史舘書感用家太史韻
日從東觀討遺編坐弄鉛黃度歲年自笑中郎生子晩
縱修漢史有誰傳
二
千門爆竹歲將除尚跨三花進石渠中夜草成羣盗傳
教人泪濕一牀書(時&KR0848;題中有盜賊傳故云)
何使君畫軸
天際芙蓉有路通梅花庄上鉢池東使君曾守東揚郡
身在千巖萬壑中
花燭詞為馮公子恊一作
相國堂前花燭開趨庭洗馬洞仙才移將海上連枝木
琢作人間合卺桮
二
深房畫柱夾金杠時有䨧雲覆綺窗枕上芙蓉梁上燕
怪他事事總成雙
三
親迎北府控驂驔何事炎風理鏡函只為榴花能結子
愛將萱草種宜男
四
結就紅絲暗裏牽華燈慢把百枝燃但懸甲舍新裁帳
好撒開元舊賜錢
五
試着單衫别樣紅鄉音遮莫學吴儂麻姑衣繡西施屧
家在蘇州鹿埭東(新夫人為崑山徐宫坊女)
六
孔雀筵開汎客巵日長猶恐促粧遲誰知綵筆題奩處
只在銀屏却扇時
送徐仲山南歸
當時郡國舉才賢獨詣公車思黯然記得秋潮初漲後
與君相遇大河邊
二
太常策奏本無期司馬門間召試遲誰使公孫留北闕
偏教轅固返東淄
三
西風吹柳御河黃出宿街南光宅坊思煞故園殘暑後
荷花初放賀家莊
四
曉日横門設錦茵繞朝此際贈鞭新中書門下停車久
曾薦徐寧第一人(益都夫子拆卷時特執卷薦之御前)
五
周官湖口舊漁磯回首江臯事事非欲送故人歸里閈
頓令清泪滿朝衣
六
九門地震尚諠闐何事還登惜别筵能用士如王吉軰
不教人憶漢宣年
七
雙鳬北嚮一南翔悔見溪雲出岫長寄語君家女都講
莫將新句貯金箱(謂及門昭華也)
和王侍讀索梅庚畫片原韻
擬作蓬山萬里遊小窗松竹繪清秋不知塵世餘多少
此地能安十二樓
龔節孫以種橘小影索題二首
金衣素袖曉烟籠家在荆溪水榭東不道長安舊圖畫
雙顔猶帶洞庭紅
二
朱盤橘柚剖霜天但對斯圖意惘然幾見蓬莱移種去
誤傳天寶十年前
答和陸大嘉淑見貽原韻
憐君垂老客燕齊落日重逢禁苑西何處相期最相信
錢塘江上伺潮雞
二
曾共登樓眺碧空平泉佳興有誰同可憐閣下千株杏
留得溪南一樹紅
三
銀筝促促慢教搊萬仞黃埃起暮愁舊日酒徒今散盡
燕姬雖好不湏留
題劉生抱琴圖
伯倫意氣道眞才手把枯笤埽綠苔此際長安好風日
肯擕雷氏斵桐來
二
誰倩長康寫令顔深林日夕自來還當前無限滄洲興
只在高山流水間
同年丘檢討予養歸里
一紙黃封出
九重
聖人教孝每優容只因膝上需文度故遣雲間反士龍
(檢討為學士南齋難弟)
二
刺史堂高覆白雲(其尊人曾為刺史)河流千里接淮濆羡君衣
上三花錦散作庭前五色文
三
金書百軸褁彤幨載去猶存修史銜借問錦堂樺燭裏
夜來半臂有誰添
四
榆火初傳百子池横門幾兩送丘遲最憐朝罷貽鞭日
正是清明折柳時
送友人歸苕溪
京洛相期願已違前溪猶認舊柴扉只憐通潞亭邊柳
無數長條挽客衣
二
平津東閣住多年歸汎菱湖雨後船回首故人烟障裏
還騎羸馬薊門邊
上已同王二光禄修禊即事
細雨新吹九陌塵桃花又放曲江春同來柳市傳觴客
仍是蘭亭修禊人
二
駿馬郊原籠碧絲紅竿挑餤踏花時如何兩度芳林宴
不作王融上已詩
清明二首
百兩騾車輾翠鈿單衣試着便門前秪因漢苑先傳火
宫柳千株總帶烟
二
新裁寶幕障平蕪折得楊枝插鬢無此日故園風雨後
畫船開滿賀家湖
題顧眉生校書畫蘭冊子(眉生曲中伎有名後為龔尚書妾名横波)
(夫人)
莫愁湖畔綠雲鬟手碾香螺畫遠山擷得洞庭花數本
好留青影在人間
二
一幅生綃金錯裁幽蘭寫出仲姬才兒家自有千花譜
不藉黃荃粉本來(眉生自註倣壁間馬湘蘭筆)
三
九畹叢生淺碧紋畫來香氣尚氤氲只愁幾片蘭蘇帶
難繫三條杏子裙(蘭蘇帶名樂府何用結歡忺三條杏子裙)
殉書詩書陳媛傳後(有序)
陳媛沈計掾妻工佐餕以堇萱飴蜜得尊章懽年二
十三死死時囑取生平所誦書殉塜中嗟乎是可傳
已因拈殉書詩得四首書之云爾
荆桃花下駐塗車莫向空箱揀曲裾窄窄桐棺纔數尺
尚留一半葬殘書
二
誰道泉臺泠翠鈿銀牀猶是抱書眠却慚入塞文姬老
空記遺文四十篇
三
秋風團扇裂齊紈落葉虛疑響珮環賦得盤中人不識
欲留四角與誰看
四
白玉深深著地埋紅綿粉漬畫螺灰只愁繡字侵衣處
化作金蠶出墓來
西河集卷一百四十三
