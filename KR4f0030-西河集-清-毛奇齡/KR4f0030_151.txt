西河集卷一百五十一
翰林院檢討毛奇齡撰
排律
從大江口將入石頭作并寄金二公子敬敷
北瀆新軍府南維古帝鄉波濤連楚越形勝在齊梁紅
寺浮江闊青山出岸長磯摇飛燕子風便逐龍驤鉦鼓
來吳會宫臺入建康曉雲生海谷秋雨過帆檣吹笛邀
桓叔揮兵想顧郎石頭方在望對此轉芒芒
汝南金太守席書事一十二韻不揣下里同座
上諸公和得東字
别幕連雲起高軒傍晚通樽開官舍北客至日華東飲
勝追河朔游歡過鄴宫琱欄翻藥紫甃井墜榴紅葵煖
烹鳬汁漿寒潄馬&KR0008;行厨藏竹裏置席在花中几潤衣
沾露槃欹燭有風翰林清作聖太守醉為翁弦下開新
照梟成得故雄(時曹學士博投得六緋)興能追庾亮序已讓王融
擇木飛宵鵲談冰愧夏蟲當筵無好句空道和儀同
贈曹爾堪學士
鄴下曾傳賦淮西始御車視餘金殿草載滿玉除書過
日看華省浮雲蔽直廬夜郎流李白茂苑病相如慢世
悲持戟隨時避接輿東堂猶喚鵲北海定遷魚紅藥吟
眞好黃童記不虛(學士強記一過終身不忘)如何相對晩此地詠茹
藘
奉送張使君之任和韻
皂蓋江城守青衫水部郎手擕工市劍腰有會稽章旌
遠翻逾赤堂高望正黃蠻鄉需教化漢制重循良馬竹
遮秋嶺鞭蒲出晩塘使君千騎去從此向東方
呈郡司馬孫使君
才子生虞阜郎官使越州家垂吳地志名在晉陽秋岸
幘為司馬操刀佐解牛高牙分建隼廣路待鳴騶綵筆
題江館青山映郡樓辟來書笛茀詔下賜緹油宦蹟先
甌末鄉思近石頭治中雙驥足身外一狐裘鳳德原卑
攬魚珠豈暗投避讒違衆女遊說及諸侯就道時觀海
還鄰暫首丘孫陽纔一顧何以慰驛騮
過訪無錫縣吳興祚明府有作時已遷行人將
次赴都
上宰當初試延陵第幾傳起家由北海劇邑近南天人
地踰彭澤君才過潁川銅章新長吏綺里舊神仙客履
懸珠日軍儲散錫年種花官道裏流水縣門前吳女爭
桑訟參軍賣蔡眠校開通市塾税起傍湖田碧鳥長銜
綬青蒲好製鞭鄉亭方執板廳事早揮絃徐稺南州榻
袁生下渚船宴修單父鱠俸割沈郎錢天子神為眷行
人命稍遷題名金柱右典謁玉階邊求友曾遺紵懷君
似攪綿愛餘申浦樹清乞慧山泉過艇留吳芮登堂拜
薛宣井桐看翥鳳溪葉笑懸蟬坐列尚書席馳觀太子
牋只憐華省彦對客尚烹鮮
别閔衍
官舍聯吟早閒堂對酒濃汶陽歸未得安邑去何從過
市偕仙尉尋山到麗農青裙縫薜荔錦柙繡芙蓉日下
廻鳴寉天邊老臥龍别君淮蔡路愁思轉重重
送夏明府之任西和
結綬遷龍峽除書出鳳城家人留傳去縣吏到門迎遶
郭春田坼前關曙鼓鳴彈琴邀子賤酌酒送淵明餉婦
攀車軛翔禽擁旆旌横雲飛舄過就道典衣行隴水天
邊杳淮山雪後晴未昏官堠静到日印床成亭下辭孫
楚筵前醉禰衡秦州回首處應看柳條生
呈郡别駕張公
寵命銜方國雄詞播海溟人間推别乘天上見張星驥
足方行地龍門恍建瓴題名來鑑曲載酒過蘭亭畫軾
朝看下嚴關夜不扃銅符分作瑞玉海著成經攬德同
威鳳希光及暗螢萬間垂棟宇一道倚簈篂赤日堪藏
簡黃絲待勒銘錢投江水白案繞郡山青龐統多聞望
王祥富典刑大臣親吏事強半在僉廳
沈棻明府治西平有名欲往從之不果值予南
還以縑紵見貽因寄并謝一十二韻
每念郎官重因思陶令賢長人唯省事出宰已多年舍
樹平鄉訟收茅作税錢香分欒社酒清聽武城絃鼓角
弛亭下兒童戲縣前閒看飛雉過病藉落花眠君治雄
淮服吾行去楚天將尋青草渡願賦木瓜篇望去雲山
隔貽來縞紵鮮感深螺趐澤思殺㶏陽田故國鱸方美
高枝鳥自遷他時稱八友應附隱侯傳
奉題孫藩處士卷子
偃臥方遵渚風流似過江家居推第五國士竟無雙草
際藏珠匵花前啟玉缸千秋垂卷軸三十棄旌&KR1242;履宦
兄如渾(其兄為孫沂水使君)躬耕人姓龐學成王佐器何必待為
邦
郡太守平寇有贈
畫戟開中府朱旗展外隍威行三郡蘖兵勵九秋霜杲
日横江浦妖星隱暨陽牙官環綵幕田馬耀金裝露冕
專師祭單車典教場股肱營地遠黼黻陣雲長虎翼交
鸞彩魚鱗擁雁行紅巾朝授幘斗米夜舂糧東海依滄
薛西堂紀潁黃干城眞足寄愼固在封疆
大敬宅牡丹
江上棲賢里城南處士家春風三月雨晩日一欄花覆
地垂枝重當階散影斜叢苞含粉絮卷蘂蹙衣紗葉潤
沾黃蝶臺空落紫霞早涼丹蔕合晝煖碧油遮清興同
欣賞閒情任麗華誰言招隱地定為詠蒹葮
少與包二秉德蔡五十一仲光沈七禹錫為鄉
遊道古論文視若兄弟今包二死十四年沈
七死十八年矣獨蔡五十一與予居人間世
予又瀕死道路曩時交游文章悉亡兵灾憶
包二尚存集數卷未行世予泊舟餘干城下
為賦此詩
向呂游河内陶劉散澤濱十年生死路萬里去來人抱
痛同沽酒虛懷薦負薪繁花孤館暮宿草隔江春司馬
無書上黔婁到死貧一吟懷舊賦涕泗滿青蘋
亡劍篇哭姜坦(并序)
姜公子垚買兩劍牝牡以一佩弟坦比神物也予出
游公子垚擕寳刀并一西入晉陽坦年少為天帝召
去悲乎哉莫邪安在耶予傷公子之死有似亡劍二
月初九日泊舟南昌府豐城城下感華事即傷公子
之佩一劍以死亡鐵英也著亡劍篇
越國有神物干將與莫邪霜鋒飛毳羽寳鍔泛蓮花龜
縵爭三楚龍阿聚一家隂陽分日月水陸斷蛟蛇坐見
飄揚近行隨拂拭加百年開地氣一劍失天涯薛燭臨
罏慟風胡抱器嗟鐵英傷魍魎玉柙掩泥沙漁父江流
遠徐君墓木賒清霄思蜒蜿終夜哭蒹葮函石銷牛斗
溪銅涸若耶豐城投泊裏何處問張華
閨中春曉得量字(有叙)
壚婦早起忖夜所縫衣有裁衣句揀唐試題成之耳
五夜金微塞三春玉洞房梁間飛宿燕花下理朝粧抛
瑟方收拾裁衣再忖量星芒銷太白日影射流黃昨歲
收疎勒今年徙樂浪早行知漸近切勿誦東光
賦得起晚誦經遲(謿小尼師也)
西院女沙彌春眠曙不知聽迷傳板候起失誦經期幔
捲身還倚壇深步懶移潄脣看上日開卷立多時記慢
成篇少心慵下字遲偶然思夜夢坐弄念珠兒
賦得鳥散餘花落聯句
暝鳥分飛後(張杉)春園返炤初枝空摇未定(甡)花落漸無
餘散毳連英下(杉)零紅逐翅虚喧停飄去静(甡)踏久墜
來徐點絮曾銜雀(杉)鋪鱗似鱠魚芳華誰不惜(甡)流盼
轉踟躇(杉)
空梁落燕泥聯句
翠幕辭春燕(張杉)雕梁墜宿泥&KR1897;花長不掃(甡)文杏舊曾
棲草腐懸絲細(杉)塵銜剰點迷墮看銀豆碎(甡)行汚繡
裙低故國盧家女(杉)空房竇氏妻雙飛何日返(甡)夫壻
在遼西(杉)
杜陵杜杜若會宴駱明府别業
杜曲舊名家相逢在若耶風生欄外馬水濯劍頭花翠
幕看紅藥金尊泛紫霞春遲三月暮日落半輪斜澤畔
吟陶令丘中戀子嗟醉歸應秉燭莫問早棲鴉
同施參藩王使君温别駕張司刑屈明府暨諸
公游慧力寺
幕府乘春出琳宫攬勝遥山川開法地賓從滿僧寮騶
馬同獅舞珠幡夾旆摇樓臺横碧嶂歌管遏青霄瑞竹
籠烟靄仙芝似火燒築亭依壠樹瘞鶴表山椒(寺山名瑞筠後)
(更名紫芝築亭是日施公瘞鶴亭側樹銘)刹映銜林日江流别浦潮霞翻紅
隔塢花落碧垂條嬌鳥從人語飛絲接地飃道心來對
境慧力想前朝洛下追游淺人間歲月銷蓮生棲竟晩
草長隱誰招遁室陪殷史他鄉寓鮑昭雲深歸路杳還
上使君橈
宿雲門廣孝寺呈三公與南士分得灰字
東晉標靈刹西王竪法臺山環雙樹入門傍五雲開丹
檻連峰落清溪逐路廻竹房懷舊蹟蓮葉得新栽林下
尋支遁橋邊遇辯才安禪聞不住妙義見如來石乳傳
甘露金堂認劫灰晚風吹擊鉢秋月濯浮杯佛課稱三
寳吾生賦七哀離家還楚豫入社羨宗雷五術超凢諦
諸緣盡聖財罏烟分渺漫燈影共徘徊齋椀擎黃葛經
筵坐綠苔宵深鐘磬寂相對果悠哉
題宿道林山寺兼贈離上人
紺殿開丹壑金臺敞碧梯人來支遁室虎界遠公溪雙
樹晴林迥三天曉閣齊龕花閑鳥雀旛影掛虹霓峻澗
盤檐曲明河到地低心廻空磴外目極大江西講啟祥
龍下神藏怖鴿棲香壇縈白氣佛壁畫青泥鐘動飛龜
組經䭾散馬蹄雁王留寳塔魔女墜珠筓九品分華藏
諸門斷壁題付衣聯杼柚掬水咒闍黎入夜廻廊靜尋
春出洞迷道場雲寂寂仙嶂草萋萋蓮葉擎獅口松苖
養麝臍缾深闐貝粟紗暗罩玻瓈方井規裁衲横梁欵
杖藜琱㿻供石飯甘露洗山虀玄義非關解黃拈欲止
啼殷源籖未下願得叩招提
途中喜從丁儀曹得周侍郎亮工分藩覆書感
紀成篇
尺素來千里雙金授八行丹雲披海郭白雁度江鄉置
驛丁儀部裁書周侍郎高函分四庫妙牘並諸王起草
連鈎軸安花押篆牀懷人從漢隴譽我過齊梁地隔彤
騶馭天高朱雀桁吳臺空繋練蔡澤未持粱羈客逢殷
羨司農念鄭莊三年懷袖裏漫滅可能忘
奉送姜侍御起復歸臺
漢制優方進蒼生望謝公直情完讀禮移孝可成忠棄
繡踰鑚柳含毫似轉蓬思親淄水縣釋服竟陵宫拔棘
應驅豸無廬合避驄恩沾春草綠淚減暮花紅卜子推
琴縵山濤擲土籠廵天看擊隼獵地待非熊持斧三臺
厲鳴鞭一道通星軺回薊北祖軷遍江東轡攬鄉關外
詩題驛路中後車隨澤豹下客逮梁鴻自分漂流苦難
追行步工送程攀細柳書刺摘新桐已見徵桓傳無須
憂阿戎公還多廟建我輩且途窮鷁發逢春雨烏飛逐
曉風長安應近日從此望曈曨
山樓對雨同南士桐音暨姜生兆熊得絲字
黃菊濕東籬高樓對酒卮窮交來魏相賢主是姜維幔
捲侵寒早林深入午遲重隂垂埤堄細雨亂罘罳合坐
秋霖唱遥山夏后祠登臨愁思起時繞玉壺絲
(垚曰楚詞綱戸朱綴即罘罳也城闕俱有之見考工記舊誤註作屏遂有疑宫殿獨用非也)
秋晩新晴登桐音山樓飲宿聯句
高閣快登臨(甡)憑欄敞積隂斷雲歸遠岫(張杉)斜日漏疎
林近郭驅沙馬(甡)横塘散水禽山青絲霧斂(姜兆熊)砌紫
繡苔侵濕竹流寒碧(杉)叢花簇碎金窗晴光卷帙(甡)絃
燥急鳴琴鑑水浮霞動(兆熊)宜城待月斟暗催雙樹䗶(杉)
響起萬家碪避俗廻青眼(甡)論文愜素心趨庭慚孔鯉
(兆熊)開觀啟劉歆養澤成元豹(杉)耽書類白蟫逢時違北
轍(甡)待價重南琛道洽寧分席(杉)途窮賴盍簪頻年遲
好會(甡)一夕侍清吟蘆葉吹笳斷(兆熊)蓮花下漏沉歌生
披别緒(杉)醉去理塵襟雁過秋聲杳(甡)星廻夜色深山
牀還似昔(兆熊)應共伯淮衾(杉)
甬東李屺源西淵有贈
十載蓬山隔三秋桂樹前裁留關令史又送李膺船倒
榼呼金液輕裝載玉篇才名摧虎豹家世本貂蟬交謝
填門轍貧無負郭田幽尋豪士鍛醉共酒人眠羽服來
員嶠香壇訪竺乾將車元季美獻紵友朋賢遠道班荆
楚清江採木蓮行頻愁驪馬歌苦類烏鳶爾達為廣武
吾懷是謫仙相期棲息遠分手倍悽然
贈清江屈明府
百里郎官治千秋茂宰情嚴關雙舄迥古縣一江清歲
課增遥服春田勸耦耕揮絃存子賤漉酒似淵明人誦
黃門賦天分都尉城綬連芳草結車碾落花行邂逅承
嘉顧周旋識令名誰言荒邑小已兆泰階平
贈張法曹
特簡出彤庭秋官一使星子房真有學張釋本明刑授
第升三策成家在一經龍媒驚廣步鵔服負修翎曉日
涵冰鏡春花映玉缾神羊游外廐屈莢指當廳西倚曹
為法南行訟可聽高才分竹傳佐郡接簈篂羈旅難投
李清江偶聚萍聞聲來茂郡招飲過芝亭藉草連身碧
看山到眼青天高雲自合春去雨初零好客傾&KR0812;醁尋
仙採茯苓曠懷如可共吾欲望滄溟
集臨江黃氏園用佳字
夏雨歇山齋清樽倚樹櫰丹花飛曲牖碧水上空階地
僻無常客風生動遠懷高歌殊自遣小住最為佳樓隙
雲如嶂盤中酒似淮馳箋呼趙璧謾語襍齊諧遷坐踰
龍澗新莊彷鹿柴誰憐黃叔度把臂在天涯
遠懷詩
織錦經營短從軍道路長懷人傷晩歲思伯怨朝陽地
隔新烽火天低古戰場閒房收鏡冷渫井墮釵凉有字
排鴻雁無書致鯉魴寒風催擣素落月射流黃蒼水稽
秦使青陵謝宋王城南秋草斷隴首暮雲翔絶塞依玄
莵空村徙白狼深閨徒有夢只解渡江湘
游仙詩
避地追遐隱登山訪列仙重門五府外方駕十洲邊蓬
島環宫闕茅君有洞天海波傾紫液石火燒丹鉛授冊
三門訣分符六甲篇雲車推曉霧羽蓋散春烟芝籙長
懸肘松喬可比肩靈童占藥好姹女勝花妍四序如三
月終朝竟百年家藏釀酒甕人佩剪刀錢華頂成閭里
淮南鑿井泉母來桃作饌虎守杏為田驅日將投杖乘
虹甫着鞭辭家憑野鶴遺世共秋蟬東望招徐福南行
挾稚川帝鄉千萬里一舉遂翩然
擬艷詩聯句
畫閣綠楊邊(張杉)東牆度日妍花明上巳候(甡)人在艷陽
天簾捲翹紅袖(商徵說)粧成壓翠鈿重奩函寳鏡(杉)雙帶
結金錢遥靄籠修黛(甡)輕雲作半肩香生緹縵舉(徵說)影
動步摇偏壁煖塗椒粉(杉)窗虚撲柳綿博山時起麝甡
深院乍聞鵑凝望移雕檻(徵說)含情理素絃朱枰閑握搠
(杉)紅版墜鞦韆遠道思盧女(甡)離宫貯絳仙幽懷應比
玉(徵說)皓質詎施鉛楚國愁窺宋(杉)陳王賦感甄最憐貽
菜日(甡)長憶破瓜年蕩子曾留玦(徵說)從軍久控弦聯鑣
依勅勒(杉)徵曲到于闐海燕棲懸榖(甡)蟠螭隱甃甎王
孫歸未得(徵說)春草又芊芊(杉)
(埈曰楚人懸榖囊于梁故梁名懸榖見廣州記)
定交詩為胡以寧方中通堵鳳蒸
異地聯車轂雙江對酒尊班荆逢國士獻紵識公孫龍
劍蟠星斗鸞吟起谷門擔簦同汗漫戴笠自寒温木落
求鳴鳥冰澌值化鯤舊游三俊譽端頼數君存
宛陵汪節母詩
高節標南國賢名擅北堂封碑新炤日冰鏡舊流霜兩
髦詩堪矢千秋人未亡鉶羹蘋葉紫庭樹桂枝黃著誡
追鳬弋傳經貯蟹筐最憐譙國裔猶上報劉章(汪為文節譙國)
(公後其孫觀進士燦孝廉遍乞詩誌)
月身牟尼羅漢詩(并序)
西域伽毘羅國月身牟尼羅漢者趺坐大航頭夜行
從寧波歸遇甡暨從子遠公並舟自稱羅漢菩薩華
音朗然時苦蒸鬱罕風羅漢仰視言是當有風從東
南向來已果來又言月爺將有闌已果有紅闌闌月
邊且言伽毘羅國西竺國稱大西天多羅漢菩薩結
果者能驅山填海掣風雷雨騎獅象豺虎衣火蹈浪
不食生熟物即食勿禁也其不為羅漢菩薩者為王
為卿相士官民賈商其所居有金樓銀闕銅鐵瑶石
諸宫臺殿堂一由旬外望見金光明色耕畬六榖巨
米顆碩具紅黑黃白四覈稌黍薺菽無較量賈車渠
瑪瑙琳碧氆氌罽𤨏伏金剛刺蜜珊瑚琉璃諸物鉛
錫赭堊桑漆麻紵各等器仗珍怪鳥獸鳳凰獅象翔
行道路有芬花異果丹青普徧一山延外便聞香氣
且多李蓮羅漢發願進中土經歷百餘國土凢一十
萬八千零里虎棲狼役踰罽賓蔥嶺經小西天回回
哈密入伊吾廬度婆息足涉流沙界朝五臺山屠去
首髮其未屠者繞華鬘頂有似黃雲唐世呼菩薩鬘
矣已屠羅漢結束肩胡孫藤搤臂鑌鐵兩彄環金剛
寳念珠子三匝于頂所衣名達磨衣今所衣繡偏袒
則大都統爺所供矣懸一鏤金瓢子挹水自諸王公
卿貴人下皆有供養曾賜息椒園蒙賜金錢施與行
路與牒勿受一絲一縷隨地更易本國所居名雷音
寺其進中土時日十五歲首矣朝華二室岱所謂朝
四大名山者也岱華卑狹西域入天不可望矣今朝
海不得渡緣禁海也都統以下軍府遣兵士護渡江
設菜菓烝饝人各饗軍府所齋耳指所坐航頭曰國
亦有之其道西洋浡泥者用此舟或詢羅漢菩薩到
天童見今國師耶不應羅漢菩薩何耶屈右足胝上
指右手拄右頥立胝上作觀世音像又屈右手從脊
拽右耳環云羅漢像復大笑作梵語數千言皆不解
甡曰甡請從羅漢菩薩游耳曰予識子子不識予矣
再請笑曰汝不從襄陽靈炤女兒游耶終不解後撇
然負藤去
佛國名天竺胡僧號跋陀百年來内地數歲見恒河鉢
有黃龍繞經無白馬馱偏衣裝七寳番語誦三摩坐向
尼拘律行為悉逹多周天踰海谷踏雪上岷峨挈履隨
雲度懷甎作鏡磨但留獅守塔那用鳥為窠妙羽思雕
鷲新花記曼羅趕將行地牯送去聽經鵝持咒能移物
安心便伏魔錫飛分瘴癘杯渡偃鮫鱓入世三洲遍還
鄉萬劫過中原希德士是處有檀那未示西來意仍看
東逝波神州吾欲往負杖意如何
贈蔡山人岳陽
金匱傳神術青囊揀秘書桑公池上鵲涪父漢時漁斸
藥歸林莽懸壺向市閭五金權造化九鍊到清虛杏廩
朝司虎銅盤夜罩魚横梁依鳳堰小巷是蝸廬爾邁淳
于後吾尋華子餘膏盲符晉夢湯熨去齊墟丹訣從羅
絡黃熊快翦除橘踦三樹鶴苓破五門豬蟾杵憐長動
蛇珠媿未儲那堪司馬疾時御濟陽車
贑州周司理令樹回任舟次
上洛名材馭清江司讞船孤心懸北闕薄宦返南天好
客追梁苑移家去廩延賜錢周舉詔力學少卿篇黃鵠
憑高羽朱絲鮮曲絃初銷刑鼎日重命甫侯年郡樹崆
峒外官臺章貢前金灘留信宿皓月向誰圓
西河集卷一百五十一
