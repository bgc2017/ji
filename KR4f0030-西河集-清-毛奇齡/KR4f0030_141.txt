西河集卷一百四十一
翰林院檢討毛竒齡撰
七言絶句(四)
客南臺送高兆之粤東
南臺節候近端陽客裏逢君去五羊欲解五絲爲纜去
可能暫繫女螺傍(螺女江在南臺後)
二
餞飲西園酒未醺平船先載隔江雲閩南荔子今應熟
五月嘗時不共君
三
陸郎不用跨班騅前路逢迎知阿誰趙德門邊舊程里
看君乘興一相追(時君先到潮故云)
四
三山五嶠總天涯擬向番禺汎海槎此去肯留蓮葉寨
待予同看木棉花
盤谷先生歌爲陳舍人上善書扇
盤谷先生好作書年來右肘病難舒當軒傾得三升酒
便上雞林估客車
二
盤谷先生書勢良鴻都新碣比中郎可憐老興渾難盡
屈鐵更爲丞相章
三
西平仲子去何年近見先生賢復賢但著一篇盤谷賦
從無千頃洛陽田
四
盤谷如盤花似銀中書君老不勝春那知玉笥山前草
猶坐金華殿裏人(時舍人流寓江西)
雪中别二友
梁園客散暮雲低閼伯祠前重解擕愁見馬蹄殘雪上
兩行東去一行西
和苑中遇雪應制
龍馭春遊仙苑深祥雲曉幕帝臺隂若非霰集先行旆
只道花開滿上林
同友游南阜山憶何道安詩
南阜蕭條最可思夕陽山木晩來時從君一望清秋色
只當重吟何遜詩
題畫幛子
江城碧草正芊眠細雨南湖阻畫船纔是錦堂懸曉幛
便教白鷺滿晴川
二
碧渚翩韆集鷺翿新蒲片片映青袍原來共滯南湖曲
别有凌霄一羽毛
除夕作
旅館椒花紅欲然椒盤愁向客中傳如何纔聽金雞唱
便喚今宵是客年
同友柳下作
東度吳關値暮春關前楊柳暗長津行來相向垂雙淚
不是江陵種柳人
雨夜就亭送客觀芍藥即席和施公子彥慤
花間送客暮登臺急管嬌絲且慢催君聽階前正風雨
莫教别後憶花開
二
何來玉樹謝家兒夜雨能歌送客詞華燭滿欄人盡醉
一時回首看將離
予再赴湖西講堂已暮春矣聽座中歌孟氏牛
山篇不覺出涕因賦懷家園詩一章見意
三彈歸鋏楚天涯日望西陵不見家痛殺江南春夜雨
還開井上旅葵花
湖西講堂作
臨江草色滿前汀玉節諸侯自講經慚愧十年岐路客
空隨車馬上汾亭
淮市柳與同行者
淮市西頭西楚祠祠前楊柳亂垂絲攀來不忍貽君看
記得樟亭折柳時
王二漢書予詩館壁
進士坊邊花巷春烏椑門巷寂無塵誰家能寫毛甡句
只爲相如臣里人
西湖竹枝詞
斷橋西去杏花開年年橋上送郎回分明一片連橋子
何日何年斷得來(杭人呼橋子猶曰三橋子也)
二
昭慶祠頭春水生大船長傍小船行湖東日上湖西落
湖裏何時不是晴
三
小姑十五壓花鈿長抱琵琶坐小船借問小姑何處住
陸公祠下岳墳前
四
十錦塘前好拔蒲十錦塘上百花鋪可憐八尺斜斜路
隔斷南湖與北湖
五
湖心亭子近三潯儂日思郎思不禁阿郎好比湖亭子
朝朝暮暮在儂心
六
小姑梳頭日西時不到山前到水涯屋裏插花湖裏炤
山前歸路有風吹
七
水上花開水底紅東風吹水水濛濛水上看花猶自可
水底看花愁殺儂
八
誰道湖波鏡子同看花須看水中紅船邊水動花難見
不若船頭看阿儂
九
阿儂不上採菱船只買白藕種紅蓮蓮花有心長得藕
藕根無心長得蓮
十
青驄油壁漫相尋只在前山松樹林山雨不吹裙帶濕
乾將絲子結同心
十一
湖頭闌干一樣鋪湖上一色好當壚莫尋橋畔紅闌子
只認門前白項烏
十二
莫道西湖好浪游南山雲斷北山頭莫道妾心能間隔
外湖水入裏湖流
十三
飛來峰前花正開蝴蝶探花飛幾廻高峰不似花蝴蝶
不識因何飛得來
十四
石新婦在釣漁磯桃花爲面竹爲衣面上桃花有時落
湖邊望郎何日歸
十五
油車宛宛度西林日暮歸來懊惱深曾在第三橋上坐
金釵失落不曾尋
十六
買得甘瓜又買&KR1085;莫道甘苦不相宜前山空有臙脂嶺
不上唇來那得知
十七
湖堤風起便生潮裙帶斜牽堤路遥女兒上堤欲歸去
可憐綠草抱裙腰
十八
蘇小門前楊柳新西林橋下水粼粼琵琶只在盲婆手
不見西湖愁殺人
遇蕭鍊師梅市
上清仙人紅玉腮冰漿分貯紫霞杯他年若問青牛使
梅福山前曾見來
二
自返青華歷翠微千年縫就五銖衣相逢偶說前朝事
親見英皇北狩歸
看玉田觀道士棋
玉田道士井公才白日分星石上排總是還鄉人不識
儘留洞府看棋來
雨淋鈴
望京樓上月亭亭興慶宫中草色青舊日張徽今在否
春風不奏雨淋鈴
史四廷柏五十飲席
閒園初發拒霜花賓客盈堂泛紫霞一石餘杭仙媼酒
千秋南渡相公家
二
畫檻丹楓炤綺筵楓花片片墜朱錢東方二十嫺兵法
不道蹉跎三十年
欲上臯亭看桃花不得因題吳九彥聖竹院桃
花幛子寄嘅
欲上臯亭細雨來春江渺渺夜舟廻那知竹院重逢處
尚有桃花千樹開
蓋羅縫
瑶林玉闕啟金扉仙女親縫雲錦衣當時誤聽天雞唱
失在蓬山不得歸
二
瑶林玉樹摘青房仙女親縫雲錦裳跨來緱氏山頭鶴
看去金華道上羊
鎦姬彈琴得平沙落雁曲請賦
重重簾幕捲霜華西望衡陽音信遐何處青桐流響急
一行塞雁落平沙
二
金罏香盡夜堂清過雁咿呀指下生最是琴心堪問處
從頭撥拉兩三聲
南鎮春遊詞
春船兩漿白蘋開十里横塘晩未回南鎮祠前北風急
夏王陵上雨飛來
二
鷁頭艇子鹿頭車山路深深雨又斜何處相逢增懊惱
凌家山下看桃花
三
香罏峰峻少人登兩兩三三上禹陵陵前草深花似霧
山頭風急雨如繩
南鎮後春游詞(同南士祗臣桐音作)
晴江演漾動輕橈夾岸垂楊去路遥九十春光八十雨
横塘水滿晩生潮
二
金書玉柱鎮宮牌畫舫紅裙鑑水涯春草年年陵下路
行人拾得雀頭釵
三
上宮碧玉駐青油自洗湘裙杜若洲落日横江不歸去
還尋窆石殿東頭
四
陽明洞口鎖天關瑶草琪花掩髩鬟欲覓雙成探玉蘂
教人長上會稽山
寄徽之大敬代書時聞沈九嗣范邵二懷棠雋
南宮
春雁歸時未有書三年思食漸江魚親知盡獻長楊賦
誰道還乘廣柳車
吹臺懷陸大進張四綱孫毛五騤
汴水東流去復來大梁城下重徘徊西游不見賢王客
三月花飛滿吹臺
天台僧夜話
海州東望海門關玉洞桃花謝往還夜半老僧彈指後
恍疑身在赤城山
王使君席同陳内翰贈歌者
江城四月柳如絲錦瑟彈成入破詞太守筵前爭認得
大功坊底杜紅兒
二
槐廳入夜燭屏深試舞新衫是縷金座上詩成誰最早
鄴宮倚馬舊陳琳
宿東溪山寺遇雪
東溪山寺暮鐘天借得生公一榻眠早起欲行溪口望
雪花堆滿寺門前
槿花
紫槿東籬慢曲盤朝昏榮樂詎須看憐他相伴秋光裏
傍暑開花直到寒
寄沈九秘書
吳興才子掌文詞日草黃麻共紫絲誰念十年烏鵲侶
裁書一寄鳳凰池
溪亭懷舊
清溪深處一亭幽曾傍闌干洗玉甌二十年前亭下水
至今猶帶落花流
舟中見張園鶴
紅橋畫幕勝青田獨鶴翛翛瞰碧川過客不知波下影
長疑兩鶴住洲邊(一抄作青田羽客隔秋江紫蓼丹楓畫木杠水面聽聲如欲斷波間看影)
(似成雙)
内叔陳大憲祖付予詩歌妓玉華因復拈贈
翠幄朱欄覆綠池西園公子夜裁詩自慚抱瑟同盧女
不敢將歌付雪兒
李少宗伯更名臨江城外清江爲使君江感施
分司之淸也予去臨江因徘徊使君江上慨
然成詩
蒲帆五月去江城城下江流清復清酹酒欲行重繫纜
最難忘是使君名
二
五月榴花炤地丹離筵重聽五絃彈使君江上多情水
還載孤舟下信安
過信安殷浩宅示田甥(有序)
浩北征廢徙後唯韓甥隨經年因詠曹顔遠貧賤親
戚離送甥江上涕泗横流予過信安城南宅乃不覺
有傷于心亦示甥云爾
當年殷浩南遷日無復親知相伴行今日一過殷浩宅
教人流涕對韓甥
予悶居法華寺偶閱梁山牧牛頌乾菴大師問
如何是忘牛存人夙不解禪戲拈舉依韻(金絲)
(籠絡卸前山山北山南處處閒驀地擘開拽鼻手了無繩子在中間)師稱善他
日舉似金輪僧僧曰李白自稱金粟王後身
徒誑語耳子眞是耶因笑而成詩
咸陽宮前金粟山金粟花開只等閒若許傍人認金粟
如何金粟在花間
予夙得惡夢徐二十二慰以絶句因答
他鄉故國兩茫茫春草春花總斷腸但恨情多過王子
敢言才盡比江郎(徐詩末云莫愁隴上飛鸚鵡夢裏應吞五色雲)
發紖詞爲舒城黃母胡太君作
蕭山城南白雨傾蕭山城北白雞鳴龍舒王姥將歸去
白鹿銜花不忍行
二
黃門將母板輿中樹得山花浙水東不道河陽九秋月
北堂萱草墮霜紅
三
翩翩丹旐出城西暫駐湘湖第一溪駟馬不行踣地哭
平橋衰柳一時低
四
金章墨綬綵衣新次第階前看雉馴自是王喬飛舄早
玉棺先獻太夫人
五
已聞邵伯曾爲父不信王戎尚作兒子姓裂裳隨太母
牽輀挽紼到江湄
六
樟亭古渡引旌幢望裏飛霞接上江披牡戴苴皆玉立
從來江夏本無雙(指其孫平十也舒城有飛霞亭)
七
治從門外禮文新藩省稽留倍苦辛翟相總無踰制事
山濤豈是奪情人
八
晨輁曉蓋望中遐擬泛西陵江上槎痛煞野棠官路裏
近前還發數枝花
同陳柱國將軍張杉赴商命說徵說舟集雨宿
即事
江城度雨細如烟翠幕金尊襍管絃越女避人窺錦纜
將軍下馬入樓船
二
爛柯山下石磐新錦洞秋花落繡茵行盡深林歸竟晩
却疑身作爛柯人
三
將軍抱甕坐胡牀夜雨輕寒覆鷫鸘百尺冰荷紅幕裏
風流重見杜當陽
四
商山兄弟謫仙才灎㶑金缸汎玉醅一日邀予湖上去
十年藏我壁中來
五
南塘十里駐青絲正是南湖入暝時中夜舵樓重作吹
張衡高詠四愁詩
未獲識邑明府趙公顔色途次感激愀然成詩
家在平原歸去遲欲瞻趙勝更無期如何千載秋蓬客
竟買紅絲付繡兒
過魯連村懷大聲
荒村寂寂散朝烟何處還尋魯仲連欲向村前騎馬過
一時泪盡綠楊邊
哭趙弟
李子東游春復春王成賣卜死河濱最憐旅舍埋金客
猶在徐州作酒人
奉陪姜太翁觀燈宴作
綵炬千枝列錦城畫堂高宴夜吹笙爲看火鳳山前舞
却上星橋樹杪行
西河集卷一百四十一
