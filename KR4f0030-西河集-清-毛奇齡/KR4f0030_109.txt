西河集卷一百九
翰林院檢討毛竒齡撰
塔誌銘
洞宗二十九世傳法五雲俍亭挺禪師塔誌銘
俍公以義士而託于僧然竟受僧法于其死也仲子鄴
偕叔子克堅季子魏既已受遺命翦其毛髮指爪衣斂
之而瘞之先塋之傍顧此不壊身在僧龕也其法嗣智
玹築塔龍居塢藏而飬焉乃續孝子所著逸亭公年譜
自四十七歲為大僧後别著為俍公年譜而匄予以銘
予思童時從先教諭兄讀公考文所為仁和學異等者
功令提學考士例分等六自一以下無出一右者福建
許平遠先生名士也破例設異等居公不令與諸生齒
鏤其文首城為榜樣將以踵及乃歴十一郡七十餘縣
竟無能踵例而止歲壬午鄉試推官唐階泰薦公卷第
一主者抑之中副科予時與試見公與同年生會湖上
志意种遠歸而揖與語間及時事大感激為定交去越
五年南浙舉大社合二十餘郡名士會于會城之東園
伐鼓摐金極宴饗之盛時名同方社推公主之因與張
梯徐緘尋公于市門見公與儈牛伍遮豨衣俯首數笇
格子較計錙銖相見不交一言俟其數笇畢然後拱揖
道故舊顧竟不與社又十年姜給事歸里與公壬午同
年生乃邀予訪公顯聖則公已居然僧矣又十年予以
一官羇京師而公已死譜所為涅槃者悲夫公名淨挺
號俍亭即仁和徐世臣也世臣諱繼恩别字逸亭十歲
能文天啟中魏監亂政惡之作宦者論稍長補諸生擢
茂才異等壬午副榜福王時舉明經首公公為文刺馬
士英士英怒趣官旗逮公大行陸培爭止之當是時公
聲稱藉甚四方士過杭者爭造公巷為之滿先是文社
大起婁東張溥漳浦黃道周並屬公領袖公為社名登
樓又名攬雲聚臨安名士于其中主東南壇坫凡三十
年至是焚書埋筆札鬻羖市盆簝漿酪間或鞣馬牛之
皮與鞄者雜作方伯張君就見之不得請以百金為公
壽峻拒之惟門徒日來遠近從游者僦隘巷居諸暨錢
孝廉執贄請講易公倚市門口授之去既而嘆曰吾生
時吾母夢老僧皤然杖于堂吾昔昔見夢亦如之此豈
吾前因哉西湖愚菴受洞宗法公與之游有契遂落染
設三壇淨戒時年四十七初居花塢錢塘令張君建精
舍河渚名雲溪嚴侍郎迎公居之禾中資聖寺名刹也
歲歉生徒皆饑公應請之禾躬持鉢乞米飯僧凡三年
全活萬衆去之武塘修武塘慈雲寺剏建鶴勒菴于北
郭說楞嚴其中時設大戒夜夢伽藍神乞戒易衣謝乃
以雲門顯聖為洞宗中興祖庭自萬歷乙卯逮今閱五
十餘年凡嗣其法者輪居之越中士大夫交章迎公住
三年增飯僧田畝特建祖堂供曹溪洞山列代諸祖于
其中然後退居雲溪受諸方之請魏君副使舊有淡園
供佛養公而錢君學使特搆綠谿園兼市全藏為公翻
閱地公應之公以為生平稽古讀聖賢書將以天下為
己任而既已不克徒託此優游以潜消其壘塊不平之
氣即與浮湛傭販何異且是亦有道吾將藉是為見道
之具而大擴其教而集之成以示吾儒者之有用因内
極其奥外極其象舉西來至今意言俱盡者而合三幡
四諦而並運之以為摩騰以來特達之業而惜其以蓋
代之才而出于是也曩時西湖諸禪刹皆有知識而宗
派所垂各具妙衍惟天竺雲峰在隋時為真觀道場顧
其後中落源流歇絶雖子儀辨才偶然知名于吳越王
時及趙宋元豐慶歷之間而曠席既久且殿宇亦稍燬
矣士大夫迎公者道路相望本欲徼公作振興之計而
公亦慨然以恢復自任乃入其門無殿獨一毘盧觀音
像金鑄長一丈六尺露處其中公乃居雲峰建大殿金
輪寳欐次第完具然後樹齋房設僧寮鐘鼓幢幔置諸
所應有期年工成時年已七十乃于甲子年九月二十
二日說辭世偈更衣越二日端坐而逝嗚呼公遂以僧
歸矣公幼著文賦大略載逸亭十集揮麈錄十笏齋詩
集十笏齋文集其已見于世如危論范蠡論西湖詩西
溪賦散見無兼本則間有存者維時以寢疾憂道法不
明著易象攄空軒傳略解明羲文周孔之傳黃帝岐伯
之旨隂陽死生順逆之微進退盛衰之變其言一本乎
太極而託意最遠及游吳還見浪杖人與酧酢著答問
一篇既又註南華淮南鴻烈太玄法言暨京房焦貢易
通郭璞地理諸書其見愚菴時著洞宗剰語一篇頌古
二百首又作金剛十頌并提金剛經十卷乃更著四書
偶言周易雜論春秋尚書毛詩别解三禮異同考經濟
指南博物辨唯識刪繁四教儀直指且作家誡修家譜
一編而後落染暨落染後居花塢著學佛考訓并周易
略解居雲溪著雲溪問易漆園博通參智證傳以舊有
智證傳而又參之乃復著洞宗綱要源流頌其居資聖
著華嚴頌梵綱戒光楞伽心印維摩饒舌圓覺聫珠楞
嚴答問藥師燈熖彌陀舌相金剛隨說金剛别傳金剛
拈心經句義法華懸譚涅槃末後句共一十二種當是
時公已棄文字而四方以文字請者不得絶間亦應之
名溪流文字其在乞米渡江時賦詩名涉江草至居雲
門顯聖輯洞山价祖廣錄著世譜作五雲頌古六卷參
訂人天眼目使五家綱宗瞭然言下于是居淡園有園
居詩五十首居綠谿園閱全藏三年有閱藏偶錄最後
居雲峰賦山居詩四十首除夕詩十首天竺續八景詩
八首其所在說法已經撰述者有雲溪語錄十八卷資
聖語錄十二卷雲門顯聖語錄十二卷分上下二集雲
峰語錄二卷至若襍著紛然陸續彙載則自雲門返河
渚時有全錄一百卷公生于萬歷四十三年十月四日
卒于康熙二十三年九月二十四日世壽七十法臘二
十四所授法弟子智琮等三十人子姓皆有文章世其
家詳行狀墓誌兹不載公與陸大行嚴侍郎汪孝廉孫
處士輩皆同硯為文章各以至行大節顯于時暨死而
皆得以邦賢從祀學宫而公以僧故提督學使暨督撫
以下各具文迎主入勤公講堂所祀啟禎兩朝忠義祠
末而錄其行事于通誌以表其人乃為銘銘曰
誰謂道法孔釋同符惟不得已逃于毘闍當其避地寄
情屠酤譬彼元鱓而膠于沙乃忽解脫作金精色不疑
魯叟頓入慈室前身兜率所記歴歴何必臨水照影而
出且量十笏還參維摩雖或有情如菩薩埵卒証彼岸
延之多羅蜂臺鷲頂逌然以居所嫌枯拈比諸乾矢啟
不二門屏絶文字十六觀禪悉棄于地安事琅函使䭾
白馬因徹内外擴拓其教集之大成以合衆妙仁化智
化治國有效况本經術行此化導獨憐儒德為人天師
文為行表言乃德基奪彼金紫作僧黎衣奚止歸竺道
場光輝今此色身寄舍利此與無盡量同滿世界惟其
名行早著四海有過此者瞻仰何已
傳臨濟正宗三十二世蛤菴圜禪師塔誌銘
師不知其姓嘗自贊云出身無姓是也母氏張生師而
啼一日至佛寺師見佛大喜嚮之笑會崇禎末獻賊破
襄陽兩湖皆震師本楚族居荆州江陵江陵避兵者多
東下散僦下江而師獨隨母之浙擇居蕭山之湘湖以
湘名類楚曰不忘楚云師姿性超絶就童學不屑屑書
卷鄰寺名隆興晉隆吉將軍所遺寺也僧明然具戒行
師十六請母謁然落染然命習經論師晝習夜坐嘗中
夜頮體爇木禮大士數百以為常既而慕三衣登具出
參諸方時福嚴為諸方名師詣嚴嚴拈竹篦子示之有
省去詣天目參大覺國師于枮木堂大覺者報恩通禪
師也時未為國師見師大喜留之枮木堂鉗錘之凡十
年備歴苦毒至有死而復甦者師嘗曰吾能忘十年枯
木堂哉當是時報恩欲付師而故有待也既報恩以虚
空落地勘師師應聲答報恩復勘之師掩耳去之平陽
平陽問幾時離天目師曰和尚道某甲站脚何地平陽
曰汝還識平陽門麽師曰平陽若有門即道離天目會
報恩赴
世祖章皇帝召復携師入京侍
萬善殿每于
御前問答之際稍稍及師師微言承應輙當
聖意時報恩侍者多湖人而師年最少
章皇帝以小湖廣呼之暨平陽相繼以弘覺國師赴
召師隨報恩歸平陽欲留師不得至平陽還山覓師于
湘湖之濱呼師入室覿以機出
章皇帝所賜金襴袈裟并白拂子手書列代源流于玉
軸付師師乃留平陽有年俟平陽示寂後始以楚故鄉
還湖湖通城令丁君蕭山人與師舊延師鳳山寺寺鄰
寧州寧之龍安山有兜率禪院故黃龍分席也叢月禪
師者曾受張商英之請大興其庭而代久而圯居人聞
師至踊躍集千人走鳳山迎師遂于康熙癸丑春入院
不踰年即伐山冶土率居人薦力者度故址營之前坊
後寮而居大雄于其中革魚金板以次整設值西南弄
兵者從巴陵來越蒲圻下雋而抗于郢城之南師拂衣
東下仍止于蕭之湘湖曰吾湖人此猶吾故土也遂自
號湘谿而題所著詩曰湘谿集既而湖中慕師者聞師
歸渡江迎師住吳江黎川之羅漢寺一時學徒相從者
如歸市然終以不忘兜率伺兵革稍間即往來化導若
干年後命嗣嵩菴居之而自携一笠將朝臺癸亥辭羅
漢由商毫渡河道京師暫憩翊教和碩安親王聞師名
延師住西山隆恩師辭不得遂于甲子三月入隆恩安
禪越明年
皇上幸潭柘謂潭柘勝地當以知識居其間
敕侍臣召師引見于玉泉行在賜飯命賦詩徹所薦含
桃食之問得法所由且曰和尚于
先皇帝時曾入西苑此時西苑所住者尚有人相認者
乎師舉椒園所住容舒純素真牧諸禪德曰皆臣僧法
姪行也又曰
先皇帝御前李國柱常隨駕内道場者識臣僧今猶在
御前
上乃問宗旨甚契既而曰如何是道答曰以聖智行聖
政者是又曰如何是心答曰乾綱獨斷謂之心
上曰佛家以參禪為上乘儒者以明德為上乘是否答
曰禪以覺見心猶之儒以明見德
上顧左右曰原是一理答曰不惟三教即九流百家亦
無二理所謂綂江漢以朝宗也
上大悅親灑宸翰書禪聯賜之遂傳
旨曰和尚可能住此方乎師對曰臣僧以朝五臺來今
尚未往也且臣僧母骨藏湘湖曾負之歸楚而尚未封
土臣僧了此願乃敢遵
旨許之復敕啟奏後朝臺師還山陞座作謝恩法語見
語錄遂于是月辭隆恩入椒園啟奏西行出龍泉關禮
五峰作二十偈還京憩萬泉值滿大學士以嗣君侍衞
即世詣萬泉請師說法師以腹下辭不得既而病痢遷
天龍精舍遣侍覆奏
上敕御醫劉元辯胗視親閱療方時十月朔日次日復
遣侍臣翟進忠問疾兼有留師化導之
旨師手草奏謝
上覽嘉悅至廿一日再遣侍臣問疾賜參藥櫝食十一
月朔師作訣書示左右為歌名咄咄歌示椒園諸法姪
次日師問明幾時左右以三對師曰三期至矣至三日
晨起沐浴更衣作辭疏謝恩略曰臣僧却染幸值
龍興之際爾時已知瞻雲就日作化導計既而隨報恩
國師赴
世祖章皇帝之召得侍巾盂枉蒙顧問草野區區已願
從披瀝久矣今
皇上福庇環海行脚之人幸來京國特以九衢蕩蕩掛
塔未定濫膺親王之請暫憩隆恩自謂焚盥之餘可藉
此仰祝
聖躬萬壽兼擬夏首朝臺禮文殊塔然後南還湖中以
了未具何意
皇上敕召慰諭留此化導還京候覆頓染脾疾累蒙
皇上遣醫胗視兼賜參藥櫝食而歸期頓至扎掙維艱
誠恐溘焉朝露有負
皇上汪湛之恩為此伏床稽顙惶恐申謝乃作垂問法
語與示禪徒語語畢將逝時法姪元熹書記覺紳與嗣
法居士顧元登俱在侍曰和尚可無偈耶復甦索筆手
書偈曰屙了喫喫了屙百萬人天嗅不多香臭十分原
有價莫教後代有誵訛書畢微笑而逝時已夜分當戌
亥之際暨明進遺疏
上覽慨然即命侍臣翟進忠弔問奠以茶師遺言勿哭
勿封龕舉火入塔說法且曰兜率湘谿吾住處他日掩
龕于二所筮之師名本圜字蛤菴别號湘谿道人生于
崇禎壬申七月八日示寂于康熙乙丑十一月三日世
壽五十四法臘三十八嗣法兜率嵩菴元基大坑師亮
元密行端元勤凡三人師逝時俱不在側嵩菴住兜率
心動忽俍傖來京師至日值五七舉火若預定者其居
士嗣法則州司馬雲間顧君昌洛師住隆恩時曾舉龐
居士公案有契知為法器隨鳴鼔上堂說法付之易名
元登至是隨寂問末後以何法供養老僧顧應聲答是
日隂霾其所答有凍雲吹不盡寒雪欲飛花之句師甚
嘉之蓋顧君老參也及遷天龍大司成翁公曾問道于
師師重其品行而窺其見地超卓陡舉手所弄如意倣
古德分芋事與之曰領取十年宰相去若劉居士元辯
則贈偈以勵其志其他剃度弟子元導等約數十人予
以籍蕭山與師舊而黃門任君曾延師住别業故于垂
寂時同往一訣乃以予知師面屬予誌塔如右師三坐
道場各有語錄其所著詩有湘谿集湘谿别集朝臺十
二偈行世諸凡參噭機緣及簡札可紀者詳見語錄銘
曰
師說無生法乃至無有姓無姓亦無法一切惟身量以
是受具足遍參諸方賢手覆天目雨脚蹋平陽門當日
帝王尊曾召舊禪德一時天龍幢並樹
萬善陛
聖智發威音與師解清淨師出大慧力陳說無盡藏因
之兩覺師爭付正法眼紫金袈裟帔盡作心印觀乃以
湘山僧遠住兜率地西行禮文殊南還瘞佛母念彼京
邑鉅投體作瞻覲以企足無所暫應國王請何悟
聖主知召師與師語于海淀行幄命說相見偈師亦何
因緣得蒙降
恩旨當留諸巾錫化導兹方所或入住
萬善或闢大慈寺尊為大導師亦復何思議遂發普濟
願朝臺復來是以之報
聖恩兼祝千萬壽具足妙相成聽爾拂衣者師乃展摩
㬋頓欲空諸有不知何所苦詘指滅度日當在月三候
作書别親故
御覽遺疏慨以為妙禪悅遣侍奠清榠用首諸方供獨
是師所生本在楚南郢蕭山有湘湖名與楚郢近出席
在兜率兩地設思並我今占所寄莫如兜率便因築崇
梵龕建此光明幢疊土斂骨骼鑿空流音聲是則無上
德證明于此中此中亦安有藉此證明者
傳臨濟正宗三十二世彌壑澧禪師塔誌銘
今皇帝嗣服之二十年西南再闢四方有道之士咸觀
京師于時彌壑大師從開化來應和碩親王額駙尚公
之請卓錫城西延壽寺會益都相國馮公修無遮大會
請師設戒于長椿寺中京朝官假沐聽法者車駢轂疊
予隨總憲徐公宫詹沈公後參訊焉而恍有遇也既而
師疲于應接游嵩洛去時大梁開府王公留師住汴師
固辭不得因于次年甲子赴大梁越一年其嗣法樹南
忽携訃來兼傳師遺命曰師已示寂于大梁之相國寺
以願游二室命掩身龕于嵩山玉柱峰南古法王寺後
而匄君以銘予乃釁手展狀嘆曰善乎按狀師諱行澧
字彌壑寧海胡氏子也祖鳳陽别駕父國學生生師而
慧厭肉食尤不喜飲酒重九讌客父兄令侍席憎師不
飲罰誦詩一句師應聲曰重陽九日菊花新座客大驚
詢所由來師嘿不能對此即汾陽昭禪師頌中句也師
洵口若夙記者嗣後名閥來請婚師固辭會雪竇僧過
其居談禪師聞而樂之時年十七適父母齊逝遂以父
母所授産悉歸之兄趨雪竇投石竒雲禪師薙染務力
作雲見師文弱甘攻苦恐其或懈示以偈勵之師乃留
三年辭往寳華受具足戒時木陳忞禪師居天童師往
參忞留方丈聞舉禾黍不陽豔競栽桃李春句忽有省
會忞應
詔入都師辭往福嚴參費隠容禪師容問何來師曰天
童來容伸掌曰我手何似佛手師曰瞞他不得容頓足
曰我脚何似驢脚師曰不勞再勘容大笑命師典知藏
而容忽遷化乃復參報恩浮石賢公賢問曰床脚下種
菜你作麽生會師曰不假春風力賢曰鐘樓上念讚聻
(即呢字)師曰也要大家知賢曰汝可住黃蘗山矣師拂袖
便出賢乃命師領西堂事康熙乙巳吳中士大夫敦請
賢公住楓橋法華遂以師應請席開法上堂時太傅金
公躬詣師言下甚契稱莫逆會賢公以丁未示寂召師
還封識衣器候宏覺國師(即忞禪師也)至啟封授師師仍住
法華七年當是時嗣法樹南最有聲遂以法華授樹南
别赴景山興福彭城開元之請開化禪院者宋惠元禪
師所遺址也在彭城歲久而圯居人聞師名謀請師會
副使戴君總戎張君與師舊乘師住開元詣師聽講因
于次年癸丑請師至開化遠近相望如慶雲在天&KR1123;從
影躡不召而至師乃集方衆摶土翳木重樹梵刹佛宫
僧舍有若海湧方是時師大開法席直闡宗風江淮嚮
化者踵趾相接北方禪習之盛未有若此者也既而曳
杖北上至京適城西延壽精舍以隘故延師暫駐為擴
大計師重加締搆布金飾象遂改寺額與諸門下士砥
礪其中凡二年值修復長椿延師說法一時禪德各趨
走如騖然終以煩劇故去之嵩洛時癸亥春月次年復
之汴應開府王公副使祖公之請自知時至於仲冬之
朔晨起諭剃度弟子隆律等傾鉢金為其先師刻藏塔
銘命書記書訣檀那散巾缾杖錫諸物貽贈故舊乃囑
門人隆示隆杲定以初八日巳時長往而令樹南名隆
祚者作行狀遂于期至時書辭世偈云朔風凛凛天猶
冽四十九年無别訣不將生死决去來萬里長空一片
雪復自製封龕云嵩嶽嵬嵬聚曉風棲行隨處自安豐
涅槃後有大人相百尺崖頭第一峰又入塔云不入蟭
蟟大力王草枯鷹眼漫(缺二字)應思少室真風在一塔而
今柱大梁書訖而逝師生于崇禎丙子四月五日示寂
于康熙甲子十一月八日世壽四十九法臘二十七荷
法者二十餘年六坐道場嗣法樹南祚毒符學孚尹峻
旭菴玉桂輪朗咄菴永夫隠機曇紹杲霖沛沴晦嵓封
自嚴律燕林榮共十二人守塔弟子天如澄聞性月二
人剃度弟子數十人所著有法華興福開元開化延壽
長椿語錄并方外英華集行世歲乙丑建塔嵩山玉柱
峰而系以銘銘曰
得離朱戶而入紺廬造戒煩舘服無垢衣乃以慧業証
彼空相指水在中陟巘而上由此尊勝出領妙覺山石
點頭天龍詘脚因五藴度立萬法宗錫飛海際杯浮土
中爰憩二室以歴百劫三花晝風五岫夜雪天柱不折
法王可依高峰突兀千秋在兹
西河集卷一百九
