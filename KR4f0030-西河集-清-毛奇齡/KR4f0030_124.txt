西河集卷一百二十四
翰林院檢討毛竒齡撰
禁室女守志殉死文
自古無室女未嫁而夫死守志之禮即列代典制所以
褒揚婦節者亦並無室女未嫁而守志被旌之例則直
是先聖之禮後王之制兩所不許者况六經二十一史
諸子百氏及名人文集可為學士大夫所稱道者亦並
無此等祗樂府有貞女引琴曲有處女吟前此作樂錄
與古今註者皆云魯室女作然亦並無守志事且亦小
說家言不足據又且貞女即貞婦如鮑蘇妻稱鮑女宗
者是此既違禮又畔制又為主持名教端風勵俗者所
不道且又循蜚以來下至宋元百千萬年所不必有之
人之事而不謂近世好異比肩接踵且愈出愈奇而未
有已也少與蔡子伯遊見其族姑有未嫁夫死而守于
室者年已五十矣未能旌也袛匄學士大夫以詩文旌
之而世多未應惟子伯重族誼兼念姑祖龍池公以名
進士為推官有聲而姑之夫則父與伯叔父皆狀元進
士或殉死或守義如所稱余忠文先生兄弟者以故子
伯強作詩而予亦依回從之以致後之索詩文者遂不
能絶然未能破旌例也既而諸暨孟氏以先世孟女屬
傳謂女名藴在洪武初為同邑蔣文旭所聘文旭年十
七為監察御史請歸親迎值陳時政十二事中有暱戚
殺平民一條忤旨賜死女哭告父謂文旭既親迎有吉
日禮應往弔不許又謂文旭死其父母無子請往事舅
姑又不許乃瞷柩過門躍出隨之俟舅姑亡後仍歸室
築一樓以居名柏樓比柏舟也時請旌不得歷洪武永
樂洪熙至宣德六年而始旌之雖已破典例而仍不為
例予念文旭賢死事可感縱傍人猶憐之以通名之婦
而與之齊一亦復何過又且請命歸娶事聞朝廷告母
往弔早有吉日因為之作傳即後入史館作明史列女
傳亦力持其說即以此傳入史傳中曰雖非禮已有例
矣當是時予論列侃侃内省無媿顧嘗自忖曰表章太
過得母有效尤而起竟破其例為論列罪者乃未幾而
果有仁和計二姑事二姑許同里陳桓為妻桓以貧從
軍于康熙甲寅隨總制姚公征閩海而身没于陣姑過
桓家親為操作且絡絲糊錫日取傭值以養桓二親逮
老死杭府縣屬遂有據孟女柏樓明史立傳已事請特
創旌例以擴典制即當事亦以此上之雖
廷議破例而終不為例然亦岌岌矣今康熙辛卯予年
廹九十臥病城東草堂客有以六安潘女事屬表章者
其傳云夏舉人諱聲與潘貢生諱瀚者為婚姻夏子死
潘女請隨母往弔不許暨母歸而女已投繯死矣大驚
曰今室女守志又復有死焉者乎古有殉難無殉死者
况夫婦無殉死事不惟室女不殉即已嫁守志亦何必
殉此惟女遇不幸有奪其志者不得已偶一死之韓憑
妻是也樂錄宋康王好色築臺于青陵而奪憑妻妻投
死臺下此惟奪志有然然此即殉難非殉死也然且有
殉難而仍不死者周郁妻戳鼻不死魏溥妻割耳不死
王凝妻斷臂不死清河崔氏截髮不死以至曹文叔妻
刈耳復割鼻梁之高行婦戳鼻復剺面而皆不死即共
伯之妻明云父母不諒將之死然仍不死也故父母不
殉死親死亦死謂之滅性又謂之以死傷生名曰不子
不子者不孝也惟君亦然三良而殉死即斥為不忠與
婦寺等夫倫類之尊莫如君親忠愛之切亦莫如君親
向使君親當殉則人孰無君孰無父母一君二親將見
薄海之内民無孑遺縱有三身亦掄不及夫婦矣况夫
婦則斷斷不可死者夫婦不言情故曰夫婦有别又曰
關雎好逑鷙鳥離立惟小說家言情則然後有暱情身
死之事如謁漿乞飯裂塚返魂諸事生而死死而又生
此則離經悖道蠱壞風俗大非士君子所宜言也生平
寡學識予族弟會侯以祥符知縣還里與予同年同館
友方君渭仁結子女之好已嫁娶矣忽子死而女為殉
之投繯不死墮樓不死而絶食而死予無狀有文傳之
既而新安吳戴皆名族子女吳死而戴即吞金以殉且
祠于墓間名吞金祠此全類小說家事顧謁予為誌銘
予曲為之說且多方解譬以明其義而實則不可為訓徒
強詞以奪正理骫壞名教雖曰已嫁而殉說猶可原然
亦無故覓死仍亦循蜚以還所未有事況室女殉死公
然作俑此尤急宜救正者乃其傳又云太守州牧議以
女棺歸夏氏與其子合葬則更非禮之甚顯然與先王
之禮孔子之言大相刺謬不惟破例抑且蔑禮不得不
大聲疾呼者矣不讀曾子問乎曾子問婚禮而孔子答
之其言曰三月而廟見稱來婦也擇日而祭于禰成婦
之義也此何說也蓋婚禮頗重一禮未備即謂之奔謂
之野合故自行媒納采納徵問名卜吉請期而後有三
告廟禮一曰告迎告親迎也一曰告至謂婦車至又告
也一曰謁廟則主人主婦帥新婦而謁之于廟即朝廟
也有兩見舅姑禮其有舅姑在堂者則名曰婦見謂婦
至之日舅迎于門謂之主人姑迎于堂謂之主婦但交
拜行賓主禮而次日質明則婦以特豚之鼎棗栗修脯
之筐拜舅姑于堂而舅姑受之夫然後醴婦饗婦而婦
禮成焉脱不幸而舅姑偕亡則于是行廟見禮俟成婚
三月新婦始菜盂素服扱地而見之于廟謂之廟見雖
向謁廟時舅姑二主亦儼然在廟然是謁廟非見舅姑
也惟此一見後夫然後擇日專祭禰廟而婦于以成故
曰廟見始成婦乃或已婚三月不廟見而不幸女死則
孔子又曰不遷于廟謂棺不殯廟不祔于皇姑謂不令
立主而祔之祖姑之傍反葬于女氏之黨謂其棺反歸
女家循其黨類而葬之何則示未成婦也謂非其家之
新婦也夫奔與野合固不成婦若禮儀未備比之奔與
野合者明有間矣况祗未廟見其在前此諸禮亦何一
不備雖主人主婦不在亦必有世父伯母為之主者諒
從前致辭從後致命必不少缺又况同牢合卺請袵薦
趾已越三月徒以廟見一節有乖大義遂曰不成婦直
使棺不殯廟主不祔祭生非其親死非其鬼其禮之嚴
毅而剛斷如此今以平白不相干之人生不見形死不
覿面上無主婚之尊長下無請袵之僕婢既不婦見又
不廟見不特非取婦并非來婦則亦何道而可使歸棺
合葬聯楄柎通窀穸冬夜夏日至于如此此明明與孔
子所言一水一火一朱一墨一東一西的的相反如此
而可為將見亂臣賊子邪說暴行凡可以反先王悖先
聖者將無不為之禮教從此掃地矣故合葬非古但自
周公創始而其禮倍嚴他倫皆無此而惟夫婦有之一
男一女合并匪易原有較婦行得失作分合者春秋葬
哀姜齊桓以其尸歸齊而僖請歸魯一離一合是非判
然故禮當合葬雖生不得合而死必合之周大夫之妻
無過而為夫所棄既已異居然而妻必請合葬所云穀
異室而死同穴者苟不當合則雖同寢處而亦無合理
郃陽季兒其兄為其夫所殺雖不復讎而其衾不忍因
自經而請不合葬是以歸尸及棺必有着落荀爽之女
至臨死而以粉書壁曰尸歸隂氏即韓憑之妻倉卒
赴難亦且預書裙帶曰願以尸賜憑此等大事原非可
以杜撰作臆計者又且傳女事者重為曲護更有隠就
禮文以謬合其義如云禮取女有吉日而女之夫死女
斬衰而弔又曰婦人不二斬既謂之夫而為之服斬固
不二斬矣可二夫乎予初不記有是禮而既而記之此
即曾子問不廟見不成婦之次一章也曾子問曰取女
有吉日而女死如之何孔子曰壻齊衰而弔既葬而除
之夫死亦然據此則是取女有吉日與室女在室不經
請期者仍然不同且並無斬衰往弔之文惟禮註有之
即禮註亦袛云弔服以斬非謂服三年斬也乃接云婦
人不二斬為之服斬則直服斬服終三年喪矣是不特
與禮註未有三年之恩故不服斬語不合且明明與禮
文既葬而除之一語正復相反是改禮文也改禮文不
可也又且婦不二斬出自儀禮子夏傳傅曰婦不二斬
不二尊也女在家從父則祗尊父故室女為父斬三年
及既嫁從夫則尊夫矣為夫斬而父且降期是不二斬
謂不二斬服指夫與父言而乃以父為夫以不二斬服
為不服兩夫是既改曾子問又改子夏傳聖經有幾堪
此數改又况曾于所問尤宜審慎前文已有合吉日而
壻父母死之問在女家已遣弔過矣然而既請吉日則
必為致辭故壻當已葬必乞伯父致辭女家使女家許
諾而弗敢嫁禮也此壻致命女家也及壻既除服則女
之父母必使人請壻勿娶而后嫁之禮也此女致命壻
家也是男女將婚已經擇吉徒以親喪間隔之故致男
辭勿嫁女辭勿娶而為之註者且曰女可改嫁男可改
娶此雖註之誤然亦見室女未配則其易離而難合遂
致如此今隂竄禮文竊改禮註拗曲揉直以伸其說不
過謂近代無學經宋元訖今毁經蔑禮之後必無有明
指典籍直言其非者予乃舉一淺近禮文盡人當知者
一指示之三禮有周禮雖未必如宋人劇尊為周公之
禮然與禮記儀禮同出戰國實周朝禮也周禮媒氏掌
男女之判不云禁遷葬及嫁殤乎舊註云男女未婚者
有男死而女求歸之謂之嫁殤若男女偕亡而合兩棺
而葬之謂之遷葬是堂堂典禮條例灼然今室女求歸
與死而合葬兩禁俱犯既骫名教復蔑典禮且又犯三
代先王所製禁例是歷求之而無一可者予之言此將
以扶已骫之教植已蔑之禮稍留此三代偶存之律例
于以救秦火未焚私竄私改之載籍并保全自今以後
千秋萬世愚夫愚婦之生命世有識者當共鑒之
西河集卷一百二十四
