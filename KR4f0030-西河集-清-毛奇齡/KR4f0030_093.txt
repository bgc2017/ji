西河集卷九十三
翰林院檢討毛竒齡撰
墓誌銘(三)
誥封金太淑人楊氏墓誌銘
予過秣陵金觀察署觀察每言其從弟孝以失怙事王母
如其母往欲錄賢節為王母旌而未逮也暨予官京師觀
察弟司馬由學士為予官前游時相往來倍知其從弟國
學工文章善事王毋蓋晨昏冬夏無間焉越明年司馬授
節鉞出撫七閩而觀察以致仕北還會其從弟承重居王
母憂觀察乃為介持母狀來謁銘按狀母楊姓順天大興
籍父鴻臚丞夢叟啖以松而生毋念金氏世婚相其諸子
中有茂才君者以為賢而許之為繼妻顧茂才君高才通
經術遠近造請者不絶于閭且意氣豪上無暇理家人事
一切皆責之母母司鐍鑰啟藏室無錢貝啓篋無繪帛絲絮
啓橱窖無粱菽膏膳充什器者苐所在牣圖史堆垜狼籍
母大喜以為家清白不事封殖益勉勵勸為學會茂才
君女兄夫曹君廉訪崖州以臬事重非茂才君掌幕記
不可迎茂才君往而茂才君死母乃撫前孤一如巳出
力教之以京師俗奢飲啄煩恐一婦持門戶或不給乃
遷之易水杜門絶囂賾謂可以教子且嗇費也既長子
豐以翹關授北直馬水路游擊管都司事封昭勇將軍
死于官母撫次子復與諸孫皆成學次子為茂才有聲
而諸孫鍈與鍹皆以國學授監郡向所稱孝孫能善事
王母者即鍈也鍈嘗曰先君司漕時曾飾饗食製衣帔
以進王母王母拒之曰我守寡存孤四十餘年食不甘
口衣不文體凡以傳清白而揚世德也今汝甫自立而
即以温甜易我志耶其儉如此夫母以節為儉而為子
姓者即能各行孝以上承母志可以觀巳母生于萬歴
已酉月日卒于康熙甲子月日年七十有九以
覃恩誥封淑人子二長豐次復孫五長鍈豐出次鍹次
鑣次鏓復出次鎔豐出女孫一豐出某月日葬于某阡
銘曰
西京著姓曰惟金張乃其世婚惟潘與楊淑人緼德秀
于閨房是以請繼得亞少姜截髮勸學陰教以彰况當
訓子敢違義方惟此洗馬陳情孔皇雖無式閥尚覲養
堂豈謂螭首作幽竁光慈亦無竭孝何渠央圖史千軸
誰為鋪揚煌煌夜臺當識是章
勅贈内閣中書舍人高君暨
勅封孺人丁太君合葬墓誌銘
中書舍人為宰相判官入掌制誥與東館相表裏予從
編纂暇遇舍人高君與語君每嘆祿養之艱僱賃馬僕
僦居三市傍斛水百錢致太孺人就養榖薄不給將仍
歸故閭與兄弟家食者居所稱養堂安在焉予嘗悲其
言且為歌河上之歌以為詞翰不可近居官亦然既而
高君以艱歸其明年予門人蔡生君分校京闈所得士
也持君札及狀告以某月日卜葬其贈君暨太孺人于
其鄉之新堡村而匄予誌石予聞君兄弟五人皆能以
文章才技見稱于時其長君善文膺壬子鄉薦詞義風
起蔚然為晉陽通儒次即君也君以丙申中禮闈試選
授綸閣其在官精于書命有文帥之目諸季力學居學
省見名而其一復出其餘技從甲子翹關升于司馬君
之兄弟其各能自立如此顧一一皆贈君教之贈君嘗
以身董訓不足延邑中之堪為師者經營槃槅辦朐䏞
惟謹甚有粥太孺人珥飾以典膳者而太孺人亦兢兢
其教諸子一如贈君之教之贈君嘗臥牛衣中踟蹰不
起及見諸子輒忻然顧太孺人太孺人來前輒相慰每
曰教子一經而已籝金何與焉其在今君方營葬事負
土築宫而其所貽札痛悼咨嗟仍以家計庳薄無財不
悅為憾且曰里居之艱艱于長安則甚矣贈君與太孺
人之教之善也贈君諱登第字步雲祖千始占籍于山
西太原府清源縣南鄉之新堡村父春生二子次即贈
君君由太原府學生以
覃恩敕贈徵仕郎内閣中書舍人而太孺人氏丁亦以
是時蒙
恩封孺人兩家望族同里居早為婚姻而贈君以康熙
丙午冬先逝當次君舉鄉之歲與太孺人甲子冬卒相
距二十年始得合宫于衣薪之藏所謂一與之齊終身
不渝非耶贈君生某月日卒某月日太孺人生某月日
卒某月日子五長聯元次聯璧次聯芳次聯璋次聯桂
女一孫六女孫十二銘曰
伊惟梗陽左恒右河踵于吕後在陶之阿方山孤竹施
為女蘿誕作以室爰成厥家相彼丹穴曾生五雛各長
羽翮蔚然而華鄉推國舉右垣是居以其餘駟為龍驤
科今者壽堂開諸南谺金鐙有熠玉版可磨煌煌朱篆
如螭如虯千鼂百昏尚其佑之
台州教授何公墓誌銘
台州府儒學教授何公既死之四十二年孝子之裕之
祚始以庚申之中春卜葬城南蜀山坂時予居京師孝
子馳使賫書狀請予誌石予與孝子交三十年孝子每
述其先人遺事流涕雖遲久猶能記憶其百一况四十
年間鄉之人亦多有道者邑當郡上流而渫民無宿炊
其所通官河則宋丞相史君所鑿渠也彼時以葬親逹
鄞自便不顧邑形勢弦流而奔越三百餘年閩人陳君
宰予邑坊其渠枝之曲而南接水故道而後復北而之
渠當是時築鉅梁故道名大通鎮以浮屠而創三重之
屋于渠坊之間曰文昌臺予少時猶及見之顧誰則任
其役者任其役者公也公産本殷厚而以任其役而破
産之半乃邑東接郡西與北則襟江而扆海崇禎元年
秋北海塘圮浸城及雉而汨夫城之室廬溺以萬計其
明年西江塘又圮幸預備不為患然巳漂矣公請邑大
夫力任經度修翰兩塘間甚至鎡肩畚手日出笥中金
破産復半而其役始竣予親承灾患嘗與鄉之人竊嘆
公隱德謀志之而未有間也既而會稽太宰商君以還
朝夥頥取自便毁渠坊而行邑人無敢抗者夫人居鄉
多相形相形則盈絀生盈絀生則盈者易矜而絀者必
至于忌且又易較較則勞逸見勞逸見則勞者不甘而
逸者必肆其蹈藉而不之顧以故遇公事而能任者少
迄于今西江再三圮十倍他日而泄泄連歲至有取私
决自便且致大壞而不之救者夫止一坊而邑大夫創
之公成之然而權相開其先庸太宰毁其後止一江塘
而鄉人築之鄉人圮之其賢不肖何如也夫四十年間
而其為興廢如是也公諱汝尹字克言又字太衡由貢
生授台州教授其先自浦江遷于蕭山數傳而有御史
善永樂中傚嚴助故事巡按兩淅又數傳而復有御史
供奉世學則公世父也公端性豐頰善讀書以經術自
命少受知于提學使蘇君以文鳴于時生平重然諾好
推予排觧導地當世稱長者生于隆慶改元六月卒于
崇禎十年十二月子四之禎之祺早世之裕之祚與予
友之裕讀書如其父家藏書數萬卷而自幼食貧曰公
所貽如是乃系以銘銘曰
公生七十年而侻其身又四十年而始就于穸與窀謂
公才高而未嘗列陛而陳謂公擁世貲而予兒以貧公
之生有利于鄉而既死而鄉人思之雖歴久而猶感于
神曰此公之藏也而益以見公之為人
誥授通議大夫江南提刑按察使司按察使金君墓誌
銘
君姓金氏諱鎮字又鑣其曾祖諱杰
誥贈光禄大夫廵撫福建等處地方提督軍務兵部右
侍郎兼都察院副都御史由紹興遷京師生子四季諱
大濓以君貴累
誥贈通議大夫江南按察使司按察使加
贈光禄大夫廵撫福建兵部右侍郎兼副都御史則君
祖也君父諱晉以君貴累
誥贈江南按察使司按察使如君官加
贈廵撫進階光禄大夫與母孫氏累
誥贈一品夫人生子三而君次之少有夙悟與兄釴庚
子副榜貢生考授知縣弟鋐壬戍進士由翰林院庶吉
士累遷兵部右侍郎今廵撫福建有三珠之目嘗舉國
門大社四方名士集京師考鐘伐鼓冠蓋屬于路而君
以兄弟三人束髮主壇坫觀者榮之崇禎壬午君舉京
闈試領解會
興朝搜京闈見舉者授以官遂于順治改元授山東兖
州府曹縣知縣旋艱歸補河南陜州閿鄉縣知縣
覃恩敕授文林郎併贈而是時廵按廵漕廵鹽諸御史
交薦君改鑾儀衛經歴司經歴隨陞刑部河南司員外
郎奉
詔陳言得優
旨乃于康熙十三年進本部郎中會
上方愼獄復矜恤之典分部使循行郡縣以君使河南
恤刑自本年十月至十四年四月凡七閱月計所全活
約一百一十人矜疑半之援赦又半之以是年秋七月
冬十二月兩遇
恩赦多肆宥回部考核紀錄一次旋以
覃恩誥授朝議大夫併贈遂于次年轉河南汝寧府知
府時淮蔡多盜兼無年民田荆榛道殣千餘里前代眞
陽西平諸遺蘖根株未清往來雈苻間而新蔡李樊與
泌陽郭三海據平頭寨相結以起民爭逃村墟坵落皆
虚君一意撫字除苛細下墾土之令生聚教訓示民以
自新取為政去太甚一語書之訟堂而親綂銳丁勦李
樊除其根株一切勿引蔓會清理藩産躬驗丈尺而海
上投誠兵適安插眞光之間凡開屯升稅極意調劑令
民兵相安至于興利除弊及一切津梁祠宇宜毁宜復
者皆受整理當是時君勤于簿書每夜垂㡘㸐二炬于
槃屏息刮目左右伺戶外耳察蠮螉移時聞内有扣奩
聲始搴㡘入晝接民事與男婦對語絮絮若家人子顧
好禮名士東西往來投刺入吐食跕屣迎之啓傍院讌
飲貺贈日不暇給予嘗過淮西舘予于署堂躬率諸子
設厨食撰捧衣履為予治裝歸而未有厭也夫人牢落
去鄉里望門相投惟恐不得當而為之主者見挾刺前
輙撝去即或不得已行人請介為之一禮接而顧盻他
屬詞意多怠忽既退而無復有餘思去而恝焉比比也
夫是以所至落托至有困道路不得歸者然則君何可
及也君治汝十六年以
覃恩誥授中憲大夫併贈而廵按廵鹽諸御史與總河
部院俱有薦乃以督催所墾地暨徵輸有效加一級共
紀錄三十二次會其弟補河南布政使司布政使君回
避改補揚州知府值撤藩兵變長江上下風鶴相驚而
維揚適當其衝城中相震恐一日三徙至有爭門而奔
者君力為慰諭且以威怵之始安然而兵馬驛騷君處
以鎮靜嘗招名士游讌修復平山堂作文誦之乃事治
而民得不擾遂陞江寧驛傳鹽法道副使遽以優薦兼
署鹽運司事陞江南提刑按察使司按察使以
覃恩誥授通議大夫併贈值大計入
覲召對令敷陳時事時所對有二其一請定盜案嚴减
之例謂江左連年甾盜賊多有三載之中題報八十餘
而其中饑寒逼廹可减者衆如一時窮困被誘竝不傷
事主或得財未俵分或于事主家雜取棍械護身原未
嘗携帶器仗皆宜敕部分别量减永為定例至捕役營
兵豢縱勒財以致先取贜物然後報官甚有指稱打點
代行錢令行劫償還是盜有時盡而捕盜之盜反無窮
也如此得實宜從窩盜律一體重擬則犯盜者少而民
得安矣其一請定旂下買人及獲盜審訊之例謂江寧
京口二旂買人多有無籍者自立賣契旂主但送上元
江寧丹徒三縣用印而竝未行文原籍察其眞偽多有
展轉掠買而不之知者嗣後請三縣用印官將所買之
人申報廵撫廵撫按季報部隨即行文原籍出示招驗
其有可疑者令旂主還契追價其用印官不報照新例
治罪至于旂下逃人奉有承審官夾訊之例獨旂人為
盜被獲難以刑訊其狡頼展脫將何底極嗣後旂人為
盜倘夥証甚明贜仗已確許承審官徑行刑訊則奸宄
畏法而盜風息矣疏
聞稱
旨時君以足疾被議
上不聽敕令回任然終以勞勩筋力小敗至明年引疾
又明年卒時康熙乙丑十月十二日距生天啟壬戍十
一月二日年六十有四配何恭人山西平陸縣知縣幼
卜公女子三長夭次敬敷官監生授北城兵馬司指揮
候補主事娶胡氏
誥封四川提刑按察使澄宇公女都察院右副都御史
貞巖公妹次敬致官監生候補國子監典簿娶王氏文
學德公公女廵鹽兩淮監察御史千里公從女女四長
適奉天府府丞定菴姜公子坦次適山東肥城知縣廷
處何公子琮次適明宇陶公子鞏縣縣丞穎發次適衡
州府知府愼伯譚公子宜振孫四兆璋兆珩未聘敬敷
出兆珂聘黃氏廣東海陽縣知縣崑瞻公子乙丑一甲
進士翰林院編修硯芝公女兆琚未聘敬致出女孫一
許字翰林院庶吉士芷岸沈公長子敬致出君性厚與
人以和而好文予在淮西時嘗索予書唐淮西碑欲以
韓愈叚文昌二文竝勒隂陽面叚文多誤字未較遽去
及君還籍邀予于京邸距向勒碑時一十八年尚道其
較誤諸字一一指數之而請予為䟦當其為觀察公家
事了率子敬致築樓于秦淮之濱名餐勝樓聚書其中
以自娛至是為予道其事兼請予賦之未有以應也曾
幾何時而君子敬致且述君遺命而遽以誌請嗚呼可
銘已銘曰
嗟君之族肇于西京奄至寶婺三賢以承由越及燕從
再遷興蕃如椒聊大以鶺鴒獨君歴仕克用明刑始自
欽恤終于廉平以故敷奏庶云得情蘇公用譽釋之可
稱乃以清談得江左名修禊汝水張筵蔣亭一時佳士
如鶩斯趁人生適志交遊足矜不見鳴鳥尚求友聲今
君後嗣如螽薨薨彼家人事亦又何營我思良友爰題
佳城念君冠珮于斯藏焉
西河集卷九十三
