西河集卷五十一
翰林院檢討毛竒齡撰
序(二十八)
勤郡王詩集序
詩者文之一體也世雖好文必不能按體而具為之獨于
詩則為者十九豈篇短易成抑好者多而趨之衆哉夫亦
以詩能達景無問身所值身所不值而皆得見之詩能移
意不必思有所及與思有所不及而諷詠焉而皆有以遇
之且夫人之遭逢亦大殊矣或悲而離或歡而併舉凡登
臨游讌感寄觸發其為事不一而其為情也屢遷乃一展
卷而無不得夫乃嘆詩之不可已矣予歸田以來老不能
詩日有事于書易春秋禮樂其視門外事若泉壤之相間
隔忽有客從長安來賜我以紅蘭主人之詩拜而讀之
一若瞍而明充耳而復聰喑啞而剪剪然諞諞然景所
不值者值之意思所不能通者通之彷彿置我于二山
之間平臺之側西園冠蓋之地嗟乎何其快也夫予之
思主人者匪直今矣紅蘭之名遍于㝢内然卒無
能覿其休而睹其盛少時以避人奔走道路勞瘁之餘
每思及長安輒以為天上人間迥不可到即登
朝以來密邇
禁近居然入蓬山瀛島之間而一落江湖陡絶夢寐而
乃使崦嵫匿影重登扶桑非筆墨有神焉能至此今夫
友朋往來偶不相值初以為雲散雨歇而忽通一介越
數千里道而授以片言猶必感奮流連視為難得而況以
天潢之裔桂山蘭坂之英攜天上人語而振之蠮螉呦
嚶之穴有不喟焉長思慷慨焉而嘆興者乎方今
聖人御宇文教滿海外天章雲漢昭然在人予雖老去
固有誦揚之恐後者獨是丁儀之文陳思所定而庾蘭
成集則滕王實為之序予少嬗文賦垂老棄置乃卒不
能定其集以邀主人之一顧讀主人之詩而媿可
知也
静念堂稿序
曩者猶子驥聯謁建禮歸自言游諸王之門平臺曼
館往往曳裾于其間嘆長安風雅總歸
帝室舊所稱好學賢宗為世指名者不一而足予深感
其言自傷老去即欲如當日朝回過積善坊邊偶一駐
馬而不可得也今猶子物化予亦倍老華胥之夢自分
永不能再作而静念主人倏貽近年所著詩而屬予校
定予思國風與二雅不同皆以時地所居處而于焉分
之王朝為雅列國為風此非好為是區殊也誠以風雅
有體詩雖言志而崇庳之體即現乎其際今有談京國
行事而不要之以大體也乎高文典册廟堂自别而況
鹿鳴四牡皇華杕杜無非介弟姬旦分子召奭之所作
如所云因一事以紀一詩其目二十有二者此非閭巷
老人所能道也乃静念主人抽思迪慮隨心之所之而
指顧裁通辭采畢發第出乎性情而止于禮義遂使閭
巷所不能道者而道之而中人之私開人之隠此不止如
前人論詩徒以時地分正變已也十年以來不能作詩而
祗能讀詩今并讀亦不能矣予受主人之詩而深有感也
因為校其篇而序之如此若夫五王宅畔候問歇絶縱徼
冠蓋亦定無能出一詞以紀其盛者而又何風人之足云
臆言序
俗儒習八比不通一經其能稍窺六學者尚猶難之若
躬行之士則千室一鍾矣且聖教衰歇行方萬正斂手
足以敦踐履遂稱罕有苟求之身心性命之際而能道
所見則萬室不一逢矣吾不知吳子殷書其為人端在
何等而乃介所知而投我以書曰臆言大抵上闡三易
原本象數雖珠林玉闕多所旁及而究歸于陳邵之學
好學人也既而推之言行之間日用出入教家治世皆
有繩檢且慇于勵俗而急于勸物篤行人也而至于原
始至于原性則實實言之一若有所見于中者予童年
講學稍長棄去暨游嵩少而得受聖教于醫閭先生之
後顧追隨影響每欲自疏其所見而究不可得而臆言
能言之此非豪傑之士乎或曰無極太極先生之所疑
也道德五千文先生所麾而外之者也陳摶邵雍之學
雖新安所遵而先生則歴辨之而未之許也今一舉而
盡反是曰不觀夫鬻脂者乎盜蹠鬻之為濩樞也而曾
參鬻之以養老粢醍麯蘖妺邦用之為長夜之歡而文
王用之可以備洗腆而供饋祀道一而已
映雪堂賸篇序
西河自言曰吾生平有三幸一不為繼子一行文無宋
人論體一無負郭田作衣租食稅男兒夫宋人論體則
亦何害于行文而惡之若是以為好翹人過吹毛索瘢
有害心術故翻成案變亂黑白有害是非搖脣鼓舌抵
掌言事有害文筆自三唐以前並無此體而宋人倡為
之而害不可道人有以論文見示者隨手還謝曰非所
好也乃一見元襄先生文而怪之三復三嘆曰此非天
地至文矣乎議不骫于正而中人之綮浮薄者既非所
道而迂儒繩檢率膩&KR3038;而不敢近出其知見實可以上
下千百年史事而惜其書之不盡傳也先生在明季試
必領衆早已食下士之祿吳越間士望而歸之者如影
響而終以避人之故隠居當湖遂不屑以文自見今幸
與先生之子游急搜其文而全卷已亡即賸論一體亦
復零散而不具如是予既悔前言之過而深嘆名山大
篇其滅没于斯時而不可考者將不止是文已也因為
鏤其篇而又序之
沈瑤岑集千家詩序
自集詩法興而繼之者集古集唐集三百篇集陶詩杜
詩集樂府詩餘長短句而獨無有集宋人詩者則以宋
人詩之記之者之少也蓋不記則不能集不記則讀之
者亦不以為集之者之巧是以集詩萬首莫如泗上施
助教然除所記外漠漠而已如此則與自作何異焉今
人好宋詩而皆不能記蘇黃楊陸掩卷茫然予嘗取千
家詩示之曰一團茅草亂蓬蓬此宋詩也沈子瑤岑乃
取是詩而集之驟讀之而驚既而頥解又既而心曠神
豁拍桌呌快事猶是孩䜿所誦諳于心而熟于口而乃
曳白妃黑移子而換午耳目變幻一至于此今人好刀
大食百辟豈有畸製乃雜取莊山之銅歴山之金冶百
以為一渙然若冰釋爛然若芙蓉之出于塘今人亦好
裘剸豹以為襜㓤貍首以為袪綴千羊之皮以為三英
五紽而浮光集翠千純百結之名其價什倍然則集詩
雖小道其亦足以見其裘見其冶有如是也
張介眉八十序
當湖有蒹葭圍聚家而棲于水鄉之中菰蒲茭菱四嚮
而環之以鬱為名人高士之所都居詩人所謂蒹葭蒼
蒼在水一方者一若為斯鄉詠焉第是詩本招隠之篇
而序詩者謂秦襄繼霸不能取岐西之地以復周業因
慨然以道阻且長藉之興懷舊之思豈其然與介眉張
君為當湖望族而舉家居圍圍之中亦多他望族居之
而張氏之居圍則甲于湖雅坪學士曰吾家南陸世與
張氏為婚姻介眉吾親家其子子益吾婿也而蒹葭蒼
蒼每欲溯洄焉而不可得即間一至之而媿其為人夫
以雅坪賢君子出處不苟生平多大節其于世無一可
愧而猶抱嗛嗛則必其瑰行異軌大過乎恒人而乃詘
體焉而居于是夫是以每溯洄而嘆莫從也今介眉年
八十矣當七十時學士贈以文載雅坪集中不十年而
學士乃先我反真予以七十八年之友未能溯洄一相
從者而亦贈以文嘗嘆久為人作夀序而自檢其篇八
十者裁八人九十四人百歲者一人耳上夀之難也如
此學士文有云張氏之世幾百歲者二人踰九十者二
人幾九十者三人夫向之幾百歲與踰九十者今百歲
餘矣即幾九十亦幾百歲矣此無論其皆存與否而上
夀之易則又如彼是豈隠者多夀抑亦身居之蒹葭之
間而逍遙溶㵝天即以仙人之日月授其人與夫文獻
之重也久矣老成典型當
鼎革之後易于放佚而介眉以肥遯之軀閱世長久舉
年時所見所聞興廢得失皆足鑒往昔而儆後來加之
多識大小前朝之掌故嘿識胸臆此在
聖天子下省高年猶當造門而
憲乞之而況子姓登
朝其為賜鳩賜玉者方未艾乎少時聞里有長年每就
之聽百年間事往有聞神廟太平貴家往來諸遺蹟以
為咨嗟而今則啟禎之間能言者鮮矣夫鼎鼐簠簋奩匜
舟刀苟雕陶冶漆在宣成靖慶所製即什襲拂拭尊為
寶祕況人惟求舊誠有如蒹葭之詩所稱懷故都而嘆
興焉者則以老成之尚在而稱觴百里相繼恐後夫豈
異事而苟曰十年以後誰為贈文則又予之詠溯洄而
茫然者也
高雲和尚四居詩序
佛家有偈而無詩偈也者揭也揭其旨而已非為詩也
自中峰以詩為偈而偈乃一變然而所揭之旨仍在焉
高雲工為詩及受法為平陽弟子則棄詩為偈而既而
居山居水居市㕓居舟楫則又重仿中峰四居詩而以
詩為偈夫為詩為偈是亦何所于分别而以予視之以
為四始六義靡一不備者而明眼者見之則又曰三門
八正無少欠焉夫釋無文字久矣天童直指一傳至三
峰而旁及言語然而平陽與三峰則竟以江漢目之雖
同宗于海而岷嶓之見未嘗亡也今平陽一傳而文字
之盛遂為古今所未有予不會佛法而老年註經遂厭
文賦為宿孽而高雲寓書于予謂葛洪井畔當邀予話
三生事蓋夙契也夫予不為坡而高雲應現實有如源
澤之悟三身而得化身則其慧業結習固有疇昔之難
忘者予讀四居詩而并為及之
魯緗城詩序
予避人還真州值山隂沈九康臣以丞相判官主文江
南藏予秦淮之複壁間其時潤州司馬魯君謙菴造戈
船江濱與康臣同學且同官每以文酒相唱酬而不敢
與也暨予還里閈遇謙菴杭州相見慰勞而康臣以都
官郎赴玉樓去予方悲故交淪落鄉里後進無復擅詞
業如曩時藝苑與謙菴三嘆而既而江東同志無不藉
藉稱謙菴諸子有學而次君緗城尤工詞賦往以五七
言長城争雄于時時之唱和者率相顧咨嗟以為莫及
是何平陵之裔多才士也夫世家名閥豈乏賢儁然挾
其所到多以仕進相矜高求其一二有學者卒亦甚罕
今謙菴以粤西觀察進參知行省開藩于五嶺之南而
緗城赴覲與諸同學登臨感慨合離分併往來之頃饒
有篇什予年七十後己不能操筆為詩其故有三一則
江淹才盡筆豪脱落一則揚子雲方草太玄悔實學不
早概從廢置一則鍾期既逝雖高山如故而聲音歇絶
康臣亡後便不能無黃公壚下之感而近觀緗城諸詩
有不禁酒傭之技癢者第崦嵫迫促仍如避人複壁中
雖欲為唱和而仍不能也
蕭山令鄭侯生日序
越浙而東出者曰蕭山其地丁句餘甌海之衝土瘠民
貧尹之者非具管樂之才秉夷叔之操皆相率謝去開
府憂之會
天子南巡簡供億之官蘭溪今鄭侯以能名徵之掌太
馭鈴欒扈軍前較之除道者設帳于衢數十里刻日而
辦不費民一錢開府註其勞值蕭山闕員東曹上選格
已有人矣開府曰此地繁非是君不勝任破例請調侯
蕭山部臣厄于例格不下
天子見侯名特降中旨曰可命至浙蕭山諸郵亭鄉官
齊渡江謝開府軍門而蘭溪民大怨集父老子弟數千
人譁曰何為奪我官撾鼓兩轅間開府初勞之既而出
上諭曰敢抗耶蘭溪民不得已咸悻悻去阻江扼官渡
百計謀所以留侯者不得乃以數百人送侯至蕭山脱
侯袍鞾號于途而返侯自奉調後詢民疾苦先去其害
馬者大抵以行所無事為休息根本除催科之外訟堂
晝闔獄市不得作而究之官無廢事民便之然而過于
砥操絶苞苴屏餽問辭饗謝宴並不受鄉官以下一蔬
一菓而薪米出入官值卭于民是地無閒田贏賦可隂
資日用而一切耗羡杜無遺隙幾幾有枵蟬槁蚓之患
士民聞者無不惻然其念之顧無可如何至于重文禮
賢恭敬而下士其于試事無所苟又其餘也夫四民者
士民與工商也四民並重而士與商居其二宜無所軒
輊其間而輓近之弊重農而抑士且重士農工而抑商
名為損末而實于本無所益蕭山本産鹽之鄉牢盆煮
海而盜販充斥害
國禍商并累司事之考成而漠不相關者尚復以紆繆
之說故為撓挫而侯力持之其于四民之輕重無偏畸
焉歲之秋仲邑人以侯之生日以幛稱祝而乞予文書
幛間予曰中庸推至誠每以不已不息為悠遠博厚之
徵謂夫諴民有基即久安長治所自始也然而上之得
君下之治民中之信友必要乎誠身而極乎明善以為
發乎邇而見乎遠功建于此而效成于彼可久之業端
有由致而君之治民既已所在有成事矣爾乃上自
天子次之開府儀同及參知行省提刑觀察以下而無
所不獲然且塾門之老所稱郵亭鄉官者即朋友也朋
友雖甚疎而偶為賓僎即備言其事一往可信此豈旦
夕間事哉千秋百歲于是乎徵矣特所慮者侯資俸已
深在
黼座既知其名而使相以下又必以明試之蹟有所薦
引祗恐
黃麻之下即欲集父老子弟一如蘭溪之留侯又豈可
得哉
西河集卷五十一
