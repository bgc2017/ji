西河集卷一百八十
翰林院檢討毛竒齡撰
七言律詩(七)
早朝和韻
端門高啟傍青霄待漏初廻金水橋綵仗暗排雙闕麗
玉階徐引一燈遙風飄御琯疑鳴鳳寒動朝衫許覆貂
只愧仙盤頻賜露(每朝賜酪)侍臣有渴未曾消
下朝
鳴鞭退後鼓鐘稀日上松杉鵶漸飛庭燭乍收遙仗綵
罏香猶在近臣衣蠻隨九陛陳琛去象駕雙輿負䌫歸
咫尺
皇威雖暫遠玉欄回望轉依依
吳二東游
三年流滯薊門關歸路重游徐泗間逸駕豈能留駿骨
望鄉終自蔽龜山清秋醉向湖陵度落日吟從梁父還
他日滄洲儻相憶為予東望大瀛環
寄昌平道沈僉事二首
軍都遙接塞門寬北護神京似奠磐舊衛尚持宣尉節
外臺方重惠文冠牙開雄鎮邊雲静幕映前朝寢樹寒
最喜子牟懷闕近日華高處即長安
二
北門鎖鑰壯
皇封大旆朱&KR1242;間錡茸鐵騎不湏屯上谷金湯長此控
居庸朵顔故部安三衛袋帶新裝賜
九重聞道麟符分輦後登樓清嘯甚從容
醉和任明府官署歌席原韻
申江三月暮春天入夜華燈簇錦筵官舍有情啣獸斝
客心無緒似鵾絃歌成三疊愁將變醉看雙娥使近前
多少臨卭仙令客問誰眞是馬卿賢
春日偕諸公集梅花樓并食即空上人魚餐即
席和韻
不愛桐君與竹君每看花發思紛紜風來水曲初生漲
雨過山頭尚帶雲醇酒早隨公瑾醉瑤琴願續惠休文
有魚堪作伊蒲供誰道行厨少苾芬
陶君雙壽
荷花並蒂滿江潯並坐薰風鼓瑟琴記得述昏曾見志
最難却聘有同心青蛾一奏瑤華樂綵鳳雙栖珠樹林
終日題詩編甲子徵君吟過細君吟
送杭州顧使若之任
彦先才地冠中朝新賜朱幡領六條井邑雜通甌海路
郡樓平對浙江潮花前試印開硃匣雨後行車駐畫橋
誰道薊門乘傳遠專城峻望已干霄
壽張學士
早拜參知領從班每因清逹霽
天顔詞頭日判鸞扉裏軫上星明帝座間人到講筵餘
紫氣史成斷案若青山(時為史舘總裁)年年寶樹垂弧月載酒
㩦花共往還
唐公子授西安郡丞
春桐花發待鸞栖黃綬金章惜解攜秦地通侯誇上佐
謝家司馬重安西亭臨冀闕看承露車過嶢關却屏泥
公府家聲曾不改嘉名何必向人題
餞長沙趙使君
湘州司馬汎星槎南雪消時好及瓜虞愿舊曾官海上
賈生從此相長沙琵琶峰轉看迎旆橘柚洲晴待放衙
前上紫微如有憶春來應寄石壇花
考功郎劉君主試閩中
啣命東觀海嶠雄風流裴楷著清通持衡自昔推司列
敏識于今藉考功萬選錢留浯海碧三條燭展洞蕉紅
閩王宮畔長春閣時有天風下至公
翁使君之桂林郡
使君南控五驊騮萬里褰帷入桂州蠻地盡從辰嶺隔
郡堂斜見灌江流枇杷花發行苗部鈷鉧潭清記柳侯
此去建陵如戀闕晩晴時上望湘樓
益都相公歸田後以冶湖汎舟作見簡且自叙
晨夕鄉游之樂謹依原韻和答成詩
南天從此罷樓船東墅時聞載管絃客至汎湖當雨後
使來授簡及春前歴長不記移花日税薄剛逢刈麥天
誰信太平元老貴竟同野稚餉炊烟
寄贈黔南蔡開府使君
重移幕府鎮炎荒御繖曾經賜武昌入蜀路開韋節度
平吳功著杜當陽九隆爨税收青海四部蠻歌侑白狼
欲汎一觴何處見雲龍洲畔即瀾滄
贈别邵明府左遷之蘭州幕
西上蘭州路渺漫參軍垂老遠之官故交綠酒傾來晩
從事青衫着去寒塞柳凋随車後落嶽蓮高入幕中看
上林多少鸞枝在誰道卑栖乏羽翰
過江晤王甫白後旋有詩寄懷因依原韻荅寄
錢塘江上對門居絶勝河汾一舊廬入洛已經逢季雅
仕秦何必羡由余尋還高士廻通德記得思君在執徐
咫尺西陵風雨近莫愁論學少三餘
蔣將軍輓歌
先生射獵早歸田門下重歌薤露篇曾破黃巾還渤海
何辭青塜象祁連文螭自繞新題碣櫪馬猶披舊賜韉
惆悵過庭蔣詡在方開三徑杜陵邊
過姚使君寓樓答贈依韻
金雙峙倚秋空迤邐尋君蕭寺中亭午薄雲方漏日
新晴高樹昜生風攜來圖史披將盡亂後登臨感自同
欲紀舊時監郡績請看杜牧贈姚公(杜牧之有贈姚公詩見樊川集)
寄李方伯
鶴繡犀鞶照錦茵屏藩高啟浙河濱關中轉運推蕭相
洛下軍需藉寇恂滿道官花方向日盤根仙李正乘春
賓門漸覺薇垣近幾度思君意倍親
上海廳事前枯槐再花和任明府韻
洛令原推任峻才春風長拂印牀開分田不用兼收秫
夾道能生半死槐紅雨潑殘新燧火黃花飛滿舊階苔
星精自應三台貴何必王家再種來(槐木為虛星之精故云)
送張學士給假還里四首
給侍昭文敢乞身十年華蓋鎮相親暫從丹禁辭
明主要使滄洲識近臣私第慢教收祕笈還朝早已訂
温綸洞門雨後春風發仙驥翾飛總絶塵
二
蓬閣由來多歲年此行未許遂歸田授餐還撤東堂饌
賜槖長攜内府錢擁傳春啣金勒淺登樓時見玉繩懸
還家總道家山好却訝蒼龍當晝眠(學士所居在龍眠山)
三
修文中禁許誰尋乍見鵷鸞出上林䟽入獨言親葬遠
慨焉予告
聖恩深城連百子思埋玉舟過三江笑鑄金移孝作忠
疇得似年來空愧接衣簪
四
横門供帳傍春城况値淸明草又生中袐早詶圖史願
東山終有薜蘿情六筐瘞後猶登壠五嶽游時慢記名
祗恐
聖明懷望切海門潮上促王程
奉寄錢唐梁明府
東垣才子興翩翩試宰錢唐年又年海日近從城闕上
湖山長在縣門邊陶家種秫分官釀吳女栽花傍訟田
只為愛聽絃誦好春來時有過江船
田公子示詩却寄
公子才名冠帝鄉趨庭猶自逐龍驤觀書爾獨追弘正
結客人稱過孟嘗劍入斗邊雲氣盡文隨幕下海濤揚
何緣共踞胡牀坐一唱陽春大道王
趙生為武城宰
銅符初綰濟河西此去陽平一望迷吳下高賢仍作宰
晉陽公子實封齊官淸養廐皆齋馬學至操刀好割鷄
當日弦歌如未撤慢嫌為政笑宣尼
寄南豐令
軒綏高駕向南城江介時瞻列宿明自得獨孤為茂宰
儘教李覯作編氓壺中巖傍春雲曉旴下堂隨秋雨成
華轂朱輪相送後有誰專對在延英
送錢編修歸養雲間
暫辭東觀返蘭幃相送青門望有輝國史預裁毛義傳
宮羅先製老萊衣前臨通潞當南浦為望干山啟北扉
顧去慈鵶歸哺早春來仍向禁林飛
屠少府左補始興驛丞
南行且莫厭官閒梅尉高風好去攀傍舍不湏撝綠綺
開衙長自對靑山嶺隨陸賈乘傳去座有司農置驛還
暇日題詩尋玉筍丹砂正好駐朱顔
奉和高陽相公初春入直喜雪原韻
東風吹雪滿重城錯認山礬散落英内府乘春忻有象
天街入夜静無聲珠光照海驚龍蟄玉粒盈田任鳥耕
但使三農兆三白萬方誰不荷生成
二
粲粲瓊霄接
帝城羔裘重喜綴三英望添苑樹朝來色聽得宮鵶曉
度聲
闕下久淹東郭履山前誰念子輿耕難探相國憂時意
不是陽春和不成
奉和高陽雪中下直原韻
雪朝下直快幽期控馬端門欲度遲雲葉擘成堤上絮
天花散作手中絲高懷自埽迎賓路雅會難傳禁軆詩
何幸玉堂揮翰早一時歌動郢中兒
二
靑女便娟未有期春空冉冉下來遲霙連似把靑瑶屑
霰集惟抽碧藕絲發粟久從齊相請撒鹽終是謝家詩
連朝僵臥柴車客也和新聲付管兒
餞宋員外使𣙜贑關
一軺分𣙜使南天正値都官拜簡年驛騎預呈候吏板
亭餐不用算商錢横江路出蒹葭外望闕心懸霄漢邊
只恐嚴關烽火近將軍從此駕樓船
二
星旌遙指鬱孤臺春到雙江水自廻撾鼓喜君乘傳至
吹笳放客過關來厓門珠舶花前發海嶠金裝雪後開
借問開元丞相裔何時可賦嶺頭梅(員外為相國子)
同吳江俞鹿牀赴江覲臣蔡右宣閶門舟集即
席分韻是日送施分司還宣州
畫舫張筵汎水涯衣冠吳會集來賖近船歌散烟中柳
隔岸燈垂雨後花客至早吟江總賦人如夜過蔡經家
松陵高士相違久欲送宣州思轉遐
雪中游張家園作
名園雪霽快追陪酒釃冰壺凍未開豈有瑶臺乘馬至
却疑雲漢汎槎廻樓高俯見雲千疊裘敝偏驚風四來
不信燕山方十月寒枝發盡嶺頭梅
送東莞令之任
青袍如草鷊如緺萬里炎方去路賖縣旆乍迎嶺徼月
海田先種日南花獻來紫貝當輸稻收盡紅棉好及瓜
滿匣印泥方照眼何湏句漏覓丹砂
送益陽江明府
為郎上應軫傍星八月秋風過洞庭戍火夜銷平蜀路
官舟曉泊望湘亭黃陵過雨衣常潤白鹿啣花車未停
莫道攜琴高和少湘靈一曲暮山靑
雨後小飲任氏草堂卽席拈句
草堂積雨未曾開霽色忻逢酒一杯風息草頭知礙竹
日穿葉隙見殘梅當軒野鳥横烟下滿案江魚堆雪來
自昔題詩傾四座何人不讓彦升才
劉明府赴任南漳
陶令南行心自閑十三徽上綴珠殷名同星列丹霄上
操比漳流清漢間編戶遠連龐統宅閒田長在卞家山
期君便作南游客極浦看雲共往還
送周長陽之任
都鄉本是大夫才欲赴長陽作宰來官牒下迎吳會遠
縣門高向蜀江開亭留白鶴雲常護峽過黃牛水自廻
此去荆門争戰息江關何處有烽臺
秋初從吳中歸値甬東葉天樂以詩下詢依韻
答之
杏子街頭墮寶鞭野橋歸路興騷然傾囊不載黃金賦
買酒還啣綠玉船别妓遠從花港外思君久在竹溪邊
(時天樂避地竹溪)炎天衣褐無繇浣何幸攜來白雪篇
二
吳中意氣贈歸鞭正値榴花似火然風過每懷高士榻
月明初到下江船時逢乾鵲填河曲會有雙魚寄海邊
只恐采蕭歌未斷相思還著九秋篇(余將往都中)
任四辰旦招賞芍藥和韻
名花初發日遲遲共對閒堂把玉巵紅白間來深淺色
參差開作短長枝嬌嫌日炙從遮幔香逐風生似解褵
一自洧川留贈返到今相顧眼迷離
益都夫子生日與同門諸公共祝長椿寺飲次
奉和夫子首倡原韻
公府同師陸象先良辰高會法堂前憑拈麟紱環龍藏
敢謂羔裘藉豹緣誦去波羅聲習習醉隨海鶴舞仙仙
八千總是長椿酒好借花宮祝大年
餞鈕明府赴項城
百里雷封始拜除衣縣錦帶佩銅魚久傳潘岳能為賦
豈有高柴不讀書露濯繭絲堪作縵秋來烏鵲解迎車
潁川自昔多循吏攬轡三河思有餘
餘姚諸徵君六十并其内人偕壽
千葉荷花卷作巵客星山下看彈碁才名舊已誇甌越
甲子今還記義熙履道與人同繪面深房有婦且齊眉
十年前與長庚會(五十時曾以文與詞為壽)從此綏桃採未遲
餞薛中丞廵撫上江
璽書新拜大中丞𤾂口高懸幕府旌水國星分吳楚會
晴帆春上建康城九賓方集官僚長四岳曾逢江漢清
(由湖廣方伯轉太常卿故云)此去儀同閒作鎮東南萬里正休兵
恭祝李少司農夫子初度三首
煌煌會計佐天都薄海新歸一版圖唐世間稱中宰相
周官最重小司徒當陽武庫曹端肅李絳文名天下無
暫假春盤介春酒百年長此進屠蘇(初度在正月下浣)
二
嘗陪華蓋引崇班出長人曹鬢未斑圖為重農時再啟
門因却餽晝嘗關纈袍舊領東堂賜文劍新從内庫頒
才捧百年觴欲進陽和頓逐探春還
三
珠繩轉後物華新此際生賢似有神正度上元談甲子
(時歲次甲子)豈同下士守庚申庾開近賜春前酒戶闢方填
海外塵(是年臺灣甫破)三載司徒年未老耆英未是會中人
徐起部以小箱作枕函外裹以綺名曰詩枕自
題索和
高吟長臥鬱金牀暫借游仙當錦囊覆褓結成魚口襭
方函空似女兒箱開緘已覺通明遠得句偏教入夢長
行笈自來無袐事不湏衡論比中郎
送趙侍衛弟出鎮永寧
早領鉤陳典禁闈為聯戎索出金微帳懸牙將新收鐵
篋貯
今皇舊賜衣馬邑營連環紫罽雁門關險傍朱旂辭朝
祖帳盈車轍誰道軍前揖客稀
二
將軍出塞備才賢金殿承恩正少年宣府兵迎冬雪後
渾河馬渡夕陽邊垣間掣電知搖旆幕有飛烏為控絃
却憶侍臣同下直鶡冠長遇禁門前
三
開平舊衛久休兵欵塞無煩更請纓衷甲露看銀鯉躍
耳衣風傍錦貂生時開邊障排雲陣夜擁灰罏畫地營
兄弟城陽輕此别肯教皇甫厭逢迎
勅賜瀛臺秋藕叩謝恭紀
延景門西太液寬秋登碧藕餉詞官蓮衣紅散丹臺影
蔤節香分綠水寒玉戺横陳驚雪積金門偃息媿泥蟠
空教三載相如渴長向仙人掌上看
欽簡日講官宣入
乾清門引見志喜
金殿弘開
詔集賢微臣何幸與陶甄恭聞銀蚪宣
宸禁恍見丹書出
御筵象繫未詮瑤册裏星文先繞玉階前桓榮稽古如
堪賞那數東京侍講年
送何使君出守牂柯
廉范高風不可攀西行何惜路途艱漢家初闢犍為郡
太守能通瓦甸關喻蜀文章開百𤏡渡瀘風俗變諸蠻
從來叱馭忠臣事安用朱旗九折還
二
刺史行邊析守珪青孤山險雜羌氐魚鳬盡處遮三峽
馬援前時過五溪部遠不辭穿赤甲官廉常禁採朱提
使星未許長留蜀幢蓋還朝望豈迷
金魚池聞笛餞陸大歸里并示其令子曾禹
水滿池塘酒滿巵平欄吹笛使人思賦成宮柳遮新埒
歸見園花落故枝(陸大時喪婦信至)近岸錦鱗將掉尾摩天黃
鵠未啣雌還家賸有超宗在涕泪應霑華黍詞
天安門頒詔
雙闕平明捲霧開
九重頒詔出層臺旛懸木鳳啣書舞仗立金鷄下赦來
彩櫝横時天宇豁黃封展盡
聖心裁策災本是賢良事何處還尋杜谷才
送平驃騎出守東平
玉節新分驃騎營須句舊地重東平旌門時啟中都路
弓月秋翻海上城堠轉琱戈廻過騎漕來輓粟聽鳴鉦
黃山尚有遺書在東去寧無進履情
魯太史歸覲
薰風六月漾芙蕖歸向東園馭板輿破闥暫飛蓬海燕
還家方饌賀湖魚裁來暑帔當宮錦束得晨裝是袐書
此處槐堂堪愛日待君重數八甎餘
翰林院中舊有柯亭劉井井為劉文安定之所
鑿柯學士潛手植二栢建瀛洲亭以臨之李
西涯詩有云我行樹隂日千匝是也今遺蹟
尚存而其人已往同年尤太史過此慨然有
感遂成二詩予與施侍講彭編修陳檢討同
和其韻
東觀曾開玉甃寒後園鑿井笑劉安銀牀不負丹砂甕
金綆猶垂白石欄起草日添麻底潤覆桐秋老葉中乾
相看一片冰花鏡欲寄蓬山難又難
二
瀛洲學士本重來尚有軒窗水際開地勝不湏通黍谷
名高從此近蘭臺簷前虛挹波千頃樹下閒行日幾回
多少登臨歌詠去問誰堪繼栢梁才
陸明府之郟
初拜郎官汝水邊河魚秋上待烹鮮車驅宓氏攜琴日
地列周王定鼎年紅旆吏迎嵩外驛黃陂人種魯東田
十年同學方游仕手攬青袍思黯然
送張太守之濟南
銜命東行海嶽秋使君著績在秦州(曾為秦州守破賊有功)詔書
特賜楊承令竹馬新迎郭細侯衣覆黃金腰底綬花含
白雪郡東樓此鄉原有前賢蹟早晩應傳買犢謳
寄蔡君七十
子尼垂老着青裙七十年來齒倍芬西塞巖邊誰是侶
南州座上每逢君尋還宛委餘金字望盡鄉關見紫雲
羡汝趨庭方入對請纓闕下有終軍
西河集卷一百八十
