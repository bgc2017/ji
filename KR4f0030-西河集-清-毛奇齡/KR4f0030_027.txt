西河集卷二十七
翰林院檢討毛竒齡撰
序(四)
道墟十八圖詠序
予少時與章君含可同以小試受知于王雪于師而予以
國朝初年為怨家所搆會順治辛卯章君登賢書遂于
填親供時為予訟冤于部使軍門一時聞者爭頌之曰道
墟君道墟君暨予入史館草崇禎朝都給諫章格庵先生
史傳氣節凛然嘆道墟地靈産竒士為東江冠而惜乎繼
起者不再聞焉近得章泰占宗之讀其詩壯浪跳擲擺落所拘
管而古今雜文則又矯矯成一家不寄人藩㰚以苟為棲托而
至其為人抑何磊落超輓近也夫楩柟生于深山而舉世驚
其名騏驥産渥洼而人爭致之何則物不以地限也宗之謂家
有十人地有十八境以人十而厠地十八流連游息而歌詠見乎
其間有所為道墟十八圖詠者予受而披之紛紛綸綸致佳
哉生平惡志書多稱八景而舊為天依作十一蹟詩為
汝寧西平作九勝詩意有所感則未嘗不為應之而今
以老去久絶倡和讀其詩而知其盛也然且十人之中
有篛軒最少實為繪圖十八以跨于右丞之所為山庄
圖者然則道墟之地靈豈自昔已
趙都尉弟紀
恩詩序
余舅氏大宗公舉鄉試第一而驟丁陽九外弟潤菴繼
起早露頭角年未及終賈即以臚唱第三越虎闈而侍
禁闥可謂天馬無局步矣乃予赴都時值潤菴出鎮宣
府守畿輔右鑰而今則立功海外開幕子湘沅之濱重
以心懸魏闕猶不能無浴殿西頭罏烟扇影之思因之
作紀
恩詩以見志其忠愛矢報之私一篇之中三致意焉昔
宋人作唐史每從元長詩集中搜檢故實今詩句雖鮮
然讀之可以見
興朝掌故并掖庭記註諸璅事即以之比張籍王建諸
詩亦豈有歉與
錢塘宋孝婦方氏記傳序
曹子衛公持錢塘宋孝婦方氏并其子刲股記傳示予
時兩浙督學使下及錢塘令君皆具驗實四方為文章
詩歌相誦述者彙之積漸成卷或疑商周以來罕傳其
事惟東漢畸節往相標識故鄠人之對韓愈詬之而有
明令甲至有斥詭異之行題為不孝勿使濫列旌典者
今方氏以姑以夫兩剔其臂而四子感奮亦遂展轉慕
效八臂並創是豈典例不足法與予以為孝無平畸亦
惟其能行而已矣詩曰孝子不匱又曰孝思惟則夫惟
孝思無量故極其所行而皆可為法盖有限者其則而
不匱者即其行也昔漢原涉吏二千石以禮讓自修而
一行縱誕流為輕俠其言有曰不觀家人寡婦者耶亦
思效伯姬孝婦而壹汚盗賊遂行淫失何則所行使然
也晉周處感清河之言一經更勵遽成忠孝今刲股者
亦惟勿法而已然孝則已行也有人於此其素行未必
純孝其視父與姑未必盡如一體而呼搶之際偶然感
動創痛不恤然而暫焉耳及其後家人傳之鄉里稱之
雖已亦頻視所創輒為感奮以為人固有可至于純人
孝子之事而諸妄(凢也)所為亦且勉強顧畏而不敢為戾
曰幾有身創如是而猶然為悖逆者乎不惟不悖逆而
已豈猶然未順者乎如是而謂其行之有過焉不可也
有人于此其素行不必不純孝其視夫與姑不必不如
一體而挾持中正以為傷生滅性古人不為未幾而不
必傷生者亦不為之矣豈惟不必傷生者又未幾而當
為者亦不為之矣一旦遇有危難其能急君父而致身
命者無有也豈其法則不善哉行未力也如是而謂之
中正不可也然則人亦貴有行耳人苟行孝何惡于過
况其母行之其子行之其諸子之展轉慕效者皆能行
之吾將以風夫世之行孝者而又何典例之是責焉
坡山朱氏族譜序
自蘇明允講族譜于亭而宋時之為族譜者較今獨詳
書曰敦叙九族譜也者叙之之謂也顧先王授姓期于
别族而後人叙譜重于合宗是以謝朓稱太傅必曰宗
衮杜甫贈杜位亦曰吾宗誠重之矣坡山朱氏族譜者
有宋之所創也自宋張侍郎文丞相下皆有紀序而族
姓攸肇則自顓頊後可系按焉特江右之族由宋學士
公出知洪州而由洪之筠由筠之坡自學士公下歴元
迄明凢德業文藻科甲仕籍屈指而數不可蕞會以故
舊譜所誌屢經更易猶必統其條貫節其繁委分之合
之而後成誠哉茮聊之遠思瓜瓞之永經矣朱兹受先
生客游淮隂往以種嬰男祕痘得禁方書自漕部使下
及于令丞皆迎而師之且將赴
内廷親王諸大臣召而予以家嬰之厄于痘而思救之
也謂先生以祕術生天下嬰當蕃其族姓以饗其報而
先生坡山宗也出坡山族譜屬予為叙予乃為嘆曰休
哉前王之授姓則别而漸之于合也今人之叙譜則合
而實成其别也不觀木之有根荄水之有源泉乎始也
以萌蘖而條之枝之以涓涓也而于焉溝澮于焉江淮
然而遠條之揚無所于亂江河之分介于清濁此無他
經者綸之始合者理之端也昔明允為眉山大家而族
譜所紀不及唐眉州刺史則至洽而至精㝢之故黃渥
可以宗婺州而狄青不可以附梁國方今天下合同里
版清晳家之有譜抑與國之有籍相表裏也讀其書而
知朱氏之盛且因之可以得古人敦族授姓之義則内
合其情外分其等雖先生子姓必由此更大其宗乎是
亦為政也
王甲庵周易圖註序
易易也變易而數起焉易易也亦易簡而天下之理得
焉故曩時學易者大約分理數二端而主數者則曰易
者筮書也言理過備反失象數朱子學是也然其敝也
麤而不精主理者則曰理外幾有象乎乾二之德通于
學問噬初之道進于仁義程子學是也然其敝也襍而
不醇盖朱程二學各有由始伊川之學王氏之學也王
弼以費直為宗而好言義理伊川踵之朱子之學邵氏
之學也邵氏衍皇極經世之說該理于數而朱子乃隂
承之然而朱子言數既承其意而又不竟乎其說以為
卜筮本義無關隠賾而于是理與數兩不得矣夫該理
于數亦謂數本具理不必更立理名焉耳今乃曰數在
卜筮而其言卜筮者則又專屬之吉凶貞悔隨所揲獲
之語辭將使數聖人俯仰觀察後先探索而䆒其本義
僅得與筮人菙氏指可否也有是理哉且夫今所傳易
皆王氏之易也費直以彖象文言參入卦末而王弼則
又分彖象文言或冠于各卦之首或附于各爻之中名
曰古文易實今易也朱子既不欲以理言易而註易則
又取言理之易此何意乎王甲庵講易有年其旨謂理
外無數數外無理天地之理皆起于數數即畫也吾不
學朱程之易而學文王周公孔子之易且不學文王周
公孔子之易而學庖犧氏之易且不學庖犧氏之易而
學天地自然之易夫庖犧氏之易無字句而有畫畫即
數也至天地自然之易則將并其畫而無之夫至于無
畫而意言象數不既悉于此而兆其端乎故其為書先
圖象百餘各推其說側見旁覬並有至理焉周融其中
自天時人事世數物候以極之日月水火山川燥濕道
德風俗動植飛走通變不測之數皆有形狀而後分伏
羲文王周公孔子為内外編合動静之交通正互之體
參内外虛實存亡進退之迹凢分策布指列序定位咸
極淵𦕈而又旁及于四時五行兩游八極二十四氣七
十二候干支循端分至起例因象得數因數得理大約
遠推京房焦贑孟喜梁丘賀諸儒所傳而去其灾祥占
譏之術邇本邵氏所學而更廣其天地闔闢世數治亂
之說洋洋乎幾于無處非易矣近世學易家為予所及
見者自蕺山劉氏上蔡張氏(仲誠先生)而外俱能各極指趍
自為其說然無以過也即桐城方氏歴世學易已括取
諸家彙為一乘顧亦未能該是書也予嘗因甲庵之易
而曠觀之天地之易具在也其名周易一易耳夏易首
艮而為數用三十六策商易首坤名歸藏則以坤為萬
物所歸載也用十五策原不俟彖象十翼四十九策之
易起而後有易學且即有彖象十翼四十九策之易起
而凢為易者猶復有漢易太玄定九九之數以贊為爻
以測為象唐易元包易八純之列有卦無爻有孟仲而
無老少如今所傳者則以易在天地使必待庖犧而後
有畫待文王周公孔子程朱而後有理有數則前古聖
人之道或幾乎息而後此諸儒學道之說且幾乎敝也
此則王子甲庵之所為兢兢者矣
史訥齋先生偕德配徐夫人雙壽序
往時為人壽每造侑申祝娓娓泛濫為巵詞十年以來
所持匕道強飯立侍嚌啐皆先後等倫在兄事之列顧
之驚心即欲一為阿好以稍加諛謾不得也况訥齋先
生尤素所師資者乎今年冬先生歲六十夫先生則又
已六十矣當先生弱年蜚聲文林旦暮冠進賢入長楊
射熊之館佇受筆札既已丁亂離棄置彷彿然且豪蕩
驅遣領袖東南壇坫間凢人士讌會有所譜記不得先
生名不就特先生過簡亢不善容接四方造請者多落
落去然其事纔目前耳不謂遂已逾歲月久遠且不謂
遂已六十豈時果難恃與亦曰吾為其可傳則已矣夫
天下傳人有幾先生擅家學以父兄為師友嘗侍晉陵
公談古今事其兄曙寅公猶在也每舉一事必引根批
原分枝擘流剖析其異同而貫穿其初末經文史語歴
歴成誦偶或遺闕則彼此補核其于輓近事猶是矣此
不幾似王彪之乎晉陵公雝睦居家先生每承之怡愉
不間嘻嗃有似陳季方把臂堪託以妻帑似朱生見利
思義不因人炎熱似童子鴻嗜酒疎脫每一飲必陶然
盡醉而諸務不失簡則有似張黃門訓諸經百氏鉤深
致遠可使擔囊負笈執經問字者不絶門舍雖傾筐倒
箧隨叩隨應猶然鼠壤有餘物似馬季長先生所乏者
獨仕耳今有通名籍乘軒鑣服朱紫青綠洋洋坐政事
堂而名不接耳行不衛足學不能章身教不可澤物此
亦何足比較于短長之數且夫公孫弘六十為博士卒
至通侯先生尚未艾也今先生門下凢八九十人各執
漿篚載肴榼登堂薦罽會先生德配徐夫人以偕老同
齒設兩坐于絳紗之内再拜起立分行滌爵以次進侑
趨走蹌蹌一似設饌于安昌而列樂于南郡者此何如
盛與然則甲辰不為雌而戊子未可小也乃予則有私
誦焉先生名閥廣遠席南渡相公之後族之軒冕往來
者各尚結納而先生閉門却埽獨與予為耐久朋方予
被謠諑倉黃出走交游苐相視永嘆先生驅馳之力在
間以為予解釋至今譚友誼者尚得誦艱難懷友之句
其可傳而可誦如此若夫夫人之淑慎能賦江汜以共
事夫子華封人不云乎多男多壽則早有祝之者矣
姜侍御生日序
夫天之生人不易而人之得自見於天下又甚難故大
人者出則必揆共初度紀之歲月當其始生曰某生矣
其長曰某長矣某若干年矣其遞進而有永也曰昔某
甲今又某甲矣世以人重人以時傳理固然者姜子侍
御以甲第起家讀中祕書乃歴任臺省綱紀䀋漕其在
今行馬者再矣人之誦者必曰衣斧繡冠鵔鸃冠懸豹
尾于車赫哉司隸而吾謂不特此也夫周名柱下漢名
蘭臺皆掌治文史而後始行馬在外故王僧虔以烏衣
自喜而控制南司監紀北省北魏崔宋所繇相譏公以
中祕為監察一似復舊時柱下蘭臺故事昔人云不為
簮筆臣當服獬豸以御天下而君已兼之且夫淮揚亦
天下一都會也襟江臂海控制河洛斥鹵數百里積貯
攸足非大重臣不足當此任吾聞古中丞之蒞中司也
曰轂下無所撓也其出督諸州也曰整齊之也今君在
内則能劾大將軍彈中書兩省以肅百僚謂之獨步其
在外則能使簮裾輻輳作殷劉之讌而諸州咸震慴算
商𣙜䀋了無廢事其重如此夫重其人即重其人之所
生乃人之誦之皆曰御史若干年矣其在内與在外皆
得計之曰御史某甲而我友祁子且偕越中同人共進
為壽夫生年窮達有數昔有為監察御史而拭鏡㨵白
尚傷遲暮者今君方四十而留東堂者若干歲入臺司
者又若干歲而故人暮齒乃從衆人後而數君之年嗟
乎人之自見豈易也
河南張公生日序
詩曰永錫難老夫難老而有錫之者斯其權在天而王
元之作壽域碑且復以修短之機予之王者是不知壽
之為數誠有是在已而不在人者即天又其後已張公
於河為著姓其先人名典禁兵稱天子親軍者凢數世
夫衛侯累挂其勢已渥而又丁廢舉之餘羅居百族雖
屢散其息於知友閭里而目語額瞬尚有嬴貲公且崇
約德而行闓澤日與世之賢淳者游于于粥粥然和以
冲擴乎其有容謂非得于己者有獨異耶且夫教子其
大端也嗣君已膺薦置容臺高等能持禄以養其親抑
嘗以書升受關中聘高啟龍門于汧渭之間時稱得人
者皆歸公焉今其公姓已有接跡而起者夫人遭逢亦
各有數公獨際其亨嘉而履其最盛迄于今丈人張筵
少婦鼓瑟倚歟休哉其席世也則然明之基千秋之緒
也其有所繼也則又伯饒開其前公超嗣其後也咸曰
似有天幸而吾謂公獨有以致之今夫山本高而必扶
之以林巒之密則不傾水本深而必資之以百川之下
則不渫故淵泉産良珠而高崗藴名玉此無他誠積之
者宏而培之者厚也公之生日在河諸名士各屬予一
言為壽予曰不其然乎夫敷德行惠致之已也承乎前
而啟乎後者積之匪一日也是故德彌劭則年彌高吾
知所以壽公矣匪然而禮有引年之典自漢唐以來歲
必舉賓筵七饗以當憲乞犬以我公之德僅獲坐膠堂
而饜酒醴而時之頌公者猶以為公之所受皆王者之
功則夫天之因材所稱大德必得者其謂之何
雙壽序(為陳隣軒翁并于太君)
漢沛公與盧綰同日生里中持牛酒賀兩家鍾瑾與李
膺同年俱有聲名世嘗誦之况其為夫婦之間乎顧山
濤與婦韓同顯老萊與婦同隠秦嘉與婦徐淑同為文
章吳興太守沈君與婦同飲酒至同生則可賀極矣居
平相敬如賓飲食起居各無所偃仰容容坦坦則夫婦
而友道存焉嘗嘆世之為祈年者大率以富貴相矜高
屏幛卷軸必擇好文揄揚之而時之為文者備極奬餙
雖鋪陳渝溢而不以為怍故予于序壽一切屏棄而獨
于陳翁夫婦有異者翁為邑甲地好讀書博通羣籍摩
兩王書法嘗易金錢且善為人解紛立梗槩不專務榮
利以故人多歸之至其婦之婉娩有禮又性然也自選
舉法廢聘名禮賢視若弁髦必致身科目入膺太僚始
足夸耀里閈而翁以東西曹椽糺彈稽違者數十年既
已徵為錄參旋復棄去天下聞翁名爭欲一拜庭下相
為引重鄉里之飲德而食利者羣倚翁若屏蔽則是虞
翻功曹尊于會稽參軍孫邵見重北海非異事也夫齒
鄉不以爵禮也香山居士居家時其所與游皆長年不
仕世稱九老翁非其數乎若夫其婦之齊年則禮有之
禮曰婦以夫之齒夫婦與夫不同生尚得以其齒齒之
况為同生者與
王孝廉鄉居序(孝廉名曰欽)
向游汝南過平輿城欲求戴憑許邵所居宅而不可得
也喟然曰特無其人耳有其人吾將與之游况所居哉
既而與王孝廉游則其人也嘗過孝廉家飲其堂與諸
著名字嘗往來者日出入於其里門且嘗拜其諸嗣子
於庭下于是隂記其所居坊曰何坊其里曰是何里迄
於今越三年矣猶能心憶而目識之曰王孝廉所居如
是也今孝廉已移于鄉而當時與諸同游者且貽書屬
予為叙予向固知孝廉家今移之矣向之所為記憶而
不得忘者今且不及知其鄉田何畫井榦何向山林沮
澤燥濕何度庭堂戶閥甃辟戺霤何所規為則倘千載
後望見孝廉不能得亦僅如今日之思孝廉已也而特
是孝廉者以彼其才招致天下士大夫車徒冠盖與其
邑令丞以下假搤掔通恭敬也為名高乎宜在邑為勢
厚乎宜在邑為游談之誇而竿請之哆乎宜在邑邑也
者俋也凢皆名與勢與游談竿請之所俋聚焉也邑者
挹也可以挹取也而孝廉悉撝之而勿之顧則豈入商
亳者必居莘耕南岡而可許漢乎夫龍之將見以伏江
河之溢旱豬積而渟泓其勢人之將發跡以有為必先
遵晦于所行而後可以速得志於其所有事宜孝廉之
舍乎彼而就乎此也乃孝廉則更有進者昔者齊之市
晏子居之而至今齊城之北有别宅焉柱下史所居在
瀨鄉然譙之祠老氏無定也世亦恃有人耳古者在國
之居名曰國宅在井之居則曰田廬國宅與田廬一也
此地有袁本初名士也嘗從濮陽還車騎賓從焜然相
望于道路乃方入里門而盡撤之以為不當令許子將
見則使孝廉而邑居亦必不能以烜赫之勢有加孝廉
如俋聚者也雖然以孝廉其人而所至可思即何必以
俋聚為累吾聞孝廉鄉居後其嗣子之拜庭下者已能
博學舉茂才矣則浸假又越數年吾仍造孝廉之廬安
知其所為交游者不更有過於邑居時耶然則非無挹
取也
西河集卷二十七
