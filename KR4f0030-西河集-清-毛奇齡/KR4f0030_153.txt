西河集卷一百五十三
翰林院檢討毛奇齡撰
排律
送周儀曹奉使安南冊弔一十四韻
星使頒雙節春官駕一軺
恩綸綏異域冊弔出中朝嶺嶠飛蘭旆關樓見柳條賜
麟金作繡坐馬玉垂鞗銅鼓迎山驛香船渡海潮宅居
羲仲古地拓季犛遥瘴薄開泓渰風炎近沃焦國王行
饗重蠻女拂塵嬌靈祝陳方譯神歌引洞簫饌盛瓊海
貝酒縮荔江蕉奠幣霜鋪紙傾珠泪織綃還朝酬浩蕩
歸路記招摇沛國華文在都鄉舊蹟超他時歌四訖誰
敢後南徼
賦得拈花如自生觀内家所製翦綵花作
何事深閨巧能傳舊苑名花從心裏發香傍指頭生柳
線非搓就荷衣豈織成春風吹不定曉蝶撲還驚散蘂
聞多氣飛絲絆有情翻嫌枝葉上裁剪費經營
上寶坻相公
坐論安公府平章啟
聖朝開疆逾漢鼎致
主並唐堯殿借山為棟樞隨斗建杓身紆丞相紱世插
侍中貂宅俊區三事班行絶百僚才名張道濟器識李
文饒金筯籌還直彤弓賜轉弨璿臺熒玉燭土戍息銅
鐎階峻依辰極門閒近午橋登龍争曳裾走馬亦銜鑣
好士同三吐寬人減八條量能容海嶽言且詢芻蕘寶
籙傳千䙫祥鸞下九霄祈年諸誥在應使勒青瑶
滿洲中堂生日作
上宰乘元會台司領百官
帝圖開景亳相業邁貞觀地接三階遠天擎八柱寬進
銜跨殿右正色立朝端在昔需楨幹先時奮羽翰鍾靈
當五際作德兆三韓位陟行前省名高柱後冠裴遵頒
誥紫尚父受書丹日馭排雲動星文射斗寒蜼裳加綠
綟貂錦賜黃盤坐見諸荒闢真成一德歡開疆踰鹿海
通貢到烏丸社稷彌安袵江山似奠磐四征恢賧渡一
日下瀧湍宣力舒肱股推誠見肺肝修鱗游善下行馬
出常單衡直知輕重羔和辨苦酸憐才收駿骨赦過傍
雞竿鑄鼎鎔成鉉鏁圭秉作桓勤能移苑甓儉且節堂
餐劍重
今皇錫門弛漢相闌生當箕尾度歲值昴星攢甲子週
方始箕疇衍正繁觴傳衣弄綵紱絓矢垂絙旭日纏南
陸秋花發上蘭三清如寄祝好傍帝臺鸞
上已申江修禊和任明府韻
久惜春過半剛逢日在三湔裙雙檜里放漿百花潭碧
浪將螺寫紅桃似酒酣觴傳流水曲歌擬望江南雨歇
烟逾歛雲開日尚含迴車沙澷澷觸屐草毿毿寶瑟當
胷豔香餳入口甘隔花逢姹女採藥笑童男近郭生寒
火遥山障彩嵐當筵雙進舞非復舊何戡
送梁京兆之任奉天兼訊姜少京兆
峻秩遷京尹高名過趙張青雲連北鎮赤伏兆南陽居
重安如石官清凛似霜玉麐新作篆銀莵舊為章地入
三屯勝軍從九衞防渾河迴障遠澄海度遼長屬國踰
平壤降番處兀良城垂荒徼路廳傍故宫牆朝日沙間
白秋花雪後黃通關持虎節候吏着熊裳王駿留三輔
韓維置八廂端寮吾友在好為寄雲纕
賜筆紀
恩和韻
黃紙傳深禁丹毫賜上宫文章三館貴頒賚九霄崇前
史修方始尚書給未終(時以修明史月給筆札)牀聯雙襭下帕用
五絲籠綵鳳題名重(筆有文犀綵鳳赤刀綠字諸名)青羊作被豐跗含
膠似石頸截竹為筩析穎堪垂露吹毛擬旋風澤研桃
洞碧鋒透衍波紅久負簪䟽劣長慚荷槖工編摩難按
實感慨但書空誰望衣裁紫翻教珥是彤班僚封薛稷牆
壁置王充嬪御頻呵凍兒曹未發蒙銳頭靈壽伯秃髮
管城公起草依簾外生花憶夢中敢言金玉飾三品贈
湘東
夜飲施少參邸舍同諸徵士作
論學申公邸銷愁阮氏巵烹魚設饌早射雉應聲遲觸
㡢驚槐葉燒罏揀桂枝案間文似纊(少參有上宰相書極言諸徵士寒苦)
(座間索讀)櫩際雨如絲禁苑鐘傳後天街人静時徘徊紅燭
下何處不堪思
張通政初度八韻
北斗轉珠綸南山倚殿新班聯親
帝座出納羡王臣珮委看皆玉臺高望似銀受書開畫
掖司命出丹脣雲闕争扳翼冰廚善劈鱗百年忻得歲
四坐喜同春平子名逾盛張憑論有神長庚秋正煥莫
問柳邊辰
恭送
仁孝
孝昭兩皇后哀詞(有序)
康熙二十年二月一十九日
仁孝皇后
孝昭皇后兩梓宫啟自沙河將遷葬於遵化陵園羣臣
送之者齊集於竇家庄之西塍惟時龍轜乍移鑾衞
先發曉月未落悲風斯起
皇帝親臨祖饋躬奠殯階六衣在筵雙帟載道啟鷖軒
於宿隧擁蜃輅於新沙將欲使八神警引五校戒跡
宫紈數十列于仗内閟器百雙載之馬首自親王滿
漢諸大臣暨福晉公主格格奉恩將軍之妻皆俯伏
輿傍哀號道左天慘地裂山鳴雷動咸思仰攀黃帷
俯挽朱紼盼翬褕而莫逮駐鸞蹕以何由因祗送縞
輈私抽彤管下述愚情上頌懿德恭惟我
仁孝皇后位正宫闈教先嬪婉紘綖既組穜稑是親乃
以璇宫銜燕之姿當茲畫棟盤龍之日六騩馬上長
輸繭御筐箱百子池邊早帶高禖弓韣廼生殷於癸
乙人望流星暨誕啟於辛壬毋先化石飾椒塗於天
上展蘭殿於雲間亦越我
孝昭皇后進承璽玉繼賜褘衣重看貫月之輪真是俔
天之妺長秋宜配有司將玉輅迎來皇夏堪聽命婦
用璁衡佩入聽雞鳴而警旦馭翟衞以朝元崑山和
麗水頓見前碑璧帳與金根竟成宴駕兩度
皇情之創痛六年臣庶之哀思雖揚雄之誄漢后麗筆
難傳即錢起之挽貞懿微章未罄恩留府事無須莊
憲慈仁化起宫人不數長孫節儉遂于上軫旋幽之
際抒此左言敷善之情敢曰黼筵在御仍修念詞庶
幾旒旐當前還同振鐸云爾
梓禁分行帟椒塗引去輁祖成雙殯啟
后出百靈從壼德無先後喪儀傋吉凶鳴鑾頒五校拂翟謁
諸宗鹵簿迎朝旭陵園建上冬連年停纚綍一旦轉䃔
礲路饌惟三獻泉宫尚九重靈幢遮蜃飾禮服覆鷖容
扇導當乘鳳車臨儼濯龍環山圍畫翣配地捧黃琮寶
獸如雲擁金蠶向日鎔朝官呼槭槭命婦泣淙淙妣喪
真堪痛嫘賢豈易逢人方師儷淑史已誦偕雍纘女承
先姒生商頼有娀脫簪弛髲鬀鳴珮聽瑽瑢曉月移蘭
殿悲風起桂茸姚墟餘舊德華渚式前蹤兩組傳旒旐
雙函閟冊封笳開金觱篥鑑掩玉芙蓉藻輦終辭載桑
壇久罷供渭橋哀舉紼長樂厭聞鐘虎衛嚴中馭蟾光
掩下舂心纏河畔草目斷道傍松製策踰齊敬題碑羡
蔡邕誄詞懿未盡歌挽痛安庸林露銷青薤軒星入紫墉
英皇齊駕去盼煞九疑峯
翰林院掌院學士生日
丹地掄才子朱衣引近臣
天威嚴咫尺師表動班隣位列槐廳長人從香案親百
年昭黼黻早歲掌絲綸鷺集堂皆玉螭盤印是銀錄裁
時政切史總大綱陳祕記唐司馬微文漢獲麟寰中瞻
海嶽柱下見星辰北苑黃花發前關紫氣新集賢能祝
歲安數曲江春
甘霖應禱恭頌二十韻
四月分龍少三農望歲長汙邪曾未溉雲漢久為章少
女吹難定司巫舞欲狂天無升隮意人鮮賣雷方
聖德同於穆精心感顥蒼為壇供太乙酌酒禮東皇郭北
袪燔骼街頭禁暴尫朱絲縈漢帝金鼎告殷湯雩祖分壝
碧祈官入幄黃甫看浮蜥蜴頓見舞商羊有□銜衣起
流雲作蓋張衝泥成畎澮鞭石勝江湘仗濕甘泉潦盆
傾洞府漿不稂歌帝力多黍祝神倉洗甲傳荆楚停囚
在洛陽春秋曾誌喜宵旰已如傷忝御諸司嗇言觀古
太常雨來慚束晢菑去笑京房林翳遥山色花漂上苑
香須知畿甸廣從此慶茨梁
寄祝董太史尊人七十
東國衣冠在西堂几席連千秋雲伴侣七十地行仙肇
氏來千乘通儒繼廣川晩能遺世寵早為領時賢遠道
迴車轍長橋理釣緡才名齊顧劭干請却任延庭有三
珠樹園藏九叠泉膝前看鳳翥物外得鳶騫花石新探
乳蓬池遠獻鱻數從金簡發書以玉杯傳嶽降逾良月
林居獲大年羣瞻華髮曜屢舞綵衣鮮家餉餘杭酒門
停甫里船一觴遥寄處敬誦白雲篇
秋夕周金然編修招諸名士集張氏園分賦得
銀漢(倣唐試體以題為韻)
顥氣經秋肅衡潢入夜新周天雲作埒倒地水無垠風
逐蟾車度波從鵲路堙低垂千尺練斜嵌一條銀輦下
星辰合筵前瓜果陳南皮高會去何減汛槎人
又賦得白榆
商節司青女秋山下白榆月中看去静天上種來無蔭
久門成列鑽還火在膚危巢飛赤鵲夾巷擁青趺赴社
歡俱集眠床嬾未扶鄉心千萬樹總向酒中攄
喜遇王二光祿有贈
我愛王光祿同居幸比肩學成荀况日策獻買臣年石
匱家如寄金門吏是仙大官留熟釜好客散饔錢歲共
登朝履人懷入剡船他時醉春酒相待鑑湖邊
上李相公
相室開三運師臣總庶官紫薇長啟曜仙李舊能蟠
天子尊伊陟蒼生倚謝安鴻文標正始嘉績邁貞觀位極
平章府名通泰乙壇君臣同德易父子上公難韋笥傳
來久虔刀佩去寒迓衡真穆穆尚父自桓桓職衮將絲
補堤沙共黍搏山河排作繡日月捧如丸麟擾黃扉外
鸞迴綵筆端引經千佛會押字百花攢綬曳圭恒輯金
鎔印豈刓招擕開閣邸吐哺罷堂餐九宇遮成障三街
望似磐明心垂寶鑑密語傍金鑾鍾傅驅車小蕭何賜
第寬年纔臻葛恪學已過甘盤論語行將半丹青寫未
完他年靈壽杖會作應龍看
集閩縣方京池亭同鄭宫坊前輩高兆陳日浴
定國即席分韻得花字
良讌千秋勝方塘十畝賒飛飛天際雨的的水中花古
荔蟠雙磴空亭枕一涯壺冰傾醴酪甕醢雜魚鰕香繞
雕櫺直牙翻鏤字斜(時戲翻詩牌行酒)呼盧驚浴鶩出燭及棲
鵶客盡來蓬島人如汎海槎女螺纔咫尺何必問蒹葭
賦得紅藥當階翻
曉日穿朱網春風拆絳房重臺方漸啟兩戺正相當翠
發年前種紅添午後粧繙芭疑婦繡落蘂帶官黃洧水
貽香遠䢴江舞袂長孰憐偏反意留詠在東堂
過汪二檢討新居和馮三郡丞韻
履道坊仍僻安仁宅不譁閒官樐紫陌逸興繞丹霞市
隘門逾静庭虚徑自遐近牆新種竹隠簟舊安花劍買
秦王寶文袪左氏誇屏風排紀亮書乘載張華擊筑娛
心意銜杯潄齒牙高談時據檻下直當歸家禁裏分題
祕簾前起草賒蘭臺聯柱下何用達南衙
陳開府生日
出處原乘運安危久繫身十年膺節鉞六度轉星辰海國
存元老方州憶重臣孤懷如執玉兩鬢未垂銀頌起桐鄉
近碑傳峴首真殊方猶戀
主軫念為生民日出浮雲散時廻大地春翟公門下士誰是報恩人
八月三十日
上賜翰林院諸臣御河鮮藕恭紀一十八韻
曉日瀛臺厰秋風水殿凉賞花開寶㡢收蔤薦銀塘
敕使宣中祕分甘出上方宫僚皆受賜翰苑獨先嘗種獻
蓬山遠根蟠太液長紅衣銷紫漫緗菂墜青房垜去如
堆雪橫來似截肪蒲枝聯作帶菰葉織成筐嚼入冰淘
冷烹疑茗粉香慢剸包筍白且掩覆虀黃洗骨迴仙島
虚心答昊閶纏深知節苦折處見絲颺鼎爼堪呈質汙
泥不染腸量材逾七棗挫瀋得三漿不畏相如渴何愁
孔凱狂盤傾金掌露七割玉臺霜華井誰含片天池甫
佐觴願將千歲碧早晩進西王(西王母進千年碧藕)
何使君紀績詩
秦望羣峯峻耶溪萬壑流專城居刺史千騎擁諸侯望
族鍾洪澤聲華冠鬱洲才非平叔下名與敬容儔振筆
翔鸞鵠摛文射斗牛起家由秘省出守監炎州五玉桓
蒲寵三山鼓角愁憑忠歸漢節含笑佩吳鈎重簡東南
牧長寬社稷憂清風吹畫鹿甘雨拂鳴鳩井邑桑麻潤
宫牆桃李收蒲鞭裁綠梗花篆沁紅油虎自江流渡魚
從廳事留餘波沾鮒轍砥柱宅龍湫邁德傳經遠昌圖
錫祚優盈巢皆鸑鷟當道見驊騮河畔桃花發淮南桂
樹秋門高容上駟庭敞列行騶進秩褰帷出匡時借箸
籌子牟懷北闕嚴助闢東甌自媿龍丘老曾陪兔苑游
微文當紀績聊備史官搜
慕中丞起湖北巡撫有贈
東海珠仍合中天日自開謝公真再出寇氏喜重來敇
自
皇恩下装憑使者催建牙襄鄧表移鎮楚江隈半壁恢
雄建長城仗鉅才民皆思雨露
帝用感風雷嶽勢蟠南盡湘流至北廻雈苻看驟輯魑魅
敢還猜馬識前時路烏飛舊日臺君恩何所似江漢水瀠洄
春晩曹顧菴學士過天中署夜飲即席和見贈
原韻
侍從雄東觀才名擅北宫與君違越嶠過我在天中華
省書仍秘長沙賦轉工清缸新釀綠古署暮花紅把臂
憐時逝談心及漏終羣游懷鄴下三箧記河東每望天
垂斗相逢月似弓賜緋真熠熠(時學士投瓊得六緋)結珮莫匆匆
合座皆枚叔空罇媿孔融陽春纔有和切勿笑巴童
十月朔午門
頒歷侍班恭賦
鳳律開平朔
鸞輿啟未央祭時歸
太廟(是日以時祭太廟迎)(駕)
頒歷坐明堂道夾珠旛轉庭開寶籙長司常將舞鷺掌
餼不供羊叠冊装縑麗開車覆帟黃(用人輿十餘乘載歷覆以黃帟)背
封箝押小面記印泥方殿上呼三壽階前奏八琅五官
陳夏令百辟奉春王數合軒轅紀班隨星宿行授書馳
赤縣開卷遇青陽葉向蓂階拆花含黍谷芳敬天方嗣
服歷數正無疆
駕幸温泉恭賦
羽肅句陳外波開帳殿中咸池長浴日華渚自流虹曉
度榆關遠春從黍谷通慈寧扶葆馭神策駕豐隆盤溢
銅仙露窗含玉女風青泥分太液紫氣接居庸淨可捐
煩慮温能養
聖躬醴原逢處合仙井鑿來空衣藻㳂渦碧巖花入照
紅瀠階將赴壑聽水似呼嵩鐘乳浮銀椀松雲鎻玉櫳
起居長樂輦扈從華清宫舜德時存坎湯田歲轉豐甘
泉徒有賦未敢擬揚雄
題耕隠卷子(有序)
邑前進單能重先生名瑺隠居西山下自明洪熙至
成化杜門絶仕進别號耕隠同志並為詩贈之迨今
幾三百年矣康熙戊辰其裔孫廣宗為修其遺卷示
予予捧而誦之有二洪先生一名鐘一名鏞皆洪宣
間詩人其詩類元和長慶諸名家而其字不傳并不
識住何所其子姓于今誰似惜前人輯詩家不能旁
搜而邑有前進如是不能一表微為可憾也因取仲
洪先生名鏞者長律一首依其韻和之雖慙續尾顧
私喜一日附兩賢後乃應廣宗請而復為識其大略
如此
舊氏傳江表前賢住郭西此山曾豹隠深巷有烏棲地
僻難迴轍春陰自洗犁隨時觀塞馬翫世等醯鷄但辨
麻和菽能忘筌與蹄壇邊松障合門外柳枝低乳犢銜
芻出新鶯繞樹啼商歌留白石叢話記青溪奕代存風
節居家鮮傲倪川迥魚汕藻堂改燕巢泥筆箧餘花譜
衣形想稻畦閑看三徑菊貧授一莖虀茂族開於越高
風著會稽詩題王霸友隠並老萊妻故老行堪式賢孫
卷自擕遺文追往哲流譽滿中閨
附洪鏞原詩
吾邑西山下君家住更西百年忘寵辱終歲樂幽棲
沃壤資三熟生涯在一犁呼兒勤飼犢戒僕早聽鷄
高棟縣龍骨衡門絶馬蹄來牟連屋近桑柘覆簷低
花外提壺語林間布糓啼沾濡天雨澤灌溉水分溪
托跡堪隣鄭窮經合並倪不辭身滴汙寧憚足塗泥
曉摘蔬盈圃秋收稻滿畦甑香炊白飯甕淡釀黃虀
禮讓誇淳朴經營笑滑稽相親多野老主饋有山妻
靜裏詩還覓閒邊杖復擕優游太平世何必慕金閨
西河集卷一百五十三
