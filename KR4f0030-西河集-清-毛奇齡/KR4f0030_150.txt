西河集卷一百五十
翰林院檢討毛奇齡撰
排律
同任明府赴張宏軒州守牡丹飲席和明府韻
潘令丹花宴裴家綠野堂春袍青似草午飯白于霜(是日)
(先飯後酒故云)錦石遮修幔琱欄倚靚粧叢多揚鳳彩苞淺露
蜂黃上客題雲錦佳人散國香(時有妓在坐)當筵愁易起惟
有醉為鄉
和待菴看牡丹南園原韻
别院移芳宴叢臺簇異葩樽傾若下酒人坐午橋花淺
暈含朝旭分紅鬭暮霞葉添官綬縷瓣翦妓衣紗翠幄
香偏遠硃竿影易斜醉來裁麗句誰得似任華
霍縉雲之官有贈
仙都新作宰蒼嶺遠之官桃樹分三隘蓮花折九盤縣
符星瀨急民力蔗塘寬地僻聯甌越山虛抱井榦驅鯨
頑自化種秫課仍完妙令稱強項收人貴挈肝才名羞
短馭家世重長安郡本開嚴助人如望李繁王程方峻
切努力渡河干
平津宅九日
高舘成良宴閒堂靜舉觴清秋逢九月佳節是重陽地
煖全開日天寒早降霜遥山楓葉紫對檻菊花黃菡萏
裁為幛茱萸結作囊登臨追峴首蕭灑過柴桑隔歲依
淮郡連年滯楚鄉芳亭懷内史戲馬憶前王返國鷹猶
擊還林艾復張孫嵩留屋壁漁父掩壺漿詎意茹荼苦
重聞漉酒香違時乘短景度難逐長房座整龍岡帽歌
廻江夏牀醉餘生感激只為戀平當
天寧寺
香刹倚岧嶤琱壇聳碧霄石龍環勝地鐵佛認前朝閣
岫憑欄豁江雲到座遥齋鐘縈野竹禪榻覆甘蕉榜復
先賢蹟門停過客鑣登臨懷未極春雨正瀟瀟(埈曰閣岫閣㫐)
(也)
同諸公游竪相寺
出郭尋初地高原隱法堂三車懸寳樹一徑入幽篁竺
閣圍龍象山門繋驌驦天神長捧鏡佛獸自銜香清淨
真名刹圓通古道場(唐咸通中更名圓通寺)江山連楚豫興廢歷
齊梁妙偈袪先劫殘碑誌太康傳衣從善子竪相得空
王倚錫登金檻翻經到石牀四禪留塔影八水動湖光
華蓋炊烟繞幡竿食鳥翔籖投支遁室酒載遠公房灌
莽簾俱碧瞿曇面正黃甘蕉高向日苦菜軟經霜萬象
成虚觀諸賢散上方孤鐘催晩色歸騎帶斜陽白霧穿
林迥青山夾路長何年捐世網重與載慈航
戲聯白傅題東武丘寺詩(有序)
閉旅寺孤游一日如一歲寺僧童妙喜敏姿而效吟
倣初學八比法舉粘壁白居易題東武丘寺六韻回
互起對為上下偶雖稍訂童句故亦童粉本耳武丘
虎丘也
香刹看非遠(自呼白句)靈丘到自遥(童對)龍蟠松矯矯(童呼白句)虎
去路蕭蕭(自對)怪石千僧坐(自呼白句)寒峰七級摇(童對)海當亭
兩面(童呼白句)池以劍圍腰(自對)酒熟憑花勸(自呼白句)臺荒恨草
銷(童對)寄言軒冕客(童呼白句)勿忘此招邀(自對)
二
化徑行還近(童起)祗園入始深(自對白句)金生蓮片片(自起)玉立
竹森森(童對白句)寳殿三車會(童起)靈池一劍沉(自對白句)塔懸天
外目(自起)山在寺中心(童對白句)講下呼龍聽(童起)詩成倩鳥吟
(自對白句)慢尋蓬島去(自起)此地好抽簪(童對白句)
賦得宿烟含白露示旅寺童兒
湛湛籠烟滴霏霏墜露涵清光隨練合白影散珠含夜
氣蒙瀟瀣山滋夾彩嵐長林迷警鶴隔葉臥冰蠶望去
思原上行多畏召南朝陽旋欲起瑞藹莫忘探
江樓望月分賦
試眺雲間月還登江上樓波光頻映壁簾捲似垂鈎暮
鵲當窗度寒星入浦流憑欄愁鏡破拂水見刀頭吹笛
關山道清歌胡渭州涼秋明永夜俯仰思悠悠
詠春雲聯句換韻
春至占天景雲開見物華(自)來從緱氏國行過楚王家
(寺童)移草如馳蓋縈花似障紗(自)浮車翻羽翼嘘蟄起蝦
蟆(童)日暖同烟散風輕帶雨斜(自)陽和方布氣輪囷望
無涯(童)
送兩浙臬憲移任江南
聖代推司臬周官念凖人東南稱要地觀訪重台臣外
輔承三獨中朝遣四巡豸庭江上啓驄馬路傍新夙衛
思羊祜雄藩借寇恂行郊曾露冕當道早埋輪遥海清
鯨鰐荒城剪棘榛四時分雨露八越淨烽塵玉節移廉
省金笳起畫轔九霄翔鳳肅十道使星神祖席摇青旆
迎舟轉白蘋舊時需似歲此際感如春下澤淪丹轂鴻
名動紫宸暇游如有興幸待武湖濱
郡守憲朱公行敝縣枉問并召舟集呈贈
良牧光天寵分藩澤國春内廷需侍史出使是王臣舊
德傳東海華文掞北辰褰帷行郡縣憑軾渡江津方岳
三丘麗陽和一道新里先徐穉訪人喜賈琮廵隔巷迎
干木同舟並角巾遥來珪璧映那棄薜蘿紉牛鼎仁人
粟鯨紋上客茵自憐長附驥不敢避懸鶉
奉送張方伯遷少司空赴都
蕃服三年最台司八座雄旬宣勞牧伯綱紀頼共工民
賦東南重王居中外崇蕭何停轉餉神禹作司空夏土
遷屏翰冬官宅會同南行留召父北部返毛公時轉蒼
龍宿身歸玄武宫督郵需驛傳賓從滿艨艟車騎臨江
滸旌旗閃道中離筵人似雨别賦氣如虹廷翽卷阿鳳
家懷中澤鴻尚書元凱績宰相李筠功繡脱犀鞶綠工
裁雉尾紅願從舟楫便早為濟江東
上浙撫軍壽
至德生乘運元功體應辰司麾咨北護把鉞授南廵要
地兼吳越名都壓海閩殿邦需大使開府重親臣召虎
分藩遠岑彭建節新廟中方制筴閫外暫推輪妙術安
江甸真心與浙人股肱來岳牧嘯詠淨烽塵戟纛行營
簡戈船下瀨神六幢齊引玉雙鬢尚無銀上齒期師望
中原藉寇恂願言隨獻醴長得似兹晨
入塞曲(為陳左軍作)
薊北新班旅關東早陷圍秦城金鑰啓漢將玉門歸龍
旆朝雲捲狼山秋草腓沙塵埋馬勒風雪滿戎衣左顧
遮鵰落前行指雁飛開疆舊地闊返道故人稀全節還
平樂論功拜武威普天饒戰事暇日定邊機西塞呼鷹
疾南山射免肥封侯知不遠相與俟春暉
宫中樂詞
璿臺興悅豫琱輦起廵游粉黛三千女金銀十二樓秦
封增式廓漢主富春秋西海張波幔南山轉霧斿銅烏
棲殿桷玉樹夾宫溝爪士嚴鸞衛神仙指鳳洲諸王隆
慶第方士樂通侯甲舘排瑶帳靈池集翠舟殿前新射
覆花裏舊藏鈎五柞紛馳獵三郎醉打毬舞裙雙帶子
歌曲六幺頭監御傳供奉才人換點留射生懸虎韔宣
賜出雞裘宸興隨時發皇恩浹露流昭陽同進幸團扇
莫辭秋
吳調昭君詞
詔遣良家子更衣自下朝征行威塞域寵禮賚宫&KR1212;關
吏開邊驛單于叩渭橋甘泉花滿樹灞曲柳垂條玉輦
看辭豹金鈿勑賜貂寒螗遮鬢薄去馬抱鞍嬌沙裏隨
鳴雁雲中逐射鵰臙脂顔色改烽火黛烟銷北度踰甌
脫南看負斗杓星稀通夕落草短及春燒苜蓿宫名遠
葡萄帳影遥愁逾當日侍形減舊時標上舞三朝奏閒
絃七曲調吳聲纔一弄雙淚落瀌瀌
河亭妓席有贈得遲字
柳氏茱萸女王家菡萏池秋星迷渚鵲夜色動河麋叢
鬢撩雲幔雙瞳瀉酒巵鈿銜山竹葉裙褁石榴皮善舞
勝謇姐能歌似雪兒桐絲牽腕帶笛孔拭脣脂屏短眠
難穩杯深飲較遲花欄偷照鏡蓴鼎醉翻匙五斗聞薌
澤千條爛燭枝玉釵明似雪知掛阿誰緌
雪
朔氣銷寒日同雲合暮天亂鴉鳴集樹野牧凍歸田村
旆摇風急簷絲有霰先梁園方作賦郢下擬調絃枯柳
驚飄絮遥山儼帶烟林虛低舞蝶衣冷細裝綿點地融
還濕飛空斷復牽撒鹽時密密浹水故濺濺閣敞填鏤
瓦窗高綴綺錢映奩憎粉潔貼鬢助花妍崑玉為嵓秀
齊紈布土鮮不愆常歲月頓改舊山川放眼增遐曠渾
身似洗湔清光舒短晝結溜挂長櫋枝弱鳩巢折塗荒
馬跡穿層柯交愈晰棄笠覆終圓壁削時傾糝篷摧屢
扣舷平沙疑炤蠟遠塞且吞氊候近青雲吕歌傳黃竹
篇愁吹關隴笛思泛剡溪船好景懷童齒長貧願瑞年
酒傾三雅外裘敝數冬前望隰欽劉繪登臺愧惠連蕭
條窮巷裏誰與共高眠
奉祝馳黃尊大人生日
杖國諸宗父閒居百歲翁教兒聞海内垂老避牆東江
橘承筐碧園花插鬢紅倒探金簡字時憩玉津宫至德
師鍾皓祁年重鬻熊崧高原有誦長此播清風
登宣城徐司寇山樓眺望(同張荀仲施次仲梅古愚三先生作)
傑閣成高眺名園接勝遊天低宛水暮風落敬亭秋丹
嶂横欄聳青溪繞郭流雙橋飛練合萬井亂烟浮翠竹
迷南磵寒花映北樓玉臺徐氏業高郡謝公州洞壑棲
雲志鄉關落日愁登臨傷極目揮涕滿滄洲
奉贈來十五集之給事
東省推司諫西垣重議郎攀龍歸舊服鳴鳳起朝陽獻
納開青𤨏艱難引皂囊船軍規武事帳殿坐文昌赤堠
淪官渡丹函反帝閶角巾申浦楫故第午橋莊好遯祠
黃石尋眞爚紫房秋蘭遺楚士暮雨詠吳娘張湛辭朝
馬陳登對客床談經隋五庫作隸漢三倉焚草罏皆白
懸冠鬢未蒼傳家踰七郭有子邁諸王庭煖花絲細門
高柳線長屢從看鑑錄長得近衣香
徐徵士初度之作
陶令嘆歸去正當五十時偉長今著論又歷九秋思繞
室栽叢桂登山賦紫芝干雲開意氣烈日炤鬚眉久擅
南州譽羞傳左衛詞百年纔得半努力紹前期
贈汾州董司馬六十初度
授節膺南服驅車轉介州百年方外辟六十薛城侯岸
幘開金鎻移床泛玉舟刀傳王覽佩琴向子牙求渭幕
緋魚曉汾關白雁秋蘆花生九月三節為公留
吳二太保初度
中府推三事南司近九重青宫環衛虎黃錡護眞龍(埈曰)
(錡禁旅戟門也一本作綺)神策留丹禁天兵罷紫墉金魚垂野葛繡
被臥山松甲第連雲遠雕盤拂露濃秋堂懸桂子朝日
艷芙蓉石匱經辰啓金書異代封鴻文貽顯嗣開烈肇
神宗門映三千履歌傳十二鐘弟兄齊列戟少小獨追
鋒負氣卑田叔前籌過耿恭違時嘗磊塊杖國正從容
小鳳庭前下名花谷口逢百城圖畫裏長對舊罏峰
施公視學山左歸過湖上有寄
三物開齊地雙旌返敬亭迎恩需北闕假沐過西泠歲
序逾人日春船載使星鵬來雲路碧龍到海潮青城郭
連蕭寺樓臺出晩汀水邊聞錦瑟花裏集朱軿擬過黃
金刹同傾白玉瓶高天廻馬首小雨阻鴉翎望眼遮羣
岫傳心有六經幾時從泰岱為爾賦滄溟
同南士訪愚山寺寓作
為訪施夫子因尋古戒壇高雲横海上新水漲湖干把
袂風塵苦登樓雨氣寒五經游自載雙鬢醉還看佛寓
分龍藏人逢盡鶡冠題詩抽玉簡剔燭換銅槃暮鵲驚
喧客春鶯待使官只愁明夜月相憶在長安
奉和姜太翁虞部東池别業原韻
金谷分花磵殊亭下水關空簾啼鳥靜曲渚散鷗閒朝
日穿林迥春雲繞座還環橋牽紫幕倚檻見青山綠野
行吟外蒼生想望間幸逢開閣便及爾一躋攀
次揚州八韻
八月隋堤柳三秋揚子波南朝曾作鎮大業舊開河螢
苑銷花草瓊臺尚綺羅雷塘宫北舞水調竹西歌高旆
京漕粟長船蜀估鹺重闉如合璧交埂勝連珂京口雲
生晚淮南木落多蕪城吾有賦騁望意如何
渡瓜洲次宿明到高郵將達淮先呈朱禹錫明
府
北涉蕪城路前逾瓜步州晩雲移古驛朝日到高郵湖
鸛翔烟淼風鱗蹙浪流椐榆村埂闊秔稻水鄉浮露重
沾窗幔烽多閒戌樓撈魚童子罶賣藕女郎舟蓮渚翻
黃梗蘆花辨白頭勞歌增客思土語亂方愁茂宰安淮
服神君動楚謳横琴鳴素節深閣臥高秋地以蠙珠重
人因桂樹留登臺林下友乞食漢時侯余亦千秋士來
從八子遊涼飈衰柳内誰識過邗溝
送淮安俞使君陞禮部赴都
淮水開鐘鼔河橋解驌驦五年司讞吏四十客曹郎綬
映林花綵詞成山桂黃仙門將戞玉官邸早含香驛騎
搖旌旆湖民餞鯉魴客途無所贈相送在朝陽
閻園雅集贈劉昌言進士二十韻
八月正良辰閻園集上賓平臺張翠幕阿閣展朱茵過
楚隨狂客依劉作主人敦盤貽好遠几席見情親踏徑
通嵓細憑欄摘樹新星枰沙嵌玉花甃水流銀作伎飄
華琯圍棋俯角巾西垞銷陌柳南沜響風筠度曲縈三
疊飛觴轉數廵孝標思亹亹公幹語恂恂促座聯瑶璧
趨庭駴鳳麟(二令嗣皆孝廉有名)名材跨二陸下食驗諸荀石甕
開重釀晶盤貯五辛炰將餳作澳炙以蠟為薪鼎熟寧
濡指羹翻恐滅脣擊鮮如陸賈投轄過陳遵絳燭環瓊
砌青油却畫輪銅籖驚短漏繡被笑平津啟讌曹公子
裁詩石季倫頽然徒醉倒只有一毛甡
陳虹縣席上作(陳海士先生以别業延客)
甲館重筵客高門駟馬來幽欄花影動叢樹桂枝開楚
甸聯豪客淮南集賦才熊羹浮鼎鼐蟻跡滿樽罍籥舞
屏鐶轉歌翻燭樹廻月華移别席露氣釀新醅仲舉三
宗譽元龍百尺材鳳城摇彩筆虹縣有琴臺暫把中林
臂長留北海杯通家延李郭外苑盡鄒枚銀漢縈中夜
黃星映上台主賓歡既醉吾欲咏臺萊
謁于廬陵作
既攬名山勝重聞茂宰賢文章行海内花樹滿庭前江
雨長隨轂山雲自拂絃孟嘉從事日劉竺入官年縣譜
方垂楚家聲本在燕傳經踰魯郡獻賦重甘泉綵筆雄
千古高門啓再傳分毛跨鳳沼飛舄繞螺川荒郭皆留
茇他鄉願受㕓每懸孺子榻喜泊越人船水落烹魚釡
霜枯釀秫田西遊雖浪蕩東道借遷延劍合交為氣砂
成令是仙柴車眞趙壹懷刺豈無緣
登取亭(并序)
泝贑江揚帆到廬陵城下有亭翼然亭下瀏水泠泠
施使君碣云前二年使君酌泉而亭之是之取爾乃
名取又據酈元水經注贑水經石陽有金井水廬陵
晉石陽也俗名金牛泉井牛形譌耳或云有仙人騎
牛渡水謬矣乃亭瞰螺川川畔白鷺洲横亭勝處妙
矣予登亭慨然念使君因為賦詩
落日秋風裏悠然登此亭到來雙澗白看去萬峰青粉
堞環高嶂香山映翠屏章流方浩蕩金井故清泠引興
廻江郭探奇問水經千秋從倚檻薄暮喜揚舲野寺横
天起寒花帶露零騎牛知渺漫采藻想淵渟枉渚浮螺
子芳洲濯鷺翎此中擕不盡因見使君馨
楊園聯句(有序)
毛甡與淮南名士作晨夕游臘月游楊園亭臺雅勝
友朋好合因請聯句環相限韻頃刻而成
策杖尋幽壑擕尊渡野塘(張礽褘)堤開楊柳幕徑轉薜蘿
墻(周&KR0034;)良會追金澗名園是辟疆(甡)步方通草閣香已拆
梅房(劉漢中)合屐廻山徑抽琴到石牀(童衍)懸崖留墜雪枯
樹落寒霜(戴金)瀨淺魚全伏天空雁自翔(黃世貴)平臺虚掩
幔曲閣靜飛觴(施有光)對酒躭思僻看山引興長(蔡爾趾)遐
心通埤堄高韻起篬筤(世貴)飲勝杯浮羽歌豪曲遶梁(金)
開欄調野鶴汲水煑河魴(衍)峰轉流雲碧亭銜落日黃
(礽褘)歸人爭晩渡夕鳥下斜陽(爾趾)客藉應劉美詞凌鮑謝
香(有光)閒堂分履舄暝吹起笙簧(&KR0034;)一水横烟鎻干村帶
霧藏(漢中)驪駒方待駕明月早相望(甡)
旅主人好射每邀觀飲以舒孤悶因吟為贈
四海媿懸弧閒看校綠蕪銀翎拖筦笛金鏃綴茨菰暗
響星流急紅標日暈孤專堋河朔將穿幛子南夫偶發
皆停鵠單棲莫射烏平郊還燕飲何必繼投壺
奉贈嚴都諫賢母江孺人夀
華閥多賢母黃門善養親曾參真令子嚴助本親臣夏
日丹花茂朝霞綵袖新麟孫東壁顯鳳誥北堂春仙女
餘杭酒嘉賓丞相茵張筵懸錦帨千載重兹辰(垚曰時方貽在)
(弘文院故有東壁句)
贈夏丞
才子方趨府仙郎舊請纓家聯梅福市人在白公城綠
草當廳長青雲拂綬生客投金錯麗官比玉壺清遥海
推龍臥空壇聽鳥鳴潁陽春色轉同有故鄉情
題汝南郡西堂牡丹
官閣分朱檻名花長綠叢深房含曉露修榦怯春風薄
粉勻綿白輕衫疊縠紅苞藏金𤨏屑瓣剪玉玲瓏簇葉
同雲護留香待日融重英欹宿蝶曲蒂小懸蟲傾國來
宫裏姚家擅洛中自傷流漫甚不敢近墻東
寄贈姜京兆一首
首善稱三輔雄圖啟八垓須知天府重應借月卿來地
轉高丘黍庭安夾道槐訟田留傳舍走馬過章臺主爵
分中尉清都接上台張王如可繼賴汝救時才
聯續元稹詩三十韻一首(并序)
汝南蔣亭閱唐元稹會眞詩深鄙其事并笑樊川所
續不足因謂元稹非續詩也即其詩耳杜則眞貂之
末矣擬晚食外重戲續之會張杉尋予蔣亭與金公
子敬敷共留倡偶故知所偶必愈不足私慶生平既
無此事而古人遭逢乃不幸偶類于是可以為恨或
曰其友人有索為之者云
夜色隱虚櫳(杉)春星度遠空人摇墻外杏(甡)燭畫水中
蘢暗理雙纏錦(敬敷)曾挑百尺桐長顰抛鏡靨(甡)小語隔
屏風擷珮思公子(杉)裁詩付伎童柿奩香襲襲(甡)花路
影濛濛鸚鵡窺金鎻(杉)鴛鴦繡綺襱慵粧疑宿蝶(甡)拾
帶儼垂虹欲度迷蕭寺(杉)相期在上宫似曾邀代北(敬敷)
原未嫁湘東翠鈿殷勤卸(甡)瑶環宛轉通愁聞金釧落
(杉)嬌藉錦衾蒙皓月穿丹槅(甡)香雲散綠叢横波流枕
纈(杉)微火住薰籠怯甚衣頻攬(敬敷)啼時粉自融馨含江
芷細(甡)蕊拆露桃豐靚飾方留臂(杉)朱襕宛在躬河流
猶灧瀲(甡)曙影漸蘢蔥桂樹停輪久(敬敷)蓮花下漏窮窗
鷄號不斷(甡)園繭緒難終何計酬良會(杉)無言是隱衷
褰回簾額淺(甡)結去縷心同寳篆消寒獸(杉)明螺觸暗
蟲高唐風乍霽(甡)遥海日初曈帝女還湘浦(杉)靈妃返
岱嵩庭梅銜履碧(甡)溝水墮脂紅淚滴徒滋草(杉)腸迴
似轉蓬填橋思渡鵲(甡)别曲有離鴻夢斷知難續(敬敷)波
長豈易冲綿綿千載恨(杉)長在此宵中(甡)
單學博七十有贈
至德標荀里高名著鄭鄉徵車花滿路書帶草垂堂鳩
女安琱杖蛇魚象繡裳諸生虚李謐有子對陳亢七十
稱中壽三公憲上庠自今耆舊傳不獨在襄陽
來母孫太君初度
南牖朱鶉啟西王綵鳳飛母儀傳錦帨官誥出金扉篋
理樞臣疏庭披柱史衣八龍皆令子七誡踵賢妃叢樹
羅青桂新枝擷紫薇(其孫膺秋薦季子新受舍人)忝隨榆舞後稱祝
敢言違
沈九秘書典試江南于撤闈日邀予過叙率爾
有贈
聖主求賢詔名都選士場人間朱雀里天上紫薇郎盛
事追嘉祐高文領建康方山占地氣斗野辨星芒棘舍
軍旌赤風簾官燭黃鏁成監試局判就至公堂置酒楊
家第栽花陸氏莊先茅酬臼季上駟頼孫陽獨是淹蓬
轝曾經共板床多年忘撤幕無計誦阿房孰意裴君舊
能憐劉子狂樽前疑夢寐宦後惜參商是地逢龍躍彌
天看鳳翔後車凉日度别幕錦雲張綵筆披南國朱衣
戀帝鄉暫將邀笛處私挹令公香
重過任四辰旦書館因憶王十六先吉韓十七
日昌並于此館同受書家兄門下今三君皆
先後通籍而予獨羇遲于此徘徊睹觀遂有
斯詠
楊子居猶在黃公壚已非故人通籍久游子到家稀幾
度移書幌重來訪釣磯花前低置榻竹裏暗藏扉綠水
圍丹竈青苔繡石畿時乘爭獻策夜讀記添衣北面師
盧植東頭坐陸機回看著書處唯有暮雲飛
黃母生日
山鳥飛烏鵲河魚躍鯉魴中閨生左妹有婦比周姜擷
佩湘東碧從夫江夏黃起家膺隼羽入陛擊貂璫黨錮
成王國靈均返帝閶(黃忠端公死璫難)覆巢餘破壘漆室置懿
筐窺壁知名士張帷助小郎最憐懸帨節猶得傍端陽
西河集卷一百五十
