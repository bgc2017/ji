西河集卷七十三
翰林院檢討毛竒齡撰
傳(一三一名蕭山先生傳)
明南京吏部尚書榮祿大夫諡文靖魏公傳
公名驥字仲房蕭山人也先為光之固始人五世祖文
昌為宋江淮總制司制幹扈蹕臨安因家焉高祖有聲
宋承直郎常德路判官曾祖應元臨平務副使祖毅元
廣東鹽課司提舉以公貴贈正議大夫資治尹南京吏
部左侍郎父希哲明承事郎上高縣知縣自文昌至毅
五世皆居臨安獨希哲以蕭山俗厚洪武庚戌由臨安
遷居之公其仲子也先是希哲有兄伯雅在元時為錄
事判官入明徵辟累官寶鈔提舉司都監今贈同毅者
卒于官無嗣而希哲哀思之也希哲長子騏宜後伯雅
因愛公遂舍長子騏而後公焉公生而端重嗜學九歲
居生母李喪能哭踊如成人弱冠通五經初試於鄉聞
父病不徹棘回(公生七歲而伯雅死此父生父也)永樂甲申其兄騏中
甲科已授翰林院庶吉士(騏以庶吉士遷刑部主事縣志失載誤)而公以
次年乙酉舉于鄉丙戍會試中乙科(甲乙科皆進士科文集稱乙科進士)
(是也是年為永樂四年府縣志以鄉舉為乙科遂稱永樂三年誤)授松江學訓導公至
學以真知實踐為訓課諸生夜誦非諸生畢寢不就寢
比甲夜聞誦給茶一器丙夜又聞誦給粥一器與諸生
遇雖丙夜未嘗不冠也既而召修永樂大典甲午江右
同考(縣志作典試誤)以明年滿九載諸生楊珙等詣闕請留時
仁宗監國命留三年丁酉江右同考十七年己亥(簽宰紀要)
(作十四年誤)用吏部尚書師逵薦遷太常寺博士陛見太宗
謂曰(一作謂逵曰誤)劉履節為御史九年高皇帝方授是官勿
卑之也是年隨侍皇太子北上留行在太常署事次年
營建畢工始行郊壇宗廟諸大典禮並充公導駕官累
賜金繒甲辰從征至榆木川會太宗上賓預議喪儀仁
宗改元召公至御前諭曰久不見卿思卿朕將作弘文
館必卿與楊漙共任之賜太乙金丹六錠御書封識曰
魏仲房收用其見重如此公善書法至是復遣修撰曹
曼齡賫手敕曰書澹然二字付曼齡來用東宫圖書
覆其上宣宗嗣位稍遷吏部考功員外郎宣德二年丁
未同考會試留行在吏部署考功事次年持節充副使
赴寧夏冊封慶王府安化眞寧二王并妃賜金銀綵段
表裡鞍馬裘帶貂狐等物無算不受及返道又追賜常
衣銀相鏤花銀帶鞍馬并詩三章不受受其詩復命上
以不受親王賜特殊賜白金綵段表裏光祿酒饌庚戌
同考會試越二年遷太常少卿(縣志作為少卿時修永樂大典誤)正統
元年丙辰同考會試越二年戊午(此正統三年也藏書獻徵錄皆作宣德誤)
召試行在吏部左侍郎孜孜以進賢退不肖為已任踰
年為眞時進士有未終制來欲為考功者同官許之公
毅然曰選法不可欺其親況欺上邪庚申持節充正使
往代府行冊封禮其賜予不受如前時壬戍畿甸蝗奉
敇巡視問民苦疾凡公所至地蝗為之息于是杜淫祀
崇正典復漢漁陽循吏祠重立洪武望祭北鎮碑昌平
修狄梁公祠癸亥以老辭不允調禮部巡視如故已而
請老益篤先是公在吏部時中官王振怙寵而驕每出
公卿以下皆斂輿避道公與遇于崇文門不顧振啣之
(通志府志塵談言行賢奕諸錄此下有譛于上三字)衆為公危後上以問公公具
實對且慷慨曰臣不才備位六卿如臣犬馬不足惜奈
何朝廷上温旨慰勞至是又辭乃特改南京吏部以優
視之公豫為歛具所屬郎中殷時暴亡即日往弔大暑
即贈以豫所為棺已丑滿六載復以老辭弗允間命讞
獄時大旱當減刑有王剛惡逆當刑或憫其年少謀緩
之公曰此婦人之仁耳天道不時正謂此也獄決而雨
十三年戊辰滿九載詣闕上章乞致仕弗允遷南京吏
部尚書賜五倫書五經四書孝順事實為善陰隲等書
明年寇犯順公寢不去衣時率諸生條安攘策凡三上
景泰元年秋寇退始以南京吏部尚書資善大夫致仕
時年七十有七(縣志七十三誤)先是公以尚書進表大學士陳
循公同考江西首取士也來謁請曰公雖位冢宰壙尊
未嘗立朝願待之事在循輩而已公正色曰君為輔臣
應為天下進賢才而乃欲私一校文主耶循大慙公為
人端愼簡飭清苦自勵嘗貽書戒其子完曰端重祗愼
簡嘿廉勤此吾生平得力處也好别流品辨君子小人
不遺餘力嘗曰孟子有云無是非之心非人也同列後
進有過必面折之怨誹不恤所至崇正抑邪務持大體
山川壇獲雙白兔圻内升瑞麥皆却勿奏雖羸不勝衣
嘿不出言而峻望素著驕若王振亦雅重之呼為先生
贈振用帕一方振不為怪顧性鮮猜物嘗奉使南察㩦
一僕行留貯歷年所積俸付同鄉同年子為刑曹郎者
其人請封鐍公曰是何待前輩薄乎刑曹郎舍人(維風編作)
(子壻畜德錄作家僕)笵偽易之公揀俸疑部司所為及揀柴薪銀
又然笵工曰有某曹舍人嘗為此物幾是也公曰止是
安足知之已而刑曹郎遷辰州守瀕行請誨公曰以君
才何郡之足為特親近纖密所當閑矣辰州佩其語而
未審也暨舍人以他事露并及前事辰州感之急㩦俸
來償公不受曰銀具在耳其厚如此公事兄騏如父騏
嘗以謫戌還遷泰寧諭過南京時公為侍郎年七十一
迎騏于塗涕泗交頥然趨承恭謹時方隆冬汗浹紗幞
公遇鄉人言家事遇有官者言官事悉本樸實自歸田
後履芒戴笠布衣糲食其所日奉人或難之與野畯處
不少崖異是時杭州太僕卿王榮布政司夏時輩倡恩
榮會郡守胡濬亦與焉公先塋在杭將伺公渡江埽塋
邀以入會伺之不得以公行無輿從也公詣闕歸嘗乘
小舟阨于要津其子稍設儀仗公見命撤去曰豈藉是
乎嘗過杭野服舁籃遇錢唐主簿于朝天門急不及避
簿遣隸追訶之公曰蕭山魏驥者也簿曰蕭山會稽何
耶公曰蕭山致仕魏驥者也簿惶懼不知所為匍匐請
責公急為引咎扶之去天順八年甲申正月憲宗嗣位
(是年未改元故碑誌皆稱天順甲申而筌宰紀要藏書諸書俱稱裕陵復位誤矣若先德錄竟稱成化元年亦)
(誤)詔進階一品榮禄大夫仍令有司給食米羊酒綵叚
如數成化七年辛卯監察御史梁昉上言曰臣先任浙
江紹興府蕭山縣知縣有本縣致仕南京吏部尚書臣
魏驥歸老居里與里人稠處帥子孫耕且讀務本及民
間旱澇剔心區畫增堤淘湖弭辟鄉患如(或作始誤)其身創
於凡所行動合禮法為殽為矩嘗說理學以勖後景知
務正經雖在家閒有補宇治原其在任之時如訓導四
考成材有祭酒陳詢編修楊珙等考試五科取人有學
士陳循劉定之周收尚書何文淵祭酒蕭鎡翰林尹鳳
岐等兩入太常祀事備飭再任吏部銓選公平其餘事
蹟悉載朝史年過七十凡五乞休仕經五廷無一有害
竊惟本官生平學行醇篤心術正大且暗于世事轑(即瞭)
(明也)于國體臣在蕭山之時以為師法即今致仕二十餘
年見年九十八歲四方卭德有如卿雲(誤作鄉靈改正)百年化
育滋此人瑞臣讀前史有以歸老賜祿畢身者有尊養
三老五更者有安車蒲輪召者有賜延年杖封公爵者
上齒德也本官齒德有餘爵亦不纖以曾孟語可稱達
尊洪惟聖朝垂憲如蒙乞敇該部損益前代故事奏請
施行或下安車之召諮以治道或遣存問之使慰其養
躬此盛事也奉旨禮部會多官議皆言自洪武以來終
今(猶言反今也)臣居重任德望遐夀如臣驥者實所罕有惟
是期年難以召致殊恩自上未敢擅材八月戊辰上御
奉天門召尚書鄒榦右侍郎劉吉雷復等曰尚書魏驥
夀及百齡兼有德望朕深嘉悦其寫敇遣行人存問并
賜賚如數九月丁丑遣行人張和存問敇曰卿以醇篤
之資正大之學歷仕累朝官登八座歸安田里夀屆百
齡進退從容體履康裕緬惟風采嘉嘆不忘特遣行人
存問并賜羊酒仍令所司月給米三石贍之終身卿宜
倍加調攝益隆夀祉佇聞讜論得慰殷思卿其體朕至
懷敇甫臨浙公以是月己丑卒于里第(是年為成化七年辛卯獻徵錄)
(作八年誤)時年九十有八公少過相者凡三過既而相者褰
簾曰為我語向來人勿需相也貴與夀無度矣詰之曰
吾見其屢來屐不改跡坐不移袵以是知之及將卒齒
髮不變如嘗時先卒五日悉揀親朋所請卷軸題識酧
答預書囑其子辭朝野祭葬唅襚賻贈先一日夜有大
星隕于其隣王文政家質明盥潄就枕逮午有紅光熊
熊自寢闔出衆驚為延燎也就視無騐既逝復起坐舉
手加額若答謝狀連言曰無以報朝廷或曰此預為存
問謝云邑人聞計皆哭他郡縣知不知皆為嗟嘆松江
人士為位而哭有赴義者學士錢漙合舊門下士及庠
序師生咨諸當路如胡安定故事以少牢祀公于學宫
明年正月上聞悼惜遣官諭祭二埏并賜營葬既而其
子鴻臚寺序班完以公遺言詣闕請辭營葬并乞以有
司所存工價銀一千七百兩轉濟饑民上憮然曰老臣
清德乃爾邪死尚然乎許之是年蕭山縣知縣李鞏請
諡賜諡文靖又明年縣民沈安等一千五百四十人奏
曰有已故鄉官致仕吏部尚書臣驥歸農建績千百為
民邑地瀕海苦于傾渫上流易蕩下游易槁蕩則堰閼
槁即瀦牐宋令楊時創有遺制以蓄以洩既而浸湮本
官力尋舊蹤著書勸導清復侵占身為怨棷其所奏攻
有西江塘北海塘湘湖塘徐家閘螺山閘石巖閘股堰
大堰畢公堰麻溪瓜&KR0377;諸處皆設法提蔽昭著永遠湖
利以沛江患可捍(祠稿原有開湖築塘二事今縣志府志僅指修湖又以修湘湖為防水患)
(誤)以兹旱澇皆能有備前此壬申年大雨霪霖圩岸隤
倒水如奔馬人將愁魚本官身共畚土家供楗竹至丁
丑年亦然今藉臨命遺言辭免營葬匄其工價以救大
殺生啣巨澤死溉其漏不有享祭何以報德乞請降敇
賜祠與宋縣令楊時久久合祀可之敇合祀德惠祠公
長于詩文四方求購者不絶于路山刊木刻幾徧天下
且好談理學所著有南齋集素履集理學正義水利切
要諸書公初號梅居又號南齋其不由翰林而得諡文
崇理學也後孫尚書貞出鎮兩浙取君奭平格之義尊
稱之曰平齋先生(何靜子曰文集稱門人何御史為之孫作記)
毛甡曰予嘗謁公像見公和以熙詘然如不勝衣及讀
史載至為少宰時慷慨殿前不避權倖一何壯也王元
美疑墓誌不載其事且謂振雅重公當或無譛公理不
知振之重公者憚公嚴耳彼豈嘗有愛于公耶且公召
見即請老先幾自危而時亦遂以公請初調祠部繼出
留都名為優禮實以疎之葉文莊為誌偶舉大略不務
摭實而論者遂以是為齟齬誤矣嘗搜公家乘得商文
毅所為神道碑葉文莊誌銘王文端姚文敏所為像贊
若其子寧國君記事有云詳見年譜碑誌有云禮部尚
書鄒君榦所述行狀今無有也公七世孫振宗懼記載
散漶終就軼落且曩時為郡縣志者皆畫于方幅記事
繆忽因遍考記載而屬予為傳若其記載之廣自通紀
史料藏書吾學編法傳錄從信錄一統郡縣通志而外
其一言一行彼此毫舉而不可極者名臣獻徵大事言
行維風憲章筌宰畜德先進古穰麈談紀錄治世諸書
叢叢也嗚呼盛矣
何孝子傳
孝子名競蕭山人父舜賓成化已丑進士擢南京湖廣
道監察御史嘗理畿甸渠道與權有力忤謫戌廣西慶
遠衛遵赦還里邑有湘湖宋縣令楊時為溉田作也歲
久浸湮前此魏文靖驥已經擴復而豪家不法仍肆牟
食舜賓故文靖門下士也至是慨然曰吾不能治渠吾
當治湖遂發湖民私占者揭縣具奏當塗鄒魯以御史
謫宰蕭山(弘治九年從寧羌衛經歷遷此)湖民憾者爭賂魯謀變其事
舜賓語侵魯魯恨誣以盗署事官印妄奏不經由署事
官且身絓戌逃無遇赦牒冒濫冠帶應押解原衛廉理
(古今孝子集作舜賓長子棘忤逆以赦文盜與魯)揭下所司治所司不可魯念
舜賓終害已且宿驕悍惡舜賓敢枝柱(紀錄彙編載魯自號蕭然逐客)
(改牧民堂為寄豸堂舜賓譏之成仇)又詗舜賓陰具實封將入奏會舜賓
門下士憂居訓導童君顯章知魯陰事魯䧟以他罪(有掘)
(冢佔倉等)論絞獄上憲司疑之更下府覆騐道舜賓家魯嗾
解人押顯章過舜賓(實錄作顯章入謀誤今據招詞改正)隨遣里老皂隸
蒯捕等五百餘人尾而迣執器圍其家曰舜賓簒取重
囚毁門而入剽所具實封并成化二十三年原給赦牒
及緣例冠帶憑照縳舜賓顯章去各箠以八人(每箠五為一人)
下顯章獄立為文解舜賓原衛廉理不俟詳覆拲械舜
賓狼狽督蒯捕任觀等十一人執器押就道魯必欲置
之死續遣田敏胡紀等十三人諭意追之三衢屏去服
食驅侵之過玉山屏舟押之步至餘干宿昌國寺反秃
袖蒙面氣絶乃故為白官相視楬置而歸(一作厝上荒坪魯押其子)
(棘載歸)此弘治十一年戊午七月日也先是舜賓就道時
魯捕其家人者四出孝子方患癰力疾負母朱提其妻
虞入夜伏莽中凡三夜達其女兄夫福建僉事縣長山
富玹家既而捕者危及之孝子仰天者再念其父為御
史時有同年友嘗熟王鼎為南京刑曹郎相親重嘗于
廣坐中指語人曰吾生平交滿天下所可託妻孥寄死
生者吾元勲一人而已元勲鼎字也至是已為廣東布
政司參政歸里孝子念父語以手搤臂曰吾可投止者
其是乎由龕山渡江凡五日達王鼎家(諸志傳皆稱餘千凶問後孝子)
(奔吳此據墓誌改正)方是時孝子思安置母妻跳身扞父及餘干
問至孝子乃擗踊頓絶鼎號泣而讓之曰競爾即死如
狗豕耳誰為汝復讐者邪孝子甦既而孝子跽辭曰請
歸復讐鼎曰孺子何言之易也方翼虎而思批其爪大
難且爾非其人也居久之察孝子鷙可用孝子晝侍母
坦坦夜閉一室繞床周遭行枕匏褽蘆雖就寢未嘗寐
苐寐從外呼之未嘗不應如是者數月一日孝子曰如
競者斯可以報讐矣乎鼎曰殆可也顧有母在爾兄懦
存亡未可知壁中婦雖有娠尚未分也念誰為何氏後
者且聖天子方在上庸詎無國法乎待之既而魯遷山
西按察司僉事鼎乃曰可矣顧孝子曰交友之讐視從
父昆弟吾當執兵以從爾顧爾能不煩吾行也餞于庭
豫為圜緋骰投之得六緋遂行弘治十二年四月二日
魯既已禪印詣省取憑藩輿而西孝子先一日歸匿族
父何寧家假族父命召故人親暱飲之酒酒行謂曰魯
酒將行而御史獨飲恨未泄邦植(孝子字縣志作直誤)流落報酬
無所奈何皆曰豈無共酬之者乎因相顧泣再行又曰
酒至則令行脱邦植在必欲甘心此魯酒將誰應之皆
曰有令而為之應誰辭三行主者出席跪衆皆跪遍釂
以觴既坐又曰事急矣吾與諸公決脱邦植果在云何
曰在即從之孝子躍出叩頭曰競在也于是除二室請
曰願從者左否者右幸勿歸皆左至是魯出伏道傍園
(在盛家港陳習園内)導盡將過輿孝子手鐵尺直前衆二十人白
衣手杖皆前騶從分散馳掀魯仆輿臝之杖一齊下呼
號震天地矐其目剔其鬚髮相更溺之取食樏盛溲灌
中偃箯登舟孝子拔佩刀呼曰殺吾父者賊耶斫其左
股衆止之抵渡用鹹水濯其血孝子與魯並項鏁預令
族父何澤二負黃袱赴闕訟冤度出關鼓鳴控按察司
時鎮守司設監中監巡按御史及布政分守諸司咸聞
變眙愕不知所為而按察司判狀發分巡僉事蕭翀簡
閱翀故黨魯至是乃刑孝子令其誣服孝子不堪蹶起
大言曰必欲殺競競固非畏死者也顧人孰無父母耶
且競既已訟于朝恐非爾所得擅殺者噬臂肉擲案上
魯引手摩案若將厭肉孝子乃大呼含血噀翀面一堂
皆驚翀亦拂拭動容顧念魯已盲廢絶助者望而孝子
氣直不可詘乃視魯曰是肉非爾所能食矣遽起于是
鎮監御史各委司道等會質孝子與魯各執詞不相下
審者不得決獨布政司楊峻(一作岐)慨然具由略曰伏讀
律例部民毆本屬長官杖且徒傷而後流折傷而後絞
若毆非本管則三品以上傷者徒折傷而後絞其五品
以上減二等矣今鄒魯久禪印何競之毆乃遲之給憑
之際此非本管也且魯聞遷後競母及競各出籲詞籲
守巡所特未理耳則兩造而已此非平人毆五品以上
官也所爭者施讐之由耳時鎮巡以下聞者&KR0719;動然終
忌之日參論齗齗不已而何澤二訟闕下者(實錄作魯遁去孝子)
(走闕下訟冤今據奏疏改正)遣郎中李時給事中李舉會巡按治之
審者既各持兩端而胡紀等亦私念罪重隠其實乃擬
魯故屏人服食至死競部民毆本屬長官篤疾俱絞孝
子不伏其母朱赴鼓院撾鼓復命大理寺寺正曹廉會
巡按覆治廉曰爾奈何毆縣官孝子曰競知父讐不知
縣官況去任者也但恨毆之勿殺之耳(相傳有奈何毆縣官曰印不在)
(手奈何毆僉事曰憑不在手諸語以記載不詳不敢入)言畢涕淚俱下廉為之惻
然乃曰獨念致死無所從(音蹤義同又如字由也)如何遣杭州前
衛指揮僉事同本縣知縣就楬櫝騐孝子故疑櫝有詐
將易棺已具歛具至是啟櫝孝子號呼嚙指血&KR0377;骨騐
其眞觀者皆哭然後耤仵易衣歛報傷而解人任觀慷
慨撿實具言其狀且出舜賓臨命所付血書若干字于
是衆皆伏左騐無異乃改擬魯造意謀殺人斬競毆傷
五品以上官加凡人二等徒三年田敏胡紀絞其助魯
為惡及競親黨當充軍者十人擺站六人贖徒杖及枷
號五十人餘所逮二百餘人准徒贖杖有差獄上上令
法司議刑部尚書閔珪等議魯罪當獨競宜倣唐孝子
梁悦例充軍(實錄作宜坐聚衆持兇器傷人徒以上例)其前審官舉時等審
勘不詳各罰俸准擬于是辟魯戍孝子福建福寧衛或
曰凡孝子所為一禀王鼎如素定者正德改元赦歸又
九年甲戌卒孝子自復讐至是凡十六年服衰終其身
先是舉時出勘時已改正湘湖奏請勒石其略曰湘湖
八十餘里宋令楊文靖草建瀦水勒有舊石本朝成化
中魏公致仕加意恢復著有成書今鄉官何舜賓重為
廓清原于弘治八年白縣上聞已遣布政司分守參政
勘騐明實清出湖民孫全等侵占田一千三百二十七
坵堰池九十六口地二十六片瓦窑房屋無算因委本
府經歷到縣追理并設耆民等八名專一譏攝而挾持
汚貨未之匡改今幸藉明命一復其舊棄害就利前緒
有績但當預監夙昔杜之後來其命知縣楊鐸據案勒
石嗣後遂無有敢占者(後張尚書復清占但力較易耳張即御史門下士)
毛甡曰翁文曰邑之有湖創于龜山復于文靖而終以其
身為廓清者御史也龜山文靖兩得祠祀而公以身殉
顧不獲與一席之享人固有幸不幸與予按故實得
嘉靖三十六年鄉人請名宦蘇琳及孝子鄉賢祠祀各
有執結自督學使下業具覈實(有提學畢知縣魏詳結)而祠典未
載何耶孝子事已登孝廟實錄(在弘治十四年)暨諸志傳(通志府縣)
(志皆有傳府志傳係湯篤齋太守作又福寧州有復讐編戍傳)而疇昔鄉人且有遺孝
子并御史傳者嘗讀孝子之子世復揭詞哀其志并錄
之世復字景襄邑諸生孝子避讐時生于王參政家參
政命名所謂齊襄復九世之讐是也嘉靖二十三年世
復揭曰故父何競邑諸生也故祖御史以清復湘湖水
利為縣令鄒魯阨絶道路湖恢本境身沈異鄉故父力
為報讐置魯重辟百年史錄已載實事三修志書均為
立傳今蒙本縣重勒縣志而妄者陰肆刊落至于湘湖
之下則書曰弘治十二年邑人奏聞云云夫復祖之死
死湖也父之訟即訟湖也此湖之所以復也不潔書父
名而改曰邑人則用心刻矣且夫復讐者雖人子所不
願聞然君子立教即嘗以此為激勸亦曰奬忠臣所以
教忠矣奬孝子所以教孝矣故李唐張瑝張琇梁悦為
父報讐綱目書之魏邑人朱恭明父為烏傷長陳頵所
殺而刺殺頵子史冊不去凡以為人理所在不可冺也
彼獨無人理耶原其設心但以為迕長吏耳殊不知春
秋之義父不受誅子復讐可也是以楚平王君也子胥
鞭其屍而後世不以為非趙師韞縣尉也元慶刃其首
而先儒以為得禮若父之與魯以禮為不共之讐以律
為謀故造意首論之惡況魯已去任非本管也父執其
讐非推刃也豈以毆長吏而非之哉夫不忘讐仁也能
報讐義也居心積慮以剸讐人之胸勇也束身歸罪而
不奸擅殺之律智也一舉而四德備焉父誠君子所許
者故大理評之為報讐司宼題之為孝子藉曰不然則
使伊人者身處其地將忘親以事讐乎抑猶未乎夫論
在千載書不足重不書不足輕特人子為親不容緘也
郡下牒縣學訓導楊銳等執結故御史何舜賓恢復湘
湖一人殺身九鄉受惠故生員何競為父報讐洒恨已
往垂名將來允合補傳無忝竹冊隆慶二年(一作嘉靖三十六年)
(俟考)世復揭曰故祖何舜賓監察御史久入縣志屢修不
刊而賕官罷閑妄以其父冒濫攙入思名臣行數方幅
有限遂刊去復祖益入伊父殊不知伊父以貪暴去官
計典昭然未可溷也若復祖為諸生時却補餼廪及登
科甲兩辭坊銀其為行人則著聲蜀府曾建皇華清節
亭于成都其為御史則抗節京畿復樹南臺風憲碑于
白下徒以迕勲戚而致謫攖豪吏以殺身豈嘗有纖微
之跡可為國法簡稽者耶是以屈平沉而楚戶哀思范
滂死而漢人隕涕且其所為殺身者非無利于邑人者
也百室享其利而一行不使存其跡以情而言固為刻
焅若夫是君者又名教所難容也父既叢諐子復貸惡
昔者狄梁公為魏州刺史人已立祠及其子景暉作魏
州參軍稍行汚虐而梁公之祠頓為人毁今其父之行
羞比梁公是君之惡浮于景暉縱有故載亦應芟薙況
本無是也孟子云殺人之父者人亦殺其父於此緘嘿
非人子矣痛予孝之不終每顧名而思義復名具在尚
其鑒之縣學公議諸生毛瑚等由化一等都里老孫寶
等皆執結直其揭仍去是人傳立御史傳御史字穆之
號醒庵自高祖以上五世皆仕宋有名三世祖為端平
進士四世祖宗可道可兄弟舉咸淳鄉薦登進士御史
在時有家藏宋試印歷見家乘
張大司空傳
張大司空嵿字時峻俗通籍者易其字公成化癸卯膺
鄉薦丁未第進士歷官南京兵曹郎恥易字也無何以
艱歸(弘治庚申丁中外艱)日省墓墓傍有楓攀楓悲號比歸徘徊
楓間不忍行因别字楓丘以志不忘或曰其所著書有
楓丘子對云予初傳魏公文靖繼傳孝子考其系皆自
杭遷蕭公先世家錢唐元提領興甫徙居蕭之橫河里
為蕭山人凡六世今贈資政大夫都察院右都御史總
督兩廣軍務兼理巡撫清及孔殷其祖父也公初知上
饒縣奏績考天下第一取擢南京兵部車駕司主事遷
本司員外郎歷遷刑部貴州司郎中考第一正德三年
以外轉出守興化明年罷歸當公遷車駕時南京内守
備太監故例部司進謁長跪公至揖不跪太監怒詰以
故例公曰此何例也如以例則請不跪自嵿始以是為
例可乎監怒甚中一人私謂曰此故上饒令也予鎮江
藩時知其人容之例内降至留都主事手錄呈内守備
公置不錄尚書趣之公曰主事豈史胥而任錄為後遂
為例及為刑部郎隆平侯張佑卒無嗣爭襲賄瑾瑾囑
公不聽暨公守興化瑾遣使巡省郡假以盤府貯財物
遍索貨賂預致公手記饋以金顔(香名一作金香)公不報會興
化進士戴大賓及第第三人弱冠瑾欲奪其妻妻劉傑
女(年譜作瑾姪女)公復執不可瑾大怒遂摭隆平奪爵事罷公
職或曰初公上考得外轉皆瑾為之庚午瑾伏誅起公
守南雄既遷江西右參政時逆濠張甚聞公名預遣其
黨王泰郭宇私要之使附已公拒之去濠不悦出公領
饒州兵事以饒寇方横故糺公公請之鎮撫親統官軍
勦獲萬年賊首王重七上猶賊首龔福全等散其衆旬
日復鎮撫鎮撫奇之會左布政使以述職赴都撫命公
署布政使事是年冬司災濠乘間劾公且賂權䜿錢寧
張雄謀罷之大學士費宏素賢公執不可處以過誤勿
問甲戌考第一遂遷本司右布政使遣使旌異賜綵段
羊酒破例彰其尤自開國以來所未行者時左布政使
鄭岳以不附濠誣受賕賣寇羈候别署寮屬過者莫敢
視公至入叙故及三堂會勘公白其誣得減罪濠怒授
以意使公去公初求去既而曰此地陸沈久矣錚錚者
行殆盡吾不可復去使一往淪陷乃任事益力濠脅三
學生徒保已孝行諷公具勘公却之曰嵿能舉孝子不
能舉孝王也(此正德九年事後十三年舉孝行公已去任)會遣造内用紙劄
公領其役故例督内造紙劄槽戸償料而以官價錢盡
輸之濠㨂濾收裝復多尅索公親舍玉山給估辦料子
槽戶工廪如法監造得羡錢數千緡儲為司災營建之
費濠怒密令鎮守太監黎安劾紙番敝劣尅給自盜而
以餘番盡入之已先具稿呈司禮監太監蕭敬敬曰張
君故彊項然中外頗廉之此勿行也且事無為己甚者
還其奏明年轉左校尉戎信家有母彘生象獻諸濠濠
以為瑞其黨白全等賦詩頌之擇吉開宴諷鎮巡以下
諸司郡縣同日進賀既集公毅然曰以為瑞耶當賀于
政府不當賀于王府以為妖耶省之不足何賀之有衆
為悚然既又曰安禄山化猪為龍猶禍不旋踵況豕象
乎且豕亥也象則十二位皆屬者也以一陰而生十二
位細不鬻鉅害立至矣遽止丙子開生員援例監濠令
引禮丁瓉者捧金如干從甬道躧入為其内戚徐生大
才援納且稱有旨公曰何旨耶瓚以故對公曰以納例
而犯廳事以引禮而闌甬道可謂旨乎將參之濠令長
史入謝過乃已然終不與例三月(史作九月誤)濠將踞官湖
(史作池)賂其謀主李自實徐以語公公曰侍郎(自實侍郎致仕)能
占王土耶此非嵿所得聞也如其不然則嵿無敢以官
湖私侍郎理濠色變公出濠大詈曰張風囚吾固知其
不足語也或曰風囚者即楓丘之變音云五月濠以故
府隘欲四拓其地擬之大内將撤民居櫐府居羣情洶
洶公憂之直入爭曰故府有舊制必拓之非制也且江
西民窮甚矣盜賊&KR1123;起殿下身為藩主休戚與同今府
居七八重繚垣十餘里猶欲廣之撒民居一丈不足一
楹而小民八口之椽廢矣此令一行男女流散殿下縱
不念百姓獨不念朝廷乎且殿下即欲自大夸于諸藩
又何藉此尺寸土為辭旨愷切便便不已濠屢麾之出
不顧會營建災司司址王府右故例司府高比埒濠加
司已倍至是增司十五尺與府略等濠知拓地必不得
乃抵曰司何得與王府等必吝此地司何得以高于舊
事且此何制公曰以殿下為爭袤狹耳乃爭此崇庳也
耶謹受令矣趨而出遽割司五尺而濠怒不徹陰詗公
他事且鉤索營建出入之數八月公例監鄉試已入棘
濠遣官校二十人破司後廨出夫人戴并童婢等列廳
事盤撿帑畜得衣冠文書數竹箱無鐍鑰錢數緡日用
薪米而已濠計無所施恚曰勿再言風囚徒擾我心遣
去之已耳公出棘乃遣承奉劉吉餽以果公啟視則棗
一梨一薑一芥一公呼吉曰我知之矣是欲我早離江
西界也夫臣子受命于君行止豈人所能預哉是冬入
覲吏部考第一賜宴内府位列天下方面官上朝野傾
動濠大懼恐膺要擢益妨已急賂錢寧等謀置散地遂
遷南京光禄寺卿(明史紀事及郡縣志皆稱賂陞光禄卿誤)衆議囂然有論
薦者明年擢都察院右副都御史奉敇巡撫保定等處
兼提督紫荆等關本年罷歸前是江彬宣府人欲挾上
自誇誘狩宣府至是就宣府建鎮國府第復誘西狩所
至省郡縣索金璧裘馬婦女等名曰供應公所統轄無
供應張忠責之公曰故制巡幸恐無以金錢子女為饗
獻者且此間地瘠不産他物民貧不保夕婦女皆民妻
室必欲供應則嵿實不職嵿請歸忠曰都府公欲歸耶
歸已耳請之何有撟旨令歸明年己卯濠伏誅南京巡
江都御史劉玉奏曰逆藩蓄異戕害撫司原其不臣本
非一日今幸蒙顯戮則開沈理抑在所宜亟先任巡撫
都御史今致仕林俊先任布政使今致仕張嵿此則抑
其非分見諸行事者也先任副使今充軍胡世寧先任
御史今降職范輅此則糾其不法見諸章奏者也既鑒
前節當策後用不報明年浙江巡撫都御史許光庭復
疏薦之不報(行狀稱以薦起誤)辛巳彬寧伏誅乃起公都察院
右都御史總督兩廣軍務兼理巡撫一切便宜從事(年譜)
(又云是年赴任又以盤𣙜鹽厰題准先斬後奏事例)兩廣自成弘以來蠻寇飈起
屢勦不靖至是益甚凡陽峒柳慶藤峽南詔諸處叢篁
菁棘歷狃險阻且廣西土官田州太守岑猛累藉世緒
繕器榖介驕蹇莫制從前進勦自韓雍李承勲諸督多
藉犄角故益自負而公羈縻之不令借援得邀功伐預
于嘉靖元年壬午密疏其惡思以漸揃滅而嚴勒將較
陰别營伍盤鹽課椒以充糧儲于是設奇四出是年三
月平廣西融縣賊周克亮六月平廣西上思州逆賊土
官黃鏐敇遣賞銀三十兩紵絲三表裏十月進階資政
大夫二年四月平福建賊江小范四江廣賊梁八尺黃
萬山賴廉十月平廣東新寧賊嚴阮蔡猛三拔寨二百
所斬獲二萬餘衆敇遣賞鈔萬貫紵絲三表裏三年三
月平廣東賊李文積公以疾辭旨曰卿望老成總督重
任正藉委託不允所辭九月考滿廕一子入監是月召
掌南京都察院事公又以疾辭旨曰卿歷有所勞方借
南臺觀風紀耳不允公又辭旨曰老成年力未衰委任
方切留臺掌握正東南重寄願占讜節七月仁夀宫災
公復以消異請辭旨曰咎當朕躬詎在多哲十月進南
京工部尚書明年丙戌詔賞先事疏惡功以廣西田州
逆賊土官岑猛征勦克捷及照先任總督張嵿曾于嘉
靖元年疏猛逆惡宜先事預防功亦難免兵部以聞敇
賞銀一十兩紵絲一表裏時三邊缺總制給事中管律
論曰今之總制即古之大將也國家安危藩鎮得喪皆
于是繫詎可藐哉臣訪得尚書張嵿孟鳳侍郎孟春都
御史姚謨陳九疇此五臣者允恊斯任剡上會猛黨廣
東通番官陶鳳儀郭畀并掌南察時所黜巡江都御史
譚魯都指揮陳璠内守備舍人曹顯等各以宿懟賂言
者誣公輸官賕為已有糺之上素知公廉得急白然寢
其薦丁亥四月公引疾力辭乞以資政大夫南京工部
尚書致仕許之(年譜作不允辭誤)明年詔進一品階榮禄大夫
遣有司賫綵叚羊酒問勞越二年辛卯用廷臣薦將起
用正月十八日卒年七十四浙江巡撫都御史胡璉巡
按御史李佶各以訃疏故大司空張嵿初聲邑長嗣表
曹郎節勵藩方功成開府晩著輯寧之略時亡將相之
人欲報忠良宜崇優恤奉旨吏部文選考功并兵部職
方歷勘累任上考及撫督軍功賞賚與奏畢合照例行
翰林院工部依級祭葬兼行浙司備物遣祭時禮部尚
書兼學士夏言題請賜諡于是遣工部主事羅餘慶營
葬事布政司參政党以平參議姜儀諭祭二壇或曰公
遺言曰吾得以楓丘易名字足矣其子遵公命勿復請
諡而是時行孝廟典例謚由内裁故遲久不發蓋中有
沮之者云公罷興化歸饔飱不繼其夫人每食必故曰
清官食粥糜及為江西左藩時逆濠盤撿無所有公歸
語夫人曰此非清官之效乎後督兩廣有獻珠母海青
嬰珠者公取大珠三貽夫人曰所以酬粥糜也公歷任
多政蹟上饒立社倉裁浮驛清漁畝造舟梁濬瀦捍陂
以防暵霪興化疏行估禁漂市鉏暴剔弊南雄罷賽祀
節夫里修復庾嶺張文獻祠改郡縣兩學(武宗實錄載郡縣二學共)
(一文廟故改建他所)以盤鹽𣙜椒代民虚賦其去嶺也民送至嶺
遂祠嶺(乂勒石學宫解元李昕為記)南京開金城溝其從巡撫保定
歸清復鄉民吳瓚等占佃湖田如干畝居鄉不乘輿西
江塘北海塘毛山閘圮修之公師孝子之父御史御史
師文靖自文靖以下師生三世相繼復湖或曰有所受
也文靖忤王振御史忤鄒魯公忤内守備太監忤瑾忤
濠忤彬寧忤岑猛其剛正相似如此公有集亡初公第
進士以文名簡公纂憲廟實錄又奉勅往蘇松諸郡採
纂政務民風人物期年復命始筮仕
贊曰公兩以開幕出督軍務而不得樞要其時為之與
抑亦有所掎也千鎔之鏐歷試不折忠果正直志在霜
雪公實有之顧累公功德尚靳易名豈易字有志不欲
更掩其稱與公誌傳俱闕其族孫廷弼弼成各以公譜
狀示予屬傳因旁搜他乘述其載事可徵信者惟是邦
賢之望亦魏何與張耳皆用至剛雖文靖善全御史不
臧互有得失然得公乃章矣
西河集卷七十三
