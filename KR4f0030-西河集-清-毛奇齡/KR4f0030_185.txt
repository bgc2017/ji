西河集卷一百八十五
翰林院檢討毛竒齡撰
五言格詩(一)
七夕集兩水亭賦詠成篇
金風扇微飈玉律回迅商良朋遘嘉節言讌君子堂廣
厦延樹色敞牗生雲光中廚敇佳餚肆列圜以方燿&KR1010;
間芍汁挏馬逾蘭漿雄談振林莾能使煩氣涼茲辰度
靈匹歴歲旋河梁暗忻蛛網合明見烏鵲翔所愧守恒
拙偃蹇無文章何期覿雙儀惠我同七襄生人重高會
慷慨啣清觴但當保修期終古以為望
入史館奉和監修先生赴
召柬同館諸公原韻三首
隆古重籍氏仰視樞東辰宣尼起嗣之寄志在獲麟前
代多政記宛若眉列陳國書過激厲其事反以湮
大君秉遐照丙穴觀細鱗美劇嗣元宋安問秦與新一
時竸槖筆群策堪扶輪如何稽古疎有靦稱史臣愚賈
閟寳玉哲匠迷荆榛所恃綸閣暇數晷凡再巡埽翳見
白日披巾對高旻追隨蓬山顚灑濯瀛海濱空言啓石
室將以傳其人終慚識未優誰得資討論前賢誦崧嶽
所重惟生申况當天門高下視羅八垠
二
有明十七君作聖述亦賢順始復順終遂歴三百年八
垓被鴻濛重譯及毳旃斯蹟既已陳所幸留簡編得失
炯前鑒開館加窮研勝代雖遠遥相接猶几筵其中升
與降疇則相紏虔實頼司衮學引作庸衆先靈蚪展雲
霧蠖蝮方同緣記盛時自速努力咸仔肩何必新唐書
修在慶歴前
三
伊昔致治朝時政早論紀纂列無闕遺一若左右史降
此多從諛展轉互相委虛實亦已淆遑問非與是况當
革命時舘載乃頓已何期
聖代興三恪備中旨加以春秋法凡例共摩擬司衡既
禮絶模楷責下士宛如百車轍相率遵一軌儻云具三
長端在集衆美惟恐同異生筆削翻有俟作文無發明
往與穢濫比庶匄監正之三寸竹毫子
月蝕詩
季秋月丁未望日日將暝太隂在降婁不輯于奎觀維
時酉初刻里燭方進薦奉常啓瑶壇糞地以為墠堂槐
挺當門遮出白羽扇睥睨仄慝間驟爾丁物變啄齧罹
烏喙涎蝕類蟲玩頓令瞻視乖側目不忍睊先王有常
箴百執謹天變宗伯統列卿伏地作哀戀靁鼓五十雙
轟擊儼鬭戰奔走逮嗇夫禮拜及下賤須臾&KR0034;雲生掩
過十之半明質頗銷鑠魄色雜紺縓餘光射輪出迸裂
過飛電相視驚閃動有似金任鍊祗疑齕餳餅中界等
絃線地形與日虛兩兩不相劵金牌汎銅盎玉漏瀉銀
箭如何哉明時入濁竟不見光復翳漸除災去神已遍
君子省諐尤頫首矚河漢
秋涼飲酒詩和馮天子韻
涼風吹西堂秋日亦灑灑在墅有謝公下坐及裴楷絃
誦代絲竹童冠列慧騃高懷浩然興微語渙以解作技
任衆長觀場笑予矮譬彼黃金臺駿骨亦可買况當炎
蒸餘暑退氣稍&KR0008;水潦收前池林花覆高嶰中廚飭修
餚薑韮紛布擺誰道鱸魚鮮此鯉出徒駭暗撫大食刀
雙環總精鍇
洗燕泥詩(和宗元鼎作)
紅英發新條碧柳啣初稊翩翩雙燕子宛轉覓宿棲雨
中啄土梗日出捎牆衣一朝秋風來東西相背飛閒堂
張委幔層裀設重緹巢虛易傾危壘仄難扶持常恐墮
瑶席落索成汙泥因此感嘆生㩦盤滌櫨枅紅襟罕陳
跡翠羽亦虛儀寄言韶華子不潔安可遺
遥題雪舫禪師山閣册子用澄園馬居士韻
曩予陟三竺一過西林僧朝簾掛石闑晝火圍紗燈云
有般若臺𦕈向松間登白雲一回首相望空層層十年
羇京洛&KR0008;馬如凍蠅史輯今共古抄付掾與承今來住
明湖雪舫嘗見稱目為青林馳心與滄海澄生世苦奔
涉何年斷紏繩長嘯空巖間谷遠聲自應
湖舫陪臧内史喟亭飲次採蓴兼送其還京即
席和内史原韻
晩春風物和良日恣幽探湖波沲還平隄草綏且蔘蠶
老桑葚落雨過鶯語酣入寺問劉逸放鶴尋蘇耽山行
幸追隨所至供伏凾霧散雨未接日漏光猶含共言南
湖濱芹藻勝䕡庵中有雉尾蓴夏近採摘堪鮮滑取下
酒可以資清譚只憐季鷹老我歸猶懷慙拂衣丁暮歲
芸局本不勘君方返承明西掖當朝參草詔入禁筦人
鑒藉指南豈可蕩兩槳流連向空潭蓴羔未下䜴本性
我所諳秋風尚違時嘗恐食不甘去去典書命文富原
非貪待君事功成對酒看山嵐
題青園廬墓圖(有序)
江闓孝廉圖其父青園公為祖尚寳公廬墓索予以
詩
孺慕不可已居廬傍泉臺自昔誰最稱王裒蔡伯喈今
者青園公哭父如嬰孩負土既已就築室倚樹櫰攀身
見枝枯滴泪成土灰吾友孝廉嗣為圖誌餘哀徬徨着
草笠手指寒林隈云祖尚寳公千載從此埋丹青有時
蝕丘山有時隤惟彼廬墓人天地同昭回
送史上海之任兼示舊明府暨伊兄婁縣
滬城傍東溟本屬舊游地良友將之官抱此瓌瑋器舊
尹吾故人為治軼俗吏
天子嘉其能召取置殿陛棲鸞豈無羣馴雉眞足嗣况
君乘風雲天路可坐致黃浦環城闉丹花被庭砌難兄
宰婁水相隔祗埤堄此邦羡堂堂繼至有難弟同時府
中趨千載生嘆異㩦琴向雲間贈鞭送行騎他時返承
明吾友見前事
寄無錫吳明府
憶昔游延陵常登夫椒山慷慨懷令君高雲相與還就
視獲良契茂茂承歡顔飲泉知其清置身東峰間把弄
不忍去宛若冰雪寒迄今逾歲月七見山花丹相思寡
言訊欲奮無羽翰朅來返梁苑延憩從近關夫君惠化
洽比蔀能相安津亭共車乘壠畝偕盤餐初為典使召
星軺起追扳繼為負土行而且卧轍環翟相制未復寇
公留多端與民一家人賢哉居是官今茲四征起羽檄
紛河干祗恐念方叔徵輦來嘽嘽我本羇旅客中心戀
所歡臨風寄微言三覆增長嘆
秋夕詩和益都馮夫子韻
朝登青綺門暮宿白楊巷為從南郡遊搴帷總成絳雲
開逗秋隂雨過揭晩虹夫子鐘鏞姿含響待莛撞勿因
宋人愚而棄仲宣戅碧梧嘶涼蟬白露時以降銀河亘
長天入地猶淙淙
賦得秋菊有佳色(康熙甲辰重九雲起閣登高賦也分牌得鹽韻先有律祇)
(複鹽字)
緒秋敞晴曦百卉揚素纖況有籬間葩芬藹宜幽瞻零
露日以下玄霜日以嚴佳氣發清姿澹影何襜襜東園
啓遐檻列種如抽蒹持杯一相顧遂使歡好兼薌苾乍
蒸鬱歌嘯猶遷淹良朋共遊遨秀色時見添綠衣障黃
粉碧椀盛紅鹽我欲掇其英把手徒摻摻高天雁初度
日暮酒已醃徘徊玩芳華令我思陶潛
康熙二十五年予請急歸里自京門赴益都特
謁馮相公夫子恭呈八章每章六韻共九十
六句
元宰昔秉政降典手闢門舉召遍四郊牧豕來公孫惟
時試
殿陞誰與廸
至尊夫子搜隱逖搆材及髠梱以茲離詭質濫被青黃
文晻映匏竹傍顧盻長啣恩啣恩託鈞陶砂礫就廣
冶戴崇亦何人乃許食西庌只憐苦飢馳出入貰羸馬
但得隨春風摳袂自灑灑有時開褉堂集之萬柳下嬰
紱追上辰詠嘆振大雅大雅久不作姬旦陳農篇何
悟復明辟頓返南畝間
天子盛嘉賚宸藻紛披宣傾朝餞遙郭作畫標近筵迄
今課桑牧偃仰留鄉園鄭公自謝政避客已四年四
年懷衮衣時事喟日易門士暨舊僚半作夜臺客伊予
本蓬根霜落見孤植逝將請長假還住賀監宅何當感
故年擁髻失通德(謂曼殊也)從此塵網中坐使鬒髮白白髮
閱新序言至萬柳堂觸目憬物移流涕攀條長茂弘褉
猶在謝傅澤未忘時禽改啁哳清池變滄浪驅車税北
海徒步詢鄭鄉所嗟不同㩦豔歌亦何嘗何嘗識東
家遙望屈雙跗雲門萬仞間是我感恩處登堂式琴罇
入里敬草樹誰昔戀宫牆相訂共樊素(曼殊初訂同過益都)獨身
瞻天星咸嘆泣朝露千秋展斯須四顧謹翔步翔步
肅凾丈詩書啓笭箐周游遍廊廡所至皆典型元臣本
樂志天語昭上楹(賜適上賜詩有元臣樂志年語又名志東山四字印記因以適志)
(堂沈宫詹為書額懸梁間)詩鐫儼韋谷花曲勝杜陵時從前村歸不
記漁樵名䕫龍在丘壑日夕稱太平太平無窮期景
運方逮旦東歸有康成早已受易算高天本寥廓卭首
日相見人生非圈豚安敢久留戀祗懼負師訓無以答
宸眷努力崇光景終焉戒游宴
寄贈陳山人七十
放舟過長泖遙望梅花源皚皚十餘里有如銀濤翻良
友徐允哲邀我遊其間揮手不能從至今勞心魂山人
穎川後結屋繚土垣讀書博墳索懷寳藏璵璠遺世謝
人染觀古究天根有時負杖立獨與趨鯉言梅花正開
時栗鹿駕短轅京華埄塵中愛梅過芄蘭廻想下沙浦
花開滿丘樊君子畜祕術青芝當朝飱加以抱璞授七
十存眞元我欲窺至道卜築申江園慷慨寄一巵聊與
志勿諼
梅東渚築樓于草堂之北施侍讀題曰滿聽其
羣從淵公孝廉首倡二詩書卷命和遂依韻
率成續原卷後
下直出中禁懷人在東溪豈無逢時交願與靜者期如
何鬱儀轡日薄還相羇環山如舂臼入路逶以迤傳聞
巖牗上重屋方臨卑虚似撓千空泛若坐百陂所喜朝
日麗有鶯啼修楣(樓成時有鶯啼于梁)以此屬清聽能使神志怡
君子畜嘉告同聲寄遙題何當㩦雙柑倚此雲外梯
二
披圖鮮周游蠟屐用幾兩惟此林間人于焉萃清賞逝
將與晨夕浩然學長往詎無臨淵思徒抱結網想一旦
玄暢成噫氣激疎爽崒嵂森似雲長林坦如掌遽令萬
籟鳴雜作衆山響有時秋風生南還重相訪比之剡川
賓乘雪鼓兩槳于斯理高吟憑欄且俯仰
書簡末寄徽之大敬二兄
鳳城新雨餘涼氣襲衣帶濊濊銅溝鳴宛若水下瀨何
為坐煩縟宫漏日相待(新功令每日赴午門坐班)故園松檜間灌莽
迷薆薱我有老同硯名者徐與蔡竒文埽人荒高矚出
天外投簪願追隨欲去轉留礙長跪作素書飛鴻渺何
在
送李檢討予養還山
招弓下中山葺屨朝上京公車何崔嵬所藉高世名志
氣本超卓文藻亦縱横誰言紫閣翁少小無宦情
至尊重良會召見開延英食以朱貝柈沃以碧筍羔給
札令呈藝轢落無弱營因之授册府入署承明庭夏雲
方南馳夜火將西傾一旦上省飬孝感動
聖明啣軾謝京邑衣錦投鄉程祖帳各&KR1158;攬反若千里
行人生有初服亦欲奠所貞何為坐拘牽閟志徒怦怦
二
圜鑿不受枘樛枝豈為輻況有終南行白華蔓空谷曾
參着兒冠虞氏就養屋渴借桑門瓜甘懷洞庭橘昔有
捧檄生色喜逮親育今我亦何為但指風與木蓬池畜
嘉魚得為親釜熟迎養曷不可遽爾返邦族白衣雖改
繡披之當萊服碧山張學士當此悔解幞天涼賣漿稀
官邸日不足臨朝思貽鞭無馬堪競逐但詠南咳詩雙
泪下&KR0609;&KR0609;
三
太華有佳氣乃在龍門山千載啓石室一若通武關盤
岡與繡嶺隱者藏其間況復踵靈異於此産馬班當今
居史窚疇職筆與删翳衆多匠手而予猶汗顔維彼粲
門子高踞蘭臺端慷慨忽棄置躑躅誰躋攀柱下去一
宿撰事留五難有論責韓愈無書報任安新秋坐林薄
仰看飛雲還窗通紫微遠戶傍太乙寒日月過櫩隙晨
夕躬庭餐視此三寸擾何如一日閒予有湖上業灩㶑
通周官思以割一曲未敢徼
聖懽横門出祖道藉藉皆來觀偭彼前史賢相顧增長
嘆
為聶晉人題學釣圖
吕望不賣漿公子乃垂釣當其投竿時相顧尚年少清
姿比晴漪綠髮等秀葽違時起長吟所念在遠道卬首
解博衣洗足脱行憿平沙浩茫茫斥略當晩照莕線牽
素漚楊葉蔽枯潦豈無臨淵思魚美不可罩因之戀清
流挶手把長篠十年行天涯汙漫摩所造乃猶乘下澤
拔輪出泥淖我從長安還將以隨荷蓧每念素心人把
臂接林隩逢君明湖來貰酒勸一釂披圖見疇昔展卷
助吟眺所嘆俯仰間非復舊時貎花開應重紅綸絶可
再絩逝將溯滄浪慷慨發高嘯
為家會侯題戴笠垂竿圖
迢迢新安江上有龍門山君子居其中名滿四海間披
懷似錦繡落筆成波瀾結組騁遐軌矯矯不可攀夙昔
有男子把釣垂琅玕羊裘澤雲碧龍卧山花殷千載仰
高躅何處堪投竿崇臺出天際歴落星辰寒披圖倘能
追日暮相往還
黃鵠篇(出郭有訪留贈)
黃鵠志千里遙矚青雲端相隔纔咫尺曠若溟海間君
子秉高躅守身如璵璠奉簡作良牧所念在民艱煌煌
敷奏時久已策治安康衢一以遘幡然却塵寰香山鑿
八節將與劉白還赫䂀照林薄徂夏增欝煩清霜戒前
塗倏及朔氣寒城西有精舍去作逍遙觀慷慨不得見
令我凋朱顔逹人䝿變化金門借泥蟠況當被宣力藉
此憂與懽溯洄幸相從俯仰同觀瀾長風自西來肅肅
生羽翰
九日陪馮夫子登善果寺毘盧閣和韻示同游
諸公
秋隂敞金陴朝日離羽嶠神都融清光佳節乃游眺司
衮請澣歸後乘載同調師門舊簪裾命駕絶呼召旨酒
敕麹封肥炙鵝與犦貽糕作炊彫賜橘代鉶芼但惜金
臺傾望古不堪吊此地有寳坊高閣宜晩照憑欄試一
觀縱目攬衆妙浮屠鬱崔嵬金碧麗象教層垣翳松柏
隣圃通竹篠西山飛蒼烟空翠相映曜況復鈴塔間烏
雀暮來噪故園有黃花被之幹山隩採摘無由通虚憶
在遠道詎意侍芳躅丹梯廻能到豈無參軍狂不用拾
烏帽蓮堂靜坐時宛若陟高峭何當據層霄慷慨發長
嘯
康熙十七年七月二十八日京師地震大厭
朝廷下詔修省羣工怵惕予以謹戒之餘竊讀政府作
續紀一首和益都夫子韻
維歲在已未彛則月將晦京師忽地震廬舍多損壞有
聲自西來轟作萬鼓攂城壁樓櫓間擣厭若碓磑是時
塵坌涌白日飛靉靆搖動及通潞遠過涿鹿界如是三
十日岌岌餘硌礙不啻宋渭州四震瓦亭寨
天子起修省下詔布罪悔羣工亦憂虞敷奏各創㣻伊
予本韋布初進即求退況復職筆札所愧無補乂既鮮京
易學誰擅子政解填陰與沴土相習總昧昧但道何物神
得撼此大塊憶昔本始年漢世當盛會震厭毁皇廟河上
警至再詔令内郡國舉若杜飲軰直言能極諫因與陳利
害方今復制科茂才鬱繁會大廷倘策災何以置明對遒
人振木鐸惟在謹天戒撫此修輔文永夜不能寐
題靈鷲逢僧圖
白門烏帽生丹花駐雙頰尋真向靈峰迤邐看秋葉奚
奴負錦囊左臂挂木篋海鶴梳顥毛神駿理壯鬛老僧
坐洞中自顧能見睫仰天騐碧甃俯地露灰劫山童報
客至徐起支步屧覿面若素心忻然笑相接問客從何
來飛飛指黃蝶
送張邇可還里用韓退之送陸暢南歸韻
夫子擅駿業卓犖饒人聞披襟對天安氣辟仗下軍論
逹得种暠詞雄比崔羣階前雁羔集戶外車轂紛共言
天子貴無書禪云云誰為翰林者當此硯欲焚乃者西
都賓長懷北山文長夏厭暑雨高天矚流雲京門老同
學把袂不忍分感深語方轖義激酒易醺衰年戀鄉邑
刺促如蠅蚊何當隨周磐流涕還汝墳
方貞靖祠堂雙白松卷子題後
昔有軒轅松皜質如傅粉雨實褁霜&KR0008;數榦合一本其
下穴甘液有若禾在囷以茲賚嘉名謂為藐姑坋磅磄
與柜格當此俱自損何期數千年貞靖發孤憤峩峩尚
書郎秉直如郅惲殺賊志不詘絶食遂甘殞首陽與華
池兩兩接車軫居人表忠節祠廟日惟謹階隙樹佳草
所以護欄楯何者作蔭樾蓬蓯蔽前阪惟時太史園五
粒方兆朕移將未拱把纖若織籬槿俯仰甫數載枳句
漸囷蠢迄今閱二紀鬱作雲蓋偃風雨自崔錯鱗介亦
蜿蝘青鸞并黃鵠一一互相引瀏蒞卉歙間號唳儼叩
牝斯非徂徠山亦異石門畛蓮城種俱遥衡嶽望斯盡
幾見灌河植誰則荷土畚得毋有神物呵之使安穩前
賢布徽烈所賴繼衮衮雎鳩得遺式百度見繩準圖畫
及詠歌務在令不冺況當蒼虯枝白者等芝菌何易雙
雙列裛葉類茂苑貞心不可回勁節不可挽藉此霜庭
柯可以告久遠
許使君詩
不唱鳳來曲不歌虎渡詞鳳來會有因虎渡將安之我
有許使君皎皎神明姿生乘景昌運出應忠良期生民
賴保障庶服膺藩維分節守外閫巡軍付中司初控五
馬行既展雙旌馳心明比冰鑑道直如朱絲化物凜三
異介德凜四知褰帷問疾苦振槖哀惸嫠遠近各有望
上下兩不疑方其守越州適遘張王師調士減虎竹行
陣祛魚麗順者既懷德頑者亦畏威一朝秉憲鉞盗賊
不敢窺隣郡假敉剔此邦藉安危惟余本鯫生溉澤叨
恩私僵魂起榮拂枯骨生華滋俚歌雜謠諺未得展素
思但望峴山顚泪下如綆縻
西河集卷一百八十五
