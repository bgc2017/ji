沈忠敏公龜谿集卷第八
劄子
辭免除資政殿學士知明州劄子
臣今月二十六日准尚書省劄子奉聖旨以臣累
上章乞解機政退就祠宫除資政殿學士知明州者
聞命感激涕淚交流伏念臣猥從疎逖誤被簡知寖
閱九遷叨塵二府念大恩之難報顧薄效之靡聞食
息省循夙夜震惕至於審圖恢復之計思濟艱難之
期同寅協恭既初心之莫展投閑置散乃素分之是
宜比貢囊封數干黈聽竭愚誠之迫切荷聖意
之周旋付以名城寵之峻職曲全終始之眷以為去
就之光豈臣糜捐所能稱塞而臣深虞朴拙必致顚
隮是以不避瀆煩仰祈矜憫覬追還於異渥俾退就
於眞祠庶保孤蹤尚堅晚節臣無任祈天望聖激切
屏營之至取進止
辭免除資政殿學士知明州第二劄子
臣猥以一介無能之質誤被聖知擢陪政路叨冒
無補夙夜懷慙遂瀝血誠仰干天聽乞解機務退
就祠宫伏蒙矜憐曲全體貎名城峻職併冒恩榮豈
臣糜捐所能稱塞感涕横溢九殞難酬臣雖已具懇
辭未奉處分重念臣朴拙之性第盡愚忠孤危之蹤
實恃異睠儻忘素分定致煩言欲望天慈終垂憫
察檢會臣累奏除一在外宫觀差遣庶存晚節期報
大恩臣無任祈天望聖激切屏營之至取進止
貼黃臣於今月二十一日留身奏事歷陳危悃
既蒙恩許其去拜辭天陛之際玉音宣諭當
全體貎盡禮而行仰荷睠遇始終感深淪骨所
以跼蹐待命遂至浹旬竊恐中外不知招致物
論重費陛下保全之賜伏望天慈早降
處分亟遂宫祠之請庶免顚隮
辭免除資政殿學士知明州第三劄子
臣伏蒙聖慈以臣辭免資政殿學士知明州恩命
特降詔書不允者危悃瀆煩粗殫萬一恩言慰諭
殆至再三荷聖意之周旋撫危蹤而怵惕伏念臣
奮繇寒士本乏異能曲被冕旒之知參陪廊廟之列
一毫何補百謫是宜然考平日敷奏之言曷嘗不在
於恢復推老生朴野之學亦欲共濟於艱難而孤根
易搖薄命難偶每於曲折之際倍費保全之恩傾輸
肺肝控告君父忠雖許國義盍引身仰蒙日月之
明俯察螻蟻之志詔函使騎眷禮有加峻職名城寵
榮併至既逾私分荐具懇辭天聽未回欲全終始
之遇人言可畏恐乖去就之方伏望聖慈特賜矜
憫悉收還於成命亟畀付於眞祠庶幾餘生免累洪
造臣無任祈天望聖激切屏營之至取進止
辭免轉官上宰相劄子
伏念某頃者待罪政途之日適會朝廷重修禄令恭
被聖旨參預典司及今書成奏御而某去國已歷
三時矣則是某首尾初無一毫之功乃蒙疏恩例叨
增秩聞命失次措躬靡安仰惟朝廷不忘舊臣借此
寵私以光衰朽然某居閑養疾而受無功之賞私情
公義皆所不安伏望鈞慈特賜敷奏追寢成命施行
庶安愚分除已別具奏聞外某無任懇到之至
辭免勑令所修書成轉官劄子
臣九月二十九日准進奏院遞到尚書省劄子為勑
令所修禄秩新書成奉聖旨轉臣一官者聞命感
懼措躬靡安竊以賦禄之等所以馭羣臣成憲之頒
所以詔萬世而臣頃以愚陋濫預典司方庀徒屬稾
之初雖粗窺於凡目逮成書奏御之日已阻望於威
顔敢謂第名例叨增秩曲荷乾坤之施不忘簮履之
遺伏念臣孤負大恩退安眞館居閑有禄每懼挻災
受賞無功豈忘畏義輒陳愚悃上瀆聖聰伏望特
軫慈憐收還寵命非止獲安於私分亦欲免累於公
朝臣仰望行闕無任懇到迫切之至謹具劄子陳免
以聞伏取進止
辭免勑令所修書成轉官第二劄子
臣十月十三日准行在都進奏院遞到告一道以
禄秩新書成轉臣一官及奉詔書以臣辭免上件
恩命未蒙矜允者天地之恩固欲從厚螻蟻之志終
冀獲申罔避黷煩薦形敷叙竊以上之行賞無濫則
人勸下之被賞無愧則身榮授受之間得失所繫儻
事功之未稱顧分義之何安貪得不言冒榮孰甚惟
新書定禄秩之等命近臣兼提督之官雖用故常曾
蒙委使而討論㳂革裒輯散亡則有司存在臣何力
矧復屬稾之始臣已去朝歷時之多書方奏御而臣
論功無有受賞何名襃典横加驚惶失措是以輒陳
奏牘力具懇辭俞音未頒危衷益懼此雖陛下
親乘戎輅赫然有為之時而臣退安祠宫冒此無功
之賞人誅鬼責將不赦臣公議私情皆恐累國思念
朝夕怵惕冰淵伏望宸慈特回天聽察臣愚悃
實非飾辭矜從既竭之誠追寢已成之命庶於素分
行以少安仰望行闕臣無任懇到迫切之至所有
告命臣見寄納湖州軍資庫不敢祗受謹再具劄子
陳免以聞伏取進止
辭免勑令所修書成轉官第三劄子
臣近蒙恩以禄秩新書成轉臣一官臣自揣無功輒
嘗再具陳免今月二十四日准尚書省劄子奉聖
旨依巳降詔旨不允恭惟聖恩至渥承命感激涕
泗交流然臣於義終有未安須至備瀝血誠復凂
天聽伏念臣衰病無庸之身投閑田野仰蒙陛
下記憐假此光寵在臣私分豈不知榮臣儻有一毫
之功可以稱塞及於近例可以扳援臣亦何敢於此
軍旅事繁之際喋喋控叙至于再三上凟威尊自
干斧鉞誠以此書之作臣實略無勞效固已於前兩
次奉劄具述本末兼臣竊見紹興新書之成自詳定
官而下第增爵秩提舉官則不與也今臣身既去位
乃獨蒙此襃遷反覆思之無一而可陛下遇臣
之恩則過於厚矣而臣辭受之義所當盡者敢不披
露於君父之前伏望陛下回日月之照察螻
蟻之誠曲軫宸慈收還成命豈惟免微臣冒寵之
懼庶不累朝廷勸賞之公所有告命見寄納湖州
軍資庫不敢祗受仰望行闕臣無任懇到迫切之
至謹再具奏劄陳免以聞伏取進止
乞回受勑令所修書成轉官與兄監嶽劄子
臣今月初二日准尚書省劄子以臣辭免轉官恩命
奉聖旨依累降詔旨不允者庀官無尺寸之功難
勝誤賞瀝懇有再三之瀆宜就嚴誅過蒙寬宥之恩
終閟矜從之旨愧益深而汗溢感彌極而涕流伏念
臣家世至寒資材甚下被服父兄之訓偶玷儒科遭
遇聖神之知寖汚政路比投閑散猶荷記憐稱效云
何儌倖如此粉身碎首曷足報償履薄臨深每知恐
懼輒恃天地包容之量復陳犬馬冒昧之誠重念臣
兄右廸功郎監潭州南嶽廟某少習藝文久困埸屋
晚霑恩命甫列選階念暮年手足之情豈忘牽愛顧
平日肺肝之懇不敢及私茲緣異恩庶均同氣仰祈
聖造曲軫天慈特許以臣今來所轉一官回授與
臣兄某循轉施行將侈朝廷之寵光用增門戶之榮
耀屢瀆宸聽萬死奚逃臣無任瞻天望聖祈恩俟
罪跼蹐屛營之至謹具劄子奏請以聞伏取進止
辭免除在京宫觀侍讀第一劄子
臣今月日准行在入内内侍省金字牌遞到
尚書省劄子奉聖旨除臣提舉萬壽觀兼侍讀日
下起發赴行在所供職者聞命跼蹐感涕交流伏
念臣頃以耡耰固陋之質誤被眷知擢自小官至陪
大政一毫無補百謫有餘仰蒙從欲之仁俯徇投閑
之請思愆里舍僅閱歲時雖存闕之心不忘造次而
歸田之幸甫迫衰殘敢圖聖恩驟加收召露門勸
讀殊庭奉祠此在累朝實為貴老優賢之地如臣碌
碌併冒寵除分非所安兢惶失措然方陛下
親乘戎輅力圖恢復之日在臣子之義豈不欲一望
清光少伸志願而叨塵非據定致煩言深自省循進
退惟谷伏望陛下特軫天慈追寢成命俾臣
仍舊外祠休養疾病他日儻或未填溝壑誓期糜殞
少荅鴻私臣近為感冒風濕左足筋攣日下起發未
得見服藥調治稍可支梧卽迤邐前路聽候指揮謹
具劄子陳免以聞伏取進止
辭免除在京宫觀侍讀第二劄子
臣今月十二日辰時連准行在入内内侍省金字
牌遞到尚書省劄子以臣近具辭免新除恩命正月
十一日三省同奉聖旨不允令學士院降詔依已
降指揮疾速赴行在所者仰感聖恩涕泗横臆
臣聞君命召不俟駕而行考於禮經固有明訓而臣
戇愚朴陋一無寸長伏蒙陛下曲軫宸慈不
忘舊物召以一節之峻俾近天日之光生死肉骨之
恩至深至厚非臣糜殞所能稱塞義當奔命引途豈
應少緩而臣衰病日迫志意瞀昏誠恐無以上副眷
知遂瀝懇私乞賜追寢成命今來疊於疾置被奉
聖旨趣行而臣稽違詔令罪將無赦夙夜震懼若無
所容臣已於今月十四日力疾上道迤邐前路聽候
指揮臣無任戰灼之至謹具奏聞謹奏
為病未及朝見奏知劄子
臣近蒙聖恩除臣提舉萬壽觀兼侍讀臣以疾病
餘生愚陋朴拙自度無以稱塞睠知夙夜惶懼嘗瀝
懇誠乞寢成命而九日之間兩奉詔書四次被受
御前金字牌降到聖旨指揮催促起發念方
陛下戎輅親廵之際在臣子之義迫於嚴命不遑安
處遂力疾迤邐前來已次行闕然臣所患左足筋
攣之疾痛楚呻吟至不可忍㳂路服藥調理尚未全
安有妨久立欲於門外將息一兩日趁赴朝見臣無
任戰灼之至謹具劄子奏聞伏取進止
辭免除同知樞密院事劄子
臣准尚書省劄子正月二十一日三省同奉聖旨
除臣同知樞密院事仍降中使宣押赴院供職者聞
命震驚罔知所措竊以輔臣之任國論所資况當用
武之時尤重本兵之寄欲贊能事宜得偉人庶協成
謀用戡多難如臣資材凡瑣性識瞀昏智慮不足以
度萬事之宜權略不足以應一時之變頃蒙聖奬
擢與政途昧於謀國已試無能久冒殊榮曾微薄效
陛下略其碌碌尸位之罪察其拳拳憂國之誠得請
外祠甫踰旬月遽頒召節趣侍經帷既獲望於威顔
即再申於愚悃覬收蹤跡復返丘園豈圖異除薦及
庸品承命之次顫汗憂惶臣疾病交攻衰殘日迫儻
或更叨委任必誤睠知伏望陛下特軫深慈追
還成命疇咨人望用厭輿情庶資經濟之謀以成恢
復之業臣無任懇到廹切之至謹具劄子陳免以聞
伏取進止
辭免除知樞密院事劄子
臣伏蒙聖恩除臣知樞密院事聞命之次跼蹐靡
安伏念臣頃以至愚極陋之質久汚近聯績效無聞
退安散地聖恩記錄遽有經筵之召扶持疾病甫
及造朝亟被詔除進陪右府而臣已試無狀瀝懇再
三天聽莫回俯僂就職方欲勉竭駑鈍少報萬分
而才分所拘未有尺寸之效內懷慙懼背若負芒忽
蒙超遷莫測所以驚惶顫汗無地自容陛下之
恩遇臣過厚而臣所自揣素不知兵既無策畫仰贊
廟謨又無事功下厭人望冒處機衡之地已為非分
而居位未幾復此叨逾歷尋前修未有其比天下公
議其將謂何必至顚隮重累國體伏望陛下廓
天地之照察螻蟻之誠特軫深慈追還成命俾臣仍
舊職任夙夜黽勉庶幾萬一或能少副陛下責
任之意而臣之罪戾亦恐得以少寬不勝幸甚謹具
劄子陳免以聞臣無任祈哀俟命迫切屏營之至取
進止
啓
代賀帥臣平寇啓二首
帥旗爰舉計出萬全賊壘既平功成一戰吏復專城
之治民還按堵之居和氣遂充驩聲頓溢伏惟某官
胷吞萬象心貫兩儀誠節著乎朝端威名行乎海表
龍韜决策廟堂推必勝之謀虎帳運籌彛鼎載已成
之績憤無知之狂寇干有赫之明威慨然請行期以
奮殛具嚴師律靡須遺鏃之勞克定侯藩俄靖入郛
之警屈此羣醜釋其下人使恩信之兼施知勲庸之
益大顧惟弱植獲佐偏州覩捷奏之交馳激懦衷而
竊抃
陳師鞠旅既燀威靈折馘執俘遂平寇虐悉復藩垣
之治用昭帷幄之謀慶溢人神驩均遐邇恭惟某官
忠存衛社業茂安邦威加草木之微信及蠻夷之遠
辟國百里嘗參總於戎昭教民七年因繕修於武備
舉無遺策動有成功屬鼠竊之貪饕命鷹揚而翦滅
果憑勝筭亟正嚴誅一空逋藪之羣永息潢池之盜
事皆按堵民乃奠居建大將之旗往既侔於伐蔡仗
元戎之節今復類於平吳允集茂勲宜膺殊奬佇觀
英衮之就拜庶慰高牙之請行乃眷偏州實臨孔道
欣覩奏功之日幸臻徹警之期抃躍之私倍萬常品
代漕臣謝寇平除職啓
轉餉千艘初無異績賜書一札遽有横恩籍通内閣
之嚴名竊外臺之重是為踰分祗以起羞竊念某遭
世聖明奮身疎逖洊被乘軺之選悉緣推轂之私自
去東州朅來南土適寇攘之竊發會師旅之並興已
責薄征詔必深於恤隱蒐兵筭食法又戒於愆期懼
心計之弗充念力行而勿憚迨聞捷奏仰寬顧憂底
藩維之告寧皆帷幄之制勝罪逃逋慢災已免於求
魚命出超踰夢輒因而分鹿靜言忝冐備見矜憐此
蓋伏遇某官亮節立朝深誠許國有容德乃大包賢
否於(嫌名光堯)中不私物亦公置是非於度外顧未遺於
下體茲不壅於上聞致使孱微亦叨甄錄某敢不誓
修乃職圖報此恩食蘗飲冰將益堅於操履飛芻輓
粟何敢誤於使令
代賀人得郡啓
伏審就被帝綸改臨侯服先聲所暨衆志已孚共以
某官行配古人名滿當世汪洋德量韜玉海之千尋
卓犖詞源瀉銀河之萬丈蚤由簡注寖歷清華薦乘
使者之軺爰正儒宗之席斯文所託吾道既行載在
典刑尤以老成為重溢為吏事皆其緣飾之餘是膺
師帥之除用壯藩垣之勢顧惟弱植久仰崇規兹獲
佐於下風實使償其素志依歸抃躍倍萬等倫
代賀兵部尚書啓
伏審䟽恩內朝正位右省推政本於天下綂兵權於
禁中國勢增崇輿情恊慶恭以某官配古遺直為時
老成清忠格於天淵沈謀驗於蓍蔡器優大受文武
唯所用之德合中行左右無不宜者逢辰熙洽歷位
高華欲加澤於斯民力告猷於乃后霜臺峻峙歎松
栢之後凋天路廓清見藜藿之不採俾周旋於從槖
示登進於公槐爰陟夏官進司武部上意所注正想
聞於履聲僉論攸歸茲願嘗於鼎實某早登驥坂久
去龍門莫遂趨風長恨一涯之隔迨茲承命第勤三
賀之私
代賀中丞啓
伏審茂膺宸綍榮總臺綱除音下傳士論胥慶恭以
某官爽邦巨哲名世碩儒道積於躬固絶磷緇之變
義陳於色曾無吐茹之嫌志欲有補於時言皆不詭
於聖自結上心之眷倬觀吾道之行慷慨百為夷險
一意迨被賜環之召益敦前席之知更直掖垣共推
敏翰冠登學省獨號純師屬中司之久虛委專席而
顯拜絳騶分路已崇堂陛之威白簡飛章必識朝廷
之體即期柄用彌峻巖瞻某遠跡崇閎庇身支郡莫
預拜塵之列但馳賀厦之誠
代賀林中書知揚州啓
伏審誕揚休命就起宗工總秘殿之崇資控中都之
巨屏巖瞻所逮輿頌惟欣恭以某官道濟寰區忠存
社稷殊勲光於盟府舊德冠於公朝凜凛格言常破
萬人之浮議堂堂壯節自讋四夷之野心名家獨冨
於文章餘事兼資於翰墨周旋滋久左右具宜遂符
夢卜之求早預機衡之任一心一德聳表儀於百工
嘉謀嘉猷大規摹於四海方需正席孔樂均休復辭
管籥之嚴歸踐林園之勝上心彌簡民望益孚大纛
高牙復壯藩維之勢命圭相印即還輔弼之聯斯言
有期指日以俟某猥繇使事阻望台光聞天上之除
音唯知舞蹈望日邊之歸路預切瞻依
代人與尚提學啓
絳帷䆳密横經嘗列於下陳金節光華歛板復參於
前導何幸師資之舊輒居部屬之餘喜溢心顔榮生
步武竊念某天資至昧人品甚微拙如吐墨之魚勤
類蝕書之蠧十年太學功屢失於幾成五郡泮林身
更同於歷聘昨假鄒君之館適留吳會之區(嫌名光堯)中
之地許游繆因志鵠戶外之屨常滿特俾升堂侵尋
歲月之賖蹭蹬功名之會猥從世禄羞負已知鼓餘
勇以當方銳之師出遺筭以雪累戰之耻技已殫矣
幸而得之從新進之衣冠號貴游之子弟嘶風志在
雖知塞馬之還望月心驚殆有吳牛之喘徒以為貧
而仕豈能擇地而安來掌市租實司津鑰坐念塵容
之抗益負初心聿瞻星使之飛庶償大願伏惟某官
心源卓犖才刃縱横聳野鶴之竒姿肖石麟之異稟
胷吞萬卷居有儁聲氣壓千人往無堅對未陟禁塗
之要聊從使傳之榮會殿最於列城職高論秀分涇
渭於羣吏任劇廉能顧惟虚薄之資夙荷作成之賜
矧於此地辱在所臨雖不能戴劍分庭干部使者之
譽或庶幾摳衣造席執門弟子之容
代人轉官賜第謝宰執啓
比膺帝睠亟進官聯仍拜賜於芝函遂登名於桂籍
寵光横及感涕交流伏念某性昧知方才疎適變少
而遊學不能收埸屋之功晚乃遭時已叨塵侍從之
列荷大鈞之曲造懼小器之疾顚每究勤劬勉圖稱
塞技已窮而難彊力弗給而易疲至如餉饋之薄勞
乃是轉輸之常職俾之增秩固慚恩數之優假以决
科更使品流之異自惟何者獨得兼之此蓋伏遇某
官道濟寰區功存廟社削除醜類既恢經武之圖旌
別群材更助右文之化故捐殊賞以賁微軀某敢不
竭節奉公推誠享上謹邦國貢輸之備識朝廷法令
之宜庶幾此心何敢云報
代謝除發運啓
誤膺詔旨陞總計權顧名謂之加隆揣事功之靡稱
寵榮所逮慚懼惟并伏念某井谷地寒蜩鳩才小出
遇明良之會擢從冗散之聯寖被躐除濫當將漕雖
百骸盡瘁訖無足國之深謀而一意首公徒有愛君
之大節比更再歲遽閱三遷心已愧於超踰力方圖
於稱塞更叨異數就進崇資狎承旒扆之恩默識陶
鎔之自此蓋伏遇某官精忠冠古端行表時言為社
稷之遠圖動合國家之大體高文碩學雅推多士之
宗明德茂勲益著百僚之望遂於疎逖亦不棄遺謂
其既塵清切之班使之增重光華之任敢不恪遵乃
職期副所蒙誓畢餘生已作報恩之計庶幾薄效不
辜責實之朝
代謝轉官啓
入告元勲已誕揚於顯冊徧行殊賞乃横及於微軀
亟被恩言徒懷感臆伏念某起從疎逖誤玷選除寖
膺寵數之過優每愧器能之弗稱頃緣移使方屬整
兵峙乃糗糧偶無餉饋之乏于彼原隰與有馳驅之
勞蓋職分之當然顧事為之安在驟叨增秩罙懼罔
功此蓋伏遇某官威格華夷志存廟社憤兇徒之竊
發出妙略以請行運籌帷幄之中旣空蟻聚還師袵
席之上爰振虎臣遂軫念輸將之勤亦聯名慶賜之
列某敢不恪遵乃職圖稱所知庶以奉法循理之心
可為推賢與能之報
代賀翁中丞改知杭州啓
伏審拜恩中道更鎮近藩凡屬綂臨交深欣畏恭以
某官才推英傑德懋中和親逢聖主之知自致風雲
之會紫荷持槖久參帷幄之謀白簡飛章悉正朝廷
之體頃被天綸之渥暫分晝錦之榮克殄寇攘用蘇
疲瘵作軍謀帥方加賁於殊功視邦選侯遂改臨於
大屏定見賜環之亟靡容開府之淹歸踐廟堂下澤
寰海某繆當支郡行託餘庥顧惟慰幸之多豈在等
倫之後
代賀胡提刑啓
伏審光被帝綸寵更使節威聲所底樂誦惟均恭以
某官雅望鎮浮周才應變所至可紀有前古吏師之
風無施不宜皆一時國論所倚比奉凝旒之對式符
側席之求嘉謀適陳明命已出軺車一乘蓋欲重持
斧之權細札十行恐遂趣賜環之召顧惟晼晚辱在
庇庥行拜旌旗之光敢修竿牘之禮欣幸之劇倍萬
常情
代賀張舍人啓
伏審拜恩宸陛進直掖垣休命播騰輿情欣屬伏惟
某官氣蓋一世心雄萬夫煥星斗之文追配作者起
雷霆之譽蔚為聞人有連中八科之名無紛亂諸事
之誚蚤從麟閣盡讀未見之書旋列螭坳更著不刊
之典蓋善為訓誥誓命之煩悉必能道德意志慮之
精微果被顯除遂居華選靖共一節共識傳昭之古
風通達百為當問崔琳之今事嗣觀綸綍之出趣預
廟堂之游某蚤辱論交茲聞得位上以贊朝廷之喜
下預有鄉閭之榮
代賀韓舍人啓
伏審近奉制函遂登辭掖人望所屬士論為榮伏惟
某官諸儒楷模三代豪傑揚雄於蜀本著書成後世
之名馬周入關因抗章言天下之事襃語一下英聲
四馳蓋不為世俗無用之文則已識公輔有為之器
其間流落公言謂何及此選除上意决矣然以辭令
贊書之任而付討論潤色之才此優為之何足道者
一時製作孰能居蘇賈之先他日設施自當在常楊
之上某預游滋久聞命甚休睠江湖之一麾阻門闌
之三賀忻懽素志倍蓰常情
代賀宣撫啓
伏審告廷明命復位元樞嗣開莫府之嚴遽捨安車
之佚事關國體喜動民情竊以填撫四夷爲上公之
任典護諸將乃元帥之權去就之間重輕所繫故師
連西海彊衛公之一行而寇警朔方頼長平之復出
勲盟既固史牒用光恭惟某官位冠宗工望隆元老
攄尊主庇民之志成開疆辟土之功鷹揚四方鶚立
一世威稜遠憺顧草木之皆知忠列具存宜藜藿之
不採頃緣振旅因欲奉身上心雖憫於獨賢輿論已
知其復用果承溫詔再撫全師蓋邊陲無折箠之勞
則宗社有覆盂之勢虜謂吾父當厭難於階楹人歌
我公即還師於袵席斯言可必萬口所同某辱在播
鈞喜聞推轂徒以一麾而出守莫陪十乘之啓行抃
躍私情倍百常品
代賀太宰啓
伏審告廷坦制正位冢司百辟具瞻萬邦胥慶竊以
歷觀論相之重深識守文之難終寧考之圖功時方
紹復條先帝之故事自足施行乃登用於舊人以付
畀於大政務飭治體不求智名恭惟某官盛德庇民
殊勲冠世蚤收四海之問望更練三朝之典章上所
注懷從甘盤之舊學國有决議咨方叔之壯猶直道
事君正色率下備受大臣之體貎綽有故舊之風流
衮職既虚巖瞻彌峻遂定金甌之卜首居玉鉉之聯
華夏系心方資霖雨之澤搢紳屬目共仰中台之明
某托命洪鈞庇身支郡逖想雲龍之會阻陪鳬藻之
歡抃躍之私名言莫既
代賀少宰啓
伏審讀命路朝正儀揆席眞儒登用庶類昭蘇天下
幸甚竊以聖賢之相逢本由天地之交泰爲時而降
非人所能選於衆而舉臯陶雖曰疇咨之命審厥象
而得傅說是爲帝賚之祥自昔傳聞於身親見恭惟
某官柱石王室股肱帝躬身繫朝廷之重輕心關宗
社之休戚開拓萬里成超今冠古之功敉寧四方致
尊主庇民之業道洽政治謨明弼諧使邦朋之寖消
識國是之素定遂符夢卜進摠機衡必將盡行平日
之言然後散爲天下之福轉洪鈞之一氣時適純熙
安泰山而四維邦其永固某叨分郡寄逖聽除音外
與驩謠慶雲龍之會中懷美蔭賀燕雀之私抃蹈既
深輸寫奚既
代潁州王待制謝執政啓
馳驛再朞偶逃吏議分符千里又玷國恩控畿甸之
上游卽溪湖之勝踐過客稀少絶厨傳將迎之勞居
民雅馴無訟牒剸裁之冗筋骸就佚顔面興慚伏念
某奮身孤平逢世熙洽偶緣奔走之薄效遂偕侍從
之榮班然最下之考累書當有餘責而至愚之慮已
試實無他腸仰荷廟堂之知俾參禁密之籍未收績
用更以名聞付之牧養之權遂此便安之願此蓋伏
遇某官佐佑眞主師保羣黎明德茂勲已濟登三王
之治深謀至計更成一六合之風旁求心膂之臣出
守股肱之郡有如庸懦亦冒選除某敢不勉勵夙宵
恪修職業期稱責成之政庶遵畫諾之規
代賀右丞啓
伏審寵拜制函進登政席四方引領百辟傾心伏惟
慶慰恭以某官學贍儒宗才高王佐昔在隱約公輔
之望已隆久於禁嚴神聖之知益簡豈惟擅燕許之
大筆居常罄稷契之忠言天日下臨風雲交會議已
馳於域外禮遂絶於坐間立太平之基方播鈞以成
萬物開衆正之路將築館以待群材自省微生竊叨
大化懷守臣之紱坐閱歲時掃相國之門動形夢寐
依歸抃躍倍百等夷
為戶部葉尚書回諸路使者啓
比者誤膺詔綍叨摠計庭蓄藏刓弊之餘九征多闕
調度經常之外百費交興揣緜薄以奚堪冒寵榮而
更懼豈謂某官過持謙柄遠賁慶函敦意愛之周旋
粲文辭之曲折光華所照衰朽爲慚念王室之孔艱
倚使臺而甚重舟車並凑方資指畫之勞門宇相望
猶阻瞻承之便感銘徒切敷叙曷殫
代謝還任啓
罪當遐棄方解組以去官恩許終更復旋艫而就事
召驚魂於一夕九升之際收渙汗於終朝三禠之餘
喜動親顔寵孚民聽荷旒扆廓乾坤之施不求其初
念門牆矜簪履之遺乃至於此捫心惕若攬涕潸然
伏念某弱植易摇駑筋難彊頃從使傳誤被詔除延
閣通班假一麾於南國故鄉在望足三釜於北堂徒
黽勉於夙宵但糜捐於歲月蓋投閑置散者分所當
得而撥煩剸劇者才豈能堪積此叨踰至於汰罷上
累藏疾納汙之德中懷省愆念咎之疑或謂他腸此
所告者過也自憐孤迹誰與改而正諸詎意台光下
臨蔀屋皆照致膺申命獲返故棲此蓋伏遇某官莊
重鎮時高明拔俗英文敏識本三代儒學之宗忠言
嘉謀亦一時國論所倚居然眞輔相之器綽有賢父
兄之風民皆系心上已注意殊庭澹漠參九華妙會
之先清禁凝嚴列五閣英游之冠然猶吐握下士寤
寐招賢博收豪傑之才共佐光華之旦就如艱拙亦
在記憐務盡掩於過差使曲全於終始某敢不堅持
一節力報萬分無它技能愧承乏江海之上不相背
負誓託命鑪錘之間感激罙深喻言曷既
沈忠敏公龜谿集卷第八終
