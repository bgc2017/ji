沈忠敏公龜谿集卷第九
啓
賀除畱守啓
伏審賜環亟下信節遄歸飭燕館以留居御朝端而
趣對身關國體想忘跋履之勞德享天心宜擁福釐
之集恭惟某官朝廷碩輔社稷宗臣以臯䕫之才逢
堯舜之主引君當道蚤輸密勿之忠措世太平已底
經綸之績勲銘具在紀律畢張聿從眞館之游乃託
介藩之任申伯之居南國雖賴蕃宣周公之詠東山
終還左右及此介圭之覲實符仄席之求諒展辰猶
數膺晝接然以素望之所屬必惟舊人之是圖竚秉
國均轉洪鈞之一氣益熙帝載平泰階之六符載念
微生嘗叨異顧與燕雀而同賀庶桃李之垂隂
問候中書啓
伏念某猥以微生叨從末宦效九九之技夐若江湖
之濱瞻兩兩之符恍然雲漢之表顧門牆之彌峻致
竿牘之罕通引領云勞傾心則壹恭惟謀謨帝所勱
相王家順迎六氣之和茂擁三靈之祐伏以某官夙
鍾間氣親際昌辰遂以非常之才助成無競之烈發
揮一德使邦朋之寖消感槩百為由國是之先定及
此精神之會應於寤寐之求天睠孔昭民瞻允屬據
百寮之上已知體貎之崇居三事之先即俟儀形之
正上以副一人之意下以慰四海之心更乞深念宗
祊加護寝餗某卑情無任祝頌虔切之至
賀漕使加職啓
伏審顯膺徽數寵進崇資凡託庇庥舉深欣屬恭以
某官存心甚遠養氣至剛亮節端誠實表儀於當世
危言鯁論皆根本於生民不圖近功可贊大事憤愚
民之冒昧連狡寇之猖狂爰飭使軺式嚴師律九攻
九拒多自於指蹤萬舉萬全豈容其假息至於轉餉
曾不乏供果消南顧之憂遂躐西清之秩策勲方茂
第賞惟新觀賜札之系傳知召環之狎至退惟陋質
叨沐餘光承命之初為喜益倍
謝薦舉啓
課功無狀偶逃大吏之譴何進秩有階忽冒上臣之
薦籍過形襃字加賁沈蹤顧塞責之靡遑睢銜恩而
獨至竊以聖人以學而成俗是為教化之原儒者以
道而得民非若簿書之比故於州縣之職莫先庠序
之聯雖列處侯邦第使視曹於幕府而選從帝學更
令通籍於橋門至煩一代之宗師並舉四方之寒畯
號曰吾屬牧為巳知然而泮水泛居或類河中之木
需章典奏必蒐席上之珍宜得魁壘軒昂之才加以
疏通該洽之識名實四達言行兩純使之無遺庶云
有補如某者天資昏懵人品羈單少也讀書徒粗知
於為已長而干禄蓋苟求於及親以應俗多老生之
常談而經世乏古人之大節長恐没齒分為散材乃
霑黃甲之恩漸免白丁之役及補郡吏復居校官設
施皆熟於平時游處既多於暇日稍尋黃巷轉授青
衿必有我師雖欲從其善者此非子座豈待請而避
之跡未至於顚隮心已慚於忝冒方期斥去遽辱名
聞此蓋伏遇某官提衡九流推轂多士小德役大德
每蹈孟軻之言先知覺後知將成伊尹之志遂以丹
霄之定價勉兹白社之寒生不間庸愚亦加采錄顧
矜憐之若此嘆報效之云何某敢不增所未長鞭其
不及駑馬十駕庶申伏櫪之悲敝帚千金終發掃門
之喜
謝運使差權知縣事啓
恭承郵報俾攝縣章調宓令之琴焉知政理擁毛生
之檄聊遂親謀蒙幸有餘包羞無所伏念某嶔崎可
笑約結亡竒懵學難成顧短檠而自媿薄游寡偶撫
長鋏以誰憐栖遲太學之十年竊取奉常之一第尚
須官次伏處鄉邦誰是餽漿之人空餘乞米之帖兹
因弭節方獲曳裾擢於田里之中寘在門墻之末公
移遠逮就假一雷之封疾置驚傳親著五雲之字顧
惟凡瑣乃爾遭逢此蓋某官遠業濟時高風勵俗裕
民足國已操邦計之贏謪德量能更欲人材之當故
令散吏輒補曠官某敢不勉盡所長以待乃事體一
日葺居之戒寧憚小勞臻五月報政之期庶收微效
問候運使啓
嚮自揚舲督府引襋行臺濫從俎豆之間數奉珪璋
之表朅來敝邑阻拜前塵緬惟規略之餘休有神明
之相恭以某官望隆當世行配古人才地有餘雖多
多而倚辦辭源無極猶戞戞以知難言皆合於上心
動必關於國體暫屈經綸之手遂恢富足之原言聽
計行實逢千載之會家給人足更邁九年之儲柄用
可期師瞻已峻更乞上為宗祐加護寢興某下情無
任祈嚮依歸之至
新令遠迎狀
伏審某官比膺芝綍屈領銅章調宓令之琴行觀美
政整王喬之舄共仰仙風退念飄蓬之餘空懷揚粃
之懼承顔之幸翹足以須
賀毛給事啓
伏審温綸亟下大旆遄歸騰聞四方聳動羣聽竊以
殿中獻納之地是為門下論駮之司非風節梗槩則
不足以典樞機非論議該通則不足以承顧問故楊
雄於漢擢先待詔之聯而李藩在唐望隆批勑之手
得人如此視古庶幾恭惟某官學為儒宗才配人傑
持心耿介壓嵩岱而不移藴量恢閎包滄溟而無際
炳文章之光焰極師友之淵源名蓋一時用先諸老
徐堅眞舍人樣蚤擅中朝望之實宰相才聊從外補
席方及煖政已報成紫泥俄見於賜環青瑣復參於
持槖想金甌之久覆指玉鉉以旋登公論所期斯言
可必某繆從末路景仰英風兹聞明命之頒彌激懦
衷之喜榆枋斥鷃敢知鵬運之高庭戶飛蠅但欲驥
程之遠依歸抃躍倍百等倫
賀賈舍人啓
伏審茂膺詔檢寵進詞垣聯侍從之榮班極文章之
盛選音騰疾置光動故鄉恭以某官學配古人才高
當世早馳妙譽擅滄海之遺珠獨冠賢科應崑山之
片玉用先諸老擢自一人校讎兼六籍之微刊正盡
羣言之失踐揚滋久問望益隆進直螭坳記載之功
唯允首陪鷄戟調護之德攸全爰從禮樂之司入掌
絲綸之地舍人樣有如此大手筆無甚難紅藥裁詩
暢中和之遠韻紫微草詔追顥噩之醇風紹蘇賈之
才名超伊管之相業乃符輿論亦出家聲某蹤跡陸
沉音塵斗曠側聞成命之出彌增末契之榮目想俊
游輒起彈冠之興心懷美廕尤傾賀厦之誠
謝改差常州學官啓
問塗湘水方懷陟屺之思易地蘭陵復預采芹之樂
幸既安於子職喜遂發於親顔揣分云優循涯以愧
伏念某天資檮昧人品羈單妄刻意於詩書旋躡蹤
於衿佩一隨計牒九換年華菘韭春秋屢動故園之
興齏鹽朝暮貪觀上國之光偶脫白丁遽聯黃甲洎
親榮三釜之禄飾身叨五兩之綸謂寸進之可期宜
分隂之亦競而乃赴銓十月補吏一涯取道重江念
毛生之檄徒捧待期荐歲顧墨子之突未黔敢圖小
物之私曲綴大賢之念達籲天之危悃遂擇地之初
心訖使便安盡從願欲兹蓋某官恩深教載德懋爕
調推大鈞之無垠衆由平進謂小人之有母獨軫深
慈便菽水之奉於近鄉脫風波之危於遠役矜憐若
此報稱云何某敢不激昂其衷砥礪所學庭闈愛日
已寬暮之懷庠序承風益廣朋游之樂
賀馮承旨啓
伏審鋒車入覲斧扆對揚超玉筍之新班冠金鑾之
舊直除音四出歡頌一詞竊以舉三代之遺英而當
號令文章之事取四海之雋望而摠言語侍從之官
此上所以篤於近臣而世亦將期以大用况夫親承
密旨獨望清光地接六符之中階秩高兩禁之上列
帝選于衆公惟其人恭惟某官炳嶽瀆之靈盡東南
之美德量蓋存夫遠大道術已造於純全氣讋九州
繇直養而無害才周萬事殆曲成而不遺忠既格於
天淵信亦行於蠻貊晝膺三接歲閱九遷詞掖代言
思若湧泉之決儒宫正席化如時雨之施騰聞東序
之絃歌歸聽北扉之鈴索方將攄尊主庇民之術豈
特煥經天緯地之文遽銜恤於倚廬致興思於仄席
聿頒召節仍趣賜環天子虚懷安問鬼神之所以都
人拭目復觀風采之凛然迨出親除式昭異數定見
金甌之覆即期玉鉉之登德裕之文用雖長於大手
吉甫既相禮自絶於同僚斯言不誣惟日以俟某離
竒弱質么麽微生頃蒙特達之知曾乏先容之助側
聞顯渥倍激驩悰久託範模行費大鈞之坱圠僅同
燕雀更欣夏屋之帡幪
賀新守盛學士啓
伏審細札疏恩左符分命起自列僊之館來臨多士
之鄉芹藻生輝布韋增氣恭以某官剛明蓄德端厚
凝姿粲然星斗之文粹矣珪璋之表賢關闊步早收
俊造之科仕路横翔遂入英雄之(嫌名光堯)乘軺擅膚使
之譽列棘聳名卿之稱醖藉有餘於風流緣飾無先
於儒雅一昨辭榮北闕均逸南州田里絶歎息之聲
治功藹著庠序脩孝弟之義名教勃興集此美談發
於遺愛况蘭陵之孔道接苕水之上游喬木相望稔
服善鄰之教令甘棠具在飫聞雅俗之歌謠用是此
邦絃誦之徒思見我公色笑之樂兹聞除目實激懽
悰顧惟齏鹽之冷官曾是門闌之下客燕雀相賀同
看大厦之蔭成桃李方華獨認舊蹊之路穏依歸抃
躍倍萬等倫
賀盧左司啓
伏審祗承嚴召亟被峻除顯陟中臺之端榮居上宰
之屬音騰郵置驩動搢紳竊以尚書會萬事之本元
左司貳六曹之綱轄所以抗議軒陛參謀廟堂因唐
建官始重都公之號迨宋稽古實為法從之儲惟(名御)
東求豈輕除授恭以某官氣壓萬象心潛九流本師
友之淵源發文章之光熖出符國瑞同威鳳之九苞
居恊地靈配元龜之五摠爰自早歲朅來上都勃焉
起三俊之名凛然歸四海之望既横翔於雄(御名光堯)遂
獨步於英躔絳帳談經咸忘鼎來之學赤裳賦命遽
詠遄歸之詩方追臺妙之游復領使華之寄雖登車
之志遠念側席之恩深是宜趣還庸副虚佇欲知相
業試觀省闥之彌綸行慶帝俞即步禁塗之清切自
顧門闌之下客曾塵衡石之上游寅緣蕪辭竊取英
眄喜樂正之好善亦既有爲謂公叔之為文豈能無
望
賀毛顯謨知鎮江府啓
伏審某官懇辭清禁榮綂要藩嚴助懷歸本厭承明
之直蕭傅復出蓋觀宰相之材唯其被寵光而益新
所以全譽處而彌固有識相慶不謀同詞恭以某官
望重吏師學深王佐秋陽江漢會道術於環中景星
鳳凰聳德名於天下勁氣發後凋之操沈謀迎先見
之幾忠無他腸才有餘地視文章之小技素所優為
舉節義之大閑方將獨立笑曲士之未徧為賢者之
不能故於用舍重輕之間以見進退難易之際抗章
避寵奏屢卻而復前襃詔賜俞意重違而愈厚訖從
荷槖爰假竹符峻秘職於西清委良翰於南國明哲
具美既歌山甫之遄歸治行騰聞即慶弱翁之大用
某承顔雖晚受顧則深初聆謦欬之音已荷齒牙之
論竊冒叢雲之蔭更許包蒙默希霖雨之恩終期振
槁
賀正啓
月窮于紀方占嗣歲之祥星回于天遂履初元之吉
維世巨哲實享純釐恭惟某官正色立朝虚已游世
功名自致早親日月之光節義獨高更勵冰霜之操
對越三陽之序導迎六氣之和即擁春祺入熙帝載
某逖違恩閥阻奉壽觴瞻頌惟勤名言曷喻
同前
(上同)維時舊弼實享繁釐恭惟某官道濟寰區功存
廟社陶鈞獨運早陪黃閣之游鼎鼐再調終慰蒼生
之望對越三陽之序導迎六氣之和即擁春祺入扶
帝祚某跧回末路坐遠崇閎阻稱椒柏之觴遥薦松
椿之壽瞻祈是切敷敘曷周
謝祭酒舉改官啓
飛章帝所推華衮一字之襃傳檄儒宫增弊帚千金
之享載惟忝冒罙積驚慚竊以知人之道固難而儒
術非他技之比入仕之流寖廣而學校乃公議所歸
至於宗師之薦論必繫朝廷之簡拔秩六百石徑脫
州縣之冗曹歲四十員盡收雍泮之清選專以蒐羅
一時寒畯之士因以激昂三代豪傑之風凡舉所知
必從其類故竿牘小夫之智至無所容簿書俗吏之
為略而弗取自非文章炳蔚問學淹通望實有加於
人行能無媿於古則何以酬丹霄之定價附青雲以
垂名如某者藝畹寒荄辭源淺派所學眞土梗耳弗
造本根於道猶醯鷄歟未離幽蔀頃聯黃甲偶代白
丁既預搢紳之游即分庠序之教歎齏鹽於朝暮寧
逃獨冷之譏閱絃誦於春秋粗知三樂之趣技殫鼯
鼠化止奔蜂方幽黜之是虞曷明揚之遽及平生慕
願此日遭逢兹蓋某官推輓九流括囊六藝自任斯
文之興廢獨為吾道之重輕先知覺後知於身親見
小德役大德與時偕行乃睠微蹤嘗叨異眄終未忘
於下體遂不壅於上聞芹藻預榮蓬蓽增氣某敢不
恪遵師法(名御)守官箴節勵冰霜必欲免夏畦之病光
分螢爝或能助秋陽之明
謝蔣迪功啓
伏審首被貢書遂偕計牒膠庠倚重黨友增華貢元
某官杞梓竒材芝蘭秀質藉甚家聲之振藹然世德
之昌黃卷一經得賢父兄之樂青衫九品從貴子弟
之游初接迹於群居已程能於異等迨膺妙選實愜
衆情縱步武於夷塗可立待也收功名於絶會是以
似之方深贊喜之誠繆辱飛文之貺銘藏惟切敷述
奚殫
賀盧舍人啓
伏審近膺制檢遂陟詞垣入陪清禁之塗允屬鴻儒
之任權輿廊廟鼓舞搢紳共以某官如唐一䕫為宋
三儁講奪重席蓋國中之真儒談傾四筵亦天下之
辯士文章有古之風烈德行為時之表儀素望藹然
英聲藉甚上所屬意見謂有宰相才民亦系心何止
為舍人樣兹假判花之重㠯參視草之榮政事預聞
允資國體之通達訓詞具在共期帝制之坦明洪惟
二者之長信謂一時之美方將日膺三接歲閱九遷
亟躋玉筍之班即進金鑾之直斯言可必指日以期
某受恩特深為喜益倍燕雀相賀初瞻大厦之蔭成
桃李不言自識舊蹊之路穩
賀周司業啓
伏審被恩宸扆正位學宫凡在下風孰不同慶恭以
某官自天仙伯為世儒宗學貫九流獨脫拘攣之見
文備衆體雅好深湛之思論不詭於聖人達可行之
天下確乎不拔暗然而章鐵心石腸素蘊功名之志
金口木舌豈唯誦說之才選自郎闈登此師帳誠恐
明綸之出不煩重席之温趣據要津庸副清議某伏
自早歲即聞大名因緣爨下之棄材出入(嫌名光堯)中之
餘地蹉跎一命契闊七年身繫寒鄉徒有修門之夢
心懷美蔭莫陪廣厦之游
賀林資政除南京啓
側聞休命就起宗工還祕殿之崇資委陪京之重寄
恩言誕布僉論交孚恭以某官受天全材為帝良弼
韜文武之兩器秉忠孝之一心氣貫堪輿繇直養而
無害智窮眇忽皆曲成而不遺勲名具存風采可想
雖讒波之横起而天鑒之孔昭曾無淹時遽有徽數
欲付倚平之任姑煩釐尹之行坱圠大鈞行歸浴鳳
之治鬱葱佳氣况隣飛鷁之都定觀麻檢之頒即對
衮衣之寵多士之願斯民所同某受知特深為喜益
倍屬吏曹之有守趨賓列以無階
謝薦舉啓
黌舍空餐久竊養賢之鼎輶軒過聽誤登薦士之書
自顧何堪人以為幸竊以汲引之重今古所同取夫
拔茅宜在泰通之世譬之推轂當遵平陸之塗豈唯
卿士之舉能抑亦王公之借譽不在此族則為匪人
而况摠一道之詢謀會列城之殿最按廉既廣簡核
惟精必得異才乃副公舉如某者江湖漫仕蓬蓽寒
生斷斷他技之猗無錄錄竒節之未有短檠徒對口
耳之學易窮長鋏空彈齒牙之論安在詎意車中之
半面尚矜堂下之一言略其迂愚賜之翦拂此蓋某
官識先致遠量極包蒙事君以人自得上臣之體與
人為善獨高君子之風兼收尺寸之長靡有錙銖之
失推其餘地庇此微蹤某敢不力跂前修誓圖後效
俯稱鄉人之好仰酬國士之知
賀毛顯謨除眞定帥啓
伏審近奉帝綸就更戎幄輟西清之密侍紓北顧之
深憂先聲所馳羣醜攸讋恭以某官公輔之望蓋自
少時將帥之才乃其餘事徒以詩書之府形為文武
之韜凛然堂上之竒兵威加草木䆳矣幕中之婉畫
名動蠻夷暫分清禁之光以壯朔方之勢然而痱為
一面之病骨乃四支之彊賢人入朝黠虜何算果吾
父也尊俎可以銷萌以我公兮鼎鉉待而增重行因
入覲遂即登庸某早伏下風近叨殊眄許其氣類之
比借以品題之私望元戎之啓行心隨目斷嗟太史
之留滯力與命違
賀盧給事啓
伏審比繇西省進直東臺帝恩所加士論增重竊以
凡號法從均游禁塗獨於青瑣之崇資參用黃門之
故事辯駮邪正彈訶同烏府之嚴論議古今顧問亞
貂冠之峻欲稱是職必惟其人恭以某官如古天民
為時人傑學洞九流之䆳文追六籍之醇宇韻獨高
忠忱素著如璞玉渾金而莫能名其器於盤根錯節
而有以見其才神具聽其靖共世固知其久大果膺
殊睠遂陟近班職在掌綸已擅舍人之樣任當批勑
更繼夕郎之風固非一日而得君是宜旬月而取相
行聞大用實副僉言某繆荷深知本緣末技側聽鵬
摶之迅彌增蠅附之榮抃躍依歸倍萬倫等
賀黃司成啓
伏審近膺帝制遂正儒宗多士聳觀豈特膠庠之矜
式四方同慶兹爲廊廟之權輿凡託恩庥共深欣屬
恭惟某官望隆王佐名重世師德行配先民之純文
章祛後學之弊取武城二三策雅謂知言得商頌十
二篇蚤推能賦恢然凝遠之度䆳矣深湛之思有往
皆成無施不可上所注意尤知山甫之小心民皆具
瞻已必弱翁之大用果參法從進直掖垣亟由鳳閣
之近班來處鱣堂之故地回瞻僚吏盡四海之淵源
追數遊從信一時之豪傑斯文有託吾道益尊木鐸
之任既優金鉉之除伊邇進北扉而承密旨綽有前
規開東閣而館翹材佇觀殊渥某寅緣姻婭出入門
闌自跧迹於末塗阻承顔於隅坐側聆休命倍激懽
悰
賀湖守葛待制啓
比審高牙已臨大府寬條一出驩頌四馳恭以某官
心存古人氣蓋當世名號一時之豪傑學為四海之
宗師兩禁同游最先德舉八科並中豈止文鳴上心
雅欲其居中時論久嗟於補外然公卿皆憚徒以君
嚴之立朝而吏民不欺亦賴長公之治郡遂請便安
之地用蘇疲瘵之氓正恐賜環不容煗席某頃由絃
誦獲進門牆服在下陳方執簿書之役瞻言故國莫
修桑梓之恭依嚮之誠倍萬常品
賀盛守再任啓
伏審祗奉新恩荐臨舊治提封所暨驩頌如初恭以
某官卓犖受才洪深迪德道義滿於天下英雄游於
(嫌名光堯)中煥星斗之文追古作者起雷霆之譽為時聞
人功有為以皆成治無施而不可輟從棘寺出領竹
符千里興謠坐見流亡之復朞年報政騰聞課最之
優妙達睿聰併崇徽數稍緩韓侯之入覲姑徇寇恂
之借留善政流風民自安於教令深謀至計帝亦俟
于咨詢會有追鋒不容暖席顧惟疎賤叨辱知憐方
懷勿翦之思更勵必恭之戒依歸下悃倍百常情
沈忠敏公龜谿集卷第九終
