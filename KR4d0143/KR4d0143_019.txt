丹陽集卷十九宋葛勝仲撰
五言律詩
次韻大人待次吳陵邑五首
待次吳陵邑身修道日章蘭陔留古郡花縣得隣鄉未
即摶扶上端嫌代斵傷蕭閒文墨外樂趣問濠梁
待次吳陵邑優哉閱歲年鳳池疏海角鶠閣竦城顛蒔
藥時分穎栽花自溉泉新篇談笑就寄自魯邦傅
待次吳陵邑行趨寶婺邦䓗蘢連越岫澄澈泳桐江八
詠風生座雙林月映窗勝游知不晚官履欲飛雙
待次吳陵邑常安揭小軒祗從支遁隠不問景純言顔
巷居多樂陶廬似少喧朝歌屈虞詡清切未殊恩
待次吳陵邑鸝黃報早春紅歸花蕾淺青到柳梢新窮
約那趨俗虛緣自葆真榮枯多反衍坐笑黨頻頻
和送張元方南京掾
下位沉英俊青編樂自多官曹依綠水詞筆注黃河初
日嗟貪鼠今年未飲鵝陪京資禄養何計免奔波
題横林館
治劇知非稱投閒得退棲聊從詩酒汚頓免簿書迷幻
界榮枯小真乘寵辱齊横林孤館靜辰發踏荒雞
題須江驛
寓館飄風雨高文耀日星(原注驛有賈黯碑)閒身關歴覧左宦
在零丁不見雌雄行(原注事見子厚詩)空存長短亭襄陽知漸
近峴首映寒坰
次韻李子京宋城道中詩三首
沙岡牛酒市渺岸指前程斷梗隨鷗遠殘霞與鶩平(原注)
(一云雨脚因風斷濤頭薄暮平)村聲喧坱莽林影倒澄瀛俗物難遮眼
支離病骨輕
通塗了無畏清世足章程擊壤民風樂持衡國勢平米
鹽豐道路桴鼓靜寰瀛佳氣葱葱近心隨過鳥輕
積累三冬學淹通萬古程孤高吳子札該洽蜀君平曹
事今司李官封近接瀛公侯階有漸五斗未容輕
寄題海會晚實軒
素節清霜重金苞照座隅根深容四老品貴入三都騷
客真宜友侯封未易奴舊時書兩廟感亊涕沾濡(原注元豐)
(中先祖先人各嘗賦其詩壁間歲久不存今住持宗定來索親筆授之)
登攙雲亭和工部兄韻
危亭聳山巔縈紆一徑穿林深將蔽日濤怒欲浮天江
北迷堤樹淮南起餉煙結庵容寄傲從此息攀緣
次韻和慶善遊圓覺寺歸四首時僕亦方自徑
山歸
青鞋訪雲水僧饌飫茭蒲落拓人誰識迂愚世所無鷃
鵬從物化牛馬任人呼世事何須問諸公在禁途
步屧尋幽子談玄孰造微離羣雖念獨選勝遂忘歸世
路從爭席年華逼授衣平生付雙𤨏手撫送鴻飛
招提行問道末學倦編蒲不際方為際應無令盡無歸
來聊自賦隠去謝人呼宦路分夷險平生誰識途
黃花兼露重白鳥帶烟微雲伴淵明出風隨曾點歸經
丘携芰製視膳輟蘭衣景物供清興詩高直欲飛
夜歸不寐
流鶯驚節物樂事二毛前山簡不堪醉淵明方欲眠談
餘愁似繭坐久腹如蟬日出重游衍殘花有杜鵑(原注謂之)
(映山紅)
次韻慶善九日
二九依辰至追歡付麴生竹根拚醉卧菊蘂正牽情杜
曲酬佳節陶翁愛此名吹花更吹帽相值得豪英
慶善再和復和
異縣逄佳節羇愁太瘦生黃花真觧事白首緩傷情十
日尚堪醉一杯猶有名眼前多勝士何必洛中英
幽居二首
幽居無俗韻勝事特關心研度疲三豕床敷戲一禽覆
舟棋自戒中聖酒時斟蕭灑侯來訪忩前綠透林
名勝音塵隔懷賢自渴饑千巖聳秀處一榻獨懸時盛
夏衣裳懶深林枕簟宜招邀何以待數卷謫仙詩
即事二首
四月麥已熟清寒久不禁林深來蜀魄屋破絶燕禽幽
屛兒仍出貧居病更侵蕭然北忩下趺坐獨求心
巷轉柔桑陌門依綠柳橋因人嫌碌碌拔俗自超超嫩
碧半篙漲殘紅一眼飄卑棲有微分斥鷃得逍遥
試墨
為適閒中趣晴忩試墨卿磨研輕有暈條暢細無聲紫
玉浮雲净寒煙點漆明鳥鳴春晝寂一笑萬緣輕
微雨小飲客至閽人辭以出令追路已不及偶
作
昨日持三白今朝解八支聊為犀首飲儘笑虎頭癡冠
履從來懶杯鐺且自持是中多樂趣勿遣外人知
題庵壁
葛翁携葛姓小愒葛橋邊葛泉出蘿葛一𣲖自潺湲咫
尺葛山觀金丹問葛仙耳孫忝瓜葛行隠葛山巔
龍井
古甃泓澄淺涓涓似有源蒸雲驟游宇吹雨忽翻盆泉
伏微如蠋泥蟠肆任蚖嶄然頭角見坐禠葉公䰟
龍堂
一室飛山腹蜿蜒像設精班傳五色貴食辨百花名睡
頷應難探雲鱗詎可嬰從祈得甘澤棲壁有碑銘
觀山謁蒋叔明(靜)趙鄰叔(汝翼)二墳
寒食觀山道佳城隔壠分趙公今不武蒋老去修文歌
薤猶前日栽松已插雲生平各投分絮酒薦蒿焄
昭懷皇后挽歌詞二首
天作元符合哀榮極始終陵陪永泰近禮視孝章隆匰
主躋新廟廞衣賁下宫栢城連獻愍蕭瑟夜臺風
寂寞崇恩殿飈輪去弗還尊名千古外顯冊兩朝間座
冷金釭暖香消玉釡閒神遊返姑射脱屣謝塵寰
李楚老尚書挽歌詞三首
席寵三台後疏恩八座榮朝廷真大蔡邊鄙更長城戾
社符刀夢王墀識履聲隂功歸壤子衮衮出名卿
東里推人傑西清列從班袴襦康二蜀裘帶靖三關赤
白囊無警朱丹轂遂還登龍門舊貴奕葉道家山
得謝恩重起追榮爵更崇龍蛇新歲忌鵷鷺舊行空圖
象人懷惠尊名帝念功遭時淹陳寔大耋偶相同
方待制挽詞二首
𤨏闥樞機地儲闈羽翼人蕝儀容典備校歷閏餘親雲
路箕乘說泉臺嶽返申荀龍行濟美交舊獨傷神
佳城釃酒奠長夜殞星知今代儒林傳諸方德政碑朝
廷躬蹇蹇丘壑自怡怡安得研幾士推窮妙萬蓍
莫子憲中奉挽歌詞三首
嗜學唯何甚飛聲實久如郎星頻省戶卿月轉周廬桂
奠房祠酒芸殘冊府書音容千古外墳檟閟南徐
材資合黃閣噐業偃朱轓教府依模範樞庭驗討論成
梁繄杜預障水幸王尊二紀朋僚舊追懷慟寝門
令子承家學諸儒擁後塵無雙問江夏第一擢平津宣
諭傳黃甲褒稱對紫宸公師有追賁行慶密章新
致政朝奉親家丁公(安常)挽歌詞二首
節概松千丈聲華桂一枝牽絲始游宦解組遽安時人
美抛官早身嫌了事遲反真聊示病曾不謁巫毉
貫籍明光殿頥神通德門慶源來化鶴高隠謝驚猿冕
紱承前範箕裘付後昆論婚情義重祖載獨傷魂
胡誠甫朝散挽歌辭
學擅尃門䆳年躋賜几尊降崧鍾秀氣遊岱返英魂宰
樹黃巖拱房祠赤紱昏密章行胙國有子大公門
凌丞事挽詞二首
銓材今秀孝較德古沉冥已悟桃花理猶繙貝葉經妙
觀存述造隂德有平停今夜稽山道天沉處士星
紫誥恩華重青綸命服榮無香然玉釡有子勝金籝禅
觧超尊宿鄉評服老成棘人深孺慕捧土作佳城
許處士挽詞二首
場籍聲華茂家庭志意修光隂歸翰墨噐業謾林丘學
府空雞蹠賢書誤鶴頭門基多克荷衮衮出公侯
濉陽忠烈後泊水老成人庠校推模表州閭訓睦婣决
疑辭郭璞營急似陳遵碑字深無媿鑾坡得從臣
魯國太夫人楊氏挽歌詞四首
教子青雲上持身白業中挟醫來相第賜襚出宸衷鸞
誥前恩在魚軒舊轍空東方妙喜國斷取作幽宫
未肖甘泉像先疏曲阜封春秋綿六紀甘毳極千鍾遠
日朝廷趣容車郡國供吳人交惻楚相杵夜停舂
鱣堂推胄貴蝉冕嫓夫榮玉釡香無驗金輝館已迎鵲
梁占胙土龜墨報佳城今代誰詞伯刊碑遠德聲
子貴今台輔才高古藎臣與民開夀域為國斡洪鈞會
友傷陶髮迎師憶孟鄰欒欒親負土腸斷冢邊麟
五言長律
學正郭勉夫示詩次韻荅之
有道家聲遠沉機足幹時松生非培塿檀伐待淪漪虎
脊卑凡乘蛾眉疾衆姬一鳴驚伍舉千里噐王珪德令
温温著名香藹藹馳披莊問同異執禮判嫌疑操尙傾
涓子才華進客兒適齊非鼓瑟逃楚笑吹箎藝苑高三
絶書庠肅五儀涌泉推敏思翻水播英辭計吏趨蘭省諸
生偃璧池行殊師也過論鄙釋之卑默識扳安世多方
劣惠施風標寒似玉機警利如錐高翥千齡鶴前知五
總龜碎金珍謝傅餘錦夢丘遲謬學邯郸步工施渾沌
眉文科將赫奕榮路即威夷噐業今為重功勲士所期
他年青竹上凜凛看名垂
勉夫示詩鳴其窮甚哀因次韻答之極其貧悴
之態而卒勉之以科舉庶廣其意也
落落超餘子干時命未當摧傷窘文陣拓落尚書庠賨
貨無山積毛羣欠谷量蝸廬寒不展龍具夜何長牘謾
三千富年侵四十彊有車乘下澤無夢入高唐藜糗甘
珍薦桑樞自峻堂書傭跧淨院舂賃寄修廊異鬼時相
笑隣家許借光低佪涸轍鮒進退觸藩羊原憲貧非病
榮期樂處常財雄劣程鄭貲鉅笑秦楊甫里田多潦潯
陽徑就荒白駒嗟逸豫黃鳥怨遺忘薪乏支離束錢空
趙壹囊晨飡煩乞米夜讀待然糠詞藝聞精敏名聲已
激揚登榮將赫奕處困暫徊徨志氣宜軒翥文辭忌怨
傷逐貧高賦就豐廪換龜腸
中秋和韻
凉夜清商半層空素月初騰清來洞戸委照入空廬銀
海亭亭上金波煜煜舒纖阿今夕御少昊昔年墟魄射
澄瀾倒光涵脱葉疎階&KR1396;生乍足庭桂落堪鋤東鄙人
摛藻西園客燕胥未高尤瀲灔當午更踟躇氣挟金飈
爽光從玉宇攄鑑圓疑傍架輪正若依輿影挂千林上
明同萬里餘雲開無點綴火退覺虚徐滉漾呑星彩晶
熒遡日車驚枝翻異鵲減腦謝游魚田淨瓊初種窗明
雪未除胡牀情戀嫪小舫興勤渠珠盛輝兹水潮高壮
尾閭傾寒滌肝胃揚彩媚衣裾郡古休敲榜官閒置簡
書萬家興釂鼓愷樂旐維旟
次韻逄叔喜雪
始見穿簾隙俄驚照屋山春容先苑樹夜色誤城關砧
積疑鋪練盆消若盜環酒醇懷泛蟻詩敏過求鷴滉漾
迷珠澤便娟掩玉顔人飢氈共嚥馬凍薦難慳勢急因
空亂形移任地班舞深爭巧黠囀細弄幽閒淮右提師
入山隂訪友還江湖禽影斷絃木未須彎
次韻李倅安上喜雪
兔苑佳賓集龍山上瑞臻微飄方自弄亂洒忽無垠剪
水層空墮装春病枿新繽翻投隙巧歴亂點衣勻急每
隨風陣高將擁日輪階閒鋪六出簷重壓千鈞片落梅
初謝毬飄柳未顰賞清疑不夜驚晚誤司晨朔漠寒沙
起湘吳美酎陳地荒包委𤨏木朽蓋輪囷舴艋尋幽客
蝸牛卧冷人稍晴芳意動散策共尋春
再和
皚皚盈尺瑞及此臘前臻滉漾連三暮縈盈徧九垠青
腰隂巧露白帝羽儀新坤軸埋藏厚天潢瀉落勻瑶林
變園榭縞帶逐車輪膏潤歸農畝雕裁自化鈞吟寒詩
膽健装冷嫵眉顰點袖朝正日侵鞾立仗晨境同秋月
淨句鄙散鹽陳白玉藏千室黃雲卜萬囷江臯迷宓女
姑射想神人早晚晴光動郊原探早春
十二月初四日遊吳山院
穏坐踰年矣渾消髀肉頑兩兒挾籃轝十里訪吳山佛
老聊施佞官曹未畏瘝煙林穿窈窈嵓溜揭潺潺樓觀
修篁外招提翠麓間嶝危愁憊力潭淨怯衰顔身縛何
因脱心紛得暫刪歲窮嗟俛仰境勝彊躋攀臘出因休
吏晡歸及閉關相將投此幘永伴黑衣閒
走筆追記十二月九日潭頭之遊
三益得豈易一遊營亦難地偏如避俗春早自排寒霖
潦逄初霽年華念欲单搘笻卜遐眺挈榼展清歡茶塢
千家密梅林十里寬幽尋窮窈窕危陟徧㠝岏有地堪
肥遁幽人卜考槃後前羅峻嶺左右繞驚瀾西望雙藤
老南瞻巨石盤千章叢古木九畹秀崇蘭手板看蒼翠
軍持上激湍醉鄉因蟻酎水厄為龍團晚景雲低樹歸
途雨壓冠(原注一作濺鞍)明驚烽火逼小艇起前灘
十二月二十三日立春中散兄棣華第六會
特盛是日天大雪小孫女出綵旛勝及花柳精
巧夜漏且五鼓方罷既歸不得寐偶成律詩紀
事拜呈中散兄兼簡公任阜民詳定侍郎道祖
簽幕判院朝提轄奉議卿任寳錄待制
異縣逄春啟羈懷百不堪頻傾次道釀聊喜阿雲談棣
萼仍清集辛盤助半酣綵旛驚節物玉屑瑞田蠶太簇
律初應德星堂不慙共誇筵秩秩那羡府潭潭濟美三
公後(原注謂章劉二家)逃禅二老参(原注謂中散兄及巳)清歡時擇勝冲
操自廉貪丹荔來閩部黃魚出嶠南雲泉烹賜茗羅帕
薦珍柑經醉香浮座言歸鍾動菴蕭然文字飲共賦鹿
鳴三
六言詩
六月六日大暑市中無肉庖厨索然作六言三
首
翠竹碧梧入望紫茄白莧供槃未辦楚王雞跖難求閔
叔豬肝
常饌素諳苜蓿忍飢何必檳榔自歎麞頭鼠目難辭蝉
腹龜腸
三白舊甘蔬食八關聊復齋支蟻酒似聞將熟蟹螯應
得重持
再和三首
晨飱僅有醢豆夜飲應無燭槃屬饜何取雞肋委順甘
為鼠肝
野步自鋤蘆菔輕塵試煑桄榔坐喜青芻入眼不須紫
笋搜腸
腊毒雖無後悔轉雷已覺難支異饌那施方文寒泉且
飲軍持
七言律詩
二陳作書懷詩亦次韻
山城真稱著寒儒遶屋青蒼似故居吏牘糾紛慙磔鼠
齋厨蕭索待泔魚懶如園令將移病窮似虞卿合著書
頼是豐年民氣樂夢回時見旐維旟
圄空訟息復遇肆眚庭事蕭然蒙良噐觧元寵
詩輙以二章為謝
一官銅墨付疎頑歲好人和偶未瘝東畝黃雲穈芑卧
北扉青草纆徽閒鵠亭夜覺冤氛靜蠅筆晨驚霈澤頒
倪耄歡謠歸帝力風人溢美但赬顔
編戶相安易得情年來狴犴每刑清庭閒不復施梧象
俗朴聊同示草纓牘背僅能平枉橈需頭那復覬褒榮
(原注來詩有皇皇繡斧幾時來願採民謠獻天子之句)人言官事無由了暫得居
官事了名
次德林新亭詩韻
缿訟無多得暫閒結亭聊就碧鮮間胡床寄目中宵月
手板支頥四面山楂帶水禽流淺瀨帆隨煙艇轉前灣
登臨似與塵寰隔况復朋從接笋班
次韻子充九日建天寧道場罷遂遊堯祠
悒悒無聊坐學宫銜杯阻共玉西東祝延精舍臣心重
擇勝叢祠友好隆休嘆青衫淹小縣且從烏帽落商風
喜君句法無餻字始信才華夢得同
次韻德升遊堯廟
頽垣老屋寄荒村八彩修眉儼若存古砌荒凉無歷草
奠觴牢落想衢樽雲山遶郭清如活烟艇搖波渺欲飜
循牒歸來同勝賞免煩諸友為招䰟
九日汝明留郡中不遂同遊以詩見寄次韻
三年卜築慕幽人九日無歡媿病身始謂窺臨陪勝友
那知岑寂度蕭辰醪敷卷白欣初熟菊蘂舒黃正斬新
聞道小蠻新教舞歸時呼客莫辭頻
題觀音院
弱水無風到海山慈容親覲紫旃檀亭亭寳刹凌雲近
湛湛清池潄玉寒橘熟獨垂紅萬顆竹迷曾蒔碧千竿
熱官步武何容到散秩須知第一官
諸生絶糧偶作二首示勉夫
庖厨落寞不堪聞弹鋏無魚甑有塵誰識簞瓢顔氏樂
可憐鮭菜庾郎貧固窮始合稱君子臨難聊須語細人
曳褷長歌商頌在未應懟憾去來頻
飢腸愁坐耳無聞放飯先疑甑拾塵聞說食功非食志
政宜憂道不憂貧佐饔但有思嘗者執㸑初無欲凊人
好向計臺勤自列文移見卻已頻頻
次韻劉卿任阜民對假菊花嘗新酒
隆冬急雪舞淄澠那得鮮鮮細菊呈何處幻師來衒巧
此花詞客最鍾情盈尊更值醪敷熱下筯仍欣鱠縷頳
應笑蓬蒿張仲蔚忍寒獨坐到黎明
次韻德升見懷
米廪無喧似結廬一簷寒竹伴幽虚閒開桑落傾浮蟻
淨展芸籖拂蠧魚頻枉詩筒從我讀已留齋壁待君書
二千石子人中爽風月高情更起予
次韻德升再講酬唱
蓮社追攀每愧心詩盟此假偶重尋孤高舊壓元和體
清警新聞正始音龜洛賦成應奪錦雞林價重定酬金
自憐潦倒無佳製東望家山但越吟
次韻蔡安度秀才賦鹽
灋更鹽筴利源開瀕海熬波亹亹來貢篚燒羊謾南北
(原注高昌國貢鹽南燒羊山者理麄北燒羊山者理細)嘉籩形虎間榛梅鍜圭搥
璧嚴疆域積雪飛霜阜貨財滋味佐饔周九土柳星端
合祀壇垓
青州試院次監門韻四首呈同事李無咎補之
簽判王栢立之劉及至父二宰鄭與權存道司
戶李致志道縣丞
朱顔幕府美如英庇邑優閑閉訟庭語掾氣剛工論事
講郎材拙只横經相從此地初披霧却望遥天想聚星
速發試題乘不備母令掩耳及驚霆
東秦人士富豪英鄉老賓賢上帝庭玉笋未知誰得地
金籯聞說賸通經雄夸氣各千雲漢妙製文多煥斗星
水鏡諸公標鍳在大聲從此起非霆
樽酒重陽泛菊英此時應得到家庭奔趨試席雖深貫
囚鏁文闈苦未經夢入故園時栩栩愁侵衰鬢欲星星
評文頼有金閨彦敏手從來號震霆
前山雲物望英英拘窘無從出戶庭蓋衆未知除患術
居閒聊喜衛生經客塗滛滯將彌月王事勤勞每戴星
已恨歸期誤占鵲阿香何苦更飛霆
再次韻四首呈至父
茂宰才名莫與京久宜遷擢潤朝廷儒林傳記夸三篋
聖域淹通貫十經豪縣暫頒天子詔清資已應議郎星
危言峻節他年事肯向威顔懾震霆
棘繞重門晝亦扄白袍搖筆坐中庭摛詞緜密多根道
論事軒昂各傳經學博素推通德里名高先動進賢星
知誰吉夢如揚輦一石龍駒落大霆
文卷縱横未易名欲搜佳筆送王庭去留彼我心無著
工拙錙銖眼盡經老信虚名真畫餅忙知急景甚飛星
自憐考閱專精甚不覺猝然柱破霆
披卷疲勞亦暫停相擕欵睇聚閒庭繪圖細閱吳生品
茗盌分評陸子經牓帖未應憑主第文窮端已送奴星
毬場縶鎻驚踰月可信流光甚疾霆
出院有期呈同院二首
門前輿馬已紛紛猶爾癡迷校藝文山色未容飛蓋賞
市聲時得隔牆聞裴頭黃尾皆前定王後盧前謾自分
頗憶安居卧齋榻淨看香霧起微焚
旅懷牢落倦文瑒憲網拘攣出處妨眼力半消嫌夜燭
腰圍頓減怯秋霜到家會是揚三喜取第誰同郭八郎
趣駕莫孤餻酒會東籬菊蘂已金黃
次韻祝守康鹿鳴宴贈諸先軰
清香畫戟燕儒流場籍英材喜博收奮袖談辭爭落落
摳衣矩步更秋秋新篇奬激華如衮公議歸懷綴若旒
蘂榜登榮即從政定知果藝過由求
觀光六十富豪英賓送春闈屬鉅卿樂采舊知多藻茆
燕敖今喜食蒿苹糊名選藝無私見置醴優賢有頌聲
成就旋歸充貢職魯人歆艷始知榮
次韻祝邦直廷題飲鳳泉
萬里溪源出小池喬林修竹映清輝遷鸎榜内偏留落
飲鳳泉邊習遁肥遊覧忽紆都騎貴稱夸更得綵毫揮
故山水石那優此肯為低腰便賦歸
示友卿
飛藿蕭蕭晚自零來時灌木始欣榮每因勸學添文思
却為回文動旅情好逐諸儒勤釋菜莫憂貧嫂便轑羹
似聞闞澤中宵夢月裏分明有姓名
次韻若拙碧線泉
掉繚穿橋一線過濟南金色漫浮波共疑園客春投繭
直恐針神夜過河貫脱已遺交甫珮縷飛如擲幼輿梭
晚風披拂俄中斷拆韈雖長苦不多
諸生詣府見留再任偶作示勉夫二首
魯堂詩禮號多儒文席非才誤詔除賢路久妨顔已厚
儒宫相借計誠疎化鵾未敢圖飛翼搏虎誰能復下車
詣府自言無以稱空銜諸彦意勤渠
安閒喜得伴林居分教無功恨有餘閔貢政為投劾計
何蕃空上乞留書論文每愧瑕疵汝廷譽何煩爼豆予
誰識白雲千里念終更計日望吾廬
