丹陽集卷十三宋葛勝仲撰
墓誌銘
左朝議大夫致仕祝公墓誌銘
公諱康字道濟崇寧元年守魯郡時某分教諸生公遇
之厚因與公之子天輔周旋後十三年天輔之子將仕
郎温彦踵門泣曰先大考葬宜有銘先考欲求夫子為
之今敢以治命請讜行許之是賜逮三世也乃摭其狀
叙曰祝氏著籍單州成武今為滑州韋城人公之父曰
諮两第進士積官至太常少卿糾察在京刑獄贈金紫
光禄大夫娶天水尹氏女生公是為永嘉郡夫人祖曰
惟嶽卒官虞部員外郎贈戶部尚書曾祖曰密贈殿中
丞公性夷澹無浮念外好獨喜觀書載籍略皆誦記名
能文辭四貢禮部一為舉首以門蔭補將作監主簿第
試異等賜明經出身入刑部為習學公事法直官又為
檢法詳定官入大理寺為法直官又為評事入書局為
官制檢詳文字又為元豐編勅所删定官删定一路勅
令又為元祐勅令所删定官入尚書省為刑部員外郎
又為郎中除知趙晉潞兖四郡管勾南京鴻慶宫遂得
謝官自承事郎十遷為左朝議大夫勲自武騎尉十一
遷為柱國服佩朱衣銀魚初金紫公號文無害屢更中外
法理之選小大之獄申理枉橈甚衆故公於刑名之學目
擩耳染不習以能元豐中神宗皇帝欲入仕者通習文法
始建律學又每歲聚天下士課試刑法錄上第者顯擢之
凡廷尉憲部臣屬皆推擇除授而公與兄庶首被識拔
並游法寺衣冠慕之公於斷獄論議持平人謂不冤至
刊定律令立言寓意非法家識慮所及故凡置局輒預
累朝刑典悉關其手出刺全趙施張綱紀如世吏師大
姓范某以姦俠亂吏治前二千石欲制者輒持短長公
䟽其宿負逮繫累月案致其罪郡中股栗民吏大驚相
戒毋犯公法蓋公前此未嘗更民事也逹官勢人薦其
材者四十輩在上黨顓以愛利為心歲比不登誘温戶
出粟廪餓者全活萬計死者具衣槥收瘞之遺愛至今
誦民口在東魯為朝廷大興學歲貢賢能辟廱復古賓
興法公讀詔奮曰吾邦孔孟舊里周公封國也修起學
宫宜甲他郡因撤舊宇一新之為夏屋三百區間從衆
儒論難經訓文風大振隸弟子籍者數百人郡事靡密
煩碎必躬親之結課異等既受代天輔為鄆州州學教
授近請之官崇寕四年三月丁夘以疾卒於鄆春秋六
十有七公天資粹和志行高整好延譽人而樂人規已
接待僚吏恩施甚厚有過者平鐫使改不使麗罪人皆
德之内行甚修居母喪毁瘠不食塩酪服除有出世間
意以父命勉仕故訖其身惟衣䟽布進侍親油油翼翼
寢食不敢先輟奉賜班宗族之貧者猶子天任早孤撫
之盡其恩先已子而官之仕遵三尺因俗為政雖寬猛
異施而所臨稱治先娶清河張氏贈旌德縣君今夫人
洛陽范氏封崇德縣君改封永福君恭人皆有賢操男
即天輔好學自立試吏部第一舉進士又舉宏辭皆中
第終承直郎孫三人長即温彦次清彦冲彦女適武學
博士李子竒亦屢登科選庶今為朝請大夫提舉西京
嵩山崇福宫天任今為朝散大夫公以其年十月癸酉
葬開封府長垣縣太平鄉永寕里鄧崗之南原銘曰陶
唐之後中絶不續武王反商國之於祝單父大家再徙
韋城自公顯考摠國祥刑申直頗纇為天下平鶱翔要
塗公寔濟美决獄刊令不為峻抵入為臺郎出長郡治
以法為師得法外意在昔仁者子孫必興于門駟馬虞
胄九卿公躬弗贏隠德多有源深流長寔燾厥後
朝散大夫致仕柱國賜紫金魚袋侍其公墓誌
銘
公諱瑋字良器姓侍其氏蘇州長洲人也世序自先漢
廣野君之裔孫賜氏食其後有為武帝侍中者因又合
官與氏而稱今姓曾祖仕李氏知吉州歸朝任監門尉
大將軍贈左神武衛上將軍諱禎祖右侍禁諱憲考贈
右正議大夫諱泳家世以武顯族大且貴聞天下公獨
自刻習儒學詞章從進士試皇祐二年中第調杭州富
陽開封陽武二縣主簿掌書記閬州改著作佐郎知池
州建德縣遭正議憂服除知光州固始縣監鄂州酒又
知吉州之永豐簽書桂陽監判官稍遷通判全州移刺
化州又刺池州表請致仕積官至朝散大夫勲柱國賜
服佩視三品富陽故兩税局一隸主簿公至課輒倍他
日專征者負殿且罷斥公悉推羨數畀之使償逋額課
更以最上而公以此稱長者陽武官僚繼踵坐法免公
齒少獨當大邑風政凛然殊異府尹包孝肅公材之檄
攝右軍巡判官至則為之盡力有亡命卒坐剽金論棄
市獄具公覆視文案疑有冤訊得其情白尹為平停之
囚以不死在職滿歲申活枉橈以十數濟辦府事隠然
名動諸公尹滋材之欲表為真人謂公且階此顯仕而
公方薦所知自代尹義而從之河水怒溢嚙埽决壊朝
廷出制使馳視公身臨水衝料丁壯早莫護作遂以塞
聞任事者皆進秩獨不自言在固始詢求遺便嘗穿永
清南津二渠漕粟溉田交頼之永豐大姓持吏短長因
横恣漁食閭里又土俗以鼠莽蠱毒殺人公禁沮立絶
全守武人不閑吏治公隂為處議每條教下自幕府不
知由公出也化州僻陋下車築校舍置諸生誦說間為
擁經親授義訓人士知趣學自公始也有州佐自海南
代還經郡市征者故與有仇以匿貨文致其罪公廉知
狀為處平之州佐欲挾公修憾則䟽其宿負求窮竟之
公亦無所聽繇此兩人交德公囚有坐至重辟者為奏
讞得減罪一等已而錄見囚縱出之佐史大驚公曰是
羸瘦不堪杖杖之必死讞之前而殺之後其去幾何人
服其敢為居六年不代化行南土歸裝無嶺外一物當
世清之在池州籍記桀猾主名或犯禁輒披籍與重比
以故姦不迹境郡中翕然稱治未幾召還遂請老公性
靖退知止足奉公孤立特介以質謹自將不肻橈節媚
權近仕進淹晚一不綴懷夙嗜學問喜聚書自少訖老
未嘗一日去篇籍不觀工草隸善屬文賦詩尤多時稱
佳筆製續千文行於世内行孝友加人始官錢塘迎祖
母賈氏夫人以養承顔盡其歡是時族千指賈方專家
政能使忘歸焉服前後喪皆哀臞不自勝吳中貲業前
推以贍同産子晚節無所於歸因徙貫宣城招季弟共
居視遇與已無厚薄退居十年論議本忠厚專以表善
賙急為心江左衣冠仰為軌式春秋雖高精明如壯人
俄屬疾甚微沐浴更衣命左右掖坐若將寐者泊然而
逝崇寕三年十月丙辰也夀八十有三五年九月丙申
葬於宣城縣萬松山之原母夫人王氏太原郡君兩娶
施氏封仙居永嘉二縣君皆有賢行男五人鈜桂州永
福縣令錡前卒鍔通州司法參軍鍴釗舉進士皆有學
守孝謹祥順名能世其家女三人皆嫁婿路慶隆為左
班殿直蔣忱為藤州鐔津縣令王彦思為鄂州蒲圻尉
孫男女十三人某侍其自出也先夫人北海君于公篤
友愛平時道公事不虛口故其不肖子得公世次行治
勞烈為詳義不敢以疵賤辭毋銘也因泣銘曰侍其之
先高梁啟封以官命氏繇漢侍中逮公曾祖脱迹建業
以武奮功桓桓累葉公以學藝收科自躬與道進退不
棘於逢龜紫朱輪吏二千石豈曰不逢未配名德惟德
之配天則大之康寕夀耋子孫頎頎有窽新宫兆墨云
食詔萬斯年篆此幽刻
右朝散大夫侍其公墓誌銘
右朝散大夫北海侍其公諱鈜字希聲紹興七年正月
辛未得謝丙子終於宣城里第年數八十有一其孤升
卿以其年三月甲寅奉公柩塴於縣仁義鄉萬松山先
塋之東以某侍其自出謂公緦兄實熟公世次行治再
抵書求銘乃泣為序而銘之曰侍其氏自漢廣野君之
元孫賜氏食其又三世始因官改錫今姓而望出北海
者尤多顯至公之高祖諱禎仕李氏知吉州歸朝授左
神武衛上將軍生右侍禁諱憲始自建鄴徙家蘇之長
洲侍禁生贈右正議大夫諱泳名清正篤行君子正議
生公之考諱瑋起進士歴刺化池二州焯有聲烈贈金
紫光禄大夫公以父任調永州司法參軍前律後令夙
曉習吏不敢弄歲饑盜有強劫人禾而傷其主者州將
且論死公固争曰歲災不可麗以常法會德音降從流
坐公仍争之謂當以流為本罪而用赦末減已而讞以
聞廷尉果是公議蓋公初仕不苟於職巳如此用薦者
遷桂州永福縣令擊斷明審廷無留事且受代府帥若
部刺史惜其去創州鹽倉闕表公就職府帥曰吾僚通
敏無踰之者仍委兼幕府督司諸公曰我言其材規以
自助因交屬以事公黎明坐曺夜漏下數刻始得休衆
職俱辦魁然見頭角廣西並邊州縣例以官鹽逼新民
使售公虞生變獨輦鹽入洞自置場鬻之民夷以為便
課更大登以外艱去位服除會蠻獠初以平允從等州
入版籍丞相唐公恪時將漕江東銜命撫諭詔以公為
恪幹辦官公既馳至桂管代其長入險遠洞寨時酋渠
情不測或請擁勁兵自衛公曰宜輸寫心腹綏懷之詎
可以鎧仗市疑耶因單裝往蠻人始衷甲荷戈逆境上
望見使者惟一二儐從乃投兵免胄就燕犒公具宣天
子德音皆環公拜且泣曰不圖徼外蠻夷今霑聖化他
種落豔寵相繼效土疆後使至不能如公示以悃誠變
起尊俎間繇是廣人益追誦公之能使還策功第一特
改秩授宣教郎除在京諸軍審計院出知潯州公不鄙
其民膏枯撫羸一以恩信民化服之州置監冶鑄鐵錢
以緡計者儲數百萬一日更圜法命悉消毁公獨奮曰
事固未可知格詔存之後果復用省費不貲代還除在
京諸司糧料院擢知蜀州時方復古賓興法公慨然以
誠意助樂育鼓篋交至間有名士跅弛抵罪者輒縱舍
之後多拔高第巴蜀文雅遂光前世秩滿除開封府司
兵曺事以郊祀恩賜朱衣銀魚府曺牒訴叢委異時劇
吏抱成案持必於官公獨親裁事論貸輕重咸出巳見
無銖髮枉橈尹頼之朝廷知其材任劇擢潼川府路轉
運判官欲用矣遇妻喪請郡便家除知徽州未行改均
州遂請散局得主管亳州明道宫以歸初金紫公既倦
仕樂宣城丘壑之勝築室居之蕭散十餘年而公名爵
夀耋一與之埒談者推為仍父子之美云易簀前一夕
與親友銜杯至夜艾體初無不平鷄一鳴呼侍媵取燭
家人起視已正坐逝矣公為人外方嚴而内樂易仕惟
平進所涖有明恕之響獨喜文籍視他世味如嚼蠟也
官永福日忽起親念即假歸冐瘴獨往返萬里不憚既
除喪悉推先業畀諸弟之未仕者族子貧困異縣招致
共居調護之尤篤數官南服歸裝無珠犀一物中年從
方士學導引吐納術故年殊八十而耳目筋骸堅悍不
衰官八遷為右朝散大夫娶劉氏太子中舍敷之女封
榮德縣君累封宜人子長曰䂬早世次即升卿右廸功
郎池州青陽縣尉女三人嫁撫州金谿縣丞王叔全左
宣教郎前徐州州學教授徐楫左朝散郎前興國軍學
教授桂南升孫光祖慶祖皆以公蔭補將仕郎銘曰昭
亭之陽兮張祁之里泉播播兮石齒齒靈氛卜幽竁兮
曰燾慶而儲祉楸柏相望兮父母孔邇公既脩夫姱節
兮又申之以内美名光策書兮祭有孫子嗚呼公兮一
無憾於生死神明其升兮體魄安此
左承議郎致仕丁公墓誌銘
吳興山水清遠世産第一流人本朝以文學政事風節
致高位稱名臣者磊落相望而高蹈著聞者自祕書丞
朱臨先生始先生皇祐進士以壯齒得謝里居自號少
翁遠近慕其節師尊之自是邦人以知足自勵歸不待
年者亦踵相躡公其一也公諱安常字權中世家湖州
德清以諱某者為大王父以贈中奉大夫諱某者為王
父以中大夫贈光禄大夫諱某者為父而謂少翁外王
父也公少有識量強立早成率諸弟游賢關聲號籍籍
光禄公遇恩當上一子公居長而請先其弟崇寕五年
果自以經術擢進士第調開德府法曺參軍年少耳所
為已卓越動人劇吏不能骫法弄事閱三年將解秩轉
運使許几器其才常表以自佐遷從事郎澤州司戶曺
亊會朝廷營室下河東調大木鉅萬異時役夫斬木太
行頻陟險峻手足偶失措輒顛墜崖谷死者不可勝計
部使者檄公護役且誘以重賞公曰薄人於險而已尸
其利非仁也始吾不願仕者正以違已為病今豈戀此
幘哉因求謝事郡守丞力挽留之抑其奏踰月不上而
志不可奪遂以宣教郎致仕是歲春秋纔三十八光禄
公喜曰而夙慕少翁高世行今不愧之矣宣和末給事
盧公襄守吳興與公有學省同舍之舊每叩門問政已
而被詔朝京師且率貴近交章起公因請俱行公笑曰
門既杜脱復啟寕不畏北山叢條譏人耶卒不屈中年
益厭城市喜菁山巖壑之秀且有葛稚川遺跡乃即其
地築草堂環蒔松桂桐竹日倘佯其間未幾金人侵浙
右士大夫南奔者無所歸公峙糧掃舍為之主有黃朝
隠者素昧平生自金陵輿疾來求寓公為調護其疾俄
不幸厚禮葬之公樂賑人之急概如此兩逢踐阼恩遷
奉議承議郎加賜朱衣銀魚積俸錢百餘萬皆置不取
紹興十二年九月某甲子公年六十有五終于家以其
年十二月某甲子葬湖州烏程縣游仙里葛山之原配
羊氏父曰奉議郎徽卿封孺人男曰士龍強學有文嘗
薦禮部曰士遜士元尚幼女長適右修職郎江南西路
轉運司幹辦公事閻鑾次適右承務郎葛邵次適將仕
郎姚端誠孫男女合三人公性嗜書遇警策必手抄而
心記與客語纚纚可聽自奉孔薄至可以利衆若聚圖
書聘師友一不靳對童賤禮意恂恂與人交無新故悉
竭誠悃一話一言洞見肝膈或問死生之理憮然應曰
彼怛化者行有不慊於心者也吾委順而已洎且死起
居言語如平時家人迎毉及門已逝矣嗚呼豈退居二
十七年之功用在是乎彼抵巇射進夜行不止而位高
禄富碌碌與草木俱盡視公所得孰多耶某再仕此邦
晚復卜居近郊寔仰公行義且辱薦息女為孫婦方圖
與公黃冠野服相從泉石間而公遽不幸悲夫初光禄
公以進士起家入總𣙜貨出刺邠光二州有材力撥煩
之譽官其子三人公與弟安止弟子雄飛復能挹世科
而子姓與賓薦者相屬故今衣冠儒學盛家推丁氏興
蓋未艾也銘曰丁公儀儀早謂瑰竒學於古訓弗懈弗
隳一世所難獨勇為之一世所願顧謝不窺天相其功
開迹宏大以壯為老浩然夙退才雖不施志則云遂媚
于林丘優游卒歲塗轍弗升於天奚懟天卒相之子賢
而文圭組赫奕豈必其身
承議郎王公墓誌銘
公王氏諱登政和二年唱第宸筆賜名因字廷錫其先
太原祁人自公五世祖始徙貫婺之金華縣公幼孤困
窮痛自奮激學問既長名通經能文詞遠近學子請業
者甚衆再中鄉書一以郡上舍升貢辟雍省復兩預國
學薦始擢第調衢州盈川楚州漣水二縣丞改宣教郎
知越州諸暨縣秩滿差知潭州湘潭縣會課遷奉議郎
逢今天子踐阼恩遷承議郎盈川嘗行令事人有詐為
祠部度僧牒鬻於市者公發其姦捕得之格當增秩愀
然歎曰寘人重辟而已顓其利仁者為是乎因縱使自
言卒用首法減死政和八年秋郡國大水漣口當淮泗
下流支川所匯公俟水之未至增築城牒已而水嚙城
不沒者三版邑人讙曰微吾丞公吾曺其魚矣公復峙
餱糧儲械用旁郡流移至者如歸全活數千計盜劫諸
暨温戶沈淵家久未得朝廷洎部刺史督捕苛峻前令
執錢唐兵與盜同姓名者鞫訊成獄既具且上府會公
視事以牘及囚辭氣參聽得其冤狀亟縱出之一府傳
疑檄縣再錄囚雜治公弗聽明年盜自通於河朔移文
至邑聞者始大驚服公之聽斷明多此類也仕歴四邑
外嚴中恕砥節礪操不可干以私湘潭官期滿踰年無
趨治意方且市丘隴治棺絮若前知死生之數者俄屬
疾語家人以去來常理易簀無憾以靖康元年四月某
甲子逝年數六十有一大王考某王考某不仕考某贈
宣教郎娶大理寺丞陳珫之女封儒人男長曰師醇次
曰師心宣義郎監信州汭口排岸季曰師古長季俱嘗
升名禮部孫男二人澐演諸孤將以二年三月丙申葬
公赤松鄉黃枇塢而遣人抵書以銘見屬始某自大司
成出領宫祠寓居襄賁因與公父子游見公静退不以
榮槁措懷獨進諸子於學甚厲日論說文義以磨礲浸
灌之方是時師心始冠已能用經術取上舍第而師醇
師古皆軒然有邁往之韻予固心器之矣其後師心為
海州沭陽尉遇京東劇賊數千人浮海來寇公適就養
在邑命引兵邀擊境上馘渠酋數十人降其餘衆一道
頼以按堵太上皇帝多之降御筆詔褒諭衆譁說交譽
而不知計畫多自公出也嗚呼使公得為世用智略效
見當何如哉銘曰既艱其成始發其榮宜永其享而嗇
其齡絃歌兩城位不配能有息俊英亦足除乘吉壤妥
靈孝子所營我為之銘以遠德聲
奉議郎致仕周公墓誌銘
公諱某字彦霑姓周氏其世序自晉左僕射顗繇安成
渡江徙建康至公之高祖復避五季亂繇建康徙毘陵
芳茂山之陽故今為常州晉陵人公幼聰穎後母俞氏
撫之均已出故公雖壯長不知復有所生母其兄子彬
且死屬其故舊吏部侍郎霍公端友曰吾叔性淳至不
知所生杭氏在外也可須其登第語之紹聖四年公以
進士解褐調開封府鄢陵尉還里中霍公具以告公聞
知感慕誓見母乃出仕即以所賜袍笏束寘承塵上易
野服菲屨走遠近村疃物色求之一夕夢雨霽有指冢
言曰此君母也詰旦之隔湖訪求有老父告曰我知之
死再歲既葬矣引而示之冢時雨初止宛與夢合公慟
絶即易棺衾護歸具禮改葬税三年之服哭泣哀傷踰
逮事者當是時同學諸儒共臨祭醊而霍公製文詞極
酸楚後十餘年霍公執太史筆復作記叙本末以傳世
云免喪補泗州司法參軍持議平淮南饑多盜大率規
微利輕殺人公哀之每當以輕比所全甚衆盜有匿人
之車者他日失車家復失牛意前盜執之掠死州將欲
以殺不辜坐之公争議請讞從之廷尉果當以不死遷
通仕郎台州臨海丞嘗按他訟寓宿僧舍有僧暮夜為
訟者以金餉公求橈法公錄付郡寘于理秩滿戶部辟
監萬歲院石炭場用薦者改宣德郎授建昌軍司錄事
歸數月屬疾請老遂以奉議郎致仕遇郊祀恩賜緋衣
銀魚宣和六年十一月癸已終夀六十有二公性莊重
而靖默孝謹質厚篤嗜墳籍三薦始得第以禄不洎因
薄其官不復干進既謝事嚴除一室取異書洎黃老浮
屠之學手抄節不知寒暑飢渴晝夜如是者蓋十有二
年疾猶不置卷嗚呼與夫志在名利而以學為市者殊
科矣執前後喪皆哀臞晚節每輿疾省丘墓著先塋訓
誡一編引古今冢墓神靈顯著事數十條以詔子孫有
遺藁二十卷曾大父某不仕父某贈朝散大夫繼母俞
氏贈宜人所生母贈孺人娶沈氏封孺人子德先行先
以某年某月日葬公於某原而見委以銘某於公為同
年進士且又喜公之子賢孝有學守不墜世緒因樂為
論次竊復觀近時搢紳孝德感通事迹類公者皆得表
顯於朝具載天下耳目而公以位卑夙退事不大白因
掇是節表出之以為公銘其辭曰棘夭夭其峻茂兮莪
蓼蓼而愁絶母聖善而昧平生兮將趼吾足而求索后
皇命靈氛而降衷兮告以正夢而昭晣皤叟指馬鬛而
相示兮痛春暉之永訣仰天泣血而心折兮雖税服其
何濟也聊黽勉以出仕兮終守丘隴而卒歲也蹇年位
之甚瘠兮羌校德而特豐我書姱節於億年兮閟孝子
之幽宫
右奉議郎致仕賜緋魚袋魯公墓誌銘
宣和七年天子冬祀上帝推恩廷臣提舉福建路市舶
魯詹得其父為承事郎致仕歲中逢淵聖皇帝受内禪
恩進封父宣義郎且乞以當得朱衣銀魚改賜詔從之
上踐阼覃霑若南郊明堂恩詹為直秘閣福建路轉運
判官又累封其父為右奉議郎惟奉議公諱夀寕字景
脩秀州海鹽人魯姓自魯滅于芊子孫以國為氏而扶
風之魯漢晉代有顯人至横江將軍肅始踰淮居吳之
曲阿中徙嘉興隸名數海鹽自公父始公家故貧既孤
與兄弟共理貲業雍睦聞東南稍温斥所有闢文館延
名儒教飭羣子弟巳而長子詹舉進士中某科開迹入
仕未幾以才器自見膺被識擢更中外顯曺劇部而公
身及享其寵規模智識之遠人士多之公為人外樂易
而中方質出處取予常徇義而動恬於世味而奉已刻
削中年敕諸子勿復以家政相關屏居一室食不擊鮮
非披佛書則習禪觀精苦如山中頭陀轉識誓必生净
土紹興三年詹為樞密院檢討官取告歸夀其親俄以
疾不起人謂公老而哭子且不堪其憂公一慟即知自
廣處餘年詧訔二子並特賜第閭里歆豔而公無津津
喜色蓋公探道有得視死生榮辱如寒暑旦暮故哀樂
不能汨其心如此公生皇祐癸已閱七朝更五百有二
十四甲子而步趨視聽不衰顛髮猶黑九年秋七月屬
疾丙戌召常往還僧可觀謂曰吾誦彌陁經無慮二十
餘萬他契經數不可紀已面佛自列師其證明吾且逝
矣俄召婣族叙訣復呼子孫前教戒各盡其意且曰我
聞佛說執持彌陀號七日心不亂决生安養吾雖净業
已熟宜遵佛語復顓心七晝夜自是不復飲食語言惟
口囁嚅若有所誦越癸已亭午始泊然善逝正七日也
曾大父承秀大父延厚父惟辯比三世不仕而德義有
聞娶劉氏贈孺人亦篤奉釋教嘗嬰疾即醫錢塘命千
僧禮迦文塔輿疾膜拜俄現毫光赫奕亘天傾城來瞻
讃歎希有瀕死亦有善證嗚呼豈夙昔與公同為善知
識乎何其緣契之符也子六人長即詹終朝奉大夫次
慧静出家為比丘次謩右迪功郎監潭州南嶽廟次譽
未仕詧訔皆左迪功郎女一人適進士陸紳及公之存
孫男十有三人可度右迪功郎可久可傚右迪功郎新
授江州彭澤縣尉可立將仕郎可封右迪功郎湖州德
清縣尉可復可傳可大可輔可觀可宗可受可羣孫女
十四人曾孫男女七人公以歿之年十月癸酉窆於縣
東武之原與劉孺人偕葬謩等清明邁往力學問自立
諸孫復嶷嶷見頭角今推儒學聞家必曰武原魯氏流
慶蓋未艾也以某有素猥屬以銘不敢辭銘曰本自無
生湛静真常寓形檇李豈曰公鄉本自無滅圓明虛寂
藏魄東武豈曰公宅西方妙樂以净為緣净業相應報
土現前不歴僧祗得大解脱銘以著之用警來哲
