丹陽集卷十四宋葛勝仲撰
墓誌銘
宣義郎致仕王公墓誌銘
公王氏諱繹其先京兆萬年人晉代徙貫四明有諱文
序者仕錢氏為奉化令吳越國除從歸朝又徙蘇州今
為平江府永冠著姓文序生愈舉進士五對策於廷入
官卒贈右金吾衛大將軍於公為曾祖金吾生琚歴廣
西淮東二路提點刑獄贈左武衛大將軍於公為祖武
衛生安仁知沅州軍州事娶長夀縣君丁氏生公公字
彦成懋德自立處家庭孝恭慈良有愉色之順居鄉黨
清正愿慤無擇言之闕該覽羣籍尤邃於易手抄諸儒
章句數萬言家貧屢空不營資業客或啟勸輒酬以他
語奉身貶約遣諸子受業給其費顧豐泰已而二子棠
裳以詞藝顯名相繼拔上舍第效官近境公往來更就
其養在公府簡默不交人士設棋罫自為勝負置酒鐺
自為獻酬容色閒暢人莫窺其際子孫所為有不當其
意者不顯鐫斥微示以意僮役或盡歲無所譴罰性寬
如此紹興元年天子合祀天地於明堂時棠知湖州烏
程縣裳知秀州海鹽縣丞上章聯封授公宣義郎致仕
明年春棠諗於朝乞去位侍養詔除主管西京中嶽廟
方是時某為吳興條其政蹟表留以自佐會後太守翰
林汪公繼以請詔俾還職因取急與裳自海塩迎公至
縣治三月某甲子卒於烏程年數七十有二且死語家
人曰先賢臨絶有主無神鬼驚忤者吾今政爾不亂與
頮畢泊然而逝無遺令一語娶東平安氏郢州防禦推
官冲之女贈孺人賢操實克嫓德前卒子三人棠左承
議郎裳左奉議郎鏜幼未仕孫男女十有二人歿後二
十有六日與孺人合葬於吳郡天平山之北初公里居
專以教子孫後食其禄者十餘年以生受朝封二息並
時官浙右兩州賓客豪傑若民吏皆德公之子争贊善
奉觴為夀病則交迎醫歿則致奠醊者相屬故時論推
為哀榮焉棠裳學術文辭秀出流輩所交惟賢所涖號
治執喪哀臞於送終無所不盡與余游俱習乃見屬以
銘銘曰性介而通德清而容嗜學劬躬不諱其窮有子
俱逢禄釡有饛禋祀合宫名聞帝聰肇享爵封命服惟
衷眉夀令終祖考其從後礽顯融且侯且公其柏其樅
過者必恭
文林郎姜公墓誌銘
姜姓本出天水太公望封營丘後世為田和所滅子孫
散徙而天水之姜曰肱曰維顯名史氏至恪公輔相唐
高宗德宗益號冠姓君其裔也諱周臣字仁輔世居睦
州建德莫知其始徙曾祖考及祖考延德考逸皆不仕
君少孤母李夫人訓使學專精自厲已而文詞經術隠
然稱諸儒中元豐八年進士第調温州永嘉江寕德化
二縣尉部索夙盜囊橐過抵悉知之相戒毋得覘君境
人頼以安遷衢州錄事參軍聽獄明審每甲乙參凖以
鉤取事情不強以楚掠文致其罪故獄無頗纇竟案有
可矜輒為奏讞所全宥甚衆在勢者材之辟監洪州豐
城市易務滿歲會省官罷改明州象山縣丞逢受寶恩
遷文林郎數行令事為政簡易人便安之未滿秩復會
省官罷君性温良謙退居官不以武健干名所至稱長
者隠約自守禄賜緣手匱竭不營歸貲鬻舊業幾盡識
者清之暇日以所謂梵書者自娛進官淹晚聊不嬰意
校吏考十一不絓銖髮過差竟以州縣職沒其身悲夫
配南郡張氏子三人男師孟嘗貢禮部師仲第進士將
仕郎師季舉進士女長歸同郡陳夷簡次歸開封何至
德一尚處孫男一人某令休寕與師仲為僚喜其齒少
自立於載籍博涉精記誦說數千百載事如目擊既又
聞兩昆弟皆嶄然見頭角意其門戶且興亡幾何君來
過師仲見君以德善自晦粥粥若不能言固知流澤有
在也政和元年二月壬戌終於休寕子舍夀五十七諸
孤奉喪歸卜十月已酉窆建德鄉平碧之原走書泣請
曰先人行治微夫子銘且湮没義不得辭銘曰有所激
以昌其氣惟學之嗜故壯而仕無所麗以直其躬惟義
之從故老而窮祚德自天嶷嶷三子慶充門閭君其不
死
著作佐郎陶公墓誌銘
晉著作佐郎陶淵明之後十六世有孫曰直夫字次汲
仍居潯陽仕宋亦佐著作大觀三年年四十七二月庚
寅以疾卒官陶氏本鄱陽人吳平徙廬江之潯陽有名
丹者為吳揚武將軍是生晉荆州刺史長安郡公侃於
淵明為曾祖而公之曾祖鑑為左監門衛大將軍祖稷
大理寺丞父舜咨第進士終宣德郎公嗣舉進士中第
調建昌軍司戶參軍官有殊政會詔諉諸道察良吏江
西使者以公應令遷雄州防禦推官知亳州錄事參軍
改教授懷州談經授業切磋懇至自遠著錄者甚衆遭
外艱去職學徒恨不得卒所聞泣餞者踵相逮也服除
又教授徐州時三舍賓興法始頒方郡衆未曉習公能
推廣德意區别科指行之不少盭傍郡取則焉明年集
貢士試京師徐土人士卒占異等遷太學正改宣德郎
提舉梓州路學事召對詢勞移晷先是蜀部學廪不繼
公至則披圖考籍錄乾沒吏一人寘之理籠利源以豐
歲入窒姦隙以裁日用養士之費始羡遷監察御史入
祕書省為著作佐郎逢受寳恩轉奉議郎公生質秀穎
不凡綜練經學廣窺衆善專精或積歲不踰閾元豐中
補太學弟子員年少耳然志尚風旨魁然出老先生右
一時賢雋皆慕與之交七年秋充貢賦居第一海内誦
其文辭及為吏砥節首公敕身自約惴惴惟恐過差氣
貌嚴正雖燕不堕處交朋間無擇言之闕居喪舉動遵
禮紀而毁慽獨過制事寡嫂甚於兄之存字其孤不啻
已子有文數百篇初宣德府君不喜吏職浮沉筦庫數
年亟謝事歸家巷故公亦濡迹埋光不及擢序而族昆
節夫以儒學將略致位侍從屢殿大邦終龍圖閣學士
正奉大夫胄閥益顯矣公娶張氏亦同志趣後公二年
卒男曰忻女一人皆幼能舉公及公妻之喪以政和元
年二月壬寅合葬於江州德化縣先生鄉之原且求予
銘以識葬者尚書司封員外郎悦龍圖閣公子也銘曰
潯陽之城柴桑之里靖節之家有賢孫子不慕榮利閑
静少言官止著作以屈為伸其尚類也視此刻文
江隂胡君墓誌銘
君諱哲字明叔常州江隂人少為諸生力學問嘗試于
鄉又嘗試廣文館不售即謝去隠居唘山之陽泛觀典
籍以求志二親春秋高念所以娛其意者乃築圃結亭
藝木芍藥千本服老萊衣日侍杖屨容與其間州里稱
其孝後益喜交賢士賓至如歸修具甚設資業為替弗
計也性勁正而曠逹聞人不善必面折之緩急叩門者
不以有無為解一時巨公名德多從之周旋因得其筆
牘藏之甚富常語人曰吾窮於世老矣然於古人知慕
醉吟先生於今人獲從東坡公樂飲於西湖之上竊自
幸也晚節刻意宗乘聞道於大通禪師得死生之理宣
和七年十月庚子寢疾革誦般若心經數過留偈四句
有形遷性不動之語泊然而逝享年七十大父忻父惟
恭不仕男二人端彦端文君夙以翰墨畦徑親指教故
其文皆曄然可觀端彦再貢禮部人謂以經術文詞策
名致顯位不在其身而在其子均也一女未嫁孫男四
人千里千能餘未名君以十二月某甲子葬於縣之昭
聞鄉祈仙里之原而見屬以銘銘曰奔名而夸毗瘠義
而豐貲虛生而懵道心之微欻與世其長辭以君之清
操逹識而視之吁其可悲
江隂趙君墓誌銘
常州江隂趙君諱越字彦中資夷淡而趣高明少喜視
書上論千載人以筆端涇渭之補太學弟子員卒學師
友交譽不幸踵丁三母憂積十餘年不獲于試無階自
奮崇寕中朝廷大興三舍法羅天下英俊君春秋高矣
猶率子弟鼓笥趨鄉校在勢者欲以八行薦之君以宿
儒尚多辭焉已而子弟相繼貢辟雍省識者知其訓飭
自君出也家世饒貲曾大父某不仕父某與其弟秉義
郎汝弼同籍五十年身任勤劇而縱其弟結交當世名
公偉人雝睦聞東南故君生而漸濡孝友之訓洎專家
政於生業厚薄贏耗一不以嬰意亦不取以自封靡至
人以緩急叩門未嘗有已怨族女若甥貧無齎送皆為
具奩橐擇夫嫁之同産妺既嫁貧不能以自存則并其
夫與子養於家百須皆滿其意雖久弗厭也宗黨稱貸
五十萬輒折劵不復索君以財發其義大率類此故生
業寖薄而鄉閭稱長者初娶張氏朝散郎通判信州贈
光禄大夫諱磐之女十有七而歸婦德如老成人閫内無
退言繼室郭氏朝奉大夫諱附之女賢有操行今宜其
家初光禄公見君文竒之妻以長女及觀文殿學士東
平吕公帥餘杭君以文贄一見器許復以甥女郭氏歸
焉禮部侍郎張公漴光禄仲子也與君少俱學且嘗娶
君之妹以其所著易說十卷上釋經局莆田蔡公讀而
竒之以某年某月某甲子卒於家夀五十六有詩文數
百篇以自名其窮頓挫踔厲可喜男廷幹以某年某月
某甲子遷張氏之窆合葬君於縣由里山之原四女長
適奉議郎江陵府江陵縣丞馬毅次適迪功郎章之邵
次適從政郎廣德軍曺掾程元弼一尚幼孫二人曰祐
曰祐廷幹躬孝踐行每以君不朽計為孜孜故君葬既
久而幽刻不輕屬人以某與君皆光禄公婿相習乃謁
銘焉銘曰為善而貽令名不必禄爵始榮其親也種德
而燾餘慶不必顯貴在其身也以財市義家雖瘠而德
不貧也夷考行事而昭之其與古賢者鄰也
中奉大夫葛公墓誌銘
昔漢文帝延見近臣必求天下長者而寘諸位其近臣
進對間亦問曰某何如人某何如人上曰長者皆一時
隆貴人也以故風俗醇厚中外又安號稱大治後世銳
於功利右材左德篤厚君子不以武健愉快者往往不
究於用如公者多矣可勝恨哉公諱師望字興周江隂
軍人少孤貧自力學問舉進士兩薦開封紹聖元年中
第調亳州衛真縣主簿遷平定令知廣德吳二縣監在
京南炭場通判筠汀揚曺四州主管南京敦宗院提舉
鴻慶宫太平觀仕四十年以長者著名字官自宣德郎
十遷為中奉大夫孫傑察訪淮南挾御香至衛真朝謁
太清宫詢老君殿立侍二像為誰或對以唐明皇文宗
公曰開元中明皇幸亳太子亨扈行今像乃明皇肅宗
非文宗也傑以其多識器之治平定有風迹任刺舉者
交薦諸朝遂改秩在廣德尉得盜希賞文致其罪抵死
公察其冤從末減蒙活者數人邑子以輿梁壊請輸財
於官治新之梁成而羡數百緡郡守檄取以佐公帑公
謝不與悉還之民無幾何州縣在事類以貪墨被訴部
使者臨按之獨公在政廉白乃歎曰廣德清操豈不能律
汙吏哉高安民喜嚚訟公能陪輔其長使郡中清汀州
元夕張燈郡學生數人與寺僧競因敗其燈累百計二
千石怒且笞辱之公從容開說謂人固有跅弛而工文
業者奈何以一眚廢衆士守不聽一日攝事悉放出之
後拔第顯擢者踵相躡時賊擾東南人士北渡維揚者
日數十艘州牧貴人不敢干以私則惟公之求公為奔
走勞來供其百須一不闕賓至如歸而交德焉在興仁
遇宦者出括民田勢焰薰灼凡不曲意阿附者必罹中
傷坐是賜罷而晏然未嘗關懷也公性沉静而夷曠燕
居如齋雖盛暑對家人必整冠履至為吏一以矜慈麗
大罪者必求生麗小罪者每從恕雖自隠其德而所至
民親愛之去則遮道而戀慕夙知禍福皆前定故自安
分義不肻行險以倖遇合官桐川日嘗夢謁靈濟廟神
告以冥數曰後日官至中奉時始通朝籍卒如其言初
公令平定時丞相唐公恪董漕事行部至邑見廷無逋
事民無退言語人曰使吾部令皆若是復何憂乎自是
深知公後佐丞相徐公處仁于淮南事有異見輙抗顔
争辯徐公不以為忤更賢之靖康中二公相繼登鼎軸
推轂故吏屬甚衆而公未嘗曳裾奏記於其門免絶課
當進官一等逢赦當賜三品服皆匿不自言曾祖惟安
祖中敏不仕父錫累贈太中大夫母李氏贈碩人妻先
令人閭丘氏今令人衛氏男曰禔右迪功郎洺州永平
丞曰祺右從事郎常州晉陵尉女長適進士趙格次適
左正言陸震次適駕部員外郎洪興祖孫男三人昭登
仕郎二未名孫女二人紹興二年公感疾不知人閱數
刻復蘇書韻語二十八字有一生方便過人之語且為
先令以授諸子五月甲子日終神明不亂於死生之變
春秋八十明年八月丙申葬于鳳戈鄉之丁陸原諸孤
以某謂公為兄實熟其行治來請為銘乃泣而銘之曰
葛氏江隂世為聞家肫肫中奉嗣德振華以學策名葆
和安雅稽其行治終始長者弗競弗夸城府坦夷至德
感神神實相之告之冥符桐川之廟爵第四品卒如所
告位止州佐所畀者年天祚吉履簮紱綿延鳳戈之藏
卜云其吉銘以昭之兹謂不沒
葛君墓誌銘
紹興元年冬十月某解秩吳興郡居景山族子開真自
江隂來拜且泣曰先人不幸以七月丙辰終方病殆時
忍死言葬必於青暘亡母之兆銘以屬叔父開真不孝
既以其月辛酉葬矣銘敢以治命請予亦泣曰小子忍
銘吾兄耶明年二月書來速銘則為論次而銘之江隂
葛氏其先避亂自廣陵徙居簮紱相承百餘年世有名
德其晦迹不仕者亦皆恂恂謹飭以操行自將君諱權
字執中江隂葛氏子也曾大父惟明大父定父淳俱不
仕大父贈官至朝散大夫君少涉學嘗事科選已而謝
去專營資業以奉親養生送終無悖禮姻族緩急輒賙
貸之空無者每折其劵生而篤厚老而康強且死神爽
不亂春秋七十有二娶康氏子二人曰開真去病女四
人皆有從孫男女二人初大父女兄歸樞密直學士蔡
公君謨君珍其筆迹儲之甚富復能記其詩文行事故
一時賢士喜從之游嘗見語曰吾欲築第面惠山以居
而隂陽家之說拘忌數年吾老矣不能待也因趣鳩工
時方域休咎一不問卒成華屋遂燕處之適談者多其
曠逹云銘曰天賦之德復與之齡體魄措此惟以永寕
張太安人王氏墓誌銘
贈通直郎晉陵張公諱某之室太安人太原王氏其先
自幽州徙家山陽祖某千牛衛將軍父某左班殿直太
安人端靖而敏悟略涉傳記言動不妄十有七而歸七
十有九而老八十有九而終少壯為賢婦晚為夀母其
宜張氏凡七十有二年維張氏在東南推衣冠顯姓仕
有並時至九卿者號東西卿家太安人始歸克嫓其夫
之德事姑欽愛兼至凡尊嫜行若姻戚媪御咸慶其姑
得孝婦洎專家政幹理有條序菲於自奉而所識窮乏
悉賑之晚增築室廬若知其後且大者篤老精悍無疾
日紬佛書求死生之理比易簀無一語亂敕家人掖坐
而絶實宣和七年七月乙未也子七人宰為奉議郎陜
州司錄寅再貢禮部宏舉進士有名宦從事郎信州刑
曺事宇宣教郎守奉議郎監察御史實數占成均異等
女三人適進士潘民用曹謖蔣軺孫男十有五人美成
康成德成信成師成友成士成餘未名孫女三人初太
安人子衆而貧窶無貲未嘗以嬰慮盡使努力為諸生
以舊所憶衆書手抄教督夜分猶課厲衆子嚴憚若師
既久居益貧或勸其變業征利者苐笑不應無幾何子
皆明習經學軒然著名字監察公繇州里首送擢第又
舉詞學兼茂科中之大觀初三子復同榜以上舍入仕
州將表其閭曰椿桂太安人御安輿從子之官轍環數
郡夫婦華髮同享擊鮮柔滑之奉逆送者道相屬也以
子恩封孺人又進今封最後見其子自御史府章求郡
以養於是有識雜然譽歎以謂微此子不能寵其母凡
州閭稱德善之報及母子之德以為可願必指太安人
之家云太安人卜葬得歿之年十二月庚申其兆在武
進縣南鄉千墩村而見屬以銘某謂諺有之學家多士
大夫為學之利太安人所不及見者蓋未憗也因論次
其行事而繫以銘曰其屯弗戚其求弗棘其勤弗易其
報弗忒其亨弗瘠其銘弗泐
樊宜人蔡氏墓誌銘
紹興五年春右朝散大夫主管台州崇道觀樊滋德淵
訪余於吳興曰吾妻宜人蔡氏不幸以去年七月終願
得子銘以識葬且曰宜人曾大父諱仲謀官至太中大
夫生左朝奉大夫元康元康生沅州軍事判官邦直宜
人其季女也唯樊蔡氏並為衢州西安之望族夙通婚
姻宜人始垂髫柔明秀警吾父金紫公吾母文安郡夫
人愛之求為吾婦凡與之齊者若干年尊嫜曰是善事
我娣姒曰是善輯我媪御依其仁族黨稱其睦而吾以
為有閨閫之助也始吾既葬二尊於塔山卒喪躊躇不
忍去而從仕宜人啟曰薦香火而護樵牧宜有佛廟衆
財不可私取以為悦盍以已力營之因斥賣其装不留
一簮而築室一區延僧主之後劇賊起新安姦人所在
嘯聚衣冠墟墓類遭發而吾二塋獨無恙吾嘗里居謀
所以賙宗族之窶貧者吾妻曰所朌么麽彼且緣手而
盡曷若營不匱之利於是裂慶牆鄉之别業為義産且
以戚䟱定多少之差歲給之而人頼以炊者衆焉吾鄉
涉步數郡往來之湊故有浮桁袤數十丈會為水敗行
者病涉吾妻不資於衆垂槖而新之宣城饑米斗錢二
千吾適佐郡吾妻勸吾盡出田禄賑之日為饘粥食餓
者南陵饑甚則市他米諉邑令增給自是大姓争發廩
而蒙活者不勝計宜人勇於仁類如此奉釋氏至虔卒
之前六十日夢人告以絶羶葷後當坐去及易簀神爽
不亂召子若婦訓勅諄諄俄結印坐逝夀五十有五累
封宜人男三人國輝右迪功郎江州錄事參軍國均國
寳皆進士女適右承直郎監潭州南嶽廟葛立方孫男
女合十二人以紹興某年某月甲子葬某鄉之原立方
余冢息也因稔知宜人之賢行且崇道君仕以才奮歷
職中外勞烈有聞而居鄉見謂修潔必有相之者又其
言信而可復乃序而銘之金紫公諱某仕至某官金紫
光禄大夫其贈也文安郡夫人姓某氏銘曰孌彼淑哲
來嬪聞家令德是茂靖專柔嘉以財易仁懦者驚嗟帝
錫顯號每恩輒加錦韜象軸書贊之華胡德之豐而夀
不遐將燾厥後隂施豈差我銘幽宫惟信匪誇
徐太令人葛氏墓誌銘
太令人常州江隂葛氏贈吏部尚書諱某之孫承議郎
贈太中大夫諱某之女葛氏族大且顯凡女子許字必
求天下名士令人年既笄辯慧婉嫕太中與其兄工部
尚書某皆愛竒之為訪佳對而金陵徐君安道受經舒
王以才識為高第中治平某年進士甲科隠然有雋傑
之稱遂以歸之其後入御史府為監察入中臺為郎奉
使諸道風節端亮名譽尊顯卒官中大夫京西轉運副
使令人閫助為多中大夫求所生戴氏十年始得既歸性
高嚴令人奉養如嫡刺測微旨無銖髮忤戾撫姒婦之
孤踰已子單複之服製必先之逮其長為謀家室垂槖
不吝歲時享徐氏祖考不以饌羞委僮侍遇父母尊親
之黨恩意均一從夫若子宦四方中外宗姻靡日不嬰
念服衰至小功緦聞訃皆摧慟以喪禮自律逢諱日蔬
食閱經以資其福盡齒不懈太中所嗜蕷栗之屬輒不
忍食宦遊舊境復經歴未嘗不涕泗也性淑靈而篤孝
尤加人以夫恩封永昌縣君以子恩封普寕縣太君再
封太令人政和七年八月壬申終于京師夀七十有三
崇信釋氏日課其書且奉其齋戒屬纊不亂呼子與婦
執其手曰吾訣矣泊然而瞑子六人男永朝請郎行太
常寺主簿奕通仕郎知衛州新鄉縣前卒女長適承事
郎常州江隂令李孝遠次早卒次適通直郎武學博士
朱天錫次適宣教郎知平江府長洲縣陸棠孫男二人
女一人永以學行知名薦踐師儒之選自中大夫即世令
人食其禄者十九年晚節寢病緜劇視絮縻藥至夜不
解帶人士稱之卜葬得令人卒之年某月甲子祔中大夫
之封在江寕府上元縣莫府山以某於令人為兄子且
先君通奉與之相友愛見屬以銘因泣銘曰性篤孝士
所難乾其身行之安嫓其良訓厥嗣詔三封夀六紀源
有衍報必豐在後人不于躬莫府原龜墨食千萬年安
且吉
妻碩人張氏墓誌銘
宣和四年五月乙丑碩人張氏歿於汝州公府時某領
郡以妻亡諗於朝求移守吳興詔許之六月護喪歸常
州留二息奉柩而趨治既卜葬得地於江隂縣由里山
之原復諗於朝取急以視窆詔又許之遂以五年四月
已酉襄事叙其行事而泣銘之曰碩人世籍常州宜興
諱濩字靖姜朝散郎贈通議大夫諱磐太碩人姚氏之
女宜興之張世以儒學顯而姚氏在金壇為舊門碩人
於女憲婦順耳目擩染不習以能元祐中通議公為漣
水軍我先人開府儀同三司府君佐之同寮且同郡復
聞其女賢為某授室既歸不逮事皇姑温國夫人事先
人盡孝衣服食飲親在視寒煖早晏之節愈久滋益恭
於財痛自節縮而儲積其餘以供公上銖髮不自蓄初
叔季二媦未行先人念擇對之不易碩人請以女妹歸
以兄二姓交信之遂與禮部侍郎今知徐州張公合好
後三年季妹許嫁今丞相王公時碩人從予官太學先
人敕使歸董蠶織縫紉之事既訖嘉禮先人喜津津謂
某曰尚平之累已畢若釋重負而婦助我居多歲中迎
養後如京師會先人棄諸孤碩人送終廞飾盡禮持喪
踊躃如制於時二兄俱未卜繼室幼稚滿前無衣家徒
四壁立碩人裒掇纖細均已子保視以濟于艱難其後
某比預廷選二兄俱宦輦轂下闔門數百指共室同㸑
而姻戚並時顯仕歲時燕集軒騎填里門碩人雖處介
婦而調娛承順曲致恩意中外無怨訾一辭祀葛氏之
祖考饌非手調芼弗進也喜浮屠學日誦其語食不擊
鮮奉觀世音尤力課所謂大悲咒者數以萬億計嘗得
寒疾濱死觀世音現白衣瓔珞像升卧榻以楊枝荆芥
祓其體尋汗浹頓愈人士紀以詩文者甚衆在臨汝力
疾朝中嶽既還一夕神識去體家人環泣諸子若妾媵
各剔股燬臂灼頂以禱觀世音像復現光相滿室黎明
驟蘇安全四十一日始不幸轉識不亂談者謂累善之
報云初封同安縣君進封宜人恭人後遇恩及擬封兩
封碩人前後訓詞皆稱其賢操春秋四十有九男立方
從事郎國子監書庫官立中迪功郎河北鹽香勾當公
事立器國子生前卒立卓尚幼女長適文林郎越州州
學教授許暘前卒次適承務郎登聞鼔院劉封一未嫁
孫三人碩人祥順祗修善區處事於書通大致持身玉
霜始予未第閨房百須一不相關既仕數以戇直賈禍
流離落漠而碩人能以義命相譬曉嗚呼繼自今無相
我者矣悲夫銘曰委禽兮結褵嬪予三十年兮家室之
宜我辜于天兮奪其所與齊年不配德兮夢人授之以
蓍生於建平而歿於臨汝兮藏於大江之湄幽穸之詩
不以諉人兮聊寫情而含悲
