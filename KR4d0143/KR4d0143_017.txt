丹陽集卷十七宋葛勝仲撰
五言古詩
涉汝詩(并序)
汝河在臨汝門外半里所余屢携客坐河橋上觀水
石搏激為雷霆洶湧之聲然未泛舟也今歲秋七月
甲子連雨三月水暴漲數丈渺如湖海始招三舟携
二子出泛以微熱不敢率去非昆仲歸作是詩
居官行兩周出郭劣半里名稱臨汝守初未涉汝水今
朝破巨浪萬頃寄一葦源從天息山此地乃其委青嵩
正北踴紫邏復西峙兩岸千萬峯落影照清泚下瀨劇
迅速舟輕如激矢周南滯留恨此假聊一洗悵無周旋
人同載如郭李似聞汝隂湖揚塵清潁尾醉翁漾舟處
無復碧染指歲月供感概人事有遷徙兹水美洋洋正
堪行樂耳
再和涉汝詩呈去非伯仲
清汝如荆溪不異我州里奔流相豗蹙敢謂衣帶水携
賓泛漫汗畫鷁延緣葦出城散腰脚朱墨逃紛委却望
城中塔烟林隠孤峙何人貎清景墨筆可就泚幽尋要
關楗善飽未遺矢塵纓政堪濯凡髓亦可洗不須學東
山韶顔載桃李顧當似白傅玉粒炊船尾膾縷斫鮮鱗
遣客動食指風流得意事一官不願徙脱有戚戚時晤
言消之耳
送姪元延之官
浮游五嶺南屐裙徧遷客寵以鼇冠詩獨步文章伯十
年未得調浪有聲華白來寧未死叔知費幾馬策相携
泛清汝壺酒映山碧肯嗣陳留風一笑飲為劇清途子
初延我老欲投劾出處政参辰此歡寧易得
俞居易(俟)兄弟並時為屬邑長示其父所藏東
坡送行詩用其韻䟦卷末
吾州兩支邑伯季俱鳴琴清談一傾倒亹亹正始音文
室頼芝蘭藥籠資桂参猥示晏楹書什襲緘藏深好事
識雅趣揚美知孝心躋榮荷門基行矣勳業尋
戊戌次福勝院
錦溪足墟落高陸推繁華豈惟邑屋富政自山水佳幽
清背人境千柱梵王家巍巍二子亭雲表飛簷牙我生
功名忤嵓壑為生涯山僧類祝田施薄求者奢乞書鳴
刹疏無鵝惟潑茶一笑為涉筆勿笑蟠秋蛇
比作青蘿山塔記并徐敏求墓銘皆蒙宏道為
書作詩以謝
文苑無飛聲碑板謬見赴結因時佞佛書美間諛墓從
僚乞正書見許不嫌屢虞筋與柳骨濃纖皆合度浮海
觀鴻戲抉石逄猊怒吾文敢言絶驥尾蠅所附它年翰
墨場不朽知有助
次長清寺
迎賓一紅亭棟宇飛半嶺松筠引幽步以漸入佳境隂
風起澗壑凛冽噤蛙黽歸雲擁僧裓飛溜入茶鼎搘笻
薰風閣玉溪兩峯並中闕認牢山一點煙鬟整我來見
所見賫恨在俄頃丘樊絶泥滓鍾鼎值機穽老逐黑衣
居此心真炯炯
至南陽却寄吳興諸僚
震州推不去游食歲月久尺一從天來換作秦頭守迎
新無竹馬記舊已芻狗迂愚敢護前警發頼鞭後獨坐
百花堂還憶百花酒(原注南陽百花洲有百花堂而吳興上醖謂之百花酒)
與襄陽太守張亞仲(顔幾)泛漢江
春波漲醱醅綠淨疑染黛神女昔江臯翫珠仍觧珮沙
光射目明浪影搖風碎樂哉今日遊放溜舞滂湃華觴
挹空闊疊鼓助擊汰仰視白銅堤岑樓飛綵繪遊女凭
危欄紛若五家隊真想謝窘拘意有千里快遠岸指煙
藍飛流羅水磑尚想競渡時千船唱何在
襄陽大悲院作
善財叩補陀大千一弹指我行無神足重趼二百里中
年逄百罹所欠但一死稽首聞薰王覬以俗障洗魚山
彊讃述文汚梵書庋(原注予嘗為觀音讃文行於世)自憐迷本聞云何
見大士覺與所覺空根脱不用耳圓融聲度垣變現月
映水臂目恒河沙如幻本一理以是見觀音文殊亦如
是
乾明院作
我欲乞襄陽驅車峴山址文弔杜征南酒酹羊叔子披
榛訪二碑事辭俱俊偉高賢千載後遺魄猶登此一官
推不去事故違願始不如造乾明山名亦相似交流千
斛乳未減漢江水遐眺真不惡悲傷未燭理湮沒與垂
名趨死皆一軌我與同遊人痛飲共擇旨生前一杯重
恨山無石髓預憂名不傳却笑鄒從事
遊峴山
山隨宇宙結千古真苒苒登臨足攬勝兹來余復忝山
椒聳太華夷路謝躋險溶溶鴨頭水綠淨衣可染漁師
網槎頭盡以紅鮮掩金刀鱠縷飛來佐華觴灔前修俱
鬼錄勲閥謾琬琰谷虚禽響答月皎煙華斂同登幸曠
士形迹孰拘檢長嘯揖清流一洗鄒湛諂
次韻葉夢得遊西余山
秋霖喜新霽褁飯山中遊遥指大夫橋閒泛野人舟追
隨得勝客雅趣同滄洲山路已清絶顥氣况蓐收亂石
蹲狠羊蒼官聳髯虯古寺亦何有森森瀟洒侯忘懷一
笑粲更以大白浮翰林廊廟姿席珍韞天球如何問三
徑更復尋一丘升高澁投足陟險眩迴眸洞庭四萬頃旁
占鐺脚州中有東西山千奴熟霜秋孤亭快寫望欲去
更少休莵裘便可卜何必依先疇徘徊共懷古徂歲真
如流封侯昔此地顧余乃諸劉一朝失茅土窘急須人
周雍門曲池嘆事往將何求雲木餘参錯烟嵓自深幽
人生行樂耳慎勿曲如鈎
栢悦堂宴集晚移望嶽亭德升有詩復次韻
隂森美章園爽塏背塵陌紛紛辟疆家勝處此其伯登
危覧幽竒寬敞盪喧窄層層綠隂暗中有孤花拆三品玩
伏虎兩部當鳴蟈主人延客眼清映壺觴碧茂宰工撥
煩恢恢奏刀騞議郎兼語掾闔府畏跼踳仇梅諸鉅公
燕笑歡一席蹇予但空餐營職無半策文墨彊抽身林
池同息跡金火爭伏見執熱如焚炙頗願百斛船浮浮
兩頭拍嶽雲插晴空移尊及未夕清飈起四座肅肅生
羽翮人生不謀歡帶眼計月瘠誰能較榮槁𤨏尾論干
澤相從飲文字一笑百憂釋歌呼到爾汝坐待霜月白
歸軒踏清影光謝紗籠赫
幽居夙興
宴安毒于鴆嗜睡真成蛇攬衣待明發是味豈不佳天
宇自澄穆羣囂肅無譁喔吚雞一鳴衆星猶撒沙皂莢
頮頭目楊枝清齒牙爐中結願香淨几對名花澄懷覩道
祕浮念無由邪欠伸起三昧雲錦升朝霞
蒙莫伯鎔餉酒携即菁村元舉山莊賞菊坐客
皆稱歎以詩二首謝
野飲政自樂何庸拘束交窮居闕醇旨逼此歲欲凋冷
仙歘照坐開嘗驚韻高秋空映黃菊氣澄掃微霄携之
夀佳客豈諱十里勞供釀者誰子頗疑人姓焦三杯反
淳朴一醆破欝陶酒材兼譜至我醉吟今朝
迷塗不自覺坐見六秩交霜髮凛無幾况此日夜凋所
寄在酒盞傾銀不辭高澆我磊塊胷那復氣干霄手開
赤泥封不辦呼孟勞乍紓愁腸回亦沃渴肺焦君甚似
江州媿我非姓陶為僚且親串酌我非一朝
謝洛師蔡尹(靖)餉酒
叩門赤縣尹來餉青州酒底貢上天閽餘瀝到衰朽開
嘗正及卯醇旨異失酉公不數瑶泉家還卑玉友我時
苦無悰愁緒不論斗紛紛方寸亂飛絮起風柳呼兒共
一尊盎盎純氣守豈惟詩膽大更覺魔軍走寄謝魏陽
元頻望掃愁帚
和韻荅馬用宏(毅)朝散
三吳汗漫遊彌月沐風雨歸來駭貧舍忽有金剛杵豈
惟心疾失頓覺頭風愈句如冰壺清格類瓦棺古五言
有奥境此段得箋詁吾衰久寂寂笑人憂鄧禹自貶豈
不能趨競虞姍侮洞庭巖壑秀信美真吾土秋濤浮乾
坤日月互吞吐中有七十山招提稱踵武歸命兩足尊
一洗俗諦苦但喜經翻貝那知檄馳羽鐘魚走諸刹袵
席詎安處洞天隔塵寰仙境一二數毛公金丹成拔宅
已輕舉空餘朝斗壇遺址猶可覩法城有龍象今作西
山主淨瓶逗真機松枝代揮麈示我第一義金篦破昏
瞽清遊懷清標所恨隔笑語茅廬新塈塗戸牖木僅斧
劇談佇公來相望十里許
用宏見和復和一首
荒鷄號將晨不改風及雨高賢兩投分定交從臼杵心
期久彌堅膠漆比孰愈有初顧隙未賣友起中古五交
有形状孝標能訓詁邈哉弹冠契王陽知貢禹乘權獻
巧妍失時輙輕侮管鮑貧時交此道棄如土孟嘗唾其
面憤懣聊一吐翟公書其門薄夫常接武蹇予不知量
拔士偏寒苦見欺多校人覈實失子羽歸來蓬蒿園弔影
甘窮處知舊棄如遺那復見比數誰知荆州丞厚德能
克舉任安窮不去平仲久更覩詩文連慰藉詞鋒設賓
主剡藤快展讀如坐對談麈惜哉華國文乃以觀矇瞽
舂容寫河漢寒窘笑三語才凡特爼豆德薄更藻斧玉
巵實無當深恐累稱許
海昌從中散兄游硤石東西山及讃山而别兄
獨游黃灣諸山寺寵寄三詩因追述前遊却寄
相從十日歡預恐别淚滴重謀訪林壑庶復延晷刻好
山塵一舍何惜蠟兩屐東湖浸坤軸浩蕩鵾鵬擊方舟
穏睡餘帆已收硖石東山號紫微數殿聳金碧我祖鍊
金膏井湫湛寒色飈輪已仙去千古留玉液當年善逝
師福壤眼獨識上方子亭高俯睨衆山脊空濛雲海寬
想像人境隔夜投涵虛閣萬籟森已寂軟脚旋呼尊亦
復兩顴赤黎明登西山岌嶪動人魄華榜揭靈池審公
存故迹高堂坐白衣巍巍妙智力道傍兩精舍聯步徧
游陟讃山特超峻四雙舊飛錫綠猗環高竿蒼髯&KR0008;千
尺吳越峯巒秀羅列在几席情賞未云厭六龍俄已昃
轉溪遂分袂惻愴不能食還家得詩筒妙語粲珠璧具
載黃灣游恨不逐飛翼流光信駒隙薄宦只雞肋他年
倦招尋畫圖追舊歴
硤石寺聞繫豬明不能食
夜聞刺豕聲哀號欲趨死黎明肉入饌念之難啟齒口
腹我可賖性命彼所恃右軍惋烹鵝東家嗅供雉
七月一日招道祖劇飲
長卿已倦游十年安澤國越鳥巢欲南鷓鴣飛懶北會
予亦蹭蹬從子寄岑寂有酒時相邀歡飲終未劇今當
大火流似聞姊喪釋羽書靜追呼樂禁通考擊掃除北
窗凉招速東床客暫勤車騎都來輟春秋癖白啖苦無
賴紅顔因暫惜畦蔬擷菘韭園果剥梨棘金虀薦子鵝
銀條膾玄鯽弓彎舞袖寬珠貫歌聲激景升陋三雅淳
于能一石擬取醉轄投慵持詩燭刻浮生百年幻且盡
一朝適莫待佐稽山對案空相憶
諸人見和復次韻
淵明事獨往謀酒不謀國引壺自酌罷高卧幽窗北孤
松供盤桓五柳伴幽寂時赴中道邀未覺體小劇八旬
棄縣令忻若重負釋安石登冶城清談工剖擊竹林事
游燕百金費羣客絲竹聊寫情副此桮鐺癖歲晚白雞
夢頽齡天不惜二士俱好飲世運屬艱棘身今掃閒軒
紅蕖蔭魴鯽遠挹環峯秀下臨湍水激得酒且盡歡何
人夀金石不如更添燭夜漏淹晷刻醺酣便逃禅酩酊
非閼適從教醉謬誤黎明不能憶
次韻章壻道祖(倧)山居
我本丘壑人負乘輙致寇歸來臥湖海夢斷三接晝尚
餘憂國心帶眼日驚瘦騰装居景山飄飄雲出岫門無
長者轍相見誰肯就吾甥相國孫款我裹糧糗禅關有
聖觧已語則無咎兩庵同相攸卜隣殆天授登盤無檳
榔客居必見宥富貴應自知不詢唐舉夀
病起二首
春風散頑隂我亦除積痾客居有園林得暇輙一過殘梅
雪尚積曲沼春已波儻或不近酒如此推遷何
人生身後名孰得還孰失豈若一杯酒聊復得永日如
何杜陵老感難百憂集不飲孰忘憂飲多或生疾惟其
疾之憂已矣兩相直
立方和韻復和一首
屬疾大廢食始進一麥麻客至闕均禮呼兒辦瓜茶冷
落乏勝事病苦將日加兒曹觧人意為潑閩嶺芽山深
生意足香味冠百嘉依稀仙掌露髣髴石橋花過盞謝
新法失杯戒憎蛇甘我舌三寸澆我書五車餘瀝均學
子少長各有差何須待鞠&KR0957;此段固已佳人生草頭露
迅晷堪驚嗟適意貧亦樂鍾鼎來何賖今朝復何幸濯
暑分流霞蘇息問蒼生欲泛牽牛槎
錢氏通惠泉
山翁徹骨清日飲一瓢水天公隠其窮殆將貽石髓先
敕西神君一𣲖疏清泚初驚石罅出盈科來未已其瀦
為淵潭其滙則沼沚酌比九隴泉餳味参差是一甌紫
筍春牙頰留甘美餘波共濯纓濺沫邀洗耳山中有異
事喜甚屐折齒長安昊天觀秦吳隔千里妄云脉絡通
道人真疎矣寄語贊黃公未應停水逓
謝興之餉魚肉二醬二首
貧厨不舉火素拙沒與乾拾煤未為飢猶有食一簞拜
嘉欣二醬顧尚闕晨餐快啗亂蒸肫那學武子奢瓶中
乏儲米請粟望子華佳醢得新味羞豆應當加
盎盎鵝兒酒風巵起微浪何以侑芳樽蓴羹調得醬彘
肩與魚乙佳惠過臺餉黃雀釀披綿江鱘斫玉板對之
無留觴固已號佳饌持此配藜羹更增貧士赧
送同郡識上人遊圓覺問道慈受
道人獨往韻半生服行衣專門施氏易編脱屢絶韋文
詞粲藻火片語不救飢棄家學心法感歎悟昨非兩年
飽三白屏棄甘與肥南行訪道師芒屩常輕飛側聞長
者寺塔廟俱巍巍堂堂第一代龍天共瞻依騰装來見
語舍是將安歸勉㫋叩玄旨心花發清輝
東莊院
此君如佳士得一不為少如何彌崗巒十里青未了泉
源湛山椒紅亭藏縹緲奔流瀉萬丈穿林下縈繞居僧
惜泉出少借作溪沼冰霜濺沫亂琴筑仙音杳水竹自
莫逆獨厭逋客擾我亦願結交禅房寄深窈門前石盆
潭奩鏡澄不撓寺後仙人壁崚嶒插雲表卜游已經年
此志幸不夭莵裘在何許清境吾將老
中秋無月與伸仲飲書齋書呈伸仲
我生不如意十事常七八窮巷屬中秋乃有長者轍相
逄急呼酒坐待盛滿月那知天所閟不吐冰輪潔王孫
神膚清與月真莫逆牛渚舫中人武昌樓上客千古明
月句腹中無一闕我窮輙相累昏燈照愁絶窗蕉響疎
雨杯負琉璃滑豈無仍圓夜又恐間何闊呼童歌嗚嗚
一笑助耳熱
送伸仲歸漆塘以語及君臣際經書滿腹中為
韻十首
僑居始定交寄誠用縞紵命駕輕千里次亦推嵇吕衰
俗日益偷此道棄如土如何五載間七返慰羇旅崢嶸
聽崇論璀璨驚韻語江湖風浪高媿子蛟龍苦
家貧困百須禄廪不時給接淅不漬糠孤斟但飲濕長
者車轍至園蔬親掇拾主禮不如意八九更論十牛心
餉會稽猪肝售安邑兹事固么麽力亦不能及
聚書三萬卷斷自典與墳籯金固已多是家那得貧平
生謝雜好童習至白紛幽經與怪牒一一儲心君坐令
說今古奮袖真如雲何當過藏室手披至宵分時時咀
熊膽辛苦以佐勤
君家髯御史百疏嬰龍鱗死喜作忠鬼生甘為旅人高
節渠無繼從子蓋其倫危言對便坐骯髒不顧身重道
輕禄仕無寧常隠淪它年青史上牽聯書直臣
潜山賦歸來卜築聊自憩巖壑發天藏桐竹如手蓺寒
泉西神𣲖那復問水遞割甘餉兒女伐木課童隸意行
及趺坐宴然契真際誠從古人求三隠真可繼
中年燈火讀閱遍汗簡青歲晚得奥境領略在六經肯
薰班馬馥要續丘軻燈只今未康濟斯人尚郊坰
亂後等蓬轉風雨摧敝廬寄身菰城南誅茅縛幽居家
山在何許清夢時一如南鳥每懷越北馬常嘶胡天狼
今未落中原猶羽書歸歟不即賦此心耿朝晡一㕓肯
相容卜室終桑榆
失勢水投石得時山壓卵富貴親眷稠貧賤交情斷叔
世澆薄中風誼如君罕生涯一舸風何門不堪款龍坂
不著脚乃數訪幽散語離大匆匆寸心常不滿
皦皦常易汚容容每多福為嫌狙賦三乃作龜藏六平
生經綸手都在十圍腹似聞紗籠人盡力欲推轂柬之
今已老鶴頭來要速
頃年官黃岡清俸緣手空飽暖到惸獨吾寧守其窮朅
來漆塘山𥝧稏收横縱自言畏多累不復愛畝鍾負郭
鄙蘇子沉舟似龐翁絶勝南陽人辛苦耕隆中遺後但
清德有子人中龍
明日元舉赴召見别用前韻送行
吾君急升平元凱登二八赤墀擁豪俊青雲啟塗轍巖
居及川觀號召無虛月徵君筆瑞世制行圭玉潔向來
端神羊不畏龍麟逆嶠南歸興動只作數旬客跡雖遁
煙壑名常藹雲闕果膺尺一書赴隴催装發遂恐長烏
府席與羣工絶眷言國步艱敢惮泥塗滑牛刀剸繁劇
鵬翅摩空闊相期扶中興何止得官熱
丁已遊大䧺寺有陳朝檜
古殿藻井高榱桷窮壮麗黃金四佛榜煌煌曼卿字廷
中檜異状封植天嘉歲直幹龜鶴年樛枝龍蛇勢隂森
歴九朝知閱幾興廢石根青銅柯孤高方得地應笑凡
草木俛仰見癯瘁緬懷陳季年三閣事瓌異後庭唱未
闋已作墮井計獨此歲寒姿與佛常閱世寄謝青牛宫
勿輕大雄寺
赭山承慶報慈禅院劉希範資政墳寺張參預
為神道碑
故人具鷄黍相携登赭山松桂蔚回舍上已煙霄干隂
風起天籟誤聽號驚湍新寺粲碧瓦突兀數十間君恩
錫香火以報顧復艱亭亭無媿碑銀鈎墨初乾蓼莪避
顧孝汝墳起周盤罔極疇不念致此良獨難彭城廊廟
姿報國劔鋒寒末途禦魑魅鳶墮隔生還榮枯信反衍
誰能保常安徘徊積慶堂老鼻一辛酸
戊午出長興郭泛西溪至清果院
朱藤花墮影罨畫因名溪林壑莽参錯鵜鴂挾春啼刺
船未云久眼明古招提入門赤泥亭石梁亦可躋佛殿
制淳古凌空飛拱枅凄其念陳祖此境嘗幽棲蝦灘弄
竿綫龍卧聊蟠泥一朝風雲會起舞隨荒雞興王豈細
事荒陵出金犀賢愚同一丘莫厭青鞋胝
戊午次吳山觧空院乃端師子道場是日上已
呈法中禅老
尋幽勇鼓枻兹山初問津雲煙落吾手若水清潾潾蒼
官舊千章類不赦斧斤以兹海藏湧突兀干蒼旻獨餘
三大夫欹蓋皴龍鱗下閱往來輩蜉蝣不知春迎賓上
人者貎古意甚真豈惟嗣老端勢到粲忍親陟巘既幽
絶飛談復清新何庸浥寒波更祓元規塵
已未次廣惠院
下若水沄沄佛寺古邑西開帆但五里不到將噬臍懷
古展清眺崇閣聊攀躋法生有鼻祖樂此山與溪自言
孫子賢兹地興王基覇主受九錫二紀承梁齊空餘陽
烏阜石人卧荒蹊綠滿天隨家嵓花伴幽棲留傳杞菊
堂墨妙懸榱題秀色有他嶺招尋更杖藜山林且放誕
邊城多鼓鼙
次吳粹老觀我齋詩
立我謹外揵逐物戒内熱樊然辨物我此意猶屑屑是
身本虚空何者為六結雖慧念不起雖定照不滅無我
與我所觀亦于何設右臂弹已化左肘柳方蘖願君進
此道遺我自朗徹不見魯東家意與我俱絶
