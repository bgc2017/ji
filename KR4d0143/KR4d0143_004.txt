丹陽集卷四宋葛勝仲撰
啓
謝試宏詞及三經義入等啓
享弊帚以千金誠乖自見取鉛刀於一割大竦衆聞感
藏情塗媿溢眉宇竊以唐室致詳於取士詞科尤盛於
得人陸贄以建議而濟興元之功李絳以忠謨而輔元
和之治杜遵素削權於諸鎮裴中立服叛於兩河巍峩
勲庸輝映簡牘乃若夢得夸毗於顯仕宗元附麗於要
臣科選雖優操行何取先帝懋廉能之衆詔書復詞藻
之科文治蝟興卿材輩出大明繼照衆畯鼎来推擇至
公勸奬尤厚自非文列班揚之伯仲六籍探竒學通游
夏之淵源三冬擅富服匿識單于之器實沉窮大夏之
神則何以上副旁求允膺妙簡如某者會稡小伎褦襶
頑姿風流莫簉於淹中恢博顧慙於稷下未識晏楹之
竒字迥殊汲冢之多聞糟粕習傳豈免輪人之議蟲魚
綴緝坐貽傖父之譏迫就養於親庭勉爭雄於場籍懷
鉛學省每玷上游充賦王畿屢塵第等茂恩解褐榮路
彯纓讀書未逮於五千補掾聊同於百六棲棲奥渫踽
踽喧囂平亭日困於丹書商𣙜寖疎於黃卷聊吟招隠
屢作抵疑耻為南郭之吹竽每望西山而拄頰静言計
議勉自激昂汨沒而抗塵則殆昧乘時進修而應令則
未為枉已文戰更思於借一疲兵自賈於當千髦士雲
翔貴游波委敏捷爭先於倚馬華菁各擅於彫龍豈期
晚生首玷清舉矧是三經之選亦收一日之長丹桂騰
芳已冐魯山之一第青錢中選敢圖陽嶠之入科揣分
無堪歸恩有自此蓋伏遇某官丕揚賢業光輔聖時務
長育於人材不遺㤀於微賤黍力吹于寒谷芑過采於
中鄉遂致𤨏材獲階寸進駿稱千里由吴坂之提撕珍
擅二都本華隂之拂拭某敢不退量僥冐更務就將不
專事於辭華益惇修於器業黃香學淺方求未見之書
任昉恩深行獻感知之賦
兖州教授謝到任啓
横經之選猥及愚矇負策之流衆為指議僶俛就職凌
兢戴恩惟熙寧元聖之嗣興起建鄴真儒而光輔闢邪
說於去聖悠遠之後昭微言於舉世黯闇之中慱延師
座於東州樂育儒生於北面喬野之俗寖成文雅記誦
之習變為討論矧兹洙泗之濱上直奎婁之次泮宫芹
藻多可薦之英才闕里弦歌有相承之聖化廣德心者
尚餘多士立公門者何止一人宜得名流出領教法而
某蘭陵族冷勾漏緒微性滯少通學僻自信鵬翼九萬
雖妄意於遠圖鷄跖數千每自慙於淺植侵尋仕路乾
沒名場玷一第於儀曹粗承家學擢兩科於政府濫厠
英遊夤緣君相之恩冐昧師儒之選術非博習貴異大
知自愧拙艱之有餘猶喜斆學之相長鄭生東矣無著
錄之門人有子避之多獻嘲之弟子尚祈善貸得至終
更
與提學殿院啓
人材至難能長育則下皆樂矣治具有要善藩飾則人
必親之蓋敦龐忠厚之俗待崇養然後寖興雖温良粹
美之材非作成亦將胥竭逖觀周室大闢經黌謂就賢
體遠未足化民故尊君親上然後興學道德之妙則崇
之以四術四教技能之末則示之以六藝六儀弊獄訟
者於此而獻囚恢武功者反歸而告馘閭胥州長誰非
勸率之人家塾黨庠兹謂絃歌之地自俊士而升造士
由小成而至大成故賢能之書獻于鄉大夫成均之法
掌以大司樂曰觵曰撻小則為偷墯之懲或寄或移大則
示竒衺之耻文風郁郁功化巍巍車書由是大同風俗
於焉丕變古治既遠儒林益衰蔽小智之自私膠大惑
之易枉放言自若詖行無慙學非根道而譊譊各有所
宗辭不傳經而諓諓自以為是豈昔人曠絶而難繼蓋
後世教養之無方漢有隆師之意而不能正踳駁於專
門唐有訓儒之名而不能救奔趨於覓舉雖執經者有
期門羽林之士而来學者或且渠伊秩之酋徒為美觀
何關王化俗久安於鹵莽運始底於亨嘉當熙寧元聖
之勃興惟建鄴真儒而光輔革千載循㳂之弊作一時
新美之材惡彫蟲害道而罷絀於辭章病邪說誣民而
頒行於義訓列經以五分舍惟三遐不作人紹王公之
伊濯肆于時夏烝髦士以攸宜然書考之法方試於賢
關賓興之令未行於鄉吏蓋欲徐徐而善俗庶幾寖寖
以移風道之將行勢若有待洪惟上聖嗣撫下民遹求
厥寧仰繼承於先志不遐有佐期廣育於英才首詔國
南肇營郊學東窮出日西浹流沙南連嶺嶠之邦北極
幽都之遠地雖僻陋人不鄙夷大開精舍而堂序翬飛
衆建經師而人材麕至日講月試時考歲升廪食之厚
則綴費於戶部右曹勸率之優則第名於儀曹南院新
書始下宿學交趨尚虞崇養之云初或致奉行之不稱
矧惟劇道尤藉通材因煩部刺史之尊兼綜外諸侯之
學恭惟某官心源昭徹氣宇粹純智識深湛則古之謀
人操尚高明則今之君子爰從書局峻陟憲臺凛然白
簡之威名高掩青箱之前譽自下劘上以公滅私暫勞
疏附之賢屈領將明之寄自典司於教法益簡注於淵
衷久隆嵓石之瞻即有鋒車之召
賀鄆帥岑待制啓
膺承明命釐保大邦政任舊人聮九閽而蒙福戎有良
翰合一道以歸仁恭惟某官命世望隆覺民任重言無
枝葉夙獻替於朝綱學有淵源克贊裨於國論正容悟
物直道事人回翔中外而將明敷納皆其所長出入險
夷而敦朴靖共未嘗少橈階緣初政識擢從班龍已升
雲蛇輔果聞於得所魚方縱壑鴻毛更迅於乘風諒惟
舊學之甘盤即正具瞻於師尹伏念某愚無敏識拙謝
清塗粗堅嗜學之心獲預擁經之選道山清切誰啓發
於篇章泮水敞閒免沉迷於簿領繫官有守望履無階
賀兖守祝刑部啓
奉詔十行分符千里凡依庇賴共集歡欣竊以未喪斯
文洙泗有聖人之化大啓爾宇龜蒙為叔父之封矧在
祥符嘗迂清蹕落成琳館光昭受祖之休登祀岱宗誕
啓格天之業在今尤為雄鎮擇守必付重人恭惟某官
雅望濟時孤忠許國遇事奮敢為之氣祥刑推欽卹之
仁凛凛清規夙著破邪之論優優美化久傳樂職之詩
爰從潞子之邦改涖魯侯之國吏民慕德日期抗隼之
来僚屬欽風預喜左魚之出伏念某謬悠单見委𤨏凡
材由仁義行期斆學半鳳凰翔千仞分隔華途鷦鷯巢
一枝自安拙宦側聞命牧竊喜事賢倒屣以迎固非敢
冀斂版而進庶或有期
與運使啓四首
督司行部&KR0719;觀攬轡之嚴履幕趨風甫遂披雲之願猥
蒙折節稍賜俛眉曹事罔功一皆寬貸學徒艱食上軫
哀矜仰玷照臨之私實踰分願之素凝嚴在候廉按少
勞懋惟福履之膍来護寝興之適恭惟某官清識難尚
大雅不羣智略凑上前言語妙天下美由世濟位以才
升輟省戶之名郎領計臺之膚使貯儲邦用陳陳相因
薦拔時才武武不絶屬部望風而鄉往墨官投劾以去
歸豈伊經濟之賢久屈將明之寄行選於衆詳延弼后
之忠使暨乃僚丕顯佐王之業
澄清劇部久聞公子之名臨按陋邦始識荆州之面屈
使華之貴重訪胄席之敞閒精廬頽廢而興考室之謀
廪食觳薄而動傾囷之意捫心無報鏤骨有銘恭惟某
官道直以方性剛而塞儒雅足以飾吏文章足以瑞朝
端遇聖知肅將王命同何武之行部先即學官笑朱博
之顯名不喜儒吏傳聞四遠慕仰一詞至於校歲計於
低昂豐匱之間鍳人倫於廉墨智瘝之際顧雖餘事綽
有成功出裕邦儲已富陳陳之積入陪國論即諧赫赫
之瞻
外臺居部久欽握節之威黌舍繫官未遂披雲之便辱
在輝庇尤切震惶恭惟某官人品高華天資彊濟問學
該富而守之以約材猷挺拔而持之以謙輸忠自結于
主知抗議力排於邦論陳寔未用公卿媿於先登左雄
所言臺閣以為故事宜居端右恊贊經綸然利器惟盤
根而後知况良馬於平路無以别暫煩智略出緫賦輿
咄嗟談笑而仰給遽充移徙𢡟遷而調發俄集已裕九
年之計即膺三節之趨
仰高希驥久約結於情塗入隩登龍未披瞻於神宇澄
清使指託付吏師幸兹庇存施及冗末恭惟某官識資
國是材助邦臧富學識則該綜乎九流一百三家擅政
譽則并包乎四善二十七最暫違卿月出領使星傾殫
心計之勞補葺利源之入輓粟斡貨居之便流錢知輕
重之平官最升聞主知彌厚視歷案上行分優渥之恩
覆名甌中佇見登庸之兆
謝郟教授啓
摛華試席命教泮宫識拔方初升騰豈晚恭惟某官材
推秀穎學洞本源傑句凌雲遠過杜陵之三賦霏辭折
角何止韋賢之一經果拔第於明庭復中科於省戶敢
圖駕見更抵袖書用重要輕弗悟眷存之重以多問寡
徒欽謙挹之先
謝宫使保和啓
分符南土微績效之登聞序職西清荷寵光之狎至辭
不獲命媿無以容伏念某才不適時學未聞道戇不能
以燭古今之理拙不足以周事物之機技斷斷以無他
但知平進老冉冉其將至實負初心分甘棄日於簿書
敢期寓直於謨訓此蓋伏遇某官明恢公聽仁務曲成
致兹坏蟄之幽亦預陽春之澤誓當黽俛上報恩勤
謝除舘職啓
芝檢誕頒猥倚襃遷之寵蘭臺入直獲從英雋之遊退
揣冥頑仰慙推擇竊以登延冊府號第一官紬繹秘文
非具員吏歴觀前日率付可人為名流待用之途亦華
姓起家之選故凡青錢學士不媿赤衣諸賢或由少訖
老而手不置書或自甲至丁而卷能談事或聚七千帙
而考練或課五十紙而校求衒瓌竒者旬日而了祕閣
奥篇自標置者三年而隔同舍共語圖形東觀蔚為經
術之宗奏賦南郊煥若辭華之美以岑文本之材而始
願止此如張伯緒之望而固求不遷矧昭代之恢儒幸
聖皇之崇學顯帝堯文章而飾萬物體周王夀考而烝
衆材槐市交興蓬山尤重肇新寳宇申揭雲章老人出
授於神書童子不憂於朋字荀錄虞志擁籖帶之紛紜
任筆沈詩萃紳緌而商略間猶訛謬特重校讐言豕渡
河者三實資是正書馬并尾而五更在研窮豈容素飱
以累清議伏念某人門具下年位並輕雖問學勉企於
前修而聲望不高於時輩規規求志踽踽固窮偶屢竊
於詞科因數移於宦牒主青衿之學校久困虀鹽對黃
卷之聖賢益勤鉛槧俄嬰艱棘深自屏藏摧傷甫逮於
喪除收召俾承於官乏預清臺之較歷佐戚邸之司宗
坐縻餼糧毫無功閥何言此假稍躐稠人秋熭簡編覺
芸香之消蠧夜窺墳籍驚藜杖之分光顧惟久衰多難
之姿豈圖偶得儻来之幸此蓋伏遇某官朝廷元老學
者宗師以獻可替否贊時雍以激濁揚清昭人望顯致
掄材之助仰禆序爵之公謂牛鼎烹雞用器固難於適
稱然蟻封試馬歴久始見於非常當求未見之書更輔
多聞之友措諸事業庶能酬覆載之仁作為文詞或可
頌泰平之盛
謝監職薦縣令應詔啓
按譜治民曾微政績飛章薦士誤沐恩華自驚流落之
餘有此遭逢之幸伏念某所學甚陋其愚不移寧甘三
絀之窮羞為兩堕之計量材揣分固宜奔趨州縣之塵
勞論事獻謀豈足陪輔朝廷之末議故從貶斥但自省
循惟海寧夙號喧囂在江表獨稱繁劇處公綽於薛邑
時謂非優責虞詡於朝歌人皆相弔念受禄固難擇事
而抵罪不可逃刑徒知夙夜在公不覺日月逾邁俗粗
安其朴拙歲適會於豐穣民無推不去之謠士有念相
聞之喜敢期過聽特借重言豈惟榮耀於觀瞻實亦激
昂於衰懦束帶而輕五斗較德甚慙失船而得一壺戴
恩惟倍此蓋伏遇某官位部刺史名世偉人以收卹淹
滯為斂材之謀以拔舉公忠為報國之實取同為驗宜
後而先廼如冗末之流亦在奬知之數益當黽勉冀逭
譴訶雖絶望於亨嘉庶不孤於眷遇
賀中書舍人啓
䟽恩黼座進職綸闈除目四傳輿情交喜竊以充朝廷
文章之任固為儒者之至榮代天子謨訓之言尤極士
林之高選非緣素望曷稱明揚恭惟某官忠結上知材
膺世用詞華温麗追還三代之餘問學粹純洞逹六經
之奥輟東膠之胄席領西掖之命書兼侍講帷仍分省
事掌中抽草已光侍從之聮腹上生松行聽弼丞之命
賀耿左丞啓
光被宸輝進陪國論人惟求舊允資攀附之賢政貴有
常行廸泰和之治華夏咸喜天人同符恭惟某官氣禀
天和時推人傑備忠孝之令德兼文武之全才智謀天
下之蓍龜文藻人中之星斗久負經綸之藴荐膺清切
之除方睿神淵默以居潜頼耆明始終之庀職朱邸著
講論之益青宫徧調護之官逮九五之時升擢二八以
自輔俾司樞筦實本兵權屬強敵之長驅擁全師而深
入人心恟懼神器震搖建兹多壘之還盡出萬全之策
料敵制勝有嘉右府之樞機經體贊元遂進中臺之綱
轄惟兹舊學光輔初元諒辰告於遠猷以日下於膏澤
愈峻具瞻之望行膺爰立之求伏念某涉世闊疎謀身
拙直頃濫尸於禮寺亦叨預於宫僚寅緣親依仰窺千
慮幸會奬與實積三年兹聞渙號之頒深激懦衷之慶
四蛇入宂欣已附升雲之龍六鷁退飛無階同賀厦之
燕
上左丞啓
被眷中宸陞榮左轄欽聞誕告允副具瞻竊以經體贊
元實頼翼扶之助繼猷述事方當祗遹之時厥基永孚
於休惟后非賢不乂果聞耆傑入副登庸恭惟某官恪
恭粹和莊重明敏學究真儒之藴文高哲匠之華窺行
已之始終古人是尚考立朝之本末天下共知自光贊
於朝綱益允諧於人望同寅協恭而修政事遠撫長駕
而熙事功民言惟嘉國是以定逮兹時舉蕃有恩言入
告謀猷已見君陳之順后丕視功載行聞姬旦之齊工
答何狀元啓
冠名英俊之躔陞華圖籍之府仲舒之為舉首啟發道
真子政之校中經夙昭人望朝廷得士寰海趨風恭惟
某官學奥離倫材高周用元元本本博窮載籍之傳濟
濟洋洋蚤預賓興之列果緣健筆力取殊科上興見晚
之嗟人以覩先為快名驚學子筆藁至於欲燒文播都
城紙價幾於驟貴敢圖謙謝亦附冗僚退揆菲材固難
當於益美仰窺佳藻亦竊幸於珍藏
回王状元啓
臚傳上第首冠羣英下明詔於九天恩先桂籍收大名
於一日光映儒林凡在見聞孰不慶羡恭惟某官宏材
聳壑英氣凌雲卓爾異人時推於間出偉然大器不俟
於晚成以妙齡秀發之姿奉高誼講聞之對諸老誰先
於賈傅天子親擢於平津喜黌舍之有人掩名場而得雋
展逸足而華塗方踐升大猷而遠業難量某久共虀
鹽更窺珠玉知洋洋於流水偶贊文衡引皓皓於明星
實由聖鑒擁長牋而肯顧溢陋巷以生光
回第一人董状元啓
唱第中宸冠名上甲雖事從故典推龍首以居先而恩
出清衷並桂林而擢秀恭惟某官文知體要學有淵源
望久重於鄉閭聲特高於場屋屡泣荆州之璞知者其
誰獨騰豐劔之光終然莫掩遡春官而累上霑皇澤以
兼收有孤黃卷之心耻試紅塵之吏氣不衰於再鼓人
忽驚於一鳴冕旒凝乙夜之觀軒陛首春雷之震對賢
良而舉首遂繼家風起徒步而封侯更看晚節某頃因
乏使忝預攸司設網于河偶值靈龜之入窺斑以管詎
窮文豹之奇方喜得於真才忽過蒙於盛禮(云云)
荅盛學士啓
占桂籍之上游得蘭臺之舊物士歆稽古之力朝有
得賢之榮恭惟某官學茂大知器非近用處貴游而獨
惇素尚在蚤歲而已擅雋名混舉子以登場中有司之
異等禁庭唱第名復甲於英髦宸筆評文語特嘉於警
拔遂膺温詔擢校祕文問倚相祈招之詩素欽博古讀
杜牧阿房之賦竊幸知賢敢圖過謙猥形私謝豈特借
重言以華衰品蓋將敦高誼以激媮風
荅鄭學士啓
延登内閣典校中經儒館增輝士流交慶恭惟某官識
探聖域文播賢關自期國華不甘門調仕而優則學首
登附試之科儒以道得民旋預說經之選談易無疑於
九事著錄何止於千人輟刺舉於南州擢刊讐於東觀
得時則駕方遠步於亨塗飲人以和乃過形於謙謝佳
筆但知藏弆厚意不敢當蒙
賀韓學士啓
被眷楓宸躋華芸省朝慶得人之盛士歆稽古之榮竊
以挾冊校文實重圖書之府養材待用是為英雋之躔
凢隸職於其間蓋選賢而後授恭惟某官器識俱懋望
實兩高學有淵源博宗九品之奥文無骫骳追還三代
之醇預蕝禮於曲臺復讎書於内閣鳳將子而惟九豈
媿前修豕渡河而曰三實資鴻筆媿未遑於叙慶顧先
辱於縢緘佩感至深襲藏為好
賀黃學士啓
被眷中宸躋榮内閣儒館慶得人之盛士流歆稽古之
榮竊以昭代右文闢三舘而聚書籍上皇籲俊差九等
以寵儒臣中朝方復試選之科册府必用俊髦之士恭
惟某官豈具員吏實不羈材早以雋名蔚有棟梁之器
中緣鯁議頗妨塗轍之升道既久而日章理亦窮而斯
變登龍尾之道已數近於清光復鴈門之踦諒即躋於
要路
荅武學李博士子奇啓
曳裾見臨削牘為賀翔鳳凰于千仞豈測雄飛享鶢鶋
以九韶徒深眩視恭惟某官器凝方重學造精微收科
若摘頷髭吐論如霏木屑文詞合處曹子建何足道哉
時命鼎来謝安石恐不免耳豈伊右學能滯亨塗敢圖
謙撝猥見標榜過情之譽雖非凉薄之敢當會友之文
當永珍藏以為好
與運使啓二首
將命計臺著攬轡澄清之望尸官講肆有高山景慕之
誠未晉接於顔辭幸依棲於名德恭惟某官性天夙悟
才地素優論器範則當從古人求較詞章則應是我輩
語事每試而皆可政無往而不宜早獻直於霜臺屢對
揚於雲幄忠規直節邦朋震慴以相驚崇論讜言國是
雍容而自定暫枉將明之寄少分憂顧之勤原隰光華
已上聞於功最威顔咫尺行入侍於清閒
坐曹無補深虞直指之嚴行部載臨獲展上交之禮自
惟冗散方託庇存遽爾暌離已深敦慕恭惟某官聲名
籍甚器範自然軒軒雅操之獨持衎衎公才之屢試方
在責實循名之際凛然赴功趨事之能省戶司金名特
高於諸彦使臺握節威自懾于屬城從容計相之經營
籠斡縣官之調度行選於衆詳延博碩之賢使復於王
展盡經綸之業
謝江隂曹縣尉襲啓
言旋故鄉方有人琴俱亡之恨敢圖都騎示以金石相
宣之文仰惟學省之俊英早挹天墀之右第仕而優則
學不忘探討之勤因不失其親更切規磨之助遠貽華
軸来賁郊廬自慙受粟之支離豈稱畫眉於渾沌徒欲
借此言以增重敢不珍其貺而襲藏
