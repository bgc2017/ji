玉川子詩集卷第二
古今體雜著
亀銘
亀汝靈于人不靈于身致網于津吾靈于身不靈于人致走于
塵亀吾與汝隣
梳銘
有髮兮朝朝思理有身兮胡不如是
小婦吟
小婦欲入門隈門勻紅粧大婦出門迎整頓羅衣裳門邊兩相
見笑楽不可當夫子于傍聊断腸小婦哆隄上高堂開玉匣取
琴張陳金罍酌滿觴願言兩相楽永與同心亊我郎夫子于傍
剰欲狂珠簾風度百花香翠帳雲屏白玉牀啼鳥休啼花莫笑
女英新喜淂娥皇
月下寄徐希仁
夜半沙上行月瑩天心明沙月浩無際此中離思生上天何寥
廓下地何崢嵘吾道豈已矣為君傾兕觥
贈徐希仁石硯别
靈山一片不靈石手斵成器心所惜鳳鳥不至池不成蛟龍乾
蟠水空滴青松火鍊翠煙凝寒竹風摇遠天碧今日贈君離别
心此中至淺造化深用之可以過珪璧棄置還為一片石
有所思
當時我醉美人家美人顔色嬌如花今日美人棄我去青楼珠
箔天之涯娟娟姮娥月三五盈又缺翠眉蝉鬢生别離一望不
見心断絶心断絶幾千里夢中醉卧巫山雲覺来泪滴湘江水
湘江兩岸花木深美人不見愁人心含愁更奏綠綺琴調高絃
絶無知音美人兮美人不知為暮雨兮為朝雲相思一夜梅花
發忽到窗前疑是君
楼上女兒曲
誰家女兒楼上頭指揮婢子掛簾鈎林花撩亂心之愁卷却羅
䄂弹箜篌箜篌歴亂五六絃羅䄂掩面啼向天相思絃断情不
断落花紛紛心欲穿心欲穿憑欄干相憶柳條綠相思錦帳寒
直緣感君恩愛一廻頋使我雙淚長珊珊我有嬌靨待君笑我
有嬌娥待君掃鶯花爛漫君不来及至君来花已老心腸寸断
誰淂知玉階羃歴生青草
秋夢行
客行一夜秋風𧺫客夢南遊渡湘水湘水泠冷徹&KR1284;清二妃怨
處無限情娥皇不語啟嬌靨女英目心惬長眉入鬢何連
娟肌膚白玉秀且鮮徘徊共詠東方日沉吟再理南風絃聲断
續思綿綿中含幽意兩不宣殷勤纖手驚破夢中宵寂寞心悽
然心悽然腸亦絶寐不寐兮玉枕寒夜深夜兮霜似雪鏡中不
見雙翠眉臺前空掛纖纖月纖纖月盈𣸪缺娟娟似眉意難訣
願此眉兮如此月千里萬里光不滅
自君之出矣
自君之出矣壁上蜘蛛織近取見妄心夜夜無休息妾有雙玉
環寄君表相憶環是妾之心玉是君之德馳情增悴容薔思損
精力玉簟寒悽悽延想心惻惻風含霜月明水泛碧天色此水
有盡時此情無終極
走筆謝孟諫議新茶
日高丈五睡正濃軍將打門驚周公口云諫議送書信白絹斜
封三道印開緘宛見諫議面手閱月團三百片聞道新年入山
裏蟄虫驚動春風𧺫天子湏嘗陽羡茶百草不敢先開花仁風
暗結珠琲瓃先春抽出黃金芽摘鮮焙芳旋封褁至精至好且
不奢至尊之餘合王公何亊便到山人家柴門反關無俗客紗
帽籠頭自煎喫碧雲引風推不断白花浮光凝椀面一椀喉吻
潤兩椀破孤悶三椀搜枯腸唯有文字五千卷四椀發輕汗&KR0685;
生不乎亊盡向毛孔散五椀肌骨清六椀通仙靈七椀喫不淂
也惟覺兩腋習習清風生蓬莱山在何處玉川子乘此清風欲
歸去山上羣仙司下土地位清高隔風雨安淂知百萬億蒼生
命堕在巔崖受辛苦便為諫議問蒼生到頭還淂蘇息否
冬行三首
蟲豸臘月皆在蟄吾獨何乃劳其形小大無由知天命但怪守
道不淂寕老母妻子一揮手涕下便作千里行自頋不及遭霜
葉旦夕保淂同飄零達生何足云偶然苦楽經其身古来堯孔
與桀跖善悪何𥙷如今人
長年爱伊洛决計卜長久賖買里仁宅水竹且小有賣宅將還
資舊業苦不厚債家徵利心餓虎血染口臘風刀刻肌遂向東
南走賢哉韓員外勸吾莫強取憑風謝長者敢不愧心苟賃載
淂估舟估雜非吾偶壮色排榻席别座夸羊酒落日無精光啞
瞑被掣肘漕石生齒牙洗灘亂相掫奔嘶嚼篙杖夹岸雪龍吼
可憐聖明朝還為喪家狗通運隔南溟債利拄北斗揚州屋舍
賤還債堪了不此宅貯書籍地湿憂蠧朽賈僎旧相識十年與
营守貧交多變態僎淂君子否利命子罕言我誠孔門醜且貴
終焉圖死免慙狐首何當歸帝鄊白雲永相友
不敢唾汴水汴水入東海汙泥龍王宫恐獲不敬罪不敢蹋汴
堤汴堤連秦宫蹋盡天子土餽餫無由通此言雖太闊且是臣
心腸野風結隂兵千里鳴刀槍海月護羈魄到暁點孤光上不
亊天子下不識侯王夜半睡獨覺爽氣盈心堂顔子甚年少孔
聖同行藏我年過顔子敢道不自強船人雖奴兵亦有意智長
問我何所淂楽邑填清揚我報果有為孔經在衣裳
常州孟諫議座上聞韓員外職方貶國子博士有感五首
忽見除書到韓君文學宫死生從有命人亊始知難烈火先燒
玉庭蕪不飬蘭山夫與刺史相對兩㠝岏
干禄無便佞宜知黜此身員郎猶小小國學大頻頻孤宦心肝
直天王苦死嗔朝廷無諫議誰是雪韓人
何亊遭朝貶知何被不容不如思所自只欲涕無從爵服何曾
好荷衣已慣縫朝官莫相識歸去老岩松
力小垂垂上天高又不登致身惟一已獲罪則顔朋禄位埋坑
穽康莊壘劍稜公卿共惜取莫遣玉山崩
誰憐野田子海内一韓侯左道官雖楽剛腸淂徤無功名生地
獄禮教死天囚莫言耕種好湏避蒺䔧秋
夏夜聞蚯蚓吟
夏夜雨欲作傍砌蚯蚓今念爾無筋骨也應天地心汝無親朋
累汝無名利侵孤韵似有說哀怨何其深汎汎輕薄子旦夕還
謳吟肝膽異汝軰熱血徒相侵
揚州送伯齡過江
伯齡不厭山山不飬伯齡松㒹有樵堕石上無禾生不認六尺
軀遂作東南行諸侯盡食肉壮氣吞八紘不唧溜鈍漢何由通
姓名夷齊餓死日武王稱聖明節義士枉死何異鴻毛輕努力
亊千謁我心終不平
憶金鵝山沈山人二首
君家山頭松樹風適来入我竹林裏一片新茶破鼻香請君速
来助我喜莫合九轉大還丹莫讀三十六部大洞經閑来共我
說真意齒下領取真長生不湏服薬求神仙神仙意智㦯偶然
自古聖賢放入土淮南雞犬驅上天白日上昇應不悪薬成且
啜一凡薬暫時上天少問天蛇頭蝎尾誰安著
君爱鍊薬薬欲成我爱鍊骨骨已清試自比校淂仙者也應合
淂天上行天門九重高崔嵬清空鑿出黃金堆夜义守門晝不
啟夜半醮祭夜半𨳩夜义喜&KR0794;動關鎖鎖声㩧地生風雷地上
禽獸重血食性命血化飛黃埃太上道君蓮花臺九門隔闊安
在哉嗚呼沈君大薬成兼湏巧會鬼物情無求長生喪厥生
寄蕭二十三慶中
蕭乎蕭乎憶蕭者嵩山之盧盧楊州蕭歙州相思過春花鬢毛
生麥秋千灾萬&KR0988;天南道猩猩鸚鵡皆人言山魈吹火蟲入椀
鴪鳥呪咀鮫吐延就中南瘴欺北客憑君數磨犀角喫我憶君
心千百間千百間君何時還使我夜夜劳魂魄
贈金鵝山人沈師魯
金鵝山中客来到揚州市買薬床頭一破顔撇然便有上天意
日月高挂玄關深金膏切淬肌骨異人皆食榖與五味獨食太
和隂陽氣浩浩流珠走百關綿綿若存有深致種玉不耕山外
非内粹鑿儒關决文泉彰風雅因君不𣸪墜光不外照刃不磨
廻避人間悪富貴三日四日五六日盤礴化元搜萬類晝飲興
酣陶天和夜話造微精魅示我插血不死方賞我風格不肥
膩肉眼不識天上書小儒安敢窺奥秘崑崙路隔西北天三山
没浮不著地君到頭上憶我時金簡為吾鐫一字
歎昨日三首
昨日之日不可追今日之日湏臾期如此如此𣸪如此壮心死
盡生鬢絲秋風落葉客腸断不辧斗酒開愁眉賢名聖行甚辛
苦周公孔公徒自欺
天下薄夫苦耽酒玉川先生也耽酒薄夫有錢恣張楽先生無
錢養怙漠有錢無錢俱可憐百年驟過如流川平生心亊消散
盡天上白日悠悠懸
上帝版版主何物日車劫劫西向沒自古聖賢無奈何道行不
淂皆白骨白骨土化鬼入泉生人莫負平生年何時出淂禁酒
國滿甕釀酒曝背眠
月蝕詩
東海出明月清明照毫髮朱絃初罷弹玉兔正竒絶三五與二
八此時光滿時頗奈蝦䗫兒吞我芳桂枝我爱明鏡潔爾乃痕
翳之爾且無六翮焉淂升天涯方寸有白刃無由揚清輝如何
萬里光遭尔小物欺却吐天漢中良久素魄微日月尚如此人
情良可知
直鈎吟
初歲學釣魚自謂魚昜淂三十持釣竿一魚釣不淂人鈎曲我
鈎直哀哉我鈎又無食文王已沒不𣸪生直鈎之道何時行
與馬異結交詩
天地日月如等閑盧仝四十無往還唯有一片心脾骨巉岩崒
硉兀欝律刀劒為峯崿平地放著高如崑崙山天不容地不受
日月不敢偷照耀神農畫八卦鑿破天心胸女媧夲是伏羲婦
恐天怒擣鍊五色石引日月之針五星之縷把天𥙷補了三日
不肯歸婿家走向日中放老鵶月裏栽桂飬蝦䗫天公發怒化
龍蛇此龍此蛇淂死病神農合薬救死命天怪神農党龍蛇罰
神農為牛頭令載元氣車不知薬中有毒薬薬殺元氣天不覺
爾来天地不神聖日月之光無正定不知元氣元不死忽聞空
中喚馬異馬異若不是祥瑞空中敢道不容昜昨日仝不同異
自異是謂大仝而小異今日仝自同異不異是謂仝不往兮異
不至直當中兮動天地白玉璞裏斵出相思心黃金鑛裏鑄出
相思淚忽聞空中崩崖倒谷聲絶勝明珠千萬斛買淂西施南
威一䨇婢此婢嬌嬈惱殺人凝脂為膚翡翠裙唯解畫眉朱點
唇自從獲淂君敲金㧿玉凌浮雲却返頋一雙婢子何足云平
生結交若少人憶君眼前如見君青雲欲開白日没天眼不見
此竒骨此骨縦横竒又竒千歲萬歲枯松枝半折半殘壓山谷
盤根蹙節成蛟螭忽雷霹靂卒風暴雨撼不動欲動不動千變
萬化總是鱗皴皮此竒怪物不可欺盧仝見馬異文章酌淂馬
異胸中亊風姿骨本恰如此是不是寄一字
馬異答盧仝結交詩
有鳥南翔口銜一書札逹我山之維開緘金玉煥陸離乃是盧
仝結交詩此詩峭絶天邊格力與文星色相射長河拔作數條
絲太華磨成一拳石莫嗟獨秀無往還月中芳桂難追攀况值
亂邦不平年廻陵倒谷如等閑與君俛首大艱阻喙長三尺不
淂語因君今日形章句羡獼猴子著衣裳悲蚯蚓兮安翅羽上
天不識察仰我為遼天失所將吾劍兮切淤泥使良驥兮捕老
鼠昨日脱身卑賤籠茆屋借與老人峰抱鋤&KR1263;地芸芝术偃盖
参天舊有松术與松兮保身世卧居居兮𧺫吁吁漱潺潺兮聆
嘒嘒道在其中可終歲不教辜負尭為帝燒我荷衣摧我身廻
看天地如砥平鋼刀剉骨不辭去畢躬君子今明明俛首辭山
心惨惻白雲雖好恋不淂看雲且擬直湏臾疾風又卷西飛翼
為報覃懷新結交死生富貴存後凋我心不畏朱公叔君意湏
防劉孝標以膠投&KR0238;苦不早就中相去萬里道河水悠悠山之
間無由把𬒮攄懷抱憶仝吟文能治臭成蘭薰不知何處清風
夕擬使張華見陸雲
感古四首
天生聖明君必資忠賢臣舜禹竭股肱共佐尭為君四載成地
理七政齊天文階下&KR1396;莢生琴上南風薰輪轉夏殷周時復猶
一人秦漢亊讒巧魏晉忘机鈞猜忌相翦滅迩来迷恩親以愚
保其身不覺身沉淪以智理其國遂為國之賊苟圖容一身萬
事良可惻可憐萬乘君聪眀受沉惑忠良伏草莽無因施羽翼
日月異又蝕天地晦如墨既亢而𣸪求異哉龍之龍
人生何所貴所貴有終始昨日盈尺璧今朝盡瑕棄蒼蝇點垂
棘巧舌成錦綺箕子為之奴比干諫而死仲尼魯司寇出走為
羣婢假如屈原醒其奈一國醉一國醉號呶一人行清高便欲
激頽波此亊真徒劳上山逄猛虎入海逄巨鼇王者苟不死腰
下魚鱗刀東海波連天三度成桑田高岸高于屈斯湏變溪谷
天地猶尚然人情難久全夜半白刃仇旦来金石堅蕭綬既觧
坼陳印亦棄捐竭節遇刀割輸忠遭&KR0852;纏不予衾之眠信予衾
之穿鏡明不自照膏潤徒自煎抱劍長太息堕淚秋風前
古来不患寡所患患不均單醪投長河三軍盡沉淪今人異古
人結託唯親賓毁坼維鵲巢不行鳲鳩仁鄙恡不識分有心占
陽春鸞鶴日已疎燕雀日已親小物無大志安測栖松筠恩眷
多棄故物情尚逐新瓦䃯暫拂拭光掩連城珍唇吻恣談鑠黃
金同灰塵蘇秦北遊趙張禄西入秦既變嫂叔節仍擯華陽君
萬世金石交一餉如浮雲骨肉且不頋何况長羈貧
君莫以富貴輕忽他年少聽我暫話會稽朱太守正受凍餓時
索淂人家貴傲婦讀書書史未潤身負薪辛苦胝生肘謂言琴
與瑟糟糠結長久不分殺人羽翮成&KR0916;&KR0916;冲天婦嫌醜其奈一
朝太守振羽儀鄊關晝行衣錦衣哀哉旧婦何眉目新婿随行
向天哭寸心金石徒爾為杯水庭沙空自覆乃知愚婦人妬忌
隂毒心惟救眼底亊不思日月深等閑取羞死豈如甘布衾
雜興
意智未成百不觧見人冨貴亦心爱等閑對酒呼三達屠羊殺
牛皆自在放心為樂笙歌攅壮氣激作風霜寒厨中玉饌盈金
盤方丈厭見嫌不飡飛鷹躍馬實快性唇腐齒爛空㠝岏豈期
福極翻成&KR0852;&KR0852;成身誅家亦破昨朝惆悵不如君今日悲君不
如我否泰交加無定主懶學風雲戢翎羽綠酒清琴好飬生出
將入相無心取三五圖書舊揣摩五千道德新規矩
酬徐公以新文見招
昨夜霜月明果有清音生便欲走相和愁聞寒玉聲
招玉川子詠新文
清氣宿我心結為清泠音一夜吟不足君来相和吟
門箴
貪殘奸酗狡佞訐愎身之八殺背惠恃已狎不肖妬賢能命之
四孽有是有此予敢辭無是無此予之師一日不見予心思思
其人懼其人其交其難敢告于門
孟夫子生生亭賦
玉川子沿寒冬之寒流兮輟棹上登生生亭夫子何之兮面遂
雲没兮南行百川注海而心不寫兮落日千里凝寒精予日衰
期人生之世斯已矣爰為今日猶猶岐路之心生悲夫南國風
濤魚龍畜伏予小予戅朴必不能濟夫子欲嗟自慙承夫子而
不失予兮傳古道甚分明予且廣孤目遐賫于天壌兮庶淂外
盡萬物變化之幽情然後慙愧而来歸兮太息吾躬于夫子之
亭
