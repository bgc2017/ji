歸田稿卷八
明謝遷撰
七言古詩
鷹為楊仲謹題
長風怒號振林薄黑鷹殺氣騰寥廓妖狐奉頭草間死
靈鵲高枝仍噪喜亦知搏擊輸鷹鸇毰毸老鶴徒乘軒
紛紛狐鼠競當路白日欺人况遲暮秋來那得一鷹擊
我見此圖三歎息
楊柳青
直沽南頭楊柳青昔時楊柳今凋零霜風滿地散黃葉
河邊索寞雙郵亭人道垂楊管離别南來北往競攀折
我來袖手憐枯枝躑躅臨河駐旌節五雲回首懷漢宫
丹楓轉眼經霜空李梅冬實豈佳味垂涎奔走嗤狂童
陽回萬物自生色斡旋造化慚無力百年心跡歲寒同
郤憶南山舊松栢
食鮮魚有感
我家舊住東海濱盤餐市遠惟鮮鱗腐儒粗糲自安分
筵前不慕羅竒珍十年謬竊黃扉禄堂膳虛叨大官肉
太牢滋味違賤腸翻憶魚羹常不足秋風蕭瑟吹蚤寒
蓴鱸野興歸張翰鹽梅調劑邈無效廻思鼎耳殊汗顔
江湖悠悠隔霄漢從今取足魚羹飯食芹知美敢忘君
欲獻無由發長歎
和兩峯懷西湖之作
武林城西山遶湖湖山曾駐南宋都偏安風景已陳跡
只今一統歸皇圖太平勝槩畫圖裏楊柳風輕杏花雨
蘇堤虹臥聯六橋歌吹聲中紛士女孤山雪後寒梅香
岳墳愁怨啼黃鴦湖山主人遠分閫兩峯回首思茫茫
吾生久已辭金馬幽懷每在孤山下湖船唱和待公歸
我願低頭拜東野
和雪湖觀打魚有感之作(用杜韻)
雪湖渺渺通江津湖波漭瀁光翻銀就中疑有蛟龍窟
沉潜豈復論纖鱗亢陽經秋澤欲竭海鄉魚工竗入神
長又密網倏來集湖堤十里浮埃塵渭濱老翁方鼓刀
旁觀袖手雙肩高非熊不慕後車載乾坤只恐名難逃
斷金從來兩心一静裏秋風愛蕭瑟湖山舊遊更誰在
相伴漁樵莫相失
汪進之通判瑞芝堂次李西涯韻
竹忩不是悠悠者肥遯當年在荒野墓田靈芝出九莖
瑞應從天豈云假傳家舊富五車書賢郎蚤躡青雲衢
閭門駟馬當漢盛高山深谷非秦餘白髮蕭蕭老彌壯
木假三峯儼相向芝莖移置中峯前旭日光生畫堂上
新安世家世所無芝蘭奕葉千百徒頗聞餘慶自疇昔
信知積善真良圖階下孫枝更竒秀京兆錦衣歸白晝
翁今已矣堂巋然且捧霞觴獻慈夀(進之乃翁已故母夫人在堂故云)
和雪湖雪中見懷長句
澥天剛風吹霰雪澥壖静晝潮聲澈遠村煙樹影明滅
寂寞江湖斷魚鼈閉門縮首避寒冽對酒高歌睡盂缺
念及疲癃心尚切調爕當年慚就列遭際風雲敢容悦
舊隠歸來山嶻嵲秋風門巷懸我轄知己相逄憐久别
握手歡顔溢眉睫王陽畏途輕九折往事經心耳猶熱
稽康有書交未絶再續前盟忘蹇劣歲寒來往兩山窟
雪磴雲崖自天設橘中樂事龍縞襪卒歲優游共丹穴
阻風夜泊鄭家口
黑雲匝地風怒號河流突兀翻波濤輕帆大櫓不得展
舟師撑拄惟長篙長空冥冥飛鳥絶村墟煙火俱蕭條
郵亭隠見鄭家口泊舟倉卒横塘坳前途伴侣旋相失
挑燈撾鼓煩頻招燈前呼兒具尊酒胸中磊磈差可澆
狂歌一醉且高枕征途逆旅隨所遭天工隂晴亦叵測
摩娑醉眼看明朝風恬日出波浪静一息千里真鴻毛
浮生行止每如此客心何用空焦勞
葡萄西瓜饋雪湖辱示長句次韻答之
徑路草深客稀過衡門晝掩成獨坐披襟散髮傲羲皇
舞鶴鳴琴代賓佐山中自詫擬封君木奴千頭竹萬箇
圃蔬園果逐時新獻納從公無小大葡萄瓜種俱西來
憶從博望天荒破清芬不用自煎茶佳境寕論倒餐蔗
冰盆滿泛恣浮沉廣席敷陳愜尊斝分甘聊復惓同心
兩地遙知共清暇斜封博取玉川歌陽春調高真寡和
效顰吾已忘妍媸白戰今仍勵慵惰東西十里隔山城
往來郤媿郵筒荷
疊前韻答雪湖
浮雲變態眼前過曲肱晝眠伸脚坐許身翻笑平生愚
濟時欲跂商周佐十年綸閣誤遭逄百技無能空一箇
乞骸幸遂歸田園種種顛毛成老大海鄉荒僻乏温湯
六月中旬瓜始破葡萄帶雨亦垂垂色映明珠漿比蔗
適意聊充席上珍薦客還傾掌中斝獻芹率爾嗤野人
咏物知公有餘暇村柈粗糲勞品題一唱朱絃况三和
凉州苟得真可羞東陵自鋤吾敢惰清狂更詫農圃師
細雨長鑱時復荷
雪湖和章疊至家僮遞詩往來頗廢農業戲用前
韻嘲之
永夏炎蒸不得過白晝困眠宵起坐井梧一夕報新秋
少昊司天蓐收佐羲和平秩正西成禾黍離離實箇箇
老農比屋動歡聲有年特筆當書大追思往歲凶且饑
十室空虚九家破草根木葉俱充腸誰信苦荼甘比蔗
老我歸來傷里鄰賀客登門廢杯斝商家霖雨慚罔功
青州糜粥殊無暇今年幸復際昌期一曲昇平笑相和
昔聞丈人譏仲由五榖不分四體惰奚童遞詩姑息肩
穜稑登場忙負荷
又用雪湖韻寫懷一首
懸崖欲斷青溪過石上高眠醒來坐泉聲到處玉琮琤
舉觴不用笙簧佐人言佳境欠茅亭紫翠中間著一箇
箇中適趣僅容膝傲睨乾坤不知大曲徑斜通花木深
虚忩洞啓烟嵐破暗香疎影月中梅玉液瓊漿雨餘蔗
時呼野鶴上軒除旋摘園蔬薦賓斝秋來豐樂如有期
老去宜休信多暇高文寧愧北山移清唱聊隨東郭和
牛屯牧處芳草多舊日生涯未容惰如今亭上望牛屯
蓑笠無勞雨中荷
和雪湖喜雨長句用舊韻
夢中驚聞雨來過攬衣夜興冠而坐渴腸頓慰真如甦
簷聲况有清風佐黃童白叟競喧呼好懷豈直予一箇
斡旋始信帝力存霑濡何必雷聲大祁祁霢霂連三朝
風條不鳴塊不破向來酷旱將十旬禾黍皆茅荼亦蔗
炎埃蔽空迷咫尺掘井求泉論杯斝桔橰密比徒爾忙
銍鏄高懸總成暇喣沫可憐魚盡枯鳴垤終聞鸛相和
秋深場圃俱已空雨後來牟豈容惰殷勤杖策告鄉鄰
木柄長鑱亟須荷
安平鎮追頌先帝治水之功也
黃河夜决荆隆日馮夷怒逐天吳吼洪流洶湧奔張秋
長堤一掃津吏愁波濤入海運渠竭南來北往舟航絶
下流昏墊尤可傷多少蒼生侣魚鼈奏書星馳插雙羽
宵衣旰食厪當宁大寮承命合分憂夙夜經營靡寧處
丁夫百萬如蟻集連延市鎮成聚邑皇仁惻怛重勞民
詔旨丁寧戒毋急四方畚鍤真子來伐石捲埽聲喧豗
不須沉玉媚河伯堤完倏忽功竒哉玄圭告成自天錫
百神效靈人效職安平再續神禹績萬歲千秋歌聖德
宴鎮越堂(酬錢二守)
石帆如揚石傘張鑑湖萬頃雲微茫龍山中盤據竒勝
巍堂鎮此神仙鄉懸崖千尺濺飛溜清渠九曲流羽觴
華筵高會總冠冕文如滕閣來三王道同賓主意真洽
坐深爾汝形相忘良辰况直時雨霽東風扇煖呈農祥
陽春有脚沛膏澤霑濡合郡殊汪洋嘉賓滿座成燕喜
主人令德宜龍光落花紛紛石墀淺爐烟裊裊春晝長
樓臺倒影日欲晩觥籌交錯情未央酒酣起舞為君祝
丈夫勲業銘旂常歲旱誰當作霖雨濟川自古須舟航
福星不獨炤吾郡窮簷蔀屋俱彷徉
次韻為雪湖夀母
碧桃花殷爛錦堆洞門夾徑通榆槐高堂弄孫飴滿頦
夀筵尊爼方規恢海鮮嘉味雜鯸鮐軒墀舞鶴霜毰毸
八荒夀域自天開背萱日煖根重培青雲甲第近蓬萊
彩霞屏障時低徊滿堂賓客皆仙才傳書青鳥晨初回
王母駕自瑤池隈最後劉阮由天台南山當戶碧崴嵬
作朋三夀非今纔承顔萊子戲學孩上堂詐跌還持杯
隊舞諸孫紛後陪獻笑或作方朔詼繁絃急管喧春雷
賓筵末坐遲我來鶴南飛曲塤箎偕不須投轄銜自駘
為君倒盡先春醅天瓢願借添金罍從今一歲來一廻
次韻咏芍藥酬雪湖
春來玩芳浩無盡凌亂穠華與時競最憐紅藥殿餘春
當階凝露埃塵净林塘一逕斜通幽煖風扇動烟霧收
佳人懶粧日高起翻身欲舞低含羞翠鈿步搖紛可撮
霞佩玲瓏欲霏屑未須金帶圍已竒獨占瑤臺地尤絶
養花天氣隂復晴緗簾半捲虚忩明玉缸春酒舌不飲
蔗漿茗椀真雙清君家池舘舊分種兩地相望人比重
酒杯無分亦頗同花前想見吟肩聳看花莫論媸與妍
閒中適意俱悠然夏蓮秋菊各隨偶對景且復陶餘年
花開花落等閒過世事如花漫高臥賞心無惜杖藜頻
君若歌時我來和
和雪湖題史都憲墨竹長句
虎頭猛氣摧強敵八陣雄圖歸畫筆醉墨淋漓恣揮灑
俗塵未許輕相逼雪湖自號太瘦生高誼直薄秋雲横
吟肩雙聳碧峯立長歌時出摩空聲兩公詩畫非苟作
延平寶劍成對躍風恬波静朝雨晴匣中隠隠猶雷鳴
庖丁游刃有餘地目無全牛輕一世鳴球戞擊互鏗鏘
恍疑韶濩陳廟堂嗟余飽飯惟捧腹百事忙然痴睡足
世間巧拙未須論䄂手旁觀真碌碌歲寒三友梅竹松
冰霜節操由來同孤山徂徠邈何許蕭蕭淇澳生秋風
眼前物色自分曉世情郤愛春楊柳安得妙手添松梅
著與修篁共堅守魏侯寶此長如新琅玕珠玉爭嶙峋
高堂相對亦自勵要使清風動海垠
歸田稿卷八
