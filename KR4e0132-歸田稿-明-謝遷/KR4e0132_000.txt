歸田稿别集類五(明)
提要
(臣)等謹案歸田稿八卷明謝遷撰遷字于喬
餘姚人成化乙未賜進士第一授修撰歷官
戶部尚書謹身殿大學士贈太傅諡文正事
蹟具明史本傳遷之在内閣也與劉健李東
陽同心輔政史稱其秉節直諒見事明敏天
下稱為賢相庶乎能以道事君者其文集全
稿以嘉靖中倭亂被燬此乃其致仕以後及
再召時所作自題曰歸田稿以授其子至者
國朝康熙中其七世孫大名府同知鍾和復加
釐輯梓而傳之集中奏疏類多晚年陳謝之
作而在朝時嘉謨讜論均已亡佚無存即以
史所稱請罷選妃嬪禁約内官諸疏卓卓最
著者而亦不在其閒則其散失者當復不少
然遷當歸里以後正劉瑾焦芳等挾怨修郄
日在危疑震撼之中而所作詩文大抵詞旨
和平惟惓惓焉托江湖魏闕之思以冀其君
之一悟老臣憂國之心實有流溢於不自覺
者讀者知其忠悃所存固毋庸以文字之工
拙論矣乾隆四十四年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
