歸田稿卷七
明謝遷撰
七言律詩
贈伍主事全監𣙜場事竣還京
寂寞山村獨養疴遙聞還旆欲如何斯文契誼更三世
岐路離情寄一歌報國惟應寬稅𣙜承家端不忝賢科
椿庭念舊如相問為道殘衰兩鬢皤
次雪湖韻挽華廷禧少參
文星忽墜夜猿驚哀些憑誰寄此情青眼雲霄成夙契
白頭林壑負前盟薇垣人頌冰霜操梓里家傳月旦評
望斷龍泉空淚眼微茫江樹暮雲横
贈方司訓考績之京用雪湖韻
家聲自昔重秋崖管領文風到海涯道企蘇湖分教範
學宗洙泗得心齋門墻人已誇多士干羽時方舞兩階
久識囊錐今脫穎陽關聊復寓離懷
烟霞深處舊丹崖老我歸休汝水涯司教適當淹敝邑
論文時枉過荒齋興來高論風生座醉後狂歌月上階
岐路悠悠真念别好音何日慰吾懷
睡起二首
信手拈書倦即休清茶白飯更何求一鳴不悔當頭斥
百鍊那堪遶指柔霜鬢每憐青鏡曉雪心真愛碧山秋
臨池魚樂相忘久郤笑敲針作釣鈎
端居亦自笑痴頑飽食無營只看山長豆莢肥供茗椀
老藤隂密護柴關坐來水閣忘三伏逄著仙人說九還
佳境到頭人未識黑甜一枕醉醒間
納凉
炎天何地著衰翁竹裡空堂一榻風露渚光搖螢綴草
月林影亂鵲驚叢臥看星斗揮輕箑渴憶溪泉喚小童
忽聽鄰雞狂起舞奮身欲上廣寒宫
待月
林間何事月來遲三五清光未便虧雲漢已横天北極
冰輪猶隔海東涯凭欄誰是同心者把酒吾當一問之
江上有鯨長幾許今宵不讓謫仙騎
夜坐二首
桐帽棕鞵舊葛裳閒來心地倍清凉冥搜自喜身猶徤
露坐寧知夜未央塞上老翁誰得馬世間岐路總亡羊
多情最愛青天月穿透疎林直到床
老天還我舊烟霞信道吾生自有涯佳客不來頻掃榻
好山難致即移家半忩細雨千竿竹十畝晴雲五色瓜
月滿平湖天共遠擬乘清興泛仙槎
甃厓
試移頑石補頽厓四角寬平愜素懷真境且拚供潦倒
俗緣何苦費安排竹須略洗通幽徑草不全除護淺階
問道丹邱更何有箇中風月已無涯
夜起
夢騰繐帳奈蚉雷更覺輕風忽遠來聲在樹間秋信蚤
漏當夜半斗杓回蓮乘玉井新分葉露憶金莖舊賜杯
起坐空亭清不寐半輪山月共徘徊
池上二首
風吹細浪碧粼粼水面微凉透葛巾何處更尋三島路
此心頓洗十年塵不嫌鷺宿移蓮近為愛魚肥喚草頻
興到一樽成獨酌待邀明月作嘉賓
脱巾露髮坐臨池波底流星又一竒皓月不來如索價
好風能至亦催詩舟常倚棹懷安道琴不調絃待子期
郤恨掛冠猶欠蚤清歡須及未衰時
酷暑歎
漠漠炎埃障大荒火輪停午晝偏長科頭竟日真如醉
赤脚層冰未當狂強學地仙揮羽扇為迎田父倒荷裳
桔橰聲裡心猶渴安得天風送雨凉
晝寢
萬國紅爐苦藴隆故人無處覓清風虚忩且寄陶潜傲
朽木何妨宰我同閉戶怕誰驚夢醒脱巾翻自愛頭童
起來渴吻思鯨吸便向前溪采碧筒
晩步
沿流步屧漫尋凉目送漁舟帶夕陽綠樹森疎重掃石
碧流清淺試褰裳炎埃羃地歸牛喘暝色穿林宿鳥忙
忽憶馭風凌倒景短笻直上最高岡
聽鶯
長夏幽居睡起遲綠隂何處囀黃鸝塵針俗砭誰能識
斗酒雙柑我自持妙手只輸摩詰畫高懷且和少陵詩
老來真得山林趣謾說蕭韶叶鳳儀
習静二首
一塵不到水邊亭掃石焚香晝掩扄方沼萍開魚掉尾
高崖松動鶴梳翎忩臨絶澗涵虚白山隔重湖送遠青
更是晩來羣動息空庭仰臥數流星
古崖隂翳竹間藤箕踞空堂枕曲肱不耐塵容回俗客
獨餘衰鬢媿禪僧神遊碧落虚乘鶴興到清漪試采菱
報道海田瓜又熟滿前真對玉壺冰
覺衰
右臂加酸搦管難重揩昏睫歎衰殘門無車轍宜酣睡
飯有魚羹亦強餐霜鬢向秋深漸白葵心傾日晩尤丹
好懷多謝東鄰叟斗酒相過且盡歡
偶興
曲徑疎籬擁薜蘿晩風紅落豆花多南山夜半牛堪飯
東海門深雀自羅遺恨未酬三顧寵清商誰解五噫歌
漫將舊硯臨池洗莫遣餘生待墨磨
憂旱
竒峯旋復散炎颷抱甕沿溪歎沃焦生怪亂螢依腐草
更堪多莠壓良苖炎威入夜愁雲漢凉意先秋跂斗杓
欲挽長江媿無力憑誰一滴借天瓢
筆餽雪湖辱佳咏依韻奉答
管生聊遣直文房小竹皮冠舊羽裳光藉剡川澄素練
香分蟾窟搗玄霜憑誰較藝論工拙未許齊肩競短長
莫笑中書君已老曾隨鵷鷺入班行
聞蟬
山下孤村綠樹稠新蟬處處競號秋吾方幸與塵相遠
爾若不鳴山更幽飲露吸風宜自足緣枝抱葉復何求
阿翁真愛華胥境午睡酣時可暫休
鳥聲
吾愛吾廬鳥亦忻好音時復送殷勤數聲出谷眠初醒
巧弄當筵酒半醺細和石泉流𤨏碎緩隨山靄度氤氲
閒情總是傷春後猶勝寒蛩四壁聞
憫稼
離離禾黍正懷新可奈炎颷作態頻聲斷桔橰空入夜
望窮阡陌總浮塵焦枯物色將秋際憔悴民生况海濱
且復殷勤慰閭巷桑林有禱格蒼旻
新月
火雲飛盡火星流忽見清霄月一鈎斜落酒尊如解飲
稍穿房戶亦尋幽清光微引金風動皓魄低㴠玉露浮
便欲脱巾相對酌不堪衰鬢影蕭颼
七夕立秋
七夕人間值立秋斗杓回指火西流乍聞細雨隨風至
頓覺炎埃匝地浮老我憂懷忘就枕何人乞巧競登樓
天公肯借銀河水一洗閭閻旱暵愁
新秋即事懷雪湖
晩風細細雨疎疎為報新秋入井梧最喜鬱蒸如暫解
猶憐枯槁未全甦吟肩企遠勞雙聳坐榻便凉學半趺
軒從乘閒能一過豈無白飯與青芻
望雨
人言秋雨傍雲生望雨瞻雲眼倍明觸石片時如有意
浥塵數點更無聲深淵叵奈龍痴睡高垤空聞鸛獨鳴
寂寞傅巖何處是坐來懷古不勝情
秋凉
郊墟一夕動新凉蟋蟀聲多近我床風度疎松將入室
露零蔓草欲沾裳槎浮漸覺星河近銍又猶憐里巷忙
燈火簡編妨老眼忩前惆悵舊螢囊
虹見
海濱枯悴到山顛赫日炎炎類火然微雨方將沾下土
妖虹忽復亘南天來蘇愈渴蒼生望斬伐誰司白帝權
怒髮上衝冠欲裂胸中長劍倚空懸
培芋
平疇滿眼盡枯荄尤向山中惜芋魁翠葉翻雲能自庇
赤心承露且加培全收敢望三秋富苟活須憑一雨來
分付家僮勤著力歲寒還我地爐煨
微雨
暮雨如絲浥旱塵歡聲也復動比鄰未論潤及禾苖遠
且喜凉生枕簟新霡霂有功潛入夜鬱攸為虐動經旬
老天若慰雲霓望一夕滂沱遍海垠
農歌
犖确聲頻歎桔橰農歌幾處競啾嘈力勤總為旱來苦
響答遙聞夜轉高俚語鄉音皆入調炎風烈日敢忘勞
康衢擊壤風寥邈漫采新腔續楚騷
聽琴聯句贈允恭二尹
載鼔瑤琴見故情(馮)相逄青眼倍分明采芳正憶猗蘭
遠(謝)感舊尤憐别鶴清流水高山千古意(馮)玉壺冰壑
一鄉評杏庄重結新蓮社(謝)歲晩頻過不負盟(馮)
湖亭清晝水雲深(謝)風月幽懷托素琴思遠忽驚秋鴈
過(馮)調高真訝海龍吟紅塵蚤識焦桐尾(謝)皓首重聞
大雅音短句贈君慚白雪(馮)悠然坐對碧山岑(謝)
新穫
山秔秋蚤熟黃雲側耳歡聲此乍聞豐樂未酬鄉社願
新嘗聊慰老農勤撫時空自懷賙恤思孝先應薦苾芬
更辦分毫了官稅田間一飯敢忘君
放魚
涸澤空憐喣沫頻盆池尚可活纖鱗惠施亦未知莊叟
子産何當信校人待决西江應入肆遠懷東海漫垂綸
臨淵坐對悠然境一躍萍開爽氣新
喜雨二首
雨來秋後苦嫌遲猶勝秋前不雨時炎熇障天愁漠漠
焦枯被野歎離離蹄涔先慰牛羊渴秕穟聊充老稚饑
霖雨豐年乖夙志悲歡隨衆亦何為
夜聽簷溜到天明喜見陂塘水漸生芽甲旋萌枯菜色
笙歌忽動渴蛙聲老農簔笠經時廢野渡舟航向曉横
為語鄰翁好相慶晩禾猶望一分成
憫歲二首
憂時長自祝年豐造化霑濡苦未公白露已零猶渴雨
青苖欲秀蚤摧風預憐官府催科拙坐見閭閻杼軸空
道與觀風諸使者好將民瘼逹宸聰
脫郤朝簮學老農海鄉無奈歲頻凶眼看多稼秋乾死
夢駭洪濤夜怒衝雲漢仰瞻天萬里風茅驚捲屋三重
先憂心在知無補辟糓惟應伴赤松
中秋晴霽已而風雨驟作次雪湖韻
散盡秋隂更晩晴天公似亦解人情廣寒宫闕依然迥
近水樓臺分外明丹桂遠移巖壑影素娥虚度珮環聲
青樽肯負今宵約風月平分有舊盟
玩月山堂正喜晴怪風吹雨忽無情一尊傾倒初分夜
萬壑隂森直到明摧偃忍看禾稼色怒號驚訝海潮聲
來年預禱中秋節莫更豐隆敗我盟
和雪湖登高之作
秋入西山爽氣回欲酬佳節共登臺酒須客至方當熟
菊待詩催故晩開星聚每煩占會老時違端合賦歸來
白頭強徤蒙天假郤笑星星負此杯
采芳尋勝步紆廻四面林巒百尺臺花下一尊仍對酌
竹間三徑為誰開南山晩色悠然見北鴈秋聲驀地來
忽憶楚騷增舊感高歌激烈且停杯
寄和西涯守歲韻
換郤桃符净掃塵衰顔喜色動先春守除夜覺寒更永
履泰朝迎淑氣新歲月駸駸將奈老乾坤納納苟容身
有懷朋舊從頭數湖海晨星得幾人
悼黃廷璽太宰
宦轍歸來各病鄉病鄉聞訃倍心傷哀歌強續招魂些
嘉話徒懷會老堂行見秋原荒宿草可憐寒月落空梁
雞壇舊契今餘幾一束生芻淚兩行
雪湖山庄雅集次韻時方即席家下忽報屈二守
及門遂不及盡歡而别
林閣頻煩折簡招午風村郭酒旗飄白連雲谷秋光老
紅入霜林霽景饒洛社舊遊增勝槩楚壇餘勇植高標
無端又作匆匆别追憶清歡悶未消
風雨夜宿山庄懷雪湖
夜忩風雨送清寒老眼昏燈展卷難木榻擁氊供瞌睡
地爐煨芋當加餐鴻鈞又喜陽來復鳳歴俄驚歲欲闌
相約尋梅妨路滑聊憑尺牘問平安
元旦紀興次雪湖韻
郊居忽漫入新年老去襟懷益澹然三島晴霞瀕海曙
一犁春雨傍湖田村醪獻夀聊相慰野服迎賓取自便
獨奈沉隂妨賀轍願瞻旭日麗中天
新正苦雨用前韻寫懷
閭里凶灾憶舊年又驚物候轉悽然積隂猶蔽三陽日
霪潦重傷二麥田比屋羣嗟真耳熟一餐獨飽豈心便
農祥懸望新春後時雨時暘共荷天
立春前一日大雪用前韻志喜
過郤殘年望有年曉來驚喜雪紛然先春一日猶成瑞
瀕海羣黎快力田木屑火温憨睡足梅花春細苦吟便
扁舟忽動王猷興郤怕篙工又怨天
春雪不已用前韻答雪湖見懷二首
舊聞春雪兆豐年雪更彌旬思黯然且向寒爐需茗椀
漫勞夙駕税桑田閉門高臥宜衰晩抱膝長吟覺静便
想見青陽方婉娩晴來即是賞花天
雪夜圍爐又隔年撫時懷舊獨醒然詩情每共尊前燭
農話惟勤雨後田海底魚龍猶自蟄山間松檜久相便
尋春重負湖船約目斷城西欲暮天
苦雨歎仍用前韻
老來學稼不逄年灾沴頻仍每愴然八月颶風真立海
一春霪雨又漫田㸑愁烟塞薪尤急行奈泥深屐未便
瞻望晴曦何處在排雲直欲見青天
喜晴用前韻柬雪湖
雨忩悶坐晝如年忽覩晴光獨快然波蘸長楊黃苒苒
風牽荇帶翠田田谷嵐溪漲時俱勝畫舫籃輿意總便
明日尋芳成舊約詠歸同樂舞雩天
湖庄小集次雪湖韻
陽和一脉洊來還兩眺亭臺紫翠間楊柳巷通山北垞
木蘭舟倚水西灣風光總是三春好世路誰如二老閒
東作又興方入念閭閻稼穡舊知艱
疊前韻酬雪湖
短楫輕風午釣還數聲欸乃水雲間碧含香露桃千樹
翠抹晴烟柳一灣藉草醉眠芳徑穏臨流坐對浴鳬閒
探春直到山深處自詫躋攀力未艱
再疊前韻酬雪湖
鄰蝶過墻忽復還杖藜吾亦憩花間新篁倚石通幽徑
宿鷺窺魚占淺灣對景乍疑春事蚤玩芳真愛老身閒
郢中清唱仍須和頗奈癯翁韻險艱
酬雪湖雨中見懷仍前韻
悶懷仍逐雨聲還淅瀝虚簷醉夢間村牧路迷寒荷笠
海艘帆重暮歸灣湖添水色思君遠忩掩梨花伴我閒
乘興欲尋雙短屐出門預恐踏泥艱
山庄候雪湖不至用前韻奉懷
坐看孤雲載鶴還夕陽倒影在林間雨深草色斜侵徑
蛙雜春聲閙隔灣歲月無情空歎老溪山有約且乘閒
誰言命駕輕千里咫尺猶憐會晤艱
山亭獨坐用前韻遣興四首
白雲生處一僧還清磬泠泠杳靄間蜂採野花歸洞窟
鹿尋芳草過溪灣眼前往事真成夢身外浮名得自閒
吾愛吾廬春睡足逄人漫說畏途艱
慣客家童貰酒還酒旗搖颭杏村間連雲麥穗平過隴
刺水蒲芽露淺灣多景軒開真得趣無絃琴在足消閒
興來且就鄰翁飲一醉俱忘歲事艱
采藥仙翁去不還神仙蹤跡渺茫間山圍松塢青連壑
水蘸柴門綠遶灣倚檻静聽啼鳥緩隔簾細數落花閒
春郊隨處尋芳好剪郤荆榛路不艱
斜日深林鳥倦還樵歌遙在嶺雲間落花趁水流紅雨
舞藻因風動碧灣邱壑未應嫌我老烟霞長自伴人閒
客來更喜村酤近三百青蚨幸不艱
瑞連次雪湖韻為劉明府作
一曲南薰蚤放衙蓮塘笑看並頭花蓬萊仙子雙竒瑞
太乙真人獨寵嘉源接秘湖芳有自春分玉井浩無涯
遙聞歌頌違清賞喜動衰顔望眼賖
再和瑞蓮一首
荷花深護使君衙瑞應駢頭十丈花雅致勝邀君子愛
清芬兼稱幕賓嘉雙金炬出蓬壺境二華峯移舜水涯
麥秀兩岐同一頌田家有酒亦頻賖
夜宿山庄聞蛙聲柬雪湖
湖陂青草雨餘時草裏笙歌也自竒卜歲預應知水旱
向人何必為公私坐來雜還春聲亂數不分明夜漏遲
老我山村方習静可堪驚斷夢中詩
疊前韻答雪湖
鶯啼蟬噪各乘時屬耳春蛙亦好竒車轍怒當矜爾勇
魚池爭聚許誰私驟隨山雨驚雷急緩共村雞送曉遲
心與地偏喧更寂燈前呼紙漫裁詩
再疊前韻二首答雪湖
湖頭新漲拍天時萬口同聲互出竒硬語如聞獨樂樂
微生容有不平私松濤雜雨翻空遠池草經春入夢遲
寥落水鄉人境别且憑鼓吹代催詩
好音過耳及春時直突聲喧也獻竒居向水安如遁跡
鳴從天假豈營私弄晴羞逐鶯簧巧出土寧同蚓竅遲
何幸遭逄歸品第鬭雞須藉孟韓詩
賀龍山太宰得孫及得從曾孫志喜各一首
槐分世譜幾千葉蘭茁庭階第一孫佳氣充閭連故里
德星炤夜自初昏兩朝舊笏龍光遠萬卷遺書手澤存
燕翼不須厪作室于公只合再高門
羣從孫多又見曾一門福履更誰勝光昭世德槐隂密
歡動慈顔鶴筭增瀛海仙源流慶澤丹山雛鳳協休徵
鴻臚復有熊羆夢佇聽君家燕喜聲
山庄雅集次雪湖韻兼柬龍山太宰二首
勝賞如今不偶逄東南具美自天鍾童迎客慣門常掃
屐到山深徑亦從頻遇好花開笑口緩尋芳草憩閒蹤
豪來更詫身強健同上栖雲第一峯
湖船春水笑相逄自信窮鄉樂事鍾香社壺觴諸老會
舞雩童冠幾人從柳塘波漫知魚樂松塢雲深企鶴蹤
白雪再歌琴再鼓夕陽天外數青峯
李正之醉夢窩次雪湖韻
世路紛紜總戲場黑甜仍學次公狂倒尊真得華胥樂
高枕寧知藥圃荒一鳥花間和太白羣兒池上笑高陽
秘方願授君無吝老我惺惺久病鄉
和雪湖觀笋之作
綠竹添孫伴我閒鳴琴酌酒對青山雷聲驟解龍鬚籜
日色平臨鳳尾班蔣逕舊開宜直造衛風雅和合重刊
硬差端不勞山谷自喜田園蚤遂還
疊前韻酬雪湖
幽居何地可消閒愛護龍孫每在山凌亂錦䙀疑入畫
參差簮筆儼分班封君千戶真堪等醫俗單方永不刊
賸欲留公參玉版鷓鴣聲急又催還
寄和李西涯種樹之作并用元韻奉懷各一首
閉門長閱舊農書樂與山間草木俱自詫犁鋤培植慣
况當雨露發生餘石因分種雲根動忩待成隂晝影虚
漫說秋林紅葉好且看新綠坐停車
北鴈遙傳尺素書開緘一笑慰離居花前對局知難再
天外停雲思有餘容膝易安門獨掩知音不遇席長虚
幾回夢覺增惆悵高閣分明迓小車
山庄懷雪湖
山居夏半尚清和倏霽還隂似養禾晝寢正甜嗔鳥弄
午耘齊力愛農歌沙鷗翔集波千頃村犢休耕草一坡
悵望素心人不遠及時行樂意如何
湖亭晩興
梅風吹雨晝生凉雨後登臨野興長兩岸柳搖新漲綠
隔湖雲壓暮山蒼松關杳靄歸禪衲荻港依稀出釣航
散步郤嫌雙屐短且從孺子和滄浪
苦雨寫懷
海天風雨苦颼颼盛夏生寒訝蚤秋晨戍不聞喧鼔角
夜床頻起索衾禂山村路杳雲重暝野渡舟横水亂流
預恐霪霖傷稼穡倚闌無語望西疇
湖庄小集次雪湖韻二首
綠槐庭院晝隂清門外魚罾曬晩晴坐有盤餐延客慣
居無塵累覺身輕尋常行樂須同調信宿淹留未盡情
携手過橋仍一笑海天空闊遠山横
擺脱塵羈且共遊茶鐺釣具滿船頭浮名久負湖山勝
懶性真便水竹幽風約浮萍雙鯉出雨深腐草亂螢流
扣舷一曲聊乘興驚起波心幾白鷗
送鄭司訓被召北上
妙年逸足怪淹遲天路于今信所之三載廣文官似水
一時公論口如碑棟榱次第收才俊鵷鷺從容簉羽儀
宣室懷賢定前席閭閻民瘼已周知
次雪湖韻賀徐善應入學
興賢有路自天開樂育干今廣茂才玉種藍田真待價
芹香泮水且加培寒燈夜雨潛心在平地春雷得意回
為憶廷評重感慨佇看光賁及蒿萊
中秋玩月用潘南山韻二首酬雪湖
今昨何人覺是非山間行樂漫隨時清輝萬古中秋月
對影三人太白詩香社舊傳諸老會嫦娥應笑獨醒痴
好懷重訂雲湖約短棹輕風兩釣絲
一豐頓掃屢凶愁社會仍同玩月遊山外戍樓宵柝静
湖邊村落水亭幽井梧影入輕風亂巖桂香凝湛露浮
白酒易醒豪興發數聲長嘯海天秋
疊前韻酬雪湖二首
青鏡空添白髮愁喜逄佳節且同遊瓊樓玉宇光初滿
赤壁丹崖景倍幽舞興未闌嗔鶴睡歌聲忽動遏雲浮
田家豐樂今真遂更祝年年似此秋
手探月窟愧才非遙挹清光尚及時掃石焚香仍對酒
當筵擊鉢戲催詩狂歌激烈那因醉老興婆娑恰似痴
自許素心同皓魄玄黃變態漫悲絲
聞毛汝礪繡衣過杭寄一律(舊紹興府推也)
憲節遙聞駐武林稽山父老藹棠隂和風甘雨終遺愛
苦蘖寒冰只素心紅樹隔江雲渺渺青驄攬轡路駸駸
攀轅有地無能縮徙倚山亭悵獨吟
重陽懷雪湖有作
茱萸曳紫菊垂金獨對青樽強自吟遙望好山空罨畫
可憐佳節負登臨林延返炤烟光夐水落寒潭鴈影深
多景滿前秋未老賞心盟在合重尋
雪湖和章許續登高之約予復偶小冗不遂再用
前韻申意
供具猶存舊賜金可無嘉客伴豪吟汗顔折簡孤成約
極目高軒誤枉臨籬落晩香黃菊老樓臺情景白雲深
空山木葉霜初落行跡依稀尚易尋
菊釀新芻淡漉金佳辰勝賞待賡吟西山爽氣崇朝見
南澗清流竟日臨綠上階苔經雨舊紅翻林葉醉霜深
橘中聞有商山樂擬及登高一共尋
再酬雪湖用前韻四首
芳辰何啻直千金殘菊猶堪動醉吟風逗石泉聲碎落
雲開巖壁勢平臨茱萸沜炤蓮塘静薜荔墻通竹徑深
好景天留娛老眼短笻長屐漫追尋
東籬采采勝黃金滿䄂寒香坐對吟地擁烟霞長作主
山圍雉堞舊名臨尊前岸幘風光好林外停車節候深
醉臥松隂忽驚覺懸崖倒影落千尋
晩霞晴景炫流金餘興猶成采菊吟石磴﨑嶇攀更上
溪流清淺坐仍臨門緣客掃情如故酒挾詩狂量亦深
悵憶南山元入社比來何事費招尋
菊圃離披滿地金餐英漫作楚纍吟山坳古路嵐光斷
屋角危峯晝影臨旅鴈將蘆凌漢遠游魚在藻樂池深
眼前風景皆詩料佳句時來不費尋
雪湖過償前約疊前韻奉酬
愛閒抛郤舊腰金静裏高眠醉裡吟撫景慨傷秋别去
候門驚喜客過臨山含宿靄光逾遠菊傲微霜色正深
幽壑斷邱雙屐慣路經窈窕不須尋
倒槖真輕陸賈金奚囊隨處足清吟菊泉勝賞重陽後
蔗境餘甘泰運臨留客無期須盡醉入山有路不嫌深
白雲堆裏高眠穏樂在閒中且自尋
浮生安用滿籝金光景無邊醉樂吟草閣凝香微雨潤
石壇過影片雲臨芙蓉垞杳回舟遠枸杞泉甘引絙深
菊圃落英餐自足漫勞藥籠隔溪尋
冬仲雪湖過我山庄用前韻紀興漫次一律奉酬
虛忩晴影竹篩金清坐閒翁對榻吟天外霞隨孤鶩遠
地中雷動一陽臨披雲高步仙壇迥竟日冥搜古洞深
勝事與公方自得郤嗔俗駕驀來尋
撥悶用前韻柬雪湖
靈丹點鐡未成金梁父新題續舊吟碧漢每懷乘鶴上
澄淵不為羡魚臨千秋搖落悲年晩孤燭熒煌坐夜深
流水高山誰共賞素琴獨抱欲相尋
韓司寇許締姻喜而有作用前韻柬雪湖
此翁然諾重千金摽有梅詩帶笑吟兩姓懿親成好合
一堂嘉會待光臨歡生連理天緣定廕藉安陽世澤深
喜事報公公亦喜通家盟舊不須尋
新正次雪湖韻述懷兼訂春遊之約
宦路歸仍舊束書當年遭際本寒儒休徵又喜先春至
太朴何妨與世殊家慶一堂重保錫歲寒三友試披圖
酣餘步徤能追鶴郤笑兒孫強欲扶
預約春遊辱手書太平真逸兩迂儒煖烟晴日韶光蚤
剩水殘山樂事殊千古高風香社會四時佳景輞川圖
村庄只隔洹湖嶺石徑籃輿不用扶
次簾山黃門韻約遊杏庄二首
風送春香入野庄花開銀杏白于霜客須知己長懸榻
話到忘形每閧堂烟外垂楊迷望眼雨前新茗潄枯腸
舞雩歸處宜高咏先訂佳期寓短章
陽和旋逐斗杓回雨後波㴠絶岸隈横野被風翻麥浪
空庭粘絮落蜂媒酒須家釀先春熟門待朋簮竟日開
赤壁重遊携二客洞簫蘭槳幾時來
酬雪湖見懷用前韻
閉戶山間理舊書書多徤忘愧通儒遊從有幸居相近
澹泊無營志不殊詩慢罰依金谷數笑長模得虎溪圖
帽簷時插花枝重生怕風欺手自扶
見雪湖遺腹孫用前韻志喜
積善原深更積書高門家世業專儒天全碩果根株茂
人羡龍駒骨相殊異日定酬傳笏志只今已應聚星圖
提携猶喜翁強徤望八年來杖未扶
酬西涯仍次聯句韻
素心人遠苦縈思何處梧岡老鳳儀高誼每懷干里駕
閒情都付百篇詩悠悠世路年華改寂寂山扉晝景遲
擬向蘭亭續修禊斯文寥邈慨羲之
雨後懷雪湖簾山因賦一律奉速
雨過林巒翠欲流煖風湖曲聚浮漚花間晴影迷蝴蝶
柳外新聲度栗留勝景無邊成獨往賞心何處憶相求
知君賸有臨流興已辦青尊待唱酬
和雪湖清明雨中見懷
白鷺羣飛下泬寥頂絲披雨亂飄蕭草生夜入池塘夢
麥秀朝聞里巷謠弔古永懷寒食候采芳欲上遠山椒
湖頭荇帶牽新翠分付舟人緩著篙
山庄候雪湖不至用前韻寫懷
水雲飛盡見空寥嫩綠池塘兩岸蕭郤掃未容來俗駕
咏歸聊復趁童謠山厨午餉餘燒笋野店春醅勝和椒
笑看波心垂釣者巨鮎那得上長篙
杏庄春遊次簾山韻三首
湖邊風景惬清遊峻嶺崇岡竹更修滿地落花紅雨亂
隔林啼鳥綠隂稠玉川高誼來雙鯉弘景閒情付兩牛
一咏一觴春晝永笑看簷雀上簾鈎
花徑殘紅掃不空庭前雙鶴自開籠一簾柳絮飛晴雪
十里湖堤臥采虹農餉依稀村巷北漁歌欸乃水雲中
放舟直過余支曲蘭槳輕搖遡遠風
燕乳鶯嬌未暮春芳筵勝賞集嘉賓新蒲短刺晴波出
弱柳低含宿霧顰白髮可能饒貴客青山端不負閒人
年來自詫園居冨掃得殘花作錦茵
寄夀李西涯七十用雪湖韻
花滿平泉巷陌深葛巾藜杖謝朝簮古稀華誕新添筭
舊有靈丹勝點金崧嶽望高仍異數谷蘭香遠尚同心
渴懷直欲凌風去拍手簷前和醉吟
次韻酬吳天彛太守惠笋
急電催雷起蟄龍龍孫無數濕雲籠渭川已在封疆外
嶰谷須歸律吕中玉版擬參開石路錦䙀初解散林風
分甘多謝清貧守滿薦春盤壓晩菘
新茶饋雪湖辱佳咏次韻奉答
春芽采采衆芳前一掬何當詫屑然烹鼎薦添文武火
分缾遙試玉珠泉味輕湛露憑消酒香謝昌陽笑引年
慚愧題緘聊問訊扣門驚動日高眠
雪湖歸自鄞辱示紀行佳作依韻奉酬且訂山庄
之約
北忩長日臥看山興在松雲杳靄間正憶孤琴候蘿徑
忽經介使扣柴關槐風當午簾垂地梅雨經旬水沒灣
湖上采菱成舊約畫船同載夕陽還
山庄酬雪湖見過二首用前韻
脱郤塵羈共碧山閒蹤只在兩湖間雲來遠岫時排闥
風掃閒花晝擁關釣艇歸遲迷北垞羽觴流急過前灣
何當並挹浮邱袂探取青囊問九還
千頃玻璃四面山閬風玄圃在人間不妨石壁高垂鎻
誰識青牛蚤度關看竹興來那問主採蓮歌罷且歸灣
旁人笑指湖邊景天與閒翁任往還
山庄獨坐用前韻遣興
獨倚吟笻對遠山嵐光雲影有無間衰年自愛招提境
往事真過夢覺關睡犬晝閒楊柳巷浴鷗晴占蓼花灣
落霞盡處湖天迥極目青冥一鳥還
西巖晩望仍前韻
欲凌倒景強登山山外斜陽綠樹間横笛路迂歸牧隴
遠鐘烟暝逗禪關湖波茂草青千頃海嶼晴霞錦一灣
石上浩歌仍待月披襟散髮暮忘還
臨流寫懷仍前韻
迂愚自笑欲移山身世悠悠醉夢間苔徑有塵風郤掃
柴門無客晝長關疎松偃處雲横壑宿鷺歸時雪點灣
荏苒年光東逝水臨流悵望幾時還
睡起偶成仍前韻
睡覺前楹忽見山清風多在綠隂間蜂粘花粉時穿牖
鶴避茶烟每闖關雉堞斜連林外麓蜃樓高起海西灣
晩凉徐步溪邊屧牛背斜陽一笛還
微雨納凉仍前韻
一縷閒雲偶出山茫洋俄訝薄玄間片時舒卷渾無跡
明日隂晴總不關風送晩青歸樹杪月㴠凉白倒溪灣
空階露坐饒清興點檢詩逋漫了還
撥悶仍前韻
世路塵氛不到山雲中茅屋兩三間採芳何用頻經壑
習静真宜蚤閉關吠犬鳴雞如隔巷白蘋紅蓼自成灣
蔬畦郤愛溪流近笑看長髯抱甕還
憫旱仍前韻
悵望晴雲只在山不堪炎熇滿人間縱横魚轍猶濡沫
寂寞龍宫未啓關䆉稏根枯連廣陌桔橰聲斷架空灣
向來霖潦今安在願藉天瓢一挽還
喜雨仍前韻
雲膚觸石起前山甘雨崇朝遍兩間海宇頓消三伏暑
龍宫洞澈九重關綠蓑青笠東西壤短楫輕舟遠近灣
野老相逄歌帝力稿苖生意一時還
蚤秋即事仍前韻
晩來爽氣動西山便覺秋聲在樹間月暗候蟲喧四璧
風傳戍柝警重關仰觀流火横天末漫憶浮槎渺漢灣
一雨及時成樂歲村村貰酒棹歌還
和吳石山四首夏日偶成
一簾草色雨添青高揖軒岐補難經當午竹床眠正熟
隔林茶臼夢初醒泉深丹井時分杓雲暗松溪漫采苓
我欲相從傳秘訣龍泉山頂結茅亭
寓杭偶成
曾約相携上翠微柳蜩忽變杏蜂飛琴囊劍匣歸須早
白雪陽春和更稀苔襯屐痕通葯圃雲移潭影上漁磯
悠悠世路真如夢往事何勞問是非
杏庄避暑
湖庄寥廓衆峯青晝挹凉風夜數星竹杖芒鞵溪上路
直闌横檻水邊亭榻常掃處書高枕茶自煎時戶反扄
聞道攅眉來入社好音先慰北山靈
湖山唱和
十里湖山著小庄閒情聊復為詩忙不辭罰數依金谷
忽遇知音倒錦囊兩屐漫尋芳徑曲一壺側掛小車旁
有時夢入西堂夜雨後春香草滿塘
中秋辱雪湖見懷次韻奉邀
綵霞飛盡碧天高坐覺凉颸入鬢毛曖曖村墟宜社會
稜稜秋氣助詩豪游魚破浪依寒藻馴鹿歸柴飫野蒿
今夜月明須共賞山間清景屬吾曹
中秋後一夕雪湖過山庄玩月仍前韻奉酬
待月空亭興倍高桂巖懸影鳳梳毛清輝不减中秋夕
良會真逄此世豪歲事薦登豐芋栗盤餐粗具雜蘋蒿
疎星掩映飛烏鵲佳句來時壓老曹
松雲為丁文華作(其人善畫)
白雲深護老松根晩景盤桓舊主人山雨欲來驚鶴夢
天風忽動落龍鱗巢居杳靄真成隠畫筆糢糊妙入神
幾為采苓迷郤路不知空翠濕衣巾
賀徐善應登科次雪湖韻
足躡雲衢萬里青胸中吞吐渺蒼冥鄉邦嘉運真千載
家業專門舊一經名上賢書騰茂實光生華閥慰先靈
崢嶸頭角須珍重平地人方訝震霆
哭李西涯
死别吞聲杜老詩一吟雙淚不勝悲長箋短札勞頻寄
海角天涯慰遠思陽羡卜居空有約汝南會老更無期
瓣香聊寓平生意目斷寒雲北鴈遲
兩峯親家枉顧喜而有作且申欵留之意
淮海分携又十霜江雲江樹兩微茫迎門一笑秋光好
秉燭相看夜漏長誼重斷金連甲第情乖倚玉誤東床
遠來須盡登臨興采采山籬菊正芳
山庄小飲用前韻紀勝
高林紅葉醉青霜爽氣稜稜接混茫文旆涉江良晤晩
山庄投轄故情長菊觴纍舉仍碁局茶竈頻移近筆床
話舊連宵殊未了谷蘭秋老尚同芳
話舊感懷仍前韻
曾共憂時戒履霜壮懷今已視茫茫空山落木悲年晩
窮海幽居愛日長門迓軒車頻掃徑兒收書札滿攤床
秋光剩得芙蓉好同向江頭試采芳
兩峯歸展先塋增光鄉邑再用前韻聊致歆羡之
意
森森宰木傲冰霜思孝情深格杳茫晝錦頓增鄉邑重
文江真衍慶源長千年化鶴歸華表五色廻鸞出御床
隂德羡公重裕後桂蘭奕葉紹前芳
兩峯言旋疊前韻叙别
旌旆悠悠拂曉霜河梁携手思茫茫家依海嶠慚荒僻
路隔江關奈阻長蹇步可能追逸乘離筵猶共促吟床
香山社會從今始松竹梅花耐晩芳
奉陪兩峯過雪湖次韻并贈兩峯
會集羣英古亦稀聚星堂啓晝生輝交期且共論今昔
世事何當問是非巖桂嶺松宜歲晩蓴羹鱸膾及秋肥
停雲總是懷人地南北峯高一鴈飛
送兩峯還途次惆悵不已口占見意
舊遊零落慨晨星岐路屏營酒半醒越嶠吳江來往地
霜花楓葉短長亭交全道誼頭俱白會續耆英眼倍青
慚愧癡兒孤厚德教言臨别重丁寧
贈邑丞蘇君陞武康尹之任(君初自睢寧尹左遷吾邑居二載復)
(陞武康)
兩載真憐驥足淹仁風郤喜播閭閻七絃雅趣還新調
列宿清輝應舊占江口潮平仍倚棹馬頭人衆更牽幨
離亭無限斯文念老眼慇懃動遠瞻
又和兩峯懷湖亭之作
西湖勝景浩無邊湖上高亭遠近瞻兩岸惠風鶯織柳
半忩晴旭燕窺簾波光耀日浮金鯉潭影㴠虚倒玉蟾
記得樓船登眺處養花天氣雨廉纖
哭表弟鄒時英貢士
禄養當年可為貧殷勤勸子我情真凌雲志氣談天舌
逝水年光報主身老桂香消蟾窟露落花恨入杏園春
秋空斷鴈西風冷翹首眉山泪滿巾
贈張解元(懷)龔亞魁(輝是歲吾邑二妙聯魁前此所未有也)
北海南山兩俊才秋闈高捷詫聯魁久知當代奎星聚
又喜吾鄉泰運回周道並馳千里駿禹門齊上一聲雷
林泉白髮憐衰朽翹首青雲望後來
贈毛德孚張茂登會試南宫
一經原委懋家傳萬里雲程快著鞭瑞應聚星重啓運
雅歌鳴鹿盛興賢魚龍化及風雷際蘭桂芳承雨露偏
春榜捷音先慰我鄉閭契誼况姻連
送徐善應上京會試
騰驤爭羡出羣才望入青雲老眼開京國不辭千里涉
嚴冬郤喜一陽回人間白璧方諧價天上黃金賸築臺
驛路見梅須寄我寒香應占百花魁
贈屈二守考績之京
暫辭簮筆下鸞坡郡治頻聞五袴歌直道行藏輕毁譽
勞心撫字拙催科甘棠過雨凝蒼靄春水含風動碧波
路口似碑思借寇九重天遠欲如何
丁丑元旦紀興次
蚤起書雲卜有年游氛盡處見青天道隨時泰何妨老
心與身閒即是仙興在溪山真獨樂業傳農圃久相便
賡吟預訂春郊約喜接郵筒第一篇
再酬雪湖疊前韻二首
湖山待我樂餘年誰信人間别有天話止桑麻憐野老
食須烟火愧雲仙崇岡峻嶺經行遍竹几蒲團對坐便
懶興為君勾引動短章時復博長篇
漫向新年問舊年衰榮分定總由天五湖舟遠歸狂客
斗酒筵長對謫仙身外浮名羣念息淡中真趣兩心便
風情惟有詩逋在纔入春來又幾篇
雨後約雪湖游春二首仍前韻
未許春遊獨少年老懷真愛杏花天時臨上已宜修禊
地近蓬萊易集仙啼鳥野花行處好清溪石磴坐來便
湖邊不减山隂勝擬為蘭亭續舊篇
二月風光占一年煖煙籠日雨餘天清平世界藏遺老
蕭散衣冠會列仙徑襯輭紅吟屐穏湖添新綠釣舟便
勝遊復恐孤成約折簡殷勤寄兩篇
夀邵文華七十華誕
元方華誕稱家慶岳伯榮歸捧夀巵三世文光餘閥閱
一堂和氣叶塤箎太平時節春無際樂育賢才野有遺
老我交親情獨厚遐齡願祝過期頥
二月廿日喜諸舅見過次簾山韻奉酬
春眠自愛病軀安杏雨敲忩送曉寒客應燈花先報喜
路衝泥淖不辭難渭陽地遠情逾厚霜落尊空興未闌
話到更深清不寐笑看衰影聳吟肩
杏庄春遊次簾山韻四首
醉夢經春乍覺醒無邊春色送春聲雨餘海嶠千峯出
風煖庭柯一鳥鳴曲水壺觴供列坐舞雩童冠許隨行
賞心莫負湖山勝珍重湖山不世情
閒門静掩滿庭芳掃徑俄因客到忙桑柘隂憐鳩喚雨
稻粱謀笑鴈隨陽烟横柳巷粧添翠花落苔階點破蒼
半畝方塘新甃石笑看魚泳漫彷徉
蜂引游絲落碧空短墻幽境往來通柳腰婀娜連宵雨
花信依稀向曉風畫槳蕩時凌淺碧羽觴停處碍殘紅
詩逋不厭當筵罰金谷從來酒令公
堤柳新條拂水雲臨流小坐散微醺窩穿圭竇君休笑
舟替浮槎我亦云雨後魚抛横玉尺風來波疊縐絺紋
關津多少迷途客樂事渠能竊半分
丁丑夏疽發頸項伏枕逾時近中秋病起雪湖過
訪貺以詩次韻奉答
數月沉疴仍自逸當年粗徤為誰忙秋來雅興耽山色
病後衰顔怯鏡光企想故人勞枉駕坐延明月慣升堂
平生強項今加疾白眼望天高舉觴
酬劉德夫提學過訪
山扉静掩養殘生遠路風霜枉旆旌末俗何人敦古道
舊遊今日見高情經幃暫輙司風紀教朴真誇得俊英
秉燭相看坐忘倦病餘老眼倍分明
酬董文玉宫諭過訪用前韻
三徑秋風草亂生候門連日訝官旌雲霄回首十年别
甲第聯名兩世情剩水殘山宜老朽玉堂金馬屬豪英
海鄉昨夜人爭道南斗文光燭地明
夀諸養忠八十
嘉賓曾共鹿鳴歌忽漫相看兩鬢皤社會好懷仍里閈
姻家遺恨失松蘿(陳氏外孫女許配其孫未及歸而夭)黌宫人訝歸來蚤
夀域天開樂事多誰謂壯猷都未展青雲有子續賢科
西賓朱國材解舘辱詩留别次韻二首奉贈因致
後望之意
漫詫山中萬戶侯清風相對兩儒流尋常詩卷娛賡和
粗糲盤餐愧欵留豚犬久知非騄駬營巢郤喜得莵裘
抱琴無惜頻過訪牢落停雲憶舊遊
知君氣槩藐王侯三峽胸中筆倒流少壯交遊成契闊
荒凉舘穀強淹留思歸忽動馮讙鋏共敝空懷季路裘
滿路雪泥真悵别湖船春水候同遊
戊寅雪湖以予年及古稀而歲裏得閏生辰前已
立春辱書枉賀依韻奉答
村居樂事未應稀新換桃符壯舊扉誕喜殘年先得閏
賀煩華札蔚生輝好山行處真堪畫病筆酣餘尚健揮
一笑相逄誇矍鑠與君白戰合長圍
燈夕里巷甚譁壻汝才與兒軰閉戶誦習不輟予
甚喜用前韻柬雪湖
中天月朗衆星稀里巷通宵不掩扉寂寞書齋方苦志
諠譁燈市漫爭輝收心不逐雞豚放振德何須夏楚揮
為報而翁同志喜門闌光彩炫周圍
雨後懷雪湖用前韻訂遊湖之約
雅會年來怪漸稀呼童時復候荆扉煖回池草春無際
喜應燈花夜有輝静晝覆棋仍自譜清風談塵向誰揮
賞心莫負湖船勝雨後波光動四圍
酬張舜用秋官用前韻
積雨荒村客到稀苔階綠上欲侵扉衝泥忽枉高軒過
傾盖真增陋巷輝倒屣出迎憐我老累觴忘醉共君揮
滿堂玉屑談方劇時仗吳公一解圍(時吳公太守天彛在坐相談謔故云)
酬張茂登貢士仍前韻(舜用之子)
後來英俊眼中稀蚤歲升堂直啓扉天廐神駒猶伏櫪
崑岡竒璞正含輝龍門三級腮仍曝筆陣千軍手自揮
顒望春闈鏖戰日當先一鼓破重圍
杏庄遊春次前韻呈雪湖
雨霽山庄趣不稀隂森梧竹欵重扉峯凝宿靄千重秀
日射流光萬丈輝新漲接天舟穏坐遊絲惹地手頻揮
柳塘曲處魚歌動驚起羣鳬出翠圍
酬白都閫携酒過訪用前韻
往來車馬久應稀忽訝先驅扣我扉山郭水村春倍好
朱旗畫戟晝相輝坐因望遠簾高捲歌不停聲爵屢揮
真景一庭供客賞薔薇編竹當屏圍
酬陳德光進士見訪用前韻
親朋良晤亦嫌稀三徑蒼苔護竹扉後閣春深投轄地
中天夜漏聚星輝落花坐久呼童掃醉墨豪來對客揮
莫向俗人誇勝事杏山實有錦城圍
飲李揮使水亭次壁間韻
主賓具美擅東南雜遝軒車駕兩驂近水亭臺㴠倒景
環城島嶼抹平嵐雨餘楊柳嚬眉展日麗櫻桃笑口含
試把酒籌嚴將令兵機聊復為君談
夀表兄陳處士七十
里閈高風重太邱羡君能事紹箕裘渭陽推愛頻青眼
汝曲連甿兩白頭花雨柴門馴野鹿柳風蘭槳狎沙鷗
太平夀域真遭際海屋看添第幾籌
悼潘賓竹
一派清風紹月林(潘氏舊有月林書院)掀髯長嘯見胸襟情親社
會兼姻黨約訂春遊忽訃音門徑雨深賓竹淚軒忩雲
暝老松隂(其家有松雲軒)傳家莫道無餘物教子分經幾萬金
雪湖山庄雅集次韻
山堂良會快新晴皛瀁湖光接太清嘉釀旋芻凝沆□
羸驂飽秣卸繁纓荷翻翠蓋凌波夐稻熟黃雲壓隴平
晩上北巖重洗耳竹根一派石泉傾
十月十八日雪湖誕辰乃郎告歸稱夀附呈一律
燈忩業進愛賢郎又喜趨庭捧夀觴千丈雪松方挺秀
一枝玉樹賸含芳高門奕世春常滿化國經冬日正長
我欲登堂陪晏樂恐妨東道和歌忙
吕明府得子
蘭芽新茁一枝馨昨夜長庚訝倍明百里仁風歌召父
二雛骨相羡徐卿熊羆瑞協先春夢橋梓芳傳奕世名
借問何時湯餅會欲觀竒物試啼聲
贈邑宰吕侯阼考績之京
薰風解愠入朱絃甘雨隨潮送畫船目斷白雲長愛日
心懸紫極遠朝天承歡道喜京圻便報政人誇令尹先
百里可能淹驥足雲程快著祖生鞭
送上虞令劉侯近光考績之京
江右從來富甲科越東今喜盛絃歌課書上最三年績
潤及鄰疆九里河農事在懷霖雨足官程入望好風多
贈行無限斯文念聊向離亭賦碧波
次韻答陳德敷先生(其人善醫年八十一尚清徤也)
承家不忝太邱名一𣲖仙風自廣成丹竈藥爐供歲月
麻衣草座傲公卿活人小試岐軒術得句時還雅頌聲
杖履莫嫌頻過我閒居正喜話無生
贈劉德夫提學陞南京太僕之任
御僕由來簡正人留都池重况欽鄰詞林偃蹇望非淺
臬府超遷寵更新訪舊曾煩迂使節送行深愧後儒紳
别情交誼秋空遠惆悵維摩老病身
次韻答表弟鄒經衛景明
吾舅埋光慶澤深一經真勝滿籝金青年關柝成先志
白首詩書究聖心世業有恒思善保冰淵無際動如臨
病餘勿藥須珍重日日凝眸望好音
贈曹進士子進知興化(雪湖姻家也)
甲科人物比兼金七步才華出士林棣萼春輝南服近
萱花晩翠北堂深承歡漫和安仁賦興化仍彈子賤琴
珍重姻家新托契隔江洗耳聽佳音
庚辰新春寫懷
蹉跎光景歎華顛憔悴鄉鄰更可憐杞國憂懷頻仰屋
豳風農事獨占年課兒恐墜專門業歸老誰論負郭田
忽報陽和回地軸海壖郤喜得春先
元宵前一日見雪志喜用前韻呈雪湖
清曉墻梅雪滿顛暗香風度隔空憐八荒氣轉初元夕
三白人占大有年燈市光輝聯巷陌鴻泥蹤跡遍原田
尋春有約須乘興莫遣粗豪俗駕先
元宵後雨雪連綿悶坐懷雪湖
滿天風雪倍春寒兀坐懷人思渺漫破帽蹇驢歸杜甫
舊廬塵榻臥袁安暮年暫覺知心少新歲尤憐會面難
擬學王猷夜乘興孤舟蓑笠怯衰殘
擬過雪湖為霪雨所阻用前韻申意
春晝沉沉積雨寒兩湖贏得水瀰漫扁舟欲上須乘興
介僕先驅代問安百五風光真不爽九還丹術諒非難
華堂莫訝摳衣晩墻角梅花想未殘
雨霽過雪湖問疾用前韻二首
平湖雨後鏡光寒短棹凌風破淼漫倒屣歡顔新勿藥
歸田生計賸遺安閒情最是春郊好遁跡何妨世路難
共擬尋芳須強起遠山如黛雪初殘
風動疎簾透曉寒雲歸遠樹晝微漫客舟有約來何晩
病榻無營臥亦安十里平湖迷望遠一春苦雨賞心難
乍晴更覺青山好携手登臨興未殘
雪湖以予長兒正新構仲兒(丕)得子有詩來賀次
韻各一首奉答
新構粗營愧菲材榱題何敢競崴嵬兩山如對門前立
三徑仍從竹下開墻堵及肩聊自蔽堂基盈趾漫加培
廉泉讓水依然在願與知心共一杯
舊業惟應老碧山新歡何意出人間山凝嘉氣充閭巷
夜望祥星燭宇寰今日且須湯餅會他年望奪錦標還
春風滿面含飴笑那用青精駐好顔
姻兄宋允恭二尹八十夀詩
華閥元來重廣平雲孫風采蚤知名藍田公事松間興
香社閒情海上盟八十夀眉纔半白七絃雅調轉雙清
我來試問長生訣正喜靈丹點銕成
酬李承裕憲副見訪(守貞司馬之子自都憲左遷來督吾浙海道邊備也)
炎熇郊坰苦避人清風憲節忽來旬都臺敭歷威名舊
委巷過臨道誼真臣似西平宜有子地偏東海久無塵
江湖迂老重憂國思見元戎號令新
夀許世美七秩初度
華構新營向越城開元詩禮舊家聲閒居蚤遂田園樂
高致都歸月旦評誕節喜聞添夀筭賓筵想見集耆英
江東雲樹南飛鶴聊遣兒曹寄此情
晏起
日滿東忩睡起初秋風鳥雀上階除衰顔藉酒猶堪鏡
短鬢經霜不受梳醫俗自誇軒有竹具餐誰謂海無魚
交遊怪底多疏絶病筆年來懶報書
次韻答舘賓朱東谷留别
舊遊零落歎晨星賓舘相看眼倍青交誼故應追管鮑
文章何必讓孫丁一聲爆竹陽回地三唱驪駒雪滿坰
湖上尋春仍有約呼兒日日掃門庭
哭雪湖四首
烟霞歸去恨公先八十年來骨已仙清白憲臺真世美
淵源禮樂勝家傳遺安蚤計辭官禄思孝臨終泣墓田
(公臨終以墓碑未立飲泣不已)白髮舊遊零落盡望門號慟淚如泉
惻惻吞聲歎白頭兩湖何處覓同遊高山流水憑誰賞
細柳新蒲總是愁箕帚未閒悲倚玉烟波如舊負盟鷗
郵筒殘簡俱陳跡一度哀吟一淚流
西江桃李滿門墻香社歸來鬢未霜雅志可能隨俗改
閒情祗為作詩忙苦吟身與春光去(公以春盡卒)惇德門延
世澤長也欲招魂歌楚些臨風嗚咽不成章
衰年行樂更誰同夜鶴聲高繐帳空雲樹望窮雙淚眼
湖山恨滿幾詩筒斷腸生怕山陽笛乘興猶懷剡水蓬
兀坐書齋正愁絶落花飛絮亂隨風
鄉同年武林郭敬之通判七十夀詩
蓴鱸興動蚤歸田闤闠逍遙訝地仙鶴筭正逄開夀域
鹿鳴猶記共賓筵長生宴近端陽節遺愛歌聞别駕賢
路隔江關空企渴短章聊復寄勤惓
贈朱彦明
歸途邂逅憶同舟轉盻俄驚十五秋春樹尋常勞我眼
霜華容易上君頭翻雲覆雨何須問剩水殘山且自由
珍重故情來遠棹海鄉粗糲漫淹留
晩步
過險方知世路艱閒中邱壑任盤桓魚羹飯飽腹頻鼓
山竹居幽身易安興在溪流長獨往行逄野老慶交歡
晩來雲盡天如洗倚杖逍遙眼界寬
夀張古愚七十
南薰入座晝生凉南極當空夜倍光聖治肇開仁夀域
誕辰歡慶古愚堂承家蚤擅通儒業活幼兼傳郤老方
悵望賓筵負虚席短章聊復代稱觴
贈何方伯道亨擢都憲廵撫河南
林下殷勤念舊知平生端不負相期藩垣坐嘯心如水
道路歌謠口似碑栢府薦膺天上寵棠隂真慰召南思
(公常為河南郡守)激揚佇聽新風采聖化于今大轉移
次韻答王守谿二首
多稼秋成慶大田更張乍喜解繁絃八荒黎庶蘇疲瘵
九廟神靈享吉蠲夏俊克知三有宅華封遙祝萬斯年
林泉幸遂容衰老願效王褒頌得賢
老去成都有薄田優游殘喘頼蒼天江湖萬里雲霄迥
草木經春雨露偏肘後方傳丹藥劑閒中興在白鷗篇
力田已荷蠲租詔但願頻書大有年
壬午新正次南山韻
逝水年光不解愁芒鞵竹杖稱嬉遊湖山許我成三益
海屋憑誰下一籌棋局坐觀長袖手詩壇端拜合低頭
新年謝郤門前客怪見兒童蹴戲毬
靳二守昆仲文武聯科
季方韜略懋家傳伯氏文場得雋先宦路齊驅如異轍
賢科相望亦同年二難濟美成金玉一代流芳炤簡編
聖主求才真側席策勲擬共上凌烟
送陳子新會試南宫
南都奪得錦標歸秋桂香生戲彩衣丹穴舊巢雛鳳起
太邱華閥德星輝十年燈火心良苦萬里雲霄願不違
禮樂專門吾邑盛捷音佇聽冠春闈
癸未新正寫懷二首
百年虚度四之三往事悠悠祗自慚林下身輕猶健步
口中舌在足清談浮生漫訝星霜改大造真承雨露覃
苦憶舊時行樂伴舞雩何處試春衫
荒陬殘臘煖如春共道春來萬象新入夜剛風仍作雪
崇朝寒氣苦侵人六花如兆豐年瑞四海猶憐蔀屋貧
安得重隂都散盡仰瞻旭日麗蒼旻
和馮炯之燈夕感懷用前韻
兒童兩兩復三三奔走如狂也不慚街火巷燈迎淑氣
山歌野曲間鄉談太平有象春光蚤荒歉無虞聖化覃
老我閉門高臥穏夜遊仍恐露霑衫
萬方民物正同春元夕燈輝又一新未許少年欺老者
須知古月炤今人歡騰里巷時開泰業在燈忩道濟貧
猶子煢煢須寄語好將苦志答穹旻
又和炯之哭母之作仍前韻
流年三十又加三(先母夫人棄背三十又三年矣)禄養心違痛負慚風
木夜添烏鳥恨門墻人廢蓼莪談孝思漸覺餘齡短封
誥重孤沛澤覃舊感為君增百倍不知清淚濕衣衫
背萱憔悴乍逄春舊恨知君與歲新時序倏更鑚燧火
陽和如慰寝苫人顯揚志遠終移孝菑穫功深不患貧
况是德門流慶澤未須號泣上呼旻
王指揮驅逐妖僧馮炯之有詩美之因次其韻
海内于今聖治崇遐陬將領亦承風妖魔遠出郊關外
正氣全歸號令中保障不孤千里託戡除寧論一時功
牙旗風颭轅門静坐對葵心向日紅
桐湖逸墅為邵文實方伯作
何事薇垣蚤乞身﨑嶇世路覺勞神野花幽草新門徑
曲水崇山舊主賓臥看閒雲歸洞口步隨馴鶴遶湖濱
扁舟許我時來往林下相望兩逸人
梁掌教被旌奬吾從弟進過索詩為和因賦一律
桂籍登名遠紹芳黌宫馳譽稱明揚士林清論真無忝
吾邑斯文倍有光泮水正逄春浩蕩雲霄佇見鳳翺翔
吳興榱桷今方盛次第先應取棟梁
松石為詹司訓作
蒼松偃蹇石嶙峋石壁松隂接四鄰雲外采苓隨處足
夜深待月坐來頻空林猿鶴盟如舊晩歲冰霜意更真
只恐明堂需大用未容歸老著閒身
次韻寄林見素司寇
領䄂真宜壓縉紳旌旄忽訝遠楓宸懸車門舊歸耆德
借劍名高懾佞臣未老見幾仍及蚤先憂抗䟽不嫌頻
雲莊穏臥加餐飯珍重平生抱道身
一激頽波大有功滔滔皆是古來同心懸魏闕猷仍壮
興在孤山句倍工宦路金蘭懷夙昔鄉關雲樹悵南東
白頭晤語知無地短札因風托便鴻
送陳甥章之任四川鹽課副提舉
鄉里高門重太邱簮纓新喜紹前修漢鹺出井真良法
蜀道登天亦壮遊晝錦親庭歸便驛秋江客棹趁安流
守官願爾清如水佇聽嘉聲慰白頭
次韻答守谿見懷
懷人心渴類相如轉盻光隂又一初栗里歸休嗟别路
承明宿直記同廬昌期幸際千年會優禮均沾五色書
歡晤何時償舊約暮雲春樹立躊躇
夀同年范以貞太守八十
天台深處集羣仙重慶堂高啓夀筵洞口蟠桃春爛漫
庭前舞鶴晝蹁躚閒情都付耆英會遺愛猶歌太守賢
悵望雲山寄遙祝故情誰似老同年
次韻答憲副弟二首
自慚衰朽負明時三徑閒情酒一巵棣萼依稀真念别
鴈聲嘹嚦強裁詩忠貞為國年猶壮清白傳家夙所期
翹首雲衢千萬里要看竹帛令名垂
杜郤衡門幸苟安不煩臨鏡歎衰顔好懷都屬耆英社
往事真過夢覺關乘興有時行伴鶴支頥長日臥看山
光前業付吾難弟廣厦仍須庇萬間
哭王守谿少傅
白頭交誼幾人全莫逆襟期五十年海内久知人仰德
天顔曾喜我推賢(某常因乞休舉公及匏菴自代甚見嘉納)吳門望斷春天
樹剡水懷孤雪夜船一束生芻兩行淚長歌楚些益悽
然
鄭氏雙節堂(有序)
宗祊如綫泣遺孤苦志相承婦與姑千仞雪松依石壁
一輪秋月浸冰壺慶源已萃賢孫子風節真勝大丈夫
鸞誥推封行有日潛光終見耀寰區
吾浙左方伯鄭公示予雙節堂集蓋皆一時縉紳頌
其曾祖母祝祖母劉貞節之作也予讀之三歎不能
已夫自世教衰篤行全節求之簮纓圭組之流不可
多得况閨門弱質乎又况一門兩世增光嫓美以貽
慶于後者乎方伯公志節凝峻為時所推重其來固
有自乎表厥宅里以旌淑德朝廷令典也而當時缺
焉向非斯集之作將遂泯然無傳矣有司者亦安所
逃其責乎今方伯公駸駸大用推封上及指日可待
則夫幽潜之發匪直斯集而已寧復有餘憾乎予衰
耄筆硯久荒覩兹盛美又素心所樂道者故勉贅一
詩且為題其後
永感(為山隂吴大尹瀛作與其兄御史瀚同甲科)
椿萱凋謝不勝悲棣萼相看兩泪垂昭代聯芳丹桂籍
終天恨抱蓼莪詩栢臺花縣承先志鳳詔龍光慰永思
信道德門流慶遠義方端不負當時
何提學粹夫見訪
獨掩衡門正養疴秋郊憲節忽來過多君古雅情如舊
愧我迂疎鬢已皤是處英才霑化雨平生直道任風波
一宵清話又成别握手臨岐可奈何
贈何提學粹夫陞南京太常少卿之任
邸報傳聞喜不勝于今公道尚分明雲衢逸足嗟淹滯
禮寺清班屬老成故舊多情光敝里衰殘無路送行旌
遐陬良晤知難再一曲驪駒百感并
粹夫自翰林左遷久淹外服兹方以江浙提學擢南
京太常少卿粹夫之過吾姚也辱顧予海濱藹然斯
文故舊之情别去纔數日聞有超擢之命予既喜公
道之乍明而又慨良晤之難再也作此贈之聊致區
區惜别之意
次韻許堯弼觀海一首
渺渺鯨波漾海雲弱流三萬古來聞天連遠嶼㴠龍屈
潮捲平沙起鴈羣蓬島路深思獨往紫霞餐足許誰分
相逄忽動觀瀾興一曲滄浪漫和君
東湖書院次劉東山大司馬韻為吳都憲廷舉作
溪橋石磴往來通勝景依稀綠野同門對竹梧凝晩色
山連亭榭領春風塵容駕斷重欄外玉屑談霏四座中
試向源頭尋活水湖光溔瀁窅難窮
絶澗縈廻萬壑通草堂真趣許誰同天開梧野空塵宇
地接桃源尚古風絃誦忩虚聞月下漁樵路迥出雲中
主人漫動思歸興憲節方當惠困窮
嚴梅谷八十夀詩
夀筵歡笑藹庭幃昨夜祥光動少微梅谷含芳娱晩景
蘭階毓秀駐春輝寵承天上新封誥興在江邊舊釣磯
桑梓故交今有幾為君聊賦鶴南飛
稽山小隠為許世美作(有序)
為耽山水遠移家遁跡稽山鏡水涯蘿徑屢更新歲月
麻衣長伴舊烟霞一瓢飲足何當棄駟馬車高任自誇
况得仙翁傳秘訣漫添宿火養丹砂
鄉友許君世美移家稽山之隂有年矣因自號稽山
小隠志欲避遠塵俗今其年踰七望八而翛然步履
強徤不衰真得隠逸之趣可嘉也故為作此以美之
鄧憲副挽詩(名名輔)
急流蚤計賦歸來夢入華胥竟不回塵沒可憐無價寶
雲驤空羡出羣材年光冷落新香社門望巍峩舊憲臺
我為故情歌楚些悲風蕭瑟動蒿萊
憶松為崇德葉銀作
喬松千尺比靈椿不見音容夢想頻華表依稀歸鶴唳
白雲杳靄護龍鱗驚心漸覺冰霜老轉眼俄驚節序新
最苦夜深風不定慈烏聲急倍傷神
小兒(垔)贅韓宅忽報弄璋喜而有作呈司寇親家
東山衍慶藉安陽驚喜華緘報弄璋幾夕熊羆頻入夢
九霄奎璧燦呈祥新陽賸毓蘭階秀遠兆先占桂籍香
(小兒贊善謬主順天鄉試適有小錄寄至故云)勝日擬為湯餅會高軒顒望賁
遐鄉
贈詹司訓休致還建寧
落花飛絮正紛紜三疊陽關酒半醺世路古來輕宦轍
離情今復重斯文門墻雨足新桃李囊篋風清舊典墳
想見故園行樂地松間石上臥看雲(自號松石)
寄陳汝玉都閫(有序)
漕渠歸路憶聯舟轉盻俄驚二十秋老我山間虛歲月
多君閫外富謀猷建牙舊重留都勢仗鉞真分聖主憂
會際風雲頭尚墨佇看勲閥擅東甌
陳都閫汝玉武而好文温雅詳慎為縉紳所推重正
德丙寅冬予自京歸休汝玉時總浙漕竣事還並舟
而南途次周旋者幾兩月辱以世契之故相與甚洽
今忽忽二十年矣汝玉譽日隆遂自吾浙閫擢留都
營帥予喜其大用有日勲業所就殆未可量也作此
寄之用致期勉之意
楚母太孺人挽詩(有序)
花封善政由慈訓萊彩新歡慰遠思封誥擬承天寵渥
訃音忽動邑人悲衰麻扶柩囊無物老穉攀轅路有碑
衰病未能從執紼些詞聊為送靈輀
吾邑宰西夏楚君國寶自寶坻推調來其母太孺
人以道遠留京師久之今年春始就迎養太孺人有
懿範君克承順其志愷悌得民實慈訓所及民咸頌其
賢居數月太孺人疾作遂不起可哀也君今扶柩歸
行李蕭然其廉又可知己今故為作此以悼之
贈陳推府考績之京(有序)
驪駒遙寄送行旌為念通家故舊情大郡明刑初奏績
甲科高第蚤蜚聲江頭柳色離亭迥雨後波光驛棹輕
比歲東南多水旱好將民隠逹承明
杭府推陳君以名進士佐郡有賢聲兹既滿三載將
上京奏最君以其兄全與吾子丕為同年也甚相厚
故特為作此以贈其行
哭晦菴先生詩
忽漫暌違二十春驚聞哀訃倍傷神望窮雲樹馳情遠
誼重金蘭入夢頻夀域幸同嘉靖日典刑俄失老成人
榻前末命從公後追想當時淚滿巾
送靳二守九載考績之京(有序)
海鄉翹首望錢清無計攀轅奈爾行别駕獨賢諸邑頌
斯文相與十年情碧波渺渺離懷遠岐路悠悠客感并
超擢有期遙洗耳于今公道尚分明
郡二守靳君元佐郡滿九載將奏最上京予病臥海
濱辱顧念甚厚而不能一餞送悵惘何已因作此以
贈其行君廉慎自持九載如一日而觀風者旌舉每
不及之予嘗為之不平也然公論有在終不能泯當
必有不次之擢故于其行深致望焉
別石崖弟方伯
弟南兄北念分携怪底楊朱泣路岐潦水微茫烟樹杳
海天寥廓鴈書遲嚴程未數憂先集殊遇難酬力已疲
何日歸來遂初願一堂歡笑叶塤箎
和邃翁老先生免朝志感一首
黃扉晤語真如夢白首交盟尚未寒寵禮獨優公不忝
明良相際古來難靖邊策試騰空劍華國文章點鐵丹
宵旰于今憂正切爕調須致萬方安
奉旨免朝和邃翁老先生韻一首
衰病不辭千里遠聖慈深念五更寒風雲慶會誰言晩
天地恩私欲報難更化只今回泰運駐顔何處覓還丹
乞骸仍合尋邱壑伴食終朝可自安
和邃翁郊壇齋次一首
禮重圓丘夜炳蕭齋宫旌旆四周遭官階何幸重聯珮
契誼元同舊賜袍扈從班衣仙蹕迥祼將步怯内壇高
上台絶唱誰能和不獨詩稱一世豪
和邃翁慶成宴一首
九重更化正宵衣舜日光華萬國依大祀既成初錫宴
羣工不醉未容歸塵空紫陌元宵届氣轉鴻鈞下土晞
殿上鵷班忻接席江湖翻恨久相違
和羅峯郊壇韻一首
馨香自古維明德夢卜于今得異才一代文章凌漢室
百年靈秀萃天台内壇分獻神應格和氣流通春正來
調爕付公須盡力亦知泰運自天開
哭陳子陽詩一首
江上維舟送我行面顔憔悴已心驚離懷耿耿未終歲
哀訃悠悠忽到京奕葉簮纓承世澤專門詩禮重鄉評
百年遺恨松蘿託繼述猶應望兩甥
和太醫蕭院判詩一首
久矣心灰不復然京華重晤亦天緣舊遊落落憑誰語
往事悠悠祗自憐藥力可能回老倒生涯何用問神仙
乞骸又喜承殊渥歸思蒼忙旅鴈前
和韻答邃翁二首
詔憫衰殘特賜歸曉辭丹陛欲沾衣江湖老我憂仍切
朋舊如公恨已稀池上聯班真不偶路岐握手又相違
何當慰我瞻依渴短札長空有鴈飛
出塞重聞開督府歸朝端合佐明堂白頭寵眷真竒遇
丹扆敷陳總舊章羣策未容遺董賈九重直欲邁羲黃
匆匆離合悲衰晩疇昔交情可易忘
和韻答羅峯一首
英傑方當承眷倚衰頽只合賦歸來鳳麟嘉瑞呈當世
奎璧文光燭上台共道衣冠隨世泰即看鈞軸挽春回
江頭契誼俄成别書札因風莫吝裁
和韻答石門一首
病骨自慚搔白首崇班何幸簉丹墀掇英曾喜紉蘭佩
視草重來共硯池悵望鄉關情獨遠廻瞻天闕步仍遲
致君堯舜今相付我已無能答聖慈
南溪為徐望之作其人善小兒醫
南溪真趣更如何四面峯巒擁翠螺徑蘚雨深妨採藥
屋茅風破漫牽蘿閉門絃誦知音少插架方書活幼多
老興尋幽殊不淺藍輿特許為君過
張御史具慶膺封
聖朝大典重明倫柱史推封紫誥新夀儷椿萱真具美
榮膺繡斧正行春臺端風采輕山嶽家慶歌聲合縉紳
素志已酬何所祝願言移孝答皇仁
夀姻家翁陳太守八十(有序)
泮水南頭啓夀筵太邱遺澤勝綿延金章紫綬輕身外
桂子蘭孫滿膝前椿樹根深纔八十蟠桃果實更三千
馳情不特松蘿托猶憶芸忩共簡編
太守陳公廷實予少嘗同筆硯遂締姻盟欽好至于
今無替今公夀八秩值初度辰賓朋滿座而予以衰
老居海濱獨不得持一觴稱夀情不能已聊賦此致
區區之意
次聯句韻(有序)
軒車忽訝過江東高誼于今邁古風廿載故情千里隔
連宵清話一尊同閒中歲月慚虚度眼底交遊覺漸空
大拜有期頻洗耳聖明方自攬羣雄
憶昔分携出禁城離懷長自重行行九天寵命膺方岳
濱海旬宣枉旆旌報國君應酬素志問年吾已愧殘庚
遐陬良會知難再竟日淹留不盡情
錦夫方伯居京時辱與吾子丕同筆硯契愛甚篤自
正德初暌違迄今二十有五年矣天各一方思欲一
良晤不能得每用耿耿兹方伯乃假旬宣之便枉顧予
于海濱高情雅誼何可當也因次聯句韻二首以志
感且用叙别但愧頃衰病之餘詞不足以逹意
挽詩一首寫上德初老年兄靈右同年三百零落
殆盡紹興一郡僅存吾二人公今又棄我而先
往矣奈何奈何悲哀之甚言不成章九原亦知
之否
歸來社會不嫌頻每恨稽山隔海濱世業一經賢父子
明廷三策舊天人蒲鞭遺愛黃堂迥錦誥加封白髮新
同榜英賢零落盡病鄉聞訃倍傷神
楊邃庵先生挽詩
都門話别兩經年回首雲霄每悵然宦轍論交今有幾
江鄉會老竟無緣白頭督府猷仍壯黃閣温綸寵更偏
塵世悠悠真一夢獨留殘稿續長編
元夕病中寫懷
天上歸來久杜門生平心事與誰論衰殘伏枕還憂國
強起含飴且弄孫元夕華燈喧里巷新春淑氣滿乾坤
追思朋舊今無幾何日相過倒一樽
歸田稿卷七
