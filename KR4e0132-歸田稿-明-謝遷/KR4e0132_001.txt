歸田稿卷一
明謝遷撰
奏疏類
謝存問疏
致仕少傅兼太子太傅禮部尚書武英殿大學士臣謝
遷謹奏為謝恩事臣遷伏蒙聖恩賜勅遣官存問且加
賜羊酒輿隸官廪臣遷誠惶誠恐稽首頓首拜受竊念
臣本菲才誤蒙孝宗敬皇帝知遇之隆顧託之重欲圖
報稱勉竭駑庸不自知其力之不足既而格心無術輔
導罔效引身退避杜門省愆俯仰懷慚罪責難逭分與
草木同腐幸而溝壑未填兹者伏遇皇帝陛下天啓聖
明嗣承大綂一新萬化雷動風行凡在疲困之徒咸遂
更生之願如臣衰朽特軫聖慈不加負國之誅重錫優
老之典寵命下及慚懼交并顧兹垂暮之年諒無圖報
之日惟有一言獻納庶幾少效涓埃臣聞傳說之告高
宗曰學于古訓乃有獲又曰監于先王成憲其永無愆
此誠告君之至言為君之要道也自今觀之所謂古訓
者二帝三王之典謨訓誥及諸經史之所載者是已成
憲者聖祖神宗之典章法度凡今諸司所職者是已仰
惟陛下聖性之睿哲固出于生知而聖德之成就必資
乎問學經筵儒臣分直進講所以薰陶㴠養者在是燕
閒之時尤博覽羣籍以廣見聞苟有疑義難明即召勸
講之臣面賜質問務求通解戒一暴十寒之失積日就
月將之功則聖學緝熙而聖德之成可以追蹤古昔帝
王之盛近代不足言矣我朝祖宗之法斟酌古今之宜
諸司而能恪守萬世可以常行奈何世遠人亡政久弊
積漸失其初者有矣聽覽之際謂宜申飭百司講求成
憲苟有窒礙難行即召執政之臣面加商確務合舊制
究詰舛訛之端振革廢弛之弊則聖政有恒而聖治之
成可以紹休聖祖神宗之盛垂裕于無疆矣夫一日萬
幾固未易縷陳而一心萬化惟在于知要臣故特舉君
道之至要以裨聰明之萬一其他軍民利病政治缺失
陛下明詔許諸人直言無隱况以言為職者林立于廷
必能為陛下次第陳之惟望留神省覽不以疎淺而或
遺不以拂逆而見拒則宗社幸甚生靈幸甚臣受恩深
重不勝瞻仰懇切之至為此具本專令長男謝正齎抱
赴京謹具奏聞伏候勅旨
謝時加存問疏
致仕少傅兼太子太傅禮部尚書武英殿大學士臣謝
遷謹奏為謝恩事臣先蒙聖恩賜勅遣官存問具本令
長男正齎抱赴京謝恩荷蒙聖慈温旨慰諭褒奬過情
且錄蔭臣男正為中書舍人隨該正以母徐氏病故在
家具本乞恩終制復蒙聖恩欽賜臣妻徐氏葬祭并齍
糧麻布之賻近又該都御史何天衢奏為優老乞言以
裨聖政事濫及臣名節該欽奉聖旨還著有司時加存
問陛下䘏臣之私既及臣子又及臣妻而于臣之微軀
尤荷軫念猥厪告存仰惟天地㴠育之仁不遺衰朽顧
臣桑榆垂迫之景莫報恩私惟遥瞻闕廷勉效嵩祝而
已為此具本令男亘齎抱赴京謝恩臣不勝懇悃之至
謹具奏聞伏候勅旨
辭免恩命疏
致仕少傅兼太子太傅禮部尚書武英殿大學士臣謝
遷謹奏為衰病陳情辭免重命事臣某伏蒙聖明因大
學士楊一清等論薦特遣行人齎勅召臣又命鎮守巡
按等官来即臣家敦趣起程臣聞命驚惶罔知攸措竊
臣本以駑劣之資昔叨重任負孝宗敬皇帝顧託之命
死有餘責皇上嗣承大綂之初不即誅戮曲加恩禮存
問優恤有隆無替臣銘心刻骨圖報無由兹又渙頒寵
命賁及丘園起臣于衰廢之餘欲還臣于密勿之地且
許以優逸預斷辭章異數殊恩自昔罕比臣非木石寧
不感激思奮奈臣犬馬之年垂及八旬疾病侵尋衰憊
已甚耳目之視聽不真手足之動履欠便加以痰𠻳眩
暈不時交作摧殘無用之状實有難盡言者雖欲勉強
就道誠恐委頓不前反累陛下優老之仁莫副陛下虚
席之意且以一清等之所推薦勅旨之所期待臣自揣
淺薄雖在強壮之時亦非敢當况今衰殘如是之甚乎
臣是以趦趄縮恧寢食靡寧慚汗憂惶措身無地遥瞻
天闕徒切馳戀而已恭惟皇上英明天縱聖德日新寤
寐求才宵旰圖治此誠雲龍風虎之會而臣以桑榆景
迫犬馬力疲不能就攀鱗附翼之列咨嗟感泣不能自
已伏望聖明諒臣愚衷憫臣朽腐容臣辭免恩命俾得
保終于丘壑不致隕越于道路則始終成全之恩真同
天地矣臣不勝懇切仰望之至為此具本令男某齎抱
赴京謹具奏聞伏候勅旨
乞恩仍賜歸休疏
致仕少傅兼太子太傅禮部尚書武英殿大學士臣謝
遷謹奏為懇辭重命事臣昔濫叨任使奉職無狀引疾
乞休跧伏海濱二十有餘年矣誤蒙聖明軫念召命下
臨臣自知衰病不堪已嘗具本辭免伏蒙温旨慰諭且
命有司敦趣臣感荷殊寵莫報涓埃只得力疾奔馳不
遑他恤幸獲進趨闕下仰瞻天顔慶忭之私無可云喻
退自省念慚懼交并恭惟皇帝陛下聖明天啓政化日
新方將展古昔帝王之大猷廣祖宗列聖之丕緒惟兹
密勿之寄必需卓越之才如臣庸劣衰頽豈宜謬玷行
列此臣審知愚分實非崇飾虚詞伏望聖慈俯垂矜察
仍賜歸休庶不貽覆餗之譏以負虚席之意臣不勝懇
悃之至謹具奏聞伏候勅旨
辭免新職疏
致仕少傅兼太子太傅禮部尚書武英殿大學士臣謝
遷謹奏為辭免新命事臣以庸劣衰殘勉趨召命自懼
不堪重任懇乞賜歸伏蒙皇上不輕棄遺益隆恩寵既
奉温旨慰諭又蒙特勅吏部陞臣尸部尚書謹身殿大
學士臣聞命戰兢措身無地竊念臣自退休田里優游
散逸二十餘年今方進趨闕廷未及勉效分寸而遽叨
殊錫雖欲強顔承受寧不内懷慚悚臣感荷聖恩思圖
報塞萬一再不敢固求賜歸但乞容臣辭免新陞職銜
仍以舊銜供職庶幾心安理得可以圖效涓埃臣不勝
懇悃之至謹具奏聞伏候勅旨
陳政事疏
少傅兼太子太傅戶部尚書謹身殿大學士臣謝遷謹
題為獻納事臣以庸劣衰朽不能仰稱任使累疏乞休
未蒙俞允竊自思念無可以報厚恩敢陳一得之愚冀
效涓埃之益恭惟皇上赫然勵精銳意更化深懲寬慢
之弊痛革黨比之私此誠大有為之資不世出之主臣
愚何幸躬逄其盛然臣嘗聞之君道固貴乎剛居上以
寬為本求治不可太急更張亦須有漸若驟加嚴迫恐
惶駭失措者多矣且為政惟在得人人才亦甚難得若
棄短取長則人皆可用小過不宥則下無全人况更易
頻數則人無固志苟圖免責事亦難就緒矣臣願陛下
大擴天地之量少霽雷霆之威明察之餘濟以寬簡剛
斷之際加以含引廣招賢之門開自新之路使有過者
可以改悔不及者可以勉力至于用舍之際務合衆論
之公如此則人不乏用事功可成矣陛下以納誨輔德待
臣臣願陛下成雍熙太和之治故不敢不盡其愚伏望
聖明俯賜採納豈惟愚臣之幸實宗社生靈之幸也謹
具題以聞
求納諫疏
少傅兼太子太傅戸部尚書謹身殿大學士臣謝遷謹
題為獻納事臣退休衰耄分與草木同腐荷蒙聖明篤
念舊臣特勅召用不容辭避且待臣以納誨輔德之任
夫朝夕納誨以輔台德此商高宗之所以待傅說者也
顧臣庸陋何敢妄希古人然思無以仰答陛下之殊遇
因敢竊取古人之緒餘以獻傅說之告高宗曰木從繩
則正后從諫則聖后克聖臣不命其承疇敢不祗若王
之休命盖謂君德莫先于納諫君能納諫則臣下不待
命令而信從矣天啓聖明嗣承大統從諫如流天下稱
聖既而進言者執見或謬拂逆過甚致有齟齬間隔而
近来諫諍之言日益稀矣此固臣下不能將順聖德之
過也臣又嘗聞伊尹之告太甲曰有言逆于汝心必求
諸道有言遜于汝志必求諸非道盖謂鯁直之言人所
難受㢲順之言人所易從難受者未必皆非故必求諸
道不可遽以逆于心而拒之易從者未必皆是故必求
諸非道不可遽以遜于志而從之盖欲矯乎情之偏也
臣愚伏願陛下兼聽廣納于諸逆耳之言曲賜優容以
作忠直之氣于諸遜志之言詳加審察以遏諛佞之風
則聖德日新聖治日隆矣此輔德第一義也故敢冐昩
陳之伏惟聖明留意緣係獻納事理謹具題以聞
乞賜歸休疏
少傅兼太子太傅戶部尚書謹身殿大學士臣謝遷謹
奏為衰老陳情乞賜歸休事臣犬馬之齒今年已八十
矣去歲誤蒙聖恩特勅召用不容辭避臣勉強奔趨忘
其力之不足既獲瞻覩天顔恭謝恩命自惟衰殘昏耄
無以仰副驅策即欲懇乞歸休伏蒙皇上不棄駑朽進
臣戶部尚書謹身殿大學士職銜照舊内閣辦事旋復
憫臣拜起艱難免臣常參異寵殊恩益深感激黽勉從
事又自入朝以來仰見皇上聖德天縱而日新聖學緝
熙而罔間銳意更化夙夜勵精此誠千載之奇逢也臣
雖無似亦欲思依日月之光以觀雍熙之治奈病隨年
至力與年衰視聽不真動履欠便又况昡暈時作神思
不清今就列備員已更時月而納誨輔德莫效涓埃雖
皇上不咎素餐臣心能不自愧乎伏望聖慈曲賜矜憫
容臣仍舊歸休俾得及未盡之年遂首丘之願則陛下
始終成全之恩真與天地同矣臣不勝懇切仰望之至
謹具奏聞伏候勅旨
再乞歸休疏
少傅兼太子太傅尸部尚書謹身殿大學士臣謝遷謹
奏為衰病懇乞歸休事臣以年衰力憊不能仰稱任使
具本乞休伏蒙聖旨朕圖任老成贊弘化理卿先朝耆
舊德器才識公論素孚召用未久方切倚毗况精力未
衰豈可遽求休致宜即出供職盡心輔導以副朕懷所
辭不允吏部知道欽此臣仰承恩命益深慚懼竊念臣
迂愚無似休退有年自分與草木同腐而已猥蒙皇上
不輕棄遺起臣于衰廢之餘還臣于密勿之地實出望
外臣當鞠躬盡瘁圖報恩私使臣能效涓埃之益則雖
捐軀隕首臣亦何敢自愛奈臣衰頽已甚槁木不殊而
謬玷崇班虚縻厚禄此臣所以朝暮懷慚不能自已者
也仰惟皇上英明天縱赫然勵精寤寐求賢共圖化理
今調爕重任已甚得人而臣以朽腐無用之資濫厠其
列誠不足為有無若復苟且淹延不求退避則尸位素
餐之誚必不能免而妨賢病國之罪亦將何所逃乎伏
望聖慈俯察愚衷蚤賜俞允使臣得生還故里則未盡
之年皆陛下之賜也臣冐凟宸聰無任戰慄之至謹具
奏聞伏候勅旨
謝恩疏
少傅兼太子太傅戸部尚書謹身殿大學士臣謝遷謹
奏為謝恩事臣昨以衰病乞休荷蒙温旨慰諭未即賜
允情不獲已再疏懇乞復蒙聖旨卿兩疏乞休情詞懇
切朕所深諒但朝廷任賢求舊卿碩德舊臣方切倚任
豈可固求休退宜即供職不允所辭欽此即又重荷聖
慈軫念命太醫院官診視用藥又命内臣頒賜酒肉米
蔬等物又命鴻臚寺官来家宣諭殊恩異數倍萬常倫
臣感極而泣不能自已即欲詣闕稱謝勉強供職以圖
報涓埃奈臣痰火眩暈之疾舉發無時恐或顛仆階墀
貽笑班列是以趦趄縮恧尚在調理謹先具本謝恩竊
念臣年既耄身已衰甚病非外感藥物難療每自忖度
朝不保暮恐終無以報塞厚恩伏望聖慈曲垂矜憫蚤
賜允俞俾得生還故里則始終成全之恩没齒豈敢忘
哉臣無任懇悃之至謹具奏聞伏候勅旨
三乞歸休疏
少傅兼太子太傅戸部尚書謹身殿大學士臣謝遷謹
奏為懇切陳情乞賜歸休事臣以衰病昏耄不能仰稱
任使累疏乞休荷蒙温旨慰諭未即賜允即又重荷聖
慈命太醫院官診視用藥又命内臣頒賜酒肉米蔬等
物又命鴻臚寺官來家宣諭皇上篤念舊臣不忍輕棄
恩禮優渥有加無已而臣不能圖報萬一是以面熱内
慚寢食俱廢惟乞身引退庶可少贖負恩之罪隨即具
本陳謝復申前懇乃又節蒙聖旨如病痊可宜照前旨
即出供職以副朕召用倚毗至意不必固辭欽此臣聞
命戰兢益切慚懼己於今月十六日力疾入朝陛謝思
欲勉強供職圖效涓埃奈痰𠻳眩暈之疾忽復交作動
虞顛仆不能支持臣年既衰邁病復纏綿雖欲苟延不
過虚縻廪禄而曠職怠事之咎抑將何所逃乎臣是以
不避煩凟冐昧懇陳伏望聖慈曲垂矜憫蚤賜允俞俾
臣得遂生還之願則始終成全之恩真與天地同其大
矣臣不勝懇悃之至謹具奏聞伏候勅旨
四乞歸休疏
少傅兼太子太傅戶部尚書謹身殿大學士臣謝遷謹
奏為懇陳愚悃乞賜殘骸事臣以老病乞休再四陳懇
伏蒙聖旨朕以卿先朝耆舊况輔臣所薦特虚席以待
其所倚毗非輕望以匡弼朕躬贊襄化理卿屢屢為辭
固欲求去大臣事君當以竭誠盡心為忠舍邪從正為
本庶可引君當道為善治以福斯民卿宿儒博學理慾
公私豈不曉然可勿以去為辭即出辦事副朕求舊召
用之意欽此臣聞命驚惶不勝感泣皇上所以俯念老
臣者禮遇優崇慰諭諄切天高地厚之恩有隆無替顧
臣何人可以當此臣遵奉聖諭敢不痛自修省仰承德
意即欲勉強供職圖效涓埃奈臣犬馬之年已及八十
元氣虚耗疾病交侵手顫足痿目昏耳瞶痰鬱氣逆胸
膈痞憊而眩暈顛仆時切懷憂朝夕不能自保恐難久
于人世此臣之所自知而急欲求去者也若年力尚可
支持而崇飾虚詞苟求安便則臣之罪無所逃矣恭惟
皇上好生之德真同天地優老之仁遠邁帝王臣是以
敢冐昧陳懇煩凟宸聰伏望聖慈曲垂矜憫蚤賜允俞
俾臣垂盡之齡得全歸于首丘而未朽之骸不隕越于
道路則臣雖不能圖報于生前亦當感恩于地下矣臣
不勝激切仰望之至謹具奏聞伏候勅旨
謝恩疏
少傅兼太子太傅戸部尚書謹身殿大學士臣謝遷謹
奏為謝恩事臣以衰老病憊懇乞歸休荷蒙聖慈憫念
特賜允俞而寵禮優渥體恤周備已不勝感激今日蚤
陛辭復蒙加賜白金襲衣文綺寳鏹以為歸榮聖主所
以惠養老臣者無所不用其至誠天高地厚之恩也臣
稽首頓首拜受訖顧臣桑榆景迫已無圖報之日即今
違離闕廷徒切戀慕惟廻瞻北極祝聖夀于萬年尤願
慶協前星綿本支于億世此臣區區犬馬之忱没齒不
能少忘也謹具本稱謝以聞
歸休謝恩疏
致仕少傅兼太子太傅戶部尚書謹身殿大學士臣謝
遷謹奏為謝恩事臣以年邁力疲不能仰承任使懇乞
退休荷蒙聖慈憫念曲賜允俞厚加恩典且命臣男中
書舍人正護送還鄉臣以垂盡之齡幸叨恩庇遂得道
路無虞生還故里苟延殘喘以終餘年仰惟皇上優老
之仁真同天地而臣以朽腐之質莫報涓埃還家以来
捫心自愧惟朝暮引領遥瞻天闕虔祝聖夀無疆同天
長而地久更願聖學罔間務日就而月將用康九有之
生靈益隆萬年之宗社此臣區區犬馬之忱也謹因臣
男正回還具本令其齎抱赴京少申謝悃謹具奏聞
謝恩疏
致仕少傅兼太子太傅戸部尚書謹身殿大學士臣謝
遷謹奏為謝恩事嘉靖七年閏十月初六日臣本府官
欽遵詔旨恩例備綵帛羊酒來家問勞天寵光被閭里
歡騰臣不勝感戴謹稽首頓首登拜領受訖恭惟皇上
孝治天下尊親爰舉彛章加崇徽號又推廣孝之道誕
敷錫類之仁詔示萬方恩覃庶類甚盛典也臣以衰朽
之質荷涵育之慈方遂歸休躬逄嘉會濫叨殊錫夐出
常倫何幸如之愧不能趨覲闕廷隨班慶賀仰瞻宸極
馳情祝頌而已伏願皇上純嘏天錫益隆至養于萬年
聖治日新永得歡心于萬國臣不勝懇悃之至為此具
本令弟謝遜齎抱赴京謝恩謹具奏聞
謝恩疏
致仕少傅兼太子太傅戸部尚書謹身殿大學士臣謝
遷謹奏為謝恩事臣某伏蒙聖恩以明倫大典書成特
差鴻臚寺序班楊孫元頒賜臣一部天寵光被閭里歡
騰臣不勝感戴謹稽首頓首登拜領受訖恭惟皇上誕
膺天命纂承大統倫序素定普率歸心誠非前代嗣統
之君所可擬倫者也皇上德隆孝治禮重尊親明倫大
典之作昭揭萬古之綱常式成一代之典則此誠大聖
人之制作非尋常膚淺之見所能仰窺者也臣質本迂
愚年復衰耄往歲強趨召命旋乞歸休重荷聖慈憫念
俯賜允俞雖嘗濫叨總裁之命未能少效微勞及至書
成進御之時不獲追隨班列上辜恩遇内省慚惶念兹
寵錫自天臣實措躬無地禮當詣闕稱謝而又衰病不
前謹具本令男謝豆齎抱赴京謝恩臣遥瞻闕廷無任
戀慕之至謹具奏聞
歸田稿卷一
