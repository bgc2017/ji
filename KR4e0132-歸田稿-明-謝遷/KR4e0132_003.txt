歸田稿卷三
明謝遷撰
祭文類
祭吉太守文
惟公宏才偉識蚤遂登庸郡邑之政澤及疲癃一跌弗
振終老于窮天乎命乎實係其逄昔在吾郡某方童蒙
小試以言受知于公成我之德生我者同圖報未能恒
切于衷曩過京口杖履獲從公猶矍鑠笑語雍雍今我
来歸墓木成叢摳衣瞻拜如見儀容陳詞薦酒啜涕臨
風尚享
祭甘拙鄒處士文
惟公世積善良家傳詩禮信義之聲洽于州里嗟予母
黨譜牒是通往返于錫眷愛甚隆予昔銜哀遠煩存弔
公今淪逝曷勝傷悼趨拜墓下聊表予忱公靈不昧庶
其鑒歆尚享
祭外母文
嗚呼夀先五福孰全以生福自天錫誰其允承惟我外
母克享遐齡逾八望九耳聰目明况當晩景家道日興
孝養無違子孫繩繩天祐淑德諸福具并考終以令何
憾幽冥尚兹傷悼半子之情輀車將發祖奠于庭靈其
不昧鑒我微誠尚享
祭八舅文
嗚呼昔我外祖積德深厚慶澤所鍾我母諸舅金玉其章
松栢之茂次苐先零惟公獨後公方矍鑠宜享遐夀
曾幾何時而遽顛踣嗚呼哀哉我母視公如足如手母
不可見見舅如母公忽棄背復何云覯彼蒼者天吾將安
咎時序推移新歲易舊音容如在敬奠巵酒悠悠我哀
公其知否尚享
再祭八舅文
嗚呼吾舅傾逝方切痛悲日月易邁奄及周期宅兆既
下窀穸攸宜敬奠一觴奉送靈輀天地茫茫永訣于兹
瞻望勿及涕淚交頥嗚呼哀哉尚享
祭滑安人文(同年宗元太守之配)
嗚呼攖寧世澤久而不替篤生聞孫亦有賢配太郡撫
摩式助于内歸老鄉邦白首相對宜夀而康遐齡未艾
云胡一疾遽兹長逝某忝托年家聞訃興喟靈輀載途
敬陳一酹尚享
祭陳周常文
嗚呼昔在芹泮同遊有年暨登朝著復相後先匪直交
期㛰媾且連悠悠晩景擬共林泉胡我来歸公忽棄捐
感今懷昔涕淚潜然敬陳薄奠表我微虔尚享
祭十叔祖文
嗚呼吾謝族姓數千百指領袖宗門如公者幾博古通
今敦德秉禮信睦之行孚于州里義方之訓施及孫子
粤有嘉名汝濱居士德與年俱後生仰止某于諸孫夙
蒙佑啓教之誨之載提其耳歲在乙未乃初筮仕挈我
妻孥至于京邸跋涉風濤歴數千里勖之官箴晨夕亹
亹奉以周旋罔敢或替隙駒易流倏忽三紀幸獲歸休
日侍杖履公猶強徤私心竊喜維天相吉宜錫遐祉眉
夀無疆副我瞻倚云胡一疾溘焉弗起窀穸有期拜奠
靈几丹旐曷歸湖南山趾顧我先塋相望伊邇哀思倍
增有淚如雨尚享
祭五叔文
嗚呼昔我先考生寡兄弟煢煢孑立辛苦百倍叔惟同
堂情猶一氣動輙相隨終始不二昊天降割先考遐棄
夫何奄忽叔又傾逝家門不幸言何可既敬奠一觴寫
我哀思尚享
祭十八叔處士文
嗚呼昔我先考羣從實繁濟濟一堂惟叔最少次苐凋
喪存焉無幾叔年未艾又忽傾逝家門不幸痛如之何
日月易流幽明永隔臨棺一奠用寫我哀尚享
祭馮太恭人文(佩之憲副之母)
惟靈天賦淑質諸德既備天錫遐祉百福咸萃毓秀成
賢遠近瞻企禄養善養終始不異夀迫期頥倏然長逝
在昔罕儔今豈有二某于令子忝托交契載拜登堂夙
欽慈懿靈輀將發奉觴一酹尚享
祭毛太恭人文(世章憲副之母)
惟靈蚤以淑德克配俊英專門之禮科甲成名中道淪
没乃顯幽貞柏舟自誓玉潔冰清教成令子式繼家聲
内省外臬執法明刑錄養既富薦沐褒榮曾孫滿前蘭
桂斯馨夀躋大耄動止康寧考終以令厚積之徵某夙
蒙眷愛遂締姻盟實惟尊庇施及後生聞訃傷悼什倍
恒情輀車載道薄奠表誠尚享
祭太僕鄒公文
惟公精勤之學既發其身堅強之操不挫于人蹇蹇宦
途屢躓而起勇退急流保終如始繼志有子林壑優游
胡為厭世奄忽仙遊某自弱齡過蒙眷愛今兹歸休幸
接佳會天不憗遺遽失儀型臨歧祖奠涕淚交零尚享
祭六叔處士文
嗚呼吾家伯叔彬彬濟濟天降喪割存者無幾惟叔強
徤謂宜遐祉何期一疾而又弗起叔之存日親愛莫比
念我顧我朝夕亹亹遽兹永隔哀痛曷己祖奠一觴靈
其歆止尚享
祭毛太淑人文(應魁之母)
嗚呼忠襄大節光炤汗青内助惟賢自昔著稱桓桓大
參克紹家聲實亦慈訓于今可徵天道不爽佑于冥冥
褒封禄養夀且百齡倏然長逝全福完名某托交令子
復忝姻盟靈輀將發薄奠表誠尚享
祭陳氏姪女文
嗚呼吾弟蚤逝僅存汝息時方週期呱呱在側汝生不
辰乃至此極念汝孤煢孰不隱惻幸而長成克肖父德
于歸有家婦道不忒男女成行式維宗祏視汝咸宜吾
心稍釋所期永年夀弟一脉彼蒼者天胡奪之亟日月
如流寒暑再易佳城既卜幽宫是即遣汝弟兄送汝窀
穸茫茫泉壤遂成永隔倚門遥望老淚沾臆嗚呼哀哉
嗚呼痛哉尚享
祭潘親母文
嗚呼昔我先考托交良人吾弟襁褓遂結姻親中雖不
幸親愛益篤某遊泮宫深蒙舘糓銘佩厚德萬一莫酬歲
月荏苒已及歸休再拜登堂慈顔喜見年雖耄耋步履
強徤夫何奄忽遽聞訃音感念疇昔傷切我心厚賻則
宜無驂可脱敬奠一觴涕零嗚咽尚享
祭華封官文(商器大參之父)
惟靈蚤承家學名著鄉邦慶鍾令子教擅義方甲科高
第烏臺未央禄養褒封茂膺晩福宜臻耄耋胡遽仙遊
積善餘慶為後遺留某托契姻連傷悼不已靈輀將發
薦此微禮尚享
祭七叔文
嗚呼我叔禀性最良聲利不營陶然醉鄉諸子林立教
以義方幹蠱有托家道目昌未及中夀胡遽淪亡家門
不幸實切痛傷窀穸有期先隴之旁敬陳祖奠涕淚沾
裳尚享
祭毛親母文
嗚呼昔在秋官蜚英郎署家政聿修實維内助秋官蚤
世有子若孫森然成立慈訓具存婦道母儀鄉閭欽企
宜膺晩福胡遽淪棄衆皆傷悼况託姻盟敬陳薄奠用
表哀情尚享
祭邵母恭人文
嗚呼昔方伯公敬事我祖恭人擇配一言而許偉哉憲
副不負所期冰玉輝映室家咸宜憲副蚤休安于澹素
志操不渝亦惟内助善人天祐宜享平康未及下夀胡
遽云亡顧予姻家實兼舊誼松蘿失依悼傷曷既屬兹
衰疾執紼莫從陳詞遣奠聊表哀衷尚享
祭魁一兄處士文
嗚呼吾宗昆弟無慮千指疏通易直如兄者幾解紛導
和為衆所倚善者好之洽于鄉里宜臻耄耋享有遐祉
胡天不憗遽止于此宗門衰薄哀何能已臨棺一奠有
淚如此尚享
祭劉太夫人文(應乾大尹之配仁仲宗伯之母)
嗚呼花封惠政庶幾卓魯去後見思稱賢内助明庭禮
樂接武䕫龍成德曷由慈訓之功載錫褒章厚綏禄養
積善在躬百祥天降夀臻耄耋諸福具全溘焉仙逝亦
何憾焉某受知良人托契賢子遥聞訃音傷悼不已瞻
望西蜀執紼莫從緘辭寄奠聊表哀衷尚享
祭十一叔文
嗚呼先考羣從藹然一堂次第凋落惟叔夀康天胡降
割又忽淪亡門祚衰薄實切痛傷宅兆既卜爰歸其藏
奉送靈輀奠以壷漿念叔平生以醉為鄉冥漠有知更盡
一觴尚享
祭妻兄華處士文
嗚呼太樸既散民風日漓以智以力相詐相欺今人古
風于兄見之自少至老無競無為人皆如兄官法奚施
天道福善耄耋則宜詎意兄夀而止于斯傷悼之情匪
直予私敬奠一觴奉送靈輀瞻望滸塘泣涕漣濡尚享
祭蔡親家太守文
嗚呼與公交遊粤自韋布辱締姻盟奄及衰暮新親舊
知慰我心愫向在杜門久曠承晤曩嬰賤恙重煩枉顧
握手論心歡如平素玩水登山公猶徤步别幾何時遽
聞公訃嗚呼哀哉惟公盛德衆所向慕傷悼之情又況
親故轉盻幽明倏更歲序遣男代拜一觴聊具瞻望靈
幃有淚如注尚享
祭妹夫韓日成洎亡妹大娘子文
嗚呼日成勤于幹蠱以夜為晝知其有家罔恤厥躬吾
妹之賢克相于内劬勞萬状協力同心家道日隆甲于
鄉邑克家之稱人無間言天而假年駸駸未艾胡遽降
割相繼淪亡千年強計一旦澌泯嗚呼哀哉襁褓之兒
孤嫠之婦魚之肉之將無不可扶植之念實切予懷室
爾遠而徒深惻愴日成平素篤于親親周恤保愛不遺
餘力無德不報在理則然君子忍之天其昭鑒予何為
哉言亦贅矣日月易邁歲序忽改宅兆安厝尚未有期
行路咨嗟冥漠知否薄陳一奠聊寫予懷尚享
日成與亡妹勤苦成家厚于骨肉撫二孤侄真如已
子待其妹及諸甥尤厚羅氏之富大半日成為之日
成没遺孤在襁褓其妹與夫及其甥生員羅瑞七軰
肆為侵漁略無顧復之念其二侄亦然嗚呼人之不
仁一至此哉予無所泄其哀憤也故為文以祭之
祭孫德成都憲文
嗚呼人孰無死死得其所雖死猶生也若吾德成之死
可為得其所矣為國捐軀素志堅定從容慷慨白刃如
飴生氣凛然與嚴霜烈日爭耀嗚呼孤忠全節如吾德
成者古今幾何人哉天地之正氣于是乎在祖宗烈聖
以来作士之效于斯見之豈直吾一鄉一邑之光而已
哉聖明在上公論在大廷褒恤之典不日天降必有以
慰九原之靈者區區衰耄之言何足為輕重哉顧惟夙
昔相許不負所期激烈感慨之懷悲哀痛悼之意自有
不能已者尚歆鑒之
祭同年佟大參文
嗚呼同年之情異姓骨肉公守吾郡相愛尤篤惟公抗
直困于煩言驥足未展僅參一藩閩山遥遥素稱瘴癘
旌旆南馳中道而逝公在仕途屈抑已多載罹酷罰天
其謂何憶昨京師握手言别詎謂匆匆遂成永訣過淮
聞訃痛悼不勝臨棺一奠涕淚交横尚享
祭劉仁仲太宰文
嗚呼天祐斯民為國生賢惟才與德亦罕具全德稱其
才見于東川質由天賦學自家傳精專三禮淹貫羣編
恂恂退抑似不能言其中朗耀如珠在淵妙齡發解唾
手魁元明廷三策大對莫先爰擢史職旋躋講筵德業
日富令聞日宣乃陟卿曹乃司代言不激不隨無黨無
偏柄用之望衆口同然聖明嗣統側席虚前登崇俊良
茅拔茹連胡不憗遺而舘遽捐孰屯其膏不及黎元奈
之何哉彼蒼者天既厚其賦乃嗇其年嗟余衰耄久已
歸田江湖暌遠顧念勤惓長箋短札誼重意虔遊從之
好終始弗諼詎謂奄忽遂隔九原瞻望巴蜀心旌徒懸
緘辭寄奠有淚如泉尚享
再祭妹夫韓日成洎亡妹大娘子文
嗚呼吾妹云亡方切痛悲曾未旬月日成繼之昊天降
割乃酷如斯哀哀門戶煢煢孤嫠雙殯在堂奄越三期
平生勤苦亦復何為今聞安厝實慰我思歲聿云暮凛
冽侵肌欲從執紼衰病莫支預陳一奠奉送靈輀瞻望
弗及老淚雙垂尚享
祭蔡茂成憲副親家文
嗚呼人羡二難曰兄與弟學貴家傳曰詩與禮孰兼得
之吾鄉蔡氏仲禮伯詩後先振起青雲甲第聯芳具美
追隨敭歷紆金曳紫勇退急流同歸故里錦衣晝遊光
炤桑梓怡怡一堂宜享遐祉夫何奄忽相繼云逝某夙
忝交遊姻盟再締葭玉失依傷悼曷已祖奠一觴聊表
微意尚享
祭姻家蔡孺人周氏文
嗚呼家道興替實由内助慶鍾善門淑質天賦良人隱
德安于韋布儉勤相成不愆于度義方教子識達時務
克紹家聲旋登仕路禄養有期年未衰暮夫何一疾遽
聞哀訃傷悼同情况在親故宅兆既卜靈輀即路遣奠
一觴聊表哀愫尚享
祭王龍山文
惟公篤志力學省魁殿元列職詞苑執經講筵旋司邦
禮峻陟天官勇退急流優游故園乃有賢子繼志非凡
奇勲驟建懋賞世延貂蟬赫奕寵賜駢蕃天胡不憗公
逝溘先某鄉曲宦途與公周旋迄于歸老復締姻聯悼
傷之懷其何可言執紼莫從心旌徒懸遣男致奠涕淚
潜然尚享
祭思齋兄文
嗚呼先民有言兄弟孔懷世降俗漓動致喧豗嗟我與
兄少小相隨出入起居秩然和諧迄今白首片言無乖
我官京師兄處海涯相望相念日往月来我方歸老兄
尚未衰邱園行樂幸與兄偕兄先棄我嗚呼痛哉時序
易邁奄及葬埋遣奠一觴聊寫我哀臨風號慟老淚盈
腮尚享
祭八舅母文
惟我舅母夙昔稱賢儉勤慈惠終老弗諼積善在躬福
祐自天夀躋大耄子孫滿前考終以令百福具全痛惟
我母棄背溘先我見舅母如見母顔今亦已矣哀何可
言奉奠一觴有淚如泉尚享
祭親家王方伯文
惟公官至方伯位既崇矣人猶以為未究厥施夀躋古
稀福亦隆矣人猶以為未及期頥公之素望允孚于人
者于是乎槩可知矣盖棺事定是曰全歸而况森然蘭
玉接武青雲又不卜而可期矣復何憾哉輀車將發遣
兒一奠用寫哀情此固吾親友之私耳尚享
祭馮雪湖親家文
嗚呼世降不古朋友道喪久要不忘幾何人哉惟我與
公夙惇道誼自壮至老曾無間然晩締姻盟愛好彌篤
胡天不憗溘焉棄予俛仰之間遽成永隔湖山行樂誰
復與俱嗚呼哀哉惟公達生宅兆預卜歲聿云暮言歸
其藏奉送靈輀敬陳一奠悲傷之極言不成章公靈不
昧其知之乎尚享
祭王守谿文
嗚呼惟名與節是謂大閑名節之難全也久矣士君子
行藏進退始終無玷缺者古今幾何人哉惟吾守谿蚤
冠賢科文名籍甚晩躋台輔德望益隆及夫時與志違
即引身求退優游桑梓全而歸之嗚呼若公者庶幾其
無餘憾矣乎某自蚤歲獲從公後心孚意契終老不渝
密勿之地謬先忝竊盖嘗慕推讓之義而不獲同升歸
休之日相望伊邇亦嘗有會老之約而未償宿願夫何
奄忽遽聞訃音追念平生可勝痛悼兹聞靈輀將駕執
紼莫從瞻望吴門惟含淚嗚咽而已緘詞致奠聊寫我
哀靈其鑒之尚享
祭洪兩峯文
惟公宏才偉略超拔時英甲科高第列職明刑中外敭
歷臺省兼并望重縉紳曰維邦禎正德之初羣盗縱横
乃膺簡命四省提兵姦宄矯虔漸次殄平媢嫉當途讒
謗蝟興公即見幾抗疏辭榮湖山佳勝鄉社良朋盤桓
笑傲強徤康寧輿論攸屬國有老成謂當復起以弼明
廷胡天不憗溘焉上征某自蚤歲忝同科名意氣相與
異姓弟兄宦路周旋載締姻盟天緣弗竟眷愛彌增奄
忽棄予痛悼曷勝奔赴則宜衰病未能江關渺渺徒切
馳情當宁聞訃念昔股肱恤典優渥將即佳城執紼之
役遣兒代行陳詞致奠寫我平生瞻望兩峯涕淚交零
尚享
祭楚母大孺人文
惟靈夙全懿德表則閨門慶鍾令子致身青雲循良之
政惠我邑民潘輿就養閭井歡欣云胡一疾奄忽沉淪
百里何怙哀動縉紳顧余衰耄病卧海濱靈輀將駕瞻
望徒勤遣兒執紼薄奠聊陳尚享
祭韓上舍文
嗚呼安陽流澤施及雲仍司寇清德再振家聲偉哉猶
子蘭茁其英胄監蔭叙寵命是承允期驥足奮迅雲程
胡為中道一蹶而傾嗟我幼子方締姻盟葭玉失依傷
悼曷勝兹聞靈柩將即佳城祖奠一觴聊表哀情尚享
祭胡母黃太淑人文
嗚呼家道之興實由婦德維太淑人閨閫之則篤生賢
子天賦穎特文苑蜚英賢科發跡宦路翺翔士林矜式
禄養豐腴褒封烜赫慈訓足徵善慶是積夀考令終福
履不忒鄉黨姻親猶切悼惜兹聞靈輿將歸窀穸敬奠
一觴庶其昭格尚享
祭姑夫太常少卿南山藩公洎家姑恭人文
昔我先祖慎于擇壻東床之選得之途次公時垂髫頭
角穎異立談之頃姻盟遂締公承我祖式克自勵我姑
于歸儉勤相濟積學成名甲科高第中外敭歷學優而
仕臬司提學實惟重寄廣右大藩稱善作士親老乞休
心切養志林壑優游學力益肆著述專攻屢空弗計名
動縉紳薦剡相繼太常清銜寵命薦至夀躋古稀我姑
先逝曾幾何時公復奄棄當宁褒賢錫以諭祭兼命有
司助營葬事即公平生可以無愧嗟我與公夙惇契誼
少小相親老而不替公今全歸卜吉得地我方衰病召
命忽至執紼莫從徒切馳繫遣兒致奠不勝涕淚尚享
祭應天府尹陳公文
公剛勁之氣足以振風紀廉潔之操足以勵貪墨明敏
果斷之識又足以辨曲直而明是非是故來長吾浙憲
也未及一載而聲聞四達已徹于九重遂有京尹之擢
縉紳之徒孰不以公道昭明賢俊超拔為慶幸也夫何
寵命甫臨忽遘危疾竟以不起矣可勝悼哉嗟予衰耄
病卧海濱辱公以吾子同年之雅顧念勤惓予方期公
大用詎謂遽止于斯耶然予之所以悼公者又非通家
之私情而已也靈輀將駕遣奠一觴英靈不昩其鑒于
衷尚享
祭晦菴老先生文(劉徤字希賢號晦菴河南洛陽人也)
嗚呼敬皇御極時稱盛治至仁如天覆冐斯世公居元
寮明良相際讜論嘉謨直節勁氣誠意交孚委任無貳
某忝從公後協力同志素性迂愚言多率易荷公優容曾
不為異濫厠密勿苟免罪戾榻前末命同受重寄龍馭
上賓權奸恣肆守正不同横罹讒忌我時從公引身退
避都門一别江湖兩地轉盻光隂二十餘禩緬想風儀
每形夢寐我今北上公已長逝悠悠河洛徒切瞻企緘
詞寄奠臨風啜涕尚享
祭姑胡太儒人文
昔我先考生寡兄弟曰維二姑是為同氣天降酷罰大
姑先逝未及再期姑復相繼嗚呼哀哉姑蚤孀居栢舟
自誓撫孤成立幸躋禄仕關柝雖微亦足養志迎養未
幾胡遽奄棄某欽奉召命道經徐沛瞻望夾溝曷勝馳
繫嚴程有期不遑留滯寄奠一觴潜然涕淚尚享
祭西涯先生文
惟公海内文宗詞林人傑嗟我晩生幸從後列荷公接
引不鄙疎拙紫閣同升屢更歲月敬皇殊遇我慚淺劣
同寅協恭不為容悦榻前顧托相期盡節龍馭上賓憸
邪作孽于時乞身草草言别詎謂與公遂成永訣自我
告歸茫茫燕越公嘗念之音問不絶聖明嗣統邪黨熄
滅我已衰頽困臥巖穴召命下臨勉強赴闕公不可見
徒勞企渴公墓在兹敬來瞻謁宿草已荒含淚嗚咽公靈
不昩鑒我虔切尚享
祭九叔處士文
嗚呼昔我先考羣從如雲次第零落惟叔僅存我歸自
京叔已臥病猶及一見動色相慶曾未旬日叔遽云亡
家門凶禍曷勝痛傷日月不居遂將安厝祖奠一觴老
淚如注嗚呼痛哉尚享
祭諸戶侯文
惟公交我先君情若同氣朝夕往来終始無替先君不
幸公亦長逝我今煢煢傷痛曷既靈柩在堂奄忽更歲
謹具薄羞遣男一祭尚享
祭陳南坡文
嗚呼昔我姪女賦質柔嘉獲配君子宜室宜家姪女不
幸中道奄棄姻親之情終始弗替天胡降割又奪南坡
念及姪女傷如之何窀穸有期靈輀將舉遣奠一觴老
淚如雨尚享
祭王陽明文
嗚呼陽明而止于斯乎天生異才非偶然也固將以為
楨于國胡為嗇其年而不使之究厥施乎夫名高毁來
自古已然陽明不理于多口亦甚矣豈平素之所自立
毋乃太奇矣乎然戡定亂逆之勲表表在人耳目者九
重固深知之矣又安得泯遺于鼎彛乎吾之所以悼陽
明者為國惜才故爾豈直區區交親之私乎嗚呼陽明
九原茫茫其亦知予之悲乎尚享
祭趙古愚老先生文
夫人生有聞于當時死有傳于後世是亦足矣而亦何
悲惟公清資矯矯勁節危危忠孝之夙植識望之高遠
而輔以學術之精微頃以天潢首擢閩魁雲衢既奮
蜚聲郎署分校禮闈幸歐裁之是協匪左右之為媒感
受知而旃勉咸頌公之神鑒于不衰陟秋曹而督學乃
輿論之攸推掄才品藝星光日輝指幽摘隱製電轟雷
奸宄凛凛其讋服而學者則翹然仰太山北斗之巍巍
詎昊天弗弔聲聞畿甸魄降番禺雖迍邅踣躓中道摧
車視彼富貴夀考待生而存隨死而亡者果孰昂而孰
低嗚呼公其已矣而不泯者有積慶之表與斥弘範之
詩庶乎英風靈氣不同物而腐敗長在乎宇宙之間為
後學之依歸遷也悵哲人之云萎能不為之泣涕而躊
躇嗚呼公既有文為不朽有名為不死而臨風遥企不
能忘情者盖為斯文慟而豈以哭吾私
歸田稿卷三
