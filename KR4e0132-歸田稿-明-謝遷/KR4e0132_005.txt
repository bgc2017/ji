歸田稿卷五
明謝遷撰
五言律詩
過彭城驛哭恒孫二首(辛亥年省親還京女孫恒奴沒于路寄葬驛邊鐵佛)
(寺園)
憶昔過彭城吾孫禍獨嬰倉皇埋旅櫬嗚咽赴嚴程骨
肉久應化星霜倏屢更傷心此停棹老淚強吞聲
野寺鄰荒驛孤墳出短垣老懷難割愛舊鬼亦煩冤歲
晩鄉心廹天高淚眼昏哀歌不成調為爾一招魂
哭母舅二首
諸舅惟公在清強步履便承顔如見母抱恨又終天白
鶴歸何處青山入暮年傷心誰共語涕淚獨澘然
陟屺已無地私情尚渭陽十年違杖履兩鬢各星霜夀
筭期方遠仙遊别遽長西風撼秋木悽斷老烏腸
鯧魚餽雪湖辱詩見貺依韻奉答
賓舘無魚日馮讙歎孟嘗淵臨輸結網芹獻侑稱觴鄉
社新詩劵烟波舊釣航海鮮甘住久筌在敢相忘
汪進之通判重慶堂次李西涯韻
鄉評推世德家慶擅華名桂籍方鍾秀蘭階賸茁萌禄
分三釡足官喜一身輕(時進之已棄官歸養故云)猶憶班衣後趨隨
進夀觥
和雪湖冬菊一首
寒徑餘香滿疎簾倒影高詩狂仍落帽酒債擬償袍第
品增新譜餐英按古騷同心不同賞望眼為君勞
素箋餽雪湖辱詩來謝次韻答之
華篇酬素楮使至一舒眉悞此瓊瑶報慚非玉屑姿粗
疎承用乏雅澹慰心知聊伴中書老清風舊鳳池
雪湖詩謝榖種次韻二首奉答
歉歲僅存種先春蚤力菑歸耕雅同志敷播合乘時今
雨應非昔公田遂及私秋成倘如願再續屢豐詩
取盈傷往歲作苦念荒菑鄉井通吾力鎡基待此時嘉
禾原有種大造本無私飽飯西成日從公細和詩
和雪湖屏跡二首
林臯聊寄跡瀛海久忘情郤老方頻檢耽詩癖已成晴
山雙屐穏烟水一舟輕日上眠猶熟心閒夢亦清
谷口藤蘿密雲間碓磑幽萍開喜魚躍花褪怪鶯流自
與青山約誰因白髮愁閒身習成懶君莫笑科頭
恭和御製除夕詩韻
宇宙三陽泰衣冠萬國來皇圖眞永固聖德厚加培麗
日無私炤明廷足俊才老臣慚朽拙遭遇亦竒哉
和除夕詩
大道今猶昔青陽往復來八荒歸至治萬彙頼深培天
啓重熙運川慚巨濟才交修佩明訓寤寐敢忘哉
和羅峯先生新春詩二首
太簇初回律明堂恰祀春微風來淑氣光霰浥輕塵惠
澤行多慶豐占信有神閭閻歌頌滿聖德與時新
生菜堆盤細新醅溢甕香迎春先鳳沼退食總羔羊宣
賜眞殊寵官寮合對嘗素餐慚莫報醉飽熱中腸
和羅峯郊壇韻
圓丘分獻爵平步上天梯野闊旌旗擁壇高象緯低塵
埃九陌净干羽兩階齊禮畢候回輦虚忩聽曙雞
五言古詩
暮宿扳罾渡口
水涸舟易膠舟人時復喧暮阻沙岸側野曠地亦偏問
津尚云遠西日已含山寒林北風急飛鳥盡來還泊舟
悔不蚤兀坐默無言
慈節為朱彦明乃堂作
苦節良獨難慈訓尤不易有兒歸義方庶矣栢舟誓百
年未亡身祗為家門訃于今幸兩全辛苦遂初志他年
泉臺路良人見無愧
蚤過山庄避暑用陶韻
侵晨理孤棹山居將避喧好風忽南來吹我烏帽偏宿
鷺未移渚落月猶在山候門兩稚子問我何時還高山
與流水此意向誰言
山亭晩眺用陶韻
山中多白雲深谷芝可採吾慕陋巷賢簞瓢樂不改塵
世饒風波桑田倏成海人夀知幾何河清詎能待淡薄
順吾常庶矣寡尤悔
和答雪湖見懷及述懷各二首
束髮履宦途妄意遵伊周遭逄悮明主黽勉三十秋乞
骸賦歸來荒蕪念田疇所學期不負此志終遂否飄飄
赤松子聊復從之游
投簮事耕稼菑畬夾道周禾黍日以長少昊將司秋晨
興出門巷杖策臨西疇俯首問童僕場圃各具否屢豐
幸遂願社會尋舊游
馮公夙勤業雅志存孔周高才不獲展皮裏餘陽秋歸
來守衡茅心田盡平疇世人知者寡蒼天亦知否食報
諒在後卒歲仍優游
南華發高論吾昔聞莊周朝菌無晦朔靈椿八千秋塵
世一夢幻彭殤杳難疇逹生貴及蚤君已洞此否往者
亦已矣且復同歡游
舟至直沽長子正來迎喜而有作時正自家來省
先還至德州聞予得請復來迎也
維舟向天津潮落日已晩燎火明渡頭大兒忽在眼離
合豈偶然慚愧勞往返骨肉保團圓今幸遂初願喜極
翻成悲相看淚如霰秉燭坐忘眠卻怪寒更短
冬日過山莊感興二首
山居寡人事初冬風日佳霜林鬭紅葉時復墮空階興
至不自懶策杖臨水涯潛魚或在渚寒藻舞沿洄逝川
渺東注睠然興我懷坐久無與語興盡還歸來
人生固有涯胡為苦形役晩歲賦歸與林間數椽屋紫
芝曄春榮白雲滿空谷怡雲更采芝泮渙吾自足易理
永垂訓所貴不遠復白日坐來暮且向山中宿
賞殘菊
養疴日高起䄂手步前楹清霜萃百卉殘菊有餘馨愛
此傲霜姿廵簷掇其英掇英釀美酒酒熟當自傾人言
杞菊甘可以制頽齡頽齡安可制聊用陶吾情
閔菜
種菜闢東園課童時灌畦禦冬藉旨蓄抱甕勤可辭戾
氣逐時作菜秀䖝食之食葉猶自可食心根株摧閭閻
多菜色歲饉薦加疲肉食忍獨飽喟然傷羣黎
聞鴈
旅鴈乘風翺薄暮聲嘹嚦寒雲暝前途營營雙倦翼問
之何從來遠自沙塞北爾性固隨陽爾心乃謀食原田
有稻粱亦復多矰弋空闊蓼花灘胡不暫棲息
蘇司訓考妣雙挽
榮榮堂北萱零落秋霜蚤依依愛日心但願椿不老養
志夙所欣儒官詎云小東平來訃音别駕殞中道椿庭
回首空此恨終天抱風木號慈烏啞啞徹昏曉
和答王守谿少傅
陶翁樂天命乘化復奚疑乞身詎嫌蚤孔戣知二宜行
樂偶兹遊荏苒歲何其山林幸深密久與俗駕辭春池
芳草生秋菊白露滋冥搜窮萬彙野興隨四時金蘭邈
何許望望長相思
將至臨清感懷
昔年送嚴君清源艤舟待今日抵清源獨與妻孥會(庚戍)
(歲乞告送先君南還追至臨清始獲奉侍今年家累先行亦至臨清相會也)筮仕兩還家先
後十七載(甲午偕計上京至庚戍始獲乞告又自庚戍至丙寅先後皆十七年也)光隂如
轉燭不覺星霜改生還古所欣今幸偶然遂家山望非
遙庭幃痛安在鄉人誇晝遊吾心負萊綵臨風不勝悲
客淚空銀海
泊臨清遇雪
千林斷飛鳥萬里寒雲同朔風吹霰雪倏忽瀰長空入
夜猶未已浙瀝嗚船蓬侵曉起推牖兩岸如堆瓊秋來
久不雨煖氣乖深冬來牟閡生意渴望憐村農素心重
憂國所願年時豐如今兆三白庶矣甦疲癃
聊城懷古
戰國信多竒妾婦良足耻悠悠千載餘吾重魯連子信
義屈強兵堅城書一紙功成不自居長揖歸故里諸侯
欲帝秦寧蹈東海死砥柱回狂瀾流芳炤青史雖非孔
氏徒不媿天下士聊城已非昔高山勤仰止
答衍聖公(舟次濟寧衍聖公以書來迓不及赴瞻望闕里悵然興懷)
濟河經信宿闕里鬱岧嶤禮樂餘三代宫墻富百寮淵
源洙泗合蒼翠栢松喬未遂摳衣願空煩折簡招浮雲
寒擁日逝水暮侵潮冰凍愁將合鄉關望轉遙歸與心
正急仰止意難消慚負賢東道緘書首重翹
獨酌
杯盤恒自足風月底須期往事真成夢清歡總是詩塵
喧隔市遠晩色上簾遲醉倒花間石乾坤兩不知
但願一樽滿何妨三徑幽身常閒便足事已老宜休塵
夢盧生枕風情庾亮樓書無封禪稿任待茂陵求
賀雪湖得馬
大夫不徒行老足難為力有馬借人乘此道已非昔雪
湖一欵叚往失今復得得失底須論代步良足惜曾記
魯論語驥祗稱其德汎駕亦何為尋詩隨所適坂無九
折途行不費鞭策過我勿憚煩青芻盈皂櫪
山莊值風雨燈前寫懷
薄暮掩衡扉獨坐風雨夕孤燈影明滅虚簷聲淅瀝擁
爐撥寒灰焚香玩周易歲序倏云暮隂陽互相逼山林
深且密久矣托心跡有懷在何許茫茫烟水隔夜闌清
不寐曷以慰岑寂忩外一枝梅預報春消息
和御賜羅峯少保韻一章
明禋儼如在祼獻禮必親維兹孟春祀鳴鑾出嚴宸駿
奔藹百辟電矚凝藎臣持論秉一德孝思頼以伸精誠
格九廟萬嘏天錫純腹心與手足恩義真一身維賢乃
至寶異瑞何足珍喜起方賡歌歡聲同兆民
再和羅峯先生宸韻一首
同方志乃合傾蓋即相親江鄉素寥闊何幸聯奉宸君
才本經世聖主方得臣事久論乃定道在志亦伸彙征
萃賢俊濟濟素絲純衰殘已無用念慮惟乞身丘壑自
安分敢謂席上珍惟應揚聖化去慰遐方民
徐善應西白軒次雪湖韻
卜居鄰泮宫道在地亦偏過庭悲失怙禮學思紹先惟
白乃受采所貴敦其原藏修面西牖日章由闇然惜隂
駒過隙養和玉生烟室中更何有泓穎清輝聯爽氣忽
朝來舉頭見龍泉天光與雲影静晝時盤旋道心永無
寐坐對冰壺寒
和答王守谿少傅
形影兩不愧獨行胡徘徊苦憶素心人葭玉真相依朱
絃被䟽越不與俗韻諧會聚安可常離索良足懷岐路
啜楊泣素絲成墨悲尊酒對花飲倚醉歌莫哀拂拭金
盤陀壯心殊未摧閒雲偶出岫薄暮還歸來青雲幾萬
里渺渺雙鴻飛
寄員外弟
輕風吹客衣旭日炤行李南還遂初志老穉盡歡喜膏
車復踟蹰牽情獨吾弟宦轍偶追隨數載同京邸晨昏
不暫離手足真相倚忽漫逍遙堂慚愧姜肱被一日成
三秋兩地各千里會合定何時惆悵殊未已寒雲淡更
濃斷鴈飛復止矯首倚蓬忩離懷逐流水
新正喜雨
旱暵迄三冬新正纔一雨潤澤遍荒郊膏脉動深土憶
昨恒陽時淵泉皆斥鹵河渠斷舟楫負載衆良苦除夕
見兒童競作商羊舞東風扇祥雲入夜送甘澍始和已
應占節候將可數吾衰更何求所願豐年屢丁寕向兒曹
勤力事南畆時雨復時暘含哺腹頻鼓
題西涯篆書卷後感懷
端居數舊遊忽忽漸凋落懷哉西涯翁令德兼善謔追
隨三十年文字日相樂朅來各一方歲月驚電爍行藏
杳難期竟負卜居約夢寐或見之談笑宛如昨簡札時
往還良用慰離索如何轉盻間翁已不可作展卷覩遺
墨使我情懷惡長歌伐木篇悲風振林薄
寒夜吟
冬夜何漫漫展轉不得曙山城送寒更長短杳難數憶
昔趨朝時夙夜畏遲悞夢中驚覺來顛倒著衣屨如今
足晏眠飽食慚逸豫祖生聞雞鳴慷慨忙起舞志士不
忘公而我已衰暮寒灰寧復燃頽墻詎堪圬末命孤重託
何以報殊遇擁被一酸吟枕席淚如注
勵學示貞五弟秀才
學也本謀道聞道若發蒙孰云苟佔畢而以圖自奉往
聖有明訓人心如糓種敷菑貴勤力不勤乃蕪茸末學
更紛紜頰舌徒泉湧成功惟静專一静制羣動吾弟純
篤資抱璞知所重科第事抑末雲衢尚修永三北豈真
怯一鼓有餘勇下帷仍絶編沉潜對周孔
恭和御製聽講大學衍義詩
聖功本資學求道學所先道具人一心大原出于天進
修必有序治化乃均平大學示綱目燦然羅目前功至
德自固外物詎能遷宋儒衍奥義口末窮其顛吾皇勇
緝熙光明火始然儒臣日分直勸講無間焉聖心契妙
理精言發長篇臣愚續贊和微衷罄勤拳
咏泉為宋通政乃翁作
鉅野擅幽勝源泉引慶長卜居元世業志道擬成章釀
秫延賓滿研硃點易忙閒來時一酌澹久日相忘酒渴
頻濡吻詩枯或潤腸濯纓塵滅跡洗硯墨生香桂籍多
分𣲖芹宫賸采芳謾為曾點詠不作次公狂歸老真成
逸褒封荷寵光承歡羡萊子稱壽寄霞觴
江西官氏二烈女次雪湖韻
節義真大閑浮生僅朝露誰謂捐生仁乃出兩荆布濟
濟冠佩徒講習亦有數臨難輙易心寧愧所學負憶昨
大江西兇逆嘯而聚皎皎雙白璧不受纖塵汚一死等
鴻毛裕若身為度頗聞官氏宗自昔遵王路世德貽範
謨奕葉昌胤祚丈夫槩可知大節况童孺詔旨揭門閭
褒旌豈虚譽
霪雨歎
密雲同四郊雨脚紛麻縷稍霽忽復隂晦朔窅難數淖
泥沒車輻冥烟失村塢小民深怨咨田家倍辛苦于時
當歛穫是處空場圃滯穗被原隰銍艾傷沮洳濕薪不
得燃濡粟那可杵晨炊不謀夕富室翻成寠杞憂夙所
懷天漏伊誰補翹首望晴曦清光邈何許安得掃重隂
一快萬物覩
界首驛寓長至書懷
甓社接高郵驛界兩湖涘官舟倦行役深夜暫留憩玉
律應黃鐘報道日長至拜舞違清班闕廷渺瞻企稽首
祝吾皇聖夀千萬歲雞鳴問前途新河號康濟夙昔饒
風波如今穏無滯平生康濟心視此發長喟蚤起效書
雲萬里無纖翳赫曦出東隅扶桑凝紫氣元化互推移
新陽已回地所願君子長共樂太平世
懷禹穴
居閒遂成懶春來偶尋勝杖策窮冥搜此約先已訂禹
穴幾千載宫墻餘數仞梅梁嚴護呵玉笥肅清静石刻
經雨昏谷響隨風應旌旗憶東遊弓劍遺南鎮雖無羣
后朝猶聞六飛騁念哉水土平濟此烝黎病魚鼈未忘
憂家室何由慶端拜誠素心兹遊復乘興興盡扁舟還
歎息二難併重來會有期行止由天定
面墻為西賓王先生作
一室真環堵端居總面墻進修寧自蔽退息解深藏掃
榻塵無漬翻經隙有光沉潜思闕里寤寐見陶唐燈火
黃昏静絃歌白晝長受墁非糞土充棟是書香沽酒當
頭過觀梅倚角芳春隨隣蝶至雨洗甃苔荒簷旭留冬
煖山風透晩凉窺雲穿甕牖待月轉廻廊俗駕何緣入
佳聲定遠揚我來試推倒同上振衣岡
種松苖
杪冬天宇霽隂崖冰雪消荷鋤向西崦課童植松苖衆
卉豈不榮未雪已先凋松姿貞且勁凌寒見孤標巖谷
勢幽阻土脈亦不墝栽培藉雨露但苦牧與樵樵牧苟
不侵拱把遂成喬當年手所植今已百尺條歲月尚吾
與見爾復昂霄湖山歸舊隠依雲結新巢嗟嗟赤松子
自昔成久要松間路不迷來往任逍遙
世夀堂為周僉憲作
一人闢區夏萬方歸壽域于時有天民夀百十有六陛
見來安車温綸錫優復郡宴首賓席異數表鄉俗餘慶
流孫曾耄耋相嗣續五福惟壽先壽固人所欲衆情罔
不同君家胡乃獨天道本生生而亦因材篤世德厚栽
培膏澤賸㴠育高堂揭華匾明言常在目于今有聞孫
况乃富天禄仁風載播揚憲度慎明肅崇基更加培永
以延後福
摘橘餽雪湖
馮公獨樂園木奴動千百蒼翠鬱成谿頻年自封植秋
實何纍纍清芬釀瓊液霜風旋披拂彈轉黃金色昨朝
驚一空頗怪穿窬客仁者物與同亡弓楚人得高堂具
甘旨此物良足惜我亦愛園居窈窕清溪側牛屯望雪
湖烟霞兩山隔陸吉與黃甘馨香通咫尺愛護勤兒童
秋來幸全璧慢藏戒在兹蚤向霜前摘承歡已不逮抱
恨徒朝夕錫類念封人墮地懷陸績傾筐一分遺聊用
寄吾臆
食瓜有感
衰年困炎熇閉門卧山房忽聞戶外聲呼童倒衣裳僕
擎兩瓜至初熟請翁嘗大盎試載浮輕刀如截肪入手
玉飛屑薦齒冰含香豈惟清渴吻亦足潄枯腸憶昔忝
黃扉天厨出瓊漿二月中已破内園固非常東陵歸故
侯倏忽幾星霜農圃理舊業園田嗟久荒勸課勤荷鋤
力至瓜蔓長蔓長味亦佳持以詫窮鄉流傳實異種沾
溉有餘芳野人知美芹何由獻君王回首九天上一飯
胡可忘涓埃未能報撫案徒自傷
峨眉雲
南望峨眉峯去天不盈咫東來千萬疊巍然獨尊峙旦
時或興雲雲興雨隨至瞻望倚方隅膏澤被遐邇比來
夏秋交妖魃忽為厲旱暵動旬月赤地幾千里山雲杳
無蹤鄉民愁欲死無乃炎威酷雲與山俱靡朝來望山
巔雲膚觸石起焦枯懷更生疲癃不勝喜斡旋諒在兹
沾溉亦易爾胡為復吝施倏忽隨風駛悠揚遽天末敷
賁滿山趾滂沛定何時渴望殊未已為雲固山職不雨
乃山耻寄語謝山神無為孤仰止
次韻詠麻糖答雪湖
荒陬乏竒品屑稌成膏糖香分雲子白色轉鵝兒黃堅
膠凝鳳嘴柔曲回羊腸調劑或受和佐饔先得嘗仙洞
出花蕊頻斯來桂漿刀圭不遺末鼎鑊無留良沃釡嗤
季倫戴帽嗟彦光温醇擬酥酪皎潔逾冰霜歲時具甘
旨秋穫豐茨梁膠牙默自固鼓腹歡欲狂初煎火亦急
止沸湯再揚流傳本鄉俗取笑宜大方盤餐幸苟足珍
名何敢當美芹知野人為君獻高堂弄孫值元旦敷筵
佐稱觴瓦礫合居後珠玉矧在旁陽春強答和慚愧不
成章
病起有懷柬雪湖
籬菊傲青霜庭槐拂晴昊寒簾步前除愛此風日好伏
枕動旬月徑路生秋草晏起每科頭能避管寧少平生
炯雙眸眦睨空塵表遐觀凌太行俯矙滄溟小纖翳忽
為孽天豈息吾老閉門養沉晦虚室樂閒悄逹人戒用
明至道貴冥杳獨醒對羣酣清白太分曉世路方嶮巇
塵纓顧縈繞習静信良圖知幾明不蚤餘光幸來復衰
容覺枯槁形影兩不愧天真願相保浮名等身外安能
寘懷抱簡編夙所眈此志殊未了摩挲向明忩努力尚
探討寂寞睠同心矯首城西道鵲噪燈含花衡門頻卻
掃一笑定何時芳樽共傾倒
哀池魚三十韻
閒居學養魚山池故深鑿水深恣游泳草近足饞嚼萬
物本吾與雅志與魚約數罟戒無侵微生忻有托旦夕
坐臨池魚樂吾亦樂藻定預知潜萍開忽見躍始舍即
悠然稍閒遂咸若信孚久相忘覯影不復郤於焉得縱
鱗安用尋巨壑雖乏化龍姿頗異求伸蠖維時夏景長
當午暑氣薄梅天雨初霽山村澤不涸草滓積以淤土
苴汎而惡對時喜魚育藏垢恤魚瘼倉卒命僕夫黽勉
施畚杓泠淵出汚檅澄波翻溷濁惡臭一濫觴中魚如
毒藥喁噞盡浮挺於牣頓蕭索拯救術罔功慘怛心如
灼殃非城門及孽自主翁作憂之誠太勤愛之反為虐
揠苖嗤宋人種樹聞郭槖孔門貴多識周詩每咨度至
理固難窮細物胡不博愚因慮多得事戒忙後錯優游
詎知非閱歷乃先覺良醫三折肱失險牢著脚一咽乃
廢餐既醉識斟酌魚亡池尚存恐使成濩落緣木復求
魚庶用慰寂寞
歸田稿卷五
