畫墁集卷四宋張舜民撰
詩
月臺
明月光常滿使君罇屢開何須待月上日暮便登臺
宴橋上
橋上置杯盤可容十客坐遊人撐小艇却從橋下過
吳山堂
楚客對吳山歸心常自苦守土切須防半夜俱飛去
嶽麓寺
初投旱海戈忽整瀟湘枻彭蠡鏡中行洞庭天外倚
携杖溪邊聽抱琴臺上坐我喜見江山江山愁見我
卧治齋詩
為治固有術公卧有人立直須緊閉關勿使龐公入
濟川堂
河流便當城峻嶺借為屏疑在金山寺憑欄看北泠
為圃
前人厭膏粱志欲服賤事若論區别功為圃亦不易
過魏文貞公舊莊
破屋居人少柴門春草長兒童不識字耕稼鄭公莊
邠詩人張谷齊物先生馳名京師四方晚隠于
終南山黃池谷陜右多畫為醉仙因贈繪者
能吟解飲張夫子醉卧黃池谷口風天地至寬容不得
勞君收入畫圖中
長干寺同劉宫苑浴
人看浴出如枯木我自無心類死灰在處秋風吹鬢髮
不堪更上雨花臺
未知何處是吾廬南北悠悠意所如不愛渭川千畝竹
與君江上卜新居
繡鶴竹
好客精神來萬里此君風格聳雙枝丹青絶筆真難得
不似佳人粉錦時
弔太白
采石山頭秋月明姑熟堂下秋水清可恨世人皆捉月
如何偏解溺先生
登樓
繁華盖盡一時間烟雨濛濛氣象閑今日登臨何所似
慈恩塔上望南山
起桅
百尺桅檣一尺烏一夫擊鼓百夫呼何似北人將遠適
呼童秣馬與膏車
元豐癸亥秋季赴官郴嶺艤舟樊口與潘彦明
范亨父以小艇過吉陽寺是日大風雨雪
江上秋風九日寒故人樽酒暫相歡如何塞北無窮雪
却坐樊山竹萬竿
下灘二絶句
下得寒灘水漫流山平水遠更清幽幾何舟楫隨風去
唯有漁人得自由
江風淅淅似相催綠竹丹楓去又來任使雲帆能破浪
不知歸客已心灰
望子嶺梅花方開用黃道韻
木海亭前花似錦嶺頭梅蘂怯風沙正如隠者歸幽谷
鶴版徵書未到家
杜城茅齋二首
已分長招湘水魂安知却返杜陵村陸居無屋舟無水
坐看南山飛白雲
多謝村人亮素貧墻垣雖設不關門一杯藜粥茅亭上
卧看南山飛白雲
均州南川春日三首
水墨屛風遠近開人煙隠映水環回何人學得愚公術
故意移將灞滻來
麻葉梢梢麥弄風一家花發一村紅長安兒女逢寒食
灑淚看花正憶翁
宦名生事日悠悠問道參禪已白頭自笑攀緣猶未斷
每逢佳處即遲留
薄臺(臺在富文縣南漢文帝母薄太后所居)
屈曲清溪十里長淨涵天影與秋光此行却在樊川尾
稻熟魚肥柿子黃
僕射陂
陂頭下馬問漁者欲買鮮鱗充晩庖昨夜北風水面合
不禁楊柳已成苞
和麟遊王令雪中見憶
麟遊小雪近家山歸思連雲不可攀珍重歲寒惟白檜
忽飄幽韻到人間(九成宫有唐初白檜)
和吕與叔觀耤田三絶
南薰門外禾千畝觀稼亭前柳四垂茭芡滿盤新熟酒
年年妝點早秋時
奉常别後青衫窄刺部歸來白髮多眼看湯孫宜黍稌
愧無才力繼猗那
城中車馬已諠諠竹下高人尚晏眠倚道公門少還往
可能時到野塘前
書陳副省卷
乃翁能繼輞川吟零落傳家得至今貧賤莫量陳孺子
與人千古作知音
寄陸彦回同年
忍從多難生華髮枉被高談敝黑貂策馬又從關塞去
空將回首戀中條
燕山聞杜鵑
曉色千峯杳未分聲聲哀怨出雲根舉頭忽見思鄉嶺
何不他時别處聞
圓覺院聞杜鵑
秦川渺渺楚天長血色山花哭斷腸謝汝慇懃苦相勸
如今倦客已還鄉
哀王荆公
門前無爵罷張羅玄酒生芻亦不多慟哭一聲唯有弟
故時賓客合如何
鄉閭匍匐苟相哀得路青雲更肯來若使風光解流轉
莫將桃李等閒栽
去來夫子本無情竒字新經志不成今日江湖從學者
人人諱道是門生
江水悠悠去不還長悲事業典刑間浮雲却是堅牢物
千古依棲在蔣山
哀虢縣令猶子箅
種瓜再摘覺瓜稀不為衰年骨肉離何事一哀還不哭
老人相别不多時
艱生數寸得能孤滿望亭亭百尺餘霜雪未零摧折去
不材何用腹心枯
跋范寬小景(魏泰所藏)
對鏡傳神了不殊峴山黃落數峯孤既能咫尺成千里
何必吾家十幅圖
題趙大年小景
生長深宫不識山騷人一見便開顔分明記得經行處
青草湖邊第幾灣
題趙大年奉議小景
渭曲山陰到者稀浮休一見便開眉客來不必多嗟賞
自古詞人是畫師
西征回途中二絶
靈州城下千株柳總被官軍斫作薪他日玉關歸去路
將何攀折贈行人
青銅峽裡韋州路十去從軍九不回白骨似沙沙似雪
將軍休上望鄉臺
自題畫扇
忽忽南遷不記年二妃祠外橘洲前眼昏筆戰誰能畫
無奈霜紈似月圓
題薛判官秋溪烟竹
深墨畫竹竹明白淡墨畫竹竹帶烟高堂忽爾開數幅
半隠半見如自然
贈山人張無惑善畫山水
西征已度故關山秋雨零零路屈盤受盡艱辛心不足
解程又展畫圖看
九日
一見黃花只自羞蕭然短髮不禁秋誰人為整烏紗帽
獨倚西風滿眼愁
酴醿
冰肌雪豓映殘春燠日薰風入四鄰任是主人能愛惜
也拚一半與遊人
真珠花
風中的皪月中看解作人間五月寒一似漢宫梳洗了
玉瓏璁壓翠雲冠
詞
癸亥陳和叔會于賞心亭(江神子)
七朝文物舊江山水如天莫憑欄千古斜陽無處認長
安更隔秦淮聞舊曲秋已半夜將闌争教潘鬢不生
斑歛芳顔抹么絃須記琵琶子細說因緣待得鸞膠腸
已斷重别日是何年
清遐臺餞别(朝中措)
三湘遷客思悠哉罇俎定常開雲雨未消歌伴山川忍
對離杯他年來此賢侯未去忍話先回好在江南山
色恁時重上高臺
題岳陽樓(賣花聲)
木葉下君山空水漫漫十分斛酒歛芳顔不是渭城西
去客休唱陽關醉袖撫危欄天淡云閑何人此路得
生還回首夕陽紅盡處應是長安
