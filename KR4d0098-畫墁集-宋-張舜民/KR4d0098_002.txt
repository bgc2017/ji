畫墁集卷二宋張舜民撰
詩
梅子
月破冥冥雨枝搖閃閃黃口中先水出衣上帶花香肺
疾須拚醉牙疎不耐嘗調羹無復用山谷日傾筐
巖花
託根何太遠得地亦相宜土石生為偶紅香想自知風
英將片片雨實漸離離戍客思攀折無何歷處危
矴齋獨懷兄弟
並橋冰乍泮隔岸柳初黃河上春猶淺天涯日漸長平
時好行樂往事入思量最恨三年别應添兩鬢霜
東行别矴齋詩
宴坐豈不好有誰強爾行山川不改色兒女若為情岸
隔霜林意齋空夜水聲虚傳少陵叟一室過生平
秋日書懷
凉風起天末何物動人愁一室關河暮三年草木秋高
文誰弔屈晩節漫依劉獨怪瀼西叟巴江得久留
秋暮書懷
秋日平凉客棲遲泮水間家貧思得禄性懶要長閒欹
枕時聞雁登城忽見山征西舊時將大半髮毛斑
客舍無前後分明似一舟瓶罌生計小兒女長年憂餬
口身將老謀歸歲聿周布衣今復敝莫問黑貂裘
憶昔曾遊處俄經二十年重來人不識獨想事依然北
海知劉備荆州小仲宣如何騎駿馬徼倖學開邊
濯濯荒山麓娟娟孤女祠曉泉開寶鏡秋月畫蛾眉拾
翠來涇汭行雲過北池猶勝青冢魄埋恨九原悲
旅鬢莖莖白霜梨葉葉紅可憐非類者同落有涯中萬
物齊為馬勞生獨轉蓬此行江海外便作狎鷗翁
再到崆峒寺題名尚宛然存亡如昨日筋力想當年禍
福歸元鸐晨昏聽杜鵑此間無虎豹好著養生編
節物推移速登臨感慨多寒雲飛隴首殘葉下朝那代
北慚歸馬洮西尚凱歌惟憐鏖戰骨寂寞掩山阿
冶谷鴉仍亂空同日欲曛關河圍絶壁鼓角壯中軍自
納和戎策還停草檄文征西好規矩後世見忠勤
愛静無由静思歸不得歸干時虚碌碌懷往迴依依菊
酒還吹帽元霜未授衣知他蘧伯玉曾悟少年非
登大岯
東郡韓延夀黎陽李魏公一時推豈弟累代想英雄草
木芳菲外山河感慨中但逢川上客不見狎鷗翁
離山陽
日日東南去空勞北望魂孤帆轉城角返照入船門強
飯甘魚菜隨方學語言蛙聲不忍聽為似故山村
八月十四日清谿堂望月
客路三湘遠天風八月清雲間雖掩映水底已分明且
對當年影休吟萬古情喜君方向滿照我過江城
郴州送許叔獻員外赴道州(許在江淮間講學甚久)
嶺下為遷客人中得老成傳經漢丞相授講魯諸生五
斗青衫色三湘白髮莖話言猶未盡要作道州行
順陽
已免均房險寬平喜博山園林皆掩映風俗自安閑麻
麥三春暮人烟百里環吾行半天下難得此江關
隠隠來山遠茫茫去路平舟車楚北戶城塚漢南京小
杏沾花摘春醪對雨傾士民留我住強作少陵行
鞏州首陽鋪鳥鼠同穴
本是巢居物那容鼠穴中既言無牝牡何用有雌雄山
節曾居蔡長江網得鴻誰能窮物理目送渭波東
送鮑經句赴辟洮東幕府
平昔通家子今為幕府賓宦遊知幾日器業已成人隴
右從戎客燕南老病身軍中想多暇莫惜寄書頻
體之推官侍親出使聊書短篇以凂行色
遊梁并困洛誰是故人情未盡環中說俄成劔外行路
遥詩篋重雪映綵衣明預想東歸日相逢指渭城
過同州遇雪贈毋清臣
左輔沙如水長春柳未勻精神迎刺史景物為行人羃
䍥梁山外飄流洛水濱十年門下客依舊困泥塵
花時對雪
急霰飄零際羣芳爛漫中半開先逐水未落已隨風兵
渡金陵破塵來繡嶺空誰能勞樽酒暫使客顔紅
西宫致齊貽裴著作
西出都門外塵埃撲馬鞍人家事寒食星雨仰祠官日
永鸎千囀庭閑竹數竿唯憐隔齋禁不得共清懽
南衙寺會宿王鮑二同年
徧走長城塞歸由舜阪頭榜中千里駿天外二星流花
月仍寒雨關河逼寺樓寧知十年後此地並衾裯
組以時果供饋予以酒為報
饉歲無時果秦人饜草茶開奩驚見李對客喜浮瓜為
乏瓊瑶報聊稱旨酒嘉中郎不憂老有女可傳家
哀虢縣令猶子箅
匍匐岐山下三呼已過時臧孫雖有後伯道竟無兒自
是終身痛空留一縣悲老人休雨淚轉面即逢伊
送别言猶在來書墨尚温安知咫尺地便有死生分已
負秋山約猶傳魯史文魂兮今有託將祔伯兄墳
蘇子瞻哀辭
石與人俱貶人亡石尚存却憐堅重質不減浪花痕滿
酌中山酒重添丈八盆公兮不歸北萬里一招魂
佚老堂為陶敏宣德題
未老剛稱老言休即便休潯陽真有後彭澤善貽謀隠
几悲殘漏回頭見急流便須移醉石偃卧北窗幽
杜鵑
飛伏終難見空摶似老烏一身隨變化故國任丘墟簇
簇花如血聲聲怨不枯春山情更好何必夜相呼
食楊梅茘枝思去年
楊梅味已酸茘枝色能丹大齊驪龍脫江綃玉露團謫
居深不負沈醉亦何難今歲無人剝吁嗟任滿盤
山果
煑酒堆山果新茶下粉團似梅嫌足核如蜜少加酸公
子傾金彈行人漏蠟丸吾鄉元不識歸日畫圖看
宣赦
擊鼓填街道傳聲過水濱國嚴三歲祀恩洗萬方春舟
檝隨南斗衣冠拱北辰嶺南并嶺北多少望歸人
秋日燕山道中
燕山秋更好况復值新晴一徑幽花閙千巖晩瀑明寺
危迂路入水漫信船行嘗栗皺初破開梨頬未頳松蘿
扶斗上劔戟插沙平秦趙封疆密岷峨氣象清五龍丹
桂盡萬馬蹛林横韞玉人時得埋錢事可驚畫圖傳輞
水醉倒戀增城為報南歸客應須自作程
和趙大監雪一首
臘雪稱為瑞初春又不同月藏燈市底雲泛綵山中灑
面猶堪數連宵勢莫窮催花縈小檻引絮舞低空三逕
從誰掃千門倏自通䙰褷消酒力料峭却東風闊壅平
戎幕孤撐訪戴篷豈期麟趾客並舍虎門東郢國歌難
和梁園賦易工何人知帝力鼓腹頌清衷
