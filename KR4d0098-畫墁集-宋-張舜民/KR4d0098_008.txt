畫墁集卷八宋張舜民撰
郴行錄
丁已泊鎮岸自入龍峯港趣蘄州四十里港口依山有
寺叢翠可愛
戊午發蘄口順風瀕東岸行臨岸皆小山培塿可二十
里抛西岸可三十里過新野夾上口又五里過道士磯
散花洲舟過磯上風勢方急為山所轉帆或倒掩船即
回旋久之方能整行惟此與馬當山有風乃山勢使然
也
辛酉晴風逆循北岸縴行可十餘里過巴河口北岸无
山平曠南岸培塿童禿又十里至菜園步以風止此距
黃州五里南岸下江中有石如伏牛曰節度石舟人云
或者重載而下此石往往觸而覆之謂節度者戒之也
壬戌早次黃州見知州大夫楊宷通判承議孟震團練
副使蘇軾會于子瞻所居晚食于子瞻東坡雪堂子瞻
坐詩獄謫此已數年黃之士人出錢於州之城東隅地築
磯乃周瑜敗曹操之所州在大江之湄北附黃崗地形高下
公府居民極於蕭條知州廳事敝陋國朝王禹偁嘗謫此
丙寅同蘇子瞻遊武昌樊山山之巔有郊天臺即孫權
即位郊天之處食罷移舟離黃州泊對岸樊溪口蘇子
瞻以舟涉江同詣武昌縣縣在樊溪之東隔樊山五里
許即吳之西都有吳王城同縣令季觀佐吳亮嚴&KR1478;遊
樊山步出西門涉寒溪迤邐上凡兩寺在山中下寺有
觀音泉澄澈可愛
丁卯會食李令射于縣圃蘇子瞻言近獲一魚似鮎而
四足能履地而行不敢殺復縱之江中或曰此鯢魚也
鄂州城即孫權所創與潤州子城金陵覆舟山城武昌
吳王城制作一體皆因山附險止開二門周環不過三
二里乃知古人為城欲牢不欲廣也
丙子羣會登石城最西臨江即黃鶴白雲最東即頭陀
寺寺與樓下枕大江對瞰漢陽江中即鸚鵡洲黃祖沉
禰衡之所上接湖湘下臨沔漢乃古今絶景也白雲黃
鶴樓者取費禕上昇之地仙洞尚存禕始乘白雲而去
久之復乘黃鶴而歸也自漢口少南即故漢陽軍軍今
廢為縣軍西附城有山渾然獨起即大別山禹貢所謂
過三澨至于大別也
戊寅陰早率檀宣義遊魏夫人閣觀在廟之西南山麓
少上半里許據大石作屋規模頗狹閣上為二女人像
云麻姑魏夫人也夫人晉魏舒之女故嘗嫁為王氏婦
生息男女既而學道升仙列仙自有傳閣前有二石相
重上石如荷菌形可半間屋謂之乘雲化石下石如棋
盤為上石所壓而破分為二相著處才可數寸下臨溪
望之如墜至為危險以椀酌水置之石上一指微按之
水即動搖以兩手極力推托水復不動傳云魏夫人與
麻姑自麻姑山乘此石飛空而至又云乃所乘之雲及
地而化為石也
己夘夜雨至旦少霽解舟順風西南行十餘里過五家
洲江流兩山之間勢尤偪狹而水急非迅風不可上又
五里過雷家步石岸有寺名兜率云韋宙所建
庚辰雨雪循岸牽行宛轉二十餘里過思塘鋪有廟曰
思唐相公不知為何神也
癸未循丁家洲北岸牽行可二十里過昭坎為正南行
少間風作西北來勢横揜岸吹使船側可二十里次茅
州洑居人云舊無此洑昨六月内一夕無風但水滙所
成昨夕丁家洲夜半水發浪崕崩弛舟人云下有蛟蜃
所作也然自鄂以南江無完岸
丙戌觀萬石船船形制圓短如三間大屋戶出其背中
甚華飾登降以梯級非甚大風不行錢載二千萬貫米
載一萬二千石次岳州日方辰巳間行一百二十餘里
見知州大夫黃休晚登岳陽樓即岳州之西門也下湖
水北望荆江自西北流東南至岳州城下與湖水合而
東流始為大江凡絶湖而南西者趨鼎澧西北趨荆峽
一湖之間分此四路也每歲十月以後四月以前水落
洲生四江可辨餘時彌漫雲涯相浹日月出没皆在其
中望水中如覆斗者即君山也岳州西南山勢如覆舟
東連衆山而孤絶山之南即石橋港舟行緩急避風之
地
辛卯登岳陽樓樓有牌極大乃前知州事李觀所記吕
洞賓事迹李先知賀州日有道士相訪自言遇呂先生
誦過岳州詩云惟有城南老樹精分明知道神仙過始
亦不知其由其後李為岳州有白鶴寺僧見過道呂先
生題老松詩與道士之言相符吕憩於寺前松下有老
人自松梢冉冉而下致恭於呂呂問之為何乃曰某松
之精也今見先生過禮當候見因書二絶句於寺前壁
間獨自行兮獨自坐無限世人不識我惟有城南老樹
精分明知道神仙過又云朝遊百越暮三吳袖裏青蛇
膽氣麄三入岳陽人不識醉吟飛過洞庭湖郡人於松
下構亭名曰吕僊亭云據圖誌岳陽樓經始於張燕公
終唐之世屢圮皆完葺慶歷中滕宗諒謫守始大加增
飾規制宏敞甲冠上流取宋梁以来所題詩記刻石于
夾樓
壬辰羣食於岳陽樓坐客有楊維承議者乃鼎州人能
言武陵桃源之事桃源前後上昇者凡六人一洞天二
福地桃源觀有二烏自晉太康以来見之馴擾山林中
中間改換不可知也然二烏如故其餘烏雀服之每有
遊人貴客未及數十里烏已先報之近歲為人獵去其
一即時復有一烏充之天慶觀木柱上有謝仙火三
字體兼篆隸皆倒書入木至寸筆畫雄勁非人力所能
為然莫究其端或云永州何仙姑能道幽隱事因走人
具事致問旣還報云此雷部中火神也兄弟三人形質
如墨然其長各不過三尺此用鐵筆倒書也旣再使人
就書騐之一如所報天慶觀西廡有石刻二詩辭致清
婉其道人云至道中有賣墨人儀状雄偉嘗此遊息一
日于扉上題詩二絶句而去或云吕洞賓所書也郡人
爭刳之以治病今字字刳痕深寸餘而墨跡不滅
癸巳次晩洲洲上平廣土壤如北方居人止一兩家自
朱洲之西水中處處有三石形如壊塚土人謂之黃牛
石出沒水中頗為舟船行人之患過者避之行次晩洲
有詩云臘月遭霖雨孤舟艤暮灘數聲歸雁斷半嶺野
梅殘無復論偕老何時展急難江湖卧周歲此夕最難
安
甲午早發岳州自東山又五里許過閣子湖口即㴩湖
也爾雅所謂春夏有水冬無水曰㴩也張燕公及幕府
題㴩詩甚多在岳陽樓上順風放湖是時冬深水落港
浦可辨近東岸向西南行十里許過靈妃廟在東山下
水次極望甚遠過扁担山勢如覆舟東連衆山而孤絶
上有小塔望之巋然曰啞女塔昔有士人女生數歲而
不能言一日涉湖女見塔即語其父母故名曰啞女塔
巴陵以南漁者皆用連網罩水中延袤可一二百步有
如城郭謂之欄灘網過巴溪十里許次鵝洲以風急止
鵝洲下
丙申陰晦欲雪岸洪宛轉尚未全出湖中午際風微雨
作可十五餘里東岸始有人煙曰龍渥水色極深乃湘
水也有水自東出曰歸義江口入口十許里餘即汨羅
也一水中分南曰汨北曰羅洲上有忠潔侯廟即三閭
大夫也東望培塿迤邐林薄曰鹿角廵檢司又十餘里
西岸有沙洲堆阜隆起即青草廟下有一湖湖之中有
此洲南名青草北名洞庭所謂重湖也申後次廟下舟
人展賀大率南行至此北行者至廬舟人皆致賀以其
萬里江湖至此方保平善也乘舟人當有酒肉之賜廟
居洲上南向門内一排三殿中曰勸善大師乃一僧像
西曰安流大王東曰昭靈大王中曰勸善即泗州大聖
也昭靈馬援也安流者莫知其為誰小碣一乃梁開平
中馬殷所建然堂廡頽圮湫隘為甚西殿有一鐡鍋可
容五斗許下有木刻龍頭之鍋上有字云准宣鑄利州
黑龍船上鐵鍋祝云此二物自川峽流下自湖中泝流
至廟也廟外有巡檢司居民十數家以漁釣為業樟木
數百株徑數圍遍覆洲上冬青可愛是夜船上不敢打
更提舉舟人云廟中自打更報牌也夜深傾聽亦有所
聞青草湖旁有朱陵洞亦謂之朱陵仙府有唐人題刻
散滿巖上歲久荒涼至慶歷中因其地建為石鼓書院
雖略為規制然僻在江郊又三冬寒露學者未嘗游焉
唯守將之好事者歲時一為登覧燕游之地黃陵廟即
舜二妃牓曰懿節廟庭宇湫隘竹木蓊鬱二妃並坐傍
設舜像馬殷嘗加營葺退之記沈傳師書碑石訛剥更
以石模刻之字體多失詩云青草仍殘照黃陵一望中
壁書遷客淚簾卷過湖風斑竹痕猶淺蒼梧恨莫窮年
年秋水上瑤瑟伴驚鴻
癸夘逆風循西岸牽行可五里有江自東南出其大江
與湘江等曰瀏陽江西岸有廟曰三沙牓曰武威王石
刻乃天祐二年馬殷為馬援建而遠祖之也
甲子晴無風發潭州循西岸牽行艤舟王公亭奠南嶽
行祠游嶽麓升中洞真觀謁漢文帝廟嶽麓書院塔院
大抵諸寺相隣惟升中寺最高宛轉登陟可百餘步門
外小溪激射竹木其聲泠然稍稍露石角寺後有法華
臺高絶山頂晉僧法崇者箋法華經于此有杉槱數本
其大如菌云陶士衡手植也王公亭湖民為王宰少卿
所立洞真觀記云鄧固真人上昇之所潭州岳麓書院
有孔子堂御書閣堂廡尚完清泉經流堂下景意極于瀟
湘升中寺法華臺下有白鶴泉㳙㳙有聲味極甘冷橘
洲湘江中南北與城等有巡檢司僧寺兩三所居民業
漁者數百家景物最為佳處秦少游死藤州其子護喪
藁殯潭州黃魯直有詩云長眠橘洲風雨寒
丁卯晴無風抛東岸牽行五里許過車子磯西岸有小
山回又行十里過昭潭其水澄湛如墨俗云傍通江南
壬申自夜大雨順風行五里許水中多亂石三十里至
昭靈灘有昭靈廟凡四灘皆行亂石中而復湍急自三
門船上執色倡道皆土人謂之灘子舟人束手一不與
焉官舟過者擊鼓呼之即時來集舟上至昭靈出灘方
各捨去在湘中最為險處
癸酉十月朔抛西岸十里許江轉自西來北望武口又
三十里過青山磯臨岸培塿
丙子如岳下出衡山縣西門長松高下夾道三十餘里
或云三十里松乃馬希萼所植馬長而無髭遂禱於岳
神種松而髭生
丁丑陰朝謁嶽祠退季真君觀謁北門侍郎神位食後
率檀宣義登山自嶽西渡小澗以轉軸轎子迤邐挽行
路皆直上略無盤曲一轎至十餘夫方可舉而前可里
許至石橋亦謂之石梯鑿成階級長可二十餘步必履
而登之其石每在山之面蔽路鑿乃能通也其端有小
寺可數楹謂之石橋寺乃遊人憩足之所主僧必具茶
食又登陟可五里左之福巖右之南臺在福巖之下峰
側架空為之制作竒巧殿堂皆板瓦宛轉下上始能及
粤梁天監中惠海法師始開而居之其後六祖之徒惠
遷卓庵於石上人謂之石頭和尚死謚無際大師塔號
見裴休書牓尚在庭中有石如案乃無際落髮之所龐
居士亦曾居之西隅有夀星殿内有木根如龜形有水
泉涓涓寺衆仰給其源曰洗鉢池亦石頭故物也主僧
維聖嘉州人居此十餘年質重可嘉
戊子雨晚往花藥山寺浴其山則在州城之南培塿竹
木可周數百步其寺則居懷抱之中寺後有廽鴈峯高
可數百步俯見城邑其上有面嶽亭北望衡山之陽有
如屏扆過陷池五里許至湯泉在澗底大如車輪熱不
可插手稍稍下流始可盥濯浸溉田畝流數里左右山
徑偪側略無興葺之地瘴嶺蠻溪亦有此泉渴飲猿鳥
汙濯儂猺物同而其致異亦可嘆也過陷池嶺少南下
有清池隠出山腹泓澄可二十畝即是也傳云昔有萬
氏居此一日雷雨全家淪陷遂為此池故當時有謠言
當陷萬家萬氏一家當之今歲旱則以牛數十淘攪其
中或能致雨郴之通惠禪師院有唐楊惠之手塑九子
母一堂每軀自地坐立不以床具至於装繪采飾皆以
純色不甚華彩開戸𢥠然觀者皆以為生動也嘉祐中
大卿解程守郴率僚屬同觀程朴野士也見其生態俾
其工以彩飾之又欲以俸錢作床坐而薦之以命主僧
僧不從解怒欲加之罪僧曰喫棒不辭可惜壞了四百
年手迹而損大卿好事之名解竟不能奪而止馬默單
州人氣幹老而不衰言廣西事甚詳熙寧中邕州未䧟
覆常有怪異大蛇見若甕麄重八十斤食猪幾盡州衙
廳前井中白氣干霄蝴蝶無數飛集林木上不久䧟覆
今復完葺然寺中泥佛手足常動城下鬱江舊潭濁土
人云清則有兵今已清有二龜伏其下鱗甲皆可數曹谷
能星歷數術言事如神為王欽若作知命書云七十年
中一一加弄珠灘上貴堪誇碧油幢下聞啼鳥千日徵
還上漢槎欽若七十二建節知襄州正得一千日召還
又云周匝將臨壬戌歲定鼎門前春色異一千日止少
三還再入和羹宜盡瘁其後欽若判西京得七百日再
入䘚於政府盡瘁病䘚乃壬戌歲也又云臨去尚猶聞
禁漏異姓嘉名在史書王死在京是時夜漏將盡無子
女婿張瓌主後事又與馮拯作書云太常樂闋都門遇
雪拯葬在劉太后喪中不給鹵簿是日大雪鬼門關
在山嶺上鑿石通路崖壁如削雖盛夏亦凛然寒凉
擬金山在水中嶺岫崛起有類金山自餘亭榭基址甚
多竹木侵雲游者竟日乃可盡也
附郴學大成一則
宋王沂公父雖不學問而酷好儒士每遇故紙必掇拾
滌以香水嘗發願曰願我子孫以文學顯一夕夢宣聖
撫其背曰汝敬吾教何其勤歟恨汝已老無可成就當
遣曾參來汝家晩年果得一子乃沂公也因以曾字名
之竟以狀元及第官至中書侍郎門下平章事封沂公
