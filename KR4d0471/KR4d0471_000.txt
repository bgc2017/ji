玉井樵唱别集類四(元)
提要
(臣)等謹案玉井樵唱三卷元尹廷高撰廷高
字仲明别號六峯遂昌人卷首有廷高自記
載其父竹坡詩一聯盖即戴復古石屏集以
其父遺詩冠首之意竹坡名棟宋寶祐間嘗
為紹興府幕官見此君亭詩話而廷高行履
不槩見惟遂昌縣志稱其大德間任處州路
儒學教授而顧嗣立元詩選小傳又謂其嘗
掌教永嘉秩滿至京謝病歸與志不合永嘉
官師志亦無其名今案集中有永嘉書所見
一首云此邦幸小稔竊禄似有緣又有永嘉
秩滿代者未至詩又有告病致仕謝李尚書
詩則廷高仕甌及謝病實非無據疑郡縣志
失考也其詩氣格不甚超拔而神思清雋尚
能不染俗氛晚年與虞集友善為題其邵陶
二菴亦可見其氣類之相合矣乾隆四十二
年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
玉井樵唱自記
先君號竹坡登癸丑奉常第宦游湖海作詩凡千餘首
丙子家燬于寇遺編散落無一存者僅憶秋日寄僧一
聯白蘋影蘸無痕水黃菊香催未了詩存止此耳先業
無傳雅道幾廢不肖孤之過也廷高拜書于卷首
