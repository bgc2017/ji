方洲集别集類五(明)
提要
(臣)等謹案方洲集二十六卷附讀史錄六卷
明張寧撰寧有方洲雜言已著錄寧官給事
中謇諤自持六科章奏多出其手每有大議
必問張給事云何石亨曹吉祥惡之會有邊
釁奏使宣撫竟諭定而還其才略為一時所
稱後以建言忤李賢與岳正同調外其氣節
尤為天下所重雖一麾出守蹶不復振而屹
然宿望不在廊廟鉅公下今觀其奏疏諸篇
偉言正論通達國體不愧其名他文亦磊落
有氣詩則頗雜浮聲然亦無齷齪萎弱之態
觀其使朝鮮日與館伴朴元亨登太平館樓
頃刻成七言長律六十韻殆由才調縱横不
耐沈思之故矣乾隆四十六年十二月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
