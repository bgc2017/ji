方洲集卷二十三
明張寧撰
祭文
汀州府學祭成告廟文
維成化二年歲在丙戌七月庚午朔越二十有九日敢
祗告於先聖先師寧伏見文廟祭器殘缺弗堪簿正有
事率貸給民器瀆濫匪彛禮文乖闇非所以致感孚而
昭軌物於神庶也修謁後惶懼不敢自暇謹與僚屬官
儒稽古從制為銅爵百有四十簠簋七十有二髹竹木
籩百有二十豆如之幣篚九牷俎六解俎百有五十鈏
尊三陶尊三有勺鈏香鼎八陶豋鉶二十&KR1250;盤三帨椸
三燭跗惟百燈篝架四十有一合八百事杌案盆盎庖
濯燎瘞諸𤨏具不敢以陳經始於五月戊寅訖工於七
月癸巳費不及民勞不縻衆名物有章藏守有職不敢
易也兹惟始釁敢以釋奠告成用薦祀事(闕)
祭劉尚寶
維年月日致祭於故尚寶司丞劉君祐禧曰嗟乎祐禧
止於此哉底績中書超階秘府事主沐受知顧問之恩
交友獲傾心向翼之美所歴如意動罔不諧此祐禧平
生之事無或不利也内勁外和志高氣下與物無忤隨
寓輸懷招之可來而來非有求揮之可去而去非有畏
此祐禧平生之行無或不善也偉乎其軀幹粹乎其容
儀偘偘乎其辭語此祐禧平生之所稟亦無不厚也夫
事多利則其成也必大行多善則其夀也必遠稟多厚
則其衰也必後有其本而不獲其應使君官止於六品
年止於四十而遺榮棄飬於衆人之先造化者果有心
於人乎無心於人乎抑生生死死一隨其然而漠不相
係乎君之死病不踰旬聞訃皆以為誣既信則皆相為
悼死而疑其誣足以見平日無致死之道既信而相悼
足以見平昔非可惡之人胡為乎卜者未及授蓍醫者
未及授藥匆匆而忽致於此極也嗟乎祐禧止於此哉
日月流逝襄事式臨追念匪及曷止於情薄陳清奠永
訣幽明君女已嫁君子有成幸既終而復始庶雖死而
猶生君其有知將悲將欣尚饗
祭崔惟正
維年月日某謹以清酌庶羞之奠致祭於衛矦崔公之
墓嗚呼公其不可復作時亦不可再得公矣寥寥海邑
英華之氣繼之者誰歟昔余祖父托愛先公婚姻葬祭
事無不從忘其巍巍情好莫逆垂四十年始終一日迨
予小子爰自童稚荷公父子式克有濟游藝於庠領薦
於鄉登科任職衣紫紆黃謹慎小心受知天子木強無
補虛聲滿耳蔑德有位其所伊何父師之外公恩孔多
聞諸先民德無不報予豈耋昏忘此告詔特以公家事
業方新富貴方至子孫方殷名爵方霈夫勢高者絶援
力大者難偶譬諸登山渡水公家固已上絶頂登平陸
而我猶蹣跚於下麓浮沉於中流雖欲超蹤而逆挽之
顧力有所不能也此非公意予心則然雖不能報終不
能諼公之始死予方縻禄疾不能問死不能哭公返而
亡禴祀蒸嘗非公懿親可祭於堂及兹拜掃草宿木拱
稽違之罪海闊山重公魄在地公爽在天敬陳一奠有
淚如泉嗚呼哀哉尚饗
祭卜源静文
維年月日謹以牲酒庶品哭奠於亡友竹窗道人卜公
源静日與公定交今三十年自少以老情如骨肉貴賤
裕乏疾病生死喜憂㛰喪皆嬰其心公於朋友分當力
極蹇薄浮湛百不酬一昔常相見慷慨夷愉近一二年
慊卻嘆吁竊曾慮此少老常態豈謂無幾便致危殆嗚
呼公迹雖異所學綱常言或過直而行孔良凡今之人
鮮有公類拘溺自誣聾瞽一世嗚呼余有所懷惟公則
知公而去已行當告誰昔嘗過從無間早暮今復云来
誰問誰顧公所居止余身便安房榻戶牖夢亦在焉公
言在耳公貌在目奄忽不見伊何荼毒今夕何夕月冷
燈孤對酒不舉傷如之何傷如之何以旦以夜一别千
秋老淚交下
祭姑蘇朱明仲文
予交公父子間幾三十年仕途更遷婚喪疾厄公父子
往返過從情踰骨肉自予免疾閒居不相見者過半而
書信之行志意之久彼此固不少異不意公既失賢孫
尋罹大故而良偶又復下世寧聞訃驚惶私念耿切欲
遣吊則獨孤欲自行則衰乏趦趄進卻庶幾病或少瘥
終能僥倖一往得以瞻戀塋墳使涕沾宿草不料荏苒
因仍日復一日至今情素不伸汎若行路寧之得罪於
公雖袒負不足以謝今自分老病日深卒不能復遠離
門戶敬具羊酒薄儀北望再拜謹煩公子宗遠為寧一
奠墓下誦我情詞以彰寧違禮薄義之咎猶惟素愛庶
其享之
祭亡壻姚麟文
哀哉麟乎汝生六朞喪父内外多虞吾念汝父遺好以
愛女許嫁汝於既孤以弱力扶汝家於既墜以外戚安
汝門閥於衆擾毖閉艱難斯亦良苦勤勞盡瘁十有五
年始克致汝有官授室吾囊槖已空而顚髮亦種種矣
内外蕭疎老病無嫡汝忍自棄以絶汝世祀使老母無
飬少婦無托嗚呼天乎人哉吾不獨汝尤也今當自東
廣起汝家應嗣人以其幼子令吾女母之以植汝後庶
幾僥倖圖存使汝母妻有屬人乎天哉未知其能遂成
否兹將舉柩塗殯墓所擇日治三壙一成葬汝其二以
待汝母汝妻以終百歲之事此汝妻之言天地鬼神實
所共聽汝其慰哉吾淚有盡而情無窮身漸老而悲彌
盛也哀哉麟乎
祭張天常文
公少値艱危長登禄位從容進止皆克有濟胡為乎既
仕而猶匱乏優游而反勞瘁咄爾良朋嗟爾兄弟莫或
有愆公則無悔疾之不瘳伊誰之戾予與公交餘五十
年朱顔白首一世周旋榮枯得喪苦樂矜憐力雖不及
情罔或諼公在予偶公死予單豈曰無友久要惟艱公
柩未葬二孺纍然庶幾遺德有永其傳耄荒惕矣悠悠
蒼天
祭周時舉詞
蚤登胄監尋職泮水中雖偃抑晚不失已朋友之意親
戚之情犯而不校眞如平生我淚漣如我心耿若茫茫
白首斯人不作
祭王本誠詞
維年月日謹以酒菓酺醢别奠於亡友就蘭王處士曰
公則逝矣予年日衰哭不盡哀言不盡思空城曠海子
其何之悲風夕陽慘其何時世無其人嗚呼已而
墓碑
榮祿大夫都督同知陳公神道碑銘
公名翼字良輔先世居湖州長興縣後遷廣德州考名
興字朝傑生元季才識不羣有聲里社楊左丞辟除萬
戶時天下已亂落落非所遇杖策歸附太祖皇帝從征
伐充伍隊長進備宿衛洪武二年乙酉征虹螺山授驍
騎前衛百戸辛酉征雲南蠻洞力戰死公在侍衛有普
安曲靖盤江之役襲職行間特授濟陽衛世襲千戶戊
辰征魚兒海子庚午征以都山辛未征鴉寒山乙亥出
擊遼東野人累功特陞燕山右護衛世襲指揮僉事三
十一年戊寅太宗皇帝舉靖難之師公已藉近屬自安
定門始事及渡江率甲四年環數千里大小二十四戰
略定二十餘州圖必取攻必破援必濟師交必全勝未
嘗少挫己卯以白溝河濟南功陞指揮同知庚辰以東
平汶上功陞都指揮僉事是年六月平定京師陞鎮國
將軍陜西都司都指揮同知尋命掌金吾右衛事蓋不
欲遠任公也明年贈祖考旺父驍騎百戶興皆如公官
祖妣楊氏母丁氏皆夫人永樂己丑扈駕還北京進階
榮禄大夫中軍都督府都督同知後二年數將神機營
軍馬扈巡迤北至和林省逾土剌河追擊北敵一時瓦剌人
為氣沮時論謂偃武之端實由此舉後七年上素知公
老臣可屬大寄詔往南京督府視事洪熙改元仁宗皇
帝念公勳舊賜召還任北京未幾有疾勅給醫藥調治
久之不能起宣德三年卒夀六十有三上聞訃震悼輟
視朝一日給喪具道里費勅有司即長興祖塋治葬從
一品制自襲歛至祥禫諭祭者四親藩大臣百司庶士
祭吊者相屬於道先是公年少神觀高偉聲如洪鐘讀
書善騎射頗以才氣自負及為將矜而不肆嚴而有恩
又能先幾倡勇制變履危耀兵整旅之間敵常不戰而
自却非獨長驅銳進能用其死力而已戰勝之日務以
吊殘䘏寡為事未嘗妄殺一人故士卒樂附所向成功
不讓古名將初娶張氏生男欽早卒繼袁氏生文二夫
人皆合葬文初襲指揮同知官温州衛後征閩括有功
陞浙江都司都指揮僉事博雅英毅敬事亢宗可謂文
武忠孝未見其止者也文子五綱紀統縉紳皆美材綱
尤可大之器古稱兵凶戰危忌為世將熟察其故將有
天人之分陳氏兩世當氣運交代之交策力相屈勢不
能不有所裁制然其子孫益賢世以功業致顯位豈非
奉承天事而不以人力自逞所謂仁義成功者乎彼戰
國末世塗炭已極天方悔禍乃復以兵甲之術干時舉
世如孫吳起翦雖有無敵之能徇人違天無異乎禍及
身而殄厥世也公墓故有碑文敘述弗彰不足以垂遠
文既得美石將易刻於神道以御史趙璉所撰公狀致
書幣来京求銘寧交文三十年有同親之義每見文談
先公事熟悉如目激狀又足徵如此寧能辭遂因以為
銘桓桓陳公韜略世傳雲龍風虎父子後先天啟至人
實生厥輔鉞仗旄麾維帝所居羣夷猾夏四方未廷帝
將天威是驅是征宗社有鼠牢鼎有雉帝奉天討臣敢
怠事外攘内安心力久殫帝督不㤀世禄世官藩屏維
才股肱維舊往哉遄歸在帝左右于室于家爾祖爾考
百爾子孫前承後保帶河礪山圖閣銘臺殊名偉烈生
榮死哀丞丞孝子不迷不佚千秋萬年仁義之澤
開濟鄉先塋附葬碑
附葬六穴皆寧側室皆良宦家處子皆為繼嗣而娶寧
與先孺人墓南向居祖墓右際故六穴皆循右東向北
上以象生序首河間羅氏次無錫許氏德清謝氏此先
考妣親命孺人聘納如婦禮涉歴憂患兩更大喪協承
饋祀者二十年於孺人有繼續之道穴皆前近次同里
周氏澉浦陳氏小林趙氏此又羅氏三人所為聘納如
其禮勤約愼静勉相資成於三人有長貳之分穴皆少
後羅生女姚淑人謝孕而不育趙育而蚤殤此寧德薄
數竒迭相遭値非其道得之也頃見黃博士子婦有至
節死無所歸寧亟求其遺骸為斂葬已失一臂故六穴
皆未死而預為壙宅所以虞不備皆未葬而先為表著
所以備不虞不備不虞未死未葬事難竟言勢難盡保
寧豈耄僻至此蓋亦自盡其心以聽乎天而已嗚呼虞
書之嬪春秋之歸文無異謂而叔姬一卒一葬聖人至
以夫人禮書之經權大義固將因乎其人也區區愚夫
陋妾何足與論竊獨自揆情文本始實與率相接合嬖
眤無倫者不類念惟平生屈抑今髮已變白寧逾邁之
年亦既六十有三矣復敢汎慮卻顧欲望人以厚而乃
待人以薄哉事既畢工謹刻石以告於後
昭勇將軍浙江都指揮僉事陳公神道碑
浙江都指揮僉事陳公故榮禄大夫都督同知良輔之
仲子也都督公殁宣廟賜葬長興祖塋世系事實具載
碑誌家乘都督初娶張氏長子欽蚤世繼娶袁氏生公
名文字彦章號朴菴更號半陶年十六襲授金吾右衛
指揮同知調浙江温州衛正統間倭夷屢犯浙海東西
邊巡按藩臬奏舉公把總海寧衛所景泰間勦捕瑞安
處州賊有功陞今職加賜綵段楮幣天順中提督定海
諸衛海道尋選任軍政還司成化丙戌總督兩浙漕運
赴京誥授昭勇將軍贈封三世生母妻戴氏皆淑人是
年以持正不撓忤權貴坐謫立功金山衛士論咸直之
赦還總兵平江伯陳公素知公非罪仍奏理漕事戊戌
上疏得請以子綱襲温州衛舊職未幾綱卒嗣孫璠繼
襲公時猶在杭與鄉貴士夫徜徉湖山結社為歸榮會
更日為歡鎮巡三司使副諸公時相敬問往返辛亥璠
奉迎就禄飬還温與親舊遊從燕適以詩酒娛逸如錢
塘故事後四年甲寅六月嬰疾知不起召諸子諸孫至
卧榻顧語曰生死常事勿多戚吾後事一遵晦菴家禮
絶不許用浮屠亂我家政自起沐浴更衣索紙筆賦詩
留别翛然歸盡夀七十有五九月二十一日奉遺命葬
温州吹&KR0034;鄉宋萬山之原子七綱紀統縉紳納綵女一
孫十有五璠珪璋璵瑚璉璘璇㻚玭瓏璣瓚琮瑞曾孫
二鏞鍾公平生偉資儀雅言動善騎射讀儒文洞達古
兵法處官如家臨下不刻事上不阿遇事不避難羣居
和而不流待儒碩謹執如弟子篤故舊終其生扶顚持
危幾欲以身殉其詩平實學唐人行楷書皆不乏風致
有朴菴歸休稿數卷寧自少獲公垂四十年彼此髮種
種始終不見其有變態易志事今死猶坦厚如此謂非
大丈夫哉彼世之武弁君子雖有聰明才辯自視無前
少値得喪無不低昂立見於公何如耶葬後一年璠請
言刻墓道之石寧雖情至無文然死生永别知者不銘
烏為之銘因攬涕哽塞強叙而銘之曰豐城之劔渥洼
之馬千古一出厥類斯寡曾不得極用久存而間見永
化嗟夫
墓碣
雲壑先生蘇公墓碣
先生諱正字秉貞號雲壑宋大理評事世堯之後考順
菴府君姚吳氏世家海昌與其兄秉衡齊名人共稱曰
小蘇先生為人孝友敦行義克勤小物終其身無非禮
事早從翰林修撰張洪習舉子業中歲盡棄去之專意
古學諸經子史皆嘗肆力以故發為文辭根據藝實麗
則不靡古詩似漢魏律詩如盛唐著述之文體法西漢
一時才名高出兩浙流聞四方嘗教授海鹽弟子甚衆
至今邑中多能言之士死之日自書銘旌撰墓誌神氣
不少衰亂時年五十有九遺命葬於小桃源不食之原
有自鳴集二十卷子淵懿雝能世其業嗚呼先生學可
傳而材不見用德可久而夀不甚遠蓋其所能者人也
所不能者命也能其所能而已焉者世也文章實關世
運人豈能違之寧夙頼師承幸竊料第自叨職禁近以
来去函丈者七年而先生之兄弟相繼就木心喪日遠
無能為役因合同門之士書其大略立石而表諸墓庶
幾平生恩義云
夀藏碣志
海鹽崔祥念先塋獈狹乃自營墓地於祖壟之東崇土
以象山疊石以為垣雜植松檜以蔭蔽内外引水為界
以止蓄生氣作廬舍置守者以謹伺不時中營二壙以
俟已與室人之終四周廣隙地以遺子孫他日序葬之
次既畢工求予言立碣紀事予聞生必有死人之始終
古人嘗以不知死所為憂春秋已有樂丘樹檟者漢唐
以来趙岐張禹姚崇司空圖皆不以預凶為嫌比之魚
腹馬革不㤀溝壑者雖有幸不幸君子未嘗不高其一
死生之情達始終之故也今世俗日下語及後事便為
不祥至有老病待盡猶諱言棺槨富盛之家累世不作
墳墓遭不肖子孫寄寓僧舍委諸水火生累萬金死無
寸土自障不亦可悲哉如祥者可謂勝俗矣因其請之
勤為之作志
尚義潘公墓碣
翁姓潘諱瑛字公玠世居嘉興海鹽武原鄉今屬平湖
高祖富曾祖德卿祖谷寶考必甫妣高氏世德相承生
公及兄玘夙聰慧孝友克幹蠱玘初籍戍京師翁供饋
不絶費累千金玘因是得冠帶還遽以故儲蓄田宅悉
聽兄處分即任治别業西園中默如幼弟同姓有厚負
官稅者被楚辱困迫垂死時方大歉公私匱竭翁省歲
食代償之一里中盡下其義正統辛酉浙大水民飢出
穀二千四百石資賑貸有詔表其宅為尚義勞以璽書
景泰壬申自運米四百石實京儲授冠帶錫宴光禄寺
乙亥益米三百石授七品散官服自後有司數舉荒政
又出穀累一千三百石至傾貲不厭視世之以身發財
者何相違也晩年將謝事語其子姪曰惟勤可以起業
惟儉可以保成自祖父至于今吾鄉隣以奢惰覆家者
多矣吾兄弟以勤儉幸存吾聞卉服耐澣藿食耐餐彼
一往難繼之物不可長也道德之華禮義之旨惟勤與
儉式克承之若等慎自勉也自是具以家業付子洞於
所居西軒疊石為山環植蘭菊别號翠巖日與兄觴詠
自適可謂達老壯之節矣成化己丑閏六月二十八日
無疾卒春秋六十有八古稱富夀考寧好德考終繇翁
觀之或庶幾焉墓宜有所表也
墓表
李處士墓表
此飬拙處士李綱嗣憲之墓也其生達文切理敏直有
為承累世之澤親睦諸族而出其右用是有聲於家平
生無詭言陂行里中素下之及為亭老扶柔抑強克振
幽枉令丞簿尉數聽問所欲廢舉待以殊禮用是有聲
於鄉以經藝訓教諸子季雲第進士天府登名書及父
母兄弟用是有聲於國先是其父被誣訟繫京獄累歲
不釋處士冐險以死力赴愬卒直其枉而歸戚里以為
更生母歐陽氏喪明餘二十年自分不復見天日處士
旁求醫藥朝夕禱於神憂誠刺骨幾不堪命一旦自忽
開朗能視年八十有五一歲中夫婦齊夀以殁夫恒業
可積久而成竒節非至行不立處士之所以致聲譽於
鄉黨家國者人或可勉而為至其脫父難於終凶全母
目於既涸非孝通神明鮮克與比凡天下後世所以綱
維人道者將不用是耶家傳載處士為唐西平忠武王
晟之後代有顯宦其祖嘗尹建德雲今為海鹽令天之
開懋李氏之孝子慈孫者源遠而流未息宜表於墓以
俟来者
李母曾氏墓表
故飬拙李處士妻曾氏既葬子雲以進士試補海鹽令
具事行請予言表墓按母始年少時歸飬拙雅有婦道
善相其夫無何舅蒙凶訟姑目喪明家事日不造母克
迪孝勤以底寧謐生數女無一男數勸飬拙曰妾聞子
出多母君既孑立而又不蚤得嗣非所以重宗祀也飬
拙因納周氏連産三子母亦生二子撫教惟一皆能亢
宗弘業其族遂大初飬拙無恙時常言母於李氏功賢
並茂百歲後所有田宅無令霖雷霆得與震雲竝母常
笑頷之及疾革呼諸子前曰凡我夫之子皆吾子也汝
父以吾故有厚言吾豈可自處其薄其所遺業須均分
之嗚呼古道既遠民行不興世之偉丈夫招權固已&KR1138;
&KR1138;拒人雖父子兄弟不能相通好者衆矣况女婦而望
其無私忌哉若母者方諸古賢淑何以加此母具行載
於埋銘者不備予特表其尤著大者耳
王主事墓表
君名輔字時佐世居海鹽曾祖俊卿祖文智皆有士行
宣德中父聰謫戍遼東廣寧娶君母黃氏生君自幼有
美質讀書過目成誦長遊衛庠治詩經天順己夘山東
鄉試第三人成化丙戌羅倫榜二甲進士聞嫡母喪南
歸葬祭盡禮鄉里為之感動服滿授刑部陜西清吏司
主事矜恤詳慎人皆稱平方將有進嬰疾卒於京邸年
三十有八臨終語其妻吳氏子□曰慎勿之遼必歸葬
我於海鹽祖塋遂扶柩還以次年十二月成葬如遺命
□奉執友丘蘇州所撰埋銘求表墓因憶庚辰春予奉
使朝鮮君適偕計見予永平驛舍及聞喪時會予自汀
歸相見甚慰知君素沈毅敦朴厚於本原方以重大望
君而今已孤余望矣嗟夫世有舍丘隴離父母懷利樹
勢家于官而不歸者視君之言行得微有愧哉君之墓
是宜有表
明故頥菴項公墓表
大司馬項公藎臣命從孤子邑令綱從日照縣學司訓
賀顯之致詞於予求表其弟頥菴之墓謹按顯之狀頥
菴諱質字素臣世居嘉興曾祖信仁處士祖吳江縣丞
景亮父用平兩世皆贈左都御史祖母(闕)氏母翁氏繼
母鄧氏皆夫人子綱綸緯纁綺孫男七夀六十有八葬
於象賢鄉新塋素臣美髯豐貌大類其兄而才行大閑
亦略相似司馬公自弟子員至有官涉歴中外遭險阻
素臣無日不在行無事不謹節及官守大定乃歸侍父
母悅之終身親安於家兄懋於國非素臣克惇孝弟得
微少有不逮乎初景亮官禄僅止用平益謹奉清白素
臣能勤儉以致裕朴素以成文卒之開拓田宅入粟貤
榮力贍祖妾朱氏表節之舉非才識之良殆亦難以幸
致斯二者本末之道由是而舉措宜足以成訓於綱惠
洽於族而扶持賙賉於疎逖也先是其外戚有死不成
葬族屬有貧且遠徙者素臣亦既厚給而旋安之及病
知不起因括遺貲召子孫語曰吾即世後當分授吾兄
弟姊妹無使有葬徙之患如不力者嗟夫生而能積死
而能散信若此吾因其終以逆其始則素臣才行本末
學者所未及是雖天資明敏將亦有儀刑于家庭者表
其墓以勵後之人於禮也何惡
附載開濟鄉先塋表
嗚呼此先考妣之墓也先妣殁三十年而先考卒爾来
又二十五年矣雖門祚衰微而嗣續有在痛惟先考嘗
語翥曰人之為善譬諸力田種植蕃多則收穫必厚雖
或水旱不齊然間歲亦將有得不宜因以自怠昔者元
季盜起争相長雄互為侵暴爾祖為衆所歸克嚴界守
設備禦保合一鄉人免于難及事平悉衆歸附以有今
日之役德濟千人不及享其報以没吾心歉焉吾嘗浮
海至遼得遺釵於路竒貴可寶後聞失者將因是致死
遂訪而還之初亦不以為意及回遇大風覆舟恍惚中
有大板負體委身流浪凡七夜旦衆皆沉溺而吾幸存
人以為還釵之報而不知爾祖所積又有大於釵者爾
母存日每興言及此輒泣下因言大難不忘必有後禄
願力行好事毋忘艱難以失善應故吾平生德雖不足
以為善然未嘗為惡力雖不足以濟物然未嘗害人業
雖不足以庇廕久遠然未嘗貽患今老矣無所用其力
而前人之所種植者又適不齊間歲之穫天或者其將
有意於吾之子孫乎爾其識之嗚呼墓木拱矣遺言如
新冥冥之積今日似亦少有徵騐矣但德蔑享踰恐不
足以當之耳嗚呼痛哉先祖諱仲山以夀終葬德清金
鵝鄉祖塋先考諱文俊妣楊氏翥遵遺命合葬於海鹽
縣開濟鄉之原生平事行已具志石兹不載謹述付授
之語以表于墓云天順五年秋九月十有五日封徵仕
郎禮科給事中孝子張翥謹識
朱處士夫婦墓表
成化戊子擊壤老人海鹽處士朱公文秀卒葬開濟鄉
社稷壇隅地予嘗為埋銘後二十四年弘治辛亥八月
碩人高氏卒是年十二月十八日既合窆其子鄉舉人
祚具述考妣事行請表墓碣按考曾祖森祖賢父子名
母陸氏妣父彥昇母徐氏二姓皆士族考自少天資粹
美樂教性寬和沈簡喜愠不形事父母極力盡思待二
寡嫂二寡弱姊善持危制變處人所不能平生惜物澹
用慎交尚義不事家人生産意常豁如惟尊務儒術蚤
遣祚從鄭提舉世昌講經習舉業廪膳邑庠卒成名器
晚以耆德為亭老上下咸信服之始年十七失怙館甥
高氏高族役素煩重羣渙弗支考材能幹濟彥昇遂托
之終身會女亾遺幼子女因禮命妣繼姊室孝慈勤儉
氣類相侔足以繼德承家老不易度彥昇衰獨病傷足
數載不能行妣調侍盡瘁為立叔安子為後與遺幼均
切教飬惜皆不克成立且死心常隠痛焉祚登浙江丙
午鄉舉妣念考不及見喜不勝悲每舉考遺言訓飭祚
使勉進德業初祚奉妣居太學翰林方昌言為文頌夀
比之成風公父文伯之母知者韙之考得夀六十有七
妣八十有四祚配陳氏孫男縣學生桂陽娶陸氏孫女
二沈錤姚緯其壻也曾孫夀生予察古之論人觀内行
於婦本子善於親才必較德賢必考終合是四者朱處
士夫婦眞可無愧於世而與先民幾矣予不節書所長
特表著其尤碩大者於墓使人知要易為取則云爾
洞孔山墓表
古人有言父作子述此語若甚平易而事則曠見雖聖
賢亦不能必遇然則遇之者不亦難乎海寧袁花里有
許處士名釧字用文號一樗家乘始元四九提督公至
皇明海州同知國器逮其祖文英父力本義官叔祥盖
七世矣中業將衰而末復大豈數固有定而猶待於人
耶初力本翁遭家不造孑奮田畝詘力舉盈優致四民
之資弘復積世之業用文承更張之餘積習因仍事多
齟齬卒能經理參錯博衍付授之緒以振起儒文得易
蠱幹蠱厲吉之義用文母張氏妻徐氏皆出自名門慈
孝相傳順正相守得家人利貞富家之義力本方艱難
時克讓全業與二兄用文能均徹所愛於孤姪由是而
推及諸族惠洽隣里此又視古人親親仁民之序不遠
然則用文所以創守其家業於内外近遠各有道不特
長於才略而已或輒稱其常出粟賑貸以被官服刻名
學宫為榮不知此特用文一暫之美耳苟舉其一暫豈
勝稱哉余交用文久因其子清之請特取尤著大可以
勵率鄉邑者畀刻諸墓石表見于後清第三人滋潭瀹
從兄一人洪瀹為庠生與諸兄弟皆亢宗承考之器父
作子述得人所難許氏家澤雖百世將未竭也清其慎
勉以待
鍾節婦沈氏墓表
節婦姓沈氏諱妙智始年十八其父伯進母祁氏擇嫁
里士鍾昇昇獨子無朞功切屬惟老父母在節婦敬飬
勤約優舉父道聲容不顯閨門穆如昇卒年纔二十有
九有娠方四月蓬垢慟絶執喪葬致疾非仗不起舅姑
患之日夜涕泣懇懇勸保遺腹少止後六月子景辰生
自是疏糲不充事育交迫或因動以飢寒諷以異圖輒
哀哭怒罵至以狗猪指斥老獨幼孤寡窮連蹇時雖有
文王之政將亦未易盡為安全節婦直以孝慈執志一
往不回首尾六十年中生死肉骨使昇父母以高夀令
終遺育以清白繼世孫曾女婦競爽發祥卒之其身康
寧難老春秋九十有三而後歸盡葬祭有常存殁無愧
皆其初心所不圖者予聞昇本繆姓曾祖惟賢因俗依
母氏為鍾豈繆氏世澤有源數丁厄塞司造物者特為
之作合貞懿以全其宗而昌大其末歟惜鄉邑寥寥未
有能舉白以表樹其門者用書諸墓碣庶幾將來有聞
尚足以垂勸也
中憲大夫嘉興府知府柳公墓表
嘉興太守柳公卒郡大夫士庶咸哀思不已胥謂宜表
其墓以詞命見及寧雅知公不敢辭亦不敢佞謹書其
實公名琰字邦用號東津世家儀眞父(闕)母朱氏妻殷
氏以公貴皆授勅贈兄弟六人子三人平生孝弟公忠
敏勵清約出自性原學力執政不可回撓自弟子時已
然及舉進士授戶部主事監督淮安糧儲卒以是致誣
搆左遷南陽通判改廣平陞吉安同知久之始薦正嘉
興府事險夷逆順不變所守用能所至有聲賑大災於
吉平大盜於贛公所省織造大貲於江西雖移攝動著
偉績宜吾郡之大被厥施也自下車至今舉廢有倫禁
導惟漸不煩令以教禮其賢而人勉行不樹威以治正
其法而人不千率之以勤而民不惰示之以儉而民不
乏持之以鎮靜而民有常上下和平百為式備雖或事
關軍國一暫涉民譬諸寒涼時易而元氣常通剛柔急
緩之機非識微者不喻吾郡自楊公承芳後有本之治
公一人而已使須臾毋死庶幾休靖之風矣惜哉公夀
五十有七在任僅五年初疽發背彌留醫謂積憂勞所
感妻子環泣終無悔言及卒廨無餘貲襲斂草略同官
相與具棺歸其喪於家可富而能貧既顯而用晦宜上
夀而下止當遠到而近輟哀思者固皆歸歎於天然志
定可以立命疑公之性原學力所謂執政不可回撓者
亦與有以召之古聖哲生以道顯殁以道終道苟得矣
千載而下孰知其他公自寧没本無怨尤是亦不必以
世情欲惡者為公遺不平也公文章編著有嘉禾郡志
東津稿數卷政事履歴詳載僉憲戴公元吉行狀大司
馬項公藎臣墓誌其美懿刑於家人朋友鄉黨者又不
可勝紀予特表其大略畀公子健壻王睿歸刻立石將
必有見采而列之史傳者
開濟鄉朱氏先塋表
朱氏本浙東金華舊俗今莆田丞瑾之高祖賢四有子
七人其季銘國初調戍海寧衛因卜業海鹽生子五其
長源源子二其長富富子二其長瑾瑾子二其長暕暕
子未計其長俸銘與其配潘源與其配孫皆合葬所業
開濟鄉富先室曹亦既附葬而瑾復喪偶王氏祔且垂
及瑾因念自高祖以上在金華者已不能通祭省開濟
實始葬之地不可無識况地以漸廣葬不竝時壙穴繁
稠敘次久將不白是欲立石刻圖用示来裔乞余文為
表嗚呼人亦有言生不必常厥居死不必常厥葬苟非
德義孰能為力寧自有知即聞銘父之本始見源父之
事行吾耳目所未及或有似之者處士富承家幹蠱益
弘以懿平生恕膚受之辜救垂死之迫急義棄利尤人
所難此瑾所以禄飬歸榮暕復濟美有待今兹之舉視
比盛大家奢婚儉葬父母死無宅兆甚則燬棄水火既
殯荒僻其間非無侈為堂垣封植留情久遠者不一再
傳或已賣遷墾伐蕩為蓬墟異嫡卑尊混為叢塜考其
得失興衰莫不各有所致然則德義之於人生可以順
死可以寧止可以延固其先下可以啟迪其後吾於朱
氏庶有徵矣繼自今克孝乃祖父以友愛爾兄弟使世
澤相承沿洄不斬雖金石之文必暕而後堅明也暕其
勗哉
朝請大夫贊治少尹湖廣布政司右參議王公墓
表
予友王公名豫字用誠致仕卒於河南開封祥符里第
葬十有六年其子兵部主事緯自官所致事行狀乞表
墓嗚呼予始知用誠已殁草宿木拱訃来何遲耶按公
先世皆德隠考和以公貴贈給事中妣孫氏孺人公蚤
罹永感克友于伯兄為弟子員篤學有大志屢以廩膳
讓同業及領舉登進士官禮科勤勵蹇諤明正不矯敷
奏出納風采為一時望嘗被命冊封親藩副學士錢薄
使安南所至歸重受知英廟陞湖廣參議奉勅提督太
嶽兼節制鈞州軍民事舉荒政以活饑饉之民給饋餉
以平湖襄之寇正已從宜興中貴人協恭上命卒成治
功而無牽制之患前後再轉官奉十三璽書賜食三品
禄未嘗少自泰年甫五十有七即致仕歸行李蕭然家
居手不釋卷足跡不至公府惟與鄉舊結社為懽而已
疾革遺命不作佛事勿拘泥隂陽春秋六十有三葬汴
城乾阿社塋與恭人劉氏同穴予與用誠同甲戌榜進
士聯官禮科甚相愛好給事時事皆予目激參議後事
得之緯狀以予所見徵所聞用誠眞可謂端純敏惠廉
正一節雖曰未底大受顧其子女榮昌則有餘不盡者
天固為之所矣公世系生卒之詳已具載埋志予特表
其大略為士仕者之勸嗚呼死生契闊故舊散亡予不
言則知用誠者鮮言則有所不忍是以執筆涕泗幾不
自知其言之不文也嗚呼
明故樂義處士王公墓表
徐州吏目王紀偕弟績詣予求言表其先考處士之墓
按處士諱恒字有常號樂義祖彥安考思禮母張氏配
吳氏子男七人孫男十有四人曾孫十有二人葬之日
予師澹軒先生志公事行甚備稱公事父母孝處鄉黨
義家庭之間綽有禮法嚴如公府平生為人赴急紓危
自縣令以下數質問疑政里中多所憑籍嘗延致許菊
莊蘇雲壑二先生於家使諸子師事受學故紀績及諸
孫皆以文稱晚年不復入城市終老于西郊别業夀八
十有二而卒聞公壯歲時會大理寺卿胡槩巡撫吳湘
所至誅擊豪強削奪兼并形迹稍涉疑似輒没入徒戍
者不可勝述素大家盛田宅適長賦稅出入鈐鎋中而
能周旋回遠卒以保全致今日雖由祖父母善慶所召
公亦誠謂之智而能應變者矣由是論之其功可以竝
啟家之祖宜表於墓使王氏子孫時感而勿忘雖百世
可以為勸
陳處士墓碣
陳處士名琛字廷美號朴菴世籍海鹽居永寧里曾祖
忠顯祖烈考仝母張氏生母李氏處士天資淳厚自幼
能強記見奬於社學師性不嗜酒衣食取足温飽用無
踰分嘗為伯父璵後終其存殁致隆不懈家素大與兄
琮長賦稅於鄉勤慎寬約執信容物鮮有敗事平生務
本力穡體悉農業至與童僕均甘苦勞逸人皆用情其
業益盛惟不喜施予僧道達者韙之晩季付家緒於諸
子暇輒登樓詠誦或偕二三野老相與論世故敘親舊
較雨量晴於歲事而已其生宣德壬子八月初五日弘
治辛亥八月念二日年六十終于正寢子男四軏王氏
繼蔡氏蚤世輅王氏冕鄭氏庶子環女三義官張和庠
生朱紳海寧衛指揮彭紳嗣子雲其壻也孫男六鍊金
鎮鐔鐄鏸孫女三後二年癸丑十月十一日與張氏合
葬於南鮑涇新塋先期輅冕哀杖持塾賓王纓廷采所
述行狀乞志碣石若朴庵幾可謂質重近仁與衆不侔
矣文之以禮樂其後人宜有如輅冕者出也因按書之
俾刻石以竢弘治六年歲次癸丑九月九日孝男陳輅
冕立石
方洲集卷二十三
