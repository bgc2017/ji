方洲集卷二十五
明張寧撰
墓志銘
張淑人劉氏墓志銘
劉氏諱德彛杭州右衛指揮僉事瑄之女浙江都指揮
僉事張洪之妻封淑人初瑄父剛洪父勇皆先後制閫
淑人又兵部尚書徐貞襄公外孫門望相及德懿有自
年十七歸洪體履茂異絶善婦事事舅姑待娣姒下至
童婢尊卑疏戚事皆得理恪守貞靜而有明決之見深
處閨閣而達門戶之事委心順正而不忘父母之恩子
繼宗五朞而殤年甫芳盛遽勸洪置側室及有娠喜徹
中表維持盡委曲所生子繼祖方彌月躬就褥席切氣
體夙夜不遠懷抱弟舉弱齡多迍常百折調護至襲指
揮僉事猶愛教不置洪盛業多内歲以公務遠行内外
整密無一事缺失此三者使中立非人稍涉觀望則舉
父老當無後洪父死不及見孫洪名位造端亦未必遽
至於此可謂賢孝有識卓乎女婦之傑矣春秋四十有
五以弘治元年葬柩於祖塋之次予女適劉舉於淑人
素親習以所知質都閫君手狀其信然不可使終無聞
也謹志其實而銘之銘曰蘭蕙其萎兮珠璧其毀兮鳳
失其凰安所為侣兮
明故太中大夫廣西布政司右參政朱公墓志銘
弘治元年二月九日廣西布政司右參政朱公卒於家
卜葬得近日長子庠生淇方毀瘠次子澂先已應薦北
行托其族叔持廣濟知縣江震事行狀道公末命求予
為墓銘按公諱鏞字廷用號恒菴其先彰德安陽人執
事汴京從南渡居臨安曾祖德貴祖亮洪武初始籍仁
和北廓里考賢以子貴累贈至中憲大夫廬州知府母
俞氏妻繆氏皆恭人公幼穎悟九歲習章句十三能屬
文補邑庠弟子食廩膳初讀尙書進春秋博及餘經史
景泰丙子領鄉舉主司錄其文以進明年會試登柯潛
榜第二甲進士授南京兵部職方主事丁父憂服闋改
工部營繕主事陞署郎中出知廬州府秩滿尋有廣西
之命自入仕後屢乘傳就行事皆立辦丁丑禮部會試
預考春秋卷士論得人在營繕適楚府災民方困食計
以武昌商稅所入業修建人不知費時希事者欲新南
北畿甸行殿及鹵簿公具陳緩急所宜皆寢廬合肥僧
殺其師匿跡服喪舒城民婦因姦殺其夫六安民殺從
弟皆誣逮他人具獄上讞公閱成案廉得實盡平反之
無不心服御史劉君忠魏君秉廵按治地舉奏旌異因
給誥進階有加贈之典都御史張公鵬考覈郡縣復勞
公以羊酒文綺甫至廣西遄以軍務行邊紀功蒼梧督
平鬱林賊還師桂林有疾遂得請致仕歸仁和深居簡
出脫却世故日以黃老方藥之書自娛與致仕大理卿
夏公季爵憲副張公鳴玉都閫陳公彦章數人觴詠迭
會於西湖山水之間號歸榮雅會平生崖立負氣愼許
可落落若難合而情致幽深文詞豐蔚意見所至詶應
不窮狀記公少時嘗刲股肉愈大父危疾及母產難復
為之下咽而卒哀痛過瘁信則公之為人大本素立加
以學問之功宜其守足裕已施足澤人發為文章擴為
事業溢為餘藝皆粲然有見而於進退老壯之節尤無
愧於古人也公二子三女孫男三孫女五以其卒日距
生年壽六十有七以是年葬於大慈山之陽銘曰鏐金
瑜玉天下之美産也冠服弓劎珪璧瓚璋為飾為用無
或不良然家不比存世不常得造物秘餘終歸山澤後
之人將惜其所往而不知其所不往者猶郁乎英華之
可即也於乎盛哉
翰林院孔目支中夫墓志銘
嗚呼中夫其就斯墓矣述其行以銘非予而誰中夫諱
立初字可與後更中夫號蘧菴世居嘉興曾祖慶業儒
為鄉校師祖子傑能詩善書考茂字宗衍山東青州府
樂安縣丞妣張氏唐氏中夫生十年宗衍以公事殁廣
西慶遠道中二母守節教養資給極苦辛學始成業正
統癸亥郡守黃公懋選補府學增廣生明年鄉試春秋
第一景泰辛未會試授池州府學訓導丁張氏憂服滿
改常州府學弟子多造就預考順天府及江西鄉試時
稱得士其學務體認造詣甚深於書無所不讀旁通毉
卜有及人惠然更事久應接頗事遷就及為孔目入翰
林與羅狀元大經友善相切磨始敦本質以為已為功
至是蓋一變矣其所著作詩過盛元名家古文能脫去
場屋氣襲有廣志稿文瀛軒集間載慈幃十詠方牀酒
壺十處士傳皆關涉世故誦其言觀其行雖隔世亦可
以得其為人予少與中夫交今老矣每見中夫言及父
喪不歸輒哽塞於邑涕泗交下移日不能自止聞人行
自廣常懇乞訪求其念根心刺骨至死將不瞑目平生
遭家不造克謹小物不肯毫髮輕費惟篤孝一母無少
不至唐嘗失金釵尋覓無所得中夫自外歸遽易釵以
進勸生母弗介意以傷母懷二母相為感泣孔子謂生
事盡日死事盡思如中夫者其庶幾矣壽七十有二配
潘氏側室陸氏李氏子男七女四孫男五曾孫一弘治
己酉九月葬於嘉興奉賢鄉先塋嗚呼中夫信就斯墓
矣老失知已傷如之何哀哉銘曰孔子之門為德務要
雖游夏之文不先於曾閔之孝有斐君子洵美不虚希
之則是聖久之徒嗟嗟乎中夫
鄉舉人虞勳墓誌銘
嗟夫勳未可死胡為乎而遽死也勳字舜臣年方三十
有三未底下壽勲父諱楫字彥舟老未及養母馮氏死
未及葬子魯直大者六歲小者閱朞未及教女英娥重
未及嫁妻王氏未能相偕以老弟烈未能相愛以終門
戶盛大前往而後未屬學業勤瘁厚蓄而未克施舜臣
未可死也胡為乎而至此耶始余與舜臣從雲壑蘇先
生學詩文繼從尙志許先生學舉業天資絶出穎敏不
羣所作文如開武庫而戈戟森然如閱鹵簿而隊仗嚴
整如決江湖而東注之瞬息千里不可一暫止予心畏
之其後一嘗問業于今學士吕公逢原卒學于今學正
曹君以安所造益深遂補弟子員邑庠尋以詩經領浙
江天順己卯鄉薦會試禮部中副榜辭不就入太學以
例還讀書於父母之所苦心刻行至忘寢食因以致疾
會母喪哀戚過度氣體虚羸脾胃敗泄馴至不起其履
歴固予所熟悉也其祖諱澤字巨川平生樂善好義洞
視一世鄉之老成後進無不延譽而仰則之其死也予
嘗銘諸墓至彥舟克邁前訓一成而無所改作其世系
又予所熟悉也夫世有不善身有不善死之可也處有
損於鄉顯有損於國死之可也盜虚名而實行缺久倖
位而事多愆死之可也舜臣有一於是哉胡為乎而遽
使之死也舜臣所居德正鄉去予舍幾四十里死之前一
日予往問疾則有付托之言後一日予往哭之則見其
所遺諸詩其辭父曰蚤期禄養與恩封誰料中年運未
通辭弟曰棠棣花前日已逋鶺鴒原上正相呼别妻曰
平生相負休相怨誓死應煩學古人示子曰耕學他年
能勉一嚴君雙目閉重泉他作尙多不及盡載嗚呼臨
危之際言不及亂非常士所可及天能少緩其死所成
豈在人後哉此余所以惋惜而悼傷之也是年冬弟烈
奉彥舟命率魯直二子舉柩葬於夾阜山之陽以銘文
見屬噫余意也因攬涕序而銘之銘曰善惡是非存乎
已好惡用舍出乎人壽夭成敗懸乎命君強力為善而
成其是人皆樂好而望用之廼不克大顯其材以死其
命也夫不然天或將斂其施而歸諸魯乎歸諸直乎
劉公秉墓志銘
予友劉君殁之三月將營葬事第六叔季俊甫率其幼
孤以埋銘見屬曰亡姪惟靖之能相知敢以二孺子托
不朽之圖於下執事按君考諱昂字孟顒配孫氏生子
三君行二兄珪字公瑞弟珙字公現君名璋字公秉幼
從外祖宗道先生讀書不甚穎達年十四五頓開悟能
詩善文授尙書經傳於士章許先生習舉子業既成以
父遺命出壻於嘉禾新坊伍宗序業遂止善經理生蓄
諳達世故動合典則鄉人翕然稱宗序得佳壻久之兄
公端卒君哀痛殊絶所遺諸子女嫁娶事一皆君所處
分咸當禮蚤失父母長復曠離兄弟因名其所居堂曰
望雲室曰夢草各有詩文一卷以寫情事嘗念早勤問
學長不成名思欲遠遊通都大府博觀要會以發舒其
抱負會第七叔泰以進士選庶吉士君因侍季母至京
數月而返狀元柯孟時見君深相器重因同榜二十八
人在翰林者賦詩餞送頌美相同此亦可以見公秉之
大略矣天順六年夏自宗序所得腹脹疾彌留歸與弟
珙擇靜室避喧食淡以居逾月疾益急適其妻來候君
撫二子曰長使就學成人語畢而逝春秋四十有三子
男二相宗相賢是年冬十二月葬於新坊漢溪嗚呼予
自童稚即往來君家遊君叔姪間當時門戶全盛少長
無虞一門詩禮盎然相望及予從仕十五年間君叔之
死者四兄弟之死者三向嘗哭公瑞於京師而銘其墓
猶幸同氣之尙存足以敘舊故延情好於將來也不意
憂喪之年復見公秉下世哀戚相尋歲月如夢銘文之
作非予其誰哉銘曰裔出大梁族望海鹽出壻漢溪死
遂葬焉文脩行潔為世所傳生有二子相宗相賢
懷遠將軍海寧衞指揮同知崔公墓志銘
成化乙酉十一月十一日海寧衞指揮同知崔公卒於
家訃至汀余哭諸病中又明年丁亥余謝病還淑人李
氏卜葬公海鹽縣十四都豐山祖塋之次弟章來致詞
屬為墓銘嗚呼余敢以病辭哉按公先世鳳陽縣廣德
鄉人曾祖福仕元為官卒將歸太祖皇帝從征有功授
金華衞副千戶祖英累戰功陞指揮僉事調海寧衞考
忠字宗孝世其職配恭人劉氏生公名端字惟正少有
大志偉軀幹多膂力騎射精捷器識不羣宗孝府君素
善文事所交皆知名遣公從秉貞蘇先生遊周旋俎豆
間多所聞見故能詞翰達事體凡所施設蔚焉可觀代
職時府君年踰六十慕黃老術輕施予賓客益盛小不
稱輒不懌公方廉薄委曲承順惟意所向及殁葬祭無
違禮平居無狗馬之玩暇則觀古圖書接賢士大夫觴
詠盤桓雍雍而已及臨下應事言論英發無顧忌聞者
奪氣即其歸内寬外嚴士亦以此附之景泰間倭夷入
貢還所過求索至攘敓手刃人經浙藩臬檄公防護公
耀兵戢旅臨之以威重倭酋帖伏識者謂聲能動遠海
鹽自此或可以少警正統中有盜倉庫者事干軍民逮
繫甚衆有司素與盜惡傳致其情將因苛小案誅之時
尙書孫原貞廵撫浙知公亟命訊覆及伸理詳允竟以
盜坐主首者餘盡釋大獄斯解其後處婺山民相扇弗
靖詔遣都督徐恭總内外兵數千往勦捕嘗致公帳下
數率勁兵搗其巢穴生擒賊首陶得禮上功幕府給金
牌事平賜金綺楮幣進今秩先是倭夷數寇浙東西邊
其地險遠總督廵治者歲僅一至人習僃弛廼廉察諸
道指揮謀略果勇可以固城守者分總要害惟正其一
也會薦疏以聞下大司馬集議以為良便署其名為把
總指揮歲更守所分地嗟夫浙東西衞所十有六壤土
千里列銜攝職者千餘員得材僅若此豈可謂非偉人
哉然公亦因是為感激自許竭精神思慮水陸之行無
一日休用能備舉廢墜致士馬精強而勞頓困憊疾病
係之矣又以無子故過服補劑積熱疽發背遄至不起
嗚呼惜哉公同母弟二長即章娶沈氏次甫先卒異母
弟一曰綬娶朱氏淑人千戶亨女無子側室朱氏生子
雲僅六月而公就木春秋四十有三死之日士無親疎
人無少長無不驚悼間有垂泣者嗚呼自予祖予父交
公父子間踰三世矣所以感而思公者固非一日之好
也况道遠人亡時之貴賤死生輕重低昂錙銖輒見者
皆是雖欲不思公固能之耶公世仁厚未嘗絶物子雲
必能復始成立之年余庶幾病老尙存舉世德以教之
况銘文之屬予忍辭哉銘曰嘉木合抱柱明堂耶靈草
苾芬薦灌瓚耶登降未具胡然已耶豈美好不足以為
祥而聲聞廼造物所忌耶或其已定者不可移未定者
將在其後耶嗚呼公其死矣天耶人耶身耶子耶
邑庠廩膳生許瑛墓志銘
許生瑛字廷瑞吾姊子也姊適許處士觀生三子瑛其
長志行脩潔質性温實不事遊戲從澹軒許先生學舉
子業讀書窮晝夜補邑庠弟子員給廩膳近十年累舉
不第憂禄弗逮養念慮蓄積馴致羸弱父嘗隆冬患疽
毉戒勿近火瑛輒解衣温被席母性嚴每委曲順事處
兄弟朋友各盡其道雖隣里童僕皆樂其和娶周氏生
男不育惟二女皆幼成化乙巳五月卒年三十有七論
其平生庶幾有子所謂為人孝弟孟子所謂善信人使
得少延而克大焉將必有可稱述而止於是嗚呼吾窮
獨無託於甥亦少有冀况其父母皆老病所遇若此何
以為情二弟琳璋擇以七月十三日葬柩於祖塋之次
吾已處分與瑛妻預營一壙與其穴同封以俟徐擇名
家子以配二孤女其妻深自感刻死而有知瑛尙可無
大戚也因攬涕為之銘曰父母之望兄弟之懷秀而不
實天乎人哉
朱處士夫婦墓志銘
朱處士諱亮字德輝與其室碩人鍾氏平生以勤儉起
家積累致殷富婚嫁及時子孫蕃衍二老人年高無恙
相敬不衰成化辛丑碩人年七十有八以疾卒處士尙
強健無異平日癸卯冬得滯下疾知不起悉財產召福
祐鑑三子分收不遺錙銖處後事了無缺悞十月初三
日卒于正寢後碩人僅二載其壽同紀是歲合葬於開
濟鄉之原鄉之人莫不歎羨公夫婦福壽死葬無不相
偶是固出於先定宜亦有所承致予聞處士少壯時好
博少得喪輒自止善推移合散與俗相軒輊家業用是
日廣人不見其煩勞晚年亦閒適祈寒暑雨無日不出
遊郊市随其所遇雖村歌野戲亦聽玩竟日未嘗固滯
作老人態人益親之同時輩行皆所不及又嘗自言碩
人内行修僃克綜理家務某實賴之得一日息其夫婦
相成始終信非偶然者其先為慈谿人父敬妣張氏始
從戍海鹽其三子福娶王氏祐王氏鑑杜氏孫男九人
曾孫六人葬之前福率二弟詣予乞墓銘予交公久不
獨如鄉人之歎羨而己銘何能辭銘曰伉儷之良家室
斯光齊福齊壽同穴而藏子子孫孫永世無疆
太學生張公墓志銘
公諱鑑字克明世為海鹽族自幼以俊秀選補邑庠弟
子員治禮記善書數沉重有謀能簡别物理容止可度
言論不凡大為士大夫所推重蚤喪父彥昇甫獨任祖
宗一甫之業門戶之事實惟公幹蠱故雖刻意經籍繼
登場屋志竟弗遂正統丙寅以學行老成升國子生餘
十年歴事南北御史臺以勤慎稱乙亥赴尙書選部屬
疾卧旅舍荏苒踰時醫藥罔效馴致不起屬纊前數日
余與劉侍御世亨叩公卧所問所欲言公嗚咽作聲曰
後事非一不能盡言但母陸氏年高深恩未報負誤良
多聞吾兒箕將來幸見之當令竭力代養即有不幸公
等苐語之死且瞑目也及箕至公斂棺已彌月迺集舟
車為水陸之僃奉柩歸葬於先壠配劉氏有賢行箕將
行泣拜請銘諸墓地是固朋友之道也况公之為人守
而未達猶有可傳者烏能不銘遂序次其實而詞以系
之曰繄此善人維士之秀才與命違行不值壽儲休委
祉庸錫爾後
姜處士墓志銘
予友姜君用貞喪其父之三月致書京師以銘文見屬
曰孤獲參盟契於兹十年先君之行惟子是知其不朽
亦惟子是圖敢求狀達乃按狀為之誌公名迪字元吉
曾祖武祖明之父景文世居嘉興生公甫十歲而祖父
皆喪時兄達客遠弟進尙幼家業中衰公雖在童孺安
祥恭謹克舉廢墜事母氏甚得子道母素愛幼子公悉
讓舊田宅與之自以勤苦立門戶而友愛弗替族屬雖
甚疎遠皆處之有恩與人交一以誠信相與未嘗視貧
富為俯仰宣德間被誣繫獄將罹重憲時連坐者頗衆
公毅然獨任其弊餘得釋後竟獲免正統己未隣火燬
公屋舍略盡守臣將問罪所由公極力為之辯解鄉黨
服其雅量季子諒即用貞也少明敏公遣補邑庠弟子
員從章景常習舉子業夜歸必自課其勤惰每讀史至
古人忠節事必呼與語有不善則曰若所當戒也及諒
領鄉薦赴禮部兩以副榜辭歸公訓誨一如平日其略
曰汝荷朝廷作養至此吾非欲汝速富貴以養父母願
他日有官當以清慎舉職使人曰姜氏有子吾雖貧猶
享汝三牲之養也其立心制行類如此公春秋六十配
宋氏有賢行子男三人孫男二葬柩於祖塋之次銘曰
少而聞義長而不渝修其在已而天則迂豈造物之無
徵亦冥冥乎有需球琳琅玕出自几席尙有榮光昭赫
潛默
吳處士墓誌銘
北溪吳處士卜以弘治二年十一月葬其碩人朱氏先
期二十日處士以寒疾卒于正寢古者士踰月而葬所
以待未僃今碩人柩將發引事已夙具而公就木夫婦
始終若有天定者同日成葬於禮為宜按鄉舉人朱天
鍚行狀處士諱廷圭世為海鹽永寧鄉人四世祖公綬
建炎時仕至監司曾祖廷珍祖用和考保和皆弗仕保
和甫有材幹能隨世和俗以立基業生丈夫子四處士
行三早克幹蠱父與母陳氏常舉之以勵族人曰此兒
必振吾家及長又得賢内助益勤耕織治生事家業日
裕兄弟友愛甚未嘗去左右遇賢士大夫知名者傾身
結納惟恐弗逮和厚之風可挹惟遇不平事則毅然奮
發雖涉險冐禁不直不止常積書延師以家事委祥瑞
二子命季子祐與弟禧率諸孫務學今相繼補弟子員
登太學晚年自號北溪漁隠方將優游自適以樂餘年
不意尋至不起春秋六十有六其子孫嫁娶名氏壙地
先已詳志碩人墓石此特敘述處士世系事行為銘而
同瘞之銘曰識能達務才可有為信義是持剛毅時施
此處士所以有孚於内外而不為勢力之所移也噫
方洲新塋碑隂志
葬者藏也死者歸藏於土終隨化盡為之衣衾棺槨以
斂固之此生者之心死者固無與也猶欲厚葬納生器
置用物於幽冥之地豈知孝者哉寧家素貧薄夙承先
訓每葬惟謹具衣衾棺槨男束木帶女戴漆冠約髮削
黃楊木為簪喪儀用紙明器用木金銀珠玉一毫不附
於體玩器粧奩一物不入於壙雖文殺殷周而質循虞
夏蓋亦有所本也近避水患遷葬先孺人自顧年制及
時因併作壽藏及附葬六宂男女斂葬之具素仍前規
置僃已定為我後者臨事久遠各無所增改庶幾前人
稱家之意但念寧系出吳興身在老獨不可以不識海
鹽潮汐浸淫土薄地濕不可以為坎為是表之以碑柱
封之以壤樹此乃遵時制而從土宜不敢不力也
墓銘
鄭東谷提舉父信庵處士墓銘
於赫處士惟行之淑胡厚其材胡嗇其福天監孔昭而
應不速信美信庵在此東谷
孫恭人方氏墓銘
孰委精英毓琅玕乎而孰布嚴凝瘁蘭蓀乎而孰訛虫
蝇驚鳳鸞乎而孰司鈞衡表閨門乎而
義官錢繼宗宗遠墓銘
潤其居或以資于時自其身延以及後人既固且寧爰
以銘其塋
徐淑人謝氏墓銘
維蔓之豐兮蘭蕙易瘁維霾積隂兮卿雲疾逝彼何人
斯兮嗟此早世
丁處士墓銘
生不苟全死不速朽遺行在人紀述有後
崔淑人李氏墓銘
冰霜寒肅類非長物者至於僃暑之用成歲之功非是
不可其寒斯冰其肅斯霜於嗟淑人惟室惟堂孤寡之
濟一德用光
柳莊劉處士夫婦墓銘
有是夫宜有是婦有是親當有是子賢節相輝慈孝具
美後白斯年式克敬止
東川軍民府通判沈徵母陳氏墓銘
夫之益友子之嚴師慈言懿行遠格思亶其然乎狀有
詞百爾箕帚一或兹
温州衞指揮同知陳綱墓銘
龍媒驥駒千里之足也既調既閒亦既就御朝發夕瘏
曾不遠至非德力之繇然實氣數之遭際於乎千金之
骨百世之名視彼下乘其相去豈直死生也哉
吕山吳珫汝秀妻趙氏墓銘
夫婦之道隂陽協同動者畢見靜若無庸無遂無儀聖
經垂戒書卒書葬魯史攸載美不自表善不絶聞靜以
動顯於嗟碩人
沈節婦王氏墓石銘
沈裕之妻王忠之女二十而寡七十而死生不再天死
無祭主烈日嚴霜冰清玉美奏告已行旌封未舉沈氏
無歸附葬考妣嗚呼嗟哉女中君子
廉州府學教授黃楚璋先生墓銘
嗚呼先生通顯之志未就而閒散是居乃能素位自安
推力以及其餘晚以親故全歸宦途古之所謂令終者
歟
處士鎦仲通妻鄭氏墓銘
世德鍾祥慶源鍚懿克顯厥宗克成厥配顯宗維何克
敬克戒成配維何克孝克惠玉藴山輝珠藏澤媚百度
用弘歴世無替淑女之逑庶幾無愧
諸立夫母皇甫氏墓銘
章於闇然充於欿然謙順而栗然其先也以承其後也
以傳庶幾乎紀叔姬之賢而享其全
魯庵朱處士墓銘
維朱之先來自婺源肇業從仕繇宋及元顯祖之澤漸
於魯庵繼禰之宗維漢斯存本支不替有昭斯文
義官何公墓銘
輗軏惟車襲此坦途艛艣惟舟去彼湍流致速靡及視
履靡忒既懸既維周道是卒
葉通判墓銘
樅梓合抱深根茂枝弗棟弗梁而以梲榱遇用惟時進
止惟節枯楊云秭絶此甹蘖孰尸其事孰隱於心尙有
芳譽延休士林
懷遠將軍杭州右衞指揮翟公墓銘
翟氏三世皆以武功歴遷顯秩桓桓懷遠克壯前猷超
登大職爰總偏師允異儕匹原其為人典重平實是以
殺或利生戡或輔德此所以壽考令終而子孫無斁也
介庵吳公墓銘
九仞之山積壤而起必有所因其末弗圯千頃之波聚
流而深不有旁施其將浸淫高不乘危盈不專滀允如
之人亶其能淑以遺爾子孫之福
周碩人墓銘
女之婉靜或過於柔婦之順事或慊於禮母道慈篤則
弛於教内政寬尙則妨於禮温温碩人所向具宜咸正
罔缺閨門之儀豈惟性能君子是資謂此不信請徵狀
詞
中牟教諭陳公夫婦墓銘
家室安協子婦儀刑偕榮合竁存順殁寧於嗟乎先生
義官沈公夫婦墓銘
維德之令維位之正維家之順維睦無競於是乎餘子
孫之慶
壽官祖公夫婦墓銘
有積於家内外惟慶有隕自天榮壽惟令爾子爾孫及
爾曾玄昭嗣祖業其永無愆
朱碩人曹氏墓銘
克敬克戒不妬不專閨門之則婦母之賢
怡老處士朱公墓銘
於惟處士有善無惡居常處難所向克若子全於官孫
顯於學壽考康寧門戶清約有以夫處士之所以終其
怡樂也
遺安處士陳公夫婦墓銘
夫義婦聽生順死安千秋萬古有墓於原
坦菴處士向公夫婦墓銘
合流之水其下必深連理之木其末必茂向處士夫婦
内外相濟以成厥家宜其邁德於前而克裕其後者遠
也
行狀
求吕文懿公撰先母丁氏墓志銘事行狀
丁之先世居浙東外祖允中處士始遷海鹽生四子女
母行一二舅曰鏞曰鎬皆先卒今惟母姨一人尚存先
母生於洪武乙亥十月二十八日丑時殁於天順庚辰
十一月二十一日酉時受勅封孺人甫及三載春秋六
十有六將以年月日葬柩於開濟鄉祖塋之側家君嘗
言先母性至孝在室善事外祖考妣既適善事先祖考
妣各盡道不肖嘗記先祖有疾家君與母盛暑不脫冠
服日夕侍側及殁哀徹四隣因致疾骨立幾危臨葬霖
雨不止母焚香籲天大慟達旦倏霽葬畢後雨歲祭享
哀敬不渝時外祖妣尙存母嘗延至於家左右順志色
養無違先母生子女三人不肖有姊適士人許觀弟寬
為邑庠生娶施氏不肖娶唐氏贈孺人繼王氏封孺人
孫男女四人甥三人皆幼先母於子女雖甚愛念然教
養極嚴不肖兄弟始終不敢於先母側輕一言笑不肖
少嘗惰於問學家君立杖之母輒驚問家君具言狀母
未嘗勸止且或助之見所為有過犯則終日不言知而
改乃已故不肖兄弟粗知記誦姊於女事之外亦頗解
文理為夫家所重家君讀書好義性寬平坦率有大略
不屑細務母綜理慎到自閨門及田畝經界耕穫之事
皆所留心各有條理家無棄人人無廢業生蓄有方小
物必惜用是寒家累遭凶荒不罹大艱先母終身不信
用巫覡不布施僧尼女冠曰此輩入人家便壞生理然
矜貧恤老之心恒存也先母聰慧善斷能知人使人於
百里外如面見雖頑奴悍婢無不懷服不肖尙憶少時
有盜夜宂墻竊器物者既覺而去毋以蹤跡計之曰是
必某人也初本北來而今南往其志將以滅跡然負重
行不能遠當間道返矣使人急要其路果然又嘗有童
奴息羣鵝於野失寢而亡其半畏將遁走毋使人覘所
方向謂之曰汝以鵝與人而反欲遁耶鵝今在某家善
取以歸不汝罪也奴不服母曰緩則盡殺之矣急索之
宜可得人皆疑不敢近奴因突入其家果得鵝於室中
如所失數母性勤儉修潔嘗服布素歲惟一澣濯祭祀
賓客之外食無兼味紡績織絍夜分始寐至老不疲因
以是致疾馴致不起不肖自領鄉舉時家君及先母即
以貨賄事為戒及有官又書貧乏不能存此是好消息
十字遺寄不肖天順改元夏不肖以公幹道過家臨行
母出白金數星曰途中必思所欲飲食者以此為費毋
妄取一毫以成不美兹當終絶時亦必有遺訓惜不肖
未能知也先母治家能積少而成多棄小而圖大轉敝
而為新割愛而成義故先祖考稱先母有丈夫志嘗舉
之以勵族人之不立者然事無巨細未嘗專主必白之
家君計同而後行也先祖諱文俊祖妣楊氏家君名翥
母諱妙圓右各條皆先母平生事實非敢擅增益文飾
以揚顯為事但殞絶驚惶中思索未盡詞語不精條列
迷於後先紀載痛於去取幸大人先生俯賜矜憐曲加
採拾惠以銘志永賁幽明不肖懷德蒙休何可勝既也
臨書悲咽不知所云
董竹居行狀
竹居處士姓董名慧字如魯號竹居其先廣川人也後
世仕宋居汴故南渡時有為武功大夫者扈蹕遷杭因
賜居焉武功次子諱信仕至文林郎臨安府司法徙海
鹽澉川歴四世是為竹居之高祖諱鎮字仲貞者通經
儁偉慨然思用世值元亂遂隱處海寧泉山志以是稱
儒者曾祖思廉祖彥和考坦庵皆克舉世德文行師模
所以濬發於子孫者良遠故竹居自幼至長孝弟剛介
得於涵養持循務質去華不事章句内外子弟有失道
者誘掖訓誨教以事親敬長之節善者有頼不善者有
警所居自終慕堂獨留意於祠堂器制精備凡事事非
齋戒不入朝夕省謁終其身不間置義田二百畝以贍
三族勸節田六十畝以給族人之孤寡周急田三百五
十畝以備里社之凶荒月望給貧病者人米一斗死者
與之棺無所歸者葬之義塜又建橋以利涉鑿井以濟
行路修葺文廟翼室景泰後數出穀賑飢至五千石屢
授冠帶皆辭後有司謂不可重違始受之尋返初服一
再冠服而已縣令孫剛累請預鄉飲疏公父子事行以
聞旌其門為孝義嘗南至浦江義門鄭氏得其家範文
公禮翻刻於家北至姑蘇造范文正公家廟得其遺文
以歸業欲趨闕里徽國瞻挹遺風老不果行居常念念
配徐氏有内行嫡子謙娶陳氏庶子讓娶吳氏女二祝
滄周輦其壻孫男三松梅栢曾孫一壽七十有九葬於
南山之陽臨終語謙曰吾強力為善禮下賢士大夫勤
一世不敢少自肆者蓋欲保家族以成汝兄弟也家範
數十條遺書千卷勸節周急田數百畝吾志與事盡在
於此吾死後汝宜展親益惠加於故常母徒過庸不篤
以辱亡人吾目瞑矣謙受命遽散米三百石周親近以
表事始嗚呼世常以心迹觀人符其顯密以為定論如
處士者名實已顯於人古所謂達人長者將或是歟葬
之前謙奉世系事實求為行狀謹按序而歸之其稱處
士者所以原公本心欲見其平生大致也
劉世亨行狀
君姓劉名泰字世亨年三十有八生于永樂壬寅八月
十五日卒於天順己卯七月二十三日配宋氏封孺人
賢而無子二女沈禮俞恩其二壻也君領浙江甲子鄉
舉登景泰辛未進士第由翰林庶吉士授文林郎河南
道監察御史其先大梁人五世祖恂元海鹽教諭因家
於官高祖鞠所曾祖彥方祖廷佐皆積善行義為鄉黨
推重父鳳克繼前志嘗長賦稅母沈氏生母(闕)氏以君
貴皆贈封兄弟九人昂顯達英傑俊泰復常皆聰明文
雅友愛甚至君年十八補邑庠弟子從士章許先生授
尙書經傳少嗜酒季兄達常微言之即禁不復飲讀書
窮晝夜每懸髮自警領舉時年二十有一乙丑戊辰兩
試禮部率不偶卒業成均大有所得及登第入翰林師事
學士吕公所就益遠平生好古博雅能詩善文工行草
書猶精於法律為御史幾兩考嘗奉勅按治遼東直隸
風裁茂著景泰間内閣尙書江淵遺不法于淮君馳奏
劾之卒移其任天順戊寅徽州民暴横鄉里致訟當流
郡縣素惡其人論以殊死久不白君卒平反之太平民
有相共殺犬賽神者奸吏襲得犬首詣府告魘呪守守
怒發人大捕訛言相傳民一日死者數人急將盡没入
大江守悔不能禁君適至即械項告吏使人號於通衢
民始定所至吏服民安邪慝不敢肆天性寬平不立崔
岸至禮法所在則縝密無遺疾作時行部至廣德盛暑
躬行山溪間軀幹充肥濕熱相薄而不得息疾遂成疸
荏苒至京踰六月疸發背卒先是君度不起以後事語
姪珙令歸告諸兄弟凡棺槨襲斂皆自為具臨終強自
起梳沐索紙筆書一詩其中有清白肯為兒女計疎狂
曾為國家憂之句書畢呼珙曰為我請張靖之來寧入
門大言曰靖之我今日得易簀矣平生心事足下所知
忠君孝親早圖繼嗣幸及時為之詞少梗復作氣曰尙
有所托古者墓必有表葬者有銘死者有傳鄉先生吕
公吾師柯孟時王廷貴皆同年相知深其文必有傳行
實惟靖之留念不朽之托固所願也萬古之别在須臾
矣詞氣慷慨不異平時語畢呼珙曰棺木了未瞑目而
盡珙以是年扶柩歸葬海鹽祖塋之次
求稽勳沈先撰先考墓志銘事行狀
先曾祖諱貴字仲山世居湖州府德清縣金鵝鄉界牌
里元季為張士誠萬戶長時盜賊蠭起各相長雄互為
吞暴於是退而糾合鄉社設備預嚴界守人免於難及
事平悉衆歸附聖朝調戍海寧衞祖栢庵處士諱文俊
實代父行役生先考諱翥字九臯號聞鐘子更號晚香
叟洪武丙子六月初六日亥時生成化壬辰七月十五
日卯時卒是年九月初四日丁酉葬於海鹽縣開濟鄉
祖塋與先母孺人丁氏同壙先考年二十四喪母楊氏
四十喪父六十封徵仕郎禮科給事中六十五喪先母
冠帶凡十七年感風痺疾卒於正寢壽七十有七生女
一適里士許觀子二寧由進士入官娶唐氏繼王氏俱
封孺人因無子側室羅氏許氏謝氏寬由監生聽選吏部
娶施氏璿娶百戶陶洪女雲翰聘海寧衞指揮方剛女
孫女二恒吉許嫁杭州衞指揮劉瑄嗣子舉恒清許嫁
海寧衞指揮姚雄嗣子麟甥男三許瑛邑庠生娶周氏
琳聘高氏餘皆幼未嫁娶先考性至孝善事先祖考妣
初祖妣殁晝夜號泣水漿不入口者累日時方暑未斂
至以舌餂唇目間出液感疾幾死祖考病旦夕不去側
割股進粥居喪盡禮葬祭竭力舉無遺度先考夙聰慧
能詩文隂陽毉卜聲律之事皆嘗究心平生不事家人
生產惟藏圖書數千卷嘗以多財益過為戒所居田宅
自祭養外不肯長益尺寸先考嚴於教子自不孝兄弟
有知即不令伍閭巷童稚遊戲稍長遣從雲壑蘇先生
學古文既長遣從澹軒許先生授經業進士親為程課
每至夜分始入黎明便秉燭出促起讀書凡琴奕書畫
事皆聽不孝兄弟就學曰此亦文藝中物所謂為之猶
賢乎已餘事輒戒責不聽寧入仕屢書貧乏不能存此
是好消息十字為警先考性質實好義自不孝兄弟將
入仕悉取前人逋財劵書焚之然常以儉約為家範取
予之間外若介密而内實寬平意到即已不令人知晚
年施棺砌路排難解紛人多感其惠獨不近佛老事先
考作事皆有法正統戊辰隣火及舍舉家驚惶先考猶
從容命不孝輩先收神主次及圖書澤器然後掇捨餘
貲而烈焰逼人不能畢事遂使温飽之業一空饘粥不
能繼賴先妣勤儉委曲之力雖懸磬匱囊未嘗乞憐告
貸以至今日嘗曰貧乏有時若便作窘負事頓喪兒子
輩氣節委靡自此始矣先考與人甚和易而大節不踰
閑郡邑大夫嘗禮為鄉飲大賓正容謹節凜然難近及
退而家居雖五尺之童亦親狎不忤嘗效故事與鄉老
數人結社更日宴樂方春令節籃輿畫舫酒樽食具攜
妓女歌兒相與出遊郊渚間藉草乘隂留連暢飲親操
絃管度曲傳腔調弄竟日樂而忘疲晚歸憩醉翁牀上
輒命鐵笛而吹或呼侍兒鋪牌博奕興極乃已遇除夕
元宵則列宴張燈召故舊相與乘夜踏歌從以鼓樂燈
月之下望之如神仙如是者餘十年不輟先考自暢飲
中感疾半身不遂荏苒牀褥越十八月屢更醫卜百折
不效雖甚苦辛神氣益壯始終無念老悲窮之態獨寧
妻死為之涕泣失聲曰天何不以我代之失吾賢婦弟
寬方謁選未回留念不已及歸以手捫其面曰汝兄弟
俱在吾死無遺憾也病革問後事具未侍者答以既具
乃舉手祝天曰萬幸吾事從此畢矣言不及私惟遺命
蚤葬及遣嫁二婢子
方洲集卷二十五
