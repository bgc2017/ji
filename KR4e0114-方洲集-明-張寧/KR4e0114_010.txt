方洲集卷十
明張寧撰
五言絶句
出郊
路僻輪蹄少溪深草樹齊春風不解意花落乳嗚啼
閒居即事
雲淨山光澹烟消樹影空草玄閒坐久落日見歸鴻
詠馬
大宛歸來後天閑意氣雄太平多貢錫不數貳師功
雜興二首
池館臨丘壑泉聲落座隅林間逢隠者端坐說唐虞
雲暝千峯暮林幽萬木寒故情殊未已誰肯念袁安
南浦停雲
不見同心人相思渺雲樹記得别離時卻在雲飛處
月窗詩興
涼影度窗紗枕簟涼如水獨坐發孤吟懷人幾千里
雨屋書聲
兀坐讀遺經青燈照寒雨風送隔墻聲併入芭蕉裡
獨意
天遠青山小林幽碧樹深清風與明月相對即知音
斑鳩百舌二鳥
晩蠶初出火大麥小登場何事林中鳥鈎輈喚雨忙
花重樹冥冥鳴春不避鶯如今成老大忘卻舊時聲
鷹
自是飛颺器寧論擊搏功秋風起雙翮誰是渭川翁
紅梅
似杏色尚淺比桃香自濃能存舊時節莫問舊時容
白頭鳥
本是青春鳥生來便喚翁幾多頭白者懷抱尚童蒙
畫梧石題寄王君載
蕭蕭蘿薜風淅淅梧桐雨應有背岩人推篷坐無語
芙蓉
萋迷碧沚烟淺薄青蘋雨何事涉江人褰衣悄然去
晩步
江山如有家風月似無主緩步立斜陽微言共心語
題許明夫扇
流水石邊出遠山雲外青秋風落葉晩人在翠筠亭
雜詠十三首
行雲歸故山芳草蔽幽壑林下有閒人林花自開落
碧樹含秋色飛泉急晩聲不知誰領得惟有野人情
蕭蕭蘆荻風淡淡江天月吟倚木蘭橈孤篷不堪發
窮隂閟岩谷積雪滿山川只有江梅樹相看似去年
斜日照江亭風高水滿汀潮來魚正上誰肯解漁罾
楊柳綠堪染芙蓉紅欲然冥懷與誰契俯仰共熙然
秋水際平蕪人家隔江浦何事晩歸來扁舟載烟雨
地靜偏宜晚舟輕不怕潮身心兩無事隨處足逍遥
風塵雙短鬢天地一孤舟老病三湘道誰憐杜甫秋
材大難為用心高不易招窮通各有為豈獨會稽樵
雪滿人難出天寒酒不賖寒郊與瘦島今日在誰家
夜氣散清空扶桑曙日紅普天皆仰照鳴鳳在梧桐
夜靜水空清冷輪徹底明誰知潮長落長伴月虚盈
南川八景
春意入東疇田家農事蚤不聽飯牛歌誰知卧龍老
積雪滿溪山朱門晝深閉一棹晩衝寒蕭然直鉤意
草木忽妍麗愛此春日光緩策入前村振衣一徜徉
蕭蕭短棹風汎入空明裏詩思滿江潭懷人忽千里
赤壁已無人揚州在何處閒唱紫芝歌步入松隂去
幽蘭發深谷采采不盈把援琴聊自娛何用知音者
春到孤山未因梅見物情南枝與北榦各自有枯榮
去此障烟枝養此凌雲節白晝引清風良宵逗華月
餘清雜興八首
夜冷衡陽月秋高震澤風相呼復相唤飛落荻蘆中
遠樹烟中出孤峯鳥外青日斜山路迥人在最高亭
良夜永如年山亭坐超忽清風度脩篁虚室自生白
明月印長溪涼風送虚榭孤榻冷如冰懷人坐長夜
遠樹烟光夕柴門草色春山居無所見時有獨行人
白鷺下寒塘隨風忽飛起惆望極青霄聯班隔千里
大麥已登場梅天風雨後飽飯出柴桑披蓑種黃豆
山遠惜擔重日斜愁路遥太平甘食力不是會稽樵
棄瓢圖
遜位峻相絶棄飄焉足云獨憐堯舜日危行已如君
雜題六首
幽芳寄懸崖秋蒲出寒水相對不勝情蕭蕭半江雨
泠泠渭曲風漠漠湘臯雨春雷昨夜鳴龍孫忽昂起
風雨濕蓑衣求魚晩不歸此心先有待何必說忘機
流水赴長壑山深莫窮源因之起遐想相對忽忘言
樹密秋容淡江深暮景閒日斜人不見惟有釣舟還
茂樹蔭虚窗晴烟蔽深壑林下獨經行藤花忽飄落
鵪鶉一首
秋黍白唐肥卑棲不解飛涼風吹短翼渾似卜商衣
林擒
紅潤過南橘香甘勝北梨晴窗見圖畫重和宋人詩
梅花鳥
嬌小青衣使蘢葱蠟瓣花依然香韻在清賞屬誰家
枯株鶺鴒
凍雪滿林梢孤飛不敢高雖無儔侣顧還自惜翎毛
葡萄
歲晏虬枝滿春歸蚓蔓伸行蔵與時契不獨味宜人
晩坐有懷
白鶴暮歸來瑶琴未成曲梅花閒自開佳人在空谷
扁舟撒網圖
網小須頻撒舟輕宜慢搖水深行近岸魚上晩乘潮
題靈隠小畫二首
流水瀉危橋清風洒虚閣山下有行人山花對人落
茅屋閉春蕪蘭舟汎烟草不是灞陵橋疑逢杜陵老
花鳥小畫
葳垂枝上花宛戀枝頭鳥花與鳥無情鳥自憐花好
西湖十詠為李載章題
蘇堤春曉
楊柳滿長堤花明路不迷畫船人未起側枕聽鶯啼
平湖秋月
風靜片雲消寒波浸涼月疑有夜吟人推篷落楓葉
花港觀魚
圉圉復洋洋茭青露藻香前湖張水戲誰解步濠梁
柳浪聞鶯
藜杖憩蘇灣風温翠漲閒驚聞雙語鳥如在畫船間
三潭印月
片月生滄海三潭處處明夜船歌舞處人在鏡中行
南屏曉鐘
幽夢忽驚覺嚴城方向晨看花春起早已有曉妝人
兩峯出雲
南峯雲乍晴北峯雲欲雨中有化霖人高眠兩峯裡
雷峯夕照
爽朗忽蒼茫山高易夕陽百年歌舞地消得幾昏黃
曲院荷風
涼氣度芳洲香來水正流時聞採蓮曲不見採蓮舟
孤山梅雪
春意逼溪橋寒香閉蓬戶山人不出門驛使在途旅
為姚公綬題飛白竹
不是乘春綠終無變節黃惟應清白操歲晩映冰霜
張南山二景
冥冥天際風歴歴江心樹隔浦望漁村人家水中住
不見舊朱陳山居長子孫時平春事蚤隨處好耕耘
沈啓南墨菊木蘭二首
粉素和鉛久松薰沁露濃幽香渾不改玄默傲秋風
近水宛芬芳臨風淡容與不見採芳舟疑逢戍邊女
題許明夫扇
江山如有家風月似無主一醉淡忘歸夢落瀟湘渚
一笑山小飛來峯雜詠
宿雨岩
峩峩蒼玉峯寂寂歸雲洞暮雨宿空岩蕭齋伴幽夢
尋松橋
懶看玄都桃停攀廣寒桂時過五雲橋尋松看詩句
丹丘
塵境有丹丘心閒地自幽世間黃白士莫向此中遊
沈履德瓶中海棠
彭老有許恨杜陵無句詩如何春後賞卻是折來枝
題梅為僧秋江
空林初月斜虚閣寒未曙相逢如有情含笑無一語
題畫
日落山水暮江空魚鳥閒停橈欲何待空載月明還
戴文進西湖景二首
宿雨住還滴朝雲爛不收隂晴猶未穏人在斷橋頭
春水鴨頭綠曉山螺髻青王孫舊遊處雲重樹冥冥
倪克威夀萱圖
藹藹北堂花原是宜男草眷此白頭人忘憂不知老
傅希兌翎毛四首
鸕鷀
習水巢登木繁胎子吐生似非凡鳥類可惜捕魚名
孔雀
惜尾矜還顧戀羣嬌不飛從來美好處須戒隠蔵機
鴈
地險飛偏急江空落漸低如何雲漢羽卻傍芰荷栖
鶡
贊列詞人筆名聞壯士冠全才不全貌莫作野鷄看
風雨墨竹二首為崔廷佩題
蕭蕭簷外聲拂拂窗上影美人期不來葉落瑶階冷
吳歌寂無聞楚舞嬌不舉林空白石晩一片瀟湘雨
漁樵圖
風靜烟濤息雲深石徑長江山一日話城市幾迴忙
為葉希榮題竹
芳春初茁土首夏漸成隂不待冰霜後清風已滿林
三笑圖
意趣已相合行居何足言當時聊一笑今古作清論
春草四首
脉脉清明雨萋萋社日烟王孫歸不到目斷楚江邊
要路峻還少閒門貧更多東君本無意點檢欲如何
生意忽滿地東風吹漸青隔江人不見烟重雨冥冥
詩思淡未就客愁濃欲迷王孫舊遊路無處不萋萋
四鳥圖
野草寒堂裏雙棲雉子斑芙蓉間幽竹相映晩秋閒
雪霽金頭瑩花明錦羽斑雕籠鎖鸚鵡不及傍雌閒
葉茂花凝碧筠齊籜解斑不矜文采别桃竹共閒閒
練尾飄纖素霜衣絶點斑風薰花不到一片白雲閒
沈石田折枝石榴
玉露漙珠簣金風折錦函鹽梅久已忘白首任清甘
題畫
琴弈皆成趣興居共樂閒地靈人老逸彷彿是香山
雙鴈
天遠秋無際江空夜不驚雙飛復雙宿風雨莫孤征
墨竹
蕭蕭落日風淅淅清秋雨滿目歲寒情相看不能語
黃紫菊花圖
春色多紅紫秋香尚白黃良工亦何意隨手作低昂
真寂八景
西丘庵
松柏繞蓬堵烟雲淨草廬何由脱塵鞅借榻讀吾書
北磵祠
古人已長往今人懷未忘悠悠祠屋裡不斷舊爐香
劃竹軒
蔬食良自適肥甘豈足任惟應軒外月照見故交心
覆船山
不是虚舟覆猶疑夜壑翻天工垂永戒平地有波瀾
心遠樓
塵境已如許山林應更幽此情何處見天外一層樓
松隠堂
地僻秋常蚤窗明月已高無人訪幽寂惟有鶴來巢
曲磵橋
水曲㳂塘轉橋危藉石支杖藜扶晩過忽憶袚除時
半池月
清明如判璧迴抱似弦弓不是僧房近歌遊即泮宫
白頭公手卷為沈材美題
堂上白頭親花間白頭鳥故色故人情雙成與春老
蘭竹圖為朱武題
悠悠王者香猗猗君子節上下歲寒期清湘映明月
表表青琅玕倒蘸懸崖水彷彿鳳鳴陽靈風吹欲起
期張天常不至
歲盡東風轉衡門日晏開不知因底事不見故人來
雪窗蘭為雪江題
清琴久無聲芳珮邈已解疎影落斜陽蕭蕭復誰采
沈啓南萱草
楚楚清芬老别來猶爾芳不須多種植對此已憂忘
梅花為湛秋江題
山靜夜如年窗虚獨未眠一枝斜更好月到曲闌邊
留犢圖
人道時苗事懷廉不近情猶勝尸素去行李屬歸程
葡萄
聞道乘槎客相攜到漢庭何緣嘗草日先自入醫經
小景
風漾釣絲輕蘭舟不礙行一聲長笛晚江靜月孤明
沈石田山水為于景瞻題
溪山閴無人凝泊如有待滿眼古清秋舟輕不堪載
向汝隆畫鷄冠花扇圖
十年歸舊隠不聽蚤朝啼卻向蓬蒿裡昂藏對竹栖
林良花鳥二首
竹樹晩凄凄天寒相傍栖春風疎雨歇飛上畫樓啼
宿食共相投枯荷野渚秋平生急難意何用急時求
向汝隆雲山圖
烟樹雙溪曉雲霞萬壑春不知林徑裡誰是草玄人
題竹石圖送宣天然
白石一拳小脩篁數葉多萬山冰雪裡試看此如何
題幽鳥
上苑花如錦雕籠翡翠新脩篁隣野樹啼鳥一般春
七言絶句
宋太子墨竹二絶
御墨龍香出内庭幾枝疎影拂前星當時粉繪多零落
惟有寒梢似舊青
想見青宫拂素絲清風雅操玉參差一般翰墨歸人世
還有章懷太子詩
寄故知二首
潮落平沙小棹移雨晴烟柳遠含滋非熊好夢知何日
回首滄洲動遠思
秦溪山色遶林扉積雨初晴野樹微故舊相逢元有約
海鷗何事復驚飛
九日寄劉世亨侍御
去年重九共追遊今日西風兩地秋遥想登高南望遠
茱萸滿眼不勝愁
詠梅二首寄沈孟淵
斷腸詩思滿江南别後姿容總一般料得林逋慣相惜
肯教寂寞過春寒
孤根春暖雪初消香滿西湖第六橋最是懷人窗下意
怕看明月上寒梢
和魏侍御雨中見寄五首
秋來日日望天晴曉雨初收晩又隂鄉思較來千倍苦
滿庭衰草候蟲吟
客懷牢落向秋深詩酒渾無往日心何處寒砧且停手
近來情緒已難禁
雲開乍覺雨聲乾落日登臨望眼寬白髮雙親應念我
悔將書劍入長安
落落惟應鮑叔知逢時仍抱失時悲長楊宫殿新成賦
欲獻猶疑是古詞
雙鬢逢秋病轉多野田風雨欲成河鵲巢不是當年好
天上佳期近若何
彥敬山水
萬壑千峯一道通震雷聲裡掣飛龍詩人莫賦三千丈
五老峯高未易窮
飛鳴宿食四鴈
孤雲寒影共悠揚塞北江南萬里長最是日斜疎雨歇
半拖秋色到衡陽
白羽横空落未休一聲風露九江秋不知誰是愁中客
夢斷天涯十二樓
旅食天涯不計年離離禾黍滿秋田江湖野味多如許
露飲風餐只自便
黃蘆苦竹晩萋萋風靜寒塘自在棲邊塞有書歸未得
夜深無夢到遼西
題畫四首
朔風吹雪滿天涯景物依依逼歲華見說孤山春意蚤
欲將清興賦梅花
沙磧春深苜宿肥錦鞍新卸遠行歸胡兒不敢窺邊郡
手挽弓梢看鴈飛
不用青衣馬上扶蒼松白石即吾廬太平時節家家醉
不是高陽舊酒徒
小隊喧呼禁路聲百花隨馬玉山横醉中尚憶青樓約
分付前叮緩㘘行
園梅盛開二首
暖透孤根雪乍消冰花萬點綴寒條尋幽欲寄山中客
忘卻西湖有斷橋
記得羅浮入夢時遺芳不減舊丰姿今朝童子推窗看
報道西風雪滿枝
王修撰雊鵒圖
不用高飛逐走蓬鳴鳩乳燕自相從日斜庭院春聲歇
一樹櫻桃細雨中
題餘不春社詩二首
五風十雨荷皇天桑滿墻隂稻滿田記取年年寒食節
大家先辦賽神錢
白叟黃童半醉醒酒闌連袂踏歌行百年盛事先珍重
為寫新詩托姓名
畫犬
金鈴不動夜沈沈足下生氂氄亦深庭院風閒簾帨靜
戲隨蝴蝶吠花隂
林溪六景
東林夜月
風靜猿啼月滿山東林夜色共人門柴門正與清光對
分付山童且莫關
前村牧笛
草綠平原春雨歇花殘曲徑夕陽明朝來暮去年年似
吹散榮華是此聲
後浦漁歌
欸乃新聲度遠汀烟消日出樹冥冥年來悟得滄浪意
長近西堂竹下聽
蓉溪秋水
溪頭寒水没滄洲溪上芙蓉一色秋遠道西風人不見
採芳空倚木蘭舟
花村酒旆
寥寥一犬吠柴扉花颺東風淡落暉行客不須重借問
尋春時有醉人歸
溪橋殘雪
日暖風寒野色昏危梁半露水添痕行吟索共梅花語
春在寒梢剰幾分
仙女圖二首
碧空雲淨石壇清自啓琅函拜月明一道靈風王母降
山童莫認許飛瓊
蘂珠經罷玉香消白鶴來時樹影搖環珮一聲人不見
滿天風露月中霄
羅浮夢
月落參横夜五更荒園睡覺不勝情鉛華滿世皆春夢
贏得羅浮野夢清
仙女圖
謝却紅塵學道妝黃庭一卷日初長小真未解清虚意
時折閒花供石牀
題畫三首
瀑布穿雲出磵碨行人指點似天台瓊樓玉宇迷前路
惟有桃花逐水來
松檜隂沈積雨餘涼飈薦爽入郊墟小窗孤榻青燈夜
疑是昌黎訓阿符
杳靄昏黃夜泊船鷓鴣聲裡雨如烟秋風不見平安信
夢斷湘江又十年
贈沈希貴老友
孤舟烟月老寒江滿眼瓶罌見玉缸同上歌樓不同醉
共誰調笑卧蓬窗
竹鶴老人畫
水烟山靄樹冥冥船在丹青畫裏行如是苕溪二三月
南邊雨落北邊晴
寄鄭提舉世昌
少小交歡已白頭十年心事變新愁粤王臺下春光滿
人在滄江獨倚樓
方洲即事二首
一番風雨過方洲淡綠新篁漸入秋歌盡竹枝人不解
隔江誰唱越溪謳
閒來徐步方洲上但覺詩懷處處生竹影不隨流水去
夕陽斜照樹梢明
問月圖
小山孤坐月來時舉酒長歌問月詩采石江頭自圓缺
更無一語應前詞
秋聲圖
燈孤月冷草堂深蕭颯聲中葉亂吟一自歐陽賦成後
楚天風露盡關心
飛泉出壑圖
一從神斧闢龍門萬里翻瀾日夜奔浪說黃河自天上
不知何處是真源
秋石
鷄犬無聲夜有光金波亭沸玉脂香丹溪自有輪迴說
不是龍君海上方
題沈定菴夢梅吟詩卷
手把花枝入睡鄉滿城桃李夜茫茫香消墨淡人如玉
好夢相傳字幾行
畫梧竹寄談大章
磷磷白石照滄洲玉瘦金寒碧水流記得鴛鴦湖上景
對君疑是舊時秋
畫小景題寄郭孟涓
樹頭風急澹烟暉石竹蕭蕭澗草稀清賞不來時又晩
滿林黃葉趁鴉飛
畫景寄胡景容
獨樹邊崖葉盡枯蘿烟竹露共蕭疎杜陵老病扁舟去
一夜月明湘水孤
題畫
赤壁磯頭暮景開寒潮落盡石崔嵬秋風八月形如象
錯認瞿塘灩澦堆
雜詩二首
漠漠江天淡淡秋一聲長笑下中流青蘋風急絲綸晚
人在蘆花缺岸頭
綠柳含薰白苧涼畫船風細藕花香間來一枕遊仙夢
睡起蓬窗又夕陽
夏仲昭竹
冥冥烟雨日沈西水漫湘臯路欲迷羅袖茜裙人不見
黃陵廟裡鷓鴣啼
為盛用章郎中題紅梅墨竹
羅浮山下野橋邊冰雪姿容異往年醉後不須銀燭照
暗香疎影故依然
玉簫聲斷綵雲移翠翟飄風欲下遲記得掖垣東畔立
碧梧紅日看來儀
林良花鳥二首
香風披拂羽毛新老翠妍紅早晩春影入紗廚描不就
一聲嬌語動閨人
一度東風一度歸朱門多在昔人非舊巢零落春泥濕
銜傍綠楊低處飛
山行訪隠即事
山深樹密門常閉野客敲門山犬吠童子窺人隔短墻
庭花飛出墻頭樹
畫圖送韓成章還揚州
出岫無心未倦還春來雲鳥共人閒滿懷幽意誰堪語
背立東風看故山
寄張天所
杜陵莊南雲氣昏尚胥橋北水連村春來日日多風雨
一棹浮香直到門
溪山夜泊一首
風靜江波月淨烟不禁清淡夜如年無人為說清秋意
疑有隔溪漁未眠
郊行感興
驛騎飛行野棹遲忙閒應與事相宜平生此意中藏久
勞逸無憑只自思
蠟觜
山鳥元因口得名柔調未及畫眉聲寒梅苦竹荒林下
却此籠中語更清
鴈
水碧沙明夜不驚黃蘆風急苦寒生中郎書札今安在
仰首青霄喚侣鳴
鶴
一自傳書海上歸洞天清冷不勝衣近來已少葫蘆血
莫載纏腰俗士飛
題方同知馬圖
日移仙仗出蓬萊錦障初收玉轡迴衆裡忽驚雙辟易
一聲毬杖自天來
玉河水淺没霜蹄可是長楊射獵歸一種天閑芻牧共
為誰清瘦為誰肥
雪垂風蹙浪騰空沙襯連錢八字紅勢欲仰天雲不下
一番乾霧滚猶龍
楊柳風高隔樹嘶滿身流赭解鞍遲如何斗水能消渴
不及長城飲窟時
題野梔山牡丹二絶
水邊林下見幽芳碧草萋萋映淺妝二十四番風信裏
一般清苦為春忙
繡幃金障渺天涯小苑東風半著花十載舊遊人不見
也隨春意報年華
廳事前一木屏墁圬潔白可愛因作松石圖戲為
絶句
雲根露節映山青十載春風紫禁庭却笑歲寒心事在
又隨詩筆落臨汀
白頭公
生來便喚白頭公名物相依偶此同滿地東風自春色
非關臨老入花叢
蠟觜
花柳東風淑氣新巧音流麗弄芳春禽中蠟觜猶堪聽
世上應多蜜口人
倦繡圖為伍司訓
描得孤鴛繡未成玉纖扶頰睡魔生秋波半斂還驚覺
怪底風敲畫軸聲
畫秋意送崔揮使
水湧雲峯碧四圍天連江色鴈初飛秋風不見汾河棹
人在霜林倚夕暉
村居
暖風吹綠山前草膏雨染紅溪上花滿地芳菲春正好
古林幽屋是誰家
題畫
金玉湖光錦繡紋草香風暖鹿成羣洞門深去知何處
聽得鸞笙入綵雲
山遊偶興二絶
桃花小雨柳條風山近高樓窄徑通一局殘棋日當午
更催童子取焦桐
輕烟縹緲雨霏霏芳草連崖入翠微黃鶴不來松自老
野藤花下鵓鴣飛
戴文進芭蕉士女
靈壁峯邊未著霜輕分蕉綠試龍香不知寂寞幽闌思
寫到關雎第幾章
賜來紈扇過秋閒閒摘芭蕉喚小鬟拈筆欲題心尚懶
怕隨流水落人間
離披殘綠不堪題題就還防侍女疑滿地落紅無一字
怪他秋後學春姿
蕉花新吐絳苞香却與宜男隔畫墻摘葉題詩記時月
看渠何日獻蕉黃
秋江烟艇
山水風烟共一舟清嬴詩病不禁秋殘陽欲盡寒潮落
欲採江蘺寄遠遊
為于景瞻畫高山流水圖
山懸星漢水迴瀾林谷無人碧樹寒千古知音共相許
當時聲調若為彈
鍾巨川赴任為題看月圖
小山孤月淨流輝石磴高寒酒力微清賞正濃賦未穏
夜深松露濕秋衣
雜詠
老木槎牙淺淡春隂苔滿地淨浮塵東花吹斷烟花夢
笑傲山林有幾人
蕉扇停揮白苧涼搖琴未鼓竟先忘綠楊風靜山如畫
人在清都白玉堂
美人圖
銀燭熒熒夜五更薔薇露重小寒生玉纖未度冰絃斷
斜抱箜篌坐到明
十二闌干曲曲行一般調笑各含情不知今夜樓頭月
却傍誰家分外明
題畫鷹為張僉憲
萬里烟霄振羽儀下來芳樹立多時秋深狐兔無行迹
側目崖隂有所思
天漢清明草澤荒半將軒舉半潛藏麟凰亦是飛行物
莫見翎毛槩擊揚
和韓成章懷歸四首
庭前甘菊正芬芳晩色催人上鬢黃莫怪尋常開口笑
清安不似浣花妝
雲深茅屋幾層關露篠烟蕪水石間看慣遊魚渾不避
忘機遠過白鷗閒
竹邊流水日潺湲竹外閒雲伴鶴還白鶴自飛雲自散
夕陽人在水聲間
漠漠晴川淡淡風松舟桂楫路相通蓮歌未斷漁歌起
妝點風光似越中
閒居漫興二首
瀼西茆屋曲江濱幾度東風亂後春黃四娘家樓上景
故應花惱白頭人
此中深意許誰知三徑秋香正滿籬總是白衣無酒至
忘言長似醉來時
方洲集卷十
