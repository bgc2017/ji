方洲集卷三
明張寧撰
賦
王道君子賦(用經李使君以南山道人所畫過化存神圖索題余意神化之理殆不可)
(以形狀求亦非區區言語所能者然用經余同年固命不能辭勉為賦之)
粤有君子是為大人首出庶物卓冠羣倫廼握乾符乃
闡坤珍中天下立為四海君建綱陳紀作樂制禮思永
圖遠布法立體羅賢網德列官分職以相天工以凝人
績大必周於樞機小必嚴於品式類皆其制作之會通
未足以語夫參贊之至極也至若温恭濬哲端穆淵微
誠能動物知克先幾德盛而兆民化篤恭而天下歸言
行所達政教所被耳目容貌之所接風聲氣習之所至
凡所經歷塵垢者潔駁雜者純枉曲者正昏昧者明孱
弱者立勞趨者寧或近或遠將見將聞莫不放收離合
寐覺酗醒所謂不動而變無為而成既不假乎積久亦
無事乎威刑爾乃清明在躬内藴精妙思慮志念之所
專一精神心術之所孚召凡所存主巧不能工謀不能
料力不能運辨不能道蓍不暇占龜不及兆若風若雷
如恍如惚聲出響隨形至影集所謂不言而信不疾而
速似有出於神靈將不由乎人力盍觀夫耕歷山而田
者讓畔陶河濱而器不苦窳賓四門而穆穆納百揆而
時敘此非虞舜過化之事乎立之斯立道之斯行綏之
斯來動之斯和此非仲尼存神之事乎斯二者體用同
原顯微一致非有緩急之可分彼此之容議奈何數有
變常世有隆替玄德升聞者固宜達之域中有德無位
者竟徒托之言外方其過之即化雖化者莫知其所從
化存之即神雖存者不自知其所以神過由存始化以
神能王道之大於斯而成但見九法敘三綱平六府修
百度興萬姓奄甸四國來庭無美可頌無瑞可徵殺之
而不怨利之而不庸康衢發泰和之言擊壤啓自然之
聲噩噩乎其無迹渾渾乎其無形熙熙乎其自足皥皥
乎其難名既不知而不識復何愛而何憎神乎化乎巍
乎煥乎天其同高地其同静日月同其明睿星辰同其
輝炳雨露霜雪同其生肅風雷電雹同其號令六氣順
四序行家齊國治而天下平也羣動若百物生老安少
懷而朋友信也闇黯汚濁歸於清明江海其容納也震
撼擊撞底於寧一山嶽其鎮定也舉一世而甄陶之乘
六龍以凝命也恊四極而尊親之同兩間之廣運也斯
則君子簡易之極功而聖人參贊之能事畢矣彼霸者
尚力首威要名聚勢以服從為功以開拓為利計功也
而假之以明道謀利也而先之以正義小得而大遺迹
同而心異使之踴躍跳舞馬牛其民人驩呼突走卒役
其一世功烈如彼其卑汝何曾比於是殆猶舉皇荂瓦
缶於黃鐘清廟之側彼里耳嗑然之聲歌豈足以比格
神人和上下之音律也嗚呼三王步五霸趨秦漢既蹶
仆者接迹百代而下王遵霸黜天地同流請觀今日
懷秀溪賦(為同年劉僉憲賦)
引領廬山緬懷秀溪仰遺業之具在企前修之難躋粤
維祖考既窒而通棄故即新惠迪避凶乘生氣之止聚
究地理之終窮二水蓄秀三山藏風陰陽抱負龜筮恊
從爾其經營相度鳩工搆作高深卑下咸有準酌巖谷
澗塢田池園圃甌窶汙耶各有定所堂室廉廡廚湢牖
戶棖臬㮞梲亦有品庶其將啟久遠於昌明示子孫之
朴素也至若春風扇和時雨初霽泉聒聒而鳴除草茸
茸以交砌攜芳尊以出遊掇幽蘭而為佩善羣物之向
榮樂吾生之良遂南薰時來遠林薄暑荷香送風松蔭
藏雨倚前榮而寄傲對青山而獨語抗高志於羲皇笑
炎涼之縷縷涼飈入座落葉盈庭收芋栗於高園喜禾
黍之西成菭蘠有韡蟋蟀時鳴採芙蓉於芳渚懷遠人
之孤征居幽道遠歲晏山深梅蓓蕾以將放雪繽紛其
載零招野鶴於巉巖放孤舟於沈冥會時序之既往欣
婦子之具寧羌此樂之如故悲離合之無憑爾乃遡江
淮極燕薊弔子長訪郭隗汎萍梗於洪濛飄蜉蝣於天
地陳禮樂之三千排閶闔之十二錫殊宴於瓊林懸佳
名於象魏馳泥金於舊鄉紆銀章於法侍載秣吾馬載
膏吾車飛霜浙水瞻雲故居繄家山之杳渺每却望以
嗟吁吁嗟乎白晝眠雲兮清宵立月空階滴雨兮紗窗
灑雪形趦趄以將去兮夢遲回而不絶飲西湖之清冽
兮想楚江之澄澈覽吳山之崒嵂兮思廬峰之嶻嶪被
豸繡之煌煒兮悵萊綵之疎歇居栢臺之森衛兮感椿
庭之凄切味鮮腴之列陳兮悲甘旨之或缺惟君親之
不可以或後兮而忠孝之不可以或遺將仕者之不可
以長往兮又懼夫士者之懷居彼誠謂夫國爾而忘其
家兮吾又恥夫去則無所於歸雖今日之未可以遽止
兮吾有待夫來者之可追聊托迹於丹青兮爰以寄吾
之遐思
愁陰賦
閉塞歲徂和暢時至庶物迎熙萬象開霽進陽退陰向
明背晦暉暉乎其來冉冉乎其繼郁郁乎其華燦燦乎
其麗胡為哉滃鬱雲蒸杳冥霧漫縹漠煙霏仌結氛亂
鴻濛如未分清濁如未判日月如未旋寒燠如未變黎
黃如晝之將夕昧爽若夜之始旦無乃元英返旆震御
停車屏翳歛施飛廉倦趨豐隆布令阿香轟驅將然否
也是耶非歟爾其峯巒晻靄陂澗昏沈樓&KR0034;寂閴林木
蕭森山兜散麓湖舫維潯餘春惜賦人日追吟企浴沂
之遐軌羨脩褉之芳音悵良辰之易邁悟宿約之難任
時則林泉逸侣詩酒幽尋嗟今弔古莫不有鬱鬱無聊
之心花萎柳瘠燕懶鶯驕翠歛潤掩寶篆寒銷青燈短
焰素帳垂綃蘋緣濱而堪采桃須晴而未天望將歸而
益久阻吉好而增遙傷白日之無光悲青春之寥寥時
則空閨淑配邃閤嬌嬈居幽閔節莫不有依依觸景之
憂乃若孤舟江海匹馬關山留時倚棹待旭逑驂白雲
迷望紅日違瞻仰帝閽於薊北眄親舍於江南目懵懵
而不見涕澘澘而垂沾口忘言而心悟魂欲逝而形淹
亦有災祥切已調燮切兼農功既及國用方嚴冷不宜
秧濕不便蠶念西郊之不雨憫東海之無鹽省蒙昧之
所自徵休咎之攸占此則孤臣出子卿士師尹之忠愛
非可比登臨燕私之遊耽也老病衰遲歲序遄疾壤缶
聲謌千金一日慨人已之同情懷小大之欣戚蹇予心
之靡他羌近遠而如一永惟海宇之清寧聊以畢志於
山澤
頌
南山有椿頌夀胡廷慎父母
南山有椿其本秩秩有美哲人德音藉藉南山有椿其
葉穰穰有美哲人其福洋洋哲人之配如兄弟矣天監
定爾俾偕老矣哲人之徹克世德兮帝督不忘胥將賚
兮百禄是集萬夀是錫如岡如陵永保皇極
北堂有萱淨闓斯植樂只君子柔貞惟一北堂有萱雨
露其滋樂只君子夀考維祺鳳之鳴矣凰式和止既安
且寧家室固止子之生也母式教之如圭如璋顯克肖
之百禄是迓萬夀是介如岡如陵夫子是載
鳴鹿頌(君子德藝有成以賓興有行故頌之)
鹿鳴呦呦于山之幽載背載呼言善其儔維體澤澤維
角戢戢匪外之防維内之則相彼麟凰寔郊寔藪釋是
町疃樂此靈囿以禮為羅以爵為縻匪羅匪縻周行之
歸展也佳賓胡不云來式燕以遨樂只有儀文王不已
惠然來思
重建温國文正公祠堂頌(堂宇翼翼頌君子也君子能勤事以復先公祠)
(祀故頌其美而傳之)
堂宇翼翼子孫之式於昭穆清先祖孔懌既合既具籩
豆有奕維垣維屏陟降有秩不庶以靡先□之則綿
綿夏邑逷逷温國勿替嗣之永世無斁
六禮有將式克語之三加有辭式克御之死喪之威翕
共與之飲食言笑肅慎祇之增增來仍式穀以之毋俾
此邦不競謂之
伊厥肇基實既於強不腆後人孰搆孰堂駿美弗傳憂
心京京載服于田載藝于桑亦有良朋于槖于囊碩果
不食先業用光
何晦于夕何著于昕舉或墜之事必式因毋安于易毋
恤于囏念敬爾守祀事孔陳先公有言予豈不聞冥冥
積德在我後人
古樂府
履霜操
天降繁霜兮隆冬嗟不隩處兮行逢飢寒迫切兮心冲
冲仰長號兮望穹窿兒命當終兮天鑒兒衷
上之回
上之回雍甘泉風雲翕從寒暑推遷馳北戎驅南蠻率
東甌走西滇周德四海安八埏歲來巡行千萬年
戰城南
戰城南死城北為子死父臣死國朱輪不疾馳鐵騎不
徐行寧為結纓死不學投戈生辱身降俘委骨泥沙他
人不論級自己不遺名嗟哉新安與長平
將進酒
將進酒思未央俎豆具賓客臧秬鬯實中尊醴齊汲行
觴百拜不及醉酬酢德以將歡樂難具陳言好不能忘
夏歌述明訓周書有遺防持此為君夀千春永無荒將
將進酒思未央
有所思
有所思江之潯雲漢寂寥閴山嶺鬱嶔岑手持連城玉
袖置雙南金見止未卒獻繁聲變清琴咫尺萬里遠一
往難重尋有所思思何深
臨高臺
臨高臺天中央白玉作柱黃金為梁臺端有嘉賓臺下
啟周行周行四達佳賓相望投弓惜鵠鳴鳳來翔
艾如張
艾而張羅蒐以狩寧干戈安不忘危厲不傷和三面盡
解如雀何
君馬黃
君馬黃臣馬玄君馬來自宛臣馬始離燕君馬騁六飛
臣馬厄孤騫六飛遥遥行上天孤騫拘縶無由前安能
日隨御矩步相周旋
春江花月夜
春水綠堪染春花紅欲然月華金涣漾夜氣玉暄妍交
繞回文錦聯籠飛步仙賞心逢美景歡娛正妙年
江陵女
白苧裁娘衫茜練作娘裙情隨吳江水夢阻越山雲
烏棲曲
烏桕樹上夜烏棲黃茆舍裏曉雞啼雞啼未了烏飛去
錦帳佳人不知曙
襄陽樂
襄陽女兒夜行遊牽衣把袂大堤頭歌聲未歇笑聲起
唱處無情聞處愁珠璫玉珮摇春綠北渚南湖相間屬
至今荆楚宦遊人猶唱襄陽大堤曲
採桑渡
採桑渡頭採桑女渡近黃河滯行旅女逢行客懷故歡
客逢桑女思家園家園桑葉共誰采應念三江行路難
楊叛兒
依依白門柳裊裊柔條芳藏烏猶未穩便解綰愁腸儂
有博山爐歡為沈水香灰冷氣長馥繡帳七寶牀新亭
别離客江寧故舊鄉願隨枯楊老莫作飄花狂
拔蒲
拔蒲水中央未拔郎已别深拔斷蒲根淺拔斷蒲葉葉
斷猶可將根斷心永絶
西烏夜飛
月明夜永烏西飛瀼瀼白露沾烏衣無樹可匝將疇依
東有挾彈烏安歸
常林歡
桃林花落臙脂香宣城酒熟珍珠光峴山漢水時來往
歡意不及常林長晨雞唱歇啼鶯曉錦薦牙牀春睡好
天寒日暮未還家夢中猶怯荆蠻道
江南弄
採蓮採菱雙棹行遊女綽約朝雲輕陽春和寡吹鳳笙
奏龍笛按秦箏鼓趙瑟
張静娘採蓮曲
蘭橈桂槳横江浦玉露金波花正吐蓮步初從掌上移
柳腰新罷盤中舞腰纖步窄不勝衣霧縠煙綃颺欲飛
雨歇朝雲降巫女月明秋水現湘妃蓮房已實蓮莖短
幽思傷心悄停腕弱腹羞看翠葆圓柔腸暗逐冰絲斷
眼前歌舞易淹留只恐風光不到頭翠袖香銷紅艷冷
無人重上採蓮舟
玉樹後庭花
雅鬢含黛軃蛾眉凝翠糚羞花嬌笑語賽玉軟温
香逢春惜易往愛極使情傷後庭歌豔曲前殿發
清商
烏夜啼
日夕衆喧寂羣鳥皆冥棲如何屋上烏夜半啞啞啼屋
中有思婦不寐候晨鷄驚聞夜啼聲色喜情不怡明當
有恩赦攬衣出中閨曾聞孝慈烏不類鶩與鷖復屋驗
興周登城知遁齊物兆有先見由來事堪乩為語夜啼
烏止止無東西
子夜四時歌
春歌
採桑南陌遥摘柘西磵遠春蠶已三眠夫壻洛與宛安
得繰織成裁衣待君返
夏歌
淼淼吳江津悠悠越溪渚南風遞荷香洄遡三百里不
見蕩舟人難隨採蓮女
秋歌
擣衣出虚榭停杵登西樓月色爛如晝千山今夜秋遊
子不顧返時節空淹留
冬歌
歲晏時氣肅寒風透幃牀鏡歛雙蛾蹙被拂孤鴛翔玉
關路千里不如寒夜長
丁都護
衣襟歛襲明器充如丁都護杞梓桐栢貍首斑如丁都
護北山石槨紵絮斮漆乎丁都護若堂若防馬鬛乎丁
都護菟裘營丘嬴博乎丁都護東西南北可識歟丁都
護千秋萬年可無虞丁都護死者樂土生者安居丁都
護夫骨有托終以寧妾軀丁都護
鳳臺曲
吹簫來鳳凰弄玉偶簫史音聲迭諧和形體忽軒舉彩
雲不復聚華月照故址空遺千載名流落無極止
公莫舞
公莫舞公莫舞劒光翕赫衣袖屢舉上摩頭顱下足跗
前迎後送隨仰僂揮霍星辰激風雨莊不停伯不語白
蛇中斷夜哭嫗五色龍文氣如許兩虎自為讐秦鹿去
無所鴻門一時公莫舞
獨漉篇
獨漉獨漉水清泥濁清猶可濯濁則云涸鴻鴈隨陽載
居載翔不輯於行而競稻粱朱絃清琴軫玉徽金逖矣
同心空此好音龍劒之合精光輝熙試而無施不如睽
離寥寥曠野以臘以春有來斯親孰知其人
淮南王篇
淮南王好長生秘書充棟方士盈庭丹符斷玉籍左道
迷中行刀圭發狂疾几杖遺深情形氣不復完雲雨何
由興便便小山客諱死誇飛升君不見橋山葬軒轅浪
說垂髯登衡陽亦同逝無士不流聲至今猶慕淮南名
平陵東
朝望平陵東暮望平陵東松柏摧為薪豺鼠化飛熊蒼
天不憖遺我公我不能救將何從生人一何多天道猶
未終旦復旦平陵東
巫山高
巫山高高不極瞿塘險深莫測欲濟無梁奮飛無翼南
人思南北思北心懷中土何由適徘徊日暮雲悵望陽
臺側遠道未能歸何因念朝夕
四言古詩
薤露八章挽沈希仁父
萎彼薤斯零露瀼瀼嗟我懷人于焉徬徨
萎彼薤斯零露湛湛嗟我懷人勞心惆悵
聞古聖善賻喪助昏廼如之人實獲我心匪沽則名中
心寔殷
聞古聖善簡所因兮廼如之人所可徵兮受言懷之姑
將親兮
維鳳有毛維麟有趾亶其然乎善人是予
維此善人於彼窀穸彼蒼者天胡不爾弔
翳彼大荒祝㮚茫茫黽勉同心玄冠絳裳繩其歸思我
懷則降
翳彼曠宇濮鉛脩阻禴祠馨香寧兹寢處繩其格思無
爾嗣苦
方洲集卷三
