方洲集卷二
明張寧撰
奏疏
乞省買辦
近因買辦煩重該順天府宛平縣奏稱大興縣地方廣
闊鋪面數多本縣地方稀少鋪戶消乏乞踏看多寡均
平買辦奉旨著戶部整理欽此臣聞此令一下物議喧
騰謂將減宛平之常科加大興之新額以近事言之似
為可用而節財裕用之本則未盡焉切照連歲四方多
故水旱相仍糧道方艱倉儲未實而京師物價不甚踴
貴京民未甚窘迫者政以買賣交通商賈四集有無得
以相通匱乏得以相濟也若准所奏差官踏看則必搜
求攀指彼此互持切恐貨易之家咸懷疑懼徵發日甚
息本不充居者閉門行者散去懋遷之源不行物産之
來漸少官司又復點按常額一體催科物價之踴貴可
期京民之窘迫可待況今歲秋收四方未卜加以畿甸
根本設或多虞甚非所以宅中御外之勢也且今日宛
平告乏既歸之大興儻他日大興告乏歸之何地是猶
割股充飢腹不飽而股就廢矣臣聞古之域民或廛而
不征或法而不廛市宅貨易本非為官而設昔曹參入
相屬齊後相無攪獄市其後卒成清淨之治伏望軫念
民艱思近圖遠省用裕民凡朝廷祭祀宴享賞賚兵戎
軍國重務遇有缺乏量給官錢均平買辦其餘齋醮賜
予營造服御不急之務得已之征無名之費悉宜停罷
以甦民困不必差官踏看謹具題請旨
各處鄉試乞增取舉人
查得景泰元年詔書内一欵科舉一依永樂年間例行
不許更改此皇上中興初政所以廣致人才茂圖治理
之盛心是以庚午癸酉各處開科取士俱各欽遵施行
不拘額數續因給事中徐廷章等建言欲依宣德正統
年間仍定解額該禮部通行議擬得若依宣德取人不
無太狹合照正統額例數外果有堪中文字量加名數
亦不得多過二十名已經奏准行屬但其所增二十名
不復各照地方定擬猶為未當臣等請以一二處論之
宣德中應天府額取舉人八十名雲南布政司額取舉
人二十名定額之初未始無多寡之分也正統中應天
府增取二十名雲南增取五名增額之數亦未嘗無多
寡之分也今應天等處學校不減於先而雲南等處士
子不加於昔若不論其地方不量其士習一槩俱增二
十名則應天所增名數比舊僅過一分雲南所增名數
比舊將及一倍矣在彼者何其甚寬在此者何其太狹
舉此一二餘地可知且禮部見今行移既有不得過二
十名之語則少者必欲取盈多者不敢踰額進退不均
枉濫斯甚況今開科在邇乞勅禮部申照舊例其先奉
增添二十名除雲南不動外其餘南北直隸各布政司
多寡未均者各依正統年間增額等第照例挨數加添
庶為便益緣係比依宣德年間定額及正統年間增額
事例今將擬添名數開題請旨
雲南布政司(正統間增五名今依禮部奏添不得過二十名)
廣東四川陜西山西廣西(正統間各增十名今比雲南合多五名通增二十五)
(名)
浙江福建江西河南湖廣山東(正統間各增十五名今比廣東等處合多)
(五名通增三十名)
南北直隸(正統間各增二十名今比浙江等處合多五名通增三十五名)
代孔克煦乞免本族田租奏
臣克煦切照洪武永樂年間臣之一族為戶不滿數十
成丁不過百軀及今承平日久生齒日繁一戶或分為
四五戶者有之一家或分為十數家者有之思得各戶
原有地畝税糧秋夏總不及五百石子孫男女不下三
千口俱沗係聖門素習儒業既不能為工商以從事於
他道又不能逐技術以餬口於四方不過恪守耕鑿以
為事育耳又值連年荒歉輸納有程養贍不敷温飽無
托臣切惟飢寒切身雖父母不能制其子衣食不足雖
巢由不能固其節設或乖違禮義貽辱祖宗未免有負
累朝優待之恩也謹按唐乾封元年親祀孔廟子孫竝
免賦税宋太平興國三年命孔宜襲封文宣公竝免其
租賦又訪得己故尚書胡濙先朝時亦蒙優給田土除
免税糧臣等懷望有年自揣疏遠側微不敢舉援陳請
今者叨逢盛事感會休期伏惟皇上矜憐將本族税糧
乞與蠲免以為聖朝一代之彝典以為萬世崇儒重道
無窮之視效也臣謹具奏
舉王竑李秉奏
切惟方今根本重地臨據幽燕邊塞諸軍交切禁旅比
之前古都邑不同邇來邊報相仍秋防及事外蕃連結
種落伺隙乘機比之曩者情狀不同仰惟聖明御極不
足為虞設若征討有加師行糧食廟堂授攻守之略司
農揆轉餉之資典守缺人咎患非細以此言之方今事
宜部院皆貴得賢戶兵尤為急務不可不為之先備也
照得戶兵二部及都察院久缺尚書等官雖有馬昂楊
鼎李賓等在任緣須正佐相資庶得事務周正若不量
才度德濫授非人或曠月踰時因循不舉有無兩病廢
置都乖舊制時宜均為不便切見總督漕運左副都御
史王竑巡撫宣府右副都御史李秉俱各才堪致遠心
切濟時向因共推其賢以此累陞前職其有無德政非
臣等所敢言但其夙著勤勞多歷年所委以重任必有
可觀緣今所掌止是各處一方各理一事此則求人而
不得彼則小用而有餘恐非所以居重馭輕之道也如
蒙乞勑内閣吏部會官計議將王竑李秉取留在京隨
宜補任别選公正廉幹官員代其所掌如此則緩急可
濟内外得人既不失更化之宜又可示勸功之法人存
政舉何慮其餘昔汲黯在朝而淮南寢謀子儀將兵而
吐蕃遁去司馬光拜相而遼人戒毋生事王旦入相而
元昊謂中國有人此豈在兵刃既接政令相及之餘哉
良田舉用得人風聲威望足以聳動其觀聽而震懾其
心神也近者撫寧伯朱永奏舉鎮守甘肅定襄伯郭登
荷蒙允許命官代還大小臣工下及卒伍莫不感戴歡
欣望風作氣悅近者可以來遠先機者足以屈人邊地
聞聲當亦知懼臣等惟文武竝用則致理定亂之具全
將相皆賢則治内攘外之功恊今總兵者既承簡任而
率屬者尚爾缺員賢才滿朝豈無一人可以薦揚拔擢
如郭登屈己讓賢如朱永者蓋必知難其人故有所待
也昔唐陸贄自以居近侍而不能薦賢為恥臣等忝居
近侍實切慚惶是以俯竭愚衷上千宸聽謹題請旨
乞除調帶俸軍職
查得在京各衛武職官員帶俸等項數多有一衛二千
餘名者有一衛千五百餘名者通計不下三萬餘員每
歲共支食米三十六萬餘石折俸銀四十八萬八千餘
兩若併胡椒蘇木折鈔總計動經百萬之數靡耗錢粮
莫此為甚臣聞戰備攻守士卒當前但使主將得人不
必多官紛擾況其間多有老病怯弱騎射生疎之人既
無差調又無掌管徒建虚名以支實俸積歲彌年何日
為了見今府庫告乏四方飢饉相仍平時錢糧仰給去
處多因停免節財慎用正在此時今乃以有限之資而
供無窮之費設若少有緩急財賦不繼京師百萬軍儲
計將安出臣訪得天下都司衛所官員多有事故及在
前至今員缺不行申補亦有曾經申奏未蒙調撥者以
此千百戶所印信多令總旗人等護掌行使以致奸弊
百端軍無紀律如蒙乞勅兵部計議照查各處員缺將
前項帶俸官員内除應合存留備禦者不動外其餘相
應除任者照缺量行調補各處都司衛所管事如此則
在外無曠官之弊在内省冗食之憂事體人情兩得其
便若能減去一分則京師有一分之積矣臣謹具奏
災異乞修省疏
邇者天心仁愛國家薄示災異皇上克謹天戒日御齋
宮恭默思道以消弭之頃於五月十日特降勅諭布告
羣臣使各改過自新共圖修省臣等欽服聖訓夙夜震
驚爰自奉勅以來上下具嚴徵應未集切惟上天之道
深誠廣大可以專求不可以汎應可以心感不可以迹
孚可以久遠觀不可以淺近測故凡災異之來意者必
有所自而非一日之故得其所自則變災為祥不得其
所自則災異迭見矣況乎京師六部等衙門政治所出
一號一令動于四方法久則渝人習則玩致災召變豈
無一二可以指陳所自者但百工衆職各有攸司若令
他人言之未必盡知首尾如蒙乞令在京各衙門堂上
并部屬等官各將本衙門事有未宜政有未妥或利所
當興而未舉害所當去而未除或係見行而可以暫止
或係已往而可以改圖凡百積習致弊而有戾於立法
之初者許令尋源據實逐一具奏舉行有不盡不實者
許言官劾奏皇上尤宜專慮澄心嚴恭寅畏静存動察
於昭昭之際潛孚默禱於冥冥之中凡可以當天心之
仁愛者無不順而從之必能切中事情有所補益昔成
湯引咎未已而六年之亢旱即蘇成王悔悟方萌而一
時之風雷隨息此所謂求之以專感之以心故能致徵
應於頃刻也隱微冥漠一念轉移惟皇上留意臣謹昧
死具題
乞復王徽等官職題本
天順八年九月十七日該通政司具進南京刑科等科
給事中王徽等所言事件節該奉聖旨這厮每不知情
實却妄言要譽希求陞用便都調出邊方去欽此欽遵
臣等切惟純臣之進言於君必先顧其體要察其機宜
以懇切誠慎之心而將之以和婉諷導之語故下易達
而上樂聞雖以臣等至愚不識忌諱每論一人言一事
必其允關大義動合衆情然後夕慮朝思形諸奏疏未
嘗敢以率易為之王徽等志大而略於事務高而淺於
識彼見詔書許以直言無隠諸上書者又多被奬納自
以當言之官遇可言之日依乘感激圖補無階一旦驟
見此事義形於色氣發於聲恃其狂愚不顧利害乃欲
盡法於省刑罰之餘更事於仍舊貫之後而不知多事
之秋當且為朝廷保恤人才調劑事勢也以是矯激過
深引喻失當所謂匹夫之志野人之誠顧自以此為盡
心而不知其言之傷於切直也皇上責其不知情實誠
如聖諭但要譽求用實無此心今幸不即加誅賜以調
遣此日月之明天地之量非臣等粉骨碎身所能上報
但恐四遠之人亦復不知情實必謂彼近侍之臣以言
為職猶且得罪況疎逖之人豈敢復有所言由是箝口
括囊實惟其始幽情枉事壅於上聞非社稷之福也伏
惟皇上以不世出之主當大有為之時從諫如流求言
若渴政治以此而薦興臣工以此而承德今行之未久
遽使言路湮塞諫職流離駭聽四方傳疑萬世有識者
所共深惜昔漢朱雲乞斬安昌矦張禹帝欲加以死罪
雲攀折殿檻左將軍辛慶忌免冠叩頭曰此臣素著狂
直使其言是不可誅其言非固當容之上乃解唐皇甫
德參上言修洛陽宫事喻及宫闈太宗盛怒欲治以謗
訕之罪魏徵切諫乃曰朕罪斯人誰敢復言因賜絹加
職姜公輔表諫唐安公主厚葬德宗怒甚陸贄上疏以
為公輔任居宰相遇事當論奏不宜罪之憲宗謂李絳
曰諫官多謗訕朝政朕欲謫其尤者一二人以警其餘
對曰人主孜孜求言猶懼不至況罪之乎上善其言而
止此四臣者所言假使未當今百世之下不復論其言
之是非而惟美當時之能容直言及辛慶忌等能引君
以當道也此漢唐往事得之於書而臣等所目見者天
順元年六月初六日吏部奉先帝聖旨各科給事中三
十五歲以下及語言不正的都對品調出去欽此已經
定擬調用間至初九日節該奉聖旨給事中御史是朝
廷近侍耳目官如何妄劾人論法本難容但念他每職
當言路還都著辦事欽此欽遵此先帝於言路諸臣始
則示之以罰終則收之以恩威福予奪操縱有倫比之
漢唐尤為特異伏望皇上遠宗近守謹始慎終將王徽
等薄示威嚴復還舊職既有以彰其失言之非又足以
廣夫進言之路臣等不勝受恩感激之至
彈章
見君而不知謹者斯為背禮知罪而不能懼者幾於怙
強背禮者敗常怙強者無忌有犯於此難逭於刑切照
定遠伯石彪本以疎庸夙承敘蔭頃由微績起至大官
德感生成已過草茅之分恩深豢養當懷犬馬之勞奈
何無所用心遂致鮮克由禮邇因有疾皇上待極仁恩
聽行調理視同休戚不責朝參乃於天順二年七月初
六日病既痊而入覲當加敬而不忘及禮畢於外朝合
侍班於中禁豈期本官處身不檢致令幞頭墜地已無
加敬之誠及禮畢不入内班又失當朝之禮御史糾劾
而不在皇上寬宥而不知先雖過誤後實怙終臣等竊
聞古之人臣見君君適路寢然後敢退豈有上方視朝
而敢背禮自便者乎又聞諸侯朝王或肉袒告罪豈有
明知所犯而敢怙強自縱者乎即事原情法當無赦懲
一戒百理難曲全伏望皇上以法斷恩以義制事將本
官拿送法司明正其罪以昭國典緣係應議官員未敢
擅便謹題請
禮可義起而常變之分殊法以時施而生殺之候異故
知禮者不失其宜善法者不違乎當禮法不謹刑憲難
逃切照某等皆以庸流均叨盛選任參駁之官而反自
放縱居禁密之地而率爾粗疎乃者天順二年十一月
初八日恭遇冬至令辰十一日又遇萬夀聖節百服四
方共賴一人之有慶羣工庶府咸祈萬夀之無疆遠者
如斯何況近侍某等昧乎大禮之宜泥乎常法之迹當
初陽生復之候而奏嚴刑既非所以順時令當祈天永
祚之時而詳重憲又非所以格鴻休徒具耳目而聞見
不明徒備形骸而變通不審蠢然草木之質信如聾瞽
之人舉動若斯忠愛何在乞將各官拏送法司明正其
罪以警將來緣俱係京官未敢擅便謹具奏聞伏候勅
旨
事莫大於祭而助祭者必謹義莫先於君而事君者必
勤禮或有愆刑兹無赦切照某等介胄庸夫斗筲小器
素不閑於禮教曾何事於儀文安習故常養成怠惰乃
者天順三年正月初六日孟春時享太廟皇上親御齋
宫式嚴祀事臣下致齋公室相協宸衷庶誠敬之交孚
致祖考之來格豈期本官乃於初四日夜飲宿於家故
違禮制初五日因酒悞事不赴朝參麯蘖是耽罔顧三
戒七齋之義妻孥既翕頓忘夙興夜寐之勤何以事君
豈能助祭臣等切惟耽酒者有罪而祭祀之日尤加失
朝者有罰而縱酒故犯者尤重二罪俱發衆惡皆歸事
既彰聞法難容恕乞將本官明正其罪以警將來緣係
軍職大臣未敢擅便謹具奏聞伏候勅旨
國事莫大於郊而臨祭者必敬君言莫重於誓而受命
者必欽祭不敬則慢天命不欽則背上是可忍也孰能
容之切照某徒籍先功素無他技力輕任重齒少官高
既叨爵邑之封亦有神人之責勤勞盡瘁亦是當為沐
浴齋居甚非難事奈何燕安氣勝怠惰情滋乃者天順
三年正月十二日大祀天地皇上既恭默以端臨事之
誠復誓戒以嚴示下之命百官衆職罔不虔恭祝史工
胥亦知戒謹豈期本官於初九日夜正當齋宿之期不
忘家室之念默齋初罷輒便回還暗去明來以郊祀為
常事面從心異以誓戒為虚文譎詐機深䙝瀆事審雖
昊天廣大不加怒於匹夫而王法均平必先行於貴近
乞將本官拏送法司明正其罪以為大臣欺慢之戒緣
係應議官員未敢擅便謹具奏聞伏候勅旨
禮與食有輕重而因食悖禮者謂之賤士義與利有公
私而見利忘義者謂之小人切照某等全生介胄濫迹
章縫一則黷於貨財非勇不顧家之將一則志於富貴
豈材堪致遠之儒此其所見者既卑是以臨事也必敗
曩者皇上命某等持節前往楚府行禮鹵簿臨朝舉盛
禮而封藩國大臚傳制行古義以遣廷臣事既尊嚴理
宜敬慎豈期罔胥告誨互相比周承大禮而反為餔餟
之行服大義而取為苞苴之事豈不重干國禮深玷士
風伏望俯察羣言上昭獨斷將某等明正其罪以為不
循禮義者之戒緣係應議并在京官員未敢擅便謹具
題請旨
郊所以事天動息皆可畏之地齋所以致祭始終咸當
敬之時禮或有愆刑兹無赦切照某等或以文儒而起
居禁密或由工藝而濫致顯融為卿屬者或矜以自高
任戎事者多肆而無忌邇者天順四年正月初九日大
祀天地初八日法駕臨郊百職肅雍周道無啓行之擾
四門清穆明堂輯至止之儀天意監觀人心瞻仰豈期
各官忘其戒謹安於故常馳騎直前至天門而不下肩
輿逕造臨神道而弗趨罔思聖明之具臨不顧神靈之
如在放縱者固其所也謹厚者亦復為之是豈不知魯
大夫循墻而走之恭乃獨不推蘧伯玉至闕而止之義
怠心既勝敬意何存罪已昭彰法難容恕伏望皇上涣
頒宸斷奮發天威將各官拏送法司明正其罪以為祭
祀不敬之戒緣俱係京官并軍職未敢擅便謹具題請
旨
身以禮為守而禮之當謹者不可違臣以君為心而君
之所敬者不敢慢故縱敗禮者有罪怠勝敬者滅身條
教具存情法難置切照某等材非屈乘技止黔驢官賞
倍常薦致顯融之位職業易稱尚虚補報之勞奈何無
所用心遂致鮮克由禮乃者天順四年四月二十二日
蚤於會同館前適襄王以入朝而迴寓府某等因退食
以還私家既不避道而徐行又不下馬而交過冥頑罔
覺放肆無嚴事係重干理當窮治臣等切見襄王之在
藩也皇上念叔父之親眷懷特至今襄王之來覲也皇
上篤展親之意接見無時送往迎來極曠古所無之典
予車分寶悉内供凡有之資恩禮優加錫賚稠疊藩國
盡君臣之分朝廷厚親愛之誠宗廟之神靈降監用禧
海宇之臣工儀刑承德而某等何人乃敢昏迷自恣侮
慢弗恭皇上廓天地之恩奈某等負丘山之罪罔之生
也庸何惜哉伏望皇上奮昭乾斷涣發宸剛將各官拏
送法司明正其罪以為人臣縱情失禮之戒緣係軍職
大臣未敢擅便謹具奏聞伏候勅旨
過也皆見更也皆仰是為日月之蝕先時者殺後時者
殺或干政典之誅事已昭明法當推問切照欽天監掌
監事侍郎某等本以庸凡叨居臺監因依故迹曾何欽
若之勤揣摩舊聞靡有推測之智乃天順四年閏十一
月十五日夜十六日蚤月蝕百工衆職驚惶不安嗇夫
庶人奔走無措某等昏迷自恣擾忽不恭既不能先事
以聞又不能臨事而覺起復方位一無所知時刻日期
茫然未達居其位而不為其事有其官而不得其人救
護之禮不行歷象之司何用且薄蝕為變象之重日月
為列曜之宗顯者忽慢若斯微者差謬可見何以均齊
七政何以標準四方是以古有無赦之章今有失占之
律天人所在休咎攸關不可不慎也今某等已蒙聖斷
付之刑官固足以上答天心下彰國體矣但某等情犯
至深瘝曠特甚伏乞重加其罪以警將來謹具題請旨
恩不可慢慢則致罪禮不可違違則入刑故感恩思報
者必能盡臣下之禮守禮不易者廼能全君上之恩事
或有愆法當無恕切照公矦駙馬伯二十八員俱籍勲
階叨膺武備承襲者或居安平日曾無待用之思操歴
者或循守常規未解臨機之法皇上文能兼武安不忘
危乃者天順四年十月二十二日親御内府海子西教
場命某等列射且勅吏部尚書王翺等五員往共觀之
將以簡閱技材開導兵事使某等知所法也臣等側聞
各官弓馬熟閑者固多騎射生疎者不少或矢枉弓弱
而發不至侯或弓勁力微而引不盈彀或規模偃仰而
不知内正外直之儀或引注低昂而不知左拒右附之
法舍矢者衆以千百中的者十無二三皇上包容過厚
誘掖惟深既收黜罰之威復溥恩私之典重賞寶鈔薄
示勸懲為各官者自合銘心刻骨永懷感愧之誠夜寐
夙興恪致謝酬之禮可也却乃處之如固有受之若當
然及王翺等謝恩已畢各官情知怠惰事出因依至次
日方行報謝遮掩前非受賞則越在羣先謝恩則緩居
人後守禮之誠既失思報之心必無皇上施恩上之恩
某等犯罪中之罪謂事微而不戒則彼衆以何懲合將
各官究治不敬之罪以為將來之戒緣俱係應議及軍
職大臣未敢擅便謹題請旨
嘗謂與陪祀事有其誠則有其神瀆慢山陵是可忍孰
不可忍作孽由已垂鑒自天切照某等猥以傭材末技
叨承竝蓄俱收位列中軍者素乏智謀之美任居卿佐
者少聞經濟之資副郎署者不過隨行逐隊之人任衛
所者何異墜凳執鞭之卒此其材器既無可取而其謹
厚又不足觀乃者天順三年十一月十九日冬至節各
官躬承陛旨陪祭山陵所當夙夜惟寅恪盡具嚴之敬
始終如在式存至止之誠豈期各官性本疎庸素無檢
束各於長陵近地隨即騎馬而前或過景陵神路而徑
行或至景陵臺基而下馬或潛坐便地禮畢方出或唱
飲齋所至曉不醒䙝瀆有加猖狂莫甚臣等切惟人臣
見馬猶且式車豈敢悖慢於山陵之地古人行者且不
唾井豈敢汚穢於祭祀之區似此瀆祀背禮之非足為
文事武備之玷憲章具在刑罰宜加伏望將各官拏送
法司問罪以警將來緣俱係大臣軍職謹題請旨
榜
汀洲府行六縣榜
一各里甲并見在官公使人等除均徭軍需公務外不
許仍於所管衙門辦送到卯拜見供給當日當月等
項財物其鄉郭里長不許仍令甲首供備飲食物件
如有故送受者通行追坐入官
一每年除修倉局造解京等項物料外其除歲報諸色
文冊歷日紙張慶豐庫鈔等項公務止到府交領者
各於相應里甲内輪差不許仍於小戶内科貼路費
銀兩送府其成化二年倉用斗斛本府自行造釘烙
號完具至期照差關領逐日調厫更撥用收直待破
損不堪方許預申再給不堪者仍繳府以憑勘驗不
必每歲於各縣造送勞擾人難
一每歲坐𣲖府倉及存留各縣糧米聽令人戶自行赴
納每二石出顧腳折二錢二分每三石出厫㡳席一
條不及二石者俱免其餘别無使用若有插和著水
及年終不完者依律治罪間有路遠之人畸令小戶
自願附納者聽從民便仍仰各里長承納不許官豪
及在官之人計囑包攬或有通同結搆仍舊科算小
戶財物賂送監守之人及多除腳米一升一合生事
作弊者事發一體治罪收納之際許本戶親自行槩
其斗給人等各照年分收支不許仍立牌子斛手腳
牌名色一槩攙雜刁磴留難致令小戶困屈其厫㡳
席多餘及放支畢日照數存收備用
一各倉收支止許應納應關者在内若無故擅入及不
將原降斛斗調厫更用許拏獲告舉其大戶并承納
里長糧米進倉先於門上報數訖批串後聽本倉官
吏照串數驗堆約量是實方許起斛厫門進出腳擔
分路各行紅黑二籌須相離窵遠抛擲互换天色將
晚即便閉倉不許乘昏扺暮收放致生奸盜
一府屬多有容令慣猾之人在衙出入引勾事情吏典
多有留匿結攬寫發者在房主集朋合為非其老人
多有額外濫充革役未退并罷閒官吏人等在縣把
持公事排陷官長蠧害下民者除已問發及緝知外
原係前事未經曉諭難遽窮究自今各宜洗心改過
保全身家毋得再入公門重存形迹若冥頑不改各
屬官及被害者通前指實申告以憑處治
一文廟各壇應祀神祇祭品務須如法措辦豐潔毋得
聽攬搪塞欺罔神明其鄉飲迎春科貢等項事不可
已者亦須豐儉得宜毋令小民費擾外有子牛春戲
桃符門神元宵燈等項無益於事者悉皆停罷
一訪得寧化等儒學生員多有蔑棄經書違越禮教習
為遊惰積漸成風深為未便仰各提調官以禮省諭
其父兄用心戒勉資給務使有成如仍不改罰及其
家其中委有學行可嘉及遊惰不悛者各學教官開
具勤怠賢否實跡同季考過文卷優劣等第申府以
憑賞罰各學廟像祭器公廨損壞即便措置修理額
設齋膳門庫等項人役及時勾發毋致空缺其社學
師生亦宜時加顧眄感發人心
一本府惟長汀縣里老呈舉民人劉萬鍾八世同居除
已勘報是實另行外其餘五縣寂然無聞蓋因此等
之家或係貧素惟恐用度艱難甘自泯沒合仰各屬
里老備詢鄉都里社無分大小貧富委有孝子順孫
義夫節婦事行真實例該旌表者即便舉呈本職即
與一力主成不令本家動擾毫忽其民家孤老無倚
者尤須照例存養優恤具申回報毋得視為汎常虚
應故事
一今後詞訟牽告良家婦女無分人戶大小若非事情
真實緊關干對者毋得輒行拘留到官有傷廉恥其
見監囚犯輕重自有公法毋得縱令吏禁非時捶楚
拷掠逼要燈油燒紙等項財物刻減衣糧容隠外人
出入透漏問結該納紙張各照官數收納不許多批
另折通同鋪行明交暗取及將俸鈔出外挾勢低價
和買肥已損人其監房門窗牆壁損壞上漏下濕蛇
鼠穢汚俱要時加修整祛除毋致誤傷枉死
一訪得各屬人民近年有為官府貪求豪強逼脅大則
逃躱山澤久曠糧差小因詞訟牽連拘提未到只今
已蒙恩宥各宜安生樂業改惡從善應有合辦糧差
該結詞訟不許仍前缺誤今後凡有事干本府者仰
照新置信牌期限赴職即與量情發落決不淹禁酷
刑及受財聽囑失信於爾衆民若有故肆違延及當
該官吏不遵牌限完解者定行究治不恕
一婚喪禮有定制貴乎稱家有無訪得本府所屬習尚
奢靡費用無度多有因婚嫁而典賣田地因喪葬而
拖欠錢債者互相倣效坐致艱難今後嫁婚者行禮
會親各照門第貧富止可從宜減省不許仍舊需索
財禮備辦過分筵席喪葬者親隣人等除香燭弔問
外或柴或米或錢或布任其所有各隨情意厚薄互
相資助不必買送虚花盤合無益於人及葬之日俱
各自行穿素到門送殯不許動擾喪家送齋分孝愈
加憂困其迎神祭祀土俗所因者貴乎誠意交孚不
許廣張金銀寶玩珠翠等項互相誇耀誨盜長奸敢
有故違者併及親隣一體懲罰
一訪得府屬人家多有年少子弟遊手好閒不務生業
專一結交無賴之徒號為十弟兄名色日逐輪辦飲
食在於街坊恣肆沈酣至夜不散因為奸淫賭博哄
騙錢財衷惡懷奸不可勝道以致妻孥失所家業凋
零皆由此出除革前及另行緝拏外敢有不改前非
者許親隣舉首若隠瞞故縱事發一體治罪
一本府六房吏典貪詐者不無淳實者亦有從本職到
任以來各知戒謹一應錢糧刑名等項公務文移俱
係本職躬親理斷雖有貪詐無由用情今後凡有因
事到府人員毋得枉被詐欺虚費財物事或發露得
罪非輕
一今後官客經過除轎夫照舊外餘用人力止於運夫
及接遞夫内照原定名數約量均撥各從本管衙門
附簿挨次輪流不許多餘占放其夫頭人等敢有奸
猾推捱通同作弊者一體治罪若遇緊急不敷方許
於見在官里甲及火夫内借用亦要記數挨輪不許
仍於坊甲内科貼錢鈔如驛舖原無運接夫者仍舊
施行其驛遞等項夫役如果在鄉窵遠有妨農業者
許從宜顧替兩得其便
一館驛支應物件各置簿標寫遇有使客往來方許作
數不許逐日預辦支銷虚輪實費在官馬驢首人等
每歲該用錢物除約量另行外敢有仍舊於各戶多
科者追陪坐罪
一本府編發公用通知簿仰各縣自到日為始按季每
月將日逐𣲖收過里甲錢物無分多少要見買辦何
物因何公用衆同於何處供應交納令該吏眼同逐
一附寫上簿就令本里甲書名畫字付首領官收發
若有多科許小戶赴縣告查相證若里長通同上下
增減脱落及赴告不聽理者許赴府陳告其文簿仍
仰按季繳報以憑查照施行
一今後詞狀除革前及不干己事外止許舉告一事從
實開具實情及知見正佐對冊年歲老疾者有無兒
男方與准理若係革前及非已牽告五人以上及不
識字而不寫代書人田塘出賣過冊年久者俱不理
受
一各老人凡有剖斷詞訟俱要申呈定奪不許私擅受
囑徑自歸結放免其里長并火甲人等竝不許輒受
民詞生事擾人違者必罪
一本職止有弟張寬見在國子監讀書原無别居以次弟
姪親房之人儻或詐冒本家或稱親友在於各屬求
托&KR2796;騙者許舉執到官以憑懲治若有乘機就錯因
而假此動擾於人者必罪不恕其各學教官雖有一
二鄉里皆正大之士相見以禮言不及私竝無請囑
聽從事意各宜知悉
一本職到任未久卧病踰旬於兄民情土俗大小事務
所未深省姑以一二先行條示餘有見聞又當隨時
禁遵儻其間意見有偏言論過當可暫而不可常知
近而不知遠宜於此而不宜於彼所賴郡中老成耆
舊合屬賢士大夫幸悉所知明以見教但可以妥事
安民從公利衆者本職敬當聽受遵行不敢自是而
拒人也
方洲集卷二
