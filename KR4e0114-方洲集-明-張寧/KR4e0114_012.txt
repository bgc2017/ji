方洲集卷十二
明張寧撰
奉使錄上
乞定名次題本
禮科掌科事給事中臣張寧謹題為公務事臣蒙欽差
與同錦衣衛帶俸都指揮武忠前往朝鮮國公幹所據
辭朝領勑及到彼序坐回日覆奏題本僉名稱臣等項
臣欲遵奉原降勑旨序列在前緣武忠係武職三品臣
係文職七品於心未安伏乞聖裁奉聖旨朝鮮國習尚
文物張寧正使武忠副使欽此右題本天順四年二月
進奏後三日早朝罷駕幸文華殿太監牛玉傳宣給事
中張寧引至内門上方下輦立殿陛寧趨入叩首俯跪
有旨令近前者再問所進本事意寧叩首讀奏詞一過
上曰汝近侍官豈論品級聞李瑈讀書或有典故問答
非武忠所能汝坐次在上寧復叩首仰見天顔悅霽因
敢奏請所往事宜皆優賜裁决奬諭再三顧近侍中
貴人有勅諭朝鮮國王須得如此人去之語寧復頓
首謝蒙賜酒飯於春坊明日降旨繼有金織襲衣之
賜
遼東復奏題本
欽差正副使禮科等衙門給事中等官臣張寧等謹題
為公務事臣等先奉勑旨往朝鮮國公幹天順四年二
月十一日行至遼東都司欽奉勑今得遼東鎮守等官
奏報毛憐衛都指揮尚董加等會合人馬往朝鮮國報
讐朕意小國相殘或有此舉恐道路不便未可前去勑
至爾即會同鎮守等官差人遠探消息以為進止若有
此事爾且於遼東暫住待寧靜無事然後起行欽此欽
遵臣等仍還廣寧於高平驛會同欽差鎮守遼東左少
監覃璣總兵官海寧伯董興巡撫左副都御史胡本惠
計議得尚董加人馬往朝鮮國報讐原係傳報事情未
委虛的欲便使人前去緣出境地無人烟無從聽探若
至彼國地方詢問恐亦未得真情徒勞往復除撥精銳
馬隊官軍二千員名委都指揮李端管領於本月十八
日起程仍逐程於内差人前探護送相機行事到彼交
界無事官軍即便回還外具本差舍人李雄親賫謹具
題知
朝鮮義州遣還護送官兵榜
欽差正副使禮科等衙門掌科事給事中等官張寧等
為約諭事欽承帝命有事於朝鮮國照得本國素承禮
教世輯藩垣朝廷奄有萬方於兹特加撫恤待以不疑
顧以使行道遠多遣兵馬導送至境耳緣某奉勑不敢
稽行合於本境留示隨從官軍人等所據該支糧草悉
聽管領都指揮李端每隊摘撥的當人員隨便支送不
許多人過界紛擾有違朝廷撫待至意敢有不遵約束
私相取與因而延滯日時不即回還者悉行聞奏各宜
戒慎母或有愆故示
朝鮮國回還復命題本
欽差禮科等衙門給事中等官臣張寧等臣等先蒙差
往朝鮮國勑諭國王李瑈責問誘殺毛憐衛都督僉事
郎卜兒哈等十六人緣由李瑈迎接禮儀一盡藩國之
體開讀之際跪伏戰兢具言卜兒哈世居彼國會寧地
面無異編氓自父莊憲王時來住都城娶妻從仕今父
子通謀作亂罪不容已至今其子阿比車逃亾舍怨擾
境殺擄臣以此但知遵法處治本國耗亂之人實不知
曾受朝廷官職况普天之下莫非王土率土之濱莫非
王臣本國所有土地人民皆為朝廷看守豈敢過分干
犯臣等誠恐帶去通事序班語言訛舛當取紙筆與李
瑈作字問答先後相同的是實情無所矯飾臣等畢事
回還李瑈已差陪臣戸曹參判金淳慶昌府尹梁誠之
於三月初十日赴京謝恩謹具題知
晩發豐潤
蕭蕭車馬度重岡回首都城意渺茫斜日下時人望遠
孤雲飛處客思鄉黃茅矮屋山居小白草浮塵石路長
星月滿天行未歇俯鞍還復候行裝
次永平發撫寧
縈迴石磴緩經行海氣山光欲滿城駐息暫憐官舍近
依隨聊慰館人迎北來郡郭推名勝東去關門總治平
却算歸期春正好也應無地不深耕
薊州
烟光迷遠岫曙色上征衣郡邑行將近山村望轉微豈
應辭苦節何暇惜多違所愧經巡處勞人說是非
灤何有張果老喂驢石榆關有張果老鋪不知何
由得名二首
巉巖白石蘚㾗滋斧鑿何緣偶見施聲迹由來俱是幻
不須回首重興思
木柵標題跡已陳短牆衰柳未勝春停鞭欲問當年事
翹首斜陽不見人
宿蘆峯驛
亭館高虛草木殘碧峯烟露晩增寒隣翁社老紛成巷
野飯山殽進滿盤千里驅馳懷國事一宵清宴有餘歡
明朝擬上遼陽道數問征夫夜未闌
至山海關二首
塵路臨關斷雲山際海多驅車登峻坂飲馬下長河跋
涉真吾事咨詢奈爾何旋歸知不遠隨處記經過
望望逾高嶺遙遙知幾程野人清驛道疲馬歴空城茅
舍山炊熟松窗土炕平依棲聊復爾按轡又東行
宿山海驛留别張用暉主事
别來清夢每相尋客裏逢君坐夜深千里鄉關孤鴈影
十年樽酒故人心邊城寒氣春猶重海國潮聲夜欲沈
明日軺車何處是遼陽東去馬駸駸
過山海關
百二山河擁帝京鐵關金鎻接長城遼陽千里無烽火
薊北諸屯有重兵鼓角遙迎持節使關門應訝棄繻生
壯遊未盡登臨興一騎雲飛海浪横
連遇大風宿前屯衛次日早趨沙河驛望寧遠途
中苦寒
雞鳴戍鼓起城樓碧海風高馬上愁天地無心憐遠客
關山何處是營州壯懷慷慨看長鋏倦體支離惜敝裘
却憶邊軍寒正苦春陽幾日到遐陬
寧遠道中晩行
行行周道接山谿城堡連延斥候齊野燒過林枯草盡
暝烟生樹遠村迷人行落日多思睡馬渡春冰半没蹄
翻憶故園行樂伴百花深處聽鶯啼
寧遠東南有山居海中去岸二十里名覺華島中
有大龍宫千佛院皆金人所建土僧數十人自
相耕鑿若與世隔者每歲海冰可通車徒時則
一城薪炭皆仰給於此聞其中甚幽絶可愛亦
邊鄉一勝地惜行役匆匆不能一到
古刹寥寥海島邊行人指點說當年山門未乞新開額
常住猶耕舊施田寒日每輸城邑炭漁舟時送佛燈錢
官程咫尺空經過悵望烟波思渺然
宿松山所遇孟玉千戸老而能言談開國以來邊
事歴歴可聽次日早趨凌河驛道中述其語為
四絶
七歲為官今七十直從洪武到新年同時將士皆稀少
贏得兒孫滿眼前
牢落關山百戰中此生無罪亦無功於今邊境安如堵
共說君王似太宗
當時倭寇入遼陽曾逐偏禆夜伏藏百舸成灰諸賊盡
傷心和淚說劉剛
雙鬢蒼蒼膂力微已教兒子代戎衣此身雖老猶能射
閒上雕弓去打圍
途中懷楊叔瓛主事
春初為别後春盡尚殊方明月心期在浮雲夢寐長看
花懷共賞折柳惜分芳想見同年者聯珂集鷺行
廣寧諸屯衛騎士皆以獵犬自隨所至有獲戲作
畜犬詞
舂米莫棄糠澚釜莫棄漿飼喂須教飽驅逐毋令傷營
中畜犬勝畜羊晨將犬出暮烹獐邊城無盜不須吠明
日燒荒出城去
桃源圖為遼東李都閫端題
落花流水春將暮武陵漁郎迷舊路山扄澗鎻氣籥閒
誤入桃源最深處里巷驚聞外客名傾家出見動歡聲
不知歲月今何日却問阿房成未成語畢相邀扣蓬堵
瓦缶甆甌間賓主兒童將茗婦將醪禮數空疎意清古
坐中重述始來時黔首驚聞族李斯強者弄兵弱者死
惟我數家猶孑遺老幼攜持轉溝壑兔伏烏投枯葉落
披荆破楚履巉岩絶境天荒隔寥廓堙山塞岫種桃花
谷變陵遷幾歲華前人老死後人壯來日無多今百家
今年大水添溪漲舟輕直渡桃花嶂佳期難再事難憑
不說人間說天上到處窮荒草滿蹊武陵深窈易相迷
何須更問神仙事險遠由來是五溪
為遼東都司斷事陳公佐題畫并墨竹四首
西風吹雲江樹白黃葉寒潮弄秋色斜陽欲落鴈來時
露芷江蘺共蕭颯浩歌一曲下中流欲採芙蓉不自由
清風明月若長在沙鶴野猿相對愁南遊忽憶湖湘道
千里心期夢中老岳陽樓上望君山一點青螺隔雲小
彭蠡風高浪接天行人欲渡已茫然非熊事業來何晩
回首空江生暮烟
樹杪青山嵌湖曲古牆隂處莓苔綠野梅零落菜花開
柴門半掩黃茅屋空林晝永寂無聲村塢寥寥一犬鳴
年華欲盡衆芳歇宛宛白日傷人情巉岩峻坂連平越
瘦蹇凌競度還蹶人影東來知是誰小橋流水黃昏月
武陵年少日馳驅寶馬朱輪横路衢揚雄閉門頭雪白
却笑年年空著書
墨竹二首
流雲滿空江月黑天漏無聲瀉虛碧梧桐露白鳳毛垂
湘妃劒珮鮫綃濕短篷餘燼照殘更千里江潭幽夢生
隔江誰唱鷓鴣曲忽憶君山雙笛聲
蓐收鼓氣天行金紅塵委翳蒼烟沈潛蛟倒海鳳翻穴
十二瓊樓環珮音南州高士風流歇空谷佳人苦離别
憑誰截作紫鸞笙同上瑤臺弄明月
為遼東巡按陸侍御平題畫四首
蕭蕭落木翳林埛野色催寒帶晩晴滿地秋風吹雨過
亂山斜日照人行草荒别墅鷗盟遠雲護空壇鶴夢清
彷彿江南舊遊處小橋西舍讀書聲
榕葉成隂長綠苔薰風池館芰荷開鳥邊山色雲中出
戸外泉聲樹杪來一路鶯啼僧舍近隔溪人語釣船迴
若耶溪水山隂路何日扁舟重爾陪
巖壑蕭條雪滿庭凍雲連地晩冥冥春隨灞上騎驢客
人在孤山放鶴亭瓊島風霜千樹白蓬窗燈火一氊青
不知何處笙歌夜金帳羊羔酒未醒
雲山東去野橋西茅屋隂隂柳樹齊疎雨落花村犬吠
澹烟芳草水禽啼林泉杖履時相遇溪上壺觴每自攜
何日閒尋休沐地葛巾野服共幽棲
遊鳳凰山記
自遼城東行三日出連山隘又一日至鳳凰山去朝鮮
境尚百有餘里土人稱為開州其地蒼莽無人之場山
勢周環連亘不絶惟南面少缺如人臂合抱而掌未及
接者首尾低昂大麓偃伏左右若兩翅東西相望宛如
一大山不知其中能寬閒空隙也予初以使事未遑登
覽春三月二十有二日還過其地遼東都司李君本正
以千五百騎行迓適日暮按營於此因與副使錦衣衛
武士英三人連轡鼓吹而前皆疊石為城隨山障塞巉
岩崩毁過半其缺處為門石臬鐵樞沙土中猶隠約可
見門外稍東西向有水關架石作梁水聲幽幽然出叢
薄間若訴語者入門左折而西高崖絶巘上有土臺隆
隆意當時瞭遠處也右折而東盡谿谷涯際有舍一楹
覆地為椽上無片瓦惟朽餘壁立不知何人所常依息
疑野人射獵時信宿草具也自兹北行皆平曠幾二里
許石級頽殘瓦礫零落若官府廢治又二里許正北山
坳處適與所入門相對皆灰隔重石為關兩旁積石方
尺者千餘若將下墜却敵者極北南立四顧平帖藏風
蓄氣真天造地設儼然千家城郭四隅松栢彌山荆棘
被道豺狼虎豹麋鹿狐兔之迹交羅其間不可復進徒
擁立流望惆悵興思而已或者以為始全燕時郡邑又
以為故高麗時城堡又相傳唐太宗征東下其地嘗頓
兵於此是皆不必盡然而亦未必不盡然但其東北與
女直海西之境相接而此山正當其衝故當時立城置
守以控扳之經營締造可謂得矣又孰知今日凄凉荒
落而為過客之悲也嗟夫禹貢職方所載區域變遷更
置不知其幾何而始致今日之全盛合一遺蹤故跡無
處無之得失興亾各由其道是皆不足弔者而暇為異
域悲哉相與一笑還營書此為記
方洲集卷十二
