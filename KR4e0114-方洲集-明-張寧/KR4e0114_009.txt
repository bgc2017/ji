方洲集卷九
明張寧撰
七言律詩下
歸良輔六十壽詩
曈曨初日照林扉靜露心香祝太微半世清風將白首
一陽生氣到斑衣物情自昔明消長身世從今覺是非
江使已通靈貺集壽星中朗鶴南飛
東坡雪竹
風捲殘雲暮雪晴天空野樹水烟横淒迷望斷平安信
衰薄如逢太瘦生月冷冰梢清入骨霜交疎影澹無情
歲寒物色多相似到此方知晩節成
老君像
太史傳疑跡未磨猶龍人物更誰過流沙西去青牛遠
函谷東來紫氣多文字五千流絶簡虚無八九藉餘波
元玄臺下孤松老節錯根盤奈爾何
為許明夫題金碧山水圖二首
珠林瓊島錦江濱桃李東風滿眼春金碧樓臺何處盡
丹青圖畫幾迴新中山古道多行徑北海寒波隔要津
白髮題詩思何限少陵已是倦游人
佳氣蘢葱映海霞亂山環翠水生華笙歌不空漁樵地
巖谷偏多佛老家金屋藏春簾結綺錦軿迎旭扇籠紗
太平人物歡遊盛回首芳春日易斜
送薛公子
嬌歌急管送春輝春色薰人上錦衣花壓玉山人盡醉
雲隨金勒馬如飛鱸魚江上詩情遠燕子樓中客夢微
此去不須成悵望桑弧蓬矢願無違
壽曹繡衣廷章父
海屋添籌豸擁冠夀星光映紫微寒早來同甲誰相似
老去承恩古亦難春向百花莊上滿人從五老畫中看
列卿御史中書宅莫道非熊夢已闌
迎碧堂
茆屋臨深面面開虚明無處著塵埃蒼茫晩色烟中起
晃漾晴光雨後來靜綠侵衣人傍檻空青入座水生苔
詩成卻愛沿流咏蘋蓼香中有釣臺
壽劉侍御母八十
朝廷有道家無事八十年來見太平婚嫁及時諸子在
閨門如水一身清龍章到日心應滿鶴髮逢秋眼倍明
如記北堂萱草畔年年此日慶長生
相文吉裕陵進香還任
千里遥持一瓣香鈞天無路覲先皇翠華想像宸儀遠
玉几彌留末命揚終古山川歸永宅九霄日月麗重光
東風不盡昭陵淚回首空江烟水長
賀崔千戶中試
廣場初日照戈矛一騎紅塵忽過溝弓影横開孤月滿
劒光飛決白雲浮勳名不廢先公業談笑能分主將憂
好趁少年能事日玉關千里覓封侯
嚴侍御提學南直隸賦得驄馬行春卷送之
使君驄馬出康莊千里江淮淑氣長南國盡興周禮樂
西京不改漢文章衣冠總被陽春澤草木猶沾化雨香
不獨澄清眼前事百年桃李在門墻
送夏大尹復任江西
昔年曾共杏園遊物候驚新野水流霄漢六年長在客
雲山千里又逢秋微霜夜度吳門樹疎雨涼生楚客舟
作邑如君應有待不須樽酒慰離愁
題菊隣卷
風露蕭條一草堂四隣惟有菊花黃清連魏圃秋容澹
疎映陶籬舊宅荒穿徑杳無鵝鴨惱過墻猶訝蝶蜂忙
只應晩節長親並不減當時碎錦坊
寄吳東升
轅門歌管振芳辰翰墨窮工世絶倫鋏氣猶寒彈後月
筆花空晩夢中春盛時郎將烏紗舊幕府儒賓白髮新
二十知名今共老相逢不是薄遊人
辰州高指揮竹軒
百戰功垂萬戶侯綠雲高隠草堂幽平安不是青門日
蕭瑟猶驚紫塞秋一枕寒聲疎雨歇滿庭涼影夕陽收
門墻遠帶湘江意何日相尋樂醉遊
遊朱協律山房
欲尋勾漏問丹砂因過玄都羽士家壺裏有天遲日月
洞中無路入煙霞書餘别院聞清磬坐久空林見落花
安得聞身如野鶴共臨秋水誦南華
再遊朱氏山房用前韻
九轉新成玉鼎砂洞門深鎖是誰家鶴書一寄連滄海
鳳管雙吹隔紫霞舊雨重來前度客東風又發去年花
何當了却平生事餘向山間老歲華
題菊坡秋芳圖
歲序年芳似水流棲遲風景老丹丘斜陽疎影和人瘦
夕露寒香伴鶴愁開口笑逢今日醉滿頭狂憶少年遊
柴桑舊隠知誰在爛漫殘花獨自秋
湖山歸隠詩為周佑推官作
東湖山水繞柴桑舊隠歸來業未荒蘭澤秋風羣鴈下
草堂春雨百花香林泉久屈周顒節詩酒今同賀監狂
人事已周身事遂白頭清世趣何長
壽陽武侯祖母鄞國夫人
白髮朱顔邁八旬五朝門第太夫人侯封慶衍曾孫蚤
伯爵人誇宅相真鄞國儀章金作鳳主家供具玉為麟
洞門潭府梅花月千古同含不老春
張侍御汾溪六景
汾溪雨霽
東風吹雨過山溪霽景無窮入品題花落平林春水漫
草深高岸夕陽低天光蕩漾羣鷗下雲影蒼茫野棹迷
幾度臨流坐忘返夜深隨月轉荒谿
馬步夕陽
路轉荒村隔斷灣古橋斜日映青山蒼茫影裏長虹卧
欵段聲中駟馬還枯木殘鴉行客盡野烟寒水釣舟閒
濟川功業知相待莫道侵尋暮景間
鳳山秋晚
鳳山十里鬱崔嵬曙色初升霽色開萬壑晴雲連碧落
滿林涼露濕蒼苔霏微灝氣催寒蚤晻靄晨光入戶來
幾度東籬閒眺久悠然相對菊花杯
松磵鶴鳴
千尺喬松古磵隈綠隂滿地鶴飛來清音雅合琴中調
傳信應從海上迴孤館晝眠詩夢醒九臯人靜客懷開
勸君莫作遼東語好叶韶鈞入鳳臺
南館書聲
溪南書館隔幽林燈火通宵歲月深斷續曉隨鷄唱歇
咿唔寒共漏聲沈飯牛辭古懷高節彈鋏歌長見苦心
今日青雲軒冕貴還應不負買書金
東江漁火
落日漁舟趁晩潮夜深漁火亂相交江空野水和烟汲
月黑黃蘆帶雨燒風急柳梢光欲滅浪平沙際影還搖
惟應南館書窗下夜夜青燈伴寂寥
顧文之進士養病還姑蘇
飄飄詞氣欲凌霄翠竹蒼梧玉樹標酒病漸疎潘岳鬢
詩懷新減沈郎腰杏花春雨江南夢淡月疎星薊北朝
身在故鄉心戀闕未應蹤跡混漁樵
寄范處恒
蒼茫無路入林扄草色緣階竹繞庭滿地烟霞朝採藥
一天星斗夜吹笙興來自擬騎鯨客醉後多臨相鶴經
何事白雲閒出岫遠攜官綬下明庭
舟中與徐文海敘舊追賦舊事三首詞雖婉媚意
實經常總不能效麗則之言然亦非香奩體也
龍髻盤雲翠作翹繡鞋尖小束輕綃鱗鴻附托芳心許
弟妹傳呼小字嬌彩鳳竟分蕭史伴黃花瘦減易安腰
無端却憶朱簾下手劈雲香待月燒
曾將玉杵搗玄霜紅葉無情逝水長明鏡已孤鸞鳳影
羅衣空染蕙蘭香東風夢覺空凝涕秋月詩成欲斷腸
唯有謝家兄弟在時時相見一淒涼
能書能賦復能棋學得功成欲向誰阿大中郎真有意
參軍新婦竟難為莫思舊事成新事相見閒時即悶時
聞道赤繩先繫足可能重和白茅詩
追輓鄭良載
君門蚤乞此身還白首心期石壁山喜有文章歸大雅
恨無金紫列青班行雲逝水應何在塵世浮生總是閒
却愛謝庭蘭玉茂依然清譽滿人間
江山勝覽為維揚張明之題
萬里江山接故鄉十年詩酒任疎狂黃河西去龍門遠
清渭東來劒閣長一騎寒雲登五嶺孤舟明月度三湘
何當收拾天涯興歸卧維揚舊草堂
八月十九日與張良甫宿彭城風雨有作
夕陽初挽上洪舟邂逅彭城此夕秋世事關心多感慨
故人相見易淹留對牀風雨疑前夢舉目江河念昔遊
幽話更長秋夜短不禁鐘鼓起譙樓
張道士雪崖
冬來積雪滿塵崖清賞都歸物外家絶磴高寒春尚早
古壇虚白夜無譁望中乍失青城路深處應開玉樹花
留得歲寒終古意年年幽寂卧烟霞
登子陵祠
南遊重上富春山高節清風竟莫攀苗裔尚存寒士業
松堂長伴客星閒千山秀落雙崖裏一水名高四海間
日暮長歌山下去隔江猶有釣船還
夜行舟中聞笛
白露青楓夜色寒何人吹笛向江干風迴浦漵灘聲合
月落關山客夢殘金殿幾時聞舊吹畫樓何處倚危欄
天涯早已難為聽況復懷人淚不乾
除夕風雨卧病郡齋
蕭蕭風雨到閒庭愁病相兼酒易醒身外功名何潦倒
眼前兒女尚伶仃清霜客鬢隨年白芳草雲山入夢青
底事夜深眠不得自燒銀燭看醫經
過皇恐灘
曾於信史見遺名今日番從此路行極目煙霞迷石浪
滿船風雨起灘聲分明瞿峽西遊處彷彿梁山北去程
獨有孤臣懷國意東流不盡故時情
壽沈廷貴母夫人張氏
封章頻沐聖恩覃眼底年華七十三八座功名勞主饋
九重侍從見宜男花迎淑氣春方好蔗近秋風晩正甘
想到高堂稱慶日錦衣華髮共清酣
送王元昭赴中都
淮西留守去何之千里春江草綠時聖主有懷湯沐地
官曹不忘大風詞投壺别野清遊慣運甓空齋獨卧遲
君是玉門班定遠可能高枕廢驅馳
送薛九南遊
舊家公子擅風流十載江湖賦遠遊一飲不辭鴝鵒舞
千金新買鷫鸘裘神遊湘水雲生浦夢覺閶門月滿樓
猶有故家遺烈在幾回含笑看吳鈎
過伍公矩宅
湖頭秋水映樓臺湖上荷花幾度開西塞風烟遊子返
北山猿鶴故人來閒談舊事心先醉坐惜流光晩又催
清興滿懷消未得欲呼漁父共餘杯
病還部議未許將北行
雙鬢蒼浪野興生靜依疎柳聽秋聲一身未老心先老
萬事無成病早成門巷蕭條歸似客江湖飄泊住還驚
如何歲晚青山下猶有天涯未了情
詠草為劉公覲
幾度隂隂幾度晴年華不改舊林坰風霜滿野根都白
天地無心葉又青濃伴客愁迷遠道澹隨詩思到閒亭
蘼蕪萬里湖南路一片蕭疎繞洞庭
班婕好團扇圖
寵辱由來事不常佳期未必永相忘君恩偶為炎涼換
妾意終當箧笥藏粉黛香消金屋妬熊羆夢反玉簪祥
舊懷寥落新愁併長信宫前草又黃
月波亭
明月流光水上頭凭欄對月思悠悠江湖萬里何人共
天地百年今夜秋桂子香生翻兔藥蘆花影動泊漁舟
此情欲借清商發抱得瑶琴不自由
丙戌除夕舟次富陽
三百九旬今夜盡四十二年明日來功名荏苒老將至
紅塵汨没朱顔催庭幃咫尺如萬里飛夢復繞黃金臺
明年今夜知何處卧聽寒潮心轉哀
和陳彦章見寄用錢學士原韻二首
蚤期功業誓河山未到封侯惜暫閒飛將霸陵逢醉尉
孟嘗函谷滯晨關和烟芳草凝愁發帶雨寒潮載夢還
身在江湖心魏闕幾回寒暑念民艱
草堂尊酒對南山身外功名似夢閒老我病辭青瑣闥
看人生出玉門關垂楊野渡虚舟泊古木荒林倦鳥還
離合悲歡總回首可應頭白尚多艱
戊子除夕
前年此夕泊錢塘去歲寒燈卧草堂客路風霜閒亦擾
故鄉詩酒病還狂送窮漫學車船戲逐疫新翻傀儡裝
最喜家門盡強健綵衣稱慶醉椒觴
雪中偶書
江南三白兆豐年最好湖山晩霽天沽酒欲迷歸市路
捕魚還見出浜船雲連野色和烟暝人共梅花待月圓
不是梁園詞賦日也隨清景一陶然
許廷冕留詠亭
曲水流觴事不迷山亭渾似浣花溪情閒野渡舟横晩
思入空梁燕落泥誰向松間尋舊作自從竹下刻新題
山靈不管詩人倦草綠烟明鳥亂啼
採芳艇
十里湖山一葉舟年芳荏苒水東流聞歌白苧聊相和
欲採青蘋不自由杜若洲空逢斷荇菰蒲渚淺趁輕鷗
涉江風雨芙蓉老遠道深秋已倦遊
再遊寶所
負郭岩扉敞石壇上方門徑繞層巒樓觀海日夜先曙
竹引湖風夏亦寒林外歌聲泉出谷水中人影釣揚竿
何當雪月烟花候來共山僧信宿看
范德章金臺對雨詩卷
南北追攜共一身對牀風雨夜紛紛醉疑瞿峽愁中卧
寒憶巴山夢裏聞白髮孤燈人望遠綠波芳草鴈離羣
何年得似彭城會剪燭論詩坐夜分
雪村書舍
積雪空林晩乍晴小窗孤榻罷韓檠光搖竹簡芸窗淨
寒入梅花紙帳清坐久卻疑更漏斷夜深兼借月華明
洛陽舊隠如相問為報袁安素業成
送劉繡衣兄還江西
黃金臺下駐春暉千里江山疋馬歸淮浦東風芳杜合
楚江烟雨鶺鴒飛重來會見聲華著此去無令信息稀
獨有惠連傷遠别天涯回首各沾衣
為豐參議題柳岸春風
林塘三月柳依依搖颺東風近竹扉旋逐歌聲飄舞席
淡隨春氣入羅衣落花滿路啼鶯歇芳草凝寒燕子飛
自是平泉行樂處風光不與賞心違
送徐用濟太守還金谿
飛蓋雲隨畫舫還不須童穉候柴關南州舊隠文章顯
中世高風富貴閒松竹未交秋節後桑榆猶在午隂間
年芳正好故人去一曲清湖繞碧山
和王瑞之旅懷見寄
萬卷圖書一葦航不因流落滯遐方行遲秖為山留坐
閒絶惟應酒送忙旅館風煙多勝日故園桑梓未斜陽
秋來亦有歸飛燕王謝堂高是異鄉
山水圖
水車聲急綠陰肥水漫魚罾白鳥飛斜白照林停晩牧
新蒲近渚映春衣采蓮歌唱時將及競渡風光事已非
望斷五湖舟去遠月明應有市船歸
為吳方伯寫海天秋望圖
老樹荒山海上頭碧天沈水不勝秋乾坤定位東南缺
江漢朝宗日夜流人世勞生真渺粟仙家何處是浮丘
凌虚不見揚塵處風送雲濤起蜃樓
畫秦山書屋圖
茆屋幽深草樹中早來心迹暮還同錐毛有鐡詞峯隠
燈壁無隣眼照空桂殿秋香天外月龍門春漲海邊風
惟應詩畫消長日慙負賡歌作繪功
雲山訪隠圖
獨向青城訪隠君岩扉深杳路氤氲山翁採藥不知處
童子迎人猶閉門斜照入林松影亂迴風出澗水聲分
晚來再問經行地指點春峯頂上雲
雪窗夜讀圖為沃饒文裕
萬樹隂沈雪乍晴兩峯寒寂澗流聲玉京有路春何處
銀海無波幾變更明月到窗松火盡斜風穿榻苧幃輕
殘編未了清無寐不為梁園賦不成
送于憲使致仕
亂山孤騎大江船跋涉艱危二十年一代鳳麟天下士
四方霖雨夢中賢黃金臺古安車遠綠野堂空晝錦旋
留得清忠表臺諫娟娟秋月照霜天
竹溪書屋
竹林書舍語溪頭萬玉叢深一水流涼氣入簾湘帙潤
綠陰當戶石牀幽偶乘淇澳詩人興又起沅湘旅夜愁
雅頌不忘清節在春風行見鳳來遊
墨梅
淡烟寒水野橋邊風景依依似臘前遠道荒涼遲驛使
空山搖落見流年凭闌東閣春當座載酒西湖月滿船
羌笛何須怨三弄青青如豆更堪憐
為牛文振題墨梅飛白竹二首
林谷無媒草蔓纏歲寒心事只依然長因遠道逢人寄
憶得空山獨夜眠隨處月明容野夢幾分春色上吟肩
别來風雨頻搖落猶自幽閒是往年
風度長疑帶雪看憑誰留興入輕紈素鸞有影當窗見
清籟無聲特地寒霜落渭川秋慘淡月明湘水夜迷漫
平生雅操今猶在顔色蕭疎節未殘
席間答景瞻景章諸同遊
二十五老不常好三百六旬如擲梭鏡中白髮已如此
湖上青山將奈何清會有詩兼有酒佳人能舞復能歌
從來得喪都如夢何必驚誇春夢婆
題乾坤一草亭
杜陵野老身如寄家住千山獨掩扉萬事浮沈遺搆在
百年離合舊鄰非亂山風雨催吟盡永夜星河照影微
不獨南陽卧龍事子雲詞賦未應稀
題魏尚書和周彦充詩
客窗孤榻坐新涼展卷超然古意長韓魏從來重師魯
蘇公早已識元章百年人物歸吳越千古文章邁漢唐
見說東園老無恙西風寒並菊花香
乙卯三月再遊勝果寺書事
清霜落葉寺門前十載重來問老禪勝事幾迴芳草歇
舊遊無復盛時全江分吳越横通海山近蓬萊直上□
便欲移尊窮絶頂不堪風雨惜殘年
李漢祥退閒詩
男婚女嫁已闌珊斷送浮生作大閒不是逢僧聊半日
直須投老入孤山潮平野渡虚舟泊日昃寒林倦鳥還
車馬自喧心自逸滿庭芳草蓽門關
沈士容母夀詩
南山高拱北堂幽五色衣裳映白頭勿藥病消元有喜
如岡夀永合忘憂蟠桃秀結三千歲樛木陰深八十秋
滿目曾玄太平世百年家慶荷餘休
黎滄洲邀飲靈隠小酌永福僧舍
靈鷲山高石竇空冷泉亭外樹蘢葱人行絶磵春無雨
花落深林夜有風山水增妍詞客在衣冠尋樂故人同
舞雩沂水歌遊歇盡說蘭亭翰墨工
三月晦日遊龍井
倦扶殘醉過湖堤物候催新客思迷桑柘林疎蠶事促
菰蒲水淺鷺行低泉聲落澗龍淵近山勢凌空鳥道齊
苦欲相留留不得晚風斜日杜鵑啼
送温州揮使陳汝玉朴菴之孫
四世簪纓見祖孫六朝鈇鉞衛將軍清英不忝千金子
雅厚元從萬石君劒蓄靈光徹牛斗兵凝朝氣待風雲
送君不盡懷人恨目斷江東舊鴈羣
再遊靈隠寺
三月春深日日晴桃花未落柳陰清素羅衣薄松風淡
斑竹兜輕石路平盛世多才慚獨往客遊無處寫閒情
倦來更欲緣溪步為借寒流一濯纓
四月九日隂僉憲邀遊西湖
海道行春興未孤南風迎節下西湖天分瀛嶼三山地
人在瀟湘八景圖巢閣詩翁今在否龍門遊客到曾無
相逢已盡登臨樂酒罄芳樽莫再沾
醉中用前韻寄所知
漫道西園旅況孤一春光景四遊湖笑辭粉綠陪歌管
戲索丹青寫畫圖縱筆題詩千首易倒囊酬客半錢無
白頭取醉應非昔不用隣船借宿酤
為隂僉憲題畫
千古江山舊物華可人風景自清佳浮塵不到漁樵地
勝境元無佛老家石徑逢秋多杞菊水亭留客盛茶瓜
晚來風急鷗羣散一片澄波映落霞
松鶴圖
松老巢空日半矄碧山高絶鶴成羣三分浮雪凝珠樹
一片飛瓊隔彩雲隂磵長鳴雙子和晴臯孤唳九天聞
平生毛羽皆清白不帶蓬栖野雉紋
春意圖為隠僉憲題
鈞陽幾日動灰葭轉眼韶光徧海涯發育共憐春有腳
殘傷誰謂鼠無牙蘭篁地近森將老杞橘林隂宿未華
一種東風生意别月光應照不毛家
滄洲清趣卷
竹籬茅屋住滄洲風景宜人歲序幽水漫魚梁穿笱下
雨漂鳬藻近窗流歌聲夜落秦淮月詩景涼通楚澤秋
清濁浮沈總如許晚將心事托虚舟
聽雨為朱元素題
殘燈照影倚躊躇瀟颯聲中淚點俱衾枕夜寒身獨在
池塘春草夢全無風淒敗葉悲荆瘁水漲平沙怯鴈孤
忽憶彭城對牀事不勝清苦一長吁
姑蘇伊僉憲父夀詩
元朝元夕喜相催吳水吳山淑氣回人遇良時躋耄耋
境當佳處擬蓬萊五湖鷗鷺恩波闊一代衣冠夀域開
最好兒孫忠孝在棄官終養蚤歸來
稼軒
富貴功名淡欲忌幽居無恙樂時康豳風世遠茅綯在
莘野人非畎畞長白鳥近畦苗合秀黃雲映戶稻生香
不知桃李園中景何似柴桑舊草堂
送伍舉人舜廣
顒顒文采下蟾宫步歴青雲路幾重秋草香聞周野鹿
春雷聲促禹門龍連城白璧新辭璞百鍊黃金正在鎔
此去蓬山知不遠看花應上最高峯
和于景瞻王瑞之歲暮述懷兼詠梅竹二作因以
見彼此之情
天時人事漸闌殘蓬戶蕭疎海邑寒世路亡羊先自息
清琴别鶴更誰弹青山有地堪投老白髮無人可遣安
歲晚西湖歌舞歇暫應容把釣魚竿
莫看南枝與北枝每因詞賦見心期為憐宋老風雲氣
不減逋翁水月姿已發榮華隨處賞未開情思幾人知
一簾淡月清宵永誰似窗前忽到時
題徐元玉蓮塘勝賞詞後
十里紅芳載酒行興來誰復顧隂晴無端此會聊相偶
有約重來恐未成擊楫聲孤人語歇濟川名重客舟輕
風光想像湖湘路欲借遺文弔賈生
贈張相士
閱遍寰區二百州江湖無處不追留疑從單父城邊見
曾逐麻衣道士遊黃髮年中知老大白衣叢裡識公侯
相逢為問來秋事笑指青雲一點頭
張僉憲湖山行樂圖
江湖情思廟堂身行盡吳山兩度春范老不先天下樂
蘇公豈是宦遊人菊松有待歸應晩琴鶴相忘貴亦貧
他日懸車定何處午橋莊上杏花新
輓孫孟璵醫士
生芻束玉見無因宿草荒烟悵望頻轉眼忽驚千古别
到頭誰是百年人海邊明月傷心夜湖上青山揜淚春
惟有匡廬杏花樹東風依舊歲華新
吳汝秀求先人詩集序有作
湖橋春水泊輕舠冒雨相過重爾勞喜見伯温編擊壤
慚非元晦敘離騷縶駒此夕閒空谷鳴鶴何時徹九臯
芳草王孫又歸去客邊聊為一揮毫
再送歐員外
越水吳山近寂寥秋來到處動歌謠司徒鄉土簪纓表
科甲文章錦繡標千里星霜勞使節九重雨露下宸霄
元功自有玄圭錫好副民風十二條
陳大尹秦淮書屋
短墻幽徑草纖纖流水浮光四遶簷藜杖近分天禄火
芸編新絓鄴侯籤魚龍變化書連屋奎璧森羅月滿簾
一束囊攜人去後舊幃穿榻閉清嚴
聞鄭子高參政訃
一自同舟下第歸重聯書劒上春闈青雲得路故人散
白首還家往事非漫有束芻懷遠道空驚宿草閉玄扉
傷心不似當年别目極南天淚滿衣
甲寅二月晦日雨霽會飲朱彦明莊上
林梢曙色映朝霞沙淨春堤步落花負郭有田清世業
高居無事野人家簷空剩插清明柳山近先烹穀雨茶
不是青春壯遊處暫隨歌舞樂年華
竹鶴軒為馬浩瀾題
琅玕娟淨羽衣鮮彷彿湘君駕月旋見實何年隨鳳下
報安常日有書傳烟梢滴露秋先警雨篠驚風夜不眠
桃李無情鶯燕别憑留聲節上芸編
松石行窩
靜老山林故有期行軒移鑿是何時隂連絶壁雲孤峭
枝壓浮峯雨半欹十載風霜寒士節萬間梁礎大方姿
陶潛已去元章遠歲晏齋空只自怡
吳栖雲輓詩
人去滄洲歲幾何青山芳塚鬱松蘿生榮未盡安車召
死别猶驚鼓缶歌東道高懷賓客在南州舊族子孫多
雲栖不逐秋風散閒待遼陽化鶴過
送吳汝貴謫官入閩
舊家人物盛時賢粉署知名又十年六月鵬程應一息
千金龍劒暫孤懸江城歇馬春將盡山館聞鷄夜不眠
倏忽相逢便相别宦情鄉思各依然
蘭谷
石屋幽深小徑斜繁芳刪盡地清華壇荒尚譜宣尼操
畹廢猶存屈子家霜淨獨餘凋後葉泉香時泛落來花
南州高士元蕭散入室無人亦自嘉
題古畫
山淨浮雲水淨烟清寧風景是何年沿村古道無戎馬
近渚幽亭有釣船慘淡畫圖人已遠淒涼題詠世猶傳
小窗風雨無人夜彷彿清猿到耳邊
于景瞻宅賞牡丹花時已過感而有作呈諸公屬
和
惜花無奈看花遲孤負春風第一枝急景最憐將落候
芳心還憶未開時賞因多病難勝酒吟到無題别是詩
分付東君好培護與花先定隔年期
何處相攜宴牡丹年年三月在長安也知白首聯詩坐
不似青春把酒看羅幛無風香氣暖金盤有露玉容寒
故情不逐韶華改徧倚斜陽十二闌
錢舜舉雲山秋景圖
百里溪山一色秋嶺雲汀樹共悠悠何人欲著閒居賦
有客將歸遠道遊林外漁樵黃葉渡水中亭館白蘋洲
風光滿目知何處不是吳州是越州
甲寅三月登吳山悵然有作
遊適時頻趣轉濃少年吟眺已成翁從教白髮三千丈
不盡青山百二重海接江湖通郭水市連丘壑礙樓峯
登能作賦人誰是俯送浮雲散碧空
為隂僉憲題馬湖府土官知府安鰲族譜
瓜瓞綿綿世澤饒遠從西漢到天朝山湖帶礪藩垣久
江漢朝宗海嶽遥華胄直須家譜悉累功還見史書標
于今四表重光被九族都應仰聖堯
毛處士八十夀詩
夀星光彩燭南天白髮逢春八十年世際七朝人物泰
家傳四世子孫賢西湖杖屨開行館北海尊罍列慶筵
記取十年須一會還應兩度醉花前
赤壁圖為嚴仁遠揮使題
新秋時節又新冬兩度登臨謫宦中歌歇洞簫清對客
夢回孤鶴醉推篷百年詩賦遺文在三國江山舊業空
聚散升沈一樽酒盡隨殘雪踏飛鴻
畫秋山圖有題
荒烟野樹滿重丘人在青山最上頭直北關河燕月暮
向南鴻鴈楚雲秋閒登古寺尋僧話獨立危巖看水流
蓴菜時香鱸正美西風不見季鷹舟
黎今俊滄洲卷
悠悠書劎易蹉跎一卧滄洲歲月多斷卷秋風迴駟馬
小亭春水浴羣鵝醉醒無復江潭問清濁何勞孺子歌
見說雲溪有圖畫故人詩酒意如何
追挽何都憲祖考妣
一生丹穴一岐陽瑞鳳祥凰兩頡頏嶰谷何年諧律吕
高岡初日煥文章天留落羽羣雛出人說來儀百鳥翔
不是遼東華表鶴雙歸應復五雲鄉
何都憲望泮樓
重慶堂西百尺樓登臨如在泮宫遊一方禮樂觀瞻便
數仞門墻眺覽周文廟地高通月殿泮池水滿入瀛洲
青衿故是君家物日日凭欄望未休
何都憲重慶堂
階下芝蘭滿屋香庭前橋梓再重行徽名早著登科錄
盛事宜標世宅堂&KR0897;誥定聯雲錦軸兒孫齊著綵衣裳
只應萬石君家似世德相傳福履長
闕里孔遠文占籍杭州年七十以夏大理賀詩求
和為賦一律
落落猶存爾雅風年高七十未成翁家傳東魯衣冠後
人在西湖水月中玉立清秋千歲鶴雲停霽晩兩高峯
不知海屋籌添未昨夜安期有信通
四月十三日遊靈隠二首
清和時節最宜人忘卻東風已過春猶有落花隨水盡
漸看幽竹出墻新十年壺榼嗟為客五畞園居待卜隣
遊賞事同情趣别前湖歌舞正通津
靈鷲峯邊合磵東風光不與昔遊同春蠶作繭柔桑盡
社燕移巢舊巷空風蕩泉聲猶振激雨隂山色久溟濛
結茆便欲巖栖老時物驚心歸興濃
武克顯博古堂詩
淨几明窗翰墨香故家文物滿芸房畫圖不混古今筆
簡冊常分品第裝老我每因清事到為誰重整法書忙
從來鑒賞非時好絶勝王家寶繪堂
江村一曲
一曲清江碧四圍江村日日淨涵輝烟深柳色迷花塢
風急蘋香滿竹扉巢燕飛閒應識主汀鷗眠熟慣忘機
不知杜甫題詩處景物于今似此非
沈元節父母輓詩
耆舊凋傷不忍聞愁將薤露作招魂百年故物青氊在
半世推恩紫誥存高塚松梧秋冷淡舊堂花竹月黃昏
欲知死後生前事滿眼芝蘭盛子孫
金蔵玉藴美相宜景及桃夭是盛時箕帚分甘姑舅喜
閨門慶協聖明知重闈日永春何麗樛木陰深晚更滋
今日北堂寒雨夜有人長慟蓼莪詩
甲寅中秋會飲張用文宅待月
何處銜杯看月圓兩峯庭院石闌邊山河倒影冰輪滿
星斗藏輝玉燭懸白髮丹心秋幾度籃橋青瑣夜何年
醉來索共嫦娥語誰似風流李謫仙
畫雪松送柳太守北上
景物淒迷野色荒空山歲晩見孤芳凌高氣勁緣蘿斷
覆下隂深弱篠長根到幽玄枝亦古心含和煦葉都香
嚴寒歴盡陽春布天為王家老棟梁
送汝舉人赴禮闈二首
聖主重華世泰和四門清闢啓賢科雲垂龍虎開天榜
風動麟凰廓禮羅小雅笙歌周宴古大方文字漢京多
吳江自與天池接快見鯤騰際海波
賓鴻時漸鹿和鳴天路無塵野有萍運啟六飛升帝極
文同五緯聚奎星琱弓中鵠猶彎矢寶劒摶犀乍發硎
見說禹門春未化年來三月少驚霆
題俞章懷椿卷
腸斷高林淚迸泉蕭蕭風葉夕陽天春秋望絶八千歲
日夕愁過百萬年有約松筠空自好無情橋梓為誰妍
燕山路杳人何在丹桂寒香益惘然
白都閫攜牲酒相訪夜酌有作
小山斜日晩生陰紅燭青尊坐夜深制閫多才超武舉
匡時有策起儒林明良自感非常遇老病空談未邁心
不是春宵花月宴也應一刻直千金
平湖吳伯諧大尹見過别後有寄
駐馬瓊林醉綺筵手分霖雨下南天軒墀虎衛仍相待
枳棘鸞栖只暫遷自昔兵民同化美于今文武見才全
欲知茂宰清平治胥吏無能歲有年
賀人納粟冠帶
自獻籝金報治平不因干禄為時名邑分十室有忠信
義出千人是俊英宅里旌添華屋潤冠裳榮稱素衣清
東南多少輕肥者滿執牙籌過一生
正月十三日雪
騰六迴車路未遥又隨青女候元宵未應柳絮因風起
剰見葭灰過律飄陰壑冰澌鴻迹去陽坡草茁燒痕消
興來便欲行吟出十二街中徧寂寥
題畫
晴山隔岸繞江流沈綠浮青浸未收谷口烟蘿黃鳥樹
水中莎草白鷗洲林空宜有幽居客川廣堪容待渡舟
南去北來人擾擾不知何處可攀遊
題秦溪八景詩冊有懷朱文海
漁牧耕樵繞磵阿四時風景逐時多唱閑晩犢歌停調
雲破春犁雪滿柯日落桐林海月上嵐收石屋晩鐘和
秦溪舊境年年似物在人非奈爾何
王漢昭招飲步總管廟留題僧舍
不用湖山事遠遊海城東畔小瀛洲誰言閙市無閒地
自覺浮生是蕩舟梁燕歲歸僧漸老庭花時發水還流
一觴一詠青春暮爛醉何妨下榻留
丙辰二月雪菴上人邀飲小樓見杏花有作
何處招尋泛羽觴高樓花近淨年芳荒村暮雨曾沽酒
梵境春風不出墻老我重思曲江院是誰今卧午橋莊
相逢盡是凭闌者莫道偷閒過竹房
送平湖吳伯諧大尹入覲
河陽桃李頌清寧又唱離歌餞北行紅日九重京闕夢
白雲千里故鄉情天顔有喜親顔近文選成功武選榮
忠孝兩全名位盛壯遊真不負平生
正月二日朱孟瑜宅賞燈是日有雪
爆竹烘爐炭未灰朝元纔罷賞心催鰲峯瑞應三呼起
火樹花兼六出開老去喜逢春宴蚤晦餘先借月明來
臨安舊事依然在更待官燈上戲臺
秋暮有懷楊熙春
問程知是到長沙音信寥寥只自嗟孤枕客邊應有夢
一身愁裡似無家經秋古樹留殘照臨水荒城見暮鴉
幾度夜深寒不寐瀟瀟風雨上窗紗
西林
瀼西佳致杜陵莊曲徑通幽入草堂日映松臯穿戶淡
水流花塢過橋香條桑剪雨春蠶罷敗莠漂風晩稻長
勝事不窮清賞足直須詩畫為傳芳
題碧泉卷
僊家池館絶囂埃一碧流泉近戶來為愛秋清淨如練
卻嫌春蔓綠於苔迷津黑水應難濯入海黃河去不回
何似蒼明長在目天光雲影鏡中開
和徐學士瓊送危昌言詩大樸之孫也
自是丹山五色雛至今文采與羣殊江湖浪迹惟琴劍
丘壑閒情有畫圖吳苑清霜楓葉落楚鄉寒月鴈行孤
相逢卻憶先公事惆悵才名老宦途
畫雲海圖送于文遠還新安文遠時與景瞻京兆
通譜以子恕奉祠而歸
百年文武自高門散合無憑世系存徽國衣冠遺舊範
吳山祠墓見雲孫星辰拱極元同象江漢朝宗會有源
咫尺蓬萊人未見高丘遠海漫勞魂
遊春圖
柳陌桃溪處處和興闌歸晩夜如何壺觴已罄厭厭飲
騎從行催踏踏歌滿路風聲啼鳥歇隔墻花影月明多
朱門未扣人先應一點銀燈出綺羅
張士明西郊野趣
數椽茅屋住西郊野趣真成俗慮消臨水偶垂無餌釣
登山時遇帶書樵半村禾黍連深巷五里輪蹄隔斷橋
聞道春城遊賞歇夕陽林下獨逍遥
送蹇通判赴京
黃甲登名繡作衣宦家中世似君稀提刑大振行臺憲
佐郡全收侍殿威六月摶鵬聊一息三年停鳳又高飛
懸知郭隗臺前路駿復天閑定不歸
送王主事伯舉抽分還部
數卷圖書上驛船飄飄文采似登仙司徒自古須經國
進士從來最得賢越北關津無滯賈吳東山水有新篇
懸知獻納丹墀裏五色雲中一鳳旋
題伍公矩桂林别意冊後
五嶺行雲七澤風東將入海汎鴻濛生還卻笑征南老
往事空驚塞上翁萬里歸心孤磧鴈廿年春夢五更鐘
曲江院裡看花伴物色于今盡不同
送王文昭秀才還慈谿
風雅文章世宦名西遊未久復東行廣場有藿駒難縶
清野無蒿鹿未鳴燈下雨聲賓館夢江南晩色故園情
温柔舊學如君少落日臨期老眼明
松軒為無錫楊璠題
落日長松野蔓滋小門幽徑曲通籬影横虚榻月當牖
風度清琴聲滿帷冰雪歲寒人共古棟梁材大事何遲
分明記得歌遊處白髮青林有夢思
鄉先達王公宗憲居官盛有時譽司銓衡者方欲
倚重任而公乞歸甚力人益高之噫有果不易
及也予不能暢其官美之名故連詩而為送之
東將入海喜乘風回首紅塵杳靄中浮世勞生何日盡
急流勇退幾人同杏花春雨江南路白髮青山洛下翁
此别因君重興感不勝歸思附冥鴻
曾持使節過南徐監郡能聲衆所知推轂屢膺當道薦
投簪竟為引年辭五湖烟水歸時樂千里棠隂去後思
愧我素餐今白髮不堪碌碌尚驅馳
方洲集卷九
