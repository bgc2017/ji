方洲集卷八
明張寧撰
七言律詩
秋日漫興四首
雲物蕭條拂曙開故園東望轉堪哀孤城海氣連雲合
萬樹秋聲動地來麟閣功臣多際會鳳臺詞客慣趨陪
蒿萊今日驚塵起欲賦慚非宋玉才
吳門北上是長安萬里關河客路難原野草荒狐兔盡
江潭風起水雲寒無輿漫擊馮瓘鋏當道誰彈貢禹冠
總為黃花能待臘年年長向雨中看
書劒蹉跎雨未成登臨無限故園情黃金臺迥秋天遠
白玉樓空夜月明籬菊不禁清露重征衣偏覺暮寒生
山空木落無多日海宇春風歲又更
風雨周行蜀道難每回回首益長歎黃金易盡秋雲薄
華髮無情曉鏡寒塞鴈北來天漠漠夕陽西下水漫漫
巫山萬里知何處可待襄王夢裡看
送王廷顯調官入閩
迢迢旌旆度遼陽疋馬南行去路長龍劒乍提三尺銳
蛇弓新挽百鈞強嚴霜欲度㯽榔熟瘴雨初晴荔子香
見說皇仁同覆載少年隨處答恩光
七夕有懷劉世亨
海城吳葉墮新秋露坐中庭夜色幽微月遥隨銀漢轉
清樽不共故人遊曾聞玉殿傳燈火更想瑶臺望斗牛
千里相思應未寢故園南望益離憂
賀劉世經新娶
洞房花燭照新粧此夕相逢樂未央鳴鴈有聲冰始泮
牝雞無語夜偏長采蘋拂曙遊南澗奉帚平明覲北堂
官事不違中饋好故人從此念糟糠
赴京辭親
幾年衰薄望成名暫得微名又遠行夜雨萱花偏有感
西風椿樹正含情黃金秖為書收盡白髮惟因教子生
安得登科親未老綵衣光照錦衣榮
别弟
堂上雙親鬢已華莫因年少誤生涯弟兄鳴世懷蘇氏
羣從能詩憶謝家天闕雲依丹桂子故園春滿紫荆
花孤舟明日滄江夕愁見征鴻落渚沙
别籬應瑞
遠擕書劒上京畿身在青雲去路微千里關河成遠别
十年詩酒歎多違夢回野渚生春草愁入寒雲見夕暉
何似同登龍虎榜長安車馬共輕肥
别陳敬佐
竝駕青雲舊有期著鞭今為祖生遲秋風旅館思懸榻
夜雨書窗憶下帷世道正當全盛日功名况是少年時
滄洲明月孤吟處回首令人感别離
酬陳彦章見寄
幾年瘴海息波濤棨戟重臨不憚勞塞上風雲嚴虎衛
營中新月照龍韜一身許國丹心在百世傳家素業
高見說于今戎務少秖應詞賦日揮毫
松石軒
蒼松白石護玄關福地清高不可攀萬壑天風吟倚處
一林明月醉眠間藍田玉長雲根出王母書回夢鶴閒
為問長生如可學願從服餌駐童顔
濟寧道中
宦情離思共依依極目關河四顧微千里風雲隨去馬
五更霜露滿征衣山連齊魯居人少地接淮揚故舊稀
自愧才華非董賈春風何日覲彤闈
追挽劉世亨父
白頭無事出田園清議猶能動至尊鄉里衣冠推世德
海濱營衛仰餘恩鶴歸華表仙人化樹滿荒山古木存
往事不須頻太息傳家今已見曾孫
寄劉世亨兼簡諸故舊
别後逢人每寄聲自憐多病托羣英經綸有策懷先逹
科第無才愧後生淡月疎鍾京闕夢白鷗煙水故園情
雍容禮樂三千輩日近清光仰太平
感事二首
羽書昨夜報居庸百萬雄師下九重天子垂衣臨大
漠羣臣端笏扈元戎禁中已乏回天諫閫外誰成闢
地功千古澶淵扶日轂令人長憶寇萊公
寶馬朱輪接上遊時危誰解奉天憂鼎湖龍去英雄盡
劒閣雲深日月愁玉輦已隨邊地草青山依舊漢宫秋
元勳野死潼關破誤國何人更首丘
山行
溪山景物曙蒼蒼溪上行人路渺茫極浦人家依島嶼
上方樓閣蔽岩墻鳥邊雲影孤峯小山外泉聲萬壑長
安得閒身隨釣艇時時來扣遠公房
耕樂為吳江士人作
宦遊京國久蹉跎老去躬耕奈樂何田畯有懷時見候
農人無事日相過汚邪水滿菰蒲長高隴春深菜麥多
幾度報田歸去晚醉中猶唱飯牛歌
植蘭堂為仇克明
林下深期日共忘年來移植近中堂清霜入佩幽懷遠
落日援琴古意長剰有高風存九畹更無餘物示諸郎
太平時節人文好非是閒居覽衆芳
挽顧士行
東吳回首每傷神千里關河百戰身舊業已隨烽火盡
白頭無復故鄉春百年譜系雕蟲細半世功名馬鬛新
聞道遼東多野葬死生高誼更何人
劉公瑞閒居六詠
春隴耕雲
漠漠陰雲滿太空自驅黃犢事春農疎狂更喜兒童長
衰薄應須畎畝功水色微茫春雨後歌聲迢逓夕陽中
麻衣短褐渾相似舉世無人識卧龍
寒潭釣雪
西風吹雪滿秦川寒擁絲綸上釣船悵望平林飛鳥外
詩懷多在白鷗邊羊裘高節眞成癖鶴氅清風欲山仙
最愛晚來堪入畫一蓑披向酒家眠
西軒聽雨
芳草池塘夜已分一燈疎雨轉紛紛分明瞿峽愁中聽
彷彿巴山夢裏聞海外故人嗟久别天涯遊子憶同羣
蘭缸欲盡青氊冷落葉蕭蕭自掩門
菊圃秋香
郊原秋日景凄其三徑黃風晚更滋為惜子瞻淹宦久
故應元亮去官遲東籬晚節興懷感南國佳人入夢思
曉露晨霜易衰歇歲寒心事更誰知
琴室松風
朱絃疏越紙窗明時有松風繞戸生林谷蕭條孤月滿
海天空闊片雲輕心閒自悟無絃趣坐久疑聞太古聲
幾度夜深詩夢醒猿啼鶴唳共凄清
書窗梅月
東閣梅開繞畫闌娟娟霜月下詩壇山河有影冰輪滿
風露無聲玉樹寒歌罷霓裳人不見夢回首鳥思無端
卻憐此夕孤窗月紙帳香消獨自看
送應司訓入廣
一官初得覲宸旒又上湖南萬里舟碧樹青山妃子
廟夕陽芳草仲宣樓竚聞江漢歸周化莫為沅湘弔遠
遊泮水傳經如有暇好題尺牘慰窮愁
送王司訓赴臨江
一鶚横飛碧漢間遠持木鐸下朝班清江小艇鷗邊渡
玉笥孤峯鳥外山葉落疎林雲谷静草深茆屋墨莊閒
相逢盡是摳衣者不用昌黎老抗顔
寄妻弟王寬秀才兼劉公贄
記得年來下第時春風偶復遇佳期十年燈火黃虀飯
千里風雲白玉墀濫進已為同軰笑成名喜慰老親思
金臺回首頻惆悵積雨新秋好下帷
送金都運
讀罷離謌悵夕暉不勝遥念忽依依同時諫諍幾人在
當路交游強半稀雲滿冀城雙闕迥雪晴淮水片帆歸
前修未遠徽音歇羞逐清班侍紫闈
送趙尚敏
同遊京國未能還况爾離羣愴客顔白首心期何日盡
青雲蹤跡幾人閒一官遠寄湖湘外疋馬遥馳嶺海間
東道已無相識問愁來莫上九疑山
過梅莊懷舊
野梅茆屋石闌干白首空山幾度看紙帳梨雲春夢冷
斷橋殘雪暮窗寒風光不減當年好詩酒猶懷晚歲歡
郤憶種花人不見隴頭無信月漫漫
題孫廷蘭郎中畫四首
江南三月風光好淑景分明出世間春水河梁天上渡
夕陽樓閣畫中山人來茆屋雞聲午花落疎籬草色閒
何日追尋休沐地雲蘿絶壁漫躋攀
薰風楊柳綠成蹊村巷無人鳥亂啼水漫西疇春事歇
草深南浦夕陽低經旬卧起門常掩三徑荒蕪路欲迷
丘壑經旬時漸少高居應有醉中題
雲物凄凉接晚晴西風岩谷暮寒生山迴古寺聞猿斷
落葉疎林見客行斜日淡依孤岫没野鷗閒傍釣船横
南遊記得湖亭路白石滄波萬里情
巖谷蕭條草樹平萬山深雪一人行望窮寥廓不知夜
獨立蒼茫無限情幾處鄉關遊子夢半林燈火讀書聲
瓊瑶滿地天如海欲駕靈飈訪太清
方節婦兵科給事中輔之母
滄波東去斷魂歸鏡裡孤鸞静不飛宗祀有靈遺腹在
閨門多難一身微已甘白骨埋青野肯許緇塵上素衣
豈料旌封能待老此生辛苦幸無違
送黃五禧還豐城
一别東吳又十年相逢京國共依然浮世世事不長好
明月心期只自圓歸夢欲迷南去路鄉書多問北来船
竇家兄弟俱長健事業應須各勉旃
送董廷瑞赴南臺
聖主憂民重憲臣繡衣持斧出楓宸范滂久負澄清
望趙抃生懷獻納勤肯使豺狼當轂道坐令枯槁發陽
春清霜烈日江淮路莫謂相逢有故人
送王廷器妻弟南還
共說門闌氣象新客邊相見亦情親說車又是臨岐日
詠雪應懷遠送人北固樓臺江樹晚西湖花柳故園春
停鸞止鵠須高振莫謂韶華誤此身
挽張布政
萬里雲霄早致身清時人物舊儒紳四朝寵遇推良
弼一代勳名屬老臣青𤨏才高天上詔紫薇花落夢中
春經綸未盡英雄死海水東流夜月新
遊金粟寺寄湛璇二方外
金粟名山碧海邊上方樓閣近諸天人推轉藏聞清梵
自洗殘碑認往年南度龍章千古在西来象法一燈懸
登臨不見懷人處回首孤雲思惘然
寄張公裕學正
一别雲霄兩載過廣文詩酒近如何客邊醉眼青猶在
鏡裏流年白漫多雅度莫逢湘水弔高才誰和郢人歌
秋來幾度懷風采凉月輝輝滿薜蘿
送孔彦旭還闕里
萊衣千里上京師文采雍容玉樹枝對客共稱佳子弟
過庭如見舊威儀重闢落月人歸早野渡清霜馬去遲
四海門墻千古意因君日日起遐思
耕隱堂
石田茆屋住山深老去惟餘物外心疎雨綠苖春滿地
亂蟬高柳水平林將蕪郤笑潛身晚用晦何煩抱膝吟
獨喜故家遺業在年年詩酒契幽尋
寄壽李郎中外父
湖山佳致百年身一半相忘醉裡春華誕每逢南極老
清風自擬北牎人鏡中白髮秋容澹蘺下黃花晚節新
有客朝回望鄉拜太山高絶近星辰
送徐尚寶致仕
綠野堂前舊雨飛黃金臺下一人歸當時門戸依然在
世路風波忽已違清夢尚懷西掖樹閒情多鍾北山薇
汾陽子壻俱榮盛五十懸車世所稀
林季聰父母挽詩
一經科第著材英五轉儒官羡老成身在世間如大夢
人從死後見平生功名荏苒隨年盡心事凄凉共月明
遼鶴何須作人語五雲中有鳳雛鳴
霄漢頻隨鳳侣飛年來猶自密縫衣青燈夜雨人何在
白髮秋風子未歸魏闕恩榮鸞誥在潯陽消息鮓書
稀惟餘一片隴岡石千古清光照夕輝
竹雪齋
小齋叢竹雪深時景物年年似有期賦就梁園人卧晚
寒凝嶰谷鳳鳴遲風敲碎玉晴還好月轉冰簾夜更宜
安得閒身無一事芒鞋相訪共題詩
送許道中致仕
千里山川入舊遊風塵滿地草堂幽西周事業歸黃閣
東魯衣冠見白頭鷗外漁歌孤棹雨鳥邊詩思亂峯秋
懸知此别成長往誰道功名不自由
陳緝熙先壟六詠
吳山朝旭
曙日初逢宿霧開館娃宫外塚纍纍鳴鸞不見孤鸞下
晞露疑聞化鶴回隱映祥光輝草木蘢葱佳氣滿樓臺
一從埋玉高岡上幾度凌晨祭掃來
震澤秋蟬
亂峯如抱水縈迴明月當空絶點埃明月不隨流水去
秋風無復舊人來思家賈客應同感信宿漁歌莫浪催
長夜寂寥魂已斷天光雲影為誰開
光福煙光
華表西林晻靄中霏霏拂拂梵王宫寒凝海日晴還暝
横入松梢遠更濃暮景蒼茫冲斷鴈客愁冥漠度疎鍾
無端忽被風吹散悵絶天涯望眼空
海雲茶屏
小院名花自㫺秊先公曾此訪通禪秖應獨立凉風後
得伴長齋繡佛前殘雪壓枝雲母重暝煙浮葉鳳帷鮮
也應見物懷親愛時折幽芳供几筵
寄心修竹
雲林幽絶遶琅玕地接荒墳幾歲寒宿草殘碑深不見
清風明月静相干隆冬有笋嗟何及古塚賡詩蹟未刊
僧化旃檀佳客去可能日月報平安
古廟喬松
敗屋長松碧蘚滋野人相見說當時摩挲尚記兒童戲
盤屈惟應鬼物知長恐風雷騰老榦每因賽社斫新枝
近來時有遼東鶴飛下寒梢欲語遲
送徐編修弟還吳
金蘭玉樹每相聯聚散無憑共一天芳草池塘催别夢
夜窗風雨惜芳年北堂燕綵黃昏話東閣看雲白晝眠
兩地應須各努力天涯此去只潸然
為徐時用題謝廷循畫
湖上春光接貴遊湖陰山水獨宜秋林泉老我雙蓬鬢
風雨還家一釣丹望遠時登黃葉寺採芳多竚白蘋洲
相看獨有南州士高卧孤山百尺樓
己丑除夜
四十分符刺一州四年歸病卧滄洲慙隨世俗論青眼
自歎功名負黑頭身事淡如幽磵草心情閒似曲江鷗
炎凉冷暖年年在每到今宵一醉休
庚寅除夕
六六光陰又九年細將新事較從前風雲語步都成錯
冰雪心期益自堅隔院笙歌聞别調滿庭燈火散浮煙
詩成畱待明朝寫閒伴春風上錦箋
趙驛丞湖曲草堂
十里湖山一草堂年來歲月坐相忘林間野鶴閒隨杖
檻外沙鷗欲近牀風雲夜迷和靖宅煙花春滿杜陵莊
如何忽作青雲别三徑蕭條歸夢長
耕學為劉侍御賦
插架詩書負郭田此生清意滿林泉一犁時雨春方竹
盡夜寒燈曉未眠訪隱何人經白屋傳家有子付青氊
年年報社人都醉獨自關門草太玄
壽靖遠伯
行專鈇鉞坐蕃宣生際承平八十年日下五雲光甲第
夢中八翼上鈞天清時文物龜麟出白首勳名將相全
不用相尋赤松去九重深念老臣賢
汀州哭崔惟正
别來三月歎蹉跎落日驚看逝水波清淚欲乾還自落
羈愁未遣又添多英雄有死嗟誰在歡會無期奈老何
十五年前舊遊事不勝哀戚動隣歌
送周民表進士養病南還
走馬看花未盡情白雲官舍坐澄清愁多頓覺歸心急
吟苦誰憐渴病生高閣晴雲舟鳳遠畫船秋水白鷗輕
不須會唱陽關去千里家山衣錦行
送薛九公子
矦家孫子擅風流長向江湖作勝遊一飲賸拚鸜鵒舞
百金曾買鷫鸘裘柔風楊柳春當座弱水芙蓉夜滿舟
猶有故家遺烈在時時含笑看吳鉤
挽陳南海
海色蒼凉宰樹陰百年人物此消沉杏花春雨匡廬遠
茆屋秋風杜曲深白首一官終舊隱清樽孤鶴費長吟
相看惟有燕山桂恩澤于今滿故林
松崖為許處士傑
滿地松陰石徑斜蕭疎横似野人家牎涵水氣秋偏蚤
座有書聲地轉佳凉逗晚風清鶴夢冷和殘雪映梅花
歲寒節操應相待不是閒居愛物華
李載章獨鯉圖
桃花春水漫滔滔一躍龍門萬丈高十載江湖淹物色
九天雷雨奮雄豪誰人見轍能憐鮒何處垂綸欲釣鰲
自古成材須澤世為霖有待作波濤
方洲集卷八
