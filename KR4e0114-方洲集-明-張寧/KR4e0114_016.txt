方洲集卷十六
明張寧撰
序
送錢廷珍憲使赴江西序
按察為風憲之司世稱其使曰廉憲同官相謂曰憲長
自副使以下皆得伸決滯枉而讞詳者必於長皆得擊
除奸梗而請覆者必於長皆得收舉貪墨甄錄能否而
考績書最者必於長長副之名分白矣按察豈專為獄
訟設哉夫法雖良久任則弊人雖愼居常則弛弊必委
靡弛必縱蕩按察所以防其弊弛使不至於委靡縱蕩
非天下之中正曷足以喻此是故民俗之隆汚兵戎之
輯亂戶口之盛耗刑罰之平濫官聯之邪正皆係於風
憲然其樞機凖的則又總萃於使夫舉六屬之務列四
方之紀而以維持禁制之權委諸十有二人士之達可
行者復有大於是乎古人謂當是任必仁可恤孤明可
振滯剛不畏強禦智足以照奸有是四者而居之以鎮
静行之以簡肅持之以正固端本一志以定羣下之囂
撓風聲氣色聞見自化者上也急先去甚畏縮不犯者
次也鉤擿刮劀損益相當者下也彼依違乾没之流烏
足較其有無也子同年錢君廷珍英爽練達器識過人
其毅然為公之心自御史時已然及副憲福建正使貴
州風範益著所謂仁明剛智皆可以無愧於古兹移任
江西不過出其素有譬諸輕車熟路無事驅逐自合軌
度矣第念峻坂不廻急足難駐雖王良造父未有不量
地審勢而為之緩急周旋故有居行持定之說將有少
盡朋友之心耳焉有如廷珍而尚俟人言哉焉有如廷
珍不知名分所係哉焉有如廷珍而舉官任職不出於
其上哉鄉先生大卿夏公素厚廷珍因其行賦詩贈别
有倡斯和穆如清風言者非諛聽者知德而序之者敢
不敬承其美意而發明其未言者乎
送梁克宣序
浙藩少參梁君克宣初以禮經第進士官吏科進左給
事中歴今職以予嘗僃員禮科相視如故舊時過語曰
鏞恒念六科以言為職而少臨事自至浙竊恐有負任
用為同官羞惴惴焉若不能勝予惟自古及今凡相君
百職之成敗得失未有不係於心之操縱操則戒懼戒
懼則思為恭恕為公廉為忠孝雖弗及終有所濟苟縱
也則無所顧忌無所顧忌則肆為邪佞為貪私為傲虐
其末將無所不至雖甚顯榮未有不淪於昏污者彼竒
材異能關化應變而出固不可以常得若夫承平之世
制度已成取之以定法授之以常政人才大略相似其
於事也宜若建瓶水及考其成始終乃或大相遠絶豈
皆才之罪哉盡其心與不盡其心之故耳夫心小抑畏
自虞其不足此三代聖賢德業之機也而克宣效之予
因來有以見往之能盡言職即始有以必其終之能盡
官守雖服大僚稱偉績舉斯心而已矣歲九月克宣當
奉表入慶壽節其長昌黎杜君益之七閩劉君廷信繪
圖賦詩以贈其行畀寧為序惟昔賢臣之於君遇歲節
則有規勸之詞因燕會則其道德之戒當夷愉和適之
際寓諷導危懼之情言者昜入聽者樂受然後能交孚
也克宣於浙勞心之久必有實見今之行與事會凡民
情休戚政事利病方域安危所當興除更定凡可以輔
清化而祈休命者幸一一陳之人將曰梁給事一任方
岳而發言舉事如此禁近之官信足以得才也克宣何
念哉
謝朱孟德醫效序
成化己亥春予送女適劉氏來杭僦居於朱仁孟德未
幾女病氣痛甚劇大方伯杜劉二公以予故遣醫與劉
氏素所用醫兼治問所飲食則喜熱所服御則惡寒皆
投以滋血理氣之劑一不效予因還女僦所便撫視居
二日夜疾勢彌留衝激上逆如刃剚火灼喘急厥冷無
復人色時漏下二鼓急扣孟德門起諸卧中自帷内引
切歎曰仁向欲降火議者恐傷於寒凉不用今迫矣法
當大治其標可一服愈有不信仁請及之遂製方以酒
製黃連為君而佐以山梔大黃芩栢靈脂蒲黃諸劑湯
液始沸遽以涓勺飲之痛立止再進疾去其九三進起
息如常忘其病矣古稱醫有劫病功予平生多疾未嘗
見醫藥之神有如此者世常善李明之朱彦脩而病劉
守眞張子和為難法因孟德治疾始知醫緩急異宜在
所遇何如耳嗚呼病者喜熱惡寒醫者亦既親於問切
而治以温平之藥可謂得矣至其功效大相遠絶世之
治人者於民利病不親體廸見乃欲取聽於傍側之口
而興除之未見其得理也或者曰醫苟可以論治則鳴
條牧野之役非仁義不能為其後先彼滋血養氣於是
病也亦宜
沈安人壽六十序
古人論女婦之美不外聞於人是為女婦自處也苟有
重於鄉黨邦國君子雖表揚之使周天下後世無不可
者六經皆聖人筆所載閨門之懿有僃見言行始卒者
獨詩春秋尤多聖人豈不欲簡於文不可得而止之也
平湖沈安人盛氏故廣州守公禮甫之命婦潮州守棨
之叔母歲壬寅壽登六十九月十日値其始生之辰鄉
士大夫素與廣州叔姪厚者即景與事釐為十題各賦
詩以致祝頌既成什棨命弟樟率廣州二子榘楷詣予
屬為序寧自少辱居俊彦後飫聞沈盛二家事知安人
為女為婦為母之道無一不可書所謂有重於鄉黨邦
國者德本茂深君子固擬其多壽既壽矣使或貧病相
沿凶荒迭至於壽也何享有享矣使或子孫不類門戶
云衰於壽也何樂可樂矣使若為士者然行成於内而
名不彰德修於身而人見毁雖壽也誰與為壽今母
既富且康敬養備至中壽初度遇兹清平有年名顯於
封章德著於鄉頌大慶成於孝弟慈愛之餘天與人從
五福咸萃矣其為詩又皆典雅沈實德音洋洋雖播之
金石列諸風雅當亦無背於聖賢也寧也窮居簡出不
圖名門盛事近見於鄉邦親友之間惜不能表揚之使
周天下後世於詩序也何有哉
魏仲禮父母潛德卷後序
贈監察御史魏公與其室王氏行狀銘表挽詩共一册
凡若干篇予讀之終卷不覺愴然歎曰嗟夫凡天下古
今智巧可以詘羣力而不可以得一士之心威令可以
鬨衆耳而不可以調匹夫之口富貴利達可以眩一世
而不可以保身後是非之名公夫婦閩中韋布雖清德
約行未底下壽以殁屈指數十年間事去物移老而後
死者亦復相繼無聞矣顧乃煇煌炫赫哀榮有加而海
内名達俊乂相與稱述如同堂一日語非甚盛德以得
此於寂寞蕭疎之餘哉即有智巧威令富貴利達者能
得人之心慕口許而有是名乎哉或者謂公夫婦實係
於其子而仲禮所以克振榮貴者則有遺教所及是固
同然之論然以舜之德終不能善頑嚚之名以堯之德
終不能已傲虐之行雖父子相傳亦必會遇天常而後
能大有光也嗟夫
送歐一清序
世之為學職者率以能取辦場屋事為良師至其宅心
應務往往雜出人下回視故業猶工技之徒挾以取貲
焉者奈之何其能為良也古稱師道立則善人多道固
非文詞而已顧令長於文詞已非道之體要况又使不
能者居之何以哉夫師者弟子之模範也劣於模範而
欲優其所造就此世所以鮮士也邑掌教歐君一清自
鄉舉歴職善講觧理道能為古今文其末蓋已過人而
其本諸身者則又簡昜和平公明坦蕩言可以考成行
可以達義師生之間了然不以師生一動其心而資全顧
掖庶幾古人恩義吾海鹽自正綂以後為教諭者詞文
之外惟閩人林尚仁與先生兩人可以稱有道尚仁視
先生深粹有餘而闓達不足其大端則相似不幸早卒
人至今思之見先生自可少慰而今又以補任遄去大
抵物非分定雖得必失何此邑士子之分薄也先生向
去内江士詣闕請留因得再任豈海鹽士習浮薄於師
去住都不省會邪或先生德教未久而感之者尚淺邪
何竟無内江之舉也海寧衛侯李君輩特重先生詣予
求言贈别人嘗病文武異致難合先生得於所難則其
易者可見所不果留者必其事勢有不可者耳是固無
涉於師生之間也惜哉
沈稽勲先生詩序
風雅義湮漢魏日遠近世為詩者沿襲於風土好尚又
各因其氣質學問以相高下而所見無全詩矣然與其
留連模倣矯而為工又不若出於性情自然者可以考
見是非得失不失先王聲教之意古人謂禮失求野眞
有謂矣拙庵沈先生温厚恭實出於天成清澹寡欲脫
盡世繫平生行不背言達不變志老不改度卓為鄉黨
儀矩而其稽古通經之學又足以潤身及人不待論列
而後見合内外藴發之精宜其詩之過人也知先生者
得見其詩如見古鐘鼎未暇款别而珍重之心固將先
定矣彼因襲模倣者烏足以類先生哉夏大卿所序引
有德必有言以為言可謂知言矣予復何言邪敬書所
見於末簡
具慶堂詩序
禄必有所由至名必有所由得無其所而幸致非君子
所許可也况五福之尤重者乎傳言仁者壽有大德者
壽世常以柳蹠為罔壽馮道為蠢壽然則壽之所以為
壽將不專於延年久視苟得其所而可徵信雖聞者亦
喜况其子孫耶歴千百人而不可一得况夫婦偕老耶
必若是斯可以言具慶也廣東鄭君崇信父母俱高年
無恙崇信仕不得歸者數年常思念不置士大夫知崇
信者賦具慶詩以慰美之予未識君父母誦其詩可以
見其人易所謂視履考祥其旋元吉大有慶也君父母
之謂矣崇信佐郡有聲時陟華要所以資全其親者非
一書所謂孝養厥父母慶崇信之謂矣今而後益愼厥
成益安厥守父子之天全慈孝之風洽使今日之具慶
遂為鄭氏百世之餘慶而此詩當為觀風者采矣
梅南序
詩話謂大庾嶺上之梅南枝已落北枝方開寒暖之候
異也今大江之北植梅漸寡迤邐而無惟江南叢生衍
發彌滿林薄及炎凉變節枝葉先零然則梅之畏寒向
暖宜於南地固其本性此聖人所以稱松栢而不及梅
竹也獨其禀賦有時一陽初復生意即形蓋得氣最先
首出羣卉故其舒發適在陰寒凋落之際人因謂其耐
歲寒而愛重之是所謂樂其遇而忘其恒者也於乎豈
惟梅哉然是物特異可愛自多非但香色標格而已凡
花多叢萼梅獨五出凡實多晚甘梅味終不變凡草木
皆逢春競秀葉而後花梅獨花實畢見而葉漸生以是
愛者為清士植者為勝地吟寫者為佳製范石湖譜得
其名品楊萬里序得其出處唐宋上下陰何杜宋蘇黃
諸君子得其風采氣韻而林君復又特翹楚一世梅之
逢時至此極矣卒未有得其性本者豈天下古今眩華
昧實所謂樂遇忘恒者罔常如此哉嘉興胡元暉素好
梅以梅自號而系之以南元暉其知梅之性者耶或曰
元暉家多植梅有圃在所居之北故號梅南是亦或然
也姑為之序他日當載酒深之
三忠二節挽詩序
余嘗患今世多挽詩大率為人子孫表揚祖父之文具
空言相高上下一致與之者非衷言受之者無德譽見
之者不以為重輕黃鳥尸鄕之哀聲至是一大變矣及
讀崔都閫挽詞然後知作者固亦自有用情之地都閫
初以寧波衛指揮總海寧衛所事風度凝峻氣象安詳
有凛然不可犯之節及移禦金華叛寇奮不顧身與二
弟俱力戰以死當時母老子幼婦寡皆去死不遠門戶
顚危崔氏不絶如綫卒之寡不失節幼不害成老不失
養忠臣孝子慈母貞婦兄弟死喪之愛天下古今大善
極美總萃於一門天所以扶持善類而公家忠義精誠
亦將有藴結感會於骨肉之間者風雅之士耳聞目激
咨嗟悼歎而形諸篇什心無惑志口無擇言與者受者
皆可無愧聞見者亦足以為勸豈直非世之挽詩類哉
雖古之遺聲在所後矣謝枋得謂幽不足動天地感鬼
神明不足扶人倫厚風化為無詩是編庶幾其有之矣
吳文肅公竹洲文集序
聖賢之文原於性情藴蓄為道德著見為功業初無意
於言也然不教不行不書不傳不辯不明不能不托諸
言以詔天下後世於今可見者六經四書之文是已若
反其本則皆聖賢備於身之事也是故聖人之文達乎
天賢者之文達乎聖儒者之文擬乎賢詞人之文歴乎
儒而出入乎古今下此則旁異曲末支離不根非吾所
謂文也秦漢以來聖人之文不復作賢儒之文不多見
世之名能文詞者醇疵正變得失相沿莫之反本者亦
久且甚矣至宋濂洛關閩諸大儒出遡流窮源塞岐闢
路於六經孔孟之文心通力體炳焉同歸自古聖賢斯
文統系至是蓋一理也新安吳益恭與其兄益章生當
其會親經啓益論薦於南軒晦庵東萊之門所學以忠
君孝親修已治人為實務隆師取友敏力勵志為先功
一再用於州縣兆足大行不幸阨於時檢迫於親養不
克大究其功業抱負所藴蓄時發為文章明古今之變
達天人之情察治亂之原切切於義利是非内外大小
之辯貫穿經史根極理致卓乎文質彬彬明體適用之
才也孟子謂能言距楊墨者為聖人之徒而其所以承
三聖者亦復有在使公奏議書啓盡見諸用則綱紀四
方扶正抑邪之功當不在時百執事之下如此而猶謂
公非聖人之徒謂其文章不足以承濂洛關閩之餘緒
非知人也公殁世其子載孫鉉嘗類聚所作為竹洲文
集亦既刻梓矣曾孫資深錄以上進始有文肅之諡今
十世孫若凰命其子孟賢附以南軒諸名公贈言序贊
表文諡議重刊於家塾請寧為序嗟夫自宋至今世代
寥遠雖重大不拔之業無不相尋於代謝淪散况儒素
之家區區楮墨收藏乃能復始不墜若此固宜有神物
護持而其餘留於子孫者亦甚厚也
鴒原别意詩序
閩士魏仲舉自漳抵浙省其兄仲禮僉憲未幾告歸將
復來命於伯兄仲文甫縉紳大夫作鴒原别意詩贈之
比興互僃情文相宣所以勸相其友愛慰緩其離違者
藹然溢於簡册韓昌黎嘗言王公貴人志滿氣得不暇
為文章何浙之多賢才合儒臣鎮將皆若是之能於詩
也即有能而用之非宜不根理致則亦尋常送行語耳
能為賢人君子形容德懿有禆風教如斯作者亦鮮矣
予聞知者不失人亦不失言鴒原詩人豈直志得氣滿
者之不足比吾於是又足以見僉憲兄弟之能獲於朋
友也昔晉叔向垂聲邁烈顯白當世其兄銅鞮伯華匿
德藏光退居保和人鮮知者孔子稱其多聞内植名遂
用彰蓋以叔向為之弟也僉憲才廉沈敏有叔向之風
仲文兄弟敦本厚倫恪愼士節有伯華之介諸公厚善
僉憲而推及其同氣有古聖人之遺意况詩之於人樂
聞而昜入鴒原之什遂行則閩浙之間自是當無䦧墻
之俗矣
杏花詩序
郜文暉以醫業入官治疾屢登上工未嘗責報人謂可
比董奉而利澤滋多賦杏雨詩美之予惟植物可愛者
衆矣桃妖豔而少質梅清眞而少文兼美二物而彬彬
可人者惟杏近之花晨戒期靈雨適至感年芳之易及
善品卉之逢時歌元稹共醉之詞賞介甫喚客之句恨
不煙蓑雨笠追攜故人與共入酒家村一紓懷抱此是
江南山林中一番佳致未必匡廬有之也文暉讀儒書
善唐人詩平生風流俊雅隱然裴莊之佳賓曲江之故
侣卷中作者意亦多及于此不獨其醫業可以稱美苟
徒以醫業見稱則杏林橘井凡為醫者皆得承訛襲妄
豈所以謂文暉哉
吳參政挽詩序
浙江右參政吳公既卒將歸葬於漳仁和庠生姚淵之
一嘗問學於公以士大夫挽詩致予序淵之詞意良切
雖子弟於父兄有不如是者嗟夫中世以來為仕者取
辦於名位之間視官所如逆旅而民之於其長上遂相
視亦如過客雖世宦久任一經遷代彼此迥然相忘不
復置念者多矣况死生之際乎必若此詩然後知上下
疏數之微殆難槩以事勢求也夫愛之不遂則反而哀
傷思之不見則形為歌詠言發於志文稱乎情吾於淵
之驗之信此詩非蒿里薤露之常聲也公自參議及參
政於浙先後幾十年及人者必溥天下詞達之士常少
而不能者常多使及公惠者皆能達之於詞則將有不
勝載者矣嗟夫德義之感可以動天下故卷中作者不
特浙人始之於浙人見公與浙人用能相孚以延譽於
遠焉耳
賀鍾母沈氏九十壽序
鄉士鍾景辰母沈氏年九十聰明安雅言動如常時時
猶自紡績補綴不欲煩諸孫婦今年十月十二日其始
生旦也鄉丈者長汀文學仲德昌輩相率徵予言致賀
予聞母始年十八適鍾氏獨子二十有九夫喪妊娠方
四月及生景辰家事益落攻苦食糲撫其孤至今日首
尾六十年來憂危困迫蓋有烈丈夫所不能支者方其
未艾時豈無尊屬顧慮之圖豈無美少覬覦之瀆豈無
脅以威利動以飢寒危以嬰孺不測之說者使母立志
不堅少或攜貳去景辰猶浮漚落蘖耳鍾氏百世之祀
能復存乎然則今日賀母實所以賀景辰也或者妄謂
母有家可仰有子可冀其節易全彼唐之世主宋之名
臣未必皆空無人者慈闈失守幾至移祚易姓至今遺
士大夫之深慨而謂母之有仰冀以成節非與德者也
予意母之心不能必其子之必成能必其心之必死耳
以必死之心而盡未死之責此母所以撫景辰而下報
其夫者也曷嘗先有計算哉自古有大德者福必全有
大功者報必厚今日子婦孫曾聯輝競秀此天之福母
也至矣報之出於人者顧不在景辰耶西山之日光景
有期雖食必酒肉衣必紈綺居則扇枕温衾疾則割股
嘗糞死有厚葬祭有豐牢是皆平居母子之當然未足
為此母報必也竭其心志苦其筋骨罄其所有因父老
丈者以告於鄉大夫達之藩臬請於朝廷舉盛典旌母
門閭以彰生死骨肉之苦節雖使事有不成亦足自盡
少可暴白於家國况萬無不成哉景辰行矣予當濡筆
展紙别有述作踵是為大賀也
送洪知縣赴京序
古之所謂循吏大約不事威刑以道率民而已求如後
世之竒謀異政無有也美材溢賦無有也格鳥獸孚草
木無有也優柔徐静不可挽之使前郤之使後軒輊之
使見其低昂有好大喜功者臨之將不謂之遲闊吾弗
信也閩鄉進士洪君彦博為吾德清尹今六年矣其行
已也不近名不倚法不務財用其使民也無非命無弊
舉無作好作惡其臨事也未嘗疾言遽色未嘗慢令致
期未嘗迫下以悅其上及所成就隠然以彰退焉以至
易易然日計之不足月計之有餘而民之向義樂生者
忽不自覺與彦博相視如家人父子矣使少擴大而永
終之謂非古之稱循良者歟夫居今之世事古之事得
無遲闊之議亦寡矣而在上者稱其良在下者安其治
此又見當道多賢吾邑易化而彦博可謂得所遇矣得
所遇則彦博此行其將有升諸公朝者乎
臨别贈言序
贈金不如贈言此古人之語意也然必有所遇合而後
見焉是故君子愼於德其出言也不輕恭於己其聞善
也不忽以愼德之士而遇恭己之人以不忽之心而聽
不輕之語所言必切乎身所聞必求諸道非徒與而汎
受之以資一朝夕之費者其為物不亦良重哉若夫賢
否不相當言聽不相入雖君父宿昔之教所不為伯魯
子康者亦罕矣况尋常尊爼之談而能不相違耶成化
乙未冬杭士丁文禮北遊京師京師縉紳皆引納與之
厚善明年告還予友陳宗堯内翰倡為贈言自定襄伯
郭公學士錢公侍御姚公綬魏孔淵而下屬和者十有
三人皆一時名達士嘗側想其音響而不可常得者文
禮歸今五年持誦甚習雖珙璧自以為不足侔也將所
謂遇合而相入者乎京師都會之地豪傑顧不止此使
文禮能少留不即歸當盡挹道德之華淹潤其志體光
賁其猷為所聞所得將尤有重於此者矣而不能也惜
哉余自念今世多文章凡人行居喜愠稍涉世故輒為
形容翰墨流布幾徧蓬蓽其間隔世無徵亦復為之哀
挽嗟悼如喪其親戚言者未訖聽者已忘彼此相視為
緣飾之具文氣為之一變矣寥寥人境乃有好義樂文
如文禮者能不與之言哉吾於是庶幾古道之猶存也
序以答之
橘泉序
漢蘇耽仙去白其母曰明年此郡有疾疫可取庭前井
水一杯橘葉一枝以治明年桂陽郡果大疫母依其言
日救百餘人其事怪誕不經不見於史傳後世毉者率
慕樂之以其用力簡而濟人多也海昌郜生汝濟青年
美質好學有恒駸駸乎工巧之域因庠友錢廷美求為
橘泉序余聞天之六氣因地而篤故饑勞之處必有大
疫雖隣州切地不相通也古人治疫有處一方而盡愈
一境者近世疫病交加亦有飲冷就涼而自愈者橘葉
味苦經寒日深井泉瀦蓄隂冽豈耽實有所見審察致
疫之原而預立一防歟不然其事何獨見於一年一郡
而此後遂不復聞耽之遺母可稱孝何不併其母僊去
而所遺僅若此耶饑者得食即飽寒者得衣即温勞者
得息即安雖無疾者使服麻桂即汗服薑附即燥服硝
黃即瀉况有疾者服食得宜何事多材也後之為醫者
誠能察橘葉井泉之足以治疫而使病者於當服之藥
一如葉泉之易取而衆資之則所濟也必博何必徧試
諸方而曲求神怪也余凡遇醫以耽事自號者常以此
說正之因汝濟故人子復為之言
懷鞠詩序
嘉興倪宗禮名其堂為懷鞠思父母也予憶成童時與
宗禮同學琴於天台李先生陽春曾過其家及見其尊
人今即世久宗禮亦老矣而方惓惓以懷其父母言及
而戚如在禫禮即終見始不既能孝已乎宜詩人之詠
歎深切也雖然古人謂守身為事親之本潁封人孝矣
而以爭車致斃子路善事親矣而以戰鬭殊死君子不
能無惜此曾子所以臨終而啓手足也宗禮家富為賦
稅長富則多事長人者當下人今而後益底慎其身誠
敬不怠以示其子孫以達於宗族隣里以顯其所生大
孝終身之慕庶其在此此册或可以比南陔白華矣章
句云乎哉
終慕堂詩序
聖賢於人倫無不全盡而死事之致獨詳於父子具足
以見事親為孝世蓋未有昜忘其親而能誠於他人亦
未有知隆於死而不謹於其生者慎終追遠孔門七十
子之徒皆尊行焉曾閔而下稱盡思者惟仲由一人耳
然猶未得與舜之慕親並稱大孝豈致死固重於養生
因事興感尤不如所性不易者乎聖賢之道大矣宜若
不止於孝顧其先務亟道之者皆出乎聖賢士居今而
能學為聖賢之事則世之好德者其能已於名言耶此
僉憲潘君終慕詩所由作也予聞君夙念禄養弗逮於
父母悲傷思慕如不自容年踰五十每臨政及事輒愴
焉惕厲不敢一涉跡於貽憂辱先之地其守身殆過於
子路而少艾妻子利禄庶幾能終身不移其所慕者讀
其詩可以見其人不待他求也昔吳文正公稱趙儕思
親詩哀而不傷比之古作此卷出於衆論同然關切彛
典非尋常居室題詠可擬也使作者皆無所苟於言雖
古作奚讓哉
西湖送别詩序
原朴吳先生初以昜經魁四川鄉舉會試領教職數典
文衡更歴九載考陟優等例得補郡先生懇以目疾辭
擢淮安府教授展轉千里走視兄原明憲副來浙憲使
閻公樂之偕副僉諸公繪圖賦詩贈别西湖之滸以序
見及寧念古道既遠時習漸移專藝而遺行德幸位而
曠職業役疏遠而緩親近仕士之間求如原朴兄弟僃
物厚倫敬事後禄者無幾舉任不相推讓去留不相慰
勉休戚不相關涉同官之際求如浙憲諸公友愛交通
施及同氣者無幾汎應之談不試之譽華采熀燿而體
質不存世之稱贈文章一切相若求如圖中所作切理
自衷情文相得者無幾斯三者道可率人禮可世講言
可垂聲雖虞周人才詩書紀述充之亦庶幾矣可以尋
常觀哉高車載道良馬就馭寧也何人敢求為御請以
鄙言清塵辟路為諸公呵道禁禦而已
煙波一葦詩序
客有誦陳大夫天益煙波一葦詩於予者贊之曰其詩
詞達指遠情暢事僃體製雅淳格律嚴整𢋫倡既具篇
什孔博玩讀之頃使人耳目傾注意思留連如臨汎兩
浙三江秦淮湖澤嚴灘禹穴龍湫鴈蕩之水如登泊天
目秦駐虎阜北固采石天姥赤城敬亭之山如艤坐月
波垂虹有美多景越王凌敲亭臺樓閣而與在所古諸
賢接席偶語飄飄乎若廻光倒景馮虚御風幾不知時
地古今之非是詩之竒悟妙發聞者已復如此况天益
公身歴趣適者哉子盍為序之予曰客可謂善談詩而
未造天益之藴者凡天下山水皆可樂而險易不同舟
車皆能適而振静不同車以軌合舟以俗異而廣狹不
同車不可以得水舟可以兼得於山是故登十里之山
不如行百里之水盈十車之載不如薄一舟之裝明識
君子雖好尚不已而身之所向未嘗不審夷險察難易
量損益可否以為行止用能恒其所樂退讓之心猶懼
弗至於是務實見虛處大言小道遠履近此天益所以
寄散於煙波名舟為一葦所如不越乎吳粤千里之内
顧其游泛登覽遇景即事輒慷慨遲回初若了無宦情
樂與山翁澤叟𢋫酬放浪於汀鷗渚鷺之間此其遠於
形迹托寓一時者如此若夫平生志念所在雖作者亦
未悉客亦豈嘗知之乎客默然久憮然作曰非所及也
因具錄之為序
北溪漁隠詩序
處士吳廷珪疏通曠達器識不凡遭時承平門戶無警
常韜輝藏華折節下士時乘一舟游汎於北溪之上綸
竿蓑笠與溪翁澤叟物色無異而其胸次之所韜藏者
固自耿耿不雜於物好事者以廷珪材可致用而静約
如此相與稱為北溪漁隱形諸聲詩以闡揚之聯累篇
什久而成册今廷珪就木其子天祐輯錄羣言求予作
序予素交廷珪見其為人處義達務不肯低回乾没遺
落世事其材誠可致用非放逸長往之流水邊林下特
其偶耳諸善嗚者顧其一暫之邇羣然美其名稱高其
風致吾因有以見世之士君子求進顯者常多樂退晦
者常少也
王運副挽詩序
五服之哀不可以同情一已之好不可以感衆非至親
而同哀無私好而同切於感苟非德義何以及此王困
庵閩人也自進士為兩浙運副常選也官未一考而卒
於旅途利澤未下洽也吾友王瑞之特甚悲悼形諸篇
章倡而和者孫大參景章于京兆景瞻諸公皆非比偏
易與人而同一哀感不識困菴何以得此情於吾浙也
因展冊至末簡得瑞之求序書云困庵優才允行㢠出
世表未第時常走千里歸其師喪既仕清謹絶類上書
求改鄉校官以便禄養又嘗上疏言時政未報平生經
學淹通瑞之子軒亦及門者德義若人焉使其位與才
稱時命相淑充大其素所蓄積無往不濟矣造物竟沮
折之使老母弱妻無嗣可托飄搖旅櫬凄然南還是果
困菴之所當得也耶此瑞之諸公所為同興感流涕如
悲至戚不能已於聲言其志念深矣豈一人之私懷哉
是為之序
送劉都憲詩序
禹治水詳於疏導秦漢以下一於隄遏故禹功施三代
後世塞決靡常迄不能復始論者謂當時地制荒遠聖
人以天下動非後之人才職任所能仰企然遺風故址
如所謂奏庶鮮食懋遷化居三過四乘腁胝九載其仁
惠憂勤猶或有可勉而循致者聞昔疏下之地防其盛
溢本有空餘其後亦有穿引便利之作今因所為役猶
或有可訪而兼舉者五行汨陳則庶工錯廢自刊濬至
今火之生土木之培土羣物之委敝歸土凡幾千百年
土益盛則水失常東南歲澇猶甚於西北其初播洩入
海之路皆淤窒狹隘或尚可以推步而開闢者天下之
事未有能盡已愛人而不能獲上孚下一勞九逸損少
益多早見預備寧于時雍先生有望焉時雍以文德治
行涉歴中外三十年始任方伯浙人如獲父母如仰星
鳳其所存施明謙敏惠慎介弘博卓乎任重致遠一世
之良材也惜來未浹朞有詔簡任御史大夫往治水京
兆尹于公景瞻素善厚時雍倡諸作者述民意賦詩贈
别屬寧為序寧亦與公聲聞宿昔情念交承以是發於
心聲者餞送不如留戀之切慶賀不如感頌之深為浙
人惜不如為所往得人之喜此詩所以周於情而序所
以兼備於事也文詞云乎哉
退修詩集序
退修詩集長興吳先生所著述張淵子静所選定先生
子珫業刻梓以傳奉求余序吳為吳興吕山舊族富貴
克顯自好者將志氣盈溢不暇讀書為文章即為亦不
至此編文采風韻實與山林韋布相照暎略無紈綺儀
衛之氣其意見當有高致所作凡涉於父子兄弟朋友
故舊皆紆徐婉曲情不能已其藴積當有實得至於仕
途往返雖在勞勤靡及之時不忘謙卻引退之念其感
遇似有不得其平者惟意見高故所言多清逸脫灑不
蹈於迂滯藴積實故所言多温厚惻怛不流於靡麗感
遇或不平則發於詞語者自不能無咨嗟畏惜而亦不
至於放蕩悲傷皆可述也集中諸體略僃五言律尤近
唐初藁十二帙子静裁為七卷珫文通行古優出時倫
是舉也雖未識先生者讀之亦可以逆知其志而為之
興思起羨予亦其人也此豈富貴充顯之所必得哉盛
而有傳美而能彰然則珫之紀述又當有不止於文字
者矣
送姚世祥通判饒州序
通判監治一郡之政而專職於糧舍博從約其關繫必
有甚重焉者予姻友姚君世祥居是官於饒必能深識
本末無事予言惟天下經國大費出田賦者十九而饒
之等數輕於吳越徒欲徵斂饋發計羡取盈此治民之
末世祥可談笑辯若夫賦本之涉於農者而今侵併僣
易漁獵薙翦殆且百端即有與知者皆務末遺本不復
禁導民缺於衣食艱於耕稼不幸輸納違程輒從而鉗
楚追促之以重病乎民斯吳越通患饒設鮮爾世祥亦
宜警惻夫仁政必自經界王業始于農功此得其理則
烝黎可富禮義可興風俗可移六事可具莫重甚者然
則廉明君子亦恐未昜坐致古人謂學於古訓乃有獲
又謂惟厥正人既富方榖世祥通經知遠斆學不倦舉
進士弗偶而選授兹職又素族大業裕不加於官廉明
其學行之一節而於今為救時之大端聞有賢守在郡
必能相體信以善其職第念鏡塵水沬或害全明李下
瓜田誤損廉譽世祥尚惟謹始成終他日陟峻有期大
廉足以潔俗至明足以鑒世其功蓋自饒始
方洲集卷十六
