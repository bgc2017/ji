方洲集卷七
明張寧撰
五言律詩
赴汀
頻年湖海上妻子倦相隨道在貧非病才疏遠更宜依
違眞自恥得喪任時為獨有嚴親在臨行淚雨滋
舟過富陽
離家纔十日鄉思漸多違江近村居少山高石路危野
人驚客至水鳥傍船飛何處桐廬縣蒼茫對夕暉
登龍游翠光巖
孤棹&KR0712;寒汀無人獨自登積苔迷鳥篆斜日照魚罾湍
急聲如振崖高勢欲崩客遊那可駐雲重樹冥冥
嚴州道中
雲路緣江轉舟行夕照中水清深見石山近欲挨蓬意
與寒林澹情隨野望通閒呼小兒女到處一從容
雲谷草堂
閒雲深谷裏寂寂隱茆廬晝榻疑朝暝晴簷似雨餘有
溪通野艇無路入安車山犬俄然吠人來問起居
宋宗魯七詠
河渠春漲
積雨夜初歇河渠向曉深岸平芳草没風漾白鷗沈浩
蕩懷殊澤澄清共此心龍門知遠近臨眺一長吟
禾黍秋風
秋風村巷起禾黍遠依微古道無人過晴空有鴈飛已
堪酬歲事應欲問寒衣但得豐年樂蓴鱸慢憶歸
柳岸晴煙
楊柳綠成蹊籠煙水面齊啼鶯深不見驄馬只聞嘶初
日光猶暝迴風影漸低吟行易成趣歸路未應迷
槐庭清晝
密樹蔭虛堂高林晝日長疎花閒自落幽夢覺還忘宦
逹懷先志棲遲惜衆芳栽培各有待非是學三王
蔬園剪雨
春山逢夜雨剪韭入荒園綠潤茨菰飯寒生苜蓿盤時
窮聊自給身在任加餐肉食知誰補虀鹽重爾存
蓬戶書聲
幽人讀書處茆屋住林坡燈影留殘月書聲隱薜蘿風
塵談鋏語煙雨飯牛歌今日青雲路飛騰事若何
蘭山雪色
窮隂連朔漠積雪滿山城不辨峯巒氣空聞磵壑聲淨
涵書幌白寒覺布衣輕悵望平林外蒼茫煙霧横
三鷺圖
老樹寒塘裏孤栖境最宜雙行良有待獨立已多時跂
足身將下翹翎眼正窺畫圖深意别托物重興思
冷齋為僧作
寂境世緣絶虛堂人迹稀厨空常遇食歲盡或留衣窗
月澹如水薜蘿㳂入扉炎凉自有分不是學寒微
登伍公廟東軒小酌
地迥㕓居遠天空眼界明雨來江變色風急樹添聲渺
渺懷賢思依依戀舊情酒闌人盡去猶自立簷楹
醉漁
一棹清江曲人稱是醉漁酣餘逃物色醒獨感糟餔適
意聊憑酒生涯不為魚陶然雲水窟高枕即吾廬
湖山煙雨圖
曾見隱人說湖山雨亦竒常因游蕩冗獨覺静閒宜慘
淡玄暉畫蒼茫子美詩欲窮幽爽趣坐待晩晴時
閏九月張用文宅賞菊
紅芳驕白髮素質笑青娥晚色濃還淡秋香寒更多賞
心能幾許衰節欲如何安得常逢閏年年兩度過
為王瑞之題梨花圖
西閣睡初覺東君信已通鶯聲閉門雨人影隔簾風病
休嬌不語詩愁閒更濃無端腸欲斷雲破月朦朧
竹泉
綠竹蔭方洲泉深竹更幽平安應永茂沈静自長流秀
並孤山晚清分合澗秋凉風與華月涵映共優游
閻文振馬嵬八景(錄三首)
楊妃荒塚
幸極多生變恩深不到家寧歸掖庭獄得禍後宫斜鬼
火消寒雨魂香散落花猶勝莫臯婦青塜亂胡沙
金城古寺
主家門第盡僧寺樹林荒色相眞成幻豪華未可常法
輪迴現滅劫火變炎凉却笑浮生衆猶因佛老忙
北原春意
東風吹野草春意忽依依燒迹綠初滿樵痕青尚微雨
肥驚發遍霜重較添稀為爾增惆悵飛香欲上衣
為沈履德題水仙
夜玉籠金淡春羅擷帶柔湘臯留珮别洛浦弄珠遊地
美姿容淨林孤氣韻優無因坐芳豔聊爾伴吾幽
寄陳彦章
一從分别後夢想鎮悠悠路遠知難見書來看轉愁歸
舟煙月冷故宅菊花秋物色將離思年年江水流
雪泉
積素晚逾白飛流寒更清陽和通地澤雲液晃空明不
斷平林色遥聞落澗聲最堪清夜永吟待月華生
詹貳教望雲思親卷
閩海雲飛處嚴慈隔九泉天涯孤影在客裏寸心懸淚
逐迴風落魂隨去鳥旋微官是何物常自别遺阡
荆婦墮齒有感
視舌知柔在論心覺汝良動搖勤吐哺疏豁厭糟糠未
老何嗟及無兒重此傷平生恩義在諸妾共沾裳
為嚴仁遠題蘭
共說江臯種元來是國香援琴人在魯糿佩客迷湘古
調終難繼高懷不可忘謝庭春事好三世見流芳
卧雲
聞有西方士幽居在白雲日高窗漏曙風静榻餘薰寢
息收龍雨冥棲伴鶴羣悠然半間屋無地著塵氛
竹莊
西村耕隱處菉竹似雲屯九曲不知徑千竿方到門幽
期分少室美盛亞淇園為問平安信傳芳見子孫
雪江為僧文秀題
澄静秋來水蒼茫臘後天空花迷浦樹遠色見林煙凍
絶横流潦寒無泛浪船夜深清不寐月到寺門前
瀛洲為錫山楊秀才作
曾到瀛洲路清孤絶點埃浪香魚易化月爽桂長開壯
志英雄步弘文館閣才升騰各有地何必扣蓬萊
愛水
有美淵源士名溶字淨夫平生慕清潤重爾樂涵濡放
浪憐三峽深沉快五湖由來稱知者情好一塵無
送吳覽用之還休寧
尊酒分攜後星霜七載間壯憐吾白首少覺爾蒼顔杜
曲花時醉山隂雪夜還來疎歸轉急情緒各相關
梅野
東閣尋詩遠西湖載酒頻惟應閒曠處得老歲寒身地
廣冰霜伴天空水月隣不須攜杖探滿眼是陽春
為高憲副題畫二首
草盡白石露林幽蒼蘚生不移君子節如有故人情明
月照秋影凉風吹夜聲鳳川千畆廢頓覺數竿清
樹色逢秋淡山光薄暮佳吟看風墮葉坐覺水生花野
景周遭在幽情一倍加懷人不可見惟有暮歸鴉
夏大卿西湖六會卷後
步屧蘇堤淨尋玄瑞石遥蓬山小無暑巖月滿隨潮寳
石登天近瀛梅候雪消太平遊覽徧歌詠記清朝
雪屏
闢鑿玄工舊彰施素質齊天寒雲母淡風静玉花低銀
燭秋光盡金閨雀影迷筠牀吟對晚欲與鶴同棲
芝田為嘉禾醫士談景陽題
曾到懸壺處瓊芝徧玉田居安靈氣聚濟博夀徵全培
藉松苓土滋分石乳泉不耕嘗自足醫道本通仙
桂巖
峻絶春芳少高寒晚植榮人如月中下地勝卻林清書
榻飄香落琴壇倒影横巖頭有雲路留待看花行
知休堂
世路終無盡浮生總未然蚤停登峻馬急繫下灘船富
貴閒方了功名退始全中山千日酒不及醒時眠
重過月塘留題
幽居隣古寺清興每堪乘卧榻聞經梵書窗映佛燈地
偏稀有客門静似無僧十載重相過空緣却未憑
烏程貳教李春夫四首
橋門奉侍
禄養知何日依親未可期聊憑菽水奉得便寢興時風
木丘吾感公庖考叔遺三年不歸者此意竟何思
泮宫迎養
木鐸晨初舉親輿暮已過禄嗟升斗薄養比鼎裀多化
雨連橋梓文風振蓼莪不須經史訓身教易漸摩
西江考藝
奎璧騰輝蚤鈞衡入聘新由來斵輪手解識運斤人剖
璞求良玉揚瀾起伏鱗至今天上榜多是鹿鳴賓
竭力榮親
藝圃春芳盛研田秋穡成都將一官俸併作二親榮帶
緩烏紗稱袍寬綵繡明推封事難必隨力報深情
為張士明題沈石田畫
故人何處所詩畫轉風流一鴈斜陽晚孤篷野水秋偶
隨雲共往時與月同留此外應無累年高未白頭
南谷僧真率處
荒徑草生滿空堂夜不關焚香修林裏絓衲野藤間淡
朴堪離俗疎慵始稱閒客來無所事瀹茗對前山
送余大尹
山郭惠風和湖田好雨過鳴琴初住響行旆又聞歌赴
闕心應重懷民夢亦多旌褒垂已及天詔有餘波
黃山盛節婦挽詩
旌顯非初望歸全是宿心痛憐雙孺在笑入九原深劍
及延平化珠還合浦沈生榮死更好鄉國有徽音
雪漁
放浪原無定蒼茫任所之一蓑堪入畫獨釣雅宜詩清
絶將誰偶幽竒只自怡也知魚不食趣在水寒時
題陳白沙贈僧古淵詩後
西墅開餘景東山異物華桓榮方在國韓愈已辭家吟
刻雲扉竹閒烹石鼎茶㤀形忽相遇不用具袈裟
南谷
渭水來何處相傳此谷中清深原地美流洽出泉蒙自
與溝渠異何因鳥鼠同憐君重名義知本意無窮
松月軒
丹房無所有松月淨林坡寒徑春芳動晴窗夜色多刪
繁容桂影倚曲看金波共是無情物玄虛意若何
南溪小隱
小隱南溪上悠然世慮忘西來山氣爽東去水流長午
日停詩艦薰風滿釣航北窗時一卧人物似羲皇
送邢把總
世胄纔相繼邊荒借遠過秋清閒虎旅海晏息鯨波按
轡消吟興投壺聽雅歌太平功業早勝算欲如何
蘿薜山房
絶壑垂蘿處閒居稱野心瑞煙凝古色華月燭浮隂最
愛琴書淨何煩花木深依棲聊自得清淡勝東林
題曉岑卷
山居高寂景最愛乍明天西嶺月猶在東林人尚眠晨
光佳勝夕朝氣爽通玄日午紅塵動清華不似前
梅林小隱
老樹荒林下閒居意若何西湖防物色東閣廢吟哦徑
有幽人探門無驛使過時時風雪裏攜鶴步寒坡
宿玄真與故人叙舊
曠望三秋别浮游百感身可憐前度客不見舊時人老
病催年盡榮華過眼新直須同暢飲一醉尚青春
槐庭
共說幽庭裏槐隂藹綠雲郄林通桂影謝砌逗蘭芬駟
馬高門啓三公舊業聞堂中無所見猶記老坡文
樂生堂為張汝聲題
傳得全嬰術提攜日滿門滋調同乳哺和育似春温藥
施君臣劑功深父母恩好移堂下杏栽植近東垣
懷山堂詩贈醫士
自是賓賢偶由來治理宜都將良相業斂作上工醫内
鑒懸金匱心田産玉芝静山門下客十病九懷思
病中述懷
偪仄幽棲處衰遲鶴瘦翁伏經嗟有授萊綵念何窮松
映遠林月竹搖清晝風惟應舊山景長與老懷同
挽樂義王公夫婦二首
海邑誇名族清時樂永年壺觴元亮宅書畫米家船門
第多(闕)夢兒孫總象賢一從鸞鶴化相憶每淒然
萱親不可見令子竟何依落日啼烏鳥晨風動綵衣傷
心看隴樹清夢引慈闈試問王孫賈誰應望汝歸
五言排律
陳世用給事母挽詩二十韻
秦晉懽盟早熊蛇吉夢全最深姑舅愛兼為族人憐鸞
鳳威儀重蘋蘩禮數專清真生合浦温瑩照藍田中饋
烹調慣通宵補綴便曾陪伯鸞語識得孟光賢不愧關
睢什猶疑葛藟篇文孫初及第令子夙超遷夜雨驚炊
臼悲風入斷絃可憐黃屋誥不到白頭年醫扁今為土
巫咸已上天膏肓不可問脩短竟難宣迤邐瑶池燕招
搖玉洞仙麻姑留宿駕王母授真詮恩念俱牢落塵緣
總棄捐深情空戚戚清淚轉涓涓薄奠餘三鼎榮光賁
九泉已酬尊養願其奈别離牽魂夢應何在音容益黯
然雲迷淮海月霜冷越江煙懿行新成傳貞銘已就鐫
孤墳在何許千里卜牛眠
韓方伯母挽詩
世澤傳鄒國休聲啓相門三遷遺教在諸族母儀尊婉
娩胡然在柔嘉重爾存良人留粉署令子起青雲明鏡
秋光冷慈幃夜色昏可憐春草念不返夜臺魂
哭内十二韻時年十七
笄總承歸聘青春媾愍凶褰帷驚落雁屬纊怨乘龍夙
抱衾裯苦未遑組織工絃琴悲窈窕中饋失儀容垂絶
啼沾臆臨危噎撫躬平生懷冀缺今日愧梁鴻弟妹江
關外姑嫜疾疫中宗姻稀袒免餘服殺朞功隴廟餘班
祔箕裘冢命空永懷愁不寐長慟意無窮草綠閒門雨
花明後苑風年年桃李樹凄絶舊行蹤
劉公秉望雲思親六韻
極目雲飛處傷心漢水陽氤氲迷隴樹杳靄護祠堂漸
逐悲風起低隨落日黃夢魂懷屺岵涕淚滿羹墻寥落
經秦嶺凄凉憶太行家山死别處不及在他鄉
郜文暉杏雨軒八韻
最愛知時雨幽居杏子林徧滋枯瘁質潛佈發生心一
郡懷芳潤千家沐浸霪藥闌春正好橘井晩來深化澤
應同溥斜風莫亂侵種花人冒濕問酒客迷隂國手憐
非相時名愧作霖願驅收穀虎蓑笠此投簪
送陳理之襲職還温州二十韻
督府元勲在名藩閫制崇祖孫俱挺萃父子盡登庸臺
閣丹青古河山帶礪同兼資文武略翊贊聖神功信是
箕裘美生當化運隆自天承寵命隨地答宸衷馳志燕
山北還家浙水東建牙歸舊鎮抗節贊元戎氣壓干城
器機深國士風暫辭萊子服重挽楚人弓鷹隼飛揚外
熊羆指顧中安危都注意戰守欲全工坐覺煙塵淨行
看瘴海空此期知不沗良會惜難逢宧况清秋月離懷
遠塞鴻嬋娟共千里聚散等孤篷酒盡情難盡詩窮興
未窮悠悠忠孝願到處與君從
作古木圖題寄劉廷信都憲十韻
鬱鬱中山木生來夐絶倫栽培元得地挺拔易逢春秀
美藏中盛英華發外新苦心終自保直節待時伸獨立
冰霜後清當雨露辰喬然超檜柏俯若庇荆榛薦廟升
華棟為舟絶要津用因材大晚事類夢求親霽月巖廊
表春潮野渡濱甘棠不重見凄斷舊遊人
夢萱八韻
萱親不可作魂夢每相隨寂寞知何自蒼茫忽見之虛
中聞歎語空裏見容儀多在倚門處或逢攜幼時都忘
形隔絶猶學舊嬌癡委曲生前話凄凉覺後悲留連長
及旦定省已無期莫說㤀憂事年來鬢已絲
送張僉之廣東八韻
侍御才堪重名藩借遠行功高柱下史官次省中評不
懈澄清望尢深訊鞠情羈懷連百粤王事促修程問俗
逢蠻堡觀風駐海城黃風深蔽馬白水淨搖旌驛饌盤
游飯人輸谷董羹豺狼易相辟還欲訪柴荆
李侯潮月圖十韻
金水相生候風煙既肅天夜分方盛大秋半正清圓鰲
背冰輪湧蛟宫玉鑑懸星槎通桂殿兔窟動龍泉勢合
隂精滿光搖氣母旋大觀同俯仰佳景洞黃玄想見升
沉際回思合闢年詩工形不盡畫好思難傳紫塞機堪
速丹心苦益堅因之崇顯澤文武繼才賢
送僧歸族十二韻
早涉真如境旋聞博大風自從心有主頓悟道非空典
則羲農祖詩書孔孟宗無為先有作去惰始來功夷夏
終天異君親亘古同是誰循錯悞隨處被牢籠欲破膠
纏固須憑識見崇力能排闥走事勝倒戈攻近似兼人
勇相將蓋世雄星流還拱北瀾倒竟迴東復志三綱裏
全身四業中能言距楊墨於爾亦何庸
菜庵八韻
閒居無異卉蔬植繞柴荆稼圃眞吾事虀鹽藉爾營春
煙芸麥秀夜雨剪松明色瑩青藜飯香兼玉糝羹饉思
挑野儉貧念採薇清淡薄堪長往肥甘負遠名可應存
晩節聊復任平生見說庵中客年來百事成
卄六日復陪諸公遊靈隱寺留題祥上人所十二
韻
峻拔天垂秀盤迴地拱靈神峯騰北道法界控南屏龍
雨周三笠鵬風合四溟樓臺出霄漢鐘鼓隱雷霆呪食
猿窺洞聞經鶴避汀迷途登覺路佳客借閒庭風帽秋曾
落雲車晚再停黑頭全變白紅樹幾還青蹤跡迷鴻雪
光隂換鳥星誰知陶令醉總是屈原醒舊事驚還問新
詞厭復聽憑吹劍頭吷題向冷泉亭
題淇澳晚節詩冊夀王瑞之十二韻
星紀初周歲風煙欲暮秋乾坤元並育人物故同流汗
簡功仍在綸竿志未投詩堪通比興居可事藏修不斷
平安報終無代謝憂自招三徑友獨邁七賢遊樗櫟材
非偶岡陵夀可侔椿隂交嶰谷桂馥逗湘洲鳳實金花
結龍孫錦籜抽園紅低托蔭澗翠鬱添稠老節俄生肘
清標直到頭憑詩吳下頌箋入衞風收
為王廷彦詠菊
細柳春營遠名花别墅幽生無桃李態性本蕙蘭儔幹
直偏宜挺香清不厭浮根孤寧近石葉老不隨流冷節
依然在年芳重爾留榮兼漢公夀飢慰楚臣憂苦竹映
寒色斜陽生暮愁偶為三徑别空負一年遊彭澤真成
晚龍山别是秋所嗟生地迥情會兩悠悠
溪隱卷為秀水陳嘉言題
茆屋寄滄洲溪深事事幽門無題鳳客岸有釣魚舟放
浪非狂士浮沉混俗流猶疑人物色不復被羊裘
休寧吳氏保訓樓
奕奕千金訓峩峩百尺樓祖宗存世澤嗣續頼貽謀尊
閣圖書並收藏拱璧侔高登今有自俯墜可無憂不敢
希天禄還應過鄴侯是誰居末裔為我踵前修無恤心
常切玄成業未優也須懷卜築豈獨守箕裘孔壁遺經
在韓文敗篋留一椽當重惜隻字莫輕投覆載真成恥
塵埋亦自羞好知垂後意繼述亘千秋
窗友張彥暉老未有字甚非古義予惟善不可以
老辭過不可以老遂因字以士明為詩以寓箴
儆
白髮見重孫名稱尚未分是誰司冠禮率爾缺儀文父
命元當重賓言已莫聞直須存古道慎勿蔽時氛遠邁
工商業高攀睿哲羣因之堅晩節風采抗浮雲
周德輝景禇亭
已讀昭忠錄重登景禇亭案頭存史傳座右著心銘仰
渴西江水瞻尊北斗星守官思對御還笏想驚廷餘力
師文翰高風企典刑居常形夢寐動若接靈英齋宿嚴
禋祀爐燔播德馨封章意斯在肯搆及千齡
姑蘇吳氏佳城八景
窈窕雙親墓風光盡可傷秋霜行滸墅春雨泊横塘橋
月影沉夢寺鐘聲斷腸獅山迷望翠虎阜映愁蒼巖照
情隨夕湖波淚共長直須從葬日心景兩相忘
七言排律
酬牛廷理八韻
文韜武略擅時英親奉除書下玉京黃閣才華新黼黻
錦衣人物舊簪纓登壇虎衞承恩蚤射策龍門錫命榮
兩浙風塵行處息九重日月望中明雄驅欲問雲中騎
保障偏臨海上城横槊吟成朝戲馬運籌竒出夜談兵
回天空有潼關夢報主無由朔漠行欲問轅門歌吉甫
願陳威德濟蒼生
夀劉叔温父八韻
東風吹暖到溪山昨夜青牛已度關天上功名輕脱屣
壺中甲子類循環新春年譜須重紀舊日詩箋手自刪
三世箕裘諸子貴百年詩酒一人閒時開露積留人飯
自署遺經覓主還雨露有恩垂鳳勅林泉無夢入鵷班
廣文道出羲皇上高士名存伯仲間好記遐齡千萬載
岱宗高亘水潺湲
憶園梅十四韻
一從丘壑曠經廵清賞依依感慨頻竹杖芒鞋孤舊約
石田茅屋誤芳隣冥懷邂逅琴樽遠浪說調羹鼎鼐親
喜有心期諧冷淡恥因滋味較酸辛時逢杜老愁兼絶
詩許林逋句獨新東閣憑闌空有賦西湖放鶴更何人
影迷白玉堂邊月香盡羅浮嶺外春魂斷素娥精欲落
夢回青鳥思無因繁華到處人長滿路徑無媒草共湮
清白欲隨天地老孤高甘守雪霜貧窗前夜到疑珠箔
墻角風多悵玉塵自是窮簷堪索笑不勝羌笛解傷神
家憐吳鎮庵居好畫覺元章翰墨真老我歸來清賞在
亂山寒秀對閒身
題畫八韻
霄漢誰能問布衣招尋偶復此相依溪山待老嗟行邁
名禄關心悟昨非樹密林猿當徑下春閒江鳥向人飛
舟經浩蕩行將没家入蒼茫晚未歸滿地荒煙迷蔓嶺
亂峯寒日照柴扉望窮盡處情兼遠坐到忘言思轉微
幽事獨憐西澗草清狂不種北山薇只應李愿歸盤谷
人物于今一笑稀
為陳彦章題夏圭山水圖五十韻
睡起虛窗拂素縑是誰幽思發紅纖毫端老健超能品
胷次清淳似古廉荆浩源流歸險勁范寬家法轉精嚴
韶光蕩漾晴堪挹元氣淋漓潤欲霑濃醖松薰滋玉兔
淡和花滴貯銅蟾山連巴蜀星霄近水接荆吳分野兼
縮地只疑傳費訣剪江應復用并䥥左縈右繞全歸海
東接西盤遠際崦百浦一潮同槖籥重岡千仞鎻鉤鈐
孤煙障嶺浮將散斷石邊崖側漸阽嵐靄半籠深嶂曲
黛痕斜抹遠峯尖空潭潦盡清涵練大麓泥深赤露磏
鳴瀨合流疑滑滑乳鴉交翼想鶼鶼巢歌松鶴驚蓬狖
宂露蒿狐覆黍粘村犬有聲穿碧篠渚鷗和影落蒼兼
菰蒲蔭密魚依筍榛莽叢深雉狎巖居近迴塘馴野鴨
池通活水縱遊鰜腴田報社禾初稼高隴聞歌麥又蔪
何處桑榆遲夕照誰家門戸得朝暹灘舂盡日鳴殘碓
茆屋經冬脱故苫諸葛廟前千尺柏杜陵堂外百年柟
青搖敗牖蘿懸壁綠遍閒庭竹蔽簷隂徑莓苔荒宿薺
廢園蕪草没幽蘞巖坳掃砌雲隨箒谷口停車樹礙襜
蘭艇歸遲争蕩槳荷亭坐久起掀髯汀州晚色催漁網
籬落秋香上酒帘橋板壓波溪雨漲船篷逼岸浪風添
畫中對景身如即物外逢人夢亦忺小蹇凌兢思孟老
素琴瀟灑類陶潛行憐紅葉吟迂轡瘦怯黃花醉下簾
勝境可耕還可釣茂林宜冷更宜炎貧嗟孺子長憂食
困惜坡翁不奈痁繁弱就&KR0008;弓㢮彀干將沉匣劍蔵銛
心期落魄誰將許態度疎狂衆所嫌點檢壯遊悲往迹
摩挲老目寄遐瞻尋僧古寺已逢賈卜宅名區已扣詹
短策扶攜靈運屐殘編零落鄴侯籖絶交書在從頭寫
招隱詩成信口占䞉有餘篇充醬瓿都無佳句付泥杴
情懷去住棲蘆鴈仕路艱難上竹鮎樗櫟分甘儕草木
蓴藜望不到梅鹽病軀早解今非昔世味重教苦作甜
獻納非材羞押闔太平多士笑飛鉗山河帶礪功難並
泉石膏肓興未厭萬事興亡棋換局一生明暗鏡隨奩
行藏偶與時相際榮辱分從手自拈日月飛騰雙驛騎
乾坤俯仰一閭閻紅塵勞役閒方了白髮光隂懶更恬
勢到急流宜有勇機當退步復何謙惟餘後樂先憂念
撫卷令人愧仲淹
送孫先生歸沐陽八韻
一從立雪過嚴冬海北天南意萬重魯國書生多未化
關西夫子更難逢是誰慚負昌黎教無地開陳安定功
自古浮雲能蔽日於今死草又生風鄉山歸去冥鴻遠
身世閒來野鶴同收拾青氊付兒子提攜綠酒醉隣翁
名全更覺斯文重道在何妨舊業窮惟有當時恩義在
天涯此别歎西東
劉廷信母遺德詩十六韻
生傳徽懿死傳芳一節端居四十霜細讀銘文知往事
漫憑哀些發潛光柔嘉不愧千金子窈窕真堪百兩將
侍膳北堂尊爼具採芳南澗藻蘋香聲和琴瑟輝聯玉
夢協熊羆喜弄璋自古物情妨兩大從來女事惜偏長
驚看明月臺前鏡破作龍泉匣底鋼漏促雞鳴連夜杼
燈移兒影上空牀到門惟有遺金婦感舊時來乳哺娘
教養漸收貧古業婚喪已盡嫁時裝居幽眇若微塵寄
值亂幾如斷梗亡溝壑心期慙未了鉛華頰舌笑空狂
荆釵短髮何年白宿草孤墳卒歲黃本為良人存世祀
不勞明府乞恩章憂傷太早生多病凍餓全經死亦常
千古東屏山下路煙雲星斗共蒼茫
為干景瞻題唐高駢山亭夏日詩畫十韻
碧山亭館抱迴塘門巷隂隂夏日長新竹過林梢礙柳
野藤纏樹葉迷霜爐香細引薔薇架庭草隂連薜荔墻
畫棟雲閒天伏暑疎簾風急雨生凉碁聲落枕醒幽夢
樓影沉波近夕陽臨水獨垂盤谷釣采蓮新辦越溪航
何人隔竹敲茶臼有客攜琴問草堂望遠欲窮千里目
吟餘空費九迴腸功名自許今猶未寒暑催人老又將
會整舊書歸舊隱故園松菊晚蒼蒼
題石菖蒲六韻
一室蕭然景最清小池叢石細蒲生日長自覺閒情好
書罷還宜倦眼明行見有花昭上瑞不須多節表虛聲
頻呼稚子添新汲静據胡牀看晩晴楚畹幽期空自許
謝庭佳致蚤同盟憑君莫話崇高事已伴琅玕進玉京
送陳太常致政十韻
都門餞别馬騑騑家在千山去路微一代衣冠嗟獨往
兩京詞賦見應稀秋風送客浮雲盡江水迎人野鳥飛
共說太丘閒更好却嫌彭澤晚纔歸已將素學酬明主
猶有丹衷念𤨏闈塵夢覺來驚復定物情閒後是成非
門無候吏敲殘漏夜有隣翁欵竹扉身世忽從何處落
功名始覺此心違林間倚杖看桑梓雨外行歌種蕨薇
莫為容臺惜遺老汾陽子壻盡朱衣
為王用誠題畫十二韻
千里雲巒際碧天千村景色曉茫然上方樓觀山間寺
遠墅桑麻谷口田危石斷橋人跡少隂崖飛瀑水聲連
寒凝晻靄風光淡暖入蘼蕪草色妍門巷未經車馬到
林泉宜有畫圖傳隆中舊事遺梁甫松下清齋學網川
愧我已非盤谷侣憑誰重和草堂篇機深轉覺身多伴
心遠從知地自偏無數塵緣消物外幾多佳趣到閒邊
垂竿薄暮臨池坐待月清秋傍石眠布襪青鞋從此始
草衣木食永相便何當共約歸休日縻禄猶須二十年
榮夀堂八韻為吳瑜壁都憲賦
九重封勅下明光夀域陽和滿畫堂椿樹潤分萱砌綠
桂枝高倚栢臺黃詩書已遂菑畬念燈火全抛績紡忙
老去豐榮渾自得年來行坐覺如常魚軒豸服身同貴
鶴算龜齡日共長裀鼎幾人能侍養岡陵終古願無疆
百年伉儷雲端鳳一世心期鏡裏霜為想堂前拜嘉慶
紫泥香透綵衣裳
哭劉公秉八韻
與君兄弟最多情誰道中年兩變更聞病只疑吟太苦
訃傳渾似夢頻驚心灰冷對寒燈燼淚血潛隨夜雨聲
人遠北山孤鸐侣天荒東海哭鷗盟青衫老我疎良會
白首憐君誤此生望斷夕陽雲影散魂迷池草月華明
蒼天竟負仁人夀白石空題處士名弔罷靈幃見孤子
不勝清怨重沾膺
送楊太守六韻
關西清白舊相傳政事文章繼兩全仕路風塵將白首
客懷冰蘖尚青氊氣凌華岳羣峯下志薄秦關百戰前
秋水月明霜滿地春風凍解日行天誰家隴畆無桑穀
到處民居有誦絃老我病歸思借寇重來未卜意蕭然
挽王侍郎封公二十韻
蒿里歌殘薤露終百年遺響托悲風橋門倡義英聲在
粉署談兵舊迹空八座知名深贊畫四方多故見才雄
中朝政事推司馬南國旬宣屬召公幽谷陽春回棨戟
名區民庶仰藩墉官僚盡服澄清治宼賊全消保障功
江漢思歸逢斷梗文園多病歎飛蓬已將素節酬明主
欲向青山學老農茆屋石田歸有日玉階金闕會無從
少陵老去詩名重張旭生來草翰工静檢羲文圖太極
閒揮麈尾看參同箕裘更喜兒孫長門祚何慙舊業窮
芳桂色含椿樹綠古槐隂傍草堂濃禹鈞自信多賢子
王旦人誇似乃翁為羡名駒空冀北忽驚哀鶴返遼東
蓋棺自製堯夫贊去國誰傳洓水容風雨關河天萬里
煙雲山壑夜千峯凄凉景物孤愁絶生死音塵百感通
隴上夕陽迷客土湖南春草夢歸篷望窮秋影黃昏鴈
泣盡寒聲紫禁鐘應有碑文題故友能無紀傳載文中
不須聽此頻惆悵贈典龍章出九重
畫登高望遠圖送鄭世昌赴廣州提舉八韻
少長同遊事業俱中年去住忽殊途白雲門下春風歇
赤壁江頭夜月孤早擬驊騮空冀北晚驚鸑鷟振東湖
連城已剖輝山玉按劍猶疑照乘珠廊廟地高行易遠
田園歲盡去應蕪病憐送客思留客閒覺今吾是故吾
海市風波無舊侣江村煙雨有蓴鱸欲知别後懷君意
盡在登高望遠圖
夀詩
五十七歲未衰節三百六旬初度辰半世平安逢盛旦
一年佳麗屬芳春舊遊曾作青山主此會應多白社賓
鴻鴈有聲羣序近芝蘭無恙物華新圖書滿屋輝前業
里巷逢人總後塵驚看南天猶現極喜聞東老未為貧
是誰為作岡陵頌愛爾長於翰墨親滿眼和風一樽酒
對君疑是葛天民
賀沈維仁納粟冠帶
日月餘光照海城翩然林壑見蜚英龐公素有遺安業
孺子初無近禄情共許良心超族黨旋聞高誼動公卿
承家自少能知節居富於今善處盈金散不移東老志
官閒何負北山盟也知豺獺懷酬報為竭涓埃答治平
宅里旌添華屋潤冠裳榮耀素袍明千倉萬鎰空如許
贏得人稱長者名
題李白觀瀑圖
兩臂束蹙肩雙攢仰首挺立如禁寒平生斗酒百篇興
似為廬瀑唫盤桓江東無人酒船返黃鶴放歸南道遠
絶倡從來和者稀紫煙落日香爐晚
方洲集卷七
