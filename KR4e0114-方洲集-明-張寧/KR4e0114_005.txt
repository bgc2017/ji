方洲集卷五
明張寧撰
七言古詩
寶劒篇
干將在匣神鬼驚土花繡澁含蒼精千年地下靈不死
萬丈燭天牛斗横壯夫入佩心相許唾手功名輕一縷
倚天長笑氣食牛誓斬樓蘭掃塵霧歸來獻馘朝宸旒
奮言先落佞臣頭河清海晏頌聲作乞身復向西山&KR1101;
我歌寶劒聲如吼颯颯英風生兩肘丈夫作事貴軒昂
肯向蓬門甘老醜
和孫廷珍侍御短檠歌
中庭燒檠多更長金缸列錢繞屋光紅熒朱燼耿欲滅
酒酣試問西堂涼美人矜醉炷羅帶照拂氍毹鋪繡牀
東隣少年曳裙客收束韋編二三策呻吟佔畢短檠空
光青夜寒秋月白佳兒在後翁在前轟雷震起雙龍眠
鳳膏不復延驕恣綠幕綃紅煙掃翠短檠猶照舊時人
翻惜長檠便淪棄
送張永清下第南歸
長安花落鶯聲老送别都門心草草白璧由來惜暗投
俗眼相看不知好讀書十載未成名落日辭家仗劒行
飛騰己遂丈夫志離别無為兒女情黃金高臺插天起
臺下行人思郭隗千里元從駿骨來躁進紛紛徒已爾
負郭田荒草蔓滋嫂不停機妻不炊一朝唇頰驚六國
腰間金印何纍纍縱横遊說非吾有汗簡功名在人手
干將未出獄中泥猶有神光射斗牛出門有碍情悽惻
不是長安看花日進退枯榮事偶然欣戚何須動顔色
冠蓋相逢自有期君歸應惜少年時浮雲流水天涯路
回首令人千萬思
題釣魚圖勉許瑛
生不見渭水漁翁髮垂白欲事綸竿死巖澤一朝天子
夢中求兆協非熊年八十又不見子陵垂釣富春山萬
事無心天地閒客星一夕犯帝位羊裘擁入鵷鸞班古
人出身有如此却笑今人徒已爾生意何須南畝田世
情付與東流水況汝持身當有為讀書正遇少年時飯
囊酒袋人不數鳳雛麟子真吾師我昔成童遊泮學雪
案螢窗自磨琢但願才名播縉紳焉知凍餒填溝壑邇
來蹤跡雖淹留襟懷不作青雲愁丈夫處世貴廓落何
用浮鷗一釣舟
伍子胥渡江圖
壯氣横空欲吞楚半夜函關出虓虎城中追騎若行雲
泉下孤臣淚如雨江頭立馬寒颼颼江神吐泣皇天愁
捐軀甘作異鄉鬼誓死肯忘同天讐何來老父傷羈阻
艤棹招搖夜相渡百金寶劒辭不收萬石功名草頭露
雄兵一旦下吳臺楚國山河半草萊舊主已隨烽火遁
將軍猶入故宫來秦庭泣血昭王返白苧歌長越兵遠
夫差夜飲欲烹龍句踐宵衣正嘗膽零落䲭夷百戰身
姑蘇麋鹿漫傷神君看楚郢鞭屍客應是吳門抉目人
庚午秋日遊忠顯寺寺僧設酒殽欵曲甚至臨别
出畫馬小圖一幅索予賦詩予既被酒奮筆以
寓所懷
房星夜墮渥洼水八尺龍驤就中起一朝職貢入天閑
蹀躞康莊五雲裏尾長窣地香塵浮目光夾鏡寒不流
千金之價不足數頃刻萬里能周遊奚官牽出連錢動
仰首長鳴金勒重烏騅赤兔尚騰騫驥騄乘黃伏翔踴
玉門關外苜蓿肥黃塵白草相依微何當汗血向沙漠
奮身霄漢隨龍歸
送趙士英下第南歸
薰風五月都門道送客臨岐心草草天涯轉覺故人稀
對酒難㤀舊鄉好憶惜隨君歌鹿鳴風流文采超羣英
當時科第已晩出豈謂歲月猶相仍浮雲聚散十四載
華髮青衫走湖海造物嬰兒解弄人連城美價宜深待
蹇余三舉偶春闈西抹東塗空耳為一從竊禄黃門下
幾度懷君滄海湄前年待試留京闕旅館琴尊共諧洽
金印猶遲相國歸貂裘又作還家别知君懷抱世所無
冰甌玉碗青珊瑚平生慨慷伏竒節得失豈肯輕讙呼
朅來浪跡長安陌剔隠鉤玄恣抺索下窮元宋上羲皇
大者經綸小占策醉酣咳唾落珠璣三峽詞源百萬師
盛唐詩句何冲澹西漢文章宗典彛向人掩口談科舉
不肯低頭隨進取今學寧知古學醇譽則為憂憎則喜
君不見賈生一歲屢超遷鵬上承塵纔少年梁灝登科
盡頭白位望雖遲年八十疾隨美惡互乘除天壤生成
無棄物何況君懷越世才雲霄有路待君來明年五月
薰風動準擬乘舟海上回
為劉濬淵同年題古松圖
雲山高高凌紫空上有偃蹇千年松蒼顔不變太古雪
密葉晴翻長夏風玄蘿紫蔓隂相翳錯落盤根枝著地
月明白鶴誤飛來煙散青牛忽無處由來竒物重冥搜
變化追尋未可留徂徠山下黃塵暮太谷坡前碧草秋
只今廊廟求梁棟梓柏楩楠皆入貢會見巉巖出萬牛
茯苓琥珀皆登用
送仲指揮南還
去年送君春已過花落鶯啼薊門路今年仍作遠遊人
風雪還家歲行暮灤河半夜渡層冰千里淮揚十日程
楊子江頭沽酒宿薊門樹裏聽鷄行到家應近元宵節
細柳營邊新草發刀斗無聲清夜長旌旗有影蠻煙絶
去年攜酒送君時有約封矦來更遲今年復送長安客
卻憶從前送别詩
聽鶴老人雲山圖
東方欲白天冥冥宿雲未斂朝煙生前山後山半昏曉
千樹萬樹迷隂晴淋漓元氣寒猶濕上下蒼茫太初色
房山去後已無人野屋荒林見遺迹
劉廷器雲山圖
風流太守竹鶴翁平生雅重真襄公公方司馬掌邦政
邂逅相見都門中酒酣為寫江南意超忽家園坐中致
清風未許北窗眠白頭持贈東牀壻高堂素壁懸清秋
舉目直欲窮冥搜天高地迥望不極水漠山冥看欲愁
初疑苕溪二三月桑柘連村雨時歇隂晴未定禁蠶天
煙火蕭條來往絶又疑西湖夜向晨朝氛宿靄迷空塵
隔林燈火讀書曉滿地落花風雨春興來欲趁扁舟渡
蒼茫不見行人處鷗波亭上是耶非放鶴坡頭到曾未
連雲天棧亂石灘處處逢人行路難鑑湖盤谷遠莫及
安得此境終盤桓何翁山水真足數此幅由來倍清古
粗毫淡墨意自適未必經營心獨苦子昭舜舉直細工
元暉彦敬高同風世間能事不受迫識畫惟有青鞋翁
邊景昭畫馬為劉廷器題
隴西邊生寫生者&KR1213;得唐時紫騮馬赤驃青騘卻不前
白鼻烏騅價斯下想見開元全盛時海宇無塵戰爭罷
七十萬疋錦成陣十二天閑沫流赭從來主管張萬福
底用誅求王母寡民間自可一縑易官裏或許儒臣假
衆中駿逸知幾何此馬翻然空冀野天機只許九方識
骨法直須曹霸寫未辭羈馽欲騰驤步入艱難便閒雅
當時死骨亦竒貨此畫千金如土苴眼前誰是按圖人
苜蓿秋風漫盈把
為伍公矩題畫二首
晴空澹澹飛鳥没野水連天月初出人間天上不勝秋
一片煙波夜如日杜陵老病卧孤舟醉倚蓬窗看水流
滿懷灝思無人會惟有清光照白頭
荒林野樹連高障青山半出青雲上誰分折水下崑崙
一道垂流幾千丈紛紛短髮吹秋風注目可似青鞋翁
高山流水知音少却憶廬山五老峯
為孫宗禮題畫
巍峩泰嶽當空起齊魯蒼茫青未己東連奎璧下平林
白石神鷄鳴濼水近峯砥柱高插天遠山如礪含蒼煙
就中絶壁千萬仞青蘿紫蔓垂飛泉上方樓閣凌霄漢
疊榭迴廊環赤岸檜柏隂森灝氣深杉松半映嵐光見
依微下界入芳蹊蹊上人家四望迷樹影匝簷晴亦雨
鳥聲當戸歇還啼野橋鳴瀨通幽谷小徑荒涼閉茆屋
屋底幽人不出門十年心事書千束清風明月澹悠悠
野鶴林猿寂寞秋英華不與世同泯意氣直欲窮冥搜
雲雷一旦生林壑鳳翼騰霄虬奮角石田花野迹蕭疎
青𤨏黃門事軒豁自從恩譴賦西行萬里關河百感生
落日咸陽一回首盡是鄉山離别情今年天上陽春布
賜歸卻踏來時路舊遊松菊未全蕪去日門墻尚如故
北山何必誚移文南畝還應卧白雲曉雨移舟鷗近渚
晩涼開圃鹿成羣從來宦達憐長往得失榮枯共蕭爽
白璧終藏志已非赤松相候真成妄君不見鄭子真平
生散逸無懷民又不見賀季真鑑湖一曲辭朝紳窮通
出處只如此高尚豈必雙朱輪古人風致何殊絶昭代
求賢甚如渴彦博衰微尚入朝仲舒老去猶持節重來
事業不須期招隠詩成欲寄遲亂峯殘雪梅花夜好憶
咸陽西去時
劉緩齋同甲會詩
潞公昔為同甲會四老煌煌盡時貴如何不見布衣人
可是名高絶流輩功名富貴如浮雲眼前誰是無懷民
康衢卻喜兒童語壽域須教草木春太平四海歸皇極
道統光華連出日一百年來養育恩普天率土皆頭白
海濱野老何蕭然風流不讓他人前十人六百二十歲
同甲相看真自憐僧非凡僧俗非俗蹤跡雖殊志相足
珪璋璜瑾與璠璵總是良田萬金玉就中一老何雍容
鷄羣野鶴孤飛鴻丰姿不減紫芝叟文采或遇青藜翁
錦腸沁透金壺墨鬢絲半映籠鵝白赤壁山前醉月明
垂虹亭下眠秋夕江南十月天未霜寒花晩節生餘香
重陽無雨一冬霽十有九日如春陽楚芳老禪好竒事
便托丹青寫幽思相邀同甲赴同盟遇水乘舟陸乘騎
山殽野簌充行廚傳觴促令相歌呼林間似有鬼神動
青天湛若星辰孤功名富貴知何有萬事紛紛盡芻狗
千年一度黃河清幾人解飲同年酒古來戊子與甲辰
大小雌雄何足陳清風素節圖中事一笑渾㤀洛下春
歐時熙家山圖
我聞廬陵風景天下無孤峯聳絶凌荆吳東南兩山互
昏曉日月重岡森蔽虧龍洲卻過太和縣武峯卓立香
城居地靈宜有傑人出舉目便覺江河殊六一仙翁呼
不起高節清風照桑梓鄉里于今說故家詩書有澤遺
孫子芬芳玉樹被中庭辟易名駒在千里黃甲題名氣
吐虹太微執法心如水遠别庭闈今幾年孤雲望斷舊
山川青陽宛宛白日暮一顧魂魄俱茫然餘情散入大
江水歸夢正落幽林前林中老人年七十面渥童顔髮
凝漆華屋山中宰相家錦衣天上神仙客生兒蚤入鵷
鷺行投老不㤀山水窟百歲優游自可期故園風物正
芳時悠悠忠孝丈夫事榮枯利達真兒嬉太行山上瞻
雲客應有房陵西去思
聽潮軒
海門蕩蕩天風來雲潮千里如山推空雷隠地雨將作
萬鼓齊伐車喧㒮初疑羣蠅爭振翼忽若洪爐沃湯液
風迴籟歇如漸遠兵馬蕭蕭走勍敵年去年來似有期
春秋長落幾人思天涯共道初來懼夢裏空驚夜雨時
海濱老禪得幽趣禪居正近潮來處山空水落境無人
地迥天高歲云暮塵緣斷絶雙耳清天機自動非人聲
上方鐘梵隨風散下界樓臺孤月明風微月朗衆將定
將定猶聞心轉靜來非有為去無情留連世韻何須聽
見說空軒百事無音聲色相盡成虛禪家自有西來話
莫向中洲說六如
松竹梅圖
西風吹滿空山雪草木摧殘衆芳歇方春三月二月時
錦片韶華逐飛葉歲寒心契百年期凌雲老幹凝煙枝
蕭條墻角半枯樹何事忽見瓊瑶姿寒香晩色迷幽綠
半入前溪半茆屋翠禽啼夢蟄龍驚白鶴叫霜儀鳳宿
秦封晉逸兩悠悠人在西湖已倦遊炎涼不改固窮節
老大真成時輩羞炎涼老大隨時至畢竟誰非與誰是
惟有從來鐵石心風煙雪月都相似紅塵滿道踏歌聲
誰向窮荒訪舊盟隴頭不寄平安報湘曲應孤驛使行
明堂近復來梁棟篠簜琅玕盡登用却疑羌笛妬人來
一曲關山又三弄
夏仲昭萬竹圖為師知縣題
崑山老叟仙中人清和灑落無纖塵平生富貴不足道
筆挽造化回陽春坡真可妙真堪惜老息森嚴露形迹
鷗波亭外寂無人九龍山氣凌秋碧山氣凌秋勢薄天
凝雲挾霧快騰騫巉岩峭壁幾千仞此老直欲窮其巔
金閨𤨏闥瀛洲路宣德年來誇獨步名高價重不復疑
世間托筆應無數枝幹依稀叢葉同天機妙解卻難工
就中一片飛白石爛然琢玉寒玲瓏蹇予最好瀟湘景
見畫令人發深省曲處疑聞爽籟生深中似覺隂風冷
深曲低昂路鬱紆幽情欲盡似還餘三湘逐客歸來未
二女遊魂今在無從來能事不受迫醉裏蘭亭難再得
使君此幅自何來萬金寶劒連城璧半窗疎影對愁眠
斑管春寒詩思牽玉蟬吟吸鷓鴣雨文綃細簇玻璃煙
却思京國頻相見自謂相求當不厭豈料公歸綠野堂
至今誤我鵝溪絹江南菉竹漫成林山縣鳴琴白晝隂
他日使君江北去披圖應憶歲寒心
為李典史題畫
古饒山水稱浮梁地靈人傑多才良君家兄弟晩挺出
總是碧海青琳琅石田荒疎茆屋小夜讀朝耕共探討
半壁殘燈雨榻秋一犂破土煙村曉慈孝相承上下宜
鳴鷄乳犬亦熙熙一家伯仲自師友九奏琴瑟諧塤篪
難兄蚤作青雲客枳棘鸞凰應暫息難弟三登舉子場
至今猶斂冲霄翼斂翼冲霄會有期鴒原一誦一興思
吳雲楚月路千里併入彭城風雨時天涯會合由來少
感慨悲歌空復老椎牛屠狗事區區燕趙何能豁懷抱
離别相將會合疎故園三徑未應蕪憑誰遠汲淮淝水
為寫安豐董氏圖
士女圖為張宗大題二首
吳城士女越樣粧籠冠盤髻銷金裳東風淡蕩桃李月
看花不語情何長女伴相將牽稚子庭院無人花正芳
春陽宛宛白日暮空抱花枝歸洞房
芙蓉迎秋木樨蚤開到黃花秋欲老涉江人遠鴈來遲
零落東籬為誰好小娃扶幼步車輕聞語回頭心懊惱
曲房深閉綠苔生何處寒衣月中搗
松石流泉圖
徂徠山人十八公石丈夜墮仙人峯淋漓元氣收不起
地脉似與天河通萬牛力盡神鞭斷海水茫茫平欲漫
不如流落此山中地老天荒共相伴
再遊吳興有懷岳文機太守翁載道大尹
東風蕩入層崖裏溪上新添半篙水蘼蕪醖暖綠初齊
楊柳眠寒柔未起粉墻紅杏啟雕甍逢人誤問漚波亭
道場山下蘇灣路斜陽映醉登西陵舊遊不㤀年華改
桃李無情春十載詩社壺觴不再同醉翁琴鶴今何在
桑梓年年發故丘老懷多病念并州暮雲望斷河陽樹
舊雨獨上元龍樓十年往事今如此此後重來復何似
惟有溪山對客閒鳥啼花落將幽思
張復陽山水圖為李信題
南山道人天發機平生墨妙探幽微胸中山水自許大
千仞復振岡頭衣筆鋒未下見丘壑欲挽關荆驅李郭
一種荒閒寂寞鄉蒼茫蓊鬱煙霏落目斷寒濤不盡山
寥寥宇宙一人間夕陽欲送晩色至寒意暗逐秋潮還
秦宫漢殿知何有玉帳牙檣今在否前人已往後人哀
忙地何如閒地久孤雲起盡水窮津潭影山光相照貧
超然坐到無言處風雨不動天長春道人此意無人識
一幅生綃露遺跡惟有風流李謫仙汪洋宦海閒鷗立
夏圭風雨圖
長風吹折巔崖樹江色愁隂雨聲暮蒼茫野艇晩驚潮
交楫横篙無住處何人倚岸汎虛舟風雨不動如安流
酒酣袒側蓬窗底忽憶瞿塘五月秋
題秋江遠棹圖
澄波練淨天同色萬仞蒼山垂絶壁丹楓白榆相映寒
一片秋光九江碧溶溶漾漾何時休寥寥漠漠湘潭遊
夕陽欲落未落處都是人生離别愁杜陵老病孤舟遠
瘦影臨江衣帶緩時平結伴好還鄉野渡無人天又晩
乘桴擊楫事堪嗟錦纜牙檣不到家天風去順來還便
高興還須八月槎
紀事
成化壬辰秋七月海濤騰風石塘決桑田夜變陸成川
一望邊沙煙火絶青苗白屋隨奔流紅顔皓首屍横丘
一身雖存六親盡至今亂骨無人收已午年來歲云愈
乙未嚴寒冰雪沍無端申酉魃為殃兩度風濤迅如許
河流作滷蝤蛑生鹹風著樹枝條零苗方秀實水將涸
豐稔不及荒年登今年夏月久不雨清晝耘苗夜車水
可憐枵腹不支勞近海膏腴半枯死虹蜺目斷心焦勞
炎風吹雲天宇高誰知颶母肆狂虐平地掇入錢塘潮
溪騰谷沸雨川迸城壊堤摧風轉盛大家浥漏小家漂
不顧田疇顧身命因思去歲初陽逢雷轟電掣當嚴冬
如何六月㤀溽暑一雷不振翻為風崇朝極夜力不息
潛啟蓬窗看天色東方欲白西未明可是龍王聽河伯
莫黑匪烏赤者孤有子死父妻死夫下車泣罪知何意
卿尹當思日月圖
為張都閫宗大題畫四首
東風凝寒柳絲軟細草新篁綠猶淺去歲光隂看又來
桃花紅勝前人臉前人己老桃花開茆茨布褐行相偎
琴書滿座溪山在花落閒庭生綠苔
綠槐夾道熏風起廬阜東南雲晝晦雷轟雨泣鬼神驚
一瀉奔流幾千里五雲山下六月寒九曲灘頭清海翻
只應三峽橋邊暮長有詩人坐石闌
斜陽淡淡澄江晩渚蓼江蘋映葭菼蓬窗風颺釣絲輕
竹爐茗熟茶煙淡沙平浦遠鴈行孤人在瀟湘八景圖
平生自得江湖趣不是煙波舊釣徒
藍關路斷無行迹懸弧城深夜如日當年辛苦近何如
為探梅花問消息月香水影詩未成折花且讓枝頭横
不知白鶴歸來未開却柴扉待月明
赤壁圖
江空露白殘煙收水光月影搖清秋風流賓主東南美
一舸夜汎鴻濛洲酒酣欲叩馮夷宅俯仰江山小今昔
興闌孤鶴過蓬窗不覺東方又生白
秋意
煙霏霧淡西風曉水淨山空秋意蚤江南雲物歲行周
空谷佳人念將老山行有虎川蛟螭登高目送孤鴻飛
田園不改桑榆盛見說陶潛蚤已歸
渥洼馬歌
何物偃強暴厲長權竒俶儻生歌章蒲梢西極沓相舉
天閑十二皆龍驤羌胡喜蹴驊騮步貳師成功宛初破
邊塞年年戰骨新錦轡雕鞍只如故
送劉廷信兄歸閩
時秋七月涼風度有客鴒原問歸路富春山下雲欲開
錢塘江頭潮未大潮落潮生自往還南來北去幾人閒
悠悠名利總如此誰解盤迴兄弟間君家伯仲稱聯璧
古色深沉氣温栗五千文字老書生十二山川大方伯
廊廟江湖事偶然悲歡離合各懸懸萋迷春草池塘夢
落寞對牀風雨眠去年曾托南飛鴈有約今春定相見
看窮紙上萬金書不及燈前半時面晝語連宵向夕晨
青濃翻憶故園春平生本抱丘壑志長袖怕沾車馬塵
到家時節應重九丹荔黃柑菊花酒隣翁野老笑相迎
又是浮生一開口鴻鵠冲霄奮羽翰從今不苦鶺鴒難
會須培植堂前樹待弟歸同白首歡
和丘伍二同年賡唱詩
丘仲深伍公矩元是長安看花侣三百人中十數人當
時知已聊如許仲深南海舊文英千仞岡頭丹鳳鳴五
經腹笥劉原父三峽詞源蘇長卿可與言人百無二磨
鈍剸煩公矩事清商卻對痼聾彈利器翻從頑石試蹇
予同醉杏園春東抹西塗白髮新十年諫苑陽城晩半
載滁州永叔貧國子先生六堂表冠佩還家塞翁好青
史名慳素業孤進退無憑獨吾老尺有所短寸有長舍
用未必精邪良士無賢愚無所遇榮枯得失當相忘江
東雲渭北樹仲深不來公矩去西風晩急茂林空望斷
斜陽舊遊處
左時翊雲山煙水圖
懸巖絶壑峯巒古碧梓丹楓隔幽浦蓬戸晨開薜荔煙
漁舟夜泊蘆花雨暮去朝來水石間寥寥塵境幾人閒
斜陽又度桑榆影風露欲經蒲柳顔峴山盤谷人歸久
故宅殘碑今在否牢落功名紙上書消除光景杯中酒
古往今來事共然山川遊覽自年年還應剰取春風興
留賞黃花晩節天
夏圭松濤怪石圖
巨靈鑿山翻地軸老龍槎牙奮空谷茫洋灝氣溢不收
一道奔騰鬼神哭吕梁洪上孤月明徂徠黛色參天横
黃河一瀉幾千里人道天潢東向傾
青陽使者膚如鐵玄冥老翁頭似雪雲根丈人勢敵虎
狹路相逢不相協六和塔下天風來孔明廟前雲未開
仰天俯地望不極卻憶西遊灩澦堆
瀑布圖
綠陰庭宇生南風醉倚曲闌幽思濃平生不到水簾洞
一坐便憶香爐峯怪來詩思清人骨水草林花助蕭䬃
煙霞滿地暮忘歸長嘯一聲山月白
王若水石榴枇杷圖
涼風蕭䬃紅錦裳翠袍漸染臙脂香琅玕枝重壓欲折
青女欲拆珍珠囊金鋼碾碎鴉鶻石絳綃迸出玲瓏色
葡萄酒盡蔗漿空一顆靈丹透詩骨
東州奇花凌早寒吳山月廊夜半酣何人誤作上林賦
病骨却思黃蠟丸同時不數楊家果三寸吳湘空萬顆
會須載酒醉西園一樹黃金壓枝墮
並笛圖
被裏鴛鴦春睡足蛾眉補尖凝黛綠沉香亭下鹿眠花
倦倚東皇吹紫玉翠鬟軃香薰柘黃左拍酥肩右按腔
宫娃張板候節下花奴緩舞隨聲揚流宫變羽都在口
縱横半借君王手就中一指忽差移風驚别調凄涼久
蜀江煙水接華清並轡何如竝笛情可憐一曲昇平調
弄作鸞鈴哀怨聲
為張僉憲題畫松
九疑山中十八公元氣結聚非人工精求本許周廟致
偶遇不受秦人封寒來暑往年華暮酷月蒸林雪圍布
柔芳弱蔓幾枯榮老幹槎牙只如故東風吹和春雨零
萋迷碧草連根青野猿林鶴相對晩時有山人尋茯苓
東閣同心美如玉音信寥寥渭如澳金粉香飄花上黃
虬鬚紫簇枝間綠採花釀酒枝插頭仰援紫藟俯碧流
盤根錯節終不試猶勝野斷横中溝枝頭滿酒盈瓮為
君起舞岡陵頌造化生材會有期莫入丁生醉時夢
尹編修家山圖
泰和城外雲亭鄉逢原書屋遥相望東園别墅圖書靜
恩慶高堂雨露香堂中才子金閨客身在雲霄志岩澤
一路寒山萬木秋滿林風雨孤琴夕閒來杖策躡龍巖
絶壁飛來紫翠涵筆架峯前尋藥草城頭嶺上望秋潭
日斜回首先公墓雙鳳迥巒擁高樹童子曾聞鶴弔年
居人尚識牛眠處紅塵滿路世悠悠得失榮枯共白頭
清風明月不須買寶馬朱輪空自憂君不見平泉莊上
生禾黍金谷園中絶歌舞盤谷愚溪直等閒留得詩文
照今古三徑黃花手自栽年年秋雨一番開功成身退
應何日預報雲山歸去來
送茌平王秀才
憶昔春闈赴京邸落日停車馬周里風塵客路一相逢
空谷足音殊可喜下第南歸各一天重來又是六經年
君家兄弟情如舊呼酒張燈開夜筵明朝再唱陽關曲
屈指韶華今十六𤨏闥追思日似年碧雲悵望人如玉
渭北江東白鴈疎屋梁殘月暮窗虚天涯消息有時有
夢裏神交無處無對牀風雨今何夕一見令人動顔色
但覺情懷只舊時不知歲月非前日盍簪未己又言歸
椿樹凝霜鴈影微陽和乍入官橋柳寒氣偏多游子衣
難兄已荷軒裳貴嗟爾年來尚衿佩秋風八月桂花時
準擬都門重相會
癸夘寓杭戲寫目送飛鴻手揮五絃圖潦草為婢
子所笑因題與女玉祥收為劉氏清話
九月十五住杭州瀟瀟風雨生離愁閒尋敗筆作圖畫
生紙爛墨傷昏眸小鬟立侍笑欲倒走入幽閨向娘道
山頭頽似土灰堆樹根亂若蓬蒿草空中四鳥飛横斜
筆濃大如赤老鴉烏紗素服一閒客坐看去鳥彈琵琶
我生不是丹青者適興投情恣揮寫等閒塗抹豈足言
便有旁觀說高下何況嵇康妙絶倫清談曠視能容身
胡廷暉院景
遊絲落紅春賞罷金屋瓊樓敞如畫乳燕雙鳴午夢醒
曲闌半露薔薇架太液池頭花正開水香清逐南薰來
冰山雪艦無人到共聽朱絃歌阜財
魏仲禮金筆院景四首
瓊芳玉爛春如畫金屋娉婷晩粧罷紫垣星象照千門
天上人間共清夜金蓮炬促雙步搖銅龍咽盡蝇聲囂
衾裯未暖聞魚鑰起候宫車視早朝
罘罳玉館未垂絡水殿玲瓏澄碧落綵扇翻香蛺蝶輕
綃衣簇翅蜻蜓薄釣天畫永無纖埃水晶簾動南薰來
三千粉黛放將盡十二樓臺閒自開
畫屛銀燭秋光淡寶篆金爐香夜旦昭陽前殿月華沉
長信宫中漏聲斷晨辭同輦别椒房紈扇涼多未忍藏
梧桐露重桂風急吹作芙蓉葉上霜
氍毹襯滿貂闈密月光斜透墁香壁人爐内障曠前聞
酎酒梟羹荷殊錫内間時報五更籌一點銀燈過御溝
邊衣連夜催刀尺明發傳呼焚雉裘
題劉士元驄馬行春詩卷
驄馬來行自燕權竒俶儻步驟妍初辭仗御下天閑横
絶四極周三邊萬騎卻走孤雲騫朝馳薊門道暮刷吳
山巔苗藿塞場水溢川金鞍寶凳白玉鞭生不為秣飲
羹飾焉足憐方瞳流光徹幽玄騣尾拂掠開風煙仰天
一長鳴萬籟寂不喧形聲氣態衆殊調勞逸動息時相
緣乘艱履險意閒緩足跡所至豺狼跧山川草木忽變
色幽谷似覺陽春旋角端樂生豸惡奸鳳至圖出人文
宣神物自與元化會匹力上佐龍行天未可按索驪黃
間驄馬還行至燕
朱彦明母慈節詩
妾年二十餘誰信終孀長獨居妾子方乳哺急水浮漚
豈能固妾甘凍餒兒長成冰壺玉潔階蘭榮兒能讀書
妾終老良人瞑目黃泉道
為翁載道同年題望雲圖
雲飛處瀘之潯朝朝暮暮生幽陰天高地迥望不極長
風落日愁人心憶昔童稚年慈顔蚤相背萱花再發椿
株榮白首青氊望兒貴兒今已貴雙親存蕭條菽水違
晨昏吳中煙水空回首三峽哀猿啼斷魂君門萬里從
來語翻笑庭闈今復爾悠悠忠孝兩遲回卻望孤雲淚
如雨躊蹰未己雲飄揚欲飛無翼川無梁兒心願作西
郊雨萬里隨雲下故鄉
王孟端竹
九龍山人王孟端風流博雅人稱難漫胸錦繡消不得
化作萬箇青琅玕中山兔老鮫綃白馬肝香透金壺汁
風迴赤壁浪痕平雲黯蒼梧雨聲急鐵鉤鎻金錯刀邯
鄲學步真兒曹大河一決瀉千里崩崖觸處生驚濤世
人豈識真和假白雪詞高和應寡坡仙儋耳未還家落
日臨風思老可
賀李用經得子效栢梁體
古燕豪傑中朝儒列卿柱史人間無廷平執法及乘輿
泗州推官夜治書儲祥積慶久不渝來休下瑞相昭符
長庚孕秀騰天衢嵩嶽降神鍾地區熊羆入夢九鶴趨
五老列曜紛前敷蘢葱佳氣藹門閭一片清冰出玉壺
初傅丹山五色雛又訝魯國連城璵無乃合浦千金珠
英氣燁燁聲呱呱目光流電雪作膚頭角峙玉雲擁顱
伏犀入項四輔俱罹計插鬢秀且疎金木聳貼潤復紆
天庭高廣顧地樞孤峯立筆雙井腴一水環仰中溝虚
神采氣骨畫不如斷蓬為矢桑為弧九州四海當長驅
英物自與常人殊吾聞宗元謫番禺反顧無嗣悲窮居
又聞康節四十餘得子尚慮賢與愚君今早應梁棟輸
眼底復見圭章儲前程莫問榮與枯萬事已足將何須
便應列宴開行厨烹龍庖鳳傳笙竽起舞蹴踏紅氍毹
酒酣擊碎青珊瑚與君舊是瀛洲徒春風玉殿同傳臚
浮雲流水南北途故鄉遇舊增懽娛喜來忘卻爾汝呼
落筆故使璋獐誣聽聲知貴名當余湯餅上座事屬渠
他年歸來駟馬車記取堂下三槐株
松磵秋聲圖為壻劉希仁題
嵩高山下秋風起萬壑蕭颼碧雲裏黃河之水天上來
一瀉崑崙幾千里竹爐茗熟驚濤生春蠶食葉繰車聲
風迴忽若九韶舞簫鼓琴瑟相和鳴茫茫古意翻新調
里耳皇荂嗑然笑天地從來有正聲伶倫老去誰堪道
為劉廷器題松竹二圖
荒煙滿地凝稠綠一片秋聲振浮玉蒼梧雲重泣湘靈
翠袖天寒倚空谷西林三徑閉松關江潭遊子何時還
鳳凰來儀九功叙伶倫老去鄒生閒
嚴霜作釁百草黃春紅秋綠紛成荒窮陰不變太古色
老節直與層霄昂徂來天高岱宗遠萬牛不見空山晚
造化生材自有宜行人落日生悽惋
題林良枯木喜鵲圖
金門畫史番禺仙意與物化搜冥玄風流妙得寫生趣
落筆便可追黃筌陟里素薄玄霜隰海枯綱爛珊瑚黑
風煙滿樹忽飛來野色蒼茫向人立運斤遊刃紛馳驅
横斜順逆皆乘除平生阿堵最難處毛羽不理精神餘
浮丘道士憐竒貨素壁高懸三日卧解令化石恐還生
莫學張家便椎破
遊春圖
請君停鞭駐君騎一曲春歌勸君醉去年今日看花時
人面桃花在何處柳橋花塢春光深村娃喚酒娛春心
明朝再向村中過滿地落花芳樹陰
一徑野花落孤舟春水生畫
林外春陰曉風作門徑幽深野花落東家春色過西家
井口籬根亂漂泊溪頭新水繞門生扁舟一葉輕如萍
杜陵老病煙波遠欲載詩愁過洞庭
送莊瑩中吳謠三絶
見說仙郎賦遠遊嘉興西北是蘇州鴛鴦湖上春來水
别思相隨到處流
禾稼青時省我耕禾稼黃時君遠行收禾輸官剰作酒
壺漿三月候行旌
君是江潮天上來儂如漁艇趁潮開潮若去時儂便苦
朝朝日日望潮回
題平湖陸廷儀鴒原耕隠詩卷
甌窶滿湖南汙耶滿湖北湖邊隠者眷同心却向湖頭
結書屋屋中經訓乃菑畬釋耕互答鴒原詩三監不仁
萬世戒而我與爾何當知稻黍登場先饋祀大小輸官
入城市城市無人識姓名歸向高堂賀安止堂中老人
太古風钁鑠更似田家翁貽謀燕翼苦不遠尚願孫輩
超羣庸老人摩挲抱孫說長大還守湖田業勉學而翁
與若翁兄弟不分耕不輟
賦得懷姑蘇送人歸長洲
懷姑蘇隔千里風景繁華似流水去年雨水溢田疇野
草不生禾盡死黃童白髮擁道周朱顔綠鬢無人收閶
閭門外夜深處饑魂餓魄聲啾啾城中大家稱萬石坐
食人多徵借急新廩生塵舊廩空縱有黃金何處糴市
㕓羅綺賤如泥吳蠶薄熟難為絲公家租賦雖停止官
府征徭仍舊時長安貴人遊俠客騎馬行行過阡陌回
頭笑指虎丘山却道繁華猶似昔九重天子念窮廬太
守新乘使者車巡治勑分都御史平衡全任老尚書君
歸為我詢同里故宅多應換新主隠山橋下水茫茫去
任舍冤死生苦
郡太守齊公殁既為近律以悼司勲沈先生少予
言作薤歌
薤上露何瀼瀼古人去後今人傷北邙山頭日無光悲
風蕭蕭生白楊金玉充前除一去不得將專城五馬貴
穹碑映斜陽惟餘父母心黎庶增凄涼長淮水流雲路
長薤上露何瀼瀼
送劉指揮邦彦襲職南還
將軍少年才且武二十辭家見明主自陳功伐拜天顔
帶礪山河自先祖祖死轅門父守邊風沙凌厲雪盈顛
據鞍不復清時用撫劍徒懷旅力愆繇來勲業期無替
韜略傳家世相繼聖主方思禦侮材兵曹共識干城器
天書薄暮出黃門平旦尋承世襲恩金帶鏤花明曉日
錦衣盤獸結春雲明朝便踏南歸路馬首青山天外樹
鴻鵠冲霄關塞長雲霞出海江天曙君歸為我問邊隅
倭夷伺間今何如晨操夜守五千卒披堅執銳寒無廬
吮癰死士古來有況復青春讀書久不見江南幹事人
弈葉登墻傳不朽
題畫
天空水闊饒風露秋入溪山無盡處紅葉低垂隔浦霜
白鷗飛落無人渡蕩漾空明一釣舟煙蓑雨笠下中流
心情物色知多少手展青編還自收
葡萄圖
紫蘇步幛流蘇短露淡風清秋未滿舞鳳翎翻翠解苞
蟠龍骨瘦殊垂頷青葱苜蓿錦石榴枝交蔓引彌山丘
驊騮不至仙槎遠空有卉物遺中洲君不思涼州一斗
猶輕換西行千騎歸無半
方洲集卷五
