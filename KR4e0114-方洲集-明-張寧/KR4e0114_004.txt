方洲集卷四
明張寧撰
五言古詩上
題所畫鷄鵝圖二首
昔我懷父母初鳴即晨興一從侍清禁出門始聞聲烹
膳日已遠起舞欣時平膠膠風雨宵寤寐傷餘情
獨行澹無儔拳立如有待饑唼水中蒲渴仰石邊瀨寧
隨鷗鷺閒不伍鳬鶩態山隂久蕭條毛羽復誰愛
方洲八景八首
柳塘春雨
新柳繞芳塘柔風送時雨潤草及西堂增波接南浦得
句起遐思贈别懷舊侣回首灞陵橋瀟瀟幾行旅
杏圃朝霞
春深花正開天晴海初曙霞光雲際來豔色溢蓬宇明
明碎錦坊淡淡秋容圃聊因旦晩歡妍麗安足數
蓮池疊翠
池中荷欲花池上水初漫初看水上微旋覺香不斷一
曲密藏鷗萬柄嬌倚岸莫唱採蓮歌江南時節換
麥隴翻雲
時平田里安麰麥被丘隴芃芃翠浪翻蔪蔪綠雲湧肥
磽力雖殊刈穫日可拱欲賦兩岐歌周詩更堪詠
稻畦垂穎
農人告方及秋事忽已成黃雲被田野白日寒光晴父
老喜豐年鼓缶過我行平生任經理對此餘深情
菊徑凝香
田下去來久三徑行復期采采黃金花照我頭上絲含
英抱幽馥佳會良在兹羊腸九折坂蔓草應正滋
梅林雪霽
閒來好幽事值此梅雪晴深林百草盡野水寒煙生怡
然發孤笑婉戀有餘情冰霜六七載永念孤山行
竹塢晴風
菉竹蔽深塢歲晩多陰風愛此旭日喧萬玉搖玲瓏吟
眸展清眄倦耳生餘聰因之懷勁草聲色吾何從
贈陸汝謙
吾聞古神毉秦越扁鵲氏洞識隂陽機妙達天地秘生
人無前功用術陋專技遇婦作女毉遇幼擅童稚或以
傷疹稱所用隨所至一一底工巧何慮千古計古道既
云遠時毉極流弊造弓不顧甲治外不恤内仁術化忍
心人命可輕試汝謙陸先生三世名家裔動有古人風
一洗庸劣氣余生坐迍蹇有子方兩歲乳哺失調攝疾
病遄以繼驚風搐四體魚口雙目閉羣毉競歎息束手
坐相視先生徐徐來駕言勿驚悸下榻夜尚遲從容解
金匱一投邪風疎再下壯熱退三服乃如常下牀作兒
戲幽谷陽春回大旱甘雨墜中年復有子無乃仁人惠
作詩表深功庶以將薄意
寄謝濬僧官
濬公夙儒雅自少偶業白天空一鶴舉海闊閒鷗立平
生怯詩魔老拙降未得清高逼休遠典雅超復泐虛堂
戞鳴球清嘯聞月夕前年被徵薦浮杯度京國樗櫟厭
青黃塵泥混空色明珠墮濁水皓鏡懸土壁昔忝青雲
交今逢白頭客頗憶去年春正卧投老疾清風故人遠
舊雨深巷寂空谷音方隠月門敲正急苔階印隻履蓬
戶卓爾錫欣然起相攜囅爾冠屢側吹燈照殘夜對酒
㤀疇昔歲月能幾何離曠非一日烏兔互馳逐子亥忽
流易元正十日初復此得消息緘書遣高第慇懃問眠
食春林白團茶秋圃紫苞栗儀多物兼備歲去情轉極
時來得顛印自愧非愈軾再拜送來使開門日初出向
來車馬路草長没行屐
對雨
草木已時萎時菊方敷榮林空晩色淨日暮孤煙横仰
蔭修竹枝俯挹蒙泉清歲月忽復易採擷傷吾情
畫雲鴻振羽圖題送陳掌教
東方有佳士文質何彬彬昔為待沽玉今備充廷珍朗
誦商周詩默會羲文神言詞夙華雅步履彌精純初疑
鹿鳴晩為感鴻飛循江干寡儔侣磐石多來賓矰&KR1508;既
云遠稻粱安足勤進止各有節險易常相因絃琴古壇
樹載藝清池芹睠兹十年來漸覺寒氈春陵陸日已邁
逵路日已臻祥雲動四表孤征戾中旻奮逐鵾鵬風揚
隨鸞鳳塵峩峩金闕樓溶溶玉河津刷翎補干羽萬舞
儀章新
愛蘭
稟性無俗尚愛此山澤芳拔葵藝周圃分植置中堂入
室有佳士紉佩非私裳時好豈足貴德馨諒難㤀
重畫雲鴻振羽圖題贈王良臣
翩翩漸鴻羽一舉從江干再舉次磐石三舉逢平原升
木良有得陟陵竟無患不願騰上遠但願遵飛安祥雲
動四表天逵浩漫漫孤征戾中霄振翮偕鴛鸞聯行兩
階下儀羽紛迴盤雲深日五色萬舞充華觀巢居懷往
事凝望起長歎
送别沈履德
園花發朝豔谷鳥遺春音豈無旦夕佳倏忽流光隂幽
居寡時好感子時過臨冥言啟孤憤高步超煩襟夙昔
懷遠道遄别悲來今對酒不及醉眷此故情深
雲谷
閒雲翳空谷日夕生幽隂中有高世士結屋雲之深飛
錫天外風潤澤寰中霖貞居聊自適變化吾何心
正統戊辰聞福建感而有作
平衍說荆淮險危聞隴蜀奈何吳魏間漢氏猶鼎足況
兹三山地鼠竊弗盈蹴憑陵肆劫壊鴟義殲人族譬猶
負隅虎據險勢莫觸食盡無後援鼎俎咀其肉復聞聖
天子推心置人腹渠惡疾見尸醜類將自服賊死匪所
歎致尤何太毒
見雨雪歎戊辰冬
日夕將天兵聞已度淮水黎庶仰虹霓雨雪何不止北
軍利高亢值此非所喜行師有紀律日須五十里南風
吹鐵衣卻走泥没趾鏽澁劒鋒回塺疎弓力弛況不便
舟船經涉殊未己指日布陽春頑陰悉飄委
王師至浙人情恟懼感而記之
厥哉南閩賊遠冒明王師軍聲動白日淮海相逶迤羣
縣務馳逐民庶日何疲兵車恣横決帷箔不可支豈知
陽春日堅冰乃相隨我聞行師要愛須威克之馬嘶不
敢驕況爾部下為天子有休命借問大將誰
懷恩樓為王宗勲賦
萱草生北堂朝見夕已萎慈烏返故巢鳴聲一何哀感
此時物喧悠然動遐思況當慈母没緬懷耿嗟咨赤子
將入井安能悟乖離營營願襁褓依依眷孩提周全乳
哺艱三年免於懷宵縫念兒寒晨炊畏兒饑遊子日已
遠母心增傷悲殷勤二十載為子有室家奈何白日晚
流光忽西馳明月照高樓疎櫺起涼颸徬徨中夜長俯
歎淚交頥慨彼泉下人相見未有期
劉公覲畢姻詩勉之
飛飛鴛鴦鳥比翼湖之涯生年不滿百燕婉當及時東
隣有處女春秋盛容姿一朝辭父母托身遊俠兒豈無
百兩將而乃蕩子妻妍華不自好終身抱餘悲況君良
家子衣冠能自持母窮畢日歡負此遠大期辛壬與癸
甲斯文良在兹
答姜文進
瀰瀰江中水黯黯江上樹眷彼同心人胡為忽異處駕
言從扁舟積雨不可渡願隨雙黃鵠庶以相會晤
贈柴取中
東風扇微和萬卉敷春陽盈盈桃李花爛然競容光綿
綿路傍草根株亦交相及時起涼颷零落隨秋霜爭如
谷中蘭清標壓羣芳雖無豔冶姿而有冷淡香奈何歲
華晩保此故意長傷哉綠綺琴紉佩羅衣裳視彼同心
人德音實難㤀
夜宿斗門與朱氏原兼呈再從叔
予生二十年始解訪同族緬想姑祖親悲喜相交屬如
何百年内情好復斷續登堂思高曾入門拜伯叔弟妹
相驚呼問是幾世服源遠末益分膏澤猶未沐傾家出
相見喜氣溢腸腹場頭禾黍登牖中酒醴熟端不為盤
餐聊以慰情曲我本季世孫今當遠行役生年能幾何
歡會寧可復同姓古所敦去去勿塵俗感激忠孝心因
之以相告
林居秋興
涼風起天末新涼入丘墟晏坐當前楹陶然讀吾書俯
視庭草萎仰看浮雲舒山氣日夕佳灌木陰以敷軒冕
豈不貴而樂自有餘願子保令終因之相與娛
挽鍾處士
丹山有靈鳥文采相頡頏饑餐瑯玕實渴飲瑤池漿清
音諧韶樂錦羽暎朝陽飛飛燕雀羣俯仰被餘光顛風
折梧桐鳴鳳忽摧傷孤凰抱哀思輯羽不復揚徘徊念
同侣軀命倏銷亾翩翩九苞雛覽德岐山岡皇皇奮南
征哀鳴激中腸容華不自愛寧辭關塞長死者不復生
龜麟總茫茫願言勿殘毁阿閣正相望
黃主事挽詩
聞有高世士築室章貢間弱冠失父母門戸一綫懸獨
立無人境巍然亘前山起視丘垤羣坐我千仞巔娶妻
良家女生子當世賢煌煌五色詔星星雙鬢斑如何兩
楹奠一夢起長歎傷哉同室親軀命不復延泣盡繼以
死攜手入重泉嗟彼未亡人區區何獨難
永思堂為劉廷賓賦
哀門歷多故生當元宋間高曾及祖考累世事更遷風
塵浩無際兵車日豗喧羈危不自保趨走恒窮年喪亂
忽已平營業亦周旋歡娛不經目憂傷閟重泉昔常念
寒燠高居複華裀弱息久窮嫠兒女日以殷緬懷顛沛
時門戶朽索緣湍流一解手宗祀付沈淵於焉涉艱阻
迺欲遺曾玄胡為祔祫餘雙親中道捐遠慕已無日近
哭悲終天滄波渺東注白日中霄懸悠悠穹壤間遐感
何時諠
藝蘭為王本誠作
猗猗谷中蘭言藝君子堂過門不入室彼美自芬芳彈
冠結素履振策循周行我心惄如饑覯止諒已降容顔
挹清潤言笑聞馨香同心未卒語欲去仍徬徨眷戀終
日夕賓主已相忘
滹沱冰合圖
人心久思漢帝主自有真多難啟弘業獨此邯鄲人窮
蹙白登圍倉猝滹沱水河冰縱不合光武亦不死
蒼松軒
種竹繞軒居清素聊自愛雖無桃李顔不改冰霰態孤
松色不殊六月寒尚在倏然三徑幽凝碧如有待
為姚公綬題丹丘
東方有奇士自號丹丘生超世立于獨宛若來蓬瀛言
從黃石公再從赤松子終始意斯在幻境焉足跂
友蘭
公門盛桃李世路多荆榛温温愛蘭交吾思見其人伊
人日已遠比物不盈畹同心澹㤀言歲月殊可晩
梅古春壽藏詩
鬱鬱鳳凰山生氣何連延有美清修士遺世希神仙高
情出茫昧獨見超虛玄仰瞻山木花俯視重岡旋鑿石
啓幽閟種檟待芳妍夙懷瑕丘樂預見佳城懸聚散本
元造壽夭誰能專橋山有高塜王喬亦遺阡乘鸞與跨
鳳刀圭終棄塤何如一生死坦率窮高年
武澄夢萱卷
母在萱自好母亡萱尚存蕭疎北堂下花葉空晨昏盈
盈眼中淚默默心上酸眼淚猶可拭心酸傷肺肝安得
百丈根沿情及幽原
怡菊周德輝卷
嚴君去云久手植已成荒促慽遠行歸顧眄心徬徨言
薙蔓草蕪再汲清池潢玄功不遐棄時及仍芬芳故物
幸兹在慰悦如有將見此聊相慰笑舞襴斑裳
畫舫清游
搖搖書畫船渺渺三江水朝披越㠐雲暮聽吳門雨高
深洞玄黃招邀盡青紫所愧子長遊吾行未能止
草蟲雜圖四十二首為伍僉憲題
何人涉江採得此霜前芳花殘見晩色葉淨流潭光長
路遠莫致故意不可忘欲輟畹中蕙共佩羅衣裳
南山有佳色束籬閴無人朝為頭上花暮作車下塵誰
與念恒節培溉當良辰落落竟何語把玩聊相親
翛翛苦竹枝歲晏未凋謝絡緯繞其顛促織鳴其下秋
聲入荒林寒氣逗虚榭何人賦無衣悽惻坐長夜
漏石倚空蒼弱草颺殘碧眷彼飛來雙栩栩飄復集鴻
鵠志萬里松栢挺千尺洪纖各有定非分焉所得
么紅雨餘葩疎綠風中篠雖無尤物麗得借此君好栽
培良有待開落恒可保嗟彼桃李花采折隨媚草
形色已葳垂風神未蕭瑟所愧落英空還思舊根發時
來已若兹歲去猶爾若殊勝汎相逢隨人滿頭插
茵蔯欲成蒿蘼蕪亦云謝水漲汚耶深時蟄看已化纖
腰尚蜿蜒弱翅舉復下婉轉如有情追逐不能罷
暑雨滋宿枿五月南風生時當長養節奮臂將誰攖奔
轍豈足當黃雀方營營幽居事玄穆相對悲羣情
塵境何擾擾草野何茫茫清泉白石處幾許堪徜徉蘭
荃既榮秀蒿蕕絶交相宜人不在多百畆空蕪荒
今日胡不怡過眼青春空紛紛蕭艾中見此萬綠紅蜻
蜓從何來當午停芳叢物情諒有得吾意亦從容
飛蛾值芳時飄舞來復去因風快循繞逢花亦延佇雖
臨撲逐威不解摧掠慮人意久安閒相忘不知處
尺蠖已辭繭橘蟲方化生夭夭隰上枝碧綠紛敷榮覆
載大有造動植各相成天機一流動幽思穆無聲
趯趯草間蟲芃芃石邊蔓跳躍煙冥霏飄颻翠雲亂時
當綺窗紗或近青玉案卑微寧足論寂閴聊一眄
野草綠滿地無名自纖妍不采亦不夭幽與閒相便光
風濯靈雨蛺蝶來翩躚咄彼周昉圖百態空騷然
晩家南山陲獨卧西磵草牛羊所不踐樵伐非故道葉
落秋蛾稀苔滋候蟲少煙消夕陽下林薄淡如掃
蜻蜓多品類此種最靈黠翅翕尾低垂暫息即飛越頗
憶童稚年撲捉傷暑熱至今圖畫間隠手欲輕躡
清霜萎茂草天以蟲鳴秋股動羽亦振隨處聲啾啾書
齋閉疎雨木落青燈幽掩卷不成誦感物令心愁
草振蝶雙飛蝶下草交動無情如有情形勢偶相閧貎
與心不親情好久焉用悠悠笑相逢栩栩莊叟夢
露白水花紅江空草煙暝閒鷗忽驚去見此孤蚱蜢吐
沫禁無聲卑飛水中影蟲沙與猿鶴由來未深省
飛行罕同儔性質好幽處點水緩捎花乘風暫停午疑
回睛屢移斂息翅頻舉慎爾遇貪夫求珠瘞當戸
短翅不高飛長踦不善走跳踉並蠨螽局縮居澤藪三
孱不滿隅匹處竟無偶彼亦何人斯蠢爾亦可醜
園蔬葉垂盡練裙弊無餘輕揚兩飄翅清嗅雙長鬚本
質夙如此變不忘其初襴斑五色文支離守荒蕪
淅瀝蒹葭雨依微楊柳煙翅薄輕紗過晴隠硝珠圓寧
當狎雌縶莫受蛛絲纏與物本無患陳生有遺篇
陰陰莞柳樹嘒嘒孤鳴蜩驚風颯吹撼奮翅飛遷喬托
體雖得所防患亦須周吟風飲清露此道終逍遥
文蛾好明死烏鰂以蔽彰爭如草上飛無用亦無防渴
飲零露華逝借晨風揚何如蜉蝣羣朝生夕云亡
春林盛朝爽秋圃有暮色蕭疎叢薄中緣沿何役役鳳
鳥不時見良驥須遠歷斑斑被體文甘老榛莽澤
蒼茫青草池霡霂黃梅雨清冷脱洿下潤澤非斥鹵鳴
聲慎煩聒跳躍宜審處臨深縱無危坐井非善舉
去彼蜣蜋穢超居風露清蜕囊半未脱健臂已前撑潛
蛟起泥滓厲璞登瓊英大小分已定變化同其情
蟋蟀已在堂鼠婦已在室涼風蕙草時胡見幽隂物倉
皇若無依短褐露肘膝天荒歲年暮感此三歎息
露滴葡萄寒宵鳴一何急鷄啼天欲曙絡緯不盈尺深
閨有思婦遠道多倦客驚聞長夜聲掩淚心促刺
景物此何處野塘秋色中山花驚暮雨蘆葉抱寒蟲曠
望知誰到幽居重此逢懷人不可見雙鬢感飛蓬
金谷多奇花蝶滿謝即去荒園久空疎蠭蝶亦安素遲
回杞菊秋栖息松桂暮所以君子交清澹只如故
原野多蔓草墟澤饒魚蟲一枝與一體入筆殊元蹤生
憎紅紫態未覺丹青工坐我林塘下衣袂生華風
風高蘆葉殘贏露失其翳鳴蜩已絶響猶奮雙斧臂猶
豫多積疑蜂蠆無卻慮君子尚勇決成敗焉足計
飛來錦紋蝶采翅何翩翩山花吐碧蕊相映亦相妍動
植互生化寒暑頻推遷生綃有遺跡日日當吾前
蝶有戀花情花無留蝶意東風三月時總為春流麗還
開亦還落欲去還不去默誦過墻詩重門草深處
意會自成趣景觸良宜時過影如見人飛音若我遺荒
閒寂寞濱獨悟勝羣思此興復不淺名物空何為
爾雅列名稱埤雅伸疏義恢恢造化功獨此亦難備況
當畫史傳舐墨隨手至驪黃牝牡間不必問形似
動聽非誶語適目無妖妍詩求句律外畫索丹青前尺
素竟何物居然得天全相彼能事者殆欲忘朱鉛
樂水不論船樂山不問樹不求畫中物惟耽畫中趣想
當含毫時粉墨不待具眼光落縑素但覺風雨至
滕王去云遠謝逸今何之形迷有聲畫影落無聲詩低
回羅扇風旋繞簪花枝轉眼忽不見芹香滿清池
形色既有托音聲寂無聞乍出草莽中昂藏若離羣涵
濡竹露華飽挹山花薰時哉忽如許彼美空云云
沈啟南雲山圖
晨興具壺榼言往山中遊倚棹陟崇岡舒眺寫我憂陰
雲翳四垂舉目迷巖丘人生百年事行止天為謀懽榮
間悲辱強半成淹留眷兹山水懷所遇亦己酬自從混
沌鑿土石窮雕鎪鐫堅伐危厲輦築連窪湫幸此玄黃
間元氣常通流時當巧麗餘忽與鴻蒙遊行看晦暝甚
轉覺巉巖幽情景兩相化風雨飄虚舟
吳德翼永思詩
夭夭巖下椿嫩發方自好終風激零雹凋拉何太蚤傷
哉三尺孤形影為枯槁虚室若懸磬遺業忽如掃遑遑
二十年頼此王父考昔如風中蓬零落隨野草今如轅
下車奮脱即遠道登堂泣孤幃陟岵見歸鳥榮枯不相
代憂傷已終老
送歐員外
薊城有名士美盛元無前手抉雲漢華身交文錦妍目
爛明月珠口湧懸河泉幽思入玄默清臭紛蘭荃初辭
鹿鳴宴再坐瓊林筵朝主地官事暮副郎中權騏驥志
萬里鴻鵠懷高騫良金與美玉適用無停延遥遥吳越
鄉雨澇如堯年雍雍少司徒王命來旬宣行哉自求輔
得此堂中賢六屬倡九牧一士當三千蒙衝籍篙楫禆
曲嚴中堅激揚水趨壑鼓振雷行天鈞衡頼持舉皇度
資純全遂令泥滓民復業膏腴田一朝十二解芒銳猶
森然裴向多諫議之問餘詩篇時登兩峯月暫汲西湖
煙雙旌即歸路一束攜行編加餐赤日飯穏著青雲鞭
行舟如有問幹事江南旋
為胡文暉題幽篁石菊圖
故人歸田園幾許見秋節修篁蔭中林時菊叢以發冉
冉煙中花蕭蕭石邊葉秀色如可餐幽馨寒不絶時有
素心人同來醉明月
何都憲一樂堂
椿萱茂遲秀棠棣偕春芳煌煌錦繡衣燁燁斑斕裳恩
封日以至甘旨日以將齊眉粹榮養競爽時行藏載歌
蓼莪詠載誦鴒原章前修有遐感而我承餘康欣抃不
能已萬事真相忘
叢蕙圖
二月忽已邁庶草三春時九畹有餘秀百畝多芳蕤光
風轉幽馥湛露增華滋篔簹拂琨璞揭車被留夷朋從
彙如故氣質相交䕻手撫宣尼琴再誦騷人詞時哉未
終老蓀芷來何遲
凝香閣畫菊
幽齋絶穠紛時菊閒以潔少好淡春芳敷榮及秋節髧
鬈寧爾粧袪袂無所擷枯索繞殘枝天寒滿庭月
清燕室畫菊
佳節良易邁貞姿益清芳根依昆玉固色並淇筠蒼終
忘白衣酒特立金娥霜幽馨不出戸憔悴含餘香
一山為沈兊秀才題
人言一拳石積累成豐隆為山將九仞簣缺虧前功巍
巍聖與賢養正由童蒙登泰小天下卓立超羣峰
和陳憲副掃墓詩
遊宦日已久先隴多違離寥寥古東門值此洪流時頽
垣走狐兔宰木寒無枝及目心隠只俯仰淚交頥野祭
已非古況復無恒期恩封夙有澤貧喪空無施徬徨不
能返日落淒風悲
南山榮壽詩壽楊方伯父怡梅翁
維南有崇山盤亘自終古高當翼軫間廣與衡嶽旅中
有千歲梅生長元得所英華徹寰區貞素貫寒暑開花
玉香叢結子金色顆德馨椒桂儔滋味鼎鼐主繁葩盡
芬馥再實愈清楚榮封異秦松拔萃超庾土上與山同
躋下與地常處蟠桃與莊椿千歲可能數焉知世竒樹
億祀老玄圃卓哉同春翁怡怡並遐祜
四月二日西湖再汛四首
春去纔一日天宇尋清和湖草猶碧色湖水餘澄波安
能對佳山不飲空嵳峩隣船留宿懽皓齒發清歌推窗
動孤笑吾意其蹉跎
沿舟望湖亭躡屐栖霞嶺孤山久寂寥荒塜鬱清迥渚
蘋清不香湖水渾未瑩悠悠登薦心長歎逐遊泳
樂天唐詩傑子瞻宋文豪平生宦遊事山水遺清高何
人繼芳躅保障心思勞坐令百折堤土木連平臯雖無
百年固已足千金牢茫茫蕩遊子醉謔空呶呶
西湖天下竒登泛極寒暑晨行暮酣歸昏遽一如許何
殊浪遊客對此汎交主面接情不通日醉鷄與黍誰哉
神識高偕協如索與茫茫丹青家忽忽歌曲侣安能千
日遊玄晏坐風雨
為仲彦暉題戴文進畫
故人歸田園風景如未别時菊老餘芳疎篁晏高節皇
皇枝上花瀟瀟石邊葉安得素人心清尊對明月
為徐公舉題甘谷圖
南陽古甘谷菊繞淵泉清居人飲其流白髮咸康寧明
徵諒無爽穆穆中庸生君當衍餘澤為我延頽齡
陸汝嘉慕橘
伯父去已遠遺植森成行哀哀撫育恩見樹生悲傷所
愧為人後凋落迷前芳願言慎伐剪念彼椿萱長
畫舫清遊卷
搖搖書畫船渺渺三江水朝披越嶠雲暮聽吳門雨高
深洞玄黃招邀盡青紫所愧子長遊吾行未能止
松泉為朱彦明賦
亭亭山上松挺挺凌雲標涓涓山下泉混混東歸流根
源夙有托高遠羣無儔洵美山中人寓跡山之幽栽培
與盈進比則事藏修朝登玄鶴岑夕汲青蘋洲巢居潄
芳潤亦足㤀吾憂
王漢昭招予社友輩賞雪即席紀事
癸丑至乙夘連歲無快雪新冬十月來晴久猶鬱熱蚊
蠅振時聲雷電迷夏節晩麥未出土春卉復舒結老夫
坐空齋感此心隠切仲冬十踰八風緊夜慄冽黎明未
啟戸簾牖光洞徹庭烏棲不啼竇犬走欲蹶昏眸眩珠
霏短髮耀瓊屑寒疑銀海翻凍訝玉樓合昨日方袒跣
今晨被重褐如行炎都深忽上冰山絶吾聞陰陽機寒
燠惡凌奪天吏秉常運旋斡何太捷事若久旱餘甘雨
大沾洽行期十年豐底用三尺疊故人同老懷鷄黍充
宿業欣開北海尊笑廣南州榻酬酢亂觥籌詼諧連稗
闔罐唱叱鄭妓羔飲詫党妾狂懷錦瑟醉渴罄鳳團啜
客思暝未闌主意夜不輟似有暗香來援毫待明月
蘭竹篇
幽蘭發深谷修篁生茂林托根偶相並香靄凌繁隂逢
時苦不早霜雪紛相侵恥為桃李妍眷懷金石心幸此
平安意起坐絃吾琴
詠張汝庸環秀樓
人境苦塵俗高居山水區軒楹出岑蔚窗戸凌清虛左
挹羣木華右眄雲煙舒日夕有佳趣蕭爽真吾廬
玩芳亭
東風吹野花秋雨敗蘼草彼美亭中芳靜植恒自好階
蘭閒更香籬菊淡如掃我欲掇其英幽懷不堪道
小蓬壺
弱水不可航神山未知處閒居與世隔仙境忽已遇百
歲等須臾萬事歸傲睨丹丘信自有大小焉足計
長春境
遲遲松栢林鬱鬱山水窟依依久住人宛宛舊游客人
客不改心山木不改色彼哉同州庸華蘼何所擇
葡萄二首
卭竹與枸醬追逐秋風來離宫鬱相望異物紛栽培遂
令涼州牧斗酒遺詼諧傷哉出關卒不及枯株迴
草龍驕正眠驪珠爛將墮清露溥花間涼風生葉下悠
悠日觀翁蕭蕭友雲者我欲掇其英陽春和應寡
楊廷憲修障海塘妙得古法但百世之工非朝夕
可致所冀增高倍厚堅表實裏遲之以歲月庶
可持久詩以寄之
吾聞浙江潮涌撼世莫比迴流趣鹽官一射數百里海
鹽當其衝適際東北趾何年作長防去郭數丈許疊石
類懸崖壁立瞰其涘刳中實外障高岸湮入水表裏河
海間相隔纔一指譬如潰瓜形皮好肉已毁潮來石奮
角潮縮石拔齒時平漸離缺風迅遽披靡工役歲無涯
漂蕩日常耳皇皇魚鱉民藐藐軒裳子剥牀不及膚解
牛未得理豈無達務才遺我徒好語使君人中英萬物
備一己詢咨度豁如瞻顧心隠只秦鞭竟空談漢絙無
用此軒然巨鰲側坦若長坡迤罅漏互蔽虧力勢相併
倚盈不與潮鬭縮不隨浪委肉厚骨不疏腹飽背復僂
何期既倒闊忽見急流砥但恐述者能不類創智美速
成功易隳舉重力易弛安得百使君歷歲如大禹
水南别業四首
幽居異前業喜無塵俗喧東風扇微和忽此春事繁遊
魚汎深沼好鳥鳴簷端布榖正及時呼童理荒園羣動
各有為予生固多般感之欲自見對景己㤀言
遠村暑氣薄衡門絶塵鞅禾黍滿汚邪松篁翳林莽富
貴復何心琴弈偕所往起誦康衢謠悠然發遐想薰風
自南來坐我羲皇上慨彼河上翁所樂異天壤
夙昔愛林壑遂懷泉石居下焉安所適上焉荷唐虞無
窮畢日歡恥與放浪俱此意不自昧付之耕鑿餘秋涼
入林薄時復課兒書先民有遺詔經訓乃菑畬
白髮念婚嫁此慮已陶然匪復事生業烝嘗詎能捐悵
望終南山緬懷清渭川良時易流邁窮約心所安嚴陰
閟深谷飛雪層崖巔引酒聊自酌被褐終吾年
為邵同府題山水圖
秋風吹亂雲涼露潤修竹林深楓葉靜石爛雨苔複青
山斷平野流水瀉虚谷菀彼山中幽悵此暮行獨希聲
振清嘯灝氣凝遠目澄光發精爽空翠襲巾服時看夕
鳥舉偶晤春莽宿功名忽如遺志念聊可復俯視塵中
人擾擾隨轉轂
沈用權月桂圖
月中有奇樹百丈何蘢璁歲年等蟠桃樛結扶桑同下
垂白玉苞上發黃金叢翹翹最高枝花色頳霞紅我昔
至其所顧眄迷仙蹤高攀不可及屈折聊相從歸來抱
餘馥氣韻歸鴻蒙一登閶闔門再致崑崙峯芬敷及朝
槿斷謝隨秋蓬至今懷袖間斂縮心冲冲有美青雲彦
飛策凌虚空逍遥廣庭晏彳亍嫦娥宫含咀玉杵霜披
拂纖阿風手持斫月斧氣吐經天虹奮掇連根株五色
俱收籠拔茆採葑菲類舉無遺功願子即長路吾行己
途窮
送陳彦章還温州
悠悠遠行休忽忽垂老别一去湖山空百會親故絶涼
風吹鬢絲顔意各慘切永畢同心歡㤀言共明月
朱彦明新居
椿庭日已遠萱室懷深憂豈不念故廬聽此行道謀嗟
彼喧雜區居子非良繇一勞堪久逸三遷遂吾求經營
與締造冀足光前猷正寢卓跂立旁居翼相周祠室具
籩豆齋閣陳箕裘南榮叙親友北堂薦時羞苟美載論
語過侈遺春秋慈顔日遲暮良偶方徽柔房闥肅清密
戸牖森綢繆聲色起淫蕩勢利生仇讐禍福相倚伏貧
富潛周流君子常抑畏小人肆張譸孝弟與忠信自足
禦戈矛升堂有端士入室無狂浮不見陵上柏遠翠凝
疎標不見路傍桃妖艷侵行眸居養易移習内外須交
修願保安宅固千春永餘休
為王瑞之作雪圖附詩以寄
歲序行已周天寒日將暮門戸了無營山林閴如故彤
雲被層空時雪紛已墮玄冥滌羣華過眼一純素風恬
晩聲寂古氣塞窗戸貞居久遺曠值此忽超悟呼魚煙
外汀沽酒橋北路烹鮮酹華月婦子環榻坐清歌振冥
寂真態㤀陋固悠悠百年中清賞亦有數勞思竟何禆
快意欣所遇猶懷見睨餘流想鴻迹去望望剡溪舟蒼
茫是何處
畫元章拜石圖附一詩
吾聞周人拜九辯各有則空稽猶簡易振肅儀已極禮
達百不煩力致一可惜蘇卿抗匈奴鄭從厲絶域亞夫
辭介胄汲黯服長揖生死矢不移寵辱安所恤云胡後
來者軟媚等難劇望塵伏牀下不復論曲直黠以諂公
卿愚以祈老佛頽流逐靡風掃地盡古迹元章夙竒蕩
動止異俗習強項難苟俛捫膝不輕屈自從辭君親久
不為是役落落無為鄉寥寥不齊邑伊誰與為禮見此
孤立石颯焉松風生隠只雲霧出踞如猛虎化厲若老
蛟蟄彷彿入魯廟正我緘口客又疑千秋亭翁仲失其
一終知混沌鑿倏忽委靈骨欣然命袍笏雅拜情孔適
物我了相㤀恭傲脗無隙清狂詎如許深意將有激全
勝彼昏人僕僕賈危慝但恐違中庸行怪不可率
趙千里小景二首
庭院寂無人冥懷共誰語和風入蓬戸桃李似無主妍
華豈足憐幽曠真足與呼童抱瑤琴靜對松篁雨
茂樹蔭碧草莓苔連砌青山童擁敝箒灑掃當前楹行
吟白鶴詞坐覽黃庭經良時苟未邁笑傲終吾生
張叔厚謝安淵明圖二首
度量本知識器局先文藝欵笑息羣嗔泠汲止餘沸優
游别墅碁閒逸東山妓時方競名達出處有餘地
翩翩晉徵士夙志山與澤心遠趣自高松菊亦何物斗
酒不身致況此名利役冥鴻在萬里豈為督郵迫
袁可筠風水永懷
皋魚感風木立哭悲其親哀哀千載下予復同兹辰林
木一何多天風一何疾本是無情吹能令有情泣風水
有時息逝者無歸期依微耳中響綢繆心内思心思不
暫緩歲月忽已遠落葉下庭闈山荒夕陽晚
為吳玉甫侍御題芙蓉圖
志士懷寂寥佳人念遲暮本與秋風期不悟春已去嫣
然如有情暄妍發寒素紅搖碧潭水綠掩黃葉樹垂垂
翠帳煙冉冉錦城路試問涉江人相思在何處
方洲集卷四
