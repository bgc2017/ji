宗玄集卷下
唐吴筠撰
覽古詩(十四首)
聖人重周濟明道欲救時孔席不暇暖墨突何嘗緇興
言振頽綱將以有所維君臣竟淫惑風俗日凋衰三代
業遽隕七雄遂交馳庶物墜塗炭區中若棼絲秦皇燎
儒術方册靡孑遺大漢立五葉斯文復崇推乃驗經籍
道與世同屯夷弛張固天意設教安能持
興亡道之運否泰理所全奈何淳古風既往不復旋三
皇已散朴五帝初尚賢王業與霸功浮偽日以宣忠誠
及狙詐殽混安可甄餘智入九霄守愚淪重泉永懷巢
居時感涕徒泫然
棟宇代巢穴其来自三皇跡生固為累經始增百王瑤
臺既滅夏瓊室復隕商覆車世不悟秦氏興阿房繼踵
迷反正漢家策建章力役弊萬人瓌竒殫八方徇志仍
未極促齡已云亡侈靡竟何在荆榛生廟堂
閒居覽前載惻彼商與秦所殘必忠良所寶皆兇嚚昵
諛方自聖不悟禍滅身箕子作周輔孫通為漢臣洪範
及禮義後王用經綸
吾觀采苓什復感青蠅詩讒佞亂忠孝古今同所悲姦
邪起狡猾骨肉相殘夷漢儲殞江充晉嗣滅驪姬天性
猶可間君臣固其宜子胥烹吴鼎文種斷越鈹屈原沈
湘流厥慼誠自貽何不若范蠡扁舟無還期
嘗稽真仙道清寂祛衆煩秦皇及漢武焉得遊其藩情
擾萬幾屑位驕四海尊既欲先宇宙仍規後乾坤崇高
與久遠物莫能兩存矧乃恣所慾荒淫伐靈根金膏恃
延期玉卮復動魂征戰窮外域殺傷被中原天鑒諒難
誣神理不可諼安期返蓬莱王母還崑崙異術終莫告
悲哉竟何言
魯侯祈政術尼父從棄捐漢主思英才賈生亦排遷始
皇重韓子及覩乃不全武帝欽相如既徵復忘賢貴遠
世咸爾賤今理共然方知古來士難以效當年
食其昔未遇落魄為狂生一朝君臣契雄辯何縱横運
籌康漢業憑軾下齊城既以智而達還為智所烹豈若
終貧賤酣歌本無營
晁錯抱遠策為君納良規削彼諸侯權永用得所宜姦
臣負舊隙乘釁謀相危世主竟不辨身戮宗且夷漢景
稱欽明濫罰猶如斯比干與龍逄殘害何足悲
絳侯成大績賞厚位仍尊一朝對獄吏榮辱安可論蘇
生佩六印奕奕為殃源主父食五鼎昭昭成禍根李斯
佐二辟巨釁鍾其門霍孟翼三后伊慼及後昆天人忌
盈滿兹理固永存方知得意者何必乘朱輪滅景棲遠
壑絃歌對清罇二疏返濱海蔣詡歸林園瀟灑去物累
此謀誠足敦
至人順通塞委命固無疵吾觀太史公可謂識道規留
滯焉足憤感懷殄生涯吾歎龔夫子秉義確不移晦跡
一何晩天年夭當時薰膏自銷爍楚老空餘悲達者貴
量力至人尚知幾京房洞幽贊神奥咸發揮如何疾元
惡不悟禍所歸謀物闇謀已誰言爾精微
玄元明知止大雅尚保躬茂先洽聞者幽賾咸該通弱
年賦鷦鷯可謂達養蒙晚節希鸞鵠長飛唳層穹知
進不知退遂令其道窮伊昔辯福初胡為迷禍終方驗
嘉遁客永貞天壤同
聖人垂大訓奥義不苟設天道殃頑兇神明祐懿哲斯
言猶影響安得復迴穴鯀瞍誕英睿唐虞有昏孽盜跖
何延期顔生乃短折魯隠全克讓禍機遂潛結
楚穆肆巨逆福柄奚赫烈田恒弑其主祚國久罔缺管
仲存霸功世祖成詭說漢氏方版蕩羣閹恣邪謫謇謇
陳蕃徒孜孜抗忠節誓期區宇静爰使兇醜絶謀恊事
靡從俄而返誅滅古来若兹類紛擾難盡列道遐理微
茫誰為我昭晰吾將詢上帝寥廓詎躋徹已矣勿用言忘
懷庶自悅
高士詠(有序)
易稱君子之道或出或處或默或語盖出而語者所以
佐時致理處而默者所以居静鎮躁故雖無言亦幾於
利物豈獨善其身而已哉夫子曰隠居以求其志行義
以達其道所謂百慮一致殊途同歸者也夫好同惡異
人之常情予自弱年竊尚真隠遠覽先達實怡我心雖
不見古人而餘風可仰是則是傚其惟嘉遁之士乎故
企慕之不足則師友之師友之不足則詠歌之聊樂我
真於是乎在昔玄晏先生皇甫謐因其所美而著高士
傳梁伯鸞有高士頌愚今有高士詠亦各一時之志耳
太初渺邈難得而詳洪崖之流無跡可紀故始於混元
皇帝終於陶徵君舉其絶倫明其標的為五十首以吟
諷其德音焉
混元皇帝
玄元九仙主道冠三氣初應物方佐命棲真亦歸居遺
篇訓終古駕景還太虚孔父歎猶龍誰能知所如
廣成子
廣成卧雲岫緬邈逾千齡軒轅來順風問道修神形至
言發玄理告以從杳冥參光入無窮寂默返大寧
許先生
大名賢所尚寳位聖所珍皎皎許仲武遺之若纖塵棄
瓢箕山下洗耳潁水濱物外兩寂寞獨與玄冥均
樊先生
巢父志何遠潛精人莫知恥聞讓王事飲犢方見移不
欲散太朴焉能為堯師鍊真自輕舉浮世何足遺
伯成子高
大禹受禪讓子高辭諸侯退躬適外野放浪夫何求萬
乘造中畆一言良見酬俋俋耕不顧斯情邈難儔
臧丈人
臧叟隠中壑垂綸心浩然文王感昔夢授政道斯全一
遵無為術三載淳化宣功成遂不處遁跡符沖玄
伯夷叔齊
夷齊互崇讓棄國從所欽聿來及宗周乃復非其心世
獨不可處冰清首陽岑采薇詠羲農高義越古今
南華真人
南華原道宗玄遠故不測動與造化遊静合太和息放
曠生死外逍遙神明域况乃資九丹輕舉歸太極
沖虚真人
沖虚冥至理體道自玄通不受子陽祿但飲壺丘宗冷
然竟何依撓挑遊太空未知風乘我為是我乘風
洞靈真人
亢倉致虚極潛跡依遠岫智去愚獨留日虧歲方就鄉
人謀尸祝不欲聞俎豆尚賢非至理堯舜固為陋
通玄真人
通玄貴隂德利物非市朝悠然大江上散髮揮輕橈已
陳緇帷說復表滄浪謠滅跡竟何往遺文&KR0870;昭昭
文始真人
文始通道源含光隠關吏遙欣紫氣浮果驗真人至玄
誥已云錫世榮何足累高步三清境超登九仙位
榮啟期
榮期信知止帶索無所求外物非我尚琴歌自優遊三
樂通至道一言醉孔丘居常以待終嘯傲夫何憂
長沮桀溺
賢哉彼沮溺避世全其真孔父棲棲者征途方問津行
藏既異跡語默豈同倫耦耕長林下甘與鳥雀羣
顔闔
世情矜寵譽效節激當時顔闔遵無名飯牛聊自怡逃
聘鄙束帛鑿坏欣茅茨託身囂塵表放浪世莫知
老萊夫妻
萊氏道已遠懿妻德彌清一遁囂煩趣永契雲壑情禄
位非所重拂衣遂遐征杳然從我願豈為物所攖
楚狂接輿夫妻
接輿耽沖玄伉儷亦真逸傲然辭徵聘耕績代禄秩鳳
歌誡文宣龍德遂隠密一遊峨嵋上千載保靈術
鄭商人弦高
卓哉弦高子商隠獨標竒效謀全鄭國矯命犒秦師賞
伸義不受存公滅其私虚心貴無名遠跡居九夷
柳下惠
展禽抱純粹滅跡和光塵高情遺軒冕降志救世人百
行既無玷三黜道彌真信謂德超古豈唯言中倫
荷蓧晨門
荷蓧隠耕藝晨門潜抱關道尊名可賤理惬心彌閒混
跡是非域縱懷天地間同譏孔宣父匿景杳不還
漢隂丈人
野哉漢隂叟好古遂忘機抱甕誠亦勤守樸全道微子
貢初不達聽言識其非已為風波人怳惘失所依
於陵夫妻
皎皎於陵子已賢妻亦明安兹道德重顧彼浮華輕琴
書方為務禄位不可榮逃跡終灌園誰能達世情
太項橐
太項冥虚極微遠不可究稟量合太初返形寄童幼孔
父慙至理顔生賴真授泛然同萬流無跡世莫遘
太伯延陵
太伯全至讓遂投蠻夷間延陵嗣高風去國不復還尊
榮比蟬翼道義侔崇山元規與峻節歴世無能攀
壺丘子
壺丘道為量玄虚固難知季咸曜淺術禦寇初深疑至
人忘禍福感變靡定期太沖杳無朕元化誰能知
段干木
干木布衣者守道杜衡門德光義且冨肯易王侯尊魏
主欽其賢式廬情亦敦秦兵遂不舉高卧為國藩
魯仲連
仲連秉竒節釋難含道情一言却秦圍片札降遼城辭
金義何遠讓禄心益清處世功已立拂衣蹈滄溟
顔歜
高哉彼顔歜逸氣陵齊宣道尊義不屈士重王来前榮
禄安可誘保和從自然放情任所尚長揖歸山泉
周豐
周豐貴隠耀静默尊無名魯侯詢政體喻以治道精莅
人在忠慤疑叛由會盟一言達至義千載良為程
師金
聖人貴素樸禮義非玄同師金告顔生可謂達化宗夫
子飾芻狗自然道斯窮應物方桔橰俯仰靡不通
南郭子綦
子綦方隠几冥寂久灰心悟來應顔游清義杳然深含
響盡天籟有言同鷇音是非不足辯安用勞神襟
黔婁先生
黔婁藴雅操守約遺代華淡然常有怡與物固無瑕哲
妻配明德既沒辯正邪辭禄乃餘貴表諡良可嘉
原憲
原生何淡漠觀妙自怡性蓬戶常晏如絃歌樂天命無
財方是貧有道固非病木賜欽高風退慙車馬盛
商山四皓
萬方厭秦德戰伐何紛紛四皓同無為丘中卧白雲自
漢成帝業一來翼儲君知幾道可尚隠括成元勲
河上公
邈邈河上叟無名契虚沖靈關暢玄旨萬乘趨道風寵
辱不可累飄然在雲空獨與造化友誰能測無窮
東方曼倩
東方稟易象翫世隠廊廟棲心抱清微混跡秘光耀玄
覽寄數術納規在談笑賣藥五湖中還從九仙妙
嚴君平
漢皇舉遺逸多士咸已寧至德不可拔嚴君獨湛冥卜
筮訓流俗指歸暢玄經閉關動元象何必遊紫庭
司馬季主
季主超常倫沈跡寄卜筮宋賈二大夫停車試觀藝高
談哂朝列洪辯不可際終秉鸞鳳心翛然已遐逝
鄭子真張仲蔚
子真巖石下仲蔚蓬蒿居禮聘終不屈清貧長晏如忘
情在耕藝養夀資玄虚至樂非外物道冥歡有餘
嚴子陵
漢皇敦故友物色訪嚴生三聘迨深澤一來過帝庭紫
宸同御寢玄象驗客星禄位終不屈雲山樂躬耕
向子平
子平好真隠清淨翫老易探玄樂無為觀象驗損益常
抱方外心且紆人間跡一朝畢婚娶五嶽遂長適
韓康
伯休抱遐心隠括自為美賣藥不二價有名返深恥安
能受玄纁秉願終素履逃遁從所尚蕭蕭絶塵軌
臺佟管寧
吾嘉臺孝威樂道隠巖穴吾尚管幼安棲真養高節採
藥聊自給觀書任所悅風塵不可混真素比松雪
高鳳
吾觀時人趣矯跡務馳聲獨有高文通訟田求翳名公
車徒見累爵禄非所榮隠身樂漁釣世網不可攖
龐德公
龐公棲鹿門絶跡遠城市超然風塵外自得丘壑美耕
鑿勤厥躬耘鋤課妻子保兹永無患軒冕何足紀
玄晏先生
士安逾弱冠落魄未修飭一朝因感激志學忘寢食著
書窮天人辭聘守玄默薄葬信昭儉可為將來則
孫公和
孫登好淳古卉服從穴居彈琴合天和讀易見象初終
日無愠色恬然在玄虚貽言誡叔夜超跡安所如
董威輦
董京依白社散髮詠玄風心出區宇外跡參城市中囂
塵不能雜名位安可籠匿影留雅什精微信難窮
郭文舉
郭生在童稚已得方外心絶跡遺世務棲真入長林元
和感異類猛獸懷德音不憶固無情斯言微且深
陶徵君
吾重陶淵明達生知止足怡情在罇酒此外無所欲彭
澤非我榮折腰信為辱歸來北忩下復採東籬菊
宗玄集卷下
