去亂聲絶淫志無大醉候夜絶明左右取之若電爍而
光圓大享夀之徵也久則圓明被體如流星迸芒其
道必昌大君曰先扣天鼓伏枕收光澄心瞑目想見太
陽太陽在闕門上太隂在丹田外熟寢神静神集氣
正
朝斗章第三
歲有三元月有三七齋心端居握固瞑想如到金闕如
覩宸容稽首伏拜一如朝天子之儀禮畢戰懼拱聳趨
出洗滌煩慮止絶煩慮為齋心然則朝元無時夜闌於
密室對北辰象行此法易感通也
庚申章第四(常人守此法夜不寐非本法)
如庚申夜於淨室具香火端居握固先扣天鼓三十六
通集神畢次想身中百神皆出具冠劒威儀侍衛於前
後左右訖乃引朝太上道君一如朝斗之法行之三年
兵虎不能害三尸不敢守夢長材美人遺竒花異果感
通之應送夀之祥也
修陽德章第五
為善無小大皆係於陽為惡無小大皆屬於隂積善滋
大則陽氣發而為祥積惡滋深則隂氣作而為禍故希
夀之士先憑隂德後迎陽報者即遐齡也大君曰如此
之流皆入仙格服餌靈草容壯難老藥則為裏術則為
表百神易集形可長保
導引元陽章第六
百關開通則五藏皆理六府俱淨則邪氣不入天鼓鳴
魘穢皆去元氣行津路流通氣液所及骨髓如金神必
亨暢導引畢定息鳴天鼓集神乃嘘呵呼嘻呬吹之聲
無令耳聞久則清氣積於内濁穢之氣消亡矣大君曰
丹雖未成神已虚明元陽氣平乃入長生
隂忌章第七
雷電震雨大風拔樹此乃大怒鬼神皆怖是故拱立稽
首凜而兢懼宴息于牀無行夫婦如否者鬼神奪算病
則難愈大君曰敬天威怒隂靈皆怖久則隂賊遁死籍
除百神扶此之謂登福轝碎禍車
習近則主章第八
冶容夭夀之階也淫聲伐性之斧也珍餚巵酒亂神之
藥也軒冕搢紳賁形之具也此四患靡不知之無能捨
之捨之不得謂之行屍昇天道遠全生道近故不如習
近大君曰神集則靈氣清則輕神集氣清是謂守形
是謂全生
七曜感通章第九
心仰七星之光足履七星之步跡勿重履四十九數回
視握固扣鳴天鼓瞑目存想左龍右虎故曰我不尋真
真必相隨神得真氣百靈皆護授真氣必遇至人或夢
遊海山見龍獸皆白衣天子宫樓御苑是神合形命術
成矣然後告元神享夀星天關無礙
宗玄集别錄
