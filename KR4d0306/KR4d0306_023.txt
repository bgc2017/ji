西山先生真文忠公文集卷第二十三
翰林詞草
勑書
賜湖北安撫使充京西湖北制置使李大
性銀合夏藥勑書
勑大性朕䆳處穆淸軫懷炎赫睠言侍從之老
方劇藩垣之勞錫以珍良助其節適尚廣蠲痾
之澤亟蘇苦熱之民
賜御前諸軍都統制李貴王大才莊松銀
合夏藥勑書
勑李貴等朕身居廣厦心念和門屬兹爍石之
時嗟我擐金之士其攽藥餌以滌歊煩
賜安南國王李龍翰曆日勑書
敕安南國王李龍&KR2686;朕稽堯典之授時裁成曆
紀倣周人之頒朔遠暨藩方眷乃忠純爲予屏
翰念將更於華歲其預錫於新書欽奉國章益
修侯度
賜江淮制置使黃度冬藥勑書
勑黃度卿以鮐背之年任麟符之寄勞於王事
念在朕心屬當嚴沍之辰慮爽寢興之節宜須
名劑以輔冲和
賜都統制王喜馬軍都虞候許俊都統制
劉元鼎李貴王大才莊松何汝霖副都統
制吕春李好古盧彦張威石宗水軍統制
馮榯銀合夏藥勑書
勑王喜等朕推夏王扇暍之心陋唐室生凉之
賦其於兆姓尚欲被之清風矧我將臣可不念
其癉暑賜爾西山之劑彰予南面之仁
吊祭安南國王勑書
勑安南國王嗣子李昊旵維乃先王世守藩服
恭勤匪懈貢獻以時三紀于今始終一德奄玆
訃告良惻予懷卿嗣事云初銜哀罔極尚其節
抑式迓寵光
賜安南國王嗣子李昊旵嘉定十年曆日
勑書
勑朕在舜璣衡謹乃授時之政布周正朔曁于
出日之邦式睠藩方夙陶皇化將舊封之載襲
宜新曆之首須往服寵光益虔屏衛
大禮冊文
郊祀大禮前二日朝獻景靈宫聖祖
天尊大帝冊文
伏以皇矣有宋受命溥將仙源肇開自我
道祖發祥儲慶敷遺後人粤惟眇冲獲典邦祀
迎日之至將見于郊德馨未聞奚自眧假聖靈
如在尚克相之俾臻厥成以介景福
郊祀大禮前一日朝獻太廟祖宗帝
后冊文
伏以維我祖宗克堪用德延鴻寳命以卑後
人顧循菲凉懼弗勝任將以亞歲有事于郊率
循舊章先饗宗廟於赫列聖威靈在天尚其
相之俾迄熙事膺受多福垂休無疆
圓壇祭饗昊天上帝冊文
伏以皇皇后帝照臨萬方厥棐惟忱厥輔惟德
(臣)以寡䏞獲承宗桃頼天降康中外底定報本
之義其敢弗虔翼翼小心躬修元祀匪曰析福
私于眇躬惟民之安斯國之慶
圓壇祭饗皇地祗冊文
伏以至哉坤元與天同大是生百物以育兆民
比年以來農扈告稔媪神錫羡寝濟登茲顧惟
菲凉其曷以報敬迪彛典合祛于郊兢兢一心
庶克昭事尚祈純佑以固邦基
圓壇祭饗太祖配饗冊文
伏以昔在周室禋祀是嚴誰其配之皇祖后稷
維我藝祖肇造邦家功大德崇有光于古肆
惟冲眇嗣守慶基創業之艱敢忘厥自兹率舊
典升侑于郊威靈赫然尚克顧饗
圓壇祭饗太宗配饗冊文
伏以煌煌寳命太祖受之赫赫慶圖太宗
成之二后在天如周文武眇末小子獲承丕
基推迹本元其敢不恪屬兹親祀並侑是崇尚
其顧歆克昌厥後
青詞祝文
祈晴設醮靑詞
伏以事天事地夙罄精忱時雨時暘未臻休應
念兹𧖟月重以麥秋詎意浹旬之間偶遭霖澇
之變三盆將獻恐妨就簇之工五榖最先懼失
食新之望况連歲旱荒之相踵而四方愁歎之
未紆重罹此災一至斯極皇矣上帝本溥博以
好生今此下民將困窮而阽死願回慈愍亟掃
隂霾庶寬寒餒之憂少逭菲凉之責無任懇禱
之至
太陽交蝕奏告祝文
清臺占象陽曜有虧惟德不明天降厥咎惕然
祗懼不敢康寧神其相之亟復常度
祭謝祝文
太史有言陽曜當虧隂雲蔽之象弗下著尚虞
四方或暏兹異不忘祗懼冀格神休
求晴設醮青詞
穡事方興咸切豐年之願梅霖不巳復罹積潦
之災慨念平疇卷爲巨浸霑體塗足二時殫種
蒔之功疾首痛心一旦墮渺茫之境惟德弗類
上干至和彼民何辜使就死地願收隂沴亟渙
陽明庶幾高卬之獲全尚或有無之相𥙷於神
特嘘及之易而民免溝壑之憂瀝懇投誠鞠躬
請命
祈晴祝文(天地宗廟社稷等)
旱蝗連歲民力巳殫霖潦彌旬田功將廢顧眇
躬之不德嗟有衆之何辜亟控精忱願祈休應
掃除隂沴煥赫陽明庶寬暑雨之咨迄底豐年
之慶
又
首夏以來常隂爲沴昔旣妨於𧖟麥今復害於
粢盛載循菲&KR0765;尤重競惕冀蒼穹之垂憫俾白
日之顯行免貽穡事之憂少慰農人之望
祈晴感應報謝祝文(天地宗廟社稷等)
比以積隂干陽滛雨爲沴田疇告病閭巷興嗟
祗露丹衷懇祈鴻覆大明有赫宿潦頓收仰繄
善應之仁獲濟倒垂之急敬伸報謝庸表精忱
終祈大造之曲成庶或豐年之有望
宗廟祝文(同前詞内仰繄善應之仁獲濟倒垂之急改作聖靈在天休應)
(如響)
報恩天慶觀青詞
伏以霖澇爲災粢盛告病亟攄丹悃虔扣蒼穹
曦馭上騰隂霾盡掃少慰群元之望仰繄大造
之仁用控精誠少伸報謝尚終祈於覆育庶迄
底於登成
茅山崇禧觀啓建瑞慶聖節道場設醮
青詞
伏以保右自天方洪圖之丕衍誕彌厥月屬初
度之載臨睠句由之名山崇列真之䆳字肅陳
菲薦祗按靈文伏願精意默孚飈游来格歛時
五福敢專鄕於眇躬綏厥兆民冀同躋於夀域
滿散朱表
伏以十月爲良屬臨載育九天雖遠不越棐忱
用憑金籙之秘文仰扣玉虚之真境所期寰宇
皆爲堯舜之民敢曰眇躬獨冀僑松之夀
太陽交蝕祭告祝文
伏以季冬之吉日有食之顧惟不德致此大異
側食祇懼靡敢康寧神其相之迄復常度尚饗
祭謝祝文
伏以以人占天曰日當食隂雲布濩景曜靡虧
尚虞四方或睹兹變側躬祗栗冀格神休尚饗
茅山崇禧觀啓建瑞慶聖節道場設醮
青詞
伏以載震載夙聿臨彌月之期来下来崇冀獲
上天之祐緬惟福壤近在陪都肆命羽流就嚴
寳供恭願精忱孚達景貺遄臻偃伯靈臺包五
兵而不試卜年郟鄏綿萬世以無疆
滿散朱表
伏以寳鑑絲囊紀佳辰於誕序瓊章蘂笈敷妙
韻於殊庭旣勝會之崇成諒靈釐之畢集歛時
五福豈凉菲之敢專延及羣生冀洪纖之各遂
太一宫申乞撰星辰不順保國安民内中
後殿設醮靑詞
伏以皇風丕洽五星連珠緯之光帝治質隆七
政順璿璣之度苟踐履有毫釐之媿斯災祥甚
影饗之隨臣猥以眇躬早膺休命雖陟降不忘
於對越而精神或昧於感通比覽日官之言屡
陳乾象之異火行壘壁歲犯明堂顧譴告之相
仍皆菲凉之所召夙宵自警震懼靡遑是用㳙
日陳儀洗心歸命冀鑒臨之赫赫消禍變於冥
冥宋有善言星期必退齊無穢德彗或可穰庶
憑悔艾之誠亟底和平之福
修整攅宫殿宇圍墻補種窠木奏告昭慈
聖獻皇后等處表文
伏念東望禹會春雲藹然顧詹山陵澘焉出涕
松檟是植棟宇是修用嚴孝思敢不昭告
恭淑皇后祝文
伏以慨望寢園追懷后德以時種植併飭繕修
諏日旣良不可不告
郊祀大禮禮畢奏謝吴天玉皇上帝聖
祖天尊大帝元天大聖后表詞
伏以候氣黃宫展誠紫畤顧惟凉德深虞昭格
之難幸迄盛儀獲覩熙成之慶仰惟大造實鑒
菲衷敬演冲科用伸虔謝
奏謝諸帝后表詞
伏以穆卜新陽恪修元祀既迄燎薰之禮遂敷
曠蕩之恩幸賴鴻休獲成熙事䅲彜章而昭告
䔬靈鑒之具孚
郊祀大禮禮畢祭謝南嶽東海南海南瀆
祝文
廼者日南至親祀于郊兢兢焉懼弗克任蕆事
之夕神光煥然嘉應饗答維喬嶽之靈實隂相
之俾臻于有成其曷敢忘報
南鎮會稽山祝文
維南有山寔曰會稽巨屏屹然爲國之鎮屬兹
親祀密藉靈休迄臻厥成其敢忘報
攅宫修換殿宇補種窠木奏告昭慈聖
獻皇后等處表文
伏以鼎湖弓劒莫留龍去之蹤禹會山川猶記
象耕之迹屬臨春序追愴僊游加葺棟楹增培
松檟式寓孝思之篤用伸昭告之虔
恭淑皇后祝文
伏以陽春將半朝露既濡緬瞻禹會之名山追
愴長孫之賢佐增修園寢用妥神靈
内中後殿設醮祈禱豐稔歲康保國安民
靑詞
伏以天作之君實司民物之命政失于下斯盭
隂陽之和廼者春夏以来雨暘弗節行都地震
駭變異之非常近甸水烖痛生靈之何辠靜言
咎證寔儆眇躬旣克巳以勵省修之誠且多方
以行寬䘏之令庶盡弭災之實嘿回眷命之祥
更演冲科冀垂景貺五風十雨長銷乾溢之虞
四海九州共洽豐穣之樂控忱以禱得請是期
無任虔禱之至
建康府茅山崇禧觀啓建瑞慶節道場
設醮青詞
伏以五百年王者之興自慚匪德三十六洞天
之勝無越兹山就蕆醮筵肅迎仙馭庶精誠之
易徹致景貺之遄臻敢冀眇躬獨超廣成子之
壽願令率土悉陶華胥民之風
朱表
伏以誕序載臨醮儀告僃敢攄忱願洊扣高靈
風雨和時屢獲茨梁之慶江淮淸晏永無烽燧
之驚
進呈中興經武要略安奉靑詞
伏以於惟高皇再造我宋赫赫業業嫓宣
王立武之規﨣﨣明明邁世祖沈幾之略久編
摩於宥府將登奉於寳儲載考舊章宜伸昭告
中殿祝文
伏以炎正中微寓内糜沸維我高廟紹開中
興雄斷廟謨具在方冊肆嚴纂錄以示後人將
登寳儲是用昭告
建康府茅山崇禧觀啓建瑞慶聖節設
醮青詞
伏以初度載臨敢詫虹流之瑞名山在望夙標
鶴集之祥即金堂玉室之勝區按蘂笈瓊章之
秘籙庶幾丹悃獲徹蒼旻願俾黎元重見燧人
之治豈云菲質獨齊少廣之年
未表
伏以念言良月實届誕辰爰即金峯載陳寳醮
願與元元之衆同饗升平敢云眇眇之躬獨私
眉夀
春端貼子
端午貼子詞
皇帝閣六首
五言(三首)
庚午仍重午離明正繼明炎圖千萬歲從此愈
光亨
又
玉帛交鄰後清隂滿塞榆苞桑存至戒猶佩辟
兵符
又
有意甦民瘼無心玩物華秪求三歲艾休進五
時花
七言(三首)
當宁求賢軫慮長每因佳節憶沉湘不湏五色
紉成線自有忠言補舜裳
又
延英晝永汗霑衣正是君王訪問時應笑開元
恣驕樂粉團爭射學兒嬉
又
聖心日日望豐年清曉鑪熏徹九天二麥登場
𧖟着繭平疇新綠又連阡
皇后閣五首
五言(二首)
仙木浮瓊醴香菰簇寳槃漢宫三十六爭奉聖
人歡
又
槐影綠成圍腰轝繭館歸我躬惟服澣先織衮
龍衣
七言(三首)
披香殿裏繡筵開九節菖蒲七寳杯應念臣勞
如卷耳欲將厚意酌金罍
又
愛民一念徹淵泉内府時時出禁錢只此自添
無量夀何須彩索頌長年
又
珠箔輕明暑氣微靜披圖史監前徽堪嗤唐室
耽遊燕謾借裙𥜗作妓衣
皇太子宫五首
五言(二首)
彩索金爲縷香秔玉作團從今逢午節歲歲奉
親歡
又
銀牓青宫裏天風五月秋應憐耦耕者曝背向
農疇
七言(三首)
午漏遟遟滴玉壺清隂羃羃布庭除只將底事
銷長日大學中庸兩卷書(東宫雅好大學中庸常命制漕黃顯謨書)
(之)
又
居仁堂上薰風滿閒把騷章子細看令節豈徒
供黍棟巧言端欲戒椒蘭
又
焜煌八字彩毫書鐵畫銀鈎炤坐隅心正自能
祛百厲辟邪安用道家符(東宫嘗大書八字曰格物致知正心誠意)
(分榜于藏書之室詹事戴大蓬嘗以語舘閣同舍故此詞及之)
春貼子詞
皇后閣五首
五言(二首)
寳扇彩雲開宫粧襯玉梅共持千歲柏爭獻萬
年杯
又
寳字泥金帖工夫剪刻(犯御名)四時俱百順可但慶
宜春
七言(三首)
曉来寬大詔初須物物咸霑雨露恩共仰生成
歸帝力誰知輔佐屬坤元
又
笙歌北院連南院景物新年勝舊年梅柳也知
天意好十分粧點鬪春妍
又
御沼春融冰半澌偶觀流荇巳參差因時有感
關雎詠寤寐難忘窈窕思
端午貼子詞
皇后閣五首
五言(二首)
翠浪兩岐麥冰絲八繭𧖟今年收倍好歌頌滿
周南
又
日永坤寧殿時將萬卷看從容聊灑翰寳扇舞
龍鸞
七言(三首)
紅榴紫槿映池臺玳席還當水殿開借問天顔
何大喜皇儲親奉萬年杯
又
水晶簾捲午風輕萬壑清寒凌室冰閒奏薰絃
思解愠肯教人世獨炎蒸
又
纔過端辰又誕辰天家風物鎮長新六宫競獻
長生縷一缕應期一萬春
春貼子
皇帝閣六首
五言(三首)
嘉定無疆曆纔𨳩第五春金穣端有兆太歲恰
居申
又
新歲朝元使龍荒萬里來至仁天廣大朔漠亦
春臺
又
雉扇開金殿雲韶奏紫庭天顔知有喜班首是
前星
十言(三首)
萬宇新歌大有年又看瑞雪粲瓊田太平和氣
隨春轉斗米從今三四錢
又
東風昨夜入簾帷便覺深宫漏影遟一曲涼州
花盡放不湏先作報春詩
又
陽進隂消屬此時凝旒南面盍深思微臣自媿
無規諫願獻元朝學士詩
皇后閣五首
五言(二首)
寳勝千春字瓊樽九醖香六宫齊上夀地久配
天長
又
金屋春容早銅樓曉色分奉觴天一笑聖子似
周文
七言(三首)
柳眼窺春煖欲眠梅粧點雪鬪新妍一年好處
如今是遠勝清明寒食天
又
誰贊東皇轉化鈞宫中堯舜亦深仁秪將一點
陽和意散作乾坤浩蕩春
又
煙花萬匝繞坤寧獨把牙籖手不停爲要八荒
皆夀域彩毫親䟦度人經
東宫五首
五言(二首)
薄薄觚稜雪融融甲觀風晴光挾和氣先到少
陽宫
又
燈市千門月花時萬井春朝来資善議猶自問
窮民
十言(三首)
畫堂金㮄揭居仁萬物知關念慮深一點陽和
從震出助成天地發生心
又
鶴駕通宵入問安龍墀清晚押朝班天顔喜見
重輪月春色先回萬歲山
又
濟濟儒冠萃講庭韋編竟日共研精還將泰象
參人事要使羣陽更彙征
皇后閣端午貼子詞
五言(二首)
夢月佳辰近端陽令節新何湏纏綵縷金母自
千春
又
艾乕垂朱戶槐龍舞玉墀晝長無一事秪誦二
南詩
七言(三首)
三盆繭巳繰冰縷五色絲新織海鮫不但綵繒
華節物要成龍衮待親郊
又
䁱來金殿沭蘭湯因感騷人興寄長重勸君王
勤采善由来香草比忠良
又
元武門前羅百戲昆明池上闘千艘聖人不事
遊觀樂翻笑前朝侈燕敖
嘉定六年春貼子詞
皇后閣五首
五言(二首)
聖德天同大熙然萬物春誰知載厚發育輔
深仁
又
内殿稱觴早仙班擁翠翹春来多樂事人日是
明朝
七言
翠輦廽從五福宫管絃聲裏萬花紅熙熙和氣
皇州滿都在乾坤槖籥中
又
玉梭織就衮龍衣巳奉君王泰畤祠凖擬腰轝
臨繭館清明前後浴𧖟時
又
一夜東風到集芳滿園紅紫巳低昂尋花問柳
非吾事燕坐坤寧春晝長
皇后閣端午貼子詞
五言
玉佩響瓊樓天風五月秋人間正炎熱猶軫聖
情憂
又
讀罷懷沙賦重哦卷耳篇慇懃勸明主屬意
在求賢
七言
記得當年夢月符浴蘭節後恰旬餘欲知天錫
無疆夀認取仙蜍頷下書
又
貝葉新傳寳藏經聖心端爲福群生從今物自
無疵癘安用桐君紀藥名
又
瑶池十丈藕花香淸賞尤便水殿凉聞說内家
多樂事前星親自捧霞觴
致語口號
金國賀正旦使人到闕紫宸殿宴致語
口號勾合曲詞
致語
(臣)聞月正元日舜門廣闢於四方春王三朝漢
殿畢来於萬國恭惟皇帝陛下継天御極法
古陳儀警蹕而下東厢衣裳而正南面賓臚並
設肅大廷鵷鷺之班僸佅具陳小異域魚龍之
戲(臣)等忝居法部敢獻民謠
口號
榆關玉塞靜無塵嘉定如今第四春兩國交
馳通好使八荒同作太平人翠鼉鼓奏娛嘉客
白獸樽浮賞諫臣聖曆從茲天共遠年年玉帛
會楓宸
勾合曲
雲上天需皇歡浹而羣臣醉雷出地豫樂音調
而四時和上悅天顔教坊合曲
金國賀正旦使人到闕紫宸殿宴致語
口號勾合曲詞
致語
(臣)聞東風入律回萬宇之陽春南面垂裳受四
方之賓貢恭惟皇帝陛下天容睟穆聖德昭
清當乾坤交泰之辰作君臣相悅之樂舉觴太
極殿未誇唐室之元正置酒長樂宫更陋漢朝
之十月(臣)等繆參法部輙獻衢謠
口號
六龍扶輦下雲間紫殿風微響佩環朔漠遠馳
鄰國信前星親押外朝班九賓重譯曕宸極萬
歲三聲繞夀山大史預占年大有更添喜色上
天顔
勾合曲
法酒三行方祝聖人之夀鈞天萬舞宜楊治世
之音上奉宸歡教坊合曲
瑞慶節集英殿宴致語口號勾合曲詞
致語
(臣)聞千歲河清適紀千秋之節萬官星拱同稱
萬夀之觴恭惟皇帝陛下德配乾坤澤流雨
露光照綺蘭殿上未夸漢室之開祥春生花萼
樓前竊小唐家之張燕
口號
皇家卜世過周唐天啓眞人應運翔抱日預占
恭邸夢飛龍曾報皖山祥翠雲影外来金母紅
霧香中擁玉皇樂府賤工無以祝願將金鑑代
珠囊
勾合曲
虎拜萬年旣祝聖人福夀鳳儀九奏宜揚治世
之音上悅宸顔教坊合曲
金國報登位使人到闕集英殿宴致語
口號勾合曲詞
致語
(臣)聞合兩國之成瑞節遠馳於星傳設九賓之
禮宴觴載舉於天庭伏惟皇帝陛下大德難
名至仁無外弓載&KR1060;戈載戢常存安天下之心
酒如澠肉如京特厚遇使臣之意歡聲振地和
氣回春(臣)等服在伶工敢陳口號
口號
時平朝野寂無譁南北歡盟共一家不遣纖塵
驚塞上要將和氣匝天涯星馳琛幣来鄰境雲
擁衣冠會正衙聖澤汪洋天廣大侍臣何惜醉
流霞
勾合曲
君子之酒旨且多方初筵之有秩治世之音安
以樂宜雅奏之載揚上悅天顔教坊合曲
西山先生真文忠公文集卷第二十三
