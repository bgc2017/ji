西山先生真文忠公文集卷第十
對越甲藁
奏申
奏乞將武岡軍簽判葉莫褒賞狀
臣等竊惟人材之優劣未易知也平居暇日勉
自修飭夫誰弗能至於事變之來紛紛轇轕呼
吸之頃安危係焉乃能從容區畫摧群兇陸梁
之氣成一方綏靖之功則其材始有可稱者矣
臣所部武岡軍近者有兵卒之變原其始也盖
以守臣司馬遵不善撫循至此紛擾(臣某)嘗劾
奏以聞奉旨罷免矣遵雖去郡然兇卒蔣宗
等自知以軍伍之微巳嘗陵犯郡守剽掠居民
戕殺保丁罪在不赦締交合黨其謀日深旣脅
取州郡文帖爲諸營之長且以將領自稱檀出
文引役使郡兵鳴梆集衆無敢後者方其鼓衆
倡亂之日巳劫郡民三十餘家臣等移文撫定
之後雖不復行劫但以意諭富室借犒軍之名
令輸錢於巳所積日冨氣𦦨愈張包藏禍心寔
有叵測獨頼本軍簽判葉莫者平時素以寬厚
爲兵民所信愛自初變作司馬遵託疾在告莫
能躬任撫諭之責使蔣宗等不敢大肆其兇臣
等得報亟令莫權攝郡事且密授討策使莫圖
之又能深沉弗露外示撫柔而中爲規晝以措
置火政爲名選兵卒之可用者團結什五軍番
守宿區處旣定即以臣所下賞榜及借𥙷文帖
密示其中之可仗者數人使爲之倡於是群卒
爭奮遂梟蔣宗等三人之首於崇朝之頃自
兇黨同時就縛無一漏網闔郡吏民歡若更
臣等竊見宣教即簽書武岡軍判官廳公事權
軍事葉莫學問博洽操行㓗修早登儒科两
邑令始在善化以和平爲政潭人稱之継在遂
昌修復經界迄今猶頼其利及至武岡適會闕
守攝承數月政譽藹然捄㐬㫪陵民被實惠今
兹又能殄除兇逆震憺國威使軍律巳壊而復
修民情方摇而遽定其事雖止一方其利實及
一路其效雖止一時其功可及百年用敢合辝
上干天聽伏望聖慈將莫優加褒賞仍賜拔
擢以風厲當世使凡爲國竭力為民除患者知
所勸勉實天下幸甚湏至奏聞者右謹錄奏聞
伏候勑旨并申尚書省樞密院諫院御史臺(又与)
(廟堂書云某近自武岡兇卒授首之後一再奏起禦陳㐲計悉塵鈞覧今震本軍具到事之本)
(未及用力兵級姓名謹用備中朝者切惟簽判葉莫以辭然一儒生平時謙恭靜默若無所能)
(爲者臨事制變乃毅然奮發如此其所區處又極縝密故能翦除兇醜綏靖一方其力甚難而)
(其力甚偉某巳同權憲大夫露薦于朝伏望鈞慈優加奬櫂以風厲當世盖今有位之大夫)
(抵習爲保身持祿之謀其能捐軀犯難爲公家立事者甚少况莫暫攝郡符事之齊否初非已)
(責一發不效則舉族殱焉常情於此鮮不顧慮而莫之用心知有公家而不知有私室知有一)
(方之利害不知一身之安危其在今日實爲難得方事之未齊也諸郡尺籍浸有瞋目語難之)
(風爲有司者未免姑息容養以幸無事一旦首亟徧徇諸州此等意態不摧自沮後雖有喜亂)
(之人誰敢復效尤者故某薦莫之章以爲其事雖主於一方於利實乃一路其效雖止一時其)
(功可及百年公論實然非夸語也惟大丞相先生知之諸卒之用力者人數頗多無悉賞之理)
(惟李成陳喜李收于志四名不可不錄巳詳其公狀申聞乞正行𥙷授原諸卒所以用力者爲)
(本司明立賞罰許事成之日保奏𥙷官故能踴躍效命捐數人之賞以全一郡之生靈仰惟公)
(朝必所不靳願早賜旨揮行下某豈勝惓惓徯望之至十二月十九日奉聖旨葉莫特轉三)
(官陞差充通判武岡軍仍令吏部將本軍簽判員闕日下者罷其巳差下又令赴部别注授)
又申乞黃逹等賞
本司昨爲蔣宗楊德等鼓衆作亂光熖熾然恣
睢日甚若典刑久而未正必有必蔓難圖之憂
效尤者將相繼而起遂與僚属共議所以區處
之策行下委權軍事葉莫選兵級之可用者許
以重賞使之效命必能有濟於是書寫賞榜出
給𥙷帖密切發下本軍且許事成之日具申
朝廷𥙷授真命權軍事葉莫遂借潜火爲名團
結軍伍擇其中之可仗者數人示以本司賞㮄
及借𥙷文帖果皆踴躍争奮軍兵李成首能設
計誘之使出陳喜李收于志首先用命擒戮渠
魁四人之功實居其最已先用本司發下文帖
將李成陳喜各借𥙷承信郎李收于志各借𥙷
進武校尉遂具申朝廷並與給降真命𥙷授
其黃逹等四十一人各係隨從用力巳行下轉
資激犒及押隊徐炳等四員各行薦舉本司亦
行開列姓名供申朝廷證會三月二十七日
凖樞密院劄子節文二月十一日奉聖旨依
李成陳喜各特與𥙷承信郎李收于志各得與
𥙷進武校尉本司巳恭禀關牒去訖今㩀武岡
通判葉宣教莫前項狀申乞將黃逹等一十六
人特更與並加旌賞本司證得所申黃逹等一
十六人當來係陳喜同等用命擒捕斫到蔣宗
等首級之人委有勞效謹具申樞密院尚書省
伏乞旨揮特賜詳酌推賞施行
又申併乞推周安衡賞
證會武岡軍叛卒蔣宗等鼓衆倡亂本司随宜
行下權軍簽判葉宣教莫先次撫定使軍民按
堵徐議措置討方略遂取責本司都吏周安衡
軍令狀不管稍有漏泄仍令專一承行機密文
字其時書寫條畫賞㮄補帖等不欲宣泄盡出
周安衡一手且許以事濟之後當與具申朝
廷補官所是周安衡自差委承行之後朝夕究
心備宣忠力継而葉簽判果以本司所下賞格
𥙷帖密示軍兵李成等踴躍用命一朝之頃三
兇就戮今李成等見蒙朝廷錄其勞效授以
官資巳足爲軍卒用命者之勸至於周安衡在
司年深累曾承行軍機事務別無過失前政安
撫鄒閣學曾具申朝廷乞行補官未凖回降
令契勘蔣宗等作亂實非其他盗賊之比今事
巳就緒統周安衡之功雖不可與李成等並言
而其宣勞效力若不具申朝廷優加旌賞無
以爲胥吏忠勤者之勸本司保明是實欲望鈞
慈特賜敷奏將周安衡比附次等立功人李成
于志體例特與𥙷就官資施行庶幾寸功必錄
人知激勵湏至申聞者
又申乞將董汝霖處斷狀
本司昨凖朝廷旨揮將武岡軍吏董汝霖根
勘限十日具情節申尚書省巳於今月十四日
酉時入樞密院奏字記黑牌遽申發去訖契勘
本軍諸卒之變皆是李安世董汝霖生事激作
之故獄司勘到情節巨蠹除李安世先巳自盡
外其董汝霖欲乞旨楎行下特從處斬以爲公
使生事激變者之戒湏至申聞者
奏置惠民倉狀
臣揋以疎庸叨蒙推擇假守湘土深惟委寄之
重朝夕疚心苟可以惠飬民生培固邦本者不
敢不用其至惟是民食一事最關休戚臣在官
二年春夏之間郡城居民率苦貴糴盖其生齒
阜蕃土産有限全仰客米以濟其乏若鄰路與
上江歲豐糓賤轉販者多僅免闕食一或不然
則市直驟增平民下戶立見狼狽常平義倉之
儲本自無機加以法禁嚴重非飢荒巳甚之歲
不敢輙請發糶故二年之間雖苦貴糴臣皆那
融借撥别色米斛以糶而不敢遽發常平至今
夏米價益翔借撥之米不足以繼然後洊申常
平司得米五萬石賑糶一城生齒頼以全活而
公家之積則巳垂罄矣今歲一旱所傷甚多來
春以後民食必乏倘不早為備豫之計惟盻盻
焉湏客販之至一或不繼其將柰何竊見國
朝張詠淳化中守成都以蜀地素狹生齒寔
蕃稍遇水旱民必艱食時米一升直錢三十六
乃按諸邑田稅如其價歲折米六萬石至春籍
城中細民計口給劵俾輸元估糶之奏爲定制
其後百餘年間雖時有災饉米甚貴而民無菜
色臣之於詠無能爲役然心竊慕之考之吏牘
本州秋稅米内有所謂折粳者本正苗之數其
後折錢以充郡用前後守臣或遇闕米支遣則
令仍輸本色臣今措置自今歲爲始將上項折
粳令人戶輸納本色更不折錢以嘉定十六年
納到數目計之合正與耗爲米五萬餘石别敖
盛貯名曰惠民倉歲歲賑糴其規模大略悉倣
張詠之法庶幾城市細民自此永無艱食之虞
而因養寓教又於風化不爲無補所有張詠舊
法與臣今來區處事宜不敢上溷天聽巳具申
朝省外竊惟古人良法未有百年而無弊者帷
&KR2452;賑糶一事自淳化至宣和百有三十餘
年蜀民被惠如一日不惟詠之區畫有方亦由
繼其後者更相維持小有弊病隨即求藥雖有
異議不爲動摇而朝廷著之令甲前後議臣
復主張而申明之以故行之愈久其利愈慱臣
今欲望聖慈將臣奏申事宜特降勑旨行下
本州永永遵守使潭人世世蒙被聖朝子育
之恩實一方大幸謹錄奏聞伏候勑旨(後批二件)
(送戶部勘當限五日申尚書省本部契勘今都省批下湖南真安撫奏今措置將本州秋稅米)
(内折粳米者自今歲爲始今人戶納本色更不折錢以嘉定十六年納到數目計之合正耗爲)
(米五萬餘石别敖盛貯名曰惠民倉歲歲賑糶永無艱食之虞送部勘當事理今部照得今詳)
(潭州真安撫所申以本州折粳並納本色米置惠民倉如張忠定公知益州日故事必帥守能)
(節用愛人而不較折粳以爲郡計之利乃能相継經久之良法美意俾百姓歲受平糴之惠又)
(可保全常平義倉水旱之備今勘當欲候今秋旨揮下日行下本州依應申取朝廷旨揮伏)
(候旨揮右劄付潭州從戶部勘當到事理施行准此寳慶元年正月二十五日)
申朝省借撥和糴米狀
竊見湖南一路今夏一旱甚廣而潭州爲甚潭
州諸縣多以旱告而長沙善化寧鄕益陽等縣
爲尤甚早稲之傷幾及其半愬旱之狀日以千
百計某巳委官分行檢視入秋以後雖幸得雨
然潭之風土多種早稻其視晚禾居什之七晚
禾雖稔自輸官外嬴餘無幾冨家之所儲蓄細
民之所仰食惟早稲而巳今旣不稔則來歲春
夏間闕食必甚某濫叨郡寄視民利病實巳休
戚每一念之䆮食幾廢且去歲收成日獲中熟
徒以般販出境爲數頗多今春以來米價翔踴
甚至無米出糶州城自二月後即行賑糶至七
月終計米七百萬石諸縣鄕村在在勸分免流
莩今歲所收比之去年大相遼絶晚禾雖茂近
者不雨又半月矣頗聞高田巳多龜坼倘更不
稔其將柰何豫備之計豈容不講然常平之積
旣巳甚乏其他又無米斛可以那融倘非控告
朝廷存留綱運則州郡雖有救䘏之心安能使
人實被全活之惠數内一契勘本州有未起嘉
定十六年上供米三萬三百石并嘉定十四年
和糴米三萬二百餘石十五十六年和糴米一
十一萬一千七百八十餘石近凖省劄指揮於
上項和糴米内起一十萬石赴湖廣總領所交
納見今不住装發所餘止有一萬一千餘石而
巳今來欲乞朝廷將上項未起上供和糴米
共七萬二千三百餘石存留本州爲來春以後
賑糶之備庶庶在城十萬餘戶不至有闕食狼
狽之患其糶到價錢謹當令項椿管候將來豐
熟收糴𥙷還其於公朝積貯初無虧損而細民
實被更生之恩伏乞劄付本州從申施行仍劄
下湖廣總領所證會伏候旨揮(九月一日奉聖旨令潭州於)
(和糴樁管米内支撥二萬石充賑糴使用務要實惠及民其糴到價銭令項樁管候來年秋熟)
(收糴𥙷還)
申尚書省乞撥和糴米及回糴馬糓狀
昨緣潭州諸縣今歲告旱禾稻損傷來歲春夏
之間闕食必甚常平之積旣巳控乏其他又無
米斛可以那融遂畫項具申朝廷其一乞將
嘉定十六年上供米十四年以後和糴米共七
萬二千石存留本州爲來春賑糶之備其二乞
將嘉定十七年合發馬料綱免起一年從本州
措置就諸縣鄕村置敖收納來歲給貸末等人
戶充爲種糧今月二十五日恭惟九月初八日
省劄付九月一日聖旨令潭州於和糴樁管
米内支撥二萬石充賑糶使用務要實惠及民
其糶到價錢令項樁管俟來年秋熟收糴補還
仰見聖朝愛育斯民之意與天無極但某元
請存留米七萬餘石今來止蒙朝廷支撥二
萬所有馬糓一項又未凖指揮仰惟仁聖在上
視民如傷每遇一方水旱悉力賑救未嘗少有
靳惜某昨漕江東適值大歉與諸司共請于朝
前後得米凢五十餘萬石官會度牒又不與焉
大扺悉行給予當時九郡四十三縣之民無一
流莩感戴至今叨恩此來值道州飢疫又同漕
臣控請旋蒙行下撥賜和糴米一萬二千餘石
徑行給濟四縣生靈垂死復生今本州之旱視
江左㫪陵則爲稍輕某之所請亦不敢輙援前
例盖撥米賑糶自當收糴㭪還兊糓給貸亦以
價錢起觧非逕乞賑濟之比朝廷昨尚從其
所難今豈不從其所易皆某敷陳未力之罪也
合再具申請如左
一本州生齒最爲番庶某去歲以來舉行賑
糴在城貧民抄劄一萬二千八百餘戶長
沙善化两縣鄕都之近城者抄到七千一
百餘戶其始三日一糶自春至秋共糶過
米七萬餘石去冬收成日係中熟徒以鄰
境告歉客販不來本州之米却泄於外緣
此價直驟增細民艱食然不過三两日一
糶尚用過前件米數况今夏一旱損傷至
多目今諸縣申到檢放旱田凡三百一十
六萬九千三百餘𤱔來春以後米價翔踴
必甚於今非連日計口給糶米有所不可
則所用米斛比之今年又湏加倍證得某
近置惠民倉撥人戶納到折粳米五萬餘
石椿充賑糶巳具奏申外今蒙朝廷支
撥和糴米二萬石總而計之僅有七萬石
指凖切恐給糶决是不敷某不敢以將去
之故不爲力陳然亦不敢必望朝廷悉
如前請契勘十四年以後和糶米見有四
萬一千二百餘石椿頓州倉除巳除指揮
支撥二萬石外自餘二萬一千二百餘石
欲望朝廷併賜行下撥充本州賑糶將
糶到價錢令項樁管收糴𥙷還所有十六
年上供米三萬三百餘万一面接續装綱
起發往㐮陽交卸不敢再有申請
一本州管下名爲産米之地中戶以下輸賦
之餘僅充食用富家巨室所在絶少每歲
鄕村闕食諸縣例行勸分往往所得無幾
雖間有勸到米石去處以之給糶無田之
貧民尚不能徧及若五等下戶纔有寸土
即不預糶其爲可憐更甚於無田之家盖
其名雖有田實不足以自給當農事方興
之際稱貸冨民出息數倍以爲畊種之資
及至秋成不能盡償則又轉息爲本其爲
困苦巳不勝言一有艱歉富民不肯出貸
則其束手無策坐視田疇之荒蕪有流移
轉徙而巳某居常深念所以救之而未得
其說今春艱食諸處細民窘迫至甚惟長
沙縣諸鄕有社倉二十八所凡二十𤱔以
下之戶皆預貸糓頼此得充糧種比之他
縣貧民粗有所恃某因是詳加體訪乃知
本縣社倉剏始於慶元初年迨今二十餘
載雖不能無弊而貧民蒙利實多以比遂
欲推行之於諸邑郡計雖乏極力樽節粗
可官僚皆謂馬料之糓可以陳乞兊撥盖
其說可行者二去歲合起之數尚有八萬
一千石在倉見今在倉装發則軍前馬料
未至闕乏一也湖北州縣今歲多稔以
價錢解總領所就彼收糴自可接續支遣
二也某昨來申請之後切度朝廷必垂
矜允而工役煩夥非數月不可成若竢指
揮恐某替期巳迫不能集事先遂行下諸
縣置立倉敖近據逐縣申各起造了畢及
巳選差鄕士主掌分撥稅戶送納田野農
民知州郡爲控告朝廷立此久長之利
人欣悅歸感聖恩今年雖欲申輟有所
不可某在官二年所以爲民食計者無所
不至在城則置惠民倉諸縣則勸立義廩
近又申常平司將今年義米權就置社倉
去處别敖受納以備來歲賑糶然所及者
亦止是無田之民若末等稅戶有田而貧
者自置立社倉儲糓給貸之外别無他策
可使蒙惠且游手浮食之民旣被存恤而
力田輸賦之家反不沾匄揆之人情尤所
未安欲望特賜指揮從某所請令本州證
目今價直以行在會子并紐筭水脚縻費
解赴總領所交納徑就湖北收糶在總領
所實無所損而本州得此數之糓散諸鄕
村歲歲給貸循環無窮實一方大幸
小貼子某第二項所請恐議者以社倉易生
弊倖徒費糓斛未必有益某考之諸處社倉
敗壊之由盖緣其始多是勸諭士民出本因
令管幹往往視爲巳物官司亦一切付之不
加考察且無更替之期安得不滋弊倖某今
來所置諸縣社倉百餘所一切從官司出本
選擇佐官分任出納鄉士之主執者不得獨
專其權兼令二年一替其視向來規摹似稍
周密其他考察一一加詳質之衆論似可悠
久且尋常救荒最以般運米糓下鄕爲難今
一鄕之間輙爲數倉每倉儲糓數百石其爲
荒歉之備無出此策伏望朝廷垂察令某
迄成此事以幸十二邑之民不勝大惠所有
某不竢指揮徑將人戶稅糓就社倉送納專
輙之罪併乞矜宥施行(十二月十四日奉聖旨並依所申劄付)
(潭丹)
奏置十二縣社倉狀
臣恭惟孝宗皇帝深惟民食之重因朱熹有
請攽社倉法于天下自是數十年間凡置倉之
地雖遇凶歲人無菜色里無囂聲臣少時實親
覩其利歲久法壊每爲之太息嘉定乙亥蒙恩
將漕江東歲適旱蝗承詔措置荒政奔走屬部
親見饑窮之民惟鄉落最甚而致粟又爲最艱
勞費不啻數倍因慨然深念使社倉之法推行
而不廢在在皆有藏粟以之振民猶取之懷也
其利豈不慱哉至是益知孝宗皇帝之聖謨
神畫有百世不可易者近歲士大夫以其蠹弊
多端往往歸尤於法欲舉而廢之抑不思古今
之法曷常無弊亦在夫維持整飭之爾如以常
平義倉論之侵漁移易其害亦不一矣然卒不
可廢者以其害不能揜利故也何獨社倉必欲
舉而廢之㦲仰頼聖朝深知此法未容輕變
前後監司守臣有欲建立者皆可詔之凡今有
食之地如建昌南城袁州萍鄉等處推行有法
人蒙實惠而潭之屬縣曰長沙者而有倉二十
八所蓋慶元初知縣事饒幹所立距今三十餘
載雖不能亡弊而窮民頼之亦多臣叨蒙湖湘
適潭人連歲艱食今夏旱暵尤甚禱請之餘齋
居深念所以爲一方飢饉之備盖無出社倉之
右者用是樽節浮費以官錢易糓于總所凡八
萬石益以他糓爲九萬五千餘石十二縣置倉
凢百所令人戶之當輸糓于州者就輸之社倉
其歛散之規息耗之數大槩悉倣朱熹所上條
約而因時捄弊視俗制宜者又加詳焉此盖淳
熙勑旨之所許也仰惟仁朝深知之初方務
行孝宗故事臣敢昧死以聞其申請事宜巳
上之尚書省乞賜敷奏施行伏望聖慈察臣
汲汲爲民之心從臣所請攽降旨揮令本州常
切遵守庶幾良法美意久存而不壊貧民下戶
得以蒙天施行無窮臣不勝大願湏至奏聞者
(尋得旨依奏行下)
禮部申省論小祥不當從吉狀
某伏覩巳降旨揮群臣候過寧宗皇帝小祥
並服純吉者某謹按禮經子爲父臣爲君皆服
斬衰三年此禮之所當然人情之不容巳者也
自漢文帝率情變古後世始不復見三代之全
禮間有天資篤孝銳欲復古如晉武帝者而其
臣習卑守陋顧沮而止之其說不過曰君服於
上臣除於下是有父子無君臣也獨弗思古禮
之不行患在人君惮其難耳豈有君能服之而
臣顧不能耶我本朝列聖相承外庭雖用
易月之制而宫中實行三年之服迨至阜陵
獨出宸斷易月之外衰服如初朝衣朝冠皆以
大布三代之下盖未之有惜當時輔臣禮官不
能推廣聖意并定臣下執喪之儀遂使人主衰
服三年於上而群臣易月公除於下此千載無
窮之恨也迨紹熙甲寅阜陵上賓從臣羅
點等建議乞令群臣於易月之後未釋衰服朝
會治事權用公服黑帶每遇七日及朔望時節
朝臨奉慰應干喪禮皆以衰服行事山陵之後
期與再期則又服之至大祥而後除至於燕服
亦當稍爲之制去紅紫之飭此於臣子行之非
有甚難而可以略存三年之制者詔從之當時
臺諫集議以爲點等所請雖未純古亦略存遺
意可以扶持衰薄𥙷助名教且請併君服討論
竟以不果議者至今惜之某愚竊謂古制之不
行久矣使人君居喪必若阜陵之禮群臣執
喪必若甲寅之制雖其節文度數未盡如古而
其意則巳庶幾於古矣自侂冑弄權群姦朋附
但欲一切反慶元初政故光宗之喪群臣
復以小祥純吉今以會要諸事攷之群臣禫除
而純吉者累朝之制也其後易以升祔至紹
興而易以小祥至甲寅而又易以大祥二百餘
年之間喪制四變皆近而之遠非自遠而之近
也侂胄變甲寅之制而從小祥之舊是自遠而
之近也自遠而之近是舍厚而從薄也其可乎
㦲且嘉泰元年八月禮部大常寺申乞遵
紹興巳行之典淳熙申命之文令百官過小
祥日並服純吉臣今考之淳熙宅憂之日雖
有群臣自從易月之令初未嘗有小祥從吉之
文盖高廟登遐在十四年十月八日至十六
年二月二日孝宗内禪光宗踐祚於是文
武百僚鞍韀佩帶悉用吉禮然則當時之純吉
自緣新君之受禪非爲高廟之小祥也嘉
泰禮官敢於舞禮如此豈不重駭耶乃者有司
偶失討論徒以光宗喪紀最近而可遵不知
甲寅所定乃寧考初政之善而辛酉之議乃
權臣更改之失自嘉定以來凡權臣之舛政繆
令剗革多矣喪紀重事豈容反蹈其失乎且揆
之禮意參之人情有未安者二焉皇帝以至
性篤孝躬執三年之喪自今至于大祥在宫庭
則苴麻未釋也臨朝視事則淺黃之服黑犀之
帶未改也而群臣遽巳無所不佩豈君服斯服
之義乎此其未安者一也八月三日實維小祥
越七日而遂純吉追念去歲是時先皇帝負
扆朝群臣尚無恙也今音容若存仙游巳邈臣
子雖號慟泣血未足以洩其哀乃於此時遽即
純吉之服遂忘憂戚之容揆之人情必所不忍
此其未安者二也先帝臨御踰三十年臣子
蒙恩實同天地雖捐肝腦絶筋骨未足論報况
區區服章文飭之末乎且帶不以金鞓不以紅
佩不以魚而鞍韀不以文綉此在群臣初何所
損而於朝廷之儀亦未見有妨愛禮存羊則
所繫者甚重欲望朝廷更下有司考求紹興
甲寅巳定之制斟酌而行之其八月十日百官
純吉旨揮姑賜收寝庶幾稍合禮意足以貽示
方來亦皇上初政之先務也某以迂疎蒙恩
擢貳宗伯稽古禮文之事實其所職庸敢冐昧
輙薦其所聞如或可采即乞朝廷詳酌速賜
旨揮湏至申聞者(未到闕前巳有從吉旨揮旣供職遂以此継之上廟堂劄)
(子云前日進待東閣嘗&KR0579;及宣宗小祥百官純吉事伏蒙鈞諭聖上方且執喪群臣豈應純)
(吉但昨來指揮巳下諸道不可復追欲旦夕率百官請上御殿聖德謙冲必未聽允即降旨候)
(大祥從吉仰見大丞相從善如流處事有法某不勝歎仰之至但簿海内外均爲臣子若在廷)
(服飾仍舊而外方獨先從吉則内外異容恐有所未安某謂莫苦亟降旨揮徑作都省勘會昨)
(㩀禮部大常寺申乞令百官以小祥純吉雖巳從所申緣皇帝見三年之喪群臣未應據行)
(純吉見别議施行置郵傳命不過兼旬可以徧逹諸道獨川廣其至少遲耳如此則正大明白)
(雖不必他爲委曲亦自可行盖前降旨揮乃有司之誤非朝廷之失昨因其有請而從之今)
(以其未安而改之非惟無損聖朝之大體抑足以争光君相之盛德某區區又切謂朝廷)
(之上事無大小莫不皆然非但喪制一端而巳蘇文忠公所謂印刻有同兒戲何嘗累高祖)
(之知人適以明聖人之無我正謂此也若以其旣行而惮於更改則所失多矣某夙荷大丞相)
(先生優容狂瞽苟有知見不敢自嘿仰乞鈞察尋百官拜表表請御殿批荅不允遂詔行在職)
(事官以上候大祥從吉諸路依巳降旨揮時巳闔門求去遂不復争)
江東漕謝到任表
臣言凖告授臣具位臣巳於二月初一日就本
路信州永豐縣界割職事訖者两螭夾侍久玷
近班四牡載馳叨分劇部假中祕隆儒之寵爲
外臺將官之光望過所期感深以惕臣某中謝
伏念臣材非適用幸有逢辰属漢廷更化之初
首唐室登瀛之選金鑾夜直承密命者六期玉
陛晨趨對清光者再稔凡吮墨濡毫之任皆振
纓峩弁其間利責既稀所願優繇於邇列主恩
未報寧忘眷戀於本朝其如親闈喜懼之年當
謹人子凊温之職輙援公輔等翰林之清庶幾
潘岳奉版輿之懽分太守之符日湏成命出少
府之節遽冐殊恩懷章而過里門閱宿而臨封
部敬卜和中之節重宣寬大之書軺傳初馳旄
倪争覩謂朝廷所以輟柱下之史皆聖主將以
惠江左之民因博采於風謠頗究知其疾苦以
垂罄之家而因追需之目以婁豐之歲而多流
徙之人官無足證之簿書里有難平之徭役文
移星火不勝胥史之誅求牒訴丘山半爲賦租
之煩重興言及此勿捄可虖輙殫朝夕之咨諏
兼体公私之緩急賦難遽省盍漸捐賦外之征
民未易蘇當先法民間之蠹竊自量其緜薄恐
終負於選掄兹盖恭遇皇帝陛下洪造曲成
大明博照念臣志存將母俾獲便於旨甘知臣
學本愛人欲稍觀其政事肆加䆳職仍卑重權
臣敢不以阜俗爲阜財之方以悗民爲悗親之
之本輸所仰媿初無鞭筭之能樽節是先唯敬
佩玉音之訓
爲賑濟無罪可待謝表
臣某言昨以知廣德軍魏峴奏臣將賑糶米擅
行給濟臣尋具奏聞待罪外恭凖尚書劄子三
省同奉聖旨真某無罪可待魏峴與宫觀臣
除已即時望闕遥謝訖者嚢封引咎甘竢竄杸
詔旨䟽恩遽從原貰驚魂甫定感涕交流臣某
誠惶誠惧頓首頓首伏念臣猥以孤生寝塵華
貫雖亡他技可自詭於事功獨有此心常愿忠
於君父頃玷諮諏之寄適罹旱暵之菑一道生
靈命方危於絲髮九重宵旰痛苦切於体膚蒙
振贍之有加惧奉行之弗稱惟此年之通患眡
荒政爲具文昔嘗竊歎於里閭今忍自欺於天
日懇誠一念不翅巳憂纖悉百爲幾如家事官
僚惟其可用復何常職之枸德意有所當宣皇
䘏小嫌之避方相川之再至適麥壠之未秋嗸
嗸衆口之告飢毣毣累章之瀝懇雖尚稽承
詔臣子不得而專然苟可活民仁聖必無所
愛遠稽汲黯河内之故事近考范鎮宛丘之巳
行輙頒給而後聞果允俞之亟下豈料屬城之
守廼騰罔上之章謂人臣之&KR1255;無甚於擅權而
天下之悪孰踰於方命始共成其過舉終反
中以深文借前古尾太之言寘微臣族赤之地
維日月照臨之下靡隠弗照顧風波震蕩之衝
何恃不恐亟伸辜籲仰瀆聽聦在漢法之當
誅幸堯仁之垂宥兹盖恭遇皇帝陛下澤流
遠邇識洞忠邪知臣分求牧之憂誼難安視察
臣有放麑之故意實無他特恢含垢之恩稍正
望䜛之典以伸輿議以厚邦風臣敢不祗載鴻
私勉殚駑頓使殺身有益倘肩一節以報君况
爲善無傷敢替初心之及物(又謝宰執啓云巧語上聞極杭章而)
(自列隆恩下逮迄赦過以弗誅捧詔凌競附躬感惕伏念某本漸通敏徒抱闊疎入侍軒墀每)
(見玉色憂民之切出乘軺傳伏觀壐書䘏下之頻誓竭駑材祇承德意灟江左並罹於旱)
(熯而桐川尤極扵凋殘蒙振贍之特優惧奉行之弗稱夙宵一念民飢奚異於巳飢區畫百爲)
(王事殆同於家事所冀推仁恩而均被靡遑顧文法以自營頓當原隰驅馳之畤備覩田野焦)
(熬之實欲糶則人苦青蚨之乏欲濟則官無紅腐之儲抑立視其死與旣有負求芻之托苟利)
(專之可也又難迯矯制之刑與其失職以偷安寧若損身而任責勉效便宜之舉亟蒙開可之)
(音顧小臣敢越於拘攣見盛世素存於寬大是乃彰朝廷之美何至干堂陛之嚴以王命而)
(睭民囏本其所職貪天功而爲巳力焉有此心豈虞止棘之䜛乃出部符之手情狀深藏而叵)
(測有媿先知語言妄發而不倫本亡足辯荷天日照臨之赫免風波淪䧟之危兹盖伏遇某官)
(以至公而秉化鈞以深仁而培邦本謂群臣之善亦王之善齊人常有格言而衆職之功乃相)
(之功柳子誠爲確論凡悉力以禆荒政即盡忠以報公朝肯令譛愬之行等馴至是非之易位)
(特加全護俾逭䜛何某敢不仰佩鴻私益肩素守放麑何辠旣蒙觀過之恩蹈虎雖危當勵匪)
(躬之節其爲銘篆曷旣編摩)
禮部侍郎謝表(乙酉七月九日)
(臣某)言念伏凖告命授臣朝議大夫試尚書禮
部侍郎兼同修國史實錄院同修撰兼侍讀兼
直學士院所有直學士院職事累具辭免奉聖
旨依所乞免兼外巳於今月初六日祗受者伏
以龍飛九五幸逢真主之興馹召再三遽簉邇
臣之列職親地遽恩鉅人微(臣某)實惶實惧頓
首頓首竊惟國勢之重輕率視人材之聚散王
多吉士則若鳴鳳之集梧桐朝有直臣則若猛
獸之衛藜藿和聲聞而妖聲自息正氣勝而邪
氣罔干是以元祐首年盡起諸老隆興初
政畢萃群賢正涂旣開治象可卜於赫盛旦遹
追先猷宜得白首耆艾之英以重清時献納之
選伏念(臣)學雖志道材弗瘉人忝乙第於慶元
臨軒之初綴三館於嘉定改弦之始鼇扉久
直曾微華國之文螭陛屡前徒抱愛君之志越
從予節洊易守藩尚期宣室之席前忽痛鼎湖
之弓墮羲輪東下方簿海之仰瞻漢札西來先
時髦而收召身未登於詞掖班巳躐於儀曹金
馬玉堂假儒臣之榮寵蘭臺石室窺太史之秘
藏自惟何人叨此殊奬兹蓋恭遇皇帝陛下
德全純懿學務緝熙念皇天后土之監臨居懷
兢畏察君子小人之消長實兆興衰謂臣雖無
適用之材如臣粗有勿欺之節擢躋邇服許責
微忠臣敢不戒在苟容期於筭報惟禮可以爲
國願廣晏嬰之言非道不敢陳前竊效孟軻之
敬謹奉表稱謝以聞
西山先生真文忠公文集卷第十
