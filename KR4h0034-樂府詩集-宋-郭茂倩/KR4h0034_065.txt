樂府詩集卷第六十五
太原郭茂倩編次
雜曲歌辭
北風行鮑照
北風本衛詩也北風詩曰北風其凉雨雪
其雱傳云北風寒凉病&KR0675;萬物以喻君政
暴虐百姓不親也若鮑照北風涼李白燭
龍棲寒門皆傷北風雨雪而行人不歸與
衛詩異矣
北風涼雨雪雱京洛女兒多嚴妝遙豔帷中自悲傷沉
吟不語若爲(有一作)忘問君何行何當歸苦使妾坐自傷
悲慮年至(去一作)慮顔衰情易復恨難追
同前李白
燭龍棲寒門光曜猶旦開日月照之何不及此唯有北
風號怒天上來燕山雪花大如席片片吹落軒轅臺幽
州思婦十二月停歌罷笑雙蛾摧倚門望行人念君長
城苦寒良可哀別時提劒救邊去遺此虎文金髀釵中
有一雙白羽箭蜘蛛結網生塵埃箭空在人今戰死不
復廻不忍見此物焚之已成灰黃河捧土尚可塞北風
雨雪恨難裁(哉一作)
苦熱行鮑照
魏曹植苦熱行曰行遊到日南經歷交阯
鄉苦熱但曝露越夷水中藏樂府解題曰
苦熱行僃言流金礫石火山炎海之艱難
也若鮑照云赤阪横西阻火山赫南威言
南方瘴癘之地盡節征伐而賞之太薄也
赤阪横西阻火山赫南威身熱頭且痛鳥堕魂未歸湯
泉發雲潭焦烟起石磯日月有恒昏雨露未嘗晞丹蛇
踰百尺玄蜂盈十圍含沙射流影吹蠱病行暉瘴氣晝
熏體菵露夜霑衣饑猿莫下食晨禽不敢飛毒涇尚多
死渡瀘寧具腓生軀蹈死地昌志登(高一作)禍機戈船榮
既薄伏波賞亦微爵輕君尚惜士重安可希
同前梁簡文帝
六龍騖不息三伏起炎陽寢興煩几案俯仰倦幃床滂
沲汗似鑠微靡風如湯洄池愧玉浪蘭殿非含霜細簾
時半卷輕幌乍横張雲斜花影没日落荷心香願見洪
崖井詎憐河朔觴
同前任昉
旭旦烟雲卷烈景入東軒傾光望轉蕙斜日照西垣既
卷蕉梧葉復傾葵藿根重簟無冷氣挾石似懷溫霡霂
類珠綴喘嚇狀雷奔
同前何遜
㫺聞草木焦今覩沙石爛曀曀風愈静曈曈日漸旰習
静悶衣巾讀書煩几案臥思淸露浥坐待明星燦蝙蝠
戶間飛蠛蠓窗中亂會無河朔飲室有臨淄汗遺金自
不拾惡木寧無榦願以三伏晨催促九秋换
同前庾信
火井沈熒散炎洲高𦦨通鞭䂖未成雨鳴鳶不起風&KR0736;
爲鸞翼扇願備明光宫臨淄迎子禮中散就安豐美酒
含蘭氣甘瓜開蜜筒寂寥人事屏還得隱墻東
同前王維
赤日滿天地火雲成山嶽草木盡焦卷川澤皆竭涸輕
紈覺衣重密樹苦陰薄莞簟不可近絺[絺-巾+ㄙ]再三濯&KR0736;出
宇宙外曠然在寥廓長風萬里來江海蕩煩濁却顧身
爲患始知心未覺忽入甘露門宛然淸涼樂
同前王轂
祝融南來鞭火龍火旗熖熖燒天紅日輪當午凝不去
萬國如在洪爐中五嶽翠乾雲彩滅陽侯海底愁波竭
何當一夕金風發爲我掃却天下熱
同前僧皎然
六月金數伏兹辰日在庚炎曦曝肌膚毒霧昏檐楹安
得奮翅翮超遙出雲征不知天地心如何匠生成火德
燒百卉瑤草不及榮省客當此時忽貽懷中瓊捧翫煩
袂滌嘯歌美風生遲君佐元氣調使四序平中令霜不
祅火餘氣常貞江南詩騷客休吟苦熱行
同前僧齊已
離宫劃開赤帝怒喝起六龍奔日馭下土熬熬若煎煮
蒼生惶惶無處處火雲峥嶸焚泬寥東臯老農腸欲焦
何當一雨蘇我苖爲君擊壤歌帝堯
太行苦熱行劉長卿
迢迢太行路自古稱險惡千騎儼欲前羣峰望如削火
雲從中起仰視飛鳥落汗馬臥高原危旌倚長薄淸風
何不至赤日方煎爍石露山木焦鱗竆水泉涸九重今
旰食萬里傳明略諸將候軒車元兇愁鼎鑊何勞短兵
接自有長纓縛通越事豈難渡瀘功未博朝辭羊腸坂
夕望貝丘郭漳水斜遶營常山遙入幕永懷姑蘇下因
寄建安作白雪和誠難滄波意空託陳琳書記好王粲
從軍樂早晚歸漢庭隨君上麟閣
同前獨孤及
駟馬上太行脩途亘遼碣王程無畱駕日昃未遑歇請
問此何時恢台朱明月長蛇稽天討上將方北伐明主
命使臣皇華得時傑已忘羊腸險豈憚溫風熱搖策汗
滂沲登崖思紆結炎雲如烟火溪谷將恐竭晝景赩可
畏涼飈何由發山長飛鳥墮目極行車絶趙魏方俶擾
安危俟明哲歸路豈不懷飲冰有苦節會同傳檄至疑
議立談決況有阮元瑜翩翩秉書札起予歌赤坂永好
踰白雪誰念剖竹人無因執羈紲
春日行鮑照
獻歲發春吾將行春山茂春日明園中鳥多嘉聲梅始
發桺始靑汎舟艫齊棹驚奏採菱歌鹿鳴風微起波微
生(起微風生一作微波)弦亦發酒亦傾入蓮池折桂枝芳䄂動芬
葉披兩相思兩不知
同前李白
深宫高樓入紫淸金作蛟龍盤繡楹(作楹一作繡)佳人當窗
弄白日弦將手語彈鳴筝春風吹落君王耳此曲乃是
升天行因出天池汎蓬瀛樓船蹙沓波浪驚三千雙蛾
獻歌笑撾鐘考鼓宫殿傾萬姓聚舞歌太平我無爲人
自寧三十六帝欲相迎仙人飄翩下雲軿帝不去畱鎬
京安能爲軒轅獨往入窅冥小臣拜獻南山壽陛下萬
古垂鴻名
同前張籍
春日融融池上暖竹牙出土蘭心短草堂晨起酒半醒
家僮報我園已滿頭上皮冠未曾整直入花間不尋徑
樹樹殷勤盡遶行舉枝未徧春日暝不用積金著靑天
不用服藥求神仙但願園裏花長好一生飲酒花前老
朗月行鮑照
朗月出東山照我綺窗前窗中多佳人被服妖且妍靚
妝坐帷裏當戶弄淸弦鬢奪衛女迅體絶飛燕先爲君
歌一曲當作朗月篇(朗月篇一作堂上)酒至顏自解聲和心亦
宣千金何足重所存意氣閒
同前李白
小時不識月呼作白玉盤又疑瑤臺鏡飛在靑雲端仙
人垂兩足桂樹作團團白兔擣藥成問言與誰餐蟾蜍
蝕圜影天明夜已&KR0714;羿㫺落九烏天人淸且安隂精此
淪惑去去不足觀憂來其如何惻愴摧心肝
明月篇傅玄
皎皎明月光灼灼朝日暉㫺爲春蠶絲今爲秋女衣丹
脣列素齒翠彩發蛾眉嬌子多好言歡合易爲姿玉顔
盛有時秀色随年衰常恐新間舊變故興細微浮萍本
無根(無根本一作浮萍)非水將何依憂喜㪅相接樂極還自悲
明月子謝燮
杪秋之遙夜明月照高樓登樓一廻望望見東(南一作)陌
頭故人眇千里言别歴九秋相思不相見望望空離憂
堂上歌行鮑照
四坐且莫(勿一作)諠聽我堂上歌㫺仕京洛時高門臨長
河出入重宫裏結友曹與何車馬相馳逐賓朋好容華
陽春孟春月朝光散流霞輕步逐芳風言笑弄丹葩暉
暉朱顔&KR0755;紛紛織女梭滿堂皆美人目成對湘娥雖謝
詩君閒明妝帶綺羅筝笛㪅彈吹高唱好相和萬曲不
關情(心一作)一曲動情多欲知情厚薄㪅聽此聲過
前有一罇酒行傅玄
置酒結此會主人起行觴玉罇兩楹間絲理東西廂舞
袖一何妙變化窮萬方賓主齊德量欣欣樂未央同享
千年夀朋來會此堂
同前陳後主
殿高絲吹滿日落綺羅鮮莫論朝漏促傾巵待夕筵
同前張正見
前有一罇酒主人行夀今日合來坐者當今皆富且夀
欲令主人三萬歲終歲不知老爲吏當高遷賈市得萬
倍桑蠶當大得主人宜子孫
同前二首李白
春風東來忽相過金罇綠酒生微波落花紛紛稍覺多
美人欲醉朱顏&KR0755;靑軒桃李能幾何流光欺人忽蹉跎
君起舞日西夕當年意氣不肯傾白髮如絲歎何益
琴奏龍門之綠桐玉壺美酒淸若空催弦拂柱與君飲
看朱成碧顔始紅胡姬貌如花當壚笑春風笑春風舞
羅衣君今不醉欲安歸
前緩聲歌古辭
晉陸機前緩聲歌曰游仙聚靈族高會曾
城阿言將前慕仙游冀命長緩故流聲於
歌曲也宋謝惠連又有後緩聲歌大略戒
居高位而爲讒謟所蔽與前歌之意異矣
按緩聲本謂歌聲之緩非言命也又有緩
歌行亦出於此
水中之馬必有陸地之船但有意氣不能自前心非木
䂖荆根株數得覆蓋天當復思東流之水必有西上之
魚不在大小但有朝於復來長笛續短笛欲今皇帝陛
下三千萬歲
同前陸機
遊仙聚靈族高會曾城阿長風萬里舉慶雲鬱嵯峨宓
妃興洛浦王韓起太華北徵瑶臺女南要湘川娥肅肅
霄駕動翩翩翠蓋羅羽旗棲瓊鸞玉衡吐鳴和太容揮
高弦洪崖發淸歌獻酬既已周輕舉乘紫霞總轡扶桑
枝(底一作)濯足暘谷波淸輝溢天門垂慶惠皇家
同前孔寗子
供帳設玄宫衆仙胥◮亞炤炤二儀曠雍容風雲暇北
伐太行鼓南整九疑駕笙歌興洛川鳴簫起秦榭鈞天
異三代廣樂非韶夏滿堂皆人靈列筵必羽化烏可循
日畱兔自延月夜弱水時一濯扶桑聊暫舍兆旬方履
端千齡◮八蜡
同前沈約
羽人廣宵宴帳集瑶池東開霞泛綵靄澄霧迎香風龍
駕出黃苑帝服起河宫九疑轥烟雨三山馭螭鴻玉鑾
乃排月瑶軷信凌空神行燭玄漠帝旆委曾虹簫歌笑
嬴女笙吹悅姬童瓊漿且未洽羽轡已騰空息鳳曾城
曲滅景淸都中降祐集皇代委祚溢華嵩
同前謝惠連
羲和纖阿去嵯峨覩物知命使余轉欲悲歌憂戚人心
胸處山勿居峰在行勿爲公居峰大阻銳爲公遇讒蔽
邪琴自疎越雅韻能揚揚滑滑相混同終始福祿豐
緩歌行謝靈運
飛客結靈友凌空萃丹丘習習和風起采采彤雲浮娥
皇發湘浦霄明出河洲宛宛連螭轡裔裔振龍旒
同前李頎
小來託身攀貴遊傾財破產無所憂草擬經過石渠署
朝將出入銅龍樓結交杜陵輕薄子謂言可生復可死
一沉一浮會有時棄我翻然如脫屣男兒立身須自彊
十五閉戶潁水陽業就功成見明主擊鐘鼎食坐華堂
二八蛾眉梳墮馬美酒淸歌曲房下文昌宫中賜錦衣
長安陌上退朝歸五侯賓從莫敢視三省官寮揖者稀
早知今日讀書是悔作從來任俠非
樂府詩集卷第六十五
東吳毛晉訂正男扆再訂
