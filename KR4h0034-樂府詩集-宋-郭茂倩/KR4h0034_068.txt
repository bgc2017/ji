樂府詩集卷第六十八
太原郭茂倩編次
雜曲歌辭
浩歌李賀
楚辭屈原九歌曰望美人兮不來臨風怳
而浩歌浩大也
南風吹山作平地帝遣天吳移海水王母桃花千遍紅
彭祖巫咸幾回死靑毛驄馬參差錢嬌春楊桺含細(作一)
(緗)烟筝人勸我金屈巵神血未凝身問誰不須浪飲(作一)
(亂舞不須)丁督護世上英雄本無主買絲繡作平原君有酒
唯澆趙州土漏催水咽玉蟾蜍衛娘髮薄不勝梳看(作一)
(羞)見秋眉换深綠二十男兒那刺促
浩歌行白居易
天長地久無終畢昨夜今朝又明日鬢髮蒼浪牙齒疎
不覺身年四十七前去五十有幾年把鏡照面心茫然
既無長繩繫白日又無大藥駐朱顔朱顔日漸不如故
靑史功名在何處欲畱年少待富貴富貴不來年少去
去復去兮如長河東流赴海無廻波賢愚貴賤同歸盡
北邙塜墓高嵯峨古來(古今一作)如此非獨我未死有酒且
酣歌顏回短命伯夷餓我今所得亦已多功名富貴須
待命命若不来知(争一作)奈何
歸去來引張熾
晉書曰陶潛素簡貴不私事上官義熙初
爲彭澤令郡遣督郵至縣吏白應束帶見
之潛歎曰吾不能爲五斗米折腰拳拳事
鄉里小兒即日解印綬去乃賦歸去來其
辭曰歸去來兮田園將蕪胡不歸言人生
幾時不願富貴樂天知命故去之無疑也
歸去來歸期不可違相見故明月浮雲共我歸
麗人曲崔國輔
樂府廣題曰劉向别錄云㫺有麗人善雅
歌後因以名曲
紅顏稱絕代欲竝眞無侣獨有鏡中人由來自相許
麗人行杜甫
三月三日天氣新長安水邊多麗人態濃意遠淑且眞
肌理細膩骨肉勻繡(畫一作)羅衣裳照草春蹙金孔雀銀
麒麟頭上何所有翠微(爲一作)㔩(一作)葉垂鬢脣背後何
所見珠壓腰衱穏稱身就中雲幕椒房親賜名大國虢
與秦紫駞之峰(珍一作)出翠釜水精之盤行素鱗犀筯厭
飫久未下鸞刀縷切空紛綸黃門飛鞚不動塵御廚絲
絡(駱驛一作)送八珍簫鼓(管一作)哀吟感鬼神賓從雜遝實要
津後來鞍馬何逡廵當軒(道一作)下馬入錦茵楊花雪落
覆白蘋靑鳥飛去銜紅巾炙手可熱勢(世一作)絕倫愼莫
近(向一作)前丞相嗔
望城行王融
金城十二重雲氣出表裏萬戸如不殊千門反相似車
馬若飛龍長衢無極已簫鼓相逢迎信哉佳城市
東飛伯勞歌古辭
東飛伯勞西飛鷰黃姑織女時相見誰家兒女對門居
開顏發豔照里閭南窗北牖桂月光羅帷綺帳脂粉香
女兒年幾十五六窈窕無雙顏如玉三春已草花從風
空畱可憐誰與同
同前二首梁簡文帝
翻階蛺蝶戀花情容華飛鷰相逢迎誰家總角歧路陰
裁紅點翠愁人心天窗綺井暖徘徊珠簾玉箧明鏡臺
可憐年幾十三四工歌巧舞入人意白日西落楊桺垂
含情弄態兩相知
西飛迷雀東羈雉倡樓秦女乍相隨誰家妖麗隣中止
輕妝薄粉光閭里網戸珠綴曲瓊鉤芳茵翠被香氣流
少年年幾方三六含嬌聚態傾人目餘香落蕊坐相催
可憐絶世誰爲媒
同前劉孝威
雙棲翡翠兩鴛鴦巫雲洛月乍相望誰家妖冶折花枝
衫長釧動任風吹金鋪玉鎖琉璃扉花鈿寳鏡織成衣
美人年幾可十餘含羞騁笑斂風裾珠丸出弹不可追
空畱可憐持與誰
同前陳後主
池側鴛鴦春日鸎綠珠絳樹相逢迎誰家佳麗過淇上
翠釵綺袖波中漾雕軒繡戸花恒發珠簾玉砌移明月
年時二七猶未笄轉顧流眄鬟鬢低風飛蕊落將何故
可惜可憐空擲度
同前陸瑜
西王靑鳥秦女鸞姮娥婺女慣相看誰家玉顏窺上路
粉色衣香雜風度九重樓檻芙蓉華四隣照鏡菱茭花
新妝年幾纔三五隱幔藏羞臨網戸然香氣歇不飛烟
空畱可憐年一年
同前江總
南飛烏鵲北飛鴻弄玉蘭香時會同誰家可憐出窗牖
春心百媚勝楊桺銀牀金屋挂流蘇寳鏡玉釵横珊瑚
年時二八新紅臉宜笑宜歌羞㪅斂風花一去杳不歸
秪爲無雙惜舞衣
同前辛德源
合歡芳樹連理枝荆王神女乍相随誰家妖豔蕩輕舟
含嬌轉眄騁風流犀栧蘭橈翠羽蓋雲羅霧縠蓮花帶
女兒年幾十六七玉面新妝映朝日落花從風俄度春
空畱可憐何處新
同前張柬之
靑田白鶴丹山鳳婺女姮娥兩相送誰家絶世綺帳前
豔粉芳脂映寳鈿窈窕玉堂褰翠幕參差繡戸懸珠箔
絕世三五愛紅妝冶袖長裾蘭麝香春去花枝俄易改
可歎年光不相待
同前李嶠
傳書靑鳥迎簫鳳巫嶺荆臺數通夢誰家窈窕住園樓
五馬千金照陌頭羅裙(裾一作)玉珮當軒出點翠施紅競
春日佳人二八盛舞歌羞將百萬呈雙娥庭前芳樹朝
夕改空駐妍華欲誰待
同前李暇
秦王龍劒燕后琴珊瑚寳匣鏤雙心誰家女兒抱香枕
開衾滅燭願侍寢瓊窗半上金縷幬輕羅隱面不障羞
靑綺幃中坐相憶紅羅鏡裏見愁色簷花照月鸎對棲
空將可憐暗中啼
鳴雁行鮑照
衛匏有苦葉詩曰雝雝鳴雁旭日始旦鄭
康成云雁者隨陽而處似婦人從夫故昏
禮用焉雝雝聲和也鳴雁行蓋出於此
雝雝鳴雁鳴正旦齊行命侣入雲漢中夜相失羣離亂
畱連徘徊不忍散憔悴容儀君不知辛苦霜雪(風霜一作)亦
何爲
同前李元操
聽琴旋蔡子張羅避翟公夕㝛寒林上朝飛空井中既
竝玄雲曲復變海魚風一報黃苑惠還遊萬歲宫
同前李白
胡雁鳴辭燕山昨發委羽朝度關一一銜蘆枝南飛散
落天地間連行接翼往復還客居烟波寄湘吳凌霜觸
雪毛體枯畏逢矰繳驚相呼聞弦虚墜良可吁君㪅彈
射何爲乎
同前韓愈
嗷嗷鳴雁鳴且飛竆秋南去春北歸去寒就暖識所處
(依一作)天長地闊棲息稀風霜酸苦稻梁微羽毛摧落身
不肥徘徊反顧羣侣違哀鳴欲下洲(淵一作)渚非江南水
闊朝(朔一作)雲多草長沙軟無網羅閒飛静集鳴相和違
憂懷息(惠一作)性匪他凌風一舉君謂何
同前鮑溶
七月朔方雁心苦聯影翻空落南土八月江南陰復晴
浮雲繞天難夜行羽翼勞痛心虚驚一聲相呼百處鳴
楚童夜㝛烟波側沙上布羅連草色月闇風悲欲下天
不知何處容棲息楚童胡爲傷我神爾不曾作遠行人
江南羽族本不少寧得網羅此客鳥
同前陸龜蒙
朔風動地來吹起沙上聲閨中有邊思玉筯此時横莫
怕兒女恨主人烹不鳴
晨風行王循
晨風本秦詩也晨風詩曰鴥彼晨風鬱彼
北林傳曰鴥疾飛貌晨風鸇也言穆公招
賢人賢人往之疾如晨風之入北林也又
曰如何如何忘我實多蓋刺康公忘穆公
之業而棄其賢臣焉益部耆舊傳曰後漢
楊終徙於北地望松縣而母於蜀物故終
自傷被罪充邊乃作晨風之詩以舒其憤
也若王循霧開九曲瀆沈氏理檝令舟人
但歌晨朝之風爾
霧開九曲瀆風起千金隄岸回分野徑林際成牛蹊鳧
隨落潮去日傍綺霞低望日輕舟隱瑟瑟遠蹇悽還眺
小平急宴語方難齊
同前范静妻沈氏
理檝令舟入停艫息旅薄河津念君劬勞冐風塵臨路
揮袂淚沾巾飈流勁潤逝若飛山高帆急絶音徽畱子
句句獨言歸中心焭焭將依誰風彌葉落永離索神往
形返情䥘漠循帶易緩愁難却心之憂矣叵銷鑠
空城雀鮑照
樂府解題曰鮑照空城雀云雀乳四鷇空
城之阿言輕飛近集茹腹辛傷免網羅而
已
雀乳四鷇空城之阿朝拾野粟夕飲冰阿高飛畏鴟鳶
下飛畏網羅辛傷伊何言怵迫良已多誠不及靑鳥遠
食玉山禾猶勝吳宫燕無罪得焚窠賦命有厚薄長歎
欲如何
同前高孝緯
百雉何寥廓四面風雲上紈素久爲塵池臺尚可仰啾
啾雀噪城鬱鬱無歡賞日草縈心曲横琴聊自奬
同前李白
嗷嗷空城雀身計何戚促本與鷦鷯羣不随鳳凰族提
攜四黃口飲乳未嘗足食君糠粃餘常恐烏鳶逐恥涉
太行險羞營覆車粟天命有定端守分絶所欲
同前王建
空城雀何不飛来人家住空城無人種禾黍土間生子
草間長滿地蓬蒿幸無主近村雖有高樹枝雨中無食
長苦飢八月小兒挾弓箭家家畏我田頭飛但能不出
空城裏秋時百草皆有子黃口黃口莫啾啾長爾得成
無横死
同前聶夷中
一雀入官倉所食能損幾所慮往損頻官倉乃害爾魚
網不在天鳥網不在水飲啄要自然何必空城裏
同前劉駕
飢啄空城土莫近太倉粟一粒未充腸却入公子腹且
弔城上骨幾曾害爾族不聞莊辛語今日寒蕪綠
滄海雀張率
大雀與黃口來自滄海區清晨啄原粒日夕依野株雖
憂鷙鳥擊長懷沸鼎虞況復随時起翻飛不可初寄言
挾彈子莫賤隋侯珠
雀乳空井中劉孝威
晉傅玄詩曰鵲巢丘城側雀乳空井中居
不附龍鳳常畏蛇與蟲依賢義不恐近暴
自當竆雀乳空井中蓋出於此
遠去條支國心知漢德優聊棲丞相府過令黃霸羞挾
子須閑地空井共尋求轆轤絲綆絕桔橰冬蘚周將憐
羽翼長唯辭各背遊
樂府詩集卷第六十八
東吳毛晉訂正男扆再訂
