樂府詩集卷第十六
太原郭茂倩編次
鼓吹曲辭
鼓吹曲一曰短簫鐃歌劉瓛定軍禮云鼓
吹未知其始也漢班壹雄朔野而有之矣
鳴笳以和簫聲非八音也騷人曰鳴箎吹
竽是也蔡邕禮樂志曰漢樂四品其四曰
短簫鐃歌軍樂也黃帝岐伯所作以建威
揚德風敵勸士也周禮大司樂曰王師大
獻則令奏愷樂大司馬曰師有功則愷樂
獻于社鄭康成云兵樂曰愷獻功之樂也
春秋曰晉文公敗楚於城濮左傳曰振旅
愷以入司馬法曰得意則愷樂愷歌以示
喜也宋書樂志曰雍門周說孟嘗君鼓吹
于不測之淵說者云鼓自一物吹自竽籟
之屬非簫鼓合奏别爲一樂之名也然則
短簫鐃歌此時未名鼓吹矣應劭漢鹵簿
圖唯有騎執箛箛即笳不云鼓吹而漢世
有黃門鼓吹漢享宴食舉樂十三曲與魏
世鼓吹長簫同長簫短簫伎錄竝云絲竹
合作執節者歌又建初錄云務成黃爵玄
雲遠期皆騎吹曲非鼓吹曲此則列於殿
庭者名鼓吹今之從行鼓吹爲騎吹二曲
異也又孫權觀魏武軍作鼓吹而還此應
是今之鼓吹魏晉世又假諸將帥及牙門
曲蓋鼓吹斯則其時方謂之鼓吹矣按西
京雜記漢大駕祠甘泉汾隂備千乘萬騎
有黃門前後部鼓吹則不獨列於殿庭者
名鼓吹也漢遠如期曲辭有雅樂陳及增
夀萬年等語馬上奏樂之意則遠期又非
騎吹曲也晉中興書曰漢武帝時南越加
置交趾九眞日南合浦南海鬱林蒼梧七
郡皆假鼓吹東觀漢記曰建初中班超拜
長史假鼓吹麾幢則短簫鐃歌漢時已名
鼓吹不自魏晉始也崔豹古今註曰漢樂
有黃門鼓吹天子所以宴樂羣臣也短簫
鐃歌鼓吹之一章爾亦以賜有功諸侯然
則黃門鼓吹短簫鐃歌與横吹曲得通名
鼓吹但所用異爾漢有朱鷺等二十二曲
列於鼓吹謂之鐃歌及魏受命使繆襲改
其十二曲而君馬黃雉子班聖人出臨高
臺遠如期石留務成玄雲黃爵釣竿十曲
竝仍舊名是時吳亦使韋昭改製十二曲
其十曲亦因之而魏吳歌辭存者唯十二
曲餘皆不傳晉武帝受禪命傅玄製二十
二曲而玄雲釣竿之名不改舊漢宋齊竝
用漢曲又充庭十六曲梁高祖乃去其四
畱其十二㪅制新歌合四時也北齊二十
曲皆改古名其黃爵釣竿略而不用後周
宣帝革前代鼓吹制爲十五曲竝述功德
受命以相代大抵多言戰陣之事隋制列
鼓吹爲四部唐則又增爲五部部各有曲
唯羽葆諸曲備叙功業如前代之制初魏
晉之世給鼓吹甚輕牙門督將五校悉有
鼓吹宋齊已後則甚重矣齊武帝時夀昌
殿南閤置白鷺鼓吹二曲以爲宴樂陳後
主常遣宮女習北方簫鼓謂之代北酒酣
則奏之此又施於燕私矣按古今樂錄有
梁陳時宮懸圖四隅各有鼓吹樓而無建
鼓鼓吹樓者㫺蕭史吹簫於秦秦人爲之
築鳳臺故鼓吹陸則樓車水則樓船其在
庭則以簨虡爲樓也梁又有鼓吹熊羆十
二桉其樂器有龍頭大棡鼓中鼓獨揭小
鼓亦隨品秩給賜焉周武帝每元正大會
以梁桉架列於懸間與正樂合奏隋又於
桉下設熊羆貙豹騰倚承之以象百獸之
舞唐因之
漢鐃歌
古今樂錄曰漢鼓吹鐃歌十八曲字多訛
誤一曰朱鷺二曰思悲翁三曰艾如張四
曰上之回五曰擁離六曰戰城南七曰巫
山高八曰上陵九曰將進酒十曰君馬黃
十一曰芳樹十二曰有所思十三曰雉子
班十四曰聖人出十五曰上邪十六曰臨
高臺十七曰遠如期十八曰石畱又有務
成玄雲黃爵釣竿亦漢曲也其辭亡或云
漢鐃歌二十一無釣竿擁離亦曰翁離
朱鷺
儀禮大射儀曰建鼓在阼階西南鼓傳云
建猶樹也以木貫而載之樹之跗也隋書
樂志曰建鼓殷所作又棲翔鷺於其上不
知何代所加或曰鵠也取其聲揚而遠聞
或曰鷺鼓精也或曰皆非也詩云振振鷺
鷺于飛鼓咽咽醉言歸言古之君子悲周
道之衰頌聲之息飾鼓以鷺存其風流未
知孰是孔穎達曰楚威王時有朱鷺合沓
飛翔而來舞舊鼓吹朱鷺曲是也然則漢
曲蓋因飾鼓以鷺而名曲焉宋何承天朱
路篇曰朱路揚和鸞翠蓋曜金華但盛稱
路車之美與漢曲異矣
朱鷺魚以烏路訾邪鷺何食食茄下不之食不以吐將
以問誅(諫一作)者
思悲翁
思悲翁唐思奪我美人侵以遇悲翁也但我思蓬首(作一)
(蕞)狗逐狡兔食交君梟子五梟母六拉沓高飛暮安宿
艾如張
艾與刈同說文曰芟草也如讀爲而猶春
秋曰星隕如雨也古詞曰艾而張羅又曰
雀以高飛奈雀何穀梁傳曰艾蘭以爲防
置旃以爲轅門謂因蒐狩以習武事也蘭
香草也言艾草以爲田之大防是也若陳
蘇子卿云張機蓬艾側唐李賀云艾葉綠
花誰翦刻俱失古題本意
艾而張羅夷於何行成之四時和山出黃雀亦有羅雀
以高飛奈雀何爲此倚欲誰肯礞室
上之回
漢書曰孝武十四年匈奴入朝那蕭關遂
至彭陽使騎兵入燒回中宮候騎至雍甘
泉回中地在安定其中有宫也武帝紀曰
元封四年冬十月行幸雍祠五畤通回中
道遂北出蕭關吳兢樂府解題曰漢武通
回中道後數出遊幸焉沈建廣題曰漢曲
皆美當時之事按石關宮闕名近甘泉宮
相如上林賦云蹷石關歴封巒是也
上之回所中益夏將至行將北以承甘泉宮寒暑德游
石關望諸國月支臣匈奴服令從百官疾驅馳千秋萬
歲樂無極
翁離
擁離趾中可築室何用葺之蕙用蘭擁離趾中
戰城南
戰城南死郭北野死不葬烏可食爲我謂烏且爲客豪
野死諒不葬腐肉安能去子逃水深激激蒲葦冥冥梟
騎戰鬭死駑馬徘徊鳴梁築室何以南梁何北禾黍而
穫君何食願爲忠臣安可得思子良臣良臣誠可思朝
行出攻暮不夜歸
巫山高
樂府解題曰古辭言江淮水深無梁可度
臨水遠望思歸而已若齊王融想像巫山
高梁范雲巫山高不極雜以陽臺神女之
事無復遠望思歸之意也又有演巫山高
不詳所起
巫山高高以大淮水深難以逝我欲東歸害梁不爲我
集無高曳水何梁湯湯回回臨水遠望泣下霑衣遠道
之人心思歸謂之何
上陵
古今樂錄曰漢章帝元和中有宗廟食舉
六曲加重來上陵二曲爲上陵食舉後漢
書禮儀志曰正月上丁祠南郊次北郊明
堂高廟世祖廟謂之五供禮畢以次上陵
西都舊有上陵東都之儀太官上食太常
樂奏食舉按古詞大略言神仙事不知與
食舉曲同否宋何承天上陵者篇曰上陵
者相追攀但言升高望遠傷時怨歎而已
上陵何美美下津風以寒問客從何來言從水中央桂
樹爲君船青絲爲君笮木蘭爲君櫂黃金錯其間滄海
之雀赤翅鴻白雁隨山林乍開乍合曾不知日月明醴
泉之水光澤何蔚蔚芝爲車龍爲馬覽遨遊四海外甘
露初二年芝生銅池中仙人下來飲延夀千萬歲
將進酒
古詞曰將進酒乘大白大略以飲酒放歌
爲言宋何承天將進酒篇曰將進酒慶三
朝備繁禮薦嘉肴則言朝會進酒且以濡
首荒志爲戒若梁昭明太子云洛陽輕薄
子但叙遊樂飲酒而已
將進酒乘大白辨加哉詩審博放故歌心所作同隂氣
詩悉索使禹良工觀者苦
君馬黃
君馬黃臣馬蒼二馬同逐臣馬良易之有騩蔡有赭美
人歸以南駕車馳馬美人傷我心佳人歸以北駕車馳
馬佳人安終極
芳樹
樂府解題曰古詞中有云妬人之子愁殺
人君有他心樂不可禁若齊王融相思早
春日謝朓早翫華池隂但言時暮衆芳歇
絶而已
芳樹日月君亂如於風芳樹不上無心溫而鵠三而爲
行臨蘭池心中懷我悵心不可匡目不可顧妬人之子
愁殺人君有他心樂不可禁王將何似如孫如魚乎悲
矣
有所思
樂府解題曰古詞言有所思乃在大海南
何用問遺君雙珠玳瑁簪聞君有他心燒
之當風揚其灰從今已往勿復相思而與
君絶也按古今樂錄漢太樂食舉第七曲
亦用之不知與此同否若齊王融如何有
所思梁劉繪别離安可再但言離思而已
宋何承天有所思篇曰有所思思㫺人曾
閔二子善養親則言生罹荼苦哀慈親之
不得見也
有所思乃在大海南何用問遺君雙珠瑇瑁簪用玉紹
繚之聞君有他心拉雜摧燒之摧燒之當風揚其灰從
今以往勿復相思相思與君絶雞鳴狗吠兄嫂當知之
妃呼狶秋風肅肅晨風颸東方須臾高知之
雉子班
樂府解題曰古詞云雉子高飛止黃鵠飛
之以千里雄來飛從雌視若梁簡文帝妬
埸時向隴但詠雉而巳宋何承天有雉子
遊原澤篇則言避世之士抗志清霄視卿
相功名猶冰炭之不相入也
雉子班如此之干雉梁無以吾翁孺雉子知得雉子高
蜚止黃鵠蜚之以重(千里一作)王可思雄來蜚從雌視子趨一
雉雉子車大駕馬(馬字一無)滕被王送行所中堯羊蜚從王
孫行
聖人出
聖人出隂陽和美人出遊九河佳人來騑離哉何駕六
飛龍四時和君之臣明護不道美人哉宜天子免甘星
筮樂甫始美人子含四海
上邪
上邪我欲與君相知長命無絶衰山無陵江水爲竭冬
雷震震夏雨雪天地合乃敢與君絶
臨高臺
樂府解題曰古詞言臨高臺下見清水中
有黃鵠飛翻關弓射之令我主萬年若齊
謝朓千里常思歸但言臨望傷情而已宋
何承天臨高臺篇曰臨高臺望天衢飄然
輕舉凌太虛則言超帝鄉而會瑶臺也
臨高臺以軒下有清水清且寒江有香草目以蘭黃鵠
高飛離哉翻關弓射鵠令我主夀萬年收中吾(吉一作)
遠如期
一曰遠期宋書樂志有晚芝曲沈約言舊
史云詁不可解疑是漢遠期曲也古今樂
錄曰漢太樂食舉曲有遠期至魏省之
遠如期益如夀處天左側大樂萬歲與天無極雅樂陳
佳哉紛單于自歸動如驚心虞心大佳萬人還來謁者
引鄉殿陳累世未嘗聞之增夀萬年亦誠哉
石畱
石畱涼陽涼石水流爲沙錫以微河爲香向始冷將
風陽北逝肯無敢與于揚心邪懷蘭志金安薄北方開
畱離蘭
漢鐃歌
朱鷺王僧孺
因風弄玉水映日上金堤猶持畏羅繳未得異鳧鷖聞
君愛白雉兼因重碧雞未能聲似鳳聊變色如珪願識
昆明路乘流飲復棲
同前裴憲伯
秋來懼寒勁歲去畏冰堅羣飛向葮下奮羽欲南遷暫
戲龍池側時往鳳樓前所歎恩光歇不得久聯翩
同前陳後主
參差蒲未齊沉漾苦浮綠朱鷺戲蘋藻徘徊畱(流一作)澗
曲澗曲多巖樹逶迤復斷續振振雖以明湯湯今又矚
同前張正見
金堤有朱鷺刷羽望滄瀛周詩振雅曲漢鼓發奇聲時
將赤雁竝乍逐彩鸞行别有翻潮處異色不相驚
同前蘇子卿
玉山一朱鷺容與入王畿欲向天池飲還遶上林飛金
堤曬羽翮丹水浴毛衣非貪葮下食懷恩自遠歸
同前張籍
翩翩兮朱鷺來汎春塘棲綠樹羽毛如翦色如染遠飛
欲下雙翅歛避人引子入深壍動處水紋開灧灧誰知
豪家網爾軀不如飲啄江海隅
艾如張蘇子卿
誰在閒門外羅家諸少年張機蓬艾側結網槿籬邊若
能飛自勉豈爲繒所纏黃雀儻爲誡朱絲猶可延
同前李賀
錦襜褕繡襠襦強強飲啄哺爾雛隴東卧穟滿風雨莫
信(逐一作)龍媒隴西去齊人(入一作)織網如素空張在野春
平碧中網絲漠漠無形影誤爾觸之傷首紅艾葉綠花
誰翦刻中藏禍機不可測
上之回簡文帝
前旆拂回中後車隅桂宮輕絲臨雲罕春色繞川風桃
林方灼灼桺路日曈曈笳聲駭胡騎清磬讋山戎微臣
今拜手願帝永無竆
同前張正見
林光稱避暑回中乃吉行龍媒躡影駃玉輦御雲輕風
烏繞鳷鵲綵鷁照昆明欲知鍾箭遠遥聽寶鷄聲
同前蕭慤
發軔城西畤回輿事北遊山寒石道凍葉下故宮秋朔
路(落一作)傳清警邊風卷畫旒歲餘廵省畢擁仗返皇州
同前陳子良
承平重遊樂詔蹕上之回屬車響流水清笳轉落梅嶺
雲蓋道轉巖花映綬開下輦便高宴何如在瑶臺
同前盧照隣
回中道路險蕭關烽候多五營屯北地萬乘出西河單
于拜玉璽天子按琱戈振旅汾川曲秋風横大歌
同前李白
三十六離宮樓臺與天通閣道步行月美人愁烟空恩
疎寵不及桃李傷春風淫樂意何極金輿向回中萬乘
出黃道千旗揚綵虹前軍細桺北後騎甘泉東豈問渭
川老寧邀襄野童秋暮(但暮一作)瑶池宴歸來樂未竆
同前李賀
上之回大旗喜懸虹彗撻鳳尾劒匣破舞蛟龍蚩尤死
鼓逢逢大高慶雷齊墜地地無驚烟海千里
戰城南吳均
躞蹀青驪馬往戰城南畿五歷魚麗陣三入九重圍名
慴武安將血汙秦王衣爲君意氣重無功終不歸
同前張正見
薊北馳胡騎城南接短兵雲屯兩陣合劒聚七星明旗
交無復影角憤有餘聲戰罷披軍策還嗟李少卿
同前盧照隣
將軍出紫塞冒頓在烏貪笳喧雁門北陣翼龍城南琱
弓夜宛轉鐵騎曉參潭應須駐白日爲待戰方酣
同前李白
去年戰桑乾源今年戰蔥河道洗兵條支海上波放馬
天山雪中草萬里長征戰三軍盡衰老匈奴以殺戮爲
耕作古來唯見白骨黃沙田秦家築城備胡處漢家還
有烽火然烽火然不息征戰(長征一作)無巳時野戰格鬭死
敗馬號鳴向天悲烏鳶啄人腸䘖飛上挂枯樹枝(上枯一作)
(枝)士卒塗草莾將軍空爾爲乃知兵者是凶器聖人不
得已而用之
同前劉駕
城南征戰多城北無飢鵶白骨馬蹄下誰言皆有家城
前水聲苦倏忽流萬古莫争城外地城裏有閒土
同前二首僧貫休
萬里桑乾傍茫茫古蕃壤將軍貎憔悴撫劒悲年長胡
兵尚陵逼久住亦非強邯鄲少年軰箇箇有伎倆拖槍
半夜去雪片大如掌
磧中(石一作)有隂兵戰馬時驚蹶輕猛李陵心摧殘蘇武
節黃金鏁子甲風吹色如鐡十載不封侯茫茫向誰說
樂府詩集卷第十六
東吳毛晉訂正男扆再訂
