樂府詩集卷第五十六
太原郭茂倩編次
舞曲歌辭
雜舞
四時白紵歌沈約
古今樂錄曰沈約云白紵五章敕臣約造
武帝造後兩句
春白紵
蘭葉參差桃半紅飛芳舞縠戲春風如嬌如怨狀不同
含咲流眄滿堂中翡翠羣飛飛不息願在雲間長比翼
佩服瑶草駐容色舜日堯年懽無極
夏白紵
朱光灼爍照佳人含情送意遥相親嫣然宛轉亂心神
非子之故欲誰因翡翠羣飛飛不息願在雲間長比翼
佩服瑶草駐容色舜日堯年懽無極
秋白紵
白露欲凝草已黃金琯玉柱響洞房雙心一意俱徊翔
吐情寄君君莫忘翡翠羣飛飛不息願在雲間長比翼
佩服瑶草駐容色舜日堯年懽無極
冬白紵
寒閨晝寢羅幌垂婉容麗心長相知雙去雙還誓不移
長袖拂面爲君施翡翠羣飛飛不息願在雲間長比翼
佩服瑶草駐容色舜日堯年懽無極
夜白紵
秦筝齊瑟燕趙女一朝得意心相許明月如規方襲予
夜長未央歌白紵翡翠羣飛飛不息願在雲間長比翼
佩服瑶草駐容色舜日堯年懽無極
四時白紵歌隋煬帝
東宫春
洛陽城邊朝日暉天淵池前春鷰歸含露桃花開未飛
臨風楊桺自依依小苑花紅洛水綠清歌宛轉繁弦促
長袖逶迤動珠玉千年萬歲陽春曲
江都夏
梅黃雨細麥秋輕楓樹蕭蕭江水平飛樓倚觀軒若驚
花簟羅帷當夏清菱潭落日雙鳧舫綠水紅妝兩搖漾
還似浮桑碧海上誰肯空歌採蓮唱
四時白紵歌虞茂
江都夏
長洲茂苑朝夕池映日含風結細漪坐當伏檻紅蓮枝
雕軒洞戶青蘋吹輕幌芳煙鬱金馥綺簷花簟桃李枝
蘭苕翡翠恒相逐桂樹鴛鴦恒竝㝛
長安秋
露寒臺前曉露清昆明池水秋色明搖環動佩出曾城
鵾弦鳳管奏新聲上林蒲桃合縹緲甘泉竒樹上蔥青
玉人當歌理清曲婕妤恩情斷還續
冬白紵歌元稹
吳宫夜長宫漏欵簾幕四垂燈熖暖西施自舞王自管
雪紵翻翻鶴翎散促節牽繁舞腰嬾舞腰嬾王罷飲蓋
覆西施鳳花錦身作匡牀臂為枕朝珮摐摐王晏寢酒
醒閽報門無事子胥死後言為諱近王之臣諭王意共
笑越王竆惴惴夜夜抱冰寒不睡
晉杯槃舞歌詩
宋書樂志曰槃舞漢曲也張衡舞賦云歴
七槃而縱躡王粲七釋云七槃陳於廣庭
顔延之云遞間關於槃扇鮑照云七槃起
長袖皆以七槃為舞也搜神記云晉太康
中天下為晉世寧舞矜手以接杯槃而反
覆之此則漢世唯有拌舞而晉加之以杯
反覆也五行志曰其歌云晉世寧舞杯盤
言接杯盤於手上而反覆之至危也杯盤
者酒食之器也而名曰晉世寧者言晉世
之士偷苟於酒食之間而其知不及遠晉
世之寧猶杯盤之在手也唐書樂志曰漢
有盤舞晉世謂之杯盤舞樂府詩云妍袖
陵七盤言舞用盤七枚也
晉世寧四海平普天安樂永大寧四海安天下歡樂治
興隆舞杯盤舞杯盤何翩翩舉坐翻覆壽萬年天與日
終與一左回右轉不相失箏笛悲酒舞疲心中慷慨可
徤兒樽酒甘絲竹清願令諸君醉復醒醉復醒時合同
四坐歡樂皆言工絲竹音可不聽亦舞此槃左右輕自
相當合坐歡樂人命長人命長當結友千秋萬歲皆老
壽
右一篇
齊世昌辭
南齊書樂志曰晉杯槃舞歌十解第三解
云舞杯盤何翩翩舉坐翻覆壽萬年其第
一解首句云晉世寧宋改為宋世寧惡其
杯槃翻覆辭不復取齊改為齊世昌後一
解辭同唐書樂志曰梁謂之舞盤伎唐隷
散樂部中隋書樂志曰梁三朝樂第二十
一設舞盤伎
齊世昌四海安樂齊太平人命長當結久千秋萬歲皆
老壽
右一曲
宋泰始歌舞曲辭
古今樂錄曰宋泰始歌舞十二曲一曰皇
業頌歌自堯至楚元王高祖世載聖德二
曰聖祖頌三曰明君大雅四曰通國風五
曰天符頌六曰明德頌七曰帝圖頌八曰
龍躍大雅九曰淮祥風十曰宋世大雅十
一曰治兵大雅十二曰白紵篇大雅
皇業頌明帝
皇業㳂德建帝運資勲融胤唐重盛軌胄楚載休風堯
帝兆深祥元王衍遐慶積善傳上業祚福啓英聖衰數
隨金禄登曆昌水命維宋垂光烈世美流舞咏
聖祖頌
聖祖惟高德積勲代晉曆永建享鴻基萬古盛音冊睿
文纘宸馭廣運崇帝聲衍德被仁祉畱化洽民靈孝建
締孝業允協天人謀宇内齊政軌宙表燭威流鍾管騰
列聖彝銘賁重猷
明君大雅虞龢
明君應乾數撥亂紐穨基民慶來蘇日國頌薰風詩天
步或暫艱列蕃扇迷慝廟勝敷九伐神謨洞七德文教
洗昏俗武誼清祲埏英勲冠帝則萬壽永齊(衍一作)天
通國風明帝
開寶業資賢昌謨明盛弼諧光烈武惟略景王勲南康
華容變政文猛績爰著有左軍三王到氏文武贊丞相
作輔屬伊旦沈桺宗侯皆殄亂泰始開運超百王司徒
驃騎勲德康江安謨效殷誠彰劉沈承規功名揚慶歸
我后祚無疆
天符頌明帝
天符革運世誕英皇在館神炫既壯龍驤六鍾集表四
緯駢光於穆配天永休厥祥
明德頌明帝
明德孚教幽符麗紀山鼎見竒醴液涵祉鵷鶵耀儀騶
虞遊趾福延億祚慶流萬祀
帝圖頌
帝圖凝遠瑞美昭宣濟流月鏡鹿毳霜鮮甘露降和花
雪表年孝德載衍芳風永傳
龍躍大雅
龍躍戎府玉耀蕃宫歲淹豫野璽屬嬪中江波澈映石
柏開文觀毓花蘂樓凝景雲白鳥三獲甘液再呈嘉穟
表沃連理協成德充動物道積通神宋業允大靈瑞方
臻
淮祥風
淮祥應賢彦生翼贊中興致太平
宋世大雅虞龢
宋世寧在泰始醉酒歡飽德喜萬國朝上壽酒帝同天
惟長久
治兵大雅明帝
王命治兵有征無戰巾拂以淨醜類革面王儀振旅載
戢在辰中虚巾拂四表靜塵
白紵篇大雅
在心曰志發言詩聲成于文被管絲手舞足蹈欣泰時
移風易俗王化基琴角揮韻白雲舒簫韶協音神鳳來
拊擊和節詠在初章曲乍畢情有餘文同軌一道德行
國靖民和禮樂成四縣庭響美勲英八列陛唱貴人聲
舞飾麗華樂容工羅裳映(皎一作)日袂隨風金翠列輝蕙
麝豐淑姿秀(委一作)體允帝衷
齊明王歌辭王融
齊明王歌辭七曲王融應司徒教而作也
一曰明王曲二曰聖君曲三曰渌水曲四
曰採菱曲五曰清楚引六曰長歌引七曰
散曲
明王曲
明王日月照至樂天地和幸息雲門吹復歇咸池歌桂
房金匏&KR0615;瑶軒絲石羅朱騏步躑躅玄鶴舞蹉跎露凝
嘉草秀煙度醴泉波皇基方萬祀齊民樂如何
右一曲三解
聖君曲
聖君應昌歴景祚啓休期龍樓神睿道兔園仁義基海
蕩萬川集山崖百草滋盤苗成萃止渝韎異來思清明
動離軫威惠(懷一作)被殊辭大哉君為后何羡唐虞時
右一曲三解
渌水曲
湛露改寒司文鸎變春旭瓊樹落晨紅瑶塘水初渌日
霽沙溆明風動泉華燭遵渚泛蘭觴乘漪弄(舞一作)清曲
斗酒千金輕寸隂百年促何用盡歡娛王度式如玉
右一曲三解
採菱曲
炎光銷玉殿凉風吹鳳樓雕輜(青輅一作)傃平隰朱櫂泊安
流金華妝翠羽鷁首畫飛(龍一作)舟荆姬採菱曲越女江
南謳騰聲翻葉靜發(散一作)響谷雲浮良時時一遇佳人
難再求
右一曲三解
清楚引
平原數千里飛觀鬱岧岧清月冏將曙浩露零中宵轉
葉渡沙海别羽自冰遼四面涌(通一作)寒色左右竟嚴飈
崤澠多榛梗京索久塵苗逝將憑神武奮劒盪遺妖
右一曲三解
長歌引
周雅聽休明齊德覯升平紫煙四時合黃河萬里清翠
桺蔭通街朱闕臨高城方轂雷塵起接袖風雲生酣咲
爭日夕絲管㸦逢迎徂年無促慮長歌有餘聲
右一曲三解
散曲
金枝湛明燎繡幕裂芳然層閨横綠綺曠席緬朱纏楚
調廣陵散瑟柱秋風弦輕裙中山麗長袖邯鄲妍徐歌
駐行景迅節籥浮煙言願聖明主永永萬斯年
右一曲三解
唐功成慶善樂舞辭唐太宗
一曰九功舞殿庭朝會所奏文舞也新唐
書禮樂志曰太宗生於武功之慶善宫貞
觀六年幸之宴從臣賞賜閭里同漢沛宛
帝歡甚賦詩吕才被之管絃名曰功成慶
善樂以童兒六十四人冠進德冠紫袴褶
長褏漆髻屣履而舞舊書樂志曰慶善樂
太宗所造也名九功之舞舞蹈安徐以象
文德洽而天下安樂也冬正享讌及國有
大慶與七德舞偕奏于庭
壽丘唯舊跡酆邑乃前基粤余承累聖懸弧亦在兹弱
齡逢運改提劒鬱匡時指麾八荒定懷柔萬國夷梯山
盛入欵駕海亦來&KR0736;單于陪武帳日逐衞文㮰端扆朝
四嶽無為任百司霜節明秋景輕冰結水湄芸黃遍原
隰禾穎積京坻共樂還譙宴歡此大風詩
唐中和樂舞辭唐德宗
唐會要曰貞元十四年德宗以中和節自
製中和舞舞中成八卦又敘其舞曰朕以
中春之首紀為令節象中和之容作中和
之舞按此曲蓋因繼天誕聖樂而作也
芳歲肇佳節物華當仲春乾坤既昭泰煙景含氤氲德
淺荷玄貺樂成&KR0736;治人前庭列鍾鼓廣殿延羣臣八卦
隨舞意五音轉曲新顧非咸池奏庶協南風薰式宴禮
所重浹懽情必均同和諒在兹萬國希可親
霓裳辭十首王建
一曰霓裳羽衣曲唐逸史曰羅公遠多祕
術嘗與玄宗至月宫初以柱杖向空擲之
化為大橋自橋行十餘里精光奪目寒氣
侵人至一大城公遠曰此月宫也仙女數
百皆素練霓衣舞于廣庭問其曲曰霓裳
羽衣帝曉音律因默記其音調而還回顧
橋梁隨步而没明日召樂工依其音調作
霓裳羽衣曲一說曰開元二十九年中秋
夜帝與術士葉法善遊月宫聽諸仙奏曲
後數曰東西兩川馳騎奏其夕有天樂自
西南來過東北去帝曰偶遊月宫聽仙曲
遂以玉笛接之非天樂也曲名霓裳羽衣
後傳於樂部樂苑曰霓裳羽衣曲開元中
西凉府節度楊敬述進鄭愚曰玄宗至月
宫聞仙樂及歸但記其半會敬述進婆羅
門曲聲調相符遂以月中所聞為散序敬
述所進為曲而名霓裳羽衣也白居易曰
霓裳法曲也其曲十二遍起於開元盛於
天寶凡曲將終聲拍皆促唯霓裳之末長
引一聲故其歌云繁音急節十二遍唳鶴
曲終長引聲是也按王建辭云弟子部中
畱一色聽風聽水作霓裳劉禹錫詩云三
鄉陌上望仙山歸作霓裳羽衣曲然則非
月中所聞矣
弟子部中畱一色聽風聽水作霓裳散聲未足重來授
直到牀前見上皇
中管五弦初半曲遥教合上隔簾聽一聲聲向天頭落
效得仙人夜唱經
自直梨園得出稀㪅番上曲不教歸一時跪拜霓裳徹
立地階前賜紫衣
旋翻新譜聲初足除却梨園未教人宣與書家分手寫
中官走馬賜功臣
伴教霓裳有貴妃從初直到曲成時日長耳裏聞聲熟
拍數分毫䥘總知
弦索摐摐隔綵雲五㪅初發一山(滿宫一作)聞武皇自送西
王母新換霓裳月色裙
敕賜宫人澡浴回遥看美女院門開一山星月霓裳動
好字先從殿裏來
傳呼法部按霓裳新得承恩别作行應是(日晚一作)貴妃樓
上看内人舁下綵羅箱
朝元閣上山風起(初起一作風)夜聽霓裳玉露寒宫女月中
㪅替立黃金梯滑竝行難
知向(在一作)華清年月滿山頭山底種長生去時畱下霓
裳曲總(半一作)是離宫别館聲
柘枝詞
樂府雜錄曰健舞曲有柘枝軟舞曲有屈
柘樂苑曰羽調有柘枝曲商調有屈柘枝
此舞因曲為名用二女童帽施金鈴抃(作一)
(抃)轉有聲其來也於二蓮花中藏花坼而
後見對舞相占實舞中雅妙者也教坊記
曰凡棚車上擊鼓非柘枝則阿遼破也羯
鼓錄曰凡曲有意盡聲不盡者須以他曲
解之如耶婆色雞用屈柘急遍解屈柘用
渾脫解之類是也一說曰柘枝本拓枝舞
也其後字訛爲柘枝沈亞之賦云㫺神祖
之克戎賓雜舞以混會柘枝信其多妍命
佳人以繼態然則似是戎夷之舞按今舞
人衣冠類蠻服疑出南蠻諸國者也
將軍奉命即須行塞外領彊兵聞道烽煙動腰間寶劒
匣中鳴
同前三首辥能
同營三十萬震鼓伐西羌戰血黏秋草征塵攪夕陽歸
來人不識帝里獨戎裝
懸軍征拓羯内地隔蕭關日色崑崙上風聲朔漠間何
當千萬騎颯颯貳師還
意氣成功日春風起絮天樓臺新邸第歌舞小嬋娟急
破催搖曳羅衫半脫肩
屈柘詞温庭筠
楊桺縈橋綠玫瑰拂地紅繡衫金騕裊花髻玉瓏璁㝛
雨香潛潤春流水暗通畫樓初夢斷晴(曉一作)日照湘風
散樂附
周禮曰旄人教舞散樂鄭康成云散樂野
人為樂之善者若今黃門倡即漢書所謂
黃門名倡丙彊景武之屬是也漢有黃門
鼓吹天子所以宴羣臣然則雅樂之外又
有宴私之樂焉唐書樂志曰散樂者非部
伍之聲俳優歌舞雜奏秦漢已來又有雜
伎其變非一名為百戲亦總謂之散樂自
是歴代相承有之
俳歌辭古辭
一曰侏儒導自古有之蓋倡優戲也說文
曰俳戲也榖梁曰魯定公會齊侯于夾谷
罷會齊人使優施舞於魯君之幕下范寗
云優俳施其名也樂記子夏對魏文侯問
曰新樂進俯退俯俳優侏儒獶雜子女王
肅云俳優短人也則其所從來亦遠矣南
齊書樂志曰侏儒導舞人自歌之古辭俳
歌八曲前一篇二十二句今侏儒所歌擿
取之也古今樂錄曰梁三朝樂第十六設
俳技技兒以青布囊盛竹篋貯兩踒子負
束寫地歌舞小兒二人提沓踒子頭讀俳
云見俳不語言俳澀所俳作一起四坐敬
止馬無懸蹄牛無上齒駱駞無角奮迅兩
耳半拆薦博四角恭跱隋書樂志曰魏晉
故事有侏儒導引隋文帝以非正典罷之
俳不言不語呼俳噏所俳適一起狼率不止生拔牛角
摩斷膚耳馬無懸蹄牛無上齒駱駞無角奮迅兩耳
宋鳳凰銜書伎辭
隋書樂志曰鳳凰銜書伎自宋齊已來有
之三朝用之南齊書樂志曰蓋魚龍之流
也元會日侍中於殿前跪取其書以授舍
人舍人受書升殿跪奏宋世有辭齊初詔
江淹改造至梁武帝普通中下詔罷之
大宋興隆膺靈符鳳鳥感和銜素書嘉樂之美通玄虚
惟新濟濟邁唐虞巍巍蕩蕩道有餘
齊鳳凰銜書伎辭
皇齊啓運從瑶璣靈鳳銜書集紫微和樂既洽神所依
超商卷夏耀英輝永世壽昌聲華飛
樂府詩集卷第五十六
東吳毛晉訂正男扆再訂
