樂府詩集卷第四十六
太原郭茂倩編次
清商曲辭
吳聲歌曲
懊儂歌十四首
古今樂錄曰懊儂歌者晉石崇綠珠所作
唯絲布澀難縫一曲而已後皆隆安初民
間訛謠之曲宋少帝更制新歌三十六曲
齊太祖常謂之中朝曲梁天監十一年武
帝敕法雲改為相&KR0736;曲宋書五行志曰晉
安帝隆安中民忽作懊惱歌其曲中有草
生可攬結女兒可攬抱之言桓玄既簒居
天位義旗以三月二日掃定京師玄之宫
女及逆黨之家子女妓妾悉為軍賞東及
甌越北流淮泗人皆有所獲焉時則草可
結事則女可抱信矣
絲布澀難縫今儂十指穿黃牛細犢車遊戲出孟津
江中白布帆烏布禮中帷撢如陌上鼓許是儂歡歸
江陵去揚州三千三百里已行一千三所有二千在
寡婦哭城頽此情非虚假相樂不相得抱恨黃泉下
內心百際起外形空殷勤既就頽城感敢言浮花言
我與歡相憐約誓底言者常歎負情人郎今果成詐
我有一所歡安在深閤裏桐樹不結花何由得梧子
長檣鐵鹿子布帆阿那起詫儂安在間一去三千里
暫薄牛渚磯歡不下廷板水深沾儂衣白黑何在浣
愛子好情懷傾家料理亂攬裳未結帶落托行人斷
月落天欲曙能得幾時眠悽悽下牀去儂病不能言
髮亂誰料理託儂言相恖還君華豔去催送實情來
山頭草歡少四面風趨使儂顛倒
懊惱奈何許夜聞家中論不得儂與汝
懊惱曲溫庭筠
藕絲作線難勝針蘂粉染黃那得深玉白蘭芳不相顧
倡(青一作)樓一咲輕千金莫言自古皆如此徤劍刜鐘鉛
繞指三秋庭綠盡迎霜惟有荷花守紅死西(廬一作)江小
吏朱班輪桺縷吐芽香玉春兩股金釵已相許不令獨
作空城塵悠悠楚水流如馬恨紫愁紅滿平野野土千
年怨不平至今燒作鴛鴦瓦
華山畿二十五首
古今樂錄曰華山畿者宋少帝時懊惱一
曲亦變曲也少帝時南徐一士子從華山
畿往雲陽見客舍有女子年十八九悅之
無因遂感心疾母問其故具以啓母母為
至華山尋訪見女具說聞感之因脱蔽膝
令母密置其席下卧之當已少日果差忽
舉席見蔽膝而抱持遂吞食而死氣欲絶
謂母曰葬時車載從華山度母從其意比
至女門牛不肯前打拍不動女曰且待須
臾妝點沐浴旣而出歌曰華山畿君旣為
儂死獨活為誰施歡若見憐時棺木為儂
開棺應聲開女透入棺家人叩打無如之
何乃合葬呼曰神女冡
華山畿君既為儂死獨生為誰施歡若見憐時棺木為
儂開
聞歡大養蠶定得幾許絲所得何足言奈何黑瘦為
夜相&KR0736;投壺不停箭憶歡作嬌時
開門枕水渚三刀治一魚歷亂傷殺汝
未敢便相許夜聞儂家論不持儂與汝
懊惱不堪止上牀解要繩自經屏風裏
啼著曙淚落枕將浮身沈被流去
將懊惱石闕晝夜題碑淚常不燥
别後常相&KR0736;頓書千丈闕題碑無罷時
奈何許所歡不在間嬌咲向誰緒
隔津歎(歡一作)牽牛語織女離淚溢河漢
啼相憶淚如漏刻水晝夜流不息
著處多遇羅的的往年少豔情何能多
無故相然我路絶行人斷夜夜故望汝
一坐復一起黃昏人定後許時不來已
摩可儂巷巷相羅截終當不置汝
不能久長離中夜憶歡時抱被空中啼
腹中如湯灌肝腸寸寸斷教儂底聊頼
相送勞勞渚長江不應滿是儂淚成許
奈何許天下人何限慊慊只為汝
郎情難可道歡行豆挾心見荻多欲繞
松上蘿願君如行雲時時見經過
夜相&KR0736;風吹窗簾動言是所歡來
長鳴雞誰知儂念汝獨向空中啼
腹中如亂絲憒憒適得去愁毒已復來
讀曲歌八十九首
宋書樂志曰讀曲歌者民間為彭城王義
康所作也其歌云死罪劉領軍誤殺劉苐
四是也古今樂錄曰讀曲歌者元嘉十七
年袁后崩百官不敢作聲歌或因酒讌止
竊聲讀曲細吟而已以此為名按義康被
徙亦是十七年南齊時朱碩仙善歌吳聲
讀曲武帝出遊鍾山幸何美人墓碩仙歌
曰一憶所歡時緣山破芿荏山神感儂意
盤石銳鋒動帝神色不悅曰小人不遜弄
我時朱子尚亦善歌復為一曲云暖暖日
欲冥觀騎立蜘蟵太陽猶尚可且願停須
臾於是俱蒙厚賚
花釵芙蓉髻雙鬢如浮雲春風不知著好來動羅裙
念子情難有已惡動羅裙聽儂入懷不
紅藍與芙蓉我色與歡敵莫案石榴花歷亂聽儂摘
千葉紅芙蓉照灼綠水邊餘花任郎摘慎莫罷儂蓮
思歡久不愛獨枝蓮只惜同心藕
打壞木棲床誰能坐相&KR0736;三更書石闕憶子夜啼碑
奈何不可言朝看莫牛跡知是㝛蹄痕
娑拖何處歸道逢播掿郎口朱脱去盡花釵復低昂
所歡子蓮從胸上度刺憶庭欲死
攬裳踱跣把絲織履故交白足露
上知所所歡不見憐憎狀從前度
&KR0736;難忍絡甖語酒壺倒寫儂頓盡
上樹摘桐花何悟枝枯燥迢迢空中落遂為梧子道
桐花特可憐願天無霜雪梧子解千年
桺樹得春風一低復一昂誰能空相憶獨眠度三陽
折楊桺百鳥園林啼道歡不離口
縠衫兩䄂裂花釵鬢邊低何處分别歸西上古餘啼
所歡子不與他人别啼是憶郎耳
披被樹明燈獨&KR0736;誰能忍欲知長寒衣蘭燈傾壺盡
坐起歎汝好願他甘叢香傾筐入懷抱
逋髮不可料顦顇為誰睹欲知相憶時但看裙帶緩幾
許
憶歡不能食徘徊三路問因風覓消息
朝日光景開從君良燕遊願如卜者策長與千歲龜
所歡子問春花可憐摘插裲襠裏
芳萱初生時知是無憂草雙眉畫未成那能就郎抱
百花鮮誰能懷春日獨入羅帳眠
聞歡得新儂四支懊如垂鳥散放行路井中百翅不能
飛
憐歡敢喚名念歡不呼字連喚歡復歡兩誓不相棄
奈何許石闕生口中銜碑不得語
白門前烏帽白帽來白帽郎是儂良不知烏帽郎是誰
初陽正二月草木鬱青青躡履步前園時物感人情
青幡起御路綠桺蔭馳道歡贈玉樹筝儂送千金寶
桃花落已盡愁&KR0736;猶未央春風難期信託情明月光
計約黃昏後人斷猶未來聞歡開方局已復將誰期
自從别郎後卧㝛頭不舉飛龍落藥店骨出只為汝
日光没已盡㝛鳥縱横飛徙倚望行雲躞蹀待郎歸
百度不一回千書信不歸春風吹楊桺華豔空徘徊
音信闊弦朔方悟千里遙朝霜語白日知我為歡消
合冥過藩來向曉開門去歡取身上好不為儂作慮
五鼓起開門正見歡子度何處㝛行還衣被有霜露
本自無此意誰交郎舉前視儂轉邁邁不復來時言
自我别歡後歎音不絶響茱萸持捻泥龕有殺子像
家貧近店肆出入引長事郎君不浮華誰能呈實意
念日行不遇道逢播掿郎查滅衣服壞白肉亦黯瘡
㱆欷闇中啼斜日照帳裏無油何所苦但使天明爾
黃絲咡素琴汎彈弦不斷百弄任郎作唯莫廣陵散
思歡不得來抱被空中語月没星不亮持底明儂緒
詐我不出門冥就他儂㝛鹿轉方相頭丁倒欺人目
歡但且還去遺信相參伺契兒向高店須臾儂自來
欲行一過心誰我道相憐摘菊持飲酒浮華著口邊
語我不遊行常常走巷路敗橋語方相欺儂那得度
闊面行負情詐我言端的畫背作天圖子將負星歷
君行負憐事那得厚相於麻紙語三葛我薄汝麤疎
黃天不滅解甲夜曙星出漏刻無心腸復令五更畢
打殺長鳴雞彈去烏白鳥願得連冥不復曙一年都一
曉
空中人住在高檣深閤裏書信了不通故使風往爾
儂心常慊慊歡行由預情霧露隱芙蓉見蓮詎分明
非歡獨慊慊儂意亦驅驅雙燈俱時盡奈許兩無由
誰交疆纏綿常持罷作慮作生隱藕葉蓮儂在何處
相憐兩樂事黃作無趣怒合散無黃連此事復何苦
誰交彊纏綿常持罷作意走馬織懸簾薄情奈當駛
執手與歡别合會在何時明燈照空局悠然未有期
百憶却欲噫兩眼常不燥蕃師五鼓行離儂何太早
合咲來向儂一抱不能置領後千里帶那頓誰多媚
歡相憐今去何時來裲襠别去年不忍見分題
歡相憐題心共飲血梳頭入黃泉分作兩死計
嬌咲來向儂一抱不能已湖燥芙蓉萎蓮汝藕欲死
歡心不相憐慊苦竟何已芙蓉腹裏萎蓮汝從心起
下帷掩燈燭明月照帳中無油何所苦但使天明儂
執手與歡别欲去情不忍餘光照已藩坐見離日盡
種蓮長江邊藕生黃蘖浦必得蓮子時流離經辛苦
人傳我不虚實情明把納芙蓉萬層生蓮子信重沓
聞乖事難懷況復臨别離伏龜語石板方作千歲碑
鈐盪與時競不得尋傾慮春風扇芳條常念花落去
坐倚無精魂使我生百慮方局十七道期會是何處
暫出白門前楊桺可藏烏歡作沈水香儂作博山罏
十期九不果常抱懷恨生然燈不下炷有油那得明
自從近日來了不相尋博竹簾裲襠題知子心情薄
下帷燈火盡朗月照懷裏無油何所苦但令天明爾
近日連違期不復尋博子六籌翻雙魚都成罷去已
一夕就郎㝛通夜語不息黃蘖萬里路道苦眞無極
登店賣三葛郎來買丈餘合匹與郎去誰解斷麤疎
儂亦粗經風罷頓葛帳裏敗許麤疎中
紫草生湖邊悞落芙蓉裏色分都未獲空中染蓮子
閨閤斷信使的的兩相憶譬如水上影分明不可得
逍遙待曉分轉側聽更鼓明月不應停特為相&KR0736;苦
罷去四五年相見論故情殺荷不斷藕蓮心已復生
辛苦一朝歡須臾情易厭行膝點芙蓉深蓮非骨念
慊苦憶儂歡書作後非是五果林中度見花多憶子
讀曲歌五首張祐
窗中獨自起簾外獨自行愁見蜘蟵織尋思直到明
碓上人不舂窗中絲罷絡看渠駕去車定是無四角
不見心相許徒云脚漫勤摘荷空摘葉是底採蓮人
窗外山魈立知渠脚不多三更機底下模著是誰梭
郎去摘黃瓜郎來收赤棗郎耕種麻地今作西舍道
樂府詩集卷第四十六
東吳毛晉訂正男扆再訂
