樂府詩集卷第七
太原郭茂倩編次
郊廟歌辭
唐祭汾陰樂章
唐書樂志曰玄宗開元十一年祭皇地祇
於汾陰迎神用順和八變皇帝行用太和
登歌奠玉用肅和迎俎用雍和酌獻飲福
用壽和送文舞出迎武舞入用舒和武舞
用凱安送神用順和
順和韓&KR0736;復
大樂和暢殷薦明神一降通感八變必臻有求斯應無
德不親降靈醉止休徵萬人
同前盧從愿
坤元載物陽樂發生播殖資始品彙咸享列俎棋布方
壇砥平神歆禋祀后德惟明
同前劉晃
大君出震有事郊禋齋戒既肅馨香畢陳樂和禮備候
暖風春恭惟降福實頼明神
同前韓休
於穆濬哲維清緝熙肅事昭配永言孝&KR0736;滌濯静嘉馨
香在兹神之聽之用受福釐
太和王朘
於穆聖皇六葉重光太原刻頌后土疏場寶鼎呈符歊
雲孕祥禮樂備矣降福穰穰
肅和崔玄童
聿脩嚴配展事禋宗祥符寶鼎禮備黃琮祝詞以信明
德惟聰介兹景福永永無窮
雍和賈曾
蠲我漸饎絜我膋薌有豆孔碩爲羞既臧至誠無昧精
意惟芳神其醉止欣欣樂康
壽和蘇頲
禮物斯具樂章乃陳誰其作主皇考聖眞對越在天聖
明佐神窅然汾上厚澤如春
舒和何鸞
樂奏云闋禮章載虔禋宗于地昭假于天惟馨薦矣既
醉歆焉神之降福永永萬年
凱安蔣挺
維歲之吉維辰之良聖君紱冕肅事壇場大禮巳備大
樂斯張神其醉止降福無疆
順和源光裕
方丘既膳嘉饗載謐齋敬畢誠陶匏貴質秀畢豐薦芳
(芬一作)俎盈實永永福流其昇如曰
唐禪社首樂章
唐書樂志曰玄宗開元十三年禪社首山
祭地祇樂迎神用順和皇帝行用太和登
歌奠玉帛用肅和迎俎入用雍和初獻用
壽和飲福用福和還宮用太和送神用靈
具醉以代順和
順和賀知章
至哉含柔德萬物資以生常順稱厚載流謙通變盈聖
心事能察增廣陳厥誠黃祇僾如在泰折俟咸亨
太和
肅我成命於昭黃祇裘冕而祀陟降在斯五音克備八
變聿施緝熙肆靖厥心匪離
肅和
黃祇是祗我其夙夜夤畏誠絜匪遑寧舍禮以琮玉薦
厥茅藉念兹降康胡寧克暇
雍和
夙夜宥密不敢寧宴五齊既陳八音在縣粢盛以絜房
俎斯薦惟德惟馨尚兹克徧
壽和
惟以明發有懷載殷樂盈而反禮順其禋立淸以獻薦
欲是親於穆不巳裒對斯臻
福和
穆穆天子告成岱宗大裘如濡執珽有顒樂以平志禮
以和容上帝臨我云胡肅邕
太和
昭昭有唐天俾萬國列祖應命四宗順則申錫無疆宗
我同德曾孫繼緒享神配極
靈具醉源乾曜
靈具醉杳熙熙靈將往眇禗禗顧明德吐正辭爛遺光
流禎祺
唐祭神州樂章
唐書樂志曰貞觀中祭神州于北郊迎神
用順和皇帝行用太和登歌奠玉帛用肅
和迎俎用雍和酌獻飲福用壽和送文舞
出迎武舞入用舒和武舞用凱安送神用
順和順和詞同夏至方丘太和壽和凱安
詞同(用一作)冬至圜丘竝褚亮等作
肅和
大矣坤儀至哉神縣包含日域牢籠月竁露絜三淸風
調六變皇祇届止式歆恭薦
雍和
泰折嚴享陰郊展敬禮以導神樂以和性黝牲在列黃
琮俯暎九土既平萬邦貽慶
舒和
坤道降祥和庶品靈心載德厚羣生水土既調三極泰
文武畢備九區平
唐祭神州樂章
唐書樂章曰太樂舊有祭神州迎送神辭
二章不詳所起
迎神
黃輿厚載赤寰歸德含育九區保安萬國誠敬無怠禋
祀有則樂以迎神其儀不忒
送神
神州陰祀洪恩廣濟草樹霑和飛沉沐惠禮脩鼎俎奠
歆瑤幣送樂有章靈軒其逝
唐祭太社樂章
唐書樂志曰貞觀中祭太社樂迎神用順
和皇帝行用太和登歌奠玉帛用肅和迎
俎用雍和酌獻飲福用壽和送文舞出迎
武舞入用舒和武舞用凱安送神用順和
順和詞同夏至方丘太和肅和凱安詞同
冬至圜丘竝禇亮等作
肅和
后土凝德神功協契九域底平兩儀交際戊期應序陰
墉展幣靈車少畱俯歆樽桂
雍和
美報崇本嚴恭展事受露疏壇承風啓地絜粢登俎醇
犧入饋介福遠流羣生畢遂
舒和
神道發生敷九稼陰極乘仁暢八埏緯武經文隆景化
登祥薦祉啓豐年
唐祭太社樂章
唐書樂志曰太樂舊有太社迎送神辭二
章不詳所起
迎神
烈山有子后土有臣播種百榖濟育兆人春官緝禮宗
伯司禋戊爲吉日迎享兹辰
送神
吉祥式就酬功載畢親地尊天禮文經術貺徵令序福
流初日神馭爰歸祠官其出
唐享先農樂章
唐書樂志曰貞觀中享先農樂迎神用誠
和皇帝行用太和登歌奠玉帛用肅和迎
俎用雍和酌獻飲福用壽和送文舞出迎
武舞入用舒和武舞用凱安送神用誠和
其太和壽和凱安詞同冬至圜丘竝褚亮
等作
誠和
粒食伊始農之所先古今攸頼是曰人天耕斯帝籍播
厥公田式崇明祀神其福焉
肅和
罇彜既列瑚簋方薦歌工載登幣禮斯奠肅肅享祀顒
顒纓弁神之聽之福流寰縣
雍和
前夕視牲質明奉俎沐芳整弁其儀式序盛禮畢陳嘉
樂備舉歆我懿德非馨稷黍
舒和
羽籥低昂文綴巳干戚蹈厲武行初望歲祈農神所聽
延祥介福豈云虚
唐享先農樂章
唐書樂志曰太樂舊有享先農送神辭一
章不詳所起
誠和
三推禮就萬庾祈凝夤賓志遠藨蓘惟興降歆肅薦垂
祐祇膺送神有樂神其上昇
唐享先蠶樂章
唐書樂志曰明慶中皇后親蠶內出享先
𧖟樂章迎神用永和亦曰頌德皇后升壇
用肅和登歌奠幣用展敬迎俎用絜誠飲
福送神用昭慶
永和
芳春開令序韶苑暢和風惟靈申廣祐利物表神功綺
會周天宇黼黻澡寰中庶幾承慶節歆奠下帷宮
肅和
明靈光至德深功掩百神祥源應節啓福緒逐年新萬
㝢承恩覆七廟佇恭禋一兹申至懇方期遠慶臻
展敬
霞莊列寶衛雲集動和聲金巵薦綺席玉幣委芳庭因
心罄丹欵先巳勵蒼生所冀延明福於兹享至誠
絜誠
桂筵開玉俎蘭圃薦瓊芳八音調鳳律三獻奉鸞觴絜
粢申大享庭㝢冀降祥神其覃有慶契福永無疆
昭慶
仙壇禮既畢神駕儼將昇佇屬深祥啓方期庶績凝虔
誠資宇内務本勖黎蒸靈心昭備享率土洽休徵
唐釋奠文宣王樂章
唐書樂志曰皇太子親釋奠迎神用誠和
亦曰宣和皇太子行用承和登歌奠幣用
肅和迎俎用雍和送文舞出迎武舞入用
舒和武舞用凱安詞同冬至圜丘送神用
誠和詞同迎神通典曰開元中又造三和
樂一曰裓和三公升降及行則奏之二曰
豐和享先農則奏之三曰宣和祭孔宣父
齊太公則奏之
誠和
聖道日用神幾(禨一作)不測金石以陳絃歌載陟爰釋其
菜匪馨于稷來顧來享是宗是極
承和
萬國以貞光上嗣三善茂德表重輪視膳寢門遵要道
高闢崇賢引正人
肅和
粤惟上聖有縱自天傍周萬物俯應千年舊章允著嘉
䞇孔虔王化兹首儒風是宜
雍和
堂獻瑤篚庭敷璆縣禮備其容樂和其變肅肅觀享雍
雍執奠明禮惟罄蘋蘩可薦
舒和
隼集龜開昭聖列龍蹲鳳跱肅神儀尊儒敬業宏圖闡
緯武經文盛德施
唐享孔子廟樂章
唐書樂志曰太樂舊有享孔子廟迎送神
辭二章不詳所起
迎神
通吳表聖問老探眞三千弟子五百賢人億齡規法萬
載祠禋絜誠以祭奏樂迎神
送神
醴溢犧象羞陳俎豆魯壁類聞泗川如覯里校覃福胄
筵承祐雅樂淸音送神其奏
唐釋奠武成王樂章于邵
唐釋奠武成王舊以文宣王樂章用之德
宗貞元中詔于邵補造
迎神
卜畋不從兆發非熊乃傾荒政爰佐一戎盛烈載垂命
祀維崇日練上戊㝛嚴閟宮迎奏嘉至感而遂通
奠幣登歌
管磬升壇薌集上公進嘉幣執信以通僾如及恢帝功
錫后邑四維張百度立綿億載邈難挹
迎俎酌獻
五齊絜九牢碩梡橜循罍斝滌進具物揚鴻勣和奏發
高靈寂虔告終繁祉錫昭秩祀永無易
亞獻終獻
貳觴以獻三變其終顧此非馨尚達斯衷茅縮可致神
歆載融始神翊周拯溺除凶時維降祐永絶興戎
送神
明祀方終備樂斯闋黝纁就瘞豆籩告撤肹蠁尚餘光
景云滅返歸虚極神心則悅
唐享龍池樂章
唐書樂志曰玄宗龍潛時宅隆慶坊宅南
坊人所居忽變爲池望氣者異焉故中宗
季年汎舟池中玄宗正位以坊爲宮池水
逾大彌澷數里因爲龍池樂以歌其祥新
書禮樂志曰龍池樂舞者十二人冠芙蓉
冠攝履備用雅樂唯無鍾磬唐逸史曰玄
宗在東都晝寢夢一女子容豔異常梳交
心髻大袖寬衣帝曰汝何人曰妾凌波池
中龍女也衞宮護駕妾實有功今陛下洞
曉鈞天之樂願賜一曲以光族類帝於夢
中爲鼔胡琴倚歌爲凌波池之曲龍女拜
謝而去及寤盡記之命禁樂自御琶琵習
而飜之因宴於凌波宮臨池奏新聲忽池
波湧起有神女出於波心乃夢中之女也
望拜御坐良久方沒因置祠池上每歲祀
之會要曰開元元年內出祭龍池樂章十
六年築壇於興慶宮以仲春月祭之
第一章姚崇
恭聞帝里生靈沼應報明君鼎業新既協翠泉光寶命
還符白水出眞人此時舜海潛龍躍此地堯河帶馬廵
獨有前池一小雁叨承舊惠入天津
第二章蔡孚
帝宅王家大道邊神馬龍龜涌聖泉㫺日㫺時經此地
看來看去漸成川歌臺舞榭宜正月桺岸梅洲勝往年
莫言波上春雲少秪爲從龍直上天
第三章沈佺期
龍池躍龍龍巳飛龍德先天天不違池開天漢分皇(作一)
(黃)道龍向天門入紫微邸第樓臺多氣色君王鳧雁有
光輝爲報寰中百川水來朝上地莫東歸
第四章盧懷慎
代邸東南龍躍泉淸漪碧浪遠浮天樓臺影就波中出
日月光疑鏡裏懸雁沼回流成舜海龜書薦祉應堯年
大川既濟慙爲檝報德空&KR0736;奉細涓
第五章姜皎
龍池初出此龍山常經此地謁龍顔曰月芙蓉生夏水
年年楊柳變春灣堯壇寶匣餘煙霧舜海魚舟尚往還
願以(似一作)飄颻五雲影從來從去九天間
第六章崔日用
龍興白水漢興符聖主時乘運斗樞岸上丰葺五花樹
波中的皪千金珠操環㫺聞迎夏啓發匣先來瑞有虞
風色雲光隨隱見赤雲神化象江湖
第七章蘇頲
西京鳳邸躍龍泉佳氣休光鎮在天軒后霧圖今巳得
秦王水劒㫺常傳恩魚不似昆明釣瑞鶴長如太液仙
願侍廵遊同舊里更聞簫鼔濟樓船
第八章李乂
星分邑里四人居水洊源流萬頃餘魏國君王穪象處
晉家藩邸化龍初青蒲暫似遊梁馬綠藻還疑宴鎬魚
自有神靈滋液地年年雲物史官書
第九章姜脪
靈沼縈廻邸第前浴日涵天寫曙天如見龍臺昇鳳闕
應如霄漢起神泉石匱渚傍還啓聖桃李初生更有仙
欲化帝圖從此受正同河變一千年
第十章裴璀
乾坤啓聖吐龍泉泉水年年勝一年始看魚躍方成海
即覩龍飛利在天洲渚遥將銀漢接樓臺直與紫微連
休氣榮光常不散懸知此地是神仙
梁郊祀樂章
五代會要曰梁開平二年正月太常奏定
郊廟樂曲南郊降神奏慶和之樂舞崇德
之舞皇帝行奏慶順奠玉帛登歌奏慶平
迎俎奏慶肅酌獻奏慶熙飲福酒奏慶隆
送文舞迎武舞奏慶融亞獻終獻奏慶休
送神奏慶和
慶和樂趙光逢
就陽位昇圜丘佩雙玉御大裘膺天命擁神休萬靈感
百祿遒
秉黃鉞建朱旗震八表淸二儀帝業顯王道夷受景命
啓皇基
開九門懷百神通肹蠁接氤氲明粢薦廣樂陳奠嘉壁
燎芳薪
膺寶圖執左契德應天聖饗帝薦表衷荷靈惠壽萬年
祚百世
惟德動天有感必通秉兹一德禋於六宗欽夤寶命恭
肅禮容來顧來饗永穆皇風
天惟佑德辟乃奉天交感斯在昭事㒺愆歲功巳就王
道無偏於焉報本是用告虔
慶順
聖皇戾止天步舒遲乾乾睿相穆穆皇儀進退必肅陟
降是祇六變克協萬靈協隨
慶平
天命降鑒帝德惟馨享祀不忒禮容孔明奠璧布幣薦
純獻精神祐以荅敷錫永寧
慶肅張衮
籩豆簠簋黍稷非馨懿兹彝器厥德惟明金石匏革以
和以平由此無體期乎永寧
慶熙
哲后躬享旨酒斯陳王恭無斁嚴祀惟寅皇祖以配大
孝以振宜錫景福永休下民
慶隆
恭祀上帝于國之陽爵醴是荷鴻基永昌
慶融
導和氣兮襲氤氳宣皇規兮彰聖神服遐裔兮敷質文
格苖扈兮息烟塵
慶休
大業來四夷仁風和萬國白日體無私皇天輔有德七
旬罪巳服六月師方克偉哉帝道隆終始常作則
慶和
烟燎昇禮容徹誠感達人神悅靈貺彰聖情結玉座寂
金罏歇
周郊祀樂章
五代史樂志曰太祖廣順元年邊蔚議改
漢十二成爲十二順之樂祭天神奏昭順
之樂祭地祇奏寧順之樂祭宗廟奏肅順
之樂登歌奠玉帛奏感順之樂皇帝行及
臨軒奏治順之樂王公出入送文舞迎武
舞奏忠順之樂皇帝食舉奏康順之樂皇
帝受朝皇后入宮奏雍順之樂皇太子軒
懸出入奏溫順之樂正至皇帝禮會登歌
奏禮順之樂郊廟俎入奏禋順之樂酌獻
飲福奏福順之樂祭孔宣父齊太公降神
同用禮順之樂三公升降及行同用忠順
之樂享藉田同用寧順之樂
昭順樂
五兵勿用萬國咸安告功圜蓋受命雲壇樂鳴鳳律禮
備雞竿神光欲降衆目遐觀
治順樂
羽衛離丹闕金軒赴泰壇珠旗明月色玉佩曉霜寒黼
黻龍衣備琮(■一作)璜寶器完百神將受職宗社保長安
感順樂
明君陳大禮展幣祀圜丘雅樂聲齊發祥雲色正浮
禋順樂
黃彝將獻特牲預迎既脩昭事潛達誠
福順樂
相承五運取法三才大禮爰展率土咸來卿雲祕室甘
泉寶臺象樽初酌受福不回
福順樂
昊天成命邦國盛儀多士齊列六龍載馳壇升泰一樂
奏咸池高明祚德永致昌期
福順樂
上天垂景貺哲后舉鸞觴明德今方祚邦家萬世昌
忠順樂
木鐸敷音(■一作)音文德昌朱干成列武功彰雷鼗鷺羽今
休用玉戚相參正發揚
武舞樂
圭瓚方陳禮干旄乃象功成文非羽籥猛勢若羆熊
昭順樂
雲門孤竹蒼璧黃琮既祀天地克配祖宗虔脩盛禮仰
荅玄功神歸碧落福降無竆
樂府詩集卷第七
東吳晉訂正男扆再訂
