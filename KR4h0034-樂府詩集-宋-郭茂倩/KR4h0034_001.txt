樂府詩集卷第一
太原郭茂倩編次
郊廟歌辭
樂記曰王者功成作樂治定制禮是以五
帝殊時不相㳂樂三王異世不相襲禮明
其有損益也然自黃帝已後至於三代千
有餘年而其禮樂之僃可以考而知者唯
周而已周頌昊天有成命郊祀天地之樂
歌也清廟祀太廟之樂歌也我將祀明堂
之樂歌也載芟良耜藉田社稷之樂歌也
然則祭樂之有歌其來尚矣兩漢已後世
有制作其所以用於郊廟朝廷以接人神
之歡者其金石之響歌舞之容亦各因其
功業治亂之所起而本其風俗之所由武
帝時詔司馬相如等造郊祀歌詩十九章
五郊互奏之又作安世歌詩十七章薦之
宗廟至明帝乃分樂爲四品一曰大予樂
典郊廟上陵之樂郊樂者易所謂先王以
作樂崇德殷薦上帝宗廟樂者虞書所謂
琴瑟以詠祖考來格詩云肅雍和鳴先祖
是聽也二曰雅頌樂典六宗社稷之樂社
稷樂者詩所謂琴瑟擊鼓以御田祖禮記
曰樂施於金石越於音聲用乎宗廟社稷
事乎山川鬼神是也永平三年東平王蒼
造光武廟登歌一章稱述功德而郊祀同
用漢歌魏歌辭不見疑亦用漢辭也武帝
始命杜䕫創定雅樂時有鄧静尹商善訓
雅歌歌詩尹胡能習宗廟郊祀之曲舞師
馮肅服養曉知先代諸舞䕫總領之魏復
先代古樂自䕫始也晉武受命百度草創
泰始二年詔郊廟明堂禮樂權用魏儀遵
周室肇稱殷禮之義但使傅玄攺其樂章
而已永嘉之亂舊典不存賀循爲太常始
有登歌之樂明帝太寧末又詔阮孚增益
之至孝武太元之世郊祀遂不設樂宋文
帝元嘉中南郊始設登歌廟舞猶闕乃詔
顔延之造天地郊登歌三篇大抵依倣晉
曲是則宋初又仍晉也南齊梁陳初皆㳂
襲後更創制以爲一代之典元魏宇文繼
有朔漠宣武已後雅好胡曲郊廟之樂徒
有其名隋文平陳始獲江左舊樂乃調五
音爲五夏二舞登歌房中等十四調賓祭
用之唐高祖受禪未遑攺造樂府尚用前
世舊文武德九年乃命祖孝孫修定雅樂
而梁陳盡吳楚之音周齊雜胡戎之伎於
是斟酌南北考以古音作爲唐樂貞觀二
年奏之按郊祀明堂自漢以來有夕牲迎
神登歌等曲宋齊以後又加祼地迎牲飲
福酒唐則夕牲祼地不用樂公卿攝事又
去飲福之樂安史作亂咸鎬爲墟五代相
承享國不永制作之事蓋所未暇朝廷宗
廟典章文物但按故常以爲程式云
漢郊祀歌
練時日
練時日侯有望&KR0778;膋蕭延四方九重開靈之斿垂惠恩
鴻祜休靈之車結玄雲駕飛龍羽旄紛靈之下若風馬
左蒼龍右白虎靈之來神哉沛先以雨般裔裔靈之至
慶隂隂相放&KR1820;震澹心靈已坐五音飭虞至旦承靈億
牲繭栗粢盛香尊桂酒賓八鄉靈安畱吟青黃徧觀此
眺瑶堂衆嫭竝綽奇麗顔如荼兆逐靡被華文厠霧縠
曳阿錫佩珠玉侠嘉夜茝蘭芳澹容與獻嘉觴
帝臨
帝臨中壇四方承宇繩繩意變僃得其所清和六合制
數以五海內安寧興文偃武后土富媼昭明三光穆穆
優游嘉服上黃
青陽
青陽開動根荄以遂膏潤并愛跂行畢逮霆聲發榮壧
處頃聽枯槀復産廼成厥命衆庶熙熙施及夭胎羣生
啿啿惟春之祺
朱明
朱明盛長旉與萬物桐生茂豫靡有所詘敷華就實既
阜既昌登成甫田百鬼廸嘗廣大建祀肅雍不忘神若
宥之傳世無疆
西顥
西顥沆碭秋氣肅殺含秀垂穎續舊不廢姦僞不萌妖
孽伏息隅辟越遠四貉咸服既畏兹威惟慕純德附而
不驕正心翊翊
玄冥
玄冥陵隂蟄蟲蓋臧中木零落抵冬降霜易亂除邪革
正異俗兆民反本抱素懷樸條理信義望禮五嶽籍歛
之時掩收嘉榖
惟泰元
漢書禮樂志曰建始元年丞相匡衡奏罷
鸞路龍鱗㪅定詩曰涓選休成
惟泰元尊媼神蕃釐經緯天地作成四時精建日月星
辰度理隂陽五行周而復始雲風靁電降甘露雨百姓
蕃滋咸循厥緒繼統恭勤順皇之德鸞路龍鱗罔不肹
飾嘉籩列陳庶幾宴享滅除凶災烈騰八荒鍾鼔竽笙
雲舞翔翔招搖靈旗九夷賓將
天地
漢書禮樂志曰丞相匡衡奏罷黻繡周張
㪅定詩曰肅若舊典
天地竝况惟予有慕爰熙紫壇&KR0736;求厥路恭承禋祀緼
豫爲紛黼繡周張承神至尊千童羅舞成八溢合好效
歡虞泰一九歌畢奏斐然殊鳴琴竽瑟會軒朱璆磬金
鼓靈其有喜百官濟濟各敬其事盛牲實俎進聞膏神
奄畱臨須搖長麗前掞光燿明寒暑不忒况皇章展詩
應律鋗玉嗚函宫吐角激徵清發梁揚羽申以商造茲
新音永久長聲氣遠條鳳鳥鴹神夕奄虞蓋孔享
日出入
日出入安竆時世不與人同故春非我春夏非我夏秋
非我秋冬非我冬泊如四海之池徧觀是耶謂何吾知
所樂獨樂六龍六龍之調使我心若訾黃其何不徠下
天馬
漢書武帝紀曰元鼎四年秋馬生渥洼水
中作天馬之歌太初四年春貳師將軍李
廣利斬大宛王首獲汗血馬來作西極天
馬之歌禮樂志曰天馬歌元狩三年馬生
渥洼水中作李斐曰南陽新野有㬥利長
武帝時遭刑屯田燉煌界數於渥洼水旁
見羣野馬中有奇者與凡馬異來飲此水
利長先作土人持勒靽於水旁後馬玩習
久之代土人持勒靽收得其馬獻之欲神
異之云從水中出也西域傳曰大宛國多
善馬馬汗血言其先天馬子也應劭云大
宛有天馬種蹏蹋石汗血蹋石者謂蹋石
而有跡言其蹏堅利汗血者謂汗從前肩
髆出如血號一日千里也張騫傳曰漢武
帝初發書易曰神馬當從西北來得烏孫
馬好名曰天馬及得宛馬汗血益壯㪅名
烏孫馬曰西極馬宛馬曰天馬云按史記
樂書稱武帝伐大宛得千里馬名蒲梢作
歌曰天馬來兮從西極經萬里兮歸有德
承靈威兮降外國涉流沙兮四夷服與此
不同
太一况天馬下霑赤汗沫流赭志俶儻精權奇籋浮雲
晻上馳體容與迣萬里今安匹龍爲友
天馬徠從西極涉流沙九夷服天馬徠出泉水虎脊兩
化若鬼天馬徠歷無草徑千里循東道天馬徕執徐時
將搖舉誰與期天馬徕開遠門竦子身逝昆侖天馬徕
龍之媒游閶闔觀玉臺
天門
天門開詄蕩蕩穆竝騁以臨饗光夜燭德信著靈寖平
而鴻長生豫太朱涂廣夷石爲堂飾玉梢以舞歌體招
搖若永望星畱俞塞隕光照紫幄珠熉黃幡比翍回集
貳雙飛常羊月穆穆以金波日華燿以宣明假清風軋
忽激長至重觴神裵回若畱放殣冀親以肆章函蒙祉
福常若期寂漻上天知厥時泛泛滇滇從高斿殷勤此
路臚所求佻正嘉吉弘以昌休嘉砰隱溢四方專精厲
意逝九閡紛云六幕浮大海
景星
一曰寶鼎歌漢書武帝紀曰元鼎四年夏
六月得寶鼎后土祠旁作寶鼎之歌禮樂
志曰景星元鼎五年得鼎汾陰作如淳曰
景星者德星也見無常常出有道之國
景星顯見信星彪列象載昭庭日親以察參侔開闔爰
推本紀汾脽出鼎皇祜元始五音六律依韋饗昭雜變
竝會雅聲遠姚空桑琴瑟結信成四興遞代八風生殷
殷鍾石羽籥鳴河龍供鯉醇犧牲百末旨酒布蘭生泰
尊柘漿析朝酲微感心攸通脩名周流常羊&KR0736;所并穰
穰復正直往寗馮觽切和疏寫平上天布施后土成穰
穰豐年四時榮
齊房
一曰芝房歌漢書武帝紀曰元封二年夏
六月甘泉宫內中産芝九莖連葉作芝房
之歌應劭云芝芝草也其葉相連瑞應圖
云王者敬事耆老不失舊故則芝草生内
中謂後庭之室也故詔書曰上帝溥臨不
異下房賜朕弘休是也禮樂志曰齊房元
封二年芝生甘泉齊房作
齊房産草九莖連葉宫童效異披圖案諜玄氣之精回
復此都蔓蔓日茂芝成靈華
后皇
后皇嘉壇立玄黃服物發冀州兆蒙祉福沇沇四塞徦
狄合處經營萬億咸遂厥宇
華㷸㷸
華㷸㷸固靈根神之斿過天門車千乘敦昆侖神之出
排玉房周流雜拔蘭堂神之行旌容容騎杳杳般縱縱
神之徠泛翊翊甘露降慶雲集神之愉臨壇宇九疑賓
䕫龍舞神安坐鴹吉時共翊翊合所&KR0736;神嘉虞申貳觴
福滂洋邁延長沛施祐汾之阿揚金光横泰河莽若雲
增陽波徧臚驩騰天歌
五神
五神相包四鄰土地廣揚浮雲扢嘉壇椒蘭芳璧玉精
垂華光益億年美始興交於神若有承廣宣延咸畢觴
靈輿位偃蹇驤卉汩臚析奚遺滛淥澤&KR1261;然歸
朝隴首
一曰白麟歌漢書武帝紀曰元狩元年冬
十月行幸雍獲白麟作白麟之歌顔師古
云麟麇身牛尾馬足黃色圜蹄一角角端
有肉
朝隴首覽西垠靁電尞獲白麟爰五止顯黃德圖匈虐
熏鬻殛闢流離抑不詳賓百僚山河饗掩回轅長馳
騰雨師灑路陂流星隕感惟風籋歸雲撫懷心
象載瑜
一曰赤雁歌漢書禮樂志曰太始三年行
幸東海獲赤雁作
象載瑜白集西食甘露飲榮泉赤雁集六紛員殊翁雜
五采文神所見施祉福登蓬萊結無極
赤蛟
赤蛟綏黃華蓋露夜零晝晻濭百君禮六龍位勺椒漿
靈已醉靈既享錫吉祥&KR0621;&KR0621;極降嘉觴靈殷殷爛揚光
延壽命永未央杳冥冥塞六合澤汪濊輯萬國靈禗禗
象輿轙票然逝旗逶蛇禮樂成靈將歸託玄德長無衰
漢郊祀歌
靈芝歌古辭
因靈寢兮産靈芝象三德兮瑞應圖延壽命兮光此都
配上帝兮象太微參日月兮揚光輝
天馬歌李白
天馬来出月支窟背爲虎文龍翼骨嘶青雲振綠髮蘭
筋權奇走滅没騰崑崙歷西極四足無一蹶雞鳴刷燕
晡秣越神行電邁躡恍惚天馬呼飛龍趨目明長庚臆
雙鳧尾如煙星首渴烏口噴紅光汗溝朱曾陪時龍躡
天衢羈金絡月照皇都逸氣稜稜凌九區白璧如山誰
敢沽廻頭咲紫鷰但覺爾軰愚天馬奔戀君軒駷躍驚
矯浮雲翻萬里入(足一作)躑躅遥瞻閶闔門不逢寒風子
誰採逸景孫白雲在青天丘陵遠崔嵬鹽車上峻坂倒
行逆施畏日晚伯樂翦拂中道遺少盡其力老棄之願
逢田子方惻然爲我&KR0736;雖有玉山禾不能療苦飢嚴霜
五月凋桂枝伏櫪銜冤摧兩眉請君贖獻穆天子猶堪
弄影舞瑶池
天馬辭唐張仲素
天馬初從渥水來歌曾唱得濯龍媒不知玉塞沙中路
苜蓿殘花幾處開
躞蹀宛駒齒未齊摐金噴玉向風嘶來時行盡金河道
獵獵輕風在碧蹄
晉郊祀歌傅玄
晉書樂志曰武帝泰始二年詔傅玄造郊
祀明堂歌辭其祠天地五郊有夕牲歌迎
送神歌及饗神歌
夕牲歌
天命有晉穆穆明明我其夙夜祗事上靈常于時假迄
用其成於&KR1002;玄牡進夕其牲崇德作樂神祇是聽
迎送神歌
宣文蒸哉日靖四方永言保之夙夜匪康光天之命上
帝是皇嘉樂殷&KR1002;靈祚景祥神祇隆假享福無疆
饗神歌
天祚有晉其命惟新受終于魏奄有兆民燕及皇天懷
柔百神不顯遺烈之德之純享其玄牡式用肇禋神祇
來格福祿是臻
時邁其猶昊天子之祐享有晉兆民戴之畏天之威敬
夕牲歌
天命有晉穆穆明明我其夙夜祗事上靈常于時假迄
用其成於&KR1002;玄牡進夕其牲崇德作樂神祇是聽
迎送神歌
宣文蒸哉日靖四方永言保之夙夜匪康光天之命上
帝是皇嘉樂殷&KR1002;靈祚景祥神祇隆假享福無疆
饗神歌
天祚有晉其命惟新受終于魏奄有兆民燕及皇天懷
柔百神不顯遺烈之德之純享其玄牡式用肇禋神祇
來格福祿是臻
時邁其猶昊天子之祐享有晉兆民戴之畏天之威敬
授人時不顯不承於猶繹&KR0736;皇極斯建庶績咸熙庶幾
夙夜惟晉之祺
宣文惟后克配彼天撫寧四海保有康年於乎緝熙肆
用靖民爰立典制爰脩禮紀作民之極莫匪資始克昌
厥後永言保之
晉天地郊明堂歌傅玄
宋書樂志曰晉前所作天地郊明堂歌有
夕牲歌降神歌天郊饗神歌地郊饗神歌
明堂饗神歌其夕牲降神天地郊明堂同
用
夕牲歌
皇矣有晉時邁其德受終于天光濟萬國萬國既光神
定厥祥虔于郊祀祗事上皇祗事上皇百福是臻巍巍
祖考克配彼天嘉牲匪歆德馨惟饗受天之祜神化四
方
降神歌
於赫大晉膺天景祥二帝邁德宣兹重光我皇受命奄
有萬方郊祀配享禮樂孔章神祇嘉饗祖考是皇克昌
厥後保祚無疆
天郊饗神歌
整泰壇祀皇神精氣感百靈賓藴朱火燎芳薪紫煙遊
冠青雲神之體靡象形曠無方幽以清神之來亢景照
聽無聞視無兆神之至舉歆歆靈爽協動余心神之坐
同歡娛澤雲翔化風舒嘉樂奏文中聲八音諧神是聽
咸㓗齊竝芬芳烹牷牲享玉觴神悅饗歆禋祀祐大晉
降繁祉祚京邑行四海保天年竆地紀
地郊饗神歌
整泰折竢皇祇衆神感羣靈儀隂祀設吉禮施夜將極
時未移祇之體無形象潛泰幽洞忽荒祇之出薆若有
靈無遠天下母祇之來遺光景昭若存終冥冥祇之至
舉欣欣舞象德歌成文祇之坐同歡豫澤雨施化雲布
樂八變聲教敷物咸亨祇是娛齊既潔侍者肅玉觴進
咸穆穆饗嘉豢歆德馨祚有晉暨羣生溢九壤格天庭
保萬壽延億齡
明堂饗神歌
經始明堂享祀匪懈於皇烈考光配上帝赫赫上帝既
高既崇聖考是配明德顯融率土敬職萬方來祭常于
時假保祚永世
宋南郊登歌顔延之
宋書樂志曰文帝元嘉二十二年詔顔延
之造天地郊夕牲迎送神饗神雅樂登歌
二萹
夕牲歌
夤威寶命嚴恭帝祖表海炳岱系唐胄楚靈鑒濬文民
屬睿武奄受敷錫宅中拓宇亘地稱皇罄天作主月竁
來賓日際奉土開元首正禮交樂舉六典聯事九官列
序有牷在滌有絜在俎以&KR1002;王衷以荅神祜
迎送神歌
維聖饗帝維孝養親皇乎僃矣有事上春禮行宗祀敬
達郊禋金枝中樹廣樂四陳陟配在京降德在民奔精
照夜高燎煬晨隂明浮爍沈禜深淪告成大報受釐元
神月御按節星驅扶輪遥興遠駕曜曜振振
饗神歌
營泰畤定天衷&KR0736;心睿謀筮從建表蕝設郊宫田燭置
爟火通曆元旬律首吉飾紫壇坎列室中星兆六宗秩
乾宇晏地區謐大孝昭祭禮供牲日展盛自躬具陳器
僃禮容形儛綴被歌鍾望帝閽聳神蹕靈之來辰光溢
潔粢酌娛太一明煇夜華晢日祼既始獻又終烟薌鬯
報清穹饗宋德祚王功休命永福履充
樂府詩集卷第一
東吳毛晉訂正男扆再訂
