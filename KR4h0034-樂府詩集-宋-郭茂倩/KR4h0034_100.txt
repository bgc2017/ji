樂府詩集卷第一百
太原郭茂倩編次
新樂府
樂府倚曲温庭筠
漢皇迎春辭
草芊芊晴掃煙宫城大錦紅殷鮮海日如融照仙掌淮
王小隊纓鈴響獵獵東風展燄旗畫神金甲蔥籠網鉅
公步輦迎句芒複道掃塵鸞篲長豹尾竿前趙飛鷰桺
風吹盡眉間黃碧草含情杏花喜上林鸎轉遊絲起寶
馬搖環萬騎歸恩光暗入簾櫳裏
夜宴謠
長釵墜髮雙蜻蜓碧盡山斜開畫屏虬鬚公子五侯客
一飲千鍾如建瓴鸞咽姹唱圜無節眉斂湘煙袖回雪
清夜恩情四座同莫令溝水東西别亭亭蠟淚香珠濺
闇露小(曉一作)風羅幕寒飄飄(飄颻一作)戟帶儼相次二十四
枝龍畫竿裂管縈弦共繁曲芳罇細浪傾春淥高樓客
散杏花多脉脉新蟾如瞪目
蓮浦謠
鳴橈軋軋溪溶溶廢綠平煙吴苑東水清蓮媚兩相向
鏡裏見愁愁更紅白馬金鞭大堤上西江日夕多風浪
荷心有露似驪珠不是真圓亦搖蕩
遐水謠
天兵九月渡遐水馬踏沙鳴雁聲起殺氣空高萬里情
塞寒如箭傷眸子狼煙堡上霜漫漫枯葉飄(號一作)風天
地乾犀帶鼠裘無暖色清光烱冷黃金鞍虜塵如霧罩
(昏一作)亭障隴首年年漢飛將麟閣無名期未歸樓中思
婦徒相望
曉仙謠
玉妃喚月歸海宫月色澹白涵春空銀河欲轉星靨靨
雪浪疊山埋早紅宫花有露如新淚小苑茸茸(藂藂一作)入
寒翠綺閣空傳唱漏聲網軒未辨凌雲字遙遥珠帳連
湘煙鶴扇如霜金骨仙碧簫曲盡綵霞動下視九州皆
悄然秦玉女騎紅尾鳳乘(半一作)空回首晨雞弄霧蓋狂
塵億兆家世人猶作牽情夢
水仙謠
水客夜騎紅鯉魚赤鸞雙鶴蓬瀛書輕塵不起雨新霽
萬里孤光含碧虚露魄冠輕見雲髮寒絲七柱香泉咽
夜深天碧亂山姿光碎玉(平一作)波滿船月
東峰歌
錦礫潺湲玉溪水曉来微雨蕉(藤一作)花紫冉冉山雞紅
尾長一聲樵斧驚飛起松刺梳空石差齒煙香風軟人
參蘂陽崖一夢伴雲根仙菌靈芝夢魂裏
罩魚歌
朝罩罩城東(南一作)草罩罩城西兩漿鳴幽幽蓮子相高
低持罩入深水金鱗大如手魚尾迸圜波千珠落湘藕
風颸颸雨離離菱尖茭刺鸂鶒飛水連網眼白如影淅
瀝蓬聲寒點微楚岸有花花蓋屋金塘桺色前溪曲悠
溶杳若去無窮五色澄潭鴨頭綠
生禖屏風歌
玉墀暗接崑崙井井上無人金索冷畫壁隂森九子堂
階前細月鋪花影繡屏銀鴨香蓊濛天上夢歸花繞叢
宜男漫作後庭草不似櫻桃千子紅
湘宫人歌
池塘芳意溼夜半東風起生綠畫羅屏金壺貯春水黃
粉楚宫人方飛(芳花一作)玉刻鱗娟娟照棋燭不語兩含嚬
太液池歌
漢書曰建章宫北有太液池池中有蓬萊
方丈瀛州象神山也顔師古曰太液池者
言其津潤所及廣也
腥鮮龍氣連清防花風漾漾吹細光疊瀾不定照天井
倒影蕩搖晴翠長平碧淺春生綠塘雲容雨態連青蒼
夜深銀漢通柏梁二十八宿朝玉堂
雞鳴埭歌
南朝天子射雉時銀河耿耿星參差銅壺漏斷夢初覺
寶馬塵高人未知魚躍蓮東蕩宫沼濛濛御桺懸棲鳥
紅妝萬戶鏡中春碧樹一聲天下曉盤踞勢窮三百年
朱方殺氣成愁煙彗星拂地浪連海戰鼓渡江塵漲天
繡龍畫雉填宫井野火風驅燒九鼎殿巢江鷰砌生蒿
十二金人霜烱烱芊綿平綠臺城基暖色春空荒古陂
寧知玉樹後庭曲畱待野棠如雪枝
雉場歌
茭葉萋萋接煙樹雞鳴埭上梨花露彩仗鏘鏘已合圍
繡翎白頸遥相妒鵰尾扇張金縷高碎鈴素拂驪駒豪
綠場紅跡未相接箭發銅牙傷彩毛麥壟桑隂小山晚
六虬歸去凝笳遠城頭却望幾含情青畆春蕪連古苑
東郊行
鬪雞臺下東西道桺覆班䳡(騅一作)蝶縈草坱靄韶容鎖
澹愁青筐葉盡蠶應老綠渚幽香注(生一作)白蘋差差小
浪吹魚鱗王孫騎馬有歸意林彩空中(著空一作)如細塵安
得一生(人主一作)各相守燒船破棧休馳走世上方應無别
離路傍更長千枝桺
春野行
草淺淺春如翦花壓李娘愁飢蠶欲成蠒東城年少氣
堂堂金丸驚起雙鴛鴦含羞更問衛公子月到枕前春
夢長
吳苑行
錦雉雙飛梅結子平春遠綠窗中起吳江澹畫水連空
三尺屏風隔千里小苑有門紅扇開天絲舞蝶俱(共一作)
徘徊綺戸雕楹長若此韶光歲歲如歸來
塞寒行
燕弓弦勁霜封瓦撲䔩寒雕睇平野一點黃塵起雁喧
白龍堆下午蹄馬河源怒濁風如刀翦斷朔雲天更高
晚出榆關逐征北驚沙飛迸衝貂袍心許凌烟名不滅
年年錦字傷離别彩毫一畫竟何榮空使青樓泣(淚一作)
成血
臺城曉朝曲
司馬門前火千炬闌干星斗天將曙朱網龕驂丞相車
曉隨疊鼓朝天去博山鏡樹香䒠茸裊裊浮航金畫龍
大江斂勢避宸極兩闕深嚴煙翠濃
走馬樓三更曲
春姿暖氣昏神沼李樹拳枝紫牙小玉皇夜入未央宫
長火千條照棲鳥馬過平橋通畫堂虎蟠龍戟風悠揚
簾閒清唱報寒點丙舍無人遺燼香
春曉曲
家臨長信往來道乳燕雙雙拂煙草油壁車輕金犢肥
流蘇帳曉春雞早籠中嬌鳥暖猶睡簾外落花閒不埽
衰桃一樹近前池似惜紅顔鏡中老
惜春詞
百舌問花花不語低回似恨横塘雨蜂争粉蘂蝶分香
不似垂楊惜金縷願君畱得長妖韶莫逐東風還蕩搖
秦女含嚬向煙月愁紅帶露空迢迢
春愁曲
紅絲穿露珠簾冷百尺啞啞下纖綆遠翠愁山入臥屏
兩重雲母空烘影凉簪墜髮春眠重玉兔煴香(氤一作)桺
如夢錦疊空牀萎墮紅颸颸掃尾雙金鳳蜂喧蝶駐俱
(戲一作)悠揚桺拂赤欄纖草長覺後梨花委平綠春風和
雨吹池塘
春洲曲
韶光染色如蛾翠綠涇紅鮮水容媚蘇小慵多蘭渚閒
融融浦日鵁鶄寐紫騮蹀躞金銜嘶岸上揚鞭煙草迷
門外平橋連桺堤歸來晚樹黃鸎啼
晚歸曲
格格水禽飛帶波孤光斜起夕陽多湖西山淺似相笑
菱刺惹衣攢黛蛾青絲繫船向江木蘭牙出土吳江曲
水極晴搖泛灎紅草平春染煙緜綠玉鞭騎馬白玉(作一)
(叛楊)兒刻金作鳳光參差丁丁暖漏滴花影催入景陽人
不知彎堤弱桺遙相囑雀扇團圜掩香玉蓮塘艇子歸
不歸桺闇桑濃聞布榖
湘東宴曲
湘東宴夜金貂人楚女含情嬌翠嚬玉管將吹插鈿帶
錦囊斜拂雙騏驎重城漏斷孤帆去唯恐瓊籖報天曙
萬戸沈沈碧樹圜雲飛雨散知何處欲上香車俱脉脉
清歌響斷銀屏隔堤外紅塵蠟(蜜一作)炬歸樓前澹月連
天白
照影曲
景陽妝罷瓊窗暖欲照澄明香步懶橋上衣多抱彩雲
金鱗不動春塘滿黃印額山輕為塵翠鮮紅穉俱含嚬
桃花百媚如欲語曾為無雙今兩身
舞衣曲
藕腸纖縷抽輕春煙機漠漠嬌娥嚬金梭淅瀝透空薄
翦落交刀吹斷雲張家公子夜聞雨夜向蘭堂思楚舞
蟬衫麟帶壓愁香偷得鸎黃銷金縷(鶯鎖金縷一作偷得黃)管含
蘭氣嬌語悲胡槽雪腕鴛鴦絲芙蓉力弱應難定楊桺
風多不自持迴頭笑語西窗客星斗寥寥波脉脉不逐
秦王卷象牀滿樓明月梨花白
故城曲
漠漠沙堤煙堤西雉子班雉聲何角角麥秀桑隂閒遊
絲蕩平綠明滅時相續白馬金絡頭東風故城曲故城
殷貴嬪曾占未央春自從香骨化飛作馬蹄塵
蘭塘辭
塘水汪汪鳧唼喋憶上江南木蘭檝繡頸金鬚蕩倒光
團團皺綠雞頭葉露凝荷卷珠淨圜紫菱刺短浮根鮮
小姑歸晚紅妝淺鏡裏芙蓉照水鮮東溝潏潏勞回首
欲寄一杯瓊液酒知道無郎却有情長教月照相思桺
碌碌古詞
左亦不碌碌右亦不碌碌野草自根肥嬴牛生建犢融
蠟作杏蔕男兒不戀家春風破紅意女頰如桃花忠言
未見信巧語翻咨嗟一鞘無兩刀徒勞油壁車
昆明池水戰辭
汪汪積水連碧空重疊細紋交斂紅赤帝龍孫鱗甲怒
臨流一眄生隂風鼉鼓三聲報天子雕旗(旌一作)戰艦凌
波起雷吼濤驚白若山石鯨眼裂蟠蛟死滇池海浪相
喧豗青翰畫鷁相次來(旌相次來一作青幟白)箭羽槍纓三百萬
踏翻西海生塵埃茂陵仙去菱花老唼唼游魚近煙島
渺莽殘陽釣艇歸綠頭江鴨眠沙草
獵騎辭
早辭平扆殿夕奉湘南宴香兔抱微煙重鱗疊輕扇僕
飢使君馬雁避將軍箭寶柱惜離弦流黃悲赤縣理釵
低舞鬢换袖回歌面晚桺未如絲春花已如霰所嗟故
里曲不及青樓燕
樂府雜詠六首陸龜蒙
雙吹管
長短裁浮筠參差作飛鳳高樓明月夜吹出江南弄
東飛鳧
裁得尺錦書欲寄東飛鳧脛短翅亦短雌雄戀菰蒲
花成子
春風等君意亦解欺桃李寫得去時真歸來不相似
月成弦
孤光照還沒轉益傷離别妾若是姮娥長圜不教缺
孤獨怨
前回邊使至聞道交河戰坐想鼓鞞聲寸心攢百箭
金吾子
嫁得金吾子長聞輕薄名君心如不重妾腰徒自輕
正樂府十首皮日休
正樂府皮日休所作也其意以樂府者盖
古聖王採天下之詩欲以觀民風之美惡
而被之管弦以為訓戒非特以魏晉之侈
麗梁陳之浮豔而謂之樂府也故取其可
悲可懼者著於歌詠凡十篇名之曰正樂
府
卒妻悲
河隍戍卒去一半多不回家有半菽食身為一囊灰官
吏按其籍伍中斥其妻處處魯人髽家家𣏌婦哀少者
任用(所一作)歸老者無所攜况當札瘥年米粒如瓊瑰纍
纍作餓殍見之心若摧其夫死鋒刃其室委塵埃其命
即用矣其賞安在哉豈無黔敖恩救此窮餓骸誰知白
屋士念此翻欸欸
橡媪歎
秋深橡子熟散落榛蕪崗傴傴黃髮媪拾之踐晨霜移
時始盈掬盡日方滿筐幾曝復幾蒸用作三冬糧山前
有熟稲紫穟襲人香細穫又精舂粒粒如玉璫持之納
于官私室無倉箱如何一石餘只作五斗量狡吏不畏
刑貪官不避贓農時作私債農畢歸官倉自冬及于春
橡實誑飢腸吾聞田成子詐仁猶自王吁嗟逢橡媪不
覺淚沾裳
貪官怨
國家省闥吏賞之皆與位素來不知書豈能精吏理大
者或宰邑小者皆尉史愚者若混沌毒者如雄虺傷哉
堯舜民肉袒受鞭箠吾聞古聖王天下無遺士朝廷及
下邑治者皆仁義國家選賢良定制兼拘忌所以用此
徒令之充禄仕何不廣取人何不廣歴試下位既賢哉
上位何如矣胥徒賞以財俊造悉為吏天下若不平吾
當甘棄市
農父謠
農父冤苦辛向我述其情難將一人農可備十人征如
何江淮粟輓漕輸咸京黃河水如電一半沉與傾均輸
利其事識司安敢評三川豈不農三輔豈不耕奚不車
其粟用以供天兵美哉農父言何計逹王程
路臣恨
路臣何方來去馬真如龍行驕不動塵滿轡金瓏璁有
人自天來將避荆棘叢獰呼不覺止推下蒼黃中十夫
制鞭策御之如驚鴻日行六七郵瞥若雁無蹤路臣慎
勿愬愬則刑爾躬軍期方似雨天命正如風七雄戰争
時賓旅猶自通何如太平世動步却途窮
賤貢士
南越貢珠璣西蜀進羅綺到京未晨旦一一見天子如
何賢與俊為貢賤如此所知不可求敢望前席事吾聞
古聖人射宫親選士不肖盡屏跡賢能皆得位所以謂
得人所以稱多士歎息幾編書時哉又何異
頌夷臣
夷臣夲學外仍善唐文字吾人本尚捨何况夷臣事所
以不學者反為夷臣戲所以尸祿人反為夷臣忌吁嗟
華風衰何嘗不由是
惜義鳥
商顔多義鳥義鳥實可嗟危巢年纍纍隐在栳木花他
巢若有雛乳之如一家他巢若遭捕投之同一羅商人
每秋貢所貢復如何飽以稲粱滋飾以組繡華惜哉仁
義禽委戲於宫娥吾聞鳳之貴仁義亦足夸所以不遭
捕蓋緣生不多
誚虚器
襄陽作髹器中有庫露真持以遺北虜紿云生有神每
歲走其使所費如雲屯吾聞古聖王修德來遠人未聞
作巧詐用欺禽獸君吾道尚如此戎心安足云如何漢
宣帝却得呼韓臣
哀隴民
隴山千萬仞鸚鵡巢其巔窮危又極險其山獨不全蚩
蚩隴之民懸度如登天空中覘其巢堕者争紛然百禽
不得一十人九死焉隴川有戍卒戍卒亦不閒將命提
雕籠直到金堂前彼毛不自珍彼舌不自言胡為輕人
命奉此翫好端吾聞古聖王珍禽皆捨旃今此隴民屬
每歲啼漣漣
樂盖六藝之一也樂部諸書孟堅著諸經籍之首
貴與列諸經鮮之後陳氏直厠諸子錄雜藝之間
愈趋而愈微眇迨陳三山撰樂書二百卷凡雅俗
胡部音噐歌舞下及優伶雜戲無不脩載博則博
矣但腐氣逼人而泉飛雲散之趣湮没殆盡能不
為之三歎邪太原郭茂倩集樂府詩一百卷采陶
唐迄李唐歌謠辭曲略無遣軼可謂抗行周雅長
揖楚詞當與三百篇並垂不朽惜乎至元間童萬
元家本凡目錄小序率意節略歲月既久黵滅不
能句讀回匄大宗伯錢師榮木樓所蔵宋刻毛自
讎正九閱月而告成恨未得徐陵王臺新錄吴競
古樂府詞並付築氏耳虞山毛晉識
樂府詩集卷第一百
