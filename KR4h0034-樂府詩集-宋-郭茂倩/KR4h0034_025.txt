樂府詩集卷第二十五
太原郭茂倩編次
横吹曲辭
梁鼓角横吹曲
古今樂錄曰梁鼓角横吹曲有企喻瑯琊
王鉅鹿公主紫驑馬黃淡&KR0736;地驅樂雀勞
利慕容垂隴頭流水等歌三十六曲二十
五曲有歌有聲十一曲有歌是時樂府胡
吹舊曲有大白淨皇太子小白淨皇太子
雍臺㩉臺胡遵利女淳于王捉搦東平
劉生單廸歷魯爽半和企喻比敦胡度來
十四曲三曲有歌十一曲亾又有隔谷地
驅樂紫騮馬折楊桺幽州馬客吟慕客家
自魯企由谷隴頭魏高陽王樂人等歌二
十七曲合前三曲凡三十曲總六十六曲
江淹横吹賦云奏白臺之二曲起關山之
一引採菱謝而自罷綠水慙而不進則白
登關山又是三曲按歌辭有木蘭一曲不
知起於何代也
企喻歌辭(四曲)
古今樂錄曰企喻歌四曲或云後又有二
句頭毛墮落魄飛揚百草頭最後男兒可
憐蟲一曲是苻融詩本云深山解谷口把
骨無人收接企喻本北歌唐書樂志曰北
狄樂其可知者鮮卑吐谷渾部落稽三國
皆馬上樂也後魏樂府始有北歌即所謂
眞人代歌是也大都時命掖庭宫女晨夕
職之周隋世與西凉樂雜奏今存者五十
三章其名可解者六章慕容可汗吐谷渾
部落稽鉅鹿公主白淨皇太子企喻也其
不可解者咸多可汗之辭北虜之俗呼主
為可汗吐谷渾又慕容别種知此歌是燕
魏之際鮮卑歌也其詞虜音竟不可曉梁
胡吹又有大白淨皇太子小白淨皇太子
企喻等曲隋鼓吹有白淨皇太子曲與北
歌校之其音皆異又有半和企喻北敦蓋
曲之變也
男兒欲作徤結伴不須多鷂子經天飛羣雀兩向波
放馬大澤中草好馬著臕牌子鐵裲襠&KR3127;鉾鸐尾條
前行看後行齊著鐵裲襠前頭看後頭齊著鐵&KR3127;鉾
男兒可憐蟲出門懷死憂尸喪狹谷中白骨無人收
右四曲曲四解
琅琊王歌辭
古今樂錄曰琅琊王歌八曲或云隂凉下
又有二句云盛冬十一月就女覓凍漿最
後云誰能騎此馬唯有廣平公按晉書載
記廣平公姚弼興之子泓之弟也
新買五尺刀懸著中梁柱一日三摩娑劇於十五女
琅琊復琅琊琅琊大道王陽春二三月單衫繡裲襠
東山看西水水流盤石間公死姥更嫁孤兒甚可憐
琅琊復琅琊琅琊大道王鹿鳴&KR0736;長草愁人&KR0736;故鄉
長安十二門光門最妍雅渭水從壟來浮遊渭橋下
琅琊復琅琊女郎大道王孟陽三四月移鋪逐隂凉
客行依主人願得主人彊猛虎依深山願得松栢長
懀馬高纏鬃遥知身是龍誰能騎此馬唯有廣平公
右四曲曲四解
鉅鹿公主歌辭
唐書樂志曰梁有鉅鹿公主歌似是姚萇
時歌其詞華音與北歌不同
官家出遊雷大鼓細乘犢車開後戸
車前女子年十五手彈琵琶玉節舞
鉅鹿公主殷照女皇帝陛下萬幾主
右三曲曲四解
紫騮馬歌辭
古今樂錄曰十五從軍征以下是古詩
燒火燒野田野鴨飛上天童男娶寡婦壯女笑殺人
高高山頭樹風吹葉落去一去數千里何當還故處
十五從軍征八十始得歸道逢鄉里人家中有阿誰
遥看是君家松栢冢纍纍兔從狗竇入雉從梁上飛
中庭生旅榖井上生旅葵舂榖持作飰採葵持作羹
羹飰一時熟不知飴阿誰出門東向看淚落沾我衣
右六曲曲四解
黃淡&KR0736;歌辭
古今樂錄曰&KR0736;音相&KR0736;之&KR0736;按李延年造
横吹曲二十八解有黃覃子不知與此同
否
歸歸黃淡&KR0736;逐郎還去來歸歸黃淡百逐郎何處索
心中不能言復作車輪旋與郎相知時但恐傍人聞
江外何鬱拂龍洲廣州出(去一作)象牙作帆檣綠絲作幃繂
綠絲何葳𬎼逐郎歸去來
右四曲曲四解
地驅歌樂辭
古今樂錄曰側側力力以下八句是今歌
有此曲最後云不可與力或云各自努力
青青黃黃雀石穨唐槌殺野牛押殺野羊
驅羊入谷自羊在前老女不嫁蹋地喚天
側側力力念君無極枕郎左臂隨郎轉側
摩捋郎鬚看郎顔色郎不念女不可與力
右四曲曲四解
雀勞利歌辭
雨雪霏霏雀勞利長觜飽滿短觜飢
右一曲曲四解
慕容垂歌辭
晉書載記曰慕容本名缺尋以䜟記乃去
夬以垂為名慕容雋僭號封垂為吳王徙
鎮信都太元八年自稱燕王
慕容攀牆視吳軍無邊岸我身分自當枉殺牆外漢
慕容愁憤憤燒香作佛會願作牆裏燕高飛出牆外
慕容出牆望吳軍無邊岸咄我臣諸佐此事可惋歎
右三曲曲四解
隴頭流水歌辭
古今樂錄曰樂府有此歌曲解多於此
隴頭流水流離西下念吾一身飄曠野
西上隴阪羊腸九回山高谷深不覺脚酸
手攀弱枝足踰弱泥
右三曲曲四解
隔谷歌
古今樂錄曰前云無辭樂工有辭如此
兄在城中弟在外弓無弦箭無栝食糧乏盡若為活救
我來救我來
右一曲
紫騮馬歌
古今樂錄曰與前曲不同
獨柯不成樹獨樹不成林念郎錦裲襠恒長不忘心
右一曲
捉搦歌
粟榖難舂付石臼弊衣難護付巧婦男兒千凶飽人手
老女不嫁只生口
誰家女子能行步反著裌禪後裙露天生男女共一處
願得兩箇成翁嫗
華隂山頭百丈井下有流水徹骨冷可憐女子能照影
不見其餘見斜領
黃桑柘屐蒲子履中央有系兩頭繫小時憐母大憐婿
何不早嫁論家計
右四曲
折楊桺歌辭
上馬不捉鞭反折楊桺枝蹀座吹長笛愁殺行客兒
腹中愁不樂願作郎馬鞭出入擐郎臂蹀座郎膝邊
放馬兩泉澤㤀不著連羈擔鞍逐馬走何得見馬騎
遥看孟津河楊桺鬱婆娑我是虜家兒不解漢兒歌
徤兒須快馬快馬須徤兒䟤跋黃塵下然後别雄雌
右五曲曲四
幽州馬客吟歌辭
懀(快一作)馬常苦瘦勦兒常苦貧黃禾起羸馬有錢始作
人
熒熒帳中燭燭滅不久停盛時不作樂春花不重生
南山自言高只與北山齊女兒自言好故入郎君懷
郎著紫袴褶女著彩裌裙男女共燕遊黃花生後園
黃花鬱金色綠蛇銜珠丹辭謝牀上女還我十指環
右五曲曲四解
折楊桺枝歌
上馬不捉鞭反拗楊桺枝馬吹長笛愁殺行客兒
門前一株棗歲歲不知老阿婆不嫁女那得孫兒抱
敕敕何力力女子臨窗織不聞機杼聲只聞女歎息
問女何所&KR0736;問女何所憶阿婆許嫁女今年無消息
右四曲曲四解
慕容家自魯企由谷歌
郎在十重樓女在九重閣郎非黃鷂子那得雲中雀
右一曲四解
隴頭歌辭
隴頭流水流離山下念吾一身飄然曠野
朝發欣城慕㝛隴頭寒不能語舌卷入喉
隴頭流水鳴聲幽咽遥望(看一作)秦川心肝斷絶
右三曲曲四解
高陽樂人歌
古今樂錄曰魏高陽王樂人所作也又有
白鼻騧蓋出扵此
可憐白鼻騧相將入酒家無錢但共飲畫地作交賖
何處䑜觴來兩頰色如火自有桃花容莫言人勸我
右二曲曲四解
梁鼓角横吹曲
雍臺梁武帝
日落登雍臺佳人殊未來綺窗蓮花掩網戶琉璃開䒠
茸臨紫桂蔓延交青苔月沒光隂盡望子獨悠哉
同前吳均
雍臺十二樓樓樓鬱相望隴回(西一作)飛狐口白日盡無光
雍臺歌温庭筠
太子池南樓百尺八窗新樹疎簾隔黃金鋪首畫鈎陳
羽葆亭童拂交戟盤紆欄楯臨高臺帳殿臨流鸞扇開
皂雁聲鳴細波起暎花鹵薄龍飛回
捉搦歌張祜
門上關牆上棘窗中女子聲喞喞洛陽大道徒自直女
子心在婆舍側嗚嗚籠鳥觸四隅養男男娶婦養女女
嫁夫阿婆六十翁七十不知女子長日泣從他嫁去無
悒悒
隔谷歌古辭
兄為俘虜受困辱骨露力疲食不足弟為官吏馬食粟
何惜錢刀來我贖
幽州胡馬客歌李白
幽州胡馬客綠眼虎皮冠咲拂兩隻箭萬人不可干彎
弓若轉月白雁落雲端雙雙掉鞭行遊獵向樓蘭出門
不顧後報國死何難天驕五單于狼戾好凶殘牛馬散
北海割鮮若虎飡雖居燕支山不道朔雪寒婦女馬上
咲顔如赬玉盤飜入射鳥獸花月醉雕鞍旄頭四光芒
争戰若蜂攢白刃灑赤血流沙為之丹名將古誰是疲
兵良可歎何時天狼滅父子得閒安(安閒一作)
白鼻騧温子昇
少年多好事攬轡向西都相逢狹斜路駐馬詣當壚
同前李白
銀鞍白鼻騧綠池障泥錦細雨春風花落時(細雨落花一作春風)
(時)揮鞭且(直一作)就胡姬飲
同前張祜
為底胡姬酒長來白鼻騧摘蓮抛水上郎意在浮花
木蘭詩二首古辭
古今樂錄曰木蘭不知名浙江西道觀察
使兼御史中丞韋元甫續附入
喞喞復喞喞(何喞喞一作促織)木蘭當戶織不聞機杼聲唯聞
女歎息問女何所思問女何所憶女亦無所思女亦無
所憶昨夜見軍帖可汗大點兵軍書十二卷卷卷有爺
名阿爺無大兒木蘭無長兄願為市鞍馬從此替爺征
東市買駿馬西市買鞍韉南市買轡頭北市買長鞭旦
(朝一作)辭爺孃去暮㝛黃河邊不聞爺孃喚女聲但聞黃
河流水鳴濺濺旦辭黃河去暮至(㝛一作)黑山頭不聞爺
孃喚女聲但聞燕山胡騎鳴啾啾萬里赴戎機關山度
若飛朔氣傳金柝寒光照鐵衣將軍百戰死壯士十年
歸歸來見天子天子坐明堂策勲十二轉賞賜(賜物一作)百
千彊可汗問所欲木蘭不用尚書郎(賞不願尚書郎一作欲與木蘭)願
馳千里足(願借明駝千里足段成式酉陽雜俎云)送兒還故鄉爺孃聞女
來出郭相扶將阿姊聞妹來當戶理紅妝小弟聞姊來
磨刀霍霍向猪羊開我東閣門坐我西間牀脱我戰時
袍著我舊時裳當窗理雲鬢挂(對一作)鏡帖花黃出門看
火伴火伴皆(始一作)驚忙同行十二年不知木蘭是女郎
雄兔脚撲朔雌兔眼迷離雙(兩一作)兔傍地走安能辨我
是雄雌
木蘭抱杼嗟借問復為誰欲聞所慽慽感激彊其顔老
父隸兵籍氣力日衰耗豈足萬里行有子復尚少胡沙
沒馬足朔風裂人膚老父舊羸病何以彊自扶木蘭代
父去秣馬備戎行易却紈綺裳洗却鉛粉妝馳馬赴軍
幕慷慨攜干將朝屯雪山下暮㝛青海傍夜襲燕支虜
更攜于闐羌將軍得勝歸士卒還故鄉父母見木蘭喜
極成悲傷木蘭能承父母顔却卸巾鞲理絲簧㫺爲烈
士雄今復嬌子容親戚持酒賀父母始知生女與男同
門前舊軍都十年共崎嶇本結兄弟交死戰誓不渝今
也見木蘭言聲雖是顔貎殊驚愕不敢前歎重徒嘻吁
世有臣子心能如木蘭節忠孝兩不渝千古之名焉可
滅
横吹曲江總
簫聲鳳臺曲洞吹龍鍾管鏜鎝漁陽摻怨抑胡笳斷
樂府詩集卷第二十五(終)東吳毛晉訂正
