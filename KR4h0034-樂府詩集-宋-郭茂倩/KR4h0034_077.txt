樂府詩集卷第七十七
太原郭茂倩編次
雜曲歌辭
春江行梁簡文帝
唐郭元振曰春江巴女曲也
客行祇念路相爭渡京口誰知堤上人拭淚空搖手
春江曲郭元振
江水春沈沈上有雙竹林竹葉壞水色郞亦壞人心
同前張籍
春江無雲潮水平蒲心出水鳧雛鳴長干夫壻愛遠行
自染春衣縫已成妾身生長金陵側去年隨夫住江北
春來未到父母家舟小風多渡不得欲辭舅姑先問人
私向江頭祭水神
同前三首張仲素
搖漾越江春相將看白蘋歸時不覺夜出浦月隨人
家寄征江岸征人幾歲遊不知潮水信每日到沙頭
乘曉南湖去參差疊浪横前洲抂何處霧裏雁嚶嚶
江上曲謝眺
易陽春草出踟蹰日已草蓮葉尚田田淇水不可渡願
子淹桂舟時同千里路千里旣相許桂舟復容與江上
可采菱清歌共南楚
同前李嘉祐
江上澹澹芙蓉花江口蛾眉獨浣沙可憐應是陽臺女
坐對鸕鷀嬌不語掩面羞看北地人回首忽作空山雨
蒼梧秋色不堪論千載依依帝子魂君看峰上班班竹
盡是湘妃泣淚痕
江臯曲王融
林斷山㪅續洲盡江復開雲峰帝鄉起水源桐柏來
楊花曲湯惠休
葳蕤華結情宛轉風含&KR0736;掩涕守春心折蘭還自遺江
南相&KR0736;引多歎不成音黃鶴西北去銜我千里心深堤
下生草高城上入雲春人心生&KR0736;&KR0736;心長爲君
桃花曲梁簡文帝
但使新花豔得間美人簪何須論後實怨結子瑕心
同前顧況
魏帝宮人舞鳳樓隋家天子泛龍舟君王夜醉春眠晏
不覺桃花逐水流
映水曲范静妻沈氏
輕鬢學浮雲雙蛾擬初月水澄正落釵萍開理垂髮
登樓曲范静妻沈氏
憑高川陸近望遠阡陌多相思隔重嶺相憶限(恨一作)長
河
越城曲
别怨悽歌響離啼溼舞衣願假烏棲曲翻從南向飛
迎客曲徐勉
絲管列舞席陳含聲未奏待嘉賓羅絲管舒舞席斂袖
嘿脣迎上客
送客曲徐勉
袖繽紛聲委咽餘曲未終高駕别爵無算景已流空紆
長袖客不畱
送歸曲吳均
送子獨南歸攬衣空閔默關山晝欲暗河冰夜向塞鷰
至他人鄉雁去還誰國寄子兩行書分明達濟北
還臺樂陸瓊
蒲萄四時芳醇璢璃千鍾舊賓夜飲舞遲銷燭朝醒絃
促催人春風秋月恒好驩醉日月言新
芙蓉花辛德源
洛神挺凝素文君拂豔紅麗質徒相比鮮彩兩難同光
臨照波日香隨出岸風涉江良自遠託意抂無窮
浮遊花
窗中斜日照池上落花浮若畏春風晚當思秉燭遊
芳林篇桺惲
芳林曄兮發朱榮時既晚兮隨風零隨風零兮返無期
安得陽華遺所思
上林梁昭明太子
千金騣䮍騎萬斤流水車争遊上林苑高蓋逗春華
夾樹吳均
桂樹夾長歧復值清風吹氛氳揉芳葉連綿交密枝能
迎春露點不逐秋風移願君長惠愛當使歲寒知
樹中草梁簡文帝
幸有青袍色聊因翠幄凋雖間珊瑚蔕非是合歡條
同前李白
鳥銜野田草誤入枯桑裏客土植危根逢春猶不死草
木雖無情因依尚可生如何同枝葉各自有枯榮
同前張祜
青青樹中草託根非不危草生樹郤死榮枯君可知
城上&KR0984;吳均
&KR0984;生滿城頭&KR0984;葉落城溝&KR0984;莖左右披溝水東西流少
年感恩命奉劒事西周但令直心盡何用返封侯
燕燕于飛江總
燕燕詩曰燕燕于飛差池其羽之子于歸
遠送于野燕燕于飛蓋出於此按燕燕本
衛莊姜送歸妾之詩也若江總辭詠雙燕
而已
二月春暉暉雙燕理毛衣銜花弄靃蘼拂葉隱芳菲或
在堂間戲多從幕上飛若作仙人履終向日南歸
錦石擣流黃隋煬帝
漢使出燕然愁閨夜不眠易製&KR0714;燈下鳴砧秋月前今
夜長城下雪昏月應暗誰見倡樓前心悲不成慘
河曲遊盧思道
鄴下盛風流河曲有名遊應徐託後乘車馬踐芳洲手
茸雞樹密遥裔鶴烟稠日上疑高蓋雲起類重樓金羈
自沃若蘭棹成夷猶懸匏動清吹采菱轉豔謳還珂響
金埒歸袂拂銅溝唯畏三春晚勿言千載憂
城南隅讌盧思道
城南氣初新才王邀故人輕盈雲映日流亂鳥啼春花
飛北寺道絃散南漳濱舞動淮南袖歌揚齊后塵駢鑣
歇夜馬接軫限歸輪公孫飲彌月平原讌浹旬即是消
聲地何須遠避秦
喜春遊歌二首隋煬帝
禁苑百花新佳期遊上春輕身趙皇后歌曲李夫人
步緩知無力臉慢動餘嬌錦袖淮南舞寳袜楚宮腰
春遊吟李章
初春遍芳甸千里藹盈矚美人摘新英步步玩春綠所
思杳何處宛抂吳江曲可憐不得共芳菲日草歸來淚
滿衣
春遊樂施肩吾
一年三百六十日賞心那似春中物草迷曲塢花滿園
東家少年西家出
同前二首李端
遊童蘇合帶倡女蒲葵扇初日映城時相思忽相見褰
裳踏露草理鬢回花面薄草不同歸畱情此芳甸
柘彈連錢馬銀鉤妥堕鬟採桑春陌上踏草夕陽間意
合詞先露心誠貌郤閑明朝若相憶雲雨出巫山
春遊曲三首張仲素
煙桺飛輕絮風榆落小錢濛濛百花裏羅綺競鞦韆
騁望登香閣争高下砌臺林間踏青去席上意錢來
行樂三春節林花百和香當年重意氣先佔鬭雞場
樂府古辭
行胡從何方列國持何來氍毺㲮&KR1674;五木香迷迭艾蒳
及都梁
同前魏明帝
種瓜東井上冉冉自踰垣與君新為㛰瓜葛相結連寄
託不肖軀有如倚太山兔絲無根株蔓延自登緣萍藻
託清流常恐身不全被蒙丘山惠賤妾執拳拳天日照
知之想君亦俱然
同前二首劉言史
花頷紅騣一向偏綠槐香陌欲朝天仍嫌衆裏嬌行疾
傍鐙深藏白玉鞭
噴珠團香小桂條玉鞭兼賜霍嫖姚弄影便從天禁出
碧蹄聲碎五門橋
同前顧況
暖谷春光至宸遊近甸榮雲隨天仗轉風入御簾輕翠
蓋浮佳氣朱樓倚太清朝臣冠劒退宮女管絃迎細草
承雕輦繁花入幔城文房開聖武藻衛宿天營玉醴隨
觴至銅壺逐漏行五星含土德萬姓徹中聲親祀先崇
典躬推示勸耕國風新正樂農器近消兵道德關河固
刑章日月明野人同鳥獸率舞感昇平
同前權德興
光風澹蕩百花吐樓上朝朝學歌舞身年二八壻侍中
幼妹承恩兄尚主綠窗珠箔繡鴛鴦侍婢先焚百和香
鶯啼日出不知曙寂寂羅幃春夢長
同前三首孟郊
蓮子不可得荷花生水中猶勝道傍桺無事(時一作)蕩春
風
渌萍與荷葉同此一水中風吹荷葉在渌萍西復東
蓮花未開時苦心終日卷春水(風一作)徒蕩漾荷花未開
展
同前陸長源
芙蓉初出水&KR1341;蓞露中花風吹著枯木無奈值空槎
雜曲二首王筠
鳥(烏一作)還夜已逼蟲飛曉尚賒桂月徒畱影蘭臺空結
花
可憐洛城東芳樹搖春風丹霞映白日細雨帶輕虹
同前傅縡
新人新寵住蘭堂翠帳金屛玳瑁牀叢星不如珠簾色
度月還如(似一作)粉壁光從來著名推趙子復有丹脣發
皓齒一嬌一態本難逢如畫如花定相似樓臺宛轉曲
皆通絃管逶迤徹下風此殿笑語恒長共傍省歡娛不
復同訝許人情太厚薄分恩賦念能斟酌多作繡被為
鴛鴦長弄綺琴憎别鶴人今投寵要須堅會使歲寒恒
度前共取辰星作心抱無轉無移千萬年
同前徐陵
傾城得意已無儔洞房連閣未消愁宮中本造鴛鴦殿
為誰新起鳳凰樓綠黛紅顔兩相發千嬌百念情無歇
舞衫廻袖勝春風歌扇當窗似秋月碧玉宮妓自翩妍
絳樹新聲自(最一作)可憐張星舊抂天河上猶來張姓本
連天二八年時不憂度傍邊得寵誰應(相一作)妬立春歷
日自當新正月春幡底頭故流蘇錦帳挂香囊織成羅
幌隠燈光只應私將琥珀枕暝暝來上珊瑚牀
同前三首江總
行行春逕蘼蕪綠織素那復解琴心乍愜南階悲綠草
誰堪東陌怨黃金紅顔素月俱三五夫壻何抂今追虜
關山隴月春雪冰誰見人啼花照戸
殿内一處起金房倂勝餘人白玉堂珊瑚挂鏡臨網戸
芙蓉作帳照雕梁房櫳宛轉垂翠幕佳麗逶迤隠珠箔
風前花管颺難畱舞處花鈿低不落陽臺通夢太非真
洛浦凌波復不新曲中唯聞張女曲定有同姓可憐人
但願私情賜斜領不願傍人相比竝妾門逢春自可榮
君面未秋何意冷
泰山言應可轉移新寵不信㪅參差合歡錦帶鴛鴦鳥
同心綺袖連理枝皎皎新秋明月開早露飛螢暗裏來
鯨燈落花殊未盡虬水銀箭莫相催非是神女期河漢
别有仙姬入吹臺未眠解著同心結欲醉那堪連理杯
後宮不愜茱萸芳夜夜争開蘇合房寶釵翠鬢還相似
朱脣玉面非一行新人未語言如澀新寵無前判不臧
願奉㪅衣蘭麝氣恐君馬到自驚香
同前王勃
智瓊神女來訪文君蛾眉始約羅袖初薰歌齊曲韻舞
亂行分若向陽臺薦枕何啻得勝朝雲
古曲陳後主
桂鉤影桂枝開紫綺袖逐風廻日明珠色偏亮葉盡衫
香㪅來
同前王襃
青樓臨大道遊俠盡淹畱陳王金被馬秦女桂為鉤馳
輪洛陽巷鬭雞南陌頭薄草風塵起聊為清夜遊
同前五首施肩吾
可憐江北女慣唱江南曲搖落木蘭舟雙鳧不成浴
郎為匕上香妾為籠上灰歸時雖暖熱去罷生塵埃
夜裁鴛鴦綺朝織蒲桃綾欲試一寸心待縫三尺冰
憐時魚得水怨罷商與參不如山支子卻解結同心
紅顔感草花白日同流水思君如孤燈一夜一心死
樂府詩集卷第七十七
東吳毛晉訂正男扆再訂
