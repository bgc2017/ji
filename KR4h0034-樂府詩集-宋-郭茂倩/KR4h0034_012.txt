樂府詩集卷第十二
太原郭茂倩編次
郊廟歌辭
唐享章懷太子廟樂章
唐書樂志曰神龍初享章懷太子廟樂章
第一迎神第二登歌酌鬯第三迎俎及酌
獻第四送文舞出迎武舞入第五武舞作
第六送神詞同隱廟
迎神
副君昭象道應黃離銅樓備德玉𥙿成規仙氣靄靄靈
從師師前驅戾止控鶴來儀
登歌酌鬯
忠孝本著羽翼先成寢門昭德馳道為程幣帛有典容
衛無聲司存既肅廟享惟清
迎俎酌獻
通三錫胤明兩承英太山比(■一作)赫伊水聞笙宗祧是
寄禮樂其亨嘉辰薦俎以發聲明
送文舞迎武舞
羽籥崇文禮以畢干鏚奮武事將行用捨由來其有致
壯志宣威樂太平
武舞作
綠林熾炎曆黃虞格有苖沙塵驚塞外帷幄命嫖姚七
德干戈止三邊雲霧消寶祚長無極歌舞盛今朝
唐享懿德太子廟樂章
唐書樂志曰神龍初享懿德太子廟樂章
第一迎神第二登歌酌鬯第三迎俎及酌
獻第四送文舞出迎武舞入第五武舞作
第六送神詞同隱廟
迎神
甲觀昭祥畫堂升位禮絶羣后望尊儲貳啓誦慙德莊
丕掩粹伊浦鳳翔緱峰鶴至
登歌酌鬯
譽闡元儲寄崇明兩玉裕雖晦銅樓可想絃誦輟音笙
歌罷響幣帛言設禮容無爽
迎俎酌獻
雍雍盛典肅肅靈祠賓天有聖&KR0863;日無期飄颻羽服掣
曳雲旗眷言主鬯心乎愴茲
送文舞迎武舞
八音協奏陳金石六佾分行整禮容滄溟赴海還稱少
素月開輪即是重
武舞作
隋季昔云終唐年初啓聖纂戎將禁暴崇儒更敷政威
略静三邊仁恩覃萬姓
唐享節愍太子廟樂章
唐書樂志曰景雲中享節愍太子廟樂章
第一迎神第二登歌酌鬯第三迎俎及酌
獻第四送文舞出迎武舞入第五武舞作
第六送神詞同隱廟
迎神
儲后望崇元良寄切寢門是仰馳道不絶仙袂雲會靈
旗電晣煌煌而來禮物攸設
登歌酌鬯
灼灼重明仰承元首既賢且哲惟孝與友惟孝雖遥靈
規不朽禮因誠致備絜玄酒
迎俎酌獻
嘉薦有典至誠莫騫畫梁雲亘雕俎星聯樂器周列禮
容備宣依俙如在若未賓天
送文舞迎武舞
邕邕闡化憑文德赫赫宣威藉武功既執羽旄先拂吹
還持玉鏚更揮空
武舞作
武德諒雄雄由來掃宼戎劒光揮作電旗影列成虹霧
廓三邊静波澄四海同睿圖今已盛相共舞皇風
唐享文恭太子廟樂章
請神許孟容
觴牢具品管磬有節祝道夤恭神儀昭晰桐珪早貴象
輅追設罄達樂成降歆豐潔
登歌陳京
歌以德發聲以樂貴樂善名存追仙禮異鸞旌拱脩鳳
鳴合吹神聽皇慈仲月皆至
迎俎酌獻馮伉
撰日瞻景誠陳樂張禮容秩秩羽舞煌煌肅將滌濯祇
薦芬芳永錫繁祉思深享嘗
送文舞迎武舞
干旄羽籥相虧蔽一進一退殊行綴昔獻三雍盛禮容
今陳六佾崇儀制
亞獻終獻崔邠
醴齊泛罇彝軒縣動干戚入室僾如在升階虔所歴奮
疾合威容定利舒皦繹方崇廟貎禮永被君恩錫
送神張薦
三獻具舉九旗將旋追勞表德罷享賓天風引仙管堂
虛畫筵芳馨常在瞻望悠然
唐享惠昭太子廟樂章
請神歸登
嘉薦既陳祀事孔明間歌在堂萬舞在庭外則盡物内
則盡誠鳳笙如聞歆其潔精
登歌杜羔
因心克孝位震遺芬賓天道茂軫懷氣分發祇乃祀咳
嘆如聞二歌斯升以詠德薰
迎俎酌獻李逢吉
既㓗酒醴聿陳熟腥肅將震念昭格儲靈展矣禮典薰
然德馨愔愔管磬亦具是聽
退文舞迎武舞孟簡
喧喧金石容既缺肅肅羽駕就行列緱山遺響㫺所聞
廟庭進旅今攸設
亞獻終獻裴度
重輪始發祥齒胄方興學冥然升紫府鏗爾薦清樂奠
斝致馨香在庭紛羽籥禮成神既醉髣髴緱山鶴
送神王涯
威儀畢陳備樂將闋苞茅酒縮膋蕭香徹宮臣展事肅
雍在列迎精送往厥鑒昭晣
唐武氏享先廟樂章武后
先德謙撝冠昔嚴規節素超今奉國忠誠每竭承家至
孝純深追崇懼乖尊意顯號恐玷徽音既迫王公屢請
方乃俯遂羣心有限無由展敬奠醑每闕親斟大禮虔
申典册蘋藻敬薦翹襟
唐韋氏襃德廟樂章
唐書樂志曰神龍中中宗為皇后韋氏祖
考立廟曰襃德其廟樂迎神用昭德登歌
用進德俎入初獻用襃德次武舞作亞獻
及送神用彰德詞竝内出
昭德
道赫梧宮悲盈蒿里爰暢徽烈載敷嘉祀享洽四時規
陳二簋靈應昭格神其戾止
進德
塗山懿戚媯汭崇姻祠筵肇啟祭典方申禮以備物樂
以感神用隆敦叙載穆彝倫
襃德
家著累仁門昭積善瑶篚既列金縣式展
武舞作
昭昭竹殿開弈弈蘭宮啓懿範隆丹掖殊榮闢朱邸六
佾薦徽容三簋陳芳醴萬古覃貽厥分珪崇祖禰
彰德
名隆五嶽秩映三台嚴祠已備晬影方廻
梁太廟樂舞辭
五代會要曰梁開平二年正月太常奏定
享太廟樂迎神舞開平之舞迎俎奏慶肅
之樂酌獻奏慶熙飲福酒奏慶隆送文舞
迎武舞奏慶融亞獻終獻奏慶休唐餘錄
曰梁宗廟樂迎神奏開平舞次皇帝行次
帝盥次登歌獻肅祖奏大合之舞恭祖奏
象功之舞憲祖奏來儀之舞烈祖奏昭德
之舞次飲福次撤豆次送神
開平舞
黍稷馨&KR1997;醴清牲牷潔金石鏗恭祀事結皇情神來格
歌頌聲
皇帝行
莫高者天攀隮勿克隮天有方累仁積德祖宗隆之子
孫履之配天明祀永永孝思
帝盥
莊肅蒞事周旋禮容祼鬯嚴潔穆穆雍雍
登歌
於赫我皇建中立極動以武功静以文德昭事上帝歡
心萬國大報嚴禋四海述職
大合舞
於穆皇祖濬哲維熙美溢中夏化被南陲后稷累德公
劉創基肇興九廟樂合來儀
象功舞
天地合德睿聖昭彰累贈太傅俄登魏王雄名不朽弈
葉而光建國之兆君臨萬方
來儀舞
於赫帝命應天順人亭育品彙賓禮百神洪基永固景
命惟新肅恭孝享祚我生民
昭德舞
肅肅文考源濬派長漢稱誕季周實生昌奄有四海超
彼百王笙鏞迭奏禮物熒煌
飲福
戞玉摐金永頌聲檿絲孤竹和且清靈歆醉止犧象盈
自天降福千萬齡
撤豆
笙鏞洋洋庭燎煌煌明星有爛祝史下堂籩豆斯撤禮
容有章克勤克儉無怠無荒
送神
其降無從其往無蹤黍稷非馨有感必通赫弈令德髣
髴睟容再拜慌惚遐想昊穹
後唐宗廟樂舞辭
唐餘錄曰後唐竝用唐樂無所變更唯别
造六室舞辭懿祖室奏昭德之舞獻祖室
奏文明之舞太祖室奏應天之舞昭宗室
奏永平之舞莊宗室奏武成之舞明宗室
奏雍熙之舞
昭德舞
懿彼明德赫赫煌煌名高閫域功著旂常道符休泰運
叶祺(■一作)祥慶傳萬祀以播耿光
文明舞
帝業光揚皇圖翕赫聖德孔彰神功不測信及豚魚恩
霑動植懿範鴻名傳之萬億
應天舞
晉國肇興雄圖再固黼黻帝道金玉王度皇天無親惟
德是輔載誕英明永光聖祚
永平舞
慶傳寶祚位正瑶圖功宣四海化被八區静彰帝道動
合乾符千秋萬祀永荷昭蘇
武成舞崔居儉
艱難王業返正皇唐先天載造却日重光漢紹世祖夏
資少康功成德茂率祀無疆
雍熙舞盧文紀
仁君御宇寰海謐清運符武德道協文明九功式叙百
度惟成金門積慶玉葉傳榮
漢宗廟樂舞辭
五代史樂志曰漢宗廟酌獻樂舞文祖室
奏靈長之舞德祖室奏積善之舞翼祖室
奏顯仁之舞顯祖室奏章慶之舞高祖室
奏觀德之舞唐餘錄曰高祖追尊四祖廟
且遠引漢之二祖為六室張昭因傅會其
禮乃曰太祖高皇帝創業垂統室奏武德
之舞世祖光武皇帝再造丕基室奏大武
之舞自如其舊而大武即用東平王蒼辭
云
武德舞
明明我祖天集休明神母夜哭彤雲晝興籩豆有踐管
籥斯登孝孫致告神其降靈
靈長舞
天降祥漢祚昌火炎上水靈長建廟社㓗蒸嘗羅鍾石
儼珩璜陳玉豆酌金觴氣昭感德馨香祇洛汭瞻晉陽
降吾祖福穰穰
積善舞
黍稷斯馨祖德惟明蛇告赤帝龜謀大横雲行雨施天
成地平造我家邦斡我璿衡陶匏在御醍盎惟精或戞
或擊載炮載烹飲福受胙舞降歌迎滔滔不竭洪惟水
行
顯仁舞
運極金行謝天資水德隆禮神鄜畤館布政未央宫詰
旦修明祀登歌答茂功雲軿臨降久星俎薦陳豐藹藹
沈檀霧鏘鏘環珮風熒煌昇藻藉肸蠁轉珠櫳尊祖咸
韶備貽孫書軌同京坻長有積宗社享無窮
章慶舞
罘罳曉唱雞人三牲八簋斯陳霧集瑶階瑣闥香生綺
席華茵珠珮貂璫熠爚羽旄干戚紛綸酌鬯既終三獻
凝旒何止千春阿閣長棲綵鳳郊宫疉奏祥麟赤伏英
靈未泯玄珪運祚重新玉斝犧樽簟灩龍旂鳳轄逡廵
瞻望月游冠冕猶疑蒼野回輪
觀德舞張昭
高廟明靈再啟圖金根玉輅幸神都巢阿丹鳳銜書命
入昴飛星獻寳符王撫薰弦娱赤子忽登仙駕泣蒼梧
薦櫻鶴館笳簫咽酌鬯金楹劒珮趨星俎雲罍兼魯禮
朱干象箾雜巴渝氤氲龍麝交青瑣髣髴錫鑾下蘂珠
薦豆奉觴親玉几配天合祖耀璿樞受釐飲酒皇歡洽
仰俟餘靈泰九區
周宗廟樂舞辭
唐餘錄曰周宗廟樂降神奏肅順皇帝行
奏治順獻信祖室奏肅雍之舞僖祖室奏
章德之舞義祖室奏善慶之舞慶祖室奏
觀成之舞太祖室奏明德之舞世宗室奏
定功之舞酌獻登歌奏感順迎爼奏禋順
飲福奏福順送文舞迎文舞奏忠順武舞
奏善勝撤爼奏禮順送神奏肅順
肅順
我后至孝祗謁祖先仰瞻廟貎夙設宫縣朱弦疏越羽
舞回旋神其來格明祀惟虔
治順
清廟將入衮服是依載行載止令色令儀永終就養空
極孝思瞻望如在顧復長違
肅雍舞
周道載興象日之明萬邦咸慶百榖用成於穆聖祖祇
薦鴻名祀于廟社陳其犧牲進旅退旅皇舞之形一倡
三歎朱弦之聲以妥以侑既和且平至誠潛逹介福攸
寧
章德舞
清廟新展嚴禋恭祖德厚人倫雅樂薦禮器陳儼皇尸
列虞賓神如在聲不聞享必信貌惟夤想龍服奠犧樽
禮既備慶來臻
善慶舞
卜世長帝祚昌定中國服四方修明祀從舊章奏激楚
轉清商羅俎豆列簪裳歌纍纍容皇皇望來格降休祥
祝敢告夀無疆
觀成舞
穆穆王國弈弈神功毖祀載展明德有融彝樽斯滿簠
簋斯豐紛絺旄羽鏘洋磬鍾或昇或降克和克同孔惠
之禮必肅之容錫以純嘏祚其允恭神保是饗萬世無
窮
明德舞
惟彼岐陽德大流光載造周室澤及遐荒於鑠聖祖上
帝是皇廼聖廼神知微知章新廟奕奕豐年穰穰取彼
血膋以往烝嘗黍稷惟馨籩豆大房工祝致告受福無
疆
咸順
萬舞咸列三階克清貫珠一倡擊石九成盈觴雖酌靈
坐無形永懷我祖逹其孝誠
禋順
旨酒既獻嘉肴乃迎振其鼗鼓絜以鉶羹肇禋肇祀或
炮或烹皇尸儼若保饗是明
福順
新廟奕奕金奏洋洋享于祖考循彼典章清(■一作)酤特
滿嘉玉騰光神醉既告帝祉無疆
忠順
稱文既表溫柔德示武須成蹈厲容綴兆疾舒皆應節
明明我祖樂何窮
善勝舞
五代史樂志曰周廣順元年改郊廟朝會
舞名乃改漢治安為政和之舞振德為善
勝之舞觀象為崇德之舞講功為象成之
舞
聖祖累功福鍾來裔持羽執干舞文不廢
禋順
禮畢祀先香散几筵罷舞干戚收撤豆籩
肅順
樂奏四順福受萬年神歸碧天庭餘瑞煙
樂府詩集卷第十二
東吳毛晉訂正男扆再訂
