樂府詩集卷第六十七
太原郭茂倩編次
雜曲歌辭
輕薄篇張華
樂府解題曰輕薄篇言乘肥馬衣輕裘馳
逐經過爲樂與少年行同意何遜云城東
美少年張正見云洛陽美少年是也
末世多輕薄驕或好浮華志意能(既一作)放逸貲財亦豐
奢被服極纖麗肴膳盡柔嘉僮僕餘梁肉婢妾蹈綾羅
文軒樹羽蓋乘馬鳴玉珂横簪刻玳瑁長鞭䥘象牙足
下金鑮履手中雙莫耶賓從煥絡繹侍御何芬葩朝與
金張期草㝛許史家甲第面長街朱門赫嵯峨蒼梧竹
葉淸宜城九醖醝浮醪隨觴轉素蟻自跳波美女興齊
趙妍唱出西巴一顧傾城國千金不足多北里獻竒舞
大陵奏名歌新聲踰激楚妙妓絶陽阿玄鶴降浮雲鱏
魚躍中河墨翟且停車展季猶咨嗟淳于前行酒雍門
坐相和孟公結重關賓客不得蹉三雅來何遲耳熱眼
中花盤桉互交䥘坐席咸諠譁簪珥或(咸一作)墮落冠冕
皆傾邪酣飲終日夜明燈繼朝霞絶纓尚不尤安能復
顧他畱連彌信㝛此歡難可過人生若浮寄年時忽蹉
跎促促朝露期榮樂遽幾何念此腸中悲涕下自滂沲
但畏執法吏禮防且切磋
同前何遜
城東(長安一作)美少年重身輕萬億柘彈隋珠丸白馬黃金
飾長安九逵上青槐蔭道植轂擊晨已喧肩排暝不息
走狗東西望牽牛向南直相期百戲傍去來三市側象
牀沓繡被玉盤傳綺食大姉(娼女一作)掩扇歌小妹(婦一作)開
簾織相看獨隱笑見人還斂色黃鶴悲故羣山枝詠新
識烏飛過客盡雀聚行龍匿酌羽方厭厭此時歡未極
同前張正見
洛陽美年少朝日正開霞細蹀連錢馬傍趨苜蓿花揚
鞭還郤望春色滿東家井桃映水落門桺雜風斜綿蠻
弄靑綺蛺蝶遶承華欲往飛廉館遙駐季倫車石橊傳
瑪瑙蘭肴奠象牙聊持自娛樂未是鬭豪奢莫嫌龍馭
晚扶桑復浴鵶
同前李益
豪不必馳千騎雄不在垂雙鞬天生俊氣自相逐出與
鵰鶚同飛翻朝行九衢不得意下鞭走馬城西原忽聞
燕雁一聲去廻鞭挾彈平陵園歸來靑樓曲未半美人
玉色當金罇淮隂少年不相下酒酣半笑倚市門安知
我有不平色白日欲顧紅塵昏死生容易如反掌得意
失意由一言少年但飲莫相問此中報讎亦報恩
同前二首僧貫休
繡林錦野春態相壓誰家少年馬蹄蹋蹋鬭雞走狗夜
不歸一擲賭却如花妾唯云不顛不狂其名不彰悲夫
木落蕭蕭蛩鳴唧唧不覺朱蔫臉紅霜劫鬢漆世途多
事泣向秋日方吟少壯不努力老大徒傷悲如何
輕薄行僧齊已
玉鞭金鐙驊騮蹄横眉吐氣如虹霓五陵春暖芳草齊
笙歌到處花成泥日沉月上且鬭雞醉來莫問天高低
伯陽道德何涕唾仲尼禮樂徒卑栖
灞上輕薄行孟郊
長安無緩步況值天景草相逢灞滻間親戚不相顧自
嘆方拙身忽随輕薄倫常恐失所避化爲車轍塵此中
生白髮疾走亦未歇
遊俠篇張華
漢書遊俠傳曰戰國時列國公子魏有信
陵趙有平原齊有孟嘗楚有春申皆藉王
公之勢競爲遊俠以取重諸侯顯名天下
故後世稱遊俠者以四豪爲首焉漢興有
魯人朱家及劇孟郭解之徒馳騖於閭里
皆以俠聞其後長安熾盛街閭各有豪俠
時萬章在城西桺市號曰城西萬章酒市
有趙君都賈子光皆長安名豪報仇怨養
刺客者也魏志曰楊阿若後名豐字伯陽
少遊俠常以報仇解怨爲事故時人爲之
號曰東市相斫楊阿若西市相斫楊阿若
後世遂有遊俠曲魏陳琳晉張華又有博
陵王宫俠曲
翩翩四公子濁世稱賢明龍虎方交争七國竝抗衡食
客三千餘門下多豪英遊說朝夕至辯士自從横孟嘗
出東關濟身由雞鳴信陵西反魏秦人不窺兵趙勝南
詛楚乃與毛遂行黃歇北適秦太子還入荆美哉遊俠
士何以尚四卿我則異於是好古師老彭
同前王襃
京洛出名謳豪俠競交遊河南朝四姓關西謁五侯鬭
雞横大道走馬出長楸桑隂徙將夕槐路轉淹畱
同前陳良
洛陽麗春色遊俠騁輕肥水逐車輪轉塵隨馬足飛雲
影遙臨蓋花氣近熏衣東郊鬭雞罷南皮射雉歸日草
河橋上揚鞭惜晚暉
同前崔顥
少年負膽氣好勇復知機仗劒出門去孤城逢合圍殺
人遼水上走馬漁陽歸䥘落金瑣甲蒙茸貂鼠衣還家
行且獵弓矢速如飛地迥鷹犬疾草深狐兔肥腰間懸
兩綬轉眄生光輝顧謂今日戰何如隨建威
遊俠行孟郊
壯士性剛決火中見石裂殺人不廻頭輕生如暫别豈
知眼有淚肯白頭上髮平生無恩酬劒閒一百月
俠客篇王筠
俠客趨名利劒氣坐相矜黃金塗鞘尾白玉飾鉤膺晨
馳逸廣陌日草返平陵舉鞭向趙李與君方代興
俠客行李白
趙客縵胡纓吳鉤霜雪明銀鞍照白馬颯沓如流星十
步殺一人千里不畱行事了拂衣去深藏身與名閑過
信陵飲脫劒膝前横將炙啖朱亥持觴勸侯嬴三杯吐
然諾五嶽倒爲輕眼花耳熱後意氣素霓生救趙揮金
槌邯鄲先震驚千秋二壯士烜赫大梁城縱死俠骨香
不慙世上英誰能書閣下白首太玄經
同前元稹
俠客不怕死怕在事不成事成不肯藏姓名我非竊賊
誰夜行白日堂堂殺袁盎九衢草草人面靑此客此心
師海鯨海鯨露背横滄溟海波分作兩處生海鯨分海
減海力俠客有謀人莫測三尺鐵蛇延二國
同前溫庭筠
欲出鴻都門隂雲蔽城闕寳劒黯如水微紅溼餘血白
馬夜頻嘶(驚一作)三更灞陵雪
博陵王宫俠曲二首張華
俠客樂幽險築室窮山隂獠獵野獸稀施網川無禽歲
草飢寒至慷慨頓足吟窮令壯士激安能懷苦心干將
坐自◮繁弱控餘音耕佃窮淵陂種粟著劒鐔收秋狹
路間一擊重千金棲遲熊羆穴容與虎豹林身在法令
外縱逸常不禁
雄兒任氣俠聲蓋少年埸借友行報怨殺人租市㫄吳
刀鳴手中利劒嚴秋霜腰間义素戟手持白頭鑲騰超
如激電回旋如流光奮擊當手决交屍自縱横寧爲殤
鬼雄義不入圜墻生從命子遊死聞俠骨香身没心不
懲勇氣加四方
遊獵篇張華
樂府解題曰梁劉孝威遊獵篇云之罘講
射所上林娛獵場備言遊行射獵之事亦
謂之行行遊且獵篇
歲草凝霜結堅冰沍幽泉厲風蕩原隰浮雲蔽昊天玄
雲晻合素雪紛連翩鷹隼始擊鷙虞人獻時鮮嚴駕
鳴儔侣攬轡過中田戎車方四牡文軒馭紫燕輿徒既
整飭容服麗且妍武騎列重圍前驅抗脩旃倏忽似回
飈絡繹若浮煙鼓譟山淵動衝塵雲霧連輕繒拂素霓
纖網蔭長川游魚未暇竄歸雁不得旋由基控繁弱公
差操黃間機發應弦倒一縱連雙肩僵禽正狼籍落羽
何翩翻積獲被山阜流血丹中原馳騁未及勌曜靈俄
移晷結罝彌藪澤囂聲振四鄙鳥驚觸白刃獸駭掛流
矢仰手接遊鴻舉足蹴犀兕如黃批狡兔靑骹撮飛雉
鵠鷺不盡收鳧鷖安足視日冥徒御勞賞勤課能否野
饗會衆賓玄酒甘且旨燔炙播遺芳金觴浮素蟻珍羞
墜歸雲纖肴出淥水四氣運不停年時何亹亹人生忽
如寄居世遽能幾至人同禍福達士等生死榮辱渾一
門安知惡與美遊放使心狂覆車難再履伯陽爲我誡
撿跡投淸軌
行行遊且獵篇劉孝威
之罘講射所上林娛獵場選徒驕楚客詔狩誇胡王䍑
車已戒道風烏復啓行佽飛具罾繳材官命蹶張高罝
掩月兔勁矢射天狼蹠地不遑免排虚豈及翔日草鉤
陳轉風淸鐃吹揚歸來宴平樂寧肯帶禽荒
同前李白
邊城兒生年不讀一字書但知遊獵誇輕趫胡馬秋肥
宜白草騎來躡影何矜驕(憐驕一作可)金鞭拂雲揮鳴鞘半
酣呼鷹出遠郊弓彎滿月不虚發雙鶬逬落連飛&KR1076;海
邊觀者皆避易猛氣英風振沙磧儒生不及遊俠人白
首下帷復何益
遊子吟孟郊
漢蘇武詩曰幸有弦歌曲可以喻中懷請
爲遊子吟泠泠一何悲又有遊子移亦類
此也
慈母手中線遊子身上衣臨行密密縫意恐遲遲歸誰
言寸草心報得三春暉
同前顧況
故櫪思疲馬故巢思迷禽浮雲蔽我鄉躑躅遊子吟遊
子悲久滯浮雲鬱東岑客堂無絲桐落葉如秋霖艱哉
遠游子所以悲滯滛一爲浮雲詞憤塞誰能禁馳暉百
年内唯願展所欽胡爲不歸歟坐使年病侵未老霜遶
鬢非狂火燒心太行何艱哉北斗不可斟夜晴星河出
耿耿辰與参佳人夐靑天尺素重於金泬寥羣動異眇
默諸境森苔衣上閑階蜻蛚催寒砧立身計幾悞道險
無容針三年不還家萬里遺錦衾夢魂無重阻離憂因
古今胡爲不歸歟孤負丘中琴腰下是何物牽纏曠登
尋朝與名山期夕㝛楚水陰楚水殊演漾名山杳嶇&KR0706;
客從洞庭來婉孌瀟湘深橘柚在南國鴻雁遺秋音下
有碧草洲上有靑橘林引燭窺洞穴凌波睥天琛蒲荷
影参差鳧鶴雛淋涔浩歌惜芳杜散髮輕華簪胡爲不
歸歟淚下沾衣襟鳶飛唳霄漢螻蟻制鱣鱏赫赫大聖
朝日月光照臨聖主雖啓廸竒人分堙沈層城發雲韶
玉府鏘球琳鹿鳴志豐草況復虞人箴
同前李益
女羞夫壻蕩客恥主人賤遭遇同衆流低回愧相見君
非靑銅鏡何事空照面莫以衣上塵不謂心如練人生
當榮盛待士勿言倦君看白日馳何異弦上箭
遊子移劉義恭
三河遊蕩子麗顏邁荆寳攜持玉柱筝懷挾忘憂草綢
繆甘泉中馳逐邯鄲道春服候時製秋紈迎涼造珍魄
暉素腕玉迹滿襟抱常歎樂日晏恒悲歡不早揮吹傳
舊美趨謠盡新好仲尼爲輟飡秦王足傾倒
壯士篇張華
燕荆軻歌曰風蕭蕭兮易水寒壯士一去
兮不復還壯士篇蓋出於此
天地相震蕩回薄不知竆人物禀常格有始必有終年
時俛仰過功名宜速崇壯士懷憤激安能守虚沖乘我
大宛馬撫我繁弱弓長劒横九野高冠拂玄穹慷慨成
素霓嘯吒起淸風震響駭八荒奮威曜四戎濯鱗滄海
畔馳騁大漠中獨步聖明世四海稱英雄
壯士吟賈島
壯士不曾悲悲即無回期如何易水上未歌先淚垂
壯士行劉禹錫
陰風振寒郊猛虎正咆哮徐行出燒地連吼入黃茆壯
士走馬去鐙前彎玉弰叱之使人立一發如鈹交悍情
忽星墜飛血濺林梢彪炳爲我席羶&KR2509;充我庖里中欣
害除賀酒紛號呶明日長橋上傾城看斬蛟
同前鮑溶
西方太白高壯士羞病死心知報恩處對酒歌易水砂
鴻嘷天末横劒别妻子蘇武執節歸班超束書起山河
不足重重在遇知已
同前施肩吾
一斗之膽撑臟腑如磥之筋礙臂骨有時悞入千人叢
自覺一身横突兀當今四海無烟塵胸襟被壓不得伸
凍梟殘蠆我不取汚我匣裏靑蛇鱗
樂府詩集卷第六十七
東吳毛晉訂正男扆再訂
