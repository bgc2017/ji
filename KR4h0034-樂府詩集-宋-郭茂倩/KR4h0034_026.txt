樂府詩集卷第二十六
太原郭茂倩編次
相和歌辭
宋書樂志曰相和漢舊曲也絲竹更相和
執節者歌本一部魏明帝分為二更遞夜
㝛本十七曲朱生宋識列和等復合之為
十三曲其後晉荀勖又採舊辭施用於世
謂之清商三調歌詩即沈約所謂因絃管
金石造歌以被之者也唐書樂志曰平調
清調瑟調皆周房中曲之遺聲漢世謂之
三調又有楚調側調楚調者漢房中樂也
高帝樂楚聲故房中樂皆楚聲也側調者
生於楚調與前三調總謂之相和調晉書
樂志曰凡樂章古辭之存者竝漢世街陌
謳謠江南可採蓮烏生十五子白頭吟之
屬其後漸被於絃管即相和諸曲是也魏
晉之世相承用之永嘉之亂五都淪覆中
朝舊音散落江左後魏孝文宣武用師淮
漢收其所獲南音謂之清商樂相和諸曲
亦皆在焉所謂清商正聲相和五調伎也
凡諸調歌辭竝以一章為一解古今樂錄
曰傖歌以一句為一解中國以一章為一
解王僧虔啓云古曰章今曰解解有多少
當時先詩而後聲詩叙事聲成文必使志
盡於詩音盡扵曲是有作詩有豐約制解
有多少猶詩君子陽陽兩解南山有臺五
解之類也又諸調曲皆有辭有聲而大曲
又有豔有趨有亂辭者其歌詩也聲者若
羊吾夷伊那何之類也豔在曲之前趨與
亂在曲之後亦猶吳聲西曲前有和後有
送也又大曲十五曲沈約竝列於瑟調今
依張永元嘉正聲技錄分於諸調又别叙
大曲於其後唯滿歌行一曲諸調不載故
附見扵大曲之下其曲調先後亦凖技錄
爲次云
相和六引
古今樂錄曰張永技錄相和有四引一曰
箜篌引二曰商引三曰徵引四曰羽引箜
篌引歌瑟調東阿王辭門有車馬客行置
酒篇竝晉宋齊奏之古有六引其宮引角
引二曲闕宋唯箜篌引有辭三引有歌聲
而辭不傳梁具五引有歌有辭凡相和其
器有笙笛節歌琴瑟琵琶筝七種
箜篌引李賀
一曰公無渡河崔豹古今注曰箜篌引者
朝鮮津卒霍里子高妻麗玉所作也子高
晨起刺船有一白首狂夫被髮提壺亂流
而渡其妻隨而止之不及遂墮河而死於
是援箜篌而歌曰公無渡河公竟渡河墮
河而死當奈公何聲甚悽慘(愴一作)曲終亦
投河而死子高還以語麗玉麗玉傷之乃
引箜篌而寫其聲聞者莫不墮淚飲泣麗
玉以其曲傳鄰女麗容名曰箜篌引又有
箜篌謠不詳所起大略言結交當有終始
與此異也
公乎公乎提壺將焉如屈平沉湘不足慕徐衍入海誠
為愚公乎公乎牀有菅席盤有魚北里有賢兄東隣有
小姑隴畆油油黍與葫瓦甒濁醪蟻浮浮(酒醪蟻浮一作瓦瓶濁)
黍可食醪可飲公乎公乎其奈居被髮奔流竟何如賢
兄小姑哭嗚嗚
公無渡河劉孝威
請公無渡河河廣風威厲檣偃落金烏舟傾沒犀枻紺
蓋空嚴祀白馬徒牲祭銜石傷寡心崩城掩孀袂劒飛
猶共水魂沉理俱逝君為川后臣妾作江妃娣
同前張正見
金堤分錦纜白馬渡蓮舟風嚴歌響絶浪湧榜人愁棹
折桃花水帆横竹箭流何言沉璧處千載偶陽侯
同前李白
黃河西來決崑崙咆吼萬里觸龍門波滔天堯咨嗟大
禹理百川兒啼不窺家殺湍湮洪水九州始蠶麻其害
乃去茫然風沙被髮之叟狂而癡清晨徑流欲奚為旁
人不惜妻止之公無渡河苦渡之虎可搏河難憑公果
溺死流海湄有長鯨白齒若雪山公乎公乎挂骨於其
間箜篌所悲竟不還
同前王建
渡頭惡天兩岸遠波濤塞川如疊坂幸無白刃驅向前
何用將身自棄捐蛟龍嚙屍魚食血黃泥直下無青天
男兒縱輕婦人語惜君性命還湏取婦人無力挽斷衣
舟沉身死悔難追公無渡河公自為
同前溫庭筠
黃河怒浪連天來大響谹谹如殷雷龍伯驅風不敢上
百川噴雪高崔嵬二十五絃何太哀請公勿渡立徘徊
下有狂蛟鋸為尾裂帆截棹磨霜齒神錐鑿石塞神潭
白馬䟃𧽼赤塵起公乎躍馬揚玉鞭滅沒高蹄日千里
同前王叡
濁波洋洋兮凝曉霧公無渡河兮公苦渡風號水激兮
呼不聞提壺看入兮中流去浪擺衣裳兮隨步沒沉屍
深入兮蛟螭窟蛟螭盡醉兮君血乾推出黃沙兮泛君
骨當時君死妾何適遂就波瀾合魂魄願持精衛銜石
心竆取河源塞泉脉
宮引沈約
晉書樂志曰五聲宮為君宮之為言中也
中和之道無往而不理焉商為臣商之為
言彊也謂金性之堅彊也角為民角之為
言觸也謂象諸陽氣觸物而生也徵為事
徵之為言止也言物盛則止也羽為物羽
之為言舒也言陽氣將復萬物孳育而舒
生也是以聞宮聲使人溫良而寬大聞商
聲使人方廉而好義聞角聲使人惻隱而
仁愛聞徵聲使人樂養而好施聞羽聲使
人恭儉而好禮隋書樂志曰梁有相和五
引三朝第一奏之陳氏因焉隋文帝開皇
中改五引為五音唯迎氣於五郊降神奏
之月令所謂孟春其音角也按古有清角
清徵之流此則當聲為曲即五音是也唐
書樂志曰五郊迎氣各以月律而奏其音
蓋因隋舊制云
八音資始君五聲興此和樂感百精優游律呂被咸英
同前蕭子雲
宅中為君聲之始氣和而應律生子四宮既作隂陽理
商引沈約
司秋紀兌奏西音激揚鍾石和瑟琴風流福被樂愔愔
同前蕭子雲
君臣數九發凉風三弦夷則白藏通克諧候管和六同
角引沈約
萌生觸發歲在春咸池始奏德尚仁惉懘以息和且均
同前蕭子雲
蟄蟲始振音在斯五聲六律旋相為韶繼夏盡備咸池
徵引沈約
執衡司事宅離方滔滔夏日火德昌八音備舉樂無疆
同前蕭子雲
朱明在離日長至候氣而動徵爲事六樂成文從之備
羽引沈約
玄英紀運冬冰折物爲音本和且悅竆高測深長無絶
同前蕭子雲
其音爲物登玄英制畱循短位濁清惟皇創則和且平
相和上
古今樂錄曰張永元嘉技錄相和有十五
曲一曰氣出唱二曰精列三曰江南四曰
度關山五曰東光六曰十五七曰薤露八
曰蒿里九曰覲歌十曰對酒十一曰雞鳴
十二曰烏生十三曰平陵東十四曰東門
十五曰陌上桑十三曲有辭氣出唱精列
度關山薤露蒿里對酒竝魏武帝辭十五
文帝辭江南東光雞鳴烏生平陵東陌上
桑竝古辭是也二曲無辭覲歌東門是也
陌上桑歌瑟調古辭豔歌羅敷行日出東
南隅篇覲歌張錄云無辭而武帝有往古
篇東門張錄云無辭而武帝有陽春篇或
云歌瑟調古辭東門行入門悵欲悲也古
有十七曲其武陵鵾鷄二曲亾按宋書樂
志陌上桑又有文帝棄故鄉一曲亦在瑟
調東西門行及楚辭鈔今有人武帝駕虹
蜺二曲皆張錄所不載也
氣出唱魏武帝
駕六龍乘風而行行四海外路下之八邦歴登高山臨
谿谷乘雲而行行四海外東到泰山仙人玉女下來遨
遊驂駕六龍飲玉漿河水盡不東流解愁腹飲玉漿奉
持行東到蓬萊山上至天之門玉闕下引見得入赤松
相對四面顧望視正焜煌開玉心正興其氣百道至傳
告無竆閉其口但當愛氣夀萬年東到海與天連神仙
之道出窈入冥常當專之心恬澹無所愒欲閉門坐自
守天與期氣願得神之人乘駕雲車驂駕白鹿上到天
之門來賜神之藥跪受之敬神齊當如此道自來
華隂山自以為大高百丈浮雲為之蓋仙人欲來出隨
風列之雨吹我洞簫鼓瑟琴何誾誾酒與歌戲今日相
樂誠為樂玉女起起儛移數時鼓吹一何嘈嘈從西北
來時仙道多駕烟乘雲駕龍欝何蓩蓩遨遊八極乃到
崑崙之山西王母側神仙金止玉亭來者為誰赤松王
喬乃德旋之門樂共飲食到黃昏多駕合坐萬歲長宜
子孫
遊君山甚為眞磪䃬砟硌爾自為神乃到王母臺金階
玉為堂芝草生殿㫄東西廂客滿堂主人當行觴坐者
長夀遽何央長樂甫始宜孫子當(常一作)願主人增年與
天相守
右三曲魏晉樂所奏
精列魏武帝
厥初生造化之陶物莫不有終期莫不有終期聖賢不
能免何為懷此憂願螭龍之駕&KR0736;想崑崙居&KR0736;想崑崙
居見期於迂怪志意在蓬萊志意在蓬萊周孔聖徂落
會稽以墳丘會稽以墳丘陶陶誰能度君子以弗憂年
之暮奈何時過時來微
右一曲魏晉樂所奏
江南古辭
樂府解題曰江南古辭蓋美芳晨麗景嬉
遊得時若梁簡文桂檝晚應旋唯歌遊戲
也按梁武帝作江南弄以代西曲有採蓮
採菱蓋出於此唐陸龜蒙又廣古辭為五
解云
江南可採蓮蓮葉何田田魚戲蓮葉間魚戲蓮葉東魚
戲蓮葉西魚戲蓮葉南魚戲蓮葉北
右一曲魏晉樂所奏
江南思湯惠休
幽客海隂路留戍淮陽津垂情向春草知是故鄉人
同前簡文帝
桂檝晚應旋歷岸扣輕舷紫荷擎釣鯉銀筐插短蓮人
歸浦口暗那得久回船
江南有妙妓時則應璿樞月暈蘆灰缺秋還懸炭枯含
丹和九轉芳樹蔭三株何辭天后誚終是到仙都
江南曲桺惲
汀洲採白蘋日落江南春洞庭有歸客瀟湘逢故人故
人何不返春華復應晚不道新知樂只言行路遠
同前沈約
櫂歌發江潭採蓮渡湘南宜須閒隱處舟浦予自諳羅
衣織成帶墮馬碧玉篸但令舟檝渡寧計路嵌嵌
同前宋之問
妾住越城南離居不自堪採花驚曙鳥摘葉餧春蠶懶
結茱萸帶愁安玳瑁篸侍臣消瘦盡日暮碧江潭
同前劉眘虛
美人何蕩漾湖上風月長玉手欲有贈徘徊雙鳴璫歌
聲隨渌水怨色起朝陽日暮還家望雲波横洞房
同前丁仙芝
長干斜路北近浦是兒家有意來相訪明朝出浣沙發
向横塘口船開值急流知郎舊時意且請攏船頭昨暝
逗南陵風聲波浪阻入浦不逢人歸家誰信汝未曉已
成粧乘潮去茫茫因從京口渡使報邵陵王始下芙蓉
樓言發瑯琊岸急為打船開惡許傍人見
同前八首劉希夷
暮㝛南洲草晨行北岸林日懸滄海闊水隔洞庭深烟
景無留意風波有異潯歲遊難極目春戲易為心朝夕
無榮遇芳菲已滿襟
豔唱潮初落江花露未晞春洲驚翡翠朱服弄芳菲畫
舫烟中淺青陽日際微錦帆衝浪溼羅袖拂行衣含情
罷所採相歎惜流暉
君為隴西客妾遇江南春朝遊含靈果夕採弄風蘋果
氣時不歇蘋花日自新以此江南物持贈隴西人空盈
萬里懷欲贈竟無因
皓如楚江月靄若吳岫雲波中自皎鏡山上亦氛(氤一作)
氳明月留照妾輕雲持贈君山川各離散光氣乃殊分
天涯一為别江北自相聞
艤舟乘潮去風帆振草凉潮平見楚甸天際望維陽洄
泝經千里烟波接兩鄉雲明江嶼出日照海流長此中
逢歲晏浦樹落花芳
暮春三月晴維陽吳楚城城臨大江汜廻映洞浦清晴
雲曲金閣珠樓碧烟裏月明芳樹羣鳥飛風過長林雜
花起(落一作)可憐離别誰家子于此一至情何巳
北堂紅草盛䒠茸南湖碧水照芙蓉朝遊暮起金花盡
漸覺羅裳珠露濃自惜妍華三五歲已歎關山千萬重
人情一去無還日欲贈懷芳怨不逢
憶㫺江南年盛時平生怨在長洲曲冠蓋星繁湘(江一作)
水上衝風摽落洞庭渌落花舞袖紅紛紛朝霞高閣洗
晴雲誰言此處嬋娟子珠玉為心以奉君
同前于鵠
偶向江邊採白蘋還隨女伴賽江神衆中不敢分明語
暗擲金錢卜遠人
同前李益
嫁得瞿塘賈朝朝誤妾期早知潮有信嫁與弄潮兒
同前李賀
汀洲白蘋草桺惲乘馬歸江頭樝樹香岸上蝴蝶飛酒
杯若葉露玉軫蜀桐虚朱樓通水陌沙暖一雙魚
同前李商隱
郎船安兩槳儂舸動雙橈掃黛開宮額裁裙約楚腰乖
期方積&KR0736;臨醉欲拚嬌莫以採菱唱欲羡秦臺簫
同前韓翃
長樂花枝雨點銷江城日暮好相邀春樓不閉葳𬎼鏁
綠水回通宛轉橋
同前溫庭筠
妾家白蘋浦日上芙蓉檝軋軋搖槳聲移舟入茭葉溪
長茭葉深作底難相尋避郎郎不見鸂鶒自浮沉拾萍
萍無根採蓮蓮有子不作浮萍生寧作藕花死岸傍騎
馬郎烏帽紫遊韁含愁復含笑回首問横塘妾住金陵
步門前朱雀航流蘇持作帳芙蓉持作梁出入金犢幰
兄弟侍中郎前年學歌舞定得郎相許連娟眉繞山依
約腰如杵鳳管悲若咽鸞絃嬌欲語扇薄露紅鉛羅輕
壓金縷明月西南樓珠簾瑇瑁鈎横波巧能笑彎蛾不
識愁花開子留樹草長根依土早聞金溝遠底事歸郎
許不學楊白花朝朝淚如雨
同前張籍
江南人家多橘樹吳姬舟上織白紵土地卑溼饒蟲蛇
連木為牌入江住江村亥日長為市落帆渡橋來浦裏
青莎覆城竹為屋無井家家飲潮水長干午日沽春酒
高高酒旗懸江口倡樓兩岸懸水栅夜唱竹枝留北客
江南風土歡樂多悠悠處處盡經過
同前羅隱
江烟溼雨鮫綃軟漠漠遠山眉黛淺水國多愁又有情
夜槽壓酒銀船滿綳絲採怨凝曉空吳王臺榭春夢中
鴛鴦鸂鶒喚不起平鋪渌水眠東風西陵路邊月悄悄
油壁輕車嫁蘇小
同前陸龜蒙
為愛江南春涉江聊采蘋水深烟浩浩空對雙車輪車
輪明月團車蓋浮雲盤雲月徒自好水中行路難遥遥
洛陽道夾道生春草寄語棹船郎莫誇風浪好
同前
魚戲蓮葉間參差隱葉扇鵁鶄&KR2141;鳿窺㶑灎無因見
魚戲蓮葉東初霞射紅尾傍臨謝山側恰值清風起
魚戲蓮葉西盤盤舞波急潛依曲岸凉正對斜光入
魚戲蓮葉南欹危午烟疊光搖越鳥巢影亂吳娃檝
魚戲蓮葉北澄陽動微漣回看帝子渚稍背鄂君船
江南可採蓮劉緩
古江南辭曰江南可採蓮因以為題云
春初北岸涸夏月南湖通卷荷舒欲倚芙蓉生卽紅檝
小宜回逕船輕好入叢釵光逐影亂衣香隨逆風江南
少許地年年情不窮
樂府詩集卷第二十六(終)東吳毛晉訂正
