樂府詩集卷第八十二
太原郭茂倩編次
近代曲辭
浪淘沙九首劉禹錫
九曲黃河萬里沙浪淘風簸自天涯如今直上銀河去
同到牽牛織女家
洛水橋邊春日斜碧流輕淺見瓊沙無端陌上狂風急
驚起鴛鴦出浪花
汴水東流虎眼文淸淮曉色鴨頭春君看渡口淘沙處
渡卻人間多少人
鸚鵡洲頭浪颭沙靑樓春望日將斜銜泥燕子争歸舍
獨自狂夫不憶家
濯錦江邊兩岸花春風吹浪正淘沙女郞翦下鴛鴦錦
將向中流定晚霞
日照澄州江霧開淘金女伴滿江隈美人首飾侯王印
盡是沙中浪底來
八月濤聲吼地來頭高數丈觸山廻須臾却入海門去
卷起沙堆似雪堆
莫道讒言如浪深莫言遷客似沙沉千淘萬灑雖辛苦
吹盡狂沙始到金
流水淘沙不暫停前波未滅後波生令人忽憶瀟湘渚
廻唱迎神三兩聲
同前六首白居易
一泊沙來一泊去一重浪滅一重生相攪相淘無歇日
會交山海一時平
白浪茫茫與海連平沙浩浩四無邊草去朝來淘不住
遂令東海變桑田
靑草湖中萬里程黃梅雨裏一人行愁見灘頭夜泊處
風翻暗浪打船聲
借問江湖與海水何似君情與妾心相恨不如潮有信
相思始覺海非深
海底飛塵終有日山頭化石豈無時誰道小郞抛小婦
船頭一去没廻期
隨波逐浪到天涯遷客生還有幾家卻到帝鄉重富貴
請君莫忘浪淘沙
同前二首皇甫松
灘頭細草接疎林浪惡罾船半欲沉宿鷺眠洲非舊浦
去年沙觜是江心
蠻歌荳䓻北人愁松雨蒲風野艇秋浪起鵁鶄眠不得
寒沙細細入江流
紇那曲二首劉禹錫
楊桺鬱靑靑竹枝無限情同郞一回顧聽唱紇那聲
踏曲興無窮調同詞不同願郞千萬壽長作主人翁
瀟湘神二曲劉禹錫
湘水流湘水流九疑雲物至今愁君問二妃何處所零
陵香草露中秋
斑竹枝斑竹枝淚㾗點點寄相思楚客欲聽瑶瑟怨瀟
湘深夜月明時
抛毬樂二首劉禹錫
五綵繡團團登君玳瑁筵最宜紅燭下偏稱落花前上
客如先起應須贈一船
春早見花枝朝朝恨發遲及看花落後卻憶未開時幸
有抛毬樂一杯君莫辭
太平樂二首白居易
樂苑曰太平樂商調曲也
歲豐仍節儉時泰㪅銷兵聖念長如此何憂不太平
湛露浮堯酒薰風起舜歌願同堯舜意所樂在人和
同前二首唐王維
風俗今和厚君王在穆淸行看採花曲盡是太階平
聖德超千古皇威静四方蒼生今息戰無事覺時長
昇平樂十首薛能
唐會要曰昇平樂商調曲也
正氣遶宮樓皇居信上遊遠岡延聖祚平地載神州會
合皆重譯潺湲近八流中興豈假問據此自千秋
寥沉敞延英朝班立位横宣傳無草動拜舞有衣聲鴛
瓦雲消溼蟲絲日照明辛勤自不到遥見似前生
處處足歡聲時康歲巳深不同三尺劒應似五絃琴夀
笑山猶盡明嫌日有陰何當憐一物亦遣斷愁吟
曙質絕埃氛彤庭列禁軍聖顔初對日龍尾競緣雲珮
響交成韻簾陰暖帶紋逍遙豈有事於此詠南薰
一物周天至(周天一作至)洪纖盡晏然車書無異俗甲子竝
豐年奇技皆歸朴征夫亦服田君王故不有台鼎合韋
弦(賢一作)
日日聽歌謠區中盡祝堯蟲蝗初不害夷狄近全銷史
筆唯書瑞天臺絕見祅因令匹夫志轉欲事淸朝
品物盡昭蘇神功復帝謨他時應有夀當代且無虞賜
曆通遐俗移關入半胡鷦鷯一何幸於此寄微軀
無戰復無私堯時卽此時焚香臨極早待月卷簾遲端
拱乾坤內何言黈纊垂君看聖明驗只此是神龜
旭日上淸穹明堂坐聖聰衣裳承瑞氣冠冕蓋重曈花
木經宵露旌旗立仗風何期於此地見說似(是一作)仙宮
五帝三皇主蕭曹魏邴臣文章惟反朴戈甲盡生塵諫
紙應無用朝綱自有倫昇平不可紀所見是閒人
金縷衣李錡
勸君莫惜金縷衣勸君惜取少年時花開堪折直須折
莫待無花空折枝
鳳歸雲二首滕潛
金井欄邊見羽儀梧桐樹上宿寒枝五陵公子憐文綵
畫與佳人刺繡衣
飲啄蓬山最上頭和烟飛下禁城秋曾將弄玉歸雲去
金翿斜開十二樓
拜新月李端
開簾見新月便卽下階拜細語人不聞北風吹裙帶
同前吉中孚妻張氏
拜新月拜月出堂前暗魄深籠桂虚弓未引弦拜新月
拜月妝樓上鸞鏡未安臺蛾眉巳相向拜新月拜月不
勝情庭前風露淸月臨人自老望月㪅長生東家阿母
亦拜月一拜一悲聲斷絕㫺年拜月逞容儀如今拜月
雙淚垂回看衆女拜新月卻憶紅閨年少時
憶江南三首白居易
一曰望江南樂府雜錄曰望江南本名謝
秋娘李德裕鎮浙西為妾謝秋娘所製後
攺為望江南
江南好風景舊曾諳日出江花紅勝火春來江水綠如
藍能不憶江南
江南憶最憶是杭州山寺月中尋桂子郡亭枕上看潮
頭何日㪅重遊
江南憶其次憶吳宮吳酒一杯春竹葉吳娃雙舞醉芙
蓉早晚復相逢
同前二首劉禹錫
春過也共惜豔陽年猶有桃花流水上無辭竹葉醉樽
前惟待見靑天
春去也多謝洛城人弱桺從風疑舉袂叢蘭裛露似霑
巾獨笑亦含嚬
宮中調笑四首王建
樂苑曰調笑商調曲也戴叔倫謂之轉應
詞
團扇團扇美人病來遮面玉顔憔悴三年誰復商量管
弦弦管弦管春草昭陽路斷
胡蝶胡蝶飛上金花枝葉君前對舞春風百葉桃花樹
紅紅樹紅樹鷰語鶯啼日草
羅袖羅袖暗舞春風依舊遙看歌舞玉樓好日新妝坐
愁愁坐愁坐一世虚生虚過
楊桺楊桺日草白沙渡口船頭江水茫茫商人少婦斷
腸腸斷腸斷鷓鴣夜飛失伴
同前二首韋應物
胡馬胡馬遠放燕支山下咆沙咆雪獨嘶東望西望路
迷迷路迷路邊草無窮日草
河漢河漢曉挂秋城漫漫愁人起望相&KR0736;江南塞北别
離離别離别河漢雖同路絕
轉應詞戴叔倫
邊草邊草邊草盡來兵老山南山北雪晴千里萬里月
明明月明月胡笳一聲愁絕
宮中行樂詞八首李白
小小生金屋盈盈在紫微山花插寶髻石竹繡羅衣每
出深宮裏常随步輦歸只愁歌舞散(罷一作)化作綵雲飛
桺色黃金嫩梨花白雪香玉樓巢(關一作)翡翠金(珠一作)殿
鎖鴛鴦選妓隨雕(朝一作)輦徵歌出洞房宮中誰第一飛
燕在昭陽
盧橘為秦樹蒲萄出(是一作)漢宮烟花宜落日絲管醉春
風笛奏龍鳴水簫吟鳳下空君王多樂事何必向回中
玉樹(殿一作)春歸日(好一作)金宮樂事多後庭朝未入輕輦
夜相過笑出花間語嬌來燭下歌莫教(教一作)明月去畱
著醉姮娥&KR0680;
繡戸香風暖紗窗曙色新宮花争笑日池草暗生春綠
樹聞歌鳥靑樓見舞人昭陽桃李月羅綺自(坐一作)相親
今日明光裏還須結伴遊春風開紫殿天樂下珠樓豔
舞全知巧嬌歌半欲羞㪅憐花月夜宮女笑藏鈎
寒雪梅中盡春風桺上歸宮鶯嬌欲醉簷鷰語還飛遲
日明歌席新花豔舞衣晚來移綵仗行樂泥光輝
水綠南薰殿花紅北闕樓鶯歌聞太液鳳吹遶瀛洲素
女鳴珠佩天人弄綵毬今朝風日好宜入未央遊
宮中樂五首令狐楚
楚塞金陵静巴山玉壘空萬方無一事端拱大明宮
霜霽長楊苑冰開太液池宮中行樂日天下盛明時
桺色烟相似梨花雪不如春風眞有意一一麗皇居
月上宮花静烟含苑樹深銀臺門巳閉仙漏夜沉沉
九重靑鎖闥百尺碧雲樓明月秋風起珠簾上玉鈎
同前五首張仲素
網戸交如綺紗窗薄似烟樂吹天上曲人是月中仙
翠匣開寒鏡珠釵桂步搖妝成秖畏曉㪅漏促春宵
江果瑤池實金盤露井冰甘泉將避暑臺殿曉光凝
月彩浮鸞殿砧聲隔鳳樓笙歌臨水檻紅燭乍迎秋
奇樹畱寒翠神池結夕波黃山一夜雪渭水雁聲多
踏歌詞二首崔液
綵女迎金屋仙姬出畫堂鴛鴦裁錦袖翡翠帖花黃歌
響舞分行艷色動流光
庭際花微落樓前漢巳橫金臺催夜盡羅袖拂寒輕樂
笑暢歡情未半著天明
同前三首謝偃
春景嬌春臺新露泣新梅春葉參差吐新花重疊開花
影飛鶯去歌聲度鳥來倩看飄颻雪何如舞袖廻
逶迤度香閤顧步出蘭閨欲曉鴛鴦殿先過桃李蹊風
帶舒還卷簪花舉復低欲問今宵樂但聽歌聲齊
夜久星沉没㪅深月影斜裙輕纔動佩鬟薄不勝花細
風吹寶袜輕露溼紅紗相看樂未巳蘭燈照九華
同前二首張說
花萼樓前雨露新長安城裏太平人龍銜火樹千燈豔
雞踏(上一作)蓮花萬歲春
帝宮三五戲春臺行雨流風莫妒來西域燈輪千影合
東華金闕萬重開
踏歌行四首劉禹錫
春江月出大堤平堤上女郎連袂行唱盡新詞看(歡一作)
不見紅霞影樹鷓鴣鳴
桃蹊桺陌好經過燈下妝成月下歌爲是襄王故宮地
至今猶自細腰多
新詞宛轉遞相傳振袖傾鬟風露前月落烏啼雲雨散
遊童陌上拾花鈿
日草江頭聞竹枝南人行樂北人悲自從雪裏唱新曲
直至三春花盡時
天地長久詞五首盧綸
天地長久詞盧綸所作也其和云天地久
萬年昌
玉砌紅花樹香風不敢吹春光解天意偏發殿南枝
虹橋千步廊半在水中央天子方淸暑宮人重草妝
辭輦復當熊傾心奉上宮君王若看貎甘在衆妃中
雲日呈祥禮物殊北庭生獻五單于塞天萬里無飛鳥
可在邊城用郅都
臺殿雲涼風日微君王初賜六宮衣樓船罷泛歸猶早
行道才人鬭射飛
欸乃曲五首元結
欸乃曲元結之所作也其序曲曰大曆初
結為道州剌史以軍事詣都使還州逢春
水舟行不進作欸乃曲令舟子唱之以取
適於道路云欸音襖乃音靄棹船聲也
偏存名跡在人間順俗與時未安閒來謁大官兼問政
扁舟卻入九疑山
湘江二月春水平滿月和風宜夜行唱橈欲過平陽戍
守吏相呼問姓名
千里楓林烟雨深無朝無草有猿吟停橈静聽曲中意
好是雲山韶濩音
零陵郡北湘水東浯溪形勝滿湘中溪口石顚堪自逸
誰能相伴作漁翁
下瀧船似入深淵上瀧船似欲昇天瀧南始到九疑郡
應絕高人乘興船
十二月樂辭十三首李賀
正月
上樓迎春新春歸(樓迎春歸一作正月上)暗黃著桺宮漏遲薄薄
淡靄弄野姿寒綠幽泥生短絲錦牀曉臥玉肌冷露臉
未開對朝瞑官街桺帶不堪折早晚菖蒲勝綰結
二月
二月飲酒採桑津宜男草生蘭笑人蒲如交劒(絞刀一作)風
如薰勞勞胡鷰怨酣春薇帳逗烟生綠塵(綠昏一作香)金翅
峨髻愁草雲香颯起舞眞珠裙津頭送别唱流水酒客
背寒南山死
三月
東方風來滿眼春花城桺暗(禁一作)愁幾(殺一作)人複宮深
殿竹風起新翠舞襟静如水光風轉蕙百餘里暖霧驅
雲撲天地軍裝宮妓掃蛾淺搖搖錦旗夾城暖曲水飄
香去不歸梨花落盡成秋(愁一作)苑
四月
曉凉草凉樹如蓋千山濃綠生雲外依微香雨靑氛氳
(淸氛一作過)膩葉蟠花照曲門金塘閒水搖碧漪老景沉重
(帖一作)無驚飛墮紅殘萼暗參差
五月
雕玉押簾上(簾押上一作雕玉)輕縠籠虚門井汲鉛華水扇織
鴛鴦文回雪舞涼殿甘露洗空綠羅袖從徊翔(綬從風一作羅)
(翔)香汗霑寶粟
六月
裁生羅伐湘竹帔(帔字一本無)拂疎霜簟秋玉炎炎紅鏡東
方開暈如車輪上徘徊啾啾赤帝騎龍來
七月
星依雲渚冷露滴盤中圓好花生木末衰蕙愁空(故一作)
園夜天如玉砌池葉極靑錢僅厭舞衫薄稍知花簟寒
曉風何拂拂北斗光闌干
八月
孀(宮一作)妾怨長夜獨客夢歸家傍簷蟲緝(織一作)絲向壁
燈垂花簷外月光吐簾中樹影斜悠悠飛露姿點綴池
中荷
九月
離宮散螢天似水竹黃池冷芙蓉死月綴金鋪光脉脉
涼苑虚庭空澹白霜花飛飛風草草翠錦斕斑滿層道
雞人罷唱曉曨聰鴉啼金井下疎桐
十月
玉壺銀箭稍難傾缸花夜笑凝幽明碎霜斜舞上羅幕
燭籠兩行照飛閣珠帷怨臥不成眠金鳳刺衣著體寒
長眉對月鬭彎環
十一月
宮城團回凛嚴光白天碎碎墮瓊芳撾鍾高飲千日酒
卻天凝寒作君夀御溝泉合(冰合一作)如環素火井溫水在
何處
十二月
日脚淡光紅灑灑薄霜不銷桂枝下依稀和氣解冬嚴
已就長日辭長夜
閠月
帝重光年重時七十二候回環推天官玉琯灰剰飛今
歲何長來歲遲王母移桃獻天子羲氏和氏迂龍轡
樂府詩集卷第八十二
東吳毛晉訂正男扆再訂
