樂府詩集卷第四十
太原郭茂倩編次
相和歌辭
瑟調曲
門有車馬客行陸機
古今樂錄曰王僧虔技錄云門有車馬客
行歌東阿王置酒一篇樂府觧題曰曹植
等門有車馬客行皆言問訊其客或得故
舊鄉里或駕自京師備叙市朝遷謝親友
彫喪之意也按曹植又有門有萬里客亦
與此同
門有車馬客駕言發故鄉念君久不歸濡跡涉江湘投
袂赴門塗攬衣不及裳拊膺攜客泣掩淚叙温凉借問
邦族間惻愴論存亾親友多零落舊齒皆凋喪市朝互
遷易城闕或丘荒墳壟日月多松柏鬱茫茫天道信崇
替人生安得長慷慨惟平生俛仰獨悲傷
同前鮑照
門有車馬客問君何鄉士捷步往相訊果得(遇一作)舊隣
里悽悽聲中情慊慊增下俚語昔有故悲論今無新喜
清晨相訪慰日草不能已歡戚競尋諸(叙一作)談調何終
止辭端竟未究忽唱分塗始前悲尚未弭後戚方復起
嘶聲盈我口談言在我耳手跡可傳心願爾篤行李
同前張正見
飛觀霞光啟重門平旦開北闕高廂過東方連騎來紅
塵揚翠轂赭汗染龍媒桃花夾逕聚流水傍池回捎鞭
聊静電接軫暫停雷非關萬里客自有六竒才琴和朝
雉操酒泛夜光杯舞袖飄金谷歌聲遶鳳臺良時不可
再騶馭鬱相催安知太行道失路車輪摧
同前何宴
門前車馬客言是故鄉來故鄉有書信縱横印檢開開
書看未極行客屢相識借問故鄉人潺湲淚不息上言
離别久下道望應歸寸心將夜鵲相逐向南飛
同前虞世南
財雄重交結戚里擅豪華曲臺臨上路高門抵狹斜赭
汗千金馬繡轂五香車白鶴随飛蓋朱路入鳴笳夏蓮
開劒水春桃發露花輕裙染回雪浮蟻泛流霞高談辯
飛兔摛藻握靈蛇逄恩借羽翼失路委泥沙曖曖風烟
晚路長歸騎遠日衺青瑣第塵飛金谷苑危弦促柱奏
巴渝遺簪堕珥觧羅襦如何守直道翻使谷名愚
同前李白
門有車馬客金鞍曜朱輪謂從丹(雲一作)霄落乃是故鄉
親呼兒掃中堂坐客論悲辛對酒兩不飲停觴淚盈巾
歎我萬里遊飄颻三十春空談霸王略紫綬不挂身雄
劒藏玉匣隂符生素塵廓落無所合流離湘水濱借問
宗黨間多為泉下人生苦百戰役死託萬鬼鄰北風揚
胡沙埋翳周與秦大運且如此蒼穹寧匪仁惻愴竟何
道存亾任大鈞
門有萬里客曺植
門有萬里客問君何鄉人褰裳起從之果得心所親挽
裳對我泣太息前自陳本是朔方士今為吴越民行行
將復去去去適西秦
牆上難為趨傅玄
古今樂錄曰王僧虔技錄云牆上難用趨
行荀錄所載牆上一篇今不傳
門有車馬客驂服若騰飛革組結玉珮蘩藻紛葳蕤馮
軾垂長纓顧盼有餘輝貧主屣敝履整比藍縷衣客曰
嘉病乎正色意無疑吐言若覆水搖舌不可追渭濱漁
釣翁乃為周所諮顔回處陋巷大聖稱庶幾苟富不知
度千駟賤采薇季孫由儉顯管仲病三歸夫差耽滛侈
終為越所圍遺身外榮利然後享巍巍迷者一何衆孔
難知德希甚美致憔悴不如豚豕肥陽朱泣路歧失道
今人悲子貢欲自矜原憲知其非屈伸各異勢窮逹不
同資夫唯體中庸先天天不違
同前王褒
昔稱梁孟子兼聞魯孔丘訪政聊為述問陳豈相酬末
代多僥倖卿相盡經由臺郎百金價台司千萬求當朝
少直筆趨代皆曲鈎廷尉十年不得調將軍百戰未封
侯夜伏擁門作常伯自有蒲萄得凉州白璧求善價明
珠難暗投高牆不可踐井水自難浮風胡有年歲銛利
比吴鈎
日重光行陸機
古今樂錄曰王僧虔技錄有日重光行今
不傳崔豹古今注曰日重光月重輪羣臣
為漢明帝作也明帝為太子樂人作歌詩
四章以贊太子之德一曰日重光二曰月
重輪三曰星重輝四曰海重潤漢末喪亂
後二章亾舊說云天子之德光明如日規
輪如月衆輝如星霑潤如海太子比德故
云重也
日重光奈何天回薄日重光冉冉其遊如飛征日重光
今我日華華之盛日重光倏忽過亦安停日重光盛往
衰亦必來日重光譬如四時固恒相催日重光惟命有
分可營日重光但(常一作)惆悵才志日重光身沒之後無
遺名
月重輪行魏文帝
三辰垂光照臨四海煥哉何煌煌悠悠與天地久長愚
見目前聖覩萬年明闇相絶何可勝言
同前魏明帝
天地無窮人命有終立功揚名行之在躬聖賢度量得
為道中
同前陸機
人生一時月重輪盛年焉可恃(持一作)月重輪吉凶倚伏
百年莫我與期臨川曷悲悼兹去不從肩月重輪功名
不勖之善哉古人揚聲敷聞九服身名流何穆旣自才
難旣嘉運亦易愆俛仰行老存沒將何觀志士慷慨獨
長歎獨長歎
同前戴暠
皇基屬明兩副德表重輪重輪非是暈桂滿自恒春海
珠含更滅階蓂翳且新婕妤比團扇曹王譬洛神浮川
疑讓璧入戶類燒銀從來看顧兔不曾聞鬭麟北堂豈
盈手西園偏照人
蜀道難二首梁簡文帝
古今樂錄曰王僧虔技錄有蜀道難行今
不歌樂府觧題曰蜀道難備言銅梁玉壘
之阻與蜀國絃頗同尚書談錄曰李白作
蜀道難以罪嚴武後陸暢謁韋南康臯於
蜀郡感韋之遇遂反其詞作蜀道易云蜀
道易易於履平地按銅梁玉壘在蜀郡西
南今永康是也非入蜀道失之遠矣
建平督郵道魚復永安宫若奏巴渝曲時當君思中
巫山七百里巴水三回曲笛聲下復高猿啼斷還續
同前二首劉孝威
玉壘高無極銅梁不可攀雙流逆巇(巘一作)道九坂澀陽
關鄧侯束馬去王生斂轡還懼身充叱馭奉玉若猶慳
嵎山金碧有光輝遷停車馬正輕肥彌思王褒擁節去
復憶相如乘傳歸君平子雲寂不嗣江漢英靈已信稀
同前隂鏗
王尊奉漢朝靈關不憚遥高岷長有雪隂棧屢經燒輪
摧九折路騎阻七星橋蜀道難如此功名詎可要
同前張文琮
梁山鎮地險積石阻雲端深谷下寥廓層巖上鬱盤飛
梁駕絶嶺棧道接危巒攬轡獨長息方知斯路難
同前李白
噫吁嚱危乎高哉蜀道之難難於上青天蠶叢及魚鳧
開國何茫然爾來四萬八千歲乃(不一作)與秦塞通人烟
西當太白有鳥道可以横絶峨眉巔地崩山摧壯士死
然後天梯石棧方(相一作)鈎連上有六龍迴日之高標(作一)
(之浮雲横河斷海)下有衝波逆折之迴川黃鶴之飛尚不得(作一)
(過)猨猱欲度愁攀緣青泥何盤盤百步九折縈巖巒捫
參歴井仰脅息以手撫膺坐長歎問君西遊何時還畏
途巉巖不可攀但見悲鳥(嗚一作)號枯(古一作)木雄飛呼雌
(雌從一作)遶林間又聞子規啼夜月愁空山蜀道之難難於
上青天使人聽此彫朱顔連峯去天不盈尺(幾千尺一作入烟)
枯松倒挂倚絶壁飛湍瀑流争喧豗砯崖轉石萬壑雷
其嶮也若此嗟爾遠道之人胡為乎來哉劒閣峥嶸而
崔嵬一夫當關萬夫莫開所守或匪親(人一作)化為狼與
豺朝避猛虎夕避長蛇磨牙吮血殺人如麻錦城雖云
樂不如早還家蜀道之難難於上青天側身西望長咨
嗟(人嗟一作令)
櫂歌行五解魏明帝
古今樂錄曰王僧虔技錄云櫂歌行歌明
帝王者布大化一篇或云左延年作今不
歌梁簡文帝在東宫更製歌少異此也樂
府觧題曰晉樂奏魏明帝辭云王者布大
化備言平吴之勲若晉陸機遲遲春欲草
梁簡文帝妾住在湘川但言乘舟鼓櫂而
已
王者布大化配乾稽后祗陽育則隂殺晷景應度移(觧一)
文德以時振武功伐不随重華舞干戚有苖服從媯(觧二)
蠢爾吴蜀虜憑江棲山阻哀哉王士民瞻仰靡依怙(觧三)
皇上悼愍斯宿昔奮天怒發我許昌宫列舟于長浦(觧四)
翌日乘波揚棹歌悲且凉大常拂白日旗幟紛設張(觧五)
將抗旄與鉞曜武於彼方伐罪以弔民清我東南疆(抗將)
(趋下為)
右一曲晉樂所奏
同前陸機
遲遲草春日天氣柔且嘉元吉隆初已濯穢遊黃河龍
舟浮鷁首羽旗垂藻葩乘風宣飛景逍遥戲中波名謳
激清唱㮄人縱櫂歌投綸沉洪川飛繳入紫霞
同前孔甯子
君子樂和節品物待陽時上祖(位一作)降繁祉元已命水
嬉倉武戒橋梁旄人樹羽旗高檣抗飛帆羽蓋翳華枝
佽飛激逸響娟娥吐清辭泝洄緬無分欣流愴有思仰
瞻翳雲繳俯引沈泉絲委羽漫通渚鮮染中填坻鷁鳥
威江使揚波駭馮夷夕影雖已西(字闕二)終無期
同前吴邁遠
十三爲漢使孤劒出臯蘭西南窮天險東北畢地關岷
山高以峻燕水清且寒一去千里孤邊馬何時還遙望
烟嶂外瘴氣鬱雲端始知身死處平生從此殘
同前鮑照
羈客離嬰時飄颻無定所昔秋寓江介兹(今一作)春客河
滸往戢于役身願令懷水楚泠泠鯈疏潭邕邕雁循渚
飂戾長風振遥曳(飄遥一作)高帆舉驚波無畱連舟人不躊
竚
同前梁簡文帝
妾家住湘川菱歌本自便風生觧刺浪水深能捉船葉
亂由牽荇絲飄為折蓮濺妝疑薄汗霑衣似故湔浣沙
流暫濁汰錦色還鮮參同趙飛燕借問李延年從來入
絃管誰在櫂歌前
同前劉孝綽
日草楚江上江深風復生所思竟何在相望徒盈盈舟
子行催櫂無所喝流聲
同前阮研
芙蓉始出水綠荇葉初鮮且停白雪和共奏激楚絃平
生此遭遇一日當千年
同前王籍
揚舲横大江乘流任蕩蕩輕橈莫不息復逐夜潮上時
見湘水仙恒聞觧佩響
同前蕭岑
桂酒旣潺湲輕舟亦乘駕鼓枻何吟吟吟我皇唐化容
與滄浪中淹畱明月夜
同前魏收
雪澑添春浦花水足新流桃發武陵岸桺拂武昌樓
同前盧思道
秋江見底清越女復傾城方舟共採摘最得可憐名落
花流寳珥微吹動香纓帶垂連理溼櫂舉木蘭輕順風
(避人一作)傳細語因波寄遠情誰能結錦纜薄暮隐長汀
棹歌行駱賓王
寫月圖黃罷凌波拾翠通鏡花搖芰日衣麝入荷風葉
密舟難蕩蓮疎浦易空鳳媒羞自託鴛翼恨難(■一作)窮
秋帳燈花翠倡樓粉色紅相思無别曲併在棹歌中
同前徐堅
棹女飾銀鈎新妝下翠樓霜絲青桂檝蘭栧紫霞舟水
落金陵曙風起洞庭秋扣船過曲浦飛帆越回流影入
桃花浪香飄杜若洲洲長殊未返蕭散雲霞晚日下大
江平烟生歸岸遠岸遠聞潮波争途遊戲多因聲趙津
女來聽採菱歌
蒲坂行陸厥
古今樂錄曰王僧虔技錄有蒲坂行今不
歌通典曰河東唐虞所都蒲坂也漢為蒲
坂縣春秋時秦晉戰於河曲即其地也
江南風已春河間桺已把雁返無南書寸心何由寫流
泊祁連山飄颻高闕下
同前劉遵
漢使出蒲坂去去往交河間諜敢虧對驂馬脫鳴珂乍
作渡瀘怨何辭上隴歌
白楊行傅玄
古今樂錄曰王僧虔技錄有白楊行今不
歌
青雲固非青當雲奈白雲驥從西北馳來吾何憶驥來
對我悲鳴舉頭氣凌青雲當奈此驥正龍形踠足蹉跎
長坡下蹇驢慷愾敢與我争馳躑躅鹽車之中流汗兩
耳盡下垂雖懷千里之逸志當時一得施白雲彯彯舍
我高翔青雲徘徊戢我愁啼上眄層崖下臨清池日欲
西移旣來歸君君不一顧仰天太息當用生為青乎雲
飛時悲當奈何邪青雲飛乎
胡無人行徐摛
古今樂錄曰王僧虔技錄有胡無人行今
不歌
刻楹登魯殿擁絮拭胡妝猶將漢閨曲誰忍奏氊房遥
憶甘泉夜闇淚斷人腸
同前吴均
劒頭利如芒恒持照眼光鐡騎追驍虜金羈討黠羌高
秋八九月胡地草風霜男兒不惜死破膽與君嘗
同前徐彦伯
十月繁霜下征人遠鑿空雲搖錦更節海照角端弓暗
磧埋沙樹衝飈卷塞蓬方随膜拜入歌舞玉門中
同前聶夷中
男兒徇大義立節不沽名腰間懸陸離大歌胡無行不
讀戰國書不覽黃石經醉臥咸陽樓夢入受降城更願
生羽儀飛身入青冥請攜天子劒斫下旄頭星自然胡
無人雖有無戰争悠哉典屬國驅羊老一生
同前李白
嚴風吹霜海草凋筋幹精堅胡馬驕漢家戰士三十萬
將軍兼領(誰者一作)霍嫖姚流星白羽腰間插劒花秋蓮光
出匣天兵照雪下玉關虜箭如沙射金甲雲龍風虎盡
交迴太白入月敵可摧敵可摧旄頭滅履胡之腸涉胡
血懸胡青天上埋胡紫塞㫄胡無人漢道昌陛下之壽
三千霜但歌大風雲飛揚安得猛士兮守四方胡無人
漢道昌(此六字一本無)
同前僧貫休
霍嫖姚趙充國天子將之平朔漠肉胡之肉燼胡帳幄
千里萬里惟畱胡之空殼邊風蕭蕭榆葉初落殺氣晝
赤枯骨夜哭將軍旣立殊勲遂有胡無人曲我聞之天
子富有四海德被無垠但令一物得所八表來賓亦何
必令彼胡無人
樂府詩集卷第四十
東吳毛晉訂正男扆再訂
