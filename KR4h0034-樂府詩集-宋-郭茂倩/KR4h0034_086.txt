樂府詩集卷第八十六
太原郭茂倩編次
新歌謠辭
歌辭
中興歌十首鮑照
千冬逢一春萬夜視朝日生年值中興歡起百年畢
中興太平運化清四海樂祥景照玉臺紫烟遊鳳閣
碧樓含夜月紫殿争朝光彩墀散蘭麝風起自生芳
白日照前窗玲瓏綺羅中美人掩輕扇含思歌春風
三五容色滿四五妙華歇已輸春日歡分隨秋光没
北出湖邊戲前還苑中遊飛縠繞長松馳管逐波流
九月秋水清三月春花滋千金逐良日皆競中興時
窮泰已有分夀夭復屬天既見中興樂莫持憂自煎
襄陽是小地夀陽非帝城今日中興樂遥治抂上京
梅花一時豔竹葉千年色願君松柏心採照無窮極
勞歌二首伍緝之
莊子曰勞我以生佚我以老息我以死韓
詩曰飢者歌食勞者歌事若伍緝之云迍
邅已窮極又云居身苦且危則勞生可知
矣
幼童輕歲月謂言可久長一朝見零悴歎息向秋霜迍
邅已窮極疢痾復不康每恐先朝露不見白日光庶及
盛年時暫遂情所望吉辰既乖越來期眇未央促促歲
月盡窮年空怨(悲一作)傷
女蘿依附松終已冠高枝浮萍生託水至死不枯萎傷
哉抱關士獨無松與期月色似冬草居身苦且危幽生
重泉下窮年冰與澌多謝負郭生無所事六竒勞為社
下宰時無魏無知
同前蕭撝
百年能幾許公事罷平生寄言任立政誰憐李少卿
白日歌張融
張融歌序曰懸象著明莫大扵日月而彼
日月不能不謝固知無凖衰為盛之終盛
乃衰之始故為白日歌
白日白日舒天照暉數窮則盡盛滿而衰
雲歌王臺卿
玉雲初度色金風送影來全生疑魄暗半去月時開欲
知無處所一為上陽臺
一旦歌
一旦被頭痛避頭還著牀自無親伴侶誰當給水漿匍
匐入山院正逢虎與狼對虎低頭啼垂淚淚千行
滛豫歌二首
酈道元水經注曰白帝山城水門之西江
中有孤石名滛豫石水冬出二十餘丈夏
則没亦有裁出焉江水東逕廣峽溪乃三
峽首之也峽中有瞿塘黃龕二灘夏水回
復㳂泝所忌十道志曰滛豫石與城郭門
外石潛通蜀人往燒火伏石則滛豫邊沸
國史補曰蜀之三峽最號峻急四月五月
尤險故行者歌之滛或作灩預或作豫
灎預大如馬瞿塘不可下
灎預大如牛瞿塘不可流
同前梁簡文帝
滛預大如服瞿塘不可觸金沙浮轉多桂浦忌經過
巴東三峽歌二首
酈道元水經注曰巴東三峽謂廣溪峽巫
峽西陵峽也三峽七百里中兩岸連山略
無闕處重巖疊嶂隱蔽天日非亭午夜分
不見日月其中有灘名曰黃牛江湍紆回
信㝛猶見故行者謠曰朝發黃牛草㝛黃
牛三日三草黃牛如故宜都山川記曰自
黃牛灘東入西陵界至峽口一百許里山
水紆曲林木高茂猿鳴至清山谷傳響泠
泠不絶行者聞之莫不懷土故漁者歌云
巴東三峽巫峽長猿鳴三聲淚沾裳
巴東三峽猿鳴悲猿鳴三聲淚沾衣
挾琴歌范静妻沈氏
逶迤起塵唱宛轉遶梁聲調弦可以進蛾眉畫未成
挾瑟歌魏收
春風宛轉入曲房兼送小苑百花香白馬金鞍去未返
紅妝玉筯下成行
同前陸龜蒙
挾瑟為君撫君嫌聲太古寥寥倚浪絲㗫㗫沈湘語賴
有秋風知清泠吹玉柱
鄱陽歌二首
南史曰梁陸襄為鄱陽内史大同初郡人
鮮于琮結司徒殺廣晉令王筠有衆萬餘
人將出攻郡襄先已率人吏脩城隍為備
及賊至破之生獲琮時鄰郡守宰案其黨
與皆不得實或有善人盡室罹禍唯襄郡
枉直無濫民乃作歌又有彭李二家因忿
争相誣告襄引入内室不加責誚但和言
解喻之二人感恩深自悔咎乃為設酒食
令其盡歡酒罷同載而還因相親厚民因
歌之
鮮于抄後善惡分人無横死賴陸君
陸君政無怨家鬭既罷讎共車
北軍歌
南史曰梁臨川静惠王宏為揚州刺史天
監中武帝詔都督諸軍侵魏宏以帝之介
弟所領皆器甲精新軍容甚盛北人以為
百數十年所未之有軍次洛口前軍尅梁
城諸將欲乘勝深入宏聞魏援近畏懦不
敢進召諸將欲議旋師呂僧珍曰知難而
退不亦善乎停軍不進魏人知其不武遺
以巾幗北軍乃歌之歌云韋武謂韋叡也
不畏蕭娘與呂姥但畏合肥有韋武
雍州歌
南史曰梁南平王偉子恪為雍州刺史年
少未閑庶務委之羣下百姓每通一辭數
處輸錢方得聞徹賓客有江仲舉蔡薳王
臺卿庾仲容四人俱被接遇竝有蓄積民
間歌之後建武帝帝因接末句云
江千萬蔡五百王新車庾大宅主人憒憒不知客
始興王歌
南史曰梁始興忠武王憺為都督荆州刺
史時天監初軍旅之後公私匱乏憺厲精
為政廣闢屯田減省力役供其窮困辭訟
者皆立待符教決於俄頃曹無畱事下無
滯獄後徵還朝而民歌之荆土方言謂父
為爹故歌云人之爹也
始興王人之爹赴人急如水火何時復來哺乳我
夏侯歌
梁書曰夏侯䕫為豫州刺史於蒼陵立堰
溉田千餘頃境内賴之䕫兄亶先居此任
兄弟竝有恩惠百姓歌之䕫抂州七年遠
近多親附
我之有州賴彼夏侯前兄後弟布政優優
咸陽王歌
北史曰後魏咸陽王禧謀逆伏誅後宮人
為之歌其歌遂流於江表
可憐咸陽王奈何作事悞金牀玉几不能眠夜起踏霜
露洛水湛湛彌岸長行人那得度
鄭公歌
北史曰後魏鄭述祖為兖州刺史有人入
市盗布其父執之以歸述祖述祖特原之
自是境内無盗先是述祖之父道昭亦嘗
為兖州刺史故百姓歌之
大鄭公小鄭公相去五十載風教尚猶同
裴公歌
北史曰裴俠為河北郡守躬履儉素愛民
如子郡舊有漁獵夫三十人以供郡守俠
曰以口腹役人吾所不為也悉罷之又有
丁三十人供郡守役俠亦罷之不以入私
竝收庸為市官馬歲時既積馬遂成羣去
軄之日一無所取民歌之云
肥鮮不食丁庸不取裴公貞惠為世規矩
長白山歌
北史曰來整榮國公護之子也尤驍勇善
撫御討擊羣賊所向皆捷諸賊歌之
長白山頭百戰場十十五五把長槍不畏官軍千萬乘
只怕榮公第六郎
敕勒歌
樂府廣題曰北齊神武攻周玉壁士卒死
者十四五神武恚憤疾發周王下令曰高
歡鼠子親犯玉壁劒弩一發元凶自斃神
武聞之勉坐以安士衆悉引諸貴使斛律
金唱敕勒神武自和之其歌本鮮卑語易
為齊言故其句長短不齊
敕勒川隂山下天似穹廬籠蓋四野天蒼蒼野茫茫風
吹草低見牛羊
同前溫庭筠
敕勒金隤壁隂山無歲華帳外風飄雪營前月照沙羌
兒吹玉管胡姬踏錦花却笑江南客梅落不歸家
東征歌王通
杜淹文中子世家曰隋仁夀中文中子西
遊長安見文帝奏太平十有二策帝下其
議於公卿公卿不悦文中子知謀之不用
作東征之歌而歸帝聞而再徵之不至
我思國家兮遠遊京畿忽逢帝王兮降禮布衣遂懷古
人之心兮將興太平之基時異事變兮志乖願違吁嗟
道之不行兮垂翅東歸皇之不斷兮將身西飛
嶭將軍歌
唐書曰高宗時嶭仁貴領兵擊九姓突厥
扵天山時九姓有衆十餘萬令驍健數十
人逆來挑戰仁貴發三矢射殺三人自餘
一時下馬請降仁貴恐為後患竝坑殺之
九姓自此衰弱不復㪅為邊患於是軍中
歌之
將軍三箭定天山戰士長歌入漢關
顔有道歌
唐書曰顔遊秦師古叔父武德初為廉州
刺史時劉黑闥初平人多以彊㬥寡禮風
俗未安遊秦撫恤境内敬讓大行邑里歌
之高祖璽書勉勞焉
廉州顔有道姓行同莊老愛人如赤子不殺非時草
新河歌
唐書曰嶭大鼎貞觀中為滄州刺史州界
有無棣河隋末填廢大鼎奏開之引魚鹽
於海百姓歌之
新河得通舟檝利直達滄海魚鹽至㫺日徒行今結駟
美哉嶭公德滂被
田使君歌
唐書曰田仁會永徽中為郢州刺史屬時
旱仁會自曝祈禱竟獲甘澤其年大稔百
姓歌之
父母育我田使君精誠為人上天聞田中致雨山出雲
倉廪既實禮義申但願常抂不憂貧
黃麞歌
唐書五行志曰如意初里中歌黃麞後契
丹李盡忠孫萬榮叛䧟營州則天令總管
曹仁師王孝傑等將兵百萬討之大敗於
硤石黃麞谷而死朝廷嘉其忠為造此曲
後亦為舞曲
黃麞黃麞草裏藏彎弓射爾傷
得体歌
唐書曰天寶初韋堅為陜郡太守水陸轉
運使扵長安城東滻水傍穿廣運潭以通
吳會數十郡舟檝若廣陵郡船即堆積廣
陵所出錦鏡銅器餘郡皆然舟人大笠寬
衫&KR0621;履如吳楚之製先是民間戲唱得体
歌至開元末田同秀上言見玄元皇帝云
有寶符抂陜州桃林縣古關令尹喜宅遣
中使求得之以為殊祥改縣爲靈寶及堅
鑿新潭成又致揚州銅器陜縣尉崔成甫
乃翻此詞爲得寶歌集兩縣官伎女子唱
之成甫又作歌詞十章自衣缺胯綠衫錦
半臂偏袒膊紅抹額於第一船作號頭唱
之和者女子百人皆鮮服靚妝齊聲接影
鼓笛胡部以應之樂府雜錄曰得寶歌一
曰得寶子又曰得鞛子明星初得太真妃
喜而謂後宮曰予得楊氏如得至寶樂府
遂作此曲二說不同
得体紇那也紇囊得体那潭裏船車閙揚州銅器多三
郎當殿坐聽唱得体歌
得寶歌
得寶弘農野弘農得寶那潭裏船車閙揚州銅器多三
郎當殿坐聽唱得寶歌
黃臺瓜辭唐章懷太子
唐書曰武后生四子長曰孝敬皇帝弘為
太子監國而仁明孝悌武后方圖臨朝乃
殺孝敬立雍王賢為太子賢日懷憂惕知
必不保全無由敢言乃作黃臺瓜辭命樂
工歌之冀武后聞之感悟後終為武后所
逐死於黔中(宗武后一作高)
種瓜黃臺下瓜熟子離離一摘使瓜好再摘令瓜稀三
摘尚自可摘絶抱蔓歸
古歌沈佺期
落葉流風向玉臺夜寒秋思洞房開水精簾外金波下
雲母窗前銀漢廻玉階隂隂苔蘚色君王履綦難再得
璇閨窈窕秋夜長繡戸徘徊秋月光燕姬綵帳芙蓉色
秦子金爐蘭麝香北斗七星横夜半清歌一曲斷君腸
同前二首嶭維翰
美人怨何深含情倚金閣不嚬復不語紅淚雙雙落
美人閉紅燭獨坐裁心錦頻放剪刀聲夜寒知未寢
樂府詩集卷第八十六
東吳毛晉訂正男扆再訂
