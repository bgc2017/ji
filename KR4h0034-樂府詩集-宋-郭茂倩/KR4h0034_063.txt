樂府詩集卷第六十三
太原郭茂倩編次
雜曲歌辭
羽林郎辛延年
漢書曰武帝太初元年初置建章營騎後
更名羽林騎屬光祿勲又取從軍死事之
子孫養羽林官教以五兵號羽林孤兒顔
師古曰羽林㝛衛之官言其如羽之疾如
林之多一說羽所以爲主者羽翼也後漢
書百官志曰羽林郎掌㝛衛侍從常選漢
陽隴西安定北地上郡西河六郡良家補
之地里志曰漢興六郡良家子選給羽林
是也又有胡姬年十五亦出於此
㫺有鬟家姝姓馮名子都依倚將軍勢調笑酒家胡胡
姬年十五春日獨當壚長裾連理帶廣袖合歡襦頭上
藍田玉耳後大秦珠兩霍何窕窕一世良所無一鬟五
百萬兩鬟千萬餘不意金吾子娉婷過我廬銀鞍何煜
爚翠蓋空踟蹰就我求清酒絲繩提玉壺就我求珍肴
金盤鱠鯉魚貽我靑銅鏡結我紅羅裾不惜紅羅裂何
論輕賤軀男兒愛後婦女子重前夫人生有新故貴賤
不相踰多謝金吾子私愛徒區區
羽林行王建
長安惡少出名字樓下劫商樓上醉天明下直明光宫
散入五陵松柏中百回殺人身合死赦書尚有收城功
九衢一日消息定鄉吏籍中重改姓出來依舊屬羽林
立在殿前射飛禽
同前孟郊
朔雪寒斷指朔風勁裂冰胡中射鵰者此日猶不能翩
翩羽林兒錦臂飛蒼鷹揮鞭決白馬走出黃河凌
同前鮑溶
朝出羽林宫入參雲臺議獨請萬里行不奏和親事君
王重年少深納開邊利寶馬雕玉鞍一朝從萬騎煌煌
都門外祖帳光七貴歌鍾樂行軍雲物慘别地簫笳整
部曲幢蓋動郊次臨風親戚懷滿䄂兒女淚行行復何
贈長劒報恩字
胡姬年十五劉琨
虹梁照曉日淥水泛香蓮如何十五少含笑酒壚前花
將面自許人共影相憐回頭堪百萬價重爲時年
當壚曲梁簡文帝
漢書曰司馬相如與卓文君俱之臨邛盡
賣車騎買酒舍乃令文君當盧相如身自
著犢鼻褌與庸保雜作滌器於市中郭璞
曰盧酒盧也顔師古曰賣酒之處累土爲
盧以居酒甕四邊隆起其一面高形如鍜
盧故名盧當壚曲蓋取此也
十五正團團流光滿上蘭當壚設夜酒㝛客解金鞍迎
來挾琴易送别唱歌難欲知心恨急翻令衣帶寬
同前范静妻沈氏
逶迤飛塵唱宛轉遶梁聲調弦可以進蛾眉畫未成
齊瑟行
歌錄曰名都美女白馬竝齊瑟行也曹植
名都篇曰名都多妖女美女篇曰美女妖
且閒白馬篇曰白馬飾金羈皆以首句名
篇猶豔歌羅敷行有日出東南隅篇豫章
行有鴛鴦篇是也
名都篇曹植
名都者邯鄲臨淄之類也以刺時人騎射
之妙游騁之樂而無憂國之心也
名都多妖女京洛出少年寶劒直千金被服光(麗一作)且
鮮鬭雞東郊(長安一作)道走馬長楸間馳驅未能半雙兔過
我前攬弓捷鳴鏑長驅山南山(彼南山一作驅上)左挽因右發
一縱兩禽連餘巧(功一作)未及展仰手接飛鳶觀者咸稱
善衆工歸我妍歸來宴平樂美酒斗十千膾鯉臇胎鰕
炮鼈炙熊蹯嗚儔嘯匹旅列坐竟長筵連翩擊鞠壤巧
捷惟萬端白日西南馳光景不可攀雲散還城邑淸晨
復來還
美女篇曹植
美女者以喻君子言君子有美行願得明
君而事之若不遇時雖見徵求終不屈也
美女妖且閑采桑歧路間柔條紛冉冉葉落何翩翩攘
袖見素手皓腕約金環頭上三(金一作)爵釵腰佩翠琅玕
明珠交玉體珊瑚間木難羅衣何飄飄輕裾隨風還顧
眄遺光采長嘯氣若蘭行徒用息駕休者以忘餐借問
女何居乃在城南端靑樓臨大路高門結重關容華耀
朝日誰不希令顔媒氏何所營玉帛不時安佳人慕高
義求賢良獨難衆人徒嗷嗷安知彼所觀盛年處房室
中夜起長歎
同前傅玄
美人一何麗顔若芙蓉花一顧亂人國再顧亂人家未
亂猶可奈何
同前梁簡文帝
佳麗盡關情風流最有名約黃能效月裁金巧作星粉
光勝玉靚衫薄擬蟬輕密態隨流臉嬌歌逐軟聲朱顏
半已醉微笑隠香屏
同前蕭子顯
章丹暫輟舞巴姬請罷弦佳人淇洧出豔趙復傾燕繁
穠既爲李照水亦成蓮朝酤成都酒暝數河間錢餘光
幸未借蘭膏空自煎
同前二首魏收
楚襄遊夢去陳思朝洛歸參差結旌旆掩靄頓驂騑變
化看臺曲駭散屬川沂仍令賦神女俄聞要宓妃照梁
何足豔昇霞反奮飛可言不可見言是復言非◮◮◮
◮◮我帝㪅朝衣擅寵無論賤入憂不嫌微智瓊非俗
物羅敷本自稀居然陋西子定可北南威新吳何爲誤
舊鄭果難依甘言誠易汙得失定因機無憎藥英妬心
賞易侵違
同前盧思道
京洛多妖豔餘香愛物華恒臨鄧渠水共採鄴園花時
搖五明扇聊駐七香車情疎看笑淺嬌深眄欲斜微津
染長黛新澑溼輕紗莫言人未解隨君獨問家
白馬篇曹植
白馬者見乘白馬而爲此曲言人當立功
立事盡力爲國不可念私也樂府解題曰
鮑照云白馬騂角弓沈約云白馬紫金鞍
皆言邊塞征戰之事
白馬飾金羈連翩西北馳借問誰家子幽并遊俠兒少
小去鄉邑揚聲(名一作)沙漠垂㝛㫺秉良弓楛矢何參差
控弦破左的右發摧月支仰手接飛猱俯身散馬蹄狡
捷過猨猴勇剽若豹螭邊城多警急胡虜(虜騎一作)數遷移
羽檄從北來厲馬登高堤右驅蹈匈奴左顧陵鮮卑寄
身鋒刃端性命安可懷父母且不顧何言子與妻名編
(在一作)壯士籍(在壯籍一作高名)不得中顧私捐軀赴國難視死
忽如(若一作)歸
同前袁淑
劒騎何翩翩長安五陵間秦地天下樞八方湊才賢荆
魏多壯士宛洛富少年意氣深自負肯事郡邑權籍籍
關外來車徒傾國鄽五侯競書幣羣公亟爲言義分明
於霜信行直如弦交歡池陽下畱宴汾陰西一朝許人
諾何能坐相捐彯節去函谷投珮出甘泉嗟此務遠圖
心爲四海懸但營身意遂豈校耳目前俠烈良有聞古
來共知然
同前鮑照
白馬騂角弓鳴鞭乘北風要途問邊急雜虜入雲中閉
壁自往夏淸野逐還冬僑裝多闕絶旅服少裁縫埋身
守漢境(節一作)沉命對胡封薄草塞(雪一作)雲起飛沙被遠
松含悲望兩都楚歌登四墉丈夫設計誤懷恨逐邊戎
棄(罷一作)别中國愛要冀胡馬功去來今何道單賤生所
鐘但令塞上兒知我獨爲雄
同前二首孔稚圭
驥子跼且鳴鐵陣與雲平漢家嫖姚將馳突匈奴庭少
年鬭猛氣怒髮爲君征雄戟摩白日長劒斷流星早出
飛狐塞晚泊樓煩城虜騎四山合胡塵千里驚嘶笳振
地響吹角沸天聲左碎呼韓陣右破休屠兵横行絕漠
表飲馬瀚海淸(汀一作)隴樹枯無色沙草不常靑勒石燕
然道凱歸長安亭縣官知我健四海誰不傾但使彊胡
滅何須甲第成當令丈夫志獨爲上古英
白馬金貝裝横行遼水傍問是誰家子㝛衛羽林郎文
犀六屬鎧寶劒七星光山虚弓響徹地迴角聲長宛河
推勇氣隴蜀擅威彊輪臺受降虜高闕翦名王射熊入
飛觀校獵下長楊英名欺衛霍智策蔑平良㠀夷時失
禮卉服犯邊疆微兵離薊北輕騎出漁陽集軍隨日暈
挑戰逐星&KR0621;陣移龍勢動營開虎翼張衝冠入死地攘
臂越金湯塵飛戰鼓急風交征旆揚轉鬭平華地追奔
掃帶方本持身許國況復武功彰會令千載後流譽滿
旂常
同前沈約
白馬紫金鞍停鑣過上蘭寄言狹斜子詎知隴道難赤
坂途三折龍堆路九盤冰生肌裏冷風起骨中寒功名
志所急日草不遑飡長驅入右地輕舉出樓蘭直去已
垂涕寧可望長安匪期定遠封無羡輕車官唯見恩義
重豈覺衣裳單本持驅命荅幸遇身名完
同前王僧孺
千里生冀北玉鞘黃金勒散蹄去無已搖頭意相得豪
氣發西山雄風擅東國飛鞚出秦隴長驅繞岷𤏡承謨
若有神稟算良不惑瀄汨河水黃參差嶂雲黑安能對
兒女垂帷弄毫墨兼弱不稱雄後得方爲特主恩亦何
已君恩良未塞不許跨天山何由報皇德
同前徐悱
研蹄飾鏤鞍飛鞚度河干少年本上郡遨遊入露寒劒
琢荆山玉彈把隋珠丸聞有邊烽急飛侯至長安然諾
竊自許捐軀諒不難占兵出細桺轉戰向樓蘭雄名盛
李霍壯氣勇彭韓能令石飲羽復使髮衝冠要功非汗
馬報效乃鋒端日没塞雲起風悲胡地寒西征馘小月
北去腦烏丸歸報明天子燕然石復刊
同前王冑
白馬黃金鞍蹀躞桺城前問此何鄉客長安惡少年結
髮從戎事馳名振朔邊良弓控繁弱利劒揮龍泉披林
扼彫虎仰手接飛鳶前年破沙漠㫺歲取祁連折衝摧
右校搴旗殪左賢虒彌還謝力慶忌本推儇海外平遐
險來庭識負褰三韓勞薄伐六事指幽燕良家選河右
猛將征西山浮雲屯羽騎蔽日引長旃自矜有餘勇應
募忽争先王師已得儁夷首失求全鼓行徇玉檢乘勝
蕩朝鮮志勇期功立寧憚微軀捐不羨山河賞唯希竹
素傳
同前辛得源
任俠重芳辰相從競逐春金羈絡赭汗紫縷應(陌映紅一作紫)
(塵)紅塵寶劒提(横一作)三尺雕弓韜六鈞鳴珂蹀細桺飛
蓋出宜春遙見浮光(雲一作)發懸知上頭人
同前李白
龍馬花雪毛金鞍五陵豪秋霜切玉劒落日明珠袍鬭
雞事萬乘軒蓋一何高弓摧宜山虎手接太山猱酒後
競風彩三杯弄寶刀殺人如翦草劇孟同遊遨發憤去
函谷從軍向臨洮叱咤萬戰場(百戰一作經)匈奴盡波濤歸
來使酒氣未肯拜蕭曹羞入原憲室荒徑隠蓬蒿
苦思行曹植
綠蘿緣玉樹光曜粲相暉下有兩眞人舉翅飜高飛我
心何踴躍思欲攀雲追欎欎西嶽顚石室靑葱與天連
中有耆年一隠士鬚髮皆皓然策杖從吾遊教我要忘
言
升天行二首曹植
樂府解題曰升天行曹植云日月何時畱
鮑照云家世宅關輔曹植又有上仙籙與
神遊五遊龍欲升天等篇皆傷人世不永
俗情險艱當求神仙翺翔六合之外與飛
龍仙人遠遊篇前緩聲歌同意按龍欲升
天即當牆欲高行也
乘蹻追術士遠之蓬萊山靈液飛素波蘭桂上參天玄
豹遊其下翔鵾戲其顚乘風忽登舉彷彿(彷徨一作)見衆仙
扶桑之所出乃在朝陽谿中心陵蒼昊布葉蓋天涯日
出登東幹既夕没西枝願得紆陽轡廻日使東馳
同前鮑照
家世宅關輔勝帶官王城備聞十帝事委曲兩都情倦
見物興衰驟覩俗屯平翩翻(翩翩一作)類廻掌怳惚似朝榮
竆塗悔短計晚志愛長生從師入遠嶽結友事仙靈五
芝發金記九籥隠丹經風飡委松㝛雲臥恣天行冠霞
金綵閣解玉飲(隠一作)椒庭暫遊越萬里近别數千齡鳳
臺無還駕簫管有遺聲何時(當一作)與爾曹啄腐共呑腥
同前劉孝勝
堯攀已徒說湯捫亦妄陳欲訪靑雲侣正遇丹丘人少
翁俱仕漢韓終苦入秦汾陰觀化鼎瀛洲宴羽人廣成
參日月方朔問(■一作)星辰驚祠伐楚樹射藥戰江神閶
闔皆曾倚太一豈難親趙簡猶聞樂周儲固上賓秦皇
多忌害元朔少寬仁終無良有以非關德不鄰
同前盧思道
尋師得道訣輕舉厭人羣玉山候王母珠庭謁老君煎
爲返魂藥刻作長生文飛策乘流電彫軒曳白雲玄洲
望不極赤野曉無垠金樓旦&KR1132;嵼玉樹曉氛氲擁琴遙
可望吹笙遠詎聞不覺蜉蝣子死葬何紛紛
同前僧齊已
身不沉骨不重驅靑鸞駕白鳳幢蓋飄飄入冷空天風
瑟瑟星河動瑤闕參差阿母家樓臺戲閉凝彤霞五三
仙子乘龍車堂前碾爛蟠桃花回頭却顧蓬山頂一點
濃嵐在深井
雲中白子高行傅玄
陵陽子來明意欲作天與仙人遊超登元氣攀日月遂
造天門將上謁閶闔闢見紫微絳闕紫宫崔嵬高殿嵯
峨雙闕萬丈玉樹羅童女掣電童男挽雷車雲漢隨天
流浩浩如江河因王長公謁上皇鈞天樂作不可詳龍
仙神仙教我靈祕八風子儀與遊我祥我心何戚戚思
故鄉俯看故鄉二儀設張樂哉二儀日月運移地東南
傾天西北馳鶴五氣所補鼇四足所支齊駕飛龍驂赤
螭逍遙五嶽間東西馳長與天地竝復何爲復何爲
樂府詩集卷第六十三
東吳毛晉訂正男扆再訂
