樂府詩集卷第四十五
太原郭茂倩編次
清商曲辭
吳聲曲辭
子夜春歌王翰
春氣滿林香春遊不可忘落花吹欲盡垂桺折還長桑
女淮南曲金鞍塞北裝行行小垂手日草渭川陽
子夜冬歌崔國輔
寂寥抱冬心裁羅又褧褧夜久頻挑燈霜寒翦刀冷
同前嶭耀
朔風扣羣木嚴霜凋百草借問月中人安得長不老
子夜四時歌六首郭元振
春歌二首
青樓含日光綠池起風色贈子同心花殷勤此何極
陌頭楊桺枝已被春風吹妾心正斷絶君懷那得知
秋歌二首
邀懽空佇立望美頻廻顧何時復採菱江中密相遇
避惡茱萸囊延年菊花酒與子結綢繆丹心此何有
冬歌二首
北極嚴氣昇南至溫風謝調絲競短歌拂枕憐長夜
帷横雙翡翠被卷兩鴛鴦婉態不自得宛轉君王牀
子夜四時歌四首李白
春歌
秦地羅敷女採桑綠水邊素手青條上紅妝白日鮮蠶
飢妾欲去五馬莫畱連
夏歌
鏡湖三百里菡蓞發荷花五月西施採人看隘若耶廻
舟不待月歸去越王家
秋歌
長安一片月萬戶擣衣聲秋風吹不盡總是玉關情何
日平胡虜良人罷遠征
冬歌
明朝驛使發一夜絮征袍素手抽針冷那堪把翦刀裁
縫寄遠道幾日到臨洮
子夜四時歌四首陸龜蒙
春歌
山連翠羽屏草接煙華席望盡南飛鷰佳人斷信息(作一)
(息消)
夏歌
蘭眼擡露斜鶯脣映花老金龍傾漏盡玉井敲冰早
秋歌
涼漢清泬寥衰林怨風雨愁聽絡緯唱似與羇魂語
冬歌
南光走冷圭北籟號空木年年任霜霰不減篔簹綠
大子夜歌二首
歌謠數百種子夜最可憐慷慨吐清音明轉出天然
絲竹發歌響假器揚清音不知歌謠妙聲勢出口心
子夜警歌二首
鏤椀傳綠酒雕鑪薰紫煙誰知苦寒調共作白雪弦
恃愛如欲進含羞出不前朱口發豔歌玉指弄嬌弦
子夜變歌三首
宋書樂志曰六變諸曲皆因事制歌古今
樂錄曰子夜變歌前作持子送後作歡娛
我送子夜警歌無送聲仍作變故呼為變
頭謂六變之首也
人傳歡負情我自未常見三更開門去始知子夜變&KR0680;
歲月如流邁春盡秋已至熒熒條上花零落何乃駛
歲月如流邁行已及素秋蟋蟀吟堂前惆悵使儂愁
同前王金珠
七綵紫金柱九華白玉梁但歌繞不去含吐有餘香&KR0680;
上聲歌八首晉宋梁辭
古今樂錄曰上聲歌者此因上聲促柱得
名或用一調或用無調名如古歌辭所言
謂哀&KR0736;之音不及中和梁武因之改辭無
復雅句
儂本是蕭草持作蘭桂名芬芳頓交盛感郎為上聲
郎作上聲曲柱促使弦哀譬如秋風急觸遇傷儂懷
初歌子夜曲改調促鳴筝四座暫寂静聽我歌上聲
三鼓染烏頭聞鼓白門裏擥裳抱履走何冥不輕紀
三月寒暖適楊桺可藏雀未言涕交零如何見君隔
新衫繡兩端(襠一作)迮著羅裙裏行步動微塵羅裙隨風
起
裲襠與郎著反繡持貯裏汗汙莫濺浣持許相存在
春月㬉何太生裙迮羅襪曖曖日欲冥從儂門前過
同前王金珠
花色過桃杏名稱重金瓊名歌非下里含笑作上聲
歡聞歌
古今樂錄曰歡聞歌者晉穆帝升平初歌
畢輒呼歡聞不以為送聲後因此為曲名
今世用莎持乙子代之語稍訛異也
遙遙天無柱流漂萍無根單身如螢火持底報郎恩
同前王金珠
豔豔金樓女心如玉池蓮持底報郎恩俱期遊梵天
歡聞變歌六首
古今樂錄曰歡聞變歌者晉穆帝升平中
童子輩忽歌於道曰阿子聞曲終輒云阿
子汝聞不無幾而穆帝崩禇太后哭阿子
汝聞不聲既悽苦因以名之
金瓦九重墻玉壁珊瑚柱中夜來相尋喚歡聞不顧
歡來不徐徐陽窗都銳戸耶婆尚未眠肝心如推櫓
張罾不得魚魚不櫓罾歸君非鸕鷀鳥底爲守空池
刻木作班鷦有翅不能飛搖著帆檣上望見千里磯
鍥臂飲清血牛羊持祭天没命成灰土終不罷相憐
駛風何曜曜帆上牛渚磯帆作繖子張船如侣馬馳
同前王金珠
南有相&KR0736;木合影復同心遊女不可求誰能識得音
前溪歌七首
宋書樂志曰前溪歌者晉車騎將軍沈玩
所制郗昂樂府解題曰前溪舞曲也
憂思出門倚逢郎前溪度莫作流水心引新都捨故
為家不鑿井檐㽍下前溪開穿亂漫下但聞林鳥啼
前溪滄浪映通波澄渌清聲弦傳不絶千載寄汝名永
與天地幷
逍遙獨桑頭北望東武亭黃瓜被山側春風感郎情
逍遙獨桑頭東北無廣親黃瓜是小草春風何足(處一作)
歎憶汝涕交零
黃葛結蒙籠生在落溪邊花落逐水去何當順流還還
亦不復鮮
黃葛生爛漫誰能斷葛根寧斷嬌兒乳不斷郎殷勤
同前包明月
當曙與未曙百鳥啼窗前獨眠抱被歎憶我懷中儂單
情何時雙
阿子歌三首
宋書樂志曰阿子歌者亦因升平初歌云
阿子汝聞不後人演其聲為阿子歡聞二
曲樂苑曰嘉興人養鴨兒鴨兒既死因有
此歌未知孰是
阿子復阿子念汝好顔容風流世希有窈窕無人雙
春月故鴨啼獨雄顛倒落工知悅弦死故來相尋博
野田草欲盡東流水又暴念我雙飛鳧飢渴常不飽
同前王金珠
可憐雙飛鳧飛集野田頭飢食野田草渴飲清河流
丁督護歌五首宋武帝
一曰阿督護宋書樂志曰督護歌者彭城
内史徐逵之為魯軌所殺宋高祖使府内
直督護丁旿收斂殯埋之逵之妻高祖長
女也呼旿至閣下自問殮送之事每問輒
歎息曰丁督護其聲哀切後人因其聲廣
其曲焉唐書樂志曰丁督護晉宋間曲也
今歌是宋武帝所製云
督護北征去前鋒無不平朱門垂高蓋永世揚功名
洛陽數千里孟津流無極辛苦戎馬間别易會難得
督護北征去相送落星墟帆檣如芒檉督護今何渠
督護初征時儂亦惡聞許願作石尤風四面斷行旅
聞歡去北征相送直瀆浦只有淚可出無復情可吐
同前王金珠
黃河流無極洛陽數千里轗軻戎旅間何由見歡子
同前李白
雲陽上征去兩岸饒商賈吳牛喘月時拖船一何苦水
濁不可飲壺漿半成土一唱都護歌心摧淚如雨萬人
鑿盤石無田逹江滸君看石芒碭掩淚悲千古
團扇郎六首
古今樂錄曰團扇郎歌者晉中書令王珉
捉白團扇與嫂婢謝芳姿有愛情好甚篤
嫂捶撻婢過苦王東亭聞而止之芳姿素
善歌嫂令歌一曲當赦之應聲歌曰白團
扇辛苦五流連是郎眼所見珉聞更問之
汝歌何遺芳姿卽改云白團扇顦顇非㫺
容羞與郎相見後人因而歌之
七寶畫團扇燦爛明月光餉郎却暄暑相憶莫相忘
青青林中竹可作白團扇動搖郎玉手因風托方便
犢車薄不乘步行耀玉顔逢儂都共語起欲著夜半
團扇薄不搖窈窕搖蒲葵相憐中道罷定是阿誰非
御路薄不行窈窕決横塘團扇鄣白日面作芙蓉光
白練薄不著趣欲著錦衣異色都言好清白為誰施
同前
手中白團扇淨如秋團月清風任動生嬌聲任意發
同前
團扇復團扇持許自遮面憔悴無復理羞與郎相見
同前張祐
白團扇今來此去捐願得入郎手團圓郎眼前
同前劉禹錫
團扇復團扇奉君清暑殿秋風入庭樹從此不相見上
有乘鸞女蒼蒼蟲綱遍明年入懷袖别是(有一作)機中練
七日夜女歌九首
三春怨離泣九秋欣期歌駕鸞行日時月明濟長河
長河起秋雲漢渚風涼發含欣出霄路可咲向明月
金風起漢曲素月明河邊七章未成匹飛鷰(鸞一作)起長
川
春離隔寒暑明秋暫一會兩歎别日長雙情若飢渴
婉孌不終夕一别周年期桑蠶不作繭晝夜長懸絲
靈匹怨離處索居隔長河玄雲不應雷是儂啼歎歌
振玉下金階拭眼矚星蘭惆悵登雲軺悲恨兩情殫
風驂不駕纓翼人立中庭簫管且停吹展我叙離情
紫霞煙翠蓋斜月照綺窗銜悲握離袂易爾還年容
長史變歌三首
宋書樂志曰長史變歌者晉司徒左長史
王廞臨敗所制也
出儂吳昌門清水綠碧色徘徊戎馬間求罷不能得
口和狂風扇心故清白節朱門前世榮千載表忠烈
朱桂結貞根芳芬(菲一作)溢帝庭陵霜不改色枝葉永流
榮
黃生曲三首
黃生無誠信冥彊將儂期通夕出門望至曉竟不來
崔子信桑條餒去都餒還為歡復摧折命生絲髮間
松柏葉青蒨石榴花葳蕤迮置前後事歡今定憐誰
黃鵠曲四首
列女傳曰魯陶嬰者魯陶明之女也少寡
養幼孤無彊昆弟紡績為産魯人或聞其
義將求焉嬰聞之恐不得免乃作歌明已
之不更二庭也其歌曰悲夫黃鵠之早寡
兮七年不雙宛頸獨㝛兮不與衆同夜半
悲鳴兮想其故雄天命早寡兮獨㝛何傷
寡婦念此兮泣下數行鳴呼哀哉兮死者
不可忘飛鳴尚然兮況於貞良雖有賢雄
兮終不重行魯人聞之不敢復求按黃鵠
本漢横吹曲名
黃鵠參天飛半道鬱徘徊腹中車輪轉君知思憶誰
黃鵠參天飛半道還哀鳴三年失羣侣生離傷人情
黃鵠參天飛凝翮争風回高翔入玄闕時復乘雲頽
黃鵠參天飛半道還後渚欲飛復不飛悲鳴覓羣侣
碧玉歌三首
樂苑曰碧玉歌者宋汝南王所作也碧玉
汝南王妾名以寵愛之甚所以歌之
碧玉破瓜時郎為情顛倒芙蓉陵霜榮秋容故尚好
碧玉小家女不敢攀貴德感郎千金意慙無傾城色
碧玉小家女不敢貴德攀感郎意氣重遂得結金蘭
同前二首
碧玉破瓜時相為情顛倒感郎不羞郎回身就郎抱
杏梁日始照蕙席歡未極碧玉奉金杯淥酒助花色
同前李暇
碧玉上宫妓出入千花林珠被玳瑁牀感郎情意深
桃葉歌三首
古今樂錄曰桃葉歌者晉王子敬之所作
也桃葉子敬妾名緣於篤愛所以歌之隋
書五行志曰陳時江南盛歌王獻之桃葉
詞云桃葉復桃葉渡江不用檝但渡無所
苦我自迎接汝後隋晉王廣伐陳置將桃
葉山下及韓擒虎渡江大將任蠻奴至新
亭以導北軍之應子敬獻之字也
桃葉映紅花無風自妸娜春花映何限感郎獨采我
桃葉復桃葉桃樹連桃根相憐兩樂事獨使我殷勤
桃葉復桃葉渡江不用檝但渡無所苦我自來迎接(作一)
(接汝我自迎)
同前
桃葉復桃葉渡江不待櫓風波了無常没命江南渡
長樂佳七首
小庭春映日四角佩琳琅玉枕龍鬚席郎暝首何當
雎鳩不集林體潔好清流貞節曜竒世長樂戲汀洲
鴛鴦翻碧樹皆以戲蘭渚寢食不相離長莫過時許
欲知長樂佳仲陵羅淑女媚蘭雙情諧
欲知長樂佳中陵羅雎鳩美死兩心齊
比翼交頸遊千載不相離偕情欣歡念長樂佳
欲知長樂佳仲陵羅背林前溪長相隨
同前
紅羅複斗帳四角垂朱璫玉枕龍鬚席郎眠何處牀
歡好曲三首
淑女總角時喚作小姑子容豔初春花人見誰不愛
窈窕上頭懽那得及破瓜但看脱葉蓮何如芙蓉花
逶迤總角年華豔星間月遙見情傾廷不覺喉中噦
樂府詩集卷第四十五東吳毛晉訂正
