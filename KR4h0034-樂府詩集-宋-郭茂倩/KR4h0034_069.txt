樂府詩集卷第六十九
太原郭茂倩編次
雜曲歌辭
車遙遙車&KR1780;
車遙遙兮馬洋洋追思君兮不可忘君安遊兮西入秦
願將微影随君身君在陰兮影不見君仰日月妾所願
同前孟郊
路喜到江盡江上又通舟舟車兩無阻何處不得遊丈
夫四方志女子安可畱郎自別日言無令生遠愁旅雁
忽叫月斷猿寒啼秋此夕夢君夢君在百城樓寒淚無
因波寄恨無因輈願爲馭者手與郎廻馬頭
同前張籍
征人遙遙出古城雙輪齊動駟馬鳴山川無處無歸路
念君長作萬里行野田人稀秋草綠日草放馬車中㝛
驚麏遊兔在我傍獨唱鄉歌對僮僕君家大宅鳳城隅
年年道上隨行車願爲玉鑾繫華軾終日有聲在君側
門前舊轍久已平無由復得君消息
同前張祜
東方曨曨車軋軋地色不分新去轍閨門半掩牀半空
班班枕花&KR0714;淚紅君心若車千萬轉妾身如轍遺漸遠
碧川樓樓山宛宛馬蹄在耳輪在眼桑門女兒情不淺
莫道野蠶能作繭
同前胡曾
自從車馬出門朝便入空房守寂寥玉枕夜&KR0714;魚信絶
金鈿秋盡雁書遙臉邊楚雨臨風落頭上春雲向日銷
芳草又衰還不至碧天霜冷轉無憀
自君之出矣孝武帝
漢徐幹有室思詩五章其第三章曰自君
之出矣明鏡暗不治思君如流水無有竆
已時自君之出矣蓋起於此齊虞羲亦謂
之思君去時行
自君之出矣金翠闇無精思君如日月回還晝夜生
同前劉義恭
自君之出矣笥錦廢不開思君如淸風曉夜常徘徊
同前顏師伯
自君之出矣芳帷低不舉思君如回雪流亂無端緒
同前鮑令暉
自君之出矣臨軒不解顏砧杵夜不發高門晝恒關帷
中流熠燿庭前華紫蘭物枯識節異鴻歸知客寒遊取
草春盡餘思待君還
同前二首王融
自君之出矣芳藇絶瑤巵思君如形影寢興未曾離
自君之出矣金鑪香不然思君如明燭中宵空自煎
同前虞羲
自君之出矣楊桺正依依君去無消息唯見黃鶴飛關
山多險阻士馬少光輝流年無止極君去何時歸
同前范雲
自君之出矣羅帳咽秋風思君如蔓草連延不可竆
同前六首陳後主
自君之出矣霜暉當夜明思君若風影来去不曾停
自君之出矣房空帷帳輕思君如晝燭懷心不見明
自君之出矣不分道無情思君若寒草零落故心生
自君之出矣塵網暗羅帷思君如落日無有暫還時
自君之出矣綠草遍階生思君如夜燭垂淚著雞鳴
自君之出矣愁顔難復覩思君如蘖條夜夜只交苦
同前賈馮吉
自君之出矣紅顔轉憔悴思君如明燭煎心且銜淚
同前陳叔達
自君之出矣明鏡罷紅妝思君如夜燭煎淚幾千行
同前李康代
自君之出矣梁塵静不飛思君如滿月夜夜減容暉
同前辛弘智
自君之出矣絃吹絶無聲思君如百草撩亂逐春生
同前盧仝
自君之出矣壁上蜘蛛織近取見妾心夜夜無休息妾
有雙玉環寄君表相憶環是妾之心玉是君之德馳情
增悴容蓄思損精力玉簟寒悽悽延想心惻惻風含霜
月明水泛碧天色此水有盡時此情無終極
同前雍𥙿之
自君之出矣寳鏡爲誰明思君如隴水長聞嗚咽聲
同前張祜
自君之出矣萬物看成古千尋葶藶枝争奈長長苦
長相思吳邁遠
古詩曰客從遠方来遺我一書札上言長
相思下言久離别李陵詩曰行人難久畱
各言長相思蘇武詩曰生當復來歸死當
長相思長者久遠之辭言行人久戍寄書
以遺所思也古詩又曰客從遠方來遺我
一端綺文綵雙鴛鴦裁爲合歡被著以長
相思緣以結不解謂被中著綿以致相思
緜緜之意故曰長相思也又有千里思與
此相類
晨有行路客依依造門端人馬風塵色知從河塞還時
我有同棲結宦遊邯鄲將不異客子分飢復共寒煩君
尺帛書寸心從此殫遣妾長憔悴豈復歌笑顏簷隠千
霜樹庭枯十載蘭經春不舉䄂秋落寧復看一見願道
意君門已九關虞卿棄相印擔簦爲同歡閨陰欲早霜
何事空盤桓
長相思梁昭明太子
相思無終極長夜起嘆息徒見貎嬋(㛹一作)娟寧知心有
憶寸心無以因願附歸飛翼
同前二首張率
長相思久離别美人之遠如雨絶獨延佇心中結望雲
雲去遠望鳥鳥飛滅空望終若斯珠淚不能雪
長相思久别離所思何在苦天垂鬱陶相望不得知玉
階月夕映羅帷羅帷風夜吹長思不能寢坐望天河移
同前二首陳後主
長相思久相憶關山征戍何時極望風雲絶音息上林
書不歸廻紋徒自織羞將别後面還似初相識
長相思怨成悲蝶縈草樹連絲庭花飄散飛入帷帷中
看隻影對鏡斂雙眉兩見同見月兩別共春時
同前二首徐陵
長相思望歸難傳聞奉詔戍臯蘭(戍臯蘭一作傳制)龍城遠雁
門寒愁來瘦轉劇衣帶自然寬念君今不見(念不見一作君今)
誰爲抱腰看
長相思好奉節夢裏恒啼悲不洩帳中起窗前髻桺絮
飛還聚遊絲斷復結欲見洛陽花如君隴頭雪
同前蕭淳
長相思久離别新鷰參差條可結壺關遠雁書絕對雲
恒憶陣看花復愁雪猶有望歸心流黃未剪截
同前陸瓊
長相思久離別一罷鴛文綺薦絶鴻已去桺堪結室冷
鏡疑冰庭幽花似雪容貎朝朝改書字看看滅
同前王瑳
長相思久離別兩心同憶不相徹悲風悽(淒一作)愁雲結
桺葉眉上銷菱花鏡中滅雁封歸飛斷鯉素還流絕
同前二首江總
長相思久離别征夫去遠芳音滅湘水深隴頭咽紅羅
斗帳裏綠綺淸弦絶逶迤百尺樓愁思三秋結
長相思久别離春風送鷰入簷窺暗開脂粉弄花枝紅
樓千愁色玉筯兩行垂心心不相照望望何由知
同前
罷秋有餘慘還春不覺溫詎知玉筵側長挂銷愁人
同前郎大家宋氏
長相思久離别關山阻風烟絶臺上鏡文銷袖中書字
滅不見君形影何曾有懽悅
同前蘇頲
君不見天津橋下東流水東望龍門北朝市楊桺靑靑
宛地垂桃紅李白花參差花參差桺堪結此時憶君心
斷絶
同前三首李白
長相思在長安絡緯秋啼金井欄微霜淒淒簟色寒孤
燈不明思欲絶卷帷望月空長歎美人如花隔雲端(作一)
(隔雲端佳期迢迢)上有靑冥之長天下有綠水之波瀾天長路
遠魂飛苦夢魂不到關山難長相思摧心肝
日色已盡花含烟月明欲素愁不眠趙瑟初停鳳凰柱
蜀琴欲奏鴛鴦絃此曲有意無人傳願随春風寄燕然
憶君迢迢隔靑天㫺日横波目今成流淚泉不信妾腸
斷歸來看取明鏡前
美人在時花滿堂美人去後空餘牀牀中繡被卷不寢
至今三載猶聞香香亦竟不滅人亦竟不來相思黃葉
落白露點靑苔
同前張繼
遼陽望河縣白首無由(人一作)見海上珊瑚枝年年寄春
鷰
同前二首令狐楚
君行登隴上妾夢在閨中玉箸千行落銀牀一半空
綺席春眠覺紗窗曉望迷朦朧&KR0714;夢裏猶自在遼西
同前白居易
九月西風興月冷霜(露一作)華凝&KR0736;君秋夜長一夜魂九
升二月東風来草坼花心開&KR0736;君春日遲一夜腸九廻
妾住洛橋北君住洛橋南十五即相識今年二十三有
如女蘿草生在松之側蔓短枝苦高縈廻上不得人言
人有願願至天必成願作遠方獸步步比肩行願作深
山木枝枝連理生
千里思祖叔辨
細君辭漢宇王嬙即虜衢寂寂人逕阻迢迢天路殊憂
來似懸旆淚下若連珠無因上林雁但見邊城蕪
同前李白
李陵没胡沙蘇武還漢家迢迢五原關朔雪亂邊花(作一)
(如花愁見雪)一去隔絶域思歸但長嗟鴻雁向西北飛(因一作)
書報天涯
同前李端
涼州風月美遙望居延路泛泛下天雲靑靑緣寒樹燕
山蘇武上海島田横住㪅是草生時行人出門去
樂府詩集卷第六十九
東吳毛晉訂正男扆再訂
