樂府詩集卷第二十七
太原郭茂倩編次
相和歌辭
相和曲中
度關山魏武帝
樂府解題曰魏樂奏武帝辭言人君當自
勤苦省方黜陟省刑薄賦也若梁戴暠云
㫺聽隴頭吟平居已流涕但叙征人行役
之思焉
天地間人為貴立君牧民為之軌則車轍馬迹經緯四
極黜陟幽明黎庶繁息於鑠賢聖總統邦域封建五爵
井田刑獄有燔丹書無普赦贖臯陶甫侯何有失職嗟
哉後世改制易律勞民為君役賦其力舜漆食器畔者
十國不及唐堯采椽不斵世歎伯夷欲以厲俗侈惡之
大儉為共德許由推讓豈有訟曲兼愛尚同疏者為戚
右一曲魏樂所奏
同前簡文帝
關山遠可度遠度復難思直指遮歸道都護總前期力
農争地利轉戰逐天時材官蹶張皆命中弘農越騎盡
搴旗搴旗遠不息驅虜何窮極狼居一封難再覩閼氏
永去無容色銳氣且横行朱旗亂日精先屠光禄塞却
破夫人城凱還歸舊里非是衒功名
同前戴暠
㫺聽隴頭吟平居巳流涕今上關山望長安樹如薺千
里非鄉邑百姓為兄弟軍中大體自相襃其間得意各
分曹博陵輕俠皆無位幽中重氣本多豪馬銜苜蓿葉
劒寶(瑩一作)鷿鵜膏初征心未習(息一作)復值雁飛入山頭
看月近草上知風急笛喝曲難成笳繁響還澀武帝初
承平東伐復西征薊門海作塹榆塞冰為城催令四校
出倚望三邊平箭服潮來動刀環臨陣鳴將軍一百戰
都護五千兵且决雄雌眼前利誰道功名身後事丈夫
意氣本自然來時辭弟(第一作)已聞(開一作)天但令此身與
命在不持烽火照甘泉
同前桺惲
長安倡家女出入燕南垂與持德自美本以容見知舊
聞關山道何事總金羈妾心日已亂秋風鳴細枝
同前劉遵
隴樹寒色落塞雲朝欲開谷聲鼙易響路狹幰難回當
知結綬去非是棄繻來行人&KR0736;顧返道别且徘徊願度
關山鶴勞歌立可哀
同前王訓
邊庭多警急羽檄未曾閒從軍出隴坂驅馬度關山關
山恒晻靄高峰白雲外遥望秦川水千里長如帶好勇
自秦中意氣本豪雄少年便習戰十四已從戎㫺年經
上郡今歲出雲中遼水深難渡榆關斷未通折銜凌絶
域流蓬驚未息胡雲朝夜起平沙不相識兵法貴先聲
兵中自有程逗遛皆贖罪先登盡一城都護疲詔吏將
軍擅發兵平盧凝縱火飛鴟畏犯營輕重一為鹵(虜一作)
金刀何用盟誰知出塞外獨有漢飛名
同前張正見
關山度曉月劒客遠從征雲中出迥陣天外落奇兵輪
摧偃去節樹倒礙懸旌沙揚折坂暗雲積榆溪明馬倦
時銜草人疲屢看城寒隴胡笳澀空林漢鼓鳴還聽嗚
咽水併切斷腸聲
同前李端
雁塞日初晴胡關雪復平危竿緣廣漠古竇傍長城拔
劒金星出彎弧玉羽鳴誰知係虜者賈誼是書生
同前馬戴
金鎖耀兜鍪黃雲拂紫騮叛羌旗下戮䧟壁夜中收霜
霰戎衣故關河磧氣秋箭瘡殊未合更遣擊蘭州
火發龍山北中宵易左賢勒兵臨漢水驚雁散胡天木
落防河急軍孤受敵偏猶聞漢皇怒按劒待開邊
東光古辭
古今樂錄曰張永元嘉技錄云東光舊但
絃無音宋識造其歌聲
東光乎倉梧何不乎倉梧多腐粟無益諸軍糧諸軍遊
蕩子早行多悲傷
右一曲魏晉樂所奏
十五魏文帝
古今樂錄曰十五歌文帝辭後解歌瑟調
西山一何高彭祖稱七百篇辭在瑟調
登山而遠望谿谷多所有楩柟千餘尺衆草之(芝一作)盛
茂華葉耀人目五色難可紀雉雊山雞鳴虎嘯谷風起
號羆當我道狂顧動牙齒
右一曲魏晉樂所奏
登高丘而望遠李白
登高丘而望遠海六鼇骨已霜三山流安在扶桑半摧
折白日沉光彩銀臺金闕如夢中秦皇漢武空相待精
衛費木石黿鼉無所憑君不見驪山茂陵盡灰滅牧羊
之子來攀登盗賊劫寳玉精靈竟何能竆兵黷武今如
此鼎湖飛龍安可乘
薤露古辭
崔豹古今注曰薤露蒿里竝喪歌也本出
田横門人横自殺門人傷之為作悲歌言
人命奄忽如薤上之露易晞滅也亦謂人
死魂魄歸於蒿里至漢武帝時李延年分
為二曲薤露送王公貴人蒿里送士大夫
庶人使挽柩者歌之亦謂之挽歌譙周法
訓曰挽歌者漢高帝召田横至尸鄉自殺
從者不敢哭而不勝哀故為挽歌以寄哀
音樂府解題曰左傳云齊將與吳戰於艾
陵公孫夏命其徒歌虞殯杜預云送死薤
露歌即喪歌不自田横始也按蒿里山名
在泰山南魏武帝薤露行曰惟漢二十二
世所任誠不良曹植又作惟漢行
薤上露何易晞露晞明朝更復落人死一去何時歸
同前魏武帝
惟漢二十二世所任誠不良沐猴而冠帶知小而謀彊
猶豫不敢斷因狩執君王白虹為貫日已亦先受殃賊
臣持(執一作)國柄殺主滅宇京蕩覆帝基業宗廟以燔喪
播越西遷移號泣而且行瞻彼洛城郭微子為哀傷
右一曲魏樂所奏
同前曹植
樂府解題曰曹植擬薤露行為天地
天地無竆極隂陽轉相因人居一世間忽若風吹塵願
得展功勤輸力於明君懷此王佐才慷慨獨不羣鱗介
尊神龍走獸宗麒麟蟲獸豈知德何况於士人孔氏删
詩書王業粲已分騁我徑寸翰流藻垂華芬
同前張駿
在晉之二葉(世一作)皇道昧不明主暗無良臣艱(姦一作)亂
起朝廷七柄失其所權綱喪典刑愚猾窺神器牝鷄又
晨鳴哲婦逞幽虐宗祀一朝傾儲君縊新昌帝執金墉
城禍釁萌宮掖胡馬動北坰三方風塵起玁狁竊上京
義士㧖素婉感慨懷憤盈誓心蕩衆狄積誠徹昊靈
惟漢行曹植
太極定二儀清濁始以形三光炤八極天道甚著明為
人立君長欲以遂其生行仁章以瑞變故誡驕盈神高
而聽卑報若響應聲明主敬細微三季瞢天經二皇稱
至化盛哉唐虞庭禹湯繼厥德周亦致太平在㫺懷帝
京(時一作)日昃不敢寧濟濟在公朝萬載馳其名
同前傅玄
危哉鴻門會沛公幾不還輕裝入人軍投身湯火間兩
雄不俱立亞父見此權項莊奮劒起白刃何翩翩伯身
雖為蔽事促不及旋張良慴坐側高祖變龍顔頼得樊
將軍獸(虎當作)叱項王前嗔目駭三軍磨牙咀豚肩空巵
讓霸主臨急吐奇言威凌萬乘主指顧回泰山神龍困
鼎鑊非噲豈得全狗屠登上將功業信不原健兒寔可
慕腐儒何足歎
蒿里古辭
蒿里誰家地聚歛魂魄無賢愚鬼伯一何相催促人命
不得少踟蹰
同前魏武帝
關東有義士興兵討羣凶初期會盟津乃心在咸陽軍
合力不齊躊躇而雁行勢利使人争嗣還自相戕淮南
弟稱號刻璽於北方鎧甲生蟣蝨萬姓以死亾白骨露
於野千里無雞鳴生民百遺一念之斷人腸
右一曲魏樂所奏
同前鮑照
同盡無貴賤殊願有竆伸馳波催永夜零露逼短晨(作一)
(露宿逼短晨漏馳催永夜)結我幽山駕去此滿堂親虚容遺劒佩美
(實一作)貌戢衣巾斗酒安可酌尺書誰復陳年代稍推遠
懷抱日幽淪人生良自劇天道與何人齎我長恨意歸
為狐兔塵
同前僧貫休
兔不遲烏更急但恐穆王八駿著鞭不及所以蒿里墳
出蕺蕺氣凌雲天龍騰鳳集盡為風消土喫狐掇蟻拾
黃金不啼玉不泣白楊騷屑亂風愁月折碑石人莾穢
榛沒牛羊窸窣時見牧童兒弄枯骨
挽歌繆襲
生時遊國都死没棄中野朝發高堂上暮㝛黃泉下白
日入虞淵懸車息駟馬造化雖神明安能復存我形容
稍歇滅齒髮行當墮自古皆有然誰能離此者
同前陸機
卜釋考休貞嘉命咸在兹夙駕警徒御結轡頓重基龍
㡛被廣桺前驅矯輕旗殯宮何嘈嘈哀響沸中闈闈中
且勿喧聽我薤露詩死生各異倫祖載當有時舍爵兩
楹位啓殯進靈轜飲餞觴莫舉出㝛歸無期帷袵曠遺
影棟宇與子辭周親咸奔湊友朋自遠來翼翼飛輕軒
駸駸策素騏按轡遵長薄送子長夜臺呼子子不聞泣
子子不知歎息重櫬側念我疇㫺時三秋猶足收萬世
安可&KR0736;殉歿身易亾救子非所能含言言哽咽揮涕涕
(淚一作)流離
重阜何崔嵬玄廬竄其間磅礴立四極穹崇效(放一作)蒼
天測(側一作)聽隂溝涌臥觀天井懸壙宵何寥廓大暮安
可晨人往有返歲我行無歸年㫺居四民宅今託萬鬼
鄰㫺為七尺軀今成灰與塵金玉㫺(素一作)所佩鴻毛今
不振豐肌饗螻蟻妍骸永夷泯夀堂延魑魅虚無自相
賓螻蟻爾何怨魑魅我何親拊心痛荼毒永歎莫為陳
流離親友&KR0736;惆悵神不泰素驂佇轜軒玄駟騖飛蓋哀
鳴興殯宮㢠遲悲野外魂輿寂無響但見冠與帶備物
象平生長旌誰為旆悲風鼓行軌傾雲結流藹振策指
靈丘駕言從此遊
同前三首陶潛
荒草何茫茫白楊亦蕭蕭嚴霜九月中送我出遠郊四
面無人居高墳正嶕嶢鳥為動哀鳴(仲天鳴一作馬為)林風自
蕭條幽室一已閉千年不復朝千年不復朝賢達無奈
何向來相送人各以(已一作)歸其家親戚或餘悲佗人亦
已歌死去何所道託體同山阿
有生必有死早終非命促昨暮同為人今旦在鬼錄魂
氣散何之枯形寄空木嬌兒索父啼良友拊我哭得失
不復知是非安能覺千秋萬歲後誰知榮與辱但恨在
世時飲酒恒不足
在㫺無酒飲今但(但恨一作)湛空觴春醪生浮蟻何時更能
嘗肴案盈(列一作)我前親戚(舊一作)哭我傍欲語口無音欲
視眼無光㫺在高堂寢今㝛荒草鄉荒草無人眠極視
正茫茫一朝出門去歸家(來一作)良未央
同前鮑照
獨處重冥下憶㫺登高臺傲岸平生中不為物所裁埏
門只復閉白蟻相將來生時芳蘭體小蟲今為災玄鬢
無復根枯髏依青苔憶㫺好飲酒素盤進青梅彭韓及
廉藺疇㫺已成灰壯士皆死盡餘人安在哉
同前祖孝徵
㫺日驅駟馬謁帝長楊宮旌懸白雲外騎獵紅塵中今
來向漳浦素蓋轉悲風榮華與歌笑萬事盡成空
同前趙微明
寒日蒿上明凄凄郭東路素車誰家子丹旐引將去原
下荆棘叢叢邊有新墓人間痛傷别此是長别處曠野
何蕭條青松白楊樹
同前二首于鵠
隂風吹黃蒿挽歌渡秋水車馬却歸城孤墳月明裏
雙轍出郭門綿綿東西道送死多於生幾人得終老見
人切肺肝不如歸山好不聞哀哭聲默默安懷抱時盡
從物化又免生憂擾世間夀者稀盡為悲傷惱
同前孟雲卿
草草門巷喧塗車儼成位冥寞何所須盡我生人意北
邙路非(不一作)遠此别終天地臨穴頻撫棺至哀反無淚
爾形未衰老爾息猶童稚骨肉不(安一作)可離皇天若容
易房帷卽虚張庭宇為哀次薤露歌若斯人生盡如寄
同前白居易
丹旐何飛揚素驂亦悲鳴晨光照閭巷轜車儼欲行蕭
條九月天哀挽出重城借問送者誰妻子與弟兄蒼蒼
上古原峨峨開新瑩含酸一慟哭異口同哀聲舊壠轉
蕪絶新墳日羅列春風草綠北邙山此地年年生死别
對酒魏武帝
樂府解題曰魏樂奏武帝所賦對酒歌太
平其旨言王者德澤廣被政理人和萬物
咸遂若梁范雲對酒心自足則言但當為
樂勿徇名自欺也
對酒歌太平時吏不呼門王者賢且明宰相股肱皆忠
良咸禮讓民無所争訟三年耕有九年儲倉榖滿盈班
白不負戴雨澤如此百榖用成却走馬以糞其上田爵
公侯伯子男咸愛其民以黜陟幽明子養有若父與兄
犯禮法輕重隨其刑路無拾遺之私囹圄空虚冬節不
斷人耋耋皆得以夀終恩德廣及草木昆蟲
右一曲魏樂所奏
同前范雲
對酒心自足故人來共持方悅羅矜解誰念髮成絲徇
性(往一作)良為達求名本自欺迨君當歌日及我傾樽時
同前張率
對酒誠可樂此酒復芳醇如華良可貴似乳更甘珍何
當留上客為寄掌中人金樽清復滿玉椀亟來親誰能
共遲暮對酒惜芳辰(晨一作)君歌尚未罷却坐避梁塵
同前張正見
當歌對玉酒匡坐酌金罍竹葉三清泛蒲萄百味開風
移蘭氣入月逐桂香來獨有劉將阮㤀情寄羽杯
同前岑之敬
色映臨池竹香浮滿砌蘭舒文泛玉盌漾蟻溢金盤簫
曲隨鸞易笳聲出塞難唯有將軍酒川上可除寒
同前庾信
春水望桃花春洲藉芳杜琴從綠珠借酒&KR0556;文君取牽
馬向渭橋日曝山頭脯山簡接䍦倒王戎如意舞筝鳴
金谷園笛韻平陽塢人生一百年歡笑唯三五何處覓
錢刀求為洛陽賈
同前崔國輔
行行日將夕荒村古塜無人跡朦朧荆棘一鳥飛屢唱
提壺沽酒喫古人不達酒不足遺恨精靈傳此曲寄言
當代諸少年平生且盡杯中渌
同前二首李白
松子棲金華安期入蓬海此人古之仙羽化竟何在浮
生速流電倏忽變光彩天地無凋換容顔有遷改對酒
不肯飲含情欲誰待
勸君莫拒杯春風笑人來桃李如舊識傾花向我開流
鶯啼碧樹明月窺金罍昨來朱顔子今日白髮催棘生
石虎殿鹿走姑蘇臺自古帝王宅城闕閉黃埃君若不
飲酒㫺人安在哉
樂府詩集卷第二十七(終)東吳毛晉訂正
