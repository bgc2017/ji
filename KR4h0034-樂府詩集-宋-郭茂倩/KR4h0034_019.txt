樂府詩集卷第十九
太原郭茂倩編次
鼓吹曲辭
晉鼓吹曲傅玄
晉書樂志曰武帝令傅玄製鼓吹曲二十
二篇以代魏曲一曰靈之祥二曰宣受命
三曰征遼東四曰宣輔政五曰時運多難
六曰景龍飛七曰平玉衡八曰文皇統百
揆九曰因時運十曰惟庸蜀十一曰天序
十二曰大晉承運期十三曰金靈運十四
曰於穆我皇十五曰仲春振旅十六曰夏
苗田十七曰仲秋獮田十八曰順天道十
九曰唐堯二十曰玄雲二十一曰伯益二
十二曰釣竿
靈之祥
古朱鷺行古今樂錄曰靈之祥言宣皇帝
之佐魏猶虞舜之事堯也既有石瑞之徵
又能用武以誅孟度之逆命也
靈之祥石瑞章旌金德出西方天降命授宣皇應期運
時龍驤繼大舜佐陶唐讚武文建帝綱孟氏叛據南疆
追有扈亂五常吳宼勁蜀虜彊交誓盟連遐荒宣赫怒
奮鷹揚震乾威曜電光陵九天䧟石城梟逆命拯有生
萬國安四海寧
宣受命
古思悲翁行古今樂錄曰宣受命言宣皇
帝禦諸葛亮養威重運神兵亮震怖而死
宣受命應天機風雲時動神龍飛禦葛亮鎮雍梁邊境
安夷夏康務節事勤定傾攬英雄保持盈淵穆穆赫明
明冲而泰天之經養威重運神兵亮乃震斃(死一作)天下
寧
征遼東
古艾而張行古今樂錄曰征遼東言宣皇
帝陵大海之表討滅公孫淵而梟其首也
征遼東敵失據威靈邁日域公孫既授首羣逆破膽咸
震怖朔北響應海表景附武功赫赫德雲布
宣輔政
古上之回行古今樂錄曰言宣皇帝聖道
深遠撥亂反正網羅文武之才以定二儀
之序也
宣皇輔政聖烈深撥亂反正從天心網羅文武才慎厥
所生所生賢遺教施安上治民化風移肇創帝基洪業
垂於鑠明明時赫戲功濟萬世定二儀雲澤雨施海外
風馳
時運多難
古擁離行古今樂錄曰時運多難言宣皇
帝致討吳方有征無戰也
時運多難道教痡天地變化有盈虛蠢爾吳蠻虎視江
湖我皇赫斯致天誅有征無戰弭其圖天威橫被廓東
隅
景龍飛
古戰城南行古今樂錄曰景龍飛言景帝
克明威教賞從夷逆祚隆無疆崇此洪基
也
景龍飛御天威聰鑒玄察動與神明協機從之者顯逆
之者滅夷文教敷武功巍普被四海萬邦望風莫不來
綏聖德潛斷先天弗違弗違祥享世永長猛以致寬道
化光赫明明祚隆無疆帝績惟期有命既集崇此洪基
平玉衡
古巫山高行古今樂錄曰平玉衡言景帝
一萬國之殊風齊四海之乖心禮賢養士
而纂洪業也
平玉衡糺姦回萬國殊風四海乖禮賢養士羈御英雄
思心齊纂戎洪業崇皇階品物咸亨聖敬日躋聰鑒盡
下情明明綜天機
文皇統百揆
古上陵行古今樂錄曰文皇綂百揆言文
皇帝始統百揆用人有序以敷太平之化
也
文皇統百揆繼天理萬方武將鎮四隅英佐盈朝堂謀
言協秋蘭清風發其芳洪澤所漸潤礫石爲珪璋大道
侔(謀一作)五帝盛德踰三王咸光大上參天與地竝(至一作)
化無内外無内外六合竝康乂竝康乂遘兹嘉會在㫺
羲與農大晉德斯邁鎮征及諸州爲蕃衛玄功濟四海
洪烈流萬世
因時運
古將進酒行古今樂錄曰因時運言文皇
帝因時運變聖謀潛施解長蛇之交離羣
桀之黨以武濟文審其大計以邁其德也
因時運聖策施長蛇交解羣桀離勢竆奔吳虎騎厲惟
武進審大計時邁其德清一世
惟庸蜀
古有所思行古今樂錄曰惟庸蜀言文皇
帝既平萬乘之蜀封建萬國復五等之爵
也
惟庸蜀僭號天一隅劉備逆帝命禪亮承其餘擁衆數
十萬闚隙乘我虛驛騎進羽檄天下不遑居姜維屢宼
邊隴上爲荒蕪文皇愍斯民歴世受辠辜外謨蕃屏臣
内謀衆士夫爪牙應指授腹心獻(同一作)良圖良圖協成
文大(乃一作)興百萬軍雷鼓震地起猛勢陵浮雲逋虜畏
天誅面縛造壘門萬里同風教逆命稱妾臣光建五等
紀綱天人
天序
古芳樹行古今樂錄曰天序言聖皇應歴
受禪洪濟大化用人各盡其才也
天序歷應受禪承靈祜御羣龍勒螭虎弘濟大化英儁
作輔明明統萬機赫赫鎮四方咎繇稷契之疇協蘭芳
禮王臣覆兆民化之如天與地誰敢愛其身
大晉承運期
古上邪行古今樂錄曰大晉承運期言聖
皇應籙受圖化象神明也
大晉承運期德隆聖皇時清晏白日垂光應籙圖陟帝
位繼天正玉衡化行象神明至哉道隆虞與唐元首敷
洪化百寮股肱竝忠良民大康隆隆赫赫福祚盈無疆
金靈運
古君馬黃行古今樂錄曰金靈運言聖皇
踐祚致敬宗廟而孝道行於天下也
金靈運天符發聖徵見參日月惟我皇體神聖受魏禪
應天命皇之興靈有徵登大麓御萬乘皇之輔若闞虎
爪牙奮莫之禦皇之佐讚清化百事理萬邦賀神祇應
嘉瑞章恭享禮薦先皇樂時奏磬管鏘鼓淵淵鍾喤喤
奠樽俎實玉觴神歆饗咸悦康宴孫子祐無疆大孝烝
烝德教被萬方
於穆我皇
古雉子行古今樂錄曰於穆我皇言聖皇
受命德合神明也
於穆我皇盛德聖且明受禪君世光濟羣生普天率土
莫不來庭顒顒六合内望風仰泰清萬國雍雍興頌聲
大化洽地平而天成七政齊玉衡惟平峨峨佐命濟濟
羣英夙夜乾乾萬幾是經雖治興匪荒寧謙道光冲不
盈天地合德日月同榮赫赫煌煌曜幽冥三光克從於
顯天垂景星龍鳳臻甘露宵零肅神祇祗上靈萬物欣
戴自天效其成
仲春振旅
古聖人出行古今樂錄曰仲春振旅言大
晉申文武之教畋獵以時也
仲春振旅大致民武教於時日新師執提工執鼓巫作
從節有序盛矣允文允武蒐田表禡甲法誓遂圍禁獻
社祭允以時明國制文武竝用禮之經列車如戰大教
明古今誰能去兵大晉繼天濟羣生
夏苗田
古臨高臺行古今樂錄曰夏苗田言大晉
畋狩順時爲苗除害也
夏苗田運將徂軍國異容文武殊乃命羣吏撰車徒辨
其號名讚契書王軍啓八門行同上帝居時路建大麾
雲旗翳紫虛百官象其事疾則疾徐則徐回衡旋軫罷
陳弊車獻禽享祠烝烝配有虞惟大晉德參兩儀化雲敷
仲秋獮田
古遠期行古今樂錄曰仲秋獮田言大晉
雖有文德不廢武事順時以殺伐也
仲秋彌田金德常剛凉風清且厲凝露結爲霜白臧司
辰蒼隼時鷹揚鷹揚猶尚父順天以殺伐春秋時叙雷
霆挺(振一作)威曜進退由鉦鼓致禽祀祊羽毛之用充軍
府赫赫大晉德芬烈陵三五敷化以文雖治不廢武光
宅四海永享天之祜
順天道
古石畱行古今樂錄曰順天道言仲冬大
閱用武修文大晉之德配天也
順天道握神契三時示講武事冬大閱鳴鐲振鼓鐸旌
旗象虹霓文制其中武不窮武動軍誓衆禮成而義舉
三驅以崇仁進止不失其序兵卒練將如闞虎惟闞虎
氣陵青雲觧圍三面殺不殄羣偃旌麾班六軍獻享烝
修典文嘉大晉德配天禄報功爵俟賢饗燕樂受茲百
禄嘉萬年
唐堯
古務成行古今樂錄曰唐堯言聖皇陟帝
位德化光四表也
唐堯諮務成謙謙德所興積漸終光大履霜致堅冰神
明道自然河海猶可凝舜禹統百揆元凱以次升禪讓
應天曆睿聖世相承我皇陟帝位平衡正凖繩德化飛
四表祥氣見其徵興王坐俟旦亾主(國一作)恬(主一作)自矜
致遠由近始覆簣成山陵披圖按先籍有其證靈液
玄雲
古玄雲行古今樂錄曰玄雲言聖皇用人
各盡其材也
玄雲起丘山祥氣萬里會龍飛何蜿蜿鳳翔何翽翽㫺
在唐虞朝時見青雲際今親遊萬(方一作)國流光溢天外
鶴鳴在後園清音隨風邁成湯隆顯命伊摰來如飛周
文獵渭濱遂載呂望歸符合如影響先天天弗違輟耕
綜時綱解褐衿天維元功配二王芬馨世所稀我皇叙
羣才洪烈何巍巍桓桓征四表濟濟理萬機神化感無
方髦才盈帝畿丕顯惟昧旦日新孔所咨茂哉明聖(作一)
(人)德日月同光輝
伯益
古黃爵行古今樂錄曰伯益言赤烏䘖書
有周以興今聖皇受命神雀來也
伯益佐舜禹職掌山與川德侔十六相思心入無間智
理周萬物下知衆鳥言黃雀應清化翔集何翩翩和鳴
棲庭樹徘徊雲日間夏桀爲無道密網施山河酷祝振
纖網當奈黃雀何殷湯崇天德去其三面羅逍遥羣飛
來鳴聲乃復和朱雀作南宿鳳凰統羽羣赤鳥䘖書至
天命瑞周文神雀今來遊爲我受命君嘉祥致天和膏
澤降青雲蘭風發芳氣闔世同其芬
釣竿
古釣竿行古今樂錄曰釣竿言聖皇德配
堯舜又有呂望之佐以濟天功致太平也
釣竿何冉冉甘餌芳且鮮臨川運思心微綸沉九淵太
公寶此術乃在靈祕篇機變隨物移精妙貫未然游魚
驚著釣潛龍飛戾天戾天安所至撫翼翔太清太清一
何異兩儀出渾成玉衡正三辰造化賦羣形退願輔聖
君與神合其靈我君弘遠略天人不足并天人初幷時
昧昧何芒芒日月有徵兆文象興二皇蚩尤亂生民黃
帝用兵征萬方逮夏禹而德衰三代不及虞與唐我皇
聖德配堯舜受禪卽祚享天祥率土蒙祐靡不肅庶事
康庶事康穆穆明明荷百禄保無極永泰平
晉凱歌二首張華
命將出征歌
重華隆帝道戎蠻或不賓徐夷興有周鬼方亦違殷今
在盛明世宼虐動四垠豺狼染牙爪羣生號穹旻元帥
統方夏出車撫凉秦衆貞必以律臧否實在人威信加
殊類疎逖思自親單醪豈有味挾纊感至仁武功尚止
戈七德美安民遠跡由斯舉永世無風塵
勞還師歌
玁狁背天德構亂擾邦畿戎車震朔野羣帥贊皇威將
士齊心膂感義㤀其私積勢如鞹弩赴節如發機囂聲
動山谷金光耀素暉揮戟陵勁敵武步蹈横屍鯨鯢皆
授首北土永清夷㫺往冐隆暑今來白雪霏征夫信勤
瘁自古詠采薇收榮於含爵燕喜在凱歸
宋鼓吹鐃歌三首
宋書樂志曰鼓吹鐃歌四篇今唯有上邪
等三篇其一篇闕古今樂錄曰上邪曲四
解晚芝曲九解漢曲有遠期疑是也艾如
張三解沈約云樂人以音聲相傳訓詁不
可復解凡古樂錄皆大字是辭細字是聲
聲辭合寫故致然爾
上邪曲
大竭夜烏自云何來堂吾來聲烏奚姑悟姑尊盧聖子
黃尊來餭清鸎烏白日爲隨來郭吾微令吾
應龍夜烏由道何來直子爲烏奚如悟姑尊盧雞子聽
烏虎行爲來明吾微令吾
詩則夜烏道祿何來黑洛道烏奚悟如尊爾尊盧起黃
華烏伯遼爲國日忠雨令吾
伯遼夜烏若國何來日忠雨烏奚如悟姑尊盧面道康
尊錄(籙一作)龍永烏赫赫福祚夜音微令吾
右四解
晚芝曲
幾令吾幾令諸韓亂發正令吾
幾令吾諸韓從聽心令吾若里洛何來韓微令吾
尊盧忌盧文盧子路子路爲路雞如文盧烱烏諸祚微
令吾
幾令諸韓或公隨令吾
幾令吾幾諸或言隨令吾黑洛何來諸韓微令吾
尊盧安成隨來免路路子爲吾路奚如文盧烱烏諸祚
微令吾
幾令吾幾諸或言隨令吾
幾令吾諸或言幾苦黑洛何來諸韓微令吾
尊盧公汫隨來免路子子路子爲路奚姑文盧烱烏諸
祚微令吾
右九解
艾如張曲
幾令吾呼曆舍居執來隨咄武子邪令烏銜針相風其
右其右
幾令吾呼羣議破葫執來隨吾咄武子邪令烏今烏今
&KR2097;入海相風及後
幾令吾呼無公赫吾執來隨吾咄武子邪令烏無公赫
吾婮立諸布始布
右三解
宋鼓吹鐃歌何承天
宋書樂志曰鼓吹鐃歌十五篇何承天晉
義熙末私造一曰朱路二曰思悲公三曰
雍離四曰戰城南五曰巫山高六曰上陵
者七曰將進酒八曰君馬九曰芳樹十曰
有所思十一曰雉子遊原澤十二曰上邪
十三曰臨高臺十四曰遠期十五曰石流
按此諸曲皆承天私作疑未嘗被於歌也
雖有漢曲舊名大抵别增新意故其義與
古辭考之多不合云(作裴公悲公一)
朱路篇
朱路揚和鸞翠蓋耀金華玄牡飾樊纓流旌拂飛霞雄
戟闢曠塗班劒翼高車三軍且莫喧聽我奏鐃歌清鞞
驚短簫朗鼓節鳴笳人心惟愷豫茲音亮且和輕風起
紅塵渟瀾發微波逸韻騰天路穨響結城阿仁聲被八
表威震振九遐嗟嗟介胄士勖哉念皇家
思悲公篇
思悲公懷衮衣東國何悲公西歸公西歸流二叔幼主
既悟偃禾復偃禾復聖志申營都新邑從斯民從斯民
德惟明制禮作樂興頌聲興頌聲致嘉祥鳴鳳爰集萬
國康萬國康猶弗已握髮吐飡下羣士惟我君繼伊周
親覩盛世復何求
雍離篇
雍士多離心荆民懷怨情二凶不量德構難稱其兵王
人銜朝命正辭糾不庭上宰宣九伐萬里舉長旌樓船
掩江濆駟介飛重英歸德戒後夫賈勇尚先鳴逆徒既
不濟愚智亦相傾霜降未及染鄢郢忽已清西川無潛
鱗北渚有奔鯨凌威致天府一戰夷三城江漢被美化
宇宙歌太平惟我東郡民曾是深推誠
戰城南篇
戰城南衝黃塵丹旌電烻鼓雷震勍敵猛戎馬殷横陣
亘野若屯雲仗大順應三靈義之所感士忘生長劒擊
繁弱鳴飛鏑炫晃亂奔星虎騎躍華眊旋朱火延起騰
飛烟驍雄斬高旗搴長角浮呌響清天夷羣宼殪逆徒
餘黎霑惠詠來蘇奏愷樂歸皇都班爵獻俘邦國娛
巫山高篇
巫山高三峽峻青壁千尋深谷萬仞崇巖冠靈林冥冥
山禽夜響晨猿相和鳴洪波迅澓載逝載停悽悽商旅
之客懷苦情在㫺陽九皇綱微李氏竊命宣武耀靈威
蠢爾逆縱復踐亂機王旅薄伐傳首來至京師古之爲
國惟德是貴力戰而虐民鮮不顛墜矧乃叛戾伊胡能
遂咨爾巴子無放肆
上陵者篇
上陵者相追攀被服纖麗振綺紈擕童幼升崇巒南望
城闕鬱盤桓王公第通衢端高甍華屋列朱軒臨濬谷
掇秋蘭士女悠奕映隰原指營丘感牛山爽鳩旣沒景
君歎嗟歲聿逝不還志氣衰沮玄鬢班野莾宿墳土乾
顧此纍纍中心酸生必死亦何怨取樂今日展情懽
將進酒篇
將進酒慶三朝備繁禮&KR1002;嘉肴榮枯換霜霧交緩春帶
命朋僚車等旗馬齊鑣懷溫克樂林濠士失志慍情勞
思旨酒寄遊遨敗德人甘醇醪耽長夜或淫妖興屢舞
厲哇謠形傞傞聲號呶首既濡志亦荒性命夭國家亡
嗟後生節酣觴匪酒辜孰爲殃
君馬篇
君馬麗且閑揚鑣騰逸姿駿足躡流景高步追輕飛冉
冉六轡柔奕奕金華暉輕霄翼羽蓋長風靡淑旂願爲
范氏驅雍容步中畿豈效詭遇子馳騁趣危機鉛陵策
良駟造父爲之悲不怨吳坂峻但恨伯樂稀赦彼岐山
盜實濟韓原師柰何漢魏主縱情營所私疲民甘藜藿
廐馬患盈肥人畜貿厥養蒼生將焉歸
芳樹篇
芳樹生北庭豐隆正徘徊翠穎陵冬秀紅葩迎春開佳
人閑幽室惠心婉以諧蘭房掩綺幌綠草被長階日夕
遊雲際歸禽命同棲皓月盈素景凉風拂中閨哀絃理
虛堂要妙清且悽嘯歌流激楚傷此碩人懷梁塵集丹
帷微飈揚羅袿豈怨嘉時暮徒惜良願乖
有所思篇
有所思思㫺人曾閔二子善養親和顔色奉昏晨至誠
烝烝通明神鄒孟軻爲齊卿稱身受祿不貪榮道不用
獨擁楹三徙既誶禮義明飛鳥集猛獸附功成事畢乃
㪅娶哀我生遘凶旻幼罹荼酷備艱辛慈顔絶見無因
長懷永思託丘墳
雉子遊原澤篇
雉子遊原澤幼懷耿介心飲啄雖勤苦不願棲園林古
有避世士抗志清霄岑浩然寄卜肆揮棹通川隂逍遥
風塵外散髮撫鳴琴卿相非所盼何况於千金功名豈
不美寵辱亦相尋冰炭結六府憂虞纏胸襟當世須大
度量已不克任三復泉流誡自驚良已深
上邪篇
上邪下難正衆枉不可矯音和響必清端影緣直表大
化揚仁風齊人猶偃草聖王既已沒誰能弘至道開春
湛柔露代終肅嚴霜承乎貴孔孟政弊侯申商孝公明
賞罸六世猶克昌李斯肆濫刑秦氏所以亡漢宣隆中
興魏祖寧三方譬彼針與石效疾而稱良行葦非不厚
悠悠何詎央琴瑟時未調改絃當㪅張矧乃治天下此
要安可㤀
臨高臺篇
臨高臺望天衢飄然輕舉陵太虚擕列子超帝鄉雲衣
雨帶乘風翔肅龍駕會瑶臺清暉浮景溢蓬萊濟四海
濯洧盤佇立雲岳結幽蘭馳迅風遊炎州願言桑梓思
舊遊傾霄蓋靡電旌降彼天塗穨窈冥辭仙族歸人羣
懷忠抱義奉明君任竆達隨所遭何爲遠想令心勞
遠期篇
遠期千里客肅駕候良辰近命城郭友具爾惟懿親高
門啓雙闈長筵列嘉賓中唐儛六佾三廂羅樂人簫管
激悲音羽毛揚華文金石響高宇絃歌動梁塵脩標多
巧捷丸劒亦入神遷善自雅調成化由清均主人垂隆
慶羣士樂亾身願我聖明君邇期保萬春
石流篇
石上流水湔湔其波發源幽岫永歸長河瞻彼逝者歲
月其偕子在川上惟以增懷嗟我殷憂載勞寤寐遘此
百罹有志不遂行年倏忽長勤是嬰永言沒世悼茲無
成幸遇開泰沭浴嘉運緩帶安寢亦又何慍古之爲仁
自求諸已虛情遥慕終於徒已
樂府詩集卷第十九(終)東吳毛晉訂正
