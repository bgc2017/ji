樂府詩集卷第九十
太原郭茂倩編次
新樂府辭
樂府之名起於漢魏自孝惠帝時夏侯寬
為樂府令始以名官至武帝乃立樂府采
詩夜誦有趙代秦楚之謳則採歌謠被聲
樂其來蓋亦遠矣凡樂府歌辭有因聲而
作歌者若魏之三調歌詩因弦管金石造
歌以被之是也有因歌而造聲者若清商
吳聲諸曲始皆徒歌既而被之弦管是也
有有聲有辭者若郊廟相知鐃歌横吹等
曲是也有有辭無聲者若後人之所述作
未必盡被於金石是也新樂府者皆唐世
之新歌也以其辭實樂府而未常被於聲
故曰新樂府也元微之病後人㳂襲古題
唱和重複謂不如寓意古題刺美見事猶
有詩人引古以諷之義近代唯杜甫悲陳
陶哀江頭兵車麗人等歌行率皆即事名
篇無復倚㫄乃與白樂天李公垂輩謂是
為當遂不復㪅擬古題因劉猛李餘賦樂
府詩咸有新意乃作出門等行十餘篇其
有雖用古題全無古義則出門行不言離
别將進酒特書列女其或頗同古義全創
新詞則田家止述軍輸捉捕請先螻蟻如
此之類皆名樂府由是觀之自風雅之作
以至于今莫非諷興當時之事以貽後世
之審音者儻採歌謠以被聲樂則新樂府
其庶幾焉
樂府雜題
新曲謝偃
青樓綺閣已含春凝妝豔粉復如神細細輕裾全漏影
離離薄扇詎障塵樽中酒色恒宜滿曲裏歌聲不厭新
紫燕欲飛先遶棟黃鸎始哢即嬌人撩亂絲垂昏桺陌
參差濃葉暗桑津上客莫畏斜光晚自有西園明月輪
同前二首長孫無忌
家住朝歌下早傳名結伴來遊淇水上舊長情玉佩金
鈿隨步動雲羅霧縠逐風輕轉目機心懸自許何須更
待聽琴聲
廻雪淩波遊洛浦遇陳王婉約娉婷工語笑侍蘭房芙
蓉綺帳還開揜翡翠珠被爛齊光長願今宵奉顔色不
愛聞簫逐鳳凰
湘川新曲二首杜易簡
昭潭深無底橘洲淺而浮本欲淩波去翻為目成畱願
君稍弭檝無令賤妾羞
二八相招攜採菱渡前谿弱腕隨橈起纖腰向舸低自
解看花笑憎聞染竹啼
小曲新辭二首白居易
霽色鮮宮殿秋聲脆管弦聖明千載樂歲歲似今年
紅裾明月夜碧簟早秋時好向昭陽㝛天源玉漏遲
公子行劉希夷
天津橋下陽春水天津橋上繁華子馬聲迴合青雲外
人影搖揚綠波裏綠波青迥玉為砂青雲離披錦作霞
可憐楊桺傷心樹可憐桃李斷腸花此日遨遊邀美女
此時歌舞入倡家倡家美女鬱金香飛去飛來公子傍
的的珠簾白日映娥娥玉顔紅粉妝花際徘徊雙蛺蝶
池邊顧步兩鴛鴦傾國傾城漢武帝爲雲爲雨楚襄王
古來容光人所羨況復今日遥相見願作輕羅著細腰
願爲明鏡分嬌面與君相向轉相親與君雙棲共一身
願作貞松千歲古誰論芳槿一朝新百年同謝西山日
千秋萬古北邙塵
同前陳羽
金羈白面郎何處踏青來馬嬌郎半醉躞蹀望樓臺似
見樓上人玲瓏窗戶開隔花聞一笑落日不知廻
同前韓琮
紫袖長衫色銀蟾半臂花帶裝盤水玉鞍繡坐雲霞别
殿承恩澤飛龍賜渥洼控羅青裊轡鏤象碧重葩意氣
催歌舞闌珊走鈿車袖彰雲縹緲釵轉鳳欹斜珠卷迎
歸箔紅籠晃醉紗唯無難夜日不得似仙家
同前顧況
輕薄兒白如玉紫陌春風纏馬足雙鐙懸金縷鶻飛長
衫刺雪生犀束綠槐夾道隂初成珊瑚幾節敵流星紅
肌拂拂酒光獰當街背拉金吾行朝遊鼕鼕鼓聲發草
遊鼕鼕鼓聲絶入門不肯自昇堂美人扶踏金階月
同前聶夷中
漢代多豪族恩深益嬌逸走(■一作)馬踏殺人街吏不敢
詰紅樓宴青春數里望雲蔚金釭熖勝晝不畏落暉疾
美人盡如月南威不敢匹芙蓉自天來不向水中出綺
席戞雲和碧簫吹鳳質唯限魯陽死無人駐白日
花樹出牆頭花裏誰家樓一行書不讀身封萬戶侯美
人樓上歌不是古涼州
同前于鵠
少年初拜太常秋半醉垂鞭見列侯馬上抱雞三市鬭
袖中攜劒五陵遊玉簫金管迎歸院錦袖紅妝擁上樓
㪅向苑東新買宅碧波春水入門流
同前雍陶
公子風流輕錦繡新裁白紵作春衣金鞭畱當誰家酒
拂桺穿花信馬歸
同前二首張祜
玉堂前後畫簾垂立卻花驄待出時紅粉美人擎酒勸
錦衣年少臂鷹隨輕將玉杖敲花片旋把金鞭約桺絲
晴日獨遊三五騎等閒行傍曲江池
春色滿城池杯盤看處移鐙金斜雁子鞍帕嫩鵝兒買
笑欹桃李尋歌折桺枝可憐明月夜長是管弦隨
同前孟賓于
錦衣紅奪彩霞明侵曉春遊向野庭不識農夫辛苦力
驕驄踏爛麥青青
將軍行劉希夷
將軍闢轅門耿介當風立諸將欲言事逡廵不敢入劒
氣射雲天鼓聲振原隰黃塵塞路起走馬追兵急彎弓
從此去飛箭如雨集截圍一百重斬首五千級代馬流
血死胡人抱鞍泣古來養甲兵有事常討襲乘我廟堂
運坐使干戈戢獻凱歸京都軍容何翕習
同前張籍
彈筝峽東有胡塵天子擇日拜將軍蓬萊殿前賜六纛
還領禁兵為部曲當朝受詔不辭家夜向咸陽原上㝛
戰車彭彭旌旗動三十六軍齊上隴隴頭戰勝夜亦行
分兵處處收舊城胡兒殺盡隂磧草擾擾唯有牛羊聲
邊人親戚曾戰殁今逐官軍收舊骨磧西行見萬里空
樂府獨奏將軍功
老將行王維
少年十五二十時步行奪得胡馬騎射殺山中白額虎
肯數鄴下黃鬚兒一身轉戰三千里一劒曾當百萬師
漢兵奮迅如霹靂虜騎崩騰畏蒺藜衛青不敗由天幸
李廣無功緣數奇自從棄置便衰朽世事蹉跎成白首
㫺時飛箭無全目今日垂楊生左肘路傍時買故侯瓜
門前學種先生桺茫茫古木連窮巷寥落寒山對虛牖
誓令疎勒出飛泉不似潁川空使酒賀蘭山下陣如雲
羽檄交馳日夕聞節使三河募年少詔書五道出將軍
試拂鐵衣如雪色聊持寶劒動星文願得燕弓射大將
恥令越甲鳴吳軍莫嫌舊日雲中守猶堪一戰取功勲
燕支行
漢家天將才且雄來時謁帝明光宮萬乘親推雙闕下
千官出餞五陵東誓辭甲第金門裏身作長城玉塞中
衛霍才堪一騎將朝廷莫數貳師功趙魏燕韓多勁卒
關西俠少何咆勃報讎只是聞嘗膽飲酒不曾妨刮骨
畫戟琱戈白日寒連旗大旆黃塵没疊鼓遥翻瀚海波
鳴笳亂動關山月麒麟錦帶佩吳鉤颯沓青驪躍紫驑
拔劒已斷天驕臂歸鞍共飲月支頭漢軍大呼一當百
虜騎相看哭且愁教戰雖令赴湯火終知上將伐謀猷
桃源行
宋陶潛桃花源記曰晉太元中武陵人㳂
溪捕魚忽(■一作)逢桃花林夾岸數百步中
無雜樹芳華鮮美落英繽紛漁人甚異之
復前行林盡水源得一山山有小口髣髴
有光乃捨船而入初纔通人行數十步豁
然開朗土地平曠屋舍儼然有良田美池
桑竹之屬阡陌交通雞犬相聞其中往來
種作男女衣著悉如外人黃髮垂髫怡然
自樂見漁人大驚問所從來邀還家為設
酒殺雞自云先世避秦亂率妻子邑人來
此不復出遂與外人隔絶問今何世乃不
知有漢無論魏晉漁人為具言皆歎惋停
數日辭去曰此中人語不足為外人道也
既出得船復由向路處處誌之其後欲往
迷不復得路云
漁舟逐水愛山春兩岸桃花夾古津坐看紅樹不知遠
行盡青溪忽值人山口潛行始隈隩山開曠望旋平陸
遥看一處攢雲樹近入千家散花竹樵客初傳漢姓名
居人未改秦衣服居人共住武陵源還從物外起田園
月明松下房櫳静日出雲中雞犬喧驚聞俗客争來集
競引還家問都邑平明閭巷掃花開薄草漁樵乘水入
初因避地去人間㪅問神仙遂不還峽裏誰知有人事
世中遥望空雲山不疑靈境難聞見塵心未盡思鄉縣
出洞無論隔山水辭家終擬長遊衍自謂經過舊不迷
安知峯壑今來變常時只記入山深清溪幾度到雲林
春來遍是桃花水不辨仙源何處尋
同前劉禹錫
漁舟何招招浮抂武陵水拖綸擲餌信流去誤入桃源
行數里清源尋盡花綿綿踏花覓徑至洞前洞門蒼黑
烟霧生暗行數步逢虛明俗人毛骨驚仙子争來致詞
何至此須臾皆破冰雪顔笑語(言一作)委曲問世間因嗟
隱身來種玉不知人世如風燭筵羞石髄勸客飡鐙熱
松脂畱客㝛雞聲犬聲遥相聞曉光蔥籠開五雲漁人
振衣起出戶滿庭無路花紛紛飜然恐迷鄉縣處一息
不肯桃源住桃花滿溪水似鏡塵心如垢洗不去仙家
一出尋無蹤至今水流山重重
春女行劉希夷
春女顔如玉怨歌陽春曲巫山春樹紅沅江春草綠自
憐妖豔姿妝成獨見時愁心伴楊桺春盡亂如絲目極
千里餘悠悠春江水遥望玉關人愁卧金閨裏尚言春
花落不知秋風起嬌愛猶未終悲涼從此始憶㫺楚王
宮玉樓妝粉紅纖腰弄明月長袖拂春風容華委曲山
光隂不可還桑林變東海富貴今何在寄言桃李容胡
爲閨閤重但看楚王墓唯有數株松
同前王翰
紫臺穹跨連綠波紅軒鉿匝垂纖羅中有一人金作面
隔幌玲瓏遥可見忽聞黃鳥鳴且悲鏡邊含笑著春衣
羅袖嬋娟似無力行拾落花比容色落花一度無再春
人生作樂須及辰君不見楚王臺上紅顔子今日皆成
狐兔塵
洛陽女兒行王維
洛陽女兒對門居纔可顔容十五餘良人玉勒乘驄馬
侍女金盤膾鯉魚畫閣朱樓盡相望紅桃綠桺垂簷向
羅幃送上七香車寶扇迎歸九華帳狂夫富貴抂青春
意氣驕奢劇季倫自憐碧玉親教舞不惜珊瑚持與人
春窗曙滅九微火九微片片飛花璅戲罷曾無理曲時
妝成祇是薰香坐城中相識盡繁華日夜經過趙李家
誰憐越女顔如玉貧賤江頭自浣沙
扶南曲五首
翠羽流蘇帳春眠曙不開羞從面色起嬌逐語聲來早
向昭陽殿君王中使催
堂上清弦動堂前綺席陳齊歌盧女曲雙舞洛陽人傾
國徒相看寧知心所親
香氣傳空滿妝華影箔通歌聞天仗外舞出御筵中日
草歸何處花間長樂宮
宮女還金屋將眠復畏明入春輕衣好半夜薄妝成拂
曙朝前殿玉除多珮聲
朝日照綺窗佳人坐臨鏡散黛恨猶輕插釵嫌未正同
心勿遽遊幸得春妝竟
笑歌行李白
笑矣乎笑矣乎君不見曲如鈎古人知爾封公侯君不
見直如弦古人知爾死道邊張儀所以只掉三寸舌蘇
秦所以不墾二頃田笑矣乎笑矣乎君不見滄浪老人
歌一曲還道滄浪濯吾足平生不解謀此身虛作離騷
遣人讀笑矣乎笑矣乎趙有豫讓楚屈平賣身買得千
年名巢由洗耳有何益夷齊餓死終無成君愛身後名
我愛眼前酒飲酒眼前樂虛名何處有男兒窮通當有
時曲腰向君君不知猛虎不看机上肉洪罏不鑄囊中
錐笑矣乎笑矣乎寗武子朱買臣叩角行歌皆負薪今
日逢君君不識豈得不如佯狂人
江夏行
憶㫺嬌小姿春心亦自持為言嫁夫壻得免長相思誰
知嫁商賈令人却愁苦自從為夫妻何曾抂鄉土去年
下揚州相送黃鶴樓眼看帆去遠心逐江水流只言期
一載誰為歴三秋使妾腸欲斷恨君情悠悠東家西舍
同時發北去南來不逾月未知行李遊何方作箇音書
能斷絶適來往南浦欲問西江船正見當壚女紅妝二
八年一種為人妻獨自多悲悽對鏡便垂淚逢人只欲
啼不如輕薄兒旦草長追隨悔作商人婦青春長别離
如今正好同歡樂君去容華誰得知
横江詞六首
人言横江好儂道横江惡一風一日吹倒山(吹倒天門一作猛風)
(山)白浪高於瓦官閣
海潮南去過潯陽牛渚由來險馬當横江欲渡風波惡
一水牽愁萬里長
横江西望阻西秦漢水東流(水東連一作楚)揚子津白浪如山
那可渡狂風愁殺峭帆人
海神東(來一作)過惡風回浪打天門石壁開浙江八月何
如此濤似連山噴雪來
横江館前津吏迎向余東指海雲生郎今欲渡緣何事
如此風波不可行
日暈天風霧不開海鯨東蹙百川回驚波一起三山動
公無渡河歸去來
静夜思
牀前看月光疑是地上霜舉頭望山月低頭思故鄉
黃葛篇
黃葛生洛溪黃花自綿羃青烟蔓長條繚繞幾百尺閨
人費素手採緝作絺綌縫為絶國衣遠寄日南客蒼梧
大火落暑服莫輕擲此物雖過時是妾手中跡
采葛行鮑溶
春溪幾回葛花黃黃麝引子山山香蠻女不惜手足損
鉤刀一一牽柔長葛絲茸茸春雪體深澗擇泉清處洗
殷勤十指蠶吐絲當窗嫋娜聲高機織成一尺無一兩
供進天子五月衣水精夏殿開涼戸冰山繞座猶難御
衣親玉體又何如杳然獨對秋風曙鏡湖女兒嫁鮫人
鮫綃逼穴色不分吳中角簟泛清水搖曳勝被三素雲
自茲貢薦無人惜那敢㪅争龍手跡蠻女將來海市頭
賣與嶺南貧估客
樂府詩集卷第九十
東吳毛晉訂正男扆再訂
