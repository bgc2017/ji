樂府詩集卷第二十八
太原郭茂倩編次
相和歌辭
相和曲下
雞鳴古辭
樂府解題曰古詞云雞鳴高樹巔狗吠深
宮中初言天下方太平蕩子何所之次言
黃金為門白玉為堂置酒作倡樂為樂終
言桃傷而李仆喻兄弟當相為表裏兄弟
三人近侍榮耀道路與相逢狹路間行同
若梁劉孝威雞鳴篇但詠雞而已又有雞
鳴高樹巔晨雞高樹鳴皆出扵此
雞鳴高樹巔狗吠深宮中蕩子何所之天下方太平刑
法非所貸柔協正亂名黃金爲君門璧(碧一作)玉爲軒闌
堂上有雙樽酒作使邯鄲倡劉玉碧青甓後出郭門王
舍後有方池池中雙鴛鴦鴛鴦七十二羅列自成行鳴
聲何啾啾聞我殿東廂兄弟四五人皆爲侍中郎五日
一時來觀者滿路傍黃金絡馬頭熲熲何煌煌桃生露
井上李樹生桃傍蟲來齧桃根李樹代桃殭樹木身相
代兄弟還相㤀
右一曲魏晉樂所奏
雞鳴篇劉孝威
塒雞識將曙長鳴高樹巔啄葉疑彰羽排花彊欲前意
氣多驚舉飄颺獨無侶陳思助鬭協狸膏郈昭妬敵安
金距丹山可愛有鳳凰金門飛舞有鴛鴦何如五德美
豈勝千里翔
雞鳴高樹巔梁簡文帝
碧玉好名倡夫壻侍中郎桃花全覆井金門半隐堂時
欣一來下復比雙鴛鴦雞鳴天尚早東烏定未光
晨雞高樹鳴張正見
晨雞振翮鳴出迥擅奇聲蜀郡隨金馬天津應玉衡摧
冠驗遠石擊火出連營争棲斜揭暮解翼横飛度試飲
淮南藥翻上仙都樹枝低且候潮葉淺還承露承露觸
嚴霜葉淺伺朝陽不見猜羣怯寶劒勇戰出花埸當損
黃金距誰論白玉璫豈知長鳴逢晉帝恃氣遇周王流
名說魯國分影入陳倉不復愁符朗猶能感孟嘗
烏生古辭
一曰烏生八九子樂府解題曰古辭云烏
生八九子端坐秦氏桂樹間言烏母子本
在南山巖䂖間而來為秦氏彈丸所殺白
鹿枉苑中人得以為脯黃鵠摩天鯉抂深
淵人得而烹煮之則夀命各有定分死生
何歎(待一作)前後也若梁劉孝威城上烏一
年生九雛但詠烏而已又有城上烏蓋出
扵此
烏生八九子端坐秦氏桂樹間唶我秦氏家有遊遨蕩
子工用睢陽彊蘇合彈左手持彊彈兩丸出入烏東西
唶我一丸即發中烏身烏死魂魄飛揚上天阿母生烏
子時乃在南山巖石間唶我人民安知烏子處蹊徑窈
窕安從通白鹿乃在上林西苑中射工尚復得白鹿脯
唶我黃鵠摩天極高飛後宮尚復得烹煑之鯉魚乃在
洛水深淵中釣鈎尚得鯉魚口唶我人民生各各有夀
命死生何湏復道前後
右一曲魏晉樂所奏
烏生八九子劉孝威
城上烏一年生九雛枝輕巢本狹風多葉早枯氄毛不
自煖張翼彊相呼金柝嚴兮翠樓肅蜃壁光兮椒泥馥
虞機衡網不得猜鷹&KR0743;隼搏無由逐永願共棲曾氏冠
同瑞周王屋莫啼城上寒猶賢野間㝛羽成翮備各西
東丁年賦命有窮通不見高飛帝輦側遠託日輪中(作一)
(終)尚逢王吉箭猶嬰夏羿弓豈知變彩救燕質入夢祚
昭公畱聲表師退集幕示營空靈臺已鑄像流蘇時候
風
城上烏吳均
焉焉城上烏翩翩尾畢逋凡生八九子夜夜啼相呼質
微知慮少體賤毛衣麄陛下三萬歲臣至執金吾
同前朱超
朝飛集帝城猶帶夜啼聲近日毛雖煖聞弦心尚驚
平陵東古辭
崔豹古今注曰平陵東漢翟義門人所作
也樂府解題曰義丞相方進之少子字文
仲為東郡太守以王莽方簒漢舉兵誅之
不克見害門人作歌以怨之也
平陵東松柏桐不知何人刦義公刦義公在高堂下交
錢百萬兩走馬兩走馬亦誠難顧見追吏心中惻心中
惻血出漉歸告我家賣黃犢
右一曲魏晉樂所奏
同前曹植
閶闔開天衢通被我羽衣乘飛龍乘飛龍與仙期東上
蓬萊採靈芝靈芝採之可服食年若王父無終極
陌上桑(三解)古辭
一曰豔歌羅敷行古今樂錄曰陌上桑歌
瑟調古辭豔歌羅敷行日出東南隅篇崔
豹古今注曰陌上桑者出秦氏女子秦氏
邯鄲人有女名羅敷為邑人千乘王仁妻
王仁後為趙王家令羅敷出採桑於陌上
趙王登臺見而悦之因置酒欲奪焉羅敷
巧彈筝乃作陌上桑之歌以自明趙王乃
止樂府解題曰古辭言羅敷採桑為使君
所邀盛誇其夫為侍中郎以拒之與前說
不同若陸機扶桑升朝暉但歌美人好合
與古詞始同而末異又有採桑亦出扵此
日出東南隅照我秦氏樓秦氏有好女自名為羅敷羅
敷憙蠶桑採桑城南隅青絲為籠係桂枝為籠鈎頭上
倭墮髻耳中明月珠緗綺為下帬紫綺為上襦行者見
羅敷下擔捋髭鬚少年見羅敷脫帽著帩頭耕者㤀其
犁鋤者㤀其鋤來歸相怒怨但坐觀羅敷(解一)使君從南
來五馬立踟蹰使君遣吏往問是誰家姝秦氏有好女
自名為羅敷羅敷年幾何二十尚不足十五頗有餘使
君謝羅敷寧可共載不羅敷前置辭使君一何愚使君
自有婦羅敷自有夫(解二)東方千餘騎夫壻居上頭何用
識夫壻白馬從驪駒青絲繫馬尾黃金絡馬頭腰中鹿
盧劒可直千萬餘十五府小史二十朝大夫三十侍中
郎四十專城居為人㓗白晢鬑鬑頗有鬚盈盈公府步
冉冉府中趨坐中數千人皆言夫壻殊(歌曲後有趨三解前有豔)
右一曲魏晉樂所奏
同前楚辭鈔
今有人山之阿被服薜荔帶女蘿既含睇又宜咲子戀
慕予善窈窕乘赤豹從文貍辛夷車駕結桂旗被石蘭
帶杜衡折芳拔荃遺所思處幽室終不見天路險艱獨
後來表獨立山之上雲何容容而抂下杳冥冥羌晝晦
東風飄颻神靈雨風瑟瑟木櫌櫌思念公子徒以憂
同前魏武帝
駕虹蜺乘赤雲登彼九疑歴玉門濟天漢至崑崙見西
王母謁東君交赤松及羡門受要祕道愛精神食芝英
飲醴泉拄杖桂枝佩秋蘭絶人事遊渾元若疾風遊歘
飄飄(颻一作)景未移行數千夀如南山不㤀愆
同前魏文帝
棄故鄉離室宅遠從軍旅萬里客披荆棘求阡陌側足
獨窘步路局苲虎豹嘷動雞驚禽失羣鳴相索登南山
奈何蹈盤石樹木叢生鬱差錯寢蒿草蔭松栢涕泣雨
面霑枕席伴旅單稍稍日零落惆悵竊自憐相痛惜
右三曲晉樂所奏
同前吳均
嫋嫋陌上桑蔭陌復垂塘長條映白日細葉隠鸝黃蠶
飢妾復思拭淚且提筐故人寧知此(去如此一作故人)離恨煎
人腸
同前王臺卿
令月開和景處處動春心挂筐須葉滿息倦重枝隂
同前王筠
人傳陌上桑未曉已含光重重相蔭映軟軟(軟弱一作)自芬
芳秋胡始停馬羅敷未滿筐春蠶朝已伏安得久彷徨
同前亾名氏
日出秦樓明條垂露尚盈蠶飢心自急開奩妝不成
同前李白
美女渭橋東(緗綺衣一作美女)春還事蠶作五馬如飛龍(五馬一作)
(花飛如)青絲結金絡不知誰家子調笑來相謔妾本秦羅
敷玉顔豔名都綠條映素手採桑向城隅使君且不顧
况復論秋胡寒螿愛碧草鳴鳳棲青梧託心自有處但
怪傍人愚徒令白日暮高駕空踟蹰
同前常建
翳翳陌上桑南枝交北堂美人金梯出素手自提筐非
但畏蠶飢盈盈嬌路傍
同前陸龜蒙
皓齒還如貝色(光一作)含長眉亦似烟華貼(帖一作)鄰娃盡
著繡襠襦獨自提筐採蠶葉
採桑鮑照
季春梅始落工女事蠶作採桑淇洧間還戲上宫閣早
蒲時結隂晚篁(竹一作)初解籜靄靄霧滿閨融融景盈幕
乳燕逐草蟲巢蜂拾花藥是節最暄妍佳服又新爍欽
歎對回塗揚歌弄場藿抽琴試紓思薦佩果成託承君
郢中美服義久心諾衞風古愉豔鄭俗舊浮薄靈願悲
渡湘宓賦笑瀍(景一作)落盛明難重來淵意為誰涸君其
且調弦桂酒妾行酌
同前梁簡文帝
春色映空來先發院邊梅細萍重疊長新花歴亂開連
珂往淇上接幰至叢臺叢臺可憐妾當窗望飛蝶忌趺
行衫領熨斗成褫襵寄語採桑伴訝今春日短枝高攀
不及葉細籠難滿
同前姚翻
雁還高桺北春歸洛水南日照茱萸領風搖翡翠篸桑
間視欲暮閨裏遽飢蠶相思君助取相望妾那堪
同前吳均
賤妾思不堪採桑渭城南帶減連枝繡髮亂鳳鳳篸花
舞依長薄蛾飛愛綠潭無由報君信流涕向春蠶
同前劉邈
倡妾不勝愁結束下青樓逐伴西城路相攜南陌頭葉
盡時移樹枝高乍(任一作)易鈎絲繩提(掛一作)且脱金籠寫
仍收蠶飢日欲暮誰為使君畱
同前沈君攸
南陌落光移蠶妾畏桑萎逐便牽低葉争多避小枝摘
駃籠行滿攀高腕欲疲看金怯舉意求心自可知
同前陳後主
春樓髻梳罷南陌競相隨去後花叢散風來香處移廣
袖承朝日長鬟礙聚枝柯新攀易斷葉嫩摘前萎採繁
鈎手弱微汗雜妝垂不應歸獨早堪為使君知
同前張正見
春樓曙鳥驚蠶妾候初晴迎風金珥落向日玉釵明徙
顧移籠影攀鈎動釧聲葉高知手弱枝軟覺身輕人多
羞借問年少怯逢迎恐疑夫壻遠聊復答專城
同前賀徹
蠶妾出房櫳結伴類花䕺度水春衫綠映日晚妝紅釧
聲時動樹衣香自入風鈎長從枝曲葉盡細條空競採
須盈手争歸欲滿籠自憐公府步誰與少年同
同前傅縡
羅敷試採桑出入城南傍綺裙映珠珥絲繩提玉筐度
身攀葉聚聳腕及枝長空勞使君問自有侍中郎
同前郎大家宋氏
春來南雁歸日去西蠶遠妾思紛何極客遊殊未返
同前劉希夷
楊桺送行人青青西入秦秦家採桑女樓上不勝春盈
盈灞水曲步步春芳綠紅臉耀明珠絳脣含白玉回首
渭橋東遥憐樹色同(色同一作春)青絲嬌落日緗綺弄春風
攜籠長歎息逶迤戀春色看花若有情倚樹疑無力薄
暮思悠悠使君南陌頭相逢不相識歸去夢青樓
同前李彦暐
採桑畏日高不待春眠足攀條有餘愁那矜貌如玉千
金豈不贈五馬空躑躅何以變真性幽篁雪中綠
同前王建
鳥鳴桑葉間葉綠條復柔攀看去手近放下長長鈎黃
花蓋野田白馬少年遊所念豈回顧良人在高樓
豔歌行傅玄
日出東南隅照我秦氏樓秦氏有好女自字為羅敷首
戴金翠飾耳綴明月珠白素為下裾丹霞為上襦一顧
傾朝市再顧國為虛問女居安抂堂抂城南居青樓臨
大巷幽門結重樞使君自南來駟馬立踟蹰遣吏謝賢
女豈可同行車斯女長跪對使君言何殊使君自有婦
賤妾有鄙夫天地正厥位願君改其圖
同前張正見
城隅上朝日斜暉照杏梁併卷茱萸帳争移翡翠牀縈
鬟聊向牖拂鏡且調妝裁金作小靨散麝起微黃二八
秦樓婦三十侍中郎執戟超丹地豐貂入建章未安文
史閣獨結少年場彎弧貫葉影學劒動星芒翠蓋飛城
曲金鞍横道傍調鷹向新市彈雀往睢陽行行稍有極
暮暮歸蘭房前瞻富羅綺左顧足鴛鴦蓮舒千葉氣燈
吐百枝光滿酌胡姬酒多燒荀令香不學幽閨妾生離
怨採桑
羅敷行簫子範
城南日半上微步弄妖姿含情動燕俗顧景笑齊眉不
愛柔桑盡還憶畏蠶飢春風若有顧惟願落花遲
同前顧野王
東隅麗春日南陌採桑時樓中結梳罷提筐候早期風
輕鶯韻緩霜灑落花遲五馬光長陌千騎絡青絲使君
徒遣信賤妾畏蠶飢
同前高允
邑中有好女姓秦字羅敷巧笑美回盼鬢髮復凝膚脚
著花文屨耳穿明月珠頭作墮馬髻倒枕象牙梳姌姌
善趍步襜襜曳長裾王侯為之顧駟馬自踟蹰
日出東南隅行陸機
扶桑升朝暉照此高臺端高臺多妖麗濬房出清顔淑
貌耀皎日惠心清且閒美目揚玉澤蛾眉象翠翰鮮膚
一何潤秀色若可餐窈窕多容儀婉媚巧笑言莫春春
服成粲粲綺與紈金雀垂藻翹瓊佩結瑶璠方駕揚清
塵濯足洛水瀾藹藹風雲會佳人一何繁南崖充羅幕
北渚盈軿軒清川含藻景高岸(崖一作)被華丹馥馥芳袖
揮泠泠纖指彈悲歌吐清響雅韻播幽蘭丹脣含九秋
妍迹凌七盤赴曲迅驚鴻蹈節如集鸞綺態隨顔變沈
姿無定源俯仰紛阿那顧步咸可懽遺芳結飛飈浮景
映清湍冶容不足詠春遊良可歎
同前謝靈運
栢梁冠南山桂宫燿北泉晨風拂幨幌朝日照閨軒美
人卧屏席懷蘭秀瑶璠皎㓗秋松氣淑德春景暄
同前沈約
朝日出邯鄲照我叢臺端中有傾城豔顧景織羅紈延
軀似纖約遺視若回瀾瑶莊映層綺金服炫彫欒幸有
同匡好西仕服秦官寶劒垂玉貝汗馬飾金鞍縈場類
轉雪逸控似騰鸞羅衣夕解帶玉釵暮垂冠
同前張率
朝日照屋梁夕月懸洞房專遽自稱豔獨囗伊覽光雖
資自然色誰能棄薄妝施著見朱粉點畫示赬黃含貝
開丹吻如羽發青陽金碧既簪珥綺縠復衣裳方領備
蟲彩曲裙雜鴛鴦手操獨繭緒脣凝脂燥黃
同前蕭子顯
大明上迢迢陽城射凌霄光照窗中婦絶世同阿嬌明
鏡盤龍刻簪羽鳳凰雕逶迤梁家髻冉弱楚宫腰輕紈
雜重錦薄縠間飛綃三六前年暮四五今年朝蠶籠拾
芳翠桑陌採柔條出入東城里上下洛西橋忽逢車馬
客飛蓋動襜軺單衣鼠毛織寶劒羊頭銷丈夫疲應對
從者輟銜鑣柱間徒脉脉垣上幾翹翹女本西家㝛君
自上宮要漢馬三萬匹夫聓仕嫖姚鞶囊虎頭綬左珥
鳧盧貂横吹龍鍾管奏鼓象牙簫十五張内侍十八賈
登朝皆笑顔郎老盡訝董公超
同前陳後主
重輪上瑞暉西北照南威南威年二八開牖敞重闈當
壚送客去上苑逐春歸鬢下珠勝月窗前雲帶衣紅裙
結未解綠綺白難徽
同前徐伯陽
朱城壁日起朱扉青樓含照本暉暉遠映陌上春桑葉
斜入秦家緗綺衣羅敷妝粉能佳麗鏡前新梳倭墮髻
圜籠裊裊挂青絲纖鈎冉冉勝丹桂蠶飢日晚暫生愁
忽逢使君南陌頭五馬停珂遣借問雙臉含嬌特好羞
妾壻府中輕小史即今來往專城裏欲識東方千騎歸
靄靄日暮紅塵起
同前殷謀
秦樓出佳麗正值朝日光陌頭能駐馬花處復添香
同前王襃
曉星西北没朝日東南隅陽窗臨玉女蓮帳照金鋪鳳
樓稱獨立絶世良所無鏡懸四龍網枕畫七星圖銀鏤
明光帶金地織成襦調絃大垂手歌曲鳳將雛採桑三
市路賣酒七條衢道逢五馬客夾轂來相趍將軍多事
蓺夫聓好形模高箱照雲母壯馬飾當顱單衣火浣布
利劒水精珠自知心所愛仕宦執金吾飛甍彫翡翠繡
桷畫屠蘇銀燭附蟬映雞羽黃金步搖動襜褕兄弟五
日時來歸高車竟道生光輝名倡两行堂上起鴛鴦七
十階前飛少年任俠輕年月珠丸出彈遂難追
同前盧思道
初月正如鈎懸光入綺樓中有可憐妾如恨亦如羞深
情出豔語密意滿横眸楚腰寧且細孫眉本未愁青玉
勿當取雙銀詎可(肯一作)畱會待東方騎遥居最上頭
同前蕭撝
昏昏隱遠霧團團乘陣雲正值秦樓女含嬌酬使君
同前李白
日出東方隈似從地底來歷天又入海六龍所舍安抂
哉其始與終古不息(古不休息一作其行終)人非元氣安能與之
久徘徊草不謝榮於春風木不怨落於秋天誰揮鞭策
驅四運萬物興歇皆自然羲和羲和汝奚汨没於荒淫
之波魯陽何德駐景揮戈逆道違天矯誣實多吾將囊
括大塊浩然與溟涬同科
同前李賀
白日下崑崙發光如舒絲徒照葵藿心不見遊子悲折
折黃河曲日從中央轉暘谷耳曾聞若木眼不見(不可一作)
(見)奈何鑠石胡爲銷人羿彎弓屬矢那不中足令久不
得奔詎教晨光夕昏
樂府詩集卷第二十八(終)東吳毛晉訂正
