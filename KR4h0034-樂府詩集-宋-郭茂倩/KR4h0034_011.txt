樂府詩集卷第十一
太原郭茂倩編次
郊廟歌辭
唐享太廟樂章
唐書樂志曰代宗寶應已後續造享太廟
樂章獻玄宗用廣運之舞肅宗用惟新之
舞代宗用保大之舞德宗用文明之舞順
宗用大順之舞憲宗用象德之舞穆宗用
和寧之舞武宗用大定之舞昭宗用咸寧
之舞宣宗懿宗有舞詞而名不傳
廣運舞郭子儀
於赫皇祖昭明有融惟文之德惟武之功河海静謐車
書混同虔恭孝饗穆穆玄風
惟新舞劉晏
漢祚惟永神功中興風驅氛祲天覆黎蒸三光再朗庶
績其凝重熙累葉景命是膺
保大舞郭子儀
於穆文考聖神昭彰簫勺羣慝含光遠方萬物茂遂九
夷賓王愔愔雲韶德音不忘
文明舞鄭餘慶
開邸除暴時邁勛尊三元告命四極駿奔金枝翠葉輝
燭瑶琨象德億載貽慶湯孫
大順舞鄭絪
於穆時文受天明命允恭玄默化成理定出震嗣德應
乾傳聖猗與緝熙千億流慶
象德舞叚文昌
肅肅清廟登顯至德澤周八荒兵定四極生物咸遂羣
盜滅息明聖欽承子孫千億
和寧舞牛僧孺
湜湜頎頎融昭德輝不紐不舒貫成九圍武烈文經敷
施當宜纂堯付啟億萬熙熙
大定舞李回
受天明命敷祐下土化時以儉衛文以武氛消夷夏俗
臻往古億萬斯年形于律呂
宣宗舞夏侯孜
於鑠令主聖祚重昌興起教義申明典章俗尚素朴人
皆樂康積德可報流慶無疆
懿宗舞蕭倣
聖祚無疆慶傳樂章金枝繁茂玉葉延長海瀆常晏波
濤不揚汪汪美化垂範今王
咸寧舞
於鑠丕嗣惟帝之光羽籥象德金石薦祥聖系無極景
命永昌神降上哲維天配長
唐太清宫樂章
唐書禮儀志曰玄宗開元二十年正月詔
兩京諸州置玄元廟天寶二年三月以西
京玄元廟為太清宮其樂章降仙聖奏煌
煌登歌發爐奏沖和上香畢奏紫極舞撤
醮奏登歌送仙聖奏眞和會要曰太清宮
薦獻聖祖玄元皇帝奏混成紫極之舞
煌煌
煌煌道宮肅肅太清禮光尊祖樂備充庭罄竭誠至希
夷降靈雲凝翠蓋風燄虹旌衆眞以從九奏初迎永惟
休祐是錫和平
沖和
虚無結思鍾磬和音歌以頌德香以達心禮殊祼鬯義
感昭臨雲車至止慶垂愔愔
香初上
肅肅我祖緜緜道宗至感潛達靈心暗通雲駢御氣芝
蓋随風四時禋祀萬國來同
再上
仙宗績(積一作)道我李承天慶深虛極符光象先俗登仁
夀化闡蟺涓五千貽範億萬斯年
終上
不宰元功無為上聖洪源長發誕受天命金奏迎真琁
宮展盛備禮周樂垂光儲慶
紫極舞
至道生元氣重圓法混成無為觀大象沖用體常名仙
樂臨丹闕雲車出玉京靈符百代應瑞節九真迎寶運
開皇極天臨暎太清長垂一德慶永庇萬方寧
序入破第一奏
真宗開妙理沖教綂清虛化演無為日言昭有象初瑶
壇肅靈瑞金闕暎仙居一奏三清樂長回八景輿
第二奏
虛極仙宗本希夷象帝先百靈朝太上萬法祖重圓善
貸惟沖德功成謂自然雲門達和氣思用合鈞天
第三奏
元符傳紫極寶祚啟高真道德先垂裕沖和已化淳人
風齊太古天瑞叶惟新仙樂清都上長明交泰辰
登歌
嚴禋展事禮潔蒸嘗皇矣聖祖德惟馨香盛薦既撤歌
工再揚大來之慶降福穰穰
真和
玉磬含響金罏既馥風馭泠泠雲壇肅肅杳(■一作)歸大
象霈流嘉福俾寧萬邦無思不服
唐德明興聖廟樂章李舒
唐書禮儀志曰玄宗天寶二年三月追尊
臯繇為德明皇帝凉武昭王為興聖皇帝
其廟樂第一迎神第二登歌奠幣第三迎
俎第四酌獻第五亞獻終獻第六送神
迎神
元尊九德佐堯光宅烈祖太宗方周作伯響懷霜露樂
變金石白雲清風髣髴來格
登歌奠幣
四時有典百事來祭尊祖奉宗嚴禋大帝禮先蒼璧奠
備黝制於萬斯年熙成帝系
迎俎
盛牲實俎涓選休成鼎煁陽燧玉盥隂精有飶嘉豆既
和大羹侑以清樂細齊人情
德明酌獻
清廟奕奕和樂雍雍器尊犧象禮屬宗公白水方祼黃
流在中謨明之德萬古清風
興聖酌獻
閟宫静謐合樂周張泰尊始獻百末重觴震澹存誠庶
幾廸嘗遥源之祚天漢靈長
亞獻終獻
惟清惟肅靡聞靡見舉備九成俛終三獻慶彰曼夀胙
撤嘉薦瘞玉埋牲禮神斯徧
送神
元精回復靈貺繁滋風灑蘭路雲搖桂旗高丘緬邈涼
部逶遲瞻望靡及纏綿永思
唐儀坤廟樂章
唐書樂志曰儀坤廟樂迎神用永和次金
奏皇帝行用太和酌獻登歌用肅和迎俎
用雍和肅明皇后室酌獻用昭升昭成皇
后室酌獻用坤貞飲福用夀和送文舞出
迎武舞入用舒和武舞用安和撤俎用雍
和送神用永和
永和徐彦伯
猗若清廟肅肅熒熒國薦嚴祀坤興淑靈有几在室有
樂在庭臨茲孝享百禄惟寧
金奏
隂靈效祉軒曜降精祥符淑氣慶集柔明瑶俎既列雕
桐發聲徽猷永遠比德皇英
太和丘說
孝哉我后冲乎廼聖道暎重華德輝文命慕深視篋情
殷撫鏡萬國移風兆人承慶
肅和張齊賢
祼圭既濯鬱鬯既陳畫羃雲舉黃流玉醇儀充獻酌禮
盛衆禋地察惟孝愉焉饗親
雍和鄭善玉
酌鬱既灌取蕭方爇籩豆静器簠簋芬飶魚腊薦美牲
牷表絜是戢是將載迎載列
昭升薛稷
陽靈配德隂魄昭升堯壇鳳下漢室龍興俔天作對前
旒是凝化行南國道盛西陵造舟集灌無德而稱我粢
既㓗我醴既澄隂隂靈廟光靈若憑德馨惟饗孝&KR0736;烝
烝
坤貞
乾道既亨坤元以貞肅雍攸在輔佐斯成外睦九族内
光一庭克生叡哲祚我休明欽若徽範悠哉淑靈建茲
清宮于彼上京縮茅以獻絜秬惟馨實受其福斯乎億
齡
壽和徐堅
於穆清廟肅雍嚴祀合福受釐介以繁祉
舒和胡雄
送文迎武遞參差一始一終光聖儀四海生人歌有慶
千齡孝享肅無虧
安和劉子玄
妙算申帷幄神謀出廟庭兩階文物備七德武功成挍
獵長楊苑屯軍細桺營將軍獻凱入歌舞溢重城
雍和員半千
孝享云畢維撤有章雲感玄羽風悽素商瞻望神座祗
戀匪遑禮終樂闋肅雍鏘鏘
永和祝欽明(姓氏一缺)
閟宮實實清廟微微降格無象馨香有依式昭纂慶方
融嗣徽明禋是享神保聿歸
唐儀坤廟樂章
唐書樂志曰太樂又有儀坤廟樂章與前
略同而有迎神送神二章無徐彦伯祝欽
明之詞
迎神
月靈降德坤元授光娥英比秀任姒均芳瑶臺薦祉金
屋延祥迎神有樂歆此嘉薌
送神
玉帛儀大金絲奏廣靈應有孚冥徵不爽降彼休福歆
茲禋享送樂有章神麾其上
唐昭德皇后廟樂章
唐書樂志曰昭德皇后廟樂迎神用永和
登歌酌鬯用肅和迎俎用雍和酌獻用坤
元飲福用夀和送文舞出迎武舞入用舒
和武舞用凱安撤俎用雍和送神用永和
其辭内出
永和
穆清廟薦嚴禋昭禮備和樂新望靈光集元辰祚無極
享萬春
肅和
誠心達娛樂分升蕭膋鬱氛氲茅既縮鬯既薰后來思
福如雲
雍和
我將我享盡明而誠載芬黍稷載滌犧牲懿矣元良萬
邦以貞心乎愛敬若覩容聲
坤元
於穆先后儷聖稱崇母臨萬㝢道被六宮昌時協慶理
内成功殷薦明德傳芳國風
壽和
工祝致告徽音不遐酒醴咸旨馨香具嘉受釐獻祉永
慶邦家
舒和
金枝羽部輟清歌瑶堂肅穆笙磬羅諧音遍響合明意
萬類昭融靈應多
凱安
辰位列四星帝功參十亂進賢勤内輔扈蹕清多難承
天厚載均竝曜宵光燦畱徽藹前躅萬古披圖煥
雍和
公尸既起享禮載終稱歌進撤盡敬由衷澤流惠下大
小咸同
永和
昭事終幽享餘移月御返仙居琁庭寂靈幄虛顧徘徊
感皇儲
唐譲皇帝廟樂章李舒
迎神
皇矣天宗德先王季因心則友克讓以位爰命有司式
遵前志神其降靈昭饗祀事
奠幣
惟帝時若去而上僊祀用商武樂備宮懸白璧加薦玄
纁告虔子孫拜後承茲吉蠲
迎俎
祀盛體薦禮協粢盛方周假廟用魯純牲捧撤祗敬擊
拊和鳴受釐歸胙既戒而平
酌獻
八音具舉三壽既盥潔兹宗彝瑟彼圭瓚蘭肴重錯椒
醑飄散降祚維城永為藩翰
亞獻終獻
秩禮有序和音既同九儀不忒三揖將終孝感藩后相
維辟公四時之典永永無竆
送神
奠獻已事昏昕載分風搖雨散靈衛絪緼龍駕帝服上
(■一作)騰五雲泮宮復閟寂寞無聞
唐享隱太子廟樂章
唐書樂志曰貞觀中享隱太子廟樂迎神
用誠和登歌奠玉帛用肅和迎俎用雍和
送文舞出迎武舞入用舒和武舞用凱安
送神用誠和詞同迎神
誠和
道閟鶴關運纏鳩里門集大命俾歆嘉祀禮亞六瑚誠
殫二簋有誠顒若神斯戾止
肅和
歲肇春宗乾開震長瑶山既寂戾園斯享玉肅其事物
昭其象絃誦成風笙歌合響
雍和
明典肅陳神居邃啟春伯聯事秋官相禮有來雍雍登
歌濟濟緬惟主鬯庶歆芳醴
舒和
三縣已判歌鍾列六佾將開羽鏚分尚想燕飛來蔽日
終疑鶴影降凌雲
武舞
天步昔將開商郊初欲踐撫戎金陣廓貳極瑶圖闡雞
戟遂崇儀龍樓期好善弄兵隳震業啓聖隆祠典
唐享隱太子廟樂章
唐書樂志曰太樂舊有隱太子廟迎送神
辭二章不詳所起
迎神
蒼震有位黃離蔽明江充禍結戾據灾成銜冤昔痛贈
典今榮享靈有秩奉樂以迎
送神
皇情悼往祀儀增設鍾鼓鏗鍠羽旄昭晣掌禮云備司
筵告徹樂以送神靈其鑒闋
樂府詩集卷第十一
東吳毛晉訂正男扆再訂
