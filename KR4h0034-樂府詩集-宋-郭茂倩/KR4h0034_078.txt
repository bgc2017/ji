樂府詩集卷第七十八
太原郭茂倩編次
雜曲歌辭
燉煌樂溫子昇
通典曰燉煌古流沙地黑水之所經焉秦
及漢初為月支匈奴之境武帝開其地後
分酒泉置燉煌郡燉大煌盛也
客從遠方來相隨歌且笑自有燉煌樂不減安陵調
同前二首王胃
長途望無已高山斷還續意欲此念時氣絶不成曲
極目眺脩塗平原忽超遠心期在何處望望崦嵫晚
阿那瓌
北史曰阿那瓌蠕蠕國主也蠕蠕之為國
冬則徙渡漠南夏則還居漠北通典曰蠕
蠕自拓跋初徙雲中即有種落後魏太武
神䴥中彊盛盡有匈奴故地阿那瓌孝明
帝時蠕蠕國主辭云匈奴主也
聞有匈奴主雜騎起塵埃列觀長平坂驅馬渭橋來
高句麗王襃
通典曰高句麗東夷之國也其先曰朱蒙
本出於夫餘朱蒙善射國人欲殺之遂棄
夫餘東南走渡暜述水至紇升骨城居焉
號曰句麗以高為氏按唐亦有高麗曲李
勣破高麗所進後改夷賓引者是也
蕭蕭易水生波燕趙佳人自多傾杯覆盌漼漼垂手奮
袖娑娑不惜黃金散盡只畏白日蹉跎
同前李白
金花折風帽白馬小遲回翩翩舞廣袖似鳥海東來
舍利弗
金繩界寶地珍木蔭瑶池雲間妙音奏天際法蠡吹
摩多樓子
從戎向邊北遠行辭密親借問隂山候還知塞上人
同前李賀
玉塞去金人二萬四千里風吹沙作雲一時渡遼水天
白水如涓甲絲雙串斷行行莫苦辛城月猶&KR0714;半曉氣
朔烟上趢趗胡馬蹄行人聽水别隔隴長東西
法夀樂王融
天長命自短世促道悠悠禪衢開遠駕愛海亂輕舟累
塵曾未極積樹豈能籌情埃何用洗正水有清流
右歌本處
百神肅以虔三靈震且越常耀揜芳霄薰風鏡蘭月(作一)
(蘭月微風動)丹榮落(藻一作)玉墀翠羽文珠闕皓毳非虚來交
輪豈徒發
右歌靈瑞
韶年春已仲明星夜未央千祀鍾林曆萬國會佳祥金
容函夕景翠鬢佩晨光表塵維淨覺泛俗廼輪皇
右歌下生
襲氣變離宮重柝警曾殿曼響感心神脩容展懽宴生
老終已縈死病行當薦方為淨國遊豈結危城戀
右歌抂宮
春木(枝一作)多病夭秋葉少欣榮心骸終委滅親愛暫平
生長風吹北壟迅影急東瀛知三既情竭(暢一作)得一乃
身貞
右歌田遊
飛策辭國門端儀偃郊樹慈愛徒相思閨中空怨慕風
隸乖往塗駿足獨歸路舉袂謝時人得道且還顧
右歌出國
明心弘十力寂慮安(通一作)四禪青禽承逸軌文鑣鏡重
川鷲嵓摽遠勝鹿野究清玄不有希世寶何以導蒙泉
右歌得道
亭亭宵月流朏朏晨霜結川上不徘徊條間問生滅靈
知湛常然符映有盈缺感運復來儀且壓(厭一作)人間泄
(世一作)
右歌寶樹(雙樹一作)
春山玉所府檀林鸞所栖引火歸炎隧揖水自青隄菴
園無異轍祇館有同躋比肩非今古接武豈燕齊
右歌賢衆
㫺余輕歲月茲也重光隂閨中屏鉛黛闕下挂纓簪禪
悅兼芳旨法言戀清琴一異非能辨寵辱(空有一作)誰為心
右歌學徒
峻岸臨層穹迢迢疎遠風騰芳清漢裏響𣑽高雲中金
華紛冉弱瓊樹鬱青葱貞心逸(延一作)淨景邃業嗣天宮
右歌供具
影響未嘗隔晦明殊復親弘慈邈已遠睿后扇高塵區
中提景福㝢外沐深仁萬祀畱國祚億兆慶唐民
右歌福應
步虛詞十首庾信
樂府解題曰步虛詞道家曲也備言衆仙
縹緲輕舉之美
渾成空教立元始正塗開赤玉靈文下朱陵真氣來中
天九龍館倒景八風臺雲度弦歌響星移空殿廻青衣
上少室童子向蓬萊逍遥聞四會倏忽度三災
無名萬物始有道百靈初寂絶乘丹氣玄冥上玉虚三
元隨建節八景逐廻輿赤鳳來銜璽青烏入獻書壞机
仍成机枯魚還作魚栖心浴日館行樂止雲墟
凝真天地表絶想寂寥前有象猶墟豁㤀形本自然開
經壬子歲值道甲申年廻雲隨舞曲流水逐歌弦石髓
香如飯芝房脆似蓮停鸞讌瑶水歸路上鳴天
道生乃太一守静即玄根中和練九氣甲子謝三元居
心受善水教學重香園鳧畱報關吏鶴去畫城門㪅以
欣無迹還來寄絶言
洞庭尊上德虞石會明真要妙思玄紀(絶一作)虛無養谷
神丹丘乘翠鳳玄圃馭班麟移棃付苑吏種杏乞山人
自此逢何世從今復幾春海無三尺水山成數寸塵
東明九芝蓋北屬(燭一作)五雲車飄颻入倒景出没上煙
霞春泉下玉澑(雷一作)青鳥向金華漢帝看桃核齊侯問
棗花上元應送酒來向蔡經家
歸心遊太極回向入無名五香芬紫府千燈照赤城鳳
林採珠實春山種玉榮夏笛三山響春鍾九乳鳴絳河
應遠别黃鵠來相迎
北閣臨玄水南宮坐絳雲龍泥印玉策天火練真文上
元風雨散中天歌吹兮靈駕千尋上空香萬里聞
地鏡階基遠天窗影迹深碧玉成雙樹空青為一(迥一作)
林鵠巢堪鍊石蜂房得煮金漢武多驕慢淮南不小心
蓬萊入海底何處可追尋
麟洲一海闊玄圃半天高浮丘迎子晉若士避盧敖經
飡林慮李舊食綏山桃成丹須竹節刻髄用蘆刀無妨
隱士去即是賢人逃
同前二首隋煬帝
洞府凝玄液靈山體自然俯臨滄海島回出大羅天八
行分寶樹十丈散芳蓮懸居燭日月天步役風煙躡記
書金簡乘空誦玉篇冠法二儀立佩帶五星連瓊軒觶
甘露瑜井挹膏泉南巢息雲馬東海戲桑田回旗遊八
極飛輪入九玄高蹈虛無外天地乃齊年
總轡行無極相推凌太虚翠霞成鳳輦碧霧翼龍輿輕
舉金臺上高會玉林墟朝遊度圓海夕宴下方諸
同前陳羽
漢武清齋讀鼎書内官扶上畫雲車壇上月明宮殿閉
仰看星斗禮空虛
同前顧況
迥步遊三洞清心禮七真飛符超羽翼禁火醮星辰殘
藥沾雞犬靈香出鳳麟壺中無窄處願得一容身
同前十首吳筠
衆仙仰靈範肅駕朝神宗金景相照曜逶迤昇太空七
玄已高飛火鍊生朱宮餘慶逮天壤平和王道融八威
清遊氣十絶舞祥風使我躋陽源其來自隂功逍遥太
霞上真鑒靡不通
逸轡登紫清元乘邁奔電閬風隔三天俯視猶可見玉
闈(闥一作)標敞朗瓊林鬱蔥蒨自非挺金骨焉得諧夙願
真朋何森森合景恣遊宴良會㤀淹畱千齡纔一眄
三宫發明景朗照同鬱儀紛然馳飈歘上采空青蕤令
我洞金色後天耀瓊姿心叶太虚静寥寥竟何思玄中
有至樂淡泊終無爲但與正眞友飄颻散遨嬉
稟化凝正氣鍊形爲眞仙㤀心符元宗返本叶自然帝
一集絳宮流光出丹玄元英與桃君朗詠長生篇六符
煥明霞百闕(關一作)羅紫煙飈車涉寥廓靡靡乘景遷不
覺雲路遠斯須遊萬天
扶桑誕初景羽蓋凌晨霞倏歘造西域嬉遊金母家碧
津湛洪源灼爍敷荷花煌煌青琳宮璀璨列玉華眞氣
溢絳府自然&KR0736;無邪俯矜區中士天濁良可嗟
瓊臺劫爲仞孤映大羅表常有三素雲凝光自飛繞羽
童泛明霞升降何縹緲鸞鳳吹雅音栖翔絳林標玉虛
無晝夜靈景何皎皎一覩太上京方知衆天小
灼灼青華林靈風振瓊柯三光無冬春一氣清且和廻
首邇結鄰傾眸親曜羅豁落制六天流鈴威百魔緜緜
慶不極誰謂椿齡多
高情無侈靡遇物生華光至樂無簫歌玉音自玲琅或
登明真臺宴此羽景堂㕿靄結寶雲靡微散靈香天人
誠遐曠歡泰不可量
爰從太微上肆覲虚皇尊騰我八景輿威遲入天門既
登玉晨庭肅肅仰紫軒敢問龍漢末如何闢乾坤怡然
輟雲璈告我希夷言幸聞至精理方見造化源
二氣播萬有化機無停輪而我操其端乃能出陶鈞寥
寥天漢上所遇皆清真澄瑩含元和氣同自相親絳樹
結丹實紫霞流碧津以茲保童嬰永用超形神
同前二首劉禹錫
阿母種桃雲海際花落子成二千歲海風吹折最繁枝
跪捧瓊盤獻天帝
華表千年鶴一歸凝丹為頂雪為衣星星仙語人聽盡
卻向五雲翻翅飛
同前十九首韋渠牟
玉簡真人降金書道籙通煙霞方蔽日雲雨已生風四
極威儀異三天使命同那將人世戀不去上清宮
羽駕正翩翩雲鴻最自然霞冠將月曉珠珮與星連鏤
玉畱新訣雕金得舊編不知飛鳥學㪅有幾人仙
上帝求仙使真符取玉郎三才閒布象二景鬱生光騎
吏排龍虎笙歌走鳳凰天高人不見暗入白雲鄉
鸞鶴共徘徊仙官使者催香花三洞啓風雨百神來鳳
篆文初定龍泥印已開何須生羽翼始得上瑶臺
羽節忽排煙蘇君已得仙命風驅日月縮地走山川幾
處畱丹竈何時種玉田一朝騎白虎直上紫微天
静發降靈香思神意智長虎存時促步龍想㪅成章扣
齒風雷響挑燈日月光仙雲抂何處髣髴滿空堂
幾度遊三洞何方召百神風雲皆守一龍虎亦全真執
節仙童小燒香玉女春應須絶巖内委曲問皇人
上法杳無營玄脩似有情道宮瓊作想真帝玉爲名召
岳驅旌節馳雷發吏兵雲車降何處齊室有仙卿
羽衛一何鮮香雲起草煙方朝太素帝㪅向玉清天鳳
曲凝猶吹龍驂儼欲前真文幾時降知抂永和年
大道何年學真符此日催還持金作印未要玉為臺羽
節分明授霞衣整頓裁應緣五雲使教上列仙來
獨自授金書蕭條詠紫虛龍行還當馬雲起自成車九
轉風煙合千年井竈餘參差從太一夀等混元初
道學已通神香花會女真霞牀珠斗帳金薦玉輿輪一
室心偏静三天夜正春靈官竟誰降仙相有夫人
上界有黃房仙家道路長神來知位次樂變協宮商競
把璢璃椀誰傾白玉槳霞衣最芬馥蘇合是靈香
珠佩紫霞纓夫人會八靈太霄猶有觀絶宅豈無形草
雨徘徊降仙歌宛轉聽誰逢玉妃輦應檢九真經
西海辭金母東方拜木公雲行疑帶雨星步欲凌風羽
袖揮丹鳳霞巾曳彩虹飄颻九霄外下視望仙宮
玉樹雜金花天河織女家月邀丹鳳舄風送紫鸞車霧
縠龍綃帶雲屏列錦霞瑶臺千萬里不覺往來賖
舞鳳凌天出歌麟入夜聽雲容衣眇眇風韻曲泠泠扣
齒端金簡焚香檢玉經仙宮知不遠只近太微星
紫府與玄洲誰來物外遊無煩騎白鹿不用駕青牛金
化顔應駐雲飛鬢不秋仍聞碧海上㪅用玉為樓
轡鶴復驂鸞全家去不難雞聲隨羽化犬影入雲看釀
玉當成酒燒金且轉丹何妨五色綬次苐給仙官
同前僧皎然
予因覽真訣遂感西域君玉笙下青冥人間未曾聞日
華鍊魂魄皎皎無垢氛謂我有仙骨且令餌氤氳俯仰
媿靈顔願隨鸞鶴羣俄然動風馭縹眇歸青雲
同前高駢
青溪道士人不識上天下天鶴一隻洞門深鎖碧窗寒
滴露研珠寫周易
步虛引陳陶
小隱山人十洲客莓苔為衣雙耳白青編為我忽降書
草雨虹蜺一千尺赤城門閉六丁直曉日已燒東海色
朝天半夜聞玉雞星斗離離礙龍翼
樂府詩集卷第七十八
東吳毛晉訂正男扆再訂
