樂府詩集卷三十七
太原郭茂倩編次
相和歌辭
瑟調曲
隴西行古辭
一曰步出夏門行樂府解題曰古辭云天
上何所有歴歴種白榆始言婦有容色能
應門承賓次言善於主饋終言送迎有禮
此篇出諸集不入樂志若梁簡文隴西戰
地但言辛苦征戰佳人怨思而已王僧虔
技錄云隴西行歌武帝碣石文帝夏門二
篇通典曰秦置隴西郡以居隴坻之西爲
名後魏兼置渭州禹貢曰導渭自鳥鼠同
穴即其地也今首陽山亦在焉
天上何所有歴歴種白榆桂樹夾道生青龍對道隅鳳
凰鳴啾啾一母將九雛顧視世間人為樂甚獨殊好婦
出迎客顔色正敷愉伸腰再拜跪問客平安不請客北
堂上坐客氈氍毹清白各異樽酒上(上一作)正華疏酌酒
持與客客言主人持却略再拜跪然後持一杯談笑未
及竟左顧敕中厨促令辦麤飰慎莫使稽畱廢禮送客
出盈盈府中趨送客亦不遠足不過門樞取婦得如此
齊姜亦不如徤婦持門戶一勝一丈夫
同前陸機
我静如鏡民動如烟事以形兆應以象懸豈曰無才世
鮮興賢
同前謝靈運
㫺在老子志(至一作)理成篇柱小傾大綆短絶泉鳥之棲
遊林壇(檀一作)是閒韶樂牢膳豈伊攸便胡為乖枉從表
方圜耿耿僚志慊慊丘園善歌以詠言理成篇
同前謝惠連
運有榮枯道有舒屈潛保黃裳顯服朱黻誰能守静棄
華辭榮窮谷是處考槃是營千金不廻百代傳名厥包
者柚忘憂者萱何為有用自乖中原實摘柯摧葉殞條
煩
同前三首簡文帝
邊秋胡馬肥雪中驚宼入勇氣時無侣輕兵救邊急沙
平不見虜嶂嶮還相及出塞豈成歌經川未遑汲烏孫
塗更阻康居路猶澀月暈抱龍城星眉照馬邑長安路
遠書不還寧知征人獨佇立
隴西四戰地羽檄歲時聞護羌擁漢節校尉立元勲石
門畱鐵騎冰城息夜軍洗兵(兵一作)逢驟雨送陣出黃雲
沙長無止泊水脈屢縈分當思勒彛鼎無用想羅裙
悠悠懸旆旌知向隴西行減竈驅前馬銜枚進後兵沙
飛朝似幕雲起夜疑城迥山時阻路絶水極稽程往年
郅支服今歲單于平方觀凱樂盛飛蓋滿西京
同前庾肩吾
借問隴西行何當驅馬征草合前迷路雲濃後暗城寄
語幽閨妾羅袖勿空榮
同前王維
十里一走馬五里一揚鞭都護軍書至匈奴圍酒泉關
山正飛雪烽戍斷無烟
同前耿緯
雪下陽關路人稀隴戍頭封狐猶未剪邊將豈無羞白
草三冬色黃雲萬里愁因思李都尉畢竟不封侯
同前長孫左輔
隂雲凝朔氣隴上正飛雪四月草不生北風勁如切朝
來羽書急夜救長城窟道隘行不前相呼抱鞍歇人寒
指欲墮馬凍蹄亦裂射雁旋充飢斧冰還止渴寧辭解
圍鬪但恐乘疲沒早晚(望一作)邊候空歸來養羸卒
步出夏門行古辭
邪徑過空廬好人常獨居卒得神仙道上與天相扶過
謁王父母乃在太山隅離天四五里道逢赤松俱攬轡
為我御將吾上天遊天上何所有歴歴種白榆桂樹夾
道生青龍對伏趺
同前四解魏武帝
雲行雨步超越九江之臯臨觀異同心意懷遊豫不知
縮之期不但在天養怡之福可得永年幸甚至哉歌以
詠志神龜雖夀(解四)
同前二解魏明帝
步出夏門東登首陽山嗟哉夷叔仲尼稱賢君子退讓
小人争先惟斯二子于今稱傳林鍾受謝節改時遷日
月不居誰得久存善哉殊復善弦歌樂情(解一)商風夕起
悲彼秋蟬變形易色隨風東西乃眷西顧雲霧相連丹
霞蔽日彩虹帶天弱水潺潺葉落翩翩孤禽失羣悲鳴
其間善哉殊復善悲鳴在鳴其間(解二)朝遊青冷日草嗟
歸(此為豔朝遊上)䠞廹日草烏鵲南飛繞樹三帀何枝可依卒
逢風雨樹折枝摧雄來驚雌雌獨愁棲夜失羣侣悲鳴
徘徊芃芃荆棘葛生綿綿感彼風人惆悵自憐月盈則
沖華不再繁古來之說嗟哉一言(為趨䠞迫下)
右二曲魏晉樂所奏
丹霞蔽日行魏文帝
丹霞蔽日采虹垂天谷水潺潺木落翩翩孤禽失羣悲
鳴雲間月盈則沖華不再繁古來有之嗟我何言
同前曹植
紂為昏亂殘忠虐正周室何隆一門三聖牧野致功天
亦革命漢祖之興階秦之衰雖有南面王道陵夷炎光
再幽忽滅無遺
折楊桺行四解古辭
古今樂錄曰王僧虔技錄云折楊桺行歌
文帝西山古默默二篇今不歌
默默施行違厥罰隨事來末喜殺龍逢桀放於鳴條(解一)
祖伊言不用紂頭懸白旄指鹿用為馬胡亥以喪軀(解二)
夫差臨命絶乃云負子胥戎王納女樂以亡其由余璧
馬禍及虢二國俱為墟(解三)三夫成市虎慈母投杼趨卞
和之刖足接輿歸草廬(解四)
同前四解魏文帝
西山一何高高高殊無極上有兩仙僮不飲亦不食與
我一丸藥光耀有五色(解一)服藥四五日身體生羽翼輕
舉乘浮雲倏忽行萬億流覽觀四海茫茫非所識(解二)彭
祖稱七百悠悠安可原老𥅆適西戎于今竟不還王喬
假虛辭赤松垂空言(解三)達人識真偽愚夫好妄傳追念
往古事憒憒千萬端百家多迂怪聖道我所觀(解四)
右二曲魏晉樂所奏
同前陸機
邈矣垂天景壯哉奮地雷隆隆豈久響華華恒西隤日
落似有竟時逝恒若催仰悲朗月運坐觀琁蓋回盛門
無再入哀房莫苦闓人生固已短出處鮮為諧慷慨惟
昔人興此千載懷升龍悲絶處葛虆變條枚寤寐豈虛
歎曾是感與摧弭意無足歎願言有餘哀
同前二首謝靈運
鬱鬱河邊樹青青野田草合我故鄉客將適萬里道妻
妾牽衣袂收淚沾懷抱還拊幼童子顧託兄與嫂辭訣
未及終嚴駕一何早負笮引文舟飢渴常不飽誰令爾
貧賤咨嗟何所道
騷屑出穴風揮霍見日雪颼颼無久搖皎皎幾時潔未
覺泮春冰已復謝秋節空對尺素遷獨視寸隂滅否桑
未易繋泰茅難重拔桑苧迭生運語默寄前哲
西門行六解古辭
古今樂錄曰王僧虔技錄西門行歌古西
門一篇今不傳樂府解題曰古辭云出西
門步念之始言醇酒肥牛及時為樂次言
人生不滿百常懷千歲憂晝短苦夜長何
不秉燭遊終言貪財惜費爲後世所嗤又
有順東西門行爲三七言亦傷時顧隂有
類於此
出西門步念之今日不作樂當待何時(解一)夫爲樂爲樂
當及時何能坐愁怫鬱當復待來兹(解二)飲醇酒炙肥牛
請呼心所歡可用解愁憂(解三)人生不滿百常懷千歲憂
晝短而夜長何不秉燭遊(解四)自非仙人王子喬計會夀
命難與期自非仙人王子喬計會夀命難與期(解五)人夀
非金石年命安可期貪財愛惜費但爲後世嗤(解六)
右一曲晉樂所奏
出西門步念之今日不作樂當待何時逮為樂逮為樂
當及時何能愁怫鬱當復待來兹釀美酒炙肥牛請呼
心所懽可用解憂愁人生不滿百常懷千歲憂晝短苦
夜長何不秉燭遊遊行去去如雲除弊車羸馬自為儲
右一曲本辭
東門行四解古辭
古今樂錄曰王僧虔技錄云東門行歌古
東門一篇今不歌樂府解題曰古詞云出
東門不顧歸入門悵欲悲言士有貧不安
其居者拔劔將去妻子牽衣畱之願共餔
糜不求富貴且曰今時清不可為非也若
宋鮑照傷禽惡弦驚但傷離别而已
出東門不顧歸來入門悵欲悲盎中無斗儲還視桁上
無懸衣(解一)拔劔出門去兒女牽衣啼他家但願富貴賤
妾與君共餔糜(解二)共餔糜上用倉浪天故下為黃口小
兒今時清廉難犯教言君復自愛莫為非(解三)今時清廉
難犯教言君復自愛莫為非行吾去為遲平慎行望君
歸(解四)
右一曲晉樂所奏
出東門不顧歸來入門悵欲悲盎中無斗米儲還視架
上無懸衣拔劔東門去舍中兒母牽衣啼他家但願富
貴賤妾與君共餔糜上用倉浪天故下當用此黃口兒
今非咄行吾去為遲白髮時下難久居
右一曲本辭
東門行張駿
勾芒御春正衡紀運玉瓊明庶起祥風和氣翕來征慶
雲蔭八極甘雨潤四坰昊天降靈澤朝日耀華精嘉苗
布原野百卉敷時榮鳩鵲與鶖黃間關相和鳴芙蓉覆
靈沼香花揚芳馨春遊誠可樂感此白日傾休否有終
極落葉思本莖臨川悲逝者節變動中情
同前鮑照
傷禽惡弦驚倦客惡離聲離聲斷客情賓御皆涕零涕
零心斷絶將去復還訣一息不相知何况異鄉别遥遥
征駕遠杳杳白(落一作)日晚居人掩閨臥行子夜中飯野
風吹草木行子心腸斷食梅常苦酸衣葛常苦寒絲竹
徒滿座憂人不解顔長歌欲自慰彌起長恨端
同前桺宗元
漢家三十六將軍東方靁動横陣雲雞鳴函谷客如霧
貌同心異不可數赤丸夜語飛電光徼廵司隸眠如羊
當街一叱百吏走馮敬胷中函匙首兇徒側耳潛惬心
悍臣破膽皆杜口魏王卧内蔵兵符子西掩袂真無辜
羌胡轂下一朝起敵國舟中非所擬安陵誰辨削礪功
韓國詎明深井里絶臙斷骨那下補萬金寵贈不如土
東西門行劉孝威
古今樂錄曰王僧虔技錄云東西門行今
不歌
廣津寒欲歇聯檣密纜收天高匝近岫江闊少方舟餞
淚畱神眷離欷切私儔佇變齊兒俗當傳楚獻囚徒然
頒竝命秪惡思如抽
却東西門行魏武帝
古今樂錄曰王僧虔技錄云却東西門行
荀錄所載武帝鴻雁一篇今不傳
鴻雁出塞北乃在無人鄉舉翅萬餘里行止自成行冬
節食南稻春日復北翔田中有轉蓬隨風遠飄揚長與
故根絶萬歲不自當奈何此征夫安得去四方戎馬不
解鞍鎧甲不離傍冉冉老將至何時反故鄉神龍藏深
泉猛獸步高岡狐死歸首丘故鄉安可忘
右一曲魏晉樂所奏
同前謝惠連
慷愷發相思惆悵戀音徽四節競闌候六龍引穨機人
生隨時變遷化焉可祈百年難必保千慮盈懷之
同前沈約
驅馬城西阿遥眺想京闕望極烟原盡地遠山河没搖
裝非短晨還歌豈明發脩服悵邊羈瞻途眇鄉謁馳蓋
轉徂龍回星引奔月樂去哀鏡滿悲來壯心歇歲華委
徂貌年霜移草髮辰物久侵晏征思坐論越清氣掩行
夢憂原盪瀛渤一念起關山千里顧兵窟
鴻雁生塞北行傅玄
鳳凰遠生海西及時崑山岡五德存羽儀和鳴定宫商
百鳥竝侍左右鼓翼騰華光上熙遊雲日間千歲時來
翔孰若彼龍與龜曳尾泥中蔵非雲雨則不升冬伏春
廼驤退哀此秋蘭草根絶隨化揚靈氣一何憂美萬里
馳芬芳常恐物易微歇一朝見棄忘
順東西門行陸機
古今樂錄曰王僧虔技錄云順東西門行
今不歌
出西門望天庭陽谷既虛崦嵫盈感朝露悲人生逝者
若斯安得停桑樞戒蟋蟀鳴我今不樂歲聿征迨未(作一)
(■)草及時平置酒高堂宴友生激朗笛彈哀筝取樂今
日盡歡情
同前謝靈運
出西門眺雲間揮斤扶木墜虞泉信道人鑒徂川思樂
暫捨誓不旋閔九九傷牛山宿心載違徒昔言競落運
務穨年招命儕好相追牽酌芳酤奏繁弦惜寸隂情固
然
同前謝惠連
哀朝菌閔穨力遷化常然焉肯息及壯齒遇世直酌酪
華堂集親識舒情盡懽遣悽惻
樂府詩集卷第三十七
東吳毛晉訂正男戾再訂
