樂府詩集卷第十四
太原郭茂倩編次
燕射歌辭
宋四廂樂歌王韶之
宋書樂志曰王韶之造四廂樂歌五篇一
曰肆夏樂歌四章客入四廂振作於鑠曲
皇帝當陽四廂振作將將曲皇帝入變服
四廂振作於鑠將將二曲又黃鍾太蔟二
廂作法章九功二曲二曰大會行禮歌二
章沽洗廂作三曰王公上夀歌一章黃鍾
廂作四曰殿前登歌三章别用金石五曰
食舉歌十章黃鍾太蔟二廂更作黃鍾作
晨羲體至和王道開元辰禮有容五曲太
蔟作五玉懷荒裔皇猷緝惟永初王道純
五曲古今樂錄曰按周禮云王出入奏王
夏賓出入奏肆夏肆夏本施之於賓帝王
出入則不應奏肆夏也
肆夏樂歌
於鑠我皇體仁包元齊明日月比量乾坤陶甄百王稽
則黃軒訏謨定命辰告四蕃
將將蕃后翼翼羣僚盛服待晨明發來朝饗以八珍樂
以九韶仰祗天顔厥猷孔昭
法章既設初筵長舒濟濟列辟端委皇除飲和無盈威
儀有餘溫恭在位敬終如初
九功既歌六代惟時被德在樂宣道以詩穆矣大和品
物咸熙慶積自遠告成在兹
大會行禮歌
大哉皇宋長發其祥纂系在漢統源伊唐德之克明休
有烈光配天作極辰居四方
皇矣我后聖德通靈有命自天誕受休禎龍飛紫極造
我宋京光宅宇宙赫赫明明
王公上夀歌
獻夀爵慶聖皇靈祚竆二儀休明等三光
殿前登歌
明明大宋緝熙皇道則天垂化光定天保天保既定肆
覲萬方禮繁樂富穆穆皇皇
沔彼流水朝宗天池洋洋貢職抑抑威儀既習威儀亦
閑禮容一人有則作孚萬邦
烝哉我皇固天誕聖履端惟始&KR0863;越休慶如天斯久如
日斯盛介兹景福永固駿命
食舉歌
晨羲載曜萬物咸覩嘉慶三朝禮樂備舉元正肇始典
章暉明萬方畢來賀華裔充皇庭多士盈九位俯仰觀
玉聲恂恂俯仰載爛其輝鼓鍾震天區禮容塞皇闈思
樂竆休慶福履同所歸
五玉既獻三帛是&KR1002;爾公爾侯鳴玉華殿皇皇聖后降
禮南面元首納嘉禮萬邦同歡願休哉君臣嘉燕建五
旗列四縣樂有文禮無倦融皇風竆一變
體至和感隂陽德無不柔繁休祥瑞徽璧應嘉鍾舞靈
鳳躍潛龍景星見甘露墜木連理禾同穗玄化洽仁澤
敷極禎瑞竆靈符
懷荒裔綏齊民荷天祐靡不賓靡不賓長世弘盛昭明
有融繁嘉慶繁嘉慶熙帝載合氣咸和蒼生欣戴三靈
協瑞惟新皇代
王道四達流仁布德竆理詠乾元垂訓順帝則靈化侔
四時幽誠通玄默德澤被八紘乾寧軌萬國
皇猷緝咸熙泰禮儀煥帝庭要荒服遐外被髮襲纓冕
左袵回衿帶天覆地載流澤汪濊聲教布護德光大
開元辰畢來王奉貢職朝后皇鳴珩佩觀典章樂王度
悅徽芳陶盛化遊太康丕昭明永克昌
惟永初德丕顯齊七政敷五典彝倫序洪化闡王澤流
太平始樹聲教明皇紀和靈祇恭明祀衍景祚膺嘉祉
禮有容樂有儀金石陳干羽施邁武濩均咸池歌南風
舞德稱文武煥頌聲興
王道純德彌淑寧八表康九服道禮讓移風俗移風俗
永克融歌盛美造成功詠徽(■一作)烈邈無竆
齊四廂樂歌(宋辭)
南齊書樂志曰元會大饗四廂樂齊微改
革多仍宋舊辭其臨軒樂亦奏肆夏於鑠
四章云
肆夏樂歌
於鑠我皇體仁包元齊明日月比量乾坤陶甄百王稽
則黃軒訏謨定命辰告四蕃
將將蕃后翼翼羣僚盛服待晨明發來朝饗以八珍樂
以九韶仰祗天顔厥猷孔昭
法章既設初筵長舒濟濟列辟端委皇除飲和無盈威
儀有餘溫恭在位敬終如初
九功既歌六代惟時被德在樂宣道以詩穆矣大和品
物咸熙慶積自遠告成在兹
大會行禮歌
大哉皇齊長發其祥祚隆姬夏道邁虞唐德之克明休
有烈光配天作極辰居四方
皇矣我后聖德通靈有命自天誕授休禎龍飛紫極造
我齊京光宅宇宙赫赫明明
王公上夀歌
獻夀爵慶聖皇靈祚竆二儀休明等三光
殿前登歌
明明齊國緝熙皇道則天垂化光定天保天保既定肆
覲萬方禮繁樂富穆穆皇皇
沔彼流水朝宗天池洋洋貢職抑抑威儀既習威儀亦
閑禮容一人有則作孚萬邦
烝哉我皇寔靈誕聖履端惟始對越休慶如天斯崇如
日斯盛介兹景福永固洪命
食舉歌
晨羲載煥萬物咸覩嘉慶三朝禮樂備舉元正肇始典
章徽明萬方來賀華夷充庭多士盈九德俯仰觀玉聲
恂恂俯仰載爛其暉鍾鼓震天區禮容塞皇闈思樂竆
休慶福履同所歸
五玉既獻三帛是薦爾公爾侯鳴玉華殿皇皇聖后降
禮南面元首納嘉禮萬邦同欽願休哉休哉君臣熙宴
建五旗列四縣樂有文禮無勌融皇風竆一變
禮至和感隂陽德無不柔繫休祥瑞徵辟應嘉鍾儛雲
鳳躍潛龍景星見甘露墜木連理禾同穗玄化洽仁澤
敷極禎瑞竆靈符
懷荒遠綏齊民荷天祐靡不賓靡不賓長世盛昭明有
融繁嘉慶繁嘉慶熙帝載舍氣感和蒼生欣戴三靈協
瑞惟新皇代
王道四達流仁德竆理詠乾元垂訓從帝則靈化侔四
時幽誠通玄默德澤被八紘禮章軌萬國
皇猷緝咸熙泰禮儀煥帝庭要荒服遐外被髮襲纓冕
左袵回衿帶天覆地載澤流汪濊聲教布護德光大
開元辰畢來王奉貢職朝后皇鳴珩佩觀典章樂王慶
悅徽芳陶盛化遊太康惟昌明永克昌
惟建元德丕顯齊七政敷五典彝倫序洪化闡王澤流
太平始樹靈祇恭明祀仁景祚膺嘉祉
禮有容樂有儀金石陳干羽施邁武濩均咸池歌南風
德永稱文明煥頌聲興
王道純德彌淑寧八表康九服導禮讓移風俗移風俗
永克融歌盛美告成功詠休烈邈無竆
梁三朝雅樂歌
俊雅三首沈約
隋書樂志曰衆官出入奏俊雅取禮記王
制云司徒選士之秀者升之學曰俊士也
二郊太廟明堂三朝同用焉
設官分職髦俊攸俟髦俊伊何貴德尚齒唐乂咸事周
寧多士區區衛國猶頼君子漢之得人帝猷乃理
開我八襲闢我九重珩珮流響纓紱有容衮衣前邁列
辟雲從義兼東序事美西雍分階等肅異列齊恭
重列北上分庭異陛百司揚職九賓相禮齊宋舅甥魯
衛兄弟思皇藹藹羣龍濟濟我有嘉賓實惟愷悌
同前三首蕭子雲
惟王建國辨方正位於赫有梁向明而治知人則哲聰
明文思思皇多士俊乂咸事弗惟其官惟人乃備
訓廸庶工位以德序恭已而治垂旒當宁或以言揚或
以事舉春朝秋覲圭幣惟旅翼翼酆郇峩峩齊楚
客入金奏賓至縣興威儀有則是降是升百辟卿士元
首是承左右秩秩終敬且矜彝倫攸序王猷以凝
胤雅沈約
隋書樂志曰皇太子出入奏胤雅取詩君
子萬年永錫祚胤也三朝用之
自㫺殷代哲王迭有降及周成惟器是守上天乃眷大
梁既受灼灼重明仰承元首體乾作貳命服斯九置保
置師居前居後前星比耀克隆萬壽
同前蕭子雲
天下爲家大梁受命眷求一德惟烈無競儀刑哲王元
良誕慶灼灼明兩作離承聖英華外發溫文成性立師
立保左右惟政休有烈光前星比盛
寅雅沈約
隋書樂志曰王公出入奏寅雅取尚書周
官云貳公弘化寅亮天地也三朝用之
禮莫違樂具舉延藩辟朝帝所執桓蒲列齊莒垂衮毳
紛容與升有儀降有序齊簪紱忘笑語始矜嚴終酣醑
同前蕭子雲
車同軌行同倫來萬國相九賓延羣后朝藎臣禮時行
樂日新摐夷則奏雅寅衮衣曜玉帛陳儀抑抑皇恂恂
介雅三首沈約
隋書樂志曰上夀酒奏介雅取詩大雅云
君子萬年介爾景福也三朝用之
百福四象初萬夀三元始拜獻惟衮職同心協卿士北
極永無竆南山何足擬
夀隨百禮洽慶與三朝升惟皇集繁祉景福互相仍申
錫永無遺穰簡必來應
百味既含馨六飲莫能尚玉罍信湛湛金巵頗搖漾敬
舉發天和祥祉流嘉貺
同前三首蕭子雲
明君創洪業大同登頌聲開元洽百禮來儀奏九成申
錫南山祚赫赫復明明
三朝禮樂和百福隨春酒玉樽湛而獻聰明作元后安
樂享延年無疆臣拜手
四氣新元旦萬夀初今朝趨拜齊衮玉鍾石變簫韶曰
升等皇運洪基邈且遥
需雅八首沈約
隋書樂志曰食舉奏需雅取易象曰雲上
於天需君子以飲食宴樂也三朝用之
實體平心待和味庶羞百品多爲貴或鼎或鼒宣九沸
楚桂胡鹽芼芳卉加籩列俎彫且蔚
五味九變兼六和令芳甘旨庶且多三危之露九期禾
圓(■一作)桉方丈粲星羅皇舉斯樂同山河
九州上腴非一族玄芝碧樹夀華木終朝采之不盈掬
用(■一作)拂腥羶和九穀既甘且飫致遐福
人欲所大味爲先興和盡敬咸在旃碧鱗朱尾獻嘉鮮
紅毛綠翼墜輕翾臣拜稽首萬斯年
擊鍾以俟惟大國况乃御天流至德侑食斯舉揚盛則
其禮不諐儀不忒風猷所被深且塞
膳夫奉職獻芳滋不麛不夭咸以時調甘適苦别澠淄
其德不爽受福釐於焉逸(■一作)豫永無期
備味斯饗惟至聖咸降人神禮爲盛或風或雅流歌詠
負鼎言歸啓殷命悠悠四海同兹慶
道我六穗羅八珍洪鼎自爨匪勞薪荆包海物必來陳
滑甘滫瀡味和神以斯至德被無垠
同前八首蕭子雲
農用八政食爲先播時百穀民所天禘嘗郊社盡㓗虔
讌饗饋食禮節宣九功惟序登頌絃
感物而動物靡遂太羹不和有遺味非極口腹而行氣
節之民心殺攸貴寧爲禮本饔與餼
始諸飲食物之初設卦觀象受以需蒸民乃粒有牲芻
自衛反魯刪詩書弋不射宿殺已袪
在㫺哲王觀民志庶羞百品因時備爲善不同同歸治
蔬膳菲食化始至率物以躬行尊位
雅有泂酌風采蘋蕰藻之菜非八珍澗溪沼沚貴先民
明信之德感人神譬諸禴祭在西隣
行葦之微猶物踐寧惟血氣無身剪聖人之心微而顯
千里之應出言善况遂豚魚革前典
春酸夏苦各有宜筐筥錡釜備糗酏逡廵揖讓詔司儀
卑高制節明等差君臣之序正在斯
日月光華風四塞規饗有序儀不忒匪天私梁乃佑德
光被四表自南北長世綴旒爲下國
雍雅三首沈約
隋書樂志曰撤饌奏雍雅取禮記仲尼燕
居云大饗客出以雍撤也三朝用之
明明在上其儀有序終事靡諐收鉶撤俎乃升乃降和
樂備舉天德莫違人謀是與敬行禮達兹焉讌語
我餕惟阜我肴孔庶嘉味既充食旨斯飫屬厭無爽冲
和在御擊壤齊歡懷生等豫蒸庶乃粒宴由仁恕
百司警列皇在在陛既飫且醑卒食成禮其容穆穆其
儀濟濟凡百庶僚莫不愷悌奄有萬國抑由天啓
同前三首蕭子雲
穆穆天子時惟聖敬濟濟羣公恭爲德柄爲撤有典膳
夫是命禮行禘嘗義光朝聘神饗其德民洽其慶
尚有和羹既戒且平亦有其餕亦惟克明其餕惟旅其
酳惟成百禮斯洽三宥已行明哉元首遹駿其聲
戒食有章卒食惟序庭鳴金奏凱收籩筥客出以雍撤
以振羽離磬乃作和鍾備舉濟濟威儀喤喤簨簴
北齊元會大饗歌
隋書樂志曰北齊元會大饗協律不得升
陛黃門舉麾於殿上賓入門四廂奏肆夏
皇帝出閤奏皇夏皇帝當扆羣臣奉賀奏
皇夏皇帝入宁變服黃鍾太蔟二廂奏皇
夏皇帝變服移幄坐於西廂帝出升御坐
姑洗廂奏皇夏王公奠璧奏肆夏上夀黃
鍾廂奏上夀曲皇太子入至坐位酒至御
殿上奏登歌食至御前奏食舉樂文舞將
作先設階步次奏文舞武舞將作先設階
步次奏武舞皇帝入鍾鼓奏皇夏
肆夏
昊蒼眷命興王統天業高帝始道邈皇先禮成化穆樂
合風宣賓朝荒夏揚對穹玄
皇夏
夏正肇旦周物充庭具僚在位俛伏無聲大君穆穆宸
儀動睟日煦天廻萬靈胥萃
皇夏
天子南面乾覆離明三千咸列萬國填并猶從禹會如
次湯庭奉兹一德上下和平
皇夏
我應天曆四海爲家協同内外混一戎華鶴蓋龍馬風
乘雲車夏章夷服其會如麻九賓有儀八音有節肅肅
於位飲和在列四序氤氳三光昭晰君哉大矣軒唐比
轍
皇夏
皇運應籙廓定區㝢受終以文構業以武堯㫺命舜舜
亦命禹大人馭歴重規沓矩欽明在上昭納八夤從靈
體極誕聖竆神化生羣品(■一作)陶育烝人展禮肆樂協
此元春
肆夏
萬方咸暨三揖以申垂旒馮玉五瑞交陳拜稽有章升
降有節聖皇負扆虞唐比烈
上夀曲
仰三光奏萬夀人皇御六氣天地同長久
登歌
大齊統曆道化光明馬圖呈寶龜籙告靈百蠻非衆八
荒非逖同作堯人俱包禹迹
天覆地載成以四時惟皇是則比大於兹羣星拱極衆
川赴海萬㝢駿奔一朝咸在
齊之以禮相趨帝庭應規蹈矩玉色金聲動之以樂和
風四布龍申鳳舞鸞歌麟步
食舉樂
三端正啓萬方觀禮具物充庭二儀合體百華照曉千
門洞晨或華或裔奉䞇惟新悠悠亘六合圓首莫不臣
仰施如雨晞和猶日風化表笙鏞歌謳被琴瑟誰言文
軌異今朝混爲一
彤庭爛景丹陛流光懷黃綰白鵷鷺成行文贊百揆武
鎮四方折衝鼓雷電獻替協隂陽大矣哉道邁上皇陋
五帝狹三皇竆禮物該樂章序冠帶垂衣裳
天壤和家國穆悠悠萬類咸孕育契冥化侔大造靈效
珍神歸寶興雲氣飛龍蒼麟一角鳳五光朱雀降黃玉
表九尾馴三足擾化之定至矣哉瑞感德四方來
囹圄空水火菽粟求賢振滯棄珠玉衣不靡宮以卑當
陽端嘿垂拱無爲云云萬有其樂不訾
嗟此舉時逢至道肖形咸自持賦命無傷夭行氣進皇
輿遊龍服帝皂(■一作)聖主寧區宇乾坤永相保
牧野征鳴條戰大齊家萬國拱揖應終禪奥主廓清都
大君臨赤縣高居深視當扆正殿旦暮之期今一見
兩儀分牧以君陶有象化無垠大齊德邈誰羣超鳳火
冠龍雲露以潔風以薰榮光至氣氤氳
神化遠人靈協寒暑調風雨燮披泥檢受圖牒圖牒啓
期運昌分四序綴三光延寳祚眇無疆
惟皇道升平日河水清海不溢雲干呂風入律驅黔首
入仁夀與天高竝地厚
刑以厝頌聲揚皇情邈眷汾襄岱山高配林壯亭亭聳
云云望旆葳蕤駕騤騤刊金闕奠玉龜
皇夏
禮終三爵樂奏九成允也天子穹壤和平載色載笑反
寢宴息一人有祉百神奉職
樂府詩集卷第十四
東吳毛晉訂正男扆再訂
