樂府詩集卷第七十三
太原郭茂倩編次
雜曲歌辭
杞梁妻吳邁遠
崔豹古今注曰𣏌梁妻者𣏌殖妻妹朝日
之所作也殖戰死妻曰上則無父中則無
夫下則無子人生之苦至矣乃抗聲長哭
𣏌都城感之而頽遂投水而死其妹悲姊
之貞乃作歌名曰𣏌梁妻焉梁殖之字也
列女傳曰齊莊公襲莒殖戰而死其妻無
所歸乃就其夫之尸於城下而哭十日而
城為之崩既葬遂赴淄水而死琴操曰𣏌
梁妻嘆齊𣏌梁殞其妻之所作也
燈竭從初明蘭凋猶早薰扼腕非一代千載炳遺文貞
夫淪莒役杜弔結齊君驚心眩白日長洲崩秋雲精微
貫穹旻高城為隤墳行人既迷徑飛鳥亦失羣壯哉金
石軀出門形影分一隨塵壤消聲譽誰共論
同前僧貫休
秦之無道兮四海枯築長城兮遮北胡築人築土一萬
里杞梁貞婦啼嗚嗚上無父兮中無夫下無子兮孤復
孤一號城崩塞色苦再號𣏌梁骨出土疲魂飢魄相逐
歸陌上少年莫相非
董嬌饒宋子侯
洛陽城東路桃李生路傍花花自相對葉葉自相當春
風東北起花葉正低昂不知誰家子提籠行採桑纖手
折其枝花落何飄颺請謝彼姝子何為見損傷高秋八
九月白露變為霜終年會飄墮安得久馨香秋時自零
落春月復芬芳何時盛年去懽愛永相忘吾欲竟此曲
此曲愁人腸歸來酌美酒挾瑟上高堂
焦仲卿妻古辭
焦仲卿妻不知誰氏之所作也其序曰漢
末建安中廬江府小吏焦仲卿妻劉氏為
仲卿母所遣自誓不嫁其家逼之乃沒水
而死仲卿聞之亦自縊於庭樹時人傷之
而為此辭也
孔雀東南飛五里一徘徊十三能織素十四學裁衣十
五彈箜篌十六誦詩書十七為君婦心中常苦悲君既
為府吏守節情不移雞鳴入機織夜夜不得息三日斷
五匹大人故嫌遲非為織作遲君家婦難為妾不堪驅
使徒畱無所施便可白公姥及時相遣歸府吏得聞之
堂上啓阿母兒已薄祿相幸復得此婦結髮同枕席黃
泉共為友共事二三年始爾未為久女行無偏斜何意
致不厚阿母謂府吏何乃太區區此婦無禮節舉動自
專由吾意久懷忿汝豈得自由東家有賢女自名秦羅
敷可憐體無比阿母爲汝求便可速遣之遣去愼莫畱
府吏長跪告伏惟啓阿母今若遣此婦終老不復取阿
母得聞之槌牀便大怒小子無所畏何敢助婦語吾已
失恩義會不相從許府吏默無聲再拜還入戶舉言謂
新婦哽咽不能語我自不驅卿逼迫有阿母卿但暫還
家吾今且報府不久當歸還還必相迎取以此下心意
慎勿違吾語新婦謂府吏勿復重紛紜往㫺初陽歲謝
家來貴門奉事循公姥進心敢自專晝夜勤作息伶俜
縈苦辛謂言無罪過供養卒大恩仍㪅被驅遣何言復
來還妾有繡腰襦葳蕤自生光紅羅複斗帳四角垂香
囊箱簾六七十綠碧青絲繩物物各自異種種在其中
人賤物亦鄙不足迎後人畱待作遣施於今無會因時
時為安慰久久莫相忘雞鳴外欲曙新婦起嚴妝著我
繡裌裙事事四五通足下躡絲履頭上玳瑁光腰若流
紈素耳著明月璫指如削葱根口如含朱丹纖纖作細
步精妙世無雙上堂謝阿母母聽去不止㫺作女兒時
生小出野里本自無教訓兼愧貴家子受母錢帛多不
堪母驅使今日還家去念母勞家裏郤與小姑別淚落
連珠子新婦初來時小姑如我長勤心養公姥好自相
扶將初七及下九嬉戲莫相忘出門登車去涕落百餘
行府吏馬抂前新婦車抂後隱隠何甸甸俱會大道口
下馬入車中低頭共耳語誓不相隔鄉且暫還家去吾
今且赴府不久當還歸誓天不相負新婦謂府吏感君
區區懷君既若見錄不久望君來君當作磐石妾當作
蒲葦蒲葦紉如絲磐石無轉移我有親父兄性行㬥如
雷恐不任我意逆以煎我懷舉手長勞勞二情同依依
入門上家堂進退無顏儀阿母大拊掌不圖子自歸十
三教汝織十四能裁衣十五彈箜篌十六知禮儀十七
遣汝嫁謂言無誓違汝今無罪過不迎而自歸蘭芝慙
阿母兒實無罪過阿母大悲摧還家十餘日縣令遣媒
來云有苐三郎窈窕世無雙年始十八九便言多令才
阿母謂阿女汝可去應之阿女銜淚答蘭芝初還時府
吏見丁寧結誓不别離今日違情義恐此事非奇自可
斷來信徐徐㪅謂之阿母白媒人貧賤有此女始適還
家門不堪吏人婦豈合令郎君幸可廣問訊不得便相
許媒人去數日尋遣承請還誰有蘭家女承籍有宦官
云有苐五郎嬌逸未有婚遣丞為媒人主簿通語言直
說太守家有此令郞君既欲結大義故遣來貴門阿母
謝媒人女子先有誓老姥豈敢言阿兄得聞之悵然心
中煩舉言謂阿妹作計何不量先嫁得府吏後嫁得郎
君否泰如天地足以榮汝身不嫁義卽體其住欲何云
蘭芝仰頭荅理實如兄言謝家事夫壻中道還兄門處
分適兄意那得自任專雖與府吏要渠會永無緣登卽
相許和便可作㛰姻媒人下牀去諾諾復爾爾還部白
府君下官奉使命言談大有緣府君得聞之心中大歡
喜視曆復開書便利此月内六合正相應良吉三十日
今已二十七卿可去成㛰交語速裝束絡繹如浮雲青
雀白鵠舫四角龍子幡婀娜隨風轉金車玉作輪躑躅
青驄馬流蘇金鏤鞍齎錢三百萬皆用青絲穿雜綵三
百匹交廣市鮭珍從人四五百鬱鬱登郡門阿母謂阿
女適得府君書明日來迎汝何不作衣裳莫令事不舉
阿女默無聲手巾掩口啼淚落便如瀉移我璢璃榻出
置前窗下左手持刀尺右手執綾羅朝成繡裌裙晚成
單羅衫晻晻曰欲暝愁思出門啼府吏聞此變因求假
暫歸未至二三里摧藏馬悲哀新婦識馬聲躡履相逢
迎悵然遥相望知是故人來舉手拍馬鞍嗟嘆使心傷
自君别我後人事不可量果不如先願又非君所詳我
有親父母逼廹兼弟兄以我應他人君還何所望府吏
謂新婦賀卿得高遷磐石方可厚可以卒千年蒲葦一
時紉便作旦夕間卿當日勝貴吾獨向黃泉新婦謂府
吏何意出此言同是被逼廹君爾妾亦然黃泉不相見
勿違今日言執手分道去各各還家門生人作死別恨
恨那可論念與世間辭千萬不復全府吏還家去上堂
拜阿母今日大風寒寒風摧樹木嚴霜結庭蘭兒今日
冥冥令母抂後單故作不良計勿復怨鬼神命如南山
石四體康且直阿母得聞之零淚應聲落汝是大家子
仕宦於臺閣慎勿為婦死貴賤情何薄東家有賢女
窈窕豔城郭阿母為汝求便復抂旦夕府吏再拜還長
嘆空房中作計乃爾立轉頭向戶裏漸見愁煎迫其日
牛馬嘶新婦入青廬菴菴黃昏後寂寂人定初我命絶
今日魂去尸長畱攬裙脱絲履舉身赴清池府吏聞此
事心知長别離徘徊庭樹下自掛東南枝兩家求合葬
合葬華山傍東西植松柏左右種梧桐枝枝相覆蓋葉
葉相交通中有雙飛鳥自名為鴛鴦仰頭相向鳴夜夜
達五㪅行人駐足聽寡婦赴傍徨多謝後世人戒之慎
勿㤀
盧女曲崔顥
樂府解題曰盧女者魏武帝時宫人也故
將軍隂升之姊七歲入漢宫善鼓琴至明
帝崩後出嫁為尹㪅生妻梁簡文帝妾薄
命曰盧姬嫁日晚非復少年時蓋傷其嫁
遲也
二月春來半宫中日漸長桺垂金屋暖花覆玉樓香拂
匣先臨鏡調笙㪅炙簧還將盧女曲夜夜奉君王
盧姬篇崔顥
盧姬小小魏王家綠鬢紅脣桃李花魏王綺樓十二重
水精簾箔繡芙蓉白玉闌干金作柱樓上朝朝學歌舞
前堂後堂羅袖人南窗北窗花發春翠幌朱簾鬭絃管
一奏一彈雲欲斷君王日晚下朝歸鳴環珮玉生光輝
人生今日得驕貴誰道盧姬身細微
邯鄲才人嫁為厮養卒婦謝眺
生平宫閤裏出入侍丹墀開笥方羅縠窺鏡比蛾眉初
別意未解去久日生悲顦顇不自識嬌羞餘故姿夢中
忽髣髴猶言承讌私
同前李白
妾本叢臺女揚蛾入丹闕自倚顔如花寧知有凋歇一
辭玉階下去若朝雲没每憶邯鄲城深宫夢秋月君王
不可見惆悵至明發
楊白花
梁書曰楊華武都仇池人也少有勇力容
貌雄偉魏胡太后逼通之華懼及禍乃率
其部曲來降胡太后追思之不能已為作
楊白華歌辭使宫人晝夜連臂蹋足歌之
聲甚悽惋故南史曰楊華本名白花奔梁
後名華魏名將楊大眼之子也
陽春二三月楊桺齊作花春風一夜入閨闥楊花飄蕩
落南家含情出戶脚無力拾得楊花淚沾臆秋去春還
雙燕子願銜楊花入窠裏
同前桺宗元
楊白花風吹度江水坐令宫樹無顔色搖蕩春光千萬
里茫茫曉日下長秋哀歌未斷城鵶起
茱萸女梁簡文帝
茱萸生狹斜結子復銜花遇逢纖手摘濫得映鉛華雜
與鬟簪插偶逐鬢鈿斜東西争贈玉縱横來問家不無
夫壻馬空駐使君車
同前萬楚
山隂桺家女九日採茱萸復得東隣伴雙為陌上姝插
花向高髻結子置長裾作性恒遲緩非關姹丈夫平明
折林樹日入反城隅俠客邀羅袖行人挑短書蛾眉自
有主年少莫踟蹰
舞媚娘二首陳後主
樂苑曰舞媚娘大舞媚娘竝羽調曲也唐
書曰高宗永徽末天下歌舞媚娘未幾立
武氏爲皇后按陳後主已有此歌則永徽
所歌蓋舊曲云
樓上多嬌豔當窗併三五争弄遊春陌相邀開繡戶轉
態結紅裙含嬌拾翠羽畱賓乍拂弦託意時移柱
淇水變新臺春罏當夏開玉面含羞出金鞍排夜(暗來一作)
來春日多(好一作)風光尋觀向(戲一作)市傍轉身移佩響牽
袖起衣香
同前庾信
朝來戸前照鏡含笑盈盈自看眉心濃黛直點額角輕
黃細安秪疑落花謾去復道春風不還少年唯有懽樂
飲酒那得畱&KR0714;
于闐採花
山川雖異所草木尚同春亦如溱洧地自有採花人
同前李白
于闐採花人自言花相似明妃一朝西入胡胡中美女
多羞死乃知漢地多名姝胡中無花可方比丹青能令
醜者妍無鹽翻抂深宫裏自古妬蛾眉胡沙埋皓齒
秦王卷衣吳均
樂府解題曰秦王卷衣言咸陽春景及宫
闕之美秦王卷衣以贈所歡也唐李白有
秦女卷衣
咸陽春草芳秦帝卷衣裳玉撿茱萸匣金泥蘇合香初
芳薰複帳餘輝耀玉牀當須晏朝罷持此贈龍(華一作)陽
秦女卷衣李白
天子居未央妾侍(來一作)卷衣裳顧無紫宫寵敢拂黃金
牀水至亦不去熊來尚可當微身奉(捧一作)日月飄若螢
火光願君採葑菲無以下體妨
愛妾換馬梁簡文帝
樂府解題曰愛妾換馬舊說淮南王所作
疑淮南王即劉安也古辭今不傳
功名幸多種何事苦生離誰言似白玉定是媿青驪必
取匣中釧廻作飾金羇真成恨不已願得路傍兒
同前劉孝威
驄馬出樓蘭一步九盤桓小史贖金絡良工送玉鞍龍
驂來甚易烏孫去實難麟膠妾猶有請為急弦彈
同前庾肩吾
渥水出騰駒湘川實應圖來從西北道去逐東南隅琴
聲悲玉匣山路泣蘼蕪似鹿將含笑千金會不俱
同前僧法宣
朱鬛飾金鑣紅妝束素腰似雲来躞蹀如雪去飄颻桃
花含淺汗桺葉帶餘嬌騁先將獨立雙絶不俱摽
同前張祜
一面妖桃千里蹄嬌姿駿骨價應齊乍牽玉勒辭金棧
催整花鈿出繡閨去日豈無沾袂泣歸時還有頓銜嘶
嬋娟躞蹀春風裏揮手搖鞭楊桺堤
綺閤香銷華廏空忍將行雨換追風休憐桺葉雙眉翠
郤愛桃花兩耳紅侍宴永辭春色裏趁朝休立漏聲中
恩勞未盡情先盡暗泣嘶風兩意同
樂府詩集卷第七十三
東吳毛晉訂正男扆再訂
