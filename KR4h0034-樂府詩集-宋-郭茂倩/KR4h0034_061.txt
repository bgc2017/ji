樂府詩集卷第六十一
太原郭茂倩編次
雜曲歌辭
宋書樂志曰古者天子聽政使公卿大夫
獻詩耆艾修之而後王斟酌焉然後被於
聲於是有採詩之官周室下衰官失其職
漢魏之世歌詠雜興而詩之流乃有八名
曰行曰引曰歌曰謠曰吟曰詠曰怨曰歎
皆詩人六義之餘也至其協聲律播金石
而總謂之曲若夫均奏之高下音節之緩
急文辭之多少則繫乎作者才&KR0736;之淺深
與其風俗之薄厚當是時如司馬相如曹
植之徒所為文章深厚爾雅猶有古之遺
風焉自晉遷江左下逮隋唐德澤寖微風
化不競去聖逾遠繁音日滋豔曲興於南
朝胡音生於北俗哀淫靡曼之辭迭作竝
起流而忘反以至陵夷原其所由蓋不能
制雅樂以相變大抵多溺於鄭衛由是新
聲熾而雅音廢矣㫺晉平公說新聲而師
曠知公室之將卑李延年善為新聲變曲
而聞者莫不感動其後元帝自度曲被聲
歌而漢業遂衰曹妙逹等改易新聲而隋
文不能救嗚呼新聲之感人如此是以為
世所貴雖㳂情之作或出一時而聲辭淺
迫少復近古故蕭齊之將亾也有伴侣高
齊之將亾也有無愁陳之將亾也有玉樹
後庭花隋之將亾也有泛龍舟所謂煩手
淫聲爭新怨衰此又新聲之弊也雜曲者
歷代有之或心志之所存或情&KR0736;之所感
或宴游懽樂之所發或憂愁憤怨之所興
或叙離别悲傷之懷或言征戰行役之苦
或緣於佛老或出自夷虜兼收備載故總
謂之雜曲自秦漢已來數千百歲文人才
士作者非一干戈之後喪亂之餘亾失既
多聲辭不具故有名存義亾不見所起而
有古辭可考者則若傷歌行生别離長相
&KR0736;棗下何纂纂之類是也復有不見古辭
而後人繼有擬述可以槩見其義者則若
出自薊北門結客少年場秦王卷衣半渡
溪空城雀齊謳吳趨會吟悲哉之類是也
又如漢阮瑀之駕出北郭門曹植之惟漢
苦&KR0736;欲遊南山事君車已駕桂之樹等行
磐石驅車浮萍種葛吁嗟鰕䱹等萹傅玄
之雲中白子高前有一樽酒鴻雁生塞北
行㫺君飛塵車遥遙篇陸機之置酒謝惠
連之晨風鮑照之鴻雁如此之類其名甚
多或因意命題或學古叙事其辭具在故
不復備論
蝶蝶行古辭
蝶蝶之遨遊東園奈何卒逢三月養子鷰接我苜蓿間
持之我入紫深宫中行纏之傅欂櫨間雀來鷰鷰子見
銜哺來搖頭鼓翼何軒奴軒
同前李鏡遠
青春已布澤微蟲應節歡朝出南園裏草依華葉端菱
舟追或易風池渡㪅難羣飛終不遠還向玉階蘭
桂之樹行曹植
桂之樹桂之樹桂生一何麗佳楊朱華而翠葉流芳布
天涯上有棲鸞下有盤螭桂之樹得道之真人咸來會
講仙教爾服食日精要道甚省不煩澹泊無為自然乘
蹻萬里之外去畱隨意所欲存高高上際於衆外下下
乃竆極地天
秦女休行左延年
左延年辭大略言女休為燕王婦為宗報
讎殺人都市雖被囚繫終以赦宥得寬刑
戮也晉傅玄云龐氏有烈婦亦言殺人報
怨以烈義稱與古辭義同而事異
始出上西門遥望秦氏廬秦氏有好女自名爲女休休
年十四五爲宗行報讎左執白楊刃右據宛魯矛讎家
便東南□僵秦女休女休西上山上山四五里關吏呵
問女休女休前置辭平生爲燕王婦於今爲詔獄囚平
生衣參差當今無領襦明知殺人當死兄言快快弟言
無道憂女休堅辭爲宗報讎死不疑殺人都市中徼我
都巷西丞卿羅東向坐女休悽悽曳梏前兩徒夾我持
刀刀五尺餘刀未下朣朧擊鼓赦書下
同前傅玄
龐氏有烈婦義聲馳雍涼父母家有重怨仇人㬥且彊
雖有男兄弟志弱不能當烈女念此痛丹心爲寸傷外
若無意者内潛&KR0736;無方白日入都市怨家如平常匿劒
藏白刃一奮尋身僵身首爲之異處伏尸列肆㫄肉與
土合成泥灑血濺飛梁猛氣上干雲霓仇黨失守爲披
攘一市稱烈義觀者收淚竝慨忼百男何當益不如一
女良烈女直造縣門云父不幸遭禍殃今仇身以分裂
雖死情益揚殺人當伏法義不苟活隳舊章縣令解印
綬令我傷心不忍聽刑部垂頭塞耳令我吏舉不能成
烈著希代之績義立無竆之名夫家同受其祚子子孫
孫咸享其榮今我絃歌吟詠高風激揚壯發悲且清
同前李白
西門秦氏女秀色如瓊花手揮白楊刀清晝殺讎家羅
䄂灑赤血英聲凌紫霞直上西山去關吏相邀遮壻為
燕國王身被詔獄加犯刑若履虎不畏落爪牙素頸未
及斷摧眉伏泥沙金雞忽放赦大辟得寬賒何慙聶政
姊萬古共驚嗟
當牆欲高行曹植
龍欲升天須浮雲人之仕進待中人衆口可以鑠金讒
言三至慈母不親憤憤俗間不辨偽真願欲披心自說
陳君門以九重道遠河無津
當欲遊南山行曹植
東海廣且深由卑下百川五嶽雖高大不逆垢與塵良
木不十圍洪條無所因長者能博愛天下寄其身大匠
無棄材船車用不均錐刀各異能何所獨却前嘉善而
矜愚大聖亦同然仁者各壽考四坐咸萬年
當事君行曹植
人生有所貴尚出門各異情朱紫㪅相奪色雅鄭異音
聲好惡隨所愛增追舉逐虚名百心可事一君巧詐寕
拙誠
當車已駕行曹植
坐玉殿會諸貴客侍者打觴主人離席顧視東西箱絲
竹與鞞鐸不醉無歸來明燈以繼夕
驅車上東門行古辭
驅車上東門遥望郭北墓白楊何蕭蕭松栢夾廣路下
有凍死人杳杳即長草潛寐黃泉下千載永不寤浩浩
陰陽移年命如朝露人生忽如寄壽無金石固萬歲㪅
相送賢聖莫能度服食求神仙多為藥所誤不如飲美
酒被服紈與素
駕言出北闕行陸機
駕言出北闕躑躅遵山陵長松何鬱鬱丘墓互相承念
㫺殂没子悠悠不可勝安寢重冥廬天壤莫能興人生
何期促忽如朝露凝辛苦百年間戚戚如&KR1755;冰仁智亦
何補遷化有明徵求仙鮮克仙大虛安可凌良會罄美
服對酒宴同聲
駕出北郭門行阮瑀
駕出北郭門馬樊不肯馳下車步踟蹰仰折枯楊枝顧
聞丘林中噭噭有悲啼借問啼者出何為乃如斯親母
舍我殁後母憎孤兒飢寒無衣食舉動鞭捶施骨消肌
肉盡體若枯樹皮藏我空室中父還不能知上冡察故
處存亾永别離親母何可見淚下聲正嘶棄我於此間
竆厄豈有貲傳告後代人以此為明規
出門行二首孟郊
長河悠悠去無極百齡同此可歎息秋風白露沾人衣
壯心凋落奪顔色少年出門將訴誰川無梁兮路無歧
一聞陌上苦寒奏使我佇立驚且悲君今得意厭粱肉
豈復念我貧賤時
海風蕭蕭天雨霜竆愁獨坐夜何長驅車舊憶太行險
始知遊子悲故鄉美人相&KR0736;隔天闕長望雲端不可越
手持琅玕欲有贈愛而不見心斷絶南山峩峩白石爛
碧海之波浩漫漫參辰出沒不相待我欲横天無羽翰
出門行元稹
兄弟同出門同行不同志悽悽分歧路各各營所為兄
上荆山巔飜石辨虹氣弟沈滄海底偷珠待龍睡出門
不數年同歸亦同遂俱用私所珍升沉自兹異獻珠龍
王宫值龍覓珠次但喜復得珠不求珠所自酬客雙龍
女授客六龍轡遣充行雨神雨澤隨客意雩夏鍾鼓繁
禜秩玉帛積彩色畫廊廟奴僮被珠翠驥騄千萬雙鴛
鴦七十二言者禾稼枯無人敢輕議其兄因獻璞再刖
不&KR1755;地門戶親戚疎匡牀妻妾棄銘心有所待視足無
所媿持璞自枕頭淚㾗雙血漬一朝龍醒寤夲問偷珠
事因知行雨偏妻子五刑僃仁兄捧屍哭勢友掉頭諱
喪車黔首葬弔客青蠅至楚有望氣人王前忽長跪賀
王得貴寶不遠王所莅求之果如言剖則浮筠膩白珩
無顔色垂棘有瑕累在楚列地封入趙連城貴秦遣李
斯書書為傳國瑞秦亾漢魏傳傳者得神器卞和名永
永與寶不相墜勸爾出門行行難莫行易易得還易失
難同亦難離善賈識貪廉良田無稙穉磨劒莫磨錐磨
錐成小利
出自薊北門行鮑照
魏曹植豔歌行曰出自薊北門遥望胡地
桑枝枝自相值葉葉自相當樂府觧題曰
出自薊北門行其致與從軍行同而兼言
燕薊風物及突騎勇悍之狀若鮑照云羽
檄起邊亭備叙征戰苦辛之意通典曰燕
本秦上谷郡薊即漁陽郡皆在遼西漢書
曰薊故燕國也
羽檄起邊亭烽火入咸陽徵師屯廣武分兵救朔方嚴
秋䈥(筋一作)竿勁虜陣精且彊天子按劒怒使者遥相望
雁行緣石徑魚貫度飛梁簫鼓流漢&KR0736;旌甲被胡霜疾
風衝塞起沙礫自飄揚馬毛縮如蝟角弓不可張時危
見臣節世亂識忠良投軀報明主身死為國殤
同前徐陵
薊北聊長望黃昏心獨愁燕山對古刹代郡隱城樓屢
戰橋恒斷長冰塹不流天雲如蛇陣漢月帶胡愁漬土
泥函谷挼繩縛涼州平生燕頷相會自得封侯
同前庾信
薊門還北望役役盡傷情關山連漢月隴水向秦城笳
寒蘆葉脆弓凍紵弦鳴梅林能止渴複姓可防兵將軍
連轉戰都護夜巡營燕山猶有石須勒幾人名
同前李白
虜陣横北荒胡星曜精&KR0621;羽書速驚電烽火晝連光虎
竹救邊急戎車森已行明主不安席按劒心飛揚推轂
出猛將連旗登戰場兵威衝絶漠殺氣凌穹蒼列卒(作一)
(陣)赤山下開營紫塞傍途冬沙風緊旌旗颯凋傷畫角
悲海月征衣卷天霜揮刃斬樓蘭彎弓射賢王單于一
平蕩種落自奔亾收功報天子行歌(歌舞一作)歸咸陽
薊門行五首高適
邊城十一月雨雪亂霏霏元戎號令嚴人馬亦輕肥羌
胡無盡日征戰幾時歸
幽州多騎射結髮重横行一朝事將軍出入有聲名紛
紛獵秋草相向角弓鳴
薊門逢古老獨立&KR0736;氛氲一身既零丁頭鬢白紛紛勲
庸今已矣不識霍將軍
茫茫長城外日没㪅煙塵胡騎雖憑陵漢兵不顧身古
樹滿空塞黃雲愁殺人
漢家能用武開拓竆異域戍卒厭糠覈降胡飽衣食開
亭試一望吾欲涕霑臆
同前李希仲
旄頭有精&KR0621;胡騎獵秋草羽檄南渡河邊庭用兵早漢
家愛征戰㝛將今已老辛苦羽林兒從戎榆關道一身
救邊速烽火連薊門前軍鳥飛斷格鬭塵沙昏寒日鼓
聲急單于夜火奔當須徇忠義身死報國恩
君子有所&KR0736;行陸機
樂府解題曰君子有所&KR0736;行晉陸機云命
駕登北山宋鮑照云西山登雀臺梁沈約
云晨策終南首其旨言彫室麗色不足為
久懽宴安酖毒滿盈所宜敬忌與君子行
異也
命駕登北山延佇望城郭廛里一何盛街巷紛漠漠甲
第崇高闥洞房結阿閣曲池何湛湛清川帶華薄邃宇
列綺窗蘭室接羅幕淑貌色斯升哀音承顔作人生盛
行邁(誠行過一作人生)容華隨年落善哉膏粱士營生奥且博
宴安消靈根酖毒不可恪無以肉食資取笑蔾(葵一作)與
藿
同前謝靈運
總駕越鍾陵還顧望京畿踯躅周名都遊目倦(卷一作)忘
歸市鄽無阨(夾一作)室世族有高闈密親麗華苑軒甍飾
通逵孰是金張樂諒由燕趙詩長夜恣酣飲竆年弄音
徽盛往速露墜衰來疾風飛餘生不歡娛何以竟草歸
寂寥曲肱子瓢飲療朝飢所秉自天性貧富豈相譏
同前鮑照
西上登雀臺東下望雲闕層關肅天居馳道直如髮繡
甍結飛霞璇題納明(行一作)月築山擬蓬壺穿池類溟渤
選色徧齊代徵聲匝邛越陳鍾陪夕宴笙歌待明發年
貌不可畱身意會盈歇蟻壤漏山河絲淚毁金骨器惡
含滿欹物忌厚生沒智哉衆多士服理辨昭晣
同前沈約
晨策終南首顧望咸陽川戚里遡曾闕甲館負崇軒複
塗希紫閣重臺擬望仙巴姬幽蘭奏鄭女陽春弦共矜
紅顔日俱忘白髮年寂寥茂陵宅照曜未央蟬無以五
鼎盛顧嗤三經玄
同前李白
紫閣連終南青冥天倪色憑厓望咸陽宫闕羅北極萬
井驚畫出九衢如弦直渭水清銀河横天流不息朝野
盛文物衣冠何貪絶廐馬散連山軍容威絶域伊臯運
元化衛霍輸筋力歌鍾樂未休榮去老還逼圓光過滿
缺太陽移中昃不散東海金何爭西輝匿無作牛山悲
惻愴淚沾臆
同前二首僧貫休
我愛正考甫&KR0736;賢作商頌我愛揚子雲理亂皆如鳳振
衣中夜起露花香旖旎撲碎驪龍明月珠敲出鳳凰五
色髓陋巷蕭蕭風淅淅緬想斯人勝珪璧寂寥千載不
相逢無限區區盡虛擲君不見沈約道佳人不在兹春
光為誰惜
安得龍猛筆點石為黃金散問(向一作)酷吏家使無貪殘
心甘棠密葉成翠幄潁鳳不來天地塞所以傾城人如
今不可得
樂府詩集卷第六十一
東吳毛晉訂正男扆再訂
