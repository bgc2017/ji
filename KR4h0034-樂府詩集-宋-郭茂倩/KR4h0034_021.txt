樂府詩集卷第二十一
太原郭茂倩編次
横吹曲辭
横吹曲其始亦謂之鼓吹馬上奏之蓋軍
中之樂也北狄諸國皆馬上作樂故自漢
已來北狄樂總歸鼓吹署其後分為二部
有簫笳者為鼓吹用之朝會道路亦以給
賜漢武帝時南越七郡皆給鼓吹是也有
鼓角者為横吹用之軍中馬上所奏者是
也晉書樂志曰横吹有鼓角又有胡角按
周禮云以鼖鼓鼓軍事舊說云虽尤氏帥
魑魅與黃帝戰於涿鹿帝乃始命吹角為
龍鳴以禦之其後魏武北征烏丸越沙漠
而軍士思歸於是減為半鳴尤更悲矣横
吹有雙角即胡樂也漢博望侯張騫入西
域傳其法於西京唯得摩訶兜勒一曲李
延年因胡曲更造新聲二十八解乘輿以
為武樂後漢以給邊將和帝時萬人將軍
得用之魏晉以來二十八解不復具存而
世所用者有黃鵠等十曲其辭後亾又有
關山月等八曲後世之所加也後魏之世
有簸邏迴歌其曲多可汗之辭皆燕魏之
際鮮卑歌歌辭虜音不可曉解蓋大角曲
也又古今樂錄有梁鼓角横吹曲多叙慕
容垂及姚泓時戰陣之事其曲有企喻等
歌三十六曲樂府胡吹舊曲又有隔谷等
歌三十曲總六十六曲未詳時用何篇也
自隋已後始以横吹用之鹵簿與鼓吹列
為四部總謂之鼓吹竝以供大駕及皇太
子王公等一曰棡鼓部其樂器有棡鼓金
鉦大鼓小鼓長鳴角次鳴角大角七種棡
鼓金鉦一曲夜警用之大鼓十五曲小鼓
九曲大角七曲其辭竝本之鮮卑二曰鐃
鼓部其樂器有歌鼓簫笳四種凡十二曲
三曰大横吹部其樂器有角節鼓笛簫篳
篥笳桃皮篳篥七種凡二十九曲四曰小
横吹部其樂器有角笛簫篳篥笳桃皮篳
篥六種凡十二曲夜警亦用之唐制太常
鼓吹令掌鼓吹施用調習之節以備鹵簿
之儀而分五部一曰鼓吹部其樂器如隋
棡鼓部而無大角棡鼓一曲十疊大鼓十
五曲嚴用三曲警用十二曲金鉦無曲以
為鼓節小鼓九曲上馬用一曲嚴警用八
曲長鳴一曲三聲上馬嚴警用之中鳴一
曲三聲用與長鳴同二曰羽葆部其樂器
如隋鐃鼓部而加錞于凡十八曲三曰鐃
吹部其樂器與隋鐃鼓部同凡七曲四曰
大横吹部其樂器與隋同凡二十四曲黃
鍾角八曲中呂宮二曲中呂徵一曲中呂
商三曲中呂羽四曲中呂角四曲無射二
曲五曰小横吹部其樂器與隋同其曲不
見疑同用大横吹曲也凡大駕行幸則夜
警晨嚴大駕夜驚十二曲中警七曲晨嚴
三通皇太子夜警九曲公卿已下夜警七
曲晨嚴竝三通夜警衆一曲轉次而振也
漢横吹曲
樂府觧題曰漢横吹曲二十八解李延年
造魏晉已來唯傳十曲一曰黃鵠二曰隴
頭三曰出關四曰入關五曰出塞六曰入
塞七曰折楊桺八曰黃覃子九曰赤之揚
十曰望行人後又有關山月洛陽道長安
道梅花落紫驑馬驄馬雨雪劉生八曲合
十八曲
隴頭陳後主(姓氏一本無)
一曰隴頭水通典曰天水郡有大阪名曰
隴坻亦曰隴山即漢隴關也三秦記曰其
坂九回上者七日乃越上有清水四注下
所謂隴頭水也
隴頭征戍客寒多不識春驚風起嘶馬苦霧雜飛塵投
錢積石水斂轡交河津四面夕冰合萬里望佳人
同前張籍
隴頭已斷人不行胡騎夜入凉州城漢家處處格鬭死
一朝盡没隴西地驅我邊人胡中去散放牛羊食禾黍
去年中國養子孫今著氊裘學胡語誰能更始李輕車
收取凉州屬漢家
隴頭吟王維
長安少年遊俠客夜上戍樓看太白隴頭明月迥臨關
隴上行人夜吹笛關西老將不勝愁駐馬聽之雙淚流
身經大小百餘戰麾下偏裨萬戶侯蘇武纔為典屬國
節旌空盡海西頭
同前翁綬
隴水潺湲隴樹黃征人隴上盡思鄉馬嘶斜月朔風急
雁過寒雲邊思長殘月出林明劒戟平沙隔水見牛羊
横行俱足(是一作)封侯者誰斬樓蘭獻未央
隴頭水梁元帝
銜悲别隴頭關路澷悠悠故鄉迷遠近征人分去留沙
飛曉成幕海氣旦如樓欲識秦川處隴水向東流
同前劉孝威
從軍戍隴頭隴水帶沙流時觀胡騎飲常為漢國羞釁
妻成兩劒殺子祀雙鉤頓取樓蘭頸就解郅支裘勿令
如李廣(李牧一作)功遂不封侯
同前車
隴頭征人别隴水流聲咽只為識君恩甘心從苦節雪
凍弓弦斷風鼓旗竿折獨有孤雄劒龍泉字不滅
同前陳後主
塞外飛蓬征隴頭流水鳴漠處揚沙暗波中燥葉輕地
風冰易厚寒深溜轉清登山一回顧幽咽動邊情
高隴多悲風寒聲起夜叢禽飛暗識路鳥轉逐征蓬落
葉時驚沫移沙屢擁空回頭不見望流水玉門東
同前徐陵
别塗聳千仞離川懸百丈攢荆夏不通積雪冬難上枝
交隴底暗石礙坡前響回首咸陽中唯言夢時往
同前顧野王
隴底望秦川迢遞隔風烟蕭條落野樹幽咽響流泉瀚
海波難息交河冰未堅寧知蓋山水逐節赴危絃
同前謝夑
隴阪望咸陽征人慘思腸咽流喧斷岸遊沫聚飛梁鳧
分斂冰彩虹飲照旗光試聽鐃歌曲唯吟君馬黃
同前張正見
隴頭鳴四注征人逐貳師羌笛含流咽胡笳雜水悲湍
高飛轉駃澗淺蕩還遲前旌去不見上路杳無期
隴頭流水急流急行難度(渡一作)遠入隗囂營傍侵酒泉
路心交賜寶刀小婦成紈袴欲知别家久戎衣今已故
同前江總
隴頭萬里外天崖四面絶人將蓬共轉水與啼俱咽驚
湍自湧沸古樹多摧折傳聞博望侯苦辛提漢節
霧暗山中日風驚隴上秋徒傷悲咽響不見東西流無
期從此别更度幾年幽遥聞玉關道望入杳悠悠
同前楊師道
隴頭秋月明隴水帶關城笳添離别曲風送斷腸聲映
雪峰猶暗乘冰馬屢驚霧中寒雁至沙上轉蓬輕天山
傳羽檄漢地急徵兵陣開都護道劒聚伏波營於兹覺
無度方共濯胡纓
同前盧照隣
隴坂高無極征人一望鄉關河别去水沙塞斷歸腸馬
繫千年樹旌懸九月霜從來共嗚咽皆是為勤王
同前王建
隴水何年隴頭別不在山中亦嗚咽(亦咽一作嗚)征人塞耳
馬不行未到隴頭聞水聲謂是西流入蒲海還聞北海
(去一作)繞龍城隴東隴西多屈曲野麋飲水長簇簇胡兵
夜回水傍住憶著來時磨劒處向前無井復無泉放馬
回看隴頭樹
同前于濆
借問隴頭水終年恨何事深疑嗚咽聲中有征人淚昨
日上山下達曙不能寐何處接長波東流入清渭
同前僧皎然
隴頭心欲絶隴水不堪聞碎影搖槍壘寒聲咽㡢軍素
從鹽海積綠帶桺城分日落天邊望逶迤入塞雲
秦隴逼氐羌征人去未央如何幽咽水併欲斷君腸西
注悲窮漠東分憶故鄉旅魂聲攪亂無夢到遼陽
同前鮑溶
隴頭水千古不堪聞生歸蘇屬國死别李將軍細響風
凋草清哀雁落雲
同前羅隱
借問隴頭水年年恨何事全疑嗚咽聲中有征人淚自
古無長策況我非深智何計謝潺湲一宵空不寐
出關魏徵
中原還逐鹿投筆事戎軒縱横計不就慷慨志猶存策
杖謁天子驅馬出關門請纓羈南越憑軾下東藩欝紆
陟高岫出沒望平原古木吟寒鳥空山啼夜猿既傷千
里目還驚九折魂豈不憚艱險深懷國士恩季布無二
諾侯嬴重一言人生感意氣功名誰復論
入關吳均
羽檄起邊庭烽火亂如螢是時張博望夜赴交河城馬
頭要落日劒尾掣流星君恩未得報何論身命(是一作)傾
同前賈馳
河上微風來關頭樹初溼今朝關城吏又見孤客入上
國誰與期西來徒自急
同前張祜
都城連百二雄險北(此一作)回環地勢遥尊岳河流側讓
關秦皇曾虎視漢祖亦龍顔何事梟兇輩干戈自不閒
出塞
晉書樂志曰出塞入塞曲李延年造曹嘉
之晉書曰劉疇嘗避亂摀壁賈胡百數欲
害之疇無懼色援笳而吹之為出塞入塞
之聲以動其游客之思於是羣胡皆垂泣
而去按西京雜記曰戚夫人善歌出塞入
塞望歸之曲則高帝時已有之疑不起於
延年也唐又有塞上塞下曲蓋出扵此
候騎出甘泉奔命入居延旗作浮雲影陣如明月弦
同前劉孝標
蘇門秋氣清飛將出長城絶漠衝風急交河夜月明䧟
敵摐金鼓摧鋒揚旆旌去去無終極日暮動邊聲
同前王襃
飛蓬似征客千里自長驅塞禽唯有雁關樹但生榆背
山看故壘繫馬識餘蒲還因麾下騎來送月支圖
同前楊素
漠南胡未空漢將復臨戎飛狐出塞北碣石指遼東冠
軍臨瀚海長平翼大風雲横虎落陣氣抱龍城虹横行
萬里外胡運百年竆兵寢星芒落戰解月輪空嚴鐎息
夜斗騂角罷鳴弓北風嘶朔馬胡霜切塞鴻休明大道
暨幽荒日用同方就長安邸來謁建章宮
同前嶭道衡
高秋白露團上將出長安塵沙塞下暗風月隴頭寒轉
蓬隨馬足飛霜落劒端凝雲迷代郡流水凍桑乾烽微
桔橰遠橋峻轆轤難從軍多惡少召募盡材官伏堤時
卧鼓疑兵乍解鞍桺城擒冐頓長坂納呼韓受降今更
築燕然已重刊還嗤傅介子辛苦刺樓蘭
邊庭烽火驚插羽夜徵兵少昊騰金氣文昌動將星辰
驅鞮汗北直指夫人城絶漠三秋暮窮隂萬里生寒夜
哀笳曲霜天斷雁聲連旗下鹿塞疊鼓向龍庭妖雲墜
虜陣暈月遶胡營左賢皆頓顙單于已繫纓絏馬登玄
闕鈎鯤臨北溟當知霍驃騎高第起西京
同前虞世基
竆秋塞草腓塞外胡塵飛徵兵廣武至候騎隂山歸廟
堂千里策將軍百戰威轅門臨玉帳大旆指金微摧朽
無勍敵應變有先機銜枚壓曉陣卷甲解朝圍瀚海波
瀾静王庭氛霧晞鼓鼙嚴朔氣原野曀寒暉勲庸震邊
服歌吹入京畿待拜長平坂鳴騶入禮闈
上將三略遠元戎九命尊緬懷古人節思酬明主恩山
西多勇氣塞北有遊魂楊桴度隴坂勒騎(馬一作)上平原
誓將絶沙漠悠然去玉門輕齎不遑舍驚策騖戎軒懔
懔邊風急蕭蕭征馬煩雪暗天山道冰塞交河源霧烽
黯無色霜旗凍不翻耿介倚長劒日落風塵昏
同前竇威
匈奴屢不平漢將欲縱横看雲方結陣却月始連營潛
軍渡馬邑揚旆掩龍城會勒燕然石方傳車騎名
同前陳子昂
忽聞天上將關塞重横行始返樓蘭國還向朔方城黃
金裝戰馬白羽集神兵星月開天陣山川列地營晚風
吹盡角春色耀飛旌寧知班定遠獨是一書生
同前張易之
俠客重恩光驄馬飾金裝瞥聞傳羽檄馳突救邊荒轉
戰磨笄地横行戴斗鄉將軍占太白小婦怨流黃騕褭
青絲騎娉婷紅粉妝一春鸎度曲八月雁成行誰堪坐
秋思羅袖拂空牀
同前沈佺期
十年通大漠萬里出長平寒日生戈劒隂雲搖旆旌飢
烏啼舊壘疲馬戀空城辛苦臯蘭北胡霜損漢兵
同前王維
居延城外獵天驕白草連天野火燒暮雲空磧時驅馬
秋日平原好射鵰護羌校尉朝乘障破虜將軍夜渡遼
玉靶角弓珠勒馬漢家將賜霍嫖姚
同前王昌齡
秦時明月漢時關萬里長征人未還但使龍城飛將在
不教胡馬度隂山
白花垣上望京師黃河水流無盡時竆秋曠野行人絶
馬首東來知是誰
同前馬戴
金帶連環束戰袍馬頭衝雪度臨洮卷旗夜劫單于帳
亂斫胡兵缺寶刀
樂府詩集卷第二十一(終)東吳毛晉訂正
