樂府詩集卷第五十四
太原郭茂倩編次
舞曲歌辭
雜舞
齊鼙舞曲
明君辭
南齊書樂志曰漢章帝造鼙舞歌云關東
有賢女魏明帝代漢曲云明明魏皇帝傳
玄代魏曲作晉洪業篇云宣文創洪業盛
德存泰始聖皇應靈符受命君四海今前
四句錯綜其辭從五帝至不可階六句全
玄辭後二句本云將復御龍氏鳳凰在庭
棲又攺易焉
明君創洪業盛德在建元受命君四海聖皇應靈乾五
帝繼三皇三皇世所歸聖德應期運天地不能違仰之
彌已高猶天不可階將復結繩化靜拱天下齊
聖主曲辭
聖主受天命應期則虞唐升旒綜萬機端扆馭八方盈
虚自然數揖讓歸聖明北化陵河塞南威越滄溟廣德
齊七政敷教騰三辰萬㝢必承慶百福咸來臻聖皇應
福始昌德洞祐先
明君辭
明君御四海總鑒盡人靈仰成恩已洽竭忠身必榮聖
澤洞三靈德教被八鄉草木變柯葉川嶽洞嘉祥愉樂
盛明運舞蹈升太時微霜永昌命軌心長歡怡
梁鞞舞歌沈約
隋書樂志曰梁三朝樂第十七設鼙舞唐
書樂志曰明君本漢世鞞舞曲梁武帝時
攺其辭以歌君德
大梁七百始天監三元初聖功澄宇縣帝德總車書熙
熙億兆臣其志皆懽愉
刑措甫自今隆平亦肇兹神武超楚漢安用道邠歧百
拜奄來宅執玉咸在斯象天則地體無爲
禮緝民用擾樂諧風自移舜琴中已絶堯衣今復垂象
天則地體無爲
治兵戰六獸爲邦命九官靈蛇及瑞(瑞一作)羽分素復銜
丹
望就踰軒頊鏗鏘掩咸濩九尾擾成羣八象鳴相顧象
天則地化雲布
有爲臣所執司契君之道運行乃四時無言信蒼昊宸
居體沖寂忘懷定天&KR0854;
至德同自然裁成侔玄造珍祥委天貺靈物開地寶窈
窕降靑琴參差秀朱草
右明之君
梁鞞舞歌周捨
赫矣明之君我皇邁前古機靈通日月聖敬締區宇淮
海無横波文軌同一土樂哉太平世當歌復當舞
右明之君
聖主應圖籙天下咸所歸端扆臨赤縣宸居法紫微遐
方奉正朔外戶闢重扉我君延萬壽福祚長巍巍
右明主曲
明君班五瑞就日朝百王充庭植鷺羽鈞天奏淸商本
支同中嶽良臣安四方盛明普日月兆民樂未央
右明君曲
鐸舞歌詩
唐書樂志曰鐸舞漢曲也古今樂錄曰鐸
舞者所持也木鐸制法度以號令天下故
取以爲名今謂漢世諸舞鞞巾二舞是漢
事鐸拂二舞以象時古鐸舞曲有聖人制
禮樂一篇聲辭雜寫不復可辨相傳如此
魏曲有太和時晉曲有雲門篇傅玄造以
當魏曲齊因之梁周捨攺其篇隋書樂志
曰鐸舞傅玄代魏辭云振鐸鳴金是也梁
三朝樂第十八設鐸舞
聖人制禮樂篇古辭
㫺皇文武邪彌彌舍善誰吾時吾行許帝道銜來治路
萬邪治路萬邪赫赫意黃運道吾治路萬邪善道明邪
金邪善道明邪金邪帝邪近帝武武邪邪聖皇八音偶
邪尊來聖皇八音及來儀邪同邪烏及來義邪善草供
國吾咄等邪烏近帝邪武邪近帝武邪武邪應節合用
武邪尊邪應節合用酒期義邪同邪酒期義邪善草供
國吾咄等邪烏近帝邪武邪近帝武武邪邪下音足木
上為鼓義邪應衆義邪樂邪邪延否已邪烏巳禮祥咄
等邪烏素女有絶其聖烏烏武邪
雲門篇傅玄
黃雲門唐咸池虞韶舞夏夏殷濩列代有五振鐸鳴金
延大武清歌發唱形為主聲和八音協律吕身不虚動
手不徒舉應節合度周其叙時奏宫角雜之以徵羽下
饜衆目上從鐘鼓樂以移風與德禮相輔安有失其所
右二曲
齊鐸舞歌
南齊書樂志曰鐸舞歌一曲傅玄辭以代
魏太和時微用之除下厭衆目上從鍾鼓
二句
黃雲門唐咸池虞韶舞夏夏殷濩列代有五振鐸鳴金
延太武淸歌發唱形爲主聲和八音協律吕身不虚動
手不徒舉應節合度周期序時奏宫角雜之以徵羽樂
以移風禮相輔安有出其所
右一曲
梁鐸舞曲周捨
雲門且莫奏咸池且莫歌我后興至德樂頌發中和白
雲汾已隆萬舞鬱駢羅功成聖有作黃唐何足多
右一曲
巾舞歌詩古辭
唐書樂志曰公莫舞晉宋謂之巾舞其說
云漢高祖與項籍會鴻門項莊舞劒將殺
高祖項伯亦舞以袖隔之且語莊云公莫
苦口人相呼曰公言公莫害漢王也漢人
德之故舞用巾以像項伯衣袖之遺式宋
書樂志曰按琴操有公莫渡河然則其聲
所從來已久俗云項伯非也古今樂錄曰
巾舞古有歌辭訛異不可觧江左以來有
歌舞辭沈約疑是公無渡河曲今三調中
自有公無渡河其聲哀切故入瑟調不容
以瑟調離於舞曲惟公無渡河古有歌有
弦無舞也
吾不見公莫時吾何嬰公來嬰姥時吾哺聲何爲茂時
爲來嬰當恩吾明月之土轉起吾何嬰土來嬰轉去吾
哺聲何爲土轉南來嬰當去吾城上羊下食草吾何嬰
下來吾食草吾哺聲汝何三年針縮何來嬰吾亦老吾
平平門淫涕下吾何嬰何來嬰涕下吾哺聲㫺結吾馬
客來嬰吾當行吾度四州洛四海吾何嬰海何來嬰四
海吾哺聲熇西馬頭香來嬰吾洛道五吾五丈度汲水
吾噫邪哺誰當求兒母何意零邪錢徤步哺誰當吾求
兒母何吾哺聲三針一發交時還弩心意何零意弩心
遥來嬰弩心哺聲復相頭巾意何零何邪相哺頭巾相
吾來嬰頭巾母何何吾復來推排意何零相哺推相來
嬰推非母何吾復車輪意何零子以邪相哺轉輪吾來
嬰轉母何吾使君去時意何零子以邪使君去時使來嬰
去時母何吾思君去時意何零子以邪思君去時思來
嬰吾去時母何何吾吾
齊公莫舞辭
南齊書樂志曰晉公莫舞歌二十章章無
定句前是第一解後是第十九二十解雜
有三句竝不可曉解建武初明帝奏樂至
此曲言是似永明樂流涕憶世祖云
吾不見公莫時吾何嬰公來嬰姥時吾思君去時吾何
零子以耶思君去時思來嬰吾去時母那何去吾
右一曲
公莫辭歌李賀
方花古(石一作)礎排九楹刺豹淋血盛銀甖華(軍一作)筵鼓
吹無桐竹長刀直立割鳴箏横楣麤錦生紅緯日灸錦
嫣王未醉腰下三看寶玦光項莊掉箾欄前起材官小
臣公莫舞座上真人赤龍子芒碭雲瑞抱天回咸陽王
氣淸如水鐵樞鐵楗重束關大旗五丈撞雙環漢王今
日須秦印絶臏刳腸臣不論
晉拂舞歌詩
晉書樂志曰拂舞出自江左舊云吳舞也
晉曲五篇一曰白鳩二曰濟濟三曰獨禄
四曰碣石五曰淮南王齊多刪舊辭而因
其曲名古今樂錄曰梁拂舞歌竝用晉辭
樂府解題曰讀其辭除白鳩一曲餘竝非
吳歌未知所起也
白鳩篇
南齊書樂志曰白符鳩舞出江南吳人所
造其歌本云平平白符思我君惠集我金
堂言白者金行符合也鳩亦合也符鳩雖
異其義是同宋書樂志曰晉楊泓舞序云
自到江南見白符舞或言白鳬鳩舞云有
此來數十年矣察其辭旨乃是吳人患孫
皓虐政思屬晉也晉辭曰翩翩白鳩載飛
載鳴懷我君德來集君庭蓋晉人攺其本
歌云
翩翩白鳩載飛載鳴懷我君德來集君庭白雀呈瑞素
羽明鮮翔庭舞翼以應仁乾交交鳴鳩或丹或黃樂我
君惠振羽來翔東壁餘光魚在江湖惠而不費敬我微
軀策我良駟習我驅馳與君周旋樂道亾餘我心虚靜
我志霑濡彈琴鼓瑟聊以自娛凌雲登臺浮遊太清扳
龍附鳳目望身輕
濟濟篇
暢飛暢舞氣流芳追念三五大綺黃去失有時可行去
來同時此未央時冉冉近桑榆但當飲酒爲歡娛衰老
逝有何期多憂耿耿内懷思淵池廣魚獨希願得黃浦
衆所依恩感人世無比悲歌具舞無極已
獨漉篇
獨漉一作獨禄南齊書樂志曰古辭明君
曲後云勇安樂無慈不問淸與濁淸□與
無時濁邪交與獨禄伎錄曰求禄求禄淸
白不濁淸白尙可貪汙殺我晉歌爲鹿字
古通用也疑是風刺之辭
獨漉獨漉水深泥濁泥濁尙可水深殺我雍雍雙雁遊
戲田畔我欲射雁念子孤散翩翩浮萍得風搖輕我心
何合與之同并空牀低帷誰知無人夜衣錦繡誰别僞
真刀鳴削中倚牀無施父冤不報欲活何爲猛虎班班
遊戲山間虎欲齧人不避豪賢
碣石篇
南齊書樂志曰碣石魏武帝辭晉以為碣
石舞其歌四章一曰觀滄海二曰冬十月
三曰土不同四曰龜雖壽樂府解題曰碣
石篇晉樂奏魏武帝辭首章言東臨碣石
見滄海之廣日月出入其中二章言農功
畢而商賈往來三章言鄉土不同人性各
異四章言老驥伏櫪志在千里烈士草年
壯心不已也按相和大曲步出夏門行亦
有碣石篇與此竝同但曲前㪅有豔爾
東臨碣石以觀滄海水何澹澹山島竦峙樹木藂生百
草豐茂秋風蕭瑟洪波湧起日月之行若出其中星漢
粲爛若出其裏幸甚至哉歌以詠志
右觀滄海
孟冬十月北風徘徊天氣肅淸繁霜霏霏鵾雞晨鳴雁
過南飛鷙鳥潛藏熊羆窟棲錢鎛(鑮一作)停置農收積埸
逆旅整設以通賈商幸甚至哉歌以詠志
右冬十月
鄉土不同河朔隆寒流凘浮漂舟船行難錐不入地豐
籟深奥水竭不流冰堅可蹈士隠者貧勇俠輕非心常
歎怨戚戚多悲幸甚至哉歌以詠志
右土不同
神龜雖壽猶有竟時騰蛇乘霧終爲土灰老驥伏櫪志
在千里烈士草年壯心不已盈縮之期不但在天養怡
之福可得永年幸甚至哉歌以詠志
右龜雖壽
淮南王篇
崔豹古今注曰淮南王淮南小山之所作
也淮南王服食求仙遍禮方士遂與八公
相攜俱去莫知所往小山之徒思戀不已
乃作淮南王曲焉班固漢武帝故事曰淮
南王安好神仙招方術之士能爲雲雨百
姓傳云淮南王得天子壽無極帝心惡之
使覘王云能致仙人與共遊處變化無常
又能隠形飛行服氣不食帝聞而喜欲受
其道王不肯傳帝怒將誅焉王知之出令
與羣臣因不知所之樂府解題曰古詞云
淮南王自言尊實言安仙去
淮南王自言尊百尺高樓與天連後園鑿井銀作牀金
瓶素綆汲寒漿汲寒漿飲少年少年窈窕何能賢揚聲
悲歌音絶天我欲渡河河無梁願化雙黃鵠還故鄉還
故鄉入故里徘徊故鄉苦身不已繁舞寄聲無不泰徘
徊桑梓遊天外
樂府詩集卷第五十四東吳毛晉訂正
