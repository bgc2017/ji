樂府詩集卷第六十四
太原郭茂倩編次
雜曲歌辭
五遊曹植
九州不足步願得凌雲翔逍遙八紘外遊目歷遐荒披
我丹霞衣襲我素霓裳華蓋紛晻藹六龍仰天驤曜靈
未移景倏忽造昊蒼閶闔啓丹扉雙闕曜朱光徘徊文
昌殿登陟太微堂上帝休西櫺羣后集東廂帶我瓊瑤
佩漱我沆瀣漿踟蹰玩靈芝徙倚弄華芳王子奉仙藥
羡門進竒方服食亭遐紀延夀保無疆
遠遊篇曹植
楚辭遠遊章句曰悲時俗之迫阨兮願輕
舉而遠遊質菲薄而無因兮焉託乘而上
浮王逸云遠遊者屈原之所作也屈原履
方直之行不容於世困於讒佞無所告訴
乃思與仙人俱遊戲周歴天地無所不至
焉周王襃又有輕舉篇亦出於此
遠遊臨四海俯仰觀洪波大魚若曲陵承浪相經過靈
鼇戴方丈神嶽儼嵯峨仙人翔其隅玉女戲其阿瓊蘂
可療飢仰潄吸朝霞崑崙本吾宅中州非我家將歸謁
東父一舉超流沙鼓翼舞時風長嘯激淸歌金石固易
弊日月同光華齊年與天地萬乘安足多
輕舉篇王襃
天地能長久神仙壽不窮白玉東華檢方諸西嶽童我
瞻少海北暫别扶桑東俯觀雲似蓋低望月如弓看棋
城邑改辭家墟巷空流珠餘舊竈種杏發新叢酒釀瀛
洲玉劒鑄昆吾銅誰能攬六博還當訪井公
仙人篇曹植
樂府廣題曰秦始皇三十六年使博士爲
仙眞人詩遊行天下令樂人歌之曹植仙
人篇曰仙人攬六著言人生如寄當養羽
翼徘徊九天以從韓終王喬於天衢也齊
陸瑜又有仙人覽六著篇蓋出於此
仙人攬六著對博太山隅湘娥拊琴瑟秦女吹笙竽玉
樽盈桂酒河伯獻神魚四海一何局九州安所如韓終
與王喬要我於天衢萬里不足步輕舉凌太虚飛騰踰
景雲高風吹我軀廻駕觀紫微與帝合靈符閶闔正嵯
峨雙闕萬丈餘玉樹扶道生白虎夾門樞驅風遊四海
東過王母廬俯觀五嶽間人生如寄居潛光養羽翼進
趣且徐徐不見㫺軒轅升龍出鼎湖徘徊九天下與爾
長相須
仙人覽六著篇陸瑜
九仙會歡賞六著且娛神戲谷聞餘地銘山憶舊秦避
敵情思功論兵勢重新問取南皮夕還笑拂棋人
神仙篇王融
命駕瑤池側(隈一作)過息嬴女臺長䄂何靡靡簫管淸且
哀璧門涼月舉珠殿秋風迴靑鳥騖高羽王母停玉杯
舉手慙爲别千年將復來
同前戴暠
徒聞石爲火未見坂停丸暫數盈虚月長隨晝夜瀾辭
家試學道逢師得姓韓閬山金靜室蓬丘銀露壇安平
醞仙酒渤海轉神丹初飛喜退鳳新學法乘鸞十芒生
月腦六𦦨起星肝◮瓊播疑俗信玉類陽官玄都宴晚
集紫府事朝看謝手今爲别進憐此俗難
同前張正見
瀛州分渤澥閬苑隔虹蜺欲識三山路須尋千仞溪石
梁雲外去蓬丘霧裏迷年深毁丹竈學久棄靑泥葛水
畱還杖天衢鳴去雞六龍驤首起雲閣萬里一别何寥
廓玄都府内駕靑牛紫蓋山中乘白鶴尋陽杏花終難
朽武陵桃花未曾落已見玉女笑投壺復覩仙童欣六
博同甘玉文棗俱飲流霞藥鸞歌鳳舞集天台金闕銀
宫相向開西王已令靑鳥去東海還馭赤虬來魏武還
車逢漢女荆王因夢識陽臺鳳蓋隨雲聊蔽日霓裳雜
雨復乘雷神嶽吹笙遙謝手當知福地有神才
同前盧思道
浮生厭危促名嶽共招攜雲軒遊紫府風駟上丹梯時
見遼東鶴屢聽淮南雞玉英持作寶瓊實採成蹊飛策
揚輕電懸旌耀彩蜺瑞銀光似燭靈石髓如泥寥廓鸞
山右超越鳳洲西一丸應五色持此救人迷
同前魯范
王遠尋仙至欒巴訪術廻乘空向紫府控鶴下蓬萊霜
分白鹿駕日映流霞杯煎金丹未熟醒酒藥初開乍應
觀海變誰肯畏年穨
神仙曲李賀
碧峰海面藏靈書上帝揀作神仙居晴時笑語聞空虚
鬭乘巨浪騎鯨魚春羅剪字邀王母共宴紅樓最深處
鶴羽衝風過海遲不如郤使靑龍去猶疑王母不相許
垂露娃鬟㪅傳語
昇仙篇梁簡文帝
少室堪求道明光可學仙丹繒碧林宇綠玉黃金篇雲
車了無轍風馬詎須鞭靈桃恒可餌幾廻三千年
飛龍篇曹植
楚辭離騷曰爲余駕飛龍兮雜瑤象以爲
車曹植飛龍篇亦言求仙者乘飛龍而昇
天與楚辭同意按琴曲亦有飛龍引
晨遊泰山雲霧窈窕忽逢二童顏色鮮好乘彼白鹿手
翳芝草我知眞人長跪問道西登玉堂(臺一作)金樓復道
授我仙樂神皇所造教我服食還精補腦壽同金石永
世難老
應龍篇張正見
張正見應龍篇言龍未起時乃在淵底藏
以諭君子隠居養志以待時也廣雅曰有
鱗曰蛟龍有翼曰應龍有角曰虬龍無角
曰螭龍
應龍未起時乃在淵底藏非雲足不蹈舉則冲天翔譬
彼野蘭草幽居常獨香淸風播四遠萬里望芬芳隠居
可頤志自見馬得彰
鬭雞篇曹植
春秋左氏傳曰季郈之雞鬭季氏介其雞
郈氏爲之金距杜預云擣芥子播其羽也
或曰以膠沙播之爲介雞鄴都故事曰魏
明帝大和中築鬭雞臺趙王石虎亦以芥
羽漆砂鬭雞于此故曹植詩云鬭雞東郊
道走馬長楸間是也
遊目極妙伎淸聽厭宫商主人寂無爲衆賓進樂方長
筵坐戲客鬭雞觀閒房羣雄正翕赫雙翹自飛揚揮羽
邀淸風悍目發朱光觜落輕毛散嚴距往往傷長鳴入
靑雲扇翼獨翺翔願蒙狸膏助常得擅此場
同前劉孝威
丹雞翠翼張妬敵復專場翅中含芥粉距外耀金&KR0621;氣
踰上黨列名媿下韝良祭橋愁魏后食跖忌齊王願賜
淮南藥一使雲間翔
盤石篇曹植
盤石山巔石飄颻澗底蓬我本太山人何爲客海東雚
葭彌斥土林木無分重岸巖若崩缺湖水何洶洶蚌蛤
被濱涯光彩如錦虹高彼凌雲霄浮氣象螭龍鯨羹若
丘陵鬚若山上松呼吸呑船欐澎濞戲中鴻方舟尋高
價珍寶麗以通一舉必千里乘颸舉帆幢經危履險阻
未知命所鍾常恐沈黃壚下與黿鼈同南極蒼梧野遊
眄竆九江中夜指參辰欲師當定從仰天長太息思想
懷故邦乘桴何所志于嗟我孔公
驅車篇曹植
驅車撣駑馬東到奉高城神哉彼太山五嶽專其名隆
高貫雲霓嵯峨出太淸周流二六候間置十二亭上有
涌醴泉玉石揚華英東北望吳野西眺觀日精魂神所
繫屬逝者感斯征王者以歸天效厥元功成歷代無不
遵禮祀有品程探策或長短唯德享利貞封者七十帝
軒皇元獨靈飡霞漱沆瀣毛羽被身形發舉蹈虚廓徑
廷升窈冥同壽東父年曠代永長生
種葛篇曹植
種葛南山下葛虆自成陰與君初㛰時(定婚一作初)結髮恩
義深歡愛在枕席㝛㫺同衣衾竊慕棠棣篇好樂和瑟
琴行年將晚草佳人懷異心恩紀曠不接我情遂抑沉
出門當何顧徘徊步北林下有交頸獸仰見雙棲禽攀
枝長嘆息淚下沾羅襟良馬知我悲延頸代我吟㫺爲
同池魚今爲商與參往古皆歡遇我獨困於今棄置委
天命悠悠安可任
秋蘭篇傅玄
秋蘭本出於楚辭離騷云秋蘭兮蘪蕪羅
生兮堂下綠葉兮素華芳菲菲兮襲予蘭
香草言芳香菲菲上及於我也傅玄秋蘭
篇云秋蘭蔭玉池池水且芳香其旨言婦
人之託君子猶秋蘭之蔭玉池與楚辭同
意
秋蘭蔭玉池池水且芳香芙蓉隨風發中有雙鴛鴦雙
魚自湧濯兩鳥時廻翔君其(期一作)歷九秋與妾同衣裳
松柏篇鮑照
松柏篇鮑照擬傅玄樂府龜鶴篇而作也
松柏受命獨歷代長不衰人生浮且脆鴥若晨風悲東
海迸逝川西山道落暉南郭悅籍短蒿里收永歸諒無
疇㫺時百病起盡期志士惜牛刀忍勉自療治傾家行
藥事顚沛去迎醫徒備火石苦奄至不得辭龜齡安可
獲岱宗限已迫睿聖不得畱爲善何所益捨此赤縣居
就彼黃壚宅永離九原親長與三辰隔屬纊生望盡闔
棺世業埋事痛存人心恨結亾者懷祖葬既云及壙𡑞
亦已開室族内外哭親疏同共哀外姻遠近至名列通
夜臺扶輿出殯宫低廻戀庭室天地有盡期我去無還
日居者今已盡人事從此畢火歇烟既没形銷聲亦滅
鬼神來依我生人永辭訣大草杳悠悠長夜無時節鬱
烟重冥下煩冤難具說安寢委沉寞戀戀念平生事業
有餘結形述未及成資儲無甔石兒女皆孩嬰一朝放
捨去萬恨纏我情追憶世上事束教以自拘明發靡怡
悆夕歸多憂虞撤閑晨逕流輟宴式酒儒知今瞑目苦
恨失爾時娛遙遙遠民居獨埋深壤中墓前人跡滅冡
上草日豐空牀響鳴蜩高松結悲風長寐無覺期誰知
逝者竆生存處交廣連榻舒華裀已没一何苦楛哉不
容身㫺日平居時晨夕對六親今日掩奈何一見無諧
因禮席有降殺三齡速過隙几筵就收撤室宇改疇㫺
行女遊歸途仕子復王役家世本平常獨有亾者劇時
祀望歸來四節静塋丘孝子撫墳號父子知來不欲還
心依戀欲見絶無由煩冤荒隴側肝心盡崩抽
采菊篇梁簡文帝
月精麗草散秋株洛陽少婦絕妍姝相喚(呼一作)提筐采
菊珠朝起露溼霑羅襦東方千騎從驪駒豈不下山逢
故夫
飛塵篇傅玄
飛塵穢淸流朝雲蔽日光秋蘭豈不芬鮑肆亂其芳河
決潰金堤一手不能障
閶闔篇梁武帝
張衡西京賦曰表嶢闕於閶闔閶闔天門
也立高闕以象之嶭綜云紫微宫門名曰
閶闔也閶闔篇蓋出於此
西漢本佳妍金馬望甘泉衛尉屯兵上期門曉漏傳猶
重河東賦欲以(知一作)追神仙羽騎凌雲轉閶闔帶空懸
長旗掃月窟鳳迹輾星躔但使丹砂就能令憶萬年
登名山行
名山本鎮地迢遞上凌霄雲披金澗近霧起石梁遙翠
微横鳥路珠樹拂星橋風急淸溪晚霞散赤城朝寓目
幽棲客駕口尋綺季跡絶桃源士忘情漆園吏沉冥負
俗心疎索凌雲意蒼蒼聳極天伏眺盡山川疊峰如積
浪分崖若斜烟淺深聞渡雨輕重聽飛泉采藥逢三島
尋眞遇九仙藏書凡幾代看傳已經年逝將追羽客千
載一來旋
西長安行傅玄
樂府解題曰西長安行晉傅休奕云所思
兮何在乃在西長安其下因叙别離之意
也三輔舊事曰長安城以北斗周地圖記
曰長安城南爲南斗形北爲北斗形通典
曰漢高帝自櫟陽徙都長安至惠帝方發
人徒築城即長安西北古城是也
所&KR0736;兮何在乃在西長安何用存問妾香䙞雙珠環何
用重存問羽爵翠琅玕今我兮問君㪅有兮異心香亦
不可燒環亦不可沈香燒日有歇環沈日自深
齊謳行陸機
漢書曰漢王至南鄭諸將及士卒皆歌謳
&KR0736;東歸顏師古曰謳齊歌也謂齊聲而歌
或曰齊地之歌禮樂志曰齊古謳員六人
梁元帝纂要曰齊歌曰謳是也陸機齊謳
行備言齊地之美亦欲使人推分直進不
可妄有所營也
營丘負海曲沃野爽且平洪川控河濟崇山入高冥東
被姑尤側南界聊攝城海物䥘萬類陸產尚千名孟諸
吞楚夢百二侔秦京惟師恢東表桓后定周傾天道有
迭代人道無久盈鄙哉牛山歎未及至人情爽鳩苟已
徂吾子安得停行行將復去長存非所營
同前沈約
東秦稱右地川隰固夷昶層峰駕蒼雲濁河流素壤靑
丘良杳鬱雪宫信疏敞王佐改殷命霸功繆周網
齊歌行陸厥
黃金徒滿籝不如守章句雪宫紛多士稷下岌成覆(作)
(露)同載雙連珠(璧一作)合席懸河注垂帷五行下操筆百
金賦華屋大車方高門駟馬驅玄豹空不食南山隠雲
霧
吳趨行陸機
崔豹古今註曰吳趨行吳人以歌其地陸
機吳趨行曰聽我歌吳趨趨步也
楚妃且勿歎齊娥且莫謳四坐竝淸聽聽我歌吳趨吳
趨自有始請從閶門起閶門何嵯峨飛閣跨通波重欒
承遊極廻軒啓曲阿藹藹慶雲被泠泠鮮風過山澤多
藏育土風淸且嘉泰伯導仁風仲雍楊其波穆穆延陵
子灼灼光諸華王迹穨陽九帝功興四遐大皇自富春
矯首頓世羅邦彥應運興粲若春林葩屬城咸有士吳
邑最爲多八族未足侈四姓實名家文德熙淳懿武功
侔山河禮讓何濟濟流化自滂沲淑美難竆紀商榷爲
此歌
同前
蠒滿蓋重簾唯有遠相思藕葉淸朝釧何見早歸(還一作)
時
同前梁元帝
水裏生蔥翅池心恒欲飛蓮花逐牀返何時乘䑽歸
會吟行謝靈運
樂府解題曰會吟行其致與吳趨同會謂
會稽謝靈運會吟行曰咸共聆會吟
六引緩淸唱三調佇繁音列筵皆静寂咸共聆會吟會
吟自有初請從文命敷敷績壺冀始刊木至江汜列㝛
炳天文負海横地里連峰競千仞背流各百里滮地溉
粳稻輕雲曖松杞兩京愧佳麗三都豈能似層臺指中
天高墉積崇雉飛燕躍廣途鷁首戲淸沚肆呈窈窕容
路曜㛹娟子自來彌世代賢逹不可紀句踐善廢興越
叟識行止范蠡出江湖梅福入城市東方就旅逸梁鴻
去桑梓牽綴書土風辭殫意未已
樂府詩集卷第六十四
東吳毛晉訂正男扆再訂
