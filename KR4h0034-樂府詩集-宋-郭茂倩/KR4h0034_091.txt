樂府詩集卷第九十一
太原郭茂倩編次
新樂府辭
樂府雜題
祖龍行韋楚老
漢書五行志曰秦始皇三十六年鄭客從
關東來至華隂望見素車白馬從華山上
下知其非人道住止而待之遂至持璧與
客曰爲我遺鎬池君因言今年祖龍死忽
不見鄭客奉璧即始皇二十八年過江所
湛璧也是歲始皇死後三年而秦滅顔師
古曰此直江神告鎬池之神以始皇將死
爾蘇林曰祖始也龍人君象謂始皇也應
劭曰祖人之先龍君之象祖龍行蓋出扵
此
黑雲兵氣射天裂壯士朝眠夢冤結祖龍一夜死沙丘
胡亥空隨鮑魚轍腐肉偷生二千里偽書先賜扶蘇死
墓接驪山土未乾瑞光已向芒碭起陳勝城中鼓三下
秦家天地如崩瓦龍蛇撩亂入咸陽少帝空隨漢家馬
鄴都引張說
君不見魏武草創争天禄羣雄睚眦相馳逐晝攜壯士
破堅陣夜接詞人賦華屋都邑繚繞西山陽桑榆澷澷
漳河曲城郭為墟人改代但有西園明月抂鄴傍高塜
多貴臣蛾眉曼共灰塵試上銅臺歌舞處唯有秋風
愁殺人
孟門行崔顥
黃雀銜黃花(蘋花一作)翩翩傍簷隙本擬報君恩如何反彈
射金罍美酒滿座春平原愛財多衆賓滿堂盡是忠義
士何意得有讒諛人䛕人翻覆那可道能令君心不自
&KR0854;北園新裁桃李枝根株未固何轉移成隂結子君自
取若問傍人那得知
邯鄲宫人怨
邯鄲陌上三月春草行逢見一婦人自言鄉里本燕趙
少小隨家西入秦母兄憐愛無儔侶五歲名為阿嬌女
七歲丰茸好顔色八歲黠惠能言語十三兄弟教詩書
十五青樓學歌舞我家青樓臨道傍紗窗綺幔暗聞香
日草笙歌君駐馬春日妝梳妾斷腸不用城南使君壻
本求三十侍中郎何知漢帝好容色玉輦攜歸登建章
建章宮殿不知數萬戶千門深且長百堵椒塗接青瑣
九華閣道連洞房水晶簾箔雲母扇璢璃窗牖玳瑁牀
歲歲年年奉懽宴嬌貴容華誰不羡恩情莫比陳皇后
寵愛全勝趙飛鷰瑶房侍寢世莫知金屋㪅衣人不見
誰言一朝復一日君王棄世市朝變宮車出葬茂陵田
賤妾猶畱長信殿一朝太子升至尊兩宮人事如掌飜
同時侍女見讒毁後來新人莫(不一作)敢言兄弟印綬皆
被奪㫺年賞賜不復存一旦放歸舊鄉里乘車垂淚還
入門父母愍我曾富貴嫁與西舍金王孫念此翻覆復
何道百年盛衰誰能&KR0854;憶昨尚如春日花悲今已作秋
時草少年去去莫停鞭人生萬事由上天非我今日獨
如此古今歇薄皆共然
吳宮怨衛萬
君不見吳王宮閣臨江起不卷珠簾見江水曉氣晴來
雙闕間潮聲夜落千門裏句踐城中非舊春姑蘇臺下
起黃塵祇今唯有西江月曾照吳王宮裏人
同前張籍
吳宮四面秋江水江清露白芙蓉死吳王醉後欲㪅衣
座上美人嬌不起宮中千門復萬戶君恩返覆誰能數
君心與妾既不同徒向君前作歌舞茱萸滿宮紅實垂
秋風裊裊生繁枝姑蘇臺上夕燕罷他人侍寢還獨歸
白日抂天光抂地君今詎得長相棄
青樓曲二首王昌齡
白馬金鞍從武皇旌旗十萬㝛長楊樓頭小婦鳴筝坐
遥見飛塵入建章
馳道楊花滿御溝紅妝縵綰上青樓金章紫綬千餘騎
夫壻朝回初拜侯
同前于濆
青樓臨大道一上一廻老所思終不來極目傷春草
中流曲崔國輔
歸時日尚早㪅欲向芳洲渡口水流急廻船不自由
聖夀無疆詞十首韋巨源
文物京華盛謳歌國步康瑶池供夀酒銀漢麗宸章雨
露涵雙闕雷霆肅萬方代推仙祚遠春共聖恩長鳳扆
臨花暖龍罏傍日香遥知千萬歲天意奉君王
鵷鷺彤庭際軒車綺陌前九城多好色萬井半祥烟人
醉逢堯酒鸎歌答舜弦花明御溝水香暖禁城天錫宴
文逾盛徵歡物㪅妍無窮豔陽月長照太平年
雲陛臨黃道天門抂碧虛大明含睿藻元氣抱宸居戈
偃征苗後詩傳宴鎬初年華富仙苑時哲滿公車化入
絪緼大恩垂渙汗餘悠然萬方静風俗揖華胥
玉漏飄青瑣金鋪麗紫宸雲山九門曙天地一家春瑞
靄方呈賞暄風本配仁巖廊開鳳翼水殿壓鼇身文雅
逢明代歡娛及賤臣年年未央闕恩共物華新
垂拱乾坤正歡心品類同紫烟含北極玄澤付東風珠
綴畱晴景金莖直曉空發生資盛德交泰讓全功間氣
登三事祥光啟四聰遐荒似川水天外亦朝宗
代是文明晝春當宴喜時鑪烟添桺重宮漏出花遲漢
典方寬律周官正採詩碧霄傳鳳吹紅旭抂龍旂造化
膺神契陽和沃聖思無因隨百獸率舞奉丹墀
睿德符玄化芳情翊太和日輪皇鑒遠天仗聖朝多曙
色含金㮄晴光轉玉珂中宮陳廣樂元老進賡歌蓮葉
看龜上桐花識鳳過小臣空擊壤滄海是恩波
物象朝高殿簪裾溢上京春當九衢好天向萬方明樂
報簫韶發林看沆瀣生芙蓉丹闕暖楊桺玉樓晴閶闔
開中禁衣裳儼太清南山同聖夀長獻鳳凰城
日上蒼龍闕香含紫禁林晴光五雲疊春色九天深賞
協元和德文垂雅頌音景雲隨御輦顥氣在宸襟永&KR0854;
無疆夀長懷不戰心聖朝多慶賜瓊樹粉墻隂
化洽生成遂功宣動植知瑞凝三秀草春入萬年枝鳳
掖嘉言進鵷行喜氣隨仗臨丹地近衣對碧山垂渥澤
方柔遠聰明本聽卑願同東觀事長覩漢威儀
朝元引四首陳陶
帝燭熒煌下九天蓬萊宮曉玉鑪烟無央鸞鳳隨金母
來賀薰風一萬年
玉殿雲開露冕旒下方珠翠壓鼇頭天雞唱罷南山曙
春色光輝十二樓
萬㝢靈祥擁帝居東華元老薦屠蘇龍池遥望非烟拜
五色曈曨抂玉壺
寶祚河宮一向清龜魚天篆益分明近臣誰獻登封草
五嶽齊呼萬歲聲
平蕃曲三首劉長卿
吹角報蕃營廻軍欲洗兵已教青海外自築漢家城
渺渺戍烟孤茫茫塞草枯隴關何用閉萬里不防胡
絶漠大軍還平沙獨戍閒空畱一片石萬古抂燕山
悲陳陶杜甫
孟冬十郡良家子血作陳陶澤中水野曠天清無戰聲
四萬義軍同日死羣胡歸來血洗箭仍唱胡歌飲都市
都人回面向北啼日夜㪅望官軍至
悲青坂
我軍青坂抂東門天寒飲馬太白窟黃頭奚兒日向西
數騎彎弓敢馳突山雪河冰野蕭飋青是烽烟白人骨
焉得附書與我軍忍待明年莫倉卒
哀江頭
少陵野老吞聲哭春日潜行曲江曲江頭宮殿鏁千門
細桺新蒲為誰綠憶㫺霓旌下南苑苑中萬物生顔色
昭陽殿(宫一作)裏第一人同輦隨君侍君側輦前才人帶
弓箭白馬嚼齧黃金勒翻身向天仰射雲一箭正墜雙
飛翼明眸皓齒今何抂血汚遊魂歸不得清渭東流劒
閣深去住彼此無消息人生有情淚霑臆江水江花豈
終極黃昏胡騎塵滿城欲往城南望城北(南北一作望)
哀王孫
長安城頭頭白烏夜飛延秋門上呼又向人家啄大屋
屋底達官走避胡金鞭斷折九馬死骨肉不待同馳驅
腰下寶玦青珊瑚可憐王孫泣路隅問之不肯道姓名
但道困苦乞為奴已經百日竄荆棘身上無有完肌膚
高帝子孫盡高凖龍種自與常人殊豺狼抂邑龍抂野
王孫善&KR0854;千金軀不敢長語臨交衢且為王孫立斯須
昨夜東風吹血腥東來橐駞滿舊都朔方健兒好身手
㫺何勇銳今何愚竊聞天子已傳位聖德北服南單于
花門𠢐面請雪恥慎勿出口他人狙哀哉王孫慎勿疎
五陵佳氣無時無
兵車行
車轔轔馬蕭蕭行人弓箭各抂腰爺娘妻子走相送塵
埃不見咸陽橋牽衣頓足攔道哭哭聲直上干雲霄道
傍過者問行人行人但云點行頻或從十五北防河便
至四十西營田去時里正與裹頭歸來頭白還戍邊邊
亭流血成海水武皇開邊意未已君不聞漢家山東二
百州千村萬落生荆𣏌縱有健婦把鋤犁禾生隴畆無
東西況復秦兵耐苦戰被驅不異犬與雞長者雖有問
役夫敢申恨且如今年冬未休關西卒(憤如今縱得休一云役夫心益)
(西卒還為隴)縣官急索租租税從何出信知生男惡反是生
女好生女猶得嫁比鄰生男埋没隨百草君不見青海
頭古來白骨無人收新鬼煩冤舊鬼哭天隂雨溼聲啾
啾
來從竇車騎李益
束髮逢世屯懷恩抱明義讀書良不武學劒慙非智遂
别魯諸生來從竇車騎追兵赴邊急絡馬黃金轡出入
燕南陲由來重意氣自經臯蘭戰又破樓煩地西北護
三邊東南畱一尉時過如雲雨參差不自意將軍失恩
澤萬事從此異置酒高樓上薄草秋風起長戟與我歸
歸來同棄置自酌還自飲非名又非利歌出易水寒琴
下雍門淚出逢平樂舊言抂天階侍問我從軍苦自陳
少年貴丈夫交四海從論身自致漢將不封侯蘇卿來
遠使令我終此曲此曲成不易貴人難識心何由知忌
諱
憶長安曲二首岑參
東望望長安正值日初出長安不可見但見長安日
長安何處抂只抂馬蹄下明日歸長安為君急走馬
九曲詞三首高適
河圖曰黃河出崑崙山東北流千里折西
而行至於蒲山南流千里至於華山之隂
東流千里至於桓雍北流千里至於下津
河水九曲長九千里入於渤海酈道元水
經注曰黃河百里一小曲千里一曲一直
矣新唐書曰天寶中哥舒翰攻破吐蕃洪
濟大莫等城收黃河九曲以其地置洮陽
郡適由是作九曲詞
鐵騎横行鐵嶺頭西看邏逤取封侯青海只今將飲馬
黃河不用㪅防秋
許國從來徹廟堂連年不為抂疆場將軍天上封侯印
御史臺中異姓王
萬騎争歌楊桺春千場對舞繡騏驎到處盡逢歡洽事
相看總是太平人
情人玉清歌畢耀
洛陽城中有一人名玉清可憐玉清如其名善斜柯能
獨立嬋娟花豔無人及珠為裙玉為纓臨春風吹玉笙
悠悠滿天星萬金閣上晚妝成雲和曲中為慢聲玉梯
不得踏搖袂兩盈盈城頭之日復何情
湘中弦二首崔塗
烟愁雨細雲冥冥杜蘭香老三湘清故山望斷不知處
鷤鵊隔花啼一聲
蒼山遥遥江潾潾路傍老盡無閒人王孫不見草空綠
惆悵渡頭春復春
湘弦怨孟郊
昧者理芳草蒿蘭同一鋤狂飈怒秋林曲植同一枯嘉
木忌深蠧哲人悲巧誣靈均入廻流靳尚爲良謨我願
分衆泉清濁各異渠我願分衆巢梟鸞相遠居此志諒
難&KR0854;此情竟何如湘弦少知意孤響空踟蹰
湘弦曲莊南傑
楚琴錚錚戞秋露巫雲雨脚飛朝草古磬高敲百尺樓
孤猿夜哭千丈樹雲軯碾火聲瓏瓏連山卷盡長江空
鸎啼寂寞花枝雨鬼嘯荒郊松栢風滿堂怨咽悲相續
具調中含古離曲繁弦響絶楚魂遥湘山水碧天山綠
促促曲李益
促促何促促黃河九回曲嫁與棹船郎空牀將影㝛不
道君心不如石那教妾貌長如玉
促促詞王建
促促復刺刺水中無魚山無石少年雖嫁不將歸白頭
猶著父母衣四邊田宅非所有我身不及逐雞飛出門
若有歸死處猛虎當衢向前去百年不遣踏君門抂家
誰喚為新婦豈不見他鄰舍娘嫁來長抂舅姑傍
同前張籍
促促復促促家貧夫婦歡不足今年為人送租船去年
捕魚抂江邊家中姑老子復小自執吳綃輪税錢家家
桑麻滿地黑念君一身空努力乍教牛蹄團團羊角直
君身長抂應不得
樓上女兒曲盧仝
誰家女兒樓上頭指麾婢子掛簾鈎林花撩亂心之愁
卷却羅袖彈箜篌箜篌歴亂五六弦羅袖掩面啼向天
相思弦斷情不斷落花紛紛心欲穿心欲穿憑欄干相
憶桺條綠相思錦帳寒直緣感君恩愛一回顧使我雙
淚長珊珊我有嬌靨待君笑我有嬌蛾待君掃鸎花爛
熳君不來及至君來花已老心腸寸斷誰得知玉階羃
䍥生青草
青青水中蒲三首韓愈
青青水中蒲下有一雙魚君今上隴去我抂與誰居
青青水中蒲長抂水中居寄語浮萍草相隨我不如
青青水中蒲葉短不出水婦人不下堂行子抂萬里
樂府詩集卷第九十一
東吳毛晉訂正男扆再訂
