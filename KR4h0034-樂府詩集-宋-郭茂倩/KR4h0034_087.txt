樂府詩集卷第八十七
太原郭茂倩編次
雜歌謠辭
歌辭
潁川歌
漢書曰灌夫不好文學喜任俠已然諾諸
所與交通無非豪傑大猾家累數千萬食
客日數十百人陂池田園宗族賓客為權
利横潁川潁川兒歌之
潁水清灌氏寧潁水濁灌氏族
庾公歌二首
晉書五行志曰庾亮初鎮武昌出至石頭
百姓於岸上歌之後連徵不入及薨還都
葬焉
庾公上武昌翩翩如飛鳥庾公還揚州白馬牽旒旐
庾公初上時翩翩如飛烏庾公還揚州白馬牽流蘇
御路楊歌
宋書五行志曰晉海西公太和中民為此
歌白者金行馬者國族紫為奪正之色明
以紫間朱也海西公尋廢三子非海西子
竝縊以馬韁死之明日南方獻甘露
青青御路楊白馬紫游韁汝非皇太子那得甘露漿
鳳凰歌
宋書五行志曰晉海西公生皇子百姓歌
之其歌甚美其旨甚微海西公不男使左
右向龍與内侍接生子以為已子
鳳凰生一雛天下莫不喜本言是馬駒今定成龍子
黃曇子歌溫庭筠
晉書五行志曰桓石民為荆州百姓忽歌
黃曇子曲後石民死王忱為荆州之應黃
曇子王忱字也按横吹曲李延年二十八解
有黃覃子不知與此同否凡歌辭考之與
事不合者但因其聲而作歌爾
參差綠蒲短搖豔雲(春一作)塘滿紅瀲蕩融融鶯翁鸂鶒
暖萋芊小城路馬上脩蛾懶羅衫裊向風點粉金鸝卵
歴陽歌
晉書五行志曰庾楷鎮歴陽百姓歌之後
楷南奔桓玄為玄所殺
重羅黎重羅黎使君南上無還時
苻堅時長安歌
晉書載記曰苻堅既滅燕慕容沖姊偽清
河公主年十四有殊色堅納之寵冠後庭
沖年十二亦有龍陽之資堅又幸之姊弟
專寵宮人莫進長安歌之咸懼為亂王猛
切諫堅乃出沖後竟為沖所敗
一雌復一雄雙飛入紫宮
王子年歌二首
南史曰齊太祖高皇帝諱道成姓蕭氏未
受命時王子年作此歌案穀中精細者稻
也即道也熟猶成也金刀劉字刈猶翦也
欲知其姓草肅肅穀中最細低頭熟鱗身甲體永興福
金刀利刃齊刈之
邯鄲郭公歌
樂府廣題曰北齊後主高緯雅好傀儡謂
之郭公時人戲為郭公歌及將敗果營邯
鄲高郭聲相近九十九末數也滕口鄧林
也大兒謂周帝太祖子也高岡後主姓也
雉雞類武成小字也後敗於鄧林盡如歌
言蓋語妖也
邯鄲郭公九十九技兩漸盡入滕口大兒緣高岡雉子
東南走不信吾言時當看歲抂酉
邯鄲郭公辭温庭筠
金笳悲故曲玉座積深塵言是邯鄲伎不易鄴城人青
苔竟埋骨紅粉自傷神唯有漳河桺還向舊營春
齊雲觀歌
隋書五行志曰陳後主造齊雲觀國人歌
之功未畢而為隋師所虜
齊雲觀宼來無際畔
周宣帝歌
隋書五行志曰周宣帝與宮人夜中連臂
蹋踶而歌
自知身命促把燭夜行遊
謠辭
黃澤辭
穆天子傳曰天子東遊于黃澤使宮樂謠
云
黃之陁其馬歕沙皇人威儀皇之澤其馬歕玉皇人夀
穀
白雲謠
穆天子傳曰天子觴西王母于瑶池之上
西王母為天子謠天子荅之
白雲抂天山陵自出道里悠遠山川間之將子無死向
復能來
穆天子謠
予歸東土和治諸夏萬民平均吾顧見汝比及三年將
復而野
越謠歌古辭
君乘車我帶笠他日相逢下車揖君檐簦我跨馬他日
相逢為君下
長安謠
漢書佞倖傳曰成帝初石顯與妻子徙歸
故鄉其黨牢梁陳順皆免官諸所交結以
顯為官皆廢罷少府五鹿充宗左遷玄莬
太守御史中丞伊嘉為雁門都尉長安謠
云
伊徙雁鹿徒兔去牢與陳實無價
城中謠
後漢書曰前世長安城中謠言改政移風
必有其本上之所好下必甚焉
城中好高髻四方高一尺城中好廣眉四方且半額城
中好大袖四方全匹帛
會稽童謠
後漢書曰張霸永元中為會稽太守時賊
未解郡界不寧乃移書開購明用信賞賊
遂束手歸附不煩士卒之力於是有童謠
棄我戟捐我矛盜賊盡吏皆休
二郡謠
後漢書曰汝南太守宗資任功曹范滂南
陽太守成瑨亦委功曹岑晊范滂字孟博
岑晊字公孝二郡為謠
汝南太守范孟博南陽宗資主畫諾南陽太守岑公孝
弘農成瑨但坐嘯
京兆謠
續漢書曰李夑拜京兆詔發西園錢夑上
封事遂止不發吏民愛敬乃為此謠
我府君道教舉恩如春威如虎剛不吐弱不茹愛如母
訓如父
後漢桓靈時謠
後漢書曰桓靈之世㪅相濫舉人為之謠
舉秀才不知書察孝廉父别居
吳謠
吳志曰周瑜少精意於音樂雖三爵之後
其有闕誤瑜必知之知之必顧故時人謠
云
曲有誤周郎顧
晉泰始中謠
晉書曰泰始中人為賈充等謠言亾魏而
成晉也
賈裴王亂紀綱王裴賈濟天下
閣道謠
晉書曰潘岳才名冠世為衆所疾後為河
陽令而鬱鬱不得志時尚書僕射山濤領
吏部王濟裴楷等竝為帝所親遇岳内非
之乃題閣道為謠
閣道東有大牛王濟鞅裴楷鞧和嶠刺促不得休
南土謠
王隱晉書曰杜預為鎮南大將軍都督荆
州諸軍事南土美而謠之
後世無叛由杜翁孰識智名與勇功
宋時謠
南史曰宋時用人乖實有謠云
上車不落為著作體中何如作祕書
宋大明中謠
南史曰大明中有奚顯度者為員外散騎
侍郎孝武嘗使主領人功而苛虐無道動
加捶撻暑雨寒雪不聽暫休人不堪命或
自經死時建康縣考囚或用方材壓額及
踝脛故民間有此謠又相戲曰勿反顧付
奚度其㬥酷如此
寧得建康壓額不能受奚度拍
山隂謠
南史曰丘仲孚為山隂令居職甚有聲稱
而百姓為此謠前世傅琰父子沈憲劉玄
明相繼宰山隂竝有政績言仲孚皆過之
也
二傅沈劉不如一丘
梁時童謠
南史曰臨賀郡王正德性凶慝其後梁室
傾覆既由正德百姓至聞臨賀郡名亦不
欲道其惡之如是故有童謠
寧逢五虎入市不欲見臨賀父子
曲堤謠
北史曰宋世良爲清河太守才識閑明尤
善政術郡東南有曲堤羣盜所萃世良施
八條之制盗奔它境而民爲此謠
曲堤雖險賊何益但有宋公自屛跡
趙郡謠
北史曰後魏李孝伯父曾道武時為趙郡
太守令行禁止幷州丁零數為山東害知
曾能得百姓死力不敢入境賊於常山界
得一死鹿賊長為趙郡地也責之還令送
鹿故處其見憚如此郡人為之謠
詐作趙郡鹿猶勝常山粟
北齊太上時童謠
千金買藥園中有芙蓉樹破家不分明蓮子隨它去
獨酌謠四首陳後主
陳後主序曰齊人淳于髠善為十酒偶效
之作獨酌謠
獨酌謠獨酌且獨謠一酌豈陶暑二酌斷風飈三酌意
不暢四酌情無聊五酌盂易覆六酌懽欲調七酌累心
去八酌高志(德一作)超九酌㤀物我十酌忽凌霄凌霄異
羽翼任致得飄飄寧學世人醉揚波去我遥爾非浮丘
伯安見王子喬
獨酌謠獨酌起中宵中宵照春月初花發春朝春花春
月正徘徊一罇一弦當夜開聊奏孫登曲仍斟畢卓杯
羅綺徒紛亂金翠轉遲回中心㪅如水凝志本同灰逍
遥自可樂世語世情哉
獨酌謠獨酌酒難消獨酌三兩盌弄曲兩三調調弦忽
未畢忽值出房朝㪅似遊春苑還如逢麗譙衣香逐嬌
去眼語送杯嬌餘罇盡復益自得是逍遥
獨酌謠獨酌一樽酒樽酒傾未酌明月正當牖是牖非
圜甕吾樂非擊缶自任物外懽㪅齊椿菌久卷舒乃一
卷㤀情且十斗寧復語綺羅因情即山藪
同前陸瑜
獨酌謠芳氣饒一傾蕩神慮再酌動神飈忽逢鳳樓下
非待鸞弦招窗明影乘入人來香逆飄杯隨轉態盡釧
逐畫杯搖桂宮非蜀郡當壚也至宵
同前沈烱
獨酌謠獨酌謠獨酌獨長謠智者不我顧愚夫余不要
不愚復不智誰當余見招所以成獨酌一酌一傾瓢生
涯本澷澷神理暫超超再酌矜許史三酌傲松喬頻煩
四五酌不覺凌丹霄倏爾厭五鼎俄然賤九韶彭殤無
異葬夷跖可同朝龍蠖非不屈鵬鷃本逍遥寄語號呶
侶無乃太塵囂
羇謠孔仲智
芳杜觴春酒髣髴傷山時徒歌不成樂空以羇自悲羇
傷懷土心遽復還山路迨及春復時無使春光草
箜篌謠
結交抂相得骨肉何必親甘言無忠實世薄多蘇秦從
風暫靡草富貴上昇天不見山巔樹摧扤下為薪豈甘
井中泥上出作埃塵
同前李白
攀天莫登龍走山莫騎虎貴賤結交心不移唯有嚴陵
及光武周公稱大聖管蔡寧相容漢謠一斗粟不與淮
南舂兄弟尚路人吾心安所從它人方寸間山海幾千
重輕言託朋友對面九疑峰多花必早落桃李不如松
管鮑久已死何人繼其蹤
玉漿泉謠
隋書曰豆盧勣為渭州刺史甚有惠政華
夷悅服大致祥瑞鳥鼠山俗呼為高武隴
其下渭水所出其山絶壁千尋由來乏水
諸羌苦之勣馬足所踐忽飛泉湧出有白
烏翔止廳前乳子而後去民為之謠後因
號其泉曰玉漿泉
我有丹陽山出玉漿濟我人夷神烏來翔
鄴城童子謠李賀
鄴城中草塵起將黑丸斫文吏棘為鞭虎為馬團團走
鄴城下切玉劒射日弓獻何人奉相公扶轂來閣右兒
香掃塗相公歸
唐天寶中京兆謠
唐書曰李峴為京兆尹甚著聲績天寶中
連雨六十餘日宰臣楊國忠惡其不附已
以雨災歸京兆尹乃出為長沙太守時京
師米麥踊貴百姓為之謠其為政得人心
如此
欲得米麥賤無過追李峴
樂府詩集卷第八十七
東吳毛晉訂正男扆再訂
