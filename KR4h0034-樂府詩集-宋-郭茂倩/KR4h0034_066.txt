樂府詩集卷第六十六
太原郭茂倩編次
雜曲歌辭
結客少年場行鮑照
後漢書曰祭遵嘗爲部吏所侵結客殺人
曹植結容篇曰結客少年場報怨洛北邙
樂府解題曰結客少年場行言輕生重義
慷慨以立功名也廣題曰漢長安少年殺
吏受財報仇相與探丸爲彈探得赤丸斫
武吏探得黑丸殺文吏尹賞爲長安令盡
捕之長安中爲之歌曰何處求子死桓東
少年場生時諒不謹枯骨復何葬按結客
少年場言少年時結任俠之客爲遊樂之
場終而無成故作此曲也
驄馬金絡頭錦帶佩吳鉤失意杯酒間白刃起相讎追
兵一旦至負劔遠行遊去鄉三十載復得還舊丘升高
臨四關(塞一作)表裏望皇州九衢平若水雙闕似雲浮扶
宫羅將相夾道列王侯日中市朝滿車馬若川流擊鐘
陳鼎食方駕自相求今我獨何爲轗&KR3116;懷百憂
同前劉孝威
少年本六郡遨遊遍五都插腰銅匕首障日錦塗蘇鷙
羽裝銀鏑犀膠飾象弧近發連雙兔高彎落九烏邊城
多警急節使滿郊衢居延箭箙盡疎勒井泉枯正蒙都
護接何由憚險途千金募惡少一麾擒骨都勇餘聊蹙
鞠戰罷戲投壺㫺爲北方將今爲南面孤拜君行負弩
縣令且前驅
同前庾信
結客少年場春風滿路香歌撩李都尉果擲潘河陽折
(隔一作)花遙勸酒就水㪅移牀今年喜夫壻新拜羽林郎
定知劉碧玉偷嫁汝南王
同前孔紹安
結客佩吳鉤横行度隴頭雁在弓前落雲從陣後浮吳
師驚燧象燕將警奔牛轉蓬飛不息冰河結未流若使
三邊定當封萬里侯
同前虞世南
韓魏多竒節倜儻遺名利共矜然諾心各負縱横志結
友一言重相思千里志綠沉明月弦金絡浮雲轡吹簫
入吳市擊筑游燕肆尋源博望侯結客遠相求少年重
一顧長驅背隴頭𦦨𦦨霜戈動耿耿劒虹浮天山冬夏
雪交河南北流雲起龍沙暗木落雁行秋輕生徇知已
非是爲身謀
同前虞羽客
幽幷俠少年金絡空連錢竊符方救魏擊筑正懷燕輕
生辭鳳闕揮袂上祁連陸離横寶劒出没驚徂旃蒙輪
恒顧敵超乘忽争先摧枯逾百戰拓地遠三千骨都魂
已散樓蘭首復傳龍城含曉霧瀚海隔遙天歌吹金微
返振旅玉門旋烽火今已息非復照甘泉
同前盧照隣
長安重游俠洛陽富才雄玉劒浮雲騎金鞍明月弓鬭
雞過渭北走馬向關東孫賓遙見待郭解暗相通不受
千金爵誰論萬里功將軍下天上虜騎入雲中烽火夜
似月兵氣曉成虹横行徇知已負羽遠征戎龍旌昏朔
霧鳥陣卷寒風追奔瀚海咽戰罷隂山空歸來謝天子
何如馬上翁
同前李白
紫鷰黃金瞳啾啾(稜稜一作)搖綠鬉平明相馳逐結客洛門
東少年學劒術凌轢白猿公珠袍曳錦帶匕首插吳鴻
由来萬夫勇挾此生雄風託交從劇孟買醉入新豐笑
盡一杯酒殺人都市中羞道易水寒從令日貫虹燕丹
事不立虚没秦帝宫武陽死灰人安可與成功
同前沈彬
重義輕生一劒知白虹貫日報讎歸片心惆悵淸平世
酒市無人問布衣
少年子王融
聞有東方騎遙見上頭人待君送客返桂釵當自陳
同前吳均
董生能巧笑子都信美目百萬市一言千金買相逐不
道参差菜誰論窈窕淑願言奉繡被來就越人㝛
同前李百藥
少年飛翠蓋上路動金鑣始酌文君酒新吹弄玉簫少
年不歡樂何以盡芳朝千金笑裏面一搦抱中腰掛冠
豈憚㝛迎拜(落珥一作)不勝嬌寄語少年子無辭歸路遙
同前李白
靑雲年少子挾彈章臺左鞍馬四邊開突如流星過金
丸落飛鳥夜入瓊樓臥夷齊是何人獨守西山餓
少年樂李賀
芳草落花如錦地二十長遊醉鄉裏紅纓不重白馬驕
垂桺金絲香拂水吳娥未笑花不開綠鬢聳墮蘭雲起
陸郎倚醉牽羅袂奪得寶釵金翡翠
同前張祜
二十便封侯名居第一流綠鬟深小院淸管下高樓醉
把金船擲閑敲玉鐙遊帶盤紅鼹鼠袍砑紫犀牛錦袋
歸調箭羅鞋起撥毬眼前長貴盛那信世間愁
少年行三首李白
擊筑飲美酒劒歌易水湄經過燕太子結託幷州兒少
年負壯氣奮烈自有時因聲魯句踐争情(博一作)勿相欺
五陵年少金市東銀鞍白馬度春風落花踏盡遊何處
笑入胡姬酒肆中
君不見淮南少年遊俠客白日毬獵夜擁擲呼盧百萬
終不惜報讎千里如咫尺少年遊俠好經過渾身裝束
皆綺羅蘭蕙相隨喧妓女風光去處滿笙歌驕矜自言
不可有俠士堂中養來久好鞍好馬乞與人十千五千
旋沽酒赤心用盡爲知已黃金不惜栽桃李桃李栽來
幾度春一回花落一回新府縣盡爲門下客王侯皆是
平交人男兒百年且樂命何須徇書受貧病男兒百年
且榮身何須徇節甘風塵衣冠半是征戰士窮儒浪作
林泉民遮莫枝根長百丈不如當代多還往遮莫親姻
連帝城不如當身自簮纓看取富貴眼前者何用悠悠
身後名
同前四首王維
新豐美酒斗十千咸陽遊俠多少年相逢意氣爲君飲
繫馬高樓垂桺邊
漢家君臣歡宴終高義雲臺論戰功天子臨軒賜侯印
將軍佩出明光宫
出身仕漢羽林郎初随驃騎戰漁陽孰知不向邊庭苦
縱死猶聞俠骨香
一身能臂兩雕弧虜騎千羣只似無偏坐金鞍調白羽
紛紛射殺五單于
同前二首王昌齡
西陵俠年少送客過長亭靑槐夾兩路白馬如流星聞
道羽書急單于寇井陘氣高輕赴難誰顧燕山銘
走馬還相尋西樓下夕隂結交期一劒畱意贈千金高
閣歌聲遠重關桺色深夜閑須盡醉莫負百年心
同前張籍
少年從出獵長楊禁中新拜羽林郎獨到輦前射雙虎
君王手賜黃金鐺日日鬭雞都市裏贏得寶刀重刻字
百里報讎夜出城平明還在倡樓醉遙聞虜到平陵下
不待詔書行上馬斬得名王獻桂宫封侯起第一日中
不爲六郡良家子百戰始取邊城功
同前三首李嶷
十八羽林郎戎衣事漢王臂鷹金殿側挾彈玉輿㫄馳
道春風起陪遊出建章
侍獵長楊下承恩㪅射飛塵生馬影滅箭落雁行稀薄
草歸隨仗聯翩入瑣闈
玉劒膝邊横金杯馬上傾朝遊茂陵道草㝛鳳凰城豪
吏多猜忌無勞問姓名
同前劉長卿
射飛誇侍獵行樂愛聯鑣薦枕靑娥豔鳴鞭白馬驕曲
房珠翠合深巷管弦調日晚春風裏衣香滿路飄
同前四首令狐楚
少小邊州慣放狂驏騎蕃馬射黃羊如今年事無筋力
猶倚營門數雁行
家本淸河住五城須憑弓箭得功名等閒飛鞚秋原上
獨向寒雲試射聲
弓背霞明劒照霜秋風走馬出咸陽未收天子河隍地
不擬回頭望故鄉
霜滿中庭月過樓金鐏玉柱對淸秋當年稱意須爲樂
不到天明未肯休
同前二首杜牧
官爲駿馬監職帥羽林兒兩綬藏不見落花何處期獵
敲白玉鐙怒袖紫金鎚田竇長畱醉蘇辛曲護歧豪持
出塞節笑别遠山眉捷報雲臺賀公卿拜壽巵
連環羈玉聲光碎綠錦蔽泥虬卷高春風細雨走馬去
珠落璀璀白罽袍
同前三首杜甫
莫笑田家老瓦盆自從盛酒長兒孫傾銀注瓦驚人眼
共醉終同臥竹根
巢燕養雛渾去盡紅花結子已無多黃衫年少來宜數
不見堂前東逝波
馬上誰家白面(薄媚一云)郎臨階下馬坐人牀不通姓字麤
豪甚指點銀瓶索酒嘗
同前張祜
少年足風情垂鞭賣眼行帶金師子小裘錦騏驎獰選
匠裝金鐙推錢買鈿筝李陵雖效死時論得虚名
同前韓翃
千點斕斒噴玉驄青絲結尾繡纏鬃鳴鞭晚出章臺路
葉葉春依楊桺風
同前施肩吾
醉騎白馬走空衢惡少皆稱電不如五鳳街頭閑勒轡
半垂衫袖揖金吾
同前三首僧貫休
錦衣鮮華手擎鶻閒行氣貎多輕忽稼穡艱難總不知
五帝三皇是何物
自拳五色毬迸入他人宅郤捉蒼頭奴玉鞭打一百
面白如削玉猖狂曲江曲馬上黃金鞍適来新賭得
同前韋莊
五陵豪客多買酒黃金賤醉下酒家樓美人雙翠幰揮
劒邯鄲市走馬梁王苑樂事殊未央年華已云晚
漢宫少年行李益
君不見上宫警夜營八屯鼕鼕街鼓朝朱軒玉階霜仗
擁未合少年排入銅龍門暗聞弦管九天上宫漏沉沉
淸吹繁纔明走馬絶馳道呼鷹挾彈通繚垣玉籠金鎖
養黃口探雛取卵伴王孫分曹六博快一擲迎歡先意
笑語喧巧爲柔媚學優孟儒衣嬉戲冠沐猿晚來香街
經桺市行過倡市㝛桃根相逢杯酒一言失回朱點白
聞至尊金張許史伺顔色王侯將相莫敢論豈知人事
無定勢朝歡草戚如掌翻椒房寵移子愛奪一夕秋風
生戾園徒用黃金將買賦寧知白玉暗成㾗持杯收水
水已覆徙薪避火火㪅燔欲求四老張丞相南山如天
不可上
長樂少年行崔國輔
遺郤珊瑚鞭白馬驕不行章臺折楊桺春草路㫄情
長安少年行何遜
長安美少年羽騎草連翩玉羈馬腦勒金絡珊瑚鞭陣
雲横塞起赤日下城圓追兵待都護烽火望祁連虎落
夜方寢魚麗曉復前平生不可定空信蒼浪天
同前沈烱
長安好少年驄馬鐡連錢陳王裝腦勒晉后鑄金鞭步
搖如飛鷰寶劒似舒蓮去來新市側遨遊大道邊道邊
一老翁顔鬢如衰蓬自言居漢世少小見豪雄五侯俱
拜爵七貴各論功建章通北闕複道度南宫太后居長
樂天子出回中玉輦迎飛鷰金山賞鄧通一朝復一日
忽見朝市空扶桑無復海崑山倒向東少年何假問穨
齡值福終子孫冥滅盡鄉閭復不同淚盡眼方暗髀傷
耳自聾杖策尋遺老歌嘯詠悲翁遭隨各有遇非敢訪
童蒙
同前十首李廓
金紫少年郎繞街鞍馬光身從左中尉官屬右春坊剗
戴揚州帽重薰異國香垂鞭踏青草來去杏園芳
追逐輕薄伴閒遊不著緋長攏出獵馬數換打毬衣曉
日尋花去春風帶酒歸靑樓無晝夜歌舞歇時稀
日高春睡足帖馬賞年華倒插銀魚袋行隨金犢車還
攜新市酒遠醉曲江花幾度歸侵黑金吾送到家
好勝躭長行天明燭滿樓畱人看獨脚賭馬換偏頭樂
奏曾無歇杯廵不暫休時時遙冷笑怪客有春愁
遨遊攜豔妓裝束似男兒杯酒逢花住笙歌簇馬吹鸎
聲催曲急春色訝歸遲不以聞街鼓華筵待月移
賞春唯逐勝大宅可曾歸不樂還逃席多狂慣&KR1651;衣歌
人踏月起語燕卷簾飛好婦唯相妬倡樓不醉稀
戟門連日閉苦飲惜殘春開鎻通新客教姬屈醉人請
歌牽白馬自舞踏紅茵時輩皆相許平生不負身
新年高殿上始見有光輝玉雁排方帶金鵝立仗衣酒
深和椀賜馬疾打珂飛朝下人争看香街意氣歸
遊市慵騎馬隨姬入坐車樓邊聽歌吹簾外市釵花樂
眼從人閙歸心畏日斜蒼頭來去報飲伴到倡家
小婦教鸚鵡頭邊喚醉醒犬嬌眠玉鼻鷹掣撼金鈴碧
地攢花障紅泥待客亭雖然長按曲不飲不曾聽
同前僧皎然
翠樓春酒蝦蟇陵長安少年皆共矜紛紛半醉綠槐道
蹀躞花驄驕不勝
渭城少年行崔顥
洛陽二月梨花飛秦地行人春憶歸揚鞭走馬城南陌
朝逢驛使秦川客驛使前日發章臺傳道長安春早來
棠梨宫中鷰初至葡萄館裏花正開念此使人歸㪅早
三月便達長安道長安道上春可憐搖風蕩日曲河邊
萬戸樓臺臨渭水五陵花桺滿秦川秦川寒食盛繁華
遊子春来喜見花鬭雞下杜塵初合走馬章臺日半斜
章臺帝城稱貴里靑樓日晚歌鍾起貴里豪家白馬驕
五陵年少不相饒雙雙挾彈來金市兩兩鳴鞭上渭橋
渭城橋頭酒新熟金鞍白馬誰家㝛可憐錦瑟筝琵琶
玉臺淸酒就君家小婦春來不解羞嬌歌一曲楊桺花
邯鄲少年行高適
邯鄲城南遊俠子自矜生長邯鄲裏千場縱博家仍富
幾度報讎身不死宅中歌笑日紛紛門外車馬如雲屯
未知肝膽向誰是令人却憶平原君君不見今人交態
薄黃金用盡還疎索以兹感激(歎一作)辭舊遊㪅於時事
無所求且與少年飲美酒往來射獵西山頭
同前鄭錫
霞鞍金口騮豹袖紫貂裘家住叢臺下門前漳水流喚
人呈楚舞借客試吳鉤見說秦兵至甘心赴國讎
樂府詩集卷第六十六東吳毛晉訂正
