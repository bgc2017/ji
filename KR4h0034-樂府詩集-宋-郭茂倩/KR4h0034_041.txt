樂府詩集卷第四十一
太原郭茂倩編次
相和歌辭
楚調曲
古今樂錄曰王僧虔技錄楚調曲有白頭
吟行泰山吟行梁甫吟行東武琵琶吟行
怨詩行其器有笙笛弄節琴筝琵琶瑟七
種張永錄云未歌之前有一部弦又在弄
後又有但曲七曲廣陵散黃老彈飛引大
胡笳鳴小胡笳鳴鵾雞游弦流楚窈窕竝
琴筝笙筑之曲王錄所無也其廣陵散一
一曲今不傳
白頭吟二首五觧古辭
古今樂錄曰王僧虔技錄曰白頭吟行歌
古皚如山上雪篇西京雜記曰司馬相如
將聘茂陵人女為妾卓文君作白頭吟以
自絶相如乃止樂府觧題曰古辭云皚如
山上雪皎若雲間月又云願得一心人白
頭不相離始言良人有兩意故來與之相
决絶次言别於溝水之上叙其本情終言
男兒重意氣何用於錢刀若宋鮑照直如
朱絲繩陳張正見平生懷直道唐虞世南
氣如幽徑蘭皆自傷清直芬馥而遭鑠金
玷玉之謗君恩以薄與古文近焉一說云
白頭吟疾人相知以新間舊不能至於白
首故以為名唐元稹又有决絶詞亦出於
此
皚如山上雪皎若雲間月聞君有雨意故來相决絶(解一)
平生共城中何嘗斗酒會今日斗酒會明旦溝水頭蹀
躞御溝上溝水東西流(解二)郭東亦有樵郭西亦有樵兩
樵相推與無親爲誰驕(解三)淒淒重淒淒嫁娶亦不啼願
得一心人白頭不相離(解四)竹竿何嫋嫋魚尾何離簁男
兒欲相知何用錢刀為ခ如(有五字如字下或)馬噉萁川上高
士嬉今日相對樂延年萬歲期(觧五)
右一曲晉樂所奏
皚如山上雪皎若雲間月聞君有兩意故來相决絶今
日斗酒會明旦溝水頭躞蹀御溝上溝水東西流淒淒
復淒淒嫁娶不須啼願得一心人白頭不相離竹竿何
嫋嫋魚尾何簁簁男兒重意氣何用錢刀為
右一曲本辭
白頭吟鮑照
直如朱絲繩清如玉壺冰何慙宿昔意猜恨坐相仍人
情賤恩舊世路逐衰興毫髮一為瑕丘山不可勝食苖
實碩鼠點白信蒼蠅鳧鵠遠成美薪芻前見凌申黜褒
女進班去趙姬升周王日淪惑漢帝益嗟稱心賞固難
恃貌恭豈易憑古來共如此非君獨撫膺
同前張正見
平生懷直道桂松比真風語默妍蚩際沈浮毁譽中讒
新恩易盡情去寵難終彈珠金市側抵玉舂山東含香
老顏駟執戟異揚雄惆悵崔亭伯幽憂馮敬通王嬙沒
故塞班女棄深宫春苔封履跡秋葉奪妝紅顔如花落
槿鬢似雪飄蓬此時積(即一作)長歎傷年誰復同
同前劉希夷
洛陽城東桃李花飛來飛去落誰家洛陽女兒惜顔色
行逢落花長歎息今年花落顔色改明年花開復誰在
已見松柏摧為薪更聞桑田變成海古人無復洛城東
今人還對洛花風年年歲歲花相似歲歲年年人不同
寄言全盛紅顔子須憐半死白頭翁此翁白頭真可憐
伊昔紅顔美少年公子王孫芳樹下清歌妙舞落花前
光禄池臺文錦繡將軍樓閣畫神仙一朝臥病無人識
三春行樂在誰邊宛轉蛾眉能幾時須臾白髮亂如絲
但看舊來歌舞地唯有黃昏鳥雀悲
同前二首李白
錦水東北流波蕩雙鴛鴦雄巢漢宫樹雌弄秦草芳寧
同萬死碎綺翼不忍雲間兩分張此時阿嬌正嬌妬獨
坐長門愁日草但願君恩顧妾深豈惜黃金將買賦(作一)
(賦買詞)相如作賦得黃金丈夫好新多異心一朝將聘茂
陵女文君因贈(賦一作)白頭吟東流不作西歸水落花辭
條歸故林兔絲固無情随風任顛倒誰使女蘿枝而來
彊縈抱兩草猶一心人心不如草莫卷龍鬚席從他生
網絲且留琥珀枕或有夢來時覆水再收豈滿杯棄妾
已去難重回古時得意不相負祗今唯見青陵臺
錦水東流碧波蕩雙鴛鴦雄巢漢宫樹雌弄秦草芳相
如去蜀謁武帝赤車駟馬生輝光一朝再覽大人作萬
乘忽欲凌雲翔聞道阿嬌失恩寵千金買賦要君王相
如不憶貧賤日官高金多聘私室茂陵姝子皆見求文
君歡愛從此畢淚如雙泉水行堕紫羅襟五更雞三唱
清晨白頭吟長吁不整綠雲鬢仰訴青天哀怨深城崩
杞梁妻誰道土無心東流不作西歸水落花辭枝羞故
林頭上玉鷰釵是妾嫁時物贈君表相思羅䄂幸時拂
莫卷龍鬚席從他生網絲且畱琥珀枕還有夢來時鷫
鸘裘在錦屏上自君一挂無由披妾有秦樓鏡照心勝
照井願持照新人雙對可憐影覆水却收不滿杯相如
還謝文君回古來得意不相負祗今唯有青陵臺
同前張籍
請君膝上琴彈我白頭吟憶昔君前嬌笑語兩情宛轉
如縈素宫中為我起高樓更聞華池種芳樹春天百草
秋始衰棄我不待白頭時羅襦玉珥色未暗今朝已道
不相宜揚州青銅作明鏡暗中持照不見影人心回互
自無窮眼前好惡那能定君恩已去若再返菖蒲花生
月長滿
反白頭吟白居易
鮑照作白頭吟白居易反其致為反白頭
吟
炎炎者烈火營營者小蠅火不熱真玉蠅不點清冰此
苟無所受彼莫能相仍乃知物性中各有能不能古稱
怨報死則人有所懲懲淫或應可在道未為弘譬如蜩
鷃徒啾啾啅龍鵬宜當委之去寥廓高飛騰豈能泥塵
下區區酬怨憎胡為坐自苦吞悲仍撫膺
决絶詞三首元稹
乍可為天上牽牛織女星不願為庭前紅槿枝七月七
日一相見故心終不移那能朝開草飛去一任東西南
北吹分不兩相守恨不兩相思對面且如此背面當何
知春風撩亂伯勞語此時抛去時握手苦相問竟不言
後期君情旣决絶妾意已參差借如死生别安得長苦
悲
噫春冰之將泮何余懷之獨結有美一人於焉曠絶一
日不見比一日於三年况三年之曠别水得風兮小而
已波筍在苞兮高不見節矧桃李之當春競衆人之攀
折我自顧悠悠而若雲又安能保君皓皓之如雪感破
鏡之分明覩淚㾗之餘血幸他人之旣不我先又安能
使他人之終不我奪已焉哉織女别黃姑一年一度暫
相見彼此隔河何事無
夜夜相抱眠幽懷尚沈結那堪一年事長遣一宵說但
感久相思何暇暫相悅虹橋薄夜成龍駕侵晨列生憎
野鵲往遲回死恨天雞識時節曙色漸曈曨華星次明
滅一去又一年一年何時(可一作)徹有此迢遞期不如生
死别天公隔是妬相憐何不便教相决絶
泰山吟陸機
古今樂錄曰王僧虔技錄有泰山吟行今
不歌樂府觧題曰泰山吟言人死精魄歸
於泰山亦薤露蒿里之類也
泰山一何高迢迢造天庭峻極周已遠曾雲鬱冥冥梁
甫亦有館蒿里亦有亭幽塗延萬鬼神房集百靈長吟
太山側慷慨激楚聲
同前謝靈運
岱宗秀維岳崔崒刺雲天岞崿旣嶮巇觸石輒千眠登
封瘞崇壇降禪藏肅然石閭何晻藹明堂祕靈篇
梁甫吟諸葛亮
古今樂錄曰王僧虔技錄有梁甫吟行今
不歌謝希逸琴論曰諸葛亮作梁甫吟陳
武别傳曰武常騎驢牧羊諸家牧豎十數
人或有知歌謠者武遂學太山梁甫吟幽
州馬客吟及行路難之屬蜀志曰諸葛亮
好為梁甫吟然則不起於亮矣李勉琴說
曰梁甫吟曾子撰琴操曰曾子耕太山之
下天雨雪凍旬月不得歸思其父母作梁
山歌蔡邕琴頌曰梁甫悲吟周公越裳按
梁甫山名在泰山下梁甫吟蓋言人死葬
此山亦葬歌也又有泰山梁甫吟與此頗
同
步出齊城門遥望蕩隂里里中有三墓累累正相似問
是誰家墓田彊古冶子力能排南山文能絶地紀一朝
被讒言二桃殺三士誰能為此謀國相齊晏子
同前陸機
玉衡旣(固一作)已驂羲和若飛凌四運尋環轉寒暑自相
懲冉冉年時草迢迢天路徵招搖東北指大火西南升
悲風無絶響玄雲互相仍豐水憑川結霜露彌天凝年
命時相逝慶雲鮮克乘履信多愆期思順焉足憑愾愾
(慷愾一作)臨川響非此孰為興哀吟梁甫巔慷慨獨撫膺
同前沈約
龍駕有馳策日御不停隂星籥亟迴變氣化坐盈侵寒
光稍眇眇秋塞日沉沉高窗灰餘火傾河駕騰參飈風
折草草驚竿霣層林時雲靄空遠淵水結清深奔樞豈
易紐珠庭不可臨懷仁每多意履順孰能禁露清一唯
促緩志且移心哀歌步梁甫歎絶有遺音
同前陸瓊
臨淄佳麗地年少習名倡似笑脣朱動非愁眉翠揚掩
抑隨竿轉和柔會瑟張輕扇屢迴指飛塵亟繞梁寄言
諸葛相此曲作難忘
同前李白
長嘯梁甫吟何時見陽春君不見朝歌屠叟辭棘津八
十西來釣渭濱寧羞白髮照淥水逢時吐(壮一作)氣思經
綸廣張三千六百鈞風雅暗與文王親大賢虎變愚不
測當年頗似尋常人君不見高陽酒徒起草中長揖山
東隆凖公入門不拜(開說一作)騁雄辯兩女輟洗來趨風東
下齊城七十二指麾楚漢如旋蓬狂生落拓尚如此何
况壯士當羣雄我欲攀龍見明主雷公砰訇震天鼓帝
㫄投壺多玉女三時大笑開電光倏爍晦冥起風雨閶
闔九門不可通以額叩關閽者怒白日不照吾精誠杞
國無事憂天傾猰㺄磨牙競人肉騶虞不折生草莖手
接飛猱摶彫虎側足焦原未言苦智者可卷愚者豪世
人見我輕鴻毛力排南山三壯士齊相殺之費二桃吴
楚弄兵無劇孟亞夫咍爾為徒勞梁甫吟梁甫吟聲正
悲張公兩龍劒神物合有時風雲感會起屠釣大人&KR1160;
屼當安之
泰山梁甫行曹植
樂府觧題曰曹植改泰山梁甫為八方
八方各異氣千里殊風雨劇哉邊海民寄身於草墅妻
子象禽獸行止依林阻柴門何蕭條狐兔翔我宇
東武吟行陸機
古今樂錄曰王僧虔技錄有東武吟行今
不歌樂府觧題曰鮑照云主人且勿喧沈
約云天德深且曠傷時移事異榮華徂謝
也左思齊都賦注云東武太山皆齊之土
風弦歌謳吟之曲名也通典曰漢有東武
郡今高密諸城縣是也
投跡短世間高步長生闈濯髮冒雲冠洗身被羽衣飢
從韓衆餐寒就佚女棲
同前鮑照
主人且勿諠賤子歌一言僕本寒鄉士出身蒙漢恩始
随(逄一作)張校尉召募到河源後逐李輕車追虜出塞垣
密途亘萬里寧歲猶七奔肌力盡鞍甲心思歴凉温將
軍旣下世部曲亦罕存時事一朝異孤績誰復論少壯
辭家去窮老還入門腰鎌刈葵藿倚杖牧雞豚昔如韝
上鷹今似檻中猿徒結千載恨空負百年怨棄席思君
幄疲馬戀君軒願垂晉主惠不愧田子魂
同前沈約
天德深且曠人世賤而浮東枝裁拂景西壑已停輈逝
辭金門寵去飲玉池流霄轡一永矣俗累從此休
東武吟李白
好古咲流俗素聞賢逹風方希佐明主長揖辭成功白
日在高天回光燭微躬恭承鳳凰詔歘起雲蘿中清切
紫霄逥優游丹禁通君王賜顔色聲價凌煙虹乘輿擁
翠蓋扈從金城東寶馬麗絶景錦衣入新豐倚巖望松
雪對酒鳴絲桐因學揚子雲獻賦甘泉宫天書美片善
清芬播無窮歸來入咸陽談笑皆王公一朝去金馬飄
落成飛蓬賓友日疎散玉樽亦已空才力猶可倚(待一作)
不慙世上雄閒作東武吟曲盡情未終書此謝知己吾
尋黃綺翁(尋釣翁一作扁舟)
怨詩行古辭
古今樂錄曰怨詩行歌東阿王明月照高
樓一篇王僧虔技錄曰荀錄所載古為君
一篇今不傳琴操曰卞和得玉璞以獻楚
懷王王使樂正子治之曰非玉刖其右足
平王立復獻之又以為欺刖其左足平王
死子立復獻之乃抱玉而哭繼之以血荆
山為之崩王使剖之果有寶乃封和為陵
陽侯辭不受而作怨歌焉班婕妤怨詩行
序曰漢成帝班婕妤失寵求供養太后於
長信宫乃作怨詩以自傷託辭於紈扇云
樂府觧題曰古詞云為君旣不易為臣良
獨難言周公推心輔政二叔流言致有雷
雨拔木之變梁簡文十五頗有餘自言姝
豔以讒見毁又曰持此傾城貌翻為不肖
軀與古文意同而體異若傅休奕怨歌行
云昭昭朝時日皎皎最明月蓋傷十五入
君門一别終華髮不及偕老猶望死而同
穴也
天德悠且長人命一何促百年未幾時奄若風吹燭嘉
賓難再遇人命不可續齊度遊四方各繫太山錄人間
樂未央忽然歸東嶽當須盪中情遊心恣所欲
同前二首七解曹植
明月照高樓流光正徘徊上有愁思婦悲歎有餘哀(觧一)
借問歎者誰自云客子妻夫行踰十載賤妾常獨棲(觧二)
念君過於渴思君劇於飢君為高山柏妾為濁水泥(觧三)
北風行蕭蕭烈烈入吾耳心中念故人淚堕不能止(觧四)
沈浮各異路會合當何諧願作東北風吹我入君懷(觧五)
君懷常不開賤妾當何依恩情中道絶流止任東西(觧六)
我欲竟此曲此曲悲且長今日樂相樂别後莫相忘(觧七)
右一曲晉樂所奏
明月照高樓流光正徘徊上有愁思婦悲歎有餘哀借
問歎者誰言是客子妻君行踰十年孤妾常獨棲君若
清路塵妾若濁水泥浮沈各異勢會合何時諧願為西
南風長逝入君懷君懷時不開妾心當何依
右一曲本辭
同前梅陶
庭植不材桺花育能鳴鶴鼓枝遊畦畝棲釣一丘壑最
悅朝敷榮夕乘南音客畫立薄遊景暮宿漢隂魄庇身
蔭王猷罷蹇反幻迹
同前僧孝休
明月照高樓含君千里光巷中情思滿斷絶孤妾腸悲
風盪帷帳瑶翠坐自傷妾心依天末思與浮雲長嘯歌
視秋草幽葉豈再揚草蘭不待歲離華能幾芳願作張
女引流悲繞君堂君堂嚴且祕絶調徒飛揚
怨詩阮瑀
民生受天命漂若河中塵雖稱百齡壽孰能應此身猶
獲嬰凶禍流落(離一作)恒苦辛
同前陶潜
天道幽且遠鬼神茫昧然結髮念善事僶俛五十(六九一作)
年弱冠逢世阻始室喪其偏炎火屢焚如螟蜮恣中田
風雨縱横至收斂不盈廛夏日長抱飢寒夜無被眠造
夕思雞鳴及晨願鳥遷在已亦何怨(怨天一作何)離憂悽目
前吁嗟身後名於我若浮煙慷慨激(獨一作)悲歌鍾期信
為賢
同前梁簡文帝
秋風與白團夲自不相安新人及故愛意氣豈能寬黃
金肘後鈴白玉桉前盤誰堪空對此還成無歲寒
同前劉孝威
退寵辭金屋見譴斥甘泉枕席秋風起房櫳明月懸燭
避窗中影香廻爐上烟丹庭斜草逕素壁點苔錢歌起
蒲生曲樂奏下山弦新聲昔廣宴餘杯今自傳王嬙向
絶漠宗女入祁連雁書猶未返角馬無歸年昭臺省媵
御曾坂無棄捐後薪隨復積前魚誰復憐
同前張正見
新豐妖冶地遊俠競嬌奢池臺間羅綺桃李雜煙霞蓋
影分連騎衣香合竝車艷粉驚飛蝶紅妝映落花舞衫
飄冶袖歌扇掩團紗玉床珠帳卷金樓鏡月斜還疑蕭
史鳳不及季倫家
同前二首江總
採桑歸路河流深憶昔相期柏樹林奈許新縑傷妾意
無由故劒動君心
新梅嫩桺未障羞情去思移那可畱團扇箧中言不分
纖腰掌上詎勝愁
樂府詩集卷第四十一東吳毛晉訂正
