樂府詩集卷第四
太原郭茂倩編次
郊廟歌辭
周祀圜丘歌庾信
隋書樂志曰周祀圜丘樂降神奏昭夏皇
帝將入門奏皇夏俎入奠玉帛竝奏昭夏
皇帝升壇奏皇夏初獻及初獻配帝竝作
雲門之舞獻畢奏登歌飲福酒奏皇夏撤
奠奏雍樂帝就望燎位還便坐竝奏皇夏
昭夏
重陽禋祀大報天景午封壇肅且圜孤竹之管雲和弦
神光來下風肅然王城七里通天臺紫微斜照影徘徊
連珠合璧重光來天策暫轉鉤陳開
皇夏
旌廻外壝蹕静郊門千乘按轡萬騎雲屯藉茅無咎掃
地惟尊揖讓展禮衡璜節步星漢就列風雲相顧取法
於天降永祚
昭夏
日至大禮豐犧上辰牲牢脩牧繭栗毛純俎豆斯立陶
匏以陳大報反命居陽兆日六變鼔錘三和琴瑟俎奇
豆偶惟誠惟質
昭夏
圜玉巳奠蒼幣斯陳瑞形成象璧氣含春禮從天數智
總圜神爲祈爲祀至敬咸遵
皇夏
七星是仰八陛有憑就陽之位如日之升&KR0736;虔肅肅施
敬繩繩祝史陳信玄象斯格惟類之典惟靈之澤幽顯
對揚人神咫尺
雲門舞
獻以誠鬱以淸山罍舉沈齊傾惟尚饗洽皇情降景福
通神明
雲門舞
長丘遠歴大電遙源弓藏高隴鼎没寒門人生于祖物
本扵天尊神配德迄用康年
登歌
歲之祥國之陽蒼靈敬翠雲長象爲飾龍爲章乘長日
坯蟄戸烈雲漢迎風雨六呂歌雲門舞省滌濯奠牲牷
鬱金酒鳳凰尊廻天睠顧中原
皇夏
國命在禮君命在天陳誠惟肅飲福惟虔洽斯百禮福
以千年鉤陳掩映天駟徘徊彫禾飾斝翠羽承罍受斯
茂祉從天之來
雍樂
禮將畢樂將闌廻日轡動天關翠鳳搖和鑾響五雲飛
三步上風爲馭雷爲車無轍迹有煙霞暢皇情休靈命
雨畱甘雲餘慶
皇夏
六典聯事九司咸則率由舊章於焉允塞掌禮移次燔
柴在焉煙升玉帛氣歛牲牷休氣馨香膋芳昭晣翼翼
虔心明明上徹
皇夏
玉帛禮畢人神事分嚴承乃睠瞻仰廻雲輦路千門王
城九軌式道移候司方廻指得一惟淸於萬斯寧受兹
景命于天告成
周祀方澤歌庾信
隋書樂志曰周祀方澤樂降神及奠玉帛
竝奏昭夏初獻奏登歌舞詞同圜丘望坎
位奏皇夏
昭夏
報功陰澤展禮玄郊平琮鎮瑞方鼎升庖調歌絲竹縮
酒江茅聲舒鍾鼔器質陶匏列燿秀華凝芳都荔川澤
茂祉丘陵容衛雲飾山罍蘭浮汎齊日至之禮歆兹大
祭
昭夏
曰若厚載欽明方澤敢以敬恭陳之玉帛德包含養功
藏靈迹斯箱既千子孫則百
登歌
質明孝敬求陰順陽壇有四陛琮爲八方牲牷蕩滌蕭
合馨香和鑾戾止振鷺來翔威儀簡簡鍾鼔喤喤聲和
孤竹韻入空桑封中雲氣坎上神光下元之主功深蓋
藏
皇夏
司筵撤席掌禮移次廻顧封壇恭臨坎位瘞玉埋俎藏
芬歛氣是曰就幽成斯地意
周祀五帝歌
隋書樂志曰周祀五帝奠玉帛及初獻竝
奏皇夏皇帝初獻五帝及初獻配帝竝奏
雲門舞
皇夏
嘉玉惟芳嘉幣惟量成形依禮禀色隨方神班其次歲
禮惟常威儀抑抑率由舊章
皇夏
惟令之月惟嘉之辰司壇㝛設掌史誠陳敢用明禮言
功上神鉤陳旦闢閶闔朝分旒垂象冕樂奏山雲將廻
霆策暫轉天文五運周環四時代序鱗次玉帛循廻樽
俎神其降之介福斯許
青帝雲門舞
甲在日鳥中星禮東后奠蒼靈樹春旗命青史候雁還
東風起歌木德舞震宫泗濱石龍門桐孟之月陽之天
億斯慶兆斯年
配帝舞
帝出於震蒼德於神其明在日其位居春勞以定國功
以施人言從配祀近取諸身
赤帝雲門舞
招搖指午對南宫日月相會實沈中離光布政動溫風
純陽之月樂炎精赤雀丹書飛送迎朱絃絳鼔罄虔誠
萬物含養各長生
配帝舞
以炎爲政以火爲官位司南陸享配離壇三和實俎百
味浮蘭神其茂豫天步艱難
黃帝雲門舞
三光儀表正四氣風雲同戊巳行初曆黃鍾始變宫平
琮禮内鎮陰管奏司中齋壇芝曄曄淸野桂馮馮夕牢
芬六鼎安歌韻八風神光乃超忽佳氣恒葱葱
配帝舞
四時咸一德五氣或同論猶吹鳳凰管尚對梧桐園器
圜居土厚位總配神尊始知今奏樂還用我雲門
白帝雲門舞
肅靈兌景承配秋壇雲高火落露白蟬寒帝律登年金
精行令瑞獸霜輝祥禽雪映司藏肅殺萬保(■一作)咸宜
厥田上上收功在斯
配帝舞
金行秋令白帝朱宣司正五雉歌庸九川執文之德對
越彼天介以福祉君子萬年
黑帝雲門舞
北辰爲政玄壇北陸之祀員官㝛設玄圭浴蘭坎德陰
風御寒次律將廻竆紀微陽欲動細泉管猶調於陰竹
聲未入於春絃待歸餘於送曆方履慶於斯年
配帝舞
地始坼虹始藏服玄玉居玄堂沐蕙氣浴蘭湯匏器潔
水泉香陟配彼福無疆君欣欣此樂康
隋圜丘歌
隋書樂志曰仁壽元年詔牛弘桺顧言許
善心虞世基蔡徵等創製雅樂歌辭其祠
圜丘降神奏昭夏皇帝升壇奏皇夏次奏
登歌初獻奏諴夏既獻奏文舞飲福酒奏
需夏次奏武舞送神奏昭夏皇帝就燎位
還大次竝奏皇夏辭同升壇
昭夏
肅祭典協良辰具嘉薦俟皇臻禮方成樂巳變感靈心
廻天睠闢華闕下乾宮乘精氣御祥風望爟火通田燭
膺介圭受瑄玉神之臨慶陰隂烟衢洞宸路深善既福
德斯輔流鴻祚徧區㝢
皇夏
於穆我君昭明有融道濟區域功格玄穹百神警衛萬
國承風仁深德厚信洽義豐明發&KR0736;政勤憂在躬鴻基
惟永福祚長隆
登歌
德深禮大道高饗穆就陽斯恭陟配惟肅血膋升氣冕
裘標服誠感青玄信陳史祝祗承靈貺載膺多福
諴夏
肇禋崇祀大報尊靈因高盡敬掃地推誠六宗隨兆五
緯陪營雲和發韻孤竹揚淸我粢既㓗我酌惟明元神
是鑒百祿來成
文舞
皇矣上帝受命自天睿圖作極文教遐宣四方監觀萬
品陶甄有苖斯格無得稱焉天地之經和樂具舉休徵
咸萃要荒式序正位履端秋霜春雨
需夏
禮以恭事薦以饗時載淸玄酒僃㓗薌萁迥旒分爵&KR0736;
媚軒墀惠均撤俎祥降受釐十倫以具百福斯滋克昌
厥德永祚鴻基
武舞
御曆膺期乘乾表則成功戡亂順時經國兵暢五材武
弘七德憬彼遐裔化行充塞三道僃舉二儀交泰情發
自中義均莫大祀敬恭肅鍾鼔繁會萬國斯歡兆人斯
賴享兹介福康哉元首惠我無疆天長地久
昭夏
享序洽祀禮施神之駕嚴將馳奔精驅長離耀牲烟達
㓗誠照騰日馭鼔電鞭辭下土升上玄瞻寥廓杳無際
澹羣心畱餘惠
隋五郊歌
隋書樂志曰五郊歌辭青帝奏角音赤帝
奏徵音黃帝奏宫音白帝奏商音黑帝奏
羽音迎送神登歌與圜丘同
角音
震宮初動木德惟仁龍精戒旦鳥曆司春陽光煦物溫
風先導巖處載驚膏田巳冐犧牲豐㓗金石和聲懷柔
僃禮明德惟馨
徵音
長嬴開序炎上爲德執禮司萌持衡御國重離得位芒
種在時含櫻薦實木槿垂𬎼慶賞既行高明可處順時
立祭事昭福舉
宫音
爰稼作土順位稱坤孕金成德履艮爲尊黃本内色宫
實聲始萬物資生四時咸紀靈壇汛埽盛樂高張威儀
孔僃福履無疆
商音
西成肇節盛德在秋三農稍巳九榖行收金氣肅殺商
威飂戾嚴風鼓莖繁霜殞蔕厲兵詰㬥敕法愼刑明神
降嘏國步惟寧
羽音
玄英啓候冥陵初起虹藏於天雉化於水嚴關重閉星
廻日窮黃鍾動律廣莫生風玄樽示本天産惟質恩覃
外區福流京室
隋感帝歌
隋書樂志曰祀感帝奏諴夏迎送神登歌
與圜丘同
諴夏
禘祖垂典郊天有章以春之孟於國之陽繭栗惟誠陶
匏斯尚人神接禮明幽交暢火靈降祚火曆載隆烝哉
帝道赫矣皇風
隋雩祭歌
隋書樂志曰雩祭奏諴夏迎送神登歌與
圜丘同
諴夏
朱明啓候時載陽肅若舊典延五方嘉薦以陳盛樂奏
氣序和平資靈祐公田既雨私亦濡人殷俗富政化敷
隋蜡祭歌
隋書樂志曰蜡祭奏諴夏迎送神登歌與
圜丘同
諴夏
四方有祀八蜡酬功收藏既畢榛葛送終使之必報祭
之斯索三時告勞一日爲澤神祇必來鱗羽咸致惟義
之盡惟仁之至年成物阜罷役息人皇恩巳洽靈慶無
垠
隋朝日夕月歌
隋書樂志曰朝日夕月竝奏諴夏迎送神
登歌與圜丘同
朝日諴夏
扶木上朝暾嵫山沈暮景寒來遊晷促暑至馳輝永時
和合璧耀俗泰重輪明執圭盡昭事服冕罄虔誠
夕月諴夏
澄輝燭地域流耀鏡天儀曆草隨弦長珠胎逐望虧成
形表蟾兔竊藥資王母西郊禮既成幽壇福惟厚
隋方丘歌
隋書樂志曰祭方丘迎神奏昭夏奠玉帛
奏登歌獻皇地祇奏諴夏送神奏昭夏餘
竝同圜丘
昭夏
柔功暢陰德昭陳瘞典盛玄郊篚幕淸膋鬯馥皇情虔
具寮肅笙頌合鼔鼗會出桂旗屯孔蓋敬如在肅有承
神胥樂慶福膺
登歌
道惟生育器乃包藏報功稱範殷薦有常六瑚巳饋五
齊流香貴誠尚質敬洽義章神祚惟永帝業增昌
諴夏
厚載垂德崐丘主神陰壇吉禮北至良辰鑒水呈㓗牲
栗表純樽壺夕視幣玉朝陳羣望咸秩精靈畢臻祚流
於國祉被於人
昭夏
奠既徹獻已周竦靈駕逝遠遊洞四極帀九縣慶方流
祉恒遍埋玉氣掩牲芬晣神理顯國文
隋神州歌
隋書樂志曰祭神州奏諴夏迎送神登歌
與方丘同
諴夏
四海之内一和之壤地曰神州物頼生長咸池既降泰
折斯饗牲牷尚黑珪玉寔兩九㝢載寧神功克廣
隋社稷歌
隋書樂志曰祭社稷奏諴夏迎送神登歌
與方丘同
春祈社諴夏
厚地開靈方壇崇祀達以風露樹之松梓句萌既申芟
柞伊始恭祈粢盛載膺休祉
春祈稷諴夏
粒食興教播厥有先尊神致㓗報本惟虔瞻榆束耒望
杏開田方憑戩福佇詠豐年
秋報社諴夏
北墉申禮單出表誠豐犧入薦華樂在庭原隰既平泉
流又淸如雲巳望高廪斯盈
秋報稷諴夏
人天務急農亦勤止或蓘或藨惟&KR1666;惟芑凉風戒時歲
云秋矣物成則報功施必祀
隋先農歌
隋書樂志曰享先農奏諴夏迎送神與方
丘同
諴夏
農祥晨晣土膏初起春原俶載青壇致祀歛蹕長阡廻
旌外壝房俎飾薦山罍沈滓親事朱絃躬持黛耜恭神
務穡受釐降祉
隋先聖先師歌
諴夏
經國立訓學重教先三墳肇冊五典畱篇開鑿理著陶
鑄功宣東膠西序春誦夏弦芳塵載仰祀典無騫
唐祀圜丘樂章
唐書樂志曰貞觀二年祖孝孫修定雅樂
取禮記云大樂與天地同和故製十二和
之樂祭天神奏豫和之樂祭地祇奏順和
祭宗廟奏永和登歌奠玉帛奏肅和皇帝
行及臨軒奏太和王公出入送文舞出迎
武舞入奏舒和皇帝食舉及飲酒奏休和
皇帝受朝奏正和皇太子軒懸出入奏承
和正至皇帝禮會登歌奏昭和郊廟俎入
奏雍和酌獻飲福酒奏壽和六年冬至祀
昊天於圜丘樂章褚亮虞世南魏徵等作
大曆十四年攺豫和爲元和以避諱也按
唐初作十二和以法天數其後增造非一
頗無法度皆隨時制名云
豫和
上靈睠命膺會昌盛德殷薦叶辰良景福降兮聖德遠
玄化穆兮天曆長
太和
穆穆我后道應千齡登三處大得一居貞禮唯崇德樂
以和聲百神仰止天下文明
肅和
闓陽播氣甄曜垂明有赫圜宰深仁曲成日麗蒼璧烟
開紫營聿遵虔享式降鴻禎
雍和
欽惟大帝載仰皇穹始命田燭爰啓郊宫雲門駭聽雷
鼔鳴空神其介祀景祚斯融
壽和
八音斯奏三獻畢陳寶祚惟永暉光日新
舒和
疊璧凝影皇壇路編珠流彩帝郊前巳奏黃鍾歌大吕
還符寶曆祚昌年
凱安
新唐書禮樂志曰貞勸初舞隋文舞曰治
康武舞曰凱安郊廟朝會同用之舞者各
六十四人文舞左籥右翟著委貌冠黑素
絳頷廣褏白絝革帶鳥皮履武舞左干右
戚服平冕餘同文舞朝會則武弁平巾幘
廣褏金甲豹文絝鳥皮鞾執干戚餘同郊
廟凡初獻作文舞亞獻終獻作武舞太廟
降神以文舞及高宗崩攺治康舞曰化康
以避諱也舊書樂志曰凱安舞貞觀中造
凡有六變一變象龍興參野二變象尅靖
關中三變象東夷賓服四變象江淮寧謐
五變象獫狁讋服六變復位以崇象兵還
振旅亦如周之大武六成樂止按貞觀禮
享郊廟日文舞奏豫和順和永和等樂麟
德二年十月文舞攺用功成慶善樂武舞
攺用神功破陣樂并攺器服後以慶善樂
不可降神破陣樂不入雅樂復以治康凱
安如故
㫺在炎運終中華亂無象酆郊赤烏見邙山黑雲上大
賚下周車禁㬥開殷網幽明同叶贊鼎祚齊天壤
豫和
歌奏畢兮禮獻終六龍馭兮神將昇明德感兮非黍稷
降福簡兮祚休徵
唐郊天樂章
唐書樂志曰太樂舊有郊天送神辭一章
不詳所起
豫和
蘋蘩禮著黍稷誠微音盈鳳管彩駐龍旂洪歆式就介
福攸歸送樂有闋靈馭遄飛
樂府詩集卷第四
東吳毛晉訂正男扆再訂
