樂府詩集卷第四十四
太原郭茂倩編次
清商曲辭
清商樂一曰清樂清樂者九代之遺聲其
始卽相和三調是也竝漢魏已來舊曲其
辭皆古調及魏三祖所作自晉朝播遷其
音分散苻堅滅凉得之傳於前後二秦及
宋武定關中因而入南不復存於内地自
時已後南朝文物號爲最盛民謠國俗亦
世有新聲故王僧虔論三調歌曰今之清
商實由銅雀魏氏三祖風流可懷京洛相
高江左彌重而情變聽改稍復零落十數
年間亾者將半所以追餘操而長懷撫遺
器而太息者矣後魏孝文討淮漢宣武定
壽春收其聲伎得江左所傳中原舊曲明
君聖主公莫白鳩之屬及江南吳歌荆楚
西聲總謂之清商樂至於殿庭饗宴則兼
奏之遭梁陳亾亂存者蓋寡及隋平陳得
之文帝善其節奏曰此華夏正聲也乃微
更損益去其哀怨考而補之以新定律吕
更造樂器因於太常置清商署以管之謂
之清樂開皇初始置七部樂清商伎其一
也大業中煬帝乃定清樂西凉等為九部
而清樂歌曲有楊伴舞曲有明君并契樂
器有鍾磬琴瑟擊琴琵琶箜篌筑筝節鼓
笙笛簫箎塤等十五種為一部唐又增吹
葉而無塤隋室喪亂日益淪缺唐貞觀中
用十部樂清樂亦在焉至武后時猶有六
十三曲其後歌辭在者有白雪公莫巴渝
明君鳳將雛明之君鐸舞白鳩白紵子夜
吳聲四時歌前溪阿子及歡聞團扇懊憹
長史變丁督護讀曲烏夜啼石城莫愁襄
陽西烏夜飛估客楊伴雅歌驍壺常林歡
三洲採桑春江花月夜玉樹後庭花堂堂
泛龍舟等三十二曲明之君雅歌各二首
四時歌四首合三十七首又七曲有聲無
辭上柱鳳雛平調清調瑟調平折命嘯通
前為四十四曲存焉長安已後朝廷不重
古曲工伎寖缺能合於管弦者唯明君楊
伴驍壺春歌秋歌白雪堂堂春江花月夜
等八曲自是樂章訛失與吳音轉遠開元
中劉貺以為宜取吳人使之傳習以問歌
工李郎子郎子北人學於江都人俞才生
時聲調已失唯雅歌曲辭辭典而音雅後
郎子亾去清樂之歌遂闕自周隋已來管
弦雅曲將數百曲多用西凉樂鼓舞曲多
用龜兹樂唯琴工猶傳楚漢舊聲及清調
蔡邕五弄楚調四弄謂之九弄雅聲獨存
非朝廷郊廟所用故不載樂府解題曰蔡
邕云清商曲又有出郭西門陸地行車夾
鍾朱堂寢奉法等五曲其詞不足采著
吳聲歌曲
晉書樂志曰吳歌雜曲竝出江南東晉已
來稍有增廣其始皆徒歌既而被之管絃
蓋自永嘉渡江之後下及梁陳咸都建業
吳聲歌曲起於此也古今樂錄曰吳聲歌
舊器有箎箜篌琵琶今有笙筝其曲有命
嘯吳聲游曲半折六變八解命嘯十解存
者有烏噪林浮雲驅雁歸湖馬讓皆餘不
傳吳聲十曲一曰子夜二曰上柱三曰鳳
將雛四曰上聲五曰歡聞六曰歡聞變七
曰前溪八曰阿子九曰丁督護十曰團扇
郎竝梁所用曲鳳將雛已上三曲古有歌
自漢至梁不改今不傳上聲已下七曲內
人包明月製舞前溪一曲餘竝王金珠所
製也游曲六曲子夜四時歌警歌變歌竝
十曲中間游曲也半折六變八解漢世已
來有之八解者古彈上柱古彈鄭干新蔡
大治小治當男盛當梁太清中猶有得者
今不傳又有七日夜女歌長史變黃鵠碧
玉桃葉長樂佳歡好懊惱讀曲亦皆吳聲
歌曲也
吳歌三首鮑照
夏口樊城岸曹公却月戌但觀流水還識是儂流下
夏口樊城岸曹公却月樓觀見流水還識是儂淚流
人言荆江狹荆江定自闊五兩了無聞風聲那得逹
子夜歌四十二首晉宋齊辭
唐書樂志曰子夜歌者晉曲也晉有女子
名子夜造此聲聲過哀苦宋書樂志曰晉
孝武太元中琅琊王軻之家有鬼歌子夜
殷允為豫章豫章僑人庾僧虔家亦有鬼
歌子夜殷允為豫章亦是太元中則子夜
是此詩以前人也古今樂錄曰凡歌曲終
皆有送聲子夜以持子送曲鳳將雛以澤
雉送曲樂府解題曰後人更為四時行樂
之詞謂之子夜四時歌又有大子夜歌子
夜警歌子夜變歌皆曲之變也
落日出前門瞻矚見子度冶容多姿鬢芳香已盈路
芳是香所為冶容不敢當天不奪人願故使儂見郎
㝛㫺不梳頭絲髮被兩肩婉伸郎膝上何處不可憐
自從别歡來奩器了不開頭亂不敢理粉拂生黃衣
﨑嶇相怨慕始獲風雲通玉林語石闕悲&KR0736;兩心同
見娘喜(善一作)容媚願得結金蘭空織無經緯求匹理自
難
始欲識郎時兩心望如一理絲入殘機何悟不成匹
前絲斷纏(成一作)綿意欲結交情春蠶易感化絲子已復
生
今夕(日一作)已歡别合會抂何時明燈照空局悠然未有
期
自從别郎來何日不咨嗟黃蘖鬱成林當奈苦心多
高山種芙蓉復經黃蘖塢果得一蓮時流離嬰辛苦
朝&KR0736;出前門草&KR0736;還後渚語咲向誰道腹中隂憶汝
擥枕北窗臥郎來就儂嬉小喜多唐突相憐能幾時
駐筯不能食蹇蹇步闈裏投瓊著局上終日走博子
郎為傍人取負儂非一事攡門不安横無復相關意
年少當及時蹉跎日就老若不信儂語但看霜下草
綠攬迮題錦雙裙今復開已許腰中帶誰共解羅衣
常慮有貳意歡今果不齊枯魚就濁水長與清流乖
歡愁儂亦慘郎咲我便喜不見連理樹異根同條起
感歡初殷勤歎子後遼落打金側瑇瑁外豔裏懷薄
别後涕流連相&KR0736;情悲滿憶子腹糜爛肝腸尺寸斷
道近不得數遂致盛寒違不見東流水何時復西歸
誰能&KR0736;不歌誰能飢不食日冥當戸倚惆悵底不憶
擥裙未結帶約眉出前窗羅裳易飄颺小開罵春風
舉酒待相勸酒還杯亦空願因微觴會心感色亦同
夜覺百&KR0736;纏憂歎涕流襟徒懷傾筐情郎誰明儂心
儂年不及時其於作乖離素不如浮萍轉動春風移
夜長不得眠轉側聽㪅鼓無故歡相逢使儂肝腸苦
歡從何處來端然有憂色三喚不一應有何比松柏
念愛情慊慊傾倒無所惜重簾持自鄣誰知許厚薄
氣清明月朗夜與君共嬉郎歌妙意曲儂亦吐芳詞
驚風急素柯白日漸微濛郎懷幽閨性儂亦恃春容
夜長不得眠明月何灼灼想聞散喚聲虚應空中諾
人各既疇匹我志獨乖違風吹冬簾起許時寒薄飛
我念歡的的子行由豫情霧露隱芙蓉見蓮不分明
儂作北辰星千年無轉移歡行白日心朝東草還西
憐歡好情懷移居作鄉里桐樹生門前出入見梧子
遣信歡不來自往復不出金銅作芙蓉蓮子何能實
初時非不密其後日不如回頭批櫛脱轉覺薄志疎
寢食不相忘同坐復俱起玉藕金芙蓉無稱我蓮子
恃愛如欲進含羞未肯前口朱發豔歌玉指弄嬌弦
朝日照綺錢光風動紈素巧笑舊兩犀美目揚雙蛾
子夜四時歌七十五首晉宋齊辭
春歌二十首
春風動春心流目矚山林山林多竒采陽鳥吐清音
綠荑帶長路丹椒重紫莖流吹出郊外共歡弄春英
光風流月初新林錦花舒情人戲春月窈窕曳羅裾
妖冶顔蕩駘景色復多媚溫風入南牖織婦懷春意
碧樓冥初月羅綺垂新風含春未及歌桂酒發清容
杜鵑竹裏鳴梅花落滿道燕女遊春月羅裳曳芳草
朱光照綠苑丹華粲羅星那能閨中繡獨無懷春情
鮮雲媚朱景芳風散林花佳人步春苑繡帶飛紛葩
羅裳迮紅袖玉釵明月璫冶遊步春露艷覓同心郎
春林花多媚春鳥意多哀春風復多情吹我羅裳開
新鷰弄初調杜鵑競晨鳴畫眉忘注口遊步散春情
梅花落已盡桺花隨風散歎我當春年無人相要喚
㫺别雁集渚今還鷰巢梁敢辭歲月久但使逢春陽
春園花就黃陽池水方渌酌酒初滿杯調弦始終(成一作)
曲
娉婷揚袖舞阿那曲身輕照灼蘭光在容冶春風生
阿那曜姿舞逶迤唱新歌翠衣發華洛回情一見過
明月照桂林初花錦繡色誰能不相&KR0736;獨在機中織
﨑嶇與時競不復自顧慮春風振榮林常恐華落去
&KR0736;見春花月含咲當道路逢儂多欲擿可憐持自誤
自從别歡後歎(■一作)音不絶響黃蘖向春生苦心隨日
長
夏歌二十首
高堂不作壁招取四面風吹歡羅裳開動儂含咲容
反覆華簟上屏帳了不施郎君未可前待我整容儀
開春初無歡秋冬更增淒共戲炎暑月還覺兩情諧
春别猶春戀夏還情更久羅帳為誰褰雙枕何時有
疊扇放牀上企想遠風來輕袖拂華妝窈窕豋高臺
含桃已中食郎贈合歡扇深感同心意蘭室期相見
田蠶事已畢&KR0736;婦猶苦身當暑理絺服持寄與行人
朝豋凉臺上夕㝛蘭池裏乘月採芙蓉夜夜得蓮子
暑盛静無風夏雲薄草起攜手密葉下浮瓜沉朱李
鬱蒸仲暑月長嘯出湖邊芙蓉始結葉花豔未成蓮
適見戴青幡三春已復傾林鵲改初調林中夏蟬鳴
春桃初發紅惜色恐儂擿朱夏花落去誰復相尋覓
㫺别春風起今還夏雲浮路遙日月促非是我淹畱
青荷蓋渌水芙蓉葩紅鮮郎見欲採我我心欲懷蓮
四周芙蓉池朱堂敞無壁珍簟鏤玉牀繾綣任懷適
赫赫盛陽月無儂不握扇窈窕瑤臺女冶遊戲凉殿
春傾桑葉盡夏開蠶務畢晝夜理機縛知欲早成匹
情知三夏熱今日偏獨甚香巾拂玉席芙郎豋樓寢
輕衣不重綵飈風故不凉三伏何時過許儂紅粉妝
盛暑非遊節百慮相纏綿汎舟芙蓉湖散&KR0736;蓮子間
秋歌十八首
風清覺時凉明月天色高佳人理寒服萬結砧杵勞
清露凝如玉凉風中夜發情人不還臥冶遊步明月
鴻雁搴南去(字闕一)鷰指北飛征人難為&KR0736;願逐秋風歸
開窗秋(取一作)月光滅燭解羅裳含咲帷幌裏舉體蘭蕙
香
適憶三陽初今已九秋草追逐泰始樂不覺華年度
飄飄初秋夕明月耀秋輝握腕同遊戲庭含媚素歸
秋夜凉風起天高星月明蘭房競妝飾綺帳待雙情
凉秋(風一作)開窗寢斜月垂光照中宵無人語羅幌有雙
咲
金風扇素節玉露凝成霜登高去來雁惆悵客心傷
草木不常(長一作)榮顦顇為秋霜今遇泰始世年逢九春
陽
自從别歡來何日不相&KR0736;常恐秋葉零無復蓮條時
掘作九州池盡是大宅裏處處種芙蓉婉轉得蓮子
初寒八九月獨纏自絡絲寒衣尚未了郎喚儂底為
秋愛兩兩雁春感雙雙鷰蘭鷹接野雞雉落誰當見
仰頭看桐樹桐花特可憐願天無霜雪梧子解千年
白露朝夕生秋風凄長夜憶郎須寒服乘月擣白素
秋夜入窗裏羅帳起飄颺仰頭看明月寄情千里光
别在三陽初望還九秋草惡見東流水終年不西顧
冬歌十七首
淵冰厚三尺素雪覆千里我心如松柏君情復何似
塗澀無人行冐寒往相覓若不信儂時但看雪上跡
寒鳥依高樹枯林鳴悲風為歡顦顇盡那得好顔容
夜半冐霜來見我輒怨唱懷冰闇中倚已寒不蒙亮
躡履步荒林蕭索悲人情一唱泰始樂枯草銜花生
㫺别春草綠今還墀雪盈誰知相&KR0736;老玄鬢白髮生
寒雲浮天凝積雪冰川波連山結玉巖修庭振瓊柯
炭爐却夜寒重抱坐疊褥與郎對華榻弦歌秉(炳一作)蘭
燭
天寒歲欲草朔風舞飛雪懷人重衾寢故有三夏熱
冬林葉落盡逢春已復曜葵藿生谷底傾心不蒙照
朔風灑霰雨綠池蓮水結願歡攘皓腕共弄初落雪
嚴霜白草木寒風晝夜起感時為歡歎霜鬢不可視
何處結同心西陵柏樹下晃蕩無四壁嚴霜凍殺我
白雪停隂岡丹華耀陽林何必絲與竹山水有清音
未嘗經辛苦無故彊相矜欲知千里寒但看井水冰
果欲結金蘭但看松柏林經霜不墮(墜一作)地歲寒無冀
心
適見三陽日寒蟬已復鳴感時為歡歎白髮綠鬢生
子夜四時歌七首梁武帝
春歌
蘭葉始滿地梅花已落枝持此可憐意摘以寄心知
夏歌三首
江南蓮花開紅光復碧水色同心復同藕異心無異
閨中花如繡簾上露如珠欲知有所&KR0736;停織復踟蹰
含桃落花日黃鳥營飛時君住馬已(欲一作)疲妾去蠶已
飢
秋歌二首
繡帶合歡結錦衣連理文懷情入夜月含笑出朝雲
當信抱梁期莫聽回風音鏡上兩人髻分明無兩心
冬歌
寒閨動黻帳密筵重錦席賣眼拂長袖含笑留上客
子夜四時歌八首王金珠
春歌三首
朱日光素水黃華映白雪折梅待佳人共迎陽春月
階上香入懷庭中花照眼春心鬱如此情來不可限
吹漏不可停斷弦當更續俱作雙&KR0736;引共奏同心曲
夏歌二首
玉盤貯朱李金杯盛白酒本欲持自親復恐不甘口
垂簾倦煩熱卷幌乘清隂風吹合歡帳直動相&KR0736;琴
秋歌二首
疊素蘭房中勞情桂杵側朱顔潤紅粉香汗光玉色
紫莖垂玉露綠葉落金櫻著錦如言重衣羅始覺輕
冬歌
寒閨周黼帳錦衣連理文懷情入夜月含咲出朝雲
樂府詩集卷第四十四
東吳毛晉訂正男扆再訂
