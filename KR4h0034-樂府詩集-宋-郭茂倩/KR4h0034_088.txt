樂府詩集卷第八十八
太原郭茂倩編次
雜歌謠辭
謠辭
堯時康衢童謠
列子曰堯治天下五十年不知天下之治
與不治億兆之願戴已與不願戴已顧問
左右外朝及抂野皆不知也堯乃微服游
於康衢聞童兒謠堯喜問曰誰教爾為此
言童兒曰聞之大夫大夫曰古詩也堯還
宮召舜因禪以天下舜不辭而受之
立我烝民莫匪爾極不識不知順帝之則
晉獻公時童謠
春秋左氏傳曰晉獻公伐虢圍下陽問於
卜偃曰吾其濟乎偃以童謠對曰克之十
月丙子旦日在尾月在策鶉火中必是時
也冬十二月丙子朔晉滅虢虢公醜奔京
師漢書五行志曰周十二月夏十月也言
天者以夏正
丙之晨龍尾伏辰袀服振振取虢之旂鶉之奔奔天策
焞焞火中成軍虢公其奔
晉惠公時童謠
漢書五行志曰晉惠公賴秦力得立立而
背秦内殺二大夫國人不說及㪅葬其兄
恭太子申生而不敬故詩妖作也後與秦
戰為秦所獲立十四年而死晉人絶之㪅
立其兄重耳是為文公遂伯諸侯
恭太子㪅葬兮後十四年晉亦不昌昌乃抂其兄
魯國童謠
漢書五行志曰左氏傳魯文成之世童謠
也至昭公時有鸜鵒來巢公攻季氏敗出
奔齊居外野次乾侯八年死于外歸葬魯
昭公名裯公子宋立是為定公
鸜之鵒之公出辱之鸜鵒之羽公抂外野往饋之馬鸜
鵒跦跦公抂乾侯徵褰與襦鸜鵒之巢遠哉遥遥裯父
喪勞宋父以驕鸜鵒鸜鵒往歌來哭
楚昭王時童謠
家語曰楚昭王渡江江中有物大如斗圓
而赤直觸王舟舟人取之王大怪之遍問
羣臣莫之能識王使使聘於魯問于孔子
孔子曰此為萍實也可剖而食之吉祥也
唯霸者為能獲焉使者反王遂食之大美
久之使來以告魯大夫大夫因子游問曰
夫子何以知其然曰吾昔之鄭過乎陳之
野聞童謠此楚王之應也是以知之
楚王渡江得萍實大如斗赤如日剖而食之甜如蜜
周末時童謠
家語曰齊有一足之鳥飛習于公朝下止
扵殿前舒翅而跳齊侯大怪之使使聘魯
問於孔子孔子曰此鳥名曰商羊水祥也
㫺童兒有屈其一脚振訊兩眉而跳且謠
今齊有之其應至矣急告民趨治溝渠脩
隄防將有大水為災頃之大霖雨水溢泛
諸國傷害民人唯齊有備不敗
天將大雨商羊鼓儛
漢元帝時童謠
漢書五行志曰元帝時童謠至成帝建始
二年三月戊子北宮中井泉稍上溢出南
流井水隂也竈烟陽也玉堂金門至尊之
居象隂盛而滅陽竊有宮室之應也王莽
生於元帝初元四年至成帝封侯為三公
輔政因以簒位也
井水溢滅竈烟灌玉堂流金門
漢成帝燕燕童謠
漢書五行志曰成帝時童謠後帝為微行
出遊常與富平侯張放俱稱富平侯家人
過陽阿主作樂見舞者趙飛鷰而幸之故
曰燕燕尾涏涏美好貎也張公子謂富平
侯也木門倉琅根為宮門銅鍰言將尊貴
也後遂立為皇后與弟昭儀賊害後宮皇
子卒皆伏辜所謂燕飛來啄皇孫皇孫死
燕啄矢者也
燕燕尾涏涏張公子時相見木門倉琅根燕飛來啄皇
孫皇孫死燕啄矢
漢成帝時歌謠
漢書五行志曰成帝時歌謠也桂赤色漢
家象華不實無繼嗣也王莽自謂黃象黃
爵巢其顛也
邪徑敗良田讒口亂善人桂樹華不實黃爵巢其顛故
為人所羡今為人所憐
王莽時汝南童謠
漢書曰汝南舊有鴻隙大陂郡以為饒成
帝時關東數水陂溢為害翟方進為相與
御史大夫孔光共遣掾行視以為決去陂
水其地肥美省隄防費而無水憂遂奏罷
之及翟氏滅鄉里歸惡言方進請陂下良
田不得而奏罷陂王莽時常枯旱郡中追
怨方進時有童謠子威方進字也
壞陂誰翟子威飯我豆食羹芋魁反乎覆陂當復誰云
者兩黃鵠
㪅始時南陽童謠
後漢書五行志曰㪅始時南陽有童謠是
時㪅始抂長安世祖為大司馬平定河北
㪅始大臣竝僭專權故謠妖作也後㪅始
遂為赤眉所殺是㪅始之不諧抂赤眉也
世祖自河北興
諧不諧抂赤眉得不得抂河北
後漢時蜀中童謠
後漢書五行志曰世祖建武六年蜀中童
謠是時公孫述僭號於蜀時人竊言王莽
稱黃述欲繼之故稱白五銖漢家貨明當
復也述遂誅滅
黃牛白腹五銖當復
後漢順帝末京都童謠
後漢書五行志曰順帝之末京都童謠按
順帝即世孝質短祚大將軍梁冀貪樹疏
幼以為已功專國號令以贍其私太尉李
固以為清河王雅性聰明敦詩悦禮加又
屬親立長則順置善則固而冀建白太后
策免固徵蠡吾侯遂即至尊固是月幽斃
于獄㬥屍道路而太尉胡廣封安樂鄉侯
司徒趙戒厨亭侯司空袁湯安國亭侯
直如弦死道邊曲如鈎反封侯
後漢桓帝初小麥童謠
後漢書五行志曰桓帝之初天下童謠按
元嘉中涼州諸羌一時俱反南入蜀漢東
抄三輔延及幷冀大爲民害命將出衆每
戰常負中國益發甲卒麥多委棄但有婦
女穫刈之也吏買馬君具車者言調發重
及有秩者也請爲諸君鼓嚨胡者不敢公
言私咽語也
小麥青青大麥枯誰當穫者婦與姑丈人何抂西擊胡
吏買馬君具車請為諸君鼓嚨胡
大麥行杜甫
大麥亁枯小麥黃婦女行泣夫走藏東至集壁西梁洋
問誰腰鎌胡與羌豈無蜀兵三千人部領辛苦江山長
安得如鳥有羽翅託身白雲還故鄉
後漢桓帝初城上烏童謠
後漢書五行志曰桓帝之初京都童謠按
此皆謂為政貪也城上烏尾畢逋者處高
利獨食不與下共謂人主多聚斂也公為
吏子為徒者言蠻夷將畔逆父既為軍吏
其子又為卒徒往擊之也一徒死百乘車
者言前一人往討胡既死矣後又遣百乘
車往車班班入河間者言桓帝將崩乘輿
班班入河間迎靈帝也河間姹女工數錢
以錢為室金為堂者靈帝既立其母永樂
太后好聚金以為堂也石上慊慊舂黃粱
言永樂唯積金錢慊慊常若不足吏人舂
黃粱而食之也梁下有懸鼓我欲擊之丞
卿怒者言永樂教靈帝使賣官受錢所禄
非其人天下忠篤之士怨望欲擊懸鼓以
求見丞卿主鼓者亦復謟順怒而止我也
劉昭以為此謠後驗竟為靈帝作言一徒
似斥桓帝帝貴任羣閹參委機政左右前
後莫非刑人有同囚徒之長故言寄一徒
也且又弟則廢黜身無嗣塊然單獨非一
而何百乘車者乃國之君解犢後徵正膺
斯數繼以班班尤得以類焉解犢靈帝所
封也
城上烏尾畢逋公為吏子為徒一徒死百乘車車班班
入河間河間姹女工數錢以錢為室金為堂石上慊慊
春黃粱梁下有懸鼓我欲擊之丞卿怒
後漢桓帝初京都童謠
後漢五行志曰桓帝之初京都童謠至延
熹末鄧皇后以譴自殺乃以竇貴人代之
其父名武字游平拜城門校尉及太后攝
政為大將軍與太傅陳蕃合心戮力惟德
是建印綬所加咸得其人豪賢大姓皆絶
望矣
游平賣印自有平不避豪賢及大姓
後漢桓帝末京都童謠
後漢書五行志曰桓帝之末京都童謠按
解犢亭屬饒陽河間縣也居無幾何而桓
帝崩使者與解犢侯皆白蓋車從河間來
延延衆貌是時御史劉儵建議立靈帝以
儵為侍中中常侍侯覽畏其親近必當間
已白拜儵泰山太守因令司隷迫促殺之
朝廷少長思其功效乃拔用其弟郃致位
司徒此為合諧也劉昭按郡國志饒陽本
屬涿後屬安平靈帝既是河間王曾孫謠
言自是有徵無俟河間之縣為驗也
白蓋小車何延延河間來合諧河間來合諧
後漢靈帝末京都童謠
後漢書五行志曰靈帝之末京都童謠至
中平六年少帝登躡至尊獻帝未有爵號
爲中常侍叚珪等所執公卿百官皆隨其
後到河上乃得來還此爲非侯非王上北
芒者也
侯非侯王非王千乘萬騎上北芒
後漢獻帝初童謠
後漢初五行志曰獻帝初童謠公孫瓚以
爲易地當之遂徙鎮焉乃脩城積穀以待
天下之變建安三年袁紹攻瓚瓚大敗縊
其姊妹妻子引火自焚紹兵趣登臺斬之
初瓚破黃巾殺劉虞乘勝南下侵據齊地
雄威大振而不能開廓遠圖欲以堅城觀
時坐聽圍戮斯亦自易地而去世也
燕南垂趙北際中央不合大如礪唯有此中可避世
後漢獻帝初京都童謠
後漢書五行志曰獻帝元初京都童謠按
千里草為董十日卜為卓凡别字之體皆
從上起左右離合無有從下發端者也今
二字如此者天意若曰卓自下摩上以臣
陵君也青青㬥盛之貌不得生者亦旋破
亾也
千里草何青青十日卜不得生
魏明帝景初中童謠
宋書五行志曰魏明帝景初中童謠及宣
王平遼東歸至白屋當還鎮長安會帝疾
篤急召之乃乘追鋒車東渡河終翦魏室
如童謠之言也
阿公阿公駕馬車不意阿公東渡河阿公東還當奈何
魏齊王嘉平中謠
宋書五行志曰魏齊王嘉平中謠按朱虎
者楚王彪小字也王陵令狐愚聞此謠謀
立彪事發陵等伏誅彪賜死
白馬素羈西南馳其誰乘者朱虎騎
吳孫亮初童謠
宋書五行志曰吳孫亮初童謠按楊子閣
者反語石子堈也鉤絡鉤帶也及諸葛恪
死果以葦席裹身篾束其腰投之石子堈
後聽恪故吏收葬求之此堈云
吁汝恪何若若蘆葦單衣篾鉤絡於何相求揚子閣
吳孫亮初白鼉鳴童謠
宋書五行志曰吳孫亮初公安有白鼉鳴
童謠按南郡城可長生者有急易以逃也
明年諸葛恪敗弟融鎮公安亦見襲融刮
金印龜服之而死鼉有鱗介甲兵之象也
白鼉鳴龜背平南郡城中可長生守死不去義無成
白鼉鳴張籍
天欲雨有東風南谿白鼉鳴窟中六月人家井無水夜
聞白鼉人盡起
吳孫皓初童謠
宋書五行志曰吳孫皓初童謠按皓尋遷
都武昌民泝流供給咸怨毒焉
寧飲建業水不食武昌魚寧還建業死不止武昌居
吳孫皓天紀中童謠
宋書五行志曰吳孫皓天紀中童謠晉武
帝聞之加王濬龍驤將軍及征吳江西衆
軍無過者而王濬先定秣陵
阿童復阿童銜刀遊渡江不畏岸上虎但畏水中龍
晉武帝太康後童謠三首
宋書五行志曰晉武帝太康後江南童謠
于時吳人皆謂抂孫氏子孫故竊發為亂
者相繼按横目者四字自吳亾至晉元帝
興幾四十年皆如童謠之言元帝懦而少
斷局縮肉直斥之也于寶云不知所斥諱
之也
局縮肉數横目中國當敗吳當復
宮門柱且莫朽吳當復抂三十年後
雞鳴不拊翼吳復不用力
晉惠帝永熙中童謠
晉書五行志曰惠帝永熙中童謠時楊駿
專權楚王用事故言荆筆楊板二人不誅
則君臣禮悖故云幾作驢也
二月末三月初荆筆楊板行詔書宮中人馬幾作驢
晉惠帝元康中京洛童謠二首
晉書五行志曰惠帝元康中京洛童謠南
風賈后字也白晉行也沙門太子小字也
魯賈謐國也言賈后將與謐為亂以危太
子而趙王因釁咀嚼豪賢以成簒奪也按
賈后傳有此謠云南風烈烈吹黃沙遥望
魯國鬱嵯峨前至三月滅汝家與五行志
所載不同其後賈謐既誅賈后尋亦廢死
宋書五行志曰是時愍懷頗失衆望卒以
廢黜不得其死焉
南風起吹白沙遥望魯國何嵯峨千歲髑髏生齒牙
城東馬子莫嚨哅比至來年纏汝鬉
晉元康中洛中童謠
宋書五行志曰晉元康中趙王倫既簒洛
中有童謠數月而齊王成都河間義兵同
會誅倫按成都西蕃而抂鄴故曰虎從北
來齊東蕃而抂許故曰龍從南來河間水
匯而抂關中故曰水從西來齊畱輔政居
宮西有無君之心故曰登城看也
虎從北來鼻頭汗龍從南來登城看水從西來何灌灌
晉惠帝時洛陽童謠
晉書曰惠帝時洛陽童謠明年而胡賊石
勒劉羽反
鄴中女子莫千妖前至三月抱胡腰
晉惠帝大安中童謠
宋書五行志曰晉惠帝大安中童謠其後
中原大亂宗蕃多絶唯琅邪汝南西陽南
頓彭城同至江表而元帝嗣晉矣
五馬游渡江一馬化為龍
晉懷帝永嘉初謠
晉書五行志曰苟晞將破汲桑時有此謠
司馬越由是惡晞奪其兖州隟難遂構焉
按列傳東海孝獻王越字元超懷帝永嘉
初出鎮許昌自許昌率苟晞及冀州刺史
丁劭討汲桑破之越還于許長史潘滔說
之曰兖州天下樞要公宜自牧乃轉苟晞
為青州刺史由是與晞有隙
元超兄弟大洛度上桑打椹為苟作
晉懷帝永嘉初童謠
晉書五行志曰司馬越還洛時童謠也按
列傳越既與苟晞構怨尋詔越為丞相領
兖州牧督兖豫司冀幽幷六州越辭丞相
不受自許遷于鄄城移屯濮陽又遷于滎
陽後自滎陽還洛帝紀曰永嘉三年三月
丁巳東海王越歸京師是也
洛中大鼠長尺二若不早去大狗至
晉永嘉中童謠
三十國春秋曰永嘉中童謠也
秦川中血没腕唯有涼州倚柱觀
晉明帝大寧初童謠
晉書五行志曰明帝太寧初童謠及明帝
崩成帝幼爲蘇峻所逼遷于石頭御膳不
足此大馬死小馬餓也高山峻也言峻尋
死石峻弟蘇石也峻死後石據石頭尋亦
破此山崩石破之應也
惻惻力力放馬山側大馬死小馬餓高山崩石自破
晉哀帝隆和初童謠
晉書五行志曰哀帝隆和初童謠朝廷聞
而惡之改年曰興寧民復歌曰雖復改興
寧亦復無聊生哀帝尋崩升平五年而穆
帝崩不滿斗不至十年也
升平不滿斗隆和那得久桓公入石頭陛下徒跣走
晉太和末童謠
晉書五行志曰太和末童謠及海西公被
廢百姓耕其門以種小麥遂如謠言
犁牛耕御路白門種小麥
晉孝武太元末京口謠
晉書五行志曰孝武帝太元末京口謠尋
王恭起兵誅王國寶旋爲劉牢之所敗故
言拉颯棲也
黃雌雞莫作雄父啼一旦去毛衣衣被拉颯棲
樂府詩集卷第八十八
東吳毛晉訂正男扆再訂
