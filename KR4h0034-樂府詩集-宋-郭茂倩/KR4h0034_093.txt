樂府詩集卷第九十三
太原郭茂倩編次
新樂府辭
樂府雜題
塞下曲十一首僧貫休
下營依遁甲分師把河隍地使人心惡風吹旗燄荒搜
山見探卒放火獵黃羊唯有南飛雁聲聲斷客腸
歸去是何年山連邏逤川蒼黃曾戰地空闊養鵰天旗
插蒸沙堡槍擔卓槊泉蕭條寒日落號令徹窮邊
虜寇日相待如龍馬不肥突圍金甲破趁賊鐵槍飛漢
月堂堂上胡雲慘慘微黃河冰已合猶未送征衣
南北唯堪恨東西實可嗟常飛侵夏雪何處有人家風
刮隂山薄河推大岸斜只應寒夜夢時見故園花
不是將軍勇胡兵豈易當雨曾淋火陣箭又中金瘡鐵
嶺全無土犲羣亦有狼因思無戰日天子是陶唐
榆葉飄蕭盡關防烽寨重寒來知馬疾戰後覺人兇燒
逐飛蓬死沙生毒霧濃誰能奏明主功業已堪封
萬戰千征地蒼茫古寨門隂兵爲客&KR1090;惡酒發刀㾗風
落崑崙石河萌苜蓿根將軍更移帳日日近西蕃
古塞腥膻地胡兵聚如蠅寒鵰中&KR1076;石落在黃河冰蒼
茫邏逤城枿枿賊氣興鑄金禱秋穹還擬相憑陵
戰骨踐成塵飛入征人目黃雲忽變黑戰鬼作陣哭隂
風吼大漠火號出不得誰為天子前唱此邊城曲
日向平沙出還向平沙沒飛蓬落陣營驚鵰去天末帝
鄉青樓倚霄漢歌吹掀天對花月豈知塞上望鄉人日
日雙眸滴清血
狼烟作陣雲匈奴愛輕敵領兵不知數牛羊復吞磧嚴
冬大河枯嫖姚去深擊戰血染黃沙風吹映天赤
同前六首盧綸
鷲翎金僕姑燕尾繡蝥弧獨立揚新令千營共一呼
林暗草驚風將軍夜引弓平明尋白羽沒在石稜中
月黑雁飛高單于夜遁逃欲將輕騎逐大雪滿弓刀
野幕蔽瓊筵羌戎賀勞旋醉和金甲舞雷鼓動山川
調箭又呼鷹俱聞出世能奔狐將迸雉掃盡古丘陵
亭亭七葉貴蕩蕩一隅清他日題麟閣唯應獨不名
同前二首僧皎然
寒塞無因見落梅胡人吹入笛聲來勞勞亭上春應度
夜夜城南戰未回
都護今年破武威胡沙萬里鳥空飛旄竿瀚海掃雲出
氈騎天山踏雪歸
同前李賀
胡角引北風薊門白於水天含青海道城頭見千里露
下旗濛濛寒金鳴夜刻蕃甲鏁蛇鱗馬嘶青塜白秋静
是旄頭沙遠席萁愁帳北天應盡河聲出塞流
同前劉駕
勒兵遼水邊風急卷旌旃絶塞隂無草平沙去盡天下
營看斗建傳號信狼烟聖代書青史當時破虜年
同前二首王維
辛勤幾出黃花戍迢遰初隨細桺營塞晚每愁殘月苦
邊秋更逐斷蓬驚
年少辭家從冠軍金裝寶劒去邀勲不知馬骨傷寒水
唯見龍城起草雲
同前二首令狐楚
雪滿衣裳冰滿鬚曉隨飛將代單于平生志氣今何在
把得家書淚似珠
邊草蕭條塞雁飛征人南望盡霑衣黃塵滿面長湏戰
白髮生頭未得歸
同前五首張仲素
三戍漁陽再渡遼騂弓在臂劒横腰匈奴欲似知名姓
休傍隂山更射鵰
獵馬千羣雁幾雙燕然山下碧油幢傳聲漢北單于破
火照旌旗夜受降
朔雪飄飄開雁門平沙歴亂卷蓬根功名恥計擒生數
直斬樓蘭報國恩
隴水潺湲隴樹秋征人到此淚雙流鄉關萬里無因見
西戍河源早晚休
隂磧茫茫塞草腓桔橰烽上草烟飛交河北望天連海
蘇武曾將漢節歸
同前六首戎昱
慘慘寒日沒北風卷蓬根將軍領疲兵却入古塞門回
頭指隂山殺氣成黃雲
上山望胡兵胡馬馳驟速黃河冰已合意又向南牧嫖
姚夜出軍霜雪割人肉
塞北無草木烏鳶巢僵屍泱漭沙漠空終日胡風吹戰
卒多苦辛苦辛無四時
晚渡西海西向東看日沒傍岸砂礫堆半和戰兵骨單
于竟未滅隂氣常勃勃
城上畫角哀則知兵辛苦試問左右人無言淚如雨何
意休明時終年事鼙鼓
北風凋白草胡馬日駸駸夜後戍樓月秋來邊將心鐵
衣霜露重戰馬歲年深自有盧龍塞烟塵飛至今
同前丁稜
北風鳴晚角雨雪塞雲低烽舉戰軍動天寒征馬嘶出
營紅旆展過磧暗沙迷諸將年皆老何時罷鼓鼙
同前郎士元
寶刀塞上兒身經百戰曾百勝壯心竟未嫖姚知白草
山頭日初沒黃沙戍下悲歌發蕭條夜静邊風吹獨倚
營門望秋月
同前許渾
夜戰桑乾雪秦兵半不歸朝來有鄉信猶自寄征衣
同前周朴
石國胡兒向磧東愛吹横笛引秋風夜來雲雨皆飛盡
月照平沙萬里空
同前二首張祜
二十逐嫖姚分兵遠戍遼雪迷經塞夜冰壯渡河朝促
放鵰難下生騎馬未調小儒何足問看取劒横腰
萬里配長陘連年慣野營入羣來揀馬抛伴去擒生箭
插鵰翎闊弓盤鵲角輕問看行遠近西去受降城
塞下李宣遠
秋日并州路黃榆落故關孤城吹角罷數騎射鵰還帳
幕遥臨水牛羊自下山行人正垂淚烽火起雲間
同前三首沈彬
塞葉聲悲秋欲霜寒山數點下牛羊映霞旅雁隨疎雨
向磧行人帶夕陽邊騎不來沙路失國恩深後海城荒
胡兒向化新成長猶自千回問漢王
貴主和親殺氣沉燕山閒獵鼓鼙音旗分雪草偷邊馬
箭入寒雲落塞禽隴月盡牽鄉思動戰衣誰寄淚㾗深
金釵謾作封侯别擘破佳人萬里心
月冷榆關過雁行將軍寒笛老思鄉貳師骨恨千夫壯
李廣魂飛一劒長戍角就沙催落日隂雲分磧護秋霜
誰知漢武輕中國閒奪天山草木荒
交河塞下曲胡曾
交河冰薄日遲遲漢將思家感别離塞北草生蘇武泣
隴西雲起李陵悲曉侵雉堞烏先覺春入關山雁獨知
何處疲兵心最苦夕陽樓上笛聲時
汾隂行李嶠
君不見㫺日西京全盛時汾隂后土親祭祠齋宫㝛寢
設廚供撞鐘鳴鼓樹羽旗漢家五世才且雄賓延萬靈
服九戎柏梁賦詩高宴罷詔書法駕幸河東河東太守
親掃除奉迎至尊導鑾輿五營將校列容衛三河縱觀
空里閭回旌駐蹕降靈埸焚香奠醑邀百祥金鼎發食
正焜煌靈祇煒燁攄景光埋玉陳牲禮神畢舉麾上馬
乘輿出彼汾之曲嘉可游木蘭為檝桂為舟櫂歌微吟
綵鷁浮簫鼓哀鳴白雲秋歡娛宴洽賜羣后家家復除
戶牛酒聲明動天樂無有千秋萬歲南山夀自從天子
向秦關玉輦金車不復還珠簾羽帳長寂寞鼎湖龍髯
安可攀千齡人事一朝空四海為家此路窮雄豪意氣
今何在壇埸宮館盡蒿蓬路逢古老長歎息世事回環
不可測㫺時青樓對歌舞今日黃埃聚荆棘山川滿目
淚沾衣富貴榮華能幾時不見只今汾水上唯有年年
秋雁飛
大梁行唐堯客
客有成都來為我彈鳴琴前彈别鶴操後奏大梁吟大
梁傷客情荒臺對古城版築有陳迹歌吹無遺聲雄哉
魏公子疇日好羅英秀士三千人煌煌象列星金槌奪
晉鄙白刃刎侯嬴邯鄲救趙北函谷走秦兵君子榮且
昧忠信莫之明間諜忽來及雄圖靡克成千齡萬化盡
但見榮與清舊國多狐兔夷門荆棘生蒼梧彩雲沒汳
浦綠池平聞有東山去蕭蕭班馬鳴河洲搴㝛莽日夕
淚沾纓因之唁公子慷慨此歌行
同前高適
古城莽蒼饒荆榛驅馬荒城愁殺人魏王宮觀盡禾黍
信陵賓客隨灰塵憶㫺雄都舊朝市軒車照(炤一作)曜歌
鍾起軍容帶甲三十萬國步連衡一千里全盛湏臾那
可論高臺曲池無復存遺墟但見狐狸跡古地空多(作一)
(餘)草木根草天搖落傷懷抱撫劒悲歌對秋草俠客猶
傳朱亥名行人尚識夷門道白璧黃金萬戶侯寶刀駿
馬填山丘年代淒涼不可問往來唯見水東流
洛陽行張籍
洛陽宮闕當中州城上峩峩十二樓翠華西去幾時返
梟巢乳鳥藏鷙鷰御門空鏁五十年稅彼農夫修玉殿
六街朝草鼓鼕鼕禁兵持戟守空宮百官日月謝拜表
驛使相續長安道上陽宮樹黃復綠野豺入苑食麋鹿
陌上老翁雙淚垂芙說武皇廵幸時
永嘉行
晉書曰懷帝永嘉五年六月劉曜王彌䧟
洛陽入于南宮升太極前殿縱兵大掠悉
收宮人珍寶曜於是害諸王公及百官已
下三萬餘人遷帝於平陽劉聰以帝爲會稽
公按劉元海本匈奴冐頓之後曜其族子
也
黃頭鮮卑入洛陽胡兒持戟昇明堂晉家天子作降虜
公卿齊走如牛羊紫陌旌旛暗相觸家家雞犬驚上屋
婦人出門隨亂兵夫死眼前不敢哭九州諸侯自曠土
無人領兵來護主北人避胡多在南南人至今能晉語
田家行王建
男聲欣欣女顔悅人家不怨言語别五風雖熱麥風清
簷頭索索繰車鳴野蠶作繭人不取葉間撲撲秋蛾生
麥收上埸絹在軸的知輸得官家足不願(望一作)入口復
上身且免向城賣黃犢田家衣食無厚薄不見縣門身
即樂
同前元稹
牛㕰㕰田确确旱塊敲牛蹄趵趵種得官倉珠顆穀六
十年來兵簇簇日月食糧車轆轆一日官軍收海服驅
牛駕車食羊肉歸來收得牛兩角重鑄樓犁作斤斸姑
舂婦檐輸官不足歸賣屋願官早勝讎早覆農死有兒
牛有犢不遣官軍糧不足
思遠人王建
妾思常懸懸君行復綿綿征途向何處碧海與青天歲
久自有念誰令長在邊少年若不歸蕭室如黃泉
同前張籍
野橋春水清橋上送君行去去人應老年年草自生出
門看遠道無信向邊城楊桺别離處秋蟬今復鳴
憶遠曲
水上山沉沉征途渡遠林途荒人行少馬跡猶可尋雪
中獨立樹海口失侶禽誰愛如長綿千里縈我心
同前元稹
憶遠曲郎身不遠郎心遠沙隨郎飯俱在匙郎意看沙
那比飯水中畫字無字㾗君心暗畫誰會君況妾事姑
姑進止身去門前同萬里一家盡是郎腹心妾似生來
無兩耳妾身何足言聽妾私勸君君今夜夜醉何處姑
來伴妾自閉門嫁夫恨不早養兒將備老妾自嫁郎身
骨立老姑為郎求娶妾妾不忍見姑郎忍見為郎忍耐
看姑面
望遠曲孟郊
朝朝候歸信日日登高臺行人未去植庭梅别來三見
庭花開庭花開盡復幾時春光駘蕩阻佳期愁來望遠
烟塵隔空憐綠鬢風吹白何當歸見遠行客
夫遠征元稹
趙卒四十萬盡為坑中鬼趙王未信趙母言猶點新兵
更填死填死之兵兵氣索秦疆趙破括敵起括雖專命
起尚輕何況牽肘之人牽不已坑中之鬼妻在營髽&KR0984;
戴絰鵝雁鳴送夫之婦又行哭哭聲送死非送行夫遠
征遠征不必戍長城出門便不知死生
樂府詩集卷第九十三
東吳毛晉訂正男扆再訂
