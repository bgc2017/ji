樂府詩集卷第六十
太原郭茂倩編次
琴曲歌辭
飛龍引蕭慤
河曲銜圖出江上負舟歸欲因作雨去還逐景雲飛引
商吹細管下徵泛長徽持此凄清引春夜舞羅衣
同前二首李白
黃帝鑄鼎於荆山鍊丹砂丹砂成黃金騎龍飛上太清
家雲愁海&KR0736;令人嗟宫中綵女顔如花飄然揮手凌紫
霞從風縱體登鑾車登鑾車侍軒轅遨遊青天中其樂
不可言
鼎湖流水清且閒軒轅去時有弓劒古人傳道流其間
後宫嬋娟多花顔乘鸞飛煙亦不還騎龍攀天造天關
造天關聞天語長雲河車載玉女載玉女過紫皇紫皇
乃賜白兔所擣之藥後天而老凋三光下視瑶池見王
母蛾眉蕭颯如秋霜
烏夜啼引張籍
李勉琴說曰烏夜啼者何晏之女所造也
初晏繫獄有二烏止於舍上女曰烏有喜
聲父必免遂撰此操按清商西曲亦有烏
夜啼宋臨川王所作與此義同而事異
秦烏啼啞啞夜啼長安吏人家吏人得罪囚在獄傾家
賣産將自贖少婦起聽夜啼烏知是官家有赦書下牀
心喜不重寐未明上堂賀舅姑少婦語啼烏汝啼慎勿
虚借汝庭樹作高巢年年不令傷爾雛
宛轉歌二首劉妙容
一曰神女宛轉歌續齊諧記曰晉有王敬
伯者會稽餘姚人少好學善鼓琴年十八
仕於東宫為衛佐休假還鄉過吳維舟中
渚登亭望月悵然有懷乃倚琴歌泫露之
詩俄聞戶外有嗟賞聲見一女子雅有容
色謂敬伯曰女郎悦君之琴願共撫之敬
伯許焉既而女郎至姿質婉麗綽有餘態
從以二少女一則向先至者女郎乃撫琴
揮弦調韻哀雅類今之登歌曰古所謂楚
明君也唯嵇叔夜能為此聲自兹以來傳
習數人而已復鼓琴歌遲風之詞因歎息
久之乃命大婢酌酒小婢彈箜篌作宛轉
歌女郎脱頭上金釵扣琴弦而和之意韻
繁諧歌凡八曲敬伯唯憶二曲將去畱錦
臥具繡香嚢幷佩一雙以遺敬伯敬伯報
以牙火籠玉琴軫女郎悵然不忍别且曰
深閨獨處十有六年矣邂逅旅館盡平生
之志蓋冥契非人事也言竟便去敬伯船
至虎牢戍吳令劉惠明者有愛女早世舟
中亾臥具於敬伯船獲焉敬伯具以告果
於帳中得火籠琴軫女郎名妙容字雅華
大婢名春條年二十許小婢名桃枝年十
五皆善彈箜篌及宛轉歌相繼俱卒唐李
端又有王敬伯歌亦出於此
月既明西軒琴復清寸心斗酒争芳夜千秋萬歲同一
情歌宛轉宛轉淒以哀願為星與漢光影共徘徊
悲且傷參差淚成(幾一作)行低紅掩翠方無色金徽玉軫
為誰鏘歌宛轉宛轉情復悲願為煙與霧氛氲對容姿
同前郎大家宋氏
風已清月朗琴復鳴掩抑非千態殷勤是一聲歌宛轉
宛轉和且長願為雙鴻鵠比翼共翺翔
日已草長簷鳥應度此時望君君不來此時&KR0736;君君不
顧歌宛轉宛轉那能異棲㝛願為形與影出入恒相逐
同前二首劉方平
星參差月二八燈五枝黃鶴瑤琴將别去芙蓉羽帳惜
空垂歌宛轉宛轉恨無竆願為波與浪俱起碧流中
曉將近黃姑織女銀河盡九華錦衾無復情千金寶鏡
誰能引歌宛轉宛轉傷别離願作楊與桺同向玉窗垂
同前江總
九夕天河白露明八月濤水秋風驚樓中恒聞哀響曲
塘上復有苦辛行不解何意悲秋氣直置無秋悲自生
不怨前階促織鳴偏愁便路搗衣聲别燕差池自有返
離蟬寂寞詎含情雲聚懷情四望臺月冷相&KR0736;九重觀
欲題芍藥詩不成來采芙蓉花已散金樽送曲韓娥起
玉柱調弦楚妃歎翠眉結恨不復開寶鬢迎秋度前亂
湘妃拭淚灑貞筠筴藥浣衣何處人步步香飛金薄履
盈盈扇掩珊瑚脣已言採桑期陌上復能解佩就江濱
競入華堂要花枕争開羽帳奉華茵不惜獨眼前下釣
欲許便作後來新後來瞑瞑同玉牀可憐顔色無比方
誰能巧笑特窺井乍取新聲學繞梁㝛處畱嬌墮黃珥
鏡前含笑弄明璫採葹摘心心不盡茱萸折葉葉㪅芳
已聞能歌洞簫賦詎是故愛邯鄲倡
宛轉行張籍
華屋重翠幄綺席雕象牀遠漏微㪅疎薄衾中夜凉爐
氲暗徘徊塞煙背斜光妍姿結宵態寢壁幽夢長宛轉
復宛轉憶憶㪅未央
王敬伯歌李端
妾本舟中客聞君江上琴君初感妾歎妾亦感君心遂
出合歡被同爲交頸禽傳杯唯畏淺接膝猶嫌遠侍婢
奏箜篌女郎歌宛轉宛轉怨如何中庭霜漸多霜多葉
可惜昨日非今夕徒結萬里歡終成一宵客王敬伯渌
水青山從此隔
三峽流泉歌李季蘭
琴集曰三峽流泉晉阮咸所作也
妾家本住巫山雲巫山流水常自聞玉琴彈出轉寥夐
直似當時夢中聽三峽流泉幾千里一時流入深閨裏
巨石奔崖指下生飛波走浪弦中起初疑噴湧含雷風
又似嗚咽流不通回湍曲瀨勢將盡時復滴瀝平沙中
憶㫺阮公為此曲能使仲容聽不足一彈既罷復一彈
願似流泉鎮相續
風入松歌僧皎然
琴集曰風入松晉嵇康所作也
西嶺松聲落日秋千枝萬葉風飀飀美人援琴弄成曲
寫得松間聲斷續聲斷續清我魂流波壊陵安足論美
人夜坐月明裏含少商兮照清徵風何凄兮飄飉攪寒
松兮又夜起夜未央曲何長金徽㪅促聲泱泱何人此
時不得意意若弦悲聞客堂
秋風吳邁遠
寒鄉無異服衣氈代文練月月望君歸年年不解線荆
揚早春和幽冀猶霜霰地寒妾已知南心君不見
同前湯惠休
秋風嫋嫋入曲房羅帳含月&KR0736;心傷蟋蟀夜鳴斷人腸
長夜&KR0736;君心飛揚他人相&KR0736;君相忘錦衾瑤席為誰芳
同前三首江洪
先拂連雲臺罷入迎風殿已折池中荷復驅簷裏鷰
北牖風催樹南籬寒蛩吟庭中無限月&KR0736;婦夜鳴砧
孀婦悲四時況在秋閨内淒葉畱晚蟬虚庭吐寒菜
秋風引劉禹錫
何處秋風至蕭蕭送雁羣朝來入庭樹孤客最先聞
明月引盧照隣
洞庭波起兮鴻雁翔風瑟瑟兮野蒼蒼浮雲卷靄明月
流光荆南兮趙北碣石兮瀟湘澄清規於萬里照離&KR0736;
於千行横桂枝於西第繞菱花於北堂高樓&KR0736;婦飛蓋
君王文姬絶域侍子他鄉見胡鞍之似練知漢劒之如
霜試登高而極目莫不變而廻腸
明月歌閻朝隱
梅花雪白桺葉黃雲霧四起月蒼蒼箭水泠泠漏刻長
揮玉指拂羅裳為君一奏楚明光
綠竹吳均
嬋娟鄣綺殿繞弱拂春漪何當逢採拾為君笙與箎
綠竹引宋之問
青溪綠潭潭水側脩竹嬋娟同一色徒生仙實鳳不遊
老死空山人詎識妙年秉願逃俗紛歸臥嵩丘弄白雲
含情傲慰心目何可一日無此君
山人勸酒李白
蒼蒼雲松落落綺皓春風爾來為阿誰胡蝶忽然滿芳
草秀眉霜雪顔桃花骨青髓綠長美好(桃花貎青髓綠一作秀眉雪霜)
(美好髮長)稱是秦時避世人勸酒相歡不知老各守兔鹿志
恥隨龍虎争歘起佐太子漢王(皇一作)乃復驚顧謂戚夫
人彼翁羽翼成歸來南(商一作)山下泛若雲無情舉觴酹
巢由洗耳何獨(太一作)清浩歌望嵩嶽意氣還(遙一作)相傾
幽澗泉李白
拂彼白石彈吾素琴幽澗愀兮流泉深善手明徽高張
清心寂歷似千古松颼飀兮萬尋中見愁猨弔影而危
處兮叫秋木而長吟客有哀時失志而聽者淚淋浪以
沾襟乃緝商綴羽潺湲成音吾但寫聲發情於妙指殊
不知此曲之古今幽澗泉鳴深林
龍宫操顧況
顧況曰壬子癸丑二年大水時在滁遂作
此操蓋大曆中也
龍宫月明光參差精衛銜石東飛時鮫人織綃採藕絲
飜江倒漢傾吳蜀漢女江妃杳相續龍王宫中水不足
飛鳶操劉禹錫
鳶飛杳杳青雲裏鳶鳴蕭蕭風四起旗尾飄揚勢漸高
箭頭砉劃聲相似長空悠悠霽日懸六翮不動凝飛煙
遊鶤翔雁出其下慶雲清景相廻旋忽聞飢烏一噪聚
瞥下雲中争腐鼠騰音礪吻相喧呼仰天大嚇疑鴛雛
畏人避犬投高處俛啄無聲猶屢顧青鳥自愛玉山禾
仙禽徒貴華亭露樸&KR0554;危巢向草時毰毸飽腹蹲枯枝
遊童挾彈一麾肘臆碎羽分人不悲天生衆禽各有類
威鳳文章在仁義鷹隼儀形螻蟻心雖能戾天何足貴
昇仙操李羣玉
嬴女去秦宫瓊簫生碧空鳳臺閉煙霧鸞吹飄天風復
聞周太子亦遇浮丘公叢簧發仙弄輕舉紫霞中濁世
不久住清都路何竆一去霄漢上世人那得逢
成連辛德原
征夫從遠役歸望絶雲端蓑笠城踰壞桑落梅初寒雪
夜然烽溼冰朝飲馬難寂寂長安信誰念客衣單
琴歌三首百里奚妻
風俗通曰百里奚為秦相堂上樂作所賃
澣婦自言知音因援琴撫弦而歌問之乃
其故妻還為夫婦也亦謂之扊扅字說曰
門關謂之扊扅或作剡移
百里奚五羊皮憶别時烹伏雌炊扊扅今日富貴忘我
為
百里奚初娶我時五羊皮臨當别時烹乳雞今適富貴
忘我為
百里奚百里奚母已死葬南谿墳以瓦覆以柴春黃黎
搤伏雞西入秦五羖皮今日富貴捐我為
同前二首司馬相如
琴集曰司馬相如客臨邛富人卓王孫有
女文君新寡竊於壁間見之相如以琴心
挑之為琴歌二章按漢書相如飲卓氏弄
琴文君竊從戸窺心悦而好之乃夜亾奔
相如相如與馳歸成都後俱如臨邛是也
鳳兮鳳兮歸故鄉遨遊四海求其凰時未遇兮無所將
何悟今夕升斯堂有豔淑女在閨房室邇人遐毒我腸
何緣交頸為鴛鴦胡頡頏兮共翺翔
鳳兮鳳兮從我樓得託孳尾永爲妃交情通體心和諧
中夜相從知者誰雙翼俱起飜高飛無感我&KR0736;使余悲
司馬相如琴歌張祜
鳳兮鳳兮非無凰山重水闊不可量梧桐結隂在朝陽
濯雨弱水鳴高翔
琴歌霍去病
古今樂錄曰霍將軍去病益封萬五千戸
秩祿與大將軍等於是志得意歡而作歌
按琴操有霍將軍渡河操去病所作也
四夷既護諸夏康兮國家安寧樂未央兮載戢干戈弓
矢藏兮麒麟來臻鳳凰翔兮與天相&KR0854;永無彊兮親親
百年各延長兮
霍將軍崔顥
長安甲第高入雲誰家居住霍將軍日晚朝回擁賓從
路傍揖拜何紛紛莫言炙手手可熱須臾火盡灰亦滅
莫言貧賤即可欺人生富貴自有時一朝天子賜顔色
世上悠悠應自知
琴歌阮瑀
魏書曰太祖雅聞阮瑀辟之不應乃逃入
山中焚山得瑀太祖大延賓客怒瑀不與
語使就技人列瑀善解音能鼓琴撫弦而
歌為曲既捷音聲殊妙
奕奕天門開大魏應期運青蓋廵九州在東西人怨士
為知已死女為悦者玩恩義苟潛暢他人豈能亂
同前二首趙整
晉書曰苻堅末年怠於為政趙整援琴作
歌二章以諷
㫺聞盟津河千里作一曲此水本自清是誰亂使濁
北園有棗樹布葉垂重陰外雖多棘刺内實有赤心
同前趙整
晉書載記曰苻堅分氐戸於諸鎮趙整因
侍援琴而歌堅笑而不納及敗于姚萇果
如整言
阿得脂阿得脂博勞舊父是仇綏尾長翼短不能飛遠
徙種人畱鮮卑一旦緩急語阿誰
琴歌顧況
琴調秋些胡風遶雪峽泉聲咽佳人愁些
樂府詩集卷第六十
東吳毛晉訂正男扆再訂
