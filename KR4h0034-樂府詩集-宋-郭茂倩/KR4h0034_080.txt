樂府詩集卷第八十
太原郭茂倩編次
近代曲辭
蓋羅縫二首
秦時明月漢時關萬里征人尙未還但願龍庭神(飛一作)
將在不教胡馬渡陰山
音書杜絕白狼西桃李無顔黃鳥啼寒雁春深歸去盡
出門腸斷草萋萋
雙帶子
私言切語誰人會海鷰雙飛繞畫梁君學秋胡不相識
妾亦無心去採桑
崑崙子
揚子譚經去淮王載酒過醉來啼鳥喚(换一作)坐久落花
多
祓禊曲三首
王子年拾遺記曰周昭王溺於江漢二女
延娟延娛與王乘舟夾擁王身同没焉故
江漢之人到今思之至春上巳之日禊集
祠間或以時鮮甘味採蘭杜包裹以沉水
中或結五色紗囊盛食或用金鐵之器竝
沉水中言蛟龍畏五色金鐵則不侵此食
也後漢書禮儀志曰三月上巳官民皆絜
於東流水上曰洗濯祓除去宿垢疢為大
絜絜者言陽氣布暢萬物訖出始絜之矣
注謂之禊也風俗通曰周禮女巫掌歲時
以祓除疾病禊者絜也春者蠢也蠢搖動
也尙書以殷仲春厥民析言人解析也蔡
邕曰論語莫春者春服旣成冠者五六人
童子六七人浴乎沂風乎舞雩詠而歸今
三月上巳祓禊於水濱蓋出於此一說云後
漢有郭虞者三日上巳產二女二日中竝
不育俗以為大忌至此月日諱止家皆於
東流水上為祈禳自絜濯謂之禊祠引流
行觴遂成曲水韓詩曰鄭國之俗三月上
巳之溱洧兩水之上招魂續魄秉蘭草祓
除不祥漢書八月祓灞水亦斯義也杜䔍
祓禊賦曰王侯公主曁于富商用事伊雒
帷幔玄黃本傳大將軍梁商亦歌泣於雒
禊也自魏不復用三日水宴者焉晉書曰
武帝嘗問摯虞三日曲水之義虞對曰漢
章帝時平原徐肇以三月初生三女至三
日俱亾人以為怪乃招攜之水濱洗祓遂
因水以汎觴其義起此束晢曰㫺周公城
洛邑因流水以汎酒故逸詩云羽觴随波
又秦昭王以三日置酒河曲見金人奉水
心之劒曰令君制有西夏乃霸諸侯因此
立為曲水二漢相緣皆為盛集西京雜記
曰漢宮三月上巳張樂於流水是也晉宋
巳後皆因之至唐傳以為曲
昨見春條綠那知秋葉黃蟬聲猶未斷寒(塞一作)雁已成
行
金谷園中桺春來巳(自一作)舞腰那堪好風景獨上洛陽
橋
何處堪愁思花間長樂宮君王不重客泣淚向春(東一作)
風
上已樂張祜
猩猩血綵繫頭標天上齊聲舉畫橈卻是内人爭意切
六宮羅袖一時招
穆護砂
歴代歌辭曰穆護砂曲犯角
玉管朝朝弄淸歌日日新折花當驛路寄與隴頭人
思歸樂二首
樂苑曰思歸樂商調曲也後一曲犯角
晩日催弦管春風入綺羅杏花如有意偏落舞衫多
萬里春應盡三江雁亦稀連天漢水廣孤客未言歸
金殿樂
入夜秋砧動千門起四隣不緣樓上月應為隴頭人
胡渭州二首
樂苑曰胡渭州商調曲也
亭亭孤月照行舟寂寂長江萬里流鄉國不知何處是
雲山漫漫使人愁
楊桺千尋色桃花一苑芳風吹入簾裏唯有惹衣香
戎渾
風勁角弓鳴將軍獵渭城草枯鷹眼疾雪盡馬蹄輕
牆頭花二首
蟋蟀鳴洞房梧桐落金井為君裁舞衣天寒翦刀冷
妾有羅衣裳秦王在時作為舞春風多秋來不堪著
採桑
樂苑曰採桑羽調曲又有楊下採桑按採
桑本淸商西曲也
自古多征戰由來尙甲兵長驅千里去一舉兩蕃平按
劒從沙漠歌謠滿帝京寄言天下將須立武功名
楊下採桑
飛絲惹綠塵軟葉對孤輪今朝入園去物色彊看人
破陣樂
歴代歌辭曰破陣樂小歌曲樂苑曰商調
曲也按破陣樂本舞曲唐太宗所造玄宗
又作小破陣樂亦舞曲也
秋來四面足風沙塞外征人暫别家千里不辭行路遠
時光早晩到天涯
同前二首張說
漢兵出頓金微照日明光鐵衣百里火幡熖熖千行雲
騎騑騑蹙踏遼河自竭鼓噪燕山可飛正屬四方朝賀
端知萬舞皇威
少年膽氣凌雲共許驍雄出羣匹馬城南挑戰單刀薊
北從軍一鼓鮮卑送欵五餌單于解紛誓欲成名報國
羞將開口論勲
戰勝樂
百戰得功名天兵意氣生三邊永不戰此是我皇英
劒南臣
不分君恩斷觀妝視鏡中容華尙春日嬌愛巳秋風枕
席臨窗曉屏帷對月空年年後庭樹芳悴在深宮
征步郎
塞外虜塵飛頻年度磧西死生隨玉劒辛苦向金微
歎疆場
樂苑曰歎疆場宮調曲也
聞道行人至妝梳對鏡臺淚㾗猶尙在笑靨自然開
塞姑
昨日盧梅塞口整見諸人鎮守都護三年不歸折盡江
邊楊桺
水鼓子
雕弓白羽獵初回薄夜牛羊復下來夢水河邊秋草合
黑山峰外陣雲開
婆羅門
樂苑曰婆羅門商調曲開元中西涼府節
度楊敬述進唐會要曰天寶十三載攺婆
羅門為霓裳羽衣
廻樂峰前沙似雪受降城外月如霜不知何處吹蘆管
一夜征人盡望鄉
浣沙女二首
南陌春風早東鄰去日斜千花開瑞錦香撲美人車
長樂靑門外宜春小苑東樓開萬戸上人向百花中
鎮西二首
天邊物色更無春祇有羊羣與馬羣誰家營裏吹羌笛
哀怨教人不忍聞
歲去年來拜聖朝更無山闕對溪橋九門楊桺渾無半
猶自千條與萬條
回紇
樂苑曰回紇商調曲也
曾聞瀚海使難通幽閨少婦罷裁縫緬想邊庭征戰苦
誰能對鏡治愁容久戍人將老湏臾變作白頭翁
長命女
樂苑曰長命西河女羽調曲也樂府雜錄
曰大曆中嘗有樂工自造一曲卽古曲長
命西河女也增損節奏頗有新聲
雲送關西雨風傳渭北秋孤燈然客夢寒杵搗鄉愁
醉公子
昨日春園飲今朝倒接䍦誰人扶上馬不省下樓時
一片子
桺色靑山映梨花雪鳥藏綠窗桃李下閑坐歎春芳
甘州
樂苑曰甘州羽調曲也
欲使傳消息空書意不任寄君明月鏡偏照故人心
濮陽女
樂苑曰濮陽女羽調曲也
雁來書不至月照獨眠房賤妾多愁思不堪秋夜長
相府蓮
古解題曰相府蓮者王儉為南齊相一時
所辟皆才名之士時人以入儉府為蓮花
池謂如紅蓮映綠水今號蓮幕者自儉始
其後語訛為想夫憐亦名之醜爾又有簇
拍相府蓮樂苑曰想夫憐羽調曲也白居
易詩曰玉管朱弦莫急催客聽歌送十分
杯長愛夫憐第二句倩君重唱夕陽開玉
維右丞詞云秦川一半夕陽開是也
夜聞鄰婦泣切切有餘哀卽問緣何事征人戰未(骨一作)
廻
簇拍相府蓮
莫以今時寵寧無舊日恩看花滿眼淚不共楚王言閨
燭無人影羅屏有夢魂近來音耗絕終日望應門
離别難
樂府雜錄曰離别難武后朝有一士人陷
冤獄籍其家妻配入掖庭善吹觱栗乃撰
此曲以寄情焉初名大郎神蓋取良人第
行也旣畏人知遂三易其名曰悲切子終
號怨回鶻云
此别難重陳花深復變人來時梅覆雪去日桺舍春物
候催行客歸途淑氣新剡川今已遠魂夢暗相親
同前白居易
綠楊陌上送行人馬去車回一望塵不覺别時紅淚盡
歸來無淚可霑巾
山鷓鴣二首
歷代歌辭曰山鷓鴣羽調曲也
玉關征戍久空閨人獨愁寒露溼靑苔别來蓬鬢秋
人坐靑樓晚鶯語百花時愁多人自老腸斷君不知
鷓鴣詞李益
湘江班竹枝錦翼鷓鴣飛處處湘陰合郎從何處歸
同前二首李涉
湘江煙水深沙岸隔楓林何處鷓鴣飛日斜斑竹陰二
女虚垂淚三閭枉自沈惟有鷓鴣啼獨傷行客心
越岡連越井越鳥㪅南飛何處鷓鴣啼夕煙東嶺歸嶺
頭行人少天涯北客稀鷓鴣啼别處相對淚沾衣
樂世白居易
一曰綠腰琵琶錄曰綠腰卽錄要也貞元
中樂工進曲德宗令錄出要者因以爲名
後語訛爲綠腰新唐書曰涼州胡渭錄要
雜曲是也樂府雜錄曰綠腰軟舞曲也康
崑崙嘗於琵琶彈一曲卽新翻羽調綠腰
也樂苑曰樂世羽調曲又有急樂也
管急絲繁拍漸稠綠腰宛轉曲終頭誠知樂世聲聲樂
老病人聽未免愁
急世樂白居易
正抽碧線繡紅羅忽聽黃鶯斂翠蛾秋思冬愁春恨望
大都不得意時多
何滿子白居易
唐白居易曰何滿子開元中滄洲歌者臨
刑進此曲以贖死竟不得免杜陽雜編曰
文宗時宮人沈阿翹為帝舞何滿子調辭
風態率皆宛暢然則亦舞曲也
世傳滿子是人名臨就刑時曲始成一曲四詞歌八疊
從頭便是斷腸聲
同前薛逢
繫馬宮槐老持杯店菊黃故交今不見流恨滿川光
淸平調三首李白
松窗錄曰開元中禁中重木芍藥會花方
繁開帝乘照夜白太眞妃以步輦從李龜
年以歌擅一時之名帝曰賞名花對妃子
焉用舊樂辭為遂命李白作淸平調辭三
章令梨園弟子略撫絲竹以促歌帝自調
玉笛以倚曲唐書曰玄宗嘗自度曲欲造
樂府新辭亟召白白已醉臥於酒肆召入
以水灑面卽令秉筆頃之成十數章是也
雲想衣裳花想容春風拂檻露華濃若非羣玉山頭見
會向瑤臺月下逢
一枝紅艷露凝香雲雨巫山枉斷腸借問漢宮誰得似
可憐飛鷰倚新妝
名花傾國兩相歡長得君王帶笑看解釋春風無限恨
沈香亭北倚闌干
回波樂李景伯
回波樂商調曲唐中宗時造蓋出於西水
引流泛觴也本事詩曰中宗之世嘗因內
宴羣臣皆歌回波樂撰辭起舞時沈佺期
以罪流嶺表恩還舊官而未復朱紱佺期
乃歌回波樂辭以見意中宗卽以緋魚賜
之自是多求遷擢唐書曰景龍中中宗宴
侍臣酒酣令各為回波樂衆皆為諂佞之
辭及自要榮位次至諫議大夫李景伯乃
歌此辭後亦為舞曲
回波爾時酒巵微臣職在箴規侍宴旣過三爵諠譁竊
恐非儀
聖明樂三首張仲素
樂苑曰聖明樂開元中太常樂工馬順兒
造又有大聖明樂竝商調曲也隋書樂志
曰文帝開皇六年高昌獻聖明樂曲帝令
知音者於館所聽之歸而肄習及客方獻
先於前奏之胡夷皆驚焉然則隋已有之
矣
玉帛殊方至歌鍾比屋聞華夷今一貫同賀聖明君
海浪恬丹徼邊塵靖黑山從今萬里外不復鎮蕭關
九陌祥煙合千春瑞月明宮華將苑桺先發鳳凰城
大酺樂
樂苑曰大酺樂商調曲唐張文收造
淚滴珠難盡容殘玉易銷儻隨明月去莫道夢魂遥
同前二首杜審言
聖后乘乾日皇明御曆辰紫宮初啓坐蒼璧正臨春雷
雨垂膏澤金錢賜下人詔酺歡(歡一作)賞徧交泰覩惟新
毗陵震澤九州通士女歡娛萬國同伐鼓撞鍾驚海上
新妝袨服照江東梅花落處疑殘雪桺葉開時任好風
大德不官逢道泰天長地久屬年豐
同前張祜
車駕東來值太平大酺三日洛陽城小兒一伎竿頭絕
天下傳呼萬歲聲
紫陌酺歸日欲斜紅塵開路薛王家雙鬟前說樓前鼓
兩伎爭輪好結花
千秋樂張祜
唐書曰開元十七年八月癸亥玄宗以降
誕日讌百僚於花萼樓下百僚表請以每
年八月五日為千秋節王公巳下獻鏡及
承露囊天下請咸令讌樂仍著于令從之
千秋樂蓋起於此
八月平時花萼樓萬方同樂奏千秋傾城人看長竿出
一伎初成趙解愁
火鳳辭李百藥
樂苑曰火鳳羽調曲也又有眞火鳳唐會
要曰貞觀中有裴神符者妙解琵琶初唯
作勝蠻奴火鳳傾杯樂三曲聲度淸美太
宗深愛之則火鳳蓋貞觀巳前曲也
歌聲扇裏出妝影扇中輕未能令掩笑何處欲鄣聲知
音自不惑得念是分明莫見雙嚬斂疑人含笑情
佳人靚晚妝淸唱動蘭房影入含風扇聲飛照日梁嬌
嚬眉際斂逸韻口中香自有橫陳分應憐秋夜長
熱戲樂張祜
教坊記曰玄宗在藩邸有散樂一部及卽
位且羈縻之嘗於九曲閱太常樂卿姜晦
押樂以進凡戲輒分兩朋以判優劣人心
競勇謂之熱戲乃詔寧王主藩邸樂以敵
之一伎戴百尺幢鼓舞而進太常所戴則
百餘尺比彼伎一出則往復矣長欲半之
疾乃兼倍太常羣樂方鼓譟上不說命內
養五六十人各執一物皆鐡馬鞭骨檛之
屬也潛匿袖中雜立於聲兒後候復鼓譟
當亂搖之左右初怪內養麏至竊見袖中
有物皆奪氣喪魄而戴竿者方振搖其幢
南北不已上顧謂內人曰其竿卽當自折
斯須中斷上撫掌大笑內伎咸稱慶於是
罷遣
熱戲争心劇火燒銅槌暗執不相饒上皇失喜寧王笑
百尺幢竿果動搖
春鶯囀張祜
樂苑曰大春鶯囀唐虞世南及蔡亮作又
有小春鶯囀竝商調曲也教坊記曰高宗
曉聲律聞風葉鳥聲皆蹈以應節嘗晨坐
聞鶯聲命樂工白明達寫之爲春鶯囀後
亦爲舞曲二說不同未知孰是
興慶池南桺未開太眞先把一枝梅內人巳唱春鶯囀
花下傞傞軟舞來
達磨支溫庭筠
唐會要曰天寶十三載改達磨支為泛蘭
叢樂苑曰泛蘭叢羽調曲又有急泛蘭叢
樂府雜錄曰達磨支徤舞曲也
擣麝成塵香不滅拗蓮作寸絲難絕紅淚支姬洛水春
白頭蘇武天山雪君不見無愁高緯花漫漫漳浦宴餘
淸露寒一旦臣僚共囚虜欲吹羌管先汍瀾舊臣頭鬢
霜華(雪一作)早可惜雄心醉中老萬古春歸夢不歸鄴城
風雨連天草
如意娘
樂苑曰如意娘商調曲唐則天皇后所作
也
看朱成碧思紛紛憔悴支離為憶君不信比來長下淚
開箱驗取石橊裙
雨霖鈴張祜
明皇别錄曰帝幸蜀南入斜谷屬霖雨彌
旬於棧道雨中聞鈴聲與山相應帝旣悼
念貴妃因採其聲為雨霖鈴曲以寄恨焉
時獨梨園善觱栗樂工張徽從至蜀帝以
其曲授之洎至德中復幸華淸宮從官嬪
御皆非舊人帝於望京樓命張徽奏雨霖
鈴曲不覺悽愴流涕其曲後入法部樂府
雜錄曰明皇自蜀反正樂工製還京樂雨
霖鈴二曲
雨霖鈴夜卻歸秦猶是張徽一曲新長說上皇垂淚教
月明南內㪅無人
桂華曲白居易
桂華曲白居易蘇州所作蘇之東城古吳
都城也今為樵牧場有桂一株生於城下
惜其不得地而作曲音韻怨切聽輒動人
故其詩云桂華詞苦意丁寧唱到嫦娥醉
便醒此是世間腸斷曲莫教不得意人聽
又聽都子歌云都子新歌有性靈一聲格
轉巳堪聽㪅聽唱到嫦娥字猶有樊家舊
典刑
可憐天上桂花孤試問姮娥更要無月宮幸有閒田地
何不中央種兩株
渭城曲王維
渭城一曰陽關王維之所作也本送人使
安西詩後遂被於歌劉禹錫與歌者詩云
舊人唯有何戡在更與慇懃唱渭城白居
易對酒詩云相逢且莫推辭醉聽唱陽關
第四聲陽關第四聲卽勸君㪅盡一杯酒
西出陽關無故人也渭城陽關之名蓋因
辭云
渭城朝雨浥輕塵客舍靑靑桺色春勸君㪅盡一杯酒
西出陽關無故人
樂府詩集卷第八十
東吳毛晉訂正男扆再訂
