樂府詩集卷第二十四
太原郭茂倩編次
横吹曲辭
漢横吹曲
梅花落鮑照
梅花落本笛中曲也按唐大角曲亦有大
單于小單于大梅花小梅花等曲今其聲
猶有存者
中庭雜樹多偏為梅咨嗟問君何獨然念其霜中能作
花露中能作實搖蕩春風媚春日念爾零落逐風飈徒
有霜華無霜質
同前吳均
終冬十二月寒風西北吹獨有梅花落飄蕩不依枝流
連逐霜彩散澷下冰澌何當與春日共暎芙容池
同前陳後主
金(春一作)砌落芳梅飄颻(零一作)上鳳臺拂妝疑粉散逐溜
似萍開映日花光動迎風香氣來佳人早插髻試立且
徘徊
楊桺春樓邊車馬飛風烟連娉烏孫伎屬客單于氊雁
聲不見書蠶絲欲斷絃欲持塞上蕊試落(立一作)將軍前
同前徐陵
對戶一株梅新花落故栽燕拾還蓮井風吹上鏡臺倡
家愁(怨一作)&KR0736;妾樓上獨徘徊啼看竹葉錦篸罷未成裁
同前蘇子卿
中庭一樹梅寒多葉未開秪言花是(似一作)雪不悟有香
來上郡春恒晚高樓年易催織書偏有意教逐錦文回
同前張正見
芳梅暎紅(雲一作)野發早覺寒侵落遠香風急飛多花逕
深周人歎初摽魏帝指前林邊城少灌木折此自悲吟
同前江總
縹色動風香羅生枝已長夭姬墜馬髻未插江南璫轉
袖花紛落春衣共有芳羞作秋胡婦獨採城南桑
胡地少春來三年驚落梅偏疑粉蝶散乍似雪花開可
憐香氣歇可惜風相催金鐃且莫韻玉笛幸徘徊
臘月正月早驚春衆花未發梅花新可憐芬芳臨玉臺
朝攀晚折還復開長安少年多輕薄兩兩常唱梅花落
滿酌金巵催玉柱落梅樹下宜歌舞金谷萬株連綺甍
梅花密處藏嬌鸎桃李佳人欲相照摘葉牽花來竝笑
楊桺條青樓上輕梅花色白雪中明横笛短簫悽復切
誰知柏梁聲不絶
同前盧照隣
梅嶺花初發天山雪未開處處疑花滿花邊似雪回因
風入舞袖襍粉向妝臺匈奴幾萬里春至不知來
同前沈佺期
鐵騎幾時回金閨怨早梅雪中(寒一作)花已落風暖葉應
開夕逐新春管香迎小歲杯感時何足貴書裏報輪臺
同前劉方平
新歲芳梅樹繁苞四面同春風吹漸落一夜幾枝空小
婦今如此長城恨不竆莫將遼海雪來比後庭中
紫騮馬梁簡文帝
古今樂錄曰紫騮馬古辭云十五從軍征
八十始得歸道逢鄉里人家中有阿誰又
梁曲曰獨柯不成樹獨樹不成林念娘錦
裲襠恒長不㤀心蓋從軍久戍懷歸而作
也
賤妾朝下機正值(遇一作)良人歸青絲懸玉鐙朱汗染香
衣驟急珂彌響&KR1568;多塵亂飛雕菰幸可薦故心君莫違
(心莫違一作故人)
同前梁元帝
長安美少年金絡錦連錢宛轉青絲鞚照耀珊瑚鞭
同前二首陳後主
嫖姚紫塞歸躞蹀紅塵飛玉珂鳴廣路金絡耀晨輝蓋
轉時移影香動屢驚衣禁門猶未閉連騎恣(莫一作)相追
躞蹀紫騮馬照耀白銀鞍直去黃龍外斜趨玄菟端垂
鞬還細桺揚塵歸上蘭紅臉桃花色客别重羞看
同前李燮
紫鷰忽蜘蹰紅塵起路隅園人移苜蓿騎士逐蘪蕪三
邊追黠虜一鼓定彊胡安用珂為玉自有汗成珠
同前徐陵
玉鐙繡纏鬃金鞍錦覆幪風驚塵未起草淺埒猶空角
弓穿兩兔珠彈落雙鴻日斜馳逐罷連翩還上東
同前張正見
將軍入大宛善馬出從戎影絶乾河上聲流水(入一作)窟
中似鹿猶依草如龍欲向空須還千(十一作)萬里試為一
追風
同前陳暄
天馬汗如紅鳴鞭度九嵕飲傷城下凍嘶依北地風笳
寒芳樹歇笛怨桺枝空横行意未巳羞往(住一作)轂車中
同前祖孫登
候騎陌樓蘭長城迥路難嘶從風處斷骨住水中寒飛
塵暗金勒落淚灑銀鞍抽鞭上關路誰念客衣單
同前獨孤嗣宗
倡樓望早春寶馬度城闉照耀桃花逕蹀躞採桑津金
羈麗初景玉勒染輕塵遠聽珂驚急猶是畫眉人
同前江總
春草正萋萋蕩婦出空(金一作)閨識是東方騎猶帶北風
嘶揚鞭向桺市細蹀上金堤願君憐織素殘妝尚有啼
同前盧照鄰
騮馬照金鞍轉戰入臯蘭塞門風稍急長城水正寒雪
暗鳴珂重山長噴玉難不辭横絶漠流血幾時亁
同前李白
紫騮行且嘶雙翻碧玉蹄臨流不肯渡似惜錦障泥白
雪關山(城一作)遠黃雲海樹(戍一作)迷揮鞭萬里去安得念
(變一作)春閨
同前李益
争場看鬭雞白鼻紫騧(驑一作)嘶漳水春歸晚叢臺日向
低歇鞍珠作汗試劒玉如泥為謝紅梁鷰年年妾獨棲
同前秦韜玉
渥洼奇骨本難求況是豪家重紫驑臕大宜懸銀壓銙
(胯一作)力渾欺却玉御頭生獰弄影風隨起躞蹀衝塵汗
滿溝若遇丈夫皆調御任從騎(驅一作)取覓封侯
驄馬車
一曰驄馬驅皆言關塞征役之事
驄馬鏤金鞍柘彈落金丸意欲驂驔(䟃𧽼一作)走先作野遊
盤平明發下蔡日中過上蘭路遠行須疾非是畏人看
同前劉孝威
十五宦期門二十屯邊徼犀羈玉鏤鞍寶刀金錯鞘一
隨驄馬驅分受青蠅弔且令都護知願被將軍照誓使
氊衣鄉掃地無遺噍
同前王由禮
善馬金羈飾躡影復凌空影入長城水聲隨胡地風控
歛青門外珂喧紫陌中行行若(苦一作)不倦唯當御史驄
同前李羣玉
浮雲何權奇絶足勢(世一作)未知長嘶青海風躞蹀振雲
絲由來渥洼種本是蒼龍兒穆滿不再活無人崑閬騎
君識躍嶠怯寧勞耀金羈青芻與白水空笑駑駘肥伯
樂儻一見應驚耳長垂當&KR0736;八荒外逐日向瑶池
驄馬曲紀唐夫
連錢出塞蹋沙蓬豈比當時御史驄逐北自諳深磧路
連嘶誰念静邊功登山每與青雲合弄影應(因一作)知碧
草同今日虜平將換妾不如(知一作)羅袖舞春風
驄馬驅梁元帝
朔方寒氣重胡關饒苦霧白雪晝凝山黃雲㝛埋樹連
翩行役子終朝征馬驅試上金微山還看玉關路
同前劉孝威
翩翩驄馬驅横行復斜趨先救遼城危後拂燕山霧風
傷易水湄日入隴西樹未得報君恩聯翩終不住
同前徐陵
白馬號龍駒雕鞍名鏤衢(渠一作)諸兄二千石小婦字羅
敷倚端輕掃史召募擊休屠塞外多風雪城中絶詔書
空憶長楸下連蹀復連&KR1568;
同前江總
長城兵氣寒飲馬詎為難暫解青絲轡行歇鏤衢鞍白
登圍轉急黃河凍不乾萬里朝飛電論功易走丸
雨雪陳後主
采薇詩曰㫺我往矣楊桺依依今我來&KR0736;
雨雪霏霏穆天子傳曰天子遊于黃室之
曲筮獵苹澤天子乃休日中大寒北風雨
雪有凍人天子作詩三章以哀之曰我徂
黃竹是也雨雪曲蓋取諸此
長城飛雪下邊關地籟吟濛濛九天暗霏霏千里深樹
冷月恒少山霧日偏沉況聽南歸雁切&KR0736;朝笳音
雨雪曲江暉
邊城風雪至客子自心悲風哀笳弄斷雪暗馬行遲輕
生本為國重氣不關私恐君猶不信撫劒一揚眉
同前張正見
胡關辛苦地雲路遠澷澷含冰踏馬足雜雨凍旗竿沙
漠飛恒暗天山積轉寒無因辭日逐團扇掩齊紈
同前江總
雨雪隔榆溪從軍度隴西遶陣看狐迹依山見馬蹄天
寒旗彩壞地暗鼓聲低澷澷愁寒起蒼蒼别路迷
同前陳暄
都尉出祁連雨雪滿雞田雕陵持抵鵲屬國用和氊冰
合軍應渡樓寒烽未然花迷差未著疎勒復經年
同前謝燮
朔邊㫺離别寒風復凄切峩峩六尺冰飄飄千里雪未
塞袁安戸行封蘇武節應隨隴水流幾過空(疑一作)嗚咽
同前李端
天山一丈雪雜雨夜霏霏溼馬胡歌亂經烽漢火微丁
零蘇武别疎勒范羌歸若著關頭過長榆葉定稀
同前翁綬
邊聲四合殷河流雨雪飛來遍隴頭鐵嶺探人迷鳥道
隂山飛將溼貂裘斜飄旌旆過戎帳半雜風沙入戍樓
一自塞垣無李蔡何人為解北門憂
劉生梁元帝
樂府解題曰劉生不知何代人齊梁巳來
為劉生辭者皆稱其任俠豪放周遊五陵
三秦之地或云抱劒專征為符節官所未
詳也按古今樂錄曰梁鼓角横吹曲有東
平劉生歌疑卽此劉生也
任俠有劉生然諾重西京扶風好驚坐長安恒借名橊
花聊夜飲竹葉解朝酲結交李都尉遨遊佳麗城
同前陳後主
遊俠長安中置驛過新豐擊鍾蒲璧磬鳴弦楊葉弓孟
公正驚客朱家始賣僮羞作荆卿笑捧劒出遼東
同前張正見
劉生絶名價豪俠恣遊陪金門四姓聚繡轂五香來塵
飛馬腦勒酒暎硨磲杯别有追遊夜秋窗向月開
同前桺莊
座驚稱字孟豪雄道姓劉廣陌通朱邸大路起青樓要
賢驛已置留賓轄且(仍一作)投光斜日下霧庭隂月上鈎
同前江暉
五陵多美選六郡盡良家劉生代豪蕩標舉獨榮華寶
劒長三尺金樽滿百花唯當重意氣何處有驕奢
同前徐陵
劉生殊倜儻任俠遍京華戚里驚鳴筑平陽吹怨笳俗
儒排左氏新室忌漢家高才被擯壓自古共憐嗟
同前江總
劉生負意氣長嘯且徘徊高論明秋水命賞陟春臺干
戈倜儻用筆硯縱横才置驛無年限遊俠四方來
同前弘執泰
英名振關右雄氣逸江東遊俠五都内去來三秦中劒
照七星影馬控千金驄縱横方未息因茲定武功
同前盧照鄰
劉生氣不平抱劒欲專征報恩為豪俠死難在横行翠
羽裝劒鞘黃金飾馬纓但令一顧重不吝百身輕
樂府詩集卷第二十四(終)東吳毛晉訂正
