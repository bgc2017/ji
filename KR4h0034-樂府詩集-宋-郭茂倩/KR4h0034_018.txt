樂府詩集卷第十八
太原郭茂倩編次
鼓吹曲辭
漢鐃歌下
雉子班吳均
可憐雉子班羣飛集野甸文章始陸離意氣已驚狷幽
并遊俠子直心亦如箭死節報君恩(報君恩一作以死)誰能孤
恩眄
同前陳後主
四野秋原暗十步啄方前雊聲風處遠翅影雲間連箭
射妖姬笑裘値盛明然已足南皮賞復會北宮篇
同前張正見
陳倉雉未飛歛翮依芳甸朱冠色尚淺錦臆毛初變雊
麥且專場排花聊勇戰唯當渡弱水不怯如臯箭
同前毛處約
春物始芳菲春雉正相追澗響連朝雊花光帶錦衣竄
跡時移影驚媒或亂飛能使如臯路相逢巧笑歸
同前江總
麥壟新秋來澤雉屢徘徊依花似協妬拂草乍驚媒三
春桃照李二月桺争梅暫往如臯路當令巧笑開
同前李白
古今樂錄曰梁三朝樂第四十一設辟邪
伎鼓吹作雉子班曲引去來
辟邪伎作鼓吹驚雉子班之奏曲成喔咿振迅欲飛鳴
扇錦翼雄風生雙雌同飲啄趫悍誰能争乍向草中取
介死不求黃金籠下生天地至廣大何惜遂物情善卷
讓天子務光亦逃名所貴曠士懷朗然合太清
臨高臺魏文帝
臨臺行高高以軒下有水清且寒中有黃鵠往且翻行
爲臣當盡忠願令皇帝陛下三千歲宜居此宮鵠欲南
遊雌不能隨我欲躬䘖汝口噤不能開欲負之毛衣摧
頽五里一顧六里徘徊
同前謝眺
千里常思歸登臺臨綺翼纔見孤鳥還未辨連山極四
面動春風朝夜起寒色誰知倦遊者嗟此故鄉憶
同前王融
遊人欲騁望積步上高臺井蓮當夏吐窗桂逐秋開花
飛低不入鳥散遠時來還看雲棟(陣一作)影含月共徘徊
同前簡文帝
高臺半行雲望望高不極草樹無參差山河同一色髣
髴洛陽道道遠難别識玉階故情人情來共相憶
同前沈約
高臺不可望望遠使人愁連山無斷續河水復悠悠所
思曖何在洛陽南陌頭可望不可至何用解人憂
同前陳後主
晚景登高臺迥(迥一作)望春光來霧濃山後暗日落雲傍
開烟裏看鴻小風來望葉回臨窗已響吹極眺且傾杯
同前張正見
曾臺邇清漢出迥架重棼飛棟臨黃鶴高窗度白雲風
前朱幌(幔一作)色霞處綺疎分此中多怨曲地遠詎能聞
同前蕭慤
崇臺高百尺迥出望仙宫畫栱浮朝(雲一作)氣飛梁照晚
虹小衫飄霧縠豔粉拂輕紅笙吹汶陽篠琴奏嶧山桐
舞逐飛龍引花隨少女風臨春今若此極燕豈無竆
同前褚亮
高臺暫俯臨飛翼聳輕音浮光隨日度漾影逐波深迥
瞰周平野開懷暢遠襟獨此三休上還傷千歲心
同前王勃
臨高臺高臺迢遞絶浮埃瑶軒綺構何崔嵬鸞歌鳳吹
清且哀俯瞰長安道萋萋御溝草斜&KR0863;甘泉路蒼蒼茂
陵樹高臺四望同帝鄉佳氣鬱蔥蔥紫閣丹樓紛照曜
璧房錦殿相玲瓏東彌長樂觀西指未央宫赤城映朝
曰綠樹搖春風旗亭百隊開新市甲第千甍分戚里朱
輪翠蓋不勝春疊樹層(重一作)楹相對起復有青樓大道
中繡戶文窗雕綺櫳錦衣晝不襞羅幃夕未空歌屏朝
揜翠粧鏡晚窺紅爲吾安寶髻蛾眉罷花叢狹路塵問
黯將暮雲間月色明如素鴛鴦池上兩兩飛鳳凰樓下
雙雙度物色正如此佳期那不顧銀鞍繡轂盛繁華可
憐今夜宿倡家倡家少婦不須嚬東園桃李片時春君
看舊日高臺處柏梁銅雀生黃塵
同前僧貫休
凉風吹遠念使我升高臺寧知數片雲不是舊山來故
人天一涯久客殊未回雁來不得書空寄聲哀哀
遠期張率
遠期終不歸節物坐將(遷一作)變白露愴单衫秋風息團
扇誰能久離别他鄉且異縣浮雲蔽重山相望何時見
寄言遠期者空閨淚如霰
同前庾成師
憶别春花飛已見秋葉稀淚粉羞明鏡愁帶減寬衣得
書言未及夢見道應歸坐使紅顔歇獨掩青樓扉
玄雲張率
壞陣壓峨壟遮窗暗思扉映日斜生海跨樹似鵬飛夢
山妾已去落靨何由歸
黃雀行莊南傑
穿屋穿墻不知止争樹争巢入營死林間公子挾彈弓
一丸致斃花叢裏小雛黃口未有知青天不解高高飛
虞人設網當要路白日啾嘲禍萬機
釣竿魏文帝
崔豹古今注曰釣竿者伯常子避仇河濱
爲漁者其妻思之而作也每至河側輒歌
之後司馬相如作釣竿詩遂傳爲樂曲
東越河濟水遥望大海涯釣竿何珊珊魚尾何簁簁行
路之好者芳餌欲何爲
同前沈約
桂舟既容與綠浦復回紆輕絲動弱芰微楫起單鳧扣
舷忘日暮卒歲以爲娛
同前戴暠
試持玄渚釣暫罷池陽獵翠羽飾長綸蕖花裝小緤鉅
利斷蓴絲汎舉牽菱葉聊載前魚童過看後舟妾
同前劉孝綽
釣舟畫采鷁魚子服冰紈金轄茱萸網銀鈎翡翠竿歛
橈隨水脉急漿渡江湍湍長自不辭前浦有佳期船交
棹影合浦深魚出遲荷根時觸餌菱芒乍罥絲蓮渡江
南手衣渝京兆眉垂竿自來樂誰能爲太師
釣竿篇張正見
結宇長江側垂釣廣川潯竹竿橫翡翠桂髓擲黃金人
來水鳥沒檝渡岸花沈蓮搖見魚近綸盡覺潭深渭水
終須卜滄浪徒自吟空嗟芳餌下獨見有貪心
同前李巨仁
潺湲面江海滉瀁曯波瀾不惜黃金餌唯憐翡翠竿斜
綸控急水定檝下飛湍潭迥(迥一作)風來易川長霧歇難
寄言朝市客滄浪徒自安
同前沈佺期
朝日歛紅烟垂竿向綠川人疑天上坐魚似鏡中懸避
檝時驚透猜鈎每誤牽湍危不理轄潭静欲畱船釣玉
君徒尚徵金我未賢爲看芳(方一作)餌下貪得會無全
魏鼓吹曲繆襲
晉書樂志曰魏武帝使繆襲造鼓吹十二
曲以代漢曲一曰楚之平二曰戰滎陽三
曰獲呂布四曰克官渡五曰舊邦六曰定
武功七曰屠桺城八曰平南荆九曰平關
中十曰應帝期十一曰邕熙十二曰太和
楚之平
晉書樂志曰改漢朱鷺爲楚之平言魏也
古今樂錄作初之平
楚之平義兵征神武奮金鼓鳴邁武德揚洪名漢室微
社稷傾皇道失桓與靈閹官熾羣雄争邊韓起亂金城
中國擾無紀經赫武皇起旗旌麾天下天下平濟九州
九州寧創武功武功成越五常邈三王興禮樂定紀綱
普日月齊輝光
楚之平曲凡三十句句三字
戰滎陽
晉書樂志曰改漢思悲翁爲戰滎陽言曺
公也
戰滎陽汴水陂戎士憤怒貫甲馳陣未成退徐滎二萬
騎塹壘平戎馬傷六軍驚勢不集衆幾傾白日没時晦
冥顧中牟心屏營同盟疑計無成頼我武皇萬國寧
戰滎陽曲凡二十句其十八句句三字二
句句四字
獲呂布
晉書樂志曰改漢艾如張爲獲呂布言曺
公東圍臨淮生擒呂布也
獲呂布戮陳宮芟夷鯨鯢驅騁羣雄囊括天下運掌中
獲吕布曲凡六句其三句句三字三句句
四字
克官渡
晉書樂志曰改漢上之回爲克官渡言曺
公與袁紹戰破之於官渡也
克紹官渡由白馬僵屍流血被原野賊衆如犬羊王師
尚寡沙塠㫄風飛揚轉戰不利士卒傷今日不勝後何
望土山地道不可當卒勝大捷震冀方屠城破邑神武
遂章
克官渡曲凡十八句其八句句四字一句
五字九句句三字
舊邦
晉書樂志曰改漢翁離爲舊邦言曹公勝
袁紹於官渡還譙收藏死亾士卒也
舊邦蕭條心傷悲孤魂翩翩當何依遊士戀故涕如摧
兵起事大令願違傳求親戚在者誰立廟置後魂來歸
舊邦曲凡十二句其六句句三字六句句
四字
定武功
晉書樂志曰改漢戰城南爲定武功言曹
公初破鄴武功之定始乎此也
定武功濟黃河河水湯湯旦暮有橫流波袁氏欲衰兄弟
尋干戈决漳水水流滂沱嗟城中如流魚誰能復顧室
家計竆慮盡求來連和和不時心中憂戚賊衆内潰君
臣奔北拔鄴城奄有魏國王業艱難覽觀古今可爲長
歎
定武功曲凡二十一句其五句句三字三
句句六字十二句句四字一句五字
屠桺城
晉書樂志曰改漢巫山高爲屠桺城言曹
公越北塞歴白檀破三郡烏桓於桺城也
屠桺城功誠難越度隴塞路澷澷北踰岡平但聞悲風
正酸蹋頓授首遂登白狼山神武慹海外永無北顧患
屠桺城曲凡十句其三句句三字三句句
四字三句句五字一句六字
平南荆
晉書樂志曰改漢上陵爲平南荆言曹公
南平荆州也
南荆何遼遼江漢濁不清菁茅久不貢王師赫南征劉
琮據襄陽賊備屯樊城六軍廬新野金鼓震天庭劉子
面縛至武皇許(許一作)其成許與其成撫其民陶陶江漢
間普爲大魏臣大魏臣向風思自新思自新齊功古人
在㫺虞與唐大魏得與均多選忠義士爲喉脣天下一
定萬世無風塵
平南荆曲凡二十四句其十七句句五字
四句句三字三句句四字
平關中
晉書樂志曰改漢將進酒爲平關中言曹
公征馬超定關中也
平關中路向潼濟濁水立高墉鬭韓馬離羣凶選驍騎
縱兩翼虜崩潰級萬億
平關中曲凡十句句三字
應帝期
晉書樂志曰改漢有所思爲應帝期言文
帝以聖德受命應運期也
應帝期於昭我文皇歷數承天序龍飛自許昌聰明昭
四表恩德動遐方星辰爲垂耀日月爲重光河洛吐符
瑞草木挺嘉祥麒麟步郊野黃龍遊津梁白虎依山林
鳳凰鳴高岡考圖定篇籍功配上古羲皇羲皇無遺文
仁聖相因循期運三千歲一生聖明君堯授舜萬國萬
國皆附親四門爲穆穆教化常如神大魏興盛(聖一作)與
之爲鄰
應帝期曲凡二十六句其一句三字二句
句四字二十二句句五字一句六字
邕熙
晉書樂志曰改漢芳樹爲邕熙言魏氏臨
其國君臣邕穆庶績咸熙也
邕熙君臣念德天下治登帝道獲瑞寶頌聲竝作洋洋
浩浩吉日臨高堂置酒列名倡歌聲一何紆餘雜笙簧
八音諧有紀綱子孫永建萬國夀考樂無央
邕熙曲凡十五句其六句句三字三句句
四字一句二字三句句五字二句句六字
太和
晉書樂志曰改漢上邪爲太和言明帝繼
體承統太和改元德澤流布也
惟太和元年皇帝踐阼聖且仁德澤爲流布災蝗一時
爲絶息上天時雨露五榖溢田疇四民相率遵軌度事
務徵清天下獄訟察以情元首明魏家如此那得不太
平
太和曲凡十三句其二句句三字五句句
五字三句句四字三句句七字
吳鼓吹曲韋昭
晉書樂志曰吳使韋昭製鼓吹十二曲一
曰炎精缺二曰漢之季三曰攄武師四曰
伐烏林五曰秋風六曰克皖城七曰關背
德八曰通荆門九曰章洪德十曰從歷數
十一曰承天命十二曰玄化
炎精缺
古今樂錄曰炎精缺者言漢室衰孫堅奮
迅猛志念在匡救王迹始乎此也當漢朱
鷺
炎精缺漢道微皇綱弛政德違衆姦熾民罔依赫武烈
越龍飛陟天衢耀靈威鳴雷鼓抗電麾撫乾衡鎮地機
厲虎旅騁熊羆發神聽吐英奇張角破邊韓羈宛潁平
南土綏神武章渥澤施金聲震仁風馳顯高門啓
皇基統罔極垂將來
炎精缺曲凡三十句句三字
漢之季
古今樂錄曰漢之季者言孫堅悼漢之微
痛董卓之亂興兵奮擊功蓋海内也當漢
思悲翁
漢之季董卓亂桓桓武烈應時運義兵興雲旗建厲六
師羅八陣飛鳴鏑接白刃輕騎發介士奮醜虜震使衆
散劫漢主遷西館雄豪怒元惡僨赫赫皇祖功名聞
漢之季曲凡二十句其十八句句三字二
句句四字
攄武師
古今樂錄曰攄武師者言孫權卒父之業
而征伐也當漢艾如張
攄武師斬黃祖㩋夷凶族革平西夏炎炎大烈震天下
攄武師曲凡六句其三句句三字三句句
四字
伐烏林
古今樂錄曰伐烏林者言魏武既破荆州
順流東下欲來争鋒孫權命將周瑜逆擊
之於烏林而破走也當漢上之回
曹操北伐拔桺城乘勝席卷遂南征劉氏不睦八郡震
驚衆既降操屠荆舟車十萬揚風聲議者狐疑慮無成
頼我大皇發聖明虎臣雄烈周與程破操烏林顯章功
名
伐烏林曲凡十八句其十句句四字八句
句三字
秋風
古今樂錄曰秋風者言孫權悦以使民民
㤀其死也當漢擁離
秋風揚沙塵寒露沾衣裳角弓持弦急鳩鳥化爲鷹邊
垂飛羽檄寇賊侵界疆跨馬披介胄慷慨懷悲傷辭親
向長路安知存與亾竆達固有分志士思立功思立功
邀之戰場身逸獲高賞身沒有遺封
秋風曲凡十六句其十四句句五字一句
三字一句四字
克皖城
古今樂錄曰克皖城者言魏武志圖幷兼
而令朱光爲廬江太守孫權親征光破之
於皖城也當漢戰城南
克滅皖城遏宼賊惡此凶孽阻姦慝王師赫征衆傾覆
除穢去㬥戢兵革民得就農邊境息誅君弔臣昭至德
克皖城曲凡十二句其六句句三字六句
句四字
關背德
古今樂錄曰關背德者言蜀將關羽背棄
吳德心懷不軌孫權引師浮江而擒之也
當漢巫山高
關背德作鴟張割我邑城圖不祥稱兵北伐圍樊襄陽
嗟臂大於股將受其殃巍巍夫聖主睿德與玄通與玄
通親任呂蒙泛舟洪汜池溯涉長江神武一何桓桓聲
烈正與風翔歷撫江安城大據郢邦虜羽授首百蠻咸
來同盛哉三比隆
關背德曲凡二十一句其八句句四字二
句句六字七句句五字四句句三句
通荆門
古今樂錄曰通荆門者言孫權與蜀交好
齊盟中有關羽自失之諐戎蠻樂亂生變
作患蜀疑其眩吳惡其詐乃大治兵終復
初好也當漢上陵
荆門限巫山高峻與雲連蠻夷阻其險歴世懷不賓漢
王據蜀郡崇好結和親乖微中情疑讒夫亂其間大皇
赫斯(斯一作)怒虎臣勇氣震蕩滌幽藪討不恭觀兵揚炎
耀厲鋒整封疆整封疆闡揚威武容功赫戲洪烈炳章
邈矣帝皇世聖吳同厥風荒裔望清化化恢弘煌煌大
吳延祚永未央
通荆門曲凡二十四句其十七句句五字
四句句三字三句句四字
章洪德
古今樂錄曰章洪德者言孫權章其大德
而遠方來附也當漢將進酒
章洪德邁威神感殊風懷遠鄰平南裔齊海濱越裳貢
扶南臣珍貨充庭所見日新
章洪德曲凡十句其八句句三字二句句
四字
從歷數
古今樂錄曰從歷數者言孫權從圖籙之
符而建大號也當漢有所思
從歷數於穆我皇帝聖哲受之天神明表奇異建號創
皇基聰睿協神思德澤浸及昆蟲浩蕩越前代三光顯
精耀隂陽稱至治肉角步郊畛鳳凰棲靈囿神龜遊沼
池圖䜟摹文字黃龍覿鱗符祥日月記覽往以察今我
皇多噲事上欽昊天象下副萬姓意光被彌蒼生家戸
蒙惠賚風教肅以平頌聲章嘉喜大吳興隆綽有餘裕
從歷數曲凡二十六句其一句三字三句
句四字二十二句句五字一句六字
承天命
古今樂錄曰承天命者言上以聖德踐位
道化至盛也當漢芳樹
承天命於昭聖德三精垂象符靈表德巨石立九穗植
龍金其鱗烏赤其色輿人歌億夫歎息超龍升襲帝服
竆淳懿體玄嘿夙興臨朝勞謙日昃易簡以崇仁放遠
讒與慝舉賢才親近有德均田疇茂稼穡審法令定品
式考功能明黜陟人思自盡唯心與力家國治王道直
思我帝皇夀萬億長保天禄祚無極
承天命曲凡三十四句其十九句句三字
二句句五字十三句句四字
玄化
古今樂錄曰玄化者言上脩文訓武則天
而行仁澤流洽天下喜樂也當漢上邪
玄化象以天陛下聖真張皇綱率道以安民惠澤宣流
而雲布上下睦親君臣酣宴樂激發絃歌揚妙新脩文
籌廟勝須時備駕廵洛津康哉泰四海歡忻越與三五
鄰
玄化曲凡十三句其五句句五字二句句
三字三句句四字三句句七字
樂府詩集卷第十八
東吳毛晉訂正男扆再訂
