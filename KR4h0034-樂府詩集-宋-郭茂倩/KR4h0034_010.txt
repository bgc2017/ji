樂府詩集卷第十
太原郭茂倩編次
郊廟歌辭
隋太廟歌
隋書樂志曰文帝開皇中詔牛弘姚察許
善心虞世基劉臻等詳定雅樂并撰歌辭
其太廟歌辭有迎神歌登歌俎入歌皇高
祖太原府君皇曾祖康王皇祖獻王皇考
太祖武元皇帝四室歌飲福酒歌送神歌
其俎入歌飲福酒歌竝郊丘社廟同用
迎神歌
務本興教尊神體國霜露感心享祀陳則官聯式序奔
走在庭几筵結慕祼獻惟誠嘉樂載合神其降止永言
保之錫以繁祉
登歌
孝熙嚴祖師象敬宗惟皇肅事(肅一作)有來雝雝雕梁霞
複繡橑雲重觀德自感奉璋伊恭彝斝盡飾羽綴有容
升歌發藻景福來從
俎入歌
祭本用初祀由功舉駿奔咸會供神有序明酌盈樽豐
犧實俎幽金既薦繢錯維旅享由明德香非稷黍載流
嘉慶克固鴻緒
太原府君
締基發祥肇源興慶廼仁廼哲克明克令庸宣國圖善
流人詠開我皇業七百同盛
康王歌
皇條俊茂帝系靈長豐功疊軌厚利重光福由善積代
以德彰嚴恭盡禮永錫無疆
獻王歌
盛才必達丕基增舊涉渭同符遷邠等構弘風邁德義
高道冨神鑒孔昭王猷克懋
太祖歌
深仁冥著至道潛敷皇矣太祖耀名天衢翦商隆祚奄
宅隋區有命既集誕開靈符
飲福酒歌
神道正直祀事有融肅雝備禮莊敬在躬羞燔已具奠
酹將終降祥惟永受福無窮
送神歌
饗禮具利事成佇旒冕肅簪纓金奏終玉俎撤盡孝敬
竆嚴絜人祇分哀樂半降景福憑幽贊
唐享太廟樂章
唐書樂志曰貞觀中享大廟樂迎神用永
和九變詞同皇帝行用太和登歌酌鬯用
肅和迎俎用雍和獻皇祖宣簡公皇祖懿
王同用長發之舞景皇帝用大基之舞元
皇帝用大成之舞高祖用大明之舞皇帝
飲福用夀和送文舞出迎武舞入用舒和
武舞用凱安撤俎用雍和送神用永和其
太和凱安詞同冬至圜丘並魏徵褚亮等
作
永和
於穆烈祖弘此丕基永言配命子孫保之百神既洽萬
國在茲是用孝享神其格思
肅和
大哉至德允茲明聖格于上下聿遵誠敬嘉樂斯登鳴
球以詠神其降止式隆景命
雍和
崇兹享祀誠敬兼至樂以感靈禮以昭事粢盛咸絜牲
牷孔備永言孝&KR0736;庶幾不匱
長發舞
唐會要曰貞觀十四年詔用顔師古許敬
宗議皇祖宣簡公懿王廟竝奏長發之舞
取詩云濬哲惟商長發其祥也
濬哲維唐長發其祥帝命斯祐王業克昌配天載德就
日重光本枝百代申錫無疆
大基舞
猗與祖業皇矣帝先翦商德厚封唐慶延在姬猶稷方
晉踰宣基我鼎運於萬斯年
大成舞
周稱王季晉美帝文明明盛德穆穆齊芬藏用四履屈
道參分鏗鏘鍾石載紀鴻勲
大明舞
唐會要曰貞觀十四年詔用顔師古等議
高祖廟奏大明之舞取易曰大明終始六
位時成詩有大明之篇稱文王有明德也
五紀更運三正遞升勛華既沒禹湯勃興神武命代靈
睠是膺望雲彰德察緯告徵上紐天維下安地軸徵師
涿野萬國咸服偃伯靈臺九官允穆殊域委賮懷生介
福大禮既飾大樂已和黑章擾囿赤字浮河功宣載籍
德被詠歌克昌厥後百禄是荷
壽和
八音斯奏三獻畢陳寶祚惟永暉光日新
舒和
聖敬通神光七廟靈心薦祚和萬方嚴禋克配鴻基遠
明德惟馨鳳曆昌
雍和
於穆清廟聿修嚴祀四縣載陳三獻斯止籩豆撤薦人
祇介祉神惟格思錫祚不已
永和
肅肅清祀烝烝孝思薦享昭備虔恭在茲雍歌撤俎祝
嘏陳辭用光武志永固鴻基
唐享太廟樂章
唐書樂志曰高宗永徽已後續造享太廟
樂章獻太宗用崇德之舞高宗用鈞天之
舞中宗用太和之舞睿宗用景雲之舞皇
祖宣皇帝用光大之舞舊樂章宣元二宮
同用長發其詞亦同開元十年始别造詞
而宣帝更用光大云
崇德舞
五運改卜千齡啓聖彤雲曉聚黃星夜映葉闡珠囊基
開玉鏡(圖開後為)下臨萬㝢上齊七政霧開三象塵清九服
海溓星暉遠安邇肅天地交泰華夷輯睦翔泳歸仁中
外禔(綏一作)福績踰黜夏勲高翦商武陳七德刑設三章
祥禽巢閣仁獸遊梁卜年惟永景福無疆
鈞天舞
承天撫籙纂聖登皇遐清萬寓仰協三光功成日用道
濟時康琁圖載永寶曆斯昌日月揚暉烟雲爛色河嶽
修貢神祇效職舜風攸偃堯曦先就睿感通寰孝思洽
宙奉揚先德虔遵曩狩展義天扃飛英雲岫化逸王表
神凝帝先乘雲厭俗馭日登玄
太和舞
廣樂既備嘉薦既新述先惟德孝饗惟親七獻具舉五
齊畢陳錫兹祚福於萬斯春
景雲舞
惟睿作聖惟聖登皇精感耀魄時膺會昌舜慙大孝堯
推讓王能事斯極振古誰方文明履運車書同軌巍巍
赫赫盡善盡美衢室凝旒大庭端扆釋負之寄事光復
子脱屣高天登遐上玄龍湖超忽象野芊綿遊衣復道
薦果初年新廟弈奕明德配天
光大舞
大業龍祉徽音駿尊潛居皇德赫嗣天昆展儀宗祖重
誠孝孫春秋無極享奏存存
唐享太廟樂章
唐書樂志曰太樂舊有享太廟迎神次金
奏及送神辭三章不詳所起
迎神
七廟觀德百靈攸仰俗荷財成物資含養道光執契化
籠提象肅肅雍雍神其來饗
金奏
肅肅清廟巍巍盛唐配天立極累聖重光樂和管磬禮
備烝嘗永惟來格降福無疆
送神
五聲備奏三献終祠車移鳳輦旆轉紅旗禮周籩豆誠
效虔祇皇靈徙蹕簪紳拜辭
唐武后享清廟樂章
第一
建清廟贊玄功擇吉日展禋宗樂巳變禮方崇望神駕
降仙宫
第二
隆周創業寳命惟新敬宗茂典爰表虔禋聲明巳備文
物斯陳肅容(■一作)如在懇志方申
第三登歌
肅敷大禮上謁尊靈敬陳筐幣載表丹誠
第四迎神
致奠蘋藻式罄虔襟絜誠斯展停降靈歆
第五飲福
爰陳玉醴式奠瓊漿靈心有穆介福無疆
第六送文舞
帝圖草創主業初開功高佐命業贊雲雷
第七迎武舞
赫赫玄功被穹壤皇皇至德洽生靈開基撥亂祅氛廓
佐命宣威海内清
第八舞樂作
荷恩承顧託執契恭臨撫廟略靜邊荒天兵耀神武
第九撤爼
登歌已闋献禮方周欽承景福肅奉鴻休
第十送神
大禮言畢仙衞將歸莫申丹懇空瞻紫微
唐享太廟樂章
唐書樂志曰中宗神龍元年享太廟樂迎
神用嚴和九變詞同皇帝行用昇和登歌
祼鬯用虔和迎俎用歆和光皇帝酌献用
長發景皇帝酌献用大基元皇帝酌献用
大成高祖酌献用大明太宗酌献用崇德
五室舞詞竝同貞觀高宗酌献用鈞天舞
詞同光宅孝敬皇帝酌献用承光皇帝飲
福用延和送文舞出迎武舞入用同和武
舞用寧和撤俎用恭和送神用通和皇后
助享皇后行用正和詞同貞觀中宫朝會
登歌奠鬯用昭和皇后酌献飲福用誠敬
撤俎用肅和送神用昭感
嚴和
肅肅清廟赫赫玄猷功高萬古化奄十洲中興丕業上
荷天休祗奉先構禮被懷柔
昇和
顧惟菲薄纂曆應期中外同軌夷狄来思樂用崇德禮
以陳詞夕惕若厲欽奉宏基
虔和
禮標薦鬯肅事詞庭敬申如在敢託非馨
歆和
崇禋已備粢盛聿脩絜誠斯展鍾石方遒
承光舞
金相載穆玉裕重輝養德青禁承光紫微乾宮候色震
象增威監國方永賓天不歸孝友自衷温文性與龍樓
正啓鶴駕斯舉丹扆流念鴻名式序中興考室永陳彝
俎
延和
巍巍累聖穆穆重光奄有區夏祚啓隆唐百蠻飲澤萬
國來王本枝億載鼎祚逾長
同和
惟聖配天敷盛禮惟天為大闡洪名恭禋展敬光先德
蘋藻申虔表至誠
寧和
炎馭失天(王一作)綱土德承天命英猷被寰宇懿躅隆邦
政七德已綏邊九夷咸底定景化覃遐邇深仁洽翔泳
恭和
禮周三獻樂闋九成肅承靈福悚惕兼盈
通和
祠容既畢仙座爰興停停鳳舉藹藹雲昇長隆寶運永
錫休徵福覃貽厥恩被黎蒸
昭和
道洽二儀交泰時休四㝢和平環佩肅於庭實鍾石揚
乎頌聲
誠敬
顧惟菲質忝位椒宮虔奉蘋藻肅事神宗敢申誠絜庶
罄深衷睟容有裕靈享無窮
肅和
月禮巳周雲和將變爰獻其醑載遷其奠明德逾隆非
馨是薦澤霑動植仁覃㝢縣
昭感
鏗鏘韶護肅穆神容洪規赫赫祠典雍雍已周三獻將
乘六龍虔誠有託懇志無從
唐享太廟樂章張說
唐書樂志曰玄宗開元七年享太廟樂迎
神用永和皇帝行用太和登歌酌瓚用肅
和迎俎用雍和皇帝酌醴齊用文舞獻宣
皇帝用光大舞光皇帝用長發舞景皇帝
用大政舞元皇帝用大成舞高祖用大明
舞太宗用崇德舞高宗用鈞天舞中宗用
大和舞睿宗用景雲舞皇帝飲福受脤用
福和送文舞出迎武舞入用舒和亞獻終
獻行事武舞用凱安撤豆用登歌送神用
永和按景皇帝舊用大基至是改用大政
云
永和三首
肅九室諧八音歌皇慕動神心禮宿設樂妙尋聲明備
祼奠臨
律迓氣音入玄依玉几御黼筵聆愾息僾周旋九韶遍
百福傳
信工祝永頌聲來祖考聽和平相百辟貢九瀛神休委
帝孝成
大和
時文聖后清廟肅邕致誠勤薦在貌&KR0736;恭玉節肆夏金
鏘五鍾繩繩雲步穆穆天容
肅和
天子享孝工歌溥將射祼鬱鬯乃焚膋薌臭以達旨聲
以求陽奉時烝嘗永代不忘
雍和二首
在滌嘉豢麗碑敬牲角握之牝色純之騂火傳陽燧水
溉隂精太公胖俎傳說和羹
俎豆有馥齎盛絜豐亦有和羹既戒既平鼓鍾管磬肅
唱和鳴皇皇后祖我來&KR0736;成
文舞
聖謩九德真言五千慶集昌胄符開帝先高文杖鉞克
配彼天三宗握鏡六合渙然帝其承祀率禮罔愆圖書
霧出日月清懸舞形德類詠諗功傳黃龍蜿蟺彩雲蹁
躚五行氣順八佾風宣介此百福於皇萬年
光大舞
肅肅㙯祖滔滔濬源有雄玉劒作鎮金門玄王貽緒后
稷謀孫肇禋九廟四海來尊
長發舞
具禮崇德備樂承風魏推幢主周贈司空不行而至無
成有終神興王業天歸帝功
大政舞
於赫元命權輿帝文天齊八柱地半三分宗廟觀德笙
鏞樂勲封唐之兆成天下君
大成舞
帝舞季歴龍聖生昌后歌有蟜胎炎孕黃天地合德日
月齊光肅雍孝享祚我萬方
大明舞
赤精亂德四海困窮黃旗舉義三靈會同早望春雨雲
披大風溥天來祭高祖之功
崇德舞
皇合一德朝宗百神削平天地大拯生人上帝配食單
于入臣戎歌陳舞曄曄震震
鈞天舞
高皇邁道端拱無為化懷獯鬻兵賦勾驪禮尊封禪樂
盛來儀合位媧后同稱伏羲
大和舞
退居江水鬱起丹陵禮物還舊朝章中興龍圖友及駿
命恭膺鳴球香瓚大糦是承
景雲舞
景雲霏爛告我帝符噫帝冲德與天為徒笙鏞遥遠爼
豆虛無春秋孝獻廻復此都
福和
備禮用樂崇親致尊誠通慈降敬徹愛存獻懷稱夀啐
感承恩皇帝孝德子孫千億大包天域長亘不極
舒和
六鍾翕協六變成八佾倘佯八風生樂九韶兮人神感
美七德兮天地清
凱安四首
瑟彼瑶爵亞維上公室如屏氣門不容躬禮殷其本樂
執其中聖皇永慕天地幽通
禮匝三獻樂遍九成降循軒陛仰欷皇情福與仁合德
因孝明百年神畏四海風行
總總干戚填填鼓鍾奮揚增氣坐作為容離若鷙鳥合
如戰龍萬方觀德肅肅邕邕
烈祖順三靈文宗威四海黃鉞誅羣盜朱旗掃多罪戢
兵天下安約法人心改大哉干羽意長見風雲在
登歌
止笙磬撤豆籩廓無響窅入玄主在室神在天情餘慕
禮罔愆喜黍稷屢豐年
永和
眇嘉樂授靈爽感若來思如往休氣散廻風上返寂寞
還惚恍懷靈駕結空想
樂府詩集卷第十
東吳毛晉訂正男扆再訂
