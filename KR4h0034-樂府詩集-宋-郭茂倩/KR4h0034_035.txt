樂府詩集卷第三十五
太原郭茂倩編次
相和歌辭
清調曲
長安有狹斜行古辭
長安有狹斜狹斜不容車適逢兩少年挾轂問君家君
家新市傍易知復難忘大子二千石中子孝廉郎小子
無官職衣冠仕洛陽三子俱入室室中自生光大婦織
綺紵(羅一作)中婦織流黃小婦無所為挾琴上高堂丈夫
且徐徐調絃詎未央
同前陸機
伊洛有歧路歧路交朱輪輕蓋承華景騰步躡飛塵鳴
玉豈樸儒馮軾皆俊民烈心厲勁秋麗服鮮芳春余本
倦游客豪彦多舊親傾蓋承芳訊欲鳴當及晨守一不
足矜歧路良可遵規行無曠迹矩(矩一作)步豈逮人投(作一)
(涉)足緒已爾四時不必循將遂殊塗軌要子同歸津
同前謝惠連
紀郢有通逵通逵竝軒車帟帟雕輪馳軒軒翠蓋舒撰
策之五尹振轡從三閭推劒馮前軾鳴佩專後輿
同前荀昶
朝發邯鄲邑暮宿井陘間井陘一何狹車馬不得旋邂
逅相逢值﨑嶇交一言一言不容多伏軾問君家君家
誠易知易知復易博南面平原居北趣相如閣飛樓臨
名都通門枕華郭入門無所見但見雙棲鶴棲鶴數十
雙鴛鴦羣相追大兄珥金璫中兄振纓緌(纓玉蕤一作中兄)伏
臘一來歸隣里生光輝小弟無所為鬭雞東陌逵大婦
織紈綺中婦縫羅衣小婦無所作挾瑟弄音徽丈人且
却坐梁塵將欲飛
同前梁武帝
洛陽有曲陌曲曲不通驛忽遇二少童扶轡問君宅我
宅邯鄲右易憶復可知大息組絪緼中息佩陸離小息
尚青綺總角遊南皮三息俱入門家臣拜門垂三息俱
升堂旨酒盈千巵三息俱入戸戶内有光儀大婦理金
翠中婦事玉觿小婦獨閒暇調笙遊曲池丈人少裵回
鳳吹方參差
同前梁簡文帝
長安有徑塗徑徑不通輿道逢雙總丱扶輪問我車我
居青門北可憶復易津大息騫金勒中息割黃銀小息
始得意黃頭作弄臣三息俱入門雅意揚清塵三息俱
上堂觴肴滿四陳三息俱入戸照耀光容新大婦舒綺
絪中婦拂羅巾小婦最容冶映鏡學嬌嚬丈人且安坐
清謳出絳脣
同前沈約
青槐金陵柏丹轂貴遊士方驂萬乘臣炫服千金子咸
陽不足稱臨淄孰能擬
同前庾肩吾
長安曲陌坂曲曲不容幰路逢雙綺𥜗問君居近遠我
居臨御溝可識不可求長子登麟閣次子侍龍樓少子
無高位聊從金馬遊三子俱來下左右若川流三子俱
來入高軒映彩旒三子俱來宴玉柱擊清甌大婦襞雲
裘中婦卷羅幬少婦多妖艷花鈿繫石橊夫君且安坐
歡娛方未周
同前王冏
名都馳道傍華轂亂鏘鏘道逢佳麗子問我居何鄉我
家洛川上甲第遙相望珠扉玳瑁牀綺席流蘇帳大子
執金吾次子中郎將小子陪金馬遨遊蔑卿相三子俱
休沐風流鬱何壯三子俱會同肅雍多禮讓三子俱還
室絲管紛寥亮大婦裁舞衣中婦學清唱小婦窺鏡影
弄此朝霞狀佳人且少留為君繞梁唱
同前徐防
長安有勾曲勾勾不通馹塗逢二綺衣夾路訪君室君
室近霸城易識復知名大息登金馬中息謁承明小息
偏愛幸走馬曳長纓三息俱入門車服盡雕輕三息俱
上堂嘉賓四座盈三息俱入戸室内有光榮大婦縑始
呈中婦繡初營小婦多姿媚紅紗映削成上客且安坐
胡牀妾自擎
同前張正見
少年重遊俠長安有狹斜路窄時容馬枝高易度車簷
高同落照巷小共飛花相逢夾繡轂借問是誰家
同前王襃
威紆狹邪道車騎動相喧博徒稱劇孟遊俠號王孫勢
傾魏侯府交盡翟公門路邪勞夾轂塗艱倦折轅日斜
宣曲觀春還御宿園塗歌楊桺曲巷飲橊花樽獨有遊
梁倦還守孝文園
三婦豔詩劉鑠
大婦裁霧縠中婦牒冰練小婦端清景含歌登玉殿丈
人且徘徊臨風傷流霰
同前王融
大婦織綺羅(縑綺一作)中婦織流黃小婦獨無事挾瑟(琴一作)
上高堂丈夫(人一作)且安坐調弦詎未央(渠央一作未)
同前昭明太子
大婦舞輕巾中婦拂華茵小婦獨無事紅黛潤芳津良
人且高卧方欲薦梁塵
同前沈約
大婦拂玉匣中婦結珠帷小婦獨無事對鏡理蛾眉良
人且安卧夜長方自私
同前王筠
大婦畱芳褥中婦對華燭小婦獨無事當軒理清曲丈
人且安卧豔歌方斷續
同前吳均
大婦弦初切中婦管方吹小婦多姿態含笑逼清巵佳
人勿餘及慇懃妾自知
同前劉孝綽
大婦縫羅裙中婦料繡文唯餘最小婦窕窈舞昭君文
人慎勿去聽我駐浮雲
同前十一首陳後主
大婦避秋風中婦夜牀空小婦初兩髻含嬌新臉紅得
意非霰日可憐那可同
大婦西北樓中婦南陌頭小婦初妝點回眉對月鈎可
憐還自覺人看反更羞
大婦主(弄一作)縑機中春裁春衣小婦新妝冶拂匣動琴
徽長夜理清曲餘嬌且未歸
大婦妬娥眉中婦逐春時小婦最季少相望卷羅帷羅
帷夜寒卷相望人來遲
大婦上高樓中婦蕩蓮舟小婦獨無事撥帳掩嬌羞丈
夫應自解更深難道留
大婦初調筝中婦飲歌聲小婦春妝罷弄月當宵楹季
子時將意相看不用争
大婦愛恒偏中婦意長堅小婦獨嬌笑新來華燭前新
來誠可惑為許得新憐
大婦酌金杯中婦照妝臺小婦偏妖冶下砌折新梅衆
中何假問人今最後來
大婦怨空閨中婦夜偷啼小婦獨含笑正柱作烏棲河
低帳未掩夜夜畫眉齊
大婦正當壚中婦裁羅𥜗小婦獨無事淇上待吳姝鳥
歸花復落欲去却踟蹰
大婦年十五中婦當春戸小婦正横陳含嬌情未吐所
愁曉漏促不恨燈銷炷
同前張正見
大婦織殘絲中婦妬蛾眉小婦獨無事歌罷詠新詩上
客何湏起為待絶纓時
同前董思恭
大婦裁紈素中婦弄明璫小婦多姿態登樓紅粉妝丈
人且安坐初日漸流光
同前王紹宗
大婦能調瑟中婦詠新詩小婦獨無事花庭曳履綦上
客且安坐春日正遲遲
中婦織流黃梁簡文帝
翻花滿階砌愁人獨上機浮雲西北起孔雀東南飛調
絲時繞腕易鑷乍牽衣鳴梭逐動釧紅妝映落暉
同前徐陵
落花還井上春機當戶前帶衫行障口覓釧枕檀邊數
鑷經無亂新漿緯易牽蜘蛛夜伴(■一作)織百舌曉驚眠
封用黎陽土書因計吏船欲知夫婿處今督水衡錢
同前盧詢
别人心已怨愁空日復斜然香望韓夀磨鏡待秦嘉殘
絲愁績爛餘織恐嫌賖支機一片石緩轉獨輪車下簾
還憶月挑燈更惜花似天河上景春時織女家
同前虞世南
寒閨織素錦含怨斂雙蛾綜新交縷澀經脆斷絲多衣
香逐舉䄂釧動應鳴梭還恐裁縫罷無信達交河
難忘曲李賀
夾道開洞門弱楊低畫戟簾影竹葉起簫聲吹日色蜂
語繞妝鏡拂蛾學春碧亂繫丁香梢滿欄花向夕
塘上行五解魏武帝
鄴都故事曰魏文帝甄皇后中山無極人
袁紹據鄴與中子熙娶后為妻後太祖破
紹文帝時為太子遂以后為夫人后為郭
皇后所譖文帝賜死後宫臨終為詩曰蒲
生我池中綠葉何離離豈無蒹葭艾與君
生别離莫以賢豪故棄捐素所愛莫以&KR0984;
枲賤棄捐菅與蒯莫以魚肉賤棄捐蔥與
薤歌錄曰塘上行古辭或云甄皇后造樂
府解題曰前志云晉樂奏魏武帝蒲生篇
而諸集錄皆言其詞文帝甄后所作歎以
讒訴見棄猶幸得新好不遺故惡焉若晉
陸機江蘺生幽渚言婦人衰老失寵行於
塘上而為此歌與古辭同意
蒲生我池中蒲生我池中其棄何離離傍能行人儀莫
能縷自知衆口鑠黃金使君生離别(解一)念君去我時念
君去我時獨愁常苦悲想見君顏色感結傷心脾今悉
夜夜愁不寐(解二)莫用豪賢故莫用豪賢故棄捐素所愛
莫用魚肉貴棄捐蔥與薤莫用&KR0984;枲賤棄捐菅與蒯(解三)
倍恩者苦枯倍恩者苦枯蹶船常苦沒教君安息定慎
莫致倉卒念與君一共離别亦當何時共坐復相對(觧四)
出亦復苦愁出亦復苦愁入亦復苦愁邊地多悲風樹
木何蕭蕭今日樂相樂延年夀千秋(解五)
右一曲晉樂所奏
蒲生我池中其葉何離離傍能行仁義莫若妾自知衆
口鑠黃金使君生別離念君去我時獨愁常苦悲想見
君顏色感結傷心脾念君常苦悲夜夜不能寐莫以豪
賢故棄捐素所愛莫以魚肉賤棄捐蔥與薤莫以&KR0984;枲
賤棄捐菅與蒯出亦復苦愁入亦復苦愁邊地多悲風
樹木何脩脩從君致獨樂延年夀千秋
右一曲夲辭
同前陸機
江蘺生幽渚微芳不足宣被蒙風雨會移居華池邊發
藻玉臺下垂影滄浪泉(淵一作)霑潤既已渥結根奥且堅
四節逝不處繁華難久鮮淑氣與時殞餘芳随風捐天
道有遷易人理無常全男懽智傾愚女愛衰避妍不惜
微軀退恒懼蒼蠅前願君廣末光照妾薄草年
同前謝惠連
芳萱秀陵阿菲質不足營幸有忘憂用移根託君庭垂
穎臨清池擢彩仰華甍霑渥雲雨潤葳蕤吐芳馨願君
春傾葉畱景惠餘明
塘上行苦辛篇劉孝威
蒲生伊何陳曲中多苦辛黃金坐銷鑠白玉遂淄磷裂
衣工毁嫡掩䄂切䜛新嫌成跡易已愛去理難申秦雲
猶變色魯日尚廻輪妾歌已唱斷君心終未親
塘上行李賀
藕花凉露溼花缺藕根澀飛下雌鴛鴦塘水聲溢溢
蒲生行浮萍篇曹植
浮萍寄清水隨風東西流結髮辭嚴親來為君子仇恪
勤在朝夕無端獲罪尤在㫺蒙恩惠和樂如瑟琴何意
今摧穨曠若商與参茱萸自有芳不若桂與蘭新人雖
可愛無若故所歡行雲有返期君恩儻中還慊慊仰天
歎愁心將何愬日月不恒處人生忽若寓悲風來入懷
淚下如垂露發篋造裳衣裁縫紈與素
蒲生行謝脁
蒲生廣湖邊託身洪波側春露惠我澤秋霜縟我色根
葉從風浪常恐不永植攝生各有命豈云智與力安得
遊雲上與爾同羽翼
江蘺生幽渚沈約
澤蘭被荒徑孤芳豈自通幸逢瑤池曠得與金芝叢朝
承紫臺露夕潤渌池風既美脩嫮女復悦繁華童夙昔
玉霜滿旦草翠條空葉飄儲胥右芳歇露寒東紀化尚
盈昃俗志信穨隆財殫交易絶華落愛難終所惜改懽
眄豈恨逐征蓬願回昭陽景時照長門宫
苦辛行戎昱
日暮奏短歌聽余苦辛(苦辛一作)詞如今刀筆士不及屠沽
兒少年無事學詩賦豈意文章復相悮東西南北少知
音終年竟歲悲行路仰面訴天天不聞低頭告地地不
言天地生我尚如此陌上他人何足論誰謂西江深涉
之固無憂誰謂南山高可以登之遊險巇唯有世間路
一嚮令人堪白頭貴人立意不可測等閒桃李成荆棘
風塵之士深可親心如雞犬能依人悲來却憶漢天子
不棄相如家舊貧飲酒酒能散羈愁誰家有酒判一醉
萬事從他江水流
樂府詩集卷第三十五東吳毛晉訂正
