樂府詩集卷第九十九
太原郭茂倩編次
新樂府辭
新樂府白居易
八駿圖
穆王八駿天馬駒後人愛之寫為圖背如龍兮頸如象
骨竦筋高脂肉壮日行萬里速如飛穆王獨乘何所之
四荒八極踏欲遍三十二蹄無歇時屬車軸折趁不及
黃屋草生棄若遺瑶池西赴王母宴七廟經年不親薦
璧臺南與盛姬遊眀堂不復朝諸侯白雲黃竹歌聲動
一人荒樂萬人愁周從后稷至文武積德累功世勤苦
豈知纔及四代孫心輕王業如灰土由來尤物不在大
能蕩君心則爲害文帝却之不肯乘千里馬去漢道興
穆王得之不爲戒八駿駒來周室壊至今此物世稱珍
不知房星之精下爲怪八駿圖君莫愛
澗底松
左太沖詩曰鬱鬱澗底松離離山上苖以
彼徑寸莖蔭此百尺條世胄躡高位英俊
沈下僚地勢使之然由來非一朝金張藉
舊業七葉珥漢貂馮公豈不偉白首不見
招澗底松蓋取諸此
有松百尺大十圍生在澗底寒且卑澗深山險人路絶
老死不逄工度之天子明堂欠梁木(楝一作)此求彼有兩
不知誰諭蒼蒼造物意但與之材不與地金張世禄原
憲貧牛衣寒賤貂蟬貴貂蟬與牛衣高下雖有殊高者
未必賢下者未必愚君不見沉沉海底生珊瑚歴歴天
上種白榆
牡丹芳
牡丹芳牡丹芳黃金蘂綻紅玉房千片赤英霞爛爛百
枝綘豔燈煌煌照地初開錦繡段當風不結蘭麝囊仙
人琪樹白無色王母桃花小不香宿露輕盈汎紫豔朝
陽照耀生紅光紅紫二色間深淺向背萬態隨低昂映
葉多情隐羞面臥叢無力含醉妝低嬌笑容疑掩口凝
思怨人如斷腸穠姿貴彩信竒絶雜卉亂花無比方石
竹金錢何細碎芙蓉芍藥苦尋常遂使王公與卿士遊
花冠蓋日相望輕車軟轝貴公主香衫細馬豪家郎衛
公宅静閉東院西明寺深開北廊戲蝶雙舞看人久&KR0714;
鸎一聲春日長共愁日照芳難駐仍張帷幕垂隂涼花
開花落二十日一城之人皆若狂三代以還文勝質人
心重華不重實重華直至牡丹芳其來有漸非今日元
和天子憂農桑䘏下動天天降祥去歲嘉禾生九穗田
中寂寞無人至今年瑞麥分兩岐君心獨喜無人知無
人知可歎息我願暫求造化力減去牡丹妖豔色少回
卿士愛花心同似吾君憂稼穡
紅線毯
白居易傳曰貞元中宣州進開樣紅線毯
紅線毯擇蠒繰絲清水煑揀絲練線紅藍染染為紅線
紅於藍織作披香殿上毯披香殿廣十丈餘紅線織成
可殿鋪綵絲茸茸香拂拂線軟花虚不勝物美人踏上
歌舞來羅襪繡鞋隨步沒太原毯澀毳縷硬蜀都縟薄
錦花冷不如此毯温且柔年年十月來宣州宣城太守
加樣織自謂為臣能竭力百夫同擔進宫中線厚絲多
卷不得宣城太守知不知一丈毯千兩絲地不知寒人
要暖少奪人衣作地衣
杜陵叟
杜陵叟杜陵居歲種薄田一頃餘三月無雨旱風起麥
苖不秀多黃死九月降霜秋草寒禾穗未熟皆青乾長
吏明知不申破急斂㬥徵求考課典桑賣地納官租明
年衣食將何如剝我身上帛奪我口中粟虐人害物即
豺狼何必鉤爪鋸牙食人肉不知何人奏皇帝帝心惻
隱知人弊白&KR0984;紙上書德音京畿盡放今年稅昨日里
胥方到門手持勅牒牓鄉村十家租稅九家畢虚受吾
君蠲免恩
繚綾
繚綾繚綾何所似不似羅綃與紈綺應似天台山上月
明前四十五尺瀑布泉中有文章又竒絶地鋪白煙花
簇雪織者何人衣者誰越溪寒女漢宫姬去年中使宣
口勅天上取樣人間織織爲雲外秋雁行染作江南春
水色廣裁衫袖長製裙金斗熨波刀翦文異彩竒文相
隐映轉側看花花不定昭陽舞人恩正深春衣一對直
千金汗沾粉汚不再著曳土拕(踏一作)泥無惜心繚綾織
成費功績莫比尋常繒與帛絲細繰多女手疼札札千
聲不盈尺昭陽殿裏歌舞人若見織時應也惜
賣炭翁
賣炭翁伐薪燒炭南山中滿面塵灰煙火色兩鬢蒼蒼
十指黑賣炭得錢何所營身上衣裳口中食可憐身上
衣正單心憂炭賤願天寒夜來城外一尺雪曉駕炭車
輾冰轍牛困人飢日已高市南門外泥中歇翩翩兩騎
來是誰黃衣使者白衫兒手把文書口稱勅回車叱牛
牽向北一車炭千餘斤宫使驅將惜不得半匹紅紗一
丈綾繫向牛頭充炭直
母别子
母别子子别母白日無光哭聲苦關西驃騎大將軍去
年破虜新策勲勅賜金錢二百萬洛陽迎得如花人新
人來舊人棄掌上蓮花眼中刺寵新棄舊未足悲悲在
君家畱兩兒一始扶床一初坐坐啼行哭牽人衣以汝
夫婦新嬿婉使我母子生别離不如林中鳥與鵲母不
失鶵雄伴雌應似後園桃李樹花落隨風子在枝新人
新人聽我語洛陽無限紅樓女但願將軍重立功更有
新人勝於汝
隂山道
隂山道隂山道紇邏敦肥水泉好每至戎人送馬時道
傍千里無纖草草盡泉枯馬病羸飛龍但印骨與皮五
十匹縑易一匹縑去馬來無了日養無所用去非宜每
歲死傷十六七縑絲不足女工苦疎織短截充匹數藕
絲蛛網三丈餘回鶻訴稱無用處咸安公主號可敦遠
為可汗頻奏論元和二年下新勅内出金帛酬馬直仍
照江淮馬價縑從此不令疎短織合羅將軍呼萬歲捧
授金銀與縑綵誰知黠虜啓貪心明年馬多來一倍縑
漸好馬漸多隂山虜奈爾何
時世妝
時世妝時世妝出自城中傳四方時世流行無遠近顋
不施朱面無粉烏膏注(膏一作)脣脣似泥雙眉畫作八字
低妍蚩黑白失夲態妝成盡似含悲啼圜鬟垂鬢椎髻
樣斜紅不暈赭面狀㫺聞被髮伊川中辛有見之知有
戎元和妝梳君記取髻椎面赭非華風
李夫人
漢武帝初哭(喪一作)李夫人夫人病時不肯别死後畱得
生前恩君恩不盡念未已甘泉殿裏令寫真丹青畫出
竟何益不言不笑愁殺人又令方士合靈藥玉釡煎鍊
金爐焚九華帳中夜悄悄反魂香降夫人魂夫人之魂
在何許香煙引到焚香處旣來何苦不須臾縹緲悠揚
還滅去去何速兮來何遲是耶非耶兩不知翠蛾髣髴
平生貌不似昭陽寢疾時魂之不來君心苦魂之來兮
君亦悲背燈隔帳不得語安用暫來還見為傷心不獨
漢武帝自古及今皆若斯君不見穆王三日哭重璧臺
前傷盛姬又不見泰陵一掬淚馬嵬路上念楊妃縱令
妍姿豔質化為土此恨長在無銷期生亦惑死亦惑尤
物惑人忘不得人非木石皆有情不如不遇傾城色
陵園妾
陵園妾顔色如花命如葉命如葉薄將奈何一奉寢宫
年月多年月多春愁秋思知何限青絲髮落藂鬢疎紅
玉膚銷繫裙慢憶㫺宫中被妒猜因讒得罪配陵來老
母啼呼趁車别中官監送鎖門回山宫一閉無開日未
死此身不令出松門到曉月徘徊柏城盡日風蕭瑟松
門柏城幽閉深聞蟬聽鷰感光隂眼看菊蘂重陽淚手
把梨花寒食心把花掩淚無人見綠蕪牆遶青苔院四
季徒支妝粉錢一朝不識君王面遙想六宫奉至尊宣
徽雪夜浴堂春雨露之恩不及者猶聞不啻三千人三
千人我爾君恩何厚薄願令輪轉直陵園三歲一來均
苦樂
鹽商婦
鹽商婦多金帛不事田農與蠶績南北東西不失家風
水為鄉船作宅本是揚州小家女嫁得西江大商客綠
鬟富去金釵多皓腕肥來銀釧窄前呼蒼頭後叱婢問
爾因何得如此壻作鹽商十五年不屬州縣屬天子每
年鹽利入官時少入官家多入私官家利薄私家厚鹽
鐡尚書遠不知何况江頭魚米賤紅鱠黃橙香稲飯飽
食濃妝倚柂樓兩朵紅顋花欲綻鹽商婦有幸嫁鹽商
終朝美飯食終歲好衣裳好衣美食有來處亦須慙愧
桑弘羊桑弘羊死已久不獨漢時今亦有
杏為梁
杏為梁桂為柱何人堂室李開府碧砌紅軒色未乾去
年身殁今移主高其牆大其門誰家第宅盧將軍素泥
朱板光未滅今歲官收别賜人開府之堂將軍宅造未
成時頭已白逆旅重居逆旅中心是主人身是客更有
愚夫念身後心雖甚長計非久窮奢極麗越規模付子
傳孫令保守莫教門外過客聞撫掌迴頭笑殺君君不
見馬家宅尚猶存宅門題作奉宸園(誠園一作奉)君不見魏
家宅屬他人詔贖賜還五代孫儉存奢失今在目安用
高牆圍大屋
井底引銀瓶
井底引銀瓶銀瓶欲上絲繩絶石上磨玉簪玉簪欲成
中央折瓶沉簪折知奈何似妾今朝與君别憶㫺在家
為女時人言舉動有殊姿嬋娟兩鬢秋蟬翼宛轉雙蛾
遠山色笑隨戲伴後園中此時與君未相識妾弄青梅
憑(倚一作)短墻君騎白馬傍垂楊墻頭馬上遙相顧一見
知君即斷腸知君斷腸共君語君指南山松柏樹感君
松柏化為心暗合雙鬟逐君去到君家舍五六年君家
大人頻有言聘則為妻奔是妾不堪主祀奉蘋蘩終知
君家不可住其奈出門無去處豈無父母在高堂亦有
親情滿故鄉潛來更不通消息今日悲羞歸不得為君
一日恩悞妾百年身寄言癡小人家女慎勿將身輕許
人
官牛
官牛官牛駕官車滻水岸邊般載沙一石沙幾斤重朝
載草載將何用載向五門官道西綠槐隂下鋪沙堤昨
來新拜右丞相恐怕泥塗汚馬蹄右丞相馬蹄踏沙雖
淨㓗牛領牽車欲流血右丞相但能濟人治國調隂陽
官牛領穿亦無妨
紫毫筆
紫毫筆尖如錐兮利如刀江南石上有老兔喫竹飲泉
生紫毫宣城之人采為筆千萬毛中揀一毫毫雖輕功
甚重管勒工名充歲貢君兮臣兮勿輕用勿輕用將何
如願賜東西府御史願頒左右臺起居搦管趨入黃金
闕抽毫立在白玉除臣有姦邪正衙奏君有動言直筆
書起居郎侍御史爾知紫毫不易致每歲宣城進筆時
紫毫之價如金貴慎勿空將彈失儀慎勿空將錄制詞
隋堤桺
通典曰隋煬帝大業初發河南諸郡男女
百餘萬開通濟渠自西苑引榖洛水逹于
河又引河通于淮海大業拾遺記曰煬帝
將幸江都命雲屯將軍&KR0984;祜謀濬黃河入
汴堤使勝巨艦所謂隋堤也
隋堤桺歲久年深盡衰朽風飄飄兮雨蕭蕭三株兩株
汴河口老枝病葉愁殺人曾經大業年中春大業年中
煬天子種桺成行夾流水西自黃河東至淮綠影一千
三百里大業末年春草月桺色如煙絮如雪南幸江都
恣佚遊應將此桺繫龍舟紫髯郎將護錦纜青娥御史
直迷樓海内財力此時竭舟中歌笑何日休上荒下困
勢不久宗社之危如綴旒煬天子自言福祚長無窮豈
知皇子封酅公龍舟未過彭城閣義旗已入長安宫蕭
墻禍生人事變晏駕不得歸秦中土墳數尺何處葬吴
公臺下多悲風二百年來汴河路沙草和煙朝復暮後
王何以鑒前王請看隋堤亾國樹
草茫茫
草茫茫土蒼蒼蒼蒼茫茫在何處驪山脚下秦皇墓墓
中下錮三重泉當時自以為深固下流水銀象江海上
綴珠光作烏兔别爲天地於其間擬將富貴隨身去一
朝盗掘墳陵破龍椁神堂三月火可憐寶玉歸人間暫
借泉中買身禍奢者狼籍儉者安一凶一吉在眼前憑
君回首向南望漢文葬在霸陵原
古塜狐
古塜狐妖且老化爲婦人顔色好頭變雲鬟面變妝大
尾曳作長紅裳徐徐行傍荒村路日欲草時人静處或
歌或舞或悲啼翠眉不動花顔低忽然一笑千萬態見
者十人八九迷假色迷人猶若是眞色迷人應過此彼
眞此假俱迷人人心惡假貴重眞狐假女妖害猶淺一
朝一夕迷人眼女爲狐媚害即深日長月長溺人心何
况褒妲之色善蠱惑能喪人家覆人國君看為害淺深
間豈將假色同真色
黑潭龍
黑潭水深色如墨傳有神龍人不識潭上架屋官立祠
龍不能神人神之豐凶水旱與疾疫鄉里皆言龍所為
家家養豚漉清酒朝祈草賽依巫口神之來兮風飄飄
紙錢動兮錦傘搖神之去兮風亦静香火滅兮杯盤冷
肉堆潭岸石酒潑廟前草不知龍神饗幾多林鼠山狐
長醉飽狐何幸豚何辜年年殺豚將餧狐狐假龍神殺
豚盡九重泉底龍知無
天可度
天可度地可量唯有人心不可防但見丹誠赤如血誰
知偽言巧似簧勸君掩鼻君莫掩使君夫婦為參商勸
君掇蜂君莫掇使君父子成豺狼海底魚兮天上鳥高
可射兮深可釣唯有人心相對時咫尺之間不能料君
不見李義府之輩笑欣欣笑中有刀潛殺人隂陽神變
皆可測不測人間笑是瞋
秦吉了
唐書樂志曰嶺南有鳥似鸜鵒而稍大乍
視之不相分辨籠養久則能言無不通南
人謂之吉了開元初廣州獻之聲音雄重
委曲識人情惠於鸚鵡遠矣漢書武帝夲
紀書南越獻馴象能言鳥即吉了也
秦吉了出南中彩毛青黑花頸紅耳聰心惠舌端巧鳥
語人言無不通昨日長爪鳶今朝大觜鳥鳶梢乳鷰一
窠覆烏啄母雞雙眼枯雞號墮地鷰驚去然後拾卵攫
其鶵豈無鵰與鶚嗉中肉飽不肯搏亦有鸞鶴羣閒立
颺高如不聞秦吉了人云爾是能言鳥豈不見雞鷰之
冤苦吾聞鳳凰百鳥主爾竟不為鳳凰之前致一言安
用噪噪閒言語
鵶九劒
歐冶子死千年後精靈暗授張鵶九鵶九鑄劒吴山中
天與日時神借功金鐡騰精火翻焰踴躍求為鏌鎁劒
劒成未試十餘年有客持金買一觀誰知開匣長思用
三尺青蛇不肯蟠客有心劒無口客代劒言告鵶九君
勿矜我玉可切君勿誇我鍾可刜不如持我決浮雲無令
漫漫蔽白日為君使無私之光及萬物蟄蟲昭蘇萌草出
采詩官
漢書藝文志曰哀樂之心感而歌詠之聲
發誦其言謂之詩詠其聲謂之歌故古有
采詩之官王者所以觀風俗知得失自考
政也食貨志曰孟春之月行人振木鐸徇
于路以采詩獻之大師比其音律以獻於
天子采詩謂采取怨刺之詩也
采詩官采詩聽謌導人言言者無罪聞者誡下流上通
上下泰周滅秦興至隋氏十代采詩宫不置郊廟登歌
讚君美樂府豔詞悅君意若求興諭規刺言萬句千章
無一字不是章句無規刺漸及朝廷絶諷議諍臣杜口
為冗員諫鼓高懸作虚器一人負扆常端默百辟入門
兩自媚夕郎所賀皆德音春官每奏唯祥瑞君之堂兮
千里遠君之門兮九重閟君耳唯聞堂上言君眼不見
門前事貪吏害民無所忌奸臣蔽君無所畏君不見厲
王胡亥之末年羣臣有利君無利君兮君兮願聽此欲
開壅蔽遠人情先向歌詩求諷刺
樂府詩集卷第九十九(終)東吳毛晉訂正
