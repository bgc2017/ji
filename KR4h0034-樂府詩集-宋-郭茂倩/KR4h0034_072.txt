樂府詩集卷第七十二
太原郭茂倩編次
雜曲歌辭
古離别王適
㫺歲驚楊桺高樓悲獨守今年芳樹枝孤棲怨別離珠
簾晝不卷羅幔曉長垂苦調琴先覺愁容鏡獨知頻來
雁度無消息罷去鴛文何用織夜還羅帳空有情春著
裙腰自無力青軒桃李落紛紛紫庭蘭蕙日氛氲已能
顦顇今如此㪅復含情一待君
同前常理
君御狐白裘妾居緗綺幬粟鈿金夾膝花䥘玉搔頭離
別生庭草征行斷戍樓蠨蛸網清曙菡蓞落紅秋小膽
空房怯長眉滿鏡愁爲傳兒女意不用遠封侯
同前姚係
涼風已嫋嫋露重木蘭枝獨上高樓望行人遠不知輕
寒入洞戶明月滿秋池鷰去鴻方至年年是別離
同前二首趙微明
離別無遠近事歡情亦悲不聞車輪聲後會將何時去
日忘寄書來日乖前期縱知明當還一夕千萬思
違别未幾日一日如三秋猶疑望可見日日上高樓唯
見分手處白蘋滿芳洲寸心寧死别不忍生離愁
同前二首孟郊
松山雲繚繞萍路水分離雲去有歸日水分無合時春
芳役雙眼春色柔四支楊桺織别愁千條萬條絲
山川古今路縱横無斷絶來往天地間人皆有離別行
衣未束帶中腸已先結不用看鏡中自知生白髮欲陳
去畱意聲向言前咽愁結填心胸茫茫若為說荒郊煙
莽蒼曠野風凄切處處得相隨人那不如月
同前
西江上風動麻姑嫁時浪西山為水水為塵不是人間
離別人
同前僧貫休
離恨如旨酒古今飲皆醉只恐長江水盡是兒女淚伊
余非此輩送人空把臂他日再相逢清風動天地
同前韋莊
晴煙漠漠桺毿毿不那離情酒半酣更把馬鞭雲外指
斷腸春色抂江南
生別離梁簡文帝
離別四弦聲相思雙笛引一去十三年復無好音信
同前孟雲卿
結髮生别離相思復相&KR0854;何知日已久五變庭中草眇
眇天海途悠悠吳江島但恐不出門出門無遠道遠道
行既難家貧衣服單嚴風吹積雪晨起鼻何酸人生各
有戀(志一作)豈不懷所安分明天上日生死誓同歡
同前白居易
食蘗不易食梅難蘖能苦兮梅能酸未如生別之為難
苦抂心兮酸抂肝晨雞載鳴&KR0714;月没征馬重(連一作)嘶行
人出廻看骨肉哭一聲梅酸蘗苦甘如蜜黃河水白黃
雲秋行人河邊相對愁天寒野曠何處㝛棠棃葉戰風
颼颼生離别生離别憂從中來無斷絶憂積(極一作)心勞
血氣衰未年三十生白髮
長别離吳邁遠
生離不可聞況復長相思如何與君别當我少年時蕙
華每搖蕩妾心長(空一作)自持榮乏草木懽悴極霜露悲
富貴貌(身一作)難變貧賤顔易衰持此斷君腸君亦宜自
疑淮隂有逸將析羽不曾飛楚有扛鼎士出門不得歸
正為隆凖公仗劒入紫微君才定何如白日下争暉
遠别離李白
遠別離古有黃英之二女乃抂洞庭之南瀟湘之浦海
水直下萬里深誰人不言此離苦日慘慘兮雲冥冥猩
猩啼煙兮鬼嘯雨我縱言之將何補皇穹竊恐不照余
之忠誠雷馮馮兮欲吼怒堯舜當之亦禪禹君失臣兮
龍為魚權歸臣兮鼠變虎或云堯幽囚舜野死九疑聯
綿皆相似重瞳孤墳竟何是帝子泣兮綠雲間隨風波
兮去無還慟哭兮遠望見蒼梧之深山蒼梧山崩湘水
絶竹上之淚乃可滅
同前張籍
蓮葉團團杏花折長江鯉魚鰭鱲赤念君少年棄親戚
千里萬里獨為客誰言遠別心不易天星墜地能為石
幾時斷得城南陌勿使居人有行役
同前二首令狐楚
楊桺黃金穗梧桐碧玉枝春來消息斷早晚是歸時
玳織鴛鴦履金裝翡翠篸畏人相問著不擬到城南
久别離李白
别來幾春未還家玉窗五見櫻桃花況有錦字書開緘
使人嗟至此腸斷彼心絶雲鬟綠鬢罷攬(流一作)結愁如
廻飇亂白雪去年寄書報陽臺今年寄書重相催胡為
東風為我吹行雲使西來待來竟不來落花寂寂委青
苔
新别離戴叔倫
手把杏花枝未曾經別離黃昏掩閨後寂寞自心知
今別離崔國輔
送別未能旋相望連水口船行欲映舟幾度急搖手
暗別離劉氏瑶
槐花結子桐葉焦單飛越鳥啼青霄翠軒輾雲輕遥遥
燕脂淚迸紅線條瑶草歇芳心耿耿玉珮無聲畫屏冷
朱弦暗斷不見人風動花枝月中影青鸞脉脉西飛去
海闊天高不知處
潛别離白居易
不得哭潛別離不得語暗相思兩心之外無人知深籠
夜鎖獨棲鳥利劍舂斷連理枝河水雖濁有清日烏頭
雖黑有白時唯有潛離與暗別彼此甘心無後期
别離曲張籍
行人結束出門去馬蹄幾時踏門路憶㫺君初納綵時
不言身屬邊陽戍早知今日當别離成君家計良為誰
男兒生身自有役那得悞我少年時不如逐君征戰死
誰能獨老空閨裏
同前陸龜蒙
丈夫非無淚不灑離別間仗劍對樽酒恥為游子顔蝮
蛇一螫手壯士疾解腕所思在功名離別何足歎
西洲曲古辭
憶梅下西洲折梅寄江北單衫杏子紅雙鬢鵶鶵色西
洲抂何處兩槳橋頭渡日草伯勞飛風吹烏臼樹樹下
即門前門中露翠鈿開門郞不至出門採紅蓮採蓮南
塘秋蓮花過人頭低頭弄蓮子蓮子青如水置蓮懷袖
中蓮心徹底紅憶郎郎不至仰首望飛鴻鴻飛滿西洲
望郎上青樓樓高望不見盡日欄干頭欄干十二曲垂
手明如玉卷簾天自高海水搖空綠海水夢悠悠君愁
我亦愁南風知我意吹夢到西洲
同前(洲詞一作西)温庭筠
悠悠復悠悠昨日下西洲西洲(州一作)風色好遥見武昌
樓武昌何鬱鬱儂家定無匹小婦被流黃登樓撫瑶瑟
朱弦繁復輕素手直淒清一彈三四解掩抑似含情南
樓登且望西江廣復平艇子搖兩槳催過石頭城門前
烏臼樹慘澹天將曙鵾鵊(鸂鶒一作)飛復還郎隨早帆去廻
頭語同伴定復負情儂去帆不安幅作抵使西風他日
相尋索莫作西洲客西洲人不歸春草年年碧
荆州樂宗夬
荆州樂蓋出於清商曲江陵樂荆州即江
陵也有紀南城抂江陵縣東梁簡文帝荆
州歌云紀城南里望朝雲雉飛麥熟妾思
君是也又有紀南歌亦出於此
迢遞樓雉懸參差臺觀雜城闕自相望雲霞紛颯沓
同前李白
白帝城邊足風波瞿塘五月誰敢過荆州麥熟蠒成蛾
繰絲憶君頭緒多撥榖飛鳴奈妾何
同前二首劉禹錫
渚宫楊桺暗麥城朝雉飛可憐踏青伴乘暖著輕衣
今日好南風商旅相催發沙頭檣竿上始見春江闊
荆州泊李端
南樓西下時月裏聞來棹桂水舳艫回荆州津濟閙移
帷望星漢引帶思容貌今夜一江人唯應妾身覺
紀南歌劉禹錫
酈道元水經注曰楚之先僻處荆山後遷
紀郢即紀南城也十道志曰昭王十年吳
通漳水灌紀南城入赤湖郢城遂破杜預
左傳注曰今南郡江陵縣北紀南城故楚
國也
風煙紀南城塵土荆門路天寒多獵騎走上樊姬墓
宜城歌劉禹錫
通典曰宜城楚之鄢都謂之郢有蠻水又
有漢宜城縣抂今縣南舊名率道天寳中
改焉十道志曰宜城漢縣宋孝武大明元
年以胡人流寓者立華山郡於大堤村古
名上供梁爲率道俗呼大堤其地出美酒
故曰宜城竹葉酒也
野水遶空城行塵起孤驛花臺側生樹石碣陽鐫額靡
靡度行人温風吹㝛麥
南郡歌陸厥
江南可採蓮蓮生荷已大旅雁向南飛浮雲復如蓋望
美積風露疎麻成襟帶雙珠惑漢臯蛾眉迷下蔡玉齒
徒粲然誰與啓含貝
長干曲古辭
逆浪故相邀菱舟不怕搖妾家楊子住便弄廣陵潮
同前四首崔顥
君家定何處妾住抂横塘停舟暫借問或恐是同鄉
家臨九江水去來九江側同是長干人生小不相識
下渚多風浪蓮舟漸覺稀那能不相待獨自逆潮歸
三江潮水急五湖風浪湧由來花性輕莫畏蓮舟重
長干行二首李白
妾髮初覆額折花門前劇郎騎竹馬來遶牀弄青梅同
居長干里兩小無嫌猜十四為君婦羞顔尚不(未嘗一作)開
低頭向暗壁千喚不一廻十五始展眉願同塵與灰常
存抱柱信豈(恥一作)上望夫臺十六君遠行瞿塘灩預堆
五月不可觸猨鳴(聲一作)天上哀門前遲(舊一作)行跡一一
生綠(蒼一作)苔苔深不能掃落葉秋風早八月蝴蝶來雙
飛西園草感此傷妾心坐愁紅顔老早晚下三巴預將
書報家相迎不道遠直至長風沙
憶妾(㫺一作)深閨裏煙塵不曾識嫁與長干人沙頭候風
色五月南風興思君抂(下一作)巴陵八月西風起想君發
楊子去來悲如何見少别離多湘潭幾日到妾夢越風
波昨夜狂風度吹折江頭樹淼淼暗無邊行人抂何處
北客真王公朱衣滿江中日草來投㝛數朝不肯東好
乘浮雲驄佳期蘭渚東鴛鴦綠浦上翡翠錦屛中自憐
十五餘顔色桃李紅那作商人婦愁水復愁風
同前張潮
壻貧如珠玉壻富如埃塵貧時不忘舊富貴多寵新妾
本富家女與君為偶匹惠好一何深中門不曾出妾有
繡衣裳葳蕤金鏤光念君貧且賤易此從遠方遠方三
千里發去悔不已日草情㪅來空望去時水孟夏麥始
秀江上多南風商賈歸欲盡君今尚巴東巴東有巫山
窈窕神女顔常恐遊此山果然不知還
小長干曲崔國輔
月暗送湖風相尋路不通菱歌唱不輟知抂此塘中
樂府詩集卷第七十二
東吳毛晉訂正男扆再訂
