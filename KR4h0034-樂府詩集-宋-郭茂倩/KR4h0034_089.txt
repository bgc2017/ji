樂府詩集卷第八十九
太原郭茂倩編次
雜歌謠辭
謠辭
晉安帝元興初童謠
宋書五行志曰晉桓玄既簒有此童謠及
玄敗走至江陵五月中誅如其期焉時又
有民謠云征鍾落地桓迸走征鍾至穢之
服桓四體之下稱玄自下居上猶征鍾之
厠歌謠下體之詠民口也而云落地墜地
之祥迸走之言其驗明矣按帝紀桓玄簒
位抂安帝元興二年十二月也
草生及馬腹烏啄桓玄目
晉安帝元興中童謠
宋書五行志曰晉安帝元興中桓玄既得
志而有童謠及玄敗走而諸桓悉誅焉郎
君司馬元顯也
長干巷巷長干今年殺郎君明年斬諸桓
晉安帝義熙初童謠
晉書五行志曰安帝義熙初童謠時官養
盧龍寵以金紫奉以名州養之已極而龍
不能懷我好音舉兵内伐遂成讐敵也及
敗斬伐其黨如草木之成積焉按列傳盧
循小字元龍元興二年宼廣州逐刺史吳
隐之自攝州事號平南將軍安帝乃假循
征虜將軍廣州刺史義熙中劉裕破循于
豫章循走交州為刺史杜慧度所殺
官家養蘆化成荻蘆生不止自成積
晉安帝義熙初謠二首
宋書五行志曰盧龍據有廣州民間有謠
後擁上流數州之地内逼京輦應天半之
言時復有謠言龍後果敗不得入石頭矣
蘆生澷澷竟天半
盧橙橙逐水流東風忽如起那得入石頭
晉吳中童謠
宋書五行志曰晉庾義抂吳郡時吳中童
謠無幾而庾義王洽相繼亡
寧食下湖荇不食上湖蓴庾吳没命喪復殺王領軍
晉荆州童謠
晉書五行志曰殷仲堪抂荆州時童謠未
幾而仲堪敗桓玄遂有荆州
&KR0621;籠目繩縛腹殷當敗桓當復
晉京口謠
宋書五行志曰晉王恭鎮京口誅王國寶
百姓為此謠按昔年食白飯言得志也今
年食麥䴸麥䴸麤穢其精已去明將敗也
天公將加譴謫而誅之也捻嚨喉氣不通
死之祥也敗復敗丁寧之辭也恭尋死京
都大行咳疾而喉竝喝焉
㫺年食白飯今年食麥䴸天公誅讁汝教汝捻嚨喉嚨
喉喝復喝京口敗復敗
晉京口民間謠二首
宋書五行志曰晉王恭抂京口民間忽有
此謠按黃字上恭字頭也小人恭字下也
尋如謠言
黃頭小人欲作賊阿公在城下指縛得
黃頭小人欲作亂頼得金刀作蕃扞
苻堅時長安謠
晉書載記曰苻堅時長安有此謠堅以鳳
凰非梧桐不棲非竹實不食乃植桐竹數
十萬株于阿房城以待之後堅爲慕容沖
所敗入止阿房城焉鳳凰沖小字也
鳳凰鳳凰止阿房
苻堅初童謠
晉書五行志曰苻堅初有此童謠及堅敗
於淝水爲姚萇所殺在僞位凡三十年
阿堅連牽三十年後若欲敗時當抂江湖邊
苻堅時童謠
晉書載記曰苻堅彊盛時有此童謠堅聞
而惡之每征伐戒軍候云有新城者避之
後因夀陽之敗其國大亂竟死扵新城佛
寺五行志曰時復有謠云魚羊田斗當滅
秦識者以為魚羊鮮也田斗卑也堅自號
秦言滅之者鮮卑也其羣臣諫堅令盡誅
鮮卑堅不從及淮南敗還初為慕容沖所
攻又為姚萇所殺身死國滅云
河水清復清苻詔死新城
宋元嘉中魏地童謠
南史曰宋元嘉二十七年魏太武帝圍汝
南戍文帝遣臧質比救至盱台太武已過
淮自廣陵返攻旴台就質求酒質封溲便
與之且報書云不聞童謠言邪虜馬飲江
水佛狸死卯年冥期使然非復人事爾智
識及衆豈能勝苻堅邪頃年展爾陸梁者
是爾未飲江太歲未卯耳時魏地有童謠
故質引之云
軺車北來如穿雉不意虜馬飲江水虜主北歸石濟死
虜欲渡江天不徙
梁武帝時謠
南史曰梁武帝天監元年十一月立長子
統為皇太子時民間有謠按鹿子開者反
語為來子哭也後太子果薨是時長子歡
為徐州刺史以嫡孫次應嗣位而帝意抂
晉安王猶豫未決及立晉安王為皇太子
而歡止封豫章郡王還任謠言心徘徊者
未定也城中諸少年逐歡歸去來者復還
徐方之象也統即昭明太子也
鹿子開城門城門鹿子開當開復未開使我心徘徊城
中諸少年逐歡歸去來
梁大同中童謠
隋書五行志曰梁大同中有童謠其後侯
景破丹楊乘白馬以青絲為羈勒以應之
青絲白馬夀陽來
梁末童謠
南史曰梁末有童謠及王僧辯滅說者以
為僧辯本乘巴馬以擊侯景馬上郎王字
也塵謂陳也江東謂羖羊角為皂莢隋氏
姓楊楊羊也言陳終滅於隋也
可憐巴馬子一日行千里不見馬上郎但有黃塵起黃
塵汚人衣皂莢相料理
陳初童謠
隋書五行志曰陳初有童謠其後陳主果
為韓擒所敗擒本名擒虎黃班之謂也破
建康之始復乘青驄馬往反時節皆應
黃班青驄馬發自夀陽涘來時冬氣未去日春風始
同前
御路種竹篠蕭蕭已復起合盤貯蓬塊無復揚塵已
陳初時謠
日西夜烏飛拔劒倚梁柱歸去來歸山下
後魏宣武孝明時謠
北史魏本紀曰宣武孝明閒謠識者以為
索謂魏本索髮焦梨狗子指宇文泰俗謂
之黑獺也
狐非狐貉非貉焦梨狗子齧斷索
後魏末童謠
北史齊本紀曰後魏末文宣末受禪時有
童謠按藁然兩頭於文為高河邊羖䍽為
水邊羊指帝名也於是徐之才勸帝受禪
一束藁兩頭然河邊羖䍽飛上天
東魏童謠
北史曰東魏孝静帝之將立也時有童謠
按青雀子謂静帝實清河王之世子鸚鵡
謂齊神武也後竟為齊所滅
可憐青雀子飛來鄴城裏羽翮垂欲成化作鸚鵡子
北齊鄴都童謠
隋書五行志曰齊神武始移都于鄴時有
童謠按魏孝静帝者清河王之子也后則
神武之女鄴都宮室未備即逢禪代作窠
未成之效也孝静尋崩文宣以后為太原
長公主降於楊愔時婁后尚抂故言寄書
於父母新婦子斥后也
可憐青雀子飛入鄴城裏作窠猶未成舉頭失鄉里寄
言與父母好看新婦子
北齊武定中童謠
隋書五行志曰武定中有童謠按高者齊
姓也澄文襄名五年神武崩摧折之應七
年文襄遇盜所害澄滅之徵也
百尺高竿摧折水底然燈澄滅
北齊文宣時謠
北史齊本紀曰文宣時謠按帝以午年生
故曰馬子三臺石季龍舊居故曰石室三
千六百日十年也文宣抂位十年果如謠
言
馬子入石室三千六百日
北齊後主武平初童謠
隋書五行志曰武平元年童謠按其年四
月隴東王胡長仁謀遣刺客殺和士開事
露反為士開所譖而死
狐截尾你欲除我我除你
北齊後主武平中童謠二首
隋書五行志曰武平二年童謠小兒唱訖
一時拍手云殺却至七月二十五日御史
中丞琅邪王儼執士開送於南臺而斬之
是歲又有童謠而七月士開被誅九月琅
邪王遇害十一月趙彦深出為西兖州刺
史
和士開七月三十日將你向南臺
七月刈禾傷早九月喫餻正好十月洗蕩飯瓮十一月
出却趙老
北齊後主武平末童謠
隋書五行志曰武平末有童謠時穆后母
子淫辟干預朝政時人患之穆后小字黃
花尋逢齊亾欲落之應也
黃花勢欲落清尊但滿酌
北齊末鄴中童謠
隋書五行志曰北齊末鄴中有童謠未幾
周師入鄴
金作埽帚玉作把淨埽殿屋迎西家
周初童謠
隋書五行志曰周初有童謠按静帝隋氏
之甥既遜位而崩諸舅強盛
白楊樹頭金雞鳴祇有阿舅無外甥
隋煬帝大業中童謠
隋書五行志曰煬帝大業中童謠其後李
密坐楊玄感之逆為吏所拘抂路逃叛潛
結羣盜自陽城山而來襲破洛口倉後復
屯兵苑内莫浪語密也宇文化及自號許
國尋亦破滅誰道許者蓋驚疑之辭也
桃李子鴻鵠遶陽山宛轉花林裏莫浪語誰道許
唐武德初童謠
新唐書五行志曰竇建德未敗時有此謠
也
豆入牛口勢不得久
唐貞觀中高昌國童謠
唐書曰貞觀中高昌國有此童謠其國王
文泰使人捕其初唱者不能得帝紀曰十
三年以侯君集為交河道行軍大總管帥
師伐高昌十四年平之以其地置西州又
置安西都護府
高昌兵馬如霜雪漢家兵馬如日月日月照霜雪回首
自消滅
唐永淳初童謠
新唐書五行志曰高宗永淳元年童謠是
歲七月東都大雨人多殍殕
新禾不入箱新麥不入場迨及八九月狗吠空垣墻
唐高宗永淳中童謠
新唐書五行志曰高宗自調露中欲封嵩
山屬突厥叛而止後又欲封以吐蕃入寇
遂停時有童謠按舊書武后自封岱之後
勸帝封中嶽每下詔草儀注即歲饑邊事
警急而止永淳中既至山下未及行禮遘
疾還宮而崩
嵩山凡幾層不畏登不得但恐不得登三度徵兵馬傍
道打騰騰
唐武后時童謠
紅綠複裙長千里萬里聞香
唐神龍中謠
新唐書五行志曰中宗神龍以後民謠按
山南唐也烏鵲窠者人居寡也山北胡也
金駱駞者虜獲而重載也
山南烏鵲窠山北金駱駞鎌柯不鑿孔斧子不施柯
唐中宗時童謠
新唐書五行志曰安樂公主於洺州造安
樂寺時有童謠按舊書安樂公主中宗幼
女韋皇后所生初降武崇訓崇訓死降武
延秀所造安樂佛寺擬於宮掖巧妙過之
可憐安樂寺了了樹頭懸
唐景龍中謠
新唐書五行志曰景龍中民謠也按會要
東都聖善寺神龍初中宗為武太后追福
所造景龍中復增廣焉
可憐聖善寺身著綠毛衣牽來河裏飲踏殺鯉魚兒
唐天寶中童謠
新唐書五行志曰天寶中安禄山未反時
童謠按舊書天寶十四載禄山以范陽叛
明年竊號燕國
燕燕飛上天天上女兒鋪白氈氈上有千錢
唐天寶中幽謠
新唐書五行志曰天寶中幽州有此謠也
舊來誇戴竿今日不堪看但看五月裏清水河邊見契
丹
唐德宗時童謠
新唐書五行志曰朱泚未敗前兩月有童
謠按舊書建中四年朱泚以涇原兵叛僭
號曰大秦明年改號曰漢是歲六月兵敗
而死
一隻筯兩頭朱五六月化為蛆
唐元和初童謠
新唐書五行志曰元和初童謠既畢乃轉
身曰舞了也按舊書志云為十年六月三
日武元衡為盜所害之應本傳云打麥謂
打麥時也麥打謂暗中突擊也三三三謂
六月三日也既而旋其袖曰舞了也謂元
衡之卒也
打麥麥打三三三舞了也
唐咸通中童謠
新唐書五行志曰懿宗咸通七年童謠也
草青青被嚴霜鵲始後看顚狂
唐咸通末成都童謠
新唐書五行志曰咸通十四年成都有童
謠是歲歲隂在已明年在午己蛇也午馬
也
咸通癸巳出無所之蛇去馬來道路稍開頭無片瓦地
有&KR0714;灰
唐僖宗時童謠
新唐書五行志曰僖宗時有此童謠按舊
書云乾符中仍歲凶荒人飢為盜河南尤
甚曹州人王仙芝尚君長聚盜起於濮陽
攻剽城邑陷曹濮鄆等州五年仙芝敗而
黃巢之衆攻江西云
金色蝦蟆争努眼飜却曹州天下反
唐乾符中童謠
新唐書五行志曰乾符六年童謠也
八月無霜塞草青將軍騎馬步空城漢家天子西廵狩
猶向江東㪅索兵
唐中和初童謠
新唐書五行志曰中和初有此童謠按舊
書中和四年黃巢既敗以其&KR0714;衆東走李
克用追擊至濟隂而還賊散扵兖鄆黃巢
入泰山至狼虎谷為其將林言所殺
黃巢走泰山東死抂翁家翁
梁太祖時蜀中謠
五代史曰劉知俊初事梁太祖後奔蜀王
建雖加寵待然亦忌之常謂近侍曰劉知
俊非爾輩能駕馭不如早為之所有嫉之
者扵里巷間作此謠知俊色黔丑生椶繩
者王氏子孫皆以宗承為名故以此猜疑
之遂見殺於成都
黑牛出圈椶繩斷
樂府詩集卷第八十九
東吳毛晉訂正男扆再訂
