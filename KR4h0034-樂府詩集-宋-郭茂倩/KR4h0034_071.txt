樂府詩集卷第七十一
太原郭茂倩編次
雜曲歌辭
行路難三首李白
金罇淸酒斗十千玉盤珍羞直萬錢停杯投筯不能食
拔劒四顧心茫然欲渡黃河冰塞川將登太行雪暗天
閒來垂釣坐溪上忽復乘舟夢日邊行路難行路難多
歧路今安在長風破浪會有時直挂雲帆濟滄海
大道如靑天我獨不得出羞逐長安社中兒赤雞白狗
(雉一作)賭梨栗彈劒作歌奏苦聲曳裾王門不稱情淮隂
市井笑韓信漢朝公卿忌賈生君不見㫺時燕家重郭
隗擁篲折腰(節一作)無嫌猜劇辛樂毅感恩分輸肝剖膽
效英才昭王白骨縈蔓草誰人㪅掃黃金臺行路難歸
去来
有耳莫洗潁川水有口莫食首陽蕨含光混世貴無名
何用孤高比雲月吾觀自古賢達人功成不退皆殞身
子胥既棄吳江上屈原終投湘水濱陸機才多豈自保
李斯税駕苦不早華亭鶴唳詎可聞上蔡蒼鷹何足道
君不見吳中張翰稱(眞一作)達士秋風忽憶江東行且樂
生前一杯酒何須身後千載名
同前三首顧況
君不見古來燒水銀變作北邙山上塵藕絲挂身在虛
空欲落不落愁殺人睢水英雄多血刃建章宫闕成灰
燼淮王身死桂枝折徐氏一去音書絶行路難行路難
生死皆由天秦皇漢武遭不脱汝獨何人學神仙
君不見擔雪塞井徒用力炊砂作飯豈堪喫一生肝膽
向人盡相識不如不相識冬靑樹上挂凌霄歲宴花凋
樹不彫凡物各自有根本種禾終不生豆苗行路難行
路難何處是平道中心無事當富貴今日覺君顔色好
君不見少年頭上如雲髮少壯如雲老如雪豈知灌頂
有醍醐能使淸涼頭不熱吕梁之水挂飛流黿鼉蛟蜃
不敢游少年恃險若平地獨倚長劒凌淸秋行路難行
路難㫺少年今已老前朝竹帛事皆空日草牛羊古城
草
同前李頎
漢家名臣楊德祖四代五公享茅土父兄子弟綰銀黃
躍馬鳴珂朝建章火浣單衣繡方領茱萸錦帶玉盤囊
賓客填街復滿座片言出口生輝光世人逐勢争奔走
瀝膽隳肝唯恐後當時一顧生靑雲自謂生死長隨君
一朝謝病還鄉里竆巷蒼茫絶知己秋風落葉閉重門
昨日論交竟誰是薄俗嗟嗟難重陳深山麋鹿可爲隣
魯連所以蹈滄海古往今来稱達人
同前二首高適
君不見富家翁㫺時貧賤誰比數一朝金多結豪貴萬
事勝人健如虎子孫成長滿眼前妻能管絃妾能舞自
矜一朝忽如此郤笑傍人獨悲(愁一作)苦東隣少年安所
如席門窮巷出無車有才不肯學干謁何用年年空讀
書
長安少年不少錢能騎駿馬鳴金鞭五侯相逢大道邊
美人弦管争畱連黃金如斗不敢惜片言如山莫棄捐
安知顦顇讀書者草㝛虚臺私自憐
同前張籍
湘東行人長歎息十年離家歸未得弊裘羸馬苦難行
僮僕飢寒少筋力君不見牀頭黃金盡壯士無顔色龍
蟠泥中未有雲不能生彼昇天翼
同前聶夷中
莫言行路難夷狄如中國謂言骨肉親中門如異域出
處全在人路亦無通塞門前兩條轍何處去不得
同前韋應物
荆山之白玉兮良工琱琢雙環連月蝕中央鏡心穿故
人贈妾初相結恩在環中尋不絶人情厚薄苦須臾㫺
似連環今似玦連環可碎不可離如何物在人自移上
客勿遽歡聽妾歌路難傍人見環環可憐不知中有長
恨端
同前三首桺宗元
君不見夸父逐日窺虞淵跳踉北海超崑崙披霄決漢
出沆漭瞥裂左右遺星辰須臾力盡道渴死狐鼠蜂蟻
争噬吞北方竫人長九寸開口抵掌㪅笑喧啾啾飲食
滴與粒生死亦足終天年睢盱大志少成遂坐使兒女
相悲憐
虞衡斤斧羅千山工命採斫杙與椽深林土翦十取一
百牛連鞅摧雙轅萬圍千尋妨道路東西蹶倒山火焚
遺餘毫末不見&KR0854;躝躒磵壑何當存羣材未成質已夭
突兀&KR1895;豁空嵒巒柏梁天災武庫火匠石狼顧相愁冤
君不見南山棟梁益稀少愛材養育誰復論
飛雪斷道冰成梁侯家熾炭雕玉房蟠龍吐耀虎喙張
熊蹲豹躑争低昂攢巒藂崿射朱光丹霞翠霧飄竒香
美人四向廻明璫雪山冰谷晞太陽星躔奔走不得止
奄忽雙鷰棲虹梁風臺露榭生光飾死灰棄置參與商
盛時一去貴反賤桃笙葵扇安可常
同前鮑溶
玉堂向夕如無人絲竹儼然宫商死細人何言入君耳
塵生金樽酒如水君今不念歲磋跎雁天明明凉露多
華燈靑凝久照夜綵童窈窕虛垂羅入宫見妬君不察
莫入此地出風波此時不樂早休息女顔易老君如何
同前五首僧貫休
不會當時(初一作)作天地剛有多般愚與智到頭還用眞
宰心何如上下皆淸氣大道冥冥不知處那堪頓得羲
和轡義不義兮仁不仁擬學長生㪅容易負心爲爐復
爲火緣木求魚應且止君不見燒金煉石古帝王鬼火
熒熒白楊裏
君不見道傍廢井生古木本是驕奢貴人屋幾度美人
照影来素綆銀瓶濯纖玉雲飛雨散今如此繡闥雕甍
作荒谷沸渭笙歌君莫誇不應長是西家哭休說遺編
行者幾至竟終須合天理敗他成此亦何功蘇張終作
多言鬼行路難行路難不在羊腸裏
九有茫茫共堯日浪死虚生亦非一淸淨玄音竟不聞
花眼酒腸暗如漆或偶因片言隻字登第光二親又不
能獻可替不航要津口談羲軒與周孔履行不及屠沽
人行路難行路難日草途遠空悲歎
君不見道傍樹有寄生枝靑靑鬱鬱同榮衰無情之物
尚如此爲人不及還堪悲父歸墳兮未朝夕已分黃金
争田宅高堂老母頭似霜心作數支淚常滴我聞忽如
負芒刺不獨爲君空歎息古人尺布猶可縫潯陽義大
令人憶寄言世上爲人子孝義團圓莫如此若如此不
遄死兮㪅何俟
君不見山高海深人不測古往今来轉靑碧淺近輕浮
莫與交池(地一作)卑只解生荆棘誰道黃金如糞土張耳
陳餘斷消息行路難行難君自看
同前二首僧齊已
行路難君好看驚波不在黤黮間小人心裏藏崩湍七
盤九折寒崷崪翻車倒蓋猶堪出未似是非脣舌危闇
中潛毁平人骨君不見楚靈均千古沉冤湘水濱又不
見李太白一朝郤作江南客
下浸與高盤不爲行路難是非眞險惡翻覆作峰巒漆
媿同時黑朱慚巧處丹令人畏相識欲畫白雲看
同前翁綬
行路艱難不復歌故人榮達我蹉跎雙輪晚上銅梁(作一)
(臺)雪一葉春浮瘴海波自古要津皆若此方今失路欲
如何君看西漢翟丞相鳳沼朝辭草雀羅
同前嶭能
何處力堪殫人心險萬端藏山難測度暗水自波瀾對
面如千里廻腸似七盤已經吳坂困欲向雁門難南北
誠須泣高深不可干無因善行止車轍得平安
從軍中行路難二首駱賓王
君不見封狐雄虺自成羣馮深負固結妖氛玉璽分别
徵惡少金壇受律動將軍將軍擁旄宣廟略戰士横行
静夷落長驅一息背銅梁直指三巴逾劒閣閣道岧嶤
上戍樓劒門遥裔俯靈丘卭關九折無平路江水雙源
有急流征役無期返他鄉歲華晚杳杳丘陵出蒼蒼林
薄遠途危紫蓋峰路澀靑泥坂去去指哀牢行行入不
毛絶壁千里險連山四望高中外分區宇夷夏殊風土
交趾枕南荒昆彌臨北戶川源饒毒霧溪谷多淫雨行
潦四時流崩查千歲古漂梗飛蓬不自安捫藤引葛度
危巒㫺時聞道從軍樂今日方知行路難蒼江綠水東
流駛炎洲丹徼南中地南中南斗映星河秦川秦塞阻
烟波三春邊地風光少五月瀘中瘴癘多朝驅疲斥候
夕息倦誰何向月彎繁弱連星轉太阿重義輕生懷一
顧東伐西征凡幾度夜夜朝朝班鬢新年年歲歲戎衣
故灞城隅滇池水天涯望轉積地際行無已徒覺炎涼
節物非不知關山千萬里棄置勿重陳重陳多苦辛且
悦淸笳楊桺曲詎憶芳園桃李人絳節朱旗分白羽丹
心白刃酬明主但令一技君王識誰憚三邊征戰苦行
路難行路難歧路幾千端無復歸雲馮短翰望日想長
安
君不見玉關塵色暗邊亭銅鞮雜虜寇長城天子按劒
徵餘勇將軍受脤事横行七德龍韜開玉帳千里鼉鼓
疊金鉦陰山苦霧埋高壘交河孤月照連營去去無窮
極擁旆遥遥過絶國陣雲朝結晦天山寒沙夕漲迷疎
勒龍鱗水上開魚貫馬首山前振鵰翼長驅萬里讋祁
連分麾三命武功宣百發烏號遥碎桺七尺龍交廻照
蓮春來秋去移灰琯蘭閨桺市芳塵斷雁門迢遞尺書
稀鴛被相思雙帶緩行路難誓令氛祲静臯蘭但使封
侯龍頟貴詎隨中婦鳳樓寒
變行路難王昌齡
向晚横吹悲風動馬嘶合前驅引旗(旗一作)節千里陣雲
帀單于下陰山砂礫空颯颯封侯取一戰豈復念閨閤
古别離江淹
楚辭曰悲莫悲兮生别離古詩曰行行重
行行與君生别離相去萬餘里各在天一
涯後蘇武使匈奴李陵與之詩曰良時不
可再離别在須臾故後人擬之爲古别離
梁簡文帝又爲生别離宋吳邁遠有長别
離唐李白有遠别離亦皆類此
遠與君别者乃至雁門關黃雲蔽千里遊子何時還送
君如昨日簷前露已團不惜蕙草晚所悲道里寒君在
天一涯妾身長别離願一見顏色不異瓊樹枝兔絲及
水萍所寄終不移
同前沈佺期
白水東悠悠中有西行舟舟行有返棹水去無還流奈
何生别者戚戚懷遠遊遠遊誰當惜所悲會難收自君
聞芳躧靑陽四五遒皓月掩蘭室光風虚蕙樓相思無
明晦長歎累冬秋離居分遲草高駕何淹畱
同前孟雲卿
朝日上高臺離人怨秋草但見萬里天不見萬里道君
行本遥遠苦樂良難&KR0854;㝛㫺夢同衾憂心夢顚倒含酸
欲誰訴轉轉傷懷抱結髮年已遲征行去何早寒暄有
時謝顦顇難再好人皆算年壽死者何曾老少壯無見
期水深風浩浩
同前李益
雙劒欲别風(心一作)悽然雌沉水底雄上天江廻漢轉兩
不見雲交雨合知何年古來萬事皆由命何用臨涕苦
相連
同前二首于濆
入室少情意出門多路歧黃鶴有歸日蕩子無還時人
誰無分命妾身何太奇君爲東南風妾作西北枝靑樓
隣里婦終年畫長眉自倚對良匹笑妾空羅幃
郎本東家兒妾本西家女對門中道間終謂無離阻豈
知中道間遣作空閨主自是愛封侯非關備胡虜知子
去從軍何處無良人
同前二首李端
水國葉黃時洞庭霜落夜行舟聞商估㝛在楓林下此
地送君還茫茫似夢間後期知幾日前路轉多山巫峽
通湘浦迢迢隔雲雨天晴見海檣月落聞津鼓人老自
多愁水深難急流淸宵歌一曲白首對汀洲
與君桂陽别令君岳陽待後事忽差池前期日空在木
落雁嗷嗷洞庭波浪高遠山雲似蓋極浦樹如毫朝發
能幾里草來風又起如何兩處愁皆在孤舟裏昨夜天
月明長川寒且淸菊花開欲盡薺菜泊來生下江帆勢
速五兩遥相逐欲問去時人知投何處㝛空令猿嘯時
泣對湘潭竹
同前王縉
下階欲離别相對映蘭藂含辭未及吐淚落蘭藂中高
堂静秋日羅衣飄草風誰能待明月廻首見牀空
同前僧皎然
太湖三山口吳王在時道寂寞千載心無人見春草誰
堪緘怨者持此傷懷抱孤舟畏狂風一點㝛烟島望所
思兮若何月蕩漾兮空波雲離離兮北斷雁眇眇兮南
多身去兮天畔心折兮湖岸春山胡爲兮塞路使我歸
夢兮撩亂
同前聶夷中
欲別牽郎衣問郎遊何處不恨歸日遲莫向臨邛去
同前二首施肩吾
古人謾歌西飛燕十年不見狂夫面三㪅風作切夢刀
萬轉愁成繫腸線所嗟不及牛女星一年一度得相見
老母別愛子少妻送征郎血流既四面乃亦斷二腸不
愁寒無衣不怕飢無糧惟恐征戰不還鄉母化爲鬼妻
爲孀
同前吳融
紫燕黃鵠雖別離一舉千里何難追猶聞啼風與叫月
流連斷續令人悲賦情㪅有深繾綣碧甃千尋尚爲淺
蟾蜍正向淸夜流蛺蝶須教墮絲罥莫道斷絲不可續
丹穴鳳凰膠不遠草草通流水不廻海上兩潮長自返
樂府詩集卷第七十一
東吳毛晉訂正男扆再訂
