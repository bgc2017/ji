麗則遺音别集類四(元)
提要
(臣)等謹案麗則遺音四卷元楊維楨撰維楨
東維子集不載所作古賦鐵崖文集中亦僅
有土圭蓮花漏記里鼓車三作而他賦槩未
之及是集為賦三十有二首皆其應舉時私
擬程試之作乃維楨門人陳存禮所編而刊
板於錢塘者至正二年維楨自為之序其後
漸佚不傳明史藝文志中備錄維楨著述書
目亦無是集之名明末常熟毛晉偶得元乙
亥科湖廣鄕試荆山璞賦一冊而是集實附
卷末始為重刊以行其荆山璞賦五首并綴
錄於後以存其舊元代設科例用古賦行之
既久亦復剽竊相仍末年尤甚如劉基龍虎
臺賦以場屋之作為世傳誦者百中不一二
也維楨才力富健回風馳霆擊之氣以就有
司之繩尺格律不更而神采迥異遽擬諸詩
人之賦雖未易言然在科舉之文亦可云卷
舒風雲吐納珠玉者矣乾隆四十六年十二月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
麗則遺音序
皇朝設科取賦以古為名故求今科文於古者蓋無出
於賦矣然賦之古者豈易言哉揚子雲曰詩人之賦麗
以則詞人之賦麗以淫子雲知古賦矣至其所自為賦
又蹈詞人之淫而乖風雅之則何也豈非賦之古者自
景差唐勒宋玉枚乘司馬相如以來違則為已遠矧其
下者乎余蚤年學賦嘗私擬數十百題不過應場屋一
日之敵爾敢望古詩人之則哉既而誤為有司所采則
筐篋所有悉為好事者持去近至錢塘又有以舊所製
梓於書坊卒然見之蓋不異房桐盧之見故物於破
甕中也且過以則名而吾同年黃子肅君又贅以評語
益表刻畫之過讀之使人惶焉不自勝也因述賦之比
義古詩而不易於則者引於編首且用謝不敏云至正
二年壬午春正月會稽楊維楨撰
