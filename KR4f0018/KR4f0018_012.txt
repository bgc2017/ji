林蕙堂全集卷十二
湖州府知府吳綺撰
文
祭四安石神文
維康熙七年月日知湖州府事中憲大夫某以牲醴之
儀致祭於四安鎮水中石神曰惟神肇作人形不知所
始託為神識未必無因徒竊日月之靈乃知江河之祟
而屢沉粮艦致耗國儲太守代帝宣威為民司命不難
赫然震怒效趙昱以求蛟聊且告以精誠學昌黎之徙
鱷念爾為妖于水次無非求食於人間特遣具儀用申
明信爾其潛蹤水府使舟楫以安瀾庶可奏績天倉免
雷霆之霹石如其有識尚或無愆
葬凌忠介公告墓文
仰惟我公星岳降神清風獨立浩氣常存時為午未寇
躪晉秦狂呼莫應義憤空陳傷哉不戢兵叩帝閽龍髯
洒血麟趾蒙塵天驚海湧雷走星奔家存靡國君喪何
臣公時慟哭宛頸而死書報慈親訓貽幼子平原握爪
睢陽嚼齒魂繞皇畿骸歸故里瘞玉無緣帑金空賜榛
莽一棺星霜二紀廉吏難為忠臣不祀嗟彼殘賊崇墉
特起我來公郡拜公道旁公子葛帔夫人練裳見者隕
涕我心用傷爰謀窀穸此地實良佳城永固碧血用藏
西臺有淚北斗無漿日月浮雲山河夕陽公其披髮問
彼太蒼
太白亭落成告孫山人文
憶予童歲見先大人一編手把朝哦夕呻拜而展視曰
君詩文疑仙疑俠不子不孫豈余今來拜君之墓遺土
一坏凄凉道左草白霜枯葉黃風堕山空無人掛瓢何
所爰感予懷特為君葺白石為門青松作室建亭翼然
在墓之側有春有秋可遊可息聿成先志以待後賢喬
松漢代桃花晉年瀝酒一觴頌詩一篇赤城霞起君兮
在焉
黟縣啓聖祠上梁文
伏以人倫明于亘古而先産治人之人聖道揭于中天
而早生毓聖之聖自尼山應禱主教兼主治之權而泗
水却流作師代作君之統蒼鱗繞紱三千子頼以提撕
赤雀銜書數萬載因而振攝然先河而後海星宿出自
本源而立地以觀天覆載難忘奠麗匪父匪母萬年開
長發之祥為公為王歴代修獨崇之典况兹北野之古
邑實為南國之巖封四山圜列以環溪兩水交流而若
績人文世顯邑多飛蓋之英地氣隆崇里有鳴珂之彦
然夫子之宫數仞既無類于杏林乃聖父之室三楹尚
未安于芹水荆榛偪處難為多士之瞻榱桷傾頽莫慰
聖人之孝况一行抱器猶存元子冠裳三命循墻獨備
上卿彝鼎委禽實原從父遂毓秀于昌平乃虎久著備
關且建稱于鄒縣功德實有所自典禮豈可缺然哉維
我族孫實當秉鐸爰請各憲特建崇墉舍其舊而新是
圖謀于衆而獨為任翬飛鳥革煥然闕里之規模龜伏
麟遊宛若淄壇之氣象右當聖殿金聲玉振而同賡左
傍倫堂夏誦春絃而不輟前臨重嶺四時之嵐氣長來
後繞清洋一𣲖之澄波若帶香生曲沼如傳蓉鏡之芳
山對梓潼似映桂宫之讖斯又仰協于地靈而下徵于
人事者也若問寢若視膳文親之晏夕長安或鐘鼓或
几筵宣聖之神遊較近凡同景德悉聽徵歌
抛梁東霞燦扶桑曙景紅一自朱甍開勝地佇看石照
起淵龍抛梁南一道清流繞翠嵐此日欞星添碧瓦
上林春信又重探畫抛梁西梁安畫棟與雲齊瑞氣好
看增勝域名賢結隊陟丹梯抛梁北劍氣筆花争吐
色驚傳赤電繞城居海市樓臺勝兖國抛梁上虹霓
直吐三千丈曲江駿馬或争馳染將柳汁宫袍上抛
梁下明珠寳玉皆無價銀袍都帶玉爐香他年好把瀛
洲
伏願上梁之後奎光遙映斗宿聯輝周道常平名士弘
興于東序唐文初變有人得繼乎左臺少聖之謨濟濟
進皇家之俊從公于邁藹藹多王國之楨席墜三鱣先
生自此升矣榜開五鳳學者得無意乎
碑
安豐場華周二王神廟碑
蓋聞祀先利物有功與德者斯崇祠重維風惟忠與孝
者弗匱故誠存一念而英爽亘乎累朝道濟當時而利
益昭于百代均國典所必重而民俗之由隆也安豐為
宿莽之區歴代鮮薦蘋之宇而華王之有廟也則鄭君
所創始焉王世本譙人生當漢季少工經術本有志于
扶傾兼善方書乃多端以療疾辭徵辟而不就品具高
風視分劑以無差心存妙解湔腸剖腹一丸時下蛇蟲
養性除疴五戲常兼熊鹿神竒罕測具存陳夀之編羅
網無端遂及魏武之難雖書焚獄戶悵丹笈之弗傳而
散授神樓服青粘而多騐在昔魏晉之際得門人吳普
懷師誼而始祀于蕪城近今慶歷之間有土民王某感
神庥而别祠于淘境方家瞻仰咸奉醴以告虔庶姓祈
求得刑牲而薦祉但附庸金地初則俎豆之不專而錯
處塵衢繼又垣墉之未廣民之聽也神其吐之鄭君系
出康成由來樂善人如龐藴本自好施乃因遘疾之獲
痊仰蒙神佑遂欲崇祠以修祀爰與衆謀公同善之懷
錢百緡而未足鼓當仁之勇鐘萬杵而不辭闢地開基
手除荆棘庀材作室肩荷梓桐遂得鳥革翬飛告神工
之克就龍章鳳質慶廟貌以維新夫上扁鵲之陵土能
愈疾入神農之谷草可除疴而况蘋藻之勤修時無廢
事必有威靈之顯應仰藉宏庥矣又以里有周王世為
宋之孝子夢徵龍育少秉靈姿性切烏傷早多懿行奉
慈言而遠涉將祈福于婺溪聞凶訃以長號竟殞身于
衢道孔聖公感之而挽救胡舟子奉之以貨船翊應正
烈之封著于前代雨暘疾疫之禱顯于累朝特為傳寫
詣厥故鄉備列威儀肖諸前殿昔郭公侍膳尚且山號
孝堂考叔懷羹猶復祠稱純孝况斷腸以痛母致畢命
以從親用勸敦倫良堪化俗呼圖勒之鼎故廟此其宜
哉狄仁傑之毁滛祠吾知免已然合其前後已昭神聖
之規模而計及久長必藉僧人以守護爰招緇侣更啟
法堂鹿苑東開麗雲霞于金榜鷄園左闢啟日月于銀
繩舍敞赤華月滿恒瞻瑞像房開紫柰清風不雜凡香
室是維摩問法堪横師子筵修圓覺聽經常到雉兒拈
座上之花徑裏三千薝蔔製山中之漏池邊十二芙蓉
固已四衆燈香方便眠魚之席兼之三餐粥飯現成養
鶴之田不必投齋更向洛陽寺裏毋煩乞食常居舍衛
城中此則共賴佛光將以永邀神慶以斯濟世可衛國
而庇民以斯寧人可厚生而正德君之致力可謂勤矣
君之用心可謂密矣建袁雙廟當必顯驅虎之靈作頭
陀碑實有媿雕龍之彩爾
曲阜顔氏家廟忠孝碑
蓋惟運由五德以相嬗不替聖賢之裔位以千年而得
正聿昌忠孝之宗然日照月臨正氣咸資于神誕而山
輝澤媚清風罕見于家傳緬想斯人盱衡當代則河間
太守顔公父子其人也公家原復聖胄雖古而愈華代
有名流文在兹而未絶與聞正學居七十二子之先獨
受遺經在六十五傳之後拳如魯國方總角而偏竒舌
似常山每讀書而知慕金門射策廣川具繁露之才玉
殿揮毫曲水羨凌雲之氣初膺大邑随車即種甘棠屢
典名封迎刃俱成偃草雷霆在手歴盤錯而無傷冰雪
為心處膏脂而不潤路留遺錦民當綿竹以無欺道見
縫裳賊過朝歌而必獲而薛宣強項不拜督郵賈誼拊
膺恥同絳灌是以舉旛闕下曾明大令之冤題字屏中
獨重神君之績非長孺而不可俾治股肱使希烈而何
辭寧塗肝膽兹則星精欲殞天步將移甲仗連營中山
無可完之壘鼓聲動地瀛海鮮不沸之波鼠盡空城尚
扶病而煑鎧雉傾殘堞猶賈勇以登陴國事將危遂置
身謀于不問人倫自識豈云天道之無知毒甚燎原總
是丹心自熱慘聞闔室惟餘碧血難灰而長君孝靖先
生清宵妖夢早徵易簀之不祥遠道飛書空歎單車之
莫挽望雲已隔心驚兩地傳烽乘霧維遥益痛孤城受
矢粉身靡惜揮愛弟于壕邊折足成傷遇遊兵于道上
如林戈戟書生慷慨而直前若畫鬚眉戎帥仰瞻而加
敬似秦廷之痛哭血是淚痕若荀氏之長號喉應氣哽
婦被割而罔恤徒感心香兒既病而難支誰憐弱骨叢
披荆棘窮晝夜以跣行路塞豺狼望山川而袒泣躃天
踴地得殘骸于焦土之餘斂死全生拾完卵于破巢之
内遂使持名元老嘉歎以為罕能雪涕旅人傳聞謂之
竒事乃先生力窮匍匐負廣柳以歸田意絶揣摩守寒
蓬而閉戶傷哉仲也痛天序之中零念此季兮勉月征
而益篤哀銜朱雀類劉悛不過南航誠感白烏似王裒
曾無北坐停雲朗詠彈宗子之一琴過日清吟擁鄴侯
之千卷帶經隴上將畎畝以終焉柱笏山前謝功名而
已矣道旁守劍鄉里傳王烈之風井畔分泉父老感管
寧之化齡逾周甲慨猿鶴之空存歲值逢辰歎龍蛇之
遇厄闡幽光于聖代雖傳褒德之封振清議于禮官尚
乏易名之典河汾澄學門人竊號為文中彭澤高風國
史允傳乎靖節諡曰孝靖禮不然歟嗟乎柴市歸魂非
有勸忠之子睢陽嚼齒曾無併命之兒兹則墓號忠貞
可一門而含笑澤流文史比萬石而何慚賢者能世其
家君子克昌厥後六龍夾日李供奉或是謫仙雙鵲摩
雲杜司勲豈非才子某論交有素景行無私題郭泰之
碑斯為不愧作秀實之傳此必可傳爰刻貞珉用書前
烈永存家廟以告後人
歙縣西溪南仁德社廟碑
原夫崇卑既位兩儀垂育物之仁廣大無私四序有報
功之典蓋高旻降澤即委職於黃輿而庶彙敷榮必托
根于赤甸茫茫下土爰存牝馬之文膴膴周原用篤勾
龍之祀菁茅分其五色圭璧用以式靈俎豆徧及萬方
琮璜因而薦嘏軒皇立制創始春秋嬴帝宜年行兼伏
臘與厲山而並重禾黍設於周京借蜡日以俱隆枌榆
傳之漢代苟其三辰弗替必以勸農是則五戊咸遵因
而祈穀者矣矧余故國實號名封聚黃山白岳之靈具
丹竈砂泉之勝都稱天子山川應牛斗之輝里産大元
井邑衍龍章之繡家傳隆古風俗本自讓王世際雍和
禮樂觀乎季子左臺公登朝珥筆文章自作一家壟塘
君卜地成廬忠厚相延百世人多才子豈惟孝綽一門
代有英流何數弘農四葉然荀為令族而里獨著於西
豪裴屬蕃宗而居共推夫中眷非藉庥于靈主寧易致
於康功也哉粤考大典於吾鄉原奉正神而有社靈分
歙土秀擷豐溪聚山水之幽竒當田疇之沃衍名威有
赫已將及于千百年福廕維多幾漸踰于三十世田歌
豳鼔祭賽無曠于鷄豚婦饁夫耘昭報不煩于貓虎春
而風夏而雨若或憑之趨之吉避之凶吾無間矣至於
宜男燈火屢應蘭徵祈女香煙曾分樾庇龍文密應未
殊洛水之祥鴨脚重生自比上林之兆故由今溯古雖
幾歴夫廢興而自公及私曾無衰于肸蠁何其歲時既
久乃至梁木將頽廟貌長崇其何侵於草莽靈功欲壊
寧無恫於几筵爰有倡首者汝漸周裔啟芝翰京等諸
君弗吝捐金而就義因而應事者宜脩啓龍其旋咸為
庀木以宣勞百堵咸興競奏登登之響兩階克敞欣觀
穰穰之規當康熙平治之時值癸亥豐亨之歲由已而
戍計功之成也僅六閱月維士與農樂神之妥者有千
餘家既鳥革而翬飛亦禽恬而獸息於是恒占高廩屢
報神倉四鄰結宗會之歡萬井篤蕃釐之慶將見陳孺
子之為宰天下維均豈必張司錄之當官府中不入而
已哉夫周之言禮傳帗舞之文魏之作歌記方壇之制
兹考於古不既協歟綺也浮沉乎寒暑隂陽流浪乎東
西南北未能乞一日之醉遠效山翁時復作千里之吟
悲同越客刲黃羊以賽福固所望乎得白鼠以銜又非
所冀也聊應宗人之請敬告後昆殊愧往哲之詞弘昭
茂祉嗚呼過威惠之廟者寇亦避其風雷謁豐澤之祠
者人尚邀其雨露爾
方大家新築堤橋碑
蓋聞興廢之有關其地者則詳其始末以告諸來功德
之可及于人者則紀其物力以傳諸後良用昭其匪易
將以示夫毋忘也予家自唐代遷居以來歴年八百餘
載由始祖卜地之後得世三十餘傳在歙邑之西櫛比
而處跨豐溪之上聚族而居溪滙豐樂衆水之流更為
環繞堤當天馬諸山所注遂有崩衝廬舍每為不寧井
里因而多患曩有節母程太君出其組紃所積訓其孝
子介石公倡為畚鍤之謀特建新橋益加修埂千峯揖
翠桑柘不減於秦人萬樹浮隂桃柳幾同於西子乃歲
月既久遂阻塞其北隅而嚙蝕維多致奔衝于南道馮
吳慘酷莫可勝言黎庶災傷難以盡述而明卣淑配方
氏大家聞而動心遂為勉力斂簪珥之費重戒耰耡減
鹽米之餐還謀土石補其疎而密亦固聽鼛鼔以相聞
因其舊而新是圖屬畚鋤而不倦千夫雲集如趨龍首
之渠百堵雷殷并運魚鱗之甓始於已迄於未凡腁胝
者三年肇於北達于南作堤防者數里由是狂瀾獲砥
耕作遂其安恬即或暴漲驚流隄岸無憂潰決是役也
旱澇得以啟閉而(闕)不觖望于一犁也屏障特
為藩籬而沉竈産蛙不罹災於三坂矣洪潦弗淪于馬
鬛而壘壘者無夜哭之魂飛流不斷乎羊腸而貿貿者
無途窮之泣一舉而功收乎四善一日而利濟於千年
不其休歟是可傳也况芍陂之績剏自偉人蒲坂之工
由于傑士而兹方媛本屬女流柔比少君入室祗能挽
鹿孝同龐婦登堂惟解烹魚乃柏舟既勵其貞操而萱
寢更高于義舉前有功而莫繼後何以傳乎内有美而
不彰外無以勸矣予曾叨逸史復忝宗人敢謝不文自
乏珊瑚之架遂忘厥事用留琬琰之鐫爰樹以碑為之
銘曰
隄之下其水湯湯隄之上其衆穰穰六轡載馳兩車用
將暵有以溉潦有以防維耦十千食我農甿維此碩人
厥世曰方俾我後昆于斯堤也同貽慶于無疆
重修梁醴陵侯文通江公墓碑
蓋聞事有異同志氣感平生而自動時無今古文章歴
曠代而相知爰覽遺編尚懷前哲則醴陵侯江公其人
也公以彩筆知名金貂應䜟賦詩沮逆屢抑雄藩建議
匡時預知強敵絳衣獨立朝綱弘振于南司皂帽先歸
物望特孚于北海言其風采既振一時相彼天章允符
五色斯固足以鳳觀昭代虎視累朝者矣爾乃建平之
際不無械繫之虞昇明以還屢遘鼎移之痛運逢天監
爵拜醴陵還思素宦之懷遂為行樂之論豈其才之果
盡也抑其遇有難言耶夫士在當時名垂後䙫才華既
難以自抑運會又欲以巧逢天實為之庸可易得哉公
墓至今千有餘載田桑屢變不随絳水浮沉隴樹空存
尚有秋風蕭瑟陵名下馬已無酹酒之人祠歎瞻烏絶
少題碑之客今則裔孫世棟來兹土而雅具永思適其
兄倩程塤佐斯邦而頗多惠政爰陳祭祀採芳藻以登
筵共效勤劬闢寒榛而開道遂使龍門更矗馬鬛重封
康成玄塜奠者識為名儒供奉青山過而呼為才子因
俾立表以告後人用志斯文是貽來者嗚呼一坏殘土
似染墨痕三月飛花疑分筆彩寒山寂寞夜臺知向誰
家杯酒凄凉詞客還應識我為之銘曰
德水逶迤神嵩嶻&KR1110;肇誕鴻文允襄駿烈雲卷霞舒珠
光玉潔安石夢雞莊休化蝶經千餘年歴十二葉大劫
靡灰洪流弗嚙世澤濊如孫謀詒厥思起悲風采從明
月宿莽披霜荒榛斷雪鶴表重高龜言永協孝思無斁
視兹豐碣
鴛鴦墓碑
乙未秋仲言游霅溪有以野禽見餉者中得鴛鴦二隻
義不忍食乃命童子瘞于峴山之隂明霞墓側享以並
蒂之花薦以連枝之果酌雙溪之水以酹之而為之碑
曰維此匹鳥字曰文禽綠首紅衿紋翎繡臆朝朝宛頸
生來未識相思處處俱飛夜去何嘗獨宿暫分蓼嶼不
堪回顧頻頻才隔菱塘已聽相呼唼唼霍家池内睡酣
舒夜之蓮韓氏墳前戲上合歡之樹遂使幽姬意動蕩
子心回效比翼以恒雙願同心而勿替豈身膏乎鳴鏑
遂命盡于驚弦錦羽横披尚帶情人之血朱絲斜綰難
聯倩子之魂何可供我盤觴乃令試之刀俎于是瘞之
重坎刻以貞珉無復濡于在梁聊以完其同穴若令寫
之圖繪須登蘇蕙之機化作澄泥亦是秦皇之瓦
說
金液丹說
此丹本自異人傳于秘授珍同丹雪似神女之銀奩美
勝玄霜得仙家之玉杵不待虬脂滿合可徵愈疾之竒
實則鸞血成丸頗著廣宗之妙試而輙效魯單豹因以
駐顔用此無方李猶龍曾為益髄主人不敢自匿聊舒
同善之懷諸公幸用相珍并得培元之力爾
誄文
許仲容先生誄
仲容許先生者予友念脩立臣師六之尊人也系本子
將仍傳月旦人同叔重久擅風華而孝友本于性成仁
恕由于天授少而負笈盡窺東魯之藏長好披圖獨愛
西銘之學誠通求堇讓表推梨蔡中郎七旬何心解帶
第五倫十起猶媿安眠指百口以名橋合三宗而待㸑
時逢認履不妨徒步而歸即遇盗菘翻欲奉身而避鄰
家卧犢長待飲于管寧漁父獲龜得全生于毛寳焚劵
非關于市義造車恒望以借人以故石氏佳兒皆能數
馬荀家諸子并可名龍鄉黨化其清操途多守劍郡邑
欽其碩德巷有式廬終身無汙玉枝晩歲獨摩銅狄方
其生也邦君脩几杖而乞言迨及溘焉鄰里見旌幢之
入室召隠居于天上夫豈偶然迎柱國于生時吾無間
矣綺交深孔李誼篤荀陳每獨拜于牀前嘗共趨于庭
下恨當易簀之日匏繫一官欲希磨鏡之風芹懷五載
兹值仲宣歸里始知靈運生天奉席無因題旌有自喬
公墓畔寧忘腹痛之言郭泰碑邊應匪心慚之作誄曰
猗歟耆德偉矣令儀明珠比譽璞玉含姿橘懷陸績被
共姜詩書題百忍臺號四知分餐有飫讓畔靡虧光風
被物膏雨濟時智高失馬仁渥縱麑庭齊珠樹坐長金
芝制崇更老禮重耆頤玉棺天墜絳節霞披龍章待賁
鶴駕難期青瑶永刻黃石專祠千秋是仰百代云思
鄭隠君誄
隠君諱(闕)字偉然歙人也少而岐嶷長為模楷閔子
騫之門内初無間言萬石君之庭中惟多雅節臨深履
薄庸德而復謹庸言婉色怡聲養體而還能養志輕紈
不御美好弗入于懷蔬食自甘淡泊欲明其志讀書而
惟求大義略似淵明居市而但本至誠爰師卜式是以
好行其德靡倦于心焚阮裕之車嘗能市義毁馮驩之
劵匪以徼恩而愛出物先施由親始似薛包之讓産恒
問有無若孔奮之遺衣無分遠近事兄如父誼每篤于
二難撫侄如兒情更殷于十起訓諸孤以詩禮開塾無
異于鯉庭率羣從以儉勤傾囊用資乎馬磨分餐給廪
憐女弟之孤貞贈葬資婚助貧宗之屢空崇几筵以報
祖捐千金而庀梓材修俎豆以敬神擴百畝而施柰苑
竭股肱而罔惜在國如家推心腹而弗疑寧人負我於
是積勞成疾痛霜露之不臧與物多憂悲日月之云邁
猿鶴起高人之怨龍蛇為君子之灾淚洒重泉愴惻題
碑之客魂歸故里凄凉執紼之人媿不成文爰為之誄
其詞曰
蓮峯崒嵂練水淵渟爰多間氣用産竒英既孝而友亦
廉而貞聲聞于國德邁于庭心乎何廣耳也若鳴潛修
弗怠華譽迺盈彼蒼不弔厥算弗靈慶延五世愴結九
京
方隱君誄
之屛方隠君系由環嶺誕自石川世傳曾閔之風家在
崔盧而後生而穎秀曾見探環幼即伶仃空傳與硯孝
能求堇偏深令伯之情貧且棄觚遂有介子之嘆繋牛
成訟幾致遭冤奠雁求婚還驚非偶踉蹌歸里堪傷任
氏之兒老大完姻始得孟家之女新媍不辭夫提甕雅
善烹魚夫子乃遂其牽車彌通結駟人皆赤手乃三徙
以居陶軍豈蒼頭忽一成而興夏漂搖風雨葺牖維艱
起滅波濤停舟匪易而衛公子之居室不待苟完郭尚
書之求塋先期得吉盡哀盡禮翬飛首建於崇祠致愛
致恭雁啄無分於别㸑猶子吾子也第五倫之十起寧
私是人非人乎陶靖節之一書常誡攘雞不怒翻成飲
酒之歡失馬無憂不入忘機之慮難嘗欲急有纓冠而
無閉戶之時事在必為多隼擊而少鷁飛之勢是以盗
慚王烈人服管寧下澤停車咸叩頭而呼長者太丘行
縣爭舉目以看偉人薛鳳齊肩或聞詩而聞禮荀龍著
膝亦教孝而教忠言有壺觴久入耆英之社動成規矩
行登耄耋之年而鸞鶴俄來龍蛇忽悼痛九原之不作
卜五世其必昌唐寵遺賢用表方干之墓漢旌有道爰
題郭泰之碑誄曰
練水鍾靈䢴江著德屢躓而興當窮靡忒篳路維勤帷
帟可式孝啟弘規厚傳遺澤德懋化鄉齡高杖國一笑
凌雲重歸鮮日爰樹豐碑以傳懿則待彼龍章弘兹燕
翼
鮑母王孺人誄
鮑母王孺人蓋鮑君瑞生之母也宗出樹槐性成毓蕙
幼擅雎鳩之德長歸挽鹿之家運值中微嘗親佐餕時
方再造獨任鳴機孟德耀椎髻以前偕鸞有志桓少君
提甕而出叱狗無聲帷裏篝燈識程朱于正學座中揮
麈呼嵇阮為異人江鯉一雙自躍姜家之水靈雛五色
長依薛氏之庭繪剪髲之圖寧存金釧换留賓之酒獨
解羅襦而鏡掩離鸞琴彈别鵠玉樹凋零早銜悲于伯
仲金戈搶攘遂竄跡以喪亡看敬亭之山徒憐飛鳥望
揚州之月誰止羵羊乃季也賢哉毋兮天只赤眉初定
即為扶杖之時白首言歸不廢停機之教為門戶計朱
公寧穢于累金存忠孝心定遠豈嫌于擲筆秋風錦柚
猶慮蛩吟春日板輿頻傳燕喜含飴玉砌玩蘭蕊以婆
娑介酒瑶堂慶萱花之婀娜東華益筭孝子方切于祈
天南嶽歸靈仙娥遽迎而返月乘鸞何處水隔三峯來
鶴無期雲迷四極嗚呼斑輿不降慨方朔之心勞畫扇
空存憫王修之骨立青鏤一束殊慚陸子之文彤管千
秋自有劉生之傳誄曰
西池降德東海修儀風清玉案月静金徽儉傳曳練勤
著支機白眉克紹黃髮是宜人方恤緯天不慗遺班留
婦訓曹失母師迺昌厥胤允顯于時誰箴女史此無佞
辭
史蕉飲故妻李珠僊誄
維康熙二十四年九月十八日李賢媛卒于家春秋十
有九此吾友史子蕉飲之元配也媛姓李氏名正芳字
珠僊家原姑射冰雪本得于神人系出晉陽星宿實根
於帝子二分月下前生雅合吹簫七夕橋邊弱歲先知
織錦不作庸人之婦願事伯鸞得為才子之妻爰歸司
馬未諳姑性先洗手以調羹獨解郎情遂同心而綰髻
河梁匹鳥能從枕上論詩京兆雙蛾每向鏡中得畫彈
琴而窺春鬢蟬影弄其輕風把卷而看晨粧蝦鬚明夫
旭日擘篝燈之紙坐對揮毫抽插架之籖笑看潑茗焚
香浴硯紅窗之韵事偏多脱珥收書畫閣之良朋獨好
於是常為交頸小亦比肩繡佛像前並下三生之拜玉
兒鼾後私為五夜之盟慧以情生慧多而情愈密才由
德發德厚而才愈藏然而雜座爭喧斂袂偏能不語捲
簾深坐窺窗每若無人咏絮原工篋内曾無完藁調絲
最慣壁間常挂餘塵婦信難為頻拭低頭之淚郎能善
事寧痊有恨之疴遂使續命無絲招魂有紙愁如落葉
竟同落葉飄愁瘦比黃花不共黃花耐瘦凄凄斷雁影
寒五夜之霜寂寂哀蟬淚冷三秋之雨非花非霧訪仙
島其誰能為雨為雲除巫山而不是懽無一載况多離
别之時合未逾年半是呻吟之夜嫦娥奔月竊妙藥以
無歸婺女還星隠神光而難合心傷别鶴空懷同穴之
情氣盡啼鵑但灑呼天之血縷金裙褶莫尋斷夢於稠
桑渲粉綃圖惟憶芳姿于穠李緣斯多感聊以述哀誄
曰
哀此碩人生多逸性體若珠明姿如玉映既温而恭亦
慧而静詩自宋傳禮由班訓及爾采蘩迨兹流荇挽鮑
宣車贈秦嘉鏡鴛盟非緣鸞吪實命香與蕙消影同梅
盡悼感孫荆哀生奉倩劍合何時環悲靡罄
墓表
有明御史仲淵何公墓表
何公仲淵名弘仁越之山隂人後陶介山僧大俍號曇
約者即公也家本稽山具大元之仙客世稱學海抱子
朗之異才獻書即擢賢科射策而登高第初製桐川之
錦雨輒随車再彈梧水之琴花仍滿縣始則城脩百雉
崇羅令之墉繼亦岸刻三犀築賈侯之堰吏在冰而民
在鏡清不容知冬有日而春有風和能得愛隴間聽訟
頻栽召伯之棠山上題碑並長萊公之竹是以蝗投隣
境鬼遁殊方邳邑祠韓或陳觴而致醉館陶争魏皆投
牒以請留既而鹿走秦原馬浮晉渡痛靖康之失守急
用讜言值建武之紛更爰求勁節于是栖烏之府非正
士而不居避馬之臺惟嘉猷以入告任伯雨半載而一
百八疏悉中機宜田表聖一時而七十二封未經採納
囊矢終難于告廟投鞭還至于斷流舟覆厓山問趙孤
而莫在途窮蜀道持漢節以安歸永夜狂呼血洒伶仃
之淚顛崖直墜命捐辛苦之軀而心不忘君縱百傷而
未絶魂猶戀國雖九死而還生勉從父老之言暫易浮
屠之服駱丞驚竄曾來靈隠寺中潘閬潛奔竟出延秋
門外朝朝痛哭溪邊碎讀離騷處處哀吟井内獨存心
史伊蒲強飯寧知周粟堪飱藉草無眠直恨蝸天不旦
高人有陶靖節來或相從處士惟杜景賢知而不問萬
山晝伏時共猿號一旦西歸遂成蟬蜕而遺書在篋不
及妻拏露寢無棺難忘君父楊王孫之裸體自有深心
史子魚之陳屍終完苦節嗚呼作雪菴之偈松陽無讓
菊陽讀文山之歌信國何如魯國望西山而莫見蹈東
海而不歸時有斯人可廉頑而立懦公之令子况脩行
以成名忠孝能世其家今古罕渝其志是可表也豈不
悲哉
原任麗水縣令田公墓表
田先生名緒宗字彷文魯之德州人也望貴營丘身隆
介嶽漢廷題柱世傳京兆才名宋室獻書人有祥符直
諫荆華獨茂槐本相承曾祖奏賦南宫鳴鶴振一臺之
響祖父傳經西序雕龍敷兩代之華先生貧號書農學
推經聖雪高洛下羣來正叔之門霧合華隂並集公起
之市爰稱之曰夫子是不媿于人師迨及
世柤之九年始對
大廷之三策牽綵入仕遂得縉雲製錦當官嘗多膏雨然
而山高檡木夙為伏莽之區嶺遶蓮花自屬成叢之路
鮒以穿而易漏蜮能射而難稽先生按籍如神持衡不
爽燃犀獨照字莫溷于刁丁害馬先除案無憂乎旁午
斯則振衣得領吏相戒以難欺發刃維硎鬼亦驚而欲
遁者矣爾乃堰當西郭水滙東甌分四十八支之流溉
百千萬畝之地歲在久遠日就汚萊先生鑿龍首之渠
力為修復築魚鱗之壘手自灌輸比義欣之開芍陂曾
無重費若番系之引蒲澤倍有成功斯又利及乎千年
德流于萬井也若夫整琴笙于板蕩葺黌序于榛蕪俾
鄴侯之規制重興而鱣飛于壁水逮文公之英華不墜
而鸞舞於醴泉比屋聞歌春有絃而夏有羽盈郊起頌
民在鏡而胥在冰不三月而政成將期年以課最而玉
棺忽墜寳舄難飛朱邑祠前竟有招魂之客羊公碑下
還聞堕淚之人萊竹空生望神君兮不再召棠勿剪無
慈父以誰依嗚呼一犢長留史冊永傳乎遺愛二龍并
御家乘懋顯其義方伯也南國文章海内奉大蘇之學
仲則東京制誥宫中知小宋之名天道豈盡難知吏治
良堪弗朽宜昭茂績刻以貞珉用啟後賢紹兹芳軌
墓志銘
吳隠君仁先公墓志銘
公諱(闕)字仁先歙之豐溪里人也延陵公子登車開
禮樂之傳左臺大夫珥筆肇文章之體門高畫棨代有
名賢室富青箱時生碩士公幼而朗潤長益權竒慕相
如之為人倣少游而處世早懷大志具國士之楷模多
負豪情耻小儒之章句傅介子棄觚而歎燕雀安知端
木賜結駟以遊鳦鴻無爽痛家聲之中落擬振前謨慨
世緒之孤存何辭遠道過會稽而探禹穴悵金簡之靡
存由吳苑以返蜀岡謂寳泉之可致四通得地朱公因
以移家億中多謀管子何妨問業貪廉互用取與務當
乎人心盈縮相權進退每觀之天道飛霜暑路曾幾何
時鑿井山泉已成無筭然而性成倜儻意在流連讀計
然之書非圖擁利善海山之筴豈謂居竒百口為橋始
成吾志三宗舉㸑不待人求憫孤女之未婚頻為嫁鶩
悼遺嬰之不育時復抱雛薛邑多逋屢毁馮驩之劵隣
人不借嘗焚阮裕之車槥計千頭恩施廣柳糜餔萬戶
惠起翳桑脱尼父之驂聊資累土贈曼卿之麥不憚空
舟他如完破鏡于樂昌舞鸞重配返亡珠于合浦墜雀
還生而且横水編橋非惟濟蟻因山植樹常為放麑排
難聊城魯仲連何辭射矢持喪洛邑原孝先豈待駕車
雖白玉四環烏足酬其隂德即綵毫千管未可罄其惠
心斯可謂有濟于時好行其德者矣爾乃喜懼不形于
色得失靡介其衷樹下息隂時為鄉人而飲犢竹中傷
指不驚隣父之盗菘叔度汪洋陂澤莫窺其際季方仁
恕閭閻咸化其風得季布之言黃金非重服仁軌之行
白璧無疵當其好義樂施妻子挽回而不可及乎財亡
産落交親譏訕而益豪常鄙齊奴散之不早還憐龐叟
去此何遲是以萬竈歸誠一鄉載德雖龍蛇在歲占為
君子之灾而魚鳥懷恩爰動行人之慟羊叔子碑曾洒
淚匪在襄陽董仲舒陵可奠漿長聞鞏洛望鶴歸于千
歲逢青眼以無期見馬嗣之五常羡白眉而有立高原
是卜遺蜕用藏魂無所而不之何必阡名原氏德有貽
而必報應知兆在楊家銘曰
靈壤環互佳氣鬱葱牛眠用協馬鬛是崇惟我哲士爰
有隂功天賜其吉地運以隆丹崖霞起碧樹雲封千秋
永利閟此幽宫
瘞蘭銘
姬楚人姓馬氏蘭吹其小字也玉臺在郡家鄰行雨之
鄉絳帳為村身是扶風之後李絡秀本出名門梁綠珠
纔當弱歲言歸于我用遂其家時予方苦于茹荼而彼
早安于集蓼長随滌器不教怨起白頭每共彈琴獨愛
聲調素指謂夫子豈長貧賤知長公不合時宜迨乎獻
賦金臺簪毫粉署栖同鷄樹索米十年官似馬曹懷冰
一紀嗟東方之割肉雖不飽于細君憐西閣之同心貴
長随于大婦三更擁髻樊通德恒伴伶玄五岳儋書随
清娛偏依馬史而苕華初盛蘭夢再徵徒以抱痛于乘
鸞遂致傷心于化蝶成仙無藥空憐奔月之娥思婦有
花難覓返魂之客黃昏細雨洒紅淚于犀簾滄海明珠
念柔情于雁柱爰以年月俾其子歸厝于廣陵之西山
嗚呼春風楊柳難尋隋煬之陵寒食棠梨尚祭朝雲之
墓為之銘曰
吁嗟之子厥修孔孺窈窕蛾眉參差燕羽薪仰槐添屋
牽蘿補美助琴瑟芳齊佩黼大運忽終修期用沮令子
青雲美人黃土毖彼下泉以永終古
林蕙堂全集卷十二
