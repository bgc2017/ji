林蕙堂全集卷二十四
湖州府知府吳綺撰
藝香詞(中調)
臨江仙
過循蜚别墅未入示子夀鶴問
曲榭翠通竹逕小庭紅照花枝淪漣真似習家池葛疆
空解事杜牧怕情癡誰向西園高會還傳南國清姿
片雲非是為催詩殷勤勞燕子惆悵謝鶯兒
贈江夏君
一自語溪同跨鳳人間多少﨑嶔不關紅粉是知音典
衣春貰酒燒燭夜調琴記得黔婁當日却憐司馬而
今夜香臺上兩情深手持鸞鵲紙心愛鳳凰簪
贈扶風
歌舞筵前曾一笑當年錯認紅紅畫眉今讓白眉工暮
行巫峽雨雌拂楚臺風自愛釵痕濟楚偏憐裙褶惺
忪幾回鸚鵡罵雕籠星嗔人喚小月怕夢疑空
乙卯九月集秋岳先生齋中
隔歲離羣還此夜酒聲聲雜茶聲黃柑三寸大於瓶湖
山猶在眼今古自關情座上高談同捫蝨燈前帽影
偏横淒涼時候壯心生住須偕客去醉且勝人醒
武陵
卄四橋邊尋夜月洞中忽泛桃花滄洲畫壁是兒家玉
環新體態錦瑟好年華惆悵碧雲春暮一絃紅語琵
琶望夫山上掩團紗誤看簾影動不覺繡紋差
憶昔
憶昔茂陵猶覆髮相逢碧玉亭亭十年飄泊共瑶京綵
雲徒入夢白月太無情枕膝空留一語招魂已隔三
生可憐來去未分明紙衣悲大婦畫扇泣遺嬰
又贈江夏君
廡下行歌我共汝幾年同採瑶芝玉京猶喜不參差花
開携手路酒熟畫眉時漂泊紅顔應未損潘郎已着
霜髭薄情真笑白頭時秦嘉書兩卷蘇蕙錦千絲
秋雨次辰六
歲歲江山愁宋玉天涯着處秋風黃花時節雨濛濛一
燈啼蟋蟀四壁打梧桐竹屋紙忩人語寂聲聲敲入
簾櫳酒酣無計問蒼翁劍應同我冷琴已向人慵
秋岳招同山隠夜集聞雨
一夜天涯燈影下幾人同聽秋聲玉缸新釀瀉銀缾黃
花如有約紅豆不勝情明日江邊還折柳五更離緒
縱横鷗波麟閣總平生為君重起舞似我不須醒
題睡起宛然成獨笑數聲漁笛在滄浪圖
世事大都堪洗耳只須枕向清流茅亭竹戸小如舟北
忩無一事睡足五湖秋看盡風波心轉定夢隨山雨
初收笛聲何處起羣鷗漁郎還笑指斜日亂山頭
蝶戀花
咏瓶内紅梅
羅浮夢斷明璫小一點唇酥吐出春光早和靖不須誇
樹繞孤山却比桃源好翠羽啁啾簾押曉瓶裏疎枝
似向吳儂笑把酒對花花也道莫教容易朱顔老
人日次辰六
春到人間剛半月纔過新年又是題詩節麫繭滿盤堆
畫纈探來恰得宜官帖綵樹銀幡纖手設釵上風輕
顫煞雙蝴蝶椒酒弄潮紅兩頰笑看梅蕊横香雪
春情
昨夜杏烟嬌暮雨一帶垂楊綠到春申浦翠袖倚欄凝
不語啼鶯勸得東風住簾外賣花聲欲度畫槳雙雙
燕尾分波去載酒前溪人按舞鴛鴦飛上相思樹
夜集擲筆精舍
鹿苑浮蹤聊且住買酒留賓暫遣羇情緒刻燭飛觴過
夜午人間幾見蘭臺聚晨夕但教同舊雨莫恨蓬飄
此事由來古岸幘燈前重起舞銀牆月到蕉紅處
寒夜和上若韻
許大牀兒難放枕火焰金爐不救空房冷鴉夢未成人
夢醒重檐半夜霜華滚每到離家偏夜永綠綺無情
不作思歸引欲灺孤燈還自炯殘花更弄簾前影
香在菴
垂柳深深塵不到十畆荷田香顫紅衣笑羽扇葛巾閒
打照荷田缺處青山倒勝侣高陽同坐嘯一局文楸
鶴步松隂小雨過半亭殘日了月明又放西冷棹
丁雁水昆仲過集寓中水閣分賦
客裏偏能逢上客一片清光肯放人岑寂橋上飛觴沙
上笛此池自合名瑶席七子重來今又一往代風流
何事人難及俯仰乾坤增太息露華應共長鯨吸
後庭宴
同閨人登愛山臺
春到庭閒臺高徑曲新橙嫩破纖纖玉携將彩袖一凭
欄南山雪淨青初足樓開罨畫風吹巧笑酒爐才熟
杯香琴静小鬭蛾眉綠語細怕鶯知腸斷憑花續
釵頭鳳
冬閨
燈花滴爐香熄屏風静掩遥山碧簫誰弄衾長空五更
簾幕月和霜重凍凍凍閒尋覓無消息淚痕冰惹紅
綿溼愁難送情還種巫雲昨夜同騎雙鳳夢夢夢
唐多令
初秋
凉入葛衣鬆斜陽疊亂虹簾影外蟬語匆匆乾鵲排橋
看又過零落盡藕花紅愁極轉成慵黃花怕與逢舊
江山猶對吳儂巷口烏衣城上柳能幾日是西風
旗亭小飲有贈
霜柳挂寒塘闌干晩照黃小旗亭飛過鴛鴦高李舊遊
都寂寞腸欲斷杜韋娘紅袖一雙雙吳儂試淺粧問
相逢恐是同鄉安頓英雄何處老須醉倒酒罏傍
舟夜晩風
黃雀晩風時蘭篙入溜遲恨高城偏自參差紅藕花中
人不見晴月上水仙祠紅豆兩情癡前緣數首詩是
人間别樣相思只為無情情轉甚難說與布帆知
包二允廣文招飲次日簡之
冒雨過西忩留賓倒翠缸愛郇公珍饍非常烹出江鱗
江味美渾忘却在他鄉就裏百花香瓊霜印蔗漿似
嵰山甜雪堪嘗自是玉盤傳玉手應不比小厨娘
曾波閣玩月同雁水諸君用稼軒韻
雙鶴下緱山青天月未殘對澄波共倚朱闌秋氣着人
羅袂爽清露冷不知寒作客幾時還相逢且盡歡况
芙蓉正耐人看起舞花前仍大笑誰似我與君閒
將歸感舊
水閣帶春城桃花罵小鶯二十年重到紅亭多少煙雲
都過眼山只對故人青往事慢傷情揚州舊月明算
吾儕酒戀詩縈今夜不將鸚鵡醉明月裏片帆輕
猶記
猶記别離時梳頭病起遲向西忩細問歸期彈指黃花
都過了春又上蠟梅枝一雁寄相思紅箋小字詩料
匆忙倒寫烏絲滿紙春愁誰可數算只有杜鵑知
寒夜
斜月射回廊無憑更漏長笑歸來反是他鄉昨夜繡衾
渾似水應不為五更霜一事恁凄凉朝來斷客腸待
相逢說向蕭娘蠟燭成灰猶不了原化作淚千行
鬢雲鬆
春雨
燭花殘香篆細一陣輕寒送入鴛鴦被滴盡紅簷聲欲
碎點點絲絲學做離人淚草邊浮枝上綴不放青苔
鬆泛東風地何處玉驄垂柳繋重門不為梨花閉
過汲山寓感舊
采蓮陂垂柳院舊夢重尋不是閒鶯燕華髮滿頭將已
倦劉阮風流記得桃花見酒千觴珠一串剪燭西忩
細語紅燈顫謝傅不歸棋局換只愛青山不改當時面
次上若美人折秋海棠
洛川波巫峽岫種得情根腸斷還依舊淚洒西墻苔似
繡幾點疎紅較比春來瘦粉沾衣香惹袖移向忩紗
不怕寒蛩咒霜落玉階寒未透伴取花枝今夜燈兒後
錦帳春
畫眉次宋轅文先生
翠幄鈎新玉匳開早剛照面鳳巢蘇小乍添檀還渲黛
怕新粧易了是愁難掃向月分圖將山傳稿長愛煞
瑩娘才調曉蛾春繭細問垂楊碧繞較人多少
一剪梅
理繡
碧煙忩下繡牀支情也絲絲線也絲絲最難勻染在春
時紅是花枝白是花枝沉吟幾度費嗟咨鶯一雙兒
燕一雙兒吐絨濕却淡胭脂誰待相思誰解相思
春情
紅樓十五沈真真昏也含顰曉也含顰無端彈淚坐芳
茵乾了羅巾濕了羅巾最無聊頼是初春花弄尖新
草弄尖新箇中垂柳更傷神腰也如人眉也如人
繫裙腰
春情
春風逗出小花枝柔腸斷早春時羅忩睡起紅情黯夢
後堪思愁似此幾分兒楊柳腰圍纔半捻裙褶淺瘦
難支便教出落能如舊誰愛芳姿春蠶到死只留絲
漁家傲
鶯脰湖次子夀
金羽何時飛去早平波臺上秋煙渺野水傍天天傍草
青不了越山斷處吳山好採菱舟並漁郎棹漁郎却
顧吳姬笑翻網得魚多白小詩句巧浣花溪上人將老
汪園
門對琉璃千萬頃鶯花十畆連幽徑小閣正當花絶頂
青無定春山碎疊斜陽影得酒偶忘前日病凭闌又
被風吹醒挑葉誰人來畫艇歌聲冷鴛鴦驚破湖煙暝
明月逐人來
元夜燈船次燕孫
樓開金粉山堆羅綺燈和月盡遮春水暖香影裏人似
槐安蟻那辨笙歌起止最喜銀蓮倒映蘭舠接尾嬉
遊處穠桃豔李珠煙繡霧未盡東風意正是昇平天氣
定風波
六客堂和東坡原韻
紫菊含霜對郡堂緜披黃雀蟹輸芒勝客重來秋色裏
前事忍教蹤跡付蒼涼今古湖山三度醉還是六人
吟笑白蘋鄉便較竹溪誰得似何取尋常歌舞在金張
破陣子
放歌
少小曾工擊劍從前愛讀離騷五色文章修鳳閣十載
郎官困馬曹而今悞寳刀衣上未彈塵蹟鏡中贏得
霜毛事業漫誇能渡虎意氣猶能擬釣鰲醉來時自豪
寄友次稼軒贈同父韻
直向湖山放誕長為魚鳥經營上客座頭横槊舞小婦
燈邊擊缶聲顛狂阮步兵世事無憑莫歎年華欲去
堪驚懷舊白門徒作賦薄倖青樓最得名相逢太瘦生
醉春風
春情
春到誰寧耐羞結泥金帶香篝倚處獨含顰噯噯噯滿
院苔圓半檐榆小有愁難賣密約勞擔待鸚鵡多無
頼隔簾小玉悄聲傳咳咳咳花影頻摇月紋如動那人
簾外
行香子
自題小像
烏帽華顛酒眼詩肩這形容不稱貂蟬何須計較且自
隨緣去登弁嶺過霅水汎苕川平生放宕都無繫戀
只難忘紅袖風前春來結伴誰與流連且同俠少尋醉
叟學頑仙
苕中新歲
水上山前柳底梅邊啓衙齋只似荒園問君行部管領
誰偏有一湖月千嶺雪萬家煙客堂人散胡牀獨自
看春風又入新年都來幾夕甚事堪傳只連宵詠前日
醉昨朝眠
西禪寺分韻
鶴市南頭鷲嶺清幽有真觀蘭若重修初春乘興蠟屐
同遊是晉陶令唐賀監釋湯休高樓曲檻偏宜結夏
問閒雲可肯相留支郎如許來伴羊求辦棋一局書幾
卷茗千甌
又題讀易圖
西府中樞剖竹分符春夢後一事都無傳神阿堵似者
誰歟是少狂客中傲吏老潛夫一曲紅么三生翠袖
天知道詩酒吾徒晩年學易懴悔消除有遯之六漸之
二履之初
鳳凰閣
春晴
聽朝來忩下幾聲靈鵲曉霞影透真珠幕最喜梅花臺
榭㬉生紅萼把燕子芹泥乾却佳人呵手鏡裏盡情
梳掠還教安頓千秋索思昨日雨和風何等輕薄怎忍
將春閒着
青玉案
紫雲洞次辰六韻
遥看鳥道渾無路但一澗沿花去澗盡忽逢雲宿處藤
蘿日月莓苔今古撑得媧天住隂隂石磴鳴仙鼠百
狀虬龍向人舞足下分明聞客語沾衣空翠濛濛煙霧
忽作山中雨
兩同心
新燕次宗梅岑
舞煞東風一春無盡恨芹泥未穏雲廊見柳絮才經露
井怎不記王謝堂前夕陽紅冷小院忩紗綠静翩&KR1473;
自引喜雙雙剪股花分憶兩兩釵梁玉並更誰知漢殿
留仙那人孤影
又和梅岑鴛鴦原韻
襞翠裁朱梳襟弄羽纔經過謝客池塘又垂足湘娥漵
浦儘教他紅藕香中一雙飛舞别有繡牀妖女挑殘
金縷描難就頸上纏綿忘不了夢邊嬌嫵剛刺到綠葉
田田停針無語
天仙子
弔古梅為雪所折次楚畹
昨夜紅亭三尺雪斜壓老梅苔翠裂玉鱗千點卧東風
相思切情難歇古香夜半生寒鐡把酒花前愁不徹
一笛臨風徒怨别何郎閣上祝花神春未絶花重接羅
浮夢醒黃昏月
殢人嬌
無題
花壓紅檐縹緲梨雲千縷睡不盡畫樓春雨翠鬟安妥
怕鸚哥傳語誰解道情在暖香深處巫峽朝行洛波
曉渡算難得柔懷如許桃慵柳困細把眉峰數人待起
又被眼波留住
月上海棠
春夜閨思
啼鴉歸到垂楊樹弄晴霞樓角涼蟾吐青粉牆東映秋
千亂花紅處蛾眉悄閒倚雕闌不語香浮鶴鼎留殘
炷小屏山照出蕭郎路一片青青是何人玉驄留住向
孀娥待把閒情深訴
千秋歲
春情次少游韻
春風簾外不放春愁退䰟欲斷腸先碎金釵留寳鈿錦
字縈羅帶人去也鴛鴦六六空成對夢向西樓會醒
剰衾花盖山枕畔言猶在丁香枝自結松栢情難改君
不見南山帝女能填海
金人捧露盤
懷舊
憶當年全盛日在江南有英豪鶴盖鸞驂紅樓十二鴛
鴦結隊舞春衫歡遊處銅溝金埒燕姹鶯酣到今朝
思前事花黯黯柳毿毿胭脂甃芳草生慚雞鳴人散六
朝金粉付雲嵐東風憔悴蘭成老痛醉雙柑
驀山溪
春日登道場山
南山聳翠官閣長相望乘興選春雲訂羊求千峰直上
盤旋石磴積雪尚高寒頻着屐還拖扙雙眼隨天放
磊砢伏虎苔草留孤嶂瑶席記高蹤想當年蘇髯清曠
臨池一嘯竹樹共隂森梅蕊綻松風響歸路銀蟾漾
柳腰輕
嘉樹堂席上贈劉姬
梅紅簾箔霜風軟開樽鶴摇釵燕甚時曾遇此宵同宴
第一鏡湖春選大垂手繡襪蓮移小回頭玉梁花顫
况有清歌哨遍向歡場翠簫金板嬌鶯低語長鯨輕吸
潮頰芙蓉三變笑分司剛得眸迴問蘇州可曾腸斷
洞仙歌
集寄暢園聽小奚度曲
雨餘雙屐過畫樓花畔要與梅花訴離怨煮山泉索取
銀瓮葡萄將傀儡且付温柔排遣古今堪恨處紅粉
飄零都似飛英落簾幔只對酒當歌絳燭樽前長消受
鳳絃檀串又休道傷心是東風看燕頷英雄鬢絲曾染
愁春未醒
春夜聞鄰家度曲次文友贈青兒韻
梨雲猶凍鶴夢難成是東風無頼隔牆吹送六么聲管
急絃繁子夜情教蠟炬生僕原多恨奈何頻喚不醉如
酲莫問嬌嬈料他扇底自是盈盈想渡江當年桃葉
囀比鶯輕此際淒涼謝家月色滿空庭堪憐杜牧青樓
何處薄倖留名
鵲踏花翻
贈江夏君用文友語内韻
嫁與黔婁憐他道韞紅忩茶共抽書賭便教入洛當時
適越而今不曾分却鸞釵股閒來彈盡馬卿琴愁中愛
煞劉郎舞東楚浪說符分銅虎遮道鈿車人似堵共
說東方千騎此間携手不數微之婦憑卿莫賦白頭吟
綵毫擬把青蛾補
離緒
剰雪妨花零煙着草春寒尚把遊心怯新來少喜多嗔
憔悴荀香天涯是處多離别閣邊應已誤梅花江頭莫
更歌桃葉打疊&KR0838;取羅衣寬褶無端似打相思結分
得兩處淒涼中間一箇凑合成悲咽平生不肯負蛾眉
請君試看西陵月
蘇幕遮
次上若韻
繡簾閒金鎖澁一片青苔只許離人立何處紫騮歸未
得數盡東風三月將三日没商量無信息恨煞雙蛾
不放春愁出樓下落花紅更急鸚鵡欺人錯報門前客
又
小桃慵垂柳細檢點斜陽正在銷䰟際比翼在天花並
蒂謊現天台悞中劉郎計日空長春忒易小玉無愁
不解將人替裙褶無多還更繫錦帶鬆時認得相思意
百媚娘
本意
十里春風樓閣一樣曉雲梳掠為甚相逢難放却兜的
心兒嵌着八斗才華空付洛笑煞陳王錯多少柳穠
花弱只恨雲躭雨閣儘意風流無做作真色果然難學
風雪漫山梅破萼何處容輕薄
連理枝
離情
恨煞蘭舟蕩輕許羅衫放膽怯空房愁添滿鏡是何離
况看牀兒猶是向時鋪怎今宵難上猶記臨行樣難
把遊蹤望落葉輕狂殘花冷淡總成抛漾只階前蟋蟀
忒多情到更深相傍
同丁韜汝飲花下憶令兄雁水先生不至
客裏西風早檻外煙波繞好句頻傳美人何處碧雲秋
杳聽花間屐齒破莓苔是謝池春早莫把桐隂掃共
取金蕉香朗月華燈南皮人散幾時重到望東来飛盖
過紅橋待芙蓉開了
風入松
丁韜汝雨中過訪曾波閣
寥陽仙院瀉紅泉偶住畫橋偏衝泥忽有元珍到揮松
麈溜折波圓小子凡應題鳳先生高比栖禪遶池芳
樹似斜川秋色老湘煙相留且共竒文賞怕歸驄錦濕
連錢舊雨何如今雨餘年幸值忘年
林蕙堂全集卷二十四
