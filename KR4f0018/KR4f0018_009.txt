林蕙堂全集卷九
湖州府知府吳綺撰
序
徐母顧太夫人六十夀序
歲届旃蒙值天門之始旦月當畢相度星駕而方旬騐
瑞莢於璇階辰臨二九採靈桃於瑶水筭合三千我年
伯母顧太夫人帨結五花席加三豆婺華宵映雅恊夢
庚夀極秋懸始稱週甲舞綵而人皆宫錦稱觴而客致
上尊乃果亭立齋兩先生珥筆西清徒切望雲之想健
庵年兄脂車北道彌深愛日之忱睠此春暉逢兹秋爽
中和令節聊將檀尺添籌聖善隆儀不待金錢合樂三
宗奉斝咸歌頌魯之詩列郡承筐并效祝華之冊謂太
夫人家承曳履室有賜書世夲玉堂偏宜咏雪生成金
屋不憚履霜桃花爰賦於南州蘋藻聿修于東海擁牛
衣而共語恒慰仲卿肅鴻案而相莊毋慚德曜晨昏黽
勉常采莖以供炊風雨漂摇每牽蘿而是補既曰女以
代士亦云母也兼師畫荻堂前并是人間金馬看花江
畔總為天上石麟雲在機先龍尾冠龍墀之選錯隨鉉
後鴈行齊鴈墖之名分燈而迭映金蓮草制而同依珠
樹鸞迴紫誥寵極河山燕喜朱楣榮深雨露而太夫人
處之欿若視以蔑如顧明璫而不御猶訪蒿簮曳綺製
而彌歡長求弋綈蓮花有國心皈祗樹之篇菰米成餐
口給翳桑之飯老而益篤貴極靡驕計其鍾祥厥惟二
善傳而長世實有四竒小子敢越席以抽毫大夫其洗
觴而待酌蓋聞裴郎高第僅羡一䕫孫氏聯魁纔聞兩
鶚在紅綾實關於國寵豈青箱可任夫家傳兹則數應
台星象成鼎足叟咨咸遇而堯佐亦對鑾坡遵邁同遊
而洪适仍陪鳳閣踐羣材之上并得連枝處萬選之中
恒先衆寳爾乃蜂腰起歎品量懸殊龍卧難侔聲名或
異幾見玉昆金友誰言三筆六詩兹則家可為言人皆
有集讀眉山之製作不數文定文忠續中壘之篇章皆
是孝儀孝綽文稱花萼詞號聯珠禁中傳才子之稱海
内有正人之目至于八荀競爽未必同胞三薛爭蜚寧
無異産苟稍分于荆樹必致憾于棣華兹則箎塤合為
一音酥酪原無兩味震坎艮之列卦總屬坤成孟仲季
之分時爰資歲序鶵誇五采都出丹山珠耀九光俱生
赤水若夫鳴珂入院僅在一宗植戟當門無關他族寗
氏徒聞於起宅崔家但訝其盗書兹則得玉署之名元
是金閨之快壻苖夫人有兒弘靖識韋令為貴人李太
君得子叔原許富公以國士補科第之盛事巧借羲牀
傳姻黨之佳談獨高温鏡竒真未有美亦難名凡三君
子揚名以顯其親皆太夫人貽謀以裕諸後始則典珥
收書鬻衣資學不祈金玉常燃臺上之香欲具盤飡每
剉牀頭之薦繼則遺書教義封鮓明廉讀大過之爻戒
鍾毓以無咎覽黨人之傳勉子瞻以效忠是以金桃表
瑞玉笋成班賓至如歸才多不忝無煩啜粥人知魏勃
之心何假造門客重范逵之口迨乎上林既遇閬苑同
升韓忠獻不負於科名王孝先無求於温飽楷模一代
小侯欽鄭穆之儀羅致四瀛寒士抱沈儋之感咏龍頭
鶴髮之句豈用相規覩鸞翔豹變之文仍多拔起將見
諸王之後更有諸王應知五竇之餘還生五竇太夫人
含飴萱寢植杖蘭階為繡帔之侍中作絳紗之都講文
軒丹轂受義成之封綵綬金書拜建昌之爵鄉名萬歲
樂極千春其為榮也寧有艾乎昔逸少之妻至耄耋而
神明特茂齊賢之母以老福而寵禮有加以古况今於
斯為盛况考玉京之勝日實為金母之誕辰輪馭斑龍
降阿環之少女忩窺朱鳥呼曼倩為小兒笙響三山仙
應遥集圖開五嶽慶有夙因某以坐末之碧衣望壇中
之絳節周瑜堂下聊陳織錦之詞天姥筵前用博投壺
之笑爾
錢母鍾太君五十夀序
余自乞麾苕上選俊菰中化媿文翁時逢譙秀而錢子
秦六乃以都人之望獲成國士之知韻海樓中侯芭過
而問字愛山臺上蘇軾曾以論文會予解組以歸子亦
就氊而出相遇于伯通橋畔長依乎翟尉庭前雪已盈
階尚有門生之跡沙飛在粥愈知童子之心料致遠之
可期信寧馨之有自乃錢子思深愛日歸切望雲謂夫
律應蕤賓蓂舒二筴實以帨懸慈母策衍全蓍用乞揮
犀爰將獻兕吾聞其母鍾太君以潁川之巨族歸彭城
之俊人郝豈如鍾自昔羡夫人之禮錢能入宋迄今重
武肅之家而太君靜好瑟琴操持井臼伯鸞廡下曾無
叱狗之聲仲郢堂中獨有和熊之訓俾其夫子既隱霧
于南山貽厥令嗣將摶風于北海是足多矣寧有量乎
昔季偉烹鷄用起林宗之嘆范逵縶馬因知陶侃之賢
莫不炳乎千秋便足夀之百世何待奉義成之綬共羡
文軒要當傳中壘之書長留彤管爾
羅母葉孺人六十夀序
吾鄉宿號名區而羅尤為著姓自君章挺秀掞異藻於
衡湘迨仲素力行闡微言於濓洛相承朱紱代有聞人
獨富青箱時多喆士而頻洲景有兩君子猶有同聲之
好共為總角之交以是知有章懷祖臨思三昆季振河
東之羽空冀北之羣樹在階前珠皆照乘珍當席上玉
盡連城竊獲歎此寧馨乃復聞斯懿訓則葉太君之事
有足美者焉太君尊人叔子先生講德梁汾世重文中
之教隱居瀛海人尊玄晏之書太君為季長之馬倫作
中郎之蔡琰能賡柳絮及咏桃華鹿車既挽爰修提甕
之儀弋鴈相將雅叶彈琴之操登堂饋食叱狗無聲問
夜求裳鳴鷄有誡却蒲萄之錦長服浣衣謝翡翠之釵
無嫌椎髻是以姑嫜互慶知新婦必大吾家娣姒咸歡
謂夫人實重其族所謂終温且惠淑慎其身者歟而一
則太君之才能行其德也蓋方若履公躬親櫛沐志在
經營既有事於四方鮮留心于一室太君操其筦鑰飭
彼酒漿方區豆之維稽無憂蠧飽迨瓶罍之告罄靡惜
鼠糧時雜佩以貽賓或方舟以恤患一門有禮稱巾幗
之太丘三黨分烟是閨幃之原陟一則太君之量克保
其貞也蓋若履公中厭塵勞早捐館舍室有遺弓之慘
家生析箸之嫌太君力謝豐腴身安荒陋甘何若苦惟
有取于熊丸富不如貧亦何憂于馬磨薛包讓産乃近
見于閨房丘嫂轑羹遂不聞於錡釡至其慮存意表智
炳幾先當巢燕之處堂效飛鴻而適野同遷居之孟母
匪為求隣若避地之陶公偏能遠害是以厝薪不爇焚
玉無傷鵾徙北以為鵬子在隂而成鶴天開鼎立是為
三索之英星燦珠聯并作一門之宿焚香臺上尚無倦
于祈賢讀易堂前更頻箴以擇善不幾超于束帶之儒
亦且過于秉珪之士哉兹值騎羊御歲適逢渡豕當杓
偶泛歸槎訪江邊之明月遥傳仙籙聞林下之清風六
葉蓂開啟璇堂而懸綵帨千年桃熟捧金斝而舞斑衣
爰陳鮐背之詞用祝鶴齡之算昔歐家畫荻永叔賴以
知名陶母留賓士行因而樹績由是而錫義成之爵封
萬歲之鄉流慶無窮貽庥未艾矣
蔡少君三十生辰序
鶴市名姝鸞臺麗質是中郎之幼女早善猜絃作麻姑
之主人曾看擲米碧忩學繡巧不因絲畫閣彈箏聲非
待曲可謂亭亭南國裊裊西家者矣迨其嬪我俊人益
得工斯能事爰因暇日共寫閒情借京兆之黛毫旋能
畫綠倣唐宫之暈品即解調朱鏤管爭持便欲脂塗董
巨玉釵並坐渾疑粉抺荆關吮樊素之脣偏宜曉墨出
靈芸之手即吐春紅樹可生鱗花真没骨魚鳥生成于
研匣烟雲起滅于筆牀是以松雪齋中嘗得相娛孟頫
歸來堂裏無煩别買徐熙斯又藝苑之清風洵屬名閨
之逸韻也予以丙冬言旋丁里遇伯鸞于皋廡正值擕
家見大令于青谿還逢載豔共續蘭亭之雅會盡招梓
澤之英流月地雲階遥瞻玉圃霞綃霧縠總洒金壺性
愛雙飛不信人間去鳳情兼特立忽教堂上生松此慧
定屬再來衆妙咸云未有昔公擇之妹善卉木而涪叟
見稱房璘之妻著金石而廬陵特賞於斯為盛在古無
儔直須呼以神仙豈謂得之閨閣哉時值王侯之臘初
占女子之祥距綠華之降生仍先三夕應白蓮之化現
同在一朝果或生遲善頌俱來名士年當而立戲言敢
效前賢不辭拊節以徵歌略似投壺以引笑須知搗千
年之藥常聞姹女還丹不待展五岳之圖始驗畫家多
夀也
黃甥母太孺人七十夀序
蓋聞國多懿行必紀美於青編家有芳規乃垂馨於彤
管范蔚宗之傳史惟載貞姬劉更生之著書專稱列女
或以賢明而得著或以孝謹而獲名或堅匪石之心而
矢懷節烈或秉素履之操而勉力儉勤咸足炳烺乎一
時昭著于千古者矣然運逢平治守井臼而不移事匪
艱危篤藁砧而靡失亦烏足顯竒于巾幗表異于帷帟
也哉而予家企道太孺人者則其人矣毓蘭蕙之姿早
聞三黨習蘋蘩之訓少著一門常借硯于窗前咸推櫛
士每縫裳于牖下亦號針神時值鳴鳩振珮出延陵之
室人堪挽鹿將車歸江夏之庭謝馬氏之資裝偏能椎
髻操梁家之箕箒但御澣衣洗手調羹獨得老姑之性
齊眉進饁恒同君子之心方合好于百年忽分飛于兩
地企道公四方有志乃結駟以遊太孺人一室無資獨
抱雛而寢會黃巾之未靖天步將移至皂帽之無歸地
圖奚縮蟲爭飛而為螫人歌行路之難馬已化而非龍
客賦無家之别陳季卿之竹葉未可為舟韋夫人之槐
枝詎堪供㸑懷中黃口呱呱巧婦之炊堂上白頭寂寂
遠人之夢而太孺人左支右詘雖截髮而何辭仰贍俯
存即剜瘡而弗恡獸名狼狽竟欲何之鳥是流離究能
無恙遂使别經四載幸鏡破而終完變歴萬端嗟缾罄
而莫恥安居淮甸叢桂猶存徙業䢴封官梅更茂太孺
人佐計然之策屢致黃金企道公賦長吉之篇旋歸白
玉凡内修而外整皆家督之經營若女嫁而兒婚悉母
儀之提命逸勞有訓而文伯乃以克昌教誡多方而士
行於焉獨顯由是而立身行道皆因畫荻之所成即此
而顯親揚名難報丸參之所得而太孺人時惟勸義猶
致警于鳴鷄每以親仁輒勵修於脱珥是以鯉庭奉教
圭璧之譽日隆鸞寢無譁鍾釡之怨不作卄五年之苦
節堪嫓美於栢舟七十載之清風足流芳於竹策兹者
月當圉壯歲在攝提序屬三秋舞將陳乎素女朔惟一
日祀已近于夀星鶴髮宜年欣逢授杖龍章錫嘏喜見
開樽方玉幣以宣榮亦鼓鐘而具物顧予不敏實忝戚
於宗親忘我弗文曾備官于内史爰加授簡俾佐捧觴
竊惟家之淑人於黃也世屬諸姑之列而子與夀母在
吳也族居癡叔之行誼既篤于葭莩語難辭乎葑菲乃
抽兔穎祝願效于華封用啟鮐顔慶欲同于徯頌夫宗
元觀内丹井猶存濮陽道中鈔書尚在真靈之蹟既相
望而非遥忠厚之遺復堪傳而更永而太孺人備六珈
之禮齒髮未彫膺三錫之榮神明益茂禮當貮膳樂在
含飴福未艾于來兹德更隆於往古昔曹大家之淑範
用享高齡宣文君之令儀因登上夀是可信也寧有涯
哉况乎丸就玄霜天上秋高玉兔香浮丹粟人間夜集
金鵝四美俱宜當詹介福二難競爽可種忘憂我將望
青鳥以作歌母其擘丹麟以進酒乎
方爾郅淑配汪孺人五十夀序
蓋聞世業之隆昌先觀家政而人倫之雍穆必在女宗
是以祥女入門而九族以之相賀淑人應卜而五世為
之其昌然而讀劉更生之傳誰能絲繡為圖諷顧愷之
之箴幾見書紳為法是以河洲之咏僅美周南曹氏之
書惟傳丁婦聞之古矣蓋亦難哉余家本豐溪與方常
為世戚而方居黟嶺在昔屢有聞人爾郅則其巨擘也
君具聖功之卓品衍元老之華支名重鄉閭身登仕版
家如萬石常數馬于庭中戸有六詩列乘龍于階下閨
門有禮世盡奉為清流孝友無慚時盡推為模楷咸謂
其德足致天祥不知其家實多内助也蓋汪孺人胄分
越國裔重天都代有乘軒不减龍圖之望里多列棨弘
揚鵲起之聲孺人生具苕姿幼多蕙性公宫習禮早嫻
鳴佩之儀侯國聞詩雅善抽琴之對及歸君子獲事偉
人肅百兩以言歸纔聞秣馬指三星而矢咏還警鳴鷄
既淑而莊彤管書之而不盡終温且惠青編紀之而未
詳記此修能咸皆中矩言其大節首在寧親時則白髮
之垂堂乃朱顔而擁篲調羹厨下寧待問于小姑捧杖
堂前獨任勞于諸婦膾姜家之鯉絶似孝龐烹茅氏之
鷄非同季偉則養體而兼能養志且代子而并以代夫
歴三十年而不衰雖百千端而罕及者矣至於家多娣
姒是謂後先而諸院雍和序有同於鳴鴈一門婣睦言
不進于射牛是則李光進之家不私管鑰汜稚春之室
無異衣糧者也至於繡褓同恩卒無傷于各乳綠衣分
惠終不歎于抱衾不又如王國之美詵詵而魏風之歌
豔豔者乎而乃釵堪易酒恒來座上之賓珥可市書每
助堂前之讀畫方圓而不匱合内外以咸資德足以用
其才愛足以生其敬是以行成于内福集其躬方君既
以長厚之聲聞諸淮海孺人亦以孝慈之譽式于家邦
詩詠九如書稱五福良人用世將題仲舉之輿諸少能
文并列崔倕之宅行偕豹變佇見鸞鶱兹者歲值重光
律逢姑洗靈鳩拂羽方當桃綻之期仙鶴舒翎適遇萱
榮之候演神圖于河洛爰應中宫布瑞策於乾坤斯為
大衍孺人楣懸錦帨階響瑶笙與劉綱而携手早共成
仙偕蕭史以齊眉俱當未老擘丹虬于席上戲語麻姑
向朱雀之忩前笑看方朔又豈但郄夫人之上夀徒羡
神明張相國之尊慈特稱老福而已哉
程丹問母鄭太君七袠夀序
余自己酉解組于苕州迨及甲寅回車于芍郡袁絲門
巷謝俗客而弗通翟尉階庭問舊遊而安在而程子丹
問顧獨好余與五陵之同學不慕輕肥從二仲以偕遊
匪徇名利身慙郭泰久知魏照之存心才羡程元欲就
王通而講業蓋原能好古故多愛素之懷既善讀書獨
喜草玄之字此則吾欽其可畏而衆歎其寧馨者也及
乎蠟屐長過華軒屢造而幃帟清肅有如仲舉之家圖
史横陳絶似羅含之室門多長者知皂蓋之非常座有
英流識綠衣之全别下南州之榻情勝于文浮北海之
觴醉常以德賓筵禮豆參豐儉而皆得其中友質師資
權輕重而務從其厚信惟賢媪用誕英儒豈止得戚友
之傳聞始識閨中之禮聽濟尼之評論乃知林下之風
而已哉蓋鄭太君秀毓人雲靈分女宿門高通德演華
胄于康成世重滎陽繼家聲于仁表公宫習禮桃李嫓
其芳妍王國聞詩蘭蕙亶乎懿淑爰歸國士厥號女宗
修提甕之儀偏能挽鹿篤彈琴之好每聽鳴雞始則推
枕中宵伸紙待王郎之賦繼而持籌午夜求衣進管子
之書謂君才豈是庸流賢智何嫌于屢中計吾夫素懷
遠志英豪必處于四通于是井臼親操車牽共出何無
何有黽勉自矢同心如阜如川積纍俄成反掌既而天
傾莫補海涸難填寡鵠銜悲既傷宛頸雙雛抱痛還嘆
覆巢時則長君瑶天方值棄繻之歲次公丹問始當襁
褓之齡而母忍涕丸參含啼畫荻埋錢池内何殊身自
教兒授冊帷前乃欲母而兼父仲乃漸呈其頭角伯先
早振其羽儀望紫極以摩雲將圖萱慶惜紅英之隕雹
俄悼蘭摧而母疊遇閔憂益敦征邁一經在手初教子
而旋且教孫百務縈心既治内而還能治外半生寒火
獨自凛其冰霜兩世單門乃嘗經乎風雨酒漿醯醢雖
瑣物而猶清婚祭吉凶在遠人而必問豆區有筭曾靡
耗于鼠糧桑土維綢更何憂夫蟻漏垂堂白首家督咸
稱列座紅顔女師共號而且情多慷慨性本慈和既喜
怒之不形泥中罕曳復勤勞之是憫㸑下無嗟不僅門
内被其深恩抑使里中沾其遺惠千人待暖竒温沛國
之綿三黨分烟飽飫淮隂之飯平玉釵之價每為收書
脱珠珥之粧頻因賑粥爾乃幢依繡佛座禮金仙蔬盌
常甘不進靈虬之脯稻畦還剪罕珍神繭之絲澹以明
心固其所矣靜而有悟豈不然歟兹者歲在旃蒙辰居
沈實踰天休之二日櫻笋猶餘先地臘之一朝葵榴欲
吐而太君六懸錦帨次君輩敬舞斑衣薰風漸拂于青
條永日已行于丹陸三千果熟錦圍鏤玉之筵十二英
舒香薦鬱金之酒乃含飴萱寢引滿芝臺指黃鶴于雲
中望赤麟于海上以此言樂寧可量歟從而介眉正未
艾也夫起居八座不若稱才子之親熠耀五花不若得
文孫為後兹則丹問鸞翔于藝苑早自名家仁初虎視
于詞壇還能冠世擁樹羡衮師之愛著膝有文若之賢
咸聚一門允綏百福王大令之母年登耆艾而未改神
明杜京兆之妻德備幽貞而長看矍鑠豈必侈丹臺之
籙而遺彤管之編也耶因紀交情用揚閫範傳之輦下
聊竊比于范逵拜向堂前敢自同于孫策耳
徐母王太夫人六十序
蓋嘗讀詩而至魯侯之篇覽古而得更生之傳歴觀彤
史徧覽青編遠則仉母斷絲而名昭俎豆近則虞親授
字而功在文章斯為舊章之豔稱實亦諸儒所習見他
如漢宫圖像用開七葉之榮魯郡推飡是啟五原之紀
愛如申國而禮法于以傳家教若廬陵而德業于以冠
世乃知人事之盛必賴貽謀益信家運之昌良由壼政
憶昔旃蒙御律析木當辰偶泛雪于西神忽聞風于東
海而孝思徐公方值牽絲已成製錦陟其境而萍鄉奏
鼓曾無異于晞顔入其都而醴序鳴絃乃有同于王异
化傳三異馴雉已見于兒童譽播十竒服虎咸驚于父
老竊嘆為百城之表行當有三事之旌兹值重過益當
報最頌聲遍播將同梅里以傳馨惠澤爭流欲比蓉湖
而校潤常疑厥美必有自來是以萱草茂于瑯琊乃為
棠隂滿于陜服蓋由聖善王太夫人篤生朱棨實衍青
箱真本蘭亭傳清風于林下仙姿蕙畮夢朗月于懷中
嫓美周南獲歸城北而太封翁(闕)先生用偕挽鹿同
聲而雅叶調琴每警鳴鷄携手而儀先整珮知良人素
多大志傾四海以聯交謂夫子豈合長貧矢百年而廣
業采蘋采藻曾無懈于傾筐何有何亡常自甘于曳練
遂徵休于玉燕乃鍾瑞于石麟再誕神珠永成大器和
熊佐讀為通儒徧涉五經展驥匡時在令子早騰千里
本于家而效之國永叔肯愧于先人宜其孝以作乎忠
子瞻實符于往哲蓋有養雛以昭愛而隴旁之馴雉益
以廣其恩得封鮓以訓廉而壁上之懸魚更以表其潔
聽朝理于屏後而明鏡之察騰譽于祥符見夜績于堂
前而戴星之勤獲馳聲于單父凡公之德咸以歸之母
而孝乃極其隆若母之慈悉以發之公而化遂及乎遠
也歲值辰龍之秉令時方土牸以居寒月值橘深候將
梅放薦紳學士為歌介祉之章鼓篋儒生並奏迎禧之
頌老人筇杖將踊躍以獻鳩稚子篠驂亦懽呼而放鴒
太夫人高居八座恭受五花錫石窌之榮封原因有禮
得宣文之顯號良為通經况茂宰舞綵于階前而諸昆
捧觴于堂下聚兆人之祝以為祝寧為華邑之三集萬
井之懽以成懽自應箕疇之五余猥稱客子獲友康侯
逢懸帨之佳辰覩躋堂之盛事敢辭鄙陋將貽笑于醴
陵用報殷勤實誠求于巴郡聊濡長卿之簡美莫罄乎
三遷看投天女之壺歡可資乎一粲耳
畢姻母張孺人五十夀序
蓋聞頌睢麟之什必推本於豐岐讀鼓琴之篇亦遡原
于媯汭上而妃嬪固重刑于下及庶黎猶端身教婦人
何德德視所天女子有行行歸父母以柔為道有美必
彰矣如我畢姻母者彦先姻翁之淑配也姻翁生同桑
梓與予結兩姓之懽性比松喬入世擅三君之秀横經
石鼓之下慨漢季已變唐初挾策珠囊之中以儒林而
兼貨殖季氏一諾人爭信其如金陶地四通衆共資夫
借箸且也效輸邊之卜式慷慨獨行保覆穴之程嬰干
戈不恤非徒意氣施恩于不報之時頗有心胸種德于
難為之地謂夫子豈長貧賤知諸兒必大門閭凡兹軼
俗之行始信相夫之力若乃鴟夷三致時有盛衰鴻案
屢遷世多澆薄屈而雌伏伸則雄飛莫不涉歴乎盤錯
之秋彌縫于紛更之候晨昏黽勉茹荼亦甘盥櫛周旋
停舂如飽此多勁節益仰芳型迨乎騏驥生駒咸稱千
里鳳皇得子仍識九苞比王氏之三株已看全樹較竇
家之五桂止遜兩枝咏絮庭中適予幼子含飴堂上隨
彼大兒教子以方從其所好有此母始有此子非斯人
莫誕斯兒而又薦上抽薪咸知敬士忩中設饌忽訝有
人恒蓄不時之需良人結客自識知名之輩君子得朋
非由内助之賢曷致外交之盛兹數大端悉原閫德歲
當秋季月值上弦菊可延齡食者得上仙之筭萸堪益
智佩之增中夀之年距長生之降人間十有三日望日
月之會列宿祗餘七朝乃孺人設帨之辰符大衍敷爻
之數百齡初半行地無疆九如駢臻荷天有慶西池仙
姥傳來十丈之蓮南岳夫人遥授九華之燭顧予匏繋
仰止崧高命膝上以進瑶觴向忩前而窺絳節至于世
藏金鑑生本玉鈎由來京兆之家眉傳黛史行見劉剛
之婦鯉躍金盆斯固崔盧儷其芳芬鍾郝侔其禮法無
煩頌魯始見祝華者矣
為東樞弟婦丘孺人五十夀序
歲逢單閼月届蕤賓余以送客過淮旅居蕭寺訪枚皋
之舊宅幸諸賦之猶傳問韓信之遺臺懷千金而孰報
獨東樞家仲洎星陳諸君相與講速羜之歡並為敦鳴
鶴之好則有東樞内子丘氏大家念我兄公肅酒漿而
弗怠懷兹旅客感脯糗之頻遺爰以問厥家聲則我同
年兩太史之女昆且以詢其内政則我靜公諸猶子之
慈母也母以希範之華裔早歸季重之名宗適運值中
衰時當末造鸞軒既叶聲無異于初調鹿轂同將禮更
閑於方駕向堂前以操帚羞為靚女之粧入厨下以嘗
羹不待小姑之問曾無叱狗禮嚴于曹母遺經頻有烹
魚孝篤于姜妻列傳惟時持竿高鳳方漂麥而不知牧
豕孫弘亦負薪而何有乃中宵推枕先伸紙以待吟或
寒夜篝燈獨鳴機而未寢茂陵秋雨同心翔司馬之凰
太澤青雲携手隱樂羊之豹屨常盈于戸外座滿還留
塵屢積于釡中缾空弗恥謂夫子豈長貧賤巨源應作
三公愛吾兒必以詩書易簡恒先諸幼既勤劬以緝柳
復黽勉而丸參卦讀鳴謙恒咨嗟而授卷語聞匪義輒
恚怒以忘餐入柳氏之家雖親屬罕知其異然馮母之
炷迺神明果鑒其誠竇桂竒芬羡一枝之早發劉芝競
秀看七業以同興遂使壼中共號為女師門内無慚于
家督也時方九夏旬有八朝云當設帨之辰是有稱觴
之慶序當大衍在河圖雅叶中宫伏應三庚占歷候初
過寧貺風吹麥信適快披襟雨潤桐花方宜洗斝維宗
人介眉以請顧逋叟拜手而言爰述徽音用膺純嘏隔
絳紗而講聽宣文者重見斯時頒紫綬以封號義成焉
行瞻他日
陸母盛太宜人夀序
憶予曩者承乏右垣聯鑣左掖則與筠齋盛君敦僑肸
之好稱蘇賈之交鳴珮趨朝長同遊于建禮簮毫入省
每並處于承明方三事以稱華俄一麾而賦别歴今多
歲忽覯伊人來自魏塘渡長江而已遠訪予邗水顧蓬
徑以非遥則陸子衷哉為盛君之宅相也陸子為鶴湖
之俊稱虎觀之英卓犖一時起居八座孝獨深於陟屺
養欲展于循陔謂其太君時當大耋之慶屬予聱叟特
為不敏之詞因而考厥徽音遂得詳諸聖善蓋太宜人
鍾祥梁國毓秀禾城廷尉仁風衍朱纓于累世太師淳
德積畫棨于一門南國聞詩早讀采蘋之賦東都習禮
頗閑佩茝之儀若女豈事庸人之子爰當吉士柴車可
挽偕司隸以旋歸竹笥何嫌謝扶風之裝遣則有青燈
展卷養蔚豹于南山翠幕搴衣警鳴鷄于北牖惟時老
姑失視顧忻雖䑛而難明兼之弱弟無依閔損知寒而
莫撫太宜人羹調龐鯉曾無慟于蠐螬語絶弘牛並靡
傷于鴻鴈下至米鹽委瑣乃必躬而必親他若親黨周
旋亦何無而何有蓋家緣衰落偏無罍恥之憂外政操
持亦鮮絶絃之患乃太宜人守之以儉靡嫌束帛之戔
戔濟之以寬不致翻羹而嗃嗃是以聲名復振區中共
羡崔盧禮法兼隆閫内㒺慚鍾郝雖時當賫恨志竟殂
于伯鸞而道在詒謀慶終酬以雙鳳廨分參佐雲在東
而機在西羡起黃門暐處前而恭處後長公揆哉杏林
射策花縣彈琴撫循稱五嶺之良治行作百城之表而
夢刀蠻甸既已開洱海之雲名振宸居行即作傅巖之
雨次君才堪伯仲品絶低昂六館文章讓何蕃而獨步
一門聲譽在文舉而偏竒方將餅噉乎紅綾豈止碑題
於黃絹而書傳還鮓益勉以清白之操藥饋丸熊更惕
以雌黃之戒其為教也不幾成乎兹者節過天中時當
地臘長筵啟處初加五豆之珍天酒分時並是三漿之
醖縷存長命更餘長命之絲蒲可延年還結延年之佩
太宜人疊膺紫綬獨據絳紗封萬歲之鄉君作九如之
夀母二龍在馭庭前飄桂樹之芬五馬爭還階下吐蘭
英之馥誥捧迴鸞之紙歌傳駕鶴之笙其為康寧可幾
及哉子方遄歸檇李寄訊渭陽將見郗夫人之高年神
明益茂張太君之寵禮老福有加也子其登堂上以奉
觴獻真仙之籙吾將向山中而泚筆續列女之編矣
喬太君七十夀序
聞之福徵夀考書標箕子之疇德著柔嘉詩美徯斯之
誦是以皇娥天上錦織獻于璇宫金母臺前青裙拜于
瑶闕笙吹緱嶺黃鶴為衣酒送餘杭紅虬作脯然惟婦
德乃可發祥必賴女貞斯能永世芝桂攸生馨實傳于
䆳谷楩楠所産蔭自托於高巖所以范蔚宗之清篇雅
傳内則劉更生之彩筆特著坤儀也鄭母喬太孺人馮
翊名宗益公華冑生而婉孌從南國以聞詩長益幽閒
自東都而習禮家傳四庫常懷列女之篇代有十乘獨
奉大家之訓會薇垣之天隕綠線興謠致芍郡之土崩
青襟秉節閤門死義嘆竒忠乃出儒生一鷇猶存適弱
質已從夫子調和琴瑟傳静好之音浣濯裳衣盡芳菲
之氣常鳴鷄以示警推枕終宵復弋鴈以昭勤求衣昧
旦翁姥聞而交賀得佳婦以配佳兒賓客至而如歸為
能妻必應能母枝生連理傷哉寡鵠之詩樹長三株偉
矣羣龍之譽而孺人恩勤不怠教誨惟多脱簮珥以易
竒書永資慱覽斷機丝以勵苦志用就弘才長君孔昭
不愧難兄實為端士而仲季兩君並敦行誼咸受琢磨
豹蔚厥文佇在大人之變龍潛其德聿觀君子之行縞
紵遍及四方躬持白璧然諾獨崇一代語重黃金遠效
康成已見人歸於門下遥同善果皆由母聽于閣中故
知諸君子之好修能傳于當代實皆太孺人之懿教恒
勉于一堂也某忝屬姻親既有葭莩之誼納交昆季復
多蘭臭之情閨範夙聞鍾之禮而郝之法徽音咸企女
可則而士可師豈曰泛然良為卓爾矣兹者屠維改歲
蕤賓御辰萱茂一叢四序爰稱地臘蓂舒三莢二朝即
是天中太孺人年始從心禮當貮饍夀母忻逢懸帨密
戚共為舉觴瑶笙錦瑟喧闐于東海之濱綉篚雕筐雜
沓于西池之上太孺人神明益懋矍鑠有加含飴以弄
諸孫皆歡忻而扶鳩杖衣彩而來令子咸歌舞以酌兕
觥洵人事之榮期極天倫之樂事况夫時當熏夏節近
朱明符可辟兵早獻千秋之鏡縷能續命先分五色之
丝天酒酌夫榴花何嫌既醉華髮懸乎艾葉可辟不祥
行將遠賁龍章還綰建昌之綬何必仰希鶴馭而闌入
易遷之官而已哉
家孺立淑配余太君七十夀序
予居豐水去富山不五里而遥故在新安於延陵多兩
家之好雖國分齊鄭井里略有不同而村近朱陳烟火
實為相接昔我姑母肅鴻案以于歸有彼少君駕魚軒
而至止維蘿附栢非一日之纏綿似葛依葭盡百年之
姻契如家隱君孺立先生之淑配余氏太孺人是已太
孺人早亶蕙質少秉苕姿受詩禮於名門得楷模于師
氏光騰神井簮纓衍自大魁力鎮狂瀾閥閱開于名相
數傳而後代有聞人柔德所鍾閨生淑女性多婉孌愛
觀劉向之書品擅聰明能辨蔡邕之操迨歸吉士獲事
良人賦弋鴈以由房警鳴鷄而在寢挽鮑家之鹿井臼
偏勤烹龐氏之魚盤匜自肅而桑田變起嗟國步之維
艱樾蔭中微慨家園之漸落老人在室恥缾罍之誰供
君子于田為耰耡之是賴而仰事俯育以婦也而代子
之勞左支右吾以母也而兼師之任遂能一成一旅浡
興當衰夏之餘以至三縮三盈崛起在居陶之際蓋先
生以至誠待物而不欺然諾黃金比季布之言鮮有緇
磷白璧守仲雍之誡而孺人律己獨出之以和平先生
以慷慨濟人解難排紛幼安每聞息鬭扶危濟困聊城
長有射書而孺人存心要養以忠厚先生交遊每好輕
財助元振之錢何辭折劵贈曼卿之麥不惜連船而孺
人持之以儉故能施而不匱先生居室多見坦懷護認
履之非跣行不愠飲攘鷄之酒擕筯無煩而孺人濟之
以寬故能處而不淆蓋其先也有曾大母以貞節撫六
尺之孤而懿教開于其始其後也有方阿吳以絶粒同
百年之穴而烈性著于其中太孺人身處其間得坤貞
之大備德純于内秉婦順而獨完五曜麗天既珠聯而
璧合七星横斗亦杓燦而樞輝杖倚玉鳩百歲有同心
之侣樽浮瑶鶴一庭環擕手之人紫誥鸞迴行起居於
八座金章鴛綬同爛漫於一時天之報施良亦厚矣家
之善慶豈有艾哉兹者節届春王將及燃燈之候人同
天姥方登懸帨之期一門釃酒以登堂三黨承筐而獻
幣余叨世戚敢忘兩姓之歡况屬宗人聊獻三多之祝
昔齊賢之母以老福而寵禮有加逸少之妻至耄耋而
神明特茂以今方古莫盛於斯况夫笙響三山仙應遥
集圖開五岳慶有夙因某以座上之碧衣望壇中之絳
節周瑜堂下聊成織錦之詞金母筵前用博窺忩之笑
爾
家天生姪母湯孺人夀序
歲在重光時當終相予將躡康樂之屐歸訪家山登供
奉之樓言尋舊里而以微疴掩戸略似漳濱總之溽暑
戒途有同蜀道遂使詩書已卷空憐無伴以青春杖履
非遥尚自夢賒于黃海而林開種字有客叩門則族姪
天生登堂而請乞緒言于痴叔祈介夀于慈親也蓋其
尊人如楚公少有竒姿長多懿行才如應奉寕言目下
五行學類揚雄直欲心窮四庫年年煑字硯頭乾煞蠧
魚日日研經忩外談高靈羽中林蘭蕙豈惟秀出于延
陵上國楩楠業已名香于歙浦湯孺人以吞星之華胄
具孕月之清標聞伯鸞之賢言來提甕得司馬而事遂
叶彈琴既淑而莊不懈如賓之志終和且惠毋忘作婦
之勞中宵伸紙以待吟對案看王元索句半夜鳴機而
促織篝燈聽樂子擁書美醖珍鮭但供賓筵談笑青裙
縞袂獨安儒室粧梳以至洛水雲屯門欲齊于通德華
隂霧合市遂比于公超虎觀崇賢名既升于宗伯鴞林
集彦選乃重于儒臣雕鶚横秋行見大人之變龍蛇占
歲忽為君子之灾日既出以當心天方傾而莫補竹生
湘水總是淚㾗蓮出横塘恒多苦意嗟文鸞之不舞徒
恨迴腸嘆寡鵠以空歌惟甘宛頸青燈多怨照人而偏
在青年白雪難緇歴世而終期白首三十載幾經風雨
飄摇藐諸孤共歴冰霜慘慄遂能養鶵為鶴并可冲霄
種子成松皆能拂日伯也沉酣五典無愧青氊仲兮點
染三毫偏多彩筆適五旬而介祉越千里而求言其孝
可風其貞可感爰為濡管俾藉奉觴夫菽水可以承歡
何必鼎鐘而後飫笑言足以為樂寧須笙瑟以方娛予
正索居又當却掃乃二子惟榮親以為念雖陳人而必
求是心之誠足以為養矣寧辭之侈然後足多乎聊進
九如之篇寄北堂以將母用代百花之釀酬南斗以延齡
胡母汪太君五十夀序
余以顧長康之女箴人不概見劉更生之列傳世所習
聞爰輯彤史一編用以傳馨千古于是溯徽音于往代
昭示來兹闡懿德于遐陬宣傳中甸然而幃帟之行無
取英竒貞烈之操多由患難若乃顯微一致作遐邇之
女宗終始偕康及倫常之閨範扇清風於林下實所罕
聞應婺宿于人間良非易遘吾于胡母汪太君見之矣
太君赤水鍾華黃峯毓秀簮纓承越國之裔鐡劵金書
綸綍衍晉江之支黃麻紫誥苕姿夙裕無煩習禮東都
蕙性天成不待聞詩南國迨及桃夭之候獲事伯鸞適
當冰泮之期爰賓司馬其歸我胡先生也能改粧以椎
髻甘操箒而偏勤方洗手以嘗羹即含辛而無倦念代
夫而為之子婦矣而遑問其新乃刲股以忘其身姑兮
而遂能起信以非常之純孝乃有其實並避其名復罕
及之撝謙惟誠乎心故格乎物且以良人遠出將求禄
以養親君子遐征惟孤居以持戸東西南北蓬矢之志
四方酒醢米鹽井臼之躬百務而太君畫方圓而不困
合上下以靡愆是以内顧不嘆于北門盛譽乃聞于西
省陳當世之務直上金鑾抒夙昔所懷爰登玉陛遂與
(闕)侍御兄龍弟虎棣萼蔚其相輝左戚右干荆枝聯
而競茂乃置田以贍其族崇祠以妥其先義氣布於三
宗更解囊以濟其貧炊糜以振其餒仁聲敷于四海微
君之故也非母之功乎方思效力於九重或值弄兵於
七國李供奉不汚偽命預遯江湖劉越石每憤忘家竟
歸泉壤媧天莫補羲日俄傾悼廣柳之難歸流離異國
望維桑而尚遠彳亍中途而太君决計還山無辭辛苦
全宗返里屢被漂摇堂構有未竟之猷頻煩丹艧宫牆
有待成之緒力振鼓鐘為其易復為其難雖風波而不
懼見其大不見其小歴霜雪而不渝是以鍾釡無虞閫
幃益肅兼鍾之禮郝之法林下之風自清在後以裕前
以光堂上之春更永庭趨一鯉砌繞雙雛文既備其九
苞名高虎觀足自馳于千里氣振龍衢蘭茁其芽香映
鸞迴之紙萱堪為樹花紛燕喜之階固其宜哉亦足報
矣兹者歲在敦牂月逢泰臘太君應河圖之中宫疇全
箕範具羲爻之大衍德佩坤含而嗣君既舞綵于蓮峯
歡承色笑復馳書於天水乞為表揚予夙忝懿親屬有
葭莩之好遥聞淑德敢辭葑菲之章謹拂魚箋特抽犀
管表徽聲於一代是謂女宗介遐祉於千秋良云夀母
爾
家節母余太孺人七十夀序
家對蓮花時想青山之宅身同萍梗新歸白版之扉第
天畔鴈鴻雖有一枝可借而月中烏鵲恒嗟三匝何依
乃西蜀櫻桃贈筠籠於子美南村楊柳共晨夕於淵明
者則我小阮孔彰其人焉孔彰饌有江魚愛學茅容養
母門無櫪馬思同陶侃留賓然而不欲苟為常臨深而
履薄獨能自愛還執玉以持盈因負米之誠翻為贈米
思推餐之意頻見授餐雖恭謹得自天姿亶懷不偶而
薰陶由於慈訓勖志為多以余所聞余太孺人則於今
世所僅見者孺人為文學大士公之冡婦而處士曷否
公之哲配也綿瓞出自富山風土得清嘉之美絲蘿托
於豐水冠裳接文物之華當其毓德芳年早著聲於三
黨及乎承歡鼎族猶盡禮於一門良非偶然有自來矣
此孺人女德之宗也至于潔治甘肥虔供菽水鹿車既
挽爰修提甕之儀弋鴈相將雅叶彈琴之操尊嫜互慶
知新婦必大吾家娣姒咸歡謂夫人實重其族而處士
公心躭任俠恥事經營將有志於四方乃罹憂於二豎
孺人自操筦鑰飭彼酒漿每區豆以維稽無憂蠧飽雖
瓶罍之告罄靡惜鼠糧問夜求裳聞鷄有誡登堂饋食
叱狗無聲此孺人婦德之懋也迨處士公中厭塵勞早
捐館舍芳齡失鳳空嘆操絃永夜啼鵑恒悲破鏡備嘗
風雨獨凛冰霜乃謝豐腴身安荒陋至於逸勞有訓期
文伯之克昌教誡多方望士行之能顯卄五年之苦節
堪嫓美于柏舟七十載之清風足流芬於竹策兹者歲當
庚午月在孟冬七袠筵開啟璇堂而懸綵帨千年桃熟
捧金斝而舞斑衣顧逋叟拜手之言應宗人介眉之請
敢辭葑菲爰陳鮐背之詞共獻薹萊咸祝鶴齡之筭昔
曹大家之淑範曾享高年宣文君之令儀因登上夀固
知瑶池阿姥重輝碧玉之環海上仙人競進丹虬之脯
矣
家德遠母汪氏孺人六十夀序
七十三年每憶枌榆之社一千餘里言歸桑梓之邦而
橋傍觀星初能息駕閣名高雨乍得横牀似晏子之居
信無嫌于近市若陶公之里聊自適於閉門而白髮長
垂難起鄉人敬慕黃金已盡殊多遊子凄凉乃有族孫
獨親旅客則家德遠其人也晏笑時陪乎杖履過從不
倦于晨昏時而酒熟梨花先提壺以致敬時而果成青
子乃傾匣以相貽雖繼廩繼粟之儀久不聞於州郡而
執醬執酳之典猶偶見于市㕓知其尊人季成公已失
過庭之訓而太君汪節母猶多倚閭之慈也蓋季成公
早嘆伶仃長逢喪亂鴈行四出久疎咏棣之歡烏哺獨
留遠失採蘭之養乃公殫心拮据竭力經營卒成堂構
之觀即備幃帟之禮而孺人慇懃提甕黽勉將車既斗
粟尺布之維均而視膳求衣之不怠俄而天傾莫補日
出當心老人有未諒之情恐其孫之失恃而貞婦堅靡
他之志得厥幼而相依嘆黃口之三齡曾何知識矢丹
衷于百折寧憚憂勞鵠獨宿于終宵篝一燈而照影烏
長號而竟夜瞻四壁以斷腸三十四年厲冰霜而益潔
百千萬事經風雨之多端淚已盡而血流尚自焚膏破
牖手卒瘏而心痛猶然畫荻空堂卒能丸藥和熊教雛
成鶴女偕子而并長婚與嫁而皆完竹笥練裳僃經辛
苦親仁就傅總屬劬勞迺德遠獨善居竒不辭糴賤身
甘勞瘁王戎每日持籌力任艱危周顗雅能當戸法天
時而消息冬資絺而夏資皮視地利以權衡齊樹桑而
陳樹漆一成一旅浡興當衰夏之餘三縮三盈崛起在
居陶之際不輕然諾出言恒重于黃金每好施予結客
何辭于白璧義聲日起好行其德以無私俠氣雲流善
用其才而靡困遂成方圓並畫内外咸資收殘燼而見
新圖行有糧而居有積改敝廬而成廣厦千斯倉而萬
斯箱乃十月之方中登六旬之大夀庭陳筐篚三黨交
致其玄黃階列鼓鐘一族盡將其酒醴咸謂德遠善能
大其宗孰知太君慈能昌其緒也昔湛媪能為剉薦士
行譽起于晉廷蘇母德著瘞錢子瞻文成于宋代德遠
雖潛蹤葱市何敢仰比二公而孺人則厲操栢舟實已
足傳千載其介福寧可易量而引年又豈有涯哉爰酌
一巵用當三祝
邵大士曁嚴夫人五十雙夀序
明月連江是蘇子泛舟之歲襍花生樹當杜郎醉酒之
時適我塞翁顧余山館看雲南郭寫妙句于旗亭聽雨
西忩發清言于瑶席論心竟夕每及雅流屈指近今恒
多名彦則謂邵君大士此日之元龍實乃嚴公灝亭當
年之洗馬冰清玉潤極晉魏之清華外整内修備郝鍾
之禮法而邵君區中架學五采蔚其龍鸞海内騰聲四
方望為麐鳳揚雲竒字竹中之高屐時來文舉芳罇花
下之小車頻到王郎辨論落麈尾于飯中范叔饑寒脫
雉頭于坐上時則恒聞解珮日有授餐或聽清談識異
人于隔牖能知雅志助勝舉于脱簮衆共矢于勿諼彼
益施之㒺倦則謂鮑宣之物望實自少君而道韞之林
風多由太傅于是有懷于接席恨無自以執鞭已而序
歴丹鶉風高黃雀而我塞翁蒲帆十幅將歸南浦之舟
椒酒雙瓶欲獻西池之斝言兹初夏實慶淑人迨及來
春爰歌令德方齊眉于未艾特藉手于不文用是粤考
前修每難佳配才如司馬祗貽誚于彈琴賢似樂羊尚
有辭于廢織潯陽荷鍤僅聞翟後陶前皋廡賃舂幾見
梁歌孟和至若臺高渭上能致鳳皇道就武威並驂鸞
鶴斯為勝矣又其難焉而兹則儀度美于河山聲名昭
乎日月人同胡母端是上流壻過參軍寧非傑士中宵
鼓瑟雅銜楊惲之觴半夜揮毫輒具王元之紙亭前露
綬當朱翁子富貴之將來堂上抽書正韋玄微松菊之
方茂聲清似父曾傳韓氏東隣教奉于姑尚有曹家丁
婦其為樂事何待名言而况家近明湖山當大滌故侯
門外猶存五色之瓜阿姥壚頭已熟百花之醖也哉獨
計君與家塞翁之締好誼重忘年而余與嚴先生之論
交情深浹歲承明夜直每重金缸建禮晨趨恒持紫槖
王裴並轡頻同禁苑之遊高李褰裳數對曲江之酒曾
歡樂之未幾而少壯之已非一隙白駒悵然易失三山
青鳥招則能來玉杵非難人或有求而得婦金丹可致
君寧無意于學仙耶
家贊公暨淑配徐太君六十雙夀序
蓋聞人在五倫之中其大者以忠孝為重士生三代而
後可傳者以義烈為先是以史遷著書爰傷於遊俠而
孝標作論致愧于絶交蓋古人立身曰道曰義必以信
為終始今人取友曰名曰勢多以利為合離所以結交
之篇每為黃金起嘆而行路之險終難白首相知是惟
一室之中著刑于之化斯使四海之内有好義之名也
若我贊公足稱佳士蓋贊公生而聰穎在撫塵已與衆
殊長更權竒當垂髫即膺時望問楊梅而善對慧識偏
多緝蒲柳而恒殘勤工不怠閔子騫之門内絶少間言
陳元方之堂前時多愉色行成于已還將名著于時學
積于躬自可報成于國但蓼莪起誦長因易簀銜悲觴
豆頻嗟殊令具餐多慮乃偕徐太孺人躬親井臼手奉
盤匜慰慈顔于不懌之辰盡子職于承歡之日此之為
孝其本立矣迨乎將車養志結駟遠遊銅斗山前方論
交于縞紵金華巖畔或起變於戈矛首助軍資爰申大
義迺清寇亂卒振天威不致流毒于閩粤之間遂能保
全乎江楚之境其為功也不更大乎至因烈士之一言
感其忠義遂出妻孥之九死悉予安全則黎庶共鑒其
誠因為尸祝而地方實受其福同賴履旋也時太孺人
内政聿修不以釡鍾分四方之志而我贊公躬行益謹
不以毫釐貽一室之憂疊産雙珠增輝羣玉蘭馨桂馥
既有當于孫謀挾策持籌用克繩其祖武豈知一十五
載之後重見兵興以至二十六年之間仍驚羹沸郢人
之歌不作三戶但見啼號楚國之變叢生萬室悉嗟逃
竄我躬不閱何况乎苧内之金國士難支奚論于草間
之璧而公雖遭顚沛終為保持德不思酬獨種德於難
酬之日諾非易踐偏全諾於難踐之辰遐哉國士之風
偉矣古人之誼也予夙聞梗㮣久欽俠義之風今履庭
除復見整齊之化帷帟有禮信不愧於太丘賓從如歸
復無殊于陶母乃知家人之卦内外咸謂嚴君是以周
南之篇風教必先淑女蓋有吕榮之躬勤家業而徐升
之操行乃專有胡母之名著上流而高柔之功勲益顯
湛能剉薦而士行譽重于晉廷程有瘞錢而子瞻文成
於宋代慶延後裔寧不然哉歲在壬申月逢乙巳太孺
人方懸錦帨兩嗣君并舞綵衣而序值一陽慶皆六十
同登週甲誰言夫唱而婦隨共迓長庚還見女先而男
後冬之日夏之日俱當愛日之辰萱之齡椿之齡悉在
延齡之會兩階競奏其鼓鐘三黨交馳夫筐篚予忝居
族末既同獻其兕觥屬在賓筵敢有緘于兔管爰書鄙
語用祝大年
家天期侄暨汪太孺人六十雙壽序
蓋聞陶公種秫惟得翟而其節愈高劉叟入林爰有郭
而其蹤益遠天生良士夫豈偶然人有賢媛斯為卓爾
至若登臺嬴女挾鳳管以俱飛煉汞劉君驂麟車而並
駕在仙家誠為固有而儒者謂之不經然君子萬年歌
詠傳於魯頌而善人五福徵應見於箕疇此又修德者
之所為期而亦善頌者之所必道也余家世傳讓德代
著古風堂構相承未改高曾之矩帷帟有禮頗聞鍾郝
之儀而躬備潛修門高篤行則以天期喬梓為巨擘焉
蓋天期幼多至性人傳曾閔之風早負俊才世有顧厨
之目乃值時方多難傅介子遂决意於棄觚勢不可為
端木賜乃留心於握策不侵然諾義聲頓起於江淮獨
創規模盛業將侔於管范而登陴不守墮洫幾危幸默
相之有神得竒謀而免患間關故里一成興復夏之基
轉徙通都三累定居陶之業乃少君提甕力挽鹿車德
耀賃舂共襄鸞廡卒使竇家丹蕊還茂五枝馬氏白眉
首先諸駿父也母也燕喜時聚於北堂伯兮季兮鴻緒
日恢於東序故躬行克懋既心計以無庸而隂德所施
較耳鳴而自積時而收遺孤於草際則世傳賈父之稱
時而起饑瘠於桑間則人感趙侯之德時而綈袍以贈
范叔則曰綿定竒温時而金幣以贖文姬則見瓶能不
墜他若飼華隂之雀不恡黃花放餘不之龜還依綠藻
壘洛陽之甓不待乘輿布舍衛之金無煩衆造閨中勸
善每倒篋而無辭長者樂施遂傾囊而弗惜是以酒泉
太守列鐘鼓而式廬隴右名卿駐輪軒而入室一時慕
義競願納交千里聞風曾為折節兹者龍馳其轡鶯奏
如簧時届正陽先生既懸弧以當戶月逢嘉慶太君先
設帨而在庭椿萱偕樂以齊眉蘭桂紛陳而繞膝鞠衣
初薦柳桃映戸以宜人鬱鬯方開櫻笋登厨而召客禮
綦盛矣慶有艾乎况大道以八千歲而為春秋天數以
六十年而成運會男下於女厥卦為咸是有咸感之文
已既於辰其星建畢乃有畢宣之義况乎五龍迭躍數
實恊於河圖五鳳聯飛兆有同於大衍此而鱠鯉匪藉
神供彼復烹鷄還勞客歎雙垂鶴髮常共樂於含飴迭
獻兕觥並承歡而進酒槐隂葱鬱望而知當貴之祥瓜
瓞綿聯筮者有其昌之卜何必遠希黃老相與守乎庚
申乃可仰比絳人得擬筭其甲子也哉予山中避跡同
癡叔於王家澤畔行吟見高人於甪里玉鳩持杖恒隨
商叟以作歌銀鹿將車欲向申公而問道幸遇捧觴之
盛事慙無鏤鼎之弘文聊抽管以抒詞後至竊同於司
馬遂登階而致祝遥瞻實羡夫猶龍日之升而月之恒
頌九如其未艾乾為父而坤為母開萬象於無窮爾
林蕙堂全集卷九
