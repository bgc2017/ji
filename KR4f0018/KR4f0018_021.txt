林蕙堂全集卷二十一
湖州府知府吳綺撰
亭皐詩集
五言排律
初春友沂邀同仙裳定九諸子泛舟平山得楊
字
山川不易好終古念垂楊正月人初暇初春景正芳遙
憐幾兩屐共負一吟嚢飛蓋隨王粲交衿集謝莊挂颿
牽杜若吹笛上沙棠曲岸吟朝旭浮橋踐曉霜冰澌鱗
始躍寒峭羽猶蔵荇蔕鸚哥綠芹芽燕子黃娟娟分鷺
影的的入鷗鄉毛女逢挑菜秋胡問采桑停車尋月觀
響屧看雷塘指點遺墟矗低回舞榭荒可憐隋大業不
及魯靈光覆轍羞秦帝雄才慕漢皇鬭雞千帳錦養鶴
九州糧賜柳稱官姓收螢選夜粧龍船飄綵纜犀管溜
絨韁一鏡柔情誤三更艷曲忙才堪酬結綺幾見起阿
房尚憶當全盛何曾諷太康有山皆綠酒無水不紅廊
駐馬臨卭客調笙下蔡倡越羅裁翡翠趙瑟畫鴛鴦繡
幕留張碩珠燈醉沈郎林隂驚寳彈鶯語落銀牀金粉
矜時俗烟雲互渺茫地聞連建業塵巳蔽漁陽石碎天
心缺嵐枯嶽勢涼鳳凰辭故嶺麋鹿愛歡場宫竟迷仁
夀途空認蜀岡紫苔銅雀瓦青草玉魚璫怪鼠啼棋墅
妖狐鬭射堂耕夫終落落遊子或倀倀廣武悲何極新
豐澤漫忘興衰信有託慷慨實非常遡澗頻迴棹泝波
為舉觴寺生前代想僧剩六朝裝拂碣思南宋摹碑記
大唐詩存名士影鈿拾美人香我自難成醉天應莫遽
涼驚颷僵鳥雀斜日古牛羊望望暮烟碧遲遲暝色蒼
曹劉爭壁壘蘇李又河梁雪暗鴻歸處星稀鵲繞方横
琴流素徵倚劍發清商杜宇宫花濕琵琶墓棘長開元
客自老德祐史難忘去去聊彈筑行行且賣漿桃源失
晉魏蘭渚徧瀟湘憑弔徒揮涕城鴉噪女牆
集金魚池
勝地環芳沼佳辰洽令儔蓮塘晨露爽槐序午風柔遂
有㐮陽興言尋濠濮遊朱鱗方競躍金鬛正羣浮唾影
斜暉亂噞花夕景稠客心同杜老吾意學莊周布席臨
丹檻移觴對碧洲風輕知柳直香靜得荷幽藻影流文
袷冰絲接素甌仰瞻通帝闕高覽極皇丘急管分諸伎
華塵散五侯醉歸殊未厭清咏若為酬
午晴至豐臺芍藥花下
過雨芳林曉高樓景物新雲開成小霽山午帶餘春遂
騁尋花騎如逢洧水濱分畦同鬭冶異畹各含顰泣露
枝全弱迎風態更真夷光非一伴飛燕有千身綵暎殘
霞絢香翻宿霧勻信堪稱艷友何必贈離人留借朱絲
障歸簪白㲲巾眀朝誇盛事傳語徧城闉
夀秦郵王相國三十六韻
莘郊當輔乙崧嶽早生申淮海文章重瑯琊閥閱新鳳
儀恒在嶺龍躍己離津單父琴歌韻桐鄉俎豆親挽鈴
通鳥訴擊笏斷蛇蹲吏畏徐宗說時稱盧子均含雞登
錦署鳴鶴上丹宸聚米知無匹論兵覺有神露帷施曲
蓋霜鉞擁雕輪朝譽尊裴度軍威慴寇恂士騰懸幟影
敵避屬車塵柳肅轅門令蓮香幕府人列侯趨玉帳八
陣望綸巾方叔鴻猷壯元公駿業伸膺圖逢聖代調鼎
用純臣盛吉持朱筆棲筠佩絳綸東山聊夙駕西院遂
持鈞九伐咨洪禮三留拜大真瑤環酬舊德金筯錫殊
珍鴟尾開黃闥鸞坡接繡闉掀髯談國事造厀請斯民
共羡紗籠賁還觀水鏡掄松高寧譲直桂老不辭辛却
簿空資限平衡待隱淪升臺招騄駬入畫寵麒麟病為
蒼黎痛恩煩赤帝詢勁緣横豸角逆匪觸龍鱗會見回
天力兹逢降昴辰黃鍾傳始律彩線近初晨牛馭迎函
谷熊飛起渭濱燕山森寳樹漆圃頌莊椿設幔瀛洲客
揮觴雪苑賓諸昆忻共籍小子幸依鄰覲德瞻韓久憐
才說項頻一陽初遇復千歲漸宜春願得浮瓊爵長言
奉錦茵
花朝月下限字十韻
芳菲傳令節春事自今齊不謂花前賞還分月下題韶
光初撲蝶靜夜獨聞鸝粉細梨全澹絲輕柳乍低風烟
忘冀北景物擬瀼西艷唱朝迴雪仙裳夜舞霓紅隂紛
廣院碧影照清溪客意躭幽選余心託簡棲吹簫思舊
里撤燭過平畦未盡徘徊興頻將素手攜
寄上大司馬公百韻
紫緯鍾金斗蒼靈協寳符自天昭世德維岳誕真儒吐
篆遊麟異徵休集鳳殊賦棋誇李泌與字羡陽烏入夢
嘗探錦臨關即棄繻才名高賈董物望起韓蘇鴈塔年
如玉雞林價比瑜人爭看一衞戶盡誦三都早合臺登
駿聊將舄化鳬綠楊眠曉月紅杏潤春酥糗備千軍飽
城當百戰孤雈苻逃境外桃李粲庭隅眷注隆青瑣風
流豔紫衢吹簫秦鳳叶捧饌謝螺俱淑女逢之子文人
悦彼姝牛衣多涕泪馬仗肯含糊彈事聞修竹籌邊見
伏蒲攀裾談禁密借劍斥姦諛戅竟忘投鼠豪應欲射
狐九歌逢彼怒百折詠卭須不幸言終驗無端口卒瘏
塞窮還失馬巢覆尚探雛北寺悲嚢首南冠悔剥膚旻
天留彦博
聖代得夷吾畫省蔵餘藁清卿足美醹笙鏞𢋫
帝載琮璧會王圖履尾旋遭忌&KR0576;心豈自渝婁公甘拭
面元相己銜鬚寵擬三專渥寬先五教敷度支權益重
版部眷恒紆弄印無堯者垂紳似絳乎神羊威嶻嵲驄
馬步踟蹰色正人難繼言危道似迂騶知清德減樓畏
直聲塗無禮嚴鷹隼多䜛畏虎貙到天松愈劲涉浪梗
堪虞保護煩
英主遷延過險途先生官獨冷短簿職空劬度嶺吴丞
相浮湘楚大夫晛消臣節顯蔀徹
睿情孚葱佩心仍簡蘭臺跡未逋平民邦用典作士
帝稱俞赤子皆求活蒼生久茹荼囚知無死法公每向
人吁漉酒消秦沴封章賜漢酺雞竿頻執奏犴戶鮮號
呼喜氣騰丹棘
恩光動白榆爽鳩增上秩司馬晉中樞太乙軒皇陣文
昌上將謨律惟張九伐邑不誡三驅
王者方居正宵人敢負嵎亂因長孺戢情待武侯輸海
蜃銷金鐸星狼靖玉弧丹宸冰鑑捧黃閣火城趨御李
思偕楚班荆憶在吳隋堤攀柳樹灣水泛茱萸有道門
庭廣無媒徑路蕪仙舟來李郭甲第唘崔盧雪苑招奇
彦星房及下駑金丸公子彈繡被越人艫趙氏交羣紀
孫郎列顧厨少瑜誠卓犖端禮本華腴文愛香山俊詩
稱鄧尉臞梁生能授簡杜老善操觚湖海皆詞客江山
半酒徒杯傾紅瑪瑙筆架紫珊瑚梅嶺衣香散桐樓舞
席鋪釵光搖翡翠燈影醉氍毺大令過桃葉嵇康就柳
株時時陪勝賞處處得歡娱日月曾無幾雲泥竟自辜
數奇嗟李廣歧路泣楊朱入雒年非昔遊梁計轉愚扣
門人走避撤燭鬼揶揄再進孫弘閣還分謝朓襦吟囊
長傍鶴游杖或懸蚨說項忘疎賤依劉振槁枯清言偕
上客故態恕狂奴劍割東方肉裘沾卓女酤校書憐魯
字執戟濫齊竽光逸寒門累馮唐薄宦拘身因酬遇重
腑為感恩鏤厚誼真千古浮蹤又五湖還鄉懷綵綬到
郡合銀菟善釀無中若空城有下菰南陽豪莫問東海
獄多誣辛苦存薑桂艱難事牧芻哀鳴飛澤鴈局促恥
轅駒羊子書三箧龐參水一盂篔簹惟劚玉薏苡欲疑
珠夜月恒歌鵲秋風但憶鱸憂深防灌莽貧徹媿葭莩
未識于誰止仍須賴給扶新恩瞻赤舄舊好感黃壚失
道憑雙炬乘流借一壺寵知垂素手榮冀轉青矑四岳
雲將起三生露共濡勲名傳漢冊謠頌托吴歈銜玉酬
楊寳鎔金顧孔愉願言回黍律長恃濟川桴
奉答梅村先生即次原韻
人倫重鎮海祖德共延陵慧探金環協祥符玉燕徵楩
楠當世用蘭蕙早年稱經術師中壘篇章過右丞幾回
搴赤幟第一啖紅綾逸足寧超驥奇毛總譲鷹宴遊初
日炤臚唱霱華升錦有盤鵰錫杯將御膾承中涓頒露
掌天子賜雲仍寳鈿酬宵詠金蓮炤夙興魏徵真嫵媚
李沆果端凝斬馬除奸諛燃犀破暗蒸只知詞賦貴豈
識諫書增秉鐸家為矩觀碑路擁乘毫端生絳蕊紙色
點朱菱鑄劍開洪冶程弓釋巨棚鴈投衡岫網蛟入楚
潭罾桃李榮誇狄蓬麻直比兢臣心無所黨士口自多
憎負米春山路歌騷夜雨燈周原雖板蕩魯殿獨觚稜
暫出東山駕旋耕南畝塍每横高士麈長謝弋人矰局
為蒼生斂羹因赤手懲齡曾呼小友嵩忝預文朋玉署
辭三載瑤臺望九層别離思鄭縞展軸愛吴繒鄰燭初
分耀郵函再唘縢果蒙迴棹訪不覺扣門應梁客隨枚
馬姬宗備魯滕深情知不忝樂事已難勝坐愛衣香滿
題看紙價騰躭幽陪謝屐選勝荷虞簦四水春羅滑千
峰曉碧嶒笏逢山自拄几對月長凭急舞搖珠絡清歌
墜玉繩尋花邀杜牧倚樹媿毛曾梓澤誠何有蘭亭獲
共登文章君迭霸粥飯我如僧自笑詩城破還驚筆陣
崩鈔從鸞掖重遊許兔園矜衆垤恒宗岱凡流敢混澠
序傳皇甫謐刻羡李陽冰人謂真稀有吾言得未曾效
顰徒見醜學步轉難憑但愛朱絲暖仍憐綠酒澄寫辭
燒徑竹插架引溪藤賦擬三都左書賢十部弘肩堪棲
白鳳尾合附蒼蠅不識千秋後誰知二謝能
奉酬荔裳先生見贈即次原韻
清遠稱名勝登臨盡大賢每生魚鳥興多在水雲邊震
澤當吴會菰城向楚偏溪聲諸派合山色六城專自古
叢葭菼于今茂梓楩右軍初領郡崔亮後登仙酒愛程
家釀茶從陸羽煎何期來畫&KR1658;乃得奉華韉忘分車頻
降推心席屢前九歌誇宋玉三影共張先鄴苑恒分簡
淮陽未暇眠紅燈爭飲戶碧草墜吟鞭爛醉三千斝輕
攏十五絃間階調睡鶴深夜響寒鸇語愛中邊潤行看
左右平濃霜飛菊圃翠粉落荷田繞樹誰憐鵲添衣欲
御豜雙南金錯贈七札墨痕穿典博劉公幹清華孟浩
然别成杼與軸罕步陌和阡筆陣新懸幟詩城早破堅
寫憑雞賈貴譜譲雪兒憐羣紀懷當世盧楊憶竝肩梅
花廣平賦繡被鄂君船聲豔鳴珂里才雄射策年東牆
人自望中禁句爭傳覆錦調元氣持衡别衆川官曹消
害馬相業兆鳴鵑遂有蜚言至徒勞
睿意牽乘軺疑象緯布政佐旬宣雨潤蘿村路春生鏡水
偏臣躬方蹇蹇帝簡更拳拳酹酒消秦獄懸旄震越天
八門纔聳翼九仞竟踣巔謠諑青蠅羽煩冤白鷺聯憂
傳夏侯冊泣寄子由箋暗蜮藏深穽狂蛇試老禪九閽
開斗沫一笑過雲烟暫起蓴鱸思聊將蘭杜搴三花開
寳樹五色産嬰蓮問古臨苕霅尋幽趁筍箯精神同卓
犖眉宇兩㛹娟欲繡平原像言傾下若泉江山添賦力
歌管奪愁權坐拂窪樽石偕搜韻海編禮非因我設言
豈待人詮住訂登臺嬉遊尋傍水緣子猷惟看竹夷甫
不言錢異彩文相煥同官律互旋千秋寧偶爾一代豈
徒焉媿我稱疎慢逢君快賞延麈頭腰自折紙尾字空
填有畏慙驚鼠無成嘆墜鳶尋花空着屐燒笋不成籩
昌谷嚢裁錦柯亭笛用椽深情何鄭重奇藻更芊綿忍
聽歌三疊相思月一弦河梁衣共把湘水佩同捐遠道
思投轄榮名各勉旃長留白雪唱高映紫薇躔
懷漢高士梁鴻
時微思介節道否重幽人鳳覽輝常下龍潛德始神交
從異代合志向屈時伸養癖存孤性含貞保大倫獨留
心跡在長使道風新漢代曾遺俗梁生本絶塵著書高
自許滅竈介難親椎髻閨中友耕田谷口身行歌原有
託名姓或非真直欲同園夏寧惟似井春眀王生見忌
烈士死相隣舉世方趨熱千秋只愛貧高宗行遯久舊
史展看頻笑我同為客如君竟未臣弋徒翔遠鵲網不
絓祥麐越叟空思越秦人忽去秦傷時思往事望遠屬
良辰古道誰能許遐心未易陳緬思千載上嘯咏五湖
濱誰復能逃世吾其欲問津
無題用韓致光韻
檐鳳承初日簾犀辟暗塵罏香雙穗夜鏡影百花晨但
惜歡情尠寧知别恨新魂離張好好腸斷沈真真夢醒
惟三嘆愁多豈一顰垂楊難罥馬芳草不回輪燕嫩還
矜羽魚勞轉惜鱗祇傷飛絮早輕度小桃春炊玉悲游
楚彈箏憶向秦珠分滄海岸星隔絳河津但覺情如醉
都忘味有珍頰羞紅不妥眉薄翠難勻密語應忘婢凝
妝或怨人長憐屏曲曲誤聽車轔轔
瑞麥
仁愛天心厚艱難帝道光聖朝寧待瑞豐歲即為祥兩
社占神應中牟卜世昌八三時不爽五七種非常夏己
先秋盛金仍得火禳本同知共朔衆附兆歸王浪欲侵
隋柳隂堪映召棠莖看連理并穎似木蘭長致此寧無
故從兹可漸康王師雖未偃吏治早徵良信有中和具
能將水旱償願言羞寢廟持以示遐荒
病足十二韻
老至方多患春來舊疾萌半才如鑿齒全欲似淵眀未
可扶藜拜難為倒屣迎終朝横几榻竟日掩柴荆豈少
飛揚意何堪纂蹶名此中寧有鬼得住且由卿抱膝聞
孤咏咸腓笑彙征拳長如鷺宿跳不與䕫爭身靜奔趨
少心空險阻平岐途知免累捷徑豈關情痺許王徽譲
憂憐樂子誠以兹甘鬱鬱長得謝營營
春日閒居
歲序青陽好幽棲覽物情才疎甘皂帽命薄謝朱纓稼
圃聊安分樵漁不近名卧聞雙蟻鬭夢破百禽聲獨起
惟攜篠閒行或抱罌灌花成曉課蒔菊代春耕客至憑
鶯報僧來遣鶴迎苧袍隨體便紗幘着頭輕麻熟青精
飯葵香錦帶羹有時攤卷軸盡日對棋枰枚馬梁園賦
求羊蔣徑行句從無意得杯愛不時傾揮麈餐常費談
經席屢横伶玄曾作史子墨舊為卿水任鳬鷗戲巖無
猿鶴驚淳于談每絶輔嗣論偏精意氣由時輩文章付
後生陽秋非所事月旦豈容評櫻笋厨方盛蒲荷水漸
平吾儕今己老猶幸見河清
小集克敏堂遇雪分得六麻
春來不擇地昨日到山家蓂已開雙甲梅纔吐一葩幽
人高齒屐詞客短轅車坐密毡爐煖談深蠟炬斜醇醪
浮栢葉生菜饌芹芽得歲雲初合迎年霰轉加影高都
着樹點急不成花郢國歌同發梁園簡未遐光應迷上
下韻各鬭尖义應自同欣賞寧為玩物華
苦雨二十六韻
未省蒼穹怒如將赤庶嗔愁霖真有客旭日竟誰賓屢
見商羊舞難教石燕馴水行將木毁隂德致陽屯淅瀝
初逾歲滂沱忽累旬人情空向曉天運欲無春簷溜時
時亂階痕處處湮連牆多壊屋隔巷少停輪苔蘚紅侵
席蓬蒿綠滿鄰但聞泥滑滑罕見石磷磷婢怨嗟沈釡
樵歸抱濕薪柱欹還長菌池漫不生蘋是漏難為補如
波不易堙自冬將及夏徹夜更兼晨入市乘商筏當門
插釣綸溪流迷舊岸田畔入通津未可同甘澤徒能虐
賤貧兩岐應失望五德適逢迍墨吏誰能覺青皇似不
仁嗟余恒獨息對婦共長顰南畝憂方大西忩聽己頻
餘寒憎繡被新黦展羅巾絃潤琴慵理書沾帙懶陳不
歌應可笑無病轉堪呻得意憐蛙黽潛蹤嘆鳳麟會當
逢暘谷終免笑波臣
閱江樓晩眺
端州江海滙一水貫遐區奇相承坤德危樓瞰震隅緣
梯情己爽倚檻眺還紆況值清輝澹兼逢暮景徂千帆
過遠樹萬井出寒蕪發鼓鳴官舫連檣集市艫依依投
晩浦渺渺泛修途共指層城壯同看傑搆孤東溪分白
管西郡接蒼梧峰束羚羊峽潮通大鱷湖古今形自勝
昏旦候常渝海近殘霞變波寬夕照鋪野雲生灌莽村
火雜菰蒲蠻舶高山岳漁舟小鴈鳬客心悲日夜旅望
極川塗寒汐聲來去層巒色有無幾回空徙倚獨立轉
踟蹰荒栱藤空老殘碑蘚欲枯可憐兵甫息終賴力能
扶擬作滕王序閻公興本殊
七言排律
秋日大獵
白露凉風轉素商紫微星宿動文昌戎車吉日周王制
羽士期門漢蹶張天外金鉦屯細柳花間玉輅動長楊
三驅共仰飛龍駕七萃新開射雉場武庫神兵通太乙
天閑上駟映東房鍾山建翮多貞白楚澤修氂有茹黃
都護戈矛森鶴膝將軍弩矢號魚腸翔烏始見征塵溢
搏虎仍觀列炬揚武帝輿徒連灞滻荆人羅罻徧衡湘
雲霞亂雜旌旗色山水平分劍戟光木落銀縧堪縦擊
沙平珠絡好騰驤執殳猛氣曾無敵出彀雄威定莫當
並羡騶虞能赴節早驚毚兔已迷方丹毛灑墜雕弧下
繡翅離披翠輦傍遂使龍顔輕一笑轉憐猿臂擅諸長
止綏任駭公孫鴈飲至還羞穆滿狼親向璇宫調玉膳
重臨寳幄賜三漿中林貔虎吞雲夢後乘熊羆託渭陽
再見鎬京歌燕喜寧煩洛汭刺禽荒相如諫牘空千古
虞舜垂裳自九章
夀留村制府
地天景命昌乾統河雒禎符誕晉侯禹甸衣冠王會盛
延陵禮樂祖功悠子顔壯業超倫輩處默清操絶等儔
武本用文成勝略才原藉德具弘猷花封幾處棠隂滿
蓉沚多年黍澤稠潔可字民非枉譽誠能格主豈虚求
八階特進恩踰次三錫頻加寵獨優丹筆含薰吹牘尾
朱干竟夜指旄頭漳濱萬弩敉烏石嶺表雙旌啟碧油
雷動更兼風以散火剛還濟水之柔傳刀肯使狐妖響
破柱常將害馬搜楫鼓鯨濤消戍壘樓高象嶠裕邊籌
庭雖有甓何煩運篋自無香豈待投孟獲皈心欽秘算
尉佗稽首服神謀白狼遠貢金城曉翠鳳斜飛玉帳秋
客聚蘭臺欣再見賓依蓮幕慶陪遊如山未許齊隆岳
似海惟應納衆流謝傅棋枰誰與敵燕公詩句孰堪酬
生申此日方歌雅建子當時早演疇黃老五千寧慢學
蒼黎百萬正歡謳孤蹤幸共綿瓜蔭積悃徒懷獻藿羞
北斗挹漿分相鼎東華添籙翊宸旒
五言絶句
鴛鴦
朝上芙蓉渚宵歸菡萏池生來便同宿不解有相思
怨詩
朝來粧閣下不復畫眉灣為恨郎行日遮郎是遠山
又
種荷塘水裏莫種小橋前花開同一藕分作兩邊蓮
題畫
茒屋淨無塵溪樹青疑雨中有捲書人坐與春山語
美人覽鏡
對影照微紅含愁鎖雙翠却怪鏡中人如何亦垂淚
美人騎馬
髻整抛韁處裙鈎上鐙時停鞭問阿姊何處不男兒
遠望
波遠魚難渡風高鴈不行故園秋草外一半是斜陽
長安一片月
車馬塵初歇笙歌響又新長安好眀月却照利名人
酒醒後枕上聞鴈
月斜將雪影併作客忩眀孤枕横殘醉蕭蕭度鴈聲
空山讀異書題黃皆令畫扇
翠壁疑無路晴谿絶世塵忩前留古冊恐是避秦人
落花
紅顔原自好經雨作香塵獨羡銜泥燕高懸一片春
雪望
一夜江南雪高樓獨閉關興亡天不管埋盡六朝山
尋文游臺不得
曠野低殘日高雲没亂榛不知江海内何處着詞人
子夜四時歌
花裏紅忩靜東風吹欲開却嗔芳草色不趁馬蹄來
又
人愛蓮花好蓮心只自知生來多苦意却為藕中絲
又
小院秋逾寂淒涼不可禁愁心如落葉一夜一階深
又
無罅風偏入燈寒影更搖恨應難比雪能積不能消
嶺南四時旅懷
江南亦有花嶺外花開早辛苦看春風是處王孫草
又
南海苦炎蒸終歲亦如夏安得北忩眠共說羲皇話
又
得雨始為秋秋來不得雨始知宋玉悲不為秋風賦
又
歷盡不曾寒得寒反為異獨憐流落人有裘不嫌敝
菩提葉笠子
云何一片片遮得斜陽住向上亦何為由來本無樹
㯶團
不錦復不縟何時乃能破試語行脚人且在此間坐
方竹杖
未遭規與漆留得觚稜在以此孤直心登高幸無殆
癭木如意
意亦安能如如意亦何許輪囷本無材莫作王戎舞
馬當山
一夜風帆駛揮毫動世人不因王勃序誰信馬當神
六言絶句
歸雲菴次吴白雪四首
過嶺又逢僧舍沿溪都住漁家高士豐碑何處隔林遙
認梅花
又
木落更知山靜天空益覺雲閒但使欲歸便得何須廉
譲之間
又
山與波光相近冬將秋序初分消得樊川佳句湖田盡
卧黃雲
又
倚杖聊聽秋澗回颿却趁輕風莫訝山公未醉酒人猶
坐船中
林蕙堂全集卷二十一
