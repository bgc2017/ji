抑菴文後集卷十九明王直撰
序
贈吳御史致仕詩序
吳君名預字和中南昌進賢人其始為建德令也有誠
敬之心有廉正之行故事神而神感治民而民從子晟
為監察御史有賢名滿三年朝廷舉封贈之典得以所
居官封其父而和中適以考績来京師拜䟽願棄職就
封上許之和中遂得封為監察御史致仕歸其鄉父子
同拜恩闕下廷臣知者莫不以為榮夫君臣父子人道
之大也君臣之欲相得父子之欲相成此人情之至也
是故人君得賢以致其功人臣得君以行其道為父者
有以成其子為子者亦有以成其父豈不上下俱榮哉
然有勞於求而不得困於事而不知徒教而不見其成
徒勤而莫遂其報此人事之不齊而亦豈非時也哉我
國家用天下之才以興天下之治果能任職則褒寵其
身而光顯其父母君臣之相得父子之相成厚於人道
恊於人情上下交而為泰此其時也和中有子能恪謹
憲度以振厲於一時既不負君亦不忝於親由是得封
秩之榮享和平之福可謂非常之慶莫大之幸矣然予
雖為之喜而亦為建德惜之予聞和中在建德孜孜以
養民為務必使田野闢學校興豪強者不得肆而善柔
者能自立與其所好而去其所惡盖有父母之道焉一
縣之民皆愛戴之如父母今雖躋顯榮以自處於閒佚
使一縣之人失其所依歸豈非可惜哉雖然道苟有以
及人不必自已出傳之於子而施之天下風霜嚴肅之中
而發生温厚之意寓焉則其所及詎止於一縣哉民之
受惠也多矣凡為之喜者皆為詩贈其去而求序於予
因書予之意如此以為序
送周縣丞赴東莞序
宣宗皇帝在位之二年詔天下果有文學才行卓然出
衆年二十五以上者舉而用之盖以天下之大生民之
衆列聖㴠育之久聲明文物漸被之深豈無間世之賢
出類拔萃足以興道而致治者是以如是其求也久之
吉水縣大夫舉周君式應詔式字崇式其邑桑園里人
世以詩禮名家從兄崇述孟簡皆進士及第為顯官崇
式兄弟相師力於學問德業之進鄉邑罕能及者既至
京上命諸大臣羣試於廷中皆以為宜在此舉命試事
於禮部一年又以勤慎著聞於是得東莞縣丞以去或曰
求賢之科自漢以来盖多矣未有如此之重者今惟得
佐一縣無乃非其意乎予謂百里之民奚止於萬哉所
以足其衣食安其居處息其鬪争教之孝弟廉耻以成
其人才而厚其風俗者縣令丞職也丞之位次於令而
臨乎千萬人之上其道行其職脩使千萬人者皆得其
所欲而安樂於太平之世其身之所繫不可謂不重也
而可以副貳少之邪東莞在嶺南為望縣其人多讀書
知道理聞崇式之来也必自喜曰朝廷不鄙夷吾民擇
才行出衆之賢以撫我矣崇式能堅其所守而慎其所
施則教之無不從令之無不服一縣之人皆得其所而
安樂之然後無愧於是科世之為丞者往往以其職自
少而為令者亦往往以其職自多不復知有同寅恊恭
之誼道惡乎行而職惡乎脩於上之所任下之所欲豈
不負哉君子不取也今之令東莞者予不知其人而知
崇式不為是以其能行道脩職以慰民望也審矣於其
行序以送之
李給事挽詩序
兵科給事中李蕃秀實之卒也士大夫哀惜之及其葬
皆為作挽詩使執紼者歌以送焉久之其弟蔚以賢良
舉至京師持以求予序仁宗皇帝即位之初秀實為漢
中府儒學訓導作端本策以獻其言皆至理之要仁宗
以為可用促召之既至而龍馭上賓矣宣宗皇帝擢寘
兵科夙夜勤慎以稱職聞嘗奉命廵邊歸而奏便宜五
事上益竒其才將進用之而遽以疾卒此其所以可惜
也君子之學將以行之也而常患不遇其時遇其時矣
而常患不見知於上秀實之學既成矣而遇夫可為之
時又為二聖所深知居禁密任要官當推行其道以顯
立事功傳之後世而不至於高夀用不極其才功名不
大著於天下豈非命邪世之人才不如秀實者多矣而
爵禄夀考或過之謂天道其可信邪然斯人也生既無
可稱於人死而求一言以哀惜之可得哉秀實之言見
信於天子而傳之史氏其利澤亦有及於人者則今雖
早卒亦可以無憾矣比之無聞之人雖幸而久生於世
其得失輕重相去豈不遠哉故為序其詩而道之使覽
者得詳焉
贈查郎中致仕詩序
予友禮部郎中查君今年考績来北京年已六十八矣
且有末疾言於吏部願致其仕而歸尚書以下素知君
坦厚勤慎不欲其遽去強留之乃復白其情於朝天子
憐而許焉君名桴字濟海南康星子故家永樂甲申以
明經取進士歴職郎署凡三十五年操持如一日未嘗
見有闕違在朝公卿大夫論仕者之能飭躬脩職不事
表暴以譁世取名者必曰查君其於朋友尤篤義輕利
於其所當為者常孜孜然為之惟恐未至無一毫顧計
心君子謂查君之行可以敦薄夫則今之去豈但吏部
惜之凡與君游者皆惜其去也而查君之疾有不可強
留者則安能已於情哉予輩與君素相好於是皆作詩
贈行俾予序夫士君子之學道將以行之也故少而學
壮而仕至其老且病焉則致其事而去此義之當然也
查君惟安於義而已矣然而有如查君而不能然者豈
非君子之所病哉南康在匡廬之下彭蠡之濱山水清
勝甲東南而查君所居地又多良田深池茂林脩竹既
有以自養又有以自適則今之去豈不樂哉然予聞之
古之君子致事而歸有師道之任焉盖朝夕坐里門以
孝弟忠信禮義廉耻教里中子弟查君雖病不任事然
口固能言也其勉於此亦可以報上矣何必居位從政
然後為報哉待予他日歸老故鄉訪查君於龍潭之里
而觀其教之成也
送任御史致仕序
監察御史任君敬敏予友也其家與予家相距二里餘
予弱冠時君已授徒里中數相與往来論經史君亦樂
與予言無厭怠意未幾相繼入邑庠為弟子員朝夕同
出入起居講論之暇探題為文章君盖能益予予不能
益君也後數年予竊第入翰林遂與君别又十年餘君
亦登進士第留京師以相望之久而復得相接焉其心
懽忻和樂可知矣久之朝廷以交阯未靖詔擇賢令撫
其民乃得古藤知縣予留北京而君仕南徼相去盖萬
餘里其跡雖疎而心未嘗不相親也迨罷交阯官守君
始来歸艱難險阻之中卒保其名節不易其素守君子
皆以君為難會御史有缺思必得賢材任之衆以為莫
如君遂擢拜監察御史君剛嚴而不苛慎重而不迂出
入中外皆表然有賢名今年以考績赴吏部自謂前在
交阯觸鯨牙踐虎尾瀕以危者數矣幸而不死今諸病
交攻不復堪任事願放歸田里尚書以下勉留之不可
乃言於上得致仕而歸嗟夫始君之學也思有立於當
世既為賢令又為賢御史其所立者卓卓在人耳目今
乃奉身而退於君得志矣獨念予與君交好四十餘年
其受益不少今年近六十未能少自見焉君又遽舍之
去則予將何頼而能有立哉思欲從君優游於江村林
屋之下而國恩未報欲去不可君幸毋棄予時惠一言
以教之使不至為小人之歸則庶幾於君無辱矣
贈何僉憲序
自學金谿人以明經取進士為刑部主事其存心甚厚
用法甚平時人多稱譽之大臣薦其賢天子用為廣西
按察僉事廣西地雜猺獠其風俗多獷悍守禮服義之
民蓋少為有司者亦多鄙夷其民不以禮義治之且其
身亦有自放於禮義之外者故無以服民心而慢政害
治之患滋矣風憲之職所以振飭有司而一以禮義為
治彼蚩蚩在下者豈無秉彛之良心哉祛其蔽移其習
使必為守禮服義之民則風俗變政治美矣風憲之職
如此其重也自學之仕不十年而即當重任雖才且賢
其可不加慎哉古之為風憲者必先治其身言必由禮
行必循義身居禮義之中然後能以法治人蓋法者所
以治夫違禮悖義者也彼違禮悖義斯入於法矣然則
禮義之不率而欲以法治人未有不及其身安能振飭
有司使率循禮義以化導其民哉故予願自學加慎焉
昔廣西按察司之初建也太祖皇帝命殿中侍御史尋
适為之使予先叔祖啓翁先生由監察御史陞僉事二公
嚴重君子也其言行皆可為師法尋公嘗曰吾為風憲
官不敢易其言言之必欲其可行其在廣西風績偉然
吏畏而民愛之嘗因是而思世之仕者以言賈禍多矣
況風憲官用法治人人所伺察而欲讎者耶然則風憲
官固當秉禮義而言尤不可不慎也自學將行其僚友
求贈言予亦厚於自學故盡言以相勉自學幸毋以為
迂也
贈金參議序
正統三年十二月上命監察御史金敬為福建布政司
左參議以大臣舉也同列之士既相與飲餞之復求予
言以贈行御史要官也其始擇人必求明於理達於事
剛嚴以治已公平以待人者然後任之於常職之外凡
軍政民事他人不足倚辦者必命臨制課督以要其成
功其職之重如此故任之久行之成器之充才之達往
往亦非他人所能及由是大臣有缺多於御史求焉鮮
有不勝其任者故御史者大臣之儲也金君為御史有
賢名其巡按西鄙而風績尤著公卿大夫皆重之及是
舉也人皆為金君喜或謂御史以法治人者也百司羣
吏有慢政害事御史得察治之而莫之能禦金君嘗為
之矣今去為參議任有司之責或有未至御史得而議
焉職雖高其勢反出御史下金君當若之何予曰此非
所慮也金君始擇為御史固如前之所云既在任久矣
其才行當亦如前之所云誠如是將何所不宜孰得而
輕議哉然予有說焉諸君屬贈言於予者將少益於金
君也虚言何益哉古之君子仕以行道必慎始而敬終
彼宦成而怠者君子不貴也詩不云乎夙夜匪懈虔共
爾位位雖有内外之殊然能敬慎不懈則必安於其位
而德進業脩福禄榮名蓋未艾此尹吉甫送韓侯意也
請以是贈金君其亦諸君之意也歟
贈洪參政序
聖天子重方面之寄以吏之賢否民之休戚所繫也故
於其缺則必命大臣舉賢而任之又命書其名於殿壁
將朝夕覽觀以考其行而究其功求賢圖治之心至矣
予嘗自歎君子之學道將以行之也然古之君子蓋有
有道者矣而或不見用見用矣或低佪於下僚沉鬱於
散地而不盡其道若此者何哉上無好賢之君而下有
蔽賢之臣故也今朝廷清明百度惟貞天子有堯舜之
德而咨任大臣日夜注意以用賢為務是故人而非賢
則已果賢矣未有棄而不用者此詢四岳闢四門之意
也又必錄其名而省閱焉則率作興事屢省乃成之意
也學道君子而遭遇斯時誠可謂幸矣於此而有不盡
焉則亦何貴於君子哉洪君名豫字本立官於刑部有
年矣詳慎而善斷温厚而能守諸公貴人多不識其面
而皆知其賢會方面之臣有缺遂薦之於是用為山東
參政君子謂宜於其任於乎洪君足以行其道矣道之
行則斯民受其惠然洪君豈能自惠其民哉山東郡縣
之吏以數百計果皆賢洪君能如其志不賢亦必澄汰
之而後惠民之政得以行焉予聞世之欲澄汰下吏往
往有不果者身不行道也身不行道而欲以道正人可
得哉洪君君子也故相與道之且亦欲加慎焉耳他日
行益修功益著予知洪君不止於是也因其僚友求予
言贈行故書以贈之
送王憲副詩序
正統三年十二月詔以監察御史王讓為福建按察副
使讓字體艮安成人為御史九年矣命下之日士大夫
皆為喜其鄉友翰林侍講劉球求樂合諸能賦者賦詩
以送之而求予為序曰先生知體艮者也可無一言贈
其行邪予謂體艮之賢大臣皆知之豈獨予哉且其任
風憲久矣凡職之所宜體艮知之詳而行之熟矣非予
愚者所能識而何取於予言雖然愚者千慮或有一得
試相與言之今天下之民既有郡縣統治之而屬於布
政司按察司者所以治其不治而歸於治也夫欲其治
必得其民皆安則莫急於課吏郡縣之吏無不賢則治
無不得民無不安衆人所共知也然為郡縣之吏蓋難
矣豈獨其才性之異哉尊而臨乎上與卑而有望於下
者其情不能相一也徇乎已則必迕於物獲乎卑則必
拂乎尊斯皆取咎之道也欲得其好惡之正而施其懲
勸之宜若之何惟其仁而已孔子曰唯仁者能好人能
惡人仁者當理而無私心之謂也當理而無私心則好
惡有失其正勸懲有失其宜者乎無也閩之郡八縣凡
五十餘其為吏也多矣體艮與諸賢臨之其尚篤於仁
矣乎誠知其惡則去之若可與為善也則當維持成就
使至於善民庶其有利哉大賢君子為國惜才者固宜
如是不然予慮其繼之難也體艮以仁為務矣而予猶
為此言此愚者之惓惓也體艮其亦有取也夫
贈按察使鄧君序
正統五年三月行在吏部言陜西缺按察使上命三品
以上大臣舉賢而任之羣臣既受命則相與言曰陜西
地大郡縣凡百餘内撫黎庶外制遠方東接雲中西極
甘凉以西皆重兵戍守屯堡相望文武之吏多至以千
計閭閻行伍之衆不論也事之繁且劇可知矣雖各有
任之者然齊之以禮約之以法使安於分義而興起事
功則在乎按察司而使其長也必得守禮秉法寬嚴有
度之士然後可姑退而察焉明日復相語於朝以為莫
宜於監察御史鄧棨論既定遂以名聞上即用為陜西
按察使聞者亦莫不以為宜鄧君字孟擴南城人永樂
癸夘進士初受職廣東道有名久之以憂去會擇御史
之賢者分理天下軍政衆謂莫如君於是奪情起任事
改山西道不苛不縱必盡是非之正而名益大顯今又
以賢舉予知其治不難也凡陜西為吏者當必謹於禮
法而有以惠下其民得惇本務實以充私養給公賦勇
夫悍卒亦得專意武事以攘外安内皆孟擴力也然予
聞之古之大賢之欲治人者必先治其身孔子曰其身
正不令而行世之早進者既或昧乎此而宦之成者則
又或怠焉此君子所歎也臯陶曰慎厥身脩思永彼其
昧與怠者脩之不慎思之不永故耳誠勉於是而德業
有不久且大焉予未之信也孟擴老於事身脩而名立
矣予欲以古之大賢君子期之故因其所厚者求贈言
而為言如此孟擴其可取乎哉
贈孔君序
正統五年正月上以監察御史孔文英為湖廣按察使
用大臣舉也孔君慶陽人初取進士出為令以代還拜
監察御史丁内艱去時以軍政不治凡應受役者多以
巧偽幸免而平人受誣議擇賢御史分理之衆謂莫如
君遂奏起君往江西君周慎廉厚每欲盡其事之詳明
是非察情偽寬而不縱嚴而不殘江西之人皆安於其
所為而軍事治少師楊公最重焉及舉賢命下首薦之
衆皆以為宜於是而有是命聞者亦莫不宜之此無他
公而已矣孔君將行同列之賢周君&KR1729;等求贈言於予
予何以贈孔君亦曰公而已矣上之安養兵民法非不
善也吏之不善而蠧弊生於是有失所者按察司之設
蓋以謹憲度肅庶僚剔其蠧俾各安其所而使其長也
使果賢而為之佐者又賢則足以惠一道之人是一道
之人之得以蒙其惠於使乎頼也其任之輕重可知然
行有不公而欲如其志以治蓋難矣周詩曰柔亦不茹
剛亦不吐不侮鰥寡不畏強禦此所謂公也如是吏奚
敢不善蠧奚有不去而惠奚所不及哉予嘗謂任風憲
者辟風霜肅物而生意存焉不宜以寬厚取名惟其公
而已務寬厚以取名鮮不縱惡而長姦縱惡長姦人之
得受惠者鮮矣豈上所以用之之意哉孔君之所存所行
有素矣予為此言者非以為不足於是蓋欲其久於是
也久於是而不渝孔君之福禄榮名有已哉故為序以
贈之
送嚴克宏南歸序
華容岳州屬邑距北京蓋數千里行者必兩月然後至
而其邑之人多勤於治生力佃漁非有徭役未嘗去鄉
䣊況涉數千里之遠累月積日之勞哉惟有志之士當
太平之世思盡天下之大觀乃能渡江漢出宛洛經趙
魏之墟以至於京師縱耳目之見聞而恢廓其志意此
其人豈尋常者可比邪嚴敬克宏蓋右都御史陳公之
戚華容之傑也有志於遊久矣嘗謂人曰今幸遭聖明
小大之民皆有以自樂東西南北皆可往來而無虞此
志士得遂之時也思天下之可以適吾志者莫宜於北
京吾其行矣於是乃一來主於陳公之家既相與叙契
闊之懷而致綢繆之意則以其暇日縱觀夫山川之壮
都邑之雄人物之繁麗政教之休明四方萬國之貢獻
會天子有事於南郊又得瞻其容衛之美禮樂之著而
天清地寧風静雲歛足以見夫聖德之感孚神祗之昭
貺時和歲豐久安長治之福於此焉致矣則大喜曰此
足以盈吾志吾歸而與鄉人樂之誠非常之幸也予聞
巴陵有大江之流重湖之險連山長林之蔽虧平原曠
野之饒沃岳陽樓之勝可一覽而盡之亦天下之偉觀
也嘗思一遊而不克遂蓋得於此而失於彼克宏居是
邦而能為兹遊是所謂兼得者也然則克宏豈予之所
能及哉今之歸與故舊賓客談說而歌頌之必有繼康
衢之謠者其謹錄之使萬世有徵焉克宏將行都察院
經歷熊尚初等求予文贈行予於克宏已有不可及之
歎其可愛於言邪故為序以贈之
順理堂詩序
北京行部吏曹郎中萬仲寬名其所居堂曰順理之堂
將朝夕覽觀而勉於是也左春坊大學士兼翰林侍講
學士曾君子棨記之矣仲寬將復求言於世之君子而
請予發其端予謂理原於天具於人心而散於事物之
間故自洒掃應對視聽言動萬事萬物之作止以至於
齊家治國平天下莫不有理焉順而不違則於脩已治
人之道得矣古之君子所以自立而不愧於天者如是
而已夫既具於吾心行之無不至者知之無不明也使
其心有所蔽而不能達焉將以理之似而施於言行之
真則於夫脩已治人者固已背馳又惡睹所謂順哉若
夫蔽溺之深而悖戾之極者君子所不論也故欲順夫
理之當然者則必先明其心其為之有序蓋如此仲寬
始為廬州推官入為工部主事再轉而為郎中其謹於
言行非一朝一夕矣而猶惓惓焉者推其志將無間隠
微必皆由理而後慊焉其所以存諸心者不亦君子哉
予固欲成人之美者故樂為序之世之君子其必有同
予者矣
禄養堂詩序
任倫字秉彛初以明經取進士擢監察御史未幾以外
艱去暨服闋來京師當復為御史念其母之老不可遠
去也乞為教官以便養得南陵縣教諭秉彛得如其志
則躍躍以喜曰教諭之居必有堂吾將迎吾親以養因
預名之曰禄養之堂士大夫嘉其志皆為賦詩或曰秉
彛任耳目之寄當得廉察中外而鋤姦植良摧惡佑善
使上之德有以及於下斯足以榮其親奈何眷眷於私
養私恩遂則公義虧其於四牡之詩不亦左乎予應之
曰君子義以為質義者制事之宜也使秉彛猶居是任
則不可辭而去今去官久矣其為天子任耳目者不少
若貪久去之任而遺已老之親無乃非所宜乎况為教
官而以孝養為重是所謂以身為教於公義私恩亦可
謂兼盡矣且予觀世之為進士者往往不樂為他官而
獨喜為御史此豈有他哉樂其志之得行也及其居是
官而能盡廉察之職以鋤姦植良摧惡佑善則誠美矣
然而隨俗變化怙勢以自逞上孤所任下忝所生者蓋
不少此君子所為太息者也秉彛嘗當是任其志可謂
得矣今乃廉於進取而篤於孝養此豈隨俗變化怙勢
以逞孤所任而忝所生者之可同哉夫孝者必能忠廉
者必不苟於利使其教行而為之弟子者皆能孝且廉
豈非國家育才之意乎秉彛年未五十於事君之日長
其所以自立者尚當於他日見矣予與或人言如此秉
彛聞之則又喜曰此吾心也而先生能言之請書以為
禄養堂詩序
送胡主事詩序
文善蘭溪人始舉進士為翰林庶吉士恂恂恭譲人愛
之久之擢為刑部主事益以清慎自持小大之獄必以
情不自為輕重用是有譽諸公間今年尚書金公拔其
屬之賢而久者請陞用之深有意文善而文善以病不
克與衆皆惜之文善澹如也其在刑部蓋(闕)年天子推
恩任職之臣贈其父刑部主事母為安人錫之勅命文
善痛其親之不及見也請歸告於墓下將行其僚友皆
賦詩送之而屬予序初文善為庶吉士時予以憂去及
其再來文善已擢官刑部不得從容相欵洽文善以斯
文之故每厚予予亦嘉其有君子之行心特重之則於
序其詩可已邪夫封贈之典所以勸忠與孝也蓋能事
君然後得顯其親既得以顯其親則益思所以為報者
故曰勸忠與孝然忠孝者君子之德也有不待勸而然
況復有所勸則其務此可不加厚矣乎雖然得之者衆
矣而其間乃有不能愜於心者何也夫既錫之寵命又
予告而給之費上之德至矣其感激當何如也而去者
多樂於自便有久於外之心而忽忘其所以圖報者則
夫所謂勸者徒以資其榮觀而已可不可哉孔子謂君
子懷德若之何其不懷也文善之所存固異乎此然猶
相與道之者蓋愛人以德之意亦冀文善之速來以成
其遠大之業毋負衆之所望也
序魁星圖
昔丞相信國文公始魁天下時嘗書魁字一於廬陵鄉
校中其大盈丈又自為之贊以明其志且以期後之人
及丞相貴顯用事盡心王室孤忠大節真與日月争光
蓋天下一人而已議者謂足以報宋三百年待士之厚
非虛語也丞相既不可作其所書魁字刻諸板壁而猶
新後之君子觀其書而思其人風聲氣烈足以使人起
敬起慕況鄉郡之後進乎哉國家設科取士尤厚於往
昔洪武甲子泰和領鄉薦者二人邑人龍仲章以縑素
為大旗繡魁字於上張其門以華之用丞相遺意也自
是而後相習成風蓋久而彌盛永樂庚子以明經中選
者又二十人而陳珩彭顥與焉其姻戚廖文思思所以
華之而耻同衆人乃命畫者取魁字之形肖為像以
貽焉名之曰魁星其用意益竒按史記天官書北斗平
旦建者魁魁枕參首第一星也又曰斗魁戴匡六星曰
文昌宫蓋主文章輔拂之事然則文思之所以期待某
者不亦遠且大哉畫既完復以求予言予既為序其事
如上又為之言曰士之所以為道者學古而已國家之
所以待士者亦曰以古之道用於今而已有司以文取
之而將究其實行焉因吾鄉先賢之所存而達於古昔
聖賢之所施以事君而澤民豈非君子之道哉昔丞相
為諸生謁歐陽文忠公胡忠簡公楊忠襄公周文忠公
楊文節公之祠而歎曰沒不爼豆其間非夫也其後之
所立卒無愧於數君子為之後進者可不以為則哉然
則某往詣南京對大廷遂魁多士階顯融則有以慰文
思之心公事之暇往丞相祠下而拜謁焉仰容貎之如
生思聲光之未冺必將感慕興起而思所以無愧焉者
矣此予之所願也魁云乎哉故為序
衍慶堂詩序
士之能世其家誠可謂難矣何哉蓋前之積者當於我
乎繼而後之來者亦於我乎法不有以為繼則將墜其
前不有以為法則莫裕其後此世其家之所以為難也
夫前人之能卓然立者豈一日之積哉詩書禮樂之習
孝弟忠信之行為之以漸體之以誠持之以久然後能
卓立而自振其意亦有望於後之為子孫者也後之為
子孫者因前人之澤而䟽導之使遠而無窮引長之使
流而不息斯其所為賢子孫者矣萬安郭部嚴伯恂與
其弟仲侃季誾蓋可謂嚴氏之賢子孫者也嚴氏本泰
和大家自南唐以來代有顯者蓋其文學才行有足重
於世非特以貲力富也其析居郭部者幾世矣然皆不
失前人之望伯恂之尊府所達尤以才智重於鄉鄉人
號之曰達泉前禮部侍郎劉公子高為書達泉二字以
華之而尚仁蕭先生為之記至伯恂兄弟皆讀書有孝
友之譽克充廣其田廬而益思所以繼前裕後者於是
命其堂曰衍慶之堂其志可知矣夫慶者福之謂而有
其本也易曰積善之家必有餘慶書曰作善降之百祥
而詩人所謂自求多福者必本於永言配命是豈可苟
得哉自夫君臣父子夫婦長幼朋友之倫以至萬事之
作止而皆循其理焉則善斯備矣福慶之來孰禦哉而
後又有以繼之者則善澤之長其又可量邪彼勃然而
興忽然而亡良田巨室不能終其身及其子孫者蓋其
所積者異也嚴氏之先既以善受福傳之於今蓋五六
百年矣伯恂兄弟又以善自勉而䟽導之引長之使其
子孫亦能如其志而誠於善則嚴氏之福豈有已也哉
予與嚴氏有世好而未得與伯恂兄弟遊然聞之熟矣
因其甥王維用特取進士在京師得諸公衍慶堂之詩
而求予序之如此既以示其兄弟又以歎夫能世其家
之難也詩凡若干首
湯氏族譜序
湯氏本泰和盛族居縣北之甘溪上其室廬相接如鱗
次如櫛比他族罕有比者故鄉人號其地曰湯家坊予
始入鄉校時得與如川遊因識其弟如塤如箎與其姪
伯紹仲敬皆讀書有才行善談論道理達事幾之宜而
如川君尤闓敏坦亮文章翰墨為一時所推其後又得
拜其尊府均義先生端厚謙和不妄言動有古長者之
風皆予所愛重者然前軰之愿慤後來之秀美者尚多
惜予不盡識之矣其族屬既盛而先人之遺址不能以
盡容於是如川兄弟與伯紹輩稍擇便地而析處焉仲
敬則與諸族人尚居其故處然皆可以朝夕相見其倫
誼固秩然在也仲敬尤慮其久而或疎矣乃因舊譜而
脩明之來求予序予謂古者大家世族皆有維持之法
蓋立大宗以重其本小宗以聯其支歲時有事於大宗
之廟則舉族之人皆在焉其昭穆尊卑不可得而紊也
此合族之大法也自宗法廢而族無所統於是著之譜
牒使雖分而不殊雖遠而不亂後世子孫得以考見其
本源而不失親親之意蓋庶幾古人維持之法也仲敬
之惓惓於譜其用心亦厚矣哉夫湯氏之居於此幾世
矣而子孫之盛尚如此則前人忠厚之積可知矣如川
與予同舉進士入翰林嘗擢拜給事中天子欲老其才
而後用之惜未大顯而卒繼世德之厚而啓子孫之賢
猶幸有如塤伯紹仲敬輩在也為之子孫者復能如其
志而篤於倫誼勉於德善相與維持之則湯氏之福蓋
未艾而此譜雖傳之百世有耀矣故為序
送陳教諭之沙縣序
予友陳素徽貞以詩經中永樂乙未進士第將試於政
矣徽貞則曰吾志在教化政之所施與教之所成其效
之巨細可知矣即以情白於吏部得漳州府學教授人
皆為徽貞喜之徽貞意若不甚慊者曰教官以道淑人
也非可以卑吏視也吾家居時見貴人達官之過郡者
太守以下亟送迎稍不如其意則洗垢索瘢沮抑之窘
辱之不貸也吾見而恧焉其好惡之義明能助教道增
士氣者少矣教諭居下縣其奔走之勞寡而講授之樂
多吾愛之今而得漳州將不有吾之所恧者乎在漳州
幾年例以剰員徵至京師即復以情白於吏部願為所
謂教諭者得沙縣以去其意甚樂也士大夫喜徽貞之
得如其志皆為詩以贈之而屬予為序予謂教諭者美
風俗成人才之本系焉其任不輕矣而世之不為進士
者乃得為教官其道可知矣而為進士者皆樂於有為
其意不當方面之寄則為郎官御史以震耀一時而於
教官不屑也故能安於恬退以教道自任如吾徽貞者
宜為人之所重也夫得英偉之才從容於一堂之上講
論堯舜文武周公孔子之道使脩於身化於鄉待之以
誠積之以久則人才盛風俗美矣由是進而任之於四
方推吾之所教者以達於用則其效豈細哉是安可輕
邪沙縣素稱富産之邦其人之陶於教化也舊矣今又
得徽貞以教道自任其人才滋盛風俗加美可必也予
故為序其贈行之詩而樂道其志如此使人知徽貞之
非苟焉者也
金華阮氏族譜序
金華阮榮遠以其所脩阮氏族譜因監察御史嚴君繼
先求予序盖榮遠兄榮善好賢樂義嘗與繼先相好故
繼先為求於予也按譜其始祖曰蘭蘭二子孚瑶孚之
子明明之子廣廣之子放自孚以後多顯者傳至榮遠
十七世矣阮世故陳留人漢末曰瑀者為曹操記室有
才學建安七子瑀其一也瑀子曰熙為武都太守熙子
曰咸仕晉累官至散騎侍郎終於始平太守二子長瞻
為東海王越參軍年三十而卒孚避亂渡江為安東參
軍累官至鎮南將軍領平越中郎將廣州刺史未至州
而卒年四十九無子以從孫廣嗣此前史所載可考者
也今譜載孚之父曰蘭無所謂瞻而有曰瑶者為之弟
又載孚之子曰明為太平知府而以廣系焉豈咸音訛
而為蘭歟晉之官有刺史太守而無曰知府太平於晉
為姑熟縣又改平湖其後或為鎮或為軍宋太宗升為
州國朝甲辰始升為府今云孚有子明為太平知府豈
非誤歟又孚之時有阮放字思度乃顗之子略之孫與
孚齊名官至交州刺史放弟裕字思曠嘗為東陽太守
其後累陞皆不就卒於剡山蓋阮氏之異𣲖今云放為
廣之子豈廣之後别有所謂放歟抑紀於國與譜於家
者固自有詳略得失歟予不能知也然孚始渡江居金
華郡志所謂蠟屐亭金貂亭皆孚故事其遺跡猶存則
孚為榮遠始祖無疑獨經晉元以來至今千餘年而阮
氏之傳始十七世何其疎闊如此其間必有失傳而不
可考者作譜者強欲牽綴而反使人疑之此其失也古
者列國皆有世譜漢去七國未久也而燕自召公至惠
侯九世已失其傳次名諡太史公作燕世家亦因而錄
之不敢有加焉其後蘇老泉為蘇氏族譜自眉州刺史
味道而下失傳者皆缺之而詳其可知者皆所以傳信
也南豐曾子固自序其世泝漢都鄉侯以接子輿子哲
可謂詳矣而歐陽公不以為然豈非欲其傳信哉此作
譜者所當法也嗚呼譜之作所以著本源明昭穆辨親
疎而仁義之道行焉三者或失則為誣祖為亂倫賊仁
害義故君子慎之阮氏之先德盛矣故傳至於今未艾
也今之子孫益惇本原之思嚴昭穆之序謹親疎之别
服仁蹈義以不愧其祖宗則將愈遠而愈盛矣此蓋榮
遠作譜之意也予為序之而考論如此蓋欲榮遠於此
宜盡心焉缺其不可知而詳其所可知庶幾司馬氏蘇
公之法蓋尊祖敬宗之道當然也亦予相厚之誼也
送副使嚴君詩序
宣德三年六月丙午監察御史嚴君孟衡以績最拜浙
江按察副使孟衡與予皆江西人其始為御史也予嘗
喜從人問其所為皆曰孟衡方直敢言遇事侃侃必極
其理之所至不苟止曲從人見其然也徐而察之而知
其中之所存者亦不異乎外孟衡可謂賢御史矣予為
之喜盖喜其出於江西也及其有是除也予又問其宜
不宜於人皆曰孟衡之為御史嘗出按外郡具知吏治
之得失民情之戚忻凡其所行無不當理故煜然有名
夫其專决於事已如此則今出佐憲臬有不宜者乎孟
衡可謂賢副使矣予又為之喜盖喜浙江之人之遇也
國家設憲司十有四而浙江為之首非特以其邇京邑
也蓋地大人衆所以制其吏治之宜而遂人情之所便
者比他處尤難今其居是任者皆一時之俊選而又得
孟衡以其所嘗施者而施之辟順流而遇風峻坂之走丸
有不足以喻其快且易也予知浙江之為吏者盖無肯
為非義而民無失所者矣然予私念之凡民之生必資
衣食以自養夫既有所養然後能奉令承教而易興為
治浙之民數十萬其亦有不得所養者乎孟衡之咨謀
度詢宜無先於此苟有然者必求其所以然之故䟽剔
而蠲省之斯可謂理矣不然孟衡雖才且賢欲求如其
志以治未見其得也此予之過計也予既厚孟衡而其
友監察御史李君笴等又求予言贈之予故道予意如
此以為贈孟衡其或以為然也夫
送曾君序
聖天子在位厲精圖治詔天下舉賢才而用之不間於
已仕未仕盖帝堯明揚之盛意也於是予友曾君仲濬
起謫籍授新化縣丞曾君自洪武中以邑庠生歷事於
吏部時方壮年英才竒氣往往出人上久之得青州幕
僚又改海州為之守者皆以曾君贊畫為能每聽其所
為而皆稱治永樂中自海州考績赴京師選留寘兵科
俾練習其事而任焉未幾奉命使廣西經略邊事歸奏
稱旨遂陛授工部都水主事益以才能見重於人會大
疫工人多死上以為不之恤於是例得譴謫盧龍知曾
君者皆惜其去及其復用也則莫不歎羡以為宜或者
曰曾君任官久矣其才誠適於用苟得專一州猶將優
為之顧乃使佐一縣惡足以盡其才予曰不然君子之
仕也貴乎有以惠下官雖尊民不見德焉則取詬益甚
惡用其為尊官也哉使曾君得賢令而佐之宣布天子
仁民之澤使皆足於衣食勞役均賦稅平則民將鼓舞
之曰此丞之賜豈不愈於居尊而受詬者哉且得以其
暇日娛意於山水之間觀夫田夫野老醉飽遨嬉咏歌
聖化豈非樂之大者乎大凡仕者身安功立而有以自
樂則善矣位之榮庳奚足校哉曾君聞予言大喜曰此
吾之志也詩所謂他人有心予忖度之王先生之謂矣
而予亦自喜其言之得也遂書此以贈其行
贈曾御史序
予友曾泉本清自為邑庠生舉進士入翰林為庶吉士
與予相從者將三十年其言謹於禮行謹於義予愛之
京師士大夫知本清者亦莫不愛也今年冬授監察御
史當之南京徵予言贈焉予謂本清知足以明理才足
以立事其於御史之職蓋宜矣而何取於予言哉憶昔
與本清家居時所見御史衆矣其以事而臨吾邦也寬
嚴得體操縱有度者盖多焉昏墨以自敗者不論也其
間飾乎外而侈乎内者有矣毛舉細務而忽大體者有
矣媕婀容嘿而枉直失措者亦有矣肆威以虐下怙勢
以侵官者亦有矣吾邑前輩老長之有見於此者往往
公其是非以教後進以謂朝廷之置御史所以儆官邪
振綱紀摧惡而佑善者也夫人之難知事之易惑自古
然矣而必有理焉理之可者予之其不可者則從而正
之虚心以觀理而已矣而何為是紛紛也哉彼其紛然
於事而不能當乎人心者理不足以勝私故也斯言也
其殆所謂確論者乎予聞而欲試之久矣而不予試也
本清今去為御史也其擇前之所善者而從之可也夫
御史之職當世所甚重故其秩滿則去理大藩典大郡
不細矣然常樂御史之勢者得之反不樂焉此無他素
不能以理自處且處人也故亦慮夫人之加已而為是
戚戚也本清其益務循理而已矣予言迂也豪傑之士
之所厭聞者也以本清之相厚故竊言之盖欲有警而
自勵焉非敢白於衆也本清其果有取於予言也哉
送徐永溍判官序
永溍金華人始領鄉薦入太學當仁宗皇帝在位時銳
意天下事擇賢任官以興治理而於近侍之職為尤重
嘗命太學擇諸生之賢而有才者六十人衆未知所用
既至命翰林考第高下以聞予忝預其間凡二十人在
高等明日有旨二十人分蒞六科俾練習其事未幾皆
授給事中而永溍在吏科人皆謂仁宗皇帝慎於用人
今永溍輩遭遇如此莫不歎羡以為榮及是以外艱起
復改授安陸州判官人又謂永溍之才宜仍在侍近今
乃走數千里佐一州矻矻於簿書期會之末不亦左乎
且今給事中往往得佐六卿副臺憲其次猶得任方面
而永溍獨淪於外非其志也予以為不然夫設官分職
以治民也故古之任官不歷州縣不得登侍從盖能知民
事之艱難然後能致君而澤民此有志之君子所樂也
永溍佐一州安知其不為遠到之地乎而何鬱鬱於其
去哉且以崇卑進退為忻戚者常人之見也夫人之生
豈不有命乎居近未必皆顯榮在遠未必皆淪辱要當
盡其道而已州縣之職世所謂民父母也永溍以愛子
之心愛民足其衣食捄其疾苦節其力使不困保其安
使不危憫其所不知而教其所不能則其道盡矣詩所
謂豈弟君子則福禄萃於其躬誠如是則亦安能久於
外哉永溍將行其友監察御史包德懷求予文贈之予
故為序次其言既以解或人之意而又以為永溍勉也
贈姜推官序
太宗皇帝在位時詔修永樂大典一時善書之士皆徵
入館閣金華姜謨預焉謨俊爽有才在衆人中穎然自
異衆由是竒之書成得都察院都事改監察御史久之
出為武昌推官今再考績來京師最其課俾復職需九
年而後陞用焉夫御史推官秩等耳其事略同而其勢
不同推官之政行於一郡隨所至而皆得行者御史也
故有志之士樂其勢之得行率喜為御史幸一為之則
毅然自用於郡守或不之禮況推官之同等者乎一旦
出守大郡亦崇矣輙沮然自失則為推官可知也惟謹
厚君子以禮法自治凡有施於人者視禮與法當何如
不苟為輕重故其出入進退皆裕然自得已既不以為
嫌人亦莫得而議之予之所見有此二者謨之為推官
能安於其職而事無不舉豈嘗以禮法自治而非矜已
傲物者之比歟不然何其自得如此也夫仕者之更踐
中外自古有矣今之制猶古也豈仕於中者常伸而在
外者常屈且滯歟無也就使有之君子尚論其道之能
盡與否能盡其道則屈者未嘗不伸不然雖伸猶屈也
況其必無者哉然則仕於中者可無矜而在外者可無
慊矣某之歸當思益進其道别是非振冤滯有以副朝
廷欽恤之意則福禄之來莫之能禦詩曰求福不回盖
此之謂也太學先生陶永成謨之鄉友也求予文以贈
其去予故道所見而反覆推言之既以慰其意而亦以
勉其進也
送袁君致仕序
袁君本謙始以材藝舉於朝授漢陽三淪河泊官既又
除雲南之曲江巡檢君天性静重祗慎所職所至事舉
而人安之歷十六年未嘗有毫髮之過今年秋以考績
來京師將進用焉君則亟以老疾辭遂得致其事而歸
嗚呼可謂榮也已夫當可為之時而抱有為之器不以
官職之崇卑地里之遠近致其材力而行其所志使職
修而業著名立而身榮及其老而倦也則退處山林之
下優游以自適此固士君子之所樂而亦朝廷所以惠
養老者之意也然而有異焉盖人之所處者未必皆同
也故有欲其志之行而不得得之而不能佚於老者矣
此未暇論也其有溺於富貴之中而樂其口體之奉僕
從之是矜賓客之是娛一旦致其事而歸則非復前日
之盛出無與游而居無與處倀倀然如旅人之無歸則
身雖閒不樂矣此固無恒者之為也而吾袁君則不然
君吾邑故家嘗以多貲甲其鄉其先人之所遺於君者
甚厚今之歸盖無所不樂也有室廬之安有田利之入
園池足以供釣游之娛山林足以養幽門之趣衣冠之
族聯姻而接好不在東阡在西陌杖屨過從可以朝往
而暮來而又有縉紳先生可與游講說周公孔子之訓
以適其性情戒族人之子弟與鄉人之子弟使去惡而
為善以共適於太平之世其樂可勝道邪是可不為喜
且幸歟君之子克俊嘗從予叔祖御史公游有相知之
雅其姪(闕)則又予女弟之夫也故於君之歸合交游
之能文者賦詩以餞而予書其所可樂者為序以慶之
使知所以喜且幸也
送陳侍郎致仕序
古之君子四十始仕七十而致事盖自其方強以至於
既老用之者三十年而已耳酌其盛衰之宜而為進退
之節使才者得及時以效於用老而倦者亦得安閒娛
樂而無累於心待人如此豈非厚哉君子之仕所以行
道也自洒掃應對致知格物以求之及夫道明德立而
後見於用始於事人終於長人由事之細微而極於遠
大行之三十年之久其功業著於上下盖竭耳目心思
之力以為之矣而謂視聽不衰經綸規畫不異於前者
盖少也然猶不釋其位而一煩以政使之疲精神困筋
力而不得自遂焉此之謂盡瘁以仕詩人之所刺也如
是則於老者薄矣故七十致事使之安且樂者所以為
厚之道也然非遇清明之世以仁逮下而能行此亦鮮
矣禮部侍郎東莞陳公自其始仕至於今五十年文學
政事表然為當世名臣其禆益於朝廷利澤於黎庶事
多有足書者今年踰七十自謂衰老不及於前乞致事
而去上不許䟽再上乃許焉夫初不許者盖惜公之賢
而留以自助然而卒許之者亦所以厚於公也於乎上
之仁如天之仁也公將行尚書毘陵胡公侍郎武城王
公與諸君子皆知公之德盖惜其去而不可留也俾直
致一言以寫殷勤之意直亦喜古之道之行於今而公
得自遂也故為序以送之
送郭憲副序
蘭陽郭君原字秉中為監察御史滿九年適陜西按察
副使有缺大臣薦君以為宜於其職上即命為陜西按察
副使將行其僚友歐陽廣洙輩以贈言屬予予嘗自謂
按察司之職所以儆官邪正百度使在位之君子有所
恃而立小人有所畏而歛然後庶事脩羣生遂其任之
重可知然所以舉其重固有道矣予在京師久凡當是
任而問言於予者好以仲山甫之事告之其詩曰柔亦
不茹剛亦不吐者公而已矣果行一出於公固君子所
恃小人所畏也有恃而為善之意堅有畏而為惡之心
沮則庶事有不修羣生有不遂者乎然所以能者學問進
脩之益也故其詩曰小心翼翼古訓是式惟其如是故
能成柔嘉之德而天下國家之大任繫焉究而論之豈
特可為今按察之職而已姑舉其近者言之予所告者
衆矣君子不予貶也豈以其言為可取也乎彼其悻悻
然自以為無施不可卒之吐剛而茹柔使為善者怠為
惡者肆庶事隳而羣生瘁豈不謬哉郭君以科目入官
其學問進修有素矣及為御史亦常以公自任也今去
為憲副特舉此而措之耳予知其足以勝重矣而猶為
此言者盖亦謂無以易也且世之仕者能如仲山甫亦
可矣故以是為贈郭君其有取乎哉
李氏重脩族譜序
吾邑李君子能以其族譜來京師告予曰吾李氏始自
長安來居前程自前程而又分為六族至於今盖幾世
矣蕃衍盛大子孫多至千餘指吾懼其久而或昧也乃
取吾高祖成玉府君所為譜而增脩之且刻諸梓以惠
於吾族之人使不忘夫夲原之重而敦夫孝弟之心敢
以序為請按譜載其十一世羅山縣尉謙所為序云前
程之系實出於唐紀王慎考之舊史王乃太宗子王之
子七人長曰續王東平先薨次琮睿秀獻欽並為武后
所害惟證以幼獲免神龍初以證嗣王生光禄少卿行
周行周生資川司馬建建之後文捷文紀流離竄逐而
史遂失其名焉文捷之後六世至資淵以軍功授進武
校尉又一世子林為沅州司理其後又有桂陽主簿喆
河南太守詔黃州司戶參軍紹祖以至於羅山府君元
至元中有晦翁者又主贑之會昌簿其以恩賞入官以
明經選舉者比比有焉其見於譜而可徵者如此夫自
唐以來盖八百餘年其間可喜可歎者多矣而李氏之
子孫乃能不失其衣冠之舊至於久而益盛豈非其前
人之澤有以維持之歟然予聞之名家大族所以顯聞
而不朽者非獨富貴之謂也盖有其本焉苟無本以植
之則夫顯聞者將遂冺然者矣此古之人所以貴乎立
德立功立言而他不與焉李氏之先嘗盛矣使為之子
孫者益能脩其孝弟忠信之行而勉夫詩書禮樂之習
愈久而愈篤則所以光顯其先人而封植後代者將愈
遠而無窮矣此子能之意也故為序之以告夫為李氏
子孫者子能質厚周慎鄉邦稱之盖能世其家云
和集堂詩序
和集堂詩一卷士大夫為崇仁楊思立作也初思立無
恙時哀其兄弟早卒二室之孤遺無所依誓不分財異
居以撫存之寡妻得安其守孤子得遂其成一門之内
少長有禮秩然其序薰然其和此堂所以名也思立既
卒子自新能如其志自新為刑部主事於是思立之善
浸有聞士大夫遂形於詠歌自新既裒輯成卷而以求
予序予謂詩三百篇不必皆出於士大夫而當時之事
頼以不朽詩之所詠本於父子夫婦兄弟者多矣述倫
誼之重性情之真百世之下有以見夫王道之盛衰風俗
之厚薄故曰詩可以觀思立之所行於家者盖天理之
自然人道之當然非有待於詠歌然而必詠歌之者此
諸公秉彛好德之至也錄而傳之豈獨以著思立之美
凡有同然之心者豈不於此興起也乎詩盖不待序而
傳也然詩人之意有難以言盡者是宜於序發之一家
之親父子兄弟夫婦能各盡其道而無乖争凌犯之風
夫是之謂和懽忻交通慢戱狎遊蕩然而不知檢此易
所謂婦子嘻嘻失家節也世俗之和鮮不至於是思立
之和其家三十年固已盡其道矣繼世而保之其亦審
於是與昔者詩人詠歌文王之德既以雍肅言矣至美
王姬則又云肅雍者盖王化之所成也和而敬文王所
以刑其家王姬所以宜其家也凡厥有家而内外思盡
其道可不取以為法哉自新之子孫尚勉之則足以繼
前人之美於無窮矣
抑菴文後集卷十九
