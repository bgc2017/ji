抑菴文集卷十二明王直撰
哀辭
蒋良夫哀辭
良夫蒋氏諱驥世家錢塘有秀偉之質有通敏之才有
恭慎之心有温厚之德始以明經取進士為行人太宗
皇帝入正大統詔修高廟實錄良夫預執筆其間書成
大賚陞翰林檢討後修列女傳勅良夫與書之稱旨復
加賚及修永樂大典良夫為副總裁凡所折衷取舍皆
適當勤於其職早夜不懈與人處言語恂恂未嘗忤於
物人無不愛敬之者其後坐累罷廢十餘年仁宗即位
始復為檢討今上正位東宫妙簡宫臣以良夫為司直
而推恩封其親及上登大寶擢良夫侍講翰林預修太
宗仁宗實錄既成賜賚有加進侍講學士不三月擢拜
禮部右侍郎良夫先予一年入翰林又長予一歲前後
相好者二十年自同為宫僚以来其相好加焉盖坐則
連席飲食則連案有所往則連轡如此者無一日相違
也及佐禮部嘅然欲有以自立而予輩皆甚期之先是
有風疾治之而愈在禮部逾半月一日奏事廷中予怪
其跪起失常既退疾大作掖而歸已不能言矣衆醫環
之莫能治須臾卒宣德五年七月(缺)日也予聞即往
哭之哀自斂及祭盖屢哀之而凡厚良夫者亦莫不哀
也嗚呼安得復見吾良夫也哉良夫所最厚者吾與曾
公子啓輩七八人凡有著述及言語議論交相告而互
相發皆欣欣然相愛莫逆也乃今已矣嗚呼安得復見
吾良夫也哉良夫年逾五十官三品雖不得久於其職
然其卒也天子為之惻然遣官賜祭且給其葬事又有
子有孫於已可謂足矣獨父母年八十皆在堂而失壮
子良夫何能瞑目耶天之於此其果何意邪當良夫無
恙時常歎父母年老矣恐不得復見因切切欲歸省而
事刧而留之於今竟不得一見而卒嗚呼其可哀也乎
其不可哀也乎作哀辭曰
嗟良夫兮德之良才既美兮學正以昌偉容止兮善文
章遭遇聖神兮奮周行乘四牡兮歌皇皇從太史兮秉
筆如杠儼司直兮躋桂坊侍經幄兮講甚詳三朝實錄
兮煒煌煌秩愈崇兮名愈彰黃金為闕兮白玉為堂朝
夕出入兮承寵光宗伯所主兮禮明樂張進厥貳兮福
未央粲九苞兮孤鳳凰起千仞兮增翺翔何天之不淑
兮遽降喪志未遂兮忽已亡繄二親兮夀且康容雖渥
丹兮髮已黃壮子早逝兮能不䀌傷嗟良夫兮恨豈忘
山與為崇兮川與為長予託交兮二十霜聯朝位兮接
鳴璫食必連案兮坐必連床年相若兮兹尚強恃子輔
德兮庶永臧今則云逝兮毒我腸天蒼蒼兮地茫茫魂
一去兮渺何方酹桂酒兮奠椒漿歌巫咸兮舞巫陽魂
招不来兮我涕滂
少保金公哀辭
太子少保禮部尚書兼武英殿大學士金公以宣德六
年十二月十六日終于位上聞之震悼加贈榮禄大夫
少保諡文靖命有司歸其喪葬事皆官給名公巨卿及
諸大夫士皆奔走弔哭曰公端厚君子也而今亡矣盖
公事太宗仁宗暨今上皇帝勤勞中外顯有成績春坊
庶子周君崇述具著于状可傳信不誣嗚呼公以文學
致大官至于終又承恩寵如此長子以明經取進士其
諸子皆能成其家天之於公厚矣可無憾也然直獨念
初入翰林時公與同輩六七君子表然以名德相高直
時最少而最辱愛焉今三十年獨公與二楊公在位而
直亦老矣猶資公以成德而公乃棄之此其可哀也公
年六十四於夀亦不為少然善人君子得久生於世俾
後生小子有所觀法而為善如孔子之於子賤云者此
衆之所望而今不可得矣此又可哀也作哀辭
惟少昊之淳懿兮開胤嗣之淑靈後百世而猶顯兮肆
夫子之挺生抱忠信之美質兮服仁義以自潔既閎覽
又博知兮紛獨有此姱節擷芹茅以徜徉兮曰俟時吾
將行忽翺翔于天路兮遭永樂之盛明鳳翩翩而高翥
兮炳文章之五色引醴泉以為漿兮精瓊靡而為食驂
玉虬以上下兮俯凌睨乎大荒贊神謨之燀赫兮夫豈
昔日之子房痛橋山之弓劍兮仰重明之兩作人文粲
而宣朗兮復修備於禮樂偉夫子之左右兮曰圖任乎
老成朝吾遊夫玉堂兮夕吾息於承明非堯舜不以陳
兮蹈先哲之遺則步金馬於椒丘兮紉蘭茝以為服彼
疾騁而競趨兮榝既充夫佩幃循素履其坦坦兮指洙
泗以為期嗟天道之孔神兮實謙好而順助羌獨戾於
夫子兮傷抑鬱而奚訴荷便蕃之渥惠兮悼天之不憖
也生既榮而死又哀兮乃夫子之幸也竊獨懷夫疇昔
兮儼三四之俊傑曾日月之幾何兮乃一二之在列予
猶以為依兮冀示予以不恌何夫子之復逝兮悵巫陽
之能招年雖耆而未老兮天奚奪之亟也彼衛武之永
年兮此何乖而弗之及也造天關而問兮天瞢瞢而不
聞幸芳烈之有聞兮庶不朽而彌存蹇徘徊於故武兮
心憯裂其若焚攬荃蕙以抆涕兮聊抒意於斯文
封黃少保誄辭
宣德六年十一月封榮禄大夫少保戶部尚書兼武英
殿大學士黃公思恭以疾終於家年九十三事聞朝廷
遣官葬祭皆如禮公之福禄榮名既已稱其德矣然善
人君子足以儀世範俗當久存於世使後生小子得有
所觀法乃今已矣此士大夫所以痛惜也直嘗拜公而
知公之德故昭述遺懿以示久遠作誄辭
維公受姓實自軒轅德鉅慶長繩繩子孫江漢之國著
在周紀運移祚遷因以為氏宋有天下盛於永嘉詩書
之懿閥閱之華曰衮最良策名進士御史檢法有譽於
世世歴三傳修職復騫秩雖未崇行乃不愆嗣曰南一
山長是職典教松陽爰發有奕維通承之世德用昌爰
篤生公以紹其光公早失怙克奮於學有作自幼衆已
大愕元季盗興竊據海隅人皆趍利公獨不汙歲凶財
匱而志彌厲事親奉先益謹於禮皇明混一公家復振
推其嬴餘以周困貧寒者為衣死者為斂維義是急何
有怠厭其心休休不競不絿横逆之来弗督其郵中遭
外累貲産盡入惟天佑善沛澤斯及有子克賢翰飛戾
天蔚為名臣垂訓則然寵命再加躋于顯位三孤之尊
六卿之貴命服煒煌鄉里之榮謙撝而光不失其恒晚
歲優游圖書是悦安樂之歌尚友康節謂逾百年福祉
永綏悠悠蒼天胡不憖遺嗚呼哀哉惟公之德實備諸
已孝友忠信匪言伊履在昔永樂初錫褒封公来京師
謁謝九重因得進拜識公顔色其言恂恂其儀翼翼自
公之歸將三十年引睇東南邈彼山川嘗竊自言天有
顯道將善其俗使公夀考後生小子觀法在兹善人之
多自公儀之胡為一旦遽受飯含哀榮終始公則何憾
嗟嗟其鄉遠邇式瞻失此儀刑云何其沾嗚呼哀哉維
古有諡易名節惠是告是舉有司之事爰述遺懿不顯
益彰後百千年庶幾不亡
贈翰林侍讀學士錢公誄辭
吉水錢公好德以洪武乙亥正月十一日卒葬其里漢
陂中引塘之原以子習禮貴累贈官至翰林侍讀學士
奉直大夫公有孝友之行負英偉豪傑之才元季盗起
遠近騷動其鄉之人洶洶不自寧公之父立志甫倡義
集民丁保鄉里公盡力佐之會歲凶民困寇張甚度不
能支乃擕家走他所兇渠憤之窮索其父子將甘心焉
事急公謀於父曰我往以大義折之幸而聽大人可免
禍若徒竄伏彼將以為怯必窮索不已脱有不幸吾族
將奈何遂行渠得公不受其言而日肆搒掠體無完膚
必得立志甫乃已公以死拒詞氣不少挫或有以利害
諷其渠渠意解得遂免率親屬奔走避匿而善事二親
親之心安焉亂定而歸理故業官府徵徭皆躬任其事
雖遇憂患不以讓諸弟既而新第宅廣園地孝友之行
彌篤寬厚和易未嘗以非禮加諸人見有為不義者必
面斥其非一鄉之人敬禮之寡弱者得以立豪横者有
所畏而改所居之前有溪水縈帶因以南溪自號娶陳
氏有賢行子四人習容習静習禮習傳至是習禮為禮
部侍郎而與予莫逆知公之賢而歎其不至於高夀是
可哀也作誄辭
在唐之季浙土繹騷武肅奮興克殄其豪奄有大邦子
孫世繼家于員塘防禦之裔繼以吉甫立志嗣之實公
祖考皆出等夷公生四齡早失所恃朝夕號慕天性篤
至慈闈有繼以善事稱庭訓弗違孝行烝烝元季之亂
寇盗蜂起操兵趍譁無間遠邇仗義集衆攘外安内父
子一心鄉里是頼天胡不常植姦仆良彼兇憑陵欲肆
翦戕公不自愛委身虎口以庇宗族以全父母天亦悔
禍公則来歸骨肉聚懽不異平時世方底寧公私多故
竭力殫財以給税賦艱難勞瘁公皆任之有弟三人克
遂愉怡經營締搆遂復舊觀園田豐腴居室華煥公之
懿行寬厚和平大猷是經先民是程有肆于人公則沮
尼或柔而顛乃輔乃翼確然自信守道不回縉紳攸慕
鄉邑咸推衆之所希宜福宜夀纔五十五胡不多又嗚
呼哀哉積善有報實降自天天維命之子也克賢茂實
英聲超取顯美推厥本源公斯受祉命書下臨為龍為
光公方寵榮公豈其亡嗟我後生徒仰公德今既遠而
使我心惻南溪沄沄達於漢陂百世之存百世之思嗚
呼哀哉
冰雪軒辭
右春坊右諭德兼翰林侍講金公幼孜以冰雪名其
軒君子有以知其素矣而惑者弗察也故予為賦焉
余既好此竒服兮爰昭昭以自持厲潔清之端操兮將
古人以為期廓壅蔽之黤黯兮披汙穢而去之歲冉冉
而易遒兮唯昭質其未虧際嘉時之晟明兮乘青雲而
上征凌天路以翺翔兮軼埃壒而抗旌朝吾遊夫清都
兮夕余憩乎扶桑鑿瓊枝以為食兮吸沆瀣以為漿秉
余心之貞慤兮肆忞忞其曷已雖所處之固然兮亦率
余之素履匪善吾弗好兮匪德吾弗庸保厥美以上下
兮暨予心之所同何時俗之多偭兮紛馳騁以自強汨
汶汶而莫知止兮乃謂予為匪臧曰悶悶與昏昏兮孰
萬物之我先斯伯陽之為道兮夫子乃歎其賢何明哲
以多智兮亦營營於土田後千祀而猶顯兮羌孰得而
舍旃磽磽易缺兮皦皦易汙塊獨守以為姱兮何不改
乎此度衆欣欣以周容兮何吾與之寡也中怦怦以自
信兮豈若是而舍也猗前聖之遐遠兮渺茫茫其何之
余將就而問之兮質予行之所宜精專專而内凝兮神
剡剡而外揚俄惝怳以流從兮忽超乎余有行駟玉虬
以前𨗳兮彼白虎為後驅邅吾道夫不周兮造顓頊之
所居飄風蕩而吹衣兮玄雲翳其承宇冰峩峩以凝沍
兮雪紛紛而交下炯皓曜以相射兮清氣廹而襲余晃
然令予開朗兮神蕭爽而情舒命玄冥以𨗳予兮謂余
言之纚纚曰太素之淳懿兮斯為物之所始嗟人之生
兮亶其淑靈理粹而純兮氣厚而清湛申旦而弗亡兮
豈庶類之可羣彼其謂子之不然兮夫豈守玄之子雲
殷湯之博大兮乃銘器而諄諄去舊染之垢汚兮圖皎
然而日新孔聖之大成兮曰吾涅而不淄皜皜其不可
尚兮赫秋陽而暴之相矩矱之在兹兮信舍是其焉求
俗幽昧以眩惑兮吾於彼其何郵駕余輈以回轉兮倏
臨睨夫舊居謹余轡而正策兮意揚揚以自虞積雪以
為墠兮斵冰以為宇余固處此而不遷兮庶有勺於此
世重曰結予心之耿耿兮增予思之悠悠清白以為服
兮憑往則而信修道曼曼其超遠兮予曷日而忘之
賦
萬木圖賦
建安有篤厚君子曰楊公達卿樂善好施賑人之乏而
不有其名其龍津之木皆鄉人之所自植以識公德也
公不以自利而材之所惠及者益廣而無窮誠可謂仁
人者哉公之孫今右春坊右庶子兼翰林侍講勉仁以
學士胡先生所為記示直直嘉其可以為鄙薄者之勸
因為之賦
余嘉夫子之茂行兮歴往跡以為虞曰龍津之奥區兮
實惟子之所居山峻高以造天兮疏靈美於荆梁谷威
夷而修通兮屬迤邐之連岡渺茫茫而無極兮森鬱鬱
其嘉植挺松柏與沙棠兮雜櫲樟與椅㮨梢青雲而布
濩兮拂日月之精光風飄飄而輕揚兮紛發越乎衆芳
猗斯植之為美兮薆鄧林之蔽滋惟夫子之好施兮昭
令德其在兹伊昔日之荐飢兮哀民生之多艱忳貿貿
而無所之兮情紆軫而浩歎囂自樂而忘人兮隠吾心
而不能安欲捐糜而博施兮慮為名而致然曰孰為吾
植兮惟粟之為歸衆纚纚而競進兮咸既飽而遨嬉亶
惟匱之恤兮亦何心於所植也衆怦怦以自效兮植之
周而不可計也偉夫子之高節兮曰何有於此欷吾名
之弗好兮矧惟利而顧懷願峻茂以致用兮飭學宫與
杠梁貧者以為室兮死者以為藏專惟衆而不私兮吾
之所豫也詒吾後以壹志兮固不改此度也嗟夫子之
孔仁兮配往哲為庶幾歲忽忽其易更兮眷夫子其何
之衆憑心以鬱陶兮激往日之悠思徘徊山下欲去而
未忍兮悵離慜其疇依相枝葉之層敷兮惟渥洽之所
在願結之以為佩兮服吾身而不可離熙愁約為舒泰
兮惟夫子之故也思亹亹而莫之達兮願封植此樹也
嗟人之生也服仁義而不偏相周以為安兮在夫人為
固然何時俗之貪昧兮偭聖賢之遺則顧顛沛而莫之
救兮申敚攘以為得覽夫人之齷齪兮誠有慨於予心
相嘉植之蕃育兮超獨於此而沉吟孰鄙薄而能亨兮
孰廉厚而不昌貽孫子以顯隆兮信天道之有常雨露
之所濡兮日夜之所息木欣欣其長茂兮澤洋洋其焉
極薦瓊枝與玉英兮耿予懷其未申披繪圖以泛覽兮
聊抒意於斯文
雪中散牧圖賦應制
繄乾坤之育物實五緯之降精紛牛羊之異類均委命
而賦形彼蠢蠢其何知豈智力之足營惟順時以惠養
庶飲齕而全生爾乃歲律窮時序更北風厲玄雲興綿
萬里其晻曖同一氣之嚴凝俄淅瀝而霰集委珠㻗之
先零已而密雪飛繁霙墜瑞葉布瓊花綴粲六出以呈
巧彌九霄而表瑞增鳳閣之精明烱龍樓之妍麗於斯
時也羣山失容百谷改觀猿鳥噤聲草木凍斷嗟柔毛
與大武一圈局而拘絆幸晨光之熹微得從容以舒散
於是離闌牢出閭閈入凌兢涉皓&KR0008;肆羣行而侣逐碎
連璐與叢瓘依長林之蕭蕭度平川之漫漫原物性之
能遂非得主其疇依荷軫愛之不忘斯縱適而靡違蹲
蓑笠之在背澹容與而自怡雖掩口而冐寒終有慈而
無威是以性情協諧小大和輯其角濈濈其耳濕濕既
安閒而自得故肥腯而博碩是知物之蕃盛信有頼於
人力今聖天子受明命總乾綱義聲赫奕仁恩汪洋得
萬國之懽心揚列聖之耿光使林林之生息皆欣欣而
樂康然猶勞睿恩及田野命縑素俾繪畫將以置左右
適清暇眷民物之同情普施澤於天下伊昔帝舜之命
十二牧也曰食哉惟時柔遠能邇慮億兆之寒飢恐撫
循之未至由是九功叙百志遂庶績咸熙是謂極治兹
聖德之統御欲追配於有虞既擇賢以牧民復省役以
寬租當凛冽之暮景穆遐觀而遠圖意使窮閻之輩陋
巷之徒盡飽暖而安逸無凍餒而愁吁果民安兮物阜
登治效於華胥然後告成功於天地豈樂此耳目之娱
而已哉
頌
瑞應麒麟頌(有序)
恭惟皇帝陛下備聖神文武之德受天明命統御萬方
無間遠邇熙然泰和天心昭貺靈應迭至乃永樂十三
年九月八日麻林國王復以麒麟来獻數萬里至於闕
下臣謹按瑞應記曰麒麟仁獸也必中國有聖人則出
皇上仁育宇内諸福之物所以昭德效祥者不可殫紀
而麒麟則兩見於期歲之間天之所以彰應於皇上者
豈偶然哉羣臣百工稽首稱賀皇上謙敬自持讓而弗
有惟太祖高皇帝創業艱難兢兢業業日慎一日益思
所以祗順天心安養黎庶又舉前代之君矜恃祥應不
能正身修德自致敗亂者以為鑒戒玉音宣布昭如日
月在廷之臣祗服贊誦皇上敬天勤民不矜不伐雖堯
舜禹湯文武不能過也臣聞天道無息聖人之德亦至
誠無息故足以參天地育萬物皇上之德至矣而猶敬
慎如此是即天地之德天地之心也明明上帝所以眷
佑於皇上者盖愈隆愈盛矣國家有萬萬年太平之慶
羣臣兆民亦永有頼焉臣忝職文字覩兹盛美歡戴之
情倍萬常品謹撰頌詩一首上進頌曰
赫赫明明上帝之命命于天子萬邦是理維此萬邦靡
不来王無有遠邇維皇之治皇有大德肫肫其仁惠養
下民以對上天下民有言曰我父母育我童幼暨于黃
耉我寒我飢衣之食之嗟我民庶樂此熙熙上帝鑒觀
皇德之厚爰發其祥顯天之佑其祥伊何是生麒麟昭
昭維靈式安且馴凡物有生弗踐弗履既合於仁亦協
於義有隆其聲黃鍾大吕麒麟在原民歌且舞天開日
月来獻于京鼓舞懽呼麒麟在廷羣臣上言嘉祥来格
維物之祥實昭皇德皇帝曰嘻維命靡常維敬厥祥天
是用昌昔我太祖靈承于旅既艱既勤闢此土宇傳祚
在予予敬用承維祥之来豈敢或矜在昔之君有土有
人恃祥弗敬用墜厥命凡爾百僚維德是輔以事上帝
紹我太祖臣拜稽首大哉皇仁如天之行如日之升臣
拜稽首一哉皇心上帝是歆太祖是臨天命純固皇帝
在御彌億萬年永作民主敬事于天皇子皇孫萬世其
傳
瑞應白烏頌(有序)
臣維聖人有大德克享天心則天必發祥效禎以彰厥
美古昔帝王為治諸福之物畢至於前者天所以彰之
也載諸簡冊昭昭可見恭惟皇帝陛下統承大寶聖德
之盛格于皇天天之降祥如嘉禾瑞麥騶虞玄兔之類
盖屢見矣然猶以為未足而白烏二復見於海陽海陽
之民獻之闕下毛色純素皎如玉雪真希有之瑞物也
臣嘗聞之天子孝於親敬於宗廟則白烏至陛下仰祀
宗廟極其嚴恭奉養長樂極其誠敬明明上天實鑒于
此白烏之来盖天彰陛下之德而為國家萬萬年太平
之徵宜有頌詩以垂示永久臣謹拜手稽首而獻頌曰
有靈者烏生于海陽厥生伊何維天降祥竒質匪玄皎
然純白少皥之精實皎其色何以比之冰玉其凝又如
雪霜流彩含英皓鶴奪鮮白鷴失素夫豈偶然上天眷
顧邈彼嶺南来獻于京天高日晶祥光滿廷金門洞開
六龍在御百僚懽呼曰此竒遇維聖天子聖德如天長
樂是愉宗廟用虔祖考在天来格来享以天下養莫不
怡懌維皇大德克享天心白烏之来天命是臨天命是
臨太平悠久皇圖萬年天子萬夀臣拜稽首獻此頌言
薦之清廟萬世其傳
芝頌(有序)
禮部尚書毘陵胡公於廨署之南作小軒以為思政之
所凡公之佐天子舉禮樂以施政教則必思其宜於此
而後行之天下公忠信明達君子也其精神感而和氣
應之盖有不期然而然者宣德八年九月軒之中甃甓
隠起發而視之有芝生焉其色純白如刻玉如截肪輪
囷敷暢鮮潤華好公卿大夫来觀皆以為瑞而贊詠之
夫芝之瑞始於漢重於唐至宋而極盛盖謂和氣薰蒸
之所成非人力能為也然彼宫殿門廡之所産者國之
瑞也生於士大夫家倚廬齋閣之中者家之瑞也今皆
不然惟於公思政之所見之盖公盡心於其職故天以
是彰厥美則兹瑞為公精誠之應無疑也然竊思之公
之所任大矣其應亦有大者焉此特其兆也禮曰樂者
天地之和禮者天地之序又曰禮樂極乎天蟠乎地行
乎隂陽通乎鬼神此豈細務哉今上有聖明之君而下
得公之賢以為臣厚禮樂之本逹禮樂之用及其至也
天地安其位日月著其明四時寒暑順其序明而為人
幽而為鬼神流而為川峙而為山精而為百榖粗而為
草木鳥獸一皆遂其性無毫髮爽焉至和之氣充周于
六合之間則廿露醴泉器車馬圖龜龍麟鳳諸福之物
靡不畢至而國之大瑞備矣故曰此特其兆也有其兆
而贊詠之思迓續其大者云耳蒸民之詩尹吉甫送仲
山甫也而序者以為美宣王盖能任賢使修其職宣王
之美見矣今公之有此皆上委任之所致則諸公之贊
詠雖以美公而亦以美朝廷也作芝頌
春官名卿禮樂宗兹誰任者毘陵公美哉新署鬱穹崇
華軒結搆居南東聖明在上眷遇隆懷清履直持敬恭
孜孜夙夜亮天工施諸政教審厥衷精神孚暢靡不通
靈芝煌煌産其中至和絪緼之所鍾殊姿密理鮮且重
刻脂鏤玉紛璁瓏參成樊桃差可從瑶英紫脱徒芃芃
嘉生本自造化功滋殖豈與凡卉同知公秉德久愈充
輔翼帝道宣皇風上追䕫夷躡高蹤體信達順更豐融
四靈畢至百福隆君明臣良格昊穹頌歌繼作聲渢渢
鴻名赫奕垂無窮
表
賀夀星表
伏以聖主臨北京大德普沾於率土夀星現南極嘉祥
式應於昌時遠邇具瞻臣民交慶恭惟皇帝陛下剛健
中正文武聖神同日月之明凡物畢歸於臨照如天地
之大有生悉頼於甄陶純然羲黃堯舜之仁允矣雍熙
泰和之治故靈物屢臻於顯應而上帝猶切於眷懷星
象垂禎粲珠躔而在丙天心悦鑒昭寶命以常新榮光
朗耀於九霄瑞彩增華於萬象赤黃而大煥玉燭以流
輝明潤有融烱金精而洞映當恭已正南之位彰聖躬
在上之祥萬年福夀之隆長萬世基圖之鞏固賢才效
用仰鳶飛魚躍之天耆庶樂康囿春育海涵之内太平
悠久宗社奠安臣等叨沐恩榮恭逢上瑞瞻龍顔而俯
地同殫葵藿之誠頌聖夀以齊天長作神人之主敬伸
三祝永肩一心
賀麒麟表
伏以聖人在位開一統太平之基大德奉天致諸福禎
祥之獻煥榮光於海嶽溢喜氣於臣工欽惟皇帝陛下
聰明睿智文武聖神光被八紘如日月之臨照仁加庶
類同天地之生成禮備樂和家給人足治道超越於隆
古天心悦鑒於當今故於北京宫殿之興已有上瑞頻
繁之應式表萬年之景運爰昭百世之宏圖然至和尤
積於兩間故靈物又呈於九譯麒麟仁厚超百獸而首
四靈天驥健行能一日而致千里昭然麕身馬蹄之異
美哉龍文虎脊之良黑質白章挺嘉生之福禄雄姿勁
氣偉問出之狻猊重以駝鷄兼致文豹遠踰鯨海見蕃
國之歸心迥立龍墀藹卿雲之垂彩凡此嘉祥之畢集
實由仁化之弘孚衍宗社鴻慶於無窮錫仁庶湛恩而
有永臣等恭瞻盛事深切懽心敬俯地而三呼莫盡贊
揚之悃祝齊天之萬夀同殫葵藿之誠
進實錄表
臣聞自昔帝王有大德以及於萬民則必有信史以傳
於千古是故堯舜之道載諸典謨文武之政布在方冊
漢唐而下皆有成書欽惟宣宗尊諡章皇帝剛健中正
廣大高明纉祖宗之鴻圖隆慈聖之至養修六府而備
三事親九族以和萬邦好生之德允洽於民心存物之
仁實協乎天道有戡暴除亂之武有經天緯地之文聲
教宣昭禮樂明備華夏蠻貊罔不率俾山川鬼神莫不
底寧大略雄才豐功偉烈輝映前代儀範後来奄龍御
之上升切臣民之哀慕恭惟皇帝陛下聰明睿智文武
聖神尊祖敬宗繼志述事上念先皇之德業必著簡冊
以流傳爰勅儒臣纂修實錄啓蘭臺之所載紬金匱之
所藏徵諸官府之文書參以耳目之聞見大經大法備
究於精微善政善教致詳於本末言足為訓雖簡必書
事之可師雖繁必錄造化生成之妙固莫罄於名言日
月照臨之明亦豈容於繪畫至若臣下之附載勉盡是
非之至公恭成宣宗章皇帝實錄一百十五卷寶訓十
二卷及目錄凡例合一百二十九冊謹繕寫上進臣等
愧膚淺之無庸屬編摩之甫就傳于来世丕昭道德之
光率是嘉猷茂衍太平之慶
賀新殿成表
伏以北京建極開萬方會同之都南面嚮明受一統華
夷之貢宜規模之弘遠聳遐邇之觀瞻率土騰歡普天
稱慶恭惟皇帝陛下剛健中正睿智聰明丕承列聖熙
景運於太平茂育羣生暢淳風之清穆惟尊祖敬宗之
大在繼志述事之能顧朝廷當備於崇嚴而宫殿必資
於營搆祗循舊典式闡鴻猷兆姓子来咸自樂以效其
用庶邦星拱皆不勞而觀厥成巍巍麗紫微之高翼翼
表宸居之壮續靈臺之贊詠誠儷美於周文紹總章之
達聰實比隆於虞舜仁恩溥博德化宣昭廣宅中圖治
之模恢保大定功之備本支繁衍宗社奠安臣等欣遇
盛時恭陳善頌仰皇明於八表如日之升祝聖夀於萬
年與天同久
詩
瑞應甘露詩(有序)
臣聞聖人之德配天地則天地之心欣合無間故必凝
英萃和以昭其盛若黃帝之甘露虞舜之卿雲是也恭
惟皇帝陛下以至誠之德統承太祖高皇帝基緒繼述
之孝不忘乎心遵用舊章未嘗改作德化所及罔不愛
戴故自天地之所覆載日月之所照臨無有遠邇熙然
泰和動植之物亦各生遂而太祖高皇帝之盛德大業
愈益光明是以天發其祥地闡其珍景星慶雲醴泉甘
露嘉禾瑞麥麒麟騶虞諸福之物駢臻沓至此臣等之
所親見天下之所共知也而聖心惓惓益勤不懈乃永
樂十七年十一月(缺)日甘露復降於孝陵凡四日松栢
之上凝為玉脂融為瓊液粲若垂珠聯若編貝臣民聚
觀鼓舞懽抃咸以為甘露之降不于其他而于孝陵者
盖聖孝所致也於是皇太子命採取馳獻于北京皇上
祗薦宗廟頒賜百官芳香之氣旁逹左右甘美之味莫
可擬倫誠天地之精英聖明之上瑞所以彰皇上之大
德為天地之所悦鑒景命之隆長太平之悠久歴千萬
世而益盛也昔虞舜有卿雲之祥百工相和而歌之萬
世之下因是想見帝舜之德使人起敬起慕今聖德之
大實同天地甘露之瑞不減慶雲是宜有紀也臣愚不
自揆輙形之聲詩以繼虞廷之歌垂之萬世使知聖德
格天之盛巍然煥然如此臣等誠懽誠忭稽首拜手謹
言甘露昭聖孝也
有瑞甘露其集瀼瀼被于長松孝陵之岡如珠之英如
瓊之漿於粲其光承彼朝陽有瑞甘露其融湜湜亦被
于栢孝陵之側如肪斯白如玉斯潔其馨有烈敷暢旁
達維彼露兮天乳之滋維此受兮上帝之貽皇有大德
神人具依集此大瑞福禄攸宜皇德之大實配于天永
言孝思太祖是憲懿彼舊章于嗣于宣夙夜敬恭穆穆
乾乾維太祖肇邦皇以廣之維太祖受命皇以康之顯
顯大猷萬方仰之巍巍成功無以尚之上帝太祖樂此
德馨屢開厥祥甘露斯零甘露斯零維帝命是膺維太
祖是承皇祚以攸寧乃取乃獻皇太子之恭乃賜乃頒
以洽于臣工匪飴匪酮既甘既融靈液攸降物莫與同
臣拜稽首天子萬年以臨下民以對上天維禎維祥繼
繼綿綿聖子神孫萬世之傳
後樂堂詩(有序)
古之君子得志則澤加於民不以位為已樂也盖天之
生斯民也寒者欲衣飢者欲食勞苦者欲得其安抑鬱
者欲得其平不有以任之則民惡能遂哉於是有大賢
生乎其間而君人者因得與之共天位治天民而民之
欲遂矣夫大賢者固與斯民同類也天特賦之以出類
之資俾人君用之以治夫同類之民推是心也則民之
戚憂其有不關於已者乎是故居其位則與斯民同其
憂民皆樂也然後與之同其樂非已之樂也盖樂民之
樂焉耳夫如是則不違夫天而亦不負乎君矣然則有
視民之戚憂若不與於已而肆然自樂乎其位者不謂
之違天負君其可乎伊尹相湯以王天下視天下之人
有一不得其所其心愧耻若撻于市尹之於民如此曷
嘗以位為樂哉必天下之人舉無失所然後其心樂焉
不然則終不樂也不違乎天不負乎君非居位之賢之
所當法歟宋范文正公嘗言士當先天下之憂而憂後
天下之樂而樂誠能先其憂而憂以圖之則民將無所
憂民無所憂而樂矣然後已亦樂其樂盖樂民之樂也
今戶部尚書兼詹事府詹事東萊黃公祗事列聖五十
年許國之心老而彌篤其志盖與文正同取其語名堂
曰後樂之堂當天下太平兆民樂業而聖仁在上尤惓
惓以安民為心公之所謂後樂者盖欲體上之仁而措
之天下使天下之人皆大享其樂而後已亦樂焉此其
志無愧於文正無愧於伊尹而亦不違乎天不負乎君
矣直備員少列得從公之後嘉公之志而樂為公賦之
公之德業在朝廷而尤著於南鄙盖表然在人耳目當
自有史書之此不著詩曰
惟天生民有欲在衷欲而不遂其心忡忡乃生大賢實
與同類受任乎君寒衣飢食勞者使安鬱者使舒熙然
其間其樂于于民既樂矣已亦克樂於君不違於天亦
若昔有伊尹篤志于民一夫不獲愧集其身迨宋文正
惟尹之似先憂後樂不忝其位後累百年天復生公克
秉忠誠一其初終祗事三聖暨今天子兆民既安無間
遠邇惟皇聖仁視民如傷惠綏撫摩其澤汪洋公曰地
官實惟臣職以安以養臣敢不飭夙夜敬恭以暢皇仁
敷而逹之其心肫肫富貴崇高公則兼有公不自樂惟
民是阜民生孔阜悉恬以嬉惟公之心庶亦用怡嗟嗟
上天生此兆庶惟君主之惟賢是輔樂先乎民而後其
躬惟天惟君福禄来降公之德業有偉其傑國則有史
兹匪克列公志所存既篤既淳黃髮番番為國元臣我
作此詩亦非用說尚究厥成以嫓往哲
引
賜遊西苑詩引
西苑之遊上賜也同遊者凡十五人賦者七人而已所
以頌上之德而鳴國家之盛也其初皆有序然大意皆
同而莫詳於少傅西昌楊公之作故特錄之而略其餘
夫君子之仕莫難於逢時尤莫難於得君諸公備文武
之才而當太平盛際明良相得治具畢張蒙恩禮之厚
鍚燕遊之樂宜也臣直何人亦忝與焉信所謂非常之
幸矣臣嘗讀周詩而考其盛衰之故盖在乎上下之交
與否也是故君以鹿鳴諸詩燕其臣臣受賜者則歌天
保以答其君豈徒然燕樂云乎哉盖期望頌禱之意寓
焉上下之情通而政教成此武王之所以盛也及其後
也至於盡瘁以仕寧莫我有下之情不能通乎上上之
澤不能及乎下上下不交則安得不衰且亂邪今聖仁
逮下如此不異於周之盛世而諸公之報上者將日進
月盛顧臣之愚誠不免於伐檀之譏然豈敢忘大賜哉
詩曰
天子萬夀此臣之拜稽而祝也又曰夙夜匪懈以事一
人臣尤當勉焉庶幾少報萬一云耳公事之暇盡錄諸
詩而謹藏之非為誇也所以示不忘也且為之引以發
其意使覽者得詳焉詩之進獻則遊之明日錄以成卷
乃明年之五月五日也
陳氏孝思圖引
陳氏世以儒為業其學優而仕者前後相望表然衣冠
之族也洪武中仲述先生為名御史自言少時嘗見先
世遺像皆朝衣朝冠兵亂失之乃命弟仲亨求善畫者
以高曾祖考繪為圖歲時行禮得瞻仰而興慕焉因名
曰孝思圖二先生之心豈徒以著前人之美哉亦將以
勉後繼也自古受姓命氏皆有爵者之子孫祖宗之德
非不盛矣而其後浸微者盖由不接於見聞而不知所
以繼也欒郤胥原皆晉卿之家其先之功烈固已赫然
顯矣然當晉之猶競也而其子孫以降在皂隸豈非忘
其先人之善而輕用其身是以至於此也乎夫爵之在
人者固可貴要必以得於天者為之本修其得於天者
然後能有得於人陳氏在元以前多顯者世久而益盛
自兹圖視之又已四代矣數十年来御史公之子仲亨
先生之子若孫州判公之曾孫相繼而仕者又六七人
其所事者詩書而已詩書者世業也世業不廢則世德
不墜而世禄有已哉陳氏子孫觀是圖者油然興其孝
敬之心而益思所以繼使後之繪者累累至十百而未
已焉豈惟陳氏之美觀哉亦鄉邑之榮也直陳氏之彌
甥也相愛之至而相期之遠故題其說以致意云
東里先生翰墨卷引
楊氏與予王氏世有連不特斯文之契也予竊禄翰林
從先生者三十七年蒙教益多矣予之事先生負恃親
愛於凡所當言者盡言不諱則有之非理而誶語則奚
敢後予去翰林或謂出先生意盖言語以為階豈旁觀
側聽者固能知其情邪而予實不自知也今以先生平
日所與書翰装潢成卷其出院後凡所委令皆有手簡
亦以類相從觀者於此可以知其愛厚之意往事之然
否不足計也惟賀皇上御新殿冊中宫二表皆有手簡
命予屬草藁今檢尋未獲俟他日得之續附焉
題䟦
題雪崖金先生墓文後
君子之於道貴乎有諸已而已有諸已而以及於人此
其所樂也予觀雪崖金先生其所謂有諸已者歟先生
學聖賢之道守之固而行之篤其於文章必據於理與
人交必盡其誠善惡好惡如黑白東西無所苟至於為
義尤奮然勇決有無難易不顧也盖其平生以古人自
期殆信然也哉其為臨江府學訓𨗳也樂以聖賢之學
為諸生講說孝弟忠信禮義廉耻未嘗一日去於口忘
於心嘗曰人之有文藻者不足貴惟行不愧於古人乃
可貴其為言如此則其所存所教者可徵矣惜乎先生
未及高夀而沒其所教者不能遠也雖然先行而後文
者聖門教人之法而先生所依以為教者也先文後行
且不可況徒以文詞為事者乎又況文詞之不務者乎
予於此而深歎夫學者之能如先生少也又因以悲夫
願學者之不幸也先生沒後二十四年其令子幼孜為
右春坊右諭德兼翰林侍講以其家學受知聖天子推
恩贈先生為右春坊右諭德古所謂位不稱德者必有
後福先生之謂也翰林學士胡公為其墓文以昭寵榮
表懿行予讀之竊仰慕焉然而不可見也故題其後以
致予私云
題顔氏三節婦傳後
右顔氏三節婦傳翰林檢討張先生伯穎撰載節婦死
事甚詳嗚呼誠可謂偉烈者矣予於此而有感也古之
王者其德積於身充於家而達於邦國故當時被其化
者雖婦人女子皆明義守節卓然有不可奪之志觀於
詩之二南可見矣後世風俗之厚薄亦視其教化之淺
深非可以苟焉者也夫婦之義天地造端苟禮法不修
則彛倫攸斁上之所施下之所效其平居逸處不知有
别者多矣況於喪亂之際乎或當時士大夫家詩書傳
習之久確然不為所易然亦鮮矣有如顔氏三節婦者
豈不誠可尚哉嗚呼天下之人固有道之以正而不從
者矣況可以滛僻道之哉此予所以有感也善化教諭
敬守節婦蕭之子也示予以此傳故題予之所感者如
此以深見節婦之賢也
題文信國公墨蹟後
右信國文公墨蹟二紙其族孫紹節所藏也當公至汀
時閩地多陷宋運已去公死國之心已定矣故其與制
使書有與老母相見即從先帝游之語及繫燕獄可謂
窮矣而從容以文章自娱略無慘怛悔懼之意故其詩
有黃土一丘隨處是故鄉歸骨任蹉跎之句誠所謂處
困而亨致命遂志之君子也而郡人王鼎翁乃為文生
祭之惟恐其不死鼎翁盖欲成人之美惜其不見此也
使得見此則其文不作矣而惑者謂公之死節乃鼎翁
成之是豈為知公者哉因觀此表而書焉以解愚者之
惑
恭題少師蹇公所藏仁宗皇帝御製詩後
永樂之初仁宗皇帝在東宫今少師吏部尚書蹇公兼
詹事府詹事職輔𨗳公宏才碩德夙夜盡心知無不言
言無不用及太宗皇帝幸北京仁宗皇帝監國當時受
寄而託重者非一人公實為之首聖德之進修善政之
逮下匡弼贊助之功為多古所謂鹽梅麯蘖舟楫霖雨
之喻不是過矣及先尚書卒公以憂去詔不許俾奔喪
而即来誠以公不可一日去左右也是詩盖仁宗皇帝
贈行之作言詞温厚恩意篤至君臣上下一心一德於
斯可見豈特奎畫之精妙而已哉今鼎湖之駕遠矣而
詩獨存仰而望之天容日華煥然在目所以寄千載之
哀思而啓其報德之心於無窮寧不在兹乎是盖公惓
惓之意也為公之子孫其尚敬念之哉
題楊少傅陳情副本後
初太宗皇帝廵幸北京仁宗皇帝為皇太子監國慎簡
忠賢以職輔𨗳今少傅兵部尚書兼華盖殿大學士楊
士竒時為左春坊左諭德兼翰林侍講其一也臣士竒
秉心誠篤操行淳正其孜孜(缺)者為上為德為下為
民未嘗有毫髮私二聖深加眷倚其所陳情盖以親故
而為是不得已之舉仁宗皇帝憫焉親灑宸翰免京為
民併永昌戍役皆免之永昌戍役非臣士竒所敢言盖
上之特恩此所謂天地之大曲成萬物者也京既得守
墳墓安於田里而完其骨肉思之惓惓不敢忘今年来
省士竒於北京求錄當時陳情副本及仁宗皇帝御批
將子孫寶之以寄其遐思既而以示臣直俾識一言臣
觀自古君臣相得如仁宗皇帝於臣士竒所謂千載之
遇也然所以得者誠篤淳正而已皆學以致之臣士竒
以此事上而報知遇之厚故京得以蒙其休由是而思
則京之子孫將欲圖報於上其惟勉於學哉凡今隸戎
伍者必與其子孫相為無窮京之子孫既蒙無窮之休
其所以為報者尚亦勉繼於無窮可也臣直之先臣嘗
仕于朝以微譴謫舒州其後起謫籍為郡守而終仁宗
皇帝即位詔有司凡若此者皆除其籍臣之蒙幸盖與
京同臣既以勉京之子孫而亦以自勉者勉臣子若孫
使皆敬念之勿忘也
題赤壁圖後
東坡先生謫黃州以李定輩之譛也赤壁二賦其用意
邃矣當曹操欲東下時視吳已若無有而卒僨於赤壁
今江山猶在而操已影滅跡絶然則英雄如操者果何
足道況李定輩邪先生雖為所困然胸次悠然無適而
非樂其(缺)直節自足以照映千古不特文章之美也
而定輩皆已潰敗臭腐而無餘矣先生嘗憤操害孔北
海謂北海如龍而操如鬼予於定輩亦云
題惟孝先生所刻踐祚篇後
右武王踐祚篇黃太史書吾邑彭惟孝先生刻置求志
堂中經亂石廢摹本亦不可得三百年来先生諸孫監
察御史百鍊始得此本而寶之昔蘇文忠公嘗謂典謨
訓誥以後惟有此書而歎莫有傳者由是太史書之而
先生刻焉先生豈偶然哉孔子曰君子修已以敬以至
於安人安百姓皆敬之效也丹書之戒豈特可以告武
王而已凡士君子皆當勉焉器物有銘其用心也密矣
以武王之聖尚如此則其下可知嗚呼予於此有以見
先生所求之志矣而先生終不遇也惜哉
題少傅楊公贈善學兄五言詩後
善學先生直之從兄也舉賢良得高要縣丞少傅兵部
尚書兼華盖殿大學士楊公作五言詩一首以贈行先
生既装潢成軸而俾直識一言盖楊王二氏有婚姻之
好不特斯文之誼觀詩所叙已三世矣自公而上不論
也故其情意藹然見於言辭之表其篇末所謂安嫠惸
保忠貞則公所望於先生者夫朝廷之命有司以安民
而已嫠惸民之至窮仕者所易忽也故君子為政必先
於此世之為有司而能知此者鮮矣質之強者往往急
於欲視民如狼將羊於其安否不計也弱者則望塵而
拜伏順風而奔趨惟有勢者之從而撓乎民苟不盡如
其志則笞箠隨之其身且不能保何能為民計哉惟學
道之君子忠以治國正以持已乃能酌其本末而施其
所宜然亦難矣今公以此期望於先生此公之盛心而
先生之所宜務也祖宗以来讀書而仕自侍從以至於
府州縣無不有也其持已之正體國之忠皆家教所素
聞者惟先生加意焉則不負於國家不忝於祖宗不辱
於公之贈言而直有榮耀矣故書此於下方云
恭題梁氏所藏仁宗皇帝賜詩後
右重陽久至日二詩賜翰林侍讀梁潜者皆仁宗皇帝
御製永樂十五年太宗皇帝復廵幸北京仁宗皇帝在
東宫監國今少傅兵部尚書兼華盖殿大學士臣楊士
竒時為翰林學士兼左春坊左諭德臣潜亦兼右春坊
贊善皆留輔𨗳仁宗皇帝緝熙聖學道德日新而又篤
意文事臣潜忠亮清謹學問該博而文詞雅正其言多
契於上心上深重焉二詩盖是年所賜者皆上所自書
觀詩之所謂則知潜之所以受賜者非苟然也其後臣
潜坐累赴北京以卒而諸子不在側於是二詩皆失之
雲漢之章奎璧之文必有所麗終不淪晦然梁氏之子
孫與凡知梁氏者皆深惜焉今年臣潜之子楘會試来
北京記憶聖製求吏部郎中程雲南繕寫成卷俾直識
一言臣聞孔子作春秋以寓王法百世之下不必親見
其書凡經之所予者莫不以為榮今宸翰雖逸而睿詞
具在所以寵榮梁氏而賁飾之者豈有窮哉梁氏之子
孫尚永保之
題衛生易簡方後
醫者仁道也盖始於神農黃帝其後扁鵲華佗之流皆
神於其術然世之君子欲博施濟衆者未嘗不用心焉
故以伊尹之聖而論湯液陸宣公許學士皆著方書以
傳若此者非一也其仁之及於人可以數計哉天地之
生人仁也然不能使之全其生故聖賢為醫學以濟夭
死所以成天地之仁而為人司命也此其心盖與天地
流通矣而可以為藝小之邪禮部尚書毘陵胡公初使
於四方公事之暇輯諸醫方之有騐者凡十二卷名之
曰衛生易簡方既表獻於太宗皇帝將復鋟梓以惠天
下公之心盖伊尹陸宣公許學士之心也昔之君子有
自明其志者曰達則為良相不達則為良醫二者皆得
以施其博濟之仁今公有是書傳於人人之受惠多矣
而又佐天子任禮樂之事推以節民心和民聲充而至
於贊天地育萬物然後為功之成此仁者之所能而達
者之所為也豈特醫乎哉故因觀是書而識於後云
題汪景房沈籍事後
予讀元翰林修撰張子長所書汪君景房事又識景房
之裔孫秉心而信仁人之澤之遠也盖仁者天之道也
君子以仁存心斯無愧於天則天之佑之有窮哉當錢
氏納土時為其臣者孰無去就利害之思得早入朝以
自託幸矣況奉圖籍納土之臣其階於榮顯可必也景
房獨存愛人之心不忍其復困於重賦遂去其籍寧自
棄於貧賤而使十二州之人得輕税之利其心之仁如
此豈非天之所佑哉宜子孫之久而盛也古者十一而
税軍國之用量入為出而上下皆足後世費用無經故
往往加税加税而又不足則暴征横斂以繼之民困無
聊於是卒亂以亡書曰民為邦本本固邦寧果能節用
而愛人則豈有亂與亡哉錢氏賦重民困有亡之道雖
不納土勢亦不長其自歸於宋也乃天哀其人不使重
困於兵革而錢氏因以成歸德之名盖幸也浙之輕税
雖成於王方贄然使其故籍尚存方贄亦莫如之何自
是以来民享其樂利百三四十年高宗立國於此民心
戴之又百五十年而後亡盖由祖宗德澤在人而此乃
其大者也推本而論之景房之功豈細哉子孫之久而
盛盖宜也於戲後之仕者有欲為宇文融皇甫鏄之徒
其尚監於兹哉
題方御史所藏顔魯公坐右帖真蹟
禮國之大防也國家不振則禮必先壊然下陵上替而
至於大亂唐室當亂之後而猶僣踰如此魯公之書所
以扶世道也豈為區區坐次哉況其書法謹嚴固當百
世寶之也
抑菴文集卷十二
