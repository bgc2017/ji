抑菴文後集卷二十九
銘
禮部侍郎陳公墓誌銘
陳氏之先汴梁人宋建炎間有諱譽者為嶺南清海軍
節度使終于官子晏蔭東莞令因家邑之延福鄉由是
為東莞人公高祖祖舜曾祖誠子祖用廣父宗彛皆不
仕宗彛娶翟氏生四子公其長也自幼聰敏喜學從邑
庠訓導黃先生受書經學成領鄉薦會試不偶入太學
選為桂林府學教授嚴條約以身先之時有詔武臣子
弟皆受學公日進諸生講聖賢之道所謂忠孝仁義之
說必使身體而力行之諸生雖文武不同莫不皆有所
得都督韓觀總兵鎮廣西猛悍不下士聞公之教心悅
誠服每以儒師加禮焉秩滿陞國子助教永樂初近臣
言公有治才不宜置之散地詔試在優等擢知許州始
至人以儒者易之公少有警發衆為悚懼乃更以寬厚
寧民未幾代還改滁州均徭役時征斂禁姦戢暴民用
大和太宗皇帝廵幸北京所過先遣廷臣察吏治問民
隠治有異效者加陞擢焉衆皆言公績最滁人恐失之
詣闕乞留遂陞揚州知府掌滁州事賜綺衣一襲鈔五
百貫禮部宴餞給驛遣還在滁又九年陞四川按察使
四川去京遠民不畏法豪吏黠胥姦弊百出公至一治
以法不少貸軍中暴横有號彪虎太歲者人莫敢犯犯
輙受竒禍公廉得實為設方略密遣人捕之皆置之重
典而人以寧乃建言修武備慎刑罰眀禮制復義倉正
風俗等九事上嘉納之召還改南京通政使掌國子監
事公既樂於教諸生亦樂於學而以内艱去服除復為
南京通政使出納命令罔不眀允上喜其盡職賜之誥
命以示褒而曾大父大父父皆贈通政使妣與妻皆淑
人正統初陞調南京禮部左侍郎於稽古禮文之事尤
拳拳不少懈又五年以年踰七十乞致事上許焉公德
行淳懿文辭典重人愛之若拱璧其所進於上有廵狩
頌平夷頌鐃歌鼔吹天下傳誦之搢紳士大夫求碑銘
序記詩賦諸作以發德述懷娱情寫物者足相躡於門
公應之如響故所作最多今傳者有琹軒集歸田藁若
干卷尤好著書凡所臨郡邑必采其山川人事風俗物
産所以供賦税之正而適上下之宜者為書以傳若穎
川永陽羅浮成都等誌皆具存其識鍳精眀取舍不妄
賓興之歲公必在主司之列而收得人之譽及致仕而
歸鄉之學者有所請益郡縣守令政有未逹者得咨度
於公黃蕭養作亂其所以制禦綏靖卒保無恙者公之
策為多公生於洪武庚戌五月初七日而以景泰甲戌
十月十六日終享年八十五配淑人袁氏有婦道先卒
葬縣南三十里竹溪之原又娶侯氏子男二亦先卒女
四孫男二將以年月日奉公之柩與淑人合葬焉墓宜
有銘鎧以公之友左副都御史致仕羅公亨信所為行
狀來請予嘗託交於公知公文行政事之善且與羅公
同年又知其言足以取信扵後世誼不可辭乃為序次
而銘之銘曰
東莞陳宗來自汴梁武德桓桓奠此一方傳至于公益
篤文藝奮迹泮宮遂領民事今之太守乃古諸侯千里
滁陽賦政優優繼登外臺克謹邦憲政肅刑清俗為之
變典教成均學者有師執事之樞出納具宜維少春官
禮樂是輔帝實用公公乃求去白髮蒼顔老于故鄉賢
哉二疏千古相望山川出雲雨彼黍稷功成來歸孰知
其力公今逝矣與汗漫期有美在人百世之思
王思賢墓誌銘
泰和南富處士王公思賢以洪武壬午七月一日卒年
七十七其子若孫奉葬於其鄉賽口山既又以地不吉
也乃以永樂二年(缺)月(缺)曰改葬其鄉之甘溪葬十八年而未
有銘其墓者其子守訓大懼無以昭德示永久使子維
以鄉先生歐陽永清所為狀來求銘按王氏其先自
廬陵何山徙居安城之連嶺後有諱扆者始為泰和人
其曰興祖廷圭功迪者則公之曾祖祖父也雖皆不仕
而皆以詩禮世其家公少而能學長而有為事親治家
必盡其道平居孝謹恭儉不妄言笑家故饒財然不以
自累洪武初覈民田人有以不實誣公官没入其貲衆
皆謂公宜如何公處之泰然未嘗怨誣者於是其父老
矣而公之所以奉養不異於盛時官私百需皆自公出
上下給足而家復以興盖其素所服行者有以致然矣
性方潔和易口不言人過而樂教其所不及待其子弟
則甚嚴不肯一縱之於不善之地凡言事必據於理與
人交終始如一不以勢利為親疎素不嗜酒然未嘗以
已律人長筵廣座公居上必從容笑樂使飲者各盡其
歡嘗曰醒醉各有趣夫何異因自號獨醒老人前翰林
學士解公為之傳南富去縣西十五里其地多大家而
如公者無幾人故鄉人子弟服公之德有失其平者得
一言無不意滿而去初娶羅氏再娶蕭氏子男五人守
一守約先公卒守敬守行後公卒今存者守訓公第二
子也女一人孫男八人維今貢為太學生經太康縣學
教諭曾孫男(闕)公卒之日遺言其子必以詩禮教人而
以勤儉裕其家於乎賢哉予雖不識公然觀公之子孫
服公之訓而知公之德則惡可不銘乃為序而銘之銘曰
王自廬陵徙于安成再遷泰和其家以興公德之茂
不失其恒雖未顯榮有蔚厥聲衣冠儼然雍容降升皆
醉者人惟已獨醒甘溪之原和氣所凝子子孫孫百世
其承
歐陽公觀民墓誌銘
泰和蜀江歐陽氏始自萬安常溪而分盖唐吉州刺史
琮之後元國學錄德高德高生孚先孚先生以定則公
之曾大父大父父也公諱琳字觀民嘗以父命為伯父
以信後自少疏通有幹局所遇無難事官私諸務公皆
任之不以煩父兄元季盜起鄉民有欲為應者公捕送
之官且欲舉義以保鄉里而賊勢日甚不可支廼奉親
出避艱難之際極力營養務慰悅其心親殁殯葬無違
禮國朝定江西吉安内附始克有寧宇大將常遇春取
贑州令泰和諸縣以民丁從擇公領之軍中指顧皆如
令主者愛其才師還欲挾如京師用之公懇求歸田里
始誅蓬藋治耕稼然官府初立法制未定征賦以田為
凖公兄俊民素不任事事至無奈何悉以田歸公曰吾
無用此也公為治辦而復歸其田承平日久合族而居
長幼殆數百人公與叔以忠兄性民性翁俊民四公者
為鄉族儀表隆然敬愛之施公嘗舉祖宗德義之實以
教諸子姪延明師於家塾訓切之務趾美前人其後累
累以經學顯者公端莊厚重惇夲尚質家雖豐而自奉
儉約待親姻必盡禮而視宗族一以仁從兄逸民早卒
公長育其子允恭分貲産與之允恭又卒公又撫其子
浤濟浤濟又相繼卒公又厚撫其孤閒居無事子孫宗
族見公者必從容與語勉以孝弟忠信禮義廉恥嘗曰
往年鄉邑之豪多怙侈蔑義自謂人莫我何今皆澌盡
無復存者惟讀書循理之家猶不失其故則天之佑善
可知也且富貴貧賤各有分不可以幸致亦不可以幸
免惟當安於義而已其教鄉人子弟亦如之平生未嘗
以言忤物以色陵人人或有違負公者公處之無少異
衆為公不平欲與校公曰吾求天知而已何暇與彼校
得失哉人往往自化服公於經史皆通其大義尤熟于
文選及陳夀三國志多能暗誦至議論當時事與人之
賢否犂然當於人心凡隂陽醫學山經地志諸書皆所
深究遇有善者必手錄之至老不倦喜蓄善藥以濟人
嘗有贑卒艤舟河下同輩二人病且死莫知所措公往
視與之藥留十餘日病可乃令去後以事至贑二人者
遇公率其同伍羅拜曰公吾父也嘗活我然公亦不能
記憶徒唯唯而已其他賙窮恤匱尤多生於元元統甲
戌八月十七日以宣德丁未二月初九日終年九十四
是年三月十七日葬縣西郭石獅嶺下公所自卜也公
再娶皆南富王氏後娶龍丘曾氏子男五人長允清淶
水縣學訓導次允賢國子助教次允仁屢聘為儒官不
就次允乾次允和雲南按察副使女六人皆適士族孫
男十九人廣湘廣漴廣[泳-永+貢]廣哲廣莆廣淶廣浯廣濬廣
灤廣澗廣沐廣德廣澧廣灞廣沔廣濠廣洧廣淳廣溆
曾孫男(闕)人時峻珽顯泰勉華瓌光熙效蕳欣祐綱(闕)
玄孫十人直與公之季子允和通婚姻嘗得拜公
館下時歐陽氏之長者惟公一人接其詞氣温然盛德
君子也竊謂子賤之賢孔子歸於魯之君子今鄉邑有
公在焉後生小子得以瞻望其儀型而興於德義庶幾
善類之多也而今已矣其可復得哉公葬已十八年而
墓未有銘允乾數以命直直縻於職務未暇也至是廣
哲為浙江按察司僉事來京師復以銘為請嗚呼公之
德自足以不朽直何以副賢子孫之意哉其尚敢緩耶
乃按狀序而銘之銘曰
曄曄名宗盛德在公于家于鄉孰比其隆壽考百年公又
多子多子多孫公既受祉維老成人衆之所望天不愸遺
人胡不傷石獅之岡公所卜吉歸安于兹過者必式
夫人蕭氏墓誌銘(代郭公緒作)
夫人蕭氏諱夀泰和禄岡處士蕭以吾之子而歸我肇
慶太守王公為繼室慈儉順祥以克有其家處士君素
富既歸王公又貴顯而夫人樂居田里澹泊自足浣濯
之衣菲薄之食處之不厭未嘗矜飾以自大猝然見之
不知其貴且富也家雖豐裕未嘗妄費一錢而所以經
營綜理者益密盖忘其身之老也王公初娶歐陽夫人
有二子夫人能撫愛之逮事姑李夫人李夫人者公之
繼母有德有能當王氏中衰李夫人嶷然自守撫育其
後嗣以再造其家鄉里敬服焉夫人事之無違禮其待
宗族鄉黨不問疎戚愚良皆有恩意其生以至正戊子
五月十九日而以永樂庚子正月二十日終享年七十
三夫人有二女長嫁周仲威者早寡次適嚴敬仲其二
子長曰信字行敏次曰直字行儉今為翰林侍讀孫男
七人女三人其葬以是年十二月某日其墓在禄岡南升
仙嶺之麓葬既有日使來求予銘嗚呼予文何足以彰
夫人之德哉然不可辭也乃序次而銘之銘曰
於惟夫人慈順儉勤克有其家而約其身仙嶺之原有
崔者墳昭德垂休述此墓文
劉宗慶墓誌銘
永樂十八年庚子二月二十四日前完縣丞劉宗慶卒
于河西務時予在北京與其平生故舊聞之皆傷嗟出
涕五月予以内艱歸過河西務往哭之十一月其姪渙
與其子完州等奉喪歸至泰和姪同文來泣告予曰吾
叔不幸以喪歸卜以是月初一日葬縣南門外龍洲上
先生嘗辱與處則墓非先生莫宜銘敢以為請嗚呼予
與宗慶相好十五年今雖哀苦不文其忍不銘吾友耶
宗慶居泰和縣東祖某父某皆不仕至宗慶乃以邑庠
弟子歴試於吏部擢丞完縣方盛年有才局遇事果敢
其令與簿皆聽其所為縣有逋租積三年弗完者宗慶
首出俸貲倡僚吏代輸其他事皆辦集一縣稱治今皇
帝以舊藩為北京完縣在畿内扵事尤劇宗慶理之無
不宜者時方調郡縣出薪炭以給用所與處者皆中官
要人其下怙勢干求有弗得即媒孽其間故司出納者
多敗去行部以宗慶為能使典其事宗慶洗手奉公夙
夜勤慎請託雖不行而亦無所忤既歴三年未嘗有違
言者宗慶歸後來者又相繼敗而宗慶之能益顯其後
縣人有應從戍者逃去宗慶以其族人代之用事者以
為罪乃落職居河西務宗慶處之恬然賓客往來輒置
酒相樂終日忘倦曰如是足矣歲己亥予以外艱服闋
赴北京宗慶聞予來俟于河上相見甚歡則告予曰吾
近得痰疾氣逆上幾死今再見幸也嗚呼孰知去一年
而宗慶竟死矣則知人之處扵世者其可自恃以久乎
其生以丁未月日享年五十三妻鍾氏同邑某之女有
女四人又娶慶都某之女生四子完州北京復任重關
也宗慶雖不幸客死於外然既知義命而能安之則亦
何憾之有予與為銘亦以慰宗慶也銘曰
材足有為而又逢時退而就卑益恬以嬉知命不違死
則奚悲我銘用昭永永弗隳
羅先生墓誌銘
先生羅氏諱河字德崇一字象賢西樵其號也世家廬
陵之清湖自幼讀書穎悟異常人嘗遊吉安路儒學從
勤窗王先生受詩經日有造詣元季兵亂乃歸學于家
與其諸兄自相師友經史百氏靡不窮究暨天下大亂
隣境多寇壘先生相其兄自持倡義保一鄉人德之國
朝受命儒道復興先生遂以學行師後進文章翰墨往
往爭為人所傳洪武辛未用薦舉為武昌訓導日與諸
生講聖賢之說凡經指授者多克底于成久之歸老于
鄉鄉人學者復相踵于門先生誨之不倦其教宗族子
弟必使守禮而蹈義與他人言亦依于孝弟忠信盖本
諸其身云其祀先祠掃墳墓歲時必謹至於先世遺文
法書名帖皆手自校錄以遺子孫雖老不衰羅氏故望
族先生五世祖妣蕭氏在宋時以上夀錫封孺人文信
公以親故嘗拜跽稱夀扵堂上既貴猶然高祖融齋景
定元年以明堂恩贈承務郎妣蕭氏封孺人曾祖濬祖
則揚父求過皆不仕先生生元至順辛未十一月某日
沒於永樂癸未某月某日年(闕)娶同鄉江隂劉氏子二
人孫男四人曾孫男三人葬其鄉某山之原而墓未有
銘至是適均卜改葬于某山之原乃自為狀使子彬來
北京請直銘之直少嘗從舅氏歐陽先生學以故人子
得拜先生於永和先生風儀秀整語言切實所以垂訓
者甚至今四十年每思之不能忘其何敢愛不腆之辭
不以銘先生墓乎乃序次其大槩而系以銘銘曰
清湖之宗來自金陵世有德義藹然聲稱先生承之學博
以宏人所儀刑而已不矜越七十年不爽于恒荃蘭杜蘅
有苾其馨峩峩新阡子孫是營載德垂輝刻此墓銘
封御史宋公墓誌銘
監察御史宋原端既聞其父一聰公之訃當歸治喪事
乃來北京請命而後行奉其友右春坊諭德黎君恬所
為狀謁予告曰生之父實有奥學淳行生忝以科第成
名者皆庭訓致然也及濫官雲南道其所以教者尤篤
凢敬慎潔廉盖諄諄命之生得服膺焉幸歴三年無過
舉吏部以為稱言扵上推恩封文林郎雲南道監察御
史勅且下而訃至矣嗚呼痛哉今歸奉葬而墓宜有銘
庶幾託以不朽敢請扵先生予與原端居同郡誼不得
辭按狀公諱敏一聰其字世居永豐遷鸎鄉之白水里
為名族高祖邦達元信陽州判官曾祖貴忠祖夀考父
永泰皆不仕然詩禮相承為鄉邑所推重公秀穎純茂
篤志於學凡經史百氏之書靡不研究工扵詞翰與弟
一誠皆有志科第而不遂乃出以教學者學者爭師之
孝扵親睦扵宗族鄉黨其持已待物一以誠信非義不
為非禮不行藹然君子長者之風生元至正癸卯十月
初十日而卒扵今宣德癸丑正月日享年七十一娶黃
氏有淑德二子長即原端次行端孫男三予聞人之有
德善者必獲佑扵天生雖未食其報而卒享其榮若公
者非天之所佑哉是宜銘以昭德垂後葬以某年某月某
日其墓在同里帶源之西巖銘曰
遷鸎名宗藹文學衣冠相繼儼蔚若有美夫子玉在璞
惇德勵行志愈確賢嗣承之奮寥廓推恩褒封荷優
渥龍光下賁洞玄漠吁嗟天道信可託辟之稼穡種必穫
我為銘詩警涼薄更百千年久彌灼
太宜人楊氏墓誌銘
太宜人楊氏諱觀豐城人曾祖祖父皆有善行而皆不
仕太宜人自幼端重寡言笑工於女事父母愛之為擇
壻得同邑丁公尚文既歸善事其舅姑飲食衣服必躬
治以進朝夕勤甚舅没年七十二而老姑獨在堂太宜
人奉事尤謹其心懽焉年九十而終丁氏素饒財遭亂
失之公乃有四方志挾其貲旅遊於外者二十年太宜
人治家事扵祭祀賓客吉凶慶弔凡諸所行皆中節由
是公得如志卒能再豐其家平居教子必使讀書為善
於諸女婦必戒以貞靜謹嚴其言鑿鑿乎不少貶至待
妯娌則藹然其和遇窮困撫幼賤皆有恩初命子鉉赴
南京受學於丁季恒先生所以訓勵資給者甚備學成
以進士入官太宜人得食其禄而教戒尤至鉉初任太
常寺博士得封孺人及為刑部員外郎遂加封太宜人
今進位刑部侍郎於法當封淑人而乃不能待以正統
六年二月初一日卒於家距其生丙午之歲享年七十
六子男五女一孫男八曾孫男五侍郎君聞訃解官歸
將以年月日奉葬于(闕)之原以行狀授予請為銘納諸墓
中予受而讀之知其婦道母儀皆可為師法於葬宜有
銘况侍郎之孝而予沗交好奚可辭銘曰
孝事舅姑順相夫端厚淑慎厥家宜善既積累慶有餘
令子顯赫升天衢恩封屢進禮秩殊高堂鼎食旨且腴
忽焉而逝良可吁我為銘詩賁玄廬後百千年永弗渝
尚寶卿張公墓誌銘
尚寶卿張公諱信字彦實以正統七年二月初三日卒
於(闕)年六十以年月日葬江寧鳳棲鄉先塋之次其子昱
昂以尚寶卿朱君用和所述公行狀來謁銘公東萊掖
人曾大父諱某大父諱興考諱五以公貴贈尚寶卿母某氏
封太宜人公天性至孝自幼已能奉父母飲食不敢先
居父喪哀毁幾滅性而事母尤篤母嘗病醫弗能愈公
焚香籲天刲肝和湯以進母病遂愈事聞太宗皇帝嘉
之詔旌表其孝行而召為尚寶丞能以勤慎舉其職秩
滿陞少卿仁宗即位陞尚寶卿而封贈其父母賜之誥
命又滿九年於例當陞正四品徙他署上以其先朝舊
臣不欲使去左右命復為卿而食正四品禄至是乃以
疾終永樂之初朝廷有所纂述既成書當用寶識之予
時在翰林與公同事者幾二年每朝罷輒相與任其事
然公必以書自随稍倦更休則退坐屏處出書相講論
務窮極旨趣當時皆深美公以將家子而篤學如此其
賢於人遠矣及同事仁宗皇帝於東宫旦莫同出入者
又二年公忠勤切至臨事儼恪其與人處則雍容謙退
未嘗有所忤人亦莫不敬愛之在位三十餘年未嘗易
所守可謂篤實君子矣勤於治生有别業在都城東暇
則課僮僕力樹藝衣食之餘以待賓客賑窮乏不少吝
事其兄義極恭愛義為旗手衛正千戶無子公奉太宜
人命以次子昂為之子兄卒昂襲其官公教之忠孝必
無墮前人功而思保其禄位正統六年朝廷出師征麓
川昂在行見公有疾欲求免公戒之曰爾年少當捐軀
徇國毋以我為念昂遂行以破賊功陞指揮同知獻捷
至京師而公疾甚昂不敢留復奉勅詣軍中而麓川平
即馳歸闕下冀得一侍疾而公已捐館矣嗚呼公之教
子有成績而不及與其榮人皆為公惜之娶楊氏封宜
人生二子昱昂也女一孫男二予既悲公不復見而公
之子乃能求銘以葬思著其德于久遠其何可辭銘曰
東萊之濱生此令人既孝乎親亦忠於君寶璽是司小
心慎密逾三十年所履如一鳳棲之鄉其安其藏昭德
有銘愈久彌光
孺人費氏墓誌銘
孺人費氏諱妙清以正統七年五月日卒于家年七十
子敬為監察御史在京師聞訃慟絶即解官歸治喪以
翰林脩撰張益士謙所為行狀謁予告曰敬不幸失慈
母罔極之恩不能報其痛甚矣若葬而不得銘以昭德
垂後則何名為人子敢請於先生予與敬素厚且哀其
意不得辭按狀孺人世居歸安之淩波里父原達母吴
氏皆有善行故孺人之生亦端重柔淑閑於姆教凡諸
女事不程勸而能父母愛之為擇壻得同邑處士嚴士
毅遂以歸焉處士孝弟忠信雅有志於四方常挾貲以
遊家事悉孺人主之以勤儉自足處姻族撫下人待鄰
里鄉黨皆盡其道見貧乏者賙之橋梁道路有欲修而
弗給者亦助焉居常蔬食曰吾非他有慕也不欲以嗜
味傷物耳敬早有志於學孺人相處士日夜奬勵之學
成取進士為縣令御史又每以忠孝為訓故敬大有譽
於時而孺人夫婦得偕享其禄恩封之典將及之而孺
人不待矣此敬所以慟而不能已也孺人一子即敬孫
男四女一其葬以某月某日墓在(闕)之原於乎孺人之
德善如此而子又克孝是不可不銘銘曰
婦道之良母德之光胡不百年而忽云亡藏于斯丘龜
卜所定利爾子孫以鴻厥慶
中書舍人周君墓誌銘
永樂中太宗皇帝嚮意文藝既以經術求賢矣而攻書
之士學有師法者亦徵詣京師有所纂述使執筆其間
姑蘇周君璿用珍與焉其書宗虞永興在朋輩中最有
名久之得官為營膳所丞然未嘗去館閣與人交謙慎
有禮士大夫雖前輩名德多愛之而用珍久益敬不見
有闕失遷中書舍人益謹飭不懈而書亦益有名秩滿得
推恩封父母而二親皆得食其禄鄉邦榮之母没治喪
如禮起復未幾復以父喪去官既即吉將朝京師有疾
遂弗起臨終自以不克報君恩為慊而勉其弟與子以
忠孝正統辛酉九月七日也年五十七其天資明敏多
讀書又通醫術喜吟詩於晉唐名帖所積尤多其畫師
董源作古松法畢宏韋偃揮毫洒墨變化不窮京師人
多好之用珍亦不厭其求其為人如此周氏之先居鄢
陵宋南渡時有諱(闕)兵馬鈐鎋守平江之嘉定州因
家焉曾大父繼善元平江路醫學提舉大父自牧為鄉
校師父仲立封從仕郎中書舍人母陸氏封太孺人妻
張氏贈孺人繼室施氏封孺人子男一曰浩女二以卒
之明年葬長洲縣彭華鄉金盆塢之原而墓未有銘其
弟寧波府學教授璣貽書翰林徐編脩良玉請為行狀
託中書舍人凌尚義持來謁予銘予於用珍亦素厚嘗
念其以憂去而冀其速來不知其遂死矣惜哉銘曰
楚楚兮令儀渺渺兮予思悵一去兮不復來金盆之原兮
此焉歸於呼奈何兮胡寧不悲
張君墓誌銘
張君諱(缺)字彦彰别號耕逸其先清河人唐末有諱容者
為吉州刺史因家于吉宋建隆初孫渥乃徙居吉水縣
文昌鄉之西圑里世以儒術顯聞君之曾大父尚友大
父心顔父允仁皆不仕而皆有學行母顔氏以至正壬
寅十月初十日生君君自幼穎敏闓悟博覧經史一見
能了其大義座客嘗有言周勃呼軍門令左右袒以為
逹權變君曰斯時唯當喻以義豈當問其從不從邪其
意與先儒合前軰長者大竒之及長學益進智識亦超
邁宗族有事皆取决於君然君未嘗有矜色居常嘿嘿
似不能言者至論事之是非析理之同異衆言紛紜莫
有適當者君徐一語折之無不悅服君雖負竒氣然所
行必由道早失父事母顔夫人極愛敬伯父晚年喪子
諸孫幼君養之如父厚扵兄弟先廬悉推讓之從兄死
君教其子宗璉尤嚴見其能學則心為之喜諸子弟有
悦學者皆奬勵以成之族有遺孤女從其母適人而許
與非類取而育之擇名族歸焉從兄弟某遭疫舉家莫
能興衆亦莫敢過其門君獨日往視予湯藥死則殮葬
焉緦親有中歲猶鰥者君出財為禮俾之娶謹於取友
非其人則深絶之性不喜飲遇賢士大夫相過從輒傾
倒為懽至竟日不亂尤倜儻有才略好古人竒節偉行
非常之功歲壬午永豐吟田羅坊人作亂聚衆萬餘殺
人掠財焚廬舍故家大族皆慄慄危懼務奔走以圖存
君獨思保障一鄉傾家養士召鄉人子弟喻以逆順禍
福部署為扞賊計衆樂為之用遠近來依君者君皆能
館榖之賊素聞君名亦畏君君覘知之率敢死士夜出
旦乘大霧擣賊巢賊倉卒不知所為殺戮無筭餘衆各
鳥獸散比官軍至聞賊平止不進縣令丞欲上其功君
力止之曰吾為家族計耳何功之有君子謂魯連不過
也甲申歲歉君推其餘積以濟饑所活甚衆永樂丙戌
十月二十四日以疾卒年四十五聞者莫不哀之娶劉
氏有賢行五子長容重後君十四年卒次容端次容肅
次習早卒次容靜君嘗欲各教以一經今皆能為士人
女二孫男(闕)以某年某月某日葬君於里之故寺祔大父母之兆
然墓尚未有銘至是容端以君兄子宗璉舊所為狀來
求銘予觀君之才行信所謂竒偉不常之士稍振其端
而所立已有過人者使效用於當時得盡出所有其功
業豈少哉而惜止於斯宗璉故大理丞嘗官春坊與予為
同僚予知其言信故不辭而為銘銘曰
嗚呼張君承閥閱之華服禮義之腴才足以奮厥謨行
足以世其家而不永年命也奚辜銘以昭之千載弗渝
都事熊公墓誌銘
熊氏居南昌之盧觀為右族在宋有仕至補闕曰雲卿
者公之五世祖也曾祖叔美祖敬昇父中立皆不仕中
立娶劉氏生公扵元至正丁酉十月十六日今正統壬
戌十一月日以疾卒于家年八十六公諱紀字景方松
節其號也自少端重喜學多讀書孝弟之行成於家孚
於鄉里其與人處寬和而有恩歲饑常發粟以賑貸貧
不能償者焚其劵鄉人有受傭於家必豐其飲食常直
之外又厚資給之曰吾扵鄉曲當如是豈惟酬其力哉
家雖豐自奉甚約其教家人亦如之至待賓客則甚厚
性坦亮剛毅好古人竒節偉行洪武壬午有司以才武
薦公用事者便宜授公六品公知不可為竟謝去會造
船海運費繁役重守令屬公董之部使者苛急衆不勝
其嚴貸白金六百兩以就事弗克償公曰吾觀役夫多
貧若責之急必有損産業鬻兒女者獨取於家償之衆
皆誦德焉子尚初以才舉當得官需次于家公教之勤
慎平恕而以不欺為本前都御史顧公佐舉尚初為都
察院都事用公之教有能名於是朝廷推恩封公為都
事鄉人皆以為有德之報公饗其榮養將二十年而所
以教子孫者尤篤至是雖以高夀終而大夫君子猶惜
之娶徐氏有賢行子二長尚初今為都察院經歴次尚
爵女二孫男六曾孫男(闕)尚初卜以某年某月某日葬
公(闕)之原以國子助教李洪所為行狀來請銘嗚呼公
之德宜有銘而子又克孝予奚可不銘銘曰
熊於南昌蔚為故家而公承之亦孔之嘉其福則那
其夀則遐昭德有銘百世之華
王處士墓誌銘
泰和王君伯彰以永樂二十二年二月十四日終于家
年六十九其子若孫將以某年某月某日葬於(缺)原而以狀
來請予銘予與君交也後而相知為深其何敢以不敏
辭乃按狀序而銘之君諱環伯彰其字世家邑之梅岡
自少力學通諸書慨然有志於用而諸兄弟多喪亡惟
君在父母老矣因自嘆曰親老乃欲仕耶遂隠居榮養
朝夕左右能得其歡心父母疾奉侍尤謹湯藥必親嘗
親没葬祭無違禮寢苫枕塊三年然後復既久而哀慕
不衰好善急義出於天性親族有幼孤者長育婚嫁之
死不能葬者為具棺葬焉歲歉則出榖以賑貧乏貸而
不能償者不切切計也故鄉稱為有德歲辛未里中大
旱巫尫百方禱之不雨禾則盡病君歎曰若是民其殍
矣乃自作壇以籲天誠意懇至越三日大雨人又以為
有德之應皆歌詠焉嘗一至京師今少傳楊公故翰林
侍讀梁公皆相推重梁公後以憂歸君遂禮而館之使
諸孫受學焉益相與為莫逆性尤高簡閒曠喜賦詩得
唐人家法吾邑故族富而有文如君者甚少君亦以此
自豪遇大夫君子相從講論連日夜不厭長筵廣席高
吟大唱以為歡他莫之顧也由是為不能者所忌而尤
以門第自重鄙夫窶人一旦勃然起者未嘗比數收拾
故素出其下者尤忌之然君一不以屑意自號樵雪人
異之曰君非樵者也君曰吾豈欲為會稽守邪清苦自
勵吾志也與其從兄子朋相友愛一味之甘不聚不食
故宗族子弟皆化之王氏夲長沙人南唐時有為吉州
法曹者因家廬陵之甲村今居梅岡則自甲村徙也六
世祖約齋宋咸淳間與弟某皆以易經舉進士而約齋
與文信公最相愛然至君之祖則堂父道濟累世皆不
仕而皆稱為善人長者君娶清湖羅氏之子婦道母儀
克刑其家子二人長某先五年卒次某孫男七人曾孫
男二人憶永樂廿年予以内艱起復赴北京君因邀予
過其家相與觴詠至夜分不寐既旦遂别去未半年而
君已矣此予所以深惜者也故既為詩以哀之又因其
請而為之銘亦情之不能已也銘曰
嗚呼王君有行有文不詭而羣世嗣其芬蒼山鬱盤有
崔者墳慶澤斯存利爾後昆
范仲彰墓誌銘
仲彰姓范氏諱文煥上虞人也忠厚坦亮厭世之為機
械者因號守拙子人信其行因亦以是稱之好學能文
博覧強記少從四明桂彦良先生受詩經欲有為於世
值元季衰亂不遂也嘗一遊齊魯燕趙之郊訪古人遺
跡登覧吟嘯慨然歎息人莫之測也其事親能飬志有
疾則躬調湯藥衣不觧帶母嘗冬月患熱疾幾殆思食
瓜不得仲彰冐風雨走百二十里得之會稽市中及暮
而歸以啖母疾遂瘳葬其父時積雨泥淖仲彰禱于天
得稍霽葬畢復然人咸以為孝誠所致事伯父仲父皆
盡禮病則為治湯藥死則具棺衾殯歛焉撫其遺孤尤
厚好義樂施賙窮恤匱人有假貸不能償者折其劵洪
武乙亥有詔舉賢才左軍都督府經歴俞均息薦仲彰
仲彰以疾辭而縣令李惟中強舉為耆老嘗與論賢才
將薦舉焉仲彰以葉砥履道對惟中薦之起自戎伍為
考功郎中而人以為當永樂元年縣南黃路溪蝗生縣
令丞令民捕之而浙江按察僉事林公亦以蝗故至上
虞責縣令丞曰蝗生由爾曹失政也捕之而用非其人
益為害林公知仲彰廉謹乃專委用焉仲彰念非人力
所能盡於是齋沐禱于社不數日蝗無遺類鄉人歸德
於仲彰皆歌頌之永樂六年又用薦者徵至京以年老
辭歸縣官每行鄉飲輒以大賓之位處焉永樂二十年
某月某日卒年七十九以某年葬城南工黃山先塋之次范氏
本宋石湖先生之後石湖之孫禮始家上虞禮之孫生
無咎無咎生德甫德甫生均與仲彰之曾祖祖父也娶盧氏
有子一人曰侃先卒孫二人曰(缺)曾孫二人平生所為文有
北遊集二卷和陶詩二卷歸田藁二卷藏于家仲彰葬
已二年其姪監察御史宗淵始因其同僚歐陽御史求
予銘將以納諸墓予重其意不能辭也乃為序而銘之曰
嗚呼仲彰學博行淳玉韞珠淪不顯其珍孝以事親
誠以感神明以逹賢惠以賑貧其善不忘其嗣彌振我
銘用昭千載猶新
劉仲良墓誌銘
君劉氏諱懿字仲良世居泰和東陽門柳州判官况之
後也曾祖中祖仲源父存善皆不仕君少英敏尚氣誼
從陳心吾先生學涉知書史用其道於父子兄弟之間
亦稍振厲見才能視鄉里齷齪者無足當其意人謂君
宜在官使將薦之洪武十九年被誣謫遼東安於義命
時以吟咏自娱無怨懟不平之語當時重之居十餘年
乃歸益篤意事親與季弟相友愛待諸子姪恩意尤厚
於得失利害不校也久之徙居江南下村課僮奴力耕
以自足子咸舉進士為按察僉事自四川改河南迎君
就飬不行而數寄詩以忠謹潔廉為勉咸分禄以飬於
家君既不為時俗傲放事而事亦無干君者乃陶然於
詩酒之樂號醉吟翁嘗以其族分而慮其疎也既為譜
牒以聯属之復欲以已分地建祠堂於故居以奉祖考
歲時祭祀使子孫得序昭穆於其中庶幾不至為塗人
其用心厚矣今年咸自僉事秩滿陞廣東按察副使君
於例當得封有司以前被謫不許君子皆惜之盖君性
伉直非其人不交遇事必盡道理人有為非義即正言
面折之以此見重於君子而亦取惡於人君生元壬寅
正月十日而卒於今宣德己酉四月十四日年七十八
娶廖氏有婦道子三人震坤咸側室子六人女一孫男
十人曾孫一人其所著詩和平婉麗有壯遊集醉吟翁
槀藏于家古者君子之仕也其父兄所以相告語者必
以道其居官臨民其處鄉䣊州閭盖未有違道者是以
德立而名顯今仕者之父兄能如古人者盖少矣反道
悖德憑籍以自逞者盖有焉仕者既無所取式不知道
之當行卒有䧟於邪僻有識者盖深鄙之君之子咸貴
為大夫處方面之重而君若無與者從容田里之中飲
酒賦詩足跡罕或至城邑而所以教其子皆道義之言
此君子所以多君也今不幸已矣咸兄弟將以某年卜
葬君于(闕)原而以狀來請銘予知君者其何可不銘乃
為銘之曰
嗚呼劉君行淑才優于家于邦不競不絿善教其子以
克顯仕在人則驕而已一致田里之間優游咏歌今則已
矣命也奈何日月其良歸于窀穸發聞垂休視此貞石
李伯昂墓誌銘
伯昂李氏世居泰和之南岡有元盛時其曾大父英叔
以財雄鄉里居室之華貲産之盛園池遊觀之美能過
之者鮮矣英叔為栢興路同知生子皆春皆春生如春
為南安推官則伯昂之大父父也元季之亂豪傑蜂起
推官既即世伯昂年始十四主其家貲猶以萬計江西
行省參政全普庵薩里受命復袁州憚不敢行走保贑
猶以軍興括民財豪横之徒依以用事伯昂始破其家
盡失其貲産于時袁寇數侵掠泰和居室皆焚蕩伯昂
奔走避亂無寧時國朝受命海宇寧謐乃歸葺弊廬以
學鄉閭子弟爭師之尤喜交遊敬禮賢士大夫遇故人
賓客相與道盛時事或因覧其遺趾而想其故處則嘆
曰物盛而衰固其理也吾何忻戚於其間哉伯昂孝於
先仁於宗族既為族譜以聯属之歲時有事於祠墳則
躬率子姪以致其禮待姻戚鄉黨亦皆驩然有恩篤於
教子嘗語之曰吾少遭亂晚而始學不能有為於世汝
曹勉之毋亦有後時之悔也故其子桓圭信圭之學皆
足以成名嘗闢一軒種菊其中而扁曰愛菊鄉人因以
號焉以永樂丙戌正月十七日卒距其生至正己丑六
月二十九日得年六十八初娶趙氏漢中教授伯洙之
女再娶胡氏皆有婦道子男六人惟高堅節桓圭信圭
介圭躬圭惟高早卒堅節為浮屠師桓圭信圭相繼舉
眀經桓圭由蒲縣典史擢南陽知縣信圭為清河知縣
並見稱於時女四人皆有歸孫男十四人曾孫男(闕)人伯昂
之卒也權厝於其居之東偏至是始得吉地于(闕)之原卜
以某年某月某日改葬焉信圭考績來北京奉國子助教宋
先生琮所為狀請銘予觀自古冨貴之家其子孫安於
豢飬而無卓厲之志一遇變故往往不能以自存或遂
冺焉盖有也伯昂之家嘗盛矣而淪於喪亂乃復能自
立如此非其中固有卓然不可易者乎况其子之才安
知李氏將不盛於昔也哉乃為之銘曰
李氏之先大顯於唐析自分宜居邑南岡南岡之盛遭亂
不競惟伯昂甫克紹厥慶其行孔嘉其福則那有子承之
益大以遐歸藏斯丘卜者曰吉刻此銘詩百世有繹
蕭叔仲墓誌銘
公蕭氏諱鉉字叔仲泰和螺溪人曾祖容安祖厚溪父
端仁皆不仕而世以貲雄鄉里端仁號草堂尤急於賑
施用其所有供佛僧修橋道為利益事者甚衆至今人
知蕭草堂公生而端厚喜讀書於世俗侈靡傲放事及
一切鈎距機械傷人害物者未嘗存諸心惟思廣其先
人之惠以周窮振乏元之季世用薦授江州德化縣尹
非其所好不果赴天下大亂豪傑四起螺溪之居皆焚
蕩公奔走避難無寧時國朝受命始歸理故業課僮奴
耕種以自足而放懷於山水之間會故人賓客則相與
飲酒談笑終日於諸利害不計也洪武乙丑五月初八
日以疾卒于家享年七十有三娶吉水坪溪李氏先卒
二子孫男三人曾孫七人公卒之年二子奉葬于里之
石陂越三十三年為宣德三年諸孫以其地之沮洳也
擇某年某月某日改葬公於其里石洲之原而墓未有銘既
而棟梓來北京請於予盖先考瓊州公嘗與公相好而
予又與其諸孫遊是所謂有世契者而公之為人又長
厚如此其何可不銘乃為銘之銘曰
蕭氏之先實出於梁綿綿慶源積久彌昌螺溪之居徙
自廬陵好善急義藹然聲稱惟公承之亦篤于施有蘊
弗彰仕不逢時遭遇聖明業底于成以善其身以厚其
慶石洲之原公墓在焉刻此銘詩百世之傳
孔君墓誌銘
永樂己丑仁宗皇帝在東宫監國實尊信孔子之道而
篤行之思用其後之賢者時君由太學生為工部主事
近臣為言上曰聖人之後而使在劇司將不為累乎即
以君為太常博士食六品禄君與予比屋居而母夫人
在堂旦則出營職及暇而歸即率婦子侍左右備物敬
飬焉夫人樂之退則與予言笑相好也歲癸巳予别君
詣行在後三年丙申君來奏事詔陞君太常丞留北京
復得相與懽笑如曩時明年君以大祀天地乘傳還南
京又明年丁母夫人憂去官服闋調祠祭主事予亦連
丁内外艱相去六七年始復見於北京而故意猶藹然
也仁宗即位復太常寺丞祀神南海上今天子即位改
元復奉命告祭帝王陵寢就祠闕里因得與宗族懽聚
踰月而歸君謙慎和厚秉禮而蹈義其奉職尤盡誠與
人交久而敬人亦無不愛敬君者宣德己酉六月二十
七以疾卒年五十七相知者莫不哀之娶龔氏封安人
賢而謹禮法君之所以事親處友睦婣戚和鄉黨克適
其宜者安人相之也先是有羸疾因哭君遂劇是年十
一月初四日亦卒年五十二三子皆為士人二女孫男
三君宣聖五十五世孫其先居曲阜九世祖傳與兄子
端友從高宗南渡端友襲封衍聖公傳官撫州因家于
衢卒贈中奉大夫開國男端友傳爵五世至洙始讓於
曲阜宗弟曰治者傳生奉議郎端已端已生南岳奉祠
行可皆贈少保行可生贈少師文介公元龍元龍生右
諫議大夫資政殿大學士僉書樞密院事應得應得生
奉議大夫汴梁等處納綽提舉福孫福孫生新會尹維
敬維敬生道君父也以君貴贈太常寺丞母班氏封安
人君卒之明年希綱兄弟奉君與安人之喪歸以某年某
月某日合葬於(缺)原而以衛府左長史金先生用誠所為状
來求銘予念與君交好廿年當隣居時兩家婦子亦未
嘗有違言者今君夫婦俱不幸予雖不忍銘亦安可不
銘乃為序而銘之曰
聖澤之長君行之良宜夀宜昌而忽己忘納銘其藏後世之光
蕭母胡氏墓誌銘
宣德五年二月工部營繕郎中泰和蕭飬高喪其母太
宜人胡氏將奉葬於其里陽坑而以翰林侍講陳循所
為狀來乞銘蕭氏居螺溪里為大家予繼母盖其族因
嘗得拜飬高之尊府贈工部營繕郎中世榮先生與太
宜人而飬高以端重勤慎有名與予相處為莫逆予雖
不敏其可辭而不銘胡氏之先始居廬陵永陽里後析
居邑之岐步岡世為右族太宜人早慧知理義喜女紅
父母為之擇配以歸世榮事姑盡孝姑嘗疾篤夜禱於
北辰請以身代姑疾尋愈世榮業儒嗜經史於家事一
不以介意太宜人治之悉有法待宗族婣戚鄉黨皆得
其宜嘗以學問勉其子曰必無愧前人故飬高遂顯于
朝而封贈之典及焉其生元至正戊子九月九日卒於
今宣德己酉十一月四日享年八十三男一人飬高是
也女三人孫男二曾孫一嗚呼太宜人之生與予母恭
人歐陽氏及予繼母蕭氏皆同年而皆不幸久矣獨太
宜人得享其子孫之禄飬至于高夀而終豈非福也哉
予於此有不勝其哀者矣銘曰
早為賢女壯為賢婦晚為賢母藏于斯墓子孫之祜
管氏孺人墓誌銘
孺人管氏諱靜字淑惠寧都管仁傑之子嫁為同邑黎
大成之妻二家皆大姓世有德義孺人早慧習姆教閑
女紅年十九歸大成相夫以順事舅姑以禮凡賓祭冠
婚長幼之衣食内外戚之往來供餽皆孺人主之尤明
於事機而造次必守禮義大成嘗受誣被逮赴臬司有
為異論搖撼之者孺人曰黎氏世為善善者天必祐之
吾何懼大成竟得白而歸大成嘗遘危疾孺人籲天請
以身代未幾疾愈其後大成客閩浙家事一委孺人處
之盡其力誨子使學曰爾家世以讀書為顯官爾必無
愧前人凢士大夫有過寧都者必為之盡禮俾子從之
遊或招延以教之大成女兄適温氏者夫婦皆早亡有
遺女孺人飬之如已出及長備禮嫁之黎氏家素饒中
而困晚而益裕孺人之力也故鄉人論婦道母德之善
者必歸孺人宣德丁未二月某日以疾卒距其生之歲得
年六十一二子淳為邑庠生諒以易經領癸卯鄉薦孫
男六人孫女五人淳諒以(缺)年(缺)月(缺)日葬孺人于邑東山之
原而墓未有銘今年諒會試于北京乃以前進士張純
所為狀來求銘自古女德之著于閨門者不少非孝子
順孫表而揚之其湮滅無聞者多矣今孺人既賢而子
又克孝予何可以不銘乃為之銘曰
德之盛才之良宜于家聞于邦藏斯丘綿厥慶刻此銘百世光
龍彦鶚墓誌銘
永樂甲辰月日泰和甘溪處士龍彦鶚以疾卒于家其
子崇安遞運大使公常以月日奉葬于雲亭鄉乕岡中
洲之原而未有銘及起復來京師得清遠驛丞乃以請
於予將歸而納諸墓龍氏世居甘溪為大家宋咸淳進
士連州推官登其顯者也至處士曾大父盤居始遷縣
城西豐堂廣宇盖窮州下邑公署所不如大父善翁父
成章皆好德樂義不求仕進處士少嗜讀書存心以不
欺為主孝於親友於兄弟忠於親戚朋友凢其所行必
法古人與人言必依扵孝弟忠信衆皆以為善人長者
其後厭城市徙居乕岡之下以詩書山水自娱家雖不
甚豐而極好賓客延師教子尤盡其道及公常以薦得
官教之以忠孝大節必勤必慎晩年復歸甘溪理故業
與宗族鄉黨遨娱往來方將享其子之禄扵永久而竟
以夀終其生元至正戊戌十二月十九日得年六十七
娶羅氏繼康氏二子長即公常次日弁女三人皆有歸
孫男一龍氏與予家相好予生也後嘗從處士遊察其
言行心切重之而公常又厚扵予則今之銘墓其敢已
乎銘曰
善有諸己以淑其子宜多受祉而終於此銘告來世作者太史
鄭先生墓誌銘
錢唐進士鄭垕述其父完齋先生之行謁予拜且泣曰
先人不幸棄世而垕留京師不得盡為子之道其罪大
矣若葬又不銘以著其德扵不朽則不孝之罪益大將
無以自容敢以為請予哀其志不可辭乃按狀序而銘
之先生諱壁字伯規自幼穎異過人在祖父側日聞君
子長者之訓與其所為詩退而即能成誦前軰皆竒之
長從鄉先生周某學通書經其為文章力追古作者雅有
志於當世弟仲舉卒乃一意事親不復求進有薦之仕
者皆弗應二親老先生侍左右能得其懽心父卒既歛
比舍失火延其廬先生痛哭籲天俄而風反火暫息得
舁櫬以避及母没皆不飲酒食肉者三年晝夜悲號鬚
髮為白鄉里皆稱其孝其與人處則恂恂恭讓未嘗昜
其言言之必如所行家故有池池上種竹因作軒曰水
竹軒日觀書其中客至必置酒吟咏以為樂晩自號完
齋盖寓全歸之意所著有完齋集宣德戊申十一月廿
八日以疾卒距其生洪武丙辰六月十六日得年六十
三娶陳氏一子即垕也恭而有禮盖能昌其家者女二
孫男一鄭故汴人其六世祖筠孫仕宋至中大夫判揚
州從思陵南渡始居山隂大父俊德在元時從江浙儒
學提舉陳衆仲學因復徙居錢唐父敬常皆不仕先生
初有志扵用而以事親不果扵是力教垕使必如其志
及垕領永樂癸卯鄉薦自以無他兄弟侍飬不忍去左
右先生勉以移孝為忠及取甲辰進士歸五載復被召
尤不忍去乃復以顯親揚名為勉先生雖未仕然觀其
善教與其子之才安知不終享其榮也哉其葬以宣德
己酉四月某日墓在錢唐縣石壁之碧梧原銘曰
孝以事親善以植身雖未榮顯亦足自見夀六十年克
全其天銘著不朽以耀爾後
王敬先墓誌銘
今上改元之三年詔修永樂大典徵天下學官及嘗考
貢士者皆使執筆焉敬先為郴州宜章縣學訓𨗳嘗考
試于廣西由是預徵入館閣來者盖累百人然如敬先
者不多也於時吾邑之士若今左春坊大學士楊先生
士竒與其姪刑部主事之宜山東參政陳公士啓及予
軰凡廿餘人皆在京師敬先朝入坐館中編摩讎校其
所去取皆當乎人心同列敬服之暮出則過諸公談論笑
謔或飲酒或圍碁譁然不知夜之久也如是者累年當
天下太平沐浴膏澤禎祥恊應嘉禾瑞麥之類交獻於
朝敬先皆得親見而形扵頌歌士大夫韙之書畢受賞
而歸既三考陞岳池教諭慨然欲成就後學孜孜講道
晝夜不厭然未及五年而敬先卒矣敬先少從鄉先生
陳心吾國子學錄蕭先生子所游故學有造詣而從之
游者亦皆得成其才質厚氣和坦然無畛域人犯之不
校也然事有不可亦未嘗詭随其為人類如此而竟不
及中夀以卒是可惜也其家在泰和縣北之灉江祖眀
德父古平皆不仕而皆有隠德其生以乙巳年六月十
七日而以永樂十八年六月初二日卒扵官年五十六
娶胡氏再娶彭氏子二人固聰聰為伯父象山教諭效
先後皆讀書習舉子業女一人皆胡出也孫男五人固
自岳池奉柩歸泰和以永樂十九年十二月初八日葬
扵廬陵二十八都馬嶺之原而求予銘其墓予重朋友
之誼而哀之乃為銘曰
灉江奮身勵文學璞玉堅渾藉雕琢宜章岳池繼鳴鐸
校文廣西聲蔚若持筆編摩居館閣渢渢雅頌中矩矱
平生交好恣為樂怡然色笑相唯諾奈何一去反玄漠
九亰冥冥不可作我為銘詩賁泉壑
陳處士墓誌銘
監察御史陳訥汝常既葬其父默齋處士六年矣乃以
九江太守吴致文所述事狀因中書舍人黃蒙飬正請
予銘其墓曰先人以行誼聞于鄉而不及大顯扵時今
不幸已矣若又不得銘以著之恐久而浸泯敢以請於
先生予辭不獲乃按狀序而銘之處士諱升字子讓其
先穎州人唐宰相夷行之裔夷行後三世曰檄者始居
閩之長溪又二世居善復居温州平陽上莆里故今為
平陽人高祖彦慱宋南康軍教授曾祖銘道祖雲翼皆
不仕父國光仕元為閩清縣尉處士敦厚好學受業林
栖澤先生之門於經史子集隂陽醫卜諸書無不究尤
精秦漢篆隸嘗遊閩浙覧觀山川竒勝及古人遺跡然
不求仕進既歸益以耕學教子為事奉飬二親極其至
侍縣尉君疾藥必親嘗衣不觧帶及没哀毁幾絶水漿
不入口者累日葬祭一遵家禮及母薛氏病没亦如之
鄉里稱其孝其待内外属及閭里鄉黨皆盡其道尤慎
語言嘗曰惟口起羞古人所戒因名其室曰默齋以自
警故號默齋處士邑宰羅敏學高其行每舉行鄉飲必
請居賓介之列人無非間之者永樂辛丑二月初五日
有疾且亟召諸子孫戒之曰吾家素以耕學為業爾等
善繼之無忘也言畢而逝距其生至正癸未得年七十
有九以是冬十二月初七日葬里中上莆祖墳之次娶
同里吴氏子男四南伯訥推訥即來請銘者女一孫男
七曾孫一予嘗謂君子之行其顯者易見而隠者難知
若處士之脩身慎行非其子汲汲顯揚之亦何能自白
於後世哉然則處士可謂有子矣銘以昭之固宜也銘曰
其行淳其志壯孝於親信一鄉樞機之發慎有常生
雖自晦没愈彰我銘斯丘昭弗亡
王主簿墓誌銘
遂安縣丞王開所瞻以其尊府遂昌主簿之官世行治
為書謁予拜且泣曰先人之没久矣没之日開始四歲
於其德有所未知長而聞諸母夫人然弗能詳也雖得
翰林編修周先生述為文表於墓然尚未有銘無以光
幽潜示久遠敢請於先生先生幸哀而賜之銘豈惟開
之不肖得以逭罪而先人實蒙頼焉予辭不獲乃按狀
序而銘之君諱道字魯方居吉水縣仁夀鄉之高唐里
世以儒為業年十九即能為人師事二親盡孝承候顔
色奉甘旨得其歡心父没哀毁骨立葬祭如禮嘗從元
進士歐陽莘耕受書經有志於科第洪武中縣大夫舉
以應求賢之詔其母勉之問所宜施則跪而對曰道聞
事君不忠非孝也苟受一命當盡心所事庶幾不辱吾
親既而有遂昌之命時令丞皆罷懦事一委君君夙夜
不懈悉以辦治尤慎於刑獄民有忿爭即諭以義多化
服罷去歲大饑有莩死者君蹙然曰吾為民父母可弗
救耶即躬白于府發粟千餘斛以濟之民頼以活一邑
稱其仁而僚吏無不悅服甫三年以疾卒于官年三十
七曾祖誠可祖悅中父以順皆不仕娶郭氏一子即所
瞻女二孫男五曾孫男三嗚呼君以方壯之年抱有為
之志始見用扵世已足以成功名而不幸不至於大用
然幸有子能彰君之德以光顯于後天盖以此報君其
亦可以無憾矣墓在里中涌泉岡石陂山葬以某年某
月某日求予銘則宣德九年二月也銘曰
孝以事親仁以及民而不永年何辜於天餘慶所鍾俾
有令子謂天孔神庶其在此隆隆高墳石陂之山昭德
有文百世不刊
抑菴文後集卷二十九
