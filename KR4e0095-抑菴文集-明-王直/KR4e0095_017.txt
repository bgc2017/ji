抑菴文後集卷四明王直撰
記
泰寧縣儒學新作明倫堂記
正統十二年四月乙卯泰寧縣儒學新作明倫堂成教
諭李卓以書來京師請於予曰縣學之有明倫堂舊矣
其始在禮殿之東洪武初為縣者以其敝也改作於禮
殿之後因其地勢而為之充拓之不加計慮之不審殿
堂相覆壓簷宇相蔽虧無閎逹之觀有鬱塞之嫌其中
吟詠之舍肄習之所可以納日月之光者蓋無幾非特
學者不以為快逹官顯人至是亦未嘗不嘆其隘且逼
也卓之始至甚病焉且以其密邇殿庭詩書之誦夏楚
之施賓客之往來使令之人之走集喧囂之聲不絶於
耳非嚴肅以妥聖靈之道也况歲久復敝思一新之而
未能邑之耆老來言曰昔者堂搆在東高大明爽山川
之勝當乎前皆若效竒獻秀於兹堂者蓋一邑之偉觀
也是以前代之士之學於此者相繼魁天下聰明茂美
之才亦累累有焉載之縣志可考也改作以來七八十
年名薦書者有矣取進士者僅一人是雖本於學問之
至與未至抑山川雖勝而兹堂僻絶不足以當其美與
若復從其舊則嘉惠敝邑厚矣卓遂以白於縣主簿黃
瑺首許焉縣丞周仕良力贊之皆出貲為倡簮纓之家
詩書之族好德尚義之人亦相率來助乃治其故基辨
方正位聚財鳩工晨夜展力中為明倫堂右左為明德
養正二齋知縣洪鏞後至恊心一意數課勵以相其成
而捴其大都者則邵武府通判郭侯和也以正統丙寅
十二月興工蓋五閱月而畢規制宏敞有加於舊凡諸
俊秀皆悅而願學於斯來游來觀者亦莫不稱其盛也
是宜有記以傳於永久今學校之設徧天下其祀先聖
則有廟而講道辨德則在於斯堂之中蓋所謂立教之
地也君臣父子夫婦長幼朋友乃人之大倫有親有義
有别有序有信其道之當然也明之則叙不明則斁天
下之治忽繋焉舜之命契三代之立學皆以明此而已
明之者何盡其道而已而道之行則又本於五者之德
焉體之以仁而益於厚制之於義而盡其宜禮以謹其
分之嚴智以辨其理之正而信則以實其心之所發也
如是則倫明矣孟子曰人倫明於上小民親於下治化
之盛將不與唐虞三代等乎泰寧邵武屬邑也其地多
崇山峻嶺舟車之所不通物産富饒風俗淳美故民生
皆足以自養而無慕乎外其於人道之當然天理之本
然雖或未能盡知而行之然具於人心者未嘗冺詩書
之訓所以致其明之之功者亦未嘗廢也今兹堂既新
復以明倫榜於上為治之賢典教之儒師皆可謂知本
者矣來學之士誦其詩讀其書仰而瞻其名俯而思盡
其道治於身行於家施於鄉黨州閭忠愛之誠積於念
慮之微達於事為之著又擴而充之至於無所不用其
極則教學之效成若其文章之著見亦皆道德之英華
將可為後世法豈但一時魁多士而已哉此任治教者
之所深望學者之所當勉也誠能乎是則無負今日興
作之意矣卓予同邑人嘗從予遊蓋有志於道者故為
之記俾刻諸石以告焉
瑞芝堂記
瑞芝堂者吉水宋士會所居之堂也堂在㶚水西挹山
川之秀遠城市之擾田園可以資朝夕林壑可以供遊
眺詩書之儲禮樂之習可以備講論而適性情兄弟閒
暇相與燕休於此蓋雝雝然和怡怡然樂也正統丁卯
夏五月芝生於其書室中凡三本秋七月又生一本於
其居之右大者如盤小者如盂精彩絢爛醲郁芬敷蓋
金玉之鏤錦繡之舒不足以喻其美且腴也鄕之老長
聞而觀之皆嘖嘖譽嘆曰此神竒之産宋氏之瑞也夫
天地生物未有不資於人者播種之封殖之然後得遂
其生此理之常也苟非人力則天地生物之性亦惡能
遂哉今此芝也生於幽靜閒曠之處不種蒔而育不滋
殖而榮其容質之美非世俗所常見他物所能比此殆
不可以常理論矣不謂之神竒之産宋氏之瑞可乎宜
名斯堂曰瑞芝堂其弟南京尚寳丞士高以書道其事
而請文為記傳曰和氣致祥凡物之為瑞者皆和氣發
育芝之不資於人以生則宋氏和氣之應可知矣然此
豈一日之積哉予與尚寳之尊府長史君為同年而知
其兄弟相友愛嘗一造其家伯兄子琳甫延客坐長史
君與諸弟侍左右雍容談笑禮意周浹伯氏有言皆敬
聽尊爼之間進退拜跽藹然和氣可挹也予於是而知
宋氏之福蓋未艾今芝為瑞豈非士會兄弟克紹先德
而致然歟且生不於其他而於書室者非以孝弟之道
具於書讀其書踐其實和之所由致也歟然則士會兄
弟欲篤於是道其可不勉夫學哉果學進而德修則和
氣之應豈特草木之瑞也有元之時會川有尹先生四
兄弟伯仲同乳皆九十歲二季亦各八十餘敦行孝義
友愛敬譲鄕里化之士大夫歌詠焉邵菴虞先生為之
序以人瑞稱之謂非草木之瑞可比也士會兄弟勉之
學益進德益脩則其所至將不與尹氏兄弟等乎此予
愛厚之意也是為記
留耕軒記
君子之善其身而裕乎後者豈有他哉治其心而已矣
心者天理之所寓人事之所賴以酬酢者也治之者何
去其所蔽使受於天者常存而應於人者常得則善身
裕後將何所不至哉昔馮文懿公嘗取辟於地而賦詠
之其詩曰但存方寸地留與子孫耕方寸地者心之謂
也耕者治之使不為物欲所穢也文懿蓋能治其心善
其身又以遺後之人而亦使之善治焉其所見之卓度
越常情遠矣哉今都察院右副都御史江陵張公志忠
自幼知有此詩每誦於口而快於心及既能書但遇筆
輒書之於几案墻壁可書者皆書不特楮素之間為然
也此其心蓋與文懿有默契焉者因遂以留耕名其軒
而於自治益敬慎不懈凡利欲之私可以為心之病者
不使汨於其中及登科第任風紀推其所存以施於仁
民愛物其功效在人耳目而人莫不稱其賢然豈特善
其身而已哉亦將以詒後之人而世篤不忘也予嘗觀
之世之為人父祖者皆思有以遺子孫使足於自養往
往竭智殫力以求之横肆於阡陌之間蕪穢於方寸之
内於是人尤之天厭之腴田沃壤不能終其身而有焉
或因之以累其後安望其能自養也由是而知君子之
所以善身而裕後者非以治心為之本與志忠以聖人
之道治其心而行諸其身辟之治田而長嘉榖苗而秀
秀而實亦既食而飽矣其田固自若也使其子孫菑播
是勤而去其薉遂其成則食其實有既哉志忠求予記
故推衍其義俾揭於軒之壁而以告其後人焉
凝翠樓記
予泰和多大家灌溪其一也灌溪在縣東南四十里尹
氏世居之而以貲富科第顯名彦偉蓋今之傑然者也
灌溪多好山彦偉好之思舉目而盡其勝乃作新樓巋
然出於羣屋之上閒暇則登以望焉見山之蒼然環列
高者下者特起者離立者窈而深迴而曲者如鵬鶱如
鶚峙如蚓結蛇蟠虎豹踞而蛟螭走千態萬狀皆在乎
履舄之下嵐光秀色飛碧流黛隨風飄泛凌冒遠邇披
拂乎帷席衍溢乎軒忩雖昔人之居終南少室所以寓
目適情者不是過也彦偉樂焉因名樓曰凝翠之樓今
年其子資悅來北京因進士蕭孟勤羅崇本求予為記
予昔家居時常接彦偉觀其容儀聽其議論而知其賢
於衆人遠矣及今而聞其好尚如此則於記斯樓可已
邪夫山水之美所在有之苟不遇人而愛焉則遺棄荒
遐寂寞之野樵夫之所往來牧子之所陟降故知物不
自美因人而彰不偶然也地與人相遇矣而或不遇其
時憂患勞役奔走於塵埃氛霧之中雖有殊勝不暇一
顧&KR1725;玃敗乎外蟲虺穢乎内亦惡在其為美哉今灌溪
諸山既與彦偉遇矣而又當聖朝治化之隆上下相安
於無事故得以其餘力治此樓而窮夫觀覽之勝豈非
幸哉抑予聞之孔子曰仁者樂山蓋君子之好尚必以
類山之能生物者仁也君子以仁存心其德相似故樂
焉彦偉居斯樓挹山色之蒼翠當必厚乎心之仁施其
惠利以及於一鄉使窶夫細人皆欣然有和豫之色信
如孔子之所云者則彦偉之令聞與斯樓之勝槩皆可
以久而不冺矣故記之
思濟堂記
番昜胡秉常以醫名京師嘗扁其堂曰思濟中書舍人
解禎期與之相厚也求予為之記曰胡氏世家廬陵秉常
曾大父仲和始避兵居番昜故今遂為番昜人大父中
厚精於醫開衛生堂施藥以濟病者番人德之洪武中用
薦舉為兩淮運使卒父以寧尤精其術至秉常三世矣
其汲汲於濟人猶大父之心也名堂之意蓋如此嗟乎
秉常其敏於仁者與斯人也同受天地之氣以生故凡
與我同類者皆同氣之親也是以聖人一視而同仁伊
尹相天下一夫不獲其所則耻之此豈有彼我之間哉醫
之為道亦出於聖人所以成天地之仁而為人司命也君
子學而行之視人之有疾痛者不異在已必使之遂其
安不亦伊尹之心哉故昔之人欲達則為良相不達為良
醫此無他思推其仁而已雖所濟者有遠近多寡之不
同然隨其所可及而施之賢於壅而不行者君子之心固
如是也秉常其同乎此心哉京師之以醫名者不可一
二數其心如秉常蓋少矣予嘗聞於士大夫秉常赴人
之急不以風雨寒暑為辭不以貧富貴賤易意予固賢
之屬予有疾求秉常其殷勤篤厚誠有賢於人者秉常
持其恒心至於久而不變則人之蒙其濟者可勝計哉
然因是而思之世之為州縣者受爵禄之榮固當思天
子同仁之心以惠其民然而汲汲思濟其民者恒少汲
汲思濟其欲者恒多使皆若是汲汲然思濟其民則民
之病有弗瘳者乎故為記斯堂而併著之庶或有儆也
竹鶴軒記
吏部司務何君彦澤於私第作小軒植竹數竿竹下置
鶴焉每時雨初霽清風徐來或明月正臨白露微滴竹
之植者皆娟好净秀而斯鶴也或俛而啄奮而舞戞然
而長鳴彦澤狎而玩之其心有甚適者因名軒曰竹鶴
之軒或者曰彦澤非隠者也其顯仕久矣彼洛陽之牡
丹維揚之芍藥嶺南之孔翠其容色妖麗而文采絢爛
足以悅乎目快乎心昔之顯者蓋常樂此矣若竹與鶴
雖曰清雅絶塵然其聲色臭味豈足為悅哉是固畸人
逸士之所好也彦澤不彼之樂而此之好其亦異乎且
君子可以寓意於物而不可留意於物昔之人有好鶴
而致敗好竹而取嘲者皆留意之過也彦澤於斯二者
偶一寓意焉可矣而至以名其軒無乃留意於物乎此
非所望於彦澤也解之者曰凡人之嗜好必以類知者
樂水仁者樂山以其體之似也彦澤神清氣和而襟度
恬曠超然不累於俗竹與鶴蓋似之是以好之非若衛
赤之簡賢王猷之傲物也且好惡人情之所有也顧所發
何如耳晉王右軍之清而好鵝陶淵明之達而好菊唐
李白之雄放而好白鷴宋周子之賢而好蓮花彼皆仕者
也然不屑於富貴之樂而獨好於此其意皆有所寓也
彦澤蓋亦若是矣若劉伶之於酒祖約之於財阮孚之
於蠟屐樂之終身不厭則其情之蔽識之偏視彦澤所好
其清濁相遠矣此何足以為病予友李公時勉聞之曰
是庶乎彦澤之意哉予曰然則然矣而予所欲於彦澤
者不止是孔子曰知者樂水仁者樂山亦資之以成德也
不然則徒好而已詩淇澳三章皆以綠竹起興美武公
之德積而至於盛也鶴鳴二章皆以鶴鳴為比言誠之不
可掩而人之不可不誠其身也皆大賢君子自修之實也
彦澤宜加意於此哉夫天下之理無窮而學問之功亦
貴於無已彦澤誠加之意焉則固大賢君子也於竹鶴之
好非徒細娛而已矣李公曰子之言彦澤所樂聞也盍
書以為記俾揭於軒之壁間而朝夕覽觀焉乃為書之
凝翠樓記
吉水陳襲祖居邑之住岐蓋南唐門下侍郎喬之後七
世祖惠卿仕宋官至迪功郎入國朝來襲祖諸父孟桓
孟躬皆舉進士孟桓為蘭陽令孟躬三為郡博士至其
姪素亦登進士第而自請為教官此其已顯者蓋衣冠
之族也今年襲祖來北京而素亦自沙縣教諭考績來
過予言曰住岐當山水勝處襲祖之家又據其勝然為
岡阜之所榮抱林薄之所蔽虧不得以盡覽焉於是作
樓若干楹巋然出於羣屋之上凡山水之勝始可一覽
而盡得之蓋鼇山在其南岐山在其東鬱盤深秀歴四
時之變而不改其色江自章貢來北經玉峽然後引而
東蔣沙綿亘乎其西嘉木茂樹挺入霄漢環而望之紆
青繚碧浮藍飛黛皆聚於此樓誠所謂竒觀也惟江山
之秀非樓無以盡其勝而兹樓之勝非文無以彰其美
願請記於先生予謂山水之可觀者豈獨住岐哉然而
有顯不顯繫乎其人之遇不遇焉昔柳子之居柳與永
也二州佳山水州人多不知好於是剷荒穢開蒙蘢發
清泠披莽蒼凡蓋藏掩覆於千百年之久者一旦皆軒
豁呈露至於後世人得以知其美而遂觀游之樂者以
柳子故也豈非山水之幸哉兹樓得山川之秀而自襲
祖作之其亦可謂幸也已雖然地以人而勝君子之善
其地尤莫善於繼其先侍郎仕南唐忠義之心炳如日
月庶所謂立德者此陳氏之望也為子孫者當思有立
以繼之則山水之秀當益增非特一時之竒觀而已故
為之記使陳氏之子孫登斯樓者覽之而思自勵云
歸來堂記
瓊山教諭萬載蕭希曾既歸老於家名所居堂曰歸來
之堂因其鄉友刑科給事中郭君邦器屬予記曰希曾
以永樂甲午鄉貢進士典教於閩中後復改瓊其學足
以教人而才行亦足以治人當路者累欲薦之然以其
有疾不果希曾安於此職一不以介意既得請而歸其
心誠有以自樂也蓋嘗於其先廬之後構屋凡百楹而
名堂曰榮恩今又别作堂以歸來名之榮恩志其進歸
來喜其退也且地多佳山水鵝峯矗乎東雲嶺屹乎西
夏山拱揖於前龍窩峻拔於後其岡巒之秀草木之茂
煙雲之變態清泉白石之流峙羽毛之類飛走而上下
遊人行侣樵童牧豎嘯歌而往來其中良田可以稼深
池可以漁閒原隙地可以供桑麻蔬果凡養生之具皆不
必外求喧鬨塵雜之所不到希曾燕休於此堂固已囂
囂然矣而外物之足乎心接乎耳目者又如此皆其所
樂也予謂古之君子壯而仕以行其道及既老且倦矣則
致其事而歸仕有常禄歸有常業是以進退自得也後
之君子或以官為家故有溺而忘歸或素乏常業而無
以為歸於是有貪位之譏竊禄之嫌我朝列聖以深仁
厚澤涵育天下天下之人無無業之家仕者之老而倦
也則不欲煩以政使歸休於田里而無留禄之人此太
平極盛之世也希曾進而享其榮退而遂其樂豈非君
子之幸哉然君子之樂不徒樂也樂則形於言希曾必
有以歌詠聖化發為治世之音後之人得觀於此而聖
朝之美著矣則歸來之堂豈不亦與有耀哉故為之記
貞夀堂記
貞夀堂者何安成蕭希進與弟希遷奉其祖母之堂也
堂而名曰貞夀者何所以著其德而美其福也婦人之
德非止於貞福亦非止於夀也而獨以貞夀名者何蓋
舉其重者名之也希進之祖懋廣早世其父紹芳之生
始數月祖母劉誓不改節撫育而教誨之紹芳年二十
五與其配相繼沒希進兄弟皆幼又賴劉氏之德底於
成蓋年二十而寡長育其子孫逾久而不變今年七十
二矣此貞夀之所以名也昔之論女德者必先於柔順
柔順者剛徤之對隂陽之義也而孔子於坤之彖則曰
柔順利貞貞者知正而固守之之謂予取以為則焉夫
處閨門之奥有夫子之依柔順誠德之美也一遇事變
履危難而必曰柔順焉將不至於委靡而苟從矣乎柔
順以處其常貞以處其變而後為女德之全方劉之為
婦非不足於柔順也及災罹禍變蕭之嗣續辟一髮而
引千鈞卒能殫心盡力以再造厥家非其志之正守之
固毅然自任而不回安能如是哉今年踰七十貞者之
所宜也松栢之貞冒寒暑歴霜雪而柯不改葉不易由
是而大百圍閱千歲其理固應爾矣然則以貞夀名堂
斯不亦稱情也哉希進兄弟奉養於斯堂豐其服食調
其起居而娛悅其志意者所以報德也亦可謂能孝也
矣嗚呼世之為婦不幸而早寡者何限然或去而之他
至於覆人之宗絶人之嗣者有之未必非柔順之過而
貞不足也恒之辭曰婦人貞吉從一而終然則從一而
終婦人之貞得吉之道也若之何其可忽哉故予記斯
堂而反覆著之聞者亦將有感也夫
奉親堂記
辛里謝氏於安成為故家復昌則謝氏之良也今年既
七十矣其子貴祖等作堂以奉之朝夕侍左右順適其
起居承候其顔色調其衣服飲食寒煖多寡之宜而其
心懽焉族之賢者濱州學正利貞為名其堂曰奉親之
堂既而貴祖來北京求予文為記夫親者子之所由有
其身者也生成之德大矣譬如天地然不可得而名亦不
可得而報也雖然豈敢忘哉天之生物不能有報者惟
其無知也若人則異於物矣然求其報豈奉養所能盡
哉而非奉養則無以致其情故奉養者乃所以報其萬
一焉耳矣夫人必本於親而必奉養焉且猶不足以為
報而有不能然者則謂之何哉蓋亦草木禽獸而已矣
君子奚取焉若貴祖者宜為君子之所重也昔嘗聞之
君子之事親莫善於養志尤莫善於成親養志者以其
親之心為心也是故敬其所敬愛其所愛致其所可欲
去其所可惡不使少拂逆焉此之謂養志至若言必循
理而無過言行必由道而無過行使人皆曰此君子之
子也是與其親為君子矣此之謂成親養志固善矣而
成親其至也能如是則其奉雖薄而孝則大矣况又備
物之稱情也哉庶乎其可以少報也貴祖讀書知道理
且既能奉親矣予欲勉其進於大也故述其說以為記
思敬堂記
思敬堂者惠安伯張君琮所居之堂也君貴戚大家其
祖姑為仁宗皇帝聖后實生宣宗章皇帝是謂太宗文
皇帝嫡長孫文皇帝定儲副宣宗遂為皇太孫勵志詩
書緝熙聖學其朝夕左右輔翼贊襄必擇天下之賢於
是君之祖前惠安公以元舅之親實當其選章皇帝躬
堯舜之資居元良之任仁義道德沛然洽於天下雖聖
性高明有以致之而輔導弼亮之益蓋公有矣上篤厚
親親視戚里最重果賢且良則敬禮加焉夏之塗山殷
之有娀周之任姒不能過章皇帝嗣大位推本母德之盛
與舅氏毗輔之功遂進公為惠安伯而張氏之福禄榮
名赫然無與比者公嘗言於衆曰吾幸以戚里之親受文
皇帝顯命俾日侍皇太孫夙夜思所以報上者惟求之古
人孟子謂非堯舜之道不敢以陳於王前此吾心之惓
惓也衆皆以為誠然公既即世朝廷念公之深復以君
襲伯爵益增戚里之榮君慨然曰昔吾祖恭敬事上天
下莫不聞今餘慶遺澤復及於吾將何以為報哉吾聞
之禮曰君子無不敬也敬身為大又曰敬德之聚也能敬
必有德吾其益勉於敬乎乃以思敬名堂而屬予為記
君子修已以敬推之以安人安百姓而已焉此聖人之教
大賢君子之所以自勵也予豈有毫末加於是哉用是以
為記俾書於堂之壁而日覽焉庶幾克紹先祖之志云
清溪沈氏祠堂記
監察御史沈珒奉其父兵部主事昪之言來告予曰沈
氏先居湖州其後有文俊甫者徙居邑之南乍川則昪之
曾大父也文俊甫生達之又自南乍徙清溪則昪之大父
也大父好學聚書至萬卷實生昪之父榖寳以文行稱
於鄉洪武中舉才能稱疾不就自曾大父文俊甫以來
惇本力穡而詩書之業未嘗廢家日以裕然而有不能
釋然者蓋昔居湖時嘗盛矣元季之亂兵燹相仍宗族
離散豐堂廣宇皆化為丘墟壠畆矣賴曾大父之智改
絃而更張之歴世相承八九十年廢者興衰者盛今幸
不失前時之望然譜牒亡失故舊凋喪水木本源莫可究
報本追遠之誠亦莫之能盡此其所深慨也古之君子致
嚴乎其先者莫重於祭而祭必有廟廟必有主後世廟
非賜不得立雖卿大夫之貴有官以榮其身而無廟以祀
祖考子孫雖欲自盡亦同庶人之薦而已矣惟吾先世
實有令德以啟佑後人故吾子琮珒遭遇聖明享禄位而
昪蒙褒封之典今貴顯者三人慶澤之敷遺厚矣豈敢
自同於衆庶而不思所以報哉乃於正寢之東拓地建堂
以祀焉遠而不可考者末之何斷自其可知者為之次以
文俊甫始遷乍川為第一世達之又徙清溪為第二世榖
寳積善成德以蕃育子孫而沈氏復大為第三世吾二兄
雖有後然吾同氣不忍違皆祔食若昪之妻之喪當祔
亦舉以祔焉此祠堂享祀之意也願有記以示後夫廟
之祀先尊祖睦族之大法也蓋當享之日則所享者之子
孫皆至焉尊卑疏戚秩然不紊倫理正恩誼篤而無忝於
其祖斯所謂孝也沈氏之先統系無所於考幸有賢子孫
相繼出纉先德之傳念世祀之重作祠堂具器用而以歲
時備物行禮誠可謂篤於孝者矣今祠堂之制非若古之
廟也而逮及庶民皆得享四代制雖簡而祀則隆晦菴
先生順天理本人情而以義起也事合於義而尊尊親親
之道行則何古今之間哉聖朝之治旌孝以勸忠仕之賢
者必褒及其親沈氏祖宗既立德於前子孫復善繼於後
則宗祀之光榮盛大豈有窮哉故為之記以勉其為後者
聚恩堂記
聚恩堂者都察院右都御史李君之堂也堂之有名者
何彰上之賜也何名為聚恩言澤之及其親者不可一
二計也不可一二計而必以名堂者所以美其盛而思厚
其報也李氏故江右人君之曾祖友政始徙居蜀之合
陽世有隠德而不仕祖永恭質直好義謹禮而明法周
窮恤匱甚於為已人有婚喪不能給者皆資之無吝色父
祥字世昌尤淳厚恭儉惇本務實以興其家君生美容質
而才足以有為祖父愛之嘗謂人曰吾家世積善此子
必能亢吾宗日勉喻為學經史之外復使通律意曰刑所
以輔治也學成取進士為禮科給事中會疆埸有事上皇
北狩復進都給事中禮部右侍郎往奉使責以大義有
功而歸上嘉之拜右都御史而贈封其祖父亦如之妣與
妻皆封夫人錫以誥命三世之親雖有尊卑存沒之殊
而無不被其榮者及奉命巡撫湖湘乃治宅武昌迎祖
母太夫人與父母來就禄公事之暇率諸婦子備物敬
養焉太夫人思故鄉君用傳符乘鷁舟送至瞿塘乃歸荆
益之人見君奉親往來而光顯如此莫不稱嘆以為賢迨
罷巡撫則奉父母居京師廣宇豐堂極海陸之珍以養
朝夕天下之樂莫加焉孟子曰事孰為大事親為大君
既得之矣况又有重慶之親皆以君顯而受褒寵之命乎
則名堂曰聚恩豈不稱情也哉雖然恩者上所以厚下
敬者下所以事上而所謂德之聚也李君益篤敬不忘
則德萃於其身而聖朝恩澤之施將如川之方至渟涵浸
灌汪洋衍迤而不可窮豈特今之聚而已李君求予記
故為記之使揭於堂上觀乎此者其孰無欣慕之心哉
重慶堂記
重慶堂者舒城鄭氏奉親之堂也鄭氏於舒為大家代
有顯人國朝以來德善之積而致夀考之隆者又一時
之盛而重慶之堂所以作也監察御史時為予言其世
祖父以文初以養親不仕而篤於孝敬今年九十樂善
之志不衰以時伯父景陽貴封南京刑部右侍郎祖母
王氏年八十亦封淑人時忝家教取進士官御史幸蒙
天子之寵命父景顒得封為監察御史母王氏封太孺人
賜勅命叔景高則以舉義納粟賑饑亦賜冠帶榮其身
今三世之親夀考光榮而聚於一堂歲時稱慶内外姻
屬皆在焉懽忻和樂藹然充溢於其家因以重慶名堂
其亦可謂稱情也矣願為記其事以垂久遠予謂君子
致福於其身不偶然也蓋德者人之所得於天得之於天
而保之不失然後天佑之俾康寧夀考而子孫榮盛此
天所以彰其德也成周詩人之於君子也既以無疆無
期祝其夀矣又推言其所以得夀者而曰德音不已德
音是茂其意猶未已也又極言之至於保艾爾後乃已
焉豈非以有其德者固可以得夀猶必保養其子孫蕃
衍盛大然後為福之全於乎何其善言君子也天之於
人惟善則佑之身其康強子孫其逄吉觀時之祖與父
則其為善之應可知矣孔子曰積善之家必有餘慶積
之云者非偶一為之而止而善亦非一行之可名也人之
於善累累而不已則天之錫慶亦源源而不窮鄭氏之
祖父既積之於前而時又善繼於後則福禄之來名爵
之加將愈久而愈盛矣故為之記亦以勉夫後之來者
萬安縣學重修大成殿記
萬安文獻之邑也儒學在縣治東北而當山川之勝若
金鵝芙蓉諸山章貢諸水重岡疊嶂恬波駭浪不間遠
近巨細皆迴合拱挹效竒獻秀於此故昔之作者有取
焉其所建立廟在前學次之人既鍾其清淑之氣而益
以學問往往登高科躋膴仕有盛名當世而萬安之學
著稱於天下至於今久矣繕治不繼日入於敝朝廷每下
興學之詔有司以多務鮮克用其力景泰壬申都察院
右僉都御史姑蘇韓公允熙奉命巡撫江西得便宜從
事政令修舉威行惠施而尤以興學為急至萬安謁先
聖周覽殿廷而嘆其敝陋召邑中耆儒秀士富家巨室
欲集衆力而新之邑之義民曾時望言於衆曰公之興
學以聖人之道教敝邑子弟甚盛心也為父兄者奚可不
自勉而以煩公慮乎學之資用殿為大時望請獨任之
一不以及人公大喜加奬勵焉時望務遠圖不惜費市杉
木湖湘必取合抱大材其他磚瓦鐡石黝堊丹漆等物
及諸工匠皆求其良者而以財致之是年九月興工而
以明年四月成為大成殿五間高四丈五尺有竒而深闊
稱之脩梁鉅棟重檐刻桷土木采章極其輪奐聖賢像
貌之居殿中者皆塑繪如制視昔之美有加焉既而韓
公復以事臨萬安徘徊瞻視見其巍然煥然可以冠諸
邑益大喜曰時望嘗出穀賑饑璽書褒賞為義民今又
獨捐巨費以成朝廷興學之美豈非誠好義之士哉左
副都御史劉公廣衡萬安之傑也與曾氏聯姻好謂其
世澤在人故家有餘積而韓公秉德蹈義足以使人興
起故時望為此不難也不可以不書乃屬予為記以示
後人使知今日興作之所自而萬安令某則請具石以
刻焉予謂學校教之地也然必有廟以祀先聖所以明
道之有統也聖人之道非他因人之固有者而道之耳仁
義禮智人之固有者也然或蔽而昩焉則於君臣父子
夫婦長幼朋友之倫日用事物之酬應有不得其宜者
是以聖人著於書建學立師聚其才俊而教之使讀其
書以明理之本然與其用之當然皆有以善其身植其
家而達於鄉黨州閭出則為循良豈弟之臣處則為孝
友忠信之士而無不宜者然後為教之成於乎學校之教
蓋治之本也修舉而程勸之奚可緩邪今大成殿既新
矣學於是者當何如用心哉進而瞻夫道德之容退而循
夫義理之實本末兼盡精粗不遺用舍行藏之間真足
以興道致治儀世範俗斯不負聖天子教育之仁與夫
造作勸勵之意若徒用心於其末而不究其本自謂無
忝焉者非君子之學也予念韓公惓惓於學校而嘉劉
公不忘人善且欲勉其學者篤志力行而皆為大賢君子
之歸亦以永時望之譽於悠久故為之記而使刻諸石
忠孝堂記
聖天子恭膺天命復正大位以安宗社於萬萬年薄海
内外凡君國子民者不間遠邇鉅細皆鼓舞謳歌以為
此天地眷命之隆非人力之所能為也上既大受羣臣
朝布德惠於天下詔凡有勞者皆陞秩於是都察院左
都御史楊公進封興濟伯仍掌鴻臚禮儀公名善字思
敬早遇太宗皇帝於潜邸以文武之才承殊特之眷靖
難之時已建勞績尤深明典禮遂陟正卿以任其事而
朝廷上下朝覲會同軍兵蒐獵事雖非一無不當於禮
者仁宗宣宗今上皇帝在位時皆以公為能親任之恭
慎不怠謀行計施其所論事惟務大體必依於仁義忠
信天下之人仰其令望而挹其餘光蓋五十餘年及天
兵北伐公往迎鸞輅還京師奉上天之明命以化諭其
人宣布我朝列聖大德涵容保養俾得遂其安之意發
剛大之氣吐正直之詞敵人悅服聖駕來歸公之才德
益著而功用益顯既又進兼禮部尚書人莫不以為宜
而公則曰吾聞古之君子之事上也必以忠孝為本忠
以事君孝以事親忠孝臣子之大節也忠孝兼盡臣子
之道立矣善固以此自勵而致爵禄之榮其敢須臾忘
之哉因以忠孝名堂朝夕覽之而益勉焉予時以老病
賜歸田里而公以堂記屬予予從公遊且久不獲辭因
次第其說以為記
景仰亭記
景仰亭者饒州太守王侯作也祠事前守而復建此亭
憩息之所宜有也亭而名曰景仰者何也取詩高山仰
止景行行止之意也前守謂誰顔公真卿范公仲淹王
公十朋也侯所以敬事之者何也蓋三公之德行著天
下惠澤在生民譽望聞海内皆嘗出知饒州人之所不
能忘也唐天寳之亂盗賊蜂起顔公獨秉大節遏宼鋒
然以正直不容於姦邪連被貶斥及正廟祀舉朝儀言
事益切召謗益深卒陷於希烈以死宋天聖中章獻臨
朝范公居諫職首言天子無北面太后古無代立者及
論時政闕失謂安危治亂在用人公私之間宰相惡之
落職知饒州移延慶飭守備事上遇人一以誠信先憂
後樂者公之素志也王公為宋著作時言人主之職有
三任賢納諫賞罰而已又言大臣懷姦誤國八罪正左
右史之職以論諫剴切出知饒州萑莆多盗一夕遁去
歴典四郡雨暘時若人之眷懷有如父母其德善可知
也古之君子有志於斯世者必以聖賢為師非道不言
非法不行不以死生禍福介意唐宋以來治亂多已君
子小人更迭用事得失之辨是非之公蓋有不可冺者
魯叔孫穆子謂立德立功立言可以不朽三賢之所立
如此王侯合而祠之宜也師其善政善教而想其容儀
辭氣之盛形於拜跽薦奠之間焄蒿悽愴如或見焉豈
非尚德之君子哉侯名忠錢唐人由進士入翰林擢兵
部主事用簡拔陞今官廉公明慎吏畏民懷尤加意養
士至親為授經天久不雨躬禱而雨其精誠有足尚者
侯既為此亭兵部尚書孫公原貞題其榜侯乃為書告
予曰忠昔在翰林從遊今幸典名郡繼三賢之後其遺
休餘澤風聲氣習表然在人者忠得倣而行之以惠此
一邦亭之有名示志也願先生為之記而加勉焉侯蓋
篤於自修者也孔子曰君子修已以敬推而至於安人
安百姓則其效大矣予既為書三賢之美而併以是為
言者蓋期侯之德業充而極於遠大也詩不云乎庶幾
夙夜以永終譽侯果有取焉則揭於亭之壁以為記
德安府重修廟學記
德安禹貢荆州之域春秋鄖子國也秦屬南郡漢唐名
安陸宋置安遠軍節度以世宗潜邸在焉又陞為德安
府其風俗醇厚而人多秀傑喜儒術自昔以文章魁天
下躋輔相者有焉國朝以來建學育才以興太平之治
而德安之學校亦久而敝矣有政教之責者病之前守
天台范理雖嘗修治而其力不繼僅完大成殿可以容
爼豆其他則日入隳壊景泰三年刑部郎中周侯鐸以
賢舉為德安守侯萬安人字秉訓由進士官郎署公廉
愛人聲譽藹蔚下車之初周覽學舍嘆曰賢才治天下
之本學校賢才之所從出也敝陋如此何以作其氣成
其才以稱上意哉亟欲有為以歲之不易不克如志越
二年歲豐民和侯大喜曰是可有為矣乃與僚佐議各
出資以為倡於是民有好義者皆奮而應之富者出貲
貧者效勞各盡其誠不呼而集市材鳩工並手偕作廟
之椽壁有腐壊者更易之兩廡舊各七間今以其隘各
增為一十五間每間為一壇塑先賢先儒像居其位作
戟門櫺星門櫺星門之南立牌樓榜曰文廟櫺星之西
作神厨六間故明倫堂隘擇文廟東空地作明倫堂五
間堂後剏講堂五間講堂東西作號房各七間其東北
作饌堂五間明倫堂東西作誠意正心進德修業四齋
各三間明倫堂前鑿石甃泮池周迴三十丈池内壘石
為三橋以通往來池東西作號房各六間池南作門屋
三間榜曰儒學而周以垣儒學門首新作通衢大道半
里許衢之東西各署牌樓揭扁焉東曰興賢西曰毓秀
又於興賢之東作牌樓一扁曰儒林皆侯之經營署置
土木采章極其輪奐氣象軒豁規模宏遠矣始作於景
泰五年之秋而以天順三年之冬訖工郡教授黃琰訓
導陳和趙誠陶鼎曾政相與言曰學校之成侯之用心
至矣不為之記則何以示後人勸多士乃備書本末俾
學之賢者王子昭持來請予文刻之石予聞古之治天
下者必本於學校三代之教可見已然非獨治天下者
然也雖諸侯亦有之德安名郡古諸侯之邦民性之厚
率聖人之教非一日矣乃今又得周侯大興學校以教
之學所以明聖人之道也聖人之道本於心而著於書
讀書以明道自倫誼之大至於物理之微皆精察力行
化於家儀於鄉推而施之天下而治道盛矣然有志者
蓋鮮也故讀書而不明道者有矣悖道而趨利者有矣
束書不觀而僥倖於一切者又有矣此流俗之通患也
為士者蒙教育之厚而顧以流俗自處則奚貴於士哉
此亦非周侯所望於學者也吾嘗聞之宋仁宗皇帝重
選士嘗焚香祝天願求忠孝狀元是歲果郡士鄭獬魁
天下當時以為得人今德安之學既新矣來學於此者
皆當日新其德為忠臣孝子以圖報於朝廷而不陷於
流俗則無負皇上教育之大德與諸守倅師儒勉學之
盛心則善矣故為書此以贊其成亦思以勸來者予之
相愛也厚矣觀者其毋忽諸
瓊州府重修廟學記
瓊州府在南海上瀕海州縣十六七而統以一府地既
阻險海患間作人物皆被其害洪武初置廟學於郡治
東南其為士者多喜學賓興之歲以經術自奮取進士
登要途者相望也天順庚辰七月望赤雲勃興盲飈怪
雨發作無節居人大恐曰此颶候也久而愈暴頽垣古
屋塌然摧仆翌日午稍息徐而視之禮殿僅存一二餘
則盡廢有司不遑修治日往月來實概於心今年春廣
東憲副臨武鄺公廵省至是邦謁先聖廟憫其傾覆且
盡無以揭虔妥靈師無所施教弟子無所受業喟然以
修復為已任謂太守章貢葉侯鼒推官五雲劉侯詔等
曰天變雖無常而天職之在我者則有常也吾豈敢怠
哉聞者皆為之喜協德一心以奉其令貧者效力富者
出財凡竹木瓦石飲食諸物之宜於用者無不畢備材
良工善各逞其能不待勸程晨夜展力未數月禮殿成
又踰月明倫堂成未幾兩廡四齋靈星戟門次第皆成
師生講論食息遊憩之處悉備乃飾聖賢像致美於容
貌作鐘磬罍爵簠簋籩豆諸器皆以其物為之如制春
秋有事於廟禮備樂和進退有節觀者莫不贊其美因
相與謀而屬記焉學校教之地也古之聖人所以教者
豈有他哉因人之所固有者而道之耳仁義禮智信人
所固有也具於君臣父子夫婦長幼朋友之間施於尊
卑貴賤應事接物輕重疾徐之際而不失其宜道之常
也若時氣失常風雨乖戾人物不遂其安草木鳥獸亦
皆不得其所此災變之大者也因災變失常而謹人道
之常者以修復焉豈非宜哉昔韓璧守是邦嘗新學矣
晦庵先生為作記論天道人事之常以勉學者使踐其
實而趨於善先生之文尚在也當復有知言君子質之
而誠不悖焉則請續書以為瓊州府重修廟學記其始
作則是年春二月之某日而以秋八月某日訖工臨乎
上者厚於仁役乎下者勇於義是皆宜書不可以不書
乃為之書
鎮江府改建儒學記
鎮江南京畿内郡蒙治化之日久矣舊學在府廨東南
朱方門裏今之忠祐坊是也自宋寳元來或修或否日
入於敝至今景泰壬申郡守張侯廷瞻來歎其卑濕隘
陋欲改作之士人多以貲來助即學宫之北買地庀工
事具以聞詔可之適張侯以憂去後三年丙子而白侯
希閔來任於是大成殿兩廡戟門講堂四齋次第皆作
其為屋崇卑廣狹悉中程度凡幾間既而白侯罷今林
侯一薦繼之協德一心有猷有為又作尊經閣觀德亭
靈星門興賢門泮宫門鑿泮池跨以石梁環以周道及
諸祀享寢食庖湢之處教官之居諸生退習之舍無不
備前後得三賢守區畫處置盡其方經始於壬申之六
月而以己夘二月畢工蓋歴八年而廟學之制偉然完
美矣左副都御史崔公廵撫畿甸至鎮江觀而悅焉曰
是足以稱朝廷養賢圖治之心矣然為之難不可無記
以示後使凡學者皆思學以稱其意於是郡教授蕭崇
等以林侯之命遣其學前訓導梁憲來請予為記憲予
親也不可辭學校教之地也然必有廟以祀先聖所以
明道之有統也聖人之道豈有他哉因人之所固有者
而道之耳仁義禮智人之所固有者也然而或昩焉故
於人倫日用之常或有不得其宜者是以聖人著於書
學校之教蓋使讀其書以明理之本然推其用之當然
而已矣教之既成然後出而用之則百執事之臣無不
宜於其職學校蓋為治之本也鎮江之學既新矣諸君
子體上德而敦教事亦可謂至矣學於是者當何如用
心哉湯盤之銘學者所當法也去其舊染之汚而日新
是圖讀聖賢之書求聖賢之道修於身儀於家身體力
行而推致其極舉而措之自新新民皆躬履而不渝如
是斯可以無負矣故為之記以勉諸學者使毋怠
新淦縣進士題名記
昔我太祖皇帝既定天下即詔郡縣皆立學以經術造
士而設科取用之萬世太平之業此所由建也新淦臨
江之望其山水明秀而風氣清淑賢達之士生其間皆
竒偉而好文建學設科以來出為世用者相繼而不絶
其高才碩學足以修政事樹勳業發而為文章义足以
潤色鴻猷震耀後世皆由列聖大德光被天下是以萬
邦黎獻咸願為之臣惟時舉而用之耳治效之盛比隆
唐虞雖深仁厚澤所致而亦得人以為助也洪武庚戌
至今貢於鄉試於禮部獻策於大廷凡在選者皆名顯
而身榮上之待士誠厚矣乃天下之公也郡邑賢守令
復有題其名以勵多士勸將來者亦人之至情也而新
淦闕焉縣令李侯乃歴考盡刻之學宫而虚其左以俟
繼者侯愛士之意蓋欲著其美於不朽使為士者皆歆
動奮發得以蒙上恩而行其所學由新淦一邑而達之
無遠邇儒者之效彰徹於天下無愧於科目之選然後
快於心其志亦大矣昔者嘗聞之晉范宣子自謂其世
久而盛以為不朽矣而魯叔孫豹謂之世禄非所謂不
朽所謂不朽在乎立德立功立言謂之立者表然示法
於天下而不泯也李侯之志其亦在是歟果然則題名
之石豈不百世有耀哉侯名周字廷亮揚州人初為御
史求便養得新淦有仁愛及民而尤有志於學校觀於
此可見矣相其志成其名者訓導陳旅為之記者泰和
王直也
廣州府學仰高祠記
仰高祠者廣州府學禮賢之祠也禮賢而謂仰高者何
言賢者之高風峻節非尋常可及也非尋常可及而蔽
之以高之一言何其善於形容而善言德行也按廣東
憲使方公書及太守沈侯所述事略云初宋以蔣之竒
守廣州拳拳於礪名節嘅郡之前賢未有祀以晉吳隠
之唐宋璟李尚隠盧奐李勉孔戣盧鈞蕭倣八人列而
祠之子城上又益以晉之滕循唐之王綝作十賢贊因
名曰十賢堂開寳以來茂勛清德有若潘美向敏中余
靖魏瓘陳世卿邵曄陳從易張頡八人又合而祠焉名
八賢堂在十賢堂之東歲久頽廢而晉陶侃宋蘇軾楊
長孺元張宏範俱以名宦著國朝僉都御史楊信民撫定
叛亂有惠及民卒而祠之城隍廟東若唐張九齡宋崔
與之温若春李昴英郭閶古成之皆鄉先生有祠名先
賢在明倫堂之西射圃之北久而寖敝元至元中宣撫
梁雄飛又以蘇軾楊長孺並祀於廉吏吳隠之之祠淳
祐甲辰廣帥方大琮立張文獻九齡崔清獻與之之祠
名二獻祠今皆廢我朝飭臺憲勵廉節以風天下而廣
東守臣注意於此亦久矣天順改元都察院右僉都御
史葉公盛奉命廵撫臨廣東謁諸祠廟歎先賢祠之敝
陋十賢八賢廉吏二獻諸祠之廢也議所以作新之廵
按監察御史莊公歙及按察使方公員布政使宋公彰
等議以克合擇學之巽隅為堂三間以祀之考諸賢之
爵里名諡以十賢置中室八賢置東室名宦鄉先生則
置於西室葉公思所以聳具瞻取詩高山仰止之義更
名祠曰仰高祠歲以丁祭畢知府率僚屬諸生從事於
其間祠成之明年庚辰平湖沈侯琮來知府事喜祠之
成而崇德尚賢之美得以示勸於無窮既書其合祠之
意復取諸賢事略書之碑隂又致方公之書以仰高祠
屬予記予年踰八十老病才匱不足以與此然觀諸公
所以好賢而作礪之者亦猶昔也既新其祠美其名而
謹其禮矣好賢之志亦豈有已哉緇衣之改為豈但適
館授粲將有大者焉勉之而極其至在乎已而已於乎
表往昔以儀來今此君子所望也故為之記以見祠之
所以更作如此若諸賢事略則有沈侯碑隂之記可考
祠成之日乃某年某月某日也
貞節堂記
貞節堂者山西按察使王君允奉母之堂也堂以奉母
而名之曰貞節者何彰母德也母濟南劉克讓之女年
十九歸邑之士人王雲生二子曰允曰信而雲即世時
劉才二十六允甫五歲信三歲煢煢孑立守二稚以奉
老姑家無厚産以資其為業人不堪其憂而孺人忍貧
如鐡石課蠶桑勤紡織祭奠以時必誠必敬辛苦以自
足閨門之内肅然靜處未嘗以語笑聞於人早嘗讀孝
經論語能記憶不忘允就外傅數舉以為教常令在左
右隨事訓切之使知事上撫下之道允英偉喜學學日
有成遣入郡庠益自奮遂取進士為名御史得封母為
太孺人而食其子之禄士大夫榮之莫不稱母之貞節
善教子之善成其教也禮部又請以貞節旌表其門閭
母子之間象服煒煌制命赫奕煜然照映於其家太孺
人年已逾八十矣而堂未有記王君思顯親之義亦欲
播之於不朽今年朝京師語予江西憲使原君傑以堂
記屬予原君則以屬予郡太守張侯瑄遣人來速記予
老病不能文然嘉其意不得辭嘗聞之貞節人道之大
閑也貞者知正而固守之之謂節者事有其制而不過
之之謂也在易恒六五之象曰從一而終此婦人之貞
守之堅確而不越乎理之常此節之六四所謂安節者
也聖人扶世立教所以正人心厚天理於是而旌勸之
典行焉太孺人之貞節顯於時流聞於遠邇百歲之下
國史書之垂美於無窮豈不母子之俱榮哉故為之記
使揭於堂上
鎮江府重修運河記
鎮江之通漕舊矣始於隋及唐宋自京口新港壩緣城
西而南至常州奔牛壩一百六十餘里皆無阻蓋由兩
浙運判曾孝藴郡守林希史彌堅修京口奔牛吕城三
閘以閉泄江水通舟楫民便之歲久淤塞大舟重載不
得行皆從夏港孟瀆出楊子江涉風濤之險二百餘里
始得達瓜洲而多被其患國朝前浙江參政胡清等復
請修運河為便勅工部尚書周忱侍郎李敏等議之不
果行皇上復登大寳尚寳少卿凌信復奏言夏港至瓜
洲江水廣闊軍民運輸商旅懋遷必由此而風波盗賊
陷溺者衆乞將鎮江運河疏濬重修京口吕城等閘遇
淺則增置視潮盈縮以時啟閉則人受其利而害可以
減時左副都御史崔恭廵撫南服亦言凌信等請濬鎮
江運河誠東南經久之利上命浙江嘉湖蘇松常鎮六
府起人夫給官錢設法勸助務在成功仍勅都御史崔
恭督同巡按御史鄭佑郎中沈彬及諸郡守林鶚等勘
議皆謂今修故道深濬從京口奔牛接引江潮修整舊
閘四座增置城南滅渡橋新閘一每二月中旬後潮高
水漲則開閘放船九月初旬以後霜降水落閉閘車壩
如此則工力減省事易成議定以聞詔可之命鎮江知
府林鶚總督常州通判劉衢丹徒知縣劉震丹陽知縣
霍芳等分理其事凡用人夫七萬餘名土石等工用舊
曠役者三百餘名皆出蘇常鎮他弗與各府措置石灰
樁木等料價銀九百八十八兩有竒天順三年正月興
工至三月十八日竣事河隄隨地勢為深淺深者一丈
淺者八尺壩閘橋岸必完固可以久諸閘原無官夫者
各添夫二十名隄岸河洪稍坍塌即修治勿有壊而都
御史及諸郡守庶僚相與言曰運河之修賴聖天子明
斷於上羣臣百工效忠於下故能有成功而恩惠及民
宜有紀以示後使知為之之難而永保之夫大江之險
與海相若自古病其難而鮮克善濟今聖主在位勤恤
民隠聽言容衆興利遠害不憚歲月之勞以建悠遠之
利東南之人饋運轉遷者皆安行利涉其受惠也博矣
夫既受惠於今而復加勤於後朝覽夕視以防其敝必
堅固嚴密如始造時則惠利之施有窮哉故為之記俾
刻之京口閘之石使凡與其事者日省而加勉焉無忽
抑菴文後集卷四
