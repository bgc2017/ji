抑菴文後集卷七明王直撰
序
贈沈君之大同序
大同於今為重鎮盖其西北數百里為黃河河之外皆
廢地餘孽遺種之所往来是以朝廷常置重兵於此命
武安侯鄭公為征西將軍以總之既而又擇文臣之有
才行者往助焉得山東參政沈君仲載公既端厚持重
沈君又通練詳雅凡所以安内攘外皆曲盡其宜於是
邊境宴然烽火幾熄論者皆以為得人交口稱譽之既
而沈君以九年考績来京師上嘉其勞陞秩從二品仍
往參征西幕府事君子皆以為宜將行其素所厚者禮
部郎中孫原貞等求予文贈之予謂國朝之制仕者滿
九年則更任所以旌勞而勸功也然有久而弗更者豈
特難其人哉盖欲久其任而竟其施亦必才行之良有
以獲乎上宜乎下者盖亦鮮矣然則沈君之去其為上
下之所屬望可知也其賢於人盖遠哉大同在周屬并
州宣王之世獫狁内侵詩曰薄伐獫狁至于太原皆并
地也至漢為雲中郡時單于庭直雲中數為寇患武帝
數遣將出雲中斬首捕虜漢既勞費而敵亦靡敝議者
謂漢得下策盖驅之盡境而止愈於罷内以事外然而
驅之於已然孰若防之於未然所以非策之上也國家
聖聖相承綏之以德而震之以威於是稽顙服從奔走
奉貢神謀睿筭超越前古而猶謹邊備肅軍政此虞廷
君臣所謂儆戒無虞之意也沈君之去尚益思所以稱
上意哉詩曰有嚴有翼共武之服則功名之盛爵禄之
崇將愈進而未巳也遂書以為贈行序
贈廣西參議汪君序
汪君景明為監察御史滿九年以績最陞廣西參議君
與予及兵部員外郎李君約主事龔君箎同年取進士
及是行也其鄉友之同為御史者程君富偕李龔二君
来謂予曰同年之士今同朝者無幾人汪君之去子宜
無愛於言也嗟夫予何敢有愛於汪君哉顧無以益於
君凡昔同年進士之任職者皆表然有才行致時譽獨
予濫官翰林無寸長以自見盖少已不如人况老邪幸
諸君有立而予之愚因得以庇賴焉今汪君之去所以
大庇頼予者盖日夜望之予何以益君哉雖然愚者志
確而慮專庶或有一得也請試誦之而汪君擇焉世之
言治民者必曰守令然令為最親故民之休戚繫乎令
其能愛民者固多而為民病者亦不少也盖大要有二
者有強幹之才而無慈良之心者肆其貪酷而或至戕
民有偷惰之志而無作為之才者循私苟得而不恤民
凡為之羽翼皆奸民猾胥不才無賴之徒也臨乎上者
或有知而欲究之彼則曲為掩覆而妄加保任焉由是
民無所訴鬱積之久盖有大發其不平者布政司之所
統府若州縣則府若州所統也今之近民如此則為布
政司者欲宣上德以惠民而使之自遂其可得耶廣西
地闊遠多猺獞號為難治所欲得者惟賢令汪君之去
精鑒而博采之果皆賢矣汪君可無事也若有如予前
所云者汪君之政宜無急於此明以察之剛以决之民
之病庶其有瘳乎汪君之所立與庇賴予者將不益大
矣乎今廣西藩憲大臣多賢者宜有以處此矣汪君又
端重謹慎通於政體而熟於民事於為此不難有不待
予言者而予乃言之覬或有益焉是亦愚者之過慮也
汪君其亦亮予意哉
贈工部主事蕭和鼎復職序
萬安於吾泰和為隣邑其始置縣也盖析吾邑之地以
屬焉故其風俗大抵多相似小人則力稼穡以厚其業
君子則勤學問以植其身二邑之人多通婚姻託交好
其出而仕於外也尤相與愛厚有輔翼之誼盖土壤相
比而風氣相通宜其無間如此也學堂蕭氏於萬安為
大家其地接吾邑之南鄉故蕭氏之賢與吾邑之士相
愛為尤厚永樂初予獲交孟常其意氣相合也予竊官
翰林而孟常為御史營職之暇輒傾倒相懽其性好直
而急義盖孟常能益予而予未有以益孟常也今為浙
江參議罷去盖既老且病矣每論良友未嘗不惜之和
鼎則孟常之從姪也為南京工部主事予知之久矣然
未得一邂逅接殷勤今年考績来北京辱過予觀其容
則温温而有禮聽其言則恂恂而有章察其中之所存
盖質直敦厚而不溺於流俗及詢其為政又見其慎重
勞瘁因事就功而無忝於厥官和鼎其又賢於人哉君
子之仕當以質直為本而勤慎以成之盖務實而不華
順理而不撓不慢戲佚遊以廢事不輕舉妄動以速愆
君子之道固如是也由是論之凡飾乎外而蕩乎内樂
侈肆而廢繩檢者則其去君子也遠矣欲享榮名而保
終吉亦難矣和鼎之仕其善如此尚益勉乎其後哉和
鼎當復赴南京其内弟刑部主事劉廣衡求予文為贈
廣衡固予所重者而又念鄉邑之好故為序如此以贈
之相輔以誼之意也
諸源錢氏族譜序
吉水諸源錢氏吳越國王之裔也盖忠懿之子惟濟仕
宋為吉州防禦使其子昕遂家廬陵之衮源傳世至和
又自其地徙諸源至今十三世歴四百年族屬之繁殆
數千指衣冠文物之盛他族鮮能及之然再經亂離譜
牒亡失今翰林侍讀學士習禮懼無以别尊卑明疏戚
乃考訂而重修之既成書矣持以屬予序予謂古者世
族大家必有宗法以正其本聯其支尊卑以序疏戚以
明至於久不亂也自宗法廢而族無所統於是有服盡
親盡而相視如途人者君子病之此譜牒之所以作也
譜牒之作凡同本皆錄焉明其所自出而謹其所由分
尊卑疏戚燦然甚明厚之以仁正之以義族愈遠愈繁
而親慕之意無間是宗法雖廢而倫誼不悖者賴譜以
維持之其所繫豈不重乎宜習禮君之惓惓然也吳越
自武肅興殺劉漢宏誅董昌破走黃巢保有其地受封
爵於唐四傳至忠懿乃歸於宋凡五六十年吳越之人
安於逸樂而不識干戈惟錢氏是賴其有德於民有功
於宋豈小哉宜子孫之久而盛也自諸源觀之其以學
行名爵顯聞者多矣而後来之俊秀猶不可以一二數
則居他邑者可知矣豈非慶澤之長之驗歟予聞之君
子之立也貴乎有承於後辟之泉焉其源雖深又疏而
達之則其流也益遠錢氏之立於前者偉矣而亦有承
其後者矣苟繼繼而不窮則將源源而不已也繼之之
道當何如仁義而已矣仁義修於身而施之於宗族又
推而及於人則所以承藉而維持之者益厚以固子孫
之盛自十三世而至百世可冀也予與錢君為同僚誼
不可辭故為序之以告諸源之為子孫者
贈徐太守致仕南歸序
清江徐公仲敬之守太平二十三年矣其治績有過人
者盖公之心篤於愛人故言出而人信之行發而人從
之無少長貴賤愚良莫不悦公之德而服公之化凡再
歴九年當得陞郡人輒奏留之盖如子之於父母不能
以一日離者於乎何其得民之深如此哉今年又以考
績来京師年既七十二矣而母夫人在堂已一百一歲
乃懇請於吏部乞致仕以養母尚寶卿葛君貞太平人
也數言於公曰公之欲去於私計便矣其如民何願少
留以慰民志公曰吾年至於今宜去且母老矣豈復有
百歲之久哉今之去庶得少致養以畢吾志吾何暇他
慮朝廷篤意養民賢才衆多當必有能父母之者吾豈
可以不去哉吾志決矣吏部亦重違其意言於上許焉
夫君子之學盖欲為忠與孝也入則事親出則事君而
皆盡其道則君子之德備矣然能兼盡者盖少也四牡
之詩作於周之盛世其人違親以事君可謂能盡其道
矣上之勞下亦可謂能知其情然而將母来諗者未有
以見其實然也然則周之盛時人固有不能兼盡者况
後世哉公之仕也有惠於生民有功於朝廷及其老也
猶得以歸養其親公之能兼盡其道固可以觀公之德
而聖天子逮下之仁過於文武成康於此亦可見矣豈
非非常之遇哉予聞古之君子致仕而歸則以其道教
鄉人子弟公之歸鄉人子弟必將薰其德而皆興於忠
孝予雖為太平之人惜之而重為清江賀也葛君輩求
予言以贈行予素厚於公故不辭而為之序
送廖僉憲序
國家建官以為民既設布政司府州縣其制備矣而又
設按察司此非獨糾民糾夫治民之不如令者也盖天
子以安養斯民為心而不得親接乎民故以付羣有司
使皆足於衣食而安於田里然任職既多又其才性或
不同其能奉順德意以惠民者固有矣肆於民上而為
民病者亦不少也非糾正之則無以示勸懲中才之士
將波頽風靡而民有不勝其病者矣按察司之職盖以
糾正是者也然則民之所以遂其安養之宜而無失所
者夫固繫於按察司其職之重可知矣然當繩糾之任
非言之所能也行焉而已矣傳曰無諸己而後非諸人
是故已無所貪乃可以責其廉已無所私乃可以責其
公已能不苛不殘也然後可以仁恕望人凡求諸人皆
如是不然欲其從而無訟盖難矣然則按察司之所以
糾正庶官使民得其所者夫固繫於其身謹其身以率
之人安有不從民安有不遂者哉斯言也人皆知之而
所行或不能然者立志不堅信道不篤而以家為累故
也誠以家為累則貪黷邪僻之意萌苛刻殘暴之行作
父兄子弟之頑嚚無耻者又怙勢以逞於是不能善其
身亦安能庇其家夫以上下倚望之身而暴棄之豈非
繆哉昔者予友廖先生潜仲每與予言而深歎焉先生
博學而才高行端而志確足以當大用而止於教官君
子惜之其子謨受先生之教卓然以才行稱於是刑部
尚書魏公竒之自主事舉為福建按察僉事謨之道行
即先生之道行也其當大用成大功名予尚於謨望之
將行其姻家兵部郎中曾士弘屬予作文為贈予故書
其尊府嘗為予言者贈之以致期勉之意云
鄭侍郎夀詩序
昔者詩人之作詩也於其所尊所親者則必以夀祝之
盖夀者福之首有夀然後能享諸福故於燕樂之際而
必祝以夀者所以申其敬愛之情也行葦宴父兄耆老
之詩而曰酌以大斗以祈黃耇此施之所親者也父兄
歌以答之則曰君子萬年介爾景福此施於其所尊者
既醉之詩是也若南山有臺則燕享通用之樂歌於其
賓客之賢者則美其德而祝其夀既曰萬夀無期萬夀
無疆矣而又曰德音不已德音是茂至於保艾爾後乃
已焉盖德者夀之本雖曰美之而願望之意實寓其間
詩人之忠愛篤厚何其至哉後之君子於其所厚而有
慶賀頌禱之詩盖本古人之遺意則烏可已邪南城鄭
公守忠其邑之君子也惇厚而温恭務德而勤禮仲子
文實為吏部侍郎以賢見知於上有名於當世公之德
致然也由是蒙恩封吏部右侍郎公生於甲辰至今乙
夘十二月十日年已七十矣其諸子孫將以是日大具
酒殽盛賓客以慶之而親友之在京者刑部主事何自
學軰惜不得與稱夀之列乃作詩遣人持歸致禱焉而
請予為序嗟夫公之夀高矣盖其德之應也而又有賢
子孫足以承其志福之萃於公者可謂備且厚矣然公
之德至老而不渝為子孫者亦表表愈偉皆足以世其
家則公之福豈不益備且厚哉予觀行葦諸詩皆作於
周之盛世德澤厚而禮義修故人事如此今聖人在上
時和歲豐有生之類皆安於無事而公夀考康寧遂其
燕享之娛以受夫祝頌之美而享福於無窮使傳之於
後有以知今之太平懽樂一切不異於周之盛世則是
詩也將為邦家之光非止一家之榮也故為之序而不
辭
贈楊太守序
登州太守楊侯頤在任三年以考績来京師既書最而
歸工部郎中韓翼等求予文以贈行盖楊侯嘗為刑部
郎中改工部與翼等為同僚深相好相好之篤而相期
之遠非言不足以發之宜其来請於予也昔者申伯出
封於謝而尹吉甫作詩送之崧高之篇是也周家頒爵
之制地不過百里今之大郡盖十倍其地則今之太守
視古諸侯有加矣其所以修德而惠民者可自後於古
諸侯哉然則贈之以言以致其殷勤願望之意其可少
邪太守有地千餘里則千餘里之民皆有望於太守也
太守不能以獨治而又屬之令則民之休戚又繫乎令
然令之所以賢而能有惠於民者將不自太守表勵之
邪是故寬以容衆仁以逮下剛以去欲明以察姦公以
處事敏以立功守之修於己而表於人者也身有之而
令化之則民安有不被其澤者不然則無以率乎令令
無所承式而肆以病民是民之病雖由令而實自太守
也太守所繫之重如此楊侯為郡三年而能有成績其
有以表勵乎令而民之受其澤可知矣予嘗觀之崧高
卒章曰申伯之德柔惠且直而知申伯之所以為治盖
柔惠者柔德之善直者剛德之善也過剛則失之暴過
柔則失之弱剛柔相濟而其德全矣於為治也何有若
予前所云守之修於己而表於人者亦庶幾乎是矣故
予願終為楊侯誦之楊侯歴任既久達於為政宜有取
於予言九載而陞予將於他日見也
贈柯知州歸吉水詩序
池陽柯君暹字啓暉初領應天府鄉薦以善書入翰林
院壬辰會試中校官選仍執筆在翰林明年予扈從留
北京啓暉則在南京今少傅楊先生實長翰林院啓暉
得受教焉其後予以外艱歸見啓暉於先生所然未暇
從容欵洽也未幾則聞啓暉拜給事中以言事得陞知
州理永新久之改吉水永新吉水與予泰和皆吉安屬
邑相距不二百里而不得往来及予起復去之遂益遠
然其善政則亦聞而知之矣今年秩滿来北京盖久而
予未之見也迨考最而歸邑之仕者翰林修撰尹鳳岐
等皆作詩贈行而請予序予謂啓暉懷竒負氣非直百
里才也而施於百里盖恢恢乎有餘矣予性素迂言不
適於用豪傑者之所棄也尚何說以贈哉又念與啓暉
皆業儒雖才氣不同其心之好德宜無不同乃試道所
見焉夫為縣者一縣之民命所託也然其人大率有二
有才高意廣傲睨一世視諸事若不足為然卒無及民
之實而或剛暴以戕民有小心下氣卑退自守於諸事
若不敢為然亦無庇民之方而或柔縱以病民之二者
皆過也為民父母當如是邪以篤實之心行平易之政
與其所好去其所惡而已惟以仁存心而無所繫者然
後能之仁固父母之道也然則民有所好而不能與惡
而不能去皆不仁之人也民之所遇如此惡可為幸哉
啓暉之政其皆本於仁予未能盡知也惟觀其邑之仕
者所以崇重啓暉如此則可以信其然矣因為序其詩
而道予之所見者啓暉之然與否予不能必也亦達予
意而已
送吳縣丞序
英山縣丞吳爟子宣臨川吳文正公之曾孫也公之學
上承朱子以泝二程先生其所著述皆足以發明聖人
之道而又有發先儒之所未發者天下學者皆師尊之
而况為子孫者乎子宣端厚廉慎兢兢然守其家學之
懿是以居官臨民所至有譽士大夫知子宣者莫不敬
且愛焉憶永樂初朝廷有纂修之事子宣以長山縣丞
被徵来館閣與予同事筆硯者盖久書成受賞賚而去
自是不復相聞予意子宣且浸顯矣今年自英山以述
職来北京乃辱過予家盖别去幾三十年而猶在丞佐
之列視昔同時之士其超取顯美者無幾人而湮沒無
聞者不少子宣官雖未進其鬚髮蒼然老矣聽其言觀
其行而察其心盖囂然有自得之樂而無怨惡不平之
氣子宣其安於義命之君子哉夫君子之仕不計位之
崇卑而惟貴於盡其職孔子嘗為乘田委吏矣亦曰會
計當牛羊遂也豈以卑而怠哉夫尊而忝其職不若卑
而無愧之愈也子宣位不稱其才人皆惜之而予則深
喜其無愧夫固文正之賢孫也子宣年未七十而視聽
少不及於前慨然欲致事而歸予不能止也乃懇辭於
吏部得放歸於田里其進退去就尤有足尚者夫當太
平豐豫之時外之為有司者無徭役趨召之勞無科徵
窘廹之擾於是皆有久居之意聰明既衰而疾病加切
甚於子宣倍蓰者有之然猶不欲去彼非有志於為民
自為而已矣其視子宣豈不有愧哉子宣歸矣讀先公
之書而以其道教鄉人子弟使皆為才且良如古之所
謂父師少師者其樂盖亦猶有甚焉知子宣者皆作詩
送之而予書其說以為序
贈太常少卿金君序
宣德十年七月詔以翰林修撰金問為太常少卿兼翰
林侍讀學士京師士大夫聞者莫不稱羡以為宜金君
字公素姑蘇人永樂中以善書被召至京師時仁宗皇
帝在東宫雅好書令有司擇其尤者入侍得公素公素
雖以書名而尤博學能文章上知而愛之以為司經局
正字與文藝之事太宗皇帝廵幸北京仁宗皇帝監國
一切機務當以聞者皆公素執筆其間寵愛尤篤及即
位超授翰林修撰益親任之宣德九年秩滿當陞吏部
喜其稱且難為繼也俾食五品禄而復任焉論者皆不
以為宜謂公素之賢不可以久屈也至是遂佐九卿而
又當論思密勿之地公道久而後明則大夫君子安得
不稱且美哉夫人之修治在乎己而仕之進退遲速在
乎天在己者可以勉而能在天者不可以力致盡乎已
之所宜而徐聽命於天此公素之所以賢於人也公素
既受命其姻家沈成章予同年友也求予言為賀予聞
古所謂賀者禮物相慶之謂也不聞以言也然言所以
將物也有物而又加以言賢者相厚之道盖如是矣昔
者詩人於夫君子之顯也相與燕樂而慶之其詩曰樂
只君子邦家之光美其令德足以為國家之榮也既而
欲其久享乎此故又以遐不眉夀為言然夀者德之至
也故又曰德音是茂期其德之愈盛也然豈獨身享之
故又曰保艾爾後盖期其德愈盛而慶及子孫也此詩
人忠厚之情也亦今成章慶幸之意與予同僚愛願之
義也故書以為贈
送陳素行訓𨗳之藤縣詩序
吾泰和論文獻之家柳溪陳氏其一也陳氏族最蕃自
柳溪而析居者非一處然皆未嘗廢儒業為學者師歴
仕中外者比比予家與陳氏親好者累世故得接其族
之賢者於是又知素行之為才素行通今學古修孝弟
之行鄉人子弟争師之其意盖未嘗欲遽進也而廣西
藤縣缺訓𨗳廉得素行以幣走其門強請之素行赴吏
部就試翰林中其選乃授訓𨗳而還之藤縣以教其學
之人素行將去其常與厚者皆賦詩送之而謂予宜序
予謂素行之於教盖知之熟矣教於鄉教於縣學者豈
有異哉夫其受學者皆一時之賢才所誦者聖賢之書
所求者聖賢之道也聖賢之道仁義而已世之為教官
其知此者皆是矣而能教諸生以此者未必皆是也優
游於上則縱恣於下故俊敏者或失之輕而謹厚者或
失之愚其勉焉自修而有成者盖鮮矣是豈獨學者之
不善亦教者之過也夫事之不立必有激揚而懲戒之
者於是考試之命下矣彼公其繩尺而校之則賢者有
所勸而勉不賢者固將黜罰矣使其甘於黜罰邪則吾
不知也不然則豈獨學者之羞亦教者之恥也夫以學
校之教而至於此豈其所宜也哉素行始去為教官固
無間言者而藤令蕭君乂賢必能如予前之所云者以
施焉則藤之賢才將勉於成有以為邦家之光閭里之
榮矣而予輒相與言之如此亦非過論也誠欲吾儒之
道勝也同志之君子其亦亮予言也哉
送林僉事之廣西序
永樂十三年春三月天子親策試天下士予幸得與諸
大臣者讀卷於殿廷上嘉陳循之策擢為第一而莆田
林坦遵道亦次第在優等登是榜者凡三百人盖表然
極一時之選然以不得徧識其人詢其行而徒相知於
文字之間為可惜也今年夏遵道以外艱服闋来京師
授廣西按察僉事刑部員外郎劉伯塤予戚也来求文
贈焉盖遵道始為進士觀政於刑部以故善伯塤後為
陜西按察僉事以憂歸伯塤亦以公事至莆田復相與
從容者盖久則因其去而求贈言於予亦其情之不能
已也然予於遵道未嘗接殷勤道情素其將何辭以為
贈哉而伯塤之意不可拒也姑以進士之榮與其所當
勉者為遵道誦焉夫今之取才其目非一也然惟進士
為重天下盖莫不榮之及命以官往往得佐九卿任藩
臬專郡邑其職盖重矣夫既受榮名當重任則凡羡慕
之不及者皆相責望而不貸者也是故其言必中乎道
行必合乎理矣然後得免譏誚於一時若乃錙銖有缺
毫髮失當則羣起而非議之洗垢而索瘢揚瀾而增波
甚矣其可懼哉故君子慎之必求無負於上無愧於下
斯可矣遵道以進士為僉事既榮且重也其亦知夫如
此者乎而伯塤言其和厚周慎盖可謂能修己而奉職
者今之去廣西其尚慎之哉昔者詩人之送仲山甫既
曰柔嘉維則小心翼翼矣又曰古訓是式威儀是力焉
又曰柔亦不茹剛亦不吐焉予願以是為遵道勉也則
庶幾無負無愧焉耳矣故書之以為贈行序
送鍾先生赴南京國子監詩序
鍾先生啓晦吾鄉先軰也居邑之南溪上早以文字知
名時邑中諸老先生若尚書劉公子高與其弟豐城教
諭子彦予先祖竹亭先生與予叔祖御史公及杭州通
判楊公子淵國子學錄蕭公子所之五六先生者或隠
而未仕或既仕而歸皆以文學行誼師表後進啓晦先
生皆得從之遊由是其學大進遂為時軰所推重諸先
生相繼謝世後生小子若予者倀倀無所取法啓晦先
生則或為道其遺言緒論與其所以惓惓奬進學者之
意予得承教焉先生既為贑縣及南雄府學訓𨗳秩滿
選授趙王伴讀以其文學奉教令朝夕出入有榮焉先
生質而不肆和而有禮士大夫皆愛重之今年秋由伴
讀改授國子學錄當之南京知先生者皆為先生樂之
夫儒者之所學聖賢之道也學聖賢之道豈專於已而
已將以施於人也豈必身行之而已固將以授於人而
行之也今之大學所以萃天下之英才而教之先生以
聖賢之道分教天下之英才率之以孝弟忠信之行勉
之以禮義廉恥之習擴其所未充增其所未高他日仕
於天下其道之行固先生之道行也與其專於己而欲
身行之者其為功效巨細可知矣此知先生者所以樂
之而亦先生之所自樂也或者謂先生去光榮而就澹
泊為有所不可於意則非知先生者矣先生將行其凡
知己者皆賦詩送之而使予為序予故序先生昔之所
受學為可慕今之所施教焉為可樂如此以冠其端云
贈鄭大使序
朝廷設内外百司之職以待天下之才其法至備矣然
豈苟榮其身哉盖欲任以事也而所謂才者既樂於享
其榮則必思所以盡其職故位有崇卑事有繁簡大用
之則大效小用之則小成然後可以樂其樂而無愧是
以君子不以無位為患而以不稱其位為患也孔子嘗
為乘田委吏矣然尤必盡其職曰會計當牛羊遂也豈
敢隳其事哉故夫居其位必盡其職者臣道之當然也
今之驛傳遞運之職皆牛羊倉廪之類其位雖卑養雖
薄而其職則易稱何也蓋備其車乘潔其廪食使行者
有所資居者有所仰此其職也於此而盡心焉則職斯
稱矣雖或少勞也然以其暇日可以極山水之觀窮花
卉之玩而自放於尊爼文字之娛非若尊官重祿有夙
夜之勤有政務之繁而又有得失之慮者故凡居是任
者其志無不樂而職無不治也然位卑則不敢以抗貴
養薄則不足以及人故其勢易撓而責易致蓋乘傳往
來者皆有位之尊有力之強者也其能約以處己恕以
待人者少矣苟供億之未至應對之失宜洗垢而索瘢
則固有可言者矣故非有通變之才應機之智者則亦
難為也已其有為之至於久而無失豈非能哉吾邑鄭
廷彬洪武中以才舉歴官有年矣今為河南祥符遞運
所大使蓋居其位盡其職有其樂無其難其才智有足
稱者今再考績來京師有司以為稱使復任焉吾友龍公
常康孟嘉者皆其戚也相與錢送於文明門外而謂予
宜以言贈之予固喜其職之修而能樂也故為序以贈
之如此
送哀判官赴劍州序
興宗哀氏為萬安故家始以行能稱於鄉洪武中舉秀
民授浙之眉山廵檢既又調廣東之凌禄廵檢廵檢以
禁盗為職興宗能勤其官不肯興事以病民又廉潔不
苟取故所至民愛之而盗亦衰息以此見譽於士大夫
其罷凌禄而歸京師凌禄之人有常從興宗者慕興宗
廉平不忍棄送至嶺下欲有所獻遺然不敢白興宗告
其家人曰異時有官於吾凌禄者常以盗賊事牽連病
民以取貨民苦之今公在官三年民無擾又未嘗有取
於民今之去恐於貲不足我有珠為獻盖誠愛公非有
所干也幸以白之興宗召語之曰吾為吏愛人守已固
其職誠嘉爾意不願受也固謝遣之興宗至京授太平
門税課局大使能不變易所守而益勤今監察御史蕭
孟常與興宗同鄉里嘗為予言如此相與嘉歎之今年
春朝廷下詔求賢凡位不稱才者皆得薦舉於是湖廣
按察僉事朱與言以興宗應詔徵至北京吏部試在優
等超授劍州判官孟常與其同列御史鍾旭皆喜興宗
之見甄拔也求士大夫作詩送之而求予為序予謂古
之人居其位必思盡其職故上而公卿大夫所謂輔主
而庇民下而牛羊倉廪之執事亦必曰會計當牛羊遂
而已非以為己利也後之人則不然居高位而為民所
望乃思所以盡其職其或在下僚則放然自棄無復顧
藉其能確然自守者盖甚少如是民安有不病故有若
興宗者宜為人之所重也興宗今佐一州其政之所施
視昔為加大焉所以自持其身者亦惟昔而已廉則公
公則明以此居官治民民惡得而病乎朝廷明黜陟之
典以課吏之賢否興宗勉之尚有以處興宗者故於其
行為序其昔之所處者如此以贈之且以告其州之人
使知興宗必能安己也興宗其有以副吾望哉
送金武伯序
新淦金武伯文淵閣大學士兼翰林學士金公幼孜之
仲子也去年省親来京師而公以扈蹕駐隂山未歸武
伯與予輩相往来視之盖抱英偉之才負邁往之氣其
言談舉止皆有非衆人之所可及者予愛之及公既歸
武伯朝夕侍左右聽訓戒所以奉顔色娛悦心志調適
起居者皆能盡其道公是之而士大夫亦莫不慶公之
有令子也夫子弟之賢者豈盡其生質之美哉世澤之
厚家教之立有以致然也予幼時則聞之父師知有雪
崖先生者以清德正學教授金川玉笥之間其訓諸生
必以堯舜文武周公孔子之道所謂仁義忠信孝慈友
弟未嘗一日去於口而違於心學者翕然師尊之盖公
之尊府也予恨不得拜焉及竊禄於朝從公遊者二十
年其奥博之學温恭之德雄深典雅之文章所以成於
已及於人載於制書而施之中外凛然配古作者其澤
之所鍾教之所立豈偶然哉宜乎武伯之為賢子孫也
嗟夫士大夫之家孰不欲子孫之盡賢哉然而有不能
然者非以所積所教有未至故邪故視其前人之善則
其子孫之賢可知矣且予聞之武伯之兄昭伯既以明
經舉於鄉駸駸又貴顯矣武伯其尚繼之哉此固士大
夫之所望也武伯以公命歸其鄉中書舍人許鳴鶴等
作詩以送之而屬序於予予故書其所以嘆美期待於
武伯者以冠其端云
送麻教諭考滿赴京序
縉雲麻永平先生為萬安縣學教諭既滿將詣京師而
吾邑教諭朱先生仲言與之有連也因予親丈陳公仲
亨道其善且求予文以送之盖麻先生始為太學生以
經行修明選授教官歴鉛山(缺)永豐萬安四縣所至
人敬禮之而予未識也予前在翰林時永豐之賢登進
士官京師者多辱顧予每論教事則稱麻先生因是而
知其為有學行者也况重以今之言邪夫既有學行而
教又有成績則其美著矣何待於予言而予言又豈足
以張麻先生哉雖然予與麻先生皆業是也其道同則
其言將無不同故予願有進焉夫世之用人與人之見
於用者有二政與教而已矣政所以行道教所以明道
也政之所施即其教之所成施於彼者有宜有不宜即
教於此者有善有不善也教之盡善則其所施者皆宜
凡天下之人得蒙至治之澤者皆教道有以成人之賢
故也故教官雖卑禄雖薄而公卿大夫及士庶人莫敢
不加禮以道在是也教官之職誠重矣今國朝之制凡
縣學教諭滿九年有進士三人以上則陞之府學為教
授教授滿九年有進士九人以上則陞之太學為博士
助教所以奬教官成賢才以善天下可謂至矣然位益
進則教之所及益廣而人之責望益衆君子於此可不
加慎乎夫卓犖竒偉之士所在皆有也然所以成其德
而達其才者固在於此其人之賢否行事之是非教官
之美刺繫焉教之可不慎哉教之之道以身率之而已
麻先生為教諭九年其成賢才固多矣今之去其陞擢
可必也使其所遇之人皆己孝弟忠信明達豈弟麻先
生可以優游而樂矣苟有未然則其可自暇哉故予願
其加慎也予為此言者誠欲其道之大顯於時以不負
朝廷教學之意且以示重麻先生而非以為厲也使徒
以言相夸詡而己則非君子愛人之道矣而亦豈所以
命予之意哉姑以是贈麻先生他日相見尚當質其何
如也
高坪郭氏族譜序
高坪郭氏族譜者譜郭氏之居高坪者也郭氏系出唐
汾陽王子儀始自萬安符竹徙焉居高坪者十世歴三
百年而猶以聞望臨一卿盖衣冠文物不絶也予前識
泰禹而知其孝行與其母之廉節既又知承烈承宣承
勛承祚諸兄弟及其姪紹文紹賢紹沂紹偉皆表表可
敬愛何郭氏子孫之多賢也豈非詩書仁義之澤遠哉
譜之作始自泰禹至今而增修之厚矣其用心也夫譜
所以明尊卑辨疏戚盖故家大族非特以貴富顯聞而
已正倫其本也尊卑之不明疏戚之不辨使尊者反卑
卑者抗尊疏可以踰戚戚者反視如路人則奚貴於故
家大族哉此譜之所以不可不作也雖然故家大族而
亂其倫者有矣自元以来兄子其弟祖子其孫徇一世
之私情而亂萬世之大分以國俗而變華風其後世子
孫知其非而反之者有矣因仍其舊以誇大争高者亦
有矣衛出公蔑其父而禰其祖此孔子所以急於正名
也然則若此者奚可哉高坪之始祖為子高子高之子
長興宗興宗興三子叔鼎叔琦叔玉叔鼎子衡甫衡甫
三子文可仁可功可而叔琦叔玉皆無後衡甫不忍二
父之絶世也以仁可為叔琦孫功可為叔玉孫夫謂之
孫以主其祀斯可矣直謂之子以繼其世進而儕之於
父不可也今郭氏之譜所以傳載者甚明其不以一時
之私情而亂萬世之大分也可知矣夫倫理正恩誼篤
隆然愛敬之施熙然禮義之洽所謂故家大族而克篤
其慶豈不在斯乎郭氏之子孫尚加厚焉則其福澤將
無己也因其求予言故為之序如此云
送簡知府之任序
天下之郡以百數大者治三二十邑其次則十餘小者
亦不減五六則土地之廣人民之衆可知矣以土地之
廣人民之衆而所以安樂之者惟懸於太守則太守職
任之重又可知矣故夫上之人必擇寬厚廉敏者而任
之然後能以安乎下受其任者亦必以寬厚廉敏而為
之然後能以副乎上上下交盡其道而民治矣不然則
上雖有興治之政下雖有望治之情盖亦難矣可不慎
歟我國家以仁厚之澤休養元元擇守令以付之而天
下之治久矣今天子仁聖益精於治而於守令尤加慎
焉故克當是任者士大夫以為榮都察院經歴簡彦真
之出為衢州衢州姑蔑之墟也其所治五縣環其地千
餘里其民固多其治固久矣而彦真又當時所謂寬厚
廉敏者今知衢州吾知上不失任民不失望上下之道
盡而其治盛矣盖所謂有其榮而無其難者也雖然吾
於彦真竊有說焉夫民之所欲無窮而吏之所行不能
皆如其願故善柔者之所喜剛黠者之所不便也彦真
毋徇也毋矯也惟其公而已矣此吾望於彦真者也苟
剛而吐之柔而茹之或徇也或矯也非吾所望於彦真
也彦真既行監察御史歐陽和合諸大夫賦詩以送之
而予為之序如此云
送劉僉憲歸四川序
刑科給事中王君鐸為予言四川按察僉事劉君之賢
曰劉君名敬字孟直初以明經取進士擢拜監察御史
有能譽大臣薦之遂有僉憲之拜其為人平恕不苛不
刻以此臨民民德之松潘生番嘗弗靖君往撫諭俾安
分毋作過生番服其德皆順從邊鄙無事其見信於蠻
夷又如此誠可謂賢也今考績課最而歸鐸輩蜀人知
其行不誣願求一言以為贈予嘗謂天生斯民不能以
自治是以付之天子天子不能以獨治則付之郡縣之
吏而統之布政司然吏不能皆賢而施之民者不能以
皆善於是為設按察司以察吏之賢否必欲其有以惠
民而不至於病民所繫盖重矣然或者謂按察司當以
嚴馭吏操切檢制使之有所憚而不敢縱則民庶幾受
惠而可以不病是則然矣若或失之過則苛暴刻薄之
令行焉苛暴刻薄之令行而詭欺誕謾之俗滋求免於
吏議且不暇何暇誠心為民計哉是故君子以平恕為
本平者坦然無私之謂恕者推已及人使之截然各得
其分之謂也夫以坦然無私之心施之於政事使斯民
皆得其平而無不安其分者此大學所謂絜矩平天下
之道也而謂劉君能之劉君之賢誠遠於人矣則為僉
憲也何有今之歸篤是而不變豈但有德於蜀人取信
於蠻夷進而上之其施又有大者矣劉君勉之
送李太守序
清河淮安屬邑其地西南皆距河河中之舟之達於兩
京與之乎四方者首尾相接也予友李信圭治清河其
心一以愛民為主小大之事未嘗有一厲民民知其心
之愛已也亦未嘗有一違其意事皆辦治於是信圭之
名與上下之舟並馳達於兩京旁及於四方而人莫不
知其賢信圭為令九年朝臣薦之陞蘄州知州清河之
人聞知皆大戚曰李公吾父也今去孰能子我哉争號
籲乞留上重違民志命還清河以知州掌縣事清河人
乃大喜若饑而得食寒而得衣也至是治縣又三年考
績来北京予與之别久矣既相見而喜問之曰縣民素
孚當不勞而治亦有樂乎信圭愀然曰去年飛蝗為災
民食不足皆吾為守令者之咎也今尚慮有遺育為民
患日夜憂之思所以弭之者民樂然後吾可樂也予於
是而益信其賢守令民之父母當子視其民而欣戚同
之世之能若此者盖少矣不魚肉之資則秦越之視惡
在其為民父母也信圭之憂緣於愛愛之深則憂之切
憂之切則謀之至民患庶其弭矣彼資之為魚肉而秦
越人視之則何能有概於其心古之君子思民之溺猶
已溺之民饑猶已饑之今信圭之憂樂在民不在已其
亦猶是心哉信圭持是心不少變豈獨清河之民賴之
若加擢而大行焉亦舉是而措之爾予尚有望於信圭
也鄉邑仕者屬予言贈其歸遂書以為贈
贈蒋郎中序
國朝統理萬邦仁漸義洽無有遠邇悉庭悉臣而麓川
思任發獨悖皇化侵略諸夷驚我邊鄙上猶冀其悔罪
命少出兵撫定之几再往不服於是上赫然怒諭羣臣
曰惟此蠻寇受我祖宗恩德世修職貢今忽敢爾豈以
朕為不忍誅之邪即發禁旅簡督府大臣命定西伯蒋
公貴總率往討之又詔兵部尚書王公驥往總督軍務
文武吏士用命不用命皆得誅賞之王公既受詔擇廷
臣之賢者以自随而太僕少卿李君蕡郎中侯君璡楊
君寧主事蒋君琳皆在行既至邊大將以下皆會王公
為定計策決攻取之宜分命諸君往督戰遂麾兵渡江
入賊境殱其伏兵所過諸砦如破竹上江寨最堅賊恃
以為唇齒力攻破之斬獲不可計遂引兵深入凡高山
密林賊皆置兵拒守為不可拔之計諸將乘勝士卒亦
自奮賊不能支皆敗走遂抵賊巢圍之賊驅象出戰射
以強弓勁弩象反自蹂踐又大敗會日暮風起命以火
攻賊衆擾亂官軍乘以入盡銳攻之兇渠逆黨被鋒刃
投崖谷溺江水而死者盖幾於盡矣遂覆其巢穴而歸
是役也大將以智勇奮其諸將士皆協力一心以克有
成功然微王公之見幾明決信賞必罰足以得人死力
諸君擐甲胄冐矢石督率奬勵之勤而欲有所立盖難
矣或以裴度平蔡比王公當時僚佐如馬總李正封輩
皆竒偉不常而諸君似之予謂平蔡易今平賊難天時
地利人事既不可同日而語若其談笑賦詠之適與今
之躬履行陣出入死生之際以效其尺寸其事之安危
情之苦樂可想矣予是以知其難也師還論功封賞各
有差而蒋君遂陞為郎中其鄉友潘進學深為喜求予
文以華之予念昔與其尊府侍郎公交最厚故備為之
書以見成功之難欲其永保之而益進於遠大也且使
後世有考焉爾
贈潘郎中致仕序
兵部郎中潘忠士敬嚴州人始自大學生擢為工部主
事以憂去服除改北京行部行部廢又改兵部滿九年
遂陞郎中其在工部以能其官得名既而所歴皆有名
及為郎中而名益顯朝廷寵嘉之初賜勅命又賜之誥
命再以所居官封贈其父而又及其母榮亦至矣今為
郎中又九年當陞秩正四品乃自謂老病求致仕吏部
重其為人欲留之即復上章請於朝許焉夫君子之仕
以行道也而道之行與否則繫於其身身果強也然後
能修政立事以盡其道之當然不然雖欲勉焉以自效
而力有不逮如是而謂無所苟者盖難矣是故君子之
至於斯也則必乞身而退聖明在上亦從人之欲而不
強其所不能此之謂臣行義君行仁太平之盛觀也今
之老且病者盖有矣其能果於去如士敬者不多也然
則士敬其誠賢於人也哉嚴州故桐廬郡漢嚴先生之
釣臺在焉先生高風清節卓然照映千古士之貪位慕
禄苟得無恥者至是誠愧於先生若士敬之歸庶幾可
以無愧矣予聞浙東之水至桐廬為最清深沉洞澈俯
見砂礫而地多大山磅礡秀整有良材出焉其田皆沃
壤宜秔稻凡所以資民用者悉充足而有餘故其君子
則忠信而好文小人則惇本尚實而無慕於其外風俗
之美他郡莫加焉士敬有冠紱之榮為鄉邑之望既有
以悦其耳目順適其志意而又有故人賓客觴酌而往
還其樂可勝言哉此皆朝廷之賜不可忘者也故予為
贈行序而相與道之
送蘇州府同知邵侯序
初邵侯之通判蘇州也有善政及民民德之惟恐其或
去及秩滿朝京師衆皆號於太守某請留之太守亦深
惜邵侯具以聞上嘉其能獲乎民陞為同知而還之蘇
州蘇州之民既喜得賢守而又喜得侯服其教令郡不
勞而治蘇為畿内大郡天下之郡莫加焉民事之殷十
倍於他郡為長貳者非才賢而欲事無不集民無不懷
盖難也蘇之治久矣侯之才賢與其佐理之功盖可以
想見今又以考最而歸宜為之喜者益衆喜之者何嘉
其舊績之成而望其新功之顯也予嘗謂治民者貴有
孚於民民心既孚則何施而不可侯在郡十餘年其心
之所存民知之民情之所好惡侯亦靡不聞者晁錯謂
三王之治民與其所好去其所惡而已侯之所施宜無
易此者辟之駕輕車就熟路不待問而知用已試之方
而收必然之效亦不待贊而成也然古之君子之自愛
其身與篤於愛人者必因所至而勉其所未至不但已
也衛武公為周卿士其年九十五矣猶求箴儆於國韓
侯受命於周以臨民矣仲山甫猶以夙夜虔共為勉宜
其德業之久且大也後之人或不然謹於始者有矣而
怠於終者亦不少君子盖深惜之以侯之才賢其所以
自愛其身宜無愧於古之君子德業之遠大可冀矣予
為贈言而及此者亦篤於愛人之意侯名諶字信之四
明人求予言為贈者儀制郎中余麟也
送彭御史序
學校治天下之本也何謂治天下之本盖治天下必本
於賢才而賢才者學校之所由出也學校之政修然後
有以成其德達其才舉而用之則治具張治功盛矣故
曰學校治天下之本也國家建學校將百年董其事者
藩憲大臣郡縣守令之職也亦既得人以為用矣先皇
帝加意學校諸道皆設風憲官一員俾專理焉勉其德
業之進示以聖賢之凖制其過引其不及使必底於成
而足以興治然後已於乎今之學乃昔之學也昔既有
其效矣今又若是焉豈所以期其成者尤欲有加於昔
也歟然則今之風憲官以專理學校為務者又所以為
成賢才之本也君子之於道固當以身任之而治天下
之本又繫於其身豈不尤重也哉然君子所以勝重者
無他亦務道而已聖人之道自倫誼之大至於日用事
物之細莫不有焉體之於身而達之於用言其言也行
其行也小大不違而表裏無間則風之所及自有不令
而從不言而喻者盖君子之身又所以為教之本也如
是則其成可幾矣彼從事於法制之嚴拘檢之密德則
未著而刑數加焉欲以興其亹亹之勤收其翼翼之功
盖難矣予郡彭君勖為監察御史專理南京畿内諸學
事彭君初為教官有成績盖能以身為教者及當是任
莫不推君為善教其教之成亦有加於昔君子謂其無
愧於是官今考績而歸翰林編修江寧倪謙輩嘗受教
於君求予言贈之予故為言其所繫之重如此或者其
尚可取也
贈尚寶卿朱君序
正統七年五月尚寶司丞朱君用和在位九年矣吏部
以其績當陞然侍近之職不敢儗具以聞天子以為尚
寶卿命既下在朝之臣皆為喜謂朱君之得於上者厚
也盖尚寶置官有三其長為卿其次為少卿又其次為
司丞昔之為司丞者滿九年然後得為少卿為少卿滿
九年或止加禄俾復任於卿不易得也卿之品視諸曹
郎中少卿視員外郎郎官之秩已貴矣然視此之卿與
少卿奉寶璽典符瑞依日月之光託霄漢之上其親密
華要不言可知也故卿雖五品然不肯輕以畀人觀於
昔可見矣今朱君自丞而峻陟為卿盖前數十年所未
有豈非受恩之厚哉宜乎諸公皆為喜也朱君崇明人
有秀偉之質有通敏之才有謙慎之行其始遊邑庠用
能書徵入舘閣與修永樂大典書成升太學又被選入
翰林未幾擢戶科給事中轉中書舍人遂為丞於尚寶
歴事四朝未嘗一日去左右今之進位亦豈非能修其
職有以取信於上而然歟予在翰林久矣凡朱君之所
敭歴予皆能知之而君亦辱與予遊則予今為君喜又
豈在諸公下哉盖嘗聞之君子之與為友也貴乎有以
輔益之輔益之者勉其德業之成也尹吉甫之贈韓侯
曰夙夜匪懈虔共爾位虔共者敬之謂也夙夜不忘乎
敬而德不進業不修未之有也德進業修則豈止於尚
寶卿而已哉中書舍人宋懷輩亦嘗從君遊盖亦喜幸
之尤者也求予言以致其意故書以授懷俾以為君贈
云
送祠祭員外郎張聲伯致仕養親序
聲伯名錞上海人自入太學官京師於今三十餘年母
宜人在堂食其禄夀已踰八十聲伯亦既六十餘矣嘗
自謂聰明日衰疾病浸加雖欲勉修其職而力有不逮
况高年之母之足念哉聖明在上俊乂麻列使錞免於
曠官之譏而得以餘年奉其母豈獨錞之願遂哉皇上
逮下之仁真與天地同其大矣遂具疏以聞上察其情
許焉郎中王賓軰篤同僚之誼雖不快於其去而不可
留也乃来請予文贈之予謂人道之大忠孝而已處則
孝於家仕則忠於國此理之當然也君子豈不欲兼盡
哉而卒有不得兼者盖欲兼盡者其心也不可得而兼
者其勢也昔之人有勇於棄母而急於得君者其功業
非不盛也然於母不得盡其道君子深有憾焉故嘗以
為人之於是以義揆之而已矣忠以事國而不顧其親
仕者所宜也國家之倚頼而其身又足以有為如郭令
公裴晉公者則豈可一日去位哉雖不顧其親可也若
非具瞻之位輕重休戚不繫焉以老病難強之身又有
衰暮可懼之親然猶貪戀不去自謂於忠孝無少間然
者予未之信也如是則於義何如哉今聲伯自顧其身
之衰不能舉其職恐負上任使又念母之齒日加而不
足於養切切求去此固義之所可也其於忠孝君子當
有能辯之者尚益慎乎其終也哉義君子以為質也廓
而充之至於不可勝用然後無愧於君子此尤於聲伯
有望焉故書以贈之
宜興吳氏所藏諸公翰墨序
詩文書劄共一卷凡二十九通前元及國初諸名公之
作宜興吳景春氏所集也吳氏於宜興為大家在元時
以貲富名鄉里而尤以率禮蹈義有名諸公間諸公顯
人過宜興者多能至其家其所以欵洽送迎必恭禮中
儀節故譽望日起歲改月化不復如曩時獨景春之好
賢樂善猶有前人之遺風故於諸公翰墨裒取而珍襲
之既類成卷遣其子某持来京師屬予序予生也後不
得從諸公然聞而知之者盖半焉今復得觀其翰墨雖
風韻各不同而殷勤篤厚之意施於親戚故舊詞氣藹
然也倪雲林一書謹於義利辭讓之堅易所謂介於石
者其清言室記及送施彦昭修太廟樂器序二首不知
作者為誰而其中有稱啓者豈即後詩所謂青邱生者
乎若然則高侍郎季廸也獨字畫不類可疑耳記中以
清談誤晉為戒送施彦昭以為政不行辟諸琴瑟不調
欲更化以去積弊召和氣有味哉其言也其他可資於
已者尚多凡觀前人文字當求其深意於筆墨之外庶
幾有益若以目前所見者為足而不知求之非所謂善
學者也景春嘗為予泰和今有慈良豈弟之心民愛之
而所好如是此豈齷齪卑汙者可比哉予為之序而掇
其大要盖欲以示其後人覽者亦有取也乎
贈石布政序
山西古并州之域阻山而帶河内為郡縣者八九十其
外則瞰沙漠列城堡宿重兵而守之旌旗相望亘千有
餘里然供其糗糧給其芻豆使士馬精強守則固戰則
勝者大抵皆山西之民也其人雖知分之所當為也而
勉於從事州縣之吏亦知以邊餉為重不敢不盡心然
非統以方面大臣則緩急先後有不能適其宜者故前
此命右布政使統之乃今以病告上命大臣慎擇賢者
往代焉而予江西憲副石公璞適以考績在京師衆皆
謂宜於其任具以聞上即命為山西布政使往任其事
石公以御史司憲臬在江西者十餘年其才高其識明
其心甚公而蒞事甚勤小大之獄一見而決無不當於
人心江西之人皆敬而愛之惟恐其或去今不可留予
深為江西惜之然邊事有所頼而民力得以紓則又喜
山西之人之遭也予聞當七國時趙地臨邊以李牧守
之習騎射謹烽火多間諜日殺牛享士士皆樂戰遂滅
䄡襤破東胡降林胡置雲中鴈門代郡今大同諸處是
也方是時趙與諸侯相攻戰資用不及牧牧之所以盛
強者田畜而已今其地固在而人加多矣牧之遺法必
有能講明之者石公當博而求之以獻於天子而行之
軍中彼將帥大臣何讓於李牧而亦孰無體國之心使
麾下之士皆田畜以時資用饒裕而軍威盛強足以安
内攘外豈非國家之利哉山西民力庶其少紓乎夫兵
以衛民而民為邦本其重一也有養兵之術而不行徒
使民力殫焉謂之能體國家未見其然也詩曰遠猷辰
告衆之所望於石公者如此予與公最故因監察御史
歐陽洙等求贈言故書以為贈行序
送江津劉教諭序
江津於重慶為屬邑其山水明秀故自昔産賢才今讀
書入仕者不乏有登翰林為侍從者凡川蜀諸郡縣之
能如江津者不多見也予邑劉季真以明經為教官久
矣今得江津教諭其叔父崇本為刑部主事有名喜其
得江津而亦喜江津之士之遭也思見其教之成来請
予文贈其去憶季真初領鄉薦時其伯祖孟慶甫為之
喜予往賀之見季真謹重好學其言行不妄予之喜加
焉今其為教官果不愧於其職予尤為孟慶甫喜之惜
孟慶甫不及見也予邑之士為教官者二三十人其年
與季真皆不相上下而皆能振奮有立况季真之學素
力效素著又有崇本勵其進則予於贈言可已邪夫賢
才者治天下之本而自學校成之今之責望於學校不
可謂不重也故慎選俊秀擇師儒使講學其中而又專
置風憲官以督勵焉盖欲人人皆賢出而用之皆足以
興道致治則為師弟子者將何以稱上意哉朝夕相與
講聖人之道所以修已治人者自倫誼之大至於日用
事物之常必身體力行本於身刑於家以及於鄉黨州
閭而皆踐其實焉由是而見於文辭以進於有司而獻
於天子列之於庶位推其所學施之天下之民使皆得
其所而天下治矣究夫所以致是者實本於教官是教
官者乃治天下之本所由成也其所繫誠重季真盖知
之矣而崇本猶欲加勉焉其意豈但為江津之士哉所
望於季真者盖遠且大季真勉之則進於福禄榮名當
益盛此亦予所望於季真者故書以贈之
抑菴文後集卷七
