抑菴文後集卷三十明王直撰
墓銘
歐陽先生墓誌銘
永樂二十年十一月初三日國子助教歐陽先生以疾
卒于官時監學之賢自司業吴公以下至於六堂之士
往來問疾治醫藥者相續於其門及卒也又相與哭之
哀凡所教諸生官京師者皆來會哭且相與治其喪子
哲奉柩歸泰和凡祭而送者又千數百人既歸諸子將
以(缺)年(缺)月(缺)日奉葬于其鄉馬&KR0008;岡之原而先以事狀來請
銘予與先生同邑且有連又同官京師二十年閒暇相
從講學論道相知為最深盖先生自幼聰慧夙成讀書
輒了其大義稍長懷竒負氣不肯在人下遂入鄉校為
弟子員洪武庚午領鄉薦眀年會試禮部中乙科得嚴
州教授益自刻厲其所以自脩者必依扵仁義忠信而
其教人亦如之以母憂歸家父觀瀾先生為憸人所誣
受役太常役滿猶當戍邊先生與兄允清謀曰父受誣
而情不白今且老矣戍役可奈何即以情聞于上願以
家人代戍使父得終飬上憐其孝許之一時士大夫嘖
嘖稱譽服除調興化教授秩滿陞國子助教時天下太
平天子篤意文治永樂四年三月一日親釋奠于先聖
孔子因視學祭酒胡儼司業張智以經進講畢命學官
坐賜茶而退明日上表謝人賜衣一襲錫宴奉天門詔
國子監官坐各官上先生在列人觀其進退容止皆以
為宜受此榮也為助教九年例當陞有司失奏請守舊
職人皆為先生惜之而先生怡然又及九年將請告歸
覲而乃以柩歸嗚呼其命也夫先生為人雍容敦厚無
畛域其言恂恂未嘗忤扵物然臨是非利害之際則有
確乎不可奪者其與人交久而益善尤篤于倫誼從兄
允堅為益都丞伯兄允清為淶水縣學訓導皆以事謫
戍興州先生皆屢以俸給之其為人師善誘掖奬進講
經至扵精微&KR0548;&KR0548;為諸生言故承指授者皆有造就其
列官中外盖五百餘人其在太學四方充貢者皆願屬
歐陽先生至有托逹官貴人請扵祭酒司業而後得之
其尊德善教為人所向慕如此其文思發越動盪必以
理勝有集若干卷藏于家先生諱賢字允賢世居泰和
蜀江為衣冠之族高祖德高充國子學錄曾祖孚先祖
以定父觀瀾皆不仕而皆有德善為鄉邑所稱母王氏
先生以洪武元年十月十五生享年五十有五娶劉氏
贑州府學訓導一清之女有賢行子六人哲登永樂十
九年進士第莆先先生卒女二人孫男三人先生兄弟
五人允仁允乾皆讀書為士人允和為監察御史歐陽
氏之福盛矣然其尊府年九十餘尚康強無恙而先生
遽以疾終嗚呼此其可哀也已銘曰
德足以潤身學足以及人既逢其辰式榮其親不及百年
天道奚信歸藏斯丘後嗣彌振
龔處士墓誌銘
處士龔氏諱賢字思齊其先汴人宋建炎間有遇仙者
從高宗南渡道崐山愛其土俗卜居之插銀杏一枝於
地曰生則吾居於此既而果生遂定居焉於是為崐山
人高祖端甫曾祖天祐祖士斌父子瑞皆不仕而皆有
隱德鄉里敬重之處士自幼端重若老成人性聰敏讀
書輒了其大義甫弱冠祖父相繼没克自樹立而喜從
縉紳先生問學故識益廣行益修而家益饒事其母極
孝敬處宗族鄉黨厚而和交朋友慎而信縣大夫竒之
俾長其鄉賦税竭力奉公事集而民不擾鄉人有疑事
及鬭爭不求決於官而求決于處士處士旁引曲譬一
折之扵理無不悦從人有艱食及播種無種者處士則
傾廪給之天旱不雨則多為桔橰以惠貧者使引水灌
田而不取其傭故里中貧民有以為生而無鬻男女轉
徙失業者凡喪有不能舉者與之棺嫁娶無資者助以
財其善之及人多類此是以人多德之為縣者亦往往
稱譽以勵俗尤篤意教子延良先生為之師而躬視其
業加砥礪焉故皆能有立其生以洪武丙寅十二月初
九日而卒於宣德癸丑五月十七日年四十八娶周氏
子男三曰珩曰理曰琚琚以春秋領鄉薦會試禮部中
教官選蒙恩拔擢授冠帶讀書於太學盖以遠大期之
一女子曰淑英在室孫男一曰慶同理聞訃將歸偕其
兄弟奉葬於駟馬涯先塋之次而以禮部主事沈餘慶
行狀來請銘予謂先王之世以孝友睦婣任恤教其民
故人人有士君子之行及乎後世教有未至人亦鮮能
務此故可稱道者少矣今觀處士之行不幾備矣乎雖
聖朝之化抑其天性然也是宜銘銘曰
其行之淳既有及於人宜久存厥身而遽返其真維嗣之
賢終以克振垂遠有文以揚其芬
陳處士墓誌銘
處士諱頥字九齡姓陳氏世居上虞之小越歴二十一
世生某某生某某生與道處士之曾大父大父父也與
道娶孫氏生三子處士其季也少好學有志于當時及
伯兄韶出為廉州教授仲兄睿為叔與權後處士專家
政家既饒裕事亦滋出遂無復用世意曰吾能不墜先
業亦可矣奚必仕哉其立心平恕而識度過人年未五
十縣舉為鄉老一鄉之人有不平者不之縣庭而皆求
直於處士得一言無不意滿而去縣令丞於事有疑者
多詢之處士為區畫處置曲盡其道急於為義鄉之貧
弱有姻喪不能舉者多賙給之其於教子孫尤䔍招延
名士為之師盖自先世已然四眀孫某括蒼王某其先
皆延為塾師以道義相好遂留不去至處士皆分給田
廬俾為永業子孫遂連姻婭宅前有山最竒秀鄉先生
徐某求為葬地術者曰是大利子孫處士曰使吾子孫
能力學爵禄自至奚必是吾不可不遂徐先生志即告
諸族人書劵與之不受其直其平生篤義如此嘗戒諸
子孫曰為人後者當砥名礪行不愧于前人吾老矣汝
曹勉之及從子羆選入邑庠為弟子員孫瑰以推擇從
事憲府則又勉之曰進取之階雖不同然能敬慎自持
則皆足以致顯榮吾不及見汝無忘吾言也永樂甲午
正月五日以疾卒於家其生以元至元戊寅閏八月十四
日享年七十有七娶顔氏有婦道克相其家三子伎侃
皆先卒傪後五年亦卒女一嫁士人馬斯臧孫男五人
瑰今為吳縣主簿其四曰(缺)孫女一曾孫男七金登宣德癸
丑進士第為翰林庶吉士處士之葬以卒之(缺)年(缺)月(缺)日
其墓在蕭灣之原葬已二十餘年而尚未有銘至是羆
取進士為贑州推官與瑰各以職事來北京會於金之
官舍憶處士之遺訓而傷之思眀著其德以傳於久遠
於是瑰屬羆為狀而使金請銘於予曰先祖之没賴先
生以不朽請勿辭乃按狀序次而銘之銘曰
猗陳公德之良儀於家孚於鄉教子孫篤義方福則那
慶彌長刻銘詩久愈光
陶節婦諸氏墓誌銘
陶節婦諸氏蘇州崐山人曾祖挹祖勝父安之皆不仕
而皆有隠德安之娶陸氏生節婦端一柔嘉閑於女事
習聞父母禮義之訓及古昔賢女貞婦之行心切慕之
及長嫁里中陶震孝以事姑敬順以相其夫生二子琛
璐而震卒節婦年才二十四父母憐其少欲嫁之節婦
誓不他適苦辛劬力以事上撫下舅姑没節婦竭其貲
以葬既無所依遂復依父母其父母無他子亦賴節婦
以養及當徙京師亦随之既而璐卒父母相繼没節婦
皆以禮襄事雖備極艱難而志愈明節婦厲琛受教以
行誼聞節婦喻之曰汝一身而二姓之祀系焉汝其慎
之琛奉命惟謹永樂十九年有司以節婦事上於朝詔
旌表其門琛娶張氏繼王氏孫男二長瑛早卒次元素
節婦教之有法度遣從眀師受業領鄉薦當赴春官以
節婦老慕戀不欲行節婦勉之就功名曰當使吾見爾
有成也又遣琛送至北京及元素成進士而節婦訃至
盖以正統元年二月三日卒於家年七十七琛父子皆
不勝其哀琛即日歸治喪語元素曰葬宜有銘使託大
理評事同郡張益述節婦行實而以請於予予觀節婦
之所自立誠可謂難矣夫節義雖生於心非有待於外
而處豐豫則易處困約則難然豐豫而失其守者亦多
彼固不能自擇於禽獸也節婦之困約蓋甚矣而卒能
卓然有立於世此易之所謂安節者也是不可不銘其
墓在(缺)之原其葬則(缺)年(缺)月(缺)日也銘曰
婦人貞吉唯一之從偉兹節婦困極而通煌煌高門錫命顯隆
令子賢孫以榮厥終既安既藏有鬱其封刻銘于中以耀無窮
鍾處士墓誌銘
處士泰和荷塘里人以洪武甲子二月二日卒年五十
六葬其鄉湖角塘至是孫沔為邵陽教諭官滿來北京
致其父彦初之言曰先人之葬彦初尚未成童蓋不能
如禮今卜者又以為不吉愚豈敢自安將以正統二年
月日改葬於兆次墓宜有銘敢以請予少時嘗讀先大
父竹亭先生所作處士東遊藁序知處士以詩名縉紳
間心竊慕之而恨不及見則今之請其敢辭按狀處士
姓鍾諱祥字舉善曾祖(闕)祖景雲父靜春皆不仕處士自
幼穎敏好學多讀書事父母至孝靜春府君喜藝蘭時
號蘭所既没而處士哀思不忘求宋景濓先生書蘭所
二字揭府君之室旦夕瞻慕如或見之事兄舉正甚䔍
兄卒二子繼没處士厚撫恤其家鍾氏故饒財元季兵
亂盡失之處士不屑意惟以書畫自娱興之所至發為
吟咏洪武中劉先生子高嘗客南溪蕭氏蕭氏之賢曰
鵬舉雅能詩與處士為内外兄弟得相從講論詩遂大
進處士家雖貧賓客相過或不能具酒食而泊然不為
動唯篤意於詩皆清雅有思致劉先生序之以為窮而
能工者性樂易無畛域與人交懇懇盡誠可謂君子長
者矣娶羅氏繼陳氏子一人彦初女一孫男八曾孫男
處士詩多至千餘篇而多忘失今存者什二三為卷藏
於家銘曰
維昔詩人窮而後工猗嗟處士乃與之同既昌其詩窮則
奚恤視彼顯者孰得孰失矧曰孝友式獲於天有繁孫
曾慶則斯延新墳峩峩是為吉宅昭德垂休納此貞刻
康孔猷墓誌銘
泰和處士康孔猷以宣德甲寅十一月十九日卒於其
子京山縣學訓𨗳韶之官舍年七十六既奉柩歸將葬
其弟梁府紀善孔高之子大理評事頮詣予泣且言曰
伯父不幸已矣惟其善行有足書者盖事繼母如所生
友愛弟妹至老無間言親戚有急即赴救之病疫人不
敢近獨數往視而周其所乏死者為具棺葬焉行道之
人有病投止者飲食之病愈而去未嘗有德色或私用
其所積榖貧不能償置不問平生喜讀書手不釋卷乳
源縣學嘗欲請訓諸生謝弗就為里塾師以吟咏自娱
非公事不一至官府其行之善如此娶曾氏三子豫勉
早卒其一即韶也女三孫男六其葬以年月日其墓在
千秋鄉末車之原敢請銘于先生予與處士同邑居其
何敢辭然嘗銘紀善君之墓而載其世系為詳此不著銘曰
恬以自怡而不外馳善有諸内亦施於外逢時之隆以
夀考終其安於此利爾後嗣
教授黃君墓誌銘
黃先生諱湏字用之福之永福人始遊邑庠以詩經領
鄉薦及會試得蕭縣教諭以内艱去服除改番禺又改
萬安秩滿陞瑞州教授以舊官代還改廬州卒權厝於
廬州先生為人温厚和平其持已甚嚴而教學者甚篤
故所至有成蕭俗勁悍為士者亦不樂學先生誘而進
之遂有以進士顯者番禺萬安素尚文得先生為之師
士益勸以眀經進者益多萬安劉哲遂為禮部第一其
廟學久而敝先生次苐修之煥然華好前之自科第出
者勒其名于石以風勵後學萬安人士服先生之教皆
敬而愛之非若他人為師弟子者既滿不能留白于縣
官奏乞留之奏至已遷瑞州瑞之士亦喜得先生而遽
以代去在廬州僅三年學者知所嚮方益趍於學而先
生卒矣先生之去萬安人思之不能忘及聞其卒莫不
哀惜之先生亦嘗美其俗有留居之意至是故諸生擇
地以居其孥相其子亦水迎先生之柩歸葬焉刑部員
外郎劉廣衡諸生之傑然者適請告歸省墳墓既為經
理其事又以先生歴官行事之實為狀持亦水之書謁
予銘先生孝於親親没哀慕既久而不衰恭愛其兄兄
老而子弱先生每之官必奉以行事之如事父撫姪亦
信如亦水萬安訓𨗳何阜卒于官貧不能給喪事先生
為具棺稅地葬之而資贍其家其子來又厚賻贐而歸
之工部員外郎趙鼎卒於交阯有司逓傳歸其骨至萬
安失之越數年其子求之弗得訴之官無可柰何先生
百方為求得之加賻遣焉平居以誠敬自持喜怒不形
於色遇人無貴賤少長皆有恩意其心之厚於仁如此
曾祖均夀祖提叟父則敬皆不仕娶同邑陳氏繼杜氏
子一人即亦水女三人孫二人其生以洪武辛亥十一月十七日
卒於宣德癸丑閏八月十二日享年六十二其葬以(缺)年(缺)
月(缺)日其墓在萬安縣(缺)之原嗚呼師生之義薄久
矣豈獨生之罪盖為師者不能盡其道不足以化服之
耳今於萬安觀之非先生德之至與其士習之厚惡能
至是哉用是可以為勸于後世矣何可不銘銘曰
嗚呼先生德周於身教孚於人是以其澤雖久而不泯峩
峩高墳松楸在原何必金支之麓玉泉之濱其安爾魂寧
爾神利爾子孫彌遠彌振
周振文墓銘
泰和爵譽周氏為著姓盖南唐僕射矩之後幾世至希
叔始徙居其鄉之陽岡希叔生道立雖皆不仕而皆不
沗其先則振文之祖父也振文幼孤其祖教育之既長
哀痛以念父孝敬以事祖遭元季亂離奉祖避難未嘗
以艱虞廢禮喪亂既平勤身節用以裕其家慎終追遠
慕古人之行歲時奉祀必誠必親常曰祭而豐不如飬
之薄盖未嘗不泫然也讀書知道理事無大小必盡其
宜人無賢不肖皆有恩意且姿貌豐偉而言語恂恂人
敬愛之縣大夫舉行鄉飲振文必與焉盖可謂善人長
者矣以永樂(缺)年(缺)月(缺)日卒于家得年(缺)娶(缺)氏有子曰
(缺)於其葬也以翰林庶吉士廖謨所為狀來求銘予嘗往
來其鄉聞其行良然今已矣是可惜也乃為銘曰
豐其貌行則臧刑于家孚一鄉嗟不見此其藏我為銘百世光
彭孺人墓誌銘
孺人諱玉字玉潔姓任氏盖保冲處士之長子而彭君
學禮之賢配也兩家皆家泰和西郭室廬相望又皆以
善良稱於其鄉故孺人為彭氏婦性眀敏幼讀論語孝
經皆暗記而通其大義其為女也能哀痛以念母孝敬
以事父撫其弟妹有加焉既歸移其事父母者事舅姑
衣食湯藥必親焉柔順相夫子以主其饋祀和睦處宗
族而適其戚疏教諸子以禮蓄奴婢以仁見鄉隣之貧
者必惻然思濟之淑善如此而不及中夀以卒其命也
夫盖生扵洪武已酉十一月十九日而卒扵永樂庚子
五月二十八日享年五十二子一人曰俊讀書習舉子
業女一人其葬以(缺)年(缺)月(缺)日其墓在(缺)之原予與
彭氏有世好故俊以狀來請銘予嘗聞其行云然今按
狀果然乃為銘之銘曰
才淑行孚宜其室家施于父母移于舅姑克相其夫子亦惋愉
惠洽童奴逮及里閭天不永年五十而殂歸藏斯丘命也嗚呼
康宗性墓誌銘
永樂十六年八月十一日衡山縣學訓𨗳康先生卒於
北京孫衡負骨歸泰和其子伯徽奉葬于其鄉而以事
狀來請銘按先生名某字宗性泰和沙溪人曾祖友賢
祖文瑞父景從皆不仕先生生而端確好讀書而家素
貧困於無資乃去從舅氏尹務厚先生學詩經業成舉
廣東乳源縣訓𨗳未幾調雲南之曲靖永樂初復還乳
源秩滿遷衡山能以其學教諸生所謂堯舜禹湯文武
周孔之道朝夕講說&KR0548;&KR0548;為之盡故所在皆有成其自
衡山考績赴北京過直沽得疾至則不能朝求醫治療
不愈且死衡與其親戚王汝霖以身後事為請先生索
筆書云上天生我上天死我一任於天有何不可觀其
於死生之際如此則其平生所飬可知矣既歛比舍失
火㷊其柩乃拾骨以歸嗚呼其可謂不幸者矣先生平
生謙謹秉直不欺善隸書通隂陽術數又能詩有詩集
(闕)卷藏于家其在衡山名其所居軒曰樂靜軒故門人
稱為樂靜先生云其生元至正戊戌享年六十一子一
人女三人孫男四人銘曰
質厚而不華才美而行嘉藏于斯丘君子之嗟
羅孟敬墓誌銘
極拙翁者姓羅氏諱存字孟敬泰和人也以永樂辛丑
四月二日卒卒之後二日其子仲晦奉葬于縣北之楮
原而墓未有銘今年予以内艱起復將之京仲晦乃以
其塾師康中行所為狀來求銘按羅氏始家邑之梅溪
其祖均瑞乃徙居城西父仁夀皆不仕而皆饒財好施
與翁有弟六人篤於孝友父早卒葬祭無違禮撫其稚
弟有加應門幹蠱以身先之奉母劉尤盡其道篤意教
子請蕭尚仁先生為之師先生剛嚴難事翁處之雖久
無間言性不嗜酒出入閭巷恂恂然未嘗忤於物常言
種德莫如醫乃學眼科人求之多竒效窶夫細人皆與
善藥不責其報有司歲行鄉飲必禮翁為賓平居無事
輙焚香端坐誦佛老之言及古人竒方奥旨訓子姪必
以仁義忠信與鄉人賓客談論亦如之聞人有善喜若
已出雖童僕有過亦以好語訓勵未嘗加笞箠其交朋
友以信處鄉里宗族皆和厚平生畏慎扵機變之巧耻
為之嘗别治宅於舊居之南名其堂曰極拙前靖江王
府長史蕭用道為之記又因以自號曰吾無益於世宜
以是表也其生以元至正丁亥八月二十六日享年七
十五娶蕭氏子二人長仲勤讀書有氣節先翁五年卒
次即仲晦通醫學能世其家女四人孫男七曾孫男二
予與翁同鄉里知翁之行而子又能求銘以著不朽則
予安得辭乃為序而銘之銘曰
世人競巧翁以拙稱不究其行孰知其名胡不百年七
十而止歸藏斯丘裕爾孫子
廖先生墓誌銘
永樂二十年八月初八日桐城縣學教諭廖先生以疾
卒于官其子儀仲祥仲奉柩歸泰和葬于(缺)之原惟墓宜
有銘乃以鄉先生曾存禮所為狀來請予與先生同里
閈少先生二十年而辱與為友相知最深今雖以内艱
起復匆迫就道其忍不銘先生墓乎按廖氏始由金陵
徙泰和世以儒名家先生之祖芳所以明經教授鄉里
父伯先亦舉明經為翰林編脩官後終五河簿先生諱
傳字季習自幼端恪凝重聰悟夙成其為學早夜不懈
縣大夫舉為學官弟子業成升太學選授松溪縣學教
諭其所以教諸生亦如其自為學旦暮坐堂上相與講
論聖賢之道必以脩諸身而見於行事於是學者皆有
成其出而顯者比比也會朝廷纂脩永樂大典徵天下
教官萃京師者數百人能如先生者無幾館閣諸公雅
愛敬之書成受優賚歸松溪考滿調桐城其所以教亦
如松溪時纔三年而先生有疾然每旦猶肩輿至堂進
諸生問所業至疾甚乃已及卒諸生哀之如喪所親平
生質直好義不喜浮華幼孤貧事母至孝年十四伯先
先生卒於五河能輿櫬歸葬哀毁如禮鄉人咸稱之其
教子姪處宗族交朋友皆盡其道事獨孤氏寡姊意厚
甚撫其甥樂善尤有恩樂善今仕為都水郎中能舉其
職盖先生之教然也其生元至正丙申五月二十五日
享年六十七娶曾氏存禮先生之妹有婦道子二人憶
前七八年予為翰林脩撰在北京先生亦以考績詣行
在而主於予萬寶坊之官舍時天甚寒予與先生及儀
仲三人者每圍爐至夜分煮茗而啜之談諧笑嬉不啻
如骨肉及去予贈詩十章自此不再見然皆相憶不忘
也嗚呼孰知今已矣感念疇昔予雖欲不銘可得乎銘曰
廖氏之先來自金陵累世為儒鄉邦所稱於惟先生
孝友端確揚譽邑庠馳聲館閣表表有煒作人之功胡
不百年六十而終歸藏斯丘曰有令子刻銘墓中作者
太史
彭士鼎墓誌銘
士鼎諱鉉姓彭氏居泰和月池世為望族與予家故有
連盖予之曾祖母則士鼎之從曾祖姑也自予祖父時
數以親故相往來予少時亦嘗至其家拜其祖香山縣
丞叔介先生與其父今處士彦晦君退而與士鼎諸兄
遊相好也時士鼎年纔十歲餘方從諸兄讀書於經史
日記千餘言端重謹確不事遨嬉凛然異常兒其祖父
皆愛之後予取進士官京師不見士鼎者十三年及以
外艱歸間往至其家士鼎出所著文章與予講論予不
能損益也歲丁酉士鼎以易經領鄉薦在高等眀年上
春官後期而歸益沉敏務學其志不肯小成而止也未
幾得痰嗽疾氣或逆上藥食且浸减其父兄求所以療
之者百方終不愈勢且殆則呼天曰吾父母老矣而我
早死不克終飬曷少緩我乎竟以戊戌十月日卒其祖
母與其父母諸兄哭之過哀而族姻朋友之知士鼎者
亦莫不哀也嗚呼士鼎姿貌豐厚其進退行步翼然處
事必據於理有不可者輙正色直言不曲從苟止遇大
夫君子言色溫溫未嘗有所忤奉父母盡孝敬事其諸
兄盖怡然順也其為人如此而其家又世以儒為業其
祖父盖善人君子果安所獲戾於天而士鼎以夭死嗚
呼所謂佑善灾惡者可信耶士鼎生洪武辛未卒時年
二十七娶劉氏萬安城江劉之女子一人生始數月女
一皆幼葬其所居南園予與士鼎最厚尤不能已於哀
者也故為銘其墓銘曰
嗚呼士鼎質厚而不華守正而不阿才足以為時用學
足以世其家而夀乃不遐嗚呼其命也耶其可哀也耶
方處士墓誌銘
舒之懷寧有處士曰方君琮字伯玉以宣德已酉十月
十日卒年八十一其子義為河南道監察御史聞訃慟
絶即觧官歸治喪而以同官吴邦直所狀行實來請銘
曰先人不幸棄諸孤今歸將以(缺)年(缺)月(缺)日奉葬於(缺)之原
義嘗辱愛於先生惟先人之墓宜有銘以昭德垂後敢以
為請予曰嘗聞子之親盖所謂樂善君子者今按狀良
然是不可不銘方氏世為懷寧儒家處士之曾大父紹祖
大父昂霄有文行而不仕父桂山在元為黃州教授陳
友諒兵亂棄官而歸余忠宣公守安慶引為賓客用其
謀城䧟家覆與公皆死焉處士因流落沔陽時雖幼然
能知其家世務讀書自立久之歸懷寧理故業而家益
裕與親戚朋友旦暮過從以為懽其言行皆師古盖未
嘗有違於理者鄉邑之人皆愛且敬焉嘗謂人曰丈夫
志四方吾將盡天下之大觀寧能老於此乎乃游閩浙
湘楚逾淮泗入陜洛所至觀其形勝訪古人遺跡遇賢
士大夫内交焉意之所適援筆紀之名曰壯遊錄歸而
其中盖浩然晚愛郭西山水之勝别築一室寘圖書榜
曰眀善常與客論談觴酌盖終日焉因號明善處士常
戒義曰吾家世業儒而吾幼遭亂不得力學以趾美前
人汝小子宜成吾志既而義取進士為御史舉其職而
處士教之以道益&KR0704;&KR0704;然時既以義為賢而尤多處士
之善教配畢氏有賢行子三人義禮智而禮早卒女一
孫男四於乎以處士之善雖不及貴顯然既食其子之
禄而又以高夀終可謂盛福者矣况國家著令仕而賢者即以
所居官贈其親而處士有賢子安知不終享其榮也哉銘曰
幼而屯長乃亨樂善道焯有名遊四方際盛明子克賢教
之成膺胡福享遐齡藏于斯久而寧
吴處士墓誌銘
豐城進士吴顯試用在京師聞其父處士君之喪即觧
官歸治葬而以吏部員外郎丁鉉所為行狀來請銘盖
處士篤意教子嘗作重室聚書延明師以教之縉紳之
士之有名德者皆禮致其中名其室曰雲津書閣顯嘗
求予記曰此吾父以教顯也不可無記以示久遠予為
記之京師能詩者又從而歌詠之由是人知處士之賢
而有未及識之歎乃今已矣顯以予為知君故復請銘
焉予安得辭處士諱平字伯衡其先居豐城之吴塘至
其祖景福始析居縣城雲津坊而與其父子文皆隠不
仕處士早孤諸兄教育之然亦穎然克自立性資敦樸
篤於孝弟先塋之傍舊有田以供祀族人各欲私之處
士不可曰此祖宗所以致其孝敬者子孫宜百世守之
其可廢哉於是田以永存而祀亦不廢平居守禮而好
仁足跡未嘗至官府見人有不給者即賑貸之能酬與
否不屑屑校也與人處久而益敬而於士大夫尤厚盖
欲成其子也顯既取進士鄉人皆賀處士亦為之喜曰
是不負吾志矣及徵用來京師惓惓教以忠孝而厚資
給之常曰仕者所以喪其良心盖以家為累也吾何靳
於吾子哉人盖以處士為賢既老自謂身際太平約與
故人親戚歲時為會飲酒以相歡鄉里敬慕焉其生以
洪武壬子八月十五日卒於宣德壬子(缺)月(缺)日年六
十一娶羅氏有子三人女一人孫男五人處士之葬以
(缺)年(缺)月(缺)日其墓在(缺)之原銘曰
雲津之陽矗高閣經史百氏相間錯延師教子俾力學
有嚴訓辭本先覺業成而升志允若玉石加礲匪徒琢
行孚於鄉警涼薄晚有高情衆所樂嗟今已矣不可作
新阡盤盤此焉托我為銘詩庶無怍後百千年久彌灼
御史謝良翰墓誌銘
君諱憲字良翰姓謝氏臨江之新淦人晉臨川内史靈
運之後十世祖仲任與歐陽文忠同年取進士官至殿
中侍御史至君之曾祖遠翁祖子廉父程高皆不仕然
皆以忠厚聞鄉里君六歲而孤母何氏教育之俾從良
先生受業業成鄉人子弟爭師之得以其資備甘旨為
飬極愛敬之情退而與其弟怡怡然樂也洪熙改元命
下江南求文學之士有司薦起君至京師試事于吏部
而太子少保金公幼孜雅知君延至其家教諸子朝夕
授之書講說詳盡而重厚端嚴公益愛之久之除建寧
府照磨建寧遠郡為吏者多怠忽案牘不能無謬誤者
君至日夜磨勘皆駁而正之府中肅然敬憚焉時方擇
賢為御史於是御史包德懷首薦君遂徵為御史益恭
謹不懈遇事無小大必究其情而折之於理不苟止妄
随衆皆稱之以為無愧於其職甫四月以疾卒宣德七
年十月二十八日也生洪武庚午七月二十四日享年
四十三娶張氏有一子曰邦女二尚幼君天性孝友常
篤念其親而恨不得侍左右及為御史則喜曰吾父不
幸早世吾母守節以教我今蒙頼恩德至於此而當聖
眀之世舉封贈之典庶或有及乎吾其慎修以成吾志
時其母年幾八十矣嗚呼孰知老者存而壯者乃遽已
乎推君之志其能無遺憾也乎然而命也邦從在京師至是
奉柩歸將以(缺)年(缺)月(缺)日卜葬于(缺)之原而以翰林編脩
習嘉言所為狀來請銘予素知君而重哀其志乃為之
銘庶幾少慰焉耳銘曰
嗚呼謝君遽止於斯有偉其才尚蓄未施傷哉老母失此壯子何
辜于天斯乃已矣卜藏斯丘龜食其墨銘以慰之安此玄宅
楊博士墓誌銘
博士名顥字希章姓楊氏其先居泰和縣西湖潭里曾
祖某始徙南溪祖舜卿父彦通皆不仕希章自幼喜學
祖與父䔍意教之遣從鄉先生彭與和受業駸駸有造
詣後入縣庠為弟子員讀書作文日夜勤慎於事師處
友皆盡其道未嘗有過當時在學者百餘人希章年甚
少前軰皆以遠大期之希章益自勉登永樂辛丑進士
第歸鄉里鄉里子弟爭師之受其教者多有成久之召
為太常博士凢有事于上下神祇益恭謹不懈少傅楊
先生館之使教其子諄諄然為講說學者慕之多從之
者受任三年上以為稱推恩贈其父為博士母與妻皆
孺人將捧勑歸焚黃于墓下而病不果行逾月遂終宣
德壬子十二月二日也距其生洪武戊辰四月一日享
年四十五初娶劉氏先卒再娶羅氏又卒又娶廖氏凢
三娶有二子砥礪三女嫁(闕)希章温厚和平孝於親友於
兄弟睦於姻戚故舊與人處能輔以義及在太常又善
於其職自始從予游縣庠洎同官京師前後三十餘年
見其如此意謂方進未止也而竟止於斯嗚呼其命也
夫希章初病時其弟希武適來得治醫藥與其終事今
將舉柩歸葬而以監察御史彭百鍊所為狀來請銘予
素厚希章而重哀其死奚可以辭乃為銘之其葬以(缺)
年(缺)月(缺)日其墓在(缺)山之原銘曰
既學而仕宜享夀祉而遽藏于此人誰不死尚利爾後嗣
羅處士墓誌銘
公姓羅氏諱道生字孟昭其先居泰和仁善鄉之梅山
里至公高祖福始徙其鄉之拗頭以貲富得名曾祖仲
實遇非横早亡喪其家祖均瑞才五歲随母嫁城西劉
茂林遂冐其姓居城西復振起其家父仁夀凡四世皆
不仕公生而秀穎父母愛之鄉先生蕭尚仁教其家子
弟公獨出儕軰以推擇為郡庠生又受業於吉水顔六
竒二先生皆奬譽之學有端緒以疾去又遭父喪遂不
復出惟以飬母為事與兄弟相友愛公私之事皆以身
任之暇則觀史書接大夫君子考論古人言行以資其
身䔍意教子曰吾不幸廢學吾兒可復廢耶仍延致尚
仁先生教之先生卒繼以其子用道及龍仲雨皆禮之
甚至既而遣長子&KR0722;游鄉校受易於廬陵謝子方次子
諆居家塾受詩於里儒陳公延二子皆能力學如公志
皆有造就公好德樂義於事先極孝敬常曰姓氏所以
别宗羅之於劉其可終冐乎乃與諸父兄弟言於官請
復羅氏君子韙之家雖豐而自奉儉約然於祭祀賓客
賙窮恤匱則未嘗吝也嘗以輸税詣京師次池州遇暴
風他舟多覆溺人浮沉巨浪中莫有援者公號於岸曰
有能活一人者吾賞米一石活五人皆衣食而遣之後
三十年過黃盆湖民家見有書公名為位祀之者盖所
活者也其待姻戚鄉黨有禮遇臧獲下人皆有恩見人
之善者敬之其為不善者未嘗一與狎也治家整然有
條理雖老不倦尤謹於守法其居室服用必如制戒家
人勿蓄異物曰伹取充用而已毋以妖異賈禍也其善
行多可紀如此娶韋氏繼胡氏二子即&KR0722;諆胡出也&KR0722;
領鄉薦入太學未仕而卒諆取進士為刑部主事有能
名四女長韋出其三皆胡出嫁袁仲彬胡秋輝樂象明
嚴思濟孫男三鏞翀翰曾孫男一曰浚公生元至正乙
未閏正月廿四日没於宣德甲寅二月廿八日享年八
十初疾革諆在京師鏞侍側請禱焉公曰死生有命非
禱所能益也爾奚用禱為我語爾叔慎以持已忠以奉職教
爾兄弟皆能有立吾志願足矣雖死奚憾言畢而逝諆聞
訃慟絶即解官歸服喪卜以(缺)年(缺)月(缺)日奉葬于(缺)之原以予
為知公乃奉狀來請銘予聞洪範所謂五福而本於好德公之
德裕矣而夀考康寧以卒于正寢此好德之驗也況又有令
足以顯揚于後公可謂盛福者矣於其葬也是宜銘銘曰
福備諸身及其後人惟德義是遵斯有獲于天銘以昭
之千載彌新
陳處士墓誌銘
處士陳氏諱美字克良世居永豐縣遷鸎鄉之留屯里
以宦學為名家曾祖(闕)祖(闕)父志德皆積忠厚而皆不仕處
士生有至性幼值元季避亂無寧時能順父母不憂勞
其心國朝平定有寧宇處士年才十歲已能盡孝愛嘗
之旁近親舊之家食以美味輒不食曰將歸以奉二親
與二弟聞者咸嗟異之盖其孝弟出於天性然也及長
溫厚謹重事親無過舉親没哀甚蔬食以終喪歲時備
物致享必盡誠撫二弟克俊克遜尤篤既教之學又為
之娶無愧於為人兄者睦於姻族信於朋友治家以勤
儉待物以平恕鄉人少長皆慕其德服其化有為非義
者不敢使聞之或有爭競不平多質於處士據理折之
無不悦服常曰彼是非不辯者不反諸心故也反而得
之何爭之有聞者謂為名言以是尤為縣大夫所禮歲
鄉飲必寘之賓位而人皆以為宜篤意教子自言吾故
簮纓之家不可墜先世之聞使其次子誠遊鄉校而教
之甚至及誠取進士為兵部主事益訓勵不少置誠亦能奉
其教宣德九年(缺)月(缺)日(缺)處士以疾卒于家年七十九妻謝
氏四子皆業儒遺言勉誠以竭忠守分無負於國家女一
孫男(闕)人誠與諸兄弟以(缺)年(缺)月奉葬于其里(缺)之原
而以翰林編脩鍾復所為狀來謁銘於乎處士孝友人
也有士之實者也世之名為處士者多矣未見其皆無
愧也若公者庶幾無愧焉耳矣予安得辭乃按狀序而
銘之銘曰
孝友之行乃仁之施休哉陳公率履不違充而達之譽望
有偉惟士之名庶幾無愧鄉山之原峩峩新阡全歸于兹
大耋之年夫既有年而又有子刻銘垂休何千百祀
王處士墓誌銘
處士王氏諱忱字敬恂一字公弼梅雪其號也世家泰
和之梅岡為望族曾祖臣山祖獨清父&KR2725;予皆不仕&KR2725;
予為廬陵永和彭氏贅壻生處士於永和故遂為廬陵
人自幼謙敏好學嘗從胡山立先生遊博涉書史好為
唐人詩其事親極愛敬親没葬祭無違禮二兄相繼亡
事二寡嫂皆盡禮死亦以禮葬之而撫兄之子如已子
嫁娶皆不失時壯遊四方遇名山勝景必形於歌詠晚
年以家事付其子惟與賢士大夫觴詠以為娱從兄伯
彰居梅岡亦篤誼而好吟處士時往從之極其意之所
適然後歸正統丁已十一月二十二日以疾卒享年七
十二娶鍾氏生子二人女一孫男一人孫女(缺)卜以(缺)年(缺)月(缺)
日奉葬于(缺)之原而以予舅氏歐陽先生所狀行實來求
銘予聞處士久矣生雖不及見死則奚忍不銘乃為之銘曰
嗚呼處士躬孝友晚歲怡情在詩酒宜以百年為爾夀
胡乃遽歸無何有我銘其藏傳不朽
于先生墓誌銘
予幼時嘗從舅氏歐陽先生讀書於永和時則有于公
&KR2725;王用霖二先生與予舅氏交最善而皆以文章翰墨
見重當時數往來講論予從傍聽之心竊慕焉公&KR2725;又
從謝先生子方遊有决科之志其後用霖先卒公啓以
疾不果出而鄉里子弟師尊之未幾予亦歸泰和久之
遂竊第入翰林每從人問于先生起居之狀而先生亦
卒矣追念疇昔盖不能不䀌然傷心也今年予内弟歐
陽士則來北京于先生之子剛之則士則姊夫也以舅
氏所述于先生行實俾予銘其墓嗚呼予尚忍為之銘
哉然亦何可不銘按狀先生諱閌字公&KR2725;雪巖其號也
其先金華人宋時有履吉先生者典教廬陵遂家於永
和曾祖拙愚清江學官祖應雲父從龍皆業儒而皆不
仕先生自幼聰敏出儕軰温然和厚而最孝友早孤善
事其母撫三弟尤篤弟先卒則又撫其孤教育之平居
以禮法自持其教人亦必使由於禮法襄陽府學嘗辟
先生為師固辭不就一時名公如觧胡二學士脩撰蕭
時中國子博士羅師程軰皆與先生有文字之雅欲推
挽俾見用於世而惜其病也先生曠懷雅度不汲汲於
名利唯以詩書自娱雖甚貧不厭君子韙之正統丙辰
四月十三日卒於正寢年七十三初娶歐陽氏再娶龔
氏王氏有子二人長剛之歐陽氏出次繩之龔氏出也
孫男一曰善貞葬以(缺)年(缺)月(缺)日其墓在(缺)之原銘曰
既善其身以淑諸人病不克振又何戚欣歸全于兹昭
德有文後百千年愈遠彌新
張子中墓誌銘
公張氏諱忠字子中松江華亭人曾祖秉彛祖仁甫父
安皆不仕然世積忠厚鄉稱長者公早孤母顧氏撫育
之長讀書通大義常痛不及事父故事母極愛敬備物
致飬朝夕無違禮母嘗病躬侍湯藥衣不觧帶時人稱
其孝家雖不甚豐而樂以餘財賑貧乏與人處務掩惡
揚善然於事之是非必盡道理未嘗苟異而妄随故鄉
人有不平者不求直於官而多於公取正焉平居胸次
悠然不役役於物課僮僕勤樹藝客至則飲酒相歡所
與厚者多一時名士言行有可法者必籍記之其取善
不厭如此嘗謂其子政曰吾不幸幼孤廢學不克有所
為今幸遇聖朝豈可負哉遣入郡庠受業業成領鄉薦
會試禮部得分教遂安既而用薦舉拜湖廣道監察御
史公喜曰成吾志矣數以書勉其忠慎政奉教以稱職
聞吏部奏請推恩以政所居官封公為文林郎湖廣道
監察御史既得命而公卒矣宣德八年正月十五日也
距其生元至正甲午三月三日享年八十娶吳氏有二子女
一孫男三曾孫男四政將以(缺)年(缺)月(缺)日奉葬于(缺)山之
原而以其友江西按察僉事黃翰汝申所為狀來請銘
嗚呼公可謂善人君子也既享高夀蒙寵命而子又克
孝其得於天也厚矣葬奚可不銘乃為序而銘之銘曰
積善於身内以事親外以及人宜有獲於天而卒返其
真勒辭貞珉千古不泯
楊仲穆墓誌銘
仲穆楊氏泰和中村里人也以永樂丙申八月十九日卒年
四十九是年(缺)月(缺)日葬於里河埠先塋之次後廿餘
年其子德敷為大理評事始以翰林編脩蕭鎡孟勤所
狀行實來求銘將納之壙中泣曰生不能早有立以圖
顯先德今始求於先生此生之罪也願先生賜之銘使
永永不朽則為幸大矣予雖不識仲穆然哀德敷之言
乃按狀序而銘之楊氏故大家仲穆之祖晴川以上皆
居縣治西廟巷元末兵亂其父與良始徙雲亭鄉之中
村仲穆天性孝弟未冠已能事父兄有事必服其勞既
長而益力父疾躬侍湯藥不忍去左右其事母尤極敬
愛二親没葬祭無違禮而哀戚過之歲時祀先省墓必
以身任焉於宗族尤厚訓其子姪必以義兄仲實早死
人有欺其孤而侵其産業者仲穆毅然持正不可回得
不侵鄉人曲直不能平質於仲穆必公其是非為平之
莫不悦服閒居靜處未嘗有外慕唯課僮奴治稼穯至
於修陂堰以備水旱必命衆豫為之鄉里常頼以不饑
其行類如此盖可謂一鄉之善士而天不畀之年嗚呼
惜哉然今有子在官位所以顯其親者未可量天盖以
是報之也娶柳溪陳氏有婦道子五人德崇女一人孫
男十四人孫女五人曾孫男二銘曰
善不必夀而能有後全歸于兹先祖是依既安既固以
延爾祚昭德有銘百世其徵
袁仲暹墓誌銘
泰和袁君仲暹以正統元年五月二十七日卒于家年
六十四鄉閭之人無疏戚愚良皆哀惜之至為出涕予
聞則亦為之悲而歎其不可得君淳謹坦夷内外一致
師古人之嘉言善行凡世俗機巧略不萌於心稍長傳
家政事父母極孝敬無毫髮違忤公家百役弟妹婚嫁
日用之費皆盡其力不以累父母與諸弟相友愛至分
貲産皆聽其自取已之所得美惡多寡不復校家雖近
市未嘗營於利若有役在官可以得志亦未嘗苟取於
人惟以田園之入自給安於儉約每從容而有餘性不
喜飲至奉祭祀待賓客則豐厚傾倒以盡情晚居城西
别墅作惇夲之堂教諸孫為學課僮奴耕稼曰此治身
治生之本也人非善類不與相往來縣大夫非鄉飲不
一見市㕓喧囂非有事不投足樂於賑貸不能償者不
責也歲凶盡發倉廪倡富室以濟饑自底匱乏則糴貴
而不厭所行所存如此盖自少至老不易意則謂之善
人君子奚愧哉君娶陳氏有婦道子男一曰和女二孫
男五袁氏出唐尚書右丞滋滋之子邯為吉州刺史因
家泰和宋嘉定中有諱士表者由進士官至建寧通判
至君之曾大父以寧大父務學父克睿皆不仕然皆以
德善重鄉邑而君又以篤實承之子和受教取進士有名
則袁氏之世德可知矣和將以(缺)年(缺)月(缺)日奉葬于(缺)之原
而痛不得早沾榮命以顯親自為行狀來求予銘欲著
其美而傳之遠然以君之行安知其不終享也哉乃序
其實而系以銘銘曰
有淳行宜永年遽全歸閟斯阡嗟古人已有然勒吾銘百世傳
指揮使石公墓誌銘
正統二年八月初三日昭勇將軍安慶衛指揮使致仕
石公卒于家其孤珣來北京以兄琮之命詣予告曰先人不幸
棄諸孤將以(缺)年(缺)月(缺)日奉葬于懷寧縣綠水鄉(缺)山
之原惟其平生忠孝大節所以效於上而光啓其家者
不可以無傳敢請銘於先生庶幾託以不朽予謂公致
位三品其勲烈多矣宜有銘且予嘗受知於公而琮珣
又以禮請其何可辭按狀公諱英字某世家山東海豐
縣之慶雲鄉自少端重沈毅以材武自豪其志卓卓在
人上洪武中代父為十夫長隸遵化衛随王指揮征討
五浪河又随徐指揮東征至希爾哈指揮胡龍征口琨
又擇公自随所向有獲軍中皆推讓之太宗皇帝靖内
難一時豪傑之士雲合景從公尤感激奮勵從指揮蔣
玉攻松亭關擣雄縣莫州略真定有功而還擢長五十
夫随大軍援永平攻大寧城城小南門守最堅攻之不
下主將問誰敢當先者公先登奪其旗軍聲大振賞銀
碗三鈔百緡大戰鄭村&KR0309;公獨挺刃闘而前多所殺傷
衆乘之敵不能當遂大敗陞副千戶復廣昌克蔚州從
征濟南略武定州皆有功陞正千戶又征滄州大戰于
東昌師還敵以兵遮絶道路戰魏縣郤之又戰深州敗
之鏖于夾河蹴于藁城公之功為多遂躐陞指揮同知
明年度兵肥河&KR1868;大店驛涉小河攻齊眉山又合于靈
璧皆大戰破之遂入泗州渡淮河絶大江抵京師自興
兵以來小戰不計大戰凡十數公皆在前摧鋒䧟陣未
嘗少挫衂每戰勝彌自脩飭無矜色亦無惰容衆皆服其
量而美其能人或與論古兵法公曰用兵雖有法然闔
闢變化豈能盡拘於法要湏智勇兼備而已人以為名
言又問公所以克敵制勝之方公曰此上威靈所致吾
何能然臨機應變豈可以言喻卒不以語人太宗皇帝
即位錄前後功陞太倉衛指揮使俾子孫世襲然愛其
材留環衛中不使去左右永樂六年始涖安慶安慶重
地瀕大江兵民雜居易生好惡公一待以寬厚衆皆喜
曰公吾父母也無彼此言者處同僚必和必敬於士大
夫尤厚平居恂恂然無疾言厲色而號令條教莫敢有
毫髮違者曾祖某祖某父某皆以公貴贈指揮使妣贈
淑人公自以身都顯位食厚禄而不克致一日之飬於
祭祀必盡其誠其教子孫必使忠以事上仁以撫下未
嘗及於私宣德九年以老疾請于朝命子琮代其職公
閒居接賓客語道理論古人功業陶然自樂也至是卒
年七十六娶張氏封淑人有賢行二子琮與珣也皆能
世其家女一孫男六女六曾孫男二女三於乎自古國
家之興必有傑出之材以輔成大業然或泯没而無聞
者子孫之不肖不能序而傳之遠也公以雄才逹識遭
時奮興其所立有過人者而子又賢思著其美於後世惜乎竒
謀偉略不盡傳於人然書其大㮣亦足以不朽矣銘曰
桓桓石公產自海豐奮于幽薊萬夫之雄太宗龍興
公樂順附荷戈與殳闞若虓虎搴旗大寧壩上鏖兵
奮鬭直前人莫敢嬰龍旂四征公必在列其聲赫赫
其武烈烈内難既清萬方底平錫爵酬勲三品之榮頟
頟舒城公則專制既有威嚴亦有慈惠士伍民居不忮
不求恬澹優游惟公之庥於國克忠於家克孝式嚴武
備式謹文教子孫之賢公德在焉厚禄高官有永其傳
天不憗遺將星夕墜比屋連營靡不涕泗高墳峩峩公
藏其中勒此銘詩垂耀無窮
給事中焦君墓誌銘
君諱起良字明善郴州興寧人祖必正父慶華皆不仕
君生而穎悟選為縣庠弟子員學成當貢念其友曹貴
民之淹滯也舉以讓之永樂丁酉領鄉薦登戊戌進士
第觀政于刑部甲辰拜吏科給事中能以恭慎舉其職
上以為稱任封其父為給事中母妻皆孺人既而以内
艱去服除改戶科駙馬都尉井源持節往寧府行冊禮
君為之副能不愆于度王重之未幾權長其科事滿九
年拜戶科都給事中君感上恩常思欲有報於法當舉
縣令曰薦賢所以報也吾豈可苟哉舉李寬為蕪湖令
果稱職凡時事有可行者無不言嘗請考察在外文臣
武將之未良者修大學以飬士興義倉以賑民大書方
面大臣姓名於便殿以便覧觀察賢否外諸司有重囚
疑未决者請命公廉吏往審覆從輕决遣之遷民有老
疾無依者放之歸畿内饑請發廪賑貸國子生初食陳
粟請易以粳米漕卒多糶所運粮而挾貲來糴於北京
故米翔貴請禁之所言多見聽用君之志益欲大有所
為人亦以遠大期之而遽以疾卒正統辛酉二月初九
日也距其生洪武乙丑得年五十七君平生孝於親事
生送死能盡禮宦遊二十餘年以遠不得飬有一美饌
未嘗不思親教其子必守家法於祖宗墳墓展視尤謹
見凢物有罹害者必救之權量之属必如制否者毁之
其自奉儉薄而厚於撫下故人人親愛焉其所存所由
盖如此子一人從周正統已未進士女三人長適同邑
李秉恭餘未行於時君之父年八十一尚無恙而君則
已矣從周奉柩歸葬而以兵部侍郎鄺公所述行狀來
請銘予念嘗與君周旋惜其志不及大行以卒而父乃
以耋年失令子是皆可哀也且從周又予所取士而汲
汲圖其不朽亦可謂能孝故為銘之庶幾存没皆少慰
焉耳其葬以(缺)年(缺)月(缺)日其墓在(缺)山之原銘曰
仕既逢時材行具宜未竟厥施命也奚悲白髮高堂失
此令子而有孝孫亦克用繼故山之原有鬱其阡刻銘
垂休百世之傳
錢良玉墓誌銘
良玉名瑛姓錢氏其先江都人世以醫名曾祖益元常
州醫學教諭因家常州兵亂徙蘇州祖原善洪武中徵
入太醫院晉王子有疾奉命往治之愈王竒其術留之
卒葬太原父宗道亦精於醫王奏為良醫甚見禮遇久
之亦卒良玉奉葬于祖之墓次而奉母歸飬于蘇州遵
治命也良玉承家學之懿又慱通諸書醫道益大顯蘇
人求醫不問風雨寒暑貧富貴賤即往視與善藥無不
愈名聞京師又徵入太醫院奉公有暇往赴人之急一
不異蘇州時人之能報與否不計也嘗教諸子曰醫仁
術也當博施濟衆而可計利哉聞者韙其言而美其德
事母極孝能順適其意去年冬母病心憂之為之不遑
寧處湯藥親嘗而後進母卒治喪如禮居苫塊之中哀
毁踰節將奉柩歸蘇州得寒疾而終正統六年二月十
七日享年五十二娶高氏子男五女二孫男二女二恒
兄弟舉二喪歸欲與祖母同域葬焉乃以禮部主事顧
謙所為狀來請銘予在京師久見凢為醫者多嗜利而
少見其效心切鄙之嘗問今右副都御史陳君鎰蘇醫
之良者為誰得二人焉其一良玉也數欲試之幾緩急
可托而卒未能遇嗚呼孰知良玉今遂死矣豈非可惜
哉予既重其人而惜其死奚可以不銘其葬以(缺)年(缺)
月(缺)日其墓在(缺)之原銘曰
仁於人孝於親吁奈何返其真善必報利爾昆刻銘章庶永存
秦主事墓誌銘
禮部主事秦君初字性初越之山隂人唐詩人系之後
曾大父懋德大父喜皆不仕父祐以君貴封翰林院檢
討母王氏封孺人君自少喜學選為郡庠弟子嘗作樓
讀書扁曰凌雲以示志永樂辛卯領鄉薦明年會試不
偶遂入太學益自勵弗懈太宗皇帝在位四夷賓貢無
虚日上亦欲大鎮撫之思盡通其文字命選太學生之
愿而敏者入翰林習之君在選習西天書然志彌厲必
欲兼盡其美再試禮部凡三場文字又以西天書翻譯
成篇主司嘉其能取以進及廷對亦然遂賜進士出身
為翰林庶吉士未幾除檢討授從仕郎凡西天譯書皆
與執筆焉久之連丁内外艱居喪盡禮鄉人稱之服闋
改中書舍人秩滿陞禮部祠祭主事又改精膳皆能舉
其職於所當為者勇為之未嘗有辭避以是見重於僚
友君資禀淳實其言呐呐似不能出口然其中固有黑
白所守確然不可回若機變之巧未嘗萌於心而所行
必依於仁義太學生張安以使命去京師妻死無主後
君曰安吾友吾嘗兄事之其妻則吾嫂也吾不可不任
其事即為具棺衾使家人殯殮而自往致祭且安厝之
必盡其誠又有金某者得某衞經歴當之官貧無以治
行君觧衣衣之輟所乘驢資遣焉甘徒步出入或勸君
市一馬乘以造朝隸人失之以逸告衆以為盗且疑隸
與盗通當窮治君曰吾無負於彼彼安得為是豈可輕
以盗賊汙人又安知實非逸乎命求之得之他所果逸
去隸以不冤君雖忠厚而嫉惡尤甚居喪時鄉人有暴
横以致富者厚其金幣請為其母墓銘君曰吾雖貧且
居憂然寧渴死誓不飲盗泉堅拒不納君為人如此正
統六年六月廿一日以疾卒于官年五十七娶蔣氏先
卒繼以張氏有婦道三子君歴官二十年俸入之外不
苟求妄取既卒竭其資僅足治棺以故衣衾殮焉他無
餘物理將奉柩歸山隂卜以(缺)年(缺)月(缺)日奉葬于會稽甜
水井上蔡山陽先壠之次予在翰林已愛君及出佐禮
部又見其踐履之實而與其為君子於其卒也深悲之
不欲使泯泯無傳乃求君之行狀為序而銘之以授理
俾納諸墓中庶後世有徵焉銘曰
其言也恂恂其行也振振官雖久矣家則貧忽焉而逝返其
真賦命如此奚所云上蔡之陽安爾墳後欲考德在斯文
贈監察御史黃君墓碣銘
黃氏戈陽潭石名家君之曾祖隠名祖謙甫皆有德善
而不仕考祐忠洪武中為海寧丞蘇州延平二府經歴
母郭氏君其仲子名遜字敬讓自幼喜讀書長益不倦
隂陽醫卜筭數靡不通善事二親極其孝敬父終于延
平君奔走歸其喪哀感行路葬祭不違於禮而養母盡
誠左右奉順能得其歡心母病嘗刲股和藥以進病良
已人謂其孝感所致兄敬和早世與弟敬方友愛甚䔍
撫教諸子姪必均一昏娶則擇名家不問財賄嫁姊妺
姑姪之貧者五六人則厚資給之嚴於自治由身以及
家門内百口無間言財用出入一以公處之家故饒裕
而樂於賑施内外戚姻有舉貸者一不計其息鄉之古
塘田瘠而民貧則倣義倉之制計口歲給焉橋梁道路
之傾圮修治之不惜費人有疾病不能療者與之藥忿
爭不能平者喻以義而服其心訟為之省平居言行恂
恂一以理為主其心惟恐人不入於善人知其意多樂
從故兄弟有相讎者化之竊牛之盗化之豪奪人之室
者亦化而返焉其有不可化者聚徒黨好劫掠挾官府
以朘民搆詞訟而興大獄者則言之藩憲而誅罸之鄉
邑感焉佑善摧惡之見於事多此類其治居室則建祠
於東以祀先作齋舍於西聚書籍以教子孫因地之宜
搆臺榭蒔花卉以奉母佳時令節則率婦子奉觴稱夀
致樂於其中作清興樓以延賓賢士大夫來者燕欵終
日無惰容又於其居之東百步許多植松作亭松間事
親之暇常與客遊焉四時朝暮寒暑晦明之變景物所
遇雖不同而亦各適其宜也因號松埜處士君子謂其
於松比德焉生於洪武庚午六月一日正統丙辰十月
君有疾彌留神色不亂其言以不得終飬母為恨戒諸
子善繼志語不及他遂卒是月十八日也享年四十有
七明年丁巳十二月初九日葬邑之招賢鄉弋源里大
山之陽初娶陳氏有賢行先卒繼張氏側室傅氏子男
七長溥字澄濟明經取進士拜監察御史善舉其職朝
廷推本於親贈君文林郎廣西道監察御史次澄濬澄
清澄流陳出也澄淮張出也澄澈澄演傅出也女四皆
歸名族孫男二十六珪瑄瓉璲㻞琛珣瑜瑛珤珺璁璉
琳珵㺬玭璟瓏琡&KR0034;珦瑗璡玘珙曾孫男五習旦昊旻
昇君之葬久矣至是漙以禮部郎中胡添麟所述行狀
來請曰先考之德修於身行於家而及於鄉人溥蒙餘
澤以克今日兹荷聖天子寵命而褒贈及焉為幸大矣惟
墓前之石宜有銘以昭德垂遠敢請於先生余嘉其孝
故不辭銘曰
弋陽之黃實曰名家維君承之克振厥華孝友之隆慈
愛之篤惠于鄉邦儀于姻族克用其柔克奮其剛以植
善良以抑暴強詩書之訓乃有令子為賢進士為名御
史慶典之貤寵贈及焉烜赫龍章式降自天佳城峩峩
君安于此靈秀所鍾以利後嗣墓前有碣刻此銘詩昭
德垂休百世之詒
抑菴文後集卷三十
