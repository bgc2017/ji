抑菴文後集卷三十一明王直撰
墓銘
知府李君墓誌銘
君李氏諱湘字允淮泰和文溪里人高祖仁可曾祖宗
明祖雲龍父又新皆不仕然世以忠厚聞鄉里又新甫
冠循循雅飭躬孝友之行配蕭氏有賢德故君之生亦
端重謹靜好讀書不喜佚游遨戲予兩家相近數往來
甚愛之及游縣庠遂援引以入啟處必偕又新甫篤意
教之而深以屬予朝夕相與講學不厭予先仕入翰林
久之君亦充貢升太學初歷事都察院以勤慎得名遂
知東平州前之守東平者以不職逮去君至務廉公為
治去民之所患而求其所以惠民者築大村壩捍水患
化沮洳廢壤為上腴民肆耕其中資用給足視州學敝
甚圖新之以教學者以舊守代還時朝廷遣重臣廵撫
山東州民數百人列言君治狀願得君事聞上還之東
平而君之所以惠其民者益有加於昔開市區以通商
賈節婚禮以便嫁娶於是民益親愛如父母凡所當為
皆勸趍之無不如志太宗皇帝北征饋運失期者以軍
法從事君總督兖州車千輛撫綏有道無一夫後者君
之才既足以有為值歲豐民和乃大脩學宫捐已貲以
為倡衆僚和之其民之好義者爭來助學遂以成凡諸
壇壝及州治廨宇皆次第脩葺事神治民各有其所人
不知勞初馬驛夫長有巨姦久衣食其中君黜之日夜
伺便欲去君乃誣君脩學隂有所漁取州民大以為恨
詣闕訟冤者千餘人刑部亦知君賢曰不可使無辜受
垢為窮治得姦状君遂復官而其志彌厲不少變民心
既孚績用大著滿九年上其状會朝廷擇郡守禮部尚
書胡公亟薦君授懷慶知府東平之民數百伏闕借留
不能得皆怏怏而去君既受命河南方伯李公昌祺適
在京師謂予曰懷慶衛卒最喜生事擾府縣又嘗有惡
婦人與其子壻皆工為誣詞以搆害善良故有一虎三
彪母大蟲之諺今其風猶在李知府能懾服其心斯可
矣君聞之曰吾知其衛卒多揚州人向之薛守以鄉郡
之故與之狎是以敗今吾以正道馭之彼當自戢不然
吾知有法而已吾何憚既至文武之吏及軍民無賴者
聞君之言與東平之治皆曰是不可欺也皆帖服無敢
譁而君亦以治東平者治其民民大悦郡以治稱然君
已得風疾初則手顫不能書久而加劇或不能坐聽事
然人猶敬憚不敢撓其政兵部侍郎于公廵撫河南山
西還為予道其善不置口曰今惜其病矣相與慨嘆者
久之而竟以正統己未七月初十日卒于官年五十七
懷慶之人無少長愚良哭之皆哀子誠奉柩歸過東平
東平之人亦奔走會哭賻祭如所親嗚呼是可以觀其
德矣君孝於親友於兄弟其季浩為固安教諭得痞疾
君求醫藥百方治之不能愈既卒為歸其喪葬焉娶朱
氏有三子長即誠次讃次惠側室子一人女三人孫男
三誠兄弟以是年十二月丁酉奉葬于縣之千秋鄉四
十都羅團之原葬已乃來北京請予銘其墓曰先人實
受知於先生葬而得先生銘以昭德垂後雖死而不朽
矣予念朝廷重養民慎擇賢守令而任之君之所存與
其所行表然有名於世使得永年而究其所至將不與
龔遂黃霸等乎而不至中夀以卒此人所以哀惜而不
已也況予知之久愛之深而欲已於哀可得耶則墓非
予誰宜銘銘曰
求世之治莫重良吏吏而循理其民乃喜東平覃懷衆
庶允諧績則多有胡不眉夀命也奈何而譽則遐欲知
其德視此銘刻千歲不泐
紀文遠墓誌銘
山陽紀文遠以正統六年二月十四日卒于家年七十
三子昶善醫有名在太醫院告歸以(闕)年(闕)月(闕)日奉
葬于其邑鉢池山之原思顯其德於不朽乃求翰林脩
撰張益士謙為行状因予友番陽胡秉常來請銘納諸
墓中予辭以不暇會予子有疾數求治於秉常秉常亦
數以銘為請曰紀公重厚坦亮雖若少文然言行恂恂
無悖於理者且不苟取不吝施有古長者之風公宜為
之銘乃按状序而銘之文遠諱明其先鳳陽定遠人祖
元潔仕元為萬戸父士和元季避兵居山陽故今為山
陽人文遠躬孝友惇信義常挾貲遊四方貿遷廢貯故
其家益裕然樂推其餘以周人之急貸而不能償者因
以與之洪武中傍郡連歲饑民流至山陽鬻男女自給
文遠多出錢留十數人育之後皆遣還其家揚州教授
欲脩孔子廟與楊運使謀俾商人助費人不能過二百
貫文遠獨助三千貫它食物稱是嘗早過市就浴堂得
倉鈔於地計其直巨萬萬洛陽周晟所遺也晟失之欲
自絶乃訪晟還之晟感其德篤念不忘外祖死無嗣文
遠葬之祖塋之右令子孫亦以歲時祀之又鑿井得髑
髏其大異甚為具函祭而瘞之其夕夢有來謝者鄉人
有親喪不能舉輙往遺之貲使葬焉其篤於義如此娶
陳氏戸部主事陳仲祥之女有婦道子一人昶也孫男
二予嘗觀夫世之善自營者往往極其才力之所至苟
可得矣不復計義之如何若義所當為者則又寧死而
不肯費一錢所以見薄於君子若紀公者賢於斯人蓋
遠矣是宜有銘以葬銘曰
不徇乎利必放於義不遺其親亦厚於人全歸于此宜
爾子孫我為銘章百世之光
處士歐陽允乾墓誌銘
歐陽氏於泰和為大家衣冠文物自唐宋來為甚盛至
君之曾大父孚先大父以定父觀民皆不仕而皆以德
誼重鄉里至君諱允乾尤莊重喜讀書嘗曰吾於書通
其大義不悖聖訓而已吾豈切切為章句儒哉君兄弟
五人相敬愛學而仕者有循良明哲之稱隠而處者有
孝弟恭愛之行二親在堂皆九十有餘而君以踰七十
之年致其養此天之厚於君也且不汲汲於財利貸而
不償償而不備者皆不問人至有求福於神以報君者
性坦厚有容人之量而好善惡惡為尤至未嘗苟徇時
有言郡守以誣枉殺其子至起大獄以取償守皆就逮
當過君地以驗屍彼積憤聚徒伺守至將逞惡焉人皆
危之君獨奮曰孰敢肆惡於吾土即呼鄉人為之衛加
嚴焉彼不得間以逞乃免事訖而散當時人謂非君莫
能禦至今服其勇且仁君家縣城上游蜀江章水之間
往年予竊禄京師假寓於君之弟御史君永和因得聞
君之善其脩身愛物濟人和衆囂囂然有樂於心而無
用世之意予謂此馬少游之高也久之乃搆宅先作祠
堂以祀先其藏書之齋待賓之位燕遊之居棲息之舍
次第皆作而花卉竹樹蔚然秀發在山水之外而可樂
者尤多及予老而歸方欲與之久處而不厭而君已矣
蓋有足悲者君娶萬安曾氏繼娶泰和曾氏皆有賢行
子男四溥濠沔漵女三康汝宣王用莊賴仲暘其壻也
孫男十二斆遷用璉曼彝仰兆傑錫登頌而君以景泰
庚午十二月初十日卒諸子奉葬于沙壠之原而墓未
有銘至是乃以屬予將以納諸壙予蓋慕君之行而不
得者奚可辭銘曰
猗歐陽君卓爾不羣既孝于親亦厚族姻惠利之施逮
及賤貧士論失常天奚不聞君子之心既勇且仁彼區
區者曾何足云沙壠之原君墓所存源遠流長百世之
芬盛德不忘視此刻文
湯處士墓誌銘
處士諱鉉字文恂姓湯氏其先豫章人宋時有曰珩者
為廬陵尉因家廬陵後又徙吉水之大洲故今為吉水
人尉之孫從志與益國周文忠公為布衣交嘗見於吟
咏孫念吾為大理評事其後累世皆未顯處士曾祖雲
瑞祖惟信元至順領江西鄉薦未及仕而卒父韶翁妣
鄧氏處士自幼不事遨戲端重如成人比長好學多讀
書達於物理服勤家事不以累父母而致養必盡誠撫
愛弟妹尤篤宗族有貧者必濟之出入鄉閭恂恂恭讓
横逆之來不校也由是人皆稱為長者莫不敬愛焉其
襟度灑然喜賓客相與久而不厭延師教子務厚待之
冀得盡其心平生治貨産不汲汲於求但取適而已嘗
游淮楚交四方賓客苟意氣相得雖捐重貲不吝也一
時豪俊皆願與之交而於士大夫尤極向慕禮之惟恐
不至嘗取周益公詩及先進士高若鳳國朝吏部侍郎
顔秋宇諸公往來之作類成卷學士解胡二公及諸名
賢皆為之題咏處士最珍惜之嘗語諸子弟曰吾家世
積德雖未大顯然不失為士若等不可不勵志以光前
裕後及季弟文禮為宣城訓導處士喜益勉之以學曰
惜吾病恐不見汝大有立也永樂癸已六月初九日卒
距其生元至正辛丑九月七日享年五十三娶夏氏二
子琰頊皆讀書三女孫男四(闕)年(闕)月(闕)日葬其里黃
洲之原而墓未有銘至是文禮以閩縣教諭考績來北
京得潮州府學教授則自念曰吾幸過家得拜吾兄之
墓而惜其不吾見也乃述處士行實謁予銘予觀世之
為兄弟者以利欲之私移天性之貞生而不相好者蓋
多矣能念其死而思其善以圖其不朽者十不一二見
也若處士兄弟交相愛而互相成非詩所謂令兄弟者
乎予為銘之亦以愧夫未能然者銘曰
繄處士鍾厥美宜遐夀胡遽止昭德垂休偉令弟刻此
銘章示無已其不然者宜有泚
許處士墓誌銘
處士姓許氏諱觀祐濟川其號也以宣德壬子十一月
七日卒距其生元至正辛卯十二月六日享年八十二
(闕)年(闕)月(闕日)葬于其里藕塘山之原而墓未有銘至
是其子誠為武昌令述職來京師乃以中書舍人宋懷
所為行状謁予曰先人實有德善而未獲顯聞於世願
先生賜之銘庶幾託以不朽予哀其志故不辭按状許
氏之先某處人曰元冲者宋嘉祐八年進士子份崇寧
中擢甲科知鄧州家于鄧咸淳間有諱銘者為廬陵尉
卒于官二子湘湜因家廬陵之鄔園以貲産雄一鄉湘
生復安復安生明通又徙居吉水中鵠鄉之青山明通
生宗遠則處士之考也處士早失怙事母盡孝有美味
不先奉母不敢嘗撫一弟二妹尤篤婚嫁皆以禮勤於
治家嘗挾貲遊四方覽竒勝友名士遇人無賢愚皆有
恩義人亦皆敬愛之雖童稚亦知其名性質厚耻浮薄
鄉里歸其德服其教俯接後輩色温氣和使勉於善見
貧者則賑貸之不計其償平居無事遇天朗氣清與故
人賓客逍遥於閒曠之中談論故實及治生諸事聽者
忘倦常曰為人當安分而已何用外慕哉尤篤意教子
務不忝其先故長子誠遂取進士歷宰三縣皆有名處
士娶廬陵村前李氏有賢行子男三人長即誠字正非
次去非早卒又次曰戒非女一人孫男七人銘曰
於惟處士德藴諸身教行於家亦以及人福慶綿綿厥
有賢子納銘墓中以告來世
任母蕭氏墓誌銘
吾邑任信會試於禮部中教官選聞其母孺人之喪詣
予泣且告曰生之充貢而來圖進用於世以為父母榮
也今幸取於有司當得教官禄足以奉朝夕而吾母不
待矣此生所以抱痛於無窮也母蕭氏世居泰和城東
大父某父某家故饒財而吾母最勤儉精女事幽閒靜
專無傲惰之習既歸吾父善事大父母而宗族稱其孝
處妯娌及内外屬一主於禮施之必適其宜恩及下人
衣食必均一見鄉鄰有不給者必賙之假貸不償不問
也吾父以醫名鄉邑求治者足相躡於門其能濟人之
急而不以家為累者吾母之助也生兄弟就學時日諄
諄誨諭隆事師之道必欲使底於成今生未能有所立
而吾母棄之其何以報大德哉且於其終生獨在遠外
不得奉湯藥視殯殮於孝已闕矣若葬又不能乞銘以
昭德垂後則不名為人子敢請於先生予嘗與生之父
敬說公遊而予家人又數以病厪君由是聞孺人之德
而知生之言為然則安可不銘其生以洪武甲寅十二
月二十六日卒於正統辛酉十月(缺)日享年六十八子
四人長曰遜次即信又次曰宏曰靜皆為士人女一孫
男五其葬以(闕)年(闕)月(闕)日其墓(闕)之原銘曰
早為賢婦終為賢母葬此原阜既安且久尚利爾後
曹處士墓誌銘
曹氏於歙為儒家在元有觀國者為某官實生從善永
樂中為遼府審理則處士之大父父也處士以正統戊
午八月五日卒年六十四(闕)年(闕)月(闕)日葬于其邑水
西花塢岡之原後四年壬戌之十二月十四日其配陳
氏亦卒年六十七某年(闕)月(闕)日祔葬處士之墓次葬
已子睿明相與謀曰惟吾二親實有令德今不幸已矣
若刻石墓道以揭德振華使永永不朽於禮亦可衆皆
曰然於是睿來京師以行人葉春蓁所述處士行状又
自錄其母之德為書因刑部侍郎楊君屬予銘予重楊
君之言而嘉睿兄弟之孝故不辭按状處士諱韋字子
寬自少懷竒負氣力於學問事其親懇懇致孝審理君
素高邁喜賓客其在京師及從王之國江陵賓客過從
無虚日處士輙治酒殽供宴樂務以悦乎親家之有無
不計也親疾憂形於色朝夕不去左右湯藥必嘗而後
進審理君卒以喪歸舟遇大風前後多覆溺處士哀號
籲天風為止其於葬祭必以禮時物未薦者不先食治
家有法教諸子則以勤儉為脩齊之本鄉人子弟有為
不善者必勉使為善閭里多化之平居必整冠服未嘗
有惰容喜屬文賦詩攻行草書所著有夢草藁嘗自號
存耕人稱為存耕先生性不嗜飲然遇知已雖觴詠終
日不厭丙辰秋遘疾治久弗效臨終之日語子孫務勉
於學行必不辱前人言訖而逝陳氏為歙之故家皆篤
於為善由是産賢淑以配處士孝敬順祥姻族取法處
士之行成於家及於人與凡事物之酬酢皆能相其志
門内之治肅然自子婦至於臧獲無不秉禮法而雍睦
之風藹如也處士有疾雖老猶躬自扶持三年不少懈
處士卒哭泣過哀因以成疾疾且革戒子以勤慎友愛
不及其他二子睿與明也女二孫男三銘曰
有蔚曹宗世業以儒簮紱相承珮玉長裾篤生處士式
克用繼其繼者何維德之似婉婉令人來歸自陳淑善
之孚始于閨門宜大宜久而不眉夀孝子順孫以昌厥
後其安其藏花塢之岡銘以昭之愈遠彌光
孺人夏氏墓誌銘
孺人夏氏吏部司務程羽之母以正統癸亥十月十一
日卒于家夏故旴江大族曰仲祥均迪者孺人之祖與
父也孺人生而柔順善女工母陶氏甚愛之訓教尤篤
既長擇壻以歸程孟麟甫孟麟守儒素澹泊自足孺人
克執婦道以孝敬事舅姑而勤儉以治其家紡績織絍
旦暮無廢業門内之事井井有條孟麟始雖貧繼而日
以饒裕孺人相之也有二子孟麟皆課督使學孺人則
循循誨導俾勿怠長子光卒於永樂甲午孫杜始二歲
孺人躬撫育之次子羽由邑庠生充貢入太學留婦章
事孺人未幾章亦卒所遺子女皆孺人撫之教養備至
故皆有成立羽嘗謁告歸省孺人勉以忠孝大節及為
司務欲迎養不果請分禄為養孺人喜遣書戒羽曰吾
與汝父得食汝之禄幸也汝尚慎以守身敬以事君則
可以長保此祿矣聞者皆稱其善教歲壬戌遣杜來北
京視羽歸次池口溺焉孺人聞之傷痛由是得疾遂不
起年七十六二子光羽二孫桓杜光杜先皆已卒惟羽
桓在而曾孫男乃六人後來之盛蓋未艾天之厚程氏
其在此歟羽卜以(闕)年(闕)月(闕)日奉葬于某山之原而
請予銘予嘉孺人之賢而羽又克孝乃為銘之銘曰
德有諸内而形諸外既宜其家益蕃以大孰不有子而
子克賢禄養之榮惟教則然既多受祉歸安于此我為
銘詩以著厥美
方處士墓誌銘
方氏之居歙者由漢丹陽令紘始初居歙之東鄉再遷
蘇坡之陽為大家處士大父宏仲篤學醇行而未顯實
生德潤處士父也有大志雅度樂磻溪山水之勝遂徙居
之是生處士諱榕字以茂少聰敏喜學而不求仕進事
父母以孝聞父知其才委以家事綜理皆盡其道父之
心歡焉父沒葬祭盡禮既久而哀慕不衰勤於治生課
子弟僮奴戮力樹藝家日以饒里中地疏燥歲多旱處
士乃相地宜治為堨以畜水溉田田更為上腴無旱灾
一鄉賴焉初鄉人有重利者為私量加公量十二以公量
出而以私量收其權衡亦然細民苦之而無所取正處
士以為不義乃多致衡量於市區小大均一人得以為
凖欺弊遂息嘗長其鄉糧賦徵輸必以公民有患難庇
護貧不能輸者代之輸人皆歸德焉其性端重不嗜酒
不樂華侈與人交必以誠不能強笑語為容悦亦未嘗
矜已之長人或假貸而無以償者不校也常延名師教
諸子及族人子弟必以孝弟忠信為本藹然有仁厚之
風尤善治居室經營規畫往往出人意表作成性之堂
讀書之樓攬秀之閣禮賓之館庫廐庖湢下至僮僕之
所居門墻巷道制度嚴整他自以為莫及也晚年又治
别業鑿池塘種花果以為燕嬉之所暇則往遊焉蓋囂
囂然樂也正統己未忽得疾醫弗愈語諸子曰吾殆不
起矣汝曹幸知學吾無憾然勤以立事儉以治家者先
人之訓也汝尚勉之以二月廿九日卒年七十娶唐氏
有賢行子男三人長熙唐出也次煇次炳側室余氏出
也女五人孫男五人孫女二人是年十月甲申葬於其
邑楚山之原而未有銘至是熙以其親戚吳恭所述行
状託刑部侍郎楊公求予銘予觀處士之才行誠有過
於人其惠利之在物亦有沒而不忘者而熙猶汲汲以
圖不朽此孝子之心也予其可辭乃按状序而銘之銘
曰
惟歙之方自漢徙子孫綿延濟厥美處士繼之乃愈偉
德孚於鄉本諸己惠澤之流如彼水謹權審量納諸軌
嗚呼休哉此君子
宋子琳墓誌銘
子琳宋氏諱珏子琳其字也曾大父彬之大父成章父
若璟皆有德誼而不仕其先居吉水之洪同為望族再
徙廬陵城西又徙吉水之田心至若璟迺買宅郡城南
之龍舟街居焉宋氏素尚文學而亦以多貲聞鄉里若
璟有四方志屢挾貲往遊必極其趣迺已子琳能如父
志嘗遨遊兩京觀都邑之雄宫闕之壮禮樂制度之盛
四方萬國之會同又徘徊齊魯荆梁秦隴之間見山之
高川之深民物之繁富聲教之洋溢流風習俗之淳美
皆發舒其志意以見於詠歌歸而其心益有以自樂其
行於家施於宗族鄉黨姻戚友朋務各盡其道吉凶慶
弔祭祀賓客酬酢往來輕重疏數必皆適其宜表然有
譽於鄉里而士大夫尤以孝友重之蓋子琳初生纔五
月喪母孺人張氏鞠於大母大父尤憐之常置諸懷抱
大父卒子琳甫四歲知其母亡而悲且念大父之德哭
泣之哀如成人食輙舍肉父病子琳色憂躬侍湯藥未
嘗去左右其執父喪慟絶復甦者再居廬毁悴杖而後
能起凡所行一遵朱子家禮不用浮奢歲時奉祀及遇
忌日哀戚如初喪事繼母孫孺人生致其養死致其哀
亦不異於父初其父每出遊必委以家政子琳厚於諸
弟數延明師以教之暇則至塾中相與講論經藝提掖
奬勸友愛篤至諸弟亦善承其教敬恭朝夕怡怡和悦
上下惇睦無間言由是多以學行顯者予與其弟子環
同年取進士同官京師嘗一歸故里訪子琳子琳設宴
於堂中諸弟侍左右唯兄命是聽周旋進退無不中禮
藹然和氣可挹也予於是敬之深而知士大夫之重子
琳者信可徵不誣晚年優游林下與故人親戚觴咏以
為樂守令行鄉飲必以賓位處之曰此孝友君子也鄉
人無少長愚良亦以孝友稱之嗚呼子琳其賢哉生於
洪武乙卯正月十八日而以正統癸亥正月卒年六十
九娶田氏張氏有婦道子男四怡悌恒憚皆能成其家
而悌先卒孫男七女六諸子卜以(闕)年(闕)月(闕)日奉葬
於(闕)山之原而以劉先生子欽所為行状命子環之子
中書舍人懷詣予請銘以納諸墓予固知子琳者奚可
辭銘曰
惟孝友德之基有諸身隆厥施令譽藹蔚紛四馳今其
已矣吁可悲我為銘詩宜永垂
曾本清墓誌銘
本清諱泉姓曾氏泰和人蓋唐檢校司空洪立之後曾
祖觀玉祖克復父子敏皆不仕本清自幼聰敏喜讀書
予遊鄉校時本清來從予遊親賢取友其學大進永樂
辛卯領鄉薦明年會試下第入太學戊戌遂取進士入
翰林為庶吉士未幾擢拜監察御史有志於事功坐累
出為汜水縣典史朋輩皆惜其去本清曰是亦足以為
政何必御史邪汜水地瘠民貧而性椎魯不善治生以
故積逋賦多逃亡本清乃教民入山採藥伐材木治薪
炭為網罟漁於河又召工為造舟俾往來汴泗易貨於
是民皆能自給流亡四歸田野盡治官無負租民有餘
力凡諸繇賦必以公民無不信從擇其子弟之俊秀者
入學讀書習禮義民俗婚娶必論財男女有失時者命
其耆老轉相誨諭俗為之變民既有所養又有所教皆
安於無事嚴保伍之法治他縣人之入其境為盗者有
發即得之縣以治聞兵部侍郎于謙廵撫河南大竒之
俾往山西撫逃民民亦樂從其令宣德乙卯考績來北
京得疾卒十二月初九日也享年五十汜水人有在京
者皆哀惜之娶王氏有子六人蒙豫震升謙巽女一人
尚幼孫男十二人明年丙辰蒙來迎柩歸將以某月日
葬于其鄉之某原以事状來請銘予與本清處既四十
年聞其治縣如此心甚喜之常謂本清之治庶幾有循
吏之風今聖天子篤意養民慎擇賢守令若本清者使
專郡縣之寄其功業當益顯衆皆以為然將薦起之而
本清卒矣豈非命也乃為銘之俾有傳于後銘曰
有偉其才而不大施遺惠在人後世之思噫
吳處士墓誌銘
吳氏居廬陵郡城北其先有諱盛者仕宋官至殿中侍
御史世有聞人曰某曰迪初曰九成者處士之曾大父
大父父也吳氏既大家名公偉人多相與往來處士方
幼而岐嶷如成人應對進退能以禮諸公皆器重之讀
書了其大義即止曰吾取適於用而已何暇為章句儒
哉及長卓然自立於事之當為者必身任之不肯碌碌
在人後洪武中擇貲産富者長其鄉糧税處士兄弟為
之能不擾而事集鄉人安焉邑有劇賊為民患衆莫能
禦處士設方略縳其渠三人送京師餘賊皆遁走太祖
皇帝嘉之勞以酒饌給道里費遣還處士謙退不伐未
嘗言所為於人郡縣守令有重務或急需上官督責衆
莫知所為即以委處士處士為計畫處置每如期而辦
雖甚勞費不惜也由是聲譽益聞于上下歲辛已令下
徵民兵入衛郡守朱仲智雅知處士強起為百戸非其
志卒免去平生事親孝友兄弟好善急義直道自信不
以利害為趍舍蓋其親在時處士奉養敬愛備至能得
其懽心親沒奉葬尤盡誠不使少有遺憾歲時享祀既
久而哀慕不衰兄立極早卒從仲兄遵極理家政事必
咨而後行遵極嘗為小人所誣搆法司逮問禍叵測處
士力為辨明雖被鍜鍊詞氣不少挫慷慨激烈有足動
人者竟得直而歸及遵極亦卒處士歛葬如禮二兄有
遺孤三人皆幼弱處士躬撫教之俾皆有成内奉二姊
外睦一族恩禮勤至劉武信先生其師也罷廣西訓導
歸家甚貧處士迎至西塾敬養之死則為治喪事鄉民
有某甲嘗誣乙為盗處士憐乙懦慮不能自明即詣官
言其非盗與其所以受誣状有司知處士長者信其言
抵甲罪歲甲寅廬陵大饑處士發廪賑濟所活不可勝
計又令子昊出榖數千石以歸有司助賑貸事聞朝廷
旌之為義民其善行不可以徧書其大者如此處士諱
奭字民極竹雪其號也生於洪武乙卯四月初六日而
以正統己未五月初六日卒年六十五娶王氏有賢行
先十年卒子三人昊練績女三人皆嫁為士人妻孫男
一人昊等卜以(闕)年(闕)月(闕)日奉葬(闕)山之原迺請河
南左布政使致仕李公昌祺為行状因工部侍郎周公
恂如屬予為銘以納諸墓二公皆其親戚言足以信於
世予亦嘗與之接而知其才行則奚可辭迺按状而銘
之曰
廬陵名家顯自昔偉哉處士紹厥蹟德義有聞聲孔碩
夀不百年吁可惜玄堂一閉杳莫覿我為銘章刻貞石
揚休述美永無斁
郭處士墓誌銘
吉水同江郭氏蓋汾陽王子儀之裔南唐時有在徽者
為鴻臚卿以言事謫廬陵子暉因家廬陵之麻岡六世
孫詠又徙今同江其後有季真者生喜叔為新淦蒋沙
毛氏贅壻生務遠因冒姓毛處士之曾大父大父父也
雖皆不仕而皆以忠厚聞鄉里務遠娶高氏生處士諱
望字子瞻其曰瞻雲處士者里人之所稱也性最淳篤
其治身治家必循理義不為侈靡傲放既壮有四方志
嘗挾貲出遊覽江湖之勝及倦而歸理田園齊家衆一
以勤儉為之本友愛三弟人無間言季弟子南早卒撫
育其子女俾皆有室家尤號鯁直是非邪正不苟為異
同人或有争訟不白之官而質之處士輙據理論斷無
不悦服而去愛其子擇師教之仲子俊取進士為行人
奉使四方常乘傳過家捧觴稱夀處士為之喜人亦莫
不以為榮藩憲大臣及諸郎官御史與俊善而慕處士
之德者有事過其鄉必往拜焉處士輙置酒欵洽終日
雖老未嘗有惰容諸公貴人益敬愛之後陞為兵部員
外郎處士數以忠勤為訓癸亥秋俊謁告歸省賓客之
來者益衆處士日坐堂上俾得盡其情懽忻交通和氣
充溢天下之樂莫加焉如是者蓋歲餘甲子八月俊還
朝處士復申前訓而益以廉慎且曰吾先人冒毛氏今
三世矣人各有本不可以不復爾往請于朝而復之俊
如其志得請復姓郭以告處士而處士以俊行之月廿
四日無疾而終享年八十娶蕭氏先卒子三人長璉次
即俊次珵再娶袁氏亦先卒子一人曰賓又娶邵氏孫
男十三人女五人曾孫男十人女(闕)人俊歸治喪將以
(闕)年(闕)月(闕)日葬于里郭公山先塋之次自為行状謁
予銘予與俊善何可辭銘曰
郭居同江汾陽之裔處士承之善聲世繼有偉令子訓
以義方翔於郎曹為親之光水木本源篤念弗替克復
其初祖考用慰歸藏兹山既固且安昭德有銘終古弗
刊
侍讀陳君墓誌銘
君陳氏諱棖字叔剛閩縣人曾祖壵祖鈺考仲昌以君
貴封監察御史母林氏封孺人君自幼喜學端重異常
兒稍長作詩有竒句先生長者皆愛重之從劉九疇受
春秋選為鄉校弟子永樂甲午領鄉薦明年上春官不
偶而歸益肆力於學辛丑登進士第時上重進士欲老
其才而用之皆使歸積學以待君復從鄉先進學古為
文辭深有造詣宣德丙午徵為監察御史嚴重不苛預
脩兩朝實錄書成受重賞陞脩撰時他官預史者數人
皆不留獨君在翰林而人皆以為宜未幾以内艱去廬
於墓側哀毁逾禮服除領舊職脩宣廟實錄上御經筵
充講官實錄成陞侍讀賜賚尤厚聞父病疽乞歸省歸
而得疾頗狂惑失常父卒疾愈加亦卒正統五年二月
二十三日也享年四十七君操履潔白謹於言行其事
親孝家居極婉愉之樂其在京師凡物可以奉親者必
致之左右不使乏絶於其弟杪桭友愛尤篤與人交必
以忠信務相輔以道掩惡而揚善有客死無歸者則為
經畫歸其喪居官勤於職業未嘗以私廢公退則閉門
讀書非其人不與接事非其所當為者不敢為休暇無
事喜與故人賓客飲酒賦詩其襟度灑如也娶林氏浙
江參議季之女封孺人生子皆不育而能娶妾以事君
生二子煒爟皆幼女一嫁士人周材林出也陳氏之先
光州固始人也唐末有諱檄者從王審知入閩官至太
尉太尉二子令圖令鎔宋之時令鎔之後有諱塏者仕
至顯謨閣待制至君之曾大父大父父雖皆不仕而善
慶實鍾於君故君遂超取顯美為當時偉人惜其年不
永用不極功業不大見於世然即其所立者而觀之可
以知其賢矣君以卒之明年二月甲申葬於其鄉蔡莊
山之原至是弟叔紹取進士官京師以侍講劉求樂所
為行狀詣予告曰兄之葬少保江陵楊公為文表諸墓
矣而墓未有銘惟兄嘗辱愛於先生願賜一言俾託以
不朽予在翰林時實厚於君今不幸已矣心切傷之奚
可以不銘迺按狀序次其事而系以銘銘曰
其行有常其言有章宜及百年士林之光而夀迺弗長
刻銘幽堂久愈彰雖死不亡庸何傷
劉君宗平墓誌銘
永樂二年予取進士入翰林時初至京師四方之士相
與遊者蓋甚寡惟翰林有學士解公侍讀胡公侍講楊
公直以世契得從容其間而君亦先自大寧教諭與脩
高廟實錄陞翰林待詔又自待詔陞檢討一時同郡進
者凡數人皆篤於鄉誼往來相善也太宗皇帝徵天下
名儒集館閣脩永樂大典翰林之賢則命為副總裁而
君在焉予限以職業不得數從君聽議論其後扈從留
北京跡日益疎久之聞君坐罪在謫籍則為之悵然不
懌既而聞以代還有司復舉為教官送之京師意謂君
且復顯而竟以疾卒於天長之旅邸年五十七嗚呼其
命也夫劉氏之先自金陵徙居吉水之金灘再徙居學
宫之旁世以詩書顯聞君之曾祖(闕)祖道章父子同
皆不仕而皆以學行有名然君實道山之孫子温之子
以子同無後故命君為子道章先生嘗受易於解先生
伯中得吳文正公之傳至是竒君淳謹盡以所學授焉
故君早有譽於世由學宫弟子領鄉薦會試禮部得典
教大寧大寧俗陋不知學君循循誨誘日以經傳為諸
生講說俾致力於脩已治人之道諸生知所嚮方皆樂
從由是寖有顯者其在翰林與纂述早暮盡心考據精
切不取快一時嘗迎其尊府就養來京師備物盡禮懇
懇致孝諸公皆稱道之君襟度坦夷不為崖異斬絶之
行與人交色温氣和未嘗有所忤性尤篤誼親舊有罹
患者賙恤之恐不至故學士解公檢討王孟暘君尤所
加意者也若他人有急求於君君視其力可為即為之
規畫處置於身之利害不暇計以故人多德君及其謫
也人亦皆深惜之君諱均宗平其字拙闇其號也生於
洪武辛亥五月十九日而以宣德丁未三月廿三日卒
於天長惟季子觀在側力不能歸其喪僦地葬焉後九
年為宣德乙卯是冬諸子始克奉柩歸葬於故里䨇坑
祖塋之側君娶里東門解氏華容丞元復之女有賢行
子男三皆服君之教長晉能治其家次益次觀皆取進
士第益今為兵科給事中觀未仕女三孫男五平生所
著詩文有金陵稿仕優集拙闇稿若干卷藏于家君歸
葬十年而墓尚未有銘至是益狀君之行詣予曰先人
之交今惟先生在墓宜有銘敢以請先生不棄舊好而
賜之言豈惟先人幸託以不朽子孫實嘉賴之願勿辭
嗚呼予尚忍銘君墓哉然不可辭也迺為銘銘曰
君家文江富儒術典教大寧俊茂出躋于館閣勤纂述
發為文章何炳蔚翺翔禁署領清秩排風勁翮上雲日
回溪澠池奮已疾悲哉天長人所恤歸安于斯卜曰吉
勒銘垂休靡終卒誰其作者太史筆
嚴處士敬仲墓銘
予先祖竹亭公有子二人長即先考肇慶公次則嚴氏
姑也姑歸元齡甫生二子曰敬仲仁仲而予兄弟亦二
人各長一歲以齒為序則予兄行敏最居上次敬仲次
予仁仲則少予數歲惟予三人者實相親雖同姓兄弟
不過也二家皆以儒為業無厚産以自資而遭家難亦
相似於是予三人各奔走自營不得相比如曩時間或
一見傾寫未及終復東西散去其意雖親而跡則已疏
未嘗不慨然興歎也既而仁仲卒君則就甥館禄岡以
醫術濟人藥大效迺因其舊業而充廣之為富家予兄
行敏亦治别墅於蘭塘課童奴耕稼其中囂然皆有以
自樂顧予碌碌進無補於時退無益於家每念二兄欲
相從以娛老而未能遂其嘅嘆加焉前八九年予兄行
敏卒予哭之慟蓋傷兄弟之益少也然猶幸有君焉今
復已矣則予之哀可止耶君闓爽不羣攻儒書識聖賢
微言奥旨又旁通道家之說通於文事凡人情物理靡
不究知處之各當其宜人咸謂其才可用以有足疾不
果薦君亦樂於自便得優游治其家作讀書堂以教子
孫嘗語人曰吾先世以宦學顯聞自教諭天澤府君以
來三世皆不仕先祖尚德府君僅為萬安縣典史而吾
父復以隠終積之之久子孫其必有興者乎性喜賓客
往來欵洽無虚日且樂以餘財振人急人多德之君諱
璞敬仲字也生於洪武戊午二月(闕)日而以正統乙丑
(闕)月(闕)日卒享年六十八娶劉氏早卒再娶胡氏有婦
道生四子所儉所仁所(闕)皆先卒今存者惟所義女二
人長壻胡叔寓亦先卒次適蕭粲孫男(闕)人女(闕)人長
嫁(闕)次則許妻予孫重母黨也所義卜以是年(闕)月(闕)
日奉葬於(闕)處之原而君之從兄誠仲甫以書來京師
屬予為墓銘嗚呼君予外兄予深願其生而遽哭其死
尚何忍銘其墓然誠仲甫予姻家其命不可辭迺述予
之情與君之行而系以銘言之複者哀之深也銘曰
少日兮相親既長兮離分老可樂兮意空勤忽死别兮
返其真嗚呼哀哉兮涕淚沄沄述懿行兮勒堅珉耀百
世兮永長存
檢討何先生墓誌銘
餘姚何先生諱鼐字玉鉉以子瑄貴封翰林檢討階徵
仕郎享其禄養者七年以正統十年四月(闕)日得風疾
卒于家年七十九瑄歸治喪以吏部員外郎柴蘭所述
行狀來求銘予素與瑄厚不得辭何氏故汴人宋南渡
時有諱曼者為宣威將軍居餘姚蘭風鄉之八字橋由
是世為餘姚人其曰原禄子秀德義者先生之曾大父
大父父也先生端重警敏少從金華戴叔能學詩深有
造詣戴公甚推許焉然篤於事親不欲仕郡大夫再以
隠逸薦皆力辭父得心恙醫弗愈先生迺治居室植花
卉置琴書圖畫其中日為具以娛樂之隨所意欲皆適
其可如是者二十年而以疾卒母倪氏目眚餘十載而
性嚴難事先生躬扶持得其懽心親沒葬祭無違禮每
遇忌日哀慟如初喪雖老不變又本朱子為冠婚喪祭
禮三十餘條名曰家範俾宗族行之知禮者取焉明於
義理不苟愛一錢少與伯兄同治産新增有倍於舊及
分異先生止取舊産而以新增者讓其兄從兄季章為
古田丞被逮至南京年老子幼無從者先生赴其難未
至二十里聞疾亟倉皇疾行雖遺金不顧至則兄已絶
矣迺為扶柩歸葬焉其於宗族皆有恩意親厚無間言
性愛梅羅置階下花時徜徉其中扁曰萬玉築墻以蔽
其外役夫發地得錢數斛歸之先生先生曰此天濟汝
也吾何與卒不受鄞人姓潘者鬻農具經其鄉值風雪
寒饑垂盡先生衣食之得不死嘗夜歸過余支湖忽寒
風颯然有異狀先生心動曰顧安所得燭乎俄有火自
山際來視之無人也先生曰爾來為我當送我過湖火
遂前導及家忽不見是夜夢有告者曰我湖山主人也
知君將及難故來救明旦聞有數虎共啖牛湖上先生
非隂佑殆不免其行孚於鬼神蓋如此晚年作小軒號
拙逸人稱為拙逸先生及受封鄉人皆以為榮而先生
不自矜大非公事不一至縣門人以是益高之娶蒋氏
士族女相敬如賓閨門雍肅未嘗妄言笑婦道母儀皆
可師法先十有九年卒贈孺人繼室陳氏子男二長琮
讀書為士次即瑄女二皆蒋出也孫男(闕)先生姿貌魁
偉美鬚髯慷慨尚氣節篤於教子每延名儒為之師而
厚禮焉暮夜則躬課二子所受書必成誦迺已初遣瑄
為邑庠生訓勵之甚至及取進士官翰林則以書戒之
曰爾所師友者皆今世鉅公偉人當脩身慎行毋忝於
親無負於君臨終勉琮以睦兄弟教子孫且令諭瑄益
以忠謹為務喪禮悉依家範言訖而終二子卜以(闕)年
(闕)月(闕)日葬先生於其鄉觀音峰之原而以蒋孺人祔
禮也於乎君子之道以孝弟為本善以及物者皆孝弟之
推也若先生者非孝弟之君子哉葬其可不銘銘曰
孝弟之道始於其親推以及人而感乎神有子克賢顯
榮其身昭德垂休百世不泯
主事郭公墓誌銘
正統十年四月刑部郎中廬陵郭循以翰林編脩陳文
所述其父主事君行状詣予曰先人生於洪武壬子六
月十九日宣德庚戌循備員刑部主事承朝廷褒封以
循所居官享其福禄榮名者五年而以甲寅二月廿六
日卒年六十三是年十二月葬里之同井師姑山今十
二年而墓尚未有銘懼無以昭德垂後敢請於先生予
以鄉郡之好不得辭然靡於職務未暇作也十月上命
舉賢臣可以當方面者刑部尚書金公以循薦即命為
廣東參政將行復申前請曰循之獲備任使皆先人之
教今得拜墓下徒抱痛於無窮先生幸賜之銘以納諸
墓隧俾永承不朽則為惠大矣予重哀其志迺按状序
而銘之君諱勉字景敏竹林先生其别號也曾大父仕
先大父有道父桂芳皆不仕母羅氏君自幼穎拔喜讀
書既長益肆力於學學成故家右族爭迎致以教子弟
篤於事親養生送死無違禮二兄遠客君皆獨任之居
家惟以詩書自娛兄子賓初亦好學君日與講論扁其
所居曰竹林清隠鄉人因以為號焉其教子姪皆令通
一經嘗曰吾家不能以財産勝人惟讀書則不可後人
子循有美質遣為邑庠弟子所以訓勵之者甚至迨取
進士為刑部主事則數以書戒之曰刑獄重事也宜廉
公平恕毋負天子欽恤之意循嘗上書言事有所忤人
皆危之君聞之曰出位而言固當死然聖明在上必不
以言罪人未幾果得釋則又以書戒之曰君子思不出
其位治獄爾職也慎脩爾職斯可矣及循出錄囚便道
過家旦日即遣去曰爾有公事毋久留累累以敬慎為
勉公忠厚端重其言行皆淳正不矯飾以徇流俗於夫
治生産為異日計者皆略不經意而樂以餘財周貧乏
嘗客遊桂林盗夜竊其貲以出或促君追之卧不應徐
曰彼以貧至此吾幸有餘積因而與之可也奚用追人
皆稱君長者君既受封鄉人莫不羡其榮以為有德之
報郡縣長吏行鄉飲必請置賓位進退有禮人不見其
惰容閒居無事親戚故舊相過從者觴飲無虚日然未
嘗亂襟度豁如也娶孫氏封安人有賢行先四年卒再
娶劉氏後四年亦卒子男二長即循次通女五皆適士
族孫出也孫男六人郭氏蓋汾陽王之後王七世孫在
徽唐末為鴻臚卿以言事謫守廬陵因家城北之麻岡
今居烱溪者又自麻岡徙焉君之族也嗚呼自唐肅代
以來至于今七百餘年其間世臣大家盛衰興滅者何
限而汾陽王之子孫愈久而彌昌豈非功德之大而天
報之宜爾其厚邪而君父子所以承先而裕後者又表
表如此郭氏之盛其有已也哉銘曰
鴻臚南遷忠武裔廬陵再振篤文藝維公蓄德子能繼
顯身榮親蒙帝制夀考康寧福斯備云胡一旦奄然逝
高墳峩峩永潜翳作銘者誰太史氏發聞垂休綿百世
龍叔昭墓誌銘
龍氏居泰和甘溪為大家宋淳祐中有曰登者取進士
為廉州推官弟際為臨江教授世以詩禮顯聞不特貲
産之富也其後有曰以傳曰明遠曰贈禮部主事仁安
者則叔昭之曾大父大父父也叔昭闓爽不羣讀書能
通其大義即止曰吾豈為章句儒哉然於人情物理靡
不周知其事父母盡孝敬處兄弟極友愛於宗族朋友
必循其道好仁篤義出於天性從叔升云早死叔昭撫
其遺孤俾有立見人之貧困者或與之財或給與衣食
無吝色鄉黨資賴焉平生侃侃負直氣人之是非事之
可否不苟為異同惟一斷於理凡有忿爭搆禍難他人
不能平者得叔昭居中無不帖然順從蓋其言公且信
有以服人也叔昭兄叔粲為禮部主事叔昭數來省視
諸公貴人聞其行者多敬禮之少師楊公尤加奬重每
見於文字而叔昭亦承之以謙作屋聚書使子都等勤
讀誦其中名曰甘溪書屋又為亭曰凝春雜植花卉客
至即從容延欵繙閱經史談道義退而觴詠於亭中超
然甚適也又遣都為邑庠弟子資而教之者甚至期必
底于成叔粲致事歸兄弟相與盡天倫之樂而叔昭得
疾以正統十年五月廿三日終于家年五十六娶蕭氏
子男四長都女四皆嫁士人幼在室孫男二儀佐子都
等卜以是年(闕)月(闕)日葬於(闕)原於是叔粲之子中書
舍人文述其行實詣予泣請曰叔父嘗辱愛于先生其
德善之詳先生實知之葬宜有銘願求一言俾託以不
朽嗚呼予與叔昭父兄相好四十年而交叔昭亦二十
年矣其知之蓋深則叔昭之墓非予誰宜銘銘曰
克善其身克篤其親義洽鄉人惠周困貧天胡不仁而
不俾長存杳一去兮隔九原我為銘章納墓門垂耀百
世在斯文
侍郎李公墓誌銘
正統十年九月二十三日正議大夫資治尹戸部左侍
郎李公終于位初上以陜西災慮儲峙或不充欲遣大
臣往按視河南地近關中積粟可移者有幾關右河西
諸郡邑能免於災有粟可糴者凡幾即以内帑所出金
帛收市之務使倉廩實而人不告病衆謂莫如公公亦
以身任之將行疽發右脇而氣不少衰曰是豈能為吾
害哉奏請緩數日即行上壮之積十餘日疾浸甚猶強
起戒行李及大漸不能興時猶咄咄以整理糧草為言
無一語及家事而卒事聞上為之嗟悼遣官賜祭命有
司治墳塋子升等奉柩歸長安以(闕)年(闕)月(闕)日祔葬
終南山北祖塋之次而以翰林編脩楊鼎所述行状來
求銘予嘉其有體國之心而深惜其死奚可以不敏辭
公諱暹字賓暘系本出隴西今家長安不知其所以徙
高祖忠信曾祖茂叔祖彦均父才甫皆不仕及公貴祖
父皆贈通政使妣皆淑人公以洪武丙辰三月三日生
自幼屹然如成人稍長喜學為邑庠弟子員領鄉薦入
太學永樂初擢為北京行部戸曹主事調行在戸部於
錢榖出入靡不盡心毫髮無所失坐累左遷清河監副
清河不利孳牧公力請移房山馬大蕃息太宗皇帝在
位德化大行四夷嚮風西域諸國數遣使貢馬及諸水
土物詔擇羣臣忠厚知大體有綏靖才者往撫之公在
選與吏部主事陳誠偕行踰數萬里至賽瑪爾堪公姿
貌英偉言辭辯正宣布天子仁厚之意其君長聞之皆
悦服稽首南向尊朝廷宴享有禮所過部落遞送迎徧
歷諸國皆得其懽心公之名亦徧滿西域使還各遣人
隨入朝貢獻稱謝凡五往返不替益虔上嘉之賜賚稠
疊復命為戶部主事陞郎中宣宗即位以京庾儲積多
不能無蠧弊詔舉廉公有為一人理之大臣咸薦公公
既受命謹防範夙夜勤勩震之以威處之以公典守者
畏戢不敢復怠肆宿弊盡革陞右通政再陞通政使仍
理其事久之上以通政司出納政令而使為之長不可
久曠其職迺令公歸署未幾丁母淑人憂去官治喪以
禮未嘗用浮屠喪三年不離墓側服除入朝仍命至京
庾兼理積芻遷戸部左侍郎京師芻粟以億萬計皆委
公事既繁重公不以為勞惟日夜憂慮或有闕失今年
纔七十欲上章乞致事會命下不果而竟以疾終公性
剛嚴守禮法仕宦四十年治官事如家事人不可干以
私事母極孝敬嘗以使命過家升堂上夀盡婉愉之樂
母賢而子克孝鄉里榮之處兄弟相友愛篤於朋友非
其人不交苟賢雖少必加禮教諸子以忠孝勤儉諸子
亦克承其教先娶吕氏早卒贈淑人繼張氏封淑人六
子升頤吕出也復益臨大有張出也女一孫男二銘曰
侃侃李公植德自躬遭遇聖明克致其忠翔于大廷騫
于絶域既宏厥聲亦丕迺績寵與位升遂佐司徒體國
之心終老不渝噫嗟若人惟時之傑我作此詩以告來
哲
太淑人郭氏墓誌銘
太淑人郭氏諱妙明鳳陽洪塘湖人也父祥母熊氏以
忠厚勤儉聞鄉里生太淑人端重柔惠閑於禮則衣服
飲食之事不待教而能父母愛之為擇壻以劉清才武
遂歸之清九江德化人起自戎行擢為十夫長方奮志
取功名不暇顧其家太淑人理之家日以裕年廿六而
夫亡太淑人益勤苦自勵躬女事以養舅姑教育諸子
俾各務樹立長子源代父領其衆屢從征伐太淑人必
勉以忠義報朝廷源能奉其教功業日盛遂自百戸累
陞至懷遠將軍錦衣衛指揮同知在侍近者數十年家
事猶太淑人主之小大之務咨而後行具有條理凡内
外屬無間貴賤戚疏人人皆謂有德於已源之得盡心
所事荷列聖寵遇之隆有勞績而無過舉太淑人之教
也子孫女婦朝夕受訓言皆克興其家正統十二年三
月初一日以疾卒於北京明時坊之官舍距其生元至
正癸卯七月廿六日享年八十五三子長即源次政次
全早卒孫男十五人女八人曾孫男四女四源典親軍
嚴侍衛例不得以親解遣潮等奉柩歸南京是年(闕)月
(闕)日葬于江寧縣趙家村新豐山之原而以錢塘王謙
所為行状來求銘予觀太淑人之德備于身儀于家受
封秩之榮享禄養之厚有子有孫蕃衍碩大而又以高
夀終其得於天者厚矣葬奚可不銘銘曰
孝敬順祥女德之良猗嗟淑人實踐其常既興其家亦
成其子桓桓懷遠功業焯煒錦誥煌煌三品之封富貴
夀考孰比其隆新豐之阡卜者曰吉昭德有銘太史所
述
處士魏仲英墓誌銘
正統七年十二月甲子餘姚處士魏默仲英以疾卒於
家年六十五其子瀧水丞瑶歸服喪屬吏部員外郎柴
蘭庭芳状其行來請於予曰瑶之奉葬事有日矣葬而
不得先生銘將何以昭德垂後敢以請予念初因吏部
侍郎魏公得識瑶由是而知處士及處士得虞邵菴所
註杜詩欲刊布以惠學者求予序其所以刻之意予之
知處士舊矣則於銘墓奚可辭魏氏唐鄭國文貞公之
裔始家鉅鹿其後累因事而遷故今為餘姚人曾大父
福賜建昌路學正大父谷仁父子祥皆不仕處士幼不
好弄喜讀書嶷然如成人早失怙恃居喪無違禮而哀
戚過之伯兄仲遜早亡事寡嫂尤謹與仲兄仲厚弟仲
述相友愛甚篤治家整齊内外斬斬聚書以教諸子及
鄉人之子弟必使勉於為善雖號能飲然未嘗獨醉賓
至則傾倒盡懽或雅歌投壺吟詠以為樂雖終日不厭
嘗踰江淮涉濟鄆以至京師覽山川之雄深人物之繁
富都邑之鉅麗四方萬國之會同禮樂文章之昭著其
意氣超然往往於詩見之與鄉人處一以義不以貧富
貴賤易意其有不平來求正者則以理喻之無不悦服
樂善汎愛待人不疑人有貧者處士嘗召與同處周給
之乃竊取槖中金處士恐其不自安卒不問工人有受
處士金為製器者因事盡費不能償每見必慚恧處士
憐其貧亦不取見人貧窘或貸以金或濟以粟帛有負
官租者代之輸以田土質錢者久不能贖焚其劵鄉黨
宗族賴其賑贍者蓋多其心之厚於仁如此性好菊植
數百本充其庭號曰菊莊花時日觴詠其中京師士大
夫聞之亦有為之賦者娶曹氏有賢行子一人即瑶以
賢舉為丞能於其職孫男四其葬以卒之明年十二月
癸已其墓在邑西豐山之原銘曰
篤於親惠及人薄於利厚於仁從容觴詠樂其真於乎
逝矣名則振百世考德在斯文
侍讀尹公妻羅氏墓誌銘
孺人羅氏吉水人考宏達妣周氏孺人為幼女最鍾愛
既長為擇配得今翰林侍讀尹公鳳岐而妻之年七十
而卒子昭會試在京師聞訃哀不自勝以其從兄建陽
令載魯所述行状來請予銘將歸納諸墓而鳳岐亦致
書於予以墓銘為屬予觀其意皆哀念篤至而欲託諸
文字以傳不朽則孺人之婦道母儀可知矣故為序次
其事而系以銘孺人聰慧夙成讀孝經女教能通其大
義精勤女事每過夜分雖寒暑不廢足跡未嘗出外庭
躬烹餁以事父母有疾尤謹視藥食不少懈年十七歸
尹氏不及事舅而有大父母及姑在堂姑慮其出富家
未能甘澹泊以意諭之孺人即減去服飾奉所有以歸
于姑從姑事大父母極孝敬退而事姑尤恭順婉愉大
父母沒相夫盡喪葬之禮姑嘗病卧床褥者數月醫禱
皆弗效夫婦色憂夜泣籲天願減已年以益親夀及終
治喪無違禮而哀戚過之鳳岐學日有名郡邑諸大家
爭迎致為子師而孺人專家政鳳岐益得以肆力於學
江西按察僉事黃翰汝申行縣聞其名籍甚舉為郡庠
弟子其所以資給之者多出孺人機杼中取進士官翰
林遣人迎孺人孺人以幼稚為累不果行乃為娶側室
益勤儉治其家男女婚嫁皆盡禮洪熙改元封孺人衆
皆稱慶孺人念姑不及見為之戚戚以悲及鳳岐歸焚
黃欲以孺人行慮諸子廢學復不果久之鳳岐喪側室
遺諸子女皆幼乃迎孺人來京師撫育之恩同已出僅
三年見二女已長惟務刺繡歎曰吾聞古人謂錦繡纂
組害女紅此何益於實用乃擕之歸教以紡績織絍凡
女婦所當務者卒皆稱賢焉孺人忠厚慈惠而謹禮義家
庭之訓秩然有條理歲時奉祭祀給賓客睦姻族鄉黨
撫臧獲下人皆適其宜凶年饑歲不吝施予其所周給
全活者蓋多孺人子男二長哲先卒次昭鄉貢進士女
四側室子三貞泰來泰同泰皆習舉子業女二孫男五
孫女五孺人之生以洪武戊午(闕)月(闕)日而卒於正統
丁卯十一月初九日其葬以(闕)年(闕)月(闕)日其墓在
之原銘曰
孝敬惠慈實宜乎其家勤儉自持淳質而不華歸藏于
兹孰不悼嗟銘以昭之百世之遐
抑菴文後集卷三十一
