抑菴文後集卷九明王直撰
序
送南海縣丞屈季恒序
工部主事姑蘇張穆詣予言其郡人屈昉季恒之賢曰
季恒嘗在崇明軍中其言行必循於禮義凡應事接物
設施措置有足過人者一軍之人以其儒雅敬禮之會
詔下求賢凡軍民之中有才德兼備者皆令薦舉其帥
長不敢隠進於朝吏部會大臣考其言又歴試以事皆
謂可用於是授南海縣丞穆與之素厚於其去也敢請
一言以華之予謂朝廷廣求賢之路亦既得賢以為用
矣猶慮或有遺也則又為此舉然以才德兼備為名其
待士大夫之意豈輕也哉名乃實之本也有其實斯有
其名則由是而進者豈可輕自待哉德者理之得於心
才所以致於用唐虞之世九德咸事而元愷以才舉彼
所謂才皆德之發也考之於經其行事可見矣後之君
子德則皆知師古人至論其才則有未盡然者盖随其
氣質之所能而不皆本乎德是故慈良豈弟之政未至
而苛刻乖謬之令行焉欲其治行之能如古盖難也今
天子以堯舜之仁興唐虞之治故欲得賢如古人者用
之而季恒由是進誠千載之良遇也其所自待者當何
如用心哉盖丞以佐令一縣之治忽繫之南海大縣藩
憲治所在焉好以禮法檢乎下其閭巷之士亦好以禮
法議乎上季恒之舉其職當不難然亦奚可以不慎哉
政之及民必皆本乎德之施而非德之政不加焉使人
皆曰此誠才德兼備無負於朝廷之舉以漸而進其治
亦無愧於古人豈不誠賢矣哉予未識季恒而穆乃予
所愛者知其言可信故為序以送之季恒其然予言哉
送蕭通判赴大理序
予往年以内艱居家予友蕭所芳氏遣其子瓌從予學
瓌時年十二三聰明秀偉孜孜不倦予愛之所芳亦甚
鍾愛必欲其學之成甫二年予來京師則聞瓌入縣庠
學日益進為文章益竒予深為喜而亦思見其成也久
之瓌以春秋領鄉薦上春官予適奉旨典文衡意謂必
得壊而壊乃中教官選當為學正教諭盖已得之以拘
於額數不遂也予深為惋惜壊怡然不以屑意言於禮
部願卒業太學俟再舉會擇諸生有文學且精於書法
者書武臣誥命瓌與焉遂往執筆中書勤於其職未嘗
有過舉一時共事者莫先焉既滿吏部試其文在優等
授大理通判將行過予别予觀其意若有不釋然者盖
以道遠不便於二親故也予解之曰君子之仕也移事
親之孝為事君之忠是故其志惟急於王事而不暇顧
私恩此豈薄於父母哉盖有不可得而兼盡者義當然
也子之親所以惓惓教子非欲取快於目前欲子之立
身行道以光顯於當世而行道者豈以近遠為限哉孔
子且轍環天下惡在其拘於近也大理雖遠而雲南諸
郡莫或過之盖其風土之善物産之饒人民之安於教
化久矣子之往也一以其道施諸人使其人益得以安
生樂業雖在遠郡而皆不異乎中州則子之道行功立
矣郡之人歸德於子而推本於父母之賢則子之親豈
不快然足樂哉此古人所謂以志為養孝之大者予願
子以是為務若朝夕不出戶限而不能顯其親以成其
令名雖曰能養君子不貴也况大理之外郡縣猶不少
則大理豈遠哉子姑務其大者遠非所計也瓌喜拜曰
先生之教是也生敢不勉予即書予言以贈之使歸而
質諸其親當亦以為然也
贈王經歴序
蘇州大郡也其民之衆賦税之多獄訟之繁科徵徭役
之殷凡為郡者莫之能過也豈獨郡然天下布政司十
有三事不能及蘇州者盖四五則為治於是邦豈不難
哉故夫守佐必選其才過人者然後任之至於幕僚之
長主贊畫治文書亦不處以非才其慎重可知矣今太
守南昌况侯所謂有過人之才者也而又得湖州王仲
文氏為經歴仲文名真始以才諝入官而蘇湖又相邇
其人情風俗亦無大相遠者仲文贊理有條法郡以治
聞蘇人既尊仰况侯而亦誦仲文之美此豈徒然者哉
予仕京師將四十年每聞人謂蘇難治求其所以難治
者則皆如前所云且曰事之有常者皆可為惟人情巧
偽變態日千出至於不可勝窮於是事之有常者皆失
其常此所以難也予竊謂天下事固有至難為者然亦
視其人仕以廉為本廉則公公則明又持之以誠而加
以不倦其庶幾乎既而予友工部侍郎周公往巡撫其
地况侯之心與之協為幕僚又得仲文由是昔之甚難
者今皆若易為周公賢且能其設施又有過人者予嘗
問其然周公不予告也仲文今再考績來北京翰林待
詔沈慶庶吉士伊侃詣予求文贈行予欲以予言問之
而素未識故為序以贈焉果若予言是所謂已效之方
也要在慎守不易斯善矣仲文勉之於蘇能治則天下
無難治者他日名位可量哉仲文毋忽也
贈柳參政序
古之君子有行也其相與親厚者必有祖餞之禮贈遺
之言以寫離别之情而致殷勤篤厚之意盖氣味之相
同道義之相尚故其所發如此豈偶然哉崧高烝民韓
奕皆祖離道别之詩尹吉甫之作也於今考之其飲餞
之禮非不備矣而必形於言道其德業之盛而勸勉諷
誦之深意寓乎其中孔子取之非謂人道之宜而不可
廢也歟後之賢者於其朋友之去也既傾寫於杯酒之
間而又必徵言以為贈盖本諸此矣正綂四年五月天
子用大臣薦以柳芳為賢拔於刑部郎署之中超拜湖
廣右參政其同列之賢朱勝等既相與飲餞之而復求
贈言於予夫欲贈以言而託於予豈以予言為可用耶
今之布政司古之方伯之任而參政其佐也韓奕之所
謂伯烝民之所謂賦政嵩高之所謂于蕃于宣柳君實與
焉夫踐古人之任必當儷美於古人之道儷美於古人
之道則亦古人而已矣然則仲山甫之柔嘉維則申伯
之柔惠且直韓侯之夙夜匪懈虔共爾位非柳君之所
宜務也歟夫敬以居内而不怠於政然後能事其君柔
嘉維則則柔而能剛然後盡將明之才柔惠且直則有
愛於人而無不順於理然後譽聞於四方古之人有一
於己巳足以為賢况兼而有之則為大賢君子也必矣
以是贈柳君亦諸君之志也歟柳君字墀茂南康都昌
人為人剛介不撓端厚有為諸君之所稱也其能用予
言哉
贈李孟竒序
李倫孟竒瑞安之良也而以好義重鄉邑正綂三年瑞
安饑孟竒出榖二千石助有司賑民且為築義倉貯之
官自主其出納又造舟二艘於飛雲渡以濟往來者歲
自使人操之而給其衣食縣令鍾君沔具其事以聞上
嘉之遣行人賫勅旌之為義民勞以羊酒復其家孟竒
來謝恩闕下瑞安之賢禮部郎中黃君養正求予文贈
其歸且告予曰孟竒之義舉非特此而已也往年永嘉
縣民許惠生等五百七十餘戶詣府告饑孟竒出榖一
千石白金一百三十兩賑之朱文助等訴貧匱有親喪
不能舉孟竒又出榖千石布百匹以與之又開義阡使
貧人無葬地者得藏焉脩郡治廨舍及瑞安縣後堂儒
學尊經閣及兩廊廡東安驛儀門平陽縣水利斗門及
諸橋梁道路浮屠老子之殿堂門廡前後凡費榖萬餘
石孟竒不自以為德而人德之此好義之至也先生樂
道人善可無一言為贈邪既而孟竒過予聽其言觀其
行信可喜者則何可愛於言夫義者人心所同有之理
其施之有多寡以其質之有厚薄也今天下之人以出
榖賑饑而蒙旌褒者衆矣然未有如孟竒之多而又數
數然者豈所謂好義如嗜欲者歟孔子觀人之法必察
其所安盖人有偶一奮而得名或有所徼求而強為之
者惟無所為而屢為之然後知其樂於此而不厭孟竒
非有所為而為之屢矣盖真樂於為義者歟其受天子
之寵命而有譽於後世豈不宜哉且為義者天與之孟
竒今年六十九五子皆卓然有立其二子為邑庠生皆
能好學不怠天之報孟竒厚其福而昌其家也必矣故
為序贈之且以風夫未能然者
送劉縣丞序
劉鼎士器予故人子也初與其兄渙士拯同以明經領
鄉薦有名當時明年士拯取進士而士器得教官不就
請歸卒業於家既而士拯為兵科給事中士器乃縻於
家事不果出縣大夫賢其為人而惜其不用於世會詔
下求賢凡文學才行出衆者令有司舉之於是以士器
名上徵至京師試其才優等又試事於禮部能秪勤不
懈皆以為宜於用遂授夀昌縣丞以去予與其父子兄
弟相善也則於其去安可無一言邪夫丞八品官耳而
偕受百里之寄百里之内為之民者多矣其休與戚豈
獨繫於令而已丞盖與有其責也世之為丞而能任其
責者有之矣其不能者亦有焉盖不惟令之輔而惟已
之愛於其行則諉諸令曰非丞所得為也政之不善民
之不安有不暇顧為令而能均其責者有之其不能者
亦不可謂無也盖不惟丞之用而惟已之專於其行
則忌夫丞曰非丞所宜侵也政之不善民之不安有不
能知如是而欲其縣之治可得邪彼其所以為是者非
公也私也夫以百里之地付之使安養其民豈使遂其
私而已哉孟子曰君子以仁存心仁者當理而無私心
之謂也令以是為政丞以是佐之廓然大公而所行必
當於理則政豈有不善民豈有不安如是豈非所謂賢
令丞也哉今之為令於夀昌者予不能知而能知士器
故以是告之所以重士器也夫求賢之科莫有加於文
學才行卓然出衆者孟子之言非止可以為丞也士器
由是科進誠無愧於孟子之言斯善矣士器勉之予之
所以相期者豈特丞而止哉
贈郭司訓序
萬安郭邦本初領鄉薦會試禮部得納溪訓導以外艱
歸服除改保昌保昌南雄屬邑去萬安僅七八百里邦
本有祖母在堂而母亦且老矣既得過家拜二親且往
來甚便得通問起居致甘腝其心甚樂也將行求一言
為贈予謂人道之大忠孝而已忠則盡心於君孝則致
愛於親忠孝兼備而人道立矣古之人有急於事君至
委其親而去之其爵位非不顯功名非不盛也後之君
子往往興嘆焉豈非天理人情有所不慊也哉然彼有
不能兼盡者勢不能也則亦末之何也已苟得以兼盡
焉合乎天理之正而即乎人心之安則其樂可既邪今
學校之教盖欲學者務此而已孟子曰未有仁而遺其
親未有義而後其君忠孝仁義之道也人情所固有也
然或不能盡者有所蔽焉耳教之何如誦聖賢之書講
明其所當然者而由之也為師者端表儀於上為子弟
者謹師法於下脩於身行於家又推以施於國而無不
盡焉雖唐虞之世不過矣邦本妙年美質且有志於古
人今去為教官務勉勉以脩其職而又惓惓篤於親庶
幾能兼盡其道也推是以為教其為賢教官也可必矣
今制郎官御史給事中有缺每每於教官取之邦本亦
篤慎而不忘使名實烝然上下則豈特為教官而已哉
邦本勉之
贈蔣主敬序
主敬金壇人贈太醫院使恭靖蔣公之子今院判主善
弟也去年來省其兄予邂逅見焉觀其貌恭氣和而言
訒心甚重之然豈獨予重之哉凡識其兄弟者盖莫不
重也憶予嘗事仁宗皇帝於東宫時恭靖判太醫院亦
朝夕侍左右深見禮遇盖有從容規諷之益不特醫也
當是時名重諸公間可謂古之君子矣予既獲交恭靖
今又與院判君遊盖深嘆其有恭靖之行及見主敬則
又喜能似其兄其父子之見用皆非常之遇也世之仕
者罕能及之然其妄子弟輒藉以自豪放蕩於繩檢之
外縱肆於利欲之中卒至俱傷而兩敗者比比有之槩
之主敬其賢不肖可知矣世恒言子弟之賢必本於父
兄豈虚也哉主敬將歸其鄉御醫張敬曾晟何永慶施
昌宗軰皆重其為人求予言以贈其去夫贈者有所增
益之謂也主敬之行成於家而何待予言且父師嘗命
之矣曰主敬云者君子脩身之要也禮曰君子無不敬
也敬身為大盖能敬其身則言必循理行必由道而辱
親之患無有矣然篤於自脩者不以久而怠也故曰君
子慎始而敬終主敬之持身既能敬其始矣尚亦慎其
終也哉誠如是則無忝於賢父兄而謂之君子無愧矣
予固愛人以德者故書此為贈云
贈張通判考績歸太平序
張侯文瑄通判太平三年矣太平之人蒙其惠藹然名
著於當時今年考績來北京予姻家尹君自道同知太
平府最與侯相愛侯之來也以尹公之故辱過予屬予
有公事不克申欵洽接殷勤至是侯將歸其友兵部郎
中潘君忠求予文贈行予雖不暇然念侯既厚於尹君
而意亦厚予則予何可愛於言况又以潘君之請乎太
平瀕大江昔太祖皇帝經營四方其地最先附及海宇
寧一定都金陵太平又密邇畿内瞻依道德之光涵濡
教養之澤至今盖百年是以其人賢者既皆習於詩書禮義
出則足以效於用處則足以為善人田里細民亦皆自
力於衣食以樂生送死故最號為易治况今天子篤意
養民其施於政一以仁為本則臨民者其於為治盖尤
易可知矣且今之郡守與凡為之佐者必皆擇賢而任
之太平之民烏有不得其所者哉予嘗謂君子居位雖
以仁民為心然必遇其時得其地而後志可以行時之
弗遇地之弗善也雖苦心殫慮以為之而有挫撓其志
拂亂其所為告之而不喻令之而不從者則雖有志惡
乎施張侯既以仁為本而當聖明之世其民俗之善足
以如其志以治何其幸哉要在敬慎不渝而已此君子
之所望也故書以為贈
送張主簿序
瓊州在京師之南萬餘里環以大海其中為五指諸山
黎獠居之郡所有獨瀕海之地周廽幾三千里凡三州
十三縣之治在焉地既負山並海故多魚鹽皮革絲布
之利其田率一歲再熟菓蓏蔬茹之類家藝而戶種之
不丐買而有也民既足於口體故其俗樸野易與為治
予先公守瓊州十餘年體朝廷寬大之德而行夫豈弟
之政去煩苛務簡易以仁義之道從容化誨之故一郡
之民皆安於畎畝衣食而相忘於無事仕者既善其風
土而喜其易治往往多樂居之以嘉惠其民古者嶺外
之地多以處遷謫之人故皆鄙夷其民一切以苟且臨
之今雖海外遐遠皆擇賢以臨之士大夫皆樂於為治
其效不異於中州此可見皇仁之廣被而無遠邇之間
也於戱盛哉萬安張旭寅賓其邑故家也貲富而才美
質偉而氣充有司承部符起用之得崖州寧遠主簿其
素與厚者求予致一言予與寅賓交未久然知寅賓之
優於為治而能惠其民矣盖寅賓以税富入官所謂有
恒産而有恒心者也夫人無恒産斯無恒心使在人上
此何異以狼將羊哉其為害也必矣寅賓推其有恒之
心而施之以無害之治持之以不已之誠處以不易之
操予知寧遠之民其受惠者益厚矣是豈非其民之幸
哉予故書其民之所以易治與寅賓之所以優於為治
如此以送之所以期其治效之盛也寅賓其亦自勉哉
贈何僉憲序
聖天子在位厲精為治海宇乂安益思所以惠養萬姓
以建太平無窮之業故凡藩府州縣之吏既皆擇人而
任之矣而於按察之官尤慎其選盖耳目之寄紀綱之
繫有不可輕者也夫以十數郡之地而綂之布政司為
之吏者多矣其人之賢否行政之得失有不能齊則夫
民之休戚與其所欲而不得所惡而不能去者盖必有
焉按察之官廉其實而以聞於天子而進退之興民之
所利而去其所害上之德不壅而逹於下下之情不壅
而聞於上上下交而治效盛矣其任之重如此非有才
德之人知大體而可敬愛者莫能任也泰寧何公道旻
昔事太祖皇帝為大理評事監察御史既而出佐江西
廣東按察司皆有名其在江西也一二同事之賢皆當
世偉人其公平正大之體剛果易直之風足以沮惡佑
善興廉律貪江西之人皆安之公嘗行部至泰和直時
為邑庠諸生得進拜焉觀其風采聽其議論而知所敬
愛矣其去江西凡幾年而吾邦人父老尚論當時按察
之賢者猶能一二道之不㤀嗚呼雖其人之好德樂義
而公與諸賢實有以致之也今年公自廣東受代還北
京未幾復調浙江按察司僉事浙江大藩也其吏之賢
否民之休戚亦有不能齊者乎以公之賢而為之長貳
者又賢則所以處之不難也吾知其民有以安受上之
賜矣於其將行凡知公之深者皆賦詩為贈而使直序
之故本其職任之重與公之克舉其職者如此以冠其
端云
送尹子源詩序
吾友尹子源始用薦入舘閣與脩永樂大典五年而書
成朝廷將用之命歴試於戶部又三年始授福清縣河
泊官子源闓敏簡曠無苟偽之習又善與人交予家居
時遣其子璉從予學時時載酒殽入城中邀予飲言笑
終日而後去其意氣藹然也其後予舉進士入翰林子
源來京師雖時相見而局於所事不得懽笑如曩時然
其意尚在也永樂十一年車駕幸北京予與子源皆從
於時吾邑之士居行在者無幾人暇日往來劇談大笑
盖去鄉益遠而意益相親也最後子源遂主於予適予
友中書舍人鍾君亦以考績來三人者同室居朝夕
相與道舊故相得益懽甚子源能賦詩然不求甚工時
自出其所作高吟大唱以為懽或飲酒勸酬至夜分不
寐予以病不飲子源喜強予飲予不應頗以語侵之雖
甚忤不怒也嘗曰先生獨處於此今幸有吾二人在焉
不及此相樂一旦散去尚誰與為樂哉未幾子源受官
且行告予曰吾方有公事不暇與為樂矣然能以一言
為贈乎予因復飲以酒而謂之曰士之仕也不必計崇
卑顧為之何如耳苟能舉其職不辱其身官雖卑人將
重之而進於顯榮不然雖高車駟馬鮮衣美食居乎廣
宇豐堂之間騶呼出入於四通五逹之衢其位雖高人
固將易之何暇貴重哉故古之君子於牛羊倉廪之賤
無不宜焉者以此也子源讀書知道理又練逹時事其
能舉其職不辱其身可知也吾見子源之禄秩且加顯
矣子其慎之子源曰諾於是書予相好之舊與其相告
語者如此以送之子源其能不忘哉
送郭紹容序
往年予以翰林脩撰扈從在北京縣人郭儀紹容省其
父承宣歸自遼海上進拜其師翰林檢討余君一宿而
遂去盖紹容有母在堂别之久而念之深故不暇與予
接而去之亟也余君為予言予心獨喜因相與嘉歎之
盖京師者四方萬國之所會而當太平無事之時人物
靡所不有文學名世之儒材武出羣之士醫藥卜筮方
技百家之流富商巨賈之轉輸豪家大姓之蓄積錦繡
珠玉聲色狗馬與夫飲食百物所以奉身者皆充牣華
美随其人之所欲無不得故來者有樂居之心而居者
多不欲去况紹容奔走勞苦之人哉今紹容於此無所
慕而急於其親其知所重者矣紹容歸之明年請於其
母復往省焉鄉閭之人皆知紹容之能孝也夫自其鄉
以至於遼陽水行陸走幾萬里有舟楫之恐鞍馬之勞
風雨霜雪侵乎外飢渴食飲切乎内非可以旬日計也
今乃一不顧奮然獨往如行東西家不以為難此豈非
誠孝之所激哉然則紹容盖賢於人矣雖然君子之論
孝不止於定省起居而已貴乎有以成其親盖行脩於
已而名顯於時使人謂為君子之子此之謂成其親紹
容所過通州大邑古今名人竒節偉行固多矣苟耳目
所及者皆可資於已紹容其思務其大者哉往拜膝下
其所以告者盖有同乎此者矣紹容將行其素所厚者
彭士淳率能賦之士取唐人詩寧親為令子一句為韻
各賦詩五首以贈之而先求予發其端予未交紹容而
樂道其善且欲其加勉焉况取予文者又士淳也紹容
當有取於予言矣故不辭而為之序
送王瓊玉赴任序
瓊玉予友也始予遊鄉校瓊玉已先在十餘年其為人
闓爽敏逹而慱聞強記衆皆以前軰待之洪武已夘郡
太守永康朱侯會九邑生羣試於府中一時英偉之士
皆矜誇見所長每一相聚瓊玉議論奮發援引經史至
於指題命意其成文當何如亹亹不厭常傾其座人盖
鄉先生蕭子上嘗設教其家故瓊玉之所見聞有以動
衆如此當時瓊玉年壯氣銳自謂青紫可俯拾而有也
其後業成升太學又三年歸祀其先竟坐累謫交趾間
關數年然後歸又從事禮部一年今乃得司倉赴金華
千戶所瓊玉之仕其亦可謂難矣世之人有不及瓊玉
之材議論聞見皆出其下而名位乃在其上者此豈偶
然哉盖命也瓊玉之仕其亦可謂命也然予念同遊於
今三十五年其間得朝夕聚處者僅七年而已自竊第
入翰林與瓊玉别或偶一見言論未幾又東西散去盖
二十八年矣予二人者皆蒼顔華髮始得復相聚如曩
時今又别去則何能已於懷耶於是飲餞於澄清里之
官舍酒半執爵而告之曰司倉官卑然君子不計也貴
乎有以盡其職孔子嘗為委吏亦曰料量平而已以孔
子之聖且為之况瓊玉乎苟盡其職雖卑可尊也趙文
子舉筦庫之士七十有餘家君子謂其近利而不濡於
利足以當其舉瓊玉勉之安知今無趙文子者乎瓊玉
對曰吾非敢望趙文子要當盡其職而已於是衆皆喜
瓊玉之不久於卑也則相與祝願之而禮部員外郎馮
敏等皆作詩以贈行予因書予言以為序
贈鄒孟義序
醫之道誠難也而小兒醫尤難盖病者既不能言於其
所患亦不自知其輕重唯以父母之仁至誠以察之然
後能得其所苦而施療焉不然其不夭死者寡矣故醫
小兒尤難也廬陵鄒氏世以小兒醫得名而孟義尤精
於其術凡廬陵之人與予泰和之愛其子者有病皆走
孟義所求醫孟義不以風雨寒暑遠近為辭皆往視至
則問其所由察其聲音顔色而投以善藥無不愈或為
他醫所困纏綿危篤以為必死者孟義察之苟毫髮可
回皆生之其心懇懇然未嘗少怠忽亦未嘗矜以自高
盖所謂君子也予家泰和距孟義之居四十里又儒者
素儉薄非有重貲可以致之然有疾厪孟義多矣非其
心之厚於仁能若是乎予是以深重之然以近事驗之
於孟義尤切切也予來京師有男女三人皆以疹痘失
之說者謂是瘡宜紅潤其初亦莫不然至其黑而陷也
然臟腑亦未甚利醫者皆進大熱之劑謂為固裏而卒
皆死焉然予觀錢仲陽方書於倒靨黑陷者或以猪心
血和梅花腦子投之而潔古李東垣王海藏軰率皆用
和平之劑惟陳文中或以熱劑而近世名醫亦刪去之
止取其和平十餘方而已以予男女三人觀之則宜凉
劑乎宜熱劑乎其皆命也乎抑亦有非命也乎予不得
而知也孟義精此術其濟人也不少必有至當不易之
說惜遠不能致之往年予長女嘗患此黑陷臭腐不可
近衆謂必死獨孟義以為不死予之藥果得全合前後
之事觀之其死其不死盖係於孟義之遇不遇也孟義
誠賢於人遠乎哉今年予子䆅來京相與道其事而嘆
孟義之難得故為序以贈之非惟以彰其美盖使二邑
之人知孟義之果可尚也
贈主簿黃榮宗赴曲江序
主簿所以佐令盖一邑之政皆令主之簿與丞特助其
所不及者耳令果賢矣其施於政事皆以公不以情上
下皆是其所為而無侵撓之者則一縣治矣簿與丞得
安於無事不勞而享其成功令或不賢凡其所施者不
以公必以情上負其任下失其所望而百責萃焉簿與
丞安能以獨暇哉夫令賢而欲立異以求勝則為撓權
令不賢而欲苟徇以自安則為曠職斯二者皆不可也
是故君子之居此任也不矯矯為異亦不翕翕為同惟
事之當而已矣不當則忠告而善道焉彼為令者盖亦
好榮而惡辱也求福而避禍也夫安得不趨於善哉若
其所争者不皆出於公則事皆不可行而已亦將受其
咎此君子之所甚不取也古之為簿與任於他邑者吾
不能詳言之往年主吾縣簿者得一人焉盖所謂賢主
簿也然非有過人之才其所謂賢者廉公勤慎而已布
衣蔬食未嘗妄取於人事無大小難易必身任之科徵
調發必審其人之貲力如何不苟為移易公牒出入必
手自稽考獄無濫繫税無後期民無不安其所當時奸
猾皆屏縮不敢恣為令者亦能信其所為一縣稱治民
到于今頌之予嘗稱其賢於人君子皆不以為過也吾
郡黃榮宗今去為曲江主簿榮宗諳練而有才其往佐
一縣盖易也刑部郎中劉伯塤等重鄉郡之誼求予文
贈之予欲勉榮宗之為賢主簿也故以其職之所宜與
吾邑為簿之賢者告之行遠自邇升高自卑榮宗果賢
則進於尊顯可冀矣吾所謂賢簿者吳其姓勝祖其名
永嘉人
贈戶部員外郎吳伯英序
國家如成周之制内設六部以總天下之政而戶部為
最繁盖天下貢賦之所理也故其屬有十四司司有郎
中以專其事員外佐之其下為主事皆才逹識明之士
然後能其職不然則事有不治矣然今之任者必三載
考績三考而後黜陟此定制也為之長者果知其人之
才可以進用則雖不待九年而以言於上上是其言而
進用之此盖非常之遇不數數見也永嘉吳君傑字伯
英始領鄉薦入太學久之擢戶部主事能勤慎不懈以
脩其職同列之賢皆譽之少傅戶部尚書夏公雅知其
才於是言於上進為浙江清吏司員外郎伯英尚未九
年而進用如此盖所謂非常之遇也光禄卿郝公素厚
伯英而喜其進求予文贈之予謂贈者有所增益之謂
而多施於離别之際今伯英雖進用而未嘗去朝廷非
有離别之遠歲月之間也而何待於贈言哉然朋友相
尚以義有不得朝夕見者則因文寓意以美其舊績而
勉其新功亦理之所可也夫君子之仕以行道也位益
進則道當益以行伯英之位進矣浙江之務凡屬乎已
者得與郎中相可否以逹於其長而行之操縱緩急之
間尚益謹於其道哉詩曰無德不報上之進用伯英可
謂厚矣伯英謹於其道是所謂厚其報也道益行則功
益著功益著則名益顯而爵益崇譬登萬仞之山足愈
勤則身愈高人愈仰之矣伯英勉之此固朋友之望也
故予因其意而道之
贈王郎中序
吕梁徐之至險也其石之錯出於江高者踰尋丈下者
猶五六尺若星羅若碁置若熊羆之奔突虎豹之馳逐
其芒角峭發又若列戟之廉利嶔然相累獰然相觗如
是者盖彌布而不可窮汶泗與濟合流而來又與黃河
支流會自徐將趨於淮而為石所阨於是盡力以與石
鬭疾走旁射悍怒衝激轟然如雷霆舟沂流者常以百
餘人或十數牛挽之進寸而退尺不幸為水所勝即横
偃側卧漂溺不可救其自上而下者如星馳如電發不
容復置力然一失毫釐即為石所戕破碎淪沒不復見
蹤跡其險如此往來者常患之國家既建北京四方貢
賦之輸於北京者必由乎此舳艫朝夕相銜也必有以
經略之然後往來者得以安行而無害乃擇羣臣之能
者任之而紹興王君處善以刑部郎中往焉處善始令
江寧江寧京邑也其事之繁天下莫先焉處善為之有
名由是陞郎中而當其任其之吕梁也相地勢之宜而
次往來者之先後度其輕重以人力濟之撫之盡其方
施之得其道由是往來皆忘其險而安焉夫以治京邑
之才而濟吕梁之險宜其從容而有譽也予始知處善
才能著於江寧而别去三年矣今年予友清河知縣李
信圭考績來北京為予極言其績求文以彰之予謝不
敏而不得辭故為序吕梁之險與處善經略之宜如此
以贈之使人知處善之能果足以有為也處善尚益勉
於其終哉
贈黃訓𨗳詩序
寧越黃儀叔敬自永樂中領鄉薦得教官今為貴州宣
慰司儒學訓𨗳予未及識之然知之久矣盖太宗皇帝
在位時嘗詔天下有司悉上圖誌命儒臣纂集為書以
著大一綂輿圖之盛及得貴州宣慰司所上視之其紀
載詳實粲然有條理則叔敬所為也因相與嘆曰貴州
古鬼方之地其人皆㹫獠詩書禮義之習前古未有也
國朝洪武中始建學設官以教育之將革其舊俗俾同
乎内地重以太宗皇帝之德設藩憲二司以臨之漸磨
之久其民稍知禮義其秀者亦往往成才可以為世用
充貢而來京師者前後相望也今叔敬之所述如此則
其才學可知亦其教之有成哉夫人之生固靈於物也
盖無不可教者教之有不成豈特其人之過哉教者亦
有咎焉古之教者以其道體諸身日與諸生講誦俾服
而行之誘掖奬勸使亹亹忘倦日趍於善則其成才可
冀也後之為教官者多不能此孜孜於利欲之趍而矻
矻於塵俗之擾於夫所謂道者身既違之矣安能以教
人而使之成哉叔敬之所教如此其能以古人之教者
自處乎由是心益喜之而思與之接然而未能也今年
貴州衛千戶陳銑聲遠以公事來京師謁予請曰銑與
訓𨗳黃儀交最厚明年當考績而與銑别矣所以華之
者莫貴於文章然作者難遇今既求京師士大夫為賦
詩願請先生一言弁諸首則為幸大矣予辭以不暇而
聲遠求之不厭盖其祖嘗官吾郡今墳墓在焉由是素
厚於予予不得終拒又念世之為武將者多薄文士以
為迂而為文士者亦詆武將以為悍孰知古之名將說
禮樂而敦詩書則固儒者事也今叔敬聲遠相得如此
豈非其志相合哉是可喜也而予又素知叔敬而欲與
之接者乃為序之他日倘相見尚當有以質之也
贈廖訓𨗳詩序
吉水廖氏故儒家其前之顯者予莫能詳也永樂初敬
先先生為翰林檢討以卒予知其德矣後又識其子慶
府紀善自勤亦以文學議論知名於世予心慕之今亦
不可作矣前年紀善弟自廉用薦舉當任有司請為教
官以自效得沅江教諭以去今年紀善子驩又被薦得
蕪湖訓𨗳人皆為廖氏榮之盖檢討紀善其初皆以教
官進今又得兩教官父子祖孫皆以經學為人師何其
盛哉夫君子之學固欲以淑後人然得傳其子者盖少
也能傳其子者有矣能及其孫者又少也能及其孫者
有矣而皆能為人師則加少也予見廖氏之學傳三世
矣而皆為學校師則教官者其殆廖氏之世職也歟然
予視之君子之論人也必論其世人之蒙責於君子也
亦以世盖祖父既賢則為子孫者不可以不賢是故其
言善矣君子則必考其行其行謹矣君子猶必察其心
苟或異焉則其責也滋甚盖曰賢者之子孫宜無愧於
其先此豈好異論哉相厚之道也今驩之去蕪湖蕪湖
之人聞之必曰是世為教官者也宜必善於教則上下
皆俟之矣驩宜以聖賢之道淑諸身而推之以淑諸人
身者教之本也身有之則其人化之斯無愧於世職矣
苟徒以言強聒焉人未見其能從而教事或以廢則安
能免於公論哉今之教官有自放於繩檢之外而不知
所以教凡其所為庸人有不為者君子盖恥言之驩之
聞於家者固有其本矣予知其不如是也然而相與言
之者非迂也亦相厚之道也故書以為贈行詩序
贈鄧同知序
吾邑鄧氏故儒家在宋有舉神童者其後世不失為士
國朝洪武中大椿先生舉明經為彭水縣令彭水子性
善先生以醫名舉為醫學官其子嘉茂遊鄉校賢而有
文章業成貢入太學以病歸不及顯而卒君子惜之時
舉其長子也克肖其父今年由太學生擢授潼川州同
知將行其姻友兵部主事曾士弘屬予贈以言時舉以
予為父友也亦欲得予言以自勖予迂且病不知所宜
言將何以副所望哉試舉其授職之意為時舉誦焉國
家混一海宇而設官以撫民民之休養生息者六七十
年既庶且富矣聖天子嗣位益隆太平之業思俾萬姓
皆安於田里内有父母妻子之娛外有親戚朋友之樂
而無轉移失所者於是大臣建議於諸郡邑皆益官而
撫之故時舉等遂受職以行夫民既安矣而視之猶若
未安此天地生生不息之仁也時舉之去所以奉承而
慰撫之當何如用心哉安其已安之民而益使之安者
上之仁也盡已之心而又徇人之心者臣之忠也鼂錯
有言民情所欲夀富安逸而已苟因所欲而與之民無
不安樂之者如是則上之仁逮乎下而已之職盡矣然
必公而無私然後能乎此彼其以家為累者不能也時
舉其勉之哉潼川土地肥美物産富饒聞其為守者頗
盡心於民夫既有所資而又有能撫之者則民之安可
知矣然則時舉之去其於成績盖不難要在慎其身而
已予故歴序其世與夫所以授職之意以送之使之自
重而求不忝焉時舉亦以為迂乎哉
贈翰林林脩撰詩序
臨漳林震敦聲起諸生為進士第一即拜翰林脩撰既
三年遂蒙恩封其父母皆六品而錫之勅命敦聲復請
告歸省又賜之楮幣而遣之於乎敦聲其榮也已初敦
聲之來也豈有意於文冠天下而為史官之長哉雖有
意於顯其親然亦安敢必哉今而皆得焉雖敦聲有以
取之而聖天子逮下之仁誠可謂至矣今歸其鄉鄉
人父兄子弟必將低徊羡慕而有不可及之歎則敦聲
之所以震耀乎鄉里者詎可以尋常論哉予聞之君子
之仕必思盡其道其道有未能盡君子必慊然於其心
况受施厚者其報深取名盛者其責厚乎今敦聲之取
名不可謂不盛其受施不可謂不厚矣而人之所以責
望與敦聲之所以圖報者當何如耶昔之冠天下者可
數也其人之碩大其功業之弘偉亦可究而知之也孰
謂今之人不如古之人哉要在求諸已而已仁義之道
人所固有仁必篤於親義必忠於君以是存諸心而見
諸行事雖古之人奚過哉宋皇祐中策進士仁宗焚香
以忠孝狀元為禱既而得鄭獬今之所求亦莫切於此
敦聲於忠孝既已引其緒當思益盡其道此所謂仁義
也推而極之至於仁義不可勝用使天下之人仰而望
之曰進士第一人固如此誠無愧於厚施無負於盛名
而益低徊羡慕有不可及之歎則敦聲非但為邦家之
光閭里之榮也敦聲去而速來夙夜以圖之此君子之
望也將行素相厚者贈以詩而請予序予亦厚敦聲不
自知其言之切如此敦聲其亦亮予意否乎
贈江西按察副使劉君復任詩序
江西按察副使鹽城劉君彛川之在江西六年以清慎
自持以方嚴臨下其用心之公行事之正士大夫談之
今以考績復任皆作詩以贈行而俾予為序予謂按察
司之設其任誠重矣然察吏治得失而激揚進退之乃
其首務也至於聽訟而决其是非盖末矣夫以數千里
之地為之民者誠衆亦安能使無訟然實繫乎為縣者
之賢不賢而已為縣者果賢教之有其素制之有其方
強者不得肆而弱者有所立則訟何自來哉江西素稱
文獻之地其人多讀書知道理又得藩憲大臣之賢者
而臨之最為易化而不幸有訟之名昧者不察其本故
於贈劉君試相與言之盖嘗觀於水矣噴崖觸石洶湧
而不平者激之使然也必疏鑿以平之然後安流而無
害若畚土疊石而加壅遏焉則泛濫横流為暴滋甚獄
訟者不平之積也物我相形利害相感而不平生焉其
始也欲求平而已為縣者公其是非而加以懲勸或付
之鄉老里正使據其實而平之彼得以暢其抑鬱之懷伸
其憤懣之氣則亦已矣孰肯以其身必就刑戮哉而為
縣者之公且平誠鮮也或移於䜛慝之口或溺於愛惡
之私不然則貪惰苟且豪吏猾胥捭闔而把持之是其
所非而非其所是彼不平者既不得平而又加甚焉盖
雖鄒魯之民有不能忍於是始棄其身冐國法干憲典
而大獄興矣由是論之獄訟之所以繁非由為縣者之
不公且平有以激之哉是故欲民安而訟簡必察夫為
縣之若此者而黜罰之斯可矣不然則強者愈肆弱者
無以自立獄訟無時而已也嗚呼此正其本之說而不
可緩者也劉君今之賢者按察使童君與凡同列者皆
賢其必有取於予言哉故書以為贈行詩序
贈錢生序
錢生鳳躍吉水人今翰林侍讀學士錢先生習禮子也
先生居京師久生來省侍留三年不去朝夕在親側聽
誨言其質甚清而氣甚和其言動恂恂未嘗違於理京
師蒙天子道德之化然繁麗之極於物無不有其中可
以絢惑人之耳目而移易其心志者盖多生未嘗一屬
意居閑無事輒閉門讀書間有所往非謁先生長者則
過親戚故舊之家未嘗慢戲佚遊予心重之先生脩錢
氏族譜命生書端重遒美既成書而以屬予序然後知
其世德之盛慶澤之長宜其子孫之多賢也予既為序
之而以仁義勉其子孫既而生以父命歸其所厚者鄉
貢進士梁婺袁和等相率求予文贈之嗟夫生之得於
天者美矣且承先世之遺嚴訓之篤是得於人者又備
矣予何以增益於生其所宜言者豈有加於仁義哉仁
義之道大矣而其實則在於事親從兄去夫私欲之害
自末節近事而推盡其大者遠者焉又推至親親仁民
愛物輕重厚薄各得其宜而後仁義之德全如是則誠
為錢先生之令子也無愧於吳越國之後也生必勉之
或者曰今之稱生俗以為薄也而子於鳳躍每稱生獨
不慮人之駭且怒耶予曰生非可薄者也予之愛生盖
厚矣昔者楚有韓生漢有賈生伏生歐陽生高堂生宋
有廣文曾生是豈薄之耶予用是期生豈不厚哉生宜
以是自勉慎無惑於流俗也遂書以贈其行
贈祖知縣歸嘉定序
昌黎祖述尚賢之為令於嘉定也有寬惠之行通敏之
才故嘉定雖劇縣而事無不理一縣之人皆安之吏部
郎中宣嗣宗禮部郎中黃養正常為予言如此而予郡
人蕭學敏為嘉定主簿與尚賢同僚今年以督運來京
師予問之亦亟稱尚賢之美予雖未識尚賢然所以知
之者不自二三子始也盖嘗聞其為福建參政以才名
振當時福建為府八為百里之縣凡五十尚賢設施措
置無難者夫以治五十縣之才斂而施於一邑辟如千
鈞之弩以穿魯縞也則嘉定之政烏足以盡尚賢之才
哉然予所以重之者不在是士之仕也貴乎有以及民
位之崇卑不計也然而以崇卑為欣戚者常多故昔之
人有自崇而卑者往往有不屑之心不然則沮且怠焉
夫有不屑之心而沮且怠也則事之廢墜民之失所可
知矣以已之不快而至於如此安得謂之善自處者乎
安望其能終吉也乎故寵辱不驚而安於所遇君子之
高致也盖君子求諸心而已苟無愧焉斯可矣外物何
足計哉尚賢嘗尊顯矣今乃勤於為縣使民安而政舉
盖所謂寵辱不驚而安於所遇者此其所以可重也夫
進退無常如晝夜寒暑之迭相代也進而復退安知退
而不復進乎尚賢今雖為令後之為郡為藩憲不可知
也遂進而為卿佐亦不可知也要在慎其道而已尚賢
以三載考績最而歸嗣宗養正求予文為贈故為序以
贈之
贈鄒知縣復任序
樂安鄒良子都為邵武令有惠政凡其縣之民與武士
之在邵武者皆安於其所為無不悦服既九年考績來
京師衆不忍其去相與言於藩憲大臣乞留之藩憲大
臣具以聞上重違衆志陞秩從六品而還之邵武戶部
侍郎吳公璽邵武人也為予誦其美而喜其歸得以慰
人望求予文以贈行予謂令子民者也有父母之道焉
是故寒而衣之饑而食之煩勞則安之疾痛則撫摩之
至有所費則必為之擇利而思所以節之如是而又教
以孝於親弟於長睦於鄉黨姻族相維相恤而各止其
所焉則民生遂風俗厚矣此豈人之所難行哉特患無是
心焉耳令以愛子之心施乎民則民亦以順父母之心
待乎令治化之不成縣之不治盖理所必無者也予嘗
求之天下所見能此者無幾人心甚重之及今又見子
都子都之治其真有子民之心哉夫能使其民愛而留
之已難矣而武弁之士亦愛而留之非其心之公化之
篤恩惠之廣被有不能然者嗟夫子都予之重子盖有
加焉者矣古之君子得志則澤加於民凡其所學與所
行者皆不外乎道是以德業彰而名聞流今國家建學
校以教之盖以明是道也又設官以任之欲使行此道
也下之所志與上之所期待可謂相合而不相戾矣宜
乎在位之士皆能盡其道而民無不被其澤者若之何
其寥寥然也以予觀之非迂懦不立則剛愎不仁不立
則媕婀以病民不仁則貪暴以虐民子民之道與民所
以仰望之意豈如是哉於是有厭惡而欲其去既去而
惟恐其復來者此非民之薄也宜也子都能使人慕戀
如此則予安得不深重之哉今之歸益務盡其道使在
下之人益親戴之如父母斯無愧於古之君子德業名
聞之著豈有窮哉予未識子都因吳公之言而信其必
然者遂為序以贈之
南岡李氏族譜序
泰和南岡李氏唐西平忠武王晟之裔也盖忠武之子
憲由江西觀察使節度嶺南其子游為宜春守故憲罷
鎮遂家宜春游之弟鍇又析居分宜之白芒歴十二世
至公儀為大庾簿老而歸其子禹輔奉遷於南岡遂為
南岡始祖三傳至英叔元授柏興路同知亦以老不赴
柏興孫如春為南安推官柏興貲積累巨萬有田園山
林之富池臺舘宇之華花卉竹樹之勝又有四方賓客
之往來相與極觀遊之樂觴詠之娛歌舞音樂之奉盖
比之封君迨至南安子伯顒伯昂遭遇世變盡失之然
當時風流勝槩人至於今能道也伯昂之子桓圭信圭
又以文學才行皆出為縣令而皆有名李氏詩書簮紱
相傳何其盛而且久哉盖西平有大功德於唐足以庇
賴其子孫而柏興之澤又有及乎鄉邑其大者脩碉石
槎灘二陂堰江水以溉田多至三十餘萬畆皆為上腴
常稔之田民之賴其利者不少李氏之福當與陂水同
流而陂水豈有窮哉况又承之以詩書之習是宜其久
而盛也桓圭信圭家食時嘗修輯其族譜自南岡七世
又上泝至忠武凢二十一世支分𣲖别粲然明甚其意
豈特正倫理篤恩誼哉將以示子孫使知其本源而思
繼之也易曰積善之家必有餘慶然則積善固承家者
所宜務謂之積者累而蓄之之謂也自言行之微以至
人倫之大無不盡其道始於其身貽及乎子孫而皆不
違焉則其積也厚矣善者天之道也人能為善則天必
佑之為之者繼繼而不窮天之佑之亦繩繩而不已則
家之盛雖至百世未艾也信圭弟介圭謹飭而好脩其
志亦欲有立於世又取是譜增續之持以求予叙予既
與其二兄遊而又嘉介圭之志故為序之亦以勉其為
子孫者
贈解禎期詩序
解氏在吉水以宦學為名家其顯於宋元者予不能詳
也國朝洪武初設科取士筠澗先生與予先祖竹亭徵
君同校文廣東其聲氣相似而道誼相合盖無間然者
其後先考肇慶府君又與筠澗先生之子禮部君及學
士公相往來迨予領鄉薦會試禮部學士公實典文衡
及竊第入翰林為庶吉士讀書於禁中而學士公篤念
世好所以示教者尤厚當是時禎期亦以善書被薦入
舘閣則禮部君子也太宗文皇帝銳意文藝詔學文者
必如韓柳學書者必如羲獻然後已禎期超詣精到細
書黃庭誠無出其右者予嘗相與同遊處論前人交好之
故其意氣莫逆也今三十年予猶忝侍近而禎期自中
書舍人陞大理評事仍執筆翰林雖各縻於職務不得
從容如曩時偶一閒暇輙相聚談笑移時而後去因復
自歎予二人者皆老矣而少時意氣猶在也庶幾其終
不違乎今年禎期以目眚乞歸治上許之俾疾愈而復
來將行凡相與厚者皆作詩送之而屬予序嗟夫禎期
果於去也哉太宗文皇帝教養之深仁宗昭皇帝與今
皇帝眷念之厚皆不可忘也古之人有感人一言而許
以身者况聖仁如天哉禎期尚未七十專精神謹醫藥
則疾斯愈矣愈則復來庶幾尚有以報萬一乎予既有
世契又思與終好也故為序如此禎期之意必有同乎
予者矣
歐陽允器慶夀詩序
歐陽為吾邑鉅族允器則其族之賢者也讀書學文欲
有以自見既而以教其子無復用世意子湯登進士第
為刑部主事以勤慎舉其職前軰皆稱譽之曰其子如
此則其父可知由是允器之賢寢聞諸公間允器生於
洪武乙邜至今宣德甲寅年六十矣四月初五日其生
之日也湯以告於縉紳先生請為賦詩將使持歸詠歌
以稱夀焉既成軸矣而以求予序予謂古者君子之愛
敬其人也則必以眉夀祝之南山有臺之詩周人晏享
通用之樂歌也其詩曰樂只君子遐不眉夀又曰樂只
君子遐不黃耉盖敬之隆愛之深則期之遠矣而况於
父子之親乎夫人子之身皆本於親於其所能致者皆
自親焉致之故凡所有舉不足為報也惟祝親之夀考
庶幾永有所依而得效其萬一焉此所謂愛敬之至宜
乎湯之惓惓然也予聞之孔子曰仁者静又曰仁者夀
夀固静之所養也松柏生於山林其去人也遠其植本
也深據土壤之腴承雨露之潤其大百圍歴千歲固宜
也允器當太平之時處幽閒之地無拂逆之患而有順
適之娛則其年之永福之備誰得而及之允器其尚篤
於仁矣乎仁固福之本也國朝之制仕者之賢必推本
於父母而加恩焉故仕滿三年而無過舉者則封贈及
其親湯既有譽於時皆庭訓使然也則允器之受恩於
君盖可以日月冀矣仁之篤則福之進將益遠大而無
窮他日尚當為言啓羣公之賦詠以為夀不但已也
慶夀詩序
富春孫公大年以元至正乙酉歲生至今宣德甲寅年
九十矣正月二十二日其生之日也子景安景德將以
是日大具酒殽盛賓客以慶之其季景名由監察御史
改揚州推官考績在北京告予曰家君荷天之福以至
於此幸矣而限以官守不得從二兄奉觴稱夀於心有
不能釋然者今命工繪為圖而求諸公之詩使子瑨奉
歸獻於堂上而歌詩以為夀庶幾以慰悦其心願先生
為之序予謂天下之物出於人為而可以充其口華其
身適其性情安其寢處者皆足以致之至於夀則出於
天雖聖賢有不能必者盖非智所能謀力所能任也是
以君子之相愛也則必以夀祝之祝之者冀其有得於
天然亦豈可以幸致哉洪範五福其一曰夀推其所致
而本於德焉苟務乎德斯足以獲乎天然則天非不可
必也彼其有不得者盖不可以常道論矣公之獲乎天
如此豈非德之所致哉公生於元之季世乃皇明當興
之時辟之貞之有元冬之有春也是以温厚純固之氣
寔鍾於公暨混一以來列聖在位覆載生成之德厚矣
故公益享其夀考康寧之福然則公雖有得於天豈非
亦遇其時哉今天下之人多矣其夀如公者盖有焉然
不能皆形於歌詠者不皆有景名為之子也公有子有
孫既貴且富而又有文以為頌其福不既備矣乎抑嘗
觀夫南山有臺之詩周人燕饗通用之樂歌也既皆祝
其夀矣而又曰樂只君子德音不已曰樂只君子保艾
爾後者何也盖既有獲於天而又祝其勉於德以安利
其子孫詩人忠厚之意愛之至而期之遠也故予為序
其詩而願有進焉則夫獲於天者將益悠遠而無窮矣
贈趙典史歸豐城序
典史於縣職最卑然一縣之事無所不當問盖政教之
施雖自縣令主之而贊畫其可否使不失乎中辦治其
文書使不違乎理則典史職也凢藩憲二司及府若州
有事臨乎縣者必先及典史典史賢於事無不治於應
接無不宜則令可以囂然自得矣不然責必及之故為
縣令者必樂得賢典史以自助典史果賢則當以賓友
處之不以勢分相軋也而為典史者必恭於上惠於下
制心以禮制事以義不矜已不競名則其位雖卑抑誰
得而踰之哉故曰官無卑貴能盡其道焉耳然有勇於
出位敢於侵官恃其才之可為而不識其分之不當得
者至於令亦有傲然自高悍然自用惟知固權於已而
不知取善於人者彼其所處如此是豈有同寅恊恭之
心哉使不相遇焉猶之可也不幸而適相遇也鮮不廢
事而敗名者夫治縣辟若操舟然舟師主之而衆工相
焉必戮力同心斯可無患也若不相為用其不敗焉者
寡矣是故若彼者皆君子之所甚惡也武城趙中克庸
為豐城典史考績來北京予未及識也而其友兵部員
外郎李畛彦博因予友曾士弘來求文贈之謂克庸能
以勤慎舉其職則固可謂賢於人矣然其令之為人予
不能知其相得與否亦未之詳也姑言其職之所宜者
如此盖欲克庸益盡其道而已君子之仕也必自卑而
升高世之逹官顯人豈皆一蹴而至乎其極哉盖必有
漸也是故君子患不能盡其道耳苟能盡其道則升於
高位可必矣克庸勉之庶乎其進於遠大也
抑菴文後集卷九
