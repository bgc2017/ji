抑菴文集卷八明王直撰
墓表
劉君墓表
君諱觚字士方泰和珠林里人世為儒家自宋以來科
第顯者累數十大父快軒先生宗榮在元為本州儒學
訓𨗳伯父禮部侍郎崧父豐城教諭子彦皆以雄才奥
學知名君隨父官豐城時方十歲已能作詩日誦書數
千言賓客有問即應對如響當時大竒之甫弱冠遭父
喪即侍母歐陽孺人奉柩歸泰和送死事生皆盡其道
而益肆力於學久之博通羣書為文思若决河夐然出
儕輩再以書經進於有司不偶則嘆曰親老乃汲汲於
此邪遂不復出鄉之大族争請君為師而歐陽孺人已
有病君朝出暮歸往返二十餘里藥食衣物必親視所
宜孺人卒葬祭必以禮一不惑於流俗劉氏族久且大
先墓無遠近歲時必躬往省之有犯者必訴之官豪猾
知君貧欲以久困君而君氣益勁曰吾理祖宗墳墓可
但已耶已之不孝也雖連逮數年必得直乃已由是人
莫敢犯尤篤於朋友以道義相鐫切然性素剛人有不
善面折之或拂衣徑去以故人多憚君然論鄉邑賢者
必曰劉君劉君云君負才具嘗論及為政設施措置多
出人意表然不苟求仕進縣庠訓𨗳常缺論者獨於君
為宜然欲君且少貶君聞之曰訓𨗳當以道義教諸生
師嚴然後道尊顧可自貶以徇人耶自貶以徇人唯餘
子能之吾則否衆益憚君不敢近然君亦不以屑意予
與君自少相從講學最相知而輪林侍讀梁先生用之
亦雅重君之賢數欲薦之然聞君有疾不欲出故不果
薦凡賓興之歲諸藩省請考貢士皆不就以永樂已亥
十一月(缺)日卒于家年四十五其葬在其里嘉湖之原
娶羅氏子男五人準登宣德二年進士第嗚呼昔者聖
人之論君子也蓋曰義以為質則君子之所為視義之
可否而已義所不可雖千駟萬鍾弗顧也况其下者乎
然而喜事者乃或至於屈已以求之幸而得焉則侈然
自以為賢孟子所謂齊人之可羞者也而世之論人者
好以窮逹得失為賢愚若彼者皆其所賢者也是亦齊
人之類也此廉恥之所以喪而士氣之所以不振也若
劉君非篤義之君子與是足以表見於後世矣故論著
以授凖使歸而鑱諸石
南溪蕭處士墓表
泰和南溪蕭季廣與其弟季哲季敏季運以永樂二十
一年十二月二十五日改葬其父處士君於龍門口之
原葬已相與謀曰吾父不幸棄諸孤今體魄既安矣惟
其德善未有文以表諸墓將何以傳示永久乃使姪釜
奉書幣來北京請予文以鑱諸石蓋君嘗役予先祖竹
亭先生學而編刻其詩以行於世又嘗請予教其子孫
於義為最厚宜其請於予而予不得辭也君諱翬字鵬
漢其先長沙人楚軍巡判官覺之裔曾祖南山祖蘭谷
父北山皆不仕而皆以德望一鄉君少端重喜學家雖
富不為慢戲佚遊躬行孝弟衎衎如也父嘗病疽疽浸
淫内潰勢幾殆君屢齰吮之手注善藥晝夜躬調視疾
遂愈未幾母疽發亦如之君同産及從兄弟五人鵬舉
鵬起鵬南鵬翔而君最少相友愛甚篤君又恭順不懈
庭前生紫荆五株同本君子以為和氣所致於宗族親
戚處之各適其宜交朋友重信義周人之急切於為已
與人處未嘗易其言言之必當於理至於論事成敗計
利害所宜必曲盡竒中人有未善輒從容開諭使為善
於已有忤不校也君貌厚氣温而才行如此衆以為宜
在官位永樂辛夘被薦至京師以疾辭歸卜居武陵橋
挹武山之勝性不嗜酒然客至輒傾倒相歡攻於詩得
唐人家法而亦不自衒時時發於咏歌以娛情寫物取
自適而已永樂十七年四月十八日客于洪以疾卒年
六十二娶宋氏有賢行子六人季厚季高早卒今存者
四人皆能繼君之志孫男十三人某某曾孫男三人某
某予觀先王之世以德行教天下而天下之人皆興於
德行故成周之盛比之唐虞及其後世教道廢而風俗
衰至於秦極矣迨漢有石氏楊氏唐柳氏宋戚氏皆世
其德義以孝友稱至今豈非垂範取法兼盡其道歟予
聞北山翁與鵬舉君嘗以賦役罹法争就逮義聲動當
時至君而施於父子兄弟又篤厚如此凡人守一善有
不能終其身或至於子而遂失之者多矣蕭氏已再世
矣是固可法也使其子孫謹法而不渝一鄉之人皆化
焉則君之善豈不益大哉予故表而出之使揭於墓上
魯府紀善梁先生墓表
魯府紀善梁先生本之以宣德九年七月一日卒於官
年六十五其子泰和縣學訓𨗳栗與弟樞奉葬於其鄉
某山之原少傅兵部尚書兼華蓋殿大學士楊先生銘
其墓矣栗又請予文表諸墓上蓋少傅公與予皆其姻
家也義不可辭先生泰和柳溪人自少博學於經傳靡
不通始為端州府學訓𨗳秩滿陞溧陽教諭以外艱去
服闋改納溪蜀王聞其賢舉為紀善丁内艱既除改魯
府紀善先生有英邁之氣忠厚之資其勤於教誨謹於
輔𨗳言行之善者蓋多皆其職所當為不可得而備書
也姑述其可以垂世勵俗者蓋先生事父畦樂母陳安
人極孝敬凡所以養其口體順適其志意者事無大小
必盡其道至於禄俸餘貲皆以歸於親一不為私蓄計
事其兄翰林侍讀用之怡怡恭順未嘗有所忤父没家
政舉歸其兄嘗自念惟一子而兄子四人田廬當均給
諸子其兄則不欲有所輕重卒兄弟均分之其内皆化
無彼此言者從弟泂内弟陳賞皆早孤先生皆教之有
成賞一子异先生許妻以女賞出為廣西按察僉事以
卒异貧無貲産或謂先生於姻事將何如先生曰异雖
無地其上獨無天耶卒妻而厚撫之親戚有以田質錢
者久之不能贖而貧益甚先生還其券俾得自資先生
又有地邇曾氏曾氏僦而耕者數十年累納僦直先生
以其同業儒又連姻婭義不受且欲割以畀焉及曾氏
孤且貧先生念欲振之曰斯地也吾心許久矣即自書
券往授焉使食其利其在端州人有死而貧不能葬者
輒出錢率衆葬之窮民無告者輒周給之與人處能輔
以義有所未至輒面斥其非人或不能堪不顧也及其
復於善即相接怡然人是以樂親之嗚呼先生之德如
此古所謂治教之夲也而不究於用今已矣豈非可惜
哉世之號美才者多矣其於書非不讀也而行或異乎
是蓋有悖其父兄簡其親戚欺人之孤遺而長人之惡
視人之死喪困急而恬不知省者其於仁義何如也夫
風俗之所以厚賢才之所以興起蓋由賢者表勵之也
使先生老而歸鄉之良子弟有所視法而益勸於善則
風俗之厚賢才之興當益盛乃今不可作矣嗚呼安得
復有如先生者哉歲月易邁流風餘韻將久而忘之故
特書其可以垂世勵俗者使歸鑱諸石以示來者
王處士墓表
泰和多故家南富王氏其一也其先太原人後徙廬陵
之何山又徙安成之連嶺至宋諱明遠始徙居泰和以
詩禮名家宋末有為學諭曰仲鴻者生興祖篤學而好
義受知於信國文公公為書續槐精舍四字榜其居以
勵之世亂弗克有為學諭生廷珪廷珪生處士諱天迪
字功迪少讀書有大志新作一室揭信公所書朝夕勉
焉欲有立於世其言必依於孝弟忠信而行亦如之值
元季不果出時所在多盗起處士乃傾貲結客以保障
鄉里人賴之皇明混一可以行其志而處士老矣會詔
下覈民田或誣處士失實盡没入其貲産處士不能自
白則嘆曰命也而未嘗有怨尤惟訓其子以德義治身
以勤儉治家而已久之家復裕國初徵稅一邑擇一人
有才行者摠徵以輸于府衆盡推處士任數年稅以時
入無纖毫過差貴賤賢良皆譽之其治已嚴重而臨事
寬平從容進退表然為鄉之望其奉祭祀待賓客必以
禮人有未善則容而教之嘗與誣者相接不少見色辭
人尤服其雅量洪武甲子閏十二月二十二日以疾卒
距其生元大德癸夘之歲享年八十一娶郭氏子男二
思齊思賢女一嫁(缺)孫男五守一守訓守貞守敬守
恒曾孫男十有一純經維統繪緒紱絢纁緝緋經開封
府學教授維蕪湖知縣紱萊蕪知縣處士初葬其里之
乾溪後改葬萬安縣誠信鄉湖口之蓮花洲葬已五十
年而墓石尚未有文至是維自蕪湖來北京以前國子
助教歐陽先生所述處士行狀謁予曰維曾大父實有
德善鄉邑罔不聞今前輩長老凋落殆盡而知者鮮矣
非為文以刻諸石恐久遂湮泯敢以請於先生予謂先
王之世君子之所務者義與命而已故曰君子義以為
質又曰不知命無以為君子惟其務此是以於事之當
為者勇為之横逆之來苟非其所自致者受之而不報
以待夫天之自定也後之君子不明乎此於其所當為
者或不為有所不得則盡其智術以逞於一時卒陷於
不測而不悔此孟子所謂匹夫也若處士者其可謂安
於義命之君子矣子孫之福至久而益盛者天定故也
若是有不可表耶故為書之使刻諸墓上
袁叔異墓表
安吉縣學教諭袁君諱同字叔異洪武丙子卒於官明
年二月歸葬於泰和縣西之几山不吉又以永樂(缺)年
改葬于(缺)原又(缺)年其子範乃來求予文表之墓上按
袁氏之先自金陵徙泰和世有顯人至君之曾祖惠窗
祖拙餘父彦正皆不仕然皆有學行為人師君生而穎
敏喜讀書日記千百言稍長從鄉先生陳心吾受易經
入鄉校為弟子員凡在學者皆莫能先君為文章宏肆
竒偉而言論馳騁開合不窮語嘗傾一座其事父母處
親戚朋友油然愛敬之施學成貢入太學由太學出奉
使浙江藩府大臣皆稱以為能歲丁夘領應天府鄉薦
明年授安吉教諭能以所學教諸生其浮詭不法者君
以一語折其心皆帖帖為善良故學者多所成就君之
才通練足以有為其在安吉於廟堂學舍廨宇及器用
小物靡不整齊完好人謂君小試乃如此使其大用可
知而不幸已矣其卒時年纔三十四嗚呼天之於君何
其若是哉自古大賢君子負傑出之才而不試於用者
不少若君猶得為教官以少見其才而人之能如君者
又少也盖其隨俗變化夷高以就下上無以教下無所
承式然則如君者可勝惜哉使君尚在而當佐理之寄
推其所施者而大施焉則人將無遺利矣而乃止於此
豈非命邪雖然賢者必有後天之道然也故君之子範
以才俊稱於人今又為邑庠生將復進於顯榮以食君
之報而且汲汲以顯其親以予文之不美其何足以稱
孝子之心哉然不可辭故論次之而使鑱諸石
都察院右僉都御史凌君墓表
宣德九年八月十五日中順大夫行在都察院右僉都
御史凌君晏如以疾卒於官年五十三朝廷為遣舟歸
其喪于湖州歸安縣將葬于所居琅琊鄉(缺)山之原其
幼子啓既請右都御史熊公銘其墓矣復來請予文表
諸墓上曰啓之兄敬以養祖父不克來京師今歸有期
亦不能俟其來也故啓敢以請凌君嘗入翰林與予接
又同朝久且相知義不可辭君諱安然字晏如自少力
學問尤工書其楷書學晉小篆則師秦相早有名鄉邑
太宗皇帝銳意文藝必欲追配古人君優游館閣益自
勵務欲稱上意仁宗皇帝在東宫雅知之常令繕書以
進今藏於秘府永樂十五年擢拜吏科給事中以恭慎
舉其職日侍上左右有所顧問敷奏詳明同輩皆推服
焉仁宗皇帝即位陞吏科都給事中益毖懋不懈人未
嘗見其過舉今天子即位三年大正庶官以脩百度以
君為右僉都御史盖是時持憲者多以賄聞由是用君
其間君感上知遇確然自守不為衆所惑思欲稍拯其
弊事有不可即懇懇為其長言之多見聽從然猶膠箝
牢密君未及有所振舉而以内艱去盖在任不二年君
去而其長及凡相託者皆得罪矣服闋仍為右僉都御
史兵部以武職貼黃久不清請會官清理如故事上以
命君君與翰林侍讀苗君衷皆從事於此同力一心罔
有漏失有顔鎮撫既卒子孫當一人繼乃復以一人冐
官三十餘年無覺者君閱其實乃奏罷一人又著令凡
武官有靖難功而無子者不忍遽絶其禄得以壻或義
兒一人繼不再及也有張指揮者既以義兒繼矣又欲
冒及其子因有所調發託統帥以疾言豫以子代亦十
餘年矣君亦奏請罷之其臨事用心不苟皆此類而不
能久於世豈非可惜哉曾祖(缺)祖德皆不仕父彦能歴
官至應天府通判坐累罷居均州仁宗亦知其為人因
君為都給事中即命冠帶造朝以都給事中致仕歸湖
州今加封右僉都御史君初娶周氏早卒有一子曰敬
再娶唐氏四子曰啓肇敦敷於乎自古聪明才俊之士
遭時奮身皆有志於功名以顯當時傳後世然而不至
於大有建立而卒如君者何限盖莫非命也使君而得
永年其所立豈小哉今雖不幸而其居官行事之善不
可以泯也故表諸其墓
楊處士墓表
泰和楊處士從進以永樂十二年(缺)月(缺)日卒于家年
(缺)十(缺)年(缺)月(缺)日葬千秋鄉過路塘之山下後十八
年其配郭氏孺人年八十亦卒祔于處士之墓又七年
為正統二年其孤子珩子珹子珮相與謀曰父母之葬
既有銘以納于墓矣若又表其德於墓上豈不益明顯
而延聞于世乃以書幣來北京請予文將以刻諸石子
珩予女兄之夫而子珹子珮皆有連予雖不得辭然縻
於職務未有以復也久之子珮又以書來速文曰子知
吾親宜無愛於言乃著其實俾揭焉楊氏故大家而族
屬最繁處士世居汝南坊號上園楊宅曾祖某祖某父
某雖不仕然皆富而有文有元之季盡失其故業處士
恭儉勤慎務不辱其先言行必由於禮義初娶東門劉
氏賢而有婦道處士思再造其家實克相之劉孺人卒
處士求同德以成其志遂以郭孺人繼焉郭氏世居縣
西之大溪孺人則柳溪之曾孫景宣之孫才卿之子也
資稟端重色温而氣和歸處士尤謹於内助處士孝念
其親必盡誠相祀事其撫育孤姪則加之以恩親賓往
來處士欵洽於外孺人治具於内必㓗以豐歲時饋遺
輕重疏數必適其宜撫異母子如已子衣服飲食必均
所以訓勵之者亦無彼此之殊處士勤於治生産業日
盛而孺人樂儉素未嘗侈費一錢以故家益裕皆處士
之志而孺人成之也處士既卒三子因其所遺各置别
業於西鄉孺人亦厭城市喜田園板輿迎奉極甘旨之
養鄉人以孺人有福而其子能孝莫不譽歎焉處士三
子子珩子珹劉孺人之子子珮郭孺人子也女八人皆
有歸孫男七人維繼綸纓縝緘純繼領鄉薦為河内縣
教諭今已卒孫女九人曾孫男三人憲懬懋嗚呼元季
兵亂以來大家世族之淪喪者多矣高門大宅廢而為
丘墟子孫亦降為輿隸至或湮滅而無聞其能脩復舊
觀如上園楊氏者誠少盖由處士之孝不墜其世業而
又有孺人之賢以為之助也生既同勤以成其家死又
同葬以安其魄則皆表著其行而使同不朽焉豈不宜
哉故為次第書之使後之人有則也
處士胡公墓表
處士胡公諱環字子巖泰和社溪里人社溪之胡分自
黃漕盖南城丞箋之裔宋季有文可者從文丞相勤王
卒死於其事文可子南叔以平溪洞勞得巡檢南叔生
建德主簿履翁履翁生守良守良娶顔氏而生公公性
孝友父母年皆八十公善事之得其懽心伯父守禮無
子公事之如父父母沒葬祭無違禮而哀慕久不衰其
同産惟一姊公極愛敬至割田以奉之又待其從姊如
同産事族之長者以禮而處衆人以和歲時祭享及冠
婚喪葬一皆盡其道其有不給者賙之祖業墳墓勤於
展省非有故必自行於延師教子甚切每出貲以倡族
人内外屬子弟有願學者皆受之使學諸子所為稍涉
非義即厲色訓戒必改乃已赴人之急不啻為已人有
假貲無不應或不能償不責也待姻戚以義交朋友以
信撫下人以恩接鄉黨以誠當時名士顯人有過公者
公敬禮尤至諸公亦甚愛公必相與懽洽傾倒然後去
晚年付家政于子而放意山水間超然自樂也宣德乙
夘十月十三日以疾卒年七十五凡知公者皆哀惜之
明年十月初五日葬其鄉禾坑之原娶永新蕭氏有婦
道先卒子四重簡重連重通重宣女三嫁嚴希齡蕭鎡
蕭建亮鎡為翰林編脩孫男十人曾孫男二人編脩嘗
謂予言鎡外父實有淳行而以隠終吾妻慮其善之不
傳知鎡辱愛於先生属請文表其墓予未暇作今年重
宣來北京申諸兄之言而泣拜以請因憶往年過金臺
訪予姻家嚴君誠仲公來顧予得拜焉觀其容貌作止
而聽其議論信所謂隐君子也夫一鄉有君子則一鄉
之人皆興於為善有以成賢才美風俗雖使久生於世
而不厭今公已矣豈獨一鄉之人惜之雖予亦深惜之
也其為人如此豈可使無傳哉况公賢子重宣以請于
予而予之姪稪又重宣壻也誼不可辭故序其實使刻
諸墓上
李處士墓表
處士李公字又新世居泰和文溪里與予家相距不百
步而長予二十年最相好其卒葬已久矣今年孫誠來
北京奉其父懷慶太守湘之遺命謁予曰先人疾既彌
留呼誠告曰爾祖墓石未有文吾深以為歉知其善者
惟侍郎王公吾嘗請表於墓上則既許諾矣我死爾以
吾言為請而刻之則吾目瞑於地下今吾父雖没而言
存敢以請拜且泣予為之惻然曰爾祖孝弟人也予知
之不可使無傳于後世宜爾父子之請于予也公曾祖
仁可祖宗明父雲龍皆不仕而皆為善人長者母蕭氏
前進士子上先生之姑賢而有家法公既受教于家外
則從良師由是能善其身與予游時年已四十餘矣而
母尚在堂朝夕奉其起居承候其顔色調其衣食寒煖
之宜或有不豫則惕然以憂躬治湯藥而敬進之不暫
去左右勿藥而後喜可知也兄可成惇厚樂易公事之
無違禮凡言動不敢先均憂樂通有無於事當圖議者
則從容和順唯兄命未嘗有乖其諸所行必皆審於理
不肯稍涉非義豪傑之徒相時射利舞文飾詐以陵人
與凡摴蒱博奕俳諧聚醵之娛皆不與唯故人親戚有
急則必赴經營佐助曲盡其方殷勤篤厚之意非衆人
所能及嘗作肆居善藥戒諸子曰此非獨為利亦以市
義必平價以售有急而無貲者則貸之不責其必償其
所以治家訓子孫無非理者湘從予遊縣庠訓勵之尤
切其事師親友皆資給之使得如志以學故能有成立
其行如此非所謂一鄉之善士歟永樂癸巳正月十九
日卒年五十六娶蕭氏有婦道子六人曰湘懷慶知府
曰浩固安教諭孫男二十人曾孫男九人公初葬里中
窑背祖墳之次以其地不吉諸子孫又將以(缺)年(缺)月
(缺)日遷于(缺)之原而樹表墓上於乎人道莫大於孝弟
盖所謂德之本也世之人乃謂不足為惟逞志於所得
為借耰取帚而狠戾之惡滋紾臂䦧牆而陵犯之風作
如是而欲刑其家封植其子孫可得耶公敦行孝弟而
又推以及人雖不至寵榮而諸子享其福此德之應也
懷慶至死猶不忘顯親之孝又有孫若誠者切切焉以
成其志皆公之德善實啓之以是而鑱諸石足以垂耀
於後且不獨勉李氏之子孫使世繼其美亦欲使觀者
有所興起云
嚴氏兩處士墓表
嚴氏兩處士泰和人伯曰元齡仲曰元晏皆質直坦夷
端厚周慎非其所當言者未嘗出諸口非其所當行者
未嘗發諸身凡智術機巧衆人夸詡以為能者未嘗形
於念慮至於聚博醵飲慢戱佚遊之事亦未嘗厠跡其
間讀書為善思不忝其世洪武初儒道浸盛元齡甫以
所學施教于里中里中子弟多從之者有司聞其無害
舉為吏處士曰吾士人顧可為吏邪不就強抑之遂避
去有司怒其忤已置名案牘中益求之不已處士益自
閟不與世相聞稍稍出遊四方久之得免歸鄉里與親
戚故人相欵洽其言行不異於曩時勤儉自足無一毫
外慕意盖囂囂然樂也永樂丁亥(缺)月(缺)日卒年(缺)十
殯所居東之魚池上元晏甫初與兄同居縣西鴈塔巷
後廼徙金臺山中既攻儒書又喜治醫術以濟衆與予
先公篤誼如兄弟其制行又高而言必顧行一鄉之人
服其教被其澤縣令洪俊敬信之如蓍龜屢託以事無
不當於理者隣邑民嘗作亂朝廷遣襄城伯李公率兵
討之公亦知處士賢用其言良民免於俘棄而全其室
家者不少平居賑窮恤匱解紛釋難尤多永樂戊子十
二月十七日卒年五十五葬五十一都方橋東岡之原
嚴氏之先自金陵徙泰和世以宦學顯而又以貲富有
名宋元之亂盡失之惟儒業不廢處士祖存忠不仕考
尚德萬安縣典史母胡氏兩處士實同産元齡甫娶王
氏直之姑生二男子敬仲仁仲一女子嫁劉士高再娶
劉氏生一子晚仲孫男一元晏甫娶胡氏母黨也亦生
二男子誠仲文仲二女嫁黃丕烈劉伯遡孫男六誠仲
敬仲兄弟謀曰惟吾二父相友愛甚篤非他之為兄弟
者比嘗恨遭變故不得與同處今不幸已矣其可使終
異耶乃舉元齡甫之喪亦葬于方橋東岡之原同域盖
欲其有以慰悅于地下則(缺)年(缺)月(缺)日也鄉人過者
皆曰此嚴氏兩處士之墓必致禮而後去至是誠仲兄
弟同以書來京俾直為文表諸墓直念幼時常得侍左
右聽其言觀其行凡所以教者必本於孝弟忠信盖用
其所有者迪後輩藹然古君子之風至于今不忘以直
之愚其何能光昭令德於久遠哉然不敢辭也姑述其
槩俾揭于墓上
劉氏歸仁阡表
劉氏於寧都為大家其曰宗仁號靜山者則其族之傑
然者也靜山之曾大父景新大父友貴父文福皆不仕
而皆以忠厚聞鄉里静山生而英偉喜讀書未嘗慢戱
佚遊鄉先輩皆器重之長而才識益充善剸繁治劇公
私諸事皆自任不以煩其親朝夕敬養父母之心懽焉
親沒祭葬無違禮課童奴治産業勤儉自持家日以裕
性尤剛毅守禮法遇事必公其是非不曲隨苟止親賓
過從論政務究物理語嘗屈其座人人亦莫有間然者
兄弟相與怡愉和樂盡友恭之義自以早年廢學見幼
弟本穎敏延名師教之遂以儒業聞縉紳間嘗掌其鄉
粮賦及領千夫入湖湘伐大材輸京師撫下有方人人
樂從故不擾而事集晚讀老子好清靜聞武當山天下
竒勝神人所棲止遂往遊焉徧歴諸岩洞冀有所得恍
惚遇異人授以道要悟而歸退居西澗之阿超然有出
塵之想一日微疾諸子侍側惟勉以孝弟不及其他語
畢而終永樂廿二年五月十八日也享年五十九宣德
元年(缺)月(缺)日葬歸仁里高屋上之原配孺人王氏諱
珤直之從姑也盖曾叔祖用則公於洪武初為寧都訓
𨗳因家焉生從祖子才娶嵇氏而生孺人柔慧淑善閑
於女紅父母愛之為擇壻得静山遂以歸焉時有姑在
堂老而病孺人事之小心敬慎嘗先意承志姑喜其孝
稱之六親凡靜山之事親處兄弟睦宗族惠於鄉黨隣
里皆能成其志王氏無主後墳墓孺人皆主之祭祀展
省各以其時而哀慕加焉治家謹肅訓諸子孫女婦皆
有法内外秩然静山沒後二十年素服終其身正統九
年八月二十六日卒年七十八子男五讀書循理克承
其家女一孫男二十二人女十一人以(缺)年(缺)月(缺)日
祔于静山墓右於是諸子謀曰吾父母皆有令德宜表
墓以昭來世庶幾永垂不朽乃遣澄來北京以鄉先生
黎逹所述行状授直属為文直嘗聞司訓公家寧都而
嘆不得訪其後前四十年直濫官翰林而靜山實來京
始得拜而問焉傷其再傳而遂已然猶幸有姑在且静
山篤誼君子也庶幾墳墓有所託今皆不幸已矣豈特
劉氏失其所以為望者而直之心亦安能不䀌然以悲
而惘然自失邪為文表諸墓以彰其德於無窮直安得
辭作歸仁阡表使刻焉
故禮部主事龍君墓表
龍氏居泰和甘溪為大家世有顯者至君曾祖以傳祖
明遠父仁安皆不仕而皆以行誼稱於鄉君貴乃得贈
父為承德郎禮部祠祭主事母湯氏封安人君諱粲字
叔粲端重穎敏喜讀書為鄉校弟子員夙夜不懈凡所
著述務出新意朋輩皆推其能永樂甲午以詩經領鄉
薦然篤於養親不果仕所居湫隘不足容衆以父命作
室先廬後日奉親娱樂其中二親沒喪葬皆盡禮而與諸
弟友愛尤篤貲産隨所欲得皆讓之無吝意鄉族故舊
有急賑之恐不至人有争辨不直者多求直於君會試
不偶入太學甲寅有祠祭之命宣廟上賓奉行喪禮嚴
慎無缺失人以為難今上初即位海外諸蕃國皆來朝
事畢而歸擇廷臣知大體善撫馭者送之廣東宴餞而
遣之君奉命以行宣布天子德意人人感悅已未調儀
制主事當朝廷清明稽古右文君敬恭將事衆以為善
於其職禮部每會試天下士簾内外執事最切者必以
命君壬戌試畢當出院君得風疾輿歸治療久弗愈君
嘆曰吾年已六十而病如此豈可以不去吾其歸哉即
上章乞致事上許之既優游田里有以樂其心而無勞
於其身疾稍間未嘗一出至縣城惟教子孫以讀書為
善兄弟相與恭愛隆然既而二弟叔昭叔鉉相繼卒君
哀傷不置疾復作以正統丁夘十一月初五日卒年六
十四初娶蕭氏靖江長史用道之女封安人再娶曾氏
翰林庶吉士與賢之女以子文貴封孺人皆有賢行子
男二長熙次文皆蕭氏出君在祠祭時文已取進士為
中書舍人日與君同朝時人榮之既滿舉為吏部驗封
員外郎今熙亦舉明經得泰和縣學訓𨗳歸未至家而
君卒矣女三嫁嚴晅楊𨗳者皆已卒其三適蕭恢餘未
行孫男五曾孫男三文聞訃慟絶將歸治喪詣予告曰
文兄弟二人而文早竊禄京師兄熙今亦忝教職當先
人疾亟時皆不得奉湯藥既卒又不得視殯斂不孝之
罪大矣惟其德行之懿若不能表著於後世使永永不
朽則其罪益大將無所容敢請文以表於墓上予與君
婚姻家自遊鄉校時已竒君及官翰林貳禮部君之言
行接於見聞無非予所愛者盖嘗以遠大期之其後予
知貢舉君在試院實助予孰知由此而竟以病去嗚呼
今則已矣其可復得哉然君有令子汲汲以顯揚為事
此可見其德之致故為序述而使鑱諸石百世之下欲
知君之賢其尚考於斯
先伯祖贑州府學教授王公墓表
王氏之先居金陵晉太傅𨗳之後南唐吉州刺史崇文
始留家于言其從孫宋禮部侍郎贄又徙居泰和世以
宦學為名家至君高祖虹溪先生字叔可曾祖芳洲先
生字本初祖天隐先生字性夫皆不仕而皆以文學德
誼重於時考西山先生字民則元季為贑州路先賢書
院山長遂家于贑州尤以博學多才顯名公其長子也
諱在字子所天資粹美器宇宏深穎然出儕輩聖經賢
傳諸史百氏之書靡不讀而皆能造其精微為雩都縣
學教諭兵亂學廢國朝混一宇内首詔天下建學育才
擇賢師儒為教官贑守鄒奕以公薦江西行省會諸郡
邑所舉百餘人試之公為第一遣之京師吏部試在優
等遂授贑州府學教授公端嚴以處已和易以接物其
所為教因傳以求經由體以達用究物理之妙窮治教
之源隂陽鬼神之奥禮樂制作之文博極古今議論精
到學者有所據依以成其業贑之人才彬彬輩出既滿
授登仕佐郎俾復任洪武甲子復開科取士公之弟子
陸載許恒王本道嚴鶚皆以明經中其科明年取進士
登朝籍人皆推公為善教而公老矣然猶誨人不倦士
之貧者公常衣食之恩義兼盡他之為師弟子者莫及
也贑大郡多才賢且交廣所由道凡仕於贑與士大夫
過贑者必謁公聞公言無不意滿而去洪武庚午三月
二十三日以疾卒年七十七娶周氏有賢德子男一曰
伯時女一嫁泰和彭原德孫男一曰善學曾孫男五公
卒後二年壬申葬贑城東望城嶺其山已丙其向戍乾
嗚呼公之考直之曾祖同母弟也故直於公為從孫憶
四五歲時公奉表詣京師歸至泰和舉祀先之禮拜跽
登薦極其誠敬謁天隐公墓下涕泗交頥感慕之情不
能自己直雖幼已慕公之孝見内外屬子孫循循誘掖
惟恐傷之教之以孝弟忠信禮義廉恥諄復之誨出於
至誠復見公之慈親戚故舊老者敬以待之少者謙以
撫之閭閻細人拜公者必問所業加慰勉焉人人感悅
又見公之從容中禮後稍有知可以受教於左右而公
不可作矣及官翰林從今少師楊先生遊先生常言公
淳直無華言行一致尤恬於勢利樂與人為善凜然古
君子之風昔贑郡庠有彭生者家甚貧公每賙給之使
學後為御史請歸蒐輯熊氏故士卒勢焰熏灼禍福予
奪在其手一郡震動見公執禮甚謹思厚報公數請所
欲為公知其必以此敗諫沮之謝不與往來未幾果得
竒禍又嘗發策以女媧鍊五色石補天事為問諸生不
能對請於公公曰聖神之事固非後人所可知然以吾
意推之天豈待補哉調和五行之氣彌綸天道之所不
及使之確然有常而無間則人民育而品物蕃此易所
謂裁成輔相之道也諸生何疑焉公之奥學卓識出於
常情之所不及類如此直生也後竊嘗慨嘆不得聞先
生長者之緒論是以寡昧闇劣無以紹前人而思公益
深至是善學罷高要丞歸田里遣子鍔來京師告直曰
公之葬已五十餘年而墓前之石未有文此誠善學之
責亦爾之責也爾其圖之嗚呼直豈能究知公之萬一
哉姑取公門人興安令周永所述與直之所見聞而次
第書之使歸而刻諸石
母舅歐陽公墓表
嗚呼是為直之母舅歐陽公之墓公生元至正丁酉七
月初九日以今正統癸丑十二月廿三日卒年八十七
直於是不勝其哀憶四五歲時先妣淑人棄背未幾先
尚書公以事去當時直幾不能自立荷公之德以克至
於今思欲報公而未能如志今則已矣直之心何如其
哀也直初從公時年十三公衣食而教之書常置諸左
右隨事訓切之使必循禮蹈義以毋辱其先直服膺不
忘後二年遂去公而歸然所以趨善背惡不陷於惡者
猶公之教也公之德施於直大矣然無以報萬一則直
之慙負豈小邪歐陽氏世居泰和縣治東公之祖復之
有隐德世稱長者考日新先生為江都丞臨淄知縣其
文學政事見直所為傳公諱淮字子白外大父卒時年
十二從直先祖竹亭先生先考侍郎公學天資絶出時
輩罕比學成去為人師時廬陵永和陳德星為女擇賢
壻得公而館之故遂家永和永和之人争禮為子師其
脩於身以孝弟忠信為本而亦以此教人凡受公教者
皆循循為善良其所為文清新典雅師韓柳李杜諸大
家尤工書得晉人楷法隐然名動一時四方士大夫過
永和者必求教于公公俊爽不羣有治才而不樂仕進
泰州學嘗聘為訓𨗳不就平生交游甚多惟少師楊公
士竒侍讀梁公用之最莫逆數欲薦公公力辭曰吾施
教於鄉教行即道行也奚必為政哉永和鳳岡精舍中
祀聖人像每朔望公與諸儒必祇謁行禮畢進諸後輩
相與講學焉至於老不衰殿堂有毁壊者脩飾之或侵
廟堧地必請於官盡復焉乃已永和儒風久而猶盛者
公與諸儒之力也郡太守歲行鄉飲必禮公為賓人皆
望而敬之至是乃以疾終孺人陳氏孝敬順祥於直有
母德焉幸無恙二子儀俶皆為士女六人蕭原豫劉應
魁徐榮昌于資介鍾士元蕭敏其壻也孫男三人性怡
愉儀等以公卒之(缺)日奉葬於廬陵十一都南山之原
自為誌以納諸墓而命直為文表諸墓上直既哭以受
命哀傷之至言不能成章然不敢慢也昔秦康公送其
舅氏晉文公至於渭陽而作詩序者謂康公之見舅氏
盖如母之在焉直之心猶是也常恨相去之遠不得數
見公每一念之而思母之心益切盖不知涕泗之横流
也今公已矣終不可一見矣欲報之德亦無所自效矣
則直之哀思有已耶盖抱痛以終其身而後已也用是
表諸墓既以著公之德亦以寫直之哀云耳
楊處士墓表
翰林編脩楊鼎既喪其父處士君葬于長安塔坡鄉之
先塋六年矣今年來謁予告曰先人之葬少保江陵楊
公銘其墓矣然未有文表諸墓上懼無以昭德于久遠
敢請之先生予與鼎有斯文之契不得辭君諱森字德
甡其先華隂人後乃徙居長安久之又占籍咸寧居郡
城之永昌坊曾祖孝古祖伯安父惟敬皆不仕而皆以
德誼重鄉邑惟敬娶李氏實生君剛直簡静不苟合於
人事父母盡孝道博觀諸書而獨邃於隂陽術數以生
年月日時所值支干推衍之决休咎有竒驗然與人言
必依於孝弟忠信大要欲人趍善以求福不肯徇俗好
所居襍植花卉以自娛富貴利逹不一動其意休閒無
事婆娑獨遊或高視遠覽從容嘯歌翛然有塵外之趣
嘗曰吾祖宗積德累仁子孫當有興者乃遣鼎為學官
弟子所以教𨗳者無不至正統已未擢進士第二遂入
官翰林士大夫皆稱君之善教鼎之善學也是年十月
初七日君以疾卒于家年六十六君初娶魏氏早卒無
子繼室劉氏生二子長即鼎次鼒女二人嫁王楠吳英
古之君子不必皆貴且顯也要亦有所自立今君雖不
仕而善足以稱於世昔淮南有處士征君以孝弟恭讓
聞鄉里教其子取進士甲科荆國王文公以為一鄉之
善士作文以表其墓至今數百年人猶知有征君者以
荆公之文在也若君之美固不讓征君而鼎之賢所以
顯揚光大者盖未可量予文豈足以為君重哉姑為表
其墓以俟
姚氏二親墓表
桐廬姚君惟善以永樂丁酉四月廿五日卒于家年四
十四殯于里之文化山下宣德巳酉二月廿五日禮葬
其鄉寨鷄山之陽正統丙寅六月六日其配孺人申屠
氏卒于北京其子吏科給事中䕫之官舍年六十七䕫
兄弟奉柩歸卜以(缺)年(缺)月(缺)日合葬惟善君之墓而
自為状來請曰惟吾二親實有令德以保艾後人而先
考乃早棄諸孤先妣劬躬盡節以教以育兹幸得禄可
奉朝夕矣而弗克終養此䕫兄弟所以摧慟而不能已
也今奉柩合葬庶少慰死者於地下惟其德善恐久遂
沈冺願先生表於墓道俾永永不朽為幸大矣予嘉其
孝故不辭君諱善惟善其字也曾祖定祖鼎父伯華皆
有隠德君姿貌豐偉襟度夷曠雖不拘小節而行不違
道事父母以孝聞養生送死皆中禮節處兄弟極友愛
伯兄嘗被役於官君請以身代雖勞不怨弟為太學生
則厚資給之使學及令洛陽君遠嫌未嘗一往視好仁
急義出於天性鄉人楊甲父喪不能舉為治棺衾葬之
外女孫柴氏親沒無所依長育之使有歸其他賑貧乏
䘏患難施惠尤多與人言必依於忠信人有不平質於
君則以理誨諭無不悅服皆稱為長者卒之日不間疏
戚愚良哭之皆哀孺人亦桐廬故家父文齋以行誼稱
而與其母(缺)氏皆早卒大父母以屬冢婦俾善視之察
其賢且才喜曰使此為男子當大吾門而惜其女也然
不宜與凡子年十五為擇壻遂以歸君事舅姑孝敬婉
順能得其懽心祖母楊氏性嚴難事然獨喜孺人每舉
以勵諸女婦事君能相其志閨門之内肅如也君卒孺
人纔三十六以貞靜自守而儉約持其家君初在殯未
克葬每一念之輒哀慟欲絶逮葬乃已歲時奉祭祀處
内外屬待鄉隣賓客皆適其宜訓諸子各務所業以不
辱前人䕫最幼親教之書遣入邑庠受學脫簮珥以為
禮夜則秉燭以課勵之見其與賢者遊則喜不然則咈
然怒曰汝父積善以遺汝盖冀汝大有立而汝甘為不
肖子邪䕫於是自勉以底于成及官近侍迎養來京師
而猶子龍為刑部主事二子暮歸侍左右詢其職業隨
事訓戒之皆合於理道在朝士大夫聞之莫不譽歎其
賢孺人寡居三十載冰清而玉剛其善行逹識又如此
不賢其能是乎五子女一孫男十三女四古之大賢君
子卓然有立於世者皆本於父母之賢然使俱存則其
成易矣不幸而失所怙為之母者盖有慈無威然亦能
成其賢者雖母之善教實考之德有以庇賴之也宋廬
陵歐陽公是所謂大賢君子也表然為望於天下實由
乎母之教而君子必歸於其考之仁今觀惟善君與孺
人所以積於躬而冀望其子者不異於歐陽氏然彼之
能久而不冺以瀧岡之表在也予言何足以擬之然䕫
方盛年而進用未極其勉於德以顯揚乎親者當益大
安知他日無若歐陽公者以為不朽之託哉姑論次之
使刻諸墓上
故鬱林州同知張君墓表
張氏之先洛陽人五季之亂始徙家泰和宋熙寧中有
兄弟二人同舉進士曰汝賢為江淮發運使曰汝明為
湖南觀察使皆有盛名而家益大有譜牒至君之曾祖
君瑞祖文良父子禮皆不仕文良長身玉立言行不妄
鄉稱善人子禮則謹於事親而勤以植家自少與翰林
侍讀梁先生友善及君則又與先生之子侯官令叔蒙
嘗同學有麗澤之益諱鐸字振文自邑庠生充貢入太
學友天下之賢而學益進謙恭自持謹於禮度歴事兵
部禮部俱以謹慎得名歲丙辰有鬱林之命鬱林甌越
地自昔稱僻陋之鄉其人知力田務本而秀民亦頗好
讀書然風俗未盡淳君一以寬簡為治而民安之乃興
學校申教條暇則躬詣明倫堂集諸生講論豐其供給
蠲其徭役以課勵之由是諸生皆勉學以圖仕進民有
兄弟争訟者君諭以大義使退而自思往往不終而罷
州南有廢地弗治君教旁近民使墾耕而食之曰吾不
與汝稅也人知君意在利民凡廢地皆墾耕郡中幾無
遺利於諸壇壝所以事神保民者皆治祭以時由是水
旱疾疫禱之輒應而民受其福田州人争地相讎殺久
不决藩省大臣知君可任乃委君及諸司所遣官屬往
平之宣布天子恩德與不忍加兵之意按圖誌考故實
俾各循其舊一毫饋賂不得行於是皆悅服而罷壬戌
述職朝京師奏課在優等歸至郡得疾惟第三子志在
側醫藥弗效志禱于神請以身代亦弗應疾革謂志曰
爾幸領鄉薦宜益勉於學以顯親揚名毋怠言訖而逝
壬戌八月十五日也距其生洪武丙寅十一月五日年
五十七初娶羅氏先卒繼室曠氏子男四女四孫男八
人志奉柩歸兄弟卜葬於龍洲之南園以羅氏祔癸亥
十二月廿二日也葬已九年志自太學選為南京刑部
主事當之官來求文表墓上予與君同里嘗同遊鄉校
而君少予七歲見其端重樂易每以遠大期之及述職
來朝上其課心益為喜謂其福禄榮名盖未艾孰知去
不久而君已矣志之才器又有過人者今發軔仕途而
即登郎署官六品天將以君之所餘者申錫之使於揚
名顯親而大發焉以成其志則君之德善足有徵於後
世矣故表諸其墓
銘
忠孝堂銘
國家之興必有豪傑卓越之才達乎忠孝之大節者以
翼昌運纉世功然後能享高爵重禄以傳于子孫而延
之久遠若太師英國張公其人也公之尊府河間忠武
王昔事太宗皇帝于潜邱掌護衛兵其姿度雄爽知略
超邁而武勇絶人最為上所親任及靖難兵起上每授
以成算戰勝攻取無難者諸將皆敬讓之時公亦提兵
從王王嘗語公曰吾受上恩思輔成大業以報殊遇爾
當戮力一心庶幾如吾志古人以事君不忠涖官不敬
戰陳無勇為非孝爾能盡忠乃所以為孝也公頓首受
教奬率所部摧鋒陷陣所向有功未幾王薨太宗皇帝
素竒公召而慰勉之俾以其兵自效曰爾毋忘爾父之
志公感上之德與先王之教益自奮勵卒成大勲凡上
有所命南征北伐無不盡其心竒略偉績載之信史功
名富貴無出其右者迨事四聖小心寅畏前後四十年
如一日公既受顯爵位師臣王亦膺隆命配享太廟此
忠孝之報也暨脩先朝實錄公再為監脩今上皇帝緝
熙聖學公實知經筵事敬恭朝夕從容進退凛乎儒者
氣象嘗謂直曰先王以忠孝為訓吾既奉以周旋不敢
失墜雖幸而有立然今老矣惟列聖之大德不敢忘於
心而亦敢忘先王之舊訓乎因揭以名堂將終勉之且
使吾子孫登斯堂者亦思所以繼吾志日夜勉焉盡心
於其職庶無負於國而亦不辱其先子宜為我銘直聞
之忠孝臣子之大節天理之當然也誠能盡其道則必
享福禄之榮而子孫保之昔者召穆公能嗣其祖康公
之業有功於周宣王錫之圭瓉秬鬯以祀其先祖又錫
之山川土田以傳其子孫詩人歌之至今誦焉公嗣先
王勲烈著於國家顯榮褒大實有累朝之錫命誠無讓
於穆公而尤惓惓以忠孝自勉且以勉其後之人國家
有億萬年之慶張氏之福亦豈有窮哉乃為之銘曰天
生斯民賦厥衷為子必孝為臣忠惟師英公德兼崇卓
立宛有前賢風桓桓先王才且雄捧日直上扶桑東奄
然馭氣超鴻濛祇率遺訓纉武功披雲卷霧開晦蒙九
霄奮躍攀飛龍宣威蠻貊靡不通明明列聖眷遇隆仁
漸義洽恩豐彤紀勲旂常銘鼎鐘王亦顯祀升閟宫周
家召虎庶其同孜孜夙夜懷謙冲揭以銘堂圖始終勖
爾後嗣躡令蹤事君奉先益敬恭國家萬年福無窮
古樸子銘
雲南右參政浦城陳君遜字必恭始自進士擢陜西道
監察御史以績最陞今官其言行皆法乎古於世俗紛
華巧偽之習皆不涉於心人皆稱其古樸必恭亦因以
自號其鄉友陳先生士希為予道之予嘉其志而欲其
久而不渝也乃為之銘曰維古之人循其自然不斵不
雕而淳德以全維後之士趨於巧偽愈肆愈偷而流俗
以弊繄古樸子若此之懲維先民是程維大猷是經既
不詭隨亦不矯激其言其行維質維直柏臺崇崇薇垣
于于政罔不成民罔不孚嗟哉若人可以勵俗敬慎不
渝以終爾穀
著存堂銘
著存堂者少保戶部尚書兼武英殿大學士永嘉黃公
祀先之堂也初公之尊府少保公嘗闢所居東偏之堂
以祀四代祖禰而以著存名之祭酒胡先生為之記然
局於地勢祠堂之制未備其心盖慊然弗寧至是公購
得鄰壤乃大作祠堂奉安神主而祀焉前後四十年父
子相繼始克如其志盖可謂難也己夫君子之於其親
必有追遠之道焉親也者身之所從出辟水木之本源
也於此而不致其情則亦惡乎致哉是故親之葬也則
必反其神既祭以安之矣然而日以遠矣遠則忘之而
孝子慈孫之心則未嘗忘也時至則思思之則必有以
將其誠而祭祀之禮行焉是所謂追遠之道也然古之
祭者自諸侯大夫士皆有廟庶人無廟則祭於寢禮也
後世以來廟非賜不得立而獲受賜無幾人故仕者雖
有爵以榮其身而無廟以祀其親君子惜之新安子朱
氏乃損益就中而定祠堂之制自庶人以上皆得祀其
四代之祖禰其制雖異於前而禮則隆於舊厚倫美化
之意於戲盛矣然非篤孝之君子則亦莫之能為也公
之為此既本於朱子至其奉祭又一用朱子之書内齊
其心外備其物盡其敬而敬焉盡其愛而愛焉故肅然
如有見僾然如有聞聲音容色心志嗜欲不少須臾忘
之恍惚神明之在其上此著存之義而詩所謂思成者
也公之篤孝如此盖民之表也其俗之歸厚可知矣公
既以胡先生所為記刻諸左壁而以書來命直曰子宜
為我銘之直之從公舊矣誼不可辭也乃為之銘曰名
家肇慶古陸終祠堂翼翼居南東前作後繼偉兩公成
此締搆蔚穹崇美哉四室儼在中列祀祖考甚嚴恭秋
霜春雨心為㤝籩豆簠簋㓗且饛牲既肥腯酒旨豐孝
孫祼獻肅儀容精誠昭徹相流通神靈來享陟降同懽
忻醉飽靡怨恫散為和氣為祥風儲休委祉紛疊重宜
爾後嗣久愈隆我作銘詩垂無窮
鐘銘
鐘之作官府以謹朝夕浮屠老子之宫以嚴祠祀而近
世富室多置焉何居予既作祠堂以祀祖考諸子取嚴
奉之意亦請置鐘予則兼取謹朝夕之義欲以警昏惰
故弗拒因推祖考示教子孫之心而為銘曰有鐘在縣
聲聞于天祠事則甚虔然惟德是先進脩之功夙夜當
惓惓若沈酣於麯蘖之毒恣肆於袵席之安雖殷殷闐
闐而聽之藐然迷天理之途溺人欲之淵昏惰而弗悛
既不可謂孝亦豈曰能賢則神將厭之而何福之有焉
嗟爾子孫警惕弗愆勉而有成百世之傳
嚴氏鐘銘
嚴氏於泰和為大家其先自金陵來後有篤行君子曰
玄晏甫又徙居金臺山中二子誠仲文仲皆能世其家
乃作堂祀先而鑄鐘庭下以供祀事予與有世好故為
銘之銘曰嚴氏之先來自金陵世有令德肆久彌興金
臺之遷實玄晏甫孝友忠信不忝其祖二子克賢享祀
益虔乃作祠庭鑄鐘在縣苾芬以薦朝夕具敬厥聲喤
喤祖考是聽祖考來格無有怨恫右我孝孫福禄來同
福禄來同孝孫有子永言保之聿配其始鐘肇孔延震
越山川相以銘詩百世之傳
静學齋銘
予友夏君仲昭早有志學問以自立於世雖居市㕓之
中而益敏於學用漢諸葛武侯之語名其齋曰静學取
聖賢書讀之求其脩已治人之道而服膺焉學成登進
士第致通顯揚歴中外三十餘年以行其所學士大夫
皆重之今進為太常少卿用其敬慎以交神明而其名
益顯皆静學之效也然好學不忘故學士沈先生嘗為
書静學齋三字由是揭于齋壁而日勉焉少師蕭先生
為作記而予與為銘銘曰惟古之人學以為已學之有
要曰静而已理原於天而賦於人惟静則專乃積諸身
漢之武侯静以成學知止有定企彼先覺不邇於邪不
汨於私酬酢往來大小其宜越至于今千有餘載功業
不忘德音猶在猗與仲昭心焉靡憍人之搖搖已則囂
囂濓溪有訓無欲故静豈但能賢亦可作聖始而寡欲
馴至於無持敬不渝聖賢之徒
抑菴文集卷八
