抑菴文後集卷十七明王直撰
序
萬安倉前周氏族譜序
倉前周氏萬安故家也其地在今縣治北倉之廢置不
詳自何時周氏居此亦不詳自何代今其家有唐天寶
中買田劵官司印識載倉前周氏買者姓名由是觀之
則周氏世澤之長可知歴歲既久譜牒亡失至今刑部
主事鐸凡幾世尊祖敬宗之心盖未嘗忘也鐸之曾祖
同忩嘗念本源之盛子孫之衆譜不可不作乃搜閱遺
文得其可知者而錄之以為譜其用心勤矣盖在宋時
有諱禎者嘗從濂溪先生游而聞明善誠身之要故其
教於家以忠信仁義為本後有子實號朴庵朴庵三子
昂甫榮甫南甫昂甫一子景山景山之孫尚桓以貲産
雄鄉里榮甫三子景月景炎景舜景月之子寧壽愛陵
陂山水之勝徙居之榮甫曾孫尚益博學多聞仕元至
道州同知南甫一子曰景德景德五子仁壽榮壽均壽
春壽同壽即同忩也同忩三子尚義尚禮尚信尚義嘗
為萬石長有善及人人德之亦徙居陵陂而陵陂益盛
尚禮子存與四歲而孤母李才二十四後五月遺腹又
生子存忠李誓死不嫁撫育二孤皆有立尚信端厚誠
篤鐸之祖也生鐸父存敏存敏三歲而孤母陳守節撫
育之長為娶温氏生子藻一歲而温卒陳為祖母自鞠
之存敏繼室以劉氏未幾而存敏卒卒之後三月鐸始
生劉有疾陳又鞠之鐸方七齡劉亦卒陳已年六十六
矣而家益落辛勤以育二孤稍長則教之書而惓惓欲
其成其心之厚於仁如此鐸今取進士官刑部有名於
時周氏之衰而盛久而不替雖其族之賢者有所樹立
要亦婦德之美有以維持之也景山曾孫存敬景德曾
孫存善慨譜牒之無述欲取同忩所錄而增修之未果
至是子與謙及存忠次子秉章又加考訂而屬鐸成之
鐸編輯成書詳其可知而闕其不可知欲以傳信也將
鋟諸梓求予為之序夫故家大族之所以能久者必其
祖宗有立於前而子孫克繼於後也周氏之傳久矣惜
舊譜不存無以取徵然自天寶以後八百餘年民事之
遷易不常其中勃然而赫奕俄然而消歇者何可勝數
而周氏猶不失前時之望謂非積善之致其可邪昔范
宣子謂其世禄之長自陶唐以至于晉可謂盛矣魯叔
孫穆子乃謂在於立德立功立言則可以不朽豈非是
三者又所以為世禄之本歟周氏之子孫尚鑒于兹則
此譜之傳不亦光遠有耀哉
送鮑進士序
予昔家居時則聞武昌有鮑先生者以春秋教授于瑞
州予邑陳賞公延往學焉嘗從公延得鮑先生之所教
盖扵夫王道之盛衰伯者之功罪誠有味其言也予心
慕之其後鮑先生又典教贑州與吾郡遂家于安成而
予乃竊第官京師不得見鮑先生而求益焉盖未嘗不
往来于懷也如是者二十年矣今年春天子親策士於
廷鮑先生之子時溥乃以家學奉清問得賜進士出身
予聞之滋為喜然恨不得一見而時溥乃辱顧予觀其
言談舉止盖稱其為先生之子也時溥將歸予同官安
成李君時勉刑部主事王君行脩中書舍人彭君麟應
求文贈之予謂時溥以明經取進士其道宜講之精矣
予不必言也然進士之榮於已與人之責望於進士者
皆不可以不知試相與言焉夫自貢於鄉會試於禮部
賜對於大廷其榮幸至也及授以官則往往為郎官御
史當藩臬之寄領郡邑之專其任用重也由是而上下
皆俟之矣其言合乎道行中乎理則曰彼為進士宜如
是有一不然者則指目而誚讓之不貸也夫仕者豈獨
進士哉而上下致嚴也如此豈非享其名者人固當求
其實耶是盖可懼也夫天下之理無窮而君子之學亦
貴於不已持之以積久之功而益造乎廣大精微之極
則所以體於身與見於事者將無往而不宜矣果孰得
而誚讓之哉此正天子期待之意也時溥歸因其已至
而加勉焉他日出而致用毋愧於家學毋負於朝廷則
於進士為有耀矣故予之贈言如此歸而以質於先生
當亦以予言為然矣工乎詩者申以系之
李氏牧牛圖序
牧牛圖一幅京口張永所畫刑部郎中李君文定所藏
也牛涉者一卧者三顧其子若相語者一齕者二俯首
而受跨者一喜而相嗅嗅而仰視者二大小凡一十頭
其色同其自適之性亦同牧有行而牽者有立牛背而
涉者有荷笠而跨者有跨而吹笛者有藉蓑棄笠相與
博戱者有籠禽者有據牛首而欲升其脊者凡八人其
衣服不同而其悠然自得之趣盖無不同也甚矣哉其
善畫也夫當風日和煦之時而自放於山澤之間睹花
卉之芬芳逐魚鳥之翔泳人與畜皆樂也非萬物各得
其所之謂哉然從而思之凡為守令牧民者有不當如
是乎因其所利而利之使自力於畎畆而保其妻子飢
而食寒而衣出入作息順其自然之節而無有戕害者
焉則為之牧者亦各從容以嬉而相安於無事如此圖
之所畫者豈不善哉奈何善牧者之不多見也李君之
蓄此周其將玩物以適情也乎其亦興念而至於此也
乎若將玩物以適情也則世之所畫竒物異卉可以娛
悦耳目蕩惑心志者尚多奚必此哉若其興念而至此
則他日典大藩守名郡民庶乎其有賴矣故予序其上
而致予意焉
送李在脩序
國朝設進士之科以選天下之賢才所以臻道德之隆
成仁義之化自科興以来吾郡多士之試於有司者非
他郡之所能及自吾郡論之而泰和吉水又非他邑之
所能先也今天子在位益重進士之選至是盖八舉矣
而在脩亦以明經中其科既榮且幸也又詔使歸廣其
學以待用其榮幸加焉在脩之来京師主於編脩周功
叙與予家對門故數得與在脩接於是將行而功叙徵
言贈之予謂進士雖以文章發身非特賴文章以顯也
盖有司以文取之而亦觀其實行焉孝弟忠信恭儉節
義斯所謂行也行之不修而徒以文學自足者盖末矣
予之舉進士不幸而早得盖未嘗不凛然於此也然嘗
思之吾郡之所以重於天下者以前之修此者衆也歐
陽文忠公楊忠襄公胡忠簡公楊文節公與夫信國文
公其孤忠大節雄文奥學皆天下後世之所仰慕而師
法者是皆由科目以進也吾黨小子幸生於是鄉而玷
科目之榮可不思繼其萬一者乎今去其居甚邇也考
其時亦未遠也風聲氣烈之在於鄉邦者足以感發而
興起予輩當皆勉於是而已矣此亦朝廷所以期待在
脩輩之意也故因功叙之求而為贈言如此在脩其亦
有以處我乎哉
龍仁安挽詩序
仁安予友也姓龍氏居縣此甘溪少游鄉校從蕭子所
先生受詩經既而以病去及予来鄉校乃與其妻兄湯
君如川遊時見仁安於如川所又予家墳墓邇其居因
數得過仁安家仁安意氣軒豁襟度恬曠言論傾竭無
隠情杯酒相對懽如也如是處者殆十年而予與如川
皆舉進士官京師仁安則徜徉里中有良田沃壤課僮
奴致力其間客至則釃酒擊鮮歌呼以為娱或登山臨
水賦詩吟笑傲然自足也予與如川聞之常有不可及
之歎及如川卒予再以憂居家歲時省墓復過仁安道
舊故握手歔欷哀如川之不幸又幸予二人者久而存
存而能復合也前年冬予起復將之京因辭墓過仁安
仁安與其子鄉貢進士粲邀予坐新居飲酒大醉而後
别既去而思其高情雅度常往来不忘也今年粲會試
禮部從而問其父之所處又未嘗不羨其優遊之日長
而歎予奔走之易老也孰知粲去未幾而仁安死矣仁
安惠足以及物知足以應事才足以有為而潜深伏隩
不及顯於用粲方以其家學進將顯矣而仁安乃不及
見之豈非其命也夫朝之士大夫多如川故人而知仁
安者相與哀惜而形於言粲類次以求予序夫士之隠
處而卒者不少矣率多冺没而無聞盖以其人不足以
感動於世而又無賢子孫之能彰顯也今仁安才行有
以使人哀悼之不已而粲之立身揚名以顯其親於後
者盖未可量也則仁安可謂不朽矣予素厚仁安而重
哀之則安得已於言哉故為序其詩使藏焉
王家園王氏家譜序
距泰和縣南四十里有地曰王家園王氏世居之以其
族之盛也故因以名其地其先云自南富徙来然譜牒
喪於兵燹不知其所以徙而予觀南富之譜亦簡略失
詳不知其所以分然王氏之族所與連姻締交者皆鄉
里大家則其盛自可見矣予初識友諒友諒之子遜為
邑庠生聰敏而好學與今翰林修撰陳循德遵最相好
前輩君子皆以遠大期之及予舉進士官京師意謂遜
且繼顯矣而遜乃以事困卒不得志以死予深為王氏
惜之及来北京又得與富峪衛百戶汝霖遊盖予連姻
尹氏而汝霖尹氏壻也多才有行誼予是以重之汝霖
乃奉其叔父有常命以家譜屬予序予重汝霖不能辭
夫所謂世族故家者非以其文獻之足徵也乎文獻不
足則雖夏殷之盛其禮尤難言之此孔子所以致歎於
杞宋也况下扵杞宋者乎是以世族故家不可無紀述
也王氏之居此二百年其文獻可知矣而汝霖又惓惓
於譜牒豈非王氏之賢子孫乎予聞之古之君子保姓
受氏而能不朽者乃在立德立功立言而非詭欺薄惡
之可能也詭欺薄惡之習勝而立德立功立言之意泯
則難乎其能繼矣予與為同姓誠願其為子孫皆篤於
仁義勉於勲伐勤於文章以繼承其先世之盛則王氏
之福未艾矣故書以為王家園王氏家譜序
送鄭同知之官序
鄭君仲徽紹興諸暨人始由國子生擢饒州通判能廉
以律已勤以濟事一州之人皆稱之既滿九年饒人請
於有司願得留鄭君有司以法當陞卻其請於是饒人
皆失望而鄭君遂陞懷慶府同知以去翰林修撰王君
鈺其同門友也求諸君子賦詩以送之又請予為序予
未識鄭君而王君為予誦其在饒事又言其莊重篤實
有可稱者誠如王君言則鄭君固君子矣予何可愛一
言夫通判同知所以佐太守者也於一府之事無所不
當問然豈獨治事哉化民成俗其本也莊重則足以矯
其輕篤實則足以銷其偽矯其輕則歸於厚銷其偽則
至於誠既厚且誠則其本立矣事容有不治邪夫今天
下之為府者盖多當其任者予不得而知也然嘗觀於
古矣古之人有以篤厚化穎川惇厚治北海者穎川北
海皆大治天下至今稱賢焉盖誠信既孚則人知親上
樂義其效固應爾也然則為郡者豈輕躁殘忍者之所
能哉彼輕躁殘忍雖若得志於一時然人之所以應之
者亦苟且誕謾而已矣苟且誕謾之習勝則郡安能治
事安能立哉宜古之傳循吏者以仁信篤誠使人不欺
為貴也鄭君莊重篤實既試於饒而有其效矣今之懷
慶其所以為治亦若此而已宜於彼有不宜於此耶予
知懷慶之人蒙其惠必矣予重王君之言而嘉鄭君之
為人故為序以送之鄭君其尚慎其終也哉
贈黃汝申歸省序
汝申名翰華亭人以明經登永樂十年進士第為江西
按察僉事滿九年吏部以其績最陞秩第四品需次留
北京念其父母相去之久也乃謁告歸省焉其友戶科
給事中姜士儀屬予言以贈行昔仲山甫之徂齊也尹
吉甫作詩送之褒述其已至而勉進之意寓焉孔子取
而列之經今烝民之詩是也然則贈人以言者固當如
是矣且汝申初上春官時予實與考天下士則固有斯
文之契而又江西人庶乎為知汝申者則予之贈言其
可辭乎汝申闓敏而有為強毅而能斷其心之所存盖
以摧惡佑善為務凛然名震當時凡其所臨兇狡猾賊
之徒望風震懾及其至也談笑而取之皆不得以幸免
至於巨奸宿蠧則必窮其窟穴蹷其根株而後已故為
善者有所恃而立為惡者有所畏而改非詩所謂不茹
柔吐剛者乎予嘗聞之鄉人長老言前乎汝申而能此
者鮮矣及汝申之去也惡者肆善者浸無以自立大夫
君子有不能已於思者以予廬陵觀之則凡他郡可知
也抑嘗考之詩而知仲山甫之所以賢盖曰柔嘉維則
謂柔而適乎中也柔而適乎中則固勝於剛而過乎中
者矣又曰古訓是式威儀是力謂其有是德而又勤於
學問篤於進修如此此其所以當大任也汝申之仕其
效已著於江西今位既進則於當大任也有日矣其尚
以詩人之所謂者而加之意焉何古人之不可及哉故
為序如此以贈之使歸壽其親亦足以為親榮而又勉
進焉則所以榮其親者又有大於此矣此予相厚之意
也
贈盧太守省墓序
盧君字玉潤臨江新淦人始為文選郎中予與之相好
其廉慎詳敏非獨予知而重之士大夫皆然也及予以
憂去而復来盧君已陞為杭州知府益有譽於世士大
夫皆以為盧君嘗處銓曹之重已如此其於為郡盖宜
其然矣今年以考績来北京於例當得陞而以去墳墓
之久也乃謁告歸省焉其嘗與同列之賢鄭君文實畢
君昌求予言以華其行夫天下之布政司十有四而浙
為稱首浙之大郡凡十而杭為第一盖民物之富庶莫
如杭而事之繁劇亦莫有過於杭者予嘗訪夫昔之為
治者矣盖慎於行者往往患夫事之不治事之不治則
有以辱其身才足以趣辦於一時者則又病夫行之不
立行之不立則不徒為民患而辱身又甚焉是以其治
之可數者不能多滿九年而去者尤不數數見也以富
庶之地有繁劇之政而罕遇夫才行之全者而治之則
杭之民欲常如其志以自遂於仰事俯育之間可得哉
盧君之治杭也先慎其行而盡心扵所當為盖以其為
郎時所自處者而施之既不辱其身而事亦無不治則
盧君之才行其賢於人遠矣是盖杭人之幸也昔者君
子之仕也以其道而措之天下及其功成名立則人稱
頌之曰此邦家之光閭里之榮也盧君既為賢太守而
歸人固莫不以為榮而親戚之歡慶祖宗之慰悅又可
知矣鄉人子弟將必有歆慕而興起者然則盧君豈特
為閭里之榮而已哉故為序其所以賢者如此以贈之
不獨以示其鄉人使人人知所慕也
贈劉縣丞赴任詩序
尚坦吉水南嶺人世以儒名家在元世桂隠先生高尚
不仕而以文學德行名於世一時賢士大夫如虞文靖
公輩皆推重之國朝以来仲瑜先生為國子學錄其文
亦有名皆尚坦之從祖也尚坦之父子長洪武中以才
舉授滎陽知縣甚有恩惠及民後卒於官民至于今思
之其先世如此故尚坦能自重以恭慎自持以名節自
勵事有悖於禮義者尚坦不為也今年由國子生擢授
桃源縣丞人為尚坦卑之尚坦聞之曰官無卑惟以稱
為難况丞與有民社之寄果得賢令而佐之使其民皆
安於畎畆以樂生送死庶幾乎父母斯民之意則善矣
吾方以修職為懼而敢有嘆卑之心哉士君子皆喜其
言以為尚坦必能盡其職以惠利其人皆作詩送之其
友中書舍人胡㵾持以求予序予嘗怪夫世之仕者多
不樂為州縣而喜為要官是豈有濟物之志哉苟欲馳
騁自便而已然所以自便者或反以自禍予數見之矣
州縣之職雖遠於朝廷而親於民民者邦之本也雖事
不免於勞費然吾撫之以仁行之以誠就夫事之中而
為之擇利焉使不至於大費與大勞而有以自養則民
安而本固矣其所建立與夫馳騁自便者可同日語乎
尚坦能安於為丞而思盡其心其真可尚哉循良之業
予期於尚坦見矣尚坦勉之
贈吕主事序
仲賢名獻丹徒人自太學生擢授戶部主事當之南京
太醫何彦澂仲賢女兄之夫也與予最相愛求予言以
贈之初仲賢来北京主於彦澂予數與相見其言談舉
止皆循循守禮法予心重之盖其父某嘗事太祖皇帝
為光禄署正能謹於其職仲賢所以慎於言行非皆傳
於師盖其得於家者然也夫世之任職者惟其才而已
矣不必皆仕者之子孫也然為仕者之子孫知其先人
嘗貴顯矣則能自愛重其身而思所以不辱焉若是而
職有不修者鮮矣故君子尤重之國家求賢任官以興
太平之治其立法制設禁防非一日矣為仕者蒙教養
之深而膺爵禄之隆當何如用心哉敬恭朝夕盡其職
之所當為而措其身於禮法之中斯可矣此固士之所
宜務也不務乎此而欲榮且安可得耶今之南京其去
此盖遠矣人之竢之者加察焉以遠故也顔子之嘗飯
曾子之殺人盖自古然矣然則恭敬以盡職禮法以飭
身其可不加勉也哉仲賢之先人嘗貴矣宜益自愛重
而謹於所務則上有以報國下有以榮身而不愧於為
士矣予素欲成人之美而重彦澂之請故序以贈之仲
賢宜勿以為迂也
贈張知縣歸丹陽序
張君友齡予同郡友也其始為大理評事以端厚詳慎
舉其官久之坐累謫居隆慶州士大夫皆惜之今天子
即位之初下詔求賢左春坊大學士兼翰林侍讀學士
曾公子棨即上章薦君授丹陽知縣未幾命下凡以賢
舉者必會六部都察院翰林近侍之臣嚴試而後官之
其已授官者需其来則試焉而黜其不然者今年張君
朝覲来京師吏部舉前令試在優等將復歸丹陽其素
與厚者皆贈以詩而俾予序嗟夫張君其知所以嚴試
之意乎夫上之愛民也深故擇夫牧民者嚴嚴試之者
慎之也士君子抱才具固將有以自顯而亦恥混於衆
人今幸遇夫嚴慎之選此其酬知竭誠之秋也則所以
施於民當何如其至邪民者邦之本本固則邦寧令所
以養民而固邦本也夫民衣食足然後習於禮義而忠
君親上故雖或有勞費於民令必為之委曲區畫擇所
以利之者使雖費且勞然猶足以自養而不至於甚病
則善矣聖天子在位惓惓愛民慮夫部使者之病民也
命六部罷不遣又已逋負停科買凡勞費於民者革去
殆盡甚矣仁愛斯民也為令者深體而篤行之則民之
受福也多矣張君素端厚詳慎君子之道也端厚詳慎
兹又當嚴慎之選而奉行仁愛之施使民利其利而足
於衣食民將鼓舞而歌頌之予與諸公尚傾耳以竢焉
故因序其詩而相與道之
前賢墨蹟序
直先考瓊州公最好書得晉人書法臨池揮洒竒逸絶
塵於前賢墨蹟尤極寶愛及壮遊四方用意尋購於唐
得歐陽率更書虞恭公碑内四十一字顔魯公書東方
生像贊小字百餘又得遺教經十七行於宋得東坡先
生書洞庭春色賦於元得趙松雪簡帖五紙康里子山
二紙皆珍藏之間遇知者則出玩焉其後以多故失之
今所存者松雪子山各一紙而已永樂丙申先公以内
艱起復来北京每言及之則屢嘆以為不可復得洪熙
元年乃取於家令蘇州沈毅装潢成卷而先後失倫毅
之能盖出同輩右而竟以此得官為錦衣衛鎮撫欲令
移置聞其頗自重因不復言乃序而歸之家以遺子孫
使知前人得之之難今所存者什二庶幾能愛惜也東
坡先生常言君子不可留意於物留意於物則若鍾繇
王僧虔輩皆足以自禍此言是已然有之而不能存亦
不可也尚慎惜之
贈曾僉憲詩序
復鉉名鼎永豐故家永樂十年以禮經擢進士第太宗
皇帝慎於刑罰詔諸進士皆理刑務體有虞欽恤之意
於時天下無濫刑而諸進士亦以明慎得名於世久之
凡賜進士出身者皆除按察司僉事復鉉之陜西又改
四川所至人稱之在四川(缺)年以憂去官服除改廣東
將行其從兄子棨與予為同官俾贈一言夫以復鉉之
賢敭歴之久其於任職盖如王良造父駕輕車策駿馬
以騁於九軌之途不足以喻其快且易也而何待於愚
者之言哉雖然愚者之慮反復而不已未必無一得也
試相與言之夫按察司甚重矣非止於理刑也然人率
以理刑視之予惑焉古之為賢守令者奉法循理以臨
民其化行其俗美則囹圄為之空由是論之為守令者
果得其人則民皆遷善遠罪雖府縣可使無訟况按察
司乎然則為按察司者莫亟於察吏之賢否而進退之
也今天下之為布政司十有四而皆有按察司以臨之
為府縣庶僚累百十其賢者固有矣未必多於不賢者
也中人之性可與為善可與為惡者相半焉苟勸懲黜
陟之典行則中人皆勉而為賢不賢者憚而不敢肆其
政平其教施民庶乎化矣不然則相觀而流於惡雖有
賢者一二人其所及有限無怪乎争訟之繁而事愈不
治矣予故謂亟於察吏之賢否而進退之此愚之所得
也復鉉之廣東廣東之為府縣者皆賢則復鉉可以無
事矣若猶有未賢則於勸懲黜陟之典似不可緩也以
復鉉之賢而徒矻矻於聽訟之末以取快一時則愚之
惑也滋甚矣予於復鉉誼不薄故為贈言如此凡賦詩
為贈者皆列於下方云
宋氏世譜序
宋以國為氏周武王滅商而封微子啓於宋宋亡子孫
散徙他國因以為氏歴漢多有顯人至宋而真定之族
為盛開寶中有景陽者以軍功累官至節度使平定西
南夷詔就大萬谷樂開總管府以景陽為總管鎮撫焉
夷人安之遂世有其爵與地歴十世曰賀寶始仕元為
軍民宣撫使開治于貴州又三世曰欽以功陞昭勇大
將軍順元等處都元帥國朝兵入貴州欽遂内附以為
貴州宣慰使世守焉盖自景陽至今尚德十八世矣尚
德思前人樹立之不易而冀傳之遠乃作世譜圖又載
其德以示後使善繼而永保之此仁人孝子之用心也
易師之上六曰開國承家盖師之終功之成大者開國
小者承家所以報之也景陽之受爵土有家于貴州盖
以武德自奮者非幸而致也其延于後世宜矣哉我國
家受天命一海宇凡郡縣皆置守令惟西南夷則因其
帥長以撫焉以其先世常有德於斯人而人從之庶幾
其得所也當時奉命守土若宋氏者非一姓然四五十
年之間敗亡相繼子孫之不肖不思前人樹立之難而
縱欲以逞安得不及於禍哉自古有家者皆欲相承於
無窮然其傳世之久近必視其德之有繼與否宋氏傳
十八世幾五百年而猶盛其世德之積可知矣予聞尚
德忠敬以事上寬惠以撫下其言動必以禮其教諸子
亦如之宋氏之德又有繼矣慶澤其可窮也哉後之人
觀是編者益思繼續而引長之雖百世可也尚德因予
友貴州按察僉事郭公緒以首簡屬予予深嘉其意而
序之
送劉憲副南歸序
正統十年六月四川按察副使劉君鼎貫考績来京師
言於吏部曰鼎貫由御史為副使又九年荷朝廷之恩
厚矣愧不能報萬一今年六十二精神日衰齒牙脫落
鬚髮無一莖黑者且耳目聰明十已減六七心復多忘
足不任勞欲勉強從事則揣力難堪將竊禄曠官則於
義不可按令凡年未七十而病不能勝任者皆得致事
敢以請吏部以其方面大臣且課績當陞不之許鼎貫
遂請於上詔吏部驗之吏部察實以聞乃令致其事而
去夫君子之仕也必思盡其職之所當為而不顧其身
是故夙興夜寐勉焉忘其力之勞而不使有毫髮之不
盡為臣之義當然也不幸而衰且病欲亹亹以圖厥功
而力不如志進不能自效以有補於時退不能自安而
有忝扵位然猶眷眷不去揆之以義其得為當否乎聖
人在位而知其然矣於是有休致之令使年雖未至而
病及之者皆得以遂其安適其情此如天之仁曲成萬
物而不遺者也臣行義君行仁上下交盡其道雖唐虞
三代不過也於乎何其盛哉劉君以詩書之胄取進士
任風紀敭歴中外三十年其譽望之重功業之著固已
表表動人矣庶幾義之盡者乎今非苟圖自安迫於衰
病而然也皇上深仁厚澤沾被若此則衰病之軀辟之
歲寒松柏風霜凌厲之餘而獲承雨露之潤將欣然勃
然而復於榮茂未可知也與君厚者皆喜君之歸作詩
送之從弟儼以進士第一為翰林修撰持以屬予序予
與君最故而年加長疾加劇然無以報上恩不可以遽
去曠官竊禄盖不勝其愧也故因序其詩而自訟焉
天台齊氏族譜序
天台齊氏族譜兵部主事汪之所輯也齊氏本汴人從
宋南渡遂家于杭州其後又徙台州兵燹相仍譜牒亡
失先世之閥閱名績無所考見其後有八十宣義者喜
天台山水之勝始定居焉今譜遂以八十宣義為始祖
其前之不可考者皆闕之所以傳信也宣義生千六府
君仕元為寧海副尉生二子仲華仲傑國朝洪武中仲
傑子莊卿以耆儒徵為房縣令孫彦德舉明經為安慶
府學訓導而仲華之孫執中亦起為刑科給事中汪則
房縣之曾孫正統丙辰取進士官兵部有名扵時自宣
義至于今盖九世矣其初一人之身歴三四傳子孫浸
盛以文學躋顯庸者愈久而彌昌非祖宗積德之厚豈
能致哉譜之作所以著其本聯其支尊祖敬宗之道存
焉詳其所可知而闕其不可知此作譜之法也然世之
作譜者多喜泝流尋源以極於受姓命氏之初祖自謂
能詳矣而牽合傅會以自誣惡在其為尊祖敬宗也哉
齊氏之先有譜牒遭亂失之今始於宣義而錄其所可
知不強引旁援以自誣是所謂尊祖敬宗者也其用心
賢矣哉故家大族必由祖宗德善以啓之子孫務善以
繼之是以能久而盛也二百年来齊氏日以顯大則啓
於前與繼於後者其善可知矣孔子曰積善之家必有
餘慶積之云者累進而加厚之謂也父子祖孫相繼無
窮詩書禮義之習仁義忠信之行亦相續而無間則足
以亢其宗而光榮碩大有已哉雖至百世未艾也齊氏
子孫宜益勉之故書以為之族譜序
菊窗十景詩序
草木之類皆稟天地之氣以生而其質不同君子好之
豈曰耳目細娱而已哉盖以適夫性情之真云耳晉陶
淵明獨好菊而濂溪周子則愛蓮花此其中盖有契焉
也後之人而同其好其亦庶乎古之人也哉永新尹祥
兆吉以明經取進士為行人既滿超拜兵部職方員外
郎政事之暇以植物自娱公署窗前有隙地取菊數十
本種之名曰菊窗菊盖其所最好者也然以為未足又
取玉簮芙蕖諸物凡八九種列蒔焉舒翹揚英各以其
時兆吉稍閒即與賓客觴酌乎其中因景物之勝命為
十題曰金菊凝霜玉簮映月枇杷晚翠芍藥春紅細柳
垂絲疎篁戛玉紅蓮擢秀翠柏連隂石笋蒼蒲盆池赤
鯉酒酣興作賓主各賦一章間歌以相侑悠然甚樂也
及来北京請於名卿大夫曰古之人有云物不自美因
人而彰祥願假寵於下執事諸公皆忻然為賦之詩既
完持以屬序夫君子之於物豈徒悅乎外欲有以資乎
内者進德之助也苟有以資乎内斯得以悦乎外矣古
之君子有屈原者以衆善治其身而每託喻於芳草其
詞有曰合百草兮實庭建芳馨兮廡門言衆善積於中
而美見於外也兆吉之所植者衆矣幽貞芳㓗足以擬
德者其取以自資荏苒柔弱而不能久者則否焉夫如
是兆吉之進於德可量哉不然則彼之可悦者物而已
於人何與焉書此以為詩序其亦有足取也夫
楊氏族譜序
昔者少師楊公之修族譜也最為詳慎因族父與芳甫
所輯之舊而補其闕遺有未能詳者仍闕之示不苟也
譜成以授族子德敷而告之曰楊氏自宋以来積德數
百年子孫蕃衍支分𣲖别至不相往来故譜所載有上
失系屬下失其所繼者吾未能盡詳也且詩書之澤未
艾後嗣當益蕃續而書之皆爾所宜留意德敷奉命唯
謹積廿年參互考訂增補其未備凡族屬子孫皆取而
錄之其闕而未能詳者仍闕焉猶公之志也書既成而
少師公捐館已二年惜其不及見之乃持来北京屬予
序楊氏自南唐虞部侍郎輅始家廬陵郡中四世延安
又徙居上徑延安孫允素乃徙泰和世以宦學顯聞後
十七世有三人者聯貢于漕同授登仕郎聲稱赫奕楊
氏之一盛也繼而吟窗先生累官至翰林待制有傳在
國史又歴三世而至少師公其爵位之尊德望之重文
章之妙誠所謂邦家之光豈特楊氏之盛美哉而猶惓
惓於譜牒以著其本聯其支此仁人君子尊祖敬宗之
道也夫故家令族之所以光明碩大而不至於泯没無
聞者以譜牒傳焉耳然所以光明碩大而不泯盖有在
於譜牒之外者昔晉范匃自以保姓受氏而世守其禄
足以不朽矣魯叔孫穆子乃謂在於立德立功立言而
世禄不與焉盖德充於已功施於民而言可以為法戒
人將百世仰之斯足以亢其宗楊氏之子孫尚勉之如
是則光明碩大有已哉德敷明經取進士今為大理評
事續著此譜以成公之志其賢可知矣予是以重之故
為序而不辭
南溪蕭氏房譜序
南溪蕭氏楚軍巡判官覺之裔軍巡避難自長沙来奔
居泰和之早禾渡子清卿徙瀘源清卿後三世曰演生
四子其長曰大承事始徙居南溪大承事三世曰濟行
生三子堯卿舜卿漢卿舜卿生祥甫祥甫又生五子德
高德明德仁德美南山德明子信可早卒而以弟南山
為子從元俗也嗚呼兄弟之倫天序也曰弟而子之不
謂之瀆倫可乎復而正之禮之善者也正之而或有違
言則將遂已乎已之非禮也於是而各尊其尊此房譜
之所以作也作者皆南山之後故於南山不書名與其
子蘭谷皆以號書所以示尊也尊祖敬宗亦禮之宜也
蘭谷生三子自新自明自成自新生鵬起鵬舉自成生
鵬南鵬翔鵬漢自明繼信可無子而復以鵬起繼之於
斯之時蕭氏為最盛盖仁聲義聞表然為望於鄉邑非
但資産之富也歴三四傳子孫日益蕃昌皆具載此譜
而他沠不與焉永樂初予在翰林鵬舉先生以山東運
副考績来京師予始克識之盖淳然古君子也及歸而
從鵬翔鵬漢甫遊皆藹然孝友之行而房譜實自鵬翔
甫作之超然遠識不泥於常見而得以伸其尊祖敬宗
之心可不謂賢矣乎今鵬舉先生之子孟勤入翰林為
侍讀孫彦清為國子助教鵬翔甫之子叔章鵬漢甫之
孫銓皆以明經為縣學訓𨗳衣冠文物之盛他族罕比
不特蕭氏之異派也黃太史謂冲和之氣在此一枝是
固然矣然非詩書之澤浸灌涵養之深亦未之能也蕭
氏之子孫尚勉之庶乎百世有耀矣今侍讀之兄孟廉
命其子彦澄增修此譜而以求予序孟廉忠厚君子也
其可辭故為序之以勸来者
友竹軒序并詩
廬陵周仁俊予友工部侍郎周公長子也仁俊最好竹
所居山前有地皆種之盖左右前後無非竹起居食息
亦無往而不見竹者仁俊喜曰此吾友也因以友竹名
其軒或者曰人之與人類也君子以友輔仁仁俊不取之
人而乃取於竹豈以人為不足友邪其亦異乎古之君
子也矣予曰仁俊盖所謂善於取友者也廬陵文獻之
邦習詩書談道義者所在皆是仁俊出而求之直諒多
聞者皆仁俊友也所得不既多乎然猶以為未足而於
竹友焉其意以為交於外者固多矣退而休於家則豈
能無少間哉竹朝夕所與處者也師其心之虛足以納
善而不違師其節之勁足以臨事而不撓貫四時傲霜
雪而柯葉不改色不變又足以勵其德之常便佞善柔
之輩豈足為損哉出而友當世之善士歸而友於此君
仁俊非善於取友者邪仁俊父母皆壽考光榮兄弟盡
友恭之道一門之内食者常五百餘指小大雍睦無間
言又非唐之所謂義竹者比邪以是而觀仁俊之友竹
盖詩人託物自况之謂君子之所與也然則仁俊盖賢
矣奚名為異哉仁俊侍父来京師善畫者倪端為圖其
景而以求予言乃為序次其說而系以詩
青山盤迴氣清淑山下高門圍大屋中有幽人好隠居
種得篔簹美如玉繞屋翛翛清絶塵閒居無事長相親
虛心勁節可比德古来三益皆其倫人生結交端有道
薄俗紛紜豈堪保東風桃李競芳華頃刻飄零在泥潦
此君挺挺千萬竿霜雪那知有歲寒長梢密葉青滿眼
莫惜焚蘭朝暮看倪端作畫衆所欲喜向高堂見横幅
愛爾存心似古人為作長歌擬淇澳
安成路氏族譜序
譜之作所以著其所自出而詳其所由分使為子孫者
知本源之盛而思善繼於無窮乃尊祖敬宗之道也有
唐以来故家大族莫不以譜牒為重盖文獻之傳有徵
於此其可不重乎安成多故家湖溪路氏則漢臨淮守
温舒之裔温舒家鉅鹿至唐冀國公嗣恭始家平陽冀
公之孫隋以太子賓客分司東都又徙汴梁在元之初
文林受命為安福知州有惠愛及民卒於官子仲明因
家安福之東門四世至英叔值元季之亂避兵廬陵亂
定子文明歸安成寓居邑東之梅林再徙井溪三遷湖
溪遂為湖溪路氏至于今九世詩書行誼猶不失前時
之望初英叔嘆舊譜燬于兵而幸存文林所錄世次命
子誠明纉輯成書自安成泝汴梁以及平陽鉅鹿皆通
錄之明誠孫世昂與從弟世清又增修之而自為之序
循源泝流粲然明甚世清子璧字裴資為工科給事中
復以父命求予序惟路之受氏盖有國者之子孫其先
既盛矣至臨淮而顯於漢冀公父子祖孫又大顯於唐
自州守至今給事則又一盛也非本源深厚豈能是哉
然予聞之晉范宣子自謂陶唐之後歴虞夏商周千數
百年而世祿不絶魯叔孫穆子乃謂可恃以久存者在於
立德立功立言而世禄不與焉自路氏論之臨淮尚德
緩刑之書盖久而不冺冀公初宰邑當時謂可以嗣魯
恭庶幾言立功立者矣若又充而大之始於孝弟而至
於仁義不可勝用卓然為望於天下可傳於百世載之
譜牒豈不光遠有耀哉故為之序而舉以告其子孫是
亦愛厚之意也
慈溪王氏族譜序
慈溪王氏族譜始作於伯輝先生盖舊譜亡失不知其
所以徙其居慈溪者則自萬五府君始也由府君至伯
輝僅六世而已失其名諱伯輝之高曾雖近其名諱亦
無所考譜牒之亡失甚矣其可嘆也伯輝作此譜雖未
能詳於其先然自此而錄之至於數十世蕃衍碩大足
以考世德之盛則此譜盖權輿也世之作譜者多好強
附他族之顯者以為榮是乃所以自誣不足傳信於後
世君子恥之伯輝作譜錄其可知而缺其不可知不肯
妄引以自誣其用心厚矣哉伯輝字尹實親從兄弟十
九人而伯輝為中書舍人以善篆隸名天下弟尹和為
金谿令尹哲為石城令皆有名績尹和子來字原之始
為監察御史陞山西參政改廣東弟復為刑部主事鼎
為慈溪訓𨗳文學政事表表皆在人耳目何王氏之多
賢哉自古受姓命氏其始皆一人之身至其子孫愈久
而愈盛盖有德以啓之而又有善繼之者也王氏自萬
五府君以来子孫之多且賢又貴顯光榮如此非其德
之盛豈能致哉予與原之相好久矣知其才行之美足
以亢其宗王氏之盛未已也要在後之子孫善繼之而
已原之持此求予言故為題其後以致期望之意云
龕溪劉氏族譜序
龕溪劉氏漢長沙定王發之裔其後有世隆者徙居安
成之章湖至孫成高又徙白下之淇泮塘宋乾道辛卯
天祚乃徙今龕溪為望族歴三四傳子孫彌盛而華翁
最富饒自縣郭以西至其鄉良田深池大抵多翁之業
也翁性仁厚樂振施鄉人之貧者皆頼焉就其居以安
仰其衣食以自給者又三百餘家凶年飢歲有告糴者
翁必减價與之自遠来者則又給道里費作梅陂以灌
田遠近受其利皆歌頌焉治園於宅之東雜植花卉居
閒無事日與族人賓客觴詠其中甚樂也至子夀可而
益盛壽可二子長子堅力學喜吟嘗有志於用弗果出
而好仁急義出於天性萬安梅田嘗有寇竊發朝廷用
兵勦之子堅曰地與吾境接不可使蔓延汙吾縣即自
詣主帥申國公閫下辯之公韙其言縣人得不受汙弟
仲堅亦端重果决似其兄而凡羣從兄弟亦皆能自立
異常人則其世德之積可知矣子堅三子彦威彦忠彦
明今皆居蜀之鹽亭仲堅二子彦桓彦湘又龕溪之傑
也彦湘重修族譜自天祚而下凡幾世支分𣲖别粲然
明甚尊祖敬宗之心厚矣予生也晚不及見其前輩長
者風流文物之美而幸獲交彦桓繼而與彦湘通婚姻
二君皆謹厚君子也今彦桓不可作矣而彦湘以譜序
屬予予安得辭予聞昔之受姓命氏皆有爵者之子孫
前有德以啓之而後能有繼則久且盛可必也陶唐氏
之後封於劉劉累事夏孔甲為御龍氏在商為豕韋氏
在周為唐杜氏其仕晉者為范氏然皆累之後也范宣
子自謂世禄之盛可以不朽矣魯叔孫穆子乃謂不朽
在於立德立功立言則劉氏之子孫欲繼前人之盛者
可不思卓然自立乎孝弟忠信其本也德立矣而又有
功以及人有言可以為世法則其族之光明碩大可以
世計哉彼勃然而興忽然而泯沒與草木同腐者不知
所以自立也予序此譜而舉宣子叔孫之言盖劉氏之
故實而為子孫者所宜勉之故云耳
贈都指揮僉事陳侯序
國朝既建北京以為萬方會同之都而通州實邇京邑
為重地盖舟車之會水陸之交天下之人不間華夏蠻
貊凡東南數千萬里有事而来者必由乎此若貢獻之
轉輸漕運之委積居民卒伍之櫛比賈區商舶之鱗次
不可以數計其物盛人衆如此故常置兵衛於其地擇
武臣之有才智知大體而善撫馭者總焉必使人得其
所而不失宜定邊衛在通州開封陳侯信為指揮使久
以才名聞于時監察御史高峻以為可用薦之上從其
言特勅以總督之任侯殫心盡力祗慎不懈事治而人
安之既三年御史張鑑復言其處心正直涖事克勤上
命署都指揮僉事未幾太監李公及戶部工部皆言其
任總督有餘暇若委以他役可不勞而辦於是命同修
永通橋造通州諸城樓治通濟河諸斷岸皆克成功開
平忠武王故有廟在通州久而頽敝至是亦以委焉不
數月而訖工上念其勞真拜都指揮僉事所以報舊績
而勉新功也天之生才盖以資用而治天下者亦必用
天下之才而後能成厥功然所以使之趨事赴功而亹
亹忘倦盖有其道矣賞罰者天子御世之大權也有功
必賞則誰不競勸以效其績使人皆競勸以效其績則
天下豈有廢事哉夫賞以勸功者明天子之事受賞而
益圖其功者大臣之忠也今陳侯之功美矣其才智之
過人亦可以見矣然為臣之所務不止此也敬恭朝夕
視其職之當為者而盡其心功愈高則上之所以報之
者愈厚爵禄之来其孰能禦之此在陳侯勉之而已陳
侯来謝恩闕下凡與之善者皆深以為榮而思所以華
其歸工部侍郎王君庭佐求贈言於予故為序以送之
贈少卿鄭君序
正統十二年八月南京太常寺少卿鄭雍言釐務巳六
載而以考績来朝直待罪吏部言於上曰諸卿考績序
進惟明天子所裁非有司當議今其秩未滿應俾任職
如故上從其言鄭君將南還予同僚趙公曹公相篤交
好求予言以贈行予於鄭君亦不薄昔永樂十三年太
宗皇帝臨軒策士而鄭君奉大對予忝讀卷得鄭君策
以為竒奏之鄭君在進士優等遂入翰林為庶吉士由
是連歴清貴擢中書舍人行人司副陞河南按察僉事
當之官近臣有言其文學可用宣宗皇帝留不遣俾與
尚書陳山等日在殿廬備顧問久之乃得赴河南秩滿
於是有少卿之命夫自鄭君取進士歴官至今三十餘
年而同朝者二十餘年斯文契誼不可謂不久矣今之
去可無一言為贈邪况重以趙曹二公之命乎夫贈之
為言有所增益之謂也鄭君之學既足以成美名至顯
位矣予言何能以加毫末哉然觀烝民韓奕之詩皆尹
吉甫作以送樊侯韓侯者其曰小心翼翼古訓是式曰
夙夜匪懈虔共爾位盖美其已能而勸勉之意寓焉古
之君子贈人以言而不外乎敬非以臣道止於是歟太
常典祀之職也鄭君之行可以交神明則其能敬可知
矣要在恒久不渝而已傳曰敬德之聚也能敬必有德
書曰德懋懋官鄭君益勉之其進於福禄榮名可量哉
彼宦成而怠者君子不貴也用是以贈行其亦古之道
也歟
送郭珦訓導序
泰和北門郭氏詩書之家也予生也後不及見其前輩
文物之盛洪武初有慶守先生者以文學德行為人師
官至登州府學教授弟慶宜先生與予先考尚書公同
聘起論治道為湖州經歴經歴子彦鉉為縣學訓導予
所從遊者亦累官至順德教授先公守瓊州時順德弟
西字彦遷任推官為同僚而登州之子彦常英偉豪邁
有才識逹政務故少師楊先生嘗欲薦之以病不果其
子公緒取進士為按察僉事歴陜西浙江貴州皆有盛
名其他為教官者亦累累相繼珦則公緒子也又以明
經舉得衡州府學訓導將之官請予一言以自勗念予
父子交郭氏數世不可謂不舊矣而公緒昔與予同遊
縣庠最相好予視珦猶子姪也不求予言且將進而告
之况其請之煩邪夫治天下者必用天下之賢才學校
養賢才之地教官成賢才之本也其所以成之者豈止
文藝之末而已哉讀書以求道明道以飭身孝弟忠信
禮義廉恥皆深體而力踐焉如是則言非空言行皆實
行任之以政而治道盛矣然非教官身有之而欲為弟
子者效焉亦難矣故曰以身教者從珦之去也可不思
所務哉今天下賢才升於大學而用於吏部誠才且賢
者固有矣其不然者不可謂無也盖於其末且未至况
欲求其本邪用人之難教道之不立未嘗不愧且嘆也
故凡為教官者必相與切言之况珦也哉讀書以求道
明道以飭身修其本以率之本立而效見矣珦毋以已
能而自足也言之切者愛之深珦其勉之
甘溪龍氏族譜序
泰和甘溪龍氏為大家其先金陵人唐末有判吉州曰
淵者始家永新後若干世曰訥又自永新徙泰和縣城
六世至時昇始定居甘溪然尚有居縣城者時昇後二
世曰某生五子登騰際某澄登舉進士為廉州推官通
判衡州騰亦舉進士授修職郎仕至南安知錄際為臨
江教授某與澄皆未仕龍氏於此為最盛然某及三世
則闕焉今溪山之間室居相雄高衣冠相照映詩書之
聲相聞於旦暮田園池沼彌布於遠邇皆四子之後之
業也其居縣城者則際之後徐溝教諭仲章予不及見
其人而嘗過其舊宅廣宇豐堂長軒嶢榭可比子男邦
君之居又觀虞邵菴所為謹勅堂記及諸老先生與徐
溝往還之什未嘗不嘆其盛也既而與樂山君遊其子
禮部主事叔粲孫吏部員外郎士郁相與連姻且同朝
員外之兄士熙亦以明經任訓導仕者既有爵禄光榮
之美其未仕者亦享豐亨和平之福此又能氏之一盛
也夫人事之盛衰不常要之以有德維持之則衰可盛
盛可久孔子曰積善之家必有餘慶龍氏之慶澤如此
非積善豈能致哉族之有譜所以著其所自出而正倫
理篤恩誼倫理正恩誼篤仁義之道行焉由是推之以
及於民物仁義不可勝用也德莫大於是龍氏子孫世
篤而不忘則蕃衍盛大有已哉士郁重修此譜而以求
予序故為序以道之
送陳太守致仕序
陳侯本深之治吾郡十八年矣其始為刑部員外郎以
賢舉陟為郡其心之公政之平斷獄之明恕待人接物
之仁而有禮他之為郡者鮮及也是以名實烝然於上
下既九年郡人不忍其去相率乞留藩憲大臣及御史
具以聞上從之增其禄秩俾復任而侯之所存所行率
如舊不變一郡之人益安於其治今年朝京師懇以老
疾乞致仕盖侯素有目眚至是頗甚且年六十有餘矣
而其身癯然若耄及焉者予重惜其去勉留之而語益
切衆察其實老病不可強乃列言於上俾致事吾郡仕
者皆不能釋然于懷曰侯之去於私計便矣如吾郡何
侯在位久於民之情偽靡不知事之難易緩急靡不熟
故言出而民信小大之務皆有條理争訟者折以一言
多心悦誠服而罷今侯去矣後之繼者雖聰明才智不
一二年豈能諳練而為民所信服如此則人之安否郡
之治與不治未可知也然既末如之何則皆賦詩餞行
以道意而謂予宜序予亦不能釋然于懷者念古之君
子壮而仕老而歸乃人情之常公義之所與也况又加
以病乎予豈可私吾郡而違人情廢公義哉今之為吏
據偏州下邑得終三年幸矣歴九年而無慊又幸也陳
侯治郡十有八年譽望如一日才行之美足以為之也
而昧者乃以吾郡為難治不自計其如何於乎豈真難
治哉觀於陳侯可知矣故又因序而道之非獨以示其
鄉人且欲傳諸遠使知陳侯之賢而信吾郡之易治也
貽安堂詩序
貽安堂詩若干首士大夫為吾邑蕭公北作也蕭氏昔
居江南市以寫真得名久之生齒日繁而地不加闢公
北父于淵慮後之人益衆而勢益疎利害相刑愛惡相
攻將不能無彼此言者如是而欲安得乎乃作室於泉
谷而徙居焉距舊居盖二里許曰使吾子孫安於此而
親屬之往来亦不廢豈不皆安且樂哉因名其堂曰貽
安之堂公北挾其藝遊京師名公貴人多命寫真而皆
得其形似京師畫者莫不讓其能諸公亦無不愛公北
者故皆樂為賦詩而貽安之堂寖聞於天下予同邑人
交其父祖數世矣於是公北遂以求予序予觀古人之
營居室皆欲燕及其子孫斯干之詩可考也然其所以
安則於首章見之安與否未有不由於兄弟相好而不
相謀此致安之道也不然則同氣之親且不保况羣從
兄弟乎然則于淵名堂之意其示訓深遠矣公北兄弟
顧名思義而篤於相好羣從兄弟又相與惇睦而無間
則外侮敢及哉子孫世篤而不忘則其安居樂業有已
哉予亦愛公北而欲其安且久也故為序其詩而道之
陳都御史壽詩序
國子助教姑蘇李先生言於予曰右都御史陳公有戒
以洪武已巳三月初十日生至今正統戊辰年巳六十
矣在朝之賢若毗陵胡公海豐王公宜章鄺公山陽金
公輩皆與公相厚喜其甲子一周而願其壽之永也相
與賦詩以致祝望之意繼公鄉人也謹類次成軸求先
生一言弁其端夫古之君子於其所親厚者則必以壽
祝之壽五福之首也有壽然後能享諸福祝之以壽則
福之萃於已者斯悠久而無窮此盖親厚之至也然人
之壽考系乎天非可以苟得也必有世德之積而又修
德以繼之然後能得其壽此天所以彰有德也予聞陳
公之尊府昔以軒岐之道鳴於世鄉郡之人皆頼之慶
澤之積也深而公能承之以德遭遇聖明恩寵優渥由
監察御史三遷至今官出入中外宣布天子仁義之德
威行惠施近悦遠懷表然為當世大臣宜其得壽於天
諸公願望而形於言予為序而傳之皆宜也抑嘗觀夫
南山有臺之詩宴享通用之樂歌也於其心之所敬愛
者既以無疆無期祝其壽矣而又願其德音不已德音
是茂至於保艾爾後乃已焉盖德者壽之本夫既得其
壽矣然進德之功不已而益盛則足以保養其子孫而
後為福之全周之詩人善於頌禱如此諸公之意盖亦
猶是也今天下太平民物阜安列聖休養生息之恩一
切不異於周之盛世耄期之老所在有之然樂其壽康
而形於歌頌以鳴國家太平之治以繼成周小雅之什
盖不可無也然則諸公之詩豈可以不傳故樂為之使
傳焉
泰和彭氏族譜序
吉安之彭為大姓盖出吉州刺史玕子孫之多散處者
數邑凡十餘族雖隠顯不同然皆係前人之望而皆能
有所立豈非其世德之盛歟泰和彭貴和修其族譜遠
泝于玕而近考諸族盖一本而分者也今年来北京求
予為序而其所為譜不以自隨予不能見然嘗思之古
者受姓命氏皆有爵者之子孫自商大夫以来蕃衍盛
大散布於天下盖以一人之身而為千萬人之身究其
始而論之玕亦其所自出也自玕以至貴和未久也其
傳序可知矣惜予生也後不得聞其世之詳嘗從今少
師楊先生而聞其略矣洪武中貴和之祖雲祥質厚簡
静而其父學孔穎敏負才具足以有為於世嘗禮致東
里先生于家使貴和與兄貴雅弟貴肅貴彦皆受學其
所以事師甚厚而教子孫甚勤故貴雅貴和貴彦皆才
智偉然逹於物情而明於事幾穎然見重於鄉里貴肅
尤好學其學可以及人嘗有薦為學校師者貴肅不就
也沉静以自處不求聞於當世其祖考兄弟如此斯其
為宗族之重歟譜之作所以收族也而仁義之道行焉
盖正倫理而尊卑之分明篤恩誼而彼此之愛洽是所
謂仁義也仁義行而宗族和宗族和而福澤增則安得
不昌且大乎然所以明於仁義而不悖者學問之力也
貴和子孫尚勉於學問而篤於仁義則刺史之榮將必
有繼而為此譜之光華也有窮哉
抑菴文後集卷十七
