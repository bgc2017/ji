抑菴文後集卷十四明王直撰
序
癸丑年會試錄後序
國朝設科取士以興太平至於今久矣四方萬國咸仰
德化太平之業蓋古所未有也宣德八年春行在禮部
會試天下所貢士尚書臣濙以考試官為請上以命少
保臣淮而臣直亦忝與焉拔其尤者百人皆當時之極
選也臣直嘗論之天以斯民付之君俾治而教之然其
治教之成必用天下之賢才辟之飛龍在天雨下土澤
萬物必風舉而雲從之也於是為之生賢於天下人君
成其才而舉用之使得以效其績豐功盛烈巍巍煌煌
唐虞三代皆如此也皇明聖聖相承德同堯舜而輿圖
之廣則過之深仁厚澤洽被天下然猶孜孜養賢以為
致理之本天心悦鑒而賢才之出為用者蓋濟濟然也
由是而知上天眷愛聖君莫大於以賢才遺之此豈偶
然之故哉自洪武庚戌詔下興賢今十八舉矣得人之
盛化理之隆皆列聖大德格天之所致也諸生蒙朝廷
教育之恩今復登名於此榮顯光大蓋自是始矣其可
不知所自哉故臣為小錄序而必推本於上之德與天
之意使皆知所自重而懷忠敬以圖報則無負所學無
負於君無負於天矣
贈楊訓導序
予泰和多儒家楊氏其一也自宋以來多顯者至今少
傅兵部尚書兼華蓋殿大學士士竒先生而益盛其他
以經術為人師者蓋累累焉叔猷名徽先生從子也通
易經有名在鄉邑今年宣城缺訓導聞叔猷之賢上其
名於吏部徵至京師試在優等遂授職而去將行詣予
求一言嗟乎予何以告叔猷哉夫學校者王政之本也何
言乎王政之本蓋賢才所自出賢才盛則治道隆不謂
之王政之本可乎然所以為教者豈有他道哉孔子之
教人文行忠信而已學文者致其知也脩行者履其道
也學文脩行而本於忠信則所學非空言所履皆實行
師以是為教弟子以是為學其不賢者鮮矣今學校皆
宗孔子宗之者宗其道也宗其道則必從其教然而有
不從者何也上有違者則下必甚焉師也者成賢之本
也文行忠信必謹於聖人之教然後以訓則從以令則
行賢才安有不盛哉師苟違之而汲汲於私則弟子必
遠違之而沒溺於其私由是能學文者或有矣脩行者
少也存忠信者又少也况於學文脩行而存忠信之全
者乎又有甚者併其文棄之唯誦他人之陳言以徼幸
一時然而上下相安自以為足矣使果徼幸得之奚補
於治哉亦豈建學立教之夲意哉波頽風靡之餘為師
者可不惕然念之乎宣之人士聰明才俊者不少叔猷
之去必謹於聖人之教以導之使人人皆賢皆足以用
於世有益於治道則叔猷無負於其職而亦無愧於先
生予素愛叔猷而欲成其美故相與道之叔猷無以予
言為迂也
贈劉同知詩序
嘉興於浙為劇郡其地大其人衆賦稅之所出詞訟之
所逮科徵力役之所叢委他郡鮮及也故為之者必剛
足以去私明足以燭理敏足以應機智足以察情偽然
後能舉其職不然鮮有不致民怨速官謗隳業而敗名
今之仕者得此率多以為憂惟其才行若予前之所云
者則樂為之蓋非盤根錯節無以别利器也予性最迂
才最下然獨喜聞人之竒節偉行嘗計天下之劇郡亦
無幾往往從人問其所以治苟有慊乎心則為之欣然
若自已出者此予好善之心也山陽劉侯縉紳為嘉興
同知予未之識也而其姻戚禮部郎中蔣廷暉與予厚
數為予言其賢謂其才行蓋有若予前之所云者浙之
藩憲大臣與凡朝廷之逹官貴人有事於嘉興者莫不
賢之予聞而心慕焉然恨不得與之處而䆒其治之詳
以自快也今年以考績来比京將復歸嘉興廷暉率諸
能賦者作詩以送之而求予序予雖未之識然不得辭
國家考課用有虞之法三載考績三考而加黜陟焉所
以勸賢能而礪頑鈍也然賢者豈待勸而後進哉彼其
所學者聖人之道固將以用於世也聖人之道測之益
深窮之益遠故學之無已而後始終之或異則非所謂
賢也劉侯之所立既足使予慕矣由是而益進則予之
所慕將加焉劉侯勉哉他日相見而究其成也
贈員外郎朱藎臣序
藎臣名忠松江上海人初以明經取進士為行在禮部
精膳主事以勤慎得名尚書毗陵胡公知藎臣之才言
於上超授精膳員外郎於是郎中程瑩伯玉等皆喜藎
臣受知於公而蒙恩於上也求予文贈之夫其欲贈之
者蓋美其所已至而期其所未至也古之君子之處友
也率以德義相輔以功業相先勉其大者遠者而不安
於近者小者焉其慇勤篤厚之意蓋因心之自然而非
矯飾偽為者政化淳風俗美此之由也後之君子馳騁
於勢利之塗而任其智術之巧凡已之所有惟恐人或
踰之而其所無者亦懼人之或勝也於是媢嫉之心萌
刺毁之說興無怪乎其不古若也今諸公之於藎臣其
惓惓如此不亦古之道哉予聞之君子之學非止於淑
其身固將以用於世是以幼而學之壮而欲行之夫既
遇其時而得以行矣則持其無倦之志加之以不已之
誠雖有至焉而猶若未至充其器堅其所守則所受者
大而所及者遠江河匯百川之流蓋已汪洋奔放至於
海則天下之水皆歸之而不見其有消息焉者豈非大
而有常故邪藎臣其務若此也哉子之父師固已命子
矣名與字之謂也藎者進也進進而不已也忠愛之篤
進進而不已夫然後謂之忠是故忠臣之義不以盡心
於一事與勉強於一旦為足也必事事皆盡其心而終
身不易焉藎臣尚顧名與字而益思勉哉則福禄榮名
之歸於其身益大且遠矣此固諸公期望之意也故為
序以贈之
何彦澂挽詩序
彦澂鎮江人其於醫無所不通非特擅一長而已其在
太醫院二十年有名兩京仁宗皇帝最信任之凡用藥
御批付彦澂彦澂進藥必收竒效由是寵遇日隆京師
公卿貴人以至閭閻細民有疾多走其門求治彦澂不
擇高下皆往治之凡其謂可者無不愈其不可者卒皆
如其言蓋其心仁其術精故其所施如此予交彦澂久
居相隣者六七年受其惠也多矣今日益衰而病亦滋
出方恃彦澂以為安而彦澂卒矣此予所以傷悼而不
已也然豈獨予傷之凡公卿貴人以至閭閻細民嘗受
惠者盖莫不傷也方其有病時予亟往視之彦澂盖自
謂不可為而予輩之愛之者則幸其速愈也孰知其言之信
然邪嗚呼安得復有小心謙慎愛人如已若彦澂者哉
予既衰且病而欲求安復何所恃哉雖欲不傷悼可得
邪予嘗謂醫者仁術也必其心厚於仁然後能施惠以
及人今之為醫者多矣而薄於仁者不少也視利之豐
約以輕重其施而於病之可否則後焉或妄為抑揚以
大肆貪利或知其不可而姑為好言以釣致其財若此
者皆仁之賊彦澂不為也乃今已矣然豈有咎哉命也
或者謂彦澂之善盖亦獲乎上矣而終未仕以卒彼不
為彦澂者反光榮而久焉惡在其為善哉嗚呼此亦命
也君子安於命而已矣彦澂雖未仕而善足以不朽彼
光榮而久者惡知其不若彦澂也哉士大夫之傷悼不
已者皆為哀挽之詩予故為序其說使觀者知其所擇
云
送林訓導序
三山林雲瀚逹海故春坊諭德兼翰林侍讀尚默子也
尚默以奥博之學雅贍之文蔚然為時所重而不幸已
矣士君子皆深惜之雲瀚能服其教以明經有譽縉紳
間於時錢塘縣學缺訓導浙江布政使黃君舉雲瀚任
焉既至京師試在優等遂授職而去將行謁春坊庶子
周君崇述告曰昔者先人之試禮部也今少詹事王先
生以翰林脩撰與去取之任實重其文而進之其後先
生為右春坊庶子先人又幸為同僚於契誼不薄也今
生之去願受教而服膺焉敢介以請周君為道其意予
心許之而未暇作也而周君數使来速文嗟乎予何以
告雲瀚哉國家建學育才以為致治之本而師者又賢
才之本也周子曰師道立則善人多善人多則朝廷正而
天下治矣師之所係豈細哉夫自語默動静之微至於
人倫之大莫不有當然之理焉知之明行之篤然後道
備於身彼弟子之所學者不惟於其教而亦觀諸其身
身有之而言從之則其教入人也深賢才安有不盛哉
且天下之理無窮君子之學亦貴於無已學之至則夫
理之無窮者益有得於已而益足以資於人百川之流
非不沛然逹也然汪洋渟蓄深廣莫測豈若海也哉鯨
鵬之巨鰕蟹之細無不育焉雲瀚其顧爾字而思為海
乎川者辟夫理之殊海者會夫理之一也如是而成已
成物則今之為賢師者豈有加於雲瀚哉尚慎勉之予
之所告者如此雲瀚見黃君尚以予言質焉
送劉知縣序
晉江知縣劉子珪予泰和人始以才舉歷事吏部以勤
慎有名久之擢知晉江晉江屬泉州濱大海去北京幾
萬里凡朝廷遣使往諸蕃與諸蕃之来朝貢者多道泉
送往迎来與夫貢輸徭役視他縣為劇子珪治之無廢
事其民亦皆安於其所而凡逹官顯人自泉来及福建
藩憲大臣之有事於京師者亦未嘗或非之則子珪之
稱其任可知矣今年考績来北京當復歸晉江鄕邑仕
者刑部郎中獨孤樂善等屬予文贈之予縻於職務不
暇作然念與子珪居同邑又相知且久不相見者已數
年其来京師遂一邂逅相笑言即復散去終不得一餉
之暇相與銜杯酒接慇懃今之往也不知在何時復一
見既見又不知能從容燕處否乎則予之贈文蓋不可
已也自古治天下者率寄重於縣令蓋一縣之民之休
戚係焉寒者欲衣饑者欲食少者欲其長老者欲其安勞
役者欲得其平抑鬱而不舒者欲得其理一皆於令
乎望也詩曰豈弟君子民之父母能推父母愛子之心
以治民則民無不得其所而亦愛之如父母矣漢之為
令稱魯恭卓茂是豈有他術哉能推此心而已矣今天
子篤意養民尤重守令數詔天下舉堪其任者比又降
勅凡知府知州皆令三品以上官薦舉縣令則令吏部
慎選擇勿任匪人由是言也其所托重可見矣為守令
者其可不思勉盡其職乎吾邑與子珪同為令者十餘
人其政治皆彰彰然在人耳目予每聞人譽之則為之
喜蓋喜予邑之有是人也子珪其益勉之卓茂魯恭亦
人耳豈難及哉誠能之則予之喜滋甚矣故書以為贈
行序
贈楊訓導序
楊弼之䕫為吳江縣儒學訓導將之官其從母兄監察
御史任敬敏姻友龍叔粲輩以其嘗從學於予又交其
兄之宜為莫逆屬予文贈之予謂之䕫非他人比也叔
父少傅公以德行文學重於世士之有志於立者莫不
願見而請教焉之䕫朝夕左右其受教多矣豈待他求
哉抑予之言豈有加於少傅公哉而敬敏之意不可辭
乃舉之䕫之先之近而可知者為之夔誦之遠者不暇
及也有元盛時待制公與公之子清江主簿君平洲先
生皆以文學有名於時入國朝來則有吏部主事子淵
至今少傅公又昌大之之宜年雖不永而當時同學之
士莫先焉此皆之夔近屬之親也是故廬陵論文獻者
必先楊氏然豈獨廬陵哉今天下之士蓋莫不重也之
夔承累世文獻之懿而去為教官吳江之人聞之安得
不以得之為喜乎夫教官者以道淑諸人者也以道淑
諸人而不本於其身而欲人之從而化焉不可得也道
之在人自言動之常至於倫誼之大皆是也必真知而
實踐焉然後以訓則行以令則從故曰師者人之模範
模範既正則器安有不正然而能念此者蓋鮮矣役於
物欲之途而昧於禮義之則上之所趨下必甚焉賢才
之不成皆由於此也孔子謂子賤之賢而推本於父兄師
友之䕫既有所承式矣則今之去人將於子乎觀也果
能盡其道則當益喜曰是誠文獻之胄也誠少傅公之
從子也豈不美哉不然其所訾病當益甚此固責備賢
者之意也之䕫勉之
贈布政使李公致仕序
宣德八年春正月天下有司皆述職朝京師湖廣左布
政使李公琦在焉上憫其老不欲煩以政俾致仕而去
朝之仕者皆為公榮之公真定元氏人洪武中舉明經
授監察御史陞大理司副其後復為御史改禮部主事
陞郎中而為御史者最久以稱職聞太宗皇帝時四夷
諸國皆入貢上嘉其勤誠擇廷臣之能者往撫其君長
公以選在行其使安南占城者各再榜葛剌朝鮮者各
一皆未嘗辱命今天子在位遂陞行在禮部左侍郎凡
再往交阯宣布恩德以綏靖其民人公逹於大體善談
論言出而人信之既歸遂有湖廣之命蓋以旌其勞而
公老矣然感上知遇終不自言至是乃得歸田里蒼顔
白髮命服輝暎煜然為郡邑之光其榮幸豈細哉古者
男子之生以桑弧蓬矢射上下四方蓋示其所有事也
故幼而學之壮而欲行之然負其才而不沾一命不能
以自逞者有矣其或沾一命足以見所長而不能善其
後者亦有矣豈非盛時之難遇哉今公遇聖明之朝膺
選擢之公持憲紀於内將使命於外凡其所學者皆得
以行之歴仕三十餘年而以方伯之重歸老於其家仕
之如公者蓋鮮矣天之於物既生長之而又斂藏之上
之於公真所謂如天之仁也然予聞之古之君子雖老
而歸其圖報之心終未嘗忘也必以其道教鄉人子弟
使之孝弟忠信禮義廉恥處則為善士出則為良臣今
公之歸而亦務乎此是亦報國之道也會昌伯孫公以
戚里之貴與公相好尤篤屬予文以贈行予不得辭故
為序如此
送劉教諭序
廬陵劉公鐸始教諭湘潭其後連丁内外艱居家今年
春起復至京師調光州固始縣學教諭公鐸世儒家元
廣東廉訪副使楚竒先生之孫前文淵閣大學士贈禮
部尚書胡公廣之甥也公鐸既承家學之良而又受教
於舅氏故其學有本源其在湘潭能以所得教諸生諸
生傳其學而有得者甚衆永樂癸夘湖廣鄕試第一人
婁異者其高第弟子也公鐸之固始其姻家翰林侍讀
學士曾先生率諸能賦者賦詩以贈之而俾予序公鐸
之來京師予數與相接觀其言論恂恂舉動不妄心固
愛之則於其行何可愛一言古者大夫君子之有行也
則其友作詩以送之舉其職任之重勉其功業之脩欲
其速歸於王朝而無久於外崧高諸詩可見也蓋其道
合志同殷勤篤厚之意如此則予之所以贈公鐸者豈
外是哉夫教官以教為職其誦習者四書五經所講明
者堯舜文武周公孔子之道而所與處者皆聰明俊偉
之才也誦其言明其道脩於身行於家他日施於天下
其為之有夲則效有必致矣今制教諭有成績者陞教
授教授有績則陞為國子師其激勸也明矣然教之有
道為之有績如吾公鐸者蓋少也豈非為教者又本於
身故邪傳曰以身教者從公鐸之所以為教者豈待予
言哉而予惓惓於此者誠欲公鐸益脩其職業而歸仕
於朝蓋庶幾詩人之義也故書以為贈行詩序
贈馮經歴序
國朝用有虞考課之法以勵百工熙庶績故凡在位滿
三年或六年必考其稱與否然皆俾復舊職以觀其成
而加黜陟焉由是賢才之授任使者莫不濟濟相慶以
興起事功雖中庸之士亦各勉焉思奮以自效於當時
是以法度脩明百揆時叙士君子之遭遇如此蓋可謂
幸矣予嘗論天下之事必以人而興而人皆可與有為
也患馭之無其道耳激揚懲勸之令行則苟且怠慢之
意消矣苟且怠慢之意消則事安有不治功安有不立
邪故雖虞舜之聖不能舍考課而為治也我國家致治所
以比隆有虞者用此道而已於乎盛哉湖州馮遵道為
都察院經歴既六年吏部考績以為稱俾復舊職以俟
其成而加超擢焉用彛典也夫經歴之職誠可謂要矣
蓋提其綱維而决事之當否者都御史也至於文書之
往來事之緩急皆經歴乎主之彌縫其闕而贊助其未
至事若是其繁且難也夫既有都御史臨其上而相與
處者又有監察御史之衆故非有公平之心勤勵之志
敏給之才明逹之見者不能任也予嘗識遵道未暇與
之從容然聞之衆御史矣蓋可謂有公平之心勤勵之
志敏給之才明逹之見者也夫如是則俟其成而超擢
之蓋善矣遵道既復職監察御史黃宗載彭百鍊等求
予文贈之夫古之行者有贈言遵道非有行也而贈之
言何哉豈非美其績之著而欲勉其至於盛歟是固相
厚之道也易曰勞謙君子有終吉夫有功勞而能謙固
善矣又終久而不渝則善斯大也遵道在職可謂有勞
而執謙矣在終勉之而已他日之福其可量哉予盖欲
成人之美者也故因諸君之求遂書此以為贈
送袁少卿歸省序
尚寳少卿袁君忠徹予友也事太宗皇帝於潜邸以清謹
直亮見知太宗皇帝既入正大統君亦歴職清華嘗侍
左右備顧問凡廵狩征伐未嘗不在行今年車駕廵北
邊君又以其職從太宗皇帝知其母在堂詔特封為宜
人錫之誥命俾歸省焉會龍馭上升不果行既而以今
上之命往焉士大夫莫不榮之其同官朱君琇張君信
鮑君麟葛君貞求予文贈焉予嘗讀四牡之詩而歎其
君臣之為盛也蓋為臣者勤於職事而不敢顧其私為
君者則探其情而歌咏之上下之間可謂各盡其道矣
然將母之情則伸於卒事之日蓋未有當奔走之時而
使之得遂其私者也嗟夫袁君有養親之心惟勤於職
事而不敢自言蓋與成周之賢臣等矣太宗皇帝慨念
而褒封之輟之扈從之中而俾遂顯榮之樂此誠過於
三代之令主也夫人子之欲顯其親與親之以榮貴願
其子者天下之同情也今袁君之歸拜恭人於堂上膺
受錫命爛然雲漢昭回之光母子之間蒼顔白髮而命
服輝映煌煌如也則鄕人之為子者孰不以恭人願其
親而為親者孰不以袁君願其子皆勉為忠孝之行以
自立於當世可知矣然則袁君是行也上有以彰聖朝
恩德之厚下有以起鄕人孝愛之心則詩之傳於後世
其所係豈細哉故不辭而為之序
送陳訓導序
吉水陳宏已以書經教於鄕者有年矣今年舉至京師
授新淦縣學訓導其友翰林編脩尹鳳岐合諸君子作
詩以送之而告予曰鳳岐家居時與宏已相好蓋其為
人敦厚廉静能以所學教諸生於周公孔子之道&KR0548;&KR0548;
然相與講說其志蓋未欲遽進也而新淦缺訓導乃以
幣走其門聘起之今既受命而歸惟離别之足惜而會
合之不可常也於是有贈行之詩願以序請予謂凡小
大之官皆命於吏部惟訓導有缺得自察舉是豈輕訓
導哉蓋以為弟子者得審其師之經術行詣而知其所
從學為訓導者亦得審其情性風俗而知其所以教夫
既交相知則宜深相得而教學之有成可必也彼其意
如此誠善矣宜察舉者之皆得人也然而有失焉者何
哉蓋此之舉者不惟其經術行詣之可取而舉也苟焉
而已矣彼之所應者不惟情性風俗之可以約而中也
苟焉而已矣交相蒙互相賊而欲其教學之成可得邪
故今有如吾宏已者宜為鳳岐之所重也夫新淦臨江
屬邑也而於吉水為近宏已之居又近焉然則宏已經
術行誼之正與其邑人性情風俗之良其相知之久相
得之深豈一日哉則其為是舉也皆宜也其教學之成
必有加於昔者矣然則詩以送之亦宜也抑予觀之古
者詩人送行之作如崧高烝民之類道其德業之已至
而勉其所未至故於朋友為直為諒為輔仁非以其為
諛也今豈異於是哉而予為之序亦歎夫不如宏已者
之失而深嘉宏已者之為得亦將有所警焉耳
愚莊詩序
愚莊詩若干首士大夫為潘君文奎作也潘君永嘉人
其始由進士為行人久之用薦舉為司直郎又陞漢陽
府同知其五世祖希白仕宋為史舘檢閱因言事忤執
政棄官歸隠郡城南以漁莊自號至潘君乃易漁為愚
蓋曰無以光嗣其前人而自貶云耳此潘君所自道也
今年以職事來京師知潘君者皆為賦詩通政使兼武
英殿大學士黃先生潘君里人也俾予為之序予家居
時已聞潘君取進士其所為文章盛傳於世予心慕之
及竊第入翰林潘君亦來官春坊因得朝夕相周旋其色
温其氣和舉止進退恂恂然君子也至其論辯是非别
白善惡而為之取舍向背則有確乎其不可奪者予固
知潘君智者也其相慕加焉今去十餘年而所以自號
如此潘君豈誠然者哉夫暗於理道懵於事機言與義
乖行與善違昧昧其所趍冥冥其所為顛倒迷亂莫之
適歸是之為愚世俗之所詆嗤者也其所謂智者則又
脂韋其行簧鼓其言變白以為黑斵方以為圓投間乘
機與時化遷知利之是圖而不知道之云愆是之為不
愚而君子之所哀憐者也於乎潘君其不如予前之所
云者審矣後之所云者予知潘君亦不為是也其亦深
惡乎此而欲韜其聰明斂其鑿枘循物理之自然而行
其所無事不詭激不矯勵如禹之行水而為大智此則
顔子之如愚而非若世俗之所謂者矣是足以光嗣其
前人顯聞於後世而何自貶之若是哉故予為之序以
發明其志使讀是詩者知潘君之非苟為異者也
贈太僕卿仲君序
仲君名昌沐陽人與予同登永樂甲申進士第連知安
平泗水二縣皆以善治得名宣德初舉為刑部主事歴
江西浙江二司又以詳讞得名遂陞郎中理山西刑獄
益能勤於其職君周慎簡重不求人知京師要人多矣
君不肯輒造其門以故識君者少而知君者甚衆每舉賢
詔下未嘗不屬意於君然遲速固有命也及太僕卿缺
衆謂莫如君者即列名薦之上即以為太僕卿凡南京
之馬在牧者皆屬焉馬政國所重也論國之富者以之
至於乘輿之駕征伐之舉蒐狩傳置之類蓋無不用其
力故必得人以任之然後孳畜蕃給用足而國以富強
古之致馬蕃息者衛文魯僖也詩人歌之曰秉心塞淵
曰思無邪而孔子取之後之人乃不盡以為然此非知
夲之論也夫牧馬在民馬益多則民益勞民疲而欲馬
蕃可得邪惟有誠實之心能篤於愛民斯能盡牧馬之
宜以收富強之效賢君之所存聖人之所取真萬世可
行也前之任太僕者予不能盡知然能率是道則必能
有成功其不能有成功者必不率是道者也不率是道
豈獨無成功而已哉蓋猶有可嘅者仲君以經學入官
經之言存諸心久矣今列為九卿而以司牧為職予知
江淮之間必將受其惠馬以之蕃國以之富其功大於
古人可必矣若環滁山水之秀景物之美名公大賢之
遺迹政事之暇足以資登覧之娛觴詠之樂此則予之
所甚慕而不得者於仲君之行不能不有概于心其諸
同列求贈言於予故為序如此而併書之
贈劉司訓詩序
安成劉清字源潔始以春秋領鄕薦凡再會試禮部皆
中教官選遂受舒城訓導以去舒城廬州屬邑也其地
多良田昔之仕於此者率能興水利以利民故其田之
所産視他邑加倍商旅賢遷通貨財者常相續而往來
是以其民皆足於衣食而無失所者夫既有所養而後
可以教古之聖賢思復民性必始於厚民生論語所謂
富而教洪範所謂既富方榖詩之所謂髦士而乃出於
稼穡耒耜之中此可見矣彼其衣食不足而欲教之使
興於禮義雖父母不能得之於子而况師乎夫既無不
足矣而或怠於教或教之不以其道此則有司與為師
者之過也國家安養斯民其恩德至矣而又篤於教誠
千載之幸遇也况若舒城之人既有受教之資則源潔
之去而欲教之成豈不易哉教之之道必始於讀書自
倫誼之大至於日用事物之理必真知而實踐焉得於
心之謂德著於威儀言辭之謂文二者備矣出而用之
則足以興道致治然後為教之成此誠源潔所當務也
然予聞之沃土之民既從容給足往往縱佚而失其良
心長民者不豫為之防而師又不能以身為教且或從
而䧟焉奚望教之有成哉今舒城之令人多稱為賢令
也其能防民於善可知矣而教官又得源潔端表儀以
率勵之舒城之士皆為才且良可必也予既重源潔而
太學生康顒求予序其贈行之詩故為言如此蓋欲勉
其教之成也
贈馬運使赴任序
正統五年六月行在吏部以福建鹽運使久缺奏近臣
二人請以一人任之上不許命别選以聞於是又以郎
中馬駿等名進上即以命駿駿字之龍五臺人始自太
學生擢為祠祭主事以小心勤慎得名滿九年陞郎中
而名益著予出佐禮部察其為人心竊重之庶幾得久
與處也今乃超擢以去雖不能不為之喜然顧少一助
亦安能不惜其去哉之龍將行祠祭員外郎張鐓主事
陳順篤僚友之誼其喜且惜之意蓋與予同也來請一
言以贈行予既素重之其可已於言邪鹽之為物天地
自然之利也管仲用於齊而國以富強後之有國者皆
因之其為法浸詳而為利益大今之窮邊絶域富商巨
賈盡瘁於供輸而兵食以饒民力以舒者鹽之利致然
也興其利剔其蠧使所出不窮其所致者亦源源而來
亹亹而忘倦則利於國大矣此鹽運使與其同列者之
職也其任甚重故擇人甚嚴夫天下之事無不可為者
惟以放誕怠忽處之斯不能有成功以之龍之小心勤
慎而簡拔任此予知其優為之矣或謂之龍為郎禮部
古所謂清選也今矻矻於財利將無少慊於心邪予謂
君子近利而不濡於利乃為可貴以之龍為人果何慊
於治利哉漢孔奮為姑臧長姑臧最富饒而奮獨以清
儉自守衆皆謂其身處脂膏不能自潤光武知之擢拜
武都郡丞以寵焉今天子明見萬里外不異於漢光之
龍小心勤慎舉其職而又以清儉自守予知其寵禄日
加而未巳也故為序以贈之
贈陳學正序
吾邑陳榖仲旦今年會試于有司以科額之拘也止得
為教官吏部奏授晉寧州學正初仲旦與其兄仲仁同
領鄕薦而仲旦年最少吾邑之士誇羡以為難既而病
不克會試遂偃蹇數科仲仁歴忠州學正九年又往教
松江而仲旦亦典教一州陳氏産此二人前後皆得為
學正兩州之士賴之以成其才此陳氏之盛而亦儒者
之榮也仲旦將行謁予告曰晉寧距京師萬里榖之去
先生遠矣願得一言以自勗庶幾其不辱也予曰國家
之立學校所以成賢才而天下之治繫焉教之之方必
始於讀書求道道莫大於仁義而孝弟其本也脩於身
行於家推而至於忠君弟長仁民愛物仁義不可勝用
矣如是而考其言觀其實列之庶僚之位天下豈有不
治哉教官之職其重可知矣晉寧固遠然天之生才蓋
無處無之子之往也日進諸生而以是教焉動之以誠
而持之以久其才之成可必矣然試思之官以正為名
學者之所取正也惟先正其身而後可以正人譬之規
矩必極其方圓而後為方圓者得以法焉然則為師者
固當以身為教子宜慎於其身哉晉寧雖遠無以遠自
怠則無負國家建學育才之意矣仲旦喜曰先生之教
是也榖敢不勉於是書以贈之
贈段學正序
吾邑段纉元述去年始自邑庠生充貢來北京翰林試
在優等將升之太學適順天府開科取士遂以所學中
其科今年會試禮部元述又在選中而局於額數故止
得教官吏部奏其名以為雲南阿迷州學正阿迷去京
師雖遠而朝廷視其民一切不異於中州既擇其土之
豪典州事俾隨俗之宜而撫之必使之安生樂業而無
失所者則又立學校命教官聚其人之秀者而教之使
之愛親敬長忠君親上而興於禮義待之如此其厚也
則元述之去宜待之以厚可知矣天之生人皆與之以
仁義禮智之性不以遠近而有加損也彼之所以失其
常者蓋氣習壊之而其本然固在也發其蔽而馴養焉
未有不可至於善者然則所以美其俗成其才不在乎
他在乎教官無疑矣元述學聖人之道豈徒成已而已
固將以成物也則今之去豈非其州之人之幸哉或者
曰元述有美才負竒氣使得沾一第而施之政宜必有
可觀者顧使從事佔畢之間無乃非其志邪予曰第不
第亦有命焉不足論也使幸登第而仕於有司執簡操
筆伺候官長之顔色而為之進退或有未至則譴呵隨
之其視朝夕㘴堂上進諸生講聖賢之道體於身見於
行事而發為文章簿書期會不至乎前牒訴倥偬不撓
乎中其樂之有無識者固能辨之况仕有司者未必皆
顯庸而為教官亦自有榮遇元述宜思盡其道不當以
目前之所得者為忻戚也元述喜曰先生之教是也纉
得以服膺焉於其行遂書以贈之
贈義民蕭德贊序
予泰和多大家桃源蕭氏其一也蕭氏之賢曰凌雲翁
予識之姿貌秀偉而襟度夷曠言必本乎仁義而充所
施則亦不異於其言邑之東南所謂大家者莫過之德
贊名襄翁之長子也其行蓋甚似翁而尤樂施貸民之
蒙惠也多矣宣德甲寅歲旱甚明年大饑德贊大發廩
賑之一鄕之人無有失所者朝廷慮歲之不易也詔有
司預為備且勸富民發粟以佐官德贊聞之慨然曰吾
幸有餘積既常與衆共矣曷若歸之官使自為出納乎
即出榖千三百石以歸有司且别為倉貯之有司校其
實而置守焉遂具以聞上嘉其意遣行人賫勅旌之為
義民勞以羊酒復其家至是德贊謁謝來北京少師楊
公與之素厚也名其堂曰旌義堂而為之記予謂人之
生也雖有小大貴賤不同而受天地之氣以生則同也
是以君子之心視人猶一體此有餘而彼不足彼饑而
已獨飽焉豈能無慨於心哉故必推其有以及人此天
理之所宜人道之當然也夫是之謂義然昔之人有視
人之死而不肯費一錢亦有視其親戚之顛連而莫之
恤者此獨何心哉教道之未至而偷薄之俗勝也今天
子仁聖視民如傷治教休明恩澤滂霈上好仁則下好
義是故有如德贊者宜其膺褒賞之隆而流聲譽之遠
也嗟夫義非一人之德也邑之大家亦非一人也然以
好義而蒙天子之寵命何獨於德贊見之孔子曰君子
喻於義今德贊喻矣其他亦安有不喻哉故於德贊之
歸為叙述其事原夫天理人心之自然以見其道之所
宜如此有同然之心者心將感發而興起縣之細民尚
亦永有利哉
贈洪郎中序
正統四年八月吏部言考功缺郎中而主事洪英滿九
年考功事重非其人不可請以英任之上即用英為郎
中命既下衆皆以得人為喜洪君字實夫閩之懷安人
初領鄉薦會試禮部居第一及為主事屢更任使皆以
能稱於時予嘗再考禮部所試士得實夫為同考遂無
遺謬之歎其學優識明志正而行端非獨予重之士大
夫莫不重也今為考功郎中人安得不為之喜邪夫有
天下者必用天下之才以治之然才有不齊其於事功不
能以皆奮也非核實勸勵之而欲使之亹亹以成天下
之治難矣此帝舜所以有考績之法焉自是而後有天
下者非不願治而考績之法非不立也然治鮮能如有
虞者何哉蓋能以其法施於天下必托之得其人然後
法行而功立苟不得人則是非失其真高下失其平進
退予奪不能當其可砥行勵業者或暗昧而不彰貪冐
淫放舞文飾詐者或幸而遂焉如是則人何以勸治何
由成哉夫為治在乎人而使競勸以興治則懸乎考功
考功者治忽之所繫也學足以窮萬物之理明足以察
萬事之實公足以服萬衆之心然後其任可得而舉矣
彼人無所勸而功無所成者豈非不足於此故邪國家
用有虞之法以課吏既有成功矣今而託之實夫蓋以
實夫之學之明與其心之公足以任此庶績咸熙比隆
有虞復於今見也考功員外郎李君茂宏輩喜得同寅
以脩其職求予言為贈予素厚實夫故為言如此實夫
以為然乎哉
贈尹侍讀序
予友尹鳳岐吉水人以明經取進士官翰林二十年有
名於當世凡朝廷有所纂述考論鳳岐必預焉及脩先
朝實錄亦命執筆其間書成皆受賜增秩官自編脩脩
撰至侍讀而人皆以為宜四方之士游學京師者多請
益其門凡經指授往往中於有司然年至而病及之於
是有思歸之嘆上察其實而許焉鳳岐世業儒初以經
術教鄉人子弟未有志於進也江西僉憲黃君翰最
喜士廉得鳳岐力致之郡庠未幾遂顯於世而凡願學
者倀倀無所受業未嘗不慨然慕之今之歸予深為其
鄉人喜也古之君子進則道行於天下退則施於一鄉
是故居禁密之地以講讀為職者必以堯舜之道開陳
於上前其言行其道行矣及夫退而休也朝夕坐里門
以孝弟忠信禮義廉恥教諸子弟教行則賢才成風俗
美矣其進退所繫如此豈苟然者哉鳳岐之歸斂其所
宜施者而施之於鄉鄉之多士得有所依歸落其華就
其實賢才之成風俗之美將有盛於昔者矣予家泰和
於吉水為近而予之苟得實先鳳岐十五年今老且病
矣欲乞身而歸守先人之墳墓雖道不足以及人猶得
時時詠歌聖化以繼康衢之謠使萬世之下有以考見
皇明之盛倘他日遂焉當先過鳳岐以觀其教之成也
番昜胡秉恒素相厚屬予言贈行故序以贈之
贈布政吳君序
吳君名揚字光訓新淦人國子博士致仕節性先生之
子也先生以清德奥學為人師言行而身化之永樂初
予竊第入翰林嘗拜先生於太學於時太學名為賢師
者不少而最稱先生光訓内受教於家外交六舘之賢
才故其學日進久之遂取進士為刑部王事其德既克
肖先生而又小心慎密凡所决獄必盡其情必當於理
蓋人人自以為不冤秩滿陞郎中其所决事益多而譽
日益有聞公卿大臣論當時之賢可當大任者必稱光
訓會廣東缺布政使詔舉賢任之郎以光訓應詔於是
光訓遂為廣東左布政使論者不獨賢光訓而必推夲
於先生蓋以為有是父而後有是子也先生年八十餘
優游里中尚康強無恙而光訓忽乘傳過家拜先生於
堂上里中之人不獨榮光訓將又為先生榮之蓋以為
有其德而宜有其榮也雖然豈止是而足哉猶有大者
焉今之布政使乃古牧伯之任上之所使以安養斯民
民之所頼以安養者也舜命十二牧曰食哉惟時柔遠
能邇惇德允元而難任人蠻夷率服此其為之之道與
廣東地連大海其郡縣固多然山谷之間黎獠雜居而
海外蠻夷諸國之效臣順貢水土物多由於是任牧伯
者而可不循其道哉光訓克脩其道親君子遠小人使
民各得其養近者皆悅而遠者畢來則為賢布政無疑
矣如是人將又推本於親其為先生榮豈不大哉此孔
子所謂成親所謂立身行道以顯父母者也光訓將行
主事劉清輩求贈言於予故為序以送之歸而質諸先
生宜必有取於予言矣
贈徐憲副序
往年予姻家歐陽允和為監察御史時予與同在北京
相往來其時與允和同為御史而最相厚者若徐君義
仲制嚴君孟衡張君志文嚴君繼先輩予皆與之識間
從允和問其為人允和皆推譲其賢以為在已上予由
是益敬愛之諸君於予亦未嘗不相愛也既而諸君相
繼滿皆陞按察副使卓然有譽於當時予憶允和之言
而喜吏部用人之不妄仲制前任廣西以憂去服除改
河南遂與志文為同官而允和之姪廣哲亦由吏部主
事陞河南按察僉事予又喜三人者之能相得也今年
孟衡自四川考績來既去仲制與廣哲偕來嚴君繼先
又自山西相踵至皆念疇昔之故辱訪予而予乃不得
相與叙契闊之情而致綢繆之意蓋有愧於諸君未幾
吏部課其績居最言於上俾復職予既謂不得叙契闊
致綢繆而乃又遽去則安能無離别之感邪雖然君子
以行道為事以行道為事者不以遠近去留為意也是
故古之君子不惮其類之遠而惟欲其道之行道足以
及人功足以名世雖遠猶邇也不然徒呴呴於朝夕何
益哉河南介兩京之間列聖之德澤涵育至矣仲制提
憲綱正百度以沮惡佑善其道之行亦已久矣今之歸
尚篤慎於其職譬之登高山之巔苟不怠以止焉則身
愈高人愈仰之矣都察院經歴熊尚初與仲制有鄕里
之好求予文贈行予故序夫昔之所與處與今之所願
望者如此以為贈
贈劉參政序
廬陵劉君孟鐸與予同登永樂甲申進士第遂入館閣
預纂脩既而以親老求歸養久之起為北京行部主事
行部廢又改禮部既滿陞郎中君端厚勤慎凡其言行
必依於道理不肯苟止而妄隨於職之所當為者必早
夜盡其心故事無不治而北京行部號最繁他人所領
事有不能治者尚書李公則以委劉君往即以治聞然
未嘗厲聲色李公愛重君其所稱呼必曰孟鐸先生云
其在禮部凡國家典禮皆其職君任之尤小心詳審恪
守成憲事有緩急損益必考據精切白於堂上請斟酌
行之尚書毘陵胡公德望重當時最慎許可亦雅愛君
嘗謂人曰孟鐸君子也劉君之行既以孚於人得二公
之譽而益顯時論郎官之賢可當大任者亦必曰劉君
胡公屢言於上至是遂擢拜四川右參政人皆為之喜
而劉君不改其常予聞而嘆曰此劉君之所以為君子
也君子之任務行道以及民位益進則其任益重苟有
一民失所皆其責也劉君蓋慮乎此矣豈當以位為樂
哉彼不得則戚戚以憂既得則悻悻然改其度而不以
行道為慮者君子不貴也劉君不易其初心而必務道
之行察有司之賢與之共治使民無不遂者然後可貴
也誠如是劉君將不為古之君子矣乎胡公以予二人
居同郡出同年而深相好俾作文為贈甚矣其意之厚
也故為序以贈之
贈陳編脩歸省詩序
廬陵陳文安簡舉進士及第入為翰林編脩既三年以
稱職聞朝廷推本於父母之教與妻之助也封其父為
編脩母與妻皆孺人安簡既拜賜乃請告歸省躬奉勅
為親榮中書舍人龍文翰林庶吉士劉鉞輩皆與安簡
相厚作詩以送之而請叙於予予謂封贈之典所以勸
忠與孝也何謂勸忠蓋能盡心夙夜而不愧於是官然
後得以榮親由是人皆思盡其職焉此之謂勸忠何謂
勸孝曾子曰事君不忠非孝也居官而忠不立則禍其
身禍其身斯辱其親矣勉於為忠是即所以為孝也此
之謂勸孝夫忠孝者人道之當然君子於是如火之必
熱冰之必寒豈待勸而後盡哉蓋不勸而能者君子也
勸之者朝廷之法也上下交盡則人道立治功成矣此
固維持天下之深意歟然嘗觀之不勸而能者上也其
次必待勸而後能且又有勸之而未盡然者於是用法
以懲之故有榮未竟而辱遽及焉此無他或其身之不
檢或以家為累也故夫仕者既能榮其親而道必有諸
其身行於其家斯能保其親之榮而忠孝盡矣可不慎
哉今之歸省者多矣苟求言於予予則以是告蓋以君
子望之也豈欲為厲哉况安簡為吾郡之賢予之望也
滋甚士之讀書學道與所以榮其親豈止是而已蓋猶
有大者焉安簡不以去京之遠而苟於自便也孜孜然
務檢其身與善其家予知其父母安樂之矣他日進於
顯榮蓋未可量也故為序其詩以送之安簡亦亮予意
否乎
贈劉習之序
廬陵劉習之寓居高陽以學行稱於其人久矣會朝廷
詔下凡懷材抱德未試者皆舉用之於是有司以習之
應詔既至京師歴試於禮部一年尚書胡公察其可用
言於上以歸吏部授之官習之得廣東按察司照磨以
去泰和進士劉孚素厚習之求予言贈行照磨九品官
耳而以治案牘為職凡按察司所行事既畢矣則以成
案俾閱焉其有闕漏違謬者具以聞於其長而補正之
必使無毫髮之愆則職盡矣於其激揚清濁伸理冤滯
鉏姦去暴之權皆不得與焉其官雖卑而所處則高人
槩以為風憲之司莫敢狎玩易視之者在常人之情未
必不以為榮然予觀之孔子嘗為乘田委吏牛羊倉廪
其職也畜牧蕃會計當而已矣而其進學之功蓋未嘗
已焉豈以其職之卑而怠哉今習之之職視牛羊倉廩
有間矣論其舉則懷材抱德之科蓋甚重也裳裳者華
之四章君子深有望於習之習之其可不自重乎照磨
之任雖若未盡其用然幸有餘力因其已至而求所未
至使體備用全由是而進無間於小大難易而皆宜其
職誠如詩之所言者使人皆曰是科真足以得賢豈不
美哉習之老成端厚蓋無愧於是科而予猶惓惓言者
固以遠大期之也予與習之居隣邑嘗識其尊府嘉會
先生有德君子也其子同與孚皆予主試禮部所取士
庶幾有世契者故為序如此以贈之習之其有取於予
言也乎
贈王參政復職詩序
言以贈行古也蓋君子相輔以道非言無以宣其情况
復有離别之感於此而不言則何以致殷勤申諷諭而
所謂相輔以道者無乃缺乎此詩之所以作也昔者申
伯仲山甫韓侯之行也尹吉甫作詩送之崧高烝民韓
奕是已道其德業之隆職任之重上之所以寵待朋友
之所以眷懷而諷諭勸勉之意寓焉古之君子之篤於
義如此後世贈行之詩此其權輿也書曰詩言志孔子
曰詩可以觀自周而來詩之變屢矣然即是而考之其
心之所存志之所向與夫政治之盛衰人事之得失皆
可見不必體製音節之皆如古也則今之作亦豈可少
邪顧其陳義何如耳四明王君來字元之嘗為學官御
史用大臣舉陞山西參政三年考績而歸其友戸科給
事中舒瞳合諸能言之士賦詩以送之而請予序元之
今之賢者也其在山西懇懇於愛民務興其所利而去
其所害孟子所謂以仁存心者其課最蓋宜也賦詩以
送之美其舊績而勉其新功不亦古君子之道哉則今
日作者之意固無異於古之作者矣然嘗以意逆之崧
高之柔惠且直烝民之柔嘉韓奕之虔恭此申伯仲山
甫韓侯之所以為賢而後之君子所當法也夫柔惠柔
德也直剛德也柔嘉者柔而不過其則蓋有剛德存焉
合是二者而持之以敬則其德業之盛何愧於古哉此
衆所望於元之而詩或未備是宜於序發之元之賢者
也宜有取於斯言矣詩凡若干首
華林胡氏族譜序
胡氏居南昌新吳之華林者實宋太子左衛率藩之後
藩在當時有孝弟之行事宋高祖以材武建大功具載
國史有子六十餘人故其族為最盛歴二十四世有曰
成高者官至侍御史生五子璫瑜瓊□球璫與瓊仍居華
林瑜徙陳留&KR0008;徙夀春球居武寧皆各為一宗璫仕南
唐官至膳部郎中其後有仲堯者兄弟八人嘗合族以
居建義學以延四方之士皆衣食之使學王冀公其一
也宋太宗旌其門曰義門今其孫彦志有四子一清萬
清叔清獨清猶以衣冠之望臨一鄉瓊之後則徙毘陵
實生宋少師文恭公宿其學通天人之奥顯於慶歴皇
祐間於今為尤盛禮部尚書源潔公則其裔也公以清
德雅望重當時永樂中嘗以使命之四方至華林拜始
祖墓大會其宗族念璫瓊二祖之親也故與彦志最相
厚至是彦志令其子一清持譜來北京謁尚書公請參
訂而合一焉公篤於族誼既輯錄之而屬予序胡氏之
先以德行功業興其家而子孫又以奥學篤義繼之此
其能久而盛也辟若嘉植然據土地之饒得雨露之潤
而屢有封培維持之者則大百圍長千仞枝葉之附愈
滋而愈繁可以蔽丘原傲霜雪歴久而常存理固然也
其胡公之謂乎記曰人道親親也親親故尊祖尊祖故
敬宗敬宗故收族此仁義之道也尚書公行之而彦志
父子繼焉使凡為子孫者皆能篤於仁義始於親親又
推以及人而必極其至則所以厚本益末者豈有窮哉
雖至於百世未艾也故為序之以勸來者
贈黃太守序
河南置郡七州縣凡九十餘而開封統屬幾半之信所
謂大郡也况臨以藩憲二司朝廷之大臣要官及中貴
人之有事於河南者常冠蓋相望守是郡盖難矣昔之
為守者鷄鳴而起秉燭治文書迨旦即奔走徧謁計事
或聽受約束或送往迎來致殷勤稍有未至即以為慢
加譴譲小則撓其勢大則拂亂其所為及歸日已晏而
數十州縣之人以事趍府者如蝟毛當有所操縱緩急
或逹於上或施於下一皆待守而决其於衣食之美惡
有不暇計如是其勤且勞也豈非誠難哉予嘗思之天
下之郡多矣其地皆千餘里其民皆不下數十萬為之
守者豈獨治其常賦而已哉必使之安生樂業足其衣
食以仰事俯育而無饑寒愁苦不自得之歎則善矣然
惟寬厚廉慎之君子不以所遇為戚欣而篤於養民不
以外物自溷而留意於庶務乃能舉其職而無愧然亦
鮮矣果有其人則臨乎上者當維持調護略其不及而
勉成其美此豈私厚於守哉大人君子為國家愛惜賢
才軫念民庶固當以此為務也今開封太守黃侯璿嘗
為戶部郎中有賢譽以選出知開封予與之别久矣今
年考績來北京吏部最其課言於朝俾復任予故人戶
部郎中李通大用開封人與凡厚於黃侯者為予誦侯
之德稱其寬厚廉慎有惠於下而見禮於上求予文贈其
行予亦知侯之為人故為序以贈之且冀其效之大成
也
贈高編脩序
昔宣宗皇帝在位仁育萬邦無間遠邇以日夲僻在海
外慮教化有未周詔擇賢臣往撫之閩人潘賜昔為行
人嘗一至其國至是復奉命以行求可為之副者衆謂
國子學正高遷可用上遂命以為副高君字景升金壇
人累任教官有成績其學識既優而尤善於辭令表然
異衆人既至其國奉揚天子懷遠之仁而其風采有足
動人者於是自君長以下皆感恩慕義懽忻鼓舞益堅
事大之心即遣人隨入朝貢水土物上嘉之皆進其職
且將復用俾為翰林編脩以俟命未幾以憂去服除仍
入翰林其進用之意未已也夫翰林之職自唐宋以來
皆重之凡當時碩德宏才絶藝之士多延致其中惟上
之所任使贊廟謨定國論制軍旅之宜使絶域之遠小
大之用隨取而各足蓋國家儲養賢俊之地非止於翰
墨之事而已也若所以資益之者有其具矣經史百氏
之文與凡世所未見之書莫不有焉博覽而深求之廣
其見聞充其器識而成其德業以待國家之需此固士
君子之所欲也然嘗觀之唐至於今翰林之士不可一
二計長育成就各適於用如前所云者固多其不能然
者不可謂無也豈非因循苟且之習勝激昂興起之志
惰故邪若是而謂之無負於時其可哉今高君擢官翰
林以俟上之寵命而不廢於書其能足於已以承天之
休可知矣凡與君厚者皆為之喜而屬予致一言予故
序述其說以贈之而期望之意寓焉
贈太僕卿吳君序
馬政國家之所重也故兩京皆設太僕寺以統之内外
文武大小之吏苟涉其事而不能如令者皆得以法治
焉細民不論也職任之重如此而事之繁且劇者惟北
京太僕寺為然蓋畜牧既多則必為之立法制嚴禁防
謹其調適之宜時其生養之道屢省而課其成功且軍
國之須必先及之所以赴機應節不容少緩也故非才
識之優志操之正者豈足以勝此任哉卿之缺久矣吏
部慎擇其人謂莫如文選吳郎中衆皆曰然遂具名薦
之上即以為太僕卿吳君名敬字孟寅松江人永樂初
以鄕校諸生脩書入館閣書成遂為文選主事陞郎中
其才行焯著於中外為郎中九年又當陞吏部不忍其
去奏留之加食四品禄又二年義不可以久淹也於是
有太僕之拜夫三載考績三考黜陟幽明有虞之法也
而今用之仕者滿九年孰不欲進於顯庸而吳君乃復
低佪郎署者二年其安於所遇而無汲汲之心可知矣
今陟三品位九卿豈非才行之美終不得而掩也哉昔
唐宋之監牧蓋聚而畜之今悉散之於民民裕則馬蕃
故善牧馬者必務養民而去其害馬者則善養民者將
不在去其病邪考牧之為民病不可謂無也吳君才行
誠優於其職去夫民之病是即去馬之害也馬之碩大
且蕃將超越唐宋數等矣而吳君之進於福禄榮名可
量哉兵科給事中蔣君性中輩喜吳君之陞求予文贈
之予故歴道其職而期望之意寓焉
抑菴文後集卷十四
