抑菴文後集卷三十三明王直撰
墓銘
知府葉公墓誌銘
公葉氏諱砥字周道更字履道盖楚名臣沈諸梁之後
以所食采為氏居南陽至晉有諱儉者為括蒼太守因
家焉其後又徙上虞高祖萬曾祖明祖(闕)父良玉皆不
仕公天性明粹喜讀書早喪母童氏又喪其父皆能以
禮居喪不惑於流俗嘗受學於鄞陳文昭㩗李鮑仲孚
二先生皆元故老博學有文章嘉公篤志為之傾竭底
裏由是學行大進洪武庚戌公以明經取進士第得定
襄縣丞兵荒之餘民未安業公勤於撫字流亡來歸乙
夘坐累謫凉州公處之泰然曰吾無愧於心足矣日杜
門為學有詩寄子曰不須詢遠道窮達信乾坤更號坦
齋又號尋樂作賦以見志士大夫謫居邊者皆宗之守
將西寧侯宋晟亦延致家塾為子師已夘求賢陜西按
察副使羅某臨江知府劉鵬上虞知縣李惟忠皆薦其
學宜任史事遂起為翰林編修又有言其堪任風憲者
復陞廣西按察僉事用法平恕獄無冤滯吏畏而民愛
之嘗兼綰三道印出按郡至遷江會洞獠數出没為寇
害吏民洶洶欲遁去且以無備諷公請少避公曰我去
汝縣官必遁民何恃以安即命料丁壮立保伍寇来併
力禦之彼豈不畏死耶頃之報益急公下令如故不為
動寇亦卒不敢至永樂初以史事被逮籍其家惟薄田
敝廬故書數篋而已事白還之仍命與史事書成改考
功郎中公進退人才品第高下大小各適其用尚書蹇
公謂其年邁一以藻鑑任之他不溷以事會脩永樂大
典徵天下名儒命公為副總裁稽經考史無不愜當仁
宗皇帝在東宫緝熙聖學擇儒臣侍講論公預焉其言
於上者必堯舜周孔之道非是不以陳為郎中九年俾
食四品禄職如故公重聽誤以為授他職上親灑翰授
之至今寶焉久之公引年求去不許乃自言於吏部曰
砥老矣過蒙優禮猶叨禄在朝人將謂何上若不棄願
得一小郡牧小民庶效報萬一吏部以聞即拜饒州知
府公先教化後刑罰興利去害摧姦植柔民無愚良皆
愛之如子水旱為災憂若已出每齋沐致禱必獲有年
人以為德之應郡故有磁窰銅冶而丁調不减他郡公
為力言於布政司得减四之一時方營造工之受役者
當給糧贍其家布政司下饒州於遠輸内留八萬石給
之公謂非戶部意不可衆譁然利其便請必從公終不
許未幾部符下他已入倉者皆反之民使遠輸勞費彌
甚衆乃服公明决皆拜謝布政司亦自愧其所行凡再
述職京師皆以恤民隠革弊政去汙吏為急然謂饒之
風俗厚其民易化有訟者必以理諭不付曹民知公之
愛已也多悔悟而罷有婦代前夫子訟盖欲資其後夫
公揣知其故窮詰之以母子不忍為詞公曰爾不忍於
子何忍悖其父而從人邪婦慙裂狀逸去由是無理者
不敢至其庭訟簡刑清民歸德焉戶口增至萬三千士
之取科第者加數倍於昔公年益高而燭理益明遇事
亦若無足為者嘗賦詩以自適辛丑八月有疾作書戒
子孫以睦宗族和戚姻重義輕利毋貽譏於後世尤以
不能報國恩為慊是月廿一日卒扵郡廨之正寢距其
生元至正壬午三月初六日享年八十郡人無賢愚貴
賤皆哭之哀諸孫奉柩還以壬寅正月初六日禮葬上
虞廿一都駱家嶺薛氏墓山西麓配周氏賢而克家先
公廿一年卒今合葬焉子男二信可用可有士行皆早
世孫男五綸早卒綬應州學正緯以子貴封南京刑部
主事綺先卒續湖廣東湖馬驛驛丞曾孫男六罍充縣
學生未仕冕取進士今為松江知府嗣生蕃佐佑曾孫
女六皆嫁為士人妻公平生為文甚多號坦齋集今所
存者南行槀退朝槀芝山槀經進槀及經筵講義弟魯
道拙於治生無厚業婦家欲離婚公即以已産益之終
身不復言其自處儉薄雖位望之重比封君而蕭然不
異布衣時人有過失婉詞誨諭使知改而止未嘗疾言
遽色然内貞外和雖詞氣寬平而所守有不可奪者博
極羣書手不釋卷其所著述必根於義理之正而有益
於世教盖於漢魏唐宋諸大家無不學故其所立蔚然
有盛名當世而可示法於後来於乎公有德行文學之
美而又兼政事之長誠一代之鉅人君子矣葬三十五
年而墓未有銘至是冕来京師以綬所為狀求予銘予
從祖思忠與公同取洪武初科進士第及公来翰林予
亦忝從公後盖於公舊矣則今銘墓奚可辭銘曰
葉氏之先實楚名臣源遠流長子孫振振暨公承之乃
舉進士奮迹文章揚譽政事經幄詞林寵命自天堯舜
是陳維公則賢公既老矣皇用殊錫加乃常禄仍乃顯
秩公有誠言願守一州惠此羣黎庶幾寡尤湖山之間
厥壤千里人之愛公不異其子公逝不留民心則悲豈
弟之化百世之思峩峩新阡公安於此昭德有銘垂耀
無已
大理少卿張君墓誌銘
張系出曲江盖唐相九齡之後有儀鳳者為筠州團練
副使見新喻上汾山水之勝因家焉君其裔也曾祖德
脩祖允恭父懷立皆不仕而皆以行誼重一鄉君諱固
字公正生而端厚穎敏過人喜讀書日誦千餘言經史
傳記務究極其藴鄉先達李時芳見而竒之曰此廊廟
器也舉為邑庠弟子員通春秋識聖人明道正誼尊王
賤霸内諸夏而外夷狄之意學成取永樂癸丑進士第
戊午拜刑科給事中凡其行事必揆諸所學是非可否
務以公不以情亦不為苛細矯激之行君子謂得近臣
體丙寅調吏科時有令舉賢為郡守而舉者不擇嘗為
吏者得厠焉君上言郡守民之父母必誠心愛民者可
任之今之為吏有子民之心而不急利者盖甚少臣請
命所司察其實行可任者任之不然則否庶幾民受其
福上是其言著為令冊立晉王妃命君持節行禮先是
有往者王必厚禮遺之無不受至君獨無所受王以為
知禮加敬重焉君侍上左右克舉其職益勤慎不懈已
已陞吏科都給事中賜之勅命亦以是官贈其父母與
妻皆贈孺人是秋邊塵有警言者謂天下雖安不可忘
武詔擇廷臣往任之君之河南督文武吏屬撫綏其軍
民而料其丁壮加之訓練嚴立科條去害而興利境内
肅然庚午陞大理右少卿四川行都司臨徼外與諸番
雜處易動而難馴往臨之者既鄙其人而又憚瘴癘鮮
留意於治理人之不得其安者有矣君獨勤於事而厚
撫恤焉必使各得其分人德之而已無恙及代還衆皆
願留君亦愛念之不置曰人無有不可化者壬申山東
饑民或嘯聚為盗上知君可用勅遣安撫之賜鈔千貫
以行君宣布天子德意開倉賑贍凡可以惠民者無不
用民皆感悅於是盗息而民安癸酉山東大水多流移
又勅君同薛尚書振濟盡其所以振濟之方民免於死
亡而多得復業其懷壬申之惠者感君尤深君在大理
篤慎於决獄凡情可矜罪可疑者必推致其極常曰侀
者成也一成而不可變故君子盡心焉吾安敢不盡心
事凡經君讞議者人皆自謂不冤上嘉之賜少卿誥命
以寵之又追贈其父母妻室皆四品君益思所以報早
夜孜孜忘其勞盖不知其身之老也景泰丙子八月初
得疾醫弗效而以十六日終距其生洪武乙亥十二月
十六日享年六十二娶黃氏繼室孫氏子男六黼甲戌
進士為監察御史君依仁蹈義事父母極孝敬於兄弟
友愛尤篤居官清慎自持事有常言者必侃侃盡言不
曲随苟止人有善譽之不已有未善則諷使改焉故君
子歸其厚而小人誦其平黼為御史君教之以廉勤仁
恕勿矯矯近名衆皆謂君善教有司以訃聞上深悼念
遣官賜祭命以舟歸其喪葬焉黼乃以君鄉友太僕丞
金輔伯所述行狀来請銘予素與君厚知之亦深奚可
辭銘曰
曲江之張顯于盛唐迨兹理卿愈煜其光逢時而升邦
家之傑肅肅在公有勞有烈胡不百年命也則然未究
厥施惜哉此賢高墳峩峩卜者曰吉刻銘垂休以示無
極
曾處士用礪墓誌銘
處士曾氏諱金字用礪其先居南豐在宋有諱斝者判
吉州子秘書省著作佐郎銳遂家廬陵銳次子新淦主
簿中行又徙泰和南岡之長洲今居泰和北門者又自
國英徙焉國英生珍玉珍玉生克仁克仁生子省則處
士之高曾大父大父父也子省俊爽不羣而謹厚好學
縣大夫選為邑庠弟子員學成未用而卒處士與兄用
楫弟用常篤紹其父志用楫尤穎敏思樹立求旁近空
舍中屏諸俗務與同業者相切磋為師友一時有志之
士欲奮起成功名者皆推讓其兄弟久之用楫為子長
遊南行踰五嶺觀山川形勝將以發胸中之竒而嬰疾
不返用常明經取進士會車駕北廵未奉大對而卒于
京師處士皆歸其櫬殯葬之而撫育其孤弱嘗自泣曰
吾父賫志以没而兄弟繼之今老母在堂仰事俯育惟
予一人在敢尚有仕進意乎斂其遺書守故業得為馬
少游足矣處士母羅氏前進士臨高主簿尚文先生之
子有純德懿行處士事之極孝敬待宗族鄉黨盡其道
於一切世務酬酢皆適其宜人有不平者多取正於處
士鄉邑縉紳君子莫不推敬之者羣從兄弟以進士入
官為郎官御史者相繼其勢崇顯矣皆惟處士之言為
信好吟詠喜出遊遇適意處輒留題識曰聊以記吾曾
而已其為人疏通坦亮無畛域與人處未嘗有過言非
其人不妄交才足以致用澤足以及物而竟以隠終高
年令德君子惜之其生洪武庚申正月初五日没於天
順戊寅六月二十二日享年七十九娶陳氏有賢行子
男三浩渙沛渙先卒女五人孫男十遵通曾孫男四人
浩等卜以(闕)年(闕)月(闕)日奉葬于(闕)山之原以予託交
最久相知為最深屬予銘其墓予實故奚可辭銘曰
天賦之才而又逢時云乎尼之乃不克施八十而終鄉
邦所思垂耀後来眎此銘詩
李克禮墓誌銘
克禮姓李氏吾里人也曾祖瑞可祖宗賢父文佐皆不
仕克禮幼失怙伯父昌隆無子以為子昌隆復坐事戍
邊以卒克禮奉所生母陳與所後母曾能盡孝二母安
之與兄克紹處友愛甚篤年十七八時卓然自樹立買
田築室家日裕常推其餘財以賑閭里之貧者見人有
急難則赴救之里中嘗大疫盡室弗能興者相接也克
禮往来視與湯藥死則瘞之又告縣令丞為禱於神疫
乃息其於學問雖不經意然能知道理以之處事多適
宜性坦率遇人有曲直輒盡言雖逆人不顧人亦識其
性反愛重之予未仕時方汲汲於學於克禮未暇接後
官京師往往聞其善如此及再以憂歸克禮甚厚於予
予或託以事克禮能為之盡心予亦重焉及服闋来朝
遂相去遠且久矣而克禮於予家尤厚不少變越十餘
年忽聞其以疾卒予深惜之以為自今而後鄉閭有緩
急安得復有克禮可倚耶久之其子珙来謁銘以葬予
縻於職務不果作而珙求之不已今年予陞秩吏部珙
復来以啓賀予予讀之喜其工既又以銘為請曰吾父
辱見知於先生故敢以不朽為託葬而不得先生銘猶
不葬也予既惜克禮又嘉珙之孝而文且里人也安得
辭克禮娶蕭氏又娶嚴氏生四子珙璞瑜球女三孫男
五楘槩(闕)其生以洪武戊午十月十八日卒於宣德甲
寅二月十一日享年五十七而以正統甲子年十二月
(闕)日葬於雷洲觜之原銘曰
生為衆所重死為衆所思嗟世人兮鮮若兹勒以予銘
兮將百世其永詒
袁處士仲彬墓誌銘
泰和袁氏唐司徒滋之後其少子邯為吉州刺史子孫
因家泰和汝南坊為望族在宋有士表者通判建寧又
以宦業顯通判五世孫以寧生務敏務敏生克睿則處
士之大父父也雖皆不仕然皆以行誼聞於時處士諱
斌字仲彬自幼端重喜讀書嘗從學於蕭尚仁先生博
覽廣記迥出儕軰上先生甚嘉奬之篤於事親先意承
志必盡其道生致其樂死致其哀於兄弟極恭順内外
之間無彼此言者宗族姻屬亦以禮相親愛交朋友重
然諾其行於家及教鄉人子弟必以孝弟忠信禮義廉
恥待臧獲下人尤有恩其是非好惡必以公不以情見
人有為不善必面斥其非改之乃喜事有不平而質於
處士一言折其中無不服每遇凶歲周人之急不少吝
雖居城市足跡未嘗至公門縣大夫雅敬之鄉飲以大
賓禮焉其性澹然以儉薄自足時俗所好無一動其心
不肯苟取妄求嘗作堂以待賓客凡堂中服食器用皆
質素曰此吾性之所宜也因以質素自號且以名其堂
賓客皆歡樂之其高懷雅度有過人者景泰乙亥八月
初七日卒距其坐洪武戊午十月十六日享年七十八
娶羅氏繼劉氏皆有賢行子男三穆先卒次穟次稔女
三孫男通達為順天府三河縣學訓導奉其父穟之命
来告予曰先人不幸棄諸孤將以今年(闕)月(闕)日奉葬
於千秋鄉珠林先塋之次墓宜有銘惟公幸嘗見知且
有姻親之誼鄉曲之好敢以請予念之良然不可辭乃
為序而銘之銘曰
袁顯於唐繇宋至今衣冠相承式昭德音於惟處士厥
聲世繼誦詩讀書依仁蹈義天祐善人夀考是宜胡不
其延而有止期孝子令孫奉葬於此刻我銘詩垂耀無
已
龍母傅氏墓誌銘
廣西僉憲龍君澄喪其母太孺人傅氏已葬于居後翔
鸞之原而自為誌納于壙矣既又兄弟謀曰吾母有令
德以興其家而子孫實頼焉葬雖有文若復得為銘以
刻之石豈不益昭徹大顯衆皆曰然於是僉憲自奉所
為狀詣予請銘予老且病不能文而僉憲請不置予念
其意篤乃勉為銘之傅氏金川梅溪名族祖吉珂父仲
昇母高氏太孺人之生有美才父母愛之幼讀書知道
理年二十歸為龍氏冡婦值兵燹匱乏而能孝敬勤儉
事舅姑承上撫下寬裕有容永樂丁亥官有大役于武
當山夫領千夫往焉久不解祖妣得疾劇太孺人憂瘁
日夜侍側祖妣念其勤祝天錫之福俾得安而祖妣竟
不起太孺人相夫治喪皆以禮舅姑没亦如之歲戊戌
族人弗戒火延先廬殆盡衆求析居太孺人綜理益勤
衣服飲食之事不以晝夜為勞盡鬻奩具為資費不十
載家復振尤篤意教子遣從明師受學正統戊午澄領
江西鄉薦太孺人慮其安於小成欲汲汲進取俾仍從
師進學壬戌澄遂取進士拜大理評事而父母得食其
禄景泰庚午遂封父為大理評事母為太孺人太孺人
智識高明天性安重事循其實不溷侈餘費有當施雖
多不吝不然不輕予也嘗言今富家巨室自謂能賙窮
恤匱至列為墓文以欺世求其實無有也我死慎勿似
之辛未評事陞廣東僉憲便道過家省侍未幾太孺人
諭之曰便道不妄也若或託疾則妄言以自欺矣女奚
可僉憲聞戒即上道凡其平生率禮蹈義多此類宜其
子孫之欲有聞於世也是可謂能顯其親矣其卒以景
泰壬申正月廿八日距其生洪武癸亥九月十一日享
年六十九遠近弔哭者莫不哀子男三源澄瀾孫男五
儀為郡庠生後復將有顯者太孺人之德未艾也銘曰
閨門之秀德孔華兮遭遇盛時荷寵嘉兮既宜其良亦
宜家兮紫誥之頒粲金葩兮福既多矣胡棄遐兮愛雖
在人傷如何兮詒後有銘賁邱阿兮子孫之思永不磨
兮
副都御史羅公墓誌銘
公羅氏諱亨信字用實其先南雄人後徙東莞之英溪
高祖儁曾祖應辰祖德寬父祖昌俱不仕而以公貴祖
考皆累贈至右副都御史妣皆贈淑人公自幼知學喜
讀書年十二喪其母即能以禮服喪選為學官弟子業
成永樂癸未以詩經領鄉薦明年取進士授工科給事
中命往嘉興視水災奏免嘉興海鹽崇德三縣粮稅以
甦民困丁内艱起復調吏科給事中陞右給事中坐累
謫為吏交阯公雖貶降而益勤於事分所當為者無不
為久之用薦起拜山西道監察御史賜白金命往通州
察倉庾之弊得老姦宿蠧若干人皆伏法廵按真定等
府旌廉黜貪飭學校人知勸沮清軍山西凡閱五萬餘
名無枉漏者丁繼母何夫人憂命馳驛奔喪即起復既
至京大臣有言其堪任方面者詔復舊任食正五品禄
宣德乙夘陞右僉都御史賜楮幣命同武臣往平凉莊
浪等八衛練兵以備邊公殫心盡力夙夜不懈上念邊
境苦寒降勅勉勞各賜文綺二有副公益感激自勵正
統丙辰仍與都督趙安率師廵邊賜紅紵絲衣以行正
統戊午丁外艱有旨奪情視事明年殄寇功成公陞俸
一級賜紵絲四表裏白金四十兩始命馳驛歸葬父陛辭
賜鈔千緡公葬畢還京勅賜鈔陞右副都御史命往大
同宣府督屯種務興利除害為久計公自是在邊者二
十年朝廷任之以腹心用之為耳目而公之志亦始終
無間於分屯之遠近道里之險夷土壤之肥瘠將校之
設施士卒之勤惰地利之厚薄餉運之難易緩急與夫
廵狩候望寒暖之宜靡不周知有言於上必思之精議
之熟無不當於人心故所言無不聽而行之無不適其
可若公者非忠誠體國之君子歟庚午公有疾上章乞
骸骨不許進左副都御史而公在邊又以擒賊功受白
金文綺之賜秋七月上察公實老病令僉都御史任寧
代公還俾致仕凡有餽贐皆不受陛辭賜紅紵絲衣一
襲公至鄉里始營居室作祠堂治先壠建義齋以訓子
孫及姻戚子弟怡然自樂也盖歸八年至天順丁丑十
月二十五日以夀終距其生洪武丁巳十月廿八日享
年八十一配某氏某氏皆淑人而相繼先卒子男(缺)女
(缺)孫(缺)訃聞上念公有勞績命禮部賜祭工部為治墳
塋供葬事子某等以(缺)年(缺)月(缺)日葬公某山之原而
以行狀来請銘予與公同年取進士又同官京師且久
而公乃先致其事以去盖嘗惜公不得相與從容於暮
年而今乃屬筆銘公墓奚可辭銘曰
於惟南越産此竒山川清淑鍾令儀詩書禮樂當盛時
巍科峻擢登赤墀黃門繡衣罔不宜奉命出入揚恩威
經濟實籍文武資名聲赫奕紛四馳臣心報國無窮期
臣身已老才力衰乞骸幸得副懇祈九重沛澤流華滋
歸来林下介夀祺奈何仙去杳無追子孫孫子百世思
高墳峩峩葬有碑後欲考實徵吾詩
教諭聶大年墓誌銘
大年聶氏世為撫州臨川人曾祖某祖伯善皆不仕父
同文洪武中取進士為翰林侍書尋改中書舍人壬午
六月太宗皇帝至京師時盛暑以迎鑾暍死大年於父
卒後五月乃生母胡孺人撫育之天資明爽穎悟絶人
比長喜讀書日記數千言通詩書二經於諸子史無不
讀尤篤意古文及晉唐人詩書法歐陽趙松雪皆臻其
妙由是名動縉紳間用薦起為仁和訓導藩憲大臣與
一時達官顯人過杭者皆禮重之而大年之文章傳於
遠邇迎其母来杭旦夕率婦子偹物以養必誠必孝母
之心歡焉逾六年母卒奉柩歸葬哀感行路鄉邑耆老
列言母賢行足以勵風俗而子又克孝如此詔旌表其
門閭服闋分教常州府學滿九載陞仁和教諭仁和之
人得大年復大喜敬愛逾往時大年乃言於有司脩學
校嚴學規訓勵彌切諸生日加親慕教用有成登第者
彌衆賓興之歲諸藩省請典文衡者聘幣交走其門而
多以後至不能得為憾大年所至能得士人服其公凡
所經歴處遇佳山水及古人遺跡必見諸賦詠聯為大
卷藏於家景泰六年秋朝廷有史事徵詣翰林將用之
而大年以疾告退就醫藥凡與善者數往来問候冀速
愈而勢日危殆大年知不能起呼子章取紙筆書曰吾
上負朝廷之恩下負平生之志爾兄弟尚勉學為士人
擲筆而逝盖景泰丙子二月二日也觀其所書如此則
其抱負可知矣予初識大年於金谿王先生所又得其
所作小瀛洲水竹居賊觀其詞翰而重其為人真可謂
竒偉非常之士也常思振起之使效用當時以其學行
必有以名世傳後及被召来京師心切為喜思與之久
處不厭而大年病予亦以老疾絶人事往還心雖相親
而跡則疎矣大年病甚遣門生李昂持簡来言身後事
盖欲予銘其墓予聞而哀之不三日而大年卒矣於乎
予豈忍銘吾友哉大年生於洪武壬午十二月初三日
及其卒也享年五十又五配陳氏前平樂太守用晟之
女有賢行四子(闕)女四孫男四大年有詩文四十卷多
可傳者斯足以不朽矣章奉柩歸臨川將以(闕)年(闕)月
(闕)日葬(闕)山之原予乃為述其行而系以銘銘曰
學足以為人師才足以適事宜出既逢時亦將有為何
天不憗遺而未究厥施嗚呼噫&KR1077;其誰不悲
王希時墓誌銘
希時王氏名秈予兄稼軒先生第四子也稼軒高識有
美才負直氣鄉邑之所敬讓而為子者多克肖永樂壬
寅生秈予時丁内艱家居為之喜是年起復不見者三
十七年及聞秈漸長喜讀書好吟詠作唐人五七言詩
皆有理趣而稼軒老矣諸子年長者相繼謝世家事獨
秈任之理田園接親友小大諸務一以謙厚為本未嘗
矜已傲物衆亦樂為之盡無不如志人謂稼軒有子矣
天順元年予以老病致仕歸秈喜謂幾四十年乃一見
予察其為人亦滋喜謂足以慰吾意不意秈有疾愈二
年疾作盖舊患所致遂止酒息勞延名醫求善藥禳禱
百方無少效而疾日加如此者半載餘然猶自強不懈
聞有欲為禱者則歎曰死生命也奚必是即遣子謝郤
時方建祠堂廳事未畢工起而周視之歸曰吾不能待矣
命具浴浣擳易衣坐呼子儲取紙筆作詩四首述其意
以告宗族冀相與維持且訓子勤學務本善事親取友
又勉進湯液就卧明旦醫問疾強應曰如舊頃之親故
問所食倦於對舉三指示盖三進湯液不能啜也須臾
顧左右曰世言人之將死有鬼臨之此說誕妄不足信
吾家慎勿為所惑今與公等永訣矣言訖而逝其明理
不亂如此天順三年十月初二日也非所謂樂天知命
者歟享年纔三十八娶灌坑羅氏子一人儲也女二其
葬以(闕)年(闕)月(闕)日其墓在(闕)山之原予哀其不永年
而賫志以没為銘其墓以抒予哀銘曰
生既逢時才足有為而數則竒予奚能不悲噫
義民楊彦實墓誌銘
楊氏舊居泰和城西為大家世以詩書顯聞不特貲富
為然也元季兵亂穹堂廣宇皆化為邱墟公曾大父遠
峯大父思魯相繼没國朝受命海宇寧一公之父子友
乃即雲亭高隴之别業居焉其地有溪山之勝田園池
沼遠近相望皆按舊籍而理之家復裕公又能承父志
極其孝養而與從兄弟彦素彦威相友愛延名師以詩
書教諸子表然不失前時之望鄉人有食不給者皆周
給之於親戚故舊禮意尤厚其有孤遺無依者公長育
婚嫁之無吝色利非其所當得者不妄取一毫人或忿
争不能平質於公公據理譬解之無不悅服見人以豪
横加諸人不可以理諭即歛戢退避或用勢力怵公使
從已公益拒不顧人雖深以為忤而公自若也鄉邑皆
稱為長者其襟度恬曠不以物自累賓客過門輒相與
欵洽連日居閒無事杖屨逍遥依茂林藉芳草追雲月
之去来逐魚鳥之翔泳超然甚樂也因名所居堂曰樂
志正統五年朝廷脩養民之政遣使督郡縣廣儲蓄公
出榖二千石以佐有司備賑濟事聞上降勅旌之為義
民勞以羊酒復其家公来謝恩闕下以暑行得疾舟過
濟寧卒焉正統八年六月初四日也享年七十三公之
子揆先以事在臨清知公来亟往迎之聞訃匍匐至濟
寧慟幾絶將奉柩歸葬哭曰吾父篤於義而上寵褒之
如此不得頓首謝以畢其志且其平生德行皆可書葬
而不得銘以託不朽是猶不葬也遣人来京師告刑部
員外郎梁楘叔車曰子實知吾父丐為行狀請之吏部
王公宜無不可予二人與公有世好聞公之来冀得一
相見乃今卒矣有不能已於哀者况重以揆之孝其可
辭公之母龍氏有令德克相成其家初娶黃氏生子一
曰振先卒繼室以胡氏三子接揆撰女二孫男十人曾
孫男十人銘曰
惟義及仁克有諸身下以及乎人上以獲乎君而不百
年遂返其真銘以昭之百世不泯
故樂清令劉君時省墓誌銘
劉氏之先池州人宋潁上令凝之之裔凝之孫大郎嘗
通判虔州愛信豐山水之勝遂居焉君八世祖也大郎生
卓卓生將仕郎源道源道生國賓國賓生義方義方生
夀文夀文生平川平川生子寧君之父也世以宦學顯
聞載諸譜牒母葉氏亦宦族君自幼聰敏喜學性高伉
不肯随人後永樂壬辰舉鄉校弟子員累以書經進於
有司未得志宣德甲寅充貢入太學太學諸生多讓其
能擢湖廣黃陂令幾五載見學舍弊甚而舊址窄隘為
士者恥之乃出俸資以為倡好事者競出財力以助買
鄰生萬志基業恢拓其規模而增廣其制度作孔子廟
明倫堂兩齋兩廡戟門櫺星門凡廟學之所宜有者無
不悉備於是来游来歌者皆以遠大自期而君之志益
厲時邑有典史蔣某者無意於恤民君核奏去之君亦
以内艱改樂清尤篤意仁愛事故御史范霖貧未葬捐
俸葬之民有陳起等犯法夜餽金求免君卻之鄉里童
幼歌詠焉景泰甲戌以外艱歸居喪盡禮君子以為難
凡其行事之善者所蒞諸邑皆錄之欲俾傳諸後天順
戊寅服闋之京師以老乞休致許焉惟以家譜未備祠
堂未修汲汲營之且將營夀藏以俟老志未畢而終庚
辰六月二十七日也距所生洪武已夘十一月十五日
享年六十二聞之者莫不哀君正直寬平外和而内剛
忠厚篤義人人皆樂親之娶黃氏生三子三女又娶張
氏生男一女一孫男五人聞政等將以(闕)年(闕)月(闕)日
奉柩歸葬於供福之原咸謂先考功業卓卓在人耳目
葬宜有銘否則無以掩諸幽奉前監察御史吳遵所述
行狀請銘予老且病不能文而孝子顯親之意不可卻
乃為序而銘之銘曰
其出也逢時其志也有為蔚然善政之施炳然令譽之
馳盖君子以為有惠於已衆人亦以為不失其宜嗟百
歲兮杳難期奄六十二遽全歸供福之原山更竒宜爾
玄宅安于兹後欲考績徵吾詩
侍講余公墓誌銘
公諱夔字一夔其由歙從韶宋廣南經略安撫使靖有
文武才始大顯子仲荀為融守孫忠館于陳通判貳室
陳泰和人因遂家泰和世以宦學顯曾大父希武教授
贑州大父存道不仕父斯延亦以經術為人師用公貴
贈翰林侍講公自幼喜學篤於孝弟忠信讀書以窮理
為務隆寒盛暑手不釋卷於修身齊家治國平天下之
道必探極深微非聖賢所傳未嘗出於口存於心永樂
甲申以書經取進士第太宗皇帝稽古右文詔選進士
優等者得二十八人以為翰林庶吉士俾盡讀中秘書
學古為文辭公與焉公天性開敏力於進修體上心之
嚴充家學之懿聖經賢傳諸史百家莫不研究其為文
章必本於性命之奥而發其詞氣之偉同列皆推讓焉
及修永樂大典天下名儒集館閣以公為副總裁乙未
書成陞翰林檢討又命纂修五經四書性理大全一時
執筆者亦以公為能盖其燭理明存心公故議論正而
取舍定是以功績著於朝廷名譽揚於海宇甲辰陞翰
林侍講兼經筵講官修國史其所講說必以堯舜之道
非是不以陳有欲言抗詞高論無所顧計人頗為公危
之而公自若也上亦知公久賜之勅命而封贈其親於
是公有焚黃之請還朝仍理舊職愈竭誠不懈冀有所
補益心雖切而病及之常曰皇上恩德厚矣愚臣不能
報萬一今年已五十六病勢日增而竊禄未已不去則
罪將益大而無以自容即具疏乞致事人之知公者多
勸止之謂公素貧嚢無厚貲將何以為歸奚去之果公
曰吾平生不苟取惟儉以自足朝廷禄賜有餘先人之
遺産尚在而受恩不能報其去宜也奚不可疏奏上憐
其情許之既歸值歲歉即發所藏糴榖以賑鄉里之貧
不責償開塾以教宗族子弟與鄉人之子弟賓興之歲
廣東諸藩省請公典文衡有至公之譽而無遺才之歎
正統甲子十一月初九日以疾終距其生洪武壬子十
一月三十日享年七十三配安人吳氏先公一年卒繼
室曾氏有婦道子男二達駿女(闕)皆嫁為士人妻予與
公同遊鄉校同取科第入翰林載筆随公後其受益多
矣方資公以忝竊而公乃遽去今幸退歸追思昔遊恍
若夢寐未嘗不慨然興歎公之子以(闕)年(闕)月(闕)日葬
公於某山之原而以公侄婺源教論廣所述行狀来屬
銘嗚呼予文何足以揚公之美哉然不可辭也銘曰
學博才良德優行懿蔚然其文浩然其氣急流之中勇
退為賢惠于戚疏亦罔或愆佳城盤盤公安于此山川
儲秀利爾孫子我昔從公永遠是期勒銘墓中百世之
詒
贈主事章君墓誌銘
君諱徹姓章氏字知通先居建之浦城五季時有諱仔
鈞者仕閩王審知至撿校太傅高州刺史配練氏封越
國夫人生子十五人其十曰仁肈累官至檢校工部侍
郎後周廣順間又徙桐廬之窊石仁肇生仲彛仲彛八
子其一遷明州宋初為奉國軍節度陞慶元府即今之
寧波寧波之章惟仲彛之孫百十九甫居鄞邑者為最
蕃一傳曰千十二承事生從五將仕傳元五將仕文二
將仕至道一將仕則君之高祖也曾祖仁祖義考禮皆
韜晦弗耀禮一四子智逹智傑智和其四智通則君也
自幼天資絶人書過目即成誦既長力學有大志自謂
一第可俯拾永樂中取富民實北京章氏以業鉅當往
君兄智和自請行君曰吾豈可苟安獨以累兄乎舍其
學業與偕往凡京邑諸務身任之而其兄安焉遇内艱
從兄歸治喪既畢則請兄留終喪而獨来京邑雖賦繁
役重而從容辦治益若簡而有餘人皆讓其能踰年乃
以疾卒鄉里哀惜之君孝於親事生送死無違禮緇黃
之說不以動其心其於兄弟友愛尤篤搆和樂軒以示
志惇宗族之義重姻戚之好輕財樂施賙窮恤匱好善
惡惡處之各盡其宜慕唐張公藝宋范文正及浦江鄭
氏之義采其規矩設施書於祠堂之東壁有事祠下則
兄弟議行之協德一心必期於久與朋友交披豁心腹
雖在遐遠片紙有言無不信又倜儻有才略慕前人竒
節偉行而欲與之偕初君不幸時子繪方九歲已凝重
有立志家有古畫月桂一幅有元諸名公題其上君寶
之君之配俞氏以付繪曰汝父之志以科第望汝等此
古人植槐之意也當勉學以承父志及繪登進士第因
畫以名軒曰傳桂人皆賢其能承父志而亦譽君之善
教其篤恩誼厚倫理一出君之意今五世百口同爨無
間者知君者惜其志未就而卒君生洪武癸酉(闕)月(闕)
日而以永樂甲辰(闕)月(闕)日終于京師君初以子主事
貴得以其官贈君配俞封太安人有賢行幽閑貞静以
儀其家子一繪也孫男五鐸銑鎧鉞鍈女三俱在室予
昔主禮部會試繪来取進士得其文進之而名日顯由
兵刑工主事陞刑部郎中超遷山西按察副使調江西
所至有盛名君之葬在邑西潘墺之原而墓未有銘至
是以刑科給事中宋君儒所為狀来請予謂銘以昭德
垂遠况宋君之言信奚可辭乃按狀序而銘之銘曰
天之生才欲有為丰姿明爽傑然竒云胡不使究厥施
有子讀書當盛時功名事業罔不宜聖恩褒錫雨露滋
高墳峩峩前有碑子孫孫子百世思後欲考德徵吾詩
謝汝涵墓誌銘
謝氏於龍泉為大家宋工部尚書諤居新喻之竹坡其
孫桂芳始徙居龍泉之網埠桂芳孫清岩又徙居北溪
之陽清岩生均貴均貴生國從國從生觀祥觀祥生子
宜皆有隠德而以詩書行誼世其家子宜娶蕭氏生子
七人而公為之長公諱海字汝涵自幼讀書習事卓然
有立志應門幹蠱小大諸務皆身任焉不以煩其親養
生送死各盡其道其視兄弟尤極雍睦未嘗有間言仲
弟汝善遊太學所以資給者無不至凡有所為必從容
中節不輕舉妄動其經營措置有他人不能及者謂北
溪居址隘就其上流一里所築室以居其中有隙地則
又相度其宜多為小屋凡民無所庇者使居之不取僦
直貧無食者與之粟不責償於是人争趨之而歸德焉
心之嗜義如飢渴之於飲食惟恐或後吉安郡庠櫺星
門壊捐白金百兩重新之龍泉縣學大成殿及兩廡頽
敝率諸兄弟改作之朝廷行勸恤之典公與兄汝泉弟
汝卓汝謨各出榖二千石助縣官賑貸詔旌其義皆錫
之冠帶兄弟四人表然在人上鄉邑之中莫不敬且讓
焉而公益循禮蹈義言行恂恂未嘗忤於物人以此益
高之若浮屠老子之宫公有暇數遊焉有求亦無不應
而於周窮恤匱意尤篤天順戊寅春得脾胃疾醫弗效
公自視加劇一日召族人飲時弟汝善待選吏部獨不
與公慨然念之曰吾弟食祖考遺澤將顯矣而吾不及
見也吾其以五月十五日往乎衆皆愕然既而汝善以
四月十七日授保寧經歴公果以五月十五日去世兄
弟至親疾雖甚而關於念慮如此公生洪武辛未二月
十日享年六十八娶李氏潘氏皆有婦道先卒繼室以
曾氏子男五棨業棋樌枋女五孫男四琛環瓌瑀棨等
卜以是年十一月三十日奉葬於其里松山寺北七塘
嶺之原而以縣學教諭方玭所為行狀来求銘予嘉公
篤於義雖兄弟同德而皆自公啓焉昔周有八士論語
書之記善人之多也謝氏一家兄弟以義顯者凡四而
皆受恩命謂非善人之多不可也於公之葬奚可以不
銘銘曰
於惟謝公以義著聲有蕡其實有華其名聖恩煒煌錫
此寵榮刻銘玄堂百世之徵
頼處士墓誌銘
處士頼氏諱晰字仲輝别號含章其先居贑之寧都唐
季有諱某者為某官掌其都兵任守偹子某官料糧院
徙居吉之萬安藍田里為大家歴世至某某及秉衡甫
則處士之曾大父大父父也而秉衡甫家益大嘗學於
縣庠有司以其貲産甲一鄉用長其區糧賦生處士勵
志於學究經史習文藝日有造就及膺是舉則歎曰幹
蠱子職也可以此勞吾親乎乃躬任其事催科出入朝
夕不懈而事每先集他與同役者多逋慢處士以區正
捴督焉洗手奉公不苟毫髮官稱其賢民不知擾久之
以勞瘁告代得免處士善優游以事親作别業芙蓉山
下田西之上據山水之勝日備物敬養焉未幾秉衡甫
有疾以仲子某早世遺二孤及繼室子某庶子某皆未
成立呼處士欲有言處士則先意承志拜曰大人宜善
調攝勿懷後憂不肖兄弟析産當以義豈以嫡庶長幼
存没有間哉秉衡甫喜曰爾能此吾復何言及卒居喪
盡禮痛其母早終不逮養語及輒悲哀事繼母尤謹撫
弟姪篤於義至析産業必均一不異前所云故人子嘗
議婚後以孤貧為所棄處士力為經紀卒歸之至於事
先善後尤惓惓族中初建祠堂以奉祭祀既作而復廢
處士相其有力者圖興復獨捐貲作前廡高祖旅殯泰
和灌溪展省久曠處士即率羣從兄弟往拜墓下修祀
事歲以為常初徙田西名正堂曰終慕東作家廟西闢
塾館又建啓進莊議積穀子孫有志於學者資給之其
識度卓偉規模弘遠矣且自奉儉約供祭祀待賓客則
豐潔旨美而周窮恤匱尤不惜費人有鬻産者既與善
價尤憐其意稍增益之人皆歸其厚於是以田産求售
者多集其門嘗戒子孫以勤儉勿奢傲又曰淫祀無福
死生有命非鬼神所能移病革諸子問所欲言曰吾已
著家訓立身之要盡在其中明日吾當永訣矣至期盥
櫛更衣坐正寢與所親厚談笑賦詩訣别時天順戊寅
(闕)月(闕)日也距其生永樂丁亥(闕)月(闕)日享年五十二
娶世源陳氏有賢行子男四女二孫男(闕)卜以是年(闕)
月(闕)日奉葬(闕)山之原而以邑人郭行可所述行狀来
求銘予居泰和於萬安為鄰邑聞處士之德善舊矣且
行可之言足以信於後而其葬宜有銘奚可辭乃為銘
曰
德修於身施以及人既周戚姻亦惠困貧慶澤之長子
孫繼美刻此銘詩垂耀無已
故孺人黃氏墓誌銘
孺人黃氏諱興字孟仁莆之衙東人曾大父某大父某
父德甫母曾氏孺人之生於兄弟為最長而尤聰慧精
於女事不待教而能父母鍾愛異諸女為擇壻得盧某
以歸焉時年方十九而舅姑在堂孺人事之克盡孝敬
朝夕左右奉侍惟謹衣服飲食必親舅姑沒相夫治喪
無違禮永樂壬辰某取進士奉命入蜀須宫殿大材竣
事而歸拜海寧知縣未幾坐誣謫戍邊孺人任家政某
不以家為累而得盡心所事卒辯其誣起謫籍為韶州
訓導孺人之助居多某家世業儒及以科第入官守廉
節不苟取家事百需孺人紡績織絍以自足其心安焉
初孺人盛年有子而不育常以繼嗣為憂乃脫簮珥勸
夫納側室為後圖得林氏待之有恩而三子生孺人愛
逾已出撫育之三子長亦感孺人之德逾所生人謂黃
孺人厚於仁林氏謹於禮林氏卒孺人遣諸子祔葬於
其父墓次然孺人食其子禄無恙天盖以是報之也天
順元年十二月十六日以天年終距其生洪武甲寅三
月初八日享年八十四三子侗即林氏出泰和教諭傳
懷安訓導偕亦讀書為士女五其四皆孺人所生一林
出也孫男七孫女七孺人既不幸侗聞訃哀慟幾絶即
解官歸服喪將以(闕)年(闕)月(闕)日奉柩合葬於先考之
墓乃自述其行實詣予曰侗兄弟荷孺人大德以克有
今日而不知所以報其罪大矣今葬宜有銘若又不能
昭著其德於久遠使泯泯無聞則不孝之罪益大矣敢
請於先生予嘉其意乃按状序而銘之銘曰
於惟孺人毓秀令門孝敬勤儉益篤於仁子孫之興乃
德之大宜室宜家罔間内外八十四年受禄于天期於
百齡胡不其延高墳峩峩瘞此雙玉銘以昭之綏爾後
福
康惟進墓誌銘
康氏之先自廬陵祈州徙泰和再遷為秀溪望族其曰
一清曰静觀曰用明者則處士之曾大父大父父也世
有德義且以貲富雄鄉里處士早失母而能知自立應
門幹蠱不憚勞勤遠邇稱之永樂庚子父以事卒於洪
都諸子惟處士在侍能以禮治喪晝夜號哭奉柩歸葬
焉處士兄弟五人未幾諸兄相繼逝處士辛苦持門戶
思光大其家而存心益忠厚言行一不違乎理人或有
非理相及者未嘗與校也若質是非辯利害處士一折
以正無不服其處宗族和待子弟有恩子弟亦敬謹畏
服至於公家之事尤盡心正統以来兩為其鄉萬石長
凡十五年洗手奉公事無不集然以其區民寡糧多為
難理力言於有司有司請於朝許併其一事乃克有濟
舊有隠漏稅糧及布縷之征不計戶而槩取於里甲貧
者病焉處士為經理辯明革其弊鄉閭之間生齒多而
作業繁廉讓之俗微争競之風興處士則集諸老者議
為鄉約以銷弭之人用競勸尤留意於興利除害鄉社有
廟祠神以祈年廟圯而神弗祐處士復之而人受其惠
廟外石橋久圮人病涉處士架巨木為橋以濟之癸酉
大飢處士出榖一千二百石以賑濟朝廷賜勅旌之為
義民修族譜以厚倫誼明道德以教子孫天順四年正
月二十二日以疾卒距其生洪武癸酉十二月十六日
享年六十八臨終教子孫以勤儉和順葬祭宜以禮不
可事老佛以愧我語畢而終娶周氏有賢行先處士二
年卒葬其里水寨之原子男七至是諸子以(闕)年(闕)月
(闕)日奉處士之柩與周孺人合葬以翰林編修尹直所
為狀請銘予嘉其能孝乃為銘之銘曰
康氏之先啓自廬陵源遠流長子孫乃興有開于先有
繼于後孝弟順祥德音是茂處士承之其福則那七十
之年又何少多水寨之原秀鍾于此刻我銘詩焜耀無
已
羅先生妻張孺人合葬墓誌銘
常州府學訓導羅昇以福建按察司照磨陳直所述其
先考晚翠先生妣孺人張氏行實詣予言曰羅氏居泰
和在宋以刲股愈親疾被旌得荏平主簿伯受者先生
五世祖也曾祖見可祖榖禎父子理德安府同知有循
良之行坐累謫戍西安而卒先生兄賓廉往繼久之先生
亦因事徙北京為良民先生乃德安繼室陳夫人所生
實與太師楊文貞公為同母兄弟至是皆去其鄉文貞
念母之墳墓缺祀也請於仁宗皇帝詔皆免之俾守墓
時賓廉亦卒歸其孥先生事寡嫂盡禮而子育其諸孤
使皆有成鄉里皆稱其篤義安貧守道擇然後言未嘗
有過舉辛勤自營置産業作居室必先建祠堂奉祖考
一依朱子家禮居鄉黨以謙和為本其於楊氏親屬尤
勤厚謹禮義視他人有所恃賴以傲物取咎先生恥之
無事不一至公門惟鄉飲則至焉士大夫嘉其晚節之
堅以松竹擬之稱為晚翠先生諱京字賓畿生洪武壬
子七月十日卒於景泰庚午正月二日享年八十配孺
人張氏同邑張復亨之子孝敬端重而勤儉以興其家
凡助祭祀給賓客接姻戚待妯娌撫幼孤皆盡其道門
内之治秩如也至於臧獲下人不間幼賤皆有恩生於
洪武癸丑十一月一日卒於天順已夘三月十八日享
年八十七長子曼早卒次即昇又次昂杲亦先卒女一
嫁古田知縣尹古孫男八女三曾孫男一女二予與晚
翠交好數十年觀其事文貞與文貞之愛之内外無少
間凡他之為天屬之親者不若是其厚也仁義之德何
其至哉晚翠之卒十年既葬矣而墓銘尚未刻今昇奉
母孺人之柩將啓其封合葬焉念二親同德皆當有文
以傳世俾永不朽而以請於予予不得辭其葬以(闕)年
(闕)月(闕)日其墓在龍洲之原銘曰
繄羅先生任性自然不詭不随志確行堅其行謂何依
仁蹈義坦坦施施奚怍奚愧亦有令人相于閨門孝順
儉勤鄉邦所尊八十七終既多受祉孝子令孫迓續無
已龍洲之原雙玉瘞焉刻我銘詩百世之傳
任敬祥墓誌銘
先生任氏諱祥字敬祥泰和城北人其先世以儒醫顯
有名在仕籍元季仍設科取士先生曾大父廸吉以書
經試於有司不偶由是大父光德父保宜俱不仕保宜
娶江氏生三子其季則先生也九歲失怙而能居喪以
禮哀痛如成人稍長從鄉先生蕭用道學日有造詣朋
軰皆資頼焉先生端重寡言笑養慈母極孝敬婉容愉
色能得其懽心事二兄尤恭順有禮一家之事惟兄命
未嘗有違言奉祭祀待親族一以誠敬雍睦為主而尤
攻黃帝岐伯之書深究其密微人有病求醫者先生必
赴不間早夜寒暑風雨按其脉理而窮其旨歸未嘗有
所苟嘗曰人以其死生禍福寄於我我豈可苟哉故凡
病者必求先生而先生亦無負於人者皆曰先生仁人
也其隂德之及人盖多而未嘗責報人惟期天報之曰
將必在賢子孫乎未幾先生次子衡領鄉薦明年中乙
榜得潞州學正迎先生就養人皆為先生榮之而先生
之教子尤盡道於是潞人益頌其善教及陞應天府學
教授又用薦舉知海陽復以其所以教人者飭吏事海
陽縣人皆安於其政是皆先生教訓所致也先生生洪
武庚申(闕)月(闕)日以天順已夘(闕)月(闕)日卒于家年八
十娶陳氏有賢行子男二長修字能修次即衡字能鑑
女一孫男八曾孫男一任氏在泰和為故家其前軰多
君子與予交遊者尚四五人今惟有先生在其懿德令
望可敬而仰也而先生又即世則鄉閭之有緩急者復
何所望哉此予之所深悼也先生諸子孫將以是年(闕)
月(闕)日奉葬於北郭楮原山之原而以翰林檢討梁仲
載所述行状来求銘予安可辭銘曰
任先生行甚純學軒岐德在人天有顯道報孔神夀終
八十返厥真子孫繼美福愈臻我銘示後久彌新
侯官縣令梁君墓誌銘
梁氏泰和故家以文章宦業名世久矣至君之大父畦
樂先生尊府泊菴先生而益著永樂初君侍泊菴先生
官翰林學士解胡二公深竒之曰此梁氏千里駒也皆
勉之使學君從瑞州府學教授鮑禮夫受春秋夙夜不
怠學以有成遂與弟叔車同領鄉薦而君以會試後期
留京師時仁宗在東宫監國聞之喜命有司宴勞而勉
焉未幾君以憂去服除被薦授邵武經歴邵武閩浙之
衝頗號繁劇君才敏贍應之常若簡而有餘是歲天下
諸司朝京師有旨舉賢才閩藩憲舉君得侯官令而泊
菴嘗三為令所至有聲君又得之喜曰為令養民吾有
譜民不受惠者吏害之也命諸吏惟坐曹治文書毋坌
進事有緩急惟吾言是用君事上以禮撫民有恩先之
以仁而濟之以嚴上下皆安其所為事不勞而治邑之
西南舊有隄扞江歲頽圮屢築屢廢春夏雨集則洪水
漫流没民田數萬頃民失其養而官有負租君曰民患
有大於此乎乃因農暇發民丁起浮淤盡下而止得龍
舟一艘君曰此禍本也今去之亦盡下乃止實以土石
甃築堅完自今水不為害而民食有頼矣福州府學有
漢晉唐書板字久漫滅不可讀君謂漢唐以来事多失
傳不足以為法戒者以此此好古敏求之君子所患也
乃倡率諸文士俾相與補完之於今得以考察當時人
物與其行之是非善惡者君之惠也又念父泊菴之文
妙天下學者思以為法而病其難得每念之輒悲傷乃
捐俸鋟梓以傳又足以見其顯親之孝君子謂君之為
政能知本末緩急而有倫如此沙縣民鄧茂七反官軍
討之藩憲大臣及總兵將師皆在知賊地險難用兵且
善設伏以待来者而君才可有為分兵使先往君徑入
賊地呼與語曰汝本良民何意為此然豈無脇從者今
大軍来果能自新即轉禍為福衆拜稽首曰我等實良
民不幸陷身至此萬一得生皆公之賜也君喜其能自
新召里中老長俾收領為良民其負固不服者遇官軍
多死焉君又得賊舡斬賊首四十餘級而歸其所掠民
物於是人思君之惠稍稍有来歸者雪峰山寺地大容
衆賊初起時民之避賊者多往依焉久之食盡不得已
亦強取於人僧走告變君為白總師曰此非欲從賊盖
飢火所廹耳請備榜往撫之民見君来喜且拜曰吾父
来吾生矣皆帖然順服總師又命君率兵守洪塘君制
禦有法及往来饋運皆有功賊平當得陞君以老疾懇
辭遂致仕歸鄉里與親戚故舊娛意山水間觴詠以為
樂興之所至大篇短章頃刻立就曠懷雅度縉紳高之
平生著述學者多傳誦焉君兄弟四人君居長諱果字
叔蒙别號蘭坡次叔車今為浙江左布政使文行尤高
次叔濟太平知縣次叔榮先卒妻羅氏有婦道子五人
其長曰翰其三曰翹在餘皆有志功業未大用而卒孫
男十二人曾孫男十人君生於洪武丙寅二月初五日
以天順四年三月初五日卒享年七十五是年(缺)月(缺)
日葬縣南龍洲之原予與梁氏世有連而交君最善則
於銘墓安可辭銘曰
才之長氣之昌文章遒美道逾光施之武事肅有方安
民和衆志則臧歸来林下樂未央云何一去超混茫我
為銘詩刻此堂昭德垂遠逾千霜川水浩浩山蒼蒼子
孫之思永弗忘
郭祖儀偕配蕭孺人墓碣銘
泰和南舍里郭氏姓先世自五雲符竹分東溪其後有
曰仲誠以其地隘也徙南舍為邑之望族君仲誠之六
世孫諱彦輝祖儀其字也曾大父儀可大父以道父斯
和皆以學行重鄉里母袁氏有賢行生子五人君其長
也質厚氣和寬宏坦亮循聖賢之道不立異以取名與
人交一以至誠為本事父母盡孝父性嚴急君或有過
舉輒加捶撻則愉色受之俟父改容然後退尤篤愛諸
弟凡事皆身任之而不使有及焉惟督令務學故二弟
學成皆能為人師君嘗出財創私居及兄弟析異則併
以歸衆不校也産業既析歸諸弟而役則仍總於君弟
卒其子皆頼君以免諸費久而猶然未嘗一責讓臨事
簡曠不役役於物人或加以非禮不銜之其與宗族鄉
黨以惇睦禮讓為先縣大夫聞其賢舉為耆老有所質
問必公其是非不苟為異同凡在官者稱之無異詞孺
人姓蕭氏鳳岡鉅族也諱幼大父文學父同善皆有隠
德孺人在室為賢女奉舅姑為賢婦事夫為賢妻處妯
娌如同産遇宗族長幼及臧獲下人各盡其道共祭祀
待賓客舉適其宜篤意相夫教子凡所以禮師者甚至
其子之能受教者皆孺人内訓之力居多也景泰癸酉
二月十七日卒距其生洪武乙丑六月十三日享年六
十九君既喪孺人嘗語人曰吾生平所行惟直誠而已
當必令終天順二年十一月初六日舉動微有異而飲
啖如故初八日忽語其子孫曰吾弗起矣語畢而卒距
其生洪武丙寅七月廿七日享年七十三子男四武理
璉琢理先君二年卒武琢皆業儒武尤䆳於學問明葩
經之旨女二孫男七女三曾孫二君沒後生女一君與
孺人既合葬其里(闕)之原矣今武為吾塾賓以浙江杭
州府臨安縣儒學訓導鄭錫所為事狀請銘於予予重
君與孺人之行宜有銘不可辭銘曰
符竹故家有傑其稱南舍再遷久而有徵君之飭躬仁
義是蹈矧得孺人有相之道今其逝矣誰不惜賢雙璧
同藏有光煜焉我作銘詩以著其美貽爾後人垂示無
已
宋氏考妣合葬墓誌銘
嗚呼是為率性道人宋公子昇與其配徐氏孺人之墓
刑科給事中儒之考妣也宋氏之先邢之南和人唐季
有諱嗣宗者為四明奉化令因家奉化有元之時公之
祖大霆為慶元路學錄又徙于鄞父景温好學厲行母
汪氏公自幼喜讀書循循謹飭不肯戱慢佚游甫冠失
怙恃益奮志於學及坐累謫寧夏日以書自随未嘗廢
其持已接物一由於禮義寧夏故重鎮將家子弟以才
武自豪者多見化於公而願受學焉念二親早棄不克
終養歲時奉祭哀慕如初喪人之有善樂稱道不置賙
人之急甚於為已有鄭閏者寒欲死公解衣衣之歐稔
老無食則食之死則具棺葬焉薄於營利非義所當得
者雖一毫不取家人嘗得遺失物令訪其主還之篤意
教其子儒多市書以資學問未嘗惜費及儒領鄉薦則
甚喜謂曰宋氏舊以宦學顯聞吾不幸以謫廢汝當勤
勵以成吾志出入閭巷遇五經文字及古今人翰墨有
破碎零落者皆收藏之素衣小冠徒步往来如世所畫
道人居士者盖超然無所累於物衆或異之公曰吾率
吾性之自然而已豈有異哉衆因號為率性道人公亦
不辭歲戊午忽得疾自謂素無疾今若此殆將不起乎
戒儒他日仕當忠敬勤慎於吾之喪無以奢廢禮言訖
而終四月二十一日也享年六十有八五月十六日權
厝賀蘭山劉家渠北之原妻徐氏孺人錢唐徐彦名之
子端慎慈惠勤於女事孝敬二親姻族稱焉年廿二歸
於公雖在謫居恬静自處閨門之内肅如也凡公之奉
祭祀待賓客周窮恤匱訓育其子以底於成盖得内助
為多儒既成進士為給事中迎養来京師嘗推公之教
以申勵之故儒蔚然有賢名久之得疾儒醫禱百方終
不愈以正統十四年三月三日卒于官舍年七十八子
一人儒也女一孫男一儒奉櫬歸浙又走寧夏啓公之
柩而舁以歸至錢唐遇故人指示葬地復以杭為孺人
鄉郡遂卜景泰元年十一月二十一日合葬定香橋南
山之原而以兵部侍郎徐公所述行狀来求銘盖侍郎
與公同居寧夏最相好書其德行之孚於内外者皆可
以傳信後世故予為序而銘之銘曰
宋受姓始於殷傳百世有顯人公繼之謹儒業耀西陲
彌煒煜美内治興厥家子克賢聞邇遐啓幽宫瘞此珏
刻吾銘示悠邈
故平江伯夫人馬氏墓誌銘
夫人馬氏其先合淝東鄉人世有德善父清以才武為
鳳陽留守中衛百戶娶劉氏生夫人柔慧嚴正閑於女
事父母愛之擇所宜歸以陳氏為邑大家遂歸焉是為
平江伯贈平江侯諡恭襄之冡婦嗣封平江伯(闕)之夫
人今平江侯豫之母也夫人来歸時年二十三舅姑在
堂克盡孝敬奉事無違禮恭襄薨姑湯夫人老病不能
行夫人躬侍起居親調藥食不少間湯夫人喜稱之六
親其奉祭祀供賓客待内外屬及妾媵下人親䟽隆殺
無不適其宜人有飢寒者衣食之窘乏鬻幼女者贖以
還其願留者長育之使有歸如是者八九人教子豫以
忠孝務勉盡其道不愧於前人次子佑非夫人出然教
養一如已子天性節儉雖貴富而自奉者未嘗侈亦未
嘗有驕色惰容人以是益賢之初豫奉命討閩寇夫人
病已甚聞之起戒豫曰朝廷以大事付汝汝當清慎以
圖成功忠於國乃所以孝於親勿以我為慮也豫泣以
奉教去踰月而夫人薨正統戊辰十二月八日也其生
以洪武甲子八月十四日享年六十五上遣官致祭命
有司治喪事所以榮終者甚備豫既成功進封平江侯
感夫人之教而痛其不復見日夜號泣以景泰元年奉
葬于應天府江寧縣大山之原祔於先考之兆而請予
為銘予觀夫人之行孝於上慈於下克成其子之才以
光大其家誠可謂賢矣葬奚可以不銘銘曰
毓秀名家嫓于慶門孝敬仁慈德隆位尊既相其夫亦
成厥子榮始令終亦多受祉大山之原有崔者封刻銘
墓中垂耀無窮
太恭人徐氏墓誌銘
鄱陽徐氏盖偃王之裔偃王好仁故傳世遠且蕃其後
曰元佑曰偉曰仁顯三世皆不仕仁顯娶姚氏而生太
恭人孝敬勤儉動應規矩凡諸女事不煩姆教父母最
鍾愛為擇配年二十以歸戴氏為贈參議嗣安君之妻
奉舅姑如父母姑嘗有疾躬侍湯藥浹旬不解帶姑卒
居喪盡禮而哀戚加焉事姒氏如姑撫諸從子不異於
已子相參議君延明師教之愛洽惠施小大歸一為子
擇婦惟視其家法如何他亦無所問教諸婦如女亦以
身不以言諸婦化之門内之治肅如也事先奉祭必躬
必誠賓客之宴享内外親屬之饋遺必中禮節待下人
必以恩推其餘財以周貧乏不少吝由是莫不稱賢焉
以子弁貴再封至四品然自處如平時人不見其有矜
色嘗以所製布衣分給諸子孫曰汝軰非無好衣此吾
所自為者當愛惜之令後世師吾儉子孫遵教而謹藏
焉又嘗戒之曰爾等頼祖宗餘慶與汝父之教故克有
今日惟仕者皆忠勤廉慎處者皆孝弟忠信則足以盈
吾志矣服食不論也其嘉言懿行多類此景泰元年十
一月初八日卒距其生前丁未正月二十日享年八十
四子男七長曰弁廣東右布政使曰貞蚤卒以子瑺貴
贈南京吏部稽勲主事曰爵曰冔慈谿教諭曰甫曰冠
曰委林陽訓導女一孫男二十瑺吏部驗封郎中珉兵
部武庫主事琥領鄉薦女十七諸子孫以(闕)年(闕)月(闕)
日奉柩合葬於本縣夀安鄉下長源都禄山參議君之
墓而請予為銘惟太恭人克有令德是以受福于天而
子孫多賢且享高夀而卒其葬宜有銘予與弁冔素相
好而瑺又為予屬則奚可以辭乃為序而銘之銘曰
仁哉徐君傳世則遐維太恭人令德之華婦道母儀式
有諸已克宜其夫亦成其子四品之封命服煒煌貴富
顯華不易其常嫓美匹休既偕受祉同藏於斯銘示無
已
雲溪楊處士墓誌銘
處士楊君字子珮泰和上園故家雲溪所居别墅也因
以為號余嘗誌君二親之墓而詳其世矣此不著古之
君子學而未仕則謂之處士君嘗以所學進於有司而
未見於用鄉邑之人皆稱處士無異辭而其濟物之心
尤篤聖天子在位修養民之政詔天下富民有能出榖
五百石佐官賑濟者有司立石題名以旌其義復其家
君聞之曰孔子嘗謂君子義以為質則樂善好施固君
子事也即如數出穀以為倡大夫君子亦謂君之子繼
嘗仕矣今進者未已也何繇役之復而猶恭上命如此
非誠篤於義者哉楊氏之先以三登仕著名至君之尊府
從進翁恭儉勤厚以興其家遣君從陳士瞻先生學易
學日有成銅莊康公彦恢為女擇壻得君翁亦喜子之
儷美也悉以家事任焉凡公私鉅細吉凶緩急諸務皆
治之無不如其志翁益大喜曰吾子與婦如此吾豈以
家為慮哉翁卒君事其兄如父戒其妻事其嫂如姑時
母郭孺人夀考在堂頗憶雲溪别業之勝謂可以事耕
稼長子孫君乃奉以居極甘旨之養而孺人樂焉年八
十而終鄉人皆稱其盛福君遵遺訓充廣田宅與二兄
相近時節相過觴詠為樂人有貧者賙之有為非義者
則匡正之族人戍遠欲鬻其故址則資之去令無棄先
業所假俟歸日償不計利也鄉人有貧而納聘其後欲
背盟者君以為不義白之官而助其禮物俾以女歸焉
其仗義多類此君好學手不釋卷而尤工吟咏延明師
教諸子親族子弟願學者皆館榖之長子繼以易中選
得温縣教諭踰年卒君哭之慟人謂君意必少怠然猶
教不倦故繼之子憲又中鄉舉入太學其接武而俟進
者尚多皆君磨厲訓誨之效也晚年喜子孫有立撤所
居第更作之祠堂廳事規制整然而氣象軒豁稱其為
故家右族之居上園舊宅久而弊念祖宗之遺而不忘
修葺之美君子韙之君資貌瓌梧胷次灑落而明於理
道知故實語嘗傾一座縣大夫每行鄉飲必延致賓位
而多以疾辭天順二年得足疾醫稍間又得痰疾數月
勢愈劇語子孫曰吾疾殆矣吾平生好德無大咎可謂
生順死安尚書王公知我我死必公銘吾墓吾無憾矣爾
曹孝順勤儉思無忝前人言訖而逝是年十一月十八
日也距其生洪武辛未十一月初一日享年六十八妻
康氏讀書能詩有古幽間淑女之風君之大其家成其
德多内助之益也子男四人長即繼先二十四年卒次
纓緘純俱有士行女一孫男九人憲惠慤思念態憼愚
息曾孫男(闕)楊氏之先德美矣其接於見聞者非一世
也若君之行施於父子兄弟宗族鄉黨可謂無愧其先
而有裕于後今之葬也誠宜銘使百世之下可以觀法
焉乃不鄙而以屬予嗚呼予言何足以彰君之美哉然
不可辭也乃為序次其事而繫以銘銘曰
才足以有為而未遂厥施乃自斂其竒惟稼穡是宜歌
臣工詠鳬鷖以樂於盛時云胡一往歸無期山川盤廻
鍾秀在兹刻銘垂輝子孫之思
夫人陳氏墓誌銘
夫人陳氏泰和柳溪故家柳溪之陳貴於元其居竹山
者則以德義相高予先大父竹亭徵君實保翁之壻先
考瓊州公乃其甥而予則彌甥也保翁從子以正公生
良輔良輔君生夫人為長女於予為内外兄弟二家篤
母黨之義因重請婚公許焉迨二氏多難各喪其考妣
以正公治家嚴而有恩夫人母蕭尤賢能謹禮教故夫
人克閑女事予繼祖母李夫人既喪我先妣汲汲求自
助而夫人遂歸於我入門而諸親皆喜既涖事而内外
皆賀以為人莫能及也李夫人愛之如所生夫人事之
亦如實生已幼聞孝經女戒能知其大義循循然守規
矩未嘗妄言笑紉縫剪制紡績織絍不待勸而能至於
刺繡工巧之事雖或為之然非其志曰不若布帛之切
於用也予少甚貧頼夫人同勤苦忍貧如鐵石夜窗熒
熒一燈相對各勉其所業至夜分乃止及予竊第入翰
林太宗皇帝賜膏油費俾讀書攻文章為古人之學夫
人從予居其志彌厲相勸日益篤曰君尚憶敗幃瓦燈
相對耶聖恩如此其可忘之予之幸免於戾者夫人之
助也在京師數被火衣食淡薄或不如平時夫人委之
命無怨尤久之歸故鄉人亦不信其貧及有常見之者
然後知其實貧也人復有言其食指衆當析異者夫人
不與較曰吾可以衆口累人耶耕以謀食吾嘗聞之祖
考矣盡賣其服飾器用買田西郭中課僮婢及大男之
勝耕者晨夕不懈而食粗足或以為天相之至今諸子
皆力耕自足夫人啓發之效也及予連丁内外艱起復
不相見久矣夫人劬瘁理家政而心安焉迎来京師遇
國家大慶受封賜親見典禮文物之盛夫人安静整肅
如素習者莫不以為宜其家然是時家事亦滋出顧無
可任者遂歸綜理不懈祖宗忌日及墳墓皆暗記時節
命子孫致禮無遺者人或萋菲有言一不以介意宗戚
賓客往来宴餽必中節若諸幼稚有所當給者雖果栗
微物必均鄰里之間歲時以飲食欵洽皆從厚有所假
貸不責其必償故人人歸德焉及聞予病告歸上不許
則歎曰病而曠官將何以報國日籲天以祈安而予乞
身之章亦屢上聖天子憐而許之天順元年四月才至
家夫人得相見然後喜可知也鄉邑之人無不以為喜
安知喜極哀生二年二月初九日以疾終距其生洪武
丁巳九月初三日享年八十二夫人生六男子而存者
四䆅翰林檢討以夫人喪援例請命於京師歸至揚州
得疾卒是年六月初一日也秬稹穆皆為士秱則邱氏
出今為邑庠生夫人撫之德厚而施均人莫知其異母
也女三嫁梁相蕭禎袁榤相南海教諭禎早喪妻守節
不變榤亦勵志科舉業孫男八仁中癸酉鄉貢佐休褒
侒俅脩傚曾孫男五宜夀宜久宜大宜盛宜永其葬以
天順二年十一月初六日其墓在横乾之原予既哀夫
人之即世惜予之老而鰥且念葬不可不銘乃書其先
德之懿世姻之美辛勤樹立之難如此而系以銘俾刻
石墓中銘曰
猗予夫人令德在躬孝敬勤儉一其初終聖恩煌煌封
秩有偉紫誥金葩極品之貴胡不百年而遽已焉傷哉
若人何辜於天我作銘詩刻此貞石維以告哀百世無
斁
袁孺人墓誌銘
孺人姓袁氏諱菊廬陵姑塘里人也大父文德始徙泰
和之水南父子簡母劉氏孺人生而聰慧習女紅父母
愛之選於三岡劉氏得叔魚以為賢遂妻之叔魚盖陜
州判仲啓之孫處士仕堅之子劉氏故簮纓家而叔魚
最好學孺人既歸宜於其家移事父母者事舅姑而極
其孝推事兄弟者處妯娌而極其和奉祭祀待賓客小
大之事不違於禮家之長幼貴賤衣食厚薄必時而均
閭里疏戚周貧恤匱未嘗有所吝人皆稱其賢叔魚中
鄉舉得教寧遠縣學孺人偕之官盡内助之宜叔魚既
善教而孺人孝順勤儉之德亦有聞而化者及叔魚丁
内艱服闋改教長汀孺人居家綜理有常叔魚不以家
為累而盡施教之方孺人之相也未幾叔魚卒孺人哀
慟幾絶迎其柩歸葬祭皆以禮居喪守節志撡益堅教
諸子讀書以承其父志子世傑世殷學成皆為郡庠訓
導鄉人咸嘉孺人之能教也景泰壬申(闕)月(闕)日以疾
卒享年六十四子男三世興世傑世殷女一以明年(闕)
月(闕)日葬於本里深山之原而墓未有銘至是乃請於
予銘曰
處則為賢女既嫁則為賢婦有子則為賢母而終歸於
兹土深山之原封樹在焉刻我銘詩以永其傳
亡姊楊君妻王孺人墓誌
吾王氏居泰和為儒家曾祖則堂府君祖竹亭先生皆
有懿德高尚不仕先考肇慶府君功業焯著先妣歐陽
氏恭人齊德並美以洪武庚戌之歲生孺人是歲朝廷
初設科取士竹亭先生實校文廣東因名孺人曰文貢
端重純淑聰慧儉勤幼讀論語孝經悉知其大義紡績
織絍綰結縫製不待教督而能先恭人不幸即世孺人
日夜哀毁幾欲無生事祖母李夫人極其孝敬善撫二
弟視衣服飲食尤篤至既笄歸楊君子珩而舅姑皆在
堂孺人移其所以事祖妣者事舅姑事楊君以正而順
待君之姊有禮遇其弟妹惠而和治酒食以供祭祀饋
賓客必精楊氏故邑中大族遭亂失其資楊君父子再
造厥家孺人謹内事衣服皆有常制舅姑沒相楊君治
喪無違禮楊君有側室孺人處之甚厚無間然内外親
屬下至小夫賤人莫不稱其德既老方優游自適二弟
之家争迎致事之如事母既而長弟行敏卒孺人哭之
慟不三年而孺人亦卒於家正統三年六月初一日也
年六十九一子曰綸六女嫁袁範歐陽演蕭釡羅鄂鄭
宗祥其一嫁劉永吉者亦早卒孫男三人廣恕(闕)女三
人嗚呼孺人於直為伯姊當無母時得不失所者孺人
之德也後以貧故兄弟各謀其身不克盡事長之道至
是幸有立可以盡其道矣而直乃竊禄京師相去又十
七年不得侍左右常欲一歸省庶幾少伸其意而縻於
職務輒不果孰知孺人竟棄弟往矣嗚呼哀哉直兄弟
止三人前年哭仲兄自幸有伯姊庶幾不孤今天又奪
之以直煢煢之身將何所倚而立邪嗚呼痛哉楊君篤
夫婦之義而綸又克孝將以明年正月初五日奉葬於
千秋鄉桐柱山之原直恨不得躬親孺人之柩之安於
此土也謹序次其世出行實俾納于墓中百世之後有
徵焉嗚呼言雖有盡而直之哀其有盡耶謹誌
自撰墓誌
王直字行儉其先瑯琊人晉太傅導之後太傅從晉南
渡家金陵唐有崇文者為吉州刺史因家吉州孫贄侍
郎顯於宋又徙泰和故今為泰和王氏代有顯人國朝
以直忝竊之故曾祖以道祖子與皆由處士顯父伯貞
由肇慶知府皆累贈少傅兼太子太師吏部尚書妣皆
贈一品夫人直早喪母而父以事去家貧力薄獨頼繼
祖母李夫人撫育教訓以底成立永樂初試於有司取
進士時太宗皇帝篤意古學詔選與進士曾棨等二十
八人為翰林庶吉士俾讀中秘書師古為文辭未幾選
入内閣凡政務之密亦使執筆其間陞翰林修撰車駕
廵幸北京仁宗為皇太子監國留務之重選任尤嚴時
翰林則留黃淮楊士竒而直亦與其末勤慎不懈幸免
於過及再幸北京直亦從行遂與脩太祖高皇帝實錄
書未成以憂去服闋仍入翰林陞侍讀太宗皇帝賓天
仁宗皇帝即位陞侍讀學士宣宗皇帝為皇太子選宫
僚陞右春坊右庶子兼翰林侍讀學士經筵講義及文
武羣臣誥勅皆兼任之又兼記注凡聖政聖訓之當書
者皆錄之以備纂述仁宗皇帝上賓宣宗皇帝即位一
時從官皆陞進直仍領舊職脩兩朝實錄成賜白金綵
幣襲衣等物陞詹事府少詹事兼侍讀學士宣宗皇帝
上昇今皇帝登大寶位詔脩先朝實錄直叨與總裁書
成賜白金綵弊襲衣鞍馬等物陞禮部左侍郎仍兼學
士久之陞吏部尚書又陞太子太保兼領吏部又陞少
傅兼太子太師仍兼吏部尚書盖由進士為脩撰在翰
林春坊詹事府者三十七年實任禮部侍郎者三年陞
吏部尚書少傅兼東宫師保者十五年前後歴官凡十
任竊禄五十四年散官自承務郎累陞至光禄大夫從
一品以直之駑下學不足以窮理文不足以述事明不
足以知人量不足以容衆才不足以成務言不足以决
疑辯惑徒守朴忠懷謹畏叨侍近車駕謁陵寢飭邊務
兩奉勅書命居守屢充殿廷讀卷官考禮部會試士簡
賢授職收擇衆才小大之務罔不盡心然老病日加終
無寸益其得罪多矣累疏乞身未蒙矜許皇上復正大
位其仁如天特憫而宥之使得以病退歸賜勅書一通
白金三十兩織金綺衣一襲新鈔三千緡兵部給驛舟
廪食以行天順元年二月初四日也夫人陳氏先以夀
終年八十二事聞命禮部賜祭工部治墳以葬恩至渥
也直今亦八十三身老而氣益衰思斂手足以歸于考
妣而效結草之報於朝廷平生事為可見者當世君子
自有公論其蕪詞蔓說不足以示人者則藏于家惟我
子孫宜勤學問以忠孝友弟誠敬寬厚為本庶幾德立
名揚無愧先哲予不足法也予生既無益於世死亦無
可稱道朝廷諡法事出至公不可妄求以干憲典因倣
白樂天自述壙誌俾寘之墓中錄之家乘後世子孫由
是而知有我足矣夫人柳溪令族予先祖妣親也孝順
勤儉以興其家生六男子存者四人長䆅為翰林檢討
以母憂告歸服喪至揚州病卒次秬次稹次穆女二長
適梁相次適蕭禎皆其所出次秱女一適袁榤邱出也
孫男十仁佐休褒侒俅脩傚傲偕曾孫男七宜夀宜久
宜大宜永宜盛宜高宜堅子孫之慶後来書之者盖未
艾此不著
劉先生墓誌銘
先生劉氏其先居泰和之珠林在宋有諱從周者始徙
居縣西圳南五世至唐卿又徙萬安石洲遂為萬安人
先生大父明德以貲雄一鄉元季納粟得四川廉訪司
知事父敬先不仕以行誼稱母歐陽氏先生其仲子也
自少嗜學選為邑庠生通詩易二經尤篤意於子史其
議論文章朋軰皆推讓之洪武已夘江西鄉試以易經
魁多士明年會試得湘鄉教諭九載績最陞淮安府學
教授淮安南北之衝達官貴人往来無虛日諸生多以
送迎廢業先生以簡重為務不矻矻趨走人以此高之
諸生亦得肆力於學由是賢才益盛滿九年吏部課在
優等當得陞主選者知先生賢延至家俾為子師先生
歎曰此孫寶所以去也願不陞竟受興化教諭而去丁
内艱服除調文安教諭文安之俗不樂學先生循循化
導學者有成至與先生子善慶相繼舉於鄉俗為丕變
至今人稱為詩書之邑在文安九年以老疾得致仕去
凡典教三十年其言行一致孝弟忠信禮義廉恥發於
身施於家而以教當時之人無少長愚良皆諄諄然未
嘗違乎是非其道不妄取予是非榮辱一不以累心可
謂廉厚篤實之君子也先生致仕歸善慶取進士為行
人陞刑部員外郎得致其禄養者又十七年以景泰壬
申(闕)月(闕)日卒於家距其生洪武庚戌(闕)月(闕)日享年
八十三娶同邑龍邱曾氏有賢行子男二長餘慶次即
善慶女三郭道長郭良遇羅有初其婿也孫男四曾孫
男三先生之葬以景泰(闕)年(闕)月(闕)日其墓在同里下
邑之原善慶聞訃哀毁踰禮以副都御史劉公廣衡所
述行狀来求銘以納諸壙予知先生之學行盖久而善
慶又賢朝廷褒贈之来有日矣語曰德無不報天之道
也是宜銘銘曰
充其德偉其文師表後進廓前聞含咀道腴厭世紛翩
然高興薄浮雲歸来樂此蘭桂薰年既耄耋歸穸窀下
邑之原新起墳靈秀所萃宜後昆刻銘垂休永長存
半隠賀公墓誌銘
安成賀溥功博為南海縣學訓導將歸其鄉葬其尊府
半隠翁念與予婿梁相為同僚乃因相奉書以荆州府
同知致仕王公澄淵所述行狀来請銘王公嘗與翁同
游縣庠最相愛今與予同休致而長予數歲其言信而
有徵予安得辭賀氏之先四明人盖知章之後自越稽
山徙禾川之良溪又徙安福書臺之北曰逢興生西岩
西岩生静觀則翁之大父父也皆以行誼聞鄉邑翁諱
顯字士達自幼喜學不肯佚游慢戱而聰眀英發所業
日進智識日廣應事接物動循禮度父兄長者皆以遠
大期之洪武中翁之尊府坐誣累謫役京師翁盡心調
護期免於難而竟以病終奉柩而歸祭葬盡禮君子以
為能孝其奉母極敬愛而事兄士通尤恭順生盡其懽
死盡其道里中嘗有横逆事連坐某等七人皆就逮鍜
鍊成獄人莫有言其冤者七人意必死翁憫其無辜為
具言冤之實使其妻子訴之當道審覆推驗得其情七
人者皆得免人皆頌翁之德不置而翁未嘗言於人冺
然若罔知者翁孝友忠信恭儉廉讓赴人之急不避寒
暑恤人飢困無間疏戚敬禮師儒若周子冶吳孟勤吳
理安楊嗣慶謝復古諸先生賦詩講學朝夕勤甚從容
欵洽未嘗有惰容羣從子姪左右承順耳濡目染者皆
克成其才所居近市晚年厭塵雜足跡不至縣庭閉門
讀書種植花卉以為娛自謂得隠之半號半隠衆稱曰
半隠翁御史胡唘先休致家居稱為物外人翁亦自題
楹柱曰三徑猶存松菊寸田留與子孫則翁之心事可
見矣翁生於前丙午(闕)月(闕)日卒於今宣德癸丑(闕)月
(闕)日享年六十八娶南塘曾氏繼縣南曾氏皆有婦道
子男七濟由成均弟子舉進士其授南海訓導則其仲
子溥也女一孫男十又八女孫八曾孫十予觀翁之子
孫盛矣足以見其德之厚而功博又思表著於後世使
繼續而引長之此賢子令孫顯親之孝也誠宜銘其葬
以(闕)年(闕)月(闕)日其墓在其里艮山廟背之原銘曰
世澤之長有偉其望教成於家善孚於鄉玄堂峩峩隠
者所藏銘以昭之愈久彌光
抑菴文後集卷三十三
