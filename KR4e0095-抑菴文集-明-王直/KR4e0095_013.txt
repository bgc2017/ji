抑菴文集卷十三明王直撰
題跋
題劉先生子高所書冠朝郭氏世錄後
右劉先生子高為冠朝郭存敬氏書其家錄一卷載世
系誥詞諸作且為正其誤而補其缺於今殆五十年郭
氏之先固偉矣其子孫亦多克樹立然非先生文字表
彰之則亦無以自别於衆人故今郭氏褎然增重於鄉
邑者以此足徵也昔宋王荆公為高陽許氏世譜其文
傳於天下天下之人至今知有許氏者以荆公之文也
宋之名臣行業如許氏者多矣然而亦多不傳者豈非
不足於此歟郭氏子孫其世寳之卷中有直先祖竹亭
先生跋語一篇而先考瓊州公實書之蓋子高先生未
錄之前繫於初本之後者而今移於此又知直先世嘗
與郭氏有連惜直之生也後不及究明因覽是卷為之
嘅然遂書于左方期相勉於遠大云
題建昌趙氏官誥後
昔宋初有天下其所與共治者皆取諸疏遠之賢至於
神宗始出宗室之英而用之增置教養選舉之法於是
文武之器彬彬焉出矣其有不由是者率皆爵之而無
土官之而無職亦所以貴之也親親之道於此可見歴
元至今其宗法既廢而子孫之寓於四方者猶有藏其
先世告身足以考知其所出嗚呼盛哉此勅乃崇禧所
受於今浙江按察僉事禮為七世祖禮登永樂十年進
士第即為此官曄然有才名夫庶姓之貴者子孫尚思
所以承藉而光顯之况王者之子孫乎詩曰無念爾祖
聿修厥德禮其勉之因觀此勅故題其後使藏焉百世
之下文獻之足徵者將不在於此乎
題廖氏勅命後
予幼時聞廖氏有自強伯先二先生皆以文學見重於
時然伯先先生已捐館久矣自強先生為縣學教諭老
于家而子幼不能侍左右以聽教然未幾亦棄世此勅
乃伯先先生所受國初官制大抵依前代之舊故所稱
如此後乃去國史院而以編修為正七品隸翰林院則
謂之史官而先生不及見矣此勅在廖氏今五十五年
而其子孫寳藏如新後世文獻之徵將不在兹乎先生
從曾孫長沙縣令子謨教諭先生之曾孫也持此示予
故題其後使藏之
題大理丞楊復所藏趙松雪畫像後
予嘗聞諸公長者言趙松雪冰清玉潤有超然拔俗之
姿心甚慕之及觀其詞氣之渾厚字畫之清潤固已彷
彿得之然終以不及見為恨今觀此像神采偉然非詩
所謂顒顒卬卬如圭如璋令聞令望之君子與然究公
平生大節有過人者如議獄事謹灾變已苛政抉奸邪
可以見之矣此豈小丈夫所能哉觀公者勿徒視乎其
外也
題曾如璋冠禮卷後
右曾如璋冠禮字辭諸作共一卷皆前元諸名公所作
時如璋尊府巽堂先生應奉翰林文字有名譽於時故
所行所得如此經歷世變此卷遂流落吉水王氏如璋
從孫子啓為詹事府少詹事聞之託春坊庶子周崇述
為購求及王至京師而子啟君已捐館適如璋之孫子
穎謁選在吏部弗之顧予輩未嘗不興歎也今子啟君
之子積復捐重貲求得之使百餘年故物一旦復舊積
可謂善繼其志矣夫所謂故家大族者以文獻足徵故
也曾氏之子孫其永寳之雖然冠辭之所祝皆人道之
大君子所當務者非為一人之私言也積既冠矣當服
膺以繼世德然後為曾氏之賢子孫豈特寳其文字之
傳為美哉予與子啟君為同官故積求言於予乃題其
後而歸之
題李恪所藏淳化帖第一卷後
昔米元章嘗謂此卷漢章晉元晉武齊高梁武梁高簡
文七帖並一手偽書晉武當是孝武梁高當是齊高而
黃長睿亦云千文非章帝書然亦前代人作集千字中
語耳若晉武是受魏禪者非孝武梁高帖尾云蕭衍疏
正是梁高祖書目誤以為高帝其他辨别猶多二公皆
以書名天下其精鍳高識必有依據偶觀此帖遂題于
後使知前人用心如此非苟為耳
題梁先生詩後
右七言近體詩一章前翰林侍讀兼右春坊右贊善西
昌梁先生用之所賦以呈内閣三先生者胡公吉水人
名廣字光大楊公建安人名榮字勉仁金公新淦人名
善字幼孜皆太宗皇帝所親任其文章德行天下所推
仰而與梁公最相好梁公清修玉立文字竒古而每出
新意時輩爭傳誦之三先生居宥密之地在東角門内
故謂之内閣常人所不能到其外為文淵閣梁先生輩
處之雖地位相懸而四公情好之密文字之娱則無間
也當時唱和蓋不止於此此詩今為刑科給事中廖莊
安止所藏安止與胡公同邑故愛慕不忍置詩末言太
液廣寒蓋廣寒殿乃前元所建在太液池上萬歲山頂
當時極為華麗太宗皇帝在潜邸時去其甚者而存之
以為殷鑒未嘗增飾恭儉之德比隆堯舜其初幸北京
三先生實從嘗特奉詔縱覧焉胡公有五言近體詩十
首諸公皆属和梁公此詩猶有羨慕之意安止若又得
之以續於此使觀者得以考見其事豈不美哉梁公與
胡金二公相繼即世計賦詩已二十年矣俯仰今昔為
之慨然
恭題少師楊公所藏宸翰後
宸翰一紙少師廬陵楊公之所題識而寳藏者也太宗
文皇帝聰明聖神循天理之正盡人道之宜誠非常情
所可及而公之意乃有默契焉君明臣良志同道合於
此可見矣禮者人之大防也所以别尊卑辨上下本於
天地之義而始於起居出入先後疾徐之間君過於遜
則下替臣過於抗則上陵惟適中之為貴是故親王雖
尊行一家之私也皇太子於宗属雖卑然天子之副天
下之所共尊公也處之固當有道哉春秋首止之會伯
父叔父咸在而皆不敢與世子抗所以明天下之常尊
而分義定也孝陵之拜文皇帝之睿斷酌天理人事而
制其中可以為後世法也堯舜之道中而已文皇帝之
道堯舜之道也而公默契焉者蓋道之具於心初無或
異惟存而不失是以出而有合也拜觀之餘謹書其說
于後
題東坡先生墨蹟後
東坡先生以宋元豐三年謫黃州李定舒亶輩害之也
初先生知湖州時以事有不便民者不敢直言因作詩
以諷冀或有益於國定等擿其語奏之以為怨謗下獄
鍜鍊欲寘之死太皇太后曹氏謂帝曰昔仁宗以制科
得軾兄弟喜曰吾為子孫得二相今聞以詩繫獄豈仇
人中傷之乎宜熟察之而吳充王安禮亦極力營救乃
貶黃州團練副使本州安置築室於東坡自號東坡居
士是詩乃天慶觀賞牡丹而作先生忠誠篤至憂國愛
民而不虞小人之害故至於此然其胸次高明洞逹不
以禍福嬰心故無往而不自得觀於詩可見矣今數百
年其片詞隻字流落人間者人得而玩之想其高風逸
韻有不可及之嘆其視定輩真如蛆䖝糞穢唾罵之不
已然則為小人者亦可以鑒矣此詩文選員外郎曹子
宜所藏而求予題其後玩閱數四為之嘅然
題潘主簿墓銘後
安福主簿鄱陽潘君景岳墓銘一通前太史金華宋先
生作潘君以洪武癸丑十一月廿一日卒子烜將以甲
寅十二月奉柩歸葬鄱陽先塋之次而權厝於安福之
城南先生之銘既納諸壙矣其後烜以多故不克歸安
福之民深德君亦不聽其去相與護視其墓唯謹烜遂
家于安福以殁至是子多吉念父之志未酬而居安福
已三世且七十年矣恐後世遂忘其所自乃以先生所
作銘刻石寘祠堂中俾子孫知前人之德而重本源之
思雖非禮之正而其志則可悲矣予嘗跡君之事而知
其所以没世不忘者蓋元季大亂安福為劇盗李明所
據甲辰冬王師臨之明走匿安福擇能綏定其民者得
君以為安福州判官君愛民如子惟恐失之軍中掠民
男女數千君白主帥鄧衛公曰公將天兵以弔民伐罪
斯民天民也當釋之以慰民望公乃下令盡釋以歸君
君悉以還其親戚及明復叛合衆二萬欲攻城君急請
於大府得兵與賦戰嘉林渡賊大潰走而中山侯湯公
統兵繼至君獻策軍門請保民公悅秋毫無犯或有欲
抑民為兵者君泣告於公曰民始去亂亡未能即安若
必抑為兵當復竄匿可奈何公憐其意遂罷議自是州
境始定君召輯流亡賑恤饑饉鄉邑之人始得完其室
廬理其故業而遂有生之樂蓋親戴君如父母君又設
學校聚其俊秀以教之朔望則親詣與之講論經史而
勉其成才洪武戊申改州為縣以君為縣主簿前後在
官九年治效最他邑朝廷嘉其能將進用之未及而卒
於乎君於其民殫心劬力拯之危難之中措之安全之
地而復其詩書禮樂之舊風德之大小可知矣漢朱仲
卿嘗為桐鄉嗇夫有惠於民且死命必葬桐鄉今其墓
猶存而子孫無顯者君有德於安福非仲卿比也安福
之民篤念君不忘為護視其墳墓而敬禮其子孫則厚
於桐鄉亦可知矣今多吉之子鑑讀書取進士為刑部
主事以光顯於世而昌大其門蓋君之位不稱德故天
以此報君也予讀其銘文而嘉嘆不已故為之言以告
其子孫俾善繼於無窮而凡長民者觀之則亦可以自
勵矣
題柴侍郎所藏禊帖後
禊帖世多有之獨定武刻為最勝而最難得今觀此本
典刑具在而風神稍衰蓋以年久故耳然終非他本可
及善觀者若九方皋相馬乃庶幾真賞也
題黃太史墨蹟後
黃文節公翰墨妙當時後之得者亦寳愛如拱璧蓋以
其德耳非特書也此紙評書足見精詣其謂右軍書法
唯顔魯公楊少師特臻其妙魯公之書人謂於逸少得
其筋然忠義之氣溢於翰墨真足以儀範後世少師乃
楊凝式其書多在僧壁間傳於楮素者極少時人亦愛
重之然黃長睿謂其祖述不遠會稽父子筆法似不如
是而文節稱之乃爾蓋必有所取非虛美也惜其書不
傳不得以究其妙姑識於此以俟知者
題李江州遺墨後
李江州之精忠大節百世之士也其遺物之存者人固
當寳而玩之况其詩乎此詩失所贈人名氏然觀其語
意則其人之賢與江州之心術光明正大皆可見矣錢
唐朱子徵得之愛若拱璧子徵真好德之士哉予自其
子禮部郎中暉所得而觀之敬慕其人故題其後如此
題段侍郎燕集圖後
永樂之初復設科取士太宗皇帝銳意文學之士詔擇
進士讀書禁中學古為文章期至於古人而後已得二
十八人今工部侍郎周君忱請與其列上許之凡二十
九人直亦濫厠其間夙夜祗畏以求稱上意于時近臣
有請立課程以速其成者上不許俾從容以學於是朔
望稍休暇得娱意杯酒之間發於吟詩以頌聖德此圖
之所寫是已其中卓然有立者比比皆是獨直頑鈍疎
拙日入於無聞不能少效分寸雖聖仁如天化育萬物
而不責其報然直之慙悚幾無以自容獨賴諸公當方
面佐六卿功業赫然在人耳目庶用以蓋其愆耳段公
出此圖見示為之赧然因題其後以志愧云
題趙附馬所藏晦菴墨蹟
晦菴先生師表百世聞其風者尚起敬起慕况得觀其
翰墨哉因翰墨而想其詞氣因詞氣而想其德行此好
賢之至而善學之者也予於附馬趙公見之矣
題方仲謀所受勅後
右知鄆州平隂縣兼兵馬都監方仲謀勅一道宋熙寧
六年十月右正言知制誥吕惠卿所行而王安國充崇
文院校書亦列函在其後予記宋史惠卿以是年三月
為翰林學士時王安石當國行新法士大夫皆以為不
可惠卿獨左右之及鄭俠疏入安石不自安乃求去乞
以韓絳代已惠卿佐之於是絳平章事惠卿為參政守
其法不變蓋七年四月也此勅載惠卿以六年十月為
右正言知制誥豈其親附安石故屢遷其官而史略不
書邪抑偶失之邪安國乃安石親弟分教西京國子秩
滿入朝召對勸仁宗專以堯舜三代為法帝問卿兄秉
政外論謂何對曰恨其知人不明聚斂大急意謂其用
惠卿行新法以病民帝初欲進用之聞是言不悅止授
崇文校書屢言新法之弊力諫安石且目惠卿為佞人
惠卿銜之未幾遷秘閣校理卒罷遣歸其鄉當新法之
行山隂令陳舜俞陳留令姜潛皆以為不便沮格之舜
俞被謫潛引疾去不知仲謀平隂之政竟如何惜不見
其家傳仲謀世孫衛府紀善永吉寳藏此勅而以求予
題予觀惠卿安國而跡其進退此易所謂小人道長君
子道消也宋欲不亂亡可得哉故題其後使觀者有考
焉
題項昂霄妻唐氏貞烈卷後
元至正壬辰之歲龍泉盗起項昂霄氏以其属避城中
賊勢銳甚謀覆城城守者先遁昂霄亦盡室登舟以行
甫及新林渡賊奄至麾衆欲薄舟昂霄妻唐見事亟與
夫訣曰君宜速走避我良家子義不受汙辱即躍入江
其母繼之皆死獨幼子為左右所奪得存昂霄既走免
得完骨肉念唐之死既久而猶悲陳公甫楊公平先生
皆作文以哀之既而有議其傷勇者意謂事未可知不
死或無恙蓋貪生惡死不欲成人之美故謬為此言太
史公曰人固有一死死有重於泰山或輕於鴻毛蓋謂
處死之難也夫以孱然柔弱之質而遭剽悍之寇不見
幾明决欲姑徐徐以圖之呼吸俄頃之間其禍有不可
測者既失其身而悔焉雖即死何益哉唐項皆簮纓家
其於節義素教而豫講之志操蓋先定矣一旦罹患故
從容就死不難也彼逡巡畏卻冀苟全其身而卒不免
者視唐氏盖霄壤不侔惡得以傷勇議之邪當時陳心
吾先生反復辯論而折之於理唐氏為不亡矣卷中有
予先祖竹亭公先叔祖御史公之作今六十餘年項氏
之賢曰所勤者為都府經歴又持此求予言故題其後
而歸之以明唐氏之賢使懦者聞之庶能有立也
題柴員外所藏石鼓文後
永樂之初予與餘姚柴君廣敬同被簡拔入翰林講學
之暇因論及石鼔文廣敬為道其師趙撝謙先生得善
本審定為周宣王時史籀所書無疑永樂十一年予從
太宗皇帝來北京乃得見石鼓於太學門下亟摹搨成
卷間一展玩惜其訛闕已多時廣敬去世七八年欲求
趙先生所藏卷一觀庶稍補其缺文而不可得今稽勳
員外郎柴蘭廣敬姪也忽持此卷示予閱之信為善本
而趙先生之文援引切當辯論精覈真博雅君子哉廣
敬純謹該洽不愧其師而蘭亦甚似之先生之所以教
者可知矣卷留予閣中凡兩月得從容觀覽俯仰今昔
為之慨然因題識于後而歸諸蘭俾藏之
恭題四朝所授勅符誥命後
右勅符誥命共二十四通皆洪武以來列聖所授恩德
之至光榮之極宜百世寳之獨先叔祖子啓公御史僉
事誥勅二通以無嗣故失之而文幸存餘皆完善如故
既謹藏於家又通錄其副為五卷以授五子俾各藏焉
閒暇則展而玩之感朝廷之大賜而圖補報於萬一念
祖考之所以致此者而思紹續於無窮庶幾忠孝兩盡
而可謂之賢子孫此直之所深望也少詹事誥止一通
而不及封贈者盖有其說國朝之制五品已受封贈至
三品乃許再請四品不與直為庶子學士時先考已受
知府誥先妣贈恭人皆四品妻陳氏亦受五品封矣及
陞少詹事四品仍兼侍讀學士在翰林預典詞命遂不
敢請然當時有為郎中員外已受封贈及陞少卿而又
得之者此則繫乎人也當代典故不可不知慮後有疑
此者故及之
題程楚公碑後
予觀楚國程文憲公之事元有古大臣之道非世之為
容悅者比也當至元中其所柄用及布列庶位者多國
人與北方之傑而南士罕用公獨進言治天下者必用
天下之才若有所偏主使人得以淺薄窺朝廷由是南
方之賢如趙公孟頫輩稍稍蒙薦用而臺憲之職皆與
焉得人致治於此為盛既請建國學以育才及議行貢
舉則言經學當祖程朱又累累以敬天尊祖清心持體
之說言於上皆經國之遠猷格心之忠計至於進賢才
折權奸正憲度恤民隠皆公之素志與其所常行者孔
子所謂大臣以道事君者公之謂也公有傳在國史有
碑在神道載其德業之盛足以垂久遠今五世孫太常
少卿南雲以碑刻歲久顛仆(闕)缺而史藏於官非常人
所得視乃復取碑文刻石寘祠堂而首以公像使凡為
子孫者便於瞻仰而興起孝敬之心禮曰先祖有美而
不知不明也知而弗傳不仁也南雲可謂明而仁也哉
予嘗讀公傳而慕之今得拜公像而讀其墓碑慨然有
願從而不可及之歎因書于後以致景仰之私云
題趙松雪墨蹟卷
松雪公在元政事議論高一時載於史傳足可考見或
者乃獨以書法之妙掩之此豈深知公者其為詩雄渾
典則允未易及卷中所書諸作往往有黍離之悲其志
可嘅也直少時嘗慕公書而願學焉及見李北海書法
華寺碑又知公之書法乃出於此蓋北海法羲獻而公
則從北海而得於其父子名蓋當代而為天下後世所
師法豈偶然哉此卷或疑非公書安成彭圻力辯其誣
蓋公於翰墨功深力到隨意揮洒各臻其妙當以九方
皋相馬法視之勿徒泥其蹟也禮部郎中王士華得而
寳焉持以示直為題其說如此
題先叔祖所書春帖下方
春帖一對其詞云詩書繼述千年遠繡斧巡行兩道清
先叔祖子啟公所作而親書之以揭于堂上者也公於
洪武三年以教官舉赴京與天下所舉者十有八人同
入覲是日早太史奏文星見及十八人者見上上喜皆
以為御史命往視事且賜宴以寵之事載高廟實錄公
任職以剛正得名上重之超拜廣西按察僉事遷崇慶
守久之免歸洪武十五年詔徵天下賢人君子共論治
道命有司以幣聘先考尚書公與焉見上於奉天門問
太極奏對稱旨拜廣東按察試僉事公喜故有是對蓋
紀實云公好顔柳書深得其法玩其詞觀其筆意剛毅
正直氣象可想見也廿年前直理故篋得之而謹藏焉
計其書至今六十五年矣昔蕭子雲嘗用飛白筆書一
蕭字李約歎其精妙購歸東洛揭之齋中朝夕玩焉名
齋曰蕭齋約徒慕其人喜其書而愛賞如此直於公為
諸孫公之手澤固當保之因命工裝潢成軸以示子孫
俾思繼述詩書之業幸而見用則思所謂清者而致力
焉庶幾不負公之意豈獨師其書法之妙哉是用題于
下方為子孫者當世世寳之永勿替
題忠宣余公翰墨卷後
右忠宣余公書六紙與淮東憲史李希顔者也初公受
命守安慶即以其地為已死所忠義之節固已確乎不
可奪是以屹然為江淮砥柱思殄寇以安民而食盡財
殫無以作士氣宜其有求於淮東也希顔在淮東憲府
故托以成事觀書詞之倚重可知希顔篤朋友之誼然
力不能盡如公所欲及賀丞相董師淮上公又四上書
以空乏為言蘄有以濟之且謂江淮不定則中原不能
獨守中原不守則朝廷不能獨安朝廷不安則宰相不
能獨富貴推此類具言之今其書載文集中可考也觀
公之志豈止欲保障江淮而已哉丞相宜有以大副其
求則善矣然跡公所為終不得大展其志卒與城俱亡
而遂已則丞相之與公可知雖然公無慊於心無愧於
天地而至於此者豈獨公之不幸哉公没已百年翰墨
之傳士大夫珍襲之比之南金拱璧非但以書法之妙
也昔之君子評顔魯公書謂公筆法兼衆美而忠義之
氣葱葱鬱鬱散布翰墨間當百世寳之今於公書亦云
希顔後官嘉興以卒子泰亨遂為嘉興人博學工醫卓
行君子也然不娶無子同僚俞君積之少從讀醫經泰
亨竒之因遺以此書初凡七紙而亡其一今存者唯六
既装表成卷將以遺子孫俾時一展玩以致景行先哲
之意属直識一言謹書其後而歸之
題卻封禪頌槀後
右卻封禪頌槀前翰林學士贈禮部尚書文穆胡公作
也昔太宗文皇帝在位時太常臣有言曰古者聖人治
天下功德盛隆則必舉封禪之禮以告于神明垂美於
萬世今陛下繼統天清地寧民物咸遂聖德神功古無
與讓而封禪未講何以繼前代帝王之盛請命禮部舉
行之上曰封禪非古也帝王之有聞於後者在其德不
在封禪不許公聞之曰此盛德事也而大臣有與之比
者隂助之公慮為所惑乃本封禪非古之說與後世賢
君良臣所以闢而不行之美皇上聖性高明真知灼見
足以破千古之謬為百王之明監時作詩以獻上覽之
喜曰是朕心也於是言者沮而封禪卒不行君子之事
君務引其君以當道若公是也彼秦皇漢武之輩肆其
侈心以瀆擾上下天地厭之顧乃以是為說此為邦者
所以遠佞人而公之所深慮也其學之醇懿心術之正
大可見豈獨文章之雅贍可喜哉公捐館三十年其壻
尚寳丞宋懷以此槀示直直嘗從公游知公為深故題
其後如此懷其永寳之哉
書劉昱義事
劉昱山西人不詳其邑里初為縣吏既滿赴吏部俾從
役翰林以勤事為人所喜永樂二十二年三月太宗皇
帝征沙漠學士楊公金公實從以昱自隨昱弟亦從軍
隸成山侯戱下昱念其勞堅請於二公俾執役帳中師
過開平昱弟病昱朝暮供藥食甚勤不能愈至應昌卒
焉昱不勝哀倉卒坎地埋而藏之秋七月師還過應昌
昱尋得葬處發其屍屍以地寒故不腐乾若枯腊欲焚
之取骨歸而薪不可得乃嚢盛負以行不敢入營内二
公怪昱不見左右具以告凡六日至開平昱始得薪焚
之藏其骨入見其衣上汚跡猶在也二公嘉其義為之
惻然時昱亦有疾乃留之開平属守者善視之後一月
始至北京請負骨歸葬葬畢復來遂以病告歸田里然
二公稱道之不置曰方師之出也人不能自顧其身而
昱乃如此則居家友弟可知矣嗟夫兄弟同氣之親若
左右手平居無事則相親愛至於急難死喪之際為尤
篤蓋義所當然也然而世之謬為大夫君子者其於兄
弟甚親愛矣一惑婦言臨小利害如毛髮輒反目不相
識至於終身不復往來甚或至於相賊害其平居如此
况急難死喪之際乎其於兄弟如此况所謂朋友者乎
當其閒暇褒衣巍冠高論闊視若昱者誠不足齒然而
其行反出昱下遠甚嗚呼其可哀也哉大凡貴賤人者
好以類然而人之所以可貴以其有德義也由是論之
若昱非誠可貴而斯人者不甚可賤邪棠棣之詩周公
所作其論兄弟之義至矣奈何人不知省也余未識昱
其他行亦不可知獨嘉其篤於兄弟異夫世之謬為大
夫君子者不欲使無傳也故著之
跋文會錄後
右文會二會者前後合十有八人賦詩凡三十六首皆
楊先生序之盛矣哉其言也士君子遭文明之世處清
華之地當閒暇之日而成會合之娛宜也會而形於言
以歌太平詠聖德明意氣之諧暢發性情之淳和又宜
也昔周之時詩人之形於言也多矣所謂風者里巷之
詞頌者宗廟之樂其大小雅則燕享朝會之詩懽忻和
樂以盡情齊莊恭敬以發德非偶然也及春秋時諸侯
卿大夫相見率賦詩以言志皆取是詩而歌之非必已
作也然因是以知其政治之盛衰人事之得失豈虛語
哉今諸公之詩皆可以繼二雅之盛後千百年有以知
聖明德化之隆洽賢才之衆多必於是詩見也予與諸
公多同鄉郡且託僚友之好而以内艱去惜不與於此
及來京師得受而讀之為之嘉歎不已因題其後而歸
之顯仁使藏之
跋趙松雪虞邵菴墨蹟後
右趙松雪所書虛室記虞邵菴書虚室銘河南僉事劉
士皆所得也嘗聞長老言松雪風儀秀偉神情洒落儼
然神仙中人故其所書亦超逸不凡予在秘閣閱之累
數百雖片紙隻字初不經意而精神溢出姿態横生使
人愛玩之不已則其用意精書可知矣此與予所見他
本差異而亦自有佳致可法邵菴書及銘端重典雅於
此可想見前輩風致也
贊
陳公延贊
公延姓陳諱賞泰和人世為儒家其先君子仲述先生
登洪武乙丑進士第為監察御史以古文名天下其清
德重望表然為時所敬既没家無餘貲徒存先人之園
廬而已公延雖孤貧然能自感勵日挾書奔走就學其
梁氏姑最憐之寘於其家愛養如已子使從其二子學
二子長曰用之既以明經出仕次曰本之初為瑞州府
學訓導乃㩦公延至瑞州日夜相與講論磨礱浸灌久
之公延通二經中永樂元年鄉舉至七年乃成進士去
歷事刑部以勤謹廉介得名當時公卿大夫有與御史
公同年者見公延如此皆喜曰是有子矣既而選為廣
西按察僉事至廣西甫一月當出按梧州他官多不欲
行公延曰食君禄而可擇便避事哉遂自行至梧州閱
吏牘兩月早夜盡心遂以勞致病而卒永樂十三年某
月某日也年(闕)十其妻劉氏自桂林至梧州奉其柩歸
泰和葬焉公延貌古而心如之其言必正直與人交無
隠情於親戚故人禮意尤厚遇事不問難易義所當為
輒為之無一毫顧計仁民愛物盖其素心獨恨未大試
以卒性尤孝友喪父母三十年哀慕如一日事梁氏姑
如事母御史公有同産弟一人亦事之如父惟恐傷其
意與羣從兄弟處怡怡如也平生不善治産業心亦澹
然初授僉事過家或勸之理父祖業以遺子孫公延曰
吾今幸榮顯至家而遽為此人其謂我何不聽孰知公
延既没而妻子乃無所庇藉以為安是豈有天道哉嗚
呼公延可謂厚有餘矣公延卒某年其子异以畫像來
求贊予與陳氏世有連且自幼相知又同領鄉薦又嘗
同朝於誼不可默乃序次其行事而系以贊使觀像者
知其為人也曄曄世家生此令才仁義在中肆其允懷
有學有文温恭慎篤綉衣焜煌往按南服當義而行不
顧其私蒼梧雲往悠悠我思正直之言孝友之行豈曰
鄉人君子所敬卑讓肫肫因心則然人則忍違不愧於
天遺像在堂以妥以祀精神來孚以昌胤嗣
黃母劉夫人贊
昔者詩人之願人受福也則以釐爾女士祝之說者謂
女而有士行者予頗疑焉以謂士君子之與女婦其德
有剛柔之異而施於外内者不同若桃夭樛木采蘋栢
舟之所咏歌固美矣而亦豈類夫為士者之行哉及讀
易之文言曰坤至柔而動也剛然後知夫女子之德蓋
有兼全而不謬者而予偶未之見耳今見黃母劉夫人
事而益信夫前之所云者蓋萬世不可易也夫人之行
既無愧於桃夭諸詩而亦女德之常也至於育黃氏之
孤已可見其知之明仁之至矣及其見害於小人則身
衛白刃以保全之其剛毅之氣凜然也卒再造黃氏使
克盛於今日誠所謂女而有士行者其為福不既大矣
乎雖然此非後世之士之所能也蓋古之士也古之士
而仕者當託孤受遺之際毅然自任以安利其國家不
以死生禍福易意後世之士有愧於此者多矣然則夫
人之賢於是為不可及已遭遇聖明恩澤廣被夫人以
曾孫之貴得追榮第一品君子皆以為宜蓋曰天之所
以報有德也予念其事足以儀於世故為之贊以附其
家傳云贊曰顯顯黃宗艱阨于中誰其保之夫人之躬
貞孝順慈女德之懿惟兹夫人有大乎是孑孑遺孤孰
主孰扶卵而翼之用展厥謨被兇肆強加以白刃以身
衛之智勇俱奮緒之阽危一髮千鈞續聞成家夫人之
仁維賢曾孫遭遇明聖錦誥象服追榮錫慶吁嗟小人
託孤受遺匪屈則移實愧于斯豈如閨門有此偉烈我
作贊詞以告來哲
祭酒陳公畫像贊
朝列大夫國子祭酒陳公有剛正之德廉厚之行弘博
之學竒偉之文祗事列聖揚歷幾四十年表然為中外
之望此其畫像也宜有贊咏以垂永久公名敬宗字光
世四明人贊曰有嚴辟雍天子所崇司成監之以奏膚
公濟濟多士是效是則規員矩方凖平繩直以成其德
以逹其材出而用之邦家之基惟兹陳公當世之傑寵
命自天乃躋朝列高冠正裳如珪如璋從容進退與道
翺翔肅肅其儀侃侃其色有程有經以引以翼惟教之
行小大奮興百職用宜百度用貞巍巍具瞻展也君子
神明相之永鍚蕃祉國家萬年羣賢贊襄斯公之休斯
文之光
東里先生真贊
肅肅楊公盛德在躬祇事三聖不易其忠文為國華鋪
張揚厲克闡大猷以輔于治朝夕左右是曰藎臣雍容
廟堂正笏垂紳其行有常其言有則衆人是瞻學者是
式豈弟君子邦家之光天子萬年永篤其慶
吳敏德畫像贊
海虞吴敏德為都察院右僉都御史持敬慎之心秉廉
直之節其議論舉措蓋有前賢之遺風視世之隨俗變
化方外而圓内者相去遠矣此其像也而予為之贊允
毅吴公率德自躬聖明御邦克躋顯融豸冠峩峩邦之
司直必誠必恭不詭不激雍容進退端笏垂紳小人所
憚君子所親維昔名臣始終一致神之相之福禄斯偹
風霜肅物生意寔存願弘厥施以暢皇仁
介翁彭公像贊
浩乎其氣之剛也確乎其行之方也不矯矯為異而秩
秩有常也窮四聖之書精六藝之章也學至於命而詩
昌也紉蘭藉蕙摶若芳也施之政教令譽式彰也豈弟
君子衆之所望也我儀圖之遺像在堂也鄉邦之思愈
久而不忘也
楚國程文憲公像贊
楚國程文憲公之事元有古大臣之風此其像也公五
世孫太常少卿南雲以示直為之起敬起慕乃述贊曰
肅肅楚公道德在躬奮於前元克盡其忠天為世皇篤
生此傑有言有猷有勞有烈盛治之興本於用賢育賢
之方教學為先俊乂以庸經術以正惟公之功國是斯
定公之在朝從容贊襄剛毅不回摧姦擊強公之在外
彌綸化理扶植善柔如保赤子奥博之學雄渾之文以
啟後來以耀前聞景星慶雲祥麟威鳳夫豈偶然應時
而動解綬歸來葛巾布裳泊焉以休天下之望遺像在
堂瞻者起敬子孫之思以綿厥慶
薛尚書像贊
其氣也秀而充其貌也澤而豐服詩書以成名遭仁聖
以效忠始則任御史之雄進而陟司寇之崇克明慎於
憲章亦嫺練於禮容蓋肅肅其敬而翼翼其恭鏘鏘乎
玉之和楚楚乎服之衷監視於圓丘之上對越於清廟
之中用無適而不宜信有感而必通惟神明之相之肆
福禄以來降
祭文
祭監察御史彭百鍊文
子有美才而負直氣為名進士為賢御史出入中外厥
聞四馳中休于家孝養是宜誰生厲階陷此罪罟皇仁
如天德施斯溥再登顯榮受福則那一疾弗瘳命也奈
何親朋之誼篤愛在昔今不可見愴焉心惻靈柩戒行
祖奠一觴安以即路歸于故鄉
祭太師楊公文
嗚呼天之生賢將以用世惟公之生天豈無意賦以令
德既厚而充發為文章玉振金舂永樂之初公在宥密
煌煌帝制多自公出迨事獻陵上下實親言無不從堯
舜是陳宣德以來至於今日明聖相繼眷倚如一公之
納忠匪私其躬經幄綸闈夙夜敬恭山岳不移澤施萬
物公亦如之謙退不伐四朝元老衆之所資天復何心
而不憗遺九重悼嗟恩禮加厚哀榮始終况乃眉壽直
之先世道義相惇及我小子凡四通婚從游翰林情好
篤至我老益愚不克終事雖不終事舊愛未忘今則已
矣能不痛傷靈車南還千古之别奠此茗飲欲語反咽
公有治命凡祭皆辭薄物薦誠公其鑒之
祭母舅歐陽先生文
嗚呼維我母舅實有盛德鄉邦所尊才識超卓文章典
雅世亦罕倫儒林之英州里之秀學者如雲授業解惑
開其善端博其見聞摶若襲荃紉蘭藉蕙郁烈其芬嗟
我小子早失怙恃罹愍遘屯眇末童幼如墜淵谷幾不
能存提挈以往衣之食之剖擊蒙昏誨我詩書勉我道
義毋辱清門自是以來粗克有立維舅之仁我之見舅
如見我母意苦情親謂當百年得遂瞻依鄙念獲伸今
舅已矣呼天叩地欲見何因母恩莫報舅德未酬感痛
則均向風長號形留神往淚下沄沄寫此哀悃望拜靈
筵敬侑一罇
祭姊夫楊行簡文
嗚呼先公之壻惟君一人於我兄弟實為至親君家上
園世號巨室克亢其宗善繼善述展其才能綽有令名
千金之賦萬石之征官既無違民亦有頼遠邇懽忻小
大稱(闕)姻族歸義鄉黨歸仁既公且平其言恂恂自我
不見今三十載我姊先亡幸君猶在林泉之樂君得其
真尚冀來歸與君為隣兹忽聞訃君亦先逝汗漫之遊
誰測其至七十八齡不為不多水遠山遙傷哉柰何崇
酒于觴載肉于俎陳此薄奠淚下如雨
焚黃祭告文
維正統十二年歲次丁卯某月某日孫資政大夫吏部
尚書直謹遣苐三子稹昭告子祖母贈淑人李氏尊靈
仰惟聖明篤念臣下推恩之典必及其先肆我祖母既
贈淑人兹復追封夫人秩正二品祗奉誥命不勝忻喜
謹錄黃燎告墓下痛惟小子始生數歲慈母背棄嚴父
遘屯家本貧空親戚無助獨賴祖母仁愛篤至辛勤撫養
教使讀書當此之時侵侮者衆藐然幼稚不至失所先業
祖墳不至盗奪變賣得有憑恃以克成立本房之危而安
墜而復振是我祖母再造之德也今直忝備官使祿不逮
養感念疇昔痛切于心幸蒙國恩累賜褒贈德善之報昭
然不誣伏惟尊靈服斯榮命尚隂佑子孫延于永世謹告
男資政大夫吏部尚書直謹遣第三子稹昭告于先妣
歐陽氏淑人尊靈恭惟聖朝篤念臣下推恩之典必及
其親肆我尊母累有褒贈兹復追封夫人秩正二品祇
奉誥命不勝忻悦謹錄黃燎告于墓下痛惟我母生我
劬勞行年數歲遽見棄背仰賴積德深厚庇及不肖以
克成人今幸有俸祿而不得養朝夕備寒暑罔極之恩
愧不能報每一念之中心如割天地有極此恨無窮明
命賁臨益深哀感尚祈祗服永佑後人謹告
男直謹昭告于顯考顯妣尊靈曰直才行鄙薄不
克肖似幸承天寵進秩宫僚皆我考妣積德所致肆蒙
恩典更益寵褒顯考加贈榮禄大夫太子太保兼吏部
尚書顯妣加贈為一品夫人榮命下臨已嘗昭告然於
神位尚未改題稽慢之愆實不敢逭今者飾兹舊主署
以新函伏惟尊靈即安於此以歆時祀以佑我子孫於
永久謹告
方外
送道士王貞白序
興國縣治平觀普覺玄成煉丹之地也玄成仙去後人
尊其道者為立觀以祀焉地既竒勝故居者往往多俊
拔之士王貞白其一也貞白常從今長春真人劉淵然
學道造其閫奥縣之人凡有禱祈禳禬者必請貞白貞
白亦盡誠為之由是人多嘉禮焉興國雖贑属邑而與
吾泰和境相接故其邑之賢者劉君溪逸嘗請予大父
竹亭先生以道義訓其子所尊事者甚至於是邑之名
人秀士多以詩酒相往來予大父與溪逸君相繼没後
十四五年予亦偶游其地過治平觀識道士康自成王
常清暨貞白訪予大父所與游者僅一二在焉蓋已不
能無盛衰之感矣去之二十餘年予備員近侍從幸北
京過德州見溪逸君之少子敬孚蓋敬乎為百戶管軍
在德州大有才望與予道舊故相得懽甚問其昔之一
二在者今亦已矣獨貞白輩超然塵外故無恙相與嗟
歎豈勞於物役者果易衰而離羣逸居真足以自養邪
去年冬國家建黃籙大齋徵天下道流而貞白亦來既
畢事受賞而歸留德州德州之人因敬孚而皆重貞白
為出錢作三清像以金塗之又為刻諸神位皆髹漆而
金飾其字貞白將奉歸觀中敬孚領軍營造來北京求
予文以華之嗟夫予之去興國也久矣所謂治平觀者
蓋彷彿記其處而不能道其詳矣因敬孚之請而嘉貞
白之為人能精修以昌其教也故為文以贈之而併道
予之所感者焉
送多寳寺僧古章南歸序
多寳寺在廬陵曲塘里林木蓊然高甍巨桷參差隱見
於蒼煙翠靄之中溪水出其西繞寺門涓涓流横以石
橋作亭覆之以為行人憩息之所予舅氏家永和故予
嘗往來過之愛其幽雅殊勝意必有清修絶俗者居其
中然未暇往遊也嚮嘗以内艱家居至永和適曲塘里
劉君士英邀予外弟歐陽士則教其家子弟因陪舅氏
往過之遂一遊寺中殿堂門廡雖不甚高大然規制深
靚夐無塵迹寺僧四五人具茗飲迎客甚恭與之語皆
恂恂切實必依乎理庶所謂清修絶俗者也其後起復
官京師去之又五六年當人事紛擾塵土轇轕之際追
思昔遊邈不可得然後知山林幽絶之處蓋方外之人
所樂非用世之士可得而兼也今年古章因省其師來
北京遂以其學受知於弘慈嘗(闕)禪師時禪師方受命
主天界寺乃署古章為主藏然以禪師未即南也且告
歸多寳以俟焉將行謁予求一言為贈予不暇作而古
章求之不厭嗟夫予學孔子者也孔子曰道不同不相
為謀古章何求予言之深哉雖然有偶同者焉吾儒之
為學者貴乎静盖不擾於外物故能專心一意以明道
德之奥究性命之源而為佛之徒者亦以靜為主故常
居乎深山密林持其心如鐵石漠然無求於世乃能究
其說之所至道雖不同其所以求之之方則一也古章
歸矣其尚靜以求道哉若夫佛之說予不能如古章就
其師而問焉其所以求之之方當不易予言也故書以
贈其行
贈太虛師為安慶都綱序
予仕翰林三十餘年其居北京亦二十年矣每勤於職
務罕與外人接間以暇日出游思得方外之人可與晤
語者冀一浣塵抱嘗過城西天王寺上翠微山造圓通
精舍又過清涼僧院地雖殊勝然求其可與語者未之
有也因竊自歎惠休文暢齊已亞西與近之來復輩皆
人耳何卒無繼之者豈皆奔走於俗務邪去年冬十二
月有惠然造門者予接之乃報恩寺住持逹上人也上
人安慶人初出家天寧寺既悟佛法又通儒書喜為唐
人詩其意氣偉然非其他俗師可比謂予曰昔先大夫
寓居安慶時喜為塵外之遊無事則過院中相與論詩
或竟日夜不厭其後往知瓊州嘗有詩送之因為予誦
說實造語不凡予既聞其所學又重其與予先公相好
且予嚮嘗求之而不得者今乃得之心竊喜且敬焉覬
一往謝未能也未幾上人復過予曰吾法属祖璬號太
虛實能嗣吾道今受命為安慶府都綱敢求一言為贈
幸以先大夫之故無用辭嗟夫予非能知佛者上人既
悟其法而又通於吾儒自為言贈之何不可而乃以属
予豈以予言可用邪夫都綱之職一郡之學法者皆統
焉其律已守道而不俟乎表勵者豈人人能然哉必有
以整齊之然後其心一其業專而教興矣故都綱者一
郡佛教之興替所繫也儒釋之道雖不同然正已以正
人則一而已祖璬為上人所重能齊衆以興教無疑也
予雖不能知佛姑用其所同者以為祖璬贈上人以為
然乎
送有中師歸上天竺序
京師天下會同之都其人靡所不有文儒武將英偉豪
傑之士竒能異術方技之流釋老二教所謂真人德士
持瓶躡屨風飡雲卧不遠數千里以訪道問業為事者
舉集焉况乎山水之崇深城闕之弘壯四方萬國之貢
獻禮樂文章制度典則之明備皆前世所未有是以高
人勝士必思一遊以盡天下之大觀而卑汚齷齪者不
能也予官京師四十年所見多矣今又見有中師焉中
師長洲人始出家於練溪白龍精舍事白圭和尚又事
南洲洽公為入室弟子蘇之圓通永定勝感常虛席歷
舉中住持既又主杭之上天竺實五山之首學者多歸
往焉中深於其道而又好儒喜文章見名公制作愛之
如珠玉其心蓋超然無滯礙非拘牽常見泥於物我者
比也嘗得鴻臚卿楊思敬東(闕)草亭(闕)園燕遊詩蓋
少師廬陵楊公及予輩所作喜曰是不可不傳乃刻石
以傳久遠思敬聞之大喜至是與中語益竒之久之中
告思敬曰中之來京師既盡天下之大觀凡吾教之老
師宿學亦徧禮焉其所得多矣吾將歸也於是思敬來
告予曰昔韓歐諸公多與名僧遊今中亦可謂竒偉不
常者先生宜贈一言以華之予聞錢唐多佳山水上天
竺為最勝常欲往遊而未得然終冀一遂焉中為人如
此是可愛也或者其有遇乎昔蘇子由作棲賢堂記東
坡先生為書之曰以此與廬山結緣庶幾他日入山不
為生客也予於中亦云故為序以送之
抑菴文集卷十三
