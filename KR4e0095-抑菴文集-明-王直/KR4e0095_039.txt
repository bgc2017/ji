抑菴文後集卷二十六明王直撰
墓表
贈承德郎刑部主事周君墓表
君周氏世為萬安倉前故家曾大父景德大父同窗父
尚信皆有德善而同窗當元季尤能倡義保鄉里君諱
(缺)字存敏三歲而孤母陳孺人守節教育之幼喜讀書
務深究其義不肯慢戱佚游其家業素豐既孤被侵奪
而家遂貧及長克自奮勵卓然思樹立於世勤儉自將
經營規畫已失者復之有未就者充拓焉而家日以裕
事母盡孝所以悦其口體而順適其意者無不備母之
心安焉常恨早失父不能記其狀貎心切痛之家故有
同窗像歲時享祀則張於中堂瞻望拜跽以興其孝思
曰父祖克肖見吾祖之像猶見吾父也吾父其亦顧懷
於此乎言之輒悲不自勝又念無親兄弟與從兄存與
存忠最相好不啻如同産出入起居怡怡恭順無毫髮
違忤君子以孝友稱之性猶急義義所不可不輕取於
人亦不輕以畀人於所當為不計利害為趍舍族父尚
益仕至道州同知以卒無後人有侵其遺址者衆依違
其間君獨毅然語衆曰此址存因可想見道州不然則
道州之跡冺矣卒不與君有女兄母孺人以妻學堂蕭
孟魁館于家君待之以禮撫其子女如已出及析貲産
惟母命是從不與校甥女當嫁君為往郡城治具歸次
泰和花石潭遇暴風溺焉永樂丁酉九月四日也明日
得其屍以歸鄉之人士無貴賤少長莫不悲君好善樂
義而死於不幸其命也耶亦豈天之未定者耶君純厚
謹默如不能言及接師友應賓客論事析理犂然當於
人心雍容有度犯而不校居隣縣治非公事不一至姻
親之家非吉凶慶吊不數數往來其簡重而有禮又如
此生於洪武丙寅四月十九日卒之日年三十二初葬
於邑之田牌里今改葬于某山之原則景泰某年某月
某日也初娶寧塘温氏卒繼以儒林劉氏皆有婦道凡
君之事親奉祭承上撫下厚姻族鄉黨皆克相之二子
長曰藻次曰鐸君卒後三月鐸始生七歲又喪其母賴
以有成者陳孺人之德也鐸取進士為刑部主事陞郎
中有名當時朝廷推本於父母之賢贈君刑部浙江清
吏司主事階承德郎温氏劉氏皆贈安人鐸既拜賜則
大慟曰鐸不幸不得識父又不幸不得養母今蒙天子
莫大之恩誠足以為榮矣然情事未伸鐸之痛有已耶
若又不能彰顯其德於後世鐸何名為人子乃來請予
文表諸墓上予聞為善者天報之福然不以厚於其身
為足也身未及享之而以貽其子孫顯榮光大以成其
親之令名然後為福之至君孜孜為善雖不及永年而
有令子以承天休天之所以報君者今既享之矣鐸脩
身慎行凡君之所為者繼續而引長之其進於福祿榮
名當益盛則君之被褒榮於後豈不益顯且大哉此天
之已定者也故書予言而使鑱諸石以俟
胡孺人墓表(代時彦學士作)
泰和王君行儉與予同官禮部又同列翰林最相好為
予道其外姊胡氏孺人之賢而求文表諸墓盖孺人母
蕭氏又為行儉之繼母以行儉貴贈淑人故行儉謂孺
人為外姊而惓惓請於予予安得辭胡氏居泰和之永
陽里盖忠簡公之裔孺人祖曰(闕)父曰闕皆不仕然皆
鄉里之傑也孺人諱善孝順慎勤精於女事父母愛之
為擇壻得同里周以志之子俊祖遂歸之以志娶蕭氏
與淑人同宗故孺人事舅姑益孝敬所以奉養其口體
而娛適其志意者無不宜舅姑亦愛重之稱之六親俊
祖卒於洪武辛未時子盤生始七月孺人年纔二十三
誓不更嫁事上撫下綜理家事一不異平時而持身益
謹言動不妄舅姑沒孺人葬祭無違禮歲時祀先則抱
盤拜且泣曰吾宗一脈幸存此惟祖考其隂佑之旦夕
撫視未嘗去左右平生節儉不擇衣食既寡一絶去華
美於諸妯娌及姑姊妺相待一以誠宗族鄉黨有不給
賑贍之不責其必償見行乞於路者捄其寒飢汲汲恐
不及盤既長家事不以委之唯資使為學曰爾能讀書
成名以光顯父母則吾志樂矣至老尤篤於濟衆築沙
浛陂以灌田里之橋梁道路有傾圮不治皆出財治之
人之受惠者頌孺人之德不置口於内外親屬問遺往
來藹然殷勤篤厚之意以行儉之遠也撫其諸孫尤切
至盖自俊祖之亡孺人守節四十餘年冰清而玉堅既
長育其遺孤又有德於人如此信乎其可表也鄉老里
正數欲逹之有司而請於朝廷孺人亟止之曰吾自盡
吾道焉耳豈欲求表哉不敢以煩父老正統丁巳某月
某日以疾卒年六十九明年某月某日葬于六十五都
相公坑之原予聞之聖人繫易於恒之六五曰恒其德
貞婦人吉吾夫子釋之曰婦人貞吉從一而終此萬世
不易之道也世之婦人而能此者盖鮮矣其或能此然
不能不求聞於人此豈所謂自盡其道哉自盡其道而
不願表著於世孺人之賢於是為不可及已於乎孺人
雖不願表著於世而君子之欲垂教範俗者其可以已
邪宜乎行儉之惓惓以請也故為書之使揭于墓上
處士王公墓表
公姓王氏諱泉字思允泰和南富里人南富之王徙自
安成之連嶺連嶺則折於廬陵之何山盖王長者之後
曰思齊廷用功從者則公之曾大父大父父也雖皆不
仕而皆以儒行聞鄉里公自幼穎敏好學遭元之亂奔
走避匿無寧時亂定而歸居室既焚蕩諸老長又相繼
没公亦甫冠躬課僮僕理荒穢舉廢墜勤勵不懈家用
復興然天資高邁不少屈於人人亦無足當其意獨歐
陽公觀民志同道合相與為莫逆洪武甲子朝廷布新
令欲為天下去蠧弊恤小民諸為不法者許執送京師
得厚賞老姦宿猾相煽而起始則嚇小人終亦誣罔君
子以規利亦有危人以圖安者禍且及公公憤曰吾行
無愧於天地所不足者不能俯仰諧俗耳鼠輩乃敢爾
邪即往伏闕下盡發其奸上為之震怒凡為誣罔者皆
謫戍遠方公獨受賞而歸姦人由是斂戢善者以安平
居厚於宗族睦於鄉黨隣里處親戚故人必謹於禮節
凡有急必赴惟恐後其祀先盡敬訓諸子姪必本於仁
義人有過失未嘗出諸口初避亂時公雖幼諸物不以
加意獨携其宗譜以行其後族人欲脩譜既請於學士
解先生而舊譜亡失無足徵者衆病之公獨出其所有
譜由是成解先生獨愛公以為能知所重其尊祖敬宗
盖本於天性如此永樂癸未十一月疾大漸呼諸子孫
勉使讀書為善以不辱前人言訖而卒是月二十九日
也享年六十葬其里水坑周家山之原娶歐陽氏有賢
行子男三守誠守信守邦女一嫁曾汝茂孫男四綺紳
綽編公之葬久矣而墓上之石未有文至是孫紳為曹
縣知縣以前國子助教歐陽先生允賢所為公行狀來
求予文表諸墓按狀謂公長身玉立緩步徐趨懇懇乎
其誠也碩碩乎其大也傲乎其自得而憂患得喪不足
動其中雖坦夷自居而詭随側媚者不能窺其情雖簡
質不華而巧投曲中者不能測其意始終一節未嘗有
變知公者以為信昔蘇文忠公為司馬文正公行狀而
范文忠公取以銘其墓天下誦之後世傳焉予既慕公
為人且嘉紳之孝故序行事而取歐陽先生之言俾揭
于墓上庶後來者有徵焉
中允徐公墓表
永樂二十二年宣宗皇帝正位東宮置官屬予自翰林
侍讀學士進拜右春坊右庶子睢陽徐君永達則自編
脩為中允又與予同僚相好也會朝廷推恩羣臣徐君
之先君子子昭贈為右春坊右中允階承直郎徐君念
其德之大而痛其即世不得與享其榮思求文以表諸
墓然縻於職務未暇也無幾陞鴻臚卿又往使交阯由
是遂拜湖廣按察使改山西其任益重益不暇顧其親
然其心盖惓惓不忘也至是徐君遂以疾終于位臨終
語其子倫曰爾祖墓石未有文吾死不瞑目吾嘗託好
於泰和王公汝以吾意往請而刻諸庶幾以畢吾志徐
君既卒葬倫來京師以翰林學士藺先生所述其祖行
實因父之執友鴻臚楊君來請文予悲徐君不可見而
重哀其意奚可辭按狀公諱彰子昭其字也曾大父國
祥大父仲明父景讓皆不仕而有隱德鄉人稱為長者
公生六歲喪其母哀毁如成人善事繼母許氏許亦善
撫之如所生及長喜學於諸書悉通其大義然無意進
取而止用以善其身信義孚於鄉黨恩愛篤於親族家
雖豐而自奉甚約至於賑施則未嘗吝也歲凶常出粟
以貸貧者貸而不能償則焚其劵姻戚有孤女貧不能
嫁助資裝嫁之死而不能葬者出棺衣葬焉如是各四
五人其心之厚於仁多類此洪武己夘四月初十日卒
距其生元至正庚子之歲享年四十四娶范氏有淑德
封太安人子男二長即永逹次永清女一嫁士人林增
孫男五倫佐侃佺佑倫即來請文者曾孫男(闕)人以卒
之年五月葬其里(闕)祖塋之次夫有德者必有後天道
然也觀公之德備於已而及於人如此宜乎有徐君為
之子倫為之孫卒能著其德使永永不朽則公雖不至
永年何憾哉故為書之使揭于墓上
參政王公墓表
正統丁巳五月十四日中(闕)大夫河南右參政王公卒
于家年六十一初公自河南述職來京師浩然有退休
之志凡與公厚者皆曰公年財六十而遽欲致仕不及
七十一未宜去今天子在位圖任老成以興道致治公
方面大臣宜有以副上意二未宜去公曰吾受國厚恩
仕宦三十餘年豈敢遂忘朝廷哉顧精力衰而目𤯝甚
忝竊愈久而補報未能人其謂我何今小子高玷科第
或可以效萬一吾其歸矣即具疏以聞上察其實許之
歸安成故第與親戚懽洽甫兩旬一夕客去乘月坐堂
中諸子列侍語笑如平時久之覺小異即趍進問起居
公翛然逝矣凡諸親舊皆幸公之歸而惜其不能久處
也奔走會哭者彌月而不絶是年十月二十七日葬于
其邑(闕)清化鄉之賴嶺至是高為兵部主事詣予請曰
先考之葬今國子祭酒李先生銘其墓矣惟墓道之石
未有文懼無以昭德垂後敢請於執事予素知公不可
辭王氏系出太原唐未有諱該者避亂南來居廬陵何
山再徙安成之連嶺子孫多至顯宦而瀘溪先生則以
直道清節顯於宋其後曰某又徙居蒙岡至希旦所安
思學則公之曾大父大父父也皆以德誼聞鄉里公天
資簡重而闓敏喜學多讀書尤深於詩為文章必根於
理典實而不浮洪武己夘領鄉薦明年升太學永樂初
詔選諸生為縣令公獨請為教官得杭州教授日進諸
生講聖賢之道而正已以率人於是賢者益勉而不肖
者胥化於善學大有成秩滿選為儀制郎中時朝廷於
禮樂制度多所參訂公盡心其間士大夫稱賢焉以父
憂去奪情起任事歲庚子山東盜起民心擾動詔擇賢
臣往撫之大臣薦公為山東參政公徧歴諸郡邑宣布
天子德意釋其疑畏恤其寒饑綏集其流冗寬貸其過
失民乃安於田里盜無與隨和尋即敗亡其他所以惠
養斯民者尤多既三年丁内艱服除調河南而魏公源
李公昌祺為方伯公恊德一心以施諸政教而民受其
賜凡有重事二公度他人不能任者則必以屬公郡縣
吏民知公廉重不可以諛悅亦不可以賄求聞公來皆
先期趍辦公之往不勞而事成盖德孚於上下而人心
敬畏之如此魏公召還復為刑部侍郎陞尚書常譽公
可大用諸公皆屬意焉而公乃力請而歸安止足之分
識進退之宜公誠賢矣哉予聞之禮七十而致事此仕
者之大防也或身有不可不俟年而去亦君子之所與
也若公是已後之仕者異乎是其未得也患不能得之
既得矣惟恐失之遂至於無所不為然榮或未至而辱
及焉其於道何如也嗚呼公誠知道之君子哉公天性
孝友事二親撫諸弟皆盡其道夫人劉氏生五子竒偉
俊高聰皆讀書為善以自見於世今高既仕郎署而聰
復出為教官王氏之福詎有已邪此亦可以觀公之德
矣故論次之使刻于墓上
墨岡阡表
君子之所以亢其宗而光啟夫後嗣者豈徒然哉令德
充諸身故慶澤及其子孫至於盛大而不窮辟諸水木
本深則末茂源遠則流長理固應爾也以子觀之處士
蕭公其行有足稱者矣公諱用字以才世居吉水之田
心為名族高祖九峯先生諱層慱學宏才以經術為人
師祖貴昌父思懋皆以德誼重鄉里公早孤季父思敬
教育之公亦善事焉既長卓然自立田園居第有加於
昔時内外戚疏食者常千餘人長幼秩然相敬愛小大
之事指麾號令井井有條理當時皆推公為能元季盜
起相攻剽賊殺公倡義保一鄉部分整齊聲振遠近羣
盜聞之不敢涉其地一鄉之人皆賴焉國朝受命海宇
寧一屢下詔求賢縣大夫屢欲薦之則屢以疾辭免閒
居無事閱經史自娛縉紳君子相往來則樂與欵洽非
其人不接也延名師教子孫以學暇則躬課勵之以長
孫寬端重警敏最鍾愛其課勵尤篤於諸子孫皆勉以
孝弟忠信禮義廉恥見人有善則樂道而奬進之有過
則規之不少恕既復懽然如初宗族有貧者賙給之孤
女無依者備資裝嫁之姻戚或有急難赴之惟恐後有
喪弗能舉則具棺衾葬焉里中訟者不之有司惟求决
於公公據理折之無不悅服嘗曰寧人負我無我負人
此吾自處之道也士大夫跡公所為無不如其言尤以
公為長者公生於元(闕)丁丑十月八日終於今永樂
乙酉三月十一日年六十有九是年冬十月葬於墨岡
之原娶王氏有賢行婦道母儀為宗族楷法永樂甲辰
十二月七日卒年八十六合葬於公之墓五子曰仁安
以子寬貴封奉訓大夫吏部文選員外郎曰義安曰禮
安曰智安曰子厚女一嫁劉自省孫男十三人長即寬
甲申進士今為湖廣左布政使曾孫男十三人公葬已
四十餘年而阡表未立至是寬考績來京師俾直為文
歸而鑱諸石昔者詩人之祝嘏於君子也必本於其德
德盛而福益盛至於保艾爾後乃已焉而君子之欲顯
揚先祖者必論譔其德善列於天下明示後世所以崇
孝而垂教也若公之德能使其子孫享名爵之榮而其
孝孫之思論著其美以傳於永久俾後之來者得效其
所為前有以啟之而後有以繼蕭氏之盛可量哉故為
表於其阡百世之下有考焉
淑人劉氏墓表
淑人劉氏諱貞一歙古城關劉添之子嫁為同里程仲
仁甫之妻二家皆歙之名族仲仁甫高祖元潭在元為
新安太守曾祖三益祖雷甫父順德皆不仕而皆以行
誼聞鄉里淑人為程氏冢婦治家政時舅姑已先卒後
姑在堂淑人事之朝夕謹慎能得其懽心家雖饒財未
嘗妄費一錢益以勤儉治其家然奉祭祀必豐潔待賓
客必充腴親戚往來相饋送必中於禮節仲仁甫有弟
七人妹三人皆幼淑人善撫育之使各治所業而婚嫁
必以時仲仁甫初娶江氏生男喜僅歲餘女一財三歲
而江没淑人愛養之如已出衣服飲食必均一男有室
女有家恩意篤至人莫知其異母也淑人有子富雖甚
愛然必使之就規矩從名師愛學早暮課勵之學遂有
成以鄉貢進士入官職風紀三十年累加至三品名績
顯著朝廷推恩及其母遂累贈至淑人世皆謂慈訓所
致要以德善為之本也淑人生於前壬寅十一月十三
日而卒於今永樂丁酉五月廿九日享年六十六子一
人即富今為都察院右副都御史女二嫁項汝器葉茂
安皆名族以某年某月某日葬于古城關之原葬三十
餘年乃來求予文刻諸墓上以昭其德於永久夫世之
所謂名卿士大夫者莫不皆本於其親然母之德鮮能
自見於世者盖其教令不出閨門嘉言善行人莫得而
知惟有賢子孫載之文字刻諸金石而後顯揚於天下
然而昧於此者盖多矣若淑人之德視唐鄭氏崔氏宋
歐陽氏吕氏之母盖無愧豈可使無聞於後顧不腆之
辭奚足以稱賢子之心哉姑序次其說俾刻焉
余氏二親墓表
余氏二親者贈承德郎禮部主事余公仲英與其配安
人徐氏之墓今禮部郎中麟之考妣也公以宣德丙午
正月十二日卒年六十六又四年麟為禮部主事有名
朝廷推本於父母之賢而封贈及之安人克有盛福享
禄養者二十年以正綂丙寅十一月二十三日卒年八
十四於時麟為正郎在儀制聞訃慟絶即解官歸服喪
而謁予泣曰先考之沒以丁未十一月十二日葬于吾
鄉潘嶴之原今先妣復即世將奉柩以祔惟我考妣實
有德善以庇佑後人宜刻文以昭示來世庶永永不朽
然非先生誰宜為敢再拜以請予嘗為貳於禮部知郎
中為人且聞其親之美矣乃按狀而序述成章余氏之
先家嶺南韶州在宋有諱深者官至執政從高宗南渡
家錢塘其後有曰子善英偉不羣為鄞童氏甥遂家于
鄞公之考也公諱仲英字文彬自幼端謹喜學言動必
循理事親色養務得其歡心母嘗病亟醫弗愈每至夕
率婦子躬禱北辰願減已年益母壽及卒執喪過哀杖
而後能起鄉里皆稱其孝見人有疾不能療喪不能舉
貧不能自給者皆樂以財濟之無一毫顧計心佳時令
節與故人賓客消搖山水間意有所適輒觴詠忘返天
性之真盖超然於物之外一切世利舉不足累其心有
司嘗苦嚚訟以公鄉人所敬舉為耆老司其平公謝曰
吾老矣自治且不暇焉能治人卒不就而優游自得以
終其身安人徐氏諱茂貞邑故家某之女柔慧淑善通
孝經女戒諸書閑於女事既歸余氏以孝敬事舅姑正
順以相夫而勤儉以治其家凡主事公奉祭祀待内外
属接鄉黨賓客與凡賙窮恤匱義之所當為者皆能成
其志麟初游鄉校時資給勸課以成就之尤篤及仕於
朝則惓惓以忠勤為勉既受封而食其祿人皆為善教
所致而亦以為安人有德之報其教諸孫亦備至洵已
領鄉貢嘗讀書過夜半則止之曰學雖在勤然過勞則
有時而輟唯貴於有常可也聞者以為名言二子長即
麟字天祥次曰義亦克成其家女二嫁士人范庸李柰
孫男三孫女二曾孫男六女三予聞君子之光大其家
而保艾其子孫者惟有德而後能之然顯者易見而隠
者難知至於女婦才美不外著尤非世之所得聞故蔽
而弗彰冺沒而無傳者盖多矣惟有賢子孫汲汲以顯
揚為事託之文章刻之金石使其親之美足以垂世而
範俗此記禮者之所謂明而仁者也余氏二親之德足
以大其家而保艾其後褒封顯榮已有聖朝之錫命而
郎中又欲表諸墓顧予文之不美何足以稱孝子顯親
之心哉然不可辭也乃序次其說俾刻焉
主事顧叔謙墓表
叔謙諱謙姓顧氏其先蘇之吳縣人曾大父某大父某
皆有隱德而不仕父至善以閭右民實京師遂家上元
叔謙自幼穎敏不凡七歲善屬對十歲能作詩賓客每
命之賦其應如響選為應天府學生從豐城丁季恒受
詩經嶷然端重如成人衆皆竒之洪熙初以善書徵未
幾拜中書舍人凡外制多叔謙執筆既三年上以為能
錫之勅命且加恩其親至善甫為中書舍人母與妻皆
孺人秩滿陞禮部精膳主事當是時朝廷清明德化大
行四方貢獻無虚日凡廩餼燕犒之事皆精膳主之叔
謙才智有餘勤慎不懈故事無不當而人用恊和海外
諸番使者歸其國故事必擇廷臣知大體者送之閩廣
宴餞而遣之每以命叔謙而人皆以為宜其姿貎豐偉
襟度磊落然事上接下待賢納士無違禮事父母極孝
敬處兄弟極友愛於故舊親戚恩意尤厚鄉閭里巷之
人不間貴賤貧富遇之各盡其道由是人人敬愛之在
官留意政事凡可禆益理道輒以聞盖有志於功名者
正綂乙丑主事滿九年當路者多屬意薦之遭外艱歸
上元丁夘三月十二日以疾卒年四十八娶施氏繼朱
氏子男四曰俊偉傑僖女三長嫁陸縉餘在室叔謙臨
終囑諸子曰我死必葬我於蘇州陽寳山先塋之次而
求吏部尚書王公為文表諸墓則我為不朽矣既而其
姪某奉遺命且以郎中王士華所為行狀來求文予讀
而悲之曩予為貳禮部日與叔謙接而深嘉其才謂使
在牧守之位其功名豈少哉及待罪吏部而叔謙來考
績予意其必有合也孰知竟不能待而死矣豈非命邪
君子盖深惜之叔謙之美自足以垂諸後而乃以不朽
託予豈以予文為足以信於遠哉故序次其事而使歸
刻焉
司副劉公墓表
監察御史安成劉克彦以永樂壬寅正月廿五日喪其
考司副公年六十八葬于某鄉之原正綂丙寅十二月
某日母太孺人文氏亦卒年九十將歸奉柩合葬焉謁
予拜且泣曰惟吾二親實有德善以庇賴後人而先考
未及仕克彦初備員行人司副蒙朝廷推恩以其官追
贈而先妣亦封太孺人其榮幸大矣惟墓前之石當有
文以昭德垂後庶久而不冺敢奉狀以請於先生予哀
其志故不辭按狀公諱恭字允恭本龍氏唐零陵守述
之後曾大父貴甫早孤為劉氏贅壻婦之兄君壽資豪
而力寡扳貴甫為援載之版籍從其姓故遂姓劉氏大
父仁卿父賢可皆有隠德而不仕母蕭氏公生當元季
不暇學於書能通大義作五言詩多新竒朋儕皆讓之
天性篤厚始終不渝幼從大父避寇山中大父裹飯食
之而自咀藤實大父殁公見藤實輒哀終身不忍見大
父喜凍肉及嗜酒煑魚歲時祭祀必設此二物而對之
悲哀若親見其食焉者嚴重自持鄉里諸俠少見之多
自斂或以不平事求直者必據理析之不苟為異同見
人有過惡必鐫諭使改然終為之掩覆嘗夜自外歸遇
有竊其池魚者僕夫捕獲欲送官乃里舍子也公切責
之曰尔父昔從我郡城歸夜行防虎嘗以身翼蔽我其
仁如此尔不念汙而父乎亟改之遂縱使去終身不以
語人公卒其人哀念不置斂殯皆躬執其勞至葬乃已
又有盜公衣物者蹤跡之故親戚子也公不忍發踰數
年盜以公酒器鬻於人怨家欲害之求得以獻公乃曰
此非公家物邪公搖首曰吾素無此物怨家計窮事遂
已其存心忠厚類此治身以禮而待物以仁周窮恤匱
無吝色篤於教子每夜誦戒僮奴供茗飲而躬往伺察
稍怠則警發之性不嗜飲惟其子之賢師友往來則傾
倒盡懽然後罷晚年闢一軒暇則焚香靜坐以書史自
娛嘗曰吾平生不能弄巧一於拙而已因以一拙自號
且以名其軒及病革戒諸子以讀書勵行慎無玷前人
不及其他太孺人邑之固塘人祖某父某盖文信公之
從孫太孺人歸劉氏孝敬順祥以勤儉治其内凡司副
公之奉祭祀供賓客施惠於鄉黨訓飭其子而整齊其
家皆克相承之婦道母儀為宗族楷法荷恩封之隆而
食其子之祿顯榮光大而以高壽終君子以為有德之
應子二人長克竒早卒次即克彦初取進士為行人司
副今為御史有賢名女一嫁田道正孫男四曾孫男(闕)
予觀昔之君子所以名傳於世者盖必本於其德而又
有内助之賢斯能興其家而成其子至於享其福之厚
夫豈偶然哉今公夫婦之德善如此誠宜表著於後世
况克彦之孝又汲汲以顯揚為事以予文之不美何足
以稱孝子之心哉姑次第其說使刻諸墓上
侍郎于公墓表
于氏之先河南人世有顯宦公之高祖伯儀仕元官至
嘉議大夫禮部尚書上輕車都尉追封河南郡侯居薊
邱曾祖䕫中奉大夫河南江北等處行中書省參知政
事護軍追封河南郡公祖九思杭州路總管累遷中奉
大夫河南道宣慰使都元帥因家杭州之錢塘父文大
國朝洪武初為工部主事以孫謙貴贈嘉議大夫兵部
右侍郎母施氏贈淑人公諱仁字彦昭幼而岐嶷有大
志弱冠工部公卒治喪能盡禮奉母施淑人極孝敬而
以勤儉興其家沉毅方正言行侃侃不苟為容悦好義
樂施於周窮恤匱雖多不吝至遇老佛之徒不輕與一
錢嘗雪夜聞戸外兒啼使人問之曰父母遣鬻炭市米
為夜食失其資米既不可得且迷故道是以泣公憐之
與其直使一力送至家宣慰公有故侍婢苗氏公禮待
之每宴會寘諸上坐曰彼逮事吾祖吾敢慢哉及卒亦
以禮葬之其行義多類此性好經史常用以自娛取古
人之嘉言善行以為法長子謙英偉不凡公知其必紹
世業遣受學邑庠而課勵尤篤遂取進士為監察御史
陞兵部右侍郎朝廷嘉其賢而推本於父母皆以其官
寵之故公自監察御史進兵部右侍郎配劉氏亦自孺
人進淑人君子以為善教致然也二子長即謙今為大
理左少卿次泰女一嫁錢塘朱濟孫男一曰冕曾孫男
一公生洪武戊申三月十有七日而以正綂丁夘五月
十日終于正寢年八十方疾革時語家人曰吾幸享榮
名全壽考皆上之賜為吾語謙當勉力以報大恩勿以
吾為念禮部以聞上命遣官致祭且勅工部營葬事命
謙奔喪畢即起復視事時謙巡撫河南山西聞訃亦還
朝乞終制既辭而歸卜以某年某月某日葬公某山之
原而求予言表墓上予聞之孟子曰天下有達尊三爵
一齒一德一夫爵齒者德之所致也德備於其身則必
得其位必得其壽此天之所以報有德也然人能得者
鮮矣而於公見之是足以表著於後世故序次其說而
使刻諸石俾後之人有則焉
丁氏二親墓表
湖之歸安處士丁公諱亮字仲光以正統丁夘八月六
日卒于家距其生洪武壬子十月十八日享年七十六
子澄為監察御史在京師聞訃慟絶即解官歸治喪而
以刑部侍郎薛公希璉所述行狀謁予告曰先考之不
幸棄諸孤其痛大矣而先妣實先十四年以卒卒之年
是為宣德甲寅某月某日年五十九澄兄弟尤痛切於
心兹卜以今年十二月某日奉先考葬于邑之士林新
塋之原而舉先妣之柩合葬焉惟先考妣實有令德以
啟佑我後人今之葬既得禮部尚書毗陵胡公銘于墓
矣而墓前之石宜有文以揭德振華庶永永不朽敢請
於先生澄今之名御史觀其子可以信其父又重以薛
公之狀益可信不誣予安得辭按狀公先世姓姜為烏
程右族曾祖德輝祖孟衡父子新娶武康丁氏生四子
公居第三丁之弟啟宗無嗣謀之子新乃以為之子因
遂姓丁自幼喜學異常兒長益奮勵常出游苕霅間與
士大夫游尤喜歸安菱湖風俗之美數往來其地菱湖
之賢亦雅愛公皆樂與之處有應時中者行誼重當時
惟一女擇壻喜得公館之故又為歸安人時中愛公如
子公亦事時中如父謹於持身未嘗涉非道治生甚勤
不肯苟營非義内姪應振早失怙公撫育之且為之娶
使克有成立愛其子擇師教之遣從高孟暘受業每未
明即督使往學雖風雨寒暑不廢縣庠缺弟子員縣令
丞聞公能教是必有賢子遣吏及鄉老求於公公念諸
子温潤質厚可以承家而澄穎敏勤學必能大吾門乃
遣澄就學所以資給課勵之甚厚澄亦能如公志早夜
不懈學遂有成舉鄉貢進士為壽開二州學正有作人
之效陞監察御史謹憲度務大體皆公善教致然也公
性恬澹不樂浮靡非其人不交所與游處論文賦詩奕
棋觴酌如周紹邱恒輩皆一時名士或遇風日晴美輒
相與徜徉山水間意氣飄然迥出塵表其足跡未嘗至
公府郡縣守令高其行每鄉飲必請為上賓藩憲大臣
行縣者必躬造其廬而公承之以謙儀度肅然衆莫不
加禮鄉人有不平者悉求正於公得一言無不悦服其
為人如此卒之日無少長愚良哭之皆哀應孺人有賢
行公之所以興其家而成其子之才凡有所惠利於人
者皆克相佑之盖與公同德云三子即温潤澄皆應出
女三孫男十一人曾孫男(闕)嗚呼若公其可多得哉生
遇明時力於為善而賢配克相其志有子有孫能忠於
國而世其家且又卒於高壽其福盛矣雖推恩之典未
遽及安知其不終享也故為表其墓以俟
署正萬公墓表
公萬氏諱英字靜善其先荆州人宋之時有諱勉懷者
守吉州子孫因家泰和世以宦學顯康年為宋太學慱
士以論秦檜罷官又徙居安成永嘉之雅澤里至公之
高祖邦行為大理評事曾祖叔彰祖宗大俱有隱德而
未仕父豈吾仕元為白沙鎮巡檢母周氏有賢行公年
十二而孤家之賦稅倍他族屬時多事科徵調發無寧
歲幸有母在堂公與兄靜安奉令承教以應務卒保全
其家後長正南區粮賦公惟兄命是從朱嘗辭艱險歴
五載無廢事會詔下餽運給西北軍事嚴而道遠董役
者皆危懼靜安曰吾為先人後當往遂行及竣事歸而
兄果疾作公憂之醫禱百方終不起治喪盡禮而哀戚
過焉公初與兄作樂壽之堂以事母士大夫嘉其孝多
見於文字至是母周尚無恙公朝夕奉承極婉媮之樂
退而念其兄未嘗不戚戚也時鄉人因事興告訐風動
遠邇凡所連逮皆右族輒没入其家辭亦及公捕甚急
或勸避禍公曰天道佑善吾祖宗以來不為惡吾何懼
哉遂就逮赴京師以其情白上果得釋而歸嘗念先世
多顯者而已早孤不能嗣先業力教其子節與兄子霽
相繼取進士節累官至光祿寺大官署正得封公為署
正階儒林郎霽亦為陽朔令公為之喜而嘆兄之不及
見益悲之性不嗜酒賓客往來好與論古今事不厭足
跡未嘗至城府鄉族燕會惟親厚禮義之家則一至至
則懽動一座其能自重而見重於人如此丙戌歲饑大
發廩賑貸會連歲凶公盡焚其劵不責償修祠堂刊家
譜篤於尊祖敬宗平居教族之子弟鄉人之子弟俾勉
於為善而不可為惡盖其志之所存也正統辛酉十二
月廿八日卒距其生洪武戊申三月二十一日得年七
十四臨終語子姪以力行孝弟不及其他配李氏封安
人婦道母儀為里族楷法先公卒子男二長即節今為
監察御史有名次孚早卒女五孫男六曾孫男七公卒
之明年某月某日葬於邑山四十九都官山之原與安
人連塜至是節自述行狀求予文以表於墓上聖人之
道必本於孝弟孝弟之至天與之人歸之公孝弟人也
其脩於身行於家而及於人者皆此道故有以得乎天
而獲乎人爵祿之榮子孫之興豈偶然哉用是表諸其
墓使後之人有則焉
侍郎王公墓表
公王氏諱誼字内敬越之山隂人宋尚書載之裔曾大
父某大父某父復初皆有德誼而不仕公自少好學經
史百氏之書靡不究於世俗紛華未嘗涉於意獨坐一
室研精覃思手不釋卷至夜分而後寢苟有所得則復
起然燈書之由是其學沛然矣先生長者皆折輩行與
之交鄉邑學者多從遊公亦樂為之盡然初無仕進意
惟肆力於詩山川草木之姿狀烟霞雲月之竒變身之
所歴情之所感耳目之所見聞雖憂悲愉佚之不同一
皆於詩發之大篇短章渢渢乎盛也其事親至孝始終
不違於禮歲時祭祀必誠必敬親族鄉黨處之各盡其
道皆歡然有恩人亦無不敬愛公者其有曲直不能平
得公一言則意滿而去輕財重義急於振施賓客往來
則相與觴詠為樂窮日夜不厭洪武中坐累謫遼陽人
皆疑公所以處憂患當如何而公不改其素公事之暇
讀書作詩以自娛而已於是乃大服公與二弟内誠内
悦相友愛甚篤在遼之詩憶弟者半焉及歸則謂二弟
曰堂前紫荆吾手植也吾欲繼田氏之義二弟感公意
復同㸑而居號荆樹曰義荆二弟能詩好天良夜必酌
酒更倡極天倫之樂一時士大夫聞而慕之多見於賦
詠正綂十三年二月初四日以疾卒于家年八十有八
娶邊氏有賢行子男一曰佑以明經取進士累官至工
部右侍郎有名於時朝廷推念其祖考之賢封公為通
議大夫工部右侍郎邊氏贈淑人公之考復初府君配
朱氏寵贈亦如之女一嫁同邑朱某孫男三曾孫男四
公之卒也禮部以聞詔遣致祭工部為治墳塋佑歸以
某年某月某日奉葬於(闕)之原而思顯公之德於悠久
屬予文以表諸墓憶昔在翰林時予友彭脩撰汝器得
公之作而善之以為非近作可及及脩文皇帝實錄大
召名儒有以公為薦者徵至京師俾待詔翰林予始從
公議論久之公以老疾辭歸高風雅度益思之不置而
猶嘗辱公之詩孰知公今不可復見矣然公之德足以
表後進而儀來今是宜有述也故為序其事俾刻焉
千戶吕公合葬墓表
永樂二十年太宗皇帝北征沙漠寬河衛副千戶吕公
以兵從八月二十一日歸次閔安卒焉享年六十後十
年為宣德六年四月廿九日其配宜人馮氏卒于家年
六十六子一曰貴痛母之不克長享其祿又傷父之不
克歸葬也哭之既久而猶哀則復嘆曰吾父之精爽其
尚顧懷於我乎正綂九年十一月九日具衣冠招來復
而治棺蔵焉舉宜人之柩合葬于通州安德鄉壬山丙
向之原至是來謁予曰惟吾考妣實有令德生既不能
偕老於一堂死而得同歸於一土亦足以少慰矣惟發
德振華宜有文表諸墓道敢請於先生予嘉其孝故不
辭公諱義字尚質世為山東文登人以忠厚稱父敬文
元末用才武入官領千夫涖撫軍院數從征伐有功國
朝受命靖四方乃遣散其徒歸鄉里會令下徵元故官
詣京師卒於道公侍行隨例徙襄陽士籍未幾以故官
後復徵詣錦衣衛為親軍己巳從宋國公馮勝等征伊
都山辛未征朵顔山黑松林諸部落皆有勞績師還選
隸營州中護衛公屢經戰鬭勇略過人而志氣彌厲己
夘太宗皇帝舉兵靖内難公仗義來歸從克廣昌取蔚
州攻大同戰白溝河破濟南復滄洲再戰夾河破藁城
克西水諸寨遂擢為隊帥卒壬午從取東河小河橋齊
眉山靈璧縣又從下泗洲渡淮盱眙揚州諸城皆下六
月渡江攻金川門入京師論功陞昭信校尉綏德衛百
戸賜誥命許世襲實選留侍衛中而食祿於寬河衛永
樂庚寅隨車駕北伐以俘獲多陞寬河衛副千戸壬寅
復從征師還而卒公天性至孝常哀痛以念父而誠敬
以事母歲時享祀必精潔其朝夕奉養必旨豐每臨敵
決勝智勇奮發曰吾忠於國乃所以為孝也宜人襄陽
士人馮玉之子年廿歸公善侍姑孫宜人飲食衣服必
躬自調治姑有疾侍湯藥未嘗去左右姑甚愛之稱為
孝婦公既盡心國事凡諸家政所以事上撫下和睦姻
族小大之事皆不累其心者以宜人為之助也嘗勸公
置妾媵以廣繼嗣公曰汝治内而子貴能承吾家古人
所謂一亦不少何以多為也而宜人教其子必使之讀
書明理親賢樂善以趾前人而光大其家婦道母儀為
宗屬楷法貴既襲職為副千戸亦屢從征伐建勛績受
賞賚復選隸錦衣衛公亦改贈武略將軍錦衣衛副千
戸貴有才有猷譽望日著遂選為鎮撫司鎮撫謙慎自
持進脩不倦君子盖歸於公之德與宜人之教然也予
聞古之世臣大家所以能世享其祿者必本於世德之
盛德者爵祿之本也吕氏之先公既有其位矣世代革
易而公復振起之功名富貴顯於其身而傳於其子公
之所以光前裕後如此其德善可知矣以是而表諸墓
不亦永永有耀哉
鍾處士墓表
處士鍾氏諱復字彦初其先贑之平固人後乃徙泰和
居邑西北之荷塘里歴十七世至景雲靜春舉善則處
士之曾大父大父父也惇本尚實為鄉善人而舉善尤好讀
書善吟詠興之所適必於詩發之時先祖尚書公子與北平
憲副劉先生子高國子學錄蕭先生子所皆辭榮家居
以雅道自任舉善皆得從之遊由是詩益昌年五十始
生處士甫七歲而孤母陳氏教育之煢煢孑立艱苦備
嘗稍長慨然有立志公私諸務一以身任其難勤生惜
費銖積寸累久之家用饒裕先業之亡者浸復之先廬
之毁弊者稍徹而新焉作祠堂以祀先每旦必躬詣焚
香致敬歲時祭祀備物行禮必盡誠以父殁時方幼稚
殮葬弗克如禮每一念之輒涕泗滂然流事母盡孝生
致其樂死致其哀始終無違禮姻族鄉黨有窮匱則賙
之男女孤幼無歸者則撫存而婚嫁之死而不能葬者
葬焉每歲暑月設茗飲以濟行者皆隨力所至而為之
盖其性然也閒居端静不外馳而達於人情物理揣摩
事勢十常中八九人有以是非求直者必以理決之不
曲隨苟止賓客過從必置酒相懽傾倒而後已愛其子
擇師教之而其教於家者尤篤晩年諸子皆能立遂放
情物表時事不以屬意每燕坐一室誦古人詩以自娛
盖囂囂樂也正統乙丑正月得疾醫弗效疾革戒諸子
孫治喪必以禮不用浮屠老子法十二日午盥濯而坐
神色不亂命取酒三酌之奄然而逝距其生洪武戊午
四月二十五日享年六十八配楊氏有賢行凡處士之
教諸子處内外屬酬酢事變舉適其宜克再造其家孺
人為之助也子男八長汎次沔為邵陽教諭瑞安知縣
俱有名次沂皆先卒又其次則湜汰潮淮澗汰潮俱以
明經為訓導女一孫男二十六人曾孫男(闕)葬以是年
十月初九日墓在其里栗岡石磔之原葬三年汰潮服
闋來京師以其壻李卓所為行狀謁予文表諸墓予觀
鍾氏之居荷塘盖所謂積善之家也非有赫然勢力可
以過人者而綿綿延延至于今靜春及處士皆以一人
之身遘多難之時宗祀不絶如綫然卒以盛大有譽望
於世今處士孫曾已三十餘而猶未見其止此豈勢力
可能哉德善所致也詩小雅南山有臺之篇言君子之
保艾爾後而必本於德音是茂今鍾氏如此其亦可以
觀德矣於乎德非一人所獨得也此然而彼不然豈非
脩於已邪有異哉是亦可以勉而致也故序次其說使
刻于墓上觀乎此者好德之心可以油然而生矣
都御史陳公墓表
公陳氏諱智字孟機武昌咸寧人祖式銘父原貞皆不
仕以公貴皆贈資政大夫都察院右都御史妣皆贈夫
人公自幼岐嶷異常兒不肯佚遊慢戲嘗讀孝經至立
身行道揚名於後世以顯父母師為釋其義即拱手曰
智敢不勉衆大竒之父嘗謂人曰先公常言吾以醫道
活人多矣子孫當有異者其在此子耶遣入縣庠受學
晝夜不懈學成登永樂丙戌進士第戊子拜北京道監
察御史明年以内艱去服除復為御史嘗出按諸郡邑
績大著閩人有張生者以殺人當死公察其色有冤詢
之生曰父在時鄰居婦人王某許以女妻我已納聘矣
今父母死我貧無資而彼欲背盟女執義不從隂遣婢
傳言期某日夜於某處歸我金幣俾成禮某以告同舍
楊生楊生力止我不果赴是夕女與婢皆被殺王疑我
執赴官不勝拷掠故誣服公曰生非殺女者殺之者楊
生也即遣人執楊生至公曰殺王氏女者汝也楊生股
栗色變即伏罪張由是得釋人以為神閩地號富饒中
官要人及以職任涖民上者往往肆漁取雖百金重貨
不一二酬皆抑取焉民苦之令鄉老俾箱記當具言於
上衆懼事遂省蘇人健訟嘗告連數百人皆姦民猾胥
主之公窮治黨與訟為之減松江民有棄田里居城市
而衣食於府縣者號大小牢子假公事虐鄉民如餓豺
狼然華亭盖數百家上海尤甚公曰吾且戒飭之不從
化則盡擒乃揭榜通衢俾各歸舊集苟終違戾國有常
刑衆悉如公令無敢後獨上海有十八人者最暴横約
為兄弟同生死出入府縣持官吏短長而操縱之無不
如志遇有賦斂輒招攬歸已而重取於民以一而徵至
什百民畏其惡莫敢校公聞之曰害有大於此乎乃為
方略悉捕之言於上誅其首惡餘悉遣戍邊松江士民
歌之永樂戊戌陞陜西按察使時諸僚屬皆為猾吏誣
搆繫京師事廢不治公乃剪巨猾理滯囚不兩月囹圄
為空甲辰鞏昌有王百戸聚羣盜五百餘人於黑松林
剽掠行旅公私往來者幾絶官軍捕之反見傷公恐其
滋蔓驚邊鄙親往發諸衛兵勦滅之於是道路無壅邊
地以寧平凉旱飢華亭尤盛餓殍相枕籍公倡文武官
屬及富人出米為粥以食之活五千餘人洪熙初入覲
兵部言京師馬大蕃今天下官來朝請人給一馬與之
乘而歲課其駒皆太僕領之公曰百官來朝仰天子維
新之政而兵部令養馬與民同此豈上意哉且按察司
所以肅庶官正百度而太僕得臨之歲徵駒與下民等
憲綱掃地矣即上疏言之時大臣已有論其非者於是
上善公言勅兵部罷給其已給者與之乘不問其孳息
時謂公達大體西安前衛屯兵十一人赴衛聽役暮至
城下門已閉假宿民家鄰有靳三者善陶於城隍祠領
鈔千貫為陶瓦是夕賊剽掠其家三持刃斫之傷賊額
衆賊大躁殺其子盡取其資以去靳訴之官官不得盜
擒假宿屯兵為盜鍜鍊獄成衆稱枉訴于公公亦察其
實枉乃移檄城隍神期半月得真盜果獲之傷額猶未
愈其所掠鈔尚存皆俛首服辜十一卒得不死是年關
中饑而岷州造寺平凉修王府所役軍夫七千復用三
千人運慶陽倉粟以給之中官督促甚嚴公曰人今飢
困何堪此役即具以聞事遂止漢隂石泉略陽山谷深
阻諸亡命聚其中時出剽掠為民患公慮其浸盛難制
言族上且遣人招撫朝廷亦降勅諭以利害衆即首服
散遣之其詣公陳首者皆使占籍為良民壬子公為按
察使滿九年當考績京師陜人德公之深皆願留不可
至為泣下有相送百餘里者超拜江西右布政使脩庶
政去宿弊六房有稱主文者皆逐之織染局諸工番上
舊有籍其後不復省閱黠者就間而朴者長上以勞役
死者甚多公督吏胥蒐諸庫得故籍俾按季更代工既
得番休從客就事由是無勞役死者乙夘永豐賊曾子
良作亂聚黨據太盤山官兵擒而戮之從賊嚴季茂等
千餘人皆被執時歲凶民艱食公謂其有因飢而被誘
脅者不可令瘦死倡義捐俸為粥賑之奏上得報决其
首惡三十餘人脅從者皆宥免時有告富民與賊通者
三百餘人公下令曰所告虚實未可知苟無實當自來
衆悉詣公自白公諭之曰果若人言下諸吏鞠訊尔尚
能保家乎今賊已滅尔曹自赴官若能出粟濟飢民當
貸尔衆稽顙流涕乞如命得粟萬餘石所活不可勝計
正綂元年三月陞左布政使六月召赴闕拜都察院右
都御史上聞諸道多滯囚大辟所繫有一二十年未决
者首以命公公盡心推究悉得其情可矜狀奏之免死
者百三十餘人嘗曰刑獄重事也死者不可復生斷者
不可復續皇上躬舜禹之仁司憲典者不可不慎每當
慮囚公必深任其事得平反者盖多焉公性素剛其好
惡必以道見人有善禮之恐不至且惠及其子孫或縱
肆為惡貪冒無恥則必事剪棄不復自顧藉姑蘇范文
正公父子為宋名臣其祠宇頽廢為葺而新之子孫困
於徭役以其所受誥質錢於富室則為贖而還之擇謹
篤者二人掌焉時有為逹官在朝者其家多種果果熟
則分餽名卿鉅人亦有及公公謂其以好來餽且口腹
微物不足辭後治廨宇復餽土墼數千家人受以補垣
墉又嘗以寒甚餽炭三百斤於朝房朝房吏受之每旦
然火凡來朝者皆用焉不以白公公聞之怒解之者曰
彼不名以奉公宜吏之不敢白也且聞他朝房皆有餽
不必深究事遂已至是其人坐賍汚公糾覈其罪當罷
官彼乃以所餽為言曰此獨非賍乎公即引咎曰誠有
之吾初不慮其蓄禍心如此吾過也願得與俱罷遂罷
官歸咸寧休休然自得未嘗有幾微不足之意見於色
詞正綂六年六月也公孝於親厚於宗族鄉黨而惠於
下民凶年飢歲民有不給者必請于朝廷寬恤之上亦
多從公言其行之大者類此其細可略也正綂丙寅六
月晦日以疾卒于家距其生洪武己未閏五月十四日
享年六十八以是年十二月九日葬于咸寧之東李&KR0008;
保姜卜林之原公初娶鄧氏先卒贈夫人繼室以嚴氏
封夫人子男五淮淦渥沔浚女三長嫁兵部主事方果
餘在室孫男七公葬已三年淮兄弟懼其德不顯於後
世以書屬杲為狀請予文以表諸墓予與公同朝久矣
觀公之為御史為按察使為方伯雖秉義執法而心則
本於愛人是故罰無小大人皆服其公人事有緩急危
困而卒皆賴其仁其為人如此非孔子所謂學道之君
子歟是以可表著於後世乃樹於墓之原
張主事墓表
張氏陜之咸寧人其先有曰恭者生從讓從讓生德德
生仲實四世皆不仕而皆有善行主事之高曾祖父也
主事諱恕字克已自幼聰慧異常兒母姚氏早卒繼母
王撫肓之愛親敬長不教督而能入郡庠為弟子員勤
於學問通易經藩憲大臣皆重之年廿七就鄉舉魁多
士不利于春官遂入太學友天下之賢其學益進永樂
辛丑取進士入翰林為庶吉士久之授徵仕郎中書舍
人以能其官得推恩父母及其妻丁外艱去居喪盡禮
服除又拜中書舍人既滿陞承直郎戶部山西清吏司
主事時南方粮運多蓄臨清倉又轉漕至北京納多宿
弊以克已主之弊盡革人畏而愛焉代還益以勤慎舉
其職正綂八年夏得疾醫弗效妻子猶百方求治克已
止之曰脩短命也其如命何汝曹但能脩身如吾在則
吾無憾矣言畢而卒某月某日也享年六十先娶朱氏
卒繼室白氏師氏有二子鐸朱出鉞師出也女二人長
適宋璽次在室孫男一璽前歸德太守宋公之子静重
而好學予愛之至是鐸兄弟奉柩歸其鄉將以某年某
月某日奉葬某處之原乃與璽謀欲求文以表于墓璽
請於其尊府而以文屬予予不得辭重念克已前在翰
林相從已有年其居官亦以名績聞于世且能安於命
雖臨終不亂惟戒其子以脩身異夫世之貪生惡死號
籲異端冀緩須臾之頃者是可表也故表諸其墓
曾氏二親合葬墓表
萬安曾時望既合葬其父處士君與母孺人陳氏於其
鄉湯屋山之陽葬十三年時望以出穀賑飢朝廷旌之
為義民來謝恩闕下事已復自念曰惟吾二親實有德
善以啓佑後人而昌大其家今之義舉皆慶澤之餘也
而墓前之石未有文京師多名公鉅人其言足以傳遠
失今不圖恐久遂沉泯為罪大矣乃託姻戚刑部員外
郎劉廣衡為行狀因其族人刑部主事翬來求予文以
刻諸石予嘉其意而諾之按狀曾氏初自泰和之上謨
徙居萬安永和鄉凡三徙乃居今龍溪為望族處士曾
祖敬叔以明經為教官祖雲英父履道皆不仕而皆以
行誼表一鄉母徐氏處士諱允文字孟學自幼聰敏喜
讀書於經史能通其大義年十四喪父即穎拔自樹立
十六為萬石長主一鄉粮賦徵輸緩急舉不失其宜事
以辦治而民不擾既數年輸布上京師舟人不戒布或
有水跡坐是當徒歲餘謫戍銅鼓雖處憂患而安之不
以外物動意又數年還益端厚謹勅不妄言動平生事
親孝親没葬祭盡禮與季弟魯學友愛尤篤伯姊嫁郭
氏早寡諸生懦不立處士賑給之至再世一門親屬及
臧獲百餘口待之各盡其道上下無間言曾氏族最蕃
嘗脩譜以明尊卑割田以供祭祀家雖富然不用以自
豪遠近貧者悉賙恤之再長其鄉粮賦皆公且恕未嘗
妄取一錢鄉人有不平及諸利害皆決於處士愛其子
擇師教之賓客往來欵洽無虚日賢士大夫過其鄉必
以禮招致去則加餽遺焉孺人諱某同邑甘田巡檢陳
以常之女莊重寡言笑工於女事通小學女戒既歸處
士以禮義檢身以勤儉治家處士坐事去而綜理益密
内外斬斬及處士歸凡睦親惇族待人接物賙窮恤匱
惟所欲為皆能相其志以永樂己丑六月十七日卒享
年四十厝于里之某原後二十二年為宣德庚戌是年
十月二十三日處士卒年五十五明年某月某日乃遷
孺人之喪從處士合葬焉子男六夫君子之於親必思
顯其德而永其令名不以養生送死為足也夫親有美
而弗知謂之不明知而弗傳謂之不仁不明不仁其得
為孝子矣乎時望惓惓然思表其親之德以彰示後世
俾永永不朽而篤義又足以繼之可謂能孝矣故次第
書之使揭于墓之原
彭氏義阡表
彭氏義阡者葬彭氏之死於義者也當元之季豪傑並
起推埋剽竊之徒亦相扇為亂龍泉羅邦其一也彭氏
居邑之雩溪世為仕族于時有文遠者英偉有才略卓
然為一鄉之望歲辛夘賊勢浸盛官軍不能制乃散財
發粟集義兵以保鄉里賊頗畏之壬辰江西行省參政
全普安薩里開分省于贑命張萬戶守龍泉許辟署從
事張辟文遠為護民巡檢參其軍領民兵守北門賊引
衆及城下張與文遠屢出戰不勝因閉城堅守以待救
癸已春城中食盡且無援張夜率衆棄城去文遠殿舟
至螺灘賊追及合戰衆飢困不能支勢且北文遠使從
弟大遠馳騎請兵于吉以圖興復率敢死士大呼奮矟
入賊中欲刺邦不得殺數人賊亦攢槊向之文遠創重
遂被擒大遠走告吉安總管為移檄泰和同知楊某使
以兵復龍泉兵至境大遠為前鋒踰章村河涉南洲河
會風雨大作河水暴漲兵大半不得渡賊以衆蹴之遂
擒文遠兄弟同日死於賊是年三月十一日也賊既得
志憤彭氏倡義圖已其兄弟子姪有先在軍中或竄伏
田里者皆捕而殺之自文遠而下凡十九人又婦女二
人我太祖高皇帝既受天命削除僣亂以興太平彭氏
族屬之存者休養生息今七八十年日以繁盛盖詩書
禮義之澤未艾也然其老長閒居族坐相與談向時事
未嘗不慨嘆文遠兄弟之英風義烈且深念夫死於其
難者之無辜而皆不能歸葬或無以嗣其後盖䀌然傷
之嶷文遠之再從曾孫項城令仲恭甫之賢子也聞諸
老長而有慨於其心乃即雩溪大塘口之原開兆域營
冢壙倣禮各為木主以宣德三年七月望日招其魂而
葬焉又以項城命置近田九畆以供歲時祭祀曰死者
有知庶幾能安於此而無所恨矣嗚呼喪亂以來姦宄
縱恣善柔多隕於非命有能奮勵以討賊而舍生取義
如文遠兄弟者誠少矣雖曰有之其宗族兄弟有能興
哀於既久之後而為之歸使祭奠有所如嶷者亦少矣
然則彭氏其誠能篤於義哉是皆可表也嶷來京師因
其姊壻督府經歴項斐求予言故為之書使歸而刻諸
石凡葬者之名諱次第則備載于碑隂
高知縣墓表
正綂元年十二月二日前常山知縣高君年七十六以
疾卒于家明年其配尤氏亦卒年七十二其子瑤環壽
以某年某月某日奉柩合葬於其里杜鄥先塋之次瑶
嘗為貴溪縣學訓導至是服闋謁選來京師請於予曰
先人之卒既葬矣懼其德善將久而沉冺敢乞文以表
于墓予哀其志而諾之高氏本光州固始人從王氏入
閩遂為閩縣人其先有為郴永二郡守者自是衣冠不
絶君之祖大用父禧皆不仕君名昊字汝大自幼喜學
有大志由郡庠生升太學出為廣東長樂典史衆為君
少之君曰官無卑顧所為何如耳往佐其長以平易近
民一縣稱治永樂初仁宗皇帝正位東宫妙柬宫僚擢
君為通事舍人日侍朝贊導不失禮節人以為能歴九
年陞清紀郎益善於其職未幾出知常山常山大猾有
出入有司伺候間隙把持長短為姦利者前令莫敢誰
何君曰此不去何以為治即按致其罪當死因被反噬
扺京師得白而歸羣不逞之徒惡其不便日夜媒孽其
短欲傾之君聞之歎曰曾參非殺人者然告者屢至雖
其母亦惑焉吾今且病豈可數犯危難吾其歸哉即謝
病而歸優游閭里間與親戚故人往還為樂遂以天年
終三子瑤今為泰和訓導璹吳川巡檢女二林燾羅紹
其婿也孫男(闕)人憶予官翰林時宫僚初建號一時之
傑予皆得從之游因亦識君及太宗皇帝巡幸北京仁
宗為皇太子監國予幸執筆侍左右而益知君之為人
誠可以表見於後世况瑤又以請其安得辭乃次第其
說使刻諸墓上
蕭參議墓表
正綂三年五月十一日朝列大夫浙江布政司左參議
萬安蕭公以疾終于家其孤和哲兄弟以庚申年臘月
念九日奉葬於其鄉鳳凰山之原葬已因其親戚刑部
郎中劉廣衡以書請於予曰先人不幸棄諸孤今既葬
矣右副都御史朱公實銘于幽堂孤不孝懼無以彰其
德欲樹表墓上使永永顯聞於人庶幾少逭其愆惟先
人嘗託好於先生敢以文為請願先生不辤予泰和於
萬安為隣邑二邑之士實以契誼相往來故予與公交
好三十年始終如一日今不幸已矣而有令子欲圖其
不朽於予予奚可辭公諱常字孟常世居萬安學堂里
為大家宋時有諱瑰者為工部尚書致仕繇吉水虎谿
徙居今所曾祖俊可祖宗道父永大皆有行誼為隱君
子母劉氏以洪武甲寅十月十六日生公自幼聰悟喜
學父母亦篤志教之遣入邑庠從唐先生棐受詩經學
業日進同輩罕能及唐先生深器重之永樂戊子領鄉
薦會試禮部在高等太宗皇帝巡幸北京未及廷試俾
學于太學以俟辛夘始成進士觀政于戶部以勤慎得
名尋授廣西道監察御史于時適多務御史有殫力不
能辦者公處之裕如法立而職脩嘗出按廣東同列御
史先在者所為多不法公曰吾果可徇私情廢公法耶
劾奏之竟以罪去及巡歴山西雲南皆有名久之丁母
憂有旨奪情起復改山東道山東妖人作亂連逮者以
千計皆屬公推問公務得其情分别黑白良善者多獲
全既滿超拜浙江左參議浙江地大人衆而事殷參佐
各分任焉公早夜不懈事皆先集所至必進諸生勉學
勸課農桑戒飭庶僚宜守法恤下不察察細微人以為
知大體公初勤學雖目疾不少廢由是損其明醫弗能
愈至是勞於職務遂浸以失明因援例得免歸家居八
年其教子孫必以正賓客過從樽酒相對歡如也卒之
日年六十五娶凌氏子三人和哲和矩和衷女三人劉
廣華張振黎&KR2011;其婿也孫男十人公質直好義遇人有
急惻然思濟之與朋友交能傾竭見底裏無毫髮隠情
若有過失則盡言相規而亦能受人盡言當官而行必
循道理守法度矜已傲物矯情飾詐之行無有也故凡
與之處者莫不讓其賢嗚呼今何可多得哉故表著其
墓以示於永久
曾處士墓表
處士諱穀字忠良居泰和上模里世為名家曰性翁德
榮存吾者處士之曾大父大父父也處士早孤豪橫侵
奪其産業母吳孺人勤苦教育之稍長卓然思自立躬
耕以養吳孺人心懽焉從伯友吾死無後處士嘗以父
命為之子事所後母羅孺人亦如所生及卒祭葬皆以
禮綜理家政以身任其勞不以累兄弟永樂中有司發
民於湖廣萬羊山採營繕大材兄忠立當往處士曰兄
往役而弟弗代非義也即請行時盛暑疫癘大作營堡
中死者相枕藉處士獨無恙而歸人以為天佑云叔思
吾為浙江曹娥塩場官弟忠靜偕行俱死處士恨無力
歸葬囑子翬等俾必成其志明吾謫戍遠方子敏崇當
往繼無貲處士鬻已業資遣之無吝色鄉黨親戚有急
難必赴救未嘗以事辤有不平致訟者必據理勸解之
使無訟乃喜人見其慈良也以良心翁稱之而其所發
乃有剛毅不可回者稠人廣會之中後生年少或有狂
言悖理衆不敢出氣處士必厲聲色挫辱不肯少假借
雖由是召謗不為變性不喜佛老其徒有曲事之以求
合不樂也正綂丁巳七月得暑疾子鼐習徧謁醫不效
勢且劇無可奈何私請道士致禱焉處士聞之力疾起
至中庭呵叱道士使速去毋汙我責二子曰吾死生有
命奚用禱取紙筆大書正命二字懸之榻前而安寢其
下以卒其心之正守之確不以死生禍福易意如此盖
其年八月二十八日也享年五十八娶劉氏有賢行先
處士八年卒再娶郭氏子男三翬取進士累官至刑部
郎中鼐領鄉薦未第今為太學生習崑山縣學訓導皆
劉出孫男七女二以正綂戊午干一月十一日葬其里
鴨塘山之原至是翬請告歸省墓謁予言曰先考少貧
其成立甚艱而教翬兄弟亦不易今幸有祿乃不得養
焉心實痛之若又不能表彰其德於後世則不孝之罪
大矣敢請文刻諸墓上予既叙次其事如右然猶有足
以勵世而範俗者不可以不書予聞處士曾大父性翁
樂善好賑貸鄉里德之元末盜起過翁之門相戒曰翁
仁人也不可犯凡其家人皆衛而出之然後肆賊殺素
為鄉里害者或盡室殱焉處士安貧樂道篤於教子有
能延名師者或忌其進不欲使來學處士不校則遣從
他師書籍筆劄不能致不遠數十里往求之躬負挈以
歸與其子感發其志意卒皆成學業享禄位然家尚貧
凡詒書教戒必以忠敬廉厚無一語及私予為表其墓
而必牽聯及此者以見天道佑善人力不能勝又以見
其善慶有源而處士濬之益深其流將益遠且大也嗚
呼觀乎此者其可以興起矣
周是修墓表
先生諱德字是修以洪武三十五年六月十六日卒於
應天府學舍年四十九子轅奉骨以歸既葬矣又謂其
地之不吉也以宣德元年十二月壬午改葬於所居舉
岡之屋後初葬時翰林侍讀學士解公銘其墓久之今
少師楊公為之傳先生之賢由是而信於後世今年轅
以江都縣學訓導秩滿來北京謁予告曰先人之卒得
二公之文誠足以不朽矣今既改葬若揭表墓上豈不
益彰徹顯聞此不肖孤之志也敢請於先生予嘉其孝
而諾之先生之先盖居泰和爵譽里其後乃徙灉江曾
大父月溪大父于德父邦賢皆不仕先生少孤貧喜學
力於孝悌忠信其胸次坦夷明白事非義不為遇人無
少長賤貴皆有恩意然於是非白黑無所混初受業於
里儒胡渚樵渚樵愛之以孫女女焉又從國子學錄蕭先
生執授詩經學成舉教官授霍邱訓導太祖高皇帝竒
其貌問常所業對曰教鄉人子弟讀書為善遂停訓導擢
為周王府奉祠正尋陞紀善王聞其好著書使歸取以
進予時始識先生清脩玉立温然君子也高皇帝上賓王
以過失聞府中官屬皆得罪先生以能諫獲免改衡府
紀善入翰林預纂脩嘗侃侃論國事詆諸柄臣衆嫉而
挫抑之先生不為動太宗文皇帝靖難至京師宮中自焚
先生即為書以後事託其友暮入應天府學自經死文
皇帝以臣民推戴既即位御史有言周是脩不順天命
請追戮之上曰彼自盡其心而已置不問上之心天地
之心也嗚呼死者人之所難也先生雖預纂脩在翰林
而官則王官可以不死然而必死焉亦求其心之安而
已先生於綱常之誼躬履之如此平生書無不讀經史
百氏皆能言其意為文思若湧泉然必根於理而尤好
吟詠其所著有詩小序詩集義詩譜論語類編廣衍太
極圖觀感錄綱常懿範邇言家訓芻蕘集進思集其於
朋友能相輔以道所最厚者若學士解公胡公少師楊
公而所舉者侍讀梁公潛辰州同知劉公叔毖皆以文
學德義政事重當時觀其所與與其所舉者則先生之
賢益可知矣今卒四十年而有令子汲汲然思著其德
於久遠此又可見君子之澤也故為之書使刻于墓上
抑菴文後集卷二十六
