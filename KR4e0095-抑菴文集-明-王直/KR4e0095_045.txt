抑庵文後集卷三十二明王直撰
墓銘
侍郎金公墓誌銘
公金氏諱問字公素其先杞人世有顯者從宋南渡家
于吳故今為吳縣人公曾祖德久樂善好施有惠及人
嘗自郡之許墅抵楓橋鑿七井以資行旅人德之因號
金井祖國用元河渠提舉父仲旻以公貴累贈至中憲
大夫太常寺少卿兼翰林院侍讀學士妣顧氏累贈至
恭人公自幼穎敏莊重喜讀書日記千言悉了其大義
弱冠從俞先生受易聞講姤復二卦曰勿謂隂微當存
抑遏之戒勿謂陽微當加擴充之功凡所聽聞深悟默
契諸老先生愛重皆折輩行與交兄聲亦好古嗜學有
麗澤之益家貧無書嘗從人假借疾讀暗記無所不達
其或損壊必為完整永樂初被薦為司經局正字仁宗
皇帝在東宫雅知之丁内外艱皆賜楮幣俾乘驛歸葬
即奪情起任事雖不獲終制然喪禮未嘗廢久之坐累
訟繫者十年資用或不繼然餽之不以義亦不受時學
士永嘉黃公洗馬江陵楊公皆以事在繫三人者甚相
得省躬念咎之暇各持一經相與講論曰此吾處憂患
之道也仁宗皇帝即位陞翰林脩撰備顧問論時政得
失上褒納之賜鈔二千貫衣一襲米十斛宣德乙卯擢
太常寺少卿兼翰林院侍讀學士正統癸亥調南京太
常寺乙丑冬陞禮部右侍郎戊辰春正月二十七日以
疾卒年七十九事聞上為之嗟悼命禮部致祭工部為
治墳塋公天性孝友事父母極力營養不以貧故儉其
親兄嘗病熱劇醫云必得螺可治方盛寒公解衣循河
覓之股皆赤腫得百枚以進病良已其治家以禮内外
秩然里有喪不能舉貧不能自給者每伺夜投錢與之
曰吾非為名也娶謝氏封安人加贈恭人生子男二長
汝進中書舍人次汝遜女三孫男三平生所為詩文甚
富必根於理而達於性情有青楊集桂坊集耻菴集若
干卷藏于家耻菴其别號也最善書得魏晉人書法於
星歷之學尤精然未嘗語人汝進在北京聞訃而歸以
(缺)年(缺)月(缺)日葬公于邑之太平鄉薦福山白雲塢先
塋之次而以墓銘屬予予蓋知公者不可辭銘曰
有行有文亦克有子光榮始終既多受祉白雲之原公
墓在焉刻銘垂休百世之傳
太宜人楊氏墓誌銘
太宜人楊氏諱觀豐城人曾祖(缺)祖(缺)父(缺)皆有善行
而皆不仕太宜人自幼端重寡言笑工於女事父母愛
之為擇壻得同邑丁公尚文既歸善事舅姑飲食衣服
必躬治以進朝夕勤甚舅年七十二而沒惟老姑在堂
太宜人奉事尤謹其心歡焉年九十而終丁氏素饒財
遭亂失之公乃有四方志挾其資旅遊於外者二十年
太宜人治家事於祭祀賓客吉凶慶弔凡諸所行皆中
節由是公得如志卒能再豐其家平居教子必使讀書
為善於諸女婦必戒以貞靜謹嚴其言鑿鑿乎不少貶
至待妯娌則藹然其和遇困窮撫幼賤皆有恩初命子
鉉赴南京受學於丁季恒先生所以訓勵資給者甚備
學成以進士入官太宜人得食其禄而教戒尤至初任
太常寺博士得封孺人及為刑部員外郎遂加封太宜
人今進為刑部侍郎於法當封淑人而乃不能待以正
統六年二月初一日卒于家距其生丙午之歲享年七
十六子男五鎔銑鉉鉉鎮女一嫁曾默孫男八曾孫男
五侍郎君聞訃解官歸以(缺)年(缺)月(缺)日奉葬于(缺)之
原以行状授直請為銘納諸墓中直受而讀之知其婦
道母儀皆可師法於葬宜有銘况侍郎君之孝而直忝
交好奚可辭銘曰
孝事舅姑順相夫端厚淑慎宜厥家善既積兮慶有餘
令子顯赫升天衢恩封屢進禮秩殊高堂鼎食旨且腴
忽焉而逝良可吁我為銘詩賁玄廬後百千年永弗渝
處士尹君墓誌銘
君尹氏諱齊字子齊永新之南里人曾大父祖興大父
佑卿父慶宗皆不仕妣歐陽氏君生質英邁然自幼與
羣兒處獨安徐莊重如成人衆皆竒之既長通詩書大
義慷慨自持不肯碌碌在人後長身玉立美髯而廣顙
其意氣昂然若不可狎近及得而親之蓋温然和也有
司以其饒産税俾永充糧長君戒諸子姪輩曰産税祖
父所致今以此受役若等必務公蔑私毋貽辱前人由
是為之十年無絲毫闕失鄉人有欲誣取人業者訟於
官官不能决知君剛直不阿以委君其人夜懷金賂君
求助君曰拂天理以徇人欲吾不為也即白於官以業
歸被誣者好仁篤義出於天性其事親盡孝生養死哀
無違禮事長兄如事父撫異母弟尤有恩與人交懇懇
盡誠過失則規之貧匱則賙之急難則赴救惟恐後里
中嘗大疫親戚有陳某者盡室莫能興癘氣甚盛人不
敢往來某死亦莫之顧君喟然曰親戚死喪義當恤使
鬼神有知必當佑行義者即備棺衾躬率僕從往殯歛
安厝之卒無恙尹氏之先居永寧大礱而永寧與永新
舊同邑君四世祖層仲自大礱為南里蕭氏甥因從其
姓至君乃嘆曰水有源木有本吾可昩所自出乎遂復
姓尹凡蕭之業皆歸之作復本堂以示子孫士大夫益
高其行皆歌詠焉愛其子延名師教之諸弟姪願學者
皆資之使學而旦暮訓勵尤切故益能昌大其家君之
德善大率多此類正統戊辰四月一日以疾卒于家距
其生洪武庚申六月六日享年六十八娶園湖吳氏有
賢行子男六長義為蜀府教授次禮取進士為監察御
史善於其職次智信忠和皆士人女一嫁賀循轍孫男
六人女(缺)人以卒之明年葬于(缺)原於是禮以監察御
史劉克彦所為行状來求銘予與禮善而信其父之賢
觀克彦之言尤信乃不辭而為之銘銘曰
尹顯南里厥聲世繼迨君承之維德維義既儀其家亦
孚于鄉振後光前為衆之望有偉令子教授御史其諸
繩繩亦克為士兹雖云亡流慶則長何以昭之刻此銘
章
醫學正科朱君墓碣銘
故將仕佐郎延平府醫學正科朱君彦永與其配黃氏
合葬南平縣長沙三門祖塋之次葬三十餘年而墓未
有文其孫經為德安縣學訓導大懼無以昭懿德示久
遠及來京師乃以前金州守石夀所為状來求予文刻
諸墓石予哀其志不能辭也按朱氏本光州固始人其
先有諱(缺)者治延平軍事子孫遂家延平城南其曰友
玉以儒行聞曰仲疇元時為本路醫學錄者彦永之祖
考也母林氏彦永幼失二親即能哀毁如禮事諸兄如
事父及長諸兄卒撫諸姪如所生敏於學間未嘗以貧
故廢習尤攻醫術於其書無不讀洪武甲子設醫學舉
善其術者授以官於是郡舉彦永遂為醫學正科能以
所學濟人明年乙丑攝西平河泊所事勘核流亡奏免
其逋税三之一丙寅尤溪人弗靖藩府檄彦永招諭之
彦永反復開譬人用安業得免於禍藩府竒其能命攝
高才板廵檢適尤溪縣官皆以事逮去民請於郡得彦
永攝縣事敦本厲俗月朔召諸父老使勸諭其鄉人必
愛親敬長趍事赴功人大化服訟理政平明年當述職
彦永當攝以行時庶務脩舉者例受賞彦永預焉後有
以賢良文學薦者徵書下而彦永卒矣時戊辰八月初
一日也年六十一性和平無畛域不喜言人過其教人
必依於孝弟忠信晚年以碁酒吟咏自娛然必謹禮度
常曰士貴有恒故自號恒軒學者因稱為恒軒先生娶
黃氏(缺)之女淑善勤慎歸彦永不及事舅姑每以為憾
故歲時助祭必誠必恭治家嚴而有法為女事每至夜
分子婦有怠者必切責之加訓勉焉相彦永睦宗族處
姻戚待賓客賙鄉黨皆適其宜教諸子讀書為學不使
涉於非理以洪武癸亥九月十五日卒年五十五先葬
于三門及彦永卒乃以辛未(缺)月(缺)日合葬焉子(缺)孫
五人添經濟泰信經即來請文者女三人皆嫁為士人
妻曾孫男六人女三人嗚呼以彦永之才行足以有為
而止於小試以其配之賢足以正家而亦不獲永年是
皆可惜也序而銘之非徒以慰經之心亦將以儀後世
云爾銘曰
朱本光州仕于延平初以武貴後乃儒稱醫術濟人亦
已再世有煒正科不止于藝有行有文厥聲彰馳小試
理民慶典所施惟以攝終其用弗竟亦有賢淑主其内
政教行閨門宜室宜家胡福不延内外哀嗟歸藏斯丘
刻銘貞石儀爾子孫傳示無極
縣丞何先生墓碣銘
昔我太祖皇帝既受天命統萬邦乃偃武脩文恢弘治
道洪武庚戌之歲實即位之三年也詔天下設科取士
于時廣東行省參知政事周天祥周禎奉命惟謹聘禮
名儒以典文衡予先祖子與公實與焉合諸郡之士羣
試之而先生以春秋中第二明年登進士第授將仕郎
睢寧縣丞睢寧當兵革之後凋瘵未蘇廨宇學校皆頽
敝先生一意養民惠綏撫摩使盡力於田畝作文以勸
諭之民既安業有所養乃稍治廨宇脩學校公事之暇
即至學宫與師生講論脩已治人之道而以孝弟忠信
為本由是強暴化服柔良者益趍於善衣食足而禮義
興縣以大治秩滿陞登仕郎改永康縣丞永康之俗文
勝而質少先生一待以至誠所以治教之者皆不異睢
寧永康亦治洪武已未六月二十六日以疾卒年五十
三先生諱慶宗字子海伯川先生其號也世家番禺之
沙灣為望族曾祖君澤宋南恩州判官祖汝楫元廣州
德慶二郡教授父光衍元靜江縣主簿母黎氏以元泰
定丁卯七月廿九日生先生天資明敏夐出儕輩少治
尚書後更通春秋其餘諸書皆博覽文詞瑰竒浩瀚至
正丁亥領鄉薦第四人以元季隠居不出國朝更化乃
成名當時賢達如翰林編脩宋濂典籍孫蕡湖廣行省
參知政事陶凱皆推重之有文字之好初娶馮氏無子
繼室蘇氏生祖鳳洗氏生祖驥祖澤女一人孫男十二
人公惠文生其葬以洪武辛酉正月十一日其墓在青
螺嶂大坑山之原至是文生以撫州府學訓導秩滿來
北京謁予告曰先祖之名薦書也實先生之尊大父進之
今卒葬久矣而墓石未有文先生幸賜之銘以託不朽
其為幸大矣禮曰先祖有美而不知不明也知而不傳
不仁也文生知其祖之德而思傳之遠可謂明且仁矣
予豈可辭乃為之銘銘曰
其學之充其行之隆以治則有庸以教則有功庶幾古
良吏之風青山崇崇靈秀所鍾刻銘其中以告無窮
處士項公墓碣銘
月湖處士項公士毅温之瑞安人以永樂甲午三月二
十二日卒年六十一後廿七日其妻孔氏亦卒年五十
九是歲十月癸酉合葬其邑帆遊鄉大山之原葬二十
八年子伾為無錫令述職朝京師乃以徽州孫太守所
為行状介禮部司務陳珪來謁予曰先人不幸以隠終
其德善之形於家孚於鄉而啟佑我後人者不獲大顯
聞於世失今不圖恐後遂沉泯則為罪大矣敢請銘刻
諸墓碣庶幾託以不朽予嘉其孝故不辭按状公諱愉
士毅其字也自幼卓然有立志國朝初下方氏藉其遺
糧運之括公之父以糧長當行然儒者不堪遠役公年
始踰紀請代行又輸税于武陵于龍江皆身任之父喜
曰吾有子矣凡公私百役皆委焉公内盡孝弟外應事
變罔不中節凡内外屬有事必咨而後行洪武中從弟
僅坐累之京師公慮其不得白與之偕卒周旋以免永
樂初姦黨之獄起小人相搆結誣良善多没入公從容
其間而宗族賴以全盖智足以謀義足以制而和厚周
慎又足以感物而遠害平居教子讀書課僮僕治耕稼
皆亹亹忘倦至於脩治先隴葺祠堂以奉祭祀意尤篤
暇則日記所見聞及所為諸事歲終通類成書以備觀
考其精勤尤如此所居傍月湖以月湖漁隠自號不事
表襮不慕聲利不用浮屠雖儉於自奉然佳時令節朋
舊過從必相與酣暢意氣軒豁常語諸子俾明理治心
善繼先業以成吾之志諸子皆敬承不敢怠孔氏系出
闕里元進士同知平陽州事孔公暘之孫女克有令德
孝於舅姑睦於姻族仁於其子與側室之子教養必均
一凡公所行皆能相其志公有子五人長曰傳次曰佋
早卒又次則伾曰偃曰仇女二孫男七人女四人項氏先
居霅川五季時始徙瑞安之南隄有道生者德積而家
益大宋季祕書著作郎知常德府贈通議大夫爵瑞安
縣開國男食邑三百戸諱模者生公澈為公之高祖通
判汀州長子從政郎長樂主簿諱光祖早卒無子以弟
通仕郎則祖之次子師之字容卿為後容卿生誾字仲
敬則公之曾大父大父父也夫世有貴顯者則必有善
及人雖公之祖考及公皆不仕然其脩於身者必無愧
於天是以子伾受民社之寄將又大顯其門則公之德
可見矣銘曰
霅川之宗振于瑞安襲慶綿綿遂有顯官至公三世恬
不喜仕而公之德式克用繼婉婉令人平陽之孫宜室
宜家婦道是敦干將莫邪終合于一偕沒同藏卜云其
吉惟公有子實克孝思刻銘垂休百世之貽
處士羅公墓碣銘
監察御史羅俊承彦以翰林檢討宋先生所述其曾祖
行状來請曰俊之曾祖實有令德以啟後人於其卒也
葬於里中吹塘之原二十年矣而未有文刻諸墓碣以
昭德垂遠此子孫之責也敢以為請願勿辭予家與處
士居相邇處士之年與先考尚書公蓋相若而情好最
深處士姿貌豐偉言辭確訒閒暇相過從論詩書語道
理莫逆也則予不可謂不知處士者於銘其墓奚可辭
處士字安道一字安浩世居城西秀溪坊曰友山與成
仲仁者處士之曾大父大父父也皆有行誼而不仕處
士早孤嶷然思樹立文溪蕭文恭甫為女擇壻得處士
甚重之而欲以自近於是亦徙居文溪惇本尚實務勤
儉以興其家痛二親之弗逮養也歲時奉祀惟謹而悲
不自勝方幼孤時舊業在楮源諸從父多隂據之及處
士有知皆弗問而益篤於義終不以産業侵奪易其心
先世墳塋則率諸弟以時展省不少怠常長其鄉糧賦
未嘗妄取人一錢細民有不能輸者則為之盡其方必
使公賦足而下不告病凶年饑歲常發廪賑人急橋梁
道路有當治者必出貲以倡其成人或為不善則委曲
勸戒使復於善隣有李姓兄弟䦧於墻將訴官處士急
遣人羅致諭以古人兄弟相好之義深切懇至皆悔服
感謝而去自是有不平者不質之官但求質於處士平
生言行必謹於禮度名所居堂曰尊禮人亦以此尊之
縣大夫舉行鄉飲必賓禮處士朝廷下詔養老必受酒
肉綿帛之賜其生於元至正丙戌十月初五日卒於今
宣德丙午七月二十七日年八十一配蕭氏有淑行先
卒子男五長子榖先二十年卒次子晅子㫛子曜子暉
女一嫁蕭子善孫男十三斐琰玥璟&KR0008;珪瑢遜讓珣璣
儉源女六曾孫男三十俊(缺)女十六玄孫男女各七予
聞羅氏之先嘗盛矣至元季而弱處士以一人之身而
孳孳為善子孫多至五百餘指女子不論也天之昌其
後如此蓋以彰為善之應今俊為御史又有名勉而繼
之顯榮光大有已哉予為之銘以勉其子孫而凡為善
者觀於處士可以無怠矣銘曰
處士之先居縣城西文溪再遷家益用肥孝友忠信率
禮由義人服其公亦懷其惠善之所施厥應伊何子孫
之多其福則那八十而終安此玄宅墓碣有銘用示彝
則
劉叔魚墓誌銘
叔魚諱鯉字叔魚别號拙軒其先居邑之珠林後乃徙
今大原三岡里宋季曰榮甫者典教潮陽庭桂分教蘄
州洪武中大父仲啟判陜州有治聲父仕堅好學能文
不肯仕叔魚聰敏喜讀書日記千百言不忘先生長者
校其業無能出其右者台州教授周以巽翰林侍講余
學䕫皆以遠大期之戊子舉于鄉擢教寧遠邑庠寧遠
僻在萬山中其人素不喜學叔魚循循善誘言行而身
化之學者多克有成殿堂門廡久被焚叔魚首出貲倡
義復新之煥然有加於舊邑東南百餘里有洞曰長橋
羣寇所聚多脅民為從出抄掠縣官請發兵勦之而民
益受害弗能禁叔魚毅然以義白主帥兵稍戢軍中所
獲脅從者甚多將盡戮以逞叔魚乃從容言曰將軍之
來正以除盗安民民之被脅從者非所欲今不察而輙
殺之豈上意哉主帥悟盡釋之民感更生之德歸而為
位祀焉未幾以憂去改教長汀縣學其教不異寧遠時
會府遣奉表詣京師或諷曰暑行不易若以事辭可免
叔魚謂非誠以事上之道不用其言冒暑往得疾至延
平驛卒焉庚戌七月廿八日也距其生洪武戊辰九月
廿一日年四十六娶袁氏有婦道子男三世興世傑世
殷世傑肇慶府學訓導世殷韶州府學訓導女一嫁鄭
宗倫孫男九叔魚長身玉立美鬚髯孝友和睦治官治
家必循禮法導人為善周人之急其教子弟及誨人子
弟必以讀書明理為務凡求文者即與之無吝意有寧
遠集長汀集藏于家(缺)年(缺)月(缺)日葬于里之黃岡而
墓未有銘其諸子孫慮無以昭德垂遠以世殷所自為
状來求銘予嘉其孝乃為銘之銘曰
其生也逢時其才也有為其學足以端表儀誠以奉公
乃止於斯嗚呼若人其誰不悲
郭氏孺人墓誌銘
孺人郭氏諱琉世家萬安縣城之南祖德夀父明道皆
有善行明道娶街下蕭氏生孺人四歲而明道卒無他
子蕭孺人守節躬教之養其德性之美於衣服飲食之
事不課勵而能孝經小學諸書皆能成誦以古之賢女
婦為師又攻筆札然不以施於外凡家事有當記注者
皆任之蕭孺人愛之深不使去左右為擇賢壻得劉君
孟淵而館焉於是遂專家政時舅已卒迺迎姑就養致
其愛敬與母齊等所以奉其口體而順適其志意者人
不見其有異也姑與母皆以夀終相孟淵葬祭如禮處
妯娌以和撫子姪有恩待内外親屬禮義皆隆至臧獲
下人衣食必均一課其治生處置皆不失宜篤意教子
使隆師親友務古人之道鄉人有窮匱者必賙給之未
嘗責報其善多類此歲甲寅里中大疫孺人病亦危殆
夢有告者曰汝多隂德夀見牛而止今無恙既而果愈
益精明不衰治麻枲益勤子曦領鄉薦上春官孺人勉
之曰爾當以遠大自期勿以我老為慮曦既取進士分
俸之半以資養及授行人司正俸益增孺人用為酒食
以祀祖考而及於姻族里隣人皆以為榮生於洪武丁
未八月二十日而以正統乙丑正月二十三日卒果符
向所夢云享年七十有九一子即曦女一嫁藍田蕭卓
車孫男五公碩公著公槩公理公宜以(缺)年(缺)月(缺)日
奉柩葬于(缺)之原而以状來請銘曰母嘗讀書知文字
為貴葬而得先生銘以昭德垂遠庶幾慰悦於地下矣
敢以請予既嘉母之賢又重曦之能孝思託文字以慰
其親不可以不銘銘曰
惟此賢母德則多有藏于斯丘尚利爾後我作銘詩俾
永不朽
處士蕭公墓誌銘
蕭故長沙人避馬氏亂徙泰和之早禾市後又徙沙湖
里為大家世有科第顯者至公之曾祖晉玉祖均祥父
天與皆不仕而皆以行誼重一鄉公早失母周氏賴繼
母撫育之既長聰敏喜學事父母以孝聞父母益愛之
遣從鄉先生陳心吾學陳先生樂於教凡孝弟忠信仁
義道德所以脩已治人之說靡不為之盡而公之學有
成或勸之仕公曰吾父老弟幼仕非吾志也吾為政於
家而孝弟之道行焉亦可矣父竒其志悉委以家事公
私百為無不當其意朝夕奉養惟謹親之心懽焉親卒
葬祭無違禮而哀戚過之撫異母弟子巽尤篤同居處
飲食未嘗有間言子巽嘗得危疾公醫禱百方獲愈後
數年卒公長育其二女逾已女厚貲装嫁之學士解公
嘉其行名其堂曰孝友而為之記公天性端重言動不
妄待姻族以仁遇朋友以謙接鄉黨里閭則和而厚無
貴賤愚良皆有恩未嘗有疾詞盛氣加諸人雖倉猝急
遽之間藹如也族有遺孤子公嘗給以田而俾之有立
後乃反噬或謂宜收其田公曰吾為祖宗之故豈以是
不義而易吾心哉卒善遇之人亦以此益高其行公生
於洪武(缺)年(缺)月(缺)日永樂二十一年五月十八日以
疾終年六十八娶王氏直之族姑能以德義相君子生
五男子九淵九德九思九臯九齡孫男二十人裕旭昱
昭禧旻曼禎晉昕暉祉鼎昇時㫛昌瞹炅晧女二嫁錢
慎儀劉伯高曾孫男十五人修倫儼儉倣伯佐休倚僎
傑信伋傳儒某年(缺)月(缺)日諸子葬公於鐵溪岡之原
而墓未有銘今年孫曼會試禮部乃以九淵之言來請
銘嗚呼公篤厚君子也葬豈可不銘直為外姪實知公
奚敢以不敏辭銘曰
蕭氏之先式居長沙沙湖再遷大振厥華公德之茂本
於孝友克儀于人亦昌厥後何天弗遺七十而終鐵溪
之原隆隆新封山高水清公安于此靈秀所鍾利爾孫
子
黃主事妻楊氏合葬墓誌銘
景泰五年五月朝廷推恩任職之臣而褒寵其親於是
考功主事黃德温得封父信初為承德郎吏部考功清
吏司主事母楊氏封安人錫以勅命人皆為德温喜德
温益自喜思奉勅以歸為父母榮也踰月訃至則相繼
卒矣德温悲二親之不能待哀慟之至幾欲無生即解
官歸治喪將以(缺)年(缺)月(缺)日合葬於某處先塋之側
而詣予請銘黃氏世家信豐其先皆惇本尚實為善人
承德公之父彦清篤於倫誼赴其兄之難死焉公早孤
踰數歲母袁氏亦卒煢煢孑立而奮然思振起以不辱
前人辛勤綜理充廣其田業而脩治其室廬凡故所有
者悉以讓羣從兄弟而家日以殷雖未暇學然於孝弟
忠信禮義廉讓尊賢事長愛人和衆凡行於家施於姻
族鄉黨無不合乎道嘗曰觀書不必多吾於明心寶鑑
有取焉果能是亦足以脩身齊家矣常舉以訓諸子其
學于里塾者日課其勤惰皆有法子孫遵教故多成其
能鄉人或為不善則勸諭使為善有貧乏者則賙之人
人謂公有德於已安人鄉邑楊仲賢之子母梁氏梁氏
舊以貲望甲一鄉愛其女為擇壻以歸信初端重慈慧
孝敬儉勤門内之治肅如也其事長上尤盡誠伯祖母
曹氏嘗病痢穢惡狼籍諸婦婢妾畏避不敢近安人曰
長者病篤而可翫視乎自以艾煮湯熏浴之躬侍藥食
由是稍有來視者曹氏病愈祝曰我病得安爾之力願
爾多子孫又得賢婦皆如爾孝敬也其奉祭祀待賓客
和妯娌撫家衆皆適宜人稱善者無間疏戚黃氏再興
其家雖本於公之才亦安人之助也公生於洪武辛酉
(缺)月(缺)日而以景泰甲戌正月十八日卒年七十四安
人則生於戊午(缺)月(缺)日亦以是年三月十二日卒年
七十七子男六德寬德裕早世德温以進士入官即為
主事者德柔德良亦早夭又一庶出尚未晬孫男七霽
習舉子業孫女九德温在考功勤於職務予固惜其去
而又聞其父母之善如此故勉而為之銘銘曰
猗歟黃公世居信豐其艱其勤而家以隆淑媛來嬪天
作之配令德孔宜協于内外有子克賢列官在朝恩寵
所加其聲昭昭犬耋而終同歸于此考德有銘焜燿無
已
員外郎沈君墓誌銘
君沈氏字思義世家湖州武康之相溪大父政父士昇
皆不仕而惇本務實為善人君喜讀書明理道力行孝
弟父早世治喪無違禮事母丁氏尤篤撫育弟妹皆使
有室家母之心安焉以才能推擇從事於浙藩尤惓惓
守禮法藩憲大臣皆重之既滿為丞於鄭州管城驛馳
傳往來者日相繼而文武貴賤寬鄙細粗不同君夙夜
不懈處之曲盡其道無不意滿而去最喜接士大夫過
者尤樂為之盡嘗有暑困於圃田者恐不能生急投君
求濟君延置小廳善視之命巫醫為治竟不起君聞于
州具棺歛會僚友殯于東郊馳告其家歸葬焉後有讒
者誣君為如何以理正詞直不可枉惟坐誣以罪因以
累君謫役于房山人或憐君謂此好客之過君曰是所
謂無妄之灾也未嘗有毫髮怨懟意久之得復職念久
貽親憂即迎親就養滿九年當去時欲為子彬娶婦已
有日會聞國哀即告止於女氏或勸君可無止君曰吾
為臣子豈可自同庶民必過其期然猶罷燕止樂陞南
海縣都寧廵檢其地在海島中蠻蜑常出劫為民害君
廉得其實屢率兵捕之前後獲六十餘人悉送有司置
之法蠻始畏伏民得免寇害又秩滿當陞遭母憂遂以
老疾乞致仕歸家居二十四年年八十二其生於(缺)年
(缺)月(缺)日而以景泰甲戌六月十二日終于正寝君天
性嚴厲謹於自治常未明而起家人未嘗見惰容其居
官時或造朝或公會必宿齋戒各服其服行禮不苟且
失儀及老病歸每遇正旦冬至諸令節雖不能拜慶如
禮猶北向稽首然後謁家廟於事先奉祭待賓客必盡誠
教子孫接内外屬各以其道雖篤於慈愛然有過失不
少恕鄰里有急必赴救勤儉急誼老而彌切娶馮氏同
縣封山馮承賜之女孝敬以事姑恭順以相其夫門内
之治皆中禮節凡君之所欲為者皆能如其志飲食衣
服必以時莫不精潔完好雖或處窮約而賓敬不失常
先君六年卒於正統己巳五月一日距其生洪武丙寅
十二月十七日享年六十四子一人即彬女一人君誠
愛彬自謂父子享禄位無以報國家而訓彬甚至所謂
仁義忠孝敬讓廉慎寬厚平恕凡脩已而及人者未嘗
忘於心彬由是取進士官刑部以賢聞當時而朝廷之
褒寵及君始封承德郎刑部王事妻贈安人今又進封
奉直大夫刑部員外郎妻亦加贈宜人然命下而君已
矣此君子所以深惜也初宜人之喪以景泰庚午二月
壬寅葬邑秀巘山之原君命虚其右方以俟至是彬歸
將奉柩合葬焉而自状其行來請銘予觀君之德善有
足以垂世勵俗而子又克孝奚可不銘乃為序而銘之
銘曰
才舉其官行儀其家禄養恩封受福則那高墳峩峩歸
窆于此刻銘垂休宜爾孫子
遼府長史楊君墓碑銘
君楊氏諱述字宗道世為嘉興桐鄉人高祖茂曾祖懋
誠祖德順父希孟母姜氏君其仲子也生而警敏天資
絶人祖與父極愛之遣入郡庠為弟子員君亦奮勵思
有以稱其意學日益進同輩皆讓其能郡守齊政教授
陳立尤奬重甫弱冠宣德癸卯以書經領浙江鄉試第
一明年試禮部中教官選不就入太學庚戌會試復不
偶於有司乃嘆曰仕以行道今吾以道教人教行道亦
行也奚不可哉乃去為宜興訓導宜興學政弛君嚴立
教條務窮經明理而發於文章諸生始知務本士習丕
變由科目顯者相望以績最陞監利教諭其教亦如宜
興荆州守劉永喜君善教擇郡諸生好學者致書幣遣
就學後果有登巍科者正統甲子鄉試四川請君典文
衡君謝絶私謁以興賢自任閱卷畢求可當首選者衆
皆難其人君獨取一卷曰此竒士他日必成大名視之
乃周洪謨也明年果廷對第二丁卯與考福建鄉試君
初閱視即取一卷曰解元在是矣及閱卷畢卒無以易
君者當時士大夫知君典教之善又見君簡閱之精翕
然皆推重之景泰辛未又以考績謁選吏部吏部知君
學行奏以為遼府右長史階奉議大夫君曰長史以輔
導為職當先其大者不汲汲於細故事有當言必委曲
諷諭不肯苟止妄隨且謂世子當以務學讀書為要王
好賢樂善自以為得良輔所言皆敬納焉嘗手書公正
二字以賜蓋喜君蹇蹇自持而冀其盡職也及感疾王
躬臨問命醫藥冀速愈君卒為惻然傷悼賻禮有加君
於書無不讀達乎性命道德之奥為文章必據於理尤
涵肆於唐宋諸大家其事親孝敬君之尊府八十餘常
迎致不可君每分禄以資養數求便歸省極怡愉之樂
然後去兄著無子君奉順其意生事死葬無違禮教諸
子為學務循聖賢之道以脩已治人自以少蒙訓於陳
先生感念不忘凡過儀真輙往拜其門而周給其家與
人交懇懇盡誠好善嫉惡皆出至公周窮恤匱甚於為
已其存心之厚多此類以永樂甲申八月十二日生景
泰甲戌九月廿四日卒于官享年五十一配宜人蘇氏
亦桐鄉人本姓張中山太守某之曾孫徽州太守某之
孫即墨教諭志學之次女初志學女兄嫁蘇景賢無後
而志學生宜人因以為已女遂姓蘇教愛之至四德克
備為擇賢壻以歸君景泰辛酉卒于監利之官舍而以
江隂潘氏為繼室子男四長曰青取進士為禮科給事
中有名於時而君訓勵之益至次曰表善承其家女二
皆蘇出潘二子曰素曰泰女一孫男一君詩文甚富有
蘭谷集藏于家又嘗訂正潘迪所註庸學序解行於世
至是青等卜以(缺)年(缺)月(缺)日奉葬于邑之某鄉梧桐
里先塋之次與宜人蘇氏合葬焉乃以太子少傅兼吏
部左侍郎俞公所述行状來請予文以刻之碑公與君
嘗同學知其行為詳且又與予同僚而知其言果可信
况復有令子之請邪乃為序而銘之使刻焉銘曰
維君早歲負竒質素向儒宫究經術業就功成推第一
遂擁臯比領清秩秋闈取士最嚴密公道昭明皎如日
趙璧隋珠靡遺失曳裾王門為良弼從容論道謹操率
鄒陽枚乘乃儔匹胡為知命遽終&KR0008;德誼文章照簡帙
梧桐高原勢迴鬱玄堂新營龜筮吉欲播英聲騰茂實
誰為碑銘太史筆
給事中劉君墓誌銘
公劉氏諱忠字仕達世家山陽曾大父宗遠精於歷學
仕元為司天監官大父德銘隠居行義鄉稱長者父均
義通經博古當元季不仕徙居滁州從學者甚衆一時
名卿大夫多敬禮焉尤邃於醫藥以其道濟人娶莊氏
生公天性剛毅言行皆據於理不苟止妄隨事父母盡
孝敬處宗族姻戚厚於仁遇朋友一以誠信事所當為
者不以難易為趍舍必勇往力行鄉人有緩急多賴焉
勤於子史論前言往行而究其得失語嘗屈其坐人雅
有志於仕矣父以無他子謂醫亦足濟世何必仕命輟
舉業益攻醫盡以軒岐以來諸名家書授之精研其義
用以濟危急多竒驗漢庶人知之奏取隸所部公察其
有異志深自晦匿及當遷臨棠以二親在滁遣妻歸養
而稱疾杜門不復出庶人欲任使之亦以疾免事敗凡
受任者皆得竒禍公亦謫戍遼東人服公先見而嘉其能
明哲保身如此及老而歸以醫術付二子安道守道命
季子清受學郡庠而訓勵尤篤曰吾世業有所付吾無
事矣植橘家園結菴其間因自號橘菴鄉之耆耋張思
忠輩九老者日來會彈琴奕棋飲酒賦詩囂囂然樂也
清學成領鄉薦公益以進德脩業用光前人為勉清益
思有以成公志而公於正統七年四月十三日以疾終
于家距其生(缺)年(缺)月(缺)日年八十二初娶李氏韓國
公李善長姪女先卒生四子女二繼室郭氏生一子即
清也孫男六人女十一人公以卒之年八月十五日葬
滁州北原先塋之兆正統戊辰清取進士為翰林庶吉
士授兵科給事中以才猷致通顯北伐南征皆有勞績
遂陞刑部右侍郎而以前所居官贈公為從仕郎兵科
給事中母郭氏封太孺人太孺人得食其子之禄而君
子以公不待養為慊景泰五年(缺)月(缺)日太孺人終於
侍郎之官舍將奉柩歸滁與公合葬焉而自為状來請
銘嗚呼公有令德懿行儀于家惠于鄉之人而又以高
夀終有子克孝以致顯榮是謂全福宜有銘以葬奚可
辭銘曰
山陽故家代著厥聲既通歷書亦克醫經公纉其先身
隠道泰學以勤至業以久大逢時之屯用智自防優游
海邦乃還故鄉鄉之九老容服靜好樽俎燕遊樂此夀
考子也克賢庭訓則然帝命煌煌寵贈自天猗太孺人
比德儷美同藏于斯利爾孫子山川盤迴靈秀萃焉刻
銘墓中永永其傳
布政使戴公墓誌銘
戴氏之先顯于晉從晉南渡因家金陵又遷于歙于婺
源而以文學武功享禄位宋之世公九世祖士先取進
士令錢塘樂浮梁風土之勝遂家焉由是子孫為浮梁
人高祖可翁曾祖德誠祖璹皆有文學德誼而不仕父
嗣安尤稱長厚以公貴贈陜西右參議母徐封恭人公
諱弁字士章早負才望銳志於學選為邑庠生恭勤夙
夜不少懈為文章頃刻數百言同列皆推讓之遂領鄉
薦為崇陽訓導諸生素不樂學公以身率之績用有成
及考廣西鄉試人服其公崇陽令缺藩省俾公攝焉政
興務舉民德之秩滿以績最陞兵科給事中恪舉其職
然務大體略細故時有言應天諸郡工匠當赴役者多
避匿詔公往理之公處置有方而物無遁情又命行邊
察漁陽盧龍諸戍屯守所宜人蒙其利上尤以西北邊
備為憂詔大臣舉能任之者得公賜勅奬諭宴賚而遣
之凢諸邊務得便宜從事於是師律嚴明士氣奮勵軍
實完整察指揮楊洪朱謙可大任薦之朝上以為能亦
屬意用公未幾擢陜西右參議築城堡於臯蘭東北三
百里曰達喇蘇以遏寇衝城成而人不知勞肅州苦餉
運公為畫屯守方略通商旅往來而儲蓄常有餘諸軍
伍有闕以屬公公按籍補完而去其蠧弊不四三年士
勇邊實西番部落為寇患事聞命擇方面能臣往視之
衆皆憚行公毅然請往或勸以兵從公曰邊夷反側加
之以威不若撫之以德撫之不從用兵未晚公往臨其
境集諸酋豪諭以天子威德而曉之以利害之故衆懽
然聽順邊境以寧上嘉公勞績陞湖廣右參政以外艱
去服除調廣東廉雷諸郡猺獞作亂公出視撫捕之至
肇慶羚羊峽猝與賊遇賊稍向公公登岸據胡床不動
使人諭之曰我戴參政也義不可苟辱其酋聞之遽麾
衆使退曰果我公也邪公與楊公信民皆清廉愛民民
亦愛公不忘今遇於此何敢怖左右皆羅拜稽首而去
黃蕭養反圍廣東勢張甚城中乏食公百方賑給之賊
攻圍益急公備禦盡其方捐已貲懸賞以募士遣間使
導援兵入城守以固而公當捧表北行文武吏士懼公
去或有變懇留之公留與參將武公駐軍金利會都督
董公偕以兵進戰獲其渠賊次第皆平賜公織金衣寶
鈔羊酒陞右布政使以内艱去詔奪情任事逾年陞左
布政使然公有疾不克究於用矣公天性孝友事父母
極敬愛父嘗患瘡在左股醫十餘年不痊而益甚公為
給事中歸省親䑛之去其腐敗傅以善藥瘡遂愈又以
去親遠不克侍朝夕請分俸為養詔許之自初洎終奉
事無違禮兄弟七人公為長雖雍睦有常然言行尤謹
於所發使得以視效不輕舉而妄隨其官京師嘗作屋
以待鄉里之無依者鄭常崔遠死於其家具棺殮返葬
之至於清慎勤儉正直謙和君子無間然也公自教官
歷給事中參議參政累陞至左布政凡四十餘年其功
名事業之可紀者如此而詩文之見於世者亦多正統
末年數以疾乞歸不許景泰甲戌來朝懇以請許之歸
浮梁養疾日課子孫以守官持身之法保家睦親之方
絶口不言勢利疾少間復作諄諄然語以禮戒勿用浮
屠姻族來問疾舉手謝之倏然而逝冬十二月十三日
也距其生洪武庚午正月廿六日享年六十五先娶同
邑閔氏贈恭人三子珹瑄玘玘鄉貢進士女二孫男六
女四繼娶合肥李氏無所出明年乙亥冬(缺)月(缺)日葬
于(缺)山之原玘奉公之弟嘉興教授冔所述公行状來
請銘予與公交久相知為深且公之墓宜有銘奚可辭
銘曰
在昔成周方伯是崇維今承之有偉戴公戴公俁俁克
似厥祖既闡乃文亦究其武帝曰休哉汝維近臣于旬
于宣惠此下人崇德報功二品之貴慶澤滂流子孫世
繼高墳峩峩公居其中刻我銘詩垂耀無窮
編脩陳君墓誌銘
正統四年已未廬陵陳君大訓以其子文貴蒙恩封翰
林院編脩階文林郎癸亥三月廿一日以疾卒于家年
六十一蓋食其子之禄者八年士大夫初以為榮既又
以為戚蓋君有德善而能成其子之賢宜享福於悠久
而不克高夀豈非其不幸哉文聞訃不勝哀即解官歸
治喪而以刑部郎中郭循所為行状來請銘予與文素
厚安得辭按状君諱寶大訓其字也自幼端重穎敏讀
書即了其深趣弱冠父委以家政克自樹立不以煩二
親朝夕奉養極其敬愛左右順承務悦之以道而親之
心懽焉於財利不苟取惟義是視遇所當用雖重費不
吝也故能厚於宗族鄉䣊而恩禮不廢也有遺孤子無
依者君長育之俾有室又買田宅居之人皆謂君厚於
仁陳氏先居江南後徙居里之大櫟江南舊居堂廡門
塾凡再經亂盡焚燬君慨念先業興復之不失舊觀居
傍有池池上種竹復搆亭池中盛夏之月君與客觴詠
亭上薰風徐來凉滿襟袖清言雅詠出於水光篁影中
而游鱗翔羽皆有自得之意洒然不知塵埃之擾炎暑
之酷也其風致如此人因以竹薰號焉君内貞外和既
不忤於物而亦不隨俗俯仰平生好文章於古今人制
作能評品高下勤於教子嘗禮循為之師訓勵篤至文
丙辰進士及第授翰林編脩貽書戒勉之尤切踰三載
以稱職聞上推本於親由是君得受封文捧勅歸省拜
堂下懽動一邑未幾居母彭氏喪哀毁逾禮遂嬰疾不
能支後雖稍間然哀思不忘終不愈竟以是疾終焉君
曾大父顯忠以學行名當世大父子時父宏德皆不仕
然皆為鄉長者初娶高氏先卒有子三人長安節次安
簡即文也又次安止女一人繼室朱氏女一人側室子
一人曰定孫男六人其葬以(缺)年(缺)月(缺)日其墓在(缺)
之原銘曰
詩書傳家起自昔孝敬仁義紹厥迹教子一經領清職
恩封煌煌美禄食家居雍容荷帝力薰風池亭湛深碧
超然煩襟為之釋意與羣物各有適吁嗟此樂豈終極
云何遽去不可即高丘冥冥就窀穸惟其德善人所惜
勒銘垂休永無斁
封監察御史孫公墓誌銘
景泰六年四月吏部課功舉朝臣之績最者以聞上命
皆賜之誥勅而封贈其親曰朕以勸忠與孝也於是高
郵孫公銘字克新以子謙為監察御史有勞績得推恩
封為四川道監察御史命既下而公以五月初十日卒
于家謙聞訃慟絶即解官歸治喪以公嘗為淳安令今
兵部侍郎翰林學士兼左春坊大學士商公淳安人實
知公請為公行状持來謁予銘以葬按状公高郵望族
曾祖士信祖思誠父文禮俱有隠德而不仕公自幼端
重喜學游郡庠通詩經欲以取進士連不得志於有司
遂充貢入太學太學之士千餘人亦樂與公為友歷試
諸事皆有名嘗言為政當以德為本德孚而人自化事
豈有不治彼區區以刑罰毒民而欲求治不可得也宣
德甲寅擢為淳安令淳安善地公亦喜於有為務以至
誠接物而所行必以義留意學校盡其所當為邑人多
安於其治而不悦者相與滕口當路者納浮言亦或沮
抑之公不顧曰吾求無愧於心焉耳窮達非所計也得
返初服亦足矣遂歸高郵與故人賓客日觴詠為樂曰
此孟子所謂人知之亦囂囂人不知亦囂囂也公襟度
夷曠而姿貌偉傑美鬚髯望之如神仙然雖寬厚無忤
而簡靜自持衆方譁笑傾一座公獨嘿不為變人莫測
其意如何也天性孝友事父母極敬愛始終無違禮弟
鈺早世尤善撫其孤姻戚貧乏賙之不少吝佛老之徒
有求者錙銖弗予也退居十餘年唯以教子孫為事不
汲汲於勢利郡邑大夫有所咨度則必為之盡人亦隂
受其賜公去淳安久淳安之人思之不能忘過高郵者
必拜公而後去公亦撫之如所親及有子為御史人益
為公喜曰公之善未盡施之政此天所以報也至是而
終距其生洪武丁卯十月廿三日享年六十九配張氏
封孺人子男四長誼次讓早卒次讃次謙謙取進士為
御史女二長適廣東布政使經歷王珏次適翰林脩撰
董某之子僎孫男五曾孫男一其葬以(缺)年(缺)月(缺)日
墓在某之原銘曰
高郵故家世業之盛公奮于學遂起為令善政善教未
究厥功天錫祚胤克纉其隆制命煒煌荷此寵錫生榮
死哀曷其有極高墳峩峩公安于兹昭德有銘永永弗
隳
定襄伯夫人高氏墓誌銘
夫人高氏追封定襄伯郭公景南之妻今征西將軍定
襄伯登之母也高氏世居高郵以武略立功夫人伯父
實官至後軍都督僉事父宣為散騎舍人諸兄亦累累
至通顯夫人家雖貴富而不溺其習貞靜自持言行不
妄而於女事尤精年二十歸于公蓋營國威襄公第八
子也威襄開國元勲位列侯子尚貴主所與通婚姻者
皆世禄大家赫然隆盛夫人來歸動中矩度尤篤於孝
敬事上撫下皆盡其道執舅姑喪無違禮親姑戚氏病
夫人躬侍藥食七旬不解帶姑卒未兩月而夫亡夫人
纔二十六連遭二喪哀苦益甚毁瘁幾不能生然志節
愈厲常衣粗食淡遇忌日悲慟如初喪姑戚有遺女夫
人躬撫育之長為擇配分已奩具嫁焉三子方幼即令
讀書循理勿讕語妄動及就外傅夜則躬課其學業曰
我寡汝弱當務為好人常舉其父之嘉言善行以勖之
尤戒以誠信為本性極仁厚視人猶已嘗有賈嫗為人
持物求售歷數家過夫人所遺一小囊而去嫗耄弗記
也夫人為藏之以俟踰旬嫗貿貿來泣以告夫人舉嚢
示之嫗驚喜發視皆重貨厚致餽謝夫人峻卻之遣去他
日復有所遺求弗得物主索之急室人亦徧謫之嫗無
以償欲就死復來見夫人哭曰仁如夫人不可復得吾
死矣夫人憐其窮慰解之輟所用銀器俾償焉嫗叩頭
出血曰夫人活我我不能報願夫人福夀無量子孫榮
貴以此為祝耳其心之篤於仁多此類及夫人守節冰
清而玉剛仁宗皇帝念郭氏勲戚哀死厚生擢其子武
為尚寶丞遣登之南京迎母來就養以武貴封太安人
正統丙辰十月初八日卒距其生洪武戊午十月廿六
日享年五十九以武病不克歸葬權厝宛平之玉河鄉
登以才略為時用累建勲績進封定襄伯佩征西前將
軍印鎮大同父加贈定襄伯母贈定襄伯夫人而武終
於尚寶丞理未仕而卒孫男二桂孫早卒嵩散騎舍人
帶刀侍從至是征西欲歸葬夫人于南京請于上許焉
命禮部賜祭兵部以舟送之工部為治墳塋以(缺)年(缺)
月(缺)日祔于南京上元縣聚寶山先塋之次而請予銘
其墓予嘗為作傳矣因復序次其事俾納之壙而系以
銘銘曰
其節堅其志專依所天珏乃全勒此銘垂千年
處士蕭公墓誌銘
公蕭氏諱翪字鵬翔其先居長沙有曰覺者為馬氏軍
廵判官避亂徙泰和禾溪又徙瀘源三遷遂為南溪人
公曾祖德濟以行誼重鄉里德濟生志立號蘭谷尤以
才略聞于時元季大亂寇盗蜂起州守達侯正道倡義
保泰和而以北門委蘭谷北門當寇衝蘭谷日夜嚴警
備聲振他邑寇來輙敗去泰和以完蘭谷生自成號此
山尤卓犖有為而家益大生三子公其仲也端厚勤慎
才望蔚然事父母極孝敬與母兄鵬南弟鵬漢恭愛篤
至從兄鵬舉鵬起亦怡然雍睦内外無間言庭下紫荆
有一本五株之異人謂其兄弟和氣所致皆歌詠之且
謂其才良而冀稍出為用當是時吏部尚書劉先生子
高方休致以經學教蕭氏子弟鵬舉學成出為蘇州府
同知而諸兄弟家事亦滋出蓋惟公與鵬漢在焉所以
承祖考睦宗族接姻親恤鄉䣊教子孫撫幼賤公私百
為無不咨於公然賓客往來欵洽之禮未嘗廢歲時餽
遺輕重疏數亦必適所宜凡其言行一鄉之人敬信之
事有不平公為處其中皆帖然服有貧乏者周給之貸
而不能償者不校也其襟度坦夷不為畛域故人無不
相親愛者憶予初游縣庠時與公善公常來齋舍相與
談諧久之而後去及竊官翰林而鵬漢處士來京師向
慕之意尤厚及以憂歸乃請予為子師又得交公從子
今太子少師孟勤公見其綢繆相好心益喜從容閒暇
極燕游之樂意氣蓋豁如也不二三年則東西散去尤
謂可以復聚處為樂孰知既去而公死矣豈不可哀也
哉公生元至正癸已以今永樂庚子四月廿七日卒享
年六十八葬于其里柞樹陂之原初娶郭氏生子(闕)先
卒再娶鍾氏生子煒㷆焜女六孫男三曾孫男(闕)公卒
後三十三年為景泰壬申六月十八日配鍾氏亦卒年
六十九而㷆為保昌縣學訓導奉母葬公墓右哀公之
墓未有銘既免喪謁選來京師得國子學錄知予與公
善也以國子學錄梁先生栗所為状來請銘將納于公
墓以昭德垂遠予念舊好不可辭乃為銘之銘曰
才足有為行罔不宜既睦于族婣而兄弟怡怡君子慕
其和厚小人喜其振施何七十之不延奄一去而莫能
追柞樹之陂公安于兹後欲知公考此銘詩
侍郎王公墓誌銘
王氏先居永清後乃居武城而忘其所以徙大父勝剛
父成皆有德善而不仕至公乃以儒入官累進至禮部
右侍郎階通議大夫而大父父皆得贈通議大夫禮部
右侍郎妣皆贈淑人公諱士嘉字道亨五歲而孤母淑
人教育之然聰敏喜學遂為邑庠生年十二已能賦詠
作古塔詩云浮屠何代建峭拔入雲端絶頂登臨處摩
挲星斗寒鄉先生劉中行見而竒之以擬寇萊公年十
八充貢入太學太學諸生讓其能擢為大同山隂令山
隂民獷悍公教之以禮義均其徭賦躬歷畎畝視勤惰
而課勵之人知公之愛已也莫不化服性明達善聽斷
有瞽者賫鈔百緡醉卧城南荆樹下覺而失之訴於公
公揚言此荆樹為孽當出城按問民大駭從之公令人
密捕不往者得一人倉惶失措訊之果服還其鈔而罷
代府内藏失綵幣而戸牖封識宛然莫知其所自王知
公有智略召問之公察視氣樓似有物嘗往來而非人
跡疑為狙所竊乃以幣列庭中伺羣狙過而觀焉一狙
果玃取之因詰其主皆欵服盡還之官人以為神自是
隣邑有疑獄皆請决於公母淑人年逾七十迎養來山
隂有疾公朝夕侍湯藥惟謹而疾弥甚忽氣絶不可救
公哀號不止聲徹天地久之淑人復蘇人以為誠孝所
感云公忠厚愛人上每欲用之而下不忍捨永樂初擢
為陜西按察僉事所至無冤民以西域貢使失供應三
司皆坐免未幾公復起監饒州陶器凡三十餘萬皆如
期而辦授都水員外郎以母憂去服除改虞衡時宫殿
大材皆積紫荆關山西軍民防守慮有失以公臨之令
嚴而事妥興濟河决妨漕運俾公涖屯田往塞之不勞
而成功陞北京行部工曹郎中而臨清舟楫往來帶磚
者皆頌公之德尋陞陜西右參政勅專理司事他不得
擅遣正統初以少傅楊先生士竒薦陞禮部右侍郎勤
於稽古禮文之事兩知貢舉皆以公得譽關中大旱命
公往禱之輙應凡其所行莫不盡誠已未秋京師多雨
公之居壓焉上知其貧命有司賜地東安門外給以材
俾自營其素行見知於上如此既三年以七十乞致事
不許又三年再請乃許焉陛辭之日上賜之酒給以道
里費慰諭而遣之公歸怡神養性手不釋卷汲引後輩
尤惓惓其質幹魁偉言動不妄人皆望而敬之歷事五
朝享有厚禄然居處服食如寒士見人之貧窮無告孤
而不能婚嫁者輙周給而相成之若此類蓋多生於洪
武已酉九月七日以景泰乙亥五月十二日得疾卻藥
謂子孫曰吾年已至此死生命也何以藥為惜未有報
於君親其神志不亂如平時越六日乃終享年八十七
訃聞上悼惜之命禮部賜祭工部為治墳塋於其邑城
南先塋之次公初娶魏氏繼桑氏俱早卒皆封淑人側
室張氏子男三人長玉取進士累官至河南按察副使先公
五年卒次璽通春秋中山東鄉試第一以公老未仕皆
桑出次瑄張出也女四人嫁劉子俊宋鐸右通政殷謙
士人李謙孫男十一人夢熊景泰庚午貢士先卒夢庚
(闕)孫女二人璽將以(缺)年(缺)月(缺)日葬公謂予嘗官禮
部與公為同僚今銘公墓以昭德垂遠非予則誰宜乃
屬太常卿許君彬述公行状俾公壻殷通政來請予實
同官奚可辭乃序次其事而銘之銘曰
生既逢時出也有為其德則優其才具宜故功業日彰
而譽望四馳歸老於家不見闕虧大耋而終一往莫追
昭德有銘百世之思
陳母蕭氏墓誌銘
蕭氏為泰和秋嶺故家文隆則其里之傑然者也而與
柳溪陳氏以正先生最相好文隆娶爵譽周氏生一女
柔順而能勤與先生之孫桂芳年相若因許為婚姻
既長歸陳氏不及事舅獨有姑在堂而家甚貧孺人紡
績織維以供衣食晝夜無寧時善事姑養生送死盡其
道然多遇凶歲家事復滋出科需力役奪其時幾無所
仰給孺人相夫備嘗艱苦忍貧如鐵石而一歸於命未
嘗怨天尤人及時和歲豐人安於畎畝得從容自適孺
人猶不忘其故日夜訓諸子興宗等俾讀書務孝弟之
行敦本而力作戒諸女婦治女功一如其少時一家長幼
爭自激昂無有閒曠廢事者而家日以興皆孺人相助
之益也桂芳年六十以病卒孺人念與同勤於昔時今
稍暇豫而先逝朝夕哀慟幾欲無生居喪三年無違禮
而治家益勤奉祭祀睦婣族待賓客撫鄰里臧獲下人
皆有恩天順二年五月得疾子孫日奉醫藥不效至七
月初五日以天年終其生以洪武已未十月十六日享
年八十子男四興宗成宗昌宗榮宗而成宗昌宗皆先
卒孫男十二紳經綸純纓纊緩緯纖縑紡縉興宗等以
是年十二月十八日奉葬于龍洲上先塋之次以予為
陳氏壻且與桂芳為内外兄弟知其母之德為詳請予
銘其墓予安可辭銘曰
孝順勤儉既備諸身其艱且貧乃不尤人故天錫之以
福而家道復振八十而終慶及子孫昭德有文彌久彌
新
抑庵文後集卷三十二
