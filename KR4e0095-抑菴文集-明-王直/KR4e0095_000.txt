抑庵文集别集類五(明)
提要
(臣)等謹案抑庵文集十三卷後集三十七卷
明王直撰直字行儉泰和人永樂甲申進士
改庶吉士授修撰歷事仁宗宣宗至少詹事
正統間拜吏部尚書天順初以老疾乞休卒
諡文端事蹟具明史本傳直器識厚重有大
臣之度在銓曹十六年奉職公允為一時之
最當英宗被留漠北景帝憚於奉迎直首請
遣使力持正議大節尤不可奪其詩文典雅
純正有宋元之遺風自永樂時即承命入閣
典司制誥凡朝廷著作多出其手當時與王
英齊名有西王東王之目而直尤為老壽巋
然負一代重望蕭鎡稱其文汗漫演迤若大
河長川沿洄曲折輸寫萬狀蓋由蓄之深故
流之也遠其揚詡未免稍過然明自中葉以
後北地信陽之說興古文日趨於偽直當宣
德正統之間去明初不遠淳朴之習未漓所
作貌似平易而溫厚和平實非後来所及雖
不能追古作者亦可謂尚有典型者矣集為
其子檢討䆅所編成化初其次子稹復加校
訂而以原集未錄及致仕家居後所作别為
續集附之於後云乾隆四十三年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
