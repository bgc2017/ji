抑菴文集卷一明王直撰
記
進士題名記應制作
聖天子即位之初恪遵成憲詔天下於科目取士明年
改元正統行在禮部會試如制拔其尤者百人以聞三
月朔日上策試于廷中百人者皆祗若德意竭其素藴
以奉大對越三日少傅兵部尚書兼華蓋殿大學士臣
士竒等以所對進奏上親定高下第一甲三人賜進士
及第擢周旋第一餘賜進士出身有差既傳臚宴賚有
司請如故事立石題名北京國子監詔臣直為記臣直
謹再拜稽首言曰我太祖高皇帝受天明命奄有萬方
思建萬世太平之業必以賢才為之本於是用科舉取
士内自卿佐及百執事之臣率於此焉進列聖相承皆
用是道盖自洪武辛亥至于今凡二十科其得人多矣
由上有大德光被于天下是以萬邦黎獻皆願為之臣
惟時舉而用之耳治效之盛比隆唐虞雖皆深仁厚澤
之所致而亦得人以為助也恭惟皇上聰明睿智纉承
大統求賢圖治之心即祖宗之心而諸進士得首奉清
問被隆眷遭遇之榮猗其盛矣今題名于太學太學者
天下賢士之所萃也豈獨以永進士之聞哉亦使未用
之賢有以歆動其心益勉于學以待用也然臣于諸進
士竊有願焉蓋今之勒名榮矣然後之人將有循名而
求其實者其必為忠良正直之臣敬恭朝夕以修職業
庶幾無負朝廷優厚之意不然則斯名之存豈徒以為
美觀也哉謹如詔書石而因以告焉
御書記
仁宗皇帝御書五十一字臣直之所寶也永樂七年太
宗皇帝廵幸北京仁宗為皇太子監國今少師吏部尚
書臣蹇義少傅兵部尚書兼華蓋殿大學士臣楊士竒
少保戶部尚書兼武英殿大學士臣黃淮前兵部尚書
臣金忠皆兼領宫臣職輔𨗳臣直為翰林修撰亦忝侍
近凡朝廷機密重務軍書表奏之達行在者必使預執
筆焉臣直庸𤨏朴愚奉事唯謹仁宗皇帝以為可用不
之棄湛恩厚澤往往及之此御書之所由来也其編修
王直四字是年端午賜扇之所題識謂為編修者蓋誤
也七月臣直以目疾不能朝上聞命製藥使臣士竒持
以賜其賜王直等九字蓋上所封題者也時先臣伯貞
知瓊州府年六十八矣臣直以老為言于上上俾致事
而歸其王直告父年老以下二十二字蓋批示吏部者
八年冬太宗皇帝車駕還京師臣直仍領舊職有司以
先臣致事年不應律亦變易不行然仁宗皇帝恩德之
在臣父子者豈敢忘哉越二年癸巳臣直扈從太宗皇
帝来北京又三年丙申先臣亦以内艱起復詣行在改
知肇慶府未行以疾卒臣直奉柩南還過京師見上于
文華殿語當時事及先臣之故上憐之命光禄寺給在
途飲食之用既辭又命内臣持白金以賜其白金一斤
以下十六字亦上所封題者也於乎以臣之愚得親侍
者僅二年而上寵賁之如此嘗竊論之天之覆物其雨
露之潤澤日月之照臨不間于小大貴賤無不被其榮
者仁宗皇帝聖德如天此臣之所以蒙幸也自是而後
臣直連丁内艱前後去朝廷者六七年及其再来適當
龍飛之際于是蒙恩陞學士擢庶子方致竭駑鈍以圖
報而鼎湖之駕舉矣臣直所以長號痛憶而不能已也
於是以常所受宸翰裝類成卷寶而藏之以寄其遐思
昔蘇軾為王舉正記仁宗飛白書有云寶烏號之弓者
不若藏此筆今臣直亦云蓋上之精神恩澤所寓也嗚
呼攀髯不可及矣瞻雲漢之昭回仰聖神之如在臣直
其何以自盡哉唯當勉修臣職以不辱大賜庶幾少報
萬一云耳卷既完謹書其所以受賜之故庶覽者有考
焉
慈訓堂記
予内兄彭士揚既作新堂于月池之上以奉其母孺人
而名曰慈訓之堂示不忘德也彭氏世以儒名家其先
君子元復先生篤學勵行有志于時不幸而早沒時士
揚甫十歲孺人亦二十六元復先生既業儒無厚産重
貨以資其為生敗幃瓦燈一室蕭然勤女事以繼飦粥
供祭祀有憐其貧者說孺人更嫁孺人峻斥之又有利
其有者復虐困士揚則亦忍之不與校然其操行蓋確
乎不可易也早讀書通論語孝經常口授士揚及就外
傅暮歸問所業有未習則喟然歎泫然泣曰而孤也不
力學何以自立則然火相對為女功使必熟之乃已士
揚稍長營養或不足稍出懋遷業筭數孺人則大恚指
所藏書曰此爾父之志爾所當業也奈何以予口腹之
養而廢爾世業乎因舉古人斷機事以為戒使從前靖
江府長史蕭用道受書經士揚感勵成其志故今為名
士於乎孺人之德如此宜士揚之彰之也予嘗觀之人
之早寡者多矣貲産足以遂其生而又無有侵撓之者
此其節易立也然多有不克終者矣而孺人特立於艱
難拂鬱之中卒能保其節以成其子于今年七十餘而
享其孝養不衰使鄉閭之人嗟嘆羡慕以為法此其尤
難者也世之人好徇已私樂禍敗若孺人母子豈復冀
其有立哉然不知天固憐之而有以隂隲之也使皆如
其人之志則今且何如矣故予以為士揚之有立雖其
母之善教而亦豈非天乎嗚呼任情以幸禍者亦可以
觀矣堂成士揚屬予記曰知吾母之詳者莫如子不為
之記則無以信于久遠予謂孺人之德載于鄉人之耳
目其可信不誣非獨予知也故為之記孺人姓劉氏其
事父母舅姑尤盡孝當别有傳載之者此不著著夫堂
之所以名者云爾堂成之日則永樂甲午十月朔日也
王山仙壇磚室記
王山在泰和東南七十里蔚然高大蓋一邑之望也其
始名義山晉華隂王子瑶修道于此其後僊去因改名
王山唐貞觀中長安匡智慕子瑶之道乃棄官與其姪
偕来隱山中誦習修煉久之亦仙去自是常有顯異山
旁近諸縣之人凡禱水旱疾疫求嗣子者皆嚮往焉然
壇在山頂自下而升可二十里有事壇上者多獲風雲
雷雨之應人無所庇依往往病之而莫知為功者桃源
蕭德通竒士也亦求嗣于神乃獨計曰是既有飄揚震
凌之患惟磚室可以久乃自山下煉磚而傭工轉置山
上度為屋一間深一丈廣八尺而高如之凡用磚若干
用人之力若干而後成於是凡有禱祈者可以從容就
事也古者山林川澤丘陵能出雲為風雨見怪物者皆
曰神諸侯在其地則祭之而欲子者則祀高禖以求焉
禮也今兹山崇高廣大瑰傑俶詭且有三仙人之靈變
不測其能出雲為風雨以利澤萬物也固宜而又能錫
人祚胤如此豈非尤神異也哉然則德通之惓惓於神
而神之有以答其求也審矣因其屬為記而系以詩使
歌以祀焉詩曰
奕奕王山邑之望兮匪山獨靈仙所相兮仙壇峨峨逼
昊蒼兮風雨雲雷山之常兮我室新成利禱禳兮維靈
顧之聿来康兮虹旃霧幢紛揚揚兮或騎麒麟翳鳳凰
兮享于克誠降福祥兮煦其靈氣煥景光兮惠澤汪洋
為豐穣兮永錫祚胤嗣續昌兮如坻如京我囷倉兮芝
蘭玉樹久彌芳兮神之錫予阜而臧兮我民瞻仰永弗
忘兮配乎天地奠此邦兮於千萬祀保靈長兮
會景亭記
會景亭者貴州宣慰使宋侯尚德燕樂之亭也亭在貴
州洪邊蓋宋氏故宅之址山川景物為最勝侯取其尤
者命之曰洪邊八景既又為亭於其中暇則登而燕焉
凡所謂八景者可一覽而盡雖四時朝暮景物之不同
皆足以悦乎目快乎心因名亭曰會景之亭侯丰儀秀
整而循循謹飭予友郭公緒為貴州按察僉事雅愛之
今年来北京屬予為記予謂山川景物所在有之然志
於富貴者往往不知其可樂而馳志於利達之途高明
特達之士知其可樂矣則又率勤於所務而有不可及
之嘆雖人之心跡不同豈亦天之所靳而不使之兼得
耶然則有能兼之者其為幸豈細哉宋侯承世爵之榮
以鎮撫一方之人一方之人敬仰之既貴且富矣而又
得盡夫山川景物之娱天何厚于宋侯若此哉然君子
之燕游也非但取適于一時而已蓋有大者焉觀山以
益其仁觀水以益其智四時朝暮景物之殊又以見氣
化之妙而如日新之功則凡相接者皆進德之資也宋
侯其志于是哉果志于是則有以繼前人而傳於遠所
謂會景亭者亦永有耀矣昔太原王弘中在連州得地
之美者凡八合而名其亭曰燕喜昌黎韓公實記之連
州去長安萬里其見稱于當時傳于後世者以公之文
今兹亭不減連州而貴州之遠于北京亦若連州之于
長安也獨予之文不足以繼韓公然而後世知有會景
亭者未必不因文而見也故為記之且特書其大者而
以望于宋侯焉
長沙府重修儒學記
昔太祖皇帝初定天下即建國學于京師尋詔諸郡縣
皆立學以教其人蓋謂致治之本在是也時長沙舊學
久燬于兵乃因其址而作焉于是郡之人士有所歸依
講聖人之道以淑其身而用于世于今五六十年繕修
不繼日入于弊宣德二年太守鄒侯始至謁先聖于廟
退覽學舍大懼無以稱朝廷建學興治之意既一年政
化大行民用胥悦乃謀撤而新之首捐俸資以給費而
長沙衞指揮使楊侯福指揮同知武侯安王侯成指揮
僉事汪侯旺及府衞寮屬與十二邑之令佐皆忻然出
俸以助侯命教授清江裴侃董之市良材命衆工經始
于宣德三年春二月以四年秋八月訖工殿堂門廡齋
舍庖庫靡不畢具皆高明堅緻軼乎舊觀侯既告成于
廟暇則與諸生講論乎其中古之治天下者必本于學
校考之三代可見已當是時非獨天子有學也雖諸侯
亦有之長沙大郡蓋古諸侯之邦豈可弗稱宜侯為之
汲汲也侯其知本之君子哉而諸君亦能盡力以相成
皆可謂賢也已予嘗聞之學所以明聖人之道也聖人
之道本于心而著於書學者讀書以明道自倫誼之大
至於物理之微皆精察力行化於家儀於鄉推而施於
天下而治道盛矣然有志者蓋鮮也故讀書而不明道
者有矣悖道而趨利者有矣束書不觀而僥倖于一切
者又有矣此流俗之通患也為士者蒙教育之厚而顧
以流俗自處焉則亦奚貴于士哉國家列聖相承銳意學
校今天子又慮賢否之無别也簡厥修而退其無良者
又限以定員激勸而誘進之所以待之者甚至其安可
負哉况長沙乃晦菴朱子過化之地而南軒張氏亦嘗
於此講學焉二公之所謂道即聖人之道也流風餘韻
宜有存者苟循序而進特之以誠而積之以久其底于
成必矣夫然後有以稱朝廷興學與鄒侯修學之意鄒
侯湖隂人智足以明理才足以立事及是舉也長沙令
廖謨尤克相其志知其用意之篤而成功之勞也謂不
可無紀乃来求予文刻諸石因為道其所以然以告學
者
南坡草堂記
南坡草堂者翰林侍講余君正安所居之堂也初正安
来北京得南坡之地於城外有水木之盛無車馬之譁
遂作堂以居及充拓都城南坡遂在城内雖連引市㕓
而深䆳靚密諠囂之聲不聞於耳塵土之雜不接乎目
庶所謂隱者之居也正安聚書千餘卷暇則與士大夫
觴詠以為娱京師雖多高門大宅而從容閒適如南坡
草堂者不多有也予嘗謂人之所好各以類故輪奐華
飾貴顯者之所樂也茆茨卑儉窮約者好焉彼貴顯者
之得志其權力足以動人好事者争趨之則輪奐華飾
蓋其勢之所必致夫窮約之人安于静退權既不足以
動人力又不能以自致則茆茨卑儉固其分也正安職
禁近二十餘年既貴且顯矣而乃搆為草堂以窮約自
處此其志固有在耶夫君子之所樂者本諸内而不求
乎外正安固有樂于内者耶德善充于身凡所以備口
體者美惡皆不足校况所居乎正安年六十餘老且病
矣今天子即位嘉惠臣庶正安遂以情聞于上得以其
官歸休廬山中而所謂南坡草堂者將舍之而去正安
念經營之勞居處之舊有不能忘于其心予以為君子
之所處蓋有久而不冺者昔尹師魯官隨州嘗結茆為
亭以自嬉既去人不忍廢壞輙理之因名之曰尹公亭
蓋師魯之文學行誼有以使人感慕于無窮正安文行
表然在人耳目其風聲氣烈蓋亦有久而存者安知南
坡之草堂不為隨之茆亭矣乎予故為之記以俟堂成
之歲月則永樂某年某月某日也
勝景樓記
江發岷山會蜀諸水出三峽至于荆其勢盛大又合湘
沅漢沔旁引豫章諸川以匯于舒益深廣不測瀰漫浸
灌而羣山蔓延獻竒競秀廽合拱挹皆可指數蓋竒勝
之會也然舟人行旅之涉于此者往往動心悸魄于夫
江山之勝有不暇顧而城郭居民則皆逐什一之利雖
有高視遠覽之士則又病夫市井之囂塵閭閻之蔽障
有不能盡其勝雖人謀之未至抑江山之秀固自有其
遇也予友黃有常居城外石灘上作新樓二間巋然出
於羣屋之表後背城市前臨大江無諠囂之澒於耳蔽
障之妨于目窗戶玲瓏洞達軒豁啟而望之凡江流上
下百里之間風浪之作止舟楫之去来蛟鼉之出沒魚
鳥之翔泳江蘆浦樹之紛紜渚雲島霧之開闔四方之
人相易而往還者皆在几席之下而江南數郡之山自
匡廬以及于九華累累相聯屬秀出者如芙蓉横列者
如屏幛熊羆伏而虎豹蹲鸞鳳翔而蛟龍走千態萬狀
一舉目而盡得之嗚呼何其樂也予居泰和泰和登覽
之最勝者曰快閣其名聞于天下久矣予家居時數遊
焉俯瞰澄江遠視秀嶺胸中為之浩浩然樂也去年冬
買舟上京師冐風雪犯波濤恐懼惴慄踰月始至舒登
有常之新樓而復得勝覽焉其喜蓋可知矣為之流連
數日而後去及至京師有職事之常夙興夜寐以自效
玉堂天上之貴雖非區區江湖之遠之可比然營職之
暇追思遊覽之勝亦未嘗不慨慕其中夫常得山水之
觀者不知樂之為樂也惟涉險阻限拘縶者然後知之
今有常以垂老之年而當太平無事之日得優游於此
樓以觀景物之竒勝豈可不知所自樂哉予于有常有
世契故為名之曰勝景樓而求中書舍人陳登為書三
大字使揭于楣間又為之記如此他日以老病賜歸田
里再登斯樓尚當為有常賦之也
德夀堂記
新淦為臨江大邑論邑之巨族則稱長牌廖氏論其族
之賢則首稱必達翁蓋廖氏世有詩禮之訓而翁尤惇
德樂善其於言行必審禮度義未嘗有所苟雅好賓客
而親重士大夫教諸子孫必以孝弟忠信四子紹基存
基榮基振基諸孫十一人而紹基子建略為之長皆能
承翁之教以克有成立翁年八十八而精明不衰飲食
起居康強如少者諸子孫所以奉其口體而悦其心志
蓋無不用其情佳時令節奉觴上夀歡欣和樂之意藹
然充溢于其家又自謂翁之夀皆盛德所致名其堂曰
德夀之堂聞者莫不以為宜既而建略来京師因刑科
給事中廖君安止求予記予謂洪範五福其一曰夀而
必本于攸好德蓋夀而後能享諸福然非德&KR0640;于已則
豈能獲夀于天德其本夀其效也詩小雅南山有臺之
篇美君子之德而祝其夀曰遐不眉夀曰德音是茂言
君子之必得其夀以其德之盛也又曰遐不黃耇曰保
艾爾後言君子之德盛豈惟必得其夀亦足以保養其
子孫矣今翁夀考康寧訓迪子孫俾克裕其家優游以
享和平之福其德有諸已可知矣以是名堂斯不亦稱
情也哉抑考之南山有臺作于武王之世武王勝殷遏
劉天下之治未久也詩人美君子之德而祝其夀與燕
及其後世者願之也願之者未然之辭也我國家之定
禍亂興太平七八十年于今矣天下之人沐浴仁聖之
膏澤而興于行誼享其夀考長育其子孫熙然自得于
幽遠間曠之地者誠多惟其子孫不能皆如廖氏之才
是以不能彰厥美而期于遠則予于斯堂安得不深嘉
之哉然此非獨以著翁之德而為廖氏美觀也由是推
之聖明之鉅美在焉予為之記而偹及之後世欲知今
日之盛覽此亦可以見矣
宿州重修廟學記
宿州儒學在州治東元至正十一年所建也兵亂學廢
國朝洪武三年吴彦中知州事當太祖皇帝更化之初
偃武修文之日乃重修廟學以奉祭祀擇州人子弟之
俊秀者講肄于學中然以民力未盡紓不能大有所為
故廟學雖新而無華美之觀覆之以茅加塗塈而已其
後蓋嘗治之歲久而益壞永樂十五年州守徐宗威復
新之其所覆如舊歴二十餘年而又壞正統初元監察
御史彭君勖奉命董南畿教事至宿州謁先聖廟退而
周覽學舍慨然嘆曰宿畿内大州而廟學弊陋如此何
以稱朝廷尊崇聖道樂育賢才之意州之長貳其亦能
動心否乎於是知州王永隆同知吴節慨然任其事各
出已俸以為倡州民之好事者亦作而應之富者獻貲
貧者效力市材命工並手偕作未成而永隆去今守鄭
侯祥繼之協力一心夙夜不怠于是正殿兩廡明倫之
堂授業之齋次第皆成聖賢像位既為龕以蔽塵坌又
作屋三十間以為諸生退休之所悉陶瓦覆之締構堅
密制度弘偉其諸祭器舊皆苦窳黟黑今盡易之㓗白
華好他器所宜有者亦無不備蓋始于某年某月某日
而以某年某月某日訖工既完學正林同諗于衆曰宿
有廟以来至于今久矣非不屢治而新之然皆因循苟
且取具于一時不足以貽久遠今幸得賢御史以興學
為亟而州之賢長貳又能祗率以成之使七八十年靡
敝之餘一旦易而為盛觀其功豈小哉不為之記則後
之人亦孰知其所以然者乃具本末為書因宿州衛經
歴王某来京師求予文刻之石予謂學校賢才之所自
出蓋治天下之本也然賢才之所以成必本于聖人之
道讀書以明道體于身行于家達于鄉黨州閭自倫誼
之大至于應事接物之常而皆不悖焉則賢材成治本
立矣豈徒文辭之習而已哉其望于學校如此故雖有
常法而又專置風憲官以督勵之彭君獨能以教事為
已任所至進諸生相與講明斯道必使身體力行而文
辭之習亦不廢其斯所謂善教者歟宿之廟學雖其州
長貳克協以成功然非彭君勸勉于前莫有能興起之
者則君之於宿蓋厚矣凡學于此者進而瞻道德之容
退而考禮義之實本末兼盡細大不遺出而用之真足
以興道致治然後不負聖天子教育之德與諸賢興造
之力督勵程勸之心若徒加意于文辭而不本于道自
謂無忝焉者君子弗貴也予舊識學正于成均而知其
文行故為之記以告来學之士且以相其成亦使後之
人有考焉耳
貞節堂記
成周著旌表之令凡有善者則旌之蓋褒其已能而勸
其未能者所以淑人心厚風俗此為治之本也夫天理
之在人無不同也而何待於勸哉蓋天理同而氣質異
固有不待勸而能然亦有勸而後能者為治者欲有以
淑人心厚風俗其可已耶昔太祖高皇帝知治道本于
此常詔天下求忠孝節義之人旌表之著為令洪武丁
夘泰和縣大夫列上其屬之行著者而節婦嚴氏與焉
既以貞節表其門矣永樂中修高廟實錄直與執筆其
間凡天下旌表者例皆得書蓋推高皇帝之德以勸勵
天下後世而豈私也哉嚴氏泰和北門胡祖與妻也歸
祖與生子仲宣僅四十日而祖與亡人多勸其改行嚴
氏抱幼孤痛哭剪髮自誓不更嫁安貧守義志若皦日
仲宣長奉嚴氏甚孝復以貞節名其堂嚴氏年八十三
而終予謂婦人之事人也必守柔順貞固之德以終其
身故夫死不嫁恒之六五曰恒其德貞婦人吉夫子釋
之曰婦人貞吉從一而終也此其道可知矣嗟夫人之
所以為人者具是理而已故雖不能無欲而有理以勝
之禽獸不知有理而惟欲之從故飲食相逐牝牡相亂
蕩而不可制人不如是也人而至于欲肆而理亡則亦
奚擇于禽獸哉若嚴氏宜為世之所表也雖然吾邑禮
義之邦也閨門之内幽閒貞静言動以禮自防如嚴氏
不少朝廷之治動遵成憲將見旌表之門相接于里閭
史氏之筆不一書而已也仲宣既卒其子紳等因予友
貴州按察僉事郭公緒以貞節之堂求為記故為記之
亦因以勸夫未能者焉
勤織堂記
兵科給事中蔣君性中迎其母太孺人来京師作堂以
居之而以其禄敬養焉且圖古之孝者如老莱子之類
於壁而求諸公之詩朝夕歌之以為娱太孺人為之喜
而告之曰吾聞古之大賢有以養志為務者汝盍亦成
吾志吾昔壯時勤于紡織助汝父以興其家汝父棄遺
而汝孑立無厚貲吾紡織愈勤朝而絲縷暮而布帛凡
家之用皆賴焉今幸汝讀書成立而吾已七十八矣不
復能有為汝宜記吾勤苦以勸汝子孫吾志足矣性中
再拜受教遂名堂曰勤織之堂間過予道其事而求文
為記予聞古之女子必有業蓋衣食者人道之大端衣
女子事也雖或有貴賤而所事則一是故上而皇后諸
侯之夫人與卿大夫列士之妻莫不以織絍紡績為事
自庶士以下至于閭巷之婦人女子則又加勤焉蓋無
有佚居慢遊而廢事者此成周之時惇本尚實治化之
所以盛風俗之所以淳也數世之後先王之教衰於是
有休其蠶織而預外事如大雅之所刺者則其下可知
迨至春秋則又有甚焉森然法度之言僅見于公父文
伯之母於乎其賢哉夫文綉纂組雖亦女子之事漢以
為害於女紅而禁之然則紡織固女事之本為女子者
所必當務也今復于性中之母見之則性中之母其亦
公父文伯之母之儔歟國朝謹于内治勤儉之風聞天
下天下莫不悦從然太平之日久矣仕者之家侈靡閒
放之習滋而機杼力作之意怠不可謂無也有若太孺
人者豈不誠賢矣哉性中奉其教成于家形于鄰里達
于姻戚故舊聞者莫不興慕而願學則非止一家之福
其有禆于治化豈小哉故予于斯堂而樂為之記蓋冀
賢母之教成也
安慶府重修廟學記
古之治天下者必切于教民學校教之地也是故三代
之興莫不有學而其所教則以明人倫為本人倫正而
天理行則天下治矣我太祖高皇帝統御之初即詔天
下皆立學擇其人之俊秀者俾學于其中讀聖人之書
以求聖人之道而施之人倫日用之間列聖相繼前後
一揆治化之盛于今幾百年矣安慶府學在郡城中舊
有廟以祀宣聖皆洪武二年所建也歴歲既久日就弊
壞莫有繕治之者宣德中工部侍郎周公受命廵撫畿
甸諸郡而兵部郎中鄧君浩實輔行至安慶謁焉大以
摧壓為懼慨然思一新之即出俸貲以為倡鄧君力贊
其决然當時無有能任其事者周公為之經營計畫凡
可節縮以充用者靡不盡其心如此凡五六年而王侯
璜来為守公素知其才即以任焉侯曰此璜事也而乃
以煩公其敢不勉亦出所有以助費而同知史侯祥通
判吴侯簡羅侯繡推官劉侯善與郡之僚屬及諸縣令
佐若懷寧宋顯等與好義之民各隨豐約出貨泉来助
周公乃與王侯益得以施其智遣人於荆湘市大材求
工師于南京凡瓴甓丹碧之類必致其尤良者而諸董
率之人皆協力以勸相之周公及鄧君則往来程其功
而資其所不及先作大成殿及兩廡肖聖賢像貌高明
弘壯端重嚴整東南諸郡莫先焉其明倫之堂授業之
齋師生燕息之舍凡門廊厨庫廟學所宜有者莫不畢
備蓋始于正統五年十二月甲申而以正統某年某月
某日訖工於是王侯以書来京師告予曰廟學之建實
侍郎公之惠而璜輩薄效其力今巍然煥然足以經久
而不壞諸生得從容講學焉敢請文以刻諸石使後之
人知是役之所由成且俾學于是者思自勉以稱今之
意願先生有以啓之予謂聖人之道有體有用仁義禮
智之德之充于已者其體也自倫誼之大至于應事接
物之常施之各適所宜者其用也誦經傳之微言求其
當然者而盡心不懈則學斯成矣發而為文章廓而為
功業蓋無所不可古之君子皆然彼以記誦剽掠為事
者非學也然則今之遊於學校者其所事可知矣安慶
為畿内大郡舊誌稱其風土清美而余忠宣公闕亟稱
其人天性忠義風土清美則當産秀傑之士天性忠義
則當無竒衺之習以如是之人而遊於學宫求古人之
所學者而學之則何患不可及哉此今之所望于學者
也予聞之道一而已師于古而驗于今忠宣守安慶去
今未久也孝于親忠于君勲德之茂節行之著文章之
美誠無愧于古君子其遺風餘烈猶有存者諸生近法
忠宣而遠思古人以成其學出而用之真足以興道致
治則無負朝廷教養之德與諸公修學期望之心故為
記之俾刻之廡下以俟周公廬陵人名忱字恂如學道
君子也故深能體上意所至以興學為事王侯代郡人
字子玉始取進士入翰林至是以賢舉陞今官始至即
能篤意于學校可謂知本矣是皆可書者若凡預兹役
而有勞效者則載之碑隂
開平衞新建廟學記
開平衞治在獨石古靈州之地也距居庸關蓋千餘里
遊擊將軍左參將都督同知楊公作鎮兹土士馬精強
號令嚴整敵人畏服邊塵不驚嘗自念曰此非臣下之
力也聖天子威德遠暢致兹寧謐故洪等皆得相安于
無事當勉圖所以報今朝廷有興學之令而軍中子弟
多聰明才俊講武之暇若使更讀儒書益知尊君親上
以攘外安内豈非萬世之策哉即奏疏請設學校如内
郡上從之公遂以餘力伐材鳩工作大成殿兩廡戟門
櫺星門及神厨神庫殿後作明倫堂堂東西作志道依
仁二齋又作文昌廟及教官之居以正統八年六月某
日經始而以某年某月某日成總之為屋七十間皆堅
壯䆳密繚以周垣聖賢像貌塑繪如制其諸器用靡不
畢具又得教授楊文訓𨗳綦俊為之師願學之士凡六
十餘人講誦聖經賢傳以明君臣之義父子之親尊卑
貴賤之等是非好惡之公體之以實心見之于實行且
深究夫禁暴戢兵保大定功安民和衆豐財之要以達
于時措之宜將佐吏士環而聽之皆懽忻鼓舞感上之
德與公之賜期必底于教之成而後已既而復相與請
曰公之為此偉矣不託之金石則後孰知其自公始乎
且無以維持之亦安能久而不壞哉宜有文以示後人
公于是遣其經歴張某来京師請予文刻諸石嗟夫獨
石窮邊絶域也自昔以来荒烟野草狐狸豺狼之跡交
道聚廬託處之人無有也惡睹學校之教哉我朝列聖
統臨萬邦皇上繼志述事仁行如春威行如秋薄海内
外無間遠邇悉順悉臣然猶慎邊防固封守所以嚴中
外之限也而獨石則以委公宿重兵而鎮之莽然荒穢
墾為良田由是邊庾充實士氣百倍輔以竒謀異策堅
甲利兵故所向有功今復設學以教合文武二道而兼
用之其規模益遠且大矣古之欲用其人者必先教以
仁義禮信而欲立帥者必以悦禮樂敦詩書為上今之
道猶古之道也公其篤慎不忘從學于是者亦務體其
心而自勉以成厥功則上不負天子而名立于後世矣
公名洪字宗道廣陵人後来繼公者其亦體公之心哉
世德堂記
吉水王佐功載署刑部員外郎有名于當時間過予言
曰佐右軍之裔唐御史大夫文庭之二十一世孫也惟
我祖宗傳世之遠其善慶之積可知矣自六世祖槐軒
至高祖德翁以及先祖泰然處士先考好信先生皆服
仁佩義恂恂敬譲其德之修於已而及于人者未之或
間故先考嘗以世德名堂蓋彰前人之美且勉善繼於
將来也佐服膺不忘而思傳之遠敢請記于先生夫君
子之所以興其家者豈有異道哉務德而已矣其傳之
久近必視其德之淺深淺不足言也深豈一日之積哉
是故為賢子孫者既賴前人之德以有立則必思善繼
而不窮其德有繼則其傳也益遠矣易曰積善之家必
有餘慶積之云者累累而蓄之非一世一人之善也積
之之久則其慶有餘矣王氏自晉唐以来至於今其歴
年之多子孫相傳之久如此豈一世一人偶有片善之
可見者所能哉禮曰先祖有美而弗知不明也知而弗
傳不仁也今功載之考能知其祖之美而取世德以名
堂可不謂之明矣乎功載又欲託諸文字而以傳之遠
不謂之仁不可也父子相繼不替而引長之辟之江河
之流奔放肆大必極其所至而後已則夫世德之堂不
亦光遠有耀哉抑又聞之前人之德不可以不繼而不
可恃也負恃其德而不知所以繼未有能善其後者晉
之欒氏是已以武子之德而不能庇其孫則黶之汰虐
禍之而亦恃之罪也武子之德晉人思之如甘棠之思
召公而猶不足恃况下于武子者乎由是觀之為人子
孫者其所務可知也故因記斯堂而道之
齊夀堂記
安成嘉溪王氏始自連嶺而分詩書禮義之家也至今
充榮處士十二世矣處士惇尚儒術淳謹而寬厚其事
親至孝處堂從兄弟如同産撫子姪一以仁遇宗族鄉
黨篤于義至于臧獲下人待之各有恩且樂推餘財以
振人之急然所行皆出于誠意誕謾苟偽之習未嘗萌
於中尤樂恬曠耻以塵俗自溷凡二三十年不一至城
市而士大夫多喜從之遊處士亦樂與為友娱意山水
之間留連觴詠至累日不厭蓋囂然自得配劉氏前溪
右族以柔順相夫而勤儉以治其家故家政益修而家
業益裕凡處士之所欲為皆能成其志鄉人之賢者論
王氏之所以盛既歸德于處士而亦推本于内助之賢
今年皆七十而皆康強無恙于是名其所居堂曰齊夀
蓋喜其偕老于此堂而並受其福也其子理取進士官
京師過予道其事而求文為記予謂孟子論三樂以父
母俱存為之首蓋父母俱存人之所甚欲而不可必得
者也今俱存而齊夀天下之幸莫加焉此理兄弟之所
甚樂也而鄉之士大夫乃舉以名其堂是豈但樂其樂
蓋有頌禱之意焉周之詩人於其所敬愛者則必以夀
祝之蓋敬愛之至非夀無以致其意也則夫士大夫所
以敬愛于理之父母者亦可謂至矣然人子之敬愛其
親又非常情可及所以冀其夀考而享有諸福必至于
悠久盛大而後已豈以十百為限哉夫德者夀之本理
之親既修諸已而得于天矣理兄弟將何以增益哉充
其敬愛之心以敬愛其身而益勉于德焉使人皆曰是
子也賢蓋父母之德教使然也不亦光顯有譽哉小雅
所謂德音是茂則不惟有無期之夀亦將保艾爾後矣
此處士之志亦理兄弟之所樂聞也歟故為之記而併
著之使揭于堂上
耕樂記
大觀在泰和縣南之馮嶺去縣六十里而近山山皆雄
拔秀整外固而中寬長溪流其中溪傍皆良田沃壌宜
秔稌泉湧溢四出凡田與之平者皆灌溉不竭若水之
就下則畚土壅溪而溪流逆走旁射餘田皆飫足然後
决而縱焉由是無水旱之虞而田皆常稔其利之入畝
率踰二鍾他之所産不及也彭氏居其地凡田之美者
多屬焉享其利十世矣予未嘗造也然聞其先世多質
厚長者其言行必依于孝弟忠信非公事未嘗至縣庭
惟課童奴耕稼以自樂蓋有先民之遺風予慕之今年
存文以事来北京間過予相欵洽因曰農家者流達人
多厭苦之而未知其樂也吾為公誦焉當春陽既暢時
雨間作土膏發而泉脈動則相與祈年于社而受神之
賜合樽促坐獻酬交錯已足樂矣于是舉趾而耕既種
而蒔之糞溉有時耘耨有節當風日和煦之際吾往觀
焉鬱者達稚者秀日異而月不同誠若有相之者其樂
加焉及大暑既至大火西流向之達者皆穎而實矣秀
者皆堅而好矣&KR0008;然其黃者蓋彌望而不可窮于是刈
以歸珠顆玉粒充盈乎倉庾乃為酒食以祀祖考禮神
明而父母妻子臧獲以下皆忻然自得此其樂何如也
况四時之間草木花卉果蓏蔬茹雞豚鵝鴨牛羊魚鱉
之類各得以遂其性蕃滋肥腯足以充吾欲而不待外
求其樂之極雖千戶侯不易也今聖明在上一意于養
民深仁厚澤洽乎遠邇覆載如天地保育如父母追呼
發召之聲不接于耳誅求逮繫狼狽窘迫之態不接乎
目和氣感召計吾大觀之所穫當倍蓰于昔則吾徒之
樂豈比昔而已哉皆上之賜也吾豈敢忘耶嗟夫存文
之智識賢于人蓋遠矣安其位之常而享其樂之所當
得而又不忘乎上之賜豈非詩之所謂髦士者乎昔堯
之時康衢老人擊壌鼓腹不知帝力之加存文既知之
則今之歸與鄉人老長杯酒相懽道歲事之豐成而侈
太平之盛觀醉飽之餘必有歌詠足以繼康衢之謠者
其謹錄之使後世有考也因書其說以為耕樂記
東軒記
沙湖蕭九淵甫作小軒于其居之東而置簡冊焉因名
之曰東軒以書来京師屬予記夫君子之自處必有以
安其身而樂其心安其身者居室之華所以庇乎外樂
其心者景物之美足以適乎中然後有以自得而可進
於道是豈常情所能哉非有世業之資世德之訓不能
也蕭氏居沙湖久矣世以德誼為望于鄉邑不特貲産
之富也蓋其原田衍沃有秔稌黍稷之饒湖水映帶有
鱗介羽毛之聚養生之具一不待外求故其先君子累
世雖不仕然皆力仁義而敦詩書其善之積充于家而
及於其鄉之人九淵甫熟于見聞思有以裕于已而承
其先以東名軒其意蓋廣矣東以地言也想夫杲日初
升羣動未作氛翳豁開萬里一碧九淵甫開軒而望焉
以旦氣之清明當天宇之澄穆塵累未接襟懷曠如則
所存所行豈不天理渾然哉以是裕于已而承其先君
子之事也夫軒之搆在東而其向則西地之有東西猶
人性之有仁義堯舜之道亦仁義而已其實則在于事
親從兄由事親推之至于仁民愛物皆仁也由從兄推之
至于敬長尊賢皆義也又推其極至于無所不愛亦無一
事不得其宜者則仁義不可勝用矣九淵甫之居是軒
與後人之至此者其所務可知矣豈徒取快一時而已
哉予去沙湖三十年東軒之作蓋不能知姑衍繹其說
為之記他日乞身南還從九淵甫從容其中而觀其德
之所至尚當援筆賦之未晚也
環秀堂記
吉水王端為常熟教諭將之官介其親戚大理丞廖君
来告予曰端家吉水之金塘久矣先祖立雪翁徙故址
之東鳳岡之麓先人固隱又闢地作堂以盡山川之勝
而名之曰環秀蓋鳳岡在其後蒼翠竒拔左右騫翥如
鳳凰舉而羽翼張前挹金塘湛然黛蓄又其前則鰲峯
也森聳羅列紆青繚碧上入雲際大江東流經其下遠
而望之滄波瀰漫與天一色皆斯堂之勝槩也惟先人
之為此蓋劬躬殫力而後成之敢請文為記以示後人
俾世守之永勿壞孔子曰智者樂水仁者樂山故君子
之卜宅必相其宜然後安而善觀人者亦必觀其所處
果能得山水之勝而當清淑靈秀之氣之所萃其人必
英偉不常有以樂其心而裕其後矣王氏名堂如此則
其地之美與固隱之所以樂其子孫之所以蒙其福者
皆可知也雖然環秀者秀之見于外者也其鍾于人者
蓋有矣山川之秀鍾于人此聰明才俊之所由出也聰
明才俊出乎其間益以詩書之訓禮義之習乃所以成
其美也得其秀而質美矣然成之之功或未至則惡睹
夫秀哉其見于外者亦何所樂哉初堂之未建也山川
之氣固已萃于此而鍾于人矣及固隱作堂獨取夫目
之所接者名之豈以為環于外者易見而鍾于人者難
名邪抑亦欲其接于外而契于内邪然則後之居此者
其尚敬念之哉因其生質之美而力學以成之觀山以
益吾仁觀水以益吾智出而用于世則事業顯而名聞
流環秀之堂豈不光遠有耀哉故為之記而併告之
重修范文正公忠烈廟記
正統八年十一月蘇州府重修范文正公忠烈廟成其
十一世孫都察院照磨子易具事始末屬直為之記蓋
公蘇人也曾祖徐國公祖唐國公考周國公皆葬蘇之
天平山公嘗請于朝改天平山白雲庵為白雲禪寺世
度僧守焉作祠于寺之右以奉祀事至公之子孫又作
祠于是祠之南以祀公然忠烈之名未有也宋自元昊
反西鄙騷動師出無功乃命公經略公選將練兵築城
寨墾屯田據其要害示以形勢招徕屬羌恩信大洽决
策取横山復靈武元昊勢屈乃請降西人仰公之德服
公之化皆為公置生祠公薨相與哭于祠下者累日不
絶宣和間宇文虚中為慶帥言公忠于朝廷其功烈顯
于西土至今猶廟祀益虔然廟未有額徽宗命以忠烈
名之且為題其榜凡廟之在西者皆易以新名然蘇猶
未有也紹興以来西土皆䧟忠烈之廟越在異邦蘇之
守令與其士大夫謀曰蘇公故郡也而天平山則公祠
墳在焉公之精神必往来乎此乃更作新廟揭忠烈之
榜于廟門由是蘇始有忠烈廟每歲上已郡縣長吏率
其屬致祭廟壞元至正乙酉嗣孫邦瑞士貴復新之末
世兵亂燬焉踰八十年未有能復之者至是工部侍郎
廬陵周公忱廵撫至于蘇而監察御史劉君甄劉君仕
昌鄭君顒皆以事蒞焉郡守李侯從智来會政事之暇
語及兹廟因相與嘆曰公之德業著于當時傳于天下
後世不繫乎廟之有無也然表先正以儀来今使後生
小子得瞻其廟貌想其精忠偉烈而興企慕之心則廟
亦不可無也乃各出貲俾吴縣令永嘉葉錫圖其成錫
毅然以身任之殚心盡力規畫處置凡鄰邑之令佐皆
以貲来助市良材命衆工為堂前後各三間以奉公及
三世先公像東西廂如其數以藏祭器而齋宿寓焉壯
麗嚴整有加于昔中作石橋橋南左右為碑亭前作大
門榜曰勅賜范文正公忠烈廟經始于是年九月初九
日閱兩月而廟成直聞之士之能任天下之重者必以
天下為心心之欣戚主乎人而不私于已是以天下為
心者也以天下為心則人庶其有濟矣初公未顯時已
欲任天下之重若曰士當先天下之憂而憂後天下之
樂而樂夫憂人之憂而欲免其憂使人皆樂然後與之
同其樂此豈小丈夫然哉孟子曰禹思天下有溺者猶
已溺之稷思天下有飢者猶已飢之公之心猶是也故
其德業之盛不愧乎古人豈特著于西土也哉嗚呼士
不以天下之重自任者多矣不以天下之重自任則其
所存所行一主于為己人之利害不少概于其心而又
悻悻然自以為得功烈之卑無足怪也而所以為士者
果當如是耶然則公之孫與邦之人士及四方之来者
拜公之廟慕公之功業必當師公之心充之以仁義而
力行之于公其殆庶幾乎故為之記而道予之所聞使
刻諸石以告焉凡以貲来助者其姓氏皆載之碑隂
積慶堂記
積慶堂者鴻臚卿楊君思敬新作之堂也思敬初有宅
在南薰坊其居也久矣而㕓市之喧日相聞且生齒之
繁不足以容也求吉地處焉張氏有園若干畝在明時
坊幽雅閒曠無囂塵之雜然以為弗便于已也欲售焉
乃歸重價而得之相方定位度材命工作奉先之祠禮
賓之堂寝處之室子孫之舍棲書史有齋植花卉有亭
庫庾厨廐之類凡所宜有者靡不畢具繚以周垣前為
重門材則求諸商旅之市工匠百役之人各因其暇而
募焉瓦甓坏釘黝堊丹漆諸物不間小大貴賤悉以財
致之一夫之力一毫之費無所仰于人總為之屋若干
間計其直與傭及飲食之資凡用白金若干兩而後成
經始于某年某月某日而以某年某月某日訖工高明
華好稱其為公卿大夫之居思敬乃治酒肴盛賓客於
此堂以落之請名于少保楊公公曰思敬遭遇聖明以
才行顯享富貴者四十餘年而經營締構其盛如此皆
其尊府德善所致思敬又能繼之也宜名堂曰積慶之
堂衆皆曰然因請記于公公不果作至是思敬以屬予
予何能申其義哉夫慶者福之謂而善其本也孔子曰
積善之家必有餘慶積之云者豈一人一事之美哉父
子祖孫皆躬行仁義而世濟其美夫是謂之積譬如為
山始於一簣累累而加焉其用力不怠則高九仞不難
矣慶之積而有餘者由善之積無已也苟或戾而止焉
則福慶之及于後安能無間哉昔嘗聞之晉之欒氏貴
卿之家也武子之德晉人思之如甘棠之思召公可謂
盛矣子黶以汰侈繼焉故咎及其孫而僨其家由是觀
之前人之德雖盛而貴于能繼善繼而不窮則其慶有
餘矣楊氏德善之積今已受其福而及于子孫為子孫
者服詩書禮義之訓惇孝弟忠信之行親君子遠小人
非法不言非道不行以求無忝于祖考則可謂善繼福
慶之来當益盛而斯堂也光遠有耀矣夫欲記其事以
傳諸遠俾子孫百世守之思敬之意也為之記而不以
告非忠于言者也故為述其積累之勤與夫創造之難
如此以示其後之子孫庶朝夕覽之而自勵也
抑菴文集卷一
