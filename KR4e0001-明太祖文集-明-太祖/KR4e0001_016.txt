明太祖文集卷十六
明姚士觀等編校
雜著
設大官畢職館閣山林辯
唐參政蒙恩字名耐久道人其耐久昔本山野之士太
宗聞名召至授以武昌參知政事為年逾六十令致仕
其人居京師官民知其人平昔以儒業立身遂得高位
今又善始而善終是謂難得所以求文者盈門本官德
不擇貧貴概從所求日不停筆凡文必以耐久道人為
美俗者不知亦以為竒識者將以為非所以求文者求
人之名以為貴今乃忘高爵而書山野不如求俗者之
志歟因有此說人皆罷求本官之文已得者甚有毁之
同年内黃縣令沈仁亦年邁而致仕家京師平日所授
之職不過七品而已學通孔孟人從求文亦如耐久不
擇貴賤凡與人之文務以内黃縣令書作首故欲文者
如流之趨下其戶門之限每三日而一換更之猶為踏
碎傍曰何欲文者如是曰美也曰前耐久道人文安不
實耶何今日之門逕人絶行縱曰未知又傍一人頗能
視聽特以耐久沈仁二文為一目齅乃辯其人矣何以
知之曰耐久之文雖好乃有黃精蕨薇之氣盈章其沈
仁之文齅之則御爐煙靄尚有御饌之氣芬芳山林館
閣曉然矣正評論間俄而耐久偶過其門見欲文者如
是乃曰奪從吾者在斯特臨門而問仁曰君子不奪人
之所好此欲文者即吾之生爾獨有之可乎仁曰此何
人行非禮之言傍曰此即耐久也仁曰我雖卑職終曾
受官彼山人敢臨門而侮仁遂呼僕以叱之其耐久昂
昂然愈剛遂被仁辱傍謂仁所辱者致仕之參將必上
聞仁曰若如此則加辱之曰何故曰彼輕君爵而美山
野文書耐久誠可辱良久遇解紛耐久果欲聞上家人
曰不可公平日不變若欲聞上為必然恐招重辱以及
身何故有此曰公忘君爵而書耐久所以不敢聞也時
耐久自駭而自覺非家人曰公今既省豈仁辱教歟何
止辱而覺之今後凡文列爵於前人既得之而久藏將
垂貴名於不朽若以耐久竒之則耐久道人四字是謂
自矜之辭古君子德不自彰今公自言耐而又久且擅
稱道人是謂自上也其道之說居老子中四大者内道
大居第三古聖賢尚永盡其道今擅稱之可謂不度公
將信乎曰然朕觀耐久之錯將永矣不期家人有善者
能相之其人信服之則可謂善矣
板的達頂相讚(二首)
噫設意精專駕般若船碧浪千堆海氣如烟檣傾舵轉
問爾宿緣噫危乎艱哉驀然際岸紅日當天(右一)
噫張目神樞電繞太虛瞑目神潛匿毫無餘噫快哉疊
膝任爾為愚(右二)
辯荅禄異名洛上翁及謬贊
昔者聖人居中國而治四夷來賓者甚多效文者甚寡
自中國宋君靡政天下不馭北夷元世祖入主其文武
才能不求備於一士可謂之天人矣若名能於一藝當
用之時雖一藝不能備者則不用焉當是時元得一士
而立綱紀明彛倫半去胡俗半用華儀中國得生全者
我漢儒許衡是也如此者不三十年之間華夷儒風競
起人雖不為名儒昔之不效者今識字矣所以雲從龍
風從虎聖人作而萬物覩信有之是故一代之興一代
之人皆蕩蕩君子未嘗異其名者也如周臣吕望自罷
釣歸朝至今曰望漢張良蕭何曹參今亦良何參三名
不易唐魏徵見之於書皆名徵而無改秦王猛宋趙普
及元許衡者雖大小有不同皆立綱陳紀之賢未嘗竒
其名而流芳今朕剏業之初首得儒者於才能未見善
於事但以竒其名而以為美者有二一曰武昌參知政
事陶凱致仕歸來自去禄爵之名怪稱曰耐久道人是
其自賤也此無福之所催如是不期年罪犯不公一曰
胡儒荅禄與權者胡本無姓氏因本俗之語兩肩為荅
祿故曰姓荅禄名與權是其宜也斯人性頗聰明博通
今古超出羣胡故立性安名如是忽又著書數篇乃曰
洛上翁之作觀其如是竒怪之甚也然朕靜思之昔首
註道德經者名河上翁至今不知姓何人也徒使人知
河上耳不知其姓氏此好竒譎詐之徒何足道今荅禄
與權者忽稱洛上翁豈不效之者乎於斯之觀知其人
也是其不格而不度擅為也不度不知前人之非不格
是不知天地聖人之造化於斯不格者見之於贊元世
祖之文知其意也其詞曰於穆世祖天性有常斯天性
有常四字故特侮元君也且世有飛走走飛諸禽獸者
偏於一永不變者以其禀天性一氣之常者也此所以
禽獸也古云世間萬物惟人最靈此概稱人之能者凡
君之所異首出庶物以其睿智之通無所不變無所不
常是其君也故書云上帝不常伊尹言天命靡常鬼神
無常享老𥅆曰聖人無常心所以皇天無親惟德是輔
斯言皆前代聖賢欽天畏地警戒之詞特以此而導人
君以行仁今胡儒與權者倒其詞而讚元君之德朕不
知其何如耳莫不是胡人之性理推之至極有如是乎
不然則事屬謬矣朕每觀天地之應人也無常無不常
斯可畏也聖賢體之而馭區宇故位極
嘉瓜贊(有序)
洪武五年六月朕居武樓漏刻時當正午内使來報
諸衙門官奏事忽中書都府臺官俱至想早朝之事
已辦此來必匡吾以治道良久禮部尚書陶凱捧二
瓜詣前初止知有瓜不分何如尚書奏言瓜生同蒂
既聞甚竒之試問前代所以羣臣歷言前代數帝皆
有之稱曰禎祥今陛下臨御之時瓜生同蒂産於句
容况句容帝之祖鄉其禎祥不言可知矣此羣臣美
言如是嘗聞天氣下降地氣上升歲得好收民獲豐
年及嘉禾並蓮合歡連理麥調二岐數物曾聞有之
同蒂之産未聞罕見故甚竒之且出身農家親耕畎
畝歲覩五穀生成不聞同蒂居羣雄中一十年為王
為帝紀已十載尚未知此瑞因不識詩書欠博觀乎
古今以致如是當獻瓜之時羣臣以德歸於朕既聽
斯言惶愧暗慚不敢以德應瑞但祈年豐民樂耳朕
本薄德縱使有德上帝必不報一禎祥以驕我若有
微過必垂惡象以昭示之使我克謹其身使民不至
於禍殃古今五穀之嘉草木之祥根培沃壤不過數
尺丈餘之地産生所有祥慶必歸主臨之者於朕無
干然此生成結實之初世人所見者豈比交梨火棗
蟠桃之類有所聞而不可見耶凡數尺數丈數畝地
内五穀草木禎祥惟慶於主臨之者若盡天地間時
和歲豐或乃王者之禎有之王禎不在乎微末之中
稽首瞻天誠欽后土故詠詩以贊
上蒼鑒臨地祗符同知我良民朝夕勸農天氣下降地
氣上升黃泉沃壤相合成形同蒂雙産出自句容民不
自食炙背來庭青雲顔采有若翠瓊剖而飲漿過楚食
萍民心孝順朕何有能拙述數句表民來誠願爾世世
家和戶寧有志子孫封侯列公雖千萬世休忘勸農
神龍添靈贊(有序)
世之有龍曰神凡所以别之以二曰道庸其豐山龍
族太古渤海君之苗裔千萬年相繼混淆中穏淵泉
出沒不妄聽役而驅雨暘以時滁人懷澤依泉而祠
焉歲甲午予兵駐本州秋首旱民謂予曰州之西南
有潭神龍出沒曩職於此者遇旱患必祈祈必有應
時信而往禱之期日以三後果荅我所求正朗間俄
膚寸出潭倏被太虛其雲也上摩蒼而下靄地鴻鴻
濛濛以身蜿則電掣天外以軀蜒則雷吼三千嘘氣
風生八極吸氣四海波騰飛滄溟於濃雲之上作甘
霖入黃壤而透九泉不傷而不溢功天地澤下民效
靈於我遂率官民詣時詞曰謝龍不自功以其詞告
上帝致帝察彼之德詢其由龍乃渤海君之族神龍
種其來遠矣遂令統天下之神凡以調四時今也龍
聽天命神鬼既知安得不頌而贊之贊曰
天性自成龍種果靈穏淵不妄有命必騰均調四時常
奏帝庭宛然雲生赫赫雷霆昆蟲被澤禾黍樂萌功著
天地上下相應驅巖洞蛟雲車於冥致揚而息使濁而
清威則塞宇潛則無形神龍治水寰宇清寧
壁間畫龍贊
潛則至神莫測升則雲從霧黑威則充滿區宇快哉一
躍雨澤雨澤
赤龍贊
陽精之華髮被朱砂至神至靈火雲是駕蜿蜒太虛雨
澤天下
烏龍贊
極陽之精隂由爾生電掣天外寰宇雷鳴撇鬛旗戟倏
忽晦冥大雨時行民庶咸寧
所翁九龍圖贊
蟄於淵底陽回即起倏忽太虛黑雲見體
右起蟄龍
蜿蜒其身翔海而吟似怒而飛鬐起遥岑
右怒飛龍
至陽出蟄鬐舒赫烈顧隂而行遊天遂悦
右雄龍
配陽至剛電掣上方飛雲逐隊時雨致霶
右雌龍
既悦且翔玩珠海洋飛濤潑天變化愈昌
右簸珠龍
舒海氣玩明珠墨雲無罅神化莫測收功天下
右次簸珠龍
脱胎以蜿步雲以蜒必教而興利濟無邊
右嬌龍
呼子而駕一吟一咤飛雲九霄雨澤天下
右蒼龍
匿身不見瑞光赤練蜒軀一躍九天掣電
右戲龍衮電
海龍圖贊
鍾陽之精居至隂之英海氣一噓步天而行
唐太宗出獵圖贊
景物秋作草木黃落蒼鷹翮輕大健時攫天子出獵狐
狼失魄内亂已平諸夷就縛文武雄才民歌且樂天日
(闕)如山嶽
毗沙門天王贊
北天有門衞護何雄被堅若是托塔幾重兜鍪降髮示
見帝戎外張威武内實禪翁
蓮花菩薩贊
菩薩大慈悲辛澄展法威足躡無垢輪熾熖長輝輝四
相具不具儵忽如雲飛
佛母贊
非宿有緣非千萬劫前德無瑕垢尊妃飯天王子至空
白象周旋惟佛母聖化及大千
維摩居士贊
獅子座中花蕊遍厨間香積味新鮮誰人問病躊躇去
鐵馬嘶風牛策鞭
華藏世界贊
室芥子眠匿粟是恬惚恍其上周遊諸天宜乎其降化
被三千
又
華藏世界全市中買物食且甜有誰期我相周旋朝抵
暮歸非牛非馬非船
定光塔贊
大膂力人性定心方穏首陵穹脊骨純鋼瞑目而逝餘
灰塔藏信有之乎靈明常存午夜放光
老子贊
心淵泉而莫測志無極而何量惚恍其精而密恍惚其
智而良宜乎千古聖人務晦短而云長
禪海羅漢贊
爾怪且玄海氣如煙拂塵蕩垢鼎足而禪薄天飛浪何
處宿緣宜哉尊者處危自然
十六羅漢贊
第一
爾惟務道道亦何知仰天俯地榻下一枚
第二
寂寞空山扶策藤床篆烟終日神機密藏
第三
極目太虛氣吐而噓了知天外錫杖龍舒
第四
大哉癡獃日近蚖蛇蜿蜒儵忽濃雲被遮
第五
脫舄跣足不愛茅屋露坐觀天法外撑船
第六
道高氣豪西旅獻&KR0729;對月了經始海汎濤
第七
情愛清風心翫明月終夜露立何時了歇
第八
謂爾心專天人詣前羣魔逐退道孰可傳
第九
海氣盈虛爾步且徐隔岸招來猶愛吾珠
第十
倚松目猿問宿有緣閑中日月鉢内水天
第十一
童子戲禽道者休禪忘觀想地鶴舞青天
第十二
已授已接對偶而悦是法平等亦復何說
第十三
松下閑禪已幾年頓忘幽寂意喧喧出塵不用論今古
樹底清風爽不眠
第十四
異哉樂天龐首皓然倚樹而定觀空幾年
第十五
心善而權旌旗烈天護神從後撫虎而前
第十六
宿修萬行寒巖默用知幾千劫人何曾動清磬一聲幻
出如夢
龍虎山二十代天師贊
第一代
驅風疾霆機幹萬靈亶惟神智使濁而清道常無隠滿
腹仙經鹿奔虎乘儵然上升
第二代
步舞飛虛至妙而樞握符而决神駕羊車周旋玉京萬
里須臾坎離是會深淵躍魚
第三代
載承載闡松底爐煙夭桃洞蕊實實三千白鶴翅空巖
下鹿眠九霄環珮火棗年年
第四代
繼符繼經上徹天庭永張斯教轉斗移星朝遊北海蒼
梧暮迎一祖師志鹿車是乘
第五代
袖劒而趨光射斗墟萬靈咸聽神步天衢斬妖縛邪與
師無殊禦災捍患氣吐而舒
第六代
鉛汞成砂煙結紫霞洞裏乾坤春意桃花不善人師不
已而誇壺中日月更何以加
第七代
撫鹿蒼松羽扇登峰道合無為繼師而封不善而善密
有神功知常守黑樂道從容
第八代
如不尚俗愛居茅屋白鶴一雙猶騎麋鹿月下星奔使
黃而綠道氣常存歲歲辟穀
第九代
醉眠松底白雲籠衣似酩酊醒役使幽微至神有設鶴
翅劒飛羣妖歛跡巨怪悉夷
第十代
洞花纔綻春松翠微高卧白雲僊茅為衣呼泉叱咤役
劒神飛無上至真可以為竒
第十一代
演黃梁幻運鍾離機驅雲以從致雷電飛萬壑松聲丹
光夜宜鶴&KR0769;飄然煙霞是儀
第十二代
道德齊名鞭雷策霆按劒瞑目妖氣不生神遊八極上
至天京宜哉宿緣物外常明
第十三代
九轉靈鉛砂汞當先茅飛去處妖魅倒懸神樞怒目下
察黃泉仰觀三界浩氣如煙
第十四代
朝降崇顛酤入市廛過飲弗醉暮歸紫煙山雲松掃洞
鎖千年和光同塵玄之又玄
第十五代
淶園善紀槐國昭然同此幻化千古尚傳師能善已乃
達於僊虛靈不昧道氣常全
第十六代
繼傳十六人皆辟穀日食黃精貌態異俗歲月以來亦
復如復牛背西風蒼山一曲
第十七代
至危而全難去而天乃知爾僊乃知爾賢流𣲖十七道
氣凌煙孰謂其顛孰謂有緣
第十八代
飛符有驗始祖有傳至於斯世(闕)滿八埏丹光上升斗
氣愈鮮精神徘徊常在三天
第十九代
嵐光蔽山丹氣雜然飛符檄鬼無敢不前孰謂爾靈孰
謂爾玄掛冠解衣樂道便便
第二十代
冠山衣雲道氣常淳芬子有機鐺内猶渾盤中數着黑
白星奔無上至妙丹田厚坤
王亨十六羅漢圖贊
噫意若相應心淵已澄南閻浮提以書以徵
二
侣杖空山閱浩穹頑篆煙終日方寸幽閒
三
跏跌疊膝侍以戎客仰目遥蒼倚錫而息
四
計珠誦經靈蛇詣聽恍然有覺化龍而騰
五
目瓶内花大般若佳去來無跡孰為幻化
六
靜修已佳不已而誇動人獸智獅子獻花
七
常云無心何不彌深耳聞目擊行藏若尋
八
理道深心座下羣隂意操岳浪聲太古琴
九
怪哉尊者瓶水海瀉神龍翫珠取捨般若
十
倚松卧林定下禪關人物忘機互悦而前
十一
調鶴空山倚錫而閒形勞神靜就裏無煩
十二
顧偶而言滁除以鮮本無塵垢志脫烟霞
十三
童子烹茶火内蓮花云何是說數曠河沙
十四
麋鹿有知尊者如癡志在叢木必待以時
十五
風生草偃虎非豢犬意何大哉術出甚典
十六
身定神行境入太清鐘磬一聲忽然而醒
吴道子降聖圖贊
歷無量涉阿僧神色界凡世界聽不巧拙最不癡相以
致漏盡無碍大覺宏施皆雪嶺之苦行幻出幻生幻滅
幻起百億之態不為之廣寂一毫而不為之簡善矣哉
化矣哉大覺金仙為吴生之圖相不出三界問誰識此
聖凡者歟又博變者歟孰是孰非云何水月風搖隔窗
審的奚由然耶有相無相而為定者乎
天王圖贊
披堅戴胄神驅電眸風生足下衞護天遊
吴道子釋迦出山像贊
一流水行慨然如鍾坦然無威蕩然無為神通三界脫
苦忘危
鍾離衣草萊玩丹芝贊
為無為入精凝不二之鄉逍遥乎玄都放形骸於閬苑
示陋於草萊玩丹芝於掌上鐺内山川幾躊躇於生熟
問伊識此而破非著非而固此倏跨鼇而乘蛟恍背鶴
而騎鸞衝寥寥以上九天躡鯨鯢而遊巨海果此而善
乎否乎斯說斯問乃疑而舉之或聞朝遊八極暮息中
央的烏兔之升沉實二儀之曠隘壺中消息洞裏神樞
比由戱劇則不朽真同幻化而無痕故慕而遇罕之靈
其於無靈而靈妙之歟不測者也
唐太宗拳毛騧圖贊
鬃翻墨雲合裂神樞霆飛電掣&KR0691;怒衝煙眠霜卧雪折
旋擒侮力健無竭追風何及騄駬豈與並列快哉神蛟
唐君心悦
贊五十三參
幻色幻空空幻色幻情幻欲幻無端始幻幻從何幻起
幻生幻滅亦何知爾幻幻時皆是幻幻終幻始總何為
幻住幻流真幻輩幻前幻後更依誰此幻非真他幻寂
纔云寂幻幻方生人生始世皆從幻幻了無為在幻中
幻去復來幻是夢無言幻夢幻悠悠智人識幻方知幻
知幻由來心不儇
空實論
目世浮沉皆是幻幻生幻滅患相從幻出無端患長着
患逼無知無有錯理幻幻身身患患若將無有更何之
滿空法外無方住再覓端倪孰擬知好向道中閑自在
肯將鐵索易羈縻只因魔甚云心地未必師知必我知
不識有人還是覺驀然一笑脫泥犁
戒僧陶冶
道起無心誰寂滅行生積行豈無端邇聞陶冶空山内
致使空山空不空着相有誰知是佛以僧實相相山間
飛雲出岫來今古巖壑幽然烏夜啼試問獻花真趣處
曾將心地量泥黎縛菴以定山藤葛穏坐蒲團樂幾枚
要識西來真實處張眸極覷巨星馳
永嘉侯朱亮祖壙誌
亮祖廬之六安人元季率鄉里義士禦亂與諸雄戰所
在出衆元授以義兵元帥未幾為諸雄所逼與諸義兵
東越如須經梁山渡蕪湖江放肆掠江東民與太平州
官搆讎江東會衆攻之亮祖諸義師頗艱時朕夏六月
渡江采石太平州父老迎之城降民安亮祖聞之亦深
懼焉遣使入降朕賜賞以銀帛之類令不失元授惟改
年從朕是後數月仍叛入元與大軍戰大軍不利被其
俘囚而亡者四千餘衆未幾復戰寧國之北亦為所敗
俘二千餘諸將弗克亮祖時朕急欲拔建業未暇姑置
之明年卜建業又明年東與張士誠戰毗陵下之師旋
命大將軍徐達開平王等為前隊慎行伍進晝夜圍亮
祖於寧國縣開平王被傷而歸國公某亦被傷還朕來
日至比至之先援兵已被大將軍敗已城下獲亮祖朕
謂曰還何如乎對曰事非已生則力焉死則死矣朕憐
其志壯搥三鐵簡而生之後用隨軍四征所向勇略如
此者十有一年遇天下定授侯爵自是之後羣官中頗
肆智十二年胡惟庸不法使鎮嶺南作為擅專貪取尤
重歸責不服已非一時朕怒而鞭之不期父子俱亡就
葬已責之地侯禮葬焉
秋鷹傳
管城子曰無為而逸時遇秋高羣鴻南向菊蘂初金火
消水澄忽然有所感發為秋鷹作一傳耳傳曰鵰鷹秉
性金精以肉為命以擊摶為常由是超出羣鳥恣意舒
翼扶搖於兩間所以出羣鳥者志雄膽壯是無朋也其
産必深塞海濱巢出烟霞之峻嶺媾在孟春卵在中旬
鷇出初夏當方卵方育方巢方哺之時其翅到處飛者
莫敢流翼走者安敢哮吼所以畏其爪鋒觜利是雛漸
長也父母日以鳥獸之肉哺之及其翎乾翮硬吻壯拳
強則父母哺也又與漸長哺不同矣乃以全鳥獸死者
餧之令其習攫也演其膽智也折距也由度旬過則哺
又不然也所以日以未絶命鳥獸試之當試之時父母
㩦鳥獸去巢百步之外呼之其雛颺翅而就其父母棄
未絶命鳥獸而他飛觀雛何若且未絶命之鳥獸既脫
拳吻飛者飛走者走其雛性擊摶見是食也凝晴側首
細頸詳形於是舒翼而騰歛翼而捕擒禽獸也若此者
又旬過其父母呼其雛遠舉略不與食其雛莫知父母
之所以騁六翮之勁弄吻拳之剛飄揚廓落之虛翩翩
天漢之表出萬里剛風之外抖擻新翎俯仰二儀其時
快羽翼之精英意在巡山攫虎渡海擒鯨正若是間或
忙食於嗉時乃下目平原見狐狼潜焉於是攫而啖之
當攫啖之初父母從而視之初雛惟知食肉不知茹毛
也待食既父母哺以毛茹之其茹毛也實利嗉也由是
而成鵰也方乃父母他往各乘天風而流翅所在息翼
雄立山椒飛走為之避於是管城子嘆而謂曰智哉因
述為傳
擬問心
野人鄭公平問心於孔子曰聖賢君子之心何如強竊
盗賊姦人小人之心何如子曰嗚呼大哉之問心之所
以世人同焉夫心也者中虛而不實以居神靈其神靈
之運情性思欲無所不至聖賢君子亦無間強竊盜賊
姦人小人之心是說也神靈之所以運心也且聖賢君
子日夕以運之首以強竊盜賊姦人小人之所為無不
周運之所以知其干犯憲章必殃身而後已故不可為
而不為也次運廣愛仁人利濟萬物使無罪而苦者釋
有罪而脫者縳於斯之運未嘗不周流不息運之至精
知其可為而守之永久若輔人主道興則賢稱若造家
則家齊若居鄉黨則君子稱若君天下則聖人矣夫強
竊盜賊姦人小人之運首以聖賢君子之為運之見其
事幽而理祕意無常仁將謂艱為而不為不運也故以
強竊盜賊姦人小人之為日夕運之見其速荅易為而
且厚特為之若輔人主則為姦貪不忠之稱殁身矣居
朋友則有小人之稱在鄉黨則有盜賊之稱齊家則無
彛倫之叙彼問二心吾答以神運者何也蓋人之於世
多神役心非心役神也吾言若是有能履吾言者子孫
十世必為王侯不然必巨富而且安雖居貧窮亦無罪
矣若否此道者世世誅戮矣若用斯言者昌不用斯言
者亡
述非先生事
非先生東浙人也廬金華芙蓉峰下文淵子異其人數
謁其廬與語知其所學已罄世事矣其文淵子喜不自
勝嘆曰於戲世有鍾英之人有若是也文淵子曰吾六
歲而學十五而知三十而不惑四十而知天命五十而
耳順六十而從心所欲至今未見世有其能人者也惟
非先生過世人矣吾昔居朝與君同游幾二紀吾老矣
君憐其老得致仕歸然思君之衷未嘗一日忘也奈何
文章之士除吾之外餘無稱帝心者也思之想之為人
臣必忠為人子必孝今吾既歸矣君缺人矣今知其人
而不薦是謂不忠薦之不當亦不知人者也今非先生
有絶世之學安得不薦之於我皇特以疏聞臣聞天生
之君必有其臣天生其臣必有其君君臣風雲際會本
難事耳今陛下芟羣雄一海宇已有年矣生民咸遂天
無烈風海不揚波可謂慶矣可謂賀矣然自臣歸後才
能之士有無為臣歸久而不知日夜思君之心夢寐交
雜目雖無淚心亦洋矣汪矣何哉恐陛下寡同游而無
釋結者於是宵晝物索才能近得一生文學敏捷世無
過者陛下聘焉以為黼黻皇猷為千萬年不拔之美亦
足微臣效忠之一也臣敢不稽首頓首以聞伏惟陛下
納臣之言用斯人之才幸甚幸甚瞻天激切屏營之至
帝乃嘉其言以使往達金華至芙蓉峰入茅廬果見其
人態貌雄偉言辭彰彰果能之士果毅之士使亦美之
使者曰吁忠哉文淵子舉無謬言今非先生如其言使
謂先生曰非先生否曰然廬峯下年何曰三十年矣曰
膻腥乎淡薄乎曰隨分曰志乎曰子墊問孟子是也曰
仕乎曰可曰先生知我來乎曰不知使乃出詔以示非
先生非先生一見詔出倉惶俯伏於地自駭謂使者曰
儒生居芙蓉峰下已有年矣欲兼善天下三十年不達
不過獨善其身而已今皇上何知有煩使者至此敢問
使者莫不有舉者乎乃君自知乎使者曰知者以先生
之能具文以上聞上特遣某詣廬而詔先生起乎隠乎
曰君命弗敢違也生殺與奪惟君專之而又能之安敢
隠乎於是同使往朝至朝謁帝於奉天殿禮畢帝曰爾
非先生乎非先生聞君命即拜手稽首自稱臣非生藻
不敏蒙陛下不棄微才遣使詔臣臣何幸至此藻之厚
薄簡在帝心帝嘉其言職以翰林應奉專天下之文章
是非決焉藻既承君命不勝感激不逾三日而居任焉
俄而吏部公文至欲諸官之誥辭關文之藻於是乎操筆
猶壯士之揮戈蛇之入草龍之蜿水不時而文成成則
成矣傍一編修至觀藻之文謂藻曰先生之文美則美
矣何負知人哉藻曰知者誰編修曰文淵子乃知先生
者先生所以至朝而官皆文淵子之所舉先生所作之
文文淵子已有定式今先生重為之吾將以為先生負
之矣藻曰不知而誤今編修所言甚當然吾亦非故意
耳自後勿為於是藻闢翰林院中諸厨以目文淵子之
所作果有一定之式其中有一二不當者於是改抹之
編修亦目之乃曰藻果君子也知人有缺先生補之可
謂全人矣何也文淵子失之於前先生補之於後文淵
子之失乃不失矣明日藻又改抹之亦詔誥之辭其辭
的當藻乃汙抹之編修忽至而見謂藻曰先生負知人
矣藻曰何故曰先生若飾文淵子之失則是美文淵子
之文也今文淵子之文有的當者他不可過藻乃汙抹
之是𦕈文淵子也藻曰文本淡薄但與重厚耳其無他
意編修曰公若是則吾不言矣他日衆議必有斟酌焉
是非焉君其思之可也
述周誼驅無寧日
洪武初朕命大將軍等統師二十萬抵元都而破之大
將軍封宫室閉府庫以聽朕命逾月朕命内官往視元
宫宦臣抵其宫而視之其諸宫美麗者十去八九内存
一二守宫尚五百餘人人各自生然諸宫人者朝望御
榻而悲暮倚寢床而泣皆昔日之怨女也朕命各適其
人使有善終之道聘配間獨一女言殊語異貌資嫩幼
弗應是行因是宦臣將入吾宫詢其由乃朝鮮之女也
皇后憐其遠離父母且幼無知特教育以培之明年高
麗入貢是女父至焉朕命待以厚禮廣贈以歸是後使
者相望不絶而至又七年餘彼中逆賊弑其王兼詭殺
朝使及内官者斯殺也初本欲設巧以掩非何其搆成
大禍又三年事不獲已乃令女子兄周誼者作行人往
來飾非將必脫此奸頑豈不愚之甚者也因是周誼兄
弟父子往來為驅直至歿身者有之生而復至者有之
惟周誼歲居山海少會眷屬備歷艱辛日無休息更兼
久無善終之道必為致凝而歿身夫何以見所以見者
誼之生長本於朝鮮心何離之奈羣逆強差安敢弗行
既行且囑托以虛誑果使誼訴於朕前誼必不得已為
彼飾非若不止之使盡飾其非將後我不誼悅假使誼
不飾彼之非則誼必不利於身家斯兩難之道孰能決
之人皆弗決吾將以為誼捨彼而就此脫高麗驅役之
患而從斯之樂不亦可乎
述羌人樂天之樂艱時之艱
朕聞朔漠之地洪龐無際物多飛走野多衰草民無姓
氏其號概一之曰羌然内亦以其種類别之甚廣所以
種類者有因山水而名種者有以身名而名於部落者
有以異出而名之者故云廣耳是境之人專牧為生趁
水草之利盛乳駱為豐年以革為衣以氊為廬他無筋
骨之勞但乘駿騎挾強弓撫刃矢縱雄騁志馳衰草之
連天飛蒼鷹之勁翮閱疾犬之奔星張鶻神而仰天蹙
虬髯而俯下控騎臨風顯貂裘之不弊掣羈縱鷹覩摩
青而展翅其巧也舒翼而升歛翼而降翩翻太虛搏鴻
鴈於九霄墮靈禽於足下於斯頃刻之間致羌人跳躍
頓足翩然而稅騎掀髯而笑撚鬚而呼快矣哉羌人樂
天之樂斯樂也以時論之惟仲夏至於季秋斯樂無窮
矣假使涉孟冬之後大雪盈郊山銀水骨風刀露鏃飢
膚為之裂馬瘦羊羸犬畏寒而不捕紫駝因雪而不騰
弦脆弓弛氊廬星散夜因風而沙埋大半將明之際更
新闢戶出則狐帽覆首朔風襲體如湯澆火燎俯仰之
問寥寥然碧穹浩浩然銀茫黃壤巨野震動遥岑音鳴
集雪復飛瀰漫遠邇少時風靜皆丘丘然東倏然而再
發至暮而觀培培而西時羸牛瘦馬互倚背風而卧立
老羝童羖星散自禁人之晨㸑以三石而鼎置竈穏其
上燃牛馬之槁穢大地堅冰水非激而非引惟化雪溶
冰以為飲用嗚呼艱時之艱莫甚於斯也故為之說
設禮部問日本國王
禮部尚書至意專荅日本國王嗚呼王罔知上帝賜竒
甸於滄溟之中命世傳而福黔黎今王不奉上帝之命
不守已分但知環海為險巗頭石角為竒妄自尊大肆
侮隣邦縱民為盜帝將假手於人禍有日矣吾奉至尊
之命移文與王王若不審巨微效井底鳴蛙仰觀鏡天
以為巨之無量無乃搆隙之源乎恐王大略涉歷古書
不能詳細特將日本與中國通往禮物及前貪商之假
辭如王之國至日可細目日本之盛大也且日本之稱
有自來矣始號曰倭後惡名曰倭遂改日本其通使中
國者上古勿論自漢歷魏晉宋梁隋唐宋之朝皆遣使
奉表貢方物生口當時帝王或授以職或爵以王或睦
以親由彼歸慕意誠故報禮厚也若夫叛服不常搆隙
中國則必受兵如吴大帝晉慕容廆元世祖皆遣兵往
伐俘獲男女以歸千數百年間往事可鑒王其審之
設禮部問日本國將軍
大明禮部尚書至意日本征夷大將軍二儀判久昭萬
象於穹壤奠海嶽於洪龐生民盈於寰宇然而天造地
設隔崇山限大海人言異風俗殊盡兩間又非一主性
命而有也其所主者又何量哉雖主非一人又非仁人
者天奚輔之若非禍首天奚禍之前將軍奉書我朝丞
相其辭可謂坐井觀天者也且往者我朝初復中土彼
日本僧俗多至間云使則加禮禮之或云商則聽其去
來斯我至尊將以為美矣必欲深交日本是有克勤仲
猷二僧之行及其抵也非仁德於使今又幾年矣洪武
十二年將軍奉書肆侮奏母禮答謂彼來者將軍自云
貪商今來者是不信也今年秋如瑶藏主來陳情節非
我朝將軍奏必貪商者將欲盡誅之時我至尊弗允旨
云彼若是此即施刑豈不小人無辜况隔滄海之遠福
善禍滛鑒在高穹吾中國雖不強盛人非侮甚安敢違
帝命而擾生民者乎本部既聽德音專差人涉海往問
如瑶藏主之來果貪商假名者歟實使為國事而勞者
歟將行羣臣奏止曰限山隔海凡王者奉若天道各主
生民今日本君臣縱民為盜四寇隣邦為良民害無乃
天將更君臣而伐其患乎我至尊弗允而諭之曰人事
雖見天道幽遠奚敢擅專若以舳艫數千泊彼環海使
彼東西趨戰四向弗繼固可然於生民何罪且以禮曹
之舉待彼何如卿等議之本部復觀彼之浮辭行雲流
水皆遊方無德之徒忘中國之寬搆是非於兩端識者
嗤之治民之國信浮圖而搆大禍古至于今未之有也
且尋方問道不得自由蓋為彼國之人人皆為盗是僧
不得自由斯故也如彼日本邊民曾被中國人民為盗
而擾之乎及使至彼中拘不自由果何罪耶謂元之艨
艟漂於蛇海將為天下無敵矣吾不知彼國以天之所
以然歟人事之所以然歟若以人事較之元生紫塞不
假舟梁蹄輪長驅經年不阻而為有疆但長於騎射短
於舟楫况當是時日本非元仇讎非隣邦之患害元違
帝命好強尚兵加以天厭征伐海風怒號沉巨艦千艘
淪精兵於海底將軍以為彼國之人能者也彼何曾見
元之陸勢鵰旗歛精兵駿騎雲屯霧集鵰旗舒陣列重
山埃塵亘天蹄鳴雷轟戈矛掣電胡人振威露刃哮吼
鬼魅潜走所以八蠻九夷盡在馭内惟爾日本渺居滄
溟得地不足以廣疆得人非為元用所以微其利而不
爭以其蕞爾之地也如知天命不可以兵禍而禍日本
之良民也今彼國以敗元為長勝以疆為大而不可量
吾將爾疆用涉人而指視令丹青繪之截長補短周匝
不過萬里餘陸比元蹄輪長驅經年不阻而較之吾不
知孰巨細者耶今彼國邇年以來自誇強盛縱民為盜
賊害隣邦必欲較勝負見是非者歟辨強弱者歟至意
至日將軍審之
設宋濓諭錢塘龍說
太史宋濂渡江忽有謁者左旌右幢峩冠盛衛凌波而
至濓聞之升舟中坐檣下使僕者諭之曰方今百神奠
位天清地寧正民庶雍熙隂陽交泰鍾山醴泉松凝甘
露鳳凰致儀禎祥疊見未有如是凌波而異常者也有
何為而見答云吾錢塘之守龍也聞太史公朝丹闕而
歸時相見無他不過欲文而已為我云守之務於是濓
諾以龍少待酌龍以清茶嗅以名香少時文成其詞曰
夫錢塘之為水也居兩間萬百川之一何殊太倉之一
稊米耳然則隸屬東海其守不為不重且江之為要界
兩浙而云東西山川為京師之雄藩獨錢塘為尤甚所
以甚者侯伯趨朝商賈往來君使出入其八閩之衆兩
浙之多於斯之觀除陸梯山外其舟航水上者獨錢塘
之最繁方今宰天下而為人主者人君也夫君不獨宰
民而又專典百神之祀致隂陽自然而然斯君天子也
其嶽鎮海瀆百川皆在域中者故君勤典祀而奉天命
以安生民者也其嶽鎮海瀆亦奉天地之命統諸山川
率百神效靈於人君務在禦災捍患今龍隸東海居守
是江當細察淵泉勿藏邪精勿湧波濤奉上安生是其
職也如或否此則東海神必執天憲而有責焉龍其知
乎
設宋濓戒山鬼說
太史宋濓之京師歲首還潜溪道經杭之西山是時晨
蒼遥見叢木中若有騎者非馬若驢非驢似虎非虎而
乃豹也濓豁然有知吾嘗覽羣書知山鬼之態若是此
必山鬼也濓方有悟其騎者倏然甚邇濓前濓問之曰
汝非山鬼乎曰然濓曰吾平昔所學仲尼之德專利濟
不殘生二十而行道今七十有竒其修道利濟已五十
年矣人神與吾本無憎愛爾西山之精英為嶽鎮之所
統無為而來我見云何其山鬼拜而訴曰卑鬼鍾西山
之精英太史然之愚民無知我之禦山所以禦者其豺
狼虎豹屬焉聞太史過此特奉太史於道乞一劄以名
鬼之願也濓於是呼僕者以筆墨詣遂為山鬼說
其西山也始天地而同生孰曰異名不過山而已矣未
見司山者也故山容物而生物略不有厭俄有竊於氣
偏者入山白鬼之自云屬豺虎而役羣狼與人辨憎愛
而明是非此豈汝之宜也汝當歛迹蓊鬱衣白雲語猩
猩帶江鏡湖飾霞翠松冠巖舄澗弄蚖蛇戲蛟虬而閱
刁調樂優游於窈窕之壑宜其然也今則不然出與人
交希譽以為美乎吾戒汝今後勿與人見歛跡幽篁毋
為人測妙哉
䟦夏珪長江萬里圖
洪武十三年春正月奸臣胡惟庸權奸發露令法司捕
左右小人詢情究源良久人報左相贓貪淫亂甚非寡
慾朕謂來者曰果何為實以驗贓貪對曰前犯罪人某
被遷將起其左相猶取本人山水圖一軸名曰夏珪長
江萬里圖朕猶未信試遣人取以驗去不逾時而至吁
微物尚然受贓必矣傍曰乃夏珪之親筆也時左右内
臣盡舒其軸朕的視之見皴山染水落筆有方陸有層
巒疊嶂巗谷幽冥樹生偃蹇藤掛龍蛇水有江灣屈曲
其勢動蕩彷彿萬里洪波又山意足而平川蕩蕩遠浦
瀰漫俄生培塿突曠野以纍纍觀相生血氣者則有寒
鴈穿雲喬松立鶴水陸﨑嶇僧俗半出雲巗而似行似
涉若此者非工夫一日以成其圖也斯萬里也造次不
節逡巡不成若仁者體嵬山而聳拔知者效流水以守
常不亦俊乎
題徐熙暮雪雙禽圖
朕聞上古揖讓天下臣民無爭自周秦至今稱為創業
以其人情薄而世俗澆君者不聖故然或一君之厚德
臣民必有稱頌者吾觀徐熙暮雪雙禽其運筆精巧頓
放得宜不知何歲進悅胡君君乃命入奎章閣閟藏王
宫以為釋結甚得其宜何期博士等無知但識圖名列
姓其於黼黻匡諫並無著迹豈不尸位素餐苟安碌碌
古之賢臣匡君以仁表君以正玩物喪志未嘗輕許焉
如此輩者寧不有愧
題范寬雪山行旅圖(并詩)
夫二儀立極則萬象生焉然而又有殊方異類者何以
見且如中國與四夷優劣者在於四序以時而寒暑均
若南方地暖日炎如北方酷寒無五穀西戎尚殺伐而
少君臣滄海之東人言異迤東人非人形故云覆載之
間物有異類者為此也中國得其寒暑均是天心也洪
武八年秋暇遊葺書所見范寬圖四時景冬有雪山觀
其所以其運筆也精其於胸意幽微著雪山之時令有
若有志君子亦不下越也夫何故蓋為君子之心當仁
則仁當惡則惡之其間仁義禮智昭然世稱為君子賢
人其范寬能寫四時之景如是脫中華於胷中古至如
今列聖居之寬若是豈不快哉詩曰
遥岑凝雪酷寒時喬木隂森盡赤枝知是范寬能運意
乾坤秀氣更無私
題李嵩西湖圖
朕聞杭城之西湖今古以為美賞人皆稱之我亦聽聞
未見一日閱李嵩之畫見西湖圖一幅其上皴山染水
界畫樓臺寫人形而駕舟舫舉棹擎橈飛帆布網抛綸
擲釣歌者音舞者旋管絃者則有笙&KR0793;觱篥其為湖也
汪洋汗漫致翫景者若是可不樂乎然斯湖之佳則佳
矣於中昂君子卑小人不難見也夫君子之遊湖當世
泰之時乘舟於湖晝則推蓬翫景極目遐觀覽佳氣於
胷中著以詩文黼黻皇猷夜則仰卧葉舟覩皓月而品
瓊簫樂其樂而歌世之清泰比狎小人者何若小人之
遊會無知務聲色耗貲財而酣飲無厭縱其欲而不絶
是有破家蕩産身乏衣食者多矣比君子遊何如於昂
君子卑小人可不信乎
題趙千里江山圖
洪武八年孟秋將既入裝背所背者以圖來進見題名
曰趙千里江山圖於是舒卷著意於方幅之間用神默
游於筆鋒巖巒穹窿幽壑之際見趙千里之意趣深有
秀焉若觀斯之圖比誠游山者不過減筋骨之勞耳若
言景趣豈下上於真山者耶其中動蕩情狀非止一端
如山高則有重巒疊嶂以水則有湍流蟠溪樹生偃蹇
若出水之蒼龍遥岑隠見如擁螺髻於天邊近峯峻拔
露掩僧寺之樓臺碧巖萬仞臨急水以飛雲架木昂霄
為棧道以通人致有車載驢䭾人肩舟櫂又目樵者負
薪牧者逐牛士行策杖老幼相將觀斯畫景則有前合
後仰動靜盤桓蓋為既秋之景兼肅氣帶紅葉黃花壯
千里之美景其為畫師者若趙千里安得而易邪
題趙希遠秋塘野禽圖
震澤迤南水浦瀰漫中有吴興一邑若帆舟而翫則四
時皆天開圖畫使人心地無不快哉世善丹青者孰能
脫像八年秋詣裝背所見希遠吴興秋塘圖一卷寫翠
棲枝枯荷昂俯蘆黃蕊白鴛鴦足食於斯景趣幽微木
禽順序於戲宜其然故上品之妙哉
題梁師閔蘆汀密雪圖
楚之曠浦遇冬搖落之時平沙尺雪汀蘆瀰漫若跨騎
登峯使神馳瀟湘之極莫不浩浩然蕩蕩然心無凝故
故云八景者宜其然孰能圖此獨梁師閔胷鍾楚景之
秀特寫圖以像生豈不快哉
題春江山景圖
山蒼茫而嵐光雜蕊水渺漭而煙鎖汀蘆畫舟游而人
立似鼓櫂以輕颺奪真造化有若是而不殊以其妙也
鶯囀皇州賦
惟淑鳥之神氣正三月以應期乘造化以嬌吟暢流金
於柳堤飲花露以香吻食飛絮以精竒棲碧梧兮侣鳳
凰翅翺翔兮與鵬齊浮林梢而色炫日弄翩翻而罕稀
樂鍾山之柱霄漢美巖谷以神怡爾乃笙簧嫩舌同律
吕以諧宜百花叢裏任意芳菲有時假天風而流翅俄
又歛翼以林枝效織梭而自在亦彷彿以星移若抖擻
以摶風疑大火之西馳今也節近清和薰風將施養羞
於森林深處翫綠隂而高低感大化之循環快靈禽之
足意(叶平聲)
畫眉賦(并序)
歲在庚申春二月二十有八日督政務於奉天門下是
日也春隂方霽日色暄和淑氣薰蒸萬彙咸亨朕務少
暇分刻略盤桓於左右見内臣將所豢畫眉置於欄下
斯鳥感淑氣之浮遊呼羣之意囀聲冷然而美聽故為
之詞
閱俊禽之在野蒼身而綵眉感初氣鴻濛之時哢晴囀
語為音和而無倚(叶平聲)久求侣而不獲樂人聽而為竒
入珠籠之翠瑣美易食以朝期羽日鮮鮮而耀采爽雕
楹之懸宜金足舒而稱首蠟吻爛然而無移舌微調而
聲韻翅輕舉以宜枝昔在野之佳音入牢籠而愈彌夫
何時也華爛漫似錦帷正鷹燕之高低比雄長之翺翔
兮運扶搖之天倪假鵬之曠翅四際荒涯雖息於六月
志同鵬而相知觀彼蒼之遥兮適莽蒼之陲且間而無
遐的論而無私必邇遐之可鑑通升降者有之今也聲
和羽綵為人愛猗若聲調如舊整翼鮮齊求近雕闌而
富後千載而名啼
四瀆潦水賦(有序)
朕嘗俯仰二儀深思其所以必隂陽之所以著今也概
觀二儀隂陽也隂陽二儀也此其所以未知也夫二儀
本二氣之所著若否於二氣則上下隔矣若或上下姤
則萬物咸亨所以亘古至今必盛暑之時則密雲浮游
於兩間霖雨大降斯太和之至矣潦水之興矣若果如
斯則生民福臻君民者仁治今當其時黑雲靉靆風不
鳴條雨不破塊宜乎其時故為之辭曰
惟二氣之姤和無不及而否過運氤氲於兩間(闕)
海無洪濤而巨波倏汙漫而連野
驀江洋而浸多俄微風之拂面樹倒影而沉柯昔襄陵
而懷山神禹鑿而民歌已而滔滔東注非朝海而他何
三門峻急吕梁旋渦巫山莫止來源沙陀溉荆楚被菉
荷瘳久疾起沉疴均沾萬物特盛時禾爾乃蕩蕩漾漾
婆婆娑娑浮輕舟之蘭棹利漁夫之棕簔湍於崖壁綠
掛女蘿泛於農圃茂於蓼莪五嶽示態精英嵳峩澤施
博愛奚分巨苛便商舟之絡繹善官站之走舸會百川
之皛渺衝撞林麓之岩阿或巨魚之跳躍翩翻嫩綠之
浮荷布浮萍之滿面浴潔白之遊鵝澤北塞之翠草犢
胡民之紫駞功既滂沛溢堤盈波海上瀛洲稽顙稱臣
拜首夷倭夫何德備天地雨暘時若而不磨
秋水辭詠無智
秋水清兮實玉蓮水痕收兮足有年浩蕩秋風兮翠荷
翩翠荷枯槁兮水澄天水雲影兮共遊旋水兮水兮智
人然於澄徹兮更何便歌清秋兮孰我玄為平世道兮
日心愆水兮水兮無不前世人孰與兮水般全
江流賦
長江蕩蕩綠水悠悠舉目遥觀共長天而鬭色低頭近
覷同融日以爭光岸邊綠葺滴溜溜風擺旌旗堤下青
蒲孤聳聳露依劒刃白蘋渡上有一攅一簇向沙鷗紅
蓼灘前有一往一來紅甲鴈其中富貴飄颻颻荷葉弄
青錢内裏繁華招展展蓮花傾玉&KR0678;霽雪叢中响沸沸
金睛金色化龍鯉晴波影裏骨刺刺綠甲綠毛通聖龜
此江遥納千流總兼三台之職遠尊大海位有宰相之
權東南形勝實為吴越之藩籬西北胸襟雄據楚淮之
保障晉殘東渡能隨五馬一為龍漢末南爭善使三雄
决二虎此江到春來暖融融鷗浴魚翻到夏來碧森森
芰生荷放到秋來紛紛紅葉逐波流到冬來片片寒冰
隨浪走江中之景清兮是水綠兮是波白兮是浪碧兮
是蒲紅兮是蓮青兮是荷飛兮是鷗落兮是鴈躍兮是
魚行兮是艦東去西來萬里長滔滔不盡古今忙流水
水流流入海浪翻翻浪浪翻江碧荷荷碧碧烟罩紫花
花紫紫雲盤白鷗鷗白白鷗波紅蓼蓼紅紅蓼灘採蓮
蓮採採蓮去行棹棹行行棹還烟樹生烟烟繞樹渡舡
來渡渡人舡汨汨無邊浴寒日明明四際映青山幾番
銕騎騰長浪數次金戈照急瀾嗟哉跨江欲會獵危乎
浮水要投鞭炎炎縱火稱公瑾浩浩驅兵贊謝玄英雄
揮淚傷時往豪俠持戈惜目前王濬乘威焚鎖銕祖生
慷慨扣船舷
明太祖文集卷十六
