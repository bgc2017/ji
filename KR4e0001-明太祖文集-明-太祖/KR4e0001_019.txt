明太祖文集卷十九
明姚士觀等編校
古詩
春日鍾山
春吟鳥樹聽流泉澗下鳴泉鳴山谷迥迥處野人情吾
吟吟未已孰與春相迎相迎桃李花鶯燕鳴丁丁麳麰
盛蟠科寰宇樂民生
鍾山(二首)
遊山智盤旋俯谷仰竒巔松聲細入耳雲生水石邊敲
竹猿長嘯臨崖視鹿眠白鶴來天翅玄裳羽翼鮮采芝
攜桂子任意恣蹁躚野人溪外語黃鶯囀更便山靜鳥
歸疾林深紫暮煙樵還漁罷釣暢飲樂吾年
又
暑往鍾山阿巖幽清興多薰風自南發森松鳴弦歌玄
猿嘯白日丹鳳巢桐柯靈芝秀深谷祥雲盛嵳峩樹隙
觀天碧天青似綠荷迥聞樵採木曲澗沿珠螺鳥樂山
深邃予歡顔亦和野人逢問處樂道正婆娑
詠李白短歌行
漁樵較長短是非盈耳滿話盡誠渺茫山水各悠長買
臣文章中蟠溪望鬢霜兩人隔千古美惡皆一場爭能
在當時雄氣超榆桑罷釣平紂暴休樵飲瓊觴賢愚自
不泯黑白成殊光
題西施
天生兩竒絶越地多羣山萬古垂青史西施世美顔窈
窕精神緩悠然體態閑笑擁丹唇臉皓齒出其間一召
起閭里句踐扼雄關伐謀應得志西浙徑親攀鐵甲乘
潮渡黃池兵未還
賜應奉陳溥歸關中
卿家居三川大河環蜿蜒吴山在西土華岳翠東天涇
渭水浩瀚終南固南邊藍田關倚碧秦嶺横紫烟太白
峯高處炎天雪似綿今卿年本邁歸志不留連火帝當
時節沿途善保全陸行還謹宿乘舟渡深淵智人能識
已獨不仗生前慎&KR0691;晨煙進搖鞭紫陌遷虎牢逢故壘
漢楚孰英賢銅駞聞挾彈翁仲立巍然伊洛天清水梁
唐今幾年崤函西入國潼道扼黃埏百二山河壯英雄
在守焉至老經遥涉胸開意自便人情偶相合相離更
何言我不能人教卿當自勉旃
鍾山賡吴沉韻
嵳峩倚空碧環山皆拱伏遥岑如劒戟邇洞非茅屋青
松秀紫崖白石生玄谷巖畔毓靈芝峰頂森神木時時
雨風生日日山林沐和鳴盡啼鶯善舉皆飛鵠山中道
者禪隴頭童子牧試問幾經年荅云常辟穀白鶴日間
朋黃猿夜中僕萬歲神仙榮千秋凡人祿無知甲子壽
但覺年數福彩雲出洞中鴻濛山之麓
又賡戴安韻
旭日射山巖嵐光加翠色鳴鳳在高柯育雛傍崖側風
來楸葉紅寒鴈起塞北江流護周迴天澄雲影碧磅礴
氣氤氲鴻濛太古積靈秀峙嵳峩仰瞻常晨夕倚天來
何時孰謂題名籍朱湖洞中仙蟠桃徑一尺
又賡荅祿與權韻
時雨濟八荒萬物皆精爽遙岑歛白雲巖壑盡軒敞啼
鶯舞林麓民樂更何想樹底清風生花馨送至往野人
入市沽沽畢還山上庶士問民瘼王綱仁義掌智人若
峯巒天下有所仰埋雲疊嶂松微音琴撫響
天竺僧
比丘乾竺來情思脱禍胎去鄉十萬里飛錫不塵埋宵
晝觀孰大無時不常懷志立無上等必欲精神諧忽然
觀身影影乃與身偕若欲離塵垢將影與身排再觀世
萬物有形必影該尋思欲解分似乎與理乖空寂如是
說咸將貝葉開論影始太古至今尚猶猜日午難迴避
臨水見眉腮月下偏分曉愚云似怪哉智人果解分禍
胎兩忘災或說身裁影亦曰影身裁顛倒論常世倒顛
日日俳觀倦身意馬勞心猿似豺到了難分去從伊子
細差閉門終不見出戶倚身牌有時定玄機俯仰何根
荄祖佛如何定影子在塵埃爾昇從爾上爾降從爾階
躊躇從躑躅穿履亦穿鞋反復誠難避簮花猶插釵虛
實誰參透天厨一供齋八萬四千戶閭閻邇榭臺雞犬
聲無異莊周化骨骸漆園曾作吏槐國已知槐幻中生
幻夢幻影與身哀影幻身亦幻何時有壯衰若欲常寂
靜百骸與之齊智慮渾忘却天然似嬰孩
賡僧韻
天台五百尊方寸皆明月月影彌千江何曾有暫歇為
斯妙用通今古長不滅昔當懸挂時誠非凡可越住世
及應直幾度阿僧劫假錫作梯航泛海濤如雪一旦杳
無蹤暫與沙門别儵忽羣禪中孰能為機泄禪心曠無
跡如海亦何竭僧本具他心宗門常合轍
善世禪師
前年拜辭去今春二月歸未開湖海闊但見禪眸輝踏
雪來朝覲家風祖佛規默坐各無語方寸究徘徊櫻花
纔臉笑柳眼正舒眉獨翁任清淨愚俗多險危姦猾不
善死到處冢纍纍爾心鑑此患棄家永不回年年常作
客如蓬被風吹哀憫自天祐仁深久必為切記無住相
與佛莫相違
寶光廢塔
寶塔摩青蒼招提歲久荒秋高棲俊隼夜深月影長寂
寂星搖蕩飛霞入棟梁守僧都去盡螢火作燈光鬼哭
思禪度遺經風日張獨有來巢燕呢喃似宣揚停驂傷
古意雲合草頭黃聞說當年盛鐘魚徹上方
歌行
賡僧錫杖歌
由來震旦始乾竺扶老應須棲此杖鈴鈴琅琅妙且竒
撼振一聲空谷響或時化作飛龍威長空如水何相持
有時比翼露端的方覺玄關顯現時志悟未通心委曲
鴻濛渾沌同塵俗驀然一悟凌烟霞覺此覺他方意足
神眸昭昭衆生顧隠隠微微如法故每擔日月猢猻藤
簞食由來飽祗樹
寺中猫食肉
緊行慢行皆虎形室中捕鼠百般能精舍一隙透靈鼠
朽殘經卷將何補為斯育爾佛釋迦日逐隨僧常茹素
常茹素一旦筵前舒爪距爾勤爾役誠可錄賞彼丹衷
命食肉
春日鍾山行
我愛山松好雲埋常不老幾度春風吹更綠勝似蓬瀛
美三島石徑聞蘂馨流泉嫩春草草青啼鳥澗邊幽玄
鶴摩空來晨早錦衣隊列出山阿飲客婆娑歸更飽山
清水清我亦清有秋足我斯民寶
倭扇行
滄溟之中有竒甸人風俗禮竒尚扇捲舒非矩亦非規
列陣健兒首按獻國王無道民為賊擾害生靈神鬼怨
觀天坐井亦何知斷髮斑衣以為便浮辭嘗云卉服多
捕賊觀來王無辨王無辨褶袴籠鬆誠難驗君臣跣足
語蛙鳴肆志跳梁干天憲今知一揮掌握中異日倭奴
必此變
明太祖文集卷十九
