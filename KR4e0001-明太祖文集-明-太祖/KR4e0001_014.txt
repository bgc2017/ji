眀太祖文集卷十四
明姚士觀等編校
(闕)
仲兄少弱生計不張孟嫂㩦幼東歸故鄉值天無雨遺
蝗騰翔里人缺食草木為糧予亦何有心驚若狂乃與
兄計如何是常兄云去此各度凶荒兄為我哭我為兄
傷皇天白日泣斷心腸兄弟異路哀動遥蒼汪氏老母
為我籌量遣子相送備醴馨香空門禮佛出入僧房居
未兩月寺主封倉衆各為計雲水飄颺我何作為百無
所長依親自辱仰天茫茫既非可倚侣影相將突朝烟
而急進暮投古寺以趨蹌仰穹崖崔嵬而倚碧聽猿啼
夜月而凄凉魂悠悠而覓父母無有志落魄而佒佯西
風鶴唳俄淅瀝以飛霜身如蓬逐風而不止心滚滚乎
沸湯一浮雲乎三載年方二十而彊時乃長淮盜起民
生攘攘於是思親之心昭著日遥盻乎家邦已而既歸
仍復業于於皇住方三載而又雄者跳梁初起汝潁次
及鳳陽之南廂未幾䧟城深高城隍拒守不去號令彰
彰友人寄書云及趨降既憂且懼無可籌詳傍有覺者
將欲聲揚當此之際逼迫而無已試與知者相商乃告
之曰果束手以待罪亦奮臂而相戕知者為我畫計且
禱隂以默相如其言往卜去守之何祥神乃隂隂乎有
警其氣郁郁乎洋洋卜逃卜守則不吉將就凶而不妨
即起趨降而附城幾被無知而創少頃獲釋身體安康
從愚朝暮日日戎行元兵討罪將士湯湯一攫不得再
攫再驤移營易壘旌旗相望已而解去棄戈與鎗予脫
旅隊馭馬控韁出遊南土氣舒而光倡農夫以入伍事
業是匡不逾月而衆集赤幟蔽野而盈岡率渡清流戍
守滁陽思親詢舊終日慨慷知仲姊已逝獨守駙馬與
甥雙駙馬引兒來我棲外甥見舅如見娘此時孟嫂亦
有知㩦兒挈女皆從傍次兄已歿又數載獨遺寡婦野
持筐因兵南北生計忙忙一時會聚如再生牽衣訢昔
以難富於是家有眷屬外(闕)羣雄並驅飲食不遑
暫戍和州東渡大江首撫姑熟禮義是尚遂定建業四
守關防礪兵秣馬靜看頡頏羣雄自為乎聲教戈矛天
下鏗鏘元綱不振乎彼世祖之法豪傑何有乎仁良予
乃張皇六師飛旗角亢勇者效力智者贊襄親征荆楚
將平湖湘三苗盡服廣海入疆命大將軍東平乎吳越
齊魯耀乎旌幢西有乎伊洛崤函地險河湟入胡都而
市不易肆虎臣露鋒刃而燦若星鋩已而長驅乎井陘
河山之内外民庶咸仰關中即定市巷笙簧玄莵樂浪
以歸版籍南藩十有三國而來王倚金陵而定鼎託虎
踞而儀鳳凰天塹星高而月輝滄海鍾山鎮嶽而巒接
乎銀潢欲厚陵之微葬卜者乃曰不可而地且臧於是
祀事之禮已定每精潔乎烝嘗惟劬勞罔極之恩難報
勒石銘於皇堂世世承運而務德必彷彿於殷商淚筆
以述難諭嗣以撫昌稽首再拜願時時而來饗
記
閱江樓記
朕聞三皇五帝下及唐宋皆華夏之君建都中土詩云
邦畿千里然甸服五百里外要荒不治何小小哉古詩
云聖人居中國而治四夷又何大哉詢於儒者考乎其
書非要荒之不治實分茅胙土諸侯以主之天王以綱
維之然秦漢以下不同於古者何蓋諸侯之國以拒周
始有却列土分茅之胙擅稱三十六郡可見後人變古
人之制如是也若以此觀之豈獨如是而已乎且如帝
堯之居平陽人傑地靈堯大哉聖人考終之後舜都蒲
坂禹遷安邑自禹之後凡新興之君各因事而制宜察
形勢以居之故有伊洛陜右之京雖所在之不同亦不
出乎中原乃時君生長之鄉事成於彼就而都焉故所
以美稱中原者為此也孰不知四方之形勢有齊中原
者有過中原者何乃不京而不都盖天地生人而未至
亦氣運循環而未周故耳近自有元失馭華夷弗寧英
雄者興亡疊疊終未一定民命傷而日少田園荒而日
多觀其時勢孰不寒心朕居擾攘之間遂入行伍為人
調用者三年俄而匹馬單戈日行百里有兵三千效順
於我於是乎帥而南征來棲江左撫民安業秣馬厲兵
以觀時變又有年矣凡首亂及正統者咸無所成朕方
乃經營於金陵登高臨下俯仰盤桓議擇為都民心既
定發兵四征不伍年間偃兵息民中原一統夷狄半寧
是命外守四夷内固城隍新壘具興低昂依山而傍水
環繞半百餘里軍民居焉非古之金陵亦非六朝之建
業然居是方而名安得而異乎不過洪造之鼎新耳實
不異也然宫城去大城西北將二十里抵江干曰龍灣
有山蜿蜒如龍連絡如接翅飛鴻號曰盧龍趨江而飲
水末伏於平沙一峯突兀凌烟霞而侵漢表遠觀近視
實體狻猊之狀故賜名曰獅子山既名之後城因山之
北半壯矣哉若天霽登峯使神馳四極無所不覽金陵
故迹一目盈懷無有掩者俄而復顧其東玄湖鍾阜倒
影澄蒼巖谷雲生而靄水市烟薄霧而蓊鬱人聲上徹
乎九天登斯之山東南有此之景俯視其下則華夷舸
艦泊者檣林上下者如織梭之迷江遠浦沙汀樂蓑翁
之獨釣平望淮山千巖萬壑羣嶁如萬騎馳奔青天之
外極目之際雖一葉帆舟不能有蔽江郊草木四時之
景無不繽紛以其地勢中和之故也備觀其景豈不有
禦也歟朕思京師軍民輻輳城無暇地朕之所行精兵
鐵騎動止萬千巡城視險隘道妨民必得有所屯聚方
為公私利便今以斯山言之空其首而荒其地誠可惜
哉况斯山也有警則登之察奸料敵無所不至昔偽漢
友諒者來寇朕以黃旌居山之左赤幟居山之右謂吾
伏兵曰赤幟搖而敵攻黃旌動而伏起當是時吾伏精
兵三萬人於石(闕)山之陽至斯而舉旌幟畢如我約一
鼓而前驅斬溺二萬俘獲七千觀此之山豈泛然哉乃
於洪武七年甲寅春命工因山為臺構樓以覆山首名
曰閱江樓此樓之興豈欲翫燕趙之窈窕吴越之美人
飛舞盤旋酣歌夜飲實在便籌謀以安民壯京師以鎮
遐邇故造斯樓今樓成矣碧瓦朱楹簷牙摩空而入霧
朱簾風飛而霞捲彤扉開而彩盈正值天宇澄霽忽聞
雷聲隠隠亟倚雕欄而俯視則有飛鳥雨雲翅幕於下
斯樓之高豈不壯哉噫朕生淮右立業江左何固執於
父母之邦以古人都中原會萬國嘗云道理適均以今
觀之非也大概偏北而不居中每勞民而不息亦由人
生於彼氣之使然也朕本寒微當天地循環之初氣創
基於此且西南有疆七千餘里東北亦然西北五千之
上東南亦如之北際沙漠與南相符豈不道里之均萬
邦之(闕)
又閱江樓記(有序)
朕聞昔聖君之作必詢於賢而後興噫聖人之心幽
哉朕嘗存之於心雖萬千之學猶不能倣今年欲役
囚者建閱江樓於獅子山自謀將興朝無入諫者柢
期而上天垂象責朕以不急即日惶懼乃罷其工誠
令諸職事妄為閱江樓記以試其人及至以記來獻
節奏雖有不同大意比比皆然終無超者朕特假為
臣言而自尊不覺述而滿章故序云
洪武七年二月二十一日皇帝坐東黃閣詢臣某曰京
城西北龍灣獅子山扼險而拒勢朕欲作樓以壯之雄
伏遐邇名曰閱江樓雖樓未造爾先為之記臣某謹拜
手稽首而言曰臣聞古人之君天下作宫室以居之深
高城隍以防之此王公設險之當為非有益而不興土
階三尺茅茨不剪誠可信也今皇上神謀妙算人固弗
及乃有獅子山扼險拒勢之詔將欲命工臣請較之而
後舉且金陵之形勢豈不為華夷之魁何以見之昔孫
吳居此而有南土雖奸操忠亮卒不能擅取者一由長
江之天塹次由權德以沾民當是時宇内三分勁敵豈
小小哉猶不能侵江左豈假閱江樓之拒勢乎今也皇
上聲教遠被遐荒守在四夷道布天下民情效順險已
固矣又何假閱江樓之高扼險而拒勢者歟夫宫室之
廣臺榭之興不急之務土水之工聖君之所不為皇上
撥亂返正新造之國為民父母協和萬邦使愚夫愚婦
無有謗者實臣之願也臣雖違命文不記樓安得不拜
手稽首以歌陛下納忠欵而歛興造息元元於市鄉乃
為歌曰天運循環百物(闕)
聖德齒豁鬢斑億萬斯年君夀南山
覩春光記
洪武六年歲在癸丑正月十有二日甲寅時富已漏坐
大本堂閱幼儒習詩書是日也春雲叆靆羣鳥喧呼堤
邊之柳微黃裊娜垂條萬線影拂清波致叢魚之來戲
而蝦蠏之屈横遥觀四山之翡翠深岩幽谷必羣芳而
萬類其坐殿庭知百花之初綻何也盖京城四護皆山
惟鍾阜主山也居寅艮適當春初風多東發由山而過
殿諸芳之馨隨風而至故知山之有蘂其春到必然又
見新水潺潺水族躍於淵飛走者巢顛而窩叢雖微命
之蜂蟻知陽和而闢戶識交泰而措房觀諸物之得所
必蟄龍之將興正農勤畎畝之時國圖大治之初士人
習業之方然此春之所以堪憐堪愛者為何由日光之
漸長也君子之學道竭力於斯時儘有可為所以古人
惜寸隂者以其春光之難得也不然今春既往學業未
周雖有來春非今之新春也但秉鑑窺顔壯者蒼而少
者壯觀於此者寸隂可不惜乎若惜於分隂者尤為上
士其蠢蠢之徒止知有春秋而已加歲蒼顔又不知其
時已過矣鳴呼禀天地之精英達者可不慎歟
感舊記(有序)
予因督功中都道經滁陽乘春之景踏青西郊細目
河山城雉如故懷壯戍此今河山雖是依然故人首
面移顔花木謝而再春人已蒼而不少感彼此之時
勢執筆留心特叙困興之事以為記
息驛時閒登豐峰而臨下觀四山以環滁識歐陽之不
謬昔雖駐斯當揮戈角逐之時何暇遍遊今戡定禍亂
定於宇内時逄民福之時故得暇遊於舊戍景多故迹
川曠而水紆醉翁亭下釀泉備酒掬飲者酣黃精蕨薇
扶老以澤顔民淳風厚閭巷情歡因親民之樂天于今
始見歎往日之危難何下萬千之數當有元弛綱之時
氛埃渤於宇宙鴻濛於中原羣盜縱英而馳騁蕩民命
如驅羊予潛草野奚往而何藏守食餘粟度殘生以候
時康何天狼之晃朗弧矢乃倒芒吾將居無何於是乎
匹馬單戈奮興淮右聚良民於鄉里收殘胡遺士於諸
營祝天以保衆利劍以除精射攙搶而清太虛摧堅壘
而安厚土謀當有志之初於是乎張皇六師九伐威於
海内不幾年間偃兵息民時亨亨兮日月運行民欣欣
兮樂歲康寧符應兮有準修德兮在古與今豈崇朝兮
飄風何終日兮驟雨景物異前河山如故既定亂以安
民猶得思往以閱今足當年之初志述而為記
紀夢
昔當辛卯有元至正君弱政不務臣弄權擅威福海内
失馭邪術者倡亂遂致王綱解紐天下紛紜其年汝潁
蘄黃民皆為逆次年徐宿熾然盗起蔓及鍾離定遠民
棄農業執刃器趨凶者數萬當時貪官汚吏莫敢誰何
未幾壬辰二月二十七日䧟濠城而拒守之哨掠四鄉
焚燒閭舍蕩盡民財屋無根椽片瓦牆無立堵可觀不
兩月越境犯他邑所過亦然時官軍久不見至失民依
望棄順效逆之心萌矣俄而元將至乃薩哩巴哈率騎
三千會䧟城州主謀營城南三十里聲攻城而逡巡不
進惟是四掠良民得之則以絳繫首稱為亂民獻俘於
上請給其功於是良民受害激動前日萌逆之心是有
呼親喚舊相繼入城合勢共守以相拒以守則穏如太
山若以胡帥攻之則如蚍蜉之撼石柱識者以為胡亡
自是始也予當是時尚潛草野托身緇流兩畏而難前
欲出為元慮繫絳以廢生不出亦慮紅軍入鄉以傷命
於是禱於伽藍祝曰歲在壬辰紀年至正十二民人盡
亂巾衣皆絳赤幟蔽野殺人如麻良善者生不保朝暮
予尤恐之特祝神避凶趨吉惟神决之若許出境以全
生以珓投於地神當以陽報若許以守舊則以一隂一
陽報我祝畢以珓投之於地其珓雙隂之前所禱者兩
不許予乃深思而再祝曰神乃聰明不佞余篤然而祈
之神不為我決既不出而不守舊果何報耶請報我陽
珓予備糗以往以珓擲於地其珓仍隂之就而祝曰莫
不容予倡義否若是則復隂之以珓擲地果隂之方知
神報如是再祝曰倡義必凶予心甚恐願求陽珓以逃
之珓落仍隂之更祝神必逃神當決我以陽以珓投於
地神既不許以珓不隂不陽一珓卓然而立予乃信之
白神曰果倡義而後倡乎神不誤我肯復以珓隂之以
珓投於地果隂之予遂決入濠城以壬辰閏三月初一
日至城門守者不由分訴執而欲斬之良久得釋被收
為步卒入伍幾兩月餘為親兵終歲如之當時予雖在
微卒嘗觀帥首之作度之既久甚非良謀明年春元將
以疾死城圍解予歸鄉里收殘民數百獻之於上官授
我為鎮撫當年冬彭趙僭稱部下者多凌辱人予識彼
非道棄數百人内率二十四名銳者南遊定遠忽有義
旅來歸者三千率練之六月取横澗山破義兵營得軍
二萬餘人滁陽葺城以守之又明年春兵入和陽與元
兵戰三月而元兵解去乙未夏六月親渡采石江下姑
孰丙申入建業集兵十萬堅守江左秣馬厲兵後三年
發兵四征又三年西定湖湘東平吴越所得壯士精弱
半之七十餘萬江南已定臣民推戴以明年戊申正月
即皇帝位朕許之至秋不記月日忽夢居寒微暇遊舍
南仰觀見西北天上羣鳥如燕大小數不可量摩天而
下須臾少近皆鳩鵲之狀又少近比鳥之狀忽然自鳥
中突一仙鶴者徐翅東南予回首以顧之有鶴數對略
少將近忽不知鶴之所在(闕)旛
首浮空而行不見持旛者亦不見其竿旛過少頃西北
天上有一木為(闕)臺四有稜角周有欄檻色皆以朱黃
繩四扯之前上立二人如寺閽内金剛一體無二極目
視之見二人口若宣揚之狀忽臺轉西以左向南不見
二立士却見列坐幞頭抹額者數人又臺旋北向以後
向南見臺上中立三尊若道家三清之狀其中尊者美
貌修髯人世罕見略少回顧於我仍在西北余尚夢寒
微中天神既去忽歸告於老嫂曰適來天神過此我必
得罪故歸告於家且回聽命出門既行乃换其景不在
寒微之時便問昨來天神何往傍曰朝天宫去矣急趨
之行未久途逢數紫衣道士者以絳衣來授予揭裏視
之但見五綵問此何物也内一道士隨聲此何物也又
一道士叱彼道士曰此有文理真人服予服之忽然冠
履俱備傍有一道士授我一劍劍上皆如牙齒之狀特
教我行不數十步間東南途逢一皂衣秃袖者來露首
及兩肱二股首頂一竈兩耳怒目而西北往予再東南
行數十步過一小川川南山北有房東西約十餘間見
東宫衣青衣而立彼忽然而夢覺明年即位於南郊未
即位之先雪沒市鄉當祭及即位之時香霧上凝天而
下靄地獨露中星遂紀年洪武
遊新菴記
鍾山之陽有谷谷有靈泉曰八功德水不稽何代僧因
水以建菴不過數間而已其向且未的然而遊人信士
無問春秋四季時時來往酌水焚香滌愆懴罪已有年
矣朕自至此二十年餘每觀此地景雖佳麗菴將頽焉
朕嘗歎息蔣山住持寺者自建菴以至於斯時前亡後
化者疊不知幾人曾有定向而革菴者乎故空景美而
菴頽一日暇遊於此有僧求布施於朕以崇建之朕謂
僧曰愚哉爾知梁武帝崇信慧超雲光等捨身同泰寺
陳武帝敬真諦等捨身大莊嚴寺又如信道家之說者
秦皇遣方士而求神仙漢武帝因李少君等而冀長生
魏道武因寇謙之行天宫靜輪之法唐玄宗與葉法善
同遊月宫宋徽宗任林靈素度道士數萬此數帝之心
未必不善然善則善矣何愚之至甚其僧道能則能矣
何招禍之如是荅曰未知曰前數僧道當是時日習世
法頗異常人故作聰明於王侯僧特云天堂地獄道務
云壺中日月洞裏乾坤八寒八熱致使數帝畏地獄懼
八寒八熱願登天堂入壺中洞裏所以昧之國務日衰
海内不安社稷移而君亡謗及法門是後三武因此而
滅僧不旋踵而覆豈佛老之過歟盖當時僧道不才有
累於一時社稷移而異姓興非天不佑乃君愚昧非仁
連謗於佛老其三武罔知佛老之機輒毁效者因二教
之機微而理祕時難辨通致令千古觀於諸帝臣之紀
錄達斯文者無有不切齒奮恨以其所以非獨當時為
人唾罵雖萬古亦汚名罪囚天地間爾尚弗識何愚之
為近者有元國師有異僧名指空獨不類凡愚之徒元
君順帝有時問道於斯人斯人荅云如來之教雖云色
空之比假務化愚頑隂理王度又非帝者證果之場若
不解而至此縻費黔黎政務日杜市衢嗸嗸則天高聽
卑禍將不遠豪傑生焉苟能識我之言悟我誠導則君
之修甚有大焉所以脩者宵衣旰食修明政刑四海咸
安彛倫攸叙無有紊者調和四時使昆蟲草木各遂其
生此之謂修豈不彌綸天地生生世世三千大千界中
安得不永為人皇者歟指空曰以此觀之貧僧以百劫
未達於斯若帝或不依此而效前其墮彌深雖千劫不
出貧僧之右又丞相搠思監至齎盛素羞以供亦問於
指空意在增福指空曰凶頑至此而王綱利愚民來供
則國風淳王臣遊此民無益公相之來是謂不可脩行
多道途異而理(闕)
忠於君孝於親無私於(闕)調和鼎鼐爕理隂
陽助君以仁誠能足備則生生世世立人間天上王臣
矣吾將數劫不達斯地苟不依此刻剥於民欺君罔下
用施於我雖萬劫奚齊吾肩朕觀指空之云如是爾僧
欲以菴為朕增福可乎彼雖有營造之機朕安有已財
於此僧曰富有天下肯若是耶不然國之富乃民之財
君天下者主之度出量入以安民非朕之己物乃農民
膏血耳若以此而施爾必不蒙福而招愆僧云佛法付
之國王大臣曰當哉所以付之者國令無有敢謗聽化
流行非王臣則不可僧乃省而叩頭時朕不施後更一
住持法印者朕務繁不暇未此將歲過七年冬十一月
二十有五日因暇入山遂達斯地想昔日之逕崎嶇高
下今者﨑而平嶇而坦途如是豈不異乎何止此逕
(闕)谷凌巖而出松智流泉以(闕)
猿啼夜月於峰巔白鶴巢桐而每顧深隠翠
微縱有飄風而不至遊人遂樂禽獸情歡焕然一新觀
斯創造庸愚者弗能噫有非常之人建非常之功法印
如是安得不神識者哉傍曰僧於此不貪而不盜無私
於已有功於衆叢林仰之於戲菴為僧所新僧為菴所
名人能知一軀為囊神之室以神修軀若不知修軀以
軀使神豈不愚人者歟
西征記
癸卯秋以巨舟千艘載甲七十萬是日天風東發揚帆
泝流西征荆楚榪旗之後纜解舟行時兩岸諸山墨雲
叆靆左雷右電江潮洶湧羣鳥萬數挾舟翅焉少頃有
蛇自西北浮江趨柁朕親視之斯非神龍之化若是歟
果天不我捨加龍神運機則西鄙之寇如豺狼之被獵
不旬日必至於麾下次日舟師抵采石泊牛渚磯未幾
一龜一蛇浮凝柁後略不畏人如此終半晝不異斯急
流之所疑其然怪之見船未巨鼓一枚恐妨戰鬭即令
左右將施神廟語既鼓行復視之莫知龜蛇之所在己
而師行由梁山磯其江陜隘巨舟輻輳見對立嵬山怪
石穿空奔濤峻急樹生崖畔礙鳥道以披雲罷觀之後
駕艣飛帆暮泊蕪湖之西江天風漸作水陸音生驚濤
泊岸氣起溟濛是夕止趨就纜至旦風猶未止仍泊是
江遙見江心一山挺然凌空&KR0886;然插水首有廟焉惟諸
將輕舸如織梭而上下朕謂左右曰若是者何如對曰
是山之神擅禍福以致是所以諸將往禱焉須臾逆風
止順風生於是浮游而前數日越樅陽渡漢武射蛟之
所半晝抵皖城寇舟不戰水陸固守朕命諸將以舟繫
水以步疑陸鼓譟而進不踰時空其江盡為我有於是
宵晝弗停次日午後兵抵潯陽之下與彼交戰再衝再
折凡若此者三彼負而我勝友諒遁逃遺將伏降朕命
能者葺城守之班師建業吁兵凶事耳聖人不得已而
用之朕命甲士露鋒刃比縳首惡以來前其良民安無
誤遭者耶荷上帝默相兵無血刃潯陽以平民獲康哉
蘭亭流觴曲水圖記
古蘭亭流觴曲水圖一卷俯清流而弗湍仰茂林而幽
靜亭坐一人下視游鵝一䄄一皮二人露列流側一授
一接松下二人一撚髯而問一凝卷而聽巖傍一人神
倦而伸身澗右一人一手舉卷一手握筆按膝竹間二
人一捲軸已成一回身以軸而授老竹下二人一年邁
屈脊抱膝棄卷而息一臨流而探杯澗北二人一據膝
而問一以手印地而聽又竹邊二人一收卷而捲一紐
頸而觀詩底一人安筆硯整衣冠而坐其潁川庾藴過
酒覆杯交睫不開僕者撼之參軍楊模隔流而躍如伶
人狀王獻之攝衣而憩王肅之將俯流而取觴司馬虞
說凝軸以言吕系側身以手踞地而聽(闕)綿酩酊握卷
坐寢孔熾酒後持卷仰觀劉密袒衣樓臂以取覆杯王
(闕)之王彬之相揖而搆詞謝繹搔疥王徽之舉幅執筆
而書勞夷擊杯鵲下徐豐之玩鵲遞觴華耆停杯他視
曹華開卷王藴之攘臂肆坐卞迪迎流欲觴謝萬回顧
長松曹諲舒足回顧華茂袒衣執筆吕本握筆搔耳虞
谷捧觴而勸他者孫嗣掀髯而態度袁嶠之讚他文王
豐之開卷誦之首有童子十人侍立者二主器者一擎
瓶者二掬酒者一發杯者三受酒者一中者遣滯杯者
一未有童子五人捧殽者二呼杯者一縱杯者二一卷
凡六十人内鳥一隻其或吟或詠或醉或眠或俯或仰
或起或坐或舞或取或趨或止曲盡其態尤有異焉皆
始於一良工之匈方有名於筆鋒之下是可竒也由斯
知晉代之衣冠人情之風美有若是耶故於洪武九年
秋七月記
盛叔彰全畫記
朕觀世有萬物若易者至易而不難難者至難而不易
吾嘗謂定矣一日入裝背所背者以數器足五色於前
疑其事而懷之少間遥見背生盛叔彰者揮毫於古圖
之上於心惡之將以為今古人異藝况此圖歷代袐藏
之物物皆上品安得而輕著筆耶於是特趨而俯視見
古畫一卷名曰上品於中山穨水廢間有存者極其神
妙令人美翫甚恨不全何期盛叔彰運筆同前色如初
著故曰全畫是難得也試問斯人彼以全畫為妙除此
外更何曰他無能而亦頗畫山水曰彼圖既成鬻之於
市人有買者乎曰近年以來缺曰非也乃世亂方定人
各措衣食而不暇爾當篤其志而務斯他日買者如流
之趨下可衣食終身毋中道而廢囑焉
僧智輝牛首山菴記
洪武十年夏四月有僧自遼之金山越海而來其僧關
内人姓王氏某歲出家於某寺受業於某師師與其名
曰智輝字曰朗然其智輝慇懃於座下周旋若干年後
長成志在東遊元都果而行之得達至某寺某年拜指
空於某寺未幾大將軍兵下中原入胡都智輝東往欲
渡鴨綠閱金剛山未遂初志而留禪金山其地北接曠
漠彼處人少寡禮義尚殺伐况人徙氊廬而北行深入
酷寒智輝自思此處地方每歲未秋勁風先至三冬江
海為之合冰山川雪凝平地丈餘智輝乃曰非茹腥羶
而不能居此方今中國有君萬姓寧家當此之際吾不
歸而奚往於是乎持錫星奔攝雲山而西向四月渡滄
海於登萊當月至京師朕召見之與語其僧問荅聰敏
豁然有丈夫之氣豈比泛泛之徒於是勑往天界使寧
神以禪居未三月乃曰吾日中一食樹下一宿今居大
厦坐食煩人豈不福將薄而禍臻乞居山僻處願得力
耕火種自為生計以度天年實吾初志也於是許之不
旬日其僧來謁而辭賜齋於西華門上朕謂僧曰爾今
既往同行者幾曰同行者有天界蔣山二住持曰送行
乎曰然於戲美哉世之學業者如二山之住持雖非通
漏之輩其尋常之僧遇之安有相待若是耶今爾僧向
後果堅貞於釋氏其名必不朽矣特為之記
遊寺記
朕因憂慮既多特入寺中與禪者盤桓暫釋幾冗之一
時入寺既行凡所到處無不有佛及至方丈平視兩壁
皆懸水墨高僧凡四軸六人一軸三禪海水一軸了經
松下一軸撫鹿溪邊一軸樂水於巖前嗚呼住持者志
哉所以設此意在感動心懷堅立寂寞之機甚得其宜
也何以見之如三禪海水者其海潑天飛浪煙海四際
其高僧凝然舉塵而揮鼎足而坐可謂竒矣動修者一
也又了經於松下對月於昊穹可謂清之極矣復有一
僧前撫鹿於溪後山神以密護可謂行至矣又坦然而
無慮樂然而無憂樂水於山根可謂寂寞而已斯四轉
六人足可堅修者之心朕為斯而樂至暮而歸餘月復
至寺由東廡而入見畫像圖形皆男女夾雜濃梳豔褁
者紛然將謂動小乘而堅大乘也徐至苑中見有數架
侈上薔薇朕亦謂非宜也少時憩方丈顧左右壁亡其
前日所有高人四軸不覺興歎矣何哉所以歎者不惟
畫於薔薇不合有而有四軸高僧當懸除去皆非所宜
故興歎息焉
靈谷寺記
朕起寒微奉天繼元統一華夷鼎定金陵宫室於鍾山
之陽密邇保誌之刹其營修者升高俯下日月殿閣有
所未宜特勅移寺凡兩遷方已當欲遷寺之時命太師
於諸山擇地及其歸告乃云山川形勢非尋常之地其
旁川曠水縈且左包以重山右掩以峻嶺皆矗穹岑排
森松以摩霄漢虎嘯幽谷應孤燈而侣影鶯轉巖前啟
修人之清興飲潔流於山根洗鉢於湍外魚躍於前淵
鳥棲於喬木鹿鳴&KR0687;&KR0687;為食野之萍云之若是既聽斯
言朕懽忻不已此真釋迦道場之所也即日召工曹會
百工趨所在而建址百工聞用伎以妥保誌曜靈佛法
人皆如流之趨下嗚呼地勢之勝豈獨禽獸水族之樂
伎藝之人惟利是務云何聞建道場不憚勞苦一心歸
向自洪武某年某月某日時某甲子工興至某月日時
工曹奏朕為釋迦道場役百工各施其伎今百工告成
朕善其伎特命禮曹賜給之工曹復奏伎藝若是有犯
役者五千餘人為之奈何朕忽然有覺噫佛善無上道
場既完安可再罪當體釋迦大慈大憫雖然真犯特以
𤯝災一赦既臨輕者本勞而逸死者本死而生歡聲動
地感佛慈悲吁佛之願力輝增日月法輪建樞燈繼香
連於戲盛矣哉願力之深乎然是時國務浩繁不暇禮
視身雖未至夢遊幾番此觀之歟夢之歟嗚呼未嘗不
欲體佛之心而謂衆生悮奈何愈治而愈亂不治而愈
壞斯言乃格前王之所以今欲寬不可猛不可奈何然
一日潔已而往禮視去將近刹餘里俄谷深處嵐霞之
杪出一浮圖又一里既將近三門立騎四顧見山環水
迂禽獸之所以果然左羣山右峻嶺北倚天之疊嶂復
窮岑以排空諸巒布勢若堆螺髻於天邊朝鶴摩天而
翅去暮猿挽樹而跳歸喬松偃蹇於崖畔洞雲射五色
以霞天此果白毫之像耶谷靈之見耶朕欲有謂而恐
惑人故默是耳今天人師有殿諸經有閣禪室有龕雲
水有寮齋有大厦香積之所周全莊嚴備具以足朕心
矣故敕記之
明太祖文集卷十四
