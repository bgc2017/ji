明太祖文集卷八
明姚士觀等編校
勅
命中書勞西番指揮何鎖南
君子守信以義從仁所以仁者盛義者興此理道之行
者也今西番指揮何鎖南自附以來信義甚堅前歲命
往烏思宣布朕命遠涉萬里不憚勞苦至烏思所言朕
命如敕今年以家小來京命加禮待使足飬其親下程
米三十石麥如之其鎮撫劉温人職雖微心亦懷誠眷
屬亦也至京下程米一十石麥如之
命中書回安南公文
安南僻在西南本非華夏風殊俗異未免有之若全以
為夷則夷難同比終是文章之國可以禮導若不明定
儀式使知遵守難便責人中國外夷若互有道彼此歡
心民之幸也何在繁文今後若與安南往來爾中書行
移詔書無故不輕往使彼得以自由豈不有便於外夷
者歟爾中書昭示安南知會若欲三年來貢其陪臣行
人許五人而止進見之物湏教至微至輕必來使自捧
而至免勞彼此之民物不在多惟誠而已
諭元相魯爾敕
邇者人自土河來言及今歲丞相少染微疾於私頗滯
既聞之後深為丞相憂之何也蓋聞人之有疾者苦莫
甚於此其有說焉者三儒曰冤愆釋曰定業道曰宿債
是三說也虚實不可知又曰若此非福人不可解否衆
德難以釋卿本忠貞之將聞名久矣今知若是為羡所
為特差人齎藥餌往治丞相無疑而服之故兹敕諭想
宜知悉
諭安南國王陳叔明敕
敕諭安南國王陳叔明前者為入貢之禮繁所貢之物
廣然廣則廣矣以物度之上不足以備内廷之供下無
利於軍民往復勞苦致生嗟嘆為斯止貢三年一至至
必貢微情厚乃國王之大體也何王不知我之至意數
來無誠物廣寡用安得萬里神交者耶且王居遐荒山
川阻險封疆之際密邇中國之邊陲若欲互生情愛福
及黎民則送往迎來毋必自悔若泛常施以小詐將非
重則輕大體一失禍不招而自至又非無事而生事今
王不如我約貢物之廣勞民從事行移字異莫辯真偽
阮士諤非人國王之為也今陪臣行人歸特諭王知邇
來朕中書御史臺朋黨相尚事覺已行誅畢因是王知
故兹敕諭
諭安南來使敕
夫人必自侮然後人侮之洪武十一年爾王差陪臣阮
士諤來貢朕知彼中多難特以心腹之言敇諭阮士諤
歸朕恐待王之禮薄專命内臣與阮士諤親往安南何
至其境士諤星奔日馳兼程先至及我内臣既達爾邦
其士諤罔知所在故以出門入戶之禮排筵席宴之間
異端非一此果禮之誠歟抑侮之設歟然看如細務實
相愛之大端此禮既非其如他者何且安南中國雖稱
僻居遐荒實是密邇雖曰密邇地不足以廣疆人非我
用在昔中國之君雖統朕思限山阻川實為疆制若我
中國有道内安四夷守分何欲事大之來者今安南與
朕本無嫌疑若較斯非必後有餘愆洪武十一年阮士
諤來朝及其至國觀光似非有官今爾等來若欲令見
又非有官故不令見爾等歸告陳叔明安分高枕雖不
來朝亦也無虞邇來朕失務德人神有變惶懼無己爾
勿我干故兹敕諭
諭占城國王阿勒台額森
洪武十三年九月十八日占城使至為朕上壽賀禮甚
厚若觀物之厚更期日而至非占城國王誠意極專其
來使奉命之篤萬里之外豈能期時而若此耶然覽表
閱辭乃知復與安南交兵水戰弗利且云失去物件及
有白曹之偽朕所以戒爾兩國毋得深構仇讐以安生
民今一勝一負終無休息果何如也今再勅前去王其
審之古人有云殺莫大於好殺生莫大於好生所以莫
大於好殺者好用兵也天之所惡用兵也生莫大於好
生天之所好者仁也人能行仁之道有血氣者無有不
生焉且爾兩國之爭是非吾所不知但知曩者安南兵
出敗在占城之下占城乘勝入安南之國其安南辱之
甚矣若此之後已而已王能保守封疆奉天勤民則福
禄綿長矣如其不然必欲驅兵連年苦戰彼此勝負固
不可知如鷸蚌相持漁人獲利是故或彼此悔之晚矣
朕觀宋書占城在宋朝時曾被真臘入境難之甚者也
朕書至王當脩睦四鄰之道以是服非則可毋恃彼是
此非是謂不可因王至意故戒之再三使歸王其脩仁
惟吉故兹敕諭
問高麗貢不如約
曩元之馭宇運未百年而天更朕代元為君臨御十有
三載四夷入貢惟三方如舊獨爾東夷固恃滄海内弑
其王貢不如約外構民禍必三韓之地有為故若是歟
命使往問叛服不常其故為何故兹敕諭想宜知悉
諭神樂觀敕
開基守業必勤政為先趨事赴功非信誠必責傳不云
乎國之大業在祀與戎曩古哲王謹斯二事而上帝皇
祗悦賜天下安和生民康泰朕起寒微而君宇内法古
之道依時以奉上下神祗其於祀神之道若或不潔則
非為生民以祈福而保己命也昔劉康公成肅公會晉
侯伐秦祭於社稷之神然後興師當祭之時畢則有受
脤之禮其受之時必思神洋洋乎在其上而穆穆然或
左而或右委心敬慎而受之則祥故敬勝怠者吉怠勝
敬者滅所以成肅公受脤之時起慢神不恭之貎因伐
秦而卒是以知敬者必有動作禮義威儀之則以定命
也於斯祀神之道能者養之以福不能者敗以取禍是
故君子勤禮小人盡力勤禮莫如致敬盡力莫如敦篤
敬在養神篤在守業朕觀古人之敬神也若是其驗禍
福亦若是斯可謂無神而不信乎可謂佞神而祈福乎
二者皆不可惟敬之以禮而已朕設神樂觀備樂以享上
下神祗所以撥錢糧若干以供樂生非倣前代帝王求
長生之法而施之然長生之道世有之不過修心清净
脱離幻化速疾去來使無艱阻是其機也於戲昔殷周
之父老何存漢唐之耆宿安在果長生之道乎朕設神
樂觀以備樂碑之於觀以示後世其觀主不潔樂生不
精贍生不足以此觀之不但君不勤於祀事其朝臣觀
主必也亦然若君勤於祀事朝臣觀主無一體之敬則
國有常憲故兹勒石想宜知悉
翰林侍講學士李翀敕文
治天下之美非賢何以洽民非文何以昌化所以文助
志士志士行文之理文所以備載萬物闡演幽微無所
不至昔有唐之有天下時和歲豐無乃弘文舘之設有
方任館内之事者必内相之慮勤以致遐邇來庭外戶
不閉斗米三錢家給人足朕聞之心踴躍而欲肩之何
用賢之道弗齊致遺賢於遠邇故若是今特命爾某為
翰林侍講學士自任之後文同韓柳勲比房杜以昌治
化汝往欽哉
翰林編修瑪哈穆特敕文
朕聞君子之道行是為萬幸君子之道不行是為不幸
非道不行也乃是君子之不才致道有滯於一時吾中
國之文始八卦以代結繩而編簡至於方册流傳古聖
人之言莫不備載萬物性情造化無所不該焉洪武初
大將出塞都得圖籍文皆可考惟秘藏之書數十百册
乃乾方先聖之書我中國無解其文者聞爾道學本宗
深通其理命譯之今數月所譯之理知上下察幽微其
測天之道甚是精詳於戲乾方之書秘書非爾安能名
於中國爾非書安能名不朽之智人特命爾某為翰林
編修汝其敬哉
諭征南將軍
諭總兵官征南將軍潁川侯傅友德副將軍永昌侯藍
玉西平侯沐英雲南之地稽之古典氣厚風和人民尚
兵上古以為遐荒中古禹跡所至以别水土故地屬梁
州之域自漢隋唐三代皆中國所統曩元既有其省數
出名臣望重者鎮之今將軍等率精兵前進不逾百日
而取之若非名臣重望者守之愚下之輩未可托也今
特命汝南侯梅思祖平章潘允明二大臣暫署雲南承
宣布政使司布政使事定之後除官替回故兹敕諭
諭左參政張紞左參議韓鑰
古之尚志之士必立身行道而道行名成而後己所以
然者何貴身榮家以顯父母卿效賢人之道方始當日
省月覺以觀下愚造殁身之計今命卿西南方面重任
君子道興之所然且雲南諸夷雜處之地若欲治安非
出羣之才不可卿必忠可格天誠可會人生靈是幸故
兹敕諭
建昌僧官敕文
天下大道惟善無上其善無上者釋迦是也固大慈忍
志立大悲願心行無所不至化無所不被論性原情談
心妙理潔六塵之無垢淨六根之無翳去諸魔而清已
法界制外道以樂人天斯行斯修而歴劫無量乃降兜
率至於梵宫既捨金輪而猶苦行於雪嶺時道成午夜
明星相符朕觀如來以己之大覺而欲盡覺諸法界衆
生其為慈也大其為悲也深可為無上者歟世人宿有
善根者皆慕佛力寰中之修者甚廣今建昌僧某博修
佛道善馭僧民其方土民仰僧善道感化人淳既内附
之誠理宜授以建昌府僧綱司某官爾吏曹如敕毋怠
諭僧純一敕
昔釋迦之為道孤處雪嶺於世俗無干及其道成也善
被兩間靈通上下使鬼神護衛而聽從故世人良者愈
多頑惡者漸少所以治世人主每减刑法而天下治斯
非君减刑法而由佛化博被之然也所以柳子厚有云
隂翊手度是也爾沙門純一既棄父母以為僧當深入
危山結廬以静性使神遊三界下察幽冥令生者慕而
死者懷景張佛教豈不修者之宜世人因是而互相倣
傚雖不獨處窮居人皆在家為善安得不世之清泰因
爾僧之所及也爾不能如是上下朝堂欲氣力以扶持
意在鼎新佛寺集多財以肥已孰不知財寶既集淫慾
並生况釋迦非大厦而居六載大悟心通方今𣑽像巍
巍樓閣崢嶸金碧熒煌華夷處處有之此釋迦之所感
若是歟集財而建造歟爾僧無知不能脩内而脩外故
不答特役之今脱爾行令有司資給爾可尋名山悟善
己道以善人他日道光必燭寰宇可不比佛之為道哉
命道士祭嶽鎮海瀆敕
爾諸效仙人等律己脩身道法清虚之玄去貪嗔絶妄
想一精英以步昂霄為斯清淨特命奉神於嶽鎮海瀆
爾其㳙潔乃心供犧牲祝帛於神座汝往欽哉
神樂觀提點敕
朕設神樂觀備五音奉上下神祗其敕居觀者皆慕仙
之士其仙之教也或云始廣成子流傳至漢曰道士凡
此者多孤處雲居棲巖屋𣗳是則宜其修也晨昏目心
以去玄覽宵晝仰觀俯察以滌宿世之冤愆措今生之
善行俄爾有知則倏然忽然躡雲衢而神遊八極往無
不達交無不(闕)如此者安得不與神通故有飛神謁帝
直謂人詞者斯可謂修之至也今見修道士某雖未若
此其志已處清虚特命職格神郎五音都提點正一仙
官領神樂觀事爾中書吏部如敕施行諭往欽哉
神樂觀知觀敕
朕聞軒轅時崆峒有修者其教獨善其身而已效之者
往往逮至漢天師張陵致神倏忽飛符役劒轉斗移星
其斡旋造化人莫知其然今之道士祖而效之雖未若
是人皆清淨斯可職而奉神彼得樂於修鍊者也神樂
觀己命正官掌領觀事尚缺分理者部諸樂生以聽陳
舉今見修道士某可授清淨五音領神樂觀事爾中書
吏部如敕施行使往欽哉
諭延安侯唐勝宗
古人之將居成平而有無功而受賜罰者相傳至今代
代有之所以受賜者以其禦患於成平捍侮於不測所
以受罰者不能禦患於成平失捍侮於卒然故事淪前
功勲消怠惰是皆明著史冊賢人君子孰不見之洪武
十四年越中山賊嘯聚林藪深為民患特命爾延安侯
唐勝宗帥兵進討逾五月乃平今年春歸賜田一莊為
子孫世祿嗚呼攻城不易守城尤難卿能禦成平之患
宜加勞之故兹敕諭
諭江夏侯周德興
昔君之武臣有忠於君者盡其筋力之勞所以為君禦
災捍患至身終而後已朕於史書見之每嘗嘆羡不已
俄洪武十四年夏蠻谿為盜病民朕命年壮能涉崇山
峻嶺之將帥兵討之時爾開國元勲江夏侯周德興侍
其傍即請願行朕不覺興嘆將謂古有是而今無此今
乃若是豈古人獨名者耶朕本憫其年逾六十不忍使
行今必固請遂命行抵秋成功凱旋賜卿田一莊為子
孫世祿嗚呼勤忠不怠禦侮安民非卿者誰故兹敕諭
諭右軍都督僉事張德
古人為將志在智無遺策信在無敢後期勇無當前仁
撫下使懷恩伸令嚴而必不犯前者東淛山民嘯聚命
卿為偏將軍與延安侯同往逾五月功成今既凱旋賜
卿田一莊子孫世禄故兹敕諭
諭太學生
仲尼之道上師天子下教臣民始漢至今曾有踰斯道
而久於世者乎朕統一寰宇育夷夏之烝黎偃兵未久
創業未周惟學校之設國之首務十五年春命工曹會
百工以構廟學逾五月工曹奏工已成矣是以至師於
是來生徒以受業期在育君子必履仲尼之道以助後
嗣共安天下之蒼生今師生皆至若不敇以學道之志
明以亂常之憲則恐養非君子用非賢人徒勞民供所
以志於學者志在謙柔恭謹毋縱血氣之剛人我之驟
固守仲尼所云四非之篤慎日經旬以逾歲月不變其
所學則賢人矣雖齒落而頭童何憂乎身不易耶邇聞
生徒多刁黨尚此志者紛然特紊命教之道大傷學規
於斯不才非獨時累於身體將必常憲而不原若體朕
意而學者飯至而食湯至而飲晝惜寸隂而進業暮然
燈而求精有時問道於師必跪而請授若非此禮而問
道則繩愆廳紀之特敇禮部條陳警戒諸生勉之故兹
敕諭
諭安南陪臣謝師言等歸
盛暑時來涉山川之遥晨進昏止吞烟服霧勞已至矣
然是修職貢而以小事大之行爾承安南國王之令今
事畢而歸盛暑未終潦水汗漫非舟不濟舟則舟矣爾
當中庸其心凝然其神則天假颷風渡衡陽之浦不期
而濟之必矣不然巨魚尾浪鼇背風生蛟蜃嘘氣而雲
横八極非一誠心而無二者豈不危然而懼乎是時檣
傾而舵摧欲良工以完之奚速成也哉朕以天道人事
表裏而諭一如朕命吉哉故兹敕諭
諭征南將軍潁川侯永昌侯西平侯
舊歲命爾等率甲士三十萬南征諸夷兵臨普定如風
行草上所以去後還昂致有小疵及至入雲南之域擒
首帥於曲靖之西敗烏蠻於可渡之北席捲豪英長驅
於碧雞金馬來云已駐牂牁未幾捷報摧堅敵於點蒼
山下而撫金沙邏邏心悦者其金齒不戰而率土以歸
於是雕題之蠻聞知即遣使入貢以再而獻生口檄從
百夷之種威來八佾之邦將軍其勞至矣然功並亘古
勲著彤庭英風遍播於華夷丈夫至是豈不以顯父母
揚名者矣今也勤勞既多欲勞以飲用奈何山川險遠
速不及赴特以朕心勞之其敕然耶故兹敕諭
釋湖廣黃州府同知安貞
諭湖廣按察司九月二十五日未時奏目至京為安貞
被猾吏所陷按問如律在法司守法之道故宜朕原貞
由皆非私也物皆公用况房屋一定不移之物牀榻椅
橙之類雖可動移既成又居公廨係官之器其貞他日
别遷豈將在官之物随行若以如律治罪則今後官居
無如民居官舍陋於民舍何足以統民其陷害官長猾
吏此風一長則諸司無官矣敇至安貞復任猾吏刑來
故兹敕諭
諭靖州衛指揮僉事龐虎等三員
朕聞人臣之忠義者未有蒙蔽人君而為忠臣者也前
為地方撥屬不明敕鎮撫畢安詣衛教爾為忠良智謀
之士豈料信從蠻夷暗受賄賂賣棄地方及至指教之
際妄行捏詞面欺回報以致都司問擬如律的决降充
總旗朕思前勞既多今所作之罪不淺若的以前罪决
之朕心不忍然而罪皆釋免理當調守雲南霑益臨安
二衛守禦符到即行毋稽故兹敕諭
諭刑官
肇法司於玄武之左鍾山之隂其所名者貫城且法天
之貫索也是星七宿如貫珠圈而成象乃天牢也若中
虚而無凡星於内則刑官無私邪政平訟理故獄無囚
人貫内空若凡星處其中而有數枚者則刑官非人若
中有星明亮者則貴人無罪而獄今法司已法天道爾
諸職事各司其事還有以身心法天道而行之耶若如
天之所以獄清而無事心静而神安以玄武之澄波映
鍾山之蒼翠雖飛巢巔而走窩下亦莫潛毫釐洞見其
真智人居是能不開懷抱而長嘯終日引觴侣酌以快
今生庶不負朕肇法司之所志也汝其敬哉
諭河南布政司及諸府州縣官吏
大河之水天泉也非尋常之水若所在牧守心仁吏如
律事則河蜿蜒東注無摧山裂石之勢若牧守包藏禍
心吏不法以行事則河流洶湧駕洪濤於平野魚鱉游
園林如此則牧守郡吏將必禍焉舊歲河南來奏河水
瀰漫數州皆徙民居田園為之一空朕於日夜究心河
水為患田園一空桑麻盡為所蕩衣食既缺將何立命
况且東作將興老幼艱辛今特命駙馬李祺齎朕敕命
往所災處所優給其民雖不足厚給之恩終解吾民之
苦爾諸職事一如朕命奉行毋怠
諭琉球國王察度
王居滄溟之中崇山為國環海為固若事大之禮不行
亦何患哉王能體天道育琉球之民尚好生之德所以
事大之禮興自朕即位十有六年王歲遣人至貢本國
之土宜朕甚嘉焉特命尚佩監奉御路謙報王誠禮何
期王復以使來致謝朕今更專内使監丞梁民同前奉
御路謙齎符賜王度金銀印一顆送使者歸就於王處
鬻馬不限多少從王發遣故兹敕諭
諭翰林檢討李陛
嗚呼君子備道而有不幸焉曰老不遇也壯夭也疾甚
也古今於此三不遂志人以為恨朕未然其說俄監察
都御史以知人情舉卿詣朝朕令試之試者奏卿人才
矣朕亦親出題鍾山之景使發方寸之靈弗逾時來呈
覽之言雄句壯氣宇豪英朕思任之必國民之利當任
之時卿訴疾甚步趨艱辛猶未深信特令職翰林檢討
以省步趨之艱幾月目形體聲貎果疾之甚也况聞卿
老母年邁特敕卿歸故兹敕諭
諭琉球山北國王怕尼芝
上帝好生寰宇生民者衆天恐生民自相殘害特生聰
者主之以育黔黎邇來使者自海中歸云及琉球三王
互爭於農業少廢人命頗傷朕聞知不勝憐憫今因使
者往復琉球特諭王體上帝好生息征戰而育下民可
乎不然恐上帝有變事可究追故兹敕諭
諭刑部尚書開濟父
諭尚書開濟父開蒙翁志堅人也所以子尚書今尚書
之志正在首觀時誠固志人也久若是而不異則出仕
賢稱矣翁願若是國民幸若是朕思必若是欣哉欣哉
不亦美乎然翁慈父之道不已又擕孫等赴京可見翁
以子為國為民之切許國之心盡矣足翁平昔之志况
今日之耀朕幸翁來多方更訓揚爾祖宗保我社稷故
兹敕諭
諭翰林待詔沈士榮
古智人有為身而脩身吾不知脩者誰也或曰身為神
而脩或云神為身而脩因是之辯惑之而更惑果身脩
神歟抑神修身歟吾不知二脩之道但見古人遺跡欲
求身易而不艱於生身後不亡其名亦未知果為身耶
神耶或曰終神也夫神天命也命也者氣也氣之所以
含情抱性樞於意焉所以脩者為神而修身若全首領
於終世則神靈矣未有殘肌膚而異身首而為神之善
者邇來閩中有士習安神之道云東馳西奔詢及儒釋道
三宗必欲達之以妙己之虚靈審當求之時若病篤而
尋名方可見求之切歟朕與之論惟儒術之學或可或
不可因朕不識儒之奥故云如是引談空之語皆諸方
舊云懷抱甚博然迷於是而已不變矣再引道之清虚
與校之未免膚不及肌耳嗚呼善哉君子雖未至三宗
之奇有心若是豈不謂學之足矣聃云居善地心善淵
今之人頑肻近斯三宗者豈不全首領而妙虚靈者乎
此即智人也
諭僧
佛始漢至教言玄寂機秘理幽以其有傳也抵期而無
教以其無教而有印心之旨愚不知旨故乃求旨切無
乃顛慌恍惚茫昧於未判之先役累劫之丹衷何見一
微塵之旨云何以旨問旨故指空談空謂空無際而無
依忽焉無倚愚不知踟蹰不已特以色求色以音求音
孰不以謂利便而可也歟斯愚問而求旨之切故聰者
孰謂可歟既聰者不以為可將焉求諸所以然乎而或
云佛本昭示善道大張法門豈有昧而又昧玄之而又
玄蓋昧在昧出玄在玄生故遠求之雖在天外遍歴八
荒亦何有知之見耶朕嘗聞知有好寢者通宵烈風迅
雷而寢者恬然無覺此果心已矣乎神已矣乎果心已
乎則以心問心果神已乎則以神問神亦不亦易乎然
此若是之易難使佛見前安不為諸徒之所辯而知所
措其法焉法本無門而有由道由何而止焉焉知知止
而無識焉所以我空非空我相非相要見覿體無知之
態似奔星廓落電影馳雲或為虚妄而妄則妄起無端
所以今之脩者棄本宗而逐末猶不知陷身於水火將
焚而灰溺而腐尚以樂而不逼以為快哉斯愚不知旨
故特以為然或聰者自以為利根雖搜空萬劫之虚靈
亦何見旨之有耶且以大藏教中諸佛泛言今之脩者
以為經之泛耶旨之異耶若以經泛旨異則古智人夜
孤燈於嶺外晝侣影於林泉趣不我知我不趣知愚豈
不謂嗤嗤然而以為譏乎審者以謂不然動静動静以
為天下樂是則以為智人便信則以為天下安化則以
為天下幸行則以為天下福朕罔知所以舉大一藏教
云諸佛之故䥴磨鈍根而為說法朕不知法故特以儒
書之所云子釣而不綱設使綱而絶流衆目既張了必
歸於何處假使誠有歸處則一大藏經添一倍不為多
減一倍不為少孰盡去之而願受謗周無文而備有法
還契不立文字者互相妄誕如斯之說特敕智禪而云
乎
諭天界寺僧
諭天界寺善世諸行人吾聞釋迦之教務靖不喧時洗
心而刻滌慮去五欲之魔清六根之本雖不至六通圓
覺之果其報也必將來所以脩行者磨厲也行者行也
功者造積也凡云脩行者先置驗不速又將不期然而
然歟今之脩者期驗欲疾茫然久之心不耐已慮不隔
塵世之有者念無不在由是而失道迷宗愆重嵬山信
之乎邇來左善世右善世左覺義欲不絶而事生曠致
伽藍之有鑑使犯憲章斯非他人訐告亦豈朕之不然
自作而為定業將欲以去難實艱於解分是何行哉皆
不務靖而好喧生事自取者也行人悟焉且二善世一
覺義奏溧水一莊收糧五百有零除納官糧外餘四百
二十二石九斗六升盡為役夫之用不足又四百貫鈔
益之猶以謂不足今來需者甚溧陽莊如之朕准其奏
而欲收司者稽之及至寺取人而乃將司者半隠而半
出亦云莊所並無司者至於再三物色難以抵諱尚且
東支西吾行止不顧豈有奏僧糧有礙朕將理之反匿
其司者此果實歟不顧行止而誑歟於戲欲世之不可
絶而絶之嗣祀之道不可無而忘矣何為苦心志而勞
用婪機設妄語於無端斯智禪乎
諭天界寺不律僧戒泐復
志所以崇聲名立節義去浮沉凡丈夫舉此必欲出類
拔萃而異仄陋也又智用之而知無不知以之而覺覺
無不先也豈有過去茫然而不追者乎斯二志智在天
地間生而知之者善用教而知之者善守若生而不知
教而不成類乎禽獸者也又何屑屑詢其所以然乎爾
戒泐復者所至之地漸佛之場所脩者出世之道及今
之所以甚於處俗妬忌之惡忿於蚖蛇䙝於覲佛不另
禽獸所以舁而上殿周旋佛前斯果頂禮乎當此之際
志智全忘生死無知死生亦無知前敕住持誠若是乎
曾問生死也死生也云何蓋生非死死非生豁然還有
覺乎今茫然無知其所以然且今之罪報也人神共怒
為集金帛構是非要虚名不立實效甚蛺蝶之尋芳遊
蜂之捕蕊若蚍蜉之慕腥膻於車渠馬足之間不顧網
羅輪蹄之厄爾本清蟬翅霄漢麗天風飲高露而乃故
低飛而掠殘花啖膻味甚於蜂蟻蝶乎今之罪也在奏
愆匿愆觀喜怒乘顔色及盜衆僧用特愚朕以飾己非
斯身亡有日矣然死雖有日終未施行於法司且役於
厨下以足衆僧饍設粥飯有虧不備味於湯調致使衆
僧飢虚口澹則法司施行矣故兹敕諭
諭海西右丞諤爾根
諭右丞諤爾根洪武十六年四月遼東守將遣使入奏
為海西事云卿諤爾根差使寗丕勒貝等伸情意言及烏
哲野人歸誠朕甚嘉焉且卿所守地方東隘野人南險
高麗北接曠漠惟西抵元營無甚艱厄遂數千里以神
馳寐交雖漢河西竇融之誠何出卿右今特遣使齎朕
至意往勞故兹敕諭
諭正一嗣教真人張宇初
書秘訣奥在繼傳不息也其運玄元之真而樞萬靈如
影響則用己之際神以契符訣之妙則繼傳不息之道
豈不倏哉而感應也歟否若是雖善秘書精指訣雖萬
千之熟亦何應哉且爾祖至今繼世名世者以其禦災
捍患也爾正幼年當節脩節潔精魂思與神通有時則
當用之際神必爾赴故兹敕諭
諭安南國王阮廷檜歸省親敕
諭安南國王前者占城之役祗候内人阮廷檜行中之
一爾因爾前王終於占海之濱廷檜留於中國思歸浮
海至於嶺南有司送至朕見淨人授以内臣之職今六
年矣特令省親并養疾若痊王必令再至令因廷檜朕
復諭尚兵相加之役自今已後王無再舉勤脩睦鄰之
道以樂安南之民其福無窮故兹敕諭
諭曹國公李文忠西平侯沐英等敕
三月初二日捷音至京云二月十八日番寇潰散餘者
見行追襲然此其守禦洮州城池當仔細定奪今擬西
番已得地方寧静其河州兩衛軍馬止留一衛在河州
撥一整衛守洮州岷州原守軍馬且不敢撥動但留鎮
静即目鐵城等處人民多不曾納糧當差地方多有積
蓄令軍人哨取以為自供其洮鐵二城長陽地方人民
切不可留一戶在彼爾當依朕前囑一應首目歴歴解
來乘此軍勢不可再三一了便了所有随征軍馬山西
已行發回甚是的當餘有西凉寧夏未見發回敕文到
日遣回本衛京師陜西河南軍馬令步軍挾人出來軍
馬可盡數在彼收拾零碎西番然後回還可矣敕諭曹
國公西平侯及藍玉總兵等官知會
又
西番人性多不懷德畏威有之今遍大軍至彼各各星
(闕)前(闕)少有降者不過面從而已非心服也
敕符到日云及諸將知會毋得私己容留一人在於洮
州地方後為民患彼中人戶多養馬疋務要收拾乾淨
不可令人作弊其十八族地方亦養馬多除端王舊管
當差不科外其餘包鎖南等一了不曾當差人民見一
戶出馬一疋少有不從致之嚴令或遷離本土若令及
一二人必有從令者首目絶不可容下應有發來庶無
後患本處事務都了可令岷洮陜西等處官軍乘此就
札疊州免致再三動衆此事在於彼中定擬朝中所料
未可必然斟酌奉行
又
三月二十日鄭佛兒至京將到曹國公書所言事多係
大槩内言轉運艱辛民力生受更言洮守不守恐久遠
難為轉運然此處地方皆係漢唐備邊禦侮要地既逐
去本處賊徒若不守禦將久又為後患必須守禦其地
方人民一戶也不要留在那裏如今守洮州就將所得
牛羊多撥些與軍折作二年官糧也可地方人十分要
打蕩得乾淨阿布徹走在何處若無處尋他時他只在
黑章咱地面那裏有他親多去那裏問要穎嗉子不問
到那裏也要拿他來如敕奉行
諭曹國公李文忠敕
即今四川土人以妖惑衆而起延及舊日明氏偽官人
等皆乘時為亂京師大軍居下流急不能撲捕到四川
非兩月内不得至爾若回在陜西可摘撥官軍遣官率
領由棧道星夜前去撲滅爾若未至陜西亦可早回定
奪庶免賊熾以安蜀中
命曹國公李文忠提調都督府事敕
大都督府掌天下兵馬其遷選調遣辯強弱知險易發
放有節進退信期度行卒之勞逸察司隊者邀功若防
姦禦侮非止一端於斯職也甚貴朕以貴賞功其於機
也甚密特以機密托之腹心所以都督天下兵馬謂裁
(闕)事耳今府僉事已任左右都督同知都督未職特以
爾曹國公李文忠專行提調府事都府一應遷選調遣
務從爾議然後一同來奏若府官及大小軍職少有不
如律者即便究治若有功并如律者奏毋他隠奉敕往
治欽哉
諭御史大夫丁玉敕
前者大軍入西羌萬山將松州已行攻取修城守禦了
當甚是威鎮西夷今議得松州地方山多田少所種不
足所用若令四川民人供給守禦廢有用之民守無用
之地符到之日可設法抽出軍來四川撫養一會或於
保寧立一衛或揀何處緊要所在立一衛鎮静四川
又
舊歲命爾西征以今觀之非人事必然甚有天意以相
四川且妖人彭姓者潜妖遯跡暗(闕)愚民已有年矣若
非命爾率丁氏舊日土兵出境其四川之禍又非淺淺
若丁氏土兵未出境上聞妖作亂乘時蜂起以四川各
衛并都司官機謀調遣甚有不足安能止妖遏邪今禍
亂已平國之福也卿跋涉崇山究心日夜甚為艱勤然
卿未至四川指揮普亮等帥軍不律近聞李指揮律如
軍法其茆音尚未典刑特差人詣四川斯二指揮必不
可恕亦當律以軍法夫國之用將也以備捍大患而禦
姦侮如斯不律者安能食祿受官刑不輕恕於法無疑
如敕施行
諭信國公湯和敕
今年春命爾率騎步駐臨清以備北塞所將列侯有七
今令人持符詣軍中提三侯還京所提者吉安侯陸仲
亨江夏侯周德興宜春侯黃彬其有管領馬疋軍士均
調與南安鞏昌河南永嘉管領操練務要的當北土消
息常川要知十分南北都要仔細常差人北平山東往
來探聽毋得怠慢謹慎謹慎
諭遼東都司發回高麗百姓敇
六月初十日報到高麗龍州民鄭白等率戶以五男婦
一十五口來降朕未審爾二將軍識否且高麗今古稱
東夷越崇山之險僻居海隅其風甚詐人性多頑况彼
奴主分定民人樂土豈有捨桑梓而歸異鄉者耶斯必
示弱於我若此一二年間如此者又將疊至深有智焉
若我無知其害又非小小敕符到日省諭來民加以公
文送回以破彼姦邇者中國方寧正在休兵息民之時
其東夷接境在我切無生小隙使彼得為口舌若我正
而彼邪彼果不臧則師出有名矣其來降切不可留况
春秋有云無納逋逃如使互有匿納何時了歇湏當發
回
諭遼東都司敕
古之能將出禦封疆入衛謹密雖内有姦臣外有詐敵
間無入焉奏差來言高麗行禮事斯非慇懃致敬之意
實萌間諜之由斯高麗也今古稱為東夷初非禮教信
義之國也輕交必離重交必絶未有始終者也所以者
何其性謀人者多安人者少豈不識彼書之語備在前
書并都評議使司公文斯不明之言自漸而進其知備
乎然與外交者可謂三國羊祜是其人也餘多為所害
故臣子無外交之理
又
昔漢唐之四守也滄海之東三韓之地人多狡詐不懷
恩意而乃叛服不常非智德之將戍守斯地其鴨綠之
西北斥堠於金山彎弧調騎控朔漠以撫女貞雖備也
恐虞邇者為女貞高麗入歸者衆朕將授首帥者職未
知重輕特令營陽侯至定遼相度與爾等議可否量重
輕使之受官食祿今年四月營陽侯歸奏彼中事勢及
齎到奏目雖列有等第朕猶恐弗精再差人與爾等議
果來文的否若的無他論則下注授之以職若有不當
則火速明白寫來奏聞朕當决之
諭遼東都司指揮潘敬葉旺敕
朕觀高麗之為東夷餘書未詳其性俗備載漢隋唐宋
諸史誠可驗也其巧詐多端叛服不常以其輕薄也當
漢隋唐宋大治之時其高麗未嘗不為邊患以招兵伐
今高麗逆賊弑其君又詭殺朝使及内官人等不久遣
使飾非可謂信乎前者不令來朝彼堅執不聽及其與
之期約而乃不遵所約其狀顯然止可各固封疆使其
自然今爾等手握雄師戍守遼左不思制人之術而萌
為人所制之機果何智哉高麗既不如我約令却使者
歸高麗則當復以禮成差有名望者來朝則事大之誠
必可孚於我衷今貢不如約又詐以虛文行移入我邊
守雖曰其性輕薄於斯之為深有機焉爾等不止於邊
擅令入城又擅令同周誼來者先歸此必諸將甚中奸
誘為所動搖朕細思之則他日為彼所害於爾者又非
淺淺今後毋令擅自入境如有來者止於邊待後使歸
首將不許見今後若有貢賦前來仍於邊上止歸不許
入獻且令自為之爾等如敕毋得違為以干憲度
又
禦邊之道務在深思所以深思者必欲審勢量度奚張
威武孰使懷恩斯二事必見機而作庶幾制人前者高
麗不如約是後假以計禀事件差人詣遼覘視今留周
誼在朝遣通事歸爾等善待縱之此人親賫周誼書往
更約以完禮來貢若此去再不如約而乃妄差人來就
邊止回不許入境且高麗昔在漢隋唐間時降時叛時
出輕騎擾邊若善與相交既久彼又密令廣齎物貨招
誘戍兵故事在漢高帝時雖不的為實衛滿同於高麗
若此今縱與之來不可不備也故兹敕諭
勞西河衛指揮敕
西河之地勢控戎羌番漢同居儀風不一土民性勁動
以兵加昔君命守斯地非恩威兼著者何能畏服者耶
爾某官自朕命往戍幾年於兹威聲遠振番漢寧居近
悦遠來皆爾之功特敕勞之故兹敕諭
又
河州之域也羌戎雜處番漢同居鳥鼠一穴之地亦邇
焉其土人性務為盜殺伐無時非智謀不禦卿當守此
必外張威武内懷多仁則羌戎服矣爾其慎哉
勞西凉衛指揮敕
朕惟凉州之域北控朔漠西南制羌戎卿守是方即今
暑退金生嚴凝之氣將至憫爾禦邊之勞差人往諭慎
守勿怠
勞寧夏衛指揮敕
寧夏之邑背山面河昔人界之以為險拒趙宋者趙元
昊是也今我大將軍掃清沙漠朕命卿守之此地關内
之北門邊外之前戶慎備秋高克敵必有日矣爾其深
謀哉
勞北口衛指揮敕
朕惟幽燕之北羣山輻輳以斯口稱為古北天造之險
所以限南北也可謂信之矣卿分戍此毋以險自恃必
斥堠分明務在制人不制於人智哉
勞四川衞指揮敕
川民之所以頑其恃在四山環之昔所以𧖟叢魚鳬專
之以為國為此也自秦得之後每入中國斯化之及也
今命爾守是方務懷仁以撫之民樂矣爾其敬哉
勞福建衛指揮敕
八閩之地曠民好嘯聚凡守此者非智勇者不易今卿
當此方面之重必晝夜籌策撫善繩頑則為將之能者
也戒慎之
勞海南衛指揮敕
曩自戡定以來人皆臣服然當此之際必居安慮危方
稱保民之道前者命爾戢兵炎地固守疆圉朕恐爾恃
滄海之險曠城隍之高深忘備肆逸特遣人往諭且滄
海之曠也人將以為險朕謂非險也其海濱迤西及南
諸番蠻貊國無大小環而王者不知其數矣海之曠吾
與共之設有揚帆浮游奚知善惡者耶必加嚴備乃無
警於民策之善者汝其慎之
勞廣西衞指揮敕
朕惟桂林之域左蒼梧而右蠻溪地多烟瘴命卿戍守
已有年矣今當盛暑遣人往諭爾其撫士卒調飲饍勿
使瘴癘有乖卿其慎戒之
勞昌國守禦千戶敕
東溟中有奇甸環數百里民有生於是者樂於是是以
古人置邑曰昌國設守令以牧之戍兵以護之斯土海
環四維非舟不逹所以防者防水賊也前數年命卿守
此久失存問特遣使往勞卿其相機防禦以妥吾民故
兹敕諭
賜平凉縣尹王軫父諭
朕起草萊削羣雄一海内安中國之務欲天下承平邇
者諸郡官吏不畏法律之嚴姦弊疊興御史臺管局宇
文桂因事被問囊中所藏書信百封盡取目之悉係浙
右儒吏奬譽之言或是或非皆欲禍人中間亦有私托
求進者嗚呼昔元之初得天下人材皆務實學故賢能
由公道而進後元之失天下世俗皆尚虛名故贓私干
權門而用朕多涉艱難備知此矣其立法未嘗不嚴而
用法未嘗不審然贓吏貪婪如蠅蚋之趨朽腐螻蟻之
慕腥膻噫若是者豈非慈父失教於平日耶抑其子之
不孝不聽父之訓耶今於百封書中得一善教其子者
係浙右登科舉人王軫之父家書意望管局宇文桂轉
逹平凉子之任所書未發朕偶獲見其書中語言諄切
教以忠孝子之賢否雖未可知然薄俗中有善於為人
父者如此誰能出其右哉勸善懲惡移風易俗實有國
之善治其令中書遣人齎朕詔諭往詣其家賜以白金
百兩附子五枚川椒五觔絹十疋以旌其賢令有司免
本戶雜役依舊應當里長其弓兵不須(闕)洪武四年
閏三月日
明太祖文集卷八
