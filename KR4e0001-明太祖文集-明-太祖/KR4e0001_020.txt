明太祖文集卷二十
明姚士觀等編校
五言律詩
望鍾山
疊嶂盈門實虛看滿座雲凭闌松氣濕俯扆篆煙伸鶯
囀聲來耳風催馨襲人近山佳景盛彤殿盡良臣
題老君廢朝
廟古鴉昏集遥瞻起敬心路幽人跡杳碑偃草叢深度
關先紫氣去後永淪沉惟有庭前樹多年茂作林
題扇示胡日星
有一古老叟胸中羅星斗許朕作君王果應仙人口賜
官官不願予金金不受持此一握扇四海遂行走
五言排
長江潦水詩賡吴伯宗韻
炎蒸和氣淳化水亦無渾出峽飛輕雪湍山潤厚坤蟄
蛟從此出浮鷺亦斯奔旋轉如深井轟流瀉巨盆連雲
龍氣躍振木虎情蹲浩蕩瀰千里鴻濛印萬村影搖咸
浪合光射集雲屯尾尾穿波鯉揚揚透霧鯤逶迤洪海
口委曲大龍門汗漫無知已汪洋實的存沛然清宇宙
廓爾豈晨昏汨汨凉隆暑人間潦水尊
七言律詩
鶯囀皇州(二首)
絮飛鶯囀柳垂青春雨過時天正晴新澗水流聞鼓韻
舊崖松掃聽琴聲神州氣象寰中盛天闕風光世上明
猶有上林花似錦殿階仙樂鳳笙鳴
又
禁城新柳葉成帷隠映黃鸝深處啼晴蝶逐風翻上下
晨雞閱日唱東西華衢紫陌人煙盛繡戶朱門燭熖底
景物美看茶酒肆粉鈿遥擁坐輕蹄
詠京師
臣民推戴號神京嘆息驅馳行伍行轉戰羣雄機尚記
帥征英俊量方平如今已足勲功賞向後無知孰永名
暇日試將銅鏡照烏髭堪比玉垂纓
詠唐陶將軍率舟師
昔人奉命駕兵船為國精忠突曉煙令出三軍憑戰鼓
呼來萬馬仗龍泉相加若肯存生意比並何須用着鞭
必定清塵要服外收功應達九重天
詠柳州城戍守
城居邊徼壘遐荒煙瘴盈眸癘氣茫日暮海風搖屋樹
春秋溪水泛籬牆思軍久戍炎蒸地必將巡防熱中腸
但願昊穹舒造化洗清鬱結利同鄉
詠南越
邊邑深隍嵌疊峰土民食粟扣時舂雲山溪水常相合
煙樹藤蘿每自封嶺外瘴温鳴蟋蟀海濱鬱熱顯鰅鱅
常思不律皆由此數月朱顔别舊容
諭臨蒸縣官
臨蒸邑治絶遐方嶻嶪重山碧翠行溪曲羊腸嵐雜霧
樹盤龍體雨飛湯墨雲隙處天澄水蒼海空中日曜陽
好把寸心問民瘼當遷離瘴任瀟湘
聞人嶺南郊行
極目山雲雜曉煙女蘿遥護嶺松邊陸行盡服嵐霞氣
冰宿頻吞虬蜃涎晨仰際峰觀擁日暮看臨海泊來船
信知百越風塵異黑髮人居不待年
思開平下毗陵
憶昔雄師罷戰灰開平猶有教軍臺自從南向北征去
直到如今永不來思起相從不憚役想來奮戰愈增哀
有時夢裏還相見枹鼓聲中旗甲開
詢洛
洛水官(闕)衣絳袍(闕)河清碧淨飛濤千年翁(闕)
萬(闕)往昔崤函車路(闕)當今憩鶴洞雲高
世充罔識天垂象以致唐皇展豹韜
盧汀洲隠浦
泛入遥江漸渺茫蘆花飛落雪飛揚天邊雲影浮舟靜
村外秋光列鴈行覓隠誰知棲所在用心無處不籌量
盧生避世深幽跡故入滄浪野水鄉
山滄溟隠谷
野人孤寂萬重山夜聽猿啼峰頂間洞口白雲時自長
溪中清水日流湍柴扉半掩松森處爐火頻添月色閑
已絶世塵忘俗事吞霞服氣玩靈丹
川原和居野
滿目平原桑棗餘那將田地長青蕪黃童逐豕隨牛後
白叟乘驢繼馬徂煙樹半遮村酒旆雲山常見市廛圖
野人自是無拘束一日三番醉盡壺
竹幹青樂釣
曠浦澄天濕曉煙智人樂釣穏沙前蓑輕雨霽雲收合
釣擲綸樞水映船舉棹欲歸江月上掛帆已近暮雲邊
汀蘆處處飛螢火照徹漁村飲不眠
牧羊兒土鼓
羣羊朝牧遍山坡松下常吟樂道歌土鼓枹時山鬼聽
石泉濯處澗鷗和金華誰識仙機密蘭渚何知道術多
歲久市中終得信叱羊洞口白雲過
巨罟叟漁魚
悠悠江靜日和暄迥水歌聲度藹煙漁網布時天上曬
布帆張處斗移邊風恬喜目遥山嫩岸濕頻看邇草鮮
薄暮欲歸星月上流螢點點近船舷
横秋風吹笛
西風落木綻黃花牛背村童笛正佳曾識倚(闕)
每聞(闕)遐蒼江一色渾秋意紅葉初光襯曉霞
凉露下天星斗潤煙波聲到是誰家
滄浪翁泛海
海天漠漠際無窮巨艦檣高挾兩龍帆飽已知風力勁
舵寬方覺水清雄鰲魚背上翻飛浪蛟蜃鬐頭觸見虹
何日定將歸泊處也應繫纜水晶宫
莽滄叟歌山
仰目巍峰柱上穹千巖萬壑盡玲瓏玄猿嘯月丹崖側
紫燕摩天碧漢中樵牧往來雲樹裏牛羊歸去霧烟東
山中人物常歌道歲歲年年莽蒼翁
擒禽獸伏
機人設穽欲擒謀利鏃調弦勁弩頭禽獸無知騰躍進
雲霾深處觸嬰收湯仁祝網施洪惠禹智刳山展大猷
今古人情常不一孰將天道與心籌
鍾山雲
踞蟠千古肇豪英王氣蔥蔥五色精巖虎鎮山風偃草
潭龍噓氣水明星天開萬載興王處地闢千秋永朕京
咸以六朝亨替閱前禎禎後後嘉禎
鍾山雲雨
崔嵬萬壑玉籠葱靉靆雲濃雨碧松千古鍾靈佳氣盛
幾年淮秀瑞光萌倚天絶壁參銀漢拔地穹崖搆𣑽宫
時向望中閑極目神機造化正鴻濛
新春賡王釐韻
春到陽和萬象舒至隂深歛九泉居山川氣靄堅冰泮
嶽瀆雲生冷露除但向靜中觀造化特專閑裏運圖書
仁聞堯德兼天地大洽蒼生惟舜虞
又賡劉仲質韻
陽昇隂降轉洪鈞柳眼初舒造物新泮却堅冰澄碧海
浮遊暖氣拂玄旻從兹宇宙皆清泰始覺輿圖治化淳
淑鳥囀音鳴處處弄晴花蝶舞先春
春山新水
山雲靉靆節初暄景色清明春水漣谷鳥喜鳴花沐雨
巖猿悦躍樹籠煙仙家麥飯雲蒸熟旅館薇羹氣育鮮
最好滿川渾似錦漲溪新水印晴天
春水滿四澤
陽舒隂暢澤盈流不卜應當大有秋春雨花紅林木盛
曉晴巖紫氣嵐浮江臯釣艇蓑翁樂雲谷山人鶴仗悠
麥已蟠科煙禁日呢喃燕語祝皇猷
兩洗山松
四山松柏夕塵連宵雨朝來洗滌鮮聲聽微風翻碧浪
光舒初氣捲青煙啼猿日晚跳還躍舞鶴雲歸旋更翩
林麓笙簧鶯囀巧洞仙騎鹿上遥天
雨洗山
初光入暑木隂森遠邇層巒塵滿林浩蕩薰風至時雨
洗清巖壑爽煩襟天邊浪滚因松綠山外雲飛仗氣深
正是農家耕耨節野田處處盡歌吟
暑霽遥岑
蒸雲歛盡遠山青萬壑凉生宇宙明林影淡搖溪内水
崖光偏映洞邊藤倚欄極目天開畫凭檻吟詩紙耀星
但把此時觀畎畝筋疲力倦始秋成
嘆秋
碧梧露結曉凝霜蘆蘂瀰漫積雪揚鴻鴈翩翻來薄霧
巨魚跳躍下清江風聲落木深秋意雲影垂天印日陽
閑看滿川黃菊蘂因蜂搖動暗浮香
設潘宗道送友人歸山東
共到神州獨爾歸相㩦握手更牽衣秦淮鳥囀乾坤泰
鍾阜巖生日月輝去此魯田多種粟寧鄉齊地廣栽薇
逄交必諭王綱振(闕)編氓莫法違
遣使為大祀犧牲北至齊魯
欽天惟恐不精誠命爾齎符馳驛行淮海濟州連地闊
江河徐邑曠川平智人一目胸懷爽霸業千年帝道興
俗異語殊南北辨由來混一大嘉貞
題隠者
固潔精魂欲上天幽居深處水雲邊煙封遠浦沙鷗盡
樹鎖前山草鹿眠書假管城應復路楮生墨客未回川
逢人更祝堅清志必日雲衢足躡前
雪山寺
極目遥岑起曉煙深埋凝雪梵王禪冰枝老樹彌千壑
衲被蒼僧布法筵為美浮生貪着處好將空寂化迷遷
六年嶺際今猶見行致天花覆八埏
又賡周衡韻
彤雲昨夜布長空曉日遥岑白愈豐蓋世銀粧黎庶戶
盈巖玉砌梵王宫漁樵各伎誰容易釋道貪生孰建功
造化亦由人事見十朝一雨五當風
僧目空山
孤寂凄凄一徑微處心應與世塵違朝觀松鶴摩天去
暮見巖猿挽樹歸瓶水一爐香滿座錫鐶丈室氣盈衣
空山僧對知何日化作蒼龍挾雨飛
命板的達穏禪
居山本是出塵埃何為遊人役已骸晨坐巖前觀日上
暮禪松㡳聽風來從教市巷笙歌美莫羡閭閻酒肆諧
十二時中香裊篆迎來送往更毋開
題神樂觀道士
仙翁調鶴欲扶穹萬里風頭浩氣雄翎背穏乘空廓外
丹光横駕宇寰中飛符到處雷神集役劒長驅癘鬼窮
見說黃芽心地轉更於何趣覓仙宗
雲衲野人
山人修道幾經年聞說飡松足意便時以斷雲完故衲
日將流水灌新田常勤侣鶴巖崖下寂靜儔猿煙霧邊
欲訪未知何處住料應霞舉已成仙
鍾子煉丹
翠微高處渺清煙知子機藏辟穀堅丹鼎鉛砂勤火候
溪雲巖谷傲松年潭龍掣電深淵底崖虎生風迥洞邊
徑已苔蒙人未履昂霄足躡斗牛天
早行
忙着征衣快着鞭轉頭月掛柳梢邊兩三點露不為雨
七八箇星尚在天茅店雞鳴人過語竹籬犬吠客驚眠
等閑擁出扶桑日社稷山河在眼前
新月
誰將玉爪指長空萬里山河一樣同映水有鈎魚怯釣
銜山無箭鶴疑弓清光未放雲霄外素影遙分宇宙中
輪滿待逄三五夜九州四海照無窮
賜都督僉事楊文廣征南
大將南征膽氣豪腰懸秋水吕虔刀雷鳴甲胄乾坤靜
風動旌旗日月高世上麒麟真有種穴中螻蟻竟何逃
大標銅柱歸來日庭院春深聽伯勞
接樹
老幹將去伐去燒從新接起舊枝條雖然未歷風霜苦
自是先沾雨露饒三四鍬泥牢護足二三皮篾緊纏腰
東君看顧歸家后分付兒童莫去搖
五言絶句
咏雪竹
雪壓竹枝低雖低不着泥明朝紅日出依舊與雲齊
七言絶句
鍾山
翠微突兀倚晴穹日色暄和紫氣濃谷内野猿跳上下
鶯啼悠韻樂三冬
望鍾山白雲(二首)
鍾山萬疊白雲浮密鎖松梢爽氣流石徑雨痕苔蘚綠
蒼崖根底蟄龍湫
又
萬壑松隂起曉風硃崖雲幕亘長穹應知造化誠難測
頃刻霶𩃱顯至工
鶯囀皇州(二首)
嫩柳鶯啼三月天園林簮錦綠隂鮮乾坤氣集皇州處
景盛人繁勢自然
又
皇州春曉日增輝旅館廷餐賜遠夷淑氣鳥催鳴上苑
篆煙細裊出彤闈
東風
我愛東風從東來花心與我一般開花成子結應花盛
春滿乾坤始鳳臺
新雨水
片雲風駕雨飛來頃刻凭看潤九垓楹外近聆新水響
遥穹一碧見天開
萍生
性覺先春膚色金垂青之後漫精英飛來陸野還成柳
飄入淵池化作萍
思遊寺
雨落黃梅麥已秋日思精舍夢還遊晨昏幾度經鐘聽
巖壑雲生出野樓
雨墜應落花賡徐瑛韻
人道春歸實不歸但知結實蕊枝稀昨朝一夜如膏雨
正是花成子就時
又賡吴喆韻
時近清和氣愈濃雨催花實喜晴風籬邊點點如錢大
盡是青青間綠紅
又賡馬從韻
霏霏颯颯又紛紛致使平原草色新一夜好花都結子
乾坤大地沒埃塵
又賡宋璲韻
清和未至尚春風花幕園林似錦紅細雨只教成子速
蕊飛彩蝶最多功
又賡朱孟辨韻
瀟瀟雨灑墜花頻襯地由來似褥茵獨有乾坤能造化
生成萬物最多仁
又賡桂慎韻
好風吹謝實成花紏結飛飛似錦霞志者春光隂寸惜
人生一世幾榮華
又賡劉仲質韻
天地多仁惟好生致令草木結華英因風細雨枝頭看
花已飛時子已成
雨後晴雲賡馬懿韻
萬疊晴雲起遠峯舉頭極目見天中江山如畫民安樂
溽暑蒸苗秋不空
暑蒸物盛
殿礎氤氲紫氣生石泉漉漉似流行山蒸海湧薰風節
萬物依時得遂亨
望雨
日望天邊起密雲身常皎潔日常晴憂思禾槁民何福
腹内心煎意自怦
濟時雨
暑雨天晴江漢清寰中擊壤賀昇平羣卿盡職人風古
省已修身合上明
目遠山
雲藹遠山風至雨一簾高揭暑咸收太平無事民康日
正在調和理順秋
青山白雲(四首)
凌穹嶻嶪翠江邊佳氣氤氲素練纏勢若遊龍真造化
油然縹渺似飛綿
又
雲凝雨後翠張綿隠露遥岑將近天潭水龍吟吹白浪
丹崖穹處暮收煙
又
青山雲靄雪凝枝畫作長生太古詩猿鶴自如巖谷迥
出塵野老本心知
又
鍾山萬木暑隂森巖壑松風奏玉琴溪澗碧流聲韻美
望中佳興致題吟
又賡易毅韻
鍾山洞口綵霞長萬壑雲生濟至陽猿鶴每棲渾意樂
黃旗紫蓋世興王
又賡盧均泰韻
鍾山曙色夏初長巖壑嵐生輔太陽幾度雨餘天一碧
遥岑羅列更非常
山頂白雲
山椒極目白雲崇蕤色繽紛百丈松新水潺岩聞鼓韻
女蘿遥似洞門封
春望牛首
遥岑峙立勢蒼然春聽鶯啼景物鮮疊嶂倚天江月外
三山映帶石城邊
秋日鍾山賡裴植韻
倚蒼羅列數奇峰巖谷雲生萬態容或爾有時樓閣見
分明一體廣寒宫
詠李白遊洞庭湖
蒼梧山色水何分碧鏡澄湖杳渺雲惟有古人堪羡處
湘妃猶自望虞君
詠李白早發白帝城(二首)
白帝城高萬疊間江雲朝出暮猶還信知千古英雄地
雖險應須德作山
又
謫仙東下入瞿間一葉扁舟日日還聞說衝濤千尺浪
兩江極目盡皆山
詠李白秋下荆門
布帆高掛映長空且喜新秋冷露風數日輕舟歸似箭
須臾繫柳泊吴中
老禪紙帳
樓閣崢嶸半倚天老禪紙帳晝酣眠精魂惟識黃龍劒
定省還知叩玉泉
雪詩賡韓文輝韻
隂極陽生墜玉花飄飄颯颯遍天涯歌樓酒肆呼茶急
繡戶重䄄樂貴家
又賡李睿韻
隂極陽生建至和飛花滕六玉山阿從斯瘴癘同雲捲
喜見民人相與歌
又賡曹文壽韻
翩翻飛舞布田垓似絮還疑玉蘂梅一夜撲忩春蝶戲
好風吹去又推來
又賡張翼韻
臘前三白曠無涯應是天公降六華九曲河深凝底凍
張騫無處再乘槎
寺掩山深(二首)
絶跡高人隠翠岑山連疊嶂白雲深欲經無覓通人處
時忽林風送磬音
又
見說山中了道僧不聞鐘鼓不聞經朝觀樹頂香煙裊
暮識禪機一鏡明
又賡馬懿韻
山深樹密嵌幽巖僧舍清虛門鎖嵐有客問禪無覓路
已知出世不同凡
雲山僧寺
雲籠紫翠概鴻濛洞口風生度棾鍾我欲叩禪閑問道
老僧心地與天通
又賡吴沉韻
天生倚碧壯雲竒巖壑隆峰萬古宜谷内野人機面壁
從前甲子了無知
鍾山僧寺賡單仲右韻(三首)
遊山必是叩僧禪聞說神僧透宿緣山果玄猿搖綠樹
方知入定是金仙
又
精藍幽谷寺嵳峩風過松聲韻碧波寂寞出塵天外景
驊騮雜遝意奚何
又
山勢崚嶒谷隠僧六通具足勢層層鵲巢冠頂忘機處
午夜明星識已能
飛舄化鳥
幻化由來顯妙工幕天席地自從容還知飛舄成雙鳥
猶且同塵入宦中
仙人
仙人鶴背幾經秋神出塵寰宇宙游鐵笛横吹天地外
肯將精氣渾茫儔
天界寺春雀
春風夜雨沐花妍曉霽簷前雀噪喧孰謂可知機裏事
飄然翕翮舞長天
賡玘太朴韻
花逢夜雨曉看妍實蕊凋時階不喧試問老禪幽得處
謂言物外有青天
神樂觀道士
聞說仙人豈等閒年年辟榖鍊金丹虛心盡却玄中覽
特役絃歌謁帝壇
咏菊花
百花發時我不發我若發時都嚇殺要與西風戰一場
遍身穿就黃金甲
示僧謙牧
寄與山中一老牛何須苦苦戀東洲南蠻有片荒草地
棒打繩牽不轉頭
征陳至瀟湘
馬渡沙頭苜蓿香片雲片雨過瀟湘東風吹醒英雄夢
不是咸陽是洛陽
不惹菴示僧
殺盡江南百萬兵腰間寳劒血猶腥山僧不識英雄漢
只凭嘵嘵問姓名
咏虹霓
誰把青紅線兩條和雲和雨繫天腰(優人彭友信應韻云)玉皇昨
夜鸞輿出萬里長空駕玉橋
又續增七言律詩
采石磯新秋月色
素月澄澄斗轉移銀河一𣲖徹東西風隨鼓角爭先應
鳥避旌旗不敢啼志若明蟾清絶翳心同碧漢靜無私
雄師夜宿同英武氣槩森森采石磯
贈劉伯温
妙策良才建朕都亡吳滅漢顯英謨不居鳳閣調金鼎
却入雲山煉玉爐事業堪同商四皓功勞早賤管夷吾
先生此去歸何處朝入青山暮泛湖
明太祖文集卷二十
