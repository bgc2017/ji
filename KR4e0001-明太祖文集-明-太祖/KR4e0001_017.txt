明太祖文集卷十七
明姚士觀等編校
祭文
中都告祭天地祝文
曰昔者元政不綱英雄並起民不堪命苦殃不可禁荷
蒙昊天上帝后土皇帝祗憫世民之艱苦授命於臣賜
以文武人多良能八年以來除民禍殃臣蒙上帝后土
之恩文武之能非臣善為當大軍初渡大江之時臣每
聽儒言皆曰有天下者非都中原不能控制姦頑既聽
斯言懷之不忘忽爾上帝后土授命於臣自洪武初平
定中原臣急至汴梁意在建都以安天下及其至彼民
生凋敝水陸轉運艱辛恐勞民之至甚遂議羣臣人皆
曰古鍾離可因此兩更郡名今為鳳陽於此建都土木
之工既興役重傷人當該有司疊生姦弊愈覺尤甚此
臣之罪有不可免者然今功將完成戴罪謹告惟上帝
后土鑒之
即位告祭文
維我中國人民之君自宋運告終帝命真人於沙漠入
中國為天下主其君父子及孫百有餘年今運亦終其
天下土地人民豪傑分爭惟臣帝賜英賢李善長徐達
等為臣之輔遂有戡定采石水寨曼濟哈雅方山陸寨
陳也先袁州歐祥江州陳友諒潭州王忠信新淦鄧明
龍泉彭時中荆州姜珏濠州孫德崖廬州左君弼安豐
劉福通贛州熊天瑞辰州周文貴永新周安萍鄉易華
平江王世明沅州李勝蘇州張士誠慶元方國珍沂州
王宣益都老保等處狂兵息民於田里今地周迴二萬
里廣諸臣下皆曰恐民無主必欲推尊帝號臣不敢辭
亦不敢不告上帝皇袛是用吳二年正月四日於鍾山
之陽設壇備儀昭告上帝皇祗簡在帝心尚饗
朝日祝文
混混之初兩儀無象神光未著及穹壤既立神光運行
照臨下土萬象昭明形影俱分四時序而天地位民物
蒙恩凡有國者咸修祀禮今當仲春式遵古典致禮以
祀謹以玉帛牲齊用伸祭告尚饗
夕月祝文
鍾隂之精配陽之德歷代相承祭以秋夕今也時已秋
分特備牲醴祭奠伏惟神鑒尚饗
周天星辰祝文
布列周天各司舍度光燭於下人所瞻仰今季秋之時
穹碧澄清萬象輝輝朕遵古典躬伸禮祭神其鑒之尚
饗
先聖三皇歷代帝王祝文
昔者奉天明命相繼為君代天理物撫育黔黎彛倫攸
序井井繩繩至今承之生民多福思不忘而報特祀以
春秋惟帝兮英靈來歆來格尚饗
祭西嶽華山西鎮吴山文
維神磅礴西土為是方之嶽鎮古昔帝王必知神有所
司故載在祀典為民祈福今予統中國兼撫四夷前者
為刹罕腦兒伯顔密邇中國屢撫不服告神用討已行
絶滅自陜西迤北民無兵禍之憂但方今河州東南西
南吐蕃川藏等洮州三副使穎素子雖以子入侍於心
將欲抗拒朕心有所不安特告神知命將率兵前行進
討惟神鑒之
祭大河文
維神蜿蜒東注故稱大河古昔帝王(餘文並與西嶽同)
遣功臣等祭五嶽列鎮四海四瀆文
荷上天后土之眷命蒙神之效靈以致平羣雄息禍亂
君主黔黎於華夏統控蠻夷於今十年中國康寧然於
神之祀若以上古之君言之則君為民而禱載有春祈
秋報之禮於斯之祀有望於神而祭者有狩於所在而
燎瘞者今予自建國以來年年于兹國為新造民為初
安是不得親臨所在而祀神也特遣開國功臣某道士
某以如予行奉犧牲祝帛於祠下以報效靈自今以後
歲以仲秋詣詞致祭惟神鑒之尚饗
遣功臣等祭北鎮醫無閭山文
荷上天后土之眷命(此下文與五嶽四鎮同)今予自建國以來十
年于兹每望祭神于京師未遂詣祠而祀予當親至近
郊而望祀奈國為新造民為初安是不得親臨所在而
祀神也特遣開國功臣某道士某以如予行奉犧牲祝
帛於近郊設壇以報效靈自今以後歲以仲秋遣官代
祭惟神鑒之尚饗
奉迎社稷祝文
曩者建國之初立神壇於此其宫殿城垣一切完備後
因工匠厭鎮百端於心弗寧復命工興造宫室亦已完
備於社稷之思想必有厭故將神壇建於午門之右工
既完成理合奉迎安祭謹告神其鑒之尚饗
奉安社稷祝文
古人之祀神也載之於書其議禮紛然莫可知其的前
代神壇兩居共一壝而處於理非宜以古人言之大社
五土之神大稷五穀之神五土發生也五穀因之而茂
焉當一壇而祭理應特選今月初一日奉二神於此合
壇共祀以仁祖淳皇帝配神作主永為後世法神其鑒
之尚饗
合祭天地文
曩者建國之初遵依古制祀以南北之郊(御諱)周旋九
年以來見古人之意固誠於禮未為然也且人君者父
天母地其仰瞻覆載無不恩也及其祀也則有南北之
壇終不會祀以人事度之為子之道致父母異處安為
孝乎今也大壇鼎建未完朝堂新造已備時當冬至謹
合祀於殿庭自今已後每歲合祀於春時永為定禮以
皇考仁祖淳皇帝配神惟上帝皇祗鑒之尚饗
告廟配享祝文
曩者建國之初遵依古制祀昊天上帝后土皇地祗於
南北之郊(此下與合祭天地文同)時當冬至謹合祀上帝皇祗於
殿庭自今已後每歲合祀於春時永為定禮謹請皇考
配神伏惟鑒之謹告
祭岷山天女洮水諸神文
神鍾靈秀機莫人知然而福善禍滛以教人聰明正直
之為也朕命將指揮聶緯等率兵守禦是方是方乃神
所居之處兵既臨此就命聶緯等代朕會神以祀神其
其無私尚饗
祭城隍蔣廟文
朕起寒微荷上天后土眷顧百神效靈君主中國曩者
平強暴息禍亂每頼戰騎以長驅邇來禍亂已平必備
多騎以禦侮所以設太僕寺統羣牧監繁馬於郊今年
選馬四千有三百上槽俄生疾流傳甚為朕患且朕立
京於是方專陽道而治生民也神靈是方專隂道而察
不德也朕有所為不得不告今馬有疾故告神知神其
有知祐我羣牧尚饗
祭(闕)山大江旗纛文
曩者兵爭已久老幼艱辛少壯奔逼苦哉甚矣當是時
賢愚思治感動昊穹於是上帝好生授民以福命予平
禍亂育蒸黎予無已能多賴百神效靈今者禍亂已平
十有一年矣惟西戎有密邇邊陲者洮州戎寇肆侮年
年未曾出師問罪今特命西平侯沐英僉都督藍玉王
弼等等率兵進討兵行會神以告神其鑒知尚饗
皇伯考啟欑祝文
惟伯考同我父皇之父母一氣由來推源及派敢不尊
崇曩者天下大亂人無紀律兵禍流行非獨人世不安
在黃壤之下者亦不能靜居所以伯考之神魂子孫之
靈魄皆隂宅於此因兵為人所發朕本無知惟使臣言
其的方知伯考於是焉伯考已絶嗣矣朕本猶子故展
微衷特擇地以改葬之選於今日起離舊塋謹遣某齎
牲醴以告惟伯考鑒之尚饗
祭元幼主文
嗚呼生死廢興非一時之偶然乃天地之定數也所以
大聖賢者於斯四事若或有一臨之皆不以為色難蓋
謂知天命之必然是所以生順天地之命雖死亦無後
恨此所以知天命而不惑也且君之祖宗昔起寒微於
沙漠當是時天下巨富而為民主者兵強地廣又非一
人而已皆不能平君寒微之祖以致葺戈整戎彎弧執
矢横行天下八蠻九夷盡皆歸之此所以天命也延及
君之父子正當垂衣以享承平之福何期盜生汝潁華
夏羣雄以致君之父子號令杳然終不能平之此人事
歟天道歟朕起寒微托身緇流朝暮起居不過侣影而
已安有三軍六師以威天下豈料應圖䜟有天命衆會
雲從代君家而主民曩者君主沙漠朕主中國因君與
羣臣固執天命不移特以彼是我非是有鄰邦之好不
修我不敢以使多進邇來聞君長往念昔有元之孫安
忍不弔行人至奠以牲醴惟英靈不昧尚饗
祭隴西王李貞文
嗚呼哀哉骨肉之親昔者朕居元時生理艱辛皇考妣
甚為憂戚惟姊孝專心爾能同之故有資助雖歉不荒
然而數年之後皇考妣長往姊亦棄世但只爾我共生
人間忽天更元運寰宇兵爭當是時爾我各天一方消
息莫聞彼此不知保命何期天地祖宗眷佑朕膺圖䜟
撫羣英爾能有知㩦兒來棲此為骨肉之親也朕嘗思
之平日寒微親戚寡少獨存爾我但願長生不期一疾
既臨倏然去世嗚呼哀哉痛切於心然生死之道世人
之常今也子封公爵孫有官稱甚哉昌乎爾其有知尚
饗
祭衞國公鄧愈文
昔者爾父兄起兵於承平因兵及疾相繼而亡獨爾幼
存方長纔結髮之時而又從兵十八歲而至於滁陽十
有九歲朕率渡江來因爾剛柔相濟朕撫練為將以致
調守諸郡爾善能馭士撫民不作非為已歷八州矣當
羣雄角逐之時雌雄未定之秋朝夕患難相保爾亦多
煩為斯德合前勞朕法哲王之制爾遂為名世之臣乃
有衞國之爵其於人臣可謂功成名遂矣前者為西戎
肆侮命爾率衆往征已行殄滅其黨景張國威特命爾
班師復命何期中不測之疾中道而逝不復復命矣使
朕不覺哀哉痛哉又何望也然生死之道世人之常壽
之短長亦未生之先有定丈夫至此生無非為之作乃
有福禄之榮雖逝也亦何恨哉今也子已長成名將愈
昌爾其有知尚饗
祭王恭文
始自乙未年間吾渡江太平以爾入吾門而為壻後爾
長成吾有不勝之喜為疆宇日廣軍民繁衆於是内托
姻親外假股肱使率兵以鎮名郡而當方面何期爾父
子皆不保榮貴而務贓私容逋逃而隠有罪致是失托
姻親之望絶無股肱之能故發所司以取所作之由於
是免官發同庶人居未幾何有人來報爾因疾而長往
然爾雖身死於國無功於親失托可謂自恨矣今也三
年服終特令人以牲醴致祭爾其有知尚饗
祭義惠侯劉繼祖及妻夫人婁氏文
昔朕皇考妣薨逝賴爾惠朕葬地遂得安於隂宅念爾
之德難忘特封爾為義惠侯及妻婁氏為夫人遣官齎
誥命贈爾夫婦仍以牲醴致祭靈其有知尚饗
祭僉都督丘廣文
朕起兵淮右相從者衆老成者多獨爾方結髮之時荷
戈戎行膽壯而氣剛凡摧堅撫順爾皆有功今天下大
定正當貴身榮家樂太平之福何期年未高而忽疾杳
然長逝嗚呼生死之道世人之常爾雖早亡功名昭著
丈夫至此必無憾矣爾其有知尚饗
祭安南國王陳煓文
上古受胙方隅者一王綱而無二所以固封疆遣逋逃
却有罪睦鄰邦而恤鰥寡故得二者之歡心以事先人
爾煓為民上於安南失固封疆未審曾侮於鰥寡而乃
至占城有是此果逼迫人而若此歟彼占城無禮致徂
征而若是歟使者來告爾歿海濱朕不覺痛心嗚呼一
言可以興邦一言可以喪邦其陪臣之佐奚用其道有
此耶嗚呼顛而不扶危而不持焉用彼相然雖云爾亡
邦家無虞特遣使奠祭爾其有知尚饗
祭安東縣沐陽縣鬼火暮繁文
幽有鬼神朕嘗信之不惑然隂陽之道昧在陽非君為
民而祀之於當祀者餘不鬼神之祝為人臣而官守方
隅如之所以為民也若庶民捨祖宗而他祀則非宜也
君臣不為民而祀亦非也且在隂者非嶽鎮海瀆山川
載在祀典之神承上帝后土之命福善而禍淫則神不
人見所以神之為人也若在神之為禍善而福惡者則
非聰明正直也朕思惟神鑒人雖毫釐莫可潛偽以其
神去來無迹出入無時故鑒知必精獨人不測於神今
洪武十一年四月十四日永嘉侯差百戶來奏安東縣
沐陽縣地方民人暮驚謂野有夜持炬者數百或成列
或星散巡檢逐之無有擊之有應朕不敢聽而匿特差
人致牲醴會爾鬼神於現形所在論問之夫中原之地
因有元失政生民塗炭者多死者非一而已故絶宗覆
嗣者有之生離父母妻子而懸於隂陽者有之爾持炬
者莫不五姓無主孤魂而欲祭若此歟正為懸隔父母
妻子而有此歟乃無罪而遭殺冤未伸而致是歟莫不
有司怠恭而怒之忿歟朕切問爾持炬者四事果屬何
耶若是有為而至朕自即位以來凡前王載在祀典者
各有時而奠他不敢妄於正直鬼神之禮未嘗缺焉爾
持炬者禍應禍而福應福勿妄為民害自招天憲故兹
勅問想宜知悉
明太祖文集卷十七
