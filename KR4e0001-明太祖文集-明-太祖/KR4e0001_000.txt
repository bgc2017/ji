明太祖文集别集類五(明)
提要
(臣)等謹案明太祖文集二十卷明巡按直隸
督學御史姚士觀南京戶部督儲主事沈鈇
仝編校分十六類曰詔曰制曰誥曰書曰勅
命曰策問曰勅問曰論曰樂章曰樂歌曰文
曰碑曰記曰序曰說曰雜著曰祭文曰詩按
太祖集初刻於洪武七年劉基及宋濓文集
所載序文俱云五卷稱翰林學士樂韶鳳所
編錄然黃虞稷千頃堂書目已不著錄所著
錄者有太祖文集三十卷注曰甲集二卷乙
集三卷丙集文十四卷詩一卷丁集十卷又
太祖文集類編十二卷又太祖詩集五卷又
太祖御製書稿三卷均與此本不符焦竑國
史經籍志列太祖文集二十卷又三十卷此
本卷數與竑所列前一本合當即竑所著錄
歟其刻在萬歷十四年編次不知出誰手目
錄之末有姚士觀等䟦語乃據舊本刻於中
都亦未能詳考所自來也考朱彛尊明詩綜
載有太祖神鳳操一首而集内無之則亦未
為賅備然所謂三十卷者今未見傳本其存
佚均未可知近時諸家所蔵弆大抵皆即士
觀等所刻今亦據以著錄存有明一代開國
之著作焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
