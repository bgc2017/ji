明太祖文集卷十八
明姚士觀等編校
祭文
奠忠襄王李察罕文
草之勁者非疾風不顯人之忠者非亂世難名爾李將
軍當中原擾攘元政不綱大臣竊命守將擅兵于外是
致干戈鼎沸國勢日危人將以為元無人矣何將軍之
忠義倡農夫為三軍拔智勇以上聞頒爵以官之明其
分數義旗舉而兵興齊魯強兵僅能固守爾能陳兵於
野請命於朝進退有方君命是聽當是時忠心昭如五
曜號令嚴若冰霜所以動天地而感鬼神以其忠之所
致夫何兵既勝志少盈納逋逃釋有罪忠義漸虧鬼神
鑒見俄而禍膺不測殞於敵手然忠未終而姦未顯壽
不期年果屬何耶莫不竭忠以身先而致是歟抑人臣
之有將而若此歟噫予數其事而酧之猶生之對也靈
酣而往予紀而歸誅心之言爾其聽乎
祭柏子潭龍文
昔兵駐滁陽適當秋首正禾苗暢茂時乃無雨軍民惶
惶予亦甚沮詢及土人言豐山之東潭有神龍每遇旱
患禱之輒應予親詣懇切於祠神不我棄後三日乃荅
俄風生萬壑倏墨雲遍於太虛須臾霖雨濟我軍民然
雖去此而常想二十年間凡旱患猶極目于神方今年
羣牧在斯掬淵泉飲有告我者蛇入神祠予想非蛇必
神有所為而至豈牧竪褻瀆而有所惡歟抑神心悦而
至歟嗚呼倏然忽然予所不知特遣官致祭并禁掬水
神其鑒焉
祭平章李思齊文
卿昔為民中原時逢世亂獨能仗義施仁挺身奮臂率
義旅以保關中臣元有年矣何元綱不振社稷陵替卿
尚能固守臣節斬我行人忠臣之義可謂盡矣然大厦
將傾非一木可支未幾元君遁去中原土地復我漢人
朕遂為生民主當是時漢人棄丘隴從元為我中國仇
讎至今身膏草野骨委沙漠唯卿退守臨洮心思父母
之邦義忠族類是以全境保民助我成功今七年矣夫
何久疾不痊以致長往噫握兵一世又得善終亦人之
所難卿能如是豈不美哉朕聞卿歿不勝痛悼今遣某
官用牲醴致祭卿其享之
祭淮安侯華雲龍文
昔皆民人爾因世亂歸朕今有年矣雖無獨建竒功隨
衆勤勞多著念爾勲舊特加侯爵朕以燕地之重托爾
任守務在軍安民樂委以燕相更望輔弼何期數年間
軍勞民怨詢其所以乃爾巨府院擅工役害衆成家書
云作善降之百祥作不善降之百殃推爾之故莫不去
賢而近愚忘所以報神人共怒致令如是歟抑爾前生
壽數有定而若此歟然當在生之時可為善而不為今
事已往其幽冥處判無私已在目前是非還自知否朕
有誓曰生封侯而死諡以公著為常典爾生前守爵而
害官民法不當公止葬以侯禮且薄情不厚所以責之
也爾其聽之尚饗
祭滁陽王文
曰曩者羣雄鼎沸之時民不堪命王乃奮臂定遠拔濠
城而守之朕方從軍幾被他人所害惟王能活我致有
今日盡平天下家國已成再生之恩終世難忘今者督
工鳳陽道經環滁塋祠在斯遣官致祭尚饗
中都祭開平王文
曰思爾相從於今二十有二年矣然爾去世倏經五載
若觀聽容聲止有一十七年耳當前十七年間東征西
伐櫛風沐雨奮不顧身開拓疆宇朕知爾心至如嚴號
令帥三軍摧堅撫順英風冠世海内知名其為丈夫也
莫不慨然心至生也如是死也封王寰宇既稱祖宗光
耀子受公爵女嗣后基今古如是者甚不多見今年夏
四月朕親至中都驗功勞公侯相從護駕者羣然行失
爾隊列亡爾班使朕心惻然因祠在斯特以牲醴享爾
如生爾之昔友皆隨來奠神其不昧尚饗
祭先陶神文
神於初世治陶尤精埏埴為器窰治成功今古不易用
且無窮神之公志有若是耶今也命匠施陶為朕所用
特遣官致祭更祈聽役之人身無他患始終完成是其
禱也神其鑒之尚饗
祭温州千百戶文
曰歷代設兵衞在乎禦侮職於斯者則有櫛風沐雨野
宿風飡披堅執銳之勞以其臨陣也則有捨父母忘妻
子奮不顧身乃能克敵功著史冊名冠天下如此者實
古名將已然之事是致家榮貴國磐石至今昭昭朕統
天下以來中國方寧法前人之所為守在四夷自洪武
初至今倭夷數為寇於海濱生離人父母妻子損傷物
命特勑爾等聽將軍靖海侯吴禎令舟營海上以靜方
隅夫何朕政有缺天風大作怒號於滄溟之上爾乃恪
恭將命信地弗違是有檣傾楫摧舟碎爾亡然生死之
道世人之常得其死者既廣不得其死者甚多今爾諸
人為國為民而殃及於身事雖如是不為汎然訃音一
至朕將何措雖感傷於衷爾生安得而歸故特遣某官
臨海設壇致祭仍命僧衆修設道場追薦爾魂使有所
歸凡有官者則禄爾子孫軍士父母妻子則給糧養贍
靈其有知承此祭享
祭保誌法師文
昔者師能出世異人性備六道景張佛教使兇頑從化
善者愈良及其終也擇地於鍾山之陽隂其宅而居之
經今八百六十七年今朕建言在邇其為師焚修者俯
而視之因勅中書下工部造浮圖於山之左今將完成
徙師於是於戱漏盡母生人我劫終勿墮塵埃惟師神
通尚饗
龍江祭太歲尊神文
上帝好生凡有國者必欽承而效之則民安物阜邇年
以來西南諸夷歲為邊民患斯患也稱自堯舜以至于
今化弗循教征弗畏威蓋恃崇山而固險倚林木之深
叢跳梁出沒虐良民而傷生今遣江夏侯周德興充征
南將軍進取散茅等洞安慶侯仇成充征南副將軍征
取容美等洞以及散茅其遣將發兵必欲摧堅撫順以
靜西南兵行特專昭告神其鑒之尚饗
禱雨咨京都城隍文
天久不雨時將過矣實予之罪首夏亢陽本欲禱於上
帝后土慮恐煩聽以致因循至今良民失望皆有憂心
予不敢逕達上帝后土於今月十一日親告于鍾山之
神望神轉達於上帝后土惟京都城隍之神先期與報
至日祝焉
禱雨有應謝鍾山神祭文
天久不雨烝民懷憂予將告神而未施乃先城隍必城
隍善予所云故告旱之辭未訴神其我知即日大雨時
行今來詣山而謝神神正無私祐我烝民謹謝
祭漢蔣秣陵尉文
今年仲季夏間上帝震怒皆朕失奉天心作為太過以
致朝廷多事軍民弗安既受帝命遑遑無措知無不改
然未知天意曾無回乎俄爾有來告者當帝怒時神祠
亦有干焉朕思神非朕謟朕非謟神朕凡無知隂道以
情理推之必因新建而人愆累神然皆朕不能斷而致
是今既工成而有帝責之跡本不敢完既成而廢恐人
失瞻望特依跡完之朕非佞神嘗聞向者福善禍淫每
皆當焉朕所以美神已往隂功無謟毋敢弗扶隂而化
民故時祀之今完之欲民為善耳他無所干牲醴之奠
神其饗之
祭外祖揚王文
孫起布衣於淮甸漸羣雄之來從凡二紀於兹其間摧
堅撫順歛跡豪雄平禍亂於寰宇播聲教於八埏安黔
黎於市村是以尊稱華夏耀揚六軍握九伐之威以鎮
頑積四海之利以賞善斯非上天后土之昭鑒海嶽之
效靈家祖外祖累世皆積隂功奚若是耶每念外祖之
靈必欲親詣年思月想終不遂行為其國事浩繁弗克
詣前今特命外從孫曹國公李文忠以牲醴之奠獻於
陵所以建靈堂及云追封外高曾祖考妣之由惟我外
祖英靈不昧尚饗
祭外高曾祖考妣文
非累世隂功奚生我母必積德廣深感格天地福加於
我然幾暇常思無由展報為其育母之深恩曠如昊天
后土雖欲報勞焉能及之今節届孟秋特專内臣奉御
杜亮齎衣儀詣陵告祭尚饗
祭仲姊曹國長公主文
感傷父母鞠育之恩思惟姊孝父母之專時刻有省油
然動心更思父母初逝兄弟相離姊我是别當是時也
各天一方悲傷痛切惟鬼神知我此時雖居至尊未嘗
有忘今也節届孟秋特遣内臣奉御徐慶齎衣儀詣姊
墳所姊其享牲醴受衣儀悅父母之英靈尚饗
祭宋威武軍承宣使張淵文
世物皆消長朕疑格以觀之然其所以然矣再閱古而
目今聽智賢之所云乃有不磨者惟功德著於人神而
能永焉昨宰營繕者入奏謂爾威武軍承宣使張淵隂
宅其下既開而見辭知捨身以捍患每禦侮以防姦當
善終於淳熙甲午之孟秋爾君念忠勤而不忘遂勒石
於壙今朕勑宰營繕者鼎新隂宅於是於戲捨身而身
存堅忠而名著其不磨也而謂忠焉者矣故兹奠祭爾
其享之
祭濟寧侯顧時文
嗚呼訃音來報云及爾亡遂感傷終始發究心之無窮
致涕淚欷歔而不已又忽歡動衷情謂識千古之將有
所不及夫何如哉盖將能成功而不為敵所辱朝野無
議但嬰微疾遽然長往此所以名世良臣爵及子孫禄
榮於家斯善終之萬幸也然生死之道今古不異世人
之常於戱摧堅撫順被甲胄於年年其報效忠勤日星
昭著靈其有知以享斯祭
祭兩浙運使李世傑文
爾昔壯時以武從事東征西伐摧堅撫順爾皆有功剛
正不屈公多在職賄賂無知所以命職煮海他官弗肩
錢糧辦集已及數年正當高壽之時恐精力不繼遂令
致仕養老於家曩者王溥不遵朕諭累犯憲章朕命釋
之今年汪信來首云溥非為爾為前導朕聽斯言必奸
臣共謀者因是罪及傍人者衆無乃過乎事未久而爾
亦逝矣疑其為此而有愆歟然或真偽彼此朕所不知
今爾臨葬之時特差内臣奠而囑之爾其尚饗
祭千戶夏以松文
曩元之季海内分爭英雄者非一擅聲教罔知天命者
多惟爾以松思鄉里之切遂倡義旅自維揚渡江東來
助朕征行以致有功前數年福期高壽命從子襲爵使
爾優游以終天年邇聞訃音一至思於相從甚至感傷
今特致祭靈其不昧
祭都督何德文
爾自聽命以來勤勞累著功業愈多朕將報功賜以巨
賞何期但嬰微疾遽然長往然壽雖未足歸去人歡何
也以其為將而功著朝野不為敵所辱而得善終豈不
善之善者也
祭四輔官安然文
爾中土之士昔當元末從事義旅效力於元職掌兵夫
及元運終大將軍長驅齊魯當是時爾守齊東爾為中
土之士祖宗丘隴在焉所以棄元歸我其來甚誠朕於
爾嘉是以數授之以重任每臨方面累有極刑之犯者
三朕嘗釋之前年為坐視胡惟庸陳寧為惡意已同姦
朕思來歸之美仍前釋之昨為朝無人用復召爾來想
必加誠事朕何期鬼神鑒焉爾懷自愧之疾遽然幽往
朕觀所以必有究乎然朕尚思初歸之意猶加牲醴之
奠
祭營田使馬世熊文
嗚呼長者之歸也盡天之道乎所以天之道禍亂不作
於善災害不萌於良使得善始善終天之道也爾世熊
昔役公門未嘗輕惑於人及帥義旅度量宏深士卒感
恩時當高年前月爾孫來奏云老疾少侵是月歸奏乃
知訃音嗚呼傷哉嗚呼快哉且傷傷善人去世君子誰
同快快於善始善終而盡天理也朕務甚失遣使問疾
時已過矣特遣人祭於靈所世熊有知尚饗
祭小張國公文
爾本有元之臣率衆閫外禦侮防閑偶爾部下生變挾
爾來歸實非本情居朕京師已有年矣今既年邁老疾
日侵終於長逝特遣某官以牲醴祭奠爾其有知尚饗
祭江隂侯吳良文
昔忠誠之士從君堅身許之志故犯患涉難以尊一人
而安天下蒼生立高名不朽於史冊今古智人覽之無
不歡心爾吴良從朕於擾攘之秋年馳月驅櫛風沐雨
野宿風飡披堅執銳十有四載方封侯爵今又十四年
矣正欲安享富貴何期為營造而出嬰微疾而長往訃
音至京朕何言哉然為將之士忠於君而能平禍亂為
民作福而乃身得善終爾無憾矣遣人以牲醴致奠靈
其不昧尚饗
祭孔希學文
曰三綱五常之道始上古列聖相承率修明以育生民
至於中古將欲墜焉非先師孔子孰能修明之今生民
多福惟三綱五常之具備耳蓋世之大德者天地不淪
沒人民無惡聲所以為帝者師血食千萬世不冺子孫
存焉朕以爾孔希學繼世焚脩永張斯教以顯爾祖何
期訃音一至云及長往嗚呼襲封榮貴克保令終可無
憾矣特遣使以牲醴致祭爾其饗之
祭真人張正常文
繼出世法統仙度人禦災捍患機幹萬靈飛符仗劒轉
斗移星雷神聽令妖魅潛形道光斯時貌正精英何乘
鸞之去急控法印於上清今遣人奠以牲醴爾其有知
尚饗
祭署令劉英文
昔者朕寓居是方存亡者感英父子之恩至今猶存情
懷未嘗有所忘也前者英赴京來朕為機務浩繁兼壽
有年失顧問于英三日復覺令人覓英所在莫知所之
稽於金川之門守者報無知英之出入復於京内物色
數日乃知英還矣命召復來再見久未至再命召之告
者乃云英亡嗚呼感恩之道常懷感恩之禮未終英遽
然長逝朕思昔恩不勝嗟悼特以牲醴之奠祭之英其
不昧饗之
明太祖文集卷十八
