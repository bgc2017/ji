明太祖文集卷十三
明姚士觀等編校
文
萌賢篇上
昔軒轅既平亂後治國事繁職臧蒼專出納理百辟帝
知務甚於蒼形勞以豪稀往禆之出入公私稀如所在
蒼迎而與語謂稀曰稀之來帝命也所以命也紀繁無
遺無知有知非理以理非道以道非成以成非施以施
非工以工非仰以仰非俯以俯盡之矣吾不知嘉誰必
稀知所以然歟稀曰帝命禆之何敢不益而又公私焉
安不知命善善惡惡靡行靡止善幸臧行致恭恭竭及
明元首良股肱稀自當許之是時蒼令庖者豐殽漿者
美酒具陳水陸特以觴稀稀既盈腹遂拜而退明日從
蒼出見蒼戶頽其左扉右罇不樞是致宵晝關閉不如
稀記之矣從蒼終日公無可為至暮而入稀教閽者至
梓人完其戶及蒼復出見戶闔闢如式呼閽者審之曰
斯何為曰稀之所以效公私也蒼聞之惶惶四顧若無
所措詣帝而訴帝召稀責之曰完戶之勤公私乎稀曰
至公帝聞而釋之稀既出帝闕目蒼容髮髼衣垢時乃
懷歸入見夫人侍兒謂曰公事不軌稀之過上相衣垢
愆在夫人髮髼容陋失教侍兒時夫人恥侍兒聽來日
稀遥見蒼出神清氣潔肥馬朱纓人裘相應民具樂曕
相謂曰斯上相也皆曰然曰昔若是今若是始何焉中
有人曰必門人也晡時歸蒼共稀食稀視蒼食器不潔
居處多惡稀教主宅者清之其主宅者如之蒼自外入
見宅院昔積塵無有階下青蕪已除異而問於主宅者
曰斯若此而由何對曰稀之所以教我也蒼怒復奏稀
於私有謟帝乃召稀曰若此何為也稀曰至正帝釋之
一日蒼家人趨市與鬻者互異薄其時而有之鬻者但
圓其目而視終不與較稀知令付所該少頃稀聞蒼妻
之父兄子弟内外親戚恃蒼秉政無不為民病者從而
皆捕之帝覺召稀謂曰上相之親過有巨微卿略不有
别俱法之人情乎對曰私公也帝釋之昔稀未有之時
蒼之門人親戚病民者衆帝枉法安蒼蒼無所知自稀
與蒼齊後蒼之内外眷屬凛守規矩王綱大振間日稀
入見蒼僕肆已由志出入歷門中道稀縛而付有司俄
蒼之妾有犯夫人稀特數其罪而出之主院者報稀之
所為蒼終不語亦色無難及待稀尤善忽姦臣莽蕩者
誣蒼帝信之將命獄蒼蒼聞之免冠跣足待罪雉闕之
下帝召稀問之曰蒼若是奚為之曰臣聞神農氏有奸
臣乖於羣職是致政衰曰奚不治稀對曰臣亦聞之海
濱之醢鮮者鼻不知臭其故在何其在日處之而已夫
人君之不知其姦者如醢鮮是也固枉直直枉非忠忠
非也帝曰若稀之所言其莽蕩者與蒼孰是非耶稀曰
帝其信疑乎服斧乎曰言是非則斧之稀曰罪莽蕩釋
臧蒼明之矣帝曰斯是非乎曰至公私於是戮莽蕩於
社右晨朝帝曰嗚呼七曜昭昭經緯之度不失寡人之
幸也稀知帝憂乾象有變時水星出東并司者聞之矣
時蒼概聞命歸無所為稀謂蒼曰斯人世初世也鳥獸
多而逼人洪水汗漫而艱民生理隄防之蒼如之工乃
就帝心悦明年值歲歉無民食帝未旨稀先之謂蒼曰
民病矣上相樂無憂乎曰非無也憂何為曰生民之道
何難以民持杖而從事於山則火獵之牽罟而從事於
水則涸漁之其鳥獸魚鼈奚不為生民之立命者也蒼
從其所以利若豐年俱朝蒼之行也巨步舞袖由内戶
中道而進稀見牽蒼袂歛蒼背蹴蒼足謂之曰君門也
蒼曰下戶卑道臣民必由之所稀曰然則然矣奈何君
之内行門無大小皆由之此皆君門也雖在下卑臣者
罔敢肆步故有入恭出慎所以施於規矩則契陶於模
範則合然後禮天下則民從期在何期在先式也未聞
已非禮而令禮天下未之有也蒼聞稀之言色惶心佳
自謂甚得其助者朝之日帝嘉蒼善用稀國事貞重賞
之蒼聞命拜而謝賜未及蒼弗辭稀曰上相帝嘉善矣
蒼曰然稀謂曰毋色嘉毋色善稀聞之德在葆光不知
光由何而耀時蒼噱噱而然之謂稀曰帝若是稀繁至
此孰可孰不可曰上相之禄萬鍾理分也當為而為職
當也君以敇勞之知也上相感而謝之能驪龍之抱珠
兮奚不二而一者歟今之賜也過喜受也過分非明非
賢彰之蒼曰如之何稀曰且匿他若此而匡之朝之日
帝賜善成者百金蒼前而奏曰善成禄千鍾工雖善職
當也宜勞以敇不勞以禄帝曰是還有說乎蒼曰臣欽
復命臣聞君之道善不加賞怒不行刑二儀之道也所
以喜賞則過之怒刑則甚之惟君謹之惟臣戒之帝曰
善哉蒼之至言也蒼歸稀從之蒼謂稀曰昔帝命稀來
吾與首期之事若干今也曾無盡施乎稀曰己而矣曰
民治乎曰常行化守永治此道不二二儀也帝聽生民
日安世道日治斯由蒼之賢稀之智於是命稀弼五教
帝暇日召稀謂曰前以卿從事於蒼凡四復命寡人以
卿為至道略不有校今請陳之一何至公一何至正一
何至私公一何至公私曰一至公之說為帝齊大臣之
不齊二至正為帝齊大臣之家三私公本臣下之私家
也必以王綱而整鎮之是私公也四公私者稀蒼門人
也蒼得罪帝命稀實之稀之所實從實不從偽是公於
朝明於蒼是公於私也是私公也公私也百無不道哉
帝善之一日帝憂蒼無禆者以碣后從之后往蒼逆而
論之曰后來如帝命乎一蒼志乎益蒼志乎此傾之矣
吾不知祥貞之所歸耶曰帝命如之上相之遺則拾之
闕則補之蒼曰確之確之蒼出后從遊於野時蒼有牧
豕者在邇其牧者晝寢豕四散后見之及蒼歸后後留
為牧者代其司良久牧者醒后方歸蒼審之曰后何後
我而至后曰上相牧者晝寢豚彘無屬暫代時刻故後
之也蒼於是仰天而噓甚哉勞乎精誠之篤有若是耶
命家人陳水陸盛殽羞以慰后待后既畢后再拜而去
是後蒼家事之巨微莫不求而理之說閽者以合之其
閽者無納無不納一日蒼家人盜内財非用閽者隘門
而捕之欲獻之於蒼后見之乃曰彼爾同道也以同道
而不睦者兔也小過不張其得在後閽者諾曰物隨往
而可乎曰不可縱人止物其為善也亦諾之明日朝帝
曰靡德靡貞寡人之不幸也帝之斯言為緱山氏有將
因若是罷朝歸蒼概聞帝命后尤概之及蒼越門而入
閽者謂他從朝者曰聞帝命乎曰有之曰事之巨微曰
甚閽者觀蒼引觴以酌后閽者入謂蒼曰閽請代禆請
禆易閽不亦兩能乎時蒼大笑而奏罷后禆之職明日
閽者指視碣后唧唧撼首謂曰餘士求不朽之名非白
首不能期之今爾不數旬而永其不朽者志哉乎
萌賢篇下
顓頊治臣喬松博納士而家役之及久也不才者去之
才能者留之其才能之衆中中有人彎環者半智半不
智松惜半智特不去留教半不智一日松誤失政事一
間日省將奏明其所失環者謂曰事既失矣法既往矣
君既無知雖不奏何患之松曰不然臣之道其在竭忠
若是非而隠是欺也若明而不盡者是瞞也使君之非
而臣又飾其辭而辯是謂頑惡也如臣非非君誤聽非
而將非之其默然不辯束手䧟非是罪君者也所以過
失則明之非過失則辯之是仁君者也環與童人者出
遊抵供御用者家目其人所翫者皆御用非彼所有人
曰斯非所有而有何之其人卒難隠晦以實告之曰盜
得時環人為松為家理而歸環先至不言盜故人餘半
日方復舍松請環人共話松曰嗚呼貞士吉我而吉君
致吾兩憂兩不憂孰知其端環曰冡宰之為何患身君
之不利如環等私徙冡宰何憂家理不備其人者謂冡
宰曰人聞先公而後私善之善者也邇有供御者盜御
用而翫之當罪之不臣松驚謂曰獨見也他同之曰環
者共驗之矣松審環曰驗之曰然曰何先歸而弗先是
非至誠及我環曰斯非環預也松默然復與人語曰環
曰非預也彼所從事如環非預也如之何的明之是有
說乎人曰冡宰及人皆帝臣民也更且帝專歿活兼執
與奪然數事亦冡宰贊益之矣人與之理私而更理公
是成宰之賢就帝之仁也安有冡宰理天下門人無知
是豢犬羊也松聽之吁環生之所以不過世俗之一理
財耳終無補於我去之
啟忠篇
有野人問觀人於夫子曰敢問夫子之觀人乎曰云其
所以則與之語曰鄭索逋逃於宋宋不與欲良騎樂工
然後與之鄭如其所欲以瞽目良騎如宋宋大夫皆悅
納所與獻所逃是後日歌舞聽音樂樂鄭之與一日樂
工令相者導過宋朝樂工當朝即私焉相者曰朝堂樂
工曰朝無人焉於是乎溺朝堂矣宋智人公孫傑謀與
衞閭曰大夫不忠矣吾輩言之衞閭不荅公孫傑獨謂
宋君曰大夫非臣也為鄭所嗤宋君悮自此之後凡言
意盡者皆用之獨衞閭終不言而乃目他人陞遷反含
怨於君傍曰足下宋君之臣何憾君若是曰君不我用
耳曰吾嘗聞之宋君多失庶官皆匡盡用之宋君明矣
獨足下朝野不聞輔佐之政宋君弗用足下豈不智君
者也足下何怒之有耶各有所司事非我干野人謂曰
夫子何决之是非子曰公孫傑智忠之士衞閭罪君者
也
岱山高文
岱山高兮不知其幾千萬仞根盤齊魯兮亦不知其幾
千萬里影照東海兮巍然而柱天益於民庶兮興雲吐
霧神龍出乎其間降祥則甘露垂於松栢佳歲則滂沱
遍於厚坤冬則寒風時出巖壑雜然而有聲百川林藪
森然而如雷坤之所載世之山首岱山也至如暘谷之
東昧谷之西日昇月騰之處人莫知其端吾某年狩於
東方或登峯頂時聞天聲萬籟岱山之高也哉柱天之
勢其可云乎俄而風生萬壑雲起諸巒隠隠雷動百川
倏忽電掣萬里長虹此岱山之神至也至則威靈百備
神之造化如此少時風靜雲收電歛雷息又百川之清
泰其岱山尤其高哉其蒼松也始天地而生倚丹崖而
長松之所以長千尋不比丹崖所以高萬仞何量蓋由
太古之歲月以至如今蒼松掃丹崖而莓苔不秀丹崖
映蒼松而五色交輝猿啼雲樹之杪鶴舞日觀之東鵰
鶻盤旋乎深谷雖扶搖不可得而昇(闕)
渺江湖(闕)哉
游西岳文
猗西岳之高也哉吾夢而往去山近將百里忽起穿雲
抵漢巖崖燦爛而五光正遥望間不知其所以俄而已
昇峯頂略少俯視見羣巒疊障栱護週迴蒼松森森然
遮巖映谷朱崖宇兀而凌空其豺狐野鳥黃猿狡兔略
不見其蹤峭然潔淨蕩蕩乎巒峰吾將週遊岳頂忽白
鶴之來雙驀異香之繚繞管絃絲竹之聲雜然而來天
意試仰觀見河漢之輝輝星辰已布吾之左右少時一
神跪言曰慎哉上帝咫尺既聽斯言方知西華之高柱
天之勢如此於是乎誠惶誠恐稽首頓首再拜瞻天愈
覺神殊氣爽體僆身輕俄聞風生萬壑雷吼諸峯吾感
天之造化必民獲年豐遂舉手加額豁然而夢覺於戲
朝乃作思夜必多夢吾夢華山樂遊神境豈不異哉
辯韓愈訟風伯文
吾觀韓愈訟風伯之文知其為人也似乎欠博觀明道
理格物致知猶未審其精且天地不威怒怒則風雲雷
霆是也夫風聽天地之命萬物生殺出焉春則播萌夏
則長養秋乃結實冬則歛藏非風不可至如時君不道
天欲垂象以責之則風受役矣乃張天地之威飛滄溟
勃上下揚毫釐於天外振嶽瀆以生音從神龍駕雷電
倏然忽然風之變化也赫赫然雲生霧長風之威也此
天地之正氣國家載在祀典凡文者可不謹乎愈以風
托比奸邪故作文以譏之由此而慢神矣豈獨慢神而
已哉於風之文失敬上天之禮然皆由欠博觀明道理
因格物之不精所致耳今也韓愈既逝文已千古吾辯
為何欲使今之儒者凡著筆之際勿使高而下低而昂
當尊者尊當卑者卑欽天畏地謹人神必思至精之言
以為文永無庇矣
駁韓愈頌伯夷文
古今作文者文雄句壯字奥且有(闕)不寡文全
不誣妄理道者鮮矣吁難哉朕聞儒者多祖韓文試取
觀之及至檢間忽見頌伯夷之文乃悉觀之中有疵焉
疵者何曰過天地小日月是也且伯夷之忠義止可明
並乎日月久同乎天地旌褒之尚無過於此何乃云日
月不足為明天地不足為容也是何言哉嘗聞上下四
方曰宇往古來今曰宙二儀立極虛其中人物居焉曰
宇如殿庭是也以天地初分為垠來今無己曰宙如江
流是也大矣哉天地明矣哉日月韓曰過於天地日月
於文則句壯字奥誦之則有音節若能文者莫出於韓
若言道理伯夷過天地小日月吾不知其何物此果誣
耶妄耶韓文名世不朽已千載矣今為我論識者莫不
以我為強歟設若不以我為強則韓文乃至精之撰猶
有其疵豈不鮮矣哉
諭風伯文
風兮風兮天地化機白日何有夜間何覓古至於今實
無而有難羈難縻爾風之妙微不能使人無疑至如揣
之無骨捫之無衣噫嘻忽又周旋人物裊娜樹枝或曰
非風也乃樹窈窕之威儀非風之所致爾飛槁葉走黃
沙動而靜靜而動高而夷險而易窪而隆見如是之竒
將為人信乎人又以為不然爾何怒之速也捲海氣雲
六合岳鎮為之音浩浩然蕩蕩然八荒震悚民人信有
風矣爾方釋忿然之威見雍和之意其播萌五穀如雲
如浪作薰解民之愠何藥可竒至如却氛埃清宇宙明
日月朗星辰天地位其位可不功乎今也民之感恩且
信天地清寧可不善乎吾以斯言故敕爾想宜知悉
拔儒僧文
朕聞三皇五帝夏商文武之治天下分民以四業曰士
曰農曰工曰商凡四者備天下國家(闕)
雖各途
惟(闕)道同玄(闕)文學而理道統其農工商三者皆
出於斯教至如立綱陳紀輔君以仁功莫大焉論辭章
記誦儒者得其至精苟非其類而同其門未必得獲至
微且農勤於畝者歲成工乃時習而巧精商能不盜詐
而利本俱長今之釋道者求本來之面目務玄晤之獨
關至妙者隻履西歸飛錫長空笑談定往化兇頑為善
默佑世邦其功浩瀚非苦空寂寞忘嗜欲絶塵事者莫
探其至玄未聞農工商釋道者精於儒正默論間俄而
侍講學士宋濓言及有僧名傳者儒釋俱長邇來以文
求臣改益臣試開展過目篇篇有意文奇句壯奚啻於
專門之學臣故不益而(闕)改以全僧之善學者也臣昧
死敢煩聖(闕)再三可知其人矣朕是許之不時之
間學士以誦再三聽文思意果如濓言然僧所以求改
益者非也其文深意曠非久遠豈得窺本源朕知僧之
意有所精學卒無揚名之處故特求名儒以改益之由
此而揚名欲出為我用濓曰恐無此乎朕謂濓曰云何
如是觀人古賢人君子託身隠居非止一端如寗戚扣
角百里奚飯牛望釣於磻溪徵隠於黃冠此數賢能者
未必執於本業而不為君用朕觀此僧之文文華燦爛
若有光之照耀無玄虛弄假之訛語句真誠貼體孔門
之學安得不為用哉
闢阿奉文
每聽儒言及觀書史切見歷代之興人才濟濟匡君益
民歷歷昭然朕雖夢慕安得而至耶特以未造閱江樓
名令諸職事試作文以記之諸人聽而往即日文成羣
獻於前既而張目一覽文章雖有高下其大意則亦然
所以大意亦然者何不過皆誇樓之美言工已成覽文
之後不得而無憂吁難哉乏人矣昔唐太宗繁工役而
好戰鬭忽宫中婦人徐充容者上疏曰地廣非久安之
道人勞乃易亂之源東戍遼海西役崑丘誠不可也但
觀唐婦人猶過今之儒者人才可見矣或一二從者所
問所荅不過順其欲而常其美惡不諫焉以斯人之心
猶思膺上爵而名揚於世傍有信乎曰然曰何以信之
曰但見衣冠濟濟身書雄偉豈不人才者歟今制云乏
人矣此羣然而同遊者何物也曰今之同遊非昔君之
同遊者昔君之同遊皆和而不同者今同我遊者咸同
而不和者曰既知如是曷不黜之曰未可也曰何不果
而從其迂曰不然待彼自省耳若或一省朕得人矣何
下歷代人才之盛歟
設諭文
朕嘗以事勢觀人以時宜較之何有職之士愚之至甚
誠為惜哉且姦貪者勇不畏死於時宜事勢略不以為
然其正直仁心者徒知此而不知彼於事勢時宜但知
其膚爾是以惻隠仁心顛倒而用矣豈不知上古聖人
驅犀象而逐虎豹未嘗有逐麒麟獐鹿者也或問禁師
曰爾擅降蛇而得善至既得蛇而殺之否師曰殺之可
殺放之當放朕謂師曰蛇乃人人所惡者爾言有可殺
而可放者可得而聞乎曰可所以殺之者某蛇所以放
之者某蛇朕以師者誣說試復問其詳謂師曰得蛇之
後盡殺之可乎盡放而不殺可乎師曰皆不可臣擅得
而憑神殺放亦憑神苟不依神其有咎焉嗟夫隂翳幽
中一微命之蛇爾人將以為無屬也以降蛇者言乃有
屬焉故生殺不敢妄為以其有神也再詢儒者朕每聞
湯聖人也去三面而祝之令有生路果然乎曰然曰豺
狼欲左右而容乎曰不然以其傷物命也嗚呼善者好
之惡者惡之仁人君子不解而倒之邪耶正耶省哉戒
哉利益矣
省頑文
嘗觀古之賢愚者清濁之分善惡之别曉然矣但近視
目前職事者渾哉若以此渾字言之莫不方今有職者
不知賢愚善惡者歟非也其清濁之分善惡之别人皆
知之爾然今人之心法古賢善者少效古愚惡者多則
賢善者無同愚惡者有何哉盖為不治艱險之覆身日
習澆姦之篤故賢善之性日消而不立執迷之情日生
而愈堅吁難哉所以古人以卑而致高以愚而致賢捨
此而取彼守虧而樂安時人以為易歟難歟嗚呼不思
慮患以防危務姦頑而覆命修德善終生膺上爵揚名
於世君子履之小人棄之惜哉惜哉孰不悟歟
縱豢鶴文
東海有來貢者姓瀛名洲所貢者仙鶴試取觀之及其
至態貌與常鶴同何足為竒貢者曰不然若知其内方
識鶴之異其人但言此而往未暇詳問以鶴敕内臣雜
豢羣鶴中豢者去其翮日久與人相狎凡鶴皆去其翮
同時而又生豢者不拘聽其自然餘月翮翼乃全時居
五六月羣鶴抖擻颺去翅不遠而墜與民狎民不知將
謂野者故鶴多中矢彈者惜哉豢慇懃數月一但如是
而廢豢者曰俗鳥何戀曰爾何知俗鳥對曰智鳥必息
六月若扶搖值春秋所以假天風而各乘其氣今俗鳥
去不依時故如是也尚有未去者數枚將必神鳥也朕
又觀之乃瀛洲者進其鶴丹頂玄裳縞衣墨足日三朝
而四舞鼓翼無時如此者又兩月而臨中秋數雨過而
天青黃花香蘆蕊白風高而翅輕朕坐苑中忽聞九霄
之上有鶴雙聲張目仰觀見鶴一對摶風而振翼旋若
羊角扶搖而上翕忽其翎漸覺微細其身將摩青之際
形若蠅蠓之狀歛翼而東下不知幾千萬里是鶴息翼
之處因觀智鳥致吾有歎所以君子之於當世能善事
而動善時惟瀛洲之鶴可體也且鶴非時不動止是(闕)
乃舉事成豈不智鳥乎
明太祖文集卷十三
