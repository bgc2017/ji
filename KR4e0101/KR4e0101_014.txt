兩谿文集卷十四
明劉球撰
序
會稽八景序(并詩)
會稽為浙望郡而山水佳於天下其南十餘里有禹穴
在龍瑞宫之側世謂禹藏書其中司馬遷嘗慕而探焉
至今烟霞覆護深密說老氏者復指為陽明洞天其東
南二十五里有山蔚然蓊茂樹而藹繁雲者會稽山也
其名自禹始越勾踐北於吳而栖焉卒以餘兵克吳其
東北九十里有山屹立海岸曰夏蓋者雄峙峻絶以禹
之駐驛名也山之下潮汐之聲遠聞若雷其東南十三
里聳竒疊翠曰齋臺者勾踐嘗壝之以事禱焉每日將
旦則曙光曈曚輝映遠邇此皆山之尤佳者也其間未
嘗無水焉其東八十里有江名娥者漢曹旴之女死孝
所也每夕陽沉深影映古祠殘刻過者為之感慨其環
城之四面為鏡湖周百餘里當春融水溢之際波光浩
渺魚鳥交泳而蘋藻漾綠又其最勝者明皇賜賀知章
休老處也其西南三十里為蘭亭雖修禊流觴曠久不
舉而激湍之水茂林之竹具在右軍遺風尚可想者其
東南七十里為剡溪王子猷之憶戴逵也雪夜棹焉今
復接邇龍門若耶之勝好古者多慕遊之此水之尤佳
者也其間未嘗無山焉凡山水之尤佳者八皆古人之
跡而後世名之矣今禮部侍郎章公復以其周旋所居
無遠百里者而齋臺之麓又有先壟在焉遂合而列之
為八景屬名能詩者賦之夫公由進士入翰林擢吏部
主事郎中而後為禮部足跡久於宦途惠澤加於海内
聲名達於外藩天子方欲資焉以熙至治則進思效忠
退思修其職以樹勛當時而流德芳於後世乃所宜也
何勌勌留意其故鄉山水哉蓋章氏世居會稽及公而
家愈大凡立庭階者皆如謝蘭竇桂之佳其子瑾復第
進士以接武清廟得非山水之秀鍾於其家也久而益
盛乎昔陳秦公父子鍾閬之秀而興則閬峯錦屏南巖
龍瓜灘紫微捧硯諸亭俱得著名文字間今會稽之章
猶閬之陳也豈可使其山水蔽於一方而不文之以詞
哉宜乎公之不能忘懷其間而山水之遭公為有幸也
球嘗吏於禮部辱公之教為多特序而繫之以詩曰
烟霞覆深穴兹景何遼閴通靈徹兩儀吐瑞成五色明
燭方外晨暝歸巖底夕藏書今有無百世傳禹跡
兩谿文集卷十四
