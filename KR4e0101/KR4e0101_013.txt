兩谿文集卷十三
明劉球撰
序
送河南參議宋君赴任序
荆山之玉必遇卞和而後可别於凡石以重於連城夫
玉與石其理之精粗異其體質之温潤燥澁不倫人皆
得而别之奚待卞氏哉蓋玉之為璞也儕於石而石有
碔砆者似之非遇明於知玉者往往混而莫之辯是故
魏人獲尺璧以為怪物怖而棄諸野宋人得燕石深藏
什襲以為至寳彼豈賤玉而貴石哉昧於不知孰為玉
與石也惟卞氏知玉之尤者凡玉之經其目入其櫝者
皆珪瓚之才國家之寳故見重於人長價於市而碔砆
不得與焉吁世豈無美玉哉不遇卞氏而棄為怪物以
寳燕石者多矣其得遇卞氏者不亦幸乎禮部尚書胡
公知人之卞和也去年舉儀制郎中孫君原貞為河南
參政人皆曰宜今年舉精膳郎中宋君景仁為河南參
議人皆曰宜孫君之為人賢也宋君嚴之淳安人自刑
部主事轉吏部而陞禮部其負才之淵茂履行之端確
處心之公而無私皆與孫君埒其為人又賢也故胡公
舉之而人皆宜之夫天子所以委腹心於公卿大臣者
望其能進賢以輔治而宣化也然賢者多退遜寧屈下
位累跡羣衆人之中不求人之知而不肖者惟恐其不
暴白使時無明公卿則不肖者進而賢者退矣必賴公
卿之明而能擇之而後賢不肖辯如也二君之得徹名
天子拔於郎曹之列膺乎方岳之重者其亦幸遇胡公
歟二君舉而官於禮部者既以為榮復以為勸且屬予
文贈宋君並致意孫君欲其竭志均力佐理河南之民
使咸蒙聖化以求不負胡公之明
送彭謙進士赴天官序
皇帝御天下之明年勑吏部召用永樂甲辰進士廬陵
彭君終吉在召列將行友人王仲求倡為詩贈之請球
序其端夫通一經能習為文辭拔出郡縣齊民之列為
儒生以應試於方岳則一郡縣人自以莫及焉而慕之
拔出一方儒生之列為舉人以會試於春官則一方人
自以莫及焉而慕之拔出天下舉人之列以策進士於
天子之廷則天下人自以莫及焉而慕之所進益高則
不及之者益衆而慕之者益遠舉進士豈易言哉然為
進士而有官弗克稱其官有民弗克理其民守日移而
行日迷聞日隳則遠而天下近而一方又近而一郡一
邑之人舉失所慕舉將心謬而舌誅之其致毁也亦備
可不慎哉終吉以多識敏才見慕於郡縣於一方於天
下矣又得退而修之家以㴠濡其所已得增益其所未
能今當出而仕於時顯於用其功業必弘遠卓異足不
負遠近人所共慕矣球與終吉同升方岳而先後第進
士行當駢首銓曹接武闕廷之下篤昔人所謂青雲交
不可不致忠告之私以為歌詩道行者先
送禮部侍郎王公致事還武城詩序
七十而致仕禮也亦有不得謝者何耶有義存焉禮亦
不可得拘矣禮所以守乎道之常可去而不去非禮也
義所以適乎事之變不可去而去非義也故召公聞周
公之喻而遂留石蜡必定其君而後老古之君子所以
不敢辭勞貪逸於國有事之時而常謝榮樂退於世既
平之後者何也審於去就之節適乎遲速之宜以求合
乎禮與義也往歲禮部侍郎武城王公以年滿七十請
老不得而留焉迄今三載然後果於去而不可挽其去
就遲速豈不合於古人之道哉方其初請之時上嗣大
寳之日淺而西陲之干戈未息北敵之氣燄方炎中外
多故佐大宗伯以贊大猷商確庶政為國家久安計也
雖年已至豈忍遽釋而去以求自閒安哉故不得命而
不敢固請視義之重於禮也今上春秋日以富萬幾日
以親西北晏安中外實為無事百官有司各修其職大
臣之所荷負於是乎少輕矣公知其有可老之期遂决
意於去雖有厚禄盛位豈足繫維其心少淹其迹哉所
以必請而行於禮既得而義亦盡矣始也為義而留留
而天下之人不謂其固寵終也據禮而去去而天下之
人不謂其獨潔球故謂公於去就遲速之際得古之道
焉雖然公自早歲從胄監出尹大邑僉憲司事轉冬官
正副郎出參藩司政然後陞禮部歴官四十餘年朝之
公卿大臣非其故寮即其夙契設祖都門外豈無分棄
之惜耶况吾儕以友其子檢討玉故數辱公愛尤不能
無戀戀之懷有是懷而無詩以發之將何以達於公哉
此贈公之詩所由作也作者二十一人咸謂球宜為序
故不慚以蕪謬之詞冠於諸作云
送王紹肇武歸醮序
外惑者遷業内務者成效此俗人智士所由分也蓋士
之始學也羅列詩書朋厥輩行以遐蒐而幽討博辯而
競識晝不足則夜以繼之雖窮居寂寥而不較無非欲
並驅往哲𣙜譽當時也頃焉羣分外處凡榮華易好之
物樂驕佚燕遊之人可以悦其視聽分裂其聰明者雜
然四至使其心一動志一膠必將毁業以慕之改其轍
而趨之久而不歸則䧟於流俗人矣有能專心壹志使
在彼者不得易吾之所固願妨吾之所素習則功日收
業日就豈得不為智士哉然在彼者易向在此者易違
故世之出此而入彼者比比皆是宜乎智士恒少而俗
人恒多也夫子夏聖門高弟也猶曰入聞夫子之道而
樂出見紛華盛麗而悦使子夏遂悦其所悦而不復樂
其所樂亦將與流俗人同居惟其能不以所悦者易所
樂故終以文學名科而能不去索居之貧也後之學者
可不慎哉王紹肇武從余授春秋能通大義將歸受父
兄之命以有室余懼其惑於外也故為是說以曉之雖
紹之父兄皆賢而善教必不致紹之外惑然防微杜漸
春秋法也不可不預言之使早自辯於是與紹同游者
十人分韻賦詩以繫其下
路氏重修族譜序
自軒轅支子封路始有路姓其後臨淮守温舒言中宣
帝旨得載名西漢書而路姓始著又其後兵部侍郎衮
四傳至尚書冀國公嗣恭生散騎常侍應世家平陽世
有忠勛隋唐朝得載名唐世系表而路姓大顯有弟於
常侍曰恕官躋御史大夫其子隨宦寓汴之開封祥符
邑北城子孫屢為大官能不隳平陽之家聲凡十世至
文林以明經舉宋仕元終安福州云子孫遂居州東後
徙其西下塘而分湖溪分蒜坑咸業儒志宦有汴之遺
響焉其六世曰誠明始輯錄舊聞推本先繫用譜其族
以其基德自平陽也遂題曰平陽路氏譜又二世曰世
昂重加參訂以補其未備於是路氏一姓自平陽而汴
自汴而安福其宗支秩然不紊文物炳然有光矣昔在
春秋時杞夏裔也宋商之枝也皆先代之後皆作周家
之賓而杞屢降稱子位列庶邦之下宋尊稱公位躋侯
伯之首聖人何卑杞而尊宋哉誠以杞自弱以滅夏之
文獻宋尚能存商之祀事故聖人特加抑揚其間使後
於華宗哲祖者有所懲勸以自樹立而不墜落下風也
其拳拳務成厥譜如世昂祖孫思述平陽汴之遺德以
作起其後之人殆得懲勸之意於春秋乎且路族之翹
楚者曰世清其俊而才者曰世白於余為内外兄弟而
世清季子璧又從余課進士業方勤余故知路姓之顯
將復乎陽汴之舊也用序其譜以待之
墨莊劉氏重修族譜序
余少習春秋窺宋集賢學士臨江荻斜劉公是先生所
為意林權衡已慕其有功於經及讀宋史見其與弟中
書舍人攽暨子秘書監奉世俱以文章理行顯於仁英
二宗朝稱三劉於天下又慕其有光於國後觀地理誌
並世族書具載其祖贈戶部尚書式以工部郎聚書千
卷因夫人陳氏授諸子為墨莊致乃考主客郎中立之
兄弟五人俱得第為美官澤及其父子兄弟而益大其
後四世孫除又篤修前業以重墨莊之舊生子二人繼
登第其季清之守袁州且以道學名又慕其德之世積
於家焉常思其人不可見思即其地見其後之人求其
墨莊遺址問其家累善至今凡幾世所聚書僅存其殘
缺者幾卷能味其餘脂剩馥而興起者先後幾人其文
物衣冠有如前日之盛否亦有父子兄弟並與計偕履
華耀尚能持其清節不棄毁否其流光遺潤及其鄉之
人有能道吾聖人之道不䧟於邪說否則有志未遂間
以圖傳太史容窗翁文集之故得交淦水北劉君自貞
辱道其上世自荻而分集賢學士即其先也故其為書
樓亦欲如墨莊故事且以譜來干序因窮其始末推本
其世系考其𣲖别甚白且悉不待即其地盡識其後人
已可知其善累於家也源源不替有書樓以代墨莊而
所謂千卷者盡更其舊而為新咀嚼其脂馥而作興者
又將駢起而輩出今日之文物衣冠殆不減昔日之盛
將見父鳴而子和兄倡而弟隨以並登要路守清節以
不渝家法者接踵而來雖未見其鄉之人不知其道未
道吾聖人之道然餘波所漸必皆知邪說之不可入矣
球於是譜而益慕劉氏之愈遠而愈昌固不待球之序
已足以昭前開後矣而自貞乃請之勤勤不倦其亦知
球之最慕其先德之久歟故球雖愚不似亦不得以序
辭焉譜謂其劉來自吾安成今按吾劉氏譜亦有荻之
𣲖但其劉祖漢元王交吾祖定王發豈當時記載之偽
亦後好事者附為其說歟姑置是以俟考焉
宴會詩序
吾邑人宴會於京師也有善俗之道三而矜行能榮名
爵侈富商利之事弗與焉其三善俗之道何哉自鄉人
親故仕於朝者重時節邀飲不得人致而家赴於是每
節定以一人為之主衆皆從而會焉以共一日之飲無
忘其平昔之歡則鄉好篤而舊故不至遺矣其會也少
必恭長尊必禮卑藹然彼此之情交相達則禮讓興而
傲慢之習可革矣凡會必有法言以相規巽語以相掖
使人得以自省其過而勉進於善不至内蔽之深外行
之缺則忠告有聞而德義之樂趍矣有是善俗之道三
又必相與賦詩以詠歌其事紀載其樂將垂之無窮文
物於是乎昭焉故是會也作之三年以國哀而停焉停
之三年而後復焉復至於今又五年矣其人之離合官
之轉遷不一矣而終無厭輟之期外方異邑之人嘗竊
慕而復歎其不可效於此亦可驗吾邑人之睦而習俗
之不薄也編修吳君與儉嘗白於祭酒李先生輯錄其
詩自壬子除夕始至甲寅冬凡二十二會作詩者三十
三人詩總三百一十八首分為二卷而復會之作不在
是列噫不為不盛矣豈吾同好之士幸得託名至於久
遠而已哉其未會者得而誦之亦必有觀感之心作起
之志也吳君之有功於鄉會間豈可以小言哉特序以
嘉其意
黃田八景詩序
地之遇其人人之名其地皆若有所待也極縣之北有
黃田焉其山蜿蟺而盤崒嵂而起皆列翠於其四面有
水中其兩山而行迂徐恬潔貫四時而長清山之木多
松松下有逕樵人往還扣檐相和而歌聲聞旦暮&KR0146;溪
皆叢竹昏夜漁火照暎其間錯若明星布地溪上有舊
墩橋通驛道驛改橋頽而故址餘砌猶在其山溪會處
有鉅石斷如鋸畫分置道左右世傳昔有二仙爭道為
前至者推石蔽其路後至者奮劍斷石而路復通每冬
雪霽其峰之特峻者凍白彌旬若玉柱矻立天表隂崖
有洞風時從之出則聲鳴若雷是皆竒勝可觀然自天
開地闢未嘗見好於人能名於世必待傑特有文之士
彭氏庸質莊於其間往顧來瞻列為八景而後時之能
詩者歌詠興焉夫染谿更名於子厚而八愚之詩作姑
&KR0827;經遊於太白而十詠之誦傳皆地之遇得其人而後
名也今黃田之景幸遇庸質又豈不足發人之歌詠昭
人之耳目以與染谿姑&KR0827;同垂之無窮哉余故序以張
之其八景之名一曰羣山列翠二曰一水清流三曰松
隂樵逕四曰竹裏漁燈五曰殘橋古道六曰斷石仙蹤
七曰雪峰玉立八曰風洞雷鳴
徐教授雲壑幽居圖詩序
游宦於四方能不忘其舊所居者知禮樂人也姑&KR0827;徐
君民彝少襲父祖業居其邑之青山樂其地勝而幽閒
夷曠有雲霞林壑居室田園之可遊息耕食也扁之曰
雲壑幽居以窮經探道其間學成貢之京師掌教於南
皮升教於袁之郡庠驅馳宦轍思居雲壑不可復得因
圖其狀於卷以自隨所至於蒞教之餘輙拂几横卷以
想其雲物之所寓林壑之所止居室之所在田園之所
有隣烟里社之所聚竹樹花卉禽魚之所生植飛潛蓋
不必浮長江泊采石登臨吳山楚水之交而其雲壑之
景物人情悉可接之目融會之心胸恍然不知身在他
鄉有官守之繫也夫禮不忘其本樂樂其所自生若徐
君之懷舊居念舊德非達於禮而明於樂者能之乎蓋
不可以無贊善之詞以彰其休也余故序以發作者之
興
甘氏祠堂侑享嘏福詩序
祠堂非古制也然專一室處高曾祖禰神位按時日合
羣昭穆進謁其報本之虔猶庶幾古者家有廟之意蓋
紫陽朱子因時宜參酌以古制約為貴賤通行之禮誠
後世所當講也今二百餘年士大夫之家能知而好之
者鮮能好而行之者尤鮮余士服時常舉斯禮於家矣
然位次不能不狃於時之尚中衣冠器物不能不因仍
於時之所服用享祀之期儀文度數之設施不能不趨
於時之便視朱子家禮猶未悉合焉獨豐城甘君孟進
建祠堂其廬之東所制則惟家禮是凖可謂好古能行
人所未行者矣惜余未舉踵其兩階間觀其位次之定
詢其衣冠器物之用考其春秋行事之節果皆遵家禮
不依拘乎時否歟然意其次昭穆以尚中竭乎報本之
虔必本之家禮亦無異乎余家所施也况其子瑛與余
同主事禮部又同有志於述舊典以尊祀乎先不宜無
詞乎縉紳記述之末特為侑享嘏福詩五章使其奠爵
受胙之際得有所誦焉甘氏系出丹陽其先有仕宋至
司空者食邑豐城至今廟享其邑之驪塘司空之後有
為憲副為州守為縣尹學官者孟進之宗也世居其邑
進賢坊今祠堂在焉詩曰
於嘉兹土肇造明宇内廓其楹外環其堵栢翠松蒼周
遭庭廡審厥隂陽開牖達戶爰潔爰修事爾列祖列祖
顯顯世澤世演司空垂裕憲副貽戩紹熙迓休郡守縣
尹承之不替播之益緬穆穆昭昭永享祀典祀典有秩
維時卜吉罇罍既滌豆籩斯實醴齊牲肴厥香孔飶庸
致孝思孝思克一是瞻是俟來祖考于室祖考既位曰
爾孝嗣克毖克劬肅將祀事錫爾永年食兹土利允康
其居無圯于志衆多孫子世愈昌而熾庶哉孫子既明
且偉靡忒于儀克窮于理躭詩悅書芥拾青紫峩冠長
裾世濟厥美劍水滔滔流慶源不已
王處士潛德卷序
世人誦太史公之言曰閭巷之人砥行立名非附青雲
之志惡能施於後世遂謂士窮於下苟不為達官貴人
所錄將無自而名於後其能名於後者必達官貴人表
白而張大之也愚則以為士患德有所未立善有所未
臻耳何患無名乎後哉苟累跡庸衆人之中而無德善
可稱將何以藉口於達官貴人以能永其傳聞歟蓋必
有過人之行而爵禄未之加焉事業未及施焉以至没
身不遂則彼達官貴人苟有文章而樂道人之善者必
將哀之且有言焉以述其所有而悲其所不幸使後世
知而慕之不至於淪落無聞此太史公所以傳伯夷悲
許由而悼顔淵皆出於忠厚之至君子之心也是宜處
士昂霄之潛德有卷愚亦不得不因刑部主事功載之
請而為之序焉昂霄素負竒氣有識量為學務大義急
踐履而不事章句其於孝也至而生之者榮於有子其
於弟也篤而長之者樂於有少其於友愛也切而弟之
者安於有兄其自幼至壯未嘗計家之有無惟知力此
孝弟友愛之道而已其平居命其族訓育其徒與鄉人
故舊言亦無非舉此孝弟友愛之道蓋有志於善世厲
俗者矣惜其未沾一命以没則達官貴人豈得默無一
言及之哉是以讄行之詞悼亡之什亹亹乎聫篇洋洋
乎盈耳所以誦說乎昂霄之德者既工且至則昂霄沒
而名可稱於後矣昂霄諱俅吉水富溪人姓王氏功載
其從弟云
雙峰先生文集序
有令德其中者不能不文於外文者宣播其德之具也
不有其德而曰文足以追古作名後世非誣即謬皆不
足與言文也有追古名後之文浩乎與江河同其流皦
乎與雲漢爭其輝鏗乎與金石抗其音者皆非末沿外
襲所能為必有德焉為之本德有大小而文之淺深高
下隨之故曰有德者必有言此雙峰舒先生國輔之文
所以垂至於今不忘也先生靖安人舉進士宋淳熙間
歷官郡邑以廉於處已公於理物為晦庵朱夫子所嘉
晦庵當世大賢也先生能不見絶於大賢而為大賢所
嘉其亦大賢之徒歟為大賢之徒者必有德之士也先
生之文傳至十世孫守中凡九卷合表箋啓疏詩賦記
序之文二百二十九篇蓋不局於時格而一出於已之
新意是以竒正迭出而渾深俊逸之氣象相生藹然有
德者之言也守中余同榜進士今為主事刑部文學政
事大類其祖將重入是文於梓又見有德者之有後宜
序以明之
送戴先生歸梅溪詩序
梅溪永新山水佳處也戴先生本敬罷官於衡將歸而
尋泉石之舊好定魚鳥之新盟於是溪之濱人謂先生
年未老力未衰所抱負而施於外者未及盡乎其中
之所有何不與世委曲以留連仕途少增其事業乃果
於投閒寂寞之地將何所用其能耶球聞而語之曰先
生之志固有在也夫君子之進而居得其位食得其禄
出有輿馬僕隸以代其行執其役入有裒衣巍冠以尊
其瞻視汲汲乎上者惟患吾忠不得效汲汲乎下者惟
患吾澤未之流汲汲乎四方者惟患吾之功業有未著
聲名有未揚日夕弗遑以求其意之遂道之行此遭乎
時者之所事也先生始也由進士起而職郡教相藩國
同知郡事未嘗不志乎此矣然時不可必其得焉君子
之退而優游物外左經右史前親戚而後游徒日以窮
夫天地之所以自始人物之所以生先聖賢之所以為
教近則口授之於人遠則手筆之於書將推其道以淑
乎其後以傳之無窮此不遭乎時者之所事也先生今
也乃得歸而事之况其事有可得而必乎若夫以得失
為患知進而不知退必將遵行險之途搖乞憐之尾僥
倖以苟得阿徇以取容廉恥喪而奔競之風成此小人
鄙夫之事君子之所恥先生豈為是哉人以是皆知先
生於進退之際確乎其有道裕乎其自得矣縉紳之士
作詩贈先生歸者遂用其言為之先云
端午宴會詩序
吾邑人居京師而時節有會者常事也宣德乙卯春以
國有喪罷之及再祥也而後復焉是歲端午會者十有
五人而主治具者余也雖敝廬不廣又無遠方珍竒之
味與夫華麗之觀絲管之奏然牖戶夙滌薰風時來菓
饈隨宜蒲觴角黍又應時薦亦足以娛令節追舊會之
高蹤况在會諸君尊者有容卑者有敬動以禮節故不
必嚴禁申教而諠譁自息言以文宣故不必謔諧謟笑
而歡意自洽酒以令行故不必強酬酷勸而衆賓自醉
又繼之以吟咏使人各得暢其懷尤足以篤鄉好厚彝
倫美風俗昭國家之閒暇而吾徒得優游以自適也顧
其為樂不亦至哉竊思余自庚戌之歲入京至明年冬
始有鄉會當時預者十餘人又明年增至十四人又明
年至二十人未幾會罷而預者亦或遷或調或歸或沒
及今復會則坐中能言向時事者不過五六人焉耳雖
學士古廉李先生風采如故猶以子喪未預而後至者
乃倍其舊焉夫以數年之内而一邑之人升沉聚散若
此况歷年之久哉昔人所謂俛仰之間已為陳迹不能
不以之興懷者信乎其然矣又安知他日不有人焉思
今日之會如吾儕之不能忘情於向日乎因錄諸君所
賦並序以文非徒以誇今日之樂亦將以繫後來之思
送王邦英赴景陵丞序
邑彦士王邦英之擢丞景陵也來問余蒞民之道因告
之曰凡受命官其土者無小大皆謂之民牧蓋將使之
牧其民不至於失所養也為天子命官以為民牧者豈
得不盡所職乎借使受人之委以牧其馬牛猶當食其
所食除其所害使其生長而蕃息焉食之不時也害之
不除也生息之不蕃也固失其所以為牧之職况又有
所攘焉以拔其鬛角竭其乳酪以病且瘠之則將何以
逃其咎今也為天子牧斯民而不知修其職又冒焉攘
其所有以觸夫不可逃之咎而不知愧者皆非所謂良
牧也其良於為牧者必於此乎懼以恭其職不敢有所
攘焉以取其咎則令聞優秩必將歸之或有秩不加乎
其良而咎不及乎其不良者非道之常也出於時世之
異也君子道常不道異故吾之望子也以其良而不以
其不良焉邦英退以誦之其兄監察御史醴艮謂余宜
書所言為邦英警且勖余憶邦英始也從余問舉業學
通而文贍一遊場屋不得志連謁試於有司而有司連
辭焉懷抱其有留連江淮汴泗間以求遇夫知己而終
不遇退修其業於家郡守知其賢而薦之遂有今擢可
謂伸於久屈而用於既足者也其為人牧也必良其於
令聞優秩也必將有得然後見其學之行吾言之信也
遂書以貽之
送郿州學正林惟盛序
余居京師友天下賢俊多矣而執禮之恭莫惟盛最惟
盛遊太學師縉紳先生多矣而相好之篤莫余先故旬
朔見面相與辯疑而質難往往夜分不倦至有慶事及
不安節欣戚亦嘗同之是豈他人之為師友者比哉今
年惟盛戰藝春闈余沗考較之列意其必在進士選中
惟盛亦嘗以是自期矣乃竟列名副榜之首去進士特
一間焉余甚為之惜而惟盛略無怨色於此亦可見吾
師友間所守者正所順者命所信者公無私耳豈苟焉
相比附欲徼一時之幸者所能預哉已而惟盛得郿州
學正將行來問其所以為教之方因語之曰子之學於
余者非春秋乎春秋大義以公天下為主其是非之所
以辯功罪之所以定予奪之所以施名分之所以正莫
非大公之道焉聖人用是以匡天下後世之人心也遠
矣學是經者可不以至公為心哉子與余之心均無所
私於春闈也庶幾不昧乎春秋之為訓矣今子往而克
廣是道以淑乎已以推而矜式其徒則郿為三穌子之
鄉其習俗尚古其山川之秀鍾於人者當以時發安知
其間無瑰傑竒偉之士出而與子遇耶遇則不但余之
授於子者可行於彼而已子之令聞當因以起美秩當
隨以至所謂行仁義而自無不利者余誠有望於子也
子慎無怠惟盛曰敬受教願書以識不忘故為書之惟
盛姓林洪之新建宦家子其尊府貳令君退休有年惟
盛蓋能守其家法云
送方侍御序
量能而授官者朝廷之首務今昔之通典也而今時御
史之職獨難於得人始以吏部選用監生進士之有才
質者為之久之而賢不肖均焉乃罷而用大臣舉已仕
者試御史事六月然後考而任之其賢不肖又均焉復
罷而聽吏部雜選待選官試而考之如大臣所舉者然
後任之其賢不肖又均焉得人之難如此於是都御史
言進士監生所學者經所明者理所養者為有素既不
任之以筮仕之初宜選其仕為中外七品以下官而治
行著者考試如初而任之上俞其言命下而首與是選
者永福方員茂規也方君以宣德癸丑進士為行人三
年行以茂聞績以最稱故得與選擢監察御史廣西道
使其行績未著著而非進士亦不得與焉其得御史蓋
亦不為不難矣嗟乎世之為御史者孰不欲勝其任哉
然而任克勝者卒不多焉何也其剛猛之有餘者或仁
恕之不足執守之素固者或風力之不逮明敏之足稱
者或自矜之大過恭謹之不肆者或大體之不諳是皆
失於一偏而不得乎道之中也欲勝其任可得乎剛而
能恕執而有為明而不自矜謹而識大體余惟方君是
望蓋與新定御史之選自方君始始而得人則繼其後
者不患不得人矣故因其交游有請特序以為之賀而
亦有以為之期焉
送彭教諭赴長樂序
宜章地里距吾安福不甚遠其邑人官吾邑而政與民
安德及民遠澤入民深莫前大尹鄺公若焉公去吾邑
三十餘年而後司訓彭先生友諒至邑之父兄思公不
可復見得見先生猶見公然莫不喜而為其子弟曰先
生昔賢大尹邑人也必能去爾之昏昏進爾於明明宜
善服其教無違焉其子弟由是奮於自修勇於進學爭
欲從其門以出身不數年而生徒之數倍厥初其與計
偕者益衆焉先生以故大收善教之名而大尹公之德
澤亦因以增輝而益潤於吾邑也至是先生以年滿課
最陞長樂教諭兵部左侍郎鄺公大尹公哲子也以余
出其先公治下遣人來徵文為先生贈余豈得辭哉夫
仕於今之世而得上談堯舜禹湯文武周孔之道以廣
聖朝之化以開後學之蒙以文當世之俗惟師儒之職
為然故職師儒者不必勞於吏牘之親酷於刑具之用
而佐理之功常倍於百有司然亦豈無其道哉行誼之
修日勤而不怠如詩所謂成人有德者師之道也問學
之進日增而不已如孔子所謂温故知新者師之道也
師道既立則不患其教之不效矣先生由賓興起家訓
成都轉而至吾邑而吾邑之士隨與其教之已效也如
此今陞長樂又為産賢育才之地士之抱藝能以冠鄉
選魁廷對者屢屢有人欲教之效於彼也不難矣雖然
師道之在已者不可以不盡也能盡其道而後可以為
人之模範成人之德器焉不然將何以資人之求哉况
世之由師儒進而立要路超而為達官者以能盡其道
也先生之於師道克盡焉則長樂雖士大夫淵藪豈足
淹其足哉顯用之期行當至矣因序以贊先生之進
送李教諭致仕南歸詩序
黃梅教諭李士安先生課最在京不謀於交游不考諸
蓍龜不自計其年數之未逮脫然堅以老為請吾安福
之士聞而欲留之則賜歸命下而勢不可得留矣然猶
拳拳不忍其去者何耶先生上世本吾邑東清陂人自
曾祖以來避地廣東再徙而家蒼梧則地之去吾邑也
數千里自始迄今垂百年其聲聞之不相及也久矣至
先生出而仕四方遇吾邑人無分貴賤賢不肖無不禮
之至京師必求吾儕邸舍而造焉以叙契闊道殷勤訊
問其宗族墳墓安否何如及去而守職於外則起居之
問平安之報又常累累而至其厚於吾邑人也雖親骨
肉不逾焉今先生歸老蒼梧即其少時之所居出其宦
途之所得以師表其鄉作式於後學其為樂也固有餘
矣吾儕欲復與之接一面交一言共一觴酌之歡可得
耶故於其行而情有所不能釋焉因各賦詩以道之余
復念吾邑中故俗散於外境而子孫襲其餘澤以至盛
且大者不少也能厚其祖之邑人如先生者曾幾人哉
先生之所以厚吾邑人者念其祖也念其祖者仁厚之
道也篤於仁厚之道者必思繼其祖之志而不忍委其
故物余以是知清陂之烟霞泉石殆將為先生所有焉
余家茨谿之上去清陂不甚遠青山喬木東西相望他
日幸有歸期則與先生攜琴載酒往來其間樂閒暇而
頌清平意必有日特序以為後會張本
送周修譔還鄉祭祖序
皇朝策士迄今二十科而兩浙學者與大魁之擢自四
明之張信後有今永嘉周君中規其人焉中規之擢魁
也又當聖天子改元之初年則其出也豈偶然哉蓋必
有以鍾夫浙東最秀之氣而關夫天地極盛之運也不
然何以生當其地出當其時歟士大夫於此豈得不以
潤色大猷培植名教為吾斯文光者屬望之哉今年春
君同考禮部會試以勤於事致疾因欲解職而去余數
以士大夫之所屬望者勉留之未幾而疾且瘳雖欲去
而義有不得去者矣於是以朝廷嘗推恩榮其二親而
燎黃之典尚缺修舉乃乞歸展丘壠果得請而行其同
榜之士徵余文為之貺余以其所生之地與所出之時
而揆之因有以知君將得以大行其志大收其名而大
成其事業於斯時矣雖然君亦不可不增乎其能篤乎
其行以待之焉夫騏驥之駒空冀北之羣而出適遇燕
人千金之購以得售而登天閑人莫不期其鳴和鑾駕
大輅馳騁乎清道之間矣然而終老槽櫪之下卒不得
追望屬車之後塵者何耶調習未至而蹄齧之性尚虧
其循良之德也君其登天閑之騏驥矣苟致力於仁義
留心於詩書以盡調習之功焉其何患乎不中大僕之
選而居六飛之列哉幸勉於自進以求副乎士大夫之
望焉
送金吾右衞彭指揮赴南京序
南京金吾右衛指揮僉事彭君欲引年謝事遣其嗣子
名鑄字大用者詣闕以求代大用得代命而南侍讀周
君屬余文以貺之余謂侍讀君文章名天下如欲為大
用貺則取之於已綽有餘奚庸余屬哉侍讀君謂彭氏
上世雖由武功累官至今職然大用父子雅好文學尤
喜與縉紳之士遊凡兩京名能文者莫不有作而得吾
所作為尤多顧其箧笥中不可缺吾子作以故為之請
之余雖欲讓而義有所不可讓者矣夫世之峩武弁以
樹勛名者多迂文章而弗尚其仗文德以輔治平者又
鄙武事而弗為彭氏以世武之家而庭多士大夫之迹
詞苑之英華又悉為其所有非其志尚乎此心樂乎此
則又何足以臻此哉雖然文以致理為先武以止戈為
義其道在於濟時康為國家治安計者一也是以古之
賢士建大名成大業卓然為世宗臣者必德偹文武而
身兼將相之任焉况今聖朝方崇文化以升世於大猷
未嘗不重武舉以防患於未兆所謂文事而武偹者誠
宸慮之所素存也大用往踐乃職而克上體朝廷之盛
意下以古賢自期待使文武之道全盡於已則欲樹勛
立名以克大其父祖之烈豈無其地哉因序以為之勖
俟其有成而復為之頌焉
送義烏劉貳尹復仕詩序
義烏往歲缺貳尹民以其丞能字已羣然疏請尹之而
吏部已選進士劉同補其缺矣竟卻所請及同至而見
丞之佐縣果有餘能民之戴丞也果出至願即自奏乞
以丞代已尹兹邑庶不違民望雖吏部執先言復卻之
然士大夫莫不以此多同之能讓而嘉丞能得上下人
之心皆足為賢也至是丞以三載課最還官與之厚者
取唐相權德輿贈崔丞五字詩二句分韻賦詩贈其行
兵部郎中龔君永吉尤德於丞來徵余序因問丞常行
何異政乃能得人之心推誠嚮慕如此耶龔君次第為
之言以故知其素有偉才敏識及佐縣政又能敷德惠
明威信以綏理其民且嘗條其職所宜行而未得行者
凡十數事以陳於朝無非欲奬忠良表孝節以善其俗
重師儒之職修庠序之教以作起其士氣嚴考較黜陟
之令以勵廉恥平賦徭廣賑貸以閔人窮防奸禁盗以
除民害皆有益於國足利於民故一邑之中無問居其
下與上者交欲推而尹之士大夫賢之於前而歌詠之
於後也非溢美矣雖然專其名者不可無其實善其始
者不可怠其終賢哉丞乎必實與名副終與始一然後
績愈茂而人之譽愈遠内外顯要之位將有待焉一尹
之得不得何足較哉丞劉姓傑名仁傑其字饒之樂平
人其發身也以文學才行云
兩谿文集卷十三
