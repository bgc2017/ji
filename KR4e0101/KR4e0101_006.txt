兩谿文集卷六
眀劉球撰
記
安福縣重脩城隍廟記
今天下有司得兼致祀事不為謟惟先聖賢山川社稷
與城隍之神爾然社稷山川皆位乎壇歲不過再享其
巍然正席而廟處月朔望湏上致虔則惟城隍與先聖
賢為然夫先聖賢教尊萬世通四海城隍靈顯當時及
一區為道有常典所被有廣狹然先聖賢垂教無非欲
人歸善去不善而城隍能禍福善不善惟其均欲善世
均有益於國家均有勣於生民故得並加禮歟聖朝秩
祀典誥命我安福縣城隍為顯佑伯於爵既崇于號寔
嘉廟故在縣治之西百步完而復圯久弗逮脩覆壓墁
穿雨風不蔽垣堕徑通人畜趨便庭枝剪而無禁祠器
遷靡有常祀事脩不以時神不康處人莫捍其患永樂
中前兵馬指揮天台趙敏學林來知縣事能任去敗就
完為已責劬躬連歲材庀有嬴力量無攰乃進耆耋俾
敦營工惟厥中寢無易舊貫其後為靈室其前為參廊
又其前為閣門其東西為廡咸以更新覆墁堅而風雨
却于外垣扄固而人畜不得道其中槐柏樹庭而日茂
簨簴設廟以不遷牲醴以時而上薦神用顧享無作瘥
札而人以寧邑里歌曰昔公未來神往祠頽致我民灾
今公蒞政神乃有定民寔蒙慶我願我公主此廟宫靡
有攸終永綏我耆童盖公嘗新學宫大先聖賢廟然後
勤茲土起民頌于序無失有足書者初廟之壊故碑徙
于勢家毁滅文字畏不敢處納之學宫學宫不有復入
於廟人以為神威所回至是耆耋請砥以刻誥命併廟
興替之由球故得專筆書之
碭山縣孔子廟記
皇上嗣有天下之明年選任風紀之臣分督郡邑學政
及其陛辭悉授勅條其政務之所急者俾之行之建飾
學廟廼其一端也厥後四年碭山縣學孔子廟以成功告
廟為一室其崇以尋計者四其廣以丈計者五其䆳以
尺計者三十有竒堂齋門廡之展廬庖廪舍之廓莫不
稱之其址夷其材碩其構渾堅其繪郁然其規制則皆
壯麗於初然官不傷於費民不知其勞自非志惟壹出
謀與僉諧何足以及此哉至是知縣事衡水杜釗課最
當遷以民乞留得增秩還官來請予記因問倡斯役者
為誰則曰初監察御史廬陵彭侯祖期督學至邑陋其
故宇命更而大之營築之工以故興焉又問宰斯役者
為誰則曰前知縣事劉伯吉寔受侯命經始之繼而督
厥工備厥用以克有終者釗暨縣丞劉全典史周文中
預有力又問贊襄斯役者為誰則曰以侯命勤勤相商
以必其完且美者前教諭李孟玉與今教諭張觀訓導
徐忞是賴焉予然後知任風紀者克率羣職奉勅旨以
舉事矣嗟夫道在天地間萬世猶一日也任斯道於二
帝三王之後者孔子一人耳四教所以立六經所以明
百王之法所以備孰非孔子之功歟此其所以世為天
下師也後世之人君有志於昭德以興復古治必詔郡
邑隆其祀隆其祀者尊其道也尊斯道而後民知所從
焉故其廟雖大而人不以侈也皇上紹統即留心於此
欲尊斯道以熙鴻業也至矣内外大小之臣又克副成
上德如碭山焉豈非斯道之幸歟碭之諸生誦其詩書
習其禮樂敏而為達材粹而為成德得志而為朝家用
也則發所蘊上可措斯世於唐虞下可等事功於伊周
未得志而巷處也亦足以仁其家善其鄉里之俗安往
不得斯道哉因題諸石以為諸生勵
御馬圖記
鄕達尊劉君原振蓄宋李伯時所臨韓幹御馬圖馬凡
二匹其䮗而騚者勢起顧欲奔其色騜者立而馴服
馬者四人有執策而前御者有尾束而從者有持鞍傍
立欲駕者有轡而助其勢者其上有蘇公子瞻為十詠
歌以表出之其次黃公庭堅又其次滕公玉霄皆踐其
韻以恊贊之馬與人尚完玉霄手墨亦未渝庭堅手墨
滅字二十一其不可推而知者十四子瞻手墨滅字二
十五其不可推而知者十七原振恐其久而愈滅也属
余改錄而補完之余以孔子嘗悼史無闕文故其為春
秋書夏五紀子伯之類悉據舊史而不加益盖示後世
不可以億測亂古真也矧余至昧詎敢妄希前聞人奥
思擅附會其亡缺故違聖經大訓哉是用缺其所不可
知而錄其所可知為之記而歸焉則是圖雖越年久更
人覧翫愈衆終不失為二三賢手題矣原振為邑望家
上世有舉進士顯宋元朝者圖其故物云
家弟疇蔵先世遺翰記
昔我劉氏遭宋失命而中微賴太史公文章名天下聱
愚先生師尊諸郡庠學正公教行南楚縣令公名薦自
蘭臺兄弟一時並起復以我劉氏顯盛元時當時遊宦
四方其書翰往復固多至今載之家籍猶不少而手筆
之存則無幾焉獨吾家弟疇家克藏太史公所遺聱愚
先生三書一言其官京師之安一報其將辭翰林歸提
舉江西儒學之任一諭其守沔陽民苦樂之狀及聱愚
先生於常州路學學正公於武昌州學所和太史公舉
子詩各一篇凢五紙徼倖出於兵塵燬燼之中不喪失
於奔走劫奪之餘猶可想見前人之相友讓俱宦達而
精於詞翰也其為寳於吾劉氏雖兊戈和弓夏后氏之
璜封父之繁弱有不得易惟疇為聱愚先生曾玄孫厥
祖廣東僉憲學行俱高厥考遜峯處士不毁故業故能
世寳此紙以俟疇出而表章之也疇既第其先後為卷
將請題於士大夫以吾志紹先烈者宜記之嗟乎世之
所尚乎舊德之家者非以其土田之廣金帛之富室宇
之麗也以其翰墨有傳也然翰墨之傳豈徒取以為侈
耀人之具哉正欲使後之人覩其傳而思其德以自振
起不墜落其家聲耳况疇已學於邑庠尤宜時展是卷
玩其言意之交篤也必思憂勤自勵以和其室求如前
人之兄睦其弟弟尊其兄焉想其宦况之並佳也必思
問學不怠以發其身求如前人之名副其寔寔稱其名
焉覩其詞翰之俱妙也必思日孜孜以精其業求如前
人之學自中發外愈久而愈光焉則於家為順孫立於
人人之中為君子傳之後嗣亦猶前人之烈足以起慕
於今日則寳此紙也不為無益矣若身不加脩學不務
進徒持此於人曰吾家文獻足徵則非所以與吾共承
先志之意矣疇其勉之哉戒之哉
愚懶齋記
性夫癡而弗去身夫惰以為康心既喪其慧事罔遂其
功此愚懶之謂而人咸否是德莫願居也有隠君子廬
陵王氏仲珣乃取以名其齋予從而問曰子能根究道
底味索經腴博物知言達時酌務觧人之紛破人之誤
處闇能眀臨濁不汚此誠可謂智未足為愚也矧貲雄
其里壤連其村心不免勞口無絶言内綏其室外膺其
門來賓交友長子課孫生計既廣食口益繁方營營之
靡暇豈懶者之所能今名是齋乃黜智勤進愚懶豈未
知其為之是而名之非歟抑虚置其名以匿德美示謙
道歟將見其名之不韙恐身有之欲常目焉以自警歟
不然則名之所選何義歟仲珣曰子知愚懶之短未知
愚懶之長彼世之逐逐於物者孰不欲騁其聰而作其
明敝其力而困其神以希上於人而慕於人也然名出
而毁已随功立而咎且至故智囊之赤晁族衡石程書
之亂秦政是盖智而未知抑以愚勤而不能節以懶也
豈愚懶皆無益於人哉余遂改容謝曰子之愚非不移
之愚非好自用之愚非直與詐之愚也其莊周所謂大
智而愚其老聃所謂盛德而愚其孔子所謂不可及之
愚耶若夫懶者又其愚之佐也余誠有所不知請原君
之意属君之辭假筆以記之
伍氏倫樂堂記
有能篤彝倫之道不怠者皆足以仁其家善其後為君
子之所稱道也予豈得不以是望於伍氏哉伍氏之才
而美者曰仰峻故隠君仲舒肖子也母孺人既夀且寧
兄振海與弟述倫而下五人皆無恙其兄弟之子與已
子十數人又多秀朗仰峻嘗作堂于所居鴿湖之麓上
思奉其母兄之歡下欲極其子弟之愛名則未之有也
今年春其子諒因事來京以請於予予既名之倫樂矣
又從而記之夫彝倫之道在天為經在人為紀其為品
也雖有五其所當親則莫先於骨肉能親其骨肉之親
則其樂也為何如哉世之人往往溺於私愛貨利之徇
蔽於禍福之趨避而忘其所親喪其所樂也多矣惟孝
友君子不然其心惟知親於其親以樂其樂而已雖黃
金萬鎰而得失不足與較也雖白刃咫尺而死生不足
為憂也又豈以一毫自外至者間其心之至愛哉自非
孝友之至則不足以語此孝友之德至則和順之氣敷
而澤之及其家人子姓自不能不遠吾於伍氏盖嘗有
以驗其然矣初仰峻世父伯宏事親得其懽與諸弟析
産悉任自擇然後從而收其所棄遺者後第進士擢丞
沛縣來休于家以後母弟䧟誣使者逮之不能得將械
繋其母詣京以復命即走告於親故欲代行人諭以行
必不能免於禍則曰豈可使禍及老母而已獨安乎不
若行以死孝為愈也卒往代之竟終於行跡其孝友
之寔雖漢孔褒之行未之過也今三閱世而其家愈昌
科名宦業有光於前得非孝友之報乎仰峻兄弟父子
當平居無事之時能日為樂斯堂以叙其天然之倫固
足尚矣抑能篤孝與友以如其世父耶能守其世父家
法不壊則氣和感召又將綿其家慶於無窮特記以致
予期望之意
大洲書舍記
有大洲横據邑城東北廣袤若干里瀘湛二水夾之流
而蒙岡北華諸山崒峙其後先環四面皆處民遊商覆
廬載艇所居泊而偉材宦達恒産其上則是洲固一邑
之勝處也有隠君子謝氏尚哲中洲而居其子謙牧質
美而學勤躋賢科可計日待矣尚哲欲大其成營書舍
其居之偏俾加學焉故窗虚戶敞几席鮮潔林木蔭其
後簷花石雜其前榮塵囂夐屏風月次來杳不知其在
環城負郭間者其舍之清閒足以寧神而一志也帙連
牘累連床而插架者其圖書之富足以資覧誦也冠裳
列坐言終日而不煩文酒叙會飲而不至亂者其經師
學友時集其中足以發問而析疑也然則謝氏書舍又
一洲之勝歟夫昔人有登匡廬入紫閣嶺韜蹤長白山
以力學者其志盖自己立初非出其父兄而皆能就其
業名其地于世今謙牧既常志昔人之志矣又樂有賢
父兄之奬掖其蔵脩于是洲苟詩書之膏澤日飽於咀
嚼禮義之鋩鍔卒利於磨礱將見其業愈廣而道愈充
不惟昔人之武可追雖是洲山川亦將與匡廬紫閣長
白齊其高比其深也請記諸壁以俟之
玉壘書舍記
界乎蕃漢秦蜀之交其縣曰文距縣舍餘有石山穹窿
而起其色白澤瑩若玉然故曰玉壘跨山之巔有關高
出雲表曰仙關漢武之通西南夷也於以取道孔明之
定秦隴也於以置防鄧艾之入蜀也於以設棧然則西陲
之地利其在文文之勝槩其在玉壘歟因玉壘之勝創為
書舍而蔭以茂樹臨以清流以親魚鳥以屏塵囂無事乎
雕梁鏤節之華藻繪之飾惟經傳子史兵法刑名之書象
緯山川之圖是貯是積而名之曰玉壘書舍者張瑾廷玉
講學之所也張本文之故族世長其土之民在元時為鎮
帥皇明一天下鎮帥之後有名貴者以衆來歸授文縣軍
民守禦千戶所百戶以忠敢死逆寇鋒弟文才以平寇功
陞千戶傳職其子斌即廷玉世父父兄也廷玉雖生介胄
中而篤嗜文學當邊境無虞之秋輙與宗戚子弟縉紳名
儒去城市而即書舍以討論乎典籍講求乎義理雖窮日夜
而心未之厭俄而月連黎牙諸番為我民患鎮守重臣欲
發兵殱之廷玉以為魏綘和戎而晉鄙安王恢開邊釁而
中國困敵雖強盛尚可修和何以殱為遂白守臣親率宗
族姻舊百餘人裹糧槖貲冐險遠以抵番境喻以禍福故
不煩寸兵之血一鏃之遺而諸番納欵修貢恐後副都御
史陳公上其功廷玉詣京授所鎮撫職而還自以其能
入絶域撫異類以得蒙顯賞者皆由書舍講眀道義之
功激發之也不可無文以記之戶部主事汪君清夫廷
玉姻家也以其意來請夫為武弁子弟者貴乎有學識
也學識既優然後可建絶世之勛成邁羣之業是以古
之名將有說禮樂而敦詩書者君子知其必有濟焉况
有書舍慱其學識于平素如廷玉宜乎其能宣威德于
萬里塞外使反面之仇轉而為向化之氓也書舍之有
助於廷玉不少矣苟進不已則欲樹豐功著偉烈與古
名將嫓美而爭輝也何難哉故特記以為他日顯融徵
劉氏兩墅記
安城北鄙景物莫勝于智溪泝溪别流西上半里有小
丘屹立水涯卧丘上下磊磊皆巨石古木叢生石隙凢
數十株其葉似柳其幹似樟其青翠貫四時不改人不
得其名因其所似呼為柳樟世傳溪上故姓彭氏昔有
顯者於異域得其本以歸植之今觀遠近山谷俱無是
木其來自異域無疑也劉氏舊墅寔面是丘又有崇山
拱焉茂林翳焉良田清池環相属焉其地固為勝也循
溪南行二三里横度長坂坂盡為豐溪劉氏别墅在焉
其地雖不若舊墅有小丘之竒名花異木秀乎其前然
村境豁開遠峰層出溪流汪注人烟稠匝則又舊墅之
所無者盖亦不為不勝也予彭出也又嘗讀書其舊墅有
土田鄰其别墅故少時數得過從劉氏與孔庭偉經父
子相接覧其兩墅之勝亦熟矣自叨禄京師來故鄉之
迹闊如也嘗假使節一過之轍造智溪拜母黨望兩墅
青山烟樹已在目中為王程所廹不得置足其間而此
心缺然倏忽八九年孔庭父子繼即世每一念之未嘗
不及其兩墅至是偉經之子資智送其季父從役京師
予以其父祖故特加禮之因問而知其與兄某弟某分
居兩墅奉其母養甚樂且兩墅之棟宇園林尚不减於
初于是益羡故人有能子孫足可承其世業不至隕落
也已而資智來請文記兩墅予固辭之而其請不已又
豈得不以篤盡所承之道勉之哉夫鄉之人徒汲汲以
富於貨強於力為足承其先人之業而不知詩書者潤
身之膏澤也孝友者正家之凖䋲也信讓者悦鄉閭之
膾炙也能是三者則於先業不惟足承且將大有光焉
資智兄弟其此是務則不必汲汲於貨力之營自足為
父祖光而增兩墅之勝于彌隆矣姑勉之以此俟他日
謝事南歸尚當造兩墅以觀其勝之所增也何似
李氏祠堂記
李氏徙居洪洞自讓翁始作小宗祠于所居之旁者讓
翁之孫工部主事彦甫之子荆門學正彦安之姪求正
也求正之作是祠則又其兄求益之志焉祠之為楹若
干周垣峻固重門深密庖庫器物巨細畢偹以至謁告
薦享之節登降拜俯之儀又皆遵式古制尊祖之意盖
已至矣猶慮無文載其上世所從來則不足以傳信而
昭遠乃遣其子洪來京請之也甚勤因摭李氏出高陽
氏才子庭堅後至周柱下史耳以知禮名三傳至秦御
史大夫曇皆為大官曇後家隴西久之而西平王晟赫
然以武功顯唐世王子憲觀察江西觀察之子游剌宜
春子孫即官為家歷十二世始徙吉水之谷平谷平初
祖唐遺後有美德故其胤在宋時有弟兄早孤而並廬
親墓感召氣和致木有連理之瑞自後連世業儒其志
古學名能文者累累焉出以侍經幄職禁署至有父第
進士子舉童子同宴朝堂蒙恩輟珠簾以間其坐者故
至今吉郡稱世族之家未嘗不及谷平焉讓翁距唐二
十世以谷平地隘不足為容而洪洞山谿秀美可居故
徙家焉今垂百年而人謂他日洪洞之盛當與昔日谷
平埒者盖卜於求正兄弟所建祠堂有以知其然也祠
堂者秩禮之地世德之所由昭敬其先以開其後為道
莫良於此不有祠堂以示敬而欲子孫悉紹先美盖亦
難矣朱氏禮曰君子將營居室先立祠堂莫非此意而
世之巨室往往忽而不為求正兄弟能力為之可謂得
敬先開後之道矣為其祠下子孫歲時脩其烝嘗序其
昭穆豈可不思求正之用心哉苟思其所用心而人敦
孝義家尚睦肅使人子弟舉得其所而不失其歡則谷
平昔日之氣和萃於洪洞矣親師炙友服勤問學使人
入其閭而所聞者莫非絃誦之聲所相揖者莫非章甫
縫掖之士則谷平昔日之儒風興于洪洞矣待時而出
以擢賢科以歷華要使事業光于當時功名垂於後世
則谷平昔日之宦迹又將顯於洪洞矣家聲因以大風
俗因以美是祠之有益於其族也其可以小言哉因識
諸石庶後之覧者有所興起云
李氏愛日堂記
正統七年春予濫典會試文衡祁陽李友聞以缺末場
文字落焉遂欲留京以從予問業予既惜竒器未入所
採中又嘉其不予怨而樂與予遊非不自是而惟善是
師者不足及此故受之而不拒今年友聞為予言其二
親年踰五十矣曩家食時嘗以愛日名堂為致養之所
晨夕以得奉起居侍飲食候寒燠之節為歡自偕計入
京不得復即斯堂以奉其養閱歲矣而屺岵之詩無日
不誦諸口而感於懷今欲歸以一致定省之私又念名
未成而志莫遂默無一辭可為二大人悦願先生有以
教之使得少盡為子之道於萬一予又重其能不遺其親不
可無言以為之告乃復之曰子能躬夫名堂之義即可
以悦其親矣凢今人之生上夀者亦稀矣且以中夀言
之為年八十歷日不過二萬八千八百及其長而後知
事親則年已過半為日不過萬四五千是子之得奉其
親為日甚不多也豈得不愛而惜之乎故愉顔樂意於
是日必惟恐是日易過不敢頃刻不盡心焉此古之孝
子所以愛親而必及於日亦猶孔子所謂喜懼於知父
母之年也子之名堂也果慕乎古人之孝耶昔之所養
今之所思亦欲如古人之愛日耶雖然古之為親愛日
者非止於養而已也其求道之心汲汲焉無非欲親覩
其德成於猶存之日其行道之心遑遑焉無非欲親見
其身顯於未亡之前所以學必時習而名欲早揚此誠
愛日之大者豈口體之養可及哉子之於道必朝思求
焉夕思行焉冀為其親榮也不後時則愛日之誠至而
名堂之義不虚矣悦親之道何以加此友聞拜曰先生
教之矣敢不祗奉以求盡乎其道哉願書其語以歸而
寘諸壁庶日有所感發云故為書之
楊氏重慶堂記
鄞大姓楊氏之堂以重慶名者何榮四親之夀厚彝倫
之樂也楊本慈湖先生之裔家鄞之江心里六世矣世
守詩禮惟善是寳其鄉之人艱于食者多仰其賑匱於
財者多仰其貸有急難者多仰其援濟莫不稱之曰好
善之家焉今楊氏後人有名寔字誠之者以眀經領正
統辛酉鄉薦矣而祖孟輝年七十有四祖母方氏年七
十有三父灝年五十有一母張氏年五十有二皆在堂
無恙寔與其弟寅人皆有子而克盡孝一門之内四世
相親晨夕問安則孫随子後歲時稱夀則父侍子前怡
怡愉愉甚得其懽以故其堂有重慶之名寔上春官不
偶將抱其能歸而以圖後舉属禮部員外郎王君仕華
來請記夫重慶之樂固人情所願得而亦古今所難致
者焉盖有仁賢之子孫而父祖之夀考弗逮固不得有
是樂也有夀考之父祖而子孫之仁賢未至亦不得有
是樂也父祖夀而子孫賢以克有是樂者豈非天福其
家乎天之所以福之者又莫非善積之厚所致也楊氏
家鄞以來世累有善至寔父祖而俱有彌年克享至養
以全盛樂者豈非天福善人之眀驗哉易曰積善之家
必有餘慶楊氏足以當之矣雖然寔能益學增業以崇
其出身之階則欲隆其慶而顯其親也又當有道因記
而復期之以遠大云
橘井記
有能拯人於危阨之中而不有其功者皆足為有德善
人也吾於橘井而信其然夫棘其柯而包其寔森然徧
江南者皆橘也掘深出泉窟焉徧天下者皆井也橘井
之名何獨擅于蘇氏哉世謂昔者躭隠郴之高秀峰逆
知其境之人將病疫於是鑿井植橘而神之以其法其
後病者取井泉橘葉而服之累累皆興然未嘗歸功於
躭躭亦不自收以為已功躭之能仙吾不得而知也然
以橘井活人使不殀閼於瘥札又不有其功其德善之
高於人也遠矣諸暨醫學官馬勖仕勉慕躭之橘井能
去人病因取以為號每至京師輙僦舍通衢置百藥物
其中人以疾病求之理即欣然從而診其脉以察其病
所自始與其攻所宜先而授之藥服其藥者疾無不愈
由是京師之人求藥者日填其門公卿貴人之家僕馬
迎送之者絡繹于道雖大内亦嘗召而用之其道不為
不行矣然於人未曾有德色及察其退居故土出遊外
方所施慱而所獲約皆若在京然仕勉之能躭吾亦不
得而知也然其以藥之活人也庶幾乎橘井焉其誠有
慕躭之德善者歟不然何以有橘井之號也大扺士患
不古慕耳慕乎古者必有以超乎今而志與古人相追
逐矣是故顔氏慕舜而仁與舜期孟氏慕孔而聖與孔
亞司馬氏慕藺而召與藺齊仕勉之橘井所以慕乎躭
也慕躭不已將日累善蓄德以冀及之德善冀乎躭安
知他日不躭耶故特記橘井以為其力德善之助焉馬
氏山隂人父祖而上皆名能醫故郡邑醫學之官多出
其家云
怡軒記
灌溪劉氏有居南郭能篤友愛曰惟懋號怡軒者上杭
教諭金鉉之兄也金鉉將之上杭請予記怡軒以致意
其兄予謂之曰怡之為言恞也能恞睦于兄弟然後孔
子所謂怡怡者有以體諸已不知金鉉之兄所以睦于
金鉉者果何如而有怡軒之號耶金鉉曰貴兄弟二人
皆為父母所愛吾兄又能廣父母愛子之心以愛貴自
貴遊邑庠來每有家事輙力為之不以煩貴曰恐其心
為外撓不及進於學也每得布帛以為衣輙自擇其惡
者而推其善者與貴曰致身士大夫行衣服不可不稱
也貴每有師友饋遺之需輙白父母厚給之曰不可使
有不足也由是感激貴亦恒恐恭敬之心有未至無以
荅吾兄之愛已故常相歡無忤色吾父母以是亦順焉
及貴偕計上春官得教職以趨蜀其道途之費又皆吾
兄所齎發不待貴一勞心而悉備貴在官十餘年吾兄
既善養親又常教育吾子如已子使吾父母長得懽心
不必以貴在遠方缺於朝夕侍左右為念者皆吾兄之
所賜此怡軒之號所自始也予於是知惟懋之為兄者
得其道焉夫兄之與弟生則氣同親則天合始也未嘗
不相睦其不睦者間於貨利之私也移于妻子之愛也
甚而䦧牆不已則獄訟興焉干戈之謀動焉何莫而非
出於私愛之間移之歟能睦其弟如怡軒庶乎可以免
此矣雖然古者兄弟相睦深且至則自家而鄉皆化之
福足以及其後世惟懋尚力於此毋怠焉他日予歸故
鄉造南郭而里俗歸于仁即其廬而和聲相應視其庭
階而不凢之器森立可愛然後有以驗其兄弟相睦之
至焉先記怡軒為之兆
希賢齋記
有篤行敏學舉進士于鄉曰周貴顯氏結書舍于尼山
之麓名之曰希賢齋請余記未就而貴顯已即世予慕
古觧劍之誼為追記之夫學不可不志于古志于古而
弗古逮亦不失為古人之徒貴顯之言曰古之人有程
朱者易道眀也學易而不程朱希非學也有韓柳者文
之最也為文而不韓柳希非學也李杜二王詩之工書
之法也詩不希李杜書不希二王非學也故吾於易則
窮入畫象玩極辭占常如覩程朱于佔畢間于文與詩
則大而經營其篇章細而陶鍊其句讀常如會韓柳李
杜于製作之餘于書則凢點畫之布置體象之構結常
如承接二王之顔辭於筆端雖身之瘉而罔怠雖室之
窶而罔惑日憫憫焉望古人而不能及故又名是齋以
自勖焉吁務學若貴顯亦可謂能志於古矣使不短其
年安知其不與古之人相上下齊聲寔哉惜乎其年不
永而志有負也然貴顯雖没而其心領夫程朱之奥妙
契夫韓柳李杜二王之心法皆已傳之其徒收錄于卿
大夫延譽于交識流惠澤於後之人是猶有不可没者
在世使其初不以古自期則雖夀其命能富貴其家亦
將與槁木胥腐滅燼俱寒何能遺此於身後哉既不有
彼而有此則貴顯之志亦不甚負矣貴顯交予十九年
凢余言外理行不叶于度貴顯皆能規之貴顯有失予
亦不容自默故予上春官貴顯别至涕下貴顯既棄世
又豈堪予之戚為之記示不忘貴顯云
周氏復姓記
能不忘其所生如恢永又豈不足嘉耶恢永之先姓周
世為福之閩縣人至元間有大椿者來為安福州學正
以没子慶源娶州袁氏生子仲溫而慶源没仲溫三歲
随母適顔氏鞠子繼父新源因蒙顔姓恢永仲溫子也
與弟寬裕及子若姪七八人思復姓周或謂之曰周雖
故姓然久去鄉土無宗族可親顔為負郭巨族宗人子
弟甚盛可借其助以為子孫久安計柰何捨強宗以自
孤其勢弱其家聲也恢永曰吾豈薄顔氏不欲宗之耶
盖懼吾周氏之弗祀也幸脱周姓至吾身僅二世所傳
聞者猶在不及吾身而復之則後子孫知宗顔而不知
有周矣其為不孝孰甚焉吾所以汲汲于復姓者求免
夫不孝之罪也勢之強弱何足較哉或人服其言他日
恢永來京圖仕進為予誦其言且請文以張之夫姓者
生也古者因生以受姓非姓無以别其所由生生生相
承歷千百世不可易散之四方不得混者託姓以表之
也姓可紊乎姓之不可紊猶松之不可稱為柏桃之不
可稱為李禾麻菽麥不可稱為稂莠蓬蒿也豈惟姓哉
族亦不可紊也郭崇韜望汾陽之墓而拜杜正倫慕杜
固之譜而欲通皆為士論所謬者以紊厥族也族姓紊
則勢不得不祖人之祖祖人之祖必自絶其祖之祀矣
是豈仁孝子孫所忍為哉恢永之决于復姓盖知祖其
祖矣豈不足為周氏仁孝子孫歟特記其事以示其後
人且使附勢慕利以紊族姓者有所愧而知改焉
兩谿文集卷六
