兩谿文集卷三
明劉球撰
賦頌
至日早朝賦
維宣德紀年之五載逮玄冥司令之中旬羲和回馭於
北陸招搖指子於初昏玉琯之灰乃動黃鐘之候維新
開萬物之大始轉一氣於洪鈞幸會昇平之運於今日
宜致履長之慶於紫宸焉故詩則靈臺是定禮則鴻臚
斯宰儀物則内外畢偹執事則大小恪戒莫不齊沐宵
興敬恭以待是日也及東方之未曙仰明星之猶光車
塵紛兮以起途燭燦兮交張聽玉漏之滴瀝望廷燎之
輝煌九門闢兮既廓三鼓發而有鏜填兩掖以競進鳴
䨇珮兮鏗鏘陛衛羅以萬隊鹵簿設其兩傍合之則為
耦離之則成行牙旗羽盖龍文鳳章玉節金鑿殳矛戈
揚衆不能名美不能方少焉日曈曨兮東躋雲縹緲兮
下幂浮佳氣於簾櫳燦祥光於金碧飛鳥隼兮垂翔凝
冰霜兮融液爐烟起而香風飄廷鞭響而羣囂寂閽象
端厥容止仗馬不敢喘息然後起瑶扄來警蹕鴻鐘鍧
鑾輿出高明衮衣之日月遠覩天位之飛龍黼扆後設
而斷必自乎睿思冕旒前垂而明不掩於重瞳無動聲
色篤恭其容儼然帝舜之正位乎南面無異周武之垂
拱乎九重其臣則王公侯伯貂蟬眩幘玉帶懸牙朱衣
襲錫卿大夫士降至百職濟濟蹌蹌莫不盛飾冠以品
分班以次設東文西武鴛排鵠植服聲教者有遠夷凛
尊親者遍羣貊詩書所未道其名漢唐所不賓之國皆
奉玉帛而遠來亦幸觀光乎其側於是絳幘雞人長鳴
東廡伶官發音金石柷敔琴瑟簫管交宣迭鼔聲洋洋
乎盈耳節鏗鏗乎有序禮官唱讚登降拜俯進退啟跪
或躍或舞咸中乎儀罔愆於素諸方匭進之辭既退萬
口嵩呼之聲齊舉喜動乎天顔聲震乎寰宇迨乎大禮
既成祥慶荐臻荷天子之有命賜衆臣休暇於浹辰宴
幣既頒恩禮復勤凡有生之衆庶莫不願戴於一人且
夫冬之為節自古所尚豈但魯史偹雲物之書周官重
圜丘之享盖其在易卦則為復而復之為義取乎隂消
而陽長陽長則君子道泰之漸隂消則小人道否之象
上必體此而思君子之道當崇下必體此而思小人之
道不足仗上下同情是則是懲務使邪枉不得勝乎正
直讒慝不得妨乎賢能則天下可納之仁義之域功德
可齊乎唐虞之稱皇圖於焉而鞏固福物自是而駢增
畜鷹賦
惟鷹之為鳥有號曰鷞鳩鍾炎精以為武德禀金氣而
多伐謀習學則時乃夏祭鳥而天以秋威以時養翎以
日脩非其類不與非其林不休此羽族之雄傑百鳥所
不得儔也是以有炳其文不一其色竦膺而昂脰博脛
而健翮尾以合盧為貴目若點漆之黑喙曲於酋矛趾
利於鐵棘望遠兮若愁胡立屹兮若置石高舉則飄然
凌乎九重之霄漢下視則廓然見乎萬里之山川倏然
閩越忽焉幽燕嶽靈不能障川谷不能延其奮揚也有
尚父之勇其捕逐也有子産之賢其數飛也髣髴乎學
者之功其以小制大也兼總乎御史之權故百獸望之
而跡斂衆禽觸之則軀捐豈其情之好殺盖亦天使其
然也一旦應明詔沽善價貯雕笯覆黃帊足紆碧絲之
縚以為常首冠繢韋之幘而少謝脱風霜於渤澥之濱
濡雨露於闕廷之下顧玩嘆賞徘徊聖駕廼命鷹坊寧
厥攸舍處之温凉之室栖乎丹朱之架肥鮮飽於歲月
食息時於晝夜幸遇比乘軒之鶴不殊親愛雖入懷之
鷂莫跨使其才不絶倫則是寵也亦何由而迓哉迨乎
閉蟄屆候冬狩及期萬乘雷動億騎雲随則臂以金吾
之衛士乘以内廐之驍騅左右乎紫鸞之駕後先乎翠
鳳之旗入泱漭之野以較獵臨奔逐之時而脱羇是宜
竭所能鼔厥翅與西旅之獒戮力東海之豹合勢大搏
彼熊貍小殪此兔雉獻獲虞人奏功輿次以羞大庖以
實賓器以為乾豆祖廟是事思效報於萬一求以免乎
素餐之愧則於恩為不孤於德為無負苟饑則惟人是
依飽則高飛而遠去則雖有矯矯之翰善攫之距較名
而考實曾鴟鴞之不如若阨困而賴濟於人為臣而叨
食於主蒙其施當懷其報可不鑒視於鷹乎
龍駒賦(有序)
馬之為瑞盖自羲軒虞夏以來世有之矣今皇上涖大
寳七年山西以龍駒來獻其體雖原於馬育其靈實類
於龍驤誠國家之瑞也皇上乃下明德之音却衆臣之
賀又得春秋不書祥書不寳異物之義盖因皇上之謙
抑而益見是駒之出有以開天下治平於無窮焉臣雖
愚昧幸際昌期謹獻龍駒賦一首以昭美事於萬一賦
曰
惟皇上之臨御措區宇於至平廼氣和之感召致龍駒
之誕生其蟺蜒之毓秀抑星房之搆精産彼山河表裡
之郡進於日月光華之廷雄竒則體乾象之剛駿逸則
孕坤牝之貞盖世所罕有之竒瑞乃天所僅降之休徵
也觀其象膚牛尾虬骼麟角耳批竹而竦立目夾鏡而
雙明頂攒花兮若玉蹄翻霜兮勝瓊妙姿體之殊絶偉
鱗鬛之縱横盖夐然不類乎凡馬之為形矣至其動合
矩度鳴諧律節馴不待習馳不假策觸焉而不驚秣焉
而後食勢矯矯焉斯臧性循循兮無癖順乎人情盡其
物則又宛然其有君子之德矣若乃擁金鞍驕玉勒出
羣則萬騎皆空騁駕則千里一息朝發步於九馗夕周
遊乎八極紛紅塵兮後起泚赤汗兮交滴風邁而星馳
霆驅而電掣又豈尋常之足可以擬其才力哉是以陋
渥洼之所産鄙大宛之所歸雖周苑之八駿不足當其
美豈燕臺之千金所能充其貲高視往古獨步當時市
不得鬻人不能私奚必遇伯樂頌傒斯而後知其駿稱
其竒耶脱閭閻登天圉出逄時育得所蒙雨露之沾濡
依天日之嫗煦亦何幸乎生之不凡而出遭聖主聖主竒
之以示衆庶衆庶遑遑争先快覩莫不曰吁昔庖犧得
負圖之駿而書契造軒轅乘服皂之駒而百度舉乘黃
出而舜德光飛菟至而禹績序則此龍駒之出也又豈
不足况我皇明之休譽哉請竭愚誠薄致慶語皇上曰
咈使五榖熟而百姓寧夷狄服而禮義興是乃有國之
上瑞又奚必祥此一物之靈於是有拜手稽首而歌之
者曰元氣混兮育龍駒質不羣兮志夐殊跨騕褭兮凌
騊駼倏幽冀兮忽荆吳誰所致兮皇德敷繼而有賡於
其列者曰龍駒至四海肅百榖稔百姓足龍駒至九夷
服皇圖鞏皇風穆龍駒至萬物育天之貺國之福歌竟
而祥颼四至瑞雲燭天百工相與鼔舞於廷陛之下同
聲以祝聖夀於萬年
瓊島觀燈賦(有序)
皇上臨御之六祀四海歸於至治百祥應於豊年廼於
瓊島張燈以慶元夕以奉聖母之歡下及羣臣皆賜榮
宴四夷百姓亦得預觀聖恩溥及如天衆情欣戴無已
莫不願聖夀與日月同其悠長皇圖與天地同其廣大
况臣叨䘵春官過承寵遇慚無效報之勤敢竭奉揚之
語謹為元夕觀燈賦一首以進賦曰
繄皇風之清穆囿寰宇以皆春來玉帛於萬國同車書
於八夤樂年榖之屢穗致祥慶之駢臻氣與形和俗由
化醇撫元夕之既届實物華之肇新用張燈以娛節而
必瓊島之是因焉是島也奠重城濱太液境玄玄勢奕
奕殿則有仁智介福延慶之嘉號宫則體廣寒金露玉
虹之令式方壺瀛洲之景儼乎相沿白虎青龍之洞杳
乎交闢歴萬年之佳樹窮九土之怪石莫不獻竒其中
羅列其側是誠大内之美觀歴朝之勝跡也於是高跨
其峯巔卑循其水澤象六鰲以駕山因五方而為色結
綵垂旒抹金綴碧粧點瑶燈其數萬億皆因物以賦形
而各妙極其飾也盖飛則雉鴈鳶鷺鴛鴦鶬鶊雜然羽
族惟木是憑走則麕兔麞猱若羝若駉羣分隊别随山
而升潜則蝦龜蛙蟹巨鯉脩鯨揚鬐動甲惟水是縈巨
而日月細而列星羽衣道侣緇服神僧類莫悉辨衆莫
能名各一其色各肖其形皆曲盡匠石之巧妙而奪乎
天地之功能也迨乎西下金烏東升玉兔乃命司烜大
然列炬爆竹雷鳴燭龍電騖須臾而萬火畢張倏忽而
四山高布綻菡蓞以連城綴銀花之滿樹彩雲煥兮垂
層空珠宿森兮擁前路春拍拍兮回光天朧朧兮欲曙
走火騎而人皆辟易翔烟花而物皆鼔舞笙歌發而百
戱方作鸞鳳下而衆樂斯舉宛然太乙之降臨儼若青
陽之回馭於是揭珠簾啟玉戶面以宫闕臨以輦輅豈
但以至治之功既成嘉好之節難遇而欲於萬幾之暇
少快一時之覩哉盖因時和奉母后進珍羞上春酒以
愉慈容以介眉夀盡愛日之誠而養以四海之所有將
訓天下以孝是即成周之綏慶於文母也上自公輔下
逮庶官皆賜以假皆與其觀飲以觴醑食以盤餐以勞
其勤與樂其安將勸天下以忠是即卷阿之君臣同歡
也弛衛禁發扄鑰使衆庶百姓蠻夷部落皆得覩其光
輝增其欣躍而幸生遇時逄目覩聖作將廣天下之愛
是即靈臺之與民同樂也舉斯心加之廣土流是德溢
乎寰穹則人將恭為子職士皆勵於臣功家服禮義之
化鄉敦仁厚之風平平皥皥肅肅雍雍躋聖齡於萬億
熙鴻業於無窮
景星賦(有序)
臣聞人以德感天以祥應此理之自然古今之所同也
近覩景星見西北天門之上稽之載籍謂必四氣和而
天子孝德治功與天同大而後景星出惟昔黃帝堯舜
之世有是祥焉洪惟皇上内篤至孝之德外宏至治之
功合氣化於太和與天心而恊一是以天出景星以彰
皇上之功德以兆國家億萬年隆平之慶也天人感應
之理為甚昭矣臣目覩曠世所無之祥不可無詞以奉
揚於萬一謹拜手稽首而獻賦曰
癸丑之秋閏月初旬有星麗天光彩絶倫明日而客有
問於國之老人曰疇昔之夜瑞靄絪緼瞻彼星象高麗
天門皎若鑑之出匣烱如月之滿輪輝映乎七曜勢拱
乎三垣燭龍不敢以張炬奎畫未足為有文囿率土兮
不夜耀普天兮若晨人皆知其為景星矣而莫悉其瑞
之所由臻焉惟子傅前聞習舊史明天道究人紀格事
物之至微知休徵之自始幸開愚之憤發愚之悱告之
以瑞應之由使明知夫天人相與之理國老曰大哉瑞
應遠且有徵盖必世有盛治而後天有景星昔者三皇
之道莫俻於軒轅而是星有攝提之見五帝之德莫盛
於堯舜而是星有翼房之呈爰考瑞圖之所載旁搜占
書之所稱謂必四氣合至和之極天子篤至孝之誠賢
能盡任使之道海内有懽悦之聲制作合乎天意法令
順乎人情德至八表高與天并斯天垂眷而景星昭明
焉今天下廣大天子聖睿體元居正法天出治四序順
行二儀由位炳玉燭之輝煌穹亭毒之功遂四氣可謂
和而無沴矣内奉慈闈之養上虔祖廟之祀數問候以
承歡善繼志而述事其孝也可謂極其至矣崇錫命用
奬已用之賢歌招隐以來未用之士則任使務在得人
而賢能皆樂於仕矣頒廵撫之條而人樂其業下寬恤
之詔而家蒙其利則四海之内無不歡且慰矣樂由陽
成禮由隂制聲律克諧典章煥俻則制作可謂合乎天
意矣禁必公行法無私置爵人所好刑人所忌則法令
有以順乎民志矣德化之周洽仁恩之溥施窮寰宇之
廣而畢濡若元氣之流而無滯則德至於八表而與上
天為無異矣故能動太虚感重玄嘉祥集景星懸瑩然
璧拱燦然珠連溥八埏而朗照倍五緯以昭宣使符皇
道之瑞復流輝於今日而應帝德之祥不專美於昔年
播皇風之浩浩開皇慶之綿綿感之也自人應之也在
天天人之際夫何間然客曰瑞應若此復何加焉國老
曰今天子篤烈之心茂無涯量昨進羣臣示以天象曰
臻兹慶祥賴爾輔相尚悉乃心燮調寅亮毋謂績著而
可惰毋謂效成而可放尚慎弼予昭荅天貺苟德不加
脩而職随以曠雖有嘉徵亦奚足仗羣臣皆再拜稽首
而言曰陛下盛德召此禎祥顧予臣僚之力萬無有於
錙銖願毖厥終一如其初用迓百休用恢鴻謨雖臣才
之不逮敢不孳孳思效其愚於是上下交懋化育宏敷
豈以得瑞應為已足而謂政可不必圖與客乃喜曰問
一得四既聞天人之相與又聞上有誡下之訓下有諷
上之語欲經綸乎斯世使比隆乎三五亦何幸乎生逄
其辰而事得其主哉國老曰雖然吾且有詩四章以形
容乎景星之盛瑞而歌詠乎聖朝之雍熙舉以授子共
祝國禧客聞而躍曰盛哉斯詩盡乎華封三事之祝詳
乎虞廷賡歌之詞足以流皇朝之德美而贊皇慶於窮
期請播之朝野使人人得而頌之其一章曰景星輝兮
天西北晃六合兮周萬國夜如旦兮昭瑞色誰所召兮
聖皇德其二章曰景星燦兮天門上溥天下兮畢融朗
皇德茂兮天所貺兆時雍兮顯有象其三章曰覩景星
兮衆忻忭天子恭兮飭臣獻各共職兮荅天眷慶大來
兮國永奠其四章曰仰景星兮物煥遂肅百僚兮欽聖
制熙洪猷兮邁百世皇夀隆兮萬億歲
瑞應麒麟賦(有序)
天啟皇明億萬年景運皇上以至仁盛德纘四聖之緒
為天下生民主寔當亨嘉之期肆即阼以來篤任碩輔
簡擢庶寮省去冗務侈費以仁育萬方迄今四載内安
外服西殱阿台之衆北來瓦剌之使東南番夷職貢駢
臻榜葛剌國復航萬里海道來獻麒麟諸方物夫麟仁
獸也必王者有德而後至今也出自遠國獻至闕廷非
天貺有德之明驗歟惟成周盛時越裳氏來獻瑞雉成
王周公受而益脩厥德遂隆慶祚於無窮皇上召兹嘉
瑞而承之以德國家盛大悠久之慶宜嫓隆於周也臣
沗職詞垣何幸身親覩之爰竭愚能為麒麟賦以進其
詞曰
繄大鈞之造物兮為毛羣者三百有六獨麟之為形兮
卓不類乎其族等膺臆於鳳鸞兮象體貌於麕鹿聳昂
昂之狼額兮立亭亭之驥足蔚文彩之繽紛兮儼容止
之雍肅其為音也中律兮雖有角也不觸動則惟義是
由兮静則惟仁是育為四靈之稱首兮亦百獸之所伏
肆稱德於禮兮且詠歌於詩誠非常之靈貺兮實間世
之禎祺覿之也不偶兮得之也尤竒盖天之秘其祥兮
必覧德而歸之維皇德之高厚兮上配穹昊克承天眷
兮嗣履大寳遠效法於神祖兮近繼志於聖考銳緝熙
於聖學兮頻詢德於耋老允庶士之是任兮溥赤子之
皆保既文教之覃敷兮乃武藝之繼計德旣邁於從前
兮功且垂扵以後囿羣生於太和兮躋一世於熙皥故
致此靈物兮出彼海隅紛遠夷之不敢有兮謂此中國
之祥符從之以方物兮載之以穹艫海若蹌以效役兮
風伯翔以啟途倏發迹於西洋兮忽至止於薊都廓閶
闔之既闢兮熙晨光之欲曙昉俻獻於大廷兮屢惠顧
於當宁六龍為之回旋兮百辟欣而快覩瑞彩溢乎神
州兮頌聲遍乎寰宇豁宸量之廣大兮與化育而同流
覩祥麟之在囿兮如瑞雉之於周豈侈夫休徵之來兮
而忘於吾德之脩將愈篤於敬兮用昭荅於天庥惟宅
心之翼翼兮宜集慶之優優鞏皇圖之萬億兮與周德
而匹休
擬萬國咸寧頌(有序)
易曰萬國咸寧盖言聖人在上與乾元配德而萬物莫
不安其所也伏覩皇明自太祖開業垂統太宗仁宗繼
宏功德益遠益隆傳至皇帝陛下尤勤於任賢急於勸
職以恢鴻圖以致環海内外悉乂悉和旁洽百夷遐荒
莫不賓來易所謂萬國咸寧誠惟今日為然也然昔周
之盛其臣皆能歌頌其休列之經集傳之無窮臣雖愚
不肖然幸生太平之世故敢竭無用之才為萬國咸寧
頌一首思效播盛美於萬一其詞曰
於維皇明顯有天位尊無以加聖以繼聖爰自神祖戡
滌亂穢總挈乾綱峻命顧係赫赫文宗紹緒都冀朝貢
道均樂諧禮製穰穰秩秩仁考覃惠博賚廣封緩刑省
税三后委慶于明天子天子臨御惟賢思致廼詔曰咨
百爾卿士各恭廼職殫爾攸思用左右朕成先後志穹
爵令秩予加爾賜卿士曰俞陛下智睿武而有文寬而
能毅體乾宅中先聖是類體我羣臣不遺鉅細敢不夙
夜求稱所畀惟上克任惟下弗貳明良交懽越兹五祀
仁化之流風行水漬義令之昭日臨月涖蒐無伏慝舉
無遺墜故自郊畿徂邊暨鄙大郡小邑錯若棋置四民
百姓輻輳鱗萃女務蚕織男勤樹藝服温食飽長慈少
悌外戶長開夜犬不吠施及海隅窮陬遐裔鑿齒雕題
衣卉服&KR1455;色不一方名不盡記各從厥譯各脩厥贄山
梯而來川航而至奉詞稱藩俯伏廷陛普天率土靡有
遺棄均濡化育均陶和氣國不殊風家不異議人無弗
安物得自遂易曰咸寧惟今為爾殷周莫踰漢唐敢跂
臻兹大康從古不易維皇明德累積有自高昭宏容與
天相似天眷皇明時雨時霽旱雹不興祥飈清睟凡厥
所覆靡不康濟維皇明功世集弗替深厚廣遠足以配
地地為皇明效靈興利百榖歲登百川無沴凡厥所載
靡不底乂維皇明澤世克溥施洋溢盛大無人不被人
服皇明如指從臂咸樂其樂咸事其事凡厥有生各得
其止是宜皇明久安長治是宜皇上茀祿畢俻愚臣何
幸生此明世稽首陳詞雅頌是次
瑞雪頌(有序)
宣德五年冬多霽十有二月戊寅駕南狩還明夕大雨
雪中外懽慶皇上乃製為詩以昭荅天貺臣因考春秋
書六月雨以為僖公憂勤格天所致洪惟皇上紹統綏
民事天無失致天眷鑒祥慶每臻故兹隆冬瑞雪且降
銷毒沴於既盡兆豊稔於將來盖與六月之雨同一感
通之妙應也臣躬覩竒祥不自揆其詞語鄙陋輙為頌
一首以進頌曰
明明聖皇嘉謨令德足紹先皇居中建極國無遐邇罔
不視則物無鉅細咸濡厥澤人以和應天以和格惟是
年冬雪不降白駕南狩還曰維明夕不風不霰地乃積
雪萬象同輝六合一色京畿千里皎若錦幎閶闔九重
瑩若玉飾彤廷丹陛鋪瓊堆璧垢不得飛玼不容匿旦
日俄霽同雲渙釋林燦瑶蕊澤流玉液豊年有徵沴氣
潜滌戴白垂髫同情恊懌拜手賀曰瑞雪其碩利我來
牟宜我黍稷我何憂虞伏臘衣食致此休徵我皇之力
聖皇讓曰予心惕惕憫爾衆庶劬弗遑息順理燮調尚
賴百職天之降祥豈專予績乃發為詩昭天令錫中外
欣傳口誦心憶於維聖皇秉心淵塞尊事上天莫敢或
斁天用眷臨不違咫尺欲風風從欲雨雨得甘露祥雲
凡所欲獲莫不順應絲毫弗忒宜兹雪瑞昭垂典策臣
願聖皇永有萬國臣願聖皇夀年萬億祥慶之來源源
不息
黃鸚鵡頌(有序)
宣德七年春西土有以黃鸚鵡進者欽蒙皇上賜與羣
臣觀之臣切惟鸚鵡能人言而黃乃土德以能人言之
禽而禀此土德之正色不類其羣性復慧於物則國家
土地之愈大皇上夀年之無疆莫不有其兆矣臣躬承
恩遇目覩殊祥用竭蕪陋之才為黃鸚鵡頌一首以獻
其詞曰
於昭聖皇誕綏厥宇至和所昭百祥來聚廼者西陲獻
瑞鸚鵡不類其羣不綠其羽厥色為黃於德属土得氣
之正盖天所賦朱喙蒼尾絳趾碧距目燦玭珠衣眩金
縷質不凡庸貌甚容與好其音聲能人言語信巧且都
益辯而悟脱迹山林致身囿籞栖以雕籠紆以柔組令
言則言令舞則舞惟人所使莫之敢忤朝之公卿大夫
士庶共承恩命拜觀廷廡莫不曰吁睹所未睹瑞物之
來豈無其故惟我聖皇克文克武敬事帝祗祇承考祖
以臨其民民皆順序以育乎物物各得所治隆化洽超
越曩古天用貺祥以篤厥祜威鳳之儀白雉之舉同符
恊應昭德宏溥愚臣獻詞是願是慕皇慶駢臻皇圖永
固皇上萬年為生靈主
兩谿文集卷三
