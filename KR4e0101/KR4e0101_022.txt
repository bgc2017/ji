兩谿文集卷二十二
明劉球撰
行狀
遯遊楊先生行狀
先生歿世有年其常教導母族子劉球幸第進士始克
圖永先生之不可殁者於其所交顯人聞士遂悉所見
聞徵諸長老謹狀其行曰先生諱胤字嗣慶姓楊氏其
上世由關西來家吉安以忠襄文節二公顯為令族有
壻於球從曾祖大史容窗公曰鑑字瑩之攻經澡行為
元四門館生辭太子伴讀順皇帝朝即先生乃考也惟
先生生長大史公家目儀則耳誨言既稔且飫又自知
力學問不問五經四書百家言悉能口誦心憶樹植其
中有根柢故施之文有序跋說百二十記五十一傳贊
二十二祭文哀詞行狀墓誌二十五書表啓四十二居
室器用之銘事物雜著九十總三百六十篇無一詞剽
掇前人陳說深弘而重密類其為德詩有鳳臺前後集
四卷澹溪近藁二卷皆出入漢魏六朝唐宋諸名家體
隨事寄諷詠氣渾厚而詞雍雅類乎其情尤善真行草
書能融會歴世之法成一家體每札數百千字出竒萬
狀皆端謹遒媚適清重之宜類其儀貎時同邑謝先生
士復名能詩黎陽端木先生孝思工為書人謂先生之
能不在其下獨於文駸駸追乎古洪武中以故人甥孫
見翰林宋學士濂答禄修譔與權中書陶參政中立禮
部朱尚書夢炎於京師出其作讀之大見稱與交贊其
有退之子美遺聲由是中外人皆重其名士多慕其為
學勛臣貴戚争致其迹於門遂為賓師都督何公家明
年吉安侯陸公嗣子贄以高皇帝駙馬親執弟子禮復
主陸公一日朝羣駙馬上異贄舉止應對不凡問其所
師先生以是得召見賜食陸公後見先生弗賓先生語
人曰昔漢武不冠不見汲黯楚王不設醴不能處穆生
而侯䙝冠服見我心易我也我不可以久此即去之家
無何宣德侯金公禮聘至處其塾又一年而去當其時
朝廷進人惟急四方誦詩讀書之士朝羹藜而夕薦鼎
者盡是以先生之行能卓絶使一屑就則華名可采穹
官不難致乃終引去故有司連以孝廉楷書舉於鄉廷
臣閩南楊子春上隆知州同里劉子恭交以文學薦之
朝皆不赴江西廉使房公安參政張公某交走書幣辟
為南昌郡學弟子師去來半歲卒不受官命歸其後朝
廷嘗以纂修起先生議以祠林美職居之竟上書禮部
乞自遂時為禮部者知先生為言之朝以得歸終身不
入一毫富貴其心先生為人方嚴簡重有雅度而無詭
言謟態於古聖賢言行能心慕而身行之居龍雲溪上
為田取足其家需不謀他生理而家庭内外歲時為樂
衎衎為草堂戶牖虛敞卉花竹樹環匝日陶情其中灑
然襟抱超出人世外每誦論語鄉黨篇曰吾教自有養
生術安用偃仰吐納為哉故常節飲食時動息戒忿慾
以是神寧守固雖隆寒盛暑無事爐扇比老髮髯漆黑
視聽完氣無餒憊少事二親以誠孝稱鄉里遭喪能執
禮不建釋老事念其兄宅滁不可歸間往省之不怠導
學者先操履而後誦習與人交彌久而彌篤念死友悼
遠姻必為詞以寄其哀有南州集錄故交之作并其人
始末欲傳之梓士論韙之先生素有高行未嘗少下志
於時之權力人與不知己者坐終日不一言及遇知己
則為道古今竟夕無倦故甚見重於人士有誇雄一時
自以人莫已軋及侍先生側輙氣失汗下凜凜惟恐越
其度文武臣官是邑者每燕見必專坐先生其上自三
司使而下按是邑者多問先生起居或求其見時諸親
藩重禮文儒蜀為最聞先生賢欲以四川試官致其一
見不可賜之養老書及土宜物先生早嗜游歴凡名山
川無不到到亦稀與人接故號遯遊後以其不利於仕
也作鈍夫傳又自號鈍夫永樂十八年庚子以疾終於
家得年七十三娶鄧氏偕老有婦德一子惟昇先先生
殁一女館里士賀彦寬於室蚤寡内外孫男四人嗚呼
學如先生可以通古而探道也文如先生可以垂世而
範後也去就如先生可以為尚志之勸也出處如先生
可以為競名之戒也况孝敬以本之忠信以實之内養
以充之外望以副之雖陶潛復生亦必尚其節徐穉不
死猶將同其風用敢備書以為讄德行而議易名法者
張本云
故奉直大夫兵部職方員外郎周先生行狀
先生周姓諱鳴字岐鳳以字行家吉水之泥田世以儒
宦顯至宋季有諱應龍號磻州者為時儒宗其子京孫
直寶謨閣上言詆賈似道奸邪知事不濟棄官去直閣
之子厚號亦山以經術教訓鄉里先生曾祖也祖聞孫
以元至正辛巳鄉貢進士薦入史館修宋遼金史上書
請以宋為正統時不能用即輟史事去為鰲溪真文書
院山長考諱觀號彬彬贈奉直大夫兵部職方員外郎
妣李氏贈宜人先生性敏悟襟懷豁達言論侃侃如也
才識尤高邁過人其先世貲産素饒遭元亂喪之而故
額尚存皇朝龍興有司按故額頒役彬彬甫孑立不能
堪而産益削先生年十四五即勤於幹父蠱早夜無少
休不數年家復其初人皆賀彬彬甫之有子洪武甲戌
以經明行修薦為桐城儒學訓導桐城學校廢弛生徒
多不知學先生嚴立教條講道勸課有方諸生喜得師
亦勤於學自是决科躋仕者相繼皆曰非周先生之教
不及此也丁外艱服除擢即墨主簿以明敏詳密為藩
司所重遣同御史僉事往登州讞強盜獄盜七十人而
稱屈者四十五人御史執不與辨先生察其人皆以宿
怨為盜所誣指從容以其故為御史僉事言且歴舉前
代賢臣以辨冤獄得名者譬曉之御史感悟四十五人
遂得不死會兵興賦即墨軍需鐡七十餘萬先生具奏
地濱海隅鐡非所産而府庫積鐡尚多請出以資軍用
庶蘇民力所司又令即墨民輸豆軍前准其歲入來數
已而復徵其米而令以鈔償豆直先生復奏民無信不
立今民既輸豆又徵其米是無信於民也請從初令以
信於民且連奏便民十餘事朝廷皆納其言詔報曰可
坐累下繋會赦免民留之不得相率送至於淮皆涕泣
而别永樂甲申徵授國子監學正明年大宗皇帝幸大
學賜學官筵宴襲衣先生與焉未幾上以漢王失德由
輔導不得人詔選端直之士為之輔遂擢先生漢府紀
善先生亦慨然以輔成王德為己任時王府有從征軍
三千人不隸籍兵部又據有諸衛草場縱下人於外攘
民物所為不法類此者先生輙具諫王雖面從而心忌
之且王素蓄不臣之心雖開寶賢堂名為延問羣臣之
所實欲招致匪人以經營奪嫡計先生心知之作寶賢
堂箴累千言寓規諷之意其中冀格其非心王益忌之
會駕北巡王擁重兵出入威震中外先生言王宜抑兵
威退守藩臣之禮無啓疑心遂激王怒明日令守衛官
無故詬先生先生不堪其辱以白王王令質於儀衛司
已而獨送先生於朝下錦衣衛獄欲置以重辟時仁宗
皇帝以皇太子監國詢知先生以數諫王得罪非有他
故降為長州儒學教諭到官與諸生講學不倦每大比
諸藩交聘為考官歲辛夘之福建甲午之浙江丁酉之
福建所取士多得人秩滿陞國子博士至南京召見於
文華殿慰諭甚至且曰他日當大用卿其遇知仁廟如
此丁繼母憂服除用薦陞兵部職方員外郎時方清理
軍籍職方事冗人謂先生儒者必不勝其煩及事至剖
决無滯人始服其能三載考最賜誥命授奉直大夫追
贈其考妣歸燎黃於阡尋復官宣德乙卯乞致仕後四
年以疾終正寢先生素孝友十歲居母喪哀毁如成人
筮仕桐城即迎其父就養父卒奉柩歸至小孤遭風舟
將覆扶柩號哭誓與俱沉風隨以定撫育二幼弟冠婚
必盡禮合三從兄弟子姪為一㸑閨門近千指服食資
用皆有定規家法嚴整内外無私蓄著家範十數條令
子孫世守之族子弟性敏者悉令學經奬進之亦甚至
故其族以經術取仕禄者多於他族其族人有沒宦途
不能歸喪者必經紀而歸之尤急於濟人阨清江艾時
春之官寧海道被寇傷病瘡痍不能起貲裝殆盡先生
遭之為留旬餘求藥理之愈解裝齎之而行艾終身德
之先生幼從季父子霖族兄仲容受書旁及他經傳學
有源委發為文浩瀚而沉實下筆累百言立就然皆根
極底裏無浮薄之疵自號退齋其文有退齋稿六十卷
藏于家别著尚書通義春秋纂要授學者先生生元至
正甲辰十月六日終大明正統戊午四月五日享年七
十五娶彭氏贈宜人繼王氏封宜人俱有婦德子男三
人長勉次叙字功叙以永樂戊戌進士官翰林累陞至
侍讀次廣女二人前兵科給事中金昭伯廬州儒學訓
導彭塤其壻也孫男七人蒙渙復巽同伯咸恒女三人
曾孫男二人女二人初先生疾作功叙在官得其兄書
即陳乞歸省朝廷以宣宗皇帝實籙垂成功叙職在纂
修理不宜去及實籙進呈功叙思歸志益切而先生訃
且至功叙將歸卜是年月日即其里錦峯山王宜人之
兆合葬焉謂宜有狀謁諸大人君子以圖其不朽而哀
戚不忍文乃以屬球球因具述先生歴官行事之實庶
幾立言君子有所採摭謹狀
故封翰林編修文林郎孫先生行狀
先生諱貞字宗正號竹軒姓孫氏其先江左人唐興元
中有處士諱瑫者來豐城卒葬其邑同造里敷山子孫
家焉其後有諱行琰者仕南唐為倉監貽書節度使馬
希萼以息兵弊民賴之蘇子孫居敷山者盛至百餘家
代有聞人六世孫發宋元祐進士仕至永豐縣令永豐
九世至先生曾祖實則雖隱不仕而德益高祖祐卿鞠
於母姨之夫李仁傑居縣北化鵬坊至父仲明皆因李
姓逮先生始復之先生幼㞿嶷長益穎異有司選充縣
學生教諭泰和劉子彦深器重之授以毛氏詩又從鄉
先輩朱學士偹萬黃進士德潤游蓋有造詣洪武辛未
貢京師為國子生中癸酉科鄉試明年以副榜舉人教
授紹興太祖高皇帝進諸教授陛前諭以掌教之道且
命吏部錄其名以俟擢用先生是時年富氣壯銳然有
志副上旨到官務振教規事惟公正是由有施御史者
按郡甚嚴私於給傳徐氏子以充增廣生尋令升於廪
膳之列先生曰此子非由鄉里推選得厠名增廣已出
非分何得食廪且諸生中有學問勝之者猶未食廪不
可全廢公論御史氣為沮郡官皆從旁私語先生曰姑
許之退可改行不宜面執先生曰君子與人以信焉有
今日許之而明日可改乎御史知不可屈遂罷作育諸
生成績焯著一日遇相者言其將有憂至即動心求歸
省行次南昌果聞父喪哀毁踰禮服闋調漢陽漢陽諸
生與鄉舉者素鮮先生教之尤力後三年當大比赴試
者十二人不偶者惟一人通判張某介然有守嘗坐事
繋都察院獄以無錢賄獄吏為所抑寘諸惡所及事白
復官人謂其必易所守張卒持廉自若會詔下教授得
薦賢先生即以張應詔陞按察僉事貧無以之官復資
之行秩滿陞國子助教又滿轉博士陞從七品禄時國
監官傑然著賢稱不過四五人先生實其中尤賢者甚
見禮於祭酒頥庵胡公司業古崖吳公並遣子受業其
門辨事監生以故不在官所司移文來問狀六館紛然
莫所知屬有經旬不得報者先生遂作類姓簿備錄諸
生姓名籍貫班次以姓為别欲求其人於姓下稽之即
得人以為便遂為定法明年解署拜勅命授修職佐郎
宣德初乞歸省時母太孺人年已八十先生亦六十餘
始有退休之志明年還官又明年秩滿上行在請老益
堅遂以子曰恭官翰林封翰林編修文林郎致仕自是
謝絶人事朝夕侍親側非有國慶及鄉飲禮足不至縣
門湖廣諸藩聘典鄉試文衡皆不赴丁太孺人憂築館
居敷山之下鄉弟子來學者稍受之而卻其貧者俸後
三年祁門迎養又二年重慶迎養皆樂赴之自重慶歸
時年已七十一愈無意世事課諸孫之餘惟日與二三
故老飲酒談笑而已恒言人生壽至八九十固福也然
或苦疾病何福之云吾年至此儘足矣得一夕如睡夢
中恬然而逝良快良快果以不病而卒卒前三日點檢
平昔所許人詩文悉成而還之明日杖策觀漲江滸歸
過故人話舊如平素是夕遂不起時正統五年五月二
日也先生存心端謹自奉儉約作事必慮始終故歴官
三十餘年夷坦如一所至必迎其親就養最善教子官
太學時閤其燕居之所閉諸子其上親授以經初欲五
子各專一經尋以長子有桑梓之托取外甥鄔在恭以
足之其後諸子皆有成鄔亦第進士為御史訓率諸子
有官者尤嚴曰良為御史同居成賢街每夕歸必問以
今日治何獄其間有所伸雪否曰良必悉以對擬罪有
不當輙切責之欲其改擬人謂他人為御史惟一上官
獨曰良有兩上官其一指先生也曰恭在翰林分月俸
以致養卒不入升斗為已費寄奉所得上賜銀帛亦不
發封而還之且報以書曰我口體肥煖恒足近得所寄
物可自留以養廉自今勿更致也諸子官外京者未嘗
從之需一物蓋懼有以啓其貪以故其子守官逾謹遇
族黨親故素厚未嘗以險夷貧富致異與人交雖勢隆
不附窮急不棄為國子生時與同郡盧淵同舍湘隂夏
原吉同寫武臣誥教紹興時與李太守慶相善後淵至
侍郎原吉慶尚書先生未嘗一造其門為助教時與黃
博士彦清連居因熟其從子金蘭後彦清以姦黨沒家
金蘭為貴池典史坐累至京失所歸先生館之三年有
不足輙周之同鄉楊伯震為長廬運副得罪自獄出病
毁不成形舁至先生門欲托寓旁舍懼其病有染相唆
家人固卻之露卧街祠下先生歸聞之曰人各有命病
何足患亟命移入病卒以愈其義於交故間也多類此
先生本有經世理民之才終身局於儒官不得施間吐
一二以開其子其子推而行之無不效故識者謂其子
之有政聲為民望者多得於先生云嗜學尤篤自幼至
老體無不安日即留意詩書五經俱明而䆳於詩春秋
尤好聚書坊市無賣者輙手自抄錄積至浩穰則建樓
貯之以便覽誦故學益充碩發為詩文平易近事情不
務竒刻有竹軒集若干卷藏於家先生生洪武丙午九
月十六日歴春秋七十有五娶揭氏文安公族孫女封
孺人子長曰温次曰良由重慶知府陞廣西布政使次
曰恭由翰林編修積官至侍讀次曰儉舉豊城縣訓導
至京卒次曰讓由祁門教諭陞應天府教授女長適縣
學生范廸次適熊仕恭孫男十五繩縣學生縝約維綏
綽綱紀純紳給緣䋥緒績女十曾孫男二女五先生未
卒前數月寄書曰恭言其得痁疾已就差而四體尚未
寧曰恭懇乞歸省得命行至南昌哭先生訃如昔者先
生哭其親焉是亦豈非數耶諸孤卜用是年月日遵遺
命葬先生敷山先塋側曰恭詣京具列行實屬球次序
之將以請銘於當朝大手筆球辱愛其父子間最久義
不得辭因次序之如前云
戴先生行狀
先生諱審字誠問號古愚戴之先丹陽人二十三世祖
叔倫仕唐為御史出刺撫州子孫因家金溪八世至利
華仕唐為招討使鎮安福因家邑之郭村宋興招討六
世孫刑部員外郎之邵以軍功顯七世孫潭州通判特
立九世孫梧州太守重熙十世孫臨川宰養正俱由進
士起家臨川曾孫端仕元為澧川學正學正生有原有
原生常州教授起潛無子先生常州弟有原仲子後於
常州自幼有志復家聲致力詩書弗倦洪武中由邑庠
生貢禮部為中都國監生擢五軍都督府斷事官左司
稽禮克勤厥事未幾是官革先生亦以事謫戍大同得
代歸故鄉卜宅山水佳處日以親兄弟課子姓著文章
為樂無復仕進意洪熙中詔廷臣舉賢今翰林學士李
公前監察御史胡公皆其故人李公欲舉之胡公曰誠
問風憲才也某舉之為宜遂上其名先生寄詩二公有
谷口烟霞撥不開之句以誓不赴乃為徵命所廹入京
吏部會大臣於朝策以事竟罷不對復如大同廣靈王
聞其賢數召見不能得及其歸也賜之手札曰先生南
還亦復有夢到雲中否蓋念之至也又二年卒於家先
生性剛介襟懷清灑不與流俗偶所居必盛植花竹列
圖書以自娛終日静坐稀與人接所接必親故與儒林
中有節概人遇武斷之徒未嘗假以詞色其足跡所造
必名門故族彼倔起之家未嘗得其一過與人論議侃
侃以正自持見所知有過輙面責之於義事尤能勇為
歲壬午里中横隂相保聚謀作亂首劫富室路氏執其
父子以嘗之先生謂諸兄弟曰横惡至此不早為計吾
屬將不免莫若納諸富室因救路氏以除之遂會諸富
室至横所脫路氏繋破其亂謀旬日遠近盜起殺人者
相繼獨環里晏然故人舒伯庸年老而外内多事懼其
子幼不能樹以屬先生未幾伯庸死先生收育其子且
妻以女别置田宅以居之舒氏遂不落莫其志節素出
人表又工為詩在邑庠時已有作及罷官歸邑中長老
楊徵君嗣慶謝隱君士復皆以詩雄一時其教人有法
大要欲洗時俗之陋以習先朝雅音士大夫翕然宗之
先生往來二家得其說遂棄故習惟新是務故其詩善
變俚言淺語為清新之句使景與事會意隨詞達多中
人情得唐張藉王建體每出一篇學者輙相傳誦不置
口先生以其詩因窮而工也名其藁曰慣窮集其子難
類而編之得十卷以入於梓先生殁宣德辛亥九月二
十六日歴春秋六十有六配楊氏先殁子男三曰難曰
位曰冰冰補邑庠生早世女四人孫男七人女八人曾
孫男一人先生素睦於弟誠辨嘗相期以殁同穴及誠
辨殁卜於邑北鎮安鄉江浦原葬有日矣先生繼謝世
諸孤遂如二父志以其年十月二十九日合葬焉後九
年難至京圖表襮先生之德於縉紳大夫屬狀於球球
弱冠時先生來候先君因語球曰邑西舊家昔惟下村
與子湯村及吾郭村是三族者世聯簪紱互有文章以
相述德至今諺為三村世家者以此其勉加學以無忘
先好他日球侍先君如戴氏先生語之如初今先生不
及見矣其夙昔丁寧於球者豈徒然哉故嘗為其配楊
孺人狀矣况敢辭狀先生行耶因述其所見聞如右謹
狀
故翰林侍講學士奉訓大夫曾公行狀
公姓曾諱鶴齡字延年一字延之其先有仕唐為光州
團練使曰慶者再傳至搆避五季亂自金陵徙江西因
家泰和六傳至宋彭澤令安定清川丞安中監察御史
安強兄弟俱起甲科而族益顯彭澤九世至元瑞金教
諭約生九韶仕洪武中以弛利便民罷黃蓬湖官歸而
教行于鄉其子贈翰林修譔伯高尤䆳於學舉賢良校
官皆不就曰吾上世連仕不達而有德於民食其報者
在吾子乎吾何以仕為即公之考也母太安人胡氏夢
星墜卧内感而生公公少異常兒及受學家庭不煩督
責自力於業既冠與其兄椿齡以書經同領永樂乙酉
鄉薦明年會試留養未行其兄遂第進士為庶吉士翰
林以沒仰事俯育之責萃公一身繼遭父喪内外斬然
無足賴者又以閭右齟臨弗克康厥居積學之餘稍出
所有授徒以自給久而從焉者衆贄入益不貲廼營故
業邑城之西為久安計諸子頗長足事事遂辭太安人
赴永樂辛丑會試時今少師廬陵楊公司文衡務先典
實之作以洗浮腐之弊喜公諸篇悉優多梓行之至今
評程文者以是科為最廷對居第一擢翰林修撰洪熙
乙已受勅封贈父母妻宣德改元奉命如南嶽及舜神
農二陵修祀事宣德庚戌同考禮部會試修太宗仁宗
實籙成受白金綺幣之賜進秩為翰林侍讀明年乞歸
省道聞太安人訃哀毁終喪復官預修宣宗實籙正統
戊午書成受賜如初進秩為翰林侍講學士尋授奉直
大夫是秋考順天府鄉試初試之夕場屋火試卷亦有
殘缺者有司懼罪不敢以更試為言惟欲請葺場屋以
終後兩試公曰必更試然後百弊滌至公著不然雖無
所私亦招外謗朝廷何惜一日之費以成此盛舉哉有
司具二說以進命下悉如公言衆皆懾服得士亦審嘗
自謂吾齒未甚艾而精神覺已衰吾生其不久乎一夕
課其子忘倦明旦造朝與同列言笑自若退而得疾未
半晝沒蓋正統辛酉三月二十一日也館閣中大為之
慟上聞遣禮部左侍郎王公致祭自公卿至勲戚貴臣
交致奠賻聞者莫不悼惜公生洪武癸亥四月十八日
歴春秋五十九配陳氏封安人子男五序廉應庶庾序
由進士起家為行人司行人廉乙卯貢士女適里士胡
仲璿嚴時孫男八孫女四惟公中懷坦直略無一毫廞
&KR0146;矯枉而處事遇物井然有理起居休如也事親孝於
家極雍睦訓育其兄遺孤子庠自晬至有室卒成偉器
致有弋陽司訓之薦嫁庠女兄弟二人如已女寡姊孤
甥無不席其庇嘗分上賜金買田以給先祀積俸餘以
周族人之貧者親故亦多蒙其惠與人交初若難合久
而益親所知為達官立當道者不少每燕見必以公天
下期之未嘗及於私教學者欲其必先本領毋徒徇外
欲速以自小其志故經其指引者無分達未達俱有儒
者風其文有詩歌詞賦頌贊累千篇傳記序說半之行
狀墓銘碑讄雜文三百皆出新意得古法無所襲於外
而有益於道德仁義之說為多可謂没而有不可没者
矣公就殯之三月序致使命自南夷至將奉柩歸故鄉
用某年月日葬其邑某鄉某山之原以公同榜士獨球
一人在翰林又素相厚來請狀以為謁銘圖不朽之地
義不可辭因述其世出事行如此庶立言君子有所考
焉
故紹興知府馮君欽訓行狀
馮之先本宋太子太師贈司徒文簡公京之族世家武
昌有隱君曰海翁累德弗用生廣西路同知良卿同知
生元威順王參謀昇之參謀生贈承德郎禮部主事筠
窗先生伯淳筠窗甫十歲隨參謀避亂永豐秋田而失
怙以故人遺孤子鞠於其里劉真叔冐劉姓長徙邑之
龍潭娶楊氏生欽訓及欽訓貴得追爵其親始復馮姓
欽訓初名智安後於禮部進事狀仁宗皇帝更其名曰
敏少傳東里楊先生遂字以欽訓勉之遵上命也欽訓
童時筠窗用薦入欽天監演歷攜欽訓從丁季恒先生
受詩京師丁愛其秀朗謂筠窗曰賢郎資品絶倫吾當
賀公有子公亦當賀吾得其徒永樂辛卯戰藝京闈果
捷明年會試中教官選不就請卒業太學遂第永樂乙
未進士嘗馳命往賑河南歲饑所發廪必先貧無告者
而後富人故民均有食而道無殍者擢行在兵部武選
主事求續武臣勲籍南京以便侍親疾終父喪入朝會
有北攘之師遣欽訓督大名府軍資赴邊軍法供事後
期者斬而給事中授欽訓期狹時仁廟攝國政儲宫旦
朝百官欽訓奏曰臣當督軍資大名而給事中與臣期
狹請更之羣給事中合勢劾欽訓惰不事事請寘諸法
人皆危之欽訓從容曰請以臣共事者比某往某郡其
地不遠於臣某督某資其數少於臣而得期皆多臣一
月非給事中私彼即欲害臣也命下所司更其期事已
仁廟登極給事中多被黜或謂事始於劾欽訓欽訓改
禮部儀制主事居母喪及祥復官儀制未幾尚書潔庵
胡公薦為儀制員外郎涖宣德癸丑會試防察謹而大
得舒其志欽訓久官儀制於典故悉究悉閑既優於職
薦飾厥廨樹嘉木竒卉其間洒然清趣可掬日與其寮
以相樂常以廣教化興禮儀為儀制責間因論事白於
尚書請進武衛子弟於學校由是行伍中皆弦誦又欲
罷郡縣學限名之禁以廣生徒輯國初以來定諸禮儀
節類為編帙請頒行之使人得以循習未就擢紹興知
府初下車即召吏民耆老喻以禍福言使革故弊以即
新逾月以疾沒民相弔以為失良守争致賻以歸其柩
故鄉其得民心如此使為政久下澤其民也深則民之
服化當何如欽訓生洪武己已六月二十三日沒宣德
甲寅七月十九日得年四十有六娶喻氏封安人生子
皆不育以兄子栻後女一人在室欽訓美姿容有文學
雖星官方技百家書悉能通之為詩數百篇多關世教
言古今人出處必極其詳兄弟五人篤於友恭嘗時過
武昌得偕其弟信安展先塋與族人序昭穆心欣然曰
吾平生願且酬矣與人交施必欲先人屬以事務盡心
為之居官涖政克勤克慎蓋奮然有志於自立者也以
故名滿縉紳當道間人意其必柄用郎官郡守未足盡
其能副其所望及訃至皆重惜之况球以同郡舊故與
欽訓以志行相尚於儀制當時號為知已寮其傷懷痛
心又豈衆人可預哉特述其行蘄世之名能文君子採
掇以垂其幽光於無窮庶不負知已云
翰林侍讀承直郎陳公行狀
陳之先光州固始人唐末之亂有諱檄者從王審知入
閩官閩至大尉其子令鎔居閩之大義令圖居侯官之
古靈令圖為宋直學士襄曾祖令鎔之後有諱&KR0008;者仕
宋至顯謨閣侍制歸師閩郡其後有四十三府君諱某
者仕至副使副使再傳至垚垚生鈺鈺生週字仲昌封
文林郎四川道監察御史其配林氏封孺人有子四人
長即君也君諱振字叔剛以字行號絅齋自幼端重不
與羣童狎稍長課詩有竒句從武岡訓導劉九疇受春
秋由邑庠生領永樂甲午鄉薦上春官不偶退即閉戶
研窮經傳子史深有造詣遂第辛丑進士例得依親以
廣學乃就諭德林尚默先生問古文法先生作原文貽
之歸則旁搜遠討其功倍於肄舉業時其學與文遂並
進宣德丙午召至京擢四川道監察御史會修兩朝實
籙膺薦預纂修之列以課最推恩封其父母妻實籙成
受襲衣白金文綺之賜陞翰林修譔時以他官預纂修
者數人獨君得留翰林衆以為榮君亦早夜孳孳圖報
稱非有疾痛不安節無一日不在官於職務尤克勤恭
以底績同列中或有他故以其職事託之亦無不盡心
公退輙坐静室讀書為學不倦非其分内事未嘗預人
以故多賢之先生長者咸器焉丁母憂去官廬墓側哀
毁逾禮終喪復故職正統丙辰同考禮部會試上將御
經筵慎選儒臣充講官君在選列進講之初受銀鈔表
裏之賜纂修宣廟實籙成陞翰林侍讀受賜加於初聞
其父病疽疏乞歸省既得命而有産子之喜北俗子未
滿月忌出室或勸之緩發君曰自聞家君病來食不知
味寢不安席得請以歸恨不一蹴至膝下豈以俗忌滯
吾行耶即日就道抵家而親已愈父子兄弟相聚甚歡
明年將上京沾狂惑之病服藥少瘥遭父喪而疾盛作
以正統五年二月二十三日卒歴春秋四十有七君性
温雅操履尤潔白出言行事皆有思忖不苟且至為文
章亦然謙退雍睦見人有過輙蓋覆之人亦未有言其
過者尤善事親在京師珍味藥品寄奉不絶侍家庭婉
愉之下多諍言友愛其弟杪棖柶素篤視姑姊妹之寡
者雖疎猶戚與人交務存忠厚中書舍人陳思孝自獄
出囊槖蕭然而父子相繼沒君為經紀其喪歸故鄉甚
周備纂修時催事者頗無狀同列皆惡之欲於稠人中
發其貪鄙事君曰若然則彼不但媿無所容且當得罪
然人將以公為何如人事遂已未幾其人病且死同列
皆曰非陳君諫則人必謂吾儕速彼之死也其善彌人
鬭多類此遇良時日吾為文酒之會與所交序飲賦詩
以相樂襟懷洒如也娶林氏浙江參議季之女封孺人
賢而生子皆死嘗勸君别娶為嗣續計君未允孺人為
娶同姓女送至京生二子長曰煒次曰爟俱幼女適松
陽周彦達之子林孺人出也君在翰林以同年故與今
吏部侍郎洪公侍講學士曾公及予交最厚故其訃至
予三人更相弔以失知已方欲圖其不朽而其弟遣人
來告葬期在今年月日葬之鄉曰某里曰某原曰某具
世系行事屬予為狀屬洪公碣銘屬曾公督成之義皆
不得辭予因譔次所知以備立言君子採摭云
兩谿文集卷二十二
