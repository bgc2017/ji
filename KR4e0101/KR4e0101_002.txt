兩谿文集卷二
明劉球撰
奏䟽
請罷麓川之征奏
臣聞王者之師不逞忿於一决必慮勝於萬全所以無
敗事而有成功也今者中外大臣議欲益兵十二萬於
雲南邊境以俟麓川殘寇思任發來降乃罷否則攻之
臣竊以為是則徒欲逞忿而非萬全之慮也向者大兵
兩蹴寇境皆不得大逞而還者盖以其地僻遠阻山跨
谷道途嶮塞又有瘴毒之患中土之士被甲持杖負糧
荷芻越數千里而至彼疲困不堪飲食不充水土不習
疾病荐生又驟與敵遇故未交鋒而剛猛敢闘之氣十
已消其七八兼以將帥不和行師失律所以無功誠非
兵少所致也今雖益兵然彼險遠如故分道以進則山
廣而援不接并力以攻則地隘而衆莫容是皆兵法所
忌况寇以逸待勞窺測形勢得便則出抗王師失利則
遁入谿谷豈不坐老我師若但宿兵境上以待其降尤
為不可夫兵凶器未宜輕動語曰軍旅之後必有凶年
謂其以愁苦之氣傷隂陽之和必致水旱蟲蝝之災其
為慮也如此况可輕動以嘗之乎若暴露十二萬衆於
萬里之外以冀小醜之降是輕動兵以嘗寇也又兵法
有曰千里餽糧士有饑色是言粮餉不可不預備也今
致雲南之米於金齒每石須費數石民苦運輸軍多缺
食若復益兵則運愈苦而食愈缺安保士之無饑色耶
故臣謂其徒欲騁忿而非萬全慮也春秋之法重内輕
外三王之道不困中國以事荒遠故漢文帝弃尉佗寇
邊之怨先帝釋黎利叛逆之誅率用是道以致中國寧
而四裔安其所臣竊以麓川本南詔蠻徼之區來歸不
足為國利背去不足為國恥何足與較勝負哉雖弘天
地之心置之度外不為失也必欲懲之則宜忍一决之
忿以圖萬全之策選用良將輔以能幹文臣如趙充國
屯田以降叛羌故事因雲南見操之兵或益以附近萬
餘分屯邊沿地方厚其粮賞給以農用之物務使兵民
相安以耕以守仍通好於木邦車里諸夷以為外援俟
寇出沒即加勦攘倘其服辜則以禮納或終不悛則三
二年後粮積有餘士卒熟其嚮道别議大舉仍詔雲南
郡縣及各土官使明知聖意欲暫息兵休民將圖後舉
是雖不能速於成功亦必不致敗事伏望皇上憫臣愚
昧察臣所言如果無害於事有益於國可便於民則請
罷益兵之議行屯田之令仍勅所司選將命官各務得
人授用給賞必存至公毋應故事而已
雷震奉天殿鴟吻奏請脩省䟽
臣謹按春秋而知君心之所感天心之所應有如響之
荅聲影之随形而國家成敗興亡莫不繫之董子所謂
國家失道天乃先出災害以譴告之不知自省又出怪
異以警懼之此天心仁愛人君欲止其亂也人君遇天
戒豈得不嚴於脩省哉昔者桑榖生朝大戊脩政而殷
道興雉雊於鼎武丁正德而殷邦靖旱魃為虐宣王脩
行而王化行皆能脩省以奉天故天災之降不為其國
害反為其國福也昨者雷震奉天殿鴟吻皇上素服輟
朝下罪已之詔出省躬之言令羣臣各脩厥職脩省之
意至矣固足以荅天心而弭災異矣臣竊以為今日脩
省之所當先者其事有十其一勤聖學以正心德自古
聖哲之君動與天合而雨暘寒暑無不時若以能專志
問學於一切無益之事悉屏不御所以私欲盡去天理
昭著心得其正而天不違之中庸所謂致中和天地位
萬物育者是也臣願皇上以古聖哲之心為心視朝之
暇御經筵之日多居宫苑之時少所謂無益之事悉置
意外惟數進儒臣講求至理篤盡精一之功推極脩齊
治平之道使學問功至理欲判然則聖心正而天心無
不順矣其二親政務以總權綱夫政自已出則權不下
移故太祖太宗每早朝罷及晩午二朝必進大臣於順
門或便殿親與裁决庶政或事有疑則召掌機務之臣
商確之而自折其衷所以權歸於上皇上臨御九年事
體日熟願守二聖之成規復親决之故事庶幾權綱有
歸而政惟一矣其三别賢否以親正士諸葛孔明曰親
賢臣遠小人此先漢所以興隆也故願治之君無不樂
有正人君子為之親信以贊其治而益其明惟分别之
不可不精今内外之臣不能無賢不肖之分惟皇上察
之於已詢之於人果賢而可親也則親之果不肖而當
遠也即遠之則君子日進小人日退矣其四選禮臣以
隆祀典今之太常即古之秩宗必得寅清端重明習禮
典儒臣為之然後可交於神明故舜命伯夷伯夷猶讓
於䕫龍誠以是職不易稱也今太常卿與少卿久缺未
選無乃享祀之禮有乖宜選儒臣為之庶祀典克脩其
五嚴考覈以督吏治自三代以下省方之禮廢而郡縣
之吏不敢肆田野之民得其安者以數遣綉衣採訪等
使廵行郡縣以察吏得失問民疾苦也洪武永樂間亦
嘗行之近年多付此任於布按二司及廵按御史其所
考察徒文具爾以故吏無善政民多失業至於軍衛之
臣為害尤酷誠宜選擇公明廉幹廷臣分行天下自三
司郡守而下無分文武官吏俱得考察其果奸墨無狀
具實黜退若有廉能仁恕治行過人亦具奏乞旌異庶
人有勸懲而吏治脩舉其六慎刑罰以彰憲典古者人
君不親刑獄而悉付之理官書所謂予曰辟爾惟勿辟
予曰宥爾惟勿宥惟厥中盖恐徇喜怒有所輕重於其
間以致刑失其中也近者法司所上獄狀有奉勅旨减
重為輕加輕為重者法司既不敢執奏至於訊囚之際
又多有所觀望以求希合聖意是以不能無枉臣竊以
為一切刑獄宜從法司所擬設有不當調問得情則罪
其原問之官其運磚納米贖罪等例亦非古法且使貪
者得以幸免而廉者蒙辜宜令法司今後文武之臣除
犯公罪許贖外其餘俱依律問擬則刑罰中而憲典彰
矣其七罷營作以蘇人勞夫土木之功不息則天地之
和有乖故春秋於營築之事悉書以示戒者為此也今
京師營作之興已五六年雖不煩民而皆役軍然軍亦
國家赤子須之禦暴而赴闘豈宜獨役而不加恤况各
衙門皆已更新宜罷其工庶人力得蘇其八寬逋負以
憫民窮周禮荒政十二薄征其一也近者各處報水旱
荒災乞减租税而有司多不准减或准亦徒事虛文使
民不得受其實惠以致窮困流徙者日益多宜令戶部
遇有報荒即與勘實量减其租仍思所以安養流民使
不失業庶民窮有濟其九息兵威以重民命夫兵凶器
動必傷人不可輕舉漢高帝以武定天下非不善兵然
被匃奴白登之挫終不報怨以兵興必傷人也如麓川
連歲用兵死者十七八軍貲爵賞不可勝計今瘡痍未
瘳又遣定西侯蔣貴總之以從緬甸受其所拘首寇思
任發借使彼言果信得寇以歸不過獻諸廷磔諸市梟
諸逵道而已然彼挾以為功必求與木邦分有麓川地
不與則致怨與之則兩夷土地人民各增其半其勢坐
大將不可制是滅一麓川生二麓川也設有蹉跌則兵
争無已死者必多臣見皇上每錄死囚多憫之而免令
充軍仁心若此真足與天地好生之心合矣今欲生得
一失地之竄寇而驅十餘萬無罪之人以就死地豈不
有乖於好生之仁哉况寇子思機發在麓川已嘗遣人
來貢非無悔過祈免之意若勅靖遠伯王驥遣人往諭
緬甸不煩動衆生致此寇只斬寇首來獻即與厚賞仍
令思機發盡削四面之地分與各寨新附之蠻掌之許
以小職使仍居麓川則兵不用而此方可自寧息臣以
為宜召還蔣貴并止四川湖廣貴州之兵用全數萬生
靈之命其十脩武偹以防外患大易有曰思患而預防
之盖能防患於前斯可無患於後今北邊比年入貢然
遣來之人歲增無减其包藏禍心誠所難察一旦率彼
烏合之衆長驅入寇為患也深不可不預防之莫若於
今閒暇之時數遣給事中御史於在京及沿邊閱督操
偹務使借工各厰及服役私家軍士悉就訓練仍公武
舉之令以求良將定召募之法以來武勇廣屯田之規
收中鹽之利以厚儲蓄庶武偹無缺而外患有防凡此
十者皆今日之急務所以感上天之昭格致太平之福
慶者意誠在此臣不揣愚陋昧死以言伏惟聖明裁之
堤偹京師水患奏
臣謹題為水患事正統五年六月十四夜雨不甚驟而
宣武街以東水潦為患有如去年淹沒民舍溺死人民
盖去年宣武街西邊河水决開堤岸漫流衝過街東東
西二水會合因此泛濫為害後因給事中鮑輝建言雖
嘗築塞然一時倉卒不甚堅固以故今年復决重為民
患今天雨時作官民之家輙遑遑憂懼臣實目覩之竊
以京師之地生靈所聚四方萬國所瞻宜常䟽滌水道
脩築堤岸以防壅决不宜有横流渰溺之患使人不獲
寧處往往轉徙以致地方空閒奸人得以為盗如蒙准
言乞勅工部量撥軍夫即時築塞見决河岸務在堅固
無使水復東漫仍會多官計議於宣武橋西等處量開
减水河以疏通宣武街西河水及城中諸水使不壅滯
為患並募官民軍匠人等於空閒街面住坐以壯觀京
師庶不致地方空廢奸盗竊發誠為便利謹題請旨
請拯畿内水荒疏
臣謹奏為救荒事比因北直隸地方水荒歲歉欽蒙遣
僉都御史等官張純等往賑饑民皇上救荒之意至深
切矣臣竊以救荒急務有三謹開具條疏以聞
一募客商以來南方之米今年北地雖荒江南多稔
若出榜於沿途及山東河南湖廣南直隸市井去處
曉諭客商裝載米粮赴直泊張家灣通州等處預差
廉幹京官將法司賍罰銀兩及沿河所收船料鈔貫
待米船至日照依時價與之兩平收糴以廣賑濟其
客商有能仗義自願出米助濟者米至二百石以上
照依義民事例賜勑奬勸復其身役其米悉付僉都
御史張純等從公分給缺食之家務使人皆得食不
致饑餓如商船急難便至先借沿河在官之米儘足
賑濟俟商船盛至却將所糴之米以償借用之數仍
令各垻洪閘關津所在添力先䟎米船前來其米船
料鈔自榜文到日為始至明年六月止俱各免收則
米商自至賑濟有給
一勸耕農以為足食之計各處民困饑窘或四出求
食不暇耕種或乏種子牛具無力耕種今東作將興
若不及時勸耕欲望田榖有秋不可得矣宜令有司
賑濟之外仍督饑民歸田耕種五榖無牛具種子者
貸與官錢助其買用待年榖豊登如數還官務使民
皆力業土無不毛庶幾秋成有望不致再饑
一汰僧道以省遊食之費各府州縣僧道已有定額
比者或名行脚或托關領度牒萃至京師非掛名寺
觀即寄住民間黃冠緇服布滿街市究其所學無益
於國原其所食皆出於農且今饑饉之年使數口之
家添食一人即有不足况容此徒不下千萬聚食京
師隂耗民食不可勝計宜令禮部移文錦衣衛五城
兵馬司清理在京僧道除各寺觀有籍額者不動外
如是掛名及寄住民間者悉令赴部供報其有度牒
與無度牒而不應關給者俱各勒還本土如查文册
應給度牒者即時給與如例勒還仍令各府州縣有
度牒僧道每人止許存留年幼有戒行者一人習業
繼領度牒餘悉罷歸為農以除遊食之害
請留知縣何澄奏
臣謹奏為保留官員事臣等俱係江西吉安府安福縣
人有本縣知縣何澄先因僉都御史王翔考欠剸繁行
在吏部奏蒙另除知縣潘懌更替本官回部臣等體知
得何澄慈祥廉静外若無為内有區畫本縣人來京者
莫不言其處事公當能體下情愛民如子不生事擾人
又嘗築寅陂等陂浚鑿渠道灌注民田二十餘里蜜湖
等湖被人侵占皆追復之以均灌民田為民興利似此
者不一民皆心服訟者自息頑者自化在任僅二年雖
遠鄉山谷慣避差徭之民亦樂服役被其責罰皆無怨
惡及其觧任將行民贈路費悉却不受父老累千百人
送之皆涕泣如失父母行至吉安河下本縣里老民人
易雅望施仲温等一千餘人告蒙江西按察司副使焦
宏仍留本官回縣署事别為定奪近聞布政司又行移
文催促本官赴部臣等聞之自以本縣素為煩劇然自
前至今未有縣官得民心如何澄者若被考去則民失
所望如蒙准奏乞勅吏部仍留何澄於本縣𬋩事以慰
民心且使遠近官員聞本官以守已愛民得復其職皆
知所勸庶有益於風化謹具奏聞
兩谿文集卷二
