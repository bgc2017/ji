石門集卷五明梁寅撰
七言拗體
為李朝陽題松雲圖
澗上小亭雙石磐古松四五雲巑岏横琴坐愛白日静
散髮長疑朱夏寒汎汎輕隂過峭壁微微香粉落冰盤
我欲同君覓幽處醉卧瑤席臨風湍
贈西山僧
高僧自喜巖下住長見白雲飛復迴中天風動松子落
千歲石作蓮花開鳥下林堂待分食龍游溪水遇浮杯
吳山楚山聊暫往還把楞伽歸去来
贈白師禹省親安慶因就試河南
白郎楚楚關中豪讀書江南心獨勞露凉松寺寫周易
日莫蘭叢歌楚騷家近千峰淮甸翠舟乘三月大江濤
鍾陵秋晚正相憶好趁天風連巨鼇
丙子歲舟發豫章將往金陵
常年九日歸不得今年九日重遠行秋水蒹葭自可愛
故園松菊非無情月下飛鴻過别渚天明孤鶴唳高城
相將一棹望湖去即看匡廬嵐翠生
題赤水霞栖圖
四明陳常時夏父為吾州文學常隨侍繪其
所居山水之勝曰赤水霞栖及東歸訪余於
洪求賦之
故人家居赤水上二百八十峰嵯峨明霞時混金碧氣
老樹盡變珊瑚柯題詩石壁照松籟讀書茅亭懸女蘿
道成不用金膏術飛向九霄鳴玉珂
贈安福州尹王義方歸平陽
安成使君廊廟器六年琴鶴寄山城草生齋閤少人迹
花映訟堂聞鳥鳴勸農已報江南政柱史當馳天上名
一舸秋風暫歸去太行千仞翠崢嶸
題湛溪黃氏引翠樓
徵君結樓湛溪上日日鈎簾看翠微長松雲際蛟龍起
叠嶂天邊鸞鶴飛巫峽錦屏增秀色仙人瑤瑟帶清暉
把書更覺秋意早冉冉浮嵐飄夕霏
七言長律
送江西省照磨王(健)志剛考試湖廣
八月秋深江水清月明朱艦趁宵征郎官湖上風雲合
黃鶴樓前洲渚生持鑑棘闈方伯召揚旌沙路郡侯迎
經通魯史春秋奥策問周官禮樂明十八科名資化筆
三千才子服英聲玉生玄圃珪璋就金出棠谿鼎鼐成
放榜摠稱唐陸贄著書尤羨漢張衡名區三載承知遇
聊采芙蓉寄遠情
朱尚質挽詩
尚質明春秋工詩文年三十六卒子夢炎辛
夘進士
魏亭之北朱賢良三十文章逼漢唐矯矯雲龍行碧落
飄飄天馬脫絲韁山罍犧象珠凡器蒼玉珠璣多異光
太史遺書窺石室春秋大義揭王綱方馳健步今文苑
未策竒勲古戰場才似賈生誰敢忌名班黃憲遽先傷
嚴君痛失鵷鸞羽令弟哀思鴻雁行悵望斗牛鋪紫氣
嗚呼蘭桂隕秋霜故人秉筆争稱述稚子應門待振揚
鸞草琅玕明月照新墳夏屋白雲長臨江孤客懷疇昔
今日生芻空自將
七言絶句
龍翔寺贈縫人
蜀綺吳綾慣揣量并刀常帶色絲香自言多得豪家意
也解穿雲到上方
山客麻衣歲月多朔風吹裂奈愁何若為訪我清江上
倩子雲中製芰荷
贈采詩方道成
乾坤清氣治朝音碧海明珠價萬金他日江南方氏集
流傳應遣到雞林
西湖歌五首
美人玉釵燕翩翩白日照耀黃金蟬柳絲綠讓雲鬟嚲
荷花紅妬茜裙鮮
鵝黃滿壺載船頭酒能解愁人自愁長堤車馬如流水
朝来莫去幾時休
艷籹緩歌金縷衣舞腰學得鴈兒飛湖西日落月東出
歌舞留人且莫歸
青山入湖湖水青菱花白白照船櫺山頭急雨船須住
水面凉風酒易醒
錢塘城中十萬家碧瓦龍鱗戶綺霞樓頭賣酒船中飲
不如湖上最繁華
兒子岷自維揚還至金陵得朱縣尹仲文手書
且云荷接引良厚二絶寄謝時仲文將調官
京師假館維揚
木犀香裏設離筵建業西風八月天一騎仍留大江北
雙鳬何日五雲邊
一札飛来雲錦函也知能共阿戎談幾夜石頭城上月
遙瞻二十四橋南
釣臺三首
臺下澄江山影多臺上蟠木懸青蘿高人一去山寂寂
萬古明月照江波
獨把漁竿烟雨中身嬰塵網與人同祇緣競慕終南捷
愈覺高名泰華雄
祠庭纔拜先生像舟子乘風發棹忙欲薦蘋蘩慚草草
迴瞻雲水白蒼蒼
觀清江傅氏西園題詠懷舊二絶
憶昔西園曾見招春風歌響入春霄池上題詩花冉冉
林邊歸騎雨瀟瀟
一别桃源迷故津花隨流水幾回春烟塵豈料逢今日
翰墨猶期似昔人
聞笛
風入梧桐山月明卧聽鄰笛轉凄清未傳黃鶴樓中曲
却得羌兒塞上聲
食笋
楚山春笋楚江魚北野黃羊恐未如老来更厭江魚美
食笋山中樂有餘
足疾作
山上浮雲坐卧看茅衡十日步蹣跚思仙不得飛騰術
愈覺人間行路難
為王仲義題雪梅
小橋東郭先生履曲徑西湖處士家向暖早看花似雪
冒寒更愛雪如花
清江道中
幾夜江城厭鼓鼙出關那得更遲遲雞豚曉日田家樂
榛莽秋風過客悲
桕葉生紅霞映水荍花連白雪盈疇晴天繡畫山溪景
却是春光不似秋
寄章齊高
葛嶺雲開青映天瀟洲月上夜無烟太守愛居山水郡
名流尤羨幕官賢
去年相親情戀戀今年相望思依依石潭遥想蛟龍穏
寒渚空憐鴻雁稀
令弟曾為五臺客經過湖上問平安芙蓉道遠何堪寄
楊柳秋来折更難
山中歲月薜蘿春天上光華印綬新白首惟思逢世泰
青雲那得厭交貧
山舍偶成
石峽瑽琤新漲水柏林崷崪古時墳黃茅小逕無来客
一犬松邊吠白雲
代贈李以洪歸洪州
門外梧桐啼早鴉行人策馬踏江沙歸去却憐家是客
重来還念客為家
冉冉花明金鳳渚青青柳映木蘭船遙望鍾陵在何處
洪崖高出白雲邊
象牙潭裏帆過後石頭渡口船到時洲人洲上迎歸檝
山客山中勞遠思
黃峯岧嶤凌紫虚下有林堂宜讀書綠壑丹崖遲君至
松巢不減住匡廬
和何彦正春耕十一首
見說春耕溪水頭賦詩猶憶玉京遊莫誇塞北千蹄馬
寧買江南十角牛
雨後逍遥南澗上山田漠漠樹重重綠拖烟外無窮水
青插天邊不盡峰
垂垂楊柳蔭柴扃遠遠巖巒列錦屛江海歸来更何事
朝親農圃夕窮經
石壁臨流淨可書從教漁子怪癯儒黃蜂日日粘紅蕊
白鳥時時下綠蕪
自著青簔久離羣羞將龍劍遠從軍雨苗已得隣人惜
烟草常令稚子耘
亂後江湖阻舟楫衣冠強半寓山村雲山紫蕨那堪采
豺虎驚人翠谷昏
短笠登山自種茶縈林石徑樹邊邪百金自可侔封邑
千騎何勞擁鼓笳
竹間樵逕行應熟花外漁舟望欲迷處處稻畦分落照
荷鍬人去水禽啼
閒與山氓日共談往来溪北又溪南今代勸農賢太守
他年何武定才堪
野夫卧對石門山懷友其如道險艱喜誦清詩凉雨後
喚回幽思白雲間
業桑樹邊綠草坐刺桐花下碧甆杯醉和農歌樂農暇
吳鹽如雪點楊梅
石門集卷五
