石門集卷三明梁寅撰
樂府辭
玉階怨
獨步玉階静飛鼠掠紅櫳月斜萬年樹露寒金井桐别
殿笙歌合宴樂猶未終
團扇且棄置夕氣凉轉添流螢點魚鑰隕葉近蝦簾羅
衣舊恩賜不令珠淚霑
短歌行
今日燕胥樂如之何我醑惟旨我殽孔嘉皦皦熙陽灼
灼芳華爰有鳴禽集於修柯我觴我友載衎載和懽日
苦少戚日苦多伊其相樂毋耋之嗟木可重蘖川無迴
波人匪金石其生有涯鼓瑟鼓琴或詠或歌樂以無躭
永矢弗過
采蓮曲
豔粧二八女嬌歌采蓮曲停橈江上郎隔花蕩心目
采蓮莫采花采蓮莫采葉要知心最苦綠房為君折
花多照水紅葉多照水青願及秋未老為花惜芳馨
折花折翠莖常恐輕斷脆但使藕常在年年花相似
鳳笙曲(梁有江南弄七曲鳳笙曲其一也)
碧玉為管金為簧娑娑綵翼欲迴翔雕龍合殿春日長
春日長鳳和鳴六氣順三階平
怨歌行二首
雲母屏風零露潔蒲萄錦衾殘月光羞看綉帳雙鴛帶
徒費薰衣百和香
寳釵頭上千黃金可憐墮井無復尋情如秋嶺朝朝淡
愁似春江日日深
西門行
出西門安所逢所逢皆少年稀見頭白翁人生如春花
朝競陽艷夕空叢百年流光能幾何幼而蚩蚩老歎蹉
跎歡日苦少愁日苦多勸君美酒聽我歌寧為貧賤之
娱樂無羨得意之奔波
車遥遥
車遥遥江上路知君心與江水東水可停流車不駐出
門望風沙碧雲在天涯少年萬里志那思早還家落花
紛紛霑綺疏春来春去傷離居丈夫官慕執金吾敢云
富貴非良圖托身自誤不自怨惟願羊腸九折無摧車
東武吟
戚戚復戚戚丈夫有行役行役今安之萬里適京國隋
珠耀明月和璧誇懸黎及時不自獻明君焉得知美人
倚綉戶牽衣子毋去長安多風塵能令素衣汚餔糜共
朝昏冠珮何足云吾行且復止感爾意良勤
荆州歌
䕫州六舸下揚州如雷疊鼓春江頭花開滿城不少留
瞿塘風波似翻海朝朝出望為郎愁
上之回
海波如白山三山不可到凌雲臺觀思仙人金輿遠出
回中道回中道何逶迤朝旭照黃屋靈飈捲鸞旗青鳥
西来集行殿王母雲軿初降時碧藕味逾蜜冰桃甘若
飴笑飲九霞觴侍女皆瑤姬從臣羅拜稱萬歲終不學
穆天子八駿無停轡還宫静處仙自来願與軒轅同久
視
公莫舞(即鴻門舞劍曲)
東兵西来入秦關薄天雄氣摧南山秦民夾道觀隆準
降王俛首戈塵間戈如林士如虎黃河倒流沃焦土秦
宫白晝千門開關兵夜嚴勢連堵月落千騎驚蕭蕭聞
楚兵鳴鏑交馳天狗墜重瞳怒叱天柱傾平明駐關中
旌旗耀日舒長虹置酒交驩誰其雌雄胡為拔劒以决
起使一夫睥聣而相攻劍光燦兮秋霜横袖展翮兮隂
風生孤㹠咋虎不自量徒以意氣相憑陵相憑陵一何
愚空中竒氣成五采但見雲龍矯矯行天衢
大堤曲
大堤女兒顔如花穠粧綺服踏江沙折花鬭草歸来倦
小樓閒坐彈琵琶玉釵金蟬雲鬟整江水照見花枝影
舟中少年久凝望如飲春醪昏不醒焉知美人心險若
穽與機令爾黃金一朝揮魚向深淵藏鳥逐層雲飛勸
爾慎勿癡且惑縦有多金不如歸
飛龍篇
西登崆峒如觀五城雲霞垂彩日月互明玄鶴繞樹青
鹿長生翹慕軒皇問道廣成至人不私靈符親授熟爾
心田窒爾情竇駕風乘霓八表騰驟人寰粃糠長樂玄
囿
五言律詩
旅舍
寥闊山林跡凄凉江海情巴歌從客好楚服為人輕把
劍秋風起憂時白髮生黃金雖所貴未敢論縦横
程止善以廣東帥府奉差還省親浙東
楚楚江南士翩翩幕下郎公車煩奏報分閫接輝光魚
稻三吳美雲山百粤長東還慰親意指日拜高堂
鈐北和答袁子敬
夫子荆揚彦龍門早欲攀高名輝北斗雄氣並南山鐘
應天霜吼舟因峡浪還蓬莱獻三賦他日動天顔
二月望郡城作
楚郊春已半出郭少紛華雨長閒門草烟迷廢苑花干
戈違古俗耕鑿羨人家吾異青門隠也應歸種瓜
對雨
飛雨山棚爽繁雲竹巷迷翠藤低拂石黃葉亂霑泥樹
杪盤飢鶻牆根立小鷄園夫桔橰廢新水滿青畦
宗海上人新住仙姑院寄贈
閬苑仙姑境祇園珠樹林炎岡焚白玉淨地待黃金詩
裏烟霞色軒中水月心高栖憶支遁遙睇碧山岑
贈醫士蕭敬則
海上安期子仙風可獨攀斸苓春雨裏種杏碧雲間一
竹看龍化千峰與鶴還神功比卿相何必羨朝班
五言長律
寄阮謙仲
阮君江海士不減嗣宗賢酒共名流飲詩從野客傳尋
山經楚甸踏雪上吴&KR0657;急景心常惜冥搜思獨玄(其詩集曰)
(客子光隂)圖成輞川上花憶浣溪邊窗戶山擎月樓臺樹接
天珍藏太史錄剩集小山篇何日參佳論臨流思渺然
普元禮御史遷浙省都事奉餞
帝命均勞逸天工贊紀綱渥恩来鳳沼吉日動烏檣位
應郎官宿威餘御史霜諸曹資倡率上相待繩匡正色
吳山悄清懷浙水長當為鮑司隸行召董賢良凛凛科
名重振振士氣揚明年楚江上霄漢想鵷行
建業為友生徐元明題驄馬圖
西域青驄馬名因畫史傳一龍方挺出八駿敢爭先曉
日明金轡春雲覆錦韀河源隨蹀躞閶闔望蜿蜒迥立
梧桐外長嘶苜蓿前無雙空冀北敵萬踏燕然留影詞
人羨捐金貴介憐他年按圖索天路復翻翩
易子翬自建業還上高益樂贈别
我每懷空谷君先賦式微好風催去槳凉月夢庭闈柱
史能相問山人苦勸歸久閒松桂室將理薜蘿衣豹變
中林隠鴻期九野飛韋編常自理朱紱豈終違方篤鄉
隣好那憂會合稀雲栖如可覓他日扣巖扉
賦五音石魚
石魚者雲山寺之故物雪印致之天寧因觀
而賦之
瑰石含幽響神魚入巧裁揚鬐方丈室驤首雨花臺音
逐神光動鱗隨日影開錦鯨同詭状桐鯉愧凡材泉吼
松邊應僮聞竹下回點頭曾悟法燒劫不成灰淪棄經
風雨遷移出草莱熱生敲處火潤帶卧時苔夏后璜今
復周王鼓未摧希聲洗煩慮日欲上方来
題黃孟節峽東草堂
市迥茅堂静岡分玉峡迴藤簷雲氣逼甕牖旭光来穉
柳依沙種幽花瞰水栽鳬鷖時狎近豺虎息驚猜山靄
霏霏遠汀雲漾漾開遊絲當散帙啼鳥勸持杯商舶從
紛若橈歌亦快哉名同浣溪叟暫屈濟時才
贈李以洪歸豫章
吉日櫂謳發蘼蕪江上青縦魚躍冰渚思雁度烟汀歸
夢波能越離歌酒暫停遠岑朝在目新月夕揚舲重訪
神君館還經孺子亭辭高誇白雪人去歎晨星舊宅花
留樹荒阡蕙薦馨啼鶯候来客春暮許同聽
五言絶句
初夏十絶
夜雨響幽澗曉雲歸遠山隂晴識天意一為破愁顔
踏沙逢斷徑坐石看浮槎魚逐新生水蜂尋未落花
水稻苗初綠畦桑葉漸稠羨人耕鑿好寬我亂離憂
樹暗雲更深鳥啼春已去多謝桃源人能留遠人住
傳聞渝水上蔽日甲兵塵野戰哀田叟山行泣婦人
風藤搖曲巷烟柳暗長渠飢鶻無時下浮鷗却自如
莫年生計違頭白獨如期争似兒童日漁樵逐隊嬉
久客疏慵慣渾忘世俗嘲詩因臨水就書為看雲抛
經歲離故園青林思飛繞舊松長更高新竹生漸小
薜荔巖前老蘼蕪江上多吳船擬重泛閒聽越人歌
趙伯友姜叔謙同遊紫霄觀見示佳咏因屬和
琪樹方壺秀芝草玄洲春羽人愛林卧不管海揚塵
昔聞雲中仙遯迹人間世青松將十圍蒼鹿亦千歲
餐霞固有術烹石諒非難何如坎離媾方寸成金丹
貞士不可見或從林下逢暫即松筠室聊怡冰雪容
碧桃天上樹青澗石邊栽世每紛紛異花猶歲歲開
手弄紫藟芳搴衣隂洞口九節蒲可尋如瓜棗當剖
高吟水木淨逸思風雲驟知有滄洲期意得還獨笑
為黃仲尹題梅四絶
孤山夕雲凍皓鶴返林廬參差破瓊蕊正是雪飛初
珠宫萬姝麗繽紛朝紫皇月明瑶珥冷風細縞衣香
蜿蟺雙蒼龍石潭下無底時時戲明珠夜光照寒水
霜白玉堂砌烏啼錦樹枝小兒誇解笛莫向月中吹
石門集卷三
