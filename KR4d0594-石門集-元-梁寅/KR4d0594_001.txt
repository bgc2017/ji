石門集卷一明梁寅撰
古賦
石渠閣賦(丙寅江西試題)
維大漢甘露三年詔儲儒講五經同異於是名儒自蕭
望之以下咸集於石渠閣聖上親稱制臨決五經學官
至是始備諫議大夫臣褒竊睹陛下以戎狄賓服海内
又安詔講經籍丕崇化本甚盛事也愚臣幸陪縉紳末
議而學術謭陋不能窺要義折衆言至於著之賦頌以
鋪張鴻休較其劣能亦僅可採竊惟石渠閣者乃藏書
之府考論之地宜敷其事以彰徽猷謹拜手稽首而獻
賦曰
猗赫赫乎聖明之中興也化洽於九區二十有三祀重
明揭乎日月茂德參乎天地慕商宗古訓之聞陋周宣
大蒐之事於是發睿斷詔羣儒啟金匱臨石渠卦爻窮
其至賾謨誥訂其衆疑考風雅之辭義審儀制之等衰
聖感麟而有作亦褒貶之宜稽蓋非閎碩之士無以覈
是非辨同異非高敞之居無以儲篇籍列冠帶蔚乎盛
哉信治朝之偉觀人文之鉅麗也是閣也據神都之域
冠未央之宫擬麒麟之壮抗天祿之雄酇侯設其榘班
匠呈其功峻齊山岳巧若鬼神俯壓坤軸仰支穹旻凌
埃堁而危跱儼飛翬以孤鶱状㠑嵬而菌層勢轇轕而
雲屯架杏梁之夭矯刻芝栭以叢攒掀觚稜之鳳翅燦
雕甍之龍文璇題照日以暠曜珠網蒙霧以紛綸迎朝
霞而納夕照際河漢而邇星辰其中則玲瓏綺疏璘㻞
列錢若摠章之牖戶其傍則便娟曲室窈窱間宇若閟
宫之廣邃環而為渠則端若引繩深若川池微波龍鱗
藻荇參差露浟浟之鰋鯉散泛泛之鳬鷖甃以密石則
堅比膠漆瑩類圭璧上廉鋒削下址鐵積象峭壁之將
將亘周除之滌滌若乃夷道縰屬朱扉洞開車騎絡繹
於兹往来閱其編簡則&KR0008;於秦灰之餘侈於孔壁之舊
先王之策府莫之尚焉聆其辨說則可否五味之濟倡
和八音之諧帝廷之吁俞無以異焉於是天子迺備法
駕乘次輅樹翠華之旗駕蒼龍之駟公卿庶僚雲滃飈
戾濟濟之臣于于之士下逮羽林之兒帶劍之夫靡不
森立而駢羅奉簡以進協於帝衷臣向臣勝為䕫為龍
凡在搢紳諮諏是同訓必明夫聖之義義必揆夫道之
中蓋以其一日之論紹乎千載之宗是豈不足以示来
裔而耀無窮也哉凡觀聽之士莫不心醉奥旨辭贊懿
德暢若春熙疑若冰釋迺為之頌曰石渠之闢以演聖
澤流泱泱兮阿閣與侔祥鳳斯集烜陽光兮日月久照
列星咸麗皇文昌兮前聖之啟後聖之嗣胠閟藏兮恩
被湛露化周仁風覃萬方兮典章炳煥鴻業綿邈垂無
疆兮群臣於是洋洋歡洽再拜而退咸願紀述昭於世
世
蒙山賦
蒙山者吾州之峻嶽也然郡志僅傳名不遠著禹貢言
蔡蒙旅平則梁州之境魯頌言奄有龜蒙則東海之地
而史記之注又曰老莱子楚人躬耕蒙山之陽今考周
之季世魯併於楚龜蒙屬焉而吾州亦楚域也又安知
老莱之隠不在於吾土乎余家於是山之陽瞻神秀之
異慕賢哲之風遂為之賦其詞曰
維堪輿之奠位斯山嶽之肇形類波濤之激蕩擁泥沙
之崚嶒為嶠為岑或丘或陵尊若帝王陪以公卿然人
也以山而鍾秀山也因人而著稱在於荒陬雖崇而隠
邇乎雄都雖卑而名竊愛夫蒙嶺之鎮吾地其於終南
少室天台會稽何彼重而此輕也哉觀其勢雄千仞根
盤百里嵯峨嶔崟蜿蟺峛崺竅以諸洞界以衆水巘崿
鱗鱗崖石齒齒疆域之標郡國之紀皂嶂東迴春臺西
峙鼇峰北聳渝流南迤其為寳藏則白金之璀璨碧鈿
之璘㻞表炎方之竒産充天府之上珍其為靈蹤則金
刹據其陽仙巖在其巔森祗樹於翠谷閟小有於洞天
若乃瑤草匊芳珠林挺秀風篁球戛煙蘿帷覆蘭茝緣
於徑畈芝术産乎嵌竇長隂澗之茯苓絢霜林之橘柚
猿猱哀嘯熊羆怒咆霧卧文豹湫吟黑蚪揚夜鶴之遙
音露秋鶻之懸巢過客眩於妖狐樵子駴乎山魈凡其
根荄之品飛走之族時榮時悴以涵以育富於靈囿之
駢羅夥於陸海之儲蓄博物之張華無以辨其類洽聞
之郭璞曷能究其目宜夫絶俗貞士離世潛夫悅雲霞
而長往與麋鹿以為徒翫岡葩之春媚樂岑木之夏敷
吟素秋於月觀度玄冬於雪廬坐紫苔兮綠綺奏蔭蒼
松兮芸帙舒或茹芝兮白日晏或掃葉兮凉飈隨想夫
楚叟之賢栖山之陽躬尚稼穡志輕侯王觀山泉之泓
渟悟蒙養之端莊愜閒情於濬壑杜妄轡於巖廊嗟軒堯
其既遠顧沮溺其可望勵雅操之冰玉謝溷世之粃糠
疑斯人之或遠復東瞻乎魯邦既異世以同趣宜隨地
而安常吾將稅俗駕屏塵心企潁陽懷箕隂朝與山兮
為儔夕與山兮相尋濯纓松下流振衣雲中岑寧抱甕
以自勞賦歸来而長吟歷萬里於至近返千齡於方今
庶永托於兹山嗣高賢之徽音
石門集卷一
