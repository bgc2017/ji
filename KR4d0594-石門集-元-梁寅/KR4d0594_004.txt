石門集卷四明梁寅撰
七言律詩
送江西省員外郎納文璨赴四川省理問
豫章城外發春帆西望岷峨落日酣故國蠶叢隨地迥
浮雲鳥道與天參政行定布秋官令賦就多逢蜀客談
他日繡衣歸闕下還因鴻雁憶江南
贈唐伯恂應試山東
明經應詔唐公子價比璵璠英妙年長安躍馬志千里
東魯獲麟書一編路入淮河青樹裏家隣海岱白雲邊
郡國薦書多秀彦漢廷惟愛董生賢
題常檢校執中琴鶴軒
華省歸来栖莫鵶層軒開處對明霞竹邊琴鶴心如水
郭裏林塘客是家碧玉調高風自起玄裳舞罷月初斜
晝閒更喜詩清絶白石蒼苔松正花
次韻題姜叔用山中書樓
飛樓高出對山㘭千丈瑤林聳翠梢桂花結得月中實
松葉構成雲裏巢散帙羣鵶繞茅屋鈎簾一鶴下江郊
山中習氣愛淳樸高尚何妨世俗嘲
重到澹溪和答姜叔德
侯門還似野人廬故友時来下澤車桃李庭墻花發後
蘭苕洲渚水生初揮毫緩飲山亭酒移炬頻窺竹閣書
今日風光異前日好將詞賦惜春餘
澹溪留别熊孟和
武陽渡口與君别澹水溪頭重見君客裏十年如昨日
世間千態祇浮雲荒沙病馬春仍怯幽館啼鶯晝共聞
明日臨流忍分袂石橋烟柳翠紛紛
贈裴憲史之武昌
觀風曾從使君車改調重来憲府書宿槳暮吟彭蠡雁
香秔朝飯武昌魚九秋天闊鷹鸇迅七澤霜嚴草木疎
幕下羨君多意氣竒才何止百硨磲
送洞陽楊鍊師東遊
水洞山人泛海槎東遊聊看赤城霞仙衣新理薜蘿蔓
野飯兼飡松樹花自向名山窺玉簡羞干卿相論丹砂
錢塘月下西飛鶴定有尺書先報家
送忍上人之廬山
蘺蘅洲渚綠迷沙振策行尋江上□石鏡錦屏詩入夢
松林蓮社客為家燈前暮雨飛青崦鉢裏春泉帶落花
幽賞重期定何處鍾山秋日詠烟霞
題句容王氏西齋
句曲山高雲木齊逸人結屋山之西凉風為掃階前葉
落日留光林外溪書滿松床兒子誦詩鐫石壁遠人題
好招車馬塵中士来共煙霞幽處栖
贈沈茂才歸池陽
沈生三十慕班揚袖裏驪珠吐夜光未題天上仙郎籍
猶滯江南古帝鄉五月凉風吹白袷一川飛雨蕩輕航
歸拜高堂應最樂松花山醖滿筵香
送李儀伯御史之西臺
鍾阜石城嗟久淹秦山渭水入遙瞻郵程漸與江湖異
殊俗喜聞官吏廉雲浪魚龍三月暖霜天鷹隼九秋嚴
明年簪筆明光殿褒擢重期聖澤霑
送李好古御史
秦淮垂柳翠毿毿烏府先生發去驂路入雲山函谷裏
夢懷雪屋大江南(君初生時以雪水浴之名之曰浴雪)漢官執法時流羨
唐代遺蹤野老談應念西人久凋瘵飛章先看斥姦貪
番陽朱仲潛赴廣東學正贈别
秋風浩蕩掃蠻烟海月偏宜下瀨船北闕尚遲宣室召
南交暫借廣文氈檳榔日食諳殊俗荔子園租當俸錢
况說伏波能薦士長裾誰得似君賢
聽秋聲軒為李叔端賦
繡衣公子李賢良愛聽秋聲山水房半夜天風林欲雨
一庭白月戶明霜書看卷裏蠅頭字燈吐窗間螢爝光
想惜流年慕勲業寧無詞賦似歐陽
張元相學正歸上饒贈别
倦客方歌歸去来君歸先為酌離杯鳳凰臺下帆朝發
龍虎山前雲莫迴中歲一官淹澤國明年三賦獻蓬莱
鳴珂定按䕫龍步已見文星近上台
初至錢塘
九市通衢萬柳青柳邊車騎霧冥冥浙江水裊羅衣帶
天目山開紺畫屏游女競誇新服玩遺民猶詫小朝廷
白衣太史徒多感祇擬重增山水經
登吳山
城繞青峰錦繡迴仙樓十二競崔嵬雲飛滄海山無盡
潮撼長江雨併来吳相忠魂祠宇在宋皇行殿梵宫開
東南都會金城廢竟日湖船絲竹哀
小留豫章袁尚志歸自浙右得劉伯温書併寄
吳興温國寶筆十枚感其遠貺一詩奉寄伯
温名基處州青田人舉進士為高安丞再遷
江浙儒學副提舉
江西十載誦君詩一見錢塘如故知躭學自嫌科第早
論文何讓古人為湖州兔穎刀鋒銳浙水魚箋錦字竒
珍贈千金意千里長因明月動幽思
太平觀靈樞堂有軒臨池扁曰山水間因訪曾
鍊師留宿賦之
道人住在小玄洲山水之間庭戶幽松掛片雲招宿鶴
池開半月隠靈蚪仙書待寫榴皮字燕坐真乘蓮葉舟
為論先天過夜半知師心與太虚游
送清江劉立愛赴柱陽學錄
千丈孤城環萬山新除學錄小官閒郡侯拜朔惟陪禮
弟子鳴絃長掩關燄燄文星南斗下迢迢桂水白雲間
竒才好進安邊策早從樓船定八蠻
至正庚寅歲分宜丞舒君尚翁浚治章湖寓宿
白斜巡檢署題詩壁間尚翁乙酉進士予故
人也歲丙申經過白斜覩遺迹嘉循政因續
其韻
畫虎墻摧土覆階故侯題句昔曾来政稱循吏湖再闢
力比巨靈山自開環砦危峰森似戟照人寒水淨于苔
居民捴愛甘棠館嘉樹何妨為更栽
岷同和
舒君射策黃金階匹馬還向山邑来閭里不忘朱邑
治湖陂重喜白公開獨憐廢署飄黃葉誰向荒畦墾
綠苔猶憶番陽韓太守曾將桑柘繞庭栽(參政韓鏞伯高為饒)
(守郡治花木悉拔去植以桑柘)
丁酉歲正月四日雪
白頭遭亂遠江城寄宿深山歲又更雪裏人家荒野色
天涯親友暮年情山魈夜應猿猱響樵子晨衝虎豹行
草笠棕衣任来往隂崖何處覓黃精
寄黃將軍大章
千里江湖羽檄傳著鞭方看祖君先連營白旆風雲上
為國丹心日月邊諸客登樓多暇日三農在野慶豐年
戎機須自儒冠出未數功臣衛霍賢
憶訪轅門雪後行如今林壑漸秋生狂夫幾日渾欲舞
涼雨千村將洗兵翠羽文犀開貢獻山車銀瓮報清平
凌霄義氣看能事老向漁樵也自榮
次韻姜叔德冬雪
黃雲羃羃四山圍翻海隂風撼竹扉珠向美人簾下撒
花當歸客馬前飛夜窗銷燭增寒氣曉艇掀篷失翠微
豪俊不誇金帳飲新詩聯璧自生輝
出豫章城南寄友生李用巽兄弟
翠谷環居似太行謝家庭樹玉生光題詩晚集松蘿逕
共被秋眠山水房城郭樓臺堪悵歎江湖風雪苦凄凉
雁行霄漢他年事寧厭雲林白日長
鳳洲上同劉仲修到郡城
雲中城郭似蓬莱叠嶼重洲綠水迴寺近松關微雨送
津浮蘭艇好風催雞豚荒逕人烟僻鸛鶴平林畫障開
正待幽尋遣羈思青鞵黃帽喜追陪
仲修宅春日分韻得園字
疎雨澹澹煙沙村花邊石梁通小園荻芽水生魚欲上
松林日暮鵶争喧春醪傾玉渾易醉世事翻雲誰與論
羣俊題詩擬陶謝且同燒燭坐東軒
次韻送文彦高歸西昌
日照江頭花片肥春香冉冉襲行衣蘭苕雨過棹初發
楊柳月圓人定歸金鳳晴沙時入夢白鷗芳渚坐忘機
春深為想重来日桐葉清隂鶯亂啼
社日
去年鈐北愁多難今歲城南將過春為客偶同王謝燕
歸農猶愧葛懷民杏桃烟際紅相向桑柘雨中青未勻
童稚莫嗔無社假好題新句答芳辰
送上高易季文之洪
君將鼓枻向洪都我值秋風病偶蘇高士亭臺勞遠夢
仙人城郭阻同趨雲迷紫氣蛟龍蟄風激黃沙雁鶩呼
大郡衣冠煩問訊何人還憶楚狂夫
和酬黃吾雲
江上雲連長短亭别懷如水注東溟早期劍佩朝雙闕
又見文章似六經為國丹心朝捧日憂時白髮夜觀星
銀河漾漾青峰隔遙羨秋光生戶庭
傅元賓還理故業
歸来買犢擬躬耕親友聯居摠弟兄金谷舊時華屋廢
浣溪来歲草堂成旌旗千戍隂雲接舟楫三江白浪驚
好理荷衣翫泉石深栖終不負儒生
次韻酬黎以德
銀河斜界樹參天為憶幽人思渺然亥市塵囂迂竹逕
午橋烟雨傍溪船呼燈教子栖鴉後倚杖看山野鶴邊
但得文章攀屈宋何須重賦遠遊篇
次韻酬習君謙
新詩金玉響泠然喜聽琴中幽澗泉卧病猿猱青嶂下
夢懷鸞鳳碧梧邊抛書悵望秋風逕倚杖踟蹰夕照天
最憶習池山水勝故家人物信多賢
山中秋夜
夜對千峰秋氣新蕭條巖壑一閒身松林虎出時窺犬
茅屋螢飛偏近人傍月把書憐稚子臨風吹笛羨南隣
栖烏應怯梧桐冷不斷悲啼欲嚮晨
贈易自然禱雨
秋郊旱魃晝人立野老哀吟如雁聲龍工戢翼潭水落
畢星藏光溪月明霹靂棗枝天將令太乙瑤壇玄女旌
澍雨千村感誰賜神功云是易仙卿
生日和醻黎賓賢
黃塵恐涴黑貂裘閭里聊為馬少遊五色文章輝北斗
羣英冠冕重南州豹藏玄谷千峰霧魚戀蒼江萬里流
好繼前人題桂籍明年仙闕步高秋
新詩多謝祝長年空谷難来白馬顛自笑少陵真野老
敢誇方朔是天仙松醪思共匏尊酌竹簡期觀石室編
良會不嫌溪路遠小窗月夕聽山泉
病起言懷三首
卧病兼旬人事稀草堂秋樹掛晴暉隣雞乍警飢狐出
林鳥無聲獨鶴歸風裏抛書因力倦雲中飡石與心違
晚吟尤愛松溪靜淺水菰蒋映釣磯
落落朝霞紅冠林紛紛山靄翠迷岑一川灌莽人分牧
千丈石潭龍或吟烈日每愁看赤地玄雲即待起層隂
眼中百物嗟凋耗多難誰知天地心
山中日習惟疎懶秋草連扉客少過灌圃何因分遠澗
入林偏厭長垂蘿移居瞰水心期遂携友窺巖興每多
喜似閒僧思方寂楚山千嶂湧蒼波
送本州判官移宰分宜
銀河玉露曉天低翠峽黃郊去馬嘶上佐三年官正滿
明珠百斛句新題鈐岡草木霜前隕縣郭䲭鵶雨裏啼
千室弦歌待明府今人能政古人齊
和醻仲修
聞道逍遙林澗居移家仍載五車書擬耕鄭谷買黃犢
那憶楚江多白魚柿葉遍書雲冉冉山隂坐對樹疎疎
寓舍遥知先種竹何由塵土上衣裾
和酬伍仲遠
君才高李可為徒長愛青絲繫玉壺醉折公卿多慷慨
狂歌閭巷足驩娱黃金易得隨時散白璧非輕待價沽
林下幽人感珍贈陽春端與俗音殊
夢中得詩二聯覺而足之
坐對南山鳴鳥稀松床書帙逗晴暉閉門無客論朝市
開口恐人談是非雨後翠生飛燕羽花時紅擁釣魚磯
醴溪春色濃于酒莫遣風烟與願違
何伯遜見訪贈詩和答
百里来尋水竹村鵲聲將喜報衡門山中白石聊同煮
世上黃金未足論詩似隂何思更苦跡追園綺道尤尊
貧家無物堪娱客一樹寒梅雪映軒
君謙遣其子溥来學因寄詩和答
名士何妨澗谷栖丹崖高聳白雲低東風鶯繞千章木
春水魚遊九曲溪教子早年窺汗簡從師窮巷樂羹藜
茅堂日候巾車到花徧山園草滿畦
和酬簡九成
蜀郡名家賢俊多君才自合置鑾坡雲門琴瑟絃須練
玄圃球琳石可磨雨過春洲采芳杜月明山舍對垂蘿
相思日夕期相見共樂時清漸息戈
再和酬簡明元
見說林塘詩思多竹連幽嶼草連坡晴雲過眼白衣化
野水照人青鏡磨百畝山田宜稻秫千章岑木愛松蘿
論交莫景相期遠迴日煩君借魯戈
和酬舒元珍
日對黃峰心自清瑤琴能瀉澗泉聲不誇絳闕仙曹貴
却憶雲山樵叟名琥珀瓊脂崕上出珊瑚玉樹海中生
元輿已羨才華異好騁雄辭賦兩京
彭伯塤新婚
籛鏗孫子有仙才雲引簫聲起鳳臺紫綺應從天上織
綠羅新向月中裁良宵絳蠟銀屏暖吉日瓊筵畫障開
金榜巍科見先兆早將詞賦獻蓬莱
癸夘臘月雷
臘月頻聞殷殷雷荒村晝雨似浮埃石潭驟起蛟龍蟄
松谷遙驚鸛鶴迴覆壠薺菘青更嫩出墻梅李白争開
雖愁瘴癘乘時作先喜春從天上来
偶成
山翁自愛緼袍寬白髮尤宜製鶡冠蓬巷三年貧不病
竹書一篋老仍看䲭鵶亂噪丹楓晚鸞鳳稀来翠柏寒
渺渺江湖交友絶空聞渤海沸狂瀾
黃本立東遊贈别
楚邦才子燕臺客萬里還山復出山江漢摠歸滄海裏
方蓬遙在白雲間將趨金馬陳三策却從樓船定八蠻
遠道應能念林叟年年秋草映紫關
觀蘭室禪老山隂道中之作次韻二首
吳山盡處越山多尚想經行野景和朝旭射巖晴卧鹿
春泉落沼響驚鵝山人看竹敲門入溪女如花蕩槳過
千里東遊何日再鏡湖明月醉中歌
諸峰翠擁蘭亭勝稧飲嘗聞晉永和羽客喜邀仙子鶴
野翁仍愛右軍鵝粉垣護竹家家似棕轎穿雲處處過
最好晝眠松下石若耶溪上聽漁歌
章孟忠和伍仲遠韻見寄再和答之
王謝風流異俗徒清秋玉露映冰壺鴻飛碧落期高舉
鯨戰滄溟歎不虞松竹小堂兵後葺桂蘭香醑客来沽
寄詩能憶雲中叟大隠墻東志自殊
石門集卷四
