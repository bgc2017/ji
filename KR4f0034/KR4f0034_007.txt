張文貞集卷七
大學士張玉書撰
侍直恭紀
上謂大學士等曰性理大全所言三分益一徑一圍
三之法爾等以為可行否明時人有論樂律之
書前令熊賜履看閱昨賜履閱畢進呈其意仍
以蔡元定之說為主朕問蔡元定之說果脗合
乎賜履曰似亦相近以朕觀之徑一圍三之法
推算必不能相符若用之治歷必多違舛今試
以此法算日月交食其錯繆可立見矣又有為
密率乘除之說者徑一則圍三有竒徑七則圍
當二十有二逓推之皆用此法然止可算少不
可算多少則所差微渺積至於多而所差或什
伯或千萬矣即九方分之說其法似乎少密然
亦未能悉合明末有鄭世子載堉辨論樂律極
言三分損益隔八相生之非但其說亦不能無
弊搃之算法明顯易見不容毫釐有差試之於
事皆可立騐雖不諳文義之人亦能辨其是非
欲以空言取勝不可得也王熙張玉書奏曰凡
事必求實騐況算法争在銖黍膠執成說空言
支餙何補於用歴代論歲差所重亦只在算法
上又諭曰近日有江南人梅姓者聞其通算學曾遣
人試之所言測景全然未合從來測景之法某
日某時太陽到某度其辨甚微此人立表至短
曾不踰寸一寸中差一杪至尺則差一分至丈
即差一寸彼因算法不密故測景用短表以欺
人不見耳今人所講算法其始亦各有原本止
因不能窮究故一切疎漏如熊賜履言算法皆
踵襲宋人舊說不自知其非是且人縱知徑一
圍三之誤若以此語人必羣起而非之以為宋
人既主此論不可不從究竟試諸實用一無所
騐爾等第依其法試之當自了然也熙等奏曰
前人所言豈能盡當徑一圍三之法推算不符
雖蔡元定之言何可從也
皇上洞悉律數究極精微真足超越千古(臣)等疎陋
得聞所未聞不勝欣幸
紀平定江南事
順治元年五月既定燕京七月招撫山東河南
侍郎王鰲永密奏江南情形言南中擁立福王
改元弘光史可法為閣部劉澤清東平侯劉良
佐廣昌伯黃得功靖國公高傑興平伯分踞四
鎮攝政王多爾衮遺書可法諭之降可法旋報
書語多不屈十月丁卯
上御皇極門晉多羅豫郡王多鐸為和碩豫親王旋拜
定國大將軍偕多羅承澤郡王碩塞及恭順王
孔有德懷順王耿仲明智順王尚可喜續順公
沈志祥等將師下江南中道聞流寇西遁師自
孟津濟河趨潼關二年正月西安下二月提戈
南伐收降所過州縣投誠總兵許定國以計誘
殺高傑四月克揚州可法死于軍五月師抵南
京明福王朱由松率其奸相馬士英及諸太監
聞風潛遁官吏軍民開門降時在城者公則魏
國保國侯則隆平臨淮懷寧靈璧安遠永康定
遠伯則忻城太興寧晉南和東寧安城洛平成
安駙馬則齊贊元内閣大學士則王鐸翰林則
程正揆張居六卿則有朱之臣梁雲構李
綽給事中則林有本陸朗王之晉徐方來莊則
敬等其劉良佐及高傑子元炤并提督總兵官
先後來歸者凡二十三員馬步兵合計二十三
萬八千三百有竒越十日六月已未捷音至京
師
上御殿受朝賀是日祭告
天
地
宗廟
社稷福王走蕪湖大師追及之逆戰大敗黃得功中流
矢死餘衆奔潰總兵田雄馬得功乃以計縶福
王及其妃來獻于軍於是江南北郡縣相繼歸
附文武將吏先後悉繳符印豫親王各給劄令
仍領舊職惟六部衙門停給禁弘光錢開鼔鑄
設鹽運司于揚州裁各衛所官仍留衛兵裁南
京鳳泗各陵衛兵留守陵太監用軍中戶部司
印遣官督諸路稅課逃官員缺俱就軍前委補
滁和間有杜陽王者梗命移師擊之旋就擒事
聞頒
詔蠲赦閏六月
命大學士洪承疇以原銜總督軍務招撫江南各省地
方九卿科道集議南中設官事宜人持一牘不
啻聚訟有議部院科道全設如行在例者有議
六部各留侍郎一員量裁司官者有議設都督
府以親王領之歲一更代者更有云我
朝定鼎北京當以南為陪京者陪京之名於義無當
而一時建論張官置吏悉同輦轂必欲踵襲留
都故事悖謬滋甚吏部侍郎陳名夏謂
國家建鼎神京居北制南必不當如前并稱都會
宜去京之名存設官之實議自北差戶兵工侍
郎及各司官如餉司分司例操江及江防巡城
巡江巡倉俱併都察院作大差國子監官六自
北差餘悉應裁疏入
詔改南京為江南省設官事宜應如各省例行其諸司
職掌俟總督大學士到日酌妥具聞嗣洪承疇
覆奏一如各省例惟戸兵工三部料理兵馬錢
糧船隻從北京差滿漢侍郎各一員戸部司官
六員兵工各四員皆隸銜北部略與名夏議同
七月
命貝勒勒克德渾為平南大將軍與承疇等同駐防江
南代豫親王多鐸實授豫親王委署官三百七
十三員是月劉澤清同石城島總兵馬登洪降
十月舉江南鄉試豫親王既定江南旋下兩浙
前明潞王據杭州開門降惠王自紹興降師還
上親迓之越日晉封和碩德豫親王隨征諸王分賚金
銀鞍馬是月平南大將軍遣師擊前明魯藩兵
時魯藩竊據浙東馬士英等引兵渡錢塘去前
明翰林金聲以兵犯徽州洪承疇擒斬之三年
正月前明唐藩兵復寇徽州敗之擒其閣部黃
道周旋伏法時唐藩建立于福建閣部則道周
及李永茂總督則何騰蛟偽官則楊廷麟劉同
升萬元吉揭重熙等瑞昌王潞安王率兵三萬
犯江寧復大敗之四月平南大將軍班師師下
湖廣進彛陵口偽侯三十餘員及李孜等降獻
受命于天既夀永昌玉璽孜自成弟尋誅前明
廢藩宗姓獻地投誠者免罪入京師六月馬士
英就擒于太湖伏誅
紀滅闖獻二賊事
順治元年四月和碩睿親王多爾衮奉
命將師抵山海關與流賊軍遇一戰敗賊軍二十餘萬
賊狼狽却走比師抵燕京賊首李自成倉皇不
知所出盡焚前明宫闕載輜重而西官兵追擊
於真定之慶都復兩敗之賊棄輜重竄入秦九
月
車駕至京師十月朔
即位頒
詔中外加封諸王越日
命和碩英親王阿濟格為定遠大將軍征流寇英親王
紆道邊外從土默特鄂爾多斯部取駝馬復轉
入邊二年二月抵西安時和碩豫親王多鐸已
移南征之師以正月二日克自成兵于潼關矣
英親王師既至豫親王轉旝南下英親王乃建
大將軍鼔旗躡賊後追之時賊自西安收敗卒
出藍田分道鼠竄繇西而南豫楚之間所至皆
賊而獨不得自成所在會諜者言河南鄧州賊
兵甚衆噶布什賢噶喇額真席忒庫率兵薄其
城城潰乃賊餘黨也斬抗敵者數十人餘悉就
撫時聞自成養子蔣鼐者擁兵五千衛賊家口
據湖廣承天府于是大將軍令固山額真譚泰
為帥同貝子滿達海薄何託吞齊哈暨諸將急
擊之席忒庫仍為前鋒比師至鼐業分賊兵水
陸兩道遁去我兵亦兩道躡擊譚泰等以水路
進滿達海等以陸路進而自成復從間道潛走
荆州大師疾趨荆自成又遁去大師由荆州循
江而東乏舟不得濟至湖口獲賊艦二百餘濟
江自承天至荆兩道擒斬賊衆及陣獲駝馬輜
重約以數千計而興國州黃州德安皆有偏師
往所獲稱是自成走武昌纛章京哈寧噶將兵
圍武昌城數匝賊將偽劉侯田侯引兵五千人
出城迎敵大敗之自成復遁去哈寧噶乘勝躡
擊至富池口偵知賊營旋簡精銳直逼自成廬
帳自成勢蹙投其妾三人于江潛越富池口而
遁是日生擒賊總兵知府推官各一人知縣四
人守備千把總五人獲馬匹船艦無算自成走
九江大將軍令譚泰率大師乘舟追之距九江
四十里許遇賊軍陣斬賊將四十餘人截獲賊
艦三百有竒賊復自焚其艦二百餘遁去自是
賊無戰艦矣譚泰乃令諸將分道偵賊時賊勢
大潰我兵無不以一當百峩内巴圖魯諾一坤
將親丁十餘人敗賊後隊約數百人塔思虎力
充固巴圖魯將騎兵百餘人遮擊賊軍約三千
人賊軍師宋獻策亦以是日就擒固山額真覺
羅巴哈納等追及谷口會賊方環山而陣旋以
精騎突入疾趨賊寢自成擁殘卒踉蹌登山我
兵亦躡之而登賊各鳥獸駭散自成復遁去翌
日巴哈納將左翼鰲拜巴圖魯將右翼甲喇章
京顧禄將中路分道合擊之賊潰奔九公山大
師薄山下直摧中堅入賊壘賊兵俛首就殱生
擒自成妻妾及賊侯某獨索自成不得有降卒
言自成敗走時領步兵纔二十人路為鄉民所
困自縊而死遣人往視其屍朽不可辨自成生
死終未有實據云(後傳聞自成遁走江西有諭讓英)是役也
大小戰凡十餘合所過下河南湖廣江南江西
六十三城收降賊衆二十餘萬獲槖駝百隻馬
驘六千四百匹頭有竒船三千一百餘艘黃金
一萬四千五百餘兩白金五萬九千七百餘兩
東珠二百七十餘顆珍珠一百八十餘觔金王
器飾皮幣衣服無筭方大師之過德安也會固
山額真祖澤潤輓紅衣砲至聞南中總兵毛某
持檄至楚招撫流寇隨移師擊之生擒毛總兵
及副參將敗其兵四千人獲馬千匹師次九江
明總督袁繼咸御史黃㴻司道李猶龍寧南侯
左良玉子夢庚總兵十二員馬步兵十萬人俱
艤舟江中悉招降之獲其船四萬餘艘閏六月
壬午英親王阿濟格馳𠞰寇捷音至並奏以聞
辛卯告祭
郊
廟
社稷
上御殿受朝賀八月師還行間功多者貝子則滿達海
博和托吞齊喀固山額真則譚泰杜雷吳賚巴
忒馬覺羅巴哈納纛章京則鰲拜巴圖魯哈寧
噶蘇拜希爾根查塔噶達渾阿喇哈德爾得黑
薩克巴圖魯峩内巴圖魯梅勒章京則譚拜阿
喇善索爾果性鼐西特庫希佛宗室吳達海噶
布什賢噶喇額真則席忒庫俱先後論功封賞
英親王坐枉道緩師并有他罪降爵為郡王譚
泰鰲拜牽連得罪解譚泰固山額真任降為昂
邦章京鰲拜罰銀俱削軍功不錄
順治二年冬賊張獻忠據四川未下
朝命西安駐防内大臣何洛會為定西大將軍會𠞰四
川而
遣固山額真巴顏等鎮西安何洛會未及入蜀而逆寇
孫守法趙榮貴賀珍等勾結賊兵數千人犯西
安圍其城時駐防兵單不能支勢甚危急會巴
顏等率禁旅至内外互擊圍始解守法等俱遁
去明年春正月復
命和碩肅親王豪格為靖遠大將軍偕多羅衍禧郡王
羅洛宏多羅貝勒尼堪貝子滿達海暨諸將征
四川兼𠞰西安一路賊孽
召何洛會還三月守法伏誅十一月復興安州大敗珍
衆秦省底定方是時
王師在秦日久絶口不言下西川事獻忠亦不虞
王師之即西也志素驕百里外皆不設偹大將軍密
與諸將計宜乘其懈擊之遂以是月統大師由
漢中府急趨蜀比抵南部縣境有前鋒擒賊生
口至具言獻忠方列營順慶之西充縣急擊之
可就擒于是令昂邦章京鰲拜巴圖魯固山額
真凖塔巴圖魯同噶布什賢及八旂擺牙喇為
前茅每牛录各簡精銳一人為後勁大將軍親
將滿州蒙古阿禮哈兵居中馭之銜枚疾驅一
晝夜行三百里黎明抵西充之鳳凰觀會大霧
晝晦勒軍登山賊諜者知之馳白獻忠曰
王師至矣獻忠堅卧不為動曰豈真從天而降耶或
秦督孟喬芳兵至耳一戰當立敗矣頃之
王師逼賊營獻忠方在廐閱馬聞急大驚倉皇麾所
部馬步賊兵迎敵自乘所愛馬馳走不及擐甲
有禆將某馳射之貫其胷獻忠負創還營鰲拜
凖塔等鼔勇力擊大破賊衆遂擒獻忠斬于軍
士民飲恨獻忠者争往斫其尸于軍門外不移
時骨肉俱盡大將軍分遣諸將四出搜𠞰凡破
賊一百三十餘寨斬首數萬級收獲馬驘一萬
一千二百匹頭有竒金珠皮幣等物無算十二
月捷聞四年春告祭
郊
廟
社稷免朝五年正月師還二月
上御太和殿宴勞之在事有功將士下所司叙賚鰲拜
巴圖魯固山額真覺羅巴哈納纛章京車爾布
學士蘇納海等皆坐纛章京希爾根軍中争功
失察停賞肅親王亦坐他罪不錄功(順治十三年九月固)
(山額真朱馬喇請追叙肅親王平蜀功詔追封為武肅親王建碑致祭)衍禧郡
王羅洛宏先以病卒于軍鳴呼以流寇逆焰之
張也至于簒竊神器傾覆明祚而
王師既下則百萬巨寇曾不足以當一旅豈非天哉
初郡盜蠭起張獻忠實稱渠帥李自成方依闖
王高氏與諸闖將伍未為劇寇也及獻賊據房
竹山中自成往依焉獻賊謀殺之自成遁入蜀
歲已卯自蜀潜入豫破洛陽始稱闖王辛已朱
仙鎮明兵失利而後闖勢益熾壬午遂决河灌
汴自是蘄黃諸寇皆争附闖而楚省諸郡以次
告陷矣甲申之變距其稱闖王甫六年而明之
亡也忽焉自古盜賊之禍人國未有若斯之酷
者也睿親王提師入關一戰而破賊衆二十餘
萬賊膽落不能復支倉皇西遁復為豫親王所
敗嗣後計無所出展轉于秦楚豫章之間而英
親王又率兵躡其後轉戰襲擊凡六閱月而賊
衆盡殱嗚呼非
天威何以及此獻賊之滅後自成一年論者謂生民多
難致使逋誅遺寇復逞其毁肢折骸之慘而肅
親王指戈壓境賊旋授首視自成之滅為倍易
今諸親藩建旄之烈行間將士戮力之勲具在
國史回視前明君臣以全盛中原早夜圖賊而卒
無救于覆亡之禍國運去而人事之顛倒隨之
可為三嘆語云天之所滅不戰而自屈諸臣應
景運而興驅除逆天之寇雖智勇過人亦憑藉
朝廷威力者厚歟
紀三路進師下雲南事
世祖章皇帝既定天下十有五年山陬海澨悉隸土版
獨偽晉王李定國擁偽永歷竊踞雲南久未歸
命是年秋
朝命多羅信郡王多尼為安遠大將軍平西王吳三
桂為征西大將軍固山額真趙布太為征南將
軍協師往征之王等抵貴州平越府議黔蜀皆
入滇之路而黔之貴陽都勻蜀之遵義皆敵門
戶非分兵三路擊之不可於是定議信郡王自
貴陽入吳三桂自遵義入趙布太自都勻入期
以十二月會師雲南省城信郡王師至安莊衛
偽將劉某率兵逆戰一戰斬其將餘衆奔潰追
擊至盤江敵從鐵索橋渡江遁去既渡即縱火
焚其橋我師不能濟先鋒白爾克圖及提督總
兵張勇作浮橋濟師至七星關偽鞏昌王白文
選擁兵二萬餘扼險抗拒信郡王命諸將士分
數道夾擊大敗之斬關而入遂趨滇吳三桂師
抵七星關知文選拒守不能即下議出竒兵攻
敵不偹於是由水西間道度關襲擊其後文選
方與信郡王軍相持聞平西軍忽襲其後大駭
擁衆却步師入烏撒所過土司俱就撫固山額
真趙布太師次羅顏渡敵兵方據羅顏盡沉渡
口船以阻我師會思誠土司知府岑繼禄為鄉
道乘夜取所沉船於下流十里外濟師既明敵
乃知我師得渡一軍驚潰抵雙河口偽晉王李
定國據山而陣全師皆在焉趙布太督諸將登
山拔其營山勢峻險為敵要害地既為我軍所
奪進退無倚定國親率敵衆環列象陣四面仰
攻我師合力擊之敵不能登盡獲其象敵退軍
陸格樹柵以守凡三十餘營趙布太部署諸將
令分三隊夾擊之敵三戰三敗力不能支拔營
而走我軍躡其後追北四十餘里斬獲無算定
國遁去陸格之戰纛章京石漢巴圖魯梅勒章
京多婆羅功居多時聞敵兵方據鐵鎖橋趙布
太乃率大師取道普安州入滇十二月二十七
日三路師俱集雲南省城外板橋十六年正月
三日同入雲南府定國文選與偽永歷俱奔永
昌三路師克永昌復奔騰越師渡瀘江大敗之
遂克騰越追過南甸至孟村偽永歷等從三宣
六慰路遁去捷聞以地方需人
詔今年秋再行會試三月
命吳三桂移駐雲南六月
頒賜三路兵八月丁邜以滇黔底定祭告
天地
太廟
社稷十七年五月
命以前明沐國公莊田分給平藩下壯丁人口七月復
頒衣服鞍馬賜諸將士八月
命内大臣公愛星阿為定西將軍征李定國十月調馬
寧沈應時王輔臣楊武張國柱閻鎮張勇王永
祚狄三品陳德為雲南各鎮總兵十二月增設
平藩下副都統六員十八年正月信郡王多尼
薨行間貝勒尚善鎮國公巴漢俱獲罪降爵有
差趙布太功為諸將冠以噶喇昂邦等敗北罪
削職為民
紀平水西事
水西古羅甸鬼國在殷高宗時為鬼方地傳襲
歲久至漢寖大歴唐宋元明日益以蕃遂雄長
諸蠻奄有數千里之土其地與滇黔蜀三省按
壤其物産寳玉金貝其人皆猓蠻強悍善鬭歴
代叛服無常前明天啟間蠻長安拜彥狡馬搆
禍困黔一載至黔人相殺為食入滇道阻滇人
不得已請間道于西粤用兵凡二十年卒未能
克順治十五年
王師既下貴州水西宣慰使安坤讋服
天威俛首輸貢初實無叛志有大定總兵劉之福者誅
求未遂心銜之會其國有喪其國俗皆被甲之
福遣人責問水西大忿遂殺來使之福因白平
西王吳三桂言猓猓有反狀三桂具疏請征以
康熙元年秋進兵會貴州十二寨苗人反圍普
安州之安籠守禦所於是我師先抵安籠冬月
安籠平二年春入水西安坤年少國公車噶喇
專政坤欲引罪出降車噶喇不聽遂偕坤走宜
那噶我師深入叢林深箐綿亘數百里仰不見
曰所賫僅一月粮軍士食且盡三桂大悔然勢
不能復出乃令士卒分道擒生猓猓不畏刀鋸
用炮烙刑逼取其粮糗又不繼則掘地大索隨
所獲以支軍食相持一年始擒斬車噶喇于邁
永底安坤走烏蒙烏蒙坤妻家所居地也三桂
由烏撒率軍追擊之至烏蒙索坤不得坤復走
水西行至深箐中與援𠞰總兵馬寧兵遇遂就
擒其妻多智善變聞坤擒復走匿烏蒙捷聞磔
安坤于軍其族姓凡四十八支兵四十八萬俱
分别收撫以隴胯的都垜你阿架四則溪為一
府建府治于比喇改名平遠法戈火著木胯架
勒四則溪為一府建府治于大方改名大定則
窩以著雄所三則溪為一府建府治于水西城
改名黔西又設威寧一府俱領以流官知府通
判經歴各一隸貴州布政使司四府人民共一
萬六千一百四十七戸田十萬二千三百九十
七畝有竒地六萬六千四百十畝有竒徵米三
萬七千一十九石有竒荍五千三百一十二石
有竒平大黔三府稅銀八百五十六兩有竒黔
省經制舊載有水西宣慰司報效米三千石烏
撒土知府報效荍三百石畢節衛附征烏撒水
田糧一百七十石有竒俱入新編粮額
紀陜西官民殉闖難事
前明崇禎十六年癸未流寇勢日猖獗時孫尚
書傅庭總督三邊授尚方劍許便宜行事傅庭
才具揮霍顧操下急失將士心是年冬率兵擊
寇遇於河南之郟縣三戰三北賊兵乘勝西下
遂破潼關傅庭死於軍監軍道喬遷高同及于
難遷高初由鞏昌守題補監軍事傅庭之鄉人
也潼關既破省城軍民駭亂開門降巡撫馮師
孔按察使黃絅巡道周維新俱自縊長安知縣
吳從義命家人某盡殺其妻孥衣冠望闕拜赴
井而死其家人亦自刎咸陽副將劉元山賊至
不屈接戰數日力不支死之至是賊勢益張合
郡縣皆望風迎順賊乃僭號改元分遣賊將襲
榆林寧夏甘肅寧夏最先降賊軍道經慶陽守
道段復興(山東人)嬰城固守比破盡焚其家屬親
提刀巷戰手刃十數賊力竭自刎賊至榆林總
兵李昌齡(凉州鎮番生員改習武以功陞總兵)鏖戰數日軍食盡
外援不繼城破率城中人乘夜走邊外賊躡其
後一戰被獲賊迫之降且誘為前鋒寇北京許
以封侯昌齡曰有人臣引賊而攻其君國者乎
真天不覆地不載矣賊怒竟磔死甘州總兵馬
爌(山西代州人)先以傅庭令馳詣軍前援𠞰比至而
會城已陷爌孤軍不能自立於是勒兵還鎮過
鞏昌召副將歐陽滚議曰今與君暫歸河西調
遣士卒嚴守臯蘭保護肅邸可以徐圖恢復滚
如約即携眷屬偕爌赴甘州是時人心惶惑爌
飛檄調諸路兵無一應者及抵甘州距城不百
里巡撫林日瑞(福建人)疑爌已附賊閉門不納爌
遣使賫符印送日瑞因對諸將大慟曰爌今進
退無路獨有一死耳汝等皆去吾不能復保汝
矣爌哭衆軍皆哭日瑞聞之馳騎迎爌入商固
守之策未幾賊將賀三風子者兵薄甘州峽口
爌與日瑞堅壁誓死令副將郭天吉(榆林人武進士)偕
滚率兵迎擊以遊擊哈維新都司萬峘為之策
應賊遺書誘天吉降不聽與賊遇於新河灘初
戰勝負未决越數日賊兵益增勢不能敵棄賊
走甘州城意欲調集番兵再戰乃援未至而副
將崔某以夜半援賊兵登城而甘州失矣爌聞
城破舉火焚家屬自帶佩刀見賊抗手上坐叛
將崔某在側爌指之大罵曰負國賊世受國恩
何忍至此賀賊語爌曰今日何以奉教於先生
爌解佩刀與之曰以此教汝殺我須用吾刀因
顧謂日瑞我等皆國家大臣除一死更復何言
隨拂衣起北向再拜趣賊曰速殺我賊竟取所
與佩刀殺爌并殺日瑞繼賊見天吉笑問之曰
峽口之戰汝耶今日奈何天吉罵不絶口與峘
俱被磔維新及都司高登科同知藍臺通判鄭
安國俱自刎滚闔室自焚其時同與難者流寓
則原任肅州道劉佳貞在籍則通判陳嘉績知
縣段自宏陸一桂俱至死罵不絶聲總兵王汝
金趙官羅俊傑副將劉國柱劉國棟參將哈俊
游擊李如璋趙用彬任汝威吕承宫張應舉楊
威都司守備曹爾謙趙宗祀景桂芳陳一魁賀
圖麟王嘉官蕭榮華蔡俊世職指揮千百戸鄭
世夀傅宏祚毛國泰趙應魁汪世爵皆各擁家
丁血戰而死生員吳伯延童士楷義民梁進德
節婦董氏等皆以不屈盡節時癸未十二月二
十七日也順治三年甘撫黃公圖安曾列名請
䘏而未悉其事實余友何君獻瑞言李公馬公
被難状較詳因據所聞書之如此嗚呼明之亡
也文吏以僕隸視將帥朝士以秦越人視封疆
之臣羽書旁午閴然無一應卒致烏合之勢如
燎原之不可撲滅可悲也夫潼關敗衂八郡望
風而靡河西孤墉遠寄邊鄙其不能以一木攴
大厦諸將士寧不知之然而登陴固守臨難恊
心迄乎力窮就縳抗手唾罵剖肝屠腸略無怖
色豈歐陽氏所謂忠義之氣獨出於武夫戰卒
者欤及今三十年而其英烈炎炎如嚴霜皦日
真可與顔段張許争不朽於青史矣
紀順治間錢糧數目
從來創業之主亨有勝國之資不煩征歛而國
用滋富漢之承秦唐之承隋明之承元皆是道
也惟宋當五代紛争之後海内衰耗差遜漢唐
而左藏之庫積金如山則猶有餘蓄馬前明之
末粃政厲民始以軍興旁午議加遼餉繼以民
貧盜起復加𠞰餉繼以各邊抽練復加練餉催
科無藝中外蕭然迄
國家以仁義之師入關靖寇而中原赤子業已析
骸齩骨於百戰之餘其所謂内庫之帑藏又已
盡罹賊劫蓋實遺我一空虚之國也
世祖章皇帝既定大業袵席疲民下
詔首除三餉如拯焚溺繼定賦役全書一準前明萬歷
中年舊額稅斂亦綦薄矣獨是多方未靖虎旅
四征今年下兩浙明年定八閩又明年克楚蜀
克兩粤輦金輸粟相望於道方順治八九年間
歲入額賦一千四百八十五萬九千有竒而諸
路兵餉歲需一千三百餘萬加以各項經費二
百餘萬計歲出至一千五百七十三萬四千有
竒出浮於入者凡八十七萬五千有竒至十三
年以後又增餉至二千萬嗣又增至二千四百
萬時額賦所入除存留項欵外僅一千九百六
十萬餉額缺至四百萬而各項經費猶不與焉
國用之匱乏蓋視前代為獨甚而我
先皇帝愛民如子必不忍為苟且目前之計於額賦外
少加毫末汰冗員抑繁費躬行儉約為天下先
自親政以後在宥十年术嘗興一不急之工採
一玩好之物軍需浩穰悉取給於節省之餘而
發帑金以振凶荒賜田租以甦疾困數歲之中
詔書屢降自古開創之主寬仁恭儉未有若斯之盛者
也謹錄十七年歲入之數如左後之覽者仰惟
先皇帝忠厚開基損上益下其經營締造之難如此庶
幾
聖子神孫席履豐盛而益務息民重農减征寬賦其
司國計者壹意以禀法師儉輔導
聖明則
祖宗撙節愛養之物力不致委棄於土木甲兵而人殷
物阜可與成康比隆也已
元年(鹽課制錢共銀二十二萬零六百三十七兩一錢九分一厘)
二年(鹽課制錢共銀一百萬零六十二兩三錢九分四厘)
三年(鹽課制錢共銀二百十四萬二千九百五十五兩一錢一分一厘)
四年(鹽課制錢共銀三百零九萬八千七百四十六兩二錢八分四厘)
五年(鹽課制錢共銀三百二十九萬九千九百五十五兩二錢五分七厘)
六年(鹽課制銀共銀三百九十五萬一千九百零七兩八錢五分四厘)
七年(鹽課制錢共銀七百八十五萬七千零十七兩一錢六分四厘)
七年以前可考者鹽課制錢而已其餘錢糧未
經奏銷無可稽考
八年直隸福建河南江西湖廣山西廣東有地
丁銀米數江南陜西浙江山東有銀米數無地
丁數廣西初定八年分銀米數彙入九年四川
雲南貴州未闢(計丁田二項並雜稅鹽錢共實征銀二千一百一十萬一百四)
(十二兩有竒)
九年江南有銀米地丁數廣西有銀米數無地
丁數餘同八年(計丁田二項並雜稅鹽錢實征銀二千一百二十六萬一千三)
(百八十三兩五錢有竒)
十年四川有銀米地丁數餘同九年(計丁田二項並雜稅)
(鹽錢實征銀二千一百二十八萬七千二百八十八兩四錢)
十一年各省有無數目同十年(計丁田二項並雜稅鹽錢共實)
(征銀二千一百六十八萬五千五百三十四兩九錢有竒)
十二年廣西銀米蠲免餘同十一年(計丁田二項並雜稅)
(鹽錢共實征銀二千二百萬五千九百五十四兩有竒)
十三年各省有無數目同十二年(計丁田二項并雜稅鹽錢)
(共實征銀二千二百八萬九千六百九十六兩三錢有竒)
十四年浙江有銀米地丁數陜西廣西有銀米
數無地丁數餘同十三年(計丁田二項并雜稅鹽錢共實征銀二千)
(四百三十六萬六千三百六十五兩七錢有竒)
十五年貴州有銀米數無地丁數餘同十四年
(計丁田二項并雜稅鹽錢共實征銀二千四百五十八萬四千五百二十六兩四錢有竒)
十六年雲南有地丁銀米數餘同十五年
十七年同十六年(計丁田二項并雜稅鹽錢共實征銀二千五百六十六萬)
(四千二百二十三兩二錢有竒)
紀順治間戸口數目
古者司民掌登萬民之數自生齒以上皆書於
版歲登下其死生三年大比而民數上於天府
則王者拜而受之其重民如此戸口之有算賦
非古也有田則稅有身則役未有既役之復稅
之者也公家之事國中自七尺以及六十野自
六尺以及六十有五皆征之其貴者賢者能者
服公事者老者病者皆舍亦以歲時上其書是
則生齒之數與力役之數當各有籍而非以賦
役之多寡為生齒之贏絀也自西漢初有口錢
算賦而戸口之賦以起歴代相沿未變獨所紀
戸口登耗之差不知自生齒以上悉紀之歟抑
收口錢算賦然後列於丁男之數歟如以口錢
算賦為紀則民間漏籍不可勝指而即据此以
為贏絀可歟隋制男女三歲以下為黃十歲以
下為小十七歲以下為中十八歲以上為丁六
十為老唐制始生為黃四歲為小十六為中二
十一為丁六十為老不知隋唐所紀戸口抑自
黃口以上悉紀之否歟我
國家戸口冊仍前明黃冊之制分舊管新收開除
實在四則以田土從戸口分豁上中下三等立
軍民匠竈等籍而役之輕重凖焉顧西北土滿
人稀隠避恒寡東南則有田然後有丁其載諸
冊籍者皆實輸丁糧之人而一戸之中生齒雖
盛所籍丁口率自其高曾所遺非析産不增丁
則入丁籍者常不過數人而已其在仕籍及舉
貢監生員與身隸營伍者皆例得優免而傭保
奴隸又皆不列於丁則所謂戸口登耗之數於
生齒之贏絀総無與也夫丁之不能無隠避者
勢也東南之賦繁役重極矣欲審丁以增賦雖
奸無所容而民益不堪命是虐政也按黃册載
某戶丁幾名於某丁下注男婦若干口而捴數
專載實在當差丁若干名似宜變通昔人之法
分為二冊一載實在當差丁共若干名一載不
當差人口共若干名以為每歲登耗之騐其輸
丁糧者俾日增月盛不至有流移轉徙之患而
不輸丁糧者亦生息蕃衍有登而無耗則民氣
盛而國勢強庶幾乎王政矣頃康熙九年以省
無益之費議令罷造黃冊夫每縣造冊煩費罷
之良是然而各省布政使司彙造簡明冊開列
人丁戸口總數上之天府以示重民事之義倘
亦古人存餼羊之遺意乎兹紀順治間戸口數
如左我
國家幅員以次開拓自十六年雲貴下而後輿地
盡入版圖故戶口亦歲有增益而
世祖章皇帝休養疲氓勝殘去殺仁漸義育者十八年
然後兵燹孑遺之民得悉宥於成周太和之治
則夫奕葉而後所以保有元元者可無慎歟
順治元年至七年人丁戸口無可考
八年(實在當差人丁戶口一千六十三萬三千三百二十六丁)
九年(實在當差人丁戸口一千四百四十八萬三千八百五十八丁内審增五萬五千五)
(百九十二丁)
十年(實在當差人丁戸口一千三百九十一萬六千五百九十八丁内審增五萬四百七)
(十丁)
十一年(實在當差人丁戶口一千四百五萬七千二百五丁内審增二十二萬四千七)
(百五十四丁)
十二年(實在當差人丁戸口一千四百三萬三千九百丁内審增二十六萬九千三百)
(百一十丁)
十三年(實在當差人丁戸口一千五百四十一萬二千七百七十六丁内審增二十五)
(萬六千三百一十五丁)
十四年(實在當差人丁戸口一千八百六十三萬二千八百八十一丁内審增九萬四)
(千三百四十四丁)
十五年(實在當差人丁戸口一千八百六十三萬二千八百八十一丁内審增九萬四)
(千三百四十四丁)
十六年(實在當差人丁戸口一千九百萬八十九百一十三丁内審增二十五萬五千)
(九百一十八丁)
十七年(實在當差人丁戸口一千九百八萬七千五百七十二丁内審增一十一萬二)
(千七百二十丁)
張文貞集卷七
