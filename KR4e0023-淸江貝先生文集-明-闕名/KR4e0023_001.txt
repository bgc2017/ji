清江貝先生文集卷之一
海昌集
土偶對
岸海有古祠奉捍沙神者余暇日過之循其垣則惡木枓然而
烏鳶噪其顛入其戶則毒草茀然而蛇虺蟠乎中有屋焉仆而
不支有像焉剥而不完老巫揖而進曰是祠閱五百春秋矣嘗
能以禍福恐乎人有疾必禱水旱必禱海賈泝濤往來者必禱
神皆荅之如響百糓歲登無蜚蝗霜雹大疫之災人既樂業至
者如歸由是剪荆棘而宫室之或光怪夜見髣髴金支翠旗自
天而降而日有事於是者麏至及其廢也咸玩而侮之神亦不
能禍福於人豈盛衰關於造物者乎余曰嘻是土木而衣冠也
昔非神也而神之者人也今非弗神也而人弗之神也若何怪
焉是夕宿于祠之旁有介而弁者見於夢曰吾既辱子子何毀
之過邪子見吾土木而衣冠也獨不見衣冠而土木乎小而為
邑邑有令大而為郡郡有守其為禍福甚於神也罷軟者苟禄
貪縦者敗法非守令而土木與内附百姓外柔四夷生殺繫其
喜怒黜&KR1406;繇其向背執天子之柄而位百僚之首不啻神之魁
然而貴者也出則陳兵而驅入則複壁而居目瞽而黑白相混
耳塞而滛雅不殊非宰相而土木與吾假丹青之飾而託乎太
隂使玩者有時而懼彼肖天像地握珠玉被錦繡且倀倀焉尸
居而鬼躁未始見德於人子奚不以誚吾者誚彼與萬金雖積
不救然臍之禍三窟徒營豈免排墻之厄吾恐棟焚而及巢燕
基圯而殃穴蟻其不為吾祠之毀者幾希余應之曰汝之所斥
者似矣而非其實也昭昭者或愚皎皎者或汚安知其才足有
為而時不可為乎介者又曰胡廣歴六帝而無稱於時一盧懷
慎耳張華裴頠&KR0852;至而不圖一曹爽兄弟耳人物不同而同為
士木巳余無以詰覺而識其語將獻諸上懼執政者之不悅也
故厄
遊山記
距黃灣二十里山之特起而雄秀者曰鷹窠遊者病其邃而未
始一往焉季秋九日萬戶馬侯仲貞脩桓景故事以書招予遂
率其季仲新及赤城徐大章錢唐潘仲華全思立循溪而東過
葛家嶺髣髴會稽道中獨無竦壁千仞爭䧺天姥耳意荒林破
冡有古人秘器物文字可錄者輒引騎而入又東過談家嶺山
益竒路益峭棄乘而徒僕夫前導螘緣而上經無人之境獵者
縻絙以識其出入因得支徑行犖确石中六七里日亭午至天
禾池池皆石深廣無尋丈春冬不涸歲有禾蘖而華華而實人
以為異復舉三百武始至所謂鷹窠者大山嶄然中高旁殺巨
海匯其陽秦柱亘其隂怪石虎搏樹皆合抱山産茶類武夷者
有沙門廬其顛因阻而為藩㘭而為沼環以蒼筤之竹盖其幽
絶處猶宜雪霽時而海濱之勝畢效於是矣是日也天高氣清
遠見百里之外沃洲諸山如青芙蓉萬朵飛舞而前遂列坐石
上引觴滿酌一談一笑不啻杜少陵之在監田崔氏莊余恨力
不足以得之為之剪荆棘伐菑翳抗風亭於竹外敞月榭於泉
上以為高人韻士之賞天豈有所待乎酌巳復迂道東出前歌
後呼從者趙師善胡琴亟作數曲而林霏野色蒼蒼莫辯山趾
聞流水鳴暗谷中鏘然作珮玦聲客或俯而飲或濯于下求其
派實出鷹窠而梗於亂石大木故其利不能遠及時大章以溪
山勝處良友分韻賦詩不成者舉以大白遂皆至於醉噫使予
忘幽憂而輕去故土者非兹山也邪歸志其游之始至正二十
年也
吳越兩山亭記
䔥山嘗刳於兵吏于土者率無堅守意官舍民廬壊而弗治尹
侯本中始至德刑並施安輯流亡歲登時和彊埸既固乃築亭
于北幹山顛以為泄煩宣滯之所題曰吳越兩山亭盖自天目
而來其支别為岸江之山凡属於具者飛舞欄楯之外自秦望
而來其支别為岸海之山凡属於越者環繞窗戶之間攅峰疊
嶂重岡複嶺或起而伏或斷而續大者如宗卑者如介靡者如
奔隆者如矗缺者如鑿銳者如削旋者如頋拱者如揖出竒獻
秀不可具狀雲消雨止天宇廓清乃合僚属領賓客凭高四頋
延青攬翠盖終日焉一時善詩者咸賦詠之且馳介三百里謁
余為之記余惟五嶽之外赤城鴈蕩匡廬羅浮見於圖志者非
一而有好山之癖如謝公者屐齒不一經焉盖限於勢而莫能
周也頋欲不出跬步而坐挹兩山之䧺秀徵夸娥之神負而徙
之一方惡可得哉吳越之境中介濤江亂流往來不終日可逹
非若齊楚之處南北風馬牛不相及也而䔥山為瀕江之邑斯
亭又㩀其要兩山之勝畢效於兹則凡限扵勢而莫能周者得
以兼有之矣攷之紀載越之始封北至禦兒則錢唐亦越也吳
敗越而取之後吳為越禽越為楚禽皆不能有其地慨想夫大
禹之勤大伯之讓高風偉績炳然在宇宙而不滅者如彼後之
人顛覆而不祀者又如此不亦悲夫歴千餘載有元混一四海
即錢唐置行省而浙東隷焉孰知其為吳為越也歟今侯以鳴
琴之暇登斯亭也豈將覧兩山以寓懷古之思而已邪其亦觀
山之不遷也思固其守觀山之峻而極于天也思崇其業觀其
出雲而雨六合也思普其澤於民則庶幾乎故書以復之俾刻
諸石不警於侯且以警其繼侯而來者云時至正二十二年秋
八月初三日記
方寸地記
兩浙轉運使司照磨章君伯英即錢唐所居西偏闢室為游息
所題之曰方寸地來求文以記之予惟方寸地者心也固不容
予說而亦不勝其說焉漢高密侯鄧禹將百萬兵未始妄戮一
人此方寸也而秦白起破趙阬降卒四十萬宋王晉公祜以百
口保符彦卿此方寸也而唐李林甫作相好以甘言㗖人而隂
中之歐陽崇國公為推官時往往為囚求生此方寸也而王逵
為使則欲置人於法彼小人一念之慘刻與君子相反若水火
然豈非豺狼而冠弁也與予方疾是而代之為鄧禹王祐者恒
鮮為白起李林甫王逵者恒多嗚呼其方寸巳荒矣百畒之田
陳其疆畎父菑扵前子播於後器利而力齊故其地恒美而歲
&KR3197;其入或者嘉穀之生不勝稂莠之蕃雨露之滋不勝蟊賊之
害是棄之也今夫利欲吾稂莠也聲色吾蟊賊也其為螙者夜
旦相尋扵無窮而吾治之者益忘益怠是徒知百畒之不治為
憂不憂方寸之地日昏而莫之治昧於内外之辯抑何甚邪其
流為小人而不為君子無足怪者夫帝王之治聖賢之學豈外
乎心哉歛而小之則四海一方寸也拓而廣之則方寸一四海
也何有町畦之限乎脩禮以耕之陳誼以種之講學以耨之本
仁以聚之蟠樂以安之始終無餘事矣方寸既治所以立事建
功咸自兹始至其慶流子孫如鄧禹王祐者有不足言焉伯英
以右族之貴讀書吳山之麓十餘年有司嘗薦之春官未上以
運饟功授今職大府之事多所贊决造其所居可以知其所存
矣他日登于天朝益將推其方寸而及扵邦家者寔有以望之
秋八月初吉記
貞素堂記
永康葛吉甫之妻節同里徐氏女也幼從兄昶授女箴内則即
通大義及長而歸于葛亊繼母尤謹而妯娌間譪然有雍睦之
風内外稱之吉甫蚤卒時年二十有七誓飬舅姑弗再適於是
經營其家事俾二子從名師讀書歲時伏臘祭祀無違禮既老
乃築室大塘之文山顔之曰貞素其子秉仁述其事介岳公東
白求予文以記之予受而讀之為之歎曰婦德之著扵禮也尚
矣夷攷古今不失其大節如衛共姜者抑何尠邪節夫沒四十
餘年所守益固使見死者扵九亰心不慊而色不䘐其視共姜
孰得而左右之宜表之貞素也嗚呼天下之物貞莫尚扵石素
莫尚扵雪克全其婦德者似之然石而可鑠則非貞也雪而可
涅則非素也節之行不虧於前心益白扵後其貞素固有過於
石與雪者乎昔予在
亰師預編元史采婦人女子之卓行較然可傳扵後世若西江
之徐綵鸞軰百有餘人往往亂離之際蹈水火觸白刃論者謂
其有烈丈夫氣非獲盡天年扵牖下者可及余輒辯其舍生扵
倉卒者為難而終始一節與二曜齊明者亦未易至也惡得以
其所處之常變而有異同之議哉惜乎節之貞素如此而不得
列綵鸞之編是盖有司缺上其實節亦豈求人之知而為之邪
惟其不求人知而為之故其貞素愈久而愈明非徒勉之扵暫
而巳代之為人婦不幸如節者其亦有所興起夫是為記
遊山記
禦兒地四平無山其東北六十里有小山曰殳山山由殳道人
得名殳山之東曰史山庚戍春淸明陳君仲謀約子遊殳山適
予被
召赴
亰師而仲謀亦以雨止今年春三月丁酉天氣澄穆予與仲謀
幸無一事撓乃相謂曰不可以不償所願促治酒肉飲食巳帥
陳熊陳魯雨生洎予子翺由大漢北折而東度陌越阡至殳山
之趾居人四五家皆棘樊荊扉雞犬相應彷彿桃源中而里之
巨族卜氏有冡在山半冡後得支徑而上高下稚松萬株環合
無路俛首松下傴僂行而雲氣相盪不啻魚泳波濤中山回路
盡有石嶄然壁立者即殳道人尸觧處其顛有小石突怒土中
類迸筍者有盤互類木走長根者方飲酒大醉昏然欲睡皆踞
石而坐松風謖謖吹人衣耳目為醒欲過山北陸生來青堂而
生以事出其子聞之為煮茶來獻乃啜二甌以沃燥吻已而復
東其塗漸夷有公主墓云宋孝宗女葬于此又行至東山則所
謂史山者山視殳山稍卑上建神官祠人至而禱者前後相属
余亦倦而休焉兩山之中求其奇峰之環拱瀑布之噴薄如赤
城天姥無有也然予意在於一適耳意之所適亦何異夫赤城
天姥哉因觀祠旁古井井深二仞而泉瑩可鑑疑學僊者洗藥
於此或云山僧鑿石以濟三伏之暍者人獲汲以飲焉山之勝
殆盡於是矣日暮下山路益陗或有雞子石磊磊至不容足而
山陽王氏巨竹千挺參天以非好事者不得造其所近山又有
三湖青停黛蓄與天一色錦鳬往來可畫從者艤舟以待翶與
二生皆登舟仲謀從余徒行歸翼日戊戍放舟自馬橋南行六
七里捨舟而塗至𬗋薇山之隂山赭無草木左右怪石縱横錯
布類駞馬者類虎豹蹲者類群羊之或寝或訛者細路出石間
如縈蛇蹣跚鱉而上山顛亦有神官古祠祠之下為廣福寺寺
建扵唐時而飛樓湧閣高下向背皆依山勢而成寺僧逵公古
道延坐半間雲所同坐者曰蘭谷曰天然惜余所知梓南山者
不幸而夭為之愴然其東偏小樓曰覧遠遂與古道登樓望海
而弱水三萬里之廣宛在其下蓬萊雲氣隐隐接於欄楯也又
西過裔笑巖居中闢燕坐之室納湖光延野色即所謂天𨳩圖
畫者信非夸言也時笑巖没巳久弟子道卬具茗飲共讀章孝
摽詩日卓午返酌于半間雲所醢筍而食肉雖美不能過也與
仲謀各賦詩一解兒子翶復成五言長篇以紀其事既罷下至
半山有寺曰慧力盖晉尚書張延光故第也視廣福尤極壯麗
旁像尚書父子而祠之兵變之餘仆者不復支螙者不復易而
陶者舍其中摶土為瓦噐然諸浮屠猶守其道不去日扵西廡
小殿禮古旃檀佛𣑽唄之聲襍扵螺磬予嘉其信之篤而持之
固且歎吾儒之不能及也其東廡飯僧之堂曰勝功德海宋張
即之所書四字在焉古道導余觀壁間畫龍一驤首躍洪濤中
一既升而反頋恍惚有風雨随之鱗甲飛動乃葉茂章元統甲
戍夏所作距今三十餘年矣其餘兩胡僧亦入妙品歎賞久之
寺南有勝果寺者不暇遊且轉而遊東山道遇才公大用洎桑
子才沈復東二生因與之俱東山與𬗋藢夾水對峙桓去可三
里許石磴猶峻余且賈勇先登古道則不及而後矣山之寺曰
崇福寺寺廢亦久徒見浩劫扵荒煙野草問而審食其墓頋况
讀書臺錢鏐洗劒池走馬塘舉無存者惟僊人葛洪井歴歲不
改其泉甚清汲者往往得丹砂或投石井中輒有聲如雷又有
慈烏泉者在山之東冬夏不竭余以道迂不及觀獨至俱胝喝
石嵒嵒深黑可坐三四人人言舊多合抱大木三㐲時如清秋
嵒前土皆五色兒童拾之以為玩今大木盡伐棟宇亦撤矣下
有農圃數十家屋參差鱗比叢篠灌木交蔭其旁豈亦辟世之
人與回登絶頂東望岸海連山起伏者秦柱山也其北如獅子
騰舞者横山也共憩東嶽行宫至是而遊者漸稀矣噫有共具
而無其時不樂也有其時而無其地亦不樂也今有其具有其
時又有其地此余所以遂登臨之樂也抑天也非人之所能必
也不可以不記
迂隐菴記
孔氏之後有散處東甌者其五十五世孫正夫以明經登元戊
子進士第授將仕郎建德錄事三遷至永嘉尹性剛而寡與人
咸以迂目之正夫聞而喜曰是非吾之實邪乃築室崑山之麓
題之曰迂隐遂老而不復仕矣
大明洪武五年秋會于錢唐獲以觚墨相周旋者累日因示所
著迂隐生傳且属予為之記辭不獲則起而復之曰迂者以其
不知變而恒與時忤盖非一人矣當七國時言縱横者有蘇秦
張儀言兵者有孫子皆中其君之所好而孟子皇皇齊梁之間
獨以仁義勸之故為迂而不用大抵徇時為通徇道為迂通以
同而進迂以異而黜此古仐之所同也正夫必逹扵是矣嗚呼
世皆尚圜而獨守吾方世皆尚巧而獨守吾拙世皆尚辯而獨
守吾訥世皆尚銳而獨守吾鈍左次十年不得與通而善仕者
相後先謂之迂非過也然方可刻而圜拙可改而巧訥可飾而
辯鈍可削而銳則迂而通矣奚憚而弗為踽踽焉摧氣局志如
此不知圜有時而柅巧有時而失辯或屈而銳或缺方也拙也
訥也鈍也處之而無咎孰非以迂而全乎士固病於通而不得
病於迂耳是故進退不失吾之迂惡能突梯滑稽以詭俗哉日
放浪佳山水間鹿豕之與遊猿鶴之與儔是非兩忘寵辱一致
其視天下之士豈不獨高也歟予亦迂之徒也盍將從之高蹈
遠引觀乎赤城鴈蕩訪真隐於物外相與歌迂隐之歌以適吾
之天邪姑書以志其心
味菜窩記
天下之味貴乎適口而止菜之美者稱春韭晚菘求其味之鮮
不若魚之魴求其味之旨不若肉之太牢吾舍此而取彼豈以
味菜之味愈於魴之觧太牢之旨邪魴也吾懼其或戟吾咽太
牢也吾懼其或毒吾腹則觧且旨者誠非菜之比巳吾味吾莱
盖得於無味之味此天下之至味也何必鮮且旨者薦之金刀
玉盤而後適口哉彼嗜鮮旨而不知味菜之美者衆也味菜之
美抑非知味之深而然乎曲阜孔士明氏讀書臨安山中朝夕
飯一盂菜一盤名其室曰味菜而求余為之記遂書之
乾坤清氣序
詩盛於唐尚矣盛唐之詩稱李太白杜少陵而止乾坤清氣常
靳於人二子得所靳而形之詩瀟湘洞庭不足喻其廣龍門劔
閣不足喻其峻西施南咸不足喻其態千兵萬馬不足喻其氣
若夜郎䕫子諸篇天彂其藻神泄其秘二子亦豈知其詩之至
扵如此哉予嘗讀二集而玩之其凡則約乎情而反之正表裏
國風而薄乎雅頌代之作者咸嗜其味矣不過醘一於酢醝一
於醎而忘其醇且和者長慶以降巳不復論宋詩推蘇黃去李
杜為近逮宋季而無詩矣非無詩也於二子之詩嗜而不知其
味故曰無詩豈乾坤清氣至是益靳而得之者益寡歟有元混
一天下一時鴻生碩士若劉楊虞范出而鳴國家之盛而五峯
鐡崖二公繼作瑰詭奇絶視有唐為無愧或曰劉楊而下善詩
矣豈皆李杜乎則應之曰韶濩息而鼓吹作衮冕棄而南冠出
固有非李杜而李杜者也前軰采而輯之目曰皇元風雅亦既
行之扵世識者病其駁而未純錢唐金弘氏精選當代作者凢
三十餘人題其集曰乾坤清氣一日抱其集見予黃灣之凰皇
山下求序以冠篇端輒書其略如右後生新進法諸古參諸今
㦯有得焉則麗而不浮也奇而不僻也易而不俚也始可與言
詩之味巳是說也當與能詩者道之
送兩浙轉運司副使分司西路歸武林序
至正二十有一年上以兩浙轉運司官非其人綱紀大壊擇中
外臣有能者任之乃以南臺御史鐵木兒不華為都運新昌州
逹魯花赤信合世禮副之既至都運遂詣丞相曰瀕海之場凢
三十有四軍興以来其隷轉運司者仁和許村西路而巳復經
寇掠人多流亡西路歲辦塩八千引有奇十九年裁四千一百
十二引明年益至五千一十三引又明年益至七千八百一十
引益二場為下副使外嚴内寬宜往督之丞相曰法弛久矣上
無以給經國之費下無以為業民之資往懋哉乃孟春正月公
秉小舟至浹旬之間黜吏之罔上為螙者復丁之庇扵強家者
召父老立庭中申以三則奸者有罰禁其私敗於是咸喻其意
小大竸勸莫敢違教自六月至於秋八月功畢而不笞一人插
前仁和縣六百引𥙷舊額一百九十引烏乎天下之利莫重於
塩而病亦甚矣上之人徒知其為利而不知病民往往肆虎狼
之毒嚴刑峻法以驅之其弊有不可勝言者今公不臨以赫赫
之威而有煦煦之仁辟之冬日民愛之矣視唐之劉晏吾何左
右焉初公之來也以蒼頭自随入視治所古槐秋屋日色旁射
四無周垣不以為陋遂命葺而居之坐無重席食具藜藿泊如
也視彼苟禄而為一身計擇高敞之第醉醲飽鮮而於所當務
者一不經意寧無愧乎今都運尋拜治書之命公亦不久於此
矣於其還也因舉其略而書之復作詩繫其後以著民之思至
正二十有二年冬十一月望日檇李貝瓊序詩曰
東海水不枯煑塩何日巳丈夫行負薪婦女面如鬼所悲力巳
窮鞭撻豈無耻欲食管桑肉冨國那尚此朝廷擢老成撫我猶
赤子昔逢使者憂今識使者嘻嗚呼凋瘵餘坐使謳歌起天門
有詔催振翼摶萬里
清江貝先生文集卷之一
清江貝先生詩集卷之一
五言古詩
雜詩
我聞度朔山蟠桃何欝欎千歲纔一花結子復何日食
之云不死敷腴反枯質跨鶴凌九天將期五龍匹諒非
廣成子欲待安可必
祖龍帝六合不暇談黃虞且復求神仙入海窺方壷置
酒阜鄉亭超然忘故都空留赤玉舄安期今有無
種桑飼春蠶桑葉何沃若種瓜待秋摘瓜蔓何漠漠春
秋各有獲在野猶可樂君看金張舘草深狐兔宅勿較
是與非看雲倚高閣
大哉龍門樹欎欎上參天根株豈不固小草還相纏蓐
收行素秋凄其風露寒病葉危欲墮翔禽亦巳遷朝華
痛夕隕掩淚復何言
結束將何之龍門訪陳迹戒途及良辰置酒別親戚迢
迢越千里人馬疲登陟大江不可濟天方限南北悵然
廻吾駕去從山林適
春山一雨過百草皆縱橫百草不出山山中人遠行懷
金别妻子殉禄辤父兄寒暑忽巳易燕趙千里程龍門
能碎舟風浪安可爭性命輕鴻毛苦為朝暮營愧此山
中草萋萋林下生
薛公未罷相賓客競相傾一朝偶失意門無珠履聲貴
賤巳如此何論死與生秋燕辭空室春蝶抱畱英盈虛
信物理聚散亦人情逹士甘寂寞力耕謝華纓道尊豈
戀禄心遠孰希名腐鼠非吾餌朱鳳以時鳴悠然動遐
想五鼎益為輕
真真曲
姚文公為承旨時一日玉堂燕集聲伎畢奏
有真真者操南音公疑而問之泣對曰妾建
寕人西山之苗裔也父司筦庫于濟寧坐盜
用縣官財賣妾以償遂流落倡家公憫之遣
使白丞相三寳奴爲落籍且謂翰林属官王
棣曰汝無妻以此姬配汝吾即其父也貲裝
皆出於公棣字棣華後官至翰林待制噫以
西山之賢子孫陵遲疑不至於此然辱於始
而正於終是亦天也篔谷筆談記其事予乃
賦四十二韻而沉欎悽婉亦足以盡其大略
矣
斷絲棄道邊何日緣長松墮羽别炎洲不復巢梧桐請
君且勿飲聽我歌懊憹在昔全盛時冠蓋紛相從盤游
易水上意氣天山雄金刀手割鮮酒給葡萄濃坐有一
枝春秀色不可雙娉婷劉碧玉綽約商玲瓏寳髻金雀
釵巳覺燕趙空或聞操南音未觧歌北風上客驚且疑
姓字初未通問之慙復泣乃起陳始終妾本建寧女遠
出西山翁父母生妾時謂是金母童梨花鎻院落燕子
窺簾櫳迢迢官朔方南歸山水重侵貸國有刑桎梏加
父躬粥女以自贖白璧淪泥中秋娘教歌舞聲價傾新
豐永為倡家婦遂属梨園工覧鏡拂新翠吹簫和小紅
身居十二樓屢入明光宫京華多少年門外嘶青騘自
傷妾薄命失路隨秋蓬不如孟光醜猶得嫁梁鴻客聞
為三嘆祖德寧未崇回黃忽變綠人事何匆匆有客傷
緹縈無人憐蔡邕遣使白丞相削籍歸舊宗小史三十
餘勿恨相如窮配汝執箕帚今夕看乘龍鴛鴦並玉樹
鸚鵡開金籠銀甲不復整紅牙不復從提甕自汲水絺
綌亦御冬應非事羊侃頗類歸建封琵琶感商婦老大
猶西東崔徽怨顦顇浪寫丹青容依依章臺柳落絮春
無蹤小妾恨題驛竟與瓊奴同時多困坎坷事或欣遭
逢焉知百尺井歘登羣玉峰借問為者誰内相姚文公
飲酒
六龍驟朝暮百川無西廻所以陶阮軰落魄事酒杯共
盡生者樂勿為死者哀借問東方朔桃花今幾開秦皇
及漢武求仙亦荒哉弱水三萬里何處登蓬莱與君且
一適隨意坐蒼苔
坐看萬古月因思萬古人萬古人不見萬古月長新持
酒勸我影可以成主賓利劒不斷愁大藥胡能神南阮
與北阮一富復一貧白骨俱化土碧草空自春酒盡月
欲落狂歌驚四隣
烏龍井
曾飲烏龍泉爲愛烏龍井不辭登降勞迢迢越南嶺石
散駝馬羣樹結龍蛇癭遂坐泉上亭聊以觀我影歲久
科斗滅朝寒轆轤静俳佪不忍去勝處心已領有約待
春深携客来煑茗
十月既望鳳凰山晚歸
村黑畏衝虎且復歸柴門風林月未出宿鳥爭且喧浮
雲忽斷續萬丈飛金盆湛湛天宇高光氣相吐吞我行
月還逐是身亦無根試求不死藥飛騰同久存老妻有
斗酒洗盞當前軒酌酒消我憂萬事俱忘言
白水村
朝發白水村風帆徤如馬行人互先後去鳥紛上下白
雲生遠岑青天入平野依稀林木外幡幢見精舍河邊
四五家猶是雞豚社我遊亦已屢把酒心莫寫欲訪桃
花源悠悠愧漁者
九日遊鷹窼山
忽忽巳九日出門淨無泥地偏寔斗絶有山如會稽賓
客後雜遝僕夫各有携天風海上来我馬驕且嘶坡陀
出險徑窈窕遵廽溪前登郯家嶺始覺華盖低作者四
五人更託千層棲日午扣其戶不愁蒼耳迷欲俯棲鶻
巢上陵萬丈梯豈但畏猛虎彷彿聞天雞共燕脩竹林
落日猶在西相看且一笑四郊多鼓鼙
兩河兵興京師乏食民部尚書曹公德基出使
三吳因紀其事
東南寔天府歲漕三百萬龍城積紅腐虎士班白粲焉
知十五年不觧戎馬亂采稆以爲食屯集成背叛至今
兩河地僵屍作京觀諸侯土貢絶君憂切宵旰尚書出
宣旨䟦涉非所憚國無九年蓄志士常切歎空山獨病
臥無書託飛翰中宵望使星迢迢阻河漢
送金子厚歸杭
故人金子厚四十猶落魄扁舟泝江濤訪我黃山脚我
慚老窮經春蠶空自縛羡君神仙姿翩翩九臯鶴不上
光範書暫賣壷公藥高視萬物表道尊卿相薄山中十
日留窮天慰離索聮詩出險語酌酒成大噱東風碎河
冰歸思中夜作鵝黃催柳條椒紅拆梅萼重来未有期
惜别中頗惡俱宜愼出處一瓢寧改樂飛鴻正南来有
書幸相託
贈迮元霖
迮生固長貧賦詩朝忍飢破裘連百結但覺詩愈竒鏘
然擊天球未作秋蛩悲嗚呼識者死舉國無人知鼓柁
洞庭湖遠過三高祠我無一斗酒為生開兩眉宇宙非
不大四顧將安之日落暮山黑百鳥争寒枝翩翩五色
鳳寂寞雙翅垂聖人坐明光遲汝一来儀
耕樂軒
隱者東海頭安時事耕鑿有田百畒餘相率治墝埆我
稼沒牛腹我書掛牛角三洲雷雨均既耕必有穫吹簫
賽田祖操豚不為薄上給縣官租酣歌見眞樂江南風
㬌異况乃賦斂數連雲桑柘盡池臺總零落尚恐兵未
休遠近無土著全生虎豹羣豈忍厭藜藿
泮池荷花
荷生泮池中雲覆明鏡密清飈激回芳濁水鍾妙質疑
碧洗朝雨嫣紅酣落日折莖或牽絲食薏時摘實猶疑
南浦泛諒匪東林匹
戲贈李煥章
善博不成梟善射不中鵠及此感衰謝世道方局促皎
皎明月珠如何混魚目
食糟蟛蚏
江鄉富魚錯有物小而鎧天晴走白沙月暗来滄海空
憐朔客疑尚被南翁採刀斧不足膏瓶罌遂俱逮失身
酒泉流舉族糟丘醢對此哀汝生食之豈其罪
乙巳除夕
春風何處来庭草忽巳碧不惜流年馳感此千里客管
葛樹功名孔顏豐道德低回違宿願覧鏡雙鬢白高堂
夜張筵新酒行琥珀得失誰與論浩歌永今夕
題尚北海聽雨軒
海門飛雨集高棟有餘清斜侵虛壁過遠逗大江平簷
花朝亂滴庭葉夜俱鳴凉知蘇道暍潤喜濯園英微茫
空暝色蕭瑟自繁聲飛盖阻来客獨坐軫深情
檇李郭宗夏兄弟五人友愛尤篤後值兵變東
西散處宗夏思之為作五鴈圖賦詩一首
五鴈何翩翩飲啄同清池失路在中道飢寒不相知昔
為八龍聚今作四鳥離驚飈廣漠至十月百草衰天高
羽翮短苦受胡鷹欺上林豈不廣念汝歸何時管蔡興
流言坐使君臣疑京城死大叔寤生手刃之淮南歌尺
布千歲有餘悲東阿苦不容七步詠然箕骨肉成虎狼
所争毫與釐我觀五鴈圖為繼鶺鴒詩
次韻張希載雨中書懷
夏雨盈百川高岸復深谷鱗鱗低度雲汨汨駛流瀑口
營歎翔鸛臆訴哀病鵠征夫在中道少妾亂心曲更希
若木光照此車下獨
凌霄花
大椿何亭亭相傳五百載陵苕亦楊芳灼灼藉光彩感
彼徑寸苗附此千尺喬同心無異族假翼在崇朝朱榮
耀白日翠蕤牽清飈纏綿欣有託淖汋静無妖坐愁節
序易顔色易俱凋
丙午七夕
生寡縻禄情不復就羈絏曝衣記蚤秋置酒陶嘉節曲
無二八舞味薦水羞㓗輕紈怯迅飈明燭欺初月林鳥
戾且飛玄蟬凄更咽主賓聊晤語兒女空感别耿耿候
雙星漏終河漢沒
芳燕樂清夜浩歌悲暮年故國山河迥殊方斥堠連交
干成契闊賓客暫周旋念曠情易洽懷歸思更綿列星
稀未出金波澹始弦落燼秉殘蠟繁吹起終筵後會復
經歲舉爵共無眠
讀書堆
泊舟亭林湖突兀空王宫當時讀書處鳥雀呼秋風前
瞻兩金山抃舞波濤中眷兹一簣力克配千仞崇恐有
文字藏中夜飛白虹荒哉夢中語且復誑兒童我亦有
書癖五經老未通草堂可遂結當作兩希馮
登積慶寺閣
層構何巍哉金碧中突兀俯見百里外山斷平野闊青
天傾東南伯氣忽巳滅憶昨皇慶初六合旣同轍眷兹
葭菼中鬼工成觀闕我来属喪亂彷彿大業末奔竄雖
云苦登眺亦頗悅居庸不可見太華纔一髮故鄉今何
如路險復霜雪蒼蒼白日晚目送歸鳥沒
名都萹
趙魏天下樞相從多貴游起家至千石結客傾五侯光
輝喧戚里意氣動神州蹋鞠東城罷張筵西第留倒海
為我飲兼山為我羞妙舞呈楚豔清歌列齊優共稱齊
三夀惟願樂千秋福盈知所戒寵極懼生尤
蘭
叢蘭何青青羅生滿中澤阿那風葉翻葳蕤露房拆芳
㓗終自持光榮諒誰飾勿為時所化歲晚同荆棘
對月懷邵篔谷
携酒東園遊望舒巳就缺促席尊未空方舟君夜發東
西耿相望復對三五月階前皓彩盈窗下朱榮歇同袍
成異縣思逐回風結異縣非千里邈若胡與越吳趨唱
誰和楚調哀自輟感此百年客世故恒羈絏榮華一朝
露采秀亦可悅歸濯清江流冥棲保芳㓗
懷夏士文
樓船昔西邁霜降百草衰日月一何遒子行忽經時衆
綠榮枯條谷鳥鳴且悲豺虎塞道路欎欎勞我思我思
晨復夜諒匪渴與飢行人發吳門消息安可知且復慰
其私豈敢言是非惜哉無六翮念子何當歸雲中有黃
鵠會㗸東南飛
郊居
直木惡為輪疲馬思卷旆匡時既非才處約斯寡悔采
詩鍳興亡讀易明進退永懷嵇阮放甘與沮溺對
送潘時雍歸錢唐
海縣兵未息公子今何之酌君莆萄酒聽我白苧詞憶
昔来黃灣始為桐子師諸生老伏勝說客慚張儀連床
風雨夕秉燭聽新詩殷殷金石聲眞足觧我頥同居石
壁下斗柄倏三移脫略勢利交所貴兩不疑久懷地主
恩亦有&KR1052;鱸思束書向錢唐磬折從此辭錢唐寔都會
西湖天下竒朱樓起相對上有千蛾眉羽衣何翩翩處
子冰雪肌樓前五陵兒並馬金鞭垂酒酣復張樂但惜
白日馳近者属凋喪不及全盛時空山鳳凰去月黑號
狐狸春風吹行殿碧草生荒基何當從子游觀濤酹鴟
夷辛苦草太玄徒為廉藺嗤子實濟時具飛騰方在兹
匠石既巳遇小大隨所施從容宰相前奮舌論安危豈
無一尺箠盜賊不足笞天空羽毛急水涸舟檝遲臨岐
更揮淚中年傷别離
題誠道原瀟湘八景
瀟湘夜雨
江空夜如何急雨千里洒水生黃陵廟雲暗蒼梧野鼓
瑟來湘靈移舟近漁者重華不可見竹上淚如寫
洞庭秋月
軒轅已上天弓劒人間畱唯餘萬古月長照洞庭秋君
山雲氣滅水合天光流勿遣金蝦蟆脫歸千文湫
漁村夕照
羲和忽西匿阡陌散餘輝澄江度雙翼遥岑明半規孤
煙野店起歸人一何遲遺榮羡父老衰白無所悲
江天暮雪
曾雲起北渚萬象入鴻濛散漫飛輕雪低回逐勁風思
羣無牧馬失侣有征鴻泛泛獨垂釣扁舟黃髮翁
平沙落鴈
羣鴈來衡陽亦如萬里客日暮空俳佪欲去飢無食蒹
葭暗汀洲驚飈吹倦翼上林湏春歸寧為羅網得
山市晴嵐
山光洗新黛好雨不崇朝日遲蒙薄霧天近靄微霄茅
茨猶隱約金翠欝岧嶤前峰恐無路有客度危橋
遠浦歸帆
楚客發天際揚帆入三湘回首青山遠忽已過涔陽晚
樹何歷歷歸思浩茫茫永愧波上鷗漁父共相忘
煙寺晚鐘
清鐘象蒲牢夜觸海底鯨海鯨豈有意蒲牢本無聲二
物偶相值坐使百里驚高僧定初起月上空山明
丙午冬十一月辟亂亭林明年春舘于揚溪邵
篔谷氏四月一日鄕兵復大起合境之人鳥驚
麏竄不知所屇余亦去而從之既定而返因寫
懷云
茫茫新戰埸白草迷四顧烽火連石門我歸亦無路窮
魚久在轍驚鵲空繞樹故園今何如猶思讀書處近聞
遭殺戮豈復有親故安得附晨風從之西南去
出璜溪
白首事章句不登金馬門空名苦為累遂枉三聘煩一
瓢雖屢空五鼎非所存願偕田父游卜宅溪南村霜寒
收柿栗日暮牧雞豚去矣從本性得與巢許論
歸崇德西曹村
田翁驩我歸假我茅堂居石橋跨流水夏木文四隅風
蟬聒旦暮亦有安巢烏覧之為欣然息駕歌唐虞寄我
六合内何地非其廬荒哉百年客千金營一區
遷居
我貧無定居一歲三四遷破廬僅蔽席於生巳為寬南
隣盛車馬圵里矜綺紈高樓出雲雨一一居神仙何異
玉臺秀四時遊且盤念力守窮棲去去非所安
立秋日
葉落天始秋一氣自回薄欎蒸變凄厲衰老獨先覺行
雲翳白日向夕風兩作所欣同一漑流水百道落園葵
遂含滋可以供我酌白髮西隣叟相過慰漂泊貽我酒
兩鴟對之中頗怍高歌盡君觴從人誚徐邈
夏夜
憚暑夕屢興飛蟲亦紛拂玉宇曠無隣星河阻靈匹眷
兹朱火中悼彼青陽失舊知傷巳逝新歡邈難即蟲蟲
氣如焚惕惕心為怵懼先霜雪交易變蒲柳質彷徨不
能寝坐候東方日
丁未重午
世亂無安宅盡室久在路山蜩始一鳴海燕時雙去巳
歎朱戶非不見龍舟渡采藥詎能夀酌酒聊自豫四時
倏相代百歲同為㝢曰長坐風簷更讀離騷賦
荅客一首
竊禄非本性適彼南山阿藜藿日不充慷慨獨商歌有
客向我言與世同其波商君震七國季子傾三河區區
守章句白首成蹉跎念之為三歎所樂良巳多潜魚駭
鉤餌飛鳥愁網羅結駟非不榮違巳當如何
題綠綺軒
朱絲操白雪白鶴舞婆娑猶聞廣陵散不廢懊憹歌風
来荗苑樹月落洞庭波不見古人久焉知古意多
仲冬秋涇客舍
水涸天始寒爽氣薄絺綌空林無榮木斥鹵草俱白紛
紛各有營驅馬不得&KR1178;嗟予亦何者慘慘長路側飢寒
恒累之豈不厭所歷北風来廣漠徒御皆少色踟蹰但
四顧白日忽西匿山川莾悠悠沿洄良未極索羣中野
獸逐侣南去翼誰能獨無情歸哉山中宅
皂林驛
朝發白水村夕次皂林驛水腥無飲馬林黑有歸翮昔
時兵交地白骨如山積萬竈今巳夷風亭煥新飾居人
尚星散父老悲故迹團團關山月夜逐南征客
春日宴滄洲詩一首(幷引)
歲在著雍涒灘春三月一日筠谷高士合賓
客序兄弟飲于滄洲一曲平池湧翠高閣延
青圓景中天繁隂四合微飈遠激幽芳襲人
清醥在壺嘉肴既旅徵蟋蟀之刺儉美伐木
之求友終宴忘疲遷坐復酌鳴葭間發恊朱
鳳之相和舞袖雙回翩驚鴻之欲舉嗚呼蘭
亭金谷會豈能常滄海流沙兵猶未息懟神
仙之無驗宜曠達以為高用綴新篇以紀雅
集詩曰
天闊無畱雲山明洗新黛過從属休假置酒滄洲會柔
荑綠堪藉雜英紅尚在累觴既不辭秉燭還相對清彈
促哀響祕舞呈脩態蘭亭今巳矣金谷徒增慨大化會
有終四時寧復貸厭厭夜無歸從人譏倒載
遊仙詩三首
巍巍閬風臺層構切青霄一氣存太始三神建高標天
風翼芝蓋仙曲和簫韶左携赤斧游右御山圖朝上帝
頷其頥元君目相招冨貴一脫屣於焉恣長謠
寸田何茫茫其廣周九野超然凌崑崙銀河夜西瀉高
厲風塵表日月乃在下神官役鬼工樓觀丹青假勾陳
與玄武衛此神明舍麻姑别千霜豈是得道者不見海
三枯白髮徒盈把
景風扇玄圃漠漠瓊花開手弄天上月夜宴九成臺盤
行五色芝酌以𬗋霞杯黃屋豈為貴秦政亦荒哉浩然
中獨存萬象方胚胎紛紛夢玄駒生死益堪哀
丁一鶴詩
大道日巳蕪游談紛瑣瑣韓非不得死商鞅終梯禍偉
哉高世士結屋青山左年来頗得道巳覺初心果朝漱
玉池津夜存金鼎火御氣超六虛萬物真蜾臝
采芝生詩三首
功名不可恃利禄恒為愆舉世紛螘集伊人倏鴻騫十
年不出戶上友綺與園金芝敷九葩煌煌生石間朝陽
晞宿露光輝一何鮮采之俻服食度世希神仙永謝城
市人振衣百尺巔黃虞悵已遠肆志獨超然
采采復采采相與登高丘可以充我虚五鼎何足侔茂
陵豈識道且從方士游徒聞甘泉産更入蓬萊求白日
忽已暮悲風来素秋未若幽居子不懷四海憂清節尚
巢父素心追許由
負版行欲僵飛蠅死猶集赴燭夜蛾焚好酒猩猩泣所
以思遠託道路方險澁寧希百金賞豈慕十戶邑永言
從我求鷦鷯惟一粒有材寔為累無欲安所入韓彭苦
不悟羞同匹夫執商山今寂寥高風邈難及
題夏頥貞西疇草堂
九山惟鳳凰突兀尊中卣山斷忽平野四水東南流海
潮日夜至新沙成故洲愛此斗絶境遂與長沮游蒺藜
苦滿道相率開西疇俗類桃花源無曆知春秋風寒禾
黍熟雨多桑柘稠土芝頗益氣玉延亦可羞過從有耆
老請謁無王侯四時共相保千歲非所憂如何萬里客
日暮行未休騎虎不得下短衣歸飯牛
清江貝先生詩集卷之一
詩餘
漢宫春
細雨廉纖乍魚翻綠皺鶯哺紅甜那堪歸期總負别恨
還添榴花一點記重重繡戶珠簾人乍起玉釵半脫達
山輕拂䨇尖不道而今落魄怪朱顔頓改換得霜髯
無心新聲樂府舊體香奩傷今弔古但時時強擬江淹
渾得似春風燕子飛來也傍茅簷
瑞鷓鴣
風林初夜月輪高鳥飛不盡楚天遥一曲清江恰似瀟
湘路何處人家傍小橋十年空負歸來約巳無舊杏
新桃謾思田父前時同在雞豚社日相招酒壓梨花醉
一瓢
應天長(吳仲圭秋江獨釣圖)
澄江日落渺一葉歸航渡口初泊垂釣何人不管中流
風惡西山青似削曠千里楚鄕蕭索問甚處更有桃源
看花如昨往事總成錯羡范蠡風流故跡依約微利
虚名何啻蠅頭蝸角宫袍無意着但消得綠簔青蒻鱸
堪斫明月當天酒醒還酌
玉蝴蝶
極目江南千里故人何處一叚傷心漠漠行雲纔霽又
作輕隂訴西風寒蛩近戶皆落日歸鳥投林正秋深殘
山剩水應怕登臨難禁多情總老流黃不寄尺素空
沉綠殢紅迷豈知零落到而今似丁香離腸暗結點白
雪衰鬢先侵思愔愔一聲羌管幾處隣砧
玲瓏四犯(春情)
江草江花總付與春風何處池苑露染烟裁依舊翠深
紅淺天氣漸近清明但覺比舊時都倦問此情脉脉誰
念惟有乳鶯巢燕銀筝低按斜飛鴈尚依稀小&KR1624;深
院珠簾日午重重下空鎻秋娘怨憔悴一束楚腰也定
怕蕭郎再見想夜深暗卜歸候把燈花剪
鎻窗寒
鴈别衡陽春光巳到去年時節河堤弱柳拂水萬條堪
結更無情東風幾番海棠一夜西園發但草深曲徑看
花人少亂飛蝴蝶最是傷心切總過了花朝漢宫傳
蠟方回未老白髮那教成雪憶當時歌扇舞裙小樓十
二空夜月待重尋舊侣高陽唤酒携桃葉
八六子(秋日海棠)
滿空山亂飄黃葉花仙特地衝寒恨薄命蕭娘嫁晚捧
心西子粧成恍然夢間清明時節曾看院落早鶯猶
困樓臺乳燕初還悵咼了韶華一枝偷綻拒霜争豔斷
霞分彩空嬴得人自先驚老去天應不放春閑倚闌干
春風别愁幾番
南浦(賦水光山色舟)
一葉小如鳬趁幾番樵風日日來往何處最堪看吳門
外都是白波青嶂斜陽半歛采菱尚有蓮娃唱謾載得
前村月歸来人家三兩何湏萬斛黃龍駕灔澦瞿塘
接天風浪空爲利名牽誰能似鴟夷散髮湖上秋行更
好鏡中新綠東西向雪寒夜静定多在蕭蕭蘆花深放
漁家傲(早春)
弱柳絾黃梅傅粉燒燈巳過花朝近塞上歸鴻猶有信
飛成陣王孫一去渾無准院落沉沉人又困腰肢頓
覺羅衣褪兩點青山從淡盡君休問青山更有新來恨
西江月(元夕)
夜月將圓寳鏡春冰巳碎青瑶千門燈火近元宵一向
薄寒猶峭海上雙魚不至雲間彩鳳難招小樓十二
更蕭蕭白髮空思年少其一
十日催花雨過九衢著柳風輕城中何處不觀燈&KR1341;蓞
夜開千柄酌酒何辭㶑灔吹簫更引娉㷚如今海角
嘆飄零落月半窗清影其二
風入
一鉤初月小如眉又是去年時東風著意催花柳元朝
過休放春遲野老田夫共樂青山白水相宜男兒了
事却成癡七十更何爲也知七十從來少但從容把酒
論詩獨樂園中司馬雲臺觀裏希夷
鳳棲梧
一日思歸歸便許何忘却歸来路春巳無多風
又雨桃花柳絮渾無數第四橋邊君住否唯有當時
月照傷心處水滿洞庭飛白鷺吹簫夜過西山去
風入松
踏槐猶記伴兒童今日總成翁十年不到西湖路輕孤
負秋月春風回首桃花水遠傷心燕子樓空倡條冶
葉自西東何處託流紅繁華夢斷愁多少都分付鸚鵡
杯中莫問今來古往倚樓閒送飛鴻
水龍吟(春思)
楚天歸鴈千行一書不寄相思苦匆匆過了踏膏時節
更愁風雨燕子黃昏海棠春曉幾翻凄楚問誰能爲寫
重重别恨筭除有江淹賦尚記銀屏翠箔抱琵琶夜
調新譜芳年易度沈腰寬盡白頭如許弱水三山武陵
一曲重尋何處柰無情杜宇年年此日到淮南路
