清江貝先生文集卷之五
水雲深處記
青林在華亭東南六十里地平衍無大山惟叢篠灌木薈欝蔽
虧盖亦海隅之斗絶幽邃所也其民田牧于中者雖早夜作苦
足生胝脛無毛然皆樂其俗而安其業熙熙如太古時三吳之
變兵亦不及予嘗徑竹岡絶黃浦邪迤而南由横溪至青林盤
回百折如帶舟礙石不可行抵暮候海潮而上四頋徘徊念可
築室讀書以佚吾老規欲留而未能也一日曹君士璜遣介持
圖示予其號水雲深處者即璜之所居寔據青林之勝且求文
以記之予惟淵之深魚之適也林之深鳥之歸也山之深虎豹
之伏也魚不深則鉤餌得以出之鳥不深則矰繳得以加之虎
豹不深則䧟阱得以掩而斃之故士之辟地恒若其不深而釣
餌也矰繳也䧟阱也又有甚焉今青林有衆水之會可釣而游
也雲氣之出納可玩而悅也而璜之託扵是亦既深而莫得蹤
跡也巳世所謂秦人捶花源者又何以過之哉大抵天壤之間
百年之頃至樂莫大於適意能適其意者不在章綬而在於一
丘一壑昧者方且犇走通都大邑急於自售以&KR1522;利劫禄爲事
趨死地如歸者不亦悲夫璜能果扵忘世蚤棄内外務日櫂孤
舟與海父往來暮色蒼蒼星月上升則放乎中流舉酒相属家
童取銕笛作龍吟三弄以和巴歈之歌則其寄興豈非高且遠
邪余將去此而從之遊共相忘於水雲之外矣是爲記
天香方丈記
天香方犬者靈鷲峰興聖教寺奎公方舟燕坐之所也東南之
勝萃於虎林而虎林之勝萃扵靈鷲舊云八九月月有桂子落
其顛見於唐駱賓王詩方舟由雲門來主其席境爲之益勝庚
子兵變寺毀扵火載經載營克復舊觀遂以天香名其室且訪
予九峯三泖間求文為之記而方舟之說則曰吾所謂天香者
非特桂也昔慧理弘大雄氏之法於東土建寺靈鷲歴仐千餘
年中紹理而興者有宋之行果軰每合諸大龍象講内外典天
輒雨曼陀羅諸花故有四花亭者紀其異也吾法無所不徧故
吾香亦無所不徧上徹渾淪下被磅礴微而無形廣而無際舉
不外吾之法則舉不外吾之香凢具乎質者有雜香固無雜也
限乎勢者有礙香固無礙也五音之奏可以悅耳香之所及不
假金石而塞者以聦五色之章可以悅目香之所逹不假粉黛
而瞽者以明五味之和可以悅口香之所入不假芻豢而虛者
以充非芷非茞迷者觸之而覺窒者觸之而通躁者觸之而静
忿者觸之而平𥚹者觸之而洪暴者觸之而仁惰者觸之而起
貪者觸之而戒戚者觸之而欣疾者觸之而愈是吾香所以薰
衆惡而會於善即吾法所以超衆妄而歸扵真也豈獨桂也歟
吾將廣其香於無外而延其法於無窮以是而爲諸天樂以是
而為諸天膳以是而為諸天衣使大地物脫三毒八難十熱九
惱無施而不可也予聞而嘆曰方舟之所造詣如此則知香之
取於桂者淺矣予以事縻未能入名山覧靈鷲之秀一憩室中
共談第一義為快姑次第其言為記俾揭諸壁以示其後云
剪韭軒記
錫山華季充氏居笠澤之梅墟築草堂若干楹題曰剪韭軒志
懷友也介前進士澄江包叔藴来謁記余惟韭特莱之丰者非
有太牢之美古之儉者多嗜之以其適口而易致耳而郭林宗
夜見故人剪韭為具此一時之真意也代之為友者相附以勢
相結以利相悅以飲食惡有剪韭之真意乎仐季充取友天下
之士行倫志合而非勢利之相求也干戈格闘之餘散于四方
耿耿如參辰相望數千里外少者壯壯者老顯晦存沒皆不可
知有過其軒而一接尊爼之驩雖太牢之美其有過扵剪韭邪
然會合之不常不能無憾於韭之剪者能幾焉尔吁天子庶人
未有不須扵友者詩曰相彼鳥矣猶求友聲矧伊人矣不求友
生責人之弗鳥若也季充其求友生而不忘者乎至正二十有
四年秋九月既望擕李貝瓊記
方壷記
華亭之鸎湖有大姓爲宋子正氏即所居之西偏闕室若干楹
方䟽四啓晝夜長明如洞天狀有石焉嶄然而獻秀有木焉欝
然而交蔭盖不待馭泠風度弱水而坐致方壷之勝因揭二字
以名之且介前進士澄江包君叔藴來求余言爲記余惟方壺
爲三神之一在瀚海東北五萬里外寔神仙之所宅也始皇帝
嘗遣徐福往求不死藥至輒有風引颿而去則有無不可知而
方士之說往往詫以惑世之人若子正之居地與人俱勝豈非
真方壺也歟而朝暮汨沒風埃中以㒺利徼名者惡知有此也
余雖未睹其彷彿竊有會於心者焉至正初客錢唐属國家承
平無事而池臺苑囿甲於三吳時與一二賓客往來湖山之間
此一方壷也及來華亭也海内兵變西北州郡毒於侵&KR2322;屠燒
而編民之死者十九吾幸安居暇食以談禮樂於干戈之表亦
一方壷也是非神仙之所得專矣彼居方壷而不能有方壺之
樂至越海以求之其愚亦甚矣使不擇地而有其樂則非方壷
而方壷也奚必清穆虛曠儗王侯之宫而後為方壷哉今子正
㩀鶯湖之要甲第連雲膏腴接壤所欲既足而無求於外日坐
方壷中㦯觴㦯奕又非若余之所稱而巳異日放舟湖上一造
方壺而息焉則不為生客也
白漚軒記
姑胥環城皆水也會稽陳君思可校書葑門外面水為軒有白
漚日往來水上愛其㓗素間睱遂顔之曰白漚軒且徵余文以
記之余惟鳥之族非一鳳也鶴也皆其超然出類者也翠也鶩
也隼也鸚鵡也或以色珍或以味珍以色珍者人利其羽以味
珍者人利其肉隼以善擊珍鸚鵡以能言珍亦不免為人羈惟
漚水鳥也色不眩乎目孰得而賊之味不適乎口孰得而腊之
音不悅乎耳孰得而畜之此漚與人相狎而相忘彼此一無機
也故詩人恒以閒目之然三吳豪傑樹立勳勞者無白漚之閒
奔走勢利者無白漚之閒相狎相忘又幾人哉若思可者其得
閒之趣巳乎漚不吾疑吾不漚執觀其滅沒浩蕩之波翔集洲
渚之際漚之閒吾之閒也雖然世時以閒儗漚耳韓魏公相宋
嘉祐間定大業都高位身歷兩朝夷險一節至陶萬物如造化
天下仰之為泰山喬嶽乃以狎漚名亭則可見其一出一處之
間舉無心也是足信於漚矣彼局於機事而汲汲朝暮無須臾
之間者白漚之弗若矣悲夫思可有道之士非久屈於下者余
可不以魏公望之與異日於白漚尚無寒盟
香影軒記
雲間之沙門南山夀公樹梅揚溪燕坐之所日與之伍為清客
題曰香影取林君復詩語也且徵余說以記之余時讀書三泖
上數與南山相周旋方花盛𨳩輒造其室中不啻在西湖之孤
山坐放鶴亭夜觀雪舞百佾焉試嘗論其疎瘦竒古若龍之蛻
鶴之峙皮皴而癭縮梅之狀也先春而彂首居萬物之上梅之
時也託於深林大谷冒風寒犯霜雪傑然而獨存梅之操也至
清而不涅至㓗而不華梅之韻也其實酢而適口故以之和五
味梅之用也是皆見於詞人墨客之所賦者不一而未有能寫
暗香䟽影於月昏水淺之際此君復為能冠於古今歟代之評
畫者謂其不難於位置之工而難於神氣之完若君復之詩可
謂得其神氣如善畫者而梅亦由是益見其高士無賢不肖莫
不愛其花而誦其詩猶口之嗜炙此南山所以揭之於所居也
雖然梅之香與影吾既不出一榻而得於𣑽唄之餘巳抑亦即
物而觀天地之化乎當一氣肅殺野草之茂者色變山木之榮
者葉脫如漢虜鏖臯蘭之下僵仆枕藉無一存者惟梅扵此爛
然照人則往過來續之機未始有一息止者豈不得而見之哉
汲汲於道者宜反之於身無間於晝夜寒暑以法其純亦不巳
香影之微又惡足玩者邪南山與其徒無方山棲谷汲以究苦
空之說餘三十年而其志益堅不怠必有契於余言者余亦因
以自警云
巖壑深居記
僧天然者玉山大姓劉氏子家素饒於貲悉棄弗有戒妻子事
其母去從沙門之有道者學焉行甚苦戒甚嚴五臺三竺之士
咸以為不及數往來雲間雲間人喜而争致之築庵數區處其
徒而猶惡其囂也曰吾惡用是累人哉遂去之今年秋持張觀
畫一卷謁余秋涇觀其嶄然削而陗者為峰呀然虛而奥者為
谷雲氣晻靄林木蓊欝不啻覧千巖萬壑之勝於香鑪玉笥間
也乃指而告曰吾將寄吾於此覆茆而休則華攘藻梲弗與也
躡屩而游則朱輪駟馬弗與也寓目有朝嵐夕翠之變則楚腰
衛煩弗與也傾耳有風篁瀑布之韻則哀絲豪竹弗與也木石
為伍虎豹為侶人孰得而吾即邪先生幸名而記之予聞而異
其人遂名曰巖壑深居而為之言曰大雄氏之教舉天地萬物
納諸無為其道者非舍吾大欲從彼之所甚不堪鮮有能致之
者天然豢扵冨貴之中而非素習寂滅苦空之說一旦悅而慕
之不有得扵獨覺之頃而能一生死齊得喪外榮辱惡能超然
無累如此然是道也所謂策千里陵嵌巖使其不倍則不可入
而蒙者恒蔽而不通惰者恒畫而不進終不足以造其室以至
於沒其與物之無靈而老扵空山大澤者相去何遠哉天然有
及扵此則其性方啓而不蔽也志方銳而不畫也其至殆不為
難矣噫世之襲緇衣而自抵牾於道乃挟禍福之說以恐愚夫
愚婦汲汲徼利如賈之趨市又何衆與微若人之樹立則大雄
氏之教亦久熄而不振巳他日當造所居與之反復極論其所
歸使無辱於巖壑也於是乎書
炙背軒記
隴右邪君仲乂主華亭之邵氏義塾題所居之南榮曰炙背軒
以書抵瓊曰襲狐貉者不知有炙背之快有炙背之快者不知
狐貉之至美當窮隂苦寒吾身猶蛇之紏而不得仲也吾口猶
蟬之瘖而不得鳴也海日自東方出乃席而坐其隅光氣所及
倏焉外融而内鬯不啻醪之沃火之鑠温風之嘘耳聰目明百
體潛蘇欣然商歌作金石聲莫知其所以然者則天下有快扵
此乎然大明無私吾惡得而私哉天下固同此快也彼襲狐貉
者惴惴不敢出闈闥假之醪而飲焉假之火而附焉曰是美至
足矣又惡知炙背之爲快繇是宋人欲獻至尊而希其賞嵇康
乃云雖有區區之意亦已疎矣迨未之知也惟先生記之以成
吾懶余乃爲之嗼曰嗟乎溺於物著有無窮之慾得於巳者有
無窮之樂方海内兵爭智勇之士各欲自衒以&KR1522;一時之貴冨
朝暮奔走於形勢之途觸風埃覆冰雪而未暇炙背如田夫野
老者也仲乂獨超然高蹈雖王公之尊不能詘而致之且與田
夫野老以炙背自適則其不溺於物而有得於已可知矣昔桂
少陵在䕫州西閣曝日見之於詩者可謂極其形容矣今仲义
之居亦少陵之西閣則炙背之快無適而不在焉余亦將從之
相與坐談兹軒之下而與天地間萬物同被愛日之光豈非幸
歟是為記仲乂通經術善持論有司嘗薦之春官賦詩清麗有
法世多傳誦云至正二十有四年歲在甲辰春二月既朢檇李
貝瓊記
蘭芳軒記
永嘉李至剛氏僑居錢唐城東闢室為游息之所樹蘭其前顔
曰蘭芳軒間求余為之記按蘭與澤蘭類𬗋莖赤節葉銳而長
古人恒刈而佩之劉次莊之注巳詳而黃太史又以一幹一花
為蘭一榦數花為蕙朱子從而辯之且言今所見者花雖有香
而葉無氣非可刈而佩者然亦不知古人所指為何物也由是
觀之天下之物其芳至槁而不變者莫過於蘭而楚屈原著離
騷以見志舉而稱之者不一則原之守比蘭之芳巳故其好脩
自㓗而朝夕不倦也則曰余既滋蘭之九畹兮又樹蕙之百畒及
時俗之好䜛而惡直不能容也則曰戶服艾以盈腰兮謂幽蘭
其不可佩夫蘭别於衆草故不與時俱化而獨芳君子别於小
人故不與俗俱遷而獨立使俱化而俱遷則芳委於臭腐而美
淪於淫僻矣至剛之託乎蘭其亦有原之志哉蘭之是非固弗
論也余聞至剛盖五峰先生之從子弟蚤有氣節嘗從武夷杜
君清碧游二十餘度江而北&KR0881;黃河覧太華客寄亰師落魄不
偶而南歸吳門一時將相皆欲屈而致之幕府至剛弗屑也然
不能不病蘭之弗艾若矣吁蘭之香小夫孺子能知之至剛能
不失其守如蘭芳之不變余知必擢於等夷而蜚聲天衢也於
是乎書
小蓬臺誌
按東方朔三島記蓬莱在東海東北周五千里禹乘蹻車曾抵
其所秦皇遣徐福往求不死藥至輒有風引帆而返俗疑其妄
會稽為東南大郡舊稱小蓬莱則以其地儗之也銕崖楊先生
族出會稽而老扵淞上即七者寮之東偏葺樓一所顔曰小蓬
臺示不忘越也臺俯大川川别二支其一南流其一北折而東
中匯爲百花潭有三石梁跨川上南曰金鰲北曰銕龍東曰玉
虹是淞之勝畢效扵兹而爲小蓬臺所有江雲海雨山紅野綠
舉在几席之下則視會乩之蓬莱小大不同其超乎埃壒不啻
真在三山雲氣中矣先生晨興披鶴氅冠銕冠燕坐其上客至
不下臺好事者&KR0556;見之相與高譚大噱或出桃核杯酌酒酒半
取銕笛作長短弄旁若無人觀者以爲謫仙人也夫道山四時
皆春而小蓬臺之春亦無盡小蓬臺之春無盡則先生之樂又
豈有盡邪於是命瓊誌之瓊惟先生早櫂高第宰天台後去而
客錢唐姑蘇者久之州郡兵起往依元帥劉九九於建德九敗
挈家東下淞之通守頋逖具舟檝迎之盖去會稽三十年而息
扵是非蓬莱而蓬菜也會稽受兵尤酷&KR2322;骨如莽千里䔥條雖
蓬莱而非蓬莱矣昔社少陵放浪梁宋吳越後仕玄宗肅宗官
至拾遺然流離頓踣之際由鄜入蜀東屯瀼西凢三築草堂少
陵沒而天下稱之先生之與少陵其跡同其趣同其文章之信
於時同異時小蓬臺將見摭扵圖志杜少陵之草堂何足侈哉
於是乎書
綠隂亭記
過縠波橋東履碕嵌南折而西抗飛甍萬竹間為綠隂亭中可
坐七客隐然有林谷趣方夏九州一火宅而亭之左右接葉雲
布日光亭午不到地可誦可弦可燕可奕羊角風至褰青舞翠
雖崇挑眩晝積李縞夜惡有茂密蒙翳如綠隂者哉予既登嵐
光清霽樓下憩是亭俯游鯈仰飛翼徘徊久之足以袪其煩而
泄其憤頋奔走勢利者不知有兹幽勝也因取至元間一時宗
工仇山村王菊存李篔房曹梅南唱和綠隂詞俾刻之亭上使
游者覧焉
清江貝先生文集卷之五
清江貝先生詩集卷之五
七言律詩
送襲封衍聖公孔希學還闕里(在京作)
星斗光芒萬丈騰賜書連舸出金陵鴈違青塚天將靈
馬度黃河夜巳冰博士經存終漢出上公爵重自唐升
喜聞手植庭中檜翠接東蒙幾百層
送愚上人歸越中并柬奎方舟長老(在京作)
天界歸来亦巳遟庭松此日定回枝山中結社無靈運
海上留衣有退之鶴去雲霄随錫杖龍收風雨入軍持
西湖若見方舟老為說三生夢裡詩
觀海與鮑仲孚同賦
弱水之外有蓬莱雲中髣髴金銀臺終驅汎濫群流合
始與鴻濛一氣𨳩石壁三更看日上星搓八月到天回
麻姑何處窺清淺近日無書寄鶴来
送王克讓員外赴陜西
貂裘萬里獨衝寒舊是含香漢署官白雪作花人面落
青山如鳳馬頭看關中相國資王猛海内蒼生望謝安
應念東南有遺佚采芝深谷尚盤桓
送戶部尚書貢泰甫𨳩司閩中榷塩易米給京師
昨日除書下五門地兼中外亦殊恩三山迥出南荒小
八座元同圵斗尊悟主巳知如内相封侯終見自公孫
荆揚樂土仐凋瘵他日從容爲一言
两隅未静出師頻聖主經營仗老臣天河轉粟遥通薊
臘月看花近到閩道上豺狼應避馬山中猿鳥不驚人
公餘定有詩千首好託邊鴻寄蚤春
題徐大章白鶴山居
孤烟一曲𬗋雲村好客尋常遠到門水落巳知魚可笱
夜深不畏虎䕫藩隣人送酒酌花下稚子讀書當樹根
白鶴千年時過此山中還有令威孫
三月晦日
王師未下姑蘇臺客子野次獨徘徊城南酒徒不復見
院裏桃花空亂𨳩兒女新年俱巳長弟兄何日却同回
故人千里寄書至相約山中拂𬗋苔
寄内弟陸熙之
我别禦兒溪上宅月當二十四廽新如何萬國尚戎馬
即恐四隣非昔人簫鼓誰家猶作社樓臺廢苑不成春
夜寒憶𡭗無由見悵望黃姑析木津
寄潘時雍
潘岳閒居學灌園一椽茅屋近青門野烏得食頻將子
慈竹團隂定長孫賓客過門車盖合兒童汲井轆轤喧
春風金谷空流水且共高歌醉瓦盆
送翁鎮方歸天台
雲氣空濛是赤城高歌歸去不勝情天傾滄海東南迥
地接丹丘日夜明念我好將黃獨寄知君先向石橋行
春風一路啼鶯巧定有花間窈窕迎
題雲溪耕隱
屋外青山青似蓮雲溪隱者即神仙桑麻杜曲非無地
雞犬桃源别有天載酒隣翁時叩戶賣魚溪女不論錢
卧龍何事煩三顧秪合隆中老歲年
題丁成之清樾軒
九龍山前處士宅草堂低小盡青苔樹隂滿地日不到
水氣著人秋巳回無數黃鸝相對語有時翠碧忽飛来
移床與客竹間坐千里好風何快哉
鄭憲卿省郎織毯松江還詩以送之
鶴城翠織出天機卷付星查使者歸瑞草竒花春欲動
彩鸞青雀晝交飛峒人不用誇山罽朝士何湏惜地衣
聞說千秋佳節近吳宫高會更光輝
雲間見李克敏將歸吴陵作詩為别
與子西東二十霜尚思年少醉錢唐人間日月如行客
馬首山川忽異方歴歴早鶯初變語翩翩歸鴈未成行
明朝陌上重分𬒮更盡吳姬酒一觴
賦小瀛洲
海上瀛洲碧水新地連方丈絶風塵九光霞舘邀王毋
一曲鸞笙降玉晨若木廻枝長掛日桃花結子不知春
祖龍謾自求方士却恐流傳語未真
仙人長住白銀宮不似淮王禮八公日月自周三島外
山川盡縮一壷中赤麟𬗋鳳池臺勝姹女河車服食同
清夜步虚相和處琪花如雪又春風
題苧溪漁友宅
徵君白苧溪頭住細雨斜風一短簔山木兩邊啼杜宇
浪花千頃落駕鵝故人且復辭光武使者何湏訪志和
我亦買田来結屋沙棠船小日相過
十月聞雷
天氣初寒春尚賖坎中夜半有鳴蛙百年宇宙腥戎馬
十月雷霆起蟄蛇老柳黃垂霜後樹小桃紅破雨中花
三公爕理非無術愁聽空江度鬼車
靈鷲觀燈
天樂風傳應壑雷鷲峰春色似蓬莱一天象緯迎秋轉
千月龍宫徹夜開西國胡僧依樹坐上方玉女散花来
夜深借榻山房宿更欲題詩到二臺
謝買齊臣惠碧盌
萬里堅昆来碧盌青蓮十葉類天成于闐蒼玉本同色
韶州白甆空得名馬湩可能羞北饌駝蹄且後薦南烹
茅齋此日足家具一詩為報故人情
題静天鏡碧水春軒
綠波如酒不成潮一曲潜通海眼遥祗樹園深青鳥下
桃花浪暖白魚跳疎星夜列𨳩天鏡細雨朝飛落虹橋
杜老賦詩湏重過遠公結社肯相邀
送興福寺長老鎮静庵
西山樓閣涌波濤西國高僧見白毫貝葉有又留藏室
天花無跡上方袍毒龍在鉢秋雲濕馴虎當門夜月高
聽法他年陪相國定因元亮置松醪
六月三日泛舟
六月三日好天氣清江轉柁雨晴初樹頭雲歛出紅日
石脚水生跳白魚何處老翁還獨釣可憐遊子未安居
野王堆前三女竇得意唱歌随所如
七夕
滄江雨歇暑漸微銀床一葉迎秋飛牽牛相對織女出
明月不照征夫歸寸心耿耿只自苦雙鬢蕭蕭今更稀
仰候神光向中夜秋螢暗度鴛鴦機
十一月卄三日夜集次韻盧廷舉一首
河橋春向柳條歸買酒從教更典衣倒海北風三日盛
著人南雪六花飛銅盤燒蠟詩初就羯鼓催觴令不違
身後空名亦何用獨憐張翰早知幾
剪韭軒
三韭行厨亦浪誇傍人猶笑庾郎奢春宵翠截山中葉
臘月黃分雪後芽野飯猶能留上客侯鯖豈復到貧家
盤中一筯青絲細絶勝蕪菁散作花
題玉士亨看山處
看山何處候神仙地近城南尺五天林屋雪消攅玉筍
上方雲斷出青蓮行人獨去西風裏倦鳥雙廽落照邊
此日騎曹誰記馬閒支手板思悠然
元夕次韻鐡崖楊先生
元戎出號初鳴鐸狂客忘歸更賦詩貔虎千屯防要地
魚龍百戲夢清時月臨粉堞南樓静天接滄江北斗垂
可得夜遊重秉燭佳人雙唱玉交枝
二月十六日雨中遣興
城頭落日啼乳鴉城中烟火冷千家斷雲漠漠夜還合
急雨紛紛風更斜世亂不歸空洒淚春深何處獨看花
白龍堆前水二尺明日泛舟携𬗋霞
清明日陪楊鐵崖飲城東門是日風雨
盪舟撾鼓出東門怪雨盲風野色昏海上一春猶作客
樓頭三日共𨳩樽青山石馬新人塜錦樹黃麗舊相園
快意百年湏痛飲轉頭何處不銷䰟
送凌彦冲歸杭
正好聽君蘇武慢傾壷共坐白鷗沙十年戎馬猶塞路
三月歸舟催到家江燕與人同是客野桃成子亂飛花
使回多寄平安字要看張顛醉墨斜
寄林叔大
湖州别駕三年别文采風流想見之水晶宫裏無傳箭
浮玉山前多賦詩海燕空歸尋舊宅具𧖟未老賣新絲
金閨學士臨池處還與何人話昔時
槐隂亭
雲團車蓋起童童文正三朝相業隆種樹百年蟠厚地
讀書六月坐清風蟬吟露葉初回夢蟲吐秋絲忽堕空
仐日洛陽卿相宅牡丹誰看状元紅
即事
少海旌旗落照中沙陀兵馬鴈門雄朝宗久廢諸侯禮
翊戴方尊節度功仐日豈宜求騎劫當年應失倚全忠
丹書鐡劵存終始萬古山河帶礪同
經故内
山中玉殿盡蒼苔天子蒙塵豈復廽地脉不從滄海斷
潮聲猶上浙江来百年禁樹知誰惜三月宮花尚自𨳩
此日登臨解題賦白頭庾信不勝哀
立夏日
江寒雨急仍北風扣戶喜聞南巷翁錦城鮓送蒲芽白
玉盌酒瀉桃花紅三月忽驚春似客百年那得老還童
一雙黃鸝寂無語飛過小月高樓東
題雲深處
朝看雲出暮雲歸翁住雲深巳息機海上仙人教種藥
山中玉女未收衣湏知倏忽神龍變巳作網緼野馬飛
我亦無心共来往五城宫闕夢䰟稀
題夏士文園亭
窗戶青紅竹裏開竹深無地著塵埃山移閬苑千峯出
水接銀河一道廽釀酒每留賓客醉賦詩重許老夫来
暖風遲日春如海随意何妨坐綠苔
重午
北里共持菖歜酒南翁未解木綿裘白波青嶂三吳地
怪雨盲風五月秋揮淚幾時朝鳳闕招䰟何處覓龍舟
海榴一點紅如火時序催人共白頭
瑞蓮
雙花相向復相輝白帝西遊擁一妃羽蓋風清朝並載
珠宫月冷夜同歸翠房巳作鴛鴦結紅粉那成蛺蝶飛
亭上酒醒香不斷滿汀暮雨濕仙衣
秋水嘉蓮瑞一門初花驚見出同根弄珠漢女無留跡
鼓瑟湘靈有返魂相府昔年曾製曲仙家仐日重開樽
合歡何限風流意怨綠愁紅謾自繁
題淵明像
素琴無絃不復鼓清樽有酒還相持老奴遷鼎亦苦早
先生拂衣應巳遲子房結客報秦日武侯出師匡漢時
古人仐人本同調坐對南山惟賦詩
題松鶮山居圖
仙客盧敖東海頭好山百轉接舟丘開田種玉一千頃
閉戶讀書三十秋雲氣上天如白鶴茯苓入地化青牛
年来浪跡吳淞道夢裏猿聲憶舊遊
寄奎方舟俊用章二上人
奎公不種遠公蓮卓錫西湖巳十年路入雪山靈草合
泉通滄海毒龍眠聽法每期雙樹下題詩湏到四花前
干戈滿地傷飄泊目斷千峰𬗋翠烟
白蓮
大液初花宿露團香濃粉淡不勝寒金莖側瀉仙人掌
王葉危擎帝子冠水闊天空愁欲墮風清月落好誰看
西湖腸斷西施采一曲菱歌唱未闌
中秋
中秋甲子無風雨吹笛星橋意最關七寳巳修天上月
三神不隔海中山故人此夜知何處狂客經年且未還
小隊羽衣新按曲廣寒宫闕夢魂間
錢塘秋夕
殘蠟無光小院幽梧桐一樹更蕭颼西陵風雨来清夜
南國山河入素秋雞唱四隣呼客夢鴈回千里帶邊愁
可憐季子貂裘弊遲暮何為賦遠遊
奉寄崔伯恭左丞
武林城下捷書回郡縣遥知次第開一柱危擎南極正
三江遠阻北人来謳歌復見唐虞德匡濟深期管葛才
東閣幾時陪笑語雲間夜夜仰中台
無題
樓臺十二近藍橋簾幕重遮半面嬌洛浦有神通子建
天壇無意會文簫仙衣雪皎裁蟬翼寳髻雲鬆插鳳翹
月落江寒春夢斷相思空寄海門潮
錦瑟鸞笙恨總牽尚思華屋對嬋娟春風豆&KR1958;初含日
玉女蘭香未嫁年綃拆鴛鴦裁寳扇酒行琥珀瀉銀船
蓬莱一别三清淺憔悴應知不及前
夜坐
夜寒蟋蟀語秋根獨客無眠憶故園天作穹廬籠四野
月飛明鏡照千門胡笳相應時時發戎馬初生處處屯
秉燭封書寄兄弟一身猶滯海西村
立春日燕西清高士滄洲一曲歌者李氏善胡琴
者阮仲明引觴奏伎賓主盡歡即席賦詩一首
百花堂深香霧生將軍燕客更多情春光已到篔簹谷
客夢如在芙蓉城蛾眉八字遠山碧鳳尾雙絲流水清
金樽羡酒敵秋露今日為君懷抱傾
别吕德常
黃鶴仙人道德尊少年曾記及龍門玉山照座聮兄弟
白髮升堂識子孫衰謝已知英氣盡激昂猶喜賞音存
不堪杜宇催歸客明日扁舟出海村
姑蘇
城潰姑蘇伯業終蕭蕭茂苑自秋風青絲白馬来江表
𬗋盖黃旗入洛中宫殿獨留殘月照綺羅應逐曉雲空
如何十萬貔貅士不及吳陵一旅䧺
陸景周宅槁梧復榮以瑞梧命之為賦一首
石上孤生百尺標鳳凰枝老尚蕭蕭半身秋委龍蛇蛻
一氣春回霹靂焦影薄未能遮月色聲和猶待按雲韶
山童日夜勤封植莫使青青露葉凋
錢唐春日
三月皇州望欲迷湧金門外草初齊滿山雲氣不見日
一雨天街都作泥温室樹移鸚鵡去玉津花落杜鵑啼
斷槁何日重携酒醉和兒童唱大堤
遣興
我住雲間今四秋恰如杜甫在秦州賦詩黃耳塚前去
打鼓白龍潭上游暮景飛騰如過翼此身浩蕩一虚舟
黃塵九陌繞車盖且伴老翁随海鷗
奉和鐵崖先生水仙八韻
千葉名花閬苑移濃香百和為熏肌藻翹半脫春如醉
翠袖輕扶夜更癡賦就陳王空自怨珮遺交甫至仐疑
承恩不向金塗立入道初將羽帳離步月有時羞素女
行雲無意妬瑶姬水邊寂寞誰能賞林下風流総未知
腸断三生孤舊約眼明萬槁出新枝朱絃五十閒瑶瑟
黃九為君重賦詩
二月五日燕夏士文漪瀾堂與者魯道原馬文璧
馮囦如賦詩一首歌者張寳童不至故及之
漪瀾堂上又東風報荅春光酒未空海鳥一雙鷴尾白
山花千朵鶴頭紅水邊列坐皆詞客天上清歌少玉童
不省日斜誰倒載從教拍手笑山公
浙江亭觀潮
山槯岸坼盡冥冥動地西風帶蜃腥滄海倒流呑日月
青天中裂走雷霆欲招白馬仐無跡莫信神魚尚有靈
一氣虚空自升降乾坤與我亦浮萍
嘉禾道中
秀州城下雪漫漫一客東歸更覺難鴈度空江寒月黑
馬嘶長路曉風酸吳趨欲賦知誰和漢節忘回不復看
俯仰乾坤正蕭瑟雲間身寄一枝安
五月十一日過璜溪訪馬文璧時同門吕德厚具
酒相邀衝雨夜歸明日文璧有詩見寄用韻答之
因君懷抱未能𨳩白鶴磯頭一棹来江黑坐看飛雨至
酒酣催趁落潮回故人有約湏重過野老無機不用猜
明日山瓶猶未竭當筵更擲左慈杯
支子
南風院落掃繁英薝蔔無人也自榮五月六花開白雪
何年三粒種青城巳將色染天衣重那惜香分水殿清
胡蝶夢回聞更好酒醒夜半月微明
綠隂軒夏日書懷
錦水西頭處士家深林無徑綠隂遮窗前翠合書帶草
階下紅開旌節花本藉居亭蘇老病屡從宴賞悅清華
一雙海鳥無機事日日飛来傍釣槎
客居
移家處士橋西畔六月蒲蓮暗野塘乳鴨成花能黑白
風蟬隔葉自宫商買田不待沾微禄垂釣湏教具小航
自比成都浣花叟旁人應是咲清狂
風涇定光寺周回三里皆荷花彷彿有錢塘西湖
之勝與筠谷高士同賦
南風隔浦聞花氣&KR1341;蓞紅開十里花宫女三更環白帝
洞庭千頃落明霞鑿池不待煩靈運載酒渾疑過若耶
何日與君追勝賞滿船明月唱吳娃
題周伯昂水村圖
愛尔讀書陽羡里喬林古木五湖東山如城郭銅棺並
水落田疇罨畫通野老猶能說周處仙人何許覓張公
園收橡栗霜初重飯煮桃花歲屡豐馬隊豈堪延祖企
草堂仐復見盧鴻已知貢賦隨時給還咲衣冠與俗同
一艇微茫在烟浪采菱歌斷夕陽中
題劉商觀奕圖
日落青山未了棋兩翁渾似海僧癡不辭虎口方争險
曾取龍牙會出竒春在洞天應不老路經石室到仐疑
老樵若悟歸来早物外神仙豈復知
爛柯山頭生白雲爛柯人去世空聞楸枰有路縦横列
石子如星黑白分寂寂中流方對壘迢迢出塞未成軍
當時一着安劉氏四老應宜策上勲
初冬口號
朝来吉語觧離憂四海銷兵戰伐休地闢堯封皆内属
江通禹鑿巳安流復見老生談爼豆遂聞壮士脫兜鍪
種瓜好覓青門地我亦為園學故侯
荅宇文仲美
五兩夜逐秋鴻徂十年辟兵無定居君仐不奏子虚賦
我亦終返班生廬&KR2230;鴟如斗足野飯江魚斫玉分王餘
更種南山豆一頃試看兒子帶經鋤
冬日漫興
天隂十日猶未觧臘月荆揚氣候偏雨合樹聲来夜半
風催花信立春前酒徒巳老仐何處狂客不歸殊可憐
山茶一株欲爛漫百壷畱我醉新年
已酉立春日
今朝獨酌黃柑酒海曲逢春且自寬老愛陶潜家栗里
貧如杜甫客雲安身輕不佩將軍印髮短猶勝隱士冠
試筆更題新帖子風光無處不宜看
正月二日偕邵篔谷過吕德常宅留飲
東風十日消殘雪溪上水生三尺高同舟爲覓故人去
閉閣不放老兵逃銀甲彈筝促鴈柱玉盤縷肉鳴鸞刀
夜深更盡百杯酒莫惜淋漓宫錦袍
聞夏士文南歸喜而有作特先寄之
傳聞正月樓船彂靈鵲先人到竹扉突&KR0847;殘兵河外徙
慕容諸客海邊歸山花雨過紅於酒江草春深綠染衣
從此高歌太平日往来林下定無違
寄陳性天
西岳雲臺陳處士移家秋浦四無隣光生虚室渾如雪
夢在清都别是春搗藥㦯聞林下鳥看花長悞世間人
我来更乞胡麻飯為尔題詩滿綠筠
汎掃天壇事老君即從年少悟竒文青童汲井朝分乳
玉女裁衣夜染雲水上赤魚還可駕山頭白鶴自成群
遥知客去能長嘯月今天空半嶺聞
三月五日飲于性天所有𬗋牡丹一本三花不意
池舘丘墟之後復見於此為賦一首
名花新剖麝囊𨳩與客花時踏雨来越土一枝分閬苑
春風三朵出瑶臺朝雲重壓珊瑚樹宿露低傾瑪瑙杯
重憶當時歌舞處五侯池舘錦千堆
雨中書懷
漢苑秦宮跡巳陳金沙一簇為誰新山河有恨空懷古
風雨無情只送春南國鷓鴣愁北客東家胡蝶過西隣
尊前莫唱昇平曲白髮秋娘也自顰
過滄洲有感一首
駟馬橋南曲逕賖可堪重過故侯家青袍杜甫從漂梗
白髮劉郎怨落花憔悴巳看身似鶴娉婷不見髻堆鴉
野芳亭上春猶在獨坐吟詩到日斜
讀胡笳曲
百年巳到甲辰終休倚山河百二雄八駿何勞廵海内
一龍今見起江東專門學士空談道仗鉞將軍競策功
忍聽胡笳舊時曲此身飄泊歎秋蓬
雨衣獨坐
天隂十日不見星蟄龍欲起驅雷霆大風五月忽動地
急雨三更如建瓴剪燭西鹵還獨坐辟兵南國幾時寕
可憐骨肉永相隔滿樹秋聲誰與聽
秋思
兩河兵合盡紅巾豈有桃源可避秦馬上短衣多楚客
城中高髻半淮人荷翻太液非前日花落蕃禧又暮春
莫上高樓望西北遠山猶學捧心顰
翠柳無枝拂御堤風来閶闔更凄凄玉籠别主鴛鴦拆
金井啼秋絡緯齊水上拾紅韓氏女囱間織素竇家妻
傷心又送韶華去直似黃河不向西
悵望知音阻漢臯海門秋水欲成濤鷓鴣未肯隨胡鴈
燕子長教辟伯勞錦繡莫酬青玉案琵琶空續𬗋檀槽
可堪獨閉簾櫳坐花影鋪階月正高
紅菊
日照東籬爛若霞誤驚春色到山家宮人曉殢莆萄酒
道士秋開躑躅花莫擅鵝翎欺白雪未論鶴頂飬丹砂
霜中苦節知誰並雨裏寒香只自誇寂寞也羞彭澤陋
風流還競洛陽奢移樽九日来同賞插帽休譏老孟嘉
雨夜
寒夜悲吟似夜蛩銀釭何事結花紅愁聽風雨三更盡
夢在波濤一葉中神女佩環歸楚舘鮫人機杼静珠宫
連隂未觧何由旦翅濕南飛萬里鴻
至日
獨客無家望轉迷山空木落氣凄凄愁催短髮渾如鶴
病覺長身不稱犀書斷薊門天萬里棹經秦樹雪千溪
何由去學神仙術一鼎丹砂夜自泥
日上扶桑曉色紅閉門慵似杜陵翁干戈送老甘人下
江海生春尚客中雪盡南枝開大庾天回北斗掛空同
試傾百斛蕪城酒未歎飄零兩鬢蓬
送桑子材歸糜塘
書囊未了復晨雞歲暮扁舟出大溪司馬倦從枚乘客
伯鸞欣對孟光妻山通石屋風烟合海接天河日月低
一路梅花千樹雪春来約我酒重携
十二月十六日雨雪至十九日大雪次韻陳仲謀
一首
滕六春前試出竒三吳人賀太平時空山何處鑱黃獨
半夜無風雨白氂梁苑一時賓客盛藍關千里逐臣悲
老夫坐看縦横落醉擁鳶肩日賦詩
十二月廿六日蔡叔庸至剪燭聽雨一首
水氣昏昏接海邊清江狂客繫吳船天風十日河冰碎
夜雨三更瀑布懸寂寂春光歸柳上匆匆離色在花前
故人著屐能相過剪燭西窗詁昔年
清江貝先生詩集卷之五
