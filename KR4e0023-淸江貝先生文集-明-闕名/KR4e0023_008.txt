清江貝先生文集卷之八
雲間集
送石仲明序
嘉興尹秦郵石俟仲明之代也三吳之士莫不悵然而慽與山
墟海聚之氓雖不及識侯而一登其堂者咸駭焉非特秀之一
邑也及其守崑山也則其士又躍然而喜山墟海聚之氓不及
識侯而一登其堂者咸信焉非特一州也吁仲明何以致是邪
夫民之利病繫於守令之得失天下之廣環百里而為邑者非
一求令之賢者不數人環千里而為郡者非一求守之賢者不
數人令而賢則利及於百里守而賢則利及於千里故能安生
樂業於遐&KR1101;僻壤大山長谷之中否則為病奚啻蛇虎之毒哉
守令之賢者不數人其得之難也如此故日夜冀其父母于我
也若歲焉使一朝以無罪去則是終不得賢守令以父母于我
而民之窮且死者欲其脫蛇虎之毒無時矣仲明之為人余雖
不獲接而攷其所施即三吳之士與民稱之者若符之合其賢
可知巳嗟乎有國家務仁其民為簡守令而牧之恒病不得其
人得其人而使不能行其志又豈務仁其民之心乎此余以毁
譽進退數易不安為今日惜而幸仲明由秀而升崑山也秀為
余鄕侯之均賦興學於數月間其父兄子弟蒙其利者深矣是
行也必推其施於秀者施於崑山可知巳然不能不為秀之父
兄子弟惜焉王君弘道者與余言侯之賢且求文以道其行故
書其說盖不獨為天下守令之勸而為天下守令之警侯名光
著繇寳泉庫提舉四轉而為今職云
送章起潜序
余病天下之士有其位而局於才不能有所施有其才而局於
位不得有所施有其才有其位者宜也非幸也有其才無其位
者不幸也無其才無其位者亦宜也非不幸也無其才有其位
者幸也然君子論其才而不論其位才浮其位雖卑冗而與之
位浮其才雖尊顯而斥之固異乎常人之所見巳常人知有位
而巳惡計其才弗才邪甚矣後世之不古若也古者度才而官
位必稱其才又何議乎後世官其所私而才不稱其位故不得
其宜而有幸不幸存焉而爲士者往往恥局於位而不得有所
施不耻局於才而不能有所施何其才而黜不才而進者多也
嗚呼其亦時之使然歟抑亦有國者不能求才以任之也松江
儒學史華亭章起潜氏蚤歲力學不倦數遊搢紳間然不得奮
於上其亦不幸而局於位者特于升斗禄爲飬余初未之知一
日耳其議論下上古今心巳異之及觀所爲詩歌清麗有法能
言人所不能言惜潜之有其才而無其位不啻冲霄之羽回翔
蓬蒿之下也余又可以位之卑而易之哉故樂與之交久而益
篤盖亦與其才之有過於尊顯者也異日上之人求天下之才
又可遺潜巳乎盈考而去澄江包君叔藴陳君履信禦溪張君
夢臣荆溪蔣君以愚賦詩以贈之而求余為之序於是乎書
送方德玉序
按周官醫師掌醫之政令聚毒藥以共醫事凢疾病死瘍者造
焉則使醫分而治之歲終稽其事而制其食十全為上十失一
次之十失二次之十失三次之十失四為下夫二氣錯行互為
勝負而痟首痒疥瘧寒上氣之疾作苟失其養則夭其天年有
聖人者出哀民不幸置醫以參兩其變而眡劇易之徵自岐伯
俞跗秦和扁鵲倉公克審其用以贊造化者也周以降醫無專
官宋有郎大夫之職及翰林諸醫國朝因之内立醫院外立醫
學尤重其任矣方君德玉者世業醫其先由汳徙錢唐至君而
名益顯歴仕永嘉天臨番陽平江今年復命攝松江醫學教授
而學之諸醫来求余言以送之余雖交德玉之日淺然聞其治
人能察羸盈休王以盡攻之之術往往起人於阽死亦中吴之
良醫也他日醫師考所入之状必有十全之功豈不為王政之
一助乎
送王至善序
維楊東南一都會四方之所走集百貨之所填委民生其間不
務稼穡雖髫齔之童耳亂鄭衛而目蒿妖冶長則走狗飛隼擊
丸蹋鞠窮日夜為樂盖其風聲氣習之使然而詩書禮樂之教
有不能入者其有趨於長厚力學好古而聲色狗馬不足以惑
之則為豪桀之士出於風氣之外世又不恒見也王君至善者
其在淮南幕府時巳熟其名及為松江提控而余亦分教茲郡
始獲與之相周旋聽其言考其行信其力學好古而不囿於風
氣者也夫力學好古不囿於風氣余於揚之士誠百一而為收
焉三年之中上佐一府之理下總六曹之事紏其違而稽其怠
由是上官多所倚辦而莫能干以私又可見其畜之大而應於
時者有餘飬之完而見於守者不變如此獨惜其局於位而不
得盡究所藴也今年春書滿而歸余不可以無言故特舉其人
品之高不與俗遷者論之嗚呼今國家庶事方殷以至善之才
非久於簿書者將見信於既屈之餘譬之萬折之水束於龍門
吕梁而後逹於海千尋之木厄於霜雪而後參于天爵禄之来
惡可涯也哉
送王子淵序
余至淞之明年識澄江王子淵于頖宫時家毀於兵落魄無業
太守王侯彦強以故人子遇之周之以粟既而去游吳門者久
之今年冬返淞上無僦屋之資寄食龍門寺孱童弊衣泊如也
方王氏盛時四方游士之無歸者三族之無飬者必造焉子淵
不以䟽戚而汎濟之家之有無弗較也故其仰於王氏者非一
人矣海内兵變江南北鉅姓右族不死溝壑則奔竄散處豈一
王氏哉其貧與賤所謂不以其道得之者也然子淵所嘗内交
者反眼若不相識未有矝而振之又且肆其譏焉以王氏之施
於昔而背於今如此况彼之吝於施者乎昔薛公之相也以取
士傾六國而賓客趨之不啻朝於市及一旦失位則去之冨貴
多友貧賤寡交亦勢之使然也又何怪焉則子淵可以不足介
於中矣然余於是悼時之不古而人情益偷抑利不足以結人
也子淵通醫藥治疾多愈遠近稱之而利人之心不懲其前汲
汲焉恐不及其天性之厚與衆人相去千萬矣余因書以道之
云
贈醫師沈光明序
處暗室者具目之形而不能覩一室之中則必戚焉不樂思火
而燭穴而牗然後以為快矧瞽而不覩日月之光八荒之大泰
山之高如夜索途而莫知所從則衣之以文繡享之以五鼎勢
與王公等亦必不樂也苟有能治之者使昭昭然見日月之明
八荒之大泰山之高將不遠千里造之以求其大快於巳夫有
大快於己雖無文繡之衣五鼎之享王公孰加焉此皆樂之至
矣雲間沈光明者其先世嘗受術於龍樹師内障凢三十有六
外障凢三十有六悉能治而去之不啻金篦刮膜而始之無所
覩者毫芒可辨也光明克世其學邑之大夫士咸稱之余始而
疑終而信既而竊歎之曰天下之瞽於目者有良醫以治之瞽
於心者獨無良醫乎瞽於目者什一而瞽於心者恒什九明於
日月者弗之察大於八荒者弗之顧高於泰山者弗之見由是
是非邪正之無别禍其身而蠧其國豈非瞽之深者歟心之瞽
甚於目之瞽治其心者愈於治其目矣潤之以六藝廣之以道
德塞可通也蒙可啓也徹乎遠近視之而無不周也極乎小大
測之而無不合也則其為快奚止於目之能覩邪余因彼而感
於此矣今年秋賀璋者目病而視眊遂造光明治之既愈来求
余言以贈之故為書其說且俾吾學者有所警焉
元故兩浙都轉運鹽使司照磨任公墓誌銘
公諱耜字子良姓任氏世為蜀綿竹人寔少師希夷之後九世
祖嘗官四明因徙家奉化之﨑山曾大父處恭大父果德宋進
士迪功郎父士林字叔實湖州路安定書院山長一號松御先
生公自為兒時如成人讀書一過輒記不忘旣長肆意經史博
通旁攷務極根柢嘗侍松鄕先生遊錢唐一時逹官貴人皆折
行軰與之交初辟松江府史歴江隂鉛山二州盈考䟽于江浙
行省板授横浦場典史轉江隂鈔庫副使江浙理問所提控案
牘轉海鹽州提控案牘陞兩浙都轉運鹽使司照磨兼承發架
閣事上官以公老成習法事多倚辦至正十四年督課會稽四
明申其三則民競勸無敢後朝廷兩遣使持御酒文繒贈之嘗
道出曹娥廟下顧瞻咨嗟曰是女入江抱父屍出者釋老之宫
巍然相望而此棟摧瓦腐不支風雨豈非有司所缺歟亟率其
屬捐奉葺之盖其行事尤先於風教所關者如此十五年繼分
部永嘉天台及還民為刻石頌德十七年春告老歸華亭城北
之别墅而間關兵馬之間身已病矣明年春二月庚午卒得年
七十有一公同生三人兄耒字子駒蚤卒妺季環娶錢唐孔氏
先聖五十八世孫郁之女先三十三年卒男二人長文虎江隂
州佐史娶孫氏年三十九卒次嗣宗處州路鮑村務都監娶何
氏女一人孟淑適浙東元帥府奏差鄒士廉孫男二人長繼祖
娶洗氏次紹祖孫女一仲貞適鞠希魯曾孫男一公卒之年兵
興不克歸祔松鄕先生兆次卜葬于松江華亭鄕鐇龍塘西馬
駝巷之墟子文虎袝焉築茅堂若干楹顔曰敬思復置田七十
畒有竒以給歲時之祭戒子孫母侵其入公天姓孝謹初松鄕
先生沒撫柩哭幾絶既葬廬墓三年凢家之所蓄一不經意惟
取先生所著句章集蔵之其在理問所時命儒師鋟梓行于世
嗚呼代之為人子者惟知寶其珠玉竸取而有之鮮知前人翰
墨之為寳者而公於片言隻字未嘗委棄而磨滅使松鄕先生
之竒文章照曜後世不與草腐木斃其真能子哉既葬五年而
墓銘猶缺其從弟来翁㧋其族出行實携嗣宗来謁貝瓊于松
之泮宫乞銘銘曰
任祖希夷本蜀綿竹逮公之生遂大其族出而試吏孔仁且直
百鷙一鶚孰與之匹不好而黨不惡而仇世莫予訾位局聲流
三年海陬再膺帝寵既老而歸食無餘奉惟堂必基惟榖必蓄
苟封其積曷嗇其施蟠龍之西馬駝之宅公行不泯視兹貞石
郭處士壙誌
先考諱士元字元之世居嘉興之北郭曾祖儀卿宋朝奉郎祖
晦擢進士第授常州無錫尉七轉為都督府機宜文字官加贈
朝散大夫父不妄元饒州路德興縣儒學教諭始生而穎悟既
長力學通尚書經父没時甫二十即教授華亭之楊溪以奉母
趙氏陸氏煢然孑立備歴艱難常應進士舉再忤有司意遂隱
不出自號溪南處士終楊溪之寓舍嗚呼痛哉其生以己亥十
二月二十四日沒以戊申十一月二十二日春秋七十娶婁氏
先十五年卒生子五人長仁娶陳氏次時娶宋氏繼娶張氏次禮
娶周氏次哲娶吴氏次至未娶孫男三人本穎睿孫女一人寧
奴惟是藐諸孤既卒襄事屬軍興未克祔錢唐法華山先塋之
側乃歸骨于嘉興以婁氏合葬永樂鄕之原不用浮屠法遵治
命也謹次其族出鄕里歲月刻石納諸壙仁等泣血謹識李黼
榜第二甲進士會稽楊維楨填諱
江山尉中玉先生黃公哀辭
檇李黃公中玉者平山先生之子比玉先生之弟也博學彊記
東南之士咸推之以父蔭授江山縣尉時海内鼎沸詔徙行臺
于紹興以控制閩越至正丁酉大夫擢公為參謀統鄕兵守衢
婺越二年城䧟遇害一門十三人俱沒長子孟輔出而僅免嗚
呼先生之忠烈固無愧於古矣余於先生為鄕人且蚤從其叔
父次山公游故述辭而哀之辭曰
惟上帝之孔神兮信禍福之異施何先生之不幸兮獨罹厥災
豈其積之不厚兮又豈行之或虧欝佐時之明略兮試一割於
南境輪既摧於九折兮雖善御而遏騁衆鳥紛其高厲兮鳳燖
翼於湯池盍低回以遠戢兮俟有道而一来日慘慘而晝晦兮
風蕭蕭而夜悲悼先生其不返兮邦亦傾而莫支嗚呼舉貪生
而惡死兮匪伊人之攸異死固有重於坐兮蹈白刅而弗貳苟
吾義之既獲兮肉雖醢其奚傷與平原而為朋兮越千祀而齊
光彼懷禄而有泚兮日幾何而不亡仰寥廓而些之兮流余淚
之浪浪
清江貝先生文集卷之八
清江貝先生詩集卷之八
五言
書事二十韻
父老歌延祐君臣憶至元清光回日月喜氣入乾坤不
意經淪喪相圖事并吞槖駞空大漠騏驥死中原浪信
傳三捷深憂病七奔關中防豕突河内且蜂屯流血今
千里傷心遠五門羽衣悲弟子寳玦泣王孫管葛真難
致孫吾莫易論如何輕大業俱是竊殊恩近報中台坼
遥瞻北極尊狐狸號白晝魑魅嘯黃昏貢賦時時急征
徭處處繁故園荒草徑何處覓桃源野外朱旗閃城頭
畫角喧飄零從老去局促偶生存醉憶劉琨舞狂興阮
籍言登臨空洒淚去住總銷魂水國秋鴻落霜林夜鵲
翻相知共南北不得問寒温
李子庚挽詩
屡入元戎幕曾陪御史&KR0865;一身辤汶上萬里入閩中東
觀文章妙西平將略䧺艱危真自許敢决更誰同斬馬
求蕃劒號猿拓楚弓行師百道静破賊兩關通擬復尭
封大重𨳩漢業隆觸蠻猶苦闘鷹隼若為籠重霧朝埋
日長星夜隕空柱天徒有志填海竟無功巳並田疇義
皆知葛亮忠江風吹獨樹山月照幽宫英氣寕為土神
光㦯吐虹尚憐諸子在國士有遺風
黃灣述懷二十二韻寄錢思復
海岱初雲擾荆蠻遂土崩王公甘久辱奴僕盡同升遠
適將妻子端居謝友朋草堂森苦竹瓜圃蔓寒藤地盡
山光斷天昏海氣蒸夜深常畏虎秋後更多蠅鶴髮愁
難理烏皮懶自凭娉婷羞不薦齷齪怯先登拔劍歌誰
和聞笳寑復興過逢欣巳絶疾病恨相仍自擬秦民去
重煩魯使徵吹毛多見謫刺舌尚湏懲耆老惟君在文
章對客矜才全懷白璧道重比朱繩虎榜名非忝雞林
價盡增極知童子陋深愧大巫稱最憶春停騎高談夜
剪燈病駒終棄擲生鶻必飛騰跡巳從信屈時多任愛
憎賦詩閒莫廢好事老猶能漢月今頻滿天河本自澄
山隂有孤棹雪下興還乘
題空翠軒
萬竹如雲盛琅玕起石邊分枝巢翡翠觧籜化蜿蜒黑
映瀟湘雨青浮鄠杜天含滋團隊露倒影漾清漣不柰
蟬號夜深期鳳至年小冠知隱者虚室候神仙月上南
榮坐風清北牗眠壁魚乾縹帙海鶴操朱絃結友多裘
仲封侯薄渭川忘形日相對秀色更娟娟
丁未除夕
東風来日本北斗辟玄枵坐並華榱蔭班違紫禁朝清
觴陶令節明燭炳通宵曲付蛾眉唱香添鵲尾燒俗傳
儺逐厲事類博成梟舊疾應全减新懽且共要壓城雲
暗度侵幔雨斜飄紅拆叢梅萼青緘弱柳條明朝還獻
歲更頌玉盤椒
擬香奩八詠
黛眉顰色
纔歌愁易歛欲畫思難任雨過峯猶濕春歸柳未深漢
宫休競學秦鏡莫重臨不是嫌施粉翻疑病棒心曲如
天上月纖似樹頭禽盡日窺青瑣如何别到今
香頰啼痕
何限相思淚年年苦别離當春羞客見終日為君垂落
粉和雙玉殘紅界一絲仙人辭漢日公主嫁胡時鳳蠟
流應少鮫綃拭已滋空彈銀甲盡却恨錦書遲
花塵春跡
羅襪&KR1272;波小潜行輦路中東風吹不散南陌去誰同豔
想蓮雙拆痕留月半弓定知争拾翠應怕踐殘紅喜蝶
無情撲靈犀有意通如何珠百琲小妾妬翔風
雲窗秋夢
朦朧欹玉枕蛩語夜何長羽化為胡蝶神遊躡鳳凰金
屏殘宿火翠被怯新霜不識天涯路相逢馬上郎關山
度遼水雲雨會巫陽不柰風鈴攪驚回月半床
繡床凝思
丁香花百結宛轉若為生蛺蝶描初半鴛鴦刺未成重
將藕絲續獨看柳花行入戶羞双燕停針怪一鶯那知
天女巧翻為雪兒輕困懶春猶劇無人識此情
金錢卜歡
字憶開元日清光尚自全不知人遠近猶似汝方圓一
别烏衣後三違白鴈前芳心偷自祝吉語定真傳王兆
符龜灼銀河待鵲填可能如子毋無術學神仙
月奩勻面
新粧自時世寳鏡拂塵埃妬雪重施粉看花莫近臺春
風玉樹並秋水白蓮開瘦怯空光照嬌憐頩色回初酣
妃子酒更點夀陽梅有約西園會隣娃不用催
金盆沐髮
髮亂朝新沐蘭湯試手慵色衰空自㓗人遠為誰容花
委随飛鳳水動浴蟠龍到地青絲滑掩月黑雲濃向日
晞初薄臨風綰更鬆休疑華山女此地復相逢
對雨
朝雲纔觸石夜月又從星霹靂𨳩三峽滂沱覆四溟寬
憂稱兕爵志喜續麟經即恐蛟龍怨那知蜥蝪靈潤添
禾黍色清挹芰荷馨戰伐今應息謳歌且復聽常希流
麥鳳試聚讀書螢倚杖前村望平波綠滿汀
辛亥歲燒燈日張彦臯携酒相過與楊鳴鶴丁一
鶴陳仲謀及諸門生十有二人共飲囙以笙歌歸
院落燈火下樓臺分韻賦詩余得歸字
節過傳柑後餘寒襲故衣雪從梅上盡春向柳邊歸且
復從人飲何湏密妓圍金吾猶不禁鸚鵡試頻揮上客
推文靖仙翁得令威交游知有道笑語共無機細雨朝
還作高雲夜不飛玉簫停鳳曲銀燭繼蟾輝但覺新懽
洽應知舊事非莫辭同潦倒良會古来稀
壬子夏端居二湖與二三子讀書而苦熱如焚一
坐四遷杜少陵彂狂大呌非過言也回思雲間時
往来吕邵二族其地有林藪之美池臺之勝可以
避暑而遊士寓公咸會于此相與窮日夜為樂及
兵變之後所至成墟海内忘形半為異物感衰榮
之無定悼生死之相違遂成三十四韻粗述其事
云
地僻從吾放山深少客過昏昏蒸酷暑欎欎抱沉痾斷
酒愁為敵抛書睡作魔雲生空望雨水涸不通河唱和
聞蛙吹遨遊記鶴坡輞川移絶境瀑布激懸波數子論
新好諸翁樂太和百篇齊屈賈(楊鐵崖)五字逼隂何(鄭本初)
共哂佯狂徹(魯道原)焉知好辯軻(馬文璧)冰壺清莫比(夏景淵)
銕硯老猶磨(呂德厚)公子時同載(夏士文)將軍夜不訶(邵篔谷)
結交真有道(兒菊存)與物總無他(兕耕閒)每喜方舟坐何煩
信馬䭾秋風千戶竹宿露半池荷席賭蔵鉤令亭邀竊
藥娥(有賓月亭)頗黎行凍蟻瑪瑙進寒鼉潦倒衣從濕欹
傾弁或俄胡雛能觱栗漢女善顰婆對舞翻朱䄂群謳
歛翠蛾紛紛方大噱浩浩漸微酡壺中恒三馬詩成愧
一螺如何弃爼豆却復老干戈落鴈長淮遠蜚鴻大野
多死生俱異域出處不同科淚泣荆人玉腸回織女梭
秪憐成骯髒及此歎蹉跎室巳如懸磬門今信設羅凌
霄縈小草平地引危柯水鳥浮沈戲林蟬斷續歌分甘
畱白屋身免束青緺晚牧幽湖上春耕曲磵阿丹砂尋
舊井金刹過祗陀豈復同般樂應知廢切磋茫然感平
昔興發強吟哦
丙辰立春日大雪二十韻在鳳陽作
正月淮南雪空花五葉纖隨風成唾玉平地出形鹽重
拆鴛鴦瓦輕穿翡翠簾色迷雲外鶴光掩月中蟾河水
冰猶合崐岡火復炎方圓如有道先後亦無嫌歲旱今
方劇春寒更覺添夜深聲淋瀝天近氣清嚴鮫女愁停
杼雞人誤報籖一時延勝賞萬里入遐瞻路失羊腸曲
山呈馬耳尖炊煙空近市急溜斷虚簷林鵲饑争啄川
魚畏却潜往来聽杖屨歌舞起閭閻研凍詩重賦瓶存
酒試拈節高貧士卧時信老農占獨樹危能立枯荄潤
総沾宫粧梅粲&KR1662;野秀麦蔪蔪白首歌誰和朱門未可
兼謾思金帳客痛飲正厭厭
曉菴山水小幅
高堂見林壑忽似過雷峰窈窕一門險峥嶸千嶂重人
聲何處荅虎跡有時逢怒瀑流清耳曾雲起盪胸松枯
寒落子草碧暖勾茸勢出丹青假神疑造化鍾滄洲非
世外玄圃亦王封絶境湏吾賞他年策瘦笻
題畫
水通銀漢遠山對赤城高一曲璚臺路春来盡碧桃
清江貝先生詩集卷之八
