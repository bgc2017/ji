清江貝先生文集卷之十一
兩峯集
送王瑞菴序
余讀鍼經而知鍼之要不出於八穴曰公孫内關臨泣外關後
溪中脈列缺照海八穴治證凢二百一十有三而九鍼補瀉之
用由是行焉復參太乙飛騰之術其法有八曰迎之於前以殺
其勢随之於後以觧其結提而升之以補其不足按而抑之以
損其有餘左之上引以導陽右之下引以通隂虚之於中以生
其氣實之於内以散其血二家之說寔相表裏皆本於岐伯雷
公與黃帝問荅之書攷之靈樞素問可見巳通其術者金季則
有全真趙魔哥皇元則有丘長生真人真人以授竇文貞公有
所著標幽指迷二賦及玉龍歌龍髄經行于世而趙魔哥之徒
則有洞玄李公高山陳公再傳至於王通甫先生霍丘李清隱
然皆不若文貞公之際遇世祖而大顯于中朝也故四方學者
咸稱北竇若蘭溪之鏡潭王公則出入其門二十餘年為得所
傳之的在當時巳有道南之歎逮鏡潭之子瑞菴益精於術往
往治人之疾不啻大將統六師以剪小寇殆非一時衆工之所
及於是南北之明鍼道克繼文貞者獨推王氏父子焉嗚呼人
之死生制於天而鍼能通其逆順屈者信之危者安之虚者充
之弱者強之寒者燠之則其死生之制扵天者且制於醫矣抑
非洞察脈絡之表而不差毫芒惡能求其十全之效哉宜斯術
之傳千百而十一也瑞菴之術雖受於其父而得之於心應之
於手必有斵輪之巧者不可誣也今年春自越如吴王公貴人
交謁扵門者無虚日適大名劉性初病寒留檇李因迎瑞菴治
之以俄頃之功起五年之疾故一方以為神人其從而執弟子
禮者非一瑞菴亦不靳於傳盖將廣北竇之學於無窮而利人
之心亦及於無窮也歲云莫矣浩然言歸因序以送之而能詩
者咸繫于後云
贈星學梅生序
天下之士成於偶而敗於竒通於𨳩而厄於塞故衛青才不過
李廣拔於奴而侯公孫弘德不高楊雄去牧豕而相始之困而
終之顯如此信其不繫於巧愚而繫於命也代之談命者不精
於五行妄稱吉凶禍福以恐人心而徼其利以私一巳甲曰某
日利乙曰不利彼曰某人貴且冨此曰貧而賤㸦得㸦失百不
一中徒滋天下之惑巳余来殳山有梅君玉者踵門而求見盖
精五行之術者其告人吉凶禍福咸可徵焉寔賢而隱於卜筮
者也余雖不執於命益知其懸於天者不得而易也故序而送
之系之以詩曰
我生之辰斗直於卯日直於巳太白一星獨守垣熒惑南流會
鶉尾利不及升斗位不登三公唯有文章吐竒怪鏤冰琢雪慚
無功結㧕謾爲車何以送汝窮請君推行年祝雞願學尸鄕翁
送嘉興知事雨齋徐公上淮安推官序
治天下之事非一而事莫重於司刑唐胡元禮爲少卿欲殺一
囚司丞李日知以爲不可元禮曰吾不離刑曹此囚必無生理
日知曰吾不離刑曹此囚必無死法當是時其事之曲直固不
可辯而君子以爲元禮之嚴不如日知之恕焉吾從而攷之舜
典自象刑至於流贖各有一定之法而繼之欽哉欽哉惟刑之
恤哉則司刑者當以恕爲本不可以嚴爲事盖恕者德恒勝法
嚴者法恒勝德德恒勝法則無心於用刑無心於用刑者惟聽
人之所犯法從而輕重之雖殺之而無怨法恒勝德則有心於
用刑有心於用刑者必以刑加人而不得其當者衆矣此胡李
二公皆以至公行之而優劣之判不啻霄壤如此世之刑官宜
有所擇而處之乎洪武四年春正月三衢徐公雨齋繇嘉興府
知事陞淮安推官寔材選也余聞之喜而不寐盖雨齋讀書而
通律其掌簿書四年上下稱其文而無害則今專用刑之寄必
能有日知之恕而無元禮之嚴可以上副
明天子恤刑之意而淮安小大之獄知其無冤矣其行也邑之
大夫士咸賦詩以餞之属余爲之序於是乎書
送材上人序
天下之道無窮而欲窮無窮者貴乎積而巳水積而深山積而
高人積而至於化是知學之不可苟也知學之不可苟斯又不
足乎已不足乎已則愈至而愈未至愈精而愈未精闇者未睹
一室之内泰然以爲人之莫己若也畫而不復進盈而不復受
其積小矣求至於道不亦遠乎此吾所以爲學者之大病竊欲
勉焉而氣質庸下方其或時不能有爲以至老而無及巳悲夫
材公大用學佛者也堅強而不倦純一而不二初受易於宛平
榮先生後去而從紫薇山之忠公本心本心悉以所得於東湖
定公者授之大用其所積於日月之久以窮性海之穾寞者何
如哉後𬗋山齊公主杭之興福教寺即舉之俾主四方之賓客
遂得汎交而博求凢賢於已者必慕而師之而又欿然若不足
將往參道公竺隱於苕霅之上来求一言以行烏得不重余之
所感也乎抑嘗聞大雄氏之興其法廣被於中國而隋智者大
師又闡四教以法華為宗於是其入有門其趨有徑所謂行必
先於知者盖儒佛道殊而功一如此反視坐而蘄悟如瞽之於
黑白聾之於清濁豈不易邪充知而行若吾竺隱者隱然東南
之秀五山稱之誠百一而為收耳大用幸與之同時就而止其
是非毋盈毋畫吾見其積知日明積行曰成不極於化不止也
而淺之為儒足乎巳而狹乎人者尚亦因彼而有所厲也夫洪
武四年秋八月既望檇李貝瓊序
送劉性初歸雲間序
宋蘇文忠公序佛者惠勤詩且言歐陽子好士為天下第一而
一時庸人拔而顯於世者或負於旦夕之頃不待貴賤死生而
然勤獨始終不忘歐陽子没與人語及輒泣下故書以傳之嗚
呼知人之難古今所同豈惟歐陽子哉而文忠公拳拳於勤言
之者深著歐陽子所以待天下之士如此其厚而天下之士所
以報之者如此其薄特表勤之異於人人也今鐵崖先生楊公
位雖不及歐陽子其好士之風則同嘗言方今人物宜拔十而
得一繇是不擇其類苟有一才一藝者稱之不置士以此多出
其門而忌前好勝之徒以怨報德者亦有之矣最後識劉性初
於羈旅中即以遠噐許之及其終也性初哭之甚哀既與諸生
葬之復自松江走二百里求余為之傳以備太史氏所錄焉夫
先生以文雄一代固不待傳而知余嘗先性初從於杭以觚墨
相周旋者三十年義不可辭且嘉性初亦歐陽子之惠勤也視
彼負公而變於未没之前者何如哉故歴叙先生出處行事及
所著關於世教者悉書以貽之將来於性初之别也復張之以
序盖亦表其為人勇於義者如此猶文忠公稱勤之意也性初
大名人父兄嘗仕於元而能刮磨豪習從師讀書又事玉泉王
公瑞菴學九鍼補瀉法後遇神師於海上盡授以丘長生所傳
之密語其術益精治人往往有十全之效三吴咸稱之云洪武
五年歲在壬子冬十有一月初吉檇李貝瓊序
高麗宗主尚希古塔銘
嗚呼大雄氏之論性莫精於華嚴經八十一卷自晉义那尊者
譯之至唐武后時再譯於賢首國師德宗龍飛三譯於清涼國
師華嚴之教遂廣被中國然代之信而住住而行以至於悟者
尠矣凢大地有生咸具是性謂之有而不囿於知覺謂之無而
不淪於空虚其妙孰得以爲喻哉由信而悟者吾慈峰妙辯大
師高麗宗主希古尚公其人焉按狀師族姓浦尚其名希古其
字檇李人母嘗夢僧乘白馬入門遂娠師生有異質甫七歲母
授孝經一過即成誦不忘十歲好佛書十二歲見𬗋薇山惠力
僧覺海白父母願從受業父母聽之祝髮爲沙弥既長聞景岩
福公住崇德之常樂因往參焉晝夜究華嚴觀福公悅其穎悟
曰異日樹教東南者必尚也及侍福公於杭之高麗五年升座
說經吐音如雷龍象大駭僉舉爲都講天曆戊辰領宣政院劄
住常樂常樂自福公之去寺廢巳久遂葺而新之學徒不遠數
百里而至至元戊寅遷臯亭之崇先益闡其秘名聞于朝有旨
賜號慈峰妙辯大師閱七年退處禦溪别峰蘭若至正十年江
浙行省太尉丞相尊其道遣使延之高麗特授御製金欄袈裟
及張士誠㩀姑蘇累聘不應疾亟起索筆書偈曰七十三年住
世只為佛祖出氣今朝打箇散埸驚得虚空落地擲筆而逝二
十二年秋九月乙卯也五山震悼冬十有一月辛酉茶毗于長
平鄕之石頭里異香載道會者二萬餘人既而拾舍利千數顱
齒舌本洎所持珠百有二十堅踰金石悉不能燃石頭里地三
夕有神光射天人以為師淳行之符云師一號雜花道人嗣其
法者曰學字古海住崇先曰滋字澤翁住西湖之妙心曰慰字
安谷住秀之招提曰燈字無傳住青鎮之蓮堂曰謹字節菴住
魏鎮之華嚴曰明字月江住南山之法興曰澤字雲海住西湖
之精進曰仁字静雲住澉川之禪悅曰相字無見住常樂孫曰
轍字萬里住范鎮之常樂曰梓字南山住嘉禾之楞嚴南山一
日持状傳太尉丞相命来乞銘諸塔故為次第其略如此師状
偉噐宏勇於進道日轉彌陀千聲客至劇談抵暮無倦色探深
抉閟非得於言語文字之淺陋者銘曰
於維華嚴經傳西國毗盧性海孰臻其極
如雲弥空如月照川菩薩脩羅聲聞人天
一念内萌十界尋見不索窈冥近而匪遠
匪遠曷求惟信為門克信而行悟道之原
偉哉尚公七齡有識長參景岩譬枵斯食
升堂說經吐音雷震龍象大駭濟彼方淪
十霜常樂棟宇輪奐繼遷臯亭卓錫籜澗
帝賜嘉號厥聞日升毒龍在鉢魔女分燈
特立物表王侯莫致七袤星流一夕雲逝
玉岑無色獸號鳥悲公教不泯視吾銘詩
清江貝先生文集卷之十一
