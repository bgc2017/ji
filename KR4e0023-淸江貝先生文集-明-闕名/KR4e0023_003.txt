清江貝先生文集卷之三
馬孝子傳
馬孝子者山東鄒縣人字伯傑父某拜南臺監察御史不以家
行傑獨與母鄒縣君張氏居盗起汝穎轉略齊魯墝傑負母匿
草間母死倉卒不能具棺歛聚石葬鄆地西盗入鄆城傑伏于
墓上衆欲驅而前脅以白刅傑大慟曰母在此母在此盗曰此
孝子也乃舍之復遺以衣糧既而邑刳于兵失墓所在求之二
年得扵榛莾中而故衣尚存始克遷而祔於祖塋側御史轉浙
西僉憲留江南者八年遂冒鋒鏑間走數千里省之錢唐人咸
稱其純孝云
貝先生曰三網人紀之大也臣必忠其所事子必孝其所出
亦事之常爾而世以為卓行著之史為勸戒何邪盖時不古
若而盡忠孝者求之治安之日巳為尠矧丁干戈格鬪之餘
乎爲臣而死節者若張桓李黼李齊余闕楊文宰軰不數人
伯傑之孝則又見之於所未見也夫海宇之大孝如伯傑者
惡可遽數特處其常者不足稱處變而克盡其道與忠節並
論誠無一二焉傑遇宼不死直幸耳其扵是時知有母而不
知有身所以守四尺之土而不去宼雖虎狼亦矜而釋之天
理之在人心終莫之蔽也余因前進士潘天民言故錄之以
備太史所采且著我朝忠孝之士有非五季所能班也
澹泊齋銘
建寧倅周侯克復玉坡參政周公之子也慷慨有氣節顔其所
居之室曰澹泊齋取諸葛武侯戒子書語也檇李貝瓊爲之銘
曰
漿蔗肉麟腐脅戟咽不如雋吾之淳狐裘錦袪蹷宗殄家不如
御吾之麄華榬藻梲吾懼鬼瞰而爲孽鵾絃鳳笙吾懼天壅而
致盈百金雙壁之寵孰與窶而無恐朱輪駟馬之策孰與徒而
無傾噫逹而伊呂之業約而孔顔之樂世紛紛其溷濁吾將從
汝之澹泊也
君子堂銘
猗歟君子止焉而安休爲而胖抱節不屈服素與紈曷並其守
彼竹之茂不附不傾負霜益秀水周其隩雲羃其霤我讀我書
或酌之酎風旋雪霏王鏘金奏玉鏘金奏其樂孔嘉君子之實
君子之華
用拙齋銘
風溪王子道氏以用拙名其齋介邵君篔谷徵予文遂為之銘
曰
嗚呼渾沌旣鑿繇是七竅始𨳩而大樸巳殘矧歴世滋偽機變
百出又焉得攦垂之指輟班之削以反無為之先吾嘗悲夫金
而範玉而斵木而揉弗若閟之在礦固之在璞全之在山故特
守吾之拙不強其所不能惡傷生而夭年柰何柳子病拙而外
析潘生病拙而灌園所貴乎有道者恒樂於無用相與游於大
庭赫胥氏之天奚屑屑焉歎夫擯而不復仕而不遷試與汝汎
觀乎宇宙之中萬物蠢蠢雖所賦或殊莫不寓大巧扵拙無俟
規矩而方者自方圓者自圓盍順性以始終又孰非自然而然
者邪
䟦蟬雀圖後
右宋徽宗蟬雀圖御史薩公景囦購之越中而歸于殳山陳仲
謀者也觀其螳襲蟬後旁伺而欲前雀襲螳後反頋而將擊運
思之巧殆非畫史所及而鴻生碩士歷舉吳王舍人諫伐荆事
以為務前忘後之戒余竊有感焉夫自春秋之季楚方凌晉而
吳乘其後吳方凌楚而越乘其後以至七國之交攻一螳雀也
漢之衰曹氏篡之而不知司馬氏踵其跡司馬氏篡之而不知
劉氏踵其跡以至六朝之迭興一螳雀也由是以降紛紛不一
何可勝數盖亡仁義之遒而惟利之趨則彼此之相乘不知務
前忘後者豈一吳王邪
䟦胡季誠沂州事後
予讀林元鼎叙胡季誠沂州事而知流離顛沛之際有烈丈夫
如此王莾篡漢揚雄劇秦美新之論甚扵蔡琰失身夷狄五代
時馮道朝受主託夕舉以與人曾不若王凝妻斷臂明節季誠
不爲山東藩臣所屈而區區為海外萬里之行舍立致之富貴
而&KR0556;一陽朔簿誠明於事君不貳之義而知所輕重矣元鼎之
文直而信嚴而約若秋霜烈日尤能白其節扵天下云
書擊壤生詩卷後
城西門沈雍氏號擊壤生者持卷求予言嗚呼時非堯而稱堯
民當龍虎相㗖之際而擊壤予竊有感焉堯民擊壤而嬉堯之
德也不知堯之德堯亦不德焉今去堯四千餘年兵尚争敓而
薄揖譲矣任慘刻而黜仁恕矣韶濩息而聲律變矣衮冕裂而
等威失矣不勝其賦歛而甘蛇虎矣不勝其刑殺而為盗賊矣
安得熙熙皥皡如堯民擊壤而嬉乎惟其不得如堯民而嬉而
思反乎無為之治此生之志也故書此以明之云
跋胡季誠南征詩後
右胡季誠先生南征詩一卷自固安逹吳門凡二十首䟦沙千
里朝煙暮雨邊情旅憤備見歌詠而含悽茹辛沈欝蝢挫一出
性情而具經緯之體非徒摹擬少陵而作者也少陵自入䕫州
諸詩若輪扁之斵有不能傳之妙山川之助亦不可誣若仐季
誠將杭海踰嶠度鬼門歴蒼梧南之揚朔益彂瑰詭奇絶詩固
不止於是也惜乎干弋格闘之時浪游南北不得鳴國家之盛
如虞揭歐馬之在中朝振大雅之音耳吁明天子方將復太平
之業季誠豈果不及虞揭歐馬邪予實有待焉
書篔谷小像後
右邵君篔谷小像一雲間張梅巖之所作也君體豐而氣淸好
服古人衣冠盖有西晉之風流焉此尤得其似雖工之善如頋
長康者不復能過也初余識君於璜溪兒菊存氏座鬒髮白晢
甚口固非一時綺紈之士所能及遂結友而去時其曾大父翠
巖先生卷卷訓飾諸孫以通經為務故君不遠數百里從蔣君
子中於吳門者四三年繼從沈君東岡於金陵者二年歲大比
同試于錢唐操紙風簷之下一揮成章不啻王良之騁扵九逹
之忂而和鸞之音鏘然中節予知其冠四道士而薦于春官必
矣既而為有司所黜又皆惜之君獨無怨色乃歸而益治其業
予遂與二三子講學西湖之上不相知者十五年後予分教松
江獲相與握手道故舊而皆非昔時之狀惡得不慨然於中邪
即其像而反復觀之少之時若朝日之出慶雲之交芙蓉之始
花也十年之久則既壯而貌巳改扵前又十年之久則既老而
貌且改於中矣惟心之所存則未始有老少之異焉夫以其貌
之改扵十年之後則不能不感其時之速若雷電之驚而激也
以其心之不易於十年之前則知其學之進若流水之盈而逹
也凢予與君交踰三十年亦求其心而巳而貌之改不改非所
論者又孰知壯之異乎少而老之異乎壯歟盖人夀百年而氣
之盛衰猶旦之與暮此必然之理有不足惑者而進學之功由
乎歲月之積智益明而道益崇所謂金之成扵砥礪而木之堅
扵霜雪者乎視余之齒髮巳變而索居無聞竊自愧焉故余書
其後云
淸江貝先生文集卷之三
清江貝先生詩集卷之三
七言古詩
夢遊秦望山歌送客歸越中
秦望何崔嵬削如青蓮𨳩下臨七十二湖之浩蕩上接
三十六洞之縈廻夢中夜度浙江水輕如鶴背乘風来
欲求軒轅上天處白雲尚鎖燒丹臺徒知有弱水安可
覩蓬萊但聞松聲萬壑兮夾飛湍之喧豗赤日慘淡而
無色復殷殷之雄雷踰千盤兮歴百折香爐玉笥左右
列山中二女問何遲桃花落盡燕支雪金鷄三呌失所
在惟想參差白銀之觀闕龍綃寄别淚三載猶未滅有
美一人兮佩珊珊昨遊吴門復東還余願從而上下兮
呌安期於雲間回首隔千里可望不可攀
雪蓬小朵歌送奎方舟還靈鷲
蓬婆雪嶺高崔嵬横絶青天飛鳥回山中小朵更竒陗
石作蓮花千葉𨳩巨靈擘山斷山脉一峯夜向東南擲
千秋乾竺空有名萬里峨眉盡無色攅青疊翠分西湖
洞口白猿猶可呼咸和之年有慧理卓錫尚愛飛来孤
木杯高僧兩眉雪身如濁水青蓮㓗繙經石上不知年
桂子年年落秋月
遊菩提山值雨宿存思庵
連山插天危欲崩木客結&KR0799;當千層我来看山風雨惡
入山喜見靈泉僧閉門留客共野飯風回雨絶清無蠅
酒酣熟寝喚不起夜深花落龕中燈軒轅巳恐即韓愈
許汜未可譏陳登天明童僕催欲去却歎世故来相仍
重尋曲折恐蹉跌安得遠討閑支藤林開川豁見鳥下
山寒石峻愁猿騰呼舟獨返草堂路他日重来共毾㲪
鳳皇山歌
大城周廽三百雉𬗋微閣對吴山起天目西来為鳳皇
蒼然不過錢唐水玉輦金輿北去賖行人折盡上陽花
杜鵑夜呌葛洪井燕子春歸蘇小家燕歸不識更新主
王氣淒凉作風雨城南楊柳欝金黃一束纖腰為誰舞
亰口王節婦歌
大江如帶從天来金山焦山碧崔嵬風吹楊花度江去
妾心如山不可回憶昔移所天豈獨甘守節兩草方纏
綿那知中道訣玉琴不奏雙鴛鴦玉簫不吹雙鳳凰紡
績給朝暮蛾眉忽成霜蠨蛸網素壁燕子歸空梁生乖
同室處死期同穴蔵欝欝山頭樹巳見參天長白璧湏
惡玷白絲湏惡染邊聲亂胡笳萬古悲蔡琰
玉山窟儡歌
玉山窟儡天下絶起伏進退皆天機巧如驚猿木杪墜
輕如快鶻峯尖飛流蘇帳下出新劇河梁古别傳依稀
黃龍磧裏胡雛語李陵臺前漢使歸當筵舞劍不辟客
頓足踏地争牽衣玉簫金管静如水西夏東山相是非
昔聞漢主出大漠七日始脫平城圍當時論功孰第一
木偶觧走單于妃竒兵百萬竟何事將軍賜級增光輝
龍争虎戰亦同幻尊中有酒君無違更呼左家雙鳳和
我曲玉斗碎落千珠璣
題子昂松樹障子歌盖王成之所蔵者紙尾云大
德八年正月廿八夜燈下書
吳興筆法兼鍾王不獨醉草過張旭既無河朔少年之
沓拖又無深山羽人之退縮故人相遇今何夕銀燭吐
光如月白手寫青松障子歌百金一字無所惜何物小
兒憎嫵媚玉環飛燕皆傾國嗟我平生秃千兔夜寫蠅
頭愧無益王孫騎鶴去不還日落太湖雲氣赤君家此
本世希有詞翰風流與之敵紛紛真贋那足辯珷玞敢
厠連城壁勿同玉枕永和書一閟昭陵永相失
題王立本山水圖
我有愛山癖每欲名山去秦溪一日寄新圖欹枕高堂
覩雲霧何年王宰留真跡青城天彭接太白金堂石室
猶可識大樹小樹參天直千盤百折分秋毫木客時與
行人邅一門通天劍閣險三峽漲雪瞿塘高小舟如鳬
争入浦嘔啞卧聽雙鳴櫓拾遺近在浣花溪却面龍湫
結茅宇豺狼塞路何由通采芝亦有商山翁安得相從
向絶境振衣千仞来天風
甲辰七月十三日書所見
行人漸稀日巳没星堕西南大如月一道餘光夜不收
青天萬丈金蛇掣
題趙仲穆畫馬
吾聞冀北之馬如雲照川谷八尺飛龍在天育灤河遠
幸翠華遲柳林大獵金鞍簇是時四海為一家東踰日
本西流沙拂郎近獻兩驌騻不數郭家獅子花公子前
身豈曺覇一馬真輕百金價黃金臺上倦為客白髮江
南随意畫駵騧駰駓各不同飲泉齕草落筆工君不見
龍庭苜蓿與天遠何人更收青海騘
送王好問赴春官
君文空桑恊宫徵我文瓦噐不悅耳早随舉子踏槐花
曲江走馬秋風裏院門魚鑰晨未開白袍鵠立三千士
風簷落筆誇先成食葉老蚕春乍起樗莆三呌不作盧
白首讀書猶未巳兩河草動持干戈奎星無光作者死
五門下詔蒐遺村四月文場酣戰螘先生有志復先登
朱鳳一鳴瘖衆喙卞和誑楚空邅刖曺劌劫齊方雪耻
軟裘快馬入居庸得意看花麗春市上林賦就氣淩雲
我亦明年獻天子
送逝省都事曺德輔運粮北上
屯田未𨳩歲未熟白粲一金纔一斛將軍初下山東城
使者復轉江南粟颶風五月西南回黃龍朱雀一時開
雷霆夜槌海若死雲霧晝合天妃来黑洋北去五千里
直沽近接金河水内廷傳敕賜宫壺侍臣出報龍顔喜
送文從周入京師
文郎氣如虹北上何匆匆重經九折坂復覧百步洪日
月回地底山河極雲中有書一萬言欲獻明光宫蚩尤
觸山折天柱百川亂流赤子苦龍驤未見下益州虎旅
猶聞駐靈武草白風騷騷䟦涉無乃勞驊騮識駿骨鸑
鷟非凢毛臨岐更酌酒飛雪落征袍何以致繾綣錦帶
昆吾刀
天冠法師鄧均谷禱雨歌
至正辛丑秋七月官河無舟死魚鼈錢唐城中十萬室
鑿井深通海鰌穴海底九烏朝並出流金鑠石氣愈烈
我無快刃斫旱魃構孽為妖降吴越老巫歌舞帝不悅
真宰之罪何當雪天冠法師與天通丹書鐡劵呼龍公
石壇晝晦羣神降金支翠旗来半空舉杯擲地霹靂從
澍雨一日聲如硔三田白水禾芃芃兒童滿道歌年豐
百金不頋歸空同師豈瑣瑣貪天功笑汝蜥蝪能爲龍
張静婉採蓮曲
妾長平康里能舞復能歌䯻斜梳堕馬眉淺約彎蛾陌
上遊人顧門前俠客過塗黃初拜月拾翠欲&KR1272;波巳知
一身重不受千金喚十五事秋娘十六歸羊偘願妾比
雙蓮爲君朝暮鮮君能重妾綢&KR1230;意别起高樓大道邊
春乘油壁香車出夜入流蘇甲帳眠高楼下俯平湖澗
照妾濃粧并淡抹五月平湖水正深盪舟相逐起雙禽
莫學藕絲容易絶試將蓮子託同心
出塞曲
七星昱昱大將旗猛士百萬皆熊羆迢迢遠出鴈門塞
漢虜相見還相持軍中無粮殺牛馬夜得降人知衆寡
天山月黑潜度兵飛箭着人如雨下捷書眀日報甘泉
死者白骨歸何年春風草綠秋風白魂魄為君長守邊
五嶽為城海為塹天下人當棄弓劍
野中吟
野中古墓何纍纍子孫已絶傍人悲送車百兩喧鼔吹
却憶出祖東門時墓前青青春草沒墓下縦撗狐兔穴
昔年已見野人耕今年復見隣人發千年髑髏出黃土
翁仲無言泣寒雨何時故物緫成灰猶有玉釵留半股
田家行
田中八月紅稻熟田頭黃雀飛且啄去年出走不得收
今年父子田舍宿大婦小婦長裁衫夜起剪桑飼五蚕
不言畫眉無寳鏡不恨梳頭無寳簮稲登場蚕在箔新
糓可舂絲可絡賽神城南聽神語但祈無兵歲不苦
樞密院椽曺李至剛從帖木公守躭羅一年詔回
京師遇風抵曺涇眀年夏復蹈海北上詩以送之
白洋十月行人苦北風簸浪魚龍舞黑洋六月南風回
海客椎牛賽彭祖使者迢迢入帝畿連艘夜發迅如飛
六鰲尚戴三山起一鶴初從萬里歸張儀雖困猶存舌
置酒都門歌激烈丈夫得官貴少年腐儒窮經空白髮
白茅歌美華亭丞盛彦忠
山東未息馬山西尚揮戈急起州縣丁北開白茅河海
風裂面天雨雪山高水深不見日萬人鑿土如鑿山河
邊死者誰收骨白茅河成如白虹百里直與昆城通將
軍不待驅鬼工平地遂作魚龍宫問誰愛民如愛子華
亭盛侯古莫比昔去今還悲復喜非汝身為白茅鬼盛
侯之德河之水千古萬古流無巳
送天台吴蟾友奉董宗師命主桐栢觀
天台之山四萬八千丈中有飛仙共来往東方未白天
雞號扶桑赤日三更上山人曾識玉蟾翁丹砂九返面
如童吹笙醉跨千年鶴朝上崆峒暮廬霍葛洪井西松
樹老子晉臺下桃花落日邊人寄董師書别我却入天
台居麻姑相見巳白髮蓬萊弱水人何如我亦張帆上
南斗餐霞有訣能相授青天更約借龍騎福地應知令
虎守
題子昂秋林早行圖
北上莫度河龍門如天誰敢過西遊莫趍蜀瞿塘如馬
誰敢觸大星未落月掛樹行人出門向何處日日西東
往復来青山不斷天涯路天涯路險更無窮破裘羸馬
怯秋風日高茅屋猶未起愧𡭗山中白髮翁
題趙子昂秋江漁艇圖
朝漁江之南暮漁江之北朝暮清江邊公侯不相識西
塞山前秋日微滄波浩蕩釣船歸老髯何来一相就鐡
笛花吹彭浪磯
小蓬壷歌
君不見蓬萊方丈三韓東上有飛楼湧閣何穹崇始知
九州更在赤縣外弱水不與人間通赤麟伏可優白鳳
馴可籠瑶草四時碧桃花千歲紅盧敖一去巳無跡燕
齊弟子徒相從鐡厓老人有仙骨七十復向雲間逢高
臺剪斷一曲幽絶境銀河倒掛双玉虹自非夸娥之神
徙其處安得縮地如壷公讀書已去神禹穴献賦不到
眀光宫麻姑相過急洒掃有酒莫使金樽空酒酣更呼
双童為我歌小海鐡笛雷怒来天風
醉芙蓉歎
蜀江芙蓉四十里花外樓臺夾江水蜀主龍舟八月来
日照千門錦雲起一朵依稀武都女雪色宫衣輕欲舉
巳竊玄珠化水仙不同石鏡埋黃土朝妍夕態還相惱
傅粉塗黃俱草草春風入髄猶未蘇丹砂換骨應長好
淩波殿廢花亦殘江上秋深風雨寒武林城南偶識面
把酒共看赬玉盤十年流落雲間路欲尋舊賞知何處
芳心一點對斜陽脉脉無言歲華暮
題趙處仁竹泉所
王孫寳玦巳流落九馬不復歸長安梨園歌舞入殘夢
白屋無人空翠寒流泉汨汨如流乳竹應笑歌成律吕
酒酣濯足望洞庭一片瀟湘隔秋雨有鳥有鳥来丹山
羽衣五色朱其冠人間腥腐不足飽食汝竹實飲汝湍
汝一出三千年
次韻鐡厓先生醉歌
先生愛酒稱酒仙清者為聖濁為賢清江三月百花合
江頭日坐流萍船左携張好右李娟紫檀双鳳鵾雞弦
傾家買酒且為樂老婦勿憂無酒錢白日西沒天東旋
秋霜入鏡何當玄蓬萊有路不可到祖龍巳腐三重泉
何如快飲三萬日酒樓即起糟丘邊願持北斗挹東海
月落枕股樓頭眠
用蘇東坡先生韵賦竹軒
朝飢不飽肉朝寒忍看竹愛竹巳成癖尚勝桃李俗食
筍冀生肥我癖無良毉籜龍未可斸頗怪鑱奴癡竹下
哦詩空咀嚼月明夜半来笙鶴
孫孝子歌
亂兵夜入高郵城孤兒失母號且行城邊白刃䊮霜雪
負母獨出千人驚君不見䲭鴞生子食毋肉人間更有
䲭鴞族兒知有母同死生&KR1419;莪巳廢猶能讀
白苧詞
江清月高夜未央芙蓉半白微有霜天魔小隊分兩行
胡姬更勸莆萄漿酒酣回身入洞房金爐火煖熱都梁
願君朝出夜飲酒祝君千年萬年夀
行路難
古有行路難其詞非一近見楊伯謙之作則言
其易而不言其難也故申其義焉
采玉于闐河問君勃律何時過采珠鮫人室問君百粤
何時出珠玉歲久同為塵君胡重利不重身海有波缺
我楫山有石摧我輪行路難出門即羊腸何况萬里道
管叔危周公匡人仇魯叟尊有酒盤有壷鼓坎坎歌烏
烏海不可涉山不可徒路旁之人愛𡭗玉與珠行路難
我以為父安知非虎我以為兄安知非狼仰天悲歌泣
下沾裳
團扇詞
團扇何皎㓗誤方雪與月雪當有時汚月亦有時缺妾
恨似天長君恩成雨絶昨夜秋風長信来星河巳見西
南回妾有新詞詎堪寫夜撲流螢玉階下
題兒雲林畫
雲林先生老更迂酒酣落筆元氣俱滄洲赤縣随意掃
不學徐熙沒骨圖沉犀石帶波濤潤石上烟梢勢千仞
參天古木蛟龍僵赤葉巳脫荆門霜北風蕭蕭白日暮
相偶應知不相附丹山之羽何時来會待春色隂厓回
折楊柳曲
楊柳何青青春風拂長路朝送行人歸暮送行人去行
人南北無巳時折盡可憐無一枝
題王叔明茅山圖
一峯插天三萬丈衆峯旁聮不相讓我行未盡天下竒
王宰寫山工異状靄靄勾曲雲蒼蒼溧陽樹天高去鳥
沒日落行人度茅君已千年浪憶燒丹處猶疑風雨夜
騎虎山頭遇平生好山獨未歸山中桃花如雨飛相從
采术定何日長向雲間瞻翠微
秋夜長
夜長何漫漫婺婦歎且泣落月當窗懸廻風尋戶入新
愁不可道古恨無時斷吾將呌重華於江之南蒼梧山
高湘水滿耿耿不寐起觀東方溥彼白露降而為霜碧
草無情亦隕其芳安得不老既玄而蒼周公待旦思兼
三王傷哉何為攬衣彷徨
遠别離
君不見青天之月三五缺三五滿惟有别離愁千秋萬
古何時斷憶昨郎遠行城南柳飛絮迢迢出居延匹馬
随都護今年得郎書猶在天山戍黃河入大荒白草迷
歸路夏日青無光胡風起朝暮不若路旁塵随郎馬蹄
去妾居但守節郎去當封侯昔為白門燕雙棲江上樓
今作隴頭水嗚咽東西流時憑萬里夢夜到西梁州三
十六部猶未滅良人那得朝金闕可憐池上𬗋鴛鴦白
頭生死不相忘
白雪歌
昆侖火炎玉巳灰神爲六葉空花開北風萬里寒門来
一夜吹落金銀臺填坑委谷何皚皚龍蛇僵縮虎豹哀
洪流不作龍門雷崆峒太白危欲摧將軍夜出猶未回
馬前一片大如杯山中野老居崔嵬酌酒以匏燒芋魁
安知銀屏翠箔園白台但歌田有百榖年無災
董逃行
北風破肉胡兵利漢將驅人死胡地丈夫四出婦女號
長安十日城門閉夜入南山忍衝虎尚勝迢迢随捕虜
城中有地盡蓬蒿城下何人種禾&KR0927;夜聞董送四面歌
却思鄕土淚滂沱
雨中
江南正月如臘月花開未開春尚慳空中白雨急飛瀑
海上黑雲深抱山老夫閉門愁不出十日西窗聽蕭瑟
公卿鞴馬五更朝且獨高眠舒我膝銅雀破瓦不補天
哦詩強學號風蟬荒村無路竹雞喚載酒何人尋鄭虔
白頭為農計亦足棄書耕田買黃犢
正月廿九日楊鳴鶴席上分韻得幾字
兩山昨夜風雨止水漲新㾗沒沙尾黃知彭澤柳初芽
紅見武陵桃欲蕊老去逢春更惜春平生酒伴誰知己
白髮楊郎古竒士千金巳散歸田里閉門留客為張筵
共喜一時成二美小兒行觴不計籌大兒割肉能操七
冬殖下筯白於肪秋藕洗泥寒刺齒且湏快意在今朝
况我中年會能幾亂離相見亦偶然海内交游半為鬼
顛狂豈顧傍人毁但恨白日無淹晷賦詩巳覺無曹劉
罵客安知有程李坐中一鶴能商歌歌作連珠盡傾耳
風卷新聲入夜雲豪竹哀絲静如水若為倒卷玻瓈江
百尺高樓眠不起
丁一鶴以疾止酒詩以誚之
一鶴先生老躭酒夜飲一石朝五斗春来連月醉如泥
窺戶欣無太常婦杜康昨者忽為厲鸚鵡不薦談天口
結交昔在王侯間折節應羞兒女後地經檇李却垂淚
日落君山獨回首浪說北游年少時結束正似幽并兒
朔風破肉雪埋脛桃花駿馬如星馳天街下馬意氣盛
胡女起問郎君誰凉州莆萄不論價龜兹觱栗當筵吹
安知反覆一秋夢白髮漸滿紅顔衰吳王宫中走麋鹿
真娘墓下號狐狸出門兩足苦無力強與老儒時賦詩
君不見人間萬事隨流水别有乾坤醉鄕裏不如與君
更挟兩鴟夷李白陶潜共生死
穆陵行
至元中胡僧楊璉真伽利宋諸陵寳玉因倡妖
言惑主盡發&KR1148;宫之在會稽者斷理宗頂骨為
飲噐璉敗歸内府九十年矣洪武二年正月
詔宣國公求之得於僧汝訥所乃命葬金陵聚寳
山立石以表之余感而賦詩一首
六陵草沒迷東西冬青花落陵上泥黑龍斷首作飲噐
風雨空山魂夜啼當時直恐金棺腐鑿石通泉下深固
一聲白鴈度江来寳氣竟逐妖僧去金屋猶思宫女侍
玉衣無復祠官護可憐持比月氐王寕飼烏鳶及狐兔
真人歘見起江東鐡馬九月踰崆峒百年枯骨却南返
雨花臺下𨳩幽宫流螢夜飛石虎殿江頭白塔今不見
人門萬事安可知杜宇聲中淚如霰
送定南宗住四明大慈寺
伏龍羅漢無人識萬里如雲倏南北南北山川不可窮
雲去雲来自無跡朝辭鳳闕向東湖身乘一葉秋江蘆
東湖何處更求我白雲去盡青山孤𨳩樓夜看山頭月
月色湖光射冰雪四明太白相峥嶸天地虚空一毫髮
老夫漂泊悲蓬根相逢巳契三生塊人開火宅不可住
他年聽法来松門
清江貝先生詩集卷之三
