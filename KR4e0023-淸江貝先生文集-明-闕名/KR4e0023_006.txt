清江貝先生文集卷之六
古澗寒泉記
泉出於山正出曰濫泉縣出曰沃泉穴出曰汍泉同出異歸曰
肥泉異出同流曰瀵泉此泉之大槩也而天下之泉其名亦不
一香鑪之瀑布與天台石門所出者尤其崩騰而䧺悍者也余
在錢唐時嘗遊西山之靈鷲有泉流幽澗中或隐或見者如綫
如蛇曲折而下赴其激石有聲鏘鏘如琴筑之交奏珩璜之相
觸及憩春淙亭其東西合流注大壑浪然如驟雨之至雷震之
薄如决銀河自天而落也雖未及觀瀑布之崩騰雄悍是亦西
山之一奇矣方五六月赤日正中人皆坐火屋下行道者多暍
死而泉之旁飛珠濺衣蕭然如淸秋松風謖謖相和肌肉為戰
而栗不知大暑之欝蒸也與客俯而掬卧而聽日入忘返翌日
至南山白蓮峰觀水簾而寺僧病遊客之數塞以巨石而泉散
落崖間無復所謂鸞鶴唳而蛟龍涎者盖不幸也後歸黃灣竝
海之山皆無泉惟東山有烏龍泉北山有靈泉泉小不足觀及
来雲間九山之麓亦不知有泉而沙門澤公楚蘭者所居之室
在釣灘之上泉㶁㶁出叢篁亂石中循除而流尤甚清冽可以
析酲滌煩與春淙一矣因題曰古澗寒泉求予為之記遂舉昔
遊之所見如此大衆蓄之有本則其流也必遠其及物也必廣
君子之務實者似之傳曰原泉混混不含晝夜盈科而後進放
乎四海楚蘭之於學必能法之而不息其不至扵極不止也余
他日尚當一寄幽賞於泉上為楚蘭援筆賦之
萬峰秋記
法忍寺之沙門敬梓山闢室為燕坐之所西江清潦尊者題曰
萬峰秋盖山之環其居者如青芙蕖萬朵而朝嵐夕翠之變接
乎起居飲食之時其竟湛以虛其氣凄以勁其容慘以肅盖不
待夫恢台既收白露先戒而山中之四時常秋也行人巳去松
聲不斷悲風生而猛虎嘯素月出而清猿哀則有默會扵休而
定定而悟者於是招虎溪而結社與鵲巢以爲徒飲卓錫之飛
泉分鳥殘之霜柿可以外策辱而一死生矣且復徵余爲之記
無乃贅乎然余知梓山之所造巳大雄氏之道本一而爲其徒
者岐而二之宗於禪者不假文字直以求心爲要宗扵教者以
爲行必先扵知不然則造道之門孰從而入邪二家之相矛盾
不啻水火而梓山始亦以禪之高虛爲難因居船子覆舟之所
而取蔵室之書及止觀語錄盡讀之閉門謝客旁通博攷凢十
餘年及其老也一旦大契其旨於文字之外由是歛其華而反
其本且病昔之纏扵紛揉則其於道何如哉或乘小舟往来江
上往往賦詩有貫休密殊之趣初非出於有意者後復置而不
作人多邀而致之者輒辭不就其峻絶之行又如此予方囂囂
然東西南北未知所届又安得遁于萬峰相與掃白石覧歸雲
逍遥倘佯以成二老而忘世之風濤火宅邪姑舉其說俾刻諸
石云
虛白室記
余聞金華多仙佛盖其山川之雄深必有異人之所託不可誣
也若黃公晉卿之門人繡湖沙門皡公虛白者其佛之徒歟虛
白二十餘泝江而西覽匡阜於尋陽訪道林於洞庭而公序以
送之且壯其觀乎博大之區而從有道者以證其真印之傳属
海内兵變遂留雲間久之與余往来雙璜溪上皎然如近冰雪
莫得而凂也一日告余曰吾無一席之居随所寓而居焉而室
之名曰虛白或譏其無室而名之是強名也然吾之爲吾亦強
名耳又况寓吾之室邪且不徒寓吾之室吾亦無也以其有而
觀之其在越則越爲虛白之室其在吳則吳爲虛白之室六合
之内孰非室之大者乎先生幸記之余曰虛白既強名其室而
余又申之以說則亦累於有而攻之者益熾矣然有不可巳者
夫白生於虛惟虛故白耳日月之明一照而四海白而坐闇室
者不覩其光故疑日月之所不及而不知其蔽於物也苟去其蔽
則八窗洞㓗昏夜皆白如積雪之相射落月之相通不待燭之
以火而無不見焉豈非以其虛乎此一室也物之至虛者莫若
心存之而神觸之而通惟其珠玉文繡聲色狗馬之属所以内
螙而外蠱者非一至虛之體於是昧而失之類乎木石之無靈
而為昏為&KR2322;己必也去其内蠧而外蠱者如伐宼戎焉不使有
一物之能蔽則天下之理昭㫼森布雖居闇室不啻日月之中
天虛而白也虛而白也者豈惟一室之近將充乎上下而俱白
矣故其虛如谷廓焉可蓄其白如玉粲焉可燭其虛白之室乎
抑亦虛白之心乎是為記
橘隱記
揚溪距華亭五十里地廣而夷水清而駛人之業廢居者至而
成聚盖有橘洲之勝焉友人陸伯讓氏居之題其游息之所曰
橘隱且求予為之記予詰之曰太史公稱蜀漢江陵千樹橘與
安邑之棗渭川之竹並儗千戶侯然伯讓非事貨殖而資橘之
利也若巴人所傳橘中之樂不滅商山者則又怪而不經非伯
讓之所取也伯讓曰吾之托於橘者豈如彼之所謂哉吾遠祖
績六歲謁袁術以懷橘見稱遂貽口實於後則蚤有過人之識初
不在區區之橘而巳故因以自侈旦繫吾千載之思焉耳貨殖
之賤神仙之誕姑置而勿言余廼為之歎曰按陸為吳大族自
績至遜起為大帝相而能以弱制強盡復荊州之地破走昭
烈於夷陵遜没而抗復將其衆出督西陵以拒羊祜者五年及
遜之子機雲又以文章名世至於今其故宅之在華亭者雖湮
沒無遺而所謂唳鶴灘黃耳塜猶可彷彿其所每欲訪遺蹟於
荒烟野草中求其子孫必有興者而伯讓其最乎使居其位行
其志亦一時之偉噐也其父嘗徙於溪北越五十年卒伯讓遂
留其二子而自返其舊廬盖將遺落世故與田夫野老退於三
&KR0873;之上顧謂昔時將相之功名事業不可復見於是治田築室
樹橘其旁以示不忘乎祖而素榮朱實見於夏雨秋霜之際者
可喜亦何待蜀漢江陵之産為富而橘中老人之樂殆不得如
吾之深根固蒂也然則伯讓不能隱而居其位行其志必竭其
心思勞其筋骨將終日汲汲之不暇雖欲有橘中之樂惡可得
耶以此方彼亦猶愈矣尚益封殖嘉樹俾過者指而言曰此續
之後人也於是乎書
觀捕魚記
松江産魚非一取魚者或以罩或以义或以笱或以罾巨家則
斫大樹置水中爲魚藂魚大小畢赴之縦横盤互人亦無敢輙
捕者故萃而不去天始寒大合漁者編竹斷東西津口以防其
佚乃徹樹兩涯鼓而敺之魚失其所依㦯駭而躍或怒而突戢
戢然巳在釡中矣於是駕百斛之舟沉九囊之綱掩其左右遮
其前後而盈車之族如針之属脱此掛彼損鱗折尾無一縱者
予觀而歎曰魚之托於水也非無九州四海之可歸也而歸于
數畒之陂朽株之下以爲至安無患若登龍門焉惡知誘之者
將以制之養之者將以殺之人之機亦巧且深矣予又傷其盡
而無遺何其不仁之甚邪嗚呼天下之死於盡取者豈獨魚巳
乎豈獨魚巳乎故書爲記
菊莊誌
今年秋九月既望余出城北三里訪菊莊李君之居無五畒之
圃而左右種菊百本有瑪瑙盤者株高五尺開十花圍徑二寸
強人以比西施中酒時狀元紅者株高四尺開十二花視瑪瑙
盤微劣金鳳毛者株高七尺開十花色純黃如金圍徑三寸繡
芙蓉者株高五尺強花如錯金間深赤色徑二寸強此為第一
品次小金蓮琥珀杯玉玲瓏賓州紅苿䔧白株皆高三尺強花
小大䟽密不一而鵝翎鶴頂亦繡芙蓉之亞也他不可名紀者
尤衆雖洛陽牡丹未有盛於此者可謂愛之深而培之厚矣君
遂置酒賓予坐日既夕剪瑪瑙盤一枝而去越翼日命其子馴
来求文以記之余惟菊為草木之一前乎陶靖節鮮有愛者而
陶亦託之菊以見其高然未始有所標榜也及宋周子目陶為
愛菊目菊為花之隱逸者後人遂取菊與陶並稱之朱子通鑑
綱目書曰晉處士陶潜卒陶之高益著於百代菊亦與之俱高
矣吁一氣之烈草木摧敗無色若奔北將士蹂躪大荒之野而
菊挺然冒霜不凋宜為陶之所賞可謂絶類而傑出者乎君亦
慕陶之高而又色别類分如此其趣固同乎陶巳余亦愛菊之
一也幸無官守言責之縻每歲携客過菊莊掇英汎酒和靖節
之詩而想其人於千載之上不可謂菊自陶之後愛者幾何人
也因書為菊莊記君赤城人字道原通尚書經嘗再試有司今
老於淞上云至正二十年冬良月檇李貝瓊誌
蘭雪坡誌
蘭雪坡者大名劉&KR1167;初氏名其所居之地也性初幼有奇氣嘗
從宣城汪先生授春秋學讀書山中者五年後值兵變辟地錢
塘左轄張公才其人辟為賓客久之以疾辤無留祿意放浪九
峯三&KR0873;間而属余記所謂蘭雪者至於三四無勌色予惟物之
至馨者莫如蘭而至㓗者莫如雪李太白高魯仲連之節其詩
有曰獨立天地間淸風灑蘭雪可謂知連之深矣當戰國之時
七雄相傾權變之士教以攻戰怒携好合聲震海内德無不報
怨無不酬然蘇秦殺於齊張儀囚於楚范睢辱於魏韓非死於
秦蔡澤取相位裁數月魏冉廢商鞅車裂李斯族吕不韋斥回
視一時冨貴不啻糞壤之朝菌何榮落之暴邪而仲連翶翔兵
交之際排難觧紛却千金之報折帝秦之請卒蹈東海而去名
立而禍不逮身顯而利不汚此戰國一人而巳以蘭雪况之又
何過哉方今豪傑虎争習縱横之學為蘇張范蔡者干之以秘
策動之以飛辯竊高位私重禄與馬赫奕妻妾閒麗樂其成而
不憂其敗也享其安而不計其危也性初獨懷仲連之志弗為
人羈人亦不得而羈之又何辱於蘭雪邪吁蘭雪之至馨至㓗
非仲連不足以儗之固有非蘭而馨非雪而㓗者性初亦將襲
其馨而尚其㓗也乎雖然以馨而焚以㓗而衊者古今所病性
初其慎之性初其慎之
清江貝先生文集卷之六
清江貝先生詩集卷之六
元夕
夜醉城南酒百缸春来端使客愁降障𨳩雲毋東西一
燈射琉璃日月雙鐵笛仙人傳麗藻金釵小妾度新腔
歸来誤作三山夢月色如冰白滿江
郊居
背郭茅堂低入燕通村小徑曲縈蛇碧雞坊裏詩人宅
石鱉崖前刺史家流水暗通三徑竹曉雲濃掩一溪花
他年著我林間老垂釣共分鸂鶒沙
紅楳
時世新粧學内家漁人錯認武陵霞百年艮嶽空留樹
一夜春風為染花月裏嫦娥羞素服山中仙客餌丹砂
也知風骨依然在雪後黃昏瘦影斜
蜀山圖
連峰接岫寫秦州雨洗蛾眉積翠浮石出劒門皆北向
水通鹽澤自西流松頭一片秋雲濕鳥背千盤細路幽
策馬匆匆度關客何如漁父一扁舟
庚戌中秋九思主人置酒予洎景囦副使子仁理
問同會時風雨驟作抵暮旋止天無餘滓華月東
出相與聮句十餘韻皆大醉就寑遂忘所詠因復
成一律
溪雲通月轉金盤石上移樽興未闌可惜少年今傯老
莫辭良夜試同看王人不得携王趙詞客猶能敵孟韓
細數中秋知又幾松花新酒更湏乾
歸殳山一首寄楊德中丁一鶴
殳山即與浣花同犬吠雞鳴處處通卜宅定如唐杜甫
剖符湏得漢文翁荷欹夜雨衰猶綠棗落秋風熟巳紅
一鶴道人今可過九龍山客試相從
庚戌九日是日聞蝉
今日出門風雨收東山西山湏可遊那能束帶從三事
且復開樽破客愁鴈别紫臺初辟雪蟬鳴紅樹不知秋
桃花細菊應相笑歲月無情自白頭
木芙蓉
萬里名花蜀上分澄江渾似錦江濆夜承仙掌三清露
春剪巫山一片雲未許王家誇少婦還從卓氏妬文君
所思欲寄知何處鴈斷天南日色醺
寒夜憶梅擬西崑一首
星河西轉夜初長夢斷羅浮月在梁青女五更欺病骨
玉人千里割愁腸銅龍水滿聲催漏絳蠟花銷淚作行
明發南枝應有雪試從樹底覓春光
次韻陳仲謀
一夜秋霜入鏡中静觀諸妄巳圓融離禽自託寒枝小
病馬猶思碧草豐出海雲霞無旦暮經天日月自西東
危樓獨倚無窮思心事何人得與同
次韻楊鳴鶴
玄圃滄洲願未酬倏忽兆景豈能留江草江花還刺眼
春風春雨又從頭巳知出處非同調且擬登臨為寫憂
君看南山盡松栢英雄何處葬眠牛
發春試筆一首
宫花無意插烏巾暫到
金門遂乞身不用天官書上第巳蒙學士喚山人葛洪
井畔應堪老范蠡湖邊又見春重賦遂初慚造化狂歌
痛飲樂吾真
遊硤石西山訪達上人坐天開圖畫所為設酒脯
賦詩一首
清明無雨試登山丹井西頭一扣關石戴樓臺飛鳥外
天𨳩圖畫白雲間桫欏樹合隂初綠躑躅花殘色尚殷
却喜遠公能置酒老夫為汝一開顔
再用韻畣古道一首
宫殿如波湧兩山上方不與世相關望窮弱水三神外
夢在匡廬五老間茶烹土銼旗鎗碧酒瀉銀瓶琥珀殷
聞有仙人葛洪井丹砂乞我駐紅顔
送王熙易奉使安南
持節遥通五嶺南酒闌插劒氣猶酣海風不洗春冬瘴
山雨長和旦暮嵐玉盌白浮椰子重金盤紅擘荔支甘
紀行定賦詩千首蠻語時同父老談
京師雨夜一首呈宋景濂學士王子充待制張孟
兼主事
昨夜歸心巳到吳秋風相趣理荒蕪蓬蒿一畒楊雄宅
桑柘千家范蠡湖但覓丹砂扶老病那能白髮事馳驅
題詩為謝京華客秦住山頭一腐儒
丁一鶴病愈見寄然且戒酒次韻荅之
千年遼海歸来鶴骨相依然玉雪清康樂愛山元是癖
淵明斷酒信非情隣人問事時時過野老知名處處迎
三月閑門纔一出南風萬頃綠疇平
送楊鳴鶴還鴻山
慷慨長歌行路難何鄕堪借一枝安黿鼉吐浪江湖闊
蟋蟀近人天地寒田父朝携新酒送山妻夜補舊衣完
只應去逐梁鴻隱萬壑風烟試獨看
題材上人遐觀樓
上方臺殿涌波濤萬里無雲見羽毛滄海一杯流地底
雪山千仞小秋毫天邊作客登臨&KR0786;夜半驚人笑語高
猶有秦川公子筆為君題賦擅風騷
鶴山親舍詩并引
冨春為吳孫權之里權大父鍾嘗種瓜瓜美有
三客謁之鍾為設瓜既而指示鍾葬地化鶴而
去故名栖鶴村其地有黃花洞世傳黃石公所
居洞有石床尚在每風雨輒聞兵甲聲天霽則
石床隐隐有文見可識琅凾二字余友李巨川
與毋隱扵是遂題其室曰鶴山親舍元至正中
會稽楊鐡崖先生數遊洞中必過巨川飲竟日
忘返余為賦詩一首
我愛郎君似老菜移家歸隠碧山隈赤城舊令尋常過
白髮慈親八十𨳩亂後桃花還自彂秋深榿木更湏㘽
炊烟幾處相連接雲氣無時共往廻泉出龍蛇多枸杞
石&KR2230;虎豹盡莓苔賞心最憶黃花洞亦擬他年跨鶴来
龍江道中
長江風浪走高桅白首西遊苐一廽五色文章龍虎氣
六朝形勝鳳凰臺草生白下連天碧花近清明滿地𨳩
一路好題詩百首金閨使者不湏催
送韓伯時歸山隂
中書落筆萬人驚奉檄東歸也自榮十葉相傳忠獻貴
一官初授廣文清春歸故國花都謝雨過空山蕺巳生
亦欲相從涉江去千巖萬壑杜鵑聲
贈王廷威
江南文物三槐後傾坐郎君有阿戎酌酒初逢李監宅
說詩頻過杜陵翁麒麟騕褭歸天育結綠縣黎待國工
插架書多湏可讀日長山院杏花紅
壬子春二月丙戌天雨新霽卉木向榮遥睇𬗋微
復動游山之興因述一首奉寄一鶴子材復東良
佐諸友洎古道明遠大用默菴方外交以訂其約
云
東風日夜催花發花滿溪南路不分二月黧黃成鼓吹
四山金翠掃烟雲題詩尚憶維摩室酌酒重登帝子墳
如此風光君莫負畫船歸載石榴裙
寄糜孝子
幽湖老人七十餘一身如螙隱圖書朝廷不起常夷甫
鄕黨巳知徐仲車海燕定巢来屋裏林烏得食上階除
雨晴有興即相過一葉小舟通竹渠
寓幽湖客舍
我無太古明星宅白首西東寄此身已免崎嶇投劒外
敢辭寂寞老江濱枇杷結子初肥雨芍藥留花不見春
萬古乾坤同逆旅兩山風月属詩人
送朱顯道赴濠上
將軍五月過盱眙雪浪樓船快馬馳天地重𨳩
新造國山川多紀壯遊詩千屯霧合耕耘處萬里星奔
貢賦時却向秋風候旌旆南還莫負鴈前期
試院中和常㬌元韻一首
野老何知近上台高堂夜坐曙鐘催采珠滄海元無價
懷璞荆山信有材三月龍門湏快躍五更魚鑰未曾𨳩
却思年少多英氣也赴槐花此地来
中秋試院和馬新仲一首是夜無月
花落銅盤蠟炬殘風簾讀卷未能安地分甌越秋多雨
人在蓬萊夜更寒敬禮每煩陳爼豆清談仍喜接衣冠
獨無仙客知微術天柱峯頭借月看
九月望日錢塘瑪瑙寺僧照覺原過幽湖讀書所
出示詩數篇因其别也走茟賦詩一首為贈且有
紫微山之約云
野老讀書溪水南渾如杜甫百花潭安得仙人来七七
且從禪客語三三山多秋雨都荒菊樹著新霜未熟柑
更約葛洪丹井上好詩連夜為君談
癸丑元日喜雪因携酒過来青堂招諸生共飲
夢覺黃雞唱巳三隔窗聲碎飼吳𧖟驚風夜半愁回北
瑞雪春前喜過南携酒試從田父飲買花那稱老人簮
豐年有象應堪卜滿意来青共笑談
寄材大用言默菴暢明遠
中秋看月醉流霞月裏桫欏又落花老去繙經思古寺
春来乞食向誰家三山弱水元無路七寶恒河更有沙
他日升堂重論法莫嗔身㘴白牛車
臨平道中
三月六日好天氣臨平湖上酒船開青山如鑿自高下
白雲不收時去来道上看花多躑躅林間伐木到楊梅
如何也趁西風燕遠過錢塘又一迴
一鶴道人回殳山未遂盍簮先以詩寄之
三日不見巳為疎别來忽復一秋餘檇李城邊又回鴈
桃花水生初上魚可無薄酒試留客定有新詩能起予
絳蠟雙葩連夜結即聽鳬舄到階除
送谷克讓歸湖南侍親并柬李中卿縣丞
五兩風生楚客歸夢魂先巳到庭闈九疑舜冡蒼梧野
三國周郎赤壁磯天地茫茫人自老古人歷歴鳥空飛
若逢李白煩相問别後平安一字稀
五月三日登閣東望青溪白蓮粲然如雪徙倚久
之為賦一首
地清無暑即蓬莱高閣披襟亦快哉楚樹日沉風北起
鍾山雲合雨東来枇杷子熟三時過菡蓞花高一色𨳩
今夜夜&KR0765;無限思吹簫人在鳳凰臺
送趙澤民歸越中
天末秋風生白蘋連環入夢客思親蛾眉下嫁終傾國
猿臂湏封莫問人禹穴讀書今幾歲蘭亭載酒約新春
翰林供奉如相問為說愁添雪滿巾
送江西僉憲趙宗典移守合州
今日梯航萬里通使星一點向秦中蠻夷十月無冬雪
山水三巴有閬風湏可賦詩邀杜甫即看為政似文翁
珠還合浦元非異但慶三田黍稻豊
送朱伯良赴隴西縣丞
鞏昌風俗今猶古城郭絃歌定幾家渭水北来同穴近
隴山西過武功賖天連苜蓿荒秋雨地種莆萄壓𬗋霞
更喜清官有朱邑明年新政萬人誇
送莫彦英赴賓州上林丞
十月西征天氣寒兩江今日静波瀾蠻夷萬里皆唐制
齊魯諸生盡漢官榕葉似雲垂滿戸荔支經雨喜登盤
柳州刺史文章妙公退從容好細看
送醫師張仁齊
縣壷長向市中蔵海底龍公夜授方廬阜仙人知董奉
長安女子識韓康藥存九轉芙蓉暖松化千年琥珀香
暫到亰華即歸去一毫榮辱総相忘
贈龍虎山鄧子方鍊師
鬼谷仙人弱水東身騎一鶴御青童坎離龍虎蟠金鼎
日夜神明守絳宫筆掃琅玕三竺雨琴彈霹靂滿林風
白頭欲問長生訣笑我亰華尚轉蓬
二月一日病中口號
新年尤苦病相侵白髮無持自滿簮五柳先生蓮社約
四明狂客鏡湖心滿城風雨花時過曲水東西草色深
明日兩峰茅屋下故人持酒一開襟
送馬本道赴潁上
悲歌把酒氣仍驕幕府蔵名怕折腰萬古山川豪俠窟
一時文武聖明朝牛羊滿野秋俱放貔虎連營夜不囂
馬援已衰猶矍鑠少陵多病且逍遥當筵落筆烏絲濕
掛劒看書絳燭銷我愧白頭居太學雲林唯待伴漁樵
送楊九思赴廣西都尉經㦄
卭笮康居路盡通西南𨳩鎮兩江雄漢家大將推楊僕
蠻府參軍見郝隆象跡滿山雲氣白雞聲千戶日車紅
明珠薏苡無人辯行李歸来莫厭窮
新晴
扶桑日上海門東野綠山紅在眼中流水轉龍分别浦
斷雲如鶴趁歸風雪色一時開菡蓞秋聲五月到梧桐
白頭病客鄕心折獨愧登樓賦未工
送朱質夫赴寕遠知縣
萬里番禺自漢通乘槎有客氣如虹地分銅柱風烟外
山涌璚臺雪浪中帝子旌旗何處問黎人衣服與時同
興来好和蘇公語又度西南月半弓
梅泉處士虞長卿挽詩
先生出處任乾坤四十不登金馬門長者巳稱如石建
孤臣終惜棄虞翻天寒栢樹無乾淚月落梅花有返魂
季子繡衣霄漢立風流文采喜猶存
送詹同文承旨還鄕
奉天殿下親承
詔老著黃冠出紫薇萬里雪霄雙鶴去(時内苑縦二鶴)九江風
浪一帆歸春前載酒黃泥坂月下吹簫赤壁磯文采昭
回看
帝製山中草木盡光輝
贈韓友中
雨花臺下古仙客門俯百尺玻瓈江青山偃蹇自相伍
白鳥浮沉時一雙天寒鑱藥龍蛇窟夜永讀書風雨囱
紛紛市人不足數與尔笑譚傾百缸
和張思廣九日韻時王景行有約阻雨不赴
秋藕無花寄斷絲拒霜猶學漠宫姿錦袍江令還家早
白髮秋娘對客悲剰水殘山留勝槩酸風苦雨失幽期
未慚寂寞陶彭澤更把黃花盡一巵
鳳凰臺
鳳凰一舉周八極金陵猶有鳳皇臺萬年龍虎自蟠踞
此日鳳皇湏復来隴西太白巳無跡江左夷吾真有才
登高送客多古意長歌慷慨共持杯
秦淮對月
大江流月浩漫漫一鶴南飛尚未安素練秋垂銀漠闊
神珠夜吐貝宫寒胡雛觱栗霜中起商婦琵琶水上彈
惆悵故人千里隔小楼十二獨凭欄
送吕元振歸四明
千里東歸訪故園春深滿目野花繁山横鳥道如龍轉
水落蛟門尚虎蹲賀老風流誰復継舒公氣節更湏論
故人為謝崔文學何日聽詩酒一尊
乙夘清明日偕馬新仲李守中劉志遠遊聚寶山
過泐季潭長老三塔院飲于志遠宅賦詩一首
城南看花花正開清明微雨灑塵埃路從周處臺前過
山轉曹彬廟下来墮地游絲輕復起近人嬌燕去仍回
高歌擊節狂歡賞共盡生春酒一杯
次韻夏士文
故人不見十年餘長憶故人看舊書直從渠象山頭至
相過鳳凰城裏居白雪翻匙共野飯銀刀出網分河魚
從来陶令苦迂僻只擬東臯歸荷鋤
題王顯宗廵歴圖
六月霜威見直臣綉衣玉斧大同廵山分駝脊高中土
路折羊腸恐遠人今日邊戎應辟馬從来漢使獨埋輪
白頭校字慚年少爲客
京華又一春
分教中都一首
中都學舍今百區聲教遠及萬方初新羅百濟亦遣子
期門羽林皆讀書一時復見制作盛四境巳安攻戰餘
老夫竊禄愧無補惟觧區區校魯魚
苦雨淮水泛溢往来不通緬懷
南亰故人劉子憲爲賦一首
寒猶挾纊思南國老更看書坐北窗白雨三時如倒海
黃流一夜盡成江榴花支子開無數鸂鶒鸕鷀下作雙
天上故人何日見劒心詩思未能降
次韻方文敏秋興五首
地拱
皇陵松栢深
君王法駕歲時臨漢宫甘露曾聞昔周室豐年豈自今
太史巳刪金匱錄詞臣應製鳳臺吟憶陪僊仗千官入
春日新鶯在柳隂
一日
龍飛濠泗間素槖胡馬走寘顔已来肅慎通滄海更却
呼韓閉玉關使者旌旗分道出將軍部曲凱歌還白頭
野老知何事紫氣常瞻萬歲山
天限長江雪浪浮臨江百尺起朱樓春風秋月歸新恨
楚水吳山憶舊遊巳沃腥臊無朔漠從来壮麗有西州
萬年大業如磐石四海諸侯盡綴旒
錦城春色醉芙蓉中第樓臺有幾重萬里黃河遥北注
一丸函谷小東封生常客寄悲工部老託官聮忝辟雍
始信童謠應千古浮江一馬化為龍
西湖一雨始知秋水碧山明散客愁何日仙人留白石
當時宋祖戰清流銀河接地西南界玉氣通天日夜浮
懷古登高無限意暮雲千里重回頭
丙辰元日時在鳳陽趙穆仲方文敏王継遠枉騎
相過
今年元日漢鍾離著處蕭鼓太平時老夫畏酒復多病
好客到門能說詩春前春後雪纔見水北水南花更遲
却憶華堂高會處玉盤纖手送青絲
題洪大隱傳後
黃冠野服共逍遥七十何曾諳市朝傾國楚妃端不嫁
入山商皓若為招田中雲實收雙玉樹底風聲厭一瓢
化鶴却歸遼海路上林無處問漁樵
賦晚菊黃白二本
引蜂勾蝶過紅墻千葉新花只道粧仙質曉勻胡粉白
御袍秋染欎金黃東家欲聞西家豔十日元同九日香
可笑當時彭澤令清如楚客在瀟湘
秋日漫興
青楓葉赤雨新霜倦客栖栖自一方巳愧公孫疎學術
浪傳司馬擅文章天寒老驥愁長路日落孤鴻沒大荒
何曰兩山陪野叟一談一笑共相忘
次韻楊秉哲錄事見寄二首
堯封北盡薊門寬執戟楊郎喜調官幕下賦詩諸客避
馬前射鴈一軍歡人才今日收孫楚相業從来許謝安
無限江南好山色他年歸約老夫看
一曲西湖罨畫間花時載酒正紅顔鄒枚上客團車盖
燕趙佳人結珮環甲第樓臺分處處南朝事業尚班班
傷心可得重行樂空愧沙鷗白鷺閒
病中一首寄方文敏
一秋巳過春復回柳條梅萼定相催淮南病客惟高臥
雪後故人今不来詩卷暮年愁總廢燭花清夜喜還𨳩
東軒風月與誰賞新酒雙行琥珀杯
早春寄黃仲真
樂全先生七十餘樂全堂深花事初山中酒熟試留客
竹裏日高時讀書黃冠野服真自稱赤車駟馬今何如
相知還有惠施在適意共觀濠上魚
鳳陽晚春
愁聞杜宇還催客老向鍾離又過春洞隔水簾迷絶境
山名雲毋憶仙人牛羊自放空村晚燕雀交飛甲第新
載酒看花同一適百年胡蝶夢中身
送馬伯温之廣西
樓船椎鼓發江中昨夜檣烏喜北風可惜春歸還送客
何知别後已成翁浮天雪浪三湘闊到海雲山百粤通
有子漢陽專簿領一書千里託飛鴻
送王用中歸金陵以有親迎之期因并及之且戒
其進學
王生别我向長干門地從来盡逹官水落瓜洲初鴈到
山圍建業尚龍蟠秋風客路嘶&KR0865;馬月夜仙壇會彩鸞
金印虎符来未晚莫忘重把舊書看
賦西山爽氣亭
屋外雲山走海濤商歌扣角氣猶豪把琴有客尋陶令
拄笏何人記馬曹生厭市聲從地僻老增詩興敵秋高
九峯三&KR0873;何如此金谷池臺半野蒿
朝朝攬翠一凭闌田里從教懶不冠夢破喜聞秋雨霽
神清疑對雪峯寒霓裳琴曲傳三疊石鼎車聲出九盤
南北驅馳亦何事西風塵土沒征鞍
送王以寕歸建德并柬魯道原
睦州城郭風煙外亂後衣冠喜尚存山倒半江雲氣合
灘回七里浪聲喧讀書才子初還舍買酒隣翁盡到門
相見魯公勞問信春秋何日試重論
方文敏惠二白瓶及新茶土鐵
建溪春茶風露㓗赤城海錯波濤腥老夫不費百金字
遠道忽来雙玉瓶古井汲泉動夜月高堂酌酒呼張星
江瑶荔支亦可並既醉高歌誰與聽
聽松樓
忽從何處聞蕭瑟樓外長松一萬栽隔屋嘯歌聲自和
滿山風雨夢初回華陽真逸元同趣太白仙人信有才
貴客焉能辨天籟哀絲豪竹送蓮杯
留别陳敬夫
天低海上山如黛雪盡淮南柳未黃浩蕩春光還自好
飛騰暮㬌為誰忙膏車秣馬歸應急把酒論詩樂未央
明發匆匆又南北有書時托塞鴻將
寄燕府錄事楊秉哲兼蕳新民藴德二紀善
西蜀楊雄苦著書相逢長憶武林初盧前王後名非忝
楚尾吳頭跡更疎花柳春連朱邸静星河夜落大江虚
巳知老病慚英俊且復從容好曳裾
題梅軒
枝南枝北花無數夢在羅浮海上村白雪巳空天下色
黃昏曾返月中䰟水仙樊子宜相近瘴雨蠻風定幾番
今日賦詩湏我軰何人東閣與重論
洪武六年五月初一日早朝
奉天殿時西域國師来朝盖前代所未有也自擊
盛事因賦一首
中天宫闕絢琉璃五丈高懸日月旗
天子萬年當玉座國師五月拜丹墀御爐不斷龍涎噴
宫扇初交雉尾移江海小臣陪百辟白頭今日覩朝儀
殳山隱居夏日
病客從教懶出村兩山一月雨昏昏野花作雪都辭樹
溪水如雲忽到門無復元戎喧鼓吹試從田父收雞豚
来青處士時相過猶是平原舊子孫
清江貝先生詩集卷之六
