清江貝先生文集卷之三十
中都集
故孫正甫先生墓誌銘
四明孫正甫先生以累世家學之懿起於百有餘年之後雖不
及顯融而望重一時年八十有五卒既葬其子弘以鄕貢進士
臨淮縣儒學教諭鄭真状来謁銘刻諸石按狀先生諱元蒙字
正甫姓孫氏系出河朔有名全照者立功澶州仲子當𥙷牙校
以讓其秊而南遊吳越間遂家于鄞詳見元翰林待制柳貫所
志臨海君墓碣曾祖願質宋朝散大夫國子司業工部侍郎祖
諱璹通直郎知臨海縣父諱嗣明將仕郎曾祖妣黃氏祖妣莊
氏妣周氏嗣明三子長元厚次元佐先生其季也外密内明異
於常兒年十八父母相繼没相其二兄自卒至葬無違禮服闋
益肆志讀書不間風雨寒暑有司選故家俊秀補學官弟子員
遂請往時鄕先生魯公月卿杜公孟傳居上庠以先世嘗同官
于朝有通家之好喜曰文獻之傳固自有大乎因受詩魯公出
入諸家之說訛者正之疑者辯之一時同門皆出其下既歸陵
陽牟公景陽官四明爲遣二子從之而紹興葉公敬常倅餘姚
走書百里延之舘下同知劉公文大宇文公子貞方行鄕飲酒
禮先生爲定揖讓進退之儀觀者以爲合於古後歸杜洲書院
申明朱子月試季攷法朔望讀吕氏鄕約書善紀過以示勸懲
遠近褁粮而至者數百人至正八年有寇自徽逼杭江浙行省
參知政事董公孟起緫兵守三關辟爲餘杭儒學教諭先是孟
起僉浙東宣慰司都元帥府事下交布衣之士謂先生有古人
風而其子亦師而受業焉故先生以孟起爲知巳檄至亟就道
孟起去郡侯孛顔平章左逹失里繼至數訪以世務畫一以對
切中利病二公韙之而不及用然皆知有經世大略信非章句
儒矣閱二考調松江清忠書院山長則年巳七十遂老不赴越
■十餘年病風痺猶日夙興盥&KR0808;有造者必束帶見之前死之
一日始就枕翼日四鼔卒神色不變生於有元至元二十八年
辛夘十二月六日卒於
大明洪武八年乙夘五月二十五日娶莊氏與先生恊德勤於
治家先卒年七十有五子男三人弘章傳章為河南府永城縣
稅課局副使女一人適金華義烏縣儒學教諭同郡鄭駒孫男
六人復生端生震生謙生道生陽生孫女四人長適同里楊啓
明餘幼在室弘等以明年閏九月初三日葬於鄞之豊樂鄕黃
山之原以莊氏合兆盖先生所自辨定云先生性坦夷不尚異
同而介然有守初為四明儒學訓導或一言少忤遽引去太守
丁某謝而留之不能得牟公景陽俾攝鄞學事而食其廩禄亦
辭不受其見於氣節如此先生之産悉讓二兄其質而用資復
之者亦不預也僦屋城中居講學自給二兄年幾八十數致於
家奉之如父焉疾病必親嘗藥既愈乃喜沒復治其葬又篤於
倫理如此與人交久而益敬有善稱之極口有不善輙掩之而
不言歲時謹於祭祀而不惑鬼神幼子傳遇疾或勸其禱者曰
夭夀命也烏可黷祀徼福哉傳竟差咸服其明平生於書無不
讀為文婉而有法嘗舉有司不售遂不復踐埸屋盡出所業以
授學者戒之曰學在我爵禄系之天柳公道傳黃公晉卿危公
太朴尤推重之浙東僉憲史公季衡亦以其才可登舘閣欲薦
弗果早號映雪子有映雪藁若干卷蔵于家初
國家以六科取士有司以先生仲子章應
詔謂之曰吾頼女等以終餘日今與女訣矣獨念女未知從政
也或以吾老丐歸幸矣脫不女聽其以清白自持因嗚咽泣下
由是得疾臨沒呼弘等戒曰吾自河朔府君以来傳十二世歴
四百年幸不墜遺緒今死矣尔尚勉之哉嗚呼宋之南度衣冠
大族萃於東南及乎革命而凋落殆盡求其益遠益振如先生
幾何人耶是宜銘銘曰
稼也不必其有秋學也匪禄之是謀出處以時奚悔奚尤高厲
千仞砥撑衆流黃山之原有封一丘石泐泉涸清風莫儔
故處州路儒學教授鄭以道先生妻蔣氏碣銘
故處州路儒學教授鄭先生覺民字以道妻蔣氏卒既葬於令
當用碣而未能表其德於不朽其子駒以状授弟真走見余泣
曰惟先生哀而銘之按状蔣氏世居淮之光州光山有諱光者徙居
毗陵以董昌亂徙于鄞因家焉曾祖嶸祖遜父善孫自號處士
母趙氏宋宗室秦王伯升之後夫人盖處士之季女特鍾愛而
以道蒋出也弱冠好學績文處士遂以歸之属姑目眚不能視
日侍左右不少懈而以道每旦往省必以舌䑛之遂明姑没舅
慶元學錄芳叔病累年不起奉之益謹學錄公因曰新婦孝敬
如此異曰當使有子若孫以祚吾門學錄公既沒以道服闋講
學于旁邑久之去游金陵而逹官貴人咸異而薦之起為文學
掾清苦之節晩而益厲夫人勞不辭於體愠不見於色可謂能
安其分者在婦人尤難也歲時佐祭祀必以禮遇宗族鄕黨必
以恩夫之女弟適趙氏者久病風問候無缺其死也出首飾為
治棺衾及一子繼亡歛之如其母焉且為嫁女一人後以道疾
革夫人以憂成疾殆者數四既愈葬祭之事悉親&KR0681;之嘗欲結
廬墓側以居而不克就俄一日天大風日晦無色晨起盥櫛如
常時至午不疾而卒年六十有九生於有元大德五年辛丑六
月二十六日卒於
大明洪武三年十月十九日明年十月附葬鄞之西嶴山與夫
合兆子男三人長駒金華府義烏縣儒學教諭次真洪武五年
秋應有司舉以春秋經冠東南九府之士今為鳳陽府臨淮縣
儒學教諭次鳳平凉會寕州莊浪縣簿女二人長適同里劉濬
次適天台葉亮孫男五翁升同升東升允升復升孫女三長適
王公權餘俱幼嗚呼蔣氏為四明大族在宋時則有浚明贈金
𬗋光禄大夫浚明次子璿與弟珫繼登紹聖崇寧進士第其師
陳忠肅公瓘為扁其堂曰聮桂璿贈中大夫珫贈宣奉大夫實
夫人之六世祖也珫生台州通判贈中奉大夫梗梗生南昌通
判贈太中大夫如愚則其高祖也如愚生峴中慶元丙辰第歴
侍御史諫議大夫刑部尚書以寶章閣學士奉王隆觀致仕官
正奉大夫於夫人為曾伯祖其世次有可考者如此故生令女
以嬪名門婦道毋儀為鄕里法而又通詩書大義當以道啓殯
而雨泣曰古者雨不克葬為無俻也故在庿未發時得為雨止
今若之何遂行觀者以為知禮云銘曰
婉婉淑姿毓于名門如玉不瑑中含粹温為婦可儀為毋可師
實生三鳳亦顯於時西嶴之山玄堂孔安有碣崔嵬世久不刊
故福建儒學副提舉王公墓志銘
宋之南文獻故家多萃於四明而世其學者有王公叔載焉蓋
自厚齋尚書倡學者以考亭朱子之說一時從之而變故今粹
然皆出於正無陸氏偏駁之弊而叔載又能守之不失嘗讀臨
濠教諭鄭真所著遂初老人傳其言行鑿鑿可考遂初者叔載
所自號也然不獲一試以終遠近悼之既葬之明年其子陞謀
立石墓道而以文詞顯于今而信于後者莫若國子助教貝瓊
乃授状并書於使者來
中都為請曰惟是不肖孤方斬焉在衰經中不得匍匐走謁舘
下惟先生哀而銘之庶先人死且不朽而尚書公亦有光焉余
辭不獲遂次第而為銘按状公諱厚字叔載姓王氏其先琅瑘
人至宋徙居開封高祖安道保信軍承宣使靖康之變扈從南
度始家于鄞曾祖撝吏部郎中崇政殿說書祖應麟中寶祐慱
學宏詞科歴事三朝官至翰林學士禮部尚書號厚齋父昌世
承務郎人皆稱承奉公黃文憲公為志其墓曾祖妣某氏祖妣
舒氏戴氏皆贈碩人母楊氏公幼而知學八歲能賦詩讀書日
記數百言十歲巳竟論孟詩書禮記并閱尚書深寕集習經義
詞賦操茟立就鄕先生王僉判叔龢趙太杜孟何戴教授表元
聞而異之因就見焉元延祐初科制行改治詩經初李國博元
白授詩於舒文靖公璘王與舒李世親盡得其原委久益充積
博洽凢性命治道禮樂法制及臺閣典故世胄譜諜鄕里多咨
問之袁文凊公桷自翰林歸里第輒問所學對曰近於濓洛關
輔建安西蜀諸書稍已通習惟讀書記衍義正宗意有所得以
其明㓗縝密有成法易知而可守也因言世之學者稍涉朱子
數書輒詆淳熙諸老與朱子同時其言論雖不盡合而博聞實
踐為所推許今人耳目所不及乃藉口理學以文寡陋高談闊
視漸成虚誕之風先生宜懲其弊以新士習文清著四明志命
公分撰二考且言子家世太史亦嘗究心否曰經與史同出異
名自有編年司馬氏為記傳陏志始稱正史非古也作史必曰
三長年代恊体綂之會人物萃品題之歸叙事貴詳不為繁修
詞有要不為簡彼諛聞寡見雜出衆手舛訛遺漏欲以傳信久
遠豈不難乎因歴舉累代高下得失甚俻文清大喜復閟其文
作而嘆曰先師之道兹不隊矣嘗為郡庠訓導演說名理辨析
疑難諸生悅服往時博士朔望講義就章立題卒一篇而止公
病其拘取四書五經關世教者為之直說抑揚反復聞者竦然
嘗三試不偶即棄去舉子業用詞學十二體為古文本之三代
兩漢博以唐宋諸家属詞有法絶去雕巧然時之知者盖寡矣
浙東廉訪司副使曾某署郡直學公辭都司牟應龍謂之曰先
儒謂錢榖亦為巳之學也廼就職塗田砂岸先侵於豪民者悉
陳而復之盈考宣慰司板授象山教諭考覈田租侵漁者不復
逞調浦江教諭踰月即去官歸奉毋時朝廷遣大臣李國鳳經
略江南以便宜用遺逸有司以公名上即署衢州路教授而中
書復用外臣薦除邵武路教授福建分省又陞為儒學副提舉
皆不赴既老嘗語人曰天地生人之初吾不得而知也可知者
理而巳理之在人初非不善克遂其初斯足矣乃號遂初老人
云尚書富於著述玉海最為詳洽未脫藁而失後復得之中多
闕誤公考究編次請于閫帥鋟梓并他書十二種以傳袁文清
公所撰四明志或有讒于僉事苫思丁將毀其板公白太守王
元恭曰袁公中朝名臣書法高古不可毀也元恭持書以進僉
事驚悔命與舊志並行公為成續志若干卷鄕飲酒禮久廢太
守用程先生端禮言属公與鄭先生覺民考訂一遵儀禮用賓
興歲行之以經費不足而田爲吉祥寺僧所據白諸有司僧以
田歸我歲入遂充其禮浸盛觀者謂紹興以来昉見於此而先
王之教猶存也公天性質直人有過則面折至發赤品别人之
賢否不以勢位高下爲輕重不以待遇厚薄爲是非送死厚於
奉生恤小䔍於事大報德甚於念惡勇退急於趨進晚年益以
詩酒自娱客至論宋季事亹亹不倦且及至正史官詮次弗當
欲爲釐正尤極論奉化陳桱續通鑑前後之失有遂初藁三十
卷蔵于家戒其子陞隲曰承家不在名位而在不失身敬身不
在外貌表襮而在毋自欺讀書當貫古今處世必審進退其有
同流合汙以爲通矯時干譽以爲高患得患失以終其身者此
吾所深惡非所望於汝也
大明洪武九年丙辰三月十日卒享年七十有七妻史氏系出
相家與公合德先公卒子二人長陞次隲隲為弟寕孫後寕孫
通春秋詩二經蚤卒無子遺命與同葬女一適戎某孫男一初
孫以是年四月十四日葬于鄞縣先塋之右與史氏合兆嗚呼
四明之學惟尚書之廣博精深論者謂兼東莱西山二家之長
非袁揚所能及而公克繼其傳雖不見之所施足以垂後無疑
也故特掇其大㮣而事之具于傳者可略銘曰
王氏之先世居瑯琊再徙于鄞繇儒起家逮尚書公耀其光彩
所蓄之富浩乎淵海昭昭大中或為異同倡而正之畔者斯從
偉哉叔載克紹于後遺編佚藁既習而守人亦有言惟祖惟孫
不襲以爵道寔惟尊紛紛黃小得失寕辨本棄末務内忘外鍵
三年象山遠近是咨大夫有友學者有師時既不偶宜退奚久
日遊以嬉託意詩酒嘅彼里豪貪縱鴟張盈必易覆烟消雨茫
惟吾遂初初豈不善年踰七袠雖晦益顯欎欎堂封在彼高原
式衍餘慶以利後昆
故韓處士碣銘
處士諱性字可善姓韓氏世居明之定海後徙干鄞遂為鄞人
父某一號妙心居士母陸氏祖某祖妣某氏曾祖某曾祖妣某
氏處士天性重厚遇物以誠不事表襮所入雖薄而周窮恤匱
婚無以為資喪無以為禮必謁其門鄕人有公私逋不能償為
代輸之卒竟不責其歸歲大疫比閭中戒相過輙率醫往視或
與致于家既愈而遣之未嘗有矜色於是皆稱曰長者長者又
規置田若干畒為義莊以收族人建義塾以教子弟會兵興弗
果成所交多鴻生碩士少雖不學而喜聞論史監至行事得失
即領其要初妙心居士娶陸氏生兄某又娶樓氏生處士而兄
以塗人遇之稍長即異居家素饒於貲十裁有其一二人病不
均曰吾豈憂吾貧邪顧所以處之何如耳既而克自樹立遂與
軒輊上下而好義勝之居家時嘗於隱處獲盗遺美珠升悉還
其兄黍絫無私嗚呼利者人之所必爭也故在人者且將攫而
攘之雖湯火在前亦不能止乃推吾所當得以與人真知其所
輕重哉處士在外凢若干年而事親敬長之禮朝夕無缺浙西
廉訪司僉事浦江鄭公浚嘗抵其家喜其爲人因遺以麐溪集
遂取爲子孫法盖鄭氏兄弟争死十世不分處士感而慕之使
其兄能推其心則一門孝友見於風俗既壊之餘卓然爲東南
望不知反此而求諸彼悲夫有别墅在城東羅植衆卉數游其
中浹旬忘返一日道逢金華故老相携度東津至所居譚噱通
昔黎明呼從者治具從者請沃盥弗應視之則巳逝矣生於元
延祐六年十一月十八日卒於
大明洪武八年六月十日享年五十有七善菴其號云娶陳氏
生子三人長英次章次圭女二人一適楊恒一適應彌通孫男
一人本孫女四人英將以十年某月某日葬于鄞之某原祖塋
之側里人蔣朴為次第其行實来請銘勒諸石銘曰
孰不積校黍絫利之盈滋禍媒嗟處士無留貲急人患猶渴飢
全吾天誠無欺力樹德百世儀鄞之阡石巍巍俾来者觀銘詩
故徐居士碣銘
上海徐居士卒若干年其子垕走二千里見余太學泣且拜曰
先人葬於某年某月某日而墓碣之辭猶缺是没先人之善無
以白之於不朽其罪重矣惟先生直筆信於天下敢以銘請乃
受其状讀之則前進士華亭黃瑱所述又足信者遂為之次第
其行事而銘之按居士諱誠字信之姓徐氏世居松江之上海
曾大父某大父某父金玉局大使妣禇氏居士以節儉起家銖
積絲絫至有田二萬畒他貨無筭遂雄一鄕性至孝局使府君
嘗遇疾醫禱無應乃刲股胹藥以進府君尋愈嚴於治家具有
儀法既富益自貶所奉如初未嘗過豊惟樂賑施周三族之貧
者會鄕里之不能婚嫁者字其幼而孤者病予之藥死給之槥
汲汲如不及庚午辛未歲大侵為饘粥以食飢者活萬餘人由
是以積善聞州府皆稱居士而不字焉年四十有六即屏妻妾
斷葷肉以内外事属二子日轉法華經積至萬卷復鋟梓印施
四方築菴居學佛之徒松江俗多事佛而居士尤信之深常持
五戒不衰益以慈愛為主時出見漁獵所獲輒售而縱之大溪
長林間所居之地多重洲復浦為梁水以通往来人不為病嗚
呼三吴之大姓非一莫不剥下而自封黨權而樹威尠知推一
毫為利人事居士能仁其族以及人而羽毛鱗介且不忍其死
視彼之暴豈直相萬哉年既耄幅巾杖黎逍遥果林花圃子孫
歲時奉觴為夀必戒以務本好學云及卒稚耋無親疎㚏走號
慟曰善人亡巳生於元年戊寅閏十二月二日卒於至
正二十二年壬寅三月十九日享年八十有六其葬在上海之
長人鄕莆逹涇之原娶王氏姜氏皆先卒子男堅王出也垕姜
出也女一壻王顯孫男三人明蚤卒麟震孫女三人淑宜妙德
妙貞曾孫男三弘正炳文曾孫女二人壽奴妙正銘曰
川積而盈山積而雄必有其漸迄於成功居士之生服勞無倦
始大其家歲儲億萬億萬則有以及飢寒苟私一身我德蜀延
堅持五戒法華日轉匪福之徼求善斯善或暴而爭或淫而傾
不暴不淫慈儉是程莆涇之原永安體魄有刻不磨過者宜式
戴克敬妻吳氏墓碣
安人諱恕姓吳氏世居四明之奉化祖某父清之母朱氏年十
九歸于同里戴克敬氏剡源先生之孫夀卿處士之子也體素
羸弱多病而善事舅姑不怠舅姑既沒自殯至葬事必親之歲
時祭祀尤盡其敬後病為少衰以為獲神之庇克敬為貧而仕
歴廉訪司海道府旦出夜歸必以其事語之善則勸之行而止
其不可行者為助亦多性好節儉禄之所入為益置田宅宗族
鄕黨恒給其困乏不計有無或貸粟不能償者未嘗為言訓諸
子尤嚴無姑息意婦道母道殆無愧焉洪武五年六月十三日
以疾卒享年五十有五子五人長濟次濬次漠次溥次海濟娶
吳氏濬娶陳氏漢娶毛氏女二人長浣適鄞縣儒學教諭毛裒
次詠適沈亶亦儒家子孫男四人宗權宗柱宗樞宗桯初克敬
卜葬龍潭山以祔祖塋又卜他穴皆不叶一夕夢僧指葬地曰
此張山主張氏方立劵歸徐某既覺頗怪其異後果遇二人因
購而得之山拱水趍精地理者極稱生氣之所鍾聚豈造物待
其人乎七年九月丙午穿竁將葬是夕宿山上復夢一老人大
呼曰涸澡宜淺即從之及閱書與所言合乃名其山曰符夢山
云銘曰
名都姝麗不善績木偶巧以珠玉飾四明吳氏崇儉德為婦為
母行靡忒義周困乏無疎戚男誦女絲各有職年胡不遐踰五
袠夢符之山兆既食神人所告此為宅我作銘詩刻堅石子孫
其昌永千億
故貞孝處士周公墓誌銘
公諱天祐字思順姓周氏其先汴人五世祖燧宋機察官靖康
末扈從高宗南度占藉于杭曾祖淳一曾祖妣某氏祖道誠祖
妣某氏父公美妣姚氏初公美年既高無子禱于山川之神一
夕夢神人賜以白石而姚氏娠公閱十四月生公幼穎悟異常
兒稍長好學讀書日記數千言後受易於吳興宇文子貞以三
舉有司輙斥其不如巳者往往皆先登因嘆曰科舉之得失豈
足以榮辱吾邪學至而得之者宜也非幸也其失之者命也學
不至而失之者亦宜也非不幸也其得之者命也即棄所業文
不復為居家以孝聞父毋有疾晝夜侍左右不去密禱諸祠乞
以身代死親没哀毀踰禮其産頗饒又推恩宗族殯無歸者五
喪嫁甥女之孤貧者監察御史李完者薦于朝授嘉興路崇德
州悴不赴築室漁溪之上耕釣自適搢紳士多造其門歲時會
稚耊置酒酣宴放而不越於禮或里中有爭者輙喻而觧之人
為無訟洪武四年七月十七日以疾終生於元癸亥歲七月十
八日以是月三十日葬茅家山祖塋之側享年四十有九娶朱
氏子二人長惟敬次惟謙女三人長適孫景義次適李景忠其
一未行孫男一孟珍孫女二人嗚呼以公之學行過人而與時
忤如雲雷之蓄不獲一施又竟奪其年而止於是何天之報施
恒嗇於善人也與之游者私為之謚曰貞孝處士以著其實云
銘曰
嗚呼處士其才孔有而時之不偶也其積既厚而年復不久也
榖隕于畒而殖此稂莠也天默默以黝吾將安咎也刻石墓道
庶存而不朽也
黃南岫先生墓誌銘
在昔元之季世國家日就陵夷紀綱不振方遣大臣宣撫各道
時括蒼奇士黃南岫先生以策謁見其目有十曰嚴選舉革貪
汙除吏弊抑兼幷省冗官汰僧道覈田賦興武舉作士氣結人
心磊落數千言眀白剴切可以救亂於未形興治於將来而大
臣暗不能用及豪傑並起海内分裂中書省參知政事普顔帖
木尔希古内臺治書侍御史李國鳳景儀奉詔經略江南得先
生十策觀之歎曰世未嘗無經濟才上之人顧棄而弗求耳欲
薦而起之則巳病矣初先生與懷玉鄭原善同里葉峴林定老
相爲師友三先生皆擢進士第而先生性剛直不可犯疾惡如
讎見善輙称之不巳故與時落落不合獨隱居教授老老僉浙
東廉訪司事時舉為麗水儒學教諭不就中州李彥方持部使
者節至郡因見先生儀觀甚偉美髯過膝議論慷慨自謂行天
下未見有如此軰人竟不仕家卒識者恨之生於某年某月某
日卒於壬寅四月二十八日享年八十以丁未歲某月某日葬
於宅東之葉衕閱十二年其孫今
秦府紀善夢池来
中都求國子助教貝瓊為銘勒諸墓石按状先生諱許字與可
先由閩徙處州之麗水九世祖某宋承直郎大理評事評事生
輝迪功郎南康司理司理生師恩師恩生某某生某大父諱國
華以好義稱父諱昶先生生而穎悟於書無所不讀尤邃於易
所著有四書聚要讀易大意詩書類編要語天文地志官制皆
有類要及古今人詩文四六駢儷類選先居先府君墓側石壁
山下有石壁晚藁若干卷為文一本於理不事華靡前沒之時
擬陶靖節作挽詩二觧娶魏氏屠氏皆先卒子二人長文彬次
文奎孫男四人夢池夢康夢裴夢某夢池好學工古文孫女一
曾孫四綸維絅某所居弱溪又曰南原讀書之堂前直南山因
稱南岫先生而不字也嗚呼王業之衰也必有知微之君子先
事而憂此先生當至正間將獻大計使能行之則可中興以復
至元之盛而莫之察焉訖至於亡豈非天邪銘曰
御之善也王良是求奕之工也必師夫秋舍之而敗吾將安尤
方亂之初生先生獨見於未形而弗咨弗謀豈人之惡直而悅
彼佞柔抑廢興有時將壞爛而莫收葉衕之原有土一丘惟積
之旣封子孫百世式延其休
故處士溧水徒君彦龢誄
夫行莫尊於孝友而詩稱張仲於周節莫近於廉退而史錄灋
真於漠卓乎特跱百代有光然皆出於所禀信非勉而後至也
若溧水徒處士銞者其殆庶幾乎按徒氏一門四世好如琴瑟
及銞有弟鍳病瘠不起而銞與同飲食起居者三年非其孝友
之可見者歟其在鄕里中號稱長者至辭太守李行之招止御
史彭叔儀李孝文之薦非其廉退之可見者歟其行足以儀於
人其節可以高於世而䦧墻之兄弟盍爲之戒繼踵之士必敦
其所薄也以某年某月卒某月某日葬于荆唐阡蘭槯玉碎豈
不痛哉余懼綴文之士舉其一而遺其二也私爲之誅用著&KR0847;
美辭曰
邈矣先民出處有時豈其好逸違中立奇惟徒處士曠世相襲
居約志伸卓焉靡及蠅溺于汁猩斃于醪人胡弗懲以貲争豪
一室蕭然翳于蓬蒿有琴有書咏歌以陶州伯臨門中谷深逃
匪招焉往彌敦所操寕爲人羈落其羽毛鴻朔千仞方夷並高
處士得姓古司徒氏惟祖惟父歛華不仕植木既滋條敷葉散
一門四世緦麻同爨伯叔雖異寔同一人呻吟不寕通于我身
如何相仇殘忍無親乃私其室蔑我天倫我撫其家其施既鈞
或倡而和熙熙如春有弟遘疾屢頓弗起晝接几筵夕同姜被
三稔于兹活于阽死夭夀雖命微君其鬼群雄虎争王室亦㒹
大江東西遠近兵連電激雷犇孰遏其前僵屍膏野百里無煙
去而辟之雲鶴之巔擷秀陽岡濯足寒泉積之巳豐奚奪其年
天豈余欺禍福斯諐嗚呼哀哉昔君之存孔直且和閉關留客
縱以酣歌君寔有言貴賤同波不樂徒憂白日巳俄神仙有無
世踵其譌疾而弗治良醫柰何靈輀發軌封于山阿素旗揚揚
悲風折柯行道興嗟雨泣滂沱回視一世所存孰多道雖未融
名終不磨嗚呼哀哉
歸田藁
慎齋記
君子之所以至於無過者其惟慎乎馮道戒唐明宗曰臣爲河
東掌書記時奉使中山過井陘之險懼馬蹶不敢怠扵銜轡及
至平路遂跌而傷凡蹈危者慮深而獲全居安者患生於所忽
道之更歴五朝八姓無人臣之大節固爲天下後世之所譏其
言則不可廢也余故取之訓人當知所慎焉大抵國之理亂身
之榮辱事之成敗法之脩否皆繫於慎不慎之分著於經見扵
傳記非一矣使古今之人苟知所戒守扵此而應扵彼何險之
不濟何否之不通乎奈何縦肆無防往往蹈危而莫之悔也予
方唶是而秦溪馮彦中氏闢室爲讀書之所顔之曰慎齋日延
鴻生碩士反復考亭朱子之說以泝中庸大學之要自一念之
發充之無一不致其所慎用功之密殆過於常人如此復求余
記以申其說姑舉所聞以瀆告之嗚呼有所畏而慎之者慎扵
巳然無所畏而慎之者慎扵未形慎扵巳然者不過一時之近
一事之小慎扵未形者斯能一始終表裏而無間矣兹扵彦中
特嘉而與之尚勉而無畫可也是為記彦中少孤好學長克樹
立上奉八十之毋咸稱其孝至於中年即以内外事属其二子
而以琴樽壼矢自樂云
復古堂記
秦溪儒者馮彦章氏深病時俗惑於浮屠而喪祭之禮俱廢由
是獨違衆行之而盡革其所為顔其堂日復古遂以書来質扵
貝瓊且求文以為記余嘗讀李翺去佛論欲申其義以正是非
得失久未克就今其言適契於中乃不辭而復之曰古者父母
死送往而返不可得而見之矣居於倚廬寢苫枕塊其疾痛之
情為何如哉所謂喪則觀其哀也至其祭也合諸天地不過數
而失於煩不過䟽而失於怠而齋以致其嚴肅入室僾然必有
見乎其位周旋出戶肅然必有聞乎其容聲出戶而聽氣然必
有聞乎其歎息之聲其於思慕又何如哉所謂祭則觀其敬與
時也斯為孝子之實去古既遠王教不明風俗大壊自歛至殯
必圭浮屠之法至有七七齋以徼福淫昏之鬼而小祥大祥設
道場越宿以薦之雖破産不吝冀誠免於輪廽吾不知其何說
也嗚呼氣之方聚則神形之既滅則鬼是理之常無足怪者而
彼謂死者得以復生惡有已熄之火而復然巳仆之木而復起
邪然其言之行於世也已久而病之蠱於人也已深使中國胥
淪於戎狄使聖人出而治之亦未能回其䧟溺之心况區區舉
吾儒教以與之争必不勝矣故伊川在洛僅化其一二則其不
信而化者固衆也豈不悲乎彦章思復古之不易復也專取考
亭朱子所定家禮為矯數千百年之非正之於一旦可謂豪傑
之士愈扵俗儒舍此而附彼者非見之明信之篤得於天資學
力之至弗能及矣而鄕黨習俗之弊或議而非之者抑豈少乎
予幸見若人於所未見之時烏得不喜談而樂道哉庶幾聞其
風而有所感慕興起焉先王之制為可復戎狄之禮為可去也
扵是乎書
雲林觧
客有問於余曰跡雲林而心市朝其隐而媒仕者乎曰道不可
以獨善必將推以及乎人故隠非君子之所欲也曰跡市朝而
志雲林其仕而求隠者乎曰功不可以久尸必將歛而法乎天
故仕尤君子之所懼也苟必於雲林以絶物為高往而不返固
非義矣必於市朝以殉物為通進而不止又豈足與邪曰若李
侯致和者何如哉或疑其號之弗稱也曰致和家廬江之上有
大小蜀山之秀輔以雞鳴龍穴於是讀書其中若干年而意之
所適奚翅盧鴻之在終南李渤之在少室司空圖之在王官谷
李白之在匡廬司馬承禎之在天台也遂以雲林自號且將抗
志風塵之表而萬鍾不足以累焉洪武初當
天子偃草修文乃翻然而起上下推之由簿書至嘉興郡幕長
亦其時也夫時隐而隐未始忘乎仕時仕而仕未始忘乎隱卷
舒進退合乎道之當然毋足怪者若泥其迹而論之不若求其
心而舍其迹之愈也客之疑遂釋起而謝曰先生之言至矣因
書爲雲林觧以貽之
贈龜師朱子中序
决天下之大疑定天下之大事必取於卜焉見於經著於傳聖
人豈以人爲不足信而信區區歲久之伏龜邪抑龜之靈殆過
於人人固弗靈於龜也盖龜至公合天之至公既謀之人復參
之龜天人相恊疑可得而决事可得而定巳晉獻公不能從而
禍其國楚靈王不能從而辱其身是皆違天之過也然則龜可
廢㦲惜其龜書不傳而僅存三易於世故孔子特詳於蓍而不
及龜耳今之卜者亦能即其兆而觀之吉凶定於前而徵於後
非精其術而能之乎檇李朱子中氏世業卜居於城南凡仕者
必往而卜賈而求贏者必卜疾疫者必卜利弗利多竒中遠近
稱之初余赴
京師子中爲卜之曰吉久欝而方施乃耀其竒無翼而飛無足
而馳五稔其来歸余雖未信竊識之於中既而爲國子助教一
年分教
中都生三年四方學者悅其名而不攷其實咸推尊而師之洪
武十一年春果以免病獲託田里與農夫野老逍遥東阡西陌
之上則其言爲不誣矣因爲論以張之嗟乎龜之可信如此能
傳龜之意者亦在乎人而巳疇曰擇建立卜筮人乃命卜筮記
曰人而無恒不可以作龜卜夫恒則業必&KR0825;若子中者豈非上
恒而專異夫市井尋常之夫歟於是乎書
同夀堂記
崇德之鳳鳴里有蔡公惠氏業毉五世矣凡疾病者無貴賤必
造焉其樹德也厚其取利也廉嘗名其堂曰同夀或詠歌以侈
之而記未有所属也及余自
京師歸遂来為請余聞上夀百歲中夀八十下夀六十而夭殤
弗論焉人之常情孰不欲上夀也不可必得至扵中夀斯足矣
孰不欲中夀也不可必得至於下壽斯足矣盖分之一定暴如
蹠蹻惡乎而敓之仁如顔子惡乎而與之是出於天者巳皆不
同毉者顧欲使之同夀何哉豈天有不及而猶待扵人也然可
以觀其仁矣孟子曰矢人豈不仁扵凾人哉矢人惟恐不傷人
凾人惟恐傷人巫匠亦然故術不可不慎也若毉之為術為能
全吾之仁歟嗚呼全吾之仁亦在乎術之精而巳故自黃帝雷
公問荅之書以至張仲景劉守真諸家之論參攷旁通而疾之
淺深治之緩急無一毫之偏扵是虚者使之充弱者使之強屈
者使之伸危者使之安舉不厄於夭殤則造化在我而夀之不
同者獲登扵期艾豈不有功於天邪不然往往反其所用欲求
不死而速其死此毉之拙者也公惠自其曾伯祖梅友在宋中
毉科仕至防禦使其大父君實克繼其學因集心法所傳釐為
若干卷曰同夀秘寶方至公惠而聲譽益著其傳為可知矣古
人云不為良相必為良毉夫良相位尊勢之所及者廣苟施仁
政足以活天下之人良毉位卑勢之所及者近苟施仁術足以
活一方之人故相之與毉雖非等倫其心則一耳吾扵公惠原
其心而卜其術所謂同夀者又豈夷言也哉是為記
耕學齋記
友人戴禮嘗從余遊
亰而久而不樂乃歸檇李之西陵治磽瘠地數畒以自給暇則
閉戶讀書殆與世若相忘者遂題其室曰耕學来求其說予嘗
攷之古者井田之法固無不耕之民而黨庠術序又申孝悌之
教則其子弟亦未嘗不學焉所以士之升於公者往往多出於
農非若後世坐談禮樂不知樹藝之勞而緣南畒者其扵飲射
讀法至老而無聞也盖自秦以来始變先王之舊繇是事岐而
二矣可勝嗼邪其或忘富貴者學而必耕若貧賤者耕而必學
故袁閎以司徒四世之孫方諸兄紹術各㩀數州之地乃退于
田里豈其才之有弗逮邪此忘富貴而然也然二家志雖大而
無遠略力雖強而無成功千載之下論者不高紹術之所為獨
高閎之所守則其得失為何如哉若兒寬未逹而傭也帶經犂
鋤朝暮不廢此若貧賤而然也卒顯於漢位至御史大夫回視
向之為伍者邈乎燕雀之在下則其榮辱為何如哉苟有志於
此進則如寬之仕退則如閎之隐庶乎其知道矣惜予又未見
之也今禮當
皇朝革命之初俊造竸進超然遠引孰測底藴之淺深歟故歴
舉古今言之予雖老矣尚能相從東阡西陌之上共樂其樂云
真率軒記
凡禮有以厚爲貴者有以簡爲貴者以厚爲貴必過於文文則
偽以簡爲貴必過於質質則野較二者之弊使文而偽孰與質
而野哉觀夫田夫野老相餉茂林之下一談一咲驩然無忤盖
其真意所存噐不假於鼎匜爼豆也樂不假於金絲匏竹也儀
不假於揖讓進退也豈非合於古歟宋司馬温公與文潞公冨
鄭公軰在洛時忘其宰相之尊而等扵田夫野老嘗爲真率之
會卮酒壹肉得盡其歡雖若簡而禮實未嘗簡也雖若薄而意
實未嘗薄也其相與一本扵誠而已苟推是道無往而不真率
也欺詐之習亡矣今天官史錢唐葉時中者取法先正以真率
名軒求予為之記故舉其說如此嗚呼天下之喪其真也久矣
在上者或尊嚴以為威在下者恒卑屈以為恭而欲真率處之
人將咈然不悅吾懼其獲謗一時也而時中殆將復古為事尚
質而不尚文兹可嘉巳扵是乎書
溪雲草堂記
溪雲草堂者海昌郭子方氏之新居也海昌在崇德南禦溪則
崇德之水而介乎二境之間其旁流又析而南迤行六七里上
有桑稻之村居人星散雞犬相聞彷彿絶境之在物外者子方
擇其勝處搆堂若干楹左為讀書之室右為煉藥之房遂題之
以今名云予嘗放舟過之道狹而迂僅一帶耳魚鼈之所居科
斗之所儲疑其不能為雲類山川之有神靈者方時之將雨勃
勃然上蒸如煙如霧如海濤被覆兩厓不見林木而漁蓬野艇
或隐或見扵空濛中此其第一曲也及沿流以窮其所至則雲
之見於朝暮者尤蓊欝非一狀執之而不可玩之而不得排於
前而後復合斷扵上而下復繼凢幽人處士之廬藩籬皆雲也
䆫戶皆雲也雖出於山騰扵川者殆無以過是休坐之頃引為
賓客而塵埃野馬弗至吾前矣並溪之人未有知者子方乃專
而有之喜余之至因觴於堂上求文為記遂書其所見如此復
徐思之天下之物本扵無而形扵有有者卒歸扵無矧雲之忽
起忽滅忽来忽往哉彼既強名之余復強言以實之非通扵理
矣惟其随時而莫知其神澤物而莫知其德君子宜取之以書
卷舒之道焉則與雲為一矣子方尚勉之
清江貝先生文集卷之三十終
