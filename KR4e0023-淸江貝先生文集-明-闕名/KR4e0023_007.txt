清江貝先生文集卷之七
雲間集
鐵崖先生大全集序
鐵崖先生大全集春秋大意若干卷史鉞若干卷君子義若干
卷麗則遺音若干卷志序碑銘贊引箴頌古樂府近體五七言
詩總若干卷吁富矣哉古之人鮮有也先生族出會稽母夫人
李生先生時夢金鉤墜月中其父山隂君摩其頂曰是兒必以
文章顯吾門為築萬卷樓鐵崖山中先生讀書樓上去梯轆轤
傳食若是者五年遂以鐵崖自號嘗病國朝承宋以來政厖文
抏而未有能振起之者務鏟一代之陋歸于潭厚雄徤故其所
著卓然成一家言李翰論文章之要如千兵萬馬而風
恬雨霽寂無人聲惟先生有焉蚤擢上第躋膴仕既為衆所忌
又耻以妾婦之道媚於時多仇寡與而處之泊如也晚年放浪
雲門玉笥洞庭錢唐之間每酒酣興發輒自擊鐵如意歌哀三
良弔望諸君辭識者以其天才似太白而學力過之不然何其
正聲勁氣薄九霄空四海而&KR1272;轢一世哉至正初天子詔脩遼
金宋三史先生乃著正統論凢二千六百餘言其言以爲我朝
當續宋統於世祖混一之日不當急於繼遼繼金正大剴切觀
者韙之瓊早登先生之門今二十五年矣中罹兵變不相知者
久之及先生辟地九峯三泖而瓊亦自海昌至蒐輯手編於𣪚
佚之餘幸不蟳朽炲滅而大姓章琬欲鋟諸梓以傳無窮俾瓊
序之吁荊山之璞豐城之劔不待卞和之獻雷焕之彂而光怪
燭天盖天下之至寶有終不得而閟者先生之文章雖欲不行
於世不可也瓊又何足以知之深惟唐韓昌黎之集李漠序之
李翺皇甫湜贊之故不讓而書諸篇端實有俟於代之知言者
云至正二十有五年春二月既望門生貝瓊序
鄭本初詩集序
昔宋景公使弓人為弓九年乃成曰臣之精盡此弓矣公登虎
圈之臺援弓射之矢踰西霜之山集干彭城之東餘力逸勁猶
飲羽于石此功之倍也有窮氏與賀吳北游賀使羿射雀志其
左目而誤中其右羿抑首而愧終身不忘故善射名天下此彂
之巧者功不及弓人則其噐弗良巧不及羿則其射弗神余謂
詩人之於詩亦若是焉天下之善詩者非一而詩之工者甚寡
務速者不暇工惰而不進者不能工必思之精如弓人之弓彂
之不苟如羿之射然後可言其工余獨得之鄭君本初焉本初
之詩有曹劉之氣而不肆也有隂何之趣而不迫也寫物之妙
濃秀千態可謂工巳非其功倍於人巧踰於人而能之乎自國
朝混一以来八十餘年宗工鉅匠以詩名世者不少本初恒病
其無古作者意故起而力掃一時之陋未嘗妄作而輕出之或
積思累月而後成終歲所得者無幾片言隻字不合矩度則屢
易不輟或誚其無倚馬之敏而有閉門之苦夫弓人以九年之
勤不失為良弓羿懲一彂之廢遂至於善射則本初之詩不以
遲為病在於遲而工不以屢易為難在於易之而後進也余學
詩二十年未能窺詩人之閫奥至正二十二年始交本初於九
峯三泖間因得所著五言古詩若干篇五言律若干篇精神心
術皆盡於此而中州之綺麗有不足觀矣其門生弟子將鋟梓
以余知本初之深也求序冠其篇端故不辭而書之本初錢唐
人性坦夷與物無競蚤游四方凢山川形勢欣戚感慨一於詩
形之而世之勢利泊如也觀其詩可以知其人矣
躭羅志略後序
躭羅距中國萬里而不載於史盖以荒遠略之也至正二十五
年樞密院掾曹永嘉李至剛從副使帖木兒卜花公往守其地明
年奉詔還京師至剛以疾不得俱廼留松江因記所歴山川形
勢民風土産編而成集釐為三卷題曰躭羅志略將鋟梓鐵崖
楊公既為叙其端矣復求余說余伏而讀之因撫卷歎曰炎漢
之興張騫以郎應募出隴西留匈奴中十年後亡至大宛為發
導驛抵康居傳月氏從月氏至大夏竟不得其要領歲餘歸漢
為天子言之未能有如躭羅之為詳也司馬相如之通西南夷
至用兵而克之卭笮冉駹斯榆之君雖請内屬而長老且言其
不為用者由是觀之國朝受命百年四方萬國咸在天光日華
之下雖遐&KR1101;僻壤窮山絶島亦不得而外焉故至剛得與大臣
涉海萬里而鎮撫其民未始頓一兵遺一鏃為國家病則視歴
代之盛寔有過之者而是編尤足𥙷紀錄之缺使列之輿地中
國之士不待身經目識而巳悉海外之境若過鴨綠窺榑桑也
於是乎書
遊仙詩序
遊仙詩何所始乎始於離騷遠遊之作也天下固無神仙之說
而屈子不答於君放乎湘潭盖將隘六合陋薄俗排風御氣超
然物裘與日月齊壽以盡無窮之變觀其託為王子之言曰道
可受兮不可傳其小無内兮其大無垠母滑而䰟兮彼將自然
一氣孔神兮於中夜存虚以待之兮無為之先庶類以成兮此
德之門則自廣成之告黃帝者莫之能過此真神仙之要不待
飡六氣飲沆&KR1197;漱正陽食朝霞而後謂之神仙也後有何敬宗
郭景純者互為遊仙詩不過詫安期羡門之高假蓬莱方丈之
勝而欲去此適彼其於屈子之言有得否乎惟其詩自成一家
飄飄然有凌高厲空之想詞人固多擬之而能與之頡頏後先
者甚寡錢唐陶菊莊氏蚤遊京師與一時薦紳相周旋巳有能
詩聲籍籍在人耳及為松江文學掾出所著遊仙詩十篇示余
且以近體七言為之此尤古人之所未有也雖大篇長什不能
盡觀是亦足以窺其高懷遠識要皆祖於離騷之言非特擬何
郭而作者也余非善詩也而於詩尤好獲見菊莊之詩惡得不
爲之驚喜而賞激邪視區區凢近之語剽賊前古者真可盡廢矣當
時與之遊者亦既和而成集兵變以来散佚不存獨菊莊之藁
幸留故箧中且求余為之序因書以冠其篇端他日尚當演之
於後云
灌園集序
灌園集者秦溪馬君文璧之所著也文璧蚤歲從鐵崖楊公授
春秋學尤工詩與書畫每遇佳山水必託之豪素有董北苑米
南宫之法輒自題其左時號三絶余嘗講學雲間文璧自杭来
過相與放舟三女崗下登野王讀書臺酒酣慷慨歌魏武帝短
歌旁若無人觀者疑古豪俠士也别去十五年中遭兵棘意其
涉艱蹈危壹欝無聊之氣胸中必不能受而且灌園三泖之上
一欣戚齊得喪益昌其詩類以成編凢五百餘首出以示余
誦之不啻鼓空桑以破瓦缶之音進大羹玄酒而撤芻豢之味
信其發於天機不待雕肝琢腎之為工也且求余序余惟唐
李白杜甫以降作者非一人擷秀於𨳩元間氣河嶽英靈會
搜玉國秀諸集識者猶病其乏風雅之遺徒以蒿天下之目繁
天下之耳矧其下者哉吁詩亦難矣文璧脫去凢近雄詞麗句
或得之一花一草之微猿嘯鼯呻之夕野橋風雪之中行役羇
離燕游登眺之夕两金朝嵐暮靄變態之時丑茸獵場髑髏枯
草傷心堕淚之地羈人之憤思婦之哀神仙隱者之趣曲盡抒
寫之妙婉而不迫竒而不僻盖有唐人之風裁矣使其翺翔萬
國覧黃河太華之勝大篇短章又不止於是也嗚呼氣化之變
非復混壹之初而文章日趨於骩骳獲見文璧之詩得不一加擊
節乎遂書以冠其篇端云
用武提要序
用武提要二十篇集古之成法也一曰立軍分軄嚴部署也二
曰建旗置鼓壹視聽也三曰選將存亡之繫也四曰簡士勝負
之决也不教而戰棄士與敵故精教練申號令次之勸懲以礪
用命不用命故明賞罰次之什伍相保故謹分塞次之至經卒
以嚴進退用騎以知險易營壘以宿兵斥候以防寇行則設鄕
導戰則分隊伍而坐作擊刺亦皆有法焉他如審地利之高下
察敵勢之強弱論間之難候氣之審有不可廢者雖孫具弗過
是矣兩河首難豪桀並起名王重臣授鉞四出往往覆軍殺將
不知用武之要故也嗚呼有國者不可黷武亦不可以玩武自
七書之禁既嚴天下罕習之者雖武臣子弟亦莫之講此玩武
之弊甚於黷武宜其一旦潰裂弗支使吾民爲虜者十九也方
今張皇六師期復版圖之舊則是書又可閟而不出哉微乎微
乎至於無形神乎神乎至於無聲余固不得窮其巧巳然聞荀
卿之論兵首及附民亦未始外吾儒仁義之說盖結天下之本
在是用武之要又可舍是邪錢唐俞在明氏將鋟梓以行世求
余序冠篇端故特舉其凢而復申管見於末如此任將帥者或
有采焉亦臨事而懼好謀而成之一助云
瑞蓮詩序
至正二十六年夏六月十有三日璜溪夏士文氏有嘉蓮一開
漪瀾堂之前沼觀夫秀鍾一氣幻玉女之祥雲危拆雙葩洗仙
人之夕露瑞方連理之木名表合歡之花淖約争妍輕盈欲舉
擢中流而儷彩扇回吹以激芳水闊霜臯識弄珠之漢女月明
烟渚送弭節之湘君豈當世之文明以著家之訢合雖荆表田
真之義既悴重榮吝待徐績之行始異卒合未若斯之參差疊
見左右旁敷是宜宣之詠歌播諸紀載宫沉羽振叶八音於管
絃玉綴珠編陶七情於觚墨兹叙其實式冠于端
偏劳辯証序
自鴻荒既裂而有文其法具於六書而數則窮於萬有一千五
百大篆易而為小篆小篆易而為楷書其變不一然豈有舛於
一波一戈而戾六書之法哉後世小學既廢而率承俗書之譌
妄意古文不可盡求之點畫之間如以寧為丁以丁為一為省
文示意文愈變而失愈繁矣則偏旁雖非大義之所損益學者
惡可略而弗校以致魯魚帝虎之謬歟宋紹興進士毛晃增修
四聲之譜既已正其偏旁如支攴毋母殳殳美美之類固足以
為經生學士之助而扶風馬君文璧獨病近習之多出於私見
豔之為豔夷之為夷丰之為丰船之為舡尼之為尼屆之為屇
晉之為晉臺之為臺鑪之為爐鐙之為燈是非瞀亂於是詳求
同音異用同形異从一點之分一畫之别悉攷說文及五經等
書釐而正之凢若于卷題曰偏旁辯証其視毛晃所定為有加
焉既成編挾以示余且求序其首余閱之累日竊歎文壁用心
之勤如此若余之不善書者從俗踵譌弗辯其誤而復誤一時
之人也寧無愧乎嗚呼字必有義而義各有從使不求其類而
混之無别其累豈得場屋去取得失之間邪是編之出非特有
補於小學之功用之文章不施於金石則可以合古昔而傳將
来矣余方挾兔册以訓童蒙至有所疑尚獲從而考之猶覩今
日之楊子雲也故書其說而亟勸鋟梓以廣其傳云文壁善古
文詩歌書似顔魯公畫似董北苑中吴士大夫咸稱之偏旁辯
証盖特緒餘而巳所學浩乎無涯余固不可得而測焉
清江貝先生文集卷之七
清江貝先生詩集卷之七
五言律詩
臨平道中
落日臨平路連山盡向南水聲黃鶴寺雲氣白龍潭喪
亂今誰在幽竒昔屢探湖邊樓閣廢高柳與天參
西施採蓮處所歴巳皆非鴈度輕隂去人衝暝色歸甲
兵隨地滿煙火隔林微頼有杯中物愁来爲𡭗揮
夜坐
黃昏畏虎出湏使戶常關鳥雀林間噪漁樵海上還雲
深驃騎廟月照鳳凰山喪亂吾何適飄飄獨厚顔
壬寅夏五月廿四日對雨
出門仍苦雨豈復辨朝曛白日不照地青山都入雲江
漚元自濕杜宇豈堪聞喜有張公子相過共校文
題映雪齋
門前雪一尺苦士未能眠永夜生虚白窮年守太玄寒
通窗外月夢落洞中天太乙如相過青藜不用然
魏塘夜泊
風帆如徤馬一日過嘉興水鳥時相唤秋蚊尚可憎照
人明月近接地白河澄耿耿渾無寐中宵對玉繩
過竹罔
迢逓竹岡路村墟烟火遲地從滄海盡天入大荒垂網
集知潮落舟行覺岸馳平生貪勝槩随處一題詩
橫港
南行入橫港茅屋帶林丘落日猶斜照寒潮忽倒流牛
羊平野散䳘鴨小溪浮喜見平生友籬邊一繋舟
靈鷲十景
蓮花峰
亂雲交霮䨴孤石竦岧嶤地識金仙隱岩看玉女朝香
爐分秀色太華並高標恐有峨眉雪千秋尚未銷
龍泓洞
遠通羅刹國近接𣑽王臺海客然犀入山人採乳回林
間無日月地底有風雷聞道蜿蜒去寒潮自往来
葛洪井
洗藥源頭路通人有石門水涵青壁静雲與𬗋崖奔鼓
翼朝飛鳥連肱夜飲猿仙翁今不見濯足弄潺湲
合澗橋
橫水東西落幽人日夜過宛宛龍赴壑隱隱鵲填河𬗟
想赤城路潜通滄海波遠公不送客芳草澗邊多
連巖棧
危棧梯空上人行杳靄中險應踰鳥道幽巳出龍宫日
月三天近風雲一逕通何時倚飛翠極目送孤鴻
飯猿臺
猿父識猿性身與群猿居應同支遁馬豈賦狙公狙共
息貝多樹時分香積厨黑衣今不至長嘯意何如
夢謝亭
相傳謝康樂曾寄杜明師此客今為土何人更解詩山
空黃葉堕歲久綠苔滋日暮高亭坐悠然動我思
理公巖
山僧住上方高處更蒼蒼不雨雲烟濕長春草木香削
成看小朵幽絶擬空桑謾識跏趺處白猿今亦亡
題名塔
鴈塔高千尺東南遠建標江山留過客日月記前朝鐸
受天風震梯經劫火燒四賢誰復継千古意寥寥
呼猿洞
白猿呼不至洞口白雲重澗落經霜果崖留挂月松相
傳来萬里獨嘯應千峰碧王環猶在何人識舊蹤
人日
卜宅隣楊子登樓擬仲宣客星猶海上人日且尊前谷
鳥晴偏樂林花暖欲然浩歌醒復醉何用惜中年
送王宗成歸越
回首蓬莱閣東西兩眺高參天秦望樹動地浙江濤事
往登臨倦時危戰伐勞應無舊隣里夏雨盡蓬蒿
慘淡風塵際﨑嶇道路中榮知金馬隔老信木雞同擬
逐桃源客相尋綺里翁不須登廣固撫跡歎英雄
冬夜
月斜窗戶白不寝夜何長避亂多空室偷生且異方安
巢無燕雀競肉有豺狼脉脉如葵藿傾心待太陽
歲月悲游子風塵老腐儒兵交連北冀客隱向東吳草
白秦皇道天清陸瑁湖昔時遊樂處撫事一長吁
水闊三江地山空十月時寒花禁露變獨樹受風欹老
大將何事漂淪幸託兹不忘憂國意展轉復成詩
亭林漫興
野王讀書處一曲鎻風煙客記蕭梁日僧談石晉年黃
金曾布地滄海復成田遺構丹青落回頭一惘然
繞屋盡流水通人無石橋地偏冬不雪江闊夜還潮但
喜逢迎蕳寕辭䟦&KR0881;遥叢篁與古木風雨更蕭蕭
每過高僧話應寬過客情詩成天藻麗酒瀉雪香清文
度推英俊元方辱弟兄何知漂泊際懷抱一時傾
又出亭林道楼臺尚自疑無邊春草色不定野雲姿未
就龐公隱空懷惠遠期飄飄何所適重擬結茅茨
守歲
守歲西清第幽懷且自寬極慚公子意湏盡老夫歡明
日王春始疎星子夜闌殷勤一杯酒到手莫辭乾
寓翠岩庵
巳荒丹井宅近息翠岩祠老去時聽法春来旦賦詩花
香蜂出戶樹密鳥争枝絶境風烟外漁人不用疑
彷彿東柯谷雲間雞犬聲梳頭忘日晏濯足愛江清草
徑湏頻掃茅堂苦未營携壺慙父老亦足慰吾情
蓮社僧相引柴門客屢回日高人語静風遠佛香来碧
愛琅玕繞紅看躑躅開便應從此老城郭有塵埃
蠨蛸當戸罥科斗滿池生可惜春光去何時晚計成病
多添越思愁减發秦聲此意無人會芳樽且獨傾
三月晦日
野樹殘花落風荷小葉開夜遊湏秉燭春在更持杯屢
閱雲霞變空驚日月催江山莫淹滯准擬賦歸来
歸石門
不待秋風起匆匆歸石門宦遊情巳薄婚嫁願猶存竹
所湏開徑花時獨灌園比鄰共来往適意倒芳樽
晚眺
極目三邊靜傷心萬室空斷山明落日飛藿卷回風漢
節無歸使夷歌有野童烟塵幾時息歸釣古城東
過王景脩
不識滄洲路還經白石磯林深煙似織江黑雨初飛野
店多先閉漁舟獨未歸幽人宅巳近薄暮扣柴扉
荅郭宗夏
思君不得見起坐若為情喪亂長南北交遊半死生家
書春未達堠火夜偏驚何日聮床語西窗聽雨聲
題盛子昭畫
石轉交流水山浮欲動雲名園鄭谷迥絶境輞川分老
樹龍初化仙人鶴不群巳臨吳道子不數李將軍
觀水
布榖村村急三時農務勤青山十日雨白水一溪雲即
恐崩沙坼遥知小圃分朝来看㶑灔鳬鴈動成群
秋涇雨後二首
地蟠吳會盡天與海門通雨洗秦山碧霜侵越樹紅居
人分絶島飛鳥度寒空極目情何限翻如入剡中
石潤冬猶熱江渾晚乍晴樓臺消蜃氣鼓吹入蛙聲且
伴雙鷗逸何湏駟馬榮交遊今總絶酌酒任吾生
甲辰元旦
五十今朝過談經滯海濱天隂不見日地冷未知春染
翰題新語開襟待故人宫花遍朝士那上小烏巾
二月十三日初度一首
知非吾巳晚白首尚他鄉不入廣文舘寕要太守章寬
憂應有物却老信無方謾憶兒童歲斑衣父母傍
寒食三首
不知春已過一月雨聲中蒲短初侵水花殘更受風病
疑耽酒過窮覺向詩工失喜聞鶯語飛来草屋東
出門皆白水風雨復通宵忽似三川漲惟憂萬室漂娟
娟輕鳥下潑潑大魚跳嘆息佳人阻空瞻鳥鵲槗
為客雲間久深懷父老情江山元壯麗城郭又清明傳
燭初分火吹簫競賣餳重携一樽酒花下試同傾
五月十六夜獨坐
大野喧豺虎深林集羽毛天空雲氣盡夜久月輪高士
卒悲秦戍兒童唱董逃此時空感慨漂泊嘆吾曹
登雲間驛樓次李希顔韻
萬國干戈裏荒荒野日曛殘唐終五季炎漢亦三分戰
伐求頗牧謳歌憶舜文傷時一惆悵倚柱送孤雲
青林道中
葭菼連雲暗菱荷逐水漂青林千曲轉黃浦一支遥賈
客晨衝霧舟人夜聽潮何時免行役黃髮老漁樵
夜泊
四更風露静欹枕獨無眠野闊天斜倚江清月倒懸誰
家横塞笛有客盪歸船可惜雲深處凄&KR0765;不及前
重過亭林
欲訪曾遊地樓臺半有無夕陽明鳥背秋水落龍鬚爲
客今成老逢人亦暫娛夜歸衝暝色重問顧亭湖
戊申九日宴邵武叔雙桂軒
晚香迎九日秋色勝三春驚座非無客傾城况有人且
聽歌白苧莫惜岸鳥巾更覺清狂甚不知誰主賓
懷語溪舊業
不到溪南宅桃花又一春長貧疑造化已老厭風塵直
道難容世虚名只悞人扁舟即歸去吾豈戀秋&KR1052;
十一月九日夜飲南山所用篔谷韻賦詩一首
水國潜鱗静風林倦翼回夜深雲掩月春遠雪封梅剪
燭清談久蔵鈎急令催山僧更多意莫惜盡餘杯
挽溪南處士
天地消兵氣江湖隕客星群英同日起一葉向秋零伏
勝終秦士楊雄老漢庭尚思風雨夜縱酒共忘形
不廢專門學猶存盖世功時危明出處道在任窮通節
士無元振諸郎有阿戎九山雲氣冷何處葬仙翁
寒夜
月落江天黑長風正怒號靈雞寒失次别鴈暝呼曹擊
柝征人起鳴機織婦勞所思千里隔十二碧峰高
巳酉元旦
不改山河舊同瞻日月新百䖝未啓蟄一鳥巳鳴春白
髮羞明鏡烏紗製小巾吾生任貧賤擊壤學堯民
歲旦屠蘇酒還從稚子先宫花元不稱野服更相便出
處寕非道窮通莫問天紅梅亦多意為我發餘妍
次韻邵篔谷千山夜泊
一水疑無路纔通艓子舟連山分秀色絶境散窮愁行
與月相逐臥看天倒流野人應不識林鳥自相求
暮春雜詩
世亂疲奔走空傷萬事非塞鴻還北度戎馬未南歸樂
土居人散豊年野客飢閉門風雨過一徑落紅稀
不見春歸路倦登江上樓五更愁聽雨三月慘如秋寂
寂紫含笑嚶嚶黃栗畱無心自相惱豈識老夫憂
四海尚風飈千門轉寂寥傳聞收土地思見復征徭節
士心肝在將軍髀肉消何時聽野老鼓腹頌唐堯
汎汎江湖上悠悠宇宙中一身常有患萬化本無窮巳
覺丹砂妄唯應白髮公滄浪還可濯閑伴釣魚翁
寄翰古清
一葦三江度人皆識道林龍公来聽法狐女試觀心雨
散空花亂風生萬竹深我慚牽世務白髮謾盈簮
為客長如醉聽詩忽巳醒共飡香積飯更捨劫初鈴掃
榻還堪卧呼舟約再經黑龍休易點破壁起雷霆
遇妓
曾是梨園籍年應未破瓜春風一枝雪别是漢宫花出
繭脩眉淡蟠龍小髻斜琵琶寫幽怨流落共天涯
舊宅
甲第無人住蕭蕭風雨寒樹隂交繡戶苔色上朱欄舞
鶴猶思主鳴蛙亦為官豪華易消歇都作夢中看
寺居
堪憐小兒女相對色凄凉有客哀元亮無人候子桑水
螢飛寶地山鳥入書堂九曲溪頭路何時上小航
溪上
歇馬城邊路茅茨在眼中迢迢一水静寂寂四山空自
日西南沒青天上下通行人俱巳息獨立數飛鴻
楊鳴鶴枉顧留宿殳山有詩相示用韻荅之
轉蓬悲杜甫命駕愧張翰把酒忘年老聽詩坐夜闌不
趨龍尾道休上虎湏灘白屋真堪楽青山且共看
題山隂讀書處
蘭亭脩禊處愛𡭗好林泉閉戸不曾出讀書渾少眠青
山秋氣蚤綠樹午隂圓何日期相過西陵一問船
卒亥春二月十日偕桑子村丁一鶴遊殳山
野曠天無際山青雨乍晴路從鰲背上人踏鳳毛行謖
謖松風細輝輝竹日明浩歌猶未巳新曲和流鶯
澄林客居一首寄戴良佐沈復東
借屋暫移家當門亦艤槎地蒸雲觸石江漲雨崩沙盧
橘初垂顆冬青未落花老夫無一事日日醉流霞
高人戴安道詞客沈休文共喜成三友何勞比五君園
荒葵自種水近竹宜分鍾鼎非吾事山中看白雲
題𬗋微山嚴上人壁
雞聲催客起一枕夢初醒日射千山赤天垂四野青夫
容元自好蒲柳巳先零海上兵戈後夷歌不忍聽
排悶
白首尚為客飄飄天一涯耳鳴通夜雨眼暗隔年花畏
酒從今断題詩浪自誇有村如栗里准擬更移家
雨中漫成寄九龍山人
稚圭蛙兩部日夜成笙歌四月雨聲惡兩山秋氣多青
苔生客舍白水落官河悵望九龍客扁舟難重過
决韻楊德中見寄
五月大江滿白波如白雲看山重約客載酒試從君竹
所宜頻掃桃源㦯未聞龍蛇今巳遠麋鹿任為群
次韻楊鳴鶴遊𬗋微山一首用章孝標韻
金刹藤蘿外通人一徑微天風銕鳳語海雨墨龍飛水
落仙翁井雲收玉女衣東樓曾翫月夜挾綵鸞歸
贈醫者徐仲純
我愛南州士風流今尚存讀書通魯史賣藥向吳門擬
乞丹砂褁同傾綠酒樽茯苓應已長夜雨斸松根
壬子冬至日過来青堂三首示勉中祖南二友
浪跡依劉表忘形見陸生山中釀酒熟雪後具舟迎好
學来諸子論詩過二更窮愁一披寫杯盡更湏傾
衣冠且從俗猶有晉風流我愛陶貞白人稱馬少游蜂
房寒未割雞柵暖宜修不必論三仕何如號四休
擾擾知何事人間即夢間試從千佛轉能見幾人閒水
落元通月雲行不礙山長歌和樵者日暮抱薪還
送陳楚賓赴泗州學正
舟行入淮泗初上廣文官地接中州近天連大野寬清
時先爼豆異俗盡衣冠暫别蓬莱闕無慚苜蓿盤
題蘇明遠畫
絶境疑無路平川不起濤天光兼冰闊山勢敵秋高葛
令惟求藥秦人自種桃雲霞如有意他日待吾曹
病中次韻張思廣助教見寄二首
為客金陵久驚秋素髮乾酒狂山蕳放詩苦孟郊寒野
圃荒誰理宫衣病総寬封書寄兒子早晚發長干
有淚如銀燭心灰却始乾空瞻鴻鴈遠不念鶺鴒寒江
海浮吳闊乾坤入楚寬登樓重擬賦落日在闌干
雲卧
謝傅東山下白雲囱戶幽身如蟬蛻觧夢挾鳳車游石
潤初牧雨衣寒巳怯秋無心信舒卷天地日悠悠
次韻管鄭州玄澤
相逢俱一笑官不補遺餘鸞鳳随新曲龍蛇見草書日
邊来使者濠上只空廬更展胸中學平明對玉除
題葉經歴水北山居
地接天台勝山圍鴈蕩高詩人同謝眺羽客見盧敖樹
色分厓翠江聲應海濤何年此棲託蓮葉好時操
送曹季材赴亰師因寄劉子憲助教
跨馬金陵去征衫尚有塵壮心知烈士離色慘羈人草
白方經燒花殷欲借春殷勤一杯酒何日重相親
最愛劉公幹同為太學師班聮金馬客興在玉臺詩地
闊雙魚断天空一鴈馳惟看千里月夜夜獨相思
詠炭
三日淮南雪烏薪價重銀色疑成鵓鴿形肖刻麒麟夜
照清虚室春扶老病身煑茶留好客未覺孟郊貧
題馬文壁畫二首
龍江今喜對鴈蕩昔曾聞樹黑深蔵雨山青半出雲行
人知虎跡仙客問羊群老我来何日林泉定許分
小橋危跨壑破屋幸依山避地人相過朝天客未還麝
眠春草外猿掛古松間寂寞南囱月殘書亦久閒
題王白雲畫
璚臺人去後麋鹿自成群樹濕纔經雨山昏又出雲仙
家三疊外春水一支分獨坐扁舟客櫂歌時遠聞
戊午早秋漫興二首
久作東山客山空少四隣汲泉從老圃隔嶺見行人虎
豹應湏遠雞豚亦自馴幽棲猶未穩更訪武陵春
爛漫蕣花早亂𨳩籬落間秋風機杼動夜雨桔橰閒牧
豕公孫老思鱸記室還有時逢野叟猶自說朝班
清江貝先生詩集卷之七
