翠寒集别集類四(元)
提要
(臣)等謹按翠寒集一卷元宋無撰無字子虚
蘇州人嘗舉茂材不就是集前有自序又有
元貞乙未趙孟頫序延祐庚申馮子振序然
卷末有趙孟頫遺墨詩不應有孟頫序以自
序考之蓋此本為無晚年自定子振為序而
刻之孟頫所序乃其少作以其名重仍刊以
冠集耳子振序仿李中碧雲集序例摘錄其
佳句甚悉所舉如古研歌之神媧蹋雲去補
天留下一團焦黑烟殆粗獷不復成語又如
楊柳昏黃晚西月梨花明白夜東風之句亦
失自然然其他品題大抵精當統觀其集七
言古體純學李賀温庭筠時有雋語樂府短
章往往欲出新意而反失之纖五言律詩五
言長律最為擅長七言絶句次之七言律詩
又次之五言古詩集中惟建業懷古一首亦
僅如拗體律詩句句對偶特平仄不諧耳蓋
才所不近避而不作也亦可謂善藏其短矣
乾隆四十五年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
翠寒集原序
吳古為都會山水富甲東南長材秀民間見層出以濟
時需獨唐皮日休陸魯望隱松陵為詩文相倡酬故吳
之山川自西子嬖娃宫鹿遊胥臺殘花遺草烟霾雨曀
悒鬱千載間皆能發而化之為詩余先子昔處是邦嘗
往來吳中皮陸之風尚可想見辛夘秋客燕子虛與予
遊甚稔每話具區山水之勝出所為詩風流藴藉膾炙
可喜皆不經人道子虛年未艾有能詩聲且通史西溪
王中丞以茂材舉之辭不就予觀子虛多自負雖以時
卷舒豈若唐之皮陸真能隠於詩耶使子虛仕與詩並
進大篇長什當有寫御屏者子虛姓宋舊以晞顔字行
世居晉陵家值兵難遷吳冒朱姓云元貞乙未中秋吳
興趙孟頫子昂父序
天詘西北曰無曠古未有有姓而以無為之名者吳人
宋子虛乃以無為之名斯名也殆自子虛始無是公烏
有先生之流乎盧仝馬異竝稱一時相與莫逆於是不
能無仝自仝異自異之對待吾欲取某姓而姑名之曰
有為子虛之對待則三千載之有姓氏不聞單無之隻
字為之名者徐無鬼魏公子無忌之屬生戰國者無之
下必有連綴某字以為之名未有若宋子虚之無有獨
無對之特出苟求其故毋以則春秋之冉有乎或曰以
冉有對宋無與盧仝對馬異固無以異而以歲月卜之
吾東家聖師之闕里則去冉有也惜乎遠矣有無姑置
吾讀子虚所為詩則求之吴中殆無詘第二指然則五
茸三泖之地望不但無能名子虚者併與子虚之詩無
之此邦不可無斯人可無其詩乎其烏夜啼公無渡河
戰城南公莫舞至妾薄命古硯歌諸篇皆古錦神林鬼
塚外帶三分鳳麟洲上飛仙羽翮格力其五言律風調
悽惋不勝江哀浦思之情悰如承恩金馬詔失意玉環
詞落月今誰弔長庚夜自明雖使太白復生亦應為之
擊節七言律楊柳昏黃晚西月梨花眀白夜東風秋千
庭院人初下春半園林酒正中五言如乙鳥歸来社辛
夷開過春如身黃松上鼠頭白竹間禽七言如桃葉歌
殘秣陵酒梨花夢斷景陽鐘五言如採藥逢毛女焚香
對羽人如客愁三月盡春夢五更初七言如縮地日攜
龍作杖臥雲時約鳳吹笙五言如蜀魄花成血山魈樹
隱身竹枝歌峽夜椰子醉蠻春如空悲祖龍死但覺鮑
魚腥如織女支機穩山人作枕便異或稱羊化疑應訝
虎眠不須填碧海直欲補青天如勒銘留水寺應供宿
江城夏減游方興秋添住岳情標致極似盛唐諸人而
對偶之工興寄之永飄飄然自拔於王金陵含風鴨綠
𥻘𥻘起弄日鵝黃裊裊垂北風吹樹勁西日照窗凉之
頂𩕳其絶句雅淡清潔一字不可易豈但吴中無子虚
之詩乎子虛有韵人之姿而天壤間知子虚者無幾余
知子虚最晚恨余老無能為矣姑取其詩集而序之好
事者寫而傳之有味乎其言而時諷誦之彼嘲韵風弄
涼月之客主豈特可摽而出之大門之外雖却數十百
驛猶俗氣溷人也子虚嘗舉茂才於王西溪平生獨刻
意於詩宦情雲薄以故不肯輕就籠絡弊弊焉追逐時
好以取世資其胸中泊然無營殆眼中真無其匹者太
湖三萬六千頃寧當無真識子虚者耶異時白醉吟生七
月能識之無二字是孩提時已識宋子虚之名矣醉吟晚
守姑蘇惜乎子虚不當是時如子虚當其時持其詩納
之白傅則翠寒之集若不嘘而登之白玉之堂他日亦
應俎豆洛社諸人之右寧當碌碌落落吳門乎雖然今
世未嘗無樂天當别有識子虛者其未能如醉吟翁方
孩提識之無者勿以語之翠寒其詩集之雅號云延祐
庚申冬孟一日海一粟馮子振序
僕幼游漢沔嘗從歐陽巽齋先生學先生學浩漾莫窺
其涯涘獨於詩少致力焉弱冠客江東識中齋鄧侍郎
于臺鄧與歐陽鄉友也屢以詩屬和而啓發為多蒙知
固深曾未敢呈稿尋以親病亟歸公亦趣&KR0724;廬陵濱行
始見而序之洎吴興趙翰長品題皆少年時作既方悔
悟芟摭迨盡至海粟翁印可者合二卷僉曰可傳而翁
又割己資相之始刻焉今流落人間者是也甲子逾耳
順息交却掃衰罷寢臥猶念往昔跋涉南北觸事命題
衝口作語就亦棄去六七年間所作無幾閒拾殘餘裨
成一卷里人江村民復取書之湖海大匠儻刊正諸幸
幸至元丙子秋吴病叟宋無子虚志于翠寒山隱居
