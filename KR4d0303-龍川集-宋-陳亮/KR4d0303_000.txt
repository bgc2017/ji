龍川集别集類三(宋)
提要
(臣)等謹案龍川集三十卷宋陳亮撰亮有
三國紀年已著錄亮與朱子友善故搆䧟唐
仲友於朱子朱子不疑然才氣雄毅有志事
功持論乃與朱子相左羅大經鶴林玉露記
朱子告亮之言曰凡真正大英雄須是戰戰
兢兢從薄冰上履過去盖戒其氣之銳也岳
珂桯史又記呂祖謙歿亮為文祭之有孝弟
忠信常不足以趨天下之變而材術辨智常
不足以定天下之經語朱子見之大不契遺
書婺人詆為怪論亮聞之亦不樂他日上孝
宗書曰今世之儒士自謂得正心誠意之學
者皆風痺不知痛癢之人也盖以微風晦翁
晦翁亦不訝也云云足見其才氣縱横雖以
朱子之盛名天下莫不攀附亦未嘗委曲附
和矣今觀集中所載大抵議論之文為多其
才辨縱横不可控勒似天下無足當其意者
使其得志未必不如趙括馬謖狂躁僨轅但
就其文而論則所謂開拓萬古之心胸推倒
一時之豪傑者殆非盡妄與朱子各行其志
而始終愛重其人知當時必有取也宋名臣
言行錄謂其在孝宗朝六逹帝廷上書論大
計今集中獨有上孝宗四書及中興論考宋
史所載亦同又言行錄謂垂拱殿成進賦以
頌德又進郊祀慶成賦今集中均不載葉適
嘗謂亮集凡四十卷今是集僅存三十卷盖
流傳既久已多佚缺非復當時之舊帙以世
所行者祗有此夲故仍其卷目著之於錄焉
乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
