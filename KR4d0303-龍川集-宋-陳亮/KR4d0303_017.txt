龍川集卷十七
宋陳亮撰
詩
廷對應制
皇朝銳意急英賢割據中原七十年際遇風雲凡事别
積功日月壯心愆管蕭器小誰能識孔孟人存用則傳
慚負壽皇勤教育奏篇半徹冕旒前
及第謝恩和御賜詩韻
雲漢昭回倬錦章爛然衣被九天光已將德雨平分布
更把仁風與奉揚治道脩明當正宁皇威震疊到遐方
復讎自是平生志勿謂儒臣髩髮蒼
歌
謫仙歌有序
清夜獨坐天地無聲星斗動搖欣觀李白集高
吟數篇皆古今不經人道語騷章逸句洒然無
留思寥寥數百年間揚鞭獨步吾所起敬起慕
者太白一人而已感嘆久之恨無人能繼太白
後因成謫仙歌以是祝太白舉觴以酬太白太
白有靈其聽我聲知我意矣
李白字太白清風肺腑明月魄揚鞭獨步止一人我誦
太白手屢拍嘗聞太白長庚星夜半星在天上明仰天
高聲叫李白星邊不見白應聲又疑白星是酒星銀河
釀酒天上傾奈無兩趐飛見白王母池邊任解酲欲遊
金陵自采石翫月乘舟歸赤壁欲上箕山首陽巔看白
飡雪水底眠紫煙又不知在何處漱瑤泉酌霞杯悵望
不見騎鶴來白也如今安在哉我生恨不與同時死猶
喜得見其詩豈特文章惟足法凛凛氣節安可移金鑾
殿上一篇頌沉香亭裏行樂詞此特太白細事耳他人
所知吾亦知脱靴奴使高力士辭官妾視楊貴妃此眞
太白大節處他人不知吾亦知歌其什鬼神泣解使青
塜枯骨立呼其名鬼神驚惟有羣仙側耳聽我今去取
崑山玉將白儀形好彫琢四方上下常相隨江東渭北
休興思會須乞我乾坤造化兒使我筆下光熖萬丈長
虹飛
詞選三十闋
水調歌頭(送章德茂大卿使北)
不見南師久漫說北羣空當場隻手畢竟還我萬夫雄
自笑堂堂漢使得似洋洋河水依舊只流東且復穹廬
拜會向藁街逢堯之都舜之壤禹之封於中應有一
箇半箇仗孤忠萬里干戈如許千古英靈安在磅礴幾
時通天運何須問赫日自當中
念奴嬌(至金陵)
江南春色筭來是多少勝遊清賞妖冶廉纖只做得飛
鳥向人偎傍地闢天開精神朗慧到底還京樣人家小
語一聲聲近清唱因念舊日山城箇人如畫已作中
州想鄧禹笑人無限也冷落不堪惆悵秋水雙明高山
一弄著我些悲壯南徐好住片帆有分來往
賀新郎(同劉元實唐與正陪葉丞相飲)
脩竹更深處映簾櫳清隂障日坐來無暑水激泠泠知
何許跳碎危欄玉樹都不繫人間朝暮東閣少年今老
矣况樽中有酒嫌推去猶著我名流語大家綠野陪
容與筭等閒過了薰風又還商素手弄柔條人健否猶
憶當時雅趣恩未報恐成辜負舉目江河休感涕念有
君如此何愁苦歌未罷誰來舞
滿江紅(懷韓子師尚書)
曾洗乾坤問何事雄圖頓屈試著眼階除當下又添英
物北向爭衡幽憤在南來遺恨狂徒失筭凄凉部曲幾
人存三之一諸老盡郎君出恩未報家何恤念横飛
直上有時還戢笑我只知存飽煖感君元不論階級休
更上百尺舊家楼塵侵帙
桂枝香(觀木犀有感寄呂郎中)
天高氣肅正月色分明秋容新沐桂子初收三十六宮
都足不辭散落人間去怕羣花自嫌凡俗向他秋晩喚
回春意幾曾幽獨是天上餘香賸馥怪一樹香風十
里相續坐對花旁但見色浮金粟芙蓉只解添愁思况
東籬凄凉黃菊入時太淺背時太遠愛尋高躅
三部樂(七月送丘宗卿使北)
小屈穹廬但二滿三平共勞均佚人中龍虎本為明時
而出只合是端坐王朝看指揮整辦掃蕩飄忽也持漢
節聊過舊家宮室西風又還帶暑把征衫著上有時
披拂休將看花淚眼聞弦骨對遺民有如皎日行萬里
依然故物入奏幾策天下裏終定于一
水調歌頭(癸卯九月十五日夀朱元晦)
人物從來少籬菊為誰黃去年今日倚樓還是聽行藏
未覺霜風無頼好在月華如水心事楚天長講論參洙
泗杯酒到虞唐人未醉歌宛轉興悠揚太平胷次笑
他磊磈欲成狂且向武夷深處坐對雲煙開斂逸思入
微茫我欲為君夀何許得新腔
念奴嬌(登多景樓)
危樓還望嘆此意今古幾人曾會鬼設神施渾認作天
限南疆北界一水横陳連岡三面做出争雄勢六朝何
事只成門戶私計因笑王謝諸人登高懷遠也學英
雄涕憑却江山管不到河洛戈鋋無際正好長驅不須
反顧尋取中流誓小兒破賊勢成寧問彊對
賀新郎(寄辛幼安和見懷韻)
老去憑誰說看幾番神竒臭腐冬裘夏葛父老長安今
餘幾後死無讎可雪猶未燥當時生髮二十五絃多少
恨筭世間那有平分月征婦弄漢宮瑟樹猶如此堪
重别只使君從來與我話頭多合行矣置之無足問誰
換妍皮癡骨但莫使伯牙絃絶九轉丹砂牢拾取管精
金只是尋常鐵龍共虎應聲裂
瑞雲濃慢(六月十一日夀羅春伯)
蔗漿酪粉玉壺冰醑朝罷更聞宣賜去天咫尺下拜再
三幸今有母可遺年年此日共道月入懷中最貴向暑
天正風雲會遇有恁嘉瑞鶴冲霄魚得水一超便直
入神仙地植根江表開拓兩河做得黑頭公未騎鯨赤
手問如何長鞭尺箠向來王謝風流只今管是
阮郎歸(重午夀外舅)
波光渺渺浸晴陂有亭湖岸西芰荷香拂柳絲垂升堂
獻壽巵紅約腕綠侵衣願祝届期頥花間妙語欲無
詩一年歌一詞
祝英臺近(六月十一日送葉正則如江陵)
駕扁舟衝劇暑千里江上去夜宿晨興一一舊時路百
年忘了旬頭被人鑚破故紙裏是爭雄處怎生訴欲
待細與分疏其如有憑據包裹生魚活底怎遭遇相逢
樽酒何時征衫容易君去也自家須住
蝶戀花(甲辰壽元晦)
手撚黃花還自笑笑比淵明莫也歸來早隨世功名渾
草草五湖却共繁華老冷淡家生冤得道旖旎妖嬈
春夢如今覺管今歲華須到了此花之後花應少
水調歌頭(和吳允成遊靈洞韻)
人愛新來景龍認舊時湫不論三伏小住便覺凛生秋
我自醉眠其上任是水流其下湍激若為收世事如斯
去不去為誰留本無心隨所寓觸虚舟東山始末且
向靈洞與沉浮料得神仙窟穴爭似提封萬里大小幾
琉球但有君才具何用問時流
念奴嬌(送載少望參選)
西風帶暑又還是長途利牽名役我已無心君因甚更
把青衫為客邂逅卑飛幾時高舉不露眞消息大家行
處到頭須管行得何處尋取狂徒可能著意更問渠
儂骨天上人間最好是閙裏一般岑寂瀛海無波玉堂
路穩著青霄翼歸來何事眼光依舊生碧
卜筭子(九月十日夀徐子才)
悄靜菊花天洗盡梧桐雨倍九週遭爛漫開祝壽當頭
取頂載御袍黃疊秀金稜吐仙種花容晩節香人願
爭先覩
賀新郎(酬辛幼安再用韻見寄)
離亂從頭說愛吾民金繒不愛蔓藤纍葛壯氣盡消人
脆好冠蓋隂山觀雪虧殺我一星星髮涕出女吳成倒
轉問魯為齊弱何年月丘也幸由之瑟斬新換出旗
麾别把當時一樁大義拆開收合據地一呼吾往矣萬
里搖肢動骨這話欛只成癡絶天地洪爐誰扇鞴筭於
中安得長堅鐵淝水破關東裂
垂絲釣(九月七日自夀)
菊花細雨蕭蕭紅蓼汀渚景物漸幽風致如許秋未暮
又值吾初度看天宇正澄清欲往登高未也紅塵當
面飛舞幾人弔古烏帽牢收取短髮還羞覷遐壽身近
五雲深處
彩鳳舞(十月十六日夀錢伯同)
人立玉天如水特地如何撰海南沈燒著欲寒猶暖筭
從頭有多少厚德隂功人家上一一舊時香案煞經慣
小駐吾州纔爾依然歡聲滿莫也教公子王孫眼見
這些兒穎脱處高出書卷經綸自入手不了判斷
鷓鴣天(懷王道甫)
落魄行歌記昔遊頭顱如許尚何求心肝吐盡無餘事
口腹安然豈遠謀纔怕暑又傷秋天涯夢斷有書不
大都眼孔新來淺羡爾微官作計周
謁金門(送徐子宜如新安)
新雨足洗盡山城袢溽見說好峯三十六峰峰如立玉
四海英游追逐事業相時伸縮入境德星須做福只
愁金詔趣
天仙子(七月十五日壽内)
一夜秋光先著柳暑力平明羞失守西風不放入簾幃
饒永晝沉煙透半月十朝秋定否指點芙渠凝佇久
高處成蓮深處藕百年長共月團圓女進酒男稱壽一
點浮雲人似舊
水調歌頭(和趙周錫)
事業隨人品今古幾麾旌向來謀國萬事盡出汝書生
安識鵾鵬變化九萬里風在下如許上南溟斥鷃旁邊
笑河漢一頭傾嘆世間多少恨幾時平霸圖消歇大
家創見又成驚邂逅漢家龍種正爾烏紗白紵馳騖覺
身輕樽酒從渠說雙眼為誰明
洞仙歌(丁未壽朱元晦)
秋容一洗不受凡塵涴許大乾坤這回大向上頭些子
是鵰鶚摶空籬底下只有黃花幾朵騎鯨汗漫那得
人同坐赤手丹心撲不破問唐虞禹湯武多少功名猶
自是一點浮雲鏟過且燒却一瓣海南沉任拈取千年
陸沉竒貨
祝英臺近(九月一日壽俞德載)
嫩寒天金氣雨攪斷一秋事仝樣霏微還作小晴意世
間萬寶都成些兒無欠只待與黃花為地好招致對
此鬱鬱葱葱新篘未成醉翻手為雲造物等兒戲也知
富貴來時一班呈露便做出人中祥瑞
踏莎行(懷葉八十推官)
書册如仇舊遊渾諱有懷不斷人應異千山上去夢魂
輕片帆似下蠻溪水已共杯酒長堅海誓見君忽忘
花前醉從來解事苦無多不知解到毫芒未
南鄉子(謝永嘉諸友相餞)
人物滿東甌别我江心識俊游北盡平蕪南似畫中流
誰繫龍驤萬斛舟去去幾時休猶自潮來更上頭醉
墨淋漓人感舊離愁一夜西風似夏不
三部樂(七月二十六日夀王道甫)
入脚西風漸去去來來早三之一春花無數畢竟何如
秋實不須待名品如麻試為君屈指是誰層出十朝半
月爭看摶空霜鶻從來别眞共假任盤根錯節更饒
倉卒還他濟時好手封侯竒骨没些兒媻姍勃窣也不
是崢嶸突兀百二十歲管做徹元分人物
賀新郎(懷辛幼安用前韻)
話殺渾閒說不成教齊民也解為伊為葛尊酒相逢成
二老却憶去年風雪新著了幾莖華髮百世尋人猶接
踵嘆只今兩地三人月寫舊恨向誰瑟男兒何用傷
離别况古來幾番際會風從雲合千里情親長晤對妙
體本心次骨臥百尺高樓斗絶天下適安耕且老看買
犁賣劒平家鐵壯士淚肺肝裂
點絳唇(詠梅月)
一夜相思水邊清淺横枝瘦小窗如晝情共香俱透
清入夢魂千里人長久君知否雨僝雲僽格調還依舊
表
皇帝正謝表
伏以天之生才實繫國家之造人之用世亦關時運之
興濟濟朋來班班穎脱以須選擇不使棄遺臣亮等恭
惟皇帝陛下以聖人之大才行天下之正道韜英武於
盛際對易之需據君師之至尊為書之範眷言問寢重
於復讐固將與時以偕行詎有撫機而不發安靜和平
之福用以宅心發揚蹈厲之功期於得士臣亮等仰知
聖意俯誦謏聞本末後先寧無失策短長高下孰有遁
情悉俟聖裁盡從官使自今以始寧敢竊爵禄以苟歲
時如日之升或可依風雲而效尺寸臣亮等下情無任
激切屏營之至謹奉表稱謝以聞
重華宮正謝表
伏以教育之功易世乃見選掄之道惟時是逢雖三歲
之故常而一日之特異無非自獻蓋有從來臣亮等恭
惟壽皇聖帝陛下對越在天倦勤與子以不世出之資
而歸之淡泊以大有為之志而宅以和平昔者論天下
大計之小臣亦嘗動聖人隱憂之良會一時排擯十五
載之多竒末路遭逢四百人之自見共幸奮身於今日
獨知回首於當年不肖姓名再關天聽已輸忠欵盡出
聖謨載惟精一之傳無非正大之實設科取士雖舊貫
之尚仍陳力復讐亦大義之難廢共兹一轂合彼衆材
付托得人爰上唐家之壽陟降在帝孰知文后之聲臣
亮等下情無任激切屏營之至謹奉表稱謝以聞
啓
謝留丞相啓
數十年窮居畎畝未諧豹變之懷五千言上徹冕旒誤
中龍頭之選顧今自喜論古良慚雖欲有言莫知所謝
敬惟大丞相少保國公卓犖良臣勤勞碩輔重道崇儒
之正學素所講明立綱陳紀之大經備嘗議論秉鈞獨
當大任持衡務適厥中為社稷之元龜掌文章之司命
獻謀猷於左右固光裕於後先如亮者才不逮於中人
學未臻於上達十年璧水一几明窗六逹帝廷上恢復
中原之策兩議宰相無輔佐上聖之能荷壽皇之兼容
恢漢光之大度留張齊賢以遺主上禆宋廣平而冠羣
儒静言叨冒之多知自吹嘘之力亮青年立志白首奮
身敢不益勵初心期在重溫舊業出片言而悟明主尚
愧古人設三表以繫單于請從今日若徐求其可稱必
更得於所圖
謝葛丞相啓
平生險阻寧一事之稱心晚節遭逢當上聖之信目况
更新於爰立方共聳於具瞻適丁斯時當有甚幸敬惟
大丞相國公山立玉峙地負海涵才非求竒貴其可用
事去已甚取其適宜不自知其同心寧更防於異已是
非毁譽肯槩於胷中小大短長自安於度外雖斡旋之
功每極其妙而歸宿之地卒底於平士守常心物無觖
望百年舊典當漸見於施行一日俊功宜不憂於震動
共贊朝廷之拔士亦令草莽之逢時亮少不自量謂功
名差易耳晩更多難雖性命其如何忽從死灰之中騰
上烈熖之表栽培傾覆天亦何心嘘枯吹生人焉有助
猥以門墻之舊物加之場屋之陳人忍使白頭尚作如
新之態當令赤手曾微直上之嫌為知已而狂言亦無
心於任運
謝陳參政啓
暮景生涯恍如落日少年夢事旋若好風方大賢共秉
國鈞之時而一介乃有遽掩時流之幸老之將至人其
謂何敬惟參政相公究力古書潛心正學質而有韻判
一言父子之間博以逢原當千載君臣之會是膺大任
以展良圖四海羣賢争先攀附百年舊典次第施行方
皇家陳善以閉邪使天下回心而向道彌綸所至不闕
毫釐汲引而來咸展尺寸萌新芽於枯木燃烈熖於死
灰亮禍患之餘心志凋落塵埃之底筆墨荒疎獨有丹
心不渝白首自牖納約於焉開明盈缶有孚所以發志
不學近名之直亦微慕利之諛上於二三之中擢在第
一之選聖恩深厚固非臣下所能知衆口會同夫豈志
力所可及自天有命無地自容音韻琅琅徒累巨公之
讀風期隱隱式關上哲之懷略轉洪鈞悉成通路過此
以往未知所裁
謝趙同知啓
汲引人才使相先後倏經時變寧問短長但有向者之
虚名庶幾今兹之實用濫叨首選徒激壯心自源徂流
探端知緒敬惟同知相公蚤以文墨自結主知出其才
猷遂為世用踐更多矣聲問偉然北向以復神州固有
無前之志中立而行正道姑從端本之謀英流冀其相
先善類依以為重公輔雅望上所屬心宥密本兵國焉
惟屏官則見舜朝之遜賢豈容堯野之遺念昔少年及
見前軰素所自喜兵法六韜已而飫聞中庸大學坐想
百年之舊疾趨一世之雄荏苒歲時牽連禍患人皆欲
殺付微命於鴻毛公不我遺脱殘年於虎口况遇持於
文柄欲稍復於古初捨其舊而新是圖望之大而小可
略使膺清問盡致公言上亦念其論之平竟以先此時
之選願當聖世合天下之異以為同豈無厲階非斯人
之徒而誰與鼓同舟遇風之勢成披雲睹目之功出尖
之才百端竝用易世之怨一洗而空伊我何心惟公是
望過此以往未知所裁
謝羅尚書啓
世豈無才不必其用仁非為衆宜在夫高苟天人之皆
同則時命之自合故雖終遇敢不知歸伏念亮少張虚
氣於萬夫晩付微軀於一髮老之將至鄧禹笑人人亦
有言孔子主我得失有命行藏信天零落殘生猶動諸
公之至念﨑嶇拙計誤分上聖之洪私其使終焉未知
可也此蓋伏遇某官受天間氣為國偉人屹立漠庭無
出其右主張周道卒底於平遇所不安思必自達猶懷
晩進孰可任於後來遂使棄人亦有光於末路紛然萬
口翕若一辭如韓信者無雙常懼鄼侯之誤擢孫弘為
第一卒遺武帝之憂事固難平人豈易識過此以往未
知所裁
謝曾察院啓
劫火不燼玉固如斯死灰復燃物有待爾豈是非之頓
異蓋得失之無常衆口會同一力推挽不期而合獨知
所歸伏念亮寂寞壯心凋零餘命藏身新進奈種種於
髩毛回首舊游已班班於從列知天人之未易合而今
古之莫能同死蟹護臍欲去不可生龜脱殼正爾良難
乃於斯時有此大幸兹蓋伏遇察院執事文章宗主道
德軰流一代端人務先汲引百年讜論用為據依以重
朝廷以尊旒扆扶持國是毁譽之所不遷董勸士風邪
正於焉自别故雖亮軰亦取睿知越在二三豈不知其
過分俄陞第一用獨抱於隱憂爰飾空腸試當實責過
此以往未知所裁
謝張侍御啓
主持公論意獨在於樸忠叶正上心理難施於巧智雖
或從於親擢本亦備於先登推其闓端何以論報伏念
亮脱身虎口久矣諱窮批逆龍鱗期於合理庶幾一割
之有用安能百鍊而愈剛競短争長無復此夢分多共
少冀度殘生白首駸駸丹心隱隱言在此而意在彼問
之顯而答之微第其度程亦在二三之數决於旒扆竟
成第一之傳辱此誤知光夫末路此蓋伏遇侍御執事
英姿沉毅偉量洪深國典朝章固盛時之所習見世科
士版亦素宦之所具宜騰此英聲成夫厚德風憲之地
執守是先才智之淵選掄不易欲使從風而靡要當如
日之升獻言因惡於近諛矯枉亦防於過直少年勇决
記追逐於英游暮景安詳務歸尊於獨智并心一向圖
補萬分正學以言及明時而自獻導人使諫開大義以
相先公所欲為誰敢不應
謝黃正言啓
文律持平豈遽分於人品論衡求是亦務當於物情累
藻鑑之至明成冕旒之小誤足光晩景以動壯懷伏念
亮剽說何如蹉跎至此置身無所方念昔非回首亦疑
未知孰是豈有聖賢之學乃為世俗所憎殆非其人以
招此禍暮年前郤私竊自憐寸晷短長雖爭何用遇執
至公之柄肯收近拙之文使對大廷裒然親擢誤先衆
雋翕若誦言非出人謀悉從天定此蓋伏遇正言執事
英姿挺特德性靜淵學有源流誠不慚於游夏文出機
杼蓋取則於孟韓固非堯野之肯遺抑亦漢庭之未有
竟從王邸收備諫工遇事風生軰流退縮責難山立左
右驚嗟持此血誠效夫心膂不遺餘力曲致彌縫猶有
後憂敢忘汲引故雖某軰亦及今兹豈徒爾而激昂蓋
聞之而興起合天下為一體非此為則彼為極治道無
兩端苟君美而身美
謝章司諫啓
諱窮久矣世寧保其必遭自視歉然人豈容於彊附苟
不愧君子之論斯足對上聖之知賴此品題幾於遇合
伏念某脱身虎口欲求護命之符妄意鴻冥莫得游仙
之枕進退不知所據往來徒自於心睠一試之隨羣蓋
百思而無策庶其在此不堪暮景之懷幸而得之敢作
少年之愛入當大對曲盡寸心問所不該言豈容於越
次意雖獨至事亦謹於闓端故此區區發其耿耿有司
之所不快越在二三當宁以為無他俄從第一僥倖至
此稱塞若何此蓋伏遇司諫執事貎粹骨竒神清氣勁
學傳正𣲖以百聖為凖繩文擅古風以兩漢為機杼鼓
行場屋而無其對驚動簮紳而為之先豈止嘉猷足善
王邸遂膺睿眷以備諫工知無不言成非所計海内人
物固自如林古來忠誠亦應有數牽連咸在汲引而來
識别分明不慮人心之異諸凡魁壘亦惟門下之歸上
誠得人公必知我
謝楊解元啓
决得失於數人之目有命者類能得之同毁譽於萬口
之辭懷才者始克稱此睠一時之偶幸矧羣議之喟然
感惠有繇撫躬知愧竊以求賢而下間歲之詔國有常
經糊名而收一日之長士多苟得立制美踰於今密得
人無復於古如蓋昔者相知以心此心達而此士至而
後世相持以法一法立而一弊生程度愈謹而豪傑之
氣漸以拘禁防益密而曠達之人遺其辱顧積弊之至
此豈創法之所期故廟朝徒嘆於乏才而川澤豈聞於
遺士雖十九之乖意庶千一之有人如某者才本不羈
譽俄過實雖本諸公之浪聽卒為十目之不容蓋才者
爭之端據其端而爭日至而名者忌之府趨其府而忌
羣興人其奈何天亦隨罰憂患百罹而未艾驚惶萬狀
而莫支既榮辱之兩忘亦得喪之一致一若龍而一若
虎習且不能呼我馬而呼我牛惟其所謂已分息心於
世故豈期獲玷於賢書顧脱父之無階漫隨人而求舉
望不及此得之若驚此蓋伏遇判府先生以恢廓之資
充碩大之學百年忠骨尚觀慷慨之遺奕世義門猶識
薰陶之自清望驟膺於聖眷長才或聳於朝班入為持
橐之華出擁分符之重獄訟日簡教化寖行致此無庸
亦叨首薦某敢不勉其不逮聽以無心瓦注者巧而金
注者惛本何所係適矢復沓而方矢復寓庶造其精
答陳知丞啓
講聞高誼常恐無因遂貺長牋如見所畏雖鳴謙之過
厚然視履以良勞拜此不堪卻則焉敢敬惟知丞中大
世德之厚天姿之純少小驅馳寧憚勞於州縣老成澹
泊肯徼福於公侯徒以常心安夫久次平易近民之政
習熟見聞忠信報上之誠周旋啓處猶懷晩進及識前
脩柳下惠之不卑小官孔文子之不恥下問總是而往
行之亦宜某涉世多艱謀身大拙塗窮甚矣莫知轉動
之方事變突然殆出意料之表本非常法徒立下風以
之為賢則何所取裁以之視民則幾於甚墮置之勿問
雖公事而掉頭示以無他付俗緣於掩耳豈徒報謝為
是稽遲過此以還未知所措
送陳給事去國啓
伏審抗章得請完節言還頽俗稱高善類太息竊以君
臣本乎一體去就自為兩端苟决意以為高則雖留而
奚補股肱衛首本不相知心膂去身宜非所樂念之久
矣末如之何謂微臣以罪而當行庶明主動心而一鍳
尚期有卒何敢自安睠此設心無非體國然用捨之際
休戚相關嗟元氣之日傷而良醫之遽去中夜起立不
勝惓惓之懷明日遂行徒重摇摇之望敬惟某官才全
而粹氣毅以洪風骨竒龐可任大事精神端重厥有沉
幾屹為老成以壯吾國頃方當路某固鄉風未能自處
於無嫌是以小遲而未見百念俱冷事忽動其隱憂數
語自通分遂忘於僭越
龍川集卷十七
