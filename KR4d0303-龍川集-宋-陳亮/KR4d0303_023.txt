龍川集卷二十三
宋陳亮撰
祭文
先考卒哭文
嗚呼我先君委不肖孤而去之於今四見朔矣號天叫
地無所逮及又以迫於衣食不能時奉几筵致其哀慕
之極得罪幽冥死不足贖古者父母之喪哭無時聖人
始為之制曰三日不怠三月不解又曰士三月而葬是
月而卒哭不欲其傷生也今也朝夕俯首一號而止其
哭之卒也久矣朝夕之外對人如平時於生復何所傷
及期以告於靈曰卒哭不即愧死猶欲自齒於人豈不
以父之愛子死生無間亦將曰有故甚則曰以我故嗚
呼欲以自解不懼無辭懼宇宙之不汝容耳嗚呼羞哉
嗚呼痛哉嗚呼已哉
先考移靈文
三年之喪聖人之中制非以人子之心至是為已極也
某也積惡而不可掩既已毒及我先君矣葬不克自力
乃從人貸錢以葬墳墓未乾頑然欲以教人自名求錢
以償其負因得竊衣食以苟旦暮之活至避宅以舍之
使几筵弗克即安將以明日遷置道旁之居徒令妻孥
以供飲食而已則安於誦聖人之書以授人顧不識禮
所謂三日不怠三月不解與夫斬衰唯而不言者將闕
之而不授乎不然則宇宙固不汝容矣辜天負地尚敢
以告
祭王永康文
嗚呼是非善惡寧有定論苟誠於中蓋棺何恨昔公少
年以才自奮晩試一邑更以讒困斂不先期見謂遲鈍
事無容心謂政悶悶御吏束濕譏以自任委心僚佐不
曰能遜觸手成礙豈必有釁公於其間不折以慍我從
公遊直道而進公或不堪我辭愈峻卒明余心兩匪相
徇公行及瓜所仗忠信人言不公我又不順天亦為虐
死生一瞬囊無留金衣忘敝縕謗者聳然耳扯足頓我
亦何顔視此歸櫬瀝酒一慟天不可問
祭鄭景元提幹文
嗚呼竒才異能世資以為用則何患於無路高科顯第
人資以自達則何患於無時兄弟炳乎其相輝則何向
不可恃朋友蔚乎其相扶則何志不可施世惟恐無一
焉於其間又安得合四者而有之夀踰六十非人命之
難期年歴三紀非世道之難移如兄之止於此亦理之
未易推昔吾以兄為自錮得非同病而後知廟論亦
察其不可憲屬且先其至微後發先至為駿馬之良豫
章手植非老人所宜兄為慨然何擇於斯亦既至此安
於已而我曰焉得以身自私人之職分豈容或虧天不
我與甘之若飴有命不承寧問崇卑不登坡壠安涉崔
嵬身在一日吾將何辭凡念孔聖猶曰吾衰不如適意
與天同歸我困囚繫死生毫釐尚欲於中卬首伸眉一
歸之天何以我為往來應酬各有據依此論未終冀兄
生疑旬月之間寂無一詞棘寺逮我方墮危機手染報
兄累卵之危兄必有策免我庶幾緘題之回望之則非
夜半負舟疾走莫追棄我任我幽明異岐我亦漠然甘
與世違嗚呼兄之文章有源有委兄之議論有綱有紀
兄之行事有張有弛兄之與人有同有異取之不竭有
本如是道德性命此外何事昔者難兄既知之矣枯木
死灰去死寧幾人固活物日出事起強恕而行不偏不
陂名教之中自有樂地死生禍福不阿不避天地之性
以人為貴聖以此聖禮安得偽仁以此仁義安得外是
中只有離倫拔萃求異於人則匪人類振古如兹始乎
為士異時冀兄並驅而至兄既長往我存曷以天長地
久盈眶之淚
祭何茂恭文
嗚呼公之行義文章自朝之賢士大夫以及於鄉黨朋
友翕然推之莫敢為伍曾未能出其毫末而遽賫之以
入土使知夫吉凶非必善惡死生何啻旦暮世道消長
容曰有時而人理逆順莫求其故世有所謂推人支干
而察人相貌者至是而手足俱露矣嗚呼昔公於某面
未覿而神已交語言未通而肺肝相與譽之諸公之間
妻以其兄之女君子或以為難世俗謂之過舉屬憸讒
之相間而至情之疑阻要不能無遺憾於死生安得取
而投之豺虎雖此心之昭然顧有口而莫吐是用略綵
繒紙錢於末俗具脯果酒殽於罍俎酹公之神而侑之
以韻語曰天之生公意蓋有主俄而奪之一息千古匪
傷其私我心獨苦尚想音容有淚如雨
祭楊子固縣尉文
惟君慷慨而有竒志磊落而無他腸涵濡乎道義之曾
點并包乎善惡之琴張處家庭則自力於孝悌入場屋
則自奮於文章既出尖於輩行爰結交於老蒼無幾微
於得失肯輕易於低昂醉墨淋漓疾如風雨而不騁詩
章之俊刀筆銛利敏於鬼神而不矜吏事之長豹一斑
而方露金百鍊而後剛世皆期君以大受君乃自幸於
小康間者闊焉未知其幾日奄乎忽兮遽失其故常疑
别話之鄭重豈壯懷之披猖相與脱我於垂死固願報
君於方將我雖衰窮而不肯妄自菲薄君既強仕而豈
應廢其頡頏俄凶問之卒卒驚去我之堂堂嗟就逮之
無幾念撫棺之未遑忽歲行之漸周恍竒禍之備嘗陳
始末於數語薦精誠於一觴使死者其有知吾知君之
不亡倘諸兒之可恃懼托死之未當或素心之泯泯徒
老淚之浪浪
祭潘叔源文
惟君讀書將以為善而不主於禄利應舉將以行義而
不志於必得鮮衣美食以償男子有家之願歌童舞女
以終人生行樂之期禮義以悦其心朋友以助其德内
外並進心迹無瑕此宜閱世之滋多而亦降年之止此
兄弟相從而去各適所安兒女攀慕無從亦將有立亮
蹉跎暮景邂逅飄零白飯青芻舊遊何在隻雞斗酒老
淚如傾歎逝者之斯夫知吾生之永已臨穴不及遡風
而號
祭潘叔度文
嗚呼舍選非古也而叔度以月書季考得官此男女室
家之願而懼不仕之無義也銓法非古也而叔度不以
資歴年勞從仕此鑽隙踰牆之賤而懼行已之無恥也
叔度不欲以志節自高於人故雖安坐未嘗一日不病
叔度不欲使事情有虧於已故雖病未嘗一日廢書覃
思於不傳之學而世不我知不恤也尚友於千古之遠
而人不我即不強也至於孝友之行信於其家慈愛之
實著於其鄉此叔度之日用飲食者而其所自植立則
卓然欲會百聖期集之所雖死不憾也亮不肖無狀為
天人之所共棄叔度獨略其牝牡驪黃而友其人關其
休戚憫其不自容於世而歲時一見必繾綣不忍相捨
以去然亮之所以知叔度者雖叔度不得而盡知也今
年之春叔度有子能取世科則喜不自勝曰我雖不仕
今有以見先人於地下矣遂乞致其疇昔所得之官未
幾而遂死焉叔度之自立者如此而獨動心於是區區者
而心事之皎然可知矣亮以禍患奔走而喪車之出不
能祖道而酹九原之歸不能倚樹而哭追致此奠以暢
其情哀哀叔度尚如平生
祭朱夀之文
嗚呼父實生子子實生孫孫又生子子子孫孫以至於
無窮此固天地生生之理而亦所以為人道有終之托
少不失父老不哭子送往事居後先更迭以終於無憾
此固國家大順之極而亦所以從一人自遂之私自昔
聖人所以和同天人之際者豈有竒功異術哉使天下
無所謂幸不幸而已今子之死乃獨有感於余心而興
不幸之歎至於慟哭流涕不能自己非以子之翁遇我
不啻骨肉而囚繫之餘始知人亦惟其所遭耳嗚呼子
獨胡為而遭此耶少有俊聲而能自克長讀父書而能
默會義理以厭飫其心藝業以游泳其外學者之高下
淺深俯仰以接之而不暴其從違天下之賢不肖一見
而識之而不輕於向背其才豈不直一官乃以韋布而
沒地其志豈不慕古人乃以賢子弟而終自晦耶嗚呼
子之翁老矣抱負至難之才而人惡其違世刻意不傳
之學而人惡其厲已諸賢零落殆盡天獨許其後死意
者將有所為耶而乃使之以六十之叟而哭子耶嗚呼
慘矣毒矣如我之不肖不祥而猶未死於縲絏者是眞
所謂幸耳若子之不幸其歎當何時而已耶酹子金華
誰與對慟遣祭三衢徒有隱痛不幸之悲今古所共翁
亦慨然孫可事奉天人之機懼其錯綜文不能哀將幣
以送
祭林聖材文
惟靈讀書將以為善而不志乎舉選應舉將以行義而
不志乎得禄孝弟稱於宗族鄉黨慈愛隆於父子弟昆
非有表然之名足以自見於世而有粹然之善足以無
愧於心胡不百年終此大數失一善士空其一鄉有幾
子孫佑之幾世雖天報之可必而老淚之易零一奠因
循多病良久靈其不昩意則昭然
祭何子剛文
嗚呼以德不以力以義不以勢此古今之通論而無力
無勢者所藉以安也公家資數十萬不可謂無力矣結
姻於朝列不可謂無勢矣而甘心自屈於鄉之暴有力
者猶不必其勢悖言惡動不與其較則公之誠心為善
尚不以德義自居而何問勢力之所在乎亮之心降而
誠服不可謂無所自也方亮未冠時束書就學於公之
館舍公不以凡兒待之歲時之顧遇杯酒之慇懃未嘗
不倍於倫等也其後亮方奔走四方見公之日常少而
聞公之德誼特多常欲進拜公以示鄉閭知所則效而
因循不果及公之沒與葬又以部使者之嫌而不欲求
自附使亮取外於公之門若於公之生死不相關涉者
天當知之非人之過也惟公盛德著於平生懿名偉於
晩節睹後生之自肆睠前輩之日淪酹斗酒於隻雞忘
墓上之宿草苟此心其可達宜英靈之如存雖再拜之
未償尚臨風而隕涕
祭陳肖夫文
嗚呼時學入骨時文入髓兄曰吾弟父詔其子以此而
生以此而死從者如雲得者寧幾其初不悟謂未工耳
工矣云何不遭至此使爾遭乎其將何以以斷國論以謀
王體向之所學乃今為累天乎人乎家國所繫念此痛
心力薄無似欲就時學附以正理挽不可回為此迢遞
分守移換寧妨禄利彼頑者何面從背棄子教嬰孩尋
行數字僅能把筆初守終墜竟成孤立相望惟爾以爾
之才挾爾之氣横騖長驅始充爾志一句一言以古自
詭一字一畫於今必異母教兄督人非友議雖余亦曰
少不為貴子獨不然曾西所畏今幾何時賫之入地善不
留種墜此老淚天亦徇俗余寧不悸嗚呼肖夫子眞死
矣有相聞問時已後矣奔走未寧疾病踵至子厝安在
義當一酹酹而可遣則已久矣日復一日義安在矣乖
其初心敬從遣致嗚呼肖夫必不我罪俯仰隨時不死
何謂如子之死於彼何愧跖夀顔夭第相寬譬會逢其
適千古之涕
祭周賢董文
嗚呼尊行親戚今垂盡也惟吾舅與君屹然為一坐之
鎮也方姨母在時一再歲必一覲也間者闊焉而君惠
顧不靳也連歲有江上之役欲為公夀而不果奔也謂
公之夀方興未艾而此心終未泯也曾與吾擔未及弛
而死生不能以一瞬也思吾先人不可得見而行輩亦
復不振也若余之所遭如此而安得不為世所擯也天
乎人乎自今皆可勿問也夀大較不滿六十而余少君
九歲亦凜凜也豈生有所闕於君而死乃為此&KR0548;&KR0548;也
亦傷夫事變之亟而可以自見者無使有遺恨也英靈
如在亦舉吾觴而滿引也
祭喻夏卿文
嗚呼家喪長老鄉失耆舊斯倉斯箱亦既曰富引養引
恬亦非不夀與人無爭以德則茂終身無疾以福則厚
羣兒斑白侍立左右諸孫滿前一經各授場屋較藝或
居選首族子羣起能名輻輳君為一笑歲晩樽酒八十
年間何所不有不如意事十常八九詰曲稱心亦惟其
偶君固自知法當得後盡其天年既全所受云胡今者
往往心疚天行有終人望彌久空其一鄉一家之候氣
象凋落事當大謬官稱日聞還彼俊秀隱然鎮重若何
架漏淚涕横臆非以邂逅百感交集微我有咎親故共
哀誰識香臭以其寸誠見之觴豆苟事皆然何力可救
祭郭德揚文
嗚呼昔君尚幼父兄在時協贊上下為家之肥比於弟
姪誦書及詩君又於中唱使必隨俯仰先後力用不遺
閱世之久實觀盛衰晩值君疾頼君羽儀家道愈昌匪
剏新規君家甥館乘龍是宜子亦自奮輝映旁支君方
婆娑不與世違六十非夭而止於斯念昔於君年甫近
之見輒情話寧此心期我困囚繫莫哭繐帷墓草若何
酹此蕪辭
祭宗式之文
嗚呼式之少失怙恃同室乖梗縱或不順困子亦猛萬
事瓦解不待肉冷天人相遭有幸不幸五行之運厚薄
偏正參差不齊孰得其稱其初則曰感必有應末亦有
言以待天定嗚呼式之與予有連所遭亦等子獨於中
降年不永身在有餘誰為子請我獨僅存末失綱領小
小顚倒天有正令兒幼婦弱若適與競張官置吏禮樂
刑政寧使孤寡徒歸之命嗚呼式之彌子子路幽明異
境力所不及分應退聽天果定乎姑以自靖人果衆乎
天豈易勝我脱囚繫理亦炳炳為子小須以觀究竟方
未定時胡可比並念子無窮雙淚交迸
祭妺夫周英伯文
嗚呼我先人蓋寡兄弟而吾母惟女弟一人零丁孤苦
相與為命而卒歸于周者英伯之母也故英伯之女兄
復歸吾弟而吾妺長英伯九歲吾母亦許以歸英伯者
欲使姻戚之義相聯於無窮而親愛之至也吾母棄諸
孤七八年英伯漸長而吾妺竟歸之不敢食吾母之成
言也故英伯少學於我而欲以武事自詭者量其資性
之所宜也志既不遂而自力家事以克用裕使吾妺無
旦暮之憂者盡其心力之所至也時節相存問緩急相
周緻雖竹頭木屑亦有以應吾之須者篤吾妺之分義
於我也木石隨在而辦椽瓦隨用而足别為此室廬以
煥然一新者分賢尊之憂責於身也尊既下世子亦隨
往寡妻弱子遽失所仗得罪當路我困羅網忍死自明
照臨在上狴犴孤隻旁無族黨子既去我誰任鞅掌吾
妺憂思相從惝恍我存安用事亦可想終喪致哀有負
靈爽當與令子行營高敞死則同穴愛此尋丈瀝酒昭
誠魂其來饗
祭胡彦功墓文
少驅馳於宦牒晩推遷於事故徒夢寐於英游卒弭心
於農圃蓋逢坎而輒止豈不遇而故去嗟有才其焉用
期不墜於門戶謂人生其何為倘不貴而則富通閭里
之有無共僮僕之甘苦既弟昆於戚黨爰骨肉其所部
時一平於曲直亦何求於勝負亶在我而有餘宜於人
而無惡俄死生之異變均涕泣於行路念得此者幾人
雖百身而莫取尚慨想於平生爰瀝酒於堆土惟此願
之未償孤疇昔之青顧忘夜雪之漫山遡北風而誰語
冀英爽之昭然鑒精誠而弗吐
祭俞景山文
嗚呼生必父母成必師友死必妻子葬必里閭此天地
生生之常理而未有知其由來者也以子之端慤靜默
知有書卷而不知有天地之大日月之過前知有朋友
而不知父母之違離室家之不可已此其為志豈小而
偃然卧病於百數十里之外死以屬諸朋友而葬以累
其父兄使天地生生之理顚倒而不可知抑其所謂不
可知者止此而子獨遇適其逢耶何其所遇之慘也雖
然比夫客死於不可知之地者其魂猶為有所依矣死
於我乎斂弔於我乎哭朋友故舊觴酒豆肉子魂何在
亦就乎木舉柩即路有兄有叔
祭何茂材文
惟君碩大充偉儼然老成端莊恭儉以託後生善多於
財實浮於聲前輩遠矣見此儀刑云胡溘然使我失驚
衆所睹者黃金滿籯我獨知之教子一經樹固欲定而
風不停二年囚繫莫弔君靈墓有宿草我心未明一遐
將之廓然此情
龍川集卷二十三
