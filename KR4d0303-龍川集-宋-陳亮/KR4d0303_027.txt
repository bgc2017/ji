龍川集卷二十七
宋陳亮撰
墓誌銘
先祖府君墓誌銘
東漢之衰太丘長陳公名寔是為有道君子紀羣又克
世其家位至三公九卿司馬氏南渡而逵從以遷其後
家於吴興霸先遂據全吴四世乃亡其葬於婺之永康
號厚陵者或曰后陵陵今雖在錮之以銅不可發莫能
考其為誰故永康之陳最號繁多而譜牒未嘗相通也
往嘗有於百年屋壁間得數紙書言譜系甚詳有曰王
曰公曰御史大夫曰龍虎大將軍者疑其為陳隋間也
至本朝咸平以後始從世俗稱號曰公則陳氏之散落
為民久矣亮之八世祖諱通及其子諱隆始自奮田閭
間居陵旁七八里曰前黃至孫諱援遂大其家有子四
人其三則於亮為高祖高祖諱賀早夭一子曾祖也諱
知元宣和間以隸籍武弁例赴京城守禦從大將劉延
慶死於固子門外是生我祖諱益字進之為冡子先祖
少以志氣自豪盖嘗入舍選從事於科舉皆垂得而失
既又欲以武事自奮亦弗克如其志晚乃浮沉里閈自
放於杯酒間酒酣歌呼遇客不問其誰氏必盡醉乃止
然其孝友慈愛明敏有膽決盖天資固如是也故亮嘗
竊言之昔韓信謂酈生曰魏得毋用周叔為大將乎叔
亦信之等夷也而湮墜無聞士之困窮偃蹇百未償一
卒坐牢落以死者非盡智失也先祖生於崇寧二年正
月五日歿於乾道三年十有二月二十有七日先祖妣
黃氏敦武郎諱琫之女其生也先先祖一百九十有三
日其歿也亦先六閱月而閏後六年十有二月有二日
始克合葬於龍窟卧龍山之下將葬家君實命亮曰我
高祖墳墓具在而我曾祖為季子我不敢祖也我曾祖
我先祖墳墓不存又不得而祖也我將葬我先人於其
中俾汝母祔於我先夫人之側他日次第以昭穆葬汝
居其隅以供洒掃使自是譜系一二可數子孫之賢不
肖不可知而吾之志不可不明也又命亮實書其事于
石以納諸先祖壙亮拜手稽首而泣書曰
生有遺才沒有遺義地有遺形墓有遺位爾子爾孫其
勿棄
蔡元德墓碣銘
崇寧大觀以来祖宗之涵養天下盖百五六十年矣三
光五嶽渾為一氣士之及生其時者大抵魁梧質重無
自喜多易之態故自渡汗後雖里閭人物往往不自促
狭進不得志於科舉退必有以自見於其鄕昔亮得之
先人者如此退而私察其同時並舉之人又得東陽蔡
君元德焉君嘗學於古參知政事王公次翁去舉漕臺
不中始相父經紀其家以鎮其里閭敬老慈少使詭猾
暴横者不得自肆平民安之而官事賴以省及其父春
秋日以高為園池以婆娑自樂家事一不關焉遂以忘
其老君卒於乾道九年十二月之朔後二十有四日吾
先人亦自委棄諸孤其後里閭所見人物非復往時之
舊愈為之悲傷焉其孤將以淳熙二年二月二十有五
日葬於所居相望南溪之源病世俗之侈於葬思欲效
古以寧其父大懼力不勝俗謀之永康陳亮曰是惟子
之所以自獻耳遂屬以銘銘非吾任也不忍使先友之
無傳而人物氣類之變無考焉君諱彌邵元德其字也
不能言其自来盖蔡氏之居於蔡塘舊矣矣曾祖諱億
祖諱材秉義郎父諱友文從義郎君享年五十有八娶
戚氏故處州縉雲縣丞觀光之女子男三人仲熊仲虎
仲麟女三人陳次臯黃煥李開其壻也孫男六人女三
人皆幼銘曰
生足自效於州長縣正而古制之未復死則自隨於敝
車羸馬而非以矯其俗尚有銘焉相墓之木
宗縣尉墓誌銘
靖康建炎之間故忠簡宗公澤起家知磁州當金人長
驅而南遊散横潰不可收拾之時獨憑城死守為天下
倡遂副太上皇帝開元帥府於濟南及太上膺命南京
公留守京師能以忠義鼓百戰之羣盗以嬰方銳無前
之鋒&KR0719;然如老羆之當道餘民因得賈勇從公以奮而
河北已沒郡縣番為國守功雖不竟江南卒賴以立國
是為一代之人豪中興之元勲也公世家婺之義烏皇
考某累贈大中大夫公兄沃之子稷亦以公故得官至
修職郎公守磁之歲稷生子曰武端整重厚絶不類常
兒比長能為文章有聲場屋間三上卒能取世科釋褐
授饒州德興尉便若素閑吏道者平生與人交樂於傾
盡不為齟齬疑偽意態有承平時士君子之氣人以為
公耕之炊之而其諸孫食之矣然代滿甫及家以淳熙
丙申七月二十三日死是果何理哉縣尉字成老娶葉
氏子男二人林楷女六人何大辯某某其壻也幼未行
楷將以戊戌十月丁酉葬縣尉於去家十里熟水塘之
原大辯者永康陳亮妻之弟楷之妻又其女弟也磨壙
石再三乞書之銘曰
我思忠簡不數士稚惟其血誠聞者興起中興姓名與
國同紀從孫世科家庭之美不卒壮圖以厚来祉後不
復究其蔵在此
林公材墓誌銘
君姓林氏諱崧字公材婺之永康人其先從天台来於
君九世矣初君祖父濬父思聰自田閭間積勤服業以
起其家至君兄弟且耕且學以無忘先世之緒而開其
来者自是子弟始一於學矣然君猶以為艱難之易失
也訖晚歲不自侈大余嘗至其門﨑嶇桑柘門得小徑
並墻以入計君之力非不足也獨至於為其子問學之
費無所靳君容貌魁然事親能自異於等人宜其於緩
急輕重之際有足觀者矣不幸得年五十有二以淳熙
二年十一月二十七日甲戌卒娶徐氏子男三人慬愉
慥愉光君五年卒孫男女三人皆幼君歿之明年其孤
將以十月甲申日葬於去家一里西山之原一日慥泫
然拜于庭下曰昔慥實從章氏兄弟以来今其葬者大
抵有銘矣奈何以處慥父余無以答乃為其銘曰
不失其璞而示以文爾祖爾父爾子爾孫
孫貫墓誌銘
有宋中興之四十六年亮始取古今之書一二以讀之
稍稍與其可者共學而同邑孫氏之子懋實来予愛其
質性之穎悟也不愛吾力而琢磨之日引月長閱四年
當淳熙乙未余為易其名曰貫字冲季以觀其成秋七
月十有三日沖季死余哭之慟沖季得年二十三歲娶
陳氏一子後七日亦死於是沖季之父名序老矣又鰥
居恃幼子以養既而以書来告貫得吉卜序復何心以
葬貫也九月二十八日丙午余率其友盧任徐碩周擴
吕約周作喻宏喻寬何凝胡括錢廓方坦臨葬深其坎
原土以覆之買石識其墓曰
天地之生生不窮則死寧有已惟其生死不信是以銘
之在此
章晦文墓誌銘
章氏世居建安國初有来婺者始為永康人自郇公申
公相繼為宰相故建安之章聞天下其後百有餘年侍
郎公始以進士起家永康晚入臺為侍御史以吏部侍
郎去位侍郎兄弟四人而名著字晦文者為同母兄弟
晦文自少容貌偉然把筆為詩文便能有不凡語父兄
特愛之及長疎豁奮勵不能依阿善惡間不幸得年四
十以死實紹興乙亥十二月二十七日也曾祖洞祖玠
父俣故贈右朝散大夫娶姚氏無子一女適進士徐日
休他日侍郎公嘆曰吾無兄弟矣我死吾懼吾弟之不
食也命其取所愛子曰湜者奉其後初君死時用子弟
禮以葬當淳熙三年湜盖年十有七矣顧瞻不寧始議
改卜將以七月乙酉葬于蔡山之原禮無子以兄弟之
子為之後先君之肢體一也使其一體不廢足矣天理
人情之至聖人所用以為天下之通制者也使為之後
者更力學以顯揚其緒則死生均可以無憾湜嘗從余
游盖亦知動心於此者是以求銘君之墓銘曰
體安于土魂從其祀謂君無子亦既有子
陳性之墓碑銘
往嘗論鄉之富人以陳性之為第一吾友徐元德居厚
亦知此翁可人意而樂妻其少女焉居厚以對策切直
得從事浙東觀察府竟以不能屈折上官罷去獨敬憚
性之盖相處數年如一日余嘗欵性之門閴然如無人
聲頃之一僮出問客姓氏已而肅客入主人相與為禮
已而杯盤羅至終不見喧嘈之聲性之面目嚴冷與人
寡合雖大會集率不過三數客遇有所往雖百里夜半
亦疾馳而歸一日與鄉士大夫過予自命行庖具飯食
畢從容言曰某素不解飲一飽之外雖留何用予亦不
強也衣食取足不為分外經營不交涉邑官吏謁入縣
庭則不問可以知其令之賢矣盖其自為過多為人過
少若有取於楊朱之道者然予聞性之官劔浦鄉人陳
公質且老而羈置在焉性之曲意撫存之使之自忘其
為罪戾也居亡何公質死性之還自旁郡道逢兵馬都
監者往驗其死性之囑以徐行有檄止君矣性之亟趨
郡白事得追還其都監者又為治其後事頗悉盖古之
義侠所謂不以在亡為解者大率亦此類繇此言之士
之索守里閭曾不得少自概見於世者豈必曰鄉稱善
人而已乎性之以貲補迪功郎嘗主南劔之劔浦簿以
憂去官而不復調矣性之陳氏諱良能性之其字也曾
大父本大父思忠父填子男三人琳正已頤女四人長
適奉議郎詹宗堯次曹鉞次何椿季則徐氏也孫男五
人大年大任恂愉明孫女七人長適何源次許嫁曹湘
餘幼性之之配為胡氏以淳熙四年六月二十七日卒
明年正月七日葬邑之承訓鄉横渡山之東源又八年
十有一月庚寅性之始合葬焉性之家故多竹不以與
人多美器用不輕以假人居厚每笑於余無所不可墓
上之銘宜頤之有請也頤嘗從予游郡以其名上禮部
而性之死矣盖癸夘十有二月七日也得年凡七十歲
銘曰
永康之陳曰龍山曰墓西曰石牛曰西門皆嘗有列於
朝曰白岩曰前黃則富嘗甲于鄉閭矣自君父祖崛起
清渭儼然遂為七族而譜牒之相通則未有考也宗法
不立難乎著姓起其宗者以人而稱有蓄不救事特未
定莫為之先孰承斯慶銘之存也亦以令也
錢元卿墓碣銘
浦江於婺為山邑非賓客商賈之所犇凑民生其間者
往往樸茂質實力農務本家以不欠賦租相尚人以不
歴公庭為常恥於華言少實而以士自命故間歲之羣
至於有司者亦自有數長吏至則相與安樂其俗而已
其或貪暴自肆則熟視咨嗟而不敢出一憤怨語此雖
書傳所載古者禮義之俗不過如此往時浦江有錢氏
之子廓從余學沉静和雅語如不能出口稱其里中兒
也及其學有端緒而歸鄉之大人長者相與審問延譽
或折輩行與之交此皆他邑之所未見者也始其祖父
良臣以辛勤起家年且七十許猶無恙其父贊固已學
為士而又甚篤於廓者俯首書冊中口誦手抄窮日夜
不輟止然得年二十有六以紹興丙子八月之三日死
卒不能少自見於場屋間死時有二男一女其妻為同
里金氏金氏撫育其男女勞苦有恩意凡十三年亦死
男之長者名抑疎豁足當門戸少則廓也女已嫁蘭谿
方大同其葬在距家五里他日二男上塜痛其父之葬
不及待兒之有知也環視墓門不甚固謀以淳熙戊戌
十一月庚寅朔徙葬其地之高處一一令如法未徙前
六七日廓以書来曰廓得事先生之日久廓先人宜得
銘余寧有愛於廓顧銘以立就懼不足為銘通化之錢
嘗有顯者余不能詳其譜之離合而三數年来浦江之
俗所聞日與向異風俗之移人亦甚為廓懼也非復余
向者之所聞雖廓之通敏愈於昔而其樸亦異矣後十
五日永康陳亮為之碣銘墓上以識其向之為士者盖
贊之字曰元卿云銘曰
新塘之原有立其石是為昔墓過者必式
郎秀才墓誌銘
淳熙三年秋鄭婺州以召還約其弟迓母括蒼而語其
屬邑之民永康陳亮曰我必取道龍窟以趨行在所訪
子有日矣歸則刻期洒掃以待公然猶差半月而後至
曰早嘗飯於郎氏矣是其郎翥鵬舉者我識之久矣明
年鵬舉始遣其子景明来從余游余嘗過之出一石示
余指其所望之山曰是綿亘數十里而為在官之山竝
山窮民實資以自給衣食嘗有奪而私之者郡太守吴
公芾韓公彦古取以還之民書之石也俾知二公有德
於茲山也不然吾何力以致此也余為慨然久之今天
下之田已為豪民所私矣雖在官者亦不以與無告之
民豈期有在官之山又以與民而忍奪之乎二公亦何
心於為德也又明年余過之而鵬舉死矣盖正月之六
日也今年春余又過之則既免喪矣其孤出鄭公之書
曰是從寧國以三萬賻我夏五月鄭公還永嘉余與徐
元德居厚候之於館頭遷延久之則又飯於郎氏矣鄭
公於今為道德之望乃世所謂鄭景望先生者道旁人
士獨郎氏歟胡為而拳拳若此乎冬十一月甲子子景
明將葬鵬舉於武平鄉盤龍山之原而景明拜且泣曰
壙石未有書庶幾先生之興哀也問其世則曰其先霅
川人自十一世祖光禄大夫知制誥諱珦者永嘉刺史
其後徙居婺之永康然亦不能言其所以為十一世之
詳也曾祖霖祖觀光父思堯鵬舉娶徐氏子男六人景
殊景明餘尚幼女二人長嫁同邑葛世脩次未筓鵬舉
死時年四十七歲銘曰
物之生也人自别於物士自别於人人士之望則又自
别於士非其自别以自成將以相成而相映病無達人
無聞非病牽連得書未侈其應生者自力其藏其定
胡公濟墓誌銘
東陽胡公濟年四十七而喪其配悉以其家事付子勣
而築庵以居不復作世間念然猶銖積寸累别為田數
百畝曰吾為諸孫地也釋氏以理為障以身為幻以孫
子為贅其於君臣父子兄弟夫婦之大倫一切廢棄而
不論專求其所謂出世間法者夫既已有身矣則世其
可出乎世不可出則安得無子孫之情乎以公濟之
志足以知所取捨如此宜其享有福夀盖年八十有一
康強無疾而終里閭有遺思焉余聞公濟少頗自豪家
故饒財入手則淨盡不問既而小用其志能家道輒如
初又復能藏鋒以休公濟於余為大父行及際其晚歲
泊然之時睹其風貌敦厚氣資凝重可以想像承平之
里閭遺老而惜不及其壮也子勣字彦功與先人俱娶
黃氏彦功端然坐家為里閭信服不啻官府能光顯公
濟餘業此其父子皆有過人者余傷其有能之不試而
彦功又將老矣天地之正氣發泄於人而里閭之所易
見者已不滿人意如此彼其遺恨果何在亦可以人之
思慮所及而參酌其中以應天地之運乎又將有大於
此者則亦同此慨嘆而已今年春正月十有四日彦功
既禫又十二月癸酉葬公濟于家旁之北山葬罷將刻
銘墓上以其辭委余余固心知彦功者居相隣親相屬
焉其奚辭胡氏得姓所從来甚遠且與陳為同姓其譜
系遠不可記有諱遠者始居東陽永康之間至公濟之
父遂大其家公濟諱航娶戚氏子男一人勣也女二人
嫁蔡犧陳擴孫男四人廷芝廷茂廷芬廷芳業進士孫
女四人嫁從政郎梁竦承信郎陳兖將仕郎曹致中進
士黃公輔曾孫男女合二十五人玄孫一人於是淳熙
八改歲矣永康陳亮為銘其石曰
士以文進異能盡廢我銘之悲獨一公濟
方元卿墓誌銘
譜牒之不明久矣卿士大夫能譜其世家使始末可考
見者盖僅有之而况崛起田廬能由其所起之祖至或
一二百年而不墜是亦可尚已浦江真溪之方氏自其
諱聳者奮以有家至其子超孫允脩資日以鉅遂為邑
之望族允脩之子彦老守其先人之業能以尺度自律
天資恕厚與人無怨惡不求甚羡以自侈亦不慕非人
情所有之美以求名聲期自出於先世之外盖其自處
者求無甚愧於心而已是真易之所謂克家者其字曰
元卿生於宣和癸夘之二月二十八日歿於淳熙六年
之十月二十五日娶柳氏子男三人友益温友賢温後
君三年卒女三人歸東陽貢士單肖錢伯明朱宗祐孫
男四人坦槩餘幼孫女六人其一歸毛友多坦嘗從余
游一日其父来視坦每進見亦若諸生然其恭而篤於
教子若此今將以淳熙八年九月十二日葬君于邑之
政内鄉大姑之原而以墓石累余余懼後世不知永康
陳亮之為誰而况能及君乎盖自昔常如此而人終不
悟也銘曰
不墜先業以勉其身其餘以待後人
孫天誠墓銘
丙戌之春鄉人徐木子才胡達可行仲聯登進士第方
二君未第時行仲之貧特甚孫君天誠皆妻以女而左
右之至是莫不讙言孫君之知人孫君又自喜教其子
遇州縣學時節較藝孫氏子常不在三兩人後子時尚
少罕與人接亦知孫君能自别於他富人也夫争名者
於朝争利者於市而善致富者則曰人棄我取人取我
與其抑揚闔闢盖加一等矣然猶較尺短寸長於其衝
也孰能運其智力於不争之地使范蠡計然之策一切
在下風乎盖余居之南十四五里地雖鹵瘠而非人之
所必争孫君乃自邑而徙居焉勤取嗇出以盡有其土
大較二十年間富比他人而省事過之此其為富有概
於余心者孫君諱亶天誠其字也曾祖繼先祖無黨父
軫君生於崇寧乙酉十月二十有四日歿於淳熙辛丑
十二月十有三日娶周氏子男二人長克和次光祖早
死女四人長歸徐氏次嫁趙端夫次則胡氏季適梁季
璿故戸部尚書汝嘉仲謀之諸孫也歸徐氏之女尋死
而子才既得邑定海矣孫氏其先富春人方漢氏失道
海内相與競智角力以覬非望而曹孟德以盖世之雄
執縳略盡孫討逆盖破虜之子翻然欲與之争而孟德
蓋甚難之不幸早世仲謀據江東之地因曹氏之簒自
帝一隅使魏不得為正於天下而天命不知所歸者殆
數百年區區一時之自營其所關繫乃如此及其四世
之餘子孫散落為民分適旁郡况又歴七八百年則其
間何所不有故来隸永康者亦不能言其于今凡幾世
而克和將以甲辰冬十二月二十九日甲申葬君於去
家二里姚嶺之原以墓石委余余悲夫盛衰興廢之相
尋長短小大之相形而人之智於是出焉要其事為有
可言者其於孫君安得而已乎銘曰
生墾其地死營其旁何以識之孫君之鄉
周叔辯夫妻附葬墓誌銘
周氏不知其所從来或曰由建安徙處之縉雲然自諱
元者徙居永康之上衢於今可考者五世矣元生謂謂
生琛琛生褒世有吉德不競利於其鄉而衣食裁取足
故鄉人無憾於周氏然褒死於辛丑之亂所存惟婦人
女子其禍亦慘矣又得其弟之子若訥字叔辯者為之
後叔辯之吉德視父祖有加焉此豈所謂天定者耶然
叔辯又無子其母弟謙既已出後從父矣叔辯以其子
晄為子晄左右就養無違叔辯得年七十有六晏然逝
去實淳熙己亥八月之六日也先是其妻黃氏以丁酉
七月九日蓋年八十而卒夫妻以夀考瞑目可以觀晄
之為子矣天人交際之理厥應不忒而變化倚伏要之
於其終可也兄弟之子獨非吾子耶形骸一隔而爾汝
判然雖聖人亦末如之何矣始叔辯嘗出求仕事不如
意輙棄去其所後之父有女三人盡以其産自隨
斥其毫末以與叔辯已又以勢奪之叔辯亦不較也叔
辨與先大父俱娶黃氏視亮盖諸孫行而待之如尊客
雖其他小兒亦未嘗易侮之及若親戚之貧者不獨不
替其禮又欲忘其力之不足而卵翼之今之讀書為士
者往往多未之及也吾故於叔辯敢不論天人之理以
待後之君子乎叔辯所後之母施氏塊然獨葬於去家
一里之坡上叔辯嘗登墓喟然顧子孫而嘆他日必葬
我夫妻於其側以明所後之義晄不敢違以十有二月
十三日附葬而問銘於同邑陳亮其辭曰
母居其中子左婦右既絶復續以昌其後
龍川集卷二十七
