鴻慶居士集卷四十
宋孫覿撰
墓誌銘
宋故秦國夫人王氏墓誌銘
秦國夫人王氏故三司使鹽鐵判官秘書閣校理贈太
師中書令兼尚書令漢國公諱凖之曾孫故紫金光祿
大夫尚書左僕射兼門下侍郎岐國公贈太師諱珪之
孫故左正議大夫顯謨閣待制贈特進諱仲嶷之女年
十九歲適孟氏寔昭慈聖獻皇后之母弟中散大夫贈
太師吴興郡王諱彦弼之婦今少傅保寧軍節度使醴
泉觀使信安郡王忠厚之妻少傅公繇顯謨閣直學士
秉旄節典大州擢樞要進位保𫝊王信郡夫人用公貴
自碩人進嘉國夫人加號衛國冄徙楚國更五命而得
今封享年五十四以紹興十九年五月壬午薨於平江
府之私第將葬信安王以書抵故人孫某徵銘某辭不
能凡三反以書復曰吴興王與公同朝有好而特進公
以文章知名少許可獨喜誦公之文則銘其女宜也乃
序而銘之曰夫人姿相豐端容止整暇雖生長富貴而
積習名教恂恂然若寒家窶人子昭慈居瑶華吴興王
亦捐館舍而少傅公名宦未立家益貧夫人斥奩中物
助賓祭一簮不留澣衣菲食御之無愠色建炎中昭慈
復大號推恩外家象服容車號封大國貴震一時淡然
若固有之不以為泰可謂賢也已夫人資孝謹生九歲
喪其母某郡夫人李氏已能號慕如成人特進公奉使
契丹過期不返夫人憂懼炷香於頂涕泣期還既嫁
事尊嫜尤能致其孝皇始吴越國夫人嘗被疾更數醫
不能療夫人鍼臂血投湯藥中以進一飯而瘥至今内
外属人嘆譽以為口寔賓重其夫選飾妾御進之不忌
靖康之亂瑶華宫灾昭慈避火幸其第顧見夫人調護
庶子之在襁抱中者如已出嘉歎久之以故恩遇日隆
宗戚莫敢望少傅公辭劇就閒讀書終日不輟尤嗜古
法書畫圖不省家事夫人經理内治不以豐儉易節朝
饔夕饌寒裘夏葛裁節其當不侈不陋皆中儀法慈哀
所使未嘗輒笞罵而門内截然無一語之譁學書有楷
法每教子輒書數十字隨手塗滅不以示人於古文章
能通其讀自少喜誦佛書晨香夜燈不避寒暑晚益精
練感通佛祖至神交於寢寐之間一夕夢僧人扣門求
館榖黎旦有鬻十六羅漢像者視所畫肖焉售之不計
其直以至廪恤貧乏供施佛僧捐棄金繒殆無虚月持
律嚴甚未嘗殺生物供饌又嘗夢青衣十數皆祈哀甚
急既寤有餉蛤蚌者嘖嘖然亟命縱之水中自是終身
不御鱗食疾益侵區處後事與家人訣無惘惘可憐之
色知佛者以為夫人自金仙梵帝中来其視世諦空幻
殆猶吹一吷而去也生四男子曰克右朝進郎通判平
江府軍事曰當右宣教郎曰雍右承事郎女在室孫男
女三人信安王以其年八月庚申葬夫人於常州無錫
縣富安鄊許峴村吴越國夫人之次若干步維王氏先
世家於蜀之華陽後徙舒至特進公葬於平江之長洲
縣今又為平江人熙寧元豐間岐公被遇神宗仕至宰
相鴻名碩實具載國史逮今六十餘年子孫以文學政
事世其家踐臺省登侍從奉使典州前後相望率常數
十人而女公子之貴尤稱於天下故相太宰華原王鄭
公之夫人封越國於今太師平章僕射秦公之夫人封
某國隆貴盖如此而夫人又以碩媛作配侯王賜號秦
國福祿始終於是為盛銘曰
象服六珈文駟之華玳首金葩綸言之嘉弗䟦弗夸而
婉嫟宜其家歲在龍蛇庚子日斜曷其終耶埋玉樹於
泥沙鬱葱葱而氣嘉牛伏其窪澤厚而流遐視梁谿之
水其無涯
宋故吕恭人胡氏墓誌銘
故東平吕公出入文武佐佑三朝周旋二府四擁將旄
十遷殿學士寵祿光大為天下巨室賜第一區壮麗甲
淮海族大家肥舄奕蟬聯孫男之勝衣冠者數十人晨
起詣寝門問安否退就學舍施施然如鳳九雛集於倉
梧翠竹之上一時公卿大夫慕其家法薦女請昏者不
可為數於是龍圖閣學士胡公以息女歸公之孫寔奉
直大夫諱申之妻通奉大夫諱淵之婦是為太恭人太
恭人入吕氏門内逾千指上自姑嫜下至媪御事尊慈
拊育卑幼無一不當其意者春秋饋祀眡牲省器治酒
食接綴宗姻皆中節法觀文公薨天子贈䘏加等官其
子孫七人太恭人曰皆公孫也奚擇請分受之奉直公
稱善表請於朝有旨從之以故二子皆不及人皆以為
難後十年靖端被賞延皆有名籍於吏部靖今右奉議
郎賢而有文嘗一試禮部治縣有能名以經界不中因
失部使者意觸罪罷歸靖皇恐謝太恭人曰崇寧中蔡
京當國日讎復故怨觀文公斥居建安汝祖徙海上翁
亦遷滁陽其家破矣未幾蒙恩甄復父子祖孫團欒如
初真一夢耳汝小官忤大吏獲罪宜也姑省循以俟其
視寵辱盖如此喜讀書略通大指晚學佛寡居二十年
宴坐一室表裏翛然若無意於世者初感微疾便節後
事纔三日而逝實紹興十九年六月三日也享年六十
有八太恭人以夫貴凡三命賜號宜人靖登朝乃得今
封姓胡氏鄂州崇陽縣人祖抃贈開府儀同三司少師
父龍圖公也故先奉大夫生四男子長端右廸功郎建
康府溧陽縣主簿早卒次即靖也次翊未命而夭次&KR1330;
右廸功郎孫男女七人安時安詩安持女適右廸功郎
監潭州南嶽廟孫大宗左廸功郎蔣億右廸功郎洪熚
餘未行諸孤卜以其年八月庚申葬於平江府吴縣長
洲鄉之横山祔奉宣公之兆壻大宗某猶子也知太恭
人為審銘曰
横山之陽兮夜漏盡誰氏葬母兮車轔轔哀哉抱官兮
身欲徇路人失聲兮涕如隕盖苫藉草兮茹荼堇杖而
土負兮起一笨有坟巋然兮高可隠刻此銘章兮視不
冺
宋故永嘉郡太君劉氏墓誌銘
余讀東坡先生何公石橋詩反復其言盖良二千石也
而不著其名久從先生他文字求之亦不見所謂何公
者紹興九年公之子宰以母夫人状屬余之族壻毛兟
来徵銘又得御史中丞吴執中所為公墓文讀之然後
知石橋者故朝請大夫建安何公諱字及之守英州時
所作也真陽之民病涉久矣公梁石為橋以便行者老
幼闐道争勸之趨橋成壮麗甲于南海人畫像祠公如
朱仲卿食於桐鄉至於今不廢而真陽在南方嶺海外
數千里僻陋之國又執中誌公墓時蘇氏文章方遇禁
錮諱弗敢言故士大夫莫有知者夫人劉氏公同縣人
年十八歲歸公是時尚為進士嘗一夕夢大宫室如王
者之居紫袍吏立殿上問公鄉縣公答曰晝錦鄉吏曰
汝鄉非晝錦即淡墨也公寤語夫人曰是何祥也夫人
曰君識之吉徵也故事禮部第進士率用淡墨書禮部貢
院四大字於榜首揭之他日公中選顧見榜大驚如所
夢者夫人明悟知事多類此大夫公仕三十年行治勞
烈稱天下一時大手筆傳載其事至今知有何公者夫
人與有助也夫人嘗從公官四方舅姑憚遠不能從比
代還即觧装列堂上盡出筐篋之實陳之以奉其姑姑
屢却之不聽公既通籍夫人以恩封蓬莱縣君至是凡
六更封號輒不許其視世富貴貧賤淡不知可擇而取
也政和二年其子宰奏疏辭所授官願得一郡封母為
親榮詔從之特封永嘉郡太君嗚呼夫人事舅姑相其
夫為賢婦矣又卒有子上書納禄名動朝廷天子寵嘉
之璽書五色玳首錦櫜閭巷聚觀太息為里中夀母可
謂賢也已七年十月某甲子夫人以無病而終享年七
十有七宣和二年十一月某甲子諸孤以夫人祔於縣
之小梨山大夫公之墓五男子曰定曰察曰宿曰寀曰
宰三女皆嫁為士妻孫男女若干人銘曰
矯矯何公一德匪躬有古遺愛循吏之風婉婉夫人淑
慎温恭来嬪君子而大其宗鈿軸金葩雕車崇崇通都
大邑湯沐之封鶴髮秀眉純漆點曈七十七年以華其
終
宋故太淑人劉氏墓誌銘
太淑人夀春劉氏故右承事郎贈右朝議大夫諱應誠
之孫故左朝奉大夫監察御史諱鵬之女年十八歸魯
郡韓氏為左大夫諱綸之婦右承直郎贈右正議大夫
諱琥之妻今敷文閣直學士右通奉大夫廣南東路
經略安撫使仲通之母敷文登朝由卿寺擢承郎進位
八座太淑人以子貴更七封而賜今號紹興二十七年
三月甲申遇疾終於廣州州治之正寝享年七十有四
議正公元配某氏生三男一女太淑人入韓氏門撫諸
幼如己出雖家人不知其異母之子也奉尊嫜相其夫
教其子賓接内外宗姻慈哀所使為婦為母皆盡其道
資沉毅聰明過人有士君子之操而不自高顯惟是教
子生長食息不離典訓之内年已壮如童幼身已貴如
未達訓厲鐫切不遺尺寸以故敷文閣公仕於朝名節
偉然以忠厚直諒稱天下幕士張問者一夕羣盗入室
縱掠而去詔臨安府追捕甚急積五六月連逮百餘人
獄具而復有告真盗者有旨改送大理寺敷文公時為
大理卿公曰輦轂之下有行剽者詔獄推治而不名吾
固惑之退而錄囚徒閱獄辭之在案牘者不合方燕坐
深念太淑人問知其故曰吾見閭閻不肖子竊父之財
母蔽昵不告給以為盗者多矣試物色求之公悟翊日
以耳目追迹其人與常所往来通行飲食之家凡所告
失亡一日盡獲無秋毫之漏於是問妻與子以誣坐論
如律而百餘人者破械縱去一圄遂空上擢公刑部侍
郎家人欲賀太淑人曰廷尉平反受賞臨安官吏必以
失職抵罪矣愀然不息已而上聞悉貸弗誅太淑人喜
而受賀居歲餘敷文進刑部尚書兼領吏部太淑人曰
汝頃調官過期不反吾盻盻然倚閭而望今三銓之士
遠客飢寒亦有白首之親如吾望者乎於是公典兩劇
曹晨夜治文書决稽壅銓綜精明讞議平允士大夫之
論以為漢雋不疑之母不能過也粤人治喪以豐侈為
孝而游手無頼貪慕飲食坌集其門意不滿則怙衆羣
噪不可奈中人之家鬻田宅破資聚而後辦貧者遂不
克葬權厝佛寺歲久破露狼藉而番禺尤甚敷文自戶
部尚書經略廣東侍太淑人度庾嶺道途所次見而悲
之顧謂敷文曰汝帥一路莫先於此矣比至公出教凡
祖父母之未葬者與之期期至不如令有常刑小人亡
賴輒詣葬所捕寘諸法若旅殯而子孫在遠方官為擇
高燥地葬之書州里姓氏或官號表其上以示於是人
人趨令稱有無以掩其親而客死之不能歸者亦就窆
蔵無暴露之患粤俗大變至刻石志其事太淑人之亡
也喪車出番禺老壮懷惠攀號追路填郭溢郛不忍去
嗚呼可謂賢也已太淑人晚喜學佛讀其書能信踐之
非直玩其辭者也歲饑里中之豪閉糴待賈太淑人發
廩粟以飯餓者親見其子踐高華冠法從進延閣典大
州門戶光顯矣而恭儉守家法不改其操初感微疾無
甚苦俄索紙筆書一偈皆出世間語晏然而逝嗟夫死
生之變亦大矣而處之如此有四子長曰仲遠右通直
郎曰仲適右宣義郎曰仲邈右儒林郎與一女之嫁右
廸功郎吕文中者並淑人某氏出也皆前卒次即敷文
公仲通太淑人出也仲通待喪扶舁萬里黧面蠒足道
路觀望咨嗟太息孫男三人曰居中右從政郎曰敏中
右承事郎監潭州南嶽廟曰弸中右承務郎曾孫三
人男曰景𣆀右承務郎二女進士翟樞元挺其壻也孫女
二人適右廸功郎時侃一人尚幼仲通卜其年十一月
十五日葬於湖州烏程縣求新鄉成山之原以朝奉郎
通判無為軍孔瓉状太淑人之行如此来請銘銘曰
觧嬈上容矜愚泣罪法理之平發粟賑饑除地掩骼仁
義之經猗歟淑人教子如此為時名卿磨石摛丹後有
彤史来監兹銘
宋故令人傅氏墓誌銘
令人傅氏故贈右通議大夫郗公諱寳之婦今左中大
夫直秘閣名漸字子進之妻皇考諱璋世家大名府之
清流縣以行義稱州里為長者令人早慧夙成趨舍異
他女父母愛所鍾擇所從而中大公方以文藝秀出一
時遂歸之令人入郗氏奉尊嫜羞賓祭接遇屬人皆有
儀法當是時中大年少銳於學令人斥簮珥資遣而勖
之曰往卒業為親榮無以家為恤未幾中大釋進士褐
累閥閱典方州奉使一路名迹隠然為縉紳之望令人
凡五封而賜今號可謂盛矣傅氏河朔大宗與郗公同
鄉縣更靖康建炎之亂南北阻絶中大官游倦而歸方
議所向令人曰吾夫嘗為縣於無錫辛道宗擁數百卒
平錢塘之叛次嘉禾而潰圍吴門不克蹂常潤兩州殘
之而無錫介居其間中大挟一騎入賊中馳說羣凶諭
以禍福擁護出境秋毫不犯邑人方德我盍往家焉於
是築室梁谿之上堂奥崇敞門闥靚深手藝花竹環之
歲時夫婦坐堂上諸郎袍笏爛然婦孫進拜稱夀門内
訢訢如也閭里歆羡稱嘆以為令人夀福殆未可量已
而得疾不可治享年五十二實紹興十八年十月辛酉
也令人孝友慈祥出於天性翁者有養子喜游蕩數以
遊博破資聚翁怒笞責令人在旁涕泣營觧既免而後
止其後斥遣則食飲錢帛賙之終其身如一日兩河陷
覆媪避地間關二千里依中大於吴中令人喜忭趨迎
除治次舍進旨甘候燥濕積十數年生養死葬繕家塋
葬喪祭如壮男子不避寒暑治家嚴而有恩遇媵妾不
動聲色而細大畢中規矩服御簡素不事矜大晚學出
世門法誦其書能信踐之疾益寝顧視兒女無甚憐之
色而以後事屬中大晏然而逝生四男子曰宗簡右廸
功郎監潭州南嶽廟卒曰嗣武右從事徽州歙縣東尉
曰紹宣右從事郎監嚴州府泉神監曰景平通仕郎一
女適右廸功郎添差湖州歸安縣尉李端友孫男女六
人卜以明年二月庚申葬於常州無錫縣開化鄉長泰
里黃墓村原上中大飭其壻端友者状令人之行如此
来謁銘載其墓嗚呼婦人女子有静專幽閒之操行不
下堂笑言不出壼閾非若公卿大夫治行勞烈著見於
天下後世可書而傳也然令人在家為淑女既嫁為孝
婦為令妻教諸子皆嶷自立無子弟之過為賢母是故
不可以無銘也銘曰
婦德之茂内治以興孰相君子有儀有聲烈烈大夫出
使典州寵祿光大克對無羞命書五色象服之華錦櫜
玳首来告于家遣車空巷沒有餘榮孰紬女史以考我
銘
宋故胡夫人孫氏墓誌銘
夫人晉陵孫氏曾祖諷尚書職方員外郎祖夷清父志
康登州文學贈宣教郎母太安人蔡氏夫人年二十五
嫁為同縣進士胡諤字正卿之妻正卿年三十九病卒
夫人嫠居四十年為婦為母淑慎慈祥内外族姻歎譽
之無間言享夀七十七以紹興九年三月甲子感微疾
而終初正卿之沒也夫人之親固無恙生二男子一女
尚幼而其姑已老一室蕭然惸獨無依衆謂夫人不安
於胡氏矣夫人哭其夫三年不御酒樂未嘗一日去姑
之側母弟稹尤友愛挾二孤甥以歸而進諸學幼女纔
七歲他日歸其子好德者曰可以紓吾姊之憂矣居久
之二子曰安節安道皆以文行稱一鄉女歸好德好約
而夫人為夀母建炎南渡盗殘其廬安節安道相繼遇
疾皆物故諸孫猶未勝衣於是好德夫婦又迎夫人以
歸闢寢廬奉滑甘視寒煖之宜奉事十年如一日屬纊
之夕好德治喪於正寝合孫氏胡氏兩族數十人會哭
於其家飯僧供佛梵唄之聲連晝夜不絶卜以十月丙
申葬於縣萬安東鄉夏莊原上嗚呼夫人少寡不踐二
庭甫見二子之立又棄而先獨餘一女有君子之操奉
其母周旋不遺力矣始正卿從其親於墓次今又舉夫
人合祔焉除治故塋撤而新之尺椽寸瓦皆自手出躬
親畚築不避風雨又從塋旁若干步結屋三十楹以舍
守塜者好德助之無毫髮計惜曰以成吾父之志也某
夫人之從子也知之尤詳宜為銘銘曰
猗嗟夫人兮女史之標專屋而閒居兮菽水簞瓢泣呱
呱以盈前兮收衆稚之垂髫憫凱風之劬勞兮棘薪盛
而夭夭一日不見兮奄忽滔滔從夫子於故丘兮視銘
其昭
宋故孫夫人強氏墓誌銘
晉陵強氏族大而富介居曹河之兩間連甍接閈相望
屹然州人號南北強以别之夫人寔南強氏祖相如大
理評事父恕以德齒俱高號里長者當元符靖國間某
從叔府君諱稷字農先者著籍太學名聲出諸生上而
夫人方擇對遂以歸之夫人入孫氏事舅姑宣教公太
安人蔡氏能致其孝府君伯氏朝散公自文登通守擢
領大州進部刺史迎太安人就養夫人以幼婦所至常
自隨太安人感末疾杖而後行夫人掖扶卧起候席蓐
燥濕治饔餼進湯液祁寒盛暑不懈太安人捐館舍又
能致其哀春秋饋祀眡牲滌器終老如一日府君慷慨
有大節不治防畛姻舊稱貸一語之投輒輦數百緡而
去胸中無疑事豁如也盖棺之後劵書滿笥於是一里
儒早由八行選後以伊川先生高弟進於朝亦負錢三
十萬則詒書陳義鐫誚諸子當焚券以成父之志夫人
曰不取一金之息不遣一介詣門淹速惟所命折券則
不可飭諸子曰報書云爾已而諸猶子自言家有未分
之田計積歲粟麦之直為錢無慮萬緡夫人惘然不喻
其故或曰分法過五年有司不受訴今隔世矣復何道
夫人曰争財與譲財孰愈盡出帑廪畀之無秋毫計惜
族姻聞之曰寡婦弱子一旦喪家資之半其家破矣夫
人經理内治衣粗食糲勤儉自力即舍東闢屋數楹迎
師教其子晨夜課誦不使嬉宕而後營伏臘輸賦稅治
賓祭交宗黨應已然待未然事無劇易皆中節法積二
十年男授室女得所歸田園資聚稍復其故内外屬人
無老幼疎近一口翕然稱為賢母生子十一人一視庶
嫡養愛均等無小異人尤以為難男曰好謙好大好脩
好遯好謀好脩今為右從政郎楚州錄事參軍女適右
朝進郎通處州軍州事余衍左朝奉郎主管大宗正司
宗室財用劉彭年右從政郎臨安府仁和縣丞張逢堯
右知紹興府諸暨縣事祝仁右從政郎光州光山縣令
薛㐮而嫁余氏薛氏者前死矣孫男五人曰褒衮㐮袤
衷女四人夫人性舒遲寡言笑危坐一室終日寂然設
有緩急猝然加之怡聲下氣未嘗輒變色中女適左宣
教郎席畸而寡生一男僅勝衣得疾又死夫人曰無夫
無子何恃而存奪而嫁之今歸張氏是也既内幣矣趣
昏期治奩具縫紉䋎紃諸嫜婦竭作晝夜不息家人怪
其亟遽獨異常時合卺未幾而夫人屬疾矣益浸顧謂
諸子曰吾保守汝家至此無可憾矣取平日所供佛像
盥手炷香已遂暝享年七十六寔紹興二十三年十月
庚午也諸孤卜二十五年三月甲寅奉夫人之柩合祔
於武進縣懷德南鄉鄭莊村府君之墓又屬余請銘曰
泣吾母提諸幼持門戶於羈单闉阨之中以殖孫氏之
宗其淑德馴行宜見於公文以貽永久於是夫人之沒
五年矣諸子嶷嶷自立兄先弟從内外輯睦如夫人無
恙時而好脩為吏亦有能名卒能追榮夫人以其家者
乎銘曰
噫夫人兮老去百罹拊衆稚兮惸惸無依徹桑土兮巢
林一枝棘成薪兮風自南吹鳲鳩在桑兮一德均齊婦
順子從兮家之肥胡不百年兮以慰孝思宛其如在兮
視此銘詩
恭人楊氏墓誌銘
恭人常州武進楊氏楊氏大族生女多賢翁媪擇對必
得知名士故朝請大夫吉州太守吴公禹功其一人也
恭人入吴氏以慈祥順淑佐其夫歷省寺典名城更三
錫而賜號宜人又以詩書教其子而師尹者擢名第通
朝籍遇郊祀恩而進今封禹功亦贈左朝議大夫吴氏
浸大矣初禹功為尚書郎值靖康之亂致其事太上皇
踐阼時自江平守召還為給事中奉詔薦士以公名聞
於是禹功起而復仕歷司農少卿江西盗起推擇守將
擢知吉州方顯用而遇疾以殁翰林學士汪公彦章誌
其葬後八年當紹興十一年六月二十五日恭人亦被
疾不起既葬而師尹遇予泣曰吾母有賢行日月逝矣
大懼冺沒而無傳宜得公文以貽永久予以老病辭不
獲乃序而銘之予嘗謂婦人女子雖以幽閒静專為德
而尸居塊然懵不知事如土木偶人則為愚婦至有聰
明過人則出而乘夫長舌鳴晨為豔妻惟哲婦其能匪
棘匪徐動得理所雖士君子亦難也恭人之識慮明達
而不自標置不處白人善否言笑有時喜愠不形於色
事舅姑調酸鹹之適酌斟寒燠燥濕之候必盡其方相
其夫得輔佐之宜友姊姒以睦中外宗姻尊者喜卑者
附後来者向慕以為矜式朝議公處疑事踟蹰未决聞
恭人一言而定喜賑貸而窶人子匄貸無節意厭之恭
人助其施無但巳者撫媵妾不治小過閫間肅然無一
語之譁以婦事佛謹甚一日髠二女為比丘尼恭人聞
之大驚亟命車造其家喻止之曰吴氏以儒術起家為
學大夫有女當擇良士歸之今無故棄之為惸獨血氣
未定而能保其往吾弗信也鐫切三復竟不從恭人恥
之終身不復見朝議公去世恭人積憂得痞之疾既除
喪矣燕居如齋不御鉛華不聽音樂不出堂戶意象落
莫若無意於世間者師尹求所以虞侍其親者萬方至
陳伶優之戲于前冀得觧頥一笑終不顧已而疾益侵
晏然而逝享年六十師尹等以其年十月癸酉合葬於
宜興縣銅官山南朝議公之墓曾祖奉端祖修考瓘三
世皆弗仕而以財雄一州為聞姓生六子男即師尹也
左奉議郎諸王宫大小學教授賜緋魚袋次師說女適
左朝請郎通判廬州陸端景次適左朝奉大夫主管台
州崇道觀元盥次適右宣義郎胡辨嫁陸氏者亾矣又
歸其幼為繼室孫男五人曰濤曰璹曰幬曰疇孫女五
人曾孫男女五人嗚呼恭人以淑德馴行為孝婦為令
妻為賢母内外嘆譽謂必大享福祿考終上夀而得疾
不可治克生賢子以文藝决科方為世用他日處顯裒
册追榮開大國都顯號貺賁九泉之幽固無疑也銘曰
挺士君子之操以相其夫而世不知名藴君夫人之德
以宜其家而天不與齡不贏其躬以燕後之人如川之
方增天定亦能勝人不可誣来監兹銘
鴻慶居士集卷四十
