鴻慶居士集卷十五
宋孫覿撰
啟
回王倅賀冬啟
望金谷之塵固非一日傃少麻之壁亦復累年莫伸與
梓之恭奚逭負荆之咎兹蓋伏遇某官情高皦日義薄
層雲悵墜甑之空已同棄物軫遺簮之舊終不忘情屬
君子之踐長悼孤生之永已千鈞借重俾蟠木為先遊
之資一語吠生謂死灰有復然之理其為欣忭莫䆒名
言
二
圭景迎長珠星紀瑞推䇲啟千齡之運拔茅連衆彙之
興恭惟某官儒學發身三冬足用靖恭介褔七日朋来
茂對休辰寵綏故友加惠桑榆之晚甫憐鐘漏之餘文
摛白雪之詞韻中黃鍾之律幽懷破散穆如負日之溫
病目驚窺絢若瞻雲之爛莫馳慶謁第激歡悰
回趙倅賀冬啟
老將及耄不知歲月之遷性不便書莫致寒溫之問屬
時君子膺彙征之吉但有野人分芹獻之心兹蓋伏遇
某官利器沉潛聲章炳煥晞髮扶桑之日本自于天
来濯足滄浪之淵尚從于地控屈臨邦屏分布郡條眷
言一人之餘光奔五雲之妙誦言穆若殆仁風揚紈扇
之間玉色鵠如正落月滿屋梁之上
回平江趙倅賀冬啟
璿璣觀象仰占星昴之中鍾律導和俯騐泉萌之動順
履一陽之復茂膺五福之綏恭惟某官喬嶽儲靈猗蘭
毓秀鬱鬱五雲之氣盡隆凖之子孫落落萬人之英豈
重瞳之苗裔羲爻盡泰天統乘乾出逢熙洽之辰坐擁
鴻龐之祉敢圖眷奬尚軫衰遲来日無多猶仗一戈之
欲溺灰欲死詎堪六琯之吹
回兩倅賀冬啟
星東壁而昏中日北陸而短至屬方羣隂作沴之始已
兆三陽交泰之期恭惟某官心平而行高才全而德巨
鳴中律吕自可吹生燕谷之中語帶烟雲固應紀瑞魯
臺之上齋心跽誦稽首拜嘉穆如抱水有挟纊之溫恍
若覆盆委分光之照其為欣幸莫䆒名言
回強守賀冬啟
土圭測景鍾律均聲羲爻占七日之亨漢歷表三辰之
瑞恭惟某官游夏淵源之學龔黃慈惠之師具萬善而
齋百神訶護順一元而復五福朋来燕寝凝香鈴齋坐
肅頋憐衰謝申祝誦言迎愛日之長已踐化人之國快
景星之覩遂窺刺史之天
二
雲師書物日御迎長以迓元氣遂正律本恭惟某官學
王者之書值聖人之時謝吏部之文章二百年無此作
矣李將軍之才氣萬戶侯豈足道哉逮兹淮陽郡
理之秋宣室受釐之對鳳鳴十二坐迎交泰之期鵬擊
三千亟觀遠大之業
回莊守賀冬啟
六琯吹葭嶰簫應律五文刺繡圭景迎長恭惟某官履
七日之休辰陪千齡之興運分符共理蚤䟽三接之榮
拔如同升坐擁朋来之福眷言衰謝首被頋存委大貺
于窮途抒高情于麗藻黮如逃谷共分一日之光迫若
觀臺獨現五雲之體
回吴守賀冬啟
魯臺之望占祥嶰谷之鳴應律雖三尺之冰厚繄衆隂
凝沍之時而一寸之暉長寔萬寳欣榮之始恭惟某官挺
生耆哲出應昌期萬室連甍擁袴襦而詠千畦接軫賣
劍刀而耕諸縣豊登四郊清謐泰壇展寀方迎天地之
休宣室頒釐行奉鬼神之對
回錢守賀冬啟
天正著統陽德離潜黃宫調六氣之元清臺表三辰之
瑞恭惟某官學惟古訓道與時行盛大光明接千齡之
熙旦竒龐福艾擁百順之鴻休方應共理之求已促追
鋒之召感十隂而惜日喜添綵線之長待甘雨以為霖
行被衮衣之拜
二
六琯鳳鳴奏伶倫之律五星珠貫符太史之占一德撫
辰羣公受祉恭惟某官進非師錫出為時須秀鍾河嶽
之靈氣塞堪輿之大賢如趙成季熙熙冬日之溫文似
張水曹藹藹春雲之態時乘風大順履龐洪千騎森然
方擁馮熊之貴一翁耄矣空賀燕懷之私
三
衡古灰仰琯候葭飛衆士上行百神来燕恭惟某官名
高哲艾文擅詞宗見王千里而来獨出漢諸臣之右舉
古一人而已孰謂魯真儒之多親值聖時具膺吉䘵蔭
堯雲之潤寧煩臺提之占瞻舜日之華奚俟土圭之測
四
六氣宣和八風順序聖人觀象見天地之心君子安身
待隂陽之定恭惟某官道增而日損德進而時行綸閣
紬書紅藥應五范之妙斗城問俗䑣檐煥三組之榮属陽
德之離潜宜隂靈之薦祉方興未艾與日俱長俾壽而
昌逢辰兹始莫申慶謁但極歡悰
回江隂趙守賀冬啟
心灰已久不復競辰曝背欣然未忘愛日忽墜綈袍之
信有踰衮服之華恭惟某官建牙當七十城剖竹猶二
千石儲休帝籍挺秀儒林玉具高挂頥真江山風月之
主金印大繫肘寔岩廊柱石之姿履華旦之休明悼窮
交之濩落剖雙魚之尺素空慙強食之言分九醞之霞
觴應笑獨醒之陋
回王倅賀冬啟
帷宫瞻柴燎之升緹室候泉萌之動煒燁離明之旦龐
鴻觧雨之恩恭惟某官出逢君子之時夙蘊大賢之業
密庸(原闕)千里仰成分布寬成一堂坐嘯履兹陽復荗
擁神休宣室受釐行促追鋒之召窮閻埽軌空懷賀厦
之私
回晉陵黃令賀冬啟
日行北陸之次兆羣隂德退之祥星占東壁之中繄盛
德光亨之始恭惟某官袖牛刀之手安鸞棘之栖履茲
陽復之辰茂介朋来之福吹溺灰于欲死溉病木于垂
枯豈復小民惟祈寒之怨有同野老負愛日之暄感頌
之私占言難盡
二
柴壇之燎升方承大祭黃鍾之氣應以召太和恭惟某
官重學三餘逢辰一旦雖後凋之操不改于炎凉而拔
茹之速自同于消長逮茲陽復宜與時亨當為傅說之
霖起副蒼生之望猶有趙衰之日空遺故友之思
三
斗柄北旋隂凝而涸日車南指陽復而升恭惟某官秉
心有執德之堅適變得隨時之義自臨鄉縣衆謂賢公
已應虞書三老之文更遇羲爻七日之吉全和氏之璧
而去何喜如之彈貢父之冠而來自今以始
回沈倅賀冬啟
候一寸之隂占四分之歷寔陽德離潛之始繄天心籲
俊之初恭惟某官德日進而又新福川增而方至豫州
半刺史索高國士之風魯國一真儒宜冠廷臣之右逢
辰休顯錫羨鴻龐鳴玉趨紫宸之朝寧有騷人之感擊
鐘應黃宫之律佇觀君子之亨
回鎮江劉都統賀冬啟
時乘玄駱氣兆黃宫占昏旦以候軫壁之中謹蓋藏以
待隂陽之定恭惟某官得一編書于神所授出大竒計
而世莫聞控帶二江猶傳鐵甕折衝千里是一金城履
兹陽復之辰宜介朋来之福追鋒亟去行超三衛之雄
授鉞重来更總十連之重
二
一德時升繄上將逢辰之始三徵氣運宜百神薦祉之
多恭惟某官威名攝鳥鼠之戎圖書冠麒麟之閣一戈
却日天地與之低昂萬馬追風山岳為之頽仆履茲陽
復生擁神休望金谷之塵遥想盍簪之盛卧漳濱之疾
莫伸賀厦之私
三
嶰竹十二筩以製律本而鐘聲出應土圭五十尺以求
地中而綿景迎長恭惟某官握虎豹之韜搃貔貅之旅
跨追風之驃超日窟以窮探乘問漢之槎挽天河而一
洗逢辰休顯受祉鴻龐占魯臺之雲坐見葱葱之氣望
長安之日行瞻穆穆之容欣頌之私敷宣莫罄
四
肇一氣之元正八風之序日居木上逮休復之祥雷藏
地中寔奮預之始恭惟某官山西將種代北人豪三令
之行凜如負雪之嚴一怒之威赫若迅雷之震勤勞百
戰感會千齡方剛德之浸亨宜龐禧之攸降出分帥閫
秉大將鈇鉞之權歸護殿岩正祈父爪牙之命
五
擊金鐘而效氣定五日之中比玉琯以考聲正八風之
序恭惟某官尊俎厭未付之難鼎鐘鳴不賞之勲當大
人繼照之明應君子彙征之吉帝寬憂顧神敢靖恭受
祉未可量逄辰自今始聞鼓鼙而思將帥佇觀祈父之
歸羞蘋藻之薦王公聊致野人之獻
六
太初更漢歷之元招搖紀夏正之月道隨剛長福與時
升恭惟某官四岳藩翰之臣萬夫貔虎之帥聲名震夷
夏忠義貰神明方陽一氣運之初寔衆正上行之日六
纛啟重候之賞已登將閫之崇九芝塗細禮之書行踐
樞庭之拜未遑慶謁但激懽悰
七
晝參日表夜考星中八能之士板書已奏五音二重之
室緹縵以候一氣恭惟某官生孟陬庚寅之日應上元
甲子之辰迎連珠合璧之祥擁錫盾琱戈之貴名參柱石
功載旂常魁然北斗之豪久總便藩之重踐此日南之
慶亟趨帝席之前
八
距門墻不能百里違旌棨亦復累年忽驚紀律之新又
見陽明之復恭惟某官受天大任秉國中權入扈殿岩
擁漢將南北軍之衆出總戎索陳楚師左右廣之容逢
寖昌寖熾之辰介時萬時億之祉望青油之幕想見元戎夀
&KR1356;之飛述銀筆之辭聊效野人食芹之薦
九
黃宫之氣應方調嶰竹之音紫壇之燎升首被寥蕭之
澤恭惟某官浩浩稟堪輿之氣英英鍾河嶽之靈會天
子躬三歲一郊之儀而上將擁七月朋來之福端闈發
號宣室頌釐鴻名增帥閫之崇細札奉壐書之寵自笑
瓠瓜之繫莫預榮觀但有野芹之甘欲分貴獻
回梁守賀冬啟
五勝相乘三徵始著肇見陽明之復用符剛德之亨恭
惟某官道術通明器資淵博兼文學政事之選蓋聖人
之徒與為循良慈惠之師繄大夫之賢者逄辰兹始處
顯宜先泳年光如化國之長寧須測景摛墨妙有郇公
之體奚俟占雲輿頌所同空言難盡
回無錫馮宰賀冬啟
一氣默運泉萌動而陽升諸福朋來茅茹連而彙進恭
惟某官靖共居位愷悌宜民雉出桑間已著仁賢之治
弦鳴堂上更收清静之功剛德寖亨藩釐紹至撫一雷
之土共觀鳬舄之飛履七日之辰佇見龍梭之起
回莫守賀冬啟
星圖表瑞占五緯而睹珠連律本均聲製六琯而聆鳳
吹恭惟某官一朝人傑百世吏師華省望郎斗城良牧
暫輟邃嚴之直来蘇凋瘵之餘化國舒長逢辰兹始魯
侯燕喜受祉難量自嗟匏繫之生莫預觴行之列其為
欣頌曷䆒名言
二
漢歷授時紀上元之次羲經畫卦為來復之初恭惟某
官經濟之才將膺帝賚中和之政自與天通梅載華如
紺碧而發于暮春露荐降如甘飴而零于午夜嘉禾合
穎瑞麥兩岐属當七日之休辰通契千零之興運以天
公䧏祥之屢奚俟占雲而使君報政之成行當就日其
為欣頌難盡名言
與鎮江劉都統賀冬啟
吹比竹而音諧布重緹而氣應三徵著象五緯宣光恭
惟某官萬斛巨川之舟千雉大邦之屏手揮羽扇舟中
敵國何有哉坐擁戎旃席上過師乃如此履休明之盛
旦介憶萬之龐禧疇衛社之勲行布白麻之號享銷兵
之福遂臻黃髮之期欣頌之私占言難盡
與梁倅賀冬啟
吹比竹而音諧縵重緹而氣應三徵著象五緯宣光恭
惟某官一門萬石之家四室五公之胄印金斗大珥玉
蟬聯累朝閥閱之華奕世衣冠之望来展赤驥追鳳之
足尚淹紫鸞止棘之棲屬天公籲俊之初届陽德離潛
之慶于時測景方加刺繡之長遂將披雲大慰傾葵之
望其為欣頌莫罄敷宣
荅葉賀冬啟
調六律之音天統冠三正之首辨九章之序羲爻占七
日之祥恭惟某官稟間氣而生應昌期而出刺史之天
大奚煩補石之工化國之日長自笑却戈之陋仰睇魯
臺雲物之瑞實應商岩霖雨之求一陽進而道與時行
衆正興而福禄類至晝室應圖而龍見行綴甘泉法從
之聯尚方賜履而鳬飛已著方丈真仙之藉共為瞻頌
難盡名言
回郭守賀冬啟
三正冠天統之元七日騐陽明之復龍離潛而現實大
人繼照之初鳳覽輝而翔應君子彙征之吉恭惟某官
德由日進道與時行倬彼雲漢之章爰告魯臺之慶薰
然慈仁之德聿兹周翰之良歲美人和政平訟息盍奉
追鋒之始亟歸調鼎之司人望既孚師言惟允某屬有
魚菽之祭于先人敝廬之下莫申燕省之賀于使君燕
寝之前苐賡擊壌之謠聊效食芹之獻
二
一氣旋宫八風恊序三徵始著百順皆来恭惟某官挺
松栢歲寒之姿鍾河嶽英靈之氣行藏體聖人之道顯
晦得君子之時當飛龍利見之初應拔茹彙征之吉天
衢聽履追祥鵬九萬里之程燕寝傳觴慶蟠桃三千年之
會
鴻慶居士集卷十五
