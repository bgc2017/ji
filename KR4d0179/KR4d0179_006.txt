鴻慶居士集卷六
宋孫覿撰
詩
浮遠堂(在江隂縣君山頂上)
月堕山城曉沙寒水國秋雲根拔地起冰柱蹴天浮紫
翠分鼇嶺青紅雜蜃樓舟航通萬里城郭數三州刺史
馮熊貴仙翁控鯉遊八龍追後騎五馬駐前騶露舄迎
門鵲風簾壓海牛地偏餘勝跡山好對冥收雨為催詩
至雲應度曲留歡呼領百罰跌宕散千憂顛倒青霞披
淋漓紫綺裘誰鑱石峴山千載記風流
連雪苦寒
霜氣森森背有芒風稜摵摵面疑鎗破衾且作龜頭縮
短裾愁牽鶴脛長
二
&KR0988;底騎驢詠雪詩東風有信在南枝來麰已報豐年瑞
屬國餐氊且耐飢
大雪後喜晴
嶺雪斑斑在崖泉咽咽鳴一州明曉霽萬壑貯春聲蹬
滑藤枝健沙晴屐齒輕小兒修淨供酌茗慰孤清
二
雪淨山容改風回野意新草根清漠漠沙尾碧鱗鱗有
客推門版呼童整角巾風流楊柳似一噱散千顰(時鄒次賈)
(自臨川至)
送鄒次賈歸臨川
不負丹雞約來尋白馬盟龍鍾着帽進爵躍倒衣迎感
慨追平昔驚呼問死生殷勤一樽酒問健且同傾
二
徒步輕千里重臨賁一邱留懽不暖席索去忽偏舟惜
别猶班草傳聲可置郵躊躇搔白首獨上仲宣樓
南唐門道上見桃二首
一徑青苔短短籬小桃竹外兩三枝殷勤待得黃昏月
正見斜紅卧酒巵
二
細紅如糝未全勻洗雨梳風日日新前度劉郎在何處
故林空瑣一枝春
惠楙吉水軒
演漾浮清樾千凝浸綠莎更無野鳥渡自有窟蟬過短
綆飛蒼雪長纓卷素波會須號一噫霹靂起龍柯
二
練練迎朝霽漻漻卷夜氛挽河半天落貯月一瓢分盪
胸飽新授洗耳浣昔聞誰知望梅者肺渴已如焚
送刪定侄赴高安郡丞
紛紛戱事擾真情夢入槐宮一餉榮莫向蝸廬分兩國
只將螘垤當專城鼇頭定自迃三顧楮尾何妨署一名
南望崆峒堪拄笏白雲飛處眼偏明
寄題楊元光黃岩清畏軒
楊公相大歷獨擅德爵尊清渭貫涇濁寸膠定河渾高
名冠朝倫流風被仍昆悠然向千載凛凛尚自存官閒
擁黃紬臥聽衙集喧蕭蕭鳬鷖行重糈不到門蝗虎不
待驅聞風自驚奔所貴知我希已及魚與豚
題致思庵
草徑衝泥滑松門隱霧深潜魚寒入窟宿鳥瞑投林風
樹搖青塜雲蘿倚碧潯禪翁蒙一衲寂寞海潮雲
又
宿雨連村暗春流隔隴分檣烏吟外見城角定中聞石
鼎涵蒼潤銅爐湧翠芬明朝南北路相望兩孤雲
焦山吸江亭
昔年攜客寄僧龕敗屋疎籬一草菴白首重來看修竹
連山樓觀亦耽耽(東坡詩云金山樓觀何耽耽撞鐘擊鼓聞淮南焦山何有看脩竹採薪汲)
(水僧兩三)
二
萬頃蒼茫一島孤潭潭雲海現毘盧問君吸盡西江水
中有曹谿一點無
再賦五至堂
猊坐諸天繞龍龕百鬼神捫蘿穿窈窕拄策上峥嶸雨
送秋聲入風迎夜氣生胮肛一鼉吼撇烈兩島驚獨詣
超神界真遊夢化城微吟更有味琢雪鬭僧清
二
老衲僧中龍得度佛三世苴茒製不借剖竹作如意徵
心訊空王禮足依梵帝住世無三宿應緣有五至百年
杞國憂四大偃師戲應作如是觀浮雲本無蒂
胡恭夫勉齋
為山在進簣學海自盈科但見拳石小纔容一葦過駸
駸拔地起千丈青坡坨漫漫拍天流萬頃翠錯磨勉齋
何為者直意慕山河高視俯遺垤孤清鎮頽波巨植蟠
杞樟修麟窟蛟鼉誰能探高(闕)潜珍有隨和
静節軒
紅紫紛紛半在亡一軒風雨送春忙青梅著子渾無數
綠笋穿林已許長
二
蓮葉平鋪塘水滿棟花半落渚風清無言獨立蒼茫裏
更聽黃鸝一兩聲
滁守平遠堂
魏公大雅士英英峙冰玉平反廷尉府共理滁陽牧奮
髯懾狐鼠折箠行鳬鶩高眠一照廊坐嘯風生竹度堂
雲雨上斗柄高插屋擺落區中緣超搖塵外躅遙蒼擁
鬟髻潄碧韻琹筑雖無花解笑自有雲樹宿王春亦已
班臣晝可屢卜舉首送歸鴻寄此千里目
龜潭
繞舍蒔蘭蓀褰簾對竹君移床栖樾蔭脫屣護苔紋釣
影垂潭月樵歌出嶺雲殷勤一瓢水侑此井中芹
二
風漣細娟娟月彩光瀰瀰庭空韻琹筑故入幽人耳皓
白有貞色澹泊非世味誰能聽蛙淫喚蛟作鼓吹
雨中泊蜀山見漁人自山半負樵入舟鼓棹而去
一嶂横青靄千漚起碧潯行穿山半腹坐占水中心蹋
雨松谿滑衝烟蓼嶼深時來有登涉應不繫升沉
胡橋别野
覆地紅深寸連村翠著行桑空蠶箔滿芹老燕泥香且
泥無何飲徐思有底忙獨謠無與悟倚杖立斜陽
示龜潭文上人
露蓋青相倚雲屏翠作圍石泉鳴牛枕逕蘇上春衣井
遂登晨汲庖烟起夕霏浮生眠食耳終不羨輕肥
二
埽石風生坐披雲雨濕衣飄飄一蟬脱獵獵兩鳬飛伏
檻觀魚樂鈎簾待燕歸疎鐘何處寺出谷自依依
讀類說
亡是談烏有彭郎得小姑誰言鳩作婦謾道雁為奴絡
緯那能織提壺豈解酤龜兹堪一笑非馬亦非驢
二
額痒會出耳足閒仍有氂石頑非作燕楮老孕生雞楓
癭那因怒松枋豈是肥君看轉丸手亦復化神奇
示楓橋温老
閶闔曾城外寒山古道西若人具眼隻與佛拍肩齊白
浪噴鷁首黃塵送馬蹄憧憧南北路一榻有高栖
楓橋璨書記出示近詩賦長句為謝
白㲲青鞋竹杖隨伏犀插腦看魁奇水如說法翻千偈
山似哦詩蹙兩眉率爾扣門依佛寶欣然命駕有心期
匆匆班草河橋上幾日重臨慰所思
讀靈岩圓首座詩卷
長廊籍籍履聲中邂逅歡迎得此公會續千燈齊古佛
先拈一瓣供詩翁
二
萬境崩騰倒筆前飄飄落紙似雲烟要看墨妙供千手
莫遣詩翁入兩肩
能仁寺悟上人來楓橋訪余索詩賦
撚斷吟鬚皺兩眉鏤冰琢雪等兒嬉解啼孤月如雞口
堪笑窮郊作許悲(韓吏部詩云有窮者孟郊郊聞雞詩云似聞孤月口能說落星心)
二
老去都將筆硯焚相逢相問只寒温更無一語堪酬對
已入維摩不二門
讀公序詩卷
讀書過眼亦千年脱帽揮毫湧百泉句出驚傳龍囷蠢
賦成争誦蜺連蜷銅池莖葉三山秀玉井根株七澤連
容貌魁梧端可想不應詩瘦自臞仙
龜潭
擺落攀緣斷驅除磊磈平庭松敵老健潭水伴孤清待
月出時看尋雲起處行相隨木上坐徙倚到參横
二
投老一無取逃空百不聞莫參東閤吏恐汙北山文心
定對止水身閒臥白雲嗒然吾喪我何意傲人羣
山陽守吳子仁遺兩鶴喜而賦詩
本自驂鸞駕何因下爵羅未冲霄漢去且傍水雲過收
拾為閒伴提攜作好歌莫懷軒冕意風月共婆娑
二
縞袂貞仙馭玄裳羽客衣千年令威至萬里佐卿歸蹈
雨青苔院栖烟白板扉蕭條真老伴相對兩忘機
舟過湖洑泊丁山
雞犬三家市蓬蒿一畝宮蘿牽籬羃翠蘀隕砌堆紅宿
鳥來還去微泉咽復通幽尋殊未已落日滿疎桐
二
日下殘紅斂烟升積翠重鷗輕波浩蕩魚樂自從容野
饁迎秋穫鄰謳相夜舂田翁有真意一笑酒中逢
寄題洪巨濟中大鄱陽園亭四詠
協趣亭
一邱破天巧萬壑迴春姿使君載酒地不著鼓吹隨翛
然一幅巾自與幽人期水淺欲平杯風細不滿旗疎疎
殘雨裏獨理釣魚絲
翠屏洞
千岩紫翠中縹緲浮畫棟屏風十二叠坦坦見空洞攅
青照坐寒老翠濕衣重度曲(闕)雲留舉杯送樂矣
殊未央正作南柯夢
綠楊樓
津樹正青青水拍兩岸平千章雲外合一勺烟中横葉
密翳鳥語波清見魚行灣碕雨初乾陂露雪正晴誰來
聽山公著屐過橋聲
艮菴
高人擅一壑青山獨當門拄笏坐終日似與若人言微
雲抱巘出細溜觸石喧絶壁掛夜斗曾甍上朝暾更採
東籬菊共盡北海樽
春霽
好雨連清夜寒聲滿四簷浣花紅點注著柳翠條纖宿
潦推舟起舂塗上屐黏家家操耒出途詠滿蒼黔
二
清飈洗睡昏好雨愜幽欣共喜當春至偏宜入夜聞跳
波通轍涸流澗駐爐薰瀲瀲沙頭綠晴來已十分
書事
坐睡抛書卷行歌泥酒杯那能鎖故紙莫自恥虚罍閑
把吟鬚撚掀逢笑口開獨醒竟何事空腹吼飢雷
二
謀身殊落落隨俗信悠悠但使真心住何嫌老論偷乘
風豈有待過坎且復休人生如寄耳豈恨拙于鳩
草堂路遇大風
覆地雲為簇填空浪作堆昂昂天上坐虺虺石中雷澒
洞千漚發喧豗百蟄開白鷗底心性玉羽自毰毸(韋蘇州詩)
(云水性本無静石中固無聲如何再相激雷空轉山驚)
二
雲屋互出沒風扉自闔開孤舟繫桑本一曲並岩隈翠
甲連筐載鮮鱗貫柳來殷勤慰牢落為覆掌中杯
題惠聲伯溪亭
小檻大紅直欲然喬林老翠自生烟雲蘿屬地青霞帔
雨筴填溝赤仄錢折柳貫魚初受釣解龜挽酒看垂蓮
便須秉燭追良夜花減春歸又一年
雪夜宿九思庵
霏霏竹間雲練練天上雪誰遣碧玉壺化作白銀闕孤
懷愜幽欣一笑暖凍冽寒光注老眼謂是山吐月耿耿
清不寐夜聽竹枝折
江上懷思永
沙老猶生觜江寒已伏槽長烟分聚落短日下亭臯木
脱曾巢見潮生小艇高幽懷誰與悟不見酒中豪
二
絶徼三叉路連艫萬里船一區江上宅百榼飲中仙有
土能埋玉無膠可續絃摩挲綠苔石屐齒尚依然
讀劉方叔詩卷
雄奇郊島上清絶晉隋間已突黃初過遙追正始還冥
搜逐幽好巧發露天慳莫作鳶肩看詩成聳兩山
二
思如湧泉水句似琢冰清刻燭翻千偈撞鐘助一鳴磨
天無刃迹擲地有金聲好是䘖杯處雲烟落紙生
獨坐
貞境閑自見衰容老更浸却無愁可解祇有病相尋莫
引千鈞髮須存一寸心澹然無愠喜龜息自深深
正月十四日半夜大雷雨許楙仲有詩次韻三首
萬炬紅蓮陸海中車如流水馬如龍九街畫鼓春深滿
百柁瓊艘蠟味濃底事狂雷翻地軸叵堪笑電破天容
衝泥踏雨尋歸路竹杖芒鞋取次供
二
覆雨翻雲一瞬中雷鞭擊柱起乖龍推愁正倚三杯釀
破睡那能一枕濃桑下持鉏如許健席間失箸若為容
詩翁只作啼嬰看萬斛珠璣唾手供
三
尚見暗塵隨駟馬忽驚飛電擾羣龍玄雲合沓濤頭上
白雨渾酣乳面濃淡碧鱗鱗生曉漲小紅漠漠放春容
只應便作尋芳計好把鴟夷載酒供
正月十五日荆谿館然燈燕北客用前韻
虎鼠同遊十二宮何妨蛇蚓雜蛟龍熒煌寳樹繁星合
泛艷金莖湛露濃海鳥定知驚矍鑠濠魚且樂共從容
賈生欲繫單于頸應費朝家五餌供
梅
北風翦水玉花飛翠袖凌寒不自持脉脉含情無一語
水邊籬落立多時
二
纖纖蘿蔓牽茅屋細細苔花點石矼夢斷酒醒山月吐
一枝疎影卧東忩
雨
風卷三江立雷穿九地鳴梢林百鳥散破柱一龍驚滿
樹春深合連甍曉溜傾坐看流惡盡邑里一時清
二
池涸萍黏塊畦荒麥聚埃乖龍一味睡幽鳥百般催藥
褁蒸生菌衣篝潤作梅殷勤一夜雨洗出翠千堆
竹間看雪
乍聞槁雪墮忩前已見飛花舞道邊夢斷忽驚山竹裂
一燈照我擁書眠
二
受風豈免長低首戴雪何妨暫折腰莫道此君無特採
風回雪霽便昂霄
題楊令藏春塢
千歲鶴林仙故家今尚存吟律破隂沍和絃召春温王
母仍留核韓郎為染根暗香先到處已返玉梅魂
二
汝陽紅荆帽欲挽春風回不用寶刀裁試看羯鼓催玉
樹日日新金蓮步步開仍須覓春草隨人處處來
三
花發武陵源水滿籃橋路人面相映紅迎笑得崔護蜂
蝶謾紛紛尋春不知處時見一葉紅相隨水東去
累石作小山鑿池引水注之
移山老翁愚埋盆小兒嬉高蹈遺世紛幽欣可人意倚
樹看蜂衙挑燈照花睡樂哉何所憂俛仰可卒歲
建安掾朱彦寔調同安丞歸莆田枉道過余十日
而别
公子命巾車千里過我廬驚飛庭尉爵喜見丈人烏倚
壁方挽膝推琹欲攬鬚殷勤更秉燭孤悶一時攄
二
巢枝良易安瓢飲有餘懽栖栖枳棘間矯矯如龍鸞抱
牘鳬鶩進落筆蛇蛡蟠但令鉗紙尾只為馬槽看
龜潭道中
沙淨溪行好烟梢野望新數峰山戴雪一曲塢藏春魚
逐波間伴禽藏葉底身柳邊春信動眉目已津津
牛山道中
松雲翠離披竹日光破碎青熒麥風過紅濕花露墜萍
開龜曳尾樹啄鳥擘啄物物如貺予欣然與心會
罨畫連雨溪漲又餘雨霽水落喜而賦詩
編栰沿村徑囊沙壅市門蒼鱗封老幹黃耳上陳根屋
破容身窄天低望眼昏溪邊高樹杪猶有繫舟痕
二
月挂樓鐘曉風生島樹秋林疎山獻状池漫水分流鵲
喜如窺牖鷗馴亦並舟一聲何處笛莫遣碧雲留
沈公序亦愛亭
吟牽東閣興静想北忩眠室小中生白文高迥入玄回
看甲乙第已到己辰年不見門生莠歌鐘尚隱然
二
老蘿牽簷角青蕪點石稜風生長柄麈花落短檠燈危
坐纔容膝欹眠但曲肱胷中九雲夢芥蔕亦何曾
沈公序餘閒亭
貌古鬚眉見情高耳目遺應諧聊玩世避謗莫吟詩事
不關心處身非抱病時翛然無一事痛飲是吾師
二
隱几欲忘吾趨營老更疎判閒聊命酒引睡謾翻書祗
有貧堪逐都無憤可攄樂哉聊卒歲應信我知魚
虎邱沼豫章詩僧也與余相遇于楓橋方丈誦所
作除獻之侍郎生日詩有東湖孺子南極老人
之句余愛其工賦小詩寄贈
落景下曾城遙烟起孤戍繫舟著魚磯曳杖扣僧戶忽
逢丹霞侶自誦碧雲句噌吰應黃鐘清絶追白紵不落
江西𣲖肯學邯鄲步冥搜自天得妙中有神助寅緣半
日留邂逅一笑遇詎復管中窺看沐南山霧
紹興壬子某南遷過疎山上一覽亭見擬東坡煨
芋詩刻龕之壁間詩律句法良是殆不能辨乃
宣卿侍郎守臨川時所擬作也後數日道次安
仁縣一士人吳君出宣卿詩數十解示余奇麗
清婉咀嚼有味如噉蔗然讀之惟恐盡于是拊
卷三歎而後知公置力于斯文久矣又二十年
宣卿作室荆谿山中别營一堂以平生所蓄東
坡詩文雜言長短句殘章斷稿尺牘遊嬉之作
盡櫝藏其中號景坡自書榜仍為記刻之某欲
具小舟造觀而宣卿召用今以集撰守吳門乃
賦詩為之先
王公製練衣謝傅捉葵扇歘若置郵然一昔徧海縣東
坡百世師乘雲上騎箕文争日月光氣敵嵩華齊諸儒
望先覺坐待成風斵一斤應手揮郢鼻無留堊公生不
並時關揵同一機識真屬具眼造的令中眉詩亡束晳
補書受伏生所神交接混茫參差夢中睹授我筆如椽
五色光屬聯醉上金鑾殿揮泉洒謫仙
贈鶴林山長老
玄豹文章霧沐老龍頭角泥蟠莫恨青苔踏破要令紅
芋分殘
二
黃鶴林中佛國杜鵑花裏仙山粗了一生事大來從半
日僧閒
東坡先生與蔣魏公遊最善宣卿侍郎蓄東坡詩
文自公始也心慕手追遂入手于室嘗某賦景
坡堂詩宣卿謂余知音者遂標藏之櫝中比守
吳門治有狀璽書褒進待制敷文閣某馳小舟
往賀宣卿出詩三章見屬句法華妙為一時絶
唱有云正索解人那復得其誰知我固無從此
真東坡語也輒次韻書于卷末
家聲籍籍冠中州健筆縱横貫九流三世祖孫吳郡牧
兩朝人物晉亭侯顒卬自快披雲覩衰陋空遺倚玉羞
便恐追鋒天上去不辭投轄為公留
二
高名迥出中興日大句追還正始風浦上珠回孤月吐
壁間梭躍五雲從景坡堂裏參差見飯顆山頭邂逅逢
更追騎鯨追李白八門一路羽翰通
三
洲蘂霏紅風澹沲池光舖練月徘徊乍驚醉眼生春纈
頓覺詩腸蟄夜雷坐看千言供刻燭自甘百罰恥空罍
使君處處栽桃李為報花奴羯鼓催
景思提舉少卿出示藥寮佳篇某繼原韵上呈
連筒自灌黃精圃結轍休推薏苡車萬壑飛泉舂午枕
一蓑帶雨荷春鋤逃名尚有身為累擇利焉知貨可居
笑指吾公門上莠一時零落已邱墟
與季萬郎中陪景思少卿遊虎邱景思季萬皆有
詩某依韻和呈
和景思少卿韻
客來聽履上雲階百尺蒼藤絡斷崕古井千年龍尚卧
曾邱一曲虎為儕乍驚河漢懸談舌便覺風雲入壯懷
小雨隨車真有意待催詩板挂高齋
次季萬郎中
玉梯一蹴傍天閽歷歷星圖手可捫翠濕佛衣雲漠漠
香凝僧院雨昏昏曾軒下瞰三吳小靈阜高齊五岳尊
大句舂容兩相敵暫陪尊酒得重論
謝景思提舉見過用藥寮韻賦寄
璽書光麗九芝塗繡斧煌煌刺史車當路狐狸那足問
漫山藜藿未應鋤使星尚供天南極卿月中環帝北居
此夜光華賁岑寂故侯留落在郊墟
二
屋頭遙見丈人烏門外欣逢載酒車拄杖穿林花自落
攜壺席地酒休鋤褰帷共看高軒過列戟行歸大府居
掣電一歡寧復有空傳勝事滿村墟
三
行把長鑱白木柄慵眠下澤短轅車柳圍許大身空老
瓜地將無手自鋤三徑草荒無轍迹一枝巢隱有林居
故人觸蟄來相問終日清風滿座墟
鴻慶居士集卷六
