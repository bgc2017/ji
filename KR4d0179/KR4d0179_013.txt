鴻慶居士集卷十三
宋孫覿撰
啟
回沈狀元啟
待金馬門之詔首冠殊科論石渠閣之經進膺楙寵天
子興見晚之歎諸儒艷稽古之榮岩穴争光縉紳竦慕
恭惟狀元學士學無不通而深邃于歷文皆已出而自
得之心偶一時困刀筆于吏前不崇朝動聲名于天下
雖萬人吾往矣豈特掉三寸之舌于九十之中借前箸
以籌之故能知一日之差在八百年之後奏篇稱善楮
價驟增舉羣驚北冀之空擊水運南溟之化固大丈夫
所以自期者當如此豈妄男子出于嘗試而幸得之臚
唱一傳歡聲四出某服膺滋久快覩宜先竄迹窮閭屢
勤長者之車轍書名淡墨又陪學士之堵牆殆兹貴名
暴白之初何翅郵命流傳之速同時流輩自笑槍榆决
起之卑晚歲功名行見松柏後凋之操特迂鞭馭馳况
書縢凜高義以卓然愧勞謙之過矣第深竦歉莫究願
言
和州謝宰執啟
百謫已盈難逭黜幽之典一麾而去猶分共理之符伏
念某早出寒鄉首陪諸彦天資椎鈍豈有能為官牒推
移遂至于此俄值纂承之慶丕昭籲俊之公十亂興周
一䕫輔舜逢辰千載敢忘魏公子之心多罪百罹妄有
齊虞人之志立仗之鳴奚補集枯之計甚疎捩手覆羹
信是五窮之阨下機投杼豈無三至之信遽開使過之
科更索長民之寄松楸在望雞犬相聞倘因坐嘯之餘
獲遂息肩之所寧復爭先岐路志千里于伏櫪之間所願
少假須臾巢一枝于深林之上兹蓋伏遇某官應時作
則道體為公天下之勢猶持衡本無私于輕重至人之
心如用鑑亦何有于將迎致兹罪戾之餘尚玷使令之
末平生所願投老獲從自愧無竒遂占陽城催科之考
庶幾未死及見鄭公仁義之行
回謝交代啟
東海之洋十年望歎景星之覩一日争先甚虞製錦之
多傷猶幸伐柯之未遠恭惟交代某官忠純許國愷悌宜
民驥足已超許追參于十駕豹章甚蔚尚窺見于一斑
眷言淮海之邦久屈雲霄之步盍歸帝所用副師言奔
逸絶塵莫繼大賢之躅優游卒歲敢忘後事之師
回通判啟
請上方之劍豈堪老病之餘分竹使之符遂玷承宣之
寄不有指縱之自敢圖卧理之安恭惟某官循良千里
之師磊落萬人之傑伐柯取則幸同聲氣之求傾蓋相
從盡索形骸之外庶無大過以迄終更
回教授啟
補劓息黥但切歸田之意投閒置散尚何守土之謀猥
先借譽于書詞尚記承顔于疇昔三毛殊勝識小異于
千人一臠可知會屬饜于五鼎恭惟某官高情拔俗妙
語嘘枯渾然深厚爾雅之文信矣直諒多聞之友方求
瞑眩以補過愆倘使灌夫獲萬金之良藥更令安世誦
三篋之亡書喜愧交懷占言難盡
回監稅范學士啟
分符出守奉詔趣行方循牆罄聞命之恭而移文有勒
回之意深切仰高之素未降既見之心恭惟某官傑出
萬夫名超四海特立挺歲寒之操先遊乏左右之容舉
朝斷斷今無有矣抱關碌碌未免何哉盍先召節之行
入奉受釐之對謙光下燭屈高論于借秦興盡欲還將
退飛而過宋良深感戀莫究頌言
謝監司啟
一麾出守猥分千里之憂十國為連更托二天之庇疎
頑何幸欣悚交懷恭惟某官望冠時髦心存帝室奏刀
肯綮恢然遊刃之餘受命歲寒挺若後淍之操眷此賢
勞之久盍先召節之行聖主興嗟何相見之晚也聾丞
相老未嘗過而問焉
回無為知軍張徽猷啟
省戶同升早接俊遊之末山城盡諾又聞謠頌之餘方
恢遊刃于硎刀遂許借明于隣燭恭惟某官五公世胄
萬石家傳滄海之遺珠靈光獨耀故國之喬木風烈尚
存願欲命千里之駕而未能遽先馳一介之書而見寵
包茅不入敢加問楚之師唇齒相依自作全虞之計
謝淮西鈐轄陳卿啟
明制閔煩便蕃均佚三刀夢協方欣千騎之臨一節風
馳已見百城之聳先聲所暨比屋交歡恭惟某官弘毅
裕于大方忱恂懋于衆行五朝齊美獨高國士之風萬
石家傳具載世臣之烈暫掇周行之峻来蘇淮右之民
今袴昔襦左餐右粥類非俗吏之所為也首膺兵理之
求不有君子其能國乎又佇来思之望某栖遲末路投
畀小邦仰戴二天之仁辱先一日之雅楚令尹之仕敢
懷喜愠之心滕大夫之才自笑功名之减罙深感戀莫
究名言
回舒守王郎中啟
黃堂坐嘯潤霑九里之餘記室占詞妙絶五雲之體謙
冲俯逮榮愧交懷恭惟某官識洞陽秋名高月旦刃發
硎而迎解雖技經肯綮之未嘗車醉墜而獨全蓋生死
驚懼之不入久厭粉闈之直来班皂蓋之香坐茇舍于
堂隂借餘光于隣燭伐柯未遠居慚非和郢之音擊柝
相聞寧復有奔秦之盜其為幸會莫究名言
平江謝宰執啟
抗章避寵驤登延閣之華賜札䟽榮誤玷名城之寄望
尺五之天而遠矣紓丈二之組而去焉竊以天下之名
實不可亂真而流俗之愛憎寧能害正時惟真主盡繫
羣雄大狀閱闊之功一洗尋常之陋溺冠倨見安用腐
儒築壇先登故得大將用能排六國于借箸之日亦復
定三秦于傳檄之中某骯髒餘生漂流棄物方上聖宵
旰有為之日正衆賢馳騖不足之時俯記疲駑上勤鞭
策必欲係單于之頸豈容賈傅之空言尚當安會稽之
栖宜用陶公之大計審難自效竊幸退藏方虞逋慢之
誅已備藩維之托恭惟某官得君于三顧拔士于一言
禹行舜趨獨見質非之陋柴愚參魯盡歸器使之宜深
軫民勞遂承人乏惟姑蘇之故壌實吳會之奥區軍政
懷于百年熙洽之餘民力困于一夫貪惏之後淅刀頭
之米莫喻其危瞻屋上之烏庶幾自免
回交代趙大監啟
埽君相之舍早貪附驥之榮分刺史之符俯愧續貂之
誚恭惟交代某官赫奕五公之曹循良千里之師解十
二牛為遊刃有餘取三百囷而食功無愧亟奉璽書之
寵進陪夜席之前猥以孤蹤遂維前躅韓荆州一面已
大慰于夙心楚令尹告新當率由于舊貫
回通判韋朝散啟
奉詔趣還正衰晚卧疴之日抗章避寵䟽便藩均佚之
恩恭惟某官明習憲章通達國體千里之驥足尚淹伏
櫪九霄之鵬翮行遂培風不圖起廢之蹤居有借明之
助多多益辦方觀遊刃之餘碌碌無竒豈恨伐柯之遠
與寄居侍從啟
招虞人之旌敢有不回之節懷會稽之組猶分共理之
符恭惟某官直諒而多聞弘毅而任重智出萬夫之傑
解十二牛而遊刃有餘文推四海之中草三千牘而奉
篇稱善佇膺詔奬歸覲清光某以流離衰貧之餘荷推
挽矜憐之意憩甘棠而思召伯深愧前修避正堂以舍
蓋公庶聞治道
與范運使啟
視草西垣恩榮避席分符南服詔許偷安恭惟某官心
平而行高才全而德巨言語妙天下知白雪而欲無道
義輕王侯視浮雲之何有方傳聲于十國已托庇于二
天豺虎未除稍貸狐狸之問山林不採庶全藜藿之生
欣竦交懷占言難盡
與隣郡太守啟
視草西垣屢抗投閒之請分符南服更叨共理之求一
燈分隣壁之光九里借洪河之潤時惟幸會良激懽悰
恭惟某官文章邦國之華器業岩廊之具公車幕召發
妙契于一言帝席夜前望榮光于三接屬干戈之俶擾
軫霄旰之焦勞眷求慈惠之師增重藩維之托顧惟末
路獲附餘輝唇齒相視以為安藜藿何憂乎見采望而
見者屹如制水之防求則得之毋害乞醯之直
賀陳漕啟
一札流聞大慰雲霓之望十城驚竦佇瞻繡斧之光恭
惟某官夙擅冀北千里之稱時推斗南萬人之傑培風
背于九霄之路析秋毫于百戰之場攬轡車中鷹隼殆
將繫矣埋輪道上狐狸何足筭焉某老病守藩疎慵負
國謾索太倉之粟無補縣官空餘涸轍之魚以俟君子
俯深欣頌莫究名言
上宰相辭臨安啟
負罪投閒蒙恩起發惟錢塘之巨鎮實行殿之陪京累
聖涵濡比屋盡千金之子羣兇稱亂頻年為百戰之場
雞犬不鳴人牛俱喪汚莱蕪沒疾病呻吟宜得循良慈
惠之師上體惻怛哀矜之意伏念某﨑嶇兵亂屏竄洲
居獨立于風波不測之淵恐不脱于鮫鰐垂涎之口一
聞洶洶便有性命之憂豈復營營更思富貴之樂敢圖
恩紀孤蹤擢寘從班叨塵督府雖兼收並蓄不廢牛溲
馬勃之求而驅去復還幾類狗苟蠅營之態實難黽勉
上副使令傾倒(闕)忱亟上叩閽之請恢崇大惠佇聞造
膝之陳苟未填溝壑之間猶能效犬馬之報
上秦參政啟
伏審參政正直質諸鬼神忠信行于蠻貊盡室航海傳
遠中州四海傳聞感涕交下漢蘇武節旄盡落止得屬
國唐杜甫麻鞋入見乃受拾遺未有如公獨狀忠義于
強敵刦質之中盡得遠情于二江敗衂之後膺受帝賚
恢復中興登進廟堂參秉大政某以門牆舊物未獲申
賀厦之私而蒲柳殘年方亟上籲天之請敢圖恩紀曲
賜優容此生得全櫟樗之形則他日敢忘蛇雀之報
回宰執啟
灑埽真祠方適島居之願藩宣大屛遂分旰食之憂念
非擇事之時莫致籲天之乞某疎庸少與狂狷妄行逢
時不祥違已交疾所願全生碌碌以效寗武子不可及
之愚無何妄作紛紛幾致盆成括小有才之患自嬰嚴
譴已分歸耕偶未遠于迷途遂復還于故我不圖流落
尚軫記鄰寵以隆名付之方面一時盜賊之徒猶在何
以折衝四方冠蓋之路所從敢言卧護退循涯分罙積
競惶此伏遇某官觀過知仁求人用舊以權衡之平可
信故毫髮之善不遺顧此衰殘尚叨器使惟是會稽六
師之次近在錢塘一水之間衆口難調十手所指兵火
之威未解殆非飭傳厨以稱使客之時犬馬之力已疲
但有賜骸骨而歸卒伍之意終期大造曲遂私誠
與交代李待制啟
卧漳濱之疾久待盡于窮閻復鴈門之踦遽䟽榮于巨
屏不圖晚節獲並英遊恭惟交代某官儒學甘泉之從
臣悃愊東京之循吏才高難用已憂大瓠之不容去後
見思尚愛甘棠而勿翦挺一德始終之操見三朝進退
之間猥以庸虚遂相先後故將軍起廢豈有能為舊令
尹告新庶無大悔
回謝通判啟
衰晚卧疴久逃空谷誤恩起廢尚軫遺簪伏遇某官敦
故舊伐木之仁重久要投膠之契布帛之温言曲借桑
榆之暮景增光袖手旁觀將見汗顔之斵伐柯取則庶
收坐嘯之功
與運使曾顯謨啟
屏竄一隅幸孤生之永棄蕃宣大屏豈衰病之能堪伏
遇某官推心不愧于古人為義獨高于流俗交情可見
屢動長者車轍之臨宿惠不忘自有故人綈袍之意不
圖晚節獲附餘光喜溢情恇望踰意表念漂零之久方
興遶樹三匝之悲拊疲瘵之餘更賴中流一壺之賜
與宣撫使開府啟
注安危之意有嚴制間之雄布寬大之條猥預殿邦之
重登龍已久附驥滋榮恭惟某官片言折千里之衝尺
箠制四夷之命師行席上敵在目中借箸坐籌笑腐儒
之敗事投戈下拜識吾父而自歸以一身進退之間為
天下安危之繫不圖晚節獲預榮觀草木盡知其名益
峻嚴瞻之望藜藿為之不采庶全樗散之生
與湖州守葛待制啟
修香火之因久退安于散地奉璽書之寵遽叨復于邇
聯繭然衰盡之餘沛若恩威之重恭惟某官雄姿英發
妙智光明覽千仞而獨翔把一麾而坐嘯九萬里培風
之背豈有遺蹤十二車照乘之光殆無偏矚不圖晚遇
獲邇隣封終日效顰空慕捧心之美一時釃酒會收徙
突之功欣頌之私占言難盡
回謝劉漕龍圖啟
伏審光奉帝綸肅將使指諫大夫伏蒲殿上方䟽三接
之榮部刺史埋輪道中又見十連之聳恭惟某官才高
難用道大不容撞千石之鐘而噎于寸莛駕萬斛之舟
而膠于尺水始矢謨于問陳旋賦命于乘軺龍馬負圖
聯内閣邃嚴之直木牛輓粟皆太倉紅腐之餘方覽勤
于中宸行亟躋于近列益隆雅望允副師言某偶叨奉
于藩條竚仰瞻于金節尺書起廢固已賢十部之臨衰
晚卧疴乃獨有二天之庇
謝徐漕啟
奉祠真館方竊便安出殿大邦誤分憂寄顧夷傷之未
起匪衰病之能堪恭惟某官望重本朝才高當世舉行
殿六師之次蒙左餐右粥之恩制一時萬貨之權極南
山東漸之境竚膺詔奬入覲清光某以非才叨塵巨庇
欲通書而未果豈流問之敢先感頌之私占言難盡
回平江守胡舍人除待制啟
伏審詔發中宸寵褒舊德持甘泉從臣之槖首著籍于
西清佩會稽太守之章尚偃藩于南服朝廷增重黨友
交欣恭惟某官雄深雅健而語有令音博大高明而器
亡近用夙抱蓍龜之智蚤依日月之光咸陽奉錢獨嬴
于相國滹沱豆粥先饋于公孫殆兹大人利見之辰是
謂君子光亨之始金貂七葉教名已接于千齡門戶八
蕭富貴可量于異日敢意謙冲之過遽形流問之光開
風固已激衰懦之餘臨書莫能叙感藏之意
賀宰相啟
伏審詔發中宸寵還上宰兩兩比泰符之象巖巖具維
石之瞻八垓之遠遊未還上方勤于北固四國之流言
既息人皆竚于東歸麻制甫傳中外交慶恭惟某官氣
塞天地而無害謀質鬼神而不疑踐歷三朝始終一操
戡劉大懟煥龍飛夾日之光酌斟化鈞極鍊石補天之
巧爰出天將齋壇之節遂戱左相鼎席之尊注想深柱
石之憂来蘇徯雲霓之望詔音數下使馹交馳趣鋒車
而造朝揚大庭而作命皇天悔禍啟周成王定鼎而卜
年遠人革心見郭令公投戈而下拜千八百諸侯之國
盡歸于帝籍二十四中書之考獨冠于臣宗駿惠前模
肇新邦命中興可待輿論所期某技盡五窮咎深百謫
所宜竄迹于蟲蛇之侣尚容接武于鴛鷺之聯久蹭蹬
于戎城遂﨑嶇于兵亂雖談世事見王導何憂而數蹈
危機惟召平獨弔仰止大鈞之播俯加墜履之矜走慈
母于下機孰不疑于衆訾援匹夫于擠壑終有賴于至
公
回宋發運啟
嘗膽訟愆方受一㕓之托循牆避寵莫申三命之恭襆
被造官登車問俗十萬家已墮無何之境二千石猶分
共理之符伏惟某官盛德矜愚至誠樂善軫門牆之舊
物尚追記于昔年悼江海之遺蹤久漂流于異路墜尺
書而借寵起衰貧以增華戴二天之仁恃矜容之有素
妙五雲之體但藏去以為榮欣頌之私占言難盡
鴻慶居士集卷十三
