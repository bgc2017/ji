鴻慶居士集卷七
宋孫覿撰
挽詞
提刑直閣張公挽詞
荷鍤酬身後騎箕返帝旁風纏卿月暈雲掩使星光炯
炯三珠在冥冥一鑑亡故交今白髮掩映涕淋浪
二
無事空心折懷新尚目存夀康駢五福德爵擅三尊蠹
落芸籖冷蛛懸畫戟昏像圖猶彷彿謾守刻舟痕
致政中奉胡公挽詞
釣石駸駸上綠苔起彈長鋏詠歸哉此翁矍鑠丹心在
老子婆娑兩鬢催一夜劍津龍化後千年遼海鶴歸來
匆匆鼔吹城南路往和松風萬壑哀
黃州使君朝議惠公挽詞
墨榜書名萬口傳著鞭先看祖生先一揮禮樂三千字
獨擅文章二百年晚得朱輪今老矣生存華屋尚依然
故交掩映追疇昔一劍空留宰樹邊(公試别頭中第一是歲廷對策周禮)
(樂)
吳公宜人楊氏挽詞
零落藁砧非猶殘淚滿衣三鼎悲猶在雙劍喜同歸地
占眠牛卜門迎弔鶴飛哀哉埋玉樹千古悶泉扉(禹功單騎)
(赴吉州病沒)
二
種玉滿家庭聲名重十城哀矜遊子線愁絶小人羹印
贈連三組書名載一旌誰為千字誄彷彿記平生
致政運使直閣朱公挽詞
握節來金馬飛芻上木牛能令天粟雨故作地錢流望
寔傾三館賢勞閱百州寥寥千古恨零落掩山邱
二
蕭散烏藤杖風流白接離分茵前席滿載酒後車隨食
鼎羅千指歌鐘擁十眉凄凉今夜月空照習家池
三
老脱尚方舄門懸刺史車真成棄竹馬直欲換金魚歲
事千頭橘生涯萬卷書流芳知未艾蘭玉滿階除(杜子美詩)
(云銀甲彈筝用金魚換酒來)
致政左司王公挽詞
東海懷疏傅西州憶謝公劍飛衝夜斗桂折臥秋風塵
暗芸堂冷香凝粉署空潺潺千斛淚忍看一旌紅
二
解組天門上揮金里舍傍漸欣雙脾滿仍見一瞳方舊
訪山中相今為地下郎流芳知有在鸞鵠正高翔
三
憶昨聯飛蓋初筵點後塵那知吹未熟已與迹俱陳契
闊成千古悲吟待百身重臨更愁絶感塞鼻中辛
天台太守端明吳公挽詞
天上文昌省人中翰墨仙尚書心似水學士筆如椽視
草金蓮夜哦詩錦瑟年玉樓方斷手又著紫鸞鞭
二
遮門皓首啼行路涕交揮不見斑衣好空隨畫翣歸蘭
芽方獨秀華萼尚交輝試待遼東鶴千年有令威
三
貧病見交情殷勤問死生倒衣迎五馬空巷看雙旌聚
泛杯中月分班地上荆悲吟追往事感咽氣峥嶸
宣撫簽樞胡公挽詞
幕府分弓日轅門叱馭時捫星高歷井修月上騎箕𠢐
面降胡泣聞鼙聖主思龍驤老賓客競賦八哀詩
二
交親二紀餘貧病故人疎落落辰參似寥寥楚越如空
勞三夜夢不辨一行書尚記喬公約垂洟滿故車
張希元承事挽詞
秀髮豪眉覆兩顴身長九尺地行仙楚人尚記庚寅日
晉客渾疑甲子年批鳳璽書光洗眼刻鳩靈杖穏隨肩
世人欲計吾公事膝上郎君雪滿顛
二
門外魌頭引葬簫寥寥繐帳北山椒槐宫一夢驚三世
蓂殿千齡數七朝此夜星騎上南極他年跨鶴不東遼
摩挲銅狄長安道試問飛車倘可招
提刑郎中范公挽詞
星軺出帝纏光射斗牛邊納陛傾三接埋輪聳十連那
知憂鵩日已復夢鷄年尚遂斑衣戲俄從白布纏倚閭
心破碎投袂涕潺湲更有門前客愁吟淚滿牋(白布纏根樹旒)
(旋出晉顧愷之傳)
越國鄭夫人挽詞
翁壻相望插兩貂夫人東第閱三朝百年鐘鼎聯雙璧
一代衣冠繼八蕭盡室全身還帝所先生遺烈在天驕
家傳故有緇衣在且看司徒首百寮
二
舊德遺忠在禁庭天教華髮看昇平兩朝厭革從今日
百口同袍共此身喜見金葩開大國悲傳玉樹鎮佳城
魌頭直指西州路獵獵秋風載一旌
吏部張公挽詞
千騎森森擁戟牙高齋鈴臥放朝衙官曹已踐文昌省
門闕猶傳處士家天下麒麟新活計壁間蝌蚪舊生涯
一炊未熟成今古零落空懸刺史車
致政中大邵公挽詞
四海聲名老鄭虔一時人物敢争先剖符北道分千里
擁節東州按十連住世一丸無大藥傳家三絶有遺編
魌頭直指南山路昨夜秋風正颯然
二
憶從少日望前修追數流年四十秋並轡同遊天上路
連檣共載雪中舟傷心往事千憂結回首勞生一夢休
見說騎鯨追汗漫只將遺蜕掩山邱
光禄董公挽詞
舊學江都相遺忠太史家絳帷今寂寞青簡尚光華謾
奏三千牘猶傳四十車諸生半齊魯東望涕横斜
二
帳殿旌旗卷轅門鼓角悲江邊五馬渡天上六龍飛感
憤冠衝髮追攀肘見衣興元戡難日零落寸心違
董夫人挽詞
象服夫人貴荆釵列女風生兒真孟母擇壻得梁鴻書
費囊衣盡杯行澗藻豐龍池飛霹靂雙劍已騰空
董令人李氏挽詞
閬苑收花去無心對紫微寥寥鶴夜怨角角雉朝飛石
窌名猶在邯鄲夢已非郎君真驥子玉立換朝衣
惠彦達承事挽詞
鳩杖尊三夀龜床閱九齡名留高士傳光掩少微星圯
下無遺躅江邊有獨醒潭潭餘慶在鸞鵠滿家庭
二
逐客生還後臞翁耄及時長鳴風雨夜耐老歲寒枝坐
閱炎凉改寧隨燥濕移隻鷄澆斗酒敢忘故人期
大資政張公挽詞
大筆文章手飛揚獨妙年判花森玉笋視草對金蓮講
肆聯重席官花臥八塼他年紬石室妙絶冠遺編
二
禮絶迂三顧恩榮閱九遷秉鈞平似砥履坦直如弦晉
室戎和日周家鼎定年金甌方卜相飊馭已超然
三
輦路追高躅聯翩接兩騶猶蟠倚天劍尚艤濟川舟元
帥俄分閫羇臣亦首邱一杯相屬地回首涕交流
侍郎唐公挽詞
危言屢伏青蒲上直筆猶存白簡中但見刳蟆救月蝕
孰知煉石補天空牛鳴尚鬭床頭蟻蛇影猶懸屋底弓
一代風流今頓盡佳城白日臥滕公
洪内翰母夫人董氏挽詞
鳲鳩一德本來均七子劬勞詠棘薪種玉已成雙白璧
起家還見十朱輪鼇扉獨步中興日麟閣他年第幾人
送客誰為千家誄要看彤筆寫光塵
二
萬里龍沙握鼠餘古來忠孝兩全無范滂死去親猶在
蘇武生還老益孤旌節盡從蠻檄落綵衣重向鯉庭趨
天教住世如金母一笑迎還合浦珠
簽書胡公挽詞
潤色文章手論材政事科補天媧后石却日魯侯戈已
鬱蒼生望那聞挽者歌堂堂無復有寂寞悶山阿
二
虎穴連三輔狼烟暗百蠻邊風搖馬鬛朔雪點袍斑委
命輕于縞收名重若山遺忠應未冺結草在兵間
三
名字標仙籍貞遊返帝闉一尊無復日百卉自争春廢
井無沈轄車懸有吐茵空餘峴山刻千載尚光新
平江太守侍郎王公挽詞
燕頷封侯相鷹揚國士風金貂七葉貴鼓角十州雄按
節星軺動埋輪虎穴空誰令交一臂已失大槐宫
二
東吏重足立無家寄一錐道旁烏攫肉舍下犬生氂望
絶重臨日哀吟去後思吳兒嘗奉我歌此送迎詩
三
通德門中見長安道上逢虚名慚薦鶚(丞相華原王當國某首蒙薦對)
喜色看乘龍(公華原王之壻)流落湘江魄﨑嶇楚市舂相看青
眼舊獨有後凋松
嬴國夫人錢氏挽詞
大國侯王後高門將相家欲知天作合故遣夀無涯夢
澤萍如斗仙山棗似瓜鶴林花老去歸路躡青霞
二
鼎立三珠樹亭亭聳搢紳真成萬金産何止十朱輪彤
筆方紬史芝塗尚演綸徽音千載後不數衛夫人
朝議胡公挽詞
魁壘萬夫雄堂堂望一宗名聯千佛土籍著九圍重月
旦推三鳳風流屬二龍哀哉埋玉樹一塢閟金鐘
二
巨室蔭華榱驚聞一柱摧辛勤三世種寂寞萬牛回猶
抱萊衣泣俄興楚挽哀功名付難弟榮路正崔嵬
霍彦明通判挽詞
龍飛第一春吏部冠斯文桂折根猶在蘭深氣自薰未
成觀驥展已復嘆芝焚想像今何在江東有暮雲
二
契闊艱虞地匆匆喜一逢俄驚門上莠已化押中龍手
板歸囊禇腰章掩窆封空餘故人淚灑向九泉重
邵令人余氏挽詞
身老偕三夀家肥賦萬鍾給扶靈杖穏賜禮紫泥封青
塜連雙璧蒼精蟄二龍春風吹宰樹蕭颯壠頭松
二
金母燕西瑶朱幩翟茀朝遺衣尚荆布故物有簞瓢鼎
立栖三鳳蟬聯數七貂生涯祗如此崛鬱正昂霄(三子七孫)
(皆在仕籍)
太令人施氏挽詞
天上驂鸞鶴人中夢虺蛇舒長真化國青白舊儒家朝
籍通丹地宫衣曳紫霞蓬萊三萬里何處問靈槎
二
領袖三千指恩斯母德均竒厖五世祖福艾百年身零
落悲華屋劬勞詠棘薪誰當紬女史彤筆寫光塵
通州太守錢公挽詞
舞鳳來天目馮熊並海門盡捐牛犢佩争詠袴襦恩雁
塔名猶在棠郊苃故存龍池飛霹靂空記刻舟痕
王廷秀挽詞
朱雀烏衣巷青袍白首郎誰令呼起起便作去堂堂急
景駒跳隙哀音雁折行慶鐘知有在庭樹正流芳
吳令人挽詞
誰識東床卧相隨廡下舂懸知三復可不恨五噫從玉
冠螭頭立芝塗玳首封諸兒荀淑侣頭角盡羣龍
二
茫茫水東注冉冉日西頽側手留難住揮戈挽莫回鏡
分天上月劍逸地中雷寂寞空牀夜悲蟲亦造哀
歴陽通守張文舉挽詞
六雄唐别駕一乘漢題輿自笑儒冠誤誰能刺綉如形
襜方首路畫翣已隨車悵望城南路哀歌淚滿裾
通守李師稷大夫同年挽詞
桂籍聯榮四十年萍漂南北兩茫然寒暄粗接無淹晷
生死俄分有逝川黃紙尚傳批鳳詔青箱空掩絶韋編
諸郎頭角皆翁似試看煎膠為續絃
王廷茂挽詞
蟬聯三世舊晼晼二毛侵白璧成長慟青綸遂陸沈看
雲空有淚聽雨若為心咽咽吹簫送哀湍共一音
大卿范公師厚挽詞
籍甚金閨彦從容玉帳籌垂堂懲後戒徙突慕前修忽
作隋珠彈真成趙璧投寧辭廣武械竟脱楚儀囚蹇叔
言猶在殽函骨未收云何即長夜不復見焚舟
孫應求承事挽詞
棣萼聯華滿故枝蘭芽競秀藹春霏荆州司馬馮熊去
吳市仙人跨鶴歸綠漲一枝分柏壟遥蒼百叠擁松扉
儀形故有丹青在想像平生果是非
吳漢逸挽詞
臞翁自是列仙儒豪氣駸駸若不除東閣尋梅詩滿篋
西郊問柳酒盈車竒疆屢訪陳倉鼓古漆空存汲冡書
不信青山解埋玉定應碧海控鯨魚
二
學省追攀四十年故人重見兩皤然艱難共出興戎後
奄忽安知棄我先北道改轅誰解劍西州無路相鳴鞭
傷心一夢成今古忍看麒麟臥塜邊
寳文李公挽詞
十道觀風使三朝屬老成埋輪豺虎避檄水鱷魚驚内
閣徵書入連城負弩迎哀吟追往事空復故人情
二
絳雪飛丹鼎蒼雲覆茗杯聊從五禽戲空使萬牛回拄
笏看山坐乘桴跨海來仙遊知有在名字記丹臺
三
五紀周旋地欣同七十稀長庚陪月曉孤鶩伴霞飛忽
作三休去真成一夢非不知華表上白鶴幾時歸
邵久中承事挽詞
周分陜右開燕日秦廢侯家徙漢年南國棠隂猶蔽芾
東陵瓜蔓正芊綿蒼波吐月珠還浦紫電衝星劍倚天
藉甚公孫望千載書藏萬卷有青氊
二
手扶梲杖兩眉厖牀下諸生拜老龐講肆共推三語妙
詩壇獨受百城降揮金屢費青錢萬種玉親收白璧雙
一卧遽先朝露盡便隨晨鼓去逄逄
三
天書問信墨猶新杯酒邀懽跡已陳倒屣方追塵外躅
蓋棺俄作地中身濤江灔灔三家渡風樹蕭蕭萬鬼鄰
他日故人千斛淚會應洒向塜邊麟
張大資夫人挽詞
早歲乘龍見伯鸞賜衣霞爛出齋壇自從東閣郎君貴
只作西池阿母看紫玉簫吹丹鳳去青萍劍合兩蛟蟠
素車白馬城南路愁見春風桂影團
族嬸強氏挽詞
少日聲名推大阮一時門地數南強家肥自稱河魴貴
廟薦猶聞澗水香羽化忽驚雙鶴去巢空不復九雛將
歸魂無用哀笳送彷彿吹簫在帝鄉(夫人兒女十一人兩女先亡)
王令人蔡氏挽詞
殿極中台應淮流奕世祥佳兒王武子名父蔡中郎傳
業青氊在談經絳幔張懸知黑頭貴已佇白眉良蘋老
那能采萱留祗自芳誰當授彤筆端為刻青琅
少保張公挽詞
帝閫謀元師齋壇屬老儒黃麻孚大號皂纛擁前驅便
合聯黃衮猶應冠紫樞炎炎白晝日奄忽下桑榆
二
平土疎新渥湛恩洞九泉印懸金斗大冠珥玉蟬連墜
劍今亡矣鳴珂尚宛然風流春月柳無復似當年
三
並轡天街裏聯裾省戶中追參兩班合醉笑一尊同我
老猶占鵩公豪正吐虹忽騎箕尾去悽斷白頭翁
周撫幹挽詞
手植千金産情高一笑揮懷竒空老去種德自家肥聯
艦收羣溺傾囷振大飢誰云天未定一鶚已横飛
二
誰續先賢傳猶推月旦評命儒通德里聽法梵王城除
地黃金布帷裳絳帳横何人追舊事扣角話三生
領省樞相太傅信安王挽詞
台路岩瞻峻戎藩閫寄雄九章公衮貴六纛將牙崇翊
運三階正持危一棟隆帝閑龍化後冀北已成空
二
大號疏廷渙中權秉帝樞槐庭聯上宰芸省冠諸儒國
瑞麟一角家肥鳳九雛便乘箕尾去彷彿在星圖
三
秉燭聯飛蓋分&KR0818;托後車兵廚千日酒記室五雲書尚
想儀形在那聞語笑餘龍鍾隨葬後老淚滿襟裾
永嘉夫人挽詞
脂田開石窌綸閣演金葩綵服聯三組褕衣珥六珈行
攜九節杖坐駕五雲車便坐堂堂去瑶臺有故家
二
蔽芾斗城春平反迹未陳神馳一丹旐淚濕兩朱輪故
物悲萱草哀吟念棘薪空傳青簡上千載望光塵
運使直閣郎中張公同年挽詞
忽作霜松折猶殘舊桂叢仙山雲閣冷郎署粉闈空節
蕩函金虎車轓掩畫熊凄凉追往事忍看一旌紅
二
門表尚巍昂尊名擅一坊珂鳴非故里星聚有新堂月
暗烏啼夜風高雁折行吾生如寄耳端是橘中藏
三
學省周旋地三朝四紀中同聽對床雨共詠舞雩風少
日借千佛殘年獨兩翁那知有存沒老淚落新宫
魯國太夫人文氏挽詞
席寵千齡盛疏榮一品尊魏公丞相婦潞國太師孫連
騎珂鳴里交相戟擁門平生種玉手盡室滿瑶琨
二
移孝繄慈母遺忠有世臣挺身安國步抗節犯戎塵錫
壌開東魯持樞拱北辰寧須待彤筆詔墨在絲綸
三
鼎餗羞嘉饗溪毛薦德馨來符虺蛇夢去囁鳳凰翎盛
事垂千載華年閱九齡凄凉便塵迹柏壟自青青(夫人韓魏)
(公之婦文潞公之孫冡嗣樞密被旨使虜夫人聞命促行上降哀詔賜虢國夫人)
鴻慶居士集卷七
