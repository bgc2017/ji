頥菴居士集卷下
宋劉應時撰
律詩(七言)
秋夜書懷
金行肅物歲功成銀漢西斜夜氣清淡月似為吾輩欵
短檠深見古人情候蟲促織巧能語露葉堕林微有聲
自笑何為法天運秖將心事卜前程
杜宇
花殘葉密過芳春江北江南煙水昏何處飛來惱歸客
小窗夢破正消魂月明聲在溪橋側雨後人行綠樹村
啼得崔郎腸欲斷桃花顔色悵何存
酬平上人
比隣雞犬寂無聞煙際微風起夕曛腸斷梅飄千樹玉
眼寒麥浪一溪雲拙於生計無如我老矣情親獨有君
佇立茒簷一搔首扶春夢月與誰分(平有夢月扶春二亭)
夜坐有感
躬耕谷口未為貧安得生涯似子真平日固知窮有鬼
年來更覺老欺人短檠頗怯蠅頭字蠧簡時揩鼠迹塵
兒女豈知黃卷樂苦嫌無補廢精神
喜會故友
邂逅相逢不作難地爐握手話悲歡朝廷已誦相如賦
朋舊猶嗟范叔寒剪剪秋花多勝韻纍纍霜實尚微酸
小春天氣能來否同訪山家苜蓿盤
遣懷
自笑平居氣吐霓桑榆暮景轉凄迷縱云舉世無青眼
敢忘終身誦白圭風蕊弄香依水出凍雲䘖雪壓簷低
兒童不識人懷抱苦傍寒窗讀鳳兮
送張尉至丈亭
丈亭亭前暫艤舟寒濤拍岸江煙收青山空解供望眼
濁酒不能澆别愁春到疎籬梅蕊破帆歸别浦浪花浮
分攜情緒剪不斷有媿悠悠波上鷗
過田家
鳩鳴桑樹雨還來且得農夫笑口開雖曰田疇多再植
定須天氣作重梅江魚欲買全無鏹社酒堪篘旋發醅
更遣兒童炊麥飯殷勤相勸且徘徊
次韻范至能尋梅
藜杖扶人趁雪乾玉虹倒影落前灘竹籬短短溪頭路
雪木荒荒日暮寒每愧清香留我住苦無佳句與人看
孤吟不忍空歸去霜月侵衣興未闌
喜兒輩歸寧
凛凛寒威欲挾綿稜稜病骨只忻眠燈花璀璨人歸後
雲色蒼茫雪作天百歲光隂寧有幾四時飲啄且随緣
擁爐莫厭團圞樂節物峥嶸又一年
春晴
簾幕低垂清晝長弄晴梅柳拂隣墻春光潑眼何明媚
幽鳥窺人自發揚覓句忍饑貧亦樂鈔書得味老何傷
舍南舍北無人到閉閣時焚一炷香
病中偶書
老來懶與俗浮沉何况厭厭病日侵身外閒愁摠餘事
世間無藥勝安心雨餘秋色凄然冷風弄晚雲晴復隂
習氣難除還自笑小窗時有短長吟
聞范至能丐祠二首
自是清都紫府人偶來應見宰官身諸公有類隨陽鴈
此老方為透網鱗環轍已償行去脚擁書更結未來因
石湖雖有閒風月誰許深償寂寞濱
士伸知巳近來無得此吾慚上大夫酷愛新詩成異遇
每於廣坐語諸儒既紓北顧思歸矣聞返西州有是夫
便欲拏舟去相訪推篷邀月夢江湖
祐上人製紙帳作詩謝之
老來何物是生涯一榻翛然亦自佳睡裏山禽弄霜曉
夢回明月上梅花頗知常侍嫌烏布未羡先生坐綘紗
最愛灑窗風雪夜道人施法復何加
九日
吟懷秪恐負嘉期不憚登高脚力疲滿眼關愁淡秋色
長箋入手粲明璣興來不省風吹帽醉後何愁酒濕衣
欲和藍田無好語笑挼黃菊帶香歸
石菖蒲
十年夢不到丘壑清坐喜看寒瘦姿玉立一峯森黛色
虬蟠九節漾風漪涓涓月露欲生處漠漠溪雲未散時
却笑輕狂桃李眼臞仙風韻不能窺
山行
瘦藤慚愧肯相攜不怕微茫雪意低晩照荒荒迷遠岫
濕雲漠漠度前溪雖無酒力禦寒色且向梅花覓舊題
漫說玉堂多勝事何如丘壑卜幽棲
雨後訪田家
一雨及時晴又佳江村農父話諠譁旋炊麥飯非常飽
笑指苖田不用車有眼何曾識朝市逢人只喜話桑麻
此間賸有漁樵地容我旁邊著一家
病中和蔡堅老
老去光隂苦不多孰堪疾病數驅磨也知溪上春光好
奈爾牀頭藥裹何日永茶甌頻索喚睡餘詩眼旋揩摩
客來怕說人間話古井須知巳不波
絶句(七言)
山居
淺淺溪流短短籬碧雲深處小茆茨想無俗子知蹤跡
小欵梅花細說詩
秋郊
柿葉飄零滿屋除半山銜日落丘墟睡餘不覺西風急
亂我窗前數板書
過飛鳬别業
垂空小雨濕梅花一嶺穿雲石逕斜燕子飛時春欲暮
斷橋煙水渺無涯
史魏公東湖别墅二首
雲抹山容疑潑綠月涵波影自搖金丈夫出處如雲月
猿鶴安能識此心
徜徉綠野春波上徙倚石樓煙靄間只恐蒼生待霖雨
未容謝傅老東山
早行
登輿睡思尚昏昏斗柄銜山月在門雞犬未鳴潮半落
草蟲聲在荳花村
春晚
天氣清和晴復隂酴醿堆雪笋抽簮誰知老去傷春意
自把茶甌當酒斟
子規聲裏正斜陽風過斷橋流水香頗怪影侵書帶綠
弄晴柳色過隣墻
萱花
碧玉長簮出短籬枝頭腥血耐炎暉北堂花在親何在
幾對薰風泪濕衣
開窗
檐前分得小窗明便覺翛然眼界清香燼一爐書滿几
世間何物可關情
西郊二首
紫槿綠籬愁意深斜陽墟落動秋砧筆端有口江湖遠
莫寫干時老子心
薄雲斜日媚平川一老來耕刈後田向晚歸牛尋熟路
擺頭昂鼻不須牽
懷瑩上人
半路梅花作峭寒懷人無地著愁酸幽居獨得春風力
補綴林塘漸可觀
梅林即事四首
入眼溪山記舊遊春風籬落只供愁斷腸䔩䔩飄香雪
短笛一聲誰倚樓
瘦減腰圍儘不妨豈堪三篾束枯腸自憐尚有風流債
酷愛斷橋流水香
藜杖緣溪轉小橋背風深處似相招兒童指點皆驚怪
喚作枝頭雪未消
竹塢松溪雪半埋興來無處著吟懷茅檐盡出横斜影
寂寞黃昏月上階
懷怡雲平老三首
江湖夢斷十年餘尚記寒窗誦子虚回首扶春堂下路
别來風月果何如
晚隂分暝與幽窗心旆搖搖不可降隐几正為丘壑夢
半隨柔櫓過滄江
柔桑已密吳蠶老簾幕低垂燕子飛想見石欄斜點筆
海雲深重濕山衣
曹直夫水石短軸二首
奔流出峽響如雷筆力浮天亦壯哉吳蜀興亡千古恨
白鷗時逐浪花來
清風斂霽入巴山春漲攘人釣月灣欠箇小舟青篛笠
著儂長在水雲間
義上人歸自武林戲作四偈
十載江湖寄此身足香慣踏軟紅塵夢回一笑知何有
稳卧家山寂寞濱
行脚從來笑趙州草鞋踏破竟何求百千三昩無窮義
不出頥菴拄杖頭
老去居然懶出門故鄉零落暗消魂歲寒道義唯松竹
伴我東溪沙水村
身世摠為閒伎倆生前須了惡因緣把笻約子歸雲壑
品字柴頭坐說禪
謝香山禪師惠水巖新茗二首
雨暗水巖春意濃尚思采采隔珍叢睡魔正壓眉楞重
珍重南屏信息通
趙州古佛不同時頼有斯人慰所思搜攪枯腸無一物
夢回日影上花枝
春日即事三首
春來九雨一日晴藜杖扶人出戶庭柳色肯如衰俗眼
向人還似舊時青
野草閒花無姓名疎籬幽逕漸敷榮貧居閱盡人間事
只有東風不世情
二月風光漸惱人蒙茸細雨濕花唇可憐病目長憔悴
坐看紛紛萬卉春
頥菴口占
徤即觀書困即眠飯餘香燼濕茶煙客來莫說人間話
我是清貧無事仙
遣懷二首
小桃無力困東風似整殘粧睡思濃老子愁腸正如結
蒼苔滿地點殷紅
蕭蕭叢薄倚頽垣頗覺舒長春晝喧搜攪枯腸無好語
等閒日影過前軒
縣庠直舍
午日已過人寂寂虚齋獨坐竹蕭蕭睡魔正與詩魔戰
窗外一聲婆餅焦
早起
斗轉星稀夜欲闌月魂斜堕屋頭山雞聲喚起十年事
盡在吟窗一枕間
即事
暖雲芳草媚晴川花正嬌春柳欲眠老景侵尋生事拙
舊巢歸燕自相憐
送人還會稽
稽山佳趣勝蓬瀛橘里漁樵畫不成我欲鑑湖分一曲
煩君先與白鷗盟
郊行三首
少日襟懷眇古今凶年樂歲不關心自憐老去多憂國
白水田頭問淺深
西郊穡事欲迎秋旱魃肆兇猶未收卷地黑風吹雨散
稻花飄蕩滿天浮
茫茫阡陌起黃埃喜望片雲䘖雨來霡霂未施風不息
依然白日照樓臺
霞外亭二首
詩眼眈眈細八荒小亭徙倚濕山光飛鴻影落遥岑外
興與飛鴻更渺茫
數椽屹起枕林丘雲葉蕭蕭萬木秋一縷殘紅曳微日
渺然天際見歸舟
雪夜二首
迎春寒色愈嚴凝小閣爐殘冷欲冰寂寞黃昏弔愁影
雪窗怕上短檠燈
浮雲著眼不留蹤獨與梅花共過冬淡月故移疎影去
斷魂誰杵暮山鐘
山中三首
始看紅紫上花稍倏忽春光半已消最是幽窗斷魂處
杜鵑啼月過山腰
伏櫪已無千里志卧雲聊作一枝棲田翁笑喜桑麻長
山北山南雨意低
年來世路愈間關且喜兒童放我閒百歲光隂無一半
萊衣能得幾時斑
聞張逸人訃二首
去馬來牛閱幾秋濁涇清渭只同流斷弦掛壁知音去
旋撲塵編有許愁
梅子黃時麥已秋野塘高下水争流小窗聲切哀鴻鴈
添我懷人一段愁
頥菴居士集卷下
