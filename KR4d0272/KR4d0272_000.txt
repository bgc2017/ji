頤菴居士集别集類三(宋)
提要
(臣)等謹案頤菴居士集二卷宋劉應時撰應
時字良佐四明人集凡二卷前有陸游楊萬
里序游序稱其詩為范至能所賞又摘其句
如頗識造物意長容我輩閒日晏猶便睡犬
鳴知有人世事不復問舊書時一看一夜催
花雨數家臨水村青山空解供望眼濁酒不
能澆別愁覓句忍饑貧亦樂抄書得味老何
傷以為卓然自得雖前輩以詩得名者無以
加萬里序以王安石擬之安石詩鎔鍊有餘
不及蘇黃諸人吐言天拔而根柢深厚氣象
自殊究非應時之所及許之未免太過所摘
之句如睡魔正與詩魔戰窗外一聲婆餅焦
之類頗涉粗獷獨與梅花共過冬淡月故移
疎影去之類又頗近詩餘亦不逮游序所舉
之工蓋二人各舉其派之近已者稱之也然
應時詩雖格力稍薄不能與游等並駕而往
来於諸人之間耳濡目染終有典型較宋末
江湖諸人固居然雅音矣乾隆四十六年正
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
頥菴居士集原序
文章之妙在有自得處而詩其尤者也舍此一法雖窮工
極思直可欺不知者有識者一觀百敗並出矣四明劉
良佐先生盡力於詩惟石湖范至能獨深賞之每為客
言客未必領也予曩時數遊四明獨不識良佐近迺見
其詩百篇卓然自得者何其多也如頗識造物意長容
吾輩閒日晏猶便睡犬鳴知有人世事不復問舊書時
一看一夜催花雨數家臨水村青山空解供望眼濁酒
不能澆别愁覓句忍饑貧亦樂抄書得味老何傷雖前
輩以詩得名者何㠯加焉因書其右他日有賞音如石
湖者當知予言不妄云慶元六年四月己亥山隂陸游
序
頥菴居士集原序
夫詩何為者也尚其辭而已矣曰善詩者去辭然則尚
其意而已矣曰善詩者去意然則去辭去意詩安在乎
曰去辭去意而詩有在矣然則詩果焉在曰嘗食夫飴
與茶乎人孰不飴之嗜也初而甘卒而酸至於茶也人
皆病其苦也然苦未免而不勝其甘詩亦如是而已矣
昔者暴公譛蘇公而蘇公刺之今求其詩無刺之之辭
亦不見刺之之意也乃曰二人從行誰為此禍使暴公
聞之未嘗指我也然非我其誰哉外不敢怒而其中媿死
矣三百篇之後此味絶矣惟晚唐諸子差近之寄邊衣
曰寄到玉關應萬里戍人猶在玉關西弔戰場曰可憐
無定河邊骨猶是深閨夢裏人折楊柳曰羌笛何須怨
楊柳春光不度玉門關三百篇之遺味黯然猶存也近
世惟半山老人得之予不足以知予敢言之哉今四明
劉君叔向寄其父頥菴居士詩藁命予為之序放翁陸
務觀既摘其佳句序矣予尚何言哉偶披卷讀至寂寞
黃昏弔愁影雪窗怕上短檠燈又獨與梅花共過冬淡
月故移疎影去又睡魔正與詩魔戰窗外一聲婆餅焦
使晚唐諸子與半山老人見之當時一笑曰君處北海
吾處南海不虞君之涉吾地也何故居士名應時字良
佐嘉泰元祀六月戊戍廬陵楊萬里序
