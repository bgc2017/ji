玩齋集卷五元貢師泰撰
五言絶句
越城馬上
積雨變新綠微風落殘紅醉騎&KR0833;段馬日莫越城中
孟浩然畫像
白日何茫茫青春方浩浩驢背天風來吹我烏紗帽
蘇子瞻畫像
老龍起深夜來聽洞簫聲酒盡客亦醉滿江空月明
無題
隔樓理絲竹切切動人情飲酒且莫散坐待新月生
墨竹
敧枕夢江濤瀟湘生晚綠二妃邈何許千里一黃鵠
右風
雙鳳浴瑤池毛羽空翠滴僊人騎上天但見遼海碧
右雨
蒼龍在海上千載蜕神窟忽然凌空飛鱗甲耀白日
右老
文苞解晴日纖粉落輕飊青鸞忽飛起窗戶自瀟瀟
右嫩
張伯雨丹房偶題
翠禽立紅桃白鶴步青草與子半日閒方見靜中好
寳應舟中見月
天風吹帽落忽見月如弦記得開船夜閶門一鏡懸
題海棠鳴禽圖
孤禽立花上似為不平鳴天地無窮意何人解寫生
龍虎山十詠
巨靈劈山石飛出黃金鷄至今山下人猶聽雲中啼
右金鷄山
長溪走蛇蜒怪石露贔屭孰識背上文世無神禹氏
右石龜渡
載玉出白域獻琛自南溟僊人一叱之化作青崚嶒
右象山
寳劍落深潭時時見光怪鱗甲飛上天白晝風雨快
右龍井
僊子出海上凝冰作肌膚手持青霞佩身坐白玉壼
右藐姑山
天星二十八下作漢廷將功成歸帝傍精彩射石上
右靈臺山
兩龍出行雨下吸幽澗泉噴沬著草樹明珠爛清圓
右雙瀑澗
大道如流泉三才本一氣誰人鑿吕梁留險在天地
右三石洪
鑄鐵在厓石仰視何嵌空明月照不到白雲出其中
右青石巖
濕翠外盤盤寒玉中浩浩不與舅氏同乃有真人號
右白水磜
讀范文正集和黃山谷韻
憂思同禹稷致事期勲華四海無二帝六合當一家
我田宗人田我屋宗人屋百年何所有祠前幾株木
英風凜遺直絶識動樞機既有韓招討當使我公歸
朝議方多異西師猶未班公心如鐡石要在取横山
七言絶句
龍駒圖
八尺龍駒未被鞍一人牽過萬人看自從夢入將軍筆
青草落花主莫寒
畫松
蒼龍蛻骨東海上太隂黯澹垂高空六丁驅起夜行雨
萬里不斷蓬萊風
明仁殿進講五首
春日君王出殿遲千官簾外立多時觚稜雪轉寒無奈
先許儒臣到講帷
黃綾寫本奏經筵正是虞書第二篇聖主從容聽講罷
許教留在御牀邊
殿前冠佩儼成行玉椀金瓶進早湯自愧平生飯藜藿
朝來得食太官羊
黃金為帶玉為䄡劍戟如林衛紫髯也愛儒臣勤講讀
向前輕揭虎皮簾
奏對歸來日已西獨騎瘦馬踏春泥行從海子橋邊過
猶望宫城柳色齊
送人歸廬州
淮水春深綠似苔故人天上恰歸來扁舟繫在門前樹
猶記行時手自栽
題淵明小像
烏帽青鞋白鹿裘山中甲子自春秋呼童檢點門前柳
莫放飛花過石頭
送陳玉樵著書還江西
相如奏賦宜春館子雲待詔承明廬先生有書不蚤獻
白髮如此來公車
去年有詔行馬政一日買驢三百錢莫笑江南客徒步
獻書曾到玉除前
湓城雨過枇杷熟綠水新生杜若花畫船多載采石酒
醉眼看山直到家
和馬伯庸學士擬古宫詞七首
城上鴉啼曙色催五門三殿一時開玉皇不許群僊見
隱隱車聲天上來
綠池香水出芙蓉十二釵寒妬玉蟲只恐禁園今夜雨
華清明日又西風
寶扇微開萬樂從紫衣扶輦出行宫近臣侍罷櫻桃宴
更遣黃門送兩籠
紫雲扶日上盤盤花氣薰衣露始乾行處不禁春色惱
回身却倚玉闌千
睡思厭厭易入眉繡簾低下燕歸遲黛鬟不整雙梁軃
滿院楊花夢覺時
殿頭昨夜報春殘盡放宫人賞牡丹獨有沈香亭北畔
一枝偏許八姨看
雲影微開日脚垂杏花深院落遊絲不知誰動秋千索
驚起黃鸝過别枝
雙鷹圖
青松之下白石上&KR1143;身對立意沈沈妖狐狡兔莫漫喜
落日一呼烟草深
八月霜風吹羽毛何人為汝解金絛雙翎如劍劈雲去
宇宙蒼茫秋氣高
雪羽初來東海頭西風萬里白鵝秋漢家不校長楊獵
因得將軍脱錦鞲
題出塞圖
君恩如海春如水一入長門見面稀青草琵琶沙上路
淚痕空濕嫁時衣
沙磧微驚數騎塵漢廷便欲議和親當時衞霍兵猶在
未必君王棄妾身
題樵漁圖
長松如盖復如輪袒腹支頥倚樹身誰謂樵夫避辛苦
乾坤許我一閒人
一株烟雨一竿風江海茫茫望眼空不是渭陽曾遇獵
世間誰復識漁翁
和胡士恭灤陽納鉢即事韻
紫駝峰掛葡萄酒白馬鬃懸芍藥花綉帽宫人傳旨出
黃門伴送内臣家
野闊天垂風露多白翎飛處草如波髯奴醉起傾渾脫
馬湩香甜奈樂何
蕎麥花深野韭肥烏桓城下客行稀健兒掘地得黃鼠
日莫騎羊齊唱歸
新教生駒不受騎小紅車裏簇歸時鈎簾醉卧氍毺月
不省人間有别離
野館吹燈夜未央薄寒偏透越羅裳出門不記人行路
馬首惟占北斗光
至正十一年秋七月巡按松州虎賁分司時山
谷寒甚公事絶少明日即還為賦此
秋風摵摵衣綿薄夜雨蕭蕭燭焰低萬里江南才夢覺
此身元自客遼西
雲葉繽紛雪弄花小營近午却排衙分司御史渾無事
又鞚青騘踏白沙
詠塵
春城花露欲生泥十二街頭漫漫飛落絮遊絲共無頼
半粘香汗半羅衣
題鮮于墨跡
墨花香潤紫毫圓寫徧湖山忽夢僊十二樓高明月夜
玉笙吹鳳下秋天
題吳宗師看雲樓
四面忩開縹緲間無心飛去又飛還晚來盡捲西郊雨
却伴長松老鶴閒
寶應待邵少監不至舟遂先行
亂帆如馬出高城百里平湖半日程自是南風送南客
何妨同約不同行
朝發采石莫泊儀真舟中望月
萬里滄波一席平猛風忽變又潮生今宵共看淮南月
却憶江東昨夜明
赴京留别里中劉李二生
白沙渡口數行酒采石江頭萬里船别後相逢定何處
一車行李五門前
發通州
日日思歸未有期及歸翻恨數年遲開船聽得吳歌起
絶似閶門送别時
贈吕梁老兵
二十年前福建軍髩絲垂領眼俱昏一瓢乞食黃河岸
猶遣兒孫應戸門
舟泊黃河有牧竪籠稚兔以嬉因買而釋之遂
作是詩
目晴圓轉褐衣涼分得山河大地光今日開籠放生處
桑隂麥穗正茫茫
送王元伯遊金陵并柬樊時中都事王德常管
勾
山頭老屋一尺雪江上片帆千里風笑呼斗酒來濯足
誰識書生逆旅中
閉門十日九風雨熟睡不知春水生樹上啼烏忽驚覺
故人只在石頭城
次成誼叔趙大本二臺都事肅章門聚散詩韻
銀鞍白馬錦障泥立仗時多出駕稀别有天閑真汗血
春秋長從六龍飛
題畫
樓閣參差烟水村涼風槲葉下紛紛何人理釣秋江上
驚起新來白鴈群
漁父
一輪明月一絲風吳水西頭楚岸東日日城中賣魚去
却教鷗鷺守孤篷
灤河曲
椎髻使來交趾國槖駞車宿李陵臺遥聞徹夜鈴聲過
知進六宫瓜果迴
白沙岡頭齊下馬為拾閼支八寶鞭忽見草間長十八
衆人分插帽檐前
水僊
太液池邊雪始乾曉粧初試佩珊珊簾鈎欲下東風細
猶夢珠宫扇影寒
十二瑤臺風露寒銀河澹澹月團團龍宫自與塵凡隔
别有銖衣白玉冠
畫蘭
西望沅湘不盡流紅芽綠葉自生愁王孫去後無消息
風雨山中日日秋
題錢舜舉折枝海棠
玉環睡起嬌無力膩粉微勻酒暈生不是開元寫遺恨
世間那得見傾城
題山水圖
孤峰直出青天上亂瀑斜飛白石間老我江湖歸未得
何人解寫敬亭山
重過丹陽寄錢成夫
高荷矗矗荇田田數騎來迎野水邊只為一春頻往復
縣人識得侍郎船
青山西去水東流兩岸飛花送客舟何事閶門行一月
不能三日到宣州
過滸墅廣福寺留題
幾人飲散閶門外落日蒲帆獨自開偶向龍華寺前泊
一株高柳記曾來
龍華寺贈栢庭上人
辛夷花落滿閒庭藥徑斜依翠栢屏白日山門無客到
老僧自誦法華經
姑蘇臺
當時何事太情多不悟危機出苧蘿一夜月明天似水
吳王臺上越王歌
余過吳中得畫一幅孤峰拔起有類鴈蕩僊都
者因題贈宋居仁
鴈蕩秋深玉柱寒老夫曾此駐征鞍開圖一見青山色
猶似當時馬上看
題怪木圖
千年老樹化青牛風雨空山不盡愁一日爭迎作神主
踏歌槌鼓水西頭
秋日與陶唐佐游麻姑萬松庵
萬疊青山一徑開寺門秋雨長莓苔莫憐此處行人少
還有僧從外國來
遊里中麻姑西觀三首
道人鈎簾坐堂上盡日好山相對青藥苗當戶渾不理
手持一卷黃庭經
樓閤參差烟樹間石橋横截水潺潺我來欲覓燒丹處
蒼术黃精正滿山
石上菖蒲水上蓮一天涼月露涓涓碧壇夜半燈如雪
猶自朝真北斗前
題玄妙觀嵇月庭所藏鍾離像
槲葉為衣草為履鬅鬙雙髻任風吹浮雲捲盡青天闊
正是神光夜出時
題番昜劉伯方靜觀齋二首
夜來風雨過前村百尺深溪到底渾惟有道人心鏡淨
水流花落不開門
巷陌深深白日長春來只有燕飛忙滿階落絮無人掃
銷盡爐中百炷香
野浦歸舟圖
天柱雲門倚半峰樹林青處見丹楓扁舟獨釣秋江雪
猶似閒身在越中
書扇勉錢道夫
桑蠶作繭麥生蛾瓜瓠牽籐綠漸多白日軒窗淨如水
不妨臨帖更吟哦
西湖竹枝詞四首
柳州寺前湖水平阿誰湖上唱歌聲畫船買得十樣錦
行近荷花須盡聽
紅裙女兒坐船頭朝朝莫莫白蘋洲近來學得新行令
為郎把酒一澆愁
芙蓉葉底雙鴛鴦飛來飛去在横塘人生多少不如意
水遠山長難見郎
葛嶺西邊師相宅潭潭府第欲連雲别買樓船過湖去
可曾看見岳王墳
贈錢塘琴士
畫船載酒西湖上一日笙歌幾萬錢獨抱孤桐向何處
夜深彈月上青天
過桐江
雨後滄江一鏡平青山缺處掛漁罾漢家多少雲臺將
千古清風屬子陵
釣臺
嚴陵釣臺詩古今作者甚多或高其隱或議
其果二者皆不為無見予故並存焉觀者應
為一莞也
江流浩蕩石㠝岏千里來尋一日間慚愧白頭奔走客
題詩也到富春山
百戰關河血未乾漢家宗社要重安當時盡著羊裘去
誰向雲臺畫裏看
青山如馬復如龍滄海東來第幾重不是狂奴輕萬乘
世間誰不受牢籠
江山縣道中
石脚插溪清見底白木縛橋斜跨水水流一似橋上人
橋上人行家萬里
興化道中
紫蔗白頭金橘坡荔支龍眼總婆娑驟暄情思如中酒
喜得清隂馬上過
題楊德章監憲賀蘭山圖
太隂為峰雪為瀑萬里西來一方玉使君坐對賀蘭圖
不數江南衆山綠
處州弋溪驛
四面青山風雨多石稜轉處掛漁蓑推篷不記來時路
只見雙雙白鳥過
流水一灣山四圍青林黃葉雨霏霏竹鷄啼罷人行少
忽有釣船溪上歸
袁莊贈化東庵王道人
夢覺流鶯花外聲一簾疎雨稱幽情披衣步向山門立
青草萋萋笋亂生
曲岸西頭屋數椽綠隂深處好移船姓名正恐人知道
忽有野僧來近前
吳淞江上謾興
亂蟲撲面蝙蝠飛木槲飄蕭半掩扉老僧看潮回寺晚
林下惟逢一犬歸
白月滿天江水平銀河垂地寂無聲披衣獨坐過夜半
撥刺跳魚時一鳴
門外梧桐高百尺月華依約弄清隂夜深移在窗紗上
不隔思家一寸心
露冷草根鳴蟋蟀雨晴花影轉蠨蛸一家四散知何在
獨對林間喜鵲巢
書扇餞徐大章往黃灣
海村四月橘花香日莫牽船出下塘别後莫教音問少
蒼頭時遣送文章
書扇餞潘濟民往黃岡
黃岡只在海東頭野水連天蕩白鷗昨日相逢今日别
藕花深處謾停舟
題朱肅畫
芙蓉零落渚宫秋翠盖紅衣漫不收猶有雪鴣來上立
夕陽無限遠人愁
書扇餞潘德全往彭坡
潘家兄弟多相識白面書生氣更豪一見便還東海去
健帆如馬入雲高
題劉生庸道五莊草堂圖
南北兩峰相對青萬竿修竹一茅亭何時共坐西湖雨
白髮籌燈講六經
題朱生質夫所藏梅花圖
水晶簾幕珊瑚鈎萬玉花間一鏡秋睡起瀟湘寒凜烈
却疑飛雪在羅浮
夜深瑤女出寒江分得南枝雨一窗可是貞姿共清絶
神僊肌骨更無雙
五言排律
上京大宴和樊時中侍御
一元開大統四海會時髦畿甸包幽薊天門啓應皋群
黎皆屬望百辟盡勤勞蕃國來琛獻邊陲絶繹騷劍韜
龍尾匣弓屬虎皮櫜列聖尊皇極元臣異節旄宗盟存
帶礪世胄出英豪歲駕嚴先蹕居人望左纛平沙班詐
馬别殿燕椶毛鳳簇珍珠帽龍盤錦繡袍扇分雲母薄
屏晃水晶高馬湩浮犀椀駝峰落寶刀暖茵攅芍藥涼
甕酌葡萄舞轉星河影歌騰陸海濤齊聲纔起和頓足
復分曹急管催瑶席繁絃壓紫槽明良真曠遇熙洽喜
重遭化類工成冶聲同士赴鼛隆恩雖款洽醉舞敢呼
號拜命榮三錫論功恥二桃重華躋舜禹盛業繼夔皋
燕饗存寅畏游畋戒逸遨乾坤春拍拍宇宙樂陶陶争
獻公車頌光榮勝衮褒
輓馬伯庸中丞
世祖投戈日先公出守初邦人懷禮樂家學贍詩書一
舉登金榜頻年步玉除星移供奉燭風動使臣車忠諫
陳無逸雄文賦子虚群公推雅量多士服清譽太史仍
兼制春官總傅儲槐雲衣纚纚華日佩舒舒長樂方調
膳中臺旋賜輿尊嚴深翠栢清潤照紅蕖德業真無比
恩光孰可如休官唐殿李知止漢廷疏野曠秋呼鴈江
清晚釣魚石田霜後稻沙圃雨中蔬正爾安民望胡為
夢帝居大星離次舍白璧翳邱墟惟有新詩在千年起
歎歔
剪燈聯句
元夕同吳子彦劉子清侯敬文會飲水陽陳
善甫家用剪燈聯句云
夜暖拈香繭春寒落剪刀勞心連鬱結(貢)綺思出長繰
點綴輕蟬翼(吳)裝粘細鳳毛風花凝瑣碎(貢)雲葉護周
遭影爍金垂燼(侯)光融玉作膏舞裀圍落絮(劉)歌扇逐
飛桃帶轉銀幡小(貢)輪迴寶盖高蜘蛛圍露網(吳)顧兔
墮秋毫鶯擲翻紅雪(侯)魚跳起碧濤春陽嘘蛺蝶(劉)秋
冷蜕虭蟧翠薄荷分鈿絲柔柳散條青童來降節玉女
翳纖翿碎訝珠胎迸尖愁燕尾翺微茫縈錯落斜隙漏
葡萄飴釡空燒蠟棚山謾結鰲浮塵籠漠漠流水眩滔
滔纂綺難為密裁綃祗自勞嬋娟妬清夜蝶蝀落晴皋
製異宫人綬縈懷學士綯未曾分寶炬先許照襴袍劇
賞尊頻倒窮搜筆屢操盍簮嘶騕䮍奮袖舞豪曹酒足
華筵散詩慚白戰鏖時平無夜禁繁弱且歸&KR0802;
玩齋集卷五
