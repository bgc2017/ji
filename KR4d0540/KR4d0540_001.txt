玩齋集卷一元貢師泰撰
賦
小篔簹賦
謂木非喬謂草非繇不蔓而夭不葩而條閒庭翳翳密
室翛翛名小篔簹有扁之昭或曰子真以篔簹為小耶
則僊標出塵直幹凌囂聲諧鳴鳳影挾翔蛟洒清風之
葉葉弄明月之梢梢雖並戸而當軒實拂雲而騰霄子
以植數少為小耶則兩忩三四一徑五六緗實標黃錦
苞凝綠或開樽而射金或援琴而擊玉雖無千頃之多
聊可數竿而足然則小篔簹果何在乎主人曰肩高於
牆斗大於室門可旋車居僅容膝修及尋丈廣貿咫尺
以溉以種充我餘隙匪谷斯盈匪川斯溢減晉林之七
賢少唐溪之六逸異蔣詡之三徑慕子猷之一日況城
西幽迥堂北愉□平安之報維昕與晚遺形尚存先德
不遠則又此心之所以思慕而憂懣也篔簹雖小其義
實大謹葺謹培式萌孝愛或曰唯唯子誠是在虛心有
容直節無懈庶其茂之勿翦勿敗
五言古詩
古意二首
功名果何為輕重天下士得之入雲霄不得墮泥滓朝
列三公行莫與匹夫比榮辱既由人富貴非在己胡為
竟迷途白首憂不止縱有蓋世勲僅遺一紙史往者尚
如斯後來亦徒爾迺知巢許流高蹈良有以
又
黃金本何物舉世相紛爭賤者可以貴死者可以生既
解平城圍亦散六國衡神用信莫測萬寳孰敢嬰亦有
高世士唾視瓦礫輕寧為凍餓殍不受汚辱名斯人儻
可見吾將與同盟嗟哉首陽薇千載有餘清
擬古三首
東南有佳人遠在水一方綺疏粲飛樓曲闌圍洞房意
態閒且靚氣若蘭蕙芳纖阿裼姣服雜佩懸明璫流風
迴晧雪明月舒其光白面誰家子錦鞍青絲韁翩然一
見之下馬立中堂可望不可即五采盛文章
又
嶰溪有美竹挺挺霜雪中何人斷兩節製為十二筩宫
商自相應鳳鳥鳴雌雄一鳴垂衣裳再鳴致時雍從此
去不返治道竟少隆鄙哉叔孫氏綿蕝變王風寥寥數
千載伊誰啓冥矇后皇如有作聲教垂無窮
又
採藥鍊神丹鍊久丹自成丹成出寳鼎旭日紅霞明服
之不終朝身若一羽輕騎龍跨八極翩然凌太清太清
邈金闕玉女羅雲軿飄蕭白霓裳參差紫鸞笙元氣在
呼吸因之薄蓬瀛下視寰宇内人事徒蠅營
遣懷二首
日入柳風息月上花露多東軒頗幽敞夜靜時一過鳥
散庭中樹蟲鳴階下莎北斗何低昂疎星没横河獨賞
誰晤語感慨成悲歌懷哉岩桂臺邈在姑山阿
又
城東數椽屋牆壁半摧傾驅童旋泥補聊以潛吾生門
前一隙地短畦亦縱横布種才幾日雜蔬盡勾萌夜來
涼雨後青青盛滋榮採掇且勿過吾將俟其成
感興五首
玄陰結層空白晝慘不開鴻鴈失其羣鳴聲亦何哀嗷
嗷在江渚欲下復徘徊游子獨何之感慨激中懷緘書
將寄遠霜露白皚皚
又
芙蓉生綠水水綠花更好採花當及時莫待顔色老美
人久不見華髮忽已皓因之遺芳馨聊以慰懷抱失意
且勿嗟令名當共保
又
悲風從西來海樹何蕭瑟薄寒中人肌毛髮為慘慄疏
林動鳷鵲壞壁鳴蟋蟀出門忽四顧愴恍若有失仰面
對青天青天行白日
又
客有雙寳劔紫氣射牛斗年少乍得之日夜不去手豈
知靈異物佩服終難久一朝騰波去化作蒼龍吼何時
復歸來為國殄羣醜
又
道傍有枯桑中空上無枝豈惟八蠶厄亦受羣蟻萎雨
露忽以濡依然發華滋雖非梁棟材猶堪琴瑟絲子能
慎封植成功當有時
赴京别親友
崇堤衛芳塘塘上種楊柳楊柳年年青慈親未白首送
我不忍别出門復攜手親友陟高岡立馬望良久離懷
急欲醉盡此樽中酒
姑孰道中
朝發慈姥山莫宿吳公橋日入氣猶溽清懷厭煩囂隔
江風雨至綠樹涼蕭蕭鄰舟頗相好有酒忽見招明發
波浪闊相望一何遥
和吳子彦高齋雨坐韻
高城莫色重空齋秋思多蕭條響林籜的皪集池荷開
門望青山但見白鳥過獨坐領幽趣悠然發浩歌此意
誰與共餘暉在岩阿
雨坐有感簡胡仲明劉太初并寄酈隠梅鍊師
茂林延鮮飇空庭灑飛雨衆物欣以榮綠苔自清暑蜻
蜓飛水上蜉蝣亦生羽感兹晤玄牝翛然契真母紛紛
泥淖間變化無恒處
又
晨氣含餘清夏雨欣衆綠閉門鬱佳興開軒縱遐矚稚
菊齊庭葵新篁出林木徘徊感物化生意一何速念此
涵毓功終焉愧寒曝
湖上納涼有懷吳子彦
天風吹海樹瑟瑟秋氣涼河漢西北流衆星耿微光昔
我同袍友遠在水一方相思不得見展轉清夜長遥聞
鳴笳發攬衣月蒼蒼
題何氏永思亭
上山山有巔涉水水有涯父母恩罔極孝心無盡時風
吹庭前樹鳴聲一何悲白日墮青天零露委華滋死者
不可作遠者亦可追哀哀蓼莪詩以永千載思
送潘仲金赴德興教諭
山中思偃息盡日掩重扉方慙素交寡況與知已違春
江雨新漲楊柳綠依依攀條未忍别孤帆已如飛芹宫
盛衿佩日夕候光輝尊罍雜籩豆笙鏞間絃徽教成毋
久淹倚門望東歸
歲莫别陳華仲
翩翩五色翰結巢在丹山朝飛白玉池莫宿青雲關偶
然落漪上文采何斕斒歲晚天苦寒況此風雪孱高梧
不結實啄食良獨難瑶臺十二層羣僊列佩環奮身一
飛去邈矣難追攀
次陶公美韻并簡劉景初
我行自天北君居在江南南北各相望有如商與參歲
月亦已遠寤寐懷好音默默無所寄時復理横琴昨日
得緘書甚慰契闊心書云各努力隙駒易駸駸履道貴
平易為文去艱深感子意良厚所愧力不任姑山竹可
支姑溪梅可尋梅竹耐歲寒相期更自今
贈蒼梧縣尹
朝觀扶桑日莫望蒼梧雲重華去已遠神氣猶絪緼遺
黎在山下飲食而耕耘懷哉賢大夫彈琴詠南薰胡為
不我即使我心殷殷秋風洞庭波綠竹愁湘君
春日同達兼善秘卿燕蘭亭分韻得工字
青山在城西白日在城東車馬出門去光彩何曈曈密
樹被暘谷疏華表陰峰迢遞諧雅會委蛇盛儀容席蔭
空靄綠杯流渚霞紅秉簡滌煩想舞雩繼遺風俛仰宇
宙間修短均化工誰是廣成子長年住崆峒
題王維輞川圖
開圖縱竒觀江山鬱相繆兩垞矗岧岧重湖渺滺滺邃
宇抗疏嶺危亭俯圓流春塢辛夷發夏陌高槐稠竹館
翠陰晚萸沜紅實秋遠墅漆未割近園椒欲收驚鳥避
溪泉野鹿逐岩幽日莫川上歸涼飈蕩孤舟靄靄雲氣
合漠漠烟光浮顧思天寳初綱紀壞不修霓裳按妖拍
鼙鼓起奸謀豈無匡濟術迺為間曠留菱歌自來往葩
辭更倡酬遂令摹寫間意度猶可求乾坤多變態江海
生暮愁白鷗飛不去千載空悠悠
河決
去年黃河決高陸為平川今年黃河決長堤没深淵濁
浪近翻雪洪濤遠舂天滔滔渾疆界浩浩襄市㕓初疑
滄海變久若銀漢連怒聲恣砰磕悍氣仍洄漩毒霧飽
魚腹腥風噴龍涎黿鼉出衮衮鴈鳬下翩翩人哭菰蒲
裏舟行桑柘巔豈惟屋廬毁所傷墳墓穿丁男望北走
老稚向南遷縣官出巡防小吏爭弄權社長夜打門里
正朝率錢鳩工具畚鍤排戶加笞鞭分程杵登登會聚
鼓闐闐雖云免覆溺誰復解倒懸瀰漫勢稍降膏血日
已朘流離望安集荒原走疲瘨孤還尚零丁旅至纔屬
聫園池非故態隣里多可憐貧家租舊地富室買新田
頽垣吠黃犬破屋鳴烏犍秋耕且未得夏麥何由全忩
泥冷窺風竈土濕生烟傾筐摘餘穗小艇收枯蓮賣嫌
雞鴨瘦食厭魚蝦鮮榆膏綠皮滑蓴葅紫芽圓乍見情
多感久任心少便金堤塞已潰淇園竹為楗玉璧沈白
馬冠蓋相後先舜禹事疏鑿漢唐勞委填瓠子空作歌
寳鼎徒紀年昨聞山東飢斗米直十千即今江南旱骨
肉皆棄捐倉廩豈不實賑貸猶迍邅恐是廊廟遠不聞
道路傳恐是天聽高致使雨露偏小臣思覆載百念倍
憂煎躊蹰慘莫發憤結何由宣作詩備採擇孰敢希陶
甄平成諒有在更獻河清篇
上劉承旨二首
大魚但溟海微禽變淮波我生亦何為感物常悲歌念
兹秋蘭華含榮在山阿孤貞固自信采掇將誰過安得
紉佩服襲此芳馨和
又
泰山不辭壤河海不擇流所以經世者賢才務旁搜我
願為黍稷得植君田疇我願為罍洗得奉君獻酬慎莫
令棄置被褐居林丘
送子通編脩代祀泰岱二首
我昔聞泰山其上有神木高標聳乾端深根絞坤軸大
枝蛟龍盤小枝鸞鳳宿磅礴數千載居然在空谷風雨
不可動況受斧斤辱子今試往觀會當駭心目
又
我昔聞泰山其下有瑶草秀色貫四時不死亦不老日
月孕至和風露長浩浩僊人為我言服之顔色好濁世
苦多欲誰能事幽討子今試往求何煩涉蓬島
採菱女
落日照淮甸中流蕩回光窈窕誰家女採菱在横塘風
吹荷葉低忽見紅粉粧紅粧背人去驚起雙鴛鴦鴛鴦
去復來烟水空茫茫
貧婦嘆和成誼叔應奉韻一首
結髮事夫子相期首俱皓如何割歡愛長年在遠道井
臼甘勤勞衣食無完好妾身徒區區妾心實杲杲鳥飛
尚投林魚遊亦依藻君非魯秋胡貞心諒同保
題王濟川風樹堂
凄風被林木雜遝無寧柯欲養親弗待歲月同流波昔
人感終極子今傷如何有哺烏在林有祭獺在河白華
與南陔悲思徒增多
題潘叔寬望雲圖
日入無返照雲出有歸期雲歸在山阿親死獨何之思
親不可見亦有墓與祠朝望怡我目夕望慰我思風吹
白楊樹露滴青松枝翩翩華亭鶴鳴聲一何悲不有望
雲作孰繼南陔詩
題張子英閒止齋
薄宦非夙志況復多艱難力辭乃得去羈紲庶少寬僦
屋西溪上聊以掛余冠住久鄰里狎杯酒亦盡歡開軒
望遠岫時見孤雲還人生徒擾擾意適心自安君亦何
為者而能早休官
題蕭山包氏棣萼軒
燁燁棠棣花花萼盛敷榮下承上以覆白日光輝生物
性且如此況我弟與兄飲酒坐花底怡然恩義并胡為
輕薄兒骨肉成戈兵鴻鴈在中野脊令亦飛鳴一詠包
家詩怛然感衷情
姑蘇半塘别王季野諸友
壯志頗磊落别意何綢繆相送屢回顧欲行還暫留花
紅隔崇堤草綠遍芳洲所期各努力令德比前脩
餞張懷玉赴廬州治中
清時重世胄寵數超常秩公子玉雪&KR1086;袍笏照白日近
辭中禁榮遠為淮南出冠蓋餞東門悵然若有失别酒
起驪歌秋風動蕭瑟淝水清漣漪楚山高崒嵂别駕非
常流治郡良有術白馬行翩翩嘉聲已洋溢廟堂多深
知賜環當在即
賦成誼叔積素齋
飛雪委階下顥采滿中堂明月更被之忩戶流輝光夜
深時起望星斗低以昂庭樹度疏影林花散微香忽若
白玉臺衆羽紛頡頏涼飈颯然至坐覺激肝腸徘徊復
徘徊衣露白如霜
題吳中陸氏菊逸軒
疏條鳴疾風落葉紛以觸端居節序移忽焉見佳菊芳
苞澹秋黃短叢深雨綠時時一瓢酒亦足慰幽獨飲中
有真趣孰識榮與辱歲晏霜露多白駒在空谷
題舒經歴澹齋
高人坐堂上青草滿階生鈎簾知雨過拄笏見雲行幽
鳥忽飛來餘花落前榮靜觀宇宙間超然忘世情
詠琴
(闕)末四座慘無色羇雌動疏林候蟲在空壁攜
來京國彈一彈三太息豈傷時序遷知音難再得
畫蘭
光風吹碧草零露被芳畹美人秉幽貞獨立歲云晚杳
杳楚山深悠悠湘水遠何當結瓊佩寄此情繾綣
縉雲縣和余廷心韻
薄宦阻佳會暫歸諧夙心夜宿劉山上朝發縉雲陰霜
清遠林薄日暮寒潭深相思成白髮誰復理横琴
題方氏敬齋
山齋頗幽迥花落更沈沈風來白日靜月出清夜陰坐
久衆慮息稍覺諧沖襟悠悠發清悟起步自微吟及此
平旦氣見我天地心
研幾齋
齋居白日靜肅恭儼端委二氣自往來六虛互終始内
觀亦何為善惡分自此亳芒精識察昕夕慎操履諄諄
四勿戒惓惓三省旨君子澹無營超然悟玄理
重九日國學燕集分韻得口字
傑構鄰象緯飛題薄箕斗雅會集諸生清談接良友商
飈振庭柯旭景耀林莽逶迤滄海濱窈窕居庸口憑虛
俯流光慷慨送杯酒
游西山次周伯温韻
嚴鐘啓城鑰百辟聫佩紳斜漢在昴畢摇光正當寅華
車出廣陌光采生熙春陰崖凍猶結陽谷景已新雲林
白洶湧石磴青嶙峋先皇昔游幸顧瞻愴兹辰恍若鐵
馬起空留玉衣陳鼎湖去雖遠元化同其神憑危俯高
樹歴覽窮荒榛梵宇抗疏嶺飛閣騰遐津虛庭潛飈起
白日無纖塵長楊十二衢甲第連居民清時治兹久天
地涵深仁矧兹風氣完且復俗習淳耦耕雜畎畝獨釣
當漪淪高僊去窈邈瑞氣留氤氲於焉契嘉晤頓覺煩
抱伸蹇予敬亭下清池翳脩筠時時一瓢酒獨酌不計
廵對此重歸思江海愁畸人
興州道中
畿縣出西北山川何雄深況兹氣候殊岩壑更嶔崟落
葉委空谷疏松表高林征馬度前阪浮雲落微陰風吹
髮蕭蕭日莫思沈沈豈不厭馳驅嚴程有官箴敬亭邈
天際行當契沖襟
題滕王閣圖
雄城控華甸傑閣臨芳洲飛甍起千仞曲闌圍四周丹
碧何輝煌文采射斗牛帝子去不返頫仰經幾秋江黑
簾雨捲山青棟雲收孤舟天際來揚帆在中流狂飈薄
莫起坐覺增煩憂何當掃重翳白日耀神州開圖發長
嘆天地一浮漚
題疊嶂參雲亭寄老士安監憲
層城極高爽傑構峙崢嶸疊嶂散霞綺雙溪迥以明旌
節一戾止登覽羣彦并明月懸委佩華星粲長纓涼軒
四面敞坐看卿靄生神功儵舒卷變態周八紘終當溥
甘澍從龍游太清
涇縣石壁道中
萬山從西來中斷忽如劈攅峯阻重關兩崖立堅壁絶
壑濆飛流觸石勢逾激神龍宅其下白晝飛霹靂涉險
恐羸驂凌高快健翮須臾得僊館頗覺契幽寂入竹敞
涼軒掃花吹鐵笛坐久竟忘疲塵襟忽如滌翻思﨑嶇
間使我心戚戚
過僊霞嶺
連山界甌閩兹嶺亦峻極傑觀奠方陲高標麗圜則淋
漓割元氣黯澹帶古色綿亘姑蔑墟蒼翠欲四塞僊霞
高燭天五采絢赫赩萬仞聳崢嶸百里見孤特稜角露
毫芒縷脉界縫緎我行任綱紀逾月來自北道途多艱
虞況乃事登陟初緣榎磴危漸轉重關側攅峯與疊巘
盡日走崱屴連岡躡衙衙絶壑瞰冒冒遠岫忽已違近
隴復相逼躋攀苦分寸跬步輒止疑砉然造曾顛軒豁
始有得或列若屏幛或限若戶閾或偃若覆釜或俯若
鼎鉞或恭若執圭或竦若憑軾或尊若受朝或卑若就
職或若孤鶴駕或若萬馬勒或若華蓋張或若芙蓉植
或淨若新沐或靚若初飾或爭先若馳或嚴整若飭或
若進而拱或若退而劾或傴若將趨或顛若將踣或堅
若長城或錯若列國或聫若串珠或牽若徽纏或摶若
熊羆或射若虺蜮或冕若華旒或屨若赤繶或顒顒若
昂或踽踽若抑或軒軒若舉或悄悄若默或欣欣若喜
或慊慊若戚或騃若蠢愚或穎若岐嶷或窮若龜曝或
直若隼革或差若頡頏或比若稫稜或倚若弓劔或羅
若罟罭或銳若戈矛或卓若橜杙或渥焉若丹或黝焉
若墨或離焉若愁或俛焉若䀌或儼焉若思或慘焉若
憶或谽谺若噬或鑱削若剋﨑嶇歴萬狀意態轉惶惑
矯首勞脛脰舉膝撐胸臆僕夫盡劬瘁負擔屢蒲伏健
駭猿猱勢快羡飛鳥翼長風度林薄草樹紛偃仄雲歸
窽竇昏潤滴嵌岩泐涓流半逶迤懸溜竟湢㳁豫章間
楩楠榛莽翳柞棫野草績山果瑣碎多不識爛漫錦機
翻離披翠羽織竹籟笙鳳鳴藤雨淵珠滴濃淡各異態
不豐亦不嗇根露獸鬭敧株朽人直立幽谷嘷怪禽坳
塘落鸂鶒古柴蔓草荒廢井苔蘚蝕茒屋列二三亂石
羅萬億水耕雜秔稌火種饒黍稷寒泉浸蹲鴟飢食同
稼穡憑高謾徘徊得廕暫休息掬水滌煩襟坐愛清湜
湜仰看高空青俯視深潭黑其上浩無際其下深莫測
豈惟龍蛇都實迺虎豹域前瞻已出險後顧猶未即我
行既已遠我志敢不力倉皇問前途日挂半岩昃峻坂
注迢迢憂心動惻惻自從黃巢亂近復多盜賊敗屋雖
僅存居者間逃匿忩牖旋遮護几案忙拂拭頽然就床
枕強起具蔬食新醅薦芋栗晚飯飣蘆菔豈不念馳驅
王事亦孔棘江東戰未已閩南病尤亟所當效微忠孰
敢息晷刻吾道豈無補憲度亦有式民風轉移間要在
盡悃愊豈徒慰凋疲庶將别淑慝追蹤古聞人上以報
皇德
謝吳景文送菊
寒雨鳴枯林蕭條數間屋何人喚開門送我一枝菊從
知主意深遠慰客懷獨脩莖挺數尺大花著五六鵝毛
發氄黃翠羽攅生綠忽見隱士&KR1086;頓洗凡子俗縹甆傍
几案徹夜散幽馥我家東籬邊短藂自如簇金錢雜瑣
碎採之動盈掬雖非人力巧亦異衆眼肉于今不得見
寒暑再往復感慨成悲歌徘徊寄遐矚安得吳江水盡
變作醽醁醉酣把長劔天地𦕈一粟
雜體八首
卧病荒江上憂心何忡忡親友久不見況此風雨中沙
草生滿路庭菊亦成叢荏苒芳春節棲遲孤客蹤有酒
且盡醉吾道豈終窮
又
種蔬屋西頭露葉日已深葉深自可摘慎勿傷其心傷
心且當慎況迺衆暴侵豈不念君子憔悴將安任葵藿
傾太陽蕙蘭托中林此物雖至微庶可嫓德音
又
看月當看缺月缺終須圓賞花莫待開花開落還先靜
觀萬物理可以全吾天東隣侈漫舞西家沸繁絃歡燕
猶未終飄忽如浮烟宣尼陳蔡間伯夷首陽巔斯人雖
已矣清風萬古傳
又
道傍百草芽春至生漸繁采之多可茹亦足供盤飱豈
無粱肉饋野性非所存陶令晚辭秩袁安深閉門古道
真可尚薄俗難與論
又
千金不為恩一語終感德所以古來士慷慨重相得睠
兹義利間誰能有真識張儀漫連衡酈生空伏軾魯連
不帝秦高論抗六國遂令千載下撫卷長太息
又
知黑故守白迺為白所汚棄利將求名反為名所誤是
非既不真榮辱安所遇顧兹朝暮間何異狙公賦達人
本大觀世事皆細故飢餐松下苓渴飲花上露且從海
翁游忘機有鷗鷺
又
疏林收霽靄方池涵密陰坐深清晝冷餘花散鳴禽緘
情何所寄撫我綠綺琴世無鍾子期誰復能知音曲終
一長嘆悠悠千載心
又
偃息北忩下好風從南來開忩延好風懷抱忽為開人
生如逆旅造物同嬰孩小知鬭蝸角營營真可哀是非
何足論客至且銜杯
天台林氏山齋四詠
南山有白石石爛春遲遲驅牛上山去牛飽隨所之耕
種賴爾力牧養須及時短衣不掩骭吾生竟何為唐虞
世云遠安得還雍熙
右飯牛山房
天台赤城山平地起千尺出海爛紅雲垂天立蒼壁神
光燭宇宙晃朗晝相射僊人居其上塵世邈難識與子
試往觀會使身生翼
右百丈巖
飛龍上青天忽聽山石裂怒驅萬壑雷散作半空雪脱
巾弄潺湲展席映澄澈毛髮為森立盡洗人間熱浩歌
下山去日莫風烈烈
右瀑布泉
何人吹鳳凰驚起萬竿玉長風自天來湘波蕩晴渌停
杯狎閒鷗倚杖招黃鵠俯仰宇宙間滄海渺一粟振衣
聆鳳吹冉冉秋雲綠
右琅玕谷
送劉子還江右
晨飈起庭柯落葉當階積流光儵雲變感此遠行客遠
行歸無期況與親友隔潛魚無縱鱗倦鳥思斂翼物理
且如此人事徒役役徘徊激中腸衣上霜露白
秋夜和韓與玉
齋居在城西庭戶頗幽敞涼風起高樹落葉時時響境
靜人少來理悟心自賞方忻結同盟慎勿成獨往
偕酈蕭梅竹行
山居屬多暇數友樂幽尋積雨弄新霽浮雲澹微陰青
松架絶壑蕭然洒塵襟論心忘遠道竚目渺寒林行行
擷秋芳濁酒時復斟明發重分攜茆山白雲深
題朱澤民所作段吉父應奉别業圖
遠山何盤桓近壠亦連屬潛飈薄陰崖鮮雲蕩陽谷飛
樓表層顛石梁跨縣瀑參差衆樹丹夭矯雙松綠誰與
契佳賓雅會諧所欲臨流引霞觴拂石羅野䔩開圖對
華軒聊以慰貞獨
春日宴蘭亭分韻得王字
陰雲翳岩谷野水漫池塘倏焉變新霽百物生輝光散
策柳風媚浣衣蘭渚薌嘉會侈華簪列坐催流觴鳴禽
亦有意睍睆如笙簧悠悠千載間孰繼謝與王光陰亦
何速聚散安可常及時不歡樂白髮徒慨忼
劉平川盤谷圖
崇邱上岧嶤絶壑下深曲繄誰發天巧水墨寫盤谷荒
蹊遶層巔脩薄翳空麓息陰動清興憑危引遐矚鮮飈
度長林冉冉雲相逐晨樵入薈蔚夕釣得漣綠方春薇
蕨生及秋禾黍熟低迴情乍舒展玩景逾縟我思古人
心雅曠良所欲終期駕鴻濛萬里一黃鵠
天門山為楊梓人待制賦
天門十六峰氣勢凌祝融玉壺晝飛雪丹穴夏生風壁
轉六龍影關當九虎雄還應叫閶闔白日照精忠
蘭臯雅集
弭節蘭江渚散策嘉樹林良儔亦以集式慰離索心列
坐引疏酌暫歡契沖襟風清暑氣薄日落潭水深高蔭
多鳴蜩時時曳餘音豈無繾綣意淹留畏官箴煙塵庶
可息吾將遂投簪
爛柯山分韻得之字
嚴城啓晨鑰夙駕踐所之華日動光彩冠蓋盛威儀揚
鑣度廣野緩策緣清池長林帶崇岡密樹何參差逶迤
石梁起夭矯崖洞垂青霞結懸虹白日生涼吹僊人杳
莫攀殘棋委臺基坐看星斗出斂襟遂忘疲
趙敬德聚星樓
連山峙華鄂芳州亦回翔雄城直須女流止下相當曾
構逼緯象仰視何低昂濟濟列僊儒冠蓋紛頡頏左曳
飛霞裾右佩明月璫瑶席蕩神采綺疏動芳薌周旋中
規矩顧盼生輝光良儔豈偶集允為時所望
王中甫桃花鸂鶒圖
朱桃春晝妍綠竹晚色淨雙禽落清池愛羽時弄影伊
誰誤天巧麗采賦姝靚開圖對華尊式慰今夕永
玩齋集卷一
