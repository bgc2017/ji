萬首唐人絶句卷二
宋洪邁編
七言
結襪子李白
燕南壯士吳門豪筑中置鉛魚隠刀感君恩重許君命
太山一擲輕鴻毛
巴陵贈賈舍人
賈生西望憶京華湘浦南遷莫怨嗟聖主恩深漢文帝
憐君不遣到長沙
送賀賓客歸越
鏡湖流水漾清波狂客歸舟逸興多山隂道士如相見
應寫黃庭換白鵝
送韓侍御之廣德令
昔日繡衣何足榮今宵貰酒與君傾暫就東山賖月色
酣歌一夜送泉明
送外甥鄭灌從軍三首
六博争雄好彩來金盤一擲萬人開丈夫賭命報天子
當斬仇讎衣錦回
丈八蛇矛出隴西彎弧拂箭白猿啼運籌必用龍韜策
積甲應將熊耳齊
月蝕西方破敵時及瓜歸日未應遲麾旄血變黃河水
梟首當懸白鵲旗
長門怨
桂殿長愁不記春黃金四屋起秋塵夜懸明鏡青天上
獨照長門宫裏人
酬崔侍御
嚴陵不從萬乘遊歸卧空山釣碧流自是客星辭帝坐
元非太白醉揚州(崔詩云天外常求太白老金陵捉得酒仙人)
送孟君之廣陵
故人西辭黃鶴樓煙花三月下揚州孤帆遠影碧山盡
唯見長江天際流
春夜洛城聞笛
誰家玉笛暗飛聲散入春風滿洛城此夜曲中聞折柳
何人不起故園情
峨眉山月歌
峨眉山月半輪秋影入平羌江水流夜發青溪向三峽
思君不見下渝州
永王東巡歌十一首
永王正月東出師天子遥分龍虎旗樓船一舉風波静
江漢翻為鴈鶩池
三川北寇亂如麻四海南奔似永嘉但用東山謝安石
為君談笑静胡沙
雷鼓嘈嘈喧武昌雲旗獵獵過潯陽秋毫不犯三吳悅
春日遥看五色光
龍盤虎踞帝王州帝子金陵訪古丘春風試暖昭陽殿
明月還過鳷鵲樓
二帝巡遊俱未回五陵松栢使人哀諸侯不救河南地
更喜賢王遠道來
丹陽北固是吳關畫出樓臺雲水間千巖烽火連滄海
南望旌旗繞碧山
王出三江按五湖樓船跨海次揚都戰艦森森羅虎士
征帆一一引龍駒
長風挂席勢難回海動山傾古月摧君看帝子浮江日
何似龍驤出峽來
祖龍浮海不成橋漢武潯陽空射蛟我王樓艦輕秦漢
却似文皇欲渡遼
帝寵賢王入楚關掃清江漢始應還初從雲夢開朱邸
更取金陵作小山
試借君王玉馬鞭指麾戎寇坐瓊筵南風一掃邊塵静
西入長安到日邊
横江詞五首
海潮南去過潯陽牛渚由來險馬當横江欲渡風波惡
一水牽愁萬里長
横江西望阻西秦漢水東連揚子津白浪如山那可渡
狂風愁殺峭帆人
海神東過惡風回浪打天門石壁開浙江八月何如此
濤似連山噴雪來
横江館前津吏迎向余東指海雲生郎今欲渡緣何事
如此風波不可行
月暈天風霧不開海鯨東蹙百川回驚波一起三山動
公無渡河歸去來
上皇西巡南京歌十首
邊塵輕拂建章臺聖主西巡蜀道來劍壁門高五千尺
石為樓閣九天開
九天開出一成都萬戸千門入畫圖草樹雲山如錦繡
秦川得及此間無
德陽春樹似新豐行入新都若舊宫柳色未饒秦地綠
花光不減上林紅
誰道君王行路難六龍西幸萬人歡地轉錦江成渭水
天回玉壘作長安
萬國同風共一時錦江何謝曲江池石鏡更明天上月
後宫親得照蛾眉
濯錦清江萬里流雲帆龍舸下揚州北地雖誇上林苑
南京還有散花樓
錦水東流繞錦城星橋北挂象天星四海此中朝聖主
峨眉山上列仙庭
秦開蜀道置金牛漢水元通星漢流天子一行遺聖跡
錦城長作帝王州
水渌天青不起塵風光和暖勝三秦萬國煙花隨玉輦
西來添作錦江春
劍閣重關蜀北門上皇歸馬若雲屯少帝長安開紫極
雙懸日月照乾坤
與史郎中飲聽黃鶴樓上吹笛
一為遷客去長沙西望長安不見家黃鶴樓中吹玉笛
江城五月落梅花
望廬山瀑布水
日照香爐生紫煙遥看瀑布挂長川飛流直下三千尺
疑是銀河落九天
白帝下江陵
朝辭白帝彩雲間千里江陵一日還兩岸猿聲啼不盡
須臾過却萬重山
巫山枕障
巫山枕障盡高丘白帝城邊樹色秋朝雲夜入無行處
巴水横天更不流
吳王舞人半醉
風動荷花水殿香姑蘇臺上宴吳王西施醉舞嬌無力
笑倚東窗白玉牀
望廬山五老峰
廬山東南五老峰青天削出金芙蓉九江秀色可攬結
吾將此地巢雲松
宣城見杜鵑花
蜀國曾聞子規鳥宣城還見杜鵑花一叫一回腸一斷
三春三月憶三巴
哭晁卿
日本晁卿辭帝都征帆一片遶蓬壺明月不歸沈碧海
白雲愁色滿蒼梧
秋下荆門
霜落荆門秋樹空布帆無恙挂秋風此行不為鱸魚鱠
自愛名山入剡中
魯東門泛舟二首
日落沙門天倒開波搖石動水縈回輕舟泛月尋溪轉
疑是山隂雪後來
水作青龍盤石堤桃花夾岸魯門西若教月下乘舟去
何啻風流到剡溪
廬江主人婦
孔雀東飛何處栖廬江小吏仲卿妻為客裁縫君自見
城烏獨宿夜空啼
陪族叔刑部侍郎曄及中書賈舍人至遊洞庭五首
洞庭西望楚江分水盡南天不見雲日落長沙秋色遠
不知何處弔湘君
南湖秋水夜無煙耐可乘流直上天且就洞庭賖月色
將船買酒白雲邊
洛陽才子謫湘川元禮同舟月下仙記得長安還欲笑
不知何處是西天
洞庭湖西秋月輝瀟湘江北早鴻飛醉客滿船歌白紵
不知霜露入秋衣
帝子瀟湘去不還空餘秋草洞庭間淡掃明湖開玉鏡
丹青畫出是君山
望天門山
天門中斷楚江開碧水東流直北回兩岸青山相對出
孤帆一片日邊來
與謝良輔遊涇川陵巖寺
乘君素舸泛涇西宛似雲門對若溪且從康樂尋山水
何必東流入會稽
山中問荅
問余何意棲碧山笑而不荅心自閒桃花流水窅然去
别有天地非人間
魯國見狄博通
去年别我向何處有人傳道遊江東謂言挂席渡滄海
却來應是無長風
山中與幽人對酌
兩人對酌山花開一杯一杯復一杯我醉欲眠卿且去
明朝有意抱琴來
長門怨
天回北斗挂西樓金屋無人螢火流月光欲到長門殿
别作深宫一段愁
春怨情
白馬金羈遼海東羅帷繡被卧春風落月低軒窺燭盡
飛花入戸笑牀空
南流夜郎寄内
夜郎天外怨離居明月樓中音信疎北鴈春歸看欲盡
南來不得豫章書
陌上贈美人
駿馬驕行踏落花垂鞭直拂五雲車美人一笑褰珠箔
遥指紅樓是妾家
别内三首
王命三徵去未還明朝離别出吳關白玉高樓看不見
相思須上望夫山
出門妻子強牽衣問我西行幾日歸來時儻佩黃金印
莫見蘇秦不下機
翡翠為樓金作梯誰人獨宿倚門啼夜坐寒燈連曉月
行行淚盡楚關西
雨中贈仙人山賈山人柳宗元
寒江夜雨聲潺潺曉雲遮盡仙人山遥知玄豹在深處
下笑羈絆泥塗間
夏晝偶作
南州溽暑醉如酒隱几熟眠開北牖日午獨覺無餘聲
山童隔竹敲茶臼
雨晴後至江渡
江雨初晴思遠步日西獨向愚溪渡渡頭水落村逕成
撩亂浮槎在高樹
與初上人
海畔尖山似劒鋩秋來處處割愁腸若為化得身千億
散上峰頭望故鄉
詔追赴都
每憶纖鱗遊尺澤翻愁弱羽上丹霄岸旁古堠應無數
次第行看别路遥
過衡山
故國名園久别離今朝楚樹發南枝晴天歸路好相逐
正是峰前回鴈時
汨羅
南來不作楚臣悲重入修門自有期為報春風汨羅道
莫將波浪枉明時
離觴不醉至驛却寄相送諸公
無限居人送獨醒可憐寂寞到長亭荆州不遇高陽侣
一夜春寒滿下廳
清水驛
簷下疎篁十二莖襄陽從事寄幽情秖應更使伶倫見
寫盡雌雄雙鳳鳴
詔追赴都
十一年前南渡客四千里外北歸人詔書許逐陽和至
驛路開花處處新
李西川
遠師騶忌鼓鳴琴去和南風愜舜心從此他山千古重
殷勤曾是奉徽音
奉酬楊侍郎
貞一來時送綵牋一行歸鴈慰驚弦翰林寂寞誰為主
鳴鳳應須早上天
柳州二月
宦情羈思共悽悽春半如秋意轉迷山城過雨百花盡
榕葉滿庭鸎亂啼
初上人
珠樹玲瓏隔翠微病來方外事多違仙山不屬分符客
一任凌空錫杖飛
殷賢戲批書後寄劉連州并示孟崙二童
書成欲寄庾安西紙背應勞手自題聞道近來諸子弟
臨池尋已猒家雞
銅魚使
行盡關山萬里餘到時閭井是荒墟附庸唯有銅魚使
此後無因寄遠書
韓漳州書報徹上人亡二絶
早歲經華聽越吟聞君江海分逾深他時若寫蘭亭會
莫畫高僧支遁林
頻把瓊書出䄂中獨吟遺句立秋風桂江日夜流千里
揮淚何時到甬東
酬夢得
日日臨池弄小鶵還思寫論付官奴柳家新樣元和脚
且盡薑芽歛手徒
重贈二首
聞說將雛向墨池劉家還有異同詞如今試遣隈牆問
已道世人那得知
世上悠悠不識真薑芽盡是捧心人若道柳家無子弟
往年何事乞西賓
疊前
小學新翻墨沼波羡君瓊樹散枝柯在家弄玉唯嬌女
空覺庭前鳥跡多
疊後
事業無成恥藝成南宫起草舊連名勸君火急添功用
趁取當時二妙聲
聞徹上人亡寄楊侍郎
東越高僧還姓湯幾時瓊珮觸鳴璫空花一散不知處
誰采金英與侍郎
段九秀才處見吕衡州書迹
交侣平生意最親衡陽往事似分身䄂中忽見三行字
拭淚相看是故人
重别
二十年來萬事同今朝歧路忽西東皇恩若許歸田去
晚歲當為鄰舍翁
荅夢得
弱冠同懷長者憂臨歧回想盡悠悠耦耕若便遺身世
黃髮相看萬事休
種木槲花
上苑年年占物華飄零今日在天涯只應長作龍城守
剰種庭前木槲花
摘櫻桃
海上朱櫻贈所思樓居況是望仙時蓬萊羽客如相訪
不是偷桃一小兒
酬曹侍御
破額山前碧玉流騷人遥駐木蘭舟春風無限瀟湘意
欲採蘋花不自由
始見白髮題所種石榴
幾年封植愛芳叢韶艷朱顔競不同從此休論上春事
看成古木對衰翁
聞籍田
天田不日降皇輿留滯長沙歲又除宣室無由問釐事
周南何處託成書
柳州寄京中親故
林邑山聫瘴海秋䍧牱水向郡前流勞君遠問龍城地
正北三千到錦州
萬首唐人絶句卷二
萬首唐人絶句卷二
宋洪邁編
五言
莎柵聯句韓愈
冰溪時咽絶風櫪方軒舉此處不斷腸定知無斷處
和虢州劉給事使君三堂二十一詠
新亭
湖上新亭好公來日出初水文浮枕簟瓦影蔭龜魚
流水
汨汨幾時休從春復到秋秪言池未滿池滿強交流
竹洞
竹洞何年有公初斫竹開洞門無鎻鑰俗客不曾來
月臺
南館城隂闊東湖水氣多直須臺上看始奈月明何
渚亭
自有人知處那無步往蹤莫教安四壁面面看芙蓉
竹溪
藹藹溪流漫梢梢岸篠長穿沙碧簳淨落水紫苞香
北湖
聞說遊湖棹尋常到此回應留醒心處凖擬醉時來
花島
蜂蝶去紛紛香風隔岸聞欲知花島處水上覓紅雲
柳溪
柳樹誰人種行行夾岸高莫將條繫䌫著處有蟬號
西山
新月迎宵掛晴雲到晚留為遮西望眼終是懶迴頭
竹逕
無塵從不掃有鳥莫令彈若要添風月應除數百竿
荷池
風雨秋池上高荷蓋水繁未諳鳴摵摵那似卷翻翻
稻畦
卦布畦堪數枝分水莫尋魚肥知己秀鶴沒覺初深
柳巷
柳巷還飛絮春餘幾許時吏人休報事公作送春詩
花源
源上花初發公應日日來丁寧紅與紫切勿一時開
北樓
郡樓乘曉上盡日不能回晚色將秋至長風送月來
鏡潭
非鑄復非鎔泓澄忽此逢魚鰕不用避秪是照蛟龍
孤嶼
朝遊孤嶼南暮戱孤嶼北所以孤嶼鳥與公盡相識
方橋
非閣復非船可居兼可過君欲問方橋方橋如此作
梯橋
乍似上青冥初疑躡菡蓞自無飛仙骨欲度何由敢
月池
寒池月下明新月池邊曲若不妬清妍却成相映燭
把酒
擾擾馳名者誰能一日閒我來無伴侣把酒對南山
嘲少年
直把春償酒都將命乞花秪知閒信馬不覺誤隨車
酬馬侍郎寄酒
一壺情所寄四句意能多秋到無詩酒其如月色何
次峽石
數日方離雪今朝又出山試憑高處望隐約見潼關
入黃溪聞猿柳宗元
溪路千里曲哀猿何處鳴孤臣淚已盡虛作斷腸聲
江雪
千山鳥飛絶萬徑人蹤滅孤舟蓑笠翁獨釣寒江雪
春懷故園
九鳸鳴已晚楚鄉農事春悠悠故池水空待灌園人
再上湘江
好在湘江水今朝又上來不知從此去更遣幾年回
長沙驛
海鶴一為别存亡三十秋今來數行淚獨上驛南樓
桂州北望
幽徑為誰開美人城北來王程倘餘暇一上子陵臺
登柳州峨山
荒山秋日午獨上意悠悠如何望鄉處西北是融州
三贈劉員外
信書成自誤經事漸知非今日臨岐别何年待汝歸
荅
年方伯玉早恨比四愁多會待休車騎相隨出罻羅
零陵早春
問春從此去幾日到秦原憑寄還鄉夢殷勤入故園
寓興二首劉禹錫
常談即至理安事非常情寄語何平叔無為輕老生
世途多禮數鵬鷃各逍遥何事陶彭澤抛官為折腰
古調
軒后初冠冕前旒為蔽明安知從複道然後見人情
經檀道濟故壘
萬里長城壊荒營野草秋秣陵多士女猶唱白符鳩
君山懷古
屬車八十一此地阻長風千載威靈盡赭山寒水中
敬酬微公見寄二首
淒涼沃洲僧顦顇柴桑宰别來二十年唯餘兩心在
越江千里鏡越嶺四時雪中有逍遥人夜深觀水月
戲和吕八郡内書懷
文苑振金聲循良冠百城不知今史氏何處列君名
詠史二首
驃騎非無勢少卿終不去世道劇頽波我心如砥柱
賈生明王道衛綰工車戱同遇漢文時何人居貴位
庭竹
露滌鉛粉節風搖青玉枝依依似君子無地不相宜
甘棠館二首
公館似仙家池清竹徑斜山禽忽驚起衝落半嵓花
門前洛陽道門裏桃源路塵土與煙霞其間十餘步
飲酒看牡丹
今日花前飲甘心醉數杯但愁花有語不為老人開
紀南歌
風煙紀南城塵土荆南路天寒多獵騎走上樊姬墓
荆州歌二首
渚宫楊柳暗麥城朝雉飛可憐踏青伴乘暖著輕衣
今日好南風商旅相催發沙頭檣竿上始見春江闊
視刀環歌
常恨言語淺不如人意深今朝兩相視脉脉萬重心
三閣詞四首
貴人三閣上日晏未梳頭不應有恨事嬌甚却成愁
珠箔曲瓊鉤子細見揚州北兵那得度浪語判悠悠
沉香帖閣柱金縷畫門楣回首䧏幡下已見黍離離
三人出眢井一身登檻車朱門漫臨水不可見鱸魚
淮隂行五首
簇簇淮隂市竹樓緣岸上好日起檣竿烏飛驚五兩
今日轉船頭金烏指西北煙波與春草千里同一色
船頭大銅鐶摩挲光陳陳早早使風來沙頭一眼認
何物令儂羡羡郎船尾燕銜泥趁檣竿宿食長相見
隔浦望行船頭昂尾幰幰無奈晚菜時清淮春浪軟
渾侍中宅牡丹
徑尺千餘朵人間有此花今朝見顔色更不向諸家
秋風引
何處秋風至蕭蕭送鴈羣朝來入庭樹孤客最先聞
柳花詞三首
開從綠條上散逐香風遠故取花落時悠揚占春晚
輕飛不假風輕落不委地撩亂舞晴空發人無限思
晴天黯黯雪來送青春暮無意似多情千家萬家去
路傍曲
南山宿雨晴春入鳳凰城處處聞絃管無非送酒聲
紇那曲詞二首
楊柳欝青青竹枝無限情周即一回顧聽唱紇那聲
踏曲興無窮調同詞不同願郎千萬壽長作主人翁
傷段右丞
江海多豪氣朝廷有直聲何言馬蹄下一旦是佳城
傷獨孤舍人
昔别一年少今悲喪國華遠來同社燕不見早梅花
傷龐京兆
京兆歸何處章臺空暮塵可憐鸞鏡下哭殺畫眉人
鄂渚留别李表臣
高檣起行色促柱動離聲欲問江深淺應如遠别情
荅表臣贈别二首
昔為瑤池侣飛舞集蓬萊今作江漢别風雪一裵回
嘶馬立未還行舟路將轉江頭暝色深揮袖依稀見
始發鄂渚寄表臣二首
祖帳管絃絶客帆西風生回車已不見猶聽馬嘶聲
曉發柳林戍遥城聞五鼓憶與故人眠此時猶晤語
出鄂州界懷表臣二首
離席一揮桮别愁今尚醉遲遲有情處却恨江帆駛
夢覺疑連榻舟行忽千里不見黃鶴樓寒沙雪相似
和游房公舊竹亭聞琴
尚有竹間路永無綦下塵一聞流水曲重憶餐霞人
和西川李尚書知與元武昌有舊遠示二篇(來詩)
(云元公令陳從事求蜀琴將以為寄而訃聞因陳生會葬)
如何贈琴日已是絶絃時無復雙金報空餘掛劔悲
寳匣從此閉朱絃誰復調秪應隨玉樹同向土中銷
别蘇州二首
三載為吳郡臨岐祖帳開雖非謝桀黠且為一裵回
流水閶門外秋風吹柳條從來送客去今日自魂銷
罷和州游建康
秋水清無力寒山暮多思官閒不計程徧上南朝寺
九日登高
世路山河險君門煙霧深年年上高處未省不傷心
歸信吟孟郊
淚墨灑為書將寄萬里親書去魂亦去兀然空一身
古怨
試妾與君淚兩處滴池水看取芙蓉花今年為誰死
閨怨
妾恨比斑竹下盤煩冤根有笋未出土中已含淚痕
古意
河邊織女星河畔牽牛郎未得渡清淺相對遥相望
樂府
蓮子不可得荷花生水中猶勝道傍柳無事蕩春風
再下第
一夕九起嗟夢短不到家兩度長安陌空將淚見花
渭上思歸
獨訪千里信迥臨千里河家在吳楚鄉淚寄東南波
朔方邀花伴
邊地春不足十里見一花及時須遨遊日暮饒風沙
看花
獨遊終難醉挈榼徒經過閒花不觧語勸得酒無多
過彭澤
揚帆過彭澤舟人訝歎息不見種柳人霜風空寂歴
旅行
楚水結冰薄楚雲為雪微野梅參差發旅榜逍遥歸
送柳淳
青山臨黃河下有長安道世上名利人相逢不知老
萬首唐人絶句卷二
