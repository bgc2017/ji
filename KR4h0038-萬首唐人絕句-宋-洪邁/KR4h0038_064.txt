萬首唐人絶句卷六十四
宋洪邁編
七言
蟬二首子蘭
獨蟬初唱古槐枝委曲悲凉斷續遲雨後忽聞誰最苦
異鄉孤館憶家時
衰柳蟬吟旁濁河正當殘日角聲和尋常不足少愁思
此際聞時愁更多
太平坊尋裴郎中故宅
不語凄凉無限情荒階行盡又重行昔年此住何人在
滿地槐花秋草生
登樓
邊邑鴻聲一例秋大波平日遶山流故人千里同明月
盡夕無言空倚樓
長安早秋
風舞槐花落御溝終南山色入城秋門門走馬徵兵急
公子笙歌醉玉樓
對雪
密密無聲墜碧空霏霏有韻舞微風幽人吟望搜辭處
飄入窗來落硯中
鸚鵡
翠毛丹觜乍教時終日無憀似憶歸近來偷解人言語
亂向金籠說是非
晚景
池荷衰颯菊芬芳策杖吟詩上草堂滿目暮雲風卷盡
郡樓寒角數聲長
長安傷春
霜隕中春花半無狂遊恣飲盡兇徒年年賞翫公卿輩
今委溝塍骨漸枯
河梁晚望二首
水勢滔滔不可量漁舟容昜泛滄浪連山翠靄籠沙溆
白鶴翩翩下夕陽
雨添一夜秋濤闊極目茫茫似接天不知龍物潛何處
魚躍蛙鳴滿檻前
悲長安
何事天時禍未回生靈愁悴若寒灰豈知萬頃繁華地
強半今為瓦礫堆
千葉石榴花
一朵花開千葉紅開時又不藉春風若教移在香閨畔
定與佳人豔色同
端午文秀
節分端午自誰言萬古傳聞自屈原堪笑楚江空渺渺
不能洗得直臣冤
寒食至郊外雲表
寒食悲看郭外春野田無處不傷神平原累累添新塜
半是去年來哭人
秋夜吟尚顔
梧桐雨畔夜愁吟斗藪衣從蘚色侵枉道一生無繫着
湘南山水别人尋
行次漢上無本
習家池沼草萋萋嵐樹光中信馬蹄漢主廟前湘水碧
一聲風角夕陽低
馬嵬
長川幾處樹青青孤驛危樓對翠屏一自玉皇惆悵後
至今來往馬蹄腥
送友人之上都法震
玉帛招賢楚客稀猿啼相送武陵歸湖頭望入桃花去
一片春帆帶雨飛
夜夜曲貫休
蟪蛄切切風騷騷芙蓉噴香蟾蜍高孤燈耿耿征婦勞
更深撲落金錯刀
少年行
錦衣鮮華手擎鶻閒行氣貌多輕忽稼穡艱難總不知
五帝三王是何物
春晚書山家主人屋壁
柴門寂寂黍飯馨山家烟火春雨晴庭花濛濛水泠泠
小兒啼索樹上鶯
深山逢老僧
衲衣線麤心似月自把鋤鋤崗榾柮青石溪邊踏葉行
數片雲隨兩眉雪
邊上作二首
山無綠兮水無清風既毒兮沙亦腥健兒走馬疾飛鳥
聯翩射落雲中聲
陣雲忽向沙中起探得強兵過遼水堪嘆護塞征戌兒
未戰已疑身是鬼
將入廬山别僧二首
噴嵐堆黛塞寒碧窗前古雪如白石臨岐約我來不來
若來須撥紅霞覓
紅豆樹間滴紅雨戀師不得依師住世情世界愁殺人
錦繡谷中歸舍去
宿深村
行行一宿深村裏雞犬豐年閙如市黃昏見客合家喜
月下取魚戽塘水
别仙客
巨鼇頭縮飜仙翠蟠桃爛落珊瑚地浪濺霓旌濕鵬翅
略别千年太容易
樵叟
樵父貌饑帶風雨自言一生苦寒暑檐頭擔箇赤瓷甖
斜陽獨入濛朧塢
馬上作
柳暗花堤夕照紅風清襟䄂轡璁瓏行人莫訝頻回首
家在凝嵐一點中
終南僧
聲利掀天竟不聞草衣木食度朝昏遥思山雪深一丈
時有仙人來打門
乞食老僧
赤㯶櫚笠眉毫垂拄楖栗杖行遲遲時人只施盂中飯
心似白蓮那得知
秋歸東陽臨岐上三衢杜使君六首
小謝清高大謝才聖君令泰此方來一從到後長無事
鈴閣公庭滿綠苔
紅錦帳中歌白雪烏皮几畔撫青英不知何物為心地
賽却澄江徹底清
誰報田中有黑蟲一家齋戒減仙容分憂若也皆如此
天下家家有剰舂
憂民心切出衝炎禾稼如雲喜氣兼林下閒人亦何幸
也隨旌旆到銀尖
枯骨縱横遍水湄盡收為冡碧参差分明為報精靈輩
好送旌旗到鳳池
捨魯依劉一片雲好風吹去遠纖塵猶期明月清風夜
來作西園第八人
再遊東林寺三首
臺殿参差聳瑞烟桂花飄雪水潺潺莫疑遠去無消息
七萬餘年始半年
宣玄舊輦殘雲濕耶舍孤墳落照遲有箇山僧倚松睡
恐人來取白猿兒
玉像珠龕香陣横錦霞多傍石墻生辟蛇行者今何在
花裏唯聞鴆鳥聲
題蘭江言上人院二首
一生只著一麻衣道業還欺習彦威手把新詩說山夢
石橋天柱雪霏霏
只是危吟坐翠層門前岐路自崩騰青雲名士時相問
茶煮西峰瀑布冰
書石壁禪居
赤旃檀㙮六七級白菡蓞花三四枝禪客相逢勸歸去
此心能有幾人知
送友人游茅山
茅真舊宅基猶在藥竈苔深土尚殷君見道人憑與問
大還還字若為還
聽僧彈琴
家近吳王古戰城海風終日打檣聲今朝鄉思渾堆積
琴上聞師大蟹行
風琴
至竟心為造化功一枝青竹四絃風寥寥䨇耳更深後
如在緱山明月中
庭橘
蟻踏金苞四五株洞庭山上味何殊不緣松樹稱君子
肻便甘人喚木奴
落花
蝶醉蜂癡一簇香繡葩紅蔕墮殘芳因嗟好德人難得
公子王孫盡斷腸
苦吟
河薄星疎雪月孤松枝清氣入肌膚因知好句勝金玉
心極神勞特地無
偶然作
蟬聲引出石中蛩寂寞門扄葉數重誰道思山心不切
等閒畫作兩三峰
招友人宿
銀地無塵金菊開紫梨紅棗墮莓苔一泓秋水一輪月
今夜故人來不來
古戰處
鬼氣蒼黃棘葉紅昔時人血此時風可憐極目無疆地
曾落將軍一陣中
惜花張泌
蝶散鶯啼尚數枝日斜風定更離披看多記得傷心事
金谷樓前委地時
寄人二首
别夢依依到謝家小廊回合曲欄斜多情只有春庭月
猶為離人照落花
酷憐風月為多情還到春時别恨生倚柱尋思倍惆悵
一場春夢不分明
别李源天竺牧童
三生石上舊精魂賞月吟風不要論慚愧情人遠相訪
此身雖異性長存
身前身後事茫茫欲話因緣恐斷腸吳越溪山尋已遍
却回烟棹上瞿塘
題法雲寺䨇檜方壺居士
謝郎雙檜綠於雲昏曉濃隂色未分若並毫宫仙鹿跡
定知高峭不如君
隋堤詞
嘗憶江都大業秋曾隨鑾蹕戲龍舟傷心一覺興亡夢
堤柳無情織世愁
題紫微觀建業卜者
昨日朝天過紫微醮壇風冷杏花稀碧桃泥我傳消息
何事人間更不歸
贈樊夫人裴航
同舟吳越猶懷思况遇天妃隔錦屏倘若玉京朝會去
願隨鸞鶴入青冥
答裴航樊夫人
一飲瓊漿百感生玄霜杵盡見雲英藍橋便是神仙窟
何必﨑嶇上玉京
示毛女芙蓉老人
餌柏身輕疊嶂閒是非無意到人寰冠裳暫偹論人世一
餉雲游碧落間
和秦宫毛女
誰知古是與今非閒躡青霞繞翠微簫管秦樓應寂寞
彩雲空惹薜蘿衣
題慈恩㙮二首韋曲女仙
黃子陂頭好月明忘却華筵到曉行烟收山低翠黛横
折得荷花遠恨生
湖水團團夜如鏡碧樹紅花相掩映北斗闌干移曉柄
有似佳期常不定
題玉壺南溟夫人
來從一葉舟中來去向百花橋上去若到人間扣玉壺
鴛鴦自解分明語
贈封陟二首上元夫人
謫居蓬島别瑶池春媚烟花有所思為愛君心能潔白
願操箕箒奉屏幃
弄玉有夫皆得道劉綱兼室盡登仙君能子細窺朝露
須逐雲車拜洞天
留别
蕭郎不顧鳳樓人雲澀回車淚臉新愁殺蓬瀛歸去路
難窺舊苑碧桃春
題門右石上王氏女
翫水登山無足時諸仙頻下聽琴詩此心不戀居人世
唯見天邊雙鶴飛
静室歌戚逍遥
笑看滄海欲成塵王母花前别衆真千載却歸天上去
一心珍重世間人
送酒歌洛苑花神
皎潔玉顔勝白雪况乃當年對芳月沈吟不敢怨春風
自嘆容華暗消歇
絳衣披拂露盈盈淡染臙脂一朵輕自恨紅顔留不住
莫怨春風道薄情
閒吟君山老父
湘中老人讀黃老手援紫藟坐碧草春至不知湘水深
日暮忘却巴陵道
得仙詩楊監真
天教絶粒應精誠道啟真心覺漸清雲外仙歌笙管合
花間風引步虚聲
飛鳥莫到人莫攀一隠十年不下山袖中短書誰為達
華山道士賣藥還
日落焚香坐醮壇庭花露濕漸更闌净水仙童調玉液
春宵羽客化金丹
青童君神女
月露飄飄星漢斜獨行窈窕浮雲車仙郎獨邀青童君
結情羅帳蓮心花
贈漢武帝王母
珠露金風下界秋漢家陵樹冷脩脩當時不得仙桃力
尋作浮塵飄隴頭
答王母漢武帝
五十餘年四海清自親丹竈得長生若言盡是仙桃力看
取神仙簿上名
和王子晉
月照驪山露泣花似悲先帝早升霞至今猶有長生鹿
時遶温泉望翠華
賦上清神女催&KR0008;茅盈
水精帳開銀燭明風搖珠珮連雲清休勻紅粉餙花態
早駕䨇鸞朝玉京
席上賦巢父
三星在天銀漢回人間旦色東方來玉苖瓊蕊亦宜夜
莫使一花衝曉開
題酒樓壁伊用昌
此生生在此生先何事從玄不復玄已在淮南雞犬後
而今便在玉皇前
醉吟許碏
閬苑花前是醉鄉滔飜王母九霞觴羣仙拍手嫌輕薄
謫向人間作酒狂(滔以冉切)
題漢州西湖嚴公弼
西湖創置自房公心匠縱横造化同見說鳳池推獨步
高名何事滯川中
題僧壁韋蟾
一竹横簷挂净巾竈無烟火地無塵剃頭未必知心法
要且閒於名利人
謔李湯題名
渭水秦川拂眼明希仁何事寡詩情只應學得虞姬壻
書字纔能記姓名
贈同年子何澤崔公
四十九年前及第同年唯有老夫存今日殷勤訪吾子
穏將鬐鬛上龍門
贈高僕射李洞
征南破虜漢功臣提劍歸來萬里身閒倚陵雲金柱看
形容消瘦老於真
席間詠琴客崔珏
七條弦上五音寒此藝知音自古難唯有河南房次律
始終憐得董庭蘭
獻廬江牧曾生
拜玉亭間送客忙此時孤恨感離鄉尋思往歲絶纓事
肯向朱門泣夜長
酬朱慶餘張籍
越女新䊋出鏡心自知明豔更沈吟齊紈未是人間貴
一曲菱歌敵萬金
酒後謝陸虔崔櫓
醉時顛蹶醒時羞麴蘖催人不自由尀耐一䨇窮相眼
不堪花卉在前頭
書滄浪峽亭板鄭仁表
分陜東西路正長行人名利火燃湯路傍著箇滄浪峽
真是將閒攪撩忙
悼亡妓韋氏子
惆悵金泥簇蝶裙春來猶見伴行雲不教布施剛留得
渾似知逢李少君
贈韋自東大白山道士
三秋稽顙叩真靈龍虎交時金液成絳雪既凝身可度
蓬壺頂上彩雲生
萬首唐人絶句卷六十四
