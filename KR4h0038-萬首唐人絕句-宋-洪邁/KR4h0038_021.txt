萬首唐人絶句卷二十一
宋洪邁編
七言(原缺)
萬首唐人絶句卷二十一
萬首唐人絶句卷二十一
宋洪邁編
五言
樂府詞二十二首
長命女
雲送關西雨風傳渭北秋孤燈然客夢寒杵搗鄉愁
一片子
柳色青山映梨花雪鳥藏綠窗桃李下閒坐歎春芳
甘州
欲使傳消息空書意不任寄君明月鏡偏照故人心
濮陽女
雁來書不至月照獨眠房賤妾多愁思不堪秋夜長
山鷓鴣二首
玉關征戍久空閨人獨愁寒露濕青苔别來蓬鬢秋
人坐青樓晚鶯語百花時愁多人自老腸斷君不知
浣紗女二首
南陌春風早東鄰去日斜千花開瑞錦香撲美人車
長樂青門外宜春小苑東樓開萬戶上人向百花中
戎渾
風勁角弓鳴將軍獵渭城草枯鷹眼疾雪盡馬蹄輕
墻頭花
蟋蟀鳴洞房梧桐落金井爲君裁舞衣天寒剪刀冷
楊下采桑
飛絲惹綠塵軟葉對孤輪今朝入園去物色強看人
胡渭川
楊柳千尋色桃花一苑芳風吹入簾裏唯有惹衣香
金殿樂
入夜秋砧動千門起四鄰不緣樓上月應爲隴頭人
思歸樂
晚日催絃管春風入綺羅杏花如有意偏落舞衫多
穆護砂
玉管朝朝弄清歌日日新折花當驛路寄與隴頭人
崑崙子
揚子談經去淮王載酒歌醉來啼鳥換坐久落花多
涼州歌
開篋淚霑襦見君前日書夜臺空寂寞猶是紫雲車
祓禊曲二首
昨見春條綠那知秋葉黃蟬聲猶未斷寒雁已成行
何處堪愁思花開長樂宫君王不重客泣淚向春風
大酺樂
淚滴珠難盡容殘玉易銷倘隨明月去莫道夢魂遥
長干曲
逆浪故相邀菱舟不怕搖妾家楊子住便弄廣陵潮
于闐采花
山川雖異所草木尚同春亦如溱洧地自有采花人
蜀門與林藴分路歐陽詹
村步如延壽川原似福平無人相共識獨自故鄉情
讀周太公傳
論兵去商虐講德興周道屠沽未遇時豈異兹川老
秋燈王建
向壁暖悠悠對幃寒寂寂斜照碧山圓松間一片石
水精
映色水不别向光月還度傾在荷葉中有人看是露
香印
閒坐燒香印滿房松栢氣火盡轉分明青苔碑上字
落葉
陳綠向參差初紅已重疊中庭新掃地繞池三兩葉
園果
雨中梨果病每樹無數箇小兒出入看一半鳥啄破
野菊
晚艷出荒籬冷香著秋水憶向山中見伴蟲石壁裏
荒園
朝日滿園霜牛衝籬落壞掃掠黃葉中時時一窠薤
晚蝶
粉翅嫰如水繞砌乍依風日高霜露解飛入菊花中
小松
小松初數尺未有直生枝閒即傍邊立看多長却遲
戲酬盧袐書
芸香閣裏人採摘御園春取此和仙藥猶治老病身
别自栽小樹
去年今日栽臨去見花開好住守空院夜間人不來
奉和元日賜羣臣栢葉趙彦昭
器乏雕梁器材非造厦材但將千歲葉常奉萬年杯
同前李乂
勁節凌霜勁芳心待歲芳能令益人壽非止麝全香
同前武平一
綠葉迎春綠寒枝歴歲寒願持栢葉壽長奉萬年歡
酬崔法曹遺劒戴叔倫
臨風脫佩劒相勸靜烟塵自料無䈥力何由荅故人
敬報孫常州二首
衰病苦奔走未嘗追舊遊何言問憔悴此日駐方舟
遠道曳故屐餘春會高齋因言别離久得盡平生懷
將赴東陽留上包諫議
敝邑連山遠仙舟數刻同多慚屢回首前路在泥中
荅崔法曹
後會知不遠今歡亦願留江天梅雨散況在月中樓
問嚴居士易
自公來問易不復待加年更有垂簾會遥知續草玄
新年第二夜荅處上人宿玉芝觀見寄
陽春已三日會友聞昨夜可愛剡溪僧獨尋陶景舍
赴撫州對酬崔法曹曉燈離暗室五首
雨落濕孤客心驚比棲鳥空階夜滴繁相亂應到曉
高會棗樹宅清言蓮社僧兩鄉同夜雨旅舘又無燈
離字一首見第九卷
離室雨初晦客程雲斗暗方爲對吏人敢望郵童探
縱酒常擲盞狂歌時入室離羣怨雨聲幽抑方成疾
又酬夜雨滴空階五首
知疑奸叟謗閒與情人話猶是别時燈不眠同此夜
寒燈揚曉熖重屋驚春雨應想遠行人路逄泥濘阻
燈光照虚屋雨影懸空壁一向簷下聲遠來愁處滴
楚僧話寂滅俗慮比虚空頼有殘燈喻相傳昏暗中
雨聲亂燈影明滅在空階併枉五言贈知同萬里懷
同賦龍沙墅
回轉沙岸近欹斜林䫈重因君訪遺跡此日見眞龍
九月十日李白
昨日登高罷今朝更舉觴菊花何太若遭得兩重陽
夜集聯句顔眞卿
寒花護月色墜葉占風音兹夕無塵慮高雲共片心
題慈恩塔荆叔
漢國河山在秦陵草樹深暮雲千里色無處不傷心
幽州元日張說
今歲元日樂不謝去年春知向來心道誰爲昨夜人
三月閨怨
三月時將盡空房妾獨居蛾眉愁自結鬢髮没情梳
立秋劉言史
兹晨戒流火商飈早已驚雲天收夏色木葉動秋聲
夏至日作權德輿
璿樞無停運四序相錯行寄言赫曦景今日一隂生
剪綵花雍裕之
敢競桃李色自呈刀尺功蝶猶迷剪翠人豈辯裁紅
三月晦日送客
野酌亂無廵送君兼送春明年春色至莫作未歸人
聽琴王玄
拂塵開按匣何事獨顰眉古調俗不樂正聲君自知
對雨送人崔署
别愁復兼雨别淚還如霰寄心海上雲千里長相見
贈李中華梁鍠
莫向嵩山去神仙多誤人不如朝魏闕天子重賢臣
晦日送窮三首姚合
年年到此日瀝酒拜街中萬戸千門看無人不送窮
送窮窮不去相泥欲何爲今日官家宅淹留又幾時
古人皆恨别此别恨銷魂只是空相送年年不出門
醉吟三首洪崖先生張藴
去歲無田種今春乏酒材從他花鳥笑佯醉卧樓臺
下調無人采高心又被瞋不知時俗意教我若爲人
入市非求利過朝不爲名有時隨俗物相伴且營營
閠月七日王灣
耿耿曉河微神仙此會稀今年七月閏應得兩回歸
九日王勃
九日重陽節開門有菊花不知來送酒若箇是陶家
嘲三月十八日雪温庭筠
三月雪連夜未應傷物華只緣春欲盡留着伴梨花
寒食日戲贈李侍御盧延讓
十二街如市紅塵咽不開洒蹄驄馬汗没處看花來
公子家
種花滿西園花發青樓道花下一禾生去之爲惡草
田家二首(後一首李紳亦有)
父耕原上田子斸山下荒六月禾未秀官家已修倉
鋤田當日午汗滴禾下土誰念盤中餐粒粒皆辛苦
戲題莆田受杖染人壁柳逄
紫綠終朝染因何不識非莆田竹木貴背負十柴歸
重陽日陪元魯山登北城留别蕭穎士
山縣遶古堞悠悠快登望雨餘秋天高目盡無隱狀
綿連滍川迥杳眇鴉路深彭澤興不淺臨風動歸心
賴兹鳴琴暇傲睨傾菊酒人和歲已登從政復何有
遠山十里竝一道銜長雲青霞半落日混合疑晴曛
漸聞驚栖羽坐歎清夜月中歡愴有違行子念明發
僅能泯寵辱未免傷别離江湖不可忘風雨勞相思
明時當盛才短伎安所設何日謝百里從君漢之澨
九日進茱萸山五首徐行先
家居洛城下舉目見嵩山刻作茱萸節情生造化間
黃花宜泛酒青岳好登高稽首明庭内心爲天下勞
菊酒携山客茱萸繫牧童路疑尋大塊人似問鴻濛
九日重陽數三秋萬寶成時來謁軒后罷去坐蓬瀛
晚節歡重九高山上五千醉中知偶聖夢裏見尋仙
江令於長安歸揚州九日賦許敬宗
心逐南雲逝形隨北鴈來故鄉籬下菊今日幾花開
擬江令
本逐征鴻去還隨落葉來菊花應未滿請待詩人開
同前擬
遊人倦蓬轉鄉思逐鴻來偏想臨潭菊芳蘂對誰開
寄融上人皎然
常愛西林寺池中月在時芭蕉一片葉書取寄吾師
送靈澈
我欲長生夢無心解傷别千里萬里心只似眼前月
遠意女郎梁瓊
脉脉長攄氣微微不離心叩頭從此去煩惱阿誰禁
續父井梧吟薛濤
庭除一古桐聳榦入雲中枝迎南北鳥葉送往來風
萬首唐人絶句卷二十一
