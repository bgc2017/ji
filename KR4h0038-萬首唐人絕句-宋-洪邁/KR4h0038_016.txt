萬首唐人絶句卷十六
宋洪邁編
七言
裴令公席上贈别夢得白居易
年老官高多别離轉難相見轉難思雪銷酒盡梁王起
便是鄒枚分散時
尋春題諸家園林
兒隨年老欲何如興遇春牽尚有餘遥見人家花便入
不論貴賤與親疎
笑春風兼贈李二十侍郎二絶
樹根雪盡催花發池岸冰銷放草生唯有髩霜依舊白
春風於我獨無情
道場齋戒今初畢酒伴歡娛久不同不把一杯來勸我
無情亦得似春風
奉和令公綠野堂種花
綠野堂開占物華路人指道令公家令公桃李滿天下
何用堂前更種花
寄明州于駙馬使君三絶句
有花有酒有笙歌其奈難逢親故何近海饒風春雨足
白鬚太守悶時多
平陽音樂隨都尉留滯三年在浙東吳越聲邪無法用
莫教偷入管絃中
何郎小女歌喉好嚴老呼為一串珠海味腥鹹損聲氣
聽看猶得斷腸無
雨中聽琴者彈别鶴操
雙鶴分離一何苦連隂雨夜不堪聞莫教遷客孀妻聽
嗟歎悲啼泥殺君
香山避暑二絶
六月灘聲如猛雨香山樓北暢師房夜深起凭欄干立
滿耳潺湲滿面涼
紗巾草履竹疎衣晚下香山蹋翠薇一路涼風十八里
卧乘籃轝睡中歸
贈談客
上客清談何亹亹幽人閒思自寥寥請君休說長安事
膝上風清琴正調
初入香山院對月
老住香山初到夜秋逢白月正圓時從今便是家山月
試問清光知不知
病中贈南鄰覓酒
頭痛牙疼三日卧妻看煎藥婢來扶今朝似校擡頭語
先問南鄰有酒無
曉眠後寄楊戶部
軟綾腰褥薄綿被涼冷秋天穏暖身一覺曉眠殊有味
無因寄與早朝人
酬令公雪中見贈訝不與夢得同相訪
雪似鵝毛飛散亂人披鶴氅立徘徊鄒生枚叟非無興
唯待梁王召即來
楊六尚書新授東川節度代妻戲賀兄嫂二絶
劉綱與婦共升仙弄玉隨夫亦上天何似沙哥領崔嫂
碧油幢引向東川
金花銀椀饒君用罨畫羅衣盡㛐裁覓得黔婁為妹壻
可能空寄蜀茶來
因夢得題公垂所寄蠟燭因寄公垂
照梁初日光相似出水新蓮豔不如却寄兩條君領取
明年雙引入中書
令公南莊花柳正盛欲偷一賞先寄二篇
最憶樓花千萬朵偏憐堤柳兩三株擬提社酒携村妓
擅入朱門莫怪無
可惜亭臺閒度日欲偷風景暫遊春只愁花裏鷖饒舌
飛入宫城報主人
和裴令公南莊
陶廬僻陋那堪比謝墅幽閒不足攀何似嵩峯三十六
長隨申甫作家山
宅西流水墻下小樓五絶
伊水分來不自由無人觧愛為誰流家家抛向墻根底
唯我栽蓮起小樓
水色波文何所似麴塵羅帶一條斜莫言羅帶春無主
自置樓來屬白家
日灎水光搖素壁風飄樹影拂朱欄皆言此處宜絃管
試奏霓裳一曲看
霓裳奏罷唱梁州紅䄂斜翻翠黛愁應是遥聞勝近聽
行人欲過盡回頭
獨醉還須得歌舞自娛何必要親賓當時一部清商樂
亦不長將樂外人
送盧郎中赴河東裴令公幕
别時暮雨洛橋岸到日涼風汾水波荀令見君應問我
為言秋草閉門多
戲和夢得答李侍郎詩有文星之句
看題錦繡報瓊瓌俱是天人第一才好遣文星守躔次
亦須防有客星來
何時得見十三絃待取無雲有月天願得金波明似鏡
鏡中照出月中仙
酬裴令公贈馬相戲
安石風流無奈何欲將赤驥换青娥不辭便送東山去
臨老何人與唱歌
早春持齋
正月晴和風景新紛紛已有醉遊人帝城花笑長齋客
二十年來負早春
謝楊東川寄衣服
年年衰老交遊少處處蕭條書信稀唯有巢兄不相忘
春茶未斷寄秋衣
東城晚歸
一條笻杖懸龜榼雙角吳童控馬銜晚入東城誰識我
短靴低帽白蕉衫
蘇州故吏
江南故吏别多久今日池邊識我無不獨使君頭似雪
華亭鶴死白蓮枯
得楊湖州書
豈獨愛民兼愛客不唯能飲亦能文白蘋洲上春傳語
柳使君輸楊使君
聽歌
管妙絃清歌入雲老人合眼醉醺醺誠知不及當年聽
猶覺聞時勝不聞
西樓獨立
身著白衣頭似雪時時醉立小樓中路人回頭應相怪
十一年來見此翁
早春獨登天宫闕
天宫日暖閣門開獨上迎春飲一杯無限遊人遥怪我
緣何最老最先來
送蘇州李使君二絶
憶抛印綬辭吳郡衰病當時已有餘今日賀君兼自喜
入回看换舊銅魚
館娃宫聲春日長烏鵲橋高秋夜涼風月不知世人變
奉君直似奉吳王
長洲曲新詞
茂苑綺羅佳麗地女湖桃李豔陽時心奴已死胡容老
後軰風流是阿誰
春眠
枕低被暖身安穩日照房中帳未開還有少年春氣味
時時暫到睡中來
病中五絶
世間生老病相隨此事心中久自知今日行年將七十
猶須慙愧病來遲
方寸成灰髩作絲假如強徤亦何為家無憂累身無事
正是安閒好病時
李君墓上松應拱元相池頭竹盡枯多幸樂天今始病
不知合要苦治無
目昏畏寢即安眠足軟方行便坐禪身作醫王心是藥
不勞和扁到門前
交親不要苦相憂亦擬時時強出遊但有心情何用脚
陸乘肩輿水乘舟
送嵩客
登天臨水分無期泉石烟霞今屬誰君到嵩陽吟此句
與教三十六峰知
賣駱馬
五年花下醉騎行臨賣回頭嘶一聲項籍顧騅猶觧歎
樂天别駱豈無情
别柳枝
兩枝楊柳小樓中嫋娜多年伴醉翁明白放歸歸去後
世間應不要春風
歲暮呈思黯
歲暮皤然一老夫十分流軰九分無莫嫌身病人扶侍
猶勝無身可遣扶
感蘇州舊舫
畫梁朽折紅窗破獨立池邊盡日看守得蘇州船舫爛
此身争合不衰殘
戲禮經老僧
香火一爐燈一盞白頭夜禮佛名經何年飲著聲聞酒
直到如今醉未醒
前有别柳枝絶句夢得繼和云春盡柳絮飛留
不得隨風好去落誰家又復戲答
柳老春深日又斜任他吹香别人家誰能更學孩童戲
尋逐春風捉柳花
五年秋病後獨宿香山寺三絶句
經年不到龍門寺今夜何人知我情還向暢師房裏宿
新秋月色舊灘聲
飲徒歌伴今何在雨散雲飛盡不回從此香山風月夜
秪應長是一身來
石盆泉畔石樓頭十二年來盡夜遊更過今年年七十
假如無病亦宜休
題香山新經堂招僧
烟滿秋堂月滿庭香花漠漠磬泠泠誰能來此尋真諦
白老新開一藏經
早入皇城贈王留守僕射
津橋殘月曉沉沉風露淒清禁署深城柳宫槐漫搖落
悲愁不到貴人心
山下留别佛光和尚
勞師送我下山行此别何人識此情我已七旬師九十
當知後會在他生
山中五絶句
嶺上雲
嶺上白雲朝未散田中青麥旱將枯自生自滅成何事
能逐東風作雨無
石上苔
漠漠斑斑石上苔幽芳静綠絶纖埃路傍凡草榮遭遇
曾得七香車輾來
林下樗
香檀文桂苦雕鐫生理何曾得自全知有無材老樗否
一枝不損盡天年
澗中魚
海水桑田欲變時風濤翻覆沸天池鯨吞蛟闘波成血
深澗遊魚樂不知
洞中蝙蝠
千年鼠化白蝙蝠黑洞深藏避網羅遠害全身誠得計
一生幽暗又何如
自戲三絶句
心問身
心問身云何泰然嚴冬煖被日高眠放君快活知恩否
不早朝來十一年
身報心
心是身王身是宫君今居在我宫中是君家舍君須愛
何事論恩自說功
心重答身
因我疎慵休罷早遺君安樂歲時多世間老苦人何限
不放君閒奈我何
病後喜過劉家
忽憶前年初病後此生甘分不銜杯誰能料得今春事
又向劉家飲酒來
贈舉之僕射
鷄毬餳粥屢開筵談笑謳吟間管絃一月三回寒食會
春光應不負今年
盧尹賀夢得會中作
病聞川守賀筵開起伴尚書飲一杯任意少年長笑我
老人自覓老人来
題朗之槐亭
春風可惜無多日家醖唯殘軟半瓶猶望君歸同一醉
籃舁早晚入槐亭
勸夢得酒
誰人功盡麒麟閣何客新投魑魅鄉兩處榮枯君莫問
殘春更醉兩三場
過裴令公宅二絶句
風吹楊柳出墻枝憶得同歡共醉時每到集賢坊北過
不曾一度不低眉
梁王舊館雪濛濛愁殺鄒枚二老翁假使明朝深一尺
亦無人到兔園中
新澗亭
烟蘿初合澗新開閑上新亭日幾回老病歸山應未得
且移泉石就身來
寄黔州馬常侍
閒看雙節信為貴樂飲一杯誰與同可惜風情與心力
五年抛擲在黔中
雪暮偶與夢得同致仕裴賓客王尚書飲
黃昏慘慘雪霏霏白首相歡醉不歸四箇老人三百歲
人間此會亦應稀
聽歌六絶句
都子歌
都子新歌有性靈一聲格轉已堪聽更聽唱到嫦娥字
猶有樊家舊典刑
樂世
管急絃聲拍漸稠綠腰宛轉曲終頭誠知樂世聲聲樂
老病人聽未免愁
水調
五言一遍最殷勤調少情多似有因不會當時翻曲意
此聲腸斷為何人
想夫憐
玉管朱絃莫急催容聽歌送十分杯長愛夫憐第二句
請君重唱夕陽開(王石丞詞云泰川一半夕陽開)
何滿子
世傳滿子是人名臨就刑時曲始成一曲四詞歌八疊
從頭便是斷腸聲
閒眠
暖牀斜卧日曛腰一覺閒眠百病銷盡日一餐茶兩椀
更無所要到明朝
南侍御以石相贈助成水聲因以絶句謝之
泉石磷磷聲似琴閒眠静聽洗塵心莫輕兩片青苔石
一夜潺湲直萬金
寒亭留客
今朝閒坐石亭中爐火銷殘樽又空冷落若為留客住
冰池霜竹雪髯翁
新小灘
石淺沙平流水寒水邊斜插一漁竿江南客見生鄉思
道似嚴陵七里灘
卯飲
短屏風掩卧牀頭烏帽青氊白㲲裘卯飲一杯眠一覺
世間何事不悠悠
借楊六尚書太湖石
借君片石意何如置向庭中慰索居每就玉山傾一酌
興來如對醉尚書
永豐坊園中垂柳
一樹春風千萬枝嫩如金色軟於絲永豐西角荒園裏
盡日無人屬阿誰
詔取永豐柳植禁苑感賦
一樹衰殘委泥土雙枝榮耀直天庭定知玄象今春後
柳宿光中添雨星
出齋日喜皇甫十早訪
三旬齋滿欲銜杯平旦敲門門未開除却朝之携一榼
的應不是别人來
携酒往朗之莊居同飲
慵中又少經過處别後都無勸酒人不挈一壺相就醉
若為將老度殘春
客有說
近有人從海上回海山深處見樓臺中有仙龕虛一室
多傳此待樂天來
荅客說
吾學空門非學仙恐君此說是虚傳海山不是吾歸處
歸即應歸兜率天
遊趙村杏花
趙村紅杏每年開十五年來看幾回七十三人難再到
今春來是别花來
戱問牛司徒
抖藪塵纓捋白鬚半酣扶起問司徒不知詔下懸車後
醉舞狂歌有例無
喜裴濤尚書携詩見訪
忽聞扣戶醉吟聲不覺停杯倒屣迎共放詩狂同酒癖
與君别是一親情
宿府西亭
池上平橋橋下亭夜深睡覺上橋行白頭老尹重來宿
十五年前舊月明
萬首唐人絶句卷十六
萬首唐人絶句卷十六
宋洪邁編
五言
游昌化精舍劉明獻
寶臺侵漢遠金地接霞高何必遊天外忻此契盧敖
宫詞二首張祜
故國三千里深宫二十年一聲河滿子雙淚落君前
自倚能歌日先皇掌上憐新聲何處唱腸斷李延年
昭君怨二首
萬里邊城遠千山行路難舉頭唯見日何處是長安
漢庭無大議戎敵幾先和莫羨傾城色昭君恨最多
夕次竟陵
南風吹五兩日暮竟陵城腸斷巴江月夜蟬何處聲
信州水亭
南簷架短廊沙路白茫茫盡日不歸處一庭梔子香
蘇小歌三首
車輪不可遮馬足不可練長怨十字街使郎心四散
新人千里去故人千里來剪刀横眼底方覺淚難裁
登山不愁峻涉海不愁深中擘庭前棗教郎見赤心
樹中草
青青樹中草託根非不危草生樹却死榮枯君可知
七里瀨漁家
七里垂釣叟還傍釣臺居莫恨無名姓嚴陵不賣魚
讀曲歌五首
䆫中獨自起簾外獨自行愁見蜘蛛織尋思直到眀
碓上米不舂䆫中絲罷絡看渠駕去車定是無四角
不見心相許徒云脚漫勤摘荷空摘葉是底採蓮人
䆫外山魈立知渠脚不多三更機底下摸着是誰梭
郎去摘黃瓜郎來收赤棗郎耕種麻地今作西舍道
玉樹後庭花
輕車何草草獨唱後庭花玉座誰為主徒悲張麗華
莫愁樂
儂居石城下郎到石城遊自郎石城出長在石城頭
襄陽樂
大堤花月夜長江春水流東風正上信春夜特來遊
自君之出矣
自君之出矣萬物看成古千尋葶藶枝爭奈長長苦
夢江南
行吟洞庭句不見洞庭人盡日碧江夢江南紅樹春
將離岳州留獻徐員外
高齋長對酒下客亦霑魚不為江南去還來郡北居
題彭澤盧明府新樓
碧落新樓迥清池古樹閒先賢盡為宰空看縣南山
贈禪師
坐見三生事宗傳一衲來已知無法說心向定中灰
江南逢故人
河洛多塵事江山半舊游春風故人夜又醉白蘋洲
松江懷古
碧樹吳洲遠青山震澤深無人蹤范蠡煙水暮沉沉
登鸛雀樓暢當
迥臨飛鳥上高出世人間天勢圍平野河流入斷山
雜怨聶夷中
良人昨日去明月又不圓别時各有淚零落青樓前
烏夜啼
衆鳥各歸枝烏烏爾不棲還應知妾恨故向綠忩啼
起夜來
念遠心如燒不覺中夜起桃花帶露泛立在月眀裏
古别離
欲别牽郎衣問郎遊何處不恨歸日遲莫向臨卬去
長安道
此地無駐馬夜中猶走輪所以路傍草少於衣上塵
銅雀妓朱放
恨唱歌聲咽愁翻舞袖遲西陵日欲暮是妾斷腸時
自君之出矣辛洪智
自君之出矣絃吹絶無聲思君如百草撩亂逐春生
中書寓直楊師道
雲暗蒼龍闕沉沉殊未開忩臨鳳凰沼颯颯雨聲來
送僧南遊鮑溶
且攀隋宫柳莫惜江南春師有懷鄉志未為無事人
玉清壇
上陽宫裏女玉色楚人多西信無因得東遊奈樂何
酬江公見寄
曾荅鴈門偈為憐同社人多慙惠休日偕得比陽春
酬范侍御六首
雲髻鳳文鈿對君歌少年萬金酬一醉莫惜十千錢
玉管傾杯樂春園鬭草情野花無限意處處逐行人
聞道山中酒一杯千日醒黃鶯似傳語勸酒太丁寧
紅袂歌聲起因君始得聞黃昏小垂手與我駐浮雲
相勸醉年華莫醒春日斜春風宛陵道萬里晉陽花
歲日勸屠蘇楚聲山鷓鴣春風入君意千日不須臾
山居
窈窕垂澗蘿蒙茸采葛花鴛鴦憐碧水照影舞金沙
送靈一上人陳羽
十年勞遠别一笑喜相逢又上青山去青山千萬重
樂府崔國輔
朝日照紅粧擬上銅雀臺畫眉猶未了魏帝使人催
採蓮曲
玉溆花紅發金塘水碧流相逢畏相失並著采蓮舟
王孫遊
自與王孫别頻看黃鳥飛應由春草誤著處不成歸
妾薄命
雖入秦帝宫不上秦帝床夜夜玉忩裏與他卷羅裳
王昭君
漢使南還盡邊庭妾獨存紫臺緜望絶秋草不堪論
子夜冬歌
寂寥抱寒心裁羅衣褧褧夜久頻挑燈霜寒剪刀冷
襄陽曲二首
蕙草嬌紅萼時光舞碧鷄城中美年少相見白銅鞮
少年襄陽地來往襄陽城城中輕薄子知妾解秦箏
麗人曲
紅顔稱絶代欲並真無侣獨有鏡中人由來自相許
今别離
送别未能旋相望連水口船行欲映舟幾度急搖手
小長干曲
月暗送潮風相尋路不通菱歌唱不輟知在此塘中
怨詞二首
樓前桃李疎池上芙蓉落織錦猶未成蟲聲入羅幕
妾有羅衣裳秦王在時作為舞春風多秋來不堪著
少年行
遺却珊瑚鞭白馬嬌不行章臺折楊柳春日路傍情
中流曲
歸時日尚早更欲向芳洲渡口水流急回船不自由
送韓十四被魯王推遷往濟南
西候情何極南冠怨有餘梁王雖好事不察獄中書
渭水西别李崙
隴外長亭堠山深古塞秋不知嗚咽水何事向西流
偶題商堯藩
越女收龍眼蠻兒拾象牙長安千萬里走馬送家家
貧女張碧
豈是昧容華豈不知機織自是生寒門良媒不相識
幽思
金爐煙靄微銀缸殘影滅出戶獨徘徊落花滿明月
題西施浣紗石胡幽正
一朝入紫宫萬古遺芳塵至今溪邊花不敢嬌青春
歸四明
海色連四明仙舟去容易天籍豈輒問不是卑朝士
李舍人惠家醖竇牟
禁鎻天漿嫩虞行夜日寒一瓢那可醉應遣試嘗看
草堂夜坐竇羣
匣中三尺劒天上少微星勿謂相去遠壯心曾不停
觀畫鶴
華亭不相識衛國復誰知悵望冲天羽甘心任畫師
遊仙詞竇鞏
海上神山綠溪邊杏樹紅不知何處去月照玉樓空
過二妃廟崔塗
殘陽楚水畔獨弔舜時人不及廟前草至今江上春
送友人
登高迎送遠春恨併依依不得滄洲信空看白鶴歸
㯭聲
煙外橈聲遠天涯客夢回爭知江上客不是故鄉來
新成小亭月夜熊孺登
已被月知處斬新風到來無人伴幽境多取木蘭栽
贈空禪師喻鳬
虎見修行久松知夏臘高寒堂坐風雨暝目尚波濤
西山寒日逢韋侍御
獬廌霜中兒龍鍾病後顔淒傷此身事風雪動江山
偶題禪院
無花地亦香有鶴松多直向北奚必孤山僧盡相識
感寓
江鄉十年别京國累日同在客幾多事俱付酒杯中
晚思
鶴下紫閣雲沉沉翠微雨獨坐正無言孤莊數聲杵
驚秋
鶯囀才間關蟬鳴旋蕭屑如何兩鬢毛不作千枝雪
贈桂林友人李頻
君家桂林下日伐桂林炊何事東堂桂年年待一枝
題長孫桐樹
一去龍門側千年鳳影移空餘剪圭處無復在孫枝
渡漢江
嶺外音書絶經年復歴春近鄉情更怯不敢問來人
嵩山夜還
家住東臯下好采舊山薇自省遊泉石何曾不夜歸
長安感懷
一第知何日全家待此身空將灞陵酒酌送向東人
和友人落第將歸感懷
帝里無春意歸山對物華即應來到日九陌踏槐花
遊蜀日簡友人
别來十二月去到漏天邊不是因逢閏須知已隔年
聞北兵入靈州二首
河冰一夜合敵騎滿靈州歲歲徵兵去徒防塞草秋
見說靈州戰沙中血不乾將身歸告急走馬向長安
終南山望餘雪祖詠
終南隂嶺秀積雪浮雲端林表明霽色城中增暮寒
留别王維崔興宗
駐馬欲分襟清寒御溝上前山景氣佳獨往還惆悵
地肺山春日温庭筠
苒苒花明岸涓涓水遶山幾時抛俗事來共白雲閒
碧澗驛曉思
香燈伴殘夢楚國在天涯月落子規歇滿庭山杏花
敷水小桃
敷水小橋東娟娟照露叢所嗟非勝地堪恨是春風
哭李羣玉叚成式
曾話黃陵事今為白日催老無兒女累誰哭到泉臺
金陵懷古司空文明
輦路江楓暗宫潮野草春傷心庾開府老作北朝臣
吳聲子夜歌薛竒重
淨掃黃金階飛霜皎如雪下簾彈箜篌不忍見秋月
萬首唐人絶句卷十六
