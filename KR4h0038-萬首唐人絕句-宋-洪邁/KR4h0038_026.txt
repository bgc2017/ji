萬首唐人絶句卷二十六
宋洪邁編
七言
詠襪杜牧
鈿尺裁量減四分纖纖玉笋裹輕雲五陵年少欺他醉
笑把花前出畫裙
宫詞二首
蟬翼輕綃傅體紅玉膚如醉向春風深宫鎻閉猶疑惑
更取丹沙試辟宫
監宫引出暫開門隨例須朝不是恩銀鑰却收金鎻合
月明花落又黃昏
月
三十六宫秋夜深昭陽歌斷信沉沉唯應獨伴陳皇后
照見長門望幸心
入關
東西南北數衢通曾取江西徑過東今日更尋南去路
未秋應有北歸鴻
及第後寄長安故人
東都放牓未花開三十三人走馬回秦地少年多辦酒
已將春色入關來
偶作
才子風流詠曉霞倚樓吟住日初斜驚殺東鄰繡牀女
錯將黃暈壓檀花
贈終南僧
北闕南山是故鄉兩枝仙桂一時芳休公都不知名姓
始覺禪門氣味長
遣懷
落魄江南載酒行楚腰腸斷掌中輕十年一覺揚州夢
占得青樓薄倖名
春日途中
田園不事來遊宦故國誰教爾别離獨倚關亭還把酒
一年春盡送春時
秋感
金風萬里思何盡玉樹一䆫秋影寒獨掩此門明月下
淚流香袂倚欄干
贈漁父
蘆花深澤靜垂綸月夕煙朝幾十春自說孤舟寒水畔
不曾逢着獨醒人
歎花
自恨尋芳到已遲往年曾見未開時如今風擺花狼籍
綠葉成隂子滿枝
山行
遠上寒山石徑斜白雲生處有人家停車坐愛楓林晚
霜月紅於二月花
書懷
滿眼青山未得過鏡中無那鬢絲何秪言旋老轉無事
欲到中年事更多
紫微花
曉迎秋露一枝新不占園中最上春桃李無言又何在
向風偏笑豔陽人
醉後呈崔大夫
謝傅秋涼閱管絃徒教賤子侍華筵溪頭正雨歸不得
辜負南䆫一覺眠
方響
數條秋水挂琅玕玉手丁當怕夜寒曲盡連敲三四下
恐驚珠淚落金盤
題真上人院
清羸已近百年身古寺風煙又一春寰海自成戎馬地
唯師曾是太平人
對花不飲
花前雖病亦提壺數調持觴興有無盡日臨風羡人醉
雪香空伴白髭鬚
桃花園
桃滿西園淑景催幾多紅豔淺深開此花不逐溪流出
晉客無因入洞來
送杜十三
煙鴻上漢聲聲遠逸驥尋雲步步高應笑内兄年六十
郡城閒坐養霜毛
後池泛舟送王十二首
相送西郊暮景和青蒼竹外遶寒波為君醮甲十分飲
應見離心一倍多
分袂還應立馬看向來離思始知難鴈飛不見行塵滅
景下山遥極目寒
洛陽秋夕
泠泠寒水帶霜風更在天橋夜景中清禁漏閒煙樹寂
月輪移在上陽宫
獵騎
已落雙鵰血尚新鳴鞭走馬又翻身憑君莫射南來雁
恐有家書寄遠人
懷吳中馮秀才
長洲苑外草蕭蕭却筭遊程歲月遙唯有别時今不忘
暮煙秋雨過楓橋
寄東塔僧
初月微明漏白煙碧松梢外挂青天西風靜起傳深業
應送愁吟入夜蟬
秋夕
紅燭秋光冷畫屏輕羅小扇撲流螢瑤階夜色涼如水
坐看牽牛織女星
瑤瑟
玉仙瑤瑟夜珊珊月過樓西桂燭殘風景人間不如此
動搖湘水徹明寒
送人歸山
三清洞裹無端别又拂塵衣欲臥雲看著挂冠迷處所
北山蘿月在移文
聞角
曉樓煙檻出雲霄景下林塘已寂寥城角為秋悲更遠
護霜雲破海天遙
發谷口
曉澗青青桂色孤楚人隨玉上天衢水辭谷口山寒少
今日風頭校暖無
賞蕙草
尋常詩思巧如春又喜幽亭蕙草新本是馨香比君子
遶欄今更為何人
偶題
道在人間或可傳小還輕變已多年今來海上昇高望
不到蓬萊不是仙
三川驛覧座主舍人留題
舊跡依然已十秋雪山當面照銀鈎懷恩淚盡霜天曉
一片餘霞映驛樓
醉贈裴四同年
淒風洛下同羈思遲日棠陰得醉歌自笑與君三歲别
頭銜依舊鬢絲多
破鏡
佳人失手鏡初分何日團圓再會君今朝萬里秋風起
山北山南一片雲
長安雪後
秦陵漢苑參差雪北闕南山次第春車馬滿城原上去
豈知惆愴有閒人
華清宫
零葉翻紅萬樹霜玉蓮閒蘂暖泉香行雲不下朝元閣
一曲淋鈴淚數行
冬日題寺北樓
滿懷多少是恩酬未見功名已白頭不為尋山試筋力
豈能寒上背雲樓
别王十後附書
重關曉度宿雲寒羸馬緣知步步難此信的應中路見
亂山何處拆書看
李蘄州問斷酒因寄
有客南來話所思故人遙枉醉中詩暫因微疾須防酒
不是歡情減舊時
望少華三首
身隨白日看將老心與青雲自有期今對晴峰無十里
世緣多累暗生悲
文字波中去不還物情初與是非關時名竟是無端事
羞對靈山道愛山
眼看雲鶴不相隨何況塵中事作為好伴羽人深洞去
月前秋聽玉參差
登澧州驛樓寄韋尹
一話涔陽舊使君郡人回首望青雲政聲長與江聲在
自到津樓日夜聞
長安晴望
翠屏山對鳳城開碧落搖光霽後來回識六龍廵幸處
飛煙閒繞望春臺
歲旦朝回
星河猶在整朝衣遠望天門再拜歸笑向東風初五十
敢言知命且知非
宫人冢
盡是離宫院中女苑牆城外冢纍纍少年入内教歌舞
不識君王到死時
寄杜子二首
不識長楊事北都且教紅袖醉來扶狂風烈焰雖千尺
豁得平生俊氣無
武牢關吏應相笑箇底年年往復來若問使君何處去
為言相憶首長回
有感
宛溪垂柳最長枝曾被春風盡日吹不堪攀折猶堪看
陌上少年來自遲
江南送左師
江南為客正悲秋更送吾師古渡頭惆悵不同塵土别
水雲蹤跡去悠悠
郡樓有宴病不起
十二層樓敞畫簷連雲歌盡草纖纖空堂病怯階前月
燕子嗔垂一桁簾
隋苑
紅霞一抹廣陵春定子當筵睡臉新却笑丘墟隋煬帝
破家亡國為誰人
汴水舟行荅張祜
千萬長河共使船聽君詩句倍悽然春風野岸名花發
一道帆檣畫御煙
寓言
暖風遲日柳初含顧影看身又自慙何事明朝獨惆悵
杏花時節在江南
猿
月白煙青水暗流孤猿銜恨呌中秋三聲欲斷疑腸斷
饒是少年須白頭
懷歸
塵埃終日滿䆫前水態雲容思浩然爭得便歸湘浦去
却持竿上釣魚船
邊上晚秋
黑山南面更無州馬放平沙夜不收風送孤城臨晚角
一聲聲入客心愁
悼吹簫妓
玉簫聲斷没流年滿目春愁隴樹煙豔質已隨雲雨散
鳳樓空鎻月明天
訪許顔
門近寒溪䆫近山枕山流水日潺潺長嫌世上浮雲客
老向塵中不解顔
春日古道傍作
萬古榮華旦暮齊樓臺春盡草萋萋君看陌上何人墓
旋化紅塵送馬蹄
青冢
青冢前頭隴水流燕支山上墓雲秋蛾眉一墜窮泉路
夜夜孤魂月下愁
大夢上人自廬峰回
行脚尋常到寺稀一枝蔾杖一襌衣開門滿院空秋色
新向廬峰過夏歸
洛中二首
柳動晴風拂路塵年年宫闕鎻濃春一從翠輦無廵幸
老却蛾眉幾許人
風吹柳帶搖晴綠蝶遶花枝戀暖香多把芳菲泛春酒
直教愁色對愁腸
邊上聞鳴笳三首
何處吹笳薄暮天塞垣高鳥沒狼煙遊人一聽頭堪白
蘇武爭禁十九年
海路無塵邊草新榮枯不見綠楊春白沙日暮愁雲起
獨感離鄉萬里人
羣雛吹笛上高臺寒鴈驚飛去不回盡日春風吹不散
只應分付客愁來
閒題
男兒所在即為家百鎰黃金一朵花借問春風何處好
綠楊深巷馬頭斜
金谷園
繁華事散逐香塵流水無情草自春日暮東風怨啼鳥
落花猶似墮樓人
重登科
星漢離離月出輪滿街含笑綺羅春花前每被青娥問
何事重來只一人
遊邊
黃沙連海路無塵邊草長枯不見春日暮拂雲堆下過
馬前逢着射鵰人
隋宫春
龍舟東下事成空蔓草萋萋滿故宫亡國亡家為顔色
露桃猶自恨春風
寓題
把酒直須判酩酊逢花莫惜暫淹留假如三萬六千日
半是悲哀半是愁
送趙十二
省事却因多事力無心翻似有心來秋風郡閣殘花在
别後何人更一杯
呈鄭先輩
不語亭亭儼薄粧畫裙雙鳳鬱金香西京才子旁看取
何似喬家那窈娘
偶見
朔風高緊掠河樓白鼻騧郎白罽裘有箇當壚明似月
馬鞭斜揖笑回頭
醉倒
日晴空樂下仙雲俱在涼亭送使君莫辭一盞即相請
還是三年更不聞
兵部尚書席上作
華堂今日綺筵開誰召分司御史來偶發狂言驚滿坐
三重粉面一時回
和州絶句
江湖醉度十年春牛渚山邊六問津歷陽前事知虚實
高位紛紛見陷人
仙女詞楊衡
玉笄初侍紫皇君金縷鴛鴦滿絳裙仙宫一閉無消息
遙結芳心向碧雲
春夢
落庭日照花如錦紅粧美人當晝寝傍人不知夢中事
唯見玉釵時墜枕
宿青牛谷
隨雲步入青牛谷青牛道士留我宿可憐夜久月明中
唯有壇邊一枝竹
寄徹公
北風吹霜霜月明荷葉枯盡越水清别來幾度龍宫宿
雪山童子應相逐
九日
黃花紫菊傍籬落摘菊泛酒愛芳新不堪今日望鄉意
強插茱萸隨衆人
春日宋邕
輕花細葉滿林端昨夜春風晚色寒黃鳥不堪愁裏聽
綠楊宜向雨中看
社日村居張演
鵝湖山下稻梁肥㹠栅雞棲對掩扉桑柘影斜春社散
家家扶得醉人歸
贈李十二崔成甫
我是瀟湘放逐臣君辭明主漢江濱天外常求太白老
金陵捉得酒仙人
過上人蘭若綦毋潜
山頭襌室挂僧衣窗外無人溪鳥飛黃昏半在山下路
却聽鐘聲連翠微
早發上東門
十五能行西入秦三十無家作路人時命不將明主荅
素衣空染洛陽塵
侍宴桃花園徐彦伯
源水叢花無數開丹跗紅萼間青梅從今結子三千歲
預喜仙游復摘來
上已祓禊
晴風麗日滿芳洲雲幕春筵祓錦流皆言曲侍璜溪宴
暫似乘槎天漢游
夜燕安樂公主宅
鳳樓開闔引明光花醑連添醉益香欲知帝女熏天貴
金柯玉柱夜成行
小雪日戲題張登
甲子徒推小雪天刺桐猶綠槿花然陽和長養無時歇
却是炎洲雨露偏
歸燕下第後獻主司章孝標
舊累危巢泥已落今年故向社前歸連天大厦無棲處
更傍誰家門戶飛
及第後寄淮南李相公
及第全勝十政官金湯渡了出長安馬頭漸入揚州路
為報時人洗眼看
春雪獻李相公
六出飛花處處飄黏窗拂砌上寒條朱門到曉難盈尺
盡是三軍喜氣銷
萬首唐人絶句卷二十六
