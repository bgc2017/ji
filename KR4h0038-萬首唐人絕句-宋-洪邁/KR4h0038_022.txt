萬首唐人絶句卷二十二
宋洪邁編
七言(原缺)
萬首唐人絶句卷二十二
萬首唐人絶句卷二十二
宋洪邁編
五言
狀江南十二月景十二首
鮑防
江南孟春天荇葉大如錢白雪裝梅樹青袍似葑田
謝良輔
江南仲春天細雨色如烟疎為武昌柳布作石門泉
嚴維
江南季春天蓴菜細如絃湖邊草作徑湖上葉如船
賈弇
江南孟夏天慈竹笋如編蜃氣為樓閣蛙聲作管絃
樊珣
江南仲夏天時雨下如川盧橘垂金彈甘蕉吐白蓮
范澄
江南季夏天身熱汗如泉蚊蚋成雷澤袈裟作水田
鄭㮣
江南孟秋天稻花白如氊素腕慚新藕殘籹妬晚烟
沈仲昌
江南仲秋天鱏鼻大如船雷是樟亭浪苔為界石錢
劉蕃
江南季秋天栗實大如拳楓葉紅霞舉蘆花白浪穿
謝良輔
江南孟冬天荻穗軟如綿綠絹芭蕉裂黃金橘柚懸
吕渭
江南仲冬天紫蔗節如鞭海將鹽作雪山用火耕田
丘丹
江南季冬天紅蟹大如&KR0008;湖水龍為鏡鑪峰氣作烟
太原召侍臣守歲太宗
四時運灰琯一夕變冬春送寒餘雪盡迎歲早梅新
續薛令之明皇
啄木觜距長鳳凰毛羽短若嫌松桂寒任逐桑榆暖
潼關口號
河曲回千里關門限二京所嗟非恃德設險致天平
宫中題文宗
輦路生春草上林花發時憑高何限意無復侍臣知
夏日聯句(下句柳公權)
人皆苦炎熱我愛夏日長薰風自南來殿閣生微涼
贈婦鄰士
吹火朱脣動添薪玉腕斜遙看烟裏面大似霧中花
戲膳部張敬心
有意嫌兵部專心取考功誰知脚蹭蹬却落省墻東
題僧院二首吕羣
路行三蜀盡身及一陽生頼有殘燈火相依坐到明
社後辭巢燕霜前别蔕蓬願為蝴蝶夢飛去覓關中
䜟詩李遐周
燕市人皆去函關馬不歸若逢山下鬼環上擊羅衣
題潞州壁僧普滿
此水連涇水雙珠血滿川青牛將赤虎還賀太平年
同夫游秦元載妻王氏
路掃饑寒跡天哀志氣人休零離别淚携手入西秦
送韋生酒鮑生妾
白露濕庭砌素月臨前軒此時去留恨含思獨無言
陳嬌詞鸚鵡阿蘇兒
昔請馬相如為作長門賦縱使費千金君王終不顧
迎月二首水府真君
日落烟水黯驪珠色豈昏寒光射萬里霜縞遍千門
玉魄東方開嫦娥逐影來洗心兼滌目光景游春臺
贈劉商廣陵道士
無事到揚州相携上酒樓藥囊為贈别千載更何求
贈郭翰二首織女
河漢雖云闊三秋尚有期情人終已矣良會更何時
朱閣臨清漢瓊宫結紫房佳期情在此只是斷人腸
荅二首郭翰
人世將天上由來不可期誰知一回顧更作兩相思
贈枕猶香澤啼衣尚淚痕玉顔霄漢裏空有往來魂
五真導意五首
馬信真
幾劫澄煩思今身僅小成誓將雲外隱不向世間行
徐湛真
綽約離塵世從容上太清雲衣無綻日鶴駕沒遙程
郭修真
華岳無三尺東瀛僅一杯入雲騎彩鳳歌舞上蓬萊
夏守真
共作雲山侣俱辭世界塵静思前日事抛却幾年身
楊敬真
人世徒紛擾其生似蕣華誰言今夕裏俛首視雲霞
游兜玄國張佐
風暖景和異異香馥林塘登高一長望信美非吾鄉
贈沈警鏡張女郎
憶昔窺寶鏡相望看明月彼此俱照人莫令光影滅
贈沈警金縷合歡結歌小女郎
心纏萬結縷結縷幾千回結怨無窮極結心終不開
别後篇
飛牋報沈郎尋已到衡陽若存金石契風月兩相望
感懷示許漢陽洞庭龍女
海門連洞庭每去三千里十載一歸來辛苦瀟湘水
贈楊正伯女郎
君子竟迷執無由逹情素明月海上山秋風獨歸去
冢上荅唐太宗慕容垂
我昔勝君昔君今勝我今榮華各異代何用苦追尋
夜吟巴峽人
秋徑填黃葉寒崖露草根猿聲一叫斷客淚數重痕
謝人致祭河湄枯骨
我本邯鄲士祗役死河濱不得家人哭勞君行路悲
感巫州薺菜高力士
兩京作斤賣五溪無人採夷夏雖有殊氣味終不改
贈亡妻張氏唐晅
嶧陽桐半死延津劒一沈如何宿昔内空負百年心
荅二首張氏
不分殊幽顯那堪異古今隂陽途自隔聚散兩難心
蘭階兔月斜銀燭半含花自憐長夜客泉路以為家
寄夫周混韋璜
不得長相守青春夭蕣華舊遊今永已泉路却為家
題虎丘山上幽獨君
幽明雖異路平昔忝工文欲知潛寐處山北兩孤墳
洋州舘亭吟竇裕
家依楚水岸身寄洋州舘望月獨相思塵襟淚痕滿
夢贈沈萇浮雲詩陸憑
虚虚復空空瞬息天地中假合成此像吾亦非吾躬
悲吟呈李績韓弇
我有敵國讐無人可為雪每至漳河頭遊魂自鳴咽
贈李章武二首王氏婦
河漢已傾斜神魂欲超越願郎更回抱終天從此訣
昔辭懷後會今别便終天新悲與舊恨千古閉窮泉
答王婦二首李章武
分從幽顯隔豈謂有佳期寧辭重重别所歎去何之
後期杳無約前恨已相尋别路無行信何因得寄心
贈臨淄縣主獨孤穆
金閨久無主羅袂坐生塵願作吹簫伴同為騎鳳人
答獨孤穆縣主
朱軒下長路青草啟孤墳猶勝陽臺上空看朝暮雲
來家娘子歌一首
平陽縣中樹久作廣陵塵不意何郎至黃泉重見春
述懷示祖價三首商山孤舘書生
家住驛北路百里無四鄰往來不相問寂寂山家春
南岡夜蕭蕭青松與白楊家人應有夢遠客已無腸
寒草白露裏亂山明月中是夕苦吟罷寒燭與君同
獨遊家園萬商妻孟氏
可惜春時節依前獨自遊無端兩行淚長秪對花流
賦少年
誰家少年兒心中暗自欺不道終不可可即恐郎知
報孟氏少年
神女配張碩文君遇長卿逢時兩相得聊足慰多情
幽恨篇安邑坊女子
卜得上峽日秋天風浪多江陵一夜雨腸斷木蘭歌
贈沈恭禮湖城女密陀僧
黃帝上天時鼎湖元在兹七十二玉女化作黃金芝
商舘聮句二首蕭中郎
秋月圓如鏡秋風利似刀秋雲輕比絮秋草細同毛
山樹高高影山花寂寂香山天遙歴歴山水急湯湯
和鄭郊吟陳蔡間冢中人
冢上兩竿竹風吹常裊裊下有百年人長眠不知曉
寄兄李叔霽
急作無期别沈寘恨有餘長安雖不遠無信可傳書
夢中贈主崔暇妾
莫以貞留妾從他理管絃容華難久駐知得幾多年
夢寄夫蘇檢妻
楚水平如鏡周回白鳥飛金陵幾多地一去不知歸
題州牧廳昌州鬼
物類易遷變我行人不見珍重任彦思相别日已遠
題戶牖張不疑青衣金條
幽室鎻妖豔無人蘭蕙芳春風三十載不盡羅衣香
謔隴城杜令二首東柯院妖
雖共蒿蘭伴南朝有宗祖莫打綠袍人空中且歌舞
堪憐木邊土非兒不似女瘦馬上高山登臨何自苦
為楊稹歌石瓮寺紅裳
金殿不勝秋月斜石樓冷誰是相顧人褰幃弔孤影
對牛虎吟甯茵
曉讀雲水靜夜吟山月高焉能履虎尾豈用學牛刀
南山將軍班寅一首(虎)
但得居林嘯焉能當路蹲渡河何所適終是怯劉琨
桃林處士班特一首(牛)
無非憐寗戚終是怯庖丁若遇龔為守蹄涔向北溟
摘萱草吟魏王池畔女子
彼見是亡憂此看同腐草青山與白雲方展我懷抱
贈焦封蜀道夫人
妾失鴛鸞伴君方萍梗遊少年懽酒後必恐苦相留
送焦封
鵲橋織女會也是不多時今日送君處羞言連理技
酬夫人焦封
心常名宦外終不恥狂遊悞入桃源裏仙家爭肻留
留别
但保同心結無勞織錦詩蘇秦求富貴自有一回時
夢中唱送北人酒二首張生妻
切切夕風急露滋庭草濕良人去不回焉知掩閨泣
螢火穿白楊悲風入荒草疑是夢中遊愁迷故園道
歌送張生妻長鬚人
花前始相見花下又相送何必言夢中人生盡如夢
贈内申屠澄
一宦慚梅福三年愧孟光此情何所喻川上有鴛鴦
妻答一首真符女子
琴瑟情雖重山林志自深常憂時節變辜負百年心
銅駞坊柳二首柳藏經
寒水停圓沼秋池滿敗荷杜門窮典籍所得事全多
誰謂三才貴予觀萬化同心虚嫌&KR1500;食年老怯狂風
夢人贈詩盧獻卿
上築郊原古青山唯四鄰扶䟽繞屋樹寂寞獨歸人
寄非烟趙象
一覩傾城貌塵心只自猜不隨蕭史去擬學阿蘭來
别酒主人山中客
酒盡君莫沽壺乾我當發城市多囂塵還山弄明月
萬首唐人絶句卷二十二
