萬首唐人絶句卷二十四
宋洪邁編
七言
寄桐江隠者許渾
潮去潮来洲渚春山花如繡草如茵嚴陵臺下桐江水
解釣鱸魚有幾人
送曾主簿歸楚州省覲予亦明日歸姑熟
帆轉清淮極鳥飛落帆應換老萊衣河亭未醉先惆悵
明日還從此路歸
重別
淚沿紅粉濕羅巾重繫蘭舟勸酒頻留却一枝河畔柳
明朝猶有遠行人
湖上
髣髴欲當三五夕萬蟬清雜亂泉紋釣魚船上一樽酒
月出渡頭零落雲
夜泊永樂驛
蓮渚愁紅蕩碧波吳娃齊唱採蓮歌横塘一別已千里
蘆葦蕭蕭風雨多
宿水閣
野客從來不解愁等閒乘月海西頭未知南陌誰家子
夜半吹笙入水樓
謝亭送別
勞歌一曲解行舟紅葉青山水急流日暮酒醒人已遠
滿天風雨下西樓
酬李當
知有瑤華手自開巴人虚唱懶封回山隂一夜滿溪雪
借問扁舟来不來
蟬
噪柳鳴槐晚未休不知何事愛悲秋朱門大有長吟處
剛被愁人又送愁
夜過松江寄友
清露白雲明月天與君齊棹木蘭船南湖風雨一相失
夜泊横塘心渺然
守風淮隂
遙見江隂夜漁客因思京口釣魚時一潭明月萬株柳
自去自来人不知
亡題
商嶺採芝尋四老紫陽收术訪三茅欲求不死長生訣
骨裏無仙不肯教
送楊發東歸
紅花半落燕于飛同客長安今獨歸一紙鄉書報兄弟
還家羞著別時衣
寄宋邧
朱檻煙霜夜坐勞美人南國舊同袍山長水遠無消息
瑤瑟一彈秋月高
題四老廟二首
峩峩商嶺采芝人雪頂霜髯虎豹茵山酒一巵歌一曲
漢家天子忌功臣
避秦安漢出藍關松桂花隂滿舊山自是無人有歸意
白雲常在水潺潺
夏日寄江上親友
雨過前山日未斜清蟬嘒嘒落槐花車輪南北已無限
江上故人纔到家
下第懷友人
獨掩衡門花盛時一封書信緩歸期南宗更有瀟湘客
夜夜月明聞竹枝
客有卜居不遂薄遊汧隴者
海燕西飛白日斜天門遙望五侯家樓臺深鎖無人到
落盡春風第一花
陳宫怨二首
風暖江城白日遲昔人遺事後人悲草生宫闕國無主
玉樹後庭花為誰
地雄山險水悠悠不信隋兵到石頭玉樹後庭花一曲
與君同上景陽樓
題段太尉廟
静想追兵緩翠華古碑荒廟閉松花紀生不向榮陽死
争有山河屬漢家
經秦皇墓
龍盤虎踞樹層層勢入浮雲亦是崩一種青山秋草裏
路人唯拜漢文陵
游楞伽寺
碧煙秋寺泛潮来水浸城根古堞摧盡日傷心人不見
石榴花滿舊琴臺
緱山廟
王子求仙月滿臺玉簫清轉鶴徘徊曲終飛去不知處
山下碧桃春自開
送薛先輩入關
一巵春酒送離歌花落敬亭芳草多欲問歸期已深醉
只應孤夢繞關河
過鴻溝
相持未定各為君秦政山河此地分力盡烏江千載後
古溝芳草起寒雲
韓信廟
朝言雲夢暮南巡已為功名少退身盡握兵權猶不得
更將心計托何人
過湘妃廟
古木蒼山掩翠娥月明南浦起微波九疑望斷幾千載
斑竹淚痕今更多
寄敬上人
萬山秋雨水縈回紅葉多從紫閣來雲冷竹齋禪衲薄
已應飛錫過天台
秋思
琪樹西風枕簟秋楚雲湘水憶同遊高歌一曲掩明鏡
昨日少年今白頭
送宋處士歸山
賣藥修琴歸去遲山風吹盡桂花枝世間甲子須臾事
逢著仙人莫看棋
聽琵琶
欲寫明妃萬里情紫槽紅撥夜丁丁邊沙望盡漢宫遠
月落天山聞一聲
秦樓曲
秦女夢餘仙路遙月窗風簟夜迢迢潘郎翠鳳雙飛去
三十六宫聞玉簫
題旌儒廟
寒栢隂風萬古悲儒冠相枕死秦時廟前亦有商山路
不學老翁歌紫芝
覽故人題僧院詩
高閣清吟寄遠公四時雲月一篇中今来借問獨何處
日暮槿花零落風
楚宫怨二首
十二山晴花盡開楚宫雙闕對陽臺細腰爭舞君沈醉
白日秦兵天上來
獵騎秋來在内稀渚宫雲雨濕龍衣騰騰戰鼓動城闕
江畔射麋猶未歸
聽唱山鷓鴣
金谷歌傳第一流鷓鴣清怨碧煙愁夜來省得曾聞處
萬里月明湘水秋
晨起西樓
留情深處駐横波歛翠凝紅一曲歌明月下樓人未散
共愁三徑是天河
酬盧端公藍口阻風
又攜刀筆泛膺舟藍口風高桂檝留還似郢中歌一曲
夜來春雪照西樓
贈何處士
東別茅峰北去秦梅仙書裏說真人白頭主印青山下
雖遇唐生不敢親
鷺鷥
西風澹澹水悠悠雪點絲飄帶雨愁何限歸心倚前閣
綠蒲紅蓼練塘秋
學仙二首
漢武迎仙紫禁秋玉笙瑤瑟似崑丘年年望斷無消息
空閉重城十二樓
心期仙訣意無窮采畫雲車起夀宫聞有三山未知處
茂陵松栢滿西風
酬韋侍御
桂楫美人歌木蘭西風嫋嫋露漙漙夜長曲盡意不盡
月在清湘洲渚寒
紫藤
綠蔓穠隂紫袖低客來留坐小堂西醉中掩瑟無人會
家近江南罨畫溪
宿咸宜觀
羽袖飄飄香夜風翠幢歸殿玉壇空步虚聲盡天未曉
雲壓桃花月滿空
金谷園
三惑沈身是此園古藤荒草野禽喧二十四友一朝盡
愛妾墜樓何足言
送崔珦入朝
書劒功遲白髮新強登蕭寺送歸秦月斜松桂倚高閣
明夜江南江北人
遇劉五李頎
洛陽一別梨花新黃鳥飛飛逢故人攜手當年共為樂
無驚蕙草惜殘春
白花原
白花原頭望京師黃河流水無已時秋天曠野人行絶
馬首西来知是誰
失題
紫極殿前朝伏奏龍花會裏日相望别離歲歲如流水
誰辨他鄉與故鄉
寄韓鵬
為政心閒物自閒朝看飛鳥暮飛還寄書河上神明宰
羨爾城頭姑射山
送崔嬰赴漢陽
中外相連弟與兄新加小縣子男名年纔三十佩銅印
知爾弦歌漢水清
野老曝背
百歲老翁不種田惟知曝背樂殘年有時捫虱獨搔首
目送歸鴻籬下眠
上元夜崔液
玉漏銅壺且莫催鐵關金鎖徹明開誰家見月能閒坐
何處聞燈不看來
其二
神燈佛火百輪張刻像圖形七寶裝影裏如開金石說
空中似散玉毫光
使院小池賈島
小池誰見鑿時初走水南來十里餘樓上日斜吹暮角
院中人出鎖游魚
夜坐
蟋蟀漸多秋不淺蟾蜍已没夜應深三更兩鬢幾枝雪
一念雙峰四祖心
送别
門外便伸千里別無車不得到河梁高樓直上百餘尺
今日為君南望長
聞蟬感懷
新蟬忽發最高枝不覺立聽無限時正遇友人來告別
一聲分作兩般悲
夏雨宿寺
詩成一夜月中題便卧松風到曉雞帶月時聞山鳥語
郡城知近武陵溪
送于總持歸京
出家初隸何方寺上國西明御水東却見舊房階下樹
別來二十一春風
池上鶴
月中時呌葉紛紛不異洞庭霜夜聞翎羽從今如罷翦
猶能飛起向孤雲
友人婚催粧
不知今夕是何夕催促陽臺近鏡臺誰道芙蓉水中種
青銅鏡裏一枝開
和韓吏部泛南溪
溪裏晚從池岸出石泉秋急夜深聞木蘭船共山人上
月映渡頭零落雲
酬姚合
黍穗豆苗侵古道晴原午後早秋時故人相憶僧來說
楊柳無風蟬滿枝
送僧三首
遍參尊宿遊方久名岳奇峰問此公五月半間看瀑布
青城山裏白雲中
池上時時松雪落焚香烟起見孤燈静夜憶誰來對坐
曲江南岸寺中僧
歸蜀擬從巫峡過何時得入舊禪房寺中來後誰身化
起塔栽松向野田
渡桑乾
客舍并州已十霜歸心日夜憶咸陽無端更渡桑乾水
却望并州是故鄉
夜期客不至
逸人期宿石床中遣我開扉對晚空不知何處嘯秋月
閒著松門一夜風
夜集烏行中所居
環爐促席復持杯松院雙扉向月開坐上同聲半先達
名山獨入此心來
贈李文通
營當萬勝岡頭下誓立千年不朽功天子手擎新鉞斧
諫官請贈李文通
三月晦日贈劉評事
三月正當三十日風光別我苦吟身共君今夜不須睡
未到曉鐘猶是春
送道者二首
新歲抱琴何處去洛陽三十六峯西生來未識山人面
不得一聽烏夜啼
常言喫藥全勝飯華岳松邊采茯神不遣髭鬚一莖白
擬為白日上昇人
宿村家亭子
床頭枕是溪中石井底泉通竹下池宿客未眠過半夜
獨聞山雨到來時
題興化園亭
破却千家作一池不栽桃李種薔薇薔薇花落秋風起
荆棘滿庭君始知
竹
籬外清隂接藥欄曉風交戛碧琅玕子猷没後知音少
粉節霜筠漫歲寒
田中丞高亭
高亭林表迥嵯峨獨坐秋宵不寢多玉兔玉人歌裏出
白雲雖白莫相和
贈人斑竹拄杖
揀得林中最細枝結根石上長身遲莫嫌滴瀝紅斑少
恰是湘妃淚盡時
尋石甕寺上方
野寺入時春雪後崎嶇得到此房前老僧不出迎朝客
已住上方三十年
題青龍寺
碣石山人一軸詩終南山北數人知擬看青龍寺裏月
待無一點夜雲時
阮籍嘯臺
如聞長嘯春風裏荆棘叢邊訪舊蹤地接蘇門山近遠
荒臺突兀抵高峰
楊秘書新居
城角新居隣静寺時從新閣上南樓南山泉入宫中去
先向詩人門外流
哭孟東野
蘭無香氣鶴無聲哭盡秋天月不明自從東野先生死
側近雲山得散行
過京索光生墓
京索先生三尺墳秋風漠漠吐寒雲從來有恨君多哭
今日何人更哭君
客思
促織聲尖尖似針更深刺著旅人心獨言獨語月明裏
驚覺眠童與宿禽
觀鹿
條峯五老勢相連此鹿來從若箇邊别有野麋人不見
一生長飲白雲泉
聽樂山人彈易水
朱絲絃底燕泉急燕將雲孫白日彈嬴氏歸山陵已掘
聲聲猶帶髮衝冠
經蘇秦墓
沙埋古篆折碑文六國興亡事繫君今日凄凉無處說
亂山秋盡有寒雲
題戴勝
星點花冠道士衣紫陽宫女化身飛能傳上界春消息
若到蓬山莫放歸
題隠者居二首
雖有柴門長不關片雲孤木伴身閒猶嫌住久人知處
見擬移家更上山
老子堂前花萬樹先生曾見幾回春夜煎白石平明喫
不擬教人哭此身
春詞沈亞之
黃鳥啼時春日高紅芳發盡井邊桃美人手暖裁衣易
片片輕花落剪刀
題候仙亭
新剏山亭覆石壇雕梁峻宇入雲端嶺北嘯猿高枕聽
湖南山色卷簾看
送龐子肅
三年遊宦也迷津馬困長安九陌塵都作無成不歸去
古來妻嫂笑蘇秦
夢遊秦宫
君王多感放東歸從此秦宫不復期春景似傷秦喪主
落花如雨淚燕脂
萬首唐人絶句卷二十四
萬首唐人絶句卷二十四
宋洪邁編
五言(原缺)
萬首唐人絶句卷二十四
