萬首唐人絶句卷九
宋洪邁編
七言
和裴校書鷺鷥飛元稹
鷺鷥鷺鷥何處飛鵶驚雀噪難久依清江見底草堂在
一點白光終不歸
夜池
荷葉團圓莖削削綠萍面上紅衣落滿地月明思啼螿
高屋無人風張幕
寒食日毛空路示姪
我昔提孩從我兄我今衰白爾初成分明記取原頭路
百世長須此路行
别孫村老人
年年漸看老人稀欲别孫翁淚滿衣未死不知何處去
此身終向此原歸
和樂天劉家花
閒坊静曲同消日淚草傷花不為春遍問舊交零落盡
十人纔有兩三人
褒城驛二首
容州詩句在褒城幾度經過眼漸明今日重看滿衫淚
可憐名字已前生
憶昔萬株梨映竹遇逢黃令醉殘春梨枯竹盡黃令死
今日載來衰病身
和樂天夢亡友劉太白同遊二首
君詩昨日到通州萬里知君一夢劉閒坐思量小來事
祗應元是夢中遊
老來東郡復西州行處生塵為喪劉縱使劉君魂魄在
也應至死不同遊
醉醒
積善坊中前度飲謝家諸婢笑扶行今宵還似當時醉
半夜覺來聞笑聲
感夢
行吟坐嘆知何極影絶魂消動隔年今夜商山館中夢
分明同在後堂前
六年春遣懷八首
傷禽我是籠中鶴沉劍君來泉下龍重纊猶存孤枕在
春衫無復舊裁縫
檢得舊書三四紙高低闊狹但成行自言併食尋高事
唯念山深驛路長
公無渡河音響絶已隔前春復去秋今日閒忩拂塵土
殘絃猶迸鈿箜篌
婢僕曬君餘服用嬌癡稚女遶牀行玉梳鈿朵香醪解
盡日風吹瑇瑁筝
伴客消愁長日飲偶然乘興便醺醺怪來醒後傍人泣
醉裏時時錯問君
我隨楚澤波中梗君作咸陽泉下泥百事無心值寒食
身將稚女帳前啼
童稚癡狂撩亂走綵毬花仗滿堂前病身一到繐帷下
還向臨階背日眠
小於潘岳頭先白學取莊周淚莫多止竟悲君須自省
川流前後各風波
答友封
荀令香消潘簟空悼亡詩滿舊屏風扶牀小女君先識
應為些些自外翁
夢成之
燭暗船風獨夢驚夢君頻問向南行覺來不語到明坐
一夜洞庭湖水聲
哭小女降真
雨點輕漚風復驚偶來何事去何情浮生未到無生地
暫到人間又一生
哭女樊
秋天淨綠月分明何事巴猿不賸鳴應是一聲腸斷去
不容啼到第三聲
妻滿月日相唁
十月辛勤一月悲今朝相見淚淋漓狂花落盡莫惆悵
猶勝因花壓折枝
杏園
浩浩長安車馬塵狂風吹送每年春門前本是空虚界
何是栽花誤世人
菊花
秋叢遶舍似陶家遍遶籬邊日漸斜不是花中偏愛菊
此花開盡更無花
尋西明寺僧不在
春來日日到西林飛錫經行不可尋蓮池舊是無波水
莫逐狂風起浪心
與吳侍御春遊
蒼龍闕下陪騘馬紫閣峰頭見白雲滿眼流光隨日度
今朝花落更紛紛
晩春
晝静簾疎鷰語頻雙雙鬭雀動階塵柴扉日暮隨風掩
落盡閒花不見人
先醉
今日尊前敗飲名三杯未盡不能傾怪來花下常先醉
半是春風蕩酒情
獨醉
一樹芳菲也當春慢隨車馬擁行塵桃花解笑鶯能語
自醉自眠那藉人
宿醉
風引春心不自由等閒衝席飲多籌朝來始向花前覺
度却醒時一夜愁
懼醉
聞道秋來却夜寒不辭泥水為杯盤殷勤懼醉有深意
愁到醉時燈火闌
羡醉
綺陌高樓競醉眠共期憔悴不相憐也應自有尋春日
虚度而今正少年
憶醉
自嘆旅人行意速每嫌杯酒緩歸期今朝偏遇醒時别
淚落風前憶醉時
病醉
醉伴見儂因病酒道儂無酒不相窺那知下藥還沽底
人去人來剩一巵
擬醉
九月閒宵初向火一罇清酒始行杯憐君城外遙相憶
冐雨衝泥黑地來
勸醉
寶家能釀銷愁酒但是愁人便與銷顧我共君俱寂寞
只應連夜復連朝
任醉
本怕酒醉渾不飲因君相勸覺情來殷勤滿酌從聽醉
乍可欲醒還一杯
同醉
栢樹臺中推事人杏花壇上煉真形心源一種閒如水
同醉櫻桃樹下春
狂醉
一自栢臺為御史二年辜負兩京春峴亭今日顛狂醉
舞引紅娘亂打人
伴僧行
春來求事百無成因向愁中識道情花滿杏園千萬樹
幾人能伴老僧行
古寺
古寺春餘日半斜竹風蕭爽勝人家花時不到有花院
意在尋僧不在花
定僧
落魄閒行不著家偏尋春寺賞年華禪僧偶向花前定
滿樹狂風滿樹花
觀心處
滿座喧喧笑語頻獨憐方丈了無塵燈前便有觀心處
要似觀心有幾人
智度師二首
四十年前馬上飛功名蔵盡擁禪衣石榴園下擒生處
獨自閒行獨自歸
三陷思明三突圍鐵衣抛盡納禪衣天津橋上無人識
閒凭欄杆望落輝
西明寺牡丹
花向琉璃池上生光風炫轉紫雲英自從天女盤中見
直至今朝眼更明
憶楊十二
去時芍藥纔開贈看却殘花已度春只為情深花愴别
等閒相見莫相親
送復夢赴韋令幕
世上如今重檢身吾徒躭酒作狂人西曹舊事多持法
切莫吐他丞相茵
送劉太白
洛陽大抵居人少從善坊西最寂寥想到劉君獨騎馬
古堤秋樹隔中橋
奉誠園
蕭相深誠奉至尊舊居求作奉誠園秋來古巷無人掃
樹滿空牆閉戟門
與太白同之東洛至櫟陽太白染疾駐行予九
月二十五日至華嶽寺雪後望山
共作洛陽千里伴老劉因疾駐行軒今朝獨自山前立
雪滿山峰倚寺門
野狐泉柳林
去日野狐泉上柳紫芽初綻拂眉低秋來寥落驚風雨
葉滿空林踏作泥
酬胡三憑人問牡丹
竊見胡三問牡丹為言依舊滿西欄花時何處偏相憶
寥落衰紅雨後看
酬樂天秋興見贈末句云莫怪獨吟秋興苦比
君校近二毛年
勸君休作悲秋賦白髮如星也任垂畢竟百年同是夢
長年何異少何為
雪後宿同軌店上法護寺鐘樓望月
滿山殘雪滿山風野寺無門院院空烟火漸稀孤店静
月明深夜古樓中
陪韋尚書文歸履信宅
紫垣騶騎入華居公子文衣護錦輿眠閣書生復何事
也騎羸馬從尚書
永真二年正月二日上御丹鳳樓赦天下予與
李公垂庾順之間行曲江不及盛觀
春來饒夢慵朝起不看千官擁畫樓却著閒行是忙事
數人同傍曲江頭
韋居守晩歲常言退休之志因署其居曰大隠
洞命予賦詩
謝公潜有東山意已向朱門啟洞門大隠猶疑戀朝市
不如名作罷歸園
贈李十二牡丹花片
鶯澁餘聲絮墮風牡丹花盡葉成叢可憐顔色經年别
收取朱欄一片紅
題李十一修行里居璧
雲闕朝回塵騎合杏花春盡曲江閒憐君雖在城中住
不隔人家便是山
靖安窮居
喧静不由居遠近大都車馬就權門野人住處無名利
草滿空階樹滿園
贈樂天
等閒相見銷長日也有閒時更學琴不是眼前無外物
不關心事不經心
駱口驛二首
郵亭壁上數行字崔李題名王白詩盡日無人共言語
不離牆下至行時
二星徼外通蠻服五夜燈前草御文我到東川恰相半
向南看月北看雲
清明日
當年寒食好風輕觸處相隨取次行今日清明漢江上
一身騎馬縣官迎
亞枝紅
平陽池上亞枝紅悵望山郵是事同還向萬竿深竹裏
一枝渾卧碧流中
梁州夢
夢君同遶曲江頭也向慈恩院院遊亭吏呼人排去馬
忽驚身在古梁州
江上行
悶見漢江流不息悠悠漫漫竟何成江流不語意相問
何事遠來江上行
漢江上笛
少年為寫遊梁賦最說漢江聞笛愁今夜聽時在何處
月明西縣驛南樓
郵亭月
君多務實我多情大抵偏嗔步月明今夜山郵與蠻瘴
君應堅卧我還行
嘉陵驛二首
嘉陵驛上空牀客一夜嘉陵江水聲仍對牆南滿山樹
野花撩亂月朧明
牆外花枝壓短牆月明還照半張牀無人會得此時意
一夜獨眠西畔廊
百牢關
嘉陵江上萬重山何事臨江一破顔自笑只緣人敬仲
等閒身度百牢關
江花落
日暮嘉陵江水東梨花萬片逐江風江花何處最腸斷
半落江流半在空
嘉陵江二首
秦人惟識秦中水長想吳江與蜀江今日嘉川驛樓下
可憐如練遶明忩
千里嘉陵江水聲何年重遶此江行只應添得清宵夢
時見滿江秋月明
西縣驛
去時樓上清明夜月照樓前撩亂花今日成隂復成子
可憐春盡未還家
望喜驛
滿眼文書堆案邊眼昏偷得暫時眠子規驚覺燈又滅
一道月光横枕前
好時節
身騎騘馬峩嵋下面帶霜威卓氏前虚度東川好時節
酒樓元被蜀兒眠
夜深行
夜深猶自遶江行震地江聲似鼓聲漸見戍樓疑近驛
百牢關吏火前迎
望驛臺
可憐三月三旬足悵望江邊望驛臺料得孟光今日語
不曾春盡不歸來
封書
鶴臺南望白雲關城市猶存暫一還書出步虚三百韵
蘂珠文字在人間
仁風李著作園醉後寄李十
朧明春月照花枝花下鶯聲似管兒却笑西京李員外
五更騎馬趁朝時
燈影
洛陽晝夜無車馬漫掛紅紗滿樹頭見說平時燈影裏
玄宗潜伴太真遊
書樂天紙
金鑾殿裏書殘紙乞與荆州元判司不忍拈將等閒用
半封京信半題詩
送元穎杜君
江上五年同送客與君常羡北歸人今朝又送君先去
千里洛陽城裏塵
酬李甫見贈十首
宋玉悲秋續楚詞隂鏗官慢足閒詩親情書札相安慰
多道蕭何作判司
杜甫天才頗絶倫每尋詩卷似情親憐渠直道當時語
不著心源傍古人
千歲荒狂任博徒援莎五木擲梟盧野詩良輔偏伶假
長借金鞍迓酒胡
曾經倬立侍丹墀綻蘂宫花拂面枝雉尾扇開朝日出
柘黃衫對碧霄垂
一自低心翰墨場箭䪐抛盡負書囊近來兼愛休粮藥
栢葉莎羅雜豆黃
莫笑風塵滿病顔此生元在有無間卷舒蓮葉終難濕
去住雲心一種閒
無事抛棋侵虎口幾時開眼復聯行終須殺盡緣邊敵
四面通流掩太荒
原憲甘貧每自開子春傷足少人哀巷南唯有陳居士
時學文殊一問來
每識閒人如未識與君相識便相憐經句不解來過宿
忍見空牀夜夜眠
開拆新詩展大璆明珠炫轉玉音浮酬君十首三更坐
減却當時半夜愁
和樂天招錢蔚章看山
碧落招邀閒曠望黃金城外玉方壺人間還有大江海
萬里烟波天上無
折花枝送行
櫻桃花下送君時一寸春心逐折枝别後相思最多處
千株萬片遶林垂
萬首唐人絶句卷九
萬首唐人絶句卷九
宋洪邁編
五言
贈李唐山人戴叔倫
此意無所欲閉門風景遲柳條將白髮相對共垂絲
題秦隠君麗句亭
北人歸欲盡猶自住蕭山閉戶不曾出詩名滿世間
答孫常州見憶
畫鷁春風裏超遙去若飛那能寄相憶不並子猷歸
送裴明州效南朝體
湘水連湘水千波萬浪中知郎未得去慚愧石尤風
戲留顧明府
江明雨初歇山暗雲猶溼未可動歸橈前程風浪急
答崔載華
文案日成堆愁眉拽不開偷歸甕間卧逢箇楚狂來
將赴行營勸客同醉
絲管霜天夜烟塵淮水西明朝上征去相伴醉如泥
夏夜江樓會別
不作十日別煩君此相留兩餘江上月好醉竹間樓
歲除日追赴撫州辨對留別崔法曹
上國杳未到流年忽復新回車不自識君定送何人
江館會別
離亭一會宿能有幾人同莫以回車泣前途不盡窮
容州回逢陸三別
西南積水遠老病喜生歸此地故人別空餘淚滿衣
古意寄呈二侍郎
夜光貯懷袖待報一顧恩日向江湖老此心誰為論
送李大夫渡口阻風
浪息定何時龍門到恐遲輕舟不敢渡空立望旌旗
過三閭廟
沅湘流不盡屈宋怨何深日暮秋烟起蕭蕭楓樹林
泊湘口
湘山千嶺樹桂水九秋波露重猿聲絶風清月色多
赴撫州對奉酬崔法曹
謗議不自辨親朋那得知雨中驅馬去非是獨傷離
遊道林寺
佳山路不遠俗侶到常稀及此烟霞暮相看復欲歸
後宫曲
初入長門宫謂言君戲妾寧知秋風至吹盡庭前葉
新別離
手把杏花枝未曾經別離黃昏掩關後寂寞心自知
昭君詞
漢宫若遠近路在寒沙上到死不得歸何人共南望
勸陸三飲酒
寒郊好天氣勸酒莫辭頻擾擾鍾陵市何窮不醉人
關山月
月出照關山秋風人未還清光無遠近鄉淚半書間
其二
一雁過連營繁霜覆古城悲笳在何處半夜起邊聲
寄外兄盧仝
何處堪惆悵情親不得親興寧樓上月辜負酒家春
守歲
老來經節臘樂事甚悠悠不及兒童日都盧不解愁
新月
仙宫雲箔卷露出玉簾鈎清光無所贈相憶鳳凰樓
解悶
人生都幾日一半是離憂但有樽中物從他萬事休
憶酒寄劉侍郎
愛酒如偷蜜憎醒似見刀君為麴糵主酒醒莫辭勞
新蟬
泉溜潛幽咽琴鳴乍往還長風剪不斷還在樹枝間
村醉
村醉黃昏歸健倒三四五摩娑莓苔背嗔我驚爾不
石讓竹
自顧掇不轉何敢當主人竹弟有清風可以娛嘉賓
竹答石
竹弟謝石兄清風非所任隨分有蕭瑟實無堅重心
酬徐公以新文見招
昨夜霜明月果有清音生便與走相和愁聞寒玉聲
夜半步次古城楊衡
茫茫行復坐惟有古時城夜半無鳥雀花枝當月明
邊思
蘇武節旄盡李陵音信稀花當隴上發人向隴頭歸
題花樹
都無看花意偶到樹邊來可憐枝上色一一為愁開
宿吉祥寺寄廬山隱者
鳳鳴雲外鐘鶴宿千年松相思杳不見月出山重重
老恨劉乂
風打杉雪殘補書書不完懶學渭上翁辛苦把竹竿
獨飲
盡飲調大羹自古無好手所以山中人兀兀但飲酒
贈姚秀才小劍
一條萬古水向我手心流臨行瀉贈君勿蕩細碎讐
嘲荆卿
白虹千里氣頸血一劍義報恩不到頭徒作輕生事
與孟東野
寒衣草木皮饑食草木根不為孟夫子豈識市井門
愛碣石山
碣石何青青挽我雙眼睛愛爾多古峭不到山間行
代牛言
渴飲潁川水餓喘吳門月黃金如可種我力終不歇
餓詠
文王久不出賢士如土賤妻孥從餓死敢愛黃金篆
和韋開州宿雲寺張籍
清淨當深處虛明向遠開卷簾無俗客應只見雲來
桃塢
春塢桃花發多將野客遊日西殊未厭看望酒缸頭
竹巖
獨入千竿裏緣巖踏石層笋頭齊欲出更不許人登
胡蘆沼
曲沼春流滿新蒲映野鵝閒濟朝飯後拄杖遶行多
隱月岫
月出深峯裏清涼夏亦寒每嫌西落疾不得到明看
琵琶臺
臺上綠蘿春閒登不待人每當休暇日著履戴絃巾
梅溪
自愛新梅好行尋一徑斜不教人掃石恐掃落來花
繡衣石榻
山城無別味藥草兼魚果時到繡衣人同來石上坐
茶嶺
紫芽連白蘂初向嶺頭生自看家人摘尋常觸露行
上士泉缾
階上一眼泉四邊青石甃唯有護淨僧添缾將盥漱
流杯渠
淥酒白螺杯隨流去復回似知人把處各向面前來
盤石磴
壘石盤空遠層層勢不危不知行幾匝得到上頭時
寄西峯僧
松暗水涓涓夜涼人未眠西峯月猶在遙憶草堂前
禪師
獨在西峯頂年年閉石房家中無子弟人到為焚香
送遠客
憔悴遠歸客殷勤欲別杯九星壇下露幾日見重來
題暉禪師影堂
早日欲參禪竟無相識緣道場今獨到惆悵影堂前
惜花
山中春已晚處處見花稀明日來無盡林間宿不歸
涇州塞
行到涇州塞唯聞差戍鼙道邊雙古堠猶記向安西
岸花
可憐岸邊樹紅蘂發青條東風吹度水衝著木蘭橈
別子鵠
離燈及晨輝行人起復思出門兩相顧青山路透迤
野中
幕幕野田草草中牛羊道古墓無子孫白楊不得老
和舍弟恭惜花吕温
去歲無花看今年未看花更聞飄落盡走馬向誰家
浴後贈主人
新浴振輕衣滿堂寒月色主人有美酒況是曾相識
吐蕃館月夜
三五窮荒月還應照北堂回身向暗卧不忍見圓光
題梁宣帝陵二首
即讐終自翦覆國豈為雄假號孤城裏何如在甬東
祀夏功何薄尊周義不成淒涼庾信賦千載共傷情
雪中送楊七
愁雲重拂地飛雪亂遙程莫慮前山暗歸人眼自明
衡州早春二首
碧水何逶迤東風吹沙草烟波千萬曲不辨嵩河道
病肺不飲酒傷心不看花唯驚望鄉處猶自隔長沙
書懷寄劉連州
朱邑何為者桐鄉有古祠我心常所慕二郡老人知
偶作二首
栖栖復汲汲忽覺年四十今朝滿衣淚不是傷春泣
中夜兀然坐無言空涕洟丈夫志氣事兒女安得知
聽籠中山鵲
掩抑沖天意悽愴觸籠音驚曉一聞處傷春千里心
秋夜
夜久葉露滴秋蟲入戶飛卧多骨髓冷起覆舊綿衣
南澗
野桂香滿溪石沙寒覆水愛此南澗頭一日潺潺裏
題柏巖禪師影堂
山中磚塔閉松下影堂新恨不生前識今朝禮畫身
送人
河亭收酒器語盡各西東回首不相見行車秋雨中
春意二首
去日丁寧別情知寒食歸緣逢好天氣教熨看花衣
誰是杏園主一枝臨古岐從傷早春意乞取欲開枝
早發汶南
橋上車馬發橋南烟樹開青山斜不斷迢遞故鄉來
夜聞子規
子規啼不歇到曉口應穿況是不眠夜聲聲在耳邊
四望驛松
當初北澗別直至此亭中何意聞鞞耳聽君枝上風
江館
水面細風生菱歌慢慢聲客亭臨小市燈火夜妝明
題江臺驛
水北金臺路年年行客稀近聞天子使多取雁門歸
贈謫者
何罪過長沙年年北望家重封嶺頭信一樹海邊花
酬從姪借詩本
眼暗沒工夫慵來剪客鬚自看花樣古稱得少年無
新嫁娘詞三首
鄰家人不識牀上坐堆堆郎來傍門戶滿口索錢財
錦帳兩邊横遮掩待娘行遣郎鋪簟席相並拜親情
三日入廚裏洗手作羹湯未諳姑食性先遣小姑嘗
聞瀑布冰折馬戴
萬仞冰梢折寒聲投白雲光搖山月墮我向石牀聞
過亡友墓
憶昨送君葬今看墳樹高尋思後期者只是益生勞
白鹿原晚望
滻曲雁飛下秦原人葬回丘墳與城闕草樹共塵埃
秋思二首
萬木秋霖後孤山夕照餘田園無歲計寒近憶樵漁
亭樹霜霰滿野塘鳬雁多蕙蘭不可折楚老徒悲歌
萬神谷紀事
霹靂振秋岳折松横洞門雲龍忽變化但覺玉潭昏
萬首唐人絶句卷九
