萬首唐人絶句卷十三
宋洪邁編
七言
洪州逢熊孺登白居昜
靖安院裏辛夷下醉笑狂吟氣最麤莫問别來多少苦
低頭看取白髭鬚
初著刺史緋荅賀客
銀章暫假為專城賀客來時懶起迎似挂緋衫衣架上
朽株枮竹有何榮
别草堂三絶句
正聽山鳥向陽眠黃紙除書落枕前為感君恩須暫起
鑪峯不擬住多年
久眠褐被為居士忽挂緋袍作使君身出草堂心不出
盧山未要動移文
三間茅舍向山開一帶山泉遶舍回山色泉聲莫惆悵
三年官滿却歸來
鍾陵餞送
翠幕紅筵高在雲歌鐘一曲萬家聞路人指點滕王閣
看送忠州白使君
題峽中石上
巫女廟花紅似粉昭君村柳翠於眉誠知老去風情少
見此爭無一句詩
贈康叟
八十秦翁老不歸南賓太守乞寒衣再三憐汝非他意
天寶遺民見漸稀
木蓮樹三首
如折芙蓉投旱地似抛芍藥挂高枝雲埋水隔無人識
唯有南賓太守知
紅似燕支膩如粉傷心好物不須臾山中風起無時節
明日重來得在無
已愁花落荒巖底復恨根生亂石間幾度欲移移不得
天教抛擲在深山
聽竹枝贈李侍御
巴童巫女竹枝歌懊惱何人怨咽多暫聽遺君猶悵望
長聞教我復如何
畫木蓮花圖寄元郎中
花房膩似紅蓮朵豔色鮮如紫牡丹唯有詩人應觧愛
丹青寫出與君看
九日題塗溪
萫草席鋪楓葉岸竹枝歌送菊花杯明年尚任南賓守
或作重陽更一來
和萬州楊使君四絶句
競渡
競渡相傳為汨羅不能止遏意無他自經放逐來顦顇
能校靈均死幾多
江邊草
聞君澤畔傷春草憶在天門街裏時漠漠凄凄秋滿眼
就中惆悵是江蘺
嘉慶李
東都綠李萬州栽君手分題我手開把得欲嘗先悵望
與渠同别故鄉來
白槿花
秋蕣晚英無豔色何因栽種在人家使君只别羅敷面
爭觧回頭愛白花
三月三日懷微之
良時光景長虚擲壯歲風情已闇銷忽憶同為校書日
每年共醉是今朝
和行簡望郡南山
反照前山雲樹明從君苦道似華清試聽腸斷巴猿呌
早晚驪山有此聲
種荔枝
紅顆真珠誠可愛白鬚太守亦何癡十年結子知誰在
自向庭中種荔枝
東樓醉
天涯深峽無人地歲暮窮隂欲夜天不向東樓時一醉
如何擬過二三年
東樓招客夜飲
莫辭數數醉東樓除醉無因破得愁唯有綠樽紅燭下
暫時不似在忠州
醉後戲題
自知清冷似冬凌每被人呼作律僧今夜酒醺羅綺煖
被君融盡玉壺冰
竹枝詞四首
瞿塘峽口水煙低白帝城頭月向西唱到竹枝聲咽處
寒猿闇鳥一時啼
竹枝苦怨怨何人夜静山空歇又聞蠻兒巴女齊聲唱
愁殺江樓病使君
巴東船舫上巴西波面風生雨脚齊水蓼冷花紅簇簇
江蘺濕葉碧萋萋
江畔誰人唱竹枝前聲斷咽後聲遲怪來調苦緣詞苦
多是通州司馬詩
寄題楊萬州四望樓
江上新樓名四望東西南北水茫茫無由得與君携手
同凭闌干一望鄉
荅楊使君登樓見憶
中萬樓中憶故人南州煙水北州雲兩州何事偏相憶
各是籠禽作使君
題東樓前李使君所種櫻桃花
身入青雲無見日手栽紅樹又逢春唯留花向樓前看
故故抛愁與後人
奉酬李相公
碧油幢下捧新詩榮賤雖殊共一悲涕淚滿襟君莫怪
甘泉侍從最多時
戲贈蕭處士清禪師
三杯嵬峩忘機客百納頭陀任運僧又有放傭巴郡守
不營一事共騰騰
錢虢州以三堂絶句見寄因以本韻和之
同事空王歲月深相思遠寄定中唫遥知清淨中和化
秪用金剛三昧心
三月三日
暮春風景初三日流世光隂半百年欲作閒遊無好伴
半江惆悵却回船
寒食夜
四十九年身老日一百五夜月明天抱膝思量何事在
癡兒癡女喚鞦韆
代州民問
龍昌寺底開山路巴子臺前種柳林官職家鄉都忘却
誰人會得使君心
荅州民
宦情抖擻隨塵去鄉思銷磨逐月無唯擬騰騰作閒事
遮渠不道使君愚
荔枝樓對酒
荔枝新熟雞冠色燒酒初開琥珀香欲&KR0933;一枝傾一盞
西樓無客共誰嘗
醉後贈人
香毬趁拍回環匼花盞抛廵取次飛自入春來未同醉
那能夜去獨先歸
别種東坡花樹兩絶
二年留滯在江城草樹禽魚盡有情何處殷勤重回首
東坡桃李種新成
花林好住莫顦顇春至但知依舊春樓上明年新太守
不妨還是愛花人
别橋上竹
穿橋迸竹不依行恐礙行人被損傷我去自慙遺愛少
不教君得似甘棠
商山路驛桐樹(昔與微之前後題名處)
與君前後多遷謪五度經過此路隅笑問中庭老桐樹
這回歸去免來無
殘春曲
禁苑殘鶯三四聲景遲風慢暮春情日西無事墻隂下
閒踏宫花獨自吟
長安春
青門柳枝軟無力東風吹作黃金色街東酒薄醉昜醒
滿眼春愁消不得
長樂坡
行人南北分征路流水東西接御溝終日坡前恨離别
漫名長樂是長愁
獨眠吟
夜長無睡起階前露落星河欲曉天十五年來明月夜
何曾一夜不孤眠
期不至
紅燭清尊延久佇出門入門天欲曙星稀月落竟不來
烟柳朧朧鵲飛去
長洲苑
春入長洲草又生鷓鴣飛起少人行年深不辨娃宫處
夜夜蘇臺空月明
憶江柳
曾栽楊柳江南岸一别江南兩度春遥憶青青江岸上
不知攀折是何人
三年别
悠悠一别已三年相望相思明月天腸斷青山望明月
别來三十六回圓
傷春詞
深淺簷花千萬枝碧紗窗外轉黃鸝殘粧含淚下簾坐
盡日傷春春不知
後宫詞二首
淚盡羅巾夢不成夜深前殿按歌聲紅顔未老恩先斷
斜倚薰籠坐到明
雨露由來一點恩爭能遍布及千門三千宫女臙脂面
幾箇春來無淚痕
吳七郎中山人待制班中偶贈
金馬東門隻日開漢庭待詔重僊才第三松樹非華表
那得遼東鶴下來
寄題忠州小樓桃花
再遊巫峽知何日總是秦人說向誰長憶小樓風月夜
紅闌干上兩三枝
朝回和元少尹二絶
朝客朝回回望好盡紆朱紫佩金銀此時獨與君為伴
馬上青袍惟兩人
鳳閣舍人京亞尹白頭俱未着緋衫南宫起請無消息
朝散何時得入銜
醉後
酒後高歌且放狂門前閒事莫思量猶嫌小戶長先醒
不得多時往醉鄉
紫微花
絲綸閣下文章静鐘鼓樓中刻漏長獨坐黃昏誰是伴
紫微花對紫微郎
馮閣老處見與嚴郎中唱和詩
乍來江上宜清淨不用回頭望故山縱有舊遊君莫憶
塵心起即墮人間
立秋日登樂遊園
獨行獨語曲江頭回馬遲遲上樂遊蕭颯涼風與衰鬢
誰教計會一時秋
夜筝
紫袖紅絃明月中自弹自感闇低容絃凝指咽聲停處
别有深情一萬重
舊房
遶壁秋聲蟲絡絲入簷新影月低眉床帷半故簾旌斷
仍是初寒欲夜時
自問
黑花滿眼絲滿頭早衰因病病因愁宦途氣味已諳盡
五十不休何日休
和韓侍郎題楊舍人林池見寄
渠水暗流春凍解風吹日炙不成凝鳳池冷煖君諳否
二月因何更有冰
送馮舍人閣老往襄陽
紫微閣底送君回第一廳簾下不開莫戀漢南風景好
峴山花盡早歸來
酬韓侍郎張博士雨後遊曲江見寄
小園新種紅櫻樹開遶花行便當遊何必更隨鞍馬隊
衝泥蹋雨曲江頭
曲江憶李十一
李君殁後共誰遊柳岸荷亭兩度秋獨遶曲江行一匝
依前還立水邊愁
青門柳
青青一樹傷心色曾入幾人離恨中為近都門多送别
長條折盡減春風
梨園弟子
白頭垂淚話梨園五十年前雨露恩莫問華清今日事
滿山紅葉鎖宫門
暮江吟
一道殘陽鋪水中半江瑟瑟半江紅誰憐九月初三夜
露似真珠月似弓
思婦眉
東風搖蕩自東來折盡櫻桃綻盡梅唯餘思婦愁眉結
無限春風吹不開
寒閨怨
寒月沈沈洞房靜真珠簾外梧桐影秋霜欲下手先知
燈底裁縫剪刀冷
秋房夜
雲露青天月漏光中庭立久却歸房水窗席冷未能卧
挑盡殘燈秋夜長
採蓮曲
菱葉縈波荷颭水荷花深處小船通逢郎欲語低頭笑
碧玉搔頭落水中
鄰女
娉婷十五勝天仙白日姮娥旱地蓮何處閒教鸚鵡語
碧紗窗下繡牀前
閨婦
斜凭繡牀愁不動紅綃帶緩綠鬟低遼陽春盡無消息
夜合花前日又西
移牡丹栽
金錢買得牡丹栽何處辭叢别主來紅芳堪惜還堪恨
百處移將百處開
聽夜箏有感
江州去日聽箏夜白髮新生不願聞如今各是頭成雪
彈到天明亦任君
琵琶
絃清撥剌語錚錚背却殘燈就月明賴是心無惆悵事
不然争奈子絃聲
和人琴思
秋水蓮冠春草裙依稀風調似文君煩君玉指分明語
知是琴心静不聞
聽彈湘妃怨
玉軫朱絃瑟瑟徽吳娃徵調奏湘妃分明曲裏秋雲雨
似道蕭蕭郎不歸
寓言題僧
劫風火起燒荒宅苦海波生蕩破船力小無因救焚溺
清涼山下且安禪
内鄉村路作
日下風高野路涼緩驅疲馬闇思鄉渭村秋物應如此
棗赤梨紅稻穗黃
虚白堂
虚白堂前衙退後更無一事到中心移牀就日簷間卧
卧詠閒詩側枕琴
題靈隠寺紅辛夷花戲酬光上人
紫粉筆含尖火燄紅燕脂染小蓮花芳情香思知多少
惱得山僧悔出家
候山亭同諸客醉
謝安山下空携妓柳渾洲邊只賦詩不及湖亭今日醉
嘲花詠水贈蛾眉
送李校書趁寒食歸義興山居
大見騰騰詩酒客不憂生計似君稀到舍將何作寒食
滿船唯載樹隂歸
獨行
暗誦黃庭經在口閑携青竹枝隨身晚花新筍堪為伴
獨入林行不要人
戲題木蘭花
紫房日照燕脂拆素豔風吹膩粉開怪得獨饒脂粉態
木蘭曾作女郎來
湖中自照
重重照影看容鬢不見朱顔見白絲失却少年無覓處
泥池湖水欲何為
木芙蓉花下招客飲
晚凉思飲兩三杯召得江頭酒客來莫怕秋無伴醉物
水蓮花盡木蓮開
重詶周判官
秋愛冷吟春愛醉詩家眷屬酒家仙若教早被浮名繫
可得閒遊三十年
代賣薪女贈諸妓
亂蓬為鬢布為裙曉踏寒山自負薪一種錢塘江畔女
著紅騎馬是何人
遊恩德寺
雲水埋藏恩德寺簪裾束縛使君身暫來不宿歸州去
應被山呼作俗人
題清頭陀
頭陀獨宿寺西峰百尺禪菴半夜鐘烟月蒼蒼風瑟瑟
更無雜事對山松
自歎二首
形羸自覺朝飡減睡少偏知夜漏長實事漸消虚事在
銀魚金帶遶腰光
二毛曉落梳頭懶兩眼春昏點藥頻唯有閒行猶得在
心情未到不如人
贈内
漠漠闇苔新雨地微微凉露欲秋天莫對月明思往事
損君顔色減君年
萬首唐人絶句卷十三
萬首唐人絶句卷十三
宋洪邁編
五言
郭隗陳子昂
逄時獨為貴歷代非無才隗君亦何幸遂起黃金臺
入峽苦風寄親友
故鄉今日友歡會坐應同寧知巴峽路辛苦石尤風
題田洗馬桔橰
望花長為客商山遂不歸誰憐北陵客未息漢隂機
古意
白雲蒼梧來氲氲萬里色聞君太平代栖泊靈臺側
子夜四時歌郭元振
春歌二首
青樓含日光綠池起風色贈子同心花殷勤此何極
陌頭楊柳枝已被春風吹妾心正斷絶君懷那得知
秋歌二首
邀懽空佇立望美頻回顧何時復採菱江中密相遇
辟惡茱萸囊延年菊花酒與子結綢繆丹心此何有
冬歌二首
北極嚴氣昇南至温風謝調絲競短歌拂枕憐長夜
帷横雙翡翠被卷雨鴛鴦婉態不自得宛轉君王牀
王昭君
聞有南河信傳言殺畫師始知君念重更肯惜娥眉
春江曲
江水春沈沈上有雙竹林竹葉壊水色郎亦壊人心
堂堂李義府
懶整鴛鴦被羞褰玳瑁牀春風别有意密處也尋香
賦美人
鏤月成歌扇裁雲作舞衣自憐回雪影好取洛川歸
詠烏
日裏颺朝彩琴中伴夜啼上林如許樹不借一枝棲
洛隄步月上官儀
脉脉廣川流驅馬歷長洲鵲飛山月曉蟬噪野風秋
塞下曲六首盧綸
鷲翎金僕姑鷰尾繡蝥弧獨立揚新令千營共一呼
林暗草驚風將軍夜引弓平明尋白羽沒在石稜中
月黑鴈飛高單于夜遁逃欲將輕騎逐大雪滿弓刀
野幕蔽瓊筵羌戎賀勞旋醉和金甲舞雷鼔動山川
調箭又呼鷹俱聞出世能奔狐將迸雉掃盡古丘陵
亭亭七葉貴蕩蕩一隅清他日題麟閣唯應獨不名
天長地久詞三首
玉砌紅花樹香風不敢吹春光解天意偏發殿南枝
虹橋千步廊半在水中央天子方消暑宫人重暮籹
辭輦復當熊傾心奉上宫君王若看鏡甘在衆妃中
妾薄命
妾年初二八兩度嫁狂夫薄命今猶在堅貞掃地無
酬李益
戚戚一西東十年今始同可憐歌酒夜相對兩衰翁
長門怨
空宫古廊殿寒月落斜暉卧聽未央曲滿箱歌舞衣
春詞
北苑羅裙帶塵衢錦繡鞋醉眠芳樹下半被落花埋
山下泉皇甫曾
漾漾帶山光澄澄倒林影那知石上喧却憶山中静
題畫帳二首皇甫冉
朝見巴山客暮見巴山客雲帆儻暫駐中路陽臺夕
湘水風日滿楚山朝夕空連峰雖已見猶念長雲中
送王司直
西塞雲山遠東風道路長人心勝潮水相送過尋陽
有懷
舊國迷江樹他鄉近海門移家南渡久童稚解方言
淮口寄趙員外
欲逐淮潮上暫停漁子溝相望知不見終是屢回頭
初出沅江夜入湖
放溜出江口回瞻松栝深不知舟中月那引湖間心
渡汝水向大和山
落日花攀折西南投一峰誠知秋水淺但怯無人蹤
月下作
霜風驚度鴈月露皎疎林處處砧聲發星河秋夜深
遠山
少室盡西峰鳴臯隱南面柴門縱復關今日忩中見
南澗
上客各乘軒高朋盡鳴玉寧知飲澗人自愛輕波渌
山館
山館長寂然閑雲朝夕來空庭復何有落日照青苔
倢伃春怨
花枝繞建章鳳管出昭陽借問承恩者雙蛾幾許長
秋怨
長信多秋氣昭陽借月華那堪閉永巷聞道選良家
贈寄權三客舍
南橋春日暮楊柳帶清渠不得同携手空城意有餘
望南山雪懷山寺普上人
夜夜夢連宫無由見遠公朝來出門望知在雪山中
病中對石竹花
數點空階下閒凝細雨中那能久相伴嗟爾滯秋風
送人還剡中舊居
海岸耕殘雪溪沙釣夕陽家中何所有春草漸看長
遠客
行隨新樹深夢隔重山遠迢遞風日間蒼茫洲渚晚
禁省梨花
巧解迎人笑還能亂蝶飛春風時入戶幾片落朝衣
送裴陟歸常州
夜雨頻停棹秋風暗入衣見君常北望何事却南歸
洪澤館壁見故禮部尚書題詩
底事洪澤壁空留黃卷詞年年淮水上行客不勝悲
銅雀妓二首崔道融
嚴籹垂玉筯妙舞對清風無復君王顧春來起漸慵
歌咽新翻曲香銷舊賜衣陵園風雨暗不見六龍歸
春閨二首
寒食月明雨落花香滿泥佳人持錦字無鴈寄征西
欲剪宜春字春寒入剪刀遼陽在何處莫望寄征袍
訪僧不遇
尋僧已寂寞林下鎻山房松竹雖無語牽衣借晚凉
田上
雨足高田白披蓑半夜耕人牛力俱盡東方殊未明
月夕
月上隨人意人閑月更清朱樓高百尺不見到天明
槿花
槿花不見夕一日一回新東風吹桃李須到明年春
西施灘
宰嚭亡吳國西施䧟惡名浣沙春水急似有不平聲
江上逢故人
故里琴樽侣相逢近臘梅江村買一醉破淚却成咍
牧豎
牧豎逢蓑笠逢人氣傲然卧牛吹短笛耕却傍溪田
過農家
欲羡農家子秋新看刈禾蘇秦無負郭六印又如何
江夕
江心秋月白起柁信潮行蛟龍化為人半夜吹笛聲
春墅
蛙聲近過社農事忽已忙鄰婦餉田歸不見白花芳
江村
日暮片帆落江村如有情獨對沙上月滿船人睡聲
擬樂府子夜四時歌四首
吳子愛桃李月色不到地明朝欲看花六宫人不睡
涼軒待月生暗裏螢飛出低回不稱意蛙鳴亂清瑟
月色明如晝蟲聲入戶多狂夫自不歸滿地無天河
銀缸照殘夢零淚霑粉臆洞房猶自寒何况關山北
寄人二首
花上斷續雨江頭來去風相思春欲盡未遣酒尊空
澹澹長江水悠悠遠客情落花相與恨到地一無聲
江鷗
白鳥波上棲見人懶飛起為有求魚心不是戀江水
春晚
三月寒食時日色濃於酒落盡牆頭花鶯聲隔原柳
漢宫詞
獨詔宫衣出天花落殿堂他人不敢妬垂淚向君王
旅行
少壯經勤苦衰年始浪遊誰憐不龜手他處却封候
班婕妤
寵極辭同輦恩深弃後宫自題秋扇後不敢怨春風
有題
十載元正酒相歡意轉深自量麋鹿分只合在山林
古樹
古樹春風入陽和力太遲莫言生意盡更引萬年枝
春題二首
青春未得意見花却如讎路逄白面郎醉插花滿頭
滿眼桃李花愁人如不見别有惜花人東風莫吹散
長安春
長安牡丹開繡轂輾晴雷若使花長在人應看不回
病起二首
病起春已晚曳笻傷綠苔強攀庭樹枝喚作花未開
庭起繞庭除春泥粘屐齒如從萬里來骨肉滿面喜
峽路
清猿啼不住白水下來新八月莫為客夜長愁殺人
長門怨
長門春欲盡明月照花枝買得相如賦君恩不可移
月夕有懷
圓光照一海遠客在孤舟相憶無期見中宵獨上樓
夜泊九江
夜泊江門外歡聲月裏樓明朝歸去路猶隔洞庭秋
寒食夜
滿地梨花白風吹碎月明大家寒食夜獨貯望鄉情
歸燕
海燕頻來去西人獨滯留天邊又相送腸斷故園秋
長安春
珠箔映高柳美人紅袖垂忽聞半天語不見上樓時
漢宫曲二首韓翃
駿馬踏障泥紅塵撲四蹄歸時何太晚日照杏花西
繡幕珊瑚鉤香閨翡翠樓深情不肯道驕倚鈿箜篌
别離作戎昱
手把杏花枝未曾輕别離黃昏掩門後寂寞心自知
贈薛瑤英賈至
舞怯銖衣重笑疑桃臉開方知漢成帝虚築避風臺
洛中有懷于武陵
潺潺伊洛河寂寞隔恩波鑾駕不東幸洛陽春草多
送魏山田處士西遊
隂隂亭際閑相顧慘離顏一片雲飛去嵯峨空魏山
長春宫
莫問古宫名古宫空古城唯應東去水不改舊時聲
高樓
遠天明月出照此誰家樓上有羅衣裳涼風吹不秋
歡酒
勸君金鏤巵滿酌不須辭花發多風雨人生足别離
萬首唐人絶句卷十三
