萬首唐人絶句卷五十七
宋洪邁編
七言
狂題一十八首司空圖
莫恨艱危日日多時情其奈倖門何貔貅睡穏蛟龍渴
猶把殘燒朽鐵磨
别鶴淒涼指法存戴逵能恥近王門世間第一風流事
借得王公玉枕㾗
交疎自古戒言深肝膽徒傾致鑠金不是史遷書與說
誰知孤負李陵心
南華落筆似荒唐若肻經綸亦不狂偶作客星侵帝座
却應虚薄是嚴光
不勞世路更相猜忍到須休惜得材幾度懶乘風水便
拗船折舵恐難回
由來相愛只詩僧怪石長松自得朋却怕他生還識字
依前月下作孤燈
老禪剰仗莫過身遠岫孤雲見亦頻應是佛邊猶怕閙
信緣須作且閒人
止竟閒人不愛閒只偷無事閉柴關轟霆攪破蛟龍窟
也被狂風卷出山
地下修文著作郎生前饑處倒空牆何如神爽騎星去
猶自研幾助玉皇
雨洗芭蕉葉上詩獨來凭檻晚晴時故園雖恨風荷膩
新句閒題亦滿池
初時拄杖向鄰村漸到清明亦杜門三十年來辭病表
今朝卧病感皇恩
來時雖恨失青氊自見芭蕉幾十篇應是阿劉還宿債
剰拚才思折供錢
芭蕉叢畔碧嬋娟免更悠悠擾蜀川應到去時題不盡
不勞分寄校書牋
自傷衰病漸難平永夜單牀雨滴聲聞道虎瘡仍帶鏃
吼來和痛亦横行
昨日流鶯今日蟬起來又是夕陽天六龍飛轡長相窘
更忍乘危自着鞭
有是有非還有慮無心無跡亦無猜不平便激風波險
莫向安時稔禍胎
十年三署讓官頻認得無才又索身莫道太行同一路
大都安穏屬閒人
曾聞劫火到蓬壺縮盡鼇頭海亦枯今日家山同此恨
人歸未得鶴歸無
遊仙二首
蛾眉新畫覺嬋娟鬭走將花阿母邊仙曲教成慵不理
玉階相簇打金錢
劉郎相約事難諧雨散雲飛自此乖月姊殷勤留不住
碧空遺下水精釵
漫書五首
長擬求閒未得閒又勞行役出秦關逢人漸覺鄉音異
却恨鶯聲似故山
溪邊随事有桑麻盡日山程十數家莫怪行人頻悵望
杜鶻不是故鄉花
海山昔聞麋愛鶴山中今見鹿憎龜愛憎止竟須關分
莫把微才望所知
世路快心無好事恩門嘉話合書紳神藏鬼伏能千變
亦勝忘機避要津
四翁識勢保安閒須為生靈暫出山一種老人能筭度
磻溪心跡愧商顔
偶詩五首
閒韻雖高不衒才偶抛猿鳥乍歸來夕陽照箇新紅葉
似要題詩落硯臺
芙蓉騷客空留怨芍藥詩家只寄情誰似天才李山甫
牡丹屬思亦縱横
賢豪出處盡沉吟白日高懸只照心一掬信陵墳上土
便如碣石累千金
聲貌由來固絶倫今朝共許占殘春當歌莫怪頻垂淚
得地飜慚早失身
中宵茶鼎沸時驚正是寒窗竹雪明甘得寂寥能到老
一生心地亦應平
雜題二首
先知左袒始同行須待龍樓羽翼成若使只憑三傑力
猶應漢鼎一毫輕
魚在枯池鳥在林四時無奈雪霜侵若教激勸田真宰
亦奬青松徑寸心
光化踏青有感
引得車回莫認恩却成寂寞與誰論到頭不是君王意
羞插垂楊更傍門
丑年冬
醉日昔聞都下酒何如今喜折新茶不堪病渴仍多慮
好向㴩湖便出家
白菊三首
人間萬恨已難平栽得垂楊更繫情猶喜閏前霜未下
菊邊依舊舞身輕
莫惜西風又起來猶能婀娜傍池臺不辭暫被霜寒挫
舞袖招香即却回
為報繁霜且莫催窮秋須到自低垂横拖長袖招人别
只待春風却舞來
扇
珍重逢秋莫棄捐依依只仰故人憐有時池上遮殘日
承得霜林幾箇蟬
修史亭三首
山前鄰臾去紛紛獨強衰羸愛杜門漸覺一家看冷落
地爐生火自温存
甘心七十且酣歌自筭平生幸已多不似香山白居士
晚將心地着禪魔
烏紗巾上是青天檢束酬知四十年誰料平生擘鷹手
挑燈自送佛前錢
力疾山下吳村看杏花十九首
春來漸覺一川明馬上繁花作陣迎掉臂只將詩酒敵
不勞金鼓助横行
閶闔曾排捧御爐猶看曉月認金鋪羸形不畫凌煙閣
只為微才激壯圖
鏡留雪鬢暖消無春到梨花日又晡移取扶桑階下種
年年看長礙金烏
折來未盡不須休年少争來莫與留更願狂風知我意
一時吹向海西頭
才情百巧鬭風光却笑雕花刻葉忙熨帖新巾來與褁
猶看騰踏少年場
浮世榮枯總不知且憂花陣被風欺儂家自有麒麟閣
第一功名只賞詩
白衫裁袖本教寬朱紫由來亦一般王老小兒吹笛看
我儂試舞爾儂看
單牀薄被又羈棲待到花開亦甚迷若道折多還有罪
只應鸎囀是金雞
近來桃李半燒枯歸卧鄉園只老夫莫筭明年人在否
不知花得更開無
漢王何事損精神花滿深宫不見春穠豔三千臨粉鏡
獨悲掩面李夫人
能豔能芳自一家勝鸞勝鳳勝煙霞客來須共醒醒看
碾盡明昌幾角茶
造化無端欲自神裁紅剪翠為新春不如分減閒心力
更助英豪濟活人
裴佪自勸莫沾纓分付年年谷口鶯却頼無情容易别
有情早箇不勝情
閒步偏宜舞袖迎春光何事獨無情垂楊合是詩家物
只向敷溪道北生
亦知王大是昌齡杜二其如律韻情還有酸寒堪笑處
擬誇朱紱更崢嶸
潘郎愛說是詩家枉占河陽一縣花千載幾人搜警句
補方金字愛情霞
行樂溪邊步轉遲出山漸減探花期去今四度今三度
恐到憑人折去時
此身衰病轉堪嗟長忍春寒獨惜花更恨新詩無紙寫
蜀牋堆積是誰家
昨日黃昏始看回夢中相約又啣杯起來聞道風飄却
猶擬教人掃取來
少儀
昨日登班綴柏臺更慚起草屬微才錦窠不是尋常錦
兼向丘遲奪得來
重陽四首
簷前減燕菊添芳燕盡庭前菊又荒老大比他年少少
每逢佳節更悲涼
雨寒莫待菊花催須怕晴空暖併開開却一枝開却盡
且随幽蝶更裴佪
青娥懶唱無衣換黃菊新開乞酒難長有長亭惆悵事
隔河更得對憑欄
白髮怕寒梳更懶黃花晴日照初開籬頭應是蝶相報
已被鄰家擕酒來
長命縷
他鄉處處堪悲事殘照依依惜别天此去知名長命縷
殷勤為我唱花前
柏東
冥得機心豈在僧柏東閒步愛騰騰免教世路人相忌
逢着村醪亦不憎
歌者十二首
追逐飜嫌傍管弦金釵擊節自當筵風霜一夜燕鴻斷
唱作江南袚褉天
玉樹花飄鳳失棲一聲初壓管弦低清回煩暑成瀟灑
豔逐寒雲變慘悽
十斛明珠亦易拚欲兼人藝古來難五雲合是新聲染
鎔作瓊漿灑露盤
不似新聲唱亦新旋調玉管旋生春愁腸隔斷珠簾外
只為今宵共聽人
十年逃難别雲林暫輟狂歌却聽琴轉覺淡交言有味
此聲知是古人心
五柳先生自識微無絃共笑手空揮胷中免被風波撓
肯為螗螂動殺機
風霜寒水旅人心幾處笙歌繡戶深分泊一場雲散後
未勝初夜便聽琴
自憐眼暗難求藥莫恨花繁便有風桃李更開須強看
明年兼恐聽歌聾
白雲深處寄生涯歲暮生情頼此花蜂蝶繞來忙繞袖
似知教折送隣家
重九仍重歲漸闌強開病眼更登攀年年認得酣歌處
猶恐招魂葬故山
繞壁依稀認寫真更須粉繪飾羸身淒涼不道身無夀
九日還無舊會人
鶴&KR0769;花香撘槿籬枕前蛩迸酒醒時夕陽似照陶家菊
黃蝶無窮壓故枝
題裴晉公華嶽廟題名
岳前大隊赴淮西從此中原息鼓鼙石闕莫教苔蘚上
分明認取晉公題
楊柳枝夀杯詞十八首
樂府飜來占太平風光無處不含情千門萬戶喧歌吹
富貴人間只此聲
撼晚梳空不自持與君同折上樓時春風還有常情處
繫得人心免别離
灞亭東去徹隋堤贈别何須醉似泥萬里往來無一事
便帆輕拂亂鶯啼
臺城細仗曉初移詔賜千官褉飲時綠帳遠籠清珮響
更曛晴日上龍旗
桃源仙子不須誇聞道惟栽一片花何似浣紗溪畔住
綠隂相間兩三家
偶然樓上捲珠簾往往長條拂枕函恰值小娥初學舞
擬偷金縷押春衫
池邊影動散鴛鴦更引微風亂繡牀直待玉窗塵不起
始應金鴈得成行
稻畦分影向江村憔悴經霜只半存昨日流鶯今不見
亂螢飛出照黃昏
客淚休沾漢水濱舞腰羞殺漢宫人狂風更與回煙箒
掃盡繁花獨占春
遊人莫歎易凋衰長樂榮枯自有期看取明年春意動
更於何處最先知
昔年行樂及芳時一上丹梯桂一枝笑問江頭醉公子
饒君滿把麹塵絲
渡頭殘照一行新獨自依依向北人莫恨故鄉千里遠
眼中從此故鄉春
絮惹輕枝雪未飄小溪煙束帶危橋鄰家女伴頻攀折
不覺回身罥翠翹
處處榮空百萬枝一枝枝好更題詩隔城遠岫招行客
便與朱樓當酒旗
錦城分得映金溝兩岸年年引勝遊若似松篁須帶雪
人間何處認風流
日暖津頭絮已飛看看還是送春歸莫言萬緒牽愁思
緝取長繩繫落暉
大堤時節近清明霞襯煙籠遶郡城好是梨花相映處
更勝松雪日初晴
聖主千年樂未央御溝金翠滿垂楊年年織作昇平字
高映南山獻夀觴
山鵲
多驚本為好毛衣只頼人憐始却歸衆鳥自知顔色減
妬他偏向眼前飛
李居士
高居只在五峰前應是精靈降作賢萬里無雲惟一鶴
鄉中同看却昇天(靈一作星)
萬首唐人絶句卷五十七
