萬首唐人絶句卷二十
宋洪邁編
七言(原缺)
萬首唐人絶句卷二十
萬首唐人絶句卷二十
宋洪邁編
五言
端午侍宴張說
甘露垂天酒芝盤捧御書含丹希蝘蜓灰骨慕蟾蜍
陽春曲
芣苡生前徑含桃落小園春心自搖蕩百舌更多言
估客樂
海客乘天風將船遠行役譬如雲中鳥一去無蹤跡
舍利佛
金繩界寶地珍木蔭瑤池雲間妙音奏天際法蠡吹
摩多樓子
從戎向邊北遠行辭密親借問隂山候還知塞上人
樂府二首孟郊
綠萍與荷葉同此一水中風吹荷葉在綠萍西復東
蓮花未開時苦心終日卷春水徒蕩漾荷花未開展
征婦怨三首
良人昨日去明月又不圓别時各有淚零落青樓前
生在絲蘿下不識漁陽道良人自戍來夜夜夢中到
漁陽千里道近如中門限中門踰有時漁陽長在眼
金吾子李益
繡帳博山鑪銀鞍馮子都黃昏莫攀折驚起欲栖烏
鷓鴣詞
湘江斑竹枝錦翅鷓鴣飛處處湘雲合郎從何處歸
立秋前一日覽鏡
萬事銷身外生涯在鏡中惟將滿鬢雪明月對秋風
代人乞花
繡戸朝眠起開簾滿地花春風解人意吹落妾西家
上洛橋
金谷園中柳春來似舞腰何堪好風景獨上洛陽橋
揚州懷古
故國歌鐘地長橋車馬塵彭城閣邊柳偏似不勝春
水宿聞雁
早雁忽爲雙驚秋風水窗夜長人自起星月滿空江
揚州早雁
江上三千雁年年過故宫可憐江上月偏照斷根蓬
下漏樓
話舊今應遠逄春喜又悲看花行拭淚倍覺下樓遲
過友人莊王維
故人具雞黍邀我至田家綠樹村邊合青山郭外斜
過張女郎廟作含嬌曲二首沈警
命嘯無人嘯含嬌何處嬌徘徊花上月空度可憐宵
靡靡春風至微微春露輕可惜關山月還成無用明
嘲趙郎中賀遂涉
員外由來美郎中望不優寧知粉署裏飜作土山頭
荅
錦帳隨情設金鑪任意薰唯愁員外置不應列星文
贈柳先生僧皎然
一見嵩山老吾生恨太遲問君年幾許曾見上皇時
酬李紓補闕
不住東山寺雲泉處處行近臣那得識禪客本無名
湖南蘭若
未到無爲岸空憐不繫舟東山白雲意歲晚尚悠悠
荅李蘭
天女來相試將花欲染衣禪心竟不起還捧舊花歸
法華寺望高峰贈如獻上人
峰色秋天見松聲靜夜聞影孤長不在行道入深雲
贈陸羽
只將陶與謝終日可忘情不欲多相識逄人嬾道名
留别閻士和
不慣人間别多應忘别時逄山又逄水只却恐來遲
浣紗女
清淺白沙灘綠蒲尚堪把家住水東西浣紗明月下
界石守風望天竺靈隱
山頂東西寺江中旦暮潮歸心不可到松路在青霄
九日與陸處士飲茶
九日山僧院東籬菊也黃俗人多泛酒誰解助茶香
望遠邨
林杪不可分水步遙難辯一片山翠邊依稀見邨遠
惜暮景
疎隂花不動片景松梢度夏日舊來長佳遊何易暮
待山月
夜夜憶故人長教山月待今宵故人至山月知何在
雜興二首
人生分已定富貴豈妄來不見海底泥飛上成塵埃
吾道本無我未曾嫌世人如今到城市彌覺此心眞
前溪作
春歌已寂寂古水自涓涓徒誤時人輩傷心作逝川
偶作
樂禪心自蕩吾道不相妨獨晤歌還笑誰言老更狂
春陵登望
西底空流水東垣但聚雲最傷梅嶺望花雪正紛紛
寄朱兵曹
獨自聽寒更寒更發還住一夜千萬聲幾聲到君處
少年行二首貫休
自拳五色毬迸入他人宅却捉蒼頭奴玉鞭打一百
面白如削玉猖狂曲江曲馬上黃金鞍適來新賭得
春野作
大牛若耕田乳犢望似泣萬事皆天意綠草頭&KR0034;&KR0034;
寒江上望
荒岸燒未死白雲癡不動極目無人行浪打取魚籠
懷故園脩睦
故園歸未得此日意何傷獨坐水邊草水流春日長
題天姥
天台衆峯外歲晚當寒空有時半不見崔嵬在雲中
遠公墓
古墓石稜稜寒雲晚景凝空悲虎溪月不見雁門僧
城上吟子蘭
古塜密於草新墳侵古道城外無閒地城中人又老
放鷺鷥齊已
潔白雖堪愛腥膻不奈何到頭從所欲還汝舊滄波
送僧遊香山寺
君到香山寺探幽莫損神且尋風雅主細看樂天眞
撲滿子
秪愛滿我腹爭知滿害身到頭須撲破却散與他人
風薛濤
獵蕙微風遠飄絃唳一聲林梢明淅瀝松徑夜淒清
宣上見示與諸公唱和
許厠高齊唱涓泉定不知可憐譙記室流水滿禪居
蟬
露滌音清遠風吹故葉齊聲聲似相接各在一枝棲
月
魄依鈎樣小扇逐漢機團細影將圓質人閒幾處看
池上雙鳬
雙棲綠池上朝去暮飛還更憶將雛日同心蓮葉間
春望詞四首
花開不同賞花落不同悲欲問相思處花開花落時
檻草結同心將以遺知音春愁正斷絶春鳥復哀吟
風花日將老佳期猶渺渺不結同心人空結同心草
郍堪花滿枝翻作兩相思玉簮乘朝鏡春風知不知
陳情上韋令公
聞道邊城苦今來到始知羞將門下唱唱與壠頭兒
採桑郎大家宋氏
春天南雁歸日去西蠶遠妾思紛何極客遊殊未返
映水曲范靜妻沈氏
輕鬢學浮雲雙蛾擬初月水澄正落釵萍開理垂髮
昭君歎二首
早信丹青巧重貨洛陽師千金買蟬鬢百萬寫蛾眉
今朝猶漢地明旦入邊關情寄南雲反思逐北風還
登樓曲
憑高川陸近望遠阡陌多相思隔重嶺相憶恨長河
越城曲
别怨悽歌響離啼濕舞衣願假烏棲曲飜從南向飛
當壚曲
逶迤飛塵唱宛轉繞牀聲調絃可以進蛾眉畫未成
題洛苑梧葉上明皇宫人
一入深空裏年年不見春聊題一片葉寄與有情人
别本
舊事悲秋扇新恩寄早春聊題一片葉將寄接流人
同前宣宗宫人
流水何太急深宫盡日閒殷勤謝紅葉好去到人間
途中覽鏡徐九臯
四海遊長倦百年行半侵賴窺明鏡裏時見丈夫心
湘中怨諷鄭僕射
青鷁苦幽獨隔江相對稀夜寒蘆葉雨空作一聲歸
更著宴詞沈詢
莫打南來雁從他向北飛打時雙打取莫遣兩分離
芭蕉路德延
一種靈苗異天然體性虚葉如斜界紙心似倒抽書
明月三五更崔氏鶯鶯
待月西廂下迎風戸半開拂墻花影動疑是玉人來
絶張生
棄置今何道當時且自親還將舊來意憐取眼前人
伊川歌五首蓋嘉運
聞道黃花戍頻年不解兵可憐閨裏月偏照漢家營
千里東歸客無心憶舊遊挂帆遊白水高枕到青州
桂殿江烏對雕屏海燕重祗應多釀酒醉把樂高鍾
行樂三陽早芳菲二月春閨中紅粉態陌上看花人
君住孤山下煙深夜徑長轅門度綠水游苑遶垂楊
陸州歌七首
分野中峯變隂晴衆壑殊欲投人處宿隔浦問樵夫
共得煙霞逕東歸山水遊蕭蕭望林夜寂寂坐中秋
香氣傳空滿籹花映薄紅歌聲天仗外舞態御樓中
樹發花如錦鶯啼柳若絲更逄歡宴地愁見别離時
明月照秋葉西風響夜砧彊言徒自亂往事不堪尋
坐對銀缸曉停留玉筯痕君門常不見無處謝前恩
曉月當窗滿征人出塞迢畫樓終日閉清管爲誰調
水調歌二首
雙帶仍分影同心巧結香不應頻換彩意欲媚紅籹
閨燭無人影羅屛有夢魂近來音耗絶終日望君門
凱樂歌三首
破陣樂
受律辭元首相將討叛臣咸歌破陣樂共賞太平人
賀聖歡
四海皇風被千年德水清戎衣更不着今日告功成
君臣同慶樂
主上開昌歷臣忠奉大猷君看偃革後便是太平秋
題玉泉溪湘驛女子
紅樹醉秋色碧溪彈夜弦佳期不可冄風雨杳如年
詠兔蘇頲
兔子死蘭彈持來挂竹竿試將明鏡照何異月中看
西鄙哥舒歌一首
北斗七星高哥舒夜帶刀至今窺牧馬不敢過臨洮
萬首唐人絶句卷二十
