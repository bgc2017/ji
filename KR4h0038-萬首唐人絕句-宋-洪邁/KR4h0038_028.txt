萬首唐人絶句卷二十八
宋洪邁編
七言
覽鏡見白鬚權德輿
秋來皎絜白鬚光試脱朝簪學舞狂一曲酣歌還自樂
兒孫嬉笑挽衣裳
酬李韶州
詔下忽臨山水郡不妨從事恣攀登莫言向北千行鴈
别有圖南六月鵬
答韋秀才
中峯雲暗雨霏霏水漲花塘未得歸心憶瓊枝望不見
幾回虚濕薜蘿衣
貢院對雪寄崔閣老
寓宿春闈歲欲除嚴風密雪絶雙魚思君獨步西垣裏
日日含香草詔書
寄李衡州
片石叢花畫不如芘身三徑豈吾廬主人十騎東方遠
唯望衡陽鴈足書
戲贈張鍊師
月帔飄颻摘杏花相邀洞口勸流霞半酣乍奏雲和曲
疑是龜山阿母家
贈天竺靈隱二寺主
石路泉流兩寺分尋常鐘磬隔山聞山僧半在中峯住
共占清猿與白雲
贈老將
白草黃雲塞上秋曾隨驃騎出并州鹿盧劔折虬鬚白
轉戰功多獨不侯
酬趙尚書看花見寄二首
春光深處曲江西入坐風流信馬蹄鶴髮杏花相映好
羨君終日醉如泥
杜城韋曲徧尋春處處繁花滿目新日暮歸鞍不相待
與君同是醉鄉人
戲贈表兄崔秀才
何事年年戀隱淪成名須遣及青春明時早獻甘泉去
若待公車却設人
戲贈蘇九(蘇好讀元魯山文或勸入關者)
白首書窗成鉅儒不知簪組遍屠沽勸君莫問長安路
且讀魯山于蒍無
人日送房侍御歸越
驛騎歸時騘馬蹄蓮花府映若邪溪帝城人日風光早
不惜離堂醉似泥
送十九兄歸江東
命駕相思不為名春風歸騎出關程離堂莫起臨岐歎
文舉終當薦禰衡
獻歲送李十兄赴黔中
一尊歲酒且留歡三峽黔江去路難志士感恩無遠近
異時應戴惠文冠
送從弟廣
夏雲如火鑠晨輝欵段羸車整素衣知爾業成還出谷
今朝莫愴斷行飛
埇橋夜宴叙别
滿樹鐵冠瓊樹枝尊前燭下心相知明朝又與白雲遠
自古河梁多别離
送袁太祝衢婺巡覆
校緡税畆不妨閒清興自隨魚鳥間知君此去足佳句
路出桐溪千萬山
揚州與丁山人别
將軍易道令威仙華髮清談得此賢惆悵今朝廣陵别
遼東後會復何年
得撫州報喜戴員外無事二首
鶴髮州民擁使車人人自說受恩初如今天下無冤氣
乞為邦君雪謗書
衆人餔啜喜君醒渭水由來不雜涇遮莫雪霜撩亂下
松枝竹葉自青青
答張工部
書來遠自薄寒山繚繞洮河出古關今日難裁秣陵報
薤歌寥落柳車還
冬至宿齋時郡君南内朝謁因寄
清齋獨向丘園拜盛服想君興慶朝明日一陽生百福
不辭相望阻寒宵
發硤石路上却寄
莎栅東行五谷深千峯萬壑雨沈沈細君幾日路經此
應見悲翁相望心
餘干别張侍御
蕪城陌上春風别于越亭邊歲暮逢驅車又愴南北路
反照寒江千萬峯
别表兄韋卿
新讀兵書事護羌腰間寶劔映金章少年百戰應輕别
莫笑儒生淚數行
和王祭酒太社宿齋不得赴李尚書宅會戲
元禮門前勞引望句龍壇下阻歡娛此時對局空相憶
博進何人更樂輸
八月十五日夜瑶臺寺對月
嬴女乘鸞已上天仁祠空在鼎湖邊凉風遥夜清秋半
一望金波照粉田
臘日龍沙會
簾外寒江千里色林中尊酒七人期寕知臘日龍沙會
却勝重陽落帽時
月夜過靈澈房
此身會逐白雲去未洗塵纓還自傷今夜幸逢清淨境
滿庭秋月對支郎
贈廣通上人
身隨猿鳥在深山早有詩名到世間客至上方留盥潄
龍泓洞水晝潺潺
宫人斜
一路斜分古驛前隂風切切晦秋煙鉛華新舊共冥寞
日暮愁鴟飛野田
朝元閣
繚垣複道上層霄十月離宫萬國朝邊馬忽來清蹕去
空餘臺殿照山椒
石甕寺
石甕寒泉勝寶井汲人回挂青絲綆厨煙半逐白雲飛
當晝老僧來灌頂
舟行夜泊
蕭蕭落葉送殘秋寂寞寒波急暝流今夜不知何處泊
斷猿晴月引孤舟
宿嚴陵
身羇從事驅征傳江入新安泛暮濤今夜子陵灘下泊
自慙相去九牛毛
和陳閣老當直從東省過史館看花(寒食假)
晝漏沈沈倦鎖闈西垣東觀閱芳菲繁花滿樹似留客
應為主人休澣歸
棲霞寺雲居室
一徑縈紆至此窮山僧盥潄白雲中閒吟定後更何事
石上松枝常有風
題崔山人草堂
竹徑茅堂接洞天閒持麈尾潄春泉世人車馬不知處
時有歸雲到枕前
題柳郎中故居
下馬荒階日欲曛潺潺石溜静中聞鳥啼花落人聲絶
寂寞山窗掩白雲
藥名詩
七澤蘭芳千里春瀟瀟花落石磷磷有時浪白微風起
坐釣藤隂不見人
春日戲題二首
簷前曉色驚雙燕戸外春風舞百花粉署可憐閒對此
唯令碧玉泛流霞
雨歇風輕一院香紅芳綠翠接東墻春衣試出當軒立
定被鄰家暗斷腸
贈友人
知向巫山逢日暮輕袿玉佩暫淹留曉隨雲雨歸何處
還是襄王夢覺愁
舟行見月
月入孤舟夜半晴寥寥雙鴈兩三聲洞房燭影在何處
欲寄相思夢不成
石楠
石楠紅葉透簾春憶得糚成下錦裀試折一枝含萬恨
分明說向夢中人
斗子灘
斗子灘頭夜已深月華偏向此時心春江風水連天闊
歸夢悠揚何處尋
雜興五首
叢鬢愁眉時勢新初笄絶代北方人一顰一笑千金重
肯似成都夜失身
乍聽絲聲似竹聲又疑丹穴九雛驚金波露洗淨於書
寂寞不堪深夜情
琥珀尊開月映簾調絃理曲指&KR0655;纖含羞斂態勸君住
更奏新聲刮骨鹽
乳燕雙飛鶯亂啼百花如繡照深閨新糚對景如無比
微笑時時出瓠犀
巫山雲雨洛川神珠襻香腰穩稱身惆悵糚成君不見
含情起立問傍人
黃蘖館
驅車振楫越山川候曉通宵冒煙雨青楓浦上䰟已銷
黃蘖館前心自苦
清明日次弋陽
自歎清明在遠鄉桐花覆水葛溪長家人定是持新火
點作孤燈照洞房
七夕
今日雲駢渡鵲橋應非脈脈與迢迢家人競喜開糚鏡
月下穿針拜九霄
太常寺宿齋有寄
轉枕挑燈候曉雞想君應歎太常妻長年多病偏相憶
不遣歸時醉似泥
朝回閱樂寄絶句
子城風暖百花初樓上龜兹引導車曲罷卿卿理騶馭
細君相望意何如
中書宿齋有寄
銅壺滳漏斗闌干泛灔金波照露盤遥想洞房眠正熟
不堪深夜鳳池寒
玉臺體
嬋娟二八正嬌羞日暮相逢南陌頭試問佳期不肯道
落花深處指青樓
雲褚載
盡日看雲首不回無心都大似無才可憐光采一片玉
萬里晴天何處來
鶴
欲洗霜翎下澗邊却嫌菱刺汚香泉沙鷗浦鴈應驚訝
一舉扶搖直上天
長城
秦築長城比鐵牢蕃戎不敢過臨洮焉知萬里連雲色
不及堯階三尺高
鷺鷥(杜牧亦有)
霜衣雪髮青玉觜羣捕魚兒溪影中驚飛低映碧山去
一樹梨花落晚風
弔秦叟
市西樓店金千秤渭北田園粟萬鍾兒被殺傷妻被虜
一身隨駕到三峯
定鼎門
郟鄏城高門倚天九重蹤跡尚依然須知道德無關鎖
一閉乾坤一萬年
陳倉驛
錦翼花冠安在哉雄飛雌伏盡塵埃一雙童子應惆悵
不見眞人更獵來
宫怨二首柯宗
塵滿金爐不在香黃昏獨自立重廊笙歌何處承恩寵
一一隨風入上陽
長門槐柳半蕭疎玉輦沈思恨有餘紅淚漸消傾國態
黃金誰為達相如
長門怨劉言史
獨坐爐邊結夜愁暫時恩去亦難留手持金筯垂紅淚
亂撥寒灰不舉頭
樂府二首
花頷紅騣一向偏綠槐香陌欲朝天仍嫌衆裏嬌行疾
傍鐙深藏白玉鞭
珠噴團香小桂條玉鞭兼賜霍嫖姚弄影便從天禁出
碧蹄聲碎五門橋
過春秋峽
峭壁蒼蒼苔色新無風晴景自勝春不知何樹幽崖裏
臘月花開似北人
竹裏梅
竹與梅花相並枝梅花正發竹枝垂風吹總向竹枝上
直似王家雪下時
古寺花司空文明
共愛芳菲此樹中千跗萬蘂裛枝紅遲遲欲去猶回望
覆地無人滿寺風
發渝州却寄韋判官
紅燭津亭夜見君繁絃急管兩紛紛平明分手空江轉
唯有猿聲滿水雲
送盧徹之太原
榆落鵰飛關塞秋黃雲畫角見并州翩翩羽騎雙旌後
上客親隨郭細侯
病中嫁女妓
萬事傷心在目前一身垂淚對花筵黃金用盡教歌舞
留與他人樂少年
江村即事
罷釣歸來不繫船江村月落正堪眠縱然一夜風吹去
只在蘆花淺水邊
峽口送友人
峽口花飛欲盡春天涯去住淚沾巾來時萬里同為客
今日飜成送故人
登峴亭
峴山回首望秦關南向荆州幾日還今日登臨唯有淚
不知風景在何山
贈歌人郭婉商堯藩
石家金谷舊歌人起唱花筵淚滿巾紅粉少年諸弟子
一時怊悵望梁塵
漢宫詞三首
成帝夫人淚滿懷璧宫相趁落空階可憐玉貌花前死
唯有君恩白燕釵
霍家有女字成君年小教人著繡裙枉殺宫中許皇后
椒房恩澤是浮雲
駿馬金鞍白玉鞭宫中來取李延年承恩直入鴛鴦殿
一曲清歌在九天
吹笙歌
伶兒竹聲愁繞空秦女淚濕燕支紅玉桃花片落不住
三十六簧能喚風
新昌井
轆轤千轉勞筋力待得甘泉渴殺人且共山麋同飲澗
玉沙鋪底淺磷磷
潭州席上贈舞柘枝妓
姑蘇太守青娥女流落長沙舞柘枝滿坐繡衣皆不識
可憐紅臉淚雙垂
田家效陶曹鄴
黑黍春來釀酒飲青禾刈了驅牛載大姑小叔常在眼
却笑長安在天外
徒相逢
江邊野花不須采梁頭野燕不用親西施本是越溪女
承恩不薦越溪人
寄劉駕
一川草色青裊裊遶屋水聲如在家悵望美人不攜手
牆東又發數枝花
題女郎廟
數點煙香出廟門女娥飛去影中存年年嶺上春無限
露泣花愁斷客魂
北郭閒思
山前山後是青草盡日出門還掩門每思骨肉在天畔
來看野翁憐子孫
偶題
白玉先生多在市青牛道士不居山但能共得丹田語
正是忙時身亦閒
出關
山上黃犢走避人山下女郎歌滿野我獨南征恨此身
更有無成出關者
官倉鼠
官倉老鼠大如斗見人開倉亦不走健兒無糧百姓饑
誰遣朝朝入君口
聽劉尊師彈琴
曾遊清海獨聞蟬入向空山夜聽泉不似齋堂人靜後
秋聲長在七條絃
題山居
掃葉煎茶摘葉書心閒無夢夜窗虚只應光武恩波晩
豈是嚴君戀釣魚
送人下第
馬嘶殘日没殘霞二月東風便到家莫羨長安占春者
明年始見故園花
早秋宿田舍
澗草疎疎螢火光山月朗朗楓樹長南村犢子夜聲急
應是欄邊新有霜
題舒鄉
功名若及鴟夷子必擬將舟泛洞庭柳色湖光好相待
我心非醉亦非醒
萬首唐人絶句卷二十八
