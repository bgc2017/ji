萬首唐人絶句卷七十
宋洪邁編
七言
感月白居易
存亡感月一潸然月色今宵似往年何處曾經同望月
櫻桃樹下後堂前
酬錢員外
雪中重寄雪山偈問荅殷勤四句中本立空名緣破妄
若能無妄亦無空
夜惜禁中桃花因懷員外
前日歸時花正紅今夜宿時枝半空坐惜殘芳君不見
風吹狼藉月明中
和元九荅山驛夢
入君旅夢來千里閉我幽䰟欲二年莫忘平生行坐處
後堂階下竹叢前
寄新蜀茶
蜀茶寄到但驚新渭水煎來始覺珍滿甌似乳堪持翫
况是春深酒渴人
病中作
病來城裏諸親故厚薄親疎心總知唯有蔚章於我分
深於同在翰林時
感化寺見元劉題名
微之謫去千餘里太白無來十一年今日見名如見面
塵埃壁上破窗前
發商州
商州館裏停三日待得妻孥相逐行若比李三猶自勝
兒啼婦哭不聞聲
紅鸚鵡
安南遠進紅鸚鵡色似桃花語似人文章辯慧皆如此
籠檻何年出得身
羅藥
自學坐禪休服藥從他時服病沉沉此身不要全強健
強健多生人我心
讀莊子
去國辭家謫異方中心自怪少憂傷為尋莊子知歸處
認得無何是本鄉
夢中贈曇禪師
五年不入慈恩寺今日尋師始一來欲知火宅焚燒苦
方寸如今化作灰
三月三日懷微之
良時光景常虛擲壯歲風情已闇銷忽憶同為校書日
每年同醉是今朝
戲贈戶部李判官
好去民曹李判官少貪公事且謀歡男兒未死爭能料
莫作中州刺史看
送高侍御因寄楊八
明月峽邊逢制使黃茅岸上是忠州到城莫說忠州惡
無益虛教楊八愁
棣華驛見楊八題夢兄弟詩
遥聞旅宿夢兄弟應有郵亭名棣華名作棣華來早晚
自題詩後屬楊家
赴杭州重宿驛感題
往恨今愁應不殊題詩梁下又踟蹰羡君猶夢見兄弟
我到天明睡亦無
慈恩寺有感
自問有何惆悵事寺門臨入却遲回李家哭泣元家病
柿葉紅時獨自來
惜園花
曉來紅萼凋零盡始見空枝四五株前日狂風昨夜雨
殘芳更合得存無
樟亭雙櫻
南館西軒兩樹櫻春條長足夏隂成素華朱實今雖盡
碧葉風來别有情
問楊瓊
古人唱歌兼唱情今日唱歌惟唱聲欲說向君君不會
試將此語問楊瓊
思子臺有感二首
曾家機上聞投杼尹氏園中見掇蜂但以恩情生隙罅
何人不觧作江充
闇生魑魅蠧生蟲何異讒生疑阻中但使武皇心似燭
江充不敢作江充
和郭使君枸杞
山陽太守政嚴明吏靜人安無犬驚不知靈藥根成狗
怪得時聞吠夜聲
元相挽歌詞三首
銘旌官重威儀盛騎吹聲繁鹵簿長後魏帝孫唐宰相
六年七月葬咸陽
墓門已閉笳簫去惟有夫人哭不休蒼蒼露草咸陽壠
此是千秋第一秋
送葬萬人皆慘澹反虞駟馬亦悲鳴琴書劒佩誰收拾
三歲遺孤新學行
病免後喜除賓客
臥在漳濱滿十旬起為商客伴三人從今且莫嫌身病
不病何由索得身
勸病鶴
右翅低垂左脛傷可憐風貎甚昂藏亦知白日青天好
未要高飛且養瘡
醉中重留夢得
劉郎劉郎莫先起蘇臺蘇臺隔雲水酒盞來從一百分
馬頭去便三千里
送崔駙馬赴兖州
戚里誇為賢駙馬儒家認作好詩人魯侯不得辜風景
沂水年年有暮春
送僧遊江南
忽辭洛下緣何事擬向江南住幾時每過船頭應問法
無妨菩薩是船師
往年喪白馬題詩廳壁感懷
路傍埋骨蒿草合壁上題詩塵蘚生馬死七年猶悵望
自知無乃太多情
二月二日
二月二日新雨晴草芽菜甲一時生輕衫細雨春年少
十字津頭一字行
戱荅思黯
征夫與我世相忘故態些些亦不妨縱酒放歌聊自樂
接輿爭解教人狂
醉後聽唱桂華曲
桂華詞意苦丁寧唱到嫦娥醉便醒此是世間腸斷曲
莫教不得意人聽
荅閒上人問風病
一牀方丈向陽開勞動文殊問疾來欲界凡夫何足道
四禪天始免風災
罷灸灸
病身佛說將何喻變滅須臾豈不聞莫遣淨名和我笑
休將火艾灸浮雲
強起迎春
杖策人扶廢病身情和強起一迎春他時蹇跛縱行得
笑殺平原樓上人
夜涼
露白風清庭戶涼老人先著夾衣裳舞腰歌䄂抛何處
唯對無絃琴一張
寄潮州楊繼之
相府潮陽俱夢中夢中何者是窮通他時事過方應悟
不獨榮空辱亦空
贈思黯
為憐清淺愛潺湲一日三迴到水邊若道歸仁灘更好
主人何故别三年
離别難詞
綠楊陌上送行人馬去車回一望塵不覺别時紅淚盡
歸來無可更沾巾
池上寓興
濠梁莊惠漫相爭未必人情知物情獺捕魚來魚躍出
此非魚樂是魚驚
灘聲
碧玉斑斑沙歴歴清流决决響泠泠自從造得灘聲後
玉管朱絃可要聽
題石泉
殷勤傍石遶前行不說何人知我情漸恐耳聾兼眼暗
聽泉看石不分明
招山僧
能入城中乞食否莫辭塵土汚袈裟欲知住處東城下
遶竹泉聲是白家
池鶴八絶句
雞贈鶴
一聲警露君能薄五德司晨我用多不會悠悠時俗士
重君輕我意如何
鶴荅雞
爾爭伉儷泥中鬭吾整威儀松上棲不可遣他天下眼
却輕野鶴重家雞
烏贈鶴
與君白黑太分明縱不相親莫見輕我每夜啼君怨别
玉徽琴裏忝同聲
鶴荅烏
吾愛棲雲上華表汝多攫肉下田中吾音中羽汝聲角
琴曲雖同調不同
鳶贈鶴
君誇名鶴我名鳶君呌聞天我戾天更有與君相似處
飢來一種啄腥羶
鶴荅鳶
無妨自是莫相非清濁高低各有歸鸞鶴羣中彩雲裏
幾時曾見喘鳶飛
鵝贈鶴
君因風送入青雲我被人驅向鴨羣雪頸霜毛紅網掌
請看何處不如君
鶴荅鵝
右軍殁後欲何依只合隨雞逐鴨飛未必犧牲及吾軰
大都我瘦勝君肥
禽蟲八章
燕違戊巳鵲避歲兹事因何羽族知疑有鳳王頒鳥歴
一時一日不參差
江魚羣從稱妻妾塞雁聮行號弟兄但恐世間眞眷屬
親疎亦是強為名
阿閣鵷鸞田舍烏妍蚩貴賤兩懸殊如何閉向深籠裏
一種摧頽觸四隅(有所感也)
獸中刀鎗多怒吼鳥遭羅弋盡哀鳴羔羊口在緣何事
闇死屠門無一聲(有所悲也)
蟭螟殺敵蚊巢上蠻觸交爭蝸角中應似諸天觀下界
一微塵内闘英雄(自照也)
蠨蛸網上罥蜉蝣反覆相持死始休何異浮生臨老日
一彈指頃報恩讎
蟻王化飯為臣妾蜾母偷蟲作子孫彼此假名非本物
其間何怨復何恩
鵝乳養雛遺在水魚心想子變成鱗細微幽隠何窮事
知者唯應是聖人
李賈二大諫拜命後寄楊八劉禹錫
諫省新登二直臣萬方驚喜捧絲綸則知天子明如日
肯放淮陽高臥人
洛中春末從杜錄事
尊前花下長相見明日忽為千里人君過午橋回首望
洛城猶自有殘春
米嘉榮(與前篇不同)
一别嘉榮三十載忽聞舊曲尚依然如今世俗輕前軰
好染髭鬚事少年
上崔殼延福里筆精
能令音信通千里解致蛟龍運八行惆悵江生不相賞
應緣自負好文章
寄弟洎蜀牋韓浦
十樣蠻牋出益州寄來新自浣溪頭老兄得此全無用
助爾添修五鳳樓
哭林傑鄭宣
才高未許賈生年何事孤䰟逐逝川螢聚帳中人已去
鶴離臺上月初懸
雪席口占高崇文
崇文崇武不崇文提戈出塞舊從軍有似蕃兒射雁落
白毛空裏亂紛紛
迎孫刺史池州門子朱元
昔日郎君今刺史朱元依舊守朱門今朝竹馬諸童子
君是當時竹馬孫
秘色越器陸龜蒙
九秋風露越塞開奪得千峯翠色來好向中宵盛沆瀣
共稽中散鬭遺杯
舊識銀工邀食薛昭緯
一楪氊根數十皴盤中猶更有紅鱗早知文字多辛苦
悔不當初學鍜銀
熱戲樂張祐
熱戱爭心劇火燒銅搥暗熱不相饒上皇失喜寧王笑
百尺幢竿果動搖
玉環琵琶
宫樓一曲琵琶聲滿眼雲山是去程回顧段師非汝意
玉環休把恨分明
題酸棗驛前碑
蒼苔古澁自雕疎誰道中郎筆力餘長愛當時遇王粲
每來碑下不關書
題朱兵曹山居
朱氏西齋萬卷書水門山閣自高疎我來穿穴非無意
願向君家作壁魚
贈畫僧二首
骨峭情高彼岸人一杯長泛海為津僧儀又入清流品
却恐前生是許詢
瘦頸隆肩碧眼生翰林親讃虎頭能終年不語看如意
似證禪心入大乘
送走馬使
新樣花文配蜀羅同心雙帶蹙金蛾慣將喉舌傳君好
馬跡鈴聲遍兩河
題御溝
萬樹垂楊拂御溝溶溶漾漾遶神州都緣濟物心無阻
從此恩波處處流
題青龍寺
二十年沉滄海間一游京國也應然人人盡到求名處
獨向青龍寺看山
硫黃
一粒硫黃入貴門寢堂深處問玄言時人盡說韋山甫
昨日餘干弔子孫
散花樓
錦江城外錦城頭回望秦川上軫憂正值血䰟來夢裏
杜鵑聲在散花樓
王家五絃
五條絃出萬端情撚撥間關漫態生唯羡風流田太守
小金鈴子耳邊鳴
聽薛陽陶吹蘆管
紫清人下薛陽陶末曲新笳調更高無奈一聲天外絶
百年已死斷腸刀
聽簡上人吹蘆管
蜀國僧吹蘆一枝隴西游客淚先垂至今留得新聲在
却為中原人不知
過汾水關
千里南來背日行關門無事一侯嬴山根百尺路前去
十夜耳中汾水聲
櫻桃
石榴未拆梅猶小愛此山花四五株斜日庭前風裊裊
碧油千片漏紅珠
酬凌秀才惠枕
八寸黃楊惠不輕虎頭光照簟文清空心想此緣成夢
拔劒燈前一夜行
送温飛卿赴方城
方城新尉曉衙參却是傍人意不甘盡夜與君思賈誼
瀟湘猶隔洞庭南
感春申君
薄俗何心議感恩謟容卑迹頼君門春深還道三千客
寂寞無人殺李園
送張參及第還家錢起
太學三千聞琢玉東堂一舉早成名借問還家何處好
中人含笑下機迎
送符别駕還錢塘
驥足駸駸吳越間屏星復與紫書還知君從事元無事
城上愁看海上山
晚歸嚴明府題門
降士林霑蕙草寒空驚翰苑失鵷鸞秋中回首君門阻
馬上應歌行路難
僧壁畫山水
連山盡出暎禪扉粉壁香筵滿翠微坐來鑪氣縈空徹
共指晴雲向嶺歸
校獵曲
長楊殺氣連雲飛漢主秋畋正掩圍重門日晏紅塵出
數騎畋人獵獸歸
桃花潭别汪倫李白
李白登舟欲遠行忽聞江上踏歌聲桃花潭水深千尺
不及汪倫送我情
哭殷遥王維
送君返葬石樓山松栢蒼蒼賓馭還埋骨白雲長已矣
空餘流水向人間
李龜年所歌
清風朗月苦相思蕩子從戎十載餘征人去日殷勤祝
歸鴈來時數附書
萬首唐人絶句卷七十
