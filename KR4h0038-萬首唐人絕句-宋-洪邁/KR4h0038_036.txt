萬首唐人絶句卷三十六
宋洪邁編
七言
逢鄭三游山盧仝
相逢之處花茸茸石壁攅峯千萬重他日期君何處好
寒流石上一株松
楊子津
風卷魚龍暗楚關白波沉却海門山鵬騰鼇倒且快性
地拆天開總是閒
悲新年
新年何事最堪悲病客遙聽百舌兒太歲只遊桃李徑
春風肯管歲寒枝
客淮南病
揚州烝毒似燂湯客病清枯鬢欲霜且喜閉門無俗物
四支安穩一張牀
風中琴
五音六律十三徽龍吟鶴響思庖羲二彈流水一彈月
冰月風生松樹枝
逢病軍人
行多有病住無糧萬里還鄉未到鄉蓬鬢哀吟古城下
不堪秋氣入金瘡
送蕭二十三
淮上客情殊冷落蠻方春早客何如相思莫道無來使
回鴈峯前好寄書
庭竹
負霜停雪舊根枝龍笙鳳管君莫截春風一番琴上來
瑤碎金樽碧天月
山中
飢拾松花渴飲泉偶從山後到山前陽城軟草厚如織
困與鹿麛相伴眠
别舊山于鵠
舊伴同游盡却回雲中獨宿守花開自是去人身漸老
暮山流水任東來
寄周惲
家在荒陂長似秋蓼花芹葉水蟲幽去年相伴尋山客
明月今宵何處遊
江南意
悶向江頭採白蘋還隨女伴賽江神衆中羞不分明語
暗擲金錢卜遠人
自小看花情不足江邊尋得一株紅黃昏人散春風起
吹落誰家明月中
夜夜曲
北斗星移銀漢低班姬愁思鳳城西青槐陌上人行絶
明月樓前烏夜啼
塞上曲
一墜風來一墜沙有人行處没人家黃河九曲冰先合
紫塞三春不見花
塞下曲
石國蕃兒向磧東愛吹横笛引秋風夜來雲雨皆飛盡
月照平沙萬里空
鳳歸雲二首滕潜
金井欄邊見羽儀梧桐枝上宿寒枝五陵公子憐文綵
畫與佳人刺繡衣
飲啄蓬山最上頭和煙飛下禁城秋曾將弄玉歸雲去
金翿斜開十二樓
忠州郡宅白行簡
臨江一嶂白雲間紅綠層層錦繡班不作巴南天外意
何殊昭應望驪山
臺中寓直覽壁畫山水羊士諤
蟲思庭莎白露天微風吹竹曉淒然今來始悟朝回客
暗寫歸心向石泉
望女几山
女几山頭春雪消路傍仙杏發柔條心期欲去知何日
惆悵回車上野橋
宫人斜
翡翠無窮掩夜泉猶疑一半作神仙秋來還照長門月
珠露寒花是野田
王學士獨游青龍寺翫紅葉因贈
十畆蒼苔繞畫廊幾株紅樹過清霜高情還似看花去
閒對南山步夕陽
登樓
槐柳蕭疎繞郡城夜添山雨作江聲秋風南陌無車馬
獨上高樓故國情
憶江南舊遊二首
山隂道上桂花初王謝風流滿晉書會作江南部從事
秋來還復憶鱸魚
曲水三春弄采毫樟亭八月又觀濤金罍幾醉烏程酒
鶴放閒吟把蟹螯
郡中即事二首
紅衣落盡暗香殘葉上秋光白露寒越女含情已無限
莫教長袖倚欄干
登臨何處見瓊枝白露寒花自繞籬唯有樓中好山色
稻畦殘水入秋池
游西山蘭若
路傍垂柳古今情春草春泉咽又生借問山僧好風景
看花擕酒幾人行
寄江陵韓少尹
别來玄髮共成霜雲起無心出帝鄉蜀國魚牋數行字
憶君秋夢過南塘
資州宴行營回將
几劒盈庭酒滿巵戍人歸日及瓜時元戎静鎮無邊事
遣向營中偃畫旗
看花
一到花間一忘歸玉杯瑤瑟減光輝歌筵更覆青油幕
忽似朝雲瑞雪飛
詠渠州常諫議使君
才子長沙暫左遷能將意氣慰當年至今猶有東山妓
長史歌詩被管絃
赴資陽經嶓冡山
寧辭舊路駕朱轓重使疲人感漢恩今日鳴騶到嶓峽
還勝博士至河源
野望二首
萋萋麥隴杏花風好是行春野望中日暮不辭停五馬
鴛鴦飛去綠江空
忘懷不使海鷗疑水映桃花酒滿巵亭上一聲歌白紵
野人歸棹亦行遲
蕭彭州出妓夜宴見送
玉顔紅燭忽驚春微步凌波拂暗塵自是當歌歛眉黛
不應惆悵為行人
題松江館
津柳江風白浪平棹移高館古今情扁舟一去鴟夷子
應笑分符計日程
齋中詠懷
無心唯有白雲知閒卧高齋夢蝶時不覺東風過寒食
雨來萱草出巴籬
永寧里小園寄沈校書
故里心期奈别何手移芳樹憶庭柯東臯黍熟君應醉
犂葉初紅白露多
登郡前山
洛陽歸客滯巴東處處山櫻雪滿叢峴首當時為風景
豈將官舍作池籠
春望
莫問華簮髮已斑歸心滿目是青山獨上層城倚危檻
柳營春盡馬嘶閒
汎舟入後溪二首
東風朝日破輕嵐仙棹初移酒未酣玉笛閒吟折楊柳
春風無事傍魚潭
雨餘芳草淨沙塵水綠灘平一帶春唯有啼鵑似留客
桃花深處更無人
山閣聞笛
臨風玉管吹參差山塢春深日又遲李白桃紅滿城郭
馬融閒卧望京師
夜聽琵琶三首
掩抑危絃咽又通朔雲邊月想䑃朧當時誰佩將軍印
長使蛾眉怨不窮
一曲徘徊星漢稀夜闌幽思重依依忽似摐金來馬上
南枝棲鳥盡驚飛
破撥聲繁恨已長低鬟歛黛更摧藏潺湲隴水聽難盡
併覺風沙繞畫梁
㶚上
鳴鞭晚日禁城東渭水晴煙㶚岸風都傍柳隂回首望
春天樓閣五雲中
古仙詞
珠幡絳節曉霞中漢武清齋待少翁不向人間戀春色
桃花自滿紫陽宫
感春詞
未得鳴珂謁漢宫江頭寂寞向春風悲歌一曲心應醉
萬葉千花淚眼中
雨霽登北原
稻黃撲撲黍油油野樹連山澗北流憶得年時馮翊郡
謝郎相引上樓頭
長安親故
楚蘭不佩佩吳鉤帶酒城頭别舊遊年事已多筋力在
試將弓箭到并州
悲秋
秋空鴈度青天遠疎樹蟬嘶白露寒階下敗蘭猶有氣
手中團扇漸無端
晚蟬
深藏高柳背斜暉能軫孤愁感昔圍猶畏旅人頭不白
再三移樹帶聲飛
惟揚郡西亭贈友人
萍䬃風池香滿船楊花漠漠暮春天玉人此日心中事
何似乘羊入市年
贈強山人郎士元
或棹輕舟或杖藜尋常適意釣前溪草堂竹徑在何處
落日孤煙寒渚西
栢林寺南望
谿上遙聞精舍鐘泊舟微徑度深松青山霽後雲猶在
畫出西南四五峯
聽鄰家吹笙
鳳吹聲如隔采霞不知墻外是誰家重門深鎻無尋處
疑有碧桃千樹花
從軍馬逢
漢馬千蹄合一羣單于鼓角隔山聞沙塠風起紅樓下
飛上長天作陣雲
宫詞二首
金吾持戟護軒簷天樂傳教萬姓瞻樓上美人相倚看
紅䊋透出水精簾
玉樓天半起笙歌風送宫人笑語和月影殿開聞曉漏
水精簾捲近秋河
寓言李洞
三千宫女露蛾眉笑煮黃金日日遲麟鳳隔雲攀不及
空山惆悵夕陽時
客亭對月
游子離魂隴上花風飄浪卷遶天涯一年十二度圓月
十一回圓不在家
宿鄠郊贈羅處士
川静星高栗已枯南山落石水聲麤白雲釣客窗中宿
卧數嵩峯聽五湖
贈功臣
征蠻破虜漢功臣擕劒歸來萬里身閒倚凌煙金柱看
形容消瘦老於真
有贈
愛酒耽棋田處士彈琴詠史賈先生御溝臨岸有雲白
不見鶴來何處行
送三藏歸西天
十萬里程多少難沙中彈舌受降龍五天到日應頭白
月落長安半夜鐘
金陵懷古
古來無此戰爭功日日戈船漾海風一度靈龜開睡眼
六朝灰盡九江空
長安縣廳
主人寂寞客屯邅愁列終南滿眼前乞取中庭藤五丈
為君高斸望前天
題晣上人賈島詩卷
賈生詩卷惠休裝百葉蓮花萬里香供得半年吟不足
長須字字頂司倉
和茅山高拾遺山泉儲嗣宗
香味清機仙府回縈紆亂石便流杯春風莫逐桃花去
恐引漁人入洞來
巢鶴
千歲雲間丁令威殷勤仙骨莫仙飛若逢茅氏傳消息
貞白先生不久歸
胡山
犬入五雲音信絶鳳棲凝碧悄無聲焚香古洞步虛夜
露濕松花空月明
小樓
松杉風外亂山青曲几焚香對石屏空憶去年春雨後
燕泥時汚太玄經
山鄰
石橋春澗已歸遲夢入仙山山不知柱史從來非俗吏
青牛道士莫相疑
隨邊使過五原
偶逐星車犯敵塵故鄉常恐到無因五原西去陽關廢
日没平沙不見人
春懷寄秣陵知友
廬江城外柳堪攀萬里行人尚未還借問景陽臺下客
謝家誰更作東山
月夜
鴈池衰草露沾衣河水東流萬事微寂寞青陵臺上月
秋風滿樹鵲南飛
山行李郢
小田微雨稻苖香田畔清溪潏潏凉自憶東吳榜舟日
蓼花溝水半篙強
上元日寄湖杭二從事
戀别山燈憶水燈山光水熖百千層謝公留賞山公喚
知入笙歌阿那朋
寒食夜望
舊墳新隴哭多時流世都堪幾度悲烏鳥亂啼人未遠
野風吹散白棠梨
清明日題一公禪室
山頭蘭若石楠春山下清明煙火新此日何窮禮禪客
歸心誰是戀禪人
七夕寄張氏兄弟
新秋牛女會佳期紅粉筵開玉饌時好與檀郎寄花朵
莫教清曉羡蛛絲
春晩與諸同舍出城迎座主侍郎
三十驊騮一閧塵來時不鎻杏園春東風柳絮輕如雪
應有偷游曲水人
張郎中宅戲贈二首
薄雪燕翁紫燕釵釵垂簏簌抱香懷一聲歌罷劉郎醉
脫取明金壓繡鞋
謝家青妓邃重關誰省春風見玉顔聞道綵鸞三十六
一雙雙對碧池蓮
醉送
江梅冷豔酒清光急拍繁絃醉畫堂無限柳條多少雪
一將春恨付劉郎
曉井
桐隂覆井月斜明百尺寒泉古甃清越女擕缾下金索
曉天初放轆轤聲
南池
小男供餌婦搓絲溢榼香醪倒接䍦日出兩竿魚正食
一家歡笑在南池
偶作
一杯正發吟哦興兩盞還生去住愁何以全家上船去
酒旗多處即淹留
畫鼓
常聞畫鼓動歡情及送離人恨鼓聲兩杖一揮行䌫解
暮天空使别䰟驚
燕蓊花
十二街中何限草燕蓊盡欲占殘春黃花撲地無窮極
愁殺江南去住人
邵博士溪亭
野茶無限春風葉溪水千重返照波只去長橋三十里
誰人一解枉帆過
小石上見亡友題處
笋石清琤入紫煙陸雲題處是前年苔侵雨打依稀在
惆悵涼風樹樹蟬
洞靈觀流泉
石上苔蕪水上煙潺湲聲在觀門前千巖萬壑分流去
更引飛花入洞天
送李判官
津市停橈送别難熒熒蠟炬照更闌東風萬疊吹江月
誰伴袁襃宿夜灘
送梁補闕賦得荻花朱長文
柳家汀洲孟冬月雲寒水清荻花發一枝持贈朝天人
願比蓬萊殿前雪
越溪怨後朝光
越王宫裏如花人越水溪頭采白蘋白蘋未盡人先盡
誰見江南春復春
毁天樞李休烈
天門街上倒天樞火急先須卸火珠計令一條麻線挽
何勞兩縣索人夫
萬首唐人絶句卷三十六
