萬首唐人絶句卷十七
宋洪邁編
七言
怨詩張汯
去年離别雁初歸今歲裁縫螢已飛狂客未來音信斷
不知何處寄寒衣
李倉曹宅夜飲王昌齡
霜天留飲故情歡銀燭金爐夜不寒欲問吳江别來意
青山明月夢中看
閨怨
閨中少婦不知愁春日凝粧上翠樓忽見陌頭楊柳色
悔教夫壻覓封侯
浣紗女
錢塘江畔是誰家江上女兒金勝花吳王在時不得出
今日公然來浣紗
題朱鍊師山房
叩齒焚香出世塵齋壇鳴磬步虛人百花仙醖能留客
一飯胡麻度幾春
聽流人水調子
孤舟微月對風林分付鳴筝與客心嶺色千重萬重雨
斷絃收與淚痕深
宴春源
源向春城花幾重江明深翠引諸峯與君醉失松溪路
山館寥寥傳暝鐘
龍標野宴
沅溪夏晚足凉風春酒相携就竹叢莫道絃歌愁遠謫
青山明月不曾空
觀獵
角鷹初下秋草稀鐡騘抛鞚去如飛少年獵得平原兔
馬後横梢意氣歸
梁苑
梁園秋竹古時烟城外風悲欲暮天萬乘旌旗何處在
平臺賓客有誰憐
送薛大赴安陸
津頭雲雨暗湘山遷客離愁楚地顔遥送扁舟安陸郡
天邊何處穆陵關
别李浦之京
故園今在覇陵西江畔逢君醉不迷小弟鄰莊尚漁獵
一封書寄數行啼
蕭駙馬花燭
青鸞飛入合歡宫紫鳳銜花出禁中可憐今夜千門裏
銀漢星回一道通
甘泉歌
乘輿執玉已登壇細草霑衣春殿寒昨夜雲生拜初月
萬年甘露水晶盤
旅望
白花原頭望京師黃河水流無盡時秋天曠野行人絶
馬首東來知是誰
芙蓉樓送辛漸二首
寒雨連江夜入吳平明送客楚山孤洛陽親友如相問
一片冰心在玉壺
丹陽城南秋海隂丹陽城北楚雲深高樓送客不能醉
寂寂寒江明月心
重别李評事
莫道秋江離别難舟船明日是長安吳姬緩舞留君醉
隨意青楓白露寒
别陶副使歸南海
南越歸人夢海樓廣陵新月海亭秋寶刀留贈長相憶
當取戈船萬戸侯
送狄宗亨
秋在水清山暮蟬洛陽樹色明臯烟送君歸去愁不盡
又惜空度凉風天
送人歸江夏
寒天綠水楚雲深莫道離憂遷遠心曉夕䨇帆歸鄂渚
愁將孤月夢中尋
送李五
玉盌金罍傾送君江西日入起黃雲扁舟乘月暫來去
誰道滄浪吳楚分
送十五舅
深林秋水近日空歸棹演漾清隂中夕浦離觴意何已
草根寒露悲鳴蟲
留别郭八
長亭竚馬未能前井邑蒼茫含莫烟醉别何須更惆悵
回頭不語但垂鞭
送竇七
秋江月色傍林湫波上熒熒望一舟鄂渚輕帆須早發
江邊明月為君留
巴陵送李十二
搖拽巴陵洲渚分清江傳語便風聞山長不見秋城色
日暮蒹葭空水雲
送别魏二
醉别江樓橘柚香江風引雨入船涼憶君遥在湘山月
愁聽清猿夢裏長
送裴圖南
黃河渡頭歸問津離家幾日茱萸新漫道閨中飛破鏡
猶看陌上别行人
留别司馬太守
辰陽太守念王孫遠謫沅溪何可論黃鶴青雲當一舉
明珠吐著報君恩
盧溪别人
武陵溪口駐扁舟溪水隨君向北流行到荆門上三峽
莫將孤月對猿愁
送程六
冬夜觴離在五溪青雲雪落鱠橙虀武岡前路看斜月
片片舟中雲向西
送朱越
遠别舟中蔣山暮君行舉首燕城路薊門秋月隠黃雲
期向金陵醉江樹
别辛漸
别館蕭條風雨寒扁舟月色渡江看酒酣不識關西道
却望春江雲尚殘
采蓮曲二首
荷葉羅裙一色裁芙蓉向臉兩邊開亂入池中看不見
聞歌始覺有人來
吳姬越豔楚王妃爭弄蓮花水濕衣來時浦口花迎入
采罷江頭月送歸
送柴侍御
沅水通流接武岡送君不覺有離傷青山一道同雲雨
明月何曾是兩鄉
寄穆侍御出幽州
一從恩譴渡瀟湘塞北江南萬里長莫道薊門書信少
雁飛猶得到衡陽
西江寄越弟
南浦逢君嶺外還沅溪更遠洞庭山堯時恩澤如春雨
夢裏相逢共入關
長信秋詞五首
金井梧桐秋葉黃珠簾不卷夜來霜熏籠玉枕無顔色
卧聽南宫清漏長
高殿秋砧響夜闌霜深猶憶御衣寒銀燈青𤨏裁縫歇
還向金城明主看
奉箒平明秋殿開且將團扇共徘徊玉顔不及寒鴉色
猶帶昭陽日影來
真成薄命久尋思夢見君王覺後疑火照西宫知夜飲
分明複道奉恩時
長信宫中秋月明昭陽殿下擣衣聲白露堂中細草迹
紅羅帳裏不勝情
西宫春怨
西宫夜静百花香欲卷珠簾春恨長斜抱雲和深見月
朦朧樹色隠昭陽
西宫秋怨
芙蓉不及美人粧水殿風來珠翠香却恨含情掩秋扇
空懸明月待君王
從軍行五首
烽火城西百尺樓黃昏獨坐海風秋更吹羌笛關山月
無那金閨萬里愁
琵琶起舞换新聲總是關山離别情撩亂邊愁聽不盡
高高秋月照長城
青海長雲暗雪山孤城遥望玉門關黃沙百戰穿金甲不
破樓蘭終不還
秦時明月漢時關萬里長征人未還但使龍城飛將在
不教邊馬度隂山
大漠風塵日色昏紅旗半卷出轅門前軍夜戰洮河北
已報生禽吐谷渾
殿前曲三首
昨夜風開露井桃未央前殿月輪高平陽歌舞新承寵
簾外春寒賜錦袍
貴人粧梳殿前催香風吹入殿後來仗引笙歌大宛馬
白蓮花發照池臺
玉殿笙歌西殿頭梨園弟子和凉州新聲一段高樓月
聖主千秋樂未休
青樓怨
香幃風動花入樓高調鳴筝緩衣愁腸斷關山不解說
依依殘月下簾鈎
青樓曲二首
白馬金鞍從武皇旌旗十萬宿長楊樓頭小婦鳴筝坐
遥見飛塵入建章
馳道楊花滿御溝紅粧謾綰上青樓金章紫綬千餘騎
夫壻朝回初拜侯
山中盧綸
饑拾松花渴飲泉偶從山後到山前陽陂軟草厚如織
因與鹿麛相伴眠
與從弟同下第出關言别三首
同作金門獻賦人二年悲見故園春到闕不沾新雨露
還家空帶舊風塵
雜花飛盡柳隂隂官路逶迤綠草深對酒已成千里客
望山空寄兩鄉心
出關愁暮一沾裳滿野蓬生古戰場孤村樹色昏殘雨
遠寺鐘聲帶夕陽
逢病軍人
行多有病住無糧萬里還鄉未到鄉蓬髩哀吟古城下
不堪秋氣入金瘡
村雨逢病叟
䨇膝過頥項在肩四鄰知姓不知年卧驅鳥雀惜禾黍
猶恐諸孫無社錢
崇福看花
聞道山花如火紅平生登寺已經風老僧無見亦無說
應與看人心不同
渾贊善東齋戲贈陳歸
長裾珠履颯輕塵間以琴書列上賓公子無讎可邀請
侯嬴此坐是何人
春日登樓有懷
花正濃時人正愁逢花却欲替花羞年來笑伴皆歸去
今日晴明獨上樓
題玉真公主影堂
夕照閒窗起暗塵青松鎻殿不知春君看白髮誦經者
盡是宫中歌舞人
西江看花
紅枝欲折紫枝殷隔水連宫不用攀會待長風吹落盡
始能開眼向青山
贈别李紛
頭白乘驢縣市囊一回言别淚千行兒孫滿眼無歸處
唯到尊前是故鄉
古絶詞二首
殘粧色淺髻鬟開笑映珠簾覻客來推醉唯知弄花鈿
潘郎不敢使人催
自拈裙帶結同心暖處偏知香氣深愛捉狂夫問閒事
不知歌舞用黃金
宫中樂二首
臺殿雲涼秋色微君王初賜六宫衣樓船泛罷歸猶早
行遣才人闘射飛
雲日呈祥禮物殊彤庭生獻五單于塞垣萬里無飛鳥
可在邊城用郅都
春日有懷
桃李風多日欲隂伯勞飛處落花深貧居静久難逢信
知隔春山不可尋
駙馬花燭
萬條銀燭引天人十月長安半夜春步障三千無間斷
幾多珠翠落香塵
曲江春望三首
菖蒲翻葉柳交枝暗上蓮舟鳥不知更到無花最深處
玉樓金殿影參差
翠黛紅粧畫鷁中共驚雲色帶微風簫管曲長吹未盡
花南水北雨濛濛
泉聲遍夜入芳洲擁沫吹花上碧流二月行人漸無路
巢蜂乳燕滿高樓
早梅
一樹寒梅白玉條&KR1199;臨村路傍溪橋應緣近水花先發
疑是經春雪未消
采蓮曲
涔陽女兒花滿頭毿毿同泛木蘭舟秋風日暮南湖裏
争唱菱歌不肯休
塞上曲
朔風略地燒連山碎葉孤城未下關山頭烽子聲聲呌
知是將軍夜獵還
征人歸鄉
三月江城柳絮飛五年遊客送人歸故將别淚和鄉淚
今日闌干濕汝衣
宿湘江
九月湘江水漫流沙邊惟覽月華秋金風浦上吹黃葉
一夜紛紛滿客舟
戲贈張使君
數載蹉跎罷縉紳五湖乘興轉迷津如今野客無家第
醉處尋常是主人
題宋玉亭
宋玉亭前悲暮秋陽臺路上雨痕收應緣此處人多别
松竹蕭蕭也帶愁
公安賈明府
葉縣門前江水深淺於羈客報恩心把君詩卷西歸去一
度相思一度吟
過商山
雨暗商山過客稀路傍孤店閉柴扉卸鞍良久茒簷下
待得巴人樵采歸
早春雪中
隂雲萬里晝漫漫愁坐關心事幾般為報春風休下雪
柳條初放不禁寒
秋月二首
江干入夜杵聲秋百尺疎桐挂斗牛思苦自緣明月苦
人愁不似月華愁
秋宵月色勝春宵萬里天涯静寂寥近來數夜飛霜重
只畏婆娑樹葉凋
雲安阻雨
日長巴峽雨濛濛又說歸州路未通遊人不及西江水
先得東流到渚宫
霽雪
風卷長空暮雪晴江烟洗盡柳條輕簷前數片無人掃
又得書窗一夜明
槿花
自用金錢買槿栽二年方始得花開鮮紅未許佳人見
蝴蝶争知早到來
湖南春日二首
自憐春日客長沙江上無人轉憶家光景却添鄉思苦
簷前數片落梅花
三湘漂寓若流萍萬里江鄉隔洞庭羇客春來心欲碎
東風莫遣柳條青
移家别湖上亭
好是春風湖上亭柳條籐蔓繫離情黃鶯久住渾相識
欲别頻啼四五聲
送零陵妓
寶鈿香蛾翡翠裙裝成掩泣欲行雲殷勤好取襄王意
莫向陽臺夢使君
過東平軍
畫角初鳴殘照微營營鞍馬往來稀相逢士卒皆垂淚
八座朝天何日歸
塞下曲
漢將歸來邊塞空旌旗初下玉關東高蹄戰馬三千匹
落日平原秋草中
湘南曲
虞帝南遊不復還翠娥幽怨水雲間昨夜月明湘浦宿
閨中珂珮度空山
旅次寄湖南張郎中
寒江近戶慢流聲竹影臨窗亂月明歸夢不知湖水闊
夜來還到洛陽城
萬首唐人絶句卷十七
萬首唐人絶句卷十七
宋洪邁編
五言(原缺)
萬首唐人絶句卷十七
