萬首唐人絶句卷七十三
宋洪邁編
七言
戲題諸判官廳壁包幼正
六十老翁無所取二三君子不相遺願留今日交歡意
直到隳官謝病時
朝拜元陵
宫前石馬對中峰雲裏金鋪鬭幾重不見露盤迎曉日
唯聞木斧扣寒松
觀壁畫九想圖
一世榮枯無異同百年哀樂又歸空夜闌烏鵲相爭處
林下真僧在定中
秋朝木芙蓉趙彦昭
水面芙蓉秋已衰繁條偏是著花遲平明露滴垂紅臉
似有朝愁暮落時
登祝融寺闌若盧肇
祝融絶頂萬餘層策杖攀蘿步步登行到月宫霞外寺
白雲相伴兩三僧
楊柳枝詞
青鳥泉邊草木春黃雲塞上是征人歸來若得長條贈
不憚風霜與苦辛
新植紅茶花偶出被人移去以詩索之
嚴恨柴門一樹花便隨香遠逐香車花如解語還應道
欺我郎君不在家
被責連州
黃絹外孫翻得罪華顛故老莫相嗤連川萬里無親戚
舊識唯應有荔支
謫後再書一絶
崆峒道士悞燒丹赤鼠黃牙幾許難墜墮閻浮南斗下
不知何事犯星官
題清遠峽觀音院二首
清潭洞澈深千丈危岫攀蘿上幾層秋盡更無黃葉樹
夜闌唯對白頭僧
風入古松添急雨月臨虚檻背殘燈老猿嘯狖還欺客
來撼窗前百尺藤
喜楊舍人入翰林
御筆親批翰長銜夜開金殿送瑶緘平明玉案臨宣室
已見龍光出傅巖
謫連州書春牛榜子
陽和未觧逐民憂雪滿羣山對白頭不得職田飢欲死
兒儂何事打春牛
送弟
去日家無擔石儲汝須勤苦事樵漁古人盡向塵中遠
白日耕田夜讀書
牧童
誰人得似牧童心牛上横眠秋聽深時復往來吹一曲
何愁南北不知音
嘲小兒
貪生只愛眼前珍不覺風光度歲頻昨日見來騎竹馬
今朝早是有年人
成名後作
桂在蟾宮不可攀功成業熟也何難今朝折得東歸去
共與鄉閭年少看
韋使君宅海榴詠皇甫曾
淮陽卧理有清風臘月榴花帶雪紅閉閤寂寥常對此
江湖心在數枝中
巖嶺四望
漢家仙仗在咸陽洛水東流出建章野老至今猶望幸
離宮秋樹獨蒼蒼
奉和九兄渤見寄絶句李涉
忽啓新緘吟近詩詩中韻出碧雲詞且喜陟岡愁已散
登舟只恨渡江遲
贈友人孩子
驪龍頷下亦生珠便與人間衆寶殊他時若要追風日
須得君家萬里駒
奉宣慰使魚十四郎
年纔二十衆知名孤鶴儀容徹骨清口傳天語來人世
却逐祥雲上玉京
題善光寺
雲門天竺舊姻緣臨老移家住玉泉早到可中溳南寺
免得翻經住幾年
題宣化寺道元上人居
二十年前不繫身草堂曾與雪為隣常思和尚當時語
衣鉢留將與此人
折楊柳王貞白
枝枝交影鏁長門嫩色曾沾雨露恩鳳輦不來春欲盡
空留鶯語到黃昏
和崔使君臨發不得觀積雪朱景玄
貧居稍與池塘近旬日軒車不到來一樹瓊花空有待
曉風看落滿青苔
遠聞本郡行春到舊山
一身從宦留京邑五馬遥聞到舊山已領煙霞光野徑
深慙老幼候柴關
清風借響松筠外畫隼停輝水石間定掩溪名在圖傳
共知軒蓋此登攀
宿新安村步
淅淅寒流漲淺沙月明空渚徧蘆花離人偶宿孤村下
永夜聞砧一兩家
立春後作王初
東君珂珮響珊珊青馭多時下九關方信玉霄千萬里
春風猶未到人間
梅花二首
應為陽春信未傳固將青艷屬殘年東君欲待尋佳約
剰寄衣香與粉綿
迎春雪艷飄零極度夕蟾華掩映多欲托清香傳遠信
一枝無計奈愁何
春日詠梅花
靚籹纔罷粉痕新迢曉風回散玉塵若遣有情應悵望
已兼殘雪又兼春
青帝來時值遠芳殘花殘雪尚交光隔年擬待春消息
得見春風已斷腸
即夕
榆葉飄零碧漢流玉蟾珠露兩清秋仙家若有單棲根
莫向銀臺半夜遊
送陳校勘入宿
日落風回卷碧霓方蓬一夜拆龍泥銀臺級級連清漢
桂子香濃月杵低
即夕
風幌涼生白祫衣星榆纔亂絳河低月明休近相思樹
恐有韓馮一處棲
早春詠雪
句芒宮樹已先開珠蘂瓊花鬭剪裁散作上林今夜雪
送教春色一時來
望雪
銀花珠樹曉來看宿醉初醒一倍寒已似王恭披鶴氅
凭欄仍是玉欄干
雪霽
星榆葉葉晝離披雲粉千重凝不飛崑玉樓臺珠樹密
夜來誰向月中歸
舟次汴堤
曲岸蘭叢鴈飛起野客維舟碧煙裏竿頭五兩轉天風
白日楊花滿流水
省試日上崔侍郎四首劉得仁
衣上年年淚血痕只將懷抱訴乾坤如今主聖臣賢日
豈致人間一物冤
如病如痴一十秋求名難得又難休回看骨肉須堪恥
一着麻衣便白頭
戚里稱儒愧小才禮闈公道此時開他人何事虚相指
明主無私不是媒
方寸終朝似火燃為求白日上青天自嗟辜負平生眼
不識春光二十年
秋夜作
秋氣滿堂孤燭冷清宵無寐憶山歸窗前月過三更後
細竹吟風似雨微
長門怨
爭得一人聞此怨長門深夜有妍姝早知雨露翻相悞
只插荆釵嫁匹夫
村中閒步
閒共野人臨野水新秋高樹掛清輝不知塵裏無窮事
白鳥雙飛入翠微
賈婦怨
嫁與商人頭欲白未曾一日得雙行任君逐利輕江海
莫把風濤似妾輕
寄友人
風颯沉思眼忽開塵埃汚得是庸才那堪更見巢松鶴
飛入青雲不下來
晏起
日過辰時猶在夢客來應笑也求名浮生自得長高枕
不向人間與命爭
别山居
萬壑千巖景象開登臨未足又須回憑師莫斷松間路
秋月圓時弟子來
馬上别單于劉評事(時太和公主還京評事罷舉起職)
廟謀宏遠人難測公主生還帝感深天下底平須共喜
一時閒事莫驚心
贈從弟谷
此世榮枯豈足驚相逢唯要眼長青從來不愛三閭死
今日憑君莫獨醒
贈道人
長在城中無定業賣丹磨鏡兩途貧三山來往尋常事
不省曾驚市井人
對月寄同志
霜滿庭中月在林寒鴻頻過又更深支頥不語相思坐
料得君心似我心
上清辭五首李九齡
八海浮生汗漫秋紫皇高宴五雲樓霓裳曲罷天風起
吹散仙香滿十洲
樓鏁彤霞地絶塵碧桃花發九天春東皇近日慵遊宴
閒煞瑶池五色麟
上清仙路有丹梯影響行人到即迷不會無端箇漁父
阿誰教入武陵溪
本來方朔是真仙偶别丹臺未得還何事玉皇消息晚
忍教憔悴向人間
新拜天官上玉都紫皇親授五靈符羣仙箇箇來相問
人世風光似此無
讀三國志
有國由來在得賢莫言興廢是循環武侯星落周瑜死
平蜀降吳似等閒
山舍南溪小桃花
一樹繁英奪眼紅開時先合占東風可憐地僻無人賞
抛擲深山亂木中
春行遇雨
夾路輕風撼柳條雨侵春態動無憀採香陌上誰家女
濕損釵頭翡翠翹
登樓寄遠
滿城春色花如雪極目煙光月似鉤總是動人鄉思處
更堪容易上高樓
望思臺
漢武年高慢帝圖任人曾不問賢愚直饒四老依前出
消得江充寵佞無
山舍偶題
門掩松蘿一逕深偶携藜杖出前林誰知盡日看山坐
萬古興亡總在心
荆溪夜泊
點點漁燈照浪清水煙疎碧月朧明小灘驚起鴛鴦處
一隻採蓮船過聲
旅舍卧病
家隔西秦無遠信身隨東洛度流年病來旅館誰相問
牢落閒庭一樹蟬
登昭福寺樓
旅懷秋興正無涯獨倚危樓四望賒谷變陵遷何處問
滿川空有舊煙霞
代邊將
雪凍隂河半夜風戰回狂寇血漂紅據鞍遥指長安路
須刻麟臺第一功
夜與張舒話别
愁聽南樓角又吹曉雞啼後更分離如何銷得淒涼思
更勸燈前酒一巵
寒梅詞
霜梅先拆嶺頭枝萬卉千花凍不知留得和羹滋味在
任他風雪苦相欺
題靈泉寺
入谷先生一陣香異花奇木簇禪堂可憐門外高低路
萬轂千蹄日日忙
宿張正字别業
茅屋蕭寥煙暗後松窗寂歴月明初此時誰念孤吟客
唯有黃公一帙書
鶴
天上瑶池覆五雲玉麟金鳳好為羣不須更飲人間水
直是清流也汙君
過相思谷
悠悠信馬春山曲芳草和煙鋪嫩綠正被離愁着莫人
那堪更過相思谷
寫莊子
聖澤安排當散地賢侯優貸借新居閒中亦有閒生計
寫得南華一部書
山中寄友人
亂雲堆裏結茅廬已共紅塵跡漸疎莫問野人生計事
窗前流水枕前書
重門曲周濆
憔悴容華怯對春寂寥宫殿鏁閒門此身却羡宫中樹
不失芳時雨露恩
山下水
背雲衝石出深山淺碧泠泠一帶寒不獨有聲流此地
會歸滄海助波瀾
逢隣女
日高隣女笑相逢慢束羅裙半露胷莫向秋池照綠水
參差羞殺白芙蓉
廢宅
牢落畫堂空鏁塵荒凉庭樹暗消春豪家莫笑此中事
曾見此中人笑人
津頭望白水周繇
晴江暗漲岸吹沙山畔船衝樹杪斜城郭半淹橋市閙
鷺鷥繚繞入人家
公子行
青衫薄薄漏春風日暮鳴鞭柳影中回望玉樓人不見
酒旗深處勒花驄
寄鑒上人左偃
一從攜手阻戈鋋屈指如今已十年長記二林同宿夜
竹齋聽雨共忘眠
江上晚泊
寒雲淡淡天無際片帆落處沙鷗起水闊風高日復斜
扁舟獨宿蘆花裏
送人
一莖兩莖華髮生千枝萬枝棃花白春色江南獨未歸
今朝又送還鄉客
鍾陵鐡柱盧士衡
千年埋没竟何為變化宜將萬物齊安得風胡借方便
鑄成神劒斬鯨鯢
僧房聽雨
古寺松軒雨聲别寒窗聽久詩魔發記得年前在赤城
石樓夢覺三更雪
題牡丹
萬葉紅綃翦盡春丹青任寫不知真風光九十無多日
難惜樽前折贈人
長安春暮潘咸
客在關西春暮夜還同江外已清明三更獨立看花月
唯欠子規啼一聲
舟行
平沙極浦無人度猶繫孤舟寒草西半夜起看潮上月
萬山中有一猿啼
送僧
闕下僧歸山頂寺却看朝日下方明莫道野人尋不見
半天雲裏有鐘聲
弔邊人沈彬
殺聲沉後野風悲漢月高時望不歸白骨已枯沙上草
佳人猶自寄寒衣
都門送别
岸柳蕭疎野草秋都門行客莫回頭一條㶚水清如劒
不為離人割斷愁
萬首唐人絶句卷七十三
