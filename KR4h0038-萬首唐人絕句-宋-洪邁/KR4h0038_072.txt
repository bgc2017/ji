萬首唐人絶句卷七十二
宋洪邁編
七言
柳顧雲
閒花野草總爭新眉皺絲乾獨不勻乞與東風殘氣力
莫教虛度一年春
牡丹王叡
牡丹妖艷亂人心一國如狂不惜金曷若東園桃與李
果成無語自垂隂
秋
蟬噪古槐疎葉下樹銜斜日映孤城欲知潘鬢愁多少
一夜新添白數莖
燕
海燕雙飛意若何曲梁嘔嘠語聲多茅簷不厭嫌卑陋
猶勝吳宫爇竹窠
貽九華上人齊巳
一法傳聞繼老能九華閒卧最高層秋鐘盡後殘陽暝
門掩松邊雨夜燈
紅薔薇花
晴日當樓曉香歇錦帶盤空欲成結鶯聲漸老柳飛時
狂風吹落猩猩血
謝猨皮
貴向獵師家買得攜來乞與坐禪牀不知摘月秋潭畔
曾對何人啼斷腸
精舍遇雨清江
空門寂寂淡吾身溪雨微微洗客塵卧向白雲情未盡
任他黃鳥醉芳春
小雪
落雪臨風不厭看更多還恐蔽林巒愁人正在書窗下
一片飛來一片寒
漁者貫休
風惡波狂身似閒滿頭霜雪背青山相逢略問家何在
回指蘆花滿舍間
琴隱巒
七條絲上寄深意澗水松風生十指自乃知音猶尚稀
欲教更入何人耳
浮橋
横壓驚波防没溺當初元剏是軍機行人到此全無滯
一片江雲踏欲飛
鷺鷥无則
白蘋紅蓼碧江涯日暖雙雙立睡時願揭金籠放歸去
却隨沙鶴鬭輕絲
百舌鳥二首
千愁萬恨過花時似向春風怨别離若使衆禽俱解語
一生懷抱有誰知
長截鄰雞呌五更數般名字百般聲饒伊搖舌先知曉
也待青天明即鳴
桐花鳥可鵬
五色毛衣比鳳雛深花叢裏秪無如美人買得偏憐惜
移向金釵重幾銖
金錢花盧子發
輪郭休誇四字書紅窠寫出對庭除時時買得佳人笑
本色金錢却不知
早行羅鄴
雨灑江聲風又吹扁舟正與睡相宜無端戍鼓催前去
别却青山向曉行
公子行
雕鞍玉勒照花明過後香風特地生半醉五侯門裏出
月高猶在禁街行
鴈
暮天新鴈起汀洲紅蓼花開水國愁想得故園今夜月
幾人相憶在江樓
鴛鴦二首
紅閒碧靜霽煙開錦翅雙飛去又回一種相連名字好
盡緣人恨别離來
暖依牛渚紅莎媚夕宿龍池禁漏催相對若教秦女見
便應攜上鳳凰臺
螢(一首在前)
徘徊無燭冷無烟秋逕莎庭入夜天休向書窗來照字
近來紅燭滿歌筵
雞冠花
一枝濃艷對秋光露滴風搖倚砌傍曉景乍看何處似
謝家新染紫羅裳
詠鏡
昔歲相宜别有情千回磨拭始將行如今漸老愁無限
把向閒窗却怕明
祖龍詞熊皦
平吞六國更何求童女童男問十洲滄海不回應悵望
始知徐福解風流
謫居海上
家臨涇水隔秦川來往關河路八千堪恨此身何處老
始皇橋畔又經年
詠猨周朴
生在巫山更向西不知何事到巴溪中宵為憶秋雲伴
遙隔朱門向月啼
桃花
桃花春色暖先開明媚誰人不看來可惜狂風吹落後
殷紅片片點莓苔
淺井方干
夜入明河星似少曙搖澄碧扇風翻細泉細脉難來到
應覺添缾耗舊痕
(原闕)
十六聲中運手輕一聲聲似自然聲不緣精妙過流軰
爭得江南别有名
鸕鷀杜荀鶴
一般毛色結羣飛兩岸煙汀好景時水底有魚銜得去
看來却是鷺鷀飢
梁王坐上賦無雲雨
同是乾坤事不同雨絲飛灑日輪中若教隂朗長相似
爭表梁王造化功
涇溪
涇溪石險人競畏終歲不聞傾覆人若是半流無石處
時時聞說有沉淪
醉書僧壁
九華山色正堪愛留得高僧爾許年聽我吟詩供我酒
不曾穿得判齋錢
寄李隱居
自小棲玄到老閒如雲如鶴住應難溪山不必將錢買
贏得來來去去看
蟬李郢
飲蟬驚雨落高槐山蟻移將入石階若使秦樓美人見
還應一為拔金釵
螢郭震
秋風凛凛月依依飛過高梧影裏時處暗若教同衆類
世間爭得有人知
蛩
愁殺離家未逹人一聲聲到枕邊聞苦吟莫向朱門裏
滿耳笙歌不聽君
雲
聚散虚空去復還野人閒處倚笻看不知身外無根物
蔽月遮星作萬端
野井
縱無汲引味清澄冷浸寒空月一輪鑿處若教當要路
為君常濟往来人
米囊花
開花空道勝於草結實何曾濟得民却笑野田禾與黍
不聞絃管過青春
惜花
艷拂衣襟蘂拂杯遶枝閒共蝶徘徊春風滿目還惆悵
半欲離披半未開
蓮花
臉膩香薰似有情世間何物比輕盈湘妃雨後來池看
碧玉盤中弄水晶
責宜陽到荆渚李伉
漢江江水水連天被責宜陽路幾千為問埜人山鳥語
問予歸棹是何年
冬夕岑參
浩汗霜風刮天地温泉大井無生意澤國龍蛇凍不伸
南山瘦柏消殘翠
桃花吳融
滿樹和嬌爛漫紅萬枝丹彩灼春融何當結作千年實
將示人間遊化工
木筆花
嫰如新竹管初齊粉膩紅輕樣可攜誰與詩人偎檻看
好於牋墨併分題
題袁州龍興寺易偲
百尺古松松下寺寶幡朱蓋盡珊珊閒庭甘露幾回落
青石綠苔猶未乾
贈廣宣大師曹松
惜昔同遊紫閣雲别來三十二回春白頭相見雙林下
猶是清朝未退人
華清宮崔櫓
門封青鎻悄無人落日秋聲渭水濱紅葉下山寒寂寂
濕雲如夢雨如塵
又李甘
中原無鹿海無波鳳輦鸞旗出幸多今日故宮歸寂寞
太平功業在山河
粉牋所書無名人
三月江南花滿枝風輕簾幕燕爭飛游人休惜夜秉燭
楊柳隂濃春欲歸
煎茶成文幹
岳寺春深睡起時虎跑泉畔思遲遲蜀茶倩箇雲僧碾
自拾枯松三四枝
松
大夫名價古今聞盤屈孤貞更出羣將謂嶺頭閒不了
夕陽猶挂數枝雲
新燕
纔離海島宿江濱應夢笙歌作近鄰減省雕梁並頭語
畫堂中有未歸人
會友不至
王孫還是負佳期玉馬追遊日漸西獨上郊原人不見
鷓鴣飛過落花溪
惜花
忘飡為戀滿枝紅錦障頻移護晚風客散酒酣歸未得
欄邊獨立月明中
中秋月
王母䊋成鏡未收倚欄人在水精樓笙歌莫占清光盡
留與溪翁一釣舟
暮春日宴溪亭
寒日尋芳遊不足溪亭還醉綠楊煙誰家花落臨流樹
數片殘紅到檻前
曉
列宿回元朝北極爽神晞露滴樓臺佳人卷箔臨階砌
笑指庭花昨夜開
夕
臺榭沉沉禁漏初麝煙紅蠟透蝦鬚雕籠鸚鵡將棲宿
不許鵶鬟轉轆轤
露
銀河昨夜降醍醐灑遍坤維萬象蘇疑是鮫人曾泣處
滿池荷葉捧金珠
遊紫陽宮
古殿煙霞簇畫屏直疑蹤跡到蓬瀛碧桃滿地眠花鹿
深院松窗擣藥聲
除夜
銅龍看却送春來莫惜顛狂酒百杯吟鬢就中專擬白
那堪更被二更催
元日
戴星先捧祝堯觴鏡裏堪驚兩鬢霜好是燈前偷失笑
屠蘇應不得先嘗
寒夜吟
洞房脉脉寒宵永燭影香消金鳳冷猧兒睡壓喚不醒
漏窗撲落銀蟾影
柳枝辭九首
輕籠小徑近誰家玉馬追風翠影斜愛把長條惱公子
惹他頭上海棠花
鵝黃剪出小花鈿綴上芳枝色轉鮮飲散無人收拾得
月明階下伴鞦韆
東君愛惜與先春草澤無人處也新委囑露華并細雨
莫教遲日惹風塵
勾踐初迎西子年琉璃為箒掃溪煙至今不改當時色
留與王孫繫酒船
綠楊移傍小亭栽便擁穠煙撥不開誰把金刀為删掠
放教明月入窗來
遠接關河高接雲雨餘洗出半天津牡丹不用相輕薄
自有清隂覆得人
掩映鶯花媚有餘風流才調比應無朝朝奉御臨池上
不羨青松拜大夫
王孫宴罷曲江池折取春光伴醉歸怪得美人爭鬭乞
要他穠翠染羅衣
殘照林梢裊數枝能招醉客上金堤馬驕如練纓如犬
瑟瑟隂中步步嘶
登甘露臺劉言史
偶至無塵空翠間雨花甘露境閒閒身心未寂終為累
非想天中獨退還
夜泊潤州江口
秋江欲起白頭波賈客瞻風無渡河千船火絶寒宵半
獨聽鐘聲覺寺多
看山木瓜花二首
裛露凝氛紫艷新千般婉娜不勝春年年此樹花開日
出盡丹陽郭裏人
柔枝濕艷亞朱欄暫作庭芳便欲殘深藏數片將歸去
紅縷金針繡取看
題十三弟竹園
繞屋扶疎聳翠莖苔滋粉樣有幽情丹陽萬戶春光靜
獨自君家秋雨聲
尋易尊師不見陳嶰
爛漫紅霞光照衣苔封白石路微微華陽洞裏何人在
落盡松花不見歸
題中峰費冠卿
中峰高拄泬寥天上有茅菴與石泉晴景獵人曾望見
青藍色裏一僧禪
徵拜拾遺書情二首
拾遺帝側知難得官緊才微恐不勝好是中朝絶親友
九華山下詔來徵
三千里外一微臣二十年來任運身今日忽蒙天子召
自慚驚動國中人
九華樓晴望張喬
一夜江潭風雨後九華晴望倚天秋重來此地知何日
欲别殷勤更上樓
登遊齊山許堅
星使南馳入楚重此山偏得駐行蹤落花滿地月華冷
寂寞舊山三四峰
寄尉遲侍御李昭象
我眠青嶂弄澄潭君戴貂蟬白玉篸應向謝公樓上望
九華山色在西南
招西湖道者
危峰抹黛夾晴川樹簇紅英草碧煙樵客雲僧兩無事
此中堪去覓靈山
題汶川村居滕白
種茶巖接紅霞塢灌稻泉生白石根皤腹老翁眉似雪
海棠花下戲兒孫
燕
短羽新來别海陽真珠高捲語雕梁佳人未必全聽爾
正把金針繡鳳凰
送咸安公主孫叔向
鹵簿遲遲出國門漢家公主嫁烏孫玉顔使向穹廬去
衛霍空承明主恩
嘲螃蠏朱貞白
蛇眼龜形脚似蛛未曾正面向人趨如今飣在盤筵上
得似江湖亂走無
題杜秀才水亭陸龜蒙
曉和風露立晴煙秪恐腥魂涴洞天雲肆有龍君若買
便敲初日鑄金錢
桃花磯張顛
隱隱飛橋隔墅煙石磯西畔問漁船桃花盡日隨流水
洞在清溪何處邊
山行留客
山光物態弄春暉莫為輕隂便擬歸縱使晴明無雨色
入雲深處亦霑衣
春遊值雨
欲尋軒檻倒清尊江上煙雲向晚昏須倩東風吹散雨
明朝却待入華園
對御書後又一絶亞棲
通神筆法得玄門親入長安謁至尊莫怪出來多意氣
草書曾悦聖明君
題英禪師
將知德行異尋常每見持經在道場欲識用心精潔處
一瓶秋水一爐香
宜春郡城聞猨崔江
怨抱霜枝向月啼數聲清遶郡城低那堪日夜有雲雨
便似巫山與建溪
萬首唐人絶句卷七十二
