萬首唐人絶句卷七十五
宋洪邁撰
七言
送韋判官盧綸
前峯後嶺碧濛濛草擁驚泉樹帶風人語馬嘶聽不得
更堪長路在雲中
途中遇雨留别二端公
隂雷慢轉野雲長驄馬雙嘶愛雨涼應念龍鍾在泥客
欲摧肝膽事王章
送潁陽徐少府
潁陽春色似河陽一望繁花一縣香今日送君君最恨
可憐才子白鬚長
赴虢州留别故人
世故相逢各未閒百年多在别離間昨夜秋風今夜雨
不知何處入空山
送暢當還舊山
常逢明月馬塵間是夜照君歸處山山中松桂花發盡
頭白屬君如等閒
送僧
金縷袈裟國大師能銷壊宅火燒時復來擁膝說無住
知向人天何處期
將赴京留獻令公
沙鶴驚鳴野雨收大河風物颯然秋力微恩重亮難報
不是行人不觧愁
酬靈澈上人
軍人奉役本無期葉落花開總不知走馬塵中頭雪白
若為將面見湯師
雨中酬友人
看山獨行歸竹院水遶前階草生遍空林細雨暗無聲
唯有愁心兩相見
哭苗主簿
原頭殯御遶新塋原下行人望哭聲更想秋山連古木
唯應石上見君名
王駙馬花燭詩三首(一首在前卷)
一个女婿萬人憐一夜稠疎扺百年為報司徒好將息
明珠觧轉又能圓
人主人臣是親家千秋萬歲保榮華幾時曾向高天裏
得見今宵月裏花
比翼和鳴雙鳳凰欲棲金帳滿城香平明却入天泉裏
日氣曈曨五色光
憑姚校書附書逹郗推官
寄書常切到常遲今日憑君君莫辭若問玉人殊易識
蓮花府裏最清羸
驛中望山
官微多懼事多同拙性偏無主驛功山在門前登不得
鬢毛衰盡落塵中
贈韓山人
見君何事有慚顔白髮生來未到山更歎無家又無藥
往來惟在酒徒間
翫春戲呈李益
掖垣春色自天來紅藥當階次第開藼草叢叢爾何物
等閒穿破綠莓苔
出山逢耿湋
雲雪離披山萬重别來曾住最高峰暫到人間歸不得
長安陌上又相逢
壯公院聞琴
悞以聲音祈遠公請將徽軫付秋風漾漾峽流吹不盡
月華如在白波中
題印禪師影堂
雙屨參差錫杖斜衲衣交膝對天花瞻空悟問修持劫
似指前溪無數沙
伯夷廟
中條山下黃礓石疊作夷齊廟裏神樹葉滿階塵滿座
不知澆酒為何人
華清宫二首
漢家天子好經過白日青山宫殿多見說只今生草處
禁泉荒石已相和
天氣朦朧暖畫梁一回開殿滿山香宫娃幾許經歌舞
白首翻令憶建章
過僊遊寺
上方下方雪中路白雲流水閒數步峰到盡時猶未歸
寂寞經聲竹隂暮
題野寺
寺前山遠古陂寬寺裏人移春草寒何事最堪悲色相
折花將與老僧看
看弄郤翁伯
洛下渠頭百卉新滿筵歌笑獨傷春須臾更看郤翁伯
即我此身如此人
新茶詠
三獻蓬萊始一嘗自調金鼎閱芳香貯之玉合纔半餅
寄與阿誰題數行
渡浙江
前船後船未相及五兩頭平北風急飛沙卷地日色昏
一半征帆潮浪濕
出軍戎昱
龍繞旌竿獸滿旗翻營乍似雪山移中軍一隊三千騎
盡是并州遊俠兒
寂上人禪房
俗塵浮垢閉禪關百歲身心幾日閒安得此生同草木
無營長在四時間
桂州口號
畫角三聲動客愁曉霜如雪覆江樓誰道桂林風景暖
到來重著皂貂裘
紅槿花
花是深紅葉麴塵不將桃李共爭春今日驚秋自憐客
折來持贈少年人
哭黔中薛大夫
亞相何年鎮百蠻生涯萬事瘴雲間夜郎城外誰人哭
昨日空餘旌節還
感春
看花淚盡知春盡魂斷看花秪恨春名位未霑身欲老
詩書寧救眼前貧
途中寄李二
楊柳煙含灞岸春年年攀折為行人好風若借低枝便
莫遣青絲掃路塵
寄許鍊師
掃石焚香禮碧空露華偏濕蘂珠宫如何說得天壇上
萬里無雲月正中
下第留辭顧侍郎
綺陌彤彤花照塵王門侯邸盡朱輪城南舊有山村路
欲向雲霞覓主人
題雲公山房
雲公蘭若深山裏月明松殿微風起試問空門清淨心
蓮花不著秋潭水
郢城秋望郎士元
白首思歸歸不得空山聞雁雁聲哀高城落日望西北
又見秋風逐水來
送别
穆陵關上秋雲起安陸城邊遠行子薄暮寒蟬三兩聲
回望故鄉千萬里
送麴司直
曙雪蒼蒼兼曙雲朔風燕雁不堪聞貧交此别無他贈
唯有青山遠送君
留别常著
歲晏蒼郊蓬轉時遊人相見說歸期宓君堂上能留客
明月還家應未遲
送張光歸吳
看取庭蕪白露新勸君不用久風塵秋來多見長安客
觧愛鱸魚能幾人
聞吹楊葉者二首
妙吹楊葉動悲笳邊馬迎風起恨賖若是雁門寒月夜
此時應卷盡驚沙
天生一藝更無倫寥亮幽音妙入神吹向别離攀折處
當應合有斷腸人
夜泊湘江
湘江木落洞庭波湘水連雲秋雁多寂寞舟中誰借問
月明只自唱漁歌
侍燕詠桃花蘇頲
桃夭灼灼有光輝無語成蹊點更飛為見芳林含笑待
遂同温樹不言歸
奉和聖製韋嗣立莊
樹色參差隠翠微泉流百尺向空飛傳聞此處投竿往
遂使兹辰扈蹕歸
戲贈趙使君美人張謂
紅粉青娥映楚雲桃花馬上石榴裙羅敷獨向東方去
漫學仙家作使君
安公房問灋張繼
流年一日復一日世事何時是了時試向東林問禪伯
遣將心地學琉璃
上清詞
紫陽宫女捧丹砂王母令過漢帝家春風不肯停仙馭
却向蓬萊看杏花
送顧況泗上覲叔父
吳鄉歲貢足嘉賓後進之中見此人别業更臨洙泗上
擬將書卷對殘春
留别
何事千年遇聖君坐令雙鬢老江雲南行更入山深淺
岐路悠悠水自分
樂府雜詞三首(二首見前)劉言史
紫禁梨花飛雪毛春風絲管翠樓高城裏萬家聞不見
君王試舞鄭櫻桃
蟬翼紅冠粉黛輕雲和新教羽衣成月光如雪金階上
迸却頗黎義甲聲
不耐簷前紅槿枝薄䊋春寢覺仍遲夢中無限風流事
夫婿多情亦未知
歲暮題楊錄事江亭(楊生蜀客)
垂絲蜀客涕濡衣歲盡長沙未得歸腸斷錦帆風日好
可憐桐鳥出花飛
冬日峽中旅泊
霜月明明雪復殘孤舟夜泊使君灘一聲鐘出遠山裏
暗想雪忩僧起寒
泊花石浦
舊業藂臺廢苑東幾年為梗復為蓬杜鵑啼斷回家夢
半在邯鄲驛樹中
聞崔倚旅葬
遠客那能返故廬蒼梧埋骨痛何如他時親戚空相憶
席上同悲一紙書
賦番子牧馬
磧淨山高見極邊孤烽引上一條煙蕃落多晴塵擾擾
天軍獵到鸊鵜泉
牧馬泉
平沙漫漫馬悠悠弓箭閒抛郊水頭鼠毛衣裏取羌笛
吹向秋天眉眼愁
越井臺望
獨立陽臺望廣州更添羈客異鄉愁晚潮未至早潮落
井邑暫依沙上頭
扶病春亭
強梳稀髮著綸巾捨杖空行試病身花間自欲裴佪立
穉子牽衣不許人
贈童尼
舊時艷質如明玉今日空心是冷灰料得昭王惆悵極
更無雲雨到如今
讀故友于君集
大底從頭總是悲就中偏愴築城詞依然想得初成日
寄出秋山與我時
病僧二首
竺國鄉程筭不回病中衣錫徧浮埃如今漢地諸經本
自過流沙遠背來
空林衰病卧多時白髮從成數寸絲西行却過流沙日
枕上寥寥心獨知
右軍墨池
永嘉人事盡歸空逸少遺居蔓草中至今池水涵餘墨
猶共諸泉色不同
送僧歸山
楚俗飜花自送迎密人來往豈知情夜行獨自寒山寺
雪逕泠泠金錫聲
題源分竹亭
繞屋扶疎千萬竿年年相誘獨行看日光不透煙常在
先校諸家一月寒
山寺看櫻桃花題僧壁
楚寺春風臘盡時含桃先坼一千枝老僧不語傍邊坐
花發人來總不知
傷清江上人
往年偏共仰師遊聞過流沙淚不休此身豈得多時住
更著塵心起外愁
山寺看海榴花
琉璃地上紺宫前發翠凝紅幾十年夜久月明人去盡
火光霞熖遞相燃
贈成煉師四首
花冠蘂帔色嬋娟一曲清簫凌紫煙不知今日重來意
更住人間幾百年
黃昏騎得下天龍廵遍茅山數十峰採芝却到蓬萊上
花裏猶殘碧玉鐘
等閒何處得靈方丹臉雲鬟日月長大羅過却三千歲
更向人間魅阮郎
曾隨阿母漢宫齋鳳駕龍軿列御階當時白燕無尋處
今日雲鬟見玉釵
上巳日陪襄陽李尚書宴光風亭
碧池萍嫩柳垂波綺席絲鏞舞翠娥為報會稽亭上客
永和應不勝元和
奉酬
閏餘春草景沉沉褉飲風亭恣賞心紅袖青娥留永夕
漢隂寧肯羡山隂
病中客散復言懷
華髮離披卧滿頭暗蟲衰草入鄉愁枕前人去空庭暮
又見芭蕉白露秋
處州月夜穆中丞席和主人
羌竹繁弦銀燭紅月光初出柳城東忽見隠侯裁一詠
還須書向郡樓中
尋花
遊春未足春將度訪紫尋紅少在家借問流鶯與飛蝶
更知何處有幽花
贈陳長史妓(本内宫人)
寳鈿雲和玉禁僊深含媚靨褭朱弦春風不怕君王恨
引出幽花落外邊
題王況故居
入巷蕭條起悲緒兒女猶居舊貧處塵滿空牀屋見天
獨作驢鳴一聲去
偶題
遲日新䊋遊冶娘盈盈綵艇白蓮塘掬水遠濕岸邊郎
紅綃縷中玉釧光
慟柳論
孀妻棲戸仍無嗣欲訪孤墳誰引至裴佪無處展哀情
惟有衣襟知下淚
夜入簡子古城
遠火熒熒聚寒鬼綠燄欲銷還復起夜深風雪古城空
行客衣襟汗如水
桂江中題香頂臺
岧岧香積凌空翠天上名花落幽地老僧相對竟無言
山鳥却呼諸佛字
僧簷前獨竹詠
亂石田中寄孤本亭亭不住凌虛引欲以袈裟拂著來
一邊碧玉無輕粉
送人隨姊夫任雲安令
閒逐維私向武城北風青雀片時行孤帆瞥過荆州岸
認得瞿塘急浪聲
山中喜崔補闕見尋
鹿袖青藜鼠耳巾潛夫豈觧拜朝臣白屋藜牀還共入
山妻老大不羞人
偶題三首
金牓榮名俱失盡病身為庶更投魑春娥慢笑無愁色
别向人家舞柘枝
得罪除名謫海頭驚心無暇與身愁中使不知何處住
家書莫寄向春州
嘉興社日
消渴天涯寄病身臨卭知我是何人今年社日分餘肉
不值陳平又不均
席上贈李尹
傴僂山夫髮似絲松間石上坐多時飄飲不曾看酒肆
世人空笑亦何為
弼公院問病
一頭細髮兩分絲卧見芭蕉白露滋欲令居士身無病
直待衆生苦盡時
惜花
年少共憐含露色老人偏惜委塵紅如何遂得心中事
每要花時不厭風
代番僧留别
此地緣疎語未通歸時老病去無窮定知不徹南天竺
死在條支隂磧中
桂江逢王使君旅襯歸
故人丹旐出南威少婦隨喪哭漸歸遥想北原新壠上
日寒光淺小松稀
萬首唐人絶句卷七十五
