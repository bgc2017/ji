萬首唐人絶句卷十二
宋洪邁編
七言
得錢舍人書問眼疾白居易
春來眼闇少心情點盡黃連尚未平惟得君書勝得藥
開緘未讀眼先明
九日寄行簡
摘得菊花攜得酒遠村騎馬思悠悠下邽田土平如掌
何處登高望梓州
村居
田園蒼莽經春早籬落蕭條盡日風若問經過談笑者
不過田舍白頭翁
王昭君二首
滿面胡沙滿鬢風眉銷殘黛臉銷紅愁苦辛勤顦顇盡
如今却似畫圖中
漢使却回憑寄語黃金何日贖蛾眉君王若問妾顔色
莫道不如宫裏時
遊城南留元九李二十晚歸
老遊春飲莫相違不獨花稀人亦稀更勸殘杯看日影
猶應趁得鼓聲歸
重見元九
容貎一日減一日心情十分無九分每逢陌路猶嗟歎
何況今朝是見君
高相宅
青苔故里懷恩地白髮新生抱病身涕泪雖多無哭處
永寧門館屬他人
張十八
諫垣幾見遷遺補憲府頻聞轉殿監獨有詠詩張太祝
十年不改舊官銜
劉家花
劉家墻上花還發李十門前草又春處處傷心心始悟
多情不及少情人
裴五
莫怪相逢無笑語感今思舊戟門前張家伯仲偏相似
每見清揚一惘然
仇家酒
年年老去歡情少處處春來感事深時到仇家非愛酒
醉時心勝醒時心
恒寂師
舊遊分散人零落如此傷心事幾條會逐禪師坐禪去
一時滅盡定中消
靖安北街贈李二十
榆莢抛錢柳展眉兩人並馬語行遲還似往年安福寺
共君私試却回時
賦得聽邊鴻
驚風吹起塞鴻羣半拂平沙半入雲為問昭君月下聽
何如蘇武雪中聞
和元八侍御升平新居四絶句
看花屋
忽驚映樹新開屋却似當簷故種花可惜年年紅似火
今春始得屬元家
累土山
堆土漸高山意出終南移入戶庭間玉峯藍水應惆悵
恐見新山望舊山
高亭
亭脊太高君莫折東家留取當西山好看落日斜㗸處
一片春嵐映半環
松樹
白金換得青松樹君既先栽我不栽幸有西風應憑仗
夜深偷送好春來
醉後却寄元九
蒲池村裏怱怱别灃水橋邊兀兀回行到城門殘酒醒
萬重離恨一時來
重别華陽觀舊居
憶昔初年三十二當時秋思已難堪若為重入華陽院
病鬢愁心四十三
答勸酒
莫怪近來都不飲幾回因醉却沾巾誰料平生狂酒客
如今變作酒悲人
題王侍御池
朱門深鎖春池滿岸落薔薇水浸莎畢竟林塘誰是主
主人來少客來多
聽水部吳員外新詩
朱紱仙郎白雪歌和人雖少愛人多明朝與向詩家道
水部如今不姓何
雨夜憶元九
天隂一日但堪愁何況連宵雨不休一種雨中君最苦
偏梁閣道向通州
雨中攜元九訪元八侍御
微之詩卷憶同開假日多應不入臺好句無人堪共詠
衝泥踏水就君來
寄生衣與微之
淺色縠衫輕似霧紡花紗褲薄於雲莫嫌輕薄但知著
猶恐通州熱殺君
白牡丹
白花冷澹無人愛亦占芳名道牡丹應似東宫白贊善
被人還喚作朝官
夢舊
别來老大苦修道鍊得離心成死灰平生憶念消磨盡
昨夜因何入夢來
戲題盧祕書新移薔薇
風動翠條腰嫋娜露垂紅萼淚闌干移他到此湏為主
不為花人莫使看
曲江夜歸聞元八見訪
自入臺來見面稀班中遥得揖容輝早知相憶來相訪
悔待江頭明月歸
苦熱題恒寂師禪室
人人避暑走如狂獨有禪師不出房可是禪房無熱到
但能心静即身涼
病中答招飲者
願我鏡中悲白髮盡君花下醉青春不緣眼痛兼身病
可是尊前第二人
燕子樓三首
滿忩明月滿簾霜被冷燈殘拂卧牀燕子樓中霜月夜
秋來只為一人長
鈿暈羅衫色似烟幾回春暮即&KR1008;然自從不舞霓裳曲
疊在空箱十一年
今春有客洛陽回曾到尚書墓上來見說白楊堪作柱
爭教紅粉不成灰
初貶官過望秦嶺
草草辭家憂後事遲遲去國問前途望秦嶺上回頭立
無限秋風吹白鬚
藍橋驛見元九詩
藍橋春雪君歸日秦嶺秋風我去時每到驛亭先下馬
循墻遶柱覓君詩
韓公堆寄元九
韓公堆北澗西頭冷雨涼風拂面秋努力南行少惆悵
江州猶似勝通州
武關南見元九題山石榴花見寄
往來同路不同時前後相思兩不知行過關門三四里
榴花不見見君詩
題商山廟
卧逃秦亂起安劉舒卷如雲得自由若有精靈應笑我
不成一事謫江州
白鷺
人生四十未全衰我為愁多白髮垂何故水邊雙白鷺
無愁頭上亦垂絲
江上唫元八絶句
大江深處月明時一夜唫君小律詩應有水仙潛出聽
翻將唱作步虚詞
登郢州白雪樓
白雪樓中一望鄉青山簇簇水茫茫朝來渡口逢京使
說道烟塵近洛陽
舟夜贈内
三聲猿後垂鄉淚一葉舟中載病身莫凭水囱南北望
月明月暗向愁人
逢舊
我留白髮添新恨君掃青娥減舊容應被傍人怪惆悵
少年離别老相逢
浦中夜泊
暗上江隄還獨立水風霜氣夜稜稜回看深浦停舟處
蘆荻花中一點鐙
舟中讀元九詩
把君詩卷燈前讀詩盡燈殘天未明眼痛滅燈猶暗坐
送風吹浪打船聲
題李山人
厨無烟火室無妻籬落蕭條屋舍低每日將何療饑渴
井華雲粉一刀圭
歲暮道情二首
壯日苦曾經歲月長年都不惜花隂為學空門平等法
先齊老少死生心
半故青衫半白頭雪風吹面上江樓禪功自見無人覺
合是愁時亦不愁
強酒
若不坐禪銷妄想即須行醉放狂歌不然秋月春風夜
爭那閒思往事何
聽崔七妓人筝
花臉雲鬟坐玉樓十三絃裏一時愁憑君向道休彈去
白盡江州司馬頭
望江州
江回望見雙華表知是潯陽西郭門猶去孤城三四里
水烟沙雨欲黃昏
宿西林寺
木落天晴山翠開愛山騎馬入山來心知不及柴桑令
一宿西林便却回
代春贈
山吐晴嵐水放光辛夷花白柳梢黃但知莫作江西意
風景何曾異帝鄉
答春
草烟低重水花明從道風光似帝京其奈山猿江上呌
故鄉無此斷腸聲
惜落花贈崔二十四
漠漠紛紛不奈何狂風急雨兩相和晚來悵望君知否
枝上稀疎池上多
移山櫻桃
亦知官舍非吾宅且斸山櫻滿院栽上佐近來多五考
少應四度見花開
見紫薇花憶微之
一叢暗淡將何比淺碧籠裙襯紫巾除却微之見應愛
人間少有惜花人
過鄭處士
聞道移居村塢間竹林多處獨開關故來不是求他事
暫借南亭一望山
題廬山山下湯泉
一眼湯泉流向東浸泥澆草暖無功驪山溫水因何事
流入金鋪玉甃中
秋熱
西江風候接南威暑氣常多秋氣微猶道江州最涼冷
至今九月著生衣
階下蓮
葉展影飜當砌月花開香散入簾風不如種在天池上
猶勝生於野水中
廳前桂
天台嶺上凌霜樹司馬廳前委地叢一種不生明月裏
山中猶較勝塵中
聞李十一出牧灃州崔二十二出牧果州因寄
絶句
平生相見即眉開静念無如李與崔各是天涯為刺史
緣何不覓九江來
上香爐峯
倚石攀蘿歇病身青笻竹杖白紗巾他時畫出廬山障
便是香爐峯上人
三月三日登庾樓寄庾三十二
三日歡遊辭曲水三年愁卧在長沙每登高處長相憶
何況茲樓屬庾家
大林寺桃花
人間四月芳菲盡山寺桃花始盛開長恨春歸無覓處
不知轉入此中來
箬峴東池
箬峴亭東有小池早荷新荇綠參差中宵把火行人發
驚起䨇棲白鷺鷥
建昌江
建昌江水縣門前立馬教人喚渡船忽憶往年歸蔡渡
草風沙雨渭河邊
哭從弟
傷心一尉便終身叔母年高新婦貧一片綠衫消不得
腰金拖紫是何人
臨水坐
昔為東掖垣中客今作西方社内人手把楊枝臨水坐
閒思往事似前身
讀僧靈徹詩
東林寺裏西廊下石片鐫題四首詩言句怪來還校别
看名知是老湯師
聽琵琶
聲似胡兒彈舌語愁如塞月恨邊雲閒人暫聽猶眉歛
可使和蕃公主聞
閒唫
自從苦學空門法銷盡平生種種心唯有詩魔降未得
每逢風月一閒唫
戱問山石榴
小樹山榴近砌栽半含紅萼帶花來爭知司馬夫人妬
移到庭前便不開
湖上閒望
藤花浪沸紫茸條菰葉風翻綠剪刀閒弄水芳生楚思
時時合眼詠離騷
夢微之
辰起臨風一惆悵通川湓水斷相聞不知憶我因何事
昨夜三回夢見君
題韋家泉池
泉落青山出白雲縈村遶郭幾家分自從引作池中水
深淺方圓一任君
點額魚
龍門點額意何如紅尾青鬐却返初見說在天行雨苦
為龍未必勝為魚
聞龜兒詠詩
憐渠已觧詠詩章搖膝支頥學二郎莫學二郎唫太苦
纔年四十鬢如霜
對酒
未濟卦中休卜命參同契裏莫勞心無如飲此銷愁物
一餉愁銷直萬金
東墻百合樹去秋為風雨所摧今年花時悵然
有感
碧荑紅樓今何在風雨飄將去不回惆悵去年墻下地
今春唯有薺花開
病起
病不出門無限時今朝強出與誰期經年不上江樓醉
勞動春風颺酒旗
夢亡友劉太白同遊彰敬寺
三千里外卧江州十五年前哭老劉昨夜夢中彰敬寺
死生魂魄暫同遊
與果上人殁時題此決别兼簡二林僧社本
願結菩提香火社為嫌煩惱電泡身不湏惆悵從師去
先請西方作主人
劉十九同宿
紅旗破賊非吾事黃紙除書非我名唯共嵩陽劉處士
圍棋賭酒到天明
衰病
老辭遊冶尋花伴病到荒狂舊酒徒更恐五年三歲後
些些談笑亦應無
答微之
君寫我詩盈寺壁我題君句滿屏風與君相遇知何處
兩葉浮萍大海中
戲答諸少
願我長年頭似雪饒君壯歲氣如雲朱顔今日雖欺我
白髮他時不放君
題崔使君新樓
憂人何處可銷憂碧甃紅闌湓水頭從此潯陽風月夜
崔公樓贊庾公樓
醉吟二首
空王百法學未得姹女丹砂燒即飛事事無成身也老
醉鄉不去欲何歸
兩鬢千莖新似雪十分一盞欲如泥酒狂又引詩魔發
日午悲吟到日西
湖亭與行簡宿
潯陽少有風情客招宿湖亭盡却回水檻虚涼風月好
夜深惟共阿憐來
贈江客
江柳影寒新雨地塞鴻聲急欲霜天愁君獨自沙頭宿
岸遶蘆花月滿船
問韋山人
身名身事兩蹉跎試就先生問若何從此神仙學得否
白鬚雖有未為多
送蕭鍊師步虚詩二首
欲上瀛洲臨别時贈君十首步虚詞天仙若愛應相問
向道江州司馬詩
花紙瑶緘松墨字把將天上共誰開試呈王母如堪唱
發遣雙成更取來
贈李兵馬使
身得貳師餘氣㮣家蔵都尉舊詩章江南别有樓船將
燕頷虬鬚不姓楊
萬首唐人絶句卷十二
萬首唐人絶句卷十二
宋洪邁編
五言
太平詞二首王涯
風俗今和厚君王在穆清行看採花曲盡是太階平
聖德超千古皇威靜四方蒼生今息戰無事覺時長
遊春曲二首
萬樹江邊杏新開一夜風滿園深淺色照在綠波中
上苑何窮樹花開次第新香車與絲騎風靜亦生塵
送春詞
日日人空老年年春更歸相歡在尊酒不用惜花飛
塞上曲二首
天驕遠塞行出鞘寶刀鳴定是酬恩日今朝覺命輕
塞北常為敵邊風已報秋平生多志氣箭底覓封侯
從軍詞二首
旍甲從軍久風雲識陣難今朝拜韓信計日斬成安
鷰頷多竒相狼頭敢犯邊寄言班定遠正是立功年
隴上行
負劒到邊州鳴笳度隴頭雲黃知塞近草白見邊秋
閨人贈遠五首
花眀綺陌春柳拂御溝新為報遼陽客流芳不待人
遠戍功名薄幽閨年貌傷妝成對春樹不語淚千行
啼鶯綠樹深語燕雕梁晚不省出門行沙場知近遠
形影一朝别煙波千里分君看望君處祗是起行雲
洞房今夜月如練復如霜為照離人恨亭臺到曉光
宫中樂五首令狐楚
楚塞金陵靖巴山玉壘空萬方無一事端拱大眀宫
雪霽長楊苑冰開太液池宫中行樂日天下盛眀時
柳色煙相似梨花雪不如春風真有意一一麗皇居
月上宫花靜煙含苑樹深銀臺門已閉仙漏夜沈沈
九重青瑣闥百尺碧雲樓眀月秋風起珠簾上玉鉤
遊春詞三首
曉遊臨碧殿日上望春亭芳樹羅仙仗青山展翠屏
一夜好風吹新花一萬枝風前調玉管花下簇金羈
閶闔春風起蓬萊雪水消相將折楊柳爭取最長條
遠别離二首
楊柳黃金穗梧桐碧玉枝春來消息斷早晚是歸期
玳織黃金履金裝翡翠篸畏人相借問不擬到城南
長相思二首
君行登隴上妾夢在閨中玉筯千行落銀牀一半空
幾度春眠覺紗窗曉望迷朦朧殘夢裏獨自在遼西
從軍行五首
荒雞隔水啼汗馬逐風嘶終日隨征旆何時罷鼔鼙
孤心眠夜雪滿眼是秋沙萬里猶防塞三年不見家
卻望冰河闊前登雪嶺高征人幾多在又擬戰臨洮
朔風千里驚漢月五更眀縱有還家夢猶聞出塞聲
暮雪連青海隂霞覆白山可憐班定遠生入玉門關
思君恩三首
小苑鶯歌歇長門蝶舞多眼看春又去翠輦不曾過
雞鳴天漢曉鶯語禁林春誰入巫山夢唯應洛水神
紫禁香如霧青天月似霜雲韶何處奏只是在昭陽
王昭君
錦車天外去毳幕雲中開魏闕蒼龍遠蕭關赤鴈哀
仙娥今下嫁驕子自同和劒戟歸田盡牛羊繞塞多
聖眀朝三首張仲素
玉帛殊方至歌鐘比屋聞華夷今一貫同賀聖朝君
海浪恬丹徼邊塵靜黑山從今萬里外不復鎖蕭關
九陌祥煙合千春瑞月眀宫花將苑柳先發鳳凰城
宫中樂五首
網戸交如綺紗窗薄似煙樂吹天上曲人是月中仙
翠匣開寒鏡珠釵挂步搖妝成祗畏曉更漏促春宵
紅果瑶池實金盤露井冰甘泉將避暑臺殿曉光凝
月采浮鸞殿砧聲隔鳳樓笙歌臨水檻紅燭乍迎秋
竒樹留寒翠神池結夕波黃山一夜雪渭水瀉聲多
春遊曲三首
煙柳飛輕絮風榆落小錢濛濛百花裏羅綺競鞦韆
騁望登香閣爭高下砌臺林間踏青去席上寄牋來
行樂三春節林花百和香當年重意氣先占鬭雞場
春閨思三首
雪盡萱抽葉風輕水變苔玉關書信絶又見發焦梅
裊裊城邊柳青青陌上桑提籠忘采葉昨夜夢漁陽
戴勝飛晴野凌澌下濁河春風樓上望誰見淚㾗多
春江曲三首
搖漾越江春相將采白蘋歸時不覺夜出浦月隨人
家寄征河岸征人幾歲游不如潮水信每日到沙頭
乘曉南湖去參差疊浪横前洲在何處霜裏鴈嚶嚶
晚日湖上寄所思李華
與君為近别不啻遠相思落日平湖上看山對此時
寄從弟
眼病身亦病浮生已半空迢迢千里月應與惠連同
奉寄彭城公
公子三千客人人願報恩應憐抱關者貧病老夷門
詠項羽于季子
北伐雖全趙東歸不王秦空歌拔山力羞作渡江人
慈恩寺殘春耿湋
雙林花已盡葉色占殘芳若問同游客高年最斷腸
秋夜
高秋夜分後遠客鴈來時寂寂重門掩無人問所思
早行
匹馬曉路歸悠悠渭川道晴山向孤城秋日滿白草
左掖梨花丘為
冷艷全欺雪餘香乍入衣春風渾不定吹向玉階飛
奉酬韋應物丘丹
露滴梧葉鳴風秋桂花發中有學仙侣吹簫弄山月
又酬贈
久作煙霞侣暫將簮組親還同褚伯玉入館忝州人
聽江笛送陸侍御
離樽聞夜笛寥亮入寒城月落車馬徹悽惻主人情
靜夜相思李羣玉
山空天籟寂水榭延輕涼浪定一浦月藕花閒自香
桂州經佳人故居
桂水依舊綠佳人本不還秪應隨暮雨飛入九疑山
放魚
早覓為龍去江湖莫漫游須知香餌下觸口是銛鉤
蓮葉
根是泥中玉心承露下珠在君塘下種埋没任春蒲
客愁二首
客愁看柳色日日逐春深蕩漾春風起誰知歷亂心
客愁看柳色日日逐春長憑送湘流水綿綿入帝鄉
洞庭乾二首
借問蓬萊水誰逢清淺年傷心雲夢澤歲歲作桑田
朱宫紫具闕一旦作沙洲八月還平在魚蝦不用愁
病起别主人
益愧千金少情將一飯殊恨無泉客淚盡泣感恩珠
火爐前坐
孤燈照不寐風雨滿西林多少關心事書灰到夜深
古詞
一合相思淚臨江灑素秋碧波如會意却與向西流
嘲賣藥翁
斸盡春山土辛勤賣藥翁莫抛破笠子留作敗天公
傷小女
哭爾春日短支頥長歎嗟不如半死樹猶吐一枝花
青鷁
獨立蒹葭雨低飛浦嶼風須知毛色下莫入鷺鷥叢
池塘晚景
風荷珠露傾驚起睡鵁鶄月落池塘靜金刀剪一聲
投從叔
可惜出羣蹄毛焦久卧泥孫陽如不顧騏驥向誰嘶
惱自澄
常聞天女會玉指散天花莫遣春風裏紅芳點架裟
讀賈誼傳
卑濕長沙地空抛出世才已齊生死理服鳥莫為災
寄人
寄語雙蓮子須知用意深莫嫌一點苦便擬棄蓮心
寄韋秀才
荆臺蘭渚客寥落共含情空館相思夜孤燈照雨聲
春日寄友
晴氣熏櫻蘂丰濛雪滿林請君三斗酒醉卧白羅岑
題竹
一頃含秋綠森風十萬竿氣吹朱夏轉聲掃碧霄寒
懷初公
不見休上人空傷碧雲思何處開寶書秋風海光寺
龍安寺佳人阿最歌八首
團團眀月面冉冉柳枝腰未入鴛鴦被心長似火燒
見面知何益聞名憶轉深拳攣荷葉子未得展蓮心
欲摘不得摘如看波上花若教親玉樹情碩作蒹葭
門路穿茶焙房門映竹煙會須隨鹿女乞火到䆫前
不是求心印都緣愛綠珠何須同泰寺然後始為奴
既為金界客任改淨人名願掃琉璃地燒香過一生
素腕撩金索輕紅約翠紗不如欄下水終日見桃花
第一龍宫女相憐是阿誰好魚輸獺盡白鷺鎮長飢
送人入金華嚴維
眀月雙溪水清風八詠樓少年為客處今日送君遊
城隍廟賽雨二首羊士諤
零雨慰斯人齋心薦綠蘋山風簫鼓響如祭敬亭神
積潤通千里推誠奠一巵回飊經畫壁忽似偃雲旗
初移琪樹
愛此丘中物煙霜盡目看無窮白雲意更助綠牎寒
萬首唐人絶句卷十二
