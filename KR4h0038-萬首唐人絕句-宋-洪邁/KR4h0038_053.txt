萬首唐人絶句卷五十三
宋洪邁編
七言
詠史詩胡曾
烏江
爭帝圖王勢已傾八千兵散楚歌聲烏江不是無船渡
恥向東吳再起兵
章華臺
茫茫衰草没章華因笑靈王昔好奢臺土未乾簫管絶
可憐身死野人家
細腰宫
楚王辛苦戰無功國破城荒霸業空唯有青春花上露
至今猶泣細腰宫
沙苑
馮翊南邊宿霧開行人一步一徘徊誰知此地凋殘柳
盡是高歡敗後栽
石城
古郢雲開白雪樓漢江還遶石城流何人知道寥天月
曾向朱門送莫愁
荆山
抱玉巖前桂葉稠碧谿寒水至今流空山落日猨聲呌
疑是荆人哭未休
陽臺
楚國城池颯已空陽臺雲雨過無蹤何人更有襄王夢
寂寂巫山十二重
居延
漠漠平沙際碧天問人云此是居延停驂一顧猶魂斷
蘇武爭禁十九年
沛宫
漢高辛苦事干戈帝業興隆俊傑多猶恨四方無壯士
還鄉悲唱大風歌
金谷園
一自佳人墜玉樓繁華東逐洛河流唯餘金谷園中樹
殘日蟬聲送客愁
湘川
虞舜南捐萬乘君靈妃揮涕竹成紋不知精魄遊何處
落日瀟湘空白雲
夷門
六龍冉冉驟朝昏魏國賢才杳不存唯有侯嬴在時月
夜來空自照夷門
黃金臺
北乘羸馬到燕然此地何人復禮賢欲問昭王無處所
黃金臺上草連天
夷陵
夷陵城闕倚朝雲戰敗秦師縱火焚何事三千珠履客
不能西禦武安君
漢江
漢江一帶碧流長兩岸春風起綠楊借問膠船何處没
欲停蘭棹祀昭王
蒼梧
有虞龍駕不西還空委簫韶洞壑間無計得知陵寢處
愁雲長滿九疑山
陳宫
陳國機權未可涯如何後主恣嬌奢不知即入宫中井
猶自聽吹玉樹花
南陽
世亂英雄百戰餘孔明方此樂耕鋤蜀王不自垂三顧
爭得先生出舊廬
即墨
即墨門開縱火牛燕師營裏血波流圖存不得田單術
齊國尋成一土丘
渭濱
岸草青青渭水流子牙曾此獨垂鈎當時未入非熊兆
幾向斜陽歎白頭
五湖
東上高山望五湘雪濤煙浪起天隅不知范蠡乘舟後
更有功名繼踵無
易水
一旦秦王馬角生燕丹歸北送荆卿行人欲識無窮恨
聽取東流易水聲
長平
長平瓦震武安初趙卒俄成戲鼎魚四十萬人俱下世
元戎何用讀兵書
西園
月滿西園夜未央金風不動鄴天涼高情公子多秋興
更領詩人入醉鄉
長沙
江上南風起白蘋長沙城郭異咸秦故鄉猶自嫌卑濕
何况當時賦鵩人
圮橋
廟筭張良獨有餘少年逃難下邳初逡廵不進泥中履
爭得先生一卷書
銅雀臺
魏武龍輿逐逝波高臺空接望陵歌遏雲聲絶悲風起
翻向罇前泣翠娥
東晉
石頭城下浪崔嵬風起聲疑出地雷何事符堅太相小
欲投鞭策過江來
吳江
子胥今日委東流吳國明朝亦古丘大笑夫差諸將相
更無人解守蘇州
函谷關
寂寂函關鎻未開田文車馬出秦來朱門不養三千客
誰為雞鳴得放回
武關
戰國相持竟不休武關纔掩楚王憂出門若取靈均語
豈作咸陽一死囚
垓下
拔山力盡霸圖隳倚劒空歌不逝騅明月滿營天似水
那堪回首别虞姬
郴縣
義帝南遷路入郴國亡身死亂山深不知埋恨窮泉後
幾度西陵片月沉
東海
東廵玉輦委泉臺徐福樓船尚未回自是祖龍先下世
不關無路到蓬萊
故宜城
武安南伐勒秦兵疎鑿功將夏禹并誰謂長渠千載後
水流猶入故宜城
成都
杜宇曾為蜀帝王化禽飛去舊城荒年年來呌桃花月
似向春風訴國亡
檀溪
三月襄陽綠草齊王孫相引到檀溪的盧何處埋龍骨
流水依前遶大堤
青塜
玉貌元期漢帝招誰知西嫁怨天驕至今青塜愁雲起
疑是佳人恨未銷
李陵臺
北入單于萬里疆五千兵敗滯窮荒英雄不伏蠻夷死
更築高臺望故鄉
河梁
漢家英傑出皇都攜手河梁話路隅不是子卿全大節
也應低首拜單于
軹道
漢祖西來秉白旄子嬰宗廟委波濤誰憐君有翻身術
解向秦宫殺趙高
漢宫
明妃遠嫁泣西風玉筯雙垂出漢宫何事將軍封萬戶
却令紅粉為和戎
豫讓橋
豫讓酬恩歲已深高名不朽到如今年年橋上行人過
誰有當時國士心
華亭
陸機西没洛陽城吳國春風草又青惆悵月中千歲鶴
夜來猶為唳華亭
東山
五馬南浮一化龍謝安入相此山空不知攜妓重來日
幾樹鶯啼谷口風
殺子谷
舉國賢良盡淚垂扶蘇屈死樹邊時至今谷口泉嗚咽
猶似秦人恨李斯
馬陵
墜葉蕭蕭九月天驅兵獨過馬陵前路傍古木蟲書處
記得將軍破敵年
玉門關
西戎不敢過天山定遠功成白馬閒半夜帳中停燭坐
唯思生入玉門關
滹沱河
光武經營業未興王郎兵革正憑陵須知後漢功臣力
不及滹沱一片冰
黃河
博望沉埋不復旋黃河依舊水茫然㳂流欲共牛郎語
只得靈槎送上天
鳳凰臺
秦娥一别鳳凰臺東入青冥更不回空有玉簫千載後
遺聲時到世間來
五丈原
蜀相西驅十萬來秋風原下久徘徊長星不為英雄住
半夜流光落九垓
平城
漢帝西征䧟塞塵一朝圍解議和親當時已有吹毛劒
何事無人殺奉春
汴水
千里長河一旦開亡隋波浪九天來錦帆未落干戈起
惆悵龍舟更不回
蘭臺宫
遲遲春日滿長空亡國離宫蔓草中宋玉不憂人事變
從遊那賦大王風
金牛驛
山嶺千重擁蜀門成都别是一乾坤五丁不鑿金牛路
秦惠何由得併吞
望思臺
太子銜冤去不回臨臯從築望思臺至今漢武銷魂處
猶有悲風木上來
邯鄲
曉入邯鄲十里春東風吹下玉樓塵青娥莫怪頻含笑
記得當年失步人
箕山
寂寂箕山春復秋更無人到此溪頭棄瓢巖畔中宵月
千古空聞屬許由
會稽山
越王兵敗已山棲豈望全生出會稽何事夫差無遠慮
更開羅網放鯨鯢
不周山
共工爭帝力窮秋因此捐生觸不周遂使世間多感客
至今哀怨水東流
虞坂
悠悠虞坂路欹斜遲日和風簇野花未省孫陽身没後
幾多騏驥困鹽車
秦庭
楚國君臣草莾間吳王戈甲未東還包胥不動咸陽哭
爭得秦兵出武關
延平津
延平津路水溶溶峭壁巍岑一萬重昨夜七星潭底見
分明神劒化為龍
瑶池
阿母瑶池宴穆王九天仙樂送瓊漿漫矜八駿行如電
歸到人間國已亡
銅柱
一柱高標險塞垣南蠻不敢犯中原功臣自合分茅土
何事翻銜薏苡冤
關西
楊震幽魂下北邙關西蹤跡遂荒涼四知美譽留人世
應與乾坤共久長
高陽池
古人未遇即銜杯所貴愁腸得酒開何事山公持玉節
等閒深入醉鄉來
瀘水
五月驅兵入不毛月明瀘水瘴煙高誓將雄略酬三顧
豈憚征蠻七縱勞
細柳營
文帝鑾輿勞北征條侯此地整嚴兵轅門不峻將軍令
今日爭知細柳營
葉縣
葉公丘墓已塵埃雲矗崇墉亦半摧借問往年龍見日
幾多風雨送將來
杜郵
自古功成禍亦侵武安冤向杜郵深五湖煙月無窮水
何事遷延到陸沈
柯亭
一宿柯亭月滿天笛亡人沒事空傳中郎在世無甄别
爭得名垂爾許年
葛陂
長房回到葛陂中人已登真竹化龍莫道神仙難頓學
嵇生自是不遭逢
博浪沙
嬴政鯨吞六合秋削平天下虜諸侯山東不是無公子
何事張良獨報讐
隴西
乘春來到隴山西隗氏城荒碧草齊好笑王元不量力
函關那受一丸泥
白帝城
蜀江一帶向東傾江上巍峩白帝城自古山河歸聖主
子陽虚共漢家爭
牛渚
温嶠南歸輟棹晨燃犀牛渚照通津誰知萬丈洪流下
更有朱衣躍馬人
朝歌
長嗟墨翟少風流急管繁絃似寇讐若解聞韶知肉味
朝歌欲到肯回頭
谷口
一旦天真逐水流虎爭龍戰為諸侯子真獨有煙霞趣
谷口耕鋤到白頭
武陵溪
一溪春水徹雲根流出桃花片片新若道長生是虚語
洞中爭得有秦人
大澤
白蛇初斷路人通漢祖龍泉血刃紅不是咸陽將瓦解
素靈那哭月明中
澠池
日照荒城芳草新相如曾此挫強秦能令百二山河主
便作罇前擊缶人
峴山
曉日登臨感晉臣古碑零落峴山春松間殘露頻頻滴
酷似當時墮淚人
滎陽
漢祖東征屈未伸滎陽失律紀生焚當時天下方龍戰
誰為將軍作誄文
長城
祖舜宗堯自太平秦皇何事苦蒼生不知禍起蕭墻内
虚築防邊萬里城
赤壁
烈火西焚魏帝旗周郎開國虎爭時交兵不假揮長劒
已挫英雄百萬師
田横墓
古墓崔嵬約路岐歌傳薤露到今時也知不去朝黃屋
秪為曾烹酈食其
青門
漢皇提劒滅咸秦亡國諸侯盡是臣唯有東陵守高節
青門甘作種瓜人
姑蘇臺
吳王恃霸棄雄才貪向姑蘇醉醁醅不覺錢塘江上月
一宵西送越兵來
息城
息亡身入楚王家回首春風一面花感舊不言長掩淚
秪應翻恨有容華
上蔡
上蔡東門狡兔肥李斯何事忘南歸功成不解謀生退
直待雲陽血染衣
武昌
王濬戈鋋發上流武昌鴻業土崩秋思量鐡鎻真兒戲
誰為吳王畫此籌
鴻溝
虎倦龍疲白刃秋兩分天下指鴻溝項王不覺英雄挫
欲向彭門醉玉樓
褒城
恃寵嬌多得自由驪山舉火戲諸侯秪知一笑傾人國
不覺邊塵滿玉樓
金陵
侯景長驅十萬人可憐梁武坐蒙塵生前不得空王力
徒向金田自捨身
洛陽
石勒童年有戰機洛陽長嘯倚門時晉朝不是王夷甫
大智何由得預知
番禺
重岡復嶺勢崔嵬一卒當關萬卒回不是大夫多辨說
尉他爭肯築朝臺
汨羅
襄王不用直臣籌放逐南來澤國秋自向波間葬魚腹
楚人徒倚濟川舟
彭澤
英傑那堪屈下僚便栽門柳事蕭條鳳凰不共雞爭食
莫怪先生懶折腰
萬首唐人絶句卷五十三
