萬首唐人絶句卷二十三
宋洪邁編
七言
送蜀客張籍
蜀客南行祭碧雞木綿花發錦江西山橋日晚行人少
時見猩猩樹上啼
蠻中
銅柱南邊毒草春行人幾日到金麟玉鐶穿耳誰家女
自抱琵琶迎海神
贈道士
茆山近别剡溪逢玉節青毛十二重自說年年上天去
羅浮最近海邊峯
望平驛
茫茫菰草平如地渺渺長堤曲似城日暮未知投宿處
逢人更問向前程
宿天竺寺寄靈隠僧
夜向靈溪息此身風泉竹露淨衣塵月明石上堪同宿
那作山南山北人
送元紹
春日同遊漳水邊如今重說恨綿綿天涯相見還離别
客路秋風又幾年
美人宫棋
紅燭臺前出翠娥海沙鋪局巧相和趁行移手巡收盡
數數看誰得最多
蠻州
瘴水蠻中入洞流人家多住竹棚頭青山海上無城郭
唯見松牌出象州
送元宗簡
貂帽垂肩窄皂裘雪深騎馬向西州暫時相見還相送
却閉閒門依舊愁
寄徐晦
鄠陂魚美酒偏濃不出琴齋見雪峰應勝昨来趨府日
簿書牀上亂重重
寄白學士
自掌天書見客稀縱因休沐鎖雙扉幾回扶病欲相訪
知向禁中歸未歸
喜王六同宿
十八年来恨別離唯同一宿詠新詩更相借問詩中語
共說如今勝舊時
題玉像堂
玉毫不著世間塵輝相分明十八身入夜無烟燈更好
堂中唯有轉經人
與賈島閒遊
水北原南草色新雪消風暖不生塵城中車馬應無數
能解閒行有幾人
哭丘長史
丘公已没故人稀欲過街西更訪誰每到子城東路上
憶君相逐入朝時
哭孟寂
曲江院裏題名處十九人中最少年今日春光君不見
杏花零落寺門前
患眼
三年患眼今年校免與風光便隔生咋日韓家後園裏
看花猶似未分明
荅劉兢
劉君久被時抛擲老向城中作選人昨日街西相近住
每來存問老夫身
贈華嚴寺僧
一身依止荒閒院燭耀窗中有宿煙徧禮華嚴經裏字
不曾行到寺門前
逢故人
山東二十餘年別今日相逢在上都說盡向来無限事
相看摩捋白髭鬚
送蕭遠弟
街裏槐花傍馬垂病身相送出門遲與君别後秋風夜
作得新詩說向誰
送辛少府
才多不肯限容身老大詩章轉更新選得天台山下住
一家全作學仙人
贈任道士
長安多病無生計藥鋪醫人亂索錢欲得定知身上事
憑君為筭小行年
招周居士
閉門秋雨濕牆莎俗客來稀野思多已掃書堂安藥竈
山人作意早經過
送許處士
高情自與俗人疎獨向藍溪選僻居會到白雲長取醉
不能窗下讀閒書
題楊秘書新居
愛閒不向争名地宅在街西最静坊卷裏詩過一千首
白頭新受祕書郎
送晊師
九星壇下煎茶别五老峯頭覓寺居作得新詩旋相寄
人來請莫達空書
送僧往金山
聞道溪隂山水好師行一一徧經過事須覓取堪居處
若箇溪頭藥最多
尋徐道士
尋師遠到暉天觀竹院森森閉藥房聞入静来經七日
仙童簷下獨焚香
荅韋開州寄車前子
開州午日車前子作藥人皆道有神慚愧使君憐病眼
三千餘里寄閒人
憶故州
累石為山作野夫自收雲藥讀仙書如今身是他州客
每見青山憶舊居
送客游蜀
行盡青山到益州錦城樓下二江流杜家曾向此中住
為到浣花溪水頭
送陸暢
共踏長安街裏塵吳州獨作未歸身貴門舊宅今誰住
君過西塘與問人
感春
遠客悠悠任病身誰家池上又逢春明年各自東西去
此地看花是別人
贈李司議
漢庭誰問投荒客十歲天南著白衣秋草茫茫惡溪路
嶺頭遙送北人歸
别客
青山歴歴水悠悠今日相逢明月秋繫馬城邊楊柳樹
為君沽酒暫淹留
登樓寄胡家兄弟
獨上西樓盡日閒林煙演漾鳥蠻蠻謝家兄弟重城裏
不得同看雨後山
荅劉明府
身病多時又客居滿城親舊盡相疎可憐絳縣劉明府
猶解頻頻寄遠書
酬藤杖
病裏出門行步遲喜君相贈古藤枝倚来自覺身生力
每向傍人說得時
法雄寺東樓
汾河舊宅今為寺猶有當時歌舞樓四十年來車馬客
古槐深巷暮蟬愁
寄故人
静曲閒房病客居蟬聲滿樹槿花疎故人祗在藍田縣
強半年来不得書
鄰婦哭征夫
雙鬟初合便分離萬里征夫不得隨今日軍回身獨没
去時鞍馬别人騎
和崔駙馬聞蟬
鳳凰樓下多歡樂不覺秋風暮雨天應為昨来身暫病
蟬聲得到耳傍邊
看櫻桃花
昨日南園新雨後櫻桃花發舊枝柯天明不待人同看
遶樹重重履跡多
和郭明府縣中會飲
一樽清酒兩人同好在街西水縣中自恨病身相去遠
此時閒坐對秋風
唐興觀看花
新紅舊紫不相宜看覺從前兩月遲更向同来詩客道
明年到此莫過時
九華觀看花
街西無數閒遊處不似九華仙觀中花裏可憐池上景
幾回牆壁貯春風
贈姚合
丹鳳門前向曉開千官相次入朝来唯君獨走衝塵土
下馬橋邊報直回
尋時道士
觀裏初晴竹樹涼閒行共到最高房昨来官罷無生計
欲就師求斷穀方
同韓侍郎南溪夜賞
喜作閒人得出城南溪兩月逐君行忽聞新命須歸去
一夜船中語到明
使行望悟真
採玉峯連佛寺幽高高斜對驛門樓無端来去騎官馬
寸步教身不得遊
重陽日至峡道
無限青山行已盡回看忽覺遠離家逢高欲飲重陽酒
山菊今朝未見花
贈座客劉郎中
憶昔君登南省日老夫猶是褐衣身誰知二十餘年後
来作學曹相替人
唐興觀玉蘂仙二首
千枝花裏玉塵飛阿母宫中見亦稀應共諸仙鬭百草
獨来偷折一枝歸
九色雲中紫鳳車尋仙来到洞仙家飛輪回處無蹤跡
唯有班班滿地花
秋思
洛陽城裏見秋風欲作歸書意萬重復恐怱怱說不盡
行人臨發又開封
憶遠
行人猶未有歸期萬里初程日暮時唯愛門前雙柳樹
枝枝葉葉不相離
玉山館
長溪新雨色如泥野水隂雲盡向西楚客天南行漸遠
山山樹裏鷓鴣啼
寄府吏
野水尋花共作期今朝出郭不相隨待君公事有閒日
此地春風應過時
涼州詞三首
邊城暮雨雁飛低蘆笋初生漸欲齊無數鈴聲遙過磧
應䭾白練到安西
古鎮城門白磧開蕃兵往往傍沙堆巡邊使客行應早
每待平安火到来
鳳林關裏水東流白草黃榆六十秋邊將皆承主恩澤
無人解道取涼州
宫詞二首
新鷹初放兔猶肥白日君王在内稀薄暮千門臨欲鎖
紅粧飛騎向前歸
黃金捍撥紫檀槽絃索初張調更高盡理昨来新上曲
内官簾外送櫻桃
華清宫
温泉流入漢離宫宫樹行行浴殿空武帝時人今欲盡
青山空閉御牆中
崔駙馬養鶴
身閒無事稱高情已有人間章句名求得鶴来教翦翅
望仙臺下亦將行
閒遊二首
老身不計人間事野寺秋晴每獨過病眼校来猶斷酒
却嫌行處菊花多
終日不離塵土間若為能見此身閒今朝暫共遊僧語
更恨趨時别舊山
劉兵曹贈酒
一瓶顔色似甘泉開向新栽小竹前欲罷身中更無事
移床獨就夕陽眠
送王梧州
楚江亭上秋風起看發蒼梧太守船千里同行從此别
相逢又隔幾多年
春日早朝
曉陌春寒朝騎来瑞雲深處見樓臺夜来新雨沙墀濕
東上閤門應未開
寄二山人
為箇朝章束此身眼看東洛去無因歷陽舊客今應少
轉憶鄰家二老人
寄李渤
五度溪頭躑躅紅嵩陽寺裏講時鐘春山處處行應好
一月看花到幾峰
尋仙
溪頭一徑入青崖處處仙居隔杏花更見峯西幽客說
雲中猶有兩三家
寄王奉卿
愛君紫閣峯前好新作書堂藥竈成見欲移居相近住
有田多與種黃精
題渭北寺上方
昔祭郊壇今謁陵寺中高處最來登十餘年後人多别
喜見當時轉讀僧
杏園贈劉郎中
一去瀟湘頭欲白今朝始見杏花春從来遷客應無數
重到花前有幾人
荅鄱陽客藥名詩
江臯歲暮相逢地黃葉霜前半夏枝子夜吟詩向松桂
心中萬事喜君知
寄宋景
詔發官兵取亂臣將軍弓箭不離身君今獨在征東府
莫遣功名屬別人
倡女詞
輕鬢叢梳闊掃眉為嫌風日下樓稀畫羅金縷難相稱
故著尋常淡薄衣
荅元八遺紗帽
黑紗方帽君邊得稱到山前坐竹床唯恐被人偷樣翦
不曾閒戴出書堂
題僧院
聞師行講青龍疏本寺往来多少年静掃空房唯獨坐
千莖秋竹在簷前
送元八
百神齋祭相隨徧尋竹看山亦共行明日城西送君去
舊遊重到獨題名
吳楚歌詞
庭前春鳥啄林聲紅夾羅襦縫未成今朝社日停針線
起向朱櫻樹下行
月臺觀
一身清淨無童子獨坐空堂得幾年每夜焚香通月觀
可憐光得最團圓
華山廟
金天廟下西京道巫女紛紛走似煙手把紙錢迎過客
遣求恩福到神前
病中
東風漸暖滿城春獨自幽居養病身莫說櫻桃花已發
今年不作看花人
寺宿齋
晚到今光門外寺寺中新竹隔簾多齊官禁與僧相見
院院開門不得過
贈施肩吾
世間漸覺無多事雖得空名未著身合取藥成相待喫
不須先作上天人
贈王建
于君去後交游少東野無來篋笥貧賴有白頭王建在
眼前猶見詠詩人
逢賈島
僧房逢著欵冬花出寺吟行日已斜十二街中春雪滿
馬蹄今去入誰家
離宫怨
高堂別館連湘渚長向春江開萬戶荆王去去不復来
宫中美人自歌舞
春別曲
長江春水綠堪染蓮葉出水大如錢江頭橘樹君自種
那不長繫木蘭船
成都曲
錦江近西煙水綠新雨山頭茘枝熟萬里橋邊多酒家
遊人愛向誰家宿
烏栖曲
西山作宫潮滿池宫鳥曉鳴茱萸枝吳姬採蓮自唱曲
君王昨夜舟中宿
楚妃怨
梧桐葉下黃金井横架轆轤牽素綆美人初起天未明
手拂銀瓶秋水冷
寒塘曲
寒塘沈沈柳葉疎水暗人語驚栖鳬舟中少年醉不起
持燭照水射游魚
春堤曲
野塘鵁鶄飛樹頭綠蒲紫菱蓋碧流狂客誰家愛雲水
日日獨來城下遊
山禽
山禽毛如白練帶栖我庭前栗樹枝獼猴半夜來取栗
一雙中林向月飛
秋山
秋山無雲復可風溪頭看月出深松草堂不閉石床静
葉間墜露聲重重
萬首唐人絶句卷二十三
萬首唐人絶句卷二十三
宋洪邁編
五言(原缺)
萬首唐人絶句卷二十三
