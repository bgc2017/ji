萬首唐人絶句卷三十三
宋洪邁編
七言
夜巖謠施肩吾
夜上幽巖踏靈草松枝已疎桂枝老新詩幾度惜不吟
此處一聲風月好
島夷行
腥臊海邊多鬼市島夷居處無鄉里黑皮年少學採珠
手把生犀照鹹水
帝宫詞
自得君王寵愛時敢言春色上寒枝十年宫裏無人問
一日承恩天下知
歎花詞
前日滿林紅錦遍今日遶林看不見空餘古岸泥土中
零落燕脂兩三片
杜鵑花詞
杜鵑花時夭豔然所恨帝城人不識丁寧莫遣春風吹
留與佳人比顔色
曉光詞
日輪浮動羲和推東方一軋天門開風神為我掃煙霧
四海蕩蕩無塵埃
望曉詞
攬衣起兮望秋河濛濛遠霧飛輕羅蟠桃樹上日欲出
白榆枝畔星無多
海邊遠望
扶桑枝邊紅皎皎天雞一聲四溟曉偶看仙女上青天
鸞鶴無多采雲少
聽南僧說偈詞
師子坐中香已發西方佛偈南僧說惠風吹盡六條塵
清淨水中初見月
春日美新綠詞
前日萌芽小於粟今朝草樹色已足天公不語能運為
驅遣羲和染新綠
對月憶嵩陽故人
團團月光照西壁嵩陽故人千里隔不知三十六峯前
定為何處峯前客
贈莎地道士
莎地陰森古蓮葉游龜暗老青苔甲池邊道士誇眼明
夜取蟭螟摘蚊睫
效古詞二首
莫愁得新年十六如蛾雙眉長帶綠初學箜篌四五人
莫愁獨自聲前足
姊妹無多兄弟少舉家鍾念年最小有時繞樹山鵲飛
貪看不待畫眉了
冬日觀早朝
紫煙捧日爐香動萬馬千車踏新凍繡衣年少朝欲歸
美人猶在青樓夢
觀吳偃畫松
君有絶藝終身寶方寸巧心通萬造忽然寫出澗底松
筆下看看一枝老
題山僧水閣
山房水閣連空翠沉沉下有蛟龍睡老僧趺坐入定時
不知花落黃金地
登峴亭懷孟生
峴山自高水自綠後軰詞人心眼俗鹿門才子不再生
怪景幽奇無管屬
吳中代蜀客吟
身狎吳兒家在蜀春深屢唱思鄉曲峨眉風景無主人
錦江悠悠為誰綠
戲詠榆莢
風吹榆錢落如雨繞林繞屋來不住知爾不堪還酒家
漫教夷甫無行處
寄李補闕
蒼生應怪君起遲蒲輪重輾嵩陽道功成名遂來不來
三十六巢仙鶴老
貧客吟
檻毯蔽衣無處結寸心耿耿如刀切今朝欲泣泉客珠
及到盤中却成血
誚山中叟
老人今年八十幾口中零落殘牙齒天陰傴僂帶嗽行
猶向巖前種松子
憶四明山泉
愛彼山中石泉水幽聲夜落虚窗裏至今憶得卧雲時
猶自㳙㳙在人耳
聞山中步虚聲
何人步虚南峯頂鶴唳九天霜月冷仙詞偶逐東風來
誤飄數聲落塵境
題龍池山人
主人家在龍池側水中有魚不敢食終朝采藥供仙厨
却笑桃花少顔色
翫新桃花
幾歎紅桃開未得忽驚造化新裝飾一種同霑榮盛時
偏荷清光借顔色
山石榴花
深色燕脂碎剪紅巧能攅合是天公莫言無物堪相比
妖豔西施春驛中
翫友人庭竹
曾去玄洲看種玉那似君家滿庭竹客來不用呼清風
此處挂冠涼自足
秋夜山居二首
幽居正想飡霞客夜久月寒珠露滴千年獨鶴兩三聲
飛下巖前一枝栢
去鴈聲遥人語絶誰家素機織新雪秋山野客醉醒時
百尺老松銜半月
秋夜山中别友人
獨鶴孤雲兩難說明朝又作東西别知君少壯無十年
莫愛閒吟老松月
贈别王鍊師往羅浮
道俗駢闐留不住羅浮山上有心期却愁仙處人難到
别後音書寄與誰
春日飡霞閣
灑水初晴物候新飡霞閣上最宜春山花四面風吹入
為我鋪牀作錦茵
喜友再相逢
三十年前與君别可憐容色奪花紅誰知日月相催促
此度見君成老翁
候仙詞
西歸公子何時降南岳先生早晚來巡歷世間猶未遍
乞求鸞鶴且裴回
修仙詞
丹田自種留年藥玄谷長生續命芝世上漫忙兼漫走
不知求已更求誰
山中得劉秀才京書
自笑家貧客到疎滿庭煙草不能鋤今朝誰料三千里
忽得劉公一紙書
夏日題方師院
火天無處買清風悶發時來入梵宫只向方師小廊下
回看門外是樊籠
游春樂
一年三百六十日賞心那似春中物草迷曲渚花滿園
東家年少西家出
仙客歸鄉詞二首
六合八荒游未半子孫零落暫歸來井邊不認捎雲樹
多是門人在後栽
洞中日月洞中仙不筭離家是幾年出郭始知人代變
又須抛却古時錢
雲州飲席
酒腸雖滿少歡情身在雲州望帝城巡次合當誰改令
先須為我打還京
戱贈李主簿
官罷江南客恨遥二年空被酒中消不知暗數春游處
偏憶楊州第幾橋
春詞(沈亞之亦有)
黃鳥啼多春日高紅芳開盡井邊桃美人手暖裁衣易
片片輕雲落剪刀
題景上人山門
水有青蓮沙有金老僧於此獨觀心愁人欲寄中峯宿
只恐白猿啼夜深
妓人殘粧詞
雲髻已收金鳳凰巧勻輕黛約殘粧不知昨夜新歌響
猶在誰家繞畫梁
臨水亭
只怪素亭黏黛色溪煙為我染莓苔欲知源上春風起
看取桃花逐水來
聽范玄長吟
聲聲扣出碧琅玕能使秋猿欲叫難詩興未窮心更遠
手垂青拂向雲看
觀葉生畫花
心竅玲瓏貌亦奇榮枯只在手中移今朝故向霜天裏
點破繁花四五枝
洗丹沙詞
千淘萬洗紫光攅夜火熒熒照玉盤恐是麻姑殘米粒
不曾將與世人看
長安春夜吟
露盤滴時河漢微美人燈下裁春衣蟾蜍東去鵲南飛
芸香省中郎不歸
自述
篋貯靈沙日日看欲成仙法脱身難不知誰向交州去
為謝羅浮葛長官
少年行
醉騎白馬走空衢惡少皆稱電不如五鳳街頭新勒轡
半垂衫袖揖金吾
越中遇寒食
去歲清明霅溪口今朝寒食鏡湖西信知天地心不易
還有子規依舊啼
贈採藥叟
老去唯將藥裏行無家無累一身輕却教年少取書卷
小字燈前鬭眼明
清夜憶仙宫子
夜靜門深紫洞煙孤行獨坐憶神仙三清宫裏月如晝
十二宫樓何處眠
江南怨
愁見橋邊荇葉新蘭舟枕水楫生塵從來不是無蓮采
十頃蓮塘賣與人
送絶塵子歸舊隱二首
雲水千重繞洞門獨歸何處是桃源仙方不用隨身去
留與人間老子孫
班藤為杖草為衣萬壑千峯獨自歸縱令相憶誰相報
桂樹巖邊人信稀
送裴秀才歸淮南
怪來頻起詠刀頭楓葉枝邊一夕秋又向江南别才子
却將風景過揚州
錢塘渡口
天塹茫茫連沃焦秦皇何事不安橋錢塘渡口無錢納
已失西興兩信潮
春日宴徐君池亭
暫憑春酒換愁顔今日應須醉始還池上有門君莫掩
從教野客見青山
山中送友人
欲折楊枝别恨生一重枝上一啼鶯亂山重疊雲相掩
君向亂山何處行
寄王少府
采松仙子徒銷日喫菜山僧枉過生多謝藍田王少府
人間詩酒最關情
贈女道士鄭玉華二首
玄髮新簪碧藕花欲添肌雪餌紅沙世間風景那堪戀
長笑劉郎漫憶家
明鏡湖中休采蓮却師阿母學神仙朱絲誤落青囊裏
猶是箜篌第幾絃
寄西臺李侍御
二千餘里採瓊瓌到處傷心瓦礫堆唯有繡衣周柱史
獨將珠玉挂西臺
贈凌仙姥
阿母從天降幾時前朝唯有漢皇知仙桃不啻三回熟
飽見東方一小兒
晚春送王秀才游剡川
越山花去剡藤新才子風光不厭春第一莫尋溪上路
可憐仙女愛迷人
馮上人院
擾擾凡情逐水流世間多喜復多憂一回行到馮公院
便欲令人百事休
金吾詞
行擁朱輪錦幨兒望仙門外叱金羈染鬚偷嫰無人覺
唯有平康小婦知
觀舞女
纏紅結紫畏風吹嫋娜初回弱柳枝買笑未知誰是主
萬人心逐一人移
鄠縣村居
欲往村西日日慵上山無水引高蹤誰能求得秦皇術
為我先驅紫閣峯
酬周秀才
三展蜀牋皆郢曲我心珍重甚瓊瑶應緣水府龍神睡
偷得蛟人五色綃
旅次文水縣喜遇李少府
為君三日廢行程一縣官人是酒朋共憶襄陽同醉處
尚書坐上納銀觥
夏雨後題青荷蘭若
僧舍清涼竹樹新初經一雨洗諸塵微風忽起吹蓮葉
青玉盤中瀉水銀
途中逢少女
身倚西門笑向東牡丹初折一枝紅市頭日賣千般鏡
知落誰家新匣中
山中翫白鹿
繞洞尋花日易銷人間無路得相招呦呦白鹿毛如雪
踏我桃花過石橋
山居樂
鸞鶴每於松下見笙歌常向坐中聞手持十節龍頭杖
不指虚空即指雲
襄陽曲
大堤女兒郎莫尋三三五五結同心清晨對鏡理容色
意欲取郎千萬金
望夫詞三首
看看北鴈又南飛薄倖征夫久不歸蟢子到頭無信處
凡經幾度上人衣
手爇寒燈向影頻回文機上暗生塵自家夫壻無消息
却恨橋頭賣卜人
何事經年斷書信愁聞遠客說風波西家還有望夫伴
一種淚痕兒最多
少婦游春詞
簇錦攅花鬭勝遊萬人行處最風流無端自向春園裏
笑摘青梅叫阿侯
折柳枝
傷見路邊楊柳春一重折盡一重新今年還折去年處
不送去年離别人
歸將吟
百戰放歸成老翁餘生得出死人中今朝授勑三回舞
兩賜青娥又拜公
惜花詞
千樹繁紅遶碧泉正宜尊酒對芳年明朝欲飲還來此
只怕春風却在前
抛纏頭詞
翠娥初罷繞梁詞又見雙鬟對舞時一抱紅羅分不足
參差裂破鳳凰兒
望騎馬郎
碧蹄新壓步初成玉色郎君弄影行賺殺唱歌樓上女
伊州誤作石州聲
春日錢塘雜興二首
酒姥溪頭桑嫋嫋錢塘郭外柳毶毶路逢鄰婦遥相問
小小如今學養蠶
西鄰年少問東鄰柳岸花隄幾處新昨夜雨多春水闊
隔江桃葉喚何人
翫手植松
却思毫末栽松處青翠纔將衆草分今日散材遮不得
看看氣色欲凌雲
夜笛詞
皎㓗西樓月未斜笛聲寥亮入東家却令燈下裁衣婦
誤剪同心一半花
贈鄭倫吹鳳管
喃喃解語鳳凰兒曾聽棃園竹裏吹誰謂五陵年少子
還將此曲暗相隨
蜀茗詞
越椀初盛蜀茗新薄煙輕處攪來勻山僧問我將何比
欲道瓊漿却畏嗔
春霽
煎茶水裏花千片候客亭中酒一樽獨對春光還寂寞
羅浮道士忽敲門
諷山雲
閒雲生葉不生根常被重重蔽石門賴有風簾能掃蕩
滿山晴日照乾坤
日晚歸山詞
虎跡新逢雨後泥無人家處洞邊溪獨行歸客晚山裏
賴有鷓鴣臨路岐
翫花詞
今朝造化使春風開拆西施面上紅竟日眼前猶不足
數株舁入寸心中
萬首唐人絶句卷三十三
