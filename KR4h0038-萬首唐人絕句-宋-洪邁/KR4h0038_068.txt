萬首唐人絶句卷六十八
宋洪邁編
七言
早入中書錢珝
不意雲霄能自致空驚鴛鷺忽相隨臘雪新晴栢子殿
春風欲上萬年枝
和王員外雪晴早朝
紫微晴雪帶恩光遶仗偏隨鴛鷺行長信月留寧避曉
宜春花滿不飛香
請告出春明門李羣玉
本不將心挂名利亦無情意在樊籠鹿裘藜杖且歸去
冨貴榮華春夢中
旅游番禺獻涼公
帝鄕羣侣杳難尋獨立滄州歲暮心野鶴飛栖無遠近
稲粱多處是恩深
張璪璧畫
片石長松倚素楹翛然雲壑見高情世人只愛凡花鳥
無處不知梁廣名
書院二小松
一䨇幽色出凡塵數粒秋煙二尺鱗從此静窗聞細韻
琴聲長伴讀書人
言懷
白鶴高飛不逐羣嵇康琴酒鮑昭文此身未有棲歸處
天下人間一片雲
勸入廬山讀書
憐君少雋利如鋒氣爽神清刻骨聦片玉若磨唯轉瑩
莫辭雲外入廬峯
聞笛
冉冉生山草何異截而吹之動天地望鄕臺上望鄕時
不獨落梅兼落淚
曉宴
金波西傾銀漢落綠樹含煙倚朱閣曉華䏊聦聞調笙
一點殘燈隔羅幕
將遊荆州投魏中丞
貧埋病壓老巑岏拂拭菱花不喜看又恐無人肯青眼
事須憑仗小還丹
二辛夷
狂吟亂舞䨇白鶴霜翎玉羽紛紛落空庭向晚春雨微
却歛寒香抱瑶萼
題龍潭西齋
寂寞幽齋暝煙起滿徑西風落松子遠公一去兜率宫
唯有門前虎谿水
鏡道中吹簫陳陶
金欄白的苦篸&KR1237;䨇鳳夜伴江南棲十洲人聽玉樓曉
空向千山桃杏枝
贈野老
何年種芝白雲裏人傳先生老萊子消磨世上名利心
澹若巖間一流水
宿山祠張籍
秋草宫中斜裏墓宫中誰送葬來時千千萬萬皆如此
家在城邊亦不知
送律師歸婺州
京中開講已多時曾作壇頭證戒師歸到䨇溪橋北寺
鄕僧爭就學威儀
張蕭遠雪夜同宿
數卷新遊蜀客詩長安僻巷得相隨草堂雪夜携琴宿
況似青城館裏時
送李四校書僧元孚
朱絲寫别鶴泠泠詩滿紅牋月滿庭莫學楚狂隳姓字
知音還有子期聽
送小師勝雲皎然
昨日雪山知爾名吾今坐石已三生少年道性易流動
莫遣秋風入别情
送僧遊福州
禪子自矜禪性成將心擬點建溪清南看閩樹花不落
更取何情了妄情
題三鄕驛若耶溪女子
昔逐良人西入關良人身没妾空還謝娘衛女不相待
為雨為雲過别山
陸洞和
惆悵殘花怨暮春孤鸞舞鏡倍傷神清詞好箇干人事
疑是文姬第二身
王祝和
女几山前嵐氣低佳人留眼此中題不知雲雨歸何處
空使王孫見即迷
劉谷和
蘭蕙芬芳見玉姿路傍花笑景遲遲苧蘿山下無窮意
併在三鄉惜别時
王條和
浣沙游女出關東舊跡新詞一夢中槐陌柳亭何限事
年年回首泣春風
李昌鄴和
紅粉蕭娘手自題分眀幽怨發雲閨不應更學文君去
泣向殘花歸剡溪
王碩和
無姓無名越水濱芳詞空怨路傍人莫教才子偏惆悵
宋玉東家是舊鄰
李縞和
會稽王謝兩風流王子沉淪謝女愁歸思若隨文字在
路傍空為感千秋
張綺和
洛川依舊好風光蓮帳無因見女郎雲雨散來音信斷
此生遺恨寄三鄕
高衢和
南北千山與萬山軒車誰不思鄕關獨留芳翰悲前跡
陌上恐傷桃李顔
韋水和
來時歡笑去時哀家國迢迢向越臺待寫百年幽思盡
故宫流水莫相催
楊柳枝詞韓琮
枝鬭纖腰葉鬭眉春來無處不如絲霸陵原上多離别
少有長條拂地垂
二月二日游洛源
舊苑新晴草似苔人還香在踏青回今朝此地成惆悵
已後逄春更莫來
駱谷晚望
秦川如畫渭如絲去國還家一望時公子王孫莫來好
嶺花多是斷腸枝
暮春滻水送别
綠暗紅稀出鳳城暮雲宫闕古今情行人莫聽宫前水
流盡年光是此聲
晦日呈諸判官韓滉
晦日新晴春自嬌萬家攀折渡長橋年年老向江城寺
不覺東風換柳條
贈去妾崔郊
公子王孫逐後塵綠珠垂淚滿羅巾侯門一入深如海
從此蕭郎是路人
人日遇雪應制李嶠
千鍾聖酒御筵披六出祥霙亂繞枝即此神仙對瓊圃
何煩轍迹向瑶池
送司馬先生
蓬閣桃源兩處分人間海上不相聞一朝琴裏悲黃鶴
何日山頭望白雲
邊詞張敬忠
五原春色舊來遲二月垂楊未挂絲即今河畔冰開日
正是長安花落時
河陽橋送别柳中庸
黃河流出有浮橋晉國歸人此路遥若傍欄干千里望
北風驅馬雨蕭蕭
征怨
歲歲金河復玉關朝朝馬策與刀環三春白雪歸青冡
萬里黃河遶黑山
涼州曲
關山萬里遠征人一望關山淚滿巾清海戍頭空有月
黃沙磧裏本無春
高檻連天望武威窮隂拂地戍金微九城絃管聲遥發
一夜關山雪滿飛
寒食孟雲卿
二月江南花滿枝他鄕寒食遠堪悲貧居往往無煙火
不獨眀朝為子推
寒食夜李宣古
人定朱門尚半開初星粲粲點昭回此時寒食無燈燭
花柳蒼蒼月欲來
寒食獻羣守伍唐珪
入門堪笑復堪憐三徑苔封一釣船慙愧四鄰教斷火
不知厨裏久無煙
奉和祓禊韋嗣立
乘風祓禊逐風光扈蹕陪鑾渭渚傍還笑當時水濱老
衰年八十待文王
奉和祓禊沈佺期
寳馬香車清渭濱紅桃碧柳禊堂春皇情尚憶垂竿佐
天祚先呈捧劔人
奉和祓禊李乂
上林花鳥暮春時上已陪游樂在茲此日欣逄臨渭賞
昔年空道濟汾詞
喜韓少府見訪胡釘珓
忽聞梅福來相訪笑着荷衣出草堂兒童不慣見車馬
走入蘆花深處藏
觀諸妓繡樣
日暮堂前花蘂嬌爭拈小筆上牀描繡成安向春園裏
引得黃鶯下柳條
小兒垂釣
蓬頭稚子學垂綸倒坐莓苔草映身路人借問遥招手
恐畏魚驚不應人
葬寳雞行路士人寥有方
嗟君没世委空嚢幾度勞心翰墨場半面為君申一慟
不知何處是家鄕
傷春吟何光遠
簷上簷前燕語新柳開花發自傷神誰能將我相思意
說與隈江解珮人
荅龍女
淡蕩春光物象饒一枝瓊豔不勝嬌若能許解相思珮
何羡星天渡鵲橋
催粧
玉漏㳙㳙銀漢清鵲橋新架路初成催粧既要裁篇詠
鳳吹鸞歌早會迎
寳車輾駐綵雲開誤到蓬山頂上來瓊室既登花得折
永將凡骨逐風雷
贈何生眀月潭龍女
坐久風吹綠綺寒九天月照水精盤不思却返沉潜去
為惜春光一夜歡
留别何郎
負妾當時寤寐求從茲粉面阻綢繆宫空月苦瑶雲斷
寂寞巴江水自流
鬻丹砂醉吟劉道昌
心田但使靈芝長氣海常教法水朝功滿自然留不住
更將何物馭丹霄
龜市告别
還丹功滿氣成胎九百年來混俗埃自此三山一歸去
無因重到世間來
貨丹吟鄰場道人
尋仙何必三山上但使神存九竅清煉得綿綿元氣定
自然不食亦長生
羣仙降蜀宫
后土夫人
偶引羣仙到世間薰風殿裏醉華筵等閒貪賞不歸去
愁殺韋郎一覺眠
王母
滄海成塵幾萬秋碧桃花發長春愁不來便是數千載
周穆漢皇何處游
麻姑
世間何事不澘然人得人情命不延適向蔡家廳上飲
回頭已見一千年
上元夫人
思量往事一愁容阿母曾邀到漢宫城闕不存人不見
茂陵荒草恨無窮
弄玉
采鳳飛來到禁闈便隨王母駐瑶池如今記得秦樓上
偷見蕭郎惱妾時
太眞
春夢悠揚生下界一堪成笑一堪悲馬嵬不是無情地
自遇蓬萊睡覺時
臨刑賦楊損
聖主何曾識仲都可嗟社稷在須臾市東便是神仙窟
何必乘舟泛五湖
東洛貨丹許學士
三千功滿去升天一住人間數百年華表他時却歸日
滄溟應恐變桑田
天關回到世吟
九霄雲路竒哉險曾抱沖身入太和今日東歸渾似夢
望崖回首隔天波
經故宫女墳有感聶通志
家國久隨狂寇没春蕪又向冡頭青如今憶得當時事
為爾傷心一涕零
長郊煙淡月華清因醉荒墳半夜醒失路孤吟不勝苦
暗中應有鬼神聽
吟送酒京昭儀寳仙
爭不逄人話此身此身長夜不知春自從國破家亡後
壠上惟添芳草新
張夫人華國
休說人間恨戀多况逄佳客此相過堂中縱有千般樂
爭及陽春一曲歌
景才人舜英
幽谷窮花似妾身縱懷香豔吐無因多情公子能相訪
應解回風暫借春
留金扼臂贈别
恩情未足曉光催數朵眠花未得開却羡一䨇金扼臂
隨君此去出泉臺
琴中歌孫玄照
相如曾作鳳兮吟昔被文君會此音今日孤鸞還獨語
痛哉仙子不彈琴
答孫客王仙山
鴛鴦相見不相隨籠裏籠前整羽衣但得他時人放去
水中長作一䨇飛
送青城丈人酒紫微孫處士
深羡青城好洞天白龍一覺已千年鋪雲枕石長松下
朝退看書盡日眠
送王懿昌酒
將知骨分到仙鄉酒飲金華玉液漿莫道人間只如此
回頭已是一年強
送太一真君酒青城丈人
峩眉仙府静沉沉玉液金華莫厭斟凡客欲知真一洞
劔門西北五雲深
送紫微處士酒太一真君
此中何必羡青城玉樹雲樓不記名悶即乘龍游紫府
北辰南斗逐君行
蜀宫應制李舜絃夫人
濃樹禁花開後庭飲筵中散酒醒醒濛濛雨草瑶階濕
鐘曉愁吟獨倚屏
釣魚不得
盡日池邊釣錦鱗芰荷香裏暗銷䰟依稀縱有尋香餌
知是金鈎不肯呑
隨駕游青城
因隨八馬上仙山頓隔埃塵物象閒只恐西追王母宴
却憂難得到人間
摘紫芝李太玄
偶游洞府到芝田星月茫茫欲曙天雖則似離塵世了
不知何處遇真仙
玉女舞霓裳
舞勢隨風散復收歌聲似磬韻還幽千回赴節填詞處
嬌眼如波入鬢流
錦城春望卓英英
和風裝點錦城春細雨如絲壓玉塵漫把詩情訪竒景
豔花穠酒屬閒人
理笙
頻倚銀屏理鳳笙調中幽意起春情因思往事成惆悵
不得緱山和一聲
游福感寺荅少年
牡丹未及開時節況是秋風莫近前留待來年二三月
一枝和露壓神仙
荅玄士
數載幽欄種牡丹裹香包豔待神仙神仙既有丹青術
携取何妨入洞天
和錦城春望眉娘
蠶市初開處處春九衢明豔起香塵世間縱有浮華事
爭及仙山出世人
和理笙
但於閨閤熟吹笙太白真仙自有情他日丹霄驂白鳳
何愁子晉不聞聲
晝地吟太白山玄士
學得丹青數萬年人間幾度變桑田桑田雖變丹青在
誰向丹青合得仙
贈葛氏小娘子潘雍
曾聞仙子住天台欲結靈姻愧短才若許隨君洞中住
不同劉阮却歸來
和潘雍葛氏女
九天天遠瑞煙濃駕鶴驂龍意已同從此三山山上月
瓊花開處照春風
紫霄夫人席上桃花夫人
昔時訓子西河土漢使經過問妾緣自到仙山不知老
凡間喚作幾千年
萬首唐人絶句卷六十八
