萬首唐人絶句卷五十
宋洪邁編
七言
詠燈韓偓
高在酒樓明錦幕遠隨漁艇泊烟江古來幽怨皆銷骨
休向長門背雨窗
遠廊
濃烟隔簾玉漏泄斜燈照燭光參差遶廊倚檻更惆悵
微雨輕寒花落時
屐子
六寸膚圓光緻緻白羅繡屜紅托裏南朝天子事風流
却重金蓮輕綠齒
想得
兩重門裏玉堂前寒食花枝月午天想得那人垂手立
嬌羞不肯上鞦韆
聞雨
香侵蔽膝夜寒輕聞雨傷春夢不成羅帳四垂紅燭背
玉釵敲着枕函聲
聮綴體
院宇明秋日日長社前一鴈别遼陽隴頭針線年年事
不喜寒砧擣斷腸
夜深
清江碧草兩悠悠各自風流一種愁正是落花寒食雨
夜深無伴倚空樓
哭花
曾愁香結破顔遲今見妖紅委地時若是有情爭不哭
夜來風雨葬西施
蜻蜓
碧玉眼睛雲母翅輕於粉蝶瘦於蜂坐來併拂波光舞
可是殷勤戀蓼叢
觀鬭鷄
何曾解報稲梁恩金距花冠氣遏雲白日梟鴟無意問
唯將芥羽害同羣
船頭
兩岸綠蕪齊似剪掩映靈山相向晚船頭獨立望長空
日灔波光逼人眼
寄禪師
從無入有雲峯聚已有還無電火銷銷聚本來皆是幻
世間閒口漫囂囂
已涼二首
碧闌干外繡簾垂猩色屏風畫折枝八尺龍鬚方錦褥
已涼天氣未寒時
秋多却訝天涼早思倦翻嫌夜漏遲何處山川孤館裏
向燈彎盡一雙眉
重遊曲江
鞭鞘亂拂暗傷情蹤跡難尋露草青猶有玉輪曾碾處
一泓秋水漲浮萍
遥見
悲歌淚濕淡燕脂閒立風吹金縷衣白玉堂東遥見後
令人評泊畫楊妃
新秋
一夜清風動扇愁背時容色入新秋桃花臉裏汪汪淚
忍到更深枕上流
宫詞
繡屏斜立正銷䰟侍女移燈掩殿門燕子不歸花着雨
春風應自怨黃昏
踏青
踏青會散欲歸時金車久立頻催上收裙整髻故遲留
兩點深心各惆悵
寒食夜
惻惻輕寒剪剪風杏花飄雪小桃紅夜深斜搭秋千索
樓閣朦朧細雨中
鬆髻
髻根總慢玉釵垂指點庭花又過時坐久暗生惆悵事
映人勻却淚燕脂
夏日
庭樹新隂葉未成玉階人靜下簾聲相風不動烏龍睡
時有幽禽自喚名
江樓二首
夢啼嗚咽覺無語杳杳微微望烟浦樓空客散燕交飛
江靜帆稀日亭午
鯷魚苦笋香味新楊花酒旗三月春風光百計牽人老
爭那多情足病身
新上頭
學梳蟬鬢試新裙消息佳期在此春為愛好多心轉惑
遍將宜稱問傍人
錄舊詩有感
緝綴小詩抄卷裏尋思閒事到心頭自吟自泣無人會
腸斷蓬山第一流
中庭
夜短睡遲慵早起日高方始出紗窗中庭自摘青梅子
先向釵頭帶一䨇
蹤跡
東烏西兔似車輪却笑桑田不復論唯有風光與蹤跡
思量長似暗銷䰟
日高
朦朧猶認管絃聲噤痄餘寒酒半醒春暮日高簾半捲
落花和雨滿中庭
夕陽
花前酒淚臨寒食醉裏回頭問夕陽不管相思人老盡
朝朝容易下西墻
過建溪
長貪山水羡漁樵自笑揚鞭趁早朝今日建溪驚恐後
李將軍畫也須燒
秋雨内宴
一帶清風入畫堂撼真珠箔碎玎璫更看檻外霏霏雨
似勸須交醉玉觴
僧影
山色依然僧已亡竹間疎磬隔殘陽智燈已滅餘香燼
猶自光明照十方
舊館
前歡往恨分明在酒興詩情大半亡還是墻西紫荆樹
殘花摘索映高塘
中春憶贈
年年長是阻佳期萬種恩情只自知春色轉添惆悵望
似君花發兩三枝
半睡
眉山暗淡向殘燈一半雲鬟墜枕稜四體着人嬌欲泣
自家揉損砑繚綾
春恨
殘夢依依酒力餘城頭畫角半啼烏平明未捲西樓幕
院靜時聞放鹿盧
寄恨
秦釵枉斷長條玉蜀紙空留小字紅死恨物情無會處
蓮花不肯嫁春風
閨怨
時光潜去暗淒涼懶對菱花暈曉粧初拆鞦韆人寂寞
後園青草任他長
深院
鵝兒唼啑梔黃觜鳳子輕盈膩粉腰深院下簾人晝寢
紅薔薇架映芭蕉
痛憶
信知尤物必牽情一顧難酬覺命輕曾把禪機銷此病
破除纔盡又重生
忍笑
宫樣梳頭淺畫眉晚來裝飾更相宜水精鸚鵡釵頭顫
歛袂佯羞忍笑時
氣疾初愈
疾愈身輕覺數通山無嵐瘴海無風隂陽欲出隂精落
天地包含紫氣中
偶見二首
霧為襟袖玉為冠半似羞人半忍寒别易會難長自歎
轉身應取淚珠彈
桃花臉薄難藏淚桂葉眉長易覺愁形迹未成當面笑
幾回擡眼又低頭
密意
呵花貼鬢粘寒髮凝酥光透猩猩血經過洛水幾多人
唯有陳王見羅襪
偶見
秋千打困解羅裙指點醍醐酒一尊見客入來和笑走
手搓梅子映中門
寒食夜有寄
風流大底是張張一度相思一斷腸雲薄月昏寒食夜
隔簾微雨杏花香
歎白菊
正憐香雪披千片忽訝殘霞覆一&KR1244;還似妖姬長年後
酒酣䨇臉却微紅
侍宴
蜂黃蝶粉兩依依狎宴臨春日正遲密旨不教江令醉
麗華微笑認皇慈
秋霖夜憶家
垂老何時見弟兄背燈愁泣到天明不知短髮能多少
一滴秋霖白一莖
曛黑
古木侵天日已沉露華涼冷潤衣襟江城曛黑人行絶
唯有啼烏伴夜砧
柳二首
褭雨拖風不自持遍身無力向人垂玉纖折得遥相贈
便似觀音手裏時
一籠金線拂彎橋幾被兒童損細腰無奈靈和標格在
春來依舊褭長條
曉日
天際霞光入水中水中天際一時紅直須日觀三更後
首送金烏上碧空
醉著
萬里清江萬里天一村桑柘一村烟漁翁醉著無人喚
過午醒來雪滿船
家書後批(家在登州)
四序風光總是愁鬢毛衰颯涕横流此書未到心先到
想見孤城海岸頭
偶題
俟時輕進固相妨實行丹心仗彼蒼蕭艾轉肥蘭蕙瘦
可能天亦妬馨香
淨興寺杜鵑
一園紅豔醉坡陁自地連梢蔟蒨羅蜀魄未歸長滴血
秪應偏滴此&KR1244;多
翠碧鳥
天長水遠網羅希保得重重翠羽衣挾彈小兒多害物
勸君莫近五陵飛
贈孫尊師
齒如冰雪髮如黳幾百年來醉似泥不共世人爭得失
臥床前有上天梯
寓汀州聞鄭左丞赴洛
鬢惹新霜耳舊聾眼昏腰曲四支風交親若要知形候
嵐瘴烟中折臂翁
荔枝三首
遐方不許貢珍奇密詔唯教進荔枝漢武碧桃爭比得
枉令方朔號偷兒
封開玉籠雞冠澁葉襯金盤鶴頂鮮想得佳人微啓齒
翠釵先取一䨇懸
巧裁霞片裹神漿崖蜜天然有異香應是仙人金掌露
結成冰入蒨羅囊
尤溪道中
水自潺湲日自斜盡無鷄犬有鳴鴉千村萬落如寒食
不見人烟空見花
騰騰
八年流落醉騰騰點檢行藏喜不勝烏帽素飡兼施藥
前生多恐是醫僧
贈友人
莫嫌談笑與經過却恐閒多病亦多若遣心中無一事
不知爭奈日長何
中秋永夕奉寄楊學士
鱗差甲子漸衰遲依舊年年困亂離八月夜長鄉思切
鬢邊添得幾莖絲
清興
隂沉天氣連翩醉摘索花枝撩峭寒擁鼻遶廊吟看雨
不知遺却竹皮冠
雷公
閒人倚柱笑雷公又向深山霹怪松必若有蘇天下意
何如驚起武侯龍
野塘
侵曉乘涼偶獨來不因魚躍見萍開卷荷忽被微風觸
瀉下清香露一杯
訪隱者遇醉
曉入江村覓釣翁釣翁沉醉酒缸空夜來風起閒花落
狼籍柴門鳥徑中
即目
書墻暗記移花日洗瓮先知醖酒期須信閒人有忙事
且來衝雨覓漁師
寄鄰莊道侣
聞說經旬不啓關藥牎誰伴醉開顔夜來雪壓村前竹
剰見溪南幾尺山
初赴期集
輕寒着背雨淒淒九陌無塵未有泥還是平時舊滋味
漫垂鞭袖過街西
晚岸
揭起青蓬上岸頭野花和雨冷脩脩春江一夜無波浪
校得行人分外愁
仙山
一炷心香洞府開偃松皴澁半莓苔水清無底山如削
始有仙人騎鶴來
過茂陵
不悲霜露但傷春孝理何因感兆民景帝龍髯消息斷
異香空見李夫人
曲江秋日
斜烟縷縷鷺鷥棲藕葉枯香折野泥有箇高僧似圖畫
把經吟立水塘西
流年
三月傷心仍晦日一春多病更隂天雄豪亦有流年恨
況是離䰟易黯然
寄上兄長
兩地支離路八千襟懷悽愴鬢蒼然亂來未必長團會
其奈而今更長年
兩賢
賣卜嚴將賣餅孫兩賢高趣恐難倫而今若有逃名者
應被品流呼差人
寳劒
困極還應有日通難將糞土掩神蹤但教出得豐城後
不是延津亦化龍
訪盧秀才
藥訣棋經思致論柳腰蓮臉本忘情頻頻強入風流坐
酒肆應疑阮步兵
商山道中
雲横峭壁水平鋪渡口人家日欲晡却憶往年看粉本
始知名畫有功夫
招隱
立意忘機機已生可能朝市汙高情時人未會嚴陵志
不釣鱸魚只釣名
雨村
鴈行斜拂雨村樓簾下三更幕一鉤倚柱不知身半濕
黃昏獨自未回頭
使風
茶香睡覺心無事一卷黃庭在手中欹枕卷簾江萬里
舟人不語滿帆風
阻風
平生情趣羡漁師此日烟江愜所思肥鱖香秔小艛艓
斷腸滋味阻風時
并州
戌旗青草接榆開雨裏并州四月寒誰會憑欄潜忍淚
不勝天際似江干
夏夜
猛風飄電黑雲生霎霎高林簇雨聲夜久雨休風又定
斷雲流月却斜明
欄干
掃花雖恨夜來雨把酒却憐晴後寒吳質漫言愁得病
當時猶不凭欄干
驛樓
流雲溶溶水悠悠故鄕千里空回頭三更獨凭欄干月
淚滿關山孤驛樓
以海棠梨花一枝寄李員外
二月春風澹蕩時旅人虚對海棠梨不如寄與星即去
想得朝回正畫眉
遊春引三首張碧
句芒愛弄春風權開萌發翠無黨偏句芒小女精神巧
機羅杼綺滿平川
五陵年少輕薄客蠻錦花多春袖窄酌桂鳴金翫物華
星蹄繡轂填香陌
千條碧綠輕拖水金毛泣怕春江死萬彙俱含造化恩
見我春公無私理
農父
運鋤耕斸侵星起隴畆豐盈滿家喜到頭禾黍屬他人
不知何處抛妻子
古意
鑾輿不碾香塵滅更殘三十六宫月手持紈扇獨含情
秋風吹落横波血
萬首唐人絶句卷五十
