萬首唐人絶句卷四十四
宋洪邁編
七言
贈少年温庭筠
江海相逄客恨多秋風葉下洞庭波酒酣夜别淮隂市
月照高樓一曲歌
答段柯古見啁
彩翰殊翁金繚繞一千二百逃飛鳥尾薪橋下未為癡
暮雨朝雲世間少
彈箏人
天寶年中事玉皇曾將新曲教寧王鈿蟬金鴈皆零落
一曲伊州淚萬行
瑶瑟怨
冰簟銀牀夢不成碧天如水夜雲輕鴈聲還向瀟湘去
十二樓中月自明
夏中病痁作
山鬼揚威正氣愁便辭珍簟襲狐裘西忩一夕悲人事
團扇無情不待秋
元處士池上
蓼穗茭叢思蟪蛄水螢江鳥滿煙蒲愁紅一片風前落
池上秋波似五湖
華隂韋氏林亭
自有林亭不得閒陌塵宫樹是非間終南秪在茅簷外
别向人間看華山
寄裴生乞釣鉤
一隨菱棹謁王侯深愧移文負釣舟今日太湖風色好
却將詩句乞魚鉤
春日雨
細雨濛濛入絳紗湖亭寒食孟珠家南朝漫自稱流品
宫體何曾為杏花
洛陽
鞏樹先春雪滿枝上陽宫柳囀黃鸝桓譚未便忘西笑
豈為長安有鳳池
四老
商於角里便成功一寸沉機萬古同但得戚姬甘定分
不應真有紫芝翁
蓮花
綠塘搖灎接星津軋軋蘭橈入白蘋應為洛神波上襪
至今蓮蘂有香塵
過吳景帝陵
王氣銷來水淼茫豈能才與命相妨虚開直瀆三千里
青蓋何曾到洛陽
龍尾驛婦人圖
慢笑開元有倖臣直教天子到蒙塵今來看畫猶如此
何況親逄絶世人
薛氏池垂釣
池塘經雨更蒼蒼萬點荷珠曉氣凉朱瑀空偷御溝水
錦鱗紅尾屬嚴光
簡同志
開濟猶來變盛衰五車纔得號鎡基留侯功業何容易
一卷兵書作帝師
贈鄭徵君
一抛蘭棹逐燕鴻曾向江湖識謝公每到朱門還悵望
故山多在畫屏中
車駕西遊因而有作
宣曲長楊瑞氣凝上林狐兔待秋鷹誰將詞賦陪雕輦
寂寞相如卧茂陵
傷温德彛
昔年敵騎犯榆關一敗龍城匹馬還侯印不聞封李廣
他人丘壟似天山
題端正樹
路傍佳樹碧雲愁曾侍金輿幸驛樓草木榮枯似人事
綠隂寂寞漢陵秋
題李相公勑賜錦屏風
豐沛曾為社稷臣賜書名畫墨猶新幾人同保山河誓
獨自棲棲九陌塵
題友人居
盡日松堂看畫圖綺䟽岑寂似清都若教煙水無鷗鳥
張翰何由到五湖
蔡中郎
古墳零落野花春聞說中郎有後身今日愛才非昔日
枉抛心力作詞人
渭上題三首
吕公榮達子陵歸萬古煙波遶釣磯橋上一通名利迹
至今江鳥背人飛
目極雲霄思浩然風帆一片水連天輕橈便是東歸路
不肯忘機作釣船
煙水何曾息世機暫時相向亦依依所嗟白首磻溪叟
一下漁舟更不歸
經故翰林袁學士居
劒逐驚波玉委塵謝安門下更何人西州城外花千樹
盡是羊曇醉後春
題杜邠公林亭
卓氏壚前金線柳隋家堤伴錦帆風貪為兩地分霖雨
不見池蓮照水紅
贈張鍊師
丹溪藥盡變金骨清洛月寒吹玉笙他日隐居無訪處
碧桃花發水縱横
河中紫極宫
昔年曾伴玉真遊每到仙宫即是秋曼倩不歸花落盡
滿叢煙露月當頭
夜看牡丹
高低深淺一欄紅把火殷勤照露叢希逸近來成懶病
不能容易向春風
宿城南亡友别墅
水流花落歎浮生又伴遊人宿杜城還似昔年殘夢裏
透簾斜月獨聞鶯
過分水嶺
溪水無情似有情入山三日得同行嶺頭便是分頭處
惜别潺湲一夜聲
鄠杜郊居
槿籬芳暖近樵家壠麥青青一逕斜寂寞遊人寒食後
夜來風雨送梨花
長安春晚二首
曲江春半日遲遲正是王孫悵望時杏花落盡不歸去
江上東風吹柳絲
四方無事太平年萬象鮮明禁火前九重細雨惹春色
輕染龍池楊柳煙
三月十八日雪中作
芍藥薔薇語早梅不知誰是豔陽才今朝領得東風意
不復饒君雪裏開
咸陽值雨
咸陽橋上雨如懸萬點空濛隔釣船還似洞庭春水色
晚雲將入岳陽天
瑟瑟釵
翠染冰輕透露光墮雲孫壽有餘香只應七夕回天浪
添作湘妃淚兩行
南歌子詞二首
一尺深紅勝麴塵天生舊物不如新合歡桃核終堪恨
裏許元來别有人
井底點燈深燭伊共郎長行莫圍棋珍瓏骰子安紅豆
入骨相思知不知
題石泉蘭若段成式
矗竹為籬松作門石楠隂底藉芳蓀方袍近日少平叔
注得逍遥無處論
怯酒
大白東西飛正狂新芻石凍雜梅香詩中反語常回避
尤怯花前喚索郎
牛尊師宅看牡丹
洞裏仙春日更長翠叢風剪紫霞芳若為蕭史通家客
情願扛壺入醉鄉
觀碁
閒對奕楸傾一壺黃羊枰上幾成都他時謁帝銅池曉
便賭宣城太守無
題僧壁
有僧支頰撚眉毫起就夕陽磨剃刀到此既知閒最樂
俗心何啻九牛毛
哭房處士
獨上黃壇幾度盟印開龍渥喜丹成豈同叔夜終無分
空向人間著養生
呈輪上人
虎到前頭心不驚殘陽擇蝨懶逄迎東林水石未勝此
要假遠公方有名
題谷隐蘭若三首
風惹閒雲半谷隂巖西隐者醉相尋草衰乍覺徑增險
葉盡却疑溪不深
鳥啄靈鶵戀落暉村情山趣頓忘機丹成道士過門數
葉盡寒猿下嶺稀
風帶巢熊拗樹聲老僧相引入雲行半坡新路畬纔了
一谷寒煙燒不成
不赴光風亭夜飲
井開屈膝見吳娃蠻蠟同心四照花姹女不愁難管領
斬新鉛裏得黃牙
嘲元中丞
鶯裏花前選孟光東山逋客酒初狂素娥畢竟難防備
燒得河車莫遣嘗
寄温飛卿牋紙
三十六鱗充使時數番猶得裹相思待將袍襖重抄了
盡寫襄陽播掿詞
嘲飛卿七首
曾見當壚一箇人入時装束好腰身少年花蔕多芳思
只向詩中寫取真
醉袂幾侵魚子纈飄纓長罥鳳凰釵知君欲作閒情賦
應願將身作錦鞵
翠蝶密偎金叉首青蟲危泊玉釵梁愁生半額不開靨
只為多情團扇郎
柳煙梅雪隐青樓殘日黃鸝語未休見說自能裁袙腹
不知誰更著帩頭
愁機嬾織同心苣悶繡先描連理枝多少風流詞句裏
愁中空詠早環詩
燕支山色重能輕南陽水澤鬭分明不煩射雉先張翳
自有琴中威鳳聲
半歲愁中鏡似荷牽環撩鬢却須磨花前不復抱瓶渴
月底還應琢刺歌
柔卿解籍戲呈飛卿三首
長擔犢車初入門金牙新醖盈深罇良人為漬木瓜粉
遮却紅腮交午痕
最宜全幅碧鮫綃自襞春羅等舞腰未有長錢求鄴錦
且令裁取一團嬌
出意挑鬟一尺長金為鈿鳥簇釵梁鬱金種得花茸細
添入春衫領裏香
戲高侍御七首
百媚城中一箇人紫羅垂手見精神青琴仙子長教示
自小來來號阿真
七尺髮猶三角梳玳牛獨駕長檐車曾城自有三青鳥
不要蓮東雙鯉魚
花恨紅腰柳妒眉東鄰墻短不曾窺猶憐最小分瓜日
奈許迎春得藕時
自等腰身尺六彊兩重危鬢盡釵長欲燻羅薦嫌龍腦
須為尋求石葉香
别起青樓作幾層斜陽慢卷轆轤䋲厭裁魚子深紅纈
泥覓蜻蜓淺碧綾
詐嫌嚼貝磨衣鈍私帶男錢壓鬢低不獨邯鄲新嫁女
四枝鬟上插通犀
可羡羅敷自有夫愁中漫捋白髭鬚豹錢騘子能擎舉
兼著連乾許換無
送僧二首
形神不滅論初成愛馬乘閒入帝京四十三年虚過了
方知僧裏有唐生
想到頭陀最上方桂隂猶認惠宗房因行戀燒歸來晚
忩下猶殘一字香
猿
却憶書齋值晚晴挽枝閒嘯激蟬清影沉巴峽夜巖色
蹤絶石塘寒瀨聲
送穆郎中赴闕
應念愁中恨索居驪歌聲裏且踟蹰若逄金馬門前客
為說虞卿久著書
題商山廟
偶出雲泉謁禮闈篇章曾沐漢皇知無謀靜國東歸去
羞過商山四老祠
折楊柳七首
枝枝交影鎻長門嫰色曾沾雨露恩鳳輦不來春欲盡
空留鶯語到黃昏
水殿年年占早芳柔條偏惹御爐香而今萬乘多廵狩
輦路無隂綠草長
玉樓煙薄不勝芳金屋寒輕翠帶長公子驊騮往何處
綠隂堪繫紫遊韁
嫰葉初齊不耐寒風和時拂玉欄干君王去日曾攀折
泣雨傷春翠黛殘
微黃纔綻未成隂繡戶朱簾相映深長恨早梅無賴極
先將春色出前林
隋家堤上已成塵漢將營邊不復春只向江南并塞北
酒旗相伴惹行人
陌上河邊千萬枝怕寒愁雨盡低垂黃金穟短人多折
已恨東風不展眉
哭李羣玉
酒裏詩中三十年縱横唐突世喧喧明時不作禰衡死
傲盡公卿歸九泉
漢宫詞二首
歌舞初承恩寵時六宫學妾畫蛾眉君王厭世妾頭白
聞唱歌聲却淚垂
二八能歌得進名人言選入便光榮豈知妃后多嬌妬
不許君前唱一聲
醉中吟
只愛糟牀滴滴聲長愁聲絶又醒醒人間榮辱不常定
唯有南山依舊青
桃源僧舍看花
前年帝里探春時寺寺名花我盡知今日長安已灰燼
忍能南國對芳枝
酬段柯古不赴夜飲元繇
玉樹瓊筵映彩霞澄波虚閣似仙家只緣存想歸蘭室
不向光風看夜花
看牡丹
金蘂霞英疊綵香初疑少女出蘭房逡巡又是一年别
寄語集仙呼索郎
及第後宿平康里鄭合敬
春來無處不閒行楚閏相看别有情好是五更殘酒醒
時時聞喚狀頭聲
黃陵廟詞李遠
黃陵廟前莎草春黃陵女兒舊裙新輕舟小楫唱歌去
水遠山長愁殺人
春閨怨李頻
紅粉女兒忩下羞畫眉夫壻隴西頭自怨愁容長照鏡
悔教征戍覓封侯
春日旅舍
未識東西南北路青春白日坐銷難如何一别故園後
五度花開五處看
吳門别主人
早晚更看吳苑月小齋長憶落西忩不知明夜誰家見
應照離人隔楚江
自黔中歸新安
朝過春關辭北闕暮參戎幕向南巴却將仙桂東歸去
江月相隨直到家
過長江傷賈島
忽從一宦遠流離無罪無人子細知到得長江聞杜宇
想君魂魄也相隨
客洛酬劉駕
浮世總應相送老共君偏更遠行多此回不似前回别
聽盡離歌逐櫂歌
和鄭薰
三四株松匝草亭便成彭澤柳為名蓮峯隐去難辭闕
滻水朝回與出城
題釣臺障子
君家盡是我家山嚴子前臺枕古灣却把釣竿終不可
幾時入海得魚還
自遣
永擬東歸把釣絲將行怱起半心疑青雲道是不平地
還有平人上得時
寄曹鄴
終南山是枕前雲禁鼓無因曉夜聞朝客秋來不朝日
曲江西岸去尋君
述懷
望月疑無得桂緣春天又待到秋天杏花開與槐花落
愁去愁來過幾年
憤題吳武陵
雀兒來逐颶風高下視鷹鸇意氣豪自謂能生千里翼
黃昏依舊入蓬蒿
萬首唐人絶句卷四十四
