萬首唐人絶句卷七
宋洪邁編
七言
侍宴臨渭亭張說
青郊上已艷陽年紫禁皇遊祓渭川幸得歡娛承湛露
心同草樹樂春天
桃花園馬上
林間艷色驕天馬苑裏濃籹伴麗人願逐南風飛帝席
年年含笑舞青春
春和玉眞公主遊大哥山池
池如明鏡月華開山學香爐雲氣來神藻飛為鶺鴒賦
仙聲颺出鳳凰臺
送梁六
巴陵一望洞庭秋日見孤峯水上浮聞道神仙不可接
心隨湖水共悠悠
望歸舟
山高迥迥面長川江樹重重極遠烟形影相隨高翥鳥
心肝併斷北風船
襄陽路逢寒食
去年寒食洞庭波今年寒食襄陽路不辭着處尋山水
秖畏還家落春暮
汎洞庭
平湖一望上連天秋景千尋下洞泉忽驚水上江華滿
疑是乘舟到日邊
十五夜御前踏歌二首
花萼樓前雨露新長安城裏太平人龍啣火樹千燈熖
鷄上蓮花萬樹春
帝宫三五戲春臺行雨流風莫妬來西域燈輪千影合
東華金闕萬重開
蘇摩遮四首
摩遮本出海西湖琉璃寳眼紫髯鬚聞道皇恩寰宇宙
來將歌舞助歡娛
繡裝帊額寳花冠夷歌妓舞借人看自能激水成隂氣
不慮今年寒不寒
臘月凝隂積帝臺齊歌急鼓送寒來油嚢取得天河水
將添上壽萬年杯
寒氣宜人最可憐故將寒水散庭前唯願聖君無限壽
長取新年續舊年
出城寄權璩楊敬之李賀
草煖雲昏萬里春宫花拂面送行人自言漢劒當飛去
何事還車載病身
南園一十二首
花枝草蔓眼中開小白長紅越女腮可憐日暮&KR0008;香落
嫁與春風不用媒
宫北田塍曉氣酣黃桑飲露窣官簾長腰健婦偷攀折
將餧吳王八蠒蠶
竹裏繰絲挑網車青蟬獨噪日光斜桃膠迎夏香琥珀
自課越傭能種瓜
三十未有二十餘白日長飢小甲蔬橋頭長老相哀念
因遺戎韜一卷書
男兒何不帶吳鈎收取關山五十州請君暫上凌烟閣
若個書生萬戸侯
尋章摘句老雕蟲曉月當簾掛玉弓不見年年遼海上
文章何處哭秋風
長卿牢落悲空舍曼倩詼諧取自容見買若耶溪水劒
明朝歸去事猿翁
春水初生乳燕飛黃蜂小尾撲花歸窗含遠色通書幌
魚擁香鈎近石磯
泉沙耎臥鴛鴦暖曲岸回篙舴艋遲瀉酒木欄椒葉盖
病容扶起種菱絲
邊壤今朝憶蔡邕無心裁曲度春風舍南有竹堪書字
老去溪頭作釣翁
長巒谷口倚嵇家白晝千峯老翠華自履藤鞋收石密
手牽苔絮長蒓花
松溪黑水新龍卵桂洞生硝舊馬牙誰為虞卿裁道帔
輕綃一疋染朝霞
昌谷北園新筍三首
籜落長竿削玉開君看母筍是龍材更容一夜抽千尺
别却池園數寸埃
斫取青光寫楚辭膩香春粉墨離離無情有恨何人見
露染烟啼千萬枝
家泉入眼兩三莖曉看隂根紫脉生今年水曲春沙上
笛管新篁拔玉青
三月過行宫
渠水紅繁擁御墻風嬌小葉學蛾粧垂簾幾度青春老
堪鎻千年白日長
酬荅二首
金魚公子夾衫長密裝腰鞓割玉方行處春風隨馬尾
柳花偏打内家香
雍州二月海池春御水鵁鶄煖白蘋試問酒旗歌板地
今朝誰是拗花人
蝴蝶飛
楊花撲帳春雲熱龜甲屏風醉眼纈東家蝴蝶西家飛
白騎少年今日歸
臨池曲孟郊
池中春蒲葉如帶紫菱成角蓮子大羅裙蟬髩倚迎風
雙雙伯勞飛向東
登科後
昔日齷齪不足誇今朝放蕩思無涯春風得意馬蹄疾
一日看遍長安花
濟源寒食五首
風巢嫋嫋春鵶鵶無子老人仰面嗟柳弓葦箭覷不見
高紅遠綠勞相遮
女嬋童子黃短短耳中聞人惜春晩遊蜂匿蝶踏花來
却把黃麋一甕&KR0034;
一日踏春一百回朝朝没脚走芳埃饑童餓馬掃花餵
向晩飲溪三兩杯
長安落花飛天上南風引至三殿前可憐春物亦朝謁
唯我孤吟濟水邊
枋口花開掣手歸嵩陽與我留紅暉可憐躑跼千萬尺
拄地拄天疑欲飛
洛橋晩望
天津橋下冰初結洛陽陌下行人絶榆柳蕭疎樓閣閒
月明直見嵩山雪
傷舊遊
去春會處今春歸花數不減人數稀朝咲片時暮成泣
東風一見還西歸
聞夜啼
寄泣須寄黃河泉此中淚怨流澈天愁人獨有夜燈見
一紙鄉書淚滴穿
過融上人蘭若孟浩然
山頭禪室挂僧衣窗外無人溪鳥飛黃昏半在下山路
却聽泉聲戀翠微
濟江問舟子
潮落江平未有風輕舟共濟與君同時時引領望天末
何處青山是越中
送杜十四之江南
荆吳相接水為鄉君去春江正渺茫日暮征帆泊何處
天涯一望斷人腸
越中送人歸秦中
試登秦望望秦川遥憶青門春可憐仲月送君從此别
他時須及邵平田
荅送别獨孤及
洞庭正及蘋葉衰豈是秦吳别遠時謝君篋中綺端贈
何以報之長相思
陪王員外北樓待月
勸酒論心夜不疲含情有待問誰思佇看明月澄清景
來照江樓酩酊時
海上懷華中舊遊
凉風臺上三峯月不夜城邊萬里沙離别莫言關塞遠
夢魂長在子眞家
將還越留别豫章諸公
客鳥倦飛思舊林徘徊猶戀衆花隂他時相憶雙航葦
莫問吳江深不深
送别荆南張判官
輶車駟馬往從誰夢浦蘭臺日更遲欲識桃花最深處
前程問取武陵兒
和韋郎中尋楊駙馬不遇
金屋瓊臺蕭史家暮春三月渭川花到君仙洞不相見
謂已吹簫乘早霞
垂花塢醉後戱題
紫蔓青條覆酒壺落花時與竹風俱歸時自負花前醉
笑向鯈魚問樂無
自江華之衡陽吕温
孤舟遲遲悵有違沿湘數日逗清暉人生隨分為憂喜
回鴈峰南是北歸
看渾中丞山桃花
朝來駐馬香街裏風度遥聞語笑聲無事閉門教日晩
山桃落盡不勝情
酬何處士懷郡樓月
清質悠悠素彩融長天迥陸向為空佳人甚近山城閉
一夜相望水鏡中
别江華毛令
布錦精塵任土宜疲人識信每相期今朝别後無他囑
雖是蒲鞭也莫施
戱贈靈徹上人
僧家亦有芳塵興自是禪心無滯境君看池上湛然時
何時不受花枝影
感貞元舊節寄竇三盧七
同侍先皇立玉墀中和舊節又支離今朝各自看花處
萬里遥知掩淚時
初發道州荅崔連州海陽亭
吏中習隱好登攀不擾疲人便自閒聞說殷勤海陽事
令人轉憶舜祠山
荅段秀才
盡日看花君不來江城半夜為君開樓中共指南園火
紅燼隨花落碧苔
吐蕃别舘臥病寄朝中親故二首
星漢縱横車馬喧風搖玉珮燭花繁豈知羸臥窮荒外
日滿山頭猶閉門
清時令節千官會絶域窮荒一病夫遥想滿堂歌笑處
幾人緣我向西隅
宗禮欲往貴州苦雨戲贈
農人辛苦綠苗齊正愛梅天水滿堤知汝使車行意速
但令騘馬着障泥
道州寄襄陽裴相公
悠悠世路自浮沉豈問仁賢待物心最憶過時留宴處
艷歌催酒後亭深
江陵酒中留别坐客
尋常縱恣倚青春不契心期更不親今日烟波九疑去
相逢盡是眼中人
道州送何山人
匣有青萍笥有書何門不可曳長裾應須定取眞知者
遣對明君說子虚
送戴處士謁楊侍郎
羸馬孤童鳥道微三千客散獨南歸山公念舊偏知我
今日因君淚滿衣
遊黃溪
偶尋黃溪日欲没早梅未盡山櫻發無事江城閉此身
不能坐待花間月
衡州夜後把火看花留客
紅芳暗落碧池頭把火遥看且少留半夜忽然風更起
明朝不復上南棲
看花招李兵曹不至
夭桃紅燭正相鮮傲吏閒齋困獨眠應是夢中飛作蝶
悠揚秖在此花前
鏡中嘆白髮
年過潘岳纔三歲還見星星兩鬢中縱使他時能早逹
定知不作黑頭公
迴風有懷
銀宫翠島烟霏霏珠樹玲瓏朝日輝神仙望見不知處
却逐迴風何處歸
題河州赤岸村
左南橋上見河州遺老相依赤岸頭匝塞歌中受恩者
誰憐被髮笑東流
題陽人城
忠驅義感即風雷誰道南方乏武才天下起兵誅董卓
長沙弟子最先來
晉王龍驤墓
虎旗龍艦順天風坐引全吳入掌中孫皓小兒何足取
便令千載笑爭功
劉郎浦
吳蜀成婚此水潯明珠步障屋黃金誰將一女輕天下
欲換劉郎鼎峙心
臨洮送袁書記歸朝(時袁作僧蕃中呼為袁師)
憶年十五在江湄聞說平源且半疑豈料殷勤洮水上
却將歸信寄袁師
題石勒城二首
長驅到處積人頭大旆連營壓上游建業烏棲何足問
慨然歸去王中州
天生傑異固難馴應變摧枯若有神夷甫自能疑倚笑
忍將虛誕誤時人
友人邀聽歌有感
文章抛盡愛功名三十無成白髮生辜負壯心羞欲死
勞君貴買斷腸聲
旱甚見權門移芍藥花
綠原青壠漸成塵汲水開園日日新四月帶花移芍藥
不知憂國是何人
冬夜即事
百憂攅心起復臥夜長耿耿不可過風吹雪片似花落
日照冰紋如鏡破
道州郡齋臥病寄東舘諸賢
東池送客醉年華聞道風流勝習家獨臥郡齋寥落處
隔簾微雨濕棃花
送歐陽子還江華郡錢起
江華勝事接湘濱千里湖山興入新才子思歸催去棹
江花且為駐殘春
訪李少卿不遇
畫戟朱樓映晩霞高梧寒柳度飛鴉門前不見歸軒過
城上愁看落日斜
與趙莒茶讌
竹下忘言對紫茶全勝羽客對流霞塵心洗盡興難盡
一樹蟬聲片影斜
長安落第
花繁柳暗九門深對飲悲歌淚滿襟數日鶯花皆落羽
一回春至一傷心
王右丞堂前芍藥花開悽然感懷
芍藥花開出舊欄春衫掩淚再來看主人不在花長在
更勝青松守歲寒
秋夜送人歸襄陽
斗酒忘言良夜深紅萱滴露鶴驚林欲知别後思今夕
漢水東流是寸心
夜泊鸚鵡洲
月照溪邊一罩蓬夜閒清唱有微風小樓深巷敲方響
水國人家在處同
春郊
水透冰渠漸有聲氣融烟塢晩來明東風好作陽和使
逢草逢花報發生
送崔山人歸山
東山殘雨掛斜暉野客巢由指翠微别酒稍酣乘興去
知君不羡白雲歸
過故洛城
故城門前春日斜故城門裏無人家市朝欲認不知處
漠漠野田空草花
隴城
三軍版築脱金刀黎庶飜慚將士勞不憶新城連障起
唯驚畫角入雲高
暮春歸故山草堂
谷口春殘黃鳥稀辛夷花盡杏花飛始憐幽竹山窗下
不改清隂待我歸
歸雁
瀟湘何事等閒回水碧沙明兩岸苔二十五絃彈夜月
不勝清怨却飛來
晩過横㶚寄張藍田
亂水東流落照時黃花滿逕客來遲林端忽見南山色
馬上還吟陶令詩
九日田舍
今日吾家野興偏東籬黃菊映秋田浮雲暝鳥飛將盡
始逹青山新月前
萬首唐人絶句卷七
萬首唐人絶句卷七
宋洪邁編
五言
嵩山夜還宋之問
家住嵩山下好采舊山薇自省遊泉石何曾不夜歸
湖上别鑒上人
願與道林近在意逍遙篇自有靈佳寺何用沃洲禪
題鑒上人房二首
落花雙樹積芳草一庭春玩之堪興異何必見幽人
晚入應真理經行尚未回房中無俗物林下有青苔
途中寒食
馬上逢寒食途中屬暮春可憐江浦望不見洛橋人
荅田徵君
出遊杳何處遲回伊洛間歸寢忽成夢宛在嵩丘山
詠史高適
尚有綈袍贈應憐范叔寒不知天下士猶作布衣看
田家春望
出門何所見春色滿平蕪可歎無知己高陽一酒徒
閒居
柳色驚心事春風厭索居方知一杯酒猶勝百家書
送兵至薊北
積雪與天迴屯兵連塞愁誰知此行邁不為覓封侯
封丘作
州縣才難適雲山道欲窮揣摩慚黠吏棲隱謝愚公
題張處士菜園
耕地桑柘間地肥菜常熟為問葵藿資何如廟堂肉
石宫四詠元結
石宫春雪白白雪宜蒼苔拂雪踐石徑俗士誰能來
石宫夏水寒寒水宜高林遠風吹蘿蔓野客熙清陰
石宫秋氣清清氣宜山谷落葉逐霜風幽人愛松竹
石宫冬日暖暖日宜温泉晨光靜水霧逸者猶安眠
將牛何處去二首(叔閒叟甥直者長子)
將牛何處去耕破故城東相伴有田父相歡惟牧童
將牛何處去耕破西陽城叔閒修農具直者伴我耕
將船何處去二首(叔靜叟甥正者次子)
將船何處去釣彼大回中叔靜能鼔橈正者隨弱翁
將船何處去送客小回南有時逢惡客還家亦少酣
效何水部二首韋應物
玉宇含清露香籠散輕烟應當結沈抱難從兹夕眠
夕漏起遙怨蟲響亂秋陰反覆相思字中有故人心
期元侍御不至二首
庭樹忽已暗故人那不來秖應厭煩暑永月坐霜臺
官榮多所繫閒居亦愆期高閣猶相望青山欲暮時
澧上醉題
芳園知夕燕西郊已獨還誰言不同賞俱是醉花間
西郊
山高鳴過雨澗樹落殘花非關春不待當由期自賖
對月寄孔諫議
思懷在雲闕泊素守中林出處雖殊跡明月兩知心
贈李儋
風光山郡少來看廣陵春殘花猶待客莫問意中人
寄釋子良史酒
秋山僧冷病聊寄五三杯應瀉山瓢裏還寄此瓢來
上皇三臺
不寐倦長更披衣出戶行月寒秋竹冷風切夜窗聲
襃子卧病
念子抱沉疾霜露變滁城獨此高窗下自然無世情
寄璨師
林院生夜色西廊上紗燈時憶長松下獨坐一山僧
寄盧陟
柳葉遍寒塘曉霜凝高閣累日此留連别來成寂寞
宿永陽寄璨師
遙知郡齋夜凍雪封松竹時有山僧來懸燈獨自宿
雪行
浙瀝覆寒騎飄颻暗川容行子郡城曉披雲看杉松
秋夜寄丘員外
懷君屬秋夜散步詠涼天山空松子落幽人應未眠
入西齋示僧
僧齋地雖密忘子跡要賖一來非問訊自是看山花
贈丘員外
跡與孤雲遠心將野鶴俱那同石氏子每到府門趨
贈舊識
少年遊太學負氣蔑諸生蹉跎三十載今日海隅行
寄淮上綦母三(請去聲作音佐)
滿城憐傲吏終日賦新詩請報淮陰客春帆浪作期
送房杭州
專城未四十暫謫豈蹉跎風雨吳門夜惻愴别情多
聽江笛送陸侍御
遠聽江上笛臨觴一送君還愁獨宿夜更向郡齋聞
答賓
斜月纔鑒帷凝霜偏冷枕持情須耿耿故作單牀寢
送丘員外歸山居
郡閣始嘉宴青山憶舊居為君量革履且願住籃轝
答崔都水
深夜竹庭雪孤燈案上書不遇無為化誰復得閒居
酬令狐司錄善福精舍見贈
野寺望山雪空齋對竹林我以養愚地生君道者心
答趙氏生
暫與雲林别忽陪鴛鷺翔看山不得去知爾獨相望
答王卿送别
去馬嘶春草歸人立夕陽元知數日別要使兩情傷
懷琅邪二釋子
白雲埋大壑陰崖滴夜泉應居西石室月照山蒼然
話舊
存亡三十載事過悉成空不惜霑衣淚併話一宵中
閶門懷古
獨鳥下高樹遙知吳苑園淒涼千古事日暮倚閶門
登樓
兹樓日登眺流歲暗蹉跎坐厭淮陰守秋山紅樹多
善福寺閣
殘霞照高閣清山出遠林晴明一登望瀟灑此幽襟
寒食後北樓作
園林過新節風花亂高閣遙聞擊鼔聲蹴踘軍中樂
西樓
高閣一長望故園何日歸烟塵擁函谷秋雁過來稀
夜望
南樓夜已寂暗鳥動林間不見城郭事沈沈唯四山
晚登郡閣
悵然高閣望已掩東城關春風偏送柳夜景欲沈山
詠玉
乾坤有精物至寶無文章雕琢為世器真性一朝傷
詠露珠
秋行一滴露清夜墜玄天將來玉盤上不定始知圓
詠水精
映物隨顔色含情無表裏持來向明月的皪愁成水
詠珊瑚
絳樹無花葉非石亦非瓊世人何處得蓬萊石上生
詠琉璃
有色同寒冰無物隔纖塵象筵看不見堪將對玉人
詠琥珀
曾為老茯神本是寒松液蚊蚋落其中千年猶可覿
詠曉
軍中始吹角城上河初落深沈猶隱帷晃朗先分閣
詠夜
明從何處去暗從何處來但覺年年老半是此中催
詠聲
萬物自生聽大空恒寂寥還從靜中起却向靜中消
野居書情
世事日可見身名良蹉跎尚瞻白雲嶺聊作負薪歌
郡齋卧疾
香爐宿火滅蘭燈宵影微秋齋獨卧病誰與覆寒衣
秋齋獨宿
山月皎如燭風霜時動竹夜半鳥驚栖窗閒人獨宿
秋夜
高閣漸凝露涼葉稍飄闈憶在南宫直夜長鐘漏稀
詠春雪
徘徊輕雪意似惜艷陽時不悟風花冷翻令梅柳遲
對殘燈
獨照碧窗久欲隨寒燼滅幽人將遽眠解帶翻成結
紫荆花
雜英紛已積含芳獨暮春還如故園樹忽憶故園人
翫螢火
時節變衰草物色近新秋度月影纔斂繞竹光復流
移海榴
葉有苦寒色山中霜霰多雖此蒙陽景移根意若何
題桐葉
參差剪綠綺瀟灑覆瓊柯憶在灃東寺偏書此葉多
池上
郡中卧病久池上一來賖榆柳飄枯葉風雨倒横查
西塞山
勢從千里奔直入江中斷嵐横秋塞雄地束驚流滿
夜聞獨鳥啼
失侣度山覓投林舍北啼今將獨夜意偏知對影栖
聞雁
故園眇何處歸思方悠㦲淮南秋雨夜高齋聞雁來
竹裏逕司空文明
幽逕行跡稀清陰苔色古蕭蕭風欲來乍似蓬山雨
黃子陂
岸芳春色曉水影夕陽微寂寂深烟裏漁舟夜不歸
田鶴
散下渚田中隱見菰蒲裏哀鳴自相應欲作凌風起
藥園
春園芳已遍綠蔓雜紅英獨有深山客時來辨藥名
石井
苔色遍春石桐陰入寒井幽人獨汲時先樂殘陽影
板橋
横遮野水石前帶荒村道來往見愁人清風柳陰好
石蓮花
今逢石上生本自波中有紅艷秋風裏誰憐衆芳後
遠寺鐘
杳杳疎鐘發月風清復引中宵獨聽之似與東林近
松下雪
不隨晴野盡獨向深松積落照入寒光偏能伴幽寂
新柳
全欺芳蕙晚似妒寒梅疾撩亂發青條春風來幾日
唐昌公主院看花
遺殿空長閉乘鸞自不回至今荒草上寥落舊花開
别張讚
今日山晴後殘蟬菊發時發樓見秋色何處最相思
晚思
蛩餘窗下月草溼階前露晚景淒我衣秋風入何樹
留盧秦卿
知有前期在難分此夜中無將故人酒不及石尤風
金陵懷古
輦路江楓暗宫朝野草春傷心庾開府老作北朝臣
哭麴山人
憶昔秋風起君曾歎逐臣何言芳草日自作九泉人
下第趙嘏
南溪抱瓮客失意自懷羞晚路誰攜手殘春自白頭
到家
童稚苦相問歸來何太遲共誰爭歲月贏得鬢邊絲
春釀
春釀正風流梨花莫問愁馬卿思一醉不惜鷫鸘裘
寒塘
曉髮梳臨水寒塘坐見秋鄉心正無限一雁度南樓
萬首唐人絶句卷七
