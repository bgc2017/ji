萬首唐人絶句卷十五
宋洪邁編
七言
寄兩銀榼與裴侍郎兩絶白居易
貧無好物堪為信雙榼雖輕意不輕願奉謝公池上酌
丹心綠酒一時傾
慣和麴糵堪盛否重用鹽梅試洗看小器不知容幾許
襄陽米賤酒升寬
小橋柳
細水涓涓似淚流日西惆悵小橋頭衰楊葉盡空枝在
猶被霜風吹不休
哭微之二首
八月涼風吹白幕寢門廊下哭微之妻孥朋友來相弔
唯道皇天無所知
文章卓犖生無敵風骨英靈沒有神哭送咸陽北原上
可能隨例作灰塵
任老
不愁陌上春光盡亦任庭前日影斜面黑眼昏頭雪白
老應無可更增加
勸歡
火急歡娛切勿遲眼看老病悔難追樽前花下歌筵裏
會有求來不得時
晚歸府
晚從履道來歸府街路雖長尹不嫌馬上涼於床上坐
綠槐風透紫蕉衫
宿龍潭寺
夜上九潭誰是伴雲隨飛盖月隨杯明年尚作三川守
此地兼將歌舞來
過温尚書舊莊
白石清泉抛濟口碧幢紅旆照河陽村人都不知時事
猶是呼為處士莊
贈神照上人
心如定水隨形應口似懸河逐病治曾向衆中先禮拜
西方去日莫相遺
自遠禪師
自出家來長自在緣身一衲一繩床令人見即心無事
每一相逢是道場
宗上人
榮華恩愛棄成唾戒定真如和作香今古雖殊同一法
瞿雲抛却轉輪王
清閒上人
梓潼眷屬何年别長夀壇場近日開應是蜀人皆度了
法輪移向洛中來
彈秋思
信意閒彈秋思時調清聲直韻疎遲近來漸喜無人聽
琴格高低心自知
春風
春風先發苑中梅櫻杏桃梨次第開薺花榆莢深村裏
亦道春風為我來
洛陽春
洛陽陌上春長在昔别今來二十年唯覓少年心不得
其餘萬事盡依然
早出晚歸
早起或因㩦酒出晚歸多是看花回若抛風景長閒坐
自問東京作底來
魏王堤
花寒懶發鳥慵啼信馬閒行到日西何處未春先有思
柳條無力魏王堤
勸行樂
少年信美何曾久春日雖遲不再中歡笑勝愁歌勝哭
請君莫道等頭空
老慵
豈是交親向我疎老慵自愛閉門居近來漸喜知聞斷
免惱嵇康索報書
夜調琴憶崔少卿
今夜調琴忽有情欲彈惆悵憶崔卿何人解愛中徽上
秋思頭邊八九聲
王子晉廟
子晉廟前山月明人聞往往夜吹笙鸞吟鳳唱聽無拍
多似霓裳散序聲
晚出尋人不遇
籃轝不乘乘晚涼相尋不遇亦無妨輕衣穏馬槐隂下
自要閒行一兩坊
舟中夜坐
潭邊霽後多清景橋下涼來足好風秋鶴一雙船一隻
夜深相伴月明中
題西亭
多見朱門富貴人林園未畢即無身我今幸作西亭主
已見池塘五度春
觀游魚
遶池閒步看魚游正值兒童弄釣舟一種愛魚心各異
我來施食爾垂鈎
看採蓮
小桃閒上小蓮船半採紅蓮半白蓮不似江南惡風浪
芙蓉池在卧牀前
看採菱
菱池如鏡淨無波白點花稀青角多時唱一聲新水調
謾人道是採菱歌
夭老
早世身如風裏燭暮年髮似鏡中絲誰人斷得人間事
少夭堪傷老又悲
秋池
洗浪清風透水霜水邊閒坐一繩床眼塵心垢見皆盡
不是秋池是道場
新雪二首
不思北省烟霄地不憶南宫風月天唯憶静恭楊閣老
小園新雪煖爐前
不思朱雀街東鼓不憶青龍寺後鐘唯憶夜深新雪後
新昌臺上七株松
和微之在校書郎日過三鄉
三鄉過日君年幾今日君年五十餘不獨年催身亦變
校書郎變作尚書
和微之十七與君别及朧月花枝之詠
别時十七今頭白惱亂君心三十年垂老休吟花月句
恐君更結後身緣
疑夢二首
莫驚寵辱虚憂喜莫計恩讐浪苦辛黃帝孔丘無處問
安知不是夢中身
鹿疑鄭相終難辨蝶化莊生詎可知假使如今不是夢
能長於夢幾多時
除夜
病眼少眠非守歲老心多感又臨春火銷燈盡天明後
便是平頭六十人
府西池
柳無氣力枝先動池有波文冰盡開今日不知誰計會
春風春水一時來
府酒五絶
變法
自慚到府來周歲惠愛威稜一事無唯是改張官酒法
漸從濁水作醍醐
招客
日午微風且暮寒春風冷峭雪乾殘碧氊帳下紅爐畔
試為來嘗一盞看
辨味
甘露太甜非正味醴泉雖潔不芳馨杯中此味何人别
柔旨之中有典刑
自勸
憶昔羈貧應舉年脱衣典酒出江邊十千一斗猶賖飲
何況官供不著錢
諭妓
燭淚夜粘桃葉袖酒痕香汚石榴裙莫辭辛苦供歡宴
老後思量悔煞君
履道居三首
莫嫌地窄林亭小莫厭貧家活計微大有高門鎖寬宅
主人到老不曾歸
東里素帷猶未徹南鄰丹旐又新懸衡門蝸舍自慚愧
收得身來已五年
世事平分衆所知何嘗苦樂不相隨唯餘躭酒狂歌客
只有樂時無苦時
戲招諸客
黃醅綠醑迎冬熟絳帳紅爐逐夜開誰道洛中多逸客
不將書喚不曾來
將歸
欲去公門返野扉預思泉竹已依依更憐家醖迎春熟
一瓮醍醐待我歸
睡覺
官初罷後歸來夜天欲明前睡覺時起坐思量更無事
身心安樂復誰知
感舊詩卷
夜深吟罷一長吁老淚燈前濕白鬚二十年前舊詩卷
十人酬和九人無
涼風歎
昨夜涼風又䬃然螢飄葉墜卧床前逢秋莫歎須知分
已過潘安三十年
送考功崔郎中赴闕
稱意新官又少年秋涼身健好朝天青雲上了無多路
却要徐驅穏著鞭
聞歌者唱微之詩
新詩絶筆聲名歇舊卷生塵篋笥深時向歌中聞一句
未容傾耳已傷心
衰荷
白露凋花花不殘涼風吹葉葉初乾無人解愛蕭條境
更遶衰藂一匝看
池上送考功崔郎中兼别房竇二妓
文昌列宿徵還日洛浦行雲放散時鵷鷺上天花逐水
無由再會白家池
自問
依仁臺廢悲風晚履信池荒宿草春自問老身騎馬出
洛陽城裏竟何人
秋夜聽高調涼州
樓上金風聲漸緊月中銀字韻初調促張絃柱吹高管
一曲涼州入泬寥
香山寺二絶
空門寂静老夫閒伴鳥隨雲往復還家醖滿瓶書滿架
半移生計入香山
愛風巖上攀松盖戀月潭邊住日稜且共雲泉結緣境
他生當作此山僧
負春
病來道士教調氣老去山僧勸坐禪辜負春風楊柳曲
去年斷酒到今年
春池上戲贈李郎中
滿池春水何人愛唯我回看指似君直似挼藍新汁色
與君南宅染羅裙
木蘭花
膩如玉指塗朱粉光似金刀剪紫霞從此時時春夢裏
應添一樹女郎花
楊柳枝詞八首
六么水調家家唱白雪梅花處處吹古歌舊曲君休聽
聽取新翻楊柳枝
陶令門前四五樹亞夫營裏百千條何似東都正二月
黃金枝映洛陽橋
依依嫋嫋復青青勾引清風無限情白雪花繁空撲地
綠絲條弱不勝鸎
紅板江橋青酒旗館娃宫暖日斜時可憐雨歇東風定
萬樹千條各自垂
蘇州楊柳任君誇更有錢塘勝館娃若解多情尋小小
綠楊深處是蘇家
蘇家小女舊知名楊柳風前别有情剥條盤作銀環樣
卷葉吹為玉笛聲
葉含濃露如啼眼枝嫋輕風似舞腰小樹不禁攀折苦
乞君留取兩叄條
人言柳葉似愁眉更有愁腸似柳絲柳絲挽斷腸牽斷
彼此應無續得期
浪淘沙詞六首
一泊沙來一泊去一重沙滅一重生相攪相淘無歇日
會教山海一時平
白浪茫茫與海連平沙浩浩四無邊暮去朝來淘不住
遂令東海變桑田
青草湖中萬里程黃梅雨裏一人行愁見灘頭夜泊處
風翻暗浪打船聲
借問江潮與海水何似君情與妾心相恨不如潮有信
相思始覺海非深
海底飛塵終有日山頭化石豈無時誰道小郎抛小婦
船頭一去沒回期
隨波逐浪到天涯遷客生還有幾家却到帝鄉重富貴
請君莫忘浪淘沙
問鶴
烏鳶争食雀争窠獨立池邊風雪多盡日踏冰翹一足
不鳴不動意如何
代鶴答
鷹爪攫雞雞肋折鶻拳蹵鴈鴈頭垂何如歛翅水邊立
飛上雲松棲穏枝
少年問
少年怪我問如何何事朝朝醉復歌號作樂天應不錯
憂愁時少樂時多
問少年
千首詩堆青玉案十分酒瀉白金盂回頭却問諸年少
作箇狂夫得了無
代林園戲贈(裴侍中新修集賢宅成池館甚盛數往游宴醉歸自戲耳)
豈獨西坊來往頻偷閒處處作遊人衡門雖是棲遲地
不可終朝鎖老身
重戲答
小水低亭自可親大池高館不關身林園莫妬裴家好
憎故憐新豈是人
早秋登天宫寺閣贈諸客
天宫閣上醉蕭辰絲管閒聽酒慢巡為向涼風清景道
今朝屬我兩三人
醉遊平泉
狂歌箕踞酒樽前眼不看人面向天洛客最閒唯有我
一年四度到平泉
集賢池答侍中問
主人晚入皇城宿問客徘徊何所須池月幸閒無用處
今宵能借客遊無
和同州楊侍郎誇柘枝見寄
細吟馮翊使君詩憶作餘杭太守時君有一般輸我事
柘枝堪校十年遲
冬日平泉路晚歸
山路難行日易斜烟村霜樹欲棲鵶夜歸不到應閒事
熱飲三杯即是家
利仁北街作
草色班班春雨晴利仁坊北面西行踟蹰立馬緣何事
認得張家歌吹聲
洛陽堰閒行
洛陽堰上新晴日長夏門前欲暮春遇酒即沽逢樹歇
七年北地作閒人
過永寧
村杏野桃繁似雪行人不醉為誰開賴逢山縣盧明府
引我花前勸一杯
羅敷水
野店東頭花落處一條流水號羅敷芳魂豔骨知何在
春草茫茫墓亦無
龍門送别皇甫澤州赴任韋山人南遊
隼旟歸洛知何日鶴駕還嵩莫過春惆悵香山雲水冷
明朝便是獨遊人
寄楊六侍郎
西戶最榮君好去左馮雖穏我慵來秋風一筯鱸魚鱠
張翰搖頭喚不回
即事
重裘煖帽寬氊履小閣低忩深地爐身穏心安眠未起
西京朝士得知無
家園三絶
滄浪峽水子陵灘路遠江深欲去難何似家池通小院
卧房階下插魚竿
籬下先生時得醉甕間吏部暫偷眠何如家醖雙魚榼
雪夜花時長在前
鴛鴦怕捉竟難親鸚鵡雖籠不著人何似家禽雙白鶴
閒行一步亦隨身
萬首唐人絶句卷十五
萬首唐人絶句卷十五
宋洪邁編
五言
散關遇雪李商隱
劒外從軍遠無家與寄衣散關三尺雪回夢夢鴛機
樂遊
向晚意不適驅車登古原夕陽無限好只是近黃昏
巴江柳
巴江可惜柳柳色綠侵江好向金鑾殿移隂入綺忩
聽鼓
城頭疊鼓聲城下暮江清欲問漁陽摻時無禰正平
憶梅
定定住天涯依依向物華寒梅最堪恨長作去年花
漫成二首
沈約憐何遜延年毁謝莊清新俱有得名譽底相傷
霧夕詠芙蕖何郎得意初此時誰最賞沈范兩尚書
柳下暗記
無奈巴南柳千條傍吹臺更將黃映白擬作杏花媒
妓席
樂府聞桃葉人前道得無勸君書小字切莫喚官奴
風
撩釵盤孔雀惱帶拂鴛鴦羅薦誰教近齋時鎖洞房
代應
昨夜雙鈎敗今朝百草輸關西狂小吏唯喝遶牀盧
張亞子廟
下馬捧椒漿迎神白玉堂如何鐡如意獨自與姚萇
百果嘲櫻桃
珠實雖先熟瓊莩縱早開流鸎猶故向爭得諱含來
荅
衆果莫相誚天生名品高何因古樂府唯有鄭櫻桃
襪
嘗聞宓妃襪渡水欲生塵好借常娥著清秋踏月輪
追代盧家人嘲堂内
道却横波字人前莫漫羞只應同楚水長短入淮流
天涯
春日在天涯天涯日又斜鶯啼如有淚為濕最高花
早起
風露澹清晨簾間獨起人鶯花啼又笑畢竟是誰春
細雨
帷飄白玉堂簟卷碧牙牀楚女當時意蕭蕭髮彩涼
歌舞
遏雲歌響清回雪舞腰輕只要君流盻君傾國自傾
房君珊瑚散
不見姮娥影清秋守月輪月中閒杵臼桂子搗成塵
嘲櫻桃
朱實鳥含盡青樓人未歸南園無限樹獨自葉如幃
自況
陶令棄官後仰眠書屋中誰將五斗米擬換北䆫風
蝶
孤蝶小徘徊翩翾粉翅開併應傷皎㓗頻近雪中來
夜意
簾垂幕半卷枕冷被仍香如何為相憶䰟夢過瀟湘
李夫人二首
一帶不結心兩股方安髻慙愧白茅人月沒教星替
剰結茱萸枝多擘秋蓮的獨自有波光綵囊盛不得
滯雨
滯雨長安夜殘燈獨客愁故鄉雲水地歸夢不宜秋
微雨
初随林靄動稍共夜涼分忩逼侵燈冷庭虚近水聞
高花
花將人共笑籬外露繁枝宋玉臨江宅墻低不擬窺
嘲桃
無賴妖桃面平明露井東春風為開了却擬笑春風
餞席重送從叔之梓州
莫歎萬重山君還我未還武關猶悵望何況百牢關
柳枝五首
花房與蜜脾蜂雄蛺蝶雌同時不同類那復更相思
木是丁香樹春條結始生玉作彈棋局中心亦不平
嘉瓜引蔓長碧玉冰寒漿東陵雖五色不忍值牙香
柳枝井上蟠蓮葉浦中乾錦鱗與繡羽水陸有傷殘
畫屏繡步障物物自成雙如何湖上望只見是鴛鴦
戲贈張郎盧象
少婦石榴裙新粧白玉面能迷張公子不許時相見
送别王之渙
楊柳東門樹青青夾御河近來攀折苦應為别離多
登鸛雀樓
白日依山盡黃河徹海流欲窮千里目更上一層樓
長相思張繼
遼陽望河縣白首無由見海上珊瑚枝年年寄春燕
感懷
調與時人背心將靜者論終年帝城裏不識五侯門
挽歌于鵠
陰風吹黃蒿挽歌渡秋水車馬却歸城孤墳月眀裏
青樓曲干濆
青樓臨大道一上一回老所思終不來極目傷春草
古歌二首薛維翰
美人怨何深含情倚金閣不嚬復不語紅淚雙雙落
美人閉紅燭獨坐裁新錦頻放剪刀聲夜寒知未寢
送從弟赴上都劉商
車騎秦城遠囊裝楚客貧月眀思遠道詩罷訴何人
登相國寺閣
晴日登臨好春風各望家垂楊夾城路客思逐楊花
酬濬上人采藥見寄
玉英期共采雲嶺獨先過應得靈芝也詩情一倍多
曲水寺枳實
枳實遶僧房攀枝置藥囊洞庭山上橘霜落也應黃
酬問師
虚空無處所髣髴似琉璃詩境何人到禪心又過詩
殷秀才求詩
傾蓋見芳&KR1086;晴天瓊樹枝連城猶隠石唯有卞和知
行營即事
萬姓厭干戈三邊尚未和將軍誇寳劒功在殺人多
綠珠怨
從來上臺榭不敢倚闌干零落知成血高樓直下看
古意
達曉寢衣泠開帷霜露凝風吹昨夜淚一片枕前冰
哭蕭掄
何處哭故人青門水如箭當時水頭别從此不相見
水亭裴夷直
歲律行將變君恩竟未回門前即潮水朝去暮常來
揚州寄諸子
千里隔煙波孤舟宿何處遙思耿不眠淮南夜風雨
酬盧郎中游寺見招不遇
偶出送山客不知游梵宫秋光古松下誰伴一仙翁
寓言
秋樹却逢暖未凋能幾時何須尚松桂搖動暫青枝
唁人喪侍兒
夜情何耿耿春恨草綿綿唯有常娥月從今照墓田
席上夜别張主簿
紅燭剪還明綠尊添又滿不愁前路長只畏今宵短
方丈泉
循涯不知淺見底似非深永日無波浪澄澄照我心
晚望
日下夕隂長前山凝積翠白鳥一行飛聯聯粉書字
前山
只謂一蒼翠不知猶數重晚來雲映處更見兩三峯
發交州日留題解鍊師房
久喜房廊接今成道路賖明朝回首處此地是天涯
令和州買松
好覓凌霜質仍須帶雨栽須知剖竹日便是看松來
題斷金集後
一覽斷金集再悲埋玉人牙絃千古絶珠淚萬行新
長安道鞠信陵
朱門映綠楊雙闕抵通莊玉珮聲逾遠紅塵猶自香
春懷舊遊雍陶
吟想舊經過花時奈遠何别來長自見春夢入關多
離京城宿商山作
山月吟聲苦春風引思長無由及塵土猶帶杏花香
秋館雨夜
夜雨空館靜幽人起徘徊長安醉眠客豈知新鴈來
聞子規
百鳥有啼時子規聲不歇春寒四鄰靜獨叫三更月
懷無可上人
山寺秋時後僧家夏滿時清涼多古跡幾處有新詩
長安客感
客淚如危葉長懸零落心況是悲愁日臨風制不禁
送客遙望
别遠心更苦遙將目送君光華不可見孤鶴没秋雲
傷靡草
靡草似客心年年亦先死無由伴花落暫得因風起
木槿劉庭琦
物情良可見人事不勝悲莫恃朝榮好君看暮落時
别輞川王縉
山月曉仍在林風涼不絶殷勤如有情惆悵令人别
嶺外守歲李福業
冬去更籌盡春随斗柄回寒暄一夜隔客鬢兩年催
碧玉歌李暇
碧玉上宫妓出入千花林珠被玳瑁牀感郎情意深
怨詩三首
羅敷初總髻蕙芳正嬌小月落始歸船春眠恒著曉
何處期郎遊小苑花臺間相憶不可見且復乘月還
别前花照路别後露垂葉歌舞須及時如何坐悲妾
訪法通師不遇姚合
訪師師不遇禮佛佛無言依舊將煩惱黃昏入宅門
石碑
荒田一片石文字滿青苔不是逢閒客何人肯讀來
老馬
卧多扶不起唯向主人嘶惆悵東郊道秋來雨不泥
鶴雛
白毛生未足嶛峭醜於雞每夜穿籠出搗衣砧上栖
新菊
黃金色未足摘取且新嘗若待重陽日何時異衆香
春日游慈恩寺
年長歸何處青山未有家賞春無酒飲多看寺中花
白鼻騧
為底胡姬酒長來白鼻騧摘蓮抛水上郎意在浮花
送薛郎中往婺州
我住浙江西君去浙江東日日心來往不畏浙江風
和李舍人冬至日
獻夀人皆慶南山復北堂從今千萬日此日又初長
酬張郎中
白髮年來盡滄江歸去遲何當得携手松下靜吟詩
别杭州
醉與江濤别江濤惜我游他年昏嫁了終路此江頭
秋中夜坐
疎散永無事不眠常夜分月中松露滴風引鶴同聞
長干曲四首崔顥
君家何處住妾住在横塘停船暫借問或恐是同鄉
家臨九江水來去九江側同是長干人生小不相識
下渚多風浪蓮舟漸覺稀那能不相待獨自逆潮歸
三江潮水急五湖風浪涌由來花性輕莫畏蓮舟重
萬首唐人絶句卷十五
