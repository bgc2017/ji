萬首唐人絶句卷四十七
宋洪邁編
七言
禁直寄崔員外鄭畋
銀臺樓北蘂珠宫夐與人間路不同在省五更春睡侣
早來分夢玉堂中
初秋寓直三首
曉星獨挂結麟樓三殿風高藥樹秋玉笛數聲飄不住
問人依約在東頭
宿鳥翩翩落照微右臺樓閣鎻重扉步廊無限金羈響
應是諸司扈從歸
幽閤焚香萬慮凝下簾胎息過禪僧玉堂分照無人後
消盡金盆一椀冰
夜景又作
鈴絛無響閉珠宫小閤凉添玉蘂風珍簟滿牀明月到
自疑身在五雲中
聞號
陛兵偏近羽林營夜静仍傳禁號聲應笑執金雙闕下
近南猶隔兩重城
下直早出
諸司人盡馬蹄稀紫帕雲竿九釘歸偏覺右臺清貴處
榜懸金字射晴暉
金鑾坡上
玉晨鐘韻索清虚畫戟祥煙拱帝居極眼向南無限地
綠煙深處認中書
杪秋夜直
蘂宫裁詔與宵分雖在青雲憶白雲待報君恩了歸去
山翁何急草移文
酬隠珪舍人寄紅燭
蜜炬殷紅晝不如且將歸去照吾廬今來併得三般事
靈運詩篇逸少書
馬嵬坡
玄宗回馬楊妃死雲雨難忘日月新終是聖明天子事
景陽宫井又何人
禁直和人飲酒
卉醴陀花物外香清濃標格勝椒漿我來尚有鈞天會
猶得金樽半日嘗
悼鶴李縠
道林曾訪雪翎飛應悔庭除閉羽衣料得王恭披鶴氅
倚吟猶待月中歸
醉中襲美先起戲贈
休文雖即逃瓊液阿騖還須掩玉閨月落金雞一聲後
不知誰悔醉如泥
和戲襲美醉中先起張賁
何事桃源路忽迷唯畱雲雨怨空閨仙郎共許多情調
莫遣重歌濁水泥
送人西歸
孤雲獨鳥本無依江海重逢故舊稀楊柳漸疎蘆葦白
可堪斜日送君歸
偶約道流終乖文會答皮陸
仙侣無何訪蔡經兩煩韶濩出彤庭人間若有登樓望
應怪文星近客星
和皮陸酒病偶作
白編椰席鏤冰明應助楊青解宿酲難繼二賢金玉唱
可憐空作斷猿聲
悼鶴
渥頂鮮毛品格馴莎庭閒暇重難羣無端日暮東風起
飄散春空一片雲
和寒夜見訪
雲孤鶴獨且相親倣效從他折角巾不用吳江歎留滯
風姿俱是玉清人
翫金鸂䳵
翠羽紅襟鏤彩雲雙飛常笑白鷗羣誰憐化作雕金質
從惜沉檀十里聞
和襲美索友人酒鄭璧
乘興閒來小謝家便裁詩句乞橊花邴原雖不無端醉
也要臨風從鹿車
文燕潤卿不至
已知羽駕朝金闕不用燒蘭望玉京應是易遷明月好
玉皇留看舞雙成
惜花嚴惲
春光冉冉歸何處更向花前把一杯盡日問花花不語
為誰零落為誰開
鑾駕東回崔道融
兩川花捧御衣香萬歲山呼輦路長天子還從馬嵬過
别無惆悵似明皇
釣魚
閒釣江魚不釣名瓦甌斟酒暮山青醉頭倒向蘆花裏
却笑無端犯客星
西施
苧蘿山下如花女占得姑蘇臺上春一笑不能忘敵國
五湖何處有功臣
馬嵬
萬乘淒涼蜀路歸眼前珠翠與心違重華不是風流主
湘水猶傳泣二妃
羯鼓
華清宫裏打撩聲供奉絲簧束手聽寂寞鑾輿斜谷裏
是誰翻得雨淋鈴
寄李左司(王季在臺)
栢臺蘭省共清風鳴玉朝聯夜被同肯信人間有兄弟
一生長在别離中
梅
溪上寒梅初滿枝夜來霜月透芳菲清光寂寞思無盡
應待琴尊與解圍
天台陳逸人
絶粒空山秋復春欲看滄海化成塵近抛三井更深去
不怕虎狼唯怕人
雪竇禪師
雪竇峰前一派懸雪竇五月無炎天客塵半日洗欲盡
師到白頭林下禪
溪上遇雨二首
回塘雨脚如搔絲野禽不起沉魚飛耕蓑釣立取未暇
秋田有望從淋漓
坐看黑雲銜猛雨噴灑前山此獨晴忽經雲雨在頭上
却是山前晚照明
長門怨
長門花泣一枝春争奈君恩别處新錯把黃金買詞賦
相如自是薄情人
秋夕
自憐三十未西遊傍水尋山過却秋一夜雨聲多少事
不思量盡到心頭
過隆中
玄德蒼黃起卧龍鼎分天下一言中可憐蜀國關張後
不見商量徐庶功
關下
百二山河壯帝畿關門何事更開遲應從漏却田文後
每度聞雞不免疑
寒食客中有懷
江上聞鶯禁火時百花開盡柳依依故園兄弟别來久
應到清明猶望歸
溪夜
積雪消來溪水寬滿樓明月碎琅玕漁人抛得釣筒盡
却放輕舟下急灘
山居卧疾廣利大師見訪
桐谷孫枝已上絃野人猶卧白雲邊九天飛錫應相誚
三到行朝二十年
村墅
正月二月村墅閒餘糧未乏人心寬南隣雨中揭屋笑
酒熟數家來相看
悲李拾遺二首
故友從來匪石心諫多難得主恩深行朝半夜煙塵起
曉殿吁嗟一鏡沈
天涯時有北來塵因話他人及故人也是先皇能罪已
殿前頻得觸龍鱗
題李將軍傳
猿臂將軍去似飛彎弓百步敵無遺漢文自與封侯得
何必傷嗟不遇時
酒醒
酒醒撥剔殘灰火多少淒涼在此中爐畔自斟還自醉
竹窗深夜雪兼風
郊居友人相訪
柴門深掩古城秋背郭緣溪一徑幽不有小園新竹色
君來那肯暫淹畱
鏡湖雪霽貽方干
天外曉嵐和雪望月中歸棹帶冰行相逢半醉吟詩苦
應抵寒猿裊樹聲
秋霽
雨霽長空蕩滌清遠山初出未知名夜來江上如鈎月
時有驚魚擲浪聲
謝朱常侍寄貺蜀茶剡紙二首
瑟瑟香塵瑟瑟泉驚風驟雨起寒煙一甄解却山中醉
便覺身輕欲上天
百幅輕明雪未融薛家凡紙漫深紅不應點染閒言語
留紀將軍蓋世功
讀杜紫微集
紫微才調復知兵長覺風雷筆下生還有枉抛心力處
多於五柳賦閒情
寓題
海上乘查便合仙若無仙骨未如船人間亦有支機石
虚破聲明到洞天
寓吟集
陶集篇篇皆有酒崔詩句句不無杯醉來已共身安約
讓却詩人作酒魁
溪居即事
籬外誰家不繫船春風催入釣魚灣小童疑是有村客
急向柴門去却關
雞
買得晨雞共雞語常時不用等閒鳴深山月黑風雨夜
欲近曉天啼一聲
獻浙江柳大夫
屬城甘雨幾經春聖主全分付越人俗眼不知青𤨏貴
江頭争看碧油新
楊柳枝詞
霧撚煙搓一索春年年長似染來新應須喚作風流線
繫得東西南北人
楚懷王
宫花一朵掌中開緩急翻為敵國媒六里青山天下笑
張儀容昜去還來
對早梅寄友人二首
憶得前年君寄詩海邊三見早梅詞與君猶是海邊客
又見早梅花發時
憶得去年有遺恨花前未醉到無花清芳一夜月通白
先脫寒衣送酒家
歎征人高駢
心堅膽壯箭頭親十載沙場受苦辛力盡路傍行不得
廣張紅旆是何人
湘妃廟
帝舜南廵去不還二妃幽怨水雲間當時珠淚垂多少
直到如今竹尚斑
赴安南却寄台司
曾驅萬馬上天山風去雲回傾刻間今日海門南面事
莫教還似鳳林關
閨怨
人世悲歡不可知夫君初破黑山歸如今又獻征南策
早晚休縫帶號衣
馬嵬驛
玉顔雖掩馬嵬塵冤氣和煙鎻渭津蟬鬢不隨鑾駕去
至今空感往來人
宴犒蕃軍有感
蜀地恩留馬嵬哭煙雨濛濛春草綠滿眼由來是舊人
那堪更奏梁州曲
寓懷
關山萬里恨難銷鐡馬金鞭出塞遙為問昔時青海畔
幾人歸到鳳林橋
步虚詞
青溪道士人不識上天下地鶴一隻洞門深鎻碧窗寒
滴露研朱點周易
贈歌者二首
酒滿金船花滿枝佳人立唱慘愁眉一聲直入青雲去
多少悲歡起此時
公子邀歡月滿樓雙成揭調唱伊州便從席上風沙起
直待陽關水盡頭
入蜀
萬水千山音信希空勞魂夢到京畿漫天嶺上頻回首
不見虞封淚滿衣
邊城聽角
席冥風起雁聲秋隴水邊沙滿目愁三會五更吹欲盡
不知曾白幾人頭
渭川秋望寄右軍王特進
長川終日碧潺湲知道天河與地連憑寄兩行朝闕淚
願隨流入御溝泉
山亭夏日
綠樹隂濃夏日長樓臺倒影入池塘水精簾動微風起
滿架薔薇一院香
蜀路感懷
蜀山蒼翠隴雲愁鑾駕西巡䧟幾州唯有縈回深澗水
潺湲不改舊時流
殘春遣興
畫舸輕橈柳色新摩河池上醉青春不辭不為青春醉
只恐鶯花也怪人
春日招賓
花枝如火酒如餳正好狂歌醉復醒對酒看花何處好
延和閣下碧筠亭
遇天威徑
豺狼坑盡却朝天戰馬休嘶瘴嶺煙歸路嶮巇今坦蕩
一條千里直如弦
對花呈幕中
海棠初發去春枝首唱曾題七字詩今日能來花下飲
不須頻把使頭旗
寄題羅浮别業
不將真性染埃塵為有煙霞伴此身帶日長江好歸信
博羅山下碧桃春
塞上曲二首
二年邊戍絶煙塵一曲河灣萬恨新從此鳳林關外事
不知誰是苦心人
隴上征夫隴下魂死生同恨漢將軍不知萬里沙場苦
空舉平安火入雲
廣陵宴次戲簡幕賓
一曲狂歌酒百分蛾眉畫出月争新將軍醉罷無餘事
亂把花枝折贈人
安南送曹别勑歸朝
雲水蒼茫日欲收野煙深處鷓鴣愁知君萬里朝天去
為說征南已五秋
對雪
六出飛花入戶時坐看青竹變瓊枝如今好上高樓望
蓋盡人間惡路岐
訪隠者不遇
落花流水認天台半醉閒吟獨自來惆悵仙翁何處去
滿庭紅杏碧桃開
赴西川途經虢縣作
亞夫重過柳營門路指岷峨隔暮雲紅額少年遮道拜
殷勤認得舊將軍
錦城寫望
蜀江波影碧悠悠四望煙花匝郡樓不會人家多少錦
春來盡挂樹梢頭
太公廟
青山長在境長新寂寞持竿一水濱及得王師身已老
不知辛苦為何人
邊方春興
草色青青柳色濃玉壷傾酒滿金鐘笙歌嘹亮隨風去
知盡關山第幾重
塞上寄家兄
棣萼分張信使希幾多鄉淚濕征衣笳聲未斷腸先斷
萬里雲天鳥不飛
寫懷二首
漁竿消日酒消愁一醉忘情萬事休却恨韓彭興漢室
功成不向五湖遊
花滿西園月滿池笙歌搖曳畫船移如今暗與心相約
不動征旗動酒旗
池上送春
持竿閒坐思沉吟釣得江鱗出碧潯回首看花花欲盡
可憐寥落送春心
南征叙懷
萬里驅兵過海門此生今日報君恩回期直待烽煙静
不遣征衣有淚痕
風筝
夜静絃聲響碧空宫商信任往來風依稀似曲才堪聽
又被移將别調中
平流園席上
畫舸搖煙水滿塘柳絲輕軟小桃香却緣龍節為縈絆
好是狂時不得狂
南詔途中楊奇鯤
風裏浪花吹又白雨中嵐影洗還青江鷗聚處窗前見
林狖啼時枕上聽
萬首唐人絶句卷四十七
