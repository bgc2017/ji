萬首唐人絶句卷五十九
宋洪邁編
七言
穆天子傳唐彦謙
王母清歌玉琯悲瑶臺應有再來期穆王不得重相見
恐為無端哭盛姬
楚天
楚天遥望每長嚬宋玉襄王盡作塵不會瑶姬朝與暮
更為雲雨待何人
寄徐山人
一室清羸鶴體孤體和神瑩爽冰壺吳中高士雖求死
不那稽山有謝敷
題宗人故帖
所忠無處訪相如風笈塵編迹尚餘惟有孝標情最厚
一編遺在茂陵書
垂柳
絆惹春風别有情世間誰敢鬭輕盈楚王江畔無端種
餓損纖腰學不成
登興元城觀烽火
漢川城上角三呼護蹕防邊列萬夫褒姒塜前烽火起
不知泉下破顔無
鄧艾廟
昭烈遺黎死尚羞揮刀斫石恨醮周如何千載留遺廟
血食巴山伴武侯
曲江春望
杏豔桃光奪晚霞樂遊無廟有年華漢朝冠盖皆陵墓
十里宜春漢苑花
漢殿
鳥去雲飛意不通夜壇斜月轉松風君王寂慮無消息
却就閒人覓巨公
賀李昌時禁苑新命
振鷺翔鸞集禁闈玉堂珠樹瑩風儀不知新到靈和殿
張緒何如柳一枝
牡丹
顔色無因饒錦綉馨香惟解掩蘭蓀那堪更被烟蒙蔽
南國西施泣斷魂
羅江驛
數枝高柳帶鳴鴉一樹山橊自落花已是向來多淚眼
短亭回首在天涯
奏捷西蜀題沱江驛
野客乘軺非所宜况將儒懦報戎機錦江不識臨卭酒
且免相如渴病歸
春蚤落英
紛紛從此見花殘轉覺長繩繋日難樓上有愁春不淺
小桃風雪凭欄干
仲山
千載遺蹤寄薜蘿沛中鄉里漢山河長陵亦是閒丘壠
異日誰知與仲多
漢嗣
漢嗣安危繋數君高皇意决勢難分張良口辨周昌吃
同建儲宫第一勛
四老廟
西漢儲宫定不傾可能園綺勝良平舉朝公將無全策
借請閒人羽翼成
南梁戲題漢高廟
數載從軍似武夫今隨戎捷氣偏粗漢王若問何為者
免道高陽舊酒徒
洛神
人世仙家本自殊何須相見向中途驚鴻瞥過游龍去
漫惱陳王一事無
初秋到慈州冬首換絳牧
秋杪方攀玉樹枝隔年無計待春暉自嫌暫作仙城守
不遂鶯來共燕飛
重經馮家舊里
馮家舊宅閉柴關脩竹猶存淗水灣應繫星辰上天去
不畱英骨葬人間
克復後登安國寺閣
千門萬戶鞠蒿藜斷燼遺垣一望迷惆悵建章鴛瓦盡
夜來空見玉繩低
題虔僧室
何緣春恨貯離憂欲入空門萬事休水月定中何所為
也嚬眉黛托腮愁
見煬帝寶帳
漢文窮相作前王懢惜明珠不斗量翡翠絞鮹何所直
千裨萬接上書囊
樓上偶題
塵土無因狎隱淪青山一望每傷神可能前嶺空喬木
應有懷才抱器人
親仁里聞猿
朱雀街東半夜驚楚魂和夢兩徒清五更撩亂趨朝火
滿口塵埃亦數聲
聞李瀆司勲下世
異鄉丹旐已飄揚一顧深知實未亡任被禇褒泉下笑
重將北面哭真長
試夜題省廊桂
麻衣穿穴兩京塵十見東堂綠桂春今日競飛揚葉箭
魏舒休作畫籌人
竹風
竹映風忩數陣斜旅人愁坐思無涯夜來畱得江湖夢
全為乾聲似荻花
長溪秋望
柳短沙長溪水流雨微烟暝立溪頭寒鴉閃閃山前去
杜曲黃昏獨自愁
嚴子陵
嚴陵情性是真狂抵觸三公傲帝王不怕舊交稱僣越
喚它侯霸作君房
北齊
草草招携強據鞍周師乘勝莫回看背城肯戰知虚實
爭奈人前忍笑難
楚世家
偏信由來惑是非一言邪佞脫危機張儀重入懷王手
駟馬安車却放歸
驪山道中
月殿真妃下綵烟漁陽追騎及湯泉君王指點新豐樹
幾不親畱七寶鞭
韋曲
欲寫愁腸愧不才多情練漉已低摧窮郊二月初離别
獨傍寒村嗅野梅
黃子陂荷花
十頃狂風撼麯塵緣堤照水露紅新世間花氣皆愁絶
恰是蓮香更惱人
野行
蝶戀晚花終未去鷗逢春水固難飛野人心地都無著
伴蝶隨鷗亦不歸
與徐温話别方干
去去何時却見君悠悠烟水似天津明年今夜有明月
不是今年看月人
寒食日
百花香氣傍行人花底垂鞭日易醺野父不知寒食節
穿林轉壑自燒雲
出東陽道中作
馬首寒山黛色濃一重重盡一重重醉醒已在他人界
猶憶東陽昨夜鐘
與陳長官
枕上愁多百緒牽常時睡覺在溪前人間盡是交親力
莫道升沉總信天
商明府家學方響
葛溪鐡片梨園調耳底丁東十六聲彭澤主人憐妙樂
玉杯春煖許同傾
别商明府
許教門館久踟蹰仲叔懷恩對玉壺惟有離心欲萌客
望垂雙淚不成珠
贈楊長官
直鈎終日竟無魚鐘鼓聲中與世疎若向湖邊訪幽拙
蕭條四壁是閒居
貽僧二首
秋水一泓長見底澗松千尺不生枝人間學佛知多少
淨盡花心只有師
四十年來多少人一分零落九成塵與師猶得重相見
亦是枯株勉強春
題畫建溪圖
六幅輕綃畫建溪刺桐花下路高低分明記得曾行處
秪欠猿聲與鳥啼
蜀中
遊子去遊多不歸春風酒味勝餘時閒來却伴巴兒醉
荳蔲花邊唱竹枝
將歸湖上畱别陜宰
歸去春山逗晚晴縈逥樹石罅中行明時不是無知己
自憶湖邊釣與耕
題鮑處士壁
水闊坐看千萬里青蕪蓋地接天津襧衡莫愛山中静
逸舍山多却碍人
經曠禪師舊院
谷鳥散啼如有恨庭花含笑似無情更名變貌難休息
去去來來第幾生
江南聞新曲
席上新聲花下杯一聲聲被拍心催樂工不識長安道
盡是書中寄曲來
越中寄孫百篇二首
上才乘醉到山隂日日篇成字字金鏡水周圍千萬頃
波瀾倒瀉入君心
錦價轉高花更巧能將舊手弄新梭從來一字為褒貶
二十八言猶太多
題飛來峰
邃岩喬木夏藏寒床上雲溪枕上看臺殿漸多山更重
却令飛去即應難
過李羣玉故居
訐直上書難遇主銜冤下世未成翁琴樽劒鶴隨將去
惟鎖山齋一樹風
君不來
遠路東西欲問誰寒來無處寄寒衣去時初種庭前樹
樹已勝巢人未歸
送鄉中故人
少小與君情不疎聽君細話勝家書如今若到鄉中去
道我垂鈎不釣魚
思江南
昨日草枯今日青羈人又動故鄉情夜來有夢登歸路
不到桐廬已及明
别孫蜀
吳越思君意易傷别君添我鬢邊霜由來淛水偏堪恨
截斷千山作兩鄉
贈江上老人
潭底錦鱗多識釣未投香餌即先知欲教魚目無分别
須學揉藍染釣絲
詠花二首
狂心醉眼共徘徊一半先開笑未開此日不能偷折去
蝴蜂直恐趁人來
可憐妍豔正當時剛被狂風一夜吹今日流鶯來舊處
百般言語殢空枝
路入金州江中作
棹尋椒岸縈逥去數里時逢一兩家知道從來貢金處
江邊牧䜿亦披沙
夜會鄭氏林亭
卷簾圓月照方塘坐久樽空竹有霜白犬風驚雁飛起
猶能一一旋成行
清平調詞三首李白
雲想衣裳花想容春風拂檻露華濃若非羣玉山頭見
會向瑶臺月下逢
一枝紅豔露凝香雲雨巫山枉斷腸借問漢宫誰得似
可憐飛燕在昭陽
名花傾國兩相歡長得君王帶笑看解釋春風無限恨
沉香亭北倚欄干
戲贈杜甫
飯顆山前逢杜甫頭戴笠子日卓午借問别來太瘦生
總為從前作詩苦
賀裴裕李摶
曾隨風水化凡鱗安上門前一字新聞道蜀江風景好
不知何似杏園人
遊秦别妻元載
年來誰不厭龍鍾雖在侯門似不容看取海山寒翠樹
若遭霜霰到秦封
懷舊李章武
水不西歸月暫圓令人悵望古城邊蕭條明早分岐路
知更相逢何歲年
戲經僧
南宗尚許通方便何處心中更有經好去苾芻雲水畔
何山松栢不青青
送紅綿酒冷朝陽
採菱歌怨木蘭舟送客魂消百尺樓還似洛妃乘霧去
碧天無際水空流
題馬嵬驛狄歸昌
馬嵬烟柳正依依重見鑾輿幸蜀歸泉下阿蠻應有語
這回休更泥楊妃
贈張神女沈警
義起曾歷許多年張碩凡得幾時憐何意今人不如昔
暫來相見更無緣
離歌
直值行人心不平那宜萬里阻閨情只今隴上分流水
更泛從來鳴咽聲
題巫山廟繁知
忠州刺史令才子行到巫山必有詩為報高唐神女道
速排雲雨候清辭
題鄧仙客墓天嶠遊人
鶴老芝田鷄在籠上清那與俗塵同既言白日昇仙去
何事人間有殯宫
舟行作衡山舟子
野鵲灘西一棹孤月光遥接洞庭湖堪嗟逥雁峰前過
望斷家山一字無
罷歙州贈交代李擢
經年理郡少歡娛為習干戈間飲徒今日臨行盡交(原闕)
萬首唐人絶句卷五十九
