萬首唐人絶句卷六十一
宋洪邁編
七言
小遊僊詩九十八首曹唐
玉簫金瑟發商聲桑葉枯乾海水清淨掃蓬萊山上地
略遊王母話長生
其二
上元元日豁明堂五帝望空拜玉皇萬樹琪花千圃藥
心知不敢輙形相
其三
騎龍重過玉溪頭紅葉還春碧水流省得壺中見天地
壺中天地不曾秋
其四
真王未許久從容立在花前别寗封手把玉簫頭不舉
自愁如醉倚黃龍
其五
金殿無人鏁絳烟玉郎並不賞丹田白龍蹀躞難廻䟦
爭下紅綃碧玉鞭
其六
玄洲草木不知黃甲子初開浩劫長無限萬年年少女
手攀紅樹滿殘陽
其七
宫闕重重閉玉林崑崙高闢彩雲深黃龍掉尾引郎去
使妾月明何處尋
其八
風滿塗山玉蘂稀赤龍閒臥鶴東飛紫梨爛盡無人喫
何事韓君去不歸
其九
武帝徒勞厭暮年不曾清淨不精專上元少女絶還往
滿竈丹成白玉煙
其十
百辟朝回閉玉除露風清宴桂花疎西歸使者騎金虎
嚲鞚垂鞭唱步虚
十一
南斗闌珊北斗稀茅君夜着紫霞衣朝騎白馬趁朝去
鳳押笙歌逐後飛
十二
焚香獨自上天壇桂樹風吹玉簡寒長怕嵇康乏僊骨
與將僊籍再尋看
十三
冰屋朱扉曉未開誰將金策扣瓊臺碧花紅尾小僊子
閒吠五雲嗔客來
十四
酒釅春濃瓊草齊真公欲散醉如泥朱輪軋軋入雲去
行到半天聞馬嘶
十五
白石山中自有天竹花藤葉隔溪煙朝來洞口圍棋了
賭得青龍直幾錢
十六
海水西飛照柏林青雲斜倚錦雲深水風暗入古山葉
吹斷步虚清磬音
十七
玉詔新除沈侍郎便分茅土鎮東方不知今夕游何處
侍從皆騎白鳳凰
十八
洞裏煙霞無歇時洞中天地足金芝月明朗朗溪頭樹
白髮老人相對棋
十九
饑即飱霞悶即行一聲長嘯萬山青穿花渡水來相訪
珍重多才阮步兵
二十
東妃閒着翠霞裙自領笙歌出五雲清思密談誰第一
不過邀取小茅君
二十一
月影悠悠秋樹明露吹犀簟象牀輕嬪妃久立帳門外
暗笑夫人推酒聲
二十二
九天天路入雲長燕使何由到上方玉女暗來花下立
手挼裙帶問昭王
二十三
玉皇賜妾紫衣裳交向桃源嫁阮郎爛煑瓊花勸君喫
恐君毛鬢暗成霜
二十四
花底休傾綠玉巵雲中含笑向安期窮陽有數不知數
大是人間年少兒
二十五
玉色雌龍金絡頭真妃騎出縱閒遊崑崙山上桃花底
一曲商歌天地秋
二十六
閒來洞口訪劉君緩步輕擡玉線裙細拍桃花擲流水
更無言語倚彤雲
二十七
西漢夫人下太虚九霞裙幅五雲輿欲將碧字相教示
自解盤囊出素書
二十八
天上雞鳴海日紅青腰侍女掃朱宫洗花烝葉濾清酒
待與夫人邀五翁
二十九
汗漫真遊實可竒人間天上與人知周王不信長生話
空使萇弘碧淚垂
三十
青錦縫裳綠玉襠滿身新帶五雲香閒依碧海攀鸞駕
笑就蘇君覓橘嘗
三十一
鶴不西飛龍不行露乾雲破洞簫清少年僊子說閒事
遙隔彩雲聞笑聲
三十二
洞裏煙深木葉麤乘風使者降玄都隔花相見遥相賀
擎出懷中赤玉符
三十三
芝蕙芸花爛漫春瑞香煙露濕衣巾玉童私地誇書札
偷寫雲瑤暗贈人
三十四
天上邀來不肻來人間雙鶴又空回秦皇漢武死何處
海畔紅桑花自開
三十五
紫羽麾幢下玉京却邀真母入三清白龍久住渾相戀
斜倚祥雲不肻行
三十六
鶴呌風悲竹葉疎誰來五嶺拜雲俱人間肉馬無輕步
踏破先生一卷書
三十七
夜降西壇宴已終花殘月榭霧朦朧誰遊八海門前過
空洞一聲風雨中
三十八
忘却教人鎻後宫還丹失盡玉壺空姮娥若不偷靈藥
爭得長生在月中
三十九
暘谷先生下宴時月光初冷紫瓊枝淒清金石揭天地
事在世間人不知
四十
共愛初平住九霞焚香不出閉金華白羊成隊難收拾
喫盡溪頭巨勝花
四十一
酒盡香殘夜欲分青童拜問紫陽君月光悄悄笙歌遠
馬影龍聲歸五雲
四十二
海樹靈風吹彩煙丹陵朝客欲昇天無央公子停鸞轡
笑泥嬌妃索玉鞭
四十三
八景風回五鳳車崑崙山上看桃花若教使者沽春酒
須覓餘杭阿母家
四十四
叔卿遍覽九天春不見人間故舊人怪得蓬萊山下水
半成沙土半成塵
四十五
欲飲尊中雲母漿月明花裏合笙簧更教小柰將龍去
便向金壇取阮郎
四十六
海上桃花千樹開麻姑一去不知來遼東老鶴應慵墮
教探桑田便不回
四十七
昨夜相邀宴杏壇等閒乘醉走青鸞紅雲塞路東風緊
吹破芙蓉碧玉冠
四十八
雲鶴冥冥去不分落花流水恨空存不知玉女無期信
道與留門却閉門
四十九
采女平明受事回暗交丹契錦囊開欲書密詔防人見
佯喝青虬使莫來
五十
太一元君昨夜過碧雲高髻綰婆娑手擡玉策紅於火
敲斷金鸞使唱歌
五十一
碧瓦彤軒月殿開九天花落瑞風來玉皇欲着紅龍衮
親喚金妃下手裁
五十二
長房自貴解飛飜五色雲中獨閉門看却桑田欲成海
不知還往幾人存
五十三
赤龍停步彩雲飛共道真王海上歸千歲紅桃香破鼻
玉盤盛出與金妃
五十四
碧海靈童夜到時徒勞相喚上瓊池因循天子能閑事
縱與青龍不解騎
五十五
且欲留君飲桂漿九天無事莫推忙青龍舉步行千里
休道蓬萊歸路長
五十六
侍女親擎玉酒巵滿巵傾酒勸安期等閒相别三千歲
長憶水邊分棗時
五十七
萬歲蛾眉不解愁旋彈清瑟旋閒遊忽聞下界笙簫曲
斜倚紅鸞笑不休
五十八
去住樓臺一任風十三天洞暗相通行厨侍女炊何物
滿竈無煙玉炭紅
五十九
風動閒天清桂隂水精簾外冷沉沉西妃少女多春思
斜倚彤雲盡日吟
六十
王母相留不放回偶然沉醉臥瑤臺憑君與向蕭郎道
教著青龍取妾來
六十一
絳節笙歌繞殿飛紫皇欲到五雲歸細腰侍女瑤花外
争向紅房報玉妃
六十二
聞君新領八霞司此别相逢是幾時妾有一觥雲母酒
請君終宴莫推辭
六十三
方士飛軒駐碧霞酒香風冷月初斜不知誰唱歸春曲
落盡溪頭白玉花
六十四
方朔朝來到我家欲將靈樹出丹霞三千年後知誰在
擬種紅桃待放花
六十五
水滿桑田白日沉凍雲乾霰濕重隂遼東歸客閒相過
因話堯年雪更深
六十六
朝回相引看紅鸞不覺風吹鶴氅偏好是興來騎白鶴
文妃為伴上重天
六十七
公子閒吟八景文花南拜别上陽君金鞭遙指玉清路
龍影馬嘶歸五雲
六十八
一百年中是一春不教日月輙移輪金鼇頭上蓬萊殿
唯有人間鍊骨人
六十九
笑擎雲液紫瑤觥共請雲和碧玉笙花下偶然吹一曲
人間因識董雙成
七十
東皇長女沒多年從洗金芝到水邊無事伴他棋一局
等閒輸却賣花錢
七十一
紅草青林日半斜閒乘小鳳出彤霞路尋故舊過西谷
因得冰園一尺瓜
七十二
樹下星沉月欲高前溪水影濕龍毛洞天雲冷玉花發
公子盡披雙錦袍
七十三
紫水風吹劍樹寒水邊年少下紅鸞未知百一窮陽數
略請先生止的看
七十四
武皇含笑把金觥更請霓裳一兩聲護帳宫人最年少
舞腰時挈繡裙輕
七十五
瓊樹扶疎壓瑞煙玉皇朝客滿花前東風小飲人皆醉
短尾青龍枕水眠
七十六
彤閣鐘鳴碧鷺飛皇君催熨紫霞衣丹房玉女心慵甚
貪看投壺不肻歸
七十七
崑崙山上自雞啼羽客爭昇碧玉梯因駕五龍看較藝
白鸞功用不如妻
七十八
沙野先生閉玉虚㷊香夜寫紫微書供承童子閒無事
教剉瓊花餵白驢
七十九
雲隴瓊花滿地香碧沙紅水遍朱堂外人欲壓長生籍
拜請飛瓊報玉皇
八十
玉洞長春風景鮮丈人私宴就芝田笙歌暫向花間盡
便是人間一萬年
八十一
青童傳語便須回報道麻姑玉蘂開滄海成塵老閒事
且乘龍鶴看花來
八十二
絳樹彤雲戶半開守花童子怪人來青牛臥地喫瓊草
知道先生朝未回
八十三
石洞沙溪二十年向明杭日夜朝天白礬煙盡水銀冷
不覺小龍牀下眠
八十四
紫微深鎻敞丹軒太帝親談不死門從此百寮俱拜後
走龍鞭虎下崑崙
八十五
雲衫玉帶好威儀三洞真人入奏時頻看金鞭打龍角
爲嗔西去上天遲
八十六
太子真娥相領行當天合曲玉簫清梨花新折東風軟
猶在緱山樂笑聲
八十七
洞裏月明瓊樹風畫簾青室影朦朧香殘酒冷玉妃睡
不覺七真歸海中
八十八
青苑紅堂壓瑞雲月明閒宴九陽君不知昨夜誰先醉
書破明霞八幅裙
八十九
東溟兩度作塵飛一萬年來會面稀千樹梨花百壺酒
共君論飲莫論詩
九十
滄海令抛即未能且緣鸞鶴立相仍蔡家新婦莫嫌少
領取真珠三五升
九十一
溪影沉沙樹影清人家皆踏五音行可憐三十六天路
星月滿空瓊草青
九十二
北斗西風吹白榆穆公相笑夜投壺花前玉女來相問
賭得青龍許贖無
九十三
九天王母皺蛾眉惆悵無言倚桂枝悔不長留穆天子
任將妻妾住瑤池
九十四
暫隨鳬伯縱閒遊飲鹿因過翠水頭宫殿寂寥人不見
碧花菱角滿潭秋
九十五
新授金書八素章玉皇教妾主扶桑與君一别三千歲
却厭僊家日月長
九十六
八海風涼水影高上卿教製赤霜袍蛟絲玉線難裁割
須借玉妃金剪刀
九十七
海上風來吹杏枝崑崙山上看花時紅龍錦襜黃金勒
不是元君不得騎
九十八
絳闕夫人下北方細環清珮響丁當攀花笑入春風裏
偷折紅桃寄阮郎
放猿吉師老
放爾千山萬里身野泉晴樹好為鄰啼時莫近瀟湘岸
明月孤舟有旅人
鴛鴦
江島濛濛煙靄微綠蕪深處刷毛衣渡頭驚起一雙去
飛上文君舊錦機
萬首唐人絶句卷六十一
