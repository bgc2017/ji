萬首唐人絶句卷八
宋洪邁編
七言
贈商亮戴叔倫
日日河邊見水流傷春未已復悲秋山中舊宅無人住
來往風塵共白頭
夜發袁江寄李穎川劉侍御
半夜回舟入楚鄉月明山水共蒼蒼孤猿更呌秋風裏
不是愁人亦斷腸
對酒
三重江水萬重山山裏春風度日閒且向白雲求一醉
莫教愁夢到鄉關
對月荅袁明府
山下孤城月上遲相留一醉本無期明年此夕遊何處
縱有清光知對誰
送上饒嚴明府攝玉山
家在故林吳楚間冰為溪水玉為山更將舊政化隣邑
遥見逋人相逐還
聽歌回
秋風裏許杏花開杏樹傍邊醉客來共待客深聽一曲
醒人騎馬斷腸回
酬駱侍御荅詩
風傳畫閣空知曉雨濕江城不見春堆案遶牀君莫怪
已經愁思古時人
送孫直遊郴州
孤舟上水過湘沅桂嶺南枝花正繁行客自知心有托
不聞驚浪與啼猿
麓山寺會送尹秀才
湖上逢君亦不閒暫將離别到深山飄蓬驚鳥那自定
強欲相留雲樹間
送董頲
霜鴈羣飛下楚田羈人掩淚望秦天君行江海無定所
别後相思何處邊
别張員外
木葉紛紛湘水濱此中何事往頻頻臨風自笑歸時晩
更送浮雲逐故人
送張評事
城郭喧喧爭送遠危梁褭&KR1153;渡東津楊花展轉引征騎
莫怪山中多看人
送吕少府
共醉流芳獨歸去故園高士日相親深山古路無楊柳
折取桐花寄遠人
送人遊嶺南
少别華陽萬里遊近南風景不曾秋紅芳綠筍是行路
縱有啼猿聽却幽
妻亡後别妻弟
楊柳青青滿路垂贈行惟折古松枝停舟一對湘江哭
哭罷無言君自知
和崔法曹建溪聞猿
曾向巫山峽裏行羈猿一呌一回驚聞道建溪腸欲斷
的知斷着第三聲
湘南即事
盧橘花開楓葉衰出門何處望京師沅湘日夜東流去
不為愁人住少時
代書寄京洛舊遊
今年十月温風起湘水悠悠生白蘋欲寄遠書還不敢
却愁驚動故鄕人
蘄州行營作
蘄水城西向北看桃花落盡柳花殘朱旗半捲山川小
白馬連嘶草樹寒
題武當逸禪師蘭若
我身本似遠行客况是亂時多病身經山涉水向何處
羞見竹林禪定人
糓城逢楊評事
遠自五陵獨竄身筑陽山中歸路新横流夜長不得渡
駐馬荒亭逢故人
聽韓使君美人歌
仙人此夜忽凌波更唱瑶臺一遍歌嫁與將軍天上住
人間可得再相過
雪中聽筝楊巨源
玉柱泠泠對寒雪清商怨徵聲何切誰憐楚客向隅時
一片愁心與絃絶
盧龍塞行送韋掌記二首
雨雪紛紛黑水外行人共指盧龍塞萬里飛沙壓鼓鼙
三軍殺氣凝旌旆
陳琳書記本翩翩料敵能兵奪酒泉聖主好文兼好武
封矦莫比漢皇年
題五老峯下費君書院
解向花間栽碧松門前不負老人峯已將心事隨身隱
認得溪雲第幾重
僧院聽琴
禪心何妨在玉琴真僧不見聽時心離聲怨調秋堂夕
雲向蒼梧湘水深
和武相公春曉聞鶯
語恨飛遲天欲明殷勤似訴有餘情仁風已及芳菲節
猶向花溪鳴幾聲
唐昌觀玉蘂花
晴空素艷照霞新香灑天風不到塵持贈昔聞將白雪
蘂珠宫上玉花春
山中主人
十里青山有一家翠屏深處更添霞若為說得溪中事
錦石和烟四面花
和練秀才楊柳
水邊楊柳麴煙絲立馬煩君折一枝唯有春風最相惜
殷勤肯向手中吹
太原贈李属侍御
路入桑乾塞鴈飛棗郎年少有光輝春風走馬三千里
不廢看花君繡衣
崔娘詩
清潤潘郎玉不如中庭蕙草雪消初風流才子多春思
腸斷蕭娘一紙書
灞岸柳
楊柳含烟灞岸春年年攀折為行人好風儻借低枝便
莫遣青絲掃路塵
題雲師山房
雲公蘭若深山裏月明松殿微風起試問空門清淨心
蓮花不着秋潭水
城東早春
詩家清景在新春綠柳纔黃半未勻若待上林花似錦
出門俱是看花人
秋日登亭贈薛侍御
潦倒從軍何取益東西走馬暫同遊梁王舊客皆能賦
今日因何獨怨秋
石水詞
銀罌深鏁貯清光無限來人不得嘗知共金丹爭氣力
一杯全勝五雲漿
荅振武李逢吉判官
近來時輩都無興把酒皆言肺病同唯有單于李評事
不將華髮負春風
宫燕詞
毛衣佀錦語如絃日煗爭高綺陌天幾處野花留不得
雙雙飛向御爐前
贈崔駙馬
百尺梧桐畫閣齊簫聲落處翠雲低平陽不惜黃金埒
細雨花騘踏作泥
聽李憑彈箜篌二首
聽奏繁絃玉殿清風傳曲度禁林明君王聽樂梨園煗
翻到雲間第幾聲
花咽嬌鶯玉漱泉名高半在御筵前漢王欲助人間樂
從遣新聲墜九天
臥水看花
一樹紅花暎綠波晴明騎馬好經過今朝幾許風吹落
聞道蕭郎最惜多
觀妓人入道二首
荀令歌鐘北里亭翠娥紅粉敞雲屏舞衣施盡餘香在
今日花前學誦經
碧玉芳年事冠軍清歌空得隔花聞春來削髮芙蓉寺
蟬髩臨風隨綠雲
白纓桃
王母階前種幾株水晶簾内看如無只應漢武金盤上
寫得珊珊白露珠
白櫻樹
記得花開雪滿枝和風和蝶帶花移只今花落遊蜂去
空作主人惆悵詩
聞友人看花朱慶餘
尋花不問春深淺縱是殘紅也入詩每箇樹邊行一匝
誰家園裏最多時
陪韓中丞宴(不飲酒)
老大無成仍足病縱聽絲竹亦無歡高情太守容閒坐
借與青山盡日看
嶺南路
越嶺向南風景路人人傳說到京城經時來往不踏雪
盡在刺桐花上行
種花
憶昔兩京官道上可憐桃李盡成蹊不知誰作尋花使
空記玄宗遣種時
題仙遊寺
石抱龍堂蘚石乾山遮白日寺門寒長松瀑布饒竒狀
曾有仙人駐鶴看
廬江途中遇雪
蘆葦聲多葉滿陂濕雲連野見山稀遥知將吏相逢處
半是春城賀雪歸
公子行
閒蹤結客冶游時忘却江樓薄暮期醉上黃金隄上去
馬鞭捎斷綠楊絲
登望雲亭招友
日日恐無雲可望不辭逐靜望來頻共知亭下眠雲遠
解到上頭能幾人
寄劉少府
唯愛圖書兼古器在官猶似未離貧更聞縣去青山遠
稱與詩人作主人
閨意上張水部
洞房昨夜停紅燭待曉堂前拜舅姑籹罷低聲問夫壻
畫眉深淺入時無
採蓮
隔烟花草遠濛濛恨箇來時路不同正是停橈相遇處
鴛鴦飛出急流中
都門晩望
綠槐花墮御溝邊步出都門雨後天日暮野人耕種罷
烽樓原上一條烟
尋山僧
吟背春城出草遲天晴紫閣赴僧期山邊樹下行人少
一𣲖清泉日午時
西亭晩宴
蟲聲已盡菊花乾五老松隂向晩寒對酒看山俱惜去
不知殘日下闌干
與一二禪師題玢寺主院
杖屨相隨在處便不唯空寄上方眠歸時亦取湖邊去
晩映楓林共上船
舜井
碧甃磷磷不記年青蘿鎻在小山顛向來下視千山水
疑是蒼梧萬里天
宫中詞
寂寂花時閉院門美人相並立瓊軒含情欲說宫中事
鸚鵡前頭不敢言
古觀
古觀曾過知不遠花藏石室杳難尋泉邊白鹿聞人語
看過天壇恨入深
夏口送舍人赴杭州
豈知鸚鵡洲邊路得見鳳凰池上人從此不同諸客禮
故鄉南與郡城鄰
商州王中丞留喫枳殼
方物就中名最遠只應愈疾味偏佳若教盡喫人人與
采盡商山枳殼花
寄招胡明府
語低清貎似休糧稱着朱衣入草堂消暑近來無别物
桂隂當午滿繩牀
登玄都閣
野色晴宜上閣看樹隂遥映御溝寒豪家舊宅無人住
空見朱門鎻牡丹
贈鳳翔柳司錄
杏園北寺題名日數到如今四十年點檢生涯與官職
一莖野竹在身邊
榜曲
荷花明滅水烟空惆悵來時徑不同欲到前州堪入處
鴛鴦飛出碧流中
逢山人
星月相逢現此身自然無跡又無塵秋來若向金天會
便是青蓮葉上人
過耶溪
春溪繚繞出無窮兩岸桃花正好風恰是扁舟堪入處
鴛鴦飛起碧流中
九日送别王之渙
薊庭蕭瑟故人稀何處登高且送歸今日暫同芳菊酒
明朝應作斷蓬飛
涼州詞二首
黃河遠上白雲間一片孤城萬仞山羌笛何須怨楊柳
春光不度玉門關
單于北望拂雲堆殺馬登壇祭幾回漢家天子今神武
不肯和親歸去來
宴詞
長堤春水綠悠悠畎入漳河一道流莫聽聲聲歸去棹
桃溪殘處不勝舟
惆悵詞十二首
八蠶薄絮鴛衾綺半夜佳期並枕眠鐘動紅娘喚歸去
對人勻淚拾金鈿
李夫人病已經秋漢武看來不舉頭得所穠華消歇盡
楚魂湘血一生休
謝家池舘花籠月蕭寺房廊竹颭風半夜酒醒憑檻立
所思多在别離中
隋師戰艦欲亡陳國破應難保此身訣别徐郎淚如雨
鑑鸞分後屬何人
七夕瓊筵隨事陳兼花連蔕共傷神蜀王殿裏三更月
不見驪山私語人
夜寒春病不勝懷玉瘦花啼萬事乖薄倖檀郎斷芳信
驚嗟猶夢合歡鞋
嗚咽離聲管吹秋妾身今日為君休齊奴不說平生事
忍看花枝謝玉樓
青絲一路墮雲鬟金剪刀鳴不忍看持謝君王寄幽怨
可能從此住人間
陳宫興廢事難期三閣空餘綠草基狎客淪亡麗華死
他年江令獨來時
晨肇重來路已迷碧桃花謝武陵溪仙山目斷無尋處
流水潺湲日漸西
少卿降北子卿還朔野離觴慘别顔却到茂陵惟一慟
節毛零落髩毛斑
夢裡分明入漢宫覺來燈背錦屏空紫臺月落關山曉
腸斷君恩信畫工
送僧二首馬戴
親在平陽憶久歸洪河雨漲出關遲獨過舊寺人稀識
一一松杉老别時
龕中古樹自持行樹下禪牀坐一生來往白雲知歲久
滿山猿鳥會經聲
贈友人邊遊
有客新從絶塞回自言曾上李陵臺尊前話盡北風起
秋色蕭條胡鴈來
山中作
屐齒無泥竹策輕莓苔梯滑夜難行獨開石室松門裏
月照前山空水聲
出塞詞
金帶連環束戰袍馬頭充雪度臨洮卷旗夜劫單于帳
亂斫胡兒缺寶刀
寄雲臺觀田秀才
雪壓松枝拂石忩幽人獨坐鶴成雙晩來潄齒敲冰渚
閒讀仙書倚翠幢
邊上送侍御鞠獄回
獄成冤雪晩雲開豸角威清塞鴈回飛將送迎遥避馬
離亭不敢勸金杯
射鵰騎
蕃面將軍着鼠裘酣歌衝雪在邊州獵過黑山猶走馬
寒雕射落不回頭
聞玉蘂院真人降二首嚴休復
終日齋心禱玉宸魂消眼冷未逢真不如滿樹瓊瑶蘂
笑殺藏花洞裏人
羽車潜下玉龜山塵世何由覩蕣顔唯有無情枝上雪
好風吹綴綠雲鬟
萬首唐人絶句卷八
萬首唐人絶句卷八
宋洪邁編
五言
夜還東溪王績
石苔應可踐叢枝幸易攀青溪歸路直乘月夜歌還
山中別李處士
為向東溪道人來路漸賒山中春酒熟何處得停家
初春
春來日漸長醉客喜年光稍覺池亭好偏聞酒甕香
醉後
阮籍醒時少陶潜醉日多百年何足度乘興且長歌
題酒店壁
昨夜缾始盡今朝甕即開夢中占夢罷還向酒家來
戲題卜舖壁
旦逐劉伶去宵隨畢卓眠不應長賣卜須得杖頭錢
嘗春酒
野觴浮鄭酌山酒漉陶巾但令千日醉何惜兩三春
獨酌
在生知幾日無狀逐空名不如多釀酒時向竹林傾
秋夜喜遇王處士
北場芸霍罷東臯刈黍歸相逢秋月滿更值夜螢飛
山夜調琴
促軫乘明月抽絃對白雲從來山水韻不使俗人聞
看釀酒
六月調神麴正朝汲美泉從來作春酒未省不經年
入長安詠秋蓬示辛學士
遇坎聊知止逢風或未歸孤根何處斷輕葉強能飛
辛答
託根雖異所飄葉早相依因風若有便更共入雲飛
題酒店壁五首
洛陽無大宅長安乏主人黃金消未盡秖為酒家貧
竹葉連槽翠蒲桃帶麴紅相逢不令盡別後為誰空
對酒但知飲逢人莫強牽倚壚便得睡横甕足堪眠
此日長昏飲非關養性靈眼看人盡醉何忍獨為醒
有客須交飲無錢可別酤來時長道貰慚愧酒家壺
他鄉敘興王勃
綴葉歸烟晚乘花落照春邊城琴酒處俱是越鄉人
夜興
野烟含夕渚山月照秋林還將中散興來偶步兵琴
臨江二首
汎汎東流水飛飛北上塵歸驂將別棹俱是倦游人
去驂嘶別路歸櫂隠孤舟江臯木葉下應想故城秋
江亭夜月送別二首
江送巴南水山横塞北雲津亭秋月夜誰見泣離羣
亂烟籠碧砌飛月向南端寂寂離亭掩江山此夜寒
別人四首
久客逢餘閏他鄉別故人自然堪下淚誰忍望征塵
江上風烟積山幽雲霧多送君南浦外還望將如何
桂條雖不駐蘭筵幸未開林塘風月賞應待故人來
霜華淨天末霧色籠江際客子常畏人何為久留滯
贈李十四四首
野客思茅宇山人愛竹林琴樽唯待處風月自相尋
小徑偏宜草空庭不厭花平生誰與酒自得會仙家
亂竹開三徑飛花滿四鄰從來楊子宅別有尚玄人
風筵調桂軫月徑引藤杯直當花院裏書齋望曉開
早春野望
江曠春潮白山長曉岫青他鄉臨睨極花柳映邊亭
山中
長江悲已滯萬里念將歸況復高風晚山山黃葉飛
冬郊行望
桂密巖花白棃疎林葉紅江臯寒望盡歸念斷征蓬
寒夜思友三首
久別侵懷抱他鄉變容色月夜調鳴琴相思此何極
雲間征思斷月下歸愁切鴻雁西南飛如何故人別
朝朝翠山下夜夜蒼江曲復此遙相思清樽湛芳淥
始平曉息
觀闕長安近江山蜀路賒客行朝復夕無處是鄉家
扶風晝屆離京浸遠
帝里金莖去扶風石柱來山川殊未已行路方悠㦲
普安建陰題壁
江漢深無極梁岷不可攀山川雲霧裏遊子何時還
曲江池盧照鄰
浮香繞曲岸圓影覆華池常恐秋風早飄零君不知
臨階竹
封霜連錦砌防露拂瑤階聊將儀鳳質暫與俗人諧
含風蟬
高情臨爽月急響送秋風獨有危冠意還將衰鬢同
浴浪鳥
獨舞依磐石羣飛動輕浪奮迅碧沙前長懷白雲上
葭川獨泛
倚櫂春江上横舟石岸前山瞑行人斷迢迢獨泛仙
送元兄入蜀
關山客子路花柳帝王城此中一分手相顧憐無聲
宿玄武
方池開曉色圓月下秋陰已乘千里興還撫一絃琴
二
庭搖北風柳院繞南飛禽累宿恩方重窮秋歎不深
九隴津集
落落樹陰紫澄澄水華碧復有翻飛禽徘徊疑曳舄
登玉清
絶頂横臨日孤峯半倚天徘徊拜真老萬里見風烟
遊昌化山精舍
寶地乘峰出香臺接漢高稍覺真途近方知人事勞
詠照駱賓王
寫月無芳桂照月有花菱不持光謝水翻將影學冰
在軍登城樓
城下風威冷江中水氣寒戎衣何日定歌舞入長安
易水送人
此地別燕丹壯士髮衝冠昔時人已沒今日水猶寒
挑燈杖
稟質非貪熱焦心豈憚熬終知不自潤何處用脂膏
詠塵
凌波起羅襪含風染素衣別有知音調聞歌應自飛
翫初月
忌滿光恒缺乘昏影漸流自能明似鏡何用曲如鈎
和聖製函谷關張九齡
函谷雖云險黃河復已清聖心無所隔空此置關城
又渡潼關
隱嶙故城壘荒涼空戍樓在德不在險方知王道休
荅靳博士
上苑春先入中園花盡開唯餘幽徑草尚待日光催
照鏡見白髮
宿昔青雲志蹉跎白髮年誰知明鏡裏形影自相憐
自君之出矣
自君之出矣不復理殘機思君如滿月夜夜減清輝
貴公子夜闌曲李賀
褭褭沈水烟烏啼夜闌景曲沼芙蓉波腰圍白玉冷
馬詩十六首
龍脊貼連錢銀蹄白踏烟無人識錦韂誰為鑄金鞭
忽憶周天子驅車上玉山鳴騶辭鳳苑赤驥最承恩
大漠沙如雪燕山月似鈎何當金絡腦惱走踏青秋
西母酒將闌東王飯已乾君王若燕去誰為拽車轅
赤兔無人用當須吕布騎吾聞果下馬羈策任蠻兒
飂叔死怱怱如今不豢龍夜來霜壓棧駿骨析西風
内馬賜宫人銀韀刺騏驎年時鹽坂上蹭蹬溘風塵
批竹初攢耳桃花未上身他時須攪陣牽去借將軍
寶玦誰家子長聞俠骨香堆金買駿骨將送楚襄王
香襆赭羅新盤龍蹙鐙鱗回看南陌上誰道不逢春
不從桓公獵何能伏虎威一朝溝隴出看取拂雲飛
白鐵剉青禾碪間落細莎世人憐小頸金埒畏長牙
伯樂向前看旋毛生腹間祇今掊白草何日驀青山
蕭寺䭾經馬元從竺國來空知有善相不解走章臺
汗血到王家隨鑾撼玉珂少君騎海上人見是青騾
武帝愛神仙燒金得紫烟廄中皆肉馬不解上青天
昌谷讀書示巴童
蟲響燈光薄宵寒藥氣濃君憐垂翅客辛苦尚相從
巴童答
巨鼻宜山褐龐眉入苦吟非君唱樂府誰識怨秋深
代崔家送客
行蓋柳烟下馬蹄白翩翩恐送行處盡何忍重揚鞭
莫種樹
園中莫種樹種樹四時愁獨睡南牀月今秋似去秋
將發
東牀卷席罷濩落將行去秋白遙遙空日滿門前路
塘上行
藕花涼露溼花缺藕根澀飛下雌鴛鴦塘水聲溘溘
京城
驅馬出門意牢落長安心兩事誰向道自作秋風吟
玉真公主山居儲光羲
山北天泉苑山西鳳女家不言沁園好獨隠武陵花
遊湖
竹吹留歌扇蓮香入舞衣前溪多曲溆乘興莫先歸
長安道二首
西行一千里暝色生寒樹暗聞歌吹聲知是長安路
鳴鞭過酒肆袨服遊倡門百萬一時盡含情無片言
洛陽道五首
洛水春冰開洛城春樹綠朝看大道上落花亂馬足
大道直如髮春日佳氣多五陵貴公子雙雙鳴玉珂
春風二月時道旁柳堪把上枝覆宫閣下枝拂車馬
劇孟不知名千金買寶劍出入平津邸自言嬌且艷
洛水照千門千門碧空裏少年不得志走馬遊新市
江南曲四首
綠江深見底高浪直翻空慣是湖邊住舟輕不畏風
逐流牽荇葉沿岸摘蘆苗為惜鴛鴦鳥輕輕動畫橈
日暮長江裏相邀歸渡頭落花如有意來去逐船流
隔江看樹色沿月聽歌聲不是長干住那從此路行
萬首唐人絶句卷八
