萬首唐人絶句卷一
宋洪邁編
七言
贈李白杜甫
秋來相顧尚飄蓬未就丹砂愧葛洪痛飲狂歌空度日
飛揚跋扈為誰雄
三絶句
楸樹馨香倚釣磯斬新花蘂未應飛不如醉裏風吹盡
可忍醒時雨打稀
門外鸕鷀去不來沙頭忽見眼相猜自今已後知人意
一日須來一百回
無數春筍滿林生柴門密掩斷人行會須上番看成竹
客至從嗔不出迎
漫興九首
眼見客愁愁不醒無賴春色到江亭即遣花開深造次
便覺鶯語太丁寧
手種桃李非無主野老牆低還是家恰似春風相欺得
夜來吹折數枝花
熟知茅齋絶低小江上鷰子故來頻㘅泥點汚琴書内
更接飛蟲打著人
二月已破三月來漸老逢春能幾回莫思身外無窮事
且盡生前有限杯
腸斷春江欲盡頭杖藜徐步立芳洲顛狂柳絮隨風去
輕薄桃花逐水流
懶慢無堪不出村呼兒日在掩柴門蒼苔濁酒林中静
碧水春風野外昏
糝徑楊花鋪白氊點溪荷葉疊青錢笱根稚子無人見
沙上鳬鶵傍母眠
舍西柔桑葉可拈江畔細麥復纖纖人生幾何春已夏
不放香醪如蜜甜
隔戸楊柳弱嫋嫋恰似十五女兒腰誰謂朝來不作意
狂風挽斷最長條
贈花卿
錦城絲管日紛紛半入江風半入雲此曲秖應天上有
人間能得幾回聞
少年行
馬上誰家白面郎臨階下馬坐人牀不通姓字麤豪甚
指點銀瓶索酒嘗
覓挑裁
奉乞桃栽一百根春前為送浣花村河陽縣裏雖無數
濯錦江邊未滿園
覓綿竹
華軒藹藹他年到綿竹亭亭出縣高江上舍前無此物
幸分蒼翠拂波濤
覓榿木栽
草堂塹西無樹林非子誰復見幽心飽聞榿木三年大
與致溪邊十畆隂
覓松樹子
落落出羣非櫸柳青青不朽豈楊梅欲存老蓋千年意
為覓霜根數寸栽
覓果栽
草堂少花今欲栽不問綠李與黃梅石笋街中却歸去
果園坊裏為求來
贈鄭鍊赴襄陽
鄭子將行罷使臣囊無一物獻尊親江山路遠羇離日
裘馬誰為感激人
江畔獨步尋花七絶句
江上被花惱不徹無處告訴只顛狂走覓南鄰愛酒伴
經旬出飲獨空牀
稠花亂蘂裹江濱行步欹危實怕春詩酒尚堪驅使在
末須料理白頭人
江深竹静两三家多事紅花映白花報荅春光知有處
應須美酒送生涯
東望少城花滿煙百花高樓更可憐誰能載酒開金盞
喚取佳人舞繡筵
黃師塔前江水東春光懶困倚微風桃花一簇開無主
可愛深紅映淺紅
黃四娘家花滿蹊千朵萬朵壓枝低留連戲蝶時時舞
自在嬌鶯恰恰啼
不是愛花即欲死只恐花盡老相催繁枝容易紛紛落
嫰蘂商量細細開
春水二絶
二月六夜春水生門前小灘渾欲平鸕鷀鸂鶒莫漫喜
吾與汝曹俱眼明
一夜水高二尺強數日不可更禁當南市津頭有船賣
無錢即買繫籬傍
官池春鴈二首
自古稻粱多不足至今鸂鶒亂為羣且休悵望看春水
更恐歸飛隔暮雲
青春欲盡急還鄉紫塞寧論尚有霜翅在雲天終不遠
力微繒繳絶須防
中丞嚴公雨中垂寄見憶奉荅二絶
雨映行宮辱贈詩元戎肯赴野人期江邊老病雖無力
強擬晴天理釣絲
何日雨晴雲出溪白沙青石洗無泥只須伐竹開荒徑
拄杖穿花聽馬嘶
謝嚴中丞送青城山道士乳酒
山瓶乳酒下青雲氣味濃香幸見分鳴鞭走送憐漁父
洗盞開嘗對馬軍
得房公池鵝
房相西亭鵝一羣眠沙泛浦白於雲鳳凰池上應迴首
為報籠隨王右軍
戲作寄上漢中王二首(王新誕明珠)
雲裏不聞雙鴈過掌中貪見一珠新秋風嫋嫋吹江漢
只在他鄉何處人
謝安舟楫風還起梁苑池臺雪欲飛杳杳東山攜漢妓
泠泠脩竹待王歸
投簡梓州幕府兼簡韋十郎官
幕下郎官安穩無從來不奉一行書固知貧病人須棄
能使韋郎跡也疎
荅楊梓州
悶到房公池水頭坐逢楊子鎮東州却向青溪不相見
回船應載阿戎游
惠義寺園送辛員外
朱櫻此日垂朱實郭外誰家負郭田萬里相逢貪握手
高才仰望足離筵
乞大邑瓷盌
大邑燒瓷輕且堅扣如哀玉錦城傳君家白盌勝霜雪
急送茅齋也可憐
奉和嚴鄭公軍城早秋
秋風嫋嫋動高旌玉帳分弓射敵營已收滴博雲間戍
更奪蓬婆雪外城
絶句四首
堂西長笋别開門塹北行椒却背村梅熟許同朱老喫
松高擬對阮生論
欲作魚梁雲復湍因驚四月雨聲寒青溪先有蛟龍窟
竹石如山不敢安
兩箇黃鸝鳴翠柳一行白鷺上青天窗含西嶺千秋雪
門泊東吳萬里船
藥條藥甲潤青青色過棕亭入草亭苗滿空山慙取譽
根居隙地怯成形
李司馬橋了承高使君自成都回
向來江上手紛紛三日功成事出羣已傳童子騎青竹
總擬橋東待使君
漫成一絶
江月去人只數尺風燈照夜欲三更沙頭宿鷺聯拳静
船尾跳魚撥剌鳴
承聞河北諸道節度入朝歡喜口號絶句十二
首
禄山作逆降天誅更有思明亦已無洶洶人寰猶不定
時時鬭戰欲何須
社稷蒼生計必安將軍跋扈錯相干周宣漢武今王是
孝子忠臣後代看
喧喧道路多謌謠河北將軍盡入朝始是乾坤王室正
却教江漢客魂銷
不道諸公無表來茫然庶事遣人猜擁兵相學干戈銳
使者徒勞百萬回
鳴玉鏘金盡正臣修文偃武不無人興王會静妖氛氣
聖夀宜過一萬春
英雄見事若通神聖哲為心小一身燕趙休矜出佳麗
宫闈不擬選才人
抱病江天白首郎空山樓閣暮春光衣冠是日朝天子
草奏何時入帝鄉
澶漫山東一百州削成如桉抱青丘苞茅重入歸關内
王祭還供盡海頭
東逾遼水北滹沱星象風雲喜共和紫氣關臨天地闊
黃金臺貯俊賢多
漁陽突騎邯鄲兒酒酣並轡金鞭垂意氣即歸雙闕舞
雄豪復遣五陵知
李相將軍擁薊門白頭雖老赤心存竟能盡說諸侯入
知有從來天子尊
十二年來多戰埸天威已息陣堂堂神靈漢代中興主
功業汾陽異姓王
喜聞盜賊蕃寇總退口號五首
蕭關隴水入官軍青海黃河卷塞雲北極轉愁龍虎氣
西戎休縱敵仇羣
贊普多教使入秦數通和好止煙塵朝廷忽用哥舒將
殺伐虛悲公主親
崆峒西極過崑崙駞馬由來擁國門逆氣數年吹路斷
蕃人聞道漸星奔
勃律天西采玉河堅昆碧盌最來多舊隨漢使千堆寶
少荅胡王萬匹羅
今春喜氣滿乾坤南北東西拱至尊大歷三年調玉燭
玄元皇帝聖雲孫
存殁口號二首
席謙不見近彈棋畢耀仍傳舊小詩玉局他年無限笑
白楊今日幾人悲(道士席謙善彈棋故曰玉局)
鄭公粉繪隨長夜曹霸丹青已白頭天下何曾有山水
人間不解重驊騮(高士滎陽鄭虔善畫山水曹善畫馬也)
上卿翁請修武侯廟遺像缺落時崔卿權夔州
大賢為政即多聞刺史真符不必分尚有西郊諸葛廟
臥龍無首對江濆
解悶十二首
草閣柴扉星散居浪翻江黑雨飛初山禽引子哺紅果
溪女得錢留白魚
商胡離别下揚州憶上西陵故驛樓為問淮南米貴賤
老夫乘興欲東流
一辭故國十經秋每見秋瓜憶故丘今日南湖采薇蕨
何人為覓鄭瓜州
沈范早知何水部曹劉不待薛郎中獨當省署開文苑
兼泛滄浪學釣翁
李陵蘇武是吾師孟子論文更不疑一飯未曾留俗客
數篇今見古人詩
復憶襄陽孟浩然清詩句句盡堪傳即今耆舊無新語
漫釣槎頭縮項鯿
陶冶性靈存底物新詩改罷自長吟孰知二謝將能事
頗學隂何苦用心
不見高人王右丞藍田丘壑漫寒藤最傳秀句寰區滿
未絶風流相國能
先帝貴妃今寂寞荔枝還復入長安炎方每續朱櫻獻
玉座應悲白露團
憶過瀘戎摘荔枝青楓隱映石逶迤京中舊見君顔色
紅顆酸甜只自知
翠瓜碧李沉玉甃赤梨蒲萄寒露成可憐先不異枝蔓
此物娟娟長遠生
側生野岸及江蒲不熟丹宫滿玉壺雲壑布衣鮐背死
勞生重馬翠眉須
夔州歌十絶句
中巴之東巴東山江水開闢流其間白帝高為三峽鎮
夔州險過百牢關
白帝䕫州各異城蜀江楚峽混殊名英雄割據非天意
霸主并吞在物情
羣雄競起問前朝王者無外見今朝比訝漁陽結怨恨
元聽舜日舊蕭韶
赤甲白鹽俱刺天閭閻繚繞接山巔楓林橘樹丹青合
複道重樓錦繡懸
瀼東瀼西一萬家江北江南春冬花背飛鶴子遺瓊蘂
相趁鳬鶵入蔣牙
東屯稻畦一百頃北有澗水通青苖晴浴狎鷗分處處
雨隨神女下朝朝
蜀麻吳鹽自古通萬斛之舟行若風長年三老長謌裏
白晝攤錢高浪中
憶昔咸陽都市合山水之圖張賣時巫峽曾經寶屏見
楚宫猶對碧峰疑
武侯祠堂不可忘中有松栢參天長干戈滿地客愁破
雲日如火炎天凉
閬風玄圃與蓬壺中有高堂天下無借問夔州壓何處
峽門江腹擁城隅
書堂飲既夜復邀李尚書下馬月下賦絶句
湖水臨風相與清殘罇下馬復同傾久拚野鶴如霜鬢
遮莫鄰雞下五更
戲為六絶句
庾信文章老更成凌雲健筆意縱横今人嗤點流傳賦
不覺前賢畏後生
王楊盧駱當時體輕薄為文哂未休爾曹身與名俱滅
不廢江河萬古流
縱使盧王操翰墨劣於漢魏近風騷龍文虎脊皆君馭
歴塊過都見爾曹
才力應難跨數公凡今誰是出羣雄或看翡翠蘭苕上
未掣鯨魚碧海中
不薄今人愛古人清詞麗句必為隣竊攀屈宋宜方駕
恐與齊梁作後塵
未及前賢更勿疑遞相祖述復先誰别裁偽體親風雅
轉益多師是汝師
少年行二首
莫笑田家老瓦盆自從盛酒長兒孫傾銀注瓦驚人眼
共醉終同卧竹根
巢燕養雛渾去盡江花結子已無多黃衫年少來宜數
不見堂前東逝波
萬首唐人絶句卷一
萬首唐人絶句卷一
宋洪邁編
五言
寄高彭州杜甫
百年已過半秋至轉饑寒為問彭州牧何時救急難
歸雁
東方萬里客亂定幾年歸腸斷江城雁高高正北飛
即事
百寶裝腰帶真珠絡臂鞲笑時花近眼舞罷錦纏頭
絶句十二首
江邊踏青罷回首見旌旗風起春城暮高樓鼔角悲
遲日江山麗春風花草香泥融飛燕子沙暖睡鴛鴦
江碧鳥逾白山青花欲燃今春看又過何日是歸年
藹藹花蘂亂飛飛蜂蝶多幽棲身嬾動客至欲如何
日出籬東水雲生舍北泥竹高鳴翡翠沙僻舞鵾雞
鑿井交㯶葉開渠斷竹根扁舟輕裊纜小逕曲通村
急雨捎溪足斜暉轉樹腰隔巢黃鳥竝飜藻白魚跳
舍下筍穿壁庭中藤刺簷地晴絲冉冉江白草纖纖
江動月移石溪虛雲傍花鳥棲知故道帆過宿誰家
聞道巴山裏春船正好行都將百年興一望九江城
水檻温江口茅堂石笋西移船先主廟洗藥浣沙溪
漫道春來好狂風大放顛吹花隨水去飜却釣魚船
王錄事許修草堂貲不到聊小詰
為嗔王錄事不寄草堂貲昨屬愁春雨能忘欲漏時
答鄭十七郎
雨後過畦潤花殘步屐遲把文驚小陸好客見當時
復愁十二首
人煙生處僻虎跡過新蹄野鶻飜窺草村船逆上溪
釣艇收緡盡昏鴉接翅稀月生初學扇雲細不成衣
萬國尚防寇故園今若何昔歸相識少早已戰場多
身覺省郎在家須農事歸年深荒草徑老恐失柴扉
金絲縷箭鏃皂尾製旗竿一自風塵起猶嗟行路難
外寇何曾盛干戈不肯休閭閻聽小子談話覓封侯
貞觀銅牙弩開元錦獸張花門小箭好此物棄沙場
今日翔麟馬先宜駕鼔車無勞問河北諸將覺榮華
任轉江淮粟休添苑圃兵由來貔虎士不滿鳳凰城
江上亦秋色火雲終不移巫山猶錦樹南國且黃鸝
每恨陶彭澤無錢對菊花如今九日至自覺酒須賒
病減詩仍拙吟多意有餘莫看江揔老猶被賞時魚
武侯廟
遺廟丹青落空山草木長猶聞辭後主不復卧南陽
八陣圖
功蓋三分國名成八陣圖江流石不轉遺恨失吞吳
相逢行李白
相逢紅塵内高揖黃金鞭萬戶垂楊柳君家阿那邊
塞上曲三首
大漢無中策匈奴犯渭橋五原秋草綠胡馬一何驕
命將征西極横行隂山側燕支落漢家婦女無花色
轉戰渡黃河休兵樂事多蕭條清萬里瀚海寂無波
玉階怨
玉階生白露夜久侵羅襪却下水精簾玲瓏望秋月
襄陽曲四首
襄陽行樂處歌舞白銅鞮江城回綠水花月使人迷
山公醉酒時酩酊襄陽下頭上白接䍦倒着還騎馬
峴山臨漢江水綠沙如雪上有墮淚碑青苔久磨滅
且醉習家池莫看墮淚碑山公欲上馬笑殺襄陽兒
洛陽陌
白玉誰家郎回車渡天津看花東陌上驚動洛陽人
静夜思
牀前看月光疑是地上霜舉頭望山月低頭思故鄉
綠水曲
綠水明秋月南湖采白蘋荷花嬌欲語愁殺蕩舟人
重憶賀監
欲向江東去定將誰舉杯稽山無賀老却棹酒船回
題情深樹寄象公
腸斷枝上猨淚添山下樽白雲見我去亦為我飛飜
送姪艮攜二妓赴會稽戲有此贈
攜妓東山去春光半道催遙看二桃李䨇入鏡中開
送殷淑
痛飲龍笻下燈青月復寒醉歌驚白鷺半夜起沙灘
送陸判官往琵琶峽
水國秋風夜殊非遠别時長安如夢裏何日是歸期
留别金陵諸公
食出野田美酒臨遠水傾東流若未盡應見别離情
别東林寺僧
東林送客處月出白猨啼笑别廬山遠何煩過虎谿
奔亡道中三首
蘇武天山上田横海島邊萬重關塞斷何日是歸年
亭伯去安在李陵降未歸愁容變海色短服改朝衣
談笑三軍却交遊七貴疎仍留一隻箭未射魯連書
田園言懷
賈誼三年謫班超萬里侯何如牽白犢飲水對清流
紀南陵題五松山四首
聖逹有去就潛光愚其色魚與龍同池龍去魚不測
當時板築輩豈知傅說情一朝和殷人光氣為列星
時命或大謬仲尼將奈何鸞鳳忽覆巢麒麟不來過
龜山蔽魯國有斧且無柯歸來歸去來宵濟越洪波
初出金門尋王侍御不遇詠壁上鸚鵡
落羽辭金闕孤鳴託繡衣能言終見棄還向隴西飛
醉題王漢陽廳
我似鷓鴣鳥南遷懶北飛時尋漢陽令取醉月中歸
秋浦歌十二首
秋浦錦駞鳥人間天上稀山雞羞渌水不敢照毛衣
秋浦多白猨超騰若飛雪牽引條上兒飲弄水中月
愁作秋浦客強看秋浦花山川如剡縣風日似長沙
醉上山公馬寒歌寗戚牛空吟白石爛淚滿黑貂裘
秋浦千重嶺水車嶺最竒天傾欲墮石水拂寄生枝
江祖一片石青天掃畫屏題詩畱萬古綠字錦苔生
邏人横鳥道江祖出魚梁水急舟行疾山花拂面香
水如一匹練此地即平天耐可乘明月看花上酒船
爐火照天地紅星亂紫煙𧹞郎明月夜歌曲動寒川
白髮三千丈緣愁似箇長不知明鏡裏何處得秋霜
秋浦田舍翁採魚水中宿妻子張白鷳結罝映深竹
桃波一步地了了語聲聞闕與山僧别低頭禮白雲
九日龍山飲
九日龍山飲黃花笑逐臣醉看風落帽舞愛月畱人
銅官山醉後絶句
我愛銅官樂千年未擬還要須回舞袖拂盡五松山
陪侍郎叔遊洞庭醉後三首
今日竹林宴我家賢侍郎三杯容小阮醉後發清狂
船上齊橈樂湖心泛月歸白鷗閒不去争拂酒筵飛
剗却君山好平鋪湘水流巴陵無限酒醉殺洞庭秋
對雪獻從兄虞城宰
昨夜梁園雪弟寒兄不知庭前看玉樹腸斷憶連枝
哭宣城善釀紀叟
紀叟黃泉裏還應釀老春夜臺無曉日沽酒與何人
王昭君
昭君拂玉鞍上馬啼紅頰今日漢宫人明朝胡地妾
杜陵
南登杜陵上北望五陵間秋水明落日流光滅遠山
觀放白鷹
八月邊風高胡鷹白錦毛孤飛一片雪百里見秋毫
白鷺鷥
白鷺下秋水孤飛如墜霜心閒且未去獨立沙洲傍
獨坐敬亭山
衆鳥高飛盡孤雲去獨閒相看兩不厭只有敬亭山
陪從祖濟南太守泛鶴山湖三首
初謂鶴山近寧知湖水遥此行殊訪戴自可緩歸橈
湖闊數千里湖光搖碧山湖西正有月獨送李膺還
水入北湖去舟從南浦回遥看鵲山轉却似送人來
青溪半夜聞笛
羌笛梅花引吳溪隴水清寒山秋浦月腸斷玉關情
夏日山中
懶搖白羽扇裸袒青林中脫巾挂石壁露頂灑松風
流夜郎題葵葉
慚君能衛足歎我遠移根白日如分照還歸守故園
巴女詞
巴水急如箭巴船去若飛十月三千里郎行幾歲歸
越女詞五首
長干吳兒女眉目豔星月屐上足如霜不著鵶頭襪
吳兒多白晳好為蕩舟劇賣眼擲春心折花調行客
耶溪採蓮女見客棹歌回笑入荷花去佯羞不出來
東陽素足女會稽素舸郎相看月未墮白地斷肝腸
鏡湖水如月耶溪女如雪新粧蕩新波光景兩竒絶
怨情
美人卷珠簾深坐嚬蛾眉但見淚痕濕不知心恨誰
浣紗石上女
玉面耶溪女青蛾紅粉粧一雙金齒屐兩足白如霜
見韋參軍量移東陽
潮水還歸海流人却到吳相逢問愁苦淚盡日南珠
萬首唐人絶句卷一
