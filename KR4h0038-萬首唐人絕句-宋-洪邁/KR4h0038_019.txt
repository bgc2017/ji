萬首唐人絶句卷十九
宋洪邁編
七言(原缺)
萬首唐人絶句卷十九
萬首唐人絶句卷十九
宋洪邁編
五言
春情張起
畫閤餘寒在新年舊燕歸梅花猶帶雪未得試春衣
題嘉祥驛孟遲
樹頂煙微綠山根菊暗香何人獨鞭馬落日上嘉祥
徐波渡
曉月千重樹春煙十里溪過來還過去此路不堪迷
壯士吟
壯士何曾悲悲即無回期如何易水上未歌淚先垂
懷鄭洎
風蘭舞幽香雨葉墮空滴美人來不來前山看向夕
飲散呈主人
夢覺笙歌散空堂寂寞秋更聞城角弄煙雨不勝愁
即事
亂世時偏促隂天日易昏無言搔白首憔悴倚東門
勉兒子
養爾逢多難常憂學已遲辟疆爲上相何必待從師
春早
聞鶯纔覺曉開戶已知晴一帶窗間日斜穿枕上明
贈姬人
莫恨紅裙破休嫌白屋低請看京與洛誰在舊香閨
尋人偶題邵眞
日昃不復午落花難歸樹人生能幾何莫猒相逢遇
登嶺望許鼎
淼淼三江水悠悠五嶺間鴈來猶不度人去若爲還
對月張喬
盈缺青冥外東風萬古吹何人種丹桂不長出輪枝
題殿前桂葉盧僎
桂樹生南海芳香隔遠山今朝天上見疑是月中攀
南樓望
去國三巴遠登樓萬里春傷心江上客不是故鄉人
臨川送别
秋郊日半隱野樹煙初映風水正蕭條那堪動離詠
途中
抱玉三朝楚懷書十上秦年年洛陽陌花鳥弄歸人
小院唐彦謙
小院無人夜煙斜月轉明清宵易惆悵不必有離情
春雪初霽杏花正芳月夜閒吟
霽景明如練繁英杏正芳姮娥應有語悔共雪爭光
文惠宫人
認得前家令宫人淚滿裾不知梁佐命全是沈尚書
贈竇尊師
我愛竇高士棄官仍在家爲嫌勾漏令兼不要丹砂
南海神詞高駢
滄溟八千里今古畏波濤此日征南將安然渡萬艘
送春
水淺魚爭躍花深鳥競啼春光看欲盡判却醉如泥
海翻
幾經人事變又見海濤翻徒起如山浪何曾洗至冤
笻竹杖寄僧
堅輕笻竹杖一枝有九節寄與沃州人閒步青山月
遣興
把盞非憐酒持竿不爲魚唯應嵇叔夜似我性慵疎
登蕪城儲嗣宗
昔人登此地丘壠已前悲今日又非昔春風能幾時
滄浪峽
滄浪臨古道道上石成塵自有滄浪峽誰爲無事人
垓城
百戰未言非孤軍驚夜圍山河意氣盡淚濺美人衣
村月
月午離南道前村半隱林田翁獨歸處喬麥露花深
早春
野樹花初發空山獨見時踟蹰歷陽道鄉思滿南枝
送春
無語共春别細腰枝上紅來年又相見還恐是愁中
自君之出矣雍裕之
自君之出矣寶鏡爲誰明思君如隴水長聞嗚咽聲
錦薛瑩
軋軋弄寒機功多力漸微惟憂機上錦不稱舞人衣
羨僧
處世曾無着生前事盡非一缾兼一衲南北去如歸
秋日湖上
落日五湖遊煙波處處愁沉浮千古事誰與問東流
寄舊山隱侣
舊山諸隱淪身在若無身莫鎻白雲路白雲多悮人
訪武陵道者不遇
花發鳥仍啼行行路欲迷二眞無問處虚度武陵溪
江山閒望
渺渺無窮盡風濤幾日平年光與人事東去一聲聲
滿公房綦毋潜
世界蓮華藏行人香火緣燈王照不盡中夜寂相傳
效崔國輔體四首韓偓
淡月照中庭海棠花自落獨立俯閒階風動秋千索
酒力惹睡眸鹵莽聞街鼓欲明花更寒東風打窗雨
羅幕生春寒繡窗愁未眠南湖夜半雨應濕采蓮船
雨後碧苔院霜來紅葉樓閒階上斜日鸚鵡伴人愁
半睡
擡鏡仍嫌重更衣又怕寒宵分未歸帳半睡待郎看
早歸
去是黃昏後歸當朦朧時&KR1651;衣吟宿醉風露動相思
兩處
樓上淡山横樓前溝水清憐山又憐水兩處總牽情
春閨二首
願結交加夢因傾㶑灧尊醒來情緒惡簾外正黃昏
氲氲帳裏香薄睡睡時䊋長吁解羅帶怯見上空牀
花時與錢尊師同醉(在醴陵)
橋下淺深水竹間紅白花酒仙同避世何用厭長沙
從獵三首
獵犬諳斜路宫嬪識畫旗馬前雙兔走宣示羽林兒
小鐙狹鞦鞘鞍輕妓細腰有時齊走馬也學唱交交
蹀躞巴驛駿陪鰓碧野雞忽聞仙樂動賜酒玉偏提
與僧
江海扁舟客雲山一食僧相逢兩相語若箇是南能
野釣
細雨桃花水輕漚逆浪飛風頭歸阻棹坐睡倚蓑衣
迎内子題庭花
芍藥斬新栽當庭數朵開東風與拘束留待細君來
題奉國寺
新秋夜何爽露下風轉凄一磬竹窗外千燈花塔西
題龍門寺
窗燈林靄裏門磬水聲中更與龍花會罏烟滿席風
寄早梅陸開
折梅逢驛使寄與隴頭人江南無所有聊贈一枝春
子夜冬歌薛耀
朔風扣羣木嚴霜凋百草借問月中人安得長不老
感事高蟾
濁河從北下清洛向東流清濁皆如此何人不白頭
楚思
疊浪與雲急翠蘭和意香風流化爲雨日暮下巫陽
雪中
金閣倚雲開朱軒犯雪來三冬辛苦樣天意似難裁
道中有感
一醉六十日一裘三十年年華經幾日日日棹征鞭
宋汴道中
平野有千里居人無一家甲兵年正少日久戍天涯
秋思
天地太蕭索山川何渺茫不堪星斗柄猶把歲寒量
即事
三年離水石一旦隠樵漁為問青雲上何人識卷舒
漁家
野水千年在閒花一夕空近來浮世狹何似釣船中
閒中
風雨去愁晚關河歸思涼西遊無直氣一夕九回腸
歸思
紫府歸期斷芳洲别思迢黃金作人世只被歲寒消
送王郎中
惜别遠相送却成惆帳多獨歸回首處爭奈暮山何
感興
禾黍不暘艷競栽桃李春翻令力耕者多作賣花人
望湖亭
湘水似伊水湘人非故人登臨獨無語風柳自搖春
采桑
曉陌携籠去桑林路隔淮何如闘百草賭取鳳凰釵
悶題
落第春相困無心惜落花荆山歸不得歸得亦無家
牡丹
亂前看不足亂後眼偏明却得蓬蒿力遮藏見太平
玉蘃花
唐昌樹已荒天意眷文昌晚入微風起春時雪滿墻
嘉陵
細雨濕淒淒人稀江日西春腸已愁斷不待子規啼
山中即事郎士元
入谷多春興乘舟棹碧潯山雲昨夜雨溪水曉來深
正朝上左丞楊重玄
歲去愁終在春還命不來長吁問丞相東閣幾時開
雪羅隱
盡道豐年瑞豐年事若何長安有貧者爲瑞不宜多
寄陸魯望
龍樓李丞相昔歲仰高文黃閣今無主青山竟不焚
登郭隗臺皇甫松
燕相謀在兹積金黃巍巍上者欲何顔使我千載悲
塞上周朴
受降城必破回落隴頭移蕃道北海北謀生今始知
感寓杜荀鶴
大海波濤淺小人方寸深海枯終見㡳人心不知心
春閨怨
朝喜花艷春暮悲花委塵不悲花落早悲妾似花身
釣叟
茅屋深灣裏釣船横竹門經營衣食外猶得弄兒孫
馬上作
五里復五里住時無住時日將家漸遠猶恨馬行遲
幽情李牧
幽人惜春暮潭上折芳草佳期何時還欲寄千里道
感事王鐐
擊石易得火扣人難動心今日朱門者曾恨朱門深
羅嗊曲六首劉采春
不喜秦淮水生憎江上船載兒夫壻去經歲又經年
借問東園柳枯來得幾年自無枝葉分莫怨太陽偏
莫作商人婦金釵當卜錢朝朝江口望錯忍幾人船
郍年離别日只道住桐廬桐廬人不見今得廣州書
昨日勝今日今年老去年黃河清有日白髮黑無緣
昨日北風寒牽船浦裏安潮來打䌫斷搖櫓始知難
南歌子詞三首裵諴
不知厨中丳爭如炙裏心井邊銀釧落展轉恨還深
不信長相憶擡頭取問天風吹荷葉動無夜不搖蓮
簳蠟爲紅燭知情不自由細絲斜結網爭柰眼相鈎
萬首唐人絶句卷十九
