萬首唐人絶句卷三十二
宋洪邁編
七言
涼風亭睡覺裴度
飽食緩行新睡覺一甌新茗侍兒煎脱巾斜倚繩牀坐
風送水聲來耳邊
雪中訝諸公不相訪
憶昨雨多泥又深猶能携妓遠過尋滿空亂雪花相似
何事居然無賞心
春興武元衡
楊柳陰陰細雨晴殘花落盡見流鶯春風一夜吹鄉夢
夢逐春風到洛城
酬裴起居西亭留贈
豔歌能起關山恨紅燭偏凝寒塞情況是池塘風雨夜
不堪絲管盡離聲
送張司錄赴京
江南煙雨塞鴻飛西府文章謝掾歸相送汀洲蘭杜晚
菱歌一曲淚沾衣
宿青陽驛
空山搖落三秋暮螢過疎簾月露圑寂寞孤燈愁不寐
蕭蕭風竹夜窗寒
送盧起居
相如擁傳有光輝何事闌干淚濕衣舊府東山餘妓在
重將歌舞送君歸
送張諫議
漢庭從事五人來白首疆場獨未回今日送君䰟斷處
寒江寥落數枝梅
題嘉陵驛
悠悠風旆繞山川山驛空蒙雨似煙路半嘉陵頭已白
蜀門西更上青天
送柳郎中
望鄉臺下秦人去學射山中杜魄哀落日河橋千騎别
春風寂寞旆旌回
春日偶題
山川百戰古刀州龍節來分聖主憂靜守化條無一事
春風獨上望京樓
聽歌
月上重樓絲管秋佳人夜唱古梁州滿堂誰是知音者
不惜千金與莫愁
唐昌玉蘂花
琪樹年年玉蘂新洞宫長閉綵霞春日暮落英鋪地雪
獻花無復九天人
送李侍御之鳳翔
柳暗花明池上山高樓歌酒換離顔他時欲寄相思字
何處黃雲是隴關
贈佳人二首
步搖金翠玉搔頭傾國傾城勝莫愁若逞仙姿游洛浦
定知神女謝風流
林鶯一哢四時春蟬翼羅衣白玉人曾逐使君歌舞地
清聲長咽翠眉顰
送魏正則擢第歸江陵
商山路接玉山深古木蒼然晝合陰會府登筵君最少
江城秋至肯驚心
登闔閭古城
登高遠望自傷情柳發花開映古城全盛已隨流水去
黃鸝空囀舊春聲
山居
身依泉壑將時背路入煙蘿得地深終歲不知城廓事
手栽松竹盡成陰
夜雨憶郭通微
桃源未去阻風塵世事悠悠又遇春雨滴閒階清夜久
焚香偏憶白雲人
送嚴秀才
灞滻别離腸已斷江山迢遞信仍稀送君偏下臨岐淚
家在南州身未歸
春亭雪夜寄西鄰二舍人
廣庭飛雪對愁人寒谷由來不惜春却笑山陰乘興夜
何如今日戴家鄰
酬韋冑曹
相逢異縣蹉跎意無復少年容易歡桃李美人攀折盡
何如松栢四時寒
同幕府夜宴惜花二首
芳草落花明月榭朝雲暮雨錦城春莫愁紅豔風前散
自有青娥鏡裏人
五侯門館百花繁紅燭搖風白雪翻不似鳳凰池畔見
飄揚今隔上林園
詶韋冑曹登天長寺見寄
青門幾度沾襟淚併在東林雪外峯今日重煩相憶處
春光知遶鳳池濃
陌上暮春
青青南陌柳如絲柳色鶯聲晚日遲何處最傷游客思
春風三月落花時
春日偶作
飛花寂寞燕雙雙南客衡門對楚江惆悵管絃何處發
春風吹到讀書窗
春暮寄杜嘉興兄弟
柳色千家與萬家輕風細雨落殘花數枝瓊玉無由見
空掩柴扉度歲華
渡淮
暮濤凝雪長淮水細雨飛梅五月天行子不須愁夜泊
綠揚多處有人煙
訪裴校書不遇
梨花落盡柳花時庭樹流鶯日過遲幾度相思不相見
春風何處有佳期
秋原寓目
木落風高天宇曠秋原一望思悠哉邊城今足射鵰騎
連鴈嗷嗷何處來
立秋華原南館别二客
風入泥陽池館秋片雲孤鶴兩難留明朝獨向青山郭
唯有蟬聲催白頭
代佳人贈張郎中
洛陽佳麗本神仙冰雪顔容桃李年心愛阮郎留不住
獨將珠淚濕紅鉛
送嚴侍御赴黔中
武陵源在朗江東流水飛花仙洞中莫問阮郎千古事
綠楊歸處翠霞空
使次盤豆驛望永樂縣
山川不記何年别城郭應非昔所經欲駐征車終日望
大河雲雨晦冥冥
餞裴行軍赴朝命三首
三年同看錦城花銀燭連宵照綺霞報國從來先意氣
臨岐不用重咨嗟
珠履三千醉不歡玉人猶若飲冰寒送君空有無言淚
足下關山行路難
來時聖主假光輝心恃朝恩計日歸誰料忽成雲雨别
獨將邊淚灑戎衣
緱山道中
秋山寂寞秋水清寒郊木葉飛無聲王子白雲仙去久
洛濱行客夜吹笙
歲暮送舍人使京
邊城歲盡望鄉關身逐戎旌未得還欲别臨岐無限淚
故園花發寄君攀
寓興
二月楊花飛滿空飄颻十里雪如風不知何處香醪熟
願醉潘園芳樹中
塞上春懷
東風河外五城喧南客征袍滿淚痕愁至獨登高處望
藹然雲樹重傷䰟
塞外月夜寄荆南熊侍御
南依劉表北劉琨征戰年年簫鼓喧雲雨一乖千萬里
長城秋月洞庭猿
秋日經潼關感寓
昔年曾逐漢征東三授兵符百戰中力保山河嗟下世
秋風牢落故營空
贈歌人
仙歌靜轉玉簫催疑是流鶯禁苑來它日相思夢巫峽
莫教雲雨晦陽臺
鄂渚送人
雲帆渺渺巴陵渡煙樹蒼蒼故郢城江上梅花無數發
送君南浦不勝情
和韋常侍
孤雲永日自徘徊巖館蒼蒼遍綠苔望苑忽驚新詔下
彩鸞歸處玉籠開
送崔舍人二首
赤墀同拜紫泥封四牡連徵待九重唯有白鬚張司馬
不言名利尚相從
芳郊欲别闌干淚故國難期聚散雲分手更逢江館暮
馬嘶猿呌不堪聞
單于罷戰却歸題善陽館
單于南過善陽關身逐歸雲到處閒曾是五年蓮府客
每聞戰士哭陰山
學仙難
玉殿笙歌漢帝愁鸞龍儼駕望瀛洲黃金化盡方士死
青天欲上無緣由
春晚聞鶯
寂寂蘭臺曉夢驚綠林殘月思孤鶯猶疑蜀魄千年恨
化作冤禽萬囀聲
聞嚴秘書與諸客夜會
衡門寥落歲陰窮露濕莓苔葉厭風聞道今宵阮家會
竹林明月七人同
聞王仲周所居牡丹花發戱贈
聞說亭花秀暮春長安才子看須頻花開花落無人見
借問何人是主人
酬王三八見招
王昌家直在城東落盡林花昨夜風多興不辭千日醉
隨君走馬向新豐
贈送
麻衣如雪一枝梅笑掩微䊋入夢來若到越溪逢越女
紅蓮池裏白蓮開
見郭侍郎題壁
萬里楓江偶問程青苔壁上故人名悠悠身世恨南北
一别十年空復情
郊舍寓目
晨趨禁掖暮郊園九陌蒼蒼煙露繁明月上時羣動息
雪峯高處正當門
單于曉角
蕃兒吹角漢城頭月皎霜寒大漠秋三奏未終天便曉
何人不起望鄉愁
汴州聞角
何處金笳月裏悲悠悠邊客夢先知單于城上關山曲
今日中原總解吹
送白將軍
紅燭芳筵惜夜分歌樓管咽思難聞早知怨别人閒在
不下青山老白雲
題李將軍林亭
落英飄蘂雪紛紛啼鳥如悲霍冠軍逝水不回絃管絶
玉樓迢遞鎻浮雲
送崔總赴池州
春風絲管怨津樓三奏行人醉不留别後相思江一岸
落花飛處杜鵑愁
贈圓明上人李德裕
遠公說易長松下龍樹雙經海藏中今日導師聞佛慧
始知前路化成空
贈奉律上人
知君學地厭多聞廣度羣生出世氛飯色不應殊寳器
樹香皆遣入禪薰
長安秋夜
内官傳詔問戎機載筆金鑾夜始歸萬戶千門皆寂寂
月中清露點朝衣
懷京國
海上東風犯雪來臘前先拆鏡湖梅遥思禁苑青春夜
坐待宫人畫詔回
登崖州城作
獨上高樓望帝京鳥飛猶是半年程青山似欲留人住
百匝千遭遶郡城
伊川晚望
桑葉初黃梨葉紅伊川落日盡無風漢儲何假終南客
甪里先生在谷中
寄茅山孫鍊師二首
石上溪蓀發紫茸碧山幽靄水溶溶菖花定是無人見
春日惟應羽客逢
獨尋蘭渚翫遲暉閒倚松窗望翠微遙想春山明月曉
玉壇清磬步虛歸
上巳日憶江南禊事
黃河西繞郡城流上巳應無祓禊遊為憶渌江春水色
更隨宵夢向吳洲
重到惠山二首李紳
碧峯依舊松筠老重得經過已白頭俱是海天黃葉信
兩逢霜節菊花秋
望中白鶴憐歸翼行處青苔恨昔遊還向竹窗名姓下
數行添記别離愁
答章孝標
假金方用真金鍍若是真金不鍍金十載長安得一第
何須空腹用高心(來詩有金湯鍍了之句)
朱槿花
瘴煙長暖無霜雪槿豔繁花滿樹紅每歎芳菲四時厭
不知開落有春風
至潭州聞猿
昔陪天上三清客今作端州萬里人湘浦更聞猿夜嘯
斷腸無淚可沾巾
江亭
瘴江昏霧連天合欲作家書更斷腸今日病身悲狀候
豈能埋骨向炎荒
紅蕉花
紅蕉花樣炎方識瘴水溪邊色最深葉滿叢深殷似火
不唯燒眼更燒身
憶漢月
花開花落無時節春去春來有底憑燕子不藏雷不蟄
燭煙昏霧暗騰騰
端州江亭得家書二首
雨中鵲語喧江樹風處蛛絲颺水潯開拆遠書何事喜
數行家信抵千金
長安别日春風早嶺外今來白露秋莫道淮南悲木葉
不聞搖落更堪愁
聞猿
見說三聲巴峽深此時行者盡沾襟端州江口連雲處
始信哀猿傷客心
贈韋金吾
自報金吾主禁兵腰間寳劒重横行接輿也是狂歌客
更就將軍乞一聲
長門怨(劉皂亦有)
宫殿沉沉曉欲分昭陽更漏不堪聞珊瑚枕上千行淚
不是思君是恨君
宿昭應(此是顧況詩)
武帝祈靈太一壇新豐樹色繞千官那知今夜長生殿
獨閉空山月影寒
龜山寺魚池
汲水添池活白蓮十年鬐鬣盡生天凡庸不識慈悲意
自葬江魚入九泉
却望無錫芙蓉湖五首
水寬山遠煙嵐迥柳岸縈回在碧流清晝不風鳬鴈少
却疑初夢鏡湖秋
丹橘村邊燭火微碧波明處鴈初飛蕭條落日垂楊岸
隔水寥寥聞搗衣
逐波雲采參差遠背日嵐光隱見深猶似望中連海樹
月生湖上是山陰
舊山認得煙嵐近湖水平鋪碧岫間喜見雲泉還悵望
自慙山叟不歸山
翠崖幽谷分明處倦鳥歸雲在眼前惆悵白頭為四老
遠隨塵土去伊川
柳
陶令門前罥接籬亞夫營裏拂朱旗人事推移無舊物
年年春至綠垂絲
題惠照寺二首王播
三十年前此院游木蘭花發院新修如今再到經行處
樹老無花僧白頭
上堂已了各西東慙愧闍梨飯後鐘三十年來塵撲面
如今始得碧紗籠
題李處士山居楊嗣復
卧龍決起為時君寂寞康廬唯白雲今日仲容修故業
草堂焉敢更移文
謝寄新茶
石上生牙二月中蒙山顧渚莫爭雄封題寄與楊司馬
應為前銜是相公
詠架上鷹崔鉉
天邊心膽架頭身欲擬飛騰未有因萬里碧霄終一去
不知誰是解絛人
待漏院吟劉鄴
玉堂簾外獨遲遲明月初沉勘契時閒聽景陽鐘盡後
兩鶯飛上萬年枝
萬首唐人絶句卷三十二
