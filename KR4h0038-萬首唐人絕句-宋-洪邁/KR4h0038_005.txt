萬首唐人絶句卷五
宋洪邁編
七言
題欹器圖劉禹錫
秦國功成思税駕晉臣名遂歎危機無因上蔡牽黃犬
願作丹徒一布衣
揚州春夜同會水館夜艾獨醒
寂寂獨看金燼落紛紛只見玉山頽自羞不是高陽侣
一夜星星騎馬回
王學士入翰林
廐馬翩翩禁外逢星槎上漢杳難從定知欲報淮南詔
促召王褒入九重
闕下口號
綵仗神旗獵曉風雞人一唱鼓蓬蓬銅壺漏水何時歇
如此相催即老翁
戲贈崔千牛
學道深山虚老人留名萬代不關身勸君多買長安酒
南陌東城占取春
詔追江湘逐客宿都亭有懷
雲雨江湘起卧龍武陵樵客躡仙蹤十年楚水楓林下
今夜初聞長樂鍾
詔還京師見舊番官
前者匆匆襆被行十年憔悴到京城南宫舊吏來相問
何處淹流白髮生
故洛城古牆
粉落椒飛知幾春風吹雨洒旋成塵莫言一片危基在
猶過無窮來往人
自朗州至京戲贈看花諸君子
紫陌紅塵拂面來無人不道看花回玄都觀裏桃千樹
盡是劉郎去後栽
再遊玄都觀
百畒庭中半是苔桃花淨盡菜花開種桃道士歸何處
前度劉郎今又來
望夫石
終日望夫夫不歸化為孤石苦相思望來已是幾千載
只似當時初望時
金陵五題
石頭城
山圍故國周遭在潮打空城寂寞回淮水東邊舊時月
夜深還過女牆來
烏衣巷
朱雀橋邊野草花烏衣巷口夕陽斜舊時王謝堂前燕
飛入尋常百姓家
臺城
臺城六代競豪華結綺臨春事最奢萬戸千門成野草
只緣一曲後庭花
生公講堂
生公說法鬼神聽身後空堂夜不扄高坐寂寥塵漠漠
一方明月可中庭
江令宅
南朝詞臣北朝客歸來唯見秦淮碧池臺竹樹三畒餘
至今人道江家宅
秋夜安國觀聞笙
織女分明銀漢秋桂枝梧葉共颼飀月露滿庭人寂寂
霓裳一曲在高樓
臺城懷古
清江悠悠王氣沉六朝遺事何處尋宫牆隠嶙圍野澤
鸛鶂夜鳴秋色深
謝吳大夫夜泊湘川見寄
夜泊湘川逐客心月明猿苦血沾襟湘妃舊竹痕猶淺
從此因君染更深
與歌者米嘉榮
唱得涼川意外聲舊人唯數米嘉榮近來時世輕先輩
好染髭鬚事後生
聽舊宫人穆氏唱歌
曾隨織女度天河記得雲間第一歌休唱貞元供奉曲
當時朝士已無多
與歌者何戡
二十餘年别帝京重聞天樂不勝情舊人唯有何戡在
更與殷勤唱渭城
與歌童田順郎
天下能歌御史娘花前月底奉君王九重深處無人見
分付新聲與順郎
題燕爾館破屏風
畫時應遇空亡日賣處難逢識别人唯有多情往來客
強將衫袖拂埃塵
牡丹
庭前芍藥妖無格池上芙蓉淨少情唯有牡丹真國色
花開時節動京城
步虚詞二首
阿母種桃雲海際花落子成二千歲海風吹拆最繁枝
跪捧瓊槃獻天帝
華表千年一鶴歸凝丹為頂雪為衣星星仙語人聽盡
却向五雲翻翅飛
隄上行三首
酒旗相望大隄頭隄下連檣隄上樓日暮行人争渡急
槳聲幽軋滿中流
江南江北望烟波入夜行人相應歌桃葉傳情竹枝怨
水流無限月明多
長隄繚繞水裵回酒舍旗亭次第開日晚上簾招估客
軻峩大艑落帆來
蹋歌詞四首
春江月出大陽平隄上女郎連袂行唱盡新詞歡不見
紅霞映樹鷓鴣鳴
桃蹊柳陌好經過燈下粧成月下歌為是襄王故宫地
至今猶自細腰多
新詞宛轉遞相傳振袖輕鬟風露前月落烏啼雲雨散
遊童陌上拾花鈿
日暮江頭聞竹枝南人行樂北人悲自從雪裏唱新曲
直到三春花盡時
魏宫詞二首
日晚長秋簾外報望陵歌舞在明朝添爐火欲熏衣麝
憶得分明不忍燒
日映西陵松栢枝下臺相顧一相悲朝來樂府長歌曲
唱著君王自作詞
秋詞二首
自古逢秋悲寂寥我言秋日勝春朝横空一鶴排雲上
便引詩情到碧霄
山明水淨夜來霜數樹深紅出淺黃試上高樓清入骨
豈如春日嗾人狂
阿嬌怨
望見葳蕤舉翠華試開金屋掃庭花須臾宫女傳來信
言幸平陽公主家
竹枝詞十一首
白帝城頭春草生白鹽山下蜀江清南人上來歌一曲
北人莫上動鄉情
山桃紅花滿上頭蜀江春水拍山流紅花易衰似儂意
水流無限似儂愁
江上朱樓新雨晴瀼西春水縠文生橋東橋西好楊柳
人來人去唱歌行
日出三竿春霧消江頭蜀客駐蘭橈憑寄狂夫書一紙
住在成都萬里橋
兩岸山花似雪開家家春酒滿銀杯昭君坊中多女伴
永安宫外踏青來
城西門前灎澦堆年年波浪不能摧懊惱人心不如石
少時東去復西來
瞿唐嘈嘈十二灘此中道路古來難長恨人心不如水
等閒平地起波瀾
巫峽蒼蒼烟雨時清猿啼在最高枝箇裏愁人腸自斷
由來不是此聲悲
山上層層桃李花雲間烟火是人家銀釧金釵來負水
長刀短笠去燒畬
楊柳青青江水平聞郎江上唱歌聲東邊日出西邊雨
道是無晴還有晴
楚水巴山江雨多巴人能唱本鄉歌今朝北客思歸去
回入紇那披綠羅
秋扇詞
莫道恩情無重來人間榮謝遞相催當時初入君懷袖
豈念寒爐有死灰
楊柳枝詞十一首
塞北梅花羌笛吹淮南桂樹小山詞請君莫奏南朝曲
聽唱新翻楊柳枝
南陌東城春早時相逢何處不依依桃紅李白皆誇好
須得垂楊相發揮
鳳闕輕遮翡翠幃龍墀遙望麴塵絲御溝春水相輝映
狂殺長安年少兒
金谷園中鶯亂飛銅駝陌上好風吹城東桃李須臾盡
争似垂楊無限時
花萼樓前初種時美人樓上鬭腰支如今抛擲長街裏
露葉如啼欲恨誰
煬帝行宫汴水濱數株殘柳不生春晚來風起花如雪
飛入宫牆不見人
御陌青門拂地垂千條金縷萬條絲如今綰作同心結
將贈行人知不知
城外春風吹酒旗行人揮袂日西時長安陌上無窮樹
唯有垂楊管别離
輕盈嫋娜占年華舞榭粧樓處處遮春盡絮飛留不得
隨風好去落誰家
迎得春光先到來淺黃輕綠映樓臺只緣褭娜多情思
便被春風長挫摧
巫峽巫山楊柳多朝雲暮雨遠相和因想陽臺無限事
為君回唱竹枝歌
浪淘沙詞九首
九曲黃河萬里沙浪淘風簸自天涯如今直上銀河去
同到牽牛織女家
洛水橋邊春日斜碧流輕淺見瓊沙無端陌上狂風急
驚起鴛鴦出浪花
汴水東流虎眼文清淮曉色鴨頭春君看渡口淘沙處
渡却人間多少人
鸚鵡洲頭浪颭沙青樓春望日將斜銜泥燕子争歸舍
獨自狂夫不憶家
濯錦江邊兩岸花春風吹浪正淘沙女郎翦下鴛鴦錦
將向中流定晚霞
日照澄洲江霧開淘金女伴滿江偎美人首飾侯王印
盡是沙中浪底來
八月濤聲吼地來頭高數丈觸山回須臾却入海門去
卷起沙堆似雪堆
莫道讒言如浪深莫言遷客似沙沉千淘萬灑雖辛苦
吹盡狂沙始到金
流水淘沙不暫停前波未滅後波生令人忽憶瀟湘渚
回唱迎神三兩聲
傷愚溪三首
溪水悠悠春自來草堂無主燕飛回隔簾唯見中庭草
一樹山榴依舊開
草聖數行留壊壁木奴千樹属鄰家唯見里門通德牓
殘陽寂寞出樵車
柳門竹巷依依在野草青苔日日多縱有鄰人解吹笛
山陽舊侣更誰過
洛中逢韓七之吳興五首
昔年意氣結羣英幾度朝回一字行海北天南零落盡
兩人相見洛陽城
自從雲散各東西每日歡娛却慘悽離别苦多相見少
一生心事在書題
今朝無意訴離杯何况清絃急管催本欲醉中輕遠别
不知翻引酒悲來
駱駝橋上蘋風起鸚鵡杯中箬下春水碧山青知好處
開顔一笑向何人
溪中士女出笆籬溪上鴛鴦避畫旗何處人間似仙境
春山携妓采茶時
夜晏福建盧常侍宅因送之鎮
暫駐旌旗洛水隄綺筵紅燭醉蘭閨美人美酒長相逐
莫怕猿聲發建溪
送廖參謀東遊二首
九陌逢君又别離行雲别鶴本無期望嵩樓下忽相見
看過花開花落時
繁花落盡君辭去綠草垂楊引征路東道諸侯皆故人
留連必是多情處
贈長沙讃頭陀
外道邪山千萬重真言一發盡摧峰有時明月無人夜
獨向昭潭制惡龍
送僧赴江陵謁馬逢侍御
西北秋風彫蕙蘭洞庭波上碧雲寒茂陵才子江陵住
乞取新詩合掌看
送僧遊天台
曲江僧向松江見又道天台看石橋鶴戀故巢雲戀岫
比君猶自不逍遙
傷桃源薛道士
壇邊僧在鶴巢空白鹿閒行舊徑中手植紅桃千樹發
滿山無主任春風
王思道碑堂下作
蒼蒼宰樹起寒烟尚有威名海内傳四府舊聞多故吏
幾人垂淚拜碑前
代靖安佳人怨二首
寳馬嗚珂蹋曉塵魚文匕首犯車茵適來行哭里門外
昨夜華堂歌舞人
秉燭朝天遂不回路人彈指望高臺牆東便是傷心地
夜夜秋螢飛去來
碧澗寺見元九和展上人詩
廊下題詩滿壁塵塔前松樹已鱗皴古來唯有王文度
重見平生竺道人
贈元九文石枕
文章似錦氣如虹宜薦華簮綠殿中縱使良飊生旦夕
猶堪拂拭愈頭風
寄唐州楊八
淮西既是平安地鵶路今無羽檄飛聞道唐州最清靜
戰場耕盡野花稀
傷循州渾尚書
貴人淪落路人哀碧海連天丹旐回遙想長安此時節
朱門深巷百花開
同樂天登棲靈寺塔
步步相携不覺難九層雲外倚欄干忽然語笑半天上
無限遊人舉眼看
和裴相公傍水閒行
為愛逍遙第一篇時時閒步賞風烟看花臨水心無事
功業成來二十年
杏園花下
二十餘年作逐臣歸來還見曲江春游人莫笑白頭醉
老醉花間有幾人
春詞
新粧宜面下朱樓深鎖春光一院愁行到中庭數花朵
蜻蜓飛上玉搔頭
憶樂天
尋常相見意殷勤别後相思夢更頻每遇登臨好風景
羡它天性少情人
醉答樂天
洛城洛城何日歸故人故人今轉稀莫嗟雪裏暫時别
終擬雲間相逐飛
虎丘寺見元相公題名
滻水送君君不還見君題字虎丘山因知早貴兼才子
不得多時在世間
萬首唐人絶句卷五
萬首唐人絶句卷五
宋洪邁編
五言
江行無題一錢起
傾酒向漣漪乘流東去時寸心同尺璧投此報馮夷
二
江曲全縈楚雲氛半自秦峴山回首望如別故關人
三
浦烟函夜色冷日轉秋旻自有沈碑石清光不照人
四
楚岸雲空合楚城人不來只今誰善舞莫恨發陽臺
五
行背青山郭吟當白露秋風流無屈宋空詠古荆州
六
晚來漁父喜罾重欲收遲恐有長江使金錢願贖龜
七
去指龍沙路徒懸象魏心夜涼無遠夢不為偶聞砧
八
霽雲疎有葉雨浪細無花穏放扁舟去江天自有涯
九
好日當秋半層波動旅腸已行千里外誰與共秋光
十
潤色非東里官曹更建章宦遊難自定來喚櫂船郎
十一
夜江清未曉徒惜月光沈不是因行樂堪傷老大心
十二
翳日多喬木維舟取束薪靜聽江叟語俱是厭兵人
十三
箭漏日初短汀烟草木衰雨餘雖更綠不是采蘋時
十四
山雨夜來漲喜魚跳滿江岸沙平欲盡垂蓼入船窗
十五
渚邊新雁下舟上獨淒涼俱是南來客憐君綴一行
十六
牽路緣江狹沙崩岸不平盡知行處險誰肯載時輕
十七
雲密連江暗風斜著物鳴一杯真戰將笑爾作愁兵
十八
柳拂斜開路籬邊數戶村可能還有意不掩向江門
十九
不識桓公渴徒吟子美詩江清唯獨看心外更誰知
二十
憔悴異靈均非讒作逐臣如逢漁父問未是獨醒人
二十一
水涵秋色靜雲帶夕陽高詩癖非吾病何妨吮短毫
二十二
登舟非古岸還似阻西陵箕伯無多少回頭詎不能
二十三
帆翅初張處雲鵬怒翼同莫愁千里路自有到來風
二十四
悠雲久無雨江燕社猶飛却笑舟中客今年未得歸
二十五
佳節雖逢菊浮生正是萍故山何處望荒岸小長亭
二十六
行到楚江岸蒼茫人正迷秖如秦塞遠格摘鷓鴣啼
二十七
月下江流靜村荒人語稀鷺鷥雖有伴乃共影雙飛
二十八
斗轉月未落舟行夜已深有村知不遠風便數聲砧
二十九
棹驚沙鳥迅飛濺夕陽波不顧魚多處應防一目羅
三十
漸覺江天遠難逢故國書可能無往事空食鼎中魚
三十一
岸草連荒色村聲樂稔年晚晴初穫稻閒却采蓮船
三十二
灘淺爭游鷺江清易見魚怪來吟未足秋物欠紅渠
三十三
蛩響依莎草螢飛透水烟夜涼誰詠史空泊運租船
三十四
睡穏葉舟輕風微浪不驚任君蘆葦岸終夜動秋聲
三十五
自念平生意曾期一郡符豈知因謫宦斑鬢入江湖
三十六
烟渚復烟渚畫屏休畫屏引愁天末去數點暮山青
三十七
水天涼夜月不是惜清光好物隨人祕秦淮憶建康
三十八
古來多思客搖落恨江潭今日秋風至蕭疎獨沔南
三十九
映竹疑村好穿蘆覺渚幽漸安無曠土薑芋當農收
四十
秋風動客心寂寂不成吟飛上危檣立啼鶯報好音
四十一
見底高秋水開懷萬里天旅吟還有伴沙柳數枝蟬
四十二
九日自佳節扁舟無一杯曹園舊尊酒戲馬憶高臺
四十三
兵火有餘燼貧村纔數家無人爭晚渡殘月下寒沙
四十四
渚禽菱芡足不向稻粱爭靜宿涼灣月應無失侣聲
四十五
輕雲未護霜樹杪橘初黃信是知名物微風過水香
四十六
渺渺望天涯清漣浸赤霞難逢星漢使烏鵲日乘查
四十七
土曠深耕少江平遠釣多生平皆棄本金革竟如何
四十八
海月非常物等間不可尋披沙應有地淺處定無金
四十九
風晚冷颼颼蘆花已白頭舊來無葉寺堪憶玉京秋
五十
風好來無陣雲閒去有宗釣歌無遠近應喜罷艨艟
五十一
吳疆連楚甸楚俗異吳鄉漫把尊中物無人啄蠏匡
五十二
岸綠野烟遠江紅斜照微撑開小漁艇應到月明歸
五十三
雨餘江始漲漾漾見流薪曾歎河中木斯言憶古人
五十四
葉舟維夏口烟野獨行時不見頭陁寺空懷幼婦碑
五十五
晚泊武昌岸津亭疎柳風數株曾手植好事憶陶公
五十六
墜露晚猶濃秋花不易逢涉江雖已晚高樹搴芙蓉
五十七
舟航依浦定星斗滿江寒若比陰霾日何妨夜未闌
五十八
近戍離金落孤岑望火門唯將知命意瀟灑向乾坤
五十九
叢菊生堤上此花長後時有人還采掇何必在春期
六十
夕景殘霞落秋寒細雨晴短纓何用濯舟在月中行
六十一
垠壞滿江水地坳生野塘晚荷人不折留此作秋香
六十二
左宦終何路攄懷亦自寬襞牋嘲白鷺無意喻梟鸞
六十三
樓空人不歸雲是去時衣黃鶴無心下長應笑令威
六十四
白帝朝驚浪尋陽暮映雲等閒生險易世路祇如君
六十五
櫓慢開輕浪帆虛帶白雲客船雖狹小容得庾將軍
六十六
風雨正甘寢雲霓忽晚晴放歌雖自遣一歲又崢嶸
六十七
靜看秋江水風微浪漸平人間馳競處塵土自波成
六十八
風借帆方疾風回櫂却遲較量人世事不校一毫釐
六十九
咫尺愁風雨匡廬不可登秖疑雲霧窟猶有六朝僧
七十
幽思正遲遲沙邊濯弄時自憐非博物猶未識鳬葵
七十一
曾有烟波客能歌西塞山落花唯待月一釣紫菱灣
七十二
千頃水紋細一拳嵐影孤君山寒樹綠曾過洞庭湖
七十三
光闊重湖水低斜遠雁行未曾無興詠多謝沈東陽
七十四
晚菊繞江壘忽如開古屏莫言時節過白日有餘馨
七十五
秋寒鷹隼健逐雀下雲空知是江湖闊無心擊塞鴻
七十六
日落長亭晚山門步障青可憐無酒分處處有旗亭
七十七
江草何多思冬青尚滿洲誰能驚鵩鳥作賦為沙鷗
七十八
遠岸無行樹經霜有伴紅停船搜好句題葉贈江楓
七十九
身世比行舟無風亦暫休敢言終破浪唯願穏乘流
八十
數畆蒼苔石烟濛鶴卵洲定因詞客遇名字始風流
八十一
興閒停桂楫路好過私門不負佳山水還開酒一樽
八十二
幽懷念烟水長恨隔龍沙今日滕王閣分明見落霞
八十三
短楫休敲桂孤根自駐萍自憐非劍氣空向斗牛星
八十四
江流何渺渺懷古獨依依漁父非賢者蘆中但有機
八十五
高浪如銀屋江風一發時筆端降太白才大語終竒
八十六
細竹漁家路晴陽看結繒喜來邀客坐分與折腰菱
八十七
幸有烟波興寧辭筆硯勞緣情無怨刺却似反離騷
八十八
平湖五百里江水想通波不奈扁舟去其如決計何
八十九
數逢雲斷處去岸映高山身到韋江日應猶未得閒
九十
一灣斜照水三板順風船未敢相邀釣勞生只自憐
九十一
江雨正霏微江村晚渡稀何曾妨釣艇更待得魚歸
九十二
沙上獨行時吟情到楚詞難將垂岸蓼盈把當江籬
九十三
新野舊樓名尋陽勝賞情照人長一色江月共淒清
九十四
願飲西江水那吟北渚愁莫教留滯跡遠比蔡昭侯
九十五
湖口分江水東流獨有情當時好風物誰伴謝宣城
九十六
尋陽江畔菊應似古來秋為問幽棲客吟時得酒不
九十七
高峰有佳號千尺倚寒風若使鑪烟在猶應為上公
九十八
萬木已清霜江邊村事忙故溪黃稻熟一夜夢中香
九十九
楚水苦縈回征帆落又開可緣非直路却有好風來
一百
遠謫歲時晏暮江風雨寒仍愁繫舟處驚夢近長灘
萬首唐人絶句卷五
