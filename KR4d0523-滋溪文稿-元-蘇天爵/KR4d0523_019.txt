滋溪文稿卷十九
元蘇天爵撰
碑誌
有元旌表孝行劉君墓碣銘
君諱成字瑞卿姓劉氏國初由汴徙家燕君年二十喪
其父事其祖父母克盡孝養祖父母卒奉其母氏益恭
於是孝行聞京師故翰林承旨劉公賡以重德雅望久
在朝著搢紳推服適與君同里閈熟君之行登名於朝
朝議是之禮部符下表其門曰孝行云延祐五年正月
也是時天子方以孝治天下而劉公年已七十爲國耆
老其父孝靖公年九十餘天子重其高年數遣使即其
家賜以幣帛酒醴一時敬老興化之意誠太平之盛典
也故劉公一言而君遂承旌命海内聞之有不興起者
歟禮曰司徒養耆老以致孝詎不信夫君爲人温厚慈
祥治生以奉旨甘寒暑晨昏不懈也居喪如禮買地爲
塋域以葬其親及宗族之未葬者撫其弟慶友愛尤篤
同居共庖不間於人言治家節約資用有餘輒施與其
親族朋友之貧者人由是益稱君賢蓋不獨孝友於其
家又能推所有以及於人也君享年六十有一以至治
元年正月二十三日卒葬大興縣燕臺鄉海王莊其孤
子屬太史保章氏齊克明狀君行來請銘余於君未之
前識也向在詞林嘗侍承旨劉公而保章則同門友也
因不固辭而爲之書君祖信妣韓氏父德祿妣蘇氏娶
張氏子男一人敬祖讀書不仕嗚呼自昔京師俗稱浩
穰強宗富室多輕俠橫恣甚則武斷以亂吏治而劉君
獨能以孝行旌其宅里兹其可銘也夫銘曰
翼翼神京風化攸興自遠伊邇罔或不承温温劉君允
修子職不耀其章好是懿德彼都人士冠蓋如雲篤其
天倫孰無父晜念兹孝友尚其作則表銘君阡車過者
式
元故尚醫竇君墓銘
方技之學古人所慎重也故醫非三世不服其藥聖人
著之禮經以示後世蓋傳業貴欲其精用物貴欲其熟
豈漫焉嘗試者乎真定竇氏以醫術著名百餘年矣至
君而名益顯君諱行冲和卿其字也世祖皇帝在位既
久一時才俊悉被任用聞郡國有名能藝術者亦遣使
徵之親詢其人以察其所學而其人非真有所能則亦
不敢應也當是時光祿大夫許公國楨領尚醫事以君
名聞即日被徵既至入見便殿賜對承旨命爲尚醫京
師之人無貧富貴賤請之輒往遇疾輒已人德報之則
曰天實生之未必盡出吾術也會皇孫梁王開國雲南
詔選尚醫從行近臣以君應詔賜以衣裘鞍馬君先時
名籍隸樞府至是改隸尚醫又錫璽書護其家俾永蠲
其徭役焉雲南去京師西南萬里風土氣侯與中國殊
王既居之而無苦蓋君調護之力居多久之君以親老
求還其鄉王不忍違厚其禮而歸之君居鄉里學醫者
多師其說疾之尤難起者須君爲之君察其表裏虛實
寒熟用所宜藥莫不竒中立效蓋君少嘗講授詩書孔
孟之說故於醫經方書獨得其大原大本非若世人取
效一方一法而無所通也君年既高遂厭世事買地郡
城之東闢爲小圃築亭於中周植嘉樹偕其好友婆娑
嬉遊怡然忘其年之老也集賢學士盧公摰時方貳憲
燕南表其亭曰靜深中朝碩士咸咏歌焉君以至大二
年六月十七日卒享年七十有七葬真定縣新市鄉三
家里西原考大栗母某氏娶高氏繼左氏子男四人曰
仁曰榮曰禮曰智女二人適平原縣尹張惟哲聊城縣
主簿張明孫男五人君既以醫顯名諸子皆世其業榮
最知名初用薦者補御藥院掌藥累遷廣平路官醫提
舉既葬君之二十有五年榮偕國子監典簿郭質求銘
其墓天爵昔者嘗讀覃懷許文正公遺書有曰近世論
醫有主河間劉氏者有主易州張氏者張氏用藥依凖
四時隂陽而增損之正内經四氣調神之義醫不知此
妄行也劉氏用藥務在推陳致新不使少有拂鬱正造
化新新不停之義醫不知此無術也然主張氏者或未
盡其妙則瞑眩之劑終莫敢投失幾後時而不救者多
矣主劉氏者或未悉其藴則劫效目前隂損正氣遺福
於後日者亦多矣能用二家之長而無所弊其庶幾乎
按劉氏諱守真精通素問有名金大定明昌間既死其
學無傳張氏諱元素博極經方然自漢以下惟以張機
王叔和孫思邈錢乙爲得其傳遂以其學授李杲明之
明之授羅天益謙甫明之國初有盛名嘗著傷寒會要
諸書行於世謙甫亦著内經類編兩人者皆家真定君
蓋及見謙甫盡得明之之書讀之而有發焉故其醫業
過人如此嗚呼天下之事未有無所師承而能名世者
也豈惟醫哉銘曰
維古方技民生係也上焉十全下者泥也不有哲師業
孰繼也爲方者宗播利惠也君讀其書善藥劑也疾者
神之若龜契也名聞天庭光顯□也歸休雍容進者礪
也相彼函工慎厥藝也矧醫活人澤後裔也勒銘貞珉
永無替也
元故河間路醫學教授王府君墓表
至元六年予自維揚被召入朝道出河間以疾止命醫
視疾得王彦澤氏問詢其家世之自彦澤言曰吾王氏
家河間數世矣皆以醫業相傳至先考教授府君而名
益著疾者請之輒往貧則惠之以米遠近求藥者踵門
賴生全者衆府君爲人慈祥而孝友尤善事親晨夕躬
奉甘旨以致其養平生樂趨人之急宗族飢寒者歲時
濟之不厭子弟孤幼者皆教養之居鄉黨事長者盡其
禮撫幼者中乎節每儒服持謁必館於家苟有所求亦
周給之故鄉社之人愛而敬之既殁而猶思焉嘗訓彦
澤等曰比見世人以治疾取財居藥致富鮮克能久汝
曹當以爲戒郡守廉知行義欲表於朝府君辭曰吾盡
吾心而已豈干譽以爲是耶彦澤又曰昔金大定間鄉
郡有良醫劉氏完素能起危疾名傾朝野累召不起賜
號高尚先生兵後子孫皆亡而所著書幸在先世嘗因
劉氏遺書以治其術府君曰不可使劉氏之學無所傳
也即其故居作新祠宇旦望率醫者謁之庶幾瞻拜儀
形講習論著益廣其傳以活斯人焉府君之沒今十餘
年得公一言以表於墓則其行義庶不泯沒矣予嘉彦
澤之志謹論次之按府君諱宗字伯川初爲保定路醫學
正遷衢州路教授再擢河間路教授享年六十有一以
天歷元年三月十三日卒葬郡城西南三里祖諱珍妣
某氏考諱璧前至元中授河間路管醫都管勾妣某氏
生子曰仁河南道按察司書史曰誠滄州官醫提領次
府君也娶某氏子男三人長彦澤由中山府醫學正遷
晉州教授次彦直彦修孫男四人丕度丕進丕遠丕輔
府君之叔父諱鼎生子曰弼曰讓曰義誠之子彦叔弼
之子彦洪彦忠義之子彦濟彦深諸孫丕衍丕承丕顯
丕明丕俊嗚呼聖賢之道大矣其散爲百家九流亦有
可觀者焉嘗考夫劉氏之言曰醫教嘗本乎五運六氣
世之醫者由未知隂陽變化之道失其意者多矣乃著
運氣要旨以明其經藥證宣明論以證其方玄機病原
式以辯其誤大抵皆祖素問而爲言也其用功精深造
術淵奥而王氏祖父子孫居同里閈討論遺書風聲習
尚蓋有默契者焉故其尊崇景仰若此然則縫掖之徒
於吾聖人之教當何如也是歲龍集庚辰春二月戊子
嘉議大夫江北淮東道肅政廉訪使新除樞密院判官
蘇天爵述
李遵道墓誌銘
君諱士行字遵道姓李氏故集賢大學士薊文簡公之
子聰敏過人少從文簡公官吳越及見故國遺老而吳
興趙公孟頫漁陽鮮于公樞則又從學朝夕者也故其
歌詩字晝悉有前輩風致於時公卿大夫喜尚吏能不
樂儒士君年莊無所遇乃遊名山從釋氏學究竟大有
所悟久之娛意翰墨泛舟江湖見疎篁老木斷渚崩崖
輒推蓬艤棹臨觀游衍心與境會愉愉然而樂其樂也
仁廟在御崇尚藝文近臣以君名薦遣使召之君以所
畫大明宫圖入見上嘉其能命中書與五品官偕集賢
侍讀商公琦同在近列文簡公歸老維揚特命君爲泗
州守侍行再調知黃巖州時郡久旱君禱於寒坑輒雨
歲用豐稔省檄錄囚閩州歲餘方歸適按部者至郡務
爲苛刻君不樂移疾去聞文皇潜藩在建業善接納文
士將往見焉行至上元縣界卒年四十七天歷元年六
月一日也葬江都縣某鄉某原君母王氏薊國夫人娶
王氏淛東僉憲某之女子男希閔温州永嘉尉女淑賢
適承務郎同知諸暨州事吉矱君卒之十三年希閔請
銘其墓我國家治平既久當有竒材異人出瑞斯世然
卒弗克振耀者可勝數哉君爲詩清遠蕭散畫品尤高
亦足以名世矣銘曰
矯矯李君志廣而材充既無所遇於世乃游戲翰墨以
寫其心胸欲超然於物外而志不與俗同蓋自古異才
竒士高世則難合絶俗則多窮故聞君之終世皆惋悵
而哀恫我述銘詩於以表君之幽宮
元故鄱陽程君墓誌銘
江東程氏皆祖忠壯公靈洗忠壯公仕南朝有功於歙
歙人祠之水旱疾疫禱焉故子孫蔓衍至今君諱傑字
世英其先由歙徙樂平故宋時有諱中行者官於鄱陽
因家邑之霍溪傳三世爲蘄州司法應淳登進士第有
聲君曾大父應炎司法之兄也大父萬里述論語大學
中庸說傳家塾父在以易中鄉貢進士選值宋亡不仕
君資篤實爲學精勤思不墜其父祖業年未壯時有司
以其家著版驛傳内附之初教令未洽吏旁緣爲姦其
家困苦弗能支轉徙江淮君既長奉親還鄉里身任戶
役而無所缺吏亦不敢横有需求其親安焉久之先業
寖復宗族稱其材君事親孝暫出而歸亦必入謁親疾
躬奉藥餌疾愈乃已親沒哀毁骨立喪葬如禮母弟居
淮之㯶陽歲疫與妻俱亡子無所依君教育於家不異
己子饒之名士若故進士吳君存今鑑書博士周君伯
琦望重一時君節衣食致禮幣命其子往受業焉且言
爲學當明經訓不當專尚文辭交朋友盡信義賓客過
門命觴具饌不計家有無人有急難竭力赴之鄉鄰鬭
者得君一言各解去不復詣有司嘗衝寒雨暮歸聞有
醉墮塗泥者即令從者界歸飲以湯藥達旦方甦泣謝
而去君生平行義類此晚樂鵠山密邇先墓有林泉之
勝築室居之表以悦山之號焉君生於前至元十四年
丁丑正月二十五日卒於仍改至元之五年己夘四月
二十九日享年六十有三葬先墓之側娶同邑李氏子
男二長與權大都路儒學錄次章饒州路醫學錄女二
長適吳政次適劉貞孫男二蘭生夭次祖慶孫女二初
君命與權游京師因博士周君館於余家已而御史薦
其名春官擢其材奉中書省檄造雅樂禮器於江南而
遭君喪至正癸未予參湖廣省政與權挐舟千里來請
銘昔宋季年江東多文學節義之士若尚書湯公漢提
刑謝公枋得皆風裁凜凜可厲庸俗聞其風而興者寧
無人歟銘曰
維古尚行無易由言匪事枝葉貴有本原世教漸微風
習斯靡化俗達材始於君子大江之東英豪如雲卓哉
程君尚其知聞瞻彼鵠山原隰孔厚表其行義以厲爾
後
楊府君墓誌銘
君姓楊氏諱宗伯字禮卿故宋贈朝奉大夫渙之曾孫
迪功郎淮西制置司幹辦官友義之孫國朝白鹿洞書
院教諭師盤之子其先自華隂徙蜀朝奉之長子友直
由太學釋褐累遷知德慶府蔚有華問學者號曰儆齋
先生樂東南廬阜山水奉親家焉故今爲南康路建昌
州人教諭六子君最居長方其幼時祖母李儒人極鍾
愛能言教之讀書凡先世遺訓皆使知之既就外傅進
退言動悉有矩度可觀鄉先生亟稱之成童即任幹蠱
衝冒寒暑奔走險難雖甚勞苦而未嘗幾微見於言色
當是時江南初内附我國家新令未洽官吏征斂並緣
爲姦民頗苦之君年尚少已能應門公私辦給皆具俾
父母安於所養而不知官府之擾考府君興教來歸不
樂進取卜新安里居之築室以障風雨墾田以藝禾稼
皆君心計指授居家孝友親有疾拜醫求藥必嘗而後
進親喪致哀葬祭求合於禮建塾延師以教諸子君恒
誨之曰吾楊氏本漢太尉遺胄父祖以清節著名吾兄
弟當夙夜績學以續詩書之澤諸弟賴君之教皆卓然
樹立族人或有喪弗克舉乃具棺以葬之子孫幼而孤
者男則教之學女則擇所歸焉近舍有澗溪之水君伐
木爲杠爲舟楫往來者不病涉也歲庚午江淮大旱君
賣田買粟賑救其宗族次及鄰里故能不至於饑餓流
亡蓋君天性好施非矯飾以干譽也廣東元帥府聞君行
義檄授惠州合光寨巡徼官不果上君以新安之居湫
隘遷隆造里構堂名曰積慶日從親舊觴詠娛樂其心
休休然享年六十有八以至正元年二月十五日卒妻
熊氏郡名士與文之女勤約以相夫子後君一年卒享
年七十有一君母熊氏外祖天瑞宋名進士官靖安縣
丞子男玄貞女適謝謨丞相方叔四世孫君諸弟宗仁
宗德以高年深隠表號處士宗侃三傑以文藝宏敏並
爲學官宗侃調上高縣麻塘巡檢三傑擢淮東宣閫掾
由嘗授徒建業臺臣御史稱薦其才天爵亦及識之玄
貞將以某年月日葬君於某鄉某原故三傑狀其行來
請銘嗚呼自周元公居潯陽倡明聖賢之學朱文公守
南康講道於白鹿洞於是環廬阜左右士皆以洙泗濓
洛爲宗而李燔敬子呂燾德昭周謨舜弼蔡念成元思
胡泳伯量相繼而作流風遺俗迄今尚存儆齋先生晚
登朱子之門與敬子德昭諸公相友遺文數十卷藏於
家其昆季子孫接於見聞觀感而化考君之修身制行
若此則家學世德之淵懿其亦有所本歟予故不辭而
爲之銘銘曰
有美楊公悃愊無華聿修其身益大厥家宗族鄉閭推
其孝友一門雍容禮俗孔厚大江之濆匡廬峩峩昔有
君子樂爾絃歌詩書之化無遠不被流風百年家範猶
美爰有貞石刻此銘詩嗟我里人尚克式之
房山賈君墓碣銘
進士賈彛述其先伯父之行來請曰吾家涿之房山世
習詩書伯父有政事材而弗克壽伯母守節以終其身
今既合葬願得銘文表諸墓天爵自幼往來燕趙間每
見搢紳故家才子賢孫奮其所能欲效於世而閨門之
中亦皆貞順有禮此國家承平俗化之美非一旦一夕
所能致也若賈氏者其可徵哉君諱和字仲禮金進士
仗翼縣丞景山之孫故處士德全之子君資簡重少游
鄉校日誦書數百言弱冠明經務求大旨不爲繳繞章
句學下至醫卜書數咸通其說初著版籍鷹房總管府時
中原甫定江左未下朝廷嘗因畋狩以閱武功鷹師所
至威若神明或旁緣爲姦而下不勝其虐矣君間爲其
官長言國家肇基百戰始得中土蒐畋閱武本以服未
服豈宜病民若是乎鷹師嘉君廉謹命司其府錢穀君
出納有方久之别藉採石提舉司當宫城肇建欄檻陛
礎輿梁池臺悉資玉石供億浩穰主者莫能支辟君掌
其文書事集而工不擾至元十四年四月君以疾卒年
二十八識者哀之大德元年四月葬房山抱玉鄉栗原
先塋娶田氏無子君卒時田氏年二十餘誓不他適屏
去簮珥遂著女道士服深居不出凡四十年族人時遺
蔬米以飲食之天歷元年二月卒年七十一至元二年
二月君之諸姪始舉田氏之柩合祔君墓仍以一人奉
君祀初處士娶康氏生子四人而君長子也次曰閏曰
璞曰壤閏之子仲良仲恭璞之子伯儉壤之子叔讓季
常彝仲良之子慤伯儉之子誠壤終宣德府教授彝以
至順元年賜同進士出身官將仕郎太常太祝誠好義
有聞奉君祀者季常也按賈氏系出晉康叔虞唐長江
主簿島以詩名世居涿州范陽金大定末分范陽爲萬
寧縣明昌二年又名奉先國初始改房山島墓今在縣
境君其苗裔耶銘曰
猗哉賈君才可大受天嗇其年人又奚咎九原無憾繇
嫓有人操其節義蓄德於身瞻彼西山有石如玉琢此
銘詩永表貞俗
處士賈君墓表
至順元年三月天子策士於庭房山賈彝賜同進士出
身或曰是惟詩禮故家世載隠德者也未幾彝以奉常
太祝丁内艱免喪調官新樂其父卒乃命猶子誠來告
曰彝幼學於家庭始忝科名欲以爲親榮不幸復罹大
故苟無文字表章先德後將無以鏡考是則彝所懼也
謹稽門生任享祚所述狀而爲之書君少聰警過人弱
冠聞容城劉公因以理學淑多士偕其兄往從焉公愛
其兄弟性靜而樂學命其兄名曰璞字保真君名曰壤
字巢夫蓋所以期待者非淺淺也久之學若有得隠處
州閭以奉其親旨甘&KR0949;瀡孝養克備親疾躬省藥餌憂
形於色親殁衰絰歛殯遵古喪制兄亡撫諸姪盡恩義
教之讀書皆克樹立君綜理家務一髮不以自私建祠
堂以奉神主割美田以供祭祀敷教於家遠近學徒恒
百餘人君懇懇爲陳經義大抵祖述劉公之訓爲多學
者寒飢或不能存又從而賑給之繪孔子像旦望帥里
人祠之蓋欲一鄉興起爲善之心焉與朋友期風雨寒
暑未嘗後至爲文渾厚質實不尚華靡一時翕然推重
初用薦者授涿州學正再調宣德府教授皆漠如也翰
林承旨郭公貫國子祭酒崔公詠燕南廉訪使趙公晟
以君才可教胄子俱嘗薦名於朝不報至元元年乙亥
八月二日卒君世涿州房山人曾大考金尚醫某祖考
貞祐三年進士伏翼縣丞景山考處士君德全母康氏
娶焦氏早卒繼趙氏子男叔讓提領金玉府採石山場
季常司石局庫次即彝也今翰林國史院編修官女適
焦仲平張世傑趙大本劉某孫男某君享年七十有四
葬房山抱玉鄉栗原先兆昔者劉公以高節絶學師表
當世海内之士聞而興者豈無其人矧親承其學踵其
高尚若君者歟宜有銘以表諸墓銘曰
幽燕山川鬱竒崛士氣感慨多奮烈偉哉容城古豪傑
作訓其徒勵名節若冠有緌玉有玦百世考德載貞碣
故梧州幕府王長卿墓誌銘
君諱士元字長卿其爲人儀觀魁梧倜儻有大志少好
讀書通玄象及先天之學又善行草表其號曰白欄居
士士亦多從之游君談論風生賓客滿座聽之終日不
厭年二十餘慨然思樹功名於世將爲遠遊以廣其見
聞遂涉關陜西至巴蜀南抵六詔覽觀山河之雄壯其
志愈振而不少衰鎮蠻宣尉都元師竒其才辟署爲掾
君忽不樂棄之去徐州諸部宣撫司聞其名復羅致之
不敢以曹屬御之也因喜以爲知己因留居焉叙州僻
在遐荒蠻民甫定事多無法君稍爲疏櫛滯務衆口咸
譽之由是聲名益盛雲南行臺御史薦君爲之佐遠方
征戍軍士歲有衣粮之給朝廷慮或侵漁常命御史察
之時永昌軍士當給積年之鹽米若干偶御史缺員命
君代行有司不敢爲姦軍士大和洞蜑歹難作亂行省
平章征之道出永昌其民遮平章言願留君以相府事
平章以其事聞尋授將仕佐郎茫施路軍民總管經歷
大德元年正月也龍江驛者西天緬國塗所經焉或請
合於騰衝府而山路﨑嶇三百餘里馬不能馳絡繹死
於道民甚苦之君請復置驛於其所行省是其說仍檄
土官修治之爲經久計雲南左丞尤以君爲可用擢置
掾曹檄至茫施而軍民固請留之竟不果行大理金齒
及鎮南諸蠻更相讎殺招諭者數不聽或以君薦遂往
諭之彼皆交歡如初行省上其勞君感瘴癘移疾出六
詔遨遊潼㳯諸山久之泛江至鄂謀歸其鄉而湖廣省
臣有知其才者援例調梧州幕府適思播洞民及羊溪
猫梗邊遣人諭之不止衆以君熟邊事遂檄君往至則
陳禍福以動之彼亦無事未幾君至蒼梧卒焉王氏世
爲河南洛陽人君曾伯祖賡仕於金以資善大夫汾州
等處提刑使卒官所遂家於汾曾祖貞司天監保章大
夫祖炳業儒以金政亂不克仕父瓘國初歷林石二州
教授妣任氏有子五人君其長也生於歲之壬子卒於
至元戊申享年五十有六歸葬西河縣慶雲鄉洪哲里
娶劉氏三子某某前君卒璽後君三月生今治進士業
君母弟士毅仕至奉毅大夫湘鄉知州兼勸農事以至
正三年六月卒於江南其子翰林國史院檢閱官稷將
與璽扶柩北歸遣其弟楫來請曰伯考平生抱負竒才
欲以自見竟齎志以没唯公哀而銘之某昔貳春官考
第國子而稷中選重其家世學行之偉故與之銘銘曰
王君卓犖早負竒遊觀蜀漢窮滇池材名傾動西南夷
荷旃被毳髻作椎操刀相讐殺爲嬉聞君一言洞弗疑
不勞征戰興兵師君罹瘴癘志不衰亦思百代休聲垂
欲知君材訂銘詩
元故奉訓大夫昭功萬戸府知事馬君墓碣銘
馬氏本雍古部族金季有爲鳳翔兵馬判官死節者子
孫因以爲氏君諱祖謙字元德故禮部尚書贈推忠宣
力翊運功臣正議大夫僉樞密院事梁郡忠懿侯諱月
合之曾孫行尚書省左右司郎中贈嘉議大夫吏部尚
書梁郡侯諱世昌之孫朝列大夫同知漳州路總管府
事贈中奉大夫河南江北等處行中書省參知政事梁
郡公諱潤之第六子資政大夫御史中丞贈攄忠宣憲
恊正功臣河南江北等處行中書省右丞魏郡文貞公
祖常之弟也君賦質清美異於常兒少入鄉校日記數
百言踰冠從文貞公來京師補國子員是時朝廷方尚
文學太史齊公履謙入爲司業請改學制以積分法試
諸生庶幾士知向學而人材出矣詔從其請久之君試
中選授承事郎同知保德州事州居萬山之中事多苟
簡君持身以廉奉法惟謹未幾吏始知畏民亦知勸而
同列共稱其才焉或謂君官卑祿薄而能盡心其職他
時必當富貴君曰吾聞先儒有言一命之士苟存心於
愛物於人必有所濟豈覬異日之富貴乎滿考調監保
定束鹿縣君曰庶可行吾志矣於是興學訓農以勵其
民民訟至庭一言而決胥吏無故不敢輒入鄉社民深
德之部使者按臨至邑民老幼數百爭言其賢使者以
其狀聞尋召爲昭功萬戸府知事民聞其去共請留之
不報復以財物爲贐日君在官無毫髮浸漁我民故以
是爲贐君再三諭而却之至元二年十一月十八日君
以疾卒得年四十有二積階奉訓大夫母楊氏封梁郡
夫人生母李氏贈開封郡君娶童氏封開封縣君無子
一女適某以兄祖烈之子惠子爲後今濠州鍾離尉君
卒之明年四月二十七日葬光州桐鄉阡梁公墓北一
里惠子請文以表其墓維馬氏世著勞烈於國至文貞
公以文學益大其家宗族子弟悉教育之俾克有立積
分貢舉連中其科惜乎君之不壽弗克顯於世也銘曰
維馬有氏肇自先公捐身國難慶流於宗衣冠相承世
濟其美尚書之孫梁公之子佐郡監邑烈烈有聲天胡
爾嗇獨隕其生詩書之澤相爾宗族爰載世官來者其
勖
萬億綺源庫知事郝君墓誌銘
君姓郝氏諱伯魯字希曾其父道寧以詩書教授鄉里
學者常至百人今吏部侍郎郭公戸部主事左君尤著
名者也君少傳父學起家欒城縣教諭遷固安州學正
爲守令者重之爲諸生者敬之閒居京師詩酒自娛卓
越豪縱或以竒士目之會朝廷崇儒術黜吏弊詔學官
未調者悉補百司吏君以才擢戶部史轉太醫院出官
將仕佐郎萬億綺源庫知事年五十三泰定元年十一
月某日卒妻李氏無子君操守嚴謹戶部綺源掌天下
錢糓簿書出納一毫無所私其卒也郭公經紀其喪合
諸友之賻授其弟某以是月某日歸葬君真定縣常山
里先塋銘曰
時須其材而命不偶又將誰咎
滋溪文稿卷十九
