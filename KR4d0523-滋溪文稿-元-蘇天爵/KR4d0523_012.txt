滋溪文稿卷十二
元蘇天爵撰
碑誌
元故奉元路總管致仕工部尚書韓公神道碑銘
(并序)
延祐六年奉元路總管韓公引年謝事進官嘉議大夫
工部尚書將謀東歸士民共挽留之居歲餘公母弟漢
中廉訪使中遂亦請老乃相隨出關蓋公昆弟皆屢仕
於關輔風采惠愛流布遠邇於是長安士民聞之爭具
酒肴相帥祖餞於東門外車馬塞途眷戀追攀不忍其
去觀者感歎以為榮士論嘉其知止命工畫者寫其迹
號二老出關圖以擬漢二疏云公既東歸往來汴衛之
間以佚老焉至順元年冬天子親祀南郊禮成大賚四
海公昆弟與賜金織紋錦四拜而受之三年九月十有
七日公薨於汴享年八十有四贈通議大大禮部尚書
上輕車都尉南陽郡侯諡康靖廉訪先公一年年七十
有九而卒海内以二公國之老成相繼淪逝咸悼惜焉
公諱冲字進道少有立志涉獵文史鄉郡儒先咸器重
之年十九挾其藝遊京師翰林學士徒單公履辟為書
寫未幾擢戶部掾江淮初定北人除官者帥憚往詔陞
二等公慨然請行進從仕郎太平路總管府經歷會詹
事院立召公為掾尋除本院架閣庫管勾至元二十八
年尚書省罷政事一歸中書太子詹事完澤位右丞相
素知公才擢工部主事久之遷承務郎陜西行省左右
司員外郎大德初元選為安西王相府郎中令又明年
進奉訓大夫六年遷奉議八年遷奉政郎中令如故十
年改朝列大夫知沔陽府陞中憲大夫峽州路總管未
上以便親養改汴梁稻田總管轉黃州路總管丁母夫
人憂延祐四年服闋移守奉元又二年始請老焉昔者
國家既定天下乃置官府以成庶功而軍旅章程食貨
刑獄繕作之事日以興矣必需刀筆簡牘記載施行世
之豪傑有用之士即羣而趨之方省部初立戶曹之治
錢穀工曹之治營造非通敏便給之材不足以當之公
持文墨論議皆有餘裕始佐外郡即以清慎著聞風紀
薦之遂優減其資歴及佐陜西省幕故贈咸寧貞憲王
為平章端嚴正大朝廷倚以為重公言温而氣和平章
獨愛敬公關輔自許文正公過化之後多士雲起或隠
伏閭里而弗自彰若韓公擇蕭公&KR1893;同公恕鄭公中公
言於平章皆薦達而尊禮之文風翕然丕動公為政詳
明治獄有能迹先是六盤居民家奴數百指或怨其使
歲給衣食不均使有子方七歲殺之以快其忿反以誣
其他奴歷十餘年不決公讞之得實始置於理有中使
代祀秦蜀山川道出延安驛以馬不善馳命從者以革
帶繫館人耳懸於柱端撻之流血館人憾之俟中使還
宿驛中夜入扼其肮以死從者弗覺也明日有司疑盜
殺之盜竟弗獲按其從者誣服中書命公驗治乃呼其
衆告之曰中使過此曾虐汝乎衆驚曰獨嘗困苦一館
人耳公徐召其人訊之遂伏其辜而從者獲免臨洮富
民無子有妾方娠妻妬而賣之二十餘年矣夫死官為
主其家資忽一人臨喪哭曰我乃遺腹子也有司欲以
家資予之公疑其詐物色於富民之家得佛書一帙背
有書云某年月日妾有孕賣鞏昌某家公潛遣人求得
之詢其歲月皆合郡人驚嘆以為神哭者坐以欺妄初
世廟封皇子為安西王立王相府選儒臣傅之其子既
嗣為王猶慎擇其僚屬公為郎中令凡四考朝廷重其
選故久之弗遷他官公識慮周遠内正輔導以成傅相
之尊外盡謙恭以修藩國之禮輯宿衛俾不為暴均賜
與俾不告勞王深敬禮沔陽官舍民廬初燬於火公至
規畫有方完新如昔郡以網罟之利甲天下僑士游客
挾貴勢而獵利於其府者無虚日擾政犯律未易枚舉
至公一謝却之聽政而退門闥閴然每歲孟春湖官假
貸富家預輸一歲之賦謂之給課及夏秋六水方始捕
魚羨餘悉歸於已偶適歲祲詔弛山澤之利以賑民饑
湖官苦之公言行省請還其輸賦而後弛禁從之衆感
其惠及公去官餽錢二萬五千貫公力却之嘗奉省檄
錄囚信陽諸郡活冤者衆既而復命於省或問公曰沔
陽湖波號稱陸海人言飲之者皆得盡量果如是耶公
正色曰天厨之饌萃水陸之珍有敢染指者乎稻田官
屬舊無公田竊官租以為養公白於朝賜田八千畝官
屬至今賴之及奉元命下士民聞之無不相賀是郡壓
於省憲往往弗克展布公聲名素著上下敬信期月之
間悌豈之政已洽於秦民矣有盜竊官帑弗獲執其主
藏吏坐之獄具公疑其冤弗署果獲真盜公性孝友偕
廉訪公事母夫人克盡孝養母卒表率子姪行古喪禮
縉紳範之季弟伸少有材能公推父澤與之後果官郡
縣有聲天歷初關陜大饑民盡室以逃有故人子挈其
家抵公居數日及其母妻俱亡子疾亦殆公買棺葬之
撫其子益厚公所居必葺周植竹樹左右陳列圖史鼎
彝日以自娛表古人善言懿行遍疏屏間以為師法作
詩閒雅尚清致隸書圓勁有古法客至抵掌言笑泛及
經史客為忘歸公亦無倦不喜飲酒食必精潔平生不
妄飲食年八十餘神觀清明步履輕便蓋所養者厚完
斯其有以異於人也韓氏世居漁陽上谷遼金以來族
大而盛位列公侯將相富貴奕奕與劉亦符馬人望趙
思温等號四十族昏姻門閥時人比唐崔盧公曾祖諱
玉明昌五年登經義詞賦兩科進士第入翰林為應奉
文字卒官河平軍節度副使祖諱琇元光元年以材勇
應武舉授慶陽府司錄判官累遷昌武軍節度使金亡
始家於衛皇贈亞中大夫衛輝路總管考諱天麟國初
以明習法令歷官吏禮部員外郎兵部郎中累贈嘉議
大夫兵部尚書上輕車都尉南陽郡侯曾祖妣馮氏祖
妣王氏妣梁氏元配黃氏繼辛氏王氏梁氏黃氏並追
封南陽郡夫人辛氏封南陽郡太夫人子男二長汝霖
承事郎同知息州事轉内邱縣尹擢陜西行御史臺掾
次閏章早卒孫男二曰禋曰僖公以薨之歲十有一月
十有一日歸葬汲縣親仁鄉康公里天爵少侍家庭數
聞先公稱當代名公卿士每及公之昆弟及來關中又
聞士夫高年者尚能談公遺政會汝霖謀刻公治行於
墓之碑而以其辭見屬辭曰
金遼有國韓為世家將相蟬聯門閥輝華温温郎官家
聲日起法令為師廣平佐理篤生諸子皆賢而材伯也
翩翩名與衆偕出佐省曹長幕王相贊畫周詳士名所
望廉以律已冰蘖自持明以察冤炳若蓍龜久列關輔
允著遺愛上書引年士民興慨鐘鳴漏盡或不知休貪
禄持寵實爾之羞維公伯仲風節奮厲進退雍容表儀
當世帝嘉其行寵錫褒章天益相之俾夀而康昔人有
言知止不殆爰述銘詩以勸有位
元故陜西諸道行御史臺治書侍御史贈集賢直
學士韓公神道碑銘(幷序)
世祖皇帝建立臺憲以肅紀綱以正風化其為國家治
安之計蓋深遠也賢才彬彬而列中外既久而猶賴之
以為世用若故治書侍御史韓公亦其一也初至元間
公以儒士明習法令擢察院掾尋辭去侍親於江南歷
十餘年不仕御史表其孝廉擢掾中臺遂除架閣庫同
管勾出為山東道廉訪司經歷憲使陳公天祥薦其才
召為籍田署丞遷司農司都事擢拜監察御史除陜西
行臺都事進内臺都事拜山東道廉訪副使轉淮東道
以養母辭歸母喪既終調湖廣行省左右司郎中改河
東道廉訪副使進拜漢中道廉訪使又遷陜西行臺治
書侍御史公自管勾凡十三遷其散階至中議大夫蓋
入官五十餘年終始不離風紀昔者臺憲建立之初本
以登崇俊良紏劾貪暴訓農興學輔世安民而已或者
矯亢以為高竒刻以為能是豈祖宗建官任人之意乎
當時進用大抵多老成忠厚之士故能作新憲度贊襄
隆平而至元大德以來仕者各盡官守言責朝野清簡
無事是豈偶然者哉公於其時承國家治安之餘踵諸
考步武之後所至奉法以公御吏以肅俾善良獲伸徼
倖者無所免一時號稱賢部使者今考其行事而精神
心術之著尚得序而銘之以為來者之法焉公諱中字
大中資簡重寡言笑自少不妄交遊讀書惟務踐履初
掾中臺即著廉聲殆長山東幕府簿書品式無不中程
登萊告饑公承檄賑之民獲其惠司農所以訓農務藉
田所以供粢盛其播植之勤勸課之法朝廷必擇人如
公者居其職未嘗以散冗視之也公在六察言事尤切
井普地震居民壓死者衆當蠲賦税以休其力江淮歲
凶民以男女質錢或者轉賣為奴當出錢贖之歸其父
母西域富商大賈居中土者當著版籍與民同應役役
諸王所辟監郡監縣往往非才或父兄方官路府子姪
又列州縣上下締搆蠶食其民當同守令三年遷轉仍
父子相避及不許需次官所内外諸司多假公營私日
乘急傳馬多走死驛戶困而流移當設法裁省其濫廷
臣多從其說公在憲府及佐行省用刑悉本哀矜嘗盛
暑治獄逮者數十人獄具分臺以聞事久未下公約其
人俾歸及期則至既已治罪羅拜而去京師之民有夫
死疑其妻殺之者獄十餘年不決公辨其誣釋之武昌
之民兄弟畜一獵犬省臣將籍其家公言國制華人畜
鷹犬獵者沒入家貲今當以不應畜犬坐之且萬無弟
兄俱坐理衆是公言止坐其弟公每偕五府錄囚必再
三詳讞或言彼辭已具當置於法若從其反不愈淹滯
平公曰民之犯罪始則有司薄責次則風憲審理朝廷
復遣五府共讞之者正惟或有冤抑若止以郡縣成牘
為是將見死者銜冤地下寧不負國家好生之德歟聞
者是之及其治有罪者則亦未嘗少寬假也和林宣慰
司盜粮萬石公發其罪治之湖南宣慰司受賕千定事
覺賂中貴求援公劾其事正之有善角抵承命為郡佐
官者公極言其不可罷之泗州民饑公按部至其境曰
比請得可則野有餓莩矣首捐俸稍以倡僚吏大家爭
先出米得萬餘石全活若干人海獠為梗故事調兵誅
之公曰遠民素無教或相讐殺出沒不常其俗然也若
遽兵之則將害及平民請守險隘以遏奔突彼窮自不
能出矣朝議從之鳳翔歲旱公率憲人禱於郡之龍湫
歸及中途而雨秋果大熟公平生尤喜薦士所薦者多
知名於時事母至孝得其歡心庭有植竹而芝生焉翰
林姚文公集賢蕭貞敏公賦詩頌美謂公誠孝所感云
韓氏居燕世仕遼金名為衣冠大族國初徙家於衛考
府君天麟累官奉議大夫兵部郎中贈嘉議大夫兵部
尚書上輕車都尉南陽郡侯妣南陽郡夫人梁氏公及
其兄工部尚書康靖侯冲並顯於世娶高氏先七年卒
享年七十有二累封南陽郡夫人三子汝楫由河南行
省照磨進承務郎岳州路推官汝霖歷同知息州事内
邱縣尹陜西行臺掾史進承直郎揚州路海陵縣尹汝
梅未仕一女適郭居仁汝霖以公命為康靖侯公享年
七十有九以至順二年九月甲午終於汴梁寓舍十月
庚午葬汲縣親仁鄉康公原有司以聞制贈集賢直學
士亞中大夫輕車都尉追封南陽郡侯諡貞孝銘曰
洪惟世皇宅中圖治稽古建官文武皆偹當國之初法
簡而寬寬則易弛刑獄滋煩肅而正之乃建臺憲翼善
去邪不戒用勸羣賢彙征百度斯貞熏為泰和九有宴
寧公於其時接武諸老言有所承動有所考孰為矯亢
忍是苛刻不吐不茹剛柔以德其言侃侃囹圄空虚民
無冤者自昔多士貴在樂育成周之隆詩歌棫樸至元
大德蔚乎才能如公一門伯仲偕興時方治安才不勝
用内朝外廷罔有輕重天篤其慶公夀且康有子奕奕
令聲孔揚刻石載文允著厥美尚世公官以贊風紀
元故朝列大夫開州尹董公神道碑銘(并序)
國家有世德之族曰槀城董氏由其祖父皆以忠義許
國孝友刑家才子賢孫亦各思自樹立是以清規雅範
相傳百年不隕其家聲嗚呼非祖考德業積累之厚朝
廷治化涵濡之深其何能至於是耶公諱士良字善卿
贈光禄大夫大司徒趙國宣懿公諱昕之曾孫龍虎衛
上將軍行元帥府事贈推忠翊運效節功臣太傅開府
儀同三司上柱國趙國忠烈公諱俊之孫資德大夫僉
樞密院事典瑞卿贈體仁保德佐運功臣太師儀同三
司上柱國趙國正獻公諱文忠之子資政大夫御史中
丞贈純誠肅政功臣太傅開府儀同三司上柱國趙國
清獻公士珍之弟也大德初公起家承直郎保定路曲
陽縣尹轉承德郎同知開州遷奉議大夫知博興州移
州藤州陞朝列大夫開州尹公入官三十餘年僅歷五
考積階至正四品不克大有所施而卒識者惜之然其
故家風範之嚴君子豈弟之政亦有可紀者焉初正獻
公薨世祖思其謀猷獻贊之益召見諸子公偕弟故陜
西行臺中丞士恭入見上熟視之指公謂左右曰是子
純善甚肖其父遂命弟兄俱列宿衛無何公以母疾謝
歸久之遂承世澤持身以廉毫髮無所私所至以化民
興學為本曲陽民有善持官吏短長者醉則入縣詈吏
人莫敢何公械於獄盡俾入市曉之惡少望風屏息五
臺勅建佛宫西僧入京師者道出其邑供億浩穰民不
堪命公言於朝請裁省其冗濫仍令分行旁縣少舒民
力從之邑陶縹瓷歲貢有常是年色幻為赤竒異可玩
公曰禮竒器不入宫今若輸之是求媚也朝廷若復欲
之民何由致悉毁而瘞之人服其識博興學廪不足養
士公捐俸以助之士帥興起於學州民有輦母行丐市
中矯俗以為孝者公諭以養親之道其人慚謝改悔卒
以孝稱及聞清獻公喪解官會葬時以友悌多之勝州
歲旱民饑公下車發倉賑貧乏全活者衆齋沐出禱而
雨歲則大穰為政不施鞭朴苐務以身帥之民亦化服
老幼誦公之政不絶口公嘗以事之曲阜孔氏族人有
相爭積年不解者聞公慈祥之政感而相謂曰我輩所
為愧見董公遂相友睦如初公官滿貧不能歸泰定四
年六月二十六日卒於滕之官舍享年六十有三是歲
十月歸葬九門先塋公沈默簡重無疾言遽色性樂安
靜不能隨俗俯仰生長大家接人遇物謙抑若寒士隨
牒仕郡縣間無不足之色宗族父兄布滿朝宁赫然貴
顯未嘗一言以求進取蓋雍容進退有古君子之風焉
家貧奉養清儉稍有嬴餘即分遺親族之貧者嘗書壁
以自警若曰積善獲慶不善則否造物者寧有私乎又
曰草木各有時而榮人可不堅所守乎故自號固窮子
母趙國夫人顧氏元配牛氏先卒繼唐氏李氏子男守
成歷主武邑梁縣簿今從仕郎真定衡水縣尹治民有
聲女適燕南鄉貢進士王維賢先正有言所貴乎世家
者非必七葉珥貂如漢金張八葉宰相如唐蕭氏名位
雖崇而不能皆賢何世之有若東都袁楊二族名德俱
隆斯可謂世家矣董氏自忠烈公起家今傳七世子孫
羣從蓋數百人雖先後出處不侔然皆清慎純篤蔚有
賢聲不謂之世家可乎故士大夫言法家者必以董氏
為稱首公亦能守先訓者也銘曰
世禄之家驕淫矜誇古昔猶然何今之嗟趙有董氏冠
蓋盈里巍巍相門濟濟才子佩玉簪裾執禮弗渝百年
相傳具有範模公侍禁庭長承父澤雍雍以和不大聲
色歷典郡邑嘉善輯奸鞭朴不施民用孔安公之父兄
位列將相公官於外白首猶壮致君澤民内外相維世
德之族邦家之基何天於公弗大厥祉弗大厥祉公又
有子子賢而文克肖克承公侯之復於焉其徵琢石徵
銘表公墓道凡代大家文獻是考
元故榮禄大夫御史中丞贈推誠佐治濟美功臣
河南行省平章政事冀國董忠肅公墓誌銘(有序)
御史中丞董公既薨天子聞之震悼賻錢二萬五千緡
給其喪靈車南還命所過郡縣發卒護之又勅詞林奉
常議封諡加贈推誠佐治濟美功臣河南江北等處行
中書省平章政事柱國追封冀國公諡忠肅及葬子鎧
遂來請銘蓋公生長世家歷事五朝清規厚德為時名
臣是宜勒銘幽宫昭示後世按公諱守簡字子敬少端
重如成人不好嬉戲族長者竒之稍長出就外傳涉獵
書史兼善騎射年二十餘入偹宿衛仁宗自居潛邸喜
聞民間利病臣下能否公番直未嘗失時出入尤謹禮
節上察識之先是公兄守中僉典瑞院事上一日特命
公為集賢侍讀學士公奏曰臣兄弟以先世之故並侍
禁廷臣學行不如臣兄遠甚夙夜祇懼惟恐不及臣聞
國家建集賢置學士本以論思獻納輔翼聖德臣實不
任其職上悦曰惇崇謙讓卿家法也朕為卿成其美詔
以守中遷集賢公官典瑞階朝列大夫世族子孫聞者
師興於讓矣上雅愛尚文學勅印真德秀大學衍義分
賜侍臣俾知忠君愛民之說公與賜馬朝暮誦習必欲
見諸行事時承平歲久機務多暇左右間進以酒公從
容陳衍義沈湎之戒上嘉納之遽命却飲英宗臨朝威
嚴若神廷臣懍懍畏懼公以清謹愈見親信上將有事
於山川丞相柏柱請公使蜀公歸上曰卿來何暮對曰
臣祠事畢道經關中見民饑饉移文行省俟發粟而後
行是以來晚上曰卿朕之汲黯重加賜焉典瑞掌尚方
符璽公父祖昆季恒久居之公在職十年不遷他官未
嘗有所陳請文皇入立進階嘉議大夫出為淮安路總
管三年移守汴梁皆有治績當天歷用兵之後江淮大
旱田苗槁死民無所食公下車首倡寮寀捐俸以活之
郡大家爭為出米及錢凡居者則給錢治生不令流徙
過者則具饘粥食之慮有蹂踐之患則處以寬大之所
盡三月而止未幾朝廷發粟之令下公始沛然足周其
民矣淮安居南北之衝江南貢賦皆由䢴溝入淮以達
京師歲久䢴溝填閼又值旱乾水涸公請因歲歉官出
錢募民濬治以通舟楫行省是之踰月功成公私皆便
明年夏麥將熟天久雨公齋沐致禱而雨隨止職田所
入公以民罹饑荒皆不忍取嘗曰治民當除其暴則善
安淮安宋總管者黨與十餘人專持官吏短長為郡民
害公發其奸杖而遣之闔郡稱快他州刑獄田宅昏嫁
之訟久不決者憲府屢屬公治之公將之汴民老幼相
帥數千遮留數日不得行公以一騎潛由他道而去汴
梁獄訟尤煩公聽決益精明民以為神齊人欒某因官
家汴既沒葬焉有弟利其資産迫嫂發所藏返葬於鄉
嫂不願行匿其夫枯骨一體弟訟之官嫂遂下獄鄰有
豪民欲乘急賤買其田宅乃與弟共賂獄卒殺嫂以病
死聞公疑其冤訊之即伏弟及豪民獄卒皆死宛邱惡
少搆同黨武斷鄉曲衆不能堪諷同黨殺惡少挈其妻
出走事覺官執惡少族人坐之公閱其牘問曰惡少之
妻何往乃擒同黨訊之具得其情族人獲免汴人迄今
誦之不忘甫期擢海北道廉訪使改江浙財賦總管無
何又擢江東道廉訪使公莊嚴正大風節所臨遠近敬
服貪吏聞風或自引去廣海猺人數出為梗俘掠良家
子女數百人而湖廣省臣總兵者玩歲愒日公劾其罪
罷之移書行省别遣官調兵大破猺人悉以子女歸其
父母江東同寮有不克遵憲度者公即退歸田里未幾
召為大都路總管固辭不起上遣使賜以上尊勞而起
之公以京畿多勢家大族當以威嚴鎮之適豪民犯法
杖之幾死上下震讋數月之間翕然稱治遷樞密院判
官奉命董治屯田舊時院官治屯田者絶無所擾故禾
麥屢登倉庾充實比年董治者侵漁百端至公始復其
舊軍大和會詔賜幣四端以旌其勞至正改元擢山東
道廉訪使未行拜中奉大夫陜西行省參知政事又除
江西道廉訪使未上拜内臺侍御史尋拜湖廣行省左
丞階資善大夫改拜南臺御史中丞四年詔拜内臺中
丞國家以三臺中丞之選非勲舊德望不輕授之董氏
自公之伯祖忠穆公文用世父忠宣公士選叔士恭及
公父子仲兄守庸相繼為之衣冠傳為盛事公列臺臣
朝著肅清薦舉務求碩才執法平允不苛嘗嘆文吏用
法深刻故人多怨蓋處心忠厚類此九月拜中書左丞
階資德大夫尋命知經筵事中原頻年水旱民力困弊
是歲夏秋大雨河決曹濟之間既而盜起青徐郡縣多
被其害明年民大饑轉死者相枕籍公言於兩丞相出
粟與幣分行賑救是時省中漢人惟公晝夜深思拯民
之策形容為之憔悴有司以患盜為言或曰當嚴刑以
治之則盜可戢公曰民之為盜迫於饑寒今不思所以
裕民而欲刑殺以逞威將見盜愈滋矣或又曰昔狂寇
范孟伏誅而連坐未竟若與郡盜表裏交搆汴梁危矣
公曰罪人既已正法州縣一時信文書奉行容有不知
何得俱以為罪又况事在赦前豈可使國家失信於人
更重其反側乎置不問者百餘人朝儀因盜發秦漢人
不得執弓矢法甚重上曰董左丞父祖佐祖宗征伐取
天下豈得偕漢人禁之賜良弓二命其族人皆得執弓
矢如舊制會大比進士命公董之既已廷對銓曹以入
粟補官者衆無官授進士公曰列聖興學作士所以選
賢登治也今進士擢第而曰無官授之是輕問學之士
而重入粟之人也豈不貽天下後世譏笑乎遂賜進士
官有差四月上北幸命公留守京師乃出御服以賜又
命公董修遼金宋史刪訂至正條格十月復拜御史中
丞六年四月進陞榮禄大夫公辭上曰卿先世伐宋有
大勲勞卿事先朝及朕忠勤不懈故特進階一品卿勿
固讓翌日扈駕至行幄又解御衣以賜上之眷遇公者
非他宰執比也五月庚子公以疾薨於位春秋五十有
五六月癸酉葬九門先塋公世真定槀城人曾祖俊龍
虎衛上將軍行元帥府事贈推忠翊運效節功臣太傅
開府儀同三司上柱國趙國正獻公父士珍資政大夫
御史中丞贈誠純肅政功臣太傅開府儀同三司上柱
國趙國清獻公曾祖妣李氏祖妣顧氏妣柴氏俱封趙
國夫人公平生廉慎自持雖同官餽遺一無所取敝衣
蔬食不擇甘美俸禄所入遇祭祀則致其豐宗族貧者
昏喪皆有所給公退杜門讀書而無私謁所至敦勸多
士興起於學淮安汴梁皆新學宫及三皇祠宇家居教
子必延碩師里中寒家亦使子弟執經就學師之所需
皆公資之藏書萬卷餘以遺其子子亦向學有聞公配
烏氏河南道按察使禔之孫贈秘書郎處士冲之女封
趙國夫人能經經傳大義治家有法次王氏克執婦道
子男二長錢早承家訓終内供奉次鎧有政事材搢紳
推重女二長適秘書監丞鄭鄈次適崇福司丞張歪頭
孫男尚幼初清獻公既葬天子勅儒臣製銘賜公刻石
公在政府不敢告歸疾革命鎧鎧卒成公之志公薨鎧
訪輯公事甚勤考公立朝大節以及片言細行惟恐遺
軼鎧也可謂能子矣銘曰
於赫太祖奄奠中土豪傑彙興先後疏附桓桓忠烈以
忠隕身天報之豐燕及後昆或典兵戎或掌符璽帷幄
之謀耳目之寄昆仲羣從皆賢而才門閥巍巍福禄鼎
來家範雖正亦本賦與公性純誠不茹不吐入直禁闥
莊慎而謙歷持憲節威容孔嚴惜才如渴愛民如子炳
炳相業著在信史開國惟公趙冀疏封殆公五世錫爵
攸同克貽有終斯永厥世克念其初斯善於斷既達其
流益濬其源子繼孫承尚永勿諼
滋溪文稿卷十二
