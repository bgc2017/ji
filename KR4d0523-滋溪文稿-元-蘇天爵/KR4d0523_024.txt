滋溪文稿卷二十四
元蘇天爵撰
制詔
曲赦雲南詔
朕纉承正統臨御多方永惟兆姓之咸寧恒懼一夫之
不獲矧爾西南之地皆我祖宗之民德澤涵濡富庶安
集比因僭亂阻遠闕廷致無事以生疑帥同惡以相濟
爰興師旅殱厥渠魁猶慮脅從未即率服原其詿誤良
用哀矜庸推肆𤯝之恩啟以自新之路於戲帝王之德
蓋莫大於好生臣子之心尚無忘於效順咨爾有衆體
予至懷
丞相耶律鑄妻鈕赫氏封懿寧王夫人制
朕繩祖武追思社稷之元勲加禭王章爰及閨門之懿
德故光祿大夫中書左丞相耶律鑄妻鈕赫氏謙柔有
則專靜自持簮紱襲芳相爾金源之巨族珩璜中度佐
予黃閣之名臣處富貴不失其常奉祭祀能成其孝女
史共師其淑行宗婣咸仰其令儀雖遣偕老之榮宜舉
飾終之典於戲鴨江舊壤聿隆大國之封鸞檢新恩庸
正小君之秩尚期精爽式克欽承可
册中宫詔
古先哲王天立厥配上以承宗廟之重下以正邦家之基
朕奉先朝之燕謀入纉大統祗遹慈闈之聖訓擇建長
秋皇后巴約特氏父祖忠勞弼亮社稷流慶澤於後裔
宜表正於中宫若稽典章煥頒禮命乃於元統三年四
月五日授以玉册玉寶於戲典崇王化尚惟風動於四
方惇敘彝倫其永治隆于萬世
祝文
三月一日時祭太廟祝文
有嚴太室祼獻惟時雨露春濡孝思罔極祗循彝典申
薦虔誠尚祈顧歆永錫純嘏
四月時享祝文
於皇祖考合饗太宫炎律凝辰流隂易感虔修禴祭式
展孝思明靈居歆錫羨繁祉
奏告太廟祝文
嗣膺統業寅奉宗祧比以虧和寢恙未巳爰修虔祀申
禱皇靈尚祈鑒歆俯垂開祐惟錫福祉永保神休
皇后造冊寶破玉開篆祝文
纉承丕緒風化攸基念昔哲王咸資内治肇修寶册璞
玉斯攻惟爾有神尚祈隂相
嗣膺正統思厚人倫爰正中闈聿修隂教肇新典册玉
篆斯鐫神其相之益綏福履
皇后受寶册告祀郊廟祝文
祗荷天休纉承聖緒有嚴内治正位長秋爰即郊丘前
期申告尚憑煙燎昭是忱誠
靈承祖烈膺荷邦圖思正中闈協恭宗事先期昭告式
薦明禋尚祈格歆永錫祚&KR1015;
普慶寺祭三朝御容祝文
於皇三聖肇啟洪基嗣服云初孝思有永顧瞻館御玉
色如存獻享惟恭敢祈昭格
太廟脩吻獸奏告九室祝文
繹繹太宫明靈攸宅風雨所薄鴟吻欹傾涓辰潺工繕
治惟謹仰祈監佑永保厥寧
即位後告祭太廟祝文
於皇祖宗丕建鴻業纉承伊始祗遹先猷吉蠲孔時肇
修禋祀尚祈昭格錫羨蕃釐
長春宫設清醮青詞齋意
日躔析木眷六甲之循環乾奉道樞祈萬靈之敷佑乃
嚴靖館祗率明科陳清醮以肅儀奏赤章而達懇冀通
真聖申衍壽祺胥及羣生咸被多福
嗣膺寶歷底區夏之敉寧顧瞻琳宫繄仙遊之所御恭
修祠醮升薦忱誠冀太上之居歆幸列真之凝鑒丕迎
景福迄致豐年益綏熙盛之圖永保靈長之慶
周公晷景殿豎柱上梁祝文
聖人有作制器象天奕奕殿庭數離風雨涓辰庀事棟
宇斯興維神右之欽若天則
五福太乙宫上梁祝文
於赫邦圖密資道廕行棋所舍大起琳宫肇舉修梁維
神是佑尚迎五福普錫羣生
丞相宅豎柱上梁祝文
桓桓師相社稷元勲愛讐其功賜建大第涓辰既吉柱
石是基尚賴神庥克相厥役
國有大臣宗社是輔敕興甲舍密邇宫垣諏日既嘉崇
梁上構維神相事永保攸寧
抄紙坊開檻祝文
泉貝之興原自古昔因時立制以權重輕當歲之春肇
造楮幣神其克相國用阜殷
印鈔庫開板祝文
泉貨之用式厚民生若稽舊章圜法是則造幣伊始蠲
吉致虔神其相之利周四海
七月時享祝文
紹履基圖祗承廟祐率循故典時邁行都素律云秋孝
思永慕爰脩常祀冀蒙鑒臨
十月時享祝文
九廟舊章四時祫享屬臨良月永慕先猷吉蠲大烝明
靈歆止尚祈景福垂裕無疆
表牋
元旦賀表
鳳歷授時法春秋之一統龍墀輯瑞謹周禮之三朝凡
在照臨悉同蹈抃睿哲以武温恭而文發政施仁稽若
祖宗之憲對時育物裁成天地之功屬至治之昌期履
上元之景運二儀開泰九有均歡臣等職忝攸司躬逢
華旦五雲金闕瞻穆穆之清光萬歲玉巵祝綿綿之聖
壽
聖節賀表
皇極居尊時乂無為之治星樞紀瑞光增有永之符禮
肅班行慶傳黎庶實聰實睿克寬克仁命官以振臺綱
式是百辟降詔以蘇民瘼使于四方聿臨日景之長茂
對天休之至臣等恭逢誕節忝列從臣貝葉繙經錫箕
疇之五福玉巵進酒致漢嶽之三呼
千秋節賀牋
南極騰輝光啟前星之瑞東闈介壽歡分下土之心禮
肅簮紳福綿宗社仁明性稟孝友生知夏凊冬温克謹
事親之道月將日就茂隆典學之功肇新一歲之元益
衍千齡之祝某等叼陪法從幸際熙辰甲觀吹銅延想
燕禖之慶震方主器永依鶴禁之雲
賀親祀太廟禮成表
慶纉丕基聖德聿光於祖烈恭祠太室孝思述美於先
猷於昭文物之華允屬邦家之祉功高揖讓德本誠明
玄武鈎陳丕受萬年之神策黃流玉瓉欽承九廟之威
靈誕敷寬大之書允格馨香之治臣等叼居宰路肅侍
齋宫奉璋峩峩樂覩肇禋之鉅典降福簡簡願推錫類
之深仁
賀冊中宫啟
鳳扆當陽光啟中興之運翬衣正位聿彰内治之功典
冊昭華邦家闓澤儷尊皇極毓德王門蚤親圖史之文
動履珩璜之節出居潛邸悉知臣下之勞入奉太宫克
相宗祧之祀誕膺顯號丕敘彝倫某等幸際昌期獲瞻
縟禮詩宣風化茂隆億載之基頌衍壽祺願共一人之
慶
賀登極表
龍庭正位嗣祖宗肇造之基駿命在躬啟歷數重熙之
運綸音誕布綿宇均歡睿智有臨英明獨斷慶協大横
之兆光膺令緒之傳克享天心日月星辰之順軌式孚
民志謳歌獄訟之來歸億萬年以承休三千臣而德臣
等忝司端揆茂對昌期皇極敷言願贊維新之盛治泰
元神策益隆有永之貞符
賀建儲表
黃屋膺圖嗣祖考萬年之業青宫正位隆本支百世之
傳典憲肇新邦家具悦堯仁廣被舜德重華永思神器
之安實慎元良之選因心則友允符聖人之公立愛惟
親丕厚天下之俗光增九廟之重慶溢三靈之和臣等
忝列台司穫觀盛禮星暉海潤頌聲行播于寰區月恒
日升壽歷益延于寶祚
賀登極表
宗社儲休丕纉皇圖之正統穹天眷佑於昭邦命之惟
新三辰宣華六服寧謐聰明時乂濬哲生知慶承令緒
之傳光應大横之兆舊勞於外周知黎庶之艱難允執
厥中克協帝王之治化歷數肇更於鳳紀衣冠咸輯於
龍墀臣等躬際清朝叨塵法從端門號令既普洽於民
心延閣圖書願緝熙於聖學
登極賀太后表
天下歸心光啟龍飛之運禁中决策允資燕翼之謀景
命肇新洪圖益固德全坤載功定乾維所與惟賢諒再
安于宗社不私其子實惇敘於彝倫端居長樂之尊克
嗣徽音之美臣等躬逢慶會忝列從班壽介萬年永祝
慈儀之聖教行四海聿彰孝治之隆
皇太后受尊號賀皇帝表
慶纉堯圖龍衮尊臨於南面光昭寶冊鴻名薦美於東
朝載惟典禮之新允屬邦家之祉聖學稽古玄德重華
永思神器之承實本慈幃之懿推崇顯號親親廣愛敬
之仁遵守彝章業業謹盈成之治自今以始長發其祥
臣等忝列從官聿觀盛事日隆孝養式符四海之驩心
天錫壽祺益衍萬年之景命
天壽節賀表
四月維夏天昌誕聖之貞符萬壽無疆人祝祈年之善
頌旂仗儼陳於北闕簫韶律應于南風凝命穆清宅心
濬哲秉六陽之嘉會撫億世之洪圖訪道石渠日覽唐
虞之大訓問安長樂時聆任姒之徽音載臨震夙之辰
茂履丕平之祚臣某等班趨文陛職忝諫垣金鑑露囊
願緝衣裳之黼黻紫薇華蓋永瞻箕翼之輝光
賀正旦表
歲正天元協氣蒙於廣宇禮隆王會縟儀藏於明堂萬
象肇更三朝伊始誕膺景命寅奉丕圖欽文稽古於神
堯誠孝聿彰於帝舜横經講道衣裳端拱於金華推策
授時歷數宣和於玉燭羣生咸遂庶績其凝臣等躬際
清朝班聮法從日新聖學敬陳東璧之圖書天錫貞符
仰祝南山之壽考
大明殿秋宴教坊致語
黃屋膺圖瑞日光臨於下土彤庭受貢需雲慶洽于中
天方金行肅殺之期適玉宇謳歌之盛肆陳燕饗申惠
臣工仁孝在躬聰明不世荷三靈之孚佑席累聖之重
熙睿略神謨舉而措諸事業宸篇奎畫煥乎其有文章
丕承令緒之傳允協大横之兆星空貫索羣元沐汪濊
之恩歲符泰階九扈生豐穰之瑞屬嗣服之伊始爰折
俎以示慈鳳扆當陽曕睟容於咫尺鷄人唱曉喜麗景
之舒遲旂仗周廬簮紳在列勅宰夫以烹鼎所養惟賢
命酒正以行觴咸醉以德樂奏仙韶之曲聲協治世之
音雜鳥獸蹁躚之儀縱魚龍曼衍之戲既歆渥賜胥抃
太平東海蓬萊樂聖幸陪於鎬宴南山秋色祈年願慕
於堯封臣等欣遘昌辰叨居法部敬敷口號上瀆神聰
閶闔宏深紺宇凉仙班齊拱御爐香日升若木開晴景
雲繞蓬萊動瑞光百辟衣冠趨劎佩四方玉帛走梯航
鈞天樂奏宫商沸同向楓宸獻壽觴
祭文
祭默庵先生墓文
於惟安氏世為儒家爰及先生再振厥華資稟清美威
儀柔嘉圓方有則圭璧無瑕窮經講道探討幽遐作為
文章粟米絲麻務適於用靡事浮夸容城㲹翁名著昭
代德有本根學有原派先生聞之欲走趨拜適翁去亡
遶墓長慨又聞南方禮樂攸在盍往游焉以觀其會中
途疾作還歸言邁教授鄉里羣士景從賢愚銳鈍萬不
不齊同如飲大河如撞巨鐘隨叩隨應取之不窮邪說
是排正學是宗操存涵養博大明通他人所難先生從
容天爵少年實侍函丈曾未卒業奉親北上天降禍災
哲人淪喪凡我同門孰不惆悵網羅遺文序次事狀天
爵此心惟先生實諒之尚饗
祭馬翰林祖母張夫人文
於惟夫人女德是茂來嬪洪族允宜厥家孝於翁姑以
誨諸子有孫克顯碩大而文輔德春宫執經内殿錫封
大國象服有光温凊甘旨祿養具美既康而壽順以歸
全凡在夫人福德能備輤車載塗哀榮何極式陳薄奠
侑以誄辭尚享
祭劉承旨文
往在至元碩士如雲猗歟文獻公實其孫生際明時獲
親先覺蔚有時名克紹家學容臺辟雍金馬玉堂尚書
侍御集賢春坊朝踐暮敭四十餘歲優游清華遂以卒
世公之雅志不尚立名嚴重簡默具曰老成壽或罔康
祿罔或久公兼有之夫孰能偶及時懸車燕尊齒毛公
踰八秩不敢告勞原公之心匪躬是計國有大政于于
來議豈無君子布于周行一老不遺士類永傷輤車啟
行丹旄旆旆公如有靈歆此薄酹尚享
祭王國華學士文
嗚呼公乎東魯碩儒温恭自虚和裕而舒疇昔嚴侯奮
興田里崇學延師以養多士遭時清明為士為卿優游
周行羽儀大廷維兹卿士鄉人是好推轂俊良振拔枯
槁公乘其時亦起於家紆朱曳紫歴游清華歲易時遷
進居内相作為文章維世所尚其文伊何制命丹書駢
四儷六華榮葉敷至治天子肅奉廟祀公於其時適官
禮寺作新制度屬屬小心苐懼弗勝天威式臨公之平
生無忤無競不巧為機廉慎以靜慨彼鄒魯羣士景從
存者幾何而公竟終凡我同僚情何有極恭陳醪羞以
告哀惻尚享
祭張文在教授文
維至順元年閏月某日應奉翰林文字蘇天爵國史院
編修官楊俊民謹以清酌之奠致祭于故濮州教授張
君之靈嗚呼惟君之生逢辰晏寧早親先哲尚識典刑
鄒魯遺經漢晉諸史虞初禆官咸究終始發為文字如
地出泉操紙落筆累百千言先進日亡君聞日顯學徒
雲從戶外屨滿皇慶詔下賓興於家校官鄉郡儒者輝
華吳越茫茫乘傳而往校士以文作樂斯享朝有知己
詞掖薦揚垂成而止典教濮陽人曰是行克展厥志命
也不融奄忽長逝輤車至止鄉人悲思士失益友學失
良師矧在吾儕情好彌篤一奠寄哀有淚盈掬尚享
祭楊府君文
維元統三年三月某甲子朝請大夫中書省右司郎事
蘇天爵謹遣甥何佑以香茗之奠致祭于近故從仕郎
縣尹楊君鄉文之靈嗚呼昔君初年南游江湖中歲來
歸一室宴如忘情軒車娛意圖史既善其身又誨諸子
子也有立實才而賢秀出班行華聞日宣恩典尊隆祿
養具美凡我邦人共仰德齒忽承凶訃實怛吾心緘詞
往奠尚其知歆
策問
大部鄉試策問
歷數之起上矣昔者帝堯命羲和治歷以閏月定四時
成歲夏商周有天下皆改正朔以新民之耳目然則正
朔必可改歟漢儒謂舜紹堯順天道改正朔其說信歟
不然夏啟誓師何以併言三正歟攷之詩書春秋傳或
言夏正或言周正何為而不一歟周官大史正歲年以
序事頒之於官府及都鄙頒告朔于邦國其事亦有所
因歟至漢造歷始以八十十分為統母數起於黃鐘之
龠其法一本於律唐開元歷專用大衍之策其法則本
於易二者可兼用之歟夫治歷者始皆精密後多疎而
不合其故何歟漢歷四變唐歷八變變之之故可得而
考歟先儒言落下閎但知歷法揚雄又知歷理治歷者
必如是而後可以無差歟我國家承金用大明歷至元
中詔改授時歷能知歷法及明歷理者誰歟行之五十
餘年無數更之弊者其術果盡合於古歟夫帝王之治
天下欽天道以授民時莫重於斯故歲月日時由斯而
成隂陽寒暑由斯而節四方之政由斯而行易曰君子
以治歷明時諸君子通經博史其於古今治歷之事攷
之悉矣若曰推步之學乃隂陽家流則非有司之所願
聞
私試策問
夫財用之制有國家者所當務也故洪範八政貨居其
一周官一書理財之術亦居其半聖人豈專為利者乎
蓋養民制國此為重焉夫古今天下一也山林川澤之
利寧有異乎何古者財裕而民息後世財匱而民病乎
豈理財之方未盡其術乎用之之道不合於制乎今欲
取之有法用之有度攷諸古而宜於今其道何以
廷試漢人南人策問
朕惟隆古帝王之為治莫不因郊丘以享帝嚴宗祏以
事神所以報本始崇孝敬也朕荷天地之洪禧纉祖宗
之丕緒蓋嘗潔幣玉以祀穹祗肅圭鬯以奉宗廟雖誠
意之上通顧制作之當議若稽典禮祭天於地上之圜
丘祭地於澤中之方丘而后世分祭合祭之說服冕樂
舞之數果同異歟宗廟禘祫之義祖宗昭穆之序諸儒
之論何以折中歟傳曰郊社之禮所以事上帝也或以
社為祭地又曰宗祀文王於明堂以配上帝其說何歟
今天下治平百年制禮作樂維其時矣子大夫明古今
之制通禮樂之原其詳陳之朕將親覽焉
擬廷試蒙古色目策問
朕聞昔者帝王之有天下也或創業艱難或繼體守文
雖所遇之時不同及其成功一也夫周之文武成康德
業尚矣漢之高祖文景唐之太宗明皇其治功尚有可
議者乎我太祖皇帝肇造洪基世祖皇帝混一區夏列
聖相繼治底隆平朕承天地之休居億兆之上夙夜祗
畏罔敢逸豫載惟祖宗之治所當先者何歟成周聖王
漢唐英主其得其失所當鑒者何歟子大夫悉心以對
策問
問自古有天下者皆以人材為務夫人材盛衰可以卜
世道興廢或崛起山林或教養庠序或見諸謨猷或施
于事業唐虞三代尚矣自漢以降張留侯之佐高帝滅
秦滅項本以為韓報仇大抵多智謀術數而先儒以謂
進退從容有儒者之風何歟及高帝欲易太子留侯乃
招致四人以安之論者以謂為子植黨以拒父或以論
者未嘗知聖人深許首止之盟其說何者為是歟賈誼
董仲舒皆負卓越之才觀其奏篇反覆治亂之原天人
之對而先儒以毛萇董仲舒最得聖賢之意不及賈生
何歟二子得聖賢之意者何所考見歟諸葛武侯輔佐
先主出師二表臣節凜然論者以謂庶幾禮樂夫以孔
明連年用兵專制一方何以能興禮樂歟晉室中興王
謝作相當國家顛危之時偉然協中外之望其輔相之
業可傳于世者何歟所謂寬恕簡靜高情雅度其亦清
談之弊歟文中子太平十二策獻之隋文皆治世之言
歟唐初諸公果出于其間歟謀猷諫諍於貞觀之治最
有功者孰歟陸䞇之相德宗先儒謂有王佐之才指其
奏議言之歟抑謂其相業歟或又以䞇比之賈誼何歟
楊綰拜相有方宴客減其坐中聲樂者有以騶從之盛
為省之者有以第舍宏侈毁撤之者既能使一時之人
風動如此其學術於古人亦有可方者歟五代之際有
若王朴者出焉不數年間制禮作樂蔚然勃興亦有可
述者歟夫古今人才多矣能識其遠者大者則可稱焉
諸君子周覽歴代之變通攷求人物之得失其於諸公
之事必能有所去取請詳陳之以觀諸君子之所藴
問河為中國患舊矣禹疏九河而患始息周定王時河
徙砱礫歴春秋之世弗聞其為民患何歟攷之九河在
兖州之域滄棣德之間謂之包淪於海者果可信歟漢
元光間河決瓠子發卒數萬人塞之甚至天子沈白馬
玉璧祠之而後道河北行二渠復禹舊迹彼謂以人力
強塞未必應天是果廟謨之長算歟唐世河患無聞豈
藩鎮分據其地而事有不克登載于簡冊歟宋元祐間
或欲導河東流或主北流議論不一其果何者為是歟
夫河自南徙入淮而齊魯之患稍息今河復決而北泛
濫數百里壊城郭田廬冡墓不知其幾聽其北流則堤
防未立郡縣受害導之東徙則工費極大民殫於後將
何如則可也夫漢值河決詔徵能治河者賈讓出為諸
君子博攷經籍必能深明古今河患及治河長畫其詳
陳之以備水衡之所採擇
書
與西管李士興書
五月吉日趙郡蘇天爵頓首再拜李君士興足下蓋嘗
聞之同門曰朋同志曰友余與足下雖無一日之雅然
而同為安氏弟子則朋友也夫忠告而善道之朋友義
也余有一事將為足下道足下試詳而聽之夫古者春
祈秋報皆祭于社下至一鄉一里莫不皆然其祭也則
以鄉有道德先生配之近世社祭之名僅存然而大抵
非所當祀之鬼而配祭之禮又亡甚矣古禮之廢壊也
嗟夫不有講學之君子其孰能復之哉蓋西管名鎮也
社祭之禮歲之所常行也而足下又嘗講學者也獨鄉
先生之祀又可不復之哉鄉先生為誰安氏是也安氏
自石峰如齋默庵子孫三世或家于斯游于斯者七十
餘年矣凡使是鎮之人誦詩讀書立身行道敬老而慈
幼善俗而化家莫非安氏之教使之然也然則安氏之
功詎淺淺哉夫古者鄉無道德先生猶將合而祭之矧
有如安氏者舉而祀之孰不曰宜禮曰豺祭獸獺祭魚
夫豺獺尚知報本而况於人乎足下試與里中長老議
之如果能行天爵亦將往觀古禮之復焉足下其思之
勿忽
答達兼善郎中書
近承賜教知久病新愈夫君子之仕固欲行其志也然
事之齟齬者十常八九欲舍而去之不知者以為忘斯
世矣閤下由進士得官二十餘年始以文字為職業人
則曰儒者也及官風紀屢行而屢止孰知其志之所存
乎向諭印祝泌皇極經世說謹裝潢納上某嘗學於臨
川吳先生聞其言曰邵康節天人之學也雖其子弗克
傳焉蜀人張行成蓋能得其彷彿行成既沒其學又弗
傳矣祝泌生於宋季所學者風角鳥占之術特假皇極
之名張大之耳撫州有傳其術者覩物即知休咎嘗欲
以學授予予弗從而止某又嘗學于太史齊公每見公
讀邵子書不去手晚歲又釋外篇令某傳錄其言曰皇
極之名見於洪範皇極之數始於經世書數非極也特
寓其數於極耳經世書有内外篇内篇則因極而明數
外篇則由數以會極某嘗欲集諸家釋外篇者為一書
顧未能也又聞國初李徵君俊民李翰林冶皆能通邵
子之書或言徵君傳於河南隠士荆先生而翰林不知
得於何人也世廟在潛邸時嘗召徵君問之徵君既亡
復召翰林問之以某觀之二公不過能通其數耳而康
節之學蓋未易言也故曰欲知吾之學者當於林下相
從二十年方可學也因閤下求祝泌之書偶言及之
滋溪文稿卷二十四
