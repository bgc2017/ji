滋溪文稿卷十一
元蘇天爵撰
碑誌
元故贈推誠效節秉義佐理功臣光禄大夫河南
行省平章政事追封魏國公謚文貞高公神道
碑銘(有序)
仁宗皇帝廷祐初元召江浙行省左丞高公復拜中書
參知政事公以母老乞歸飬上不許留為集賢學士尚
議中書省事是歲十月母夫人卒公護喪歸葬明年用
起復故事擢江南諸道行御史侍臺御史又拜樞密副
皆不起上簡注公不忘又明年冬遣使趣召仍命之曰
汝以大祥日至則能為朕來矣使者果以其日至公惶
懼不敢辭既至入見便殿聖眷優渥即日命侍臣送至
中書參知政事四年進階資政大夫遷左丞五年陞資
德大夫遷右丞公自早歲已在朝省練國故實凡選舉
錢穀決獄悉其原委事物之至應之閒暇尤善用一時
人材能布列中外或承時好黨同惡異公曰任人各以
其材不可妄有分别也當是時仁宗皇帝事皇太后孝
養順承惟恐不至而英宗皇帝方育德於儲宫公與一
二大臣同寅協恭承弼輔贊俾三宫怡愉九有清晏年
穀豐衍民庶樂康是則公之相業最著者也然小人不
便陰偵潛伺思有以害之矣七年春仁皇不豫特們德
爾已在儲宫左右譖言倉廩空虚傳旨命具錢穀大數
以聞公曰某等偹位宰府轉政興化用賢理民乃其職
也至於錢穀自有主者彼聞之益怒居無何仁皇賓天
英廟未立特們德爾遂為丞相擅政肆虐盜弄威福睚
眦之怨無不報者以已曩者得罪憲臺公坐視弗救心
尤恨之乃以公及平章王公毅參議韓公若愚徵理錢
穀又屢揚言上前以為世祖之時幣朽於庫桑格嘗奏
誅其執政二人蓋欲以此譖殺公等賴英廟察其無罪
苐罷其所居官放歸田里公始以同知中政院事特拜
中奉大夫中書參知政事明年至大紀元冬十月武宗
皇帝親祀太廟公充讀祝冊官禮成錫與甚渥二年尚
書省立議更鈔法公言鈔今已虚數倍若復抑之則鈔
愈輕而物愈貴非法之善也時不能用其言出公為江
浙行省參知政事有旨範京城新寺供佛銅器以行省
督視之期已迫銅不能具或欲銷省庫錢以充用者公
曰歷代泉貨孰敢擅毁有頃詔發庫錢與楮幣兼行衆
方服公之識海舶歲運米數百萬石以食京師官為給
其道里費然歲久法弊及民者十蓋一二至是朝廷命
公領之分毫悉給於民公以海漕官吏出入風濤百死
一生勞效殊甚請優其序遷以勸來者廷議是之遂著
於令進拜資善大夫本省左丞會平章張閭請括江南
民田以益賦税公言國家承平日久賦税皆有常經民
心一摇恐生他變已而迄如公言泰定之初詔以特們
德爾專權蒙蔽報復私讐杜塞言路搆害忠良等罪播
告天下而公等始獲昭雪矣超拜榮禄大夫湖廣行省
平章政事佩金虎符節制諸軍時兩江岑黃數為邊梗
公請於朝曰蠻夷之人僻居遐荒撫則治擾則亂自昔
然也竊聞岑黃初則未敢猖獗蓋緣招諭官吏恣意貪
求或不如欲輒復以威脅之遠人由是不敢效順前廣
西僉憲鄂屯呼圖克向嘗按臨其地威惠並著若命為
本道帥使則岑黃可不招諭而至矣詔從其請岑黃聞
之踴躍語人曰吾豈惡生樂死者耶今鄂屯侯來吾無
患矣乃相帥請附他夷小醜亦皆化向焉事聞詔賜公
玉帶弓矢鞍勒以旌其功歲餘改江浙行省平章政事
江左繁富中外徵求百至公熟知其利病又得托歡逹
爾罕為相同心輔治專務簡靜不擾以是民用寧一致
和改元春海潮日溢齧鹽官州其域將陷浙民大恐勅
使者數輩行視衆議累石為岸以捍海公曰政事弗修
則變易數見今海水為災殆隂盛陽微之咎苐君臣修
德恤民庶幾可彌若復勞民愈為不可夫海患不息浙
西已弊又為石岸則害及浙東且石岸延袤百里功非
十年不就而海患近在旦暮比岸成兩浙之民俱為魚
鼈矣衆是公言未幾海患亦漸息則公之謀國保民世
所共聞者其隂為彌縫補益人受其惠而世不及知者
則亦不得而書也公諱昉字顯卿世為遼東右族國初
始遷大名少美風儀人觀高朗涉獵書史考求前代治
忽君臣得失與夫應時合變先後本末之序期於有以
發為論議措諸事業以表見於當世焉甫冠游京師名
聲藉甚會立集賢院以學行辟為掾國有大政集諸老
議之公屢侍行而聞見益博擢都省掾故相何公榮祖
器其材以公輔期之調吏部主事建言仕者歷履歲月
治行廉貪無由核實吏得並緣為姦宜書於冊置局司
之每遇轉官考驗以為黜陟廟堂從其言迄今行之遷
左司都事又遷員外郎承檄調廣海官人稱其公還為
禮部郎中奉詔慮囚燕南活冤獄若干人改吏部郎中
時入官多途選授無法公請除文墨士為長吏雜進者
貳之由是選法清而衆職舉遷禮部侍郎浙西豪民即
所居為佛廬舉家度為僧尼號其教曰白雲宗日誘惡
肆為不法奪民田宅奴人子女郡縣不勝其擾中書以
聞公承命按治凡得民田廬若干所還為民者若干人
賄賂沒官者若干萬浙民大快時順德忠獻王當國選
公為左司郎中贊畫政務居多嘗以言忤權貴出為潭
州路總管潭為湖南大郡訟牒填委公決治明允頃之
訟亦衰止郡吏求補者衆公日以所決事試其可用者
得數十人部民有詐稱勑制者逮繫數百公詳讞之止
坐二人餘皆釋不問貴官侍從恃勢擾民公痛絶以法
部内清整憲司以治最聞潭人方樂公政而公召為中
政矣公養母甚篤居喪如禮者孝行聞於郡國為人清
簡寡欲齋居宴坐終日默然及臨大事敷陳宏辨咸中
肯綮宇量宏深嘗曰人能容斯足以任天下之責能忍
斯可以成天下之務又當以靜為主焉故以主靜名齋
蓋平太極圖訓云天歷元年九月公偕行省臣五人赴
召入朝十月十有九日行至陵州公以疾薨春秋六十
有五明年二月十有五日葬大名元城縣令公卿先兆
曾祖考植金洺州防禦使皇贈通奉大夫遼陽行中書
省參知政事護軍魏郡公妣大氏魏郡夫人祖考世榮
金近侍局副使皇贈資德大夫河南行中書省右丞上
護軍魏郡公妣王氏魏郡夫人考昂仕國朝為濮州朝
城尉累贈榮禄大夫江浙行中書省平章政事柱國魏
國公妣郭氏孫氏俱魏國夫人公配富察氏清豐監縣
某之女早卒麻氏太醫院官判贈大司徒恒國文惠公
澤之女亦先公卒俱追封魏國夫人繼白氏子男三人
履補國子員歷官戶部司計工部司程監察御史江浙
行省左右司郎中恒以公廕為太府監右藏庫使河間
路總管府治中皆以材能清慎聞麻夫人出次益側室
王氏出也孫男二人女一人今上皇帝褒錄舊臣制贈
公推誠效節秉義佐理功臣光禄大夫河南江北等處
行中書省平章政事柱國追封魏國公諡文貞始終哀
榮可謂偹矣公昔按白雲宗獄先君以戶曹掾從行屢
蒙薦擢進長行省幕府遂以公為知巳公薨諸子以神
道銘見屬故天爵不敢以蕪陋辭蓋庶幾先君報德之
萬一也銘曰
維高著姓世家渤海歷遼與金閥閱弗改桓桓太師有
子十人列官節度冠蓋如雲慶流於公嗣德惟肖風度
雍容訏謨廊廟肅肅長樂天子孝恭亦有春訪敬罔不
同三宫雍雍百辟侃侃民樂治平匪邇伊遠曾是彊禦
肆為詆欺惟天子明公歸祁祁公歸祁祁於魏之野徵
車既來星言宿駕徭人猖狂公務允懷海水齧城於時
為災公言君臣當務修省民不可勞忠言炳炳維此江
左地大物繁公治以簡民其孔安昔公早年令譽已著
故老嘆咨期以公輔通權達變臺閣踐敭克有令子保
公烈光公雖云亡德業愈偉何以徵之國有信史令公
之鄉豐碑穹然勒此銘詩永表相賢
故少中大夫同僉樞密院事郭敬簡侯神道碑
銘(幷序)
至大二年夏六月癸酉少中大夫同僉樞密院事郭公
薨於京師私第冬十月庚申歸葬中山無極縣歸化鄉
龍泉里延祐六年公之子中書省照磨元珪始屬天爵
状公行請封諡於朝廷制贈大中大夫廣平路總管輕
車都尉追封太原郡侯諡敬簡至正七年公之孫鏞乃
克伐石樹碑神道復以銘文見屬於是上距公薨三十
有九年蓋先子嘗侍公於樞府天爵與元珪故往來今
鏞是請及見郭氏凡三世矣故弗庸辭昔者世祖皇帝
臨御天下封殖賢才興崇治功一時文武小大之臣歷
乎成宗武宗之朝猶克有用於世若樞密敬簡郭公亦
其人哉公諱明德字德新少長儀貌偉然力能兼人至
元初天兵圍襄有詔募民為兵公出應募中選其父曰
兒雖長大年未成童恐不堪用縣尹馮岵試以弓矢公
蹶張挽強尹曰可矣樞密張公易聞其才勇留之樞密
會立屯田總管府因署為史轉前衛史諸王納延叛東
土帝親征之樞密大臣扈行公被選分掌募府文書間
亦執兵禦敵有勞獲賜鞍馬及還擢樞密院架閣庫管
勾改斷事官知事前衛經歷遷樞密院都事同列坐事
辭誣逮公人共冤之公曰吾寧忍自解以重人之罪乎
未幾或告樞臣及其募官貪墨獨無公名臺臣疑之告
者曰郭君實無所私臺臣始知公前時為衆所誣也大
德初擢拜中書省檢校官遷工部員外郎五年京師大
水瀘溝泛溢決牙梳堰壊民田若干頃廟堂檄公治之
公命伐荆為巨囷實石其中以殺水勢使復故道而堤
遂完自京城至涿道塗輿梁為雨水所壊者公相地所
宜皆改為之或涉民田則厚價以買之故事集而民不
擾六年海都犯邊邊民大驚宣慰司悉焚倉廩獨輦金
帛南徙久之方定選官撫治公拜宣慰副使僉都元帥
府事賜金虎符佩之時方隆冬冰雪載道或止公緩其
行公曰某起寒族誤蒙拔擢至此敢稽天子之命乎明
日遂行至則撫綏完復邊鄙肅然乃陳偹邊數事其說
曰安邊之策務在屯田積穀且耕且戰自古如此今兵
屯北邊有年所須錢穀不少然歲歲而輸之運米一石
其值中統鈔百餘貫貴則倍之使山北每歲有秋輸米
者其家富完委輸官不敢為奸加以路無盜賊之虞僅
可供一歲之用苟或不然利害非細今和林之北地宜
麥禾昔時田器在在有之夫京師六衛每軍抽步士二
人屯田以供兵士八人之食和林寒苦漢軍不能冬苦
於蒙古諸軍揀其富庶強壮者戍邊貧弱者教之稼穡
俟其有成如漢軍法以相資養置田官起倉廩嚴賞罰
以課其殿最或天有霜旱之災募民入粟塞下厚直酬
之和林之錢或不償以江淮長蘆鹽引償之則數萬之
粟可坐而致此外别立轉道買牛二萬頭車二萬輛用
軍士四千人人月給米三斗自大同達和林止四千里
百里置一驛用軍士百人車五百輛配牛五百頭可運
米二千五百石三日一返一月運二萬五千石十月二
十五萬石何患軍儲之不足歟又曰武欲勝敵宜先練
兵夫兵在精而不在衆往年敵人撓邊我師雖衆逗遛
而不能進且海都之衆不及國家百分之一甲兵之利
非吾師之比返能為害何哉良由號令專一賞罰信明
士卒練習故也古者遣將出師君親推轂而命之曰自
閫以外將軍制之謂機宜不可以遠決號令不可以兩
從蓋號令不專則人心不一機會失宜而欲克敵難矣
邇者邊將欲賞有功必俟朝廷之命曠日持久訖無所
聞此勇夫所以解體當中統初命宗王征李璮出金銀
符數十有功者聽與矧今邊防非璮可比若舉舊典授
之將帥使賞罰信明則士卒百倍其勇而於克敵何有
又曰固邊安民必當高城深塹兵志曰城郭不完與無
地同而况素無城郭欲積粟以禦敵是猶委肉於虎近
年兵少失利固無固守之地逡巡退避千有餘里致使
敵人侵我疆域劉我人民賴天之靈旋亦收復向若敵
人深入不返則將柰何今當沿邊短度敵所來道或五
十里或百里各修一城引和林河水灌隍俟秋熟則貯
芻粟於中分軍屯守逮大藩於和林以總之如敵人來
攻一城諸城抽軍以救之則我内有偹禦之堅外有攻
敵之急彼安敢輕動乎故曰無恃其不來恃吾有以待
之無恃其不攻恃吾有所不可攻論者若曰勞民費財
未見成功是不知邊防利害者也蓋和林國家肇基之
地敵人之所必爭如襄陽宋之北門我得其門而入則
宋不能有所為矣於是中書下其事會翰林集賢博議
咸謂實偹邊經久之計歲餘公感寒疾辭歸中書省選
為左司都事未幾參議樞密院事進擢本院判官公以
華人起身軍伍敭歷年多凡累朝兵政原委當代將帥
材能城郭山川之險邊戍屯守之要皆習知其故故在
宥密稍久不遷他官又數條上軍政謂天下雖平不可
弛武功兵雖不試不可不養其力海郡無事來朝不可
不為之偹内外兵勢不可有所偏江南軍馬不可分散
而無統及論軍士貧乏之原皆深悉其弊廷議是其言
進拜同僉樞密院事至大之初詔汰冗員公請辭不允
蓋上撫軍北庭嘗聞公名至是賜金帶錦衣以表其勞
薨年五十有二公早遊鄉校涉獵書史自為下僚所居
職辨樞密簿書歲久繁猥公序其始末俾易檢覆吏不
能為奸當國初用兵有近臣承詔賜民十家為兵前驅
既久怙勢沒為奴婢而十家子孫陳訴不已樞臣檄斷
事官讞之公閱故牘得初賜詔其事始白十家老幼凡
數千指皆良之公考府君諱聚金季自汴之陽武家無
極嘗施粟以賑鄉里累贈中順大夫中山知府上騎都
尉太原郡伯妣程氏封太原郡君配張氏無極縣尹成
之女張尹初竒公才以女歸焉累封太原郡太夫人子
男元珪歷知陵州開州同知河東轉運司事遷廣平路
總管卒官嘉議大夫真定路總管所至以廉慎聞元璋
善學早卒女適中山劉雲翼大都高章章卒官奉訓大
夫濟南路推官男孫鏞補國子生女孫適王蠻爾李榮
蠻爾為岳州鎮守百戶銘曰
世皇御極覆幬如天封殖長養蔚多才賢廊廟之謀軍
旅之事出入左右咸克有濟偉哉郭公起身兵戎言無
不達才無不通於皇天朝神武有倬王迹肇基實本龍
朔慨彼昏迷弄兵於疆皇威赫然震讋暴強公承明命
往撫邊鄙邊人既寧乃陳兵事自昔國家選將練兵屯
田積粟以永厥成君子之心憂深慮遠言論設施欲固
其本時方治平文恬武嬉文武並用長久之規嗟嗟鄙
夫尸禄拱默惟身是圖其何能國樂只君子邦家之基
王事所賴民生攸依尚思公言慷慨奮烈欲為朝廷永
樹長畫龍泉之原巋然公墳勒銘豐碑以勵臣具
元故嘉議大夫工部尚書李公墓誌銘(幷序)
維廣平雞澤李氏前至元初徙家於潁公諱守中字正
卿少就外傅涉獵書史奮然自樹當是時入官者多由
吏進公年出二十來游京師補左司令史轉戶部通政
留司掾進掾中書公志大而氣剛不隨俗依違俯仰事
或不然輒指陳可否直言無諱守身廉白人不敢干以
私初朱清張瑄漕江南米涉海入京師至則遍賂諸用
事人公時主治文書獨無所取大德三年北兵犯和林
公從大臣往給金帛邊人賴其惠徽政臣奏除官千五
百員將頒勅公曰是中有官第七品超遷三品者有武
人雜選入清流者有治罪奪官復冐用者殊乖選舉彝
典宰相是其說命徽政覆奏止之至大二年尚書省立
公上言曰昔在世廟宵旰求治分置尚書省以清中書
之務明詔具在今尚書省臣攘奪政柄變亂憲章用人
無事法漸大壊返謂中書墮廢法制當辨中書所廢者
何尚書所治者何事聞權貴大怒以公間諜兩省輔臣
廢黜田里既而尚書省臣敗誅公起家承直郎保定滿
城縣尹縣以大治燕南憲司以五事聞延祐二年河東
大雨解鹽池壊選官治之六年復命公視其池堰督其
課最宰臣語公曰昔宋耀州觀察使王仲千著績鹽池
汝能效焉亦仲千也公益感激巡行陜西歸言於廷請
革巡鹽吏胥設官分司其他防鹽之方擾民之事可悉
興除廷議從之又承命往治河間鹽法請罷煎餘鹽五
萬引以蘇民力别陳十事上之遷奉議大夫戶部主事
以親老乞便養改知泗州州獄繫囚百餘公下車數月
皆決遣之民有誣寡婦為同籍欲奪其産者有訟田殺
人誣其田主者有覬免已罪以賂誣其吏吏者公悉辨
明之抵誣者罪淮東憲司薦其廉能擢河南行省左右
司員外郎丁外艱服除調兩浙轉運鹽司副使公言法
久則弊理宜變通今兩浙竈民凋弊日甚當驗其恒産
差為上下竈民既為國輸課不當復役里正代償民租
不然將見竈民愈困多徙死矣公在官五年身歷兩浙
郡邑熟知其弊工本親給與民官屬不敢有所掊克故
事集而課亦溢比終更增鹽五萬餘引浙省言宜陞公
官遂加中議大夫歸德知府兼諸軍奥魯勸農事知河
防事公聽訟益明訟亦衰止歲餘請致仕以嘉議大夫
工部尚書歸老於家公為人磊落明白在官思盡其職
嘗以通制書歸類未盡别著條目以進其後朝廷續纂
其書亦取用焉所至訓農興學崇化善俗滿城泗州歸
德皆修三皇及孔子廟而廳舍河防鐘鼔更漏驛傳皆
繕完之歸德又新微子張巡許遠祠木石所須皆公規
畫不擾於民世以是稱其材嗚呼我國家初由胥吏取
人人才亦多由是而顯故參知政事曹公從革刑部尚
書謝公讓與公同居里閈材能相埒二公剔歷中朝赫
然進用公獨以剛直自持老於郡縣人或不能無少憾
焉然公臨民而民治理財而財豐所去見思刻石以頌
遺愛諸子皆以文學進知名於一時天之報施公者詎
弗厚歟公曾祖俊妣某氏祖成由潁川判官權知州事
贈亞中大夫廣平路總管輕車都尉隴西郡侯妣吳氏
隴西郡夫人考榮贈嘉議大夫僉書樞密院事上輕車
都尉隴西郡侯妣高氏隴西郡夫人繼魏氏隴西郡夫
人公配張氏隴西郡夫人子男五人冕某官藻國子釋
褐出身文林郎祕書監典簿黼賜進士及第奉政大夫
江西行省左右司郎中繡賜同進士出身將仕郎翰林
國史院編修官德安最幼繼室温氏出也女二人適儒
士真定曲明善及天平程梓男孫五人秉易從仕郎吳
江州判官秉簡秉方國子員秉凡秉恒俱幼曾孫男女
各一公享年七十有三至正二年五月壬午以疾薨是
歲某月某甲子葬潁之某鄉某原銘曰
維天生材材匪有殊作之興之相時以趨為吏為儒蓋
本時用是以君子慎於垂統皇有中國神武肇基豪傑
繼起法令為師偉哉李公氣剛以直理財治民克致其
力或言法家嚴而寡恩公歸維厚蕃蕃子孫蕃蕃子孫
振起術業著銘幽宫永詔來葉
皇元贈集賢直學士趙惠肅侯神道碑銘
至順三年春二月大雨雪翰林直學士趙公上言曰立
天之道曰隂與陽立地之道曰柔與剛立人之道曰仁
與義夫仁義之政不修欲隂陽敘而天以清生物遂而
地以寧未之有也某自中元中入官五十年矣日月薄
食星文示變五行反戾皆未之學春夏雷雨秋冬霜雪
雖五尺童子知其反時必能為災按授時歷雨水正月
中氣春分二月中氣也四陽上行卦為大壮今自正月
雨雪至二月未巳京師二月未嘗無雪連綿二十餘日
雖在隆冬猶以為異况仲春乎陽和弗與隂凝弗失蓋
陽為君為善為君子隂為臣為惡為小人可不豫防其
變乎中書以其言下禮部議識者知公之意蓋深遠矣
夫翰林集賢祖宗所以優異儒臣乞言議政而已比者
耆舊老死且盡君子傷之公自入翰林恒以時事為念
數敷陳便宜謂近歲以來紀綱漸弛刑政漸紊財用無
節選舉無法人材日壊風俗日偷聖上中興當作新庶
政否則海内失望不可為矣每遇臺省大臣必反覆言
之聽者厭聞而公弗恤也公初試殿中司知班既而以
伯父守贇廕入官歷河間之鹽山蔚州之靈仙滄州之
無棣三縣主簿遷忻州秀容縣尹轉椎州新城至治元
年詔舉守令燕南部使者以公應詔改尹中山安喜由
臺臣薦拜陜西行臺監察御史僉四川道廉訪司事天
歷元年召拜監察御史特除山東道廉訪副使改燕南
道遷同知儲政院事拜燕南廉訪使以年老乞致仕不
允遂拜翰林直學士公稟剛毅卓然能自樹立雖生世
家周知閭閻利病筮仕佐治已有能名秀容俗頗譁評
訟者在庭公丁寧指曉曲直杖楚遣之不以付吏既而
訟亦衰止有民家女為妖物所憑或能以術治者即投
瓦石擊之公聞之曰約某日弗靖我往觀之妖不復作
其家繪公像祠之新城密邇畿甸太保圉人縱畜牧蹊
田嚙桑即收繫獄反誣公詆訾太保太保怒命其長史
持刑部文符案治卒無所得長史直公而兩釋其事太
保則曲出也駐蹕莊者丞相拜珠賜田封戶在焉公始
置社什伍其民丞相方在中書聞而嘉之曰縣令當如
是也安喜當西南要衝侯王大臣遐方使者經過絡繹
前政苟簡凡館傳所需供帳器皿取辦臨時吏並緣為
奸民不勝擾公具為區處道路河梁亦修治有方朝廷
和買於民而直不時給歲終又以衛士馬分飼民間公
以縣劇民困為言並得蠲免有游民百輩厠名縣卒會
斂於民公悉遣歸南畝縣政既修公行原野勸民植桑
墾田以勸農業大興鄉校延師儒教其邑民俊秀者俾
知禮義之方久之政譽播聞流戶來歸者百餘家公緩
其力役而優養之工部尚書教化者由嘗監縣家焉乘
歲惡民急數稱貸以與民獲利不貲或不能償輒奪人
田廬奴人子女豪強武斷以亂吏治民甚苦之公發其
奸遂得罪田廬子女悉還與民公曰農之治穀猶去其
莠治民而不去其惡善人何由自立乎新城安喜咸刻
石以頌公政監察御史及部使者行過其縣民率老幼
數百人状公行治爭言其賢遮御史使者馬不能行以
故薦公尤力遂有西臺之命公語同列曰欲正憲剛當
自己始侍御史哈斯布哈冐占民田立劾去及拜内臺
益感激自勵首言天下既定不當有彼疆此界之分上
都官吏宜盡錄用又薦翰林學士張養浩等五人材任
宰輔初平章政事蘇蘇以上之立也已與有力恃功貪
横恣為不法會親祠太室蘇蘇充禮儀使稱疾不起上
在齋宫輒䙝服入見公劾其不敬知樞密院事額森鼐爾
將兵出禦西軍聞河南告急逗撓不行方殺戮無辜私
人婦女西軍既退有勅入朝又不奉命公劾其不忠二
人皆以罪廢其在山東燕南巡行郡邑風采凜然貪吏
聞之或自引退公仕州縣凡四十年及任憲臺年已老
矣方公少時得展布所藴其設施豈止是耶自昔國家
置立公卿大夫郡牧邑令所以内外相維共成治效非
有遠近親疏之别也或者往往重内官而輕外職使循
良之吏老於郡縣而不得達若公者幾何其不至是哉
公諱晟字子昌奉聖州礬山人後徙易州淶水曾大父
世英仕金為易縣令大父柔國初倡鄉民來歸官金紫
光禄大夫真定涿易等路兵馬都元帥追封天水郡公
諡莊靖考守信廣宗縣尹贈資德大夫中書右丞上護
軍天水郡公諡康惠母李氏追封天水郡夫人公享年
七十有四以至順三年五月戊寅薨於京師是月甲申
歸葬其鄉五峰山先塋之兆夫人宋氏祔子男四人道
安從仕郎右藏庫副使禮安承事郎同知清州事居安
從仕郎宣政院照磨志安太保府知印孫四男人文景
亶襄公孝友天性為主簿時母夫人尚無恙嘗有所怒
拄杖候門公自外歸扶持還室因跪曰某誠可撻家人
竊視殊無難色兄弟亡事寡嫂甚謹撫其孤如己子公
平時食止蔬素年出五十方佐以肉被服布帛而無紈
綺子孫化之亦以清約世其家公葬之明年制贈亞中
大夫集賢直學士輕車都尉追封天水郡侯諡惠肅夫
人宋氏贈天水郡夫人銘曰
遠矣趙氏世宅北土顯聞中朝肇自公祖赫赫元帥活
人有功慶流後裔益亢其宗公昔少時學于古訓剛毅
自持匪今之徇歷官劇縣有法有恩誅鋤奸強牧養善
民養民伊何政平訟理樂爾室家安其田里擢拜御史
正色敢言彈射柄臣他人所難河山東西分持憲節貪
墨敗官聞風震讋縣車之請惟帝是留公圖報稱益
壮其猷時在仲春雨雪如霰陽和弗與宜謹天變顧瞻
左右豈無臣工優游清華進退唯恭獨公之心憂世如
疾鯁論並議為國藥石遐不黃耉考終厥身追誦公休
尚師古人遺愛在民遺直在史勒銘貞珉永詒千祀
滋溪文稿卷十一
