滋溪文稿卷二十
元蘇天爵撰
碑誌
皇元贈通議大夫翰林直學士上輕車都尉榮陽
郡侯鄭公神道碑銘(并序)
至正六年三月某甲子朝列大夫冀州戸騎都尉榮陽
郡伯鄭公進封通議大夫翰林直學士上輕車都尉榮
陽郡侯其子既焚黃告祀家廟又將勒銘表諸幽阡於
以發公潜德彰朝廷之寵光覆被子孫於無斁乃屬天
爵爲之辭維鄭氏真定冀州棗強人家世以才武著顯
我國家初入中原命太師國王招集豪傑戡定未下城
邑公世父儀帥其鄉人來歸累官龍虎衛上將軍元州
兵馬都元帥公之考甫亦以戰功遷同知冀州節度使
事兼管民萬戸昆弟子孫爲統軍元帥萬夫長者十餘
人千夫百夫長者又十餘人宣尉使御史郎官守令者
二十餘人門閥之貴推次甲乙近代所未有也公諱澧
爲同知節度之第十七子惟節度使有子十九人公性
高潔雅不樂仕曰俱仕固榮矣祖宗墳墓其誰與守乃
營别墅棗強之永川里務躬行實履絶去世俗華靡之
習課家人治耕桑蕃畜牧伏獵以供祀事衣食既有餘
饒推之以周宗親次及鄉鄰之貧者鄭氏族大且盛或
貧乏鬻其世分田者公贖而還其人不責我償也飢者
分粟以活之男女未室者給資粧以嫁之死不能殮者
槥之蓋以恤災解紛爲心未嘗懈也每思祖考俱有勞
烈於國樹立豐碑紀述成績慮有風雨剝裂之憂構華
屋以覆之又築室於先墓之側以待展省之至者焉其
居家也恒以孝友睦其昆弟春秋浸高衣冠尊肅動履
康寧一話一言皆可爲法歲時子孫來謁車騎之盛朱
紫之華列拜庭下公雖以家世崇高爲榮復以富貴滿
盈爲懼戒子孫以先世驍勇發身忠義報國汝宜奮勵
勿墮先訓邑有孔子廟公兄元帥宣靖公渤所建歲久
傾圮公一新之俾士有所受業事母至孝旨甘克盡其
養事兄能順田園悉推讓之及卒室無餘財惟祭器圖
書而已宗族鄰里之人始而愛久而化既没而猶思焉
公享年七十有八至順二年八月十有八日卒九月十
有八日葬棗強之南留馬原元配劉氏事舅姑以恭相
夫子無違德享年八十有六後至元三年八月某日卒
合祔公墓累封榮陽郡夫人子男三人曰䣍曰郛曰郊
女二人適張氏王氏孫男十人敦復至臨由頤素履撝
謙允升其四人幼䣍以世家子宿衛内廷出官從仕郎
開城路總管府判官歷陜西行省管勾鄜州同知武衛
經歷進朝列大夫知同州入提舉備用庫出知慶陽府陜
西行省理問遷奉元路總管積階通議大夫國家之制
凡由宿衛官某方者始終不離其地惟關輔聽中書注
擬他省則三歲一遣官調之䣍官關中既久臺憲屢表
廉能蓋其慈祥愷悌之政皆公孝弟忠信所由化也故
推恩之典上賁於公孫諸皆入成均爲胄子敦復以侍
儀舍人擢山東憲掾今官從仕郎太常太祝嗚呼公躬
行於家而人化於里非有過人之才克若是乎使公登
用於時其官勲必與昆季相埒無疑也公既弗欲顯聞
奈何使之湮晦而無所傳乎是宜有銘以著於世銘曰
維古名族德澤深長才子賢孫奕世蕃昌生長食息不
離典訓在家在邦允著令聞冀有鄭氏聿爲名門昆季
衆多其盛如雲桓桓將軍侃侃御史郎官守令冠蓋盈
里公生其間獨樂靜嘉持身孔嚴悃愊無華夙夜奉親
旨甘畢具顧瞻邱隴雖老猶慕家有餘饒惠我宗親匪
惟宗親施及鄉鄰孝友恂恂是亦爲政尚燾爾後克嗣
其慶我銘公墓匪表其私吁嗟里人過者是思
皇元封奉議大夫鉛山知州驍騎尉涇陽縣子張
府君墓碑
至中甲申余遷官西臺覽河山之高深省風土之敦厚
意其必有豪傑之才高尚之節可以爲世模範而士農
之衆亦必有孝友信義可以興起俗化者焉未幾南臺
御史張侯以先世遺事來請曰儆之祖父以好義聞蓋
上承曾祖之志下燾我後人以化其鄉閭者也今將樹
碑墓道願爲文以表之昔余佐中臺幕府侯方爲掾繼
遷掌故蓋交游良善考其先世遺事曾祖墓碣集學士蕭
公所作祖父埋銘太子贊善同公述也二公皆昭代碩
儒關輔高士顧余敢附其後乎已而赴召入朝侯亦持
節按行四川六詔及予參預江浙省政侯又適長幕府
復以墓碑爲請乃爲之文曰奉元路之北若干里龍橋
鎮者張氏家焉其地本屬耀州之三原縣職方氏以三
原邑小不足以域民龍橋市井繁衍故遷縣治居焉君
諱德明字彦明賦性淳質其爲人廉靖忠厚少學詩書
言動悉遵軌度篤於養親未嘗暫離左右或勸之仕則
曰富貴非不欲也若舍吾親遠遊甘旨將誰致乎初張
氏在金以醫爲業至若考則曰醫人命所繫蓋重事也
吾以中人之資豈可易爲之哉當國家戡定之初原野
方闢加以雍土肥沃乃帥家人治農務歲連大穰家用
饒裕遂大振施於人久之以孝義名一方蕭徵君所以
表其墓也及君代理家政尤輕財好義曰此吾親宿昔
之志吾朝夕恒懼不克繼之有張澤者因屢婚嫁假貸
於君積負甚夥君憐其貧一不責償取其劵焚之邑人
李和雲陽李仁皆爲隸於人其家欲得錢縱之爲民聞
君尚義輒往請焉君哀矜其人以私錢數千緡畀之仍
爲經紀其家是其書於同公埋銘者特一二事其他不
及書者尚多有之推君之心蓋本乎惻隠濟之以惠利
非期欲人之知亦非覬人之見德也君嘗曰今海宇承
平年糓豐足若鄉校不修則無以興治化師道不崇則
無由識禮義乃倡縣侯買地建夫子廟及學舍門廡而
締構像設之費出於君所施者居十之五遠近觀感爭
遣弟子就學讀書習禮以變其俗君教子孫極嚴必擇
賢師良友與之游處使知古人爲己之學故修身涖政
肅然有法蓋君之治家勤以中節儉而合禮祭祀盡孝
燕享致豐誠以接人敬以持己鄉邦無賢愚悉推爲君
子長者君春秋既高以子貴封奉議大夫鉛山知州驍
騎尉涇陽縣子是日宗族閭里咸來致賀子孫以次奉
觴獻壽遠近觀者以爲榮享年七十有九以至治二年
二月二十七日終於所居正寢配李氏先十二年卒贈
涇陽縣君柔順恭恪克修内事是歲五月十有七日合
縣君之喪葬於縣之常平鄉悌友村先兆君祖諱順考
諱貴祖妣馬氏妣孟氏楊氏白氏君白氏出也子男世
英同知鐵州軍民事世昌敦武校尉脱思麻路新附軍
上千戸佩金符累贈中順大夫兵部侍郎上騎都尉清
河郡伯世傑承務郎同知松潘客疊威茂等處軍民安
撫事佩金虎符終奉議大夫同知河州路總管府事世
榮承務郎僉海北廣東道肅政廉訪司事終繕工司丞
孫男曰信曰儶世英子也信中政院管民提領曰儼曰
儆世昌子也儆由奉政大夫嶺北湖南道肅政廉訪使
副司遷江浙行中書省左右司郎中曰佁曰佶曰侃世
傑子也曰佖世榮子也習進士業貢於鄉信之子履陜
西行臺掾嚴之子晉儆之子恒升曰王諒朱安仁女之
夫也曰叚珪李温李安仁黎思恭楊敏王炳叚永貞宋
德新孫女之夫也嗚呼古之君子施而不求其報三原
張氏自孝義君樂分施而恥積藏至奉議君克紹先志
惠及鄉邑子孫昆季列官風紀遂爲搢紳望族然則感
應之理益可徵乎銘曰
關輔之右風土高厚惟人之生克孝而友有美張氏世
以義聞施與其親惠及鄉鄰釐身於家康寧豈弟施于
孫子益大以侈總戎邊閫執法憲臺輝光日新福祿鼎
來世有鄙夫多藏厚積遺及後人鮮有弗失積而能散
其心孔仁已弗求報天福善人鄉有碩儒埋碑燁燁揭文
豐碑永示來葉
元故兩浙運司浦東場鹽司丞楊君墓誌銘
君諱居義字子宜姓楊氏故中書參知政事居寬從兄
弟也其先由華隂徙汴宋宣和間有諱綯者司易州儀
曹事城陷死之贈朝請大夫其子邦基擢金天眷二年
進士第以文藝擅名官秘書監既老拜通奉大夫永定
軍節度使生奉直大夫郊社署令皓皓生監嵩州酒庭
直庭直至淵是爲君考國初爲百夫長卒官鐵冶提舉
君少負竒氣南游江淮當路者以故家子薦之然所司
者不過米鹽之細巡邏之勞君念母孫夫人年高急於
祿養在官皆舉其職未嘗以爲卑也及佐定海始得治
民而監尹皆缺歲仍大飢民多徙死君撫諭有方又值
倭人作亂火城市殺吏民帥府命君供儲峙事集而民
不擾賊平衆皆推公才大可用而君老矣君素貧事母
至孝嘗承省檄當如京師徬徨不忍去母曰汝既委身
從仕勿以吾爲念也君不得已北行比還母以天年卒
君終身以爲痛焉君貌魁梧美鬚髯清白廉靖蓋家法
也晚歲刻意讀史歷考古今治亂得失談說如在目前
嘗曰吾少罹多故今勉強問學甯戚所謂老而學者不
猶愈於坐致怠惰乎君初娶李氏燕中士族繼室沈氏
子男曰昱卒於福建道廉訪使書吏曰旭由中臺察院
掾爲浙西道憲司照磨其曰晟曰曇者他姬出也女四
汴人吳鐸王某莘縣徐某宛平張文魯其婿也孫男某
某君初起家常州酒使歷鎮江圌山巡檢嘉興海鹽尉
會陞海鹽爲州改建德淳安尉慶元路務副官進義副
尉主定海簿遷進義校尉兩浙運司浦東場鹽司丞享
年六十有五延祐元年八月朔日卒權殯丹徒汝山原
楊氏自秘監始家燕嵩州府君占籍東昌莘縣别兆邑
之西廉原旭將卜以至正某年某月某日葬君莘之先塋
銘曰
華隂之楊繇漢涉唐族姓蕃昌宋金百年時屢變遷世載
衣冠君多子孫益大其系惟德之自歸葬於莘土厚俗
敦銘詩不泯
大元贈朝列大夫秘書少監董府君墓碑銘
朝列大夫御史臺都事董之用拜江北淮西道肅政廉
訪副使將行來請曰先君少負竒氣思自奮拔喜讀孫
吳兵法習騎射昔至元中丞相淮安忠武王總兵伐宋
收攬豪傑分任將佐或以先君名薦丞相與語竒之乃
命將兵從行攻城野戰躬冒矢石立功居多所過郡邑
惟務輯綏未嘗妄殺一人賴以生者無慮萬計宋平北
歸優游里社卒不言功於時先祖先伯父皆已卒祖母
年高甘旨滫瀡克盡孝養祖母既終築廬墓傍啜粥飲
水哭泣三年猶初喪也聞者嘉其孝卒喪事寡嫂有禮
撫諸姪盡恩義衣服飲食不先己子田廬所入悉以歸
嫂嫂卒諸姪求分財異居凡屋之華好田之肥美者悉
令諸姪取之乃前之用等曰吾地雖磽瘠屋雖敝漏我
自安之汝兄弟輯睦有立勿憂家不肥也久之貲用益
饒宗族朋友之貧者周之有差於是郡守邑宰咸高其
行事多咨焉里閈李氏子或誣殺人獄具先君爲辯其
誣李氏子得不死殺人者亦獲此先君行事之用得於
家庭見聞不誣者也夫善積於躬不享其報委祉於後
而獲顯榮宜表墓石昭示永久予嘗同官其爲之銘按
董氏河南洛陽人世有隠德君諱清字伯源昆弟三人
曰深曰溥君於次爲第三曾大父洪業家洛之北邙山
墾田千畝積粟萬鐘遇凶歲輒施粟以賑鄉鄰大父裕
父歷名有才略省府交辟辭不應深居自樂以終其身
母葛氏娶牛氏子男三人大用之用君用女四人嬉適
張誠婉適王課嬪適辛泰妤適楊享孫男某某之用初
擢南行臺掾歷蜀憲幕爲樞密院都事遷中書右司由
工部郎中拜監察御史初贈君承事郎同知陜州事進
奉直大夫禮部郎中飛騎尉洛陽縣男加贈朝列大夫
秘書少監騎都尉隴西郡伯牛氏累贈至隴西郡君君
享年八十有三泰定四年八月二十六日卒牛氏年五
十八大德元年九月初三日卒合葬洛陽金谷鄉杜村
原銘曰
積厚者家流澤必廣天道昭昭報施不爽偉歟董君早
歲從戎活人止殺卒不言功有行有年又多孫子寵命
載揚華爾桑梓維洛北邙古墓實多豐功盛烈樂石不
磨我述是詩式表潜德尚配昔人垂示無極
莘縣楊氏先塋碣銘
東昌莘縣楊氏其族有二故中書參知政事居寬今江
南湖北道肅政廉訪司知事景皆著姓也天爵昔官六
察景爲之佐愛其清慎而端雅今焉參預鄂省景居憲
幕蓋有斯文之好焉間來請曰景之上世譜軼於兵曾
祖迨今凡六傳矣遭時承平朝野治安居者樂歲時之
豐登仕者列官曹之清要又承寵命追榮考妣而塋兆
封樹之固願求一言以爲之表庶俾子孫永久而弗忘
也按景之曾祖諱善祐慈祥樂易不與物忤時以長者
稱之配某氏祖諱寶初以勇果應募爲兵久之擢楊州
管軍彈壓佩銀符英毅多謀身率士卒均其勞苦故部
伍嚴整而不敢犯帥府推其才謂有古節士風配趙氏
晚歲始生一子乃曰吾家有舊田廬先人之所遺也吾
嗣守之不敢失墜今託先人遺體幸有一子苟無以教
誨之他日何以能保先人遺業乎幸吾子有成則報國
有曰矣遂棄官歸以勤苦律其身以孝義行於家豈惟
子孫化之而鄉人亦皆矜式焉其所生子景之考也諱
德早承父母之訓長則身任其家務周旋内外克慎以
和胷次洞達與人交無宿怨值父母喪能致哀毁自奉
淡泊惟務儉約有餘輒賑救其宗族閭里之貧者焉大德
某年某月某日卒享年八十有四贈從仕郎邱縣尹配
叚氏至大某年某月卒享年七十有三追封宜人子男
六人長敬趙州提控按牘致仕莘縣尉次清次平俱以
孝義力田稱次文應鄉貢進士舉次政仁虞總管府鷹
房提領次景歷山東淮東憲史貢中臺察院授將仕佐
郎江東道廉訪知事進從仕郎轉官湖北孫男十七人
敬之子伯元清之子伯亨平之子伯榮伯顯文之子伯
英伯傑伯貞伯安伯永政之子伯恭伯敬伯讓伯倫伯
宜伯直景之子伯仁曾孫若干人伯元之子二長曰遵
古國子伴讀次曰遵禮楊氏塋兆在縣之第五鄉太傅
保楊家里天爵既序其事復爲之銘銘曰
惟莘之郊九河所瀉河既南流是爲沃野楊氏來居有
田有廬勤爾耕鋤樂爾詩書詩書業成贊畫風紀寵命
在門賁及桑梓疇昔楊氏顯於關西四世三公孰盛與
夷浮陽清明時有消長表石於阡尚企其往
洛陽劉氏阡表
參議樞密院事王君來請曰洛陽多衣冠世家典型文
獻有足徵者外舅劉氏亦令族也子孫欲述族世遺事
表諸先墓吾嘗與之同官幸爲之文無讓按劉氏有仕
金爲管軍教練使者譜逸於兵諱亡夫人魏氏生子慶
昌皇有中夏爲深州管民總管時兵戈甫定法制寬簡
凡爲郡十餘年而不他遷以故得盡設施無所牽制民
獲受其賜焉歲乙夘三月卒年若干夫人馬氏遼中書
令翼之裔孫其家以清白著故服用質素不喜華靡有
田百畝命家人耕稼以供伏臘中統三年九月卒年七
十九子男曰英曰堅女適中奉大夫陜西行省參知政
事趙彦澤堅字彦實性警敏讀書有立稍長不樂進取
然其志嘗欲濟人急難見鄉鄰貧者疾病不能致藥餌
惕然傷之乃從名醫張仲文學久之傳其業疾者當病
授藥而不責其報賴以生全者衆至元十三年三月卒
年三十七以子貴贈奉訓大夫河南行中書省左右司
郎中飛騎尉閿鄉縣男其配閿鄉縣君謝氏年方盛也
貞靜自守躬爲蠶織以給衣食窮苦益久而無變志事
孀姑備孝養勵諸子以學諸子亦能以藝自奮初縣君
考卒無子爲具棺椁葬之母喪明無所歸迎養於家卒
祔其考之墓鄉閭以孝稱焉延祐元年七月卒年七十
三子男德泉將仕郎濟南等處管民副提舉在官以廉
慎聞居家則温然馴行君子也次德淵御史薦其才擢
河南山南憲史言南士浮薄不宜任風紀郡縣水旱宜
蠲公田賦入以裕民江陵築隄防有司旁緣爲利可罷
其工荆湖宣慰使恃貴馳狗馬蹂田稼可禁其獵廷議
善其言多施行之進掾甘肅四川行省累遷奉訓大夫
知陜州事次德源掾江陵宣慰司卒女適儒士王慤德
泉娶李氏繼賀氏一子曰藹女適王敬方參議君也封
洛陽郡君次適鄭彦舉德淵娶王氏閿鄉縣君二子曰
蕙卒曰藴官永寧尉女適李季璋次適李彦禎德源娶
張氏繼趙氏二子曰芳曰蔚劉氏初爲順德人葬邢臺
東小張村原蓋以貲雄其鄉金之季年教練使始家於
洛卒葬北邙上金谷之陽子孫以其次爲兆葬焉天爵
居京師三十餘年四方之士仕於朝者蓋及識之洛陽
多儒先名公流風遺俗猶有存者郡人漸被其化才賢
輩出若參議君則尤知名於時者也故因請表劉氏先
墓推本其鄉郡之懿而爲之銘銘曰
維洛自昔多巨族衣冠接武振遺俗隆隆劉宗世業篤
教練有子司郡牧郎中活人慎擇術積行累善榮以祿
諸孫孝廉閫則肅葬有吉壤邙山麓表石著銘來世告
元故承務郎真定等路諸色人匠府總管關君墓
碑銘
君諱德聚字敬夫姓關氏世爲真定新樂人戶版隸高
唐王府王進封趙戶仍隸之君貌魁梧性倜儻負其才
能欲顯於時數侍趙王往來漠北王念其勞命同知真
定等路諸色人匠總管府事凡王之貢賦出納戸數登
耗皆司之君勤於職守居數月以父喪去官奉母甚篤
甘旨無所缺鄉鄰共稱其孝久之趙王復薦君於朝中
書以聞天子乃降璽書陞爲其府總管階官承務郎君
益修職弗懈歲餘以養母辭歸晨昏定省得母之歡心
享年四十以至正二年九月二日卒關氏世葬新樂長
壽鄉西明村之原不知幾昭穆矣由君之祖别卜塋兆
於先墓西南一里君從葬焉曾祖通妣武氏祖珍妣李
氏父政妣孟氏田氏三世積善於鄉有田數千畝歲收
萬鍾儉於自奉裕於濟人比歲螟蝗水旱五糓不登民
有飢色朝廷聞而憐之輒出楮幣遣使者分行賑救民
猶不足又命有司勸大家富民出所有以佐之而關氏
施粟者數矣環君所居百里之内民乏食者相帥有所
假貸君不務取厚利惟以活人爲心故人人咸懷其惠
聞君之亡多傷悼焉君娶賈氏繼張氏劉氏張氏子男
曰博亦以趙王命同知其府事卓然有立女長適王某
次許適劉某李某初新樂關氏宗族甚盛其後散居真
定靈壽行唐曲陽之境有諱山者幼爲金人所俘襲爲
謀克謀克者世掌軍旅之官有諱碧者國初以百夫長
戍穎州其孫曰玉終稾城尹曾孫思義從太保劉公起
朝儀擢侍儀引進使累僉江東建康道肅政廉訪司事
曲陽之族也獨君父祖世守墳墓不去至君始以才能
入官既葬之八年博偕君之表弟河東憲掾范思誠求
銘墓碑予以鄉黨之故爲之銘曰
自昔居官多惠愛奚間中朝與流外偉歟關君志慷慨
屢發蓋藏佐賑貸歲值凶荒人有賴豈弟君子神所賚
慶澤淵淵當未艾石著銘章示方來
易州李氏角山阡表
承德郎僉河北河南道肅政廉訪司事李英當泰定丁
夘春二月某甲子葬其先世十餘喪於易州易縣碧玉
鄉角山之陽又十有五年爲至正辛巳英來請曰維李
氏陳州商水人歲壬辰天兵克汴詔徙河南之民實河
北郡縣先曾祖挈其家僑易州歲乙未始占驛傳戶版
時國家設都河林中外之事由驛傳以達而號令傳布
遽於星火曾祖遂遷於涿以趨事焉既終稾殯於涿之
野吾祖以材幹充驛官卒亦殯於涿而曾祖妣祖妣伯
父叔母諸弟之喪或在易州或在固安弗克族葬英時
雖少念之輒痛心疾首少長試吏憲府求升斗祿以養
親及調河東先考妣相繼卒憲長憐其貧爲賻鈔若干
緡始克載其喪歸買地爲兆定昭穆之次自曾祖以下
爲之具衣衾棺椁而葬周以垣墉樹之松柏庶幾祖考
體魄安於斯歟英承先世遺澤忝列風紀考之令甲得
立石表於其阡執事幸賜之銘俾子孫知李氏遷徙之
所由兆域之所始也天爵向官西曹英掾丞相府見其
進退雍容器識深遠其行周其操廉及拜御史又見其
言事切直不避權貴心愛重之故因其請而不辭按英
之曾祖諱誠幼長兵間艱苦百至卒年若干配楊氏執
夫之喪哭泣喪明卒年八十二次馮氏性嚴謹事楊氏
如姑卒年七十生二子長仲義次仲信義即英之祖也
字敬之讀書有政事材而不克顯其爲驛官御衆有法
涿當西南孔道使者絡繹供帳輿馬調發倉卒皆具卒
時年未四十人咸惜之先娶涿郡王氏既生子榮則卒
繼室固安范氏年三十而寡家貧姑老紡績織絍以供
衣食歲時祀享其嚴撫育三子榮德祿輝恩愛均一人
或不知爲異母也卒年五十七德祿字受甫爲人忠厚
慈祥事母甚孝母疾湯藥嘗而後進起居扶持夙夜無
少懈也居家治生一錢不以自私待昆弟尤篤兄嘗醉
怒云云跪而聽之弗離也弟或酗酒亦不與校愈加敬
愛久之昆季雍睦里閈舉以爲法焉嘗訓英曰我幼喪
親失學汝當劬書自勵於是貸錢買書以遺其子子亦
卓然有立其後就養河東卒年六十遺命勿作佛事初贈
承直郎禮部員外郎再贈奉議大夫太常禮儀院判官
驍騎尉追封易縣子配陳氏卒年五十八追封易縣君
子男英也榮無子輝一子閏早卒仲信娶王氏三子德秀德
裕德孚德裕之子質也英由丞相掾爲戸部主事調宣
政院都事改南行臺御史未行就遷經歷擢戶部員外
郎遂拜御史初英遭親喪獨護靈車北還歷太行之險
涉滹沱淵冰之危而皆無虞卒能改卜宅兆以終大事
君子賢之銘曰
維昔先王保民多方生有所養死有所藏曰墓大夫職
其禁令邱封地域咸位於正古制既微或薄其親棄捐
中野心焉弗忘孝哉李氏葬克以禮角山之阡有穹無
圯
元贈中順大夫中山知府郭府君墓表
君諱聚姓郭氏世爲汴之陽武人早喪父不克推本其
世母陳氏年方少艾誓守節義雖父母不能奪其志居
貧自力於衣食君既成人河南兵亂已不能家乃負母
逃難嘗遇兵士憐其志而遣之轉客河北因占籍於中
山無極龍泉里時中州新去兵難君治生養其母甘旨
無闕供里人共推其孝唐山縣尹程公以女妻君裝送
資賄甚盛程氏賣之買田宅君曰治田疇程氏勤於蠶
績風雨寒暑無少懈也久之遂以貲雄里中君喜施與
歲飢鄰里或乏食不能自存輒出粟以周之或婚喪有
所假貸亦與之其人或不能償見君有愧色君以好言
撫之歲久悉焚其劵鄉人皆曰郭氏其有隂德矣初君
命諸子習技藝既而悔曰是豈所以立身揚名者歟乃
延鄉先生於家塾教誨諸子以及鄉人願學者季子明
德給事樞府將從軍征日本道過其家里人危之來語
君曰是役必乘舟浮海前歲軍士能生還者幾人君盍
止之君召明德曰爲人親者皆欲子之侍膝下顧汝有
諸兄以事我汝能委身報國是吾志也君母陳氏卒年
九十有七君自陽武遷其父柩合葬龍泉之新塋君於
至元三十一年年八十四而卒遂從葬焉以程氏祔鄉
人赴者千餘人皆有戚容程氏先君六年年六十九而
卒三子曰成曰潤曰明德潤安肅州税務使明德少中
大夫同僉樞密院事二女適黎某張某孫男七人弘毅
弘剛擇善擇仁擇義元珪元璋女五人適某某曾孫男
女十五人元珪累官亞中大夫廣平路總管推恩贈君
中順大夫中山知府上輕車都尉追封太原郡伯程氏
贈太原郡君將伐石表君之墓乃以文來請嗚呼古者
之民鄉田同井出入相友守望相助疾病相扶持其親
睦之情爲何如哉後世井田之法既廢不幸民罹水旱
之災而常平之粟猶或足以爲養國初海内治平法制
未備其鰥寡孤獨凶荒飢饉之人獨賴一時好義之家
發其蓋藏以惠活之若郭君者宜其子孫盛大光顯之
若此也然自君之沒五十餘年無極之長老有識君者
與其里人嘗賴君以爲生者往往念之不能忘也歲月
既久壯者日老老者漸亡幼者或不能知其詳故爲之
表以告其後人焉
滋溪文稿卷二十
