滋溪文稿卷二十八
元蘇天爵撰
題跋
題魯齋先生遺書後
嗚呼言語文字果君子之所尚乎沈淪於言語文字者
常背馳於聖賢之道言語文字果君子之所絶乎舍棄
夫言語文字者又何以求聖賢之心自洙泗伊洛之教
行蓋未有絶此而不習以從事於空無所援者而世不
察皆曰言語文字末也此不足治也曾不知千載而下
去聖益遠舍此吾何從而求哉乃曰吾惟躬行云爾嗚
呼吾未聞學之不博而有以為致思之地者吾未聞言
之不久而可以傳精微於久遠者魯齋先生非篤學力
行君子歟平生蓋未嘗為言語文字者今先生遠矣學
者不可得而見矣幸有遺書六卷者在猶得見其彷彿
焉不然百世之下先生之學何自而見也耶
書續夷堅志後
右遺山元公續夷堅志四卷述金季災異事也昔者聖
人語常而不語怪春秋二百四十年間所書何災異之
衆多歟將天出此以警時君而聖人筆之以戒後世歟
宜其深切著明之若是也蓋天人之間一理而已故人
事作於下則天變應於上有不期然而然者夫春秋之
時去先王之世未遠也法度未至大壞也人才猶衆多
也然其變故已如此矧後世衰亂之極者乎予觀三代
而下其衰亂未有若晉之甚者也故災異亦未有若晉
之多者也而宋金之季實有以似之其在南方番陽洪
公為之志其在北方遺山元公續其書凡天裂地震日
食山崩星雷風雨之變昆虫草木之妖蓋有不可勝言
者矣他時志五行者尚有稽焉未可以稗官小說目之
也傳曰國家將興必有禎祥國家將亡必有妖孽讀是
書者其亦知所警懼矣夫
題丞相東平忠獻王傳
至治二年冬天子勵精圖治獨任丞相期復中統至元
之盛丞相亦感激盡力銳然有為思稱天子責任之意
君臣同心親信無間真千載一時也當是時朝廷肅清
刑賞攸當忠直獲伸奸邪歛避天下之人莫不延頸企
踵想望太平而小人怨恨思害之矣明年駕幸上都是
夏上嘗夜寐弗寧命作佛事丞相奏曰民惟邦本財出
於民用之無度則取之無節民不勝其困矣古人有言
財聚則民散財散則民聚惟陛下留念上瞿然曰朕所
經營捨夀安山寺餘皆完其故耳民亦吾怨耶爾後勿
興建也西方僧言國家當有災異宜大修佛事釋囚徒丞
相叱曰爾欲圖金幣耶因上言臣少無能蒙陛下拔擢待
罪宰相方欲除惡進善致治隆平諸人共沮撓之臣度不
能有所為矣上曰卿有事第言之佗人言朕弗從也天爵
昔聞其事心竊識之因見國子司業富珠哩公述丞相傳
感而志其末嗚呼以先帝之剛明英斷丞相之公平廉直
使天假之以年精練悠久廓包荒之量明事理之幾則其
規摹施設將大有可觀者雖然自古忠臣義士欲除奸
邪卒為小人所搆害者蓋有之矣寧非天耶寧非天耶
題訪山亭會飲唱和詩
鄉先生甄退翁讀書而不求官集園亭於負郭之野為
歲時游息之所大德中故翰林學士王公宣慰使周公
皆休致里居日偕修齋馬君西泉郭君徜徉於退翁園
亭間飲酒賦詩悠然娛樂此其當時唱和詩也昔人有
言家無宗老則閨門亂鄉無耆舊則風俗薄朝無老臣
則社稷輕嗚呼比年諸老先生相繼淪没前輩風流日
遠因退翁之孫克敏出示此卷良用悵然
題中山周氏施粟詩後
余嘗經過定武愛其俗朴而民敦右族多而趨末者少
故凡郡中名卿碩士喜與之游而周君者獨以貲雄能
於凶年出粟活其鄉鄰之貧者予益信其民俗之多美
也夫周君初非有求於世也苐心有弗忍焉爾嗚呼世
之任斯民之責者獨能無感於衷乎然則周君之事固
可流聞而取信也夫
書姚君墓誌銘後
至順三年春勅省臺遣官錄囚郡國天爵備員南臺分
行岳漢常灃辰沅諸郡囚在獄者無慮數百人或無罪
被桎梏或有罪以賕免既皆隨事正之甚矣民之可矜
而刑辟不可不慎也蓋用心無欺則可以察人之情偽
守法不撓則可以寄人之死生自昔君子之治獄如斯
而已故罰及而人不冤法設而民不犯因讀姚君銘章
重有感焉彼十九人者非姚君則亦徒死獄中蓋當是
時江南歸附未久國家勝殘去殺之教猶未洽也今江
南平定幾六十年嶺海之間雖險且遠寧無用心平恕
若姚君者乎夫姚君政績非一而銘章獨書治獄之事
者亦欲為吏者有所觀省也
跋胡編修上京紀行詩後
嘗聞故老云宋在江南時公卿大夫多吳越之士起居
服食率驕逸華靡北視淮甸已為極邊及當使遠方則
有憔悴可憐之色嗚呼士氣不振如此欲其國之興也
難矣哉今國家混一海宇定都於燕而上京在北又數
百里鑾輿歲往清暑百司皆分曹從行朝士以得侍清
燕樂於扈從殊無依依離别之情也予友胡君古愚生
長東南蔚以文采身形瘦削若不勝衣及官詞林適有
上京之役雍容閒暇作為歌詩所以美混一之治功宣
承平之盛德予於是知國家作興士氣之為大也後之
覽其詩者與太史公疑留侯為魁梧竒偉者何以異
題王彦禮赴鹽場司丞詩後
周官鹽人掌鹽之政令以共祭祀賓客及王之膳羞而
已未聞富國以厲民也後世財用無節郡國始有鹽鐵
酒𣙜均輸之制而計臣裒刻之利興民始蕭然重因矣
大德中予初來京師時鹽米甚賤國用富饒其後鹽日
益貴法制愈密而國用亦未聞大裕也議者可不思其
故耶彦禮以儒者筦鹽筴於其行也故推其本而略言
之漢元始間策賢良文學以民所疾苦皆對曰願罷鹽
鐵酒𣙜均輸官無與天下爭利示以節儉然後教化可
興風俗可移也嗚呼安得如斯人者而與之共議哉
題諸公贈范偉可訪尋祖墓詩後
宋在東都時公卿大臣多葬鈞許汴鄭間豈以子孫仕
於朝者歲時便於展省歟及遷國江左南北隔絶向之
邱墓蕩為樵牧區矣子孫雖有存者逃難解散亦莫知
所之范蜀公之墓在今許州襄城縣房村保九世孫偉
可獨能訪知其處而拜謁之然則君子之澤詎可以世
計耶蜀公當嘉祐間擢知諫院時仁廟春秋已高未有
繼嗣中外危之蜀公奮不顧身直言切諫章十餘上卒
賴其言以定宗社大計兹其所以為有後歟偉可之房
僑居武陵兩以進士會試京師其修潔文雅望而知其
為故家子孫噫范氏其將復振乎至順四年五月甲寅
趙郡蘇天爵書
書林彦栗文稿後
余讀林君彦栗之詞章愛其清厲竒古超乎高明而無
世俗之雜也昔宋季年文氣萎薾不振國家既一四海
文治日興柳城姚公清河元公相繼以古文倡海内之
士蓋有聞風而作興者彦栗亦其人哉當延祐時朝廷
設科方務以文取士大江之南士之求售於有司者恒
千百人彦栗於斯時獨刻意業古文謌詩不趨時好當
路者竒其才欲薦揚之而彦栗不幸卒矣嗚呼天之生
人也與其才者或奪之夀以唐之李觀李賀宋之王令
王回皆天才卓越非偶然而生卒窮困不夀而死然其
文學已足暴白於後彼富貴夀考震耀一時者未嘗無
人或其事業不足以垂世遂皆湮滅而無聞若彦栗者
藉其詞章亦自能不朽矣
書袁德平文稿後
國子伴讀四明袁杲手其先君子文一編示天爵曰吾
先正獻公學於金溪陸先生至正獻公益修其學俱有
家集傳焉蓋非專以文名於世者也先君子生於宋季
皇有江南教授州郡志之所存著於斯文而已天爵聞
其言而感焉嗚呼儒者之學大矣豈綴文之士所能盡
乎自聖賢之學不傳而六經之訓日冺宋在汴時周程
朱公倡明道學學者始克知所本矣及遷國江左一時
大儒各以其學興起於世其徒從而應之者考索之精
問辨之博固有所未及也而金溪先生獨超然所見發
明其要欲直造於高明得其心之本真正獻袁公慈湖
楊公親授其業者也故正獻之言曰學貴自得論語一
書多六經所未言孟子一書多論語所未發聖賢豈求
異於人哉得於心發於言不自知其然爾正肅得其先
訓以達於陸氏杲之先君子則正肅曾孫正肅公之孫
也其於家學蓋親有所聞焉天爵往年嘗官江南訪諸
故家文獻之緒其子孫多微弱弗振而袁氏之學傳授
甚遠杲也其益知所勵哉元統二年冬十月庚辰後學
趙郡蘇天爵書
題松廳章疏後
右松廳章疏五卷天爵備員御史時所建言也至順二
年冬十一月天爵蒙恩自翰林修撰拜南行臺御史明
年正月到官未幾奉詔錄囚湖廣五月召拜監察御史
時方在辰沅遠莫知也七月代者方至八月入京道除
奎章授經郎十月始供職明年今天子入即位尋詔奎
章儒臣侍講六經禁中天爵亦進兼經筵譯文官是歲
冬十二月復官六祭明年四月敕翰林修先朝實錄遂
有待制之命其在察院凡四月耳而又稽覈諸司吏牘
監攝廟社祠享故所言止此嗚呼居言責者豈易為哉
昔人或焚稿以示謹密之意或存稿以彰從諫之美顧
天爵何人敢為是乎苐藏之於家以示子孫元統三年
夏五月廿日亞中大夫中書省右司都事兼經筵參贊
官蘇天爵題
題劉尹瑞芝詩後
浙西憲司經歷劉君向為滿城宰政修訟簡大修孔子
廟有芝生於廟中聞者異焉未幾擢掾憲臺中朝縉紳
詩以美之咸以芝為瑞草和氣所能致也夫天人之道
感格無間故災異慶祥史册並書所以究觀政事念用
庶徵者也夫劉君為政一邑祥應如此矧為治於天下
國家者乎故本乎正心以正朝廷極於四方遠近莫敢
不正隂陽和而風雨時羣生遂而萬民殖斯其為瑞不
亦盛歟浙西地大物衆而劉君清慎有為將見列郡承
風民物熙洽不但一草木之祥而已也
題黃應奉上京紀行詩後
至順二年夏予與晉卿偕為太史屬扈行上京覽山河
之形勢宫闕之壯麗雲烟草木之變化晉卿輒低徊顧
戀若有深沈之思者予固知其能賦矣既而果得紀行
詩若干首古者諸侯卿大夫交接鄰國以微言相感必
稱詩以諭其志蓋以别賢不肖而觀盛衰焉今天下一
家朝野清晏士多材知深美非宣著於文辭曷以表其
所藴乎晉卿宋故儒家自應鄉薦以太極賦名海内困
於州縣幾二十年今樞密馬公在中書日始自選調拔
置史館未幾丁外艱去官昔歐陽子以梅聖俞身窮而
辭愈工嘗曰世謂詩人少達而多窮蓋非詩能窮人窮
者而後工也晉卿之詩縝密而思清豈天固欲窮之俾
工其辭耶
題商氏家藏諸公尺牘歌詩後
右尺牘歌詩一卷國初諸名公寄贈參政商文定公者
也文定諸孫國史院典籍官企翁持以示余洪惟國家
龍奮朔土蹴金滅宋遂大一統天下人材咸萃於朝以
致其用今觀卷中雖山林之士詞章字畫亦清婉可喜
盛矣人物之甚多也文定以智謀才略致位兩府號稱
名臣而其子孫亦多顯著企翁游胄館有聲薦名鄉試
第一積分公試又中第一即釋褐入史館蓋學博文麗
克振其家者也初至元元年乙亥予奉堂帖考試大都
鄉貢士策問古今歷法衆中忽得一卷援引古事既詳
次及國朝修授時歷時其官云云余曰此必文獻故家
習聞父兄之訓者也擢置首選及開卷乃企翁也衆皆
驚異予嘗閱唐宰相世系表甚愛諸公各修家法其材
子賢孫不隕其世德或父子相繼居相位或累世而屢
顯可謂盛矣因覽是卷而知商氏子孫之昌大有以也
夫
題忠勤樓燕饗詩
集賢經歷示其先中執法忠勤樓燕賓客詩徵余同賦
往年承乏南臺到官月餘奉詔錄囚湖北泝大江而南
臨彭蠡望廬山西抵鄂渚常以事至黃鶴樓又南抵巴
陵居岳陽樓者十餘日遂拏舟過洞庭上沅水歷辰沅
常灃諸郡雖多瑰偉臨觀之美時方大暑日閱吏牘汗
流浹背殊無從容文字之樂也事未竟召為中臺御史
由蔡汴便道以歸卒不果還建業登所謂忠勤樓者今
覽是詩頓起遐想異時得假一役遨遊江左縱觀吴楚
山川之富追思六朝興廢之迹尚能為君賦之大中大
夫御史臺都事蘇天爵題
題馬氏家藏宋名公尺牘後
昔者天爵為太史屬侍會稽袁公蜀郡虞公聞說故國
世家衣冠人物之懿蓋嘗慨想其遺風餘論而不及見
也建德馬氏昆弟皆以才名列官侍從諸孫湖州路教
授泰之出示先世交友尺牘有曰當今人才如執事者
真不負委寄而久勞於外士論鬱鬱有曰當此才難之
時如門下豈易多得嗚呼宋有國三百年養士求才可
謂至矣慶歷元祐人材號稱極盛乾道淳熙名臣又何
讓乎而諸公猶為此言甚矣人材之難也當國者可不
樂育英賢而用之歟我國家嘗欲譔次宋金舊史故家
子孫多微弱弗振遺文古事往往放失無所稽考而馬
氏獨能保守先業是則君子之澤可以世計乎哉
恭跋御書奎章閣記碑本
文宗皇帝以天縱之聖歷試諸難既踐帝位海内思治
乃稽典禮述文章躬祠郊廟增建官儀黼黻治化詠謌
太平萬機之暇命作奎章之閣陳列圖書怡心養神勑
文儒置閣記親灑宸翰鏤諸樂石臣於時執事史館不
獲一登文陛欽覩雲章之昭回及待罪南臺御史召入
中堂禾至除授經郎而鼎湖上仙第有攀號而已今上
皇帝入正大統學士臣言延閣之建本以緝熙帝學輔
養聖德宜開經筵日陳聖賢謨訓祖宗典則制可於是
講官儀制進說經義凡所討論臣竊與焉即命兼經筵
譯文官嘗為宰臣言今所進說當指事據經因以規諫
不可悠悠歲月徒為觀美無何再擢六察建言講官宜
賜坐設几雍容延納迨忝右曹復有經筵參贊之命屢
嘗執經勸誦瞻望天威穆然淵默而臣才能謭薄不能
内積誠敬敷宣典訓仰答聖明之萬一比者學士臣請
模閣記識以奎章天歷之寶頒賜講官臣亦獲賜焉謹
述列聖右文典學之盛德書諸左方以示後世至元二
年丁丑秋七月壬子大中大夫禮部侍郎臣蘇天爵拜
手稽首記
恭書賈忠隠王褒贈制
伏讀異寧忠隠王進封制辭而知古昔君子為小人䧟
害其忠藎義烈未有不暴白於天下後世者也維賈氏
自聖朝龍興之初習聞國禮備列環衛親密隆貴擬於
國人忠隠王歷事五朝眷遇尤盛讜言直進無所徇麗
其在宣徽宗王大臣近倖衛士芻餼燕享之節頒賚賜
予之數尊卑疏戚多寡等殺王身任之而無所辭小人
不便或生怨怒卒因逆臣乘間譖詆搆履危禍其後逆
臣賊殺相國幾危宗社使能辨之於早則天下之惡無
由而成矣嗚呼鄙夫事君苟患失之無所不至聖人之
訓豈不明著也哉夫忠臣直士身死而子孫食其報者
多矣王之第三子禮部侍郎呼喇台嘗以材能拜監察
御史劾奏臺臣不法黜之其人尋復柄用侍郎被讒家
居者七年及其人再以罪黜始擢燕南僉憲入為吏部
右司郎官清慎簡重嚮用於時然則天之報施善人福
慶流澤寧有既乎
書兩淮鹽運使傅公去思詩後
侍御史傅公昔以吏曹尚書為兩淮鹽使閔其民勞以
前時所逋餘鹽十萬請蠲其額廷議是之章下淮民鼓
舞感戴其德大夫士又詠歌之甚矣君子之政不可徒
善為也民之感其善政豈聲音笑貎所能致哉夫鹽之
富國在古未聞考之周官鹽人之政不過共祭祀賓客
王之膳羞而已及管仲相齊負海以正鹽筴計臣聚斂
之說興民始蕭然重困矣我國家既定中夏肇行鹽法
而河間山東平陽四川立課税所每鹽一引重四百斤
其直銀十兩至元十三年初平江南而淮浙閩中並置
運司一引始改中統鈔九貫二十六年增為五十貫元
貞二年增為六十五貫至大以來遂增至一百五十貫
夫税既增則鹽益貴甚至雜以沙土惡不可食小民嗜
利犯法者衆郡縣之吏亦從而坐矣當中統初有司嘗
高其鹽直而強取之民罹其害詔聽民便賣買食用然
則鋑下以益上豈朝廷之意歟昔人有為江淮發運使
者宰臣告曰東南民力竭矣又聞故老云大德中廣平
何公當國聞有陳便利搜括田賦者皆力止之斯民晏
然以遂其生兹其所以為賢乎傅公敭歷臺閣聲問焯
然正色敢言屢忤權貴一時搢紳莫不冀其大用請蠲
餘鹽特惠民之一事耳昔先君子與公同掾東曹交契
至深故謹書其去思詩後庶幾好功興利者聞之有所
警焉
題諸公贈御史寶時中詩後
至元後紀元冬中臺御史十八人劾省平章姦貪不法
章再上不報皆投印待罪於家中外聞之凛凛嘆伏彼
其人方為得計輒出視事變更舊典視臺諫如仇讐以
其封章成於儒者之手心尤恨之居數日遂罷貢舉未
幾其人竟以罪斥海南而前時御史官遠方者悉内徙
其他亦稍稍進用於臺閣矣方其人之用也威焰赫然
雖以臺諫攻之猶不能去及其敗也卒以臺臣往治罪
焉而十八人者曷其識察之先驅除之力蓋亦忠直報
國求稱其職而已是則臺諫之有益於朝廷烏可一日
而缺歟昭功萬戶府僉判官寶時中出諸公贈言求天
爵為之書時中昔為御史乃十八人之一也為人清慎
而文雅其在中臺纔十餘日至今文采聞於朝野然則
有國家者可不延納諫靜以通其壅蔽官風紀者可不
思盡言責以圖報稱乎
題僉憲張侯異政記
監察御史張侯向為山南僉憲按行郡邑文采肅然或
誣松滋縣小吏受賕具獄上有虫抱筆端而不得署侯
心疑之卒明其誣汴吴徵君為作異政記今天下之吏
俸禄甚薄其侵漁於民者勢使然爾故世視吏之受賕
率以為常而吏之被誣受杖亦不甚自辨也張侯於此
能致察焉其用心良厚矣嗚呼吏不廉平則治道衰此
漢所以益小吏俸也在位者可不思救其弊乎夫天地
之間化育流行而無變異者財成輔相之力也故聖賢
有作隂陽和而風雨時麟鳳朱草難致之物莫不畢至
氣之所感召也東海殺一孝婦郡中枯旱三年兹非其
明騐歟昔我國家建臺之初中外進用大抵皆忠厚老
成之人故紀綱肅而治化興初非以苛刻為能徵贓多
者為功也然則張侯明一吏之冤其亦有關於世道矣
夫
跋金溪葛孝女贊
古者山澤之利蓋所以潤國而養民後世聚斂之徒出
民始不勝其困矣禹任土作貢荆揚二州惟金三品他
州則無是焉夫人臣嗜利以掊克小人妄有所獻陳皆
足厲世以害民當國者可不熟慮乎向聞江南之民有
鑿山披沙以取金充貢者不足又市他所人孰恤其難
也孝女始因有司疆其父徵求銀冶不忍見其搒掠之
苦遂投冶中而死刺史奏除其貢至今邑人賴之嗚呼
夫以女子之行若此矧仁人君子之用世惠澤及民者
何如哉然則孝女之祠於鄉宜矣危君又能表其文辭
俾好功獻利者聞之庶有警焉
題鮮于伯機詩帖
嘗聞故老云鮮于公早歲學書愧未能若古人偶適野
見二人輓車行淖泥中遂悟書法蓋與昔人觀舞劒器
者同一機也公生燕趙宦吴越而詞翰有晉唐風屢薦
名館閣不果一試卒沈抑外官命已夫嗚呼士有懷異
負竒不克顯於世者可勝嘆哉彼居要官偶擅書名於
一時百世之公議弗然也夫唐人工書故以書名世者
難近世工書者鮮故書易名世矧公書極工宜有名以
傳後世矣
題温氏五世同居詩後
余嘗行過郡邑每見以孝義旌其居者大抵多巨商盛
族豈禮誼生於富足者耶灤陽為都近百年矣而温氏
已稱五世同居表異門閭蓋有司上其行御史覈其實
故也按舊制其旌表有聽事步欄前列屏樹烏頭正門
閥閱一丈二尺烏頭二柱端冐以瓦桶築雙闕一丈在
烏頭之南三丈七尺夾樹槐柳十有五步今則惟存烏
頭二柱大書其人姓名雖為制視舊簡易然其表民化
俗一也
滋溪文稿卷二十八
