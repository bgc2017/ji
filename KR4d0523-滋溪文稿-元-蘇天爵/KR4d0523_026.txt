滋溪文稿卷二十六
元蘇天爵撰
章疏
經筵進講賜坐
帝王之治典學為先開設經筵實為盛典欽惟皇帝陛
下天縦聰明勵精圖治嗣服伊始詔開講筵特命宰輔
臺臣及選奎章翰林儒宿十日一進講讀所以輔益聖
德緝熙大化實宗社無疆之福中外臣民孰不忻忭竊
聞講官所進說者祖宗之聖訓聖賢之格言然則不可
不敬也自昔講官侍坐有儀蓋所以尊師重道從容降
接非第循故事而備外師也今陛下春秋鼎盛聖學方
新其於祖宗之訓聖賢之言樂於聽聞獨於講官尚未
賜坐夫以三代令五皆置師傳之官坐論道義世祖皇
帝每召儒臣進對亦嘗賜坐俾盡所言伏願自今以始
每進進講賜坐設几從容顧問凡古今治亂之原及民
間情偽得失俾講官詳究敷陳薰陶感發如此則聖學
高明治化熙洽而經筵所設誠非虛文矣
乞褒贈李延平
竊聞禮曰太上立德其次立功其次立言故古者封爵
之典或以德或以功或以言蓋各有等差也欽惟國家
隆儒重道褒崇之道靡間古今上自洙泗之聖哲下及
伊洛之儒先咸蒙加封公侯爵號所以尊崇斯道之傳
表章風化之美誠明時之令則斯文之盛遇也然而尚
有道德隆重為世師表爵位弗稱未及褒崇卑職起自
諸生叨居言路所當敷陳伏覩延平先生李愿中當宋
氏南遷之初中國擾攘之際三綱不振九法亦隳先生
興自南荒稟賦異識闡明聖學興起斯文既退藏於一
時思傳授於多士存孔孟傳心之正學續伊洛經訓之
格言獨惟朱子學傳其要今天下混一朝廷右文六經
之傳四書之訓貢舉以之取士庠序以之教人所以明
聖賢之道立彛倫之序者朱子之功蓋甚大也考之宋
史方朱子之初年出入於經傳泛濫於釋老及見延平
洞明道要頓悟異學之非盡能掊擊其失由是專精致
誠剖微窮深而道統之傳始有所歸由是言之雖以朱
子之高明猶賴延平之啟迪矧在後世可不師其學乎
切惟近代儒先莫如伊洛之盛夫濂溪二程既已封公
張吕朱子俱列從祀而延平之學上傳周程下授朱子
獨未褒崇誠為闕典昔者朱子竹林精舍已嘗以周程
邵張司馬延平七先生從祀當時儒者咸謂合禮然則
今之敷陳非一人之私見實國家盛德之舉也如蒙奏
聞下禮官議比擬周程朱子優加封諡列諸從祀之位
既足以彰聖朝隆儒重道備脩祀典之意又使學士大
夫咸知正學之宗其於表章風厲誠非小補
請詳定朝儀班序
朝覲會同國家大禮班制儀式不可不肅夫九品分官
所以著尊卑之序四方述職所以同遠近之風蓋位序
尊嚴則觀望隆重朝廷典憲莫大於斯邇年以來朝儀
雖設版位品秩率越班行均為衣紫從五與正五雜居
共曰服緋七品與六品齊列下至八品九品蓋亦莫不
皆然夫既踰越班制遂致行立不端因忘肅敬之心殊
失朝儀之禮今後朝賀行禮聽讀詔赦先儘省部院臺
正從二品衙門次及諸司院局各驗職事散官序立正
從班次濟濟相讓與與而行如有躋躐品秩差亂位序
者同失儀論以懲不恪庶幾貴賤有章儀式不紊上尊
朝廷之典禮下聳中外之觀瞻
乞增廣國學生員
國家典章興隆庠序敦崇勸勉責在憲臺夫成均實風
化之原而人材乃邦家之本是宜增廣員額樂育賢能
昔者世祖皇帝既定中原肇新百度知為治必資於賢
者而養賢必本於學官至元七年初命中書左丞許衡
為國子祭酒以教公卿大夫之子孫是時學徒未有定
額其後政教既修學者寖廣迨至仁宗皇帝增多至四
百員然而近歲以來員額已滿至使胄子無從進學殊
非祖宗開設學校廣育羣材之美意也蓋自昔國家未
有不由作興英賢而能為治者也故漢室中興圜橋門
者億萬計李唐受命游成均者三千員人材之多近古
未有洪惟國家海宇之廣庠序之盛又豈漢唐所可比
擬獨於學徒員額猶少方今朝廷治化更新嘉惠儒術
至於學校長育人材尤為先務宜從都省聞奏量擬增
添生員一百名内蒙古色目五十員漢人五十員應入
學者並如舊制錢穀所費歲支幾何人材所關實為至
重如此則賢能益盛俗化益隆其於治道實為有補
建白時政五事
欽惟國家建置臺憲務求賢哲克廣聰明若或緘默而
不言有負朝廷之任使卑職猥以菲才備員六察粗有
聞見謹用敷陳蓋畏天變者所以盡事天之誠享宗廟
者所以隆孝治之道輔聖德者所以建太平之基敬大
臣者所以求贊襄之益恤黎民者所以固邦家之本匪
欲徒為空言惟務切於時政尚憑采擇伏希奏聞
一自昔人君之居天位兢兢業業不敢暇逸所祇畏者
惟天而已然而國家之政既脩則天地之容斯隠否
則天出災異以警懼之甚矣天心仁愛人君之至也
可不夙夜脩省克謹天戒乎欽惟聖天子躬膺眷命
丕纉皇圖上應天心下孚民志將見治化方臻禎祥
疊至邇者太史上言三月癸夘望月食之既四月戊
午朔日有食之夫懸象著明莫大乎日月今焉薄食
得非刑政之失而致然歟且月食之既為異已甚日
食純陽之月古尤忌之蓋隂盛陽微君子之所懼也
有天下者其可忽諸今天子聰明仁孝天下化服宜
奮乾剛聿脩刑政疎遠邪佞專任忠良庶可消弭災
變轉為禎祥日月貞明宗社蒙佑若曰日月薄食自
有常度天道悠遠人不可知是乃姦邪誤國之言非
聖人畏天之意也
一郊社宗廟國之大祀尊親兼著廟享尤隆是以古之
王者必行親祠之禮所以報德祖宗廣孝治也洪惟
國家隆興百年禮樂文物光昭簡冊世祖皇帝肇建
太宫武宗皇帝親行大禮列聖相承典章具在文皇
帝撥亂反正以定天下臨御五載治化休明爰自賓
天臣民思服載涓吉日班祔有經欽惟聖天子祇承
遺詔入奉宗祧夙夜寅畏圖新政治恭事東朝既盡
於奉養顧瞻清廟宜展其孝思伏願率遵舊章躬行
祀禮則祖宗歆享降福於萬年聖德孝恭有光於四
海矣
一古者天子雖有聰明睿聖之資必待左右之臣匡直
輔導然後德化可成也周成王即位之初春秋方富
於時周公為師召公為保輔養保護克盡其道以至
侍御僕從亦皆正人故成王所見皆正事所聞皆正
言卒能養成德器致治隆平享國久長為周賢君欽
惟聖天子春秋鼎盛臨御九有睿聖之德度越百王
然猶開設講筵鑑觀古訓蓋所以輔益聖德緝熙元
化者也夫以儒臣宰輔進見有時惟朝夕與居薰陶
德器正賴侍從承弼之得人也伏願博選勲舊世臣
之子端謹正直之臣前後輔導使嬉戲之事不接於
目俚俗之言不及於耳左右交脩内外相養則聖德
日新治化日隆矣
一帝王之職在任宰相宰相者所以輔佐天子撫綏兆
民燮和隂陽贊襄政治而已故人主躬親庶政禮貌
大臣常於進見之間俾盡論思之道洪惟天朝富有
四海列聖臨御保守治平遇臣下者既盡其禮大臣
碩輔獻納謀猷事君上者亦盡其忠君明臣良千載
一時也欽惟聖天子聖德寬仁臨乎臣民之上天下
之大萬機之繁朝夕都俞共圖為治者二三大臣而
已然而古昔人君待遇其臣亦未嘗不至也故燕饗
所以通上下之情蒐田所以習武備之禮命之爵禄
以求其用賜之居第以安其身蓋皆昭儉而合禮未
始踰制以厲民今朝廷政化更新中外望治樞機之
臣固宜尊寵是以爵禄之貴居室之盛宴享田獵之
樂可為至矣伏惟二三大臣同心一德勉圖報稱雍
容廊廟夙夜贊襄俾公卿得人風雨時若紀綱正而
朝廷尊賞罰公而民心服不亦至盛矣乎
一天下之事當謹於微民惟邦本尤不可忽國家自太
祖皇帝戡定中原世祖皇帝混一海宇黎元休息百
年於兹爰自近歲以來雲南土人作亂海南黎蠻為
梗有司視為故常不加安輯邇者猺賊大肆猖獗攻
陷道州殺虜官吏民庶夫道州湖南一郡也先此廣
西之民已被其害今復轉入内地此其為患不細方
今天下雖號治平然山東實股肱郡去年河水為災
五穀不登黎民流冗者衆朝廷間嘗賑給猶未克贍
江淮之南民復告飢河北諸郡盜賊已未獲者三千
餘起夫民窮為盜蓋豈得已為民父母顧將何如豈
可優游燕安視若無事伏惟朝廷宜急講求弭安盜
賊方略賑救飢民長策使海宇清謐黎民富足實為
宗社之至計也
乞續編通制
法者天下之公所以輔乎治也律者歷代之典所以行
乎法也故自昔國家為治者必立一代之法立法者必
制一定之例蓋禮樂教化固為治之本而法制禁令實
輔治之具故設律學以教人置律科以試吏其所以輔
乎治者豈不詳且密歟我國家自太祖皇帝戡定中夏
法尚寬簡世祖皇帝混一海宇肇立制度列聖相承日
圖政治雖律令之未行皆因事以立法歲月既久條例
滋多英宗皇帝始命中書定為通制頒行多方官吏遵
守然自延祐至今又幾二十年矣夫人情有萬狀豈一
例之能拘加以一時官曹材識有高下之異以致諸人
罪狀擬議有輕重之殊是以煩條碎目與日俱增每罰
一辜或斷一事有司引用不能遍舉若不類編頒示中
外誠恐遠方之民或不識而誤犯姦貪之吏獨習知而
舞文事至於斯深為未便宜從都省早為奏聞精選文
臣學通經術明於治體練達民政者圓坐聽讀定擬去
取續為通制刻板頒行中間或有與先行通制參差牴
牾本末不應悉當會同講若畫一要在詳書情犯顯言
法意通融不滯於一偏明白可行於久遠庶幾列聖之
制度合為一代之憲章民知所避吏有所守刑政肅清
治化熙洽矣
論不可數赦
自昔國家務明刑政苟或赦宥之數行必致紀綱之多
紊是以先王既興禮樂以教民又嚴法制以懲惡蓋禮
樂興則教化洽法制嚴則姦貪懼未嘗數赦以病民也
唐太宗貞觀二年謂侍臣曰凡赦惟及不軌之輩古語
有云君子不幸小人之幸一歲冄赦善人喑啞夫養稂
莠者傷禾稼惠姦兇者賊良人朕有天下以來嘗須慎
赦蓋數赦則愚人嘗冀僥倖唯欲犯法不復能改過矣
誠哉太宗之斯言也昔我世祖皇帝即位之初未嘗肆
赦臨御既久聖德深仁丕冒天下是以刑政肅清禮樂
脩舉姦貪知懼善良獲伸故中統至元之治比隆前古
欽惟聖天子承順天心子愛百姓發號施令必先至仁
踐祚伊始已降寬恩然自近歲以來赦宥太數誠恐姦
人貪吏各懷僥倖大為姦利非國之福也夫以世祖皇
帝在位三十五年肆赦者八近自天歷改元至元統初
歲六年之中肆赦者九蓋敷恩宣澤雖出於朝廷之美
意然長姦惠惡誠為政者所當慎也伏願自今以始近
法世祖皇帝之所行遠鑑唐太宗之所言使中外臣民
洗心革慮守法奉公知非常之恩不可復覬不勝幸甚
災異告白十事
蓋聞應天以實不以文動人以行不以言此自昔國家
消弭天變感格人心之至計也洪惟天朝列聖臨御深
仁厚澤涵育羣生或遇災異猶思脩省誕布德音務施
實惠是則祖宗畏天愛民之盛德也邇者日月薄食星
文示變河北山東旱蝗為災遼東江淮黎民乏食方此
春夏之始農人播植之時災異若此歲事何望夫天之
變異蓋不虛生將恐人事有乖和氣當是之時國家正
宜訪求直言指切時政矧在卑職忝居言官豈容緘默
伏願朝廷哀矜黎民誕敷實惠更新庶政勿示虚文庶
幾消弭天災感召和氣宗社臣民不勝幸甚
一賞罰者國之大柄朝廷紀綱繫焉故賞不失有功則
勞臣勸刑不失有罪則姦人懼二者或失綱紀必隳
故古者爵人於朝與士共之刑人於市與衆棄之雖
人君不得而私也况左右臣隣敢擅威福而為之乎
竊聞近日以來倖門漸啟刑罰漸差無功者覬覦以
希賞有罪者僥倖以求免中外聞之竊議傷嘆誠恐
刑政從此漸隳紀綱自此日紊勞臣何以示勸姦人
無所警懼矣伏願自今以始凡官員刑獄敢有交結
近侍互相請託恣為罔欺紊亂政治者嚴行禁治中
書左右兩司及六部等官所以參贊宰臣决理政務
者有不思奉公守法阿容苟從并許究問庶幾刑罰
有當刑政肅清雍熙之化可坐而致矣
一節用愛民有國之常經今朝廷用度不足弊在於浮
費不節所入者有限而所出者無涯遂令内外帑廩
皆未充贍夫天下之財皆出於民既傷其財民必罹
害故愛民必謹於節用也蓋國家財用責之戸部戶
部責之運司州郡州責之縣縣責之民至民而止民
竭其力以佐公上而用猶未足則嗟怨之氣上干天
地隂陽之和此水旱災變所由作也宜從朝廷專命
中書省官二員督戶部詳定減省罷不急之工役止
無名之賞賜裁官吏之冗員減僧道之好事凡百用
度務令撙節庶幾國用既充民無横歛感召和氣莫
急於此
一遇災知懼聖賢之明訓昔之有國家者凡值凶荒災
異必減膳徹樂側身警畏憂恤元元惟恐其不至也
蓋天災方作民食未充在位者於此時何忍相與飲
食燕樂而不恤其民乎近年以來朝廷無事待遇勛
臣固為優厚然而宴享太頻財用不能無費夫珠璣
國之重寳馬政國之大事今宴享必以殺馬為饌珠
璣為花誠恐習俗成風奢侈日甚費財擾民有損國
治矧當災異薦臻尤宜警懼以答天意今後内外百
司凡有必合筵宴一切浮費奢靡之物並宜裁節禁
治是亦恐懼脩省之一事也
一在古有訓作善降祥不善降殃蓋言人之為善為惡
殃慶各以其類應也後世佛教既入中國始言人能
脩奉佛事輙獲福利小民信之或不能悟甚至有國
家者傾其府庫捨施金帛供佛飯僧惟恐不至然其
徵驗蓋可覩矣是以中外之臣言其可罷者十常八
九而國家崇信方篤不忍遽已邇者徽政院臣以府
庫不充金帛不給啟奉懿旨凡在興聖宫常例好事
一切罷止今朝廷政教惟新方圖孝治宜體東朝之
意凡大内常例好事宜權停止豈惟制節浮費有裕
於國家庶幾不惑異端有關於政化也
一建官分職本以為民官冗事繁適足害治蓋古者爵
禄所以待賢才熙庶績非以供人之欲給人之求者
也是以上自公卿大夫下及抱關擊柝皆有定員而
無曠職故官無苟得人無倖心洪惟世祖皇帝在位
三十五年建官之制詳酌古今之宜故治化成而事
功立爰自近歲以來官府日增選法愈弊俸禄既廣
事功益隳夫文翰之職既同何為復列數職造作所
司既一不應又置數司掌軍政者亦既俱分奉祭祀
者似太重複至於屬官辟吏員額雜冗支俸食米内
外繁多若不早為裁減日久愈難沙汰夫科場取士
三年止得百人今吏屬出身一日不知其幾即自中
書類選已有積年不調之苦孰思數年之後吏部選
又將奈何宜從都省早為聞奏照依至元定制合并
裁減不惟省去冗員清選舉之方亦以節制浮用為
裕財之道
一命郡縣之官唯欲圖治班田禄之制所以養廉今國
家設官固有高下之列頒禄當無厚薄之分然而朝
廷卿士俸廩既均郡縣公田多寡不一亦有剏設員
闕逐月止請俸錢故廉者奉公凍餒其妻子貪者受
賄辱及其宗親各處雖嘗申明其事主者但言設置
已久廉吏嗟嘆無可奈何宜從戶部行移取勘各處
所闕公田於係官田内均行摽撥豈惟廩禄惠及官
吏之一家庶責賢能洽治郡縣之兆姓
一錢幣之制在古所以惠民鈔法之行歲久不能無弊
蓋米粟布帛養兆民之本錢幣鈔法權一時之宜故
法久必更理當然也昔者世祖皇帝始立法制遂行
中統交鈔其後又行至元寳鈔夫行之既久真偽不
無坐罪雖曰匪輕獲利自是甚重爰稽造鈔以來元
額已踰數倍以致鈔日益虛物日益貴民庶有倒鈔
撿鈔之擾官吏有監鈔燒鈔之害欲救其弊理宜更
張洪惟武宗皇帝即位之初始命尚書省更行銅錢
本欲復古以便民未聞有妨於國計蓋因至大已後
一切矯枉太過因併銅錢遂亦不用夫行封贈所以
勸忠增俸禄所以養廉禁干名犯義者厚風化之原
減吏員日月者奬奉公之吏是皆尚書省所行未聞
人以為非何於銅錢獨為不可况遠自唐虞近及宋
金明君賢臣阜民之制皆本乎此矧今國家疆宇萬里
錢幣之制祖宗已嘗舉行宜從都省明白奏聞令戶部
官講究歷代鼓鑄之方用錢之制遠近便宜斷然行之
豈惟救鈔法一時之宜實所以遂民生無窮之利也
一治平既久民獲奠居版籍既定田無餘畝蓋山東益
都之境自昔號稱廣斥書所謂萊夷作牧是也今國
家平定蓋已百年戶數土田悉有定籍邇者姦人妄
行呈獻凡民之田宅墳墓悉指以為荒閑朝廷雖嘗
差官覆實輙與符同不復考察夫既設置官吏遂為
會歛錢糧幸因水旱為由不克收滿元額民既無所
控訴官亦無可奈何驗其一歲所入之税糧僅足諸
人所支之俸給不能裕財富國徒足以害衆擾民矧
今山東黎民阻飢盜賊多有誠恐因之别生利害欽
覩天歷元年詔書節文有曰國家租税自有常例今
後諸人毋得妄獻田土違者治罪擬合欽依明詔將
山東田賦總管府等衙門革去其百姓合納租賦並
依舊制庶使一方之民咸獲有生之樂仰稱文宗皇
帝發政施仁之盛德
一薄賦税者治國之大經廣聚歛者蠧民之弊法夫以
河南之地方數千里所税輸糧已有定數先之以劉
亦馬罕妄獻地土既已長流海南是無閑田亦已明
矣爰自延祐以來姦人竊取相位欲興功利以固權
寵輙以經理為名惟欲擾害其衆名曰自實糧田實
是強行科歛朝廷深知其弊累降詔書免除有司失
於奉行至今令民包納夫以堂堂天朝富有四海差
税之入悉有定制乃因興利之徒遂遺斯民之害擬
合欽依累朝詔旨其經理虛樁之數並行革撥豈惟
彰朝廷薄歛惠民之厚澤亦以植斯民本固邦寧之
遠圖
一國家之治當視一而同仁夫以高麗為國僻居海隅
聖朝肇興首效臣節世祖皇帝嘉其勤勞釐降公主
蓋所以懷柔小邦恩至渥也比年以來朝廷屢遣使
者至於其國選取子女求娶妾媵需索百端不勝其
擾至使高麗之民生女或不欲舉年長者不敢適人
憤怨感傷無所伸訴方今遼東歲歉民適告飢和氣
之傷或亦由此今後除内廷必合取索外其餘官員
敢有不經中書擅自奏請取索高麗女子及因使其
國娶妻妾者擬合禁治庶幾彰國家同仁之治慰小
邦嚮化之心
乞免飢民夏税
天生蒸民為國之本地生百穀為民之財國非民罔興
民非財罔聚故書有本固邦寧之旨易有聚人曰財之
文我國家興隆百年子育兆姓雖賦税專征於郡縣而
恩澤常出於朝廷爰自去歲以來不幸天災時見或值
亁旱或遇霖雨河水泛溢年穀不登以致江浙遼陽行
省山東河北諸郡元元之民飢寒日甚始則質屋典田
既不能濟甚則鬻妻賣子價直幾何朝廷雖嘗賑恤數
日又復一空朝食樹皮暮食野菜飢腸暫充形容已槁
父子不能相顧弟兄寧得同居壯者散為盜賊弱者死
於途路聞之亦為寒心見者孰不隕涕殆兹春夏之交
將謂蠶麥可望虫已損其桑柘蝗又食其青苗夏麥既
已不收秋田猶未下種天災若此民窮奈何衣食尚且
不充賦税何由而出誠恐州縣官吏但知依期征索箠
楚既施瘡痍益盛夫民國之赤子財者本以養民宜從
朝廷早賜聞奏驗彼災傷去所曾經賑濟之家合納夏
税量與蠲免庶幾實惠普洽困窮銷愁怨之苦為歡悦
之心和氣既充隂陽自順四時協序百榖用成黎民雍
熙天下幸甚
請保養聖躬
天下安危係乎人君之一身人君身安則天下安矣是
以古之王者慎起居以節嗜慾親忠良以稽古訓蓋所
以調護身體安定黎民實惟宗社之至計也欽惟皇帝
陛下纉承正統端拱淵默開設經筵怡神圖史而祖宗
基業之隆天下安危之計不可不深慮也昔者太祖皇
帝龍奮朔方肇基王迹身屬櫜鞬櫛風沐雨削平諸國
以立子孫萬世之基世祖皇帝既臣宋人遂大一統選
士求材作新百度深仁原澤普洽羣生列聖相繼保守
治平至我明宗皇帝文宗皇帝遭時多難播越南北撥
亂反正中興帝業臨御未久傳之嗣聖洪惟陛下春秋
鼎盛聖質日長當祇畏以事天地誠孝以奉宗廟思祖
宗之勤勞念基業之艱難四方之人亦皆延頸企踵注
目傾耳觀聽陛下德業之光想見太平治化之盛近聞
起居稍建安適旋即和平聖躬萬福然而不可不慎也
夫以陛下承天地宗廟社稷之重守祖宗百年之業為
億兆之人父母固當夙夜寅畏調護聖體以慰臣民之
望今聞鑾輿將出北幸上都廬帳服御供奉惟謹而道
路之間寒暑霧露尤宜調攝蓋人君所愛莫切於身忠
臣事君亦莫切於愛君之身嘗聞殷書曰惟王不邇聲
色夫成湯清淨寡欲純乎天德故能享國長久為殷盛
王孔子亦曰少之時血氣未定戒之在色言人少時血
氣未定而傷伐本根或損壽考之福故君子戒之伏惟
陛下思天下安危之本監殷書孔子之言節嗜欲以調
養聖躬親忠良以日新德業則宗社奠安生靈幸甚卑
職備員臺諫思圖報效輙陳狂瞽之言無任惶懼之至
修功臣列傳
古者史官所以論著君臣善惡得失以為監戒者也欽
惟聖朝龍興朔方滅金平宋遂一華夏而閥閱勲舊之
臣謀猷才能之士苟不載之簡策何以垂示方來夫祖
宗大典既嚴金匱石室之藏而功臣列傳獨無片簡隻
字之紀誠為闕典然自大德以來史臣屢請采輯有司
視為泛常迄今未盡送官當職昔嘗備員史官謹具四
事以備采擇
一史有二體編年始於左氏紀傳始於太史公考一時
之得失則編年為優論一人之始終則紀傳為備要
之二者皆不可闕近代作為實錄大抵類乎編年又
於諸臣薨卒之下復為傳以繫之所以備二者之體
也我國家至元間初撰祖宗實錄於時諸臣多在及
元貞初詔脩世祖實錄命中外百司大小臣僚各具
事迹錄送史館更欲紀述一代之事寓脩諸臣列傳
然以進史日期太迫諸臣事實不完遷延至今竟不
果作向脩經世大典臣事之見於簡冊者十居二三
矧今翰林職專筆削若復曠日引年不復紀載將見
勲舊盛烈泯没無聞為史官者無所逃其責矣此列
傳之所當脩也
一昔司馬遷為太史令網羅天下放失舊聞遺文古事
靡不畢集於是據左氏國語采世本戰國策述楚漢
春秋究天人之際通古今之變成一家之言宣布於
世其文直其事核不虚美不隠惡故謂之實錄焉夫
史固欲其核實事尤貴於網羅今史館脩書不過行
之有司俾之采錄或功臣子孫衰替而無人供報或
有司憚煩而不盡施行事之卒不能具者此也今史
官先當取國初以來至於某年中間功臣當立傳者
若干人各具姓名或即其子孫宗族或即其親舊故
吏或即其居官之所指名取索其人自當具報不許
有司因而煩擾又諸公遺文各處或已刊行開具模
印未刊板者令有司即其家抄錄校讐無訛申達史
館嚴立程限違者罪及提調官吏庶幾事無所遺汗
青有日矣
一官品固有高低人材則無貴賤且作史者本欲紀載
賢能以為後世之法初豈别其貴賤而輙以為等差
故趙周既貴姓名止見於當時黃憲雖微善行永傳
於後世近自金源以來始以官至三品者行事得登
於史是使忠烈隠逸之士凡在下位者皆不得文書
何以勸善乎其法之謬以至如此今二品以上雖有
官爵别無事迹自可削去三品以下或守令之賢政
績可紀或隠逸之善著述可傳或人子之事親若王
祥之孝感或義士之赴難若南霽雲之殺身並宜登
載於編以為將來之勸
一史之為書善惡並載蓋善者所以為勸惡者所以為
戒也故春秋成而亂臣賊子懼後世史臣亦云誅姦
諛於既死發潛德之幽光今修史條例止見采取嘉
言善行則姦臣賊子之事將不復登於書歟彼姦臣
者固不䘏其書與否也今從而冺滅之是使姦計暴
行得快於一時無所垂戒於後世彼又何憚而不為
惡乎且如阿合馬桑哥帖失倒刺沙之流皆當明著
其欺罔之罪弑逆之謀庶幾姦邪之徒有所警畏然
諸家所具事迹多出於孝子慈孫之言門人故吏之
手恐有不實又當參以刑曹之過簿吏部之行止如
此則善惡備書而無虛美隠惡之譏矣
滋溪文稿卷二十六
