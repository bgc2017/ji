滋溪文稿卷二十九
元蘇天爵撰
題跋
題補正水經後
補正水經者金禮部郎中蔡公珪所述也蔡氏世家真
定父祖皆仕於金公生長富貴雅好著述予自蚤歲訪
公遺書得其文集五十五卷晉陽志十二卷燕王墓辨
一卷補正水經三卷其他補南北史志六十卷古器類
編三十卷續歐陽公金石遺文六十卷并跋尾十卷皆
已不存而文集乃高丞相文礪模本晉陽志墓辨水經
皆寫本也至順三年春予為江南行臺御史槖水經將
板行之適奉詔錄囚湖北七月歸至岳陽與郡教授于
欽止覽觀山川欽止言洞庭西北為華容而縣尹楊舟
方校水經念其文多訛闕予因以補正示之今所刻者
是也夫以蔡公問學之博考索之精著述文字之富兵
難以來散失無幾予酷好訪求前代古文遺字而僅得
此則知世之君子善言懿行冺沒而無聞者多矣可勝
惜哉予與公同居鄉郡潭西故宅已為釋氏所廬丘隴
在滹沱之西太保莊者翁仲石獸猶存昔嘗過之有懷賢
不勝之感公之行事則具秘書少監郭長倩所述墓誌云
跋趙子昂鮮于伯機與朱總管手書
至元五年己卯予被命使憲淮東訪問故家遺俗郡人
皆言總管朱侯族世之懿侯本泰安著姓當江淮内附
之初以材能擢守維揚有惠愛於民民不忍其去因留
家焉歷典六郡其治猶維揚也侯既違世子孫皆讀書
修行為士大夫家所與婚姻亦皆一時名流碩輔夫淮
南之俗喜負販以牟市利雖公卿大族猶或然也而朱
氏獨以清白文雅表儀一方不亦甚可重歟余忝官於
此以肅清風化為任夙夜惕焉惟恐得罪於巨室朱侯
之孫道定方為憲史以趙公鮮于公手書示予且曰先
公在時圖史甚富向因回禄之災僅存此帖庶見先世
交游之盛予嘉其意書其後而歸之俾觀者不徒玩其
翰墨而已
題伊喇氏家藏軍需故牘後
右伊喇武毅公國初為都元帥時所署軍需故牘數幅
其曾孫平江總管蹈中寶藏於家按是歲龍集丁丑金
人已遜於汴河朔擾攘未定黎民瘡痍未復而太師國
王方以兵平遼霫軍需為急故命史公行六部尚書以
總其事觀其儲㣥輸載之方出納折閱之禁養兵之實
恤民之誠見於一時文移者周詳惻怛隠然中國承平
官府之舊昔孔子為委吏會計當而已矣況取天下者
而無道揆法守其能為治乎愚嘗閱史公墓碑述其佐
國王定東土悉心餽運軍中未嘗乏絶觀此益信其言
矣武毅公之後為將為郡守名聲著聞而史氏亦再世
輔相夫古之君子盡忠所事不苟簡以徇禄不矯激以
干名宜其子孫蕃衍盛大如此覽者勿以吏牘故迹忽
之也
書羅夫人傳後
向余貳南宫時有司以羅夫人貞節來上同列恐忤權
貴欲不以聞余力言之事始克達及旌異命下同列者
愧焉嗚呼當天歷初一時公卿將相崇官厚禄涵煦累
聖承平之澤知盡忠所事蓋亦鮮矣而羅夫人者獨能
操守節義至於殺身而不悔兹烈丈夫有所弗及也嗚
呼貞哉
書黃提學贈孔世川序後
天爵讀黃提學贈孔君世川之文而有感焉昔者國家
初定中國而孔子五十一世孫金奉常襲封衍聖公抱
禮樂之器來歸文治由是興焉奉常既老有冐孔氏以
承其祀者族人訟之有司誣被刑苦乃復訴之於朝始
正其事是則世川之曾大父大父也邇年復有謬欲奪
襲封者天爵適居中臺幕府帥諸御史力言其事未幾
忝貳春官具事始未白於廟堂丞相以聞制可其請孔
氏宗法卒歸於正焉當西漢時梅福上書曰賢者子孫
宜有土況聖人乎今仲尼之廟不出闕里孔氏子孫不
免編戶誠能據仲尼之素功以封其子孫則國家必獲
其福觀福斯言由漢以來尊崇夫子未有若今日之盛
者也天爵列官京師與同僉太常疑道左司員外郎用
道有同朝之好今又知世川父祖之賢能也世川由明
道書院文學擢掾湖北憲府清慎文雅方將入官尚思
朝廷尊崇聖人之道而無負其家學也哉趙郡蘇天爵
書
題諸公贈歐陽德器詩後
歐陽文忠公家本廬陵中年居潁宦遊南北屢有思潁
之作或者疑之謂無瀧岡松楸之思也天爵間嘗誦公
吉州學記有云他日歸榮故鄉謁於學門將見吉之士
皆道德明秀可為公卿入其里閭而長幼相孝慈於其
家行其道途而少者扶羸老壯者代其負荷於路然後
樂學之道成文忠公之望於鄉人者不亦厚乎今海宇
為一朝廷方由貢舉求賢吉之士賓興於鄉者常千餘
人中選者居頟之半誠不負公之所望矣公既家於潁
葬於鄭其居廬陵者皆族人也然則德器其族孫歟傳
曰君子之澤五世而斬理或然也近世衣冠故家其子
孫往往微弱弗克振顯或者妄引右族名賢以自附會
徒貽識者之譏德器世家廬陵又藏崇公以上封誥是
則信而有徵矣
書周益公答孫季昭帖
右宋少傅周益公答解元孫季昭帖其曰六一全集鄉
邦合有善本適數士友留意斯文遂藉其力校讐裒次
今廬陵模本蓋公所校定者初歐陽公得昌黎韓子之
書於漢東李氏壁間脱略顛倒乞歸讀之愛其深厚雄
博其後三十年間聞人有善本者必求而改正之歐陽
公於韓子之文用功若此至朱文公考異出讀者始無
遺憾甚矣校書之不易也歐陽公之文非若韓子重經
五季兵難闕誤之多也然而公之為文始書屋壁時加
修改一篇之成凡數脱稿故其文多異同益公悉購得
之既刊其一餘則附見焉夫二公之文必待名公校讐
而後備則六籍之言遭秦焚滅今所存者經或脱簡傳
或間編尚可一二言哉故漢置校書之官必求劉向揚
雄之徒才任其選所以重其事也
題孫季昭上周益公請改修三國志書稿
宋鄉貢進士廬陵孫季昭三上書益國周公請改修三
國史志以正漢統益公時已年老遜謝而止夫綱常名
義天地之大經昔昭烈以漢室之胄上承統緒間關巴
蜀興復帝業諸葛忠武侯輔之名義既正規模斯張其
言曰漢賊不兩立王業不偏安臣鞠躬盡力死而後已
三代以下凛然王者之佐陳夀以其父獲罪於蜀故史
以魏為正榮陽太守習鑿齒作漢晉春秋以正其失宋
氏南渡執政大臣忘讐忍辱竊禄苟安一時儒者忠義
感激痛憤怨疾既不果用思見於言此蜀漢統緒所由
正也大則紀於册書次則表於論著季昭之陳三書亦
以是歟益公既不遑作廬陵蕭常第為紀表四篇而已
至我國朝翰林侍講學士郝公經使宋羈留儀真始作
帝紀二卷年表一卷列傳七十九傳錄八卷曰續後漢
書所以正統緒表忠賢其有功於世教蓋甚大也夫由
漢昭烈至於國朝蓋千餘年始則一習鑿齒次則宋南
渡諸公卒至郝公始克成之則知天理之在人心萬世
不可冺也然則後之修史者義例之嚴正閏之辨其可
不慎之哉季昭五世孫義方藏其書稿於家覽者尚及
識季昭之心已夫前史官趙郡蘇天爵書
題國子司業硯公遺墨
昔者國家滅金之初王師徇地漢上悉俘其人以歸故
江漢先生趙公鄖城先生硯公皆相繼至北方于是趙
公居燕出其槖中伊洛諸書傳授學徒而中原名公鉅
儒亦始得因其說以求聖賢之學鄖城先生流落雲中
久之始達真定而居焉亦以經術為訓郡人翕然從之
往往以儒著名世祖皇帝勤於求治廣於求材先生由
布衣起家教授真定及建成均即遣使賜五品俸徵拜
司業而趙公不幸已卒矣嗚呼宋之季年東南文習益
弊士氣益卑襄漢之間人多朴茂篤行崇尚經訓觀趙
公硯公之所存豈不益可信歟其他老死山林而不獲
用者又豈少歟宋執政大臣方以耳目所及吳越之士
而信任之反視襄漢為樸學不足取不思文習之弊士
氣之卑國勢削弱不復能有為矣然則先生遭遇明時
擢置清貫庸非天乎先生之文質實暢達不繪不彫其
家多無存稿曾孫黃陂主簿惟仁始得遺墨藏之天爵
生晚不及拜先生屢前少則聞先郡公該道先生德業
之盛長則與先生之孫宜興使君游故於主簿昆弟有
世契之好焉因觀遺墨略序兩先生出處如此俾多士
庶有觀省而況硯氏子孫乎至正癸未五月壬申後學
蘇天爵書
跋張魏公與劉和州手帖
張魏公世家西蜀薨葬衡山之麓愚官鄂省訪問故家
遺俗則喬木無存不勝懷賢之感廬陵劉氏藏魏公與
其先世手帖五幅其憂念民社彊場隠然著見於辭向
聞諸老言南軒先生侍魏公督軍江淮忽報邊騎且至
魏公以兵少為憂先生進曰當率城中軍民戮力一戰
不得已則臣為君死子為父死嗚呼臣子忠孝如是宋
室焉得而不中興乎
題晝錦堂詩遺墨
韓魏王初以武康之節來知相州其後罷相再鎮鄉邦
乃建晝錦之堂作詩以遺相人其意以歲時存問父老
繕完先壠為喜以重禄安閑不稱方面為懼以忠義大
節誓死不變為心以私任愛惡快已恩仇為戒讀之令
人悚然起敬王勤於吏職親覽簿書或言王位重年艾
賜守鄉郡本以安養無治細事王曰己憚煩勞吏民當
有受弊者且俸日萬錢不事事吾何安乎此王忠誠愛
民所當法者夫古之公卿大臣皆得牧守鄉郡蓋習其
土風則為治也易殆懸車請老鄉人師其德誼殁則祭
於其社後世仕者既以嫌疑不得典邦鄉及其老也或
持吏短長武斷鄉曲皆王之罪人也讀王之詩寧不有
感於衷歟初堂之成歐陽文忠公為之記至今人喜誦
之而王之詩人知誦之者寡王子孫多散處江南武昌
儒學教授敬王十世孫今居台州係出丞相文定房家
藏王親書是詩墨本予故表而出之以為天下後世勸
題咸淳四年進士題名
右宋咸淳四年進士題名石刻一卷兩淮鄉會題名附
湖廣省掾姬洪甫所藏也按是榜取士共六百六十五
人其第五甲第七十四人是為洪甫之考伯陽先生其
年歲次戊辰皇元至元之五年也明年大兵圍襄又七
年宋亡天下始定於一嗚呼宋以垂亡之國而猶設科
取士若此則承平文物之盛可知矣我國家初定中原
歲次丁酉詔遣斷事官术虎乃宣差山西東路徵收課
税所長官劉中遍詣諸路收金遺士程試所學以復其
家至世祖至元十一年始頒貢舉條例是時賢才衆多
治平方臻故弗果行及仁皇臨御嘆人才之不足乃出
獨斷行之既而權臣請罷其事皇上尋詔復之而八舉
取士六百餘人成均試貢弗與也洪甫又藏登科所錄
及報榜帖備見一時科場遺制昔皇慶初朝廷講求貢
舉舊法而故宋進士之在者則有姚君登孫熊君明來
牟君應龍惜乎伯陽先生已物故矣夫天之生材非學
校教養不足以致其美非有司程試不足以知其能此
漢唐以來賢良方正詞賦經義諸科所由設也不然士
將倀倀然無所依歸羣然雜進賢不肖混淆有國家者
何以精别能否而用之乎伯陽釋褐為京山簿尋用薦
者選長夀令歸附後居荆南與柳城姚公洛陽暢公為
文字友隠然一代老成耆宿洪甫亦清謹克世其家云
至正三年歲次癸未秋七月戊寅中奉大夫湖廣等處
行中書省參知政事趙郡蘇天爵書
題劉光遠文稿後
至順三年予忝官六察奉詔錄囚湖北四月至漢陽拜
謁儒宫校官進說經義引月令孟夏斷薄刑決小罪出
輕繫之文反覆蓋千餘言敷腴粹正慈祥哀矜予惻然
為之動詢之其人瀏陽劉光遠也是後歷掾洪鄂兩省
佐理問幕凡十二年持其文稿復見予于鄂省旬宣堂
余讀其文體正而氣完辭潔而義密夫湖湘之南山水
峻清而人之生得其秀麗精英之氣者居多故竒材異
人往往間出若今翰林歐陽公潁然拔萃者也光遠與
翰林同里又相繼應鄉貢進士舉獨淹留沈滯于小官
簿領之中二十餘年無所芥蔕嗚呼士有抱負異材終
老山林弗能振耀於世者多矣獨光遠乎方今朝廷撰
述前代遺史徵車四馳收召文學才識之士惟恐有遺
若光遠者文華之富叙述之工絶出倫輩惜予遠在外
藩弗克薦達也然而至寶潛乎山川之幽其光氣輝然
特見於外者孰得而掩之哉至正三年冬十月庚子趙
郡蘇天爵題
題司馬温公人物記
宋元祐初司馬温公當國一時人物咸聚於朝是編所
記二百餘人或一人屢見若王同老謝卿材韓宗道是
也或止記其父兄師友或盛稱其問學才能曰某人云
然若欲再三詢問之者蓋求賢任官固宰相之職而聽
言觀行亦君子之所當慎也矧温公以誠實之資方更
化之始人材毁譽宜詳察之或疑蔡京亦與於是當是
時温公議復舊制初改雇役為差役京知開封府事五
日之内盡命畿縣變之温公喜曰人人如是何患法之
不行嗚呼使居相位者皆如温公則京在下列其材亦
稱任使置之高位則不可也是編之中有龍游令王斐
者投春秋以王正月為建寅有慶州機宜韓川者王吕
用事無所向背有知邕州和斌者在嶺南三十年喪十
八口觀此則温公之於人材或解經之著新說或居官
不事請求或遠宦之罹哀苦皆一一訪求而得之甚矣
用心之至也聞者孰不有所感而興起乎至正癸未冬
十有二月丙午趙郡蘇天爵斂袵書
題孔氏家藏宋勑牒後
宋東都時孔氏顯者則有曲阜道輔父子臨江三仲弟
兄皆聖人之裔也建炎南渡衍聖公亦徙三衢今孔氏
居江南者多祖曲阜然惟臨江三衢文獻信而有徵嘗
聞故老云宋社既墟廷議以襲封之爵當歸三衢彼固
辭曰吾既不能守林廟墳墓其敢受是封乎嗚呼孔氏
居江南者皆當以斯言為念也因觀學文所藏七世祖
毅甫郎中元祐五年赴闕勑感而為之書
題杜君墓表
盱眙縣侯納□不花既遷宋僉書寧海軍節度判官廳
公事杜公墓於慶仙山請於晉寧張翥為文表之其用
心良厚矣世之守令大抵多武夫俗吏于民之生者猶
不知恤況死者乎侯以進士入官深知愛民之道于一
士之枯骨尚不忍其暴露則於民生惠養當何如也夫
江淮之間父子兄弟死則棄之中野棺椁骸骨縱横見
者恬不為異甚矣禮俗之壊也予始至淮憲即移文諭
民瘞之今觀杜君之葬則縣侯之能化民表俗不亦賢
乎侯之為縣廉以律身寬以治民廣修學宫以興政化
其施為具有本末詩所謂豈弟君子民之父母者侯庶
幾焉
書吴子高詩稿後
吳子高屏居鄂渚蕭然一貧妻子食或不充口維哦詩
為樂未嘗一事干人人愛重之夫江湖之上士多挾詭
譎以事請謁而子高制行清慎若此其果異於人乎故
太禧使阿榮存初少與子高游嘗薦為奎章僚屬秩滿
南歸詩益日工余知子高非第能詩而已至於近代公
侯大家衣冠族姓之世系勛勞門閥之等差皆能探其
原委而詳陳之彼居著作之廷者或有所未及也夫詩
莫盛於唐莫逾於杜甫氏其序事核實風諭深遠後世
號稱詩史傳曰詩可以觀豈空言云乎哉子高之詩蓋
有所本矣我國家平定中國士踵金宋餘習文辭率麤
豪衰苶涿郡盧公始以清新飄逸為之倡延祐以來則
有蜀郡虞公浚儀馬公以雅正之音鳴於時士皆轉相
效慕而文章之習今獨為盛焉子高自大德末已以詩
名湖湘間惜乎沈淪小官而弗克顯嗚呼自古詩人少
達而多窮其信然耶其信然耶至正四年正月乙酉趙
郡蘇天爵題
書寇隠君傳後
長安寇隠君業儒而醫遯世弗仕詩書教子孝弟力田
問望冠於一時中朝諸老若左轄許文正公姚文獻公
太史令楊文康公悉與之友歲時書問不絶今皆藏於
家文正之言則以别後所接所聞無非僥倖憶昔相從
講說皆力本務實者也文獻則以名犢田園為託及言
春秋植桑條桑之法其利甚博文康則以救療其子為
感維昔世廟初受分地於關中即命文正教載多士文
獻勸治農桑而先王為政之本已基於斯時矣及其即
位文獻由大司農入居相府文正辭免中書猶命領成
均為胄子師則世廟之聖謀神算蓋深遠矣夫王者之
治天下其樂育英才教養民生孰有急於此者乎故當
時公卿皆為有用之學以濟斯世如農圃醫藥卜筮星
歷亦古人所不廢者也其後文康以治歷明時受知於
朝獨隠君深藏遠引不及召用而終然古之君子有德
而不食其報者當在其子孫今隠君之孫靖以明經舉
進士為乾州判官是尚能振其家聲也哉隠君諱士謙
字子益既卒郭集賢傳其行趙郡蘇天爵讀之有感為
記其後至正四年六月旦
題石珏畫
御史張侯家藏石珏千里秋晴圖一卷峯巒渾厚烟林
清曠臺閣古雅人物幽閑畫者工其一已稱至藝今欲
萃衆工人之所藏誠不易也珏家青社父祖並能界畫
珏兼畫山水意欲步趨古人或傳是圖運思歲久方成
昔宋宣和時購求古畫置畫學珏亦畫學生也金人取
汴悉輦而北大定明昌文治極盛一時詞人若楊秘監
邦基任鹽使詢耶律右丞履王翰林庭筠皆欲以絶藝
名世蓋用功深者其收名也遠豈特書畫然哉曩余授
經禁中凡秘府所藏關同范寬董源竒迹亦嘗獲見及
官江南縱觀鍾阜匡廬之高厚洞庭彭蠡之幽深而江
鄉山館竹樹隂蔚風雨雪月千彙萬狀思得良工摹寫
其彷彿而世無工畫者今覽是圖恍如昔時所見于是
留玩月餘題其後而歸之
題諸公寄贈馬尚書尺牘後
予觀諸公寄贈尚書馬公尺牘一卷嘆國家人材之盛
致治之不苟也馬公以經濟長材際朝廷有為之日職
專邦之大計世皇任之而不疑斯所以克盡施設世獲
其濟也歟當是時中原始定江南未歸民尚瘡痍事多
草創而川蜀用兵江淮屯守芻糧鎧仗舟楫之用飛輓
調度征戍之勞羽檄交馳急於星火馬公始則任轉運
於關中繼而總金穀於民部終則督餽餉於河南蓋終
始不離煩劇皆從容談笑而辦未嘗務聚斂以擾人亦
未嘗進羡餘以希寵國用既足民力亦紓故時人以劉
晏方之于時分符典部於外者若故都督史公樞治東
平平章牛公顯治南京宣慰使陳公祐治河南或以民
罹災異請寬其租賦或以㳂邊供㣥請定其方略備見
於尺牘之中大抵為國為民而非一己之私計也若故
吏部侍郎高公逸民被命出捕飛蝗以不克盡絶為憂
此皆至元初年之事世皇方厲精圖治而天之降災若
此惟其有節用愛民之實故治化亦如是之盛也國初
歲在庚子有貴臣總天下財賦惟掊克是務以真定課
最諸道脅為公具增辦手實公慨然曰夫利猶水也源
深則流長民實其源可竭之乎嗚呼今方内連年水旱
茶鹽田賦之入亦云極矣而財用益屈經費日益不足
安得如馬公者與之共探其本以究其弊乎昔漢之為
吏居官者長子孫蓋其謹於奉法廉於守身故能久於
其職若于定國為廷尉鄭當時為大農令皆歷十餘年
不遷然則馬公之總邦計至終其身則子孫之昌大蕃
衍有以也夫至正四年甲申秋九月甲午中奉大夫陜
西諸道行御史臺侍御史趙郡蘇天爵題
題馬氏蘭蕙同芳圖
江左好事者慕馬氏昆季之賢繪蘭蕙同芳圖以貺之
館閣名流復為詩以美之傳曰誦其詩讀其書不知其
人可乎是以論其世也馬氏本維古族自鳳翔兵馬府
君始以官名為氏尚書忠懿侯當中統初轉漕給邊餉
有功請令編民通一經者復其家以詩書禮義訓其子
孫卒贈推忠宣力翊運功臣三傳至中丞文貞公以文
學政事致位光顯初尚書有子十一人孫二十人曾孫
三十餘人或執業成均擢進士第皆清謹文雅不隕其
家聲遂為海内衣冠聞族天爵辱荷中丞深知又與元
博共事憲府故知其族世之懿嘗讀中丞述尚書墓銘
有曰世多王公亦多華靡惟不革俗而忽其圯繩繩子
孫思馬有氏咸宜習禮以續廟祀嗚呼世之有官君子
可不思正家法以傳其後乎
書容城李節婦詩後
予讀容城劉文靖公王孝女旌門銘及西山翟節婦詩
愛其詞嚴誼正切於世教凛然使人有所興起也昔金
之亡一時節義之士不可勝紀當國家草昧之始而婦
人女子猶能若此甚矣中州風俗之美也夫君子所過
者化而劉公言論風節天下猶當思之況居其鄉者乎
然則李氏之貞一有所本矣朝廷旌異之者所以勸善
也彼不學無術之徒弗知風化所由返謂豪民求蠲徭
役誠如樞判韓公之所嘆已夫
跋三笑圖
往年行過彭澤慨想陶公高風不可企及西望廬山林
壑深䆳是宜隠者之所居焉陶公世為晉臣值宋革命
高蹈深隠其所與游蓋必志同道合者也自昔士生不
辰逢世多難往往晦迹浮屠老子法中然則惠遠修靜
抑亦避世之流歟
滋溪文稿卷二十九
