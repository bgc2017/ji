滋溪文稿卷十七
元蘇天爵撰
碑誌
元故通議大夫徽州路總管兼管内勸農事朱公
神道碑
世祖皇帝既一四海思欲休息吾民命選良二千石以
牧養之成宗皇帝恪遵祖憲天下宴然一時守臣多才
能清慎之士若朱公者蓋其人哉公諱霽字景周泰安
新泰人也初襲父官為淮東大都督知揚州至元十四
年詔改都督府為總管府命公為揚州路總管兼府尹
官中順大夫佩金虎符二十三年改吉州路總管二十
五年遷少中大夫起為平江路總管元貞改元進階太
中轉台州路大德四年轉信州路十年遷嘉議大夫總
管衢州路延祐三年進通議改徽州路七年夏四月戊
午以疾終於宫舍春秋六十有二凡七為郡守唯吉州
丁外艱不果赴其他皆有政績可紀公初爲楊州時甫
弱冠已能習知民事治以簡靜民便安之平江力賦繁
夥素號難治公寬其法制而民亦理或告嘉定富室王
氏謀爲不軌羣議調兵捕之公曰是必姦人利其財爾
遽從其言民將重足而立不得喘息矣且人孰不畏死
奈何以罪懼之乃命邑令及千夫長一人潜伺虚實遂
正誣告者罪會大兵航海征爪哇省檄郡給軍餉十萬
餘石而風濤之險折閱之害吏民咸以爲懼公曰郡民
朱張二氏歲漕米海道可俾就輸充其常賦之數則公
私皆利衆咸服焉公遇事敏給類此台州土不宜桑官
歲征絲纊於民民轉市於他所公請止輸其直民甚便
之或言郡産白金可以充貢行省命公行視公曰此作
俑以害民者也力言無有議遂寢其他若賦役之苛鹹
鹺之擾纖悉委曲公皆爲條約以釐正之台人至今以
爲德黃巖歲飢公惻然曰捄災恤民守臣職也俟報而
發民無餘矣吾寧忍獲罪不忍坐視其民飢而死也亟
出官粟賑之全活萬人事聞朝廷嘉之海有劇賊數百
恣行剽掠舟人患之至是擒制渠魁同列欲緩其獄公
曰兹爲民患久矣孰忍容之遂置於理餘黨聞之皆潰
信州歲貢金幣金則私於吏手幣則掊尅於工民無可
奈何公親爲督視其弊始革先時郡即宋某官辛幼安
第爲稼軒書院國初戍兵奪而居之公歸其侵地新其
棟宇儼然列爲學宫矣衢之西南黃陵堰溉田數百萬
頃歲久弗治水溢爲害公曰此農政先務也庀工完之
是歲江南旱飢衢田藉堰灌溉獨獲豐稔民故無徙死
者又修平山亭暇則率僚吏登覽山川林壑之勝而詠
歌焉徽州歲貢紙數百萬皆賦細民民不勝困流移失
所者衆公騐戸籍請以田多者賦之爲除其租中書是
其言民害始息又葺學宫以教士子修郡乘以識風土
郡人方樂其政而公薨矣我國家至元大德時方内悉
平年穀屢登法制簡易公卿大夫往往多樂外官蓋有
以也公治楊七年徽六年平江衢皆五年所至廉平政
理名聲流聞吏民愛慕豪強畏服齋閣靜深娛意圖史
蓋隠然承平官府之治焉比年朝廷軫念斯民數下詔
書選擇守令卒未有治化表表稱於時者豈材能不逮
於昔人歟抑或事有難爲者歟如公者誠不多見矣公
曾祖某祖森藴德弗耀父煥累官中奉大夫福建道宣
慰使母夫人高氏配趙氏先公卒次管氏江西行省左
丞如德之女俱有婦行閨門以爲則趙氏未嫁有足疾
父母辭焉公卒行親迎之禮子男七人德懋德輝德容
德成德潤德明德寬皆以學行聞於時德懋溧陽州判
官德潤江淮營田提舉女七人適許謙葉珍陸鉉敬自
強謝庭芝管若鑑吳某俱宦族也謙同知攸州事自強
安州知州孫男十三人道生道寧道安道興道定道清
道存道全道通道常道泰道元道堅女二十人公卒之
明年某月日葬某縣某鄉某原初宣慰公以雄材將略
奮戎伍天兵渡江臨安已歸而楊州獨堅守不下及大
兵至郡守李庭芝戰不克遂棄城遁兵荒大飢軍民數
萬或相食制閫不能支民且亂宣慰公諭八郡吏民來
歸聖朝秋毫不擾淮人大悅近臣導之入覲世廟奬諭
良久錫賚甚厚公至元末亦嘗以事見焉上顧問周渥賜
西錦衣一襲嗚呼昔者江淮内附之初法制未立居官者
或肆貪暴以虐其下而公父子唯務施德布政惠活其
人其胷中所存豈不出於尋常萬萬哉宜其子孫蕃衍
衣冠相繼爲海内聞家天爵按部淮東道定適爲憲史
以公神道碑銘爲請故采其治行序而銘之銘曰
惟天生民弗克自又惟古建邦分吏以治吏治伊何允
維循良國用寧一民斯樂康於□皇元奄有萬國爲官
擇人克奉其職有美朱公如古列侯慈祥愷悌敷政優
優四十餘年歷典七郡民歌孔揚肆有令聞在昔公考
材武桓桓挈爾萬衆易危即安燾及諸孫世秉詩禮蔚
爲聞家衣冠濟濟彼何人斯爲虐爲貪報施昭昭天罔
弗監泰爲公卿山或如礪銘詩不磨視此良吏
元故大中大夫大名路總管王公神道碑銘
至元六年冬十月丁酉大中大夫大名路總管兼府尹
諸軍奥魯管内勸農事知河防事王公以疾卒於郡之
德教里吏民咸走哭弔明年至正改元正月甲戌其孤
子仁護公喪歸二月庚寅葬安喜縣仁樂鄉竒蓮原吏
民懷思不忘屬國子司業潘迪頌公遺愛於石仁來請
曰先子治行魏人已述之而神道之碑獨未有刻吾爲
子孫者稱揚先世之美庸敢緩乎按公諱惟賢字國寶
世家中山祖立仕金爲唐縣主簿皇贈亞中大夫廣平
路總管輕車都尉太原郡侯考玉贈嘉議大夫禮部尚
書上輕車都尉太原郡侯公少從鄉先生學長善書計
遂遊京師擢戸部掾由宣徽入掾中書延祐二年詔大
臣分賜諸王金幣於朔方掾屬從行者遷賞有差公與
其選進官從仕郎工部主事未幾改戸部主事踰月徽
政院選爲都事中書奏留之徽政復以爲請朝著由是
皆知其材久之得告歸省父疾尋丁父憂廬墓鄉閭以
孝聞服闕復爲工部主事轉吏部泰定元年擢中書左
司都事先時詔由吏出官者止從七品至是許至四品
公超遷五階官奉直大夫無何擢拜御史遷戶部郎中
庭議以公向嘗錫賚於邊復命偕重臣北行周踐沙漠
蓋萬餘里邊人賴其惠進爲侍郎官朝散大夫海漕歲
運米三百萬石以饋京師舟至直估則命戸部官一人
往督其運公凡四往彼皆悉其廉明不敢爲姦米盡完
好不雜陛中議大夫同知河間都轉鹽運使司事公深
恤竈民之苦工本親給與民官屬不敢有所掊克值秋
大雨颶風溢潮舟壊沒官鹽七萬五千餘引死者三百
餘人公力陳於朝復散楮幣令民煑鹽以當其數又給
死者葬具竈民感公之惠繪像事之至順三年進亞中
大夫兩浙鹽運使公經畫有方課先諸漕以集仍補前
改所負鹽十萬引廷臣嘉其能請賜酒幣勞之時今天
子新即位大會宗親賜予蕃渥白金不足分命鹽漕代
償公設法取之而商不擾元統初元徵拜戸部尚書朝
廷以錢穀爲重非精熟練達者不授公歷主事郎中侍
郎凡財利出入盈縮咸悉其數於是節省冗費尤夥至
元元年詔選郡守宰臣以公應詔出爲大名路總管郡
境方旱公下車數日雨以霑足聞歲則大穰官歲和市
綺素於民而直不時給積多至四百萬緡公屢以爲言
始給其直民力以紓府署譙門及韓忠獻玉祠歲久將
壓公治完之楮幣之易以使民用吏或帶之公申嚴舊
規以去其弊課稅之徵以經國費賦入不實公選人督
視以盈其額吏之濫者黜之民之冤者辨之文書下州
縣皆畫刻時以遠近難易爲期衆莫敢違旦望入學令
諸生講誦經訓以程其業敦勸耕稼裁抑游墮使各食
其力三年夏河北大水水入郡城沒官民舍且盡公朝
服致禱捐俸募能治水者立給賞分命有司縳木爲舟
以救民又發官廩以食之豪強或乘時肆攘奪公痛繩
以法亟使人告言於朝天子爲遣官賑恤所全活者不
可勝計此公之有功於魏魏人所以不能忘也公終更
二年吏民挽留弗忘公歸卒年七十有一祖妣劉氏繼
陳氏妣尚氏劉氏尚氏俱贈太原郡夫人娶楊氏封太
原郡夫人繼周氏皆先卒今夫人趙氏子男曰仁將仕
郎武備寺知事孫男益也先儒有言兩漢名臣多出於
丞史小吏非丞史之能出名臣也乃知古雖吏屬亦必
選用賢材焉我國家之用人也内而卿士大夫外則州
牧藩宣大抵多由吏進可不重其選歟公敭歷中外垂
三十年理財治民皆以能稱宜有銘銘曰
在昔國初天啟昌運於時豪傑咸思振奮或陳謀略或
屬櫜鞬攄其智勇乃翼乃前海宇既平爰立法制九有
同文比比試吏有美王公冠珮于于不枝不矜珥筆以
趨郎官之庭御史之府奉三尺法孰敢踰矩詔從大臣
往撫遐荒恩涵澤濡遠人所望時稱其材再司鹺政賦
入有經民弗告病晚典魏郡惠愛孔多魏人思之播爲
頌歌吁嗟王公焯有能績凡爾法家過者宜式
元故奉議大夫河南行省員外郎致仕贈嘉議大
夫真定路總管和公墓碑銘
和氏占數東平陽穀縣世葬縣西六里之原有因官家
濟州任城者既卒歸葬於鄉其子兵部尚書元昇徵文
以表諸墓按公諱洽字伯川至元十年起家試西夏中
興路勸農司掾久之擢屯田丞遷濟州判官大德初轉
益都高苑縣尹歷尹濟之沛單之單父二縣延祐元年
以河南行中書省左右司員外郎致仕又三年卒我國
家既定中土務先民急而版籍刑章食貨工作樞機品
式之制必得精敏通變之才始周其用故一時豪傑羣
起而爭趨之當中統初故相張忠宣公行省中興邊防
既寧乃䟽唐來漢延二渠溉田以利其民及立勸農之
官辟公爲掾其後又立屯田長官擢公爲丞故於灌溉
之方播植之利深有力焉會西鄙有警公集強壯者守
城堡老幼護堤防而轉輸供餽不絶事平甘州宣慰司
以其功聞遂佐濟州州當水陸要衢侯藩朝覲要甸貢
賦舟車相望迎侯無虚日公應務優暇而民政亦修高
苑歲凶公下車諭吏以民方乏食一切不得横有誅求
又捐俸倡富民出粟以賑貧者衆賴以安初朝廷歲命
衛士以駝馬分飼民家及聞民多被擾始命郡縣築駝
圈作馬廏官吏董之庶幾編民不至受害公時在沛買
地三十畝作馬廏數十楹又建風雨雷臺以謹時祀又
濬棘塜處塜清水甘沙四渠以通漕運工築雖勤公親
視之財省而民不知勞是時朝野寧謐年穀屢豐按部
使者巡行郡國皆清整嚴峻故守令亦多守職奉法而
民獲被其惠澤焉公仕四十餘年官五轉而至六品階
六遷而至奉政大夫享年七十有二卒以延祐三年三
月十有六日葬以是年四月某日考府君諱順妣劉氏
配張氏享年八十有五卒以元統二年七月十有三日
合葬公墓子男五人元謙歷晉州安平縣主簿易州淶
水縣尹卒官承務郎蘄州路蘄春縣尹元昇歷應奉翰
林文字翰林司直知趙州德州同知真定路事河南嘉
興安慶三路總管進拜尚書正議大夫致仕元恕歷福
夀院照磨汝寧西平縣尹河南稻田提舉裕州知州卒
官朝列大夫同知大名路總管府事元清濟州蒙古學
正元孚新店閘提領女二人適朝請大夫同知温州路
總管府事李伯榮封真定郡君次適奉訓大夫昌國州
知州嚴毅封沛縣君孫男四人慤黃州路錄事司判官
忠志思未仕孫女二人長適將仕郎德州齊河縣主簿
陳志雲次適敦武校尉侍儀司通事舍人楊思文封宜
人公先世勤於稼穡至公讀書入官清慎自持治獄平
恕所至以愛民濟物爲心不求赫赫之譽而人亦多稱
之嗚呼官之比民者莫切於守令或深文峻法以干名
或玩歲愒日以苟祿斯民何賴焉公之父子俱以材敏
列官郡縣又以循廉見稱於時是宜有銘以紀其世公
以子貴贈官嘉議大夫真定路總管上輕車都尉汝南
郡侯考府君贈亞中大夫東平路總管輕車都尉汝南
郡侯妣劉氏配張氏俱封汝南郡夫人而諸婦亦以夫
貴受封命焉銘曰
唐虞建官首命羲和惟和受氏傳緒衆多晉漢之間凝
家於鄆陽穀之宗豈其苗胤公服官政豈弟愛民天報
之豐多子多孫多子多孫克守家法不忮不求施用不
乏或紆墨綬或持郡符歲時來歸車騎甚都天子有錫
恩及考祖閨庭禮嚴亦有命婦衣冠之盛萃於一門耀
爾州里華爾宗婣福慶之緒其來無止尚思忠孝勖汝
孫子陽穀之野有木惟喬刻銘貞石德音孔昭
元故亞中大夫河南府路總管韓公神道碑銘(并序)
復號至元之二年三月壬申亞中大夫河南府路總管
兼本路諸軍奥魯總管管内勸農事知河防事韓公以
疾終於洛陽官舍享年五十有二是歲五月戊申載其
喪歸七月己酉葬宛平縣高麗莊之原又十有一年諸
孤以太常博士金華胡助之壯請銘公神道之碑昔者
世祖皇帝克大一統凡殊方絶域豪傑智謀之士隨其
才器而登用之故能招徠羣工震叠九有治功興而天
下定矣公起家朝鮮入直環衛敭歷歲久位列通侯是
宜著銘以表其墓豈特昭示寵光覆被韓氏子孫實維
表率忠勤以爲外藩臣工之勸初關隴陜洛之郊號稱
沃土國家承平百載年穀豐衍民庶樂康然自致和之
秋軍旅數起飢饉荐臻民之流亡十室而九自是朝廷
數遣重臣出粟與幣以惠活之蠲除租賦以休養之擇
選官屬以撫安之既久而後事稍得寧公當天歷二年
由臺臣薦擢僉河西隴右道肅政廉訪司事時餓莩載
路存者無以爲養公悉心賑救務施實惠全活者不可
勝計巡行郡國糾劾貪邪風采大振歲餘選爲陜西行
省左右司員外郎兵荒之餘法制寬弛公舉行墜典而
樞機品式寖復其舊關中地大人衆去京師又遠錢穀
多徼州縣幕職故多版授時銓曹法壊貪吏方緣爲奸
間有富庶之所衆皆借爲竒貨公在銓籍名次先後復
以缺爲等差一日忽坐省中唱名注擬即謁省門銓吏
不得高下其手衆服其公未幾省官曹掾因坐他事皆
免惟公獨無所汚遂遷河南總管公下車訪求民謨度
其緩急而施行之郡當西南孔道使者交馳驛騎多死
公覈實驛力得富實者若干皆奸民久避役者即日趨
事貧窮者悉聽免歸而驛傳始不乏矣肇新驛舍及幃
帳衾褥器皿使者之至如其家然以廟學門廡傾圯繕
完如初且朔望帥僚吏聽講經訓冀習知其廉平之理
又置更漏謹其晷刻以警朝昏又葺惠民局修藥餌以
活貧人之有疾者蓋河南昔經兵難民多徙死公私廬
舍聖賢祠廟盡皆毁壊公到官未久百廢俱興大則出
官帑小則割俸以倡富者樂於輸財貧者皆願雇役故
人不擾而事集蓋深得古人救荒恤民之意焉於是政
聲流布遠邇凡他郡刑獄冤抑田宅婚嫁訟弗決者行
省憲府屢以屬公皆隨事裁遣衆悉推服及聞公薨咸
悲思之公諱永字貞甫居本國之清州世以儒術爲業
世祖既奠天位萬邦來庭維高麗王尚主聽還其國乃
選世家子弟二十餘人爲質於朝公考亦在選中久之
歸仕其國子孫因家京師公以大德七年入備宿衛未
幾成宗皇帝命掌服御爲近侍時宮禁邃深法制嚴整
公扈從出入小心慎密及仁宗皇帝爲皇太子公復被
召在其左右仁宗愛尚文學公時時進說故事至大初
元年官承務郎資武庫提點遷奉議大夫夀武庫使轉
利器庫使皆武備寺所屬國家初以武定天下故於甲
兵所藏不輕授人公居其職凡十餘年出納無虞延祐
七年遷奉議大夫大寧路錦州知州又遷高州公習熟
二州之俗故其爲治也本之以寬仁守之以廉靜民被
其惠吏服其能及遷遼陽路懿州知州未及上遂有僉
憲之命公性明敏幼若成人喜怒不形於色稍長愈善
文學國人敬焉及涖官臨民寬厚豈弟未嘗疾言遽色
勤於政務至忘寢食持守潔白一毫不取諸人奉身清
約恒以圖史自娛齋居終日澹如也捐館之日室無餘
財聞者益重其操公五世祖奕仕其國爲尚衣直長同
正生子希愈儀仗府别將曾祖考光胤朝請大夫禮賓
卿卒贈金紫光祿大夫守司空右㒒射祖考康匡靖大
夫都僉議中贊修文殿大學士監修國史判典理司事
以世子師致仕卒諡文忠公考謝竒朝奉大夫右司議
知制誥三世皆以進士及第曾祖妣陳氏本國富戸長
慤之女封通義郡夫人祖妣任氏禮賓少卿龍臂之曾
孫權知監察御史克和之孫禮賓注簿同正全祐之女
金紫光祿大夫政堂文學禮部尚書寶文閣大學士判
兵部事諡章憲公鄭某之外孫女封牙善郡夫人妣蔡
氏繼妣鄭氏本國大相良祐之女封利城郡夫人公鄭
出也既仕聖朝階官三品天子推恩贈其祖中順大夫
僉太常禮儀院事上騎都尉追封高陽郡伯任氏封高
陽郡君考贈翰林直學士亞中大夫輕車都尉追封高
陽郡侯蔡氏鄭氏俱封高陽郡夫人公配崔氏累封高
陽郡夫人子男三人長孝先由近侍累遷太府監右藏
庫副使征東行省左右司員外郎資政院都事擢拜江
南諸道行御史臺監察御史次仲輔侍儀司通事舍人
次文獻給事儲宫天爵既序公行治官封卒葬夀年仲
輔曰吾東國之俗凡筮仕結婚必各徵其族世外家非
勲貴之胄不得補官非衣冠之世不許作配蓋有古人
仕者世祿崇尚氏族之遺意請並著之銘曰
朝鮮之東箕子所封遺教猶存蔚有華風自昔其國風
俗好儒設科取士誦詩讀書矧逢聖朝海宇咸一東土
承風誕沐文德有美韓公起自儒家入侍天子允著才
華出領郡符分持憲節春陽之温美玉之潔民受其惠
吏畏其威關陜東西咸有去思公用弗極公有賢子言
論雍容進拜御史惟仲與季出入禁庭執事有恪繼美
父兄尚事華學清慎周密克孝與忠世贊皇國豈惟恩
寵東土之光益大其宗百世之芳
元故正議大夫僉宣徽院事周侯神道碑銘
正議大夫僉宣徽院事周侯諱貞字幹臣以至正元年
十二月廿一日卒葬保定清苑縣延育鄉延福里先塋
之兆其子克敬徵銘以表墓道按周氏世家清苑侯曾
祖諱某國初以才勇爲義軍萬戸能保全其鄉邑祖諱
元積善好施以賑親族因侯貴贈亞中大夫廣平路總
管輕車都尉汝南郡侯考諱普讀書業儒材不克顯而
殁贈嘉議大夫保定路總管上輕車都尉汝南郡侯侯
早聰敏既長思樹功名乃遊京師學國語數月盡能之
擢翰林院譯掾語益精熟出官將仕郎監廣盈倉出納
無弊進承務郎佩金符慶元紹興等處海運副千戸在
官四年在舟再涉海而不以爲勞中書錫宴及賜錦幣四
襲遷奉議大夫東勝州知州侯下車作新學宮士亦往
往來游焉學舊有田二千餘畝比年豪民冒種士無所
訴侯稽故籍悉歸之諸學士刻石頌侯美歲餘政教修
理民有兄弟爭財久不能決侯以理諭之兄弟慙悔卒
爲敦睦之行儒生耿某喪親廬墓侯率屬吏表其孝行
仍分祿米以周其貧民愈化服遂除和寧兵馬使進官
中議大夫邊庭法制寬簡盜多未獲侯馳驛數千里乃
盡獲之悉致於法盜亦屏息中州良家子女被賣於邊
者衆侯索得之歸其父母家咸繪侯像事之捐俸建龍
沙書院民亦有興起者焉廷臣嘉其能擢拜中興路總
管江淮之田履畝而税貧者或無地入租富者或徼倖
獲免民有輸米沙市倉者五百餘家貧實無地有司徵
求榜掠無已行省屢命核實數年不絶侯到官月餘即
正其事民皆神之漢江之水岸善崩其曰象鼻觜者官
築倉於上歲役民數千人修完之民不勝擾侯命作堤
護之親董其役樹以竹木積以土石堤長若干里力省
功倍堅完可久民曰俾吾歲無脩築之勞者周侯力也
相率著其遺愛焉進僉宣徽院事侯以年老乞致仕卒
時年七十有一祖妣妣皆王氏俱追封汝南郡夫人娶
劉氏封汝南郡夫人侯兄弼承務郎大名路清河縣尹
弟誠子男二人長克明出繼兄後將仕郎淮安路總管
府知事次則克敬居侯之喪不茹葷酒鄉閭以孝稱誠
之子克恭東鹿縣税務副使女三人長適大宗正府譯掾
王國器次適儒士劉秉善次適僉左都威衛指揮使顔
伯瑛孫男恕也昔我國家撫定海内收攬豪傑隨其才
器大小而任用之入官之途蓋不一也世祖皇帝始制
國字以通語言中國之民亦皆使之盡學焉故人材率
多由是而顯若周侯者蓋其人哉故爲之銘銘曰
維皇建國於燕之域九有來賓如星拱極矧兹清苑密
邇神京民生其間詠歌太平或承龐光進爲卿士秉笏
垂紳紆朱曳紫有美周侯譯掾起家致身通守萃其暉
華若昔國初豪俊輻凑戰征方殷蝨生介胄殆逢治安
富貴尊榮游優文墨保有令名侯所歷官興學敦善民
俗承風亦克用勸頌其遺愛載諸貞珉又列銘章以貽
子孫
元故奉訓大夫冠州知州周府君墓碑銘
周氏爲燕名族金贈儒林郎企生子安貞登皇統五年
進士第累官中議大夫咸平路轉運使其弟宣武將軍
河間草場使安吉生鎮國上將軍杞縣令璧璧生蔡州
節度判官天禧國初燕京行省辟充詳議官生奉政大
夫右侍儀使鐸鐸生二子長曰翰林侍講學士中順大
夫知制誥同修國史之綱次即君也諱之翰字子宣我
國家既定中夏太保劉公奏起朝儀侍儀公佐之遂成
一代之禮夫人王氏翰林學士承旨文康公鶚之女讀
書賢明教子有法君與侍講早歲皆以儒名侍講以朝
命出繼文康公後君次當蔭父官推讓從兄之幹久之
擢侍儀舍人滿考再爲之復充法物庫直長出官將仕
佐郎主滄州清池簿未上大司農司辟爲掾進本司照
磨擢侍儀通事舍人轉承務郎武偹寺經歷出爲淮安
路推官進拜冠州知州到官五月而卒至順元年二月
二十一日也享年六十有五歸葬良鄉縣南呂里先兆
君自元貞初入仕六命而至郡守階六轉而至奉訓大
夫當朝廷承平之日又佐人以爲職故不克大有所施
獨在侍儀明習禮文之事嘗述朝儀備錄五卷朝儀紀
原三卷以進蒙賜幣帛命以其書藏史館及官淮安民
有殺其子而誣仇人殺之者有誤繫人死有一鍜鍊爲
故殺之者有因中酒而死其家誣人毒死之者獄具君
一一辨之民大稱善君嘗問學於楊先生時煦文康公
時賓客日集其門故君於近代故事一時偉人悉能知
之居官廉慎毫髮無所私少嘗拾遺於路追及其人與
之蓋其爲人温厚和平能以禮義自守者也其配敬氏
燕京提舉學校官大寧先生鉉之從孫太常博士元長
之女中書平章政事儼之女弟也子男曰驤國子積分
出身奉聖州判官擢中書掾歷文林郎都護府都事擢
拜江南行臺監察御史次駿廕官進義副尉主毫州城
父縣簿周氏自金皇統迄今至正垂二百年而詩禮衣
冠之傳不乏可謂盛矣宜有銘以著其世銘曰
幽燕之郊天挺雄豪世服鞬櫜云何周氏祖及孫子蔚
乎多士遭逢明時執禮誦詩温温其儀朝有大會冠裳
玉佩臚傳九拜雒雒淮城汝往司刑死者復生維聖之
制刑本於禮民率興起世祿之家克慎弗奢益振厥華
咨爾來裔家學是繼尚永其世
滋溪文稿卷十七
