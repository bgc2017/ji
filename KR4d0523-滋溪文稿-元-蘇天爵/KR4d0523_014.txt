滋溪文稿卷十四
元蘇天爵撰
碑誌
故真定路儒學教授節軒張先生墓碣銘
至元季年僧格專政勢傾朝野親戚黨友布列藩方忤
恨睚眦輒中傷以危法中外震慄燕南宣慰使巴爾嘉僧
格之妻弟也恃勢為虐郡縣官屬聞京師為僧格立石
頌功業扵是亦為巴爾嘉樹碑以阿其好故節軒先生張
君方為郡學官衆以碑文見屬先生正色力謝却之度
不可居即歸田里一時士論莫不重其風節其後僧格
敗誅巴爾嘉亦相連坐而碑遂焚毁先是稿城有大儒曰
王公若虚仕金季直翰林崔立劫殺時相而黨與請為
立建碑表功訹王公銘之公曰作之則壞名節弗作則
死孰若死之為愈竟辭弗作先生與王公生同里衎習
其流風餘烈故識見之卓能若是也嗚呼士大夫以文
章名世當有學識以立名檢况金石之文義近于史可
以易為之乎若先生之潜德高行不可銘之以表見于
後世乎謹按國史院編修官董君士廉所述行狀先生
諱延字世昌家稿城之故邸里幼嘗與郡兒戲水濱衆
泅于水先生獨不為動儼然如成人元帥董公王公見
而竒之始令肄業于侍其提學軸既長學文于李翰林
冶先生禀賦既異用力清苦問學高出時輩我國家撫
有中夏乃用金宋貢舉舊制試士中選者復其家先生
兩試于鄉初以明經擢前列又以詩賦冠多士而聲聞
日彰彰矣故相董忠獻公經略山東辟先生為統軍司
諮議時李壇初伏誅先生與參議高公明逸請宥協從
以安東土無何以親者辭歸久之禮部尚書趙公椿齡
復薦于朝遂除真定路教授先生教授崇尚名節學者
興起事親至孝親疾不觧帶親喪哀毁踰制鄉人範焉
聚書數千卷築重屋以庋之為學孜孜老亦不懈或辨
經傳之訛或訂史學之失至于氣候之暄涼交游之言
論悉筆于册日有程度所著有周易備忘十卷中晉書
二卷要言一卷讀通鑑詩二卷因讀記二十卷集文十
卷稿城學舍歲久弗治先生率邑人完之邑中大族若
董氏趙氏王氏雖以將相勲閥之貴各遣子弟執經就
學先生師道尊嚴諸生賴其訓誨進多貴顯益振其家
聲先生享年六十有二以至元二十七年冬十月二十
五日卒葬新豊鄉杜家原考諱德用累官行軍萬戶妣
史氏配郝氏子男堂稿城學教諭女適侯某王某劉某
皆士族也孫男三思賢思温思問孫女一人適彭孝純
曾孫六庸訥謐某某某先生世本農家考府君國初奮
田間金降將武仙殺元帥史天倪復據真定諸郡連兵
討之考府君亦帥勇士五十八人夜潜入城縦火鼓躁
城中震駭仙走西山遂復真定居常訓子孫曰吾少長
兵間雖驍勇見稱于衆然恒以不齒士類為恥汝曹當
學為儒以續詩書之澤縦不富貴家道亦光故先生服
膺先訓卒以儒名子孫迄令修學為士銘曰
儒者之學貴守名節勢利易汙當全吾潔金石之文大
書特書義近于史言不可誣咢咢先生辭嚴義正惡彼
奸邪斥其餘佞歸休雍容著書滿家風節峻整道德光
華富貴無能或鮮知愧托之空言亦祗以異咨爾多士
操觚摛辭咢咢先生企其齊而
安先生墓誌銘
至治壬戌仲冬甲午恕齊先生安氏卒享年九十有五
二子熙煦皆前卒孫暨以是月戊戌葬先生于稿城縣
安仁鄉夫人劉氏祔焉先生諱松字庭幹太原離不人
也金亡遷真定曾祖余廣祖昇皆不仕考滿真定儒學
正妣賈氏先生少學扵家庭尊聞行知聲問偉然至元
癸未由名臣薦起家江淮轉運司知事歷潜江尉峡州
司獄江東宣慰司照磨遂謝事歸再除建寧令不赴時
年五十餘矣先生為吏廉謹治獄多隂功所去吏民見
思其北歸也惟書籍衣衾而已教授于家嚴條要以身
先之弟子從者多至百人動作悉有規矩講解明白不
為繳繞章句學尤善為詩温厚和平得詩之意暇則與
翰林王公唱酬有詩若干篇晚歲充養完粹毁譽懽戚
無少介意不復仕終其身嗚呼位雖卑而名愈隆年益
高而德彌邵若先生者可謂廉退老成君子矣銘曰
寒暑代謝天道之常仕止久速君子之方猗嗟先生名
著昭代進不為汙隠不為泰道周于身化洽于鄉年及
期頥逌然而亡人孰不仕知足或非人孰不夀七十猶
稀猗嗟先生比德者鮮列銘幽墟克示悠遠
姬先生墓碣銘
君諱文龍字伯陽姓姬氏河東絳州人也世業儒術曾
祖雍祖泰考德妣王氏金之季年考府君避地襄鄧間
又渡江居鄂雖遭時多艱所至必擇師教子故君自少
卓然有立宋咸淳四年以詞賦擢進士第初授廸功郎
主郢之京山簿能聲獵獵用部使者李應春錢真孫郡
守翟貴薦轉從政郎岳州教授荆湖制置使汪立信聞
其名辟郢之長夀令進承直郎尋兼僉書判官廳事庫
庾倉廩皆君司之持身至廉一毫不以自私亦不以深
刻聚斂為務時天兵圍襄郡縣多儲金帛以酬有功郢
有金數萬兩君一日閱實而數不足主者扵法當死君
曰是必急有所需乃命償之至元十二年襄陽天兵降
棄郢不攻而南郢之守臣乘便冐種官田竊庫金入其
家君不能止乃收故牘藏之曰他日事覺悔無及矣宋
亡朝廷遣使者稽核故宋金帛之在庾曰土之在籍入
官者扵是貪者相繼獲罪惟君獨無所得未幾例以故
官授之君斂身而退因家于郢猖徉林壑以終老焉當
是時來為荆閫及部使者多中朝舊家鉅儒如史公杠
姚公燧暢公師文馮公岵皆重禮君樽爼笑談日相樂
也而姚公馮公亦就家郢各遣子弟執經受學姚公疾
革語其子曰吾世冠衣大族有如不諱喪禮勿徇流俗
姬先生深明禮學汝當咨之公薨君主其喪衣衾棺斂
哀麻之制悉遵禮經觀者敬焉初君連值父母喪廬墓
哀號三年不歸與其弟光州文學椽震龍門居無間言
蓋其孝友之實見于行事類此非徒講誦禮文而已君
性耿介或有餽遺一切不取人有過輒面折之一時官
府多求君文章傳以為榮君亦因與箴規未嘗以一語
相諛悦荆相山間九月桃復華部使者寫為圖求言君
曰隕霜不殺草李梅實聖人筆之扵策九月于卦為剥
而桃復華表于按部之境抑亦民和之所致歟識者知
其言之為有在也郢舊有白雪楼郡守撤而新極其宏
麗為君記之君曰財非天雨工非役鬼一旦規飾逾昔
誰之力歟昔魯人為長府閔子騫曰何必改作及高大
其南門聖人書之曰新作垂戒之意深矣郡守惡其詞
直藏之不以示人君曰他日必有喜吾言者後十餘年
中書參議何公庭蘭命刻諸石君享年八十以延祐七
年某月某日卒葬長夀縣東十三里祖墳之側將終索
紙悉書遺命了然不亂娶眉山楊氏故宋參知政事揀
之從孫女子男鏞將仕佐郎主婺州金華簿擢湖廣行
省掾女適張通陳書傳表滋皆儒家子滋為玉沙縣學
官孫男周南嗚呼宋養士三百年可謂厚矣及其亡也
居高位者往往喪其所守君以小官能晦迹山林不易
其業是可尚乎故表而銘之銘曰
維昔勝國重養士一時緩急有所恃滔滔江漢南國紀人
才倜儻匪風靡卓哉姬君學詩禮立言制行類有恥身
雖退藏名愈偉尚百千年石不毁
内丘林先生墓碣銘
世祖皇帝既定天下總攬豪傑布列有位猶慮道德之
士遯遁林壑安車四馳登而用之至元十九年詔徵容
城劉文靖公因為太子贊善未幾辭歸復徵為集賢學
士遂不復起海内高其節義從而作興者不無人焉順
德内丘林君蓋其一也君諱起宗字伯始當四方會同
程朱遺言流布遠邇君誦之知敬用志堅苦或有所疑
思就有道而正焉于是覃懷許文正公已老劉文靖公
赫然以風節問學著名當世君欲往從之遊無以為介
擔簦負笈齋沐立于其門者三日文靖嘉其立志之卓
命序弟子之列君聞其講說深思體踐極其至而後已
文靖少然可獨稱君為善學久之以家貧思省其親文
靖授以治家之法君歸而行之家日益裕已而復往卒
業會文靖卒乃還君事親於温凊定省皆有禮節親喪
廬墓克盡其哀行既著聞士之從者日衆君儀容竒偉
衣冠雅潔晨起正襟危坐雖造次頃刻未嘗不整齊嚴
肅及與人言則和氣滿容講授經訓毫分縷析使諸生
心領意會出入左右咸中規矩名公鉅儒道出其邑即
請見焉見者若有所得鄉閭之人凛乎惟恐有一不善
為君所知觀感而化者多矣嘗作志學指南圖以為學
道之標準心學淵源圖以為入聖之極功及作中庸大
學論語孟子諸圖孝經圖解小學題辭發明魯菴家說
共數十卷大抵皆以程朱之言為主至大間故相王公
結來守順德始登君名于朝及長天官遂論薦之君年
既高所造益深優游丘園玩心神明以佚老焉享年七
十有六復號至元之三年二月九日終于家葬邑西南
永安里門生會葬者百餘人燕趙之士識與不識皆悼
惜之君曾祖某妣劉氏祖安妣田氏考泉妣張氏娶李
氏繼劉氏楊氏李氏子男曰欽女適儒氏張郁李秉直
張喜安次以疾在室昔我國家初有中夏士踵宋金餘
習以記誦詞章相誇尚許文正公始以孔孟之書程朱
之訓倡明斯道一時師友講習若河汾伊洛之盛劉文
靖公繼之士皆知趨正學不為異術他岐所惑文正公
被遇世祖徵居相位典教成均而門人貴游往往仕至
顯官文靖公既出即歸學者多窮而在下傳其師說私
淑諸人兩公之門雖出處窮逹有所不同其明道術以
正人心蓋未始不一也然而宦逹者聲名顯而彰隠處
者其德業或湮晦而無聞于世君卒之八年余友兵部
員外郎楊君俊民以進士范淳狀君之行為請夫賢者
之墓宜有銘天爵生晚不及識君面官六察嘗薦知名
士十餘人充國子師君亦與焉豈意今復執筆銘君之
墓乎銘曰
維天之生財兮將以為世軌也明遺經以紹墜緒兮維
道所履也嗟若人之好修兮懷瑾瑜以為美也凛冰霜
以自固兮奮節義以勵乎已紛時俗之躁進兮若波流
而風靡也彼智者之過兮下愚者之無恥也抑先哲之
為依歸兮慎所行而知所止也銘以昭其隠德兮尚多
士之興起也
故處士贈秘書監秘書郎烏君墓碑銘
汴有隠君子曰烏君諱冲字叔備其先大寧路州州人
君從親官汴家焉明經勵行高蹈深隠享年五十有二
以延祐二年五月十八日卒葬通許縣之西原後一十
四年外孫稿城董鎧奉母趙國夫人之命來請銘初靜
修先生劉公因以高明之資躬聖賢之學道德風采聳
動四方之從者者甚衆君年出二十亦來授業以公卿
之子素習富貴冠服車騎鮮明華好既䞇見歸三日不
返諸生皆曰是豈真實為學者歟翼日君博帶褒衣執
經趨席刮磨豪習凛若寒士諸生嘖嘖驚歎劉公亦甚
喜之君為學清苦聞師之言晝誦夜思至忘寢食數年
始一歸省蓋惟恐學之不及也初值父亡即能行古喪
禮三年不居于内宗族賢之父居官廉家無儲積諸兄
宧游他邦君獨養母旨甘常具母亡哀踰前喪其家益
貧日宴食或不充意泊如也榜所居室曰存齋杜門授
徒講說經訓諄諄不倦遠近學者爭歸之劉公嘗集己
所為詩百餘篇表年以命之曰丁亥集寓意深遠讀者
或弗深曉君為註釋以達其意真定安君熙通經學古
數欲謁見劉公不果君盡以所聞告之安君由是深有
發焉當是時君聲名聞海内憲府藩方薦者以十數
仁皇御極銳意古文一時儒士多不次進用當路者方
擬召君居成均教胄子而君卒矣士論嗟惜久之贈承
事郎秘書監秘書郎君祖考塔塔爾台國初帥軍民詣
界河北迎謁太祖有勑書賜名且琳沁命導太師國王
南伐累官龍虎衞上將軍易州崇寧軍節度使行川州
元帥府事考禔初襲父官充北京路總管佩金虎符歷
尹真定彰德濟南諸郡卒官嘉議大夫河北河南道提
刑按察使有名當世三子長陕西行臺治書侍御史某
次同知息州事某季即君也祖妣李氏妣劉氏配崔氏
真定路治中德昭之女有賢行中外姻族以為表儀追
封宜人子男二人杞承事郎黃州路麻城縣尹構不仕
女二人長適汴梁路總管李經次適御史中丞董守簡
鎧之母也讀書明大旨治家有禮法知求金石之文以
彰其親賢矣哉孫男三人烋勲烈女一人幼嗚呼古之
人蓋有不仕者矣或全身以避地或矯俗以干名孰能
安于義命之正審于出處之宜以求合于中庸之道者
歟若靜修先生劉公不可尚矣而烏君者能忘富貴聲
利之欲知慕高尚澹泊之樂其胸中所藴亦豈一時之
人所能窺其萬一乎是宜序次行事揭于其墓之原銘曰
委質為臣隠約善身出處雖殊仁心則均國之四維禮義
廉恥進不由道何以曰士君退于家惟志之求善以及
人而心休休卓哉劉公君學是企凛凛高風聞者興起
焦先生墓表
先生姓焦氏諱悦字子和祖考恩金季自懷之武陟徙
真定考德行以孝行聞于鄉先生弱不好弄端重如成
人始入鄉校即知嚮學師弗煩于訓誨稍長從藜軒吳
君游吳君明經先生講求誠意正心之學君有所得自
是一言一行皆求合于規矩同游者敬而畏之不敢狎
侮焉我國家初定中土取士之制未遑仕者悉皆吏進
先生廹于親命俾習律令夜則讀書或逹旦不寐嘗與
同郡安君熙講說六經之旨伊洛諸儒之訓莫不究其
精微一時朋友皆自謂弗及也久之辟州佐史未幾謝
去又辟為郡掾曹數月辭歸蓋先生持身廉正不樂隨
俗俯仰以故退休于家奉親養之温凊甘旨盡其職執
親之喪衰麻哭位合于禮三年不宿于内君子以為難
家庭雍睦雖盛暑必具衣冠以見子孫子孫亦皆緝學
修行先生弟恒早亡其妻趙氏守節自誓朝廷特表異
之皆先生之德有以化之也豈惟家人化之而鄉閭亦
知景仰焉先生嘗曰學者將以行其學學焉而弗踐履
何以學為哉故晝之所行夕則書之其不可書者則有
所不為也鄉之先進若翰林王文恭公恕齋安先生咸
器重之燕南部使者復以憲府掌書薦亦辭不就中臺
御史表其學行可為人師遂授真定郡學官先生勉起
就職訓誘諄諄唯恐不至而學者亦樂聞其說歲餘不
出號其居曰兑齋家事不復關白詠歌詩書以佚老焉
享年七十有二至元三年丁丑夏六月壬辰卒是月丁
酉葬郡城之北大安鄉游家里先生之妣王氏鄒氏配
趙氏子男二鎮先卒次埜女適稿城尉劉景祖孫男二
立本治進士業次習耕女一幼昔先參政府君與先生
交雅厚其為掾曹蓋同就辟先府君擢掾河東先生贈
言曰君行我止豈非命乎蓋安于義理類此先生既卒
六年天爵之官鄂省拜謁墓下埜以墓表為請夫以先
生潜德篤行當上太史垂範後世顧惟後學豈足以發
其萬一然不可以無言也先生始學為詩即有理趣其
詩百餘首詩講疑一編並藏于家銘曰
充乎其若虚確乎其若愚斂之以歸藏淵乎自如奉親
居喪執禮弗踰我述潜德以表諸幽墟百世之下尚徵
其為齊魯質行之儒乎噫
濮州儒學教授張君墓誌銘
吾鄉有博洽豈弟之士曰張君諱在字文在其學自六
經百家太史之籍先儒箋䟽傳注之書兵家族譜方言
地志與夫萬里海外蠻夷異域荒怪之說靡所不覽既
久而能不忘屏居閭里環堵蕭然聚書萬卷誦習校讎
風暑雨寒不輟也賓客弟子經過從游有問輒應愈叩
而愈無窮然亦未嘗以自矜也其為人和平樂易孝於
宗親蚤失其父獨奉母氏家雖固窮自奉清約養生送
死必稱于禮與朋友交克盡誠欵氣和色温怡然不忍
相違也人或犯之置而不問聞人之善稱道不已人苟
有過未始一語及之嗚呼可謂博洽豈弟之士矣君世
真定稿城人幼時嘗侍諸父宦游他邦聞見益廣年二
十餘始還真定又從鄉先生侯君受業大參王文恭公
休政家居君恒往來聽言論于左右所學益大以肆延
祐初元詔郡縣賓興多士有司以君應詔遂以春秋中
其科明年春試禮部下第時貢舉初興試者銳于一得
既而被黜者譁言不止至作詩歌譏詆主司君即日束
書而歸曰是吾所學未至也朝廷方崇尚斯文作興士
氣凢與計者偕授以校官有差君得真定儒學正具訓
諸生懇懇不倦初成均制登歌樂以祀孔子至是郡國
悉倣為之古樂廢已久憲司求能通制度音律者共議
屬君君乘傳詣餘杭稽圖制器審恊音律數月完歸春
秋釋奠必奏其樂鑑鏘之音升降之節觀者悚然思見
隆古之盛矣國家既以文藝取士士之進也不雜扵是
人人思奮于學而中州老師存者無幾後生或無從質
問聞君善教來學者日盛經其指授多中科名君既明
習春秋以貢舉唯許用左氏公羊氏穀梁氏胡氏之傳
然四家言義互有異同君比輯其合于經者為四傳歸
經以授學徒江南三行省每大比士多至數千人而考
官必得碩儒士方厭服至治癸亥御史中丞曹公伯啟
監試浙省以書幣延君遂偕宣城貢公奎江寧楊公剛
中長沙歐陽公元考試其文及禮部取士浙省得人居
多泰定間故翰林待制彭公寅亮屢薦君多識故事宜
居史館不報乃循資調濮州教授泊然赴官振舉學職
山東學子遠近至者常百餘人君晝則分經講貫夜則
課習程文久之疾作或勸君宜少休則曰教吾職也敢
以疾辭乎猶講說如平時而疾益劇矣以至順二年四
月廿八日卒于官舍年五十六濮之官吏及諸儒生共
割俸出財為治棺槨僦車載之歸葬其鄉君曾大父某
不仕父玉承事郎永年縣尹父君鐸上都留守司掾妣
顔氏娶羅氏子男二人務本治進士業立本尚幼是歲
六月十日葬君稿城縣張家原里人國史院編修官俊
民以狀徵銘其墓天爵自總角時從親來京師間歸鄉
里輒與君游每獲多聞之益嘗嘉君之賢而竟不果顯
聞于時悲夫故為之銘銘曰
維古于學貴多識匪衒才華藴為德猗與張君資挺特
篤師古訓廢寢食典學校文臨郡國多士鼓笥樂矜式
神于君子夀何嗇石著銘章示無極
故靜觀處士劉君墓碣銘
劉氏世家上饒唐季有諱迪者仕于鄱徙居鄱之清溪
六傳曰宇宗慶歴二年登進士第官至秘書丞其弟曰
定皇祐五年舉進士官至尚書吏部侍郎皆有譽聞于
世為郡望族君諱傳字芳伯秘丞六世孫也曾大父咸
大父元芝宋迪功郎父孔昭母胡氏君少學于家庭迪
功府君教誨甚嚴君讀書清苦日記千言前至元時江
東部使者柳城姚公燉按行至鄱鄱之名士黎君廷瑞
吳君存偕迪功府君同往造謁君操几杖以從姚公愛
其穎慧命題賦詩君援筆立成姚公嘉嘆期以遠大迪
功府君常訓子孫曰吾家歷世習詩書禮三百餘年汝
曹勉旃無墜先業君感勵奮發遂窮五經尤深于易推
明程朱之傳復輯諸儒之言以輔翼之又輯大學中庸
要語以教學者名既著聞江浙湖廣兩行省提學官各
以校官起之俱不就延祐天子賓興多士鄱之郡守首
以君名應詔君曰吾之所學各能合于主司之好乎自
是深居不出聚書數千卷討論皆造其極郡人爭具禮
幣延致扵家塾而師法焉君有弟曰仁曰儀可各以所
學分教鄉邑朔望来歸深衣巍冠諸子侍列一家父子
兄弟以道義相規切若師友然視聲利泊如也君晚年
獨喜為詩雍容沖雅五言諸作深得陶韋之體佳時令
節杖履徜徉清溪之上蕭然若與世相忘者中臺御史
薦列其行習集賢院臣表以靜觀處士之號焉君室程
氏前三十年卒終不復娶或問其故則曰獨不聞曾參之
之事乎後至元六年二月某甲子君以疾卒享年六十
有三子男曰貞孫女尚幼某年月日卜筮君于鄱之和
風南鄉苦塘原以程氏祔既葬門人程與權來請銘其
言曰鄱自昔為文物之邦邇年鄉之老成若黎君吳君
皆相繼淪謝今君又亡吾黨後學小子將何所考德而
問業焉余感其言為之銘曰
清溪漣漪可以樂饑劉氏來居世讀詩書遭時易代歷
年三百詩書之傳獨有遺澤溪水之清可以濯纓咨爾
雲仍尚保幽貞
張文季墓碣銘
張君諱綱字文季家居京師以清修博雅聞于時卒不
仕終其身當至元大德間民庶晏然年穀豐衍朝野中
外號稱治平公卿大夫咸安其職為士者或退藏于家
優游文藝樂以終日而世亦高仰之此其承平人物之
美後世不可及矣君質尚爽佩服儒素讀書而不求官
治生而不謀富稍有贏餘即購鍾鼎彛器法書秘畫真
收偽除日得日竒明窗棐几布列展玩作而喜曰古人
不可見矣流風遺澤是尚有可稽焉人欲傳觀亦不甚
惜或以遺文古事求質于君君考訂辨說皆有援据可
徵非妄言以自詭者也君處家雍睦動以禮法自持齋
居深靜竹樹茂密無世俗囂紛之雜間為歌詩亦多清
婉可喜久之遂名顯京師當路者欲薦用之君不屑也
一時名公碩儒東平張公孫孔高唐閻公復汲郡王公
惲柳城姚公燧涿郡盧公贄濟南劉公敏中皆傾蓋與
君友休旬令節相帥詣君焚香煮茗鳴琴觴酒翛然娱
樂京師之人相傳以為盛事君享年五十有四以至元
二年九月十五日卒是年十月十八日葬大興縣燕臺
鄉可大里張氏覇州文安人五世祖俊生興興生福福
生瑄金季避地河南事定北歸遂徙居燕以詩書教授
學者子皥歲戊戌以經義中選著儒籍贈中順大夫兵
部侍郎娶李氏封清河郡君三子伯曰經復業進士卒
官太常檢討次緯贈集賢直學士亞中大夫季郎君也
娶劉氏二子鉉雲南行省宣使蚤卒次逢吉由國子學
正累遷太史院校書郎官第七品贈君從仕郎文安縣
尹劉氏封宜人至元元年春逢吉由芮城尹入為國史
院編修官錄君行事來請銘天爵最重儒雅故序而銘
之銘曰
去古日遠古制寖微文物聲明孰究其遺圖象鼎彛君
子是實匪以玩物稽古之道翼翼京師冠蓋塞塗豈無
居人孰可與娛洵美張君愔愔大雅視利在前如棄土
苴顧瞻其家圖器猶存以貽孫子永著斯文
滋溪文稿卷十四
