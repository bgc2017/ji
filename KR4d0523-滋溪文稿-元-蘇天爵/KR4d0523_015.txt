滋溪文稿卷十五
元蘇天爵撰
碑誌
元故武義府郎漳州新軍萬戶府副萬戶趙公神
道碑銘(并序)
公姓趙氏諱伯成真定人也考府君偉國初以才勇從
丞相史忠武王平金擢黑軍百戶歲庚申公始襲職隸
萬戶邸公麾下移兵戍守歸德己未從邸公濟江攻鄂
中統三年李璮反公與賊戰有功邸公旌幣三端改隸
招討使額特默色麾下别將巴圖軍百人至元十有一
年天兵渡江從攻沙陽新城陽羅堡因戍黃州進攻隆
興撫州建昌皆下之十三年宋亡宋臣陳宜中張世傑
挾益衛兩王走閩海表年官人圖復宋其下倡亂從之
閩大擾公從招討使攻建寧降之行省署公建寧安撫
司達嚕噶齊明年政和慶元民亂公討平之吳聖公倡
浦城人為亂公勦除其衆左副元帥高某薦之復以公
兼權建寧路萬戶於是招募土兵千人教之擊射皆號
精兵盗聞公威名或斂避不敢犯民亦少獲其休息焉
朝廷嘉之特錫金符制授武略將軍管軍千戶公益奮
激思自效十七年春都昌民杜萬一挾左道媚人表僭
名號搆亂一方公偕方安撫生擒萬一磔龍興市賞公
白金五十兩復以管軍萬戶守建寧十八年制授管軍
總管進階武義將軍是年秋漳州高安賊作樹栅以為
固公命作雲梯先登攻破其栅擒之二十年冬黃華賊
起公引兵覘之抵萬墩與賊遇敗之又抵歐寧之黃屯
與賊遇又敗之斬首不知其數餘皆敗走復屯歐寧之
板橋公又敗之未幾賊號二十萬復來分據建寧四面
以視必取公潛出兵水南賊發矢如雨下公不為動乃
泅水以濟諸軍從之大呼殺獲無算賊披靡遁公追殺
之且行且戰三十餘里僵屍藉藉被山野又捕虜數百
人時黃花餘黨散在政和之青州及獅子岩者公皆破
之賊患遂息行省檄公守松溪政和兩縣二十四年移
南劍是秋尤溪賊作公又平之招諭民之脅從者俾居
其鄉乃還鎮是冬鍾明亮兵起公偕福州路達嚕噶齊
托歡捕之轉攻南劍及邵武諸盗皆大破之平章拜除
表公前後戰伐以聞制可其請超拜漳州新軍萬戶府
副萬戶二十六年冬平寧化黃化石門等栅二十八年
省府以漳之龍岩羣盜之所出入移公守之乃招諭賊
魁謝大老等來歸二十九年漳浦賊作公從樞府臣破
之復留公守雲霄隘於是招諭魯小虚神歸化而魯大
虚負險不出公復以兵臨之大虚亦降其餘黨尚為民
患公提勁兵揉之省臣以南詔之地控制循海潮廣諸
郡檄公鎮之仍總雲霄之兵凡二年盗不敢犯民甚安
之大德初元劇賊劉大老犯漳州境公將兵迎戰刀中
公頂及腰猶與賊戰不巳於時公年六十七矣遂移疾
北歸行省不允公復以爲請久之方聽其去至大二年
正月十有九日卒於家享年七十有七葬真定縣新市
鄉别駕莊之西原公貌魁梧力能兼人平生大小盖百
餘戰身被十餘創其勞勩何如也初公至閩閩人即降
同列建議請計口徵銀為贄禮號令嚴急民大驚恐公
傍通衢立罷其事合郡歡聲如雷呼公為佛建議者暴
死民大稱快公綏輯新附簡易寬厚民以為便立祠祠
公迄今不隳嗚呼昔者王師伐宋曾未數年降其君臣
墟其廟社已而遺民在在蠭起何其取之之易安之之
難若是歟余讀周書每嘆周人滅殷之易安殷民之難
也大抵古今人情不甚相遠益知書之為可盡信公母
高氏夫人常氏如夫人者七子四男人仲立德明寧老
仲信女三人長適真定劉某次適建寧謝某幼為比丘
尼孫男十人成立君佐君澤君弼君哲君傑君和君讓
君祥君瑞曾孫男二人真保關保公歸元子仲立嗣仲
立卒弟德明嗣德明卒仲立之子成立嗣成立卒今其
子真保嗣焉天爵與公同里少嘗拜公酒酣耳熱語其
平生戰攻之勞英氣凛凛真一世豪傑之士哉銘曰
南北分裂世祖荒之滔滔江漢一葦杭之宋社既墟頑
民胥動借曰余復交刃以閧荷矜為兵裂裳為旗動萬
為羣以殺為嬉公往兵之小大百戰殱厥渠魁執俘以
獻惟昔閩越文物皇皇何于斯時大肆獗狂盖有所恃
地險而遠新造之邦未洽國典慨彼昏囂以干大刑幾
三十年嶺海始寧維公虎臣多著勞勩身犯矢石出入
瘴癘天子錫命副長萬夫傳子及孫世功弗渝白髮來
歸優游隴畝語其平生猶見材武惟公之墓滋水之陽
刻詩貞石威名日揚
元故奉議大夫國子司業贈翰林直學士追封范
陽郡侯輝和爾公神道碑銘
世祖皇帝臨御中國思建百度以興文治至元六年乃
命國師肇造新字頒布天下京師建國子學以教胄子
外則州郡並置校官以教民之俊秀者又置提舉學教
官以總之初以制校印符改用新字於是國家言語文
字盛行於時而國師之功固不細矣當是時左右國師
以成其功者公之考文書努其一也新字既成遂由翰
林應奉文字超拜直學士久之仍以學士出為提舉湖
廣學校官召歸京師卒二子長曰呼哩中順大夫監漢
陽府次即公也諱額森少敏悟世其父業年二十擢為
國子教授諸生翕然信服不敢以少年易之歲滿乃遷
助教又遷博士為博士凡三考遂遷監丞又拜司業累
官奉議大夫公性謹厚其於教人孜孜不怠作成人材
居多嘗考古書聖賢行事及歴代君臣善惡成敗可監
戒者譯以國言傳諸學徒故諸生服公之訓人人卓然
自奮思立事功非但誦習其空言而已公又依倣成均
之制定為學規下至米鹽筆札亦皆出納有法其所譯
潤諸書人争傳之學國言者以得公師為榮至公大間
武宗皇帝親擇貴臣子孫數十人俾從公游仁宗皇帝
方興學校眷公尤深嘗曰此人極有學守不可使離監
學公亦泊然自守不變不退盖自教授累至司業幾三
十年未嘗别遷他官一時臺閣名卿碩輔往往皆其弟
子或欲援公居要官者輙力辭曰是有命焉不可幸而
取也舊制司業班列五品以公故特陞四品方欲進為
祭酒而公不幸病卒矣得年四十有七仁宗深悼惜之
累贈翰林直學士大中大夫輕車都尉范陽郡侯其子
赫赫少傳家學知名公卿間出監解之聞喜黃之黃陂
皆有惠政入翰林為修撰拜授經郎兼經筵譯文官擢
拜陜西江南兩臺御史言事切直劾罷權貴數人歴僉
江東湖南肅政廉訪司事進拜海北廣東兩道副使按
行郡縣風采肅然今官太中大夫湖廣行中書省左右
司郎中嗚呼國家自建元以來號稱治平迄今七十餘
年矣京師公侯大家當貴赫赫而興替消長於歲時旬
月間者何可勝數而公父子三世獨以文雅清慎相繼
顯聞不亦盛乎公曾文父以上世仕高昌自其考始入
中國還家京師母巴哩納追封范陽郡君公配額森德
濟繼巴勒德濟俱追封范陽郡夫人子男一人赫赫女
三人適侍正府知印達爾瑪河東廉訪副使嘉琿河南
行省使都事拜珠孫男一人曰保堅女二人幼公以延
祐六年六月二十三日卒以先塋地隘權殯都城西佛
寺元統元年十月庚午葬宛平縣香山鄉七園里銘曰
皇有中夏百度維作人文昭宣臣民允若乃興庠序敷
揚國言公為之師丕衍其傳有來貴游執業抑抑郡材
斯興以贊皇國公居凾丈三紀如初佩服古訓衣冠舒
舒咨爾國人榮達滚滚文字之澤獨克悠遠公又有子
家學是承歴游清華令譽日升思美公度式表貞刻尚
其來裔是效是則
亞中大夫山東道宣慰副使致仕張公墓誌銘
公姓張氏諱克忠字彦直至元中由東宫宿衛出為蠡
州判官擢遼陽行省都事入為宗正府員外郎以親老
乞歸養久之調廣平永年令歴明州信州路推官遷知
言州事再遷和州以年老遂致仕即拜山東道寅慰副
使累階亞中大夫泰定三年九月九日終於家年七十
五公爲人惇厚篤實遇事果於有為初佐蠡州歲飢民
起為盗公出米為糜以食餓者於是吏民以公故相繼
出米所活數千人盗亦衰止諸王叛東土詔遣大臣部
諸將兵討之公時居遼陽幕總督軍餉無少闕居民流
亡失業者公撫緝完復東土以寧永年地號沃壤公下
車召其耆老語之曰治民之道在乎敦耕桑崇庠序廣
儲蓄而已農桑勸則無寒饑之苦學校興則知禮讓之
方儲蓄廣則亡水旱之虞矣在縣三年以治稱信属縣
玉山誣民偽造楮幣獄具矣公疑而辨之民得不死繪
公像事之終身延祐丙辰關中猝有變聲連河東吉在
窮絶山谷間民乘間欲為盗公下令禁止盗禁不發旁
州官屬為不法者憲司檄公往治之而訟獄積歲不能
决者亦以属公皆决治如法吏民畏服公所至大興學
宫延師儒以教化為本擇良民子弟開敏者補諸生為
除其繇役以故民學者衆而風俗亦或少變為和州歲
旱公出禱輒雨歲則大禳乃繕治之廨舍及神宇所當
祠者財用甚省而堅完可久和州人縫掖耆艾偉公治
行以状薦於部使者部使者以其状聞於朝而公年已
七十矣曾祖諱廣伯祖諱仁仕於金考諱壁皇贈奉議
大夫知趙州事驍騎尉高邑縣子妣王氏贈高邑縣君
妻楊氏封高邑縣君子男二人卺從仕郎籍田署丞次
某張氏世家中山葬新樂縣儀臺原自公祖以下始葬
安喜縣堯坊原公之卒也從葬堯坊之北初公以材敏
侍東宫一時宫臣後多貴顯至大官獨公出治州縣計
資而升未嘗肯妄進取入官五十餘年而歸老焉其廉
退有足嘉者故為之銘銘曰
張望中山考厥世奕漢北平文侯裔烈烈行成輔唐帝
華胄相承尚克系温温和州廉以厲秉旄懷紱號良吏
至今郡邑有遺惠懸車來歸宛其逝圖銘元石識幽竁
更千百年庶無替
故奉政大夫遼陽行省郎中黃公神道碑銘
延祐四年六月吏部主事黃公肯播拜監察御史時丞
相特們德爾以受賕得罪匿興聖近侍家有司不得窮
治其事皆相顧無可奈何公視事謂同列曰丞相受賕
之罪固所當治然其罪之大者盍悉陳之即率同列言
丞相違世祖制括江南地致汀漳民叛隂奪阿實罕太
師官致關陜弗寧降諸王監郡監縣致宗親不睦增江
淮鹽課地税致黎民固窮引用貪邪小人致朝廷政亂
臺臣以聞天子震怒命罷相政事黜其門下用事者若
干人由是公之聲名暴著中外而小人怨恨思害之矣
明年春詔御史昌格偕公廵行上都覆實吏牘先時上
命建佛寺於雲州七峯山以太府丞大都監治大都者
平章某私人也上所賜軍匠金帛大都及總軍官悉分
取之軍匠訴於御史臺至是就命公等鞫之辭連平章
及其兄某二人方近倖寵任權勢赫然入言於上以公
等不思奉詔覈實吏牘乃敢沮格修治佛寺上性慈仁
奉釋教惟謹以其言為誠然即遣使召公等至京師止
宫門外某傳旨責而遣之尋復以昌格及公知雲州事
俾董治佛寺以訖其工公下車惓惓以愛民為事少不
以遭禍自懲怠其事也郡當南北衝乘輿歲幸上都供
頓厨傳悉資於民公取之有制民不甚擾權貴官官過
其州聞公廉直亦不敢横有需求值歲大饑穀貴民徙
公請於朝得米若干石以賑餓者其民至今以為德仁
皇賓天丞相復位向所黜門下之人悉召用之睚眦之
怨無不報者會使臣請修先朝實錄内外三品以上官
在皇慶延祐時除拜罷免賞賚責罰悉錄送史館符下
百司公具昔所得罪以聞相雅怨公思害之未得遂誣
公訕謗先朝言於英廟與昌格械至上都有司承望風
旨謂公等不應言上而言上重坐以罪仍籍其家始知
公衣衾圖書外他無所有公退伏田里漠然不以介意
及泰定改元詔書凡時們德爾挾怨所搆害者悉蒙昭
雪於是始除公遼陽行中書省左右司郎中在官歲餘
以疾卒泰定三年四月也其年五月葬錦州神水牛羣
峪先茔之次公字允蓺其先齊人金初遷利州州南滿
井黃家寨先墓在焉大安末又遷錦州其世系可稽者
懷安生昌昌生慶忠慶忠生果果生錦州儒學正居中
居中生開元路儒學教授瓛是爲公考以公貴贈奉議
大夫禮部郎中驍騎尉義豐縣子妣劉氏贈義豐縣君
娶張氏封義豐縣君子男曰謙由國子生爲秘書監管
勾公少與其兄肯堂弟肯穫肯訥俱學儒公獨業成出
仕初為錦州儒學正貢山北憲司書史轉燕南入貢兵
曺擢御史臺椽尚書參政王羆早與公善累欲辟公力
辭不就遂補中書掾出官承直郎中書檢校官改吏部
主事出調雲南郡縣官人稱其廉還拜御史累階奉政
大夫卒時年五十八聞者莫不哀之公為人磊落明白
讀書務求大旨尤喜古人竒節偉行故其剛毅正直屢
與禍會而無悔昔者先君與公交契至深嘗同掾東曹
同檢校中書盖道同而志合者也先君居秋官幕亦嘗
言忤權奸而幸無事然與公偕卒官行省郎中悲夫天
爵尚忍言哉今幸與謙得為同朝常相期勉以無忝先
世為事會謙以公之墓碑為請故謹序而銘之銘曰
偉哉黃公蚤以儒進植志不阿守道自信延祐天子清
明在躬思正百度丕變羣工爰有相臣隂險嗜利盗用
福威傷我聖治君門九重匪言孰通疇為耳目克廣天
聰公居其時執憲靡顧讜言正色彼罪斯著斥官外郡
敷惠在民國述信史網羅舊聞彼為詆欺忍肆兇毒公
身可辱公名不辱惟昔世祖肇建憲臺孰去匪邪孰進
匪材列聖承之典則咸在人存斯興君子奚慨肅肅風
紀豈無正人云胡不淑以殞公身遼海茫茫碣石在下
太史銘之克示終吉
皇元贈太傅開府儀同三司康靖邢公神道碑
正議大夫光禄卿邢某既葬其父母偕丞相掾趙隆來
請曰維邢氏世家遼東吾祖忠定公當聖朝劗金之初
倡其鄉民來歸太師國王承制授義州行軍千戶撫綏
其衆不妄誅夷東人咸往依焉後以夀終先考康靖公
時方七歲祖母趙夫人以官授其族子先考既長恬忽
時榮不事進取奉母以孝聞及與人交慈祥樂易鄉閭
以長者譽之族子屢讓以官辭不取也元貞二年二月
十二日卒享年八十有一先夫人先十年卒年五十五
吾與二子承先世餘澤被遇仁宗皇帝給事禁闥命掌
膳羞酒醴日承寵光曾無數年致位列卿推恩之隆延
及祖考勅賜第宅並居京師念先世墳墓遠在遼東子
孫歲時不克展省今買地於京師城之南燕臺鄉契丹
里作為茔垣樹列翁仲石儀以元統三年二月十九日
舉先考及先夫人之柩葬焉願為銘文刻諸石昭示寵
光於無窮嘗讀周官酒正掌酒之政令以式法授酒材
辨五齊之名三酒四飲之物以供祭祀之物賓客之燕
享而酌數獻酬皆合其度酒正之出日入其成月入其
要歲終則會益古昔王者畏天恤民經德秉哲罔敢暇
逸崇飲故掌酒之政嚴慎若此我國家自世祖皇帝肇
建官制命宣徽光禄以司膳羞酒醴凡郊祀宗廟朝會
燕享則供奉之故必勲舊世戚親密近民始得與焉而
邢氏父子兄弟遭時治平皆愿謹自持上結主知迭膺
是選非朝廷恩寵之隆祖考積累之厚何至是歟謹按
忠定公諱鼎昌特贈推忠佐運功臣太保金紫光禄大
夫柱國魯國公諡忠定配趙氏贈魯國夫人康靖公諱
璉特贈太傅開府儀同三司上柱國魯國公諡康靖配
張氏贈魯國夫人光禄初事成宗皇帝得在宿衛大德
十一年擢成務郎禮部員外郎歴尚食局大使尚飲局
提點皇慶元年超太中大夫宣徽院判官嘉議大夫秘
書卿出為大寧路總管召拜光禄卿娶張氏封魯國賢
淑夫人子男三人長曰薩里由近侍擢奉訓大夫嘉醖
局提點加朝列大夫又加中議大夫典瑞少監遷太監
卿會陞監為院就拜典瑞院使官資善大夫改侍儀使
轉光禄卿出為山東道宣慰使卒次曰哈珠起家中憲
大夫詹事院斷事官遷嘉議大夫侍儀使擢工部侍郎
卒官通議大夫光禄卿次瑪摩今宿衛内廷銘曰
於赫皇元登世隆治累洽重熙涵育成遂爰有臣鄰左
右帝廷富貴尊安遭逢顯榮推本其先載德弗耀否極
而亨實乃天道桓桓忠定乘時奮揚好生止殺保其鄉
邦康靖承之辭禄而隱篤生孫子榮達衮衮國有大事
祠享會同牲牢酒醴用或不共帝念其勤晝日三接華
要卿胄父子就列上公封國節惠褒章爾宗爾先耀其
輝光顧瞻遼東鬱鬱封樹遠莫至止歲祠永慕龜食惟
吉改卜新原刻文墓石永昭國恩
元故僉浙東海石道肅政廉訪司事甄君墓碑銘
今上皇帝以至順三年出居靖江侍御僕從多弗克從
時則有若廣西元帥府都事甄君世良左右承事克盡
恪恭明年皇上入繼大統遣使召君入朝未幾御史臺
奏為山南道廉訪經歴將行上不許改通政院都事無
何擢拜監察御史出僉浙東道廉訪司事至元元年九
月六日遇病終於金華官舍二年六月丁酉葬真定縣
大安鄉曺家瞳北原甄氏世為真定人君祖諱全字賢
卿蚤歲業儒既長習律令年四十餘游江南會朝議用
儒士補郡縣吏浙西提學以君名薦遂補慶元路掾曺
進擢浙東西憲司又進南察院文宗皇帝方居建業臺
臣御史皆得進見君從御史按事廣海入辭潛宫上識
其貌問其姓名尋貢中臺天歴元年文宗入正宸極下
詔固讓明年明宗皇帝立於朔方勅省臺分官奉寳璽
北迓君從御史在行上閔其勞特除廣西道廉訪知事
在官歲餘調元帥府都事際遇今上叠承寵命搢紳以
為榮君恒思報效而不敢自伐君為人質實謹厚不與
物忤初使廣海御史務為苛察以釣名聲君隨事止之
其在靖江親視省上服用數奏甘毳食物調護聖躬夙
夜無懈盖豈務豫知天下之福而儌其報哉上時燕閒
喜親翰墨大書賢卿二字以賜及遷浙東上憐其貧又
賜楮幣五千緡仍諭君曰浙東汝嘗廵行勿以為遠其
恩眷類此君享年六十有八初娶李氏延祐二年九月
卒年四十七贈宜人至是合祔君墓繼室洪氏封宜人
子男曰英内察院書史曰蒙常熟州吏女適郡人李惟
柏孫男五人思明思聰思温思恭思忠銘曰
於赫聖皇神明之胄往居南土天篤其祜既踐天位如
日當中照臨覆幬六合同風尚念從臣式懋勞烈匪朕
爾私庸表臣節抑抑甄君人曰遭逢進司風紀昭明有
融惟古哲王舊勞於外亦有臣隣左右翼戴咨爾多士
負竒藴能或命不遇卒老於行何獨甄君膺是榮寵爰
述銘詩光賁丘壠
元故鷹坊都總管趙侯墓碑銘
維趙氏奉聖州礬山人天兵入中原侯之祖考以易州
總押都統帥民十萬來歸遂拜鎮國上將軍都元帥易
州軍民太守始家易之淶水尋詔拔降民三千七百爲
獵戶别置鷹坊總管府司之仍錫元帥金符兼領其職
元帥卒元子守贇嗣守贇去為他官侯之考府君嗣府
君卒侯嗣之侯之為總管也廉以律已嚴以禦下歲時
蒐獵進貢有常而民不擾經行所部民相率為酒食遮
留侯未嘗一入其家下至胥徒部屬趨其約束亦不敢
生事病民居官二年引疾免歸民念之不忘侯卒之三
年猶子棣州判官酒道安奉状請銘侯墓昔者國家草
昧之初南北未一政教未洽常因畋狩以講武功故鷹
師之職貴幸隆寵承平既久猶恐武備䆮弛或者不究
其意馳騁豪縦因為奸利民始不勝其困矣若侯行事
可不銘乎侯生世家喜狗馬射獵既長聞容城劉公號
稱大儒燕趙多士咸往授業侯亦趨凾丈執弟子禮劉
公告以聖賢之訓歲餘盡去豪習故相何公瑋數稱其
賢國初兵荒之餘元帥度田數千畝分賜諸子以給衣
食侯守先業不墜種木千章歲計益饒然自奉清約唯
務賑施貧乏趙氏宗族既盛官學四方或不相聞侯移
書俾歸省元帥墓庶幾古人合族之義焉其貧不能歸
旅殯他州不克葬男女昏嫁及時者侯給錢皆有差先
世丘隴在礬山者侯復鏤石表之列樹翁仲令子孫不
忘其處嗚呼侯行事若此才不滿用識者惜之侯諱密
字仲理祖考諱柔官至金紫光禄大夫河北西路兵馬
都元帥贈天水郡公謚莊靖妣張氏贈天水郡夫人考
府君諱守政鷹坊都總管又以長子允貴贈同知保定
路遂州事妣王氏今吾衛上將軍義之女追封宜人侯
初娶范陽劉氏早卒獨居奉親幾二十年萬戶廉某聞
而賢之以女弟歸焉夫人出大家有賢行亦先侯卒有
男二人女五人男曰伯仁隆祥使司宣使其次伯輔庶
也女一適翰林國史院檢閱官進士廉方二在室二夭
侯享年七十有四以元統二年二月某日卒伯仁舉侯
之柩於其鄉五峰山次元帥之兆葬焉銘曰
有美趙侯生於華族年富力強狗馬馳逐長知問學出
親師儒刮磨豪習衣冠舒舒涖官臨民不忮不戾至今
其民懷慕遺惠推原爲政盖本諸身賑施孤窮九族日
親聖治百年洽於中土文恬以嬉猶不忘武王公將相
蒐畋以時車過侯墓尚徵銘詩
武略將軍河南淮北蒙古都萬戶府千戶武君墓
碣銘
國家隆興朔幕中原豪俊奮其材勇起應以兵時方急
於得人無遠邇親疎之間故能克成武功混一華夏今
觀武君功行之實則國初用人之盛尚可稽焉君諱展
占河南蒙古軍籍以驍勇從其主帥南征署帳前百戶
躬冒矢石直前無避主帥承制授行軍百戶至元庚午
從攻襄陽南隆洞又從攻安慶黃龍洞戰績居多進行
軍鎮撫甲戌渡江有功賞賚甚厚陞四翼漢軍千戶宋
之亡也揚州堅守不下大兵臨之君率士卒分守要害
未幾調監郡武光澤縣版圖初入政令未洽或相率起
爲盗君出竒策獲渠魁戮之釋脅從者不治民大感服
連帥表於朝制授管軍千戶錫銀符已而金坑賊作衆
號數萬君從行省平之有功加武略將軍河南淮北蒙
古都萬戶府千戶錫金符癸巳卒享年若干夫人楊氏
子男三人長曰德贈武略將軍襄陽萬戶府千戶飛騎
尉西平縣男次曰托音曰可畏支出也德沉毅有謀略
不幸早卒孫庭璋庭玉俱幼托音權嗣其官托音卒庭
璋嗣方其幼也楊夫人親鞠育之稍長從羣兒授詩書
於鄉校羣兒未達庭璋能通其義楊夫人曰汝祖將蒙
古軍征伐以有今官汝父早亡汝當襲爵今以蒙古名
命汝庶不忘授官之所自也由是以小字蒙古台行天
歴之初京師調兵以禦北軍庭璋被檄巡視檀薊諸隘
人多觀望庭璋獨戮力所事而不敢怠事平進官忠顯
校尉曾孫男九人曰息曰謐曰諝曰質曰毅曰庸曰義
曰忠庭璋之子也曰衡庭玉之子也女三人適蒙古軍
彈壓謝某千戶范某百戶達哩武氏本隰州隰川人徙
家汝州梁縣葬縣東某鄉某原今戍滑州白馬云銘曰
矯矯武君奮身戎行進長千夫材武洸洸濟彼淮江又
抵閩越分將國兵克著勞烈再傳其孫遭時無虞學古
儒將佩服詩書思表先德垂示孫子汝水淵淵其流無
止於皇國初圖治須材無間戚䟽羣士鼎來立賢無方
古有明訓述此銘詩厲爾豪俊
滋溪文稿卷十五
