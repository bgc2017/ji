滋溪文稿卷二十三
元蘇天爵撰
行狀
元故參知政事王憲穆公行狀
公諱忱字允中趙州寧晉人也至元十七年由宿衛東
宫拜朝列大夫山北遼東道提刑按察副使歲餘以母
老辭歸二十四年調河南道久之以母喪免二十八年
詔改提刑按察為肅政廉訪明年起公為燕南道廉訪
副使三十年超拜嘉議大夫廣西道廉訪使以疾辭元
貞二年改使河東大德三年除江陵路總管不赴七年
總管汴梁至大元年拜中奉大夫雲南諸路行尚書省
參知政事時公年已七十矣延祐元年召拜文館大學
士是歲十二月七日薨于汴春秋七十有九明年三月
十二日歸葬寧晉縣金符鄉換馬里三年正月御史臺
臣列公之行以聞制贈通奉大夫河南江北等處行中
書省參知政事護軍追封太原郡公諡憲穆公曾大考
守忠金承信校尉考玉國初倡鄉民來歸從太師國王
定中夏有功累官定遠大將軍慶源軍節度副使妣李
氏公娶張氏封太原郡夫人子男二人曰銳由河南行
中書省知印入官曰鈞承務郎萬億賦源庫提舉孫男
三人洙浩皆國學弟子員淵幼昔者世祖皇帝初命裕
皇為皇太子左右給使之人皆擇用勲臣舊家子孫故
公得與其選所以培植育養期大用於異日者蓋甚重
也公給事十餘年忠謹小心殆若一日或因事進言諒
直不阿每達于上聽以故首有山北之命遼霫多宗王
分地傔從時縱狗馬出蹂民禾民厭苦之公繩以法彼
遂歛避不敢犯時阿哈瑪特秉政務聚歛以固權寵小人
觀望爭言財利以希進用大定小吏耿熙者詣宰相言
北京宣慰司逋懸宫鈔二十萬定宰臣以聞有勑徵之
熙懼事失實獲罪妄增勑文併諸官屬覈之逮繫者百
餘人公察其妄䟽言於朝熙竟獲罪裕皇賓天儲位久
虚時上春秋已高中外危之公建言曰陛下承祖宗之
業臨御多方三十年矣自至元初年豫建太子天下莫
不歸心邇者鶴馭上賓臣民觖望伏願斷自宸衷早定
大計宗社幸甚章凡三上上是其言未幾成宗親承裕
皇信寶撫軍漠北而大業遂定江南既一或者猶略民
子女轉賣為奴公言四海之内皆為王民國家當敷宣
惠澤無間南北涵濡撫育俾長子老孫以沐承平之化
今猶縱民奴其子女非一視同仁之意也勑禁止之著
為令有汪清者自其父占籍於息餘四十年而鎮軍強
有力者利其貲産妻女誣為亡奴訴諸帥府既得府檄
即率數十騎馳圍其第遂格殺清冀無以自明妻女貲
産悉為已有清子成潛出告冤兵民異屬文移往來數
年不能正潁人朱喜者始以避兵見俘繼縱為良主給
之書鄉胥里長皆署名紙尾喜隸軍籍有年矣一日喜
居室火故主之子疑其良書被焚也遂復奴之喜持書
累陳謾不見直公循行至郡俱詣泣訴公閱吏牘曰清
占籍於壬寅某之奴以甲辰而逃何前政之不攷耶喜
良書具在紙尾之人其言足徵充軍許時何其無一辭
也乃以其事啟鎮南王府誣者皆屈明年二家援結近
臣誣奏其事詔遣中書斷事官案問即收繫公公以書
言御史臺臺臣以聞有旨召公入見公廷奏其事上大
喜曰若此人真不虚食俸祿者復還公河南於是近臣
及斷事官皆以受賕得罪而清喜數百口竟賴公言得
復民繪公像祠之終身河間鹽使張某與其屬盜用官
錢十餘萬定公發其事伏辜恩州為諸王呼喇濟食邑
命其官屬貸子錢於民倍徵其息公令止收子本餘歸
諸民及遷廣西臺檄遍諭風紀以表其廉能公既疾不
果行遂改河東成宗方畋柳林召詣行宫撫慰優渥會
河東旱飢穀貴民流公請發倉賑救全活者衆時成宗
初即位奉事太后惟謹於是太后親幸五臺大建佛宇
為民祈福上勑中書遣官護作工部司程陸信者驅民
數千人入山伐木山深險多虎豹民被傷死者百餘人
公曰民未獲福已先受害殆非國家建寺之始意也入
言太后太后命稍損其役仍賜死者家鈔人若干貫諸
王阿濟格歲支廩餼和市於民或不能供輒為契劵子
本相侔則沒入其男女為奴婢公請于朝用鈔贖還凡
一百二十四人自是改賜諸王餐錢而民患始除哈陶
布哈者恃阿濟格恣為姦利以亂吏治公收案致法王
為請弗聽遣使入譛于上上猶豫未信適駕北幸哈陶
布哈遮乘輿誣訟公不法事上命中丞崔彧問之彧知
其誣將俟見上白之未幾彧卒及駕還宫其人復以為
言詔省臺遣官案驗卒無事實其人坐誣抵罪憲綱大
振阿濟格由是禁戢其下不敢横暴侵其民矣先是朝
廷以民之占軍籍者限田四頃以供軍需餘田悉納賦
税公力陳其不便以為國家自取天下以來征伐曾無
寧歲今海内稍定民之征戍遠方者歲費尚千餘貫四
頃之田豈能盡給凡民占籍地役者有司歲視貧富差
其名數一入軍籍永不可易今若多限以田使無飢寒
之憂是亦富民之道也不報其後兼并之利興富者益
富貧者愈貧至是樞密奉旨召公等集議方略而真定
順德廣平等路公分詢之凡得富民數百家即命充軍
其貧乏者悉罷遣之人稱其平汴為宋金故都浩穰難
治而省府憲司臨蒞其上故朝廷當為選良二千石然
久者不過一二年近者數月或以疾辭或以罪去少能
滿三歲者公視事五年以老致事始至省憲以公耆舊
德業著聞不敢以官屬視之獄訟尤難決者悉以屬公
公一問即得其情無敢隠久之政清訟簡吏民歌之方
為近代包拯丁未之秋河決原武東南注汴官吏具舟
為避走計民大驚恐公白省臣請導水東下否則為害
不細而省臣大家田疇多在汴宋間不用公言公曰吾
守土臣也責當在我遂乘舟行視河分命決其壅塞於
以分流殺水而汴城始完其民至今以為德水害既息
復大發民增築隄防河西之人居鄢陵者萬家號礟手
軍民之徭役悉無所與公曰均為王民而河西人獨無
所役何也至是悉使就工凡得萬人不日堤完公之摧
抑豪強愛養民力多此類也公為人剛毅正直讀書能
見諸行事不為空言其任風紀所至惟以興學善俗為
務北京汴梁及建瑞錦三州趙之栢鄉皆新學宫風勵
多士蓋欲復古治化作新斯民非專師法令而以為治
者也嗚呼世祖皇帝以天縱之聖方大有為故天出忠
直之臣共弼治效非偶然也當是時公及陳公天祥程
公思廉姚公天福皆骨鯁敢言不畏彊禦披姦發伏指
擿利害若疾痛嗜欲在已故吏畏其威民懷其惠風采
凜然震動一時至今庸夫女子猶知道其姓字是豈聲
音笑貌所能為哉向者先君荷公深知居嘗慕公為可
師法會公子鈞求狀公行將以獻諸史官求銘作者故
因采其始末而論次之以俟筆削謹狀至順四年九月
壬戌奉政大夫奎章閣授經郎兼經筵譯文官蘇天爵
狀
元故資政大夫中書左丞知經筵事王公行狀
公諱結字儀伯易州定興人徙家中山少聰穎異常讀
書數行俱下能終身不忘當從董太史朴受經講解出
人意表間為歌詩如魏晉人語故憲使王公仁見而異
之曰公輔器也年二十餘來游京師一時名公聞公談
論皆聳聽畏服常以時政八事陳列廟堂曰立經筵以
養君德行仁政以結民心育英材以備貢舉擇守令以
正銓選敬賢士以厲名節革冗官以正職制辨章程以
定民志務農桑以厚民生其言剴切純正皆治國大經
大法惜乎時相不能用也仁宗皇帝初未出閣已喜接
納儒士或以公薦得備宿衛乃集歴代君臣行事善惡
可為監者日陳于前上樂聞之不倦也武宗皇帝即位
仁宗為皇太子命公為典牧太監官太中大夫仁宗清
燕屢召見焉近侍以俳優進公言昔唐莊宗好此卒致
禍亂殿下方育德春宫視聽尤宜防慎仁宗登極公遷
集賢直學士出為順德路總管郡久不治公下車教民
務農興學孝親弟長輯姦禁暴悉登於書俾民朝夕閱
習久之郡政大治屬邑鉅鹿沙河唐宰相魏徵宋璟墓
存焉乃祠二公于學表其論風旨風勵多士再遷揚州
郡當水陸要衝舟車不絶公曰吾為郡守務在理民送
往迎來非所先也又遷寧國以從弟紳僉憲江東辭不
赴遂改東昌郡境有黃河故道而會通堤遏其下流夏
月潦水盈積壊民麥禾公命䟽為斗門以走潦水民始
得良田佃作又新學宫以延士子願學者公所至惠政
多類此民迄今思之至治二年丞相拜珠獨秉國鈞徵
用舊人作新庶政召公參議中書省事公言為相之道
當正已以正君正君以正天下除惡不可猶豫猶豫恐
生他變服用不可奢僭奢僭則害及於身丞相是其言
未幾除吏部尚書薦名士宋本韓鏞吳炳等十餘人除
吏平允衆論悉伏僥倖請求一切不與遠人當遷官者
寬其文法吏皆不能為姦泰定元年春廷試進士公充
讀卷官考第多合士論遂遷集賢侍讀學士中奉大夫
會有月蝕地震烈風之異天子儆懼為下手詔命儒臣
集議中書公昌言曰今朝廷君子小人混淆刑政不明
官賞太濫以故隂陽錯謬咎徵薦臻宜修政事以彌天
變是夏詔公領經筵扈從上都公援引古訓證以時政
之失反覆詳盡覬上有所感悟中宫聞之亦召公等進
講以故事辭明年除浙西道廉訪使行至中途以疾還
歲餘拜遼陽行省參知政事遼東大水榖貴民飢公請
于朝得米若干萬石以活之召拜刑部尚書天歷元年
文宗皇帝入正大統公以疾在告出拜陜西行省參知
政事改同知儲慶使司事二年春正月拜中書參知政
事入謝光天殿以親老辭上曰忠孝能兩全乎是月明
宗皇帝立于朔方命文宗居皇太子宫於是遣大臣奉
寶璽北迓近侍復有求除拜賞賚者公曰俟天子至議
之近侍不悦皇太子寶以上都變擾莫知所在至是更
鑄新寶近侍請大其製公曰此寶當傳儲嗣不敢踰舊
制也初陜西省臺請命上都而四川行省隔在西南平
章曩嘉特因繕兵自守廷議調兵誅之公曰蜀遠恐不
能知可遣使諭之如果方命兵之未晚曩嘉特果來朝
時近侍爭求籍沒妻孥貲産公曰古者罪人不孥沒入
家貲者所以彰有罪也未有利人妻孥貲産而併殺其
人者也近侍聞之益怒譛詆日甚八月明宗上仙文宗
洊正宸極公遂罷政尋又命為集賢侍讀丁内艱不起
今上皇帝元統元年復除浙西廉訪使未行召拜翰林
學士資善大夫知制誥同修國史勑史官修泰定天歷
兩朝實錄公與張公起巖歐陽公玄共領其事二年冬
十月拜中書左丞與今參知政事許公有壬並命士大
夫相慶于朝是月太皇太后初受尊號詔天下蠲省租
賦慎恤刑罰優禮耆舊懷柔遠人洪恩實惠天下便之
公與許公敷陳之力居多公在政府遇事輒言無所顧
避中宫命僧尼作佛事於慈福殿已而殿災公言僧尼
當坐左相疾革家人請釋重囚禳之公極陳其不可又
言選調官吏錫賚金帛當與同官僚屬議而後聞一二
宰執不可獨請其事先時有罪移鄉者北人則居廣海
南人居遼東去家萬里涉瘴癘寒苦往往僨於道路公
曰流囚尚止三千遂更其法移鄉者止千里外改過聽
還其鄉因著于令近歲職官坐罪多從重科公曰古者
刑不上大夫今貪墨者雖多然士之廉恥不可以不養
也聞者謂公得宰相體至元元年春命公知經筵事夏
疾作九月去位詔公復入翰林養疾不能應詔中外方
倚公為重日冀其再用以福元元年不幸疾竟不起二
年春正月廿九日薨于中山私第春秋六十有二訃聞
公卿唁于朝士弔于家咸曰正人亡矣公行義如古人
務正學以言未嘗市恩於人人怨詆之亦不恤也喜薦
拔士登其門者多知名於時少通經學晚尤邃易有易
說若干言臨川吳公澄讀而善之故相張公珪初薦公
入經筵有曰王某非聖賢之書不讀非仁義之言不談
識者以為名言當文宗讓位公所進說蓋欲消彌讒間
為國遠慮而小人不便謗公無所不至賴天子慈仁愛
士苐罷其政而已嗚呼國家自世祖皇帝始一中夏仁
宗時天下治平獨鄉文學興禮樂貢舉之事海内儒士
翕然向風列聖承之益修文治公於其時一用儒術輔
相國家必欲俗吏之務不至於朝廷其功豈不茂哉公
伯祖某國初帥鄉民來歸其後管領中山人匠因留家
焉祖逖動以質子軍從太祖皇帝西征娶婦諤爾根氏
以公貴贈通議大夫禮部尚書上輕車都尉太原郡侯
諤爾根氏贈太原郡夫人父德信治縣有聲擢拜陜西
行臺監察御史與臺臣議不合年四十餘即棄官不復
仕累封中奉大夫河南行中書省參知政事護軍太原
郡公母張氏封太原郡夫人娶蒙古氏封太原郡夫人
子男二人敏修從仕郎社稷署丞敏存未仕女適太常
太祝馬遂良是歲二月某日葬公中山安喜縣鮮虞鄉
宣村原天爵晚學荷公深知謹具公官勲行實卒葬壽
年為行狀一通請諡奉常徵銘太史以詔後世謹狀至
元三年夏六月甲午太中大夫禮部侍郎蘇某狀
故嘉議大夫江西湖東道肅政廉訪使董某行狀
公諱訥字仁甫真定路趙州栢鄉人由燕南憲史轉河
東入掾禮部陞御史臺中書掾皇慶初以承直郎為工
部主事擢奉訓大夫監察御史未幾左遷大都路總管
改陜西行御史臺事召為中書省左司都事英廟為皇
太子選為詹事院中議進官奉議大夫久之遷工部郎
中又遷上都副留守兼本路都總管府治中改僉河東
道廉訪司事進朝列大夫江西道廉訪副使至治二年
冬召拜吏部侍郎泰定初元拜右司郎中尋改左司歲
餘遂拜太中大夫吏部尚書選充山北遼東道奉使宣
撫還朝拜嘉議大夫江西道廉訪使泰定四年五月十
六日終享年若干公自少喜讀書長游真定郡學監憲
完閭數至學舍愛公清苦遂薦用焉及歴省臺治吏文
書事益明習公性鯁直棘棘不阿操持清慎聲聞日著
當代名公咸愛敬之工曹專掌營造而京城之建既久
官廨寺宇之修歲月不絶木石丹堊之須隱沒於吏牘
者公一一經理而追徵之凡得楮幣三萬餘定黃金千
兩近侍請於禁中海子為傀儡之戲擬築水殿以備乘
輿游觀公言唐文皇嘗命工曹選巧工尚書段綸教作
傀儡文皇曰向求巧工本以供國利民今造戲具甚失
官師相規之意詔免綸官史氏載之以為美談方今聖
明在上豈宜作此宰臣是公言遂罷其役公在六察正
色敢言延祐二年冬星芒垂象公言宰相之職所以代
天理物今天象示變蓋由變理非人所致時相方擅朝
政聞公之言大為憾恨三年元會陳朝儀殿廷百官將
序班行禮時相乘轎坐殿廷中公適糾儀乃前問曰此
百官朝會之所丞相坐此非是相怒而去不數日奏公
佐京邑其再入省又奏公佐留司蓋欲以事困之或少
有失則坐以罪賴公平素勤於職事卒無毫髮得相嘗
迎鑾輿于北郭問有司供須者為誰左右以府判對相
故求事杖之明日知非公也心甚慚之公在京府八月
在留司僅三月臺臣憐公以言權奸恐終見誣以罪故
兩為之改除外臺公在河東江西按行郡邑風采肅然
民有訴訟皆自理之吏屬無所干預坐曹行文書而已
澤州高平民有盜竊其家資官誣執一家五人為盜榜
掠無完膚父子二人已死獄中而贓竟不獲公閱其文
書察其辭色而遽釋之召其主人問曰盜未發前數日
何人曾至汝家曰鄰村五人者曾來貸粟公即擒五人
者至併贓索之皆在遂具獄官吏坐罪有差邑方大旱
即日大雨江西民固好訟亦由官吏倡之因逗撓為利
公初按部吉安廉明以攝其姦公平以服其心告實者
行誣告者坐人皆凜然不敢犯明年至撫州前此訟者
亦衆至是乃無一人公以為有司止之也親出詢之亦
無有也然則興獄告訐豈民之本心哉延祐間朝廷患
郡縣多盜議依大德之末遣使驅賊於阡陌掊擊而死
以號於衆庶或盜止公曰向者成廟賓天武皇未立宰
相恐天下人心未安姦人竊發權為一時之制耳今可
效之乎矧世祖臨御三十五年未嘗行此盜亦何能猖
獗耶衆是公言其事遂止公平生論事甚衆如黃華嶺
屯田當罷江南括地擾民朝議多是其說尤喜薦拔人
材在吏部嘗同尚書王公結薦赫舍哩希元張瑾陳思
謙吳炳歐陽玄李好文等十餘人皆可大用奉使山北
黜陟官吏皆當興利去弊民甚便之公曾祖考諱增不
仕祖考諱元贈亞中大夫順德路總管考諱進嘉議大
夫禮部尚書曾祖妣某氏祖妣夏氏妣趙氏俱封趙郡
夫人配某氏趙郡夫人子男衍國子生早逝次庸承務
郎大樂署令維昔國家初定中土一時豪傑往往起家
試吏以見諸用其後公卿輔相率由是選公自諸生擢
置憲府位至天官尚書及部使者材行赫然有聞是宜
論著以圖不朽焉謹狀至元六年庚辰夏五月某甲子
通議大夫吏部尚書蘇天爵狀
傳
貞孝先生傳
貞孝先生王氏諱文淵字巨卿中山安喜人由太原榆
次徙焉考府君德用始倅中山雜造局使先生幼失其
父能自樹立卓犖不羣家貧從府尹推擇為吏持法廉
平久之喟然曰吾家世以清白稱吾雖不能克大其門
烏能趨赴承奉效刀筆吏所為乎即揖府尹棄吏去衆
稍異之是時故國子司業滕公安上方家居教授學者
雲集先生折節往從焉峩冠博衣躬執弟子之禮滕公
嘉其志告以古人為學之方先生益自刻厲尊聞行知
聲聞日隆滕公卒即杜門不出稽經訂史夜以繼晝下
至老莊醫卜之書靡不該覽於是母年高先生奉之彌
謹甘旨無闕供母亡毁瘠骨立喪葬如禮與弟貞盡友
愛訓子孫甚嚴家庭之間肅如也遇人則和平樂易言
必依於孝弟鄉人以此益親之喜作詩紆餘冲淡得韋
柳體當代公卿聞其名而重之道出中山或造其廬聽
其言而察其心不敢以其名薦卒不仕終其身延祐元
年九月也享年六十葬唐城鄉西翟原鄉人誄曰貞孝
先生墓子男曰復曰構孫男秉鈞秉彝俱世家學
贊曰古稱燕趙多竒士豈節義出乎其性者哉國家既
都燕而趙為輔部名公達材由勲勞吏業起家仕至公
卿將相者幾何人矣當是時獨靜修劉公隠居求志高
尚其事俾一世之人企慕若弗可及豈非風化之美者
歟而貞孝先生亦能讀書不仕修身事親則其志過常
人遠其廩廩然庶幾隆古逸民之遺風焉
崔孝廉傳
崔孝廉名顯字耀卿有官君子也不稱其官而曰孝廉
者著其行也著其行者所以崇世教也侯早喪父獨善
養母母年七十樂居鄉里其兄干夫長昌成齊安不敢
歸侯方隨牒仕遠州獨慨然曰吾年鼎盛服官政之日
長奉親日短曷忍違吾親乎遂棄官侍母母年八十五
方終侯養志得其歡居喪致乎哀兄亡又走江淮迎其
喪歸此侯孝弟之行著於家者也侯初仕官長熟即以
清謹見稱及尹建平奉法而無所私民之富者安之貧
者撫之強者抑之弱者植之上下相親有如父子崇仁
版戶四萬訟牒填委侯職精明片言折之猾吏無文致
之苛田里無追呼之擾當天歷旱荒之餘民被飢疫之苦
侯勸帥賑恤衆獲休養此侯廉平之政著于民者也侯
由門功入官以養親辭歸再調鹽官州判官廣平邯鄲
縣尹皆不果上母老終喪乃調壺關縣尹又以兄喪弗
克終任歴尹建德之建平撫州之崇仁民皆攀戀涕泣
不忍代去于時侯年已老始遷長熟知州部使者屢薦
其材侯未嘗肯妄進取踐吏五十餘年僅受八命積階
奉政大夫此侯歴官之始終也當金季世將兵千人歸
太師國王復從大帥逐叛將武仙克復真定官至管軍
千戶真定同知權府事諱祥者侯之祖也佩金符行軍
千戶成鄧繕治壁壘奪宋將張貴餉船于襄陽敗江州
都統軍鄂之武矶追宋潰師于丁家洲獲將士二百戰
艦五十轉餽江淮數年不乏官至懷遠大將軍兩浙江
淮行都轉運使贈博陵郡侯諡桓靖諱德彰者侯之考
也北京行六部尚書贈太保趙國康惠公秉直之孫宣
權五路萬戶天安之女封博陵郡夫人史氏者侯之妣
也中書左丞相贈太師鎮陽忠武王天澤之孫同知澧
州路總管府事梓之女封元氏縣君史氏者侯之配也
自大寧之富庶居真定之真定侯先世遷徙之所由也
富庶之北韓砦真定之冶頭原侯祖考窀穸之所歸也
侯家世勞伐之舊内外姻族之盛曾不以富貴奢麗有
所改易而以孝弟廉平表其名稱此侯稟賦有以異於
人也謹緝其事著于篇
贊曰昔集賢宣城貢公奎居鄰建平每歎東南數十百
縣為令者僥倖苟且求能慈祥惻怛如崔君者無有也
臨川吳文正公歸老于鄉嘗言今所在郡邑困瘁極矣得
如崔耀卿之潔已愛人者治之其少蘇乎嗚呼考求二
公之言當國者可不思其故歟然則孝廉賢矣哉
滋溪文稿卷二十三
