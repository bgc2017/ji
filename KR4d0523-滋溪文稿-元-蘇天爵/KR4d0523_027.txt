滋溪文稿卷二十七
元蘇天爵撰
章疏
論臺察糾劾辨明之弊
嘗謂糾劾貪邪在乎公天下之好惡辨明誣枉所以著
一人之是非好惡既公則惡黨消而奸弊息是非既著
則善類伸而治化興欽惟世皇肇立臺憲登明選公欲
四海人才之來集揚清激濁務一時公論之持平比者
風紀之司論列涉於輕易或因察識之未審故致辨論
之多端自昔國家皆有國是國是既定則邪正判而公
道行國是不明則是非雜而人心惑宋宰相王曾語諫
官韓琦曰近見章疏所陳甚佳高若訥多是擇利范希
文未免近名要須純意為國家事斯其諫論之良法歟
夫天生人才固周一世之用作而成之則才常有餘沮
而棄之則才恒不足矣然公族貴胄必生於閥閱之家
而謀士軼才或出於山林之下故伊尹聘於有莘傅說起
於版築孰曰出身之卑賤豈論家世之寒微此古者數路
用人未嘗滯於一也夫法令朝廷所定廷尉天下之平或
笞或杖受宣者必申稟於中臺或降或黜無例者必定擬
於刑部是慎重於守法不敢輕扵用刑今動輙曰省院臺
勿用則當用者宣政資政之選乎是降為雜職矣又曰有
選衙門勿用無選者孰敢用乎是不復得叙矣且職官犯
贓猶有一貫至三百貫之分至論其罪則有殿降叙不叙
之别豈有一遭論列或犯在革前或事涉疑似輙坐雜職
任用之科終身不叙之罪豈法之平允哉且犯罪者至於
流遠家屬尚留於京師被劾者未至當刑起遣即歸於鄉
里蓋緣無事可尋強生於掇拾潔白素著特為之汙染致
使高尚之人聞而退藏有志之士亦為歛避當路興乏全
材之嘆後世有國無人之譏其於世道甚為關係夫孰賢
孰否在君子固自信而不疑去泰去甚當言者宜核實以
詳審今始者一人糾言其罪次者一人辨明其非三人共
列於一堂何以酬酢庶政縱使不行報復豈能消彌讐
嫌夫史官定千古之褒貶臺諫判一時之是非褒貶公
則後世之人信是非明則天下之人勸今或好惡淪於
所偏邪正因以失實輕則訐人之隂私甚則誣人之父
祖是以清濁混淆善惡錯亂朝是而暮非春劾而夏辨
奏請有煩於聖聽辨論實撓於臺端事至於斯當究其
理大抵為治莫先於擇人擇人貴在於守法蓋諸人呈
言並無罪責者所以通上下之情臺諫論事務得其實
者所以重耳目之寄若不申其賞罰何以端其本原舉
人不當今有連坐之科論事不實古有抵罪之禁今後
論言人者必須赦後為坐果犯贓罪並從臺憲追問其
餘罪名仍須法司定擬如此則事不至於反覆法必底
於允平奏請不煩於聖聽毁譽弗紊於朝章刑政肅而
國體尊是非明而人心服公論幸甚天下幸甚
建言刑獄五事
蓋聞刑者輔治之具非恃刑以為治者也欽惟國家列
聖臨御其用刑也本之以寬仁施之以忠厚内則論議
付之刑曹外則糾察責之風紀故治功表著德澤涵濡
然法之所立或有所未周吏之奉行或有所未至當職
猥以謭材竊食重禄粗有聞見略具敷陳
一到選官員年六十五以上者先行詮注此國家優恤
臣僚宣力既久恐其年不逮恩德至渥也照得各處
推官專掌刑名夫案牘之冗全藉乎精神審讞之詳
悉資乎耳目案牘不差則吏無所欺推審既詳則囚
無冤抑今路府推官往往年老或視聽不明或神思
昏耄苟圖俸禄姑俟引年欲望刑政肅清蓋亦難矣
夫先行詮注固明時之厚恩而刑罰不中亦聖人之
明訓今後各處推官有闕當選吏通儒術儒習吏事
材力明敏别無過舉方許為之其年六十五以上者
銓注别職如此則庶幾刑罰得中官無曠職矣
一民之犯罪具有常刑苟肆攘奪理宜禁治切見各處
人民或稱窩藏盜賊或言收寄贓物或因偽鈔扳援
或為私鹽致訟凡一切刑獄等事有司公吏巡捕人
等往往因其捕獲乘隙肆為搶奪所犯罪有輕重家
貲為之一空甚至取其贓仗其家因為得罪蓋亦不
敢告陳有司亦不受理江淮之南此風尤甚照得舊
例諸被囚禁不得告舉他事其為獄官酷已者聽之
夫在獄被酷猶許陳告况民之罪狀未明一家已被
其虐不亦甚可恤乎今後有犯此者許其家人明立
證佐具狀陳告合無比依搶奪民財估贓定論官吏
失於約束亦合量情究治如或挾讐妄告抵罪反坐
如此庶幾愚民不至甚受其害而巡捕之人亦知有
所警畏矣
一至元三年七月内中書省奏准節該除人命重事外
偷大頭疋等一切罪犯贓仗完備不須候五府官審
理令拘該衙門依例歸結欽此夫民之犯刑或不得
已累朝欽恤具有憲章向者三年一次遣官審理本
為罪囚在禁淹滯今次奏准偷大頭匹等罪許令拘
該衙門歸結則是人命重事直待三年五府官處决
誠恐獄囚繁夥愈見淹延照得立御史臺條畫一欵
所在重刑每上下半年親行參照文案察之以情當
面審問若無異情行移本路總管府結票申部待報
其有番異及别有疑似者即行推鞫若關中人衆卒
難歸結者行移附近不干礙官司再行磨問實情若
更有可疑亦聽復行推問無致冤枉若有冤滯隨即
改正疎放欽此今後内外重囚擬合照依舊例令廉
訪司審錄果無冤抑移牒總管府結案申覆詳斷其
三年一次遣官審理既不得人徒增煩擾並合住罷
如此庶幾獄無淹滯刑政肅清矣
一伏覩至元二年八月内宣諭聖旨節文内外有司官
不為用心捕捉盜賊縱有挐獲賊徒取訖招伏贓仗
明白指以小節不完不行歸斷今後但有捉獲強盜
偽造寶鈔賊徒半年之内依例結案偷大頭疋三箇
月内須要結案合該杖罪依例斷决違者在内監察
御史在外廉訪司官驗事輕重究治欽此謹按易曰
君子以明慎用刑而不留獄蓋言獄者不得已而設
民有罪而入不可留滯淹久也今各處在禁重囚或
為賊盜寄贓仗於别所或即偽鈔藏板具於他鄉或
指為首同伴在某處居止或稱家屬證佐在某家隠
藏果有堪信顯迹事發官司即須移文勾取不得因
而妄指平民彼處官司倚恃不相統攝往往不即追
捕以致賊徒在逃又令毁棄贓仗遷延歲月虚調文
移蓋因官吏舞弄作弊萬端以致刑獄淹延不能杜
絶江南州郡此弊尤甚今後如有承受各處公文即
當劃時追捕若令賊徒等展轉在逃贓仗亦不到官
合無比依不即捕盜等例定立罪名如此庶幾事得
結絶吏知畏懼而州郡亦無留獄矣
一法制之立既有成規奸偽之滋理宜嚴禁照得舊例
諸保辜者手足毆傷人限十日以他物毆傷者二十
日以刀及湯火傷人者三十日折跌支軆及破骨者
五十日限内死者各依殺人論其在限外及雖在限
内以他故死者各依本毆傷法參詳此法古今遵守
别難更易今江淮以南或辜限已滿其被毆者身死
有司往往比依元貞元年孟福被死事例加等科斷
若皆如此遵行是辜限為不可用破已成之法開姦
弊之門誠恐刑獄日滋深為未便照得孟福事例通
制既已不載有司似難奉行今後鬭毆傷人者止合
依辜限之制或在限外雖無他故死者合無止依本
毆治罪其孟福例擬合遍行禁止如此庶幾奸偽不
滋法制歸一矣
山東建言三事
審天下之勢者當謹其微論生民之治者當究其本夫
審勢而不謹於微至於著則不可為矣論治而不究其
本求其末則夫何益矣欽惟國家布列臺憲蓋以重内
外耳目之寄達遠近聞見之詳惟兹山東奄奠齊魯控
制千里按臨百城爰自去歲以來諸處盜賊竊發始則
潛形塗面猶恐人知甚則鳴鼓樹旗不畏官捕郡縣聞
風而避弓兵望影而逃生靈遭其荼毒府庫恣其攘奪
致煩朝廷遣官中外始獲寧息比者各州盜竊復有或
二十為羣或七八作黨白晝殺人刦其財物昔人有言
盜猶火也火之為災撲之於將然則易為力救之於已
熾則難為功故小盜不滅則大盜不絶可不豫防之乎
伏望朝廷恤民以安其生選官以責其治錄囚以除其
惡且山東禦盜之方前後言者不一有曰浚治城池者
矣有曰繕修兵備者矣有曰分軍鎮守者矣有曰申明
賞罰者矣夫言之甚者人則以為張皇言之緩者人或
以為迂闊是以言者甚難而聽者不可不審也今兹略
陳當行實事尚冀采擇焉
一恤民夫好生而惡死趨安而避危人之常情也今山
東之民往往甘就死亡起而為盜者蓋有其由矣始
於水旱傷農而貧窮歲無衣食飽煖之給次則差徭
頻併而官吏日有會斂侵漁之害此其為盜之原也
昔人有言蜀人樂禍貪亂者或對曰蜀人積弊實非
一朝百家為村不過數家有食窮迫之人十有八九
束縳之徒旬有二三貪亂樂禍無足多怪若令家畜
五母之雞一母之豕牀上有百錢絮被甑中有數升
麥飯雖蘇張巧說於前韓白按劍於後將不能使一
夫為盜况貪亂乎然則後世民之為盜者豈非飢寒
之故歟兹者山東田畝不加於前戶口日倍於昔年
穀既已不收衣食至甚不足初則典田賣屋急則鬻
子棄妻朝廷雖嘗賑恤一家能得幾何兼以去秋大
水今春疾疫無牛者不克耕耨下種者不克耘鋤致
使田地荒蕪蒿萊滿野即日秋成民已無食不知來
春又將若何欲民之不為盜難矣夫國家之設刑名
本不欲民犯法小民至愚而神又豈不知法之不可
犯乎蓋犯法而為盜則死畏法而不為盜則飢飢餓
之與受刑均為一死忍死之與忍飢禍有遲速則民
之相帥為盜是豈得已長民者可不為之深念乎惟
望朝廷明示六部百司凡山東軍兵征行之苦站赤
走迎之勞食鹽辦課之重和雇和買之煩土木不急
之工役食用無益之貢獻但是可以動衆役民者皆
當一一簡其號令之出量其科𣲖之數節其緩急之
用優其輸送之期俾民普受其實惠皆不至為虛文
庶幾生靈得以休息於田里官吏不能大肆其姦貪
大抵安民之術不奪其時不傷其財惟禁其為非而
去其為害則民皆安堵矣
一選官夫官不必備惟其人蓋言三公之選其餘庶官
各有所治之事不可一日而缺也况在山東頻年水
旱盜賊竊發民多貧窮可不選官撫治之乎昔漢宣
帝嘗曰庶民所以安其田里而忘歎息愁恨之聲者
政平訟理也與我共此者惟良二千石乎今國家守
令之選不為不嚴但廟堂銓選有時而各處闕官無
已即日山東見闕宣諭使二員濟南東平濟寧東昌
益都見闕總管五員高唐海寧沂州見闕知州三員
其餘佐貳之職闕者尚多有之且年六十五以上者
先行銓注固為令典然多係老耄疾病之人日暮途
遠但知求公田俸禄肥家飽妻子而已其能潔已奉
公勤力於政務者幾何人哉方今山東郡縣達嚕噶
齊俱係投下守令見闕者十居二三老病者又居其
半然則欲治化之興行盜賊之屏息其可得乎宜從
朝廷將山東按治所屬宣慰司各路州縣等官下及
鎮店巡檢捕盜之屬但是見闕守闕省除部注共為
一選作急銓注仍須選擇年力甚強歷練政務無大
過犯附近藉居見闕者勿候宣勅即使赴任如此則
郡縣有人庶可責以政務政務既修則善民獲安惡
人知懼仍須今後但有急闕隨即申達補注庶不闕
官撫治其民矣
一錄囚夫刑者詰姦禁暴所以輔治也近年以來郡縣
或不得人刑政因以失度民怨傷於和氣水旱因以
為災年穀不收實原於此且隂陽燮理雖根本於廟
堂而政化承宣實責任於郡縣故東海殺一孝婦枯
旱三年及表其墓祭之天立大雨此一郡休咎之徵
豈非守令所當責乎今山東郡縣罪囚除憲司審理
疏决外在禁常有八九十起枷鎖不下數十百人罪
狀昭著者不得明正典刑事涉疑似者不敢輕易釋
放豈惟淹延囹圄誠恐别生事端且如去秋大盜王
五十等刦略開濮等處脱放禁中罪囚同力相濟往
往得其死力是則所係蓋甚大也宜從朝廷聞奏選
差五府通曉刑名官員前來山東一一審錄如果無
疑比及春分各正其罪庶幾刑政肅清惡黨警懼傳
曰國家閒暇及是時明其政刑雖大國必畏之矣夫
以戰國之時明其政刑大國猶知畏之况今山東草
竊有不知畏者乎
論近年無辜被害之家宜昭雪改正
欽惟聖天子臨御天下仁澤及於臣民然猶遣使宣布
德意而明詔有曰和氣未臻災眚時作夫政化既布於
多方而災異尚軫於聖慮蓋天人之間其理本一故人
氣和平則禎祥斯格人心憂鬱則災異叠見東海殺一
孝婦枯旱三年及表其墓祭之天立大雨斯其已往之
明徵可為後世之規監我國家承平百年中外無事爰
自近歲屢興大獄或值誣枉陷於極刑或涉嫌疑輙被
流竄多出一時之好惡孰思天下之至公伏覩至正五
年二月初四日詔書内一欵近年無辜被害之家仰中
書省分揀昭雪改正欽此中外聞之咸曰聖天子一視
同仁無間於親疎遠邇則臣民之家或誣枉於人言或
横罹於非命某家今當昭雪某人今當改正若家貲已
散當叙復其官職若子孫或亡當嗣續其宗族或在遠
方當召歸於鄉里或人已没當追贈其封諡庶幾生死
之無憾必致瑞應之鼎來夫詔令既頒於九有分揀責
在於中書然惟至公可以服人心惟至平可以召和氣
當自某年以後其未昭雪改正者早為從公取勘一一
仔細分揀使聖恩普洽於幽明公道大伸於天下然後
和氣斯臻災眚不作年榖豐稔黎民雍熙不勝幸甚
禁治死損罪囚
洪惟聖朝奄有中夏深仁厚澤普洽於黎元明罰詳刑
務存乎寬大然自近歲伊始有司或不得人以致刑獄
滋章重使生靈彫弊無辜者牽連受刑有罪者僥倖獲
免舞文弄法悉快於貪姦肆虐逞威尤便於皂隸始則
因事以織羅次則受財以脱放及聞審囚官將至却稱
被罪人在逃縱欲陳告其取受却緣本宗事未絶設計
害民無所不至其有結案之囚當使明正其罪今縣未
嘗申解於州州未嘗申解於路或畏刑名之錯或因結
案之難不問罪之輕重盡皆死於囹圄斷遣者既未嘗
有平反者蓋所絶無夫廟堂宰輔惟恐一人失所而州
縣官吏輙敢恣意殺人感傷天地之和蓋亦莫重於此
近因欽奉詔書巡行畿甸詢民疾苦疎滌冤滯念國家
治安既久本欲生全其民今中外一歲之中死者不知
其幾其在江南猶稍知懼結案幸達於中書判送悉歸
於刑部議擬方在吏手囚徒已死獄中且重罪飛申先
使知事之元發有司月報又欲考事之施行今皆視為
虚文一切置之不問夫朝廷作法如此郡縣慢令可知
京畿積弊如此天下之事可知故憤怨藴於人心災異
形於天變水旱大損於禾稼生靈日入於貧窮聞者可
以傷心見者當為痛哭傳曰國家閒暇及是時明其政
刑今海宇承平百年正當申明刑政感格和平而乃因
循苟且隳廢如此欲望禎祥駢臻黎民安乂蓋亦難矣
宜從都省明白聞奏今後内外輕重罪囚某事一起自
某年月日到禁某年月日申解所司或斷訖笞杖等罪
或審復結案待報某事一起自某年月日到禁某年月
日因患某病某醫用何藥餌竟因某病身故年終通行
開寫略節情犯緣由次年三月以衷申達省部選委刑
部文資正官一員巡行仔細披詳如有淹滯刑獄决遣
不當妄申急證死損數多皆當驗事輕重依例治罪庶
幾朝廷明其政刑天下知所警畏有司不敢生事擾民
罪囚不至冤濫死損
乞詳定鬭毆殺人罪
蓋聞國之重者莫先乎刑刑之重者莫大乎殺且立法
在於可守用刑貴于適中夫法不可守則徒法不能以
自行刑不適中則民無所措手足是以古昔之用刑必
也隨世而輕重故殺人者死雖有定名然鬭毆之情至
為不一若皆置之死地或情有可恕欲悉為之斷放則
死者何辜照得大德十年八月刑部郎中趙奉政牒鬭
毆殺人輕重似少詳論本部議得鬭毆殺人所犯不一
原情議罪事各有異若許一例斷放被死之人冤何由
雪又恐官吏乘此弄法漸生奸弊甚於刑政不便如准
所言但犯鬭毆殺人追勘完備依例結案詳斷庶免差
池都省准擬又照得至正五年五月中書奏准節該鬭
毆以手足毆人及頭撞擊或用他物於人非要害處毆
損致命者或因鬭擊非虚怯處痛氣攻心邂逅致命者
並為本無殺心擬合杖斷一百七下並流三千里其因
鬭用刃及他物於人虛怯要害處毆擊登時而死或因
非鬭争無事而殺并被毆者原無忿争止辯已事因而
致命若鬭毆罷散聲不相接去而又來毆人致命身死
者以其即有害心並從故殺之法依例結案待報欽此
夫以法制平允則永遠可以奉行如或執一則刑獄必
至淹滯近因欽奉詔書巡行畿甸詢民疾苦疏滌冤滯
所歷州縣等處或有鬭殺之囚原情比附新例往往不
克斷遣蓋禁奸止暴固宜嚴肅然哀死恤刑尤當慎重
且今村野人民素無教養誤犯刑憲者多而郡縣官吏
貪汙苟且通知法律者少夫既不能詳情審問又復不
肯追勘結解致使獄囚淹延一切死於囹圄豈惟玩舞
刑政實為感傷中和書曰罪疑惟輕易曰君子以明慎
用刑而不留獄宜從都省詳定其法務使允平庶幾天
下在獄之囚幸得以生全國家好生之德普洽於遠邇
河南脅從詿誤
自昔國家信賞必罰敷揚治化惟務安輯於九有宣布
號令是欲彰信於兆民夫治化清謐則民宴然受惠號
令反覆則事紛然不寧故治大國若烹小鮮夫魚擾之
則亂民撫之則安此古人之格言實有國之明鑑欽惟
皇元奄奠中夏列聖相繼於今百年蓋以忠厚得民心
以安静養民力中外無間號稱治平近因至元五年盜
起河南之境造謀起意不過范孟等十餘輩脅從詿誤
連及趙文鐸等七百人賴上天垂祐民社而渠魁旋即
誅夷惟餘詿誤之徒迄今議擬未絶比者承詔奉使京
畿詢民疾苦疏滌冤滯省部時政一二耳目之所見聞
若復循默不言是負朝廷委託夫事或涉疑人誤犯者
則情有可矜法已至明人故犯之則罪在不宥然時有
變通人有衆寡而為治者亦未嘗不致察焉昔者中統
之初李璮叛亂震驚河朔殘擾山東伏讀當時詔赦節
文有曰豈期逆璮幾陷全齊遂愚爾衆咸蹈禍機顧其
勢之使然豈吾民之得已今者天討既平人心尚惑奚
暇偏枯之恤庶令反側之安除將逆賊李璮父子並同
謀者並正典刑訖外知情脅從詿誤及逃移他所流亡
外界之人赦書到日並皆原免欽惟世祖皇帝聖神天
縱臨御中國既誅逆賊李璮即將知情脅從詿誤逃移
流亡之人並皆原免蓋當是時中原初定江南未附國
家仁厚寬大海涵養育所以收人心安反側者如此邇
者河南范孟之徒偽造中書之奏目矯為行省之文符
路下之州州行之縣詐稱朝廷之使者未嘗明言其叛
謀一言之出其事急於星火數日之内何暇辨其偽真
是以聖天子上體世祖之寬仁下軫民庶之昏愚至元
六年三月十八日因頒詔令於天下特出專條以赦之
河南之民歡呼鼓舞帖然安定始獲更生之賜經今已
是數年議擬猶或未决竊慮遠近民有未安誠恐中間
事有未定書曰令出惟行弗惟反言號令之出不可壅
逆而不行也禮曰王言如絲其出如綸王言如綸其出
如綍言其已行而不可反也又至元四年正月初一日
欽奉詔書内一欵反賊棒胡朱光卿韓法師等明正典
刑外其餘未獲詿誤之徒並免其罪蓋有國家者本欲
百姓治安而已故或罹水旱之災則加賑恤之恩視之
惟恐其如傷也或遭過誤之罪則行寬宥之典撫之惟
恐其不至也且以李璮之叛其知情脅從詿誤者並皆
原免棒胡之反未獲脅從詿誤之徒亦免其罪今范孟
等盜殺宰臣亦已伏誅而脅從詿誤之人既已赦之又
復罪之是反汗也是示以不信也夫以堂堂朝廷之尊
而號令反復若此既有損於國體又輕失其人心豈惟
致疑於多方復恐貽譏於後世宜從都省早為明白聞
奏將河南脅從詿誤之徒欽依已行詔書並許赦原以
斷天下之疑以絶四方之惑使海内之民信朝廷之號
令而無反側之心沐國家之德澤而安承平之治不勝
幸甚
乞差官錄囚
欽惟祖宗混一區宇既有民庶之衆尤宜刑政之修蓋
發政施仁固朝廷之急務戢姦禁暴亦郡縣所當為是
以司刑官吏允貴得人若官不得人則乏推鞫之明吏
不得人惟務文深之害或無罪枉陷於刑章或有罪僥
倖以苟免以致下有冤抑之苦則必上干隂陽之和故
累朝以來屢差官審决蓋欲刑政肅清臣民畏懼故也
竊惟本省控制四道總轄三十餘路至正八年十二月
分共計見禁輕重罪囚一千三百一十五起三千九百
三十六名每歲約支囚糧七八千石冬夏衣鈔若干百
疋夫以江浙四道固曰地大民繁犯法者衆若使官吏
得人治化清簡則獄訟亦不至如此之多也考其罪囚
在禁月日有十五年者有二十年者又至正八年之内
四道共計死損罪囚五百餘人夫既不能明正典刑皆
徒死於囹圄何以為姦惡之勸乎况兼本省之地東南
與海相接近年海中為盜者衆除已招安為民各居鄉
里當差外其餘在禁之人亦合一體明白審錄區處且
以累朝審囚條目具載憲章伏覩聖天子即位以來所
降詔書屢以罪囚為念其惻隠之仁欽恤之意可謂至
矣元統二年十月内一欵刑期於無刑蓋以弼教而助
治也議刑之際可不慎歟司刑之官宜加詳慎務在平
允毋使冤濫致傷和氣又一欵内外見禁重囚中間若
有贓仗未完屍傷不明證左争差累審累番禁繫三年
不能决者仰監察御史肅政廉訪司官用心詳讞果是
疑獄即與疎放至元四年正月内一欵各處見禁重囚
果有贓証不明事情疑似累審累番虚實難辨三年不
能决者從監察御史廉訪司詳讞疎放至元六年七月
内一欵各處刑獄冤濫蓋因捕盜官迫扵期限推問官
暗扵刑名審復之司不加詳讞以致在禁之人輕則淹
延歲月破蕩家産重則死於非命朕甚憫之在内監察
御史在外廉訪司即與有司正官詳加審理輕者與决
冤者辨明累審累番果無顯驗在禁日久疑不能决者
即與疎放具所放緣由申達上司如無冤抑依例結案
至正三年十月内一欵比來獄犴滋多中間寧無冤濫
其有累審累番别無証驗在禁日久疑不能决者在内
監察御史在外廉訪司研窮審理具由申達省部詳讞
疎放如無冤抑依例結案至正五年二月内一欵内外
獄囚有司不得其人中間不無冤濫仰監察御史廉訪
司詳加審理輕者疎决重者依例結案冤抑不能自明
者即與明辨累審累番三年疑不能决者疎放具由行
移有司申達省部至正七年七月内一欵諸禁囚枷鎖
監收飲食治療具有成法近年有司失於奉行畏上司
之審錄惡上司之駁問往往將病囚不即治療無糧者
弗與飲食甚者託以患病其實抑死囚中使為惡者失
正其罪冤抑者含恨九泉監察御史廉訪司嚴加究治
又當年十二月内一欵刑獄之重民命繫焉死者不可
復生傷者不可復息各處見禁罪囚恐有淹滯詔書到
日所在有司即與用心推理合疎决者疎决合結解者
結解毋以小節不完淹滯囹圄其有在禁五年之上累
審累番疑不能决者在内監察御史在外廉訪司吏為
讞疑狀昭著釋之仍具所由省達省部欽此夫以聖上
好生之德見於明詔者一一可考然自元統二年至至
正九年十有六年之間不知各處辨明疎放者幾人結
案待報者幾起司刑者獨可置之不考其故呼是以徒
見囚徒日益以衆文移日益以繁有傷聖明仁厚之至
化以致雨暘連年之失時當國者可不為之深思長慮
乎宜從都省聞奏精選通曉刑名官員先將各省見繫
罪囚多處一一審錄比及立春使罪狀明白者各正其
罪情犯疑似者悉與辨明庶幾國家刑罰見於施行民
庶知所畏懼而不敢犯冤抑淹延亦得寬釋而無怨恨
矣務施聖上恤刑之實惠勿為有司一切虚文不勝幸
甚易曰君子明慎用刑而不留獄又曰聖人感人心而
天下和平此之謂也本省除將輕囚行下各處依例斷
决重囚催督追會完備聽候死損者行移究治
滋溪文稿卷二十七
