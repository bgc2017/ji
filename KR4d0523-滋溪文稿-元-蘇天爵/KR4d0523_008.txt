滋溪文稿卷八
元蘇天爵撰
碑誌
靜修先生劉公墓表
靜修先生劉君葬容城縣易水之隂溝市里至正戊子
縣尹賈侯始捐俸買石表諸墓書來請曰先生之没五
十有六年道德之遺風節之偉固多士之所景仰丘墓
之寄是邑者旁無宗人守護彝自下車率僚吏諸生拜
而祠之恭修封樹以限樵牧又將建石琢辭彰示悠久
庶來者聞風興起焉天爵伏念自聖賢之學不傳禮義
廉恥之風日冺至宋伊洛大儒克紹其緒然而廢棄於
紹聖禁錮於崇寧而中原已為金人有矣方是時士之
慕功名者溺於富貴之欲工文藝者汨於聲律之陋其
能明乎聖賢之學嚴乎出處之義蓋不多見也我國家
治平方臻貞元會合哲人斯生有若靜修先生者出焉
氣清而志豪才高而誠正道義孚於鄉邦風采聞於朝
野其學本諸周程而於邵子觀物之書深有契焉惜乎
立朝不及數旬享年不滿五十迄今孺子遠人皆知傳
誦姓字是豈聲音笑貌所能致歟宜述其德不表於墓
奈何先生既殁行業未有紀述故雖作者不能措辭今
謹攷求遺文掇其出處大節一二而為之書庶稱賈侯
尊賢尚德之心乎按先生諱因字夢吉保定容城人世
為儒家五世祖琮生敦武校尉臨洮府錄事判官昉昉
生奉議大夫中山府錄事俁俁生秉善金貞祐中南徙
其弟國寶登興定進士第終奉直大夫樞密院經歷秉
善生述是為先生之父壬辰北歸刻意問學尤邃性理
之說獨好長嘯嘗遊西山當秋風木落時作一曲而感
慨係之中統初左三部尚書劉公肅宣撫真定辟武邑
令以疾辭歸先生將生之夕父夢神人馬載一兒至其
家曰善養之既覺而生乃名曰駰字夢驥後改今名及
字公生天資純粹三歲識書日記千百言隨目所見皆
能成誦六歲能詩十歲能為文落筆驚人故國子司業
硯公彌堅教授真定先生從之游同舍生皆莫能及獨
中山滕公安上差可比硯公皆異待之謂先生父曰令
子經學貫通文詞浩瀚當為名儒初先生之父四十猶
未有子乃曰天果使我無子則已有子必令讀書故自
真定還居保定謝絶交朋專務教子先生年未弱冠才
氣超卓日閱方册思得如古人者友之嘗作希聖解弔
荆軻文豪邁不羈之氣可想見也鄉閭老儒說經止傳
疏義為文盡習律賦聞先生講貫閱先生論著始則謗
訕久亦敬服先生杜門授徒深居簡出性不苟合不妄
接人保定密邇京邑公卿使過者衆聞先生名往往來
謁先生多遜避不與相見不知者或以為傲先生弗恤
也王師伐宋先生作渡江賦以哀之欲南游江湖覽觀
儒先名迹不果嘗愛諸葛孔明靜以修身之語表所居
曰靜修間游郎山雷溪又號雷溪真隱京師有曰田尚
書者西域貴族頗尚文學聞先生名厚禮請教其子先
生以水嚙先墓謀遷避之不及往既而易州何公瑋辭
兩淮鹽使奉親家居藏書萬卷亦以教子為請先生平
生苦無書讀又樂易之風土遂允其請三年即歸何公
贄以銀幣皆謝不受世祖皇帝自居潜藩收召諸儒講
求治道及踐天位姚文獻公樞許文正公衡楊文獻公
果商文定公挺皆列臺省而憲章文物號盛治者非偶
然也久之諸公相繼告退當國者急於功利儒者之言
弗獲進用時先生年雖甚富聲聞已彰中朝賢士大夫
多稱譽之故相文貞王博果密薦之尤力至元十有九
年朝政更新有詔徵起先生於家擢拜承德郎右贊善
大夫初裕皇建學宫中命贊善王公恂教近侍子弟及
恂卒繼者難其人乃以先生嗣其教事未幾母感風疾
即日辭歸明年母卒治喪合禮三十八年朝政又一更
新復遣使者以集賢學士嘉議大夫來徵先生以疾固
辭不起世祖聞之亦曰古有所不召之臣其斯人之徒
歟明年國子助教吳明陳書於朝薦先生為國子祭酒
士論高之三十年夏四月十有六日先生終於容城春
秋四十有五海内聞之無不嗟悼曾祖妣邊氏祖妣陳
氏妣楊氏繼妣某氏配郭氏一子曰和早卒三女皆適
名族先生早喪父母事繼母孝以父祖之喪未葬獻書
先友翰林待制楊公恕楊公憐而助之克襄大事家雖
甚貧非其道義一毫不取於人先生師道尊嚴學者造
門隨其材品而教焉講說諸經理明義正聽者心領神
會初朱子之於四書凡諸人問答與集註有異同者不
及訂歸於一而卒或者輯為四書集義數萬言先生病
其太繁擇為精要三十卷簡嚴粹精實於集註有所發
焉有詩五卷號丁亥集先生所選常自諷詠復取他文
焚之今所傳文集十餘卷得於門生故友然不為空言
皆有補於世教其他小學四書語錄亦皆門生所錄惟
易繫辭說乃先生病中筆之親授其徒者也先生每以
後世史官不明義理修辭之際輕為增損使忠臣義士
之心不得暴白於世嘗曰若將字法論心術則受屈者
多矣先生之亡未久吳明復進言於朝曰風俗之薄久
矣士之處世不自貴重聞人譽已喜見顔色不復知有
廉恥等事何則欲動於中利奪於外故也伏見故處士
劉因隱居教授不求聞達授以三品清要之官辭而不
顧若蒙賜謚贈官庶幾息奔競惇風化士類知所懲勸
焉延祐中始贈先生翰林學士資善大夫上護軍追封
容城郡公謚文靖是後中外風紀儒臣皆以先生礪俗
興化有功昭代宜如許文正公從祀孔子廟廷禮官會
議亦皆曰可而當路者未遑及也嗚呼天之生賢也豈
無意乎自義理之學不競名節隳頽凡在有官見利則
動有國家者欲圖安寧長久之計必崇禮義廉恥之風
敷求碩儒闡明正學彰示好惡之公作新觀聽之庶使
人人知有禮義廉恥之實不為奔競僥倖之習則風俗
淳而善類興朝廷正而天下治世祖皇帝再三聘召先
生者其以是歟天爵之生也後不獲見先生及游成均
得臨川吳文正公澄為之師吳公於海内諸儒最慎許
可獨尊敬先生豈其問學出處道同而志合歟當國朝
龍興之初歲在己酉二月先生生於保定吳文正公亦
以是歲正月生於臨川是時南北未一天已生斯大賢
他日輔贊國家文明之治吳公年八十餘方終著書立
言盛傳於時先生早歲去世雖不及大有著述然風節
凛凛天下慕之扶世立教之功大矣賈侯由進士入官
治邑有聲獨能訪求先賢遺迹而表章之其於風厲俗
化惇崇名教誠非小補云
元故集賢學士國子祭酒太子右諭德蕭貞敏公
墓誌銘
大德延祐間關陜有大儒先生曰蕭公同公篤志勵操
高蹈深隱鄉郡服其行誼士類推其學術朝廷重其名
節於是徵車起之表帥俗化其道德風流迄今天下慕
之至正甲申之春天爵來官西臺訪求二老言行將以
為師法焉既而得同公墓銘讀之起敬起嘆蕭公云亡
久矣猶未有述乃稽核薦揚徵召公牘於省府採摭族
世薨葬歲月於其家問其隱德懿行於舊老名士之所
傳錄其遺文雜著於金石簡册之所載合而誌之以銘
庶後世攷德者有徵焉謹按蕭氏益都人國初著籍京
北公諱㪺字維斗年二十餘郡守以茂才推擇為掾未
幾新郡倅至倅西域人怒則惡言詈吏公嘆曰如此尚
可仕乎乃置文書於案即日謝去隱於終南山下鑿土
室以居之盡得聖賢遺經以及伊洛諸儒之訓傳陳列
左右晝夜不寐始則誦讀其文久則思索其義如是者
餘三十年義理融會表裏洞澈動容周旋咸中禮節由
是聲名大振世祖皇帝既一四海而遐荒小邦撗目窮
髮悉皆來庭命開祕府詳延天下多聞之士選述圖志
用章疆理一統之大使者來徵公辭焉故贈咸寧貞獻
王額森特穆爾親受學於許文正公深知治國用賢之
說及為陜西行省平章登公並故四川憲副劉季偉姓
名於朝會參政趙彦澤請立提舉學校官薦公可當其
選久之制下授公承務郎陜西儒學提舉蓋從貞獻王
及趙公之言也省憲請公就職公以書辭曰某蚤事文
墨見一時高才絶足趍事功者效之不能是以安於田
畝讀書為事本求寡過不謂名浮於實聖恩横加竊念
聖人之教必明德而後新民成己乃能成物昔夫子使
漆雕開仕對以吾斯之未能信然則心術之微雖聖師
不若開自知之審今某學行未至自知甚明望達廟堂
改授真儒則朝廷得人學者得師某亦不失為寡過之
人矣大德七年冬超擢集賢直學士奉訓大夫國子司
業遣使徵之公又力辭不拜其言曰念某寡陋與人共
學非敢為師向授提學幸蒙聽允其辭既不能當外郡
學職豈復可預國學之事况敢辭卑居尊以取無廉恥
貪冐之罪乎九年夏制若曰蕭維斗山中讀書不貪官
不嗜利世祖徵召不至朕遣人召之亦不至豈將命者
非其人而弗來歟今特命參議中書省事廉恒等以往
其令行省給五乘傳賜之楮幣百疋命挈其家偕來或
蕭維斗堅欲不仕可進嘉言一二朕當令人送還如年
老或不能騎别給安車可也行省行臺諸司所在敦遣
公辭不獲力疾北行適成廟不豫然猶傳勅俾擇館舍
遣近侍賜餼廪衣物又命宰執以治道為問公尋亦南
歸仍辭所賜不受十年進集賢侍讀學士少中大夫即
其家授之明年武宗臨御仁皇養德東宫博選當世名
儒左右輔導特授公嘉議大夫太子右諭德命宫師府
長史聶輝起公敦迫上道至大元年二月至京入見嘉
禧殿仁皇温問再三公書酒誥以進因言古人惟祭祀
則飲酒然尚德將無醉蓋當時近習多侍上燕飲故公
首以是訓陳之未幾懇請還山上憐其衰老遣使送歸
二年四月徵拜集賢學士國子祭酒依前太子右諭德
進階通議大夫公以老疾辭門人疑焉問曰聖人樂得
天下英才而教育之今先生辭祭酒者何也公曰曩在
京師有朝士再三以成均教法為問者余告之曰若欲
作新胄子當罷歲貢一如許文正公時專於教養彼既
外無利禄之誘内有問學之功則人材庶有望矣此語
一傳物議鼎沸執政者亦深不以為然今余出則徇人
豈能正已以正人乎四年正月尚書臣皆以罪廢政務
復歸中書而大臣請曰今政事大壊當從新治之中外
廉㓗老臣及事世祖成廟兩朝有若李謙尚文趙居信
劉敏中蕭㪺程鉅夫郝天挺韓從益劉正程鵬飛董古
選陳天祥王思廉等可急遣使召之共議新政仁皇從
之公以疾辭不起延祐五年七月己未有星殞於所居
中庭光射如晝越八日丙寅公以疾薨春秋七十有八
八日某甲子葬咸平縣少陵鄉朱張里南原先塋之昭
至治三年問人故四川行省左丞廉公惇江浙行省參
政富珠哩公翀時方在朝以公易名為請制贈資善大
夫四川等處行中書省左丞追封扶風郡公諡貞敏維
關輔自許文正公楊文康公鳴理學以淑多士公與同
公接其步武學者賴焉公之學自六經百氏山經地志
下至醫經本草無不極通其說尤邃三禮及易嘗作家
廟以奉先世祭則極其誠敬子弟或少有怠祭已必深
責之早值親亡哀毁致疾治喪不用佛老棺槨衣衾悉
遵禮制蓋自楊文康公倡於其始公復推明於後至今
長安士大夫家亦多化之公平生不祭於墓有築亭於
先壟之側者表曰致慤引祭義以明之公曰墓祭非古
當作祠堂於其家揭斯名於齋室庶乎其可臨川吳文
正公獨稱公為善於禮初江西儒者摽題小學書行於
世公聞以朱筆塗之曰凡今摽題多朱子所不欲存者
如鄧伯道繫其子於樹之類吳文正公是之公深通六
書嘗言自古文篆籕而後小篆佐隸至於真楷相沿而
成故今楷書中古籕篆隸皆有之雖行草亦有古籕篆
隸之遺意今真書點畫之訛者皆從隸章行草中來非
兼通者不能知也小篆自是省古籕而為之考諸鍾鼎
欵識遇重字則變之要之不失六書之旨太常博士侯
伯曰今人識字及通六書者惟蕭公為然關中字學不
差亦因公發之也公嘗書經史格言以訓人求書者或
非其人及涉異端之事則拒絶之家多藏書手自校讎
或經傳音訓之訛皆字字而正之下至文史亦然為文
悉本諸經非有禆世教者不言非其人不與公薨遺落
無幾今購得古今詩若干首銘贊雜文序記碑誌又若
干首翰林姚文公燧文蓋當代慎許可獨敬禮公其門
生有譏詆公文者姚公怒曰蕭先生道德經術名世者
也豈若吾輩以雕蟲篆刻為工乎所撰九州志若干卷
法史記年表由三代迄宋金詳疏沿革於下山川貢賦
附焉其他著述又若干卷天歷兵荒之餘往往散在名
家公少穎悟三四歲時從其姊過親族家引公坐榻上
不從親族固命之乃坐榻下人已異之既長慨然有志
於天下歲癸卯秋河東關中地震月餘不止父老憂懼
不知所以相師問公公告之者數千言反覆極論天人
一理性本皆善國家當務教養俾復其初人當恐懼修
省日遷於善則隂陽和而萬生遂災害自不生矣其心
蓋欲位天地育萬物上躋隆古之盛是豈離世絶倫索
隱行怪者之流歟初朝廷以貢舉取士行省禮請公與
同公較其藝公以斯文方興出而應之公讀書之暇躬
親農耕蠶桑嘗教其子孫曰治此以供衣食最為安爾
或有饋遺非義不取人有急難施不少吝奉養極其澹
薄公身長六尺脩髯如畫望之可敬其為人外和而中
剛凡與人交接之以溫言悅色胸中黑白瞭然不溷間
入城市觀者如堵當代名公卿及四方之士宦游於秦
者願一見公為榮或數造其廬請教焉西臺大夫巴圖
公嘗以冬月謁公汗流浹背出語人曰吾久在京師屢
接賢士大夫未有若蕭先生自然令人敬愛不舍公教
人極嚴諸生惴惴畏服其學皆自小學始次及四書諸
經日與學者講說經訓滚滚不窮待其曉解方授别義
人來質疑即命其徒取其書某卷所載以對曰背文暗
誦恐或悞人初富珠哩公至自南陽從公受業久之謂
人曰某游江右獲識諸老聞其論議或有不讓今見蕭
先生使某自不能措一辭信知吾道之無窮也其他弟
子若同毅陳㽦智炳李材盧烈等多知名於時公德善
化及遠邇雖武夫悍卒亦知景慕征西兵嘗屯長安大
帥一日入朱張里里人驚惶帥諭止之曰汝勿怖聞此
有蕭先生者見之即歸吾非侵擾汝也有郡吏乘馬城
南暮歸遇盗逐之吏思所以自解曰我乃蕭維斗也盗
即引去未幾盗獲吏適按之盗曰我向欲剏汝騎汝以
為蕭維斗也吾故不忍寧知汝紹我耶公四世祖諱雲
宋樂安鹽使曾祖惠彦金益都府孔目官祖諱均皇贈
中奉大夫河東山西道宣慰使護軍河南郡公考諱踰
(缺)屢佐戎幕活人有功終京
兆路總管府經歴因留家焉徵士韓擇為誌其墓贈資
善大夫大司農卿上護軍河南郡公曾祖妣蓋氏祖妣
孫氏追封河南郡夫人妣張氏逯氏俱没於兵周氏張
氏並追封河南郡夫人配楊氏張氏杜氏俱先卒張氏
亦追封河南郡夫人子男二曰友早卒曰恭終奉議大
夫耀州知州女五俱適人孫男三元終進義副尉涇陽
縣主簿次亨次儀嗚呼節義天下之大閑有國家者欲
以作興風教振起名節則必訪求高人逸士徵而用之
於以登禮樂之治惇廉讓之風彼為士者非偃蹇以自
媚矯亢以為高蓋不如是則道不尊觀列聖之所以用
公公之所以自處則朝廷風厲人材之盛君子進退道
義之隆可以為後世之楷範矣銘曰
節彼終南有堂有紀誰其居之曰隱君子早捐世務樂
乎幽潛德蘊於身士具爾瞻南山之雲朝隮於穴雨澤
誕施澡我名節天子曰咨有臣如斯安車載脂屢往徵
之公拜陳辭能薄材謭誤達天聰臣非屯蹇安車而來
道德雍容羣工在列仰止高風進敷正言退明正學垂
訓後生克配先覺去古曰遠士習愈偷媕婀骫骳合汗
同流一聞薦揚喜溢顔面遯世弗聞百未一見不有君
子孰障頽波尚思公存考槃在阿言為世則行為世軌
流風遺烈來者興起南山蒼蒼下為公藏爰述潛德百
世耿光
元故中奉大夫江浙行中書省參知政事追封南
陽郡公諡文靖富珠哩公神道碑銘(並序)
公姓富珠哩氏諱翀字子翬年出二十號稱鉅儒由憲
府薦授襄城學官行省右丞廉公恂辟掾辭擢汴學正
朝廷聞其名召為國史院編修官未幾御史臺辟掾又
辭臺臣高之奏為河東道廉訪司經歷遷陜西行臺御
史階將仕佐郎入拜監察御史延祐五年擢中書右司
都事會權相用事公退居齊之新鎮改翰林修撰鄆忠
獻王栢桂為相復薦公左司都事轉從仕郎尋陞右司
員外郎泰定初充會試考官選國子司業歲餘除河南
行省左右司郎中遷燕南道廉訪副使入僉太常禮儀
院事尋陞奉訓大夫兼經筵官至順元年同知禮部貢
舉拜漢中道廉訪使久之僉太禧宗禋院事兼祗承神
御殿事改集賢直學士兼國子祭酒應召赴上都議事
又兼經筵官進中順大夫禮部尚書元統二年進中奉
大夫拜江浙行省參知政事以葬親北歸復號至元元
年召拜翰林侍講學士知制誥同修國史以未葬辭明
年復命編修官成遵召之而疾不能行矣公之先女真
貴族泰和中章宗命定氏族為百富珠哩氏其一望著
廣平公曾祖阿納爾金符離令妣舒穆嚕氏祖德國初官
忠顯校尉南京路漢軍總把累贈昭勇大將軍前衞親
軍都指揮使上輕車都尉追封南陽郡侯妣南陽郡夫
人成氏考居謙累贈中奉大夫河南行省參知政事護
軍追封南陽郡公妣南陽郡夫人王氏公世居上京之
隆安昭勇公初從憲廟南徙以保甲射生軍壯總把戍
鄧之順陽川因家焉初至元己卯郡公從故相賈公居
貞掾江西宣閫公生贑江舟中於時釜鳴家人驚異昭
勇愛公穎悟嘗曰是兒必興吾家稍長讀書一覽即記
郡公以順陽僻左徙居於鄧貞隱李先生鄧名士也公
從學詩賦同門莫及郡公卒家益貧窶進修愈力翰林
閻宏曰觀子之才後必名世曷遠遊以廣見聞公往江
西謁克齋蕭君某蕭君故宋大家夜夢大鳥集所居屋
翌覆院外疾出視之沖天而去明日公至蕭君異之公
始名思溫字伯和為製今名及字歸復走京兆拜集賢
蕭貞敏公貞敏隱終南為學精勤夜以繼晝公寓其旁
僧舍攻苦食淡人不能堪公裕如也歸復遊漢上從翰
林姚文公學古文公奇之以書抵真隱曰子翬談論鋒
出其踐履一以仁義為凖文章不待師傳而能後進無
是倫比於是真隱以女妻公公之為學務博而約自六
經諸史傳註下至天文地理聲音歷律水利算數皆考
其說聽其言論滚滚不窮故聲聞大振自官汴學士之
從者日衆及師成均與鄧公文原虞公集謝公端為同
時教人不倦發明經旨援引訓說累數百言極於至當
而後已學者恐不卒得聞故經公指授者多知名公佐
河東或訟冀寧監郡不法其憲長曰監郡貴胄宜詳讞
之蓋欲緩其事公曰我第知有憲法焉知為貴胄乎卒
正其罪關陜有警郡民驚惶蒙古萬戶提兵赴河中道
出冀寧公白憲長曰是郡要衝當留兵鎮守萬戶難之
公曰有責在吾不汝累也郡賴以安應州大興土木之
工公言兵後宜蘇民力朝廷為罷其役土番之民以饑
來告天子憐憫命出内帑銀賑之公以西臺郡史承命
而往民賴其惠及遷内臺適英王初正儲位公言當選
正人朝夕輔導制可公分行淮東體察憲人能否淮憲
尚嚴刑庭列獄具甚衆公曰國家置風紀本以肅清貪
污興行治化初不專尚刑也取獄具焚之南陽設六屯
田各樹官屬朘削其民民不能堪故多流亡公請罷去
官屬俾有司董其佃作公在省闥左相鄆忠獻王以公
端重博洽甚加敬禮王嘗謂公曰汝能作宰相否公對
曰宰相之位固不敢當然平昔所學皆宰相事蓋聞有
福德才量者乃能為之因為王陳其說王曰微公我不
聞是言權相既死王進右相君臣親密無間慨然欲復
祖宗之治上畋易州聞王之曾祖魯忠獻王安圖賜田
賜碑在近乃往覩焉勑設燕享王稱觴獻壽上大悅明
日公進駐蹕頌敷言忠獻王輔相世廟統一六合修舉
百度治底雍熙以箴規焉上覽之命以駐驆表其里英
王崩王亦遇害逆黨列據津要公移疾不出晉邸遣使
誅其逆黨公即起視事泰定間數有大變地震水旱之
異時相多西域人西域富商以異石為寶誑取國帑又
其私人多以貪墨奪官至是託言累朝忠獻諸物直不
時給臺憲所罪官吏弗克叙用皆有怨言故致災變若
此天子信之因肆大赦播告多方蓋彼内以私結其黨
與外以取悅於姦貪公時為燕南憲副力陳其不可他
憲雖亦有言皆依違回護不若公言明白剴切已而事
果不行公讞囚保定河間民犯私鹽法當運司治罪公
以民羅饑寒誤觸刑禁皆隨事治之佐吏以為難公弗
恤也囚有在獄久不決者公察其情可杖杖之可釋釋
之衆皆以為平允岐山周公廟道士據之公曰周孔名
教炳如日月豈宜列於異端請設書院令學官主之文
宗入京省謁太廟既即位又行祫饗大禮公攝禮儀使
咫尺天顔上有所問執禮以對上悅上建太禧宗禋院
崇奉祖宗神御若家人禮又建奎章閣學士院陳列圖
書日覽觀焉兩院官屬學士皆上所自擇勲舊文學親
書其姓名付中書以行文書銓曹不敢進擬公既選僉
太禧而奎章偶闕大學士員近臣乘間以某官為言上
怒曰汝何不薦用子翬馬伯庸而以斯人為言乎公之
見知類如此武宗廟室未有配位大臣請用並附之文
公曰宣慈惠聖皇后昔受寶册母儀天下禮當合食於
廟其後卒從公議皇上以聖子神孫入繼大統當令臣
民視聽一新不可斂怨於國遂赦天下賜公白金百兩
金綺一端楮幣萬緡初國子生以入學名次為先後歲
貢補官殊無勸懲故太史齊公履謙為司業請以學業
為陞等第試文詞優者為中選由是諸生咸思奮勵而
人才興矣後值天歷多故其法中輟公為祭酒始試諸
生於崇文閣下中選者凡若干人先時學官多僦民舍
以居監有隙地在居賢里公曰古者教有業退有居乃
積弟子入學贄禮得楮緡二萬有奇為宅數區築室完
美以居師生帝師至自西方勑百官郊迎公卿拜進觴
師坐受之公立以觴進曰師釋迦徒天下僧之師也余
孔子徒天下士之師也師笑而起舉觴卒飲觀者凛然
時相將封秦王事下禮部議公曰秦大國也非宗王不
可今丞相食邑高郵高郵驛名秦淮非地秦也宜以淮
易之衆伺相意不悅因共請曰詔已命封於秦不當别
議有官平章者卒其妻盡以田施僧寺云為平章祈福
妄子求訴於公其妻曰平章名爵子蔭之矣所施家貲
幾何公曰汝既無嗣而反蕩其家資異日何顔見汝夫
於地下命以田還其子廷議是之江浙地大事劇而省
臣煩苛事多壅積民以為病公曰職居大藩而欲吹毛
求疪居下者無所措手足矣事至即決民大稱頌公為
文章嚴重質實不為浮靡其詞悉本諸經如米粟布帛
皆有補於世教有菊潭集六十卷太常典禮因革不同
每遇禘享輒稽吏牘故多牴牾公請於朝賜筆劄廩膳
倡禮官彙集為書七十五卷公欲於順陽建博山書院
以淑其人分置六齋治禮治事經學史學書學數學方
經營之而疾已革遺言喪祭一本於禮勿徇流俗以至
元四年二月某甲子薨於順陽味經堂享年六十訃聞
制贈通奉大夫陜西行省參知政事護軍追封南陽郡
公諡文靖是歲四月庚寅葬鄧之永昌鄉西樊里四望
山下配李氏貞隱先生之女儼雅勤儉治家有法親供
蠶績而無富貴之習累封南陽郡夫人以至正元年五
月某甲子卒於順陽稼穡堂享年五十有三是歲閏五
月甲申合葬公墓子男曰遠力學有聞令祕書監祕書
郎嗚呼士之於世也愿謹者人多以為迂倜儻者人則
以為狂砥厲名號者反以為矜通達時變者或以為譎
甚矣為士之難也公學識卓異不隨流俗俯仰論議設
施多有可述而淺見狹聞者或未能盡識也然士之特
立獨行豈以求合時好為賢乎臨川吳文正公嘗曰富
珠哩公學博而正獨立無朋聞者以為知言銘曰
金有中原治安百年設為貢舉網羅才賢聖元方隆遺
士接踵臺閣彬彬尚賴其用故老寢亡惟公挺生淵淵
其蓄涵涵而停江漢之間河華之右爰有碩師為世領
袖公從問學堅苦不渝華聞曰昭衣冠偉如洙泗遺經
伊洛訓傳講說精深義理融貫踐敭臺閣畫贊相臣言
論之卓風動縉紳翌翌成均公正師席敷教以寬多士
作則中朝典禮外省自宣有倫有要惟經惟權士之立
朝貴有學識議事以制匪學何式瞻彼東土金人肇興
既定危亂遂登治平文物聿彰人材斯出惟公之先喜
事儒術積善儲慶益大以振公學有源力相斯文繼世
克承箕裘是業表公儒行允配前哲
滋溪文稿卷八
