滋溪文稿卷十三
元蘇天爵撰
碑誌
元故翰林直學士贈國子祭酒諡文安謝公神道
碑銘(并序)
翰林直學士大中大夫知制誥同修國史贈國子祭酒
輕車都尉陳留郡侯諡文安謝公諱端字敬德葬武昌
江夏縣洪山之陽至正二年冬天爵來官鄂省其子請
銘公碑昔我祖宗既撫方夏盡收豪傑耆俊尊禮而任
用之考定憲度襄贊隆平至大德末故老日漸淪逝後
學之士隠伏於山林州閭而弗克奮仁宗皇帝獨出睿
斷肇興貢舉網羅賢能於是人材輩出以文學政事著
名於世若公者蓋亦表表可述者歟延祐元年八月公
中河南鄉貢尋丁内艱五年賜進士出身授承事郎同
知湘隂州事秩滿赴調京師由故相張公珪薦擢國子
博士進儒林郎改太常博士階奉訓大夫轉翰林修撰
同知制誥兼國史院編修官三官就遷待制官朝列大
夫凡再任階中順大夫選為國子司業陞亞中大夫復
入翰林為直學士公之先遂州青石人宋季避兵出蜀
居江陵至公始家武昌曾祖繼先祖元賁考雄曾祖妣
黃氏祖妣妣皆牟氏祖贈中順大夫禮部侍郎上騎都
尉陳留郡伯妣封陳留郡君考贈翰林直學士亞中大
夫輕車都尉陳留郡侯妣封陳留郡夫人公卒以至元
六年夏五月庚午享年六十有二葬以是歲秋八月丙
申元配陳留郡夫人史氏祔子搢補國子員以公廕為
石門丞公世儒家侍郎深通玄象發言驚人江陵制置
使孟公珙敬禮之居數年忽中夜叩牙門謂孟公曰流
星出下階沒西方一刻所息占為天士亡某實當之明
年荆楚大將死公是也其後所言皆驗公資穎異年十
歲時讀書江陵郡學習為科舉之文援筆立就屢出同
舍生上其師異之弱冠偕故禮部尚書廣陽宋公本從
王公奎文遊講明性理之學俱有才名郡人以謝宋稱
之翰林姚文公燧以雄文擅當代讀者或不能句公一
見並與其用意所在發之姚公大喜即以茂才薦之初
仕湘隂時年尚少然發摘奸伏已能使老吏有所憚驚
焉國朝宗廟之制範金為主泰定四年夏四月某甲子
有盜入第入室竊之明日當時享衆議為位祀之公言
四時之祭皆用孟月有故即用仲月今盜入祏室震驚
神靈時享當用仲月奏可其請公教胄子嚴毅方正諸
生凜凜畏服講說經義能明聖賢之旨諸生質疑請問
無倦夜則引燭課試程文亦使漸趨平實不為浮華淺
薄之說凡士子鄉舉會試廷對及國子積分公數與考
第之列所取者多博學有聞而初學小生往往被黜士
論咸服其公公為文辭簡而有法序事核實言無溢美
累朝信史典冊制詔當代公卿祠墓碑版多出公手嘗
憤近世士習卑陋故修辭專務高古以不同俗為主有
遺文若干卷其於前代君臣得失古今文章美惡歷歷
能道其詳遼宋金國興廢人物賢否亦皆精熟嘗以不
克纂述三史為憾天歷至順以來郊廟祠享禮儀討論
裁訂公多與焉蓋世之於公苐知其文學而已不知公
政事之材為可稱也湘隂學宫故敝公始新之暇則考
其所業而學則帥知興起西鄉有隄護民田千餘頃隄
壊官歲修之以為利民因捕魚發掘以納夏潦至秋徵
租雖鞭笞無從得遂及鄰鄉公私病之公計其工若干
諭民黃恭出粟若干石身督其民築之堅完迄今不墮
先是賦役不均豪宗大姓數免貧者不勝其苦公命具
書民田於籍差其多寡役之田元貴者嘗被省檄為巡
徼武斷鄉曲締搆路府持州長史短長官不能誰何公
至或訟元貴據其妻不還公取状閱之同列顧左右起
公獨敕吏作符召之曰否則吾就縛之元貴不得已而
出公示以状即服杖而遣之亡何又犯法杖而赭其門
書惡焉元貴徙傍郡終公任不敢歸盜有殺賈人及從
者三而攘其財棄屍井中其家累訟於州及府皆以無
佐驗不為理公微服宿盜里中廉得其實躬往捕之盜
不伏并收其妻鞫之妻時時仰視其屋公曰異在此矣
屋蓋新葺大竹為椽公使人發視之財悉藏竹中盜遂
吐實出四人屍井中乃訖獄州人神之部使者聞公之
名或他州訟獄弗能決者亦檄公治之公去湘隂二十
餘年民猶頌其遺愛公在朝著以文字為職業從容多
暇廣陽宋公時已登第歷官省曹事或有所疑輒從公
論決悉中肯綮衆皆推公材識惜其不果於從政也當
宋之亡士之有材名者朝廷皆被徵用初無南北之間
若程公鉅夫燕公楠陸公垕是也公湘隂之政所試者
小而人已受其惠若見諸大用當何如哉歐陽公玄誌
公之墓謂公材器宜居言官處政途世不用不極為恨
蓋猶愈於既用而觖人望者也嗚呼士有抱負藝能而
不克盡施於用者豈獨公乎銘曰
於皇世宗景運天開肇興貢舉網羅異才如風驅雲如
山有臺博帶褒衣群賢鼎來帝始思賢當宁興嘆公應
明詔奮起江漢射策王廷才華有爛其儀委蛇其言侃
侃筮仕外郡造兹民庸相國薦賢敷教璧雍璧雍皇皇
多士景從講古述今文治昭融乃入禁外掌帝之制潤
色之工辭典而麗論著信史具有凡例簡冊尊嚴垂範
來世豈弟君子邦家之基公於從政有猷有為治化既
同海宇一時維楚有材晉猶用之公用弗極言足行遠
洪山之陽有墳有衍樹以栢松勿伐勿翦列銘貞石繼
夀而顯
元故朝列大夫禮部員外郎任君墓誌銘(并序)
昔歐陽子善為銘章論次賢士大夫功行至於朋友故
舊握手言笑方從其遊遽哭其死遂銘其藏未嘗不感
歎致意焉今於任君之卒而儕流為之痛悼者也天爵
與君三為同官相從最久暇則杯酒論文繼以談笑風
議君儀容偉然若古松栢豈意遽哭其喪而銘其墓歟
君初為翰林從事及見諸老儒耆舊接其餘緒為編修
官應奉文字凡記載之體祈禳秘祝之文亦皆有法丁
皇考尚書憂服除調省汴檢校官會文皇帝入立乘輿
經汴擢河南憲司經歷明年改江西進南行臺御史盛
暑乘傳詣廣州按問省臣盜海舶罪又分行閩浙而浙
憲官相訐持奪印章失風憲體皆劾去召拜中臺御史
偕同列糾省省丞相貪墨杖而奪其官風節之後遷禮
部員外郎稽訂禮文省節浮費尤多詔選官錄囚郡國
天爵時佐右曹以君薦宰臣或曰彼儒者可乎某曰正
唯儒者能治獄也陜之諸州西南極金洋褒鳳北則綏
麟葭丹山川險遠荒寒君親歷之歲餘始還果能活冤
獄若干人未始有一濫死者君為人廉靜簡默不妄進
取其為憲僚簿書出納纖悉有方吏畏服莫敢欺詆然
臨事則忠厚識大體性至孝自尚書卒獨奉其母有弟
五人貧不能家君屢請補外官以養親及其諸弟不克
如其志卒之日家無餘貲揓無新衣弔者莫不悲之中
書宥密而下各賻鈔若干貫始買棺槨治其喪君諱格
字大正河南洛陽人享年五十有八其曾祖考贈亞中
大夫輕車都尉樂安郡公次公妣樂安郡夫人梁氏祖
考贈嘉議大夫上輕車都尉樂安郡侯用妣樂安郡夫
人楊氏皇考亞中大夫戶部尚書秉直母樂安郡夫人
朱氏君娶樂安郡君某氏有男五歲曰典牛女十歲曰
漳其葬在洛陽水南原其卒至元四年戊寅二月十三
日也銘曰
中尊而終匪夭而凶郎官御史匪否而窮何厚其材不
俾其隆歸咎無所納銘幽宫
元故翰林直學士贈國子祭酒范陽郡侯諡文清
宋公墓誌銘(并序)
宋氏世家京師公諱褧字顯夫由進士出身卒官翰林
直學士亞中大夫知制誥同修國史兼經筵官葬宛平
縣香山鄉橛山原衡州路安仁縣尹贈戶部尚書楨之
子禮部尚書奎章閣承制學士諡正獻本之弟母曰范
陽郡夫人李氏至元甲午戶部主興山簿公生色中稍
長流落江漢間綴學勤苦戶部為小官禄薄公兄弟授
徒以為養皇慶初貢舉詔下始習經義策問延祐六年
挾其所作歌詩從正獻來京師清河元公明善濟南張
公養浩東平蔡公文淵王公士熙方以文學顯於朝見
公伯仲驚嘆以為異人爭尉薦之會蔡公王公試大都
鄉貢士正獻名冠第一公文亦在選中以解額不足而
止又三年汶陽曹公元用蜀郡虞公集南陽孛术魯公
翀為考官公遂擢第除秘書監校書郎安南使者朝貢
而歸選公充館伴使將别使者以金為贐公却之改翰
林國史院編修官詹事院立選為照磨尋辟御史臺掾
辭轉太禧宗禋院照磨元統初遷翰林修撰與修天歷
實錄承詔祀天妃於閩海登舟風作舟人皆懼公曰吾
奉天子命以香致虔以海漕為禱又何懼為頃之風息
竣事而還復號至元之三年拜監察御史時灾異並臻
公言列聖臨御治安百年皇上繼統未聞過舉今一歲
之内日月薄蝕星文垂象正月元日千步廊火六月河
朔大水泛溢城郭八月京師地震毁落宗廟殿壁震驚
神靈豈朝政未修民瘼未愈所致然歟宜集大臣講求
弭灾之道務施實惠勿尚虚文庶可上答天譴下遂民
生臺臣以聞上命中書集議弊政詔天下京畿之東霖
雨傷稼餓殍盈路公按行見之倡言其故朝廷出鈔若
千萬貫命公賑之生者不致於流亡公之力也出僉山
南廉訪司事峽州房陵屬邑在萬山中公不憚﨑嶇雖
盛暑冐霧露毒皆身歷之唯以洗冤澤物為心宜城民
與富家爭刈麥共毆而死及賂縣吏俾一人承之公得
其情坐吏及共毆者罪安陸寡婦有罪自頸或疑其夫
兄及妹壻殺之屍爛已不可驗遂皆誣伏始則曰以寡
婦私逸用棠木杖擊死棄屍溝中次則曰用山桑及栗
木擊之而死公疑用杖不同乃曰寡婦之骨得無損乎
命他官發墓驗之而寡婦尚以繩繫其頸於是破枷出
二人獄國制獲盜五人者得官應山民被劫巡徼執五
人坐之以冀官賞獄具公疑而訊之果皆良民而巡徼
以罪免五人者非公之明死獄中矣是皆司刑者辭避
而不肯為公一一能直其冤人大稱之鳴呼世以儒者
迂闊於事情濡滯於時務常鄙薄之彼則舞文法以肆
苛刻專逢迎以為變通孰有惻怛愛民如公者乎至正
之初改陜西行臺都事月餘召拜翰林待制遷國子司
業勅修遼金宋史公分纂宋高宗紀及選舉志書成超
拜翰林直學士賜白金五十兩織金文綺四端尋又命
兼經筵講說明白屢承恩賜搢紳以為榮公學務博尤
喜為詩自少敏悟出語驚人嘗曰造語引事皆當出唐
以前不然則非唐矣有文號燕石集若干卷集選本朝
歌詩曰妙品上上曰名家曰賞音曰情境超誼曰才情
等集又若干卷齊魯號稱多士公兩被命考其鄉貢又
嘗為廷試讀卷官選擇精詳士論推服其在風紀薦士
尤衆漷州孝子段懋父沒執喪哀苦廬墓三年不歸負
土築墳寒暑不懈公核實其行遂旌異其門閶國人託
寅者少侍父官家隨屛居讀書不事進取荆襄士多稱
之譽之公表其行於朝果徵用焉公性樂易家雖甚貧
待親友無所靳當官有守或上司同列事不合義言不
中度雖迫之以聲勢怵之以禍福公毅然操持不變是
則公伯仲家庭講學之功抑亦國家庠序之士之所致
歟公享年五十有三卒以至正六年三月甲午葬以是
月庚子贈大中大夫國子祭酒輕車都尉范陽郡侯諡
文清娶劉氏封京兆郡夫人二子籲顓補國子員六女
在室公先世墳墓在京師故城南宜泉村原戶部僑葬
江陵正獻始兆橛山公將遷戶部柩北歸以貧不克疾
革猶以為言公葬猶子中書掾纊序次行事來請銘天
爵昔官朝著公及正獻休旬數過吾家或論文史或評
古今孰憶二公皆以盛年相繼去世然則銘公之墓非
故人之責歟銘曰
仁皇御極天下文明崇儒稽古多士斯興惟公伯仲時
稱二宋出應明時祥麟威鳳憲臺秘府詞林璧雍優游
清華議論從容士貴多聞尤貴絶識操之有要斯能不
忒公居官守事不詭隨咢咢其節抑抑其儀天生賢才
惟以治世胡不百年為三有事泊乎委順歸寧故邱咨
爾後人尚承公休
禮部員外郎王君墓誌銘
元統乙亥春正月庚子禮部員外郎王君文若景星甫
卒中書憲臺各賻鈔若干貫治其喪是月庚戌歸葬其
鄉先墓其友左司員外郎張惟敏屬天爵考君官世行
治為之銘昔者國家設邦於燕保定真定皆為輔郡一
時材臣官於朝者實甲他邦君世真定安平人以儒起
家為保定校官大興儒官諷郡人興于學故相蔡國張
公方以司徒家居薦其材由是聲聞於衆會張公復入
為相辟君為東曹掾出官承務郎兵部主事轉中書校
檢官擢拜監察御史遷戶部員外郎改禮部積官朝散
大夫君少孤貧長耕於野暮歸讀書至古人竒節偉行
心好慕之故其為人磊落明白毅然不苟戲笑言論切
直人有過輒面斥之在御史府號稱敢言時臺臣有為
奸利者事覺賂中貴求援君廷爭之卒正其罪承詔按
事北邊劾罷行省平章一人風采凜凜薦拔士之賢而
在下者十餘人材任風紀又言蔡國張公祖父再世積
有勲列天歷之初諸子横罹戕害官籍其官宜革正之
以為昭代勲臣之勸及官戶部錢穀金幣力能止其濫
出者蓋君平生果於有為類此初來京師與今奎章閣
供奉學士尚師簡淮東鹽運使賈垕淮西廉訪副使趙
知彰太禧院判官韓鏞故刑部侍郎范希昉時時從游
賦詩飲酒以為樂已而俱顯於時君與希昉獨相繼去
世搢紳惜之君享年五十有三疾革遺命其家甚悉比
卒不亂曾祖逸其諱祖賢考瑨皆以經訓教授鄉閭考
以君貴贈奉議大夫樞密院判官母劉氏贈安平縣君
娶段氏封安平縣君有妾方娠未知其子之男女銘曰
惟昔相臣求士報國匪苟於同好是正直侃侃王君氣
直而剛不變其守君子之材方未盡施正晝而隕爰述
銘詩尚其不冺
元故奉訓大夫湖廣等處儒學提舉黃公墓碑
銘(并序)
閩有名士黃公諱清老字子肅由進士起家累遷奉訓
大夫湖廣等處儒學提舉至正八年八月庚寅以疾卒
官舍享年五十有九明年五月己酉葬邵武縣龍岡津
之原諸孤模樞遣其弟梓請銘墓道昔者天爵與公同
官詞林又同奉詔撰次國史故不忍辭按黃氏光之固
始人諱惟淡者徙閩五子各明一經世號黃五經家貴
溪令知良第三子也居邵武之和平鄉及子俏生植樹
於門曰汝大則吾宗蕃衍既久樹乃暢茂俏有子二十
一人宋元豐間其孫德裕官少保又再世遹為右司郎
中母弟景從與其弟安之屢試南宫不偶曰吾家累世
登第今造物獨於吾父子嗇之豈將豐其後乎至公果
中科名安之生寄孫是為公考以公貴贈奉訓大夫知
福清州騎騎尉邵武縣男母夫人詹氏封邵武縣太君
公資穎悟眉目如畫五歲日記數千言七歲學屬文鄉
先生李玉林見之嘆曰是可繼黃童矣號閩多士内附
之初前修碩儒猶有存者而文獻之傳性理之學往往
專門名家公日從諸老講求其說聞見彌廣聲聞彌著
同舍生或趨世所尚為吏以事進取獨公篤志勵學不
變如初久之部使者薦為建陽學官年始踰冠士已推
服邑之儒先嚴斗巖者至元季年有詔徵之不起公師
事之斗巖曰吾昔受學於嚴滄浪今得子相從吾無恨
矣公自是於六經四書之旨悦若有得進三山書院山
長弗就挾書入深山之中益究其所未至於是國家設
貢舉十餘年矣泰定丙寅之秋郡守舉公應詔浙省之
士試者恒數千人是歲公以春秋擢居第一明年會試
中選廷對賜同進士出身中朝搢紳多知公名而禮部
尚書曹公毛用翰林直學士馬公祖常請留公居館閣
遂除翰林國史院典籍官未幾陞檢閱官又遷應奉翰
林文字同知制誥兼國史院編修官英宗一朝大典撰
述未終國有大故命公與天爵修為成書四十卷又奉
旨分纂明廟實錄皆藏史館又嘗執筆扈行上京凡朝
廷有大議論除拜祠享詔令祝冊應用之文公偕學士
虞公集歐陽公玄謝公端獲與討論是時文皇崇尚儒
術左右侍從有以公姓名上聞者元統初時宰請罷貢
舉已而詔復行之乃命中外作興學校以經術造士行
省提學皆慎其選公是以有湖廣提舉之命湖湘之間
士尚文辭公申嚴課試經訓遠近知勸吏白廣海學官
或有冐濫當覈實之公曰三苗久阻聲教今方會同中
國士夫衝犯瘴癘往為之師甚可矜念吾何忍於逆詐
乎提舉月俸於學廩給之比歲擬郡縣公田多取其直
公不許每賓興之歲藩省大臣屢請公校文去取精詳
士論推服公善教誘後進初在朝著宰執王公懋德史
公惟良及一時名公卿各遣子弟執經受業四方之人
亦有不遠千里而至者作成人才居多若今四川行省
參政歸賜僉燕南廉訪司事王儀監察御史篤堅不花
中書左司都事田復太常奉禮郎程垚應奉翰林文子
李繡則尤知名者也風紀之官列薦公可教國子廷臣
方議召公而公卒矣故聞其訃者咸為之盡傷焉公風
度凝重廉靜縝密一室蕭然圖書自樂居京師不妄造謁
世以是重其學守文字雅馴詩飄逸有盛唐存於稿者
三千五百餘篇又著春秋經旨若干卷四書一貫若干
卷學者爭傳習之公元配蒋氏先卒贈邵武縣君繼室
吳氏封邵武縣君亦卒子男六近仁早逝次模樞梓杞
檟皆業進士女三長適上官文本次吳國瑞幼在室公
事詹夫人盡孝養每欲輦母之官夫人不忍離鄉里公
數以省母在告世稱其孝焉嘗訪得嚴滄浪故居將築
室共斗岩祠之弗果今卜葬密邇其地諸子尚能成公
之志歟銘曰
閩居東南山川綿邈士處隠約如玉藴璞海宇為一文
教蝟興鄉有碩儒來師來承歲月其徂耆舊日替國無
仁賢孰與共治設為貢舉網羅羣才無間邇遐崛起草
萊英英黃公博雅温厚和氣所鍾惟閩之秀冠衣楚楚
入對大廷周旋雍容蔚有典型歷游清華編入信史公於
春秋深究厥旨總齊郡學振興皇風祁祁多士禮義惟
恭世皆謂公宜教胄子年踰知命遽止於此士思公學
心其好而嗟爾閩人室豈遠而
朝列大夫監察御史孟君墓誌銘
至元五年春正月翰林修撰孟君擢拜監察御史是春
連日大風晝晦君率同列言當修省更化以弭天變章
上不報會臺檄君巡視河防南至汴穎秋七月還過其
里即移疾上印綬侯屢促之堅辭不行未幾瘡生於臆
以是年冬十一月七日卒踰月余自維揚北還聞之弔
於其家其弟沂曰吾兄之葬尚未有銘按君諱泌字道
源世家陵州曾祖祐國初為某官將兵保其鄉邑祖郁
不仕父秉彝某郡教授累贈秘書少監平昌郡伯輕財
好義喜交當世名公卿士君幼受學於其父志尚犖犖
與常兒異年十七侍故御史中丞許公師敬游京師補
國子員能倍文暗誦經訓師友異之久之以積分中高
等生補國學錄又舉至治元年進士除冠州判官政餘
讀書不輟入翰林為編修時天爵為典籍官東平王公
壬熙治書中臺辟天爵為掾以病辭尋用君為之果以
材稱未幾復入翰林為應奉文字從幸上都還以父憂
去官服除調漢中廉訪司經歷憲使與其副不和君贊
畫無事歲辭歸召為修撰中書刪訂條格書未及進而
遷六察君為人謹厚不妄言笑可任以事自免喪家居
數年不事進取及被召士始相賀皆謂君且大用而君
亡矣嗚呼豈非其命也夫君享年四十有五葬州西南
某原母平原郡太君郭氏娶載氏贈平昌郡君繼李氏
奎章閣承制學士泂之女封平昌郡君子男某俱幼女
適王某銘曰
士方志學期於有為或負其能弗偶於時君仕中朝名
聲祁祁端車正轍孰柅其馳我銘玄宅尚識深悲
元故廣州路儒學教授傅君墓誌銘
至順三年新喻傅君與礪挾其所作歌詩來游京師不
數月公卿大夫皆知其名交口薦譽之蜀郡虞公廣陽
宋公方以斯文為任以異材薦之會今天子即位詔遣
使者頒正朔於安南以君才學為之參佐受命即行至
真定驛啟制書觀之上有王號君曰安南自陳日烜已
絶王封累朝賜書皆稱世子今無故自王之何也使者
疑未決君獨請行至都堂白其事宰相大喜立奏改之
安南之人往往以中國使者不習其國風土多設譎詐
以紿使者至是君一一用言折之彼遂讋伏不敢相侮
或郊迎張宴犒衆或盛飾侍姬侑酒君皆却之曰聖天
子遣使者來所以宣布德意不當重擾遠民至日世子
出郭迎詔帥國中之人共拜聽焉明年安南陪臣執禮
物來貢闕下君以功授廣州路儒學教授湖南及廣西
帥閫爭欲辟君為掾皆辭不就於是繕完廣之儒宫復
學若干畝未幾遇暴疾卒至正二年三月某日也君諱
若金與礪字也其先由相州因官家湘潭唐廣明初避
亂再徙臨江遂為新喻人宋川陜宣撫處置使燮有子
曰雱紹興初假工部侍郎使金為通問使生新興令紀
紀生循州倅元余元余生韶州守君平君平生司戶价
价生頤頤生朝奉大夫實之實之生典江簿允廸允迪
生明可是為君父其母胡氏君賦質清美自幼為詩出
語驚人弱冠游湖南宣慰使阿榮招延於家賓主吟咏
不輟久之薦為岳麓書院直學即棄去卒年四十兩娶
皆孫氏無子父命以弟若霖之子德麟為後二女宜男
宜弟俱幼將以至正四年正月十二日葬新喻擢秀鄉
玉隆山君學長於毛氏詩尤喜漢魏盛唐諸作其詩數
百篇多可傳誦及使遠方果能以專對之才稱宜有銘
銘曰
士之窮經本以致用詩三百篇有諭有風達於從政專
對四方其或不能空周奚望傳君言詩上本風雅漢魏
盛唐作者之亞持節侃侃佐使南交言諭遠人玉帛以
朝我述銘章納於君墓後生學詩勿溺章句
滋溪文稿卷十三
