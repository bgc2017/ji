滋溪文稿卷十八
元蘇天爵撰
碑誌
故曹州定陶縣尹趙君墓碣銘
泰定四年八月乙未承直郎曹州定陶縣尹兼諸軍鄂
囉勸農事趙君年五十四以官卒其年十月庚申葬中
山安善縣堯坊原又三年其子藝來京師疏君行事徵
文以表其墓藝興天爵嘗同門學相友善爲序而銘焉
序曰君諱時勉字致堂世家蔚州蜚狐曾大父瑨國初
倡鄉民來歸累官提刑按察侯贈儀同三司太保上柱
國定國襄穆公因官中山徙家焉大父秉温左右世祖
四十餘年管兩都作朝儀制歷象悉與其議卒官昭文
館大學士知太史院侍儀事贈金紫光祿大夫大司徒定
國文昭公父睿生具美質而不克夀以君故贈承直郎
真定路總管府判官君幼聰警絶人及長事師故國子
司業滕公安上滕公門人多文雅端謹之士君以貴游
子及其門磨礱浸灌之久問學粹精治身修潔而無驕
矜浮靡之習其事長以恭接友以信齋居終日晏如也
君初後承直卒五月而生母氏尋亦卒鞠於伯母冀氏
及冀氏卒服喪三年以報其德文昭公既薨諸父多官
於外君始經紀其家御下肅然趙氏族大而盛歲時伏
臘昏喪君承之皆有法嘗悼近世之士貴爲公卿而享
祀其祖禮同庶人乃稽司馬氏朱氏祭儀家禮爲祠堂
於正寢之側凡喪祭昏冠議而行之鄉郡聞家或從而
化建學家塾延師以訓其宗族子弟之無依者里人亦
多采學焉名既著朝廷耆舊聞而薦之起爲承事郎侍
儀通事舍人供職未幾會有佞幸除爲侍儀官者君曰
是豈可與共事耶即移病去先世别墅在郡城東新河
之陽君益修治爲堂爲亭爲臺爲池清泉竒石嘉禾脩
竹映帶左右君偕好友日鳴琴觴酒婆娑詠歌以自娛
翛然若與世相忘者久之起爲承務郎右(闕)作司同提
舉君曰吾學儒者也豈能吝出納以爲有司之事乎又
移病去居數年出尹定陶是邑土沃而民庶君下車既
騐民力差爲九等悉著於籍凡賦役調發按籍而行於
是姦吏不得暴斂侵其民矣先是俗頗徤訟富室子弟
或珥筆習吏覬免徭役君興學宫禮師儒悉使就學執
弟子業躬爲訓督日漸月化而習俗亦或少變焉民有
親死欲火之者君以理諭之而止無何政清訟簡流戸
來歸惟恐君滿代而去其卒也咸悲惜之君曾祖妣楊
氏祖妣張氏俱追封定國夫人妣劉氏贈恭人配李氏
封恭人陜西都轉運鹽使汝明之女子男藝由國學弟
子員補侍儀舍人調靖海尉女適同知安肅州事崔繼
宗孫男勝寧銘曰
維志之勵克善其繼維學之修克篤於誼彼皆赫赫我
則舒舒玉佩長裾進退裕如壽勿孔延施不盡有尚復
其初以燾爾後
右衛親軍千戶鄭君墓碑
國家初以干戈平定中國一時豪俊風起雲蒸戰伐攻
取勲列焜耀厥後父死子繼兄終弟及所以修習武備
褒表功德而勛舊世家以爵祿相讓光顯於時若鄭君
者蓋可稱列者也君諱銓字方平真定靈壽人元帥府
經歷贈資善大夫大司農卿常山郡公諡安僖諱守德
之孫資善大夫江浙行中書省左丞贈推忠宣力功臣
榮祿大夫平章政事趙國公諡武毅諱温之子至元二
十六年代其兄爲右衛親軍千戸大德七年復以其官
讓其兄子克諶元統元年閏三月二十三日卒其年四
月八日葬君生貴家而無紈綺之習兄弟四人長曰利
用監承欽次曰樞密院判官釭季曰同知靖州路總管
府事鏞君次居三初武毅公行省江南欽釭列官中外
君與鏞留養母榮陽郡夫人馮氏會召武毅公入覲世
祖皇帝方畋柳林君從見於行宫上偉其容乃命宿衛
成廟未幾侍成廟撫軍龍荒錫賚優渥及嗣兄官當天
下攝然武無所事君亦未嘗苟於其職朝廷既建太室
歲常以十月剛日大享先期百官執事者賜湯沐錢而
吏卒亦均賚焉有司或不時給君上言祀者著誠致潔
也今湯沐錢或不均賜非是自兹有司奉行唯謹又嘗
分董治橋於渾河以偹乘輿秋獵既而霖雨水溢君所
治橋獨堅完不壊乘輿安渡勑賜酒饌及讓官家居作
園亭於衛水之上疏泉種樹逍遙杖屨日與里翁鄰友
投壺觴酒以自娛陶然忘其爲貴家也君性孝友武毅
公薨時葬其鄉東北原封樹石儀既嚴且固先世邱墓
在其原者君復修治垣墉鏤石表之俾子孫不忘其處
有姊孀居迎養於家親朋貧屢不能家者多賙給之君
凡五娶王氏董氏岳氏蒙古氏孔氏子男克順今尉趙
之臨城女五適趙憲李志順康中正皆宦族子二幼在
室君卒時年七十二從葬武毅公兆次銘曰
鄭爲顯姓在唐尤盛相業輝華覃恩餘慶於皇天朝神
武開國猗武毅公應時豪傑奮厥才勇南土是戡活人
止殺篤生多男君世其官遭時清寧林藴莫施孰究其
成凡代將家傳及苗裔或起爭奪以隕厥世偉哉鄭君
獨典禮讓刻詩墓門永光穹壤
故承務郎杞縣尹閻侯墓碑
真定郡城西北三里有墓林焉余嘗過而問之其故老
曰縣尹閻氏之先墓也及余使憲淮東而縣尹諸孫師
魯適椽憲府廉慎而文余獨愛之間而請曰師魯之先
大夫仕至元間最後爲杞縣尹有惠政終更民愛思之
不忍其去逮卒又留葬焉今三十餘年矣吾先世皆葬
真定不可使吾祖魂遊他州將以某年月日載其柩歸
公以鄉曲之故幸賜之銘則吾祖行治庶其不泯沒矣
余聞其言而感焉比見中州士夫宦遊於南方者往往
樂其風土之美而無邱隴霜露之思今閻氏獨知歸葬
先墓宜有銘以示於世按閻侯諱琛字伯玉初從真定
府辟爲椽曹歷襝法官及税務使至元二年遷轉法行
又陞真定路總管府知事四年加將仕郎開元路宣撫
司主事九年轉益都路總管府經歷十三年遷承事郎
洺磁路鐵冶同提舉佩銀苻十九年除趙州寧晉縣尹
稾城歷尹及杞元貞初以年老不復仕我國家初定中
原故丞相史忠武王開府真定登用前金遺老陳立法
制撫摩瘡痍政化流行民黎安輯久之治最河朔諸郡
流風善政一時賴之侯之少也猶及接見前輩律令章
程皆習知其說爲椽曹檢法不以文深爲害人已德之
在幕府贊畫咸適其宜佐鐵官課最而人不擾歷尹三
縣皆以惠養元元爲本當是時爲上官者亦多老成勛
舊故其下言信而事易集寧晉旱歉侯請於大府得米
以賑飢民又推其餘惠及鄉邑杞學傾圮侯創禮殿建
黌舍延師俾講經訓暇則率僚吏往聽焉學者由是興
起縣當驛置之衝侯剸繁治劇益有餘力時朝廷未有
致仕之令侯雖年老精力尚強乃曰人可以不知止乎
即退休不仕將歸其鄉杞人挽留侯因築室以佚老焉
嘗曰吾生平有二幸其一自少至老未嘗有疾不知藥
石刺治之苦其二入官四十餘年夙夜祇畏未嘗被上
官呵譴今已謝事又沫國家承平之澤正當觴酒樂歌
優游以盡餘年疾革起正衣冠端台坐悉召子孫前列
申以誨言各飲以酒已亦引滿就枕悠然而卒享年八
十大德三年十一月十一日也侯爲人明敏特達幼失
怙恃鞠於其兄及長友愛彌篤常恨少長兵間學不克
盡儒術乃勖子孫讀書皆以儒名侯之鄉友有夤緣柄
臣驟登宰執者欲相薦引侯陽爲遜辭隂實絶之其人
後坐事誅諸薦引者皆免而侯獨無所汚人服其識侯
曾祖鑄祖浩考元金季爲林州元帥府經歷妣賈氏魯
山令某之女侯昆弟三人珪璋侯季也初配趙氏先卒
繼室高氏金正奉大夫戸部尚書䕫之女皇通議大夫
河北河南道提刑按察使從道之女弟也夙有婦德克
相夫子子男曰鼎將仕郎分寧縣丞謙潁州儒學正晉
祥符縣務使男孫四人師道德安府務使次師魯師德
師賢女孫五人侍儀舍人周騰磁州判官楊克昭博野
縣主簿高某田玉張中式其壻也銘曰
昔在至元人材方興世紀其官允著賢能矧維閻侯三
仕爲令至今鄉民猶誦名姓古人有言狐死首邱何獨
於人魂遊他州杞雖桐鄉趙爲侯里永安其藏利及孫
子
大元贈奉訓大夫博興知州程府君墓碑銘
濟南章邱縣之嘉會鄉故贈奉訓大夫博興知州飛騎
尉歷城縣男程府君之墓在焉府君諱璧字君寶享年
若干以大德某年某月卒配蔣氏封歷城縣太君享年
百歲以元統某年某月卒子男五人曰義曰恭曰信曰
肅曰某孫男四人曰益恭之子曰某信之子曰某曰某
仁之子曾孫男三人曰矩曰圓曰桂皆益之子也程氏
本冀州棗強人金季轉徙章邱世服田畝我國家治平
百年民獲休養程氏族大以蕃而先兆族葬至不能序
昭穆蔣夫人卒恭始卜得吉壤去先兆西南二里奉遷
府君之柩合葬焉周以垣墉樹之松栢前列石儀翁仲
將刻銘墓碑弗果而卒至正五年天爵使憲山東矩來
請銘念昔與益同朝相好屢聞恭官江南有聲及閱進
士王健之狀始知程氏孝廉世有隂德故爲叙其事而
銘焉按府君之考萬爲人慈祥不苛嘗爲濟南郡獄椽
囚之飲食必躬視之夏則汎掃囹圄令無汙穢冬則織
蒲爲屨分給其衆或獄卒搒掠罪人妄有誅求輒訶止
之曰笞杖徒殺有國法存汝曹何敢法外加慘酷乎以
故活者甚衆囚或有就刑者輒仰天呼曰程公撫我恩
踰所生願公壽考多子孫我死固無憾矣妣孫氏治家
有法姻族訟者多就直之躬行節儉以率其下考妣皆
以高年終府君其長子也早歲以才能著已而山東按
察辟爲書吏操持清介人不敢干以私遇事敢言屢與
官長爭曲直久之不能與時俯仰迺嘆曰吾母年在喜
懼吾何爲違甘旨之養屈志以從事於斯乎嘗聞鄉長
老言吾父有隂德於人程氏將有興起者矣即辭歸事
母以孝聞於郡國諸子惟恭能官初爲淮西憲府譯椽
教授嚴州椽辟江浙行省擢溧水州判官轉吉水州以
守令選尹句容再遷南陵語家人曰吾養親之日能幾
何時與其疲精神以事上官曷若盡孝敬以奉吾母即
日棄官歸踰二十寒暑不離左右母老遂謝事進官奉
訓大夫同知松江府事其在吉水潔已以愛民勤政而
善俗既去二十餘年民思弗忘建祠刻頌以著遺愛在
句容課民樹桑四十萬興學聘士以化其民尤善教子
常誨益曰吾世清白無以遺汝汝能勤學足矣益既登
進士第則訓之曰富貴有命汝惟進學是吾所望及聞
益入翰林爲檢閱編修官改秘書郎國子博士奉詔與
修宋史則竊喜曰吾子問學庶有進乎益擢監察御史
未幾以論事切直出遷河西隴右道肅政廉訪使事亦
卒君子惜之銘曰
濼水之東維齊之疆芃芃者麻菀彼柔桑自昔有年民
庶豐足耕焉學焉尚知榮辱猗與府君試吏明時克峻
所恃不詭以隨釋爾筐篋奉爾甘旨士稱廉平鄉推孝
弟念昔厥考慈祥不苛治獄活人隂德孔多清白再傳
益大以侈遺愛在民如古循吏侃侃御史學藴其躬直
言不阿卓有祖風守官以廉趨庭以孝子繼孫承是則
是效嘉會之鄉鬱鬱新阡表其孝廉過者式焉
故承事郎象山縣尹李侯墓碑
士有負不羈之才奮有爲之勇弗克盡所施設齎志以
沒君子惜之余讀象山縣尹李侯行事深有所慨嘆焉
侯諱天祐字吉甫少有大志俶儻多智略涉獵書傳遇
古人偉節竒計輒慕好之既長欲以功名自顯南北既
一侯方踰冠蹶然曰今海宇會同聖朝臨御可以出而
仕矣吾寧久遯荒野歟即走江漢之上以策干水軍招
討司時中外官多名公卿招討使聞侯謀畫可聽推擇
爲椽荆湖行省知其才命提領本司按牘尋陞知事嶺
海初定朝廷新令未洽有盜竊發侯從招討使平之進
擢湖廣行省椽交趾自中統初朝廷譴使諭之彼遂來
貢其後負嶮不朝至元二十四年又詔湖廣省臣將兵
征之侯掌文書從行是冬兵會廉州泛舟於海次安邦
與交人遇斬首二千餘級獲船六十餘艘追世子至弘
縣海口斬首三百餘級獲船二十餘艘明年春兵次㙮
山洋與世子戰敗之又戰竹洞斬首二十餘級獲船九
艘轉戰連日數破其衆三月次白藤港交人横戰艗江
中以拒我師值潮退舟不能進兵潰侯等被執乃斷其
髮或絶其食凌辱困苦萬方侯執守益堅不少懾屈久
之防禁少弛侯脱身拔歸晝伏夜行掇草木實食之數
日始達吾境行省以其事聞時朝廷初改鈔法重其職
守以侯提領紹興路平凖庫階將仕郎凡再考代者始
至元貞初調衢州錄事民訟於庭立決遣之滿考赴調
入京侯以向陷交趾備極艱苦至是吏部止積月日與
從七品先時行省郎官有以從征升一官者椽之同被
陷者亦受從七品官獨侯循序而進衆爲之不平乃自
陳於政府於是即與正七品階承事郎慶元路象山縣
尹兼勸農事邑有毫民二十輩表號龍虎張其聲威虐
民蠧政侯得其姦捕寘於法邑在郡治東南海島中去
郡稍遠有盜數十時出剽掠復乘舟入海官兵無可柰
何侯選邏卒驍勇者親載入海悉擒捕之邑民始安又
差次邏卒勞效薦諸大府賜錢賞官而已不自爲功也
民有親喪久不葬者蓋始則泥隂陽休咎之說土俗困
而不改侯以禮勸諭期七日不葬者罪之或貧不克舉
者分俸助之而死者皆得歸藏於土仕者或沒官所妻
子貧而不能存勸好義者周之嘗言勸農興學王政之
始朝廷屢降德音而郡縣視爲虛文夫我則不敢春秋
親行鄉社諭孝弟忠信察其勤惰而賞責之月朔率僚
吏入學聽師生講說經訓使知禮義廉恥而習俗亦少
變焉會有詔遣使巡行郡國問民所疾苦□吏廉貪同
列皆坐罪免獨侯廉明著聞民共薦之使者復以他州
婚嫁田宅獄訟未決者屬侯治之在官二年以疾卒士
民莫不嗟悼相謂自内附迄今邑令未有如侯之賢者
也侯世家高唐州之高唐縣在金爲官族兵後譜亡不
可考大父寶父清皆隠德不仕妣王氏侯卒以大德七
年九月朔旦享年五十有一葬德州清平縣李官莊侯
所卜也元配劉氏祔焉子男五人必誠昭信校尉松江
府判官益贈承務郎同知高唐州事次珍鼎晉女四人
適劉某元某張某劉某皆士族也孫男八人瑛曲阜林
廟學正擢禮剖椽卒珩常州路犇牛鎮税務副使璉浙
東海右道肅政廉訪司書吏璵卒琰中書椽遷承務郎
江浙行中書省左右司都事璡瑢珷讀書未仕孫女六
人曾孫男五人女八人俱幼侯性孝友事母得其歡心
輕財好施先業在高唐者悉推與伯叔昆弟徙家清平
力穡種樹生産漸饒買田四百餘畝及調官江南復分
與諸族人侯喪歸葬蕭然一貧宗人拜哭請以田廬還
之其子不受曰父命也吾不敢違相讓既久乃取田十
餘畝聞者賢之益信侯之廉讓不獨行之於已又能化
其家焉銘曰
馬也泛駕士或跅弛不有異才疇克任使才難之嘆古
今所同作而興之用世之功侃侃李侯抱器負竒立志
之卓胡寧詭隨往佐戎幕謀畫是賴奮義來歸士氣增
愾賞弗讎勞不卑小官志欲有爲世方治安年踰五十
竟殞其身施不盡有燾及諸孫嶷嶷諸孫肄業文史周
旋臺閣華聞日起孝思祖烈式徵銘章表諸貞石來者
勿忘
元故承德郎真定路總管府判官趙公墓碑銘
蔚州飛狐趙氏由太保儀同三司上柱國定國襄穆公
顯我國家龍興之初襄穆以城來歸歷事累朝屢典名
郡惠澤被於其民故諸子多留居其地第五子承直郎
知輝州事秉讓因襄穆嘗監真定家焉公諱寬字子栗
襄穆公之孫輝州君之子也初以父澤擢饒陽尉再尉
真定進主靈壽縣簿入朝爲武備守管勾調揚州海門
縣尹不赴會有詔舉庶官才堪守令者以名聞部使者
以公應詔起尹濟寧之鄆城歲餘以老辭歸享年若干
復號至元之四年四月十有七日以疾卒是月二十七
日葬真定縣栢堂原祖妣定國夫人楊氏妣真定縣君
周氏配涿郡盧氏翰林學士承旨摰之女封恭人子男
二人祖德祖昌女五人適董守惠史墉耿瓉史澤元某
俱名家子孫男五人安高邑縣務副堅全某某女三人
公早喪親卓然克自樹立雖生大家而無紈綺之習盧
公一代名流竒公之爲以女歸焉真定居燕南孔道使
者旁午公迎勞護送不失其節治盜有方而不竊發其
佐靈壽督秋税均平無私民至於今稱之及官武備被
命出董諸匠而工不怠弛鄆城戸夥事殷公撫以簡靜
久亦稱治引年於家日具琴酒徜徉娛樂公性慈祥睦
宗族以恩交朋友以讓施之於官民亦安其豈弟之政
焉盧恭人治家清儉教子嚴明公得内助爲多後公若
干年卒享年若干昔先子參政府君與公交遊雅厚天
爵復與公諸子嘗同師學故謹序其家世銘焉銘曰
趙居飛狐號聞族烈烈官勛自襄穆歷典名邦政多淑
孫子詵詵食世祿惟定啓封鬱喬木栢堂高原公所卜
石著銘詩名不沒公侯之裔終必復
從仕郎保定路慶都縣尹尚侯惠政碑銘
至正庚寅慶都耆老王國瑞麯成邵德儒士趙士元呂
嚴等屢狀令尹尚侯治行上燕南憲府復詣予請曰吾
邑自至元大德以來爲政有聲者數人既去民鑱其遺
愛於碑老者雖亡少者猶克知之以有石章故也尚侯
家世卿相由成均釋褐入官即能大振名聲非賦予過
人能若是乎今則瓜代將刻石著其惠政執事幸賜之
銘庶吾民永遠而不忘也嗚呼比年朝廷悼雨暘之失
時憫民生之不足精擇牧守惠養黎元故郡邑得人有
若尚侯者焉是宜紀具治迹以爲來者勸也侯以戊子
之秋下車時頗不熟米曰踊貴侯即命發常平粟召四
鄉民減價糶之同列以爲難侯曰常平本虞荒歲今復
何疑賴以全活者衆侯勤於爲政朝出視事抵暮方歸
凡昏嫁田土獄訟積年不能已者悉決治之民皆以爲
平允縣以無事庭列羣吏講說經訓變其刀筆筐篋之
習鄉校所以正俗也舊皆以醫卜雜流爲之師侯擇士
之明經者施其教暇則親自飭厲民亦稍稍興於禮讓
焉農桑本以養民也世皆視爲具文侯躬行隴畝而敦
諭之又爲訓誡之詩家傳而人傳誦之四郊之桑皆鬱
然成列矣邑當燕趙之衝館傳在焉館中涖事者歲久
多方困苦其驛戸侯察其尤暴戾者黜之廳事頽壊者
新之什器不足者完之侯王大臣經行飲燕供帳之須
悉取於民侯規措有方民不知擾蓋驛館廩餼朝廷歲
給鈔有差使者日多或不足以供前至元中姚公天福
尹真定始自春初給鈔與民俾之規運而所須次第取
之今則取之百倍鈔又不給郡縣皆然民不勝苦侯視
物賤時官自買之足給一歲之用仍有餘饒焉始者中
原之人著戶版者或任征戍之勞或供館傳之役名曰
軍站其爲民者夏則輸絲絹秋則輸米粟鄉推一人總
其事若鄉官然比者年穀不登爲民者多貧乏流移乃
命運軍站之家代總其事日伺於官官有所求悉以供
之民畏其有破産之患爭納賄以求免而有司視爲竒
貨侯推次甲乙爲之事已治集者遣歸不令伺於官所
姦吏計無所施民心大悦當國者以經費不足歲課漸
增而鹽益貴民私煎者日益多漕司邏者沓至守令畏
天覺察獲罪令民十家爲甲出錢賂之侯令既嚴民不
敢犯邏者亦不復至先是邑境盜竊屢發侯以民素無
教始因賭博飲酒游蕩無檢久則遂至爲盜陷於刑辟
官府初不知也其知之者鄉長鄰里乎惟杜其源則絶
其流民有犯此者鄉鄰之長即以名聞否則同坐以故
民皆相帥爲善無爲盜者凡郡縣令下揭之於牌本以
示信也皂隸奉行會斂百端侯爲文符令鄉社自相傳
達皂隸一至鄉社飲食若干需索若干悉書於籍月一
具聞侯覆實之遂無一人無故輒入鄉社擾民者侯廉
慎修潔每出行縣裹粮自隨吏亦化服民愛戴之己丑
之夏天少雨民以旱告侯齋沐禱於西山雨隨霑足歲
亦大穰蓋其爲政廉平名實相應是以民足衣食安於
田里而無所撓嗚呼中國承平百年朝廷德澤深厚戴
白之老目不識兵民生當益富完柰何今者日愈趨於
彫弊蓋本於守令之貪暴加以政令之繁苛民有愁嘆
之心是以時有水旱之異返而正之其惟循良之吏乎
詩曰豈弟君子民之父母其尚侯之謂矣非惟侯爲然
也監縣完者帖木耳嘗以諸侯王命監衛輝郡捕盜有
功中書改奏是官與侯同心愛民故邑以治聞侯名恕
字彦仁世居保定銀青榮祿大夫平章政事齊國正獻
公諸孫吏部侍郎克強之從子至治進士監察御史克
和之子夫以故家詩禮之漸濡成均師友之訓誨宜其
爲政多可紀云銘曰
燕趙之衢邑曰慶都乘傳馳驅行者日瘏邑有大夫厥
修自初迎候走趨遑知其餘民則嘆吁孰恤我劬有美
尚侯肅肅冠裾廉平以居匪亟匪徐潤飭吏事悉本於
儒起視鄉校汝敦詩書惟善與俱俗惡是祛出省農夫
爾耕爾鋤吾無汝需田無荒蕪而弊者完而傾者扶凡
令之敷惟簡以孚曰吏曰胥里絶追呼獄訟日無徭役
日除民力日舒式歌且娛頌聲載輿乃勒乃模允著令
譽悠久弗渝
無極縣尹唐侯去思碑銘
大凡今仕於郡縣者率三歲乃代而守令之任則尤重
焉無極尹唐侯治縣七年代者始至士民耆老不忍其
去錄其政之善者屬其文諸石尚其永遠不能忘也夫
天下之事未有不至於久而能有成者也况於方千里
之郡百里之邑欲其民庶之家給農桑之業成風俗之
淳美治化之流行豈一朝一夕所可致歟昔子産爲鄭
一年而人歌之曰取我田疇而伍之取我衣冠而楮之
孰殺子産吾其與之三年而人又歌之曰我有子弟子
産教之我有田疇子産殖之子産而死誰其嗣之使子
産爲鄭一年而去則政教未孚孰云其有遺愛乎漢孝
宣嘗曰庶民所以安其田里而忘嘆息愁恨之心者政
平訟理也太守吏民之本數變易則下不安民知其將
久不可欺罔迺服從其教化而黃霸亦曰數易長吏送
故迎新及姦吏緣絶簿書盜財物公私費耗皆出於民
嗚呼守令之不得久居官守民庶之不得洽其政治豈
非古今之所患乎然則唐侯之尹無極宜其政之有成
而可書也侯初下車令不輕出令出而民不違事不妄
作事作而民斯應謂民非耕桑何以能養故巡行壠畝
親勸督之而農無怠惰者謂民非教習無由自立故興
崇庠序數教誨之而士有成立者比年水旱不節稼穡
不登民無宿儲而征戍乘傳之勞未嘗缺供故民日益
貧困侯知其然凡大府文書之至稍有不便輒力陳之
惟恐其病民也郡縣歲以土之所出民之所有具其時
真達於省部侯其所需而應之然而直不時給民甚苦
之侯殺其數以聞庶少紓其力焉朝廷常幕民入菽以
實河倉檄至侯言無極邑小民貧菽無有也中山命糴
常平倉粟侯言連歲凶荒民方乏食請止其糴侯始涖
事民訟立辯曲直既而民無所訴旁邑民訟或歲久不
能決者郡符屬侯治之皆伏其平真定當滹沱之衝夏
秋水爲城患春則豫修隄防芻葦之費畚鍤之勞均於
其屬而中山所領縣三安喜當其十之六無極新樂當
其四後以新樂驛傳所置得免無極獨當其四近歲安
喜請於會府又免其三無極遂當十之七侯奮然曰同
爲民也爲上者當均其役豈宜利彼而病此乎是彼能
愛民而我不能也乃列狀數百言陳於會府遂仍其舊
斯則侯之永久有利於民者也嗚呼今之爲邑者苟且
一時之政孰思其爲後日計乎而侯之深謀長慮如此
民其忍忘之哉侯常建常平倉繕完三皇及孔子廟下
至澤梁塗路亦修治有法蓋於興利去害皆勇爲之夫
以朝廷宣布號令更張治化無非所以爲民然而貪墨
之徒舞文玩法適則爲害不有慈祥豈弟之君子何以
能稱國家責任之意副黎元望治之心乎今唐侯在官
七年治無煩苛民有遺愛故予列序古人久於其職而
政有成者告之庶幾有官者有徵焉侯名鎔字子冶益
都費縣人由資政掾尹是邑階官承事郎銘曰
皇有中原治安百年德澤涵濡雨露自天水旱蝗螟比
歲爲害稼穡不登民生奚賴豈弟君子務休民力民力
既息衣食滋殖猗與唐侯廉平不苛爲政七年民樂且
歌長吏數更勞於迎送維昔君子久則化成懷樂苟安
玩歲愒日雖服官政朝不謀夕猗與唐侯慎始克終爰
述頌詩播美無窮
滋溪文稿卷十八
