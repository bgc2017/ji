滋溪文稿卷七
元蘇天爵撰
碑誌
元故翰林侍讀學士贈陜西行省參政知事吕文
穆公神道碑銘(奉勑撰)
至正六年秋七月癸卯御史臺臣傳勑若曰故翰林侍
讀學士吕端善道明經濟仁宗皇帝召入禁林由五品
官超拜二品及薨褒封賜諡墓隊之碑猶未有刻其命
集賢侍講學士蘇天爵製銘河南行省參知政事王守
誠書翰林學士承旨張起巖篆額臣聞命惶懼謹按吕
氏家世洛陽葬新鄭累世仕宋為名輔相公七世祖公
緒與申國正獻公為從兄弟六世希衍失其官封希衍
生衡金初涉河家武陵衡生三子全仝尒仝生五子唐
慶庭膺欽貞祐中舉族徙汴膺語伯仲曰今兵戈方興
宜各逃難庶幾宗祀幸有存者乃挈其子偉入宋偉改
名文蔚以經義登進士第庭避地河内大兵遽至謂子
子佑曰汝已長立當自求生佑艱關險阻由河南山東
轉入雲代既久至京兆事稍定樂其風土家焉佑即公
之考府君也初世祖皇帝受封食邑於秦請命故相廉
恒陽王宣撫京兆聘覃懷許文正公教授多士府君素
有高識一見文正即知其為異人遂命公從之遊居嘗
訓公曰吾世衣冠大家汝當學儒以續先業勿舍正道
而趨異途公資稟既高博識力行世祖既踐天位特命
文正公為國子祭酒及拜中書左丞猶選國戚大臣子
弟從之授業迨其謝政復以集賢大學士師長成均文
正請以弟子在四方者為伴讀分命驛召赴都相與輔
佐為教制可關中應召者三人公其一也當是時風氣
渾厚人材質樸俗無驕矜華靡之習故言易入而教易
從世祖皇帝以天縱之聖思有以作新賢才丕變風俗
而貴游之子言語不通視聽專一文正公躬行以表帥
之設法以教養之因其氣質之淳就乎規矩之正本諸
國朝之憲章招於古先之典禮其後成德達才布列中
外大而宰輔卿士小則郡牧邑令輔成國家之政治者
大抵多成均之弟子也是則文正興學作人之功顧不
大歟蓋惟世祖之聖故能興隆基業惟文正之賢故善
樂育人才惟公等之能故克輔成教養久之文正以疾
辭歸公亦還京兆御史臺薦其才命為陜西道按察司
知事未行會宋降者言襄漢新附之民緩之則畔散不
屬急之則□[危臬]弗安吕子開者向為襄陽制閫參謀今
退居鄂其人悉知宋事可徵用之朝廷從其說方議遣
使而難其人或言子開即公之從叔父文蔚公聞之喜
蓋吕氏宗族自汴中解散四十餘年矣時江淮兵猶未
戢公慨然請行至鄂即諭天子德意子開入覲為陳撫
安襄陽便宜詔拜翰林直學士堅辭不受時人或高子
開之節而多公之功至元十有四年江南既下公擢從
仕郎四川行樞密院都事時四川制置使張珏據重慶
合州安撫使玉立據釣魚山猶持宋節負固不降詔樞
府分兵取之故相李忠宣公德輝行西樞府事於成都
獲貞卒張郃等數人將殺之公曰彼所以不即降者豈
以昔嘗抗蹕先朝恐城降日悉見誅夷之故歟今宜釋
郃俾歸諭立未幾立果遣郃等賷蠟九書至成都忠宣
請與東樞府同受降已而後期不至忠宣承制署立仍
安撫使知合州開倉賑民禁輯剽掠而瀘叙崇慶思播
䕫萬等郡聞之相繼送欵巴黔人感公之惠與忠宣並
立生祠事之東樞府恥其無功誣忠宣越境生事械立
於獄以聞公適以事至京師言於平章賀公仁傑賀公
入奏詔即釋立賜金虎符佩之公亦獲賜金織衣弓刀
鞍轡等物進階奉訓大夫四川行省左右司郎中承命
徵理蜀帑得金幣若干萬兩匹轉奉議大夫同知順慶
路總管府事以疾辭家居者十年徵為國子司業以丁
内艱未終辭三十年除華州知州公曰聽訟決獄治之
末也當惇本以訓民其庶幾乎歲餘勸農興學皆有成
效士知明於經術民知勤於稼穡藹然有古循良風在
官三年代者將至民老幼數百詣行省請留公再任其
德化感人若此公退居於里日與韓公擇蕭公㪺同公
恕講論道義從容函丈而關陜學徒從者益盛由是士
知自重而不苟進尚經學而後文藝皆文正啟之諸公
有以成之也皇慶初元仁宗大興文治拜公翰林侍讀
學士中奉大夫知制誥同修國史時方議行貢舉公曰
經明行修質而少華非惟士有實學國家當得真才以
登治平明年引年謝事上從其請遣使送歸又明年改
元延祐十二月某甲子薨享年七十有八葬咸寧縣東
陵鄉驪山原贈通奉大夫陜西行省參知政事上護軍
追封東平郡公諡文穆曾祖妣朱氏祖妣張氏妣某氏
元配晉氏繼姚氏俱追封東平郡夫人合葬公墓子男
三人果未及仕而卒果贈中議大夫禮部侍郎上騎都
尉東平郡伯楨隆禮州知州羅羅宣慰司副使孫男三
人曾魯著魯由陜西行省照磨雲南行省都事社稷署
令擢拜監察御史階中議大夫曾孫男二公直公肅俱
補國子員公字伯克篤信好學既從許文正公游專事
踐履居家律身養生送死造次弗違於禮蓋關中土厚
俗敦太史楊文康公恭㦉家世為儒冠昏喪祭一遵禮
書公之考府君亂定來歸念親喪未葬不御酒肉者數
年遇忌日輒悲泣巫覡怪神一無所信將終遺命勿用
二氏公之治喪稽司馬氏書儀朱子家禮及楊文康公
已行故實使古人送終之正復見於世故關中喪葬多
合乎禮者由公等一二儒家為之倡也大德中河東關
隴地震月餘不止公與蕭公㪺各設問答數千言以究
其理公復移書廟堂援董仲舒天心之愛人君出怪異
以警懼之說及言方内重囚不過數十百人國家慮有
冤抑歲再遣官詳讞令秦晉數十萬衆死於一時豈容
恝然忘情乎天子宜責躬修省宰臣當避位待罪旁求
直言極陳過失期於災弭而已蓋公雖居畎畝未嘗一
日忘天下也臣聞古之君子莫不親師友以修其學博
典禮以肅其家措諸於用則教化興而風俗美然自秦
漢以降出之於學則以文章記誦為上施之於政則以
功利權謀為上至程朱大儒始本洙泗遺書發明聖賢
修己治人之道許文正公得其書於南北未通之日心
領神會躬行實踐及遇世祖皇帝其學大行迄今海内
家習其書義理賴以不冺臣承詔序述吕公行事因論
及此謹拜手而為銘曰
於赫世祖混一文軌匪儲材能疇克任使譬之作室大
木是資桶榱店楔巨細不遺世廟御天巍巍其功將相
文武會合雲風顧瞻儒臣命汝典教多士有作來則來
效亦有勲舊名閥之子佩矩帶規儼若儒士公在左右
以聖以承教養有方治化克興江漢之行川蜀之役惟
公一言事如破的及典外郡化民有道歸休於家允為
元老思文仁宗登用老成乞言議政曰有典型盛德垂
裕蔚多孫子天子有命擢拜御史曰汝祖考簡在仁皇
道明經濟聞於家邦驪山之原墓有貞石詔錫銘詩車
過者式
大元贈中順大夫兵部侍郎靳公神道碑銘(奉𠡠撰)
故福州路總管府判官靳公既卒之十有八年為至正
乙酉其子義列官朝著推恩贈中順大夫兵部侍郎上
騎都尉追封西湖郡伯是歲義進拜樞密院判官天子
遣使分道訊民疾苦義持節宣撫陜西明年還朝又從
幸上都秋七月甲辰樞密臣奏向者院判臣義褒封其
親而墓碑無刻請命集賢侍講學士臣天爵為文侍御
史臣恩立書翰林學士承旨臣起巖篆制若曰可臣維
國家建邦樹官所以為民故守令之選屢形於詔旨若
惠政著於當時遺愛洽於一邑歷時雖久民猶頌之惟
公善政最於江右其墓道之石誠宜有銘矧重以聖天
子之命乎謹按公諱孟亨字嘉夫由儒起家試吏歷官
劇縣有聲初至大庚戌次以從仕郎為贑縣丞縣當廣
海要衝環城皆水歲造舟為梁以通行者而有司徵斂
之煩使者追呼之急民甚苦之公籍諸鄉下戶共二千
三百家給所輸糧多寡造舟大小共三百艘各署主名
於舟尾舊則新之弊則完之聽其自為吏弗得與凡差
舟為三等十舟為一甲三甲之中率十閱月各用其一
迎候江岸使者之往來有司之轉運刻期皆來役漏則
聽其歸約十年復一役民大便之載其法於石其他賦
役皆以糧為差等上焉以供海運次應差役下則供雜
泛之勞具籍申府而永行之吏胥皆不得因緣為姦弊
矣歲餘遭父喪去官當江南内附之初戸籍繁衍時科
目久廢所除官多貪污雜進之流獄訟既不克理而譁
訐之風日興不知者悉以病民何哉公以延祐丙辰遷
承事郎雩都縣尹思欲作新其俗首捐已資大修學宫
士民胥勸又建三皇祠宇命鄉社皆立義塾擇士之高
年有聞者為之師教以孝弟又輯農書導民稼穡自是
邑人漸知禮讓而譁訐之習亦少變焉泰定甲子調星
子縣尹縣廨歲久弊壊官吏治事幾無所容公偕同列
割俸繕治民不知勞公居久江右塾其土風聽訟日益
精明大府知其材他縣所訟亦以屬公開先寺僧與南
康郡縣爭田府檄治之公詣田所召佃人鄰人各言曲
直田有小溪介之訟之所由興也公命吏具文書以田
在溪北者歸之學溪南者歸之寺遂不復爭都昌民叔
姪爭田積年不决逮者數十人府檄復以屬公公取論
語一編語及彝倫即使叔姪誦讀公申以孝弟親睦之
誼仍令逮者與聞頃之逮者請曰曩時官吏意有所私
此訟之不决也今明府以善諭民敢不首實田本姪産
叔父因其幼孤奪之於是叔父感泣盡以田券與姪遂
相慈孝如初時人謂公為治以理而不以刑真得古人
慈祥化民之意哉公惠政甚多此其尤較著者云及進
承直郎福州路判官涖事七月而卒享年五十有七天
歷戊辰九月二十四日也是歲某月某日歸葬洛陽縣
某鄉某原靳氏本之絳曲沃人金明昌間始徙家洛公
曾大父忠大父貴再世隱德弗耀父元累官奉訓大夫
僉海北海南道肅政廉訪司事妣尚氏封洛陽縣君配
李氏封西河郡君元統元年六月一日卒享年六十有
一配君有淑行生子男三人其長曰仁江西行中書省
檢校官階儒林郎仲郎義也由樞密院都事擢拜監察
御史中書省右司員外郎禮部侍郎進佐樞府階中憲
大夫其季曰智江南行御史臺掾轉樞密斷事官知事
階將仕郎女二人長適都昌縣丞大名曹本次適福建
元帥府照磨廣平楊恭孫男一某女三長適監修國史
宣使真定王惠餘幼公有母弟二人仲亨由僉憲公蔭
入官累遷汝州提舉有子曰禮臨江路清江鎮巡檢季
亨未仕而卒有子曰溫歷河南汴梁郡掾曰良懷慶織
染局幕官女適同郡楊公直公世業儒家庭之間雍容
孝讓父子昆季自相師友初僉憲公欲以遺澤恩畀其
孫仁懇辭請授其弟其後仁義亦以公之遺澤讓其弟
搢紳稱之僉憲公以孝行聞於郡國故相敖拉齊行省
湖廣辟署掾曹擢廣西帥府都事改知江州調安南行
省員外郎復遷廣西帥府經歷海北立廉訪司遷為僉
事不立聲威所部振悚蓋聞望素孚於人故也雅尚恬
退未老謝歸築室午橋時與緱山陳公天祥觴咏為樂
有詩百餘篇皆本諸道義有禆世教之言公幼警敏稍
長能通諸經大旨議論竒偉作詩有盛唐風未冠洛人
已有從受業者憲府論薦擢洛陽縣學諭改陜州儒學
正時僉憲官廣西公奉母省焉母道病卒扶柩還葬免
喪復往會僉憲有他除帥府進公為掾公交人以誠言
出而衆信服邕賊猖獗帥府出兵討之公往諭其酋曰
汝據險為宼今兵且至念汝無知故欲活汝汝能悔過
其家可保否則無噍類矣遺賊感其言相率請降帥府
以其功聞未幾聞岑黃欲相讎殺連帥命公視之公復
諭以禍福而兵亦止全活者不知其幾公將赴雩都也
適有詔經理其田令民自實糧數輸官禁其欺隱縣之
承樂鄉雜溪洞間豪民三十餘家相聚亡命約所徵糧
弗與公至即上言經理擾民日從家僮單騎入其鄉召
父老告之曰朝廷徵糧以佐經用果無欺隱官不強汝
且不輸糧之罪小若集衆為寇是自取滅亡國家刑憲
不可輕犯當從吾言各安其業執其首惡罪之餘皆帖
然久之詔免所增糧勿取民情大悅又黃金藍田等鄉
僻在萬山賦役刑獄多不從命民有殺人者事公抵以
罪自是賦役所輸皆不敢後非公誠實感人其能有以
信服之歟公方施於有政而遽云没蓋不在其身則垂
裕於後宜其子孫碩大貴顯欽承天子之命賜銘表墓
以侈寵光凡在郡縣守臣尚亦知所勵哉故謹為之銘
曰
皇兵列聖治化清靜孰承孰宣曰守曰令誕敷明詔責
之薦掦匪徒才能實惟循良巍巍靳公早紹家學德也
溫溫才也犖犖大江之西百萬其家官或匪良民訟亦
譁公為令丞宣布治化廉公而明文雅蘊藉賦役之重
公則斯平獄訟之繁明則斯清於穆元聖聿嚴廟貌匪
華土木式崇治教好生欲安民情之常彼雖遠人豈願
跳踉教匪話言惟誠與信民庶可近弗煩含刃公方有
為天遽奪之遺愛在民民父母思公多賢嗣有位而耀
出佐蕃宣入職樞要唯今天子惠鮮下民詔遣使者宣
撫咨詢公之仲子簡在華選詔錫公銘百世丕顯
皇元故昭文館大學士兼國子祭酒贈河南行省
右丞相耶律文正公神道碑銘(有序)
世祖皇帝既踐天位惇尚文化爰命相臣許文正公衡
典教成均以育賢才以興治平規模宏遠矣一時及門
之士嗣其師傳久而彌尊海内共推之者惟公一人而
已公諱有尚字伯強姓耶律氏遼東丹王托雲十世孫
金正議大夫尚書右丞文獻公履之曾孫中京副留守
贈龍虎衞上將軍工部尚書善才之孫皇贈昭文館大
學士資德大夫莊慎公鈞之子也五季之初遼人奮興
東北奄有燕雲號令征伐赫然與中國爭衡東丹王以
太祖元子讓位不居來歸於唐賜姓名曰李贊華子孫
世事華學衣冠日盛文獻公深通天文歷仕世宗章宗
功載史氏記金將亡尚書死義於汴莊慎公留居河朔
東平巖侯重其世望請徙家焉中統初制授東平工匠
長官佩金符以高年終公生有奇質頎然以長毅然不
苟戲笑憲宗皇帝臨御廉文正王希憲奉世祖潜藩命
宣德關中奏徵許文正公為京兆提學以淑多士公逾
弱冠艱關數十里嬴糧往從之遊文正公見其學苦而
志篤深器異之世祖立極召文正公入朝公還東平會
姚文憲公樞來為宣撫使辟公從事幕府公以不能政
事辭姚公曰今正欲汝習政事也未幾姚公赴召公亦
退休於里日益力學當是時齊魯之士踵金辭賦餘習
以飾章繪句相高公厭薄之專明經訓人或以為迂公
弗渝也至元八年文正公由中書左丞屢請謝政世祖
勉從所請擢拜集賢大學士兼國子祭酒專以成均之
教責成焉凡勲臣貴戚之子弟及海内名士咸從受業
乃請於朝驛召弟子在四方者十一人為伴讀公居其
一既至日與諸生共相講學蓋文正公之為教也先之
小學以端其本次之羣經以達諸用勤之以洒掃應對
以折其外嚴之以出入遊息以養其中故雖勲伐世胄
變化氣質周旋動靜皆有可觀而公匡救輔翌之功蓋
不細矣十年文正公南歸諸生祖餞於國都門外文正
悉語之曰他日能令師道尊嚴惟耶律某能之汝等當
以事我之禮事之可也久之起公為國子助教而諸生
多昔時同門者皆帖然敬服蓋公以文正之為教者教
諸生諸生亦以事文正者事公人兩賢之十五年擢監
察御史公以從父鑄居相位辭不拜明年遷祕書丞二
十年以承直郎知薊州事薊邇畿甸鷹師春秋縱獵横
有需求公獨不與州無職田歲徵於民間公獨不取民
深德之金大定時文獻公以疾出典是州建無恙亭歲
久亭壊公修完之裕皇在東宫遴選僚屬召公為詹事
院長史初裕皇設學於春坊命贊善王公恂養教宫府
侍衞之子孫王公卒徵處士劉公因教之劉公歸至是
命公教之尋授奉訓大夫國子司業一蒙古坐不請命
遠出聞公欲深責之祈中貴求免公曰教法不可廢也
竟樸之裕皇時時召見聽諸生講誦古今屢賜公帛慰
勞良厚二十四年初置國子監學設祭酒司業博士助
教員始給印章分官署以典教詔春坊學徒從公赴監
命太常卿周公砥為祭酒公仍司業明年公拜祭酒進
階奉議二十六年以莊慎公年老辭職歸養成廟正位
敦請還監元貞二年加朝列大德元年遷集賢學士加
中議仍兼祭酒迎莊慎公就養京師五年加大中學士
祭酒如故公在官凡三進階朝廷一時尊敬師儒之禮
益隆成廟初年銳意求治嘗議遣使問民疾苦糾治官
吏貪邪而宰臣貪墨者或欲因而肆赦公倡言曰今方
遣使復行赦宥即與皇上作新政務除治姦弊之意不
同故不可肆赦衆是公言而止時國家所頒詔令科條
皆忠厚惻怛孳孳為民故海宇清謐年榖豐穰而諸老
冠蓋雍容嘉時令節擇名園勝地觴咏宴娛藹然太平
人物之盛然每公在列諸老則以禮自持號公為畏友
焉七年遷太常卿進嘉議八年莊慎公捐館公護柩還
東平喪葬合禮閭里範之明年復授集賢學士驛使召
以憂辭又明年拜昭文館學士遷正議兼國子祭酒中
書遣使即其家徵起時順德忠獻王為相令使者道朝
廷佇望之意勿以老且病辭迺行武宗即位大臣奏請
許文正公典教胄子耶律某繼之自助教致位祭酒匡
輔造就功多久烈王品宜優爵秩上曰是儒學舊臣也
進拜公昭文館大學士仍兼祭酒至大元年進階中奉
俄以辭疾踰年始允詔賜楮泉五千緡使者護送歸鄉
里延祐六年仁宗清燕語及先朝故老遣近臣賜公酒
醴搢紳榮之初公受學於許文正公於文正言行默而
識之其後考次年譜筆之於書凡日用纖悉取以為師
法焉而文正德業學術之微因以表見於世公嘗曰文
正著述惟小學大義孟子標題讀易私言而中庸四箴
等說乃門人所記他則不足徵也莊慎公嘗同昆季作
傳家誓訓以教子孫大概以為自東丹王以來生長中
國素習華風父子夫婦綱常嚴正累世弗變不當效近
世習俗瀆亂彝倫公佩服遺訓惟謹治家嚴肅以身先
之諸子卓然有立其教人也師道尊崇凛乎若不可犯
出言簡而有法廟堂論議成均講授人皆聳聽恐不得
卒聞公教國子幾三十年始終如一學規賴以不隳作
成後進居多故參知政事蔡公文淵始由諸生擢為學
官公加敬禮引為同列士咸多其識量公於祭酒以集
賢學士昭文館學士兼者皆再將授者一及公辭歸朝
廷嚴於擇人曠官者數年古所謂才難者不其然乎公
既歸老屏居别墅未嘗一入城府自號汶南野老表所
居曰寓齋終日端坐略無惰容晚不能視令弟子誦讀
經史心領神會怡然忘倦門生朝貴四方之士造謁無
虚日聽其言論或不忍去既葬監察御史王笴請即公
鄉建書院祠宇垂範後學廷議是之公妣謝氏金進士
慶陽總管遹祖之女繼妣李氏俱封漆水郡夫人元配
楊氏五十四處宣差坤珍之女早卒追封漆水郡夫人
繼配伯特氐濟兖軍三州都達嚕噶齊僧格之女有賢
行封漆水郡夫人壽九十卒子男五人長奉訓大夫鄧
州知州兼管諸軍鄂囉勸農事楷次太常禮儀院奉禮
部樸次朝散大夫僉江南湖北道肅政廉訪司事權皆
伯特夫人出也次陜西行中書省宣使栝次將仕佐郎
廣源庫知事檢庶也女一人適奉訓大夫川州知州李
孝恭封宛平縣君孫男五人自新自得自明自成自本
女三人皆幼公享年八十有五以延祐七年冬十二月
某甲子告薨於家制贈資德大夫河南江北等處行中
書省右丞上護軍追封漆水郡公諡文正以至治元年
春三月丙申葬須城縣登賢鄉執政里之原銘曰
維遼有國於燕之北金氏承之皇武斯克於皇建極九
有同文革其故俗治化維新凡代大家肖孫賢子德澤
涵濡克振克起公生明時頎然長身嚴威儼然寡笑與
言覃懷許公卓爾先覺有德有言尊明聖學公從之游
丕衍其傳持手範模仰鑽高堅彬彬貴游昔也同志今
焉師之有教無貳佩規帶矩誦詩讀書禮法循循衣冠
舒舒時方治平賢才輩出羽儀周行楨幹王室推公之
幼克紹其師考行定謚士無異詞伊昔燕雲將相棋布
隆名極位朝起暮僕惟公之家世德孔揚歷年四百率
由舊章孰綱孰維家有誓訓後克將之永有令問
元故國子司業硯公墓碑(並序)
世祖皇帝既一函夏大興文治迺命相臣典教胄子次
則分教天下之士至元二十四年始置國子監學設官
以司教載特召真定府學教授硯公為國子司業超遷
七階賜五品服士論翕然推重於時朝廷憲度初立治
平方臻其於材能往往不拘常格而擢用之故百職得
人政教脩舉此則中統至元一時號稱盛治者非偶然
也國初歲在乙未王師徇北漢上公與江漢先生趙公
復俱以名士為大將招致而北久之周流河朔不獲寧
居歲戊戌詔試儒士公試西京中選歲壬子詔實戶口
公家真定著儒籍自是耑以授徒為業公通諸經善講
說士執經從而問疑者日盛公告以聖賢之旨諄切明
白不繳繞於章句中原碩儒若容城劉公因中山滕公
安上亦皆從公授經時來官燕南宣閫及部使者多名
公卿聞公之名咸造見焉已而嘉其行義又共薦之擢
為本郡教授凡十餘年循循為教始終不倦作成後進
居多聲聞中朝遂有徵召之命其在成均律身嚴以有
禮得師之道屢以陽城忠孝之說訓迪諸生盡皆化服
是時風俗敦厚人皆尚行而文辭浮華之習士鮮好焉
故治化人材於是為盛居歲餘公移疾辭歸朝士及諸
生祖餞於國都門外觀者以為榮公姓硯氏莫究其始
所出每見儒者輒詢問之其師初命公名曰彌堅字之
曰伯國其父止命名堅故公在官稱彌堅自稱曰堅蓋
不忘父師之訓也晚年嘗自為譜言其先世穎州人宋
靖康丙午燕雲兵興高祖汝翌挈家南徙僑居於郢再
徙德安之應城曾祖諱震祖諱珍生理粗完師德安買
田家焉父諱端禮妣黃氏進士直卿之女直卿有孫曰
中穎悟善學公生七年學於黃氏家塾年十四始習詞
賦補府學生十六從鄉先生王景宋學景宋名登以進
士起家仕至京西路提刑京湖制置大司使參謀為人
卓犖可偉公學得其梗概慨然有志於事功年十八又
從袁州劉仁卿學議論年二十四來歸聖朝公問學淳
正文章質實務期道術以敷世教其為人亦然自少至
老清苦嚴重士咸服其學推其行曰老成君子云有鄖
城集十卷藏於家公之卒也家徒四壁立非士友賻之
幾不能喪臺閣名流周公砥閻公復李公謙焦公養直
為誄以哀之公以至元二十六年九月癸卯卒春秋七
十有八易簀之際了然不亂葬真定縣新市鄉臨濟村
之原娶曾氏生三子禹功冀州儒學教授次禹謨皆明
經學早逝士論惜之孫男曰續禹功子也初以公蔭為
鼓城尉再尉平山歷惠民場管勾監永濟倉交納汴梁
行用庫使上都宜興縣尹天歷元年縣陞為州就命知
宜興州事進階承務郎至順三年某月卒年四十九曾
孫男二惟仁進義校尉黃陂縣主簿惟義治進士業女
一適党某玄孫一德後公葬五十餘年惟仁始請述公
墓碑追思先朝故老聲采日遠後生幾無知者故謹摭
其遺事而為之銘銘曰
昔宋之季士習衰苶江漢之間獨有材傑天方混一羣
賢並興無間邇遐共登治平有美硯公來自南服言論
雍雍衣冠肅肅周流河朔弗獲寧居學徒從之誦詩讀
書分教外邦十年如始名聞天庭徵車至止曰此老成
汝官於黌士有矜式國有典型曾無百年故老孰在興
文善俗君子攸慨尚述遺行勒辭刻銘匪貽孫子垂憲
後生
滋溪文稿卷七
