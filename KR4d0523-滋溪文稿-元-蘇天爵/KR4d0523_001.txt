滋溪文稿卷一
元蘇天爵撰
詞
甄處士訪山亭詞
猗高人兮遯肥羌欲淡兮心夷卜居兮何許山隠隠兮
旁圍朝撫兮孤松久採兮秋菊招白雲兮為賓抱明月
兮同宿屐吾樂兮徜徉又何必兮空谷余亦慕兮由巢
家滋水兮滔滔歲晏兮来歸願與子兮同逍遥
春露亭詞
鎮陽来郭滹沱北滸有亭翼然密邇先墓草木蓊兮菲
菲雨露降兮朝晞雲冥冥兮不返鳥鵙鵙兮增悲歲時
兮來享陟彼高兮騁望感吾念兮思親悵音客兮惚恍
覽日月兮交馳寒與暑兮相依尚永延兮孫子勿俾汝
親兮鬼饑
澧州通濟橋詞
望涔陽兮嵯峩涉江浦兮橫波當周行兮揭厲嗟征人
兮奈何南荆兮溽暑雲冥冥兮多雨舡舟子兮未來路
曼曼兮修阻羌申伯兮遺緒積財賦兮能予斷木兮林
中斵石兮山下造飛梁兮穹窿播惠利兮焉窮帝褒嘉
兮厥美錫天書兮九重源涸兮石腐名延兮終古爰抽
思兮詠謌蹇將遺兮行者
贊
丞相淮王畫像贊
故太傅開府儀同三司錄軍國重事贈宣忠佐
命開濟翊戴功臣太師追封淮王諡忠武巴延
有廟在杭州德化里賜田二千畝勅有司歲時
享祀至正九年春天爵拜謁祠下會守廟者模
王像勒諸石謹拜手而為之贊曰
唐失其馭晉割燕雲歷遼與金疆宇中分天生聖神將
大一統不有碩臣孰濟其用偉忠武王來自西疆入見
天庭謀猷有章明良遇合位列將相山立揚休惟民所
望帝念南土聲教弗宣孰擅國命肆姦竊權誘納叛亡
拘&KR2366;信使禮義之邦顧至如是帝赫斯怒命王專征不
亟不遲克下百城淮海無波江漢如帶壺漿來迎民莫
有害萬方入貢九有會同冠盖衣裳共襲皇風三百餘
年天限南北偉忠武王始定于一王之功大實惟聖明
任使弗疑功烈斯成王始南邁帝有明訓曹彬不殺汝
往執訙勘定維艱嗣守尤難王克取之在克守之王廟
巍巍黼衣旒冕圖報王功國有彛典乃礱文石肖王儀
容春秋來享瞻拜敬恭咨爾杭人以及有位尚思王功
用勸毋怠
贈少師趙清獻公畫像贊
烈烈少師直哉惟清直非為激清不近名鯁論忠言姦
諛是斥不有君子其何能國舂陵先正克倡斯文公有
絶識能知其人吳越之俗樂習華靡公脩實行聞者興
起匪第一時惇薄廉貪百世凛然當為指南
文丞相畫像贊
蚤游學宫即思盡忠入對大廷直言匪躬行都之召天
命已改倡義興師奮起嶺海如人初疾委之庸醫及阽
于危盧扁何施慷慨伏節從容就死表著臣則張皇人
紀彼士膚敏富夀安榮肅瞻公像凛然猶生
丞相史忠武王畫像贊
贈太師推忠同德佐運功臣丞相史忠武王有
祠在真定東嶽廟側歲時父老祀之惟謹復號
至元之四年天爵忝官禮部始請于朝令有司
祭享民大和會乃繪王之遺像而為贊曰
世廟巍巍克大一統文武恢張賢能登用維忠武王進
拜相臣王家畿甸允惟漢人天方會通無間遐邇創業
敷治同仁一視民有寒饑相臣恤之時有安危相臣謐
之太平將洽庶績維熙天不憗遺哲人其萎肅肅遺像
百世瞻仰尚配廟廷春秋從享
治書侍御史王公真贊
猗士敬父器識宏遠挺生相門受業冑館威儀雍雍論
議侃侃蚤服繡衣著聲白簡數踐敭以在公惟正色以
持憲言有物而動有恒上無惡而下無怨蓋孝謹馴行
既遠邁乎石慶清修雅度亦儗於楊綰是謂百年世家
之範模一代儒臣之冠冕
元帥舒嚕公畫像贊
皇有多方西南卭𤏡獨遠聲教時作姦慝偉舒嚕公氣
剛以直肅將明詔往臨其域休爾師徒諭以威德遠人
賓服外人承式昔漢中興將曰充國大整六師先零是
克圖形歌功垂美無極偉舒嚕公棣棣其則棣棣其則
永翼王室
杜提學畫像贊
保定杜君諱肅字彦表其為人温粹而惠和清
介而簡靖少值父母喪獨居一室五年不茹葷
酒藹然篤行君子也嘗受學於容城劉文靖公
文靖弟子恒以百數雅愛異君及遼東烏冲内
丘林起宗三人文靖殁君輯其遺文傳焉其他
論著藏之不輕示人也保定密邇京邑仕於朝
者多公卿貴人君年幾五十家居不事進取時
國家方重文學士有士白衣入館閣者於是故
廣西憲使張公本中書左丞郭公貫以君行義
聞於朝起家助教國子歴提舉大都河南儒學
君以己之所能具訓諸生晚歸於家逍遥林泉
之下以終其身進士房山賈彛昔從君遊繪其
遺像事之屬趙郡蘇天爵為作贊曰
介然能自持者君之行温然而可親者君之容問學從
容而不務為索隠進退廉静而知近乎中庸嗚呼文靖
之高致今固不得而見之矣觀君之意尚可想像其遺
風也耶
御史董侯豸冠贊
成都董侯元章甫踐敭中外聲聞卓然至正戊
子由陜西行省郎中拜鹽察御史所以敷陳政
令之得失論列人才之賢否具載封事會國家
有事于宗廟侯服法冠佩裳涖之禮成繪為像
以傳焉趙郡蘇天爵謹述贊曰
奕奕清廟時致明禋濟濟卿士左右駿奔孰其涖止爰
命御史執憲山立克相祀事法冠峩峩佩玉鏘鏘禮儀
孔嚴鐘磬斯喤凡兹在列惟夙惟夜敬畏是伸供事靡
懈瞻候德音氣肅而温稱是冠服允惟正人
嘉禾圖贊
昔之有國家者以仁愛育兆姓以廉能責庶官
天下尚克為治乎金世宗立國幾三十年視民
如傷用賢如渴故中夏蒙昇平之治黎元無愁
嘆之聲協氣橫流休徵畢至遠邇之人共稱為
小堯舜是豈威權聲勢之所至歟當是時中外
之臣以廉能著名者五臺張公亦其一也公歴
典大郡灼有治績其繕隄防則無水害理刑獄
則無冤民治錢幣則法能流通處煩劇則事悉
辨集非但作興一二名進士而已公之所以能
若此者由其忠實故也是以時君屢褒賞之嗚
呼世之患得患失之徒懷禄觀望一身之榮或
幸保之至於子孫永遠而不衰者則未聞也公
之八世孫惟仁清修自厲思振其家聲乃以嘉
禾圖碑本示子蓋公為橫海軍節度使時所致
之祥邑人圖而上之而史不登載豈公屛之而
不使聞歟觀夫一時之治效若此豈偶然哉為
之贊曰
彼嘉者禾異畝同穎地發珍祥橫海之境廉明豈弟澤
洽于民瑞慶鼎來公如弗聞治同堯舜千載一出傳於
歌謠太史是述有感斯應信不可誣草木之祥亦奚足
書二百餘年公尚有後曷以徵之忠實之報
千里馬圖贊
馬以千里名奇馬也物之奇者世不常有有則
見奇於世亦宜矣然漢文帝絶獻者而不受武
帝喜得之而作歌其遇不遇蓋如此嗟夫優游
六閑食粟一石備乘御者又不必皆奇者也乃
獨有善畫者得神駿之意而寄諸毫縑焉噫亦
微矣夫畫者之難得有甚於馬之難得而知畫
者亦不减知馬者之難能故為千里馬圖贊使
好事者其覽觀焉贊曰
伯樂於馬有則識之渥洼未來精鑒曷施孰是經營心
會手到托諸驪黃肆爾妙造千里之奇頃刻在前形由
人為其神在天
瓠冠贊
稽古之制冠衣有常齊一其民厥德弗爽德本諸身儀
形於外服之不衷而害亦大維昔夫子其服也鄉章甫
逢掖所本不忘彼瓠之生在鎮之野尊加於首以聳觀
者既質而古至簡而文尚懲奢麗三復斯言
銘
遺安堂銘
醴泉李氏遺安堂監察御史唐卿命其子進士
觀來徵銘銘曰
伊昔龐公銖視軒冕作訓遺安世克用勸林林生民孰
慎猷為弗蹈於安而履于危如彼行人棄夫周路舟檝
險巇心悸神怖爰有君子樂理循循或仕或隠垂裕後
昆執法在廷風采嶽嶽子秀而文日敏于學堂斯構矣
又大厥基既崇既安其永無墮至善攸存慎終如始咨
爾雲仍尚安汝止
儀齋銘
侍儀承奉班都知孫君鼎臣名其齋室曰儀廬
陵歐陽子為之記趙郡蘇天爵復作銘曰
堪輿肇闢聖人斯起八卦既畫謙以制禮禮貴有儀温
温其恭匪徒彪外實弸于中洪維國家建基龍朔功成
治定禮制攸作一時臣工正笏垂紳羽儀就列煥乎成
文郊廟王朝元會慶夀九有來賓嘆息稽首凡兹盛禮
孰其施之于今百年欽哉侍儀恭見於外直内以敬允
思聖謨表裏交正孫氏名齋肅其儀形爰述銘詩敢告
在廷
千載心堂銘
宇宙萬古民生如林道之全體實具此心唐虞三王於
穆元聖精一相傳爰及思孟孟氏云殁道其遠而匪道
遠而心焉外馳周程勃興克嗣鄒魯其學伊何敬為之
主一念之善千載同符毫釐有差千里異途卓哉楊君
燕居静室炯炯靈臺守之勿失
詩
鶴夀堂詩
河東李生僑家真定築室以奉其母揭名鶴夀
為之賦詩曰
奕奕新堂滹水之陽于以奉母允夀且康惟此滹陽風
物淳美旨甘膳羞亦孔之備母氏夀康由克致養子職
慎修晨夕弗爽九皋之禽其色尚玄爰祝慈母惟以永
年瞻彼冀方俗儉而嗇我固不忘昊天罔極生也屬屬
肄業詩書堂構益崇其永勿墮
千夫長梁侯夀詩
皇有中夏勘定南土猛將如雲奮厥才武于時梁侯旅
力方剛被甲執殳從征遐荒嶺嶠海壖蝮&KR1699;瘴霧出入
甘年王事勞苦嗟爾師旅以殺為嬉梁侯姁姁撫寧遺
黎天相其德受福不那黃髮歸休子孫孔多伯也總戎
于江于漢仲也在廷執法侃侃皇錫封命寵于褒嘉酒
醴維醹往告於家周有方叔漢有充國征罔不服謀罔
不克維今南疆猺人猖狂思得虎臣往斧其吭盍即老
成爰咨爰度我武惟皇九宇式廓
滋溪文稿卷一
