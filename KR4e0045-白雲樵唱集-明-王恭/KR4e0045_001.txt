白雲樵唱集卷一
明王恭撰
五言古詩
舟經彭蠡
楊帆過彭蠡遠見匡廬色瀑布天上來芙蓉望中碧東
林鐘磬遠沽酒潯陽夕楓樹忽鳴猿凄然念鄕國
題諸葛孔明像
炎祚忽云季諸侯騁雄圖棲棲劉豫州三顧何勤劬漢
賊不兩立一心抱區區臨崩寄大事忠憤常鬱紆鞠躬
乃盡瘁賢哉此丈夫
釣臺懷古
新室簒炎祚中興復輿圖故人即軒冕先生獨樵漁一
出盡交態拂袖歸桐廬豈唯黃綺輩得與巢由俱我來
訪遺跡高臺倚荒蕪釃酒酧千古悲風起天隅
銅雀妓
朝上銅雀臺夕弄管絃哀釃酒望陵樹悲風千里回飛
縵絓青漢舞袖空徘徊君王不可見玉座成蒼苔
塞下曲二首
横行羽林兒生小邯鄲裏出塞入塞時顧勲寧顧死去
年戰桑乾今年戰樓蘭馬上擒突厥帳下降可汗誰知
百餘戰封侯竟艱難
登埤望烽火落日烟塵紫百戰久不歸空閨淚如水漢
兵十萬餘盡沒長城死城下有精靈啾啾月明裏
明妃曲
行行出塞門飲血思長安穹廬凍不暖雪飛邊草乾漢
國回頭沒嚴霜鏡中寒金鐺煑羊酪強接單于懽夜半
鴈聲急琵琶哀自彈
秋胡妻
河洲美王雎所托有深意委身事良人誓死終不二君
行赴陳汝妾獨深閨裏采采陌上桑翩翩路傍騎黃金
是何物視之若泥滓日夕采桑還行人已歸止入門拜
高堂適來狂馳子相顧默無言懷慚復何已羞與斯人
俱將身赴河水
妾薄命
妾家叢臺下花顔耀青春嫁得金吾婿飄飄事邊塵昨
聞羽書至陣歿交河濱戰馬委沙磧兵符屬他人念此
每欲死淋浪淚沾巾羅襦為君解瑶瑟不復陳始信古
人言容華多誤身
遊天台國清寺
飛步赤城標連峯積空翠杳靄葱蒨間千秋隠靈異石
橋孤鳥外香界清暉裏羣壑澹歸雲遥林引寒吹遂造
豐干廬垂蘿覆溪外真僧五百人各了西來意願此學
無生超然謝塵滓
尋清冷臺訪洽上人
端居在人境久沒塵壤中探竒不憚遠於焉得佳逢石
怪互森列臺高絓虛空林端宿雲去竹外微逕通巖壑
深杳靄天花雨蒙茸洽師禪門秀戒臘同古松說法超
上乘苦心歸妙宗予慚善根淺迷方莫能從暫此松下
石聊疎浮世蹤
秋塘曲
妾家住寒塘夫婿平原客白馬五陵遊空閨斷行跡憶
昨别君時蒲生柳條碧及此君不歸登艫感秋色
送春詞
裊裊楊柳枝紛紛五陵兒翩翩白鼻騧燦燦黃金羈昔
為浣紗女今作吴王姬不惜送春去但恐換秋眉
悼鄰婦
入水江有魚采山林有木栖栖東鄰孀悲凉守空屋年
荒鬻釵釧服食恒不足雖有膝下兒身為富人僕浮生
幾何時奄忽風中燭一旦夀命終蕭條但床蓐骨肉已
不收親情復誰哭徒然束縛去瘞彼沙岡麓為問里中
豪疇能念窮獨姬文昔埋胔千載耀芳躅
擬古
明月照我室攬衣起中堂北風卷帷幔羅襪微有霜崇
蘭委芳質寒螿鳴近床平生所親者宛在天一方相思
無由理况此寒夜長單居易為感不覺涕沾裳
暮秋過陳氏園林
幽人棲隠處苔逕連深曲秋至垂橘黃霜清大梨熟方
池汎大影可以澄心目飲水共忘形何須徇榮祿
舟次鐔津
木落川氣凉鴻飛水容夕微燈射遠沙夜榜鄰幽石月
色凄少寒霜花坐來白遥見九華峰蒼苔但蘿薜
書上方方壺醉墨山水
林下多白雲溪口饒水木長嘯鸞鶴羣翛然在空谷悠
悠山色閒浩浩波光綠寄醉墨壺中唯應道機熟
與同志汎舟得淨字
登艫發清嘯落日鏡湖淨微月波上澄歸雲鳥邊迥水
木生夏凉孤崖破隂暝矧兹簪珮同復此滄洲興中夜
棹歌還遥峯響烟磬
秋日山行
清秋發佳興著屐窮翠微鳥度黃葉澗猿啼白雲扉野
寺隠孤磬遥峰當夕暉浮雲淡空宇石瀨清心機緬懷
蘇門嘯願拂林中衣長歌望薜蘿思與塵世違
獨酌言懷
林居絶輪鞅獨酌形亦忘百年會衰朽一室任荒凉寤
寐友千古游心見羲黃所以陶潜翁頽然卧柴桑
九月一日過崇信蘭若
荒山響清梵竟日無行跡釋子支遁流相逢澹空寂雲
歸天際閒鳥度林中夕境淨秋色多心遠羣機息妙契
兩忘言微鐘出蘿薜
送林漢孟遊溫陵
月出螺渚寒扁舟水容夕獨樹起鳴猿遥山帶行客清
源鐘磬音金粟烟蘿碧高唱人莫酧探幽向禪寂
送别
鷄鳴海氣白驅馬臨長陌遠樹帶鳴蟬孤城對行客蓬
累我蕭然萍流子何適相送獨銷魂青山澹寒色
仲秋送人之塞上
河洲始鳴鴈白露沾我衣念子背鄕國秋風度金微舉
頭見黃葉倏忽四散飛如彼遠遊子飄泊何當歸人生
無百年會面安可希行當慎霜霰皓首以為期
雨中懷瓢所
積雨抱幽獨齋舍何寥寥緬懷博陵子隠處唯一瓢濯
足雙澗深行歌七巖遥如何在城市巾舄生塵囂蕙草
日已萎松花日已凋相思不可見夢落寒江潮
夏日過憩天王寺
炎暑不可度端居日方永同袍四五人共愛山中静飛
閣軼氛埃叢林逗蘿逕潭静日已秋竹深午猶暝初沿
雙溪轉稍入空中境婉婉林鳥聲悠悠野僧定平生好
幽玩盡日愜佳興山水發清機風泉澹初性日夕徐徐
歸雲間響孤磬
經友人故宅
策馬孤城下經過淚盈襟開門絓蠨蛸井竈莓苔深念
彼泉下人悽然杳難尋蕭條故籬菊識我平生心攬轡
向前路徘徊出寒林誰知山陽笛惻愴猶至今
送别陳平叔歸黃山
置酒鴈峰上酣歌豁冲襟臨觴不盡醉何以慰我心望
望遥天雲蒼蒼遠州樹落日波上風殘鐘鳥邊嶼此别
雖未遠重來復何時論交愧知己握手翻成悲君卧黃
山雲我弄滄洲月雲月兩悠悠相思坐超忽
思誠齋為曾照磨賦
冲漠窅無眹蒼蒼但幽玄仲尼既摽本兹道常豁然末
流矜小智百偽汨其天達人貴精一思將體乎乾齋居
澹而默萬彙紛我前渾淪靈臺奥緬爾太極先衆妙倏
有契洞然冰鑑懸始從勿妄語終以諧聖賢誰歟洓水
翁千載感微言
潘源潤思義軒
志士顧名節商人競刀錐義路久荒沒人誰得其蹊夷
齊獨何為行矣西山薇猗彼延陵子高蹤邈難期清風
激頹靡薄俗漸澆漓豈意千世下人猶想刑儀端居貴
名教動息懷所宜冥心戒苟得百行從可知仲尼有明
訓勖爾恒自持
林伯予師宴堂
交久敬彌篤仲尼稱其賢廛居任湫隘豆肉不掩肩美
哉君臣義金石行當宣遂令太史公忻慕思執鞭吾子
重高節尚友千古前堂開七巖下中有雙澗泉宴坐澹
無私恬然忘外喧寤寐夢先哲道存猶未捐余慚石父
賤感激應誰憐
同林漢孟池景大静得軒壁
胚渾本無象聖人亦何言唯應遂初心庶以窺其源冥
栖守玄默水木澹丘園浮雲淨空宇爽氣當前軒妙契
忽自領恬然忘外喧孰云吾道遠乃自靈臺根
連川醫者許得明悠然樓
樓居結遐想高超世人羣冥栖寄寥廓心遠遥天雲舉
目見歸鳥夕嵐浮氤氳清暉曠無際攬之不盈分緬懷
沈蛟井金繩閟苔紋靈貺亘千古英聲耀前聞以言岐
黃秘稽首長桑君毋令上池水獨涴靈臺焚
梁董教樂善堂
志士邁恒調所踐唯格言心以善自樂身將義彌敦結
堂奉脩&KR1329;孝養勤朝昏庭門水木秀春至池草蕃世情
徇榮祿所向多異門誰知貴天爵此樂難具論
題松陵吴文剛長春軒
習隠向微道了然玄牝門口含金鵝蕊身寄桃花源結
宇閟青陽寒林變氛氳逍遥太和際發生靈臺根結想
夢岐伯飛聲繼軒轅希君黃芽秘永矣駐精魂
古田陳叔重著存堂
風樹嘆親沒含悽竟何言空餘永感下慨此雷露繁蘋
藻潔時祀焄蒿動精魂音容恍在睠謦欬恒若存堂虛
儼像設林木當前軒林木有時變此心常弗諼
清江散人為林孔逸寫前林過雨圖
清川帶長林雨後宜水木澹沲天影寒孤光霽人目歸
雲澹空青虛窗響懸瀑日夕山氣佳心閒道機熟烟際
下遥鐘西巖數峰綠
題虎
麟鳳那可馴托跡窮幽邃羣動争朵頤紛紛競相噬何
意爪牙雄隠身翠微裏朝膳松下麋夕飲澗中水矢心
不咥人逍遥白雲際日與龍為徒優游保終始
寒夜宴集陳拙脩西軒
飛霰夜仍集寒飇鳴近林感君玉壺酒微昏忽盈襟中
庖出豐膳劇飲成謳吟賓言無多酌主稱宜再斟人生
亦奚為所願常盍簪何必候離間臨風想徽音顧慙悠
悠者辱此惠愛深窮匱不能答嘿嘿以銘心
書懷寄所知
孟冬天氣肅北風何凄凉引領望江介凝霜沾我裳非
無越鄕感别久以為常終懷首丘念欲往川無梁越鳥
辭舊林燕禽正南翔清川去悠悠離心日已長盛年不
再至玄鬢忽已霜駕言適皇邑遠結金與張片言不合
意東還守空堂因書訴知己恨恨中自傷
書溪山林藪圖
花溪過殘雨隠處青苔紋松栝逗天影蕭蕭鸞鶴羣以
言丘中賞遺身寄孤雲金梯與神遇華頂青氤氲
傳别駕風樹卷
疾風吹庭樹遊子常苦心祿養已不逮江湖行且深鼎
茵豈云樂藜藿寧自任懷哉古人意錫類猶至今鄱水
漾寒波楚雲還遠林含悽念幽壤幾欲忘華簪
題郭熙水墨為陳滄洲作
飛流積天鏡勝寄來花源尋林烟露晚掃石泉蘿偏瑩
神庶遺境歴寂焉累煩身與鳥共遠興將雲獨還以求
滄洲侶永矣洗心言
題林彬家畫
谷口翠微路深溪明藥叢宴林候巾舄卷幔來羣峰心
遠魚鳥狎跡幽猿鹿同行當復搖棹杳靄東林鐘
送鄭上舍縉省親之朔州
解薛受圭組分符撫黎甿何意五馬榮翻垂曼胡纓持
法在權貴皇仁無此情狂歌夷門道感激誰為平驅車
出宛洛悠悠念徂征恒山鬱空翠晉水空流聲部曲不
見讓嫖姚豈知名下去且勿嘆寧親向邊營何必兒女
别臨岐淚縱横
送新寧簿丹徒鎦公之天官
翩翩瑶臺鳳鳴聲何嗈嗈本期金琅玕暫爾栖棘叢誰
云小千室守道随汚隆三考未遷秩一官恒屢空兹晨
復辭滿祖道嘶華驄驛舫茘支雨江郵榕葉風輶軒上
京口坐聽金陵鐘到家未幾日謁帝明光宮余亦彈冠
者何由托冥鴻
九日宴集盤石得諸
商飇號大野蕭索如孟諸落日送飛鴻千巖寒木疎置
酒登嘯臺舉眸極空虛酣歌醉僊菊列坐飄長裾身寄
猿鳥外神遊元化初飛聲瑶池鳳遠致麻姑書遥海上
孤月寒潮帶歸魚天空百泉響獨鶴哀有餘不見松栢
路蒼蒼閉玄廬誰知委運去千載随荒墟且復酌美酒
揮刀膾雙魚人生非喬松不飲當何如
歲宴别施伯予還冶城甥館
沂泗不可極河汾亦悠悠真源了無跡誰知遡其流愛
爾尚苦節擔簦適來遊披荒得微路稍見窺前修爾家
新寧墅來往冶城秋夜雨夢甥館殘燈憶家樓臘日湖
上别北風吹布裘寒山對綠酒大雪飄行舟我有跌宕
懷翻然積離憂臨岐嘆孤鳳去去鳴丹丘
寄新寧林伯堅秀才
三峯過殘雨獨樹冥返照鳥外尋片雲霞邊發孤笑若
人滄浪心掛席淩海嶠白社偶香緣清江隠漁釣緬懷
中林期負我蘇門嘯榮賤非所知君其可同調
錢塘徐教諭春萱堂
陟屺積遥想望雲鬱重襟夫子樹叢萱羅生北堂隂愛
日耀朝景繁英媚華簪採掇憂可忘盼睞情何深方欣
祿就養亦爾道自任南陔有遺響白華多好音願言保
貞素永懷慈母心
贈德成巖道者
巢居迥無跡浮人豈知名振文掇霞采孤坐白雲英神
閒了遺境欲澹將寡營摽枝與野鹿邈然兩忘形適來
本何期倏别寧鍾情長嘯忽歸去啾啾鸞鶴聲
又
巖栖帶靈境寥寥布金園跫然足音少所遇麋與猿井
竈白雲裏枕席莓苔痕懸燈夢石榻蝙蝠飛前軒腹中
楞伽經心解口不言衆方委塵劫此獨求真源笋笠掛
絶壁卷衣弄潺湲夜半月出山泉蘿四垂門了然忘天
地獨與静者論
遯素軒為張伯和賦
圭組豈不貴藜藿豈不飢達士順流坎道在随所宜回
也一瓢飲禹稷恒憂時傅巖亦何卑莘野寧久微夫子
尚名教遯世不見知遺身衡門下守素無外馳大道且
囊括時來將有為非徒野鹿性偃蹇如摽枝
題閩清林中叔梅林耕隠卷
結宇隠空翠耦耕梅花林羣嶺寄孤鳥衆溪澄一心春
至覘泉脈遥遥西頂岑夤緣片雲上杳靄窮源深潭雨
颯已至虹蜺生我襟翩翩洪厓子採藥青蘿隂手持若
木杖笑拂丘中琴以言得仙道豈必服黃金言既忽飛
去諸峰龍夜吟榛篁閟秋影石洞聞幽音翹首望不及
蒼然何處尋還歸理吾稼寧用競華簪
夢遊武夷吴十董大客上
夕發紫霞想神遊紫霞峰迴飇汎輕棹九曲青芙蓉又
不見武夷君幽溪但濛濛九函閟仙蜕千載如花紅白
鹿行不返丹樓烟靄中羽士尚控鶴真人猶豢龍相攜
三姑石眺晚聞霜鐘毛竹隠初月天鷄鳴萬松夤緣金
梯上更歷千數重雙壁忽中斷氤氲垂藥叢平鋪亘百
里曠遠諧心胷居人半鷄犬鼎竈并房櫳雲衣卷山罽
石床疑鬼工洞中兩神女瑩色桃花容一笑粲玉齒再
言情已通願留就金液果然愜竒逢愁君乏仙骨兹去
迷靈蹤
題馮公夙家蔵方壼神嶽瓊林圖
吾愛方壺子翩翩列仙流嚥津結龍虎逍遥與天遊有
時發仙秘戲掃瓊林秋趨然粉墨外坐使真華愁兹峯
表神嶽漫漫元氣浮祥飇轉琪樹肅颯珊瑚鈎玄鳳隠
朝景三花媚靈湫伐毛紫霞裏濯足泉蘿幽黃金變綠
髓千歲栖蓬丘世人哂丹汞飯稻甘蜉蝣披圖有遐想
其將方外求
林思器席上燕别高漫士得思字
月出東大堤含輝正流麗同心以綢繆何乃生離異置
酒登高臺臺中筦絃思臨觴不能御恨恨心已醉憶昔
俱少年眷言不相棄及兹别離時衰境倏已至念君遠
行遊嚴駕越淮泗阿閣入雲中皇居儼迢逓京邑多故
人誰為願微細恨無承風翰随君發遐裔浮雲東南翔
夕景忽西逝安能守窮賤皓首以遺世
題林漢孟瓢所
東林富猿鹿下有静者廬四壁無長物一瓢常晏如青
蘿覆虚牖落葉紛前除初疑許由室終類顔子居飯糗
常自樂飲泉非願餘雙澗時浣衣七巖閒著書何須洗
雙耳始與塵事疎
贈周谷泰赴召天京
王風變諸夏光嶽生才彦遂令布衣臣歘起皆纓弁馬
卿寧久微甯戚豈長賤扈從甘泉宮承恩未央殿金陵鬱
龍虎佳氣浮蔥蒨天子坐明堂羣公牧州縣竒居倜儻
懷而無故鄕戀恥學兒女仁含悽别親串綠水暎行輈
青山對華餞兹去復何辭皇情有深眷
方壺漁隠圖
滄波深不極孤棹獨容與白髮尚漁竿何心戀珪組翛
然水木興浩蕩沙鷗侶回首莓苔峯蒼茫夜來雨
題鄭氏家蔵古畫
凉雨静氛壒孤雲結層隂飛流激荒澗嘉木澄幽林鳥
啼谷中静人間川上心誰為後來者當期此投簪
題山水小景
習静喜還山山水趣方永灌木澄幽隂風泉溜華頂清
聽空外遥吾心坐未醒
空山落葉時渡口潮初長遠樹帶虛亭閒雲霽孤舫古
路今人行浮生幾回往
書問耕堂
龐公喻劉表仲尼小樊遲為學貴自廣遺安亮無危若
人隠耕稼取樂寧在兹用舍随所遇榮賤心弗移閉門
面場囿開軒矚清池棕葉覆我牖藤花垂我衣方春始
微雨薄言往東菑田叟既相勉耰種恒及時稻苗日已
長稂莠日已稀遠心易無悶悟物兼忘疲雖云體力倦
斗酒聊自怡伐檀夙有戒素食良可譏豈不善微祿知
命復奚疑
次韻奉答鄭助教
凉雨淨炎燠微風松下來眷言青雲客晼晚滄洲懷翰
墨冠時輩風流傾衆才高情表千仞逸足淩三台既欣
簪珮狎復與緇錫諧清言方屢接又恐心期乖短褐逐
漁釣衡門翳蒿萊寧知枉高駕酌我林中杯盡醉無復
辭俱忘形與骸
書金碧山水
羣峰絢金碧積水澄天鏡叢木生夏凉孤雲破朝暝波
深魚鳥同地遠衣冠勝意愜遂忘機神閒庶遺境擾擾
塵坌中吾將弄烟艇
書林良箴雲山幽隠圖
滄江湛迴流野樹帶遠色白雲東山來雅與幽興集静
撫丘中琴時散林下帙余亦淡蕩人相期此投跡
為中林州題山水小景
離居襍塵想久别山水深兹來愜清玩復得諧夙心積
雨川上霽蕭蕭楓樹林空翠洒飛閣孤雲閒遠岑若人
此真隠緗帙與瑶琴悵望獨不見空期鸞鳳音
書高謾士為陳容齋作山水圖
落景逗秋思深潭澄夕氛金梯拂蘿月苔泉鏡中聞但
覺靈境幽都無浮世紛白鹿知閒遊呦呦清溪濆焚香
鬼谷暝輟棹花源分瑩神寫冰絃石床夢氤氲而我烟
霞侶今随鸞鶴羣唯餘瑶華音山水同清氛華頂何寥
寥我行多白雲長歌採三秀不堪持寄君
題畫二首
二十卧雲壑長吟招隠篇梯巖結幽構鑿石開山田時
經翠微峯捫蘿拂青天脱巾掛修竹酌酒揮五絃别來
如蓬轉兹賞竟茫然白首竟垂釣蕭條東海壖徒有鸞
鶴心終無黃綺緣今晨展圖畫因以思林泉何時還舊
隠遂買秋江船
鶡冠飯雕胡分與時人淺道存心自玄豈必泉蘿遠綠
水淨鳴琴空林對虚館山中春桂枝倏爾飛霜滿寄語
青雲人投簪事應晚
題林景時水墨山水
向壁見空翠滿堂烟靄生都無粉墨姿但覺泉籟聲羨
爾丘中賞㳂源結幽盟閒尋天窗外時拂青蘿行身與
雲共遠心將猿獨清予亦淡蕩人因之謝浮名願飡金
鵝蕊飛步窺蓬瀛
書周造士扇頭
極浦澹遠姿遥峯寫修書清暉襲房櫳緗帙生華滋嘉
爾日在泮還山仍下帷唯應結幽興與我琴心期
陳思孝怡偲堂
伯仲我同氣結交我同門懇懇互規諫夸毗奚足云常
懷連枝愛豈必箎與塤所親諒已篤疎者情亦敦若人
尚古道堂構依山樊庭閒水木秀清暉藹前軒谷鳥時
一鳴深池芳草繁伊彼伐木詠感兹棠棣篇於焉見高
義薄俗難具論懷哉魯中叟千載垂嘉言
贈别陳少尹思孝服闋之天官
晨登無諸臺南望冶城闕垂楊夾岐路一日幾人别行
人惡離别僕御愁不發斯須竟參辰况乃千里訣行人
難久留結駟登瀛洲連宮出閶闔上有佳氣浮鳷鵲麗
飛觀銅龍起高樓結托盡中貴經過皆列侯侯家連戚
里日夕歌鐘起金貂錫元勲赤舄何几几宦游良不惡
冠蓋相縈絡誰懷長卿貧沈疴守藜藿
初秋同叔弢彦時遊崇山蘭若
習静厭紛擾幽尋給孤園翛然香林下似得桃花源一
鳥落天鏡千花秀禪門紛吾道機淺謬接甘露言月色
隠秋思荷香清夜魂終希偶緇錫永矣超塵喧
為醉樵書水墨扇頭
入山不辭遥愛此泉蘿僻悠然與心期孤雲澹而白谷
神養玄牝應寂了空色思與静者諧投蹤寄苔石
題高漫士
山郭雨新霽孤雲濕猶飛嵐嶺隠空翠石林閒清暉時
與同心人逍遥愛荆扉都無浮世累共我飯蕨薇日夕
笑分去微風拂羅衣
虛白子水墨圖為陳思孝題
開圖見嵩山妙趣忽已領濛濛花源隂窈窕多靈境石
洞閟苔紋天窗逗雲影迎秋鶡冠凉先雪荷衣冷長夜
何所聞龍鳴在西頂
題傳别駕存省堂
大路久榛蕪末流異溪徑淳龐日已隳遂令此心病衆
偽揮我真百邪亂吾正誰知靈臺中澹然大虛静馴擾
無外馳澄明見初性嘉爾有道人于時復存省
張節推存心堂
形妙結元化虛靈獨函中瀰漫八絃内廓爾天地同以
言道自守了與真源逢澄明燭萬變百體俱随從外視
失初性蕩然若乘空誰應静夜氣復與靈臺通若人抱
月神日夕懷深衷常慮愛物淺思將拯疲癃名堂有遠
意豈帷昌厥躬
書陳思孟家蔵古畫二幅
勝寄結幽夢遠林適孤尋澹然花源裏杳藹雲木深胸
次不礙物但聞丘中琴唯應棄瓢者永言諧夙心
又
絶壁淩山梯連峯出孤島天虛靈籟寒月隠泉蘿曉長
嘯入蘇門跫然足音少
賦得雲溪别棹送憲從事赴京師
手折臺上栢送君天外心雲飛隔溪水望望隔層隂仙
棹去俄頃滄波杳難尋行將拂霄漢發軔當在今我有
千古懷寄情江海深别離貴有贐愧無雙南金
題劉炷家蔵畫
秦人避囂處鷄犬桃花林水石隠天鏡泉蘿聞夜琴紛
吾厭氛壒欲往路瀰深永懷蘇門嘯邈然塵外尋
書水墨圖
嵐嶺閟幽搆清暉長在門閒尋鬼谷隠杳靄迷仙深灌
木逓葱蒨飛蘿垂可捫豁然心境異邈爾朝市喧苔際
坐亭午微飇散氤氲潭清浣予衣蕺芳佩蘭蓀綠水深
見底澄明瑩心魂孤雲石上起與爾俱無言
題高廷禮為陳拙脩繪滄洲隠
我昔放仙鳥夢遊東海濱行歌小山桂遂偶滄洲人結
交龍門子招邀浮丘生都無簪冕繫而有山水情浮丘
逐銅輦龍門登玉堂皤然滄洲隠與我唫滄浪有時獵
羣書宛在竹深處境静不遑眠中宵啓前戶龍門惜暌
離故寫無聲詩别後見雲樹相思但悽其
偶書醉樵扇頭
幽谷夜來雨遥岑積鮮雲山光與潭影清輝并在君佳
期發琴興念爾鸞鶴羣何為解蘿薜悵然坐離分
阜陽陳果之愛日堂
慈竹隠疎幔慈烏巢近林春陽發衆彙寸草齊傾心懿
彼堂上人辛勤嗣徽音至恩諒莫酧廓然天地深以兹
常愛日承顔競分隂常慮日苦短徂年易駸駸皇天錫
難老菽水當在今何必太行顛望雲佇層琴客遊阜陽
墅聞風感微忱誰持大手筆以著賢母箴南陔久不作
為君起謳吟
游竹林深處因贈拙歸居士
深林霽初靄氤氲逗蘿逕煩熇遍朱火愛此山中静拂
石雲共眠横琴鳥皆聽神閒境自玄物澹心逾迥超然
維摩居水月初見性行苦人未歸巖棲獨清淨
建安王彦真善墨竹道遇新寧林彦時寫歲寒烟
雨為别索余就題其上
黃鶴久為别蒼茫雲海涯青鸞爾何來婉孌湘山期烟
雨變叢色虛心獨華滋於焉脱節勁豈逐春華萎二十
五清絃一絃一悽其鸞驚復分去鶴怨仍傷離縱使鸞
鶴悲終歸集瑶池梧樹秋不實天霜落寒威誰能慰孤
鳳日夕恒苦飢緘情寄幽夢憶君蒼筤枝
題畫扇
山空水雲淨月出洲渚白寒葦梳幽風孤蓬逗秋色垂
綸久忘魚擊汰非干澤終愧坐磻溪皓首釣人國
陳大家題董羽神變圖
神蹤發幽秘變化誰可知玄感竟莫測孰能馴擾之當
其永潛翳曾不異蛟螭時來一奮激沛然與天期
為游道人書栖真圖
塵外俱太古塵内多澆漓夜即吸沆瀣晨將弄參差恬
然不嬰物至道其無為
送陳和中赴召
河洲發仙舸明日過鐔津云是金臺客西遊謁紫晨乳
酒白玉壺送行多親賓酣歌供帳下策馬長江濱越水
碧到海楚山青入閩揮手謝余去遥遥&KR0978;車塵三月金
陵道千花白門春皇居九天上簪紱羅羣臣飄颻雙鳳
侶追随五龍賓日夕飯琅玕毋為凡鳥嗔兹行必特達
飛書報鄕人
錢林一崟負譴赴京師
澤國噭春鴈風花送離筵揮觴念行子驅車發閩川秉
筆事藩府辭家已三千何知公冶繫徒使尼父怜翹首
白雲岡含悽鶺鴒篇回林顧天屬遠道同周旋白璧非
不貴精誠合其天明當抵京邑秦臺鏡高懸含恩沐春
露發興歸秋田故里足禾黍西崖好林泉選幽拂霞坐
尋雲謁金仙閒來結吟社暫割寰中緣
琴樂子墨菊襍以竹蘭貽張氏清玩
何事采三秀清時謌考槃緬懷長林子荷衣而鶡冠墜
露當朝飲落英為夜飡清冷上池水一吸無留殘嗟爾
郢中思徒勞抱琴彈唯應褰芳者可以同歲寒
雨夜舟中作
落日浮洞庭宵分逗烟舸側聞巴陵鐘遥愛君山火片
雨潭上來凉聲滿高卧龍鳴秋籟寒蛟泣靈珠堕瑶瑟
何悽其蒼梧曉來過誰能問重華空鼓瀟湘柂
哭滄洲陳景明處士
盥櫛中夜起悲謌淚盈襟啣哀思明哲徒有不死心昔
來論久要落落襟期妙當以古人求今人少同調君家
足文獻勝事令人羨脱略遠膏腴追随狎貧賤出入戀
同聲去留無吝情争聞柳下風競播栗里名平生愛精
獵著作多盈篋晨抄不輟手夕誦未交睫客來即命觴
謔浪如疎狂醉後又分詠敏捷皆成章有時忽得句夜
半叩予戶開門見月明相邀到天曙心跡兩悠悠功名
無所求共吟蕭寺雨同醉鏡湖秋長懷武夷趣欲往嗟
遲暮終羨子長遊空憐向平去我本東西人移家託芳
鄰綈袍意所戀尊酒情益親銘鐫向心骨倏爾驚存歿
開篋見遺書迸然涕俱出憶昨登洪山徘徊蒼翠間俛
仰遽云歿玄廬竟掩關吞聲不能道感激滄洲皓悵望無
還期滄洲長春草
題吴奉使貪泉卷
寧浣盜泉水寧爨惡木薪貪泉爾何物一歃移我真甘
冽滋華池清冷沁丹府誰知靈臺根倏爾成幽蠧我聞
濯纓者尚取滄浪清朝歌與勝母昔賢憎其名至人方
寸間澹然太虛淨常以堅白存何憂及緇磷于役念靡
盬時時顧王程唯應貪泉戒永以資廉明
歌行
夷門懷古
策馬夷門道蕭條愁殺人魏王公子不復見大梁宮殿
随灰塵七雄戈劍紛相擊秦兵已在邯鄲陌晉鄙難迴
朱亥椎如姬早中侯嬴策春去秋來百草青古城落日
烟塵生眼前不見抱關者世上空傳俠客名秋天搖落
多愁思信陵原頭木應死誰見豪門愛士時惟有東流
汴河水
隋堤柳
君不見長堤柳何嬝娜廣陵二月三月時兩堤人看青
絲嚲憶昔繁華大業秋此地曾經繫綵舟鶯聲忽起黎
陽變風光不駐江都遊千年往事東流去柳色依依舊
行路傷心不必嘆銷沉回首唐陵幾株樹
羽林少年行
生少事嫖姚出身羽林子力戰三邊豈顧身報讎千里
曾輕死相看雪刃氣如虹白日横行都市中鳴鞭走馬
入州縣紛紛郎吏争趨風自言家住邯鄲陌出入金門
侍君側門前不數五侯賓醉裏常輕二千石日晚長楸
校獵歸可怜人馬生光輝自矜恩寵常如此大笑傍人
終布衣
賦得函谷關送人入秦
迢迢函谷關北壯秦山路關門今古幾人行荆棘荒凉
惟古樹君不見伯陽迢逓西入關騎得青牛去不還田
文愛材客滿座鷄鳴犬吠今茫然秋風黃葉重關下金
鎖平明出車馬男兒獨數棄繻人隠士曾聞抱關者君
去西遊幾日歸五侯七貴相追随歸時為問關城吏莫
笑行人終布衣
謾歌
飲君玉壺酒聽我擊劍歌孝王賓客久寂寞梁園修竹
今如何五陵年少無知已膠漆陳雷更誰是昨日青雲
四五人棄我悠悠一杯水錦袍白馬何匆匆當街上馬
生春風並轡朝迴雙樹下看花醉倒五陵東他人逐勢
争先後佇立道傍齊拜手君不見張良韓信貧流落江
湖聊寄生一朝恩寵賜顔色豈得長為飄泊人
從軍行
少小事嫖姚辛苦烟塵裏力盡三邊境未歸身經百戰
常輕死古戍蒼蒼絶塞邊黃沙白草暗祁連將軍金印
不得佩麾下銕衣今已穿往來隂磧狼山下破訥峯南
戰初罷走馬交河雪下時洗兵瀚海鴻飛夜戰骨蕭條
翳草根邊烽寂寞照營門只知邊將封侯貴不見沙場
愁斷魂
書鄭伯固冷齋卷
肉食厭藜藿貂衣哂逢掖朝醉邯鄲春莫宿平原宅香
街白馬動行軒羨君讀書長閉門華堂綺席仍擊鐘羨
君一瓢常屢空石崇舍下金如土田蚡門前客無數君
將富貴等浮雲却向人間獨辛苦高齋卷幔對青山曲
几殘尊野菜盤簾前水鳥將心遠燈下松霜落夢寒幾
年在泮閒搔首祿米何曾足沽酒弟子頻分出首符故
人已結朝天綬他時青紫繫黃金莫負悠悠冰雪心
溫陵留别陳四博士
軍城臘月桐葉飛北風蕭蕭吹客衣旅館狂歌轉蕭索
故園長望空依微吳姬酒醒春還早那似繁華舊時好
五陵白馬盡浮雲甲第朱門共秋草怜君十載教溫陵
不向青雲嘆未能堂下諸生揖胡瓊海内賢豪趨李膺
往來京國知名久健筆雄詞世稀有草聖曾驚御史驄
風流每醉將軍酒他鄕生計近何如桐下蕭條楊子居
夜雨長愁舊國柳秋風忽憶故江魚嘆予飄泊紅塵裏
相識惟君最知已問我年來只布衣念我家貧尚如此悠
悠萍水各東西也似飛鴻踏雪泥百年心事難傾寫千
里雲山又解攜迢迢金粟清源洞野鳥山花日迎送别
後清猿夜夜聲知君空有相思夢
故人陳孟敷董教三衢適以事歸未幾亟還竟弗
獲面使人怏怏故有是作
朝濟越江帆莫投冶城郭寒日衣上殘微霜草頭落城
南種柳春復春幾度經過憶故人故人得官未得意青
袍束帶聊裹身蕭條客舍三衢裏一片柯山對烏几得
錢便買浙江魚渾家衣食公田米忽聞君來喜不定幾
日狂歌候蘿徑斗酒空餘别後期扁舟祗是山隂興如
何歸騎太匆匆冠蓋紛紛祖錢同嗟予參差忽不見悵
望青天飛塞鴻
題閩士倪生渠陽軍中春暉堂卷
倪生倜儻人眼白天下士腹中千卷人豈知未肯低頭
拾青紫如何孤劍獨從軍迢逓鄕山隔楚雲鴻鴈聲中
空弔影鶺鴒原上嘆離羣故園夢遠心常到惆悵庭幃
日應老落羽偏憐反哺烏春暉倍憶忘憂草春暉燁燁
照營門遊子時時念母恩白雲幾度頻回首邊月何人
不斷魂荒城古戍無州縣瘴水蠻烟雜霜霰相逢俱是
五溪兒寄書不到三秋燕昨夜寧親賦獨還西風殘葉
穆陵關衣沾彭蠡湖邊雨路指無諸郭裏山君家更在
羅江浦丹茘花香酒如乳菽水重歡膝下情風沙不記
軍中苦匆匆又說别家林衣上仍縫慈母針時平邊塞
無烽火知爾長懸愛日心
題水墨小景
江城何人夜吹笛零落梅花曉無跡仙橋蒼茫隔海青
人烟寂歴連秋色何處征帆天際歸夕陽楓樹鳥邊微
磯頭亦有垂綸者甘向滄浪老布衣
歌行送别林良箴
拔劍擊銅斗醉作遊子歌凉風蕭蕭堕梧葉清猿嫋嫋
啼綠蘿羨君為人好風采誰那襟期隔山海握手頻分
兩地愁卜鄰空費千金買買臣蕭條主父貧布褐羹藜
多苦辛我今與子俱未達蹭蹬豈若尋常人伯勞東飛
燕西去斗酒相懽别岐路座上同聲歌送君杜陵野客
心偏苦雙溪竹嶼入雲林君去攜書更抱琴近聞下榻
多賢者若箇交遊情最深
題洞雲耕隠卷
悠悠江上雲落落洞中叟老大還耕谷口田風流亦種
柴桑柳蕭散孤雲野鳥邊夕陽門巷桔橰懸秋風落葉
黃花酒盤石垂蘿白日眠曉籬野菜迎霜綠晚飯山厨
旋蠧穀羞逐鄰翁日販繒懶随年少時干祿門前春雨
泥復深辛苦由來不愧心鹿門向在雲深處劉表殷勤
那得尋
浮峯歌送進士陳以義貢京師
海上迢迢江水東江心絶巘青芙蓉横空積靄幾千丈
綠蘿嫋嫋花濛濛深沈玉鏡浮仙島黛色青青不堪掃
芳草磯頭望欲流夕陽渡口看還好翠壁紅泉高際天
閒雲古木相連延嵐烟瀑雨猿聲裏僧舍人家鳥道邊
仙舟江上何瀟洒此地那能駐君馬思爾青雲得意時
莫忘幽期綠蘿下
海上仙槎贈丘二之儋州長史
海上仙槎流汎汎槎枒古木連枝蔓凉秋八月風正高
淩轢鯨鯢泛霄漢依微珊瑚樹髣髴扶桑株宛疑太乙
紅蓮葉絶勝鯨高赤鯉魚随風飄飄五雲上烟霞為蓬
浪為槳坐看神女弄珠遊卧聽鮫靈剪綃響憶昔漂流
海島間載得仙翁去不還又乘漢使河源裏星斗離離
衣上寒析木津黃姑渚白波漫漫澹空宇袖得天孫采
石歸始知身到銀河裏君為仙吏下炎州黎母山青瘴
海秋功成畢竟朝天去且著靈槎汗漫遊
送林九博士秩滿之天官
我聞昔時伸蒙子乃在籌峰白雲裏一朝高議動金門
千載香名照青史君是伸蒙幾葉孫世澤流傳今尚存
寧將詞賦客梁苑肯随劒裏趨平原重林書舍何瀟洒
花嶼南頭董峯下巷曲能迴長者車門前每繫青驄馬
未年三十教黌宮官舍瀟然多好容坐上談經若流水
衆中答問如撞鐘今年官滿朝京國殘葉秋風逗行客
淛水寒山鳥外青吴門曙月烟中白九月秣陵鴻鴈飛
霜花撲人初著衣日晚行過石渠署天明入覲黃金扉
蓬萊參差五雲遍鍾阜蒼蒼壓淮甸鳳闕韶音嫋嫋聞
龍池柳色深深見此去應懷明主恩石田茅舍不須言
男兒亦在功名早何必栖栖戀故園城隅别酒同傾寫
愧我蕭條孟諸野相送寒江萬古心他年來問山中者
陳思孝石田山房
阿誰書室山隂墅舊是郎官棲隠處山頭先雪剪茅茨
石上開雲種禾黍禾黍秋香酒滿杯綠蘿花發映莓苔
龍龕樹底鐘初斷金漆湖邊月又來柴門盡日人稀到
山葉無風自飛堕階下紅泉鳥飲殘谷口青泥鹿行破
憶昨郎官未仕時石田茅舍此栖遲青山醉逐漁樵伴
白眼羞逢杜宛兒金陵大道青天上别後丘園也惆悵
四壁寒蛩夜夜聲一簾草蔓青青長往事浮雲共渺然
風流嘉政歿仍傳舊篋愁看書尚在開門時見揭猶懸
看君亦是青雲器野性還應愛山水高卧山中絶世塵
蕭蕭風木更悲辛男兒達節有如此未必尋常畎畝人
賦得劒津送鄭孟宣之江右考文
閩溪迢迢絓絶壁平津之水深千尺神物湮沈不復知
往往潭心飛霹靂銀河掩映流寒聲玻瓈井底雙龍行
九華山色紛照耀丹楓寂歴秋風鳴吾夫子浮丘生送
君幾度持文衡扁舟觸熱那可度來往津頭須濯纓
送林彦賓重廬州省兄
斗酒不忍别空歌嘆離羣夢随楚天鳥心逐淮山雲九
月梨花紅千門響砧杵朝拂車上霜暮投月中墅一别
連枝幾斷魂秋風又念鶺鴒原此行莫作分飛鴈看爾
雙雙歸故園
題林良箴琴樂卷
太樸日已遠希音竟誰憐見君奏流水邈然無徽絃絃
中掩抑多深思世上誰能識君意愛客寧無沽酒資得
錢祗是修琴費四十年高尚不官琴心應與道心閒羨
君布衣能自樂知君一瓢能自寬興來拂宮羽泠然轉
清商脱略徽軫外人琴兩相忘隂林折竹寒蕭洒暗水
流冰雨飄瓦雪海凉天落鴈秋空山臘月烏啼夜山妻
聽曲欲忘貧稺子弄絃心亦淳閉門不受知音賞應似
悠悠太古民
陳平叔醉墨堂
黃山筆塚連糟丘墨池酒泉相映流霜毫畫酣玉薤露
雲箋夜酗蒲萄秋黃山中人鶡冠子身裹綠蘿著雙履
蕭洒唯應繼右軍濩落偏能如長史山人草聖自豪雄
何事栖遲酩酊中年過五十無名位其奈蕭然滄海東
硯屛顛倒烏皮几落日壚頭睡初起向壁憑陵小吏驚
據床揮霍郎官喜七閩大姓五陵兒握粟持金豈顧之
心同氣合即揮洒歸卧山中無所為想當脱腕臨池處
興入寥天與神遇深沈鐵綆鎖寒蛟偃蹇烏藤絓高樹
魚麗雲鳥勢縈紆疑是將軍破骨都驂麟翳鳳何飄忽
倏忽仙遊蕊珠闕又如祇苑說空禪靈花歷亂迷諸天
離麗落磊千萬態流水行雲皆自然醒來不記濡頭墨
千尺寒濤照眼白淮海仍傳寶晉風長沙復見蔵真跡
黃山茆宇思悠悠柿葉青青覆酒樓白頭未遂中書貴
風流亦似醉鄕侯
黃氏小圃
漢隂丈人心不羈生小灌園無是非寧辭白髮常抱甕
大笑傍人皆用機吾觀夫子偏同調未肯逢時發哂笑
五十仍無簪冕榮半生獨得丘園妙君家累葉尚高節
太華三峯見秋月仙都白首卧松雲官署清風洒蘭雪
霜露凄凄薄故林幾回風木感情深疎燈細雨懷親夢
白石清池養道心藥欄花徑青山下若比平泉更瀟洒
清齋時對去官人習静長留采芳者澗水世事日灌園
浮雲世事不須論從教紈綺輕荷葉不分羶腥薄菜根
有時兀坐榕隂裏悠悠目送孤鴻起向人不飲少陵杯
開口常輕馬遷史燕綵堂深日日春來清堂上好娱賓
嗟予江海流離客愧爾林泉淡蕩人
題邑造士吴中美胡山書室
鄴侯架上書如積金薤琅玕映奎璧縱横斷墨莽多岐
浩蕩真源了無跡延陵書舍帶湖山湖上書聲掩靄間
閉戶不知秋葉落卷帷或見暮雲還山童洗硯春池黑
仙侶吹藜夜烟白半榻清暉草帶間一簾風露芸香夕
青春衣綵尚趨庭永日琴尊復聚星吟邊狹水牽長鏡
醉裏青天掃畫屏幾年在泮非常調猶未攜書發西笑
心跡空冷魚鳥知文章已作簪纓料同輩紛紛似子稀
誦詩三百解人頤愁君便逐青雲去誰共山中薜茘期
送别陳思孝赴天京兼寄董鄭二先輩
沙口柳條色滄波斷歸鴻君承紫泥詔西上蓬萊宮憶
君久抱干將器三尺鵜膏未曾試君不見驊騮叱撥人
豈知一蹴方看小千里黃金不獨累層臺宣室猶聞此
夜開郭隗已知天下士漢文偏愛洛陽才只今四海同
車轍萬乘宵衣候明哲報主應懷國士恩承家莫負郎
官節鄭虔况是槁門客早晚龍池道相憶仲舒三策已
成名闕下相逢亦寄聲青絲白馬金陵道酒幔河橋對
春草天朝此去故人多江海誰憐布衣老舟從故里莫
停橈春水桃花半落潮自慚落拓空華髮看爾飛騰上
赤霄
籌峰歌為長樂尹王道齋賦
海上羣峰一峰别羣山向下如丘垤雲開華頂見琉球
天盡滄波帶吴越元氣鴻濛濕不飛凉霜五月襲人衣
迥臨飛鳥空青外始識籌峰天下稀石林隂洞何冥密
萬籟天聲散秋色南澗飛泉鶴夢清太隂積雨龍漦白
我聞伸蒙子雲卧清暉裏一旦金馬門名高此山水憶
昨伸蒙駡賊時悠悠往事亦堪悲支離一代忠臣義感
激千秋達士知郎官作縣先名節獨訪遺蹤弔前列載
酒唯澆石上苔回鞭不醉山中月東山歌酒蘭亭筆疎
散當年竟何益願君遺愛比桐鄕功名記在籌峰石
送長樂林彦衡之嘉禾文學
先生考滿家尚貧十年坐見淮山春一官今來未得意
匹馬東還喜拜親君家世業多文獻堂上儲書萬餘卷
腹中琅玕不自矜宛西騏驥令人羨承恩今復教吴中
祿薄官卑道益崇銅墨相逢皆磬折衣冠駢立競趨風
閩天九月秋蕭索寒葉吹霜鴈邊落壚頭酌酒醉黃花
大隄凉月照金沙金沙隄上愁為别一片孤帆度江浙
若遇三衢見故人為言白髮鏡中新
題張師蘷木石
荒村怪石連樹根古苔蒙茸野棘繁蛟龍騰空虎豹蹲
寒霜落月啼清猿石門窈窕通仙源我欲飄飄絶世喧
櫟山老人無復存往往人間驚墨痕夢著銀簫亦斷魂
垂蘿飛鳥如可捫石泉泠泠洗心言白雲飛來誰與論
賦得鶴山訪舊送别余緩自軍中還溫陵尋許秀
才
余生笑結曼胡纓許子衣褐應逃名綠波芳草怨離别
渭樹江雲今古情昨夜城頭吹笛聲相思起聽落梅行
梅花江上潮空白黃鶴山中月自明石田茆舍溫陵上
飯稻看書亦疎放去日兒童半白頭舊時猿鶴今無恙
念此令人思轉悲鄕心已掛刺桐枝明朝疋馬溫陵道
不負秋風鷄黍期
送李浩復永寧
對酒擊長劍男兒重横門行騎紫韁馬笑結曼胡纓常
思肝膽瀝竟未嫖姚識時來激忠憤身與鴻毛擲爾今
年少才堪數遠逐旌麾在行伍幕下還教重阿朦軍中
已見留孫楚七閩自是古秦封今日溫陵鎮尚雄時平
瘴海無邊警天盡琉球見遠峯往來射獵寒沙磧住久
翻忘異鄕陌紫莢花深騎影迷刺桐葉暗炊烟積昨日
單車奉檄歸過門應得訪庭闈暫随旅鴈雲邊落又逐
征帆海上飛燕然北去南交趾石刻銅標今尚爾為報
邊頭將士知丹青好在雲臺裏
書三山竒觀圖
七閩山水多竒勝秦漢封疆古來盛無諸建國何英雄
赤土分茆於此中荒城野水行人度細柳青榕舊宮路
浮世空歌逐鹿時斷磯不辨屠龍處忽從圖畫見三山
正在無諸故壘間麗譙官署人烟積塔廟琳宮野照閒
琳宮塔廟相輝映平遠清泠海天迥落葉霜傳鳥外鐘
垂蘿月隠烟中磬東城西郭騎紛紛旌節朝朝候使君
誰拂塵衣訪仙跡獨淩三島望孤雲
送釋大冶歸省還西塔蘭若
西峯塔影連青漢天半鈴聲度飛鴈朝散靈花世界香
夜懸燈火星河爛此僧年少著袈裟手持木杖口楞伽
身寄空門如槁木心將秋水植蓮花兩峰宴坐談空寂
何事家山動遥憶定裏啼烏返哺聲别時春草忘憂色
學道由來不顧鄕道成應復念高堂衲衣暫借斒斕舞
夀酒唯傾般若湯清風溪上迴輕舸紅葉吹霜向人墮願
結三生石上期只恐他生復無我此别悠悠幾日逢回
風暮雨送行蹤孤雲野鶴悠悠去目斷金鰲一片峰
送華石上人還樵陽西塔
金天向西多佛祖寶筏東來多梵語直指單傳悟者稀
沙門衲子徒辛苦初聞祇苑布黃金復有袈裟入少林
夜雪齊腰將見性霜刀落臂始安心西峯法侶多僧氣
曾與空門掌書記半偈應超最上乘萬緣只合西來意
白雲鄕館去遲遲憶得從前别母時今日重尋故園樹
幾回落葉又抽枝秋風野水黃花路浮世相逢偶相聚
玄度清談不復期道林笑别知何處去去滄波難重陳
青山明月與誰鄰連天塔影空青外唯將法雨謝時人
書香山九老圖
唐家名臣白居易暮年脱略青雲器抗節羞趨當路門
拂衣起謝人間事以兹疎散愛香山洛下羣公亦遂閒
玉堂金馬俱殘夢流水孤雲同去還石樓烟樹朦朧見
八節迴灘瀉秋練雲衣落落古松姿鶴髮皤皤凍梨面
人生宦達應如此豈必浮名絓青史楚國三生少見機
竹林七子徒為爾名遂身閒古所稀洛陽山水又清暉
青山何處無佳賞白首湮沈空布衣
題會稽吴漢津遠遊卷
驥足小千里鵬飛搏九州唯應星軺使得以窮周遊騑
騑四牡今何往秦漢山川古風壤聖主恩綏下國時王
人位列諸侯上官船昨夜廣陵秋二十四橋聞棹謳長
淮柳色迷津吏一片揚州帶驛樓單車又發閩關道九
曲溪山舊來好沈劒波深歴歴雲釣龍磯斷青青草君
不見主父西遊久不歸蘇秦金盡故交稀寧持使節啣
君命出入臣藩復帝畿春風太液花如霧夜月瀛洲訪
仙侶白下亭西賣酒家鳳凰臺北吹簫處故園迢逓會
稽山鏡水仙舟也夢還若使功成拂衣去此心長在五
雲間
奉寄浮丘鄭助教兼柬董記室
西膠博士金門客白馬青袍夾城陌天池種藻上林花
身受皇恩不顧家春風幾見橋門柳祿米唯應足沽酒
囊無一物寄妻孥篋有空書示僚友憶昨驪駒未别鄕
新寧山水競風光縣人争揖芭蕉館墨客都尋柿葉房
六平山下秋同屐半占峰南夜聯席别後相思何處尋
鳳臺碧草連天色王門記室最情親官暇相過德有鄰
飛札定應思漫士因風也或寄樵人
答黃嗣傑兼柬王介軒先輩
沙館忽歸夢楓州空月明與君别來凡幾日相思不覺
聞秋聲來清小苑霜初肅扶留葉大甘蔗熟青山繞舍
雲半間黃菊吹香酒千斛瀛洲仙侶久忘機昔時驄馬
今布衣共君兄弟日攜手閒看孤鴻天外飛
書漫士為陳拙脩繪滄洲别墅
金隄沙北鏡湖東前窺籌嶺後爐峰滄洲老人年七十
朝朝宴坐於其中葛巾竹杖何蕭散卧愛清暉不知晚
魏闕青雲夢裏過謝池碧草吟中滿五岳仙遊去路深
擊鮮子舍費千金如何白髮滄洲上野鶴閒雲一片心
龍涎酒琖鸕鷀勺遠勝仙家大玄酪送客天明水鳥啼
彈絃夜静簷花落龍門高士掃新圖揮霍霜毫倒墨壺京
國浮丘亦知已題詩早晚寄東湖
送林彦衡子婿遊漢赴嘉禾吉期
蜀葵初黃柳飛雪棹歌聲裏行人别别思空随海上波
客心已醉吴中月嘉禾山水盛繁華才子今遊若到家
金屏射中雙棲鳥紅燭争開並蒂花問君今年二十幾
大顙疎眉有如此少君不愧鮑家郎樂廣應期衛公子
冰玉相親情更多泮林官况近如何為言白首甘藜藿
豈望青雲到薜蘿
空江秋篴浮丘鄭助教索予賦之
桓家野王弄秋玉流落秋亭半枝竹君山老人何處歸
夢入瀟湘洞庭曲浮丘仙客五湖心復向滄波學鳳吟
不吹玉塞梅花調不奏青樓楊柳音商聲遲遲羽聲急
寒葦飛花露香入水靈解珮撇波來山魅吹燈倚雲泣
萬事無心一葉舟夜寒星斗落船頭數聲絶島魚龍曙
三弄澄潭鴈鶩秋初聞鳳在岡倏爾鼉吟水天籟風泉
何處鳴落木寒狷一時起浮丘子通靈仙汗漫終懸魏
闕情曲終又欲蓬萊去日抱雲璈朝玉京
酌陳師貢
雲卧碧溪裏别來凡幾春口中獨未言聲利身上何曾
染市塵君家兄弟多逢掖吐論遥輕二千石高蹈寧耕
數畝田折腰恥作諸侯客傾蓋逢君惜未深見君同調
復同心祗今交遊重朱綬何人貴義輕黃金世人共笑
悠悠者擊刺狂歌孟諸野萬事秋空一片雲得錢且醉
黃壚下聞道朝廷禮數優衣冠闕下盡名流愛君更欲
君先達顧我滄江空白頭
耽犂子歌為長樂鄭友衆賦
新寧才人心不羈腹中三禮猶耽犂生事常懷汶陽北
夢遊未識㶚陵西青山白野閒來坐離黍吹花向人墮
瀟洒還同谷口耕風流也學南陽卧誰知宣室聘雄才
不使遺賢滯草萊使者飛書催上道郎官立馬送離杯
幾回待詔金門裏櫪上華驄末由試甲第歌中少故人
五侯賓從無知已以兹翻憶鹿門春却向清時便乞身
匹馬行辭白門柳羣公餞出秣陵塵故園獨樹閩川道
數畝山田半秋草孺子應知食力安淵明况及歸來早
入門長嘯復長歌仍把春衣換薜蘿自言林下耽犂好
不道天朝薦剡多
題高漫士為王明府繪吴航勝覽
無諸故國新寧縣西控雄藩古侯甸文物遥通漢職方
河山舊入秦封建霸氣榮光幾百秋卉衣椎髻變中州
清朝禮樂彌寰宇比屋絃歌見魯鄒六平遠樹烟中出
百里清暉趣非一一片滄波海嶼秋千門霽色扶桑日
滄波東逝日悠悠憶昔英雄駐采舟御國歸龍何處在
太常雲去至今愁伸蒙巖頭桂香晚中丞石上苔花滿
陳蹟空餘野鳥飛英聲不逐浮雲散我侯遠抱連城璧
僚佐相輝應籍籍近郭行春露冕時古臺下馬彈琴夕
風流墨客龍門士揮霍霜毫寄深意都將勝槩紀方輿
更喜賢侯重民事
白馬篇
宛馬如雪色青絲鞴來好五陵俠少年騎向長安道長
安道上花正香吴姬壚頭紅粉粧翩翩白馬繫高柳據
坐胡床喚酒嘗自矜出入金門裏立在殿庭誰敢視武
皇昇天去不歸人馬蕭條翻被欺不及田翁學種穀日
日村中抱黃犢
老將行
生小事邊州罷歸頭盡白玉門邏逤别來深雲鳥魚麗
舊曾歷三尺吴鈎兩斛弓絓在閒門高閣中羽林一二
少年輩昨日封侯欺老翁翻思戰場裏秋霜斷人骨髑
髏夜夜聲滿天盡是長平舊降卒
賦易水送人使燕
燕山北起高峩峩東流易水無停波北風蕭蕭筑聲切
昔人於此送荆軻圖中匕首非良計堪嘆燕丹無遠器
髑髏空死樊將軍日暮秦兵滿燕市往事空餘易水寒
白翎飛下地椒乾經過此地對流水知爾踟蹰馬上看
筝人勸酒
新豐美人青樓姬絳裠素腕嬌雙眉暫歇秦筝勸郎酒
西凉葡萄金屈巵郎君但飲休辭醉百年悠悠夢中是
神血朝凝不復知日暮青山北邙裏迴身更整十三絃
金鴈離離繞鈿蟬十二欄杆月將墜錦筵紅燭浮青烟
人生歡樂那能久豈悮星躔倏奔走妾容未改君少年
日日尊前勸君酒
長相思
長相思相思春復秋秋風撲簾霜入樓卷簾見月令人
愁鶴關音信長悠悠絡緯夜鳴聲斷續梧桐蕭颯寒椶
綠秦筝獨抱咽繁絃為君彈作相思曲相思復相思思
君君不知願為鴛與鴦雙飛向天池歲歲年年無别離
君不來長相思
行路難
古鏡蟠龍野苔色赭顔欲改青鬚白三尺魚腸燭下看
玉壺擊碎心未寒悠悠漳水輪臺樹信陵平原渺何處
騎射紛紛杜宛兒驕嘶紫燕躍青驪銅駞陌上春風煖
田竇門前客應滿白頭執戟不遷官盡日草玄門自閒
雪風蕭蕭面如割史雲桁上無全褐君不見羊腸九折
坂覆轍相尋歲華晚君不見瞿塘灧澦灘敗蓬如舞落
驚湍田文失勢馮驩去廷尉門空鳥啼樹二君所見何
太遲署門謝客徒爾為食客滿堂盡珠履剖膽輸肝竟
誰是階前車馬若雲屯倏忽蒼苔生滿地感激令人氣
不平中宵起坐待天明唯有君家梁上燕秋去春來無
世情
望秋月
望秋月在家見月如等閒幾度天涯望秋月明月雖同
非故山舉頭問明月古往今來幾圓缺明月如有言問
我少年今白髮君不見汾水秋風鴻鴈來鄴中歌舞盡
蒼苔憂懽只問今時月曾照離宮與露臺今月應將古
月同古人今在九泉中誰言金粟西陵下不見流光到
梓宮
妾薄命
玉釵堕地無全股雙鳳蟠龍兩飛去雖蔵匣底終棄捐
欲賣傍人不直錢轆轤宛轉黃金井手挽銅缾繫纖綆
誰知綆斷缾堕泉千尺深沈不窺影銅缾堕泉釵堕地
君心何得生離異
去婦詞
刺促何刺促東家迎鸞西家哭哭聲休使東家聞東家
新婦嫁郎君滿堂笑語看珠翠夾道風傳蘭麝薰浮雲
上天花落樹君心一失無回悟明知遣妾何所歸飲淚
行尋出門路青銅鏡面無光采苦心尚在容華改東家
新婦傾城姿似妾從前初嫁時
東樓歌
東樓美酒黃金杓客子迎霜葛衣薄西樓朝飯盤有魚
客子家林無斗儲他人方寸那堪托傾倒三杯吐然諾
咫尺相看隔九疑不待明朝異山嶽君不見牙籖緗帙
滿床頭不及雷塘百畝秋君不見誦詩三百徒為爾秦
青一弄傾人耳滄波去去堪乘興野鶴孤雲本無定毛
生自薦祗徒勞魯連豈顧千金贈行路難難重陳史雲
只合長苦辛落拓還騎少遊馬往來嵩華青山下
代閨人答輕薄少年
繁華嘯芳年蔓草對幽思妾本趙燕姿誤身任俠子長
安任俠矜少年五花白馬黃金鞭平明馳逐新豐市日
晚吴姬壚上眠玉驄一别知何處可惜佳期夢中度笻
竹丁香起暮愁枕屛十二巫山雨露盡冬青猶未迴轉
頭黃葉委蒼苔空簾盡日無人見寂歷黃昏月又來
水墨鸜鵒
山鸜鵒羽㲯毿聲斷續不逐雌雄向空谷何事孤枝抱
寒獨山桃野竹更芳菲縱有虞羅也見機紅香落盡忽
飛去深山古木行人稀
孀婦吟
開篋見珠翠思君前日情祗言恩愛長相顧豈誤音容
隔死生東流逝水何時返倏忽青天綵雲散銅鏡粧臺
不復窺羅襦綉被荒塵滿月明繐帳凉如水燈火熒熒
照虛位寂寞空簾鵲影閒蕭條窮巷蟲聲碎東鄰車馬
如雲屯西鄰謌舞日紛紛不羨他家夫婦好寧甘守節
在君門新墳峩峩倚山麓春去秋來草應綠夜半傷心
不忍啼天明獨抱孤兒哭
送陳滄洲遊浯水便登方廣巖
閩山西來多法園谿西一道通仙源林花貝葉相輝映
道林鑿齒皆清言遥巖二月霜花積千丈垂蘿裊烟碧
水簾風卷半空寒石室雲來萬山白真僧不見賓頭盧
片月孤峯色相癯六時天樂聞鐘磬百尺風潭寫畫圖
仙舟此别饒佳趣豈學悠悠向平去林僧定掃壁間苔
山人况有驚人句
書閩憲淮安陸公驄馬朝天卷
驄馬新鑿蹄翩翩錦障泥朝鳴栢臺下莫走金陵西金
陵西上連雙闕白門秋風桂香發手中玉斧綉為衣馬
上霜威面如鐵故園淮水望猶賖心念王程不顧家閶
闔九重歸使節爐烟咫尺誦皇華朝回月隠南宮樹夢
裏猶聽七閩雨一道風霜露冕時幾年紅海星軺曙聖
主恩深念遠臣窮荒今日賴咨詢功成畢竟登台輔應
繼貞元第一人
題新寧陳叔謨留耕别墅
識子青年未官祿閉戶看書心亦足南畝東臯厭遠尋
退耕却在靈臺曲靈臺一道自通天中有冷冷幾竅泉
犂牛錢鏄知何用仁作春苗義作田大田多稼多為爾
豈必流傳到孫子何似君家方寸中子孫食力垂無窮
奉賦僉憲陳公鶴峯親舍
栢臺使者金門吏家住惠陽萬山裏青山歷歷孟家鄰
喬木蒼蒼鄭公里黃鶴連峯入翠微白雲親舍對清暉
山厨日送茅容膳野服時逢萊子衣别來久矣懷鄕國
身受皇恩歸未得林鳥頻聞返哺聲萱花幾變忘憂色
七閩露冕肅秋霜攬轡唯應憶范滂會使鄕人看晝錦
惠陽山水有輝光
題張少尹淳溪燕居卷
溧陽咫尺金陵道行人盡說淳溪好美髯公子未歸時
飽食河魚飯秔稻公子青年氣最豪身長七尺錦宮袍
清寒玉露金莖直蕭洒雲天海鶴高别來倍憶淳溪柳
密葉青青覆虛牖愛日堂中五綵衣春風席上連枝秀
三年佐縣得哦松官舍蕭然多好容應待鄕林歸省日
又從霄漢沐恩濃
贈黃典幕修築隄防
君不見召公埭白渠叔敖鄭渾功最殊年豐粒米多嬴
餘閩州屬縣滄海隅築海為田農力劬炎風赤日秋草
枯漫漫斥鹵連荒蕪民飢不足供王租我公到來人復
蘇鳩工築防備不虞濱澗嚴湖水可瀦汙邪甌窶變膏
腴禾黍油油接桑榆公田有穀兵有儲春風二月花滿
途村北村南開酒壚黃堂白叟但勸娱馴雉不驚雄哺
雛紅蓮寶幕瑩冰壺玉樹掩映青珊瑚訟庭無事鞭用
蒲功歸令尹名不沽政成秣馬朝京都便當發軔青雲
衢願作霖雨霈九區非但小邑蒙沾濡
贈照磨瑞桃歌
成周嘉禾紀王瑞一莖芃芃連九穗漢家宮殿發靈芝
金光曄曄生銅池紫文緗核浮香來復見君侯府庭内
王母仙根豈浪傳玄都佳種今猶在繁花並蒂玉交柯
異體同苞孕太龢非關雨露生成别自是公門佳氣多
紅蓮幕下開仙館何必天台羨劉阮鸚鵡斜飛不敢窺
祥烏欲下空偷眼錦袍朝覲又承恩采摘唯應奉至尊
宸居玉食天齊夀九節昌陽何足論
送閩縣尹松江張公秩滿之天官
吴苑梨華赤關閩霜度時輶軒首京路蹀躞嘶青驪郎
官舊隠松江口門前種得先生柳忽逢明主垂衣裳肯
使遺賢滯陵藪三年製錦動香名千丈澄潭照眼清日
與同官俱坐嘯頓令豪吏盡銷聲君家文獻非常調健
筆雄詞世應少卓茂何妨密縣卑魯恭豈謂中牟小鳳
臺西上雪花飛琴鶴翩翩也自随雲霄相逐䕫龍遠留
此甘棠去後思
歌行奉餞閩守姑蘇陸公秩滿之京
吴門山水多竒秀使君獨繼宣公後錦袍新綉鷺絲紋
銀印低垂虎頭綬閩城官柳拂雙旗花裏行春五馬遲
訟庭幾度聞鳴鵙仙館三回見茘枝功成又欲朝京去
遠心已絓南宮樹枇杷開花鴻鴈霜此時正及鄕山路
車傍父老持百錢馬上同官惜别筵寇恂好借留河内
黃霸終須出潁川金陵客舍春還早快馬輕裘滿馳道
使君行篋但蕭然唯有貞元諫書草
贈閩藩參政永嘉楊公秩滿之天官
春闈戰勝得名香錦袍白馬尚書郎景星流輝煥霄漢
鳴鳳展翼翔朝陽承恩出入蓬萊殿天子殷勤寄方面
七閩父老候幨帷八郡諸侯拜車傳無諸舊國古雄都
更喜明公遂剖符千尋泰華懸秋月一片清冰烱玉壺
憶從西笑離鄕陌鴈蕩天台夢中碧戀國常思瀝寸忠
匡時每欲陳三策三年報政出閩藩千里趨朝覲至尊
好留召伯甘棠惠應沐周王湛露恩
贈閩郡别駕江右傳公考滿之京師
豫章才子龍門客别駕閩州聲籍籍春帆曾食漢家魚
秋燈幾聽南雄笛王程迢逓不辭難守道何妨未轉官
白雲片片鄕山遠風木蕭蕭隴日寒銀粧束帶烏紗帽
錦作朝衣紫鸞誥佐郡長懸魏闕情歸驂又指吴門道
江亭把酒别同僚盧橘花深惜去橈南宮此度非常調
應接鵷鸞上九霄
題陸太守瞿塘日暮圖
白帝城頭烏欲棲瞿塘峽裏暝猿啼山通劒門峨眉遠
水落荆門郢樹低公孫舊業知何處十二危灘虎鬚怒
鴈飛愁度百勞關行人畏到三巴路絶壁連峰馬道賖
石林殘照幾人家垂蘿夾岸迷天影午夜滄波逗月華
巫陽縹緲望中開行雨行雲尚有臺山花不省襄王夢
野鳥何知宋玉懷岷江一道向西來蜀客帆檣邐迤迴
洪濤有時不可下灧澦當頭大如馬紛紛世路羊腸曲
豈獨瞿塘駭心目盡知險處重周防誰肯安流慮傾覆
使君高誼輕常調吏散披圖但長笑明朝身到五雲端
下見瞿塘一杯小
三山朱孔周南樓偉親
飛樓軼浮埃迥繞三峯翠樓中十二曲欄干下瞰蒼蒼
但鱗次七閩重鎮舊繁華九陌三衢十萬家連營國步
軍容盛法宇仙臺鳥道斜遥天塔影迴孤鴈何限清暉
卷虚幔洗馬濠頭過雨香釣鱸磯下春潮滿白雲飛上
越王山憶昔豪華午夢間城池百戰今誰在草色千門
幾度閒玉章繪袞分秦土琱弓白馬空陵樹霸氣榮光
共渺然屠龍射鱷知何處登臨懷古興悠悠酌酒彈絃
醉不休博陵才子能高咏靈武詞人解唱酧門外金羈
多上客獨憐王粲未銷憂
白雲樵唱集卷一
