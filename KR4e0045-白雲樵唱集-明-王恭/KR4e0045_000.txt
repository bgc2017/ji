白雲樵唱集别集類五(明)
提要
(臣)等謹案白雲樵唱集四卷明王恭撰恭字
安中閩縣人自稱皆山樵者閩中十子之一
也成祖初以儒士薦修永樂大典授翰林院
典籍明史文苑傳附載林鴻傳中其詩凡三
集一曰鳳臺清嘯乃官翰林以後作此集及
草澤狂歌則皆未仕以前所作恭沒之後湮
晦不傳成化癸夘南京戶部尚書黃鎬蒐恭
遺稿始得此集於吏部郎中長樂黃汝明家
因屬汝明編次分為前後二集卷首有永樂
三年林環舊序兼為三集而作者序中所刻
次第以此集為首知其詩在草澤狂歌以前
卷末又有永樂中林蕙諸人所作皆山樵者
傳贊辭說則刻成之後續為增入者也恭與
同邑高棅齊名同以布衣徵入翰林然棅出
仕後詩應酬潦倒無復清思恭則歷官未久
投牒遽歸迹其性情本躭山野此集又作于
田居之日故吐言清拔不染俗塵得大歷十
子之遺意其格韻遠在棅上當時次第甲乙
以棅居第三恭居第四殆亦所謂恥居王後
者矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
白雲樵唱集原序
余家居時聞吾閩之長樂有王先生恭者以詩鳴先生
時遯于樵自號為皆山樵者不欲與世接予以故未及
見來京師獲與長樂人士通籍于朝者交間於篇牘中
獲覩先生所作及有能傳誦其一二者恍若聽張樂於
洞庭之野閱武庫所蔵不覺茫然自失已而嘆曰風雅
輟響大音不完光嶽氣全英雋間出如先生者天固將
使之鳴國家之盛豈終窮餓其身使自鳴於山巔水涯
與樵歌牧謳相唱和而已哉永樂四年朝廷方開石渠
廣延天下士先生以薦至相見於玉堂之署觀其神清
體癯鬚鬢如雪葛巾野服翛然如孤鶴振鷺知為風塵
表物得造化清氣蓋多也因坐與之談詩其論五七言
長歌律絶句則一欲追唐開元天寶大歷諸君子而五
言五選則時或祖漢魏六朝諸作者而為之宋元而下
不論也予喜曰朝陽之鳴待先生久矣無何果以詩名
徹宸聽得翰林典籍余益信天之所以昌先生之詩者
有在而又信詩果不能窮人也退直之暇因得先生合
集觀之有所謂白雲樵唱草澤狂歌鳳臺清嘯凡若干
卷其談道理致則天地造化道德性命無不臻其妙其
模寫物槩則山川風月蟲魚草木無不極其形容其叙
人事則興廢得喪戚愉悲樂無不委曲盡其情高而不
浮深而不僻清新而不巧古雅冲澹而有餘味信能合
諸家之長而泛溢旁出者也先生間以集徵為叙予謂
詩以道性情也近世學者多不先以理性情為本而徒
區區於筆蹊墨徑之間至或竊古人之陳言成說而掇
拾補綴以為工是作者愈多而聲愈下也若先生始自
放山水之間不以勢利攖其心其志趣冲澹襟度贍豁
固己默契道妙而又得肆力於學以充平日之所養故
流坎随遇不礙於物蓋由先生道明而涵養性情者得
其正故也是以形之詩一皆渾涵忠厚之發不加繩削
而自合是豈尋常雕章鏤句者所能彷彿哉先生之詩
不患世無知者苐患雖知先生之詩而不能盡窺先生
之蘊是亦未知先生也故盡其素行之槩于篇端庶見
者得有以考其實焉
永樂九年春二月吉旦賜進士及第翰林院修撰莆田
林環崇璧序
