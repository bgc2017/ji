白雲樵唱集卷三
明王恭撰
五言近體
金陵送人落第歸江南
鳳臺寒日莫千里送君還别夢愁京雨鄉心絓楚山落
花偏擁棹歸鴈獨臨關應醉家林月青雲好是閒
野望
極浦遙山外荒江瘴海頭夕嵐松葉暗孤嶼鳥聲幽塞
笛飄寒淚隣謳起莫愁連天秋草色歸思日悠悠
送鄭浮丘被詔重赴京師
關河殘葉下征棹復西遊遠火臺城迥微霜禁苑秋詔
書天上出宣室夜深留浩蕩論經史時時近冕旒
送劉逸人還山
天高寒日莫念念獨還山綠樹懸心遠孤雲入望閒水
流侵石榻落葉擁柴關别後分遙想諸峰杳靄間
梅江夜泊
卸帆依暝渚帶酒宿沙頭戍鼓嚴更漏寒鐘落釣舟霜
明城下水月暗海西樓薄曉啼猿罷蒼蒼遠樹愁
山人入城
行行别翠微迢遞入城扉故舊多零落人煙半是非清
霜寒使馬落日動軍麾薄莫遙鐘起還尋舊路歸
題無諸廟壁
野廟大江干蕭蕭樹色寒斷碑荒草沒畫壁古苔乾龍
去春潮在猿鳴海月殘英雄那可問東逝更漫漫
客中聞子規
關路草凄凄楓林杜宇啼思深湘岸曲聲斷郢雲西故
國春歸盡他鄉客去迷凄凉聽漸近疲馬亦長嘶
春莫田家
野藤垂谷口林徑少人行茅屋先春補沙田候水耕籬
深孤犬吠樹密一鳩鳴花落家僮掃寥寥遠市聲
江樓聞笛
纖月絓楓林晴樓覆夕隂誰家吹鳳管永夜作龍吟楊
柳邊頭恨梅花客裏新天明漢江上唯見水雲深
古鏡
匣裏菱花鏡摩挲恨轉深土花浮綠暈秋月閉寒隂漢
女曾窺貌秦人己照心蛟龍今剥落徒爾折黃金
夏夜曲
初日照迴廊鳴璫出洞房竹清殘暑氣荷汎小池香雪
腕宫羅潤雲鬟夜月凉庭前有梧葉早晚落銀牀
翡翠
羨爾炎州翠雙栖羽翼微雨香紅玉觜風颺碧羅衣避
鶻藏深竹啣魚上釣磯吳宫矜首飾莫道網羅稀
送人從海城軍
從軍江海上征棹去微茫瘴雨孤城白秋風大野黃旌
旂連蟹舍烟火近鮫房但使封侯貴何須憶故鄕
送人還嶺海
别君滄海上況是暮秋天亂葉驚離席孤雲逐去船荔
枝瘴雨外椰葉夕陽邊回首風塵隔相思共渺然
松寺清秋
迢遞青蓮宇雲邊事事幽松花山路晚鶴夢寺門秋黃
葉僧前落清泉屋上流所嗟塵累久那得此淹留
秋日遊山寺
荒山殘日晚秋思正凄凉野鳥啼花徑溪泉溜竹房鐘
聲雲外遠樹色雨中黃更與詢休輩焚香坐石牀
送衲子遊方
乞食向人烟心閒處處禪浮杯江上月浣衲澗中泉蜀
道峨眉遠廬山瀑布懸孤雲自飛去誰得扣玄玄
聞劉一敦擢監察御史
幾年遊璧水一旦候金扉勅賜騎驄馬人看著錦衣天
連楓陛曉霜借栢臺威此際如相憶毋令尺素稀
輓邢逸民
流落衣冠沒他鄉幾度春青山行賣卜白首坐忘貧昔
愛林中酒今為草下塵平生數行淚為爾獨沾巾
老將
髮白未侯封休論舊日功酧恩空有劒錫宴豈無弓關
塞孤愁外風霜百戰中太平應棄擲流落灞橋東
挽僧
人間那久住隻履獨西歸夜雨虚禪座寒山葬衲衣鴿
栖青草塔猿吊白雲扉從此無期會空令淚欲揮
夜到漁家
渡口集昏鴉緣村徑路賒楓青迷野水竹密暗江沙遠
火人聲絶孤帆日影斜扣門驚犬吠如入子陵家
宫人入道
雨露恩寧薄烟霞思獨迷向人披鶴氅無分卷龍衣女
伴愁將别君王夢亦稀他年青鳥使啣表到金扉
經漂母墓
寂寞淮隂路荒城接楚原誰能懷漂母曾此飯王孫孤
塜今猶在千金不復論身慚非國士兹去向何門
昭君怨
掩淚向邊州君恩此日休身隨塞上遠心是漢宫愁雁
塞春難度龍堆草易秋玉容何足貴翻作羽林羞
山路見落花
野花垂嶺口無主亦芳菲色映林僧帽香隨木客衣凄
凉猿折去零落鳥啣歸日暮人行絶山風吹更飛
送林山人入城
林棲無外事訪舊入東城漸失聞猿處多逢結駟行古
榕蔵驛舍殘柳拂軍營薄暮遙鐘起紛紛薜荔情
題王孫挾彈圖
金衣騎小鐵迢遞茂陵山按鶻花邊落鳴鞭柳外還斷
猿驚羽箭過鴈落金丸歸醉瓊樓夕天街雪正寒
寒村訪隠者
谷口微霜度寒村獨見君西風正蕭索落葉不堪聞古
路無行客閒門有白雲為憐幽處好不忍便離羣
秋暮寄山中人
水國催寒早微霜幾夜砧懷君隠居處殘葉亂山深野
鳥無遺跡孤雲不繫心懸知燈火夕閒坐聽猿吟
書江山别意圖送羽人還神樂觀
羽人何處去歸事玉宸君飛珮花間别横簫鶴上聞過
關閩樹斷絓席楚江分想到齋宫夕圜丘候五雲
同故人曾伯剛燕集陳家樓
偶作山陽會翻驚夢裏逢盍簪憐草色攜手嘆萍蹤雨
暗樓中樹雲閒鳥外峯故人湖海氣應不愧元龍
書谷口雲深圖
連峯轉幽邃竟夕白雲多峽裏非人境春深但女蘿仙
源空翠遠香界斷鐘和鸞鶴飄飄去塵蹤獨奈何
題黃聲玉環清樓
樓虚千瘴合水木澹清華積雨仙源白歸雲鳥道斜褰
衣凌野翠捲幔拂秋霞想見横經夕蒼藤落數花
梅江送林中州歸龍塘
清時尚不官道在任家寒夜夢梅花帳朝吟苜蓿盤魚
風吹鬢冷蚌月照衣殘歸去鄉林下横塘竹萬竿
題郁判官望雲思親卷
吳岳片雲横偏關遠宦情鄉林孤望斷客路寸心傾帶
鴈迷親舍緣霜度客旌太行曾按節千古重懷英
題陳孟敷耕圖
野情魚鳥邊孤興寄秋田霜降黃花酒山空白日眠雲
根緗帙散林杪桔橰懸予亦棲棲者遙知沮溺賢
擬唐儲光羲題陸山人樓
愛爾幽棲處樓居水木清松高清鶴夢竹密助猿吟簾
捲山光入窗虛日色明獨慚官府繫臨眺不勝情
擬唐祖咏江南旅情
支離那可道搖落倍凄然歸夢將秋月愁心對暮天吳
山蒼靄斷楚樹白雲連日夕凉風動鄉原若个邊
擬唐祖咏題韓少府水亭
少府愛清暉孤亭近翠微石林娛晚坐池水净風扉野
鹿啣花過溪雲帶鳥歸何須謝纓冕臨眺始忘機
擬唐祖咏蘇氏别業
忘機依别墅豐水帶南山野竹連孤嶼溪雲伴獨閒鹿
鳴花外去鶴夢雨中還寂寂何人到年年但掩關
擬唐王仲初邊上送故人
羌笛與鐃歌相逢奈别何關河孤夢斷邊地幾人過沙
磧鴻聲小輪臺雪片多看君馬上去拚取醉顔酡
寒夜擁爐有懷
擁爐寒夜坐寂寞對閒居凍雪千山白情人萬里餘京
南無過鴈汶上少來書愁絶殘燈裏横窗片月虛
送人奉使市馬
使節向宛西承恩出御堤千金求駿骨萬里得霜蹄漢
武思神驥燕昭重駃騠歸朝應早計苜蓿苑中齊
送僧遊金陵
金陵維帝里宫闕五雲間師到是何日禪西若箇山浣
衣天界曉清梵紫金閒早晚門人念東林定裏還
上巳遊五雲寺
詩酒蘭亭會如何共遠公行看五雲裏絶似虎溪中清
梵花臺雨名香竹逕風未須論祓禊自覺萬緣空
暮春送人還温陵
斗酒惜分襟温陵驛路深關河孤客棹滄海故人心荖
葉迷行旆桐花醉客簮清源仙洞好知爾日登臨
征婦怨
夫壻遠從征雲中路幾深作旗餘帳帛買劒斷釵金被
綉香蘭淺粧奩鳳影沉年年衣上淚隨恨寄寒砧
挽黃蘖大休上人
隻履復還西令人憶我師空門了生滅塵世漫淒其馴
鴿棲新塔靈花落故枝愁來雙樹下空有淚如絲
送人之雲雨
雲中路不窮迢遞入烏蒙馬上看山别天涯見月同昆
明波淡淡金齒樹朦朦異域空相憶音書幾日通
送人從温陵軍
温陵南海上孤劒獨横行策馬經花縣看山到柳營明
珠來市舶荖葉遍山城長揖嫖姚幕從容論五兵
贈倭僧
參方離日本乞食向中州滄海無行跡浮天但法舟扶
桑孤島曙貝葉舊房秋借問西來意無言坐石頭
送人使重驛
奉詔浮東海魚龍護去舟雙星别鳷鵲幾日過琉球絶
島夷王拜重番使節遊歸朝應早計休起見京樓
梅花戍觀練兵
笳吹動江城將軍練五兵水搖金甲影風度角弓聲戎
幕斜連海軍麾遶下營時平嚴武備非欲樹功名
夏日遊碁山寺
載酒空門下林幽暑氣清半天聞梵語雙壁隠鐘聲野
鳥知禪意孤雲薄世榮何應謝塵事從此學無生
夏夜泛江因造澹山
畫舫宜凉夜滄江酒氣清星河分棹影鷗鷺起歌聲海
曠天低水潮平月到城澹山有佳處遙見蚌珠明
送中州逸人歸龍塘
幽棲何處是積水近柴扉樽酒沙頭别輶軒月下歸竹
深林鳥待村遠故人稀遙想齋居裏狂吟竟落暉
挽林醫敬仲歿爪蛙圖
君懷秦緩術埋骨向扶桑昔賣人間藥今修地下方魂
飛隨漢使客葬感夷王此日龍門道清猿益斷腸
寄衣曲
秋風飛虜塵閨裏搗衣頻拭淚逢邊使緘情寄遠人不
辭勞妾手未省稱君身莫待封侯日歸來但著新
梅江送林澤中歸嶼南
賣藥偏成隠相逢但布衣梅江秋外别花嶼雨中歸遠
火千峯夕遙鐘獨鴈飛自言今白首此去故人稀
客中見新燕
可憐江中燕幾日到烏衣欲向誰家去多應舊主非落
花深巷小喬木畫梁稀自笑天涯别秋風想未歸
題漁舍秋烟
茆宇鄰鮫室青山落釣舟菊潭霜漸冷楓樹葉皆流酒
醒聞邊鴈機閒見海鷗烟波隨處好妻子亦無憂
山居春曉
仙源隔幾塵林舘更宜春葉暗青連雨雲孤白近人浣
衣溪沫綠濯足埜苔新余亦無機者誅茅願卜隣
寒夜宿張藻宅偶賦
旅人眠不安抱劒夜中彈月映花林白霜凄畫壁寒澹
雲孤夢遠流水半生殘想是平原舘萋萋草正繁
都門即事
都門閒望處車馬滿香塵禁繞龍池樹鐘殘鳳闕春衣
冠三輔客劒履五侯賓唯有揚雄宅門前草自新
五言排律
奉賦閩藩參政鳳陽張公忠孝堂
淮右多卿族天朝重縉紳東膠呈彩鳳左轄應祥麟荒
服資文化名藩寄大臣一官忠孝在三調渥恩均戀闕
瞻天迥榮親愛日頻懷英雲獨望令伯表深陳鄕遠龍飛
處堂高鶴髮新塗山青歴歴濠水綠津津衣彩趨庭夢
腰金報主身甘棠何彩萃風木忽悲辛霜露思泉壤雲
霄睇玉宸心隨葵藿盡情感蓼莪真堂搆仍先志綱常
激後人所希登宰輔特此贊皇仁
寄三衢陳八董教
懷君屬秋暮離思滿凉天百越孤雲外三衢獨鴈邊猿
鳴飛楚葉潮落見湖田泮水横經綠柯山卷幔連醉吟
官舍雨興掃墨池烟舊業閑三逕移家戀一氊風霜憐
宦薄雨露喜生全交態今寥落相思獨惘然逢秋驚髮
變悵别使心懸欲拜桐溪墓因行雪夜船
書宋儒陳烈官誥後
吾愛陳夫子名高慶歷中官卑心獨古跡遁道彌通屢
薦金門剡難羈璧水銅七閩沾化雨百代仰儒風芸閣
絲綸在芹宫祀享同雲孤憐故物應復繼高蹤
歐陽明府絃歌亭
令尹文忠後盧陵世代深青年宜帶印白日但鳴琴浩
蕩春陽澤雍容太古音一亭崇禮教百里動謳吟露冕
朝氛淨褰帷午樹隂風雲飄逸氣山水寫冲襟桃李清
官舍棠梨罥客簪昔聞常衮化今識子游心高士恒分
榻貧人屢賜金所希金石刻千古作佳箴
美憲僉陳公重修玉融天寳陂
咨訪代宸聰霜威八郡中褰帷詢潦旱按俗憫年凶地
古瀦防失江流斥鹵通綉衣親計粟玉節坐鳩工瘴海
秋騰隼關河曉駐驄已兼修廢墜非但慰疲癃陂水寒
仍綠鹺田歲又豐永貽饘粥惠寧忘我侯功利澤思王
景恩波感白公銘心那可報鑴石紀無窮
書黃典幕磐石書室記
盤石隣幽構青山獨下帷别來鄉望斷心遠宦情微官
舍羈黃綬親闈念綵衣秪應懸魏闕那得戀春暉故國
銅魚杳音書白鴈稀家林唯有夢時遶薜蘿歸
題新寧陳叔永環秀樓
勝地三峯峙名家幾葉繁太丘聫遠裔潙水接長源飛
搆岡巒入連甍紫翠樊樓開孤鳥上人語白雲根爽氣
朝來合清暉夕更繁旁窺冠德秀前眺太常尊蕭寺香
林舊隋朝古木存煙空遙見鴈秋杪近聞猿葭菼平臨
海鳬鷖宛在亹櫂歌迴竹浦漁笛帶楓村幔卷霞生席
簷虛瀑照門盡攜山水興全隔市朝喧魚沫吹簾影藤
花映履痕機忘泉滿聽琴静月當軒蕭洒衣冠里棲遲
竹素園境超揚子宅人擬謝公墩静賞疑盤谷幽尋訝
陸渾高譚皆玉屑列坐總瑤琨自笑東山隠叨逢北海
樽丹梯期再會重與了心言
林景時雲山圖
鷲嶺積蒙茸連山翠幾重險疑金粟洞高訝玉華峰谿
迥雲藏屋林深雨翳鐘客帆秋外小仙珮鳥邊逢夢遶
三花樹歌殘五粒松考槃多在澗惆悵獨迷蹤
題姑蘇吳文剛中和堂
吳君有道者隠處入松陵堂構中和在人將太古稱箕
裘今奕葉簪綬世飛騰榻有留徐穉門多候季膺興來
書滿案歡極酒如澠山水長招隠琴樽或聚朋桃溪春
漲小笠澤晚波澄芳草簾頻捲孤雲几獨凭松江全帶
雨苕水半流冰琳舘聞霜磬香臺見夜燈茆亭深絓月
雪洞盡垂藤賢聖惟心到乾坤一氣凝仲尼嗟已遠兹
道更誰徵
書滄州翁家藏高漫士山水圖
草屋帶滄波連峰掃黛蛾路疑盤谷入門訝輞川過野
杖依松桂春衣換薜蘿弄琴魚鳥近卷幔水雲多機静
都忘世槃成遂永歌紛紛人代裏纓冕欲如何
七言近體
吳城懷古
姑蘇城下刺蘭橈却憶吳王古市朝香輦路邊春寂寂
館娃宫外草蕭蕭千年往事空啼鳥半夜疎鐘自落潮
明發不堪回首處暝烟秋雨過楓橋
送客之揚州
廣陵西上路悠悠此日憐君賦遠遊吳岳曉鐘迷遠騎
楚天凉雨到孤舟瓊花觀裏春何在煬帝宫前葉漸秋
二十四橋歌酒夜玉簫吹斷使人愁
經鄂王墳
疋馬南行度浙河汴城宫殿遠嵯峨中興諸將思恢復
負國奸臣主議和黃葉古祠寒雨積青山孤塜夕陽多
六和塔影西風裏陵樹蕭蕭野鳥歌
賦得白鴈送人之金陵
燕山榆葉望秋稀雪羽瀟瀟向楚微夜雨蘆花看不定
夕陽楓樹見初飛影隨漢騎營邊落夢遶羌人笛裏歸
君到石城霜漸冷暮雲聲斷欲沾衣
送僧試經赴金陵
奉詔西遊說梵經秋風應到石頭城帆飛楚水舟中飯
夢落淮山樹裏行一錫獨攜空界月三車遙對廣庭聲
禪心彼此隨緣住塵世空驚遠别情
贈别友人之長沙牧
青年作郡被恩榮五馬蕭蕭向楚城關外葉飛鄉舍遠
湖南草綠吏人迎嶺雲漠漠空離恨津樹依依若送行
君到長沙應暇日定懷賈誼不勝情
送人遊廬山
廬峯天外麗清暉金削芙蓉合翠微石鏡倒明華頂曙
香爐遙絓瀑泉飛謫仙吟處苔應沒惠遠門空客到稀
此度山人多邂逅為君談笑拂塵衣
江城春盡偶作
郭外空林帶夕霏海天離思遠依依流年又逐殘春去
華髮空驚兩鬢稀啼鳥落花孤夢斷白雲芳草舊遊非
家園此日堪惆悵況是天涯客未歸
逢廢塜有感
敗壙崩塋不記時況逢寒食最凄其天隂燐火沉荒樹
雨積苔花入斷碑塵世謾傷千古事人生誰是百年期
白楊風裏堪惆悵日暮聞猿但益悲
甲戌歲九日旅懷
客裏凄凉欲暮愁忽逢佳節倍離憂西風白髮慚烏帽
旅舍新寒憶敝裘千里故人同落葉十年歸夢隔滄洲
别來記得家林賞黃菊花時醉不休
䝾野寺殘僧
古寺蕭條絶四隣寺前松栢幾回春月明下界猶聞磬
年老荒山少見人貝葉舊聽雙樹法衲衣孤坐兩朝身
秋風已爛蒲團草悟得西來意自真
送人貶海南
官亭幾度飲離觴此日憐君謫遠方馬上看山椰葉暗
津頭沽酒荔枝香秋深嶺表猶多瘴臘盡天南尚少霜
憔悴更須懷直道臨岐何必淚沾裳
送越山隠士
憐君久住在空山寂寂岩扉晝不關落木寒泉青嶂裏
素琴孤鶴白雲間五陵年少何曾到三逕秋來秪獨閒
欲問塵中何事業青雲能有幾人還
題彭韞玉秋山行旅圖
閒門秋晚葉皆飛征路逢霜客漸稀獨樹斷狷愁遠騎
隔林殘燒映行衣西風一飯人烟少落日千峰夕鳥微
莫向他鄉留滯久故園山水候君歸
温陵留别陳方山先輩
温陵雪後鴈聲寒芳草青青客未還千里離情江上月
十年鄉思夢中山荒城對酒應難别遠路逢春好是閒
滄海故人零落盡臨岐那忍聽陽關
題郭韓臣家藏趙大年汀渚秋烟卷
大梁公子寫滄洲幾百年中墨尚留芳草秪疑韋曲社
青山多是洛陽秋天邊積靄鴻初斷浦口微霜葉盡流
遙想繁華何事業汴河東去更悠悠
題長樂林生叔達湖山幽處
樓前積水映丹楓清隠林扉趣不窮人影迥臨飛鳥上
書聲遙在翠微中青山對酒聞狷斷花嶼横琴與鶴同
此日長安鳳城内五陵車馬正匆匆
題墨梅
林下花時雪更繁蕭條苕逕共誰看空香半入高僧定
霜影全侵鶴夢閒任著隣歌江上發恐隨邊笛月中殘
故人天外遙相憶欲寄南枝愧獨難
喜林崇高見過
十年萍梗愧西東千里佳期此日同圖畫秪今追北苑
衣冠誰復識南宫鄉心幾度春雲外詩思千峰暮雨中
欲把酒杯留醉賞沙頭歸珮莫匆匆
和林孔逸見寄之作
淮隂漂泊嘆王孫生事蕭條一劒存春草閒堂思舊業
暮雲孤舘寄荒村月明野寺同栖鶴落葉寒山聽斷猿
傾蓋相逢誰似者且陪歌舞倒芳樽
次韻陳九狂客西岩見寄之作
黃金沙界繞岧嶤鐘磬微微下九霄禪榻鳥啼殘雨過
香臺經盡落花飄心持半偈緣應淺身寄迷途恨獨遙
堪笑此生何住著期君天路遠相邀
賦磐石秋風送别
磐石蒼蒼入翠微秋風嫋嫋碧羅飛凄凉半度誰家笛
颯沓全吹野客衣孤嶂斷猿聲漸遠荒崗殘樹葉將稀
由來此處堪乘興何事同心又遠違
次韻答高漫士(二首)
萍梗飄飄未遇時此懷唯有故人知離心幾度曾相夢
交態於今更不疑黃菊青樽誰共榻白雲高舘獨垂帷
遙知玩宇樓中月應怪登臨每負期
林舘深秋黃菊殘微霜楓樹葉初丹浮生秪解劉伶醉
失路應憐范叔寒落日斷鴻愁裏聽故園衰草夢中看
龍門知已能相問欲和陽春愧獨難
寒夜宴别陳叔晦(得霜字)
縣城高舘宴離觴共對寒燈别意長孤嶂啼猿驚落葉
誰家殘笛度微霜雲山驛路遙相送魚鳥滄洲舊莫忘
知爾懷人何處是秣陵春樹遠蒼蒼
送林彥賓之淮上省兄
斗酒何須惜路岐此行偏感鶺鴒詩青山野店淮南暮
孤棹微鐘雪後時猿斷曉關驚落葉鴻飛滄海憶連枝
十年官冷英山下幾度看雲悵别離
玉融謝生見過
客裏留君喜盍簮天涯攜手便同心青山舊業何須嘆
野舘殘尊且共吟滄海斷鴻將落葉夕嵐疎雨帶寒砧
他鄉況是交游少萍水相逢思轉深
哭陳叔晦
祗道青雲定有期忽聞長逝使人悲尊前握手難重會
客裏論心更與誰月隠屋梁愁獨夜魂飛淮海夢歸時
青山何處荒墳樹未絓吳鈎淚已垂
留别馮公魯兄弟
海國微霜葉已丹玉壺清酒夜漫漫天寒客路鴻聲曉
月落芳江樹影殘情在不堪分手去興來猶戀故人歡
惠連羣從偏能賦一曲驪歌欲和難
送蔣節庵鍊師還建上
十年江海慕清芬何事逢君又别君花嶼到來應幾日
茆山歸去獨尋雲清溪碧水琴邊落黃葉秋聲鶴上聞
自愧萍蹤無住著欲將飛佩息塵紛
送林思禮歲貢成均
十年漂泊故人稀歲晏逢君又遠違候舘莫鴻驚别夢
粤河殘雪照行衣潮生楚岸風帆夕樹遶淮山驛路微
此度橋門應早達莫忘書札問林扉
病中喜鄭浮丘見過
煮藥烟中静掩門泮林官暇動行軒天涯蹤跡慚多病
客裏心期憶共論空舘亂蟲孤燭夜荒原殘葉數家村
相逢未久還分别愁倚秋風獨斷魂
早秋懷林良箴因憶東峯諸上人
正月孤帆别遠津秋風林下怱沾巾他鄉久住愁雙鬢
故國遙看隔幾塵江海又逢初下葉關河同是未歸人
坐來更憶東山賞共對閒僧話夙因
為陳榖駿賦東墅閒居
習静何須隠翠微一閒心遠便忘機窗臨絶嶼雲來近
門掩荒洲客到稀禾黍露寒秋釀熟兼葭霜冷夜漁歸
知君悟得幽棲趣却向清時&KR0008;布衣
初秋寄清江林崇高先輩
十年滄海寄萍蹤迢遞鄉山思萬重鳥外明河秋一葉
天涯凉月夜千峯心知久别魂應斷生事中年夢亦慵
無限相思何處著越山仙島樹蒙茸
寄三衢董教陳孟敷
離别中年夢亦驚未應王謝獨關情家林久已無音信
江海今餘幾弟兄浙水斷鴻秋半影粤河殘葉夜中聲
遙憐姑篾千峯裏何處相思月自明
奉餞鄭浮丘赴召天京二首
三楚文衡憶重持泮林寧厭一官卑論經已被先皇詔
懷策今逢聖主知長樂曙鐘宫漏永蓬萊宵烜珮聲遲
承平正爾需賢佐莫對鄉山悵别離
黃葉山中把酒杯行人西上鳳凰臺關河馬色迎寒度
江郭鴻聲帶曉催三禮才名天下少九重丹詔日邊來
懸知此别雲泥隔擬欲彈冠愧不才
與連川吳彥器夜酌
延陵才子舊知名今日應憐好弟兄客裏襟期疑是夢
天涯萍水況多情清秋一葉琴中落黃菊孤尊月下傾
傾蓋相逢還又别不堪江上斷鴻聲
送陳平叔歸黃山
沙頭宴别酒微醺客裏那堪獨送君蓬鬢相看渾似夢
萍蹤無定又離羣黃山草聖誰同調處士香名世共聞
莫嘆蔡邕今已老仲容年少總能文
題玉融鄭可久遊建溪卷
谷口閒耕歲不豐烟波何處寄行蹤孤舟夜泊鐔津度
九曲朝看玉女峯殘葉市橋溪上酒夕陽蕭寺鳥邊鐘
遠遊知有懷親夢應到鄉山苐幾重
逢楊珣感舊
十年萍梗愧相違我尚飄零子未歸江國鴻聲驚别棹
河橋草色照行衣他鄉共嘆生涯薄往事空憐故舊知
日暮臨岐倍惆悵伯勞東去燕西飛
近體留别楊二高隠客三山
别情羈思共何如迢遞鄉山夢有餘仙井碧泉思舊業
客庭芳草對離居關河夜笛鴻飛外海國春帆雪霽初
愧我萍蹤無住著知君終食故江魚
寄蔣節庵鍊師
觀門迢遞碧蘿隂塵跡空懷物外尋滄海月明人去遠
瑤池秋晚鴈來深孤雲野鶴悠悠别積水江楓夜夜心
遙想山中多勝事相思時復寄瑤琴
贈别王董教弟歸沔陽
白酒黃花醉共驩景陵歸思又漫漫愁看南浦連枝别
況是西風落葉殘三楚帆飛湘鴈遠五華人去海霜寒
故鄉却戀多魚米應念賢兄尚冷官
送林彥時謝得圭之建上
才子溪行秋興深仙舟同汎復同心也知王粲偏能賦
誰識稽康更解琴驛舘夜殘明候火市樓霜曉度寒砧
遙憐别後陽春調客裏何人為賞音
書建寧守宣城苪公敬亭山房
宛陵南面敬亭峰山水青青思萬重雪霽雙溪寒對酒
風來遠岫夜鳴松窗臨太白看雲處門對玄暉玩世蹤
聞道一麾今出守未應林下獨從容
題宋王駙馬西園雅集卷
西園簪珮日聫翩共愛風流戚畹賢金將池臺連帝里
玉堂詞翰藹賓筵機閒羽士絃中意心静林僧竹下禪
莫向繁華驚物換大梁宫樹也蕭然
閩江别意送陳伯武服闋之天官
無諸故國柳條新折柳空江悵遠人殘雨綠蕪分别路
斷雲歸鴈送行塵孤舟蕩漾家林夢雙闕依稀帝里春
遙想仲容終宦達定應風木更悲辛
暮春寄曾伯剛
紅燭深窗獨夢君十年多難愧離羣愁看青浦無來鴈
吟對滄波見夕曛楓樹幾回秋外落竹枝誰忍夜中聞
相思況是殘春雨目盡遙天漠漠雲
同高漫士夜集陳叔謨山莊
傾蓋相逢意轉親六平高舘醉殘春流年白髮看花盡
幾夜青燈對雨頻心逐斷鴻猶惜别興隨芳草更留人
龍門知已情何限飛佩應憐寂寞濱
莫春邑中與漫士别時滄洲叟命邀不果來
縣城春莫雨紛紛歌罷驪駒厭獨聞蓬鬢相逢俱未達
萍蹤無定又離羣綠蕪客路風將遠黃鳥官亭酒半曛
江上草堂誰倚和杜陵白髮更思君
贈别林伯予召天京兼柬鄭助教董紀善
蓬萊薦剡五雲深才子囊書赴上林雙澗野僧留别偈
七岩山色寄離心廣文官舍期同飲記室王門待盍簮
明到秣陵應話舊為言江畔獨行吟
青雲知已半京華滄海逢君又别家莫雨獨瞻原上栢
春風遙泛日邊槎吳門渺渺江波晚淮樹蒼蒼驛路賒
聞說九重憐孝念未應辜負舊煙霞
寄曾伯剛趙景哲
鴻鴈南飛不寄聲暮雲春樹遠含情白湖高舘何年别
青浦孤帆幾日行香界竹深僧共隠市樓花滿酒同傾
誰憐白髮滄江上閒倚東風聽晚鶯
為樵僧賦閒雲軒
城郭紛紛静者稀野雲多戀定僧衣依微乍入靈花去
瀟散仍隨法雨飛心寄虛空忘色相身將生滅悟禪機
世人未識孤寒意遙聽經聲禮翠微
秋夜陪鄭助教蒼林宴集分得深字
沙堰雲歸半夕隂露荷烟篠淨煩襟明河一葉秋聲早
紅燭虛庭醉影深璧水舊遊千里會青山歸興故園心
滄洲況與蒼林近此地應期重盍簮
挽陳方山先輩
清朝遺老舊參軍幾處移家遠世紛白馬公孫何事業
青袍書記向來聞西風野水山陽笛秋草黃花郭外墳
零落異鄉空有淚憑誰書記岊江雲
歲暮岱峯同龍門漫士留别高景度先輩
龍門歲晚惜同心迢遞龜峯遠更尋殘雪亂山頻對酒
白雲芳草又分簮離堂夜燭猿聲斷别路江楓鴈影深
名下只今多俊逸臨岐高唱比南金
送别林彥時之建上
黃葉紛紛秋滿天故人今夜惜離筵他鄉見月長為客
别路風霜半在船劍浦綠蕪連晚燒幔亭荒樹帶寒烟
明朝碧水丹山下知爾相思若箇邊
送嚴主簿罷官歸黃州
罷官歸種故侯瓜鄉國蒼茫楚望賒湘水無情空弔古
江蘺初綠暫還家鸞栖野棘誰同調玉點青蠅未是瑕
宣室他年思賈誼更持黃紙到長沙
閩江别意贈丘孟政服闋之天官
錦袍紗帽去飄飄風木聲中思轉遙春樹暮雲愁對酒
綠波芳草暫停撓白門月曙聞孤笛楊子江寒見落潮
此度宦遊須補報未應空荷聖明朝
山水圖為造士陳叔能書
屋上羣峯舊隠居澹雲凉月午窗虛滿庭芳草人稀到
半畝黃精手自耡積水斷橋寒鳥外夕陽鳴磬夜霜初
泮林莫羨蘇門嘯未許尋山共結廬
辛巳九月邑大夫率僚佐及羣士燕六平峯
薜蘿迢遞隠仙都簮佩登臨載玉壺關樹早霜秋外落
奥河寒笛鴈邊孤紅泉翠壁人皆醉綠酒黃花晚更須
此會明年誰最健重尋山水採茱萸
奉和國子先生鄭孟宣退朝聽鶯之作
蓬萊佳氣滿瑤京禁柳青青聽曙鶯輦路乍聞千囀曉
春風遙度萬家聲近隨天仗和鸞馭散入雲門間玉笙
不獨清平歌此調高臺還有鳳凰鳴
書閩郡照磨江右曾公秩滿之京便道省親卷
欲賦萊衣未有期且將簮弁戀明時三年考滿孤琴在
千里寧親一鶴隨建水暮帆鐘杳杳楚城寒鴈樹離離
過家暫醉西江酒莫遣都門疋馬遲
送陳樂舞省墓歸閩復還天京
宫縣聲繞鳳臺春萬舞雍容對玉宸華表忽驚千歲别
恩波遙借一歸人邊淮獨樹斜連海故隴寒楸遠入閩
莫向塵中成久别太平天子重明禋
題姑蘇王仲瑚松陵展墓圖
花縣寧親著綵花松陵回首念荆扉鄉心正逐吳雲斷
離思偏逢朔鴈稀丘隴蓬蒿隨處沒邊頭風雪幾人歸
明朝疋馬姑蘇道遙望松楸入翠微
題玉融鄭伯勲龍江環翠樓
舊遊西上久從官何事樓居尚考槃近郭雨深千樹繞
滄波雲盡數峰寒簾前落葉兼秋聽笛裏飛鴻拂曙看
好是瑞岩僧磬晚滿衣清露更凭欄
玉融潘原潤將義葬其師黃山陳平叔一日持廣
賻集過予愧貧不能助遂賦此以贈之
布衣相對兩忘貧共憶黃山淚滿巾高士姓名因有傳
中郎書籍與何人墨池雨冷苔空積筆塜秋深草自新
惆悵一杯何所寄唯應高誼獨悲辛
簡曾伯剛
逢君傾蓋轉銷魂多少離心不忍論白首異鄉無舊業
青山衰草閉閒門關河夜雨頻驚夢鵰鶚秋風久負言
莫向樽前同感慨舊游能有幾人存
嶼南宿别貢士林執中(得青字)
紅燭離堂酒半醒驪歌今夕若為聽故人好是身隨桂
浮客空嗟跡類萍花嶼晚鐘湖上别鳳臺春樹夢中青
應知晝綉長林下白首還來到玉瓶
癸未元日簡龍門高漫士
喜得春回共酒期醉來持鏡轉堪悲年慚伯玉知非晚
身笑相如見遇遲衰鬢又逢殘臘後勞生幾度改元時
遙憐小隠龍門下應對椒盤獨咏詩
贈林士仁服闋赴京師
秋衾銅輦夢來稀墨綬新縣映赭衣風木不堪寒夜聽
寒鴻偏向别時歸晴天入楚千峰出積水邊淮獨樹微
想到鳳臺朝覲後宦遊何處念春暉
題蕭將軍家藏山水圖
十年身被白雲留見盡青山到白頭微雨數峯孤磬夕
半林殘火幾家秋風波不繫袁宏棹魚鳥相懷謝尚遊
聞道將軍戎暇日偏能看畫想滄洲
越山秋色送秦校尉還觀海軍
稽峯閒望赤城標霞氣蒼茫水霧消獨樹過江吳地盡
斷雲歸海楚山遙空林木葉驚秋雨極浦鴻聲帶晚潮
相約買舟尋賀老知君終事霍嫖姚
送林叔仁計階之京
泮林官滿欲趨朝況值金門早見招粤國青山江上别
秦淮秋水鴈邊遙砧催帝苑霜初落馬度官城葉漸飄
若得浮丘書信便為言衰老尚漁樵
贈林漢孟赴召天京
七峯岩下舊逃名何事輶軒赴上京白首相逢萍梗别
青山誰共薜蘿情疎煙野火丹陽騎遠樹春風白下鶯
想到都門知己在南宫西掖有逢迎
題吳景元江臯雲卧
宦遊西上正紛紛何事江臯獨卧雲夢裏杜蘭隨意綠
鏡中魚鳥向人分潮歸沙舘當窗見漁唱楓洲卷幔聞
身外浮名都不繫唯應林叟得逢君
和林孔逸見寄之作
西岩爽氣亂峯頭此地曾陪静者遊雨霽珠林芳草遍
春深蘭若落花幽清池白石俱禪意野服黃冠半道流
自愧浮生無住著飄然江上一孤舟
贈别劉宗禮還京師
官&KR0657;一櫂大江流才子還京賦遠遊帆帶夕蕪依御苑
夢隨凉月到家樓長淮鴈影催寒曙近郭砧聲報晚秋
此度金門應早達莫令鄉舍久淹留
送浮丘鄭先輩被命重赴京師
丹陽京口暝烟收幾度勞歌送客遊吳岳曉連秋雨碧
御河寒帶鴈聲流衣冠召對金門裏文翰周旋玉案頭
聞道漢庭深顧問承平不遣賈生憂
贈别林孔逸從薊丘軍
越城砧杵暮紛紛多少閒情此送君别路寒山驚落葉
深秋孤鴈忍離羣蘇門日照霜中樹羌笛寒凄塞上雲
聞道漢南曾獨立也將書劍去從軍
寄鳳池故人鍾大
谷口遙鐘半掩門疎燈空館住荒村㯶櫚葉上驚新雨
砧杵聲中憶故園多難未銷豪傑氣長貧難荅舊交恩
鳳池月色歌鐘裏應念殘山獨聽猿
書延平王將軍閩山勝覽卷
遠攜兵印鎮南州山水青青馬上遊玉帳醉看華頂溜
琱弓閒掛劍潭秋雙溪樹底泉聲合九曲花邊瘴雨收
自是承平多勝事七閩應許擅風流
道人延翠軒
山水嬋娟掃黛屏清暉迢遞到柴荆雲歸獨樹天邊小
雪罷孤峯鳥外青寒蘚帶花侵卷幔野泉流葉近閒庭
浮生只解人間事未得從師種茯苓
寄滄洲狂客
三年憔悴得君憐君上青雲益惘然客裏思鄉何日到
天涯見月幾回圓未期歲晚同攜手預恐新正對别筵
貧賤獨慚無可贈臨岐空憶繞朝鞭
奉荅陳滄州
白髮滄洲似者稀瑤華應愧寄林扉每憐獨客如萍梗
更有何人惜布衣梧葉滿庭殘暑退青山對酒小凉歸
莫愁璧水音塵遠早晚關河候鴈飛
寄劉大
閒宵燈裏夢劉郎夢覺還驚是兩鄉孤館幾回江上月
流年空度鏡中霜青蒲野水林扉静黃鳥山亭酒甕香
遙想丘園多樂事也應飛札慰離傷
留别黃山周氏兄弟
候舘逢霜落葉深更堪憔悴對青衿荒村野水殘陽路
遠樹孤雲故國心絶地也憐頻送酒情多誰忍更分襟
惠連羣從皆清俊别後相思總解吟
文筆山房為延平郡造士朱員賦
文筆山深隔翠微清暉迢遞映書幃門臨絶澗逢人少
簾卷孤峯見鳥飛四壁泉聲喧午夢半簷藤影落秋衣
鐔津自昔多才俊詞翰如君世所稀
挽黃山周正卿
與君相識便相知却歎相逢最後時滄海幾回明月夜
黃山終負薜蘿期秋風野水寒猿斷落葉荒原弔客悲
遙想泉臺今不恨傳家應有鳳毛奇
書番陽戴氏侍萱堂卷
樂平才子舊知名曾是清朝被寵榮萱草别來應有夢
白雲頻望不勝情關河迢遞娛親舍銅綬淹留近海城
他日錦衣歸省去故園鄱水有餘清
歐陽明府江上草堂
青原山上草堂開竹杖黃冠日往迴雨過新潮低卷幔
雲連孤嶂落啣杯聞棋每憶林間榻静釣還思石上苔
佳政秪今人共說未應陶令賦歸來
題晦之城南秋堂
汾陽孫子久忘機萬卷經書隠翠微閉戶不知秋葉落
卷帷時見白雲飛岩花色映烏紗帽澗水聲寒薜荔衣
想是過庭趨講暇也應城市往來稀
題鄭浮丘碧蕉書舘
鄭老心閒却忘官泮林唯對碧蕉閒盈軒色映烏紗帽
拂几凉生苜蓿盤半榻秋聲寒外落一簾幽夢月中殘
杜陵野老時相問應遣題詩葉上看
玉融陳氏怡怡堂
魏帝連枝不共榮淮王斗粟若為情風霜況是同根蔕
骨肉應憐好弟兄山色曉簾沙鴈白海天秋嶼雪鴣鳴
合歡也似姜肱被長奏塤箎酒共傾
題江山烟雨圖
夢渚蒼蒼入楚烟岳陽南面雨如懸人家寂歴青楓外
仙嶠空濛獨鴈邊飛閣迥臨聞笛處微鐘遙到釣魚船
孤帆莫向瀟湘浦雲暗蒼梧水泊天
次韻答黃嗣傑
滿林烏桕飄殘臘獨客關心漫倚樓幾處移家驚落葉
十年歸夢在孤舟青塘野鳥當窗白積雨寒山卷幔幽
何似董湖高隠處朝朝巾舄與同遊
題鄭克曼復睢陽軍手卷
綠髮辭鄉白髮歸遠因行役問庭闈離心又惜連枝别
愁思仍隨獨鴈飛汴河霜落寒砧早梁苑煙空晚樹稀
行到洛陽秋色後柳營長是憶春暉
沙堤燕集次韻答王介軒黃嗣傑
滄洲沙舘共懽攜紅燭青尊月易西孤客獨憐萍尚泛
幽期那似鶴同棲霜飄敗葉催殘臘鴈引寒聲入夜溪
何事故人俱斷酒風流佳句若為題
題澹游雨竹圖
孤舟凉雨楚溪頭葉葉寒聲鏡裏秋湘水夜傳金奏響
郢雲朝拂玉英流空香暗逐王孫夢殘粉深關帝子愁
鳴鳳不來春杳杳為誰遺牒向中洲
送糧長林思器赴召京師
王貢曾稽夏禹篇漢庭輸餉獨推賢遐方已獻編民數
大姓應操賦粟權千里山河趨魏闕一帆秋水入吳天
楓墀若聽綸音後歸興西風白鴈前
酒盡沙頭白玉瓶海雲關樹遠行經孤舟落葉丹陽渡
殘笛秋風白下亭三楚人烟天外小六朝山色鴈邊青
憐君此去應觀國行聽韶音到廣庭
送林思隠之金陵
布衣何事欲朝天螺渚霜空見發船閩樹曉關分楚澤
越城寒火接吳烟白門酒熟誰同醉華舘燈孤笑獨眠
闕下名公多舊識莫令歸興後春前
同滄洲翁答高漫士兼寄高牧隠
多病文園興未休滄洲魚鳥待君遊花邊復掃留徐榻
磯畔空期訪戴舟渤海詩名今獨步藍田牧興世争求
懸知牧隠風流在共醉清暉半占秋
耿將軍具慶堂
曾逐嫖姚立戰勲漢庭方識耿將軍千鍾已遂榮親願
一劍常思報主勤花拂萊衣春尚早月明姜被夜初分
東吳此樂應稀少忠孝于今幾處聞
秋日寄王介軒先輩
林下蕭條隠角巾黃花時節憶同人陶潛解印寧辭倦
蘇晉長齊豈是貧華髮流年看獨變青山明月夢來頻
近聞籌谷多僊賞忘却滄洲野水濱
寄林彥衡訓迪嘉禾
欈李山川接上腴魚鹽粳稻滿東吳横經不道官猶冷
禄薄還堪酒屢沽霜落鄉林思舊橘秋深江郭憶寒鱸
綈袍别後情何限莫惜新吟寄野夫
次韻答王介軒
曾是天池綴曉班綉衣行郡遠人懽秋風忽夢柴桑柳
故畹還歌楚澤蘭匣裏吳鈎誰復羨尊前郢曲和皆難
佳期憶在來清舘共對榕霜五夜寒
懶慢唯應漉酒巾鶉衣無計合時人一瓢陋巷誰能問
四壁秋風獨忘貧北闕青雲隨夢遠西山明月憶歸頻
卜鄰幸與滄洲近又欲移家住海濱
送郁判官秩滿之天官
東膠冠蓋舊稱賢佐郡曾分刺史權官署到來應似水
禮闈今去獨朝天家臨故苑長洲樹鐘度寒山半夜船
遙想五雲霄漢上從容又賦帝京篇
書王明府家慶
幾年戎馬悵分飛此日君恩賜獨歸張掖寒雲行處滿
魯城霜鴈别來稀西江買棹尋花縣南國趨庭換綠衣
官滿他年應晝綉吳門鄉樹碧依依
贈邑造士陳汝登之軍中
漢家烽火在邊庭才子西行獨請纓自是寸心懷補報
也將孤劍學從征天門久欲陳三策沙漠今看論五兵
莫對泮林愁此别他年還著錦衣榮
典幕席上同高漫士奉和王尹元旦密州憶子詩
張掖何人獨冠軍遠隨征騎入邊塵天涯栢酒愁中斷
寒盡椒花客裏春魯國山河應獨望甘州風物更誰親
斑衣此日棠隂下骨肉何須嘆越秦
奉寄龍門高漫士牧隠二先輩
玩宇平臨半占峰清暉遙映翠微松雲來鷄嶼應還倦
鳥下龍門去亦慵池草任隨吟處長江花偏待醉時逢
十年自笑無家别誰念滄浪遠寄蹤
輓陳方山先輩
七閩冠蓋盛繁華白首温陵獨寄家愛客尚懸高士榻
隠居唯種故侯瓜歸魂杳杳鄉林晚旅櫬迢迢驛路賒
誰料别來成嘆逝九原長望使人嗟
寄别陳志鴻罷官歸高凉
解印行歌出將營千軍流淚共含情鄒陽書上誰稱屈
王粲才高賦謾成天連故國銅魚遠霜落寒江白鴈鳴
自愧神交驚此别不堪離恨更沾纓
得官何似罷官閒閩海秋風一騎還五嶺黃茆通驛路
百城寒水接鄉關離心不醉霜中柳歸夢應尋鳥外山
聞說舊遊多鶚薦未應空老薜蘿間
浮丘鄭公國子助教余病不能餞寄詩以别
成均典教遂忘機聖主恩深許暫歸疋馬又從江上别
孤舟還向鴈邊微初霜落葉驚吳苑夜火寒砧入帝畿
自笑不才逢盛世故山空老薜蘿衣
荒居病起對空林隣笛誰堪折柳音白首襟期驚是夢
滄波離别惜同心梨關月出鴻聲小笠澤天寒騎影深
遙想聖朝多雨露未應官冷解朝簮
題松山司警余公海城春意
曾勞弓劍事邊塵復綰銅章領徼巡匹馬向經吳地雪
一官遙寄越城春鶯花水鎮朝衙静蝦菜江鄉夜邏頻
三載銓闈應不負定知霄漢沐恩新
贈琉球典簿程氏賜歸番易
冠帶趨朝沐寵光曾將聲教化夷王扶桑東際非吾土
彭蠡西流是故鄉白首還家江上騎青山獨對雪邊房
懸知陸賈風流在不羨裴家綠野堂
送陳履中侍大父入京
君家大父遠朝京念爾辭家侍此行綠酒紅亭西上路
白雲鄉樹故關情孤帆夜落秦淮水雙闕時聞禁邸鶯
莫道重闈今别去鄉人遙待錦衣榮
挽江山陳仲晉
墨綬新懸鬢己皤宦遊西上易蹉跎青山竟掩孤墳在
浮世仍傳並秀多門柳不堪愁裏賦琴臺誰忍醒時過
愧無公子魚腸劍掛向空林野樹柯
送閩藩從事考滿
西游悵飲氣偏豪多少同聲惜戶曹别路斷鴻將去棹
亂山殘雪送征袍蓬萊春近鶯聲早阿閣雲開鳳影高
明到五門朝覲後相思空有夢魂勞
贈陳逸民
萬事忘機一布裘似君宜向古人求秋風幾度驚雙鬢
夜夢無應到五侯多暇興來猶散帙老年身倦少登樓
蔡家尚有文姬在對酒當歌且莫愁
連川趙原滄洲圖
冠蓋紛紛多宦遊憐君生事寄滄洲半池草夢飛殘雨
一片荷衣掛遠秋卷幔雲山天外小近人魚鳥鏡中幽
遙知霜露松門夕秋氣寒泉興未休
偕陳叔弢宿崇山蘭若期少尹陳思孝不至賦得
近體一首遂書於壁
化成烟磬晚微微何事同心也負期雙樹焚香棲鳥定
空山對酒白雲隨風飄仙梵清機遠月隠禪枝夜坐遲
明發寄聲賢少尹支公渾似鄭當時
送兵衛從事考滿赴銓
幾年從事總兵機千里輶軒入帝畿驃騎别時多載酒
故人分處尚留衣秦淮遠火春鴻斷長樂微鐘晚雪稀
聞道宦遊西上好莫將蓴菜憶東歸
贈張明府入奏
滿縣棠梨春著花郎官書奏覲京華帆開楚水猶逢鴈
道過金壇得到家紫禁曙鐘雲外聽白門春酒日邊賒
遙知馬首春歸早不待青門盡種瓜
送人代兵後還鄉
十年弓馬似君稀到老還鄉願不違祖道百壺孤棹别
温陵千里遠人歸江橋夜火霜蠔熟野舘秋風海菜肥
好是北堂調膳後閒看兒女笑牽衣
和詹時雨哭永寧許將軍
劍鋒銷盡馬啼穿夷虜憑陵尚寇邊誰念將軍能死國
遠持兵印獨歸泉荒城聽雨傷秋早滄海招魂愴暮烟
忠憤向來同感激温陵南望淚澘然
奉寄齊府紀善鄭孟宣召還京
三年書信遠寥寥知在臨淄道路遙空使多情長憶别
誰知白首得還朝曳裙幾醉齊門酒奉使應勞漢使軺
想到九重頻顧問好陳三策輔唐堯
寄陳仲全編修兼左春坊
宛陵曾采泮芹香一上鑾坡被寵光禁裏疎鐘移夜直
花間鳴佩出春坊思家幾度江田綠念别休驚隴樹黃
遙羨阿戎同禁苑朝朝如在竹林鄉
高待詔自京回必遜王修撰寄聲相問賦詩以答
之
幾年分教向長沙此日摛文在帝家清禁日斜還視草
白門朝退暫看花玉壺載酒多同醉青鬢流年想未華
近得故人天上别感君傳語問烟霞
寄翰林王孟敷兼促皆山樵記
釣鱸橋上惜分簮别後聞君入禁林近道相如能獻賦
誰言賈誼少知音永陽獨樹還家夢魏闕晴雲捧日心
寂寞山林樵採事何時為記比南金
詩寄梁浮丞陳思孝工篆入翰林
故人西上悵離魂幾度封書寄蓽門别夢正懸江口雁
相思誰那嶺頭猿晨朝染翰臨飛閣日夕聞鐘出禁垣
宸睿若教金石刻知君不久獨承恩
寄贈林志仁博士
麟經獨抱上王畿宫錦新裁博士衣六舘夜凉聞漏起
五門天曙退朝歸鳳凰臺上吹簫迥鳷鵲樓前見雁飛
西掖環林應不遠相逢休道故人稀
寄潘源潤因悼黃山陳平叔
偶因行客問潘郎憶得黃山醉墨堂斗酒幾迴澆宿草
松門何處閉秋霜尺書不到邊鴻斷三逕猶存舊業荒
何日遠尋高待詔扁舟能過輞川莊
寄玉融鄭三秀才
空齋病起怯秋聲無那啼鴣向夕鳴凉雨一天孤燭夜
斷鴻千里故人情寒花浥露江蘺白獨樹含霜瘴海清
遙羨勝遊多上日瑞岩僧舍喜逢迎
三山林文質索咏鶴骨笛
誰竅青田一片霜宛疑横吹到山陽聲兼隴水將魂斷
曲盡梅花帶髓香華表仙歌驚落月瑤臺秋夢怨清商
唯應吹上天壇去好伴雲璈事玉皇
為林中洲題馬圖
漢家神驥出宛西鳳臆蘭筋破月蹄冀北羣空知汗血
長楊獵罷見霜蹄青絲引轡穿花入黃帕蒙鞍對御嘶
莫道時平淹棧豆飛騰思與六龍齊
送陳自立遊古田
孤舟何處興堪攜紅樹千山野水西别路鴻聲天外小
荒江帆影望中迷到樓殘笛兼秋聽向壁新詩倚醉題
我有相思寄流水寒潮唯到白沙谿
挽鰲峯十二明
傷心嘆逝恨千重雲想秋衣月想容青草泉門今獨閉
綠樽池舘幾時逢碁山訪寺餘殘雪花嶼尋春有舊蹤
何處臨風堪洒淚沙頭南望見鰲峯
謝得圭東嵐秋思圖
海上僊山連翠岑夕嵐孤樹遠沉沉遙天落葉鴻邊盡
絶島殘鐘雨外深烟火數家餘舊業漁樵幾處動歸心
秋來好是蓴鱸美知爾看圖憶故林
高要嚴氏具慶堂
嚴助閒堂野水濱每同兄弟日娛親到家幾度瞻雲迥
戀闕還應愛日頻山色半簾銅鼓曙潮聲入坐頂湖春
史臣定寫茆容傳笑拂端溪紫石勻
海天離思送林生復瓊州軍
十年弓騎向邊州暫喜還家又别愁綠酒江亭鄉樹晚
斷雲南雁海天秋鯨波萬里孤舟遠椰葉千峯片雨收
明到瓊臺霜漸冷知君長夜看吳鈎
初秋留别石田阜陽諸公
相逢那忍别匆匆綠酒清詩興不窮病起異鄉驚暮雨
坐來高舘見秋風關河一葉離聲裏江郭千峯醉影中
堪笑人生多是别盍簮能得幾回同
石田佳處阜陽亭幾度清遊到玉瓶金井夜凉初葉下
石門雲盡數峯青林間掃榻同僧定洞裏鳴琴共鶴聽
正好歡携仍又别不堪愁思晚冥冥
懷安蔣明府望雲思親卷
馬上閩關若太行白雲飛處似河陽寧教帶雨將歸夢
莫更因風度遠鄉親舍幾迴空外憶宦情偏向此中忘
遙知吏散棠隂下柱笏行看欲斷腸
挽梅江陳以仁先輩
龍峯耆舊幾人存獨客心悲不忍論華表鶴歸塵夢遠
少微星墜海雲昏留賓别舘空懸榻點易寒窗静掩門
零落為君歌薤露行人無淚也銷魂
題憲檢校沈公望雲圖
隠侯家世㢲湖隂何事看雲悵别心親舍幾年違色養
宦遊千里戴華簮烏臺月暗懷鄉遠鶴髮秋來入夢深
自昔忠臣緣孝子白華歌盡有餘音
贈判官秩滿赴天官
府僚官滿動行軒西出閩關望白門千里獨隨征騎别
一廉多付路人言趨朝不用逢楊意薦剡于今有巨源
明到南宫應考績政成此外更何論
送邑造士蕭戴貢胄監兼似國子博士林志仁
西上青雲引興濃泮林才子躡仙蹤邊淮獨樹千峯雪
極浦寒山半夜鐘璧水到時春鴈盡金門朝退故人逢
風流博士如相問白首林泉事事慵
暮春宴集海田張氏家樓(分傷字)
谷雨新晴海氣凉遠山樓外色蒼蒼烟深野樹聞歌鳥
風急飛花落羽觴玉嶼金塘看月出錦筵紅燭醉宵長
獨憐蹤跡猶萍梗客裏揮毫謾自傷
七言排律
贈邑長史高涼黃惟成
贊襄花縣獨馳名高論心閒政自平寸禄只充沽酒費
一廉誰似到官清公餘束帶横經坐吏散空庭著履行
芹泮下車嚴釋菜棠隂懸榻待時英宦遊此日非梅福
宣室他年是賈生宛馬向來空冀北吳鈎終見發豐城
高涼月隠鄉林夢淮泗秋深魏闕情知爾長才姑小試
不慙黃憲舊家聲
夏日遊碁山寺燕集
塵中何處避炎蒸静愛空王澹愛僧沙界樹凉晴作雨
石渠泉響暗流冰青山載酒隨閒到飛閣觀潮倚醉登
水繞蓮花通寳藏路迴蘭若轉金繩仙人棋局埋幽草
開士禪扉閉古藤荒殿鳥啼時近榻香臺狷卧夜窺燈
老來行止愁無地病後懽攜愧有朋明發别離方外去
何時清興又同乘
挽鎦牧
龍陽孫子參軍裔簮紱承家世已長千里河流通地脈
一天奎璧煥星潢衣冠況復明三禮文采唯應備九章
華舘朋來秋寂歴楓江雲斷夜凄凉賈生年少人皆惜
李賀才多世共傷新壟漸隨蒿里沒舊書猶帶泮林香
雲迷花嶼空飛夢月暗滿江更斷腸惆悵籌峰峰下路
一回行到一沾裳
白雲樵唱集卷三
