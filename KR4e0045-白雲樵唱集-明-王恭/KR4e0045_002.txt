白雲樵唱集卷二
明王恭撰
歌行
賦高漫士適安堂題于方壺所寄畫
小隠翻成大隠媒終南捷逕近蓬萊君家草堂獨蕭洒
半占峯南松際開草堂松際秋聲裏四壁清暉映烏几
卷幔朝眠日出高野鶴孤雲祗如此孤雲野鶴澹忘形
嬴得丘園養性靈飛騰未應郎官宿嘉遯猶當處士星
吟詩作畫多閒放心跡悠悠古人上玩宇天空豁遠懷
嘯臺夜雪聞清響王門記室舊交情國子先生若弟兄
清時共逐鵷鸞去白首誰同鷗鷺盟顧余别是滄浪客
蓬蓽相逢即相得對酒龍門月色秋放歌鷄嶼潮頭白
壺丘仙墨思紛紛千里神交寄樹雲坐卧草堂時見畫
知君不羨北山文
送劉宗實被薦之京
先生昔事李輕車廟略縱横有竒策刀頭見月夜飛鞍
楯鼻吹霜曉研墨露布軍中論五兵前鋒校尉盡知名
縱横出入龍驤幕長揖經過驃騎營承平四海無烽燧
歸卧東山兀然醉誰知鄂薦下青冥又卷龍弢赴丹陛
鳴騶擁路百花香海燕初飛鴈北翔分手獨憐孫楚别
傍人休道鄜生狂
送鳳陽開仲貞遠省外父復歸于建上
客有佩長劍行趨驃騎營入門拜旌節冰玉仍雙清門
前繫著青絲騎冬青吹花香拂袂上馬誰憐矍鑠翁東
床正憶風流婿軍中置酒氣偏豪紅燭金杯虎帳高奴
子平頭搖羽扇美人纖手送車螯家臨帝苑長淮樹芳
草萋萋望鄕處又逢海水動離情却指芝城是歸路芝
城梅水接蠻烟兩地驚心惜别筵自愧臨行無可贈何
人更有繞朝鞭
送張少府朝覲
閩州少尹家何處夢裏青山溧陽樹訟庭無事獨哦松
走馬金陵看花去青繩御路連青天五陵俠少黃金鞭
紅橋青幔多買醉少尹囊中無酒錢朝回道過鄕山口
春風又發秦淮柳溧水芹邊二校文相逢為問平生否
感懷
不彈貢禹冠不結蕭朱綬幾處移家任轉蓬半生失路
唯耽酒兔園挾策也徒然欲逐長沮學種田秋風四面
相如壁舊物空餘子敬氊異鄕淪落無朋友論交昨日
今何有誤將偃蹇對時人豈謂新知不忠厚萬事蕭然
一布衣白頭夢想故山薇抱琴欲奏猗蘭曲目送雲天
一鴈飛
偶書
片善不敵金萬言一杯水誰為枯魚嘆邈矣南華子今
人結交希結心古人貴義輕黃金麥舟與人不復見捐
廩輕囷何處尋
送别曾伯剛歸青浦
太常峰南正雪飛嚴公湖上梅初發遥天片日下滄波
斷鴻聲裏人將别借問君家若箇山白雲攜得杖頭還
碧羅舊業連青浦高卧心閒夢亦閒看君意氣非常調
未肯逢時發西笑萍梗長留滄海蹤詩書不作青雲料
客裏相逢情最親離居自愧家常貧舊遊冠蓋今誰在
白首襟懷有幾人念君此行何草草岐路吞聲不能道
遥傳掬淚到麟峯傷心為弔方山皓
題岐陽鄭彦林家蔵五馬出浴圖
天皇雪消冰始開天寒賜浴皆龍媒奚官剪拂荷君寵
為惜流沙大苑種房精夜照榮河水靈物蜿蜒盡飛起
春雷十日繞龍池赤驃驊騮電光裏唐家天上宴連枝
花萼樓前初鞴時紅纓並逐儀鸞去七旒雙旌何足竒
送林七洙省親之休寧
無諸城頭春雪飛臘酒未醉縫春衣獨憐遊子江東去
正值關河鴈北歸江東遠樹徽州出羨爾王渾得官日
白首雖寒博士氊多才已判文衡筆前年買棹問平安
南浦東江正采蘭新安到後枇杷熟閩徼歸時絡緯寒
還家三逕秋聲早故壟松楸不堪掃有淚空悲二弟殤
多情更憶雙親老兹别蹉跎幾度霜頻將飛夢遶高堂
沙頭見月長回首天畔懷兒更斷腸兒今亦是儒林秀
寺簿雲孫少卿後玉堂文獻故家聲魚珮金龜虎頭綬
鯉也青年曾過庭誦詩三百未成名擔簦别墅稀同調
記室王門得從兄青驪又指寧家處不比王陽去時路
山城小店越人烟夜火殘鐘楚關樹千里迢迢候起居
家人日夕念雙魚到時早覓新安使兼寄皆山樵者書
長歌贈别高漫士赴召天京
故人垂釣滄浪磯故人雄詞天下稀故人今辭猿鶴去
手持白璧登王畿白駒皎皎離空谷振鷺飛飛出林木
晨勞睿想嘆淩雲夕感宸衷夢操築雖云畊種食為天
未許清時隠大賢薜蘿舊結山中賞符印今看腰下懸
知子過吴會所遇多同聲為我道離别相思但鍾情五
年頓隔浮丘面昨日燈前夢中見八口相随赴辟雍一
官又轉陪同輦魯筵記室久分簪前度書來悵遠心幾
時走馬山東去汶水寒流兗樹深當年共結漁樵伴星
離雨散腸堪斷千里滄波一片雲東飛玄鳥西飛鴈憶
昔相逢樂事偏滄洲堂上酒如泉題詩醉掃巖泉壁枕
籍山僧膝上眠此時歡樂應難再屈指同心幾人在雲
壑風泉半是愁碧空片月懸秋海白頭樵子真堪笑落
拓何曾邁常調握手頻為傾蓋歡多情竟作分飛鳥閩
州山水送離觴茘枝垂花盧橘黃輶軒欲發逢梅雨祖
道驪駒不堪駐待子東門供帳時我乘欵段沙頭路
書鄭克剛雲泉清隠卷
伯陽居柱下曼倩金馬門大隠朝市間玩世非避喧何
如小隠雲泉裏黃裳竹杖青絲履白雲為伴去還來石
泉泠泠洗心耳雲本無心猶為君吟邊卧内共氤氳泉
飛隠處偏清響雪夜凉天夢亦聞道人解作山林事興
入丹青老將至一飯王門不願留歸來豈負雲泉意道
人家本住西鏞何事因棲海上峯我欲尋山採芳去雲
泉深處候高蹤
夏日同龍門高漫士遊碁山寺
逸人共結蕭朱綬六月閩天火雲厚觴熟梅邊告我行
欲行且盡壚頭酒碁山海上古招提銀甕絲繩興復㩦
三峯直下幾千丈仙人奕處清猿啼知君平生愛靈境
為君拂拭青蘿影野殿杯浮蕙草香石渠水浸甘瓜冷
祇園樹裏貯行庖暫解塵衣挂竹梢詩成破却山靈膽
醉倒傾翻老鶴巢迴巖積翠連飛閣遥海蒼蒼暮潮落
舞影争嫌白日斜歌聲未道離情惡擬從方外寄餘歡
云是山僧謁縣官野鹿迴看避仙珮沙禽何意訝儒冠
千金流水猶能注陌上離駒不堪駐願君身到五雲端
莫忘碁山送行處
贈嚴校尉復職還鎮東
校尉家林若箇邊桐栢蒼蒼際淮水居巢城下范增鄕
放桀山前槖臯里憶昔軍中獨數竒壯心每遇嫖姚知
騎射曾矜羽林子縱横不數并州兒時來忽領偏裨將
肘後銅章百夫長唾手封侯未有期刮目逢人已相讓
霜蹄暫蹶氣猶豪鵰鶚低飛鎩羽毛孤營錯莫三秋夢
一劍空餘百戰勞昇沈去去何須嘆聖主恩深邁劉漢
始知燕頷豈徒然莫把龍弢等閒玩銀帶琱弓匹馬歸
木棉花發鷓鴣飛夫人堂上收殘淚稺子門前捉錦衣
閩州水鎮梅花寨祖道驪歌動江介酒盡沙頭雙玉瓶
幕中主將遥相待
和高漫士梅江謠
梅江水流浩浩居人盡說梅江好自從海上築城池
使車絡繹無昏早梅江水深復深行人一見懷千金老
夫平生愛江水日飲一石無貪心青蘿盤盤數峯色兜高
望見扶桑白蜃氣朝凝鮫女宮珠光夜照天吴宅居人生
小住江臯架壑梯巖結構牢沙鷗不省逢機事江叟何
曾識縣曹峩峩百雉連山郭夷島清寧無摽掠將門子
弟解逢迎大姪兒郎談禮樂有時江上漁歌發捩柁抽
向江空闊蹣跚竹簍紫蟹肥撥刺金盤素鱗活龍門子
何處來向予西指鳳凰臺京行此别三千里悵飲應須
數百杯謝公好為蒼生起山中猿鶴徒為爾到日秦淮
有鯉魚尺書先寄梅江水
送鍊師張銘新歸上清
羽人重周遊蹤跡半天下渡海窺蓬壺尋雲歷嵩華朝
登徂徠頂夕眺琅琊臺盤桓三珠樹醞藉九霞杯長生
大道應無外嬰兒姹女遥相待金鵝結蘂養神丹玄牝
垂根長臍帶學道何妨暫出山收琴賣藥到人間五侯
七貴希相問抱得瑶笙鶴上還還山宴坐璚林久龍虎
峰南一回首秋風入洞鴈蹄霜忽憶鄕山菊花酒歸來
宛是遼城鶴滿面猶酣太玄酪仙歌未了淚縱横殘日
瀟瀟隴樹聲誰知雲水烟霞性也動松楸霜露情寒冬
别我無諸郭遥指仙都在寥廓横天鶴影珮聲微惟見
千山雪花落
高漫士為許宗顯作山水圖
水墨有遠態醉來常訝真燭前瞥見三湘意便欲牽裳
行采蘋滿堂飛翠疑可掬眼花忽墮愚公谷主人捧觴
我不聞但覺啼猿與秋瀑林間巾舄如有情誰向滄浪
唱濯纓颯然片雨歸彭蠡恍惚孤雲還赤城醒來始悮
雙毫妙我與龍門昔同調世人觀畫不觀神老夫興在
丹青表
許宗顯椰子杯歌
君家一雙椰子杯遠從交廣帶將回剖開瘴水蠻烟腹
割斷玄霜玉露胎烏梨木柄銀錂口若比匏尊應更厚
蓮房半側碧筩深中有黃流汎鬱金最怜竹裏泉中洗
不厭松邊石上斟人言此杯能辟蠱傾銀注玉空論富
少陵未許稱木瓢謫仙且莫誇鸚鵡山人心愛口不言
肯遺還山酌白雲君不見豐城雙寶劍當年知已亦平
分
王氏牧隠卷
山人不種亦不耕買山放犢應逃名閒吹一曲無宮調
高卧千峰不世情瑶琴在床書在篋河汾到君今幾葉
懶随時貴競簪纓恥逐浮人尚漁獵五月南風陂水深
白雲將興滿山隂人牛看到相忘處始是山人一片心
送陳孟敷牧潮陽
别久相逢不問官握手且盡平生懽腰間金帶懶不繫
壁上虎符人自看醉來借問今何職皂蓋朱旛二千石
郢上行人有去思潮陽父老遥相憶作郡休令五馬遲
須知明主愛惸婺行春鰐渚滄波晚澆酒韓山落木時
檳榔葉暗蠻天雨吏散公庭鳥啼曙帶印雖云案牘勞
懷人莫忘漁樵似樵人偏辱使君知為惜交情在布衣
他日諸郎如問絹應傳清節到林扉
書鄧子静畊隠
阿翁隠處何瀟洒竹嶼南頭鳳丘下守道偏將谷口人
養拙應同漢隂者而今髮白老丘樊帶經也或究微言
生平不夢五陵道嘉遯羞過七貴門世人未解此翁意
此翁心跡孤雲是低頭不肯揖陳蕃食力何曾愧徐稚
脱略凡機無世情幽人野鹿伴經行秋風别墅黃花酒
夜火山厨綠芋羹有時濯足苔溪晚放犢寒陂不知遠
幾片青山荷蕢歌半林落葉同僧飯盤石懸蘿地更偏
獨攜高興寄秋田且喜琴書應有托蔡邕雖老仲容賢
海上酬三峯諸友
晚家大隄曲幾見大隄春開門對三峯宛若平生親别
來滄海東倍憶三峯好眼前不見同心人夢飛只在三
峯道早晚歸來大隄曲三峯壚頭酒應熟
山水扇頭
山蒼蒼兮白雲谷窅窅兮夕氛鴻高飛兮遠逝蟬薄暮
兮空聞汎木蘭兮容與隠薜茘兮氤氳紛吾老兮既拙
擔相從兮夫君
題梁氏家蔵十牛圖
渴莫飲汙渠水飢莫食衰草根孟諸桃林春正綠洞庭
笠澤多清源五侯櫪上皆驄馬笑殺田翁事畊稼隂山
勁卒氣偏豪幾日銷兵賣寶刀羣行聚散無迹遠遥望
長洲日將晚不聞甯戚歌不見百里奚猛虎當頭向前
去空村尚有綠林兒
答陳伯堅蝤蛑并詩見寄之作
郭索蹣跚隠深澤百尺寒絲誰釣得雙鰲落刃碎青霞
滿殼流脂泛金液感君特寄到沙堤竹簍乘來不涴泥
尊前正值霜橙熟堪笑吴王一蟹低
書陳果之阜陽亭
阜陽山水多佳致亭子幽幽翠微裏鴈池梓澤不須論
綠野平泉只如此平泉綠野多喬木未勝君家阜陽曲
書幌遥臨雪海青飲缸倒浸南山綠石門沙嶺竹邊房
同谷方池映橘霜霜煎夕照松聲遠雲際飛泉月影凉
畊童牧叟閒來去草衣笋笠還朝暮主人尚擬鹿門居
坐客都迷輞川野羨君三十著儒衣瀟洒亭中獨下帷
殷勤且畢青雲事他日還應畫綉歸
書倪氏經鋤堂
西鄰無牛長苦辛東鄰多牛今家貧兒孫生小不識字
頭白終為畎畝民君家累葉皆儒雅豈學鄰翁但耕稼
數畝荒畦手自鋤一卷遺經坐仍把厨中有粟床有書
萬事浮雲心澹如向人懶掉儀秦舌避世翻輕沮溺徒
方今聖代多推轂玉帛戔戔賁幽谷我亦休畊汶上田
與爾相期在喬木
澄清歌為閩憲僉孫公賦
驄馬何處來翩翩下霜臺七閩大道無塵埃袖中明月
連城價腹裏琅玕柱石材閩山青峩峩閩水淨如練露
冕巡行歷州縣手持白簡綉作衣膽落金吾鐵為面佐
理由來有政聲綱紀百粤共澄清清如金莖雲間之露
白澄似冰壺秋夜之月明山亦收其霧川亦斂其滓泰
階熒熒懸六星秋毫遥遥洞千里列郡官曹亦如水憶
昨霜威徧齊魯汶陽泰岳沾時雨又持玉節按閩荒鄕
心幾度夢潯陽方今天子多殊渥暫遣遐陬訪民瘼早
晚功成列上台令人更憶孫弘閣
題小米水墨
寒山深白雲蕭蕭楓樹林嵐烟瀑雨生衣簪綠蘿裊裊
懸我心靈源中石齒齒散髮輕舟弄雲水欲得風飄洗
雙耳茆屋荒岡絶四鄰青林殘葉少行人苔邊僧磬連
孤鳥竹裏仙家隔素塵布衣未了生平事愧爾雙毫寫
幽思白頭遥想米家風夢落濡須墨池裏
送鄭克復睢陽軍
空山忽鳴鵙露白秋草寒離居感物候况有行路難從
征睢陽裏飲馬黃河水孤劍二十年寸心五千里朅來
問鄕館捧檄仍徵兵戚戚慈母戀依依兄弟情行當辭
復去悠悠念王程黃雲白鴈秋蕭索野水西風汴城郭
洛苑初霜赤葉飛大梁古道黃花落戎衣此去勿遲遲
莫向清平嘆數竒白頭好遂還鄕計姜被重歡綵重戲
送林洙之徽州省親
去年沙頭柳堪折與爾嚴君惜離别今歲沙頭復送君
柳條拂面花如雪新安今去問平安莫嘆嚴君尚冷官
胡瑗由來布衣士鄭虔不厭坐氊寒看君亦是竒男子
白面疎眉有如此懷裏琅玕人未知手中結綠誰堪比
别後秋風歸未歸他鄕應復念慈闈經過莫上滕王閣
辛苦須縫萊子衣
連江陳氏春暉堂
諼花媚凉秋慈竹後霜色春草同生雨露榮寸心莫報
陽春澤以兹感激念春暉薄俗如君孝養稀三時每供
茅容膳五色都縫萊子衣他人朝夕唯甘旨溫凊何曾
得親喜菽水而今不盡歡蕭蕭風木徒為爾知君閒門
野水濱青山獨樹孟家鄰清時正爾觀風教錫類唯應
及里人
書漁樵畊牧四畫
扁舟夜唱滄浪曲朝飯蘭臯爨湘竹垂楊輕拂鯉魚風
千丈春潭曉未綠日暮雙雙得紫鱗漁家生計任長貧
豪門綺席銀絲膾愧爾漁郎多苦辛
山人豈是悠悠者何事樵歌孟諸野蕭條茆舍住寒村
生小何曾識縣門東鄰作商走風雪西家為郎嘆離别
人生未必勝樵夫朝朝暮暮對妻孥
石田新雨苔花碧禾黍秋香百餘石誰教釀作甕頭春
醉裏看山了殘帙讀書何必問時清縱有荒年莫廢耕
鹿門精舍青山裏春去秋來無宦情
畊童生小無所知慣騎牛背度晴陂横吹紫竹無宮調
笑殺五陵遊俠兒荒林野水凉蕭瑟山葉吹霜鳥邊落
信陵墳上草青青幾見殘碑礪牛角
書岱峰先墅卷為邑曹掾陳氏作
岱山連雲轉林麓中有山人舊書屋春風獨樹孟家鄰
垂蘿野鳥愚公谷山人去後餘泉扄落木寒猿那可聽
階蘚猶存故行跡簷峰不改别來青後人戚戚悲霜露
竟日凄凄感風樹啼鳥空聞返哺聲白雲况是關心處
寸祿休嗟名位卑多才又喜際明時蕭曹事業應須繼
林壑光輝會有期
題陳滄洲家蔵王甥至之山水圖
公乃王郎之舅氏昔年遣興滄洲趣白水應同萬古心
青山不盡平生意初疑衡霍亂峰迴石廩芙蓉天上開
又疑瀑布香爐頂飛紅沓翠空中來連林襍樹紛隈澚
屋頭清暉霽人目片片春雲帶鶴還淙淙野水流冰綠
雲間雞犬更誰家雲際風泉半落花回巖積靄天梯小
絶壁懸蘿鳥道斜白頭久嘆同聲遠臨水看山夢猶懶
濯足磯邊月自明弄琴石上苔應滿不見羊曇四十春
西州雲物幾回新丹青此日堪惆悵豈必山陽笛裏人
嶼南林公谷夀自號雲外道人上清方壺為寫茂
林雲外圖索余題其上
嶼南山水新寧少况是君家茂林妙林間瀟洒薜蘿衣
雙舄飄然淩翠微連嵐過雨看城黛片片雲來度滄海
誰識孤雲是此心此心更在孤雲外蕭散無心任去來
因風幾度到瑶臺暝随西頂龍飛去晴帶空江鶴共回
自言放浪雲林久大道由來賤芻狗曲几冥看老氏書
衡門静對先生柳樂山樓上興悠悠遥惟却卷横湖秋
一聲長笛飛霜裏雲影離離半寒水壺公醉墨天下聞
况是仙都鸞鶴羣而余大夢獨未覺不知雲為君兮君
為雲
贈鳳陽王將軍時鎮平津
王將軍鳳之雛驥之子武弁承家佩金紫春風早食金
琅玕昨日長鳴渥洼水玉帳遥臨劒水清少年白晳又
專城尊前醉墨歌千首案上軍書論五兵故園久别臨
濠路忽憶先塋感風樹鼎湖龍去鳳西飛扳鱗附翼今
何處君家叔父愛文章風流亦羨紫羅囊須知七葉功
名在應繼三槐德業昌
國子先生鄭孟宣以賜告歸省丘墓暇日訪余新
寧之沙堤余因載酒於滄洲野堂以讌之適文
墨友方外交翕然來集酒酣樂甚分韻賦詩余
得酒字時庚辰孟秋七月
上客何處來繫馬堂階柳馬頭尚帶秣陵塵衣上猶香
白門酒寧知此地重攜手張燈復話昔年舊問我蕭條
但布衣念我棲遲向田畝滄洲地主忘年友把酒相歡
兩情厚鳥外晴波對急觴天邊白月當虛牖山林已是
忘形久更喜支公說空有旅思休驚一葉秋佳期况及
雙星候狂歌擊筑君知不痛飲何須問牛斗明日相思
壁水遥唯有新詩滿人口
題吴氏養拙卷
世人競巧智子獨尚渾樸世人機事有機心子獨無機
心亦樂閉門山水少逢迎曲几琴尊隠姓名太羹玄酒
無滋味標枝野鹿俱忘情世人大笑延陵拙不學儀秦
謾饒舌作室翻嫌樗里謀懸樽却羨蒙人說東鄰少年
取錦衣西鄰歌舞日光輝清時何用嗟淪落飲水看雲
誰是非
吴雲歸興送别王明府子姪還姑蘇
何處發歸興吴江多白雲晴教積水青楓合寒帶空洲
遠鴈分游子前年别張掖酒泉南頭夜霜白扁舟忽過
釣龍臺回首姑蘇是鄕陌小阮曾為叔父知十年應負
竹林期參差雨雪遥相問迢逓關河又别離羨君兄弟
東歸去白馬雙嘶首前路行人未聽虎丘鐘春風已綠
吴門樹萊衣重戲莫遲遲百里邦君有所思懸知舊國
看雲處不比甘州見月時
書樂邑長史高凉黃公性成六平清致
軒丘之人何坦蕩奮身擬在蕭曹上三語曾聞作掾名
一言尚遇知音賞誰云枳棘不棲鸞暫屈長才向小官
月俸持還酒家去春衣猶似帝京寒六平峯下開仙館
案牘閒時任蕭散南澗飛泉卧内清西林爽氣朝來滿
自從下馬少鞭笞鄰邑争傳贊畫竒遂使郎官唯坐笑
每逢才子即聮詩有時獨上横琴石萬水千峯起遥憶
金馬長懸魏闕情銅魚不記鄕山色南營考績待朝天
莫笑行囊但一錢應知太史求循吏籍籍聲名繼潁川
題高漫士水墨圖
高君興發泉石間含毫揮霍寫雲山白雲無心去復還
青山對人閒更閒垂蘿飛鳥疑可扳淺淺石瀨流潺湲
嵐烟瀑雨清心顔邇來京國推名畫片紙應論百金價
嘯臺聲響人競聞不道無聲更瀟洒
題馬自牧水墨山水
鳥外懸蘿青幾峰紅泉翠壁花蒙茸人間不見問津者
林下空餘避世蹤昨夜山中度凉雨落木寒猿半窗曙
日夕天空鏡水深不辨仙源在何處
題梁董教歲寒亭
君家結亭樂幽栖佳樹隂隂唯鳥啼横經不知白日轉
搴幃坐見青山低城南城北春風滿陌上春容正堪玩
白馬朝穿桃李蹊朱輪夜過金張館臘月寒天雪更深
看君亭上獨行吟眼前草木俱搖落知爾青青松栢心
奉答陳先海先輩
朔雪寒鴻半江海五侯池館誰相待支離王粲身未達
落拓蘇秦舌還在梅隴霜前早識君三溪花畔又論文
栢山夜雨聞鐘梵華館清燈對水雲今年復過沙京下
百丈峯南是君舍衣冠蕭洒輞川人山水依稀鹿門社
别後那能寄遠書秋風空釣鴈池魚狂歌酒店墩頭月
思爾桃枝湖上居
題嶼南林遵性學圃軒
君家書室依林坰日夕清輝多在庭出戶時看花嶼近
卷帷唯見董山青蒼苔古木連深曲懸蘿石上孤雲宿
露葉垂籬菘薤香水藤拂檻瓠瓜熟任是閒門客到疎
自甘蕭散學犂鋤新鑿小池宜抱甕時閒高館復攜書
紛紛甲第皆粱肉何事丘園未干祿稚子能羞苜蓿盤
家人解壓葡萄綠寂寂林扉絶四鄰角巾野杖亦容身
公門若更栽桃李先數林泉種圃人
題周家山水圖
野人不到山中久見山若見平生友咫尺相看解有情
幾番别去仍回首石林精舍小茆廬便欲牽蘿學隠居
周郎拍手向予笑云是吾家山水圖角巾野杖行瀟洒
又似商顔採芳者瀑水淙淙島外飛巖花寂寂雲中下
潭聲樹凉蕭蕭世人何必輕漁樵霜枝可薪魚可食時
來不負金臺招
題山水圖
憶昔扁舟過南楚飄泊瀟湘洞庭浦積水寒天夢澤深
疎鐘淡月巴陵曙君山獨上思悽然竹樹蒼凉繞暮蟬
空陵草沒皇英骨古井苔荒柳毅泉一别湘江向十秋
披圖遠憶舊時遊青楓寂歷烟中燒遠岫依稀鳥外愁
雲帆去去尋仙島我欲因之拾瑶草再三招手呼不來
令人獨立傷懷抱
題畫馬二幅
世人徒愛馬不解與馬知長鳴倦芻秣力殫翻箠之飼
以玉山禾飲彼清泠池龍性復矯矯始知真權竒荷君
剪拂君門裏厮養年深亦知己感激羞懷伏櫪恩常思
一日行千里
素練漠漠風沙黃畫者得母東丹王圉人牧馬山隂口
曾是邊頭射鵰手紫騮連錢白鼻騧蹴沓霜蹄來漢家
豈知物變長安道人馬傷心對秋草邇來御裏貌青龍
獨數天閑飛越峯
書琴高跨鯉圖
焚香禮瑶席遠望空懸竚翩翩列仙人騎魚撇波去憶
别人家二百秋暫來復去誰能留冀山青青涿水綠相
思不見令人愁華陽亭下秋風晚應教嵇生廣陵散何
處重期太古音荒城落葉蒼苔滿赤鯉迢迢海上行春
風幾度到瑶京笑予亦是謫仙者未得騎鯨歸上清
奉餞林思和秩滿之天官
三月閩州柳堪折泮林上客來作别自言官滿欲朝天
不向家山卧明月君家兄弟並承恩冠蓋聯蟬共一門
看君已是丈夫行况復少卿賢子孫太常峩峩綵雲裏
君見才名亦如此黃鵠高飛隘九州驊騮一蹴行千里
傾蓋逢君惜未深相看又動别離吟興回暮雨孤尊酒
目送南鴻一片心吴檣積水丹楓垻淮樹青山秣陵社
白下亭中醉墨時鳳凰臺上彈琴夜故園迢逓白沙堤
榕葉青青拂石猊功成早著還鄕綉毋令睇望空雲泥
書松陵夏尚忠王明府道齋故人也明府繪望雲
圖令其子歸遺之索余題其上
毗陵客舍洮湖裏鄕心祗憶吴江水關門千樹别來青
笠澤孤雲望中起孤雲迢逓故鄕山也似梁公馬上看
膚寸任随零雨散飛揚還帶莫天寒看君已抱連城璧
何事猶懷兔園筆朝飯歌殘苜蓿盤春衣夢繞斑爛色
王郎此去揖清芬明府緘書遠念君他時好在青雲上
回首姑蘇是白雲
牛上翁
時既和年既豐樂莫樂如牛上翁短衣半濕楊柳露長
笛吹老棠梨風君不見苦竹崗頭淇塾水鷓鴣相呼作
人語馬上郎官攅兩眉海北天南路何許翁家有粟牛
有莎世人造物如翁何牛飽歸來浩浩歌江上兒孫雨
一蓑
為陳必宗題高漫士山水
水墨不求似意在丹青表前朝獨數僧匡然後有方壺
可同調龍門此日發天機揮霍霜毫亦神妙遥林積水
湛清暉金削芙蓉連翠微中有白雲朝暮飛雲飛盡逐
青山去山靈笑謝紅錦衣主人原是幽棲者喬木蒼蒼
此山下我亦滄波淡蕩人醉裏閒尋有聲畫
為陳必尚題山水圖
太常積飛翠朝夕侵我廬嚴公湖上水色映靈臺虚鴈
峯屋上三山峭散帙鳴琴亦高妙半榻閒雲鶴夢醒一
簾初日藤花笑顧余性癖愛清暉終日相過盡醉歸幾
度離家聲别調何時恩許卸朝衣黃花九月高樓酒無
那明朝又分手座中應感去年人馬上空攀未霜柳酌
酒看山興暫同君家兄弟氣如虹萍蹤自愧無南北聊
寄相思水墨中
題高漫士為周仲器作黃山書室圖
海上見空翠黃山積扶輿連林結幽構中有千卷書白
日但垂帷抱琴常晏如何必鄴侯家於焉董生廬有時
巖際書聲起天籟泠泠拂流水清響遥傳野衲禪餘音
半落鮫人耳芸草春香静掩門河汾洙泗共誰論閒將
活水澄心鏡向人大笑翻忘言翰林墨客拈雙筆揮霍
新圖興偏逸寒松滿屋疑有聲白雲卷簾怕飛出軒珮
追随入泮林玉堂天路五雲深白頭為爾伸長句直是
漁樵一片心
賦得幔亭峰送人之建上
鶴岑戛然開洞門仙翁騎龍宴曾孫曾孫大醉仙翁别
木魅鮫童弔溪月葛花濛濛簝竹荒石雲紫蕨參差凉
銀灣逗帆嘯蒼突玉函千年蜕金骨峯頭藥草九節香
胡麻作飯與君嘗待君騎魚還故鄕
題侯明府河陽滿縣花卷
君不見河陽潘郎花作縣蘢蔥千樹行人羨縣南縣北
正花開二月三月花如霰拄笏香浮按牘清搖鞭色映
宮袍茜看君為政應不煩還如桃李竟無言成隂共借
陽和力結實都含雨露恩莎庭吏散心如水山鳥舍花
下廳事花底時聞宓賤琴花邊或駐王喬履前年玉斧
將綉衣膽落金吾鐵面威今年復把郎官筆可憐銅墨
生光輝河陽只愛芳菲色未勝君家曾種得春風早食
金琅玕歲寒莫負淩霜栢
美朱嶙為仲弟訴冤
北門天霜秋草衰南山桂樹青連枝鶺鴒低飛聲正悲
弟急難兮兄痛之邊頭軍帖嚴有期將作遼陽征戍兒
阿兄含冤摧兩眉誓將生死長相随天門九重龍虎威
逞鱗猛鬚誰敢窺以額扣閽天始知天始知事還白不
使全家隸兵籍君不見同胞紛紛日相訾行義之人乃
如此
為鄭可久題漫士畫
龍門畫史多神墨紛紛見者誰能識自從走馬入鸞坡
片紙人間求不得高堂素壁洒林泉王屋嵩丘遠岫連
對榻長飛洞庭雨開簷欲放蒼梧烟玉融才子中林士
脱落塵機愛山水想是龍門大醉時揮霍含毫為君起
猿鶴山中那可招暫時看畫憶漁樵長安莫道終南近
自古雲林遠市朝
送王借之永嘉訓迪
谷口離歌動行篋馬首西風卷殘葉芹水今看釋菜嚴
棘闈舊覩穿楊捷東嘉形勝古名州鴈蕩峯迴浙水秋
驛館莫投菰米飯山城寒過木綿裘廣文官舍江天裏
官暇彈絃聊隠几抱膝休歌梁父吟傳經且授毛萇義
權門要路四時春念爾官卑祿更貧聞道此鄕多大布
不須遥寄到樵人
書少尹陳思孝松庭清曉卷
官署雙松何彩翠吏散人稀苔滿地獨坐松間是阿誰
才子風流太丘裔薄曉松枝清露繁公庭無訟寂無喧
常思佐理甦民瘼不分端居愧主恩迺翁倜儻龍頭客
曾事先皇佩銅墨京使争傳德政碑邑人共說郎官澤
枯魚肆索幾何時倏爾空愁風樹悲莫言累葉仍州縣
九棘三槐應有期
長樂陳士宜三桂堂
七閩南宋舊繁華喬木朱門非幾家新寧甲第開三桂
云是中山有媯裔拖金躍馬綰銀章兄弟蟬聮被寵光
綉篋黃綾官誥重銀勾華扁御書香儒英門對千峰秀
三樹蟠根日應厚密色三時綠覆檐飛霜九月凉侵牖
隂隂丘木護泉宫歲歲雲孫尚掃松秋菊春蘭時祀别
褒衣博帶古人同故家文獻今如此累葉猶能拾青紫
請君回首趙家陵大梁落葉秋聲裏
陸推府望露思親卷
陸侯東膠士家林西楚鄕别來念親舍目極孤雲翔孤
雲飄飄洞庭渚夢飛不到三湘浦天門西望數峯遥澧
水東流寸心苦昨日承恩别紫宸閩州父老候車塵争
看壁水環林秀來佐朱幡皂蓋臣莫言束帶恒推府韓
琦趙抃多殊遇三尺探知犴獄情一簾隔斷苞苴路朝
朝訊讞不辭煩名宦由來古所言若待錦衣歸省日夫
人含笑問平反
贈新寧陳五處士大初應召
祖道百壺酒千人歌送君玉壺擊寶劍壯氣横孤雲玉
壺擊斷歌聲作遠海春潮為君落别路行看指鳳皇青
山不得随猿鶴主父西遊感慨多馬周辛苦遇常何何
如高卧東山頂一上金門解綠蘿問君今年幾十霜鬚
眉稍白髮半黃長松歲寒起淩厲良驥老大方騰驤龍
腫好為蒼生出莫愛丘園長隠逸作縣還堪魯卓齊為
邦尚可龔黃匹君到皇州春正深龍池柳色動鄕心白
門酌酒看花醉青瑣聞鶯委珮吟同遊倏爾皆朱綬笑
我蹉跎空白首玉堂西掖故人多相逢為問平安否
唐主簿陟屺圖
陟彼屺兮何所思日眷眷兮心不夷望雷陽兮不可見
返余轡兮首中逵雷陽一髮春無際浩蕩鯨波數千里
匹馬天涯思故園夫人堂上悲遊子子有園林瘴水濱
家人曾浣綵衣塵檳榔花下紅諼草别後紛披幾度春
自云薄宦沾微祿夢飛不到雷陽曲乞身歸養應及時
莫比前人嘆風木
送閩藩從事吴景從考滿赴銓科
閩藩大府多從事延陵公子非凡吏簿書八郡覽清名
刀筆千人讓初試南宮今去考功名迢逓河山入帝京
畫省堂中拜方伯麗樵門外别同聲紛紛祖道螺江口
午日蟬聲市門柳丹茘高堆瑪瑙盤玉壺滿載葡萄酒
官船擊鼓離歌發一片炎雲海波闊彭蠡驚心楚樹秋
白門買笑吴門月西遊畢竟沐恩多應與羣公接珮珂
若對韓休高待詔道予問訊今如何
龍龕龍集并序
新寧有佳山水而龍龕又山水之尤佳者也搢
紳鉅公往往輩出由清淑扶輿鍾秀所致也今
年夏浮梁丞陳思孝服闋將赴天官余走送海
上因造兹山丞迺率其族人賫酒饌驀香爐峯
憩望海亭抵水樂堂遂觴余金仙之居少長咸
萃凡十餘輩既酣丞昆季果之衛之舉酒屬余
賦詩辭不獲已遂書于壁聊紀一時之會時永
樂甲申六月十又四日也
蓮宇最高處青蘿隠丹梯鐘鳴海色動四壁聞天鷄簝
竹蒼梧野翠分石林隂洞未歸雲香爐峯小開窗見水
樂聲寒隔坐聞迴風颯颯吹松栝落日澄潭見毫髮龍
眠水底呼不醒千歲寒漦雨苔滑而我發遐想興來随
所之緣雲踏鳥道披荒上天池天池色映黃姑水手接飛
藤洗雙耳鬼谷仙源杳靄間鴈蕩天台只如此望海亭
中載酒來石楠花氣拂金杯葛衣醉倒繙經榻紗帽狂
歌施食臺龍龕法似心無垢宴坐禪扉說空有玄度難酬
支遁詞鑿齒曾於道安厚浮梁少尹欲朝天羣從相看
惜别筵遥想五雲雙闕下時時飛夢繞林泉
書陳思中鐘山草堂
東人結廬雲水間有時飛夢遊天關西人白馬長安道
身寄玉堂心在山草堂只在鐘山口石門南頭岱溪右
古木垂蘿遶四簷紅泉翠壁當虛牖憐君白面魯諸生
却愛幽居隠姓名興來滿載東山酒春至還尋谷口耕
卷幔横經坐曲房穿林著履采芸香天寒煑茗僧同榻
月出彈絃鹿近床巖扉近舍多幽處向子何須更長去
心遠能忘朝市喧機閒自得烟霞趣獨鶴孤雲任此身
至人舒卷道為鄰草堂亦有山靈在莫學周顒却笑人
題高漫士為果之繪阜陽别墅
吾愛龍門子解作無聲詩今為玉堂客留此粉墨竒滿
堂山水多佳處何限清輝阜陽曙百道泉聲縹緲間幾
片雲來欲飛去石門沙逕逗微曛飛紅沓翠長氤氲仙
人煉處丹梯近野衲行邊鳥道分房櫳正對鐘山色龍
龕蒼茫岱溪白槃谷重逢李愿居輞川復見王維宅主
人兄弟俱好竒酌酒鳴琴更下帷客至頻移剡溪棹興
來或賭山隂棋龍門繪事今無價千里相思五雲下我
是林泉一布衣為爾翻為有聲畫
題&KR1984;鶉
山禽奔奔好羽毛翼短飛低戀榛莽荒原野逕薜茘稀
莫憚王孫便飛去原頭八月起秋風寒菊初花枸杞紅
雌雄相随莫相鬭官裏頻將錦衣綉
書三山造士劉恒哲挹翠軒
三山蒼蒼冶城裏樓臺十萬歌鐘起君家正在冶城西
門對千峰翠如洗黛色空濛連翠微和烟著雨又霏霏
澹随野鳥偏宜夢濃帶孤雲欲染衣日出塵歊滿城陌
羨君開簾見山色九衢鞍馬市聲喧羨君游心竹素園
君莫愛張仲蔚遁跡空山避朱紱君莫愛陶弘景自甘
泉石烟霞病五嶽名山競遠尋那知城市有山林泮池
來往堪乘興終是雲霄萬里心
題陳敬山晉安丹室
丹室人間那可尋嵩丘王屋五雲深先生結茆在何處
坐令九轉成黃金芙蓉出鼎秋花吐曲密房幽夜窗曙
陽遂光中結坎離方諸影裏交龍虎早服還丹變羽翰
弱流東逝任漫漫秦皇漢武徒辛苦驪山茂陵荒草寒
有時買藥春城暮門掩西林杏千樹相逢稽首長桑君
與君竹木枝頭露
題龍山歸隠卷
山人在山心自閒偶逐無心雲出山雲飛飄飄落江海
忽訝山人何得還山人舊是霜臺吏曾與綉衣掌書記
八州郎吏揖清芬三尺兒童識名字萬事人間轉眼非
山人大笑拂衣歸昔時猿鶴今無恙别後杉松又幾圍
林泉未勝功名好羨君忘機一何早每因京使買琴絃
屢向詞人借詩藁興來躡履到僧家竹裏焚香白日斜
合嶼壺山落天鏡五峯百丈横秋霞我昔逃禪此山裏
日坐靈花嚥潭水夜半龍鳴萬籟聲四五沙門忽驚起
幾年奔走愧塵顔欲借金梯復再攀願留十日與君飲
醉倒白雲秋半間
書高漫士為道人游月窗作水墨圖
兹山連峯勢磅礴空翠濛濛坐中落始悟方壺醉裏塗
復訝商公興時作竹澗堂臨溪水濱龍門墨客問通津
相逢大醉仙家酒戲墨持歸鶴上人鶴上仙人與山好
每見此山應絶倒雲斷嵩丘少室閒龍鳴華頂天台早
我亦平生苦愛山塵緣未割竟何顔願随飛落花源去
一見秦人遂不還
送憲吏鄭彦林考滿赴吏部
我昔維舟東上潭見君家住岐陽南門垂栗里先生柳
身著栢臺從事衫前年寄詩沙頭道去年期我山中菴
匹馬今朝又離别斗酒何年共笑談今去皇州霜正落
况逢淮樹葉初酣吴女當壚卷細袖白門燒酒破紅柑
人人盡道山公好於爾長林無不堪
題高漫士逸墨山水
古人逸筆多大意夀巖寶晉方壺是今之畫史誰最竒
玉堂待詔予知己此君别自有天機恰似張顛草聖時
醉來也解頭濡墨醒後翻言畫者誰滿堂積翠横仙嶠
主人坐聽蘇門嘯萬籟天聲發指頭百道風泉出心竅
欲借巖扉隠鶡冠綠蘿青壁共誰攀江雲渭樹悠悠别
聊寄相思水墨間
秋夜宴集濮陽别墅
逸人家住千金水别墅閒畊濮陽裏人言此水直千金
爾獨丘園厭聲利莫愛西堂夢草時羨君亦有好連枝
河東三鳳只如此田氏一門誰更竒荒林野水金沙路
曾是先人舊行處滿月寒花色自幽斷腸風木聲偏苦
禾黍登場酒復篘斷壺剥棗宴同遊滿堂醉舞多年少
愧我猖狂今白頭雲間片月懸秋漢遥海星沉夜將半
感君兄弟苦留人謂我天明莫分散
題林遵性墨竹
嶼南山人心不羈含毫醉掃蒼筤枝斬釘&KR0914;鐵何怪怪
兔起鶻落偏竒竒國初始重方壺筆若比湖州更飄逸
丹丘金錯未足誇吴興籀法應難匹臨榻由來失本真
當場落墨要驚人山人獨向靈臺悟信手拈來如有神
九峯貞隠卷為道人游月窗作
君不見閩關西來劍水東連峯九箇青芙蓉吾師若箇
峯頭住物表孤高淡忘慮三花五粒常滿樹焚香閱遍
五千言雲笈七籤玄又玄太素既雕師自然莊周列子
書滿篋宴坐丹房不交睫霞步雲裾風獵獵大道窅窅
復冥冥神谷不死忘我形泥丸宮中可通靈世人習隠
只是隠飲酒何曾悟玄牝塵劫紛紛師一哂
牧牛圖
禪客觀心如牧牛人牛兩忘心即休恰如牛上小童子
百慮不關神自由黃桑貫鼻素絲索水淺莎長草衣薄
馴擾由來任本貞倒行逆拽空牢落
題南岳夫人圖并序
月窗道人手是圖指為南岳夫人且索題其上
余稽其實迺晉司徒魏舒之女名華存遇景真
真人授以黃庭内景之祕即此是也雖然亦莫
究其實俟識者辨之予又觀其風神蕭散意態
濃遠無乃吴道子閻立本之筆耶
彼美人兮何得仙鍊太和兮保長年䭾白牛兮降朱鳥
心黃庭兮口不言質姱嫭兮心澹静巧靨輔兮體輕便
髮鬢雲駐兮膚瑩雪規脩蛾兮目成&KR0008;曳霓裳兮結羅
襪被紋縠兮雲錦鮮錯木難兮佩明月丹胡盧兮腰下
懸挾兩嬰兮先僮婢負躨跜兮如遠邅萼綠婉孌麻姑
比肩幽渺沕穆委蛇蹁躚倏鸞翔兮千仞忽龍遊兮九
淵御祥飇兮復褰舉仙之人兮儼若旋衡山巖㟼㟏岈
層顛絳樓彤楹泥丸丹田獨舂容兮于大道衆莫知其
玄之又玄余既覿芳儀而自失兮神怳怳而内遷邈靈
爽兮不予顧山寂寂兮水濺濺荒唐誕幻不可測漫汗
丹青那可傳
答黃嗣傑
來清小圃堪娱客主人邇來閒不得朝到縣門夕到家
山風吹落梔子花竹邊石上燒茶處與君别來幾朝暮
我有相思一片心為君臘日抱瑶琴
高凉梁惟正愛日堂
來日短短去日多百齡悠悠易蹉跎事親不可得而久
日短心長知奈何簾前白日閒來度強半光隂夜中去
長日須教十二時時時好在承顔處遊宦因兹想故鄕
銅魚山色對高凉家臨電白城頭樹走馬别來凡幾霜
憶昨西臺著綉衣今為花縣亦忘機寥寥廨宇秋燈下
海闊天遥有夢歸
海上逢陳生
陳生拜揖當路岐未道姓名那得知别離不覺二十載
倏忽相逢如有期憶子年纔十五六負笈朝朝向予讀
我今鬚鬢已皤然子亦形容過半宿别路蕭條霜正深
無錢沽酒又分襟到家若見平生友為我慇懃達遠心
憲從事新寧陳氏歸隠卷
識子何太遲誰家見顔色胡瓶臘酒介軒樓紅燭離堂
孔彰席憶昨見君毛骨竒白面虬鬚秀兩眉九苞鳳羽
朝陽日百鍊魚腸出匣時清署淹留凡幾載百司共喜
文無害何意翻捐從事衫到家偏著斑斕綵階下紅萱
映白茆活鱗香稻徧山庖簾前肆伍淩霜竹借與慈烏
來作巢莫言村西一丘壑小山松桂長如昨心遠能教
地自偏何必廬阜天台有猿鶴
書新寧高魯仲心遠堂
門外有人事門裏無俗聲超然心境静邈爾塵慮清宛
如林下安禪客身寄蒲團意空寂又如仙客味丹經玄
牝門中澹而嘿有時拂几獨鳴琴希聲忽度緇帷林猗
蘭掩抑東歸思沂泗春波千丈深横經只在閒堂裏浩
蕩真源了無際卧想羲皇軒后時坐夢無懷葛天氏松
桂青青半占山泮林多暇日應還誰知一片靈臺曲更
在孤雲杳靄間
王克剛碧蘿山房
醉樵醉樵家何處垂蘿拂窗泉繞戶屋頭萬萬翠微峰
巷口千千石楠樹寂寂垂蘿翳古松縈烟擺月又丰茸
花飛晚榻僧同坐葉作秋衣手自縫山人直是幽栖慣
來往紅塵亦蕭散採樵時少醉時多在泮日長歸日短
歸去山中百慮消芭蕉葉長蕨初苗貍香玉面時登饌
酒熟黃精屢洗瓢草書逸興如濤湧滿城見者神皆竦
鐵限年來踏又穿霜毫歲久埋成塚羨爾幽居對綠蘿
青雲高興近如何還將墨客龍門畫來覓皆山樵者歌
書梅江陳汝疇家蔵古畫
吴絲半幅無全縷越樹淮雲楚天雨兵燹流傳不記年
丹青漫滅空存古絶壁連峯窈窕間劍門迢逓對荆關
疎鐘遠火褒斜谷落葉秋風子午山西遊去去羈塵綬
草衣笋笠今何有箕山不見棄瓢人渭曲難逢釣魚叟
君家父子愛林丘静裏乾坤不著愁南塘耕畢閒看畫
醉倚千金水上樓
書黃士傑來清亭
太常東來凡幾峯仙山獨削金芙蓉君家作亭此山下
坐聽秋聲連萬松仙床石室垂蘿畔何限清暉落飛幔
北闕青雲夢裏閒西山爽氣朝來滿少飲翻能學醉翁
草玄何必似楊雄討論未悟天人理嘯傲還將麋鹿同
玉堂争識傅巖子簿領香名亦如此君有靈臺一片清
來時不在清暉裏
為林中州書棠梨白頭
有鳥有鳥頭雪白羽離披一雄啾啾挾兩雌高飛畏彈
射栖宿不分離山果熟時無苦飢哂彼炎州翠殺身徒
爾為何如此鳥之智如愚癡老向林泉誰得窺棠梨結
子竹花謝春去秋來同一枝
高凉梁惟正賢婦歌
君不見銅魚山高崒嵂蜿蜒下有龍湫窟神秀清泠杳
藹中散落誰家作英物清門女大初嫁夫射中金屏與
夢符勉郎也似樂羊婦懷節偏同曹大家郎騎驄馬西
臺客妾向空閨侍姑側朝吟劉向列女篇夜誦曾參孝
經策願為王雎不顧情願夫天路受恩榮銅魚山崩海
水竭世上應磨賢婦名
奉題清遠伯水墨圖中寫松竹梅
君不見徂徠峰頂秋濤作瑯琊臺上天聲落君不見黃
陵廟前千萬枝楚雲湘雨青離離不知何樹臨寒水冷
蕊空香拂征騎乍逐吴歌曲裏殘又向邊人笛中起君
侯受鉞下閩藩草木還沾雨露恩山中亦有淩霜栢思
向侯門深托根
題龍虎將軍鳳陽童公思親卷
將軍少年論五兵刀頭幾歲成功名腰懸鵲印行分閫
令嚴虎帳居專城望鄕更在雲飛處思親夢繞臨濠樹
羽檄星流恐後期綵衣日遠那能顧憶昨鳴珂出帝京
一門兄弟被恩榮誰知略地攻城手偏動瞻雲陟屺情
上流澆酒三軍醉半菽飢分苦留意應嫌食子徒徇名却
笑辭親空囓臂南鎮閩川勝玉關唯將忠節慰慈顔由
來葵藿傾心處只在春暉寸草間
題劒溪上人坐禪卷
釋子安禪何處山鐔津溪上薜蘿間身將鶴畔松同古
心與巖頭雲共閒九峯禪觀通雲月百六灘聲廣長舌
翠竹黃花總是禪西來直指何言說磨磚作鏡無光彩
刻舟求劒知何在吾鄕兄弟刹那間若問江湖三十載
戒刀禪尺與蒲團定裏休將色相看直教鐵鑄脊梁骨
不用安禪禪自安
書林景時墨竹二首
水墨掃金錯每惜柯丹丘鶻兔互起落復愛文湖州吴
興老人已仙去紛紛作者誰能悟石室流芳何處尋壺
丘羽客心偏苦虛白子通仙靈三湘雨色閒青青皆山
樵人酒半醒晚風吹夢秋冥冥明朝飛上君山去一曲
璚簫龍為聽
楚山脩玉淩雲起影落誰家畫屏裏斷粉殘香夜不收
寒枝只是生秋米多情遺牒度湘臯别有篬筤節更高
為君飲盡上池水看此毿毿長鳳毛
西昌鄧奉使安泰堂
楚國多秀士鄧君如鳳凰刷毛霄漢上覽德岐山陽君
家文獻猶存古安泰堂中如樂土開簾時聽九江潮酌
酒晴看五峯雨散帙斷絃絶世情坐來心地自然平夫
人堂上無愁色稺子階前同笑聲東城南陌何凄斷綠
野平泉也凋換三湘竄逐怨江蘺萬里羈危對秋鴈此
際問君誰似君日高猶卧半床雲只言永結烟霞想何
意今随鵷鷺羣使車到處争迎送乳酒青絲白銀瓮西
上金門自此昇山中茆屋空多夢
送鄭居仁以楷書赴召
爾家山房多柿葉架上床頭饒古帖柳骨顔筋手屢摹
王廙鍾繇每精獵兔園挾策幾經秋不見將名干五侯
一瓢只謂山中隠匹馬那堪西上遊河橋酒幔青青草
祖帳離歌滿官道行篋春衣莫畏貧上將權門與君好
高閣隂隂遶鳳池紫花鸞綾光陸離擅場點筆須經意
莫比家林醉墨時
九鷺鷥
屬玉何翻翻羣飛向空闊非無霄漢心暫爾弄流沫綠
水幾片雲青山半行雪有時寄蘆花相將亂明月此鳥
清臞絶世塵往來烟波不屬人若教盡逐鴛鸞去誰共
沙頭鷗鳥親
漁樵耕牧圖
山水相逢任疎散孟諸日夕歌聲遠大野春苗葉未齊
長川水草香猶短峽口泉蘿隔世塵雲間鷄犬是秦人
重林峯壑無歸路流水桃花幾度春白頭未悟丹砂理
縱酒狂歌鶡冠子一片孤雲野鶴心秋來夢著青青裏
水墨横圖為姜養恬書
梗樹重林隔花遠仙源一道緣溪迴太常峰頂千秋雪
石門洞中萬古苔石門隠映靈湫窟積水澄波洞毫髮
龍鳴午夜發天聲僧定空山見秋月美人家住石門東
散帙垂帷杳靄中千嶂雲來窗戶白半巖雨過野泉紅
美人自是儒林秀叔父風流今白首醉來莫賭山隂棋
興在寧陪竹林酒門前水磑霜花米席上春盤膾鮮鯉
何意匡廬四五峯飛落君家畫屏裏君今見畫思隠淪
謂我年來得句新誰知紙上千章富不換倉中五斗陳
賦得沙堤送别造士王克剛赴召入翰林
新寧海邊沙作堤人烟兩岸草萋萋潮歸鵝鸛印行
跡雨到楓州沙更白沙山繚繞大堤平故老虛傳宰相
名漁梁晚波牛渡淺堰口春泥馬蹄軟新水還流舊水
聲古人過盡今人行青幔紅橋幾迴别官柳秋風不堪
折才子辭鄕近九重啣杯堤下動别容遥知草詔明光
裏沙上空流送别蹤
總賦山隂十詠
泮林才子多愛山吏書共往青蘿間洙泗河汾恣探歷
天根月窟窮躋攀振蘢玉樹分嵐嶺一室寥寥是心境
龍吟絶澗静琴聲鴈落曾標慧燈影石林精舍梵鐘微
垂蘿葉暗桐隂稀負薪扣角非同調解聽書聲忘却歸
有時散帙烟霞表澹澹長空際飛鳥江心潮沒一峰浮
石首雲間衆山小青幔紅橋酒甕香江蘺初綠棹歌長
相逢白髮非春事憶昔金門是夕郎傾壺采秀多狂趣
世人那得知其故赤霄麟鳳佇翺翔莫忘山隂讀書處
東溪精舍襍詠為吴中美作
延陵精舍東溪口六曲屏山對虛牖絶壁連岡入萬松
一磵盤陀大如斗盤石垂蘿密更偏黃精潭上寫冰絃
化成水月三千界古洞烟霞小有天烟霞杳微茫水月
澹忘知誰知魯中叟發彼川上喻谿水東流接泮林雲
泉佳處萃青衿金門舊隠時同屐白頭老樵來聽琴孤
亭五月秋聲起列坐檉隂愛流水借君磯畔濯塵纓何
必箕山洗雙耳
雪溪行旅歌為古縣陳齊之賦
君不見燕代城頭雪花白片片飛空大如席居庸關口
秋即寒白翎凍損地椒乾駱駝淩競馬不發卷髮虬鬚
膽欲折公主琵琶苦調多都護狐裘冷如鐵行旆遥遥
出柳林賈胡車上盡䭾金葡萄十斗飲不醉瀚海層冰
千丈深迴看宮闕連天起萬歲山高玉華裏雪散春回
宮草青百年王氣東流水江南春早雪聲殘行客休高
行路難西遊大道青天上不比居庸關外看
題前給事陳行四讀書室
給事先朝罷官日拂袖還山坐虚室牙牌角帶厭羈縻
大布烏巾任閒逸鄴侯架上五車書玄宴床頭萬卷儲
心中有悟即大笑懷裏無錢常澹如憶昨逢君領鄕貢
何限居人走相送南陌看花日幾回春闈得桂今成夢
君家面面好林泉莫把榮華記昔年一瓢且醉山中月
數畝還收江上田江田潮滿春苗綠瓜地秋香橘林熟
古洞雲龕鶴共行石門沙嶺僧同宿玉軸牙籖半草堂
閒教子弟競三場經旬不出蠨蛸戶見月唯開薜茘房
西風黃葉何蕭瑟鏡裏秋霜數莖白壁間猶掛汾亭琴
扁上時看紫陽墨知君守道更忘貧緗帙恒開絶四鄰
垂帷閉戶且安命未必琴書付别人
無聲詩趣贈林質齋畫史
風流摩詰居輞川在官也或思材賢興來解作有聲盡
醉後無聲詩更玄長林才子非常調却與藍田共心竅
乾坤意氣轉清冷散落天機發神妙居庸雪花凝不開
紫雲二室連嵩臺蕭條三峽流泉去倏忽空江秋雨來
夕林返照緣原騎殘葉疎鐘隔村寺郎官湖上酒滿船
浣花溪口䭾驢醉權門列戟揖清芬衆史駢肩迥不羣
朕墨遠過曹氏子羸裎偏動宋元君閒居委巷塵蹤少
藐視千金一毫小恥随延夀枉蛾眉懶學邊鸞媚花鳥
湘山湘水别來深憶昔王門遇賞音白首回家無長物
黃花滿逕與孤琴别離已久重攜手自笑無錢可沽酒
掃素含毫不作難為貌山林布衣醜
題林逸人水竹居巷
中州逸人隠于横塘所居環樹脩竹鑿池以通
潮汐暇日常宴坐其中與道徜徉澹如也因以
水竹居自名其堂且索予長句詩就主人擊節
而歌歌竟請書為贈文
清莫清如金塘之碧篠澹莫澹如玉溆之澄瀾紅泉一
道寫天影青林五月驚秋寒草堂宴坐如空寂遠過山
隂子猷宅初疑飛夢落湘臯彷彿蒼梧起瑶瑟磷下苔
邊好濯纓看書高枕謝浮名白鷗小艇滄浪調黃鶴孤
琴静夜聲閒門永日無車騎半榻清風兀然醉動處偏
澄静者心晚節方知此君意客來呼酒共論文燒笋烹
魚每夕曛自耽老興工長律更喜兒郎書八分憶昔聞
君訪仙島壺丘員嶠多靈草九轉黃金祗浪傳數莖白
髮歸來好如今高蹈隠鄕山學得劉伶善閉關只愁西
伯非能獵忽到滋泉水竹間
寄題靈武王孟敡南湖草堂
湖南小山誰結茆潮陽使君歸避敲五馬行春何處在
空梁落月多神交後人此地還廬墓日望寒松嘆風樹
損菴畫坐想音容密齋夜起悲霜露阿翁曾與石為隣
今見盤陀若大賓阿翁當年與山好仰止今朝思古人
澄湖積雨秋波淨菱葉荷花落天鏡出戶唯將鷗鳥親
罷琴也逐漁樵興君家事業何可當兄弟聮翩如鳳凰
新製文章行滿篋舊蔵袍笏尚堆床溪藤歙硯相輝煥
金薤琳琅映華翰秘閣圖書出晉唐故家彝鼎超秦漢
我昔登龍候使君滿堂賓客正論文南陽醉墨今何在
太史清詩久不聞前朝冠蓋多如雨誰共使君同日語
地下逢人不愧心人間有淚空傳古三十年來别永陽
白頭無復更登堂心随輞口欒家瀨夢落盤中李氏庄
看君豈是悠悠者昨日橋門動聲價合浦初還照乘珠
流沙遠致空羣馬到家又結草堂期曾對山靈發誓辭
名遂古來應税駕南湖誰假北山移
吴航高魯仲將赴春官同學友繪其鄕龍門勝槩
離為十詠分題于上余獨裒衆目總而歌之以
識其别
清暉高樓連翠微清暉主人常下帷春簾半占和烟卷
秋笛三江帶月吹樓扉正對三江水半占青山落烏几
文筆浮峰鴈影邊夏雲夕照天聲裏岱陽千樹拂晴霏
迢逓風帆鷄嶼歸綠波芳草潮頭白空翠濛濛來濕衣
竹枝歌斷瀛洲渡渡口行人自朝暮江心船若送僧鐘
何限年光此中去有時躡履聞天籟樵夫牧叟非余類
吴嶺三山只暫窺青雲北闕遥相待北闕青雲西上遊
龍門今夜發仙舟明年桂枝君應得還憶家山醉倚樓
贈别曾君伯剛遊廣東訪陳潮州
曾君遠遊何所親潮陽太守君故人豪士滿堂皆贐别
嗟予四壁常家貧看君豈是彈冠客聞道芹邊久虛席
網罟寧加縱壑鱗樊籠不掩冲霄翼家林别去且遲遲
道過温陵謁舊知司校閒堂連别墅參軍遺像有新祠
清漳山水舊城池羅氏繁華昔在兹馹路停驂空弔古
河橋買醉更題詩雙旌出迓韓山口未話鄕心即攜手
遠道休愁館穀稀故人俸祿堪沽酒
九日燕集題高牧隠清暉樓畫壁
我昔大醉清暉樓燭前醉眼如滄洲九華五老將心遠
七澤三湘随夢流湘紋卧簟清如水紈扇平頭小奴子
黃葉聲聲枕上來白雲片片床前起酒醒樓扉曙月凉
青綾猶覺茝蘭香向來水木通幽處始悟丹青落醉鄕
兹晨看畫重擕興更喜仲容初戰勝黃門給事此同遊
玉堂待詔曾留詠九月黃花酒滿槽主人洗盞客持螯
風流笑傲清暉裏到處争傳牧隠高
瓢所應召指所居喧中寂索詩為别
博陵有道者生事唯一瓢觸目盡擾擾冥棲獨寥寥傍
人笑問何能爾云是靈臺本如此雲海天虚夜月閒霜
林木脱秋聲起有時齋沐坐禪床復愛真人曲密房鼻
端有白分明見腔裏無機自在忘草玄更倚揚雄席飲
酒不愁元亮壁吟思千重境又玄凡情一洗心皆寂舊
隠東林野水邊暫辭猿鶴謝蘭荃玉堂冠蓋思同調滄
海漁樵寫贈言仙舟臘月閩川道大雪飛花遍江島稽
首喧中别故人他年來訪商山皓
書皎白處士墓表後
少微經天何燁燁處士不言情亦愜仙源渤海出清河
南宋尚書今幾葉人言處士曾懷寶脱略凡機一何早
仲舉空憐徐稚高王弘未識淵明好三十儒衣鬢尚玄
蕭條元季事戈鋋金天厭見攙搶動洛邑長愁郟鼎遷
誰似當年獨高潔清風飄飄洒蘭雪仙客神交碧落遊
仙人口受青囊訣别墅閒堂野水濱日長高枕道為隣
龍門月出翁山曉鷄嶼花明宰嶺春堂前玉樹驚摧折
顔巷俄聞喪賢哲天上文章記玉樓人間皎白傳清節
况有承家伍桂芳若為黃鵠嘆孤房傷心忽洒亡人淚
丸膽曾留教子方生平約契歸同穴百歲何曾昩成說
宦遊令子遠辭天千里家林泣歸血福山原上草離離
地下焚黃會有期黃閣詞臣書墓碣白雲居士賦哀詩
送長樂池二鯨之春官
京行二千八百里馬上青雲帆下水平時送客使人愁
此度離歌為君喜自從鼓篋凡幾載踏槐一旦香名大
青袍士子羨英聲白面諸生讓先輩我亦愛君毛骨殊
九苞威鳳空羣駒秋闈筆下若流水魯史胸中如貫珠
願君此行無草草百步穿楊即飛報西望青雲不可攀
來往空歌鶴岑道
贈龍門高十六沂應會試
龍門高生倜儻磊落英妙年春秋五道落筆頃刻如流泉
胸中雲夢已八九腹裏琅玕俱洒然昨日戰勝如登仙
仙棹西遊拾青紫巨眼青春閱才子五色雲中得桂枝
聮袂看花杏園裏君家叔父聞應喜
阜陽陳全果之將赴春卿遠來索别遂作長句兼
簡鄭林三二先輩
新寧造士誰最竒阜陽說詩多解頤散帙長歌小山桂
垂帷或夢金明枝凉秋别我遊鄕試寸晷風簷初得意
垂棘懸黎又遠投淡墨氈書擬高第臘雪飛花滿路岐
送君南浦亦凄其古來離别生親愛若問傍人那得知
仙舟幾宿經吴楚水綠蘋香酒如乳揚子空江曉上潮
白門遠樹春含雨冠佩紛紛集鳳臺千人角鬭騁雄才
宮花拂帽瓊林醉銀燭朝天紫禁迴君家大阮春坊客
宗弟金門早通籍退食應懸霄漢心趨朝好獻天人策
一别雲泥悵望深看君此去得聮簮倘逢梅雪憑相問
若得浮丘道遠心
贈吴易平還溫陵
延陵家住溫陵東南窺大海連空濛五夜扶桑氣先白
四月刺桐花正紅延陵自是黃冠客名姓幾時隸兵籍
案頭莊列萬餘言篋裏孫吴二三策一著戎衣又十年
三時講武復談玄閒教弟子六七輩朗誦黃庭千百篇
寥寥一室梅花寨鐘磬冷冷發天籟鮫女聞經罷泣珠
漁人聽法争持戒心本孤高絶世囂有時飛札問三茅
醉磨夜斗七星劍夢斬秋潭獨角蛟昨夜營門領飛檄
秣馬徵兵遠行役道過鄕山得到家松門霜雪迴春色
我昔青年愛游衍蓆帽肩輿不知遠金栗峰頭鶴共眠
清源洞裏僧同飯雲樹荒臺秋草蕃溫陵大姓幾家存
繁華不見今頭白待爾重來仔細論
送金魯仲省親赴滇南
漢武祠碧鷄遣使下滇池輿圖既混一豈必論華夷山
川遥遥隔中夏椎髻何曾沐王化鳥度猶愁中慶春夢
飛不到昆明夜九月凉秋百草凋孤臣畸士共魂銷風
霜但覺南冠冷雨露那知北闕遥子行悠悠赴絶國心
戀嚴君多感激八千里外怨暌離十九年中斷消息念
此令人欲奮飛遂將行篋卷征衣鶺鴒原上分秋影諼
草堂前嘆夕暉閩關西上連吴越獨樹淮山青一抹野
飯朝行雲夢鐘棹歌夜渡巴陵月輶軒幾日到雲中萬
磧千山路不窮青山好處休停騎白首營門望阿戎
雲峰歌送聞上人歸
七閩山多如蜀川千崖萬嶺疑登天六華峰高雪作頂
五月夜半聞寒蟬芙蓉石室人稀過蓮宇香臺尚經火
無字碑横任鹿眠摩香石冷從猿卧憶作法園初布金
三千緇錫繞叢林徑行龍象諸天影禪寂鯨鼉萬籟音
杉枝青青低拂地木人也悟西來意五百年光轉眼休
重見真僧出凡世鐔津法侶解楞伽却下九峯登六華
枯木庵前挂如意留香堂上搭袈裟朅來下界相逢處
幸接微言沐甘露鑿齒由來識道安遠公自是竒玄度
法舟今去幾時逢塵世空瞻象骨峰歸見住山煩問訊
西江一派是禪宗
書高翰林繪閩嶠歸雲送周擴泰還長樂
一風東來吹海山南雲北雲飛度關北雲畢竟從龍去
何意南雲將鶴還雲飛適與飄風遇片片經天散仍聚
但見無心出岫閒寧知變態為霖去周子辭天便拂衣
龍門解薜上金扉吴鈎入水疑雙化趙璧連城喜獨歸
歸來海上還耕釣食稻安眠開口笑白首誰同晚節高
黃山獨契歸雲妙聞道龍門悵别深為君雙筆繪家林
秋天夜夜多歸夢應羨孤雲還故岑
贈溫陵王玉堅遊京師
王郎解劍還鄕里六年不夢軍中事垂竿静釣鰲江雲
買舟忽過梅城水自說年來愛遠遊束裝今去上皇州
溪行笋笠三山雨水宿蒲帆五月秋棹歌明日過京口
我亦西遊今白首分手前程莫嘆嗟白門相過應沽酒
題高待詔為用衡作水墨圖
延陵逸人偏愛山夢飛一室窈窕間仙舟往往弄溪月
幔亭綠水聲潺湲别來林下多幽思迺與圖中偶相似
蕙帶荷衣絶世囂孤亭對坐說前朝白頭晚悟青暉意
醉裏援毫為君起借問風流畫者誰玉堂待詔高廷禮
書董景和家蔵高待詔山水圖
我昔楊舲過彭蠡香爐瀑布空青裏潯陽渡口買江魚
落帆酌酒看潮起吴楚歸來静掩門舊遊山水共誰論
伸蒙巖頭醉秋月太常峰前聞夜猿林扉只愛長瀟洒
那知忽爾天書下何日東還遂隠心抱琴來訪垂帷者
題僉憲山東高公永思堂卷
臨淄城頭風樹悲東流汶水歸何時愁看風樹將流水
因思親沒無還期䕷蕪堂下秋霜色日夕焄蒿動精魄
三時悽愴想音容一氣幽明本無隔佳城遥望鬱蒼蒼
春去秋來宿草長此日豐碑應表墓他年幽壤定焚黃
綉衣玉節承恩厚鄕縣枌楸别來久藁薦東還未有期
栢臺西上頻回首
海上贈陳汝機
君家海上如棲遁食魚飯稻應無悶興來滿酌任天真
醉後忘言亂方寸古貌清嚴軀幹微隠侯體弱不勝衣
昂霄聳壑皆先代樗散空疎無是非賢郎藻思今希有
古詩誦得三千首跡遠誰同方寸交心知豈在杯中酒
客裏相逢兩度霜對君無計學佯狂自憐落拓鍾情者
愛君父子情俱忘
書王景撝麗澤書室卷
東鄰販繒為賈衒西鄰握筆趨州縣北鄰金多家富豪
笑我儒生事書卷君家住近翠微峯屋裏芸香戶外松
朝經暮史有餘暇飲水曲肱無戚容永日垂帷坐佔畢
復喜朋來同散帙活水旁通麗澤迴真源直向靈臺出
逐句尋章失本真端居誰復貫天人鳶飛魚躍無窮趣
雲淡風輕總是春以兹學究幽玄理浩氣彌浸小天地
四壁猶堪薄萬鍾一瓢自可輕千駟開門合嶼帶壺山
一片清暉几席間家僮洗硯滄浪近稚子晒書籬落閒
阿翁今年七十五鶴髮飄然映章甫綉衣驄馬煥林泉
禪室香床度花雨綵服翩翩日過庭羨君容鬢未星星
常因益友開三逕不負傳家教一經自愧貧居破茅屋
土中白蟻何其毒萬卷床頭一蠧休明日從君借書讀
僕以貧居湫隘凡書籍成部帙者悉置床頭一夕
風雨暴作中夜燭之盡為白蟻所壊方累月痛惜
適值景撝持卷來覓拙作故結末云耳景撝家多
書必有重本豈蘄輟贈三五帙耶
白雲樵唱集卷二
