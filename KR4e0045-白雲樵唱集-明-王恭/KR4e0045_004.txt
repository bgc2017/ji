白雲樵唱集卷四
明王恭撰
五言絶句
送劉逸人還山中
落日鷓鴣鳴遙村送獨行峯回看不見望望有餘情
秋隂
寒雲將遠空落葉與飛鴻漢苑秦陵外悲凉是此中
黃葉
帶雨飄階冷隨風著幔凉愁心故宫樹片片落寒霜
聞漁笛
漁人將楚竹吹向月明中莫奏凉州曲金河有斷鴻
古鏡
寶鏡何年鑄龍紋積暗塵非關磨洗倦恐照白頭人
歸鳥
片影雲邊沒孤聲月下微雲霄千萬里何似故巢歸
聽猿
十年聞笛恨此夕更沾襟别淚三聲下孤愁一夜深
柳塘鷺鸞
烟柳拂波聲霜衣汎日明青山對孤影寧倦五湖情
鷓鴣
綠樹殘春外雙飛錦翼齊長沙有遷客莫向雨中啼
訪鄧山人
飛鳥落藤花林幽小逕斜白雲深解意相與到君家
踏青
雨晴原草新黃鳥戀行塵年少看花伴如今有幾人
草色
拂拂度林坰霏霏上野亭王孫歸未得空向雨中青
滄洲十咏
綠湖
雲歸蘋葉齊雨積波聲小日夕水容青飛來雙白鳥
漁艇
白鷗將野櫂蕩漾波光冷木落秋氣多孤篷逗霜影
蓮塘
荷静香露圓波深藕根白白晢誰家兒折花水邊劇
古柳隄
寒潮落沙堰高柳入荒烟莫把長條折秋來欲繫船
白沙岡
連峯沙似雪迢遞帶滄波好是殘陽外人稀野鳥多
釣磯
片石翳雲根隠映波光曉君看直釣翁機静忘魚鳥
桃花蹊
幽蹊入林深仙花滿高樹笑謝滄洲人來去桃源路
竹裏軒
露葉凝曉烟霜枝老苔石夜半獨行時清涼滿巾舄
瓜圃
烟蔓日已長露花日已滋為問東陵子何似青門時
秋香亭
池淨秋氣寒黃花日朝露卷幔待情人幽香滿林路
鄭山人幽居
林虛孤鳥白花落乳泉香寂寂垂蘿下圖書共一牀
漫興
亂山波上遠片片似修眉山下蘼蕪草春來感别離
苔
要路何曾著閒門積漸多五陵松栢外隨雨上盤陀
春原牧馬圖
芳草滿春原青驪度郭門回看天廐上若箇是承恩
度白鶴嶺
鶴嶺翠微分山行半白雲停驂不忍去前路市聲聞
夏夜山中
静夜月微明翛然萬籟清山禽忽飛起偏傍竹林鳴
水墨枯木
色借蒼苔古春隨野蔓空回看五陵上無樹起秋風
宿鳥
深林纖月上嘖嘖獨棲時夜半山風急驚飛過别枝
陳滄洲遊方廣巖不果行
聞說乘溪櫂尋源過水西如何雨花處欲往路先迷
王將軍席上賦舊戰袍
先皇親賜錦著向戰場秋銷盡蟠花色將軍更未侯
題鸜鵒
毛衣如涴墨性慧獨能言寂寂空山去休隨衆鳥喧
贈人遊北京
勝遊何太遠飛佩入燕京惟有灣河水東流是舊聲
秋獵
獵馬向風飛琱弓白錦衣平明射鵰去日暮五陵歸
落葉
秋風林下起亂葉正紛紛只可醉時看不堪愁夜聞
使客
弓騎獵平原春衣汚酒痕經過無舊主苔閉孟嘗門
送老兵還鄉
解劍辭邊將蕭條白髮新無家也歸去勝作異鄉塵
初秋尋烏石蘭若
不到禪扉久靈花又早秋白雲飛欲去還被遠公留
為靈武王孟敭題水墨扇頭
飛步凌翠微竦身出林杪孤笑不可攀雲邊數峯小
林良箴溪山秋興扇面
萬葉琴邊落孤雲鳥外微家林好歸去誰厭薜蘿衣
題畫二首
虚舟泊迴潭烟澹水容夕誰解滄浪心山空月白下
微風漾花潭夕景澄天鏡孤櫂信潮回蒼茫海波迥
題葡萄
斗酒别凉州明珠落貝丘似將寒露影添作漢宫秋
題東籬晚香圖
池上凌霜菊别來凡幾秋今朝見圖畫忽起故園愁
書墨菊
翠葉迎晚烟黃花過秋雨我思柴桑人西風但延佇
書黃桂家畫鴿鶉
争飲耻羣雞高飛謝黃鵠落日坡草寒萋萋慣幽獨
書墨竹二首
何處動秋聲摵摵篔簹玉遙夜清不眠懷人在空谷
㲯毿翡翠羽錯落珊瑚枝鳳鳥久不至瓊簫空自吹
書海棠禽
裊裊棠梨枝珍禽啄花去一片落長門思君恐遲暮
書梅花雙雀
幾欲啣環去天寒舊路迷梅邊偶相得併作一枝棲
書林景時傚米老
雲雨時青楓寒山野望中誰將醉時墨遙寄米家風
書陳平叔山水扇頭
鳥沒山意寒漁歸水容夕長嘯望林扉微風動蘿薜
六言絶句
題畫
白首支離傲世青山獨坐忘言長嘯一聲何處斷雲流
水仙源
書扇頭
茅屋垂蘿野烟青山獨樹凉蟬白首豈能忘世桐江未
勝滋泉
題水墨小景二首
白鷗門外孤艇黃葉山中一瓢惆悵青雲舊侣相思不
到漁樵
絶頂閒雲翠微孤琴野杖荆扉惆悵同聲别遠青山叙
日行歸
墨竹
秋影半枝金薤上池凉露何多誰把玉簫吹斷湘江一
夜寒波
書山水圖為希召作
綠樹村邊茆舍暮雲江上漁舟白髮青山歸去玉堂金
馬悠悠
七言絶句
送人從北平軍
薊門霜葉正紛紛不見燕臺只見雲君去試看臺下草
何人更憶樂將軍
匈奴牧馬圖
草白隂山朔雪晴匈奴牧馬近燕城只今猶有灣河水
日夜東流恨不平
長信宫落花
深宫花謝使人愁片片隨風滿御溝妾命自憐花共薄
君恩那似水東流
蘭亭懷古(二首)
曲水飛觴迹漸陳山中花木幾回春風流内史歸何處
空使今人憶古人
祓禊亭中自漸低昔人行處草萋萋多情最是山隂鳥
啼向春風滿會稽
杜鵑花
蜀鳥啼來口血深染成花萼滿空林芳魂不逐風吹散
還向天涯醉客心
漁笛
扁舟吹笛度横塘欸乃聲中也斷腸莫道漁郎無别恨
武陵雖好是他鄉
西巖蘭若
白雲深處磬聲微祗樹林幽映竹扉幾度月明禪榻夜
洞猿溪鶴也忘機
寄山中友
一别青山音問稀白雲流水思依依不知老鶴巢邊樹
幾度開花幾度飛
題方壺道人山房二首
洞門一逕入烟霞九曲溪泉繞洞斜鐵笛一聲山月冷
獨騎黃鶴問仙家
羽人住處是仙源蔓草藤花掩洞門看罷黃庭人不見
唯餘寒溜與霜猿
題張良歸山圖
抽却朝簮别漢家赤松相候在烟霞如今悟得全身計不
似從前博浪沙
采蓮曲二首
吳姬日暮隔雲歌玉腕羅裙采芰荷畫槳浮空看不見
娟娟微月照湖波
渡頭凉月映羅衣紅藕香深暑氣微忽見郎船過江去
一雙鸂鶒背人飛
步虚詞
綠章封事奏瑶京侍女如花弄玉笙夜半朝元人上鶴
九天環珮月中聲
寒塘曲
玉燕古釵墮寒水曲塘無波深見底茨菰菱葉爛成泥
唯見芙蓉抱香死
老馬
百戰沙場老此身長楸宫草幾回春只今棄擲寒郊路
猶自悲鳴戀主人
秋閨
垂簾空見月昏黃絡緯啼來也斷腸幾度繫書君不答
鴈飛應不到遼陽
孤鴈
鈿絃聲裏自成行無那分飛落楚霜前侶飄零何處在
青春作伴好還鄉
聞子規
枝上聲聲怨落暉居人聞此也沾衣啼時莫近湘山路
更有長沙客未歸
咏秋風
青蘋江上響瀟瀟吹得林間萬葉飄何處凄凉最關别
數株殘柳灞陵橋
挽僧
禪室焚香夜坐同寺前新塔起悲風浮雲自是同生滅
空使行人哭遠公
秋山
絶頂風凄萬木黃露寒雲白色蒼蒼夜深一片藤蘿月
照見天河水氣凉
秋江送别
江亭相送欲斜暉黃葉西風動客衣惆悵孤帆今北去
數行白鴈又南飛
梅花城聞角
何處金笳報五更梅花零落滿江城人家久住應惆悵
況是今朝在客情
輓道士
雲卧山房秋草青步虚聲斷月冥冥凄凉行到空壇上
拾得松間舊鶴翎
秋色
清曉微茫帶遠鴻晚隨殘照上丹楓莫將風笛頻吹却
恐落鄉園野樹中
酒旗
半幅青帘柳外新新豐市上幾回春只今綠水紅橋路
南北應稀買酒人
秋荷
西風一夜鏡湖秋零落殘春逐水流猶有多情雙翡翠
月明夢逐采蓮舟
野塘翡翠
蘭苕深處好相依時向沙塘自在飛莫畏黃金收翠羽
吳王宫裏美人稀
訪僧不遇
寺門深閉對青山何處浮杯更未還萬壑千峯人不見
滿林霜葉磬聲閒
野花
引蔓離披覆綠苔碧蘿深處為誰開自憐冷落山林下
也向春風笑一回
芭蕉
葉卷花紅色未乾乳鶯啼斷雨聲寒玉欄干畔宫簾側
不似家林醉裏看
閏九日賦
昨日龍山把酒杯今朝還上最高臺西風不待重吹帽
黃菊何因緩緩開
賦得草色寄同袍友人
色借羅衣綠更新樂遊原上幾回春只今烟雨河橋路
愁對青青憶遠人
村居
草徑茆扉帶軟沙隔林雞犬幾人家青山盡日垂簾坐
落盡棕櫚一樹花
江亭送别
綠楊江上把離杯君去金陵幾日回淮岸蒼蒼吳樹遠
相思應在鳳凰臺
春鴈
春風一夜别衡陽楚水燕山萬里長莫怪春來便歸去
江南雖好是他鄉
蠶婦
粉黛無心鬢影凉十年猶著舊衣裳東隣西舍迎鸞日
正是春風陌上桑
送人之京
送君南浦飲離觴官柳青青野水香借問風帆何處落
秣陵城下樹蒼蒼
衰柳
西風昨夜灞陵秋千樹蕭條帶驛樓莫道離人空有恨
暮蟬寒雀也關愁
江上聞篴
江上遙聞吹篴聲荻殘楓冷最關情斷腸況是凉州曲
何異山陽客裏行
海城秋晚
西風一鴈海城頭羌笛聲中水亂流楓葉蕭蕭山月下
戍樓殘火幾家秋
秋城聞鴈
海國凉秋白鴈聲行人一騎發邊城故鄉聞此腸堪斷
況復今朝在客情
客舍聞搗衣
山館猿啼碎客心惡聞何處響孤砧數聲驚覺還家夢
一夜挑燈憶故林
同友人尋梵宇
清溪一道出寒林蓮宇蕭條野樹深無數青山看不厭
白雲芳草兩同心
村居
楓林草屋半蒼苔寂寂柴扉映竹開啼鳥數聲春自好
五陵年少不曾來
春山對酒
山頂春泉帶雨香數聲啼鳥近壺觴遙憐曲水蘭亭下
寥落風流野草長
新燕
海燕雙飛下柳塘主家臺榭已荒凉玉窗綉戶春雲外
不忍翻飛過别墻
山窗夜雨
深澗垂蘿暗竹房半枝殘燭雨聲凉蕭條樹葉千峰裏
不獨啼猿斷客腸
老僧
寺前蘿逕盡荒苔懶向人間再渡杯階下雙松今百尺
青青曾是少年栽
遊岩泉寺
野寺迢迢隠碧岑曲欄荒殿古苔深可憐一段岩頭水
洗盡浮生用世心
送人回京口軍
揚子江頭楊柳花金山對面是京華行人歸醉軍城酒
北向青門正熟瓜
秋聲
西風初起鴈聲微千里關河葉盡飛借問凄凉何處落
五陵松栢遠依依
翡翠
品流曾不讓山鷄珠樹林深碧羽齊莫近梁王池上去
野烟寒雨草萋萋
山樓對酒
樓前積水映蒼苔卷幔孤雲落酒杯更盡一樽秋雨外
故山曾有幾人回
贈閩山隠者
隠者閒門映竹溪白雲來往伴幽棲松花正熟山中酒
半畝黃精葉又齊
碧筩飲
試折青荷當玉觴綠莖通處瀉瓊漿幾回醉買西樓月
卧載蓮舟夢亦香
月下聞筝
愁心不見薛瓊瓊何處銀筝半夜聲腸斷十三絃上月
一絃一柱總關情
郭幹臣五馬山房
昨夜愁聲落漢原長陵金粟盡啼猿誰家風木無窮思
五馬山深獨閉門
為高漫士題支離傲世圖
南苑芳菲雨露新空山寂寞獨離塵也知樗散非時用
却倚雲林冷笑春
淵明
帶印何如漉酒閒五株殘柳舊鄉關石頭城下秋烟冷
正是東籬采菊還
題畫馬
逸思由來不受羈長楸宫外草萋萋流沙路遠空回首
寧向龍池影裏嘶
海上送别林崇高先輩二首
海上新晴野水春烟村花鳥送行塵十年客路堪惆悵
況復今朝别故人
朝來候舘唱離歌客裏雲山奈别何忽見陌頭千樹柳
青青那似故情多
聞狂客遊西岩余不能從賦此以寄
狂客登山逸興新欲同清賞愧無因此身得似巢林鳥
飛去飛來不屬人
東山留别林良箴寓舍二首
鳳林溪上見秋風客裏相看欲轉蓬鴻鴈蕭蕭霜漸冷
别離況是葉聲中
秋原千樹葉初飛夜火遙村聽搗衣莫向他山倍惆悵
家林猶恐未堪歸
寄陳孟敷寓三衢
姑篾寒山色似苔越城霜菊為誰開野藤洞口樓西月
付與何人照酒杯
次韻答林遵性
君去秋襟誰共開客庭辜負菊花杯西風野水寒禽外
無那相思倚嘯臺
茆齋霜月圖
猿斷霜空月影微半枝殘燭掩柴扉五陵年少皆纓冕
何事寒山獨布衣
野航風雨圖
楓樹蕭蕭野水西楚天雲雨正凄迷滄江欲暮風潮急
誰汎扁舟更出溪
林虛白畫商山四皓
幾年雲卧得清閒總被留侯悞出山若使漢儲非早計
綠蘿青壁也何顔
為鄭浮丘題花鴨
曲欄鬭罷欲離羣還憶吹香几上聞積水天池非不到
野塘寒葦月紛紛
生色拒霜
綵毫將恨寄清酣夢落西風濯錦潭却憶故園凉月曙
斷英殘粉濕秋衫
黃蜀葵
芳心曾為太陽傾雲葉離離玉露零想似茂陵仙夢遠
栢梁秋雨洒金莖
題林良箴所藏文與可墨竹
兔鶻蕭條墨影深湖州真跡重千金夢回月冷閒堂曙
空翠濛濛上客簮
為高漫士題方壺傚米小景
暮雲春樹意俱閒鶴上瑤笙去不還夢覺屋梁殘月曙
半簾空翠米家山
澹游雨竹
夢入零陵見舊丘忽聞瑤瑟不勝愁覺來一片空山雨
散落瀟湘萬葉秋
林彥衡典教英山余以墨竹寄之因題于上
好是篔簹玉一枝露寒金薤影離離泮林官冷閒看畫
知爾家園落夢思
書雲山小景
野杖閒行日未曛商歌休思世人聞生平最是知心物
祗有青山共白雲
題方壺清響生琳琅
壺丘仙客寫琳瑯金薤臨風片影凉夜半蒼梧飛夢到
冷冷瑤瑟滿瀟湘
題王獻之書展卷
練長誰涴墨淋漓年少偏令太守知他日王孫求草聖
莫將疎懶傲當時
題陶靖節圖
束帶何須見督郵寧辭五斗便歸休秋風幾度黃花酒
醉看飛鴻過石頭
和靖觀梅卷
門掩孤山少見人梅花霜鶴自為隣秪今瑪瑙坡頭月
唯映巢居閤下塵
鶺鴒野棘
野棘荒原日又殘蕭條孤影夜栖寒如今已遂連枝好
又恐分飛在急難
白頭公
竹下棠梨花漸稀白頭相對語依依五陵年少多金彈
莫戀殘春忘却飛
題董教沔陽王以義水墨扇頭
暮雲歸鳥也知還烟樹蒼茫楚望閒想是泮林官暇日
此心遙在五華山
為浮丘鄭助教之子礦題山水扇頭
橋門博士本忘機柿葉房深隠翠微好是白雲攜不去
朝朝飛上老萊衣
書柯丹丘墨竹并古木幽篁
鳳簫吹斷夜初澄雲葉離披玉露凝絶勝洞庭凉月曙
數聲瑤瑟度零陵
孤根曾是老風烟直節從教雨露偏憶得樂游原上路
漢陵千樹也蕭然
題扇頭
醉逐吟鞭任去遲夕陽前路更多岐上林春物仍堪賞
莫負秋風薜荔期
題畫贈逸人
潮水春深綠到門半林殘火獨家村荷衣不醉長安月
只那鄉山夜夜猿
題高牧隠家藏西園雅集圖
清朝戚畹尚風流簮珮林泉結勝遊轉首西園搖落後
大梁佳氣也成秋
題竹木翎毛
蜻蜓轉逐斷香飛歌鳥殘春聽漸稀為報琅玕應結子
荒山秋晚鳳凰飢
墨蘭
仙佩銷殘楚畹香為誰琴裏寄凄凉荒苔野棘稀人到
搖落寒山秪自芳
澧雲湘水思悠悠捐佩空歌總是愁自負山林幽隠性
不教人見也風流
金薤琳琅九畹秋湘臯環珮為誰留空香總逐寒霜盡
不比西風落葉愁
題梨花班鳩圖
繡頸斕斑錦翼齊梁園春樹好飛栖樂遊年少偏嫌雨
莫向花間自在啼
書馮公肅耕讀小景
垂蘿雲捲讀書聲谷口人稀晚自耕不見五陵松栢外
秋風離黍故宫情
送樂舞生陳志淳還京
躑躅初紅柳作花五雲西上是京華承平欲奏鈞天樂
莫遣仙舟後别家
方壺竹
一鶴東飛出楚雲手携湘綠下入羣幾多金薤琳琅影
散入秋聲夜夜聞
雲樹圖寄林和齋
曾記沙頭悵别離秋風幾度夢新安暮雲春樹無窮思
都付離人兩地看
題鄭浮丘家藏方壺水墨風竹
仙墨香銷鳳影殘上池凉水夜初乾似將帝子蒼梧瑟
共作秋聲萬葉寒
天籟蕭蕭何處鳴湘江雲葉助秋聲幾多金薤琳琅影
何限丹丘别裏情
寄董時貢魯府紀善
秋風黃葉滿貧居遙憶王門獨曳裾閩海幾回深寄别
秣陵何事少來書
玉融潘源潤師事黃山陳平叔師歿哀甚以訃音
來告余答詩且寓傷悼之意云
白首悲來薤露歌黃山烟樹奈愁何逢人共惜揚雄逝
唯有侯巴淚更多
流水孤雲無見期屋梁殘月夢中悲憑將一掬清秋淚
洒向黃山舊墨池
别野霜空柿葉凋曲堂雲掩墨香銷碧蘿野逕黃山裏
誰更登臨望落潮
老去誰堪遠别離斷雲流水死生期傷心欲解延陵劍
絓向空林若箇枝
挽方山闡維那
雙樹花飛送斷香六時經梵轉凄凉青山何處堪垂淚
殘月疎鐘下影堂
禪心無住復無依何處飄飄隻履歸想是石橋西畔去
寒林空葬舊僧衣
來本無心去即休他時何處更同遊可憐施食臺前鳥
任是無情也解愁
翠竹黃花何處尋一團蒲草夜堂深驪珠忽度恒河水
空使浮生哭道林
題梨花鸚鵡
何處珍禽綠羽衣梁王池上戀芳菲也知解語為身累
從此無言竟夕暉
為高延禮書秋荷鶺鴒圖
雙影蕭蕭鏡水清露荷遙夜落秋聲西風野照荒原夕
誰念孤飛憶弟兄
寄胄監鄭助教并董魯府記室
秋聲昨夜滿凉天多少離情夢日邊垂老更堪逢此别
如何王謝惜中年
官暇行吟璧水秋曳裾閒惜鳳臺遊白門共醉吳姬酒
誰念滄浪是别愁
詠白蓮
銀浦凉雲澹不收露臺仙掌夜悠悠玉簫吹斷瑤池月
錯認華清水殿秋
題姑蘇吳文剛遠德祠
苕霅雙溪遶墓林松陵霜露古祠深宋朝冠蓋兒孫在
秋菊寒泉一片心
為鄭彥林題漁樵耕牧四畫
臘雪飛花溪正寒短篷孤櫂興漫漫莫憐公子魚鬚笏
換與滄浪一釣竿
谷口雲深夕磬微隔林樵唱數聲稀興來一片松蘿月
長為清光入夜歸
三畝誰同荷簣心一瓢聊隠在山隂晚來醉倒柴桑酒
不省門前春水深
躑躅花殘野水生閒吹蘆管應同聲草衣不帶新豐雨
高卧雲根聽犢鳴
題墨菊
故苑寒花何處尋荒山秋雨綠蕪深一枝獨笑西風裏
也似柴桑玩世心
為高景度題山水
盤石垂蘿野翠分半山啼鳥坐來聞上林春物遙相待
何事將心寄白雲
題林能畫竹
殘粉空香玉露垂石壇星夜影離離白頭已遂滋泉釣
擬待秋風寄一枝
為林執中賦茂林十咏
獨樹閒堂少四隣東風黃鳥喚行人若教飛上龍池柳
還憶家林薜荔春右喬木新鶯
海雲飛盡見冰奩止水無聲墮玉蟾凉影滿天秋袂冷
為誰遙夜獨鈎簾右方池霽月
笑拂孤桐媚此君似攜餘興度湘雲夕林逕小人稀到
彈與遼天海鶴聞右竹裏横琴
三絶韋編理尚玄若為殘帙究先天卷幃坐對梅花月
悟得羲皇未畫前右梅邊對易
竹裏烹葵掛馬鞭松間敲火起孤烟誰知半向林中榻
無限風流寄輞川右烹葵邀客
山盤霜韮夜中尊細雨清燈竹下門不是少陵才獨健
暮雲春樹更誰論右剪韮論文
花裏春雲拂樹開半林初日映寒苔數聲幽鳥啼來近
似惜紅香落酒杯右花塢朝陽
雲影蕉臺秋氣清半簷凉雨夜深情湘簾不卷猶殘醉
徧向蕭蕭葉上聲右蕉臺夜雨
琴邊霜菊襲人芳鳥外寒松落幔凉若道丘園心賞薄
淵明何事憶柴桑右松菊流芳
半畝桑麻繞舍青雨餘晴翠入閒庭春來多少生生意
分付林扉晝莫扄右桑麻積翠
題墨竹
羞與寧王作管吹肯隨嬴女鳳樓期清平未奏雲門樂
幾見天寒墜葉時
書陳叔永高漫士所作小景扇頭
鳥外羣峰合翠微半湖烟樹隠樓扉桐江未勝龍池好
聊向寒磯釣夕暉
題墨梅
官路宫墻野水濱空香何處更宜人相思莫聽桓伊管
吹落寒城五夜春
題吳中美水墨扇頭
垂蘿書室隠清秋千丈澄湖一葉舟回首上林春物早
未應長被白雲留
書陳摶大睡圖
驢背誰教一笑還白雲高卧萬機閒大梁陵樹秋聲裏
西華烟蘿午夢間
題界畫二圖
飛構凌空際楚天遠臨衡霍見湘烟閣中歌舞今誰在
芳草春波似昔年
連甍複道露臺秋簮珮行隨翠輦遊應是栢梁宫宴罷
侍臣詞賦盡風流
題施子安家藏蕭翼賺得僧辨材蘭亭卷
蘭亭禊事迹空陳片石猶傳定武真自是宸居貪翫物
不關蕭翼解瞞人
書高淮水墨扇
偶坐孤亭趨不稀片雲空翠濕羅衣相逢莫話前朝事
剰水殘山只鴈飛
書陸大守山水二圖
露下滄波葉盡流千峰殘雨一絲秋孤帆謾憶桐江上
未勝滋泉下直鈎
雲際飛流見底清惟應官暇愛山行蘿衣相對林中净
忘却春風五馬榮
書鴝鵒小禽並枝圖
嬌養曾嗔解語遲數聲偏醉五陵兒想應脫略樊籠去
甘與鷦鷯共一枝
衮塵騮
暫卸銀鞍賜浴歸錦塵香撲衮龍飛誰憐習戰隂山北
滿地黃埃苜蓿歸
墨梅
花落含章點翠蛾曲隨羌笛動情多關心最是巢居閣
淡月凉雲瑪瑙坡
題林嶠扇
出谷閒行埜杖隨水南村北夕陽時山禽也解輕儒服
誰更中林獨下帷
無酒
三逕無資鬢已皤一瓢閒却在烟蘿何時得遂絃歌興
盡遣公田種术多
古寺
白猿啼近雨花臺林下僧稀野殿開借問蕭梁何處在
空陵無樹有荒苔
野寺僧殘門半開春風禪室見莓苔數株松栢無枝葉
盡是唐人手自栽
送老兵還鄉
曾逐嫖姚出漢關故鄉寧負老來還到家莫恨無金印
數畝山田夢亦閒
百戰沙場一劍知龍鍾雙袖髮垂絲扁舟且逐還家興
莫向燕然羨勒碑
二馬圖
紫騮嘶逐玉花驄曾是沙場百戰功今日宛駒無汗血
落花芳草灞陵東
挽送校尉
馳逐三軍出楚關白頭慈母望生還歸魂不到閩溪月
飛度臨濠若箇山
訪羽人不值
仙壇花落正紛紛洞入丹丘半白雲童子開門不相識
言師西去訪茅君
詠胡椒
結實重番小更繁中原無地可移根自從鼎鼐調和去
薑桂紛紛不共論
詠倭扇
半剪青荷一片風月華蕩漾露珠融誰知萬里扶桑物
盡屬中原掌握中
老漁
生事終年在水鄉龍鍾雙袖鬢如霜于今不耐磯頭坐
閒弄兒孫卧草堂
僧房秋夜
古木閒岩坐入禪碧蘿飛處一燈懸蕭蕭天籟千峯月
夢落秋潭午夜泉
美人吹簫
石欄干畔綠蕉隂紫竹閒吹學鳳吟寂寂長門春掩静
商聲那得到君心
送人度分水關
鐵鎖重關路渺漫嶺頭分水夜聲寒君今欲度歸何日
應使行人羨郭丹
羌兒吹笛
雪淨隂山片月微數聲羌笛起依稀不堪吹作梅花調
多少邊人尚未歸
詠秋風
朝來拂拂洒征衣吹得關河葉漸稀回首茂陵何處在
空餘汾水白雲飛
觀獵
九月淮天百草枯曉分千騎獵平蕪彎弓射殺南山豹
歸醉吳姬賣酒壚
書王孫射鴈圖
錦袍朱帽綠弓絃却射飛鴻灞水邊不識柳林關外路
白狼黃鼠滿秋田
挽方山上人
新塔荒山生埜烟飄然隻履向何天禪家自是無生滅
塵世空餘有淚懸
慈烏
朝天寒隴莫霜林來往長懸反哺心借女庭前雙栗樹
空山不用結巢深
秋園曉步
凉風飛露冷飄飄菱葉茨菰色漸凋莫嘆林塘秋氣早
五陵烟樹亦蕭條
為陳安素題洞玄子所寄墨梅
江郭遙聞鶴上笙也將仙墨寄多情相思幾度閒花落
厭聽孤城一笛聲
題王羲之愛鵝圖
雙翎閒汎墨池冰悟入霜毫思不勝遂使蕭郎窮墨妙
蘭亭應是掩昭陵
題趙太祖蹴毬圖
天上歡娛蹴畫毬太平應得侍宸遊龍姿已是黃袍貴
何事軍中樂未休
信鳥
雙鳥枝頭弄早春若為飛去報音塵青綾月冷空庭曙
正對殘燈憶遠人
竹梅雙雀
倦飛雙雀也知寒梅竹霜空羽異殘回首梁園千樹晚
棲遲聊寄一枝安
書朱氏家藏墨竹
叢色脩脩覆石根春風曾見長兒孫清時好製虞庭樂
何事青青老故園
書朱氏家藏畫鷹
一别長楊脫錦絛秋風閒立氣偏豪紛紛野雀休驚啅
自向山林惜羽毛
題孤竹
直節何辭老石根幾回風雨共苔痕自從悟得孤生意
行到梁園却厭繁
高景度畫滄洲景寄舅氏陳拙脩
綠楊風引白鷗波波上遙峯掃黛蛾莫道同心如白水
渭陽回首更情多
甬東諸葛宗道所作山水小景陳師貢索題其上
蓬萊宫樹晚茸茸却望青青遠寄蹤應想舊時猿鶴伴
獨攜歸興度深松
題陳召外舘山水圖
雲木深深少四隣綠蘿青壁斷行人扁舟已是桃花水
更問仙源隔幾塵
書四愛圖
内史風流逸思多黃庭讀罷興如何道林祗解憐鷹鳥
未勝臨池獨愛鵝
放鶴亭邊月影凉六橋行處見微霜瘦笻不過錢塘水
只對梅花嗅冷香
種藕池邊秋草深朱華曾此遇知音只今惟有濓溪水
照見千秋萬古心
南宋諸陵草樹秋尚憐太史舊風流如今九畹青青色
正在湘潭雨裏愁
題墨菊
湘江閒唱九歌聲栗里應辭五斗榮誰為秋來風物冷
露黃烟翠不關情
題木芙蓉
西風吹袖玉顔酡搖落襟期奈爾何一自鴈池清賞後
梁王賓客已無多
書畫馬四圖
桃花滿背汗沾毛太僕承恩意自豪休道鹽車稀駿骨
逢人誰是九方臯
玉河冰水浴青雲嚙膝驕行迥不羣神駿祗今圖畫裏
灞陵誰貌舊將軍
監牧年深得馬情如今猶繫茜紅纓官中幾日無遊幸
閒向龍池緩緩行
背上青毛玉作團圉人欲控更回看春風幾度長楸草
不見交河雪滿鞍
白蓮圖為番昜郭巡警賦
素襪凌波綠錦裳參差玉珮夜微凉清芬已在瑤池上
況是新承雨露香
書方壺清響生琳瑯
鶴上瑤笙去不還却留仙墨在人間秋風更洒篔簹玉
猶似凌雲響珮環
書蕭子厚牧牛圖
閒吹蘆葉應村謳貪弄山禽忘却牛原草青青陂水綠
莫令文綉感莊周
柯敬仲古木竹石圖
龍虎飛騰鳳影孤水蒼鳴珮小珊瑚漢家陵樹秋蕭索
也似秋聲落畫圖
題蘇明遠墨菊
九月傲霜秋草衰黃花偏解與秋期玉堂天上同聲遠
滿目寒香欲待誰
為陳石田題雪窗懸崖雙清圖
叢竹香深蕙草寒孤高遙在翠微間上林何限看春客
未借金梯此再扳
雨竹
篬筤枝上雨冥冥不似黃陵倚棹聽憶得小堂清響夜
銀燈猶在酒初醒
為潘序班伯時書淵明漉酒圖
酒漉烏中不用篘醉來身外更何求黃花栗里秋光滿
好是無心見督郵
山水圖為陳思孝少尹題
孤亭閒坐共忘機華頂飛泉半夕暉莫訝小舟頻載酒
山林今日故人稀
酒船一棹鏡湖波雲掩稽峯半薜蘿休道謫仙今獨少
山林狂客也無多
題趙仲穆山水圖
渭水寒流霜葉疎桐江荒樹埜臺虛何人更把秋風釣
興在滄浪不在魚
題陳衛之雲松軒壁畫李白觀泉
朝罷金鑾是醉鄉香爐飛瀑晚蒼蒼布衣早悟雲泉興
不到秋霜滿夜郎
羽人並舟圖
松下仙舟一葉閒綠波芳草異人間莫將雲水烟霞興
共逐浮丘竟不還
繪梨花白頭
何處飛來共一枝任他頭首也相隨梁王池上春多少
幾見開花結子時
題西村陳氏所藏高待詔水墨四幅
松桂春深野鳥啼綠蘿飛處隠仙梯瘦笻好是行來好
雲白山青水滿溪
春水重林舊草廬半村殘雨帶歸漁空山不是無猿鶴
惆悵何人更隠居
水國霜空絶鳥飛亂山寒翠襲行衣何人獨在林間隠
却向清時更息機
水墨年來誰最工玉堂詞客我心同林泉天上悠悠别
那得相尋似畫中
趙景哲效米水墨
濡須不見米南宫墨客猶傳寶晉風應有離情何處著
盡隨殘雨上青楓
高廷禮水墨二圖
龍門醉後墨壺傾京國遙傳北苑名今日玉堂相夢夜
花曇春樹更含情
重林茅舍清溪口山人醉倒黃精酒峰頭昨夜春雨多
起拂蘿衣聽寒溜
偶題林本清界畫
雲裏仙臺别望遙三花飛近水精橋秋山未下麻姑鶴
虛負璚樓品玉簫
錢舜舉羽毛
嬌鳥雙飛戀淺紅樂遊原上曉嘶驄别來已少看花伴
空對芳菲落畫中
我惜錢郎粉墨奇莫將花鳥讓徐熙湘簾幾度銀燈夕
只訝菱謌太液池
題林遵性臨方壺墨竹
我惜琳琅若故人一回行見一回親誰家搨得方壺影
醉眼看時只悟真
墨蘭三圖
去國誰驚蕙草秋幾回馥郁向中洲只今澤畔行吟處
湘水無情也解愁
翠葉瑤花凉露飛山林誰共愛芳菲花時莫更紉為珮
滿目秋風楚客稀
三月微霜九畹寒斷香殘粉思漫漫多情公子今何處
白首空歌澧有蘭
書李白問月
銀甕閒傾采石春水天凉月夜無塵如何翠輦西行處
凝碧池頭照别人
高太史墨竹
乍見琳琅憶澹游恍然金薤想湖州誰將史籕臨池法
醉掃湘江幾葉秋
書補之墨梅
楊家墨妙世間稀曾是明光勅賜歸今日畫圖流落處
斷香殘粉思依依
梅花城留别
此會明年未有期便將輕别作長離多情莫學千金水
纔滿空江又落時
臘日山城見雪初故人别後會應疎沙頭無日無來鴈
相問從今秪寄書
白雲樵唱集卷四
