附錄
皆山樵者傳
閩有高士王皆山氏生當方内承平時豹林谷之隠
者其人中虛外夷剷鋤城府博學強記貌甚偉言甚
文禮甚度解飲酒尤善歌詩有白雲樵唱等集壯年
落魄不羈未為世用自治城來樵于長樂之籌嶺董
巖太常六平諸峰凡舟崖翠壁靡不登歴無有定所
故自號曰皆山樵者時人莫之識而予先辱交焉每
遇風恬日煦即相與聚首歌伐木詩酌數行酒掛幅
巾林下聆黃鳥好音幽懷泊如也自後予别去宦游
十餘年為山東文學掾遷轉國子博士山川伊阻霜
朝月夕慨邂逅之無從今季秋皆山亦以儒士被薦
來京預修書于文淵閣暇日過橋門執予手曰子故
人知我者也曩為貧故不得不業于樵以救溝壑之
飢與買臣輩為伍兹幸忝登名薦書齒諸逢掖士子
於朝以仰望聖天子之光明視向時樵者號野矣將
更之若何予曰是焉用更為哉蓋士之生也修仁義
懷道德時有遇不遇昔賢哲布衣時不耻賤為事如
伊尹耕莘太公釣渭膠鬲魚鹽傅說版築百里奚為
人飯牛者比比皆然則子當季披敝裘腰斤斧入山
林伐菑翳剪條枚為薪為蒸以爨以煁非野也宜也
今既徵於朝矣籍甚聲名方駸駸嚮用則當為金門
大隠當世大樵吾知上之人將蘄子獻鄧林美材以
供明堂建章千門萬戶之用下之人欲子砍月中桂
以為寒者薪而區區培塿之松栢牛山之萌蘖弗取
也子幸毋謂吾心志長而斧柯短斯副所望爾故雖
仍舊號庸何傷傳曰窮則獨善其身達則兼善天下
子獨不聞之乎皆山撫掌笑曰善哉敬佩教音服之
無斁請書以為傳永樂丙戌臘國子博士長樂林慈
志仁書于成均之署
皆山樵者傳
七閩為東南奥區其地有武夷諸山之勝西北引匡
廬天姥相去峙立不千里而近古之隠德之士名可
得聞而人不可得見者恒不在于此山之巔則在于
彼水之涘若今所謂皆山樵者其殆庶幾於斯人之
流歟樵者少業為士漫遊江海間中年乃棄去名迹
葛衣草履樵隠于七巖之山逮今二十年矣當其披
雲岑履月磴礪斧清澗之濱弛擔中林之野仰觀孤
雲俯聽羣籟油然興發拊石而歌之歌曰朝採吾樵
兮庶無累於我心又歌曰陟彼西山言採吾樵幽幽
長林可以息勞堯舜之世豈不美兮邈西山之莫招
我思古人於焉逍遙歌以長嘯聲若鸞鳳山鳴谷答
林樹振動修然若將蛻汙濁而超鴻濛者既而迺曰
夫環吾閩皆山也山皆可樵也顧何必於是乎於是
復持其斧斤東採海上諸峰西登武夷造九曲之深
往來于幔亭仙掌間又將道三衢入爛柯山求古人
陳迹而覽之以候安期羨門于烟蘿雲逕之表冀有
所遇因自號曰皆山樵者云
論曰昔莊周行山中見大木焉伐木者止其傍而弗
顧周曰此木以不材夀又曰夫直木則先伐矣此皆
材之累而中道之夭于斧斤者樵者入山有年其所
見得不有同於是乎遯世之士雖非中庸潔身守志
君子取焉余為樵者著傳越五年朝廷搜羅遺逸而
樵者以聘至京師且入東觀與校讎之列暇日過余
翰林相視一笑余因戲之曰君得不以會稽之章綬
而來乎樵者笑曰子幸毋深誚吾吾之斧柯固無恙
也因為重書前傳漫識於此時永樂五年丁亥仲春
之望翰林院檢討獨山王偁孟揚書
皆山樵者贊
閩士王恭自謂皆山樵者善為詩有唐人風格蓋博
學隠者云贊曰葛天之民太古之音越唐過漢戞玉
鏗金布衣蕭然不慕寵榮彊之而起朝陽鳳鳴翰林
院學士廬陵解大紳贊
皆山樵者說
新寧王先生以皆山樵者自號予謂合火水石土積
而高者為山而草木生之是生草木者山也載山者
地也舉大地皆山舉山之草木皆樵也博哉號乎盍
求其稱也詩曰瞻彼旱麓榛枯濟濟薪之槱之左右
趣之先生安重不遷為人敬慕有類於旱麓之可瞻
故曰皆山才美外見有類於榛楛之薪槱資夫日用
之不可無故曰樵者彼以衆人之樵而視先生之樵
是不知其卓卓也今天子嗣位先生舍其斧斤觀光
於朝行步鏘如出言粲如如華蟲黼黻可以文盛世
如金鐘玉磬可以鳴治音樵之進於是也至矣予於
是乎觀丁亥冬十月二十日長樂林仲貞書長安西
之公邸
皆山樵者辭(有序)
皆山樵者姓王氏名恭閩人也閩地皆山而恭以文
學行誼隠以樵故以自號今年六十餘矣工於詩有
盛唐之音平生罕與世接黃冠草履往來閩中濯清
泉息茂樹引觴獨酌負薪行歌人莫得見也迺者朝
廷大徵天下儒碩興石渠虎觀之事閩中以恭應詔
余時代匱詞林得與恭相識幅巾鶴髮風骨癯然翛
翛乎似非塵世中人也事畢告老而歸過予言别作
皆山樵者辭以送之環七閩兮皆山鬱蒼翠兮盤盤
若有樵客兮山之間葛衣草履兮風雪顔朝出遊兮
負薪暮來歸兮煮石松濤撼屋兮蘿月白濯足清冷
兮於焉以息超然遠世以自潔兮遁跡空山而莫儔
豈遺汚濁而蟬蛻兮傲睨萬物以尚友乎巢由石渠
天禄兮邈彼瀛洲以翺以翔兮俾余校讎顧軒冕豈
余心之敢慕兮望皆山乎賦歸休清風浩浩兮白雲
悠悠斧柯無恙兮返吾故丘彼會稽之章綬兮曾何
足以少留永樂五年龍集丁亥季夏立秋日賜進士
及第翰林修撰承務郎廬陵曾棨書於京師寓舍之
九竹軒
右皆山樵者傳贊辭說乃前輩解大紳王孟揚曾子
棨林慈林仲貞諸先生為王皆山先生作也皆山先
生善鳴於詩遺有白雲樵唱詩稿予已為之版行又
得福州舉人吳鏘以此文寄到南京予重前輩之文
章而益信皆山先生之才之德足為後學之模範也
遂錄此附於白雲樵唱之後成化癸卯十有二月後
學九仙山人黃鎬跋
白雲樵唱集附錄
