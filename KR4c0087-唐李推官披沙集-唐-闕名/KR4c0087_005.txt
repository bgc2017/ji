唐李推官披沙集卷第五
隴西李咸用
題陳將軍別墅
明王獵士猶疎在巖谷安居最有才高虎壯言
知鬼伏葛龍閑卧待時來雲藏山色晴還媚風
約溪聲靜又迴不獨春光堪醉客庭除長見好
花開
湘浦有懷
鴻鴈哀哀背朔方餘霞倒影畫瀟湘長汀細草
愁春浪古渡寒花倚夕陽鬼樹夜分千炬火漁
舟朝卷一蓬霜儂家本是持竿者爲愛明時入
帝鄕
題陳處士山居
蓮遶閑亭柳遶池蟬吟暮色一枝枝未逢皇澤
搜遺逸嬴得青山避亂離花圃春風邀客醉茆
簷秋雨對僧碁樵童牧竪勞相問巖穴從來出
帝師
和蔣進士秋日
晚雨霏微思抄秋不堪才子尚羇遊塵隨別騎
東西急波促年華日夜流涼月雲開光自遠古
松風在韻難休男兒但得功名立縱是深恩亦
易醻
陳正字山居
一葉閑飛斜照裏江南仲蔚在蓬蒿天衢雲險
駑駘蹇月桂風和夢想勞遶枕泉聲秋雨細對
門山色古屏高此中即是神仙地引手何妨一
釣鼇
與劉三禮陳孝廉言志
眞宰無私造化均年年分散月中春皆期早躡
青雲路誰肯長爲白社人宋國高風休歛翼聖
朝公道易酬身大湏審固穿楊箭莫遣參差鬢
雪新
秋日送嚴湘侍御歸京
蟾影珪圓湖始波楚人相别恨偏多知君有路
昇霄漢獨我無由出薜蘿雖道危時難進取到
逢清世又如何誰聽寗戚敲牛角月落星稀一
曲歌
題王處士山居
雲木沉沉夏亦寒此中幽隱幾經年無多别業
供王稅太半生涯在釣船蜀魄呌迴芳草色鷺
鷥飛破夕陽煙干戈蝟起能高卧只箇逍遥是
謫仙
謝所知
狂歌狂舞慰風塵心下多端亦嬾言早是亂離
輕歲月誰能愁悴過朝昏聖朝公道如長在賤
子謀身自有門却愧此時叨厚遇他年何以報
深恩
秋望
雲隂慘澹柳隂稀遊子天涯一望時風閃鴈行
疎又密地迴江勢急還遲榮枯物理終難測貴
賤人生自不知未逹誰能多歎息塵埃爭損得
男兒
送譚孝廉赴舉
鼓&KR0911;聲裏尋詩禮戈戟林間入鎬京好事盡從
難處得少年無向易中輕也知貴賤皆前定未
見疎慵遂有成吾道近來稀後進善開金口荅
公卿
途中逢友人
大道將窮阮籍哀紅塵深翳步遲迴皇天有意
自寒暑白日無情空往來霄漢何年徵賦客煙
花隨處作愁媒相逢且快眼前事莫厭狂歌酒
百杯
和人湘中作
湘川湘岸兩荒凉孤鴈號空動旅腸一棹寒波
思范蠡滿罇醇酒憶陶唐年華蒲柳凋衰鬢身
跡萍蓬滯別鄕不及東流趍廣漢臣心日夜與
天長
贈陳望堯
若說精通事藝長詞人爭及孝廉郎秋螢短熖
難盈按隣燭餘光不滿行鵠箭親疎雖異的桂
花高下一般香明時公道還堪信莫遣錐鋒久
在嚢
宿漁家
促杼聲繁螢影多江邊秋興獨難過雲遮月桂
幾枝恨煙罩漁舟一曲歌難世斯人雖隱遁明
時公道復如何陶家壁上精靈物風雨未來終
是梭
旅舘秋夕
牢落生涯在水鄕只思歸去泛滄浪秋風螢影
隨高柳夜雨蛬聲上短墻百歲易爲成荏苒丹
霄誰肯借梯航若教名路無知已疋馬塵中是
自忙
悼范攄處士
家在五雲溪畔住身遊巫峽作閑人安車未至
柴關外片玉巳藏墳土新雖有公卿聞姓字惜
無知已脫風塵到頭積善成何事天地茫茫秋
又春
送人
一軸煙花滿口香諸侯相見肯相忘未聞珪壁
爲人棄莫倦江山去路長盈耳暮蟬催别騎數
柸浮蟻咽離腸眼頭多少難甘事自古男兒湏
自強
春暮途中
細雨如塵散暖空數峯春色在雲中湏知觸目
皆成恨縱道多文爭郍窮飛燕有情依舊閣垂
楊無力受東風誰能會得乾坤意九土榮枯自
不同
題陳正字林亭
曉煙輕翠拂簾飛黃葉飄零弄所思正是低摧
吾道日不堪惆悵異鄕時家林蛇豕方群起宫
沼龜龍未有期賴有平原憐賤子滿亭山色借
吟詩
送從兄入京
柳轉春心梅豔香相看江上恨何長多情流水
引歸思無賴嚴風促别觴大抵男兒湏振奮近
來時事懶思量雲帆高挂一揮手目送煙霄鴈
斷行
秋夕書懷寄所知
秋螢一點雨中飛獨立黃昏思可知三島路遥
身汩没九天風急羽差池年華逐浪催霜髮旅
恨和雲拂桂枝不向故人言此事異鄕誰更念
棲遲
醻進士秦顒若
鶯默平林燕別軒相逢相笑話生前低飛旅恨
看霜葉曲寫歸情向暮川在野孤雲終捧日朝
宗高浪本蒙泉何勞悵望風雷便且混魚龍黷
武年
山中夜坐寄故里友生
展轉簷前睡不成一床山月竹風清蟲聲促促
催鄕夢桂影高高挂旅情禍福旣能知倚伏行
藏爭不要分明可憐任永眞堅白淨洗雙眸看
太平
春日題陳正字林亭
周迴勝異似仙鄕稍減愁人日月長幕繞虚簷
高岫色鏡臨危檻小池光絲垂楊柳當風軟玉
坼含桃倚徑香南北近來多少事數聲橫笛怨
斜陽
送河南韋主簿歸京
嚴風愛日淚闌干去住情途各萬端世亂敢言
離别易時清猶道路行難舟維晚雨湘川暗䄂
拂晴嵐峴首寒見說滿朝親友在肯教憔悴出
長安
喻道
漢武秦皇漫苦辛那思俗骨本含眞不知流水
潛催老未悟三山也是塵牢落沙丘終古恨寂
寥函谷萬年春長生客待仙桃餌月裏嬋娟笑
殺人
山中
一簇煙霞榮辱外秋山留得傍簷楹朝鍾暮鼓
不到耳明月孤雲長挂情世上路歧何繚繞水
邊蓑笠稱平生尋思阮籍當時意豈是途窮泣
利名
物情
誰分萬類二儀間禀性高卑各自然野鶴不棲
葱蒨樹流鸎長喜豔陽天李斯溷鼠心應動莊
叟泥龜意巳堅成是敗非如賦命更教何處認
愚賢
金谷園
石家舊地聊登望寵辱從兹信可驚鳥度野花
迷錦障蟬吟古樹想歌聲雖將玉㒵同時死却
羡蒼頭此日生多積黃金買刑戮千秋成得綠
珠名
投所知
手欠東堂桂一枝家書不敢便言歸挂簷晚雨
思山閣拂岸煙嵐憶釣磯公道甚平才自薄丹
霄好上力猶微誰能借與搏扶勢萬里飄飄試
一飛
贈友弟
螢熖燒心雪眼勞未逢嘉夢見三刀他時詎有
鹽梅味今日猶疑腹背毛金埒曉羈千里駿玉
輪寒養一枝高誰能終歲搖赬尾唯唯洋洋向
碧濤
春日喜逢鄕人劉松
故人不見五春風異地相逢嶽影中舊業久抛
耕釣侣新聞多說戰爭功生民有恨將誰訴花
木無情秖自紅莫把少年愁過日一罇湏對夕
陽空
夏日别余秀才
岳麓雲深夌雨秋滿傾杯酒對湘流沙邊細柳
牽行色水面輕煙畫别愁敢待傳巖成好夢任
從磻石挂纖鈎鏡機冲漠非吾事自要青雲識
五侯
唐李推官披沙集卷第五
