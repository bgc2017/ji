唐李推官披沙集卷第一
隴西李咸用
水仙操
大波相拍流水鳴蓬山鳥獸多竒形琴心不喜
亦不驚安絃緩爪何泠泠水仙縹緲來相迎伯
牙從此留嘉名嶧陽散木虚且輕重華斧下知
其聲檿絲相糺成凄清調和引得薰風生指底
先王長養情曲終天下稱太平後人好事傳其
曲有時聲足意不足始峩峩兮復洋洋但見山
青兼水綠成連入海移人情豈是本來無嗜慾
琴兮琴兮在自然不在徽金將軫玉
雞鳴曲
海樹相扶烏影翹戴紅拍翠聲膠膠鴛瓦凍危
金距趫誇雄鬪氣爭相高漏殘雨急風蕭蕭患
亂忠臣欺寶刀霜濃月薄星昭昭太平才子能
歌謠山翁夢斷出衡茅谷口霧中飢虎號離人
枕上心忉忉
西門行
勞禽不擇枝飢虎不畏檻君子當固窮無爲仲
由濫爾奮空拳彼擊劒水縱長瀾火飛熖漢高
偶試神蛇驗武王龜筮驚人險四龍或躍猶依
泉小狐勿恃衝波膽
輕薄怨
花騘躞蹀遊龍驕連連寶節揮長鞘鳳雛麟子
皆至交春風相逐垂楊橋捻笙軟玉開素苞畫
樓閃閃紅裾搖碧蹄偃蹇違金鑣狂情十里飛
相燒西母青禽輕飄飄分環破璧來往勞黃金
千鎰新一宵少年心事風中毛明朝何處逢嬌
饒門前桃樹空夭夭
長歌行
要衣湏破束欲炙湏解牛當年不快意徒爲他
人留百歲之約何悠悠華髮星星稀滿頭蛾眉
螓首聊我仇圓紅闕白令人愁何不夕引清奏
朝登翠樓逢花便折聞勝即遊鼓腕騰棍晴雷
收舞腰困裊垂楊柔象筯擊折歌勿休玉山未
倒非風流眼前有物俱是夢莫將身作黃金讎
死生同域不用懼冨貴在天何足憂
巫山高
通蜀連秦山十二中有妖靈會人意鬪豔傳情
世不知楚王魂夢春風裏雨態雲容多似是色
荒見物皆成媚露泫煙愁巖上花至今猶滴相
思淚西眉南臉人中美或者皆聞無所利忍聽
憑虛巧侫言不求萬壽翻求死
公無渡河
有叟有叟何清狂行搔短髮提壷漿亂流直涉
神洋洋妻止不聽追沉湘偕老不偕死箜篌遺
凄凉刳松輕穩琅玕長連呼急榜庸何妨見溺
不援能語狼忍聽麗玉傳悲傷
春雨
大帝閑吹破凍風青雲融液流長空天人醉引
玄酒注傾香旋入花根土濕塵輕舞唐唐春神
娥無跡莓苔新老農私與牧童論紛紛便是倉
箱本
石版歌
雲根劈烈雷斧痕龍泉㘦璞青皮皴直方挺質
貞且眞當庭卓立凝頑神春雨流膏成立文主
人性静看長新明月夜來廻短影何如照冷太
湖濱
春宫詞
風和氣淑宫殿春感陽體解思君恩眼光滳滳
心振振重瞳不轉憂生民女當爲妾男當臣
男力百歲在女色片時新用不用惟一人敢放
天寵私微身六宫萬國教誰賓
冨貴曲
畫藻雕山金碧彩鴛鴦疊翠眠晴靄編珠影裏
醉春庭團紅片下攢歌黛革咽絲煩歡不改繳
絳垂緹忽如晦活花起舞夜春來蠟熖煌煌天
日在雪暖瑶柸鳳髓融紅拖象筯猩唇細空中
漢轉星移蓋火城擁出隨朝會車如雷兮馬如
龍鬼神闢弈不敢害冠峩劒重鏘環珮步入天
門相真宰開口長爲爵禄筌迴眸便是公卿罪
珠珍索得龍宫貧膏腴刮下蒼生背九野干戈
指着心威福滿拳猶未快我聞周公貴爲天子
弟冨有半四海蔑有驕奢貽後悔紅錦障收珊
瑚樹碎至今笑石崇王愷
獨鵠吟
碧玉喙長丹頂圓亭亭危立風松間啄萍吞鱗
意巳闌舉頭咫尺輕重天黑翎白本排雲煙離
群脫侣孤如仙披霜唳月驚嬋娟逍遥忘却還
青田鳶寒鴉晚空相喧時時側耳清冷泉
煌煌京洛行
長安近甸巡遊遍洛陽尋有黃龍見千乘萬騎
如雷轉差差清蹕祥煙卷百司舊分當王殿太
平官屬無遺彦歌鍾沸激香塵散晨旗隱隱羅
軒冕周公舊跡生紅蘚瀍澗波光春照晚但聽
嵩山萬歲聲將軍旗鼓何時偃
昇天行
堂堂削玉青蠅喧寒鵶啄鼠愁飛鸞梳玄洗白
逡巡間蘭言花笑俄衰殘盤金束紫身屬官強
仁小德終無端不如服取長流丹潛神却入黃
庭閑志定功成飛九關逍遥長揖辤人寰空中
龍駕時迴旋左雲右鶴翔翩聮雙童樹節當風
飜常娥倚桂開朱顔河邊牛子星郎牽三清宫
殿浮晴煙玉皇據案方凝然仙官立仗森幢幡
引余再拜歸仙班清聲妙色視聽安飡和飲順
中腸寬虚無之樂不可言
緋桃花歌
上帝春宫思麗絶夭桃變態求新悅便是花中
傾國容牡丹露泣長門月野樹滴殘龍戰血曦
車碾下朝霞屑惆悵東風未解狂爭教此物芳
心歇
短歌行
一罇綠酒綠於染拍手高歌天地險上得青雲
下不難下在黃埃上湏漸少年歡樂湏及時莫
學懦夫長泣歧白日欲沉猶未沉片月巳來天
半垂坎鼓鏗鍾殺愁賊挼碎是非佯不識長短
高卑不可求莫歎人生頭雪色
小松歌
幽人不喜凡草生秋鋤斸得寒青青庭閑土瘦
根脚獰風搖雨拂精神醒短影月斜不滿尺清
聲細入鳴蛩翼天人戲剪蒼龍髯參差簇在瑶
階側金精水鬼欺不得長與東皇逞顔色勁節
暫因君子移貞心不爲麻中直
大雪歌
同雲慘慘如天怒寒龍振鬛飛乾雨玉圃花飄
朵不勹銀河風急驚砂度謝客憑軒吟未住望
中頓失縱橫路應是羲和倦曉昏暫反元元歸
太素歸太素不知歸得人心否
塘上行
橫塘日澹秋雲隔浪織輕颸羅羃羃紅綃撇水
蕩舟人畫橈摻摻柔荑白鯉魚虚擲無消息花
老蓮疎愁未摘却把金釵打綠荷懊惱露珠穿
不得
唐李推官披沙集卷第一
