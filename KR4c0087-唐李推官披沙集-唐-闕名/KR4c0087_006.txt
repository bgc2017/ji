唐李推官披沙集卷第六
隴西李咸用
廬陵九日
菊花山在碧江東冷酒清吟興莫窮四十三年
愁裏過幾多般事亂來空雖驚故國音書絶猶
喜新知語笑同竟日開門無客至笛聲迢遞夕
陽中
和人遊東林
一從張野卧雲林勝槩誰人更解尋黃鳥不能
言往事白蓮虚發至如今年年上國榮華夢世
世高流水石心始欲共君重悵望紫霄峯外日
沉沉
和彭進士秋日遊靖居山寺
秋山入望巳無塵況得閑遊謝事頻問着盡能
言祖祖見時應不是眞眞添瓶野水遮還急伴
塔幽花落又新自笑未曾同逸步終非宗炳社
中人
和彭進士感懷
人生誰肯便甘休遇酒逢花且共遊若向雲衢
陪驥尾直湏天畔落旄頭三編大雅頻關興一
冊南華旋解憂四海英雄多獨斷不知何者是
長籌
寄題從兄坤載村居
隣並無非樵釣者莊生物論宛然齊雨中寒樹
愁鴟立江上殘陽瘦馬嘶說與衆傭同版築吕
將群叟共磻溪覆巣破卵方堪懼取次梧桐鳳
且棲
送黃賓于赴舉
秋風昨夜滿瀟湘衰柳殘蟬思客腸早是亂來
無勝事更堪江上楫離觴澄潭濯鯉搖輕浪落
日飛鳬趁遠檣漁父不湏探去意一枝春裊月
中央
冬日喜逢吳價
垂楊煙薄井梧空千里遊人駐斷蓬志意不因
多事改鬢毛難與別時同鶯遷猶待銷冰日鵬
起還思動海風窮逹他年如賦命且陶眞性一
杯中
題劉處士居
壓破嵐光半畒餘竹軒蘭砌共清虚泉經小檻
聲長急月過脩篁影旋疎溪鳥時時窺戸牖山
雲往往宿庭除干戈謾道因天意渭水高人自
釣魚
送李尊師歸臨川
蟠桃一別幾千春謫下人間作至人塵外煙霞
吟不盡鼎中龍虎㐲初馴除存紫府無他意終
向青冥舉此身辤我麻姑山畔去蔡經蹤跡必
相親
投知
西望長安路幾千遲回不爲別家難酌量才地
心雖動點檢嚢裝意又闌自是遠人多蹇滯近
來仙牓半孤寒嘶風重訴牽鹽耻伯樂何妨轉
眼看
吳處士寄香兼勸入道
謝寄精專一稔香勸予朝禮仕虚皇湏知十極
皆臣妾豈止遺生奉混茫空掛黃衣寧續壽曾
聞玄教在知常但居平易俟天命便是長生不
死鄕
草蟲
如繰如織暮㗀㗀應節催年使我愁行客語停
孤店月高人夢斷一床秋風低蘚逕疑偏急雨
咽槐亭得暫休湏付畫堂蘭燭畔歌懷醉耳兩
悠悠
詠柳
日近煙饒還有意東垣西掖幾千株牽仍別恨
知難盡誇衒春光恐更無解引人情長婉約巧
隨風勢強盤紆天應繡出繁華景處處茸絲惹
路衢
寄所知
曾將爼豆爲兒戲爭柰干戈阻素心遁去不同
秦客逐病來還作越人吟名流古集典衣買僻
寺竒花貰酒尋從道趣時身計拙如非所好肯
開襟
雪
上帝無私意甚微欲教霖雨更光輝也知觸處
花相似可到貧家影便稀雲漢風多銀浪濺崑
山火後玉灰飛高樓四望吟魂歛却憶明皇月
殿歸
緋桃花
茫茫天意爲誰留深染夭桃備勝遊未醉巳知
醒後憶欲開先爲落時愁癡蛾亂撲燈難滅躍
鯉傍驚電不收何事梨花空似雪也稱春色是
悠悠
同友人秋日登庾樓
蘭摧菊暗不勝秋倚着高樓思莫收六代風光
無問處九條煙水但凝愁誰能百歲長閑去秖
箇孤帆豈自由欲學仲宣知是否臂弓腰劒逐
時流
和人詠雪
輕輕玉疊向風加襟䄂誰能認六葩高岫人迷
千尺布平林天與一般花橫空落驛雲遺屑撲
浪翩聮蝶寄槎公子罇前流遠思不知何處客
程賖
和友人喜相遇十首
爲儒自愧巳多年文賦歌詩略不專肯信披沙
難見寶只憐苫草易成編燕昭寤寐常求駿郭
隗尋思未是賢且固初心希一試箭穿正鵠豈
無緣
揣情摩意巳無功只把篇章助國風宋玉謾誇
雲雨會謝思寧許夢䰟通愁成旅鬢千絲亂吟
得寒缸短熖終難世好居郊野地出門常喜與
人同
惠子休矜學五車沛公方起斬長蛇六雄互欲
吞諸國四海終湏作一家自古經綸成世務暫
時朱綠比朝霞人生心口宜相副莫使堯階草
勢斜
不傍江煙訪所思更應無處展愁眉數柸竹閣
花殘酒一局松䆫日午碁多病却疑天與便自
愚潛喜衆相欺非窮非逹非高尚冷笑行藏秪
獨知
閑吟閑坐道相應遠想南華亦自矜拋擲家鄕
輕似夢尋常心地冷於僧和羹使用非胥靡憶
鱠言詞小季鷹唯伏十篇金玉韻此中高旨莫
階升
巳向丘門老此軀可堪空作小人儒吟中景象
千般有書外嚢裝一物無潤屋必能知早散輝
山應是不輕沽短衣寧倦重修謁誰識高陽舊
酒徒
松桂寒多衆木分輕浮如葉自紛紜韶咸古曲
教誰愛山水清音喜獨聞上國共知傳大寶舊
交寧復在青雲相逢莫厭柸中酒同醉同醒秖
有君
還淳反朴巳難期依德依人敢暫違寡欲自應
剛正立無私翻覺友朋稀旄頭影莫侵黃道傳
說星終近紫微年紀少他蘧伯玉幸因多難早
知非
麻衣未識帝城塵四十爲儒是病身有恨不關
銜國耻無愁直爲倚家貧齊輕東海二高士漢
重商山四老人一種愛閑閑不得混時行止却
應眞
任說天長海影沉友朋情比未爲深唯應樂處
無虚日太半危時得道心命逹夭殤同白首價
高甎瓦即黃金他年有要玄珠者赤水縈紆試
一尋
依韻脩睦上人山居十首
生身便在亂離間遇柳逢花作麽看老去轉諳
無是事本來何處有多般長憐蠛蠓能隨暖獨
笑梧桐不耐寒覆載我徒爭會得大鵬飛尚未
知寬
雲泉日日長松寺絲管年年細柳營静躁殊途
如自識榮枯一貫亦何爭道傍病樹人從老溪
上新苔我獨行若見淨名居士語逍遥全不讓
莊生
莫言天道終難定湏信人心盡自輕宣室三千
雖有恨成周八百豈無情栢緣執性長時瘦梅
爲多知兩番生不是不同明主意嬾將唇舌與
齊烹
不論軒冕及漁樵性與情違漸漸遥季子禍從
憐冨貴顔生道在樂簞瓢清閑自可齊三壽忿
恨還湏戒一朝好學堯民隈舜日短裁孤竹理
雲韶
春風春雨一何頻望極空江覺損神鶯有來由
重入谷柳無情緒強依人漢庭謁者休言事魯
國諸生莫問津賴是水鄕樗櫟賤滿爐紅焰且
相親
三十年來要自觀履春冰恐未爲難自於南國
同埋劒誰向東門便掛冠早是人情飛絮薄可
堪時令太行寒多慙幸住厈山下偷得穠嵐坐
卧看
畹蘭未必因香折湖象多應爲齒焚兼濟直饒
同巨楫自由何似學孤雲秋深櫟&KR0818;樵來得木
未山鼯夢斷聞閑凭竹軒遊子過替他愁見日
西曛
何事深山嘯復歌短弓長劒不如他且啚青史
垂名穩從道前賢自滯多&KR2448;鷃敢辤棲短棘鳳
凰猶解怯高羅人生若得逢堯舜便是巢由亦
易過
太玄太易小䆫明古義尋來醉復醒西伯縱逢
頭巳白步兵如在眼應青寒猿斷後雲橫檻宿
鳥驚時月蒲庭此景得閑閑去得人間無事不
曾經
壯氣雖同德不同項王何似王江東鄕歌寂寂
荒丘月漁艇年年古渡風難世斯人猶不逹此
時吾道豈能通吟君十首山中作方覺多端揔
是空
同友生春夜聞雨
春雨三更洗物華亂和絲竹響豪家滳繁知在
長條柳點重愁看破朵花簷靜尚疑兼霧細燈
搖應是逐風斜此時農叟渾無夢爲喜流膏潤
榖牙
同友生題僧院杜鵑花(得春字)
若比衆芳應有在難同上品是中春牡丹爲性
疎南國朱槿操心不滿旬留得却緣眞逹者見
來寧作獨醒人鶴林太盛今空地莫放枝條出
四隣
同玄昶上人觀山榴
病隨支遁偶行行正見榴花獨滿庭瘦竹成林
人不看却應羞得強青青
別李將軍
一拜虬髭便受恩宫門細柳五搖春男兒自古
多離別懶對英雄淚滿巾
早雞
錦翅朱冠驚四隣稻梁恩重職司晨不知下土
兵難戢但報明時向國人
別友人
北吹微微動旅情不堪分手在平明寒雞不待
東方曙喚起征人踏月行
唐李推官披沙集卷第六
