唐李推官披沙集卷第三
隴西李咸用
春風
青帝使和氣吹嘘萬國中發生寧有異先後自
難同輦草不銷力巖花應費功年年三十騎飄
入玉蟾宮
自愧
多負懸弧禮危時隱薜蘿有心明爼豆無力執
干戈壯士難移節貞松不改柯纓塵徒自滿欲
翟待清波
夜吟
白兔輪當午儒家業敢慵竹軒吟未巳錦帳夢
應重落筆思成虎懸梭待化龍景清神自爽風
遞遠樓鍾
昭君
古帝修文德蠻夷莫敢侵不知桃李貌能轉虎
狼心日暮邊風急程遥磧雪深千秋青塜骨留
怨在胡琴
秋夕
寥廓秋雲薄空庭月影微樹寒棲鳥密砌冷夜
蛩稀曉鼓軍容肅疎鍾客夢歸吟餘何所憶聖
主尚宵衣
秋日與友生言別
利名心未已離別恨難休爲箇文儒業致多𡵨
路愁數花籬菊晚片葉井梧秋又決出門計一
樽期少留
邊城聽角
戍樓鳴畫角寒露滴金槍細引雲成陣高催鴈
着行喚迴邊將夢吹薄曉蟾光未遂終軍志何
勞思故鄕
秋日訪同人
忽憶金蘭友携琴去自由遠尋寒澗碧深入亂
山秋見後却無語別來長獨愁幸逢三五夕露
坐對冥搜
寄楚瓊上人
遥知無事日對靜五峯秋鳥隔寒煙語泉和夕
照流凭欄疎磬盡暝目遠雲收幾句出人意風
高白雪浮
遊寺
無家身自在時得到蓮宫秋覺暑衣薄老知塵
世空幽情憐水石野性任萍蓬是處堪閑坐與
僧行止同
春日
浩蕩東風裏徘徊無所親危城三面水古樹一
邊春衰世難修道花時不稱貧滔滔天下者何
處問通津
論交
行虧何必冨節在不妨貧易得笑言友難逢終
始人松篁貞管鮑桃李豔張陳少見歲寒後免
爲霜雪塵
秋興
木葉亂飛盡故人猶未還心雖遊紫闕時合在
青山近寺僧隣静臨池鶴對閑兵戈如未息名
位莫相關
山居
草堂書一架苔徑竹千竿難世投誰是清貧且
自安隣居皆學稼客至亦無官燋尾何人聽凉
宵對月彈
遣興
風細酒初醒憑欄別有情蟬稀秋樹瘦雨盡晚
雲輕旅鬢一絲出鄕心寸火生子牟魂欲斷何
日是昇平
待旦
簷静燕鶵語䆫虚蟾影過時情因客老歸夢入
秋多蔽日群山霧滔天四海波吾皇思壯士誰
應大風歌
送從兄坤載
忍淚不敢下恐兄情更傷別離當亂世骨肉在
他鄕語盡意不盡路長愁更長那堪回首處殘
照滿衣裳
惜別
細雨粧行色霏霏入戶來湏知相識喜却是別
愁媒白刃方盈國黃金不上臺俱爲鄒魯士何
處免塵埃
早秋遊山寺
閑卧雲巗穩攀緣笑戲猱靜於諸境靜高却衆
山高至理無言了浮生一夢勞清風朝復暮四
海自波濤
秋日疾中寄諸同志
閑居無勝事公幹卧來心門静秋風晩人稀古
巷深花疎籬菊色葉减井梧隂頼有斯文在時
時得強尋
贈山僧
榮枯雖在目名利不關身高出城隍寺野爲雲
鶴隣松聲寒後遠潭色雨餘新豈住空空裏空
空亦是塵
宿隱者居
永日連清夜因君識躁君竹扉難掩月巖樹易
延雲曙鳥枕前起寒泉夢裏聞又湏隨計吏鷄
鶴迥然分
送錢契明尊師歸廬山
瘦倚青竹杖鑪峯指欲歸霜粘行日屨風暖到
時衣凭檻雲還在攀松鶴不飛何曾有別恨楊
柳自依依
送進士劉松
滔滔皆魯客難得是心知到寺多同步遊山未
失期雲低春雨後風細暮鍾時忽別垂楊岸遥
遥望所之
贈任肅
玄髮難姑息清雲有路歧莫言多事日虚擲少
年時松色雪中出人情難後知聖朝公道在中
鵠勿差池
題陳正字山居
怪來忘禄位習學近瀟湘見處雲山好吟中歲
月長花光籠晚雨樹影浸寒塘幾日憑欄望歸
心自不忙
贈來進士鵬
語玄人不到星漢在靈空若使無良遇虚言有
至公月明千嶠雪灘急五更風此際苦吟力分
將造化功
送曹梲
摻𬒮向春風何時約再逢若教相見密肯恨別
離重芳草漁家路殘陽水寺鍾落帆當此處吟
興不應慵
贈來鵬
默坐非關悶凝情秪在詩庭閑花落後山靜月
明時荅客言多簡尋僧步稍遲旣同和氏璧終
有玉人知
途中作
瘦馬倦行役斜陽勸着鞭野橋寒樹亞山店暮
雲連退鷁風雖急攀龍志巳堅路人休莫笑百
里有時賢
秋晚
斜陽山雨外秋色思無窮柳葉飄乾翠楓枝撼
碎紅鬢毛看似雪生計尚如蓬不及樵童樂兼
葭一笛風
曉望
露驚松上鶴曉色動扶桑碧浪催人老紅輪照
物忙世情隨日變利路與天長好駕觥船去陶
陶入醉鄕
寄友生
交情應不變何事久離群圓月思同步寒泉憶
共聞雪霜松色在風雨鴈行分每見人來說䆫
前改舊文
江行
瀟湘無事後征棹復嘔啞高岫留斜照歸鴻背
落霞魚殘沙岸草蝶寄洑流槎共說干戈苦汀
洲減釣家
題王氏山居
簷有煙嵐色地多松竹風自言離亂後不到鼓
鼙中徑柳拂雲綠山櫻帶雪紅南邊青嶂下時
見採芝翁
送別
別意說難盡離杯深莫辤長歌終此席一笑又
何時棹入寒潭急帆當落照遲遠書如不寄無
以慰相思
覽文僧卷
雖無先聖耳異代得聞韶怪石難爲古竒花不
敢妖調高非郢雪思靜礙箕瓢未可重吟過雲
山興轉饒
望仰山憶玄泰上人
晴嵐凝片碧知在此中禪見面定何日無書巳
一年高秋關静夢良夜入新篇仰德心如是清
風不我傳
聞泉
淅淅夢初驚幽䆫枕簟清更無人共聽秪有月
空明急想穿巖曲低應過石平欲將琴強寫不
是自然聲
酬鄭進士九江新居見寄
躡屐扣柴關因成盡日閑獨聽黃鳥語深似白
雲間萍沼寬於井莎城綠當山前期招我作此
景得吟還
九江和人贈陳生
天畏斯文墯憑君助素風意深皆有𥙷句逸不
因功暮&KR1036;(一作替)雲愁遠秋驚月占空寄家當瀑布
時得笑言同
唐李推官披沙集卷第三
