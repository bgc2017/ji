聲畫集卷四
宋孫紹遠編
山水
奉先劉少府新畫山水障歌(杜子美)
堂上不合生楓樹怪底江山起煙霧聞君掃却赤縣圖
乘興遣畫滄洲趣畫師亦無數好手不可遇對此融心
神知君重毫素豈但祁岳與鄭虔筆跡遠過揚契丹得
非玄圃裂無乃瀟湘翻悄然坐我天姥下耳邊已似聞
清猿反思前夜風雨急乃是蒲城鬼神入元氣淋漓障
猶濕眞宰上訴天應泣野亭春還雜花遠漁翁暝踏孤
舟立滄浪水深青溟闊攲岸側島秋毫末不見湘妃鼔
瑟時至今斑竹臨江活劉侯天機精愛畫入骨髓自有
兩兒郎揮灑亦莫比大兒聰明到能添老樹巔崖裏小
兒心孔開貌得山僧及童子若耶溪雲門寺吾獨胡為
在泥滓青鞋布襪從此始
戲題王宰畫山水圖歌
十日畫一水五日畫一石能事不受相促廹王宰始肯
留真跡壯哉崑崙方壺圖挂君高堂之素壁巴陵洞庭
日夲東赤岸水與銀河通中有雲氣隨飛龍舟人漁子
入浦溆山木盡亞洪濤風尤工遠勢古莫比咫尺應須
論萬里焉得并州快剪刀剪取吳淞半江水
觀李固請司馬弟山水圖三首
簡易高人意匡牀竹火爐寒天留遠客碧海挂新圖雖
對連山好貪看絶島孤羣仙不愁思冉冉下蓬壺
方丈渾連水天台總映雲人間長見畫老去恨空聞范
蠡舟偏小王喬鶴不羣此生隨萬物何路出塵氛
高浪垂翻屋崩崖欲壓牀野橋分子細沙岸繞微茫紅
浸珊瑚短青懸薜荔長浮查並坐得仙老暫相將
當塗趙炎少府粉圖山水歌(李太白)
峨嵋高出西極天羅浮直與南溟連名工繹思揮彩筆
驅山走海置眼前滿堂空翠如可掃赤城霞氣蒼梧煙
洞庭瀟湘意邈綿三江七澤情洄沿驚濤洶湧向何處
孤舟一去迷歸年征帆不動亦不旋飄如隨風落天邊
心搖目斷興難盡幾時可到三山巔西峰崢嶸噴流泉
横石䠞水波潺湲東崖合沓蔽輕霧深林雜樹空芊綿
此中冥昧失晝夜隱几寂聽無鳴蟬長松之下列羽客
對坐不語南昌仙南昌仙人趙夫子妙年歴落青雲士
訟庭無事羅衆賓杳然如在丹青(一作霄)裏五色粉圖安
足珍真山可以全吾身若待功成拂衣去武陵桃花笑
殺人
同族弟金城尉叔(一作升)卿燭照山水壁畫歌
高堂粉壁圖蓬瀛燭前一見滄洲清洪波洶湧山崢嶸
皎若丹丘隔海望赤城光中乍喜嵐氣滅謂逢山隂晴
後雪迴溪碧流寂無喧又如秦人月下窺花源了然不
覺清心魂秪將叠嶂鳴秋猨與君對此歡未歇放歌行
吟達明發却顧海客揚雲帆便欲因之向溟渤
題畫水障(張子夀)
心累猶不盡果為外物牽偶因耳目好復假丹青妍嘗
抱野間意而廹區中緣塵事固已矣秉意終不遷良工
適我願妙筆揮巖泉變化合羣有高深侔自然置陳北
堂上倣像南山前靜無戶庭出行已兹地偏萱草憂可
樹合歡忿亦蠲所因夲微物況乃憑幽筌言象會自泯
意色聊相宣對玩有佳趣使我心眇綿
觀于舍人壁畫山水(王季友)
野人宿在人家少朝見此山謂山曉半壁仍棲嶺上雲
開簾放出湖中鳥獨坐長松是阿誰再三招手起來遲
于公大笑向予說小弟丹青能爾為
題山水障歌(蕭冀)
高僧空室畫山水描畫江山千萬里青松鬱鬱鎮含煙
瑞雲片片聯聯起萬仞千涔注碧泉落落不聞流水喧
洞裏桃花秋不折三冬紅蘂色長鮮白鶴灘頭勢欲飛
燕來舊處不曾移借問巖前採樵客共語無言知是誰
庭前日日花新好今春不換去年草適覩漁翁坐釣臺
看來不改容顔老
題觀山水障歌(江為)
適來一觀山水障萬里江山在其上遠近猶如二月春
咫尺分成百般像一巖嵳峩入雲際七賢鎮在青松裏
潭水泓澄不見波孤帆滉漾張風勢釣魚老翁無伴侣
孑然此地經寒暑灘頭坐久鬢絲垂手執漁竿不曾舉
樹婀娜山崔嵬片雲似去又不去雙鶴如飛又不飛良
工巧匠多分布筆頭寫出江山路垂柳風吹不動條樵
人負重難移步
題觀畫山水障歌(吳融)
良工善得丹青理獨向茒茨畫山水地角移來方寸間
天涯寫在筆鋒裏日不落兮月長生雲片片兮水泠泠
經年蝴蝶不飛去累歲桃花結不成一片石數株松遠
又淡近又濃不出門庭三五步觀盡江山萬萬重
燕侍郎山水圖(王介甫)
往時濯足瀟湘浦獨上九嶷尋二女蒼梧之野煙漠漠
斷壠連岡散平楚莫年傷心波浪阻不意畫中能更覩
燕公侍書燕王府王求一筆終不與奏論讞死悞當赦
全活至今何可數仁人義士埋黃土只有粉墨歸嚢楮
觀王原叔山水圖(梅聖俞)
石蒼蒼連峭峰火山嵯峨雲霧中老松瘦樹無筆蹤巧
奪造化何能窮古絹脆裂再黏縫氣象一出高衡嵩上
有荆浩字持歸朝林公願換廷珪一丸墨誰言賣錢須
青銅范寬到老學未足李成但得平遠工黃金白璧未
為寳丈人師臣無不通
王晉卿作煙江疊嶂圖僕賦詩十四韻晉卿和
之語特竒麗因復次韻不獨紀其詩畫之美亦
為道其出處契闊之故而終之以不忘在莒之
戒亦朋友忠愛之義也(蘇子瞻)
山中舉頭望日邊長安不見空雲煙歸來長安望山上
時移事改應澘然管絃去盡賓客散惟有馬埒編金泉
渥洼固自千里足要飽風雪輕山川屈居華屋啖棗脯
十年俯仰龍旂前却因瘦病出竒骨鹽車之厄寧非天
風流文采磨不盡水墨自與詩爭妍畫山何必山中人
田歌自古非知田鄭虔三絶君有二筆勢挽回三百年
欲將巖谷亂窈窕眉峰修嫮誇連娟人間何有春一夢
此身將老蠶三眠山中幽絶不可久要作平地家居仙
能令水石長在眼非君好我當誰緣願君終不忘在莒
樂時更賦囚山篇(柳子厚有囚山賦)
書王定國所藏王晉卿畫煙江疊嶂圖
江上愁心千疊山浮空積翠如雲煙山耶雲耶遠莫知
煙空雲散山依然但見兩崖蒼蒼暗絶谷中有百道飛
來泉縈林絡石隱復見下赴谷口為奔川川平山開林
麓斷小橋野店依山前行人稍度喬木外漁舟一葉江
吞天使君何從得此夲點綴毫末分清妍不知人間何
處有此境徑欲往置二頃田君不見武昌樊口幽絶處
東坡先生留五年春風搖江天漠漠暮雲卷雨山娟娟
丹楓翻鴉伴水宿長松落雪驚醉眠桃花流水在人世
武陵豈必皆神仙江山清空我塵土雖有去路尋無緣
還君此畫三歎息山中故人應有招我歸來篇
次韻子由書王晉卿畫山水
誤點故教同子敬雜篇真欲擬湯休壠雲寄我山中信
雪月追君溪上舟會看飛仙虎頭篋却來顛倒拾遺裘
王孫辦作玄眞子細雨斜風不濕鷗
此境眼前聊妄想幾人林下是真休我今心似一潭月
君已身如萬斛舟看畫題詩雙鶴鬢歸田送老一羊裘
明年兼與士龍去萬頃蒼波没兩鷗
次韻子由書王晉卿畫山水二首
老去君空見畫夢中我亦曾遊桃花縦落誰見水到人
間洑流
山人昔與雲俱出俗駕今隨去不回賴我胸中有佳趣
一尊時對畫圖開
李思訓畫長江絶島圖
山蒼蒼江茫茫大孤小孤江中央崖崩路絶猿鳥去惟
有喬木攙天長客舟何處來櫂歌中流聲抑揚沙平風
軟望不到孤山久與船低昂峩峩兩煙鬟曉鏡開新妝
舟中賈客莫謾狂小姑前年嫁彭郎
書王定國所藏王晉卿畫著色山二首
白髮四老人何曾在商顔煩君紙上影照我胸中山山
中亦何有木老土石頑正賴天日光澗谷紛斕斑我心
空無物斯文何足關君看古井水萬象自往還
君歸嶺北初逢雪我亦江南五見春寄語風流王武子
三人俱是識山人
王晉卿所藏著色山二首
縹緲營丘水墨仙浮空出没有無間爾來一變風流盡
誰見將軍著色山
犖确何人似退之意行無路欲從誰宿雲解駮晨光漏
獨見山紅澗碧時
李頎秀才善畫山以兩軸見寄仍有詩次韻荅
之
平生自是箇中人欲向漁舟便寫真詩句對君難出手
雲泉勸我早抽身年來白髮驚秋速長恐青山與世新
從此北歸休悵望嚢中收得武陵春
題王詵都尉畫山水横卷三首(蘇子由)
摩詰夲詞客亦自名畫師平生出入輞川上鳥飛魚泳
嫌人知山光盎盎著眉睫水聲活活流肝脾行吟坐詠
皆自見飄然不作世俗辭高情不盡落縑素連峰絶澗
開重帷百年流落存一二錦嚢玉軸酬不訾誰令食肉
貴公子不學祖父驅熊羆細氊淨几讀文史落筆璀璨
傳新詩青山長江豈君事一揮水墨光淋漓手中五尺
小横卷天末萬里分毫釐誦官南出正均穎此心通達
無不之歸來纏裹任紈綺天馬性在終難羈人言摩詰
是前世欲比顧老疑不癡栢公崔公不可與但可與我
寬衰遲
憐君將帥雖有種多君智慧初無師篇章後發已可駭
丹青妙絶當誰知自言五色苦亂目況乃旨酒長傷脾
手狂但可時弄筆口病未免多微辭歌鐘一散任池館
幅巾靜坐空書帷偶從禪老得真趣此身不足非則訾
世間翻覆岸為谷猛獸相食虎與羆逝將得意比春夢
獨取妙語傳清詩眼看官釀瀉酥酪未與村酒分醇醨
解鞍駿馬空伏櫪寄書黃狗閑生釐江山平日偶有得
不自圖寫渾忘之臨窗展卷聊自適盤礴豈復冠裳羈
欲乘漁艇發吾興願入野寺嗟兒癡行纏布襪雖已具
山中父老應嫌遲
我昔得罪遷南夷性命頃刻存篙師風吹波蕩到官舍
號呼誰復相聞知小園畜蟻防橘蠧(橘性甘多蠧南人畜蟻園中蟻緣木)
(食蠧雖隣家柯葉相接而蟻不相過亦一異耳)空庭春風收蜜脾讀書一生空
自笑賣鹽竟日那復辭城中清溪可灌潄城上連峰堪
幕帷十千薄俸聊足用魚多米賤憂無訾東坡居士最
岑寂岌然深叢見孤羆坐隅止鵩偶成賦槃中食蟇時
作詩憐君富貴可炙手一時出走羞啜醨澤旁憔悴凡
幾歲胸中芥蔕無一釐江山别來今久矣不獨能言能
畫之同朝執手不容久笑我野馬初受羈袖中短卷墨
猶濕旁人笑指吾儕癡方求農圃救貧病他年未用譏
樊遲
畫學董生畫山水屏風
承平百事足鴻都無不有策牘試篆隸丹青寫飛走紛
然四方集狐兔萃林藪何人知無益長嘯呼鷹狗奔逃
走城邑驚顧念餬口素屏開白雲稱我茅簷陋濡毫願
揮灑峰巒映巖竇巨石連地軸飛布瀉天漏縈山一徑
通過水微橋覆山家煙火然遠寺晨鐘叩僧從何方來
行速午齋後有客呼渡船隔水惟病叟忻然發一笑此
處定真否人生初偶然與此誰夭壽厄窮妄自憐一醉
輙日富客至亦茫然邀我沽斗酒
題王詵都尉設色山卷後
還君横卷空長歎問我何年便退休欲借嵓阿著茅屋
還當溪口泊漁舟經心蜀道雲生足上馬胡天雪滿裘
萬里還朝徑歸去江湖浩蕩一輕鷗
荅王道濟寺丞觀許道寧山水圖(黃山谷)
往逢醉許在長安蠻溪大硯磨松煙忽呼絹素翻硯水
久不下筆或經年異時踏門闖白首巾冠敧斜更索酒
舉杯意氣欲翻盆倒卧虛樽將八九醉拈枯筆墨淋浪
勢若山崩不停手數尺江山萬里遥滿堂風物冷蕭蕭
山僧歸寺童子後漁伯欲渡行人招先君笑指溪上宅
鸕鷀白鷺如相識許生再拜謝不能元是天機非筆力
自言年少眼明時手揮八幅錦江絲贈行卷送張京兆
心知李成是我師張公身逐銘旌去流落不知今主誰
大梁畫肆閱水墨我君槃礴忘揖客蛛絲煤尾意昏昏
幾年風動人家壁雨雪涔涔滿寺庭四圖冷落譲丹青
笑詶四翁十萬錢卷付騎奴市盡傾王丞來觀皆失席
指點如見初畫日四時風物入句圖信知君家有摩詰
我持此圖二十年眼見綠髮皆華顛許生縮手入黃泉
衆史弄筆摩青天君家枯松出老翟風煙枯枝倚崩石
蠧穿風物君愛惜不誣方將有人識(正夲有二篇互有不同故兼載之)
荅王道濟寺丞觀許道寧山水圖
往逢醉許在長安蠻溪大硯磨松煙忽呼絹素翻硯水
久不下筆或經年一日踏門撼門鈕巾帽敧斜猶索酒
舉杯意氣欲翻盆倒卧虛樽將八九醉拈枯筆嘗墨色
勢若山崩不停手數尺江山萬里遥滿堂風物冷蕭蕭
山僧歸寺童子後漁伯欲渡行人招先君笑指溪上宅
鸕鷀白鷺如相識許生再拜謝不能乃是天機非筆力
自陳精力初未衰八幅生絹作四時早師李成最得意
什襲自藏人已知貴人取去棄牆角流落幾姓今知誰
大梁畫肆閱水墨四圖宛然當物色自言早過許史門
常賣一聲償然得雨雪涔涔滿寺庭四圖冷落讓丹青
往來睥睨誰比數十萬詶之觀者驚客還次第閱春夏
坐見歲序寒崢嶸王丞來觀歎唧唧亦如我昔初見日
新詩雌黃初得實信知君家有摩詰我持此圖二十年
眼見綠髮皆華顛許生縮手入黃泉衆史弄筆摩青天
君家枯松出老翟頗似破屏有骨骼一時所棄願愛惜
不誣方將有人識
題花光畫山水
花光寺下對雲沙欲把輕舟小釣車更看道人煙雨筆
亂峰深處是吾家
題郭熙山水扇
郭熙雖老眼猶明便面江山取意成一段風煙且千里
解如明月逐人行
山水屏(曾子固)
天縑落寒機舒卷光亂目秋刀剪新屏尺寸隨折曲搜
羅得珍匠徙倚思先屬經營頃刻内千里在一幅定眎
乃漸通紀(一作悉)數難迫促山亂若無窮負抱頗重複高
稜最當中桀大勢尤獨回環衆峰接趣向若奔伏矜雄
誇九州爭險推星宿深疑雪霜積暗覺烟霧觸泉源出
青冥漲潦兩崖束歴遠始紆徐𣲖别輸衆谷輕舟漾其
間沿泝無緩速微尋得修逕側起破蒼麓遠到無限極
窮升犯雲族游子定何之顧盻停馬足盤石長自閑空
源偶誰築塵氛見荒村物色存古俗粲粲弄幽花蒼蒼
蔭嘉木遺牛上嵓顚驚塵出槎腹鮮明極萬狀指似才
一粟雖從人力為頗類隂怪續深堂得敧眠高枕生遠
矚餘光耀衾幬清意凝幔褥愚訶世幸略慵卧嗜尤酷
因能助佳夢肯顧躋杲旭將相有時材溪巖真我欲儒
林恥未博俗穽思自贖婚嫁累苟輕畊釣吾已卜圖屏
持自慰寤寐心逐逐
山水屏(劉叔贛)
吾家古屏來江南白晝水墨漬煙嵐我行北方未嘗見
衆道巫峽仍湘潭山頭老樹長參天水上衰公撐釣船
青蓑擁身稚子眠得魚不賣心悠然久嫌時世趣向狹
頗思種藥依林泉桃源仙家不可到但願屏上山水置
眼前
和李公擇題相國寺壊壁山水歌
蒼山夲是千萬丈怪爾斷落盈尺中枯松挂巖正矯矯
白雲出谷方溶溶憶昨高秋十日雨百川湧溢騰蛟龍
丹青壊却不可駐金碧拂地都成空人間流落萬餘一
掇拾補綴幾無從當時畫手合衆妙得此誠是第一工
松隂行人何草草秃幘小蓋馬色驄長途未竟不得息
嘯歌正爾來悲風巨靈擘華疏黃河夸娥移山開漢東
海波芥子互出没大雄游戲神與通我今與君未嘗覺
指視壁畫將無同新詩飄飄脫俗格得閒會復來從容
晁無咎畫山水扇(陳無已)
前身(一作生)阮始平今代王摩詰偃屈蓋代氣萬里入方
尺朽老詩作妙險絶天與力君不見杜陵老翁語湘娥
增悲真宰泣
酬李唐臣贈山水短軸(李為刑曹杜君章知賞)(晁無咎)
大山宫小山霍欲識山高觀石脚大波為瀾小波為淪
欲知水深觀水津營丘於此意獨親杜侯所與復有人
不見李侯今五載苦向營丘有餘態齊紈如雲吳刀裁
小毫束筍縑嚢間經營初似雲煙合揮灑忽如風雨來
蒼梧泱漭天無日深巖老樹洪濤入榛林闇漠猿狖寒
苔蘚浸淫螺蚌濕紛紛禽散江干沙有風北來吹蒹葭
前洲後渚相隨没行子漁人歸徑失李侯此筆良已竒
我聞李侯家朔垂跨河而北寧有之曷不南遊觀禹穴
梅梁鎖澀萍滿皮神物變化當若斯元君畫史雖天與
我論絶藝無今古張顛草書要劍舞得意可無山水助
它日李侯人益慕
自畫山水留春堂大屏題其上
胸中正可吞雲夢盞裏何妨對聖賢有意清秋入衡霍
為君無盡寫江天
自畫山水寄無斁題其上
湘吳昔窮覽懷抱自難忘毫素開塵牖江山入草堂寄
君花縣裏虛我竹林旁何物酬斯贈清詩要一嚢
觀燕公山水畫後有王荆公題詩(蔡持正)
相君開卷憶江東髣髴鍾山與此同今日還為一居士
翛然身在畫圖中
成生山水畫歌(徐師川)
畫水不畫濕畫山不畫堅盈尺之紙數寸管便有江湖
萬里天成生貌古心亦古造化為工筆端取玄冬起雷
夏造冰翻手為雲覆手雨嶺外荒山與野水自昔不聞
傳畫史只畫瀟湘與洞庭于今却在兵戈裏翠峰碧嶂
鬱然來病眼愁心次第開人家浦溆扁舟渡何日真能
到一迴
次韻可師題于逢辰畫山水二首
江漢踰千里隂晴自一川故山黃葉下夢境白鷗前巫
峽常雲雨香爐舊紫煙布帆無恙在速上泛湖船
席上浮三楚毫端會百川名今大年亞意古惠崇前竟
日對秋色無時散暝煙知君不浪語一眼認歸船
單老畫樹石山水歌
老樹筆間生竒石筆下出濃淡高低遠近山隂晴朝暮
煙雲没漠漠江天杳杳空不勞施力自然中便於沙際
尋歸路却怪霜林葉不紅
題胡潛風雨山水圖(洪龜父)
胡生好山水煙雨山更好鴻鴈書遠空馬牛風塞草
山水圖歌(吕居仁)
君不見南江老龍夜不眠令我破屋開青天千巖倒壁
卷角上一榻却在洪濤前又不見江頭古木百尺圍猿
猱接手懸高枝雨中寒蘆披靡去天際風帆先後歸陳
生故是可憐人筆雖未到心已親南村北村渴欲死怪
此一室無纖塵鄭虔祁岳不解竒韓幹畫馬空多肥萬
里咫尺君得之更看湘江雷雨垂(陳生欲畫湖湘圖)
山水圖
君家茅屋低蓬蒿客來頗厭蛙蚓號何得有此山突兀
氣壓太華陵嵩高坐看遠澗受懸瀑似聽跬步鳴秋濤
槎牙老樹半枯死上倚絶壁緣飛猱我行日畏盗賊逼
敢厭瘴癘同腥臊偶逢坐穩嬾歸去豁達眼界無纖毫
嶺南山水固多異恨無中州清淑氣對君圖障心怳然
便如(一作似)太華嵩高前君但對此能高眠當有好句令
君傳
王摩詰四時山水圖(謝幼槃)
欲知摩詰詩中畫桃紅柳綠皆摹寫更含宿雨帶春煙
一叚風光生筆下欲觀摩詰畫中詩小幅短短作四時
山平水遠含變態是中有句無人知此公盤礴萬物表
胸中炯炯秋空曉戲磨澹墨汗絹素世上丹青擅場少
何人乞與輞川圖裝成小軸四時俱壁間仍題六字句
人言雙絶古今無
題古畫山水障子(時年六歲)(劉叔贛)
應是塵外境不隨陵谷遷江山猶舊日松栢又千年
題王晉卿所藏鄭虔著色山水圖(曾子開)
曾訪江南鳥爪仙悞隨塵網落人間紅泉碧澗春風裏
尚記麻源谷口山
蔡師直畫山水研屏二首(謝幼槃)
畫翁元勝斵輪扁喻子丹青如有神平遠還堪助詩思
故疑摩詰是前身
淡墨江山作小屏碧紗煙裏護寒泓蟾蜍寫盡看倒影
身在山隂佳處行
觀蔡規畫山水圖(謝無逸)
蔡生老江南山水涵眼界揮灑若無心筆端生萬怪樹
杪聳煙鬟雲端懸縞帶繫舟枯柳根茅屋臨清𣲖掃壁
挂高堂肅肅起清籟君名定不朽苐恐縑素敗
從人覓山水扇二首饒(德操)
少壯﨑嶇山水間短衣楚製略勝寒年來疲病歸期惰
只乞君家便面看
愛君才氣恥言兵欲倚詩書繼老成手裏林泉當付我
恐妨抽板揖公卿
寄蘇州徐處士弁弁能畫山水(陶商翁)
平南無策鬢如霜七十峰前舊隱鄉相約祝融孤頂上
借君吟筆畫瀟湘
李成山水(王履道)
五日十日一水石此言雖工蓋其跡請看天地開闢初
豈鑄曰魂鎔月魄忽然而成隨所遇衲護風雲元滿肚
吐為千偈口瀾翻游戲法中同一趣李侯落筆風煙起
妙處欲回真宰意扁舟不動水黏天落日孤明山若倚
斷猿吟挂青楓林澗松倒卧長十尋白鷗似作終老計
浮雲知自何年隂由來神品完天力一抹江流吞萬蹟
寸量尺度但形摹畫史如山爾何得貴人費盡千黃金
寳奩玉軸誰敢爭一聲常賣落公手世間得喪誰虧盈
我生懶率便疎放只有幼輿巖石相它時真作畫中人
倘辱書來問無恙
題趙大年金碧山水圖
王孫胸中楚七澤不學庸史誇水墨試開緹襲拂珠絲
半幅鵝溪射金碧余聞女媧鍊石補天缺石破壓天天
柱折五色墮地金嵯峨六鰲跨海吹銀波扶桑玉虹下
天半貝闕珠宫紫雲滿桃花笑作十洲春劉郎此地聞
雞犬繫我不從天津槎自閱妙畫徒驚嗟迷魂一夜飛
蝴蝶覺來半破蓬窗月
文湖州作山水横軸吳希全家藏其子誠伯求
蘇養直賦詩語特竒妙遂用其韻同賦(林子來)
明窗十曰復五日出此湖光與山色前身畫師語不妄
文侯乃是金門客乍從雲際辨遠岫爭數喬林誇眼力
没漂菰米歲事空水濱柱下南飛鴻欲投曉渡喚舟子
急槳已入昏煙中徑思天邊問歸路錯認江鄉舊洲渚
能傳萬里在尺素豪奪應防卷寒雨
次吳伯江所藏文湖州山水韻(僧祖可)
乘空作山川妙絶借墨色曲折千里素幅間來自吳興
白蘋客乃知瀟湘洞庭岸平吞胸中寄筆力清霜搖落
江海空如聞冥冥度驚鴻重樓複閣底處所使我絶欲
空濛中吳侯吳侯安用許浪廹歸心赴翛渚如何喚得
江上船一卧蒼波占煙雨
題余秀才所藏江參山水横軸畫二首(陳去非)
卷中衮衮溪山去筆下明明開闢初不肯一禪為婦計
余郎作意未全疎
萬壑分煙高復低人家隨處有柴扉此中只欠陳居士
千仞岡頭一振衣
謝曹中甫惠著色山水抹胸(陳子高)
曹郎富天巧發思綺紈間規模寳月團淺淡分眉山丹
青綴錦樹金碧羅煙鬟爐峰香自湧楚雲杳難攀政宜
林下風妙想非人寰飄蕭河官步羅抺陵九關我家老
孟光刻畫非妖嫻繡鳳褐顛倒錦鯨棄榛菅忍將漫汗
澤敗此修連娟緘藏寄書篆曉夢生斕斑
題趙宜興萬里江山圖
慘淡何人畫飄颻萬里心雲輕春樹暗日落暮江深細
酌淵明酒仍彈子賤琴知公湖海氣對此益駸駸
與叔易過石佛看宋大夫畫山水(崔正言)
霜落石林江氣清隔江猶見暮山横箇中只欠崔夫子
滿帽秋風信馬行
書余逢時所作山水(僧祖可)
江勢卷十萬頃村墅掩三四家落雁驚横煙水小舟欹
著寒沙
折葦非關秋色飛鷗元自斜行坐上忽驚丘壑窗間那
有瀟湘
書余逢時所作山水
江南江北岸飽歴此山川誰信著筆力盡驅來眼前野
橋分道路古木薄風煙我欲徑歸去沙頭人挽船
觀燕肅山水(僧崇寳)
憶昨神林口江山此畫同沙鷗輕泛浪浦樹遠含風一
舸菰蒲外數峰煙雨中箇中誰得計蓑笠釣魚翁
次韻子瞻題郭熙平遠二絶(蘇子由)
亂山無盡水無邊田舍漁家共一川行遍江南識天巧
臨窗開卷兩茫然
斷雲斜日不勝秋付與騷人滿目愁父老如今亦寸思
一蓑風雨釣槎頭
題工部文侍郎周翰郭熙平遠二首(晁無咎)
漁村半落楚江邊林外秋原雨外天誰倚竹樓邀大艑
天涯暮色已蒼然
洞庭木落萬波秋說與南人亦自愁欲指吳松何處是
一行征雁海山頭
題趙承遠所藏大年畫平遠一首(潘邠老)
吳頭楚尾散花洲木脫波生一夜秋想得筆端鳧雁足
又添鸂鶒起沙頭
大年流水繞孤村圖(陳子高)
少游一覺揚州夢自作清歌與寫成流水寒鵶總堪畫
細看疑有斷腸聲
表兄丁行之俾予作山水一軸(王子思)
秃髮管城書不中射煤滿硯隨輕濃煙雲變怪夲無定
丹青故匪能形容解衣盤礴無人久妙跡於今復何有
揮毫要使真宰泣歎息初非癡絶手遼東有人丁令威
去家得仙今暫歸上界繁華異丘壑安得長林大麓長
追隨聯翩大軸要予寫敲冰不在鵝溪下吾既不能為
喬松直榦摩蒼天又不能為小童一線飛紙鳶萬里江
山入平遠喚取畫師閻立夲
江侯邀予作山水書以贈之
江侯樂山水誓卜山水居遊戲天目道箬帽跨蹇驢村
童習識之拍手笑且呼行行不知顧心與山水俱于兹
且幾年所得應有餘云胡不知厭要予寫諸圖昔者少
壯日戲墨謾妻奴今衰眼目暗筆硯久已疎書來不得
謝督廹疇敢徐圖成不自識濃淡恣所如雲深霧莫測
中恐藏於莵人生孰非幻作觀隨有無江侯樂山水何
考其真歟作詩調江侯江侯其曉諸觀畢勿遽棄醬瓿
尚可糊
何源秀才為予畫山水圖覓詩
孤峰特立何巉巉勢與霄漢高相參左蟠右列分嶺岫
儼若至尊朝子男怪予蝸室不盈丈欲有異境超塵凡
素縑挂壁故妥帖平地作此千嵌巖雲蒸霧結深莫測
長林大麓亂不芟想當變怪蟄龍虎中有窟穴誰能探
將崩未崩江動石欲去不去風滿帆山㘭林闕見天際
隱約萬里横煙嵐嗟予質性素山野視此丘壑心益耽
斗升之粟真秣莝野馬垂耳就轡銜西山爽氣日在望
吏卒侍側嚴若監青鞋布襪棄不著誰令自苦披青衫
頗羞漁父駐短櫂似笑大夫新被讒寄言鳥獸倘可侣
吾將從汝棲林巒
荅陳五進士遺山水枕屏(梅聖俞)
妙畫能成趣谿山迥得君漁舟長映浦巖樹半藏雲征
鳥無時没横橋有處分數峰來枕席曾不愧移文
題趙侯畫滄江遠岫圖(周少隱)
公子風流絶代無名高當與大梁俱自從剪得吳江水
不愛滕王蛺蝶圖
聲畫集卷四
