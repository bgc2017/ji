聲畫集卷五
宋孫紹遠編
林木
題李尊師松樹障子歌(杜子美)
老夫清晨梳白頭玄都道士來相訪握髮呼兒延入戶
手提新畫青松障障子松林静杳冥憑軒忽若無丹青
陰崖却承霜雪榦偃蓋反走虯龍形老夫平生好竒古
對此興與精靈聚已知僊客意相親更覺良工心獨苦
松下丈人巾屨同偶坐似是商山翁悵望聊歌紫芝曲
時危慘淡來悲風
戲為雙松圖歌(韋偃畫)
天下幾人畫古松畢宏已老韋偃少絶筆長風起纖末
滿堂動色嗟神妙兩株慘裂苔蘚皮屈鐵交錯迴高枝
白摧朽骨龍虎死黑入太陰雷雨垂松根胡僧憩寂寞
龐眉皓首無住著偏袒右肩露雙脚葉裏松子僧前落
韋侯韋侯數相見我有一疋好東絹重之不減錦繡段
已令拂拭光凌亂請公放筆為直榦
畫松(元微之)
張璪畫古松往往得神骨翠帚掃春風枯龍戛寒月流
傳畫師輩竒態盡埋沒纖枝無瀟灑頑榦空突兀乃悟
埃塵心難狀煙霄質我去淅陽山深山看真物
李肱所遺畫松詩書雨紙得四十韻(李義山)
萬草已涼露開圖披古松青山徧滄海此樹生何峯孤
根邈無倚直立撑鴻濛端如君子身挺若壯士胸樛枝勢
夭矯忽欲蟠拏空又如驚螭走默與奔雲逢孫枝擢細葉
旖旎狐裘茸鄒顛蓐髮軟麗姬眉黛濃視久眩目睛儵忽
變輝容竦削正稠直婀娜旋敷豐又如洞房冷翠被張穹
籠亦若暨羅女平旦妝顔容細疑襲氣母猛若争神功燕
雀固寂寂霧露常衝衝香蘭愧傷暮碧竹慙空中可集呈
瑞鳳堪藏行雨龍淮山桂偃蹇蜀郡桑重童枝條亮眇脆
靈氣何由同昔聞咸陽帝近說稽山儂或著仙人號或以
大夫封終南與青都煙雨遙相通安知夜夜意不起西南
風美人昔清興重之猶月鐘寶笥十八九香緹千萬重一
旦鬼瞰室稠疊張羉罿赤羽中要害是非皆怱怱生如碧
海月死踐霜郊蓬平生握中翫散失隨奴僮我聞照妖鏡
及與神劔鋒寓身會有地不為凡物蒙伊人秉兹圖顧盼
擇所從而我何為者開懷捧靈蹤報以漆鳴琴懸之真珠
櫳是時方暑夏座内若嚴冬憶昔謝四騎學仙玉陽東千
株盡若此路入瓊瑤宫口詠玄雲歌手把金芙蓉濃靄
深霓袖色映琅玕中悲哉墮世網去之若遺弓形魄天
壇上海日高曈曈終騎紫鸞歸持寄扶桑翁
題霞上人院壁畫古松歌(朱灣)
石上盤古根謂言天生巧安知草木性變在畫師手隂
深方丈間真趣幽且閒木文離披勢槎枿中裂空心火
燒出掃成三寸五寸枝便作千年萬年物莓苔濃淡意
不同一半死皮藏蠧蟲風霜未必來到此氣色杳似寒
山中孤標可翫不可取能使支公道場古
吕希道少卿松局圖(蘇子由)
溪回山石間蒼松立四五水深不可涉上有橋横渡溪
外無居人盤石平可住縱横遠山出隱見雲日莫下有
四老人對局不回顧石泉雜風松入耳如暴雨不聞人
世喧自得山中趣何人昔相遇圖畫入紈素塵埃依古
壁永日奉樽俎隱居畏人知好事竟相誤我來再三歎
空有飛鴻慕逝將從之遊不惜爛樵斧
題仁上座畫松(黃山谷)
偃蹇松枝隔煙雨知儂定是歲寒材百年根節要老硬
將恐崩崖倒石來
蘇子瞻家畫松圖歌(劉叔贛)
君家圖書皆所見近得此松尤可羨根蟠平石蹙蛟螭
榦出青冥起雷電樛枝横斜復幾尺綠華茸茸鋪繡綫
空堂深沈白日寒肅肅似有風吹面此圖翦裂人不知
塵土分張數流轉能令神物還相從非君苦心誰與辨
更惜良工名不傳可憐世俗多誇衒為君作歌君志之
後千百年無復賤
許道寧松(王履道)
玉骨㠝岏雪作頂清溪下舞蛟龍影忽驚發地扶屋極
誰向天公乞刀尺道人逸氣天雲高韋偃畢宏皆坐超
奔崖斷壑得睥睨悲風激激星勞勞胡為乎挂卿高堂
之素壁許侯筆與萬牛敵坐來一氣回霜秋四顧滿堂
皆古色老夫卜築寄雲松屢揖伯鸞攜敬通忽見婆娑
眼中物使我嚼句生天風千章竒材卧澗㡳公獨區區
悦其偽我知金石貫冰霜便與髥卿同一味君不見丹
霞大士燒木佛此老胸中果何物
魏鍊師四松畫軸(李商老)
四松在澗壑歲晚仍更竒蕭然如黃綺傲岸不可追誰
將談天口掉舌聊見移由來拂東絹寫此霜霰姿便有
松上雨催我窗間詩翻思斸青冥採藥堪扶衰當年丹
青手開闢造化隨既有圯下約子行何後期
詠秦處士作枯松(僧祖可)
秦郎真是舊摩詰寫出崔巍霜雪姿林壑卷簾相照映
坐令公子發幽思
次韻吳傳正枯木歌(蘇子瞻)
天公水墨自竒絶瘦竹枯松寫殘月夢回疎影在東窗
驚怪霜枝連夜發生成變壞一彈指乃知造物初無物
古來畫師非俗士妙想實與詩同出龍眠居士本詩人
能使龍池飛霹靂君雖不作丹青手詩眼亦自工識拔
龍眠胸中有千駟不獨畫肉兼畫骨但當與作少陵詩
或自與君拈秃筆東南山水相招呼萬象入我摩尼珠
盡將書畫散朋友獨與長鋏歸來乎
題子瞻寺壁小山枯木(黃山谷)
欄干五斗對獄吏白髮千丈濯滄浪却來獻納雲臺表
小山桂枝不可忘
題子瞻枯木
折衝儒墨陳堂堂書入顔柳鴻鴈行胸中元自有丘壑
故作老木蟠風霜
和謝公定觀秘閣文與可枯木(陳無已)
斯人不復有累世或可期每於丹青裏一見如平時壞
障塵得入慘淡令人悲墨色落欲盡嚴顔終不移朽老
莫計年石心烏銅皮念此猶少作未盡冰霰姿北枝棲
異鵲意定了不疑惜哉不得語胸次幾興衰一為要貴
役可復愧(一作辭)畫師隱奥雖可惜塗抹復見遺謝侯名
家子感慨形苦詞豈惟語畫工勁特頗似之何當補諫
列一吐胸中竒
秦處度與一上人同宿密菴處度為一畫斷崖
枯木(吕居仁)
小菴無客亦無氈遂有高人借榻眠一夜西風撼枯柳
不知春在石崖邊
于秘校示郊園棠木連理圖偶題長句(劉叔贛)
昨得伻圖與賦詩野棠井榦上交枝始疑和氣偏回復
可是常情悦附離愛樹去思吾豈敢高門陰德子應知
濟南固有終軍辨傳布仍煩老畫師
壁畫古槎歌
南山大樹楓與樗百年不到生理枯老枝錯落麋奮角
病根蟉結龍垂鬍風霜不知春不改古苔懸蔓相縈帶
豈知高堂素壁上畫圖能令觀者愛野夫晨興坐樹邊
偶說此槎來上天暫乘西風犯牛斗却看東海成桑田
戲畫古松真清齋前(王子思)
輪囷復離竒不栢亦不栗吾廬非夏社嘉樹伊誰植刳
心謝吹嘘強骨餘霹靂峥嶸歴風霜偃蹇豈朝夕客從
何方來一覩心眼惑怪此蒼蛟龍落莫依屋壁不知造
物工輸寫入筆力輕明絶纖埃冥晦滴濃墨皮堅皵鱗
甲葉老攅矛戟古工予不師揮掃恣淋瀝槃礴醉且狂
詎識韋與畢雖云不造極要自出胸臆當知後凋操不
在翰墨跡地瘠山骨出天低雲氣逼俯仰輒有碍巨榦
那能直翻令棟梁姿鬱屈自跼蹐安得少陵絹一掃二
千尺會看十八公高壓三品石
戲畫松栢壁
窮山數家聚官況羇若旅冰廳晝日永眇眇誰與語眷
彼蒼髥生結友得新甫奮筆寫瑰姿雙虬見牆堵飽霜
柯葉老積日皮骨古上有雲垂天慘淡閣寒雨下有溪
潄石犖确絶埃土材竒生長艱根瘦卓立苦交柯寒相
依雷陳共然許分榦或相避廉藺馴兩虎信非同根生
要是歲寒侣衆木猥連林噲等何足伍君看桃與李穠
麗相媚嫵情態能幾時紛紛可堪數
法雲同敦素看東坡枯木(僧慧洪)
此翁胸次足江山萬象難逃筆端妙君看壁間耐凍枝
煙雨楂枒出談笑想當却立槃礴時醉魂但覺千巖曉
恨翁樹間不畫我擁衲扶笻送飛鳥寫作元沙息影圖
禪齋長伴爐煙褭王郎自是玉堂人風流合受煙花繞
何為眷此枯瘦枝嗜好果超凡子料為君援筆賦新詩
詩成一笑塵寰小
戒壇院東坡枯木張嘉夫妙墨童子告以僧不
在不可見作此示(王履道)
雪裏壁間枯木枝東坡戲作無聲詩霅川謫仙亦豪放
酒闌為吐煙雲詞相傳秀色絶今古正如四月出盆絲
老僧遮護不許見敲門游客遭慢欺我來擬看亦乘興
興盡却還君勿嗤
題徐季功畫二古木(周少隱)
千尺龍蛇夭矯半山風雨憑陵誰為梅花賦手能回古
木寒藤
何處千年雙榦未嫌雪壓風饕楚士兩公介潔孤竹二
子清高
竹
畫竹歌(并序)(白樂天)
協律郎蕭悦善畫竹舉世無倫蕭亦甚自秘重有
終歲求其一竿一枝而不得者知予天與好事忽
寫十五竿惠然見投予厚其意高其藝無以荅貺
作歌以報之凡一百八十六言歌曰
植物之中竹難寫古今雖畫無似者蕭郎下筆獨逼真
丹青已來唯一人人畫竹身肥擁腫蕭畫莖瘦節節竦
人畫竹梢死羸垂蕭畫竹枝葉葉動不根而生從意生
不筍而成由筆成野塘水邊碕崖側森森兩叢十五莖
嬋娟不失筠粉態蕭颯盡得風煙情舉頭忽看不似畫
低耳静聽疑有聲西叢七莖勁而健省向天竺寺前石
上見東叢八莖疎且寒憶曾湘妃廟裏雨中看幽姿遠
思少人别與君相顧空長歎蕭郎蕭郎老可惜手戰眼
昏頭雪色自言便是絶筆時從今此竹尤難得
郭祥正家醉畫竹石壁上郭作詩為謝且遺古
銅劍二(蘇子瞻)
空腸得酒芒角出肝肺槎牙生竹石森然欲作不可回
吐向君家雪色壁平生好詩仍好畫書牆涴壁長遭罵
不瞋不罵喜有餘世間誰復如君者一雙銅劍秋水光
兩首新詩争劒鋩劒在牀頭詩在手不知誰作蛟龍吼
孔毅父以詩戒飲酒問買田且乞墨竹次其韻
酒中真復有何好孟生雖賢未聞道醉時萬慮一掃空
醒後紛紛如宿草十年揩洗見真妄石女無兒焦榖槁
此身何異貯酒缾滿輒予人空自倒武昌痛飲豈吾意
性不違人遭客惱君家長松十畆陰借我一菴聊洗心
我田方寸耕不盡何用百頃糜千金枕書熟睡呼不起
好學憐君工雜擬且將墨竹換新詩潤色何須待東里
余歸自道場何山遇大風因憩耘老溪亭命官
奴秉燭捧硯寫風竹一枝題詩云
更將掀舞勢把燭畫風篠美人為破顔憐此腰肢褭
文與可有詩見寄云待將一段鵝溪絹掃取寒
梢萬尺長次韻荅之
為愛鵝溪白蠒光掃殘雞距紫毫芒世間那有千尋竹
月落空庭影許長
題文與可墨竹(并序)
故人文與可為道師王執中作墨竹且謂執中勿
使他人書字待蘇子瞻來令作詩其側與可既沒
八年而軾始還朝見之乃賦一首
斯人定何人游戲得自在詩嗚草聖餘兼入竹三昧時
時出木石荒怪軼象外舉世知珍之賞會獨余最知音
古難合奄忽不少待誰云生死隔相見如龔隗
書文與可墨竹(并序)
亡友文與可有四絶詩一楚詞二草書三畫四與
可嘗云世無知我者惟子瞻一見識吾妙處既沒
七年覩其遺跡而作是詩
筆與子皆逝詩今誰為新空遺運斤質却弔斷弦人
書晁補之所藏與可畫竹三首
與可畫竹時見竹不見人豈獨不見人嗒然遺其身其
身與竹化無窮出清新莊周世無有誰知此凝神
若人今已無此竹寧復有那將春蚓筆畫作風中柳君
看斷崖上瘦節蛟龍走何時此霜竿復入江湖手
晁子拙生事舉家聞食粥朝來又絶倒䛕墓得霜竹可
憐先生盤朝日照苜蓿吾詩固云爾可使食無肉(吾舊詩云)
(可使食無肉不可使居無竹)
次韻子瞻題無咎所得文與可竹二首粥字韻
戲嘲無咎人字韻詠竹(黃山谷)
十字供籠餅一水試茗粥忽憶故人來壁間風動竹舍
前粲茙葵舍後荒苜蓿此郎如竹瘦十飯九不肉
地下文夫子風流絶此人能和晚煙色幻出歲寒身馬
鬛松成拱鵝溪墨尚新應懷斵泥手去作主林神
銅官僧舍得尚書郎趙宗閔墨竹一枝筆勢妙
天下為作小詩二首
省郎潦倒今何處敗壁風生霜竹枝滿世閻劉專翰墨
為誰真賞拂蛛絲
獨來野寺無人識故作寒崖雪壓枝想得平生藏妙手
只今猶在鬢如絲
次韻謝斌老墨竹十二韻
古今作生竹能者未十輩吳生勒枝葉筌宷遠不逮江
南鐵鉤鎖最許誠懸會燕公灑墨成落筆與時背譬如
刳心松中有歲寒在湖州三百年筆與前哲配規摹轉
銀鈎幽賞非俗愛披圖風雨入咫尺莾蒼外吾子學湖
州師逸功已倍有來竹四幅冬夏生變態預知更入神
後出遂無對吾詩被壓倒物固不兩大(江云世傳江南李正作竹自根)
(至梢極小者一一鈎勒謂之鐵鈎鎖自云惟柳公權有此筆法)
再用前韻詠子舟所作竹
森削一山竹壯士十三輩自干雲天出草莾肯下逮虚
心聽造物顛沛風雨會榮枯偶同時終不相棄背誰言
湖州沒筆力今尚在阿筌雖墨妙好似竹鶴配國工裁
主意冷淡恐不愛子舟落心畫榮觀不在外耆年道機
熟增勝當更倍祖述今百家小紙弄姿態雖云出湖州
卷置懶開對非公筆如椽孰能為之大
用前韻謝子舟為予作風雨竹
子舟詩書客畫手睨前輩挹袂拍其肩餘力左右逮摩
拂造化爐經營鬼神會光煤疊亂葉與世作者背看君
回腕筆猶喜漢儀在歲寒十三本與可可追配小山蒼
苔面突兀謝憎愛風斜兼雨重意出筆墨外吾聞絶一
源戰勝自十倍榮枯轉發機生死付交態狙公賦七芧
勿用嗔喜對此物當更工請以小喻大
次韻王斌老所畫横竹
酒澆胸次不能平吐出蒼竹歲峥嶸卧龍偃蹇雷不驚
公與此君俱忘形晴窗影落石泓處松煤淺染飽霜兔
中安三石使屈蟠亦恐形全更飛去
謝黃與迪所作竹五幅
吾宗墨修竹心手不自知天公造化鑪攬取如拾遺風
雪煙霧雨榮悴各一時此物抱明節君又潤色之抽萌
或發石懸箠有阽危林稍一片雨造次以筆追猛吹萬
籟作微涼大音稀霜兔束毫健松煙泛硯肥盤桓未落
筆落筆必中宜今代捧心學取笑如東施或可遺巾幗
選懦如辛毘生枝不應節亂葉無所歸非君一起予衰
病豈能詩憶君初解鞍新月挂彎眉夜來上金鏡坐歎
光景馳我有好東絹晴明要會期漪漪淇園姿此君有
威儀願作數百竿水石相因依他年風動壁洗我别後
思開圖慰滿眼何時遂臻兹
題李夫人偃竹
孤根偃蹇非傲世勁節癯枝萬壑風閨中白髮翰墨手
落筆乃與天同功
姨母李夫人墨竹二首
深閨静儿試筆墨白頭腕中百斛力榮榮枯枯皆本色
懸之高堂風動壁
小竹扶疎大竹枯筆端真如造化鑪人間俗氣一點無
健媍果勝大丈夫
觀崇德墨竹歌(并序)
姨母崇德君贈新墨竹圖且令作歌
夜來北風元自小何事吹折青琅玕數枝灑落高堂上
敗葉蕭蕭煙景寒迺是神工妙手欲自試襲取天巧不
作難行看歎息手摩拂落勢夭矯墨未乾(闕)往往塵晦碧
紗籠伊人或用姓名達未必全收俊偉功有能(闕)事便白
首不免身為老畫工豈如崇德君學有古人風揮毫李
衛讓神筆(衛夫人尚書郎李充母母以夫姓自稱李衛)彈琴蔡琰方入室道
韞九歲能論詩龍女早年先悟佛奕棋樵客腐柯還吹
笙仙子下緱山更能遇物寫形似落筆不待施青丹尤
知賞異老蒼節獨與長松陵歲寒世俗寧知真與偽揮
霍紛紜鬼神事黃塵汙眼輕白日卷軸無人得覘視見
我好吟愛畫勝他人直謂子美當前身贈圖索歌追
故事才薄豈易終斯文所愛子猷發嘉興不可一日無
此君吾家書齋符青壁手種蒼筤千數百一官偶仕葉
公城道遠莫致心慘慽我方得此興不孤造次卷置隨
琴書思歸才有故園夢便可呼兒開此圖
謝公約惠墨竹圖(楊次公)
幽人濆墨寫成竹變化琅玕作元玉公約贈我兩大軸
不比丹青凡草木六月都城苦炎燠車馬紛紛正馳逐
曲臺官冷晝掩關淨掃虚堂展霜軸簾間忽有微風來
不動纖枝清滿屋憶得扁舟載雪詩曾寄會稽江上宿
贈文潜甥楊克一學文與可畫竹求詩(晁無咎)
與可畫竹時胸中有成竹經營似春雨滋長地中綠興
來雷出土萬籜起崖谷君今似與可神會久已熟吾觀
古管葛王霸在心曲遭時見毫髮便可驚世俗文章亦
技爾詎可枝葉續穿楊有先中未發猨擁木詞林君張
舅此理妙觀燭君從問輪扁何用知聖讀
荅秦兵部求墨竹(王佐才)
夜到茅亭近竹籬影隨寒月下苔墀吟餘未嬾蕭疎興
曾寫離披一兩枝
墨傳高節未為精虚辱佳篇拂素屏不敢持毫強羞縮
喜公心已厭丹青
戲作墨竹(劉王孟)
霜雪不侵君子操丹青難貌野人心須向翰林邀墨客
瀟湘煙雨伴行吟
酷愛此君心嘗將墨點真毫端雖在手難寫淡精神
李夫人偃竹歌(洪龜父)
袖中歘忽生絲竹眼底鮮飈起寒綠誰能寫此真偃蹇
百尺生(闕)氣(闕)足夫人故有林下風歲莫落落此君同
映窗得意不揮灑寫出篔簹谷中千秋之卧龍夜來風
雨吹倒屋但恐踴躍變化入水渺無蹤
楊道孚墨竹歌(吕居仁)
君不見渭川之陰卧龍横千秋貌取者誰文湖州十年
筆意閉黃壤只今妙手唯楊侯楊侯畫竹盡真跡巧奪
造化令人愁滿堂回首看下筆擾擾雲煙亂晴日大叢
縱横高入雲斜風落葉秋紛紛小叢欹傾病無力旁水
長根走蒼石門前車馬渡前川何得陰風動高壁楊侯
嘻笑辭未工此意不與丹青同粉黛初無一錢費酒炙
能使千家空韈材遠寄動盈屋我知子畫無由窮剡溪
寒藤不難致須君放手為雙叢須君放手為雙叢與我
俱隱南山中(黛一作繪)
題張君墨竹(崇寧五年宿州)
張卿畫竹今成癖笑語揮毫不作難歘見高標起蕭瑟
坐令炎暑變荒寒筆頭似有千年韻胸次猶須萬斛寬
歲晚雪霜君記取此君懷抱要重看
題文與可畫竹(謝幼槃)
我昔居西園手植竹數个凜然如德友節行不敢破朝
吟玩霜枝夜聞蕭瑟清風吹一日忽不見似覺塵土汚
人衣朅來翠雲麓日唯見山不見竹雖云山氣日夕佳
尚恐無竹令人俗昨得與可畫自歸塵壁挂門開風動
之如枉故人駕對山看畫信不惡何人更覓揚州鶴
題薛彦海墨竹(林子仁)
修竹嘗連林誰復訪清秀妙手拂素壁直節乃一(闕)
别孤芳妙舞欺長袖隻影媚澄潭清風在中霤山中
歲言邁慰我聊邂逅臃腫門前樗軟弱常(闕)茂固無斧
斤厄每犯霜雪叩誰知彼樗肥不如此君瘦
題山光寺壁上墨竹(吳元中)
綠髮青衫舊竹君墨卿揮拂更清新斷枝活葉風蕭瑟
想見凌雲百尺身
題渭川圖(周少隱)
煙梢零亂一川寒換得天孫錦繡端却憶東窗舊時竹
年來新筍盡成竿
梅
花光仲仁出秦蘇詩卷思兩國士不可復見開
卷絶歎因花光為我作梅數枝及畫煙外遠山
追少游韻記卷末(黃山谷)
夢蝶真人貌黃槁籬落逢花須醉倒雅聞花光能畫梅
更乞一枝洗煩惱扶持愛梅說道理自許牛頭參已早
長眠橘州風雨寒今日梅開向誰好何況東坡成古丘
不復龍蛇看揮掃我向湖南更嶺南繫船來近花光老
歎息斯人不可見喜我未學霜前草寫盡南枝與北枝
更作千峰倚晴昊
題花光為曾公卷作水邊梅
梅蘂觸人意冒寒開雪花遙憐水風晚片片點汀沙
墨梅(吕居仁)
嶺南十月春漸回妍暖先到前村梅問君何處識此妙
一枝冷豔隨霜開長江凜凜欲崩岸乃知好事移牆隈
初疑㵕漉入瘴霧更恐寂寞埋煙煤微風不動暗香遠
淡月入戶空裴回坐看粉黛化羶惡豈但桃李成輿臺
我行萬里厭窮獨疾病未已心先灰對此不覺三歎息
恐是轉側同南來異鄉久處少意緒破壁相對無根荄
古來寒士每如此一世埋沒隨蒿萊遁光藏德老不燿
肯與世俗相追陪輪囷離竒(一作濩落)多見用犧尊青黃木
為(一作為木)災含毫吮墨去顔色況自不必須穿栽歲窮路
遠莫惆悵此去保無蜂蝶猜
次韻何文縝墨梅二絶(張子文)
偃蹇江頭卧夕陽嬾將玉雪鬭春芳心期老氏能知白
興寄揚雄獨守(闕)
仙衣雲樣拂輕緇林下神情特地宜妒婦津頭風恐急
壞妝聊為變冰姿
墨梅三絶
筆端喚醒玉梅魂滿袖春風不見痕未許卷簾新月上
却教煙雨惱黃昏
憶昨江湖倒載歸暗香夾路雨霏微誰人貌得春風景
遠看如煙近却非
逸少池邊發興新管城别作一家春臨風玉笛無人會
鬒髮空歸想太真
次韻秦會之題墨梅二首
南枝春色弄微温記得清香撲酒尊今日相逢隔煙霧
揚州殘夢足銷魂
長愛孤標似君子不禁横竹巧擠排短幅離離乃遺像
至今寒蝶誤飛來
墨梅(王承可)
前身姑射冰相似今代潘妃玉不如坐對真成在江國
澹煙微雨暗扶疎
可是傷春故癯瘦未應無意作娉婷不須更向嶺頭覓
只此松煤盡典型
客有遺予畫梅花者淡墨暈成因命之曰梅影
(曹元象)
憶昔神遊姑射山夢中栩栩片時還冰膚不許尋常見
故隱輕雲薄霧間
畫梅花(陳子高)
溪路糢糊半山雪暗淡寒梅一枝月醉眸無處認冰姿
兩袖香風更愁絶長恨飄零如楚夢雲中猶記好精神
忽逢冷豔冰綃上歎息侯家占好春誤人吹裂柯亭笛
豈有殘英落歌席始信壽陽人寫真不知江南近消息
和張規臣水墨梅五絶(陳去非)
巧畫無鹽醜不除此花風韻更清殊從教變白能為黑
桃李依然是僕奴
病目昏花已數年只應梅蘂故依然誰教也作陳元面
眼亂初逢未敢憐
粲粲江南萬玉妃别來幾度見春歸相逢京洛渾依舊
惟恨緇塵染素衣
含章簷下春風面造化功成秋兔毫意足不求顔色似
前身相馬九方臯
自讀西湖處士詩年年臨水看幽姿晴窗畫出横斜影
絶勝前村夜雪時
次韻何文縝題顔持約畫水墨梅花二首
窗間光景晚來新半幅溪藤萬里春從此不貪江路好
賸抛心力喚真真
奪得斜枝不放歸倚窗承月看熹微墨池雪嶺春俱好
付與詩人說是非
又
未央宫裏紅杏羯鼔三聲打開大庾嶺頭梅萼管城呼
上屏來
送墨梅與王性之(僧善權)
道人筆下有春色寫出江南雪壓枝千里持來煩驛使
暗香不減隴頭時
眼底春光回隴首雪中疎影落平湖政須送與王摩詰
對看輞川煙雨圖
求初老墨梅(僧祖可)
手開玉璽心希有乃得横煙冰雪枝枯木堂中安用許
適堪病眼發新詩
墨梅
不向江南冰雪底乃於毫末發春妍一枝無語淡相對
疑在竹橋煙雨邊
墨梅(僧壁師)
花光墨三昩幻出小梅枝煙重月華薄冰蕤暗弄姿
安上座所作墨梅二首(僧士珪)
道人色心淨了見造物根筆端開此華胸中有丘園清
香凝暗夜疎枝卧黃昏撞鐘西湖寺見月羅浮村老眼
隔煙霧一笑作籬藩
仁老湖上墨梅(僧善權)
會稽有佳客薖軸媚考槃軒裳不能榮老褐圍歲寒婆
娑弄泉月松風寄絲彈若人天機深萬象回筆端湖山
入道眼島樹縈微瀾幻出隴首春疎枝綴冰紈初疑暗
香度似有危露漙縱觀煙雨姿已覺齒頰酸乃知淡墨
妙不受膠粉殘為君秉孤芳長年配崇蘭
墨梅(張敬夫)
眼明三伏見此畫便覺冰霜抵歲寒喚起生香來不斷
故應不作墨梅看
日暮横斜又一枝水邊記我獨吟詩不妨更作江南雨
並寫青青葉下垂
墨梅寄花光仁老
雪裏梅開何草草欲問清香何處討回看水際竹籬間
寂寞閑愁洗妝早東坡戲作有聲畫竹外一枝斜更好
但恐金鬚容易墮額黃雖妙難長保笑笑先生獨愛竹
雪壁風梢麝煤掃應謂冰姿不可傳醉裏相忘亦顛倒
慚愧高人筆下春解使孤芳長不老從來病眼怯黃昏
隔霧相看更相惱
光上人送墨梅來求詩還鄉
南岳有雲留不住東歸結伴過湘湄解將疎影横斜句
來换垂珠的鑠詩癯甚鳶肩寒入畫清於鶴骨老難醫
遙知入嶺風煙暮正及追胥餽歲時
妙高老人卧病遣侍者以墨梅相迓
萬絲才歇轉輕雷無數晴峰笑靨開大士已聞方卧疾
小空端遣出山來寶坊世路知無隔俗駕山靈故勒回
多謝多情似春色十分渾在一枝梅
妙高梅花
戲折寒梅畫裏傳便知香爨攪佳眠愛君花木逡巡有
乾笑春風入暮年
書花光墨梅
一枝已清妍交枝更媚嫵見之已愁絶那復隔煙雨錢
塘千頃春想見西津渡他日到南屏莫忘孤山路
墨梅(聞人武丁)
隴首人歸信息稀愁看冰楮破寒枝瑤姬駐立緣何事
直到霜飛月墮時
聲畫集卷五
