聲畫集卷六
宋孫紹遠編
窠石
栢石圖詩(并序)(蘇子瞻)
陳公弼家藏栢石圖其子慥季常傳寶之東坡居
士作詩以為之銘
栢生兩石間天命本如此雖云生之艱與石相終始韓
子俯仰人但愛平地美土膏雜糞壤成壞幾何耳君看
此槎牙豈有可移理蒼龍轉玉骨黑虎抱金柅畫師亦
可人使我毛髮起當年落筆意正欲譏韓子
題過所畫枯木竹石三首
老可能為竹寫真小坡今與石傳神山僧自覺菩提長
心境都將付卧輪
散木支離得自全交柯蚴蟉欲相纏不須更說能鳴鴈
要以空中得盡年(一本此篇係第一篇)
倦看澀勒暗蠻村亂棘孤藤束瘴根惟有長身六君子
依依猶得似淇園
次韻滕興公大夫雪浪石二首
太行西來萬馬屯勢與岱嶽争雄尊飛狐上黨天下脊
半掩落日先黃昏削成山東二百郡氣壓代北三家村
千峰石卷矗牙帳崩崖鑿斷開土門朅來城下作飛石
一礟驚落天驕魂承平百年烽燧冷此物僵卧枯榆根
畫師争摹雪浪勢天工不見雷斧痕離堆四面繞江水
坐無蜀士誰與論老翁兒戲作飛雨把酒坐看珠跳(平聲)
盆此身自幻孰非夢故園山水聊心存
我頃三章乞越州欲尋萬壑看交流且憑造物開山骨
已見天吳出浪頭(石紋中似有海獸形狀)履道鑿池雖可致玉山
卷地若為收洛陽泉石今誰主莫學癡人李與牛
次韻李端叔謝送牛戩鴛鴦竹石圖
聞君談西戎廢食忘早晚王師本不陳賊壘何足剗守
邊在得士此語要而簡知君論將口似我識畫眼笑指
塵壁間此是老牛戩平生師衛玠非意嘗理遣訴君定
何人未用市朝顯置之勿復道世俗固多舛歸去亦何
須單車渡殽澠如蟲得羽化已脱安用蠒家書空萬軸
涼曝困舒卷念當掃長物閉息默自煖此畫聊付君幽
處得小展新詩勿縱筆羣吠驚邑犬時來未可知妙斵
待輪扁
題王晉卿畫後
醜石半蹲山下虎長松倒卧水中龍試君眼力看多少
數到雲峰第幾重
僕所藏仇池石希代之寶也晉卿以小詩借觀
意在於奪不敢不借然以此詩先之
海石來珠宫秀色如蛾綠坡陁尺寸間宛轉陵巒足連
娟二華頂空洞三茅腹初疑仇池化又恐瀛洲蹙殷勤
嶠南使餽餉淮東牧(僕在揚州程德孺自嶺南解官以此石見遺)得之喜無寐
與汝交不瀆盛以高麗盆藉以文登玉幽光先五夜冷
氣壓三伏老人生如寄茅舍久未卜一夫幸可致千里
常相逐風流貴公子竄謫武當谷見山應已厭何事奪
所欲欲留嗟趙弱寧許負秦曲傳觀慎勿許間道歸應
速
晉卿示詩欲奪海石穆父仲至穎叔皆次韻穆
至二公以為不可許獨穎叔不然今日穎叔見
訪親覩此石之妙遂悔前語軾以謂晉卿豈可
終閉不予者若能以韓幹二散馬易之蓋可許也
復次前韻
相如有家山縹緲在眉綠誰云千里還寄此一顰足平
生錦繡腸蚤歲藜莧腹從教四壁空未遣兩峰蹙吾今
況衰病義不忘樵牧誓將仇池石歸泝岷山瀆守子不
貪寶完我無瑕玉故人詩相戒妙語予所伏一篇獨異
論三占從兩卜君家畫可數天驥紛相逐風騣掠原野
電尾捎澗谷君如許相易是亦我所欲今朝安西守來
聽陽關曲勸我留此峰他日來不速
軾欲以石易畫晉卿難之穆父欲兼取二物穎
叔欲焚畫碎石乃復前韻并解二詩之意
春冰無真堅露葉失故綠鷃疑鵬萬里蚿笑䕫一足二
豪爭攘袂先生一捧腹明鏡既無臺淨缾何用䠞(古蹴䠞通)
盆山不可隱畫馬無由牧聊將置庭宇何必棄溝瀆焚
寶真愛寶碎玉未忘玉久知公子賢出語耆年伏欲觀
博物妙故以求馬卜維摩既復捨天女還相逐授之無
盡燈照此久幽谷定心無一物法藥勝五欲三峩吾鄉
井萬馬君部曲卧雲行歸休破賊看神速(晉卿將種常有此意)
西軒畫枯木怪石(蘇子由)
西軒素屏開白雲婆娑老桂依霜輪顧兔出走蟾蜍奔
河漢卷海機石蹲牽牛自載倚桂根清風颯然吹四鄰
東坡妙思傳子孫作詩彷彿追前人筆墨墮地稱竒珍
閉藏不聽落泥塵老人讀書病眼昏一看落筆生精神
子瞻寺壁作小山枯木(黃山谷)
海内文章非畫師能回筆法作枯枝豫章從小有梁棟
也似鄭公雙鬢絲
題子瞻畫竹石
風枝雨葉瘠土竹龍蹲虎踞蒼蘚石東坡老人翰林公
醉時吐出胸中墨
次韻劉貢甫畫松石圖歌(蘇子由)
長松大石生長見朅遊塵土嗟空羨寒翠關心失舊交
榮華過眼驚流電破繒買得古畫圖遺墨參差隨斷線
樛枝倒掛風自舞直榦孤生看面面故山舊物遠莫致
愛此隨人共流轉物生真偽竟何有適意一時寧復辯
少年所好老成癖旁人指笑嗟矜衒京城宅舍松石希
買費百金猶恐賤
書性之所藏伯時木石屏(僧祖可)
此自是我輩物而乃落君家房尚喜周旋顧盼無憂犖
角風霜
淡巃嵸煙雨色老槎牙霜霰痕想見湘岑落木霧連江
月昏昏
胸中定自有此筆端乃一見之摧却岌峩天柱來成咫
尺峩嵋
書秦處度所作松石
憐君作詩自無敵遊戲詩餘畫成癖高堂奮袖風雨來
霜榦雲根動秋色長懷祝融天柱峰萬年不死之喬松
觀君此畫已無斁不復望雲支瘦笻
許貴州出蘇叔黨樹石(周少隱)
老坡騎鯨上天去小坡落筆如風雨能添老樹著巖間
為石傳神自翁語兩坡俱死真可惜君有一拳何處得
誰向九原呼此翁為我五日畫一石
花卉
洛陽牡丹圖(歐陽永叔)
洛陽地脈花最宜牡丹尤為天下竒我昔所記數十種
於今十年半忘之開圖若見故人面其間數種昔未窺
客言近歲花特異往往變出呈新枝洛人驚誇立名字
買種不復論家貲比新較舊難優劣争先擅價各一時
當時絶品可數者魏紅窈窕姚黃妃壽安細葉開尚少
朱砂玉版人未知傳聞千葉昔未有只從左紫名初馳
四十年間花百變最後最好潛溪緋今花雖新我未識
未信與舊誰妍媸當時所見竒已絶豈有更好此可疑
古稱天下無正色但恐世好隨時移鞓紅鶴翎豈不美
斂色如避新來姬何況遠說蘇與賀有類異士誇嬙施
造化無情宜一㮣偏此著意何其私又疑人心愈巧偽
天欲鬭巧窮精微不然元化朴散久豈特近歲尤澆漓
争新鬭麗若不已更後百載知何為但應新花日愈好
惟有我老年年衰
和楊直講夾竹桃花圖(梅聖俞)
桃花夭紅竹淨綠春風相間連溪谷花留蜂蝶竹有禽
三月江南看不足徐熙下筆能逼真蠒素畫成纔六幅
萼繁葉密有向背枝瘦節疎有直曲年深粉剝見墨蹤
描寫工夫始驚俗初從李氏國破亡圖書散入公侯族
公侯三世多衰微竊貿擔頭由婢僕太學楊君固甚貧
直緣識别争來鬻朝質綈袍暮質琴不憂明日鐺無粥
裝成如得驪頷珠誰能更問龍牙軸竹真似竹桃似桃
不待生春長在目
王晉叔所藏畫跋尾五首(蘇子瞻)
徐熙杏花
江左風流王謝家盡攜書畫到天涯却因梅雨丹青暗
洗出徐熙落墨花
趙昌四季
倚竹佳人翠袖長天寒猶著薄羅裳揚州近日紅千葉
自是風流時世妝(芍藥)
楓林翠壁楚江邊躑躅千層不忍看開卷便知歸路近
劍南樵叟為施丹(躑躅)
輕肌弱骨散幽葩真是青裙兩髻丫便有佳名配黃菊
應緣霜後苦無花(寒菊)
遊蜂掠盡粉絲黃落蘂猶收蜜露香待得春風幾枝在
年來殺菽有飛霜(山茶)
王伯敭所藏趙昌花四首
梅花
南行渡關山沙水清練練行人已愁絶日暮集微霰慇
懃小梅花彷彿吳姬面暗香隨我去回首驚千片至今
開畫圖老眼凄欲泫幽懷不可寫歸夢君家倩
黃葵
弱質困夏永竒姿蘇曉涼低昂黃金杯照曜初日光檀
心自成暈翠葉森有芒古來寫生人妙絶誰似昌晨妝
與午醉真態含陰陽君看此花枝中有風露香
芙蓉
清飈已拂林積水漸收潦谿邊野芙蓉花水相媚好坐
看池蓮盡獨伴霜菊槁幽姿強一笑暮景迫摧倒凄涼
似貧女嫁晚驚衰早誰寫少年容樵人劍南老
山茶
蕭蕭南山松黃菊隕勁風誰憐兒女花散火冰雪中能
傳歲寒姿古來惟丘翁趙叟得其妙一洗膠粉空掌中
調丹砂染此鶴頂紅何須誇落墨獨賞江南工
題楊次公春蘭
春蘭如美人不採羞自獻時聞風露香蓬艾深不見丹
青寫真色欲補離騷傳對之如靈均冠佩不敢燕
題楊次公蕙
蕙本蘭之族依然臭味同曾為水仙佩相識楚辭中幻
色雖非實真香亦竟空云何起微馥鼻觀已先通
題王居士所藏王友畫桃杏花二首(黃山谷)
陵雲一笑見桃花三十年來始到家從此春風春雨後
亂隨流水到天涯
陵雲見桃萬事無我見杏花心亦如從此華山圖籍上
更添潘閬倒騎驢
次韻酧盛秘丞墨桃二首(劉叔贛)
度索方殊域崑崙豈素封幾人曾白眼吾子幸先容晦
迹煤炲暗含滋沆瀣濃上林求異木詔使會尋蹤
春華各自媚秋實頓能殊悴貌從黎黑丹心固實膚榴
花隨使者茘子賜匈奴寄語元都客相疑失味腴
題趙丞瑞薏苡圖(吕居仁)
甘泉殿中芝九莖不與百草同條生當時祥瑞已稠疊
薏苡亦未來争衡漢皇不容矍鑠翁此物乃與明珠同
爾來萬物更變化薏苡寧甘死荒野故遣根苗霜雪白
炯若微月來清夜趙郎好事古亦無俯拾旁觀盡圖畫
畫師不辯粉繪費遇時亦得千金價君不見古來異瑞
與竒祥何曾不致南宫下
唐人畫牡丹圖二首(陳子高)
重樓傑閣上煙霞戟帶飄飄護翠華侍女番休春醉著
不知野鹿犯宫花
殘紅通白及時開不費君王羯鼓催玉笛重拈天一笑
外邊蜂蝶等閒來
題崇蘭圖二首(陳去非)
兩公得我色敷腴藜杖相將入畫圖我已夢中略識路
秋風舉袂不踟蹰
奕奕天風吹角巾松聲水色一時新山林從此不牢落
照影溪頭共六人
題采菊圖(并序)(韓子蒼)
往在京口為曾公卷題采菊圖九日東籬采落英
白衣遙見眼能明向令自有杯中物一段風流可得
成蔡天啟屢哦此詩以為善然余嘗謂古人寄懷於
物而無所好然後為達況淵明之真其於黃花直寓意
耳至言飲酒適意亦非淵明極致向使無酒但悠然見
南山其樂多矣遇酒輒醉醉醒之後豈知有江州太守
哉當以此論淵明復作二首
黃菊有何好且寄生平懷遇酒興不淺無酒意亦佳此
理誰復明自昔寡所諧空餘采菊圖寂寞懸高齋
今日菊始華叢鴈鳴相和若無一觴酒如此重九何悠
然數酌盡會心豈在多醒來不復記散髮東山阿
題梅蘭圖二首
寒梅在空谷本自凌冰霜託根傲衆木開花陋羣芳遙
風遞清氣迥水涵孤光美實初可口採掇升巖廊念爾
如傅說和羹初見嘗不須羨幽蘭深林自吹香
幽蘭不可見羅生雜榛菅微風一披拂餘香被空山凡
卉與春競念爾意獨閒弱質雖自保孤芳諒誰攀高標
如湘纍歲晚投澄灣不須羨寒梅粉骨鼎鼐間
題徐熙花(王介甫)
徐熙丹青蓋江左杏枝偃蹇花婀娜一見真為值芳時
安知有人槃礴臝同朝衆史共排媚亦欲學之無自可
錦嚢深貯幾春風借問此木何時果
李才元寄示蜀中花圖(范景仁)
自古成都勝開花不似今徑圍三尺大顔色幾重深未
放香噴麝仍藏蘂散金要知空相喻聊見主人心
和(韓子華)
徑赤千餘朵矜誇古復今錦城春物異粉面瑞雲深賞
愛難忘酒珍竒不費金應知色空理夢幻即懽心
和(韓持國)
勝事常歸蜀竒葩又驗今仙冠裁樣巧彩筆費功深白
豈容施粉紅須陋間金(洛花有間金紅)不嗟珍賞異千里見君
心
和(闕名)
牡丹名品衆特地盛於今西子含羞甚東君著意深障
行施爛錦屋貯用黃金妾婢羣花卉那能不賞心
和(司馬君實)
高士閒居舊名花獨步今移從洛浦遠濯自錦江深傳
得巫山貌非因延夀金不須天女散已解動禪心
和(范堯夫)
牡丹開蜀圃盈尺莫如今妍麗色殊衆栽培功倍深矜
誇傳萬里圖寫費千金難就朱欄賞徒摇遠客心
書鄢陵王主簿所畫折枝二首(蘇子瞻)
論畫以形似見與兒童鄰賦詩必此詩定非知詩人詩
畫本一律天工與清新邊鸞雀寫生趙昌花傳神如何
此兩幅疎淡含精勻誰言一點紅解寄無邊春
瘦竹如幽人幽花如處女低昂枝上雀摇蕩花間雨雙
翎決將起衆葉紛自舉可憐采花蜂清蜜寄兩股若人
富天巧春色入毫楮懸知君能詩寄聲求妙語
世多以墨畫山水竹石人物者未有以畫花者
也汴人尹白能之為賦一首
造物本無物忽然非所難花心起墨暈春色散毫端縹
緲形纔具扶疎態自完蓮風盡傾倒杏雨半摧殘獨有
狂居士求為黑牡丹兼書平子賦歸向雪堂看
觀黃筌畫花(崔德符)
蒼顔白髮我雖陳見了青紅幾度新更向黃生毫末裏
全家看盡劍南春
淺淺紅顴與白腮卧枝斜葉抱新開何人與作春風面
誑得蜂兒日日來
次韻張敏叔畫桃早梅二絶(僧慧洪)
要看江雨滴殘春作陣驚飛亂蝶羣好在一枝長不死
謾煩詩句掃煙雲
玉骨冰姿過眼空却須摹刻倩詩工暗香錯莫誰知寫
多謝黃昏一再風
題徐季功畫墨梅木犀二首(周少隱)
夜色無人能畫徐郎挽上寒枝彷彿孤山盡處黃昏月
到花時
細雨欲催秋晚幽花已著寒枝似我江南九月西風馬
上歸時
屋舍器用
李伯時畫其弟亮功舊隱宅圖(蘇子曕)
樂天早退今安有摩詰長閒古亦無五畆自栽池上竹
十年空看輞川圖近聞陶令開三徑應許揚雄寄一區
晚歲與君同活計如雲鵝鴨散平湖
題滑州畫舫齋贈李公擇學士(蘇子由)
窗戶重重向日明船居氣味此中生汀洲出沒叢花短
波浪澄虚兩岸平竄逐南來身未穩安閑感物意猶驚
前賢事跡君今似不愧當年畫舫名(歐陽公南還佐是邦而為此齋公擇)
(之謫亦從南來故云)
題李公麟山莊圖(幷序)
伯時作龍眠山莊圖由建德館至垂雲沜著錄者
十六處自西而東凡數里巖崿隠見泉源相屬山
行者路窮於此道南溪山清深秀峙可游者有四
曰勝金巖寶華巖陳彭漈鵲源以其不可緒見也
故特著於後子瞻既為之記又屬轍賦小詩凡二
十章以繼摩詰輞川之作云
龍眠淨淥中微吟作雲雨幽人建德居知是清風主(建德館)
此心初無住每與物皆禪如何一丸墨舒卷化山川(墨禪堂)
佛口如瀾翻初無一正定畫作正定看於何是佛性(華巖堂)
清溪便種稻秋晚連雲熟不待見新舂西風薌自足(雲薌閣)
山開稍有路水放亦成川遊人得所息真意方澹然(發真塢)
山居少華麗牽茅結淨屋此間不受塵幽人亦新沐(薌茅館)
泉流逢石缺脈散成寶網水作瓔珞看山是如來相(瓔珞巖)
石室空無主浮雲自去來人間春雨足歸意帶風雷(棲雲室)
世道自碎破全理未嘗違溪山亦何有永覺平日非(秘全菴)
共恨春不長逡巡就搖落一見洞中天真知世間惡(延華洞)
石門日不下潭鏡月長臨細細溪風渡相看識此心(澄元谷)
巖花不可攀翔蕊久未墮忽下幽人前知子觀空坐(雨花巖)
層崖落飛泉微風泛喬木坐遣谷中人家家有琴筑(泠泠谷)
白龍晝飲潭修尾挂石壁幽人欲下看雨雹晴相射(玉龍峽)
倚崖開翠壁臨潭置苔石有所獨無人君心得未得(觀音巖)
未見垂雲沜其如歸興何路窮雙足熱為我洗磐陀(垂雲沜)
置馬步巖間巖前得平地肴蔬取行簏粗飽有遺味(勝金巖)
團團寶華巖重重蔭珍木歸來得商鼎試浴溪邊綠(寶華巖)
蒼壁立精鐵縣泉瀉天紳山行見已久指與未來人(陳彭漈)
深溪龜魚驕石瘦椿楠勁借子木蘭船寬我芒鞋病(鵲源)
王詵都尉寶繪堂謌
侯家玉食繡羅裳彈絲吹竹喧洞房哀歌妙舞奉清觴
白日一醉萬事忘百年將種存慨慷西取庸蜀踐戎羌
戰袍賜錦盤鵰章寶刀玉玦餘風霜天孫渡河夜未央
功臣子孫白且長朱門甲第臨康莊生長介冑羞膏粱
四方賓客坐華堂何用為樂非笙簧錦囊犀軸堆象牀
竿叉連幅翻雲光手披横素風飛揚長林巨石插雕梁
清江白浪吹粉牆異花沒骨朝露香(徐熙畫花落筆縱以横其子崇嗣變格)
(五色染就不見筆跡謂之沒骨蜀趙昌蓋用此法耳)摯禽猛獸舌齶張騰踏騕褭
聮驌驦噴振風雨馳平岡前數顧陸後吳王老成雖喪
存典常坐落不識視茫洋騏驎飛煙郁芬芳卷舒終日
未用忙遊意淡泊心清涼屬目俊麗神激昂君不見伯
孫孟孫俱猖狂干時與事神弗臧
諸子將築室以畫圖相示三首
還家卜築初無地隨分經營似有時多斫脩篁終未忍
略存古栢更無疑畫圖且作百間計入室猶應二歲期
得到安居真老矣一生歌哭任於斯
舊廬近已借諸子新宅分甘臨老時萬里松楸終獨往
四方兄弟亦何疑竹間疏屋幽人到林上長松野鶴期
已覺南軒慚衛賜可憐黃犬哭秦斯
積因得果通三世臨老長閒自一時久爾觀心終未悟
偶然見道了無疑南遷北返我何病片瓦尺椽天與期
自斷此生今已矣世間何物更如斯
二菴圖(饒德操)
人說雙菴鶻壁顛妙高峰頂四禪天夢魂似亦曾招手
(昔定光師先居天台佛隴峰其後智者後至定光曰此處金地吾已居之北峰銀地師可居焉智者嘗有招手)
(之夢)千里猶堪論比肩(古語云千里一士尚曰比肩)淥水白雲同一妙
蒼松翠竹自相鮮誰能為作虎頭畫傳與人間五百年
(顧長康嘗畫謝幼輿在巖石裏)
盤車圖(歐陽永叔)
淺山嶙嶙亂石矗矗山石磽聱車碌碌山勢盤斜隨澗
谷側轍傾轅如欲覆出乎兩崖之隘口忽見百里之平
陸坡長坂峻牛力疲天寒日暮人心速楊褎忍飢官太
學得錢買此纔盈幅愛其樹老石硬山回路轉高下曲
直横斜隱見妍媸向背各有態遠近分毫皆可辨自言
昔有數家筆畫古傳多名姓失後來見者知謂誰乞詩
梅老聊稱述古畫畫意不畫形梅詩詠物無隱情忘形
得意知者寡不若見詩如見畫乃知楊生真好竒此畫
此詩兼有之樂能自足乃為富豈必金玉名高貲朝看
畫暮讀詩楊生得此可不飢
觀楊之美盤車圖(梅聖俞)
谷口長松葉老瘦澗畔古樹身枯高土山慘淡遠復遠
坡路曲折盤車勞二車回正轅接軫繼下三車來&KR3426;嶙
過橋已有一乘歇解牛離軛童可哂黃衫烏巾驅舉鞭
經險就易將及前轂輪旁側輻可數蹄角攙錯行相聯
古絲昏昩三尺絹畫此當是展子虔坐中識别有公子
意思往往疑魏賢子虔與賢皆妙筆觀玩磨滅窮歲年
塗丹抹青尚欺俗旱龍雨日猶賣錢是亦可以秘疑亦
可以捐為君題卷尾願君世世傳
題宗子趙明叔盤車圖後(饒德操)
跌宕平生萬里程盤車一展老心驚溪昏樹老牛争力
似聽當年風雨聲
畫車詩二首(蘇東坡)
何人畫此雙輪車便是當年欹器圖上易下難須審細
左提右挈免疎虞
九衢歌舞頌王明誰測寒泉獨自清賴有千車能散福
化為膏雨滿重城
同原甫詠秘閣藏古器圖(劉叔贛)
黃占金寶氣天瑞告成功績事今時絶書文自古同掊
鉤記巫錦按刻異桓公塵世無由覩崑山策府中
題齊安新刻雪堂圖(周少隱)
名駒汗血久不聞天遣兩蘇空馬羣當時二十出西蜀
已說賈生能過秦玉堂詞翰不起草建隆以來能幾人
功名後世只忠讜流落一生嘗苦辛心知才大難為用
小折波濤入嘲弄偶結江邊一把茅來作黃州六年夢
勸君愼勿剪柔柯雪堂楊柳公親種扁舟夜入赤壁江
手持杯酒澆周郎酒醒月落賦已就東方日白天相將
爾來不知誰好事盡寫公詩畫圖裏短披雖在人已亡
空看江波接天起浮雲滅盡名不磨千古長流似江水
屏扇
題海圖屏風(白樂天)
海水無風時波濤安悠悠鱗甲無小大遂性各沈浮突
兀海底鼇首冠三神丘釣網不能制其來非一秋或者
不量力謂兹鼇可求贔屭牽不動綸絶沈其鉤一鼇旣
頓頷諸鼇齊掉頭白濤與黑浪呼吸繞咽喉噴風激飛
廉鼓浪怒陽侯鯨鯢得其便張口欲吞舟萬里無活鱗
百川多倒流遂使江漢水朝宗意亦休蒼然屏風上此
畫良有由
吳子野將出家贈扇山枕屏(蘇子瞻)
峩峩扇中山絶壁信天剖誰施大員鏡衡霍入戶牖得
之老月師畫者一醉叟常疑若人胸自有雲夢藪千巖
在掌握用捨彈指久低昂不自知恨寄兒女手短屏雖
曲折高枕謝奔走出家非今日法水洗無垢浮游雲釋
嶠燕坐柳生肘忘懷紫翠間相與到白首
畫枕屏(蘇子由)
繩牀竹簟曲屏風野水遙山霧雨濛長有灘頭釣魚叟
伴人間卧寂寥中
和張耒高麗松扇(蘇子瞻)
可憐堂堂十八公老死不入明光宫萬牛不來難自獻
裁作團圓手中扇屈身蒙垢君一洗掛名君家詩集裏
猶勝漢宫悲婕妤網蟲不見乘鸞子
書皇親扇
十年江海寄浮沈夢繞江南黃葦林誰謂風流貴公子
筆端還有五湖心
題小景扇(黃山谷)
草色青青柳色黃桃花零落杏花香春風不解吹愁却
春日偏能惹恨長
謝鄭閎中惠高麗畫扇二首
會稽内史三韓扇分送黃門畫省中海上人煙來眼界
全勝博物注魚蟲
蘋汀游女能騎馬傳道蛾眉畫不如寶扇真成集陳隼
史臣今得殺青書
題惠崇畫扇
惠崇筆下開江面萬里晴波向落暉梅影横斜人不見
鴛鴦相對浴紅衣
畫雪扇子(劉叔贛)
灑落瑤花溥蒼茫殺氣深因風驚拂面濯熱幸開襟夜
色非關月朝雲不待陰秋風未應起好在郢中吟
題宗室大年畫扇四首(晁無咎)
柳動燕初來波生鴈將去惟有小崧高蒼蒼自如故
鸜之仍鵒之爾名今是非人言不踰濟何事滿苔磯
西風入叢竹慘澹帶秋陰驚起中泜鴈衡陽萬里心
王孫藴竒意繞素淡雲煙借與王摩詰含毫思邈然
題世南畫扇(蔡天啓)
野水潺潺平落澗秋風瑟瑟細吹林逢人抱甕知村近
隔屋聞鐘覺寺深
子瞻畫扇(林子仁)
夫子江湖客毫端託渺茫攢峰埋暮雨古樹困天霜偪
側餘僧舍溟濛失鴈行死生隨化盡此意獨難忘
題畫扇(程叔易)
萬里稻粱高興誰將出入君懷已訝天邊月上更疑蘋
末風來
徐叔明校書篆筆竒古復作丹青為予作漢江
莫靄扇材極妙力求鄙句作此以贈(李商老)
曩時徐騎省篆古逼秦相後來得仍孫毫端溟渤壯能
回頓挫姿丹青生意匠餘酣寫便面萬里煙莽蒼何許
捕魚郎落日蕩雙槳無勞剪吳松安用買疊嶂真欲老
是間塵境孰非攘憐君俱入妙簡遠復清曠定為造物
嗔覓句聊分謗
蒲元亨畫四時扇圖(僧慧洪)
畫工妙物無不可誰能筆端自忘我醉蒲睡著呼不聞
但見解衣盤礴臝起來潄墨滋破研霜綃咫尺開紈扇
點綴四時無不有但覺眼前紅綠眩雲破連峰青碧開
林梢時復見樓臺斷橋落日空流水為問秦人安在哉
春山杳靄知何處夏木森森蔽雲雨秋陰未破雪滿山
笑指千峰欲歸去看山對客憶峩嵋客去愁多自不知
滿眼匡廬看畫軸平生坐愧虎頭癡萬法浮雲定何有
白鶴歸來千載後江山長在世身忙歲月不移舟壑走
對此未歸心欲折借君玉斧脩圓月會看談笑滿清風
詎使人間長炎熱
題扇(王介甫)
玉斧脩成寶月圓月邊仍有女乘鸞青冥風露非人世
鬢亂釵横特地寒
聲畫集卷六
