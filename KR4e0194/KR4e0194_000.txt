張莊僖文集别集類五(明)
提要
(臣)等謹案張莊僖文集五卷明張永明撰永
明字鍾城烏程人嘉靖乙未進士官至刑部
尚書改左都御史卒諡莊僖事迹具明史本
傳是編原本分六集以禮樂射御書數為目
禮集為誥命祭文贊誄碑誌之類樂集射集
皆南垣諫草其為南京給事中時所作御集
書集為中州疏略及部院彈奏事數集為家
訓語錄襍著詩文而附以外紀二篇其編次
標目皆為庸陋今刪去禮集編為五卷其文
平實質樸不尚雕華而多有用之言其為給
事中時劾嚴嵩交通郭勛朋比漁利聞者震
悚為河南巡撫時伊王典楧肆虐一方勢横
甚所司稍撓之輒中以酖莫敢誰何永明亦
抗疏劾奏卒伸國法其氣節有足多者則發
為文章固與無物之言異矣乾隆四十四年
三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
