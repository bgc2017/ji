檜亭集卷七元丁復撰
近體(七言長律)
送楊文質侍父之西臺
御史乘驄西入關郎君曉服擁斕斒東風柳色寒猶淺
南國桃花春未殷後騎送官過白下前驅衛士負黃間
州城獬豸峩冠度里社雞豚衣繡還問膳早朝河畔驛
舉鞭遥識陜中山道途來往爭加額父老邀迎各解顔
渭水東流連二漢蜀都南去帶諸蠻秦中兵饉仍凋瘵
劔外人風更阻艱勤讀古書探要𦕈與論時政及餘閒
他年先後聽周魯送拜螭頭最上班
送鎦堯甫之榆次縣尹
南臺執法仰前人天禄然藜見後身從事衫明韶石曉
參軍䫇暎曲江春堯風自足敦殊俗舜樂時聞感至神
瘴雨何能侵正士朵雲只著振疲民食塩增額終然去
耕野愁眉自此伸遺愛郡山猶姓越歸看淮水未慙秦
松廳御史清霜曉榆次郎官列宿新後日乘驄湏北路
新年泛鷁始南津舞斑取水辭慈閫衣繡還鄉照比隣
撫字不妨催課拙平安即遣報書頻(闕)官起吏多為酷
縣令于民實最親上國舄鳬行入覲中牟童雉會應馴
故人總喜飛騰上老客仍甘寂寞濱臨别酌君浮蟻數
相思何處早雞晨
送僧希道迎母之宣州
憲郎早是諸侯客宅相湏興内氏家徙舍曾聞習爼豆
行臺今見重才華名門已道從張掖逸足端知産渥洼
繡斧喜來初奉檄板輿迎去欲看花深冰自躍供江鯉
常日仍思致海鮭禁臠羹辭璚面獸貢餘湯獻錦文瓜
怡聲即有平安報按部寧令造次差豸角剡霜書載續
雀牙行路俗休譁固應反哺宜栖栢亦復承恩擬泛槎
會著瑶池親賜宴玉桃三熟壽無涯
壽龍翔長老訢笑隠
玄雨高秋集九龍東天震旦主諸峰青蜺座踞黃金築
紫鳳書銜白玉封賜到履鳴官寺鼓召歸兼聽御樓鐘
雄文獨步專三氏大法全提正五宗筵擁方來無數衆
倉分隣住有餘春詩留杜甫頻茶椀社許陶潜更酒鍾
凉夜熟眠貪夢蝶清朝枯思困吟蛩曇華世界慚吾晚
桂子天香喜氣濃住世幾何論小劫陳詩再拜謝疎慵
隨班作客應長席歸醉捉兒且小笻
檜亭集卷七
