檜亭集卷五元丁復撰
近體(五言律詩)
送秦元之赴太禧同僉(前集)
君家好兄弟聖主自知之周爵推秦仲虞官舉伯夷萬
方天浩蕩五彩鳳威蕤宣室虛前席蒼生屬論思
金陵送人還武昌
相送白鷺洲因思黃鶴樓遥觀禹王蹟重起禰生愁西
上不可得東關曾獨留江吞趙佗石歲月但空流
題程先生西行集後(程年七十餘歸蜀改葬父母)
峽東水如箭巴行船上天亂離藁葬後衰老秭歸(地名)
邊手把西行集心追北上年東風故山淚落日灑江烟
(大德丙午旱明年浙東饑僕因北上茲有感焉)
登高分得疊嶂
遠近不可數淡濃渾自成人烟諸崦隔鳥道半空横日
夕黃微暎江寒碧倒生憑高共流眺憶得在宣城
次韻宋太守薰烈避居湯水寺作贈其孫(灝)
江上休為郡淮邊入戰場徑來悲棹短避去恐謀(闕)夾
道松行直臨池蘚甃方蕭然忘執熱宴坐有清凉
松髮淨于沐石牙寒作稜放行憂世者請浴下廊僧落
日誰能繫浮雲不可憑佛前應墮淚不滅有長燈
送李御史
南臺鐵冠舊西府繡衣新史部冰霜曉皇家雨露春三
苖蠻作俗八桂嶺為隣虞帝猶祠廟殷勤薦渚蘋
萬玉亭
修竹萬玉立虛亭六月寒靈風聽不足長日坐來殘葉
色深宜(闕)鞭芽潔可盤故令憐老客轉欲厭時官
送楊友直赴刑部主事
少昊煩司幕先生自此升九重趨玉陛一騎發金陵邊
靜龍堆月河清馬頰冰徒慙太平日江海老無能
送郭經歴之淮西憲幕
淝水綠逶迤淝山青陸離江天清共遠沙鳥白相宜百
鍊精金在孤忠聖主知幕蓮非久地臺栢有高枝
送王御史赴浙省都事
白簡留烏府紅蓮映紫薇新春回柳色舊日避霜威海
分諸州列江區萬室依硯冰題曉署辛苦解年饑
寄劉安道(號白雲巢)
遯世托巢處故鄉多白雲自期終不出相憶竟難分翠
壑秋情遠青精曉饌芬何當謝茲去長是坐君(闕)
送賈西伯
西風苜蓿花南客又移家此道寧無用吾生未有涯峰
青宜霧日潮白逆江沙猶憶南樓夜吹簫度歲華
輓許覃峰(號松雲)
失訪松雲隠哀吟薤露歌前朝諸老盡浮世百年過山
水高情足詩書遠澤多何曾入城府秦鑿自寒波
送張克讓
秋花白露芹鄉郡萬山雲官冷難為滿囊空政喜聞灘
船牽月上嶺路入閩分有客來書辟青霄記㕍羣
送王伯庸赴石埭校官
先生官已冷縣僻冷于官坐席嵐歸潤琴壇月過寒竒
峰花作朵幽瀨玉為湍所喜無迎送高吟寄碧瀾
賦孺子亭送心上人還洪
東漢久無國南州猶有亭虛楹過日白老樹入湖青歲
晚送僧去天寒行獨經搔頭雙檜側余髮故星星
春雪
江上亦春雪氣隨王化南平鋪方渾渾細落更毿毿柳
棹渾無定花開恐不堪簷牙縣宿溜直擬老夫簪
送李景初試吏淮陽便養
讀書初試吏捧檄且娛親當代推經濟何人獨隠淪河
兼淮海遠雪滿渚城春里舍多凋瘵周旋及撫循
送客
馬帳朋方集麟經講未殘幡然懷故里誰與障狂瀾黃
卷秋檠短青氊夜榻寒好將池草句題與惠連看
送盖御史
士取登科貴官推御史賢已聞南紀正仍重北臺遷霜
勁孤鷹起天高萬象懸遥知夜前席清問及遐偏
對酒次韻
諸公句如綺獨我鬢如絲平生雲霄志等閒霜雪髭遲
日且云暮餘春能幾時還聽鳳凰語莫憶鷓鴣辭
郭生生子
歌愛誇頭玉憐應過掌珠河東真小鳳冀北定名駒英
物湏啼看先生要醉扶老夫無重大折簡便堪呼
題山莊晚霽圖為楊元清賦(續集)
野居豈不好况是晚晴初草閣村村樹溪船箇箇漁(闕)
松應宿鳥行李尚騎驢老託西園灌鄉愁頼酒除
次韻曉發
天未半殘兔水村千屋雞艣聲將夢遠溪語近人低岸
口轉復出野心終不迷重衣起晨餉猶是衆山西
送人省親
子仕親亦喜子歸親更懽江湖片帆遠風雨一氊寒沙
鳥行秋渚江豚拜午湍莫看松桂色容易厭時官
送翟彦敬陞中臺察院書吏
名彦登烏府清門可雀羅辟書催北上行李及南訛天
闊凉雲積江明暑雨過東門羣掾集更起續離歌
檜亭集卷五
