小辨齋偶存卷四
明顧允成撰
說義
否卦億
易曰否之匪人不利君子貞大往小来彖曰否之匪
人不利君子貞大往小来則是天地不交而萬物不通
也上下不交而天下无邦也内陰而外陽内柔而外剛
内小人而外君子小人道長君子道消也象曰天地
不交否君子以儉德辟難不可榮以禄初六拔茅茹
以其彙貞吉亨象曰拔茅貞吉志在君也六二包承
小人吉大人否亨象曰大人否亨不亂羣也六三包
羞象曰包羞位不當也九四有命无咎疇離祉象曰
有命无咎志行也九五休否大人吉其亡其亡繫于
苞桑象曰大人之吉位正當也上九傾否先否後喜
象曰否終則傾何可長也夫泰之盛也有人焉力能
反而為否此非淺淺小人也其初盖亦明目張膽呼朋
引類居然以忠君愛國自負真與君子同心同德一般
故曰拔茅貞吉志在君也以其尚出於正故以為吉亨
也到得後來向用稍久深情厚貌巧伺君子當此之際
在小人尚有所忌憚雖為小人之吉在君子不無所濡
染已為大人之否能於吉之中識否之幾而不為所亂
乃亨道也故曰大人否亨不亂羣也設恃其吉而忘其
否為羣所亂彼且意得志滿醜態畢露所謂不仁而在
高位播其惡於衆者也故曰包羞位不當也小人而至
於包羞否既成矣為君子者度人力難施天命可俟率
其疇類離去福禄以待天下之清此獨行其志者也故
曰有命无咎志行也然天人一理今將志與命分作兩
樣只筭得人高尚的人筭不得大人之事若是大人拿
定致中和天地位萬物育機緘務要以己之志回天之
命休養生息栽培那氣化起來則雖當大往之日而默
種大來之根故曰休否大人吉其亡其亡繫于苞桑盖
惟大人遇此時節才有此作用所謂位正當也又有一
等人見天下之否不能休養過為憤激起而傾之掃除
鬱塞重闢乾坤其始似逆其終却順故曰傾否先否後
喜那傾否否字指時而言先否否字指傾否者而言象
曰否終則傾何可長也謂其不可以為訓究竟輸休否
一著也否初六尚是君子的世界故曰吉六二是君子
小人相持的世界故曰吉曰否六三純是小人的世界
故曰羞小人而不得志則就他身上看亦自為吉非特
君子之亨也小人而得志則就他身上看亦自可羞非
特君子之否也然則君子固當反否而為亨小人亦何
樂於舍吉而取羞哉九四之離祉以否運而行否志
安命者也伯夷太公之避紂長沮桀溺之耦耕是也上
九之傾否以否運而行否事革命者也湯武之放伐孟
子之欲王是也九五之休否以否運而行泰道造命者
也文王之事殷孔子之尊周是也盖四剛而不及上剛
而過五剛而得中也故五言大人而四上不言也然四
言疇而上不言何也四守常易猶可以類拘上達變難
不可以類拘也夫上既不可以類拘又何以不言大也
道之大也在非難非易之間所謂中庸不可能也上獨
為其難是以不得為大也九四之疇離祉即大象所
謂儉德辟難不可榮以禄者也爻象以休否為大人而
大象獨拈九四何也大人之事未易幾及若以養亂而
託之於休否為禍滋大故天下有道某不與易聖人濟
世之苦心有道則見無道則隱君子守身之常法學者
所當深玩也
齊景公有馬章
人之生也不是漫然而生其死也不是漫然而死須有
物在先輩云生時一物帶不來此物却原自帶來死時
一物帶不去此物却要完完全全還他去極道得好人
若不在這裏注定眼睛劄定脚跟何處有出頭日子試
看齊景公有馬千駟死之日民無德而稱焉亦與駟馬
之骨俱朽耳那伯夷叔齊餓于首陽之下民到于今稱
之連首陽聲價增高了許多一則生前這等熱閙死後
這等冷靜一則生前這等冷靜死後這等熱閙仔細思
想人活的時節少死的時節多那齊景公畢竟熱閙時
節少冷静時節多那伯夷叔齊畢竟冷静時節少熱閙
時節多君子不以一時之生易萬世之生任他活活的
齊景公千千萬萬摩肩擦背不把死伯夷叔齊換與他
也如此勘來勘去生死路頭端的了了只為人心惟危
道心惟微景公之富明白是一條死路反認做生路夷
齊之貧明白是一條生路反認做死路甘心飽殺不肯
餓生顛倒迷惑良可怪也
再參這段書不過三十二字而意味層疊宛轉動人景
公以千駟顯侯不能延譽於當年夷齊以首陽餓夫乃
能流芳於異代匹夫匹婦之口果不可以權力争也此
一義也景公無德而稱死則死矣夷齊到今稱之其精
神往來直與日月争光凛凛如生不可謂之死也此一
義也稚子弄影不知為影所弄狂犬逐塊不知為塊所
逐齊景有馬千駟不知千駟之有齊景一生任其馳驅
而莫能止到底與自家身子沒些兒受用渾不如夷齊
獨寐寤言獨寐寤歌獨寐寤宿有无限安閒自在此一
義也勢利之毒中人膏肓到這裏臣便不認得箇君子
便不認得箇父弟便不認得箇兄齊景幸莊公之弑因
以為利吃了若干驚恐夷齊棄國如屣相携而逃首陽
山下清風明月取之無禁用之不竭果拚得一餓安往
而不得首陽哉此一義也論夷齊存日不但無能與景
公齒即那千駟之馬靠著景公齒之者有罰蹴其芻者
有罰狐假虎威夷齊亦須讓出一頭地及其死也則景
公反以有馬輕而夷齊反以無馬重矣此一義也死者
人之所不免景公枉了為景公夷齊落得做夷齊此一
義也聲聞過情君子所恥後世不稱君子所疾或者借
言君子之所恥甘蹈君子之所疾其流生禍也滋甚聖
人一則曰民無德而稱焉一則曰民到于今稱之抹摋
好名之嫌廣勵為善之路此一義也
君子素位章
人生而有身身之所處即為位是位也原自平平淡淡
原自乾乾淨淨此赤子落地的本色亦便是日用往來
的實履所謂一人自有一方天乃吾之素也只緣形生
神發以後物誘日多一日智識日多一日反嫌本色平
淡却向外面粉飾粧點連自己身子亦不認得沒處安
頓矣夫人止有箇身自己身子且不認得沒處安頓終
日在百閙場中搽眉畫臉另換一般面目溷來溷去豈
不可惜所謂君子者只是素位而行不願乎外而已裏
面不曾減了些子何入而不自得外面不曾添了些子
何緣怨箇天尤箇人君子之素位而行不願乎外知此
自小人看君子見他貧賤也不辭夷狄也不辭患難也
不辭在下位也不辭却似做箇難題目自家只圖富貴
一邊只圖在上位一邊却似做箇容易題目不知難易
不在外面討只在裏面討以我處富貴貧賤夷狄患難
等項則易要富貴貧賤夷狄患難等項來處我則難故
君子居易以俟命恰是難題目作容易做小人行險以
徼倖却是容易題目作難做此認得自己不認得自己
之分也子曰射有似乎君子失諸正鵠反求諸其身就
是素位而行不願乎外的印證也夫身一而已反者反
此者也正者正此者也得者得此者也然論其節次須
反而後正正而後得淺深生熟亦須有辨若不下反身
正己的工夫驟而語自得境界是假托於素位而實為
願乎其外者巢穴也誠不可不慎也
顔淵問仁章
周子曰發聖人之藴教萬世無窮者顔子也要知此章
請問其目正是發聖人之藴處盖克己復禮原是一句
大綱領說話有一等人認道綱領既得手條目上不消
擬議者此沉空守寂的門戶也有一等人認道綱領既
得手條目上不妨出入者此放鬆托大的門戶也不知
體用一原顯微無間洒掃應對便是形而上者何處可
容揀擇綱領上得手條目上必不放手條目上放手綱
領上必不得手故顔子請問其目聖人却從視聽言動
上一一指點正為這兩等人立一公案悟須實悟修須
實修内外夾持不得絲毫走作不得絲毫躱閃所謂教
萬世無窮者也
朱子曰熹記頃年汪端明說沈元用問尹和靖伊川先生
易傳何處最切要尹云體用一原顯微無間此最切要
處後舉似李先生先生曰尹說固好然須是看得六十
四卦三百八十四爻都有下落處方始說得此話若學
者未曾仔細理會便與他如此說豈不誤他余聞之悚
然始知前日空言無實全不濟事自此讀書益加詳細
這段議論正與顔子請問其目同一血脉若不在此中
參透儘他說得天花亂墜非偏即邪也
管仲非仁章
子貢以管仲為非仁孔子亦以為非仁相桓節緊頂又
相之句來豈若節緊頂不能死句來意原相同但子貢
說得直截孔子就將子貢的話頭感嘆一番倍自婉激
耳子貢說桓公殺公子糾管仲不能死又相之非仁者
所為孔子便道果然可惜那管仲他相桓公一匡天下
是恁麽樣功業至今那箇人不知道他畢竟當初欠了
一死筭不得事豈若那召忽守匹夫匹婦之諒自經溝
瀆不求人知不失却匹夫匹婦的本色也豈若猶喭云
那裏如得也他日與子貢論士寧取硜硜之小人而不
取今之從政意亦如此今之從政近時說者謂指管仲
一輩人若魯三家之屬不應子貢問及是也
管仲一匡天下召忽一匡自己管仲救得人被髮左袵
召忽救得自家被髮左袵程子曰不有躬無攸利不立
已後雖向好事猶為化物不得以天地萬物撓己已立
後自能了得天地萬物如召忽之死留下三綱五常與
當時後世做榜樣便是了得天地萬物也
自經於溝瀆而莫之知也這一句形容志士仁人殺身
成仁心事如畫要看得活下箇自字正與莫知相應大
凡人要死節而先使人知之死必不果古來此樣人甚
多惟從方寸間直截果斷獨往獨來傍人一毫覷他不
破斯真能死節者也說箇溝瀆正與大庭廣衆對言其
無墮行於冥冥乃慎獨嫡血脉也
上章子路曰桓公殺公子糾召忽死之管仲不死曰未
仁乎子曰桓公九合諸侯不以兵車管仲之力也如其
仁如其仁正與此章同意如其仁即何如其知的口氣
也今只將桓公殺公子糾召忽死之管仲不死三句貼
在如其仁上諷咏一過便自了然矣
小辨齋偶存卷四
