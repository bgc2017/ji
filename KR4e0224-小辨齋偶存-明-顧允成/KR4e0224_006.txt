小辨齋偶存卷六
明顧允成撰
書
與鄒大澤銓部
讀學靜四解具見吾道之憂讀銓事十記具見世道之
憂
又
弟幽居岑寂時共叔兄懸想足下弟閒中無事稍稍温
尋舊業料理學問邇來反覆體勘世道人心愈趨愈下
只被無善無惡四字作祟君子有所淬勵却以無字埋
藏小人有所貪求却以無字出脫明道先生所謂直欲
和這些秉彛消殺得盡然後以為至道者正今日講學
家所傳秘法眼也弟螳螂怒臂何堪車轍乃一腔隠衷
良自憤悱狂語一通小見己志敢以呈上幸惟教之
答羅布衣
昨承賜教諄諄真是藥石之規捧誦之間不勝佩服至
謂吾儕議論不當以同己者為是而不復察其非不當
以異己者為非而不復取其是尤為透的雖然僕亦有
鄙見不敢不就正之足下謂孟子斷夷惠為百世之師
而隘與不恭又謂君子不由鄙管晏為曾西不為而不
召稱管遊觀稱晏又謂其有足取以是見其朗日晴空
毫無凝滯似也獨不曰距楊之無君墨之無父斷斷乎
甚之為禽獸而略不假借乎更何害於孟氏之朗日晴
空毫無凝滯也蓋異己之中自有差别取是之中亦有
差别不可不早辨也今有人於此且為楊朱且為墨翟
乃欲於無父無君之人而節取其有父有君之是正恐
是未必得取而反䧟於非也豈不惑之甚哉足下又曰
激之為東京之節義而炎祚已促矯之為南衙之清流
而善類竟殃分之為洛蜀朔之三黨而紹聖之紛更遂
起往弊如斯昭然可鑒而今之儒者復蹈之此正今世
道學内溺於富貴利達而外附於道德仁義者借此等
口吻以便其私而禁錮為善之路僕方欲痛哭流涕於
其傍而足下奈何復為此言且夫炎祚之促小人促之
也善類之殃小人殃之也紹聖之紛更小人紛更之也
今不歸罪於小人而反歸罪於君子是君子既不得志
於當時之私人而仍不得志於後世之公論為小人者
不惟愚弄其一時仍并後世而愚之也豈不與於小人
之甚哉審如其言則將曰比干激而亡商龍逄激而亡
夏孔子一矯而春秋遂流為戰國孟子與蘇秦張儀分
為三黨而戰國遂吞於呂秦其亦何辭矣此說一行不
至率天下而盡為胡廣不已也若僕則曰炎祚雖促而
終有不與之俱促者善類雖殃而終有不與之俱殃者
紹聖雖紛更而終有不與之俱更者則諸君子一激一
矯一分之力也大抵世之儒者率以成敗論人物而不
以是非論成敗故其言往往蹈此不意足下亦為所亂僕
於足下所稱同己也僕亦何貴乎以同己者為是而不
復察其非哉幸卒教之
答友人論鯨閹
承諭心迹之說弟實未有知弟之所知者天子孤立於
上而背公死黨之風日引於下病在膏肓恬不知怪可
為長太息耳丈以吳趙之論楚張與近時言者之論鯨
張迹而比之願丈之無易由言也夫使今之柄臣事事
欲反居正而舉朝扶同以除君側之所喜則其迹其心
俱有可原也使今之柄臣事事欲庇居正而舉朝扶同
以除居正之所仇則其迹已非更何待推其心哉且本
欲去鯨張者柄臣計也而馬御史故襲呵佛罵祖之機
愚弄聖明吁何其甚也丈一則曰盡其在我一則曰無
以處之躬自厚而薄責於人至哉言乎抑弟不患丈之
無處而患在我之難盡也夫盡其在我非可以虚辭借
也必將正巳而不失獨立而不懼者也設丈在位偶值
鯨張之事舉朝方如醉如癡為柄臣頤使丈縱不當先
為逢而其長業已持之丈即署名則忍於欺君即不署
名則敢於逆相不知丈何以盡其在我也推此類具言
之則所謂我者亦大彰明較著而一切含糊籠罩之說
自無安頓處矣弟一隅之見每每如此亦惟可聞於丈
而已丈曰吾軰且置之弟謂如弟軰可置丈軰恐竟不
可置也幸再裁教
復李見羅先生
往元冲父母職述而南獲承手札備悉門下引掖後進
盛意方念不及伺候乃辱記存憫茲悲苦更蒙寵儀光
賁慈靈哀感何已不肖幼從叔兄之後稍欲有所請事
每見世之談道者芻狗躬行野狐性命心竊疑之已而
因元冲受門下大學古義巳又因澄海唐曙臺受石經
大學反復再四始信學問原自正平而依傍蹊徑者似
不免有礙於大路也門下多難殷憂動心忍性其於知
本一義當有益臻其妙者且文王居囚而易作箕子為
奴而範陳古來大聖大賢往往以一身之窮而開萬古
之通門下豈有讓哉如天之福門下曠然荷被恩詔則
劒水梁溪亦異時之鄒魯也會須負笈宫墻不止僅僅
私淑云爾肅言布謝祗增悚息仰希照亮不次
與徐孺東符卿
門下仁心義膽冠冕人倫僕幸托於氣類之末獲侍下
風誠千古大快奉别以還忽易寒暑有客從貴溪來稱
說門下方掩關參玄此意味大自可想僕辱愛誨不敢
浪擲日月稍稍請事六經第心粗氣浮苦不得其門而
入念惟門下靜中端倪直造先天何以發我瞶瞶也昨
聞南臯鄒公與門下有廬山之約今且何如鄒公真正
豪傑僕居恒視之若在九天之上世道人心所仰頼此
公不小即此公亦必始終以天下自任斷然不欲以萬
死一生之身輕為轉移但僕向遊京師有一長者為僕
言鄒公最不喜人以氣節相目僕問其故似以節義為
血氣也夫假節義乃血氣也真氣節即義理也血氣之
怒不可有義理之怒不可無義理之氣節不可亢之而
使驕亦不可抑之而使餒以義理而誤認為血氣則浩
然之氣且無事養矣近世鄉愿道學往往借此等議論
以消鑠吾人之真元而遂其同流合汚之志其言最高
其害最遠以鄒公之周於德萬萬非邪世所能亂而復
嘵嘵爾者正以敬鄒公之深望鄒公之至不覺吐露狂
臆而不自知其過也門下於鄒公知契極篤僕輒因而
有請焉僕竊謂鄒公但將當初一念自磨自勘倘發自
血氣乎當默默淘洗不可輕出諸口以槩義理之怒倘
發自義理乎就此直養無害便是天下第一等聖賢第
一等道學不必舍此而更求神化也門下以為然否率
爾附候併佈其私以就正於門下乞門下有以裁之
答孟我疆比部
屢承面誨時動深省廼者辱投贈言明以孔子相勖此
門下肫肫不倦之仁也鄙人即不敏能不從事第門下
之所主大段在委吏乘田之事而鄙人之所偏大段在
春秋沐浴之義不知於此之際為一孔子乎為兩孔子
乎願學孔子者將學其一乎將學其兩乎一而兩兩而
一門下自有獨解非鄙人所能測也請卒教之
與唐曙臺儀部論心學書二條
先儒有云王道本於誠意又云本心為萬事根本傳格
致者乃獨本修身何也蓋經文齊家治國平天下緊貼
修身說來故傳者斷自修身語勢自當如此其實正心
誠意在其中矣大抵修身有偏言者有兼言者八條目
互舉修身偏言之也格致傳單舉修身兼言之也故中
庸曰齊明盛服非禮不動所以修身推此類可見若以
其偏言者例其兼言者乃曰心意可匿身則難藏其不
本正心誠意而本修身殆有精義不免穿鑿附會且夫
掩其不善而著其善人之視已如見其肺肝然心不在
焉視而不見聽而不聞食而不知其味彼心意豈可匿
之物哉
心學之弊固莫有甚於今日然以大學而論則所謂如
見肺肝者也何嘗欺得人來却是小人自欺其心耳此
心蠧也非心學也若因此便諱言心學是輕以心學與
小人也易咸九四不言心而彖曰感人心則咸其心之
義也艮六四不言心而象曰思不出其位則艮其心之
義其曰貞吉則道心之謂曰憧憧則人心之謂也艮其
身亦猶大學之揭修身蓋心在其中矣何諱言心之有
夫身不能必其皆修必不可以不修身之故為身諱意
不能必其皆誠必不可以不誠之故為意諱與其諱之
而以妄廢真孰若勿諱之而以真救妄也願卒教之
與郭希宇中丞
向承門下問不肖於菰蘆中此意殊不薄也爾時匆匆
布謝未盡欲言嗣後不肖又為家慈衰病尋罹大戚無
能申候其於高義獨心藏之而已方今世局推移向來
建言巨公爵位日益聞望日損遂令當事以言者為易
與轉加詬斥所謂吾黨有過未易專以尤人也門下不
流不倚(闕)
别所謂毫釐而千里者苦不敏之資未知所入也足下
有以教我敬引領以俟
答李還素民部
蓋弟往從都門曾一再奉風旨私志大雅無日㤀之乃
客歲王玄菴來辱足下儼然懷之好音奬借盈溢誨勞
肫懇何足下之臭味不約而同也足下邇日意興何似
弟為老母衰年多病方忤朝命天下事正有公䓁在耳
昨足下來教云天下事尚可為於今為甚程伯子真聖
人矣誦此三言具見足下憂時之思救時之用雖然有
程伯子之志則可無程伯子之志則愿也若論吾軰下
學規模則以魯男子之不可學柳下惠之可畢竟所差
不遠且眼前世局揆之往時益不堪論弟嘗妄謂今世
大患不在於敢為小人在於小人而敢自任以為聖人
耳足下業推赤心置我腹中弟能不推赤心置足下腹
中耶(闕)
公論收之於上鄒大澤趙儕鶴諸君子相與協贊之於
下壬辰之外計癸巳之内計甲午之廷推其赤幟也故
政府積不能平多方齮齕二三耆碩齎志以去迨孫立
亭為政始抱銓部之權一朝奉之於政府乙未外計亦
其赤幟也故立亭在事而後政府有不曲護司官之奬
有司官皆謹慎奉法之奬而後楊都諫明目張膽力攻
其所異首發大難之端一時臺省中風狂走迄於今牢
不可破者凡以政府為之地也似不宜專其責於銓部
而寬其責於政府也如何如何且年來不測恩威或出
於聖明反本窮原實政府不便於異己百計逄迎之及
其弄假成真乃欲以虚詞飾語託於救解之迹籠絡天
下之耳目令惡聲偏歸於上爭端踵起於下而已獨處
於無事朝廷與天下為蚌鷸而已且為漁人是可忍也
孰不可忍哉
答彭旦陽儀部
足下謂我大體已得七八似未必然其以應用不足規
我則弟生平大病也足下向言尋章摘句朝誦夕維終
是經生近言調攝血氣喜怒不著自有條理此知足下
心得之深直透未發前氣象即六經且為足下註脚矣
但恐此意習慣將來任心太過不無走作其害非細足
下必曰聖賢之學心學也吾任吾心何走作之有不知
道心可任也人心不可任也道心難明人心易惑弟能
不為足下重懼哉弟近來頗無徑悟只信得六經義理
日益親切句句是開發我道心處句句是喚醒我人心
處學問不從此而入斷非真學問經濟不從此而出斷
非真經濟孔子所以好古敏求而惡夫何必讀書者也
故為足下者以調攝為主而以誦讀為助則可以調攝
為務而以誦讀為仇則不可弟敢以此自效於足下足
下無復曰經生之談云爾
又
道學兩字自是吾軰家常茶飯近來却被曉人做壊墮
入鬼關昔賢謂人之求富貴利達者昏夜乞哀以驕人
於白日弟則謂今之求道德仁義者白日乞哀以驕人
於昏夜世變轉惡良足長吁要之吾軰姑務自鏡無徒
徙宅㤀身為也
與丁長孺中舍
年丈春來意氣何如以年丈識局大可有為山林事功
願早圖之也弟尚記往年請教於荆溪萬履翁翁應之
曰吾軰向來也只是撘過其言最便易最肯綮弟懷之
二十餘年竟不脱此兩字今拈示吾兄當謂然否小草
二冊附博一笑别具家兄柬中者不更及
答曾金簡儀部
沈祁陽歸拜手翰之辱空谷足音喜慰曷似至以大學
忠告見貽尤感年丈之不以戔戔而棄我也弟嘗妄意
陽明先生提良知似虚而實見羅先生提修身似實而
虚兩者如水中月鏡中花妙處可悟而不可言真所謂
會得時活潑潑地會不得只是弄精神者也今鄒南臯
全用掃法而年丈半用接法正不妨相與為春秋冬夏
四時行耳如何如何
與王澹生銓部
時欲浮剡溪之棹時復不果恐君家子猷先生笑人耳
閒居無事間寓目門下代庖錄竊以為非有三代直道
而行心胸未堪辦此所以發我憒憒者多矣欣幸欣幸
春和景明東林大有佳色未識文從能扁舟一過否不
敢請耳固所願也率言申候不盡
答岳石帆繕部(武穆之後也向隠岳為樂今請復之)
年丈遂復稱岳開緘見字頓令兩眼光明快不可言小
草尚慚鳶飛魚躍年丈何謂見所未見也如命并說義
奉上數通望教之外呈朱子二大辨刻蓋弟生平憤悱
此中機竅恰於目前人心世道煞有關涉年丈或與同
志重加參證更得高論弁首益廣其傳最妙事也弟嘗
見彼氏流行内典牙籖緗帙動費無量而吾儒家殊爾
寂寂近徐玄丈梓四大儒全書真稱空谷足音更唱迭
和非吾軰之責而誰責哉
簡錢啓新御史
昨奉教具見兄近時得力處兄精神局量不啻十倍於
弟既認取把柄到手何聖賢之不可為弟苦眼高手生
進寸退尺雖稍稍影窺要不濟事願兄痛下針剉不容
絲髮藏躱最大快也目前吾郡友朋之多恐從來僅見
且并蒙聖恩寬大假以閒身似非偶然若更當面錯過
真成辜負矣妄意縱談兄謂如何
簡薛玄臺國博
弟與丈累年離索兩番合并益覺丈仁體流行喜甚喜
甚内典自不妨一涉但口滑耳頑冣箇中大病程子比
之滛聲美色意慮深遠幸丈勿好談之
又
浮光並駕千里咫尺今者却成咫尺千里聚散事大無
常迅速得丈言及重憮然也丈與玄室兩賢相處可謂
金玉其相人各有短亦各有長朋友間須去兩短集兩
長方得實益若守住故吾到底與閒追逐無異也弟好
為此言而褊心難正願丈盡情針砭耳丈力辭考官良
是良是大槩眼前時勢正我軰儉德之時但求不愧本
分已是大難更不容外面襯貼些些也聞劉大夫最好
相處真是樂事所云俸金會須决意辭之吾人立身行己
豈容一向滚滚度日子耶
又
青雲不堪重足下乃足下堪重青雲此可喜耳世途嶮
巇吾軰一轉眼便生荆棘足下始進姑且守中以俟時
發弟非勸足下阿世者也曾見湖廣錄否其旨絶藴藉
懇惻最令人有動心處于斯之臻稱獨步矣敬以一冊
奉寄試共長公參之以為何如
又
兄見過於智心安於仁凡弟所云乃責備之義要與兄
大體無干也不必自是不必自非在以大公順應四字
消化之而已兄有玄室朝夕自當日進獨弟離羣索居
欲寡其過而未能也如何
又
善卷之行可稱絶勝恨丈不共之耳豈吾軰尚有俗緣
而丈清風出人即樂山樂水猶為染俗耶成公書如命
付去頃陳斗原亦曾乞一二緘往南中弟並無侑之者
不敢以處己亦不敢以處人也如何如何
又
方意足下日坐青氊共二三子尋舞雩陋巷故事大自
有致乃不謂有賈生云云令人扼腕要以有足下鳴其
不平即賈生之日月自在也文石間以書至亦殊以足
下為念此兄明快過人當不會墮落耳弟向與足下促
膝往往從善謔中錯却實益近默默省察足下一言一
動俱弟藥石方將步步趨趨不敢不努力也天下事到
頭可知業不足置意惟吾軰各取所長無護己短向宇
宙内大開眼目或不枉出世一場耳何如何如
又
兄以浴乎五牧者為假涇凡乎涇凡亦何易假也弟生
平拘拘偶然露出狂態而又不蒙兄喟然此後必得中
行而與之矣承教終當服膺兄姑無夷我於方之外也
又
屢中方人自是端木家風必欲將此作顔生公案終是
客氣未盡耳人非聖人孰能無過武侯教令寧可不勉
大要弟失之太疎兄失之太密玄室景逸乃吾師也如
何如何
又
弟自取其大要之兄之督過亦非小也知尺不如行寸
此真名言但不可靠予欲無言公案將吾與回言終日
一段意思抹摋耳習氣深重吾人通患自今須如孤軍
遇敵痛戰一番不得悠悠也浮光題名遂同吾錫兄尚
可以三吳第一人遮面弟則何堪與兄並哉一笑此月
二十四日弟將有事邑中兄能相逢於九龍峰下否倘
得玄室丈共之尤所樂也
又
兩儀先後亦是文義一事丈有概於中異日可面叩耳
名根二字真學者痼疾然吾軰見得是處得做且做若
每事將此箇題目光光抹摋何處開得口轉得身也說
起著述便道名根不知日用動靜誰非著述丈以為然
否下榻之談了無形影人言果不足盡據也天且雨陸
走未便白下之使姑暫徐之行者不便㩦書弟僅有一
扇耳
又
根原枝委總是一般大趨既正起處既真信目所視信
口所哦頭頭是道不必太生分别也所論俞諸兩君俱
屬實際弟無以易頃見葉玄室移景逸書亦不免墮入
玄妙窟裏世人有志者少無志者多幸而得一有志者
却又為魔說奪去痛哉痛哉景逸見極真文石穎悟絶
人一超直入皆的然維道之器弟與丈須共相切磋立
住脚跟不可遜也弟將以來月初六七間過宅同往荆
溪便中幸一聞之文石
又
别之夕過雲從共許葉苖三兄夜話轉念不可無足下
耳其明日入鄉矣州大夫之意自是眷眷但往來屑屑
昔賢所笑我軰安可更墮落此中知足下同之也聞學
道急欲丈往丈事體稍與弟别宜何處焉弟答州大夫
書如命奉上
又
足下治家園良是弟邇來亦絶無得力但嘗玩洗心退
藏之句意中每有無限自失處兄以為何如右武果然
快士兄以顔子律之真藥石也率此佈復並致謝伯兄
又
直諒之規難得於世久矣不圖有汝陽君一則以喜吾
德之不孤一則以懼充義之未盡耳弟近懷略具小草
並往就正伯兄但作漆園達乎將情之所鍾正在我軰
也
簡高景逸大行
伏承手示如對面談不肖向來頗妄意著述乃今反復
參取無開口處何以似吾丈也吾丈韋編當且幾絶俟
秋凉圖促膝叩之
又
昨帶月過我溪頭此誼甚佳惟是弟不能為主乃更為
客即世情可略頗亦太簡矣吾鄉自文莊公後學問寥
寥頃見吾丈意味肫肫斯道之明於是乎兆曷勝欣躍
倘有同志如丈者間舉月會以解離索實弟所願侍也
又
客歲承教言弟蓋思之累月而竟不能更端以請益於
足下不得其間也夫論道以中則豈復有他說哉但弟
生平左見怕言中字以為吾軰學問須從狂狷起脚然
後能從中行歇脚凡近世之好為中行而每每墮入鄉
愿窠臼者只因起脚時便要做歇脚事也蓋落脚即是
中行惟聖人天理渾然毫無私欲則可自聖人以下便
有許多私欲糾牽所以孔子告顔子曰克己而其稱之
亦曰有不善未嘗不知知之未嘗復行其緊要工夫自
是如此若不向私欲處悉力斬絶而遽言中行所謂藉
寇兵而齎盗糧未有不敗者也足下資養純粹大都是
中行體段當不類近世之為但此意切須點檢庶幾將
來不認賊作子耳愚者千慮姑以請正足下以為何如
昨友人寄到唐曙臺所編刻二程類語頗便觀覽敢奉
上一部
又
承兼老寄來新刻可謂正大見天地之情且喜向來硜
硜謬有符於諸君子當車有人即螳螂亦堪托一臂之
力矣幸為致謝朱子大辨二緘分奉徐朱兩公并為轉
上
又
見手札及商語引何内省之切也程子曰罪己責躬不
可無不可留在胸中為悔此意亦不可不知耳
又
日來吟風弄月大自得趣弟却自覺謔語太多殊妨道
器此横渠所以致戒於東銘也如何如何
又
曾見趙豸史彈文否何善變如此石帆兄何以破之若
不將大計題目盡情發揮便落劫矣
又
不晤許久時時在念及會面又復默然要以道理經古
人發揮已盡直是無開口處顧力行何如耳
又
荆溪竟不果行丈所見良是即此小小動定道理無窮
信乎精義之難也朱子語略及荆川所抄似為家兄擕
去有學的二冊乃丘文莊所次殊有條理丈試閱之何
如
又
冡宰定於陳心老良善頃見朱黃門䟽其中乃有種種
異哉内閣用翰林冡宰用别衙門尚有相持之意所謂
存十一於千百者奈何又欲并歸一路以行其私乎
又
趙君參選君本昨見其詳貪汚之迹恐未必然但麻馮
去留不可辭耳大計一節亦微示意於彌天網中論者
或更有春秋未可知也弟奉晤當不出初十左右勿令
邇齋季思先往洞庭虚積懷也
又
時事益覺駭人不意此君遂作鷹犬之尤也老婆心切
未易冷落奈何奈何天下事儘無窮却悔當初粒米狼
戾耳
又
昨者聖明遇災思懼將别用向來得罪諸臣此真美意
乃頃見部䟽如某某猶然臚列而舉吾所知如錢起莘
岳石帆反不得與即人各有見豈宜謬戾如此吾軰立
身行已誠不以取舍為重輕苐當事舉動爾爾更為世
道添一隠憂耳生平負一片熱心無可告語便中附及
不盡不盡
又
此老氣象已是如此乃其窟穴真足下所謂口欲言而
未能者信乎其為氣也配義與道無是餒也今且勉從
集義上用力庶幾發揮有根耳日月如流轉眼間便與
足下有離索之感意欲於二十一日候足下過綠蘿菴
中一談且已寄聲玄臺矣
又
綠隂青野誠足消暑然我軰學問須在火坑裏乘凉丈
真其人也如弟反悠悠無得力處耳時事復一變此後
當漸入佳境矣如何如何經略人多少其才然世號為
多才者亦止了得自己富貴耳若果心真造化可回也
又
玄臺近有聞否昨張文石書來津津論學其所見直自
一刀兩斷絶不作葛藤態未易得也渠甚欲與足下一
商敢以其來柬三紙奉覽幸共參之
又
玩所與逯兄諸書真切懇到實用力者自别弟念自束
髮從叔兄後妄意問學今二毛種種矣猶然故吾也今
得丈如此夾持將來或不枉過一生耳三時記奉上中
間所述少湖自麓諸先達語真吾軰頂門針也三復喜
幸又恐徒作一場好話看過辜負兩翁如何如何
又
二麥少收三時亢旱米價日增人情日洶聞趙父母嚴
閉糴之禁有粟者既不得專其利足下倡平糶之法無
粟者又幸得沾其惠甚盛甚盛但趙父母能使有粟者
不專其利而未必無粟者之沾其惠也足下能使無粟
者得沾其惠而未必有粟者之盡如足下也足下倘以
平糶之說告之趙父母趙父母以平糴之說勸之各大
家則以一邑之有餘補一邑之不足其事易其功普豈
不快哉惟足下裁擇如何如何
又
綱目最宜檢點向愧未及丈讀時或有與朱子異同處
幸隨意記存弟當從容請教耳無善無惡四字干涉頗
大願丈從頂門上下幾語為望為望
又
從前聖賢論學只是平鋪地放著自有意味若大驚小
怪粧模做樣舉似聖賢何啻千里程子云後人雖有好
言語只被氣象卑終不類道正謂此耳大疏今始詳讀
一過直是脚踏實地任人喚作宋頭巾到底不失本色
真近時對病之藥也
病中簡叔時三兄
弟病已去十之四五朝來理髮且落其半引鏡自對鬢
增二毛矣人生真如朝露耳因思憤㤀食樂㤀憂不
知老之將至聖人也食㤀憤憂㤀樂不知老之將至庸
人也釋氏空諸有老氏後其身皆知老之將至者也而
今高不能為二氏下不能為庸人中不能為聖人方且
混於知不知之間其如之何病間偶占得應盡須盡吟
聊以寄興兄一正之
小辨齋偶存卷六
