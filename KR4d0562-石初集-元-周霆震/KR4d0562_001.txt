石初集卷一元周霆震撰
五言古詩
美人昔燕趙
美人昔燕趙歲久江漢間軒忩粲明霞被服羅綺紈頩
怒恒自持含意詎敢攀一朝強暴陵相從即懽顔傾身
作歌舞豫恐恩意闌新聲與嬌態取媚巧百端主家隔
風塵庭宇深且完豈無昔共處永夜青燈寒魂夢各所
依寧復相往還沉沉九秋霜履屨思蒯菅娟娟中天月
照影留空山盛時槩無虞末路良獨難棄置勿重陳使
人摧肺肝
濯濯江漢女
濯濯江漢女幽貞出良家十年守空幃夫婿天之涯良
夜秉明燭悉心務絲麻憶昨秋風起河洛昏塵沙傷彼
朱絲絃逸響趨淫哇朝為御溝柳莫作陌上花世態固
應爾委置勿復嗟所悲在新春雨露凝朝華感此深閉
門淵冰慮彌加蔵玉萬仞岡守護盤龍蛇投珠千頃波
光燄驚魚鰕夫壻會有期豈問歲月賖寸心如皦日終
始宜無瑕
燕山萬里雪
燕山萬里雪不作黃河冰玄德專所司曷為失其憑赤
雲竊乘間遂逐炎風興連延土山焦反更繁青蠅毛炰
列饔餼臭腐日以升禋祀古有嚴孰與存芳馨昨夢觀
圜丘玉輅蒼龍乘正氣六合周瑞花反嚴凝坐見昆岡
火瞬息投淄澠願言哀江南盡洗毒霧蒸
潮生浙江白
潮生浙江白積水何其多悠悠子胥魂千古終不磨東
南溢潢潦汙瀆紛旁羅獨此障百川晝夜激海波力排
坤軸轉正氣通天河從星趣好雨浴日陽之阿蒼蒼紫
微垣弁冕鏘鳴珂宜蒙湛露恩領袖湔甲戈雲陣聲萬
雷銀山勢嵳峩吹嘘蛟龍翔奮起驅鯨鼉功推五行首
朝宗諒無他
種瓜南山下
種瓜南山下實晚霜落之冒寒拾瓜仁生意或在兹收
蔵篋笥中恒恐鼠蠧窺羣兒顧竊笑癡絶將奚為昨聞
北里富晨昏厭甘肥禍機隠驕溢瞬息靡子遺嗟我食
無肉藜藿每晏炊俟時啓包裹瓜地審所宜殷勤謝春
雨庶以忘朝飢
十五紀懷
止酒已多日當秋病連綿一忩此寄傲晏起仍早眠豈
不念佳節負此明月圓叩門客語我蚤作星尚懸白氣
出東北横貫西南天夜凉步中庭所見還依然力疾起
語客喪亂今十年謂天蓋無情垂象在目前謂天其有
知吉語皆虚傳未遑悉吳越況敢談幽燕須臾報軍出
明日攻富田焚掠先近郊斬艾無愚賢咫尺成俘囚妻
子疇能全戒客姑罷休世事從推遷客去深掩耳閉關
涕澘焉
大風發屋雨雹交集
大風西北來屋瓦去如走麗譙雙闕壮關楗决樞紐蒼
蒼泮宫栢枝葉互紛糾移時折偃蹇巧力無措手西禪
鐡浮圖摧仆如拉朽臨江戰樓飛夾巷坊額剖恍疑會
羣龍奮發交怒吼泰山恐崩裂寧復計培塿老夫閉門
卧雨雹散忩牖倉皇正衣冠力疾坐良久天威俄咫尺
性命亦何有默悟貴存心淵冰慎吾守
歲莫柬張梅間
憶昔慕遠遊朝華沐春露焉知喪亂後林杪秋葉蠧間
關西州門寒日收踽步尚餘平生友示我廣平賦耿耿
河漢輝幽幽冰雪度終慚媚求悦寧悔貞取妬朗吟發
孤音明月落庭戶世事殊未涯歲年忽云莫有美君子
心永言金石固
除夜書懷
一榻陋容膝老身兀枯株淹留恒鮮悰況兹歲云徂兒
女雖苟完喪亂多異居同也久鄉曲奔走一飯驅鳳也
妻女累近亦反故廬拙謀康最少甥館横溪隅阿巽孀
七載忍棄吳氏孤靚家食指繁績絍勤養姑市㕓病株
守環偶錐刀趨顧我此相守出入孫符俱孩烏頗機警
戱弄聊與娛止酒動經年宿病無由祛晚餐率减半夜
枕氣始舒宴遊多却避禮節那能拘親友既少存存者
亦暗疎駸駸齒髮敝勉勉筋力餘撫事百感集來歲知
何如存亡且未測艱苦焉足虞骨肉姑眼前開懷盡斯
須地爐熟春茶明燭散欝紆忽憶孤山夢風雪隨吟驢
梅花千載心皎若滄海珠服之配明月閱時終無渝
和蕭仲儀
十年樹桑柘結屋山澗旁辛苦蠶絲成將備公子裳緇
塵一朝起冠盖紛劻勷飄零落綺紈翕忽歸渺茫鮮鮮
皮卉服搖曳凌空翔感此桑下心臨風時自傷
招隠
衰年際時艱屏居謝輪蹄學圃事雖晚披荒漸成蹊芟
夷敢辭勞常恐滋蔓迷夜氣方油然養生無端倪雜蔬
雨意綠籬落新筍齊攝衣晨理髮好鳥當戶啼物情適
自如睠言契幽棲干戈且未息童稚憂提攜外美奚足
多澹泊恬朝虀援琴思南風濯纓鑑清溪白雲乃吾友
延佇蒼山西
暮春述懷
三月十二日寇據郡城勢焰虚張人情洶洶水東民
義廉得其微突起奮擊迎郡侯收復城池殺獲垂盡
餘衆遁去
妖氛被東南醜類日響應承平七十載倉卒駭觀聽堂
堂忠節邦奕奕守與命流血動成川分奔馬蹄競羣兇
首被赤心額雙懸鏡赤以欺愚庸鏡以眩昏瞑張皇禮
像設誑托西方聖燒蠟動千斤相承勢彌盛喧呼短兵
接迅若斤斧運殺人先剖心刳腹抉肝腎攟摭窮窖蔵
備網羅機穽官曹列廐牧民屋委灰燼郡治歌舞場朋
從悉梟獍頗聞連騎出近郭更蹂躪計程倏往還日以
嚴示信距城此雖遠疇敢保安静聞雞心即危過午魂
始定顛連混冤親跋涉無老病晨興不遑夕永日飢餐
併豈復虞道途所悲室懸磬妻孥且目下僥倖須臾命
近傳某澤中逆料絶窺偵兒啼誤失聲掩捕一朝盡回
頭顧童穉反覆深砭訂事會固叵量寧能忘戒訓因思
少壮日膏澤溥涵泳冠蓋先送迎農桑雜歌詠閭閻飫
粱肉厮養翹車乘飛潛偕動植一一遂天性焉知厄遭
遇垂老百憂並聖朝果何負姦宄妄依凭得非湛恩隆
竊禄隠䜛佞貪冒逓相蒙浸淫成此釁中天揚日月光
彩爛相映雲霧偶晦冥何能滋疾疢衆心一此理磨濯
光愈瑩化機默回旋民伍奮豪俊川東事大竒氣與北
風勁劃開聚石圖捲入背水陣翩然破竹勢節解自迎
刃郡侯起收集轉盻復歸正誓將掃餘孽側耳四方靖
麥秋告登場秔稻亦已竟死者可勝哀存者聊自慶蕭
條舊邑里庶免憂釡甑書生守衡茆才具非濟勝中宵
投袂起踴躍歌解愠四顧掃曀霾如疾脱危證親知稍
慰藉松菊尚三徑雨露極昭蘇草茅微報稱忠謀慮或
過深計衆多屏薰蕕絢疑似玉石互緇磷吏弊襲貪殘
罕由慈惠進吾侯新涉難庶務職其柄撫定在哀矜勖
哉慎行政
清明
憂懷不知春病雨門日閉今晨又清明倏忽如夢寐茫
茫宇宙間擾擾干戈際寥寥邑里舊莽莽身首異悲風
起平原鬼泣海為淚萬死天不墳況論弔與祭先塋顧
非遠跬步涉疑畏雨露日夜深蔓草青繞地孤生髮種
種去日已川逝旦暮未可知何時及來歲凄然心自割
俯仰寧不愧野人或典衣強欲存節意邀我坐茅簷未
酌意先醉豈無閒花草黯慘不成媚興闌村鼓急鄰犬
衆驚吠天運夫何如臨風獨三喟
騎曲
府辟副監州不查吾監郡中憲公之從子也騎射絶
人部伍嚴整身先士卒所向崩摧惜其巡歷匆匆功
弗克竟
步行擁千夫不敵單騎戰躍馬奮戈矛何如馬頭箭壮
哉副監州巡歷迅飛電秋毫戒侵掠追捕身獨先彌年
賊氣驕膽落驚未見借我一月留坐使民居奠
殘髮
殘髮不可紒晨興日加梳顧慙雨露沐此豈冠冕徒夜
來秋風深傲兀驚頭顱亂離亦已極時序復易徂青燈
一斗酒不樂將何如
莫折草間葵
莫折草間葵葵根朝露深朝露恩豈私中有向日心衆
草濫生意延緣托幽隂幽隂人迹稀狐虺交相尋我行
偶徘徊海色微穿林玩葵試披草露氣俄滿襟葵心苦
不多其柰蔓草何
哀枉
春心注成湩晝夜深長育枯梢晴自芳寒燒雨仍綠如
何冤死魂不及閒草木
送曠伯逵歸洪
伯子郡中彦移居久洪州才宜當路知濟勝偕名流皎
如明月珠瑩若狐白裘含章澹中懷清識雅好脩顧瞻
桑與梓賦詠忘淹留干戈迫歲晏遠道妻孥憂朔風吹
征衣日落江上舟願言桑梓心江水深悠悠
嘗艱
平世隠大姦禍起連干戈紛紛殺戮餘轉徙嬰札瘥喪
氛不可望散漫翻洪波號呼逓漸染瞬息俱滅磨向來
膏粱子被服華綺羅菅蒯倏纏裹委棄山之阿顧匪金
石交厄會其柰何吾貧老環堵與世常蹉跎況此災患
林屏蔵謝經過晨夕堅苦淡分安志無他闔門或苟全
天賜良以多有時誦陳編桂竹供婆娑後日將焉知且
復託永歌
晨出
仲夏沐時雨清晨步郊墟平疇日以綠民瘼其或蘇回
頭語田父努力勤耕鋤我朝世忠厚品彙均涵濡盜賊
妄干紀旦夕當殄除曠劫滄海深幸兹邇平途爾曹活
餘息詎識勞廟謨稽首萬億年無疆夀皇圖
二月十六日晚青兵逼城紅不戰而潰暫匿近
壕小屋夕走横溪
孤藩酣春霖戰艦一時集喧呼驚棄甲填道戈可拾黃
昏烟燄起近郭俛藏蟄夜深相隨行問道衆岌岌敗走
餘小醜邪徑俄掩襲呌號互失亡顛仆免繫縶策羸叟
狼顧襁孺婦飲泣帶褫衣苟完靴沾足難給相失但聞
聲疑路翻却立屢休幸雞鳴襟袖寒氣濕貫魚累童稚
前阻後惶急縈回阡陌間恒恐追騎及重岡釋心掉湛
若恩露裛推挽達人烟開顔見舂汲兒扶集悲喜(幼兒贅横)
(溪蕭氏)親故走迎揖坐定飢渴生酒漿更勸挹驚魂久徐
定強笑寄於悒翻思墮危機性命在呼吸家鄉固殘毁
所幸存井邑杖策歸去來戒此輕出入
寄朱玉林兼柬蕭孟敬仲儀
清商泛空曠肅此林下廬中有學仙子佩服明月珠泯
然樵牧間乃與螢爝俱南隣隠抱璞世守甘自愚孟也
亮以質仲也淵而姝千金發竒觀邂逅意不殊攬結誓
綢繆幽貞諒無渝物情貴眩鬻悉意時所趍煌煌席上
珍待價當何如
停雲師友吟
親友吳彦章客廬陵井岡高氏五十年貴逢志翔允
脩希良凡四世其初客也允脩未生暨脩子有室始
終靡它彦章死惟一孫喪明允脩家亦落猶惓惓念
之此停雲師友吟之所以作也停雲其館客之所
親友吳彦章居鄉衆稱賢早從高氏客晚暮交益堅當
其遇合初志翔方盛年圖南文治開䆠轍首着鞭(志翔南雄)
(路教授)貴逢淳厚風種善猶力田允脩時未生兆已占瓜
綿脩今垂五十行且開曾玄俯仰歴四世殆若絲糾纏
往者風塵昏沴氣滋蔓延奄忽彦章翁父子偕重泉孤
孫惟子剛憔悴目疾牽相依幸老母二幼嗟纍然去年
屬大饑雨冷萬竈烟溝壑無貴賤骨肉甘棄捐顧此凋
瘵餘詎敢自意全允脩奮衣起為義吾所先吾師遂泯
没吾分愧老天耿耿吾寸心永矢徵逝川雖非力有餘
此志必勉旃提攜竟全活如正大厦顛如煎續絃膠如
拯溺九淵愛深不自足遠慮尤惓惓今兹掃停雲致客
禮貌虔(子剛無目就養館中復延客訓其子)從容語二子剛也予周旋息
雖今十齡於我勖簡編教養俾成立吾責始息肩歡欣
揖其來席以廣厦氊父也酬翰墨兒也趨誦絃匡持每
多方苦語精磨研油然古人心如出未亂前吁嗟取友
難邇日義愈愆西華衣葛帔論交憤莫宣叔敖賣薪兒
性命優孟懸紛紜落穽石舞智馳輕儇高堂尊面諛千
金肆華筵芳馨意所使陸海羅珍鮮厭飲臧獲曹出入
車馬填故人子若孫往往憂患煎十步九頻蹶飢寒日
顛連眉攅若將凂況望引手援懿哉吾允脩古道今其
專峨峨路邊石已俟來者鐫力行庶終惠益永世契緣
眼中富交遊落筆詞争妍片言倘終靳高誼誰當傳維
昔我彦章停雲硯席聯折花春日吟聽雨秋夕眠焉知
曠大劫夢幻情事遷凄凉餘白髮顧影深自憐安得同
心人和我師友篇
紀病
干戈餘劫數邑里衆死亡楚氛日晦蒙恍若初望洋況
能辨玉石狼顧駭且僵哀哉疇能違付此烈焰場呼嘘
蔓親隣苦毒煩中腸老妻卧沉沉念我新著床喚起趣
湯藥翼我期夀康寧復憂其危且為我周防卜稽倏遇
困卦兆非禎祥妻命竟莫逃苦語應難忘提攜乳下孫
戱弄每在傍相從絶可憐溘先朝露翔我時属方劇飲
恨神慘傷棺歛付兒曹草草歸山岡逝者忍長痛來日
仍叵量闔門罄委頓形勢尤倉皇幸天垂至仁坐覩日
月光諸兒遂遄起再拜酬穹蒼目前強自慰藥物資先
嘗老身僅一息骨立勉自強屢危迄就理所賴醫士良
服餌逾十旬缾罌竭儲蔵扶持力更無舉體皆瘡瘍脾
胃苦易侵滋味多所妨冥冥等縲囚兀兀類耄荒推殘
甘委棄感憤涕泗滂夜來秋日夢神氣殊飛揚起坐不
成寐意與西風長願言借吹嘘濯髮晞扶桑
石初集卷一
