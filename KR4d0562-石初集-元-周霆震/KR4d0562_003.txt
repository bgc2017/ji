石初集卷三元周霆震撰
七言古詩
杜鵑行哀王孫作也
我不暇自哀古帝魂春來却念今王孫王孫馬蹄去何
處但見黃鶴落日故宇烟塵昏我昔帝蜀空名存絶憐
王孫玉牒尊春宮天䳘壓酥酪凝香夕帳貂皮温紫茸
吳姬河西曲白馬集賽鷹絛捫居民咫尺甚天上冠冕
臣僕羣趨奔漢川一炬寇飛度四載寒食如荒村暴骸
泣霜關月老恨血埋雨江波渾投鞭七寶委道側落花
送客慙春恩勸歸我亦久流落幾欲出口聲復吞莫道
人生歸去好江南無復弔王孫
送吳縣丞赴江西省掾并序
至正十有六年春董銓黃昭二尙書暨廉使吳公當
奉詔平戎江西適進士吳師尹永豊秩滿攝廬陵雅
為司徒所察以省掾徵廬陵之民歎息其去余解之
曰師尹攝廬陵信賢矣然化行一邑江西二十有五
路司徒視諸侯王伯仲間朝廷付托之重郡邑觀感
之深舟車轉漕之往來甲兵錢穀之出入一言取知
於上大江以西莫不鼓舞其賜豈獨廬陵哉况今世
變滔滔毅然左衝右潰而不可奪者悉由進士中來
故司徒之用人也郎中布延倡於前而江西遂雄天
下都事吳公奮於後而吾郡之幾殆旋安師尹此舉
雖爵位功業未及二公然常存豈弟之心安知來者
不如今耶甚哉我朝進士得賢之盛司徒之善於用
人也微司徒之明不足以取人於進士微進士之盛
不足以回天下之太平吾固因師尹之舉有以卜司
徒知人之明而進士之不負朝廷也必矣遂歌以遄
其往俾臨難易節者聞之
大江西上輿圖開繡衣傳詔從天來中書機務政輻輳
贊畫獻替須賢才吳君壯年進士選錯落襟抱皆瓊瑰
攝官縣庭治方洽入掾省署班遄催憶昨初從監郡日
慷慨艱難為時出國恩未報寇縱橫撫字差科殆無術
火炎水濕良苦心電激颷馳恒定力吏姦毫髮徹蔽欺
民瘼顛厓獲蘇息此行誰道案牘輕司徒深堅瑞州城
乘&KR1301;憲使榮晝錦尙書列坐分兵刑九重憂顧在宵旰
四方利害推廉明士夫講學待今日勿以富貴移平生
馬蹄佇看長安遍黃河水清喜重見銀箭宵鳴白鴈傳
寶圖曉駕蒼龍獻日繞賓春上林苑花迎謁帝含元殿
燕山佳氣五陵高鳳池早頌櫻桃薦
鬱孤&KR1301;馬行
粤自壬辰寇興不覩風憲之巡歴五年矣御史監察
阿爾斯蘭南來列城想望風采既而貪侈日甚廉馬二
監察按臨廣東留鬱孤以待參政全子仁佐之發其
姦籍舟載黃金千凡黷貨之物具載日錄委官押赴
洪都以俟命下忠憤之士相與賦詩以戒來者云
鬱孤臺前江水深繡衣馳傳千黃金翻然按劔起同列
如見咫尺天威臨郡中新參全太守(子仁由郡守陞參政)捕起龍
蛇恒赤手從容杯酒示先機談笑拾之如拉朽五年羣
盜糜東南百城黷貨春夢酣堂堂憲府卿相列詎意僚
属藏姦貪送官檣連鎖晝寂夾道傳呼記來日君恩可
負天可欺投畀北荒豺不食濁河一滴玷濟流共器那
得仝薰蕕當官而行義所激此舉庶減臺端羞小儒初
心思許國萬事無成頭已白箋天願賜秋風高吹送霜
威遍南北
送武昌馮子中亂後還鄉
東南形勝會武昌蜀江滔滔經漢陽北來冠蓋集如雨
甲第壯似諸侯王平明飛箭馳校獵清夜列燭歌傳觴
貂裘鞍馬美少年春風何處無垂楊一朝平地洒新血
但見落日塵沙黃金章骨折荒草臥玉貌跣泣泥塗僵
嗟哉馮子命一縷顧影錯莫驚鴻翔時從知己話疇昔
留滯五載忘他鄉千金結客心尚在豈效兒女徒悲傷
昨聞湛露被寰宇夢寐桑梓情難忘築城漸喜還漢月
點鬢仍許先吳霜相隨長鋏幸無恙况見峻坂成康莊
子孫他日又兹始五世八世天其昌嗟我洪都百戰場
大臣精忠遠有光生靈一道在掌握若泛巨海操龍驤
到家故舊定相問江右何恃全金湯司徒勲業有如此
願子備述毋怱忙
過玉成砦
玉成三面堅如鐵穿井無泉援兵絶去年此際萬人登
已是如今髑髏骨刃飛丁壯屠嬰孩婦女分配囊貲財
浪傳古昔險堪恃曠劫竟堕昆明灰我來似涉羊腸坂
道遇遺黎拭愁眼故人何處覓遊魂(陳德新主戰咼於永新罵不絶口而)
(死)雲樹鴉啼寒日晚
城關曲
雞鳴海東黃塵起落日關山氣如水餘民髄竭欲無生
月費給軍須萬計尙書前時來使臣近者太守宴將軍
割鮮飲醇互來往白晝走馬邀紅裙(兵部尚書黃昭奉詔遠出按兵撫建)
(間其行營經歷伍闕章安成醫生也榮遇京師出黃幕下自撫抵吉以督兵為名招權納䀩郡守梁水寨都事)
(吳相與玩寇偷安酒食徵逐無虚日殆承平時所未有)布衣小儒寸心赤咄咄書
空長太息閭閻無奈覆盆何帝禁九重方旰食
題奔子温南城抱關遺藁并序
子温由丁亥江西乙榜職教旴之南城念幼失所恃
繼祖母恩育之勤别其父廣胖攜妻子奉祖母就養
時辛亥冬也明年兵興出入鞍馬間掌城啓閉甲午
歲大侵殱焉又二年旴經歴孔興之避難來廬陵持
子温未死前抱關遺藁詩若干首反覆氣化人事哀
怨窮愁歴歴如傳訪其弟子志授之子温廣胖冢嗣
也余交廣胖四十年其學務博采研精文章不肻泛
泛隨人後試有司連不得志挾其長鳴京師歸亦老
矣於是子温薦于鄉邑人遂羅致恐後旁郡又或奪
之以往是翁平生讀書效僅爾鍾美必在子温而壬
辰兵變以來上下隔絶子温南城哭其妻若子而身
殞祖母煢然後亡廣胖旅殯凄涼家人淪沒殆盡嗚
呼子温垂絶之日顧祖母白頭異郡割恩不可忍乃
翁弱弟藐然故鄉烟塵中廣胖顛沛連年念老親愛
子幼孫數百里外杳不知存否而抱恨以終死如有
知父祖子孫相見於地下痛當何如哉天之未冺其
傳猶幸有子志在則子温之錄賴以布於朋友始終
之際因有考焉不然賫志丘原埜草同腐矣余苟全
性命朋輩零落無幾讀子温抱關之作重悲廣胖故
託永歌以属吾子志子志其善自愛庶足慰父兄於
冥冥奔氏一門唯子而已
黑風吹角孤城裏萬竈塵生烟不起白頭祖母骨相隨
天入荒山夜如水惜哉奔子脩程促淚墮人間抱關錄
遊魂歸省父何之旅殯孤村春草綠當年煮字嗟無術
商聲寫入山陽笛餘音似和祁孔賓又似飯牛歌甯戚
蕭蕭霜葉吟邊落有弟零丁此漂泊秋風無地賦招魂
明日城東問歸鶴
海潮吟
北風翻天送高梢西江浪起如海潮千艘平城箭飛雨
城潰曾不煩兵交馮夷啓扉衆爭赴萬棟烟氛畢方怒
司徒命盡撫州營國公匹馬杉關去遡流西上旌旗紅
列城樓櫓轉盼空干戈七載遍宇内朝野狼顧無英雄
悲哉上下交征利四維不張巧蒙蔽憂來却意賈長沙
痛哭當年繼流涕豫章逝水通錢塘漢川北渡趨洛陽
洗日咸池佳氣正聞雞矯首向扶桑
劉觀復止足軒
陶朱去越乘扁舟布衣卿相難久留子房定漢晚辟穀
赤松可學思從遊此遊意氣空寰宇家國安危關出處
功成名遂身獨全千駟萬鍾猶一羽如何海桑人白頭
紛紛燭下尋牙籌馬上朝雞聽未了又擬跨鶴趨楊州
壯哉脫穎吾觀復物外一軒名止足風流文彩祖子孫
平生無殆應無辱有時展卷評功臣凌烟上遡筆有神
敲推得句亦妙契直欲三絶追唐人太行覆轍車無數
我獨衡門樂安步紫駞翠釜生野烟我寧晚食依環堵
畏途留此示康莊戲寫陶朱贊子房滿院綠陰春雨歇
客來推戶煮茶香
郡城高
郡城高昔人隳廢今人勞城中居民負土石城上畚鍤
卒伍操去年外壕深地底(吳員外張錄事)今年内城插天起(紅巾)
紅旗東接漢陽山白璧西沈贑江水(江參政)杵聲未改築
者殊人事往來如傳車荒碑斷礎悉輿致仙宮梵宇空
無餘懽呼攔街走童孺明年移家城裏住抱關舊卒鬢
垂絲淚墮鴉啼城下樹城堅池浚侔金湯此地他年為
戰場
喜雪
庚子臘月初旬雪再作十九日大雪至二十一日彌
甚深可數尺三日乃止辛丑元日早起雪塞門十三
日夜半又雪皆平地尺深喜而賦之
殘年新春凍不開大雪五度漫空來南州病熱已十載
造化有此真奇哉夜聞翔風撼天柱恍惚萬馬隨奔雷
乾坤正氣有先至密運亭毒滋其媒雲旗乍翻搖若木
濤霜却卷飛龍堆女媧廢煉深縮手河伯失據俄驚豗
玄冥振轡祝融遁怒勢欲遣崑岡摧臥龍潜蛟起奔走
舞鶴翔鳳爭徘徊瑤池觴罷洒餘瀝漢皋相贈投瓊瑰
蒼山一夕頭盡白貧戶得句侵晨推朱門豈必異衡宇
埋沒弱柳餘枯梅我疑真宰偶戱劇往往玩世如嬰孩
故將空色種天上大巧六出無根荄要令六合反混沌
寧許萬象蒙塵埃兆豐呈瑞悉餘事邂逅淨洗昆明灰
西流壺嶠應自反咫尺清淺移蓬萊内廷稱賀論邊事
坐想勑使傳宣催蔡州鵝池久安堵整頓宇宙須雄才
涓人自昔負高見遠去求馬何時回燕山從爾深一丈
掃地為築黃金臺
犬雞嘆
雄雞奮翼銜怒蛙蛙被啄取聲咿啞犬來雞斃蛙竟逸
轉步犬驚逢惡蛇兩強相厄須俱殞過客驚怪頻咨嗟
君不見下宮將軍輕杵臼綠珠金谷來孫秀世間萬事
每如斯莫負尊前夘時酒
虎墮井十二月十三日庚寅
神岡距郡十里虎晝攫人轉身竹籬陷入眢井衆共
殪之
郭西猛虎勢莫當攫人白晝來神岡暗中推墮若有物
眢井百尺籬根藏凍泉收聲甃為土轆轤綆斷苔蘚蒼
眼花誤落爪牙廢棄置有待摧強梁酸風飛沙寒日黃
四郊流血皆戰場乘時吞噬恒妥尾翼以倀鬼高駝翔
北平將軍老且死泰山哭聲哀怨長豈知鑿池古設險
邂逅一蹶由天亡吁嗟此物肆無忌妄意流毒窺城牆
千夫駭汗手莫措造次坎窞侔干將君不見東門狡兔
殪牽犬西江孽蛟終自戕貫盈兆此多未悟來者紛紛
投土囊
人食人
髑髏夜哭天難補曠劫生人半為虎味甘同類日磨牙
腸腹深於北邙土郊關之外衢路傍旦暮反接如驅羊
喧呼朵頤擇肥胾快刀一落爭取將憑陵大嚼刳心燎
競睹兕觥誇飲釂不知劔吼已相隨後日還貽髑髏笑
陰風腐餘犬鼠爭白晝鬼語偕人行銜冤抱痛連死骨
着地春草無由生睢陽愛姬忍喋血長安仇家俊臣舌
攄忠疾惡古或聞未覩烹炰互吞滅五雲深處藏飛龍
天路險艱何日通皇心萬一閔遺孑再與六合開鴻濛
上營門
上營門外將軍樹幾度春來復春去北轅南旆萬人行
移種東風無定處虔州偽將昧禍機(熊)遠杖牧圉持旌
麾(徐)臨危走檄盟白馬挾詐志臠三狻猊孫曾履附陳
運肘分部揜之憑夘酒羣庸貪餌悉輕生談笑削除天
假手惜哉隣醜疎防閑反更放虎來深山(招安成入郡)倉皇
出此殆無術民命一髮懸天關老夫厭觀陣雲黑中夜
拊膺談失色古來反覆事難平願天早賜扶桑白
天問補
貝丘豕立俄人啼淮水失却巫支祁萬牛腥聞紅帕首
天狼反被青雲衣塢金遞遣髑髏守日注鬼籙停生機
風塵展轉逾十載意者天怒民澆漓故令六合日顛倒
人類滅盡將無遺云胡玉毁石自若熒惑揚彩三階微
灃蘭無實荃蕙化跖蹻往往嗤隨夷姦凶殘忍源源出
福善禍滛殊反易殺人白晝臨通衢長劒大刀爭割食
東家處子西家摟父母吞聲淚偷滴書生平日苦自信
坐談性命成迂僻有人抱膝吟草廬夜夢史遷紬秘書
共工舉頭天柱折五丁鑿石岷峨枯有窮飛箭落九日
防風戮骨雄專車跨秦歴漢凡幾劫宇宙戲擲猶摴蒱
君不見邯鄲空國長平陷又不見焦土咸陽總冤濫區
區反覆焉足云老天為質由來闇
秋宵見月
青天過雨明月佳不飲柰此秋滿懷援琴屢起却復止
音韻惜於同時乖西風笑我深閉戶吹送亂葉鳴空階
翩翩從爾千萬態我自作我隨無涯蓬萊會見清且淺
未許泥滓沾青鞋
石言
邑城夏暑增築基崇數尺壘巨石為之搜抉幽遐遠
近煩擾
南山白石堅不朽鐫磨誓入良工手平分陛級肅降登
橫臥津梁逹奔走椁成取重侯王家不惜千金市長久
從渠楚漢决雌雄坐閱興亡屹相守寧知敝邑如殘星
十年豺虺喋血腥今兹成壘方改築流汗萬杵當炎蒸
城基疊石崇數尺搜括隠匿憑威刑斷橋發塚殘寺觀
民舍隳突翻階庭千夫引綆日馳逐顛踣道路無留停
石乃言曰我生剛介根元氣落落孤高蟠九地既不得
補天遇媧皇又不得填海從精衞包羞轉徙近汚渠反
為姦兇嚴屏蔽何當天威發怒雷豺虺骨與城俱摧此
時飲恨庶吐氣盡碾暴骨為飛灰
反覆吟
東關晝宴宵流血北里暮耕晨建節金珠無脛走如飛
奄忽廢興那忍說君不見青岡頭墓磚云是晉桓脩發
掘近遭羣盜手峩峩疑塚已千秋
埋冤樹
郡城西郊官道側有樹名埋冤往來必於此少息因
賦托興庶幾有位者聞而動心焉
出城十里西南去行投經過倦休處崔嵬古幹絡蒼藤
相傳此是埋冤樹樹名那得呼埋冤閱人累歲官道邊
朝吁械繋逮詞訟夕敝鞭扑逋税錢富豪招權逞濫入
孱弱破家哀孑立幾人飲恨淚徹泉樹不能言天為泣
埋冤得名良可悲郡中守令知不知
延平龍劔歌
鄧克明率江西之黨攻延平江州八月破之日鄧亦
大敗奔還失亡甚衆
延平之淵深復深白日下照蒼龍吟古來此處會靈物
中有未死英雄心黑風一夕嘘蜃氣坐看海州俱陸沈
咄哉蝮蛇敢流毒鼔召妖孽紛來侵老龍掉尾纔一怒
百怪洒血腥淋淋書生投筆起大呌稽首再拜皇穹臨
龍兮龍兮爾之潜也已千載豐城故鄉昨失守宜叩天
閽勑牛斗下取老蛟心血剖指揮九日付羿弓馳檄風
雷殲巨醜胡乃坐觀潯陽肆鯨鯢魑魅魍魎羣相隨剜
肌剔髓四海糜遂令魚腸豪曹甘毁折岐山之鳳鳴聲
絶忠臣扼腕空白頭赤子腐心眼流血時哉好從檀溪
踴躍起的盧喚取黃熊赤豹來清都并與宋帝獨驅之
長刀龍門將軍天山之三箭神會大冶飛昆吾迅掃六
合塵糢糊我當遠求華陰土助爾光芒增快覩問天洗
甲挽銀河蘇息蒼生溥霖雨
志感
老來不能夜飲中秋無月靜坐山中因憶往年客橫
溪詩朋盛集老桂初開列坐其下諸生倡酧達旦居
人驚倒聞所未聞重至桂無復存但見平地立馬其
中追念亡友思恭愴焉良久遂成長句奉寄西愚先
生聊志今昔之感丙辰年石初書
海風吹雲通萬里浙江勢合潮聲起酒杯無分月含羞
獨步徘徊桂香裏秋深蕭條晝掩關良夜偶此須臾間
老逢佳節偶懷舊昨者夢自橫溪還溪邊故友重泉隔
却憶當年會騷客十千清酒買城中舒鴈初肥鱸鱠白
庭前古桂高婆娑酒酣能賦得月多野人側聽驚絶倒
寧許扣角聲相和重來無處尋高桂夜聽馬嘶林葉墜
淒涼舊曲付吹箎吟斷清商復誰繼我愁問月傾肺肝
月亦憐我霜鬢殘平生取友恒落落會面非少知心難
古今何限西州路送迎只有山如故作詩寄語座中朋
難覓人間許玄度
石初集卷三
