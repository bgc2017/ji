石初集卷九元周霆震撰
傳
瓦雄傳
劉文貫述母雞不尾而孳假雄鳴於瓦作瓦雄謠蕭
子貞傳之劉極稱其工石初氏未見子貞所著亦託
於戱而肆言焉
瓦雄者其先世主西方之辰錫名翰音見小戴禮生而
赤幘以善鬭名春秋時仕魯季孟間距金羽介寵遇絶
倫歴戰國尤盛函谷關出客必候商鞅用秦變更法令
為私鬭輕重被刑咸陽之雄由是歛跡族寢以微牝類
往往散落涸隂有老嫗思母育恩泣曰翰之類其遂絶
乎類絶則鳴丑不聞孰與辨東方之白胥而盲矣牝晨
家索雖多亦奚以為夕夢陳寶附耳云七國縱横争戰
汝見聞習熟獨不記孟嘗君脫關决策乎善為鳴者齊
客也宇宙間變化神竒孰非假託特未之思區區羽族
賤微呼吸變化生機頃刻又何患挈壺氏之失職而不
三號也哉古有陶瓦之士因瓦為氏播物之巧侔於大
鈞自有宫室以來功施棟宇萬民利之動静互根物兩
必化盍往請焉夢之明日嫗物色造門其儔襍處埏埴
嫗擇重厚隂陽各一邀與同歸有以周易見者使筮之
遇明夷之家人曰吉明夷坤上離下坤土重厚離火炎
上厚重為質炎上成功其應陶鈞外卦變而之巽巽風
也巽風發揚離明兆合静極生動聲登於天鶉主飛動
雄兆也嫗謝筮畢延瓦上坐召牝之所生曲拳以獻隂
瓦氏受而載之顧陽瓦覆二人相謂曰此所謂見卵而
求時夜者歟獨陽不生獨隂不成我二人共切嫗既已
知之矣目嫗取孤竹小挺鳴陽瓦三有若闡桃都之秘
啟陳寶密祝還以受牝置瓦屛處越二旬而鷇果得雄
由是繼絶日就蕃滋數世之後不可勝紀二瓦朴陋未
始自陳其功混身淤礫中久而冺沒嫗亦漫不復省他
族載輿圖者若賢妃之警戒志士之起舞賈小兒之寵
劉安之仙無不表表在人耳目獨瓦氏之派寂然無聞
於是宋宗後人作而歎曰甚哉秦嫗之善忘少恩而於
陳寶之靈為有負也我不可以無言瓦氏代不乏人前
史失紀魏臺之銅雀唐殿之鴛鴦進而與王者居餘子
輩何足錄也今太史氏其為我明之
太史曰形化之先原於氣化氣化者隂陽也天地之初
隂陽而已亭毒密運夫何端倪消息盈虚縱横萬變兔
胎本於朢月女國孕井而生瓦雄之傳亦若是耳焉用
蔓引古昔譸張自欺傳曰隂陽不測之謂神此不測之
神也體物而不可遺至矣
說
彭楚英字說
春秋傳稱楚多才召陵之盟屈完奉命而不辱晉國通
好以鍾儀樂操土風其後三閭大夫文章名戰國卓然
千古足以補國風之遺盖其山川磅礴扶輿清淑之氣
鍾而為人故英華發越恒有以表見於世其來尚矣彭
氏子傑好脩而文字楚英介余友李君伯玉求言以徵
之殆有得於山川之扶輿清淑者歟將折衝論建慕屈
完鍾儀之風烈者歟抑游心瀟洒洞庭之淵浴蘭沐芳
攬蕙&KR0581;泛秋菊而追屈子者歟是宜慷慨激揚足以有
為而取知當世有非拘文委瑣所能及其雅尚可知矣
雖然才本於德士君子立身必以忠信為主記曰和順
積中而英華發外夫英華之所以著於外者皆和順之
實有以充於中也是以聲聞過情君子恥之惟自脩於
内有篤實自得之功則令聞廣譽施於身風采振揚有
不期然而然者矣楚英素能愛兄敬長睦行鄉人師友
間講之必熟余特懼其發揮太過而於所當務者或未
盡耳故以是說終焉亦友朋切磋之義也
思永字說
古者冠而字所以責成人之禮自前朝馬上治天下冠
禮遂廢字亦罕聞遐方諛佞成風率妄引美稱以加愚
騃一唱羣和若宦妾焉受之者亦恬然無愧竟不復以
字行長傲莫甚於此廬陵横溪蕭氏子昔從余游名之
曰恒字以思永而未暇以悉其義晚歲重來溪上請有
以明之吾年八十有四歲矣其可靳於吾友乎周易下
經恒列於首恒久也非一定之謂在於通變不窮洪範
五事終之以思思者心之官也自臯陶謨訓蔽以永之
一言其旨微矣惟能知恒非一定隨事變通然後足以
明此心之官而心思以至於永凡人日用動静莫不有
思乃其常也然不過循乎遠近之暫爾若夫心思而至
於永則非知道之君子不能盖心之神明以方寸之微
而攝三才之蘊俄頃之知而通千載之前曰思而已周
公之坐以待旦孔子之終日不食終夜不寢皆所以永
其思也况學者乎他岐眩惑得以汨吾之思非永也中
道嫌疑足以病吾之思非永也安居省察當造次而忽
亡非永也平日操持或頃刻之少怠非永也夫所謂永
者心意循循相為悠久非勉彊於一事一時之所能也
是故事親則思永其孝事君則思永其忠交朋友則思永
其信物欲牽引易於變移則思有以絶之憂患侵陵或
至沮喪必思有以勝之理義之奥則日潜其思於未融
心術之微則日察其思於未遂事物之來有限吾身之
應無窮思貴有恒惟恒故永非恒不能以致永非永不
足以言恒合易書之義不忘三復於操存終身由之無
入而不自得矣思永生質信厚不剛不柔試用於時所
至稱善庶幾有味余言交游或以虚美相加佞人也遠
之毋貽識者之笑
題跋
書章立賢傳後
余讀史記至田横海島五百人皆死竊疑太史公感時
憂憤彰大其事為天下後世勸未必其盡然也及觀我
朝淮南余參政死安慶盡室相從如歸闔郡無一人生
降然後知前史之不誣而天理之在人心千萬世猶一
日也復有奮身草野臨難相從父子婦姑義不辱如龍
泉章立賢益可驗斯人秉彛好德之心而史氏之言為
尤信立賢儒者也布衣也非有千金之資一命之貴起
衆仇致盗憎姑引卻退藏以脫須臾何不可者而毅然
父子萬牛莫回嗟乎難矣至於深閨荏弱亦慷慨激烈
如金石曾不少變何哉盖其浩然之氣養之有素自脩
身以及齊家非一朝一夕之故也使立賢生戰國固當
不遜田横擅一郡守之必不在余安慶後又進而得行
其志於天下則人皆心立賢之心與海島安慶相倣傚
矣豈憂盗哉於是海内干戈且十年縉紳間往往不能
引决望風屈伏憂辱以䧟於死亡子弟妻妾忍言事讐
不啻犬彘盖家庭教詔惟知持禄固位君臣大義未嘗
一語及之則臨難决死生之際子焉而不父其父妻焉
而不夫其夫所由來者遠矣其或脫命鋒鏑貴妻愛女
一旦夷於倡優反因之以邀寵利焉此又禽獸所弗為
者原其絶滅天理玩寇以資富貴日肆漁取之心未必
不自以為得孰謂妻子之不保展轉汚辱至此極哉未
知其心亦有悔乎否也惜無以立賢之事告之喪亂以
來求立賢本末於友朋執筆而無愧者鮮矣獨子高劉
楚慨然為之傳余讀而異之悲夫自余淮南而下落落
不數人禮義廉恥大率冺没於公卿大夫而抗節不出
者恒出乎一介之士於此尤見舉世䧟溺之餘天理之
不可泯者自有時而發見也惜其不盡傳傳亦未必信
如蕭彛翁之赴井雖其初不能直道事人然就義從容
亦足盖其平生矣談者猶以無官守之責非之是亂臣
賊子之黨惡足與論士哉因附見焉庶來者之有聞也
書劉敬方所藏其兄元方遺墨後
冬十二月到郡始得與夏道存相見談及劉敬方道存
拊髀曰惜哉其兄元方昔兄弟受學於先叔父華遠師
死而未卒業仲善兄官會稽日復負篋往從其後兄弟
自相師友之日為多元方已矣敬方今無恙乎吾笑曰
飲尚可數十杯横經授徒聘幣交至迹不能出門坐客
相視嗟歎久之歸途過敬方留宿燈下出實軒詩一章
片紙楷書泫然曰亡兄遺墨也寒門薄祐先父年不滿
三十吾兄幼孤植余遺腹力學甘貧幸不墜儒業壬辰
兄没天下大亂間關萬狀提挈二侄一子涉難苟存前
年又喪次侄遺孤藐然余又垂老每覽此紙悲不自勝
令其子孰信朗吟客憑几聽音節起伏開合抑揚詩家
律度具足仲善之序蕭氏一德求已二進士之題字相
與發揮歴歴可考嗟乎揚子雲為西漢儒宗而太玄之
作當時巳譏其覆瓿韓昌黎文振八代而金根車之義
其子竟莫能通蘇内翰賦詠聯篇而詩禍之興家人棄
之恐後其他埋没何限敬方獨存此紙於干戈二十年
之餘寶而藏之不啻千金之璧其可尚也夫天夀斯文
綿延如線係於一人之身微敬方是宗殆矣豈復有一
言半辭留傳翰墨使人深嗟不能自已而俟來者之知
乎吾是以反覆沈潜深有感於此片紙也兄弟之愛鍾
焉師友之傳著焉子孫之慶賴焉一事之微三善交集
其於倫誼固不愈厚耶劉氏未艾之福不必他求即此
乎在矣後復從敦信得其和道存别賦及坪下廟捨田
碑鋪張舂容紀載詳贍有古作者之風又諸君子所未
見故備之庶廣其傳於他日元方雖死猶未死也歲在
玄黓困敦臘月望後五日石初周(霆震)書
題王伯康遺墨後
故友王伯康三十年前宦遊湖北兵戈隔阻消息不聞
或言死國沅靖間竟莫知定處一日其子可通持所寄
鄒孔厚詩三章泣曰先父手澤也兒生晚不能記憶父
聲容鄉之先達云汝父平生嗜吟流輩推慕亂來不存
一字寤寢深痛多方購求近得之孔厚子德誠捧讀如
父復生提携懷抱一字一淚幸托世契願賜一言嗟乎
海内鼎沸以來倫誼之斁久矣世家子弟流離顛沛之
餘辱於皂隸降而樵牧往往有之其僥倖弗墜者不過
馳騁弋獵日逐聲色貨利問以先世茫然不知所對反
肆詆欺恬無愧色況復知所謂文字耶幸哉伯康之有
子也伯康自幼以穎悟聞祖父延明師授之書余由是
定交往來賞其俊異既長克志樹立急義重交著述多
樂府歌行宦游京師歸而賓客益衆見聞益廣殊足以
慰悅其親國難將興檄遠方遊徼治裝戒行親知力勸
引卻慨然曰丈夫立身報國政在艱難即日就道後聞
冒犯鋒鏑委命于官多所建置惜其事不傳此詩不知
作於何所收藏故人之子可通求得之余白頭江南文
字間復得相見何其幸歟慨念宇宙寥廓陵谷推移善
和之藏凡三易主平泉草石無復子孫凌虛臺之野草
荒烟汾陽宅之古槐夕照在承平時且不能自保付哀
感於後人干戈糜爛之餘珠璧珍竒漂沈沙礫姬姜玉
雪流落風塵愛所不能捐恩所不能割不暇一毫顧戀區
區殘篇簡脫之醬瓿煨燼而黼黻文章托友朋以傳其
子豈偶然哉父子之親藉是得以繫孝思而不泯朋友
之義由是可以禆世教而追古風皆人倫之大者天意
殆留為孝子慈孫之勸而片文隻字托於交際乃有以
夀斯文一脈而啟他日過庭之訓篇章云乎哉王氏傳
家之寶千金未易致也往年王櫸山購得澗槃遺稿一
帙授其子孔厚以歸于鄒氏稿至今存孔厚澗槃仲子
也德誠推其父昔之授於櫸山者今以施之可通櫸山
廬陵老儒後進多所汲引談者尚之
敬書先親復齋先生律賦後
先親平生著述遭亂灰滅此前宋場屋程式記憶僅存
書以示後間或片言隻字殘缺已令同文鳳祥筆之遺
訓昔受學於祖鄉石門梅屋尹功甫先生甲子安福賞
試明祀世祖緝燕多福賦先生中第一名七韻警聮云
大風之會何殊赤縣之塞霧棧道之絶不減滹河之度
冰盖二祖則同有艱難斯有福力由今日觀之無創造
則無中興此師友間意故并錄之文體雖世代之不同
然學識議論之高古今一也目昏愈甚執筆惘然後之
人以此為心則庶幾矣歲在(闕)月(闕)日嗣子(霆)
(震)敬書
書周思忠所著王孝子琛傳後
郡前修日遠近年肆為記序傳贊者率不自量肆情妄
發遂為四方所輕彥文來山中袖出此傳讀之不覺驚
喜廬陵豈真無人哉寫至琛年七十以哭母終猶極警
策昔戰國時齊深井里聶政家貧母老為狗屠旦夕得
甘脆以養親濮陽嚴仲子奉黃金百鎰為政母夀求以
報韓仇母死服除竟為仲子報仇暴屍韓國同一狗屠
也彼以報仇死此以哭母終琛雖小人去政遠矣傳贊
有悲歌慷慨意宜追古作者宇宙寥廓庶幾此道不孤
吾以思忠卜之也
代跋
友人王誠之示余周思忠所著孝子王琛小傳或謂琛
小人屠狗辱處士君子羞稱書之過也余曰不然琛生
長田間樵牧椎埋與伍初不知讀書為學而致養其母
服喪過哀以終斯可稱純孝子矣書不書固不足為其
重輕先儒謂無好人三字非有德者之言有之而不取
其於為人賢不肖何如也大抵今之士君子往往喪其
良心奔走形勢矯誣媚悅惟利是趨聞王琛之風不泚
其顙反譏傳者之非不知所學何事互鄉童子之見夫
子與其潔而進之沐浴齋戒之惡人孟子以為可以祀
上帝傳琛者獨不得援此意乎遂書以授誠之庶有志
於道者知取舍之不可以不審
石初集卷九
