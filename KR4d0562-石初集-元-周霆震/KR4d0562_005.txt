石初集卷五元周霆震撰
五言絶句
擬復愁十二首
一燼城門火餘灰已復寒小兒爭炙手猶作燎原看
殺氣頻年盛南昌接武昌帝城春有路昨夜夢錢塘
錢塘江上水幾載獨朝宗到海傳消息殷勤起臥龍
旌旆簇雕鞍花袍紫鳳團路人潜側目敢謂沐猴冠
來往動成羣翩翩得意人九朝深雨露頭白獨沾巾
天驥鹽中蹶瑤釵井底深如何起阡陌坐致萬黃金
銀鞍寶校新羅綺耀青春曾識官儀舊羞看馬上人
屏迹譙樓下深追少壯時臥聽更漏鼔雙淚落如絲
朱衣羣百怪白晝出乘車咫尺青門路無由得種瓜
列位公侯寵連營使相尊庶僚供指使誰復恥心存
徙封餘赤螘逐氣布青蠅欲市金臺駿黃河久不冰
未忍歌鴝鵒猶能拜杜鵑暮年心寸許何日覩青天
七言絶句
贊少陵騎驢
巫山雲暗失歸樵劒閣春深雪未消淚墮中原天萬里
蹇驢獨過浣花橋
戱筆
西園蹴踘醉蒲萄北里琵琶紫錦絛堪笑東家頭白者
一燈深夜讀離騷
客有賦大軍來者戱答
龐眉炙背短牆隈問我何時笑口開幾度傳聞狂欲舞
如今懶說大軍來
夢寐漁陽右北平彎弓走馬氣憑陵不知近日燕山雪
添得黃河幾尺深
北山口號
蘄黃連結蔡州城風靡江東莫敢膺千里南來今送死
天知忠節在廬陵
過江雲起劒鋒馳捕取紅巾血作池後日廬陵收野史
水東第一賽男兒
城門書開車馬喧人行呵道競摩肩軍興那得廷如水
監郡從來不愛錢
莫道逝川波自平莫道鳬鷖元不驚白髮營門二千石
幾回霜月送鞭聲
天獄東回納贑川山峰斷處是青天螺湖橋下清流水
留向槎灘送戰船
林郭揚旗激箭鋒江城吹角氣如虹義山雲霧西昌月
一片丹心兩地同
江西省掾陳允中避罪來永新固守城池屹立
羣盜中泰和宣差以廉明著稱境内晏然
蜃氣樓臺轉眼空荒墟誰與弔秋蟲道邊小屋柴門掩
猶是當年種菜翁
紀事
去年閏三月十六日歐賊自袁來陷吾州十九日以
陳寇敗走郡城急報馳去里猾易桂芳暨脫罪小吏
顧清遠兩家兄弟獻馬納降力陳括貨之計追至東
門外懇留遣趙普玄者復回遂稔安成之禍四月二
日城復趙誅易顧殲焉
萬斛北鹽扄海隅邇來商販競南趨去年今日城中價
一貫文纔十四銖
幸及西成早築場歲寒猶恐菜畦荒山村肉價何須問
近日雞豚倍北羊(常年北羊二貫一斤今豬雞四貫一斤)
燼餘十室九摧殘折取充薪寸寸亁隣境貴收紓乏絶
遺甿竊負活飢寒
鷄豚寥落傍柴荆粳稻初黃菜甲青臥聽兒童傳好語
夜來驛使到長亭
大洲江水綠如苔畫角吹寒聽莫哀白茅岡頭黃葉落
鷓鴣洞口鴻鴈來
上已
舊俗蠶占擬萬霜兒童猶自賞晴光亂來錦繡無藏處
那有心情到采桑
感古
因讀春秋傳戎事不邇女器有感吳楚之亡後之人
以武略自負者可不鑒哉
吳宮隊長罷論兵越女西施擅寵榮百鍊一朝成繞指
方知世上有傾城
鉅鹿諸侯偉戰功咸陽宮殿轉頭空如何蓋世稱無敵
也為虞兮泣帳中
論交
古來難覓是知心曠世襟期感慨深造次陳餘方解印
從容楊震却懷金
坐看
亂後交遊隔世心衰年為客怕登臨東風不作年時夢
坐看樓頭衆綠深
故人
春雨初晴是綠陰故人隔水晚相尋往來莫信年時路
近日溪流淺處深
食性
宿舂寧復問精粗食性年來已盡除隨分晚炊誠當肉
且乘新雨理園蔬
過太平橋
秋山戌火夜鳴梟玉帳春酲富貴驕獨抱韋編無寸策
白頭羞見太平橋
山家夜雨
晚暮攜孫此一枝四年多難秖心知夢回小屋風和雨
却似春灘轉柁時
寇至
二十七日寇至三舍盡晚攜孫走下派止姪壻劉務
本家二十八日寇出歴村岡頭家眷繼至下派二十
九日早下派大驚擾走安塘
重疊青山道路長疎疎紅葉樹經霜日斜又度橫橋去
秖有江聲似故鄉
城西放歌
周寇萬四千人發永新水陸並下八月二十九日張
錄事出軍九月一日府委官教授滕詣西昌參政所
請師徵諸將赴援錄事無馬戰不利是夜急報三至
黎明馳檄促援兵食時寇焚高沙歛陸錄事軍奔還
城内外大駭或爭走入城或赴舟江滸或散投村落
僵仆死傷不可勝紀賊騎掠太平橋官地上薄晚退
屯援兵暮集初三日早合戰自辰至午參政軍扼上
流寇驚敗走衣裝器仗填野沿途民義邀擊禽獲頗
多周寇奔還永新當是時郡城幾殆天也國家之福
也歌竹枝以寫之
太平橋外吹血腥追奔黃&KR0008;蹶門丁(黃&KR0008;全參政所招郡人門丁張錄事)
(所起在城民戶)昨日縱橫官地上豈知惡極有天刑
千金墮地不暇顧妻孥咫尺愁相抛此時爭門城内去
悔不雲山深結茅
理問軍中騎射精從來賞罰最分明疾馳赴援如風雨
曉發河山夕到城
水寨城關摠寂然諸軍號令夜分傳火筒清曉三聲發
諸將齊驅勇向前
歛陸池邊曉樹旗埋冤樹下夕僵屍皇天近日新開眼
說與四方殘黨知
慘澹秋陰覆血痕參差蘇石倚蟠根古來此是埋冤樹
今日還棲戰死魂
大洲男兒身姓熊杷頭削鐵刃如風直前竟斬紅旗首
步戰須還第一功
斬頭纍纍懸馬鞍衆中誰似林伯顏賊陣橫穿來復去
三軍大捷唱歌還
先鋒破陣古來難好手齊推岳長官除却林奇誰與對
交馳兩馬萬人看
記得壬辰血亂流血流又到丙申秋兇徒惡黨還知不
莫要輕來打吉州
莫道孤城鐵作關雲埋賊陣血朱殷強梁多在蓴村死
戰馬纔餘八疋還
參政遣軍快閣下寇來相遇吉塘橋橫陳江上四十騎
居民牆屋免焚燒
安坐轅門運六韜寇鋒壓境沸如濤收功一戰民安堵
始信將軍定策高
太守當年憲使除軍須供給自紛如白髮蒼頭寧自暇
一宵暫向府中居
錄事張公老且貧一身闔郡事如雲倉卒開城容萬衆
從容行酒壯三軍
軍中苦樂謠
半臂纏腰帽卷氊剪裙荷葉腿齊編市西橋外看屠狗
笑擲幷刀賭酒錢
堆帽紅纓間黑纓粉青宦袴短黃裙酒樓突過行人避
近日新充水砦軍
旌表門前路幾彎浮圖坡下日銜山馬上長身單白紵
雙雙緩轡打毬還
短髮風欺破帽斜日西跣足踏江沙妻孥待哺不遑恤
流汗擔柴赴主家
疊石支牀擁敗氊抱關擊柝日隨緣松燈自把芒鞋了
要辦明朝買菜錢
劒鋒交處奮身跳箭集征袍血未消奪得紅巾衝陣馬
歸途乾被長官要
官船公子抱琵琶笑指娼船白藕花今夜江頭好風月
買魚載酒宿誰家
團扇題詩愛越羅畫船載酒沸笙歌何人夜讀張巡傳
獨占秋江月色多
十里長洲列戰船白頭吟客坐看天何時得見三階正
獨倚蓬窗夜不眠
初冬驟寒
敗璧蕭蕭夜不扉昨來天氣似炎威臥聽風雨中宵嘆
何限征人未寄衣
即事
街頭昨日走如麻逆賊憑陵勢轉加曉起將軍忙館伴
省官遣子壻侯家
海全二參政
棄舟窮走計全軀(全)力戰憑城志掃除(海)身死不殊心
死異海全他日付誰書
都事諤卜都拉
部伍相殘不敢呵(林巴延烏都被殺)美人雪洞夜酣歌(舟中宴居名雪)
(洞)到頭誤國均遺臭只為高昌不可和(全子仁高昌人其志專在吞吳)
(恐其成功)
紀實
戊戌夏五月之變新郡守張元祚與全府參謀蕭彛
翁約同死蕭一再赴井死讀書臺下張竟降
振文堂上刃縱橫水陸旌旗瞬息更俯伏獻城新太守
笑談赴井舊諸生
宿州歌
客有自中興來者能言四川聞亂遣兵出援主將日
寘酒高會收其子女玉帛而西宿州南北之咽喉也
知州廉能在任十二載遠近歸心因不納拜見之禮
責以軍前供給知州既行宿州遂陷
羽書兵馬調西川省署新兼上將權不怕連營幾百里
寇來只要宿州堅
萬騎連雲發蜀都宿州一擲似樗蒲幕僚摺得流星檄
牙帳朝酣睡未蘇
羣盜河南稔禍端此邦城守古來難知州一紀心如水
那得金錢謁上官
宿州知州無一錢官差供給赴軍前軍前未到宿州陷
從此紅巾勢灼天
雲槃長轂輦金繒皓齒青蛾逐日新一夜西風吹漢水
將軍歸去錦城春
謾成口號
余生之歲至元壬辰後立春一日今兹庚子正月十
日戌時春與始生日時適合
初度春生先我辰餘生時日恰逢春十年風雨江南路
猶有先朝白髮人
楊柳枝詞
偶憶丁酉春客自邑中來誦王大初一絶落句云多
情只有城南柳舞盡長條更短條蓋指失身而事修
飾者戱續之
離宮别館短長亭忘却江南舊日春是處人家種楊柳
往來繫馬解留人
背立東風淺畫眉斷腸烟雨一枝枝隋宮漢苑春無主
莫向江南話别離
移栽楊柳受風多南畔行人北畔過若道浮萍是飛絮
好隨流水到官河
舞絮含愁入酒家何因得近瑣窗紗春風萬一無拘束
放去錢塘逐落花
即景
似晴却陰陰復晴曉霜霧雪夜瞻星天機咫尺開黃道
借與江南鬼火青
惜往日
千金愛女貯蘭房百寶雕鞍擁驌驦過眼青春誰是主
燕歸無處說興亡
穀日薄霧食後晴
夢筆生花到枕邊朝來晴穩荷蒼天春秋灾異書將徧
準擬今秋大有年
去燕吟
寄聲多謝捲簾恩花落春陰半掩門只有當時堂上月
夜深猶照舊巢痕
籬間小花
小小閒花分外紅野人籬落自春風江南多少繁華地
盡在寒烟蔓草中
田家
木綿花謝豆莢肥秋風催換白紵衣東家女兒浣紗去
西家年少負薪歸
題鷹熊聽澗圖
奇絶鷹熊聽澗圖眼明畫意近年無子房借筯旋銷印
此是人間大丈夫
鷹攫熊蹲聽澗聲貴從巧畫寓深情李斯書上秦留客
安國謀行漢罷兵
鷹熊聽澗古來難飛走藏名戱筆端堪笑陰陵迷失道
當年枉怒沐猴冠
聽澗鷹熊豈是真畫師托意諷時人白登圍後知劉敬
遼水兵前憶魏徵
讀天寶雷海清舞馬事有感
劒閣迢迢隔兩京衣冠相送范陽城傷心凝碧池頭宴
千載無人傳海清
太液華清汙禄兒從官千騎競西馳君恩舊日深如海
賴有銜杯舞馬知
校書
馬糞兒童錦繡裾專房倡女后妃輿豈知短褐衡門下
一點寒燈夜校書
漢冠
酎金刀布罷長安露冷銅僊屑玉盤畢竟皇天深有意
赤眉難改漢衣冠
雨中
柳塘分路市橋斜海燕雙飛識故家一月閉門聽夜雨
隔牆落盡碧桃花
劉氏二生從吾兒學赤日中分渠溉枯其意甚
善遂成一絶示之
渠成不使利專秦救旱分流惠及貧一飯秋來應憶汝
艱難相顧幾何人
前詩子勤連和七章或病首句秦字難押援筆
泛及故事不覺其言之長
輸粟常慚晉閉秦艱難稼穡每憐貧溝塍鴈立交通處
汗血駢肩荷鍤人
井田埋沒自先秦錐卓堪憐白屋貧任氏漫多蒼粟窖
王孫一飯更無人
雨似沱江不向秦老天應念四郊貧臥聞夜半呼龍起
一滴天瓢活幾人
世上山中幾晉秦今年却憶去年貧有時彈鋏歌馮劒
誰是江東指廪人
羸馬孤舟遍楚秦著書憔悴暮年貧茂陵無復談封禪
淚墮先朝白髮人
黑貂裘弊歎蘇秦短布寧甘甯戚貧摭拾泥塗車轍覆
到頭何似漢陰人
縱橫無術效儀秦堪嘆先生一劒貧談到薛文焚券事
方知豪傑異常人
關法雞鳴幸脫秦何如高臥北窗貧種瓜一片青門地
頭白能來有幾人
戰罷長平地入秦邯鄲悄似索居貧定從誰料毛生出
羞殺同行十九人
五羊皮賤恥干秦自在披裘帶索貧談笑七雄爭戰地
乾坤自古有閑人
抛却千金不帝秦魯連懷寶豈為貧綱常獨振東周末
海内應無第二人
山東賓客競投秦枉向商於守賤貧後日子房安漢策
相逢竟少采芝人
不將奇計試強秦一介狂生衣褐貧馬上怱怱談六國
何如來就種瓜人
黃金散盡務強秦寧計咸陽府藏貧六國暗投離間網
奔馳談笑合從人
富國強兵善用秦故將子贅抑家貧山東十五年無事
盡是偷安醉夢人
投筆當年論過秦賈生豈料謫居貧非關綘灌輕相棄
自是才高反累人
空自美新更劇秦子雲竟守一區貧草玄可惜無良友
說與他年蹈海人
法立商君始變秦本期盡活世間貧惜無麟趾關雎意
萬古流傳一罪人
辛苦兼并百二秦後無蓬顆葬侔貧可憐曲阜東家叟
今日猶存守冢人
天醉山河却賜秦六奇藏在席門貧古來萬事無能測
抵羨商山四老人
臨淮百萬蹶堅秦一擲無論儋石貧何似柴桑松菊裏
逍遙彭澤退歸人
漢中決策定三秦本自淮陰寄食貧除却當年蕭相國
相逢未許說知人
肥瘠何須問越秦紛紛北富與南貧空花過眼無能識
輸與嚴灘把釣人
杜門公子起謀秦十五商於一旦貧可惜論囚臨渭者
扁舟未識五湖人
石初集卷五
