石初集卷二元周霆震撰
七言古詩
古今城謠(并序)
國家承平百年武備寖弛盜發徐穎熾于漢淮武昌
南紀雄藩一旦灰滅洪省堅壁寇蔓延諸郡水陸犬
牙北来名將相繼道殞丞相出督步騎直抵高郵事
垂成以䜛廢方面多貴游子弟貪鄙庸才漫不省君
臣大義草芥吾民虛張戰功肆意罔上誅求冤濫慘
酷百端重以吏習舞文旁羅鷹犬意所欲陷即誣與
賊通其弊有不忍言者間存一二廉介則又矜獨斷
昧遠圖坐失機會民日以敝盗日以滋廬夀舒三州
屏蔽上流廬夀既没舒獨當鋒鏑之衝至正十年壬
申進士余闕以淮西元帥之節来鎮廣設方略招徠
補葺備戰守豐軍儲賊飲恨不得逞朝廷嘉其功授
淮南參知政事自是日與賊遌受圍凡四十有二日大
小二百餘戰江西賴以苟安坐視弗援十六年冬别
將胡敗没漏師明年春紅巾海天鵝數千艘突入内
柵公率衆殊死戰奪其船降數千人斬首千餘級寇
慙憤引郤九月復至出戰不利四面攻圍雲梯登城
城上壓以木石死者甚衆伏兵又擊殺數百人賊懼
謀退諜知城中糧盡益急攻十八年正月丙午城遂
陷公一門争先赴死闔郡無一生降賊黨舉手加額
稱余元帥天下一人購得其尸城下池中禮葬之傷
哉寄痛哭於長歌使後人哀也公西夏世家字廷心
貌不逾中人當紀綱廢弛之餘治郡立朝每與衆異
故其樹立如此
崑崙烈風撼坤軸日車歛轡咸池浴六龍飲渴呼不聞
赤螘玄蠭厭人肉荆襄弗支廬夀孤江東掃地如摧枯
忠臣當代誰苐一七載舒州天下無東南此地關形勝
天柱之峯屹千仞當年赤壁走曹瞞天為孫吳産公瑾
我公千載遥相望﨑嶇恒以弱擊強孤城大小二百戰
食盡北拜天無光當關援劒蒼龍吼盡室肯汚姦黨手
推鋒闔郡無生降群盜言之皆稽首堂堂省憲羅公卿
建官分閫日募兵哀哉坐視無寸策遂使流血西江平
向来不曉皇穹意名將南征死相繼一時貪暴聚庸才
玩寇偷安饕富貴河流浩浩龍門西燕山萬騎攅霜蹄
英雄暴骨心未死去作海色催朝鷄玉衣飛舞空中見
大息孤忠鏖百戰五陵元氣待天還睢陽誰續中丞傳
斷臂吟
黃埃兒啼夫死官倦投逆旅心骨酸深閨玉臂辱汚賤
引斧落之身始安紛紛五季窮争戰迎送君臣如驛傳
天將人紀付女英貞節特從倉卒見傷哉殘形忍顧雛
飲血仰天弔影孤間關慟絶妾薄命行止隨地哀故夫
征衣屢浣憂泥汚魂招不来迫曛莫妾心自割臂可捐
腸斷從夫去時路殘雲低空没栖烏落月不照秋桑枯
泉流出山誓終始取義寧顧千金軀妾悲望鄉淚頻滴
兒戀母懷啼繞膝一心抱恨向青天他日山頭願為石
武昌柳
武昌柳青如許舊恨新愁千萬縷宫鶯去盡野鴉栖憔
悴江南誰是主朔風一夕捲栖鴉春日鶯啼憶舊家流
落王孫重繫馬雨晴天氣屬楊花
代答高君寫贈老檜圖
江東老檜天下竒雪霜鍊骨知者誰榦通碧漢星斗垂
野鶴夜過翻雲旗根吐元氣春淋漓蟄龍守護防顛危
黑風曠劫海倒吹六合草木紛離披偉哉傲兀永奠基
造化留此持坤維高侯畫逼鄭與祁熟視眼空超等夷
氣酣落筆天自隨恍若曲阜林中移崔嵬樛枝蒼蘚皮
古藤蔓引怪石欹卷舒坐右乃所宜持贈老拙夫何為
秘藏韜櫝時一窺夜中神彩光陸離按圖求索吁然疑
被之寳瑟同鼎彛紫霄鸞鳳若可期變化詎容螻螘欺
扶桑萬丈開晴曦特立丹心朝帝畿
代作暘谷丹室
扶桑之境滄溟通六龍整駕朝王宫大明皇道自兹始
天開暘谷嵎夷東方春萬物盡妍美發生亹亹来無窮
誰與歛之就一室欲與造化争成功空虚庭除納草莽
窈窕戶牗基鴻濛金沙伏火夜氣碧紫霧升鼎朝光紅
乾坤闔闢在方寸收拾生意歸壺中從容得之乃吾友
秘旨定傳河上翁拄杖敲門慎勿厭與子一笑論參同
李潯陽死節歌
李侯治潯陽之二載紅巾賊發蘄黃倚蔡醜為聲援
勢浸逼郡數告急于省省議調兵武昌興國相繼没
南北道梗潯陽危侯力疾奬率民義誓不與賊俱生
郡將悉所部先遁侯轉戰力盡猶持短兵奮擊慷慨
指天父子同遇害嗚呼李侯可謂仁義之勇矣彼滔
滔者獨何心哉侯家穎川名黼字子威曾祖而下仕
皆通顯發身監學泰定丙寅鄉試魁上都丁夘進士
第一死節壬辰春年五十有六
蜀川會漢投匡廬潯陽之厄江西樞李侯仗節忠貫日
存没誓與城池俱夫何郡將弛練卒世禄忍負私其軀
寇来談笑啓關遁坐使邑井成邱墟侯時力疾短兵奮
臣首當血心當刳魂歸謁帝慟伏闕塗地肝腦民何辜
臣衷願瀝付渠答臣首欲飛宜㒒姑誓堅洪壁殱衆醜
却掃淮蔡匡全吳黃塵四低黑風淡赤豹騰駕蒼虬呼
山川幾劫鑄英氣上遡古昔誰其徒平原汗馬河北重
江淮按堵睢陽孤顔張凛凛心未死迥立千載誠相孚
況聞有子殊激烈義在從父輕頭顱石頭之袁姑孰卞
兩間忠孝何時無紛紛賣降與棄甲仰視汗喘呀長吁
推公蓋自元氣立顧盻所取皆詩書當年射策首多士
已分一念舍無渝勖哉謀國慎所托古今大勇惟真儒
豫章吟
蔡穎搆逆掩襄披淮蘄黃響應武昌巨鎮灰滅一朝
順流而東指顧間無江西矣有大臣平章公道通盡
忠報國左丞致事章巴延赴難多智練兵二三才賢
相與恊謀匡贊守禦備周賊銳攻城屢進屢衂凡五
十有四日竟底散亡戰船千艘無一返馬步幾空蓋
自竊發以来未遇堅敵至此方知國家有人氣塞不
敢復肆郡縣克復恃以心安不世出之竒功也不可
以不述作豫章吟
紫袍相國金虎符左丞鐡面頳虬鬚劫灰飛空海化陸
兩公奮起全洪都武昌路絶荆淮饟秦凉遠隔黃河上
秋風無鴈到江南百戰孤城天下壮承平當日儲兩公
天豈無意生英雄神光夜夜動牛斗彷彿氣與微垣通
九關夢寐傳消息歸来飲馬東湖碧湖邊高士宅巋然
餘韻流風凛如昔山川間氣久封培一時將佐皆英才
相從報國誓終始指顧四遠風雲開功成彛鼎銘千古
廟食他年軼張許北来鞍馬衆羇臣日長来此聽鼙鼓
宜春將軍取印歌
寇逼袁州萬戶某棄印走贑義士彭志凱力戰完城
印失復得七月萬戶自贑還忌其功取印忤意尋殺
之袁竟不守作取印歌
宜春將軍虎頭去金印别来不知處故城血戰印通天
飛落彭郎劒鋒住西風匹馬將軍歸憑陵取印蔵禍機
彭郎性命賤於土義士投甲無光輝印乎涉難羞含垢
我欲勸君一杯酒天閽可叩飛訴冤歸来却取將軍首
孤隼歎
爕理俞詢河西人白衣受府辟以統軍經歷来壁吾
鄉州同知托歡達實密者貪冒喪師律當坐徼倖以
賂免營求繼至故撓其權迫使他去挟姦吏玩寇營
私民稍自給者不幸為吏所知即中以竒禍盡覆其
家慨思燮理不可已燮理廉而文工水墨慷慨自負
惜武略非所長
河西萬里来孤隼側目烟埃心未逞黠梟自詭産隂山
失勢包羞苟逃命咄哉隼去梟獨留引類呼儔肆殘忍
毒蛇見面即喚名怪蟲含沙工射影十家屏息九杜門
恨不移居托眢井梟鳴餧肉羣飛翔草間狐兔儘陸梁
細思物極理當反安得儀鳳鳴朝陽嗚呼安得儀鳳鳴
朝陽
征西謠
邑同知線去歲領兵西行嗜利深入寇垂險迫之委
其衆奔還義丁積骸遍野存者十無二三郡吏受賕
舞文末减其罪今復承檄来南賂吏之貲悉取償焉
去年征西喪師旅暮夜懷金首如鼠吏姦嗜賄務欺暪
僉謂罪疑兵氣沮一官失律忍致刑萬夫性命何其輕
羣邪逞志忠義屈無怪寇至無堅城今兹又復遷南戍
漁獵編甿償宿負紛紛行伍被餘風迎望賊旗盡回顧
竊聞上方龍劒昨哀鳴為我提此斬血官街淋併取貪
吏刳其心
兵前鼓
朝衙撡撾出近午暮歸斷續卒三伍鼓聲秪以迎送神
漫把旗旄揭飛虎鋒交昨者没旗頭今晨隊長血髑髅
貴人按轡不為動但訝日食無珍羞(領兵官晏出早還鄉人多以供頓弗)
(備受責)戎徒抵掌羣嘲戱志士拊膺殊奪氣朝朝暮暮鼓
鼕鼕吸膏敲髓了無愧張侯援枹華三周禰衡正色披
岑牟世間壮士古来有此聲慷慨曾聞不
農謠
萬田草生農務忙飯牛夜半飢且僵侵晨荷耒散阡陌
和買犒軍官取將高堂大嚼飲繼燭持遺妻子豐括囊
(官吏飽足之後復以大嚢滿貯送至其家)蒼頭廬兒飽欲死義丁疇敢染指
嘗鋤耰謾勞犢方稚十步九頓空彷徨將軍大笑不負
腹東臯南畆從渠荒
牛魚些
東郊服牛秧未移前者掠取稱犒師南湖蓄魚家賈販
昨朝一網俱無遺味甘得計啓貪虐日揣編戶鑚其肌
網羅已徧閭左右根括流寓窮刀錐總兵三月官四易
方春殆若秋慘悽誰能反此思報國建功何事不肯為
和劉以耕孤笻吟(以耕一笻二十載屢失復還寄興長吟和答以廣其意)
亂離一飯奔走難柴門長掩白晝閑垂堂有戒古所慎
從教世俗嘲癡頑羨君廿載吟笻友高節曾經遮日手
嶙峋但覺霜滿懷錯落初疑月穿牖顛危必假厚意將
論功掖老殊家鄉化龍縮地托靈物刻鳩祝饐頒明堂
晴泥暫屈溪橋去布襪青鞋尋别墅詩成緩步藉敲門
飛落梅香殘雪處平生密物拄媻姍去如得之珠浦還
結交自是羞少壮用世要當超險艱秋風古驛三义路
五斗折腰徑須賦百錢留與阮郎看咫尺康莊宜小住
何時花柳滿前川邂逅相倚為忘年提攜有地春未晚
試叩酒家堅宿緣
蕨根歎
園蔬凍芽委邏卒舊糓未春先已没嗷嗷待哺啼且號
極目山南際山北飛仙絶粒那可致異書鳥跡尤荒忽
短鉏單布霜雪餘起逐蕨根延命脉雞鳴裹飯衆相呼
日晏山深行兀兀窮幽遠取志躋攀冒險旁搜任顛踣
背糧腰僂經信宿陟巘緣岡拾魂魄千夫篝火斷厓隂
夜半風酸毒穿骨手皴棘蔓凌虎穴膽掉巉巗撼龍窟
不憂土痛損春心且慰尫殘蘇頃刻爨灰一旦死復燃
功與堇荼相什伯反思疇昔馬厭糓粱肉沉酣遍臧獲
道傍掉臂唾枯朽條達始為樵者得焉知屑玉貯縑繒
舂磨殷勤沐膏澤爛然光采升鼎俎白璧黃金皆瓦礫
物情貴賤竟何常慎勿間時輕棄擲
飢相食
轉輸餉官傾富室米石萬錢無處糴連村鬼哭竈沉烟
野攫生人腥血赤九疑對面森可畏弱肉半為強者食
旋風吹棘晝梟鳴缺月銜山虎留跡提攜匕首析扊扅
狼藉剔剜碎燔炙恍疑逆祀禱恣睢復恐老饕儕盜跖
幽幽怨魂忍葬心腐脇穿腸憤無術髑髅抱痛宜有知
上訴帝閽吐冤抑我生白頭駭見此矯首蒼穹淚沾臆
北山有蕨南澗蘋旦暮可湘心匪石青春鳩化逐蒼鷹
黃口蛇吞来義鶻物情感召尚如此同類何辜自相賊
興言使我立廢餐推案拊膺衷奮激鞠囚誰料殞炭甕
立法竟嗟離舍匿後人幾度哀後人萬劫相尋豈終極
昨来偶值隣翁坐且說舟航好消息浙江白粲載如山
相送大軍来有日一朝菜色變歡顔怪事書空自冰釋
送周士能赴都
洛陽花開官酒濃紫衣乘傳春如龍海氛一夕泯無迹
坐致江漢之朝宗君行遠度黃河北北上都門瞻曉色
故人列職省垣深頗念江南老賓客(哈瑪爾未相時貶南安士能以縣典史)
(出入承奉及赴召歸北其子叔諒從之保入憲臺)况今有子翔亨衢日邊西寄
思親書栢臺晝永閒案牘綵服喜就京華趨送君此去
青雲立太史列卿宜俯拾至尊前席問蒼生何者最為
先務急吏深持律舞貳端縉紳遠迹廉恥間鈞衡扵此
試留意談笑四海俱歡顔
丁馬謠
為丁博斯呼馬哈瑪爾作兵興連歲賄賂公行上功省
垣輙為吏議所抑
控弦飛騎丁無前策名百戶今四年寇鋒如林深冒險
五載軍中馬巡檢翩翩旗尾風雲高醜類聞之潛遁逃
朝家爵賞褒忠義幕府上功從吏議戴天履地皆君恩
小臣分寸何足論
悲東姚
州東姚正叔奮起擊賊不受爵賞一門死事數寇連
歲不得逞志安成正叔力也乙未夏五月遠寇悉銳
而進衡頭衆背正叔潜與寇通間道直抵砦下正叔
麾所部力戰舉旗招援兵監州普刺同知托歡達實
密擁兵咫尺素忌其能衆踴躍求自效二人力遏之
姚死安成陷寇遂根盤姚所居小橋頭過者無不流
涕
吾州姚氏城東營四年殺賊不為名一門忠義死相繼
報國何重身何輕無端毒蛇生肘腋(衡頭之人)嘘送黑雲朝
蔽日絛鷹咫尺呼不来(監州同知)瞬息東藩失堅壁老姚忠
血赤貫天江南野史何人傳殞身三世匪官守異日合
寘忠臣先郡兵北来思蓄銳羣盜憑城轉無忌請看婦
女與兒童說著姚家總垂淚
布延副使政績歌
壬辰寇陷武昌順流而下省郎中布延布哈諗于衆
曰若其直擣真揚事未可知倘轉而南無能為矣吾
受國厚恩發身監學忝進士先誓死必報遣人間道
馳書奉百金歸别父母建議盡徹城外民居寇始渡
江官軍小䘐母弟佛努死之公單騎殿小橋寇不敢
逼衆遂翕從奉平章公道通左丞章巴延竭志守城
逆黨雲集攻圍五十有四日大敗而還散亡略盡江
南遂為天下雄非公長才贊畫平章左丞聽用其言
詎至是哉朝廷論功除本道廉訪副使扵是公之惠
愈無窮矣遠近士大夫作為公歌詩誦其美俟太史
氏擇焉公世家山東希古其字也邑士劉子真近歸
自洪具道本末如此
近時有客湖上歸能話郎中身許國朝廷取士數十年
誰謂書生無寸策江州李侯死可書郎中百戰全洪都
昔年廷對俱苐一鸞鳳固與羣飛殊當其練兵首陳義
謂賊南征非所忌環城徹屋民始疑事急方知為上計
家書間道馳山東百金歸報夀乃翁小臣於此誓生死
仰視白日昭其忠朔風雲低吹戰血母弟魂歸寳刀折
倉皇勁氣吐寸心立馬危橋萬夫决相臣攬轡從天回
將軍鞞鼓轟春雷為公破敵捐萬死顧盻妖賊如山摧
君王拊髀加褒異深副當年設科意碧霄雨露湛恩深
官轉霜臺弘國器漢廷寥寥渤海龔廣陵張綱尤罕逢
使君宴坐試深省談笑憲府看平戎
石初集卷二
