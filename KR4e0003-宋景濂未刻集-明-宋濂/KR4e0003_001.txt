宋景濓未刻集卷上
明宋濓撰
頌
皇太子受玉册頌
至正十五年春三月丁亥朔越八日甲午皇帝命太尉
汪家努持節授皇太子玉册及冕服九旒在廷臣鄰莫
不駿奔東朝恭行大禮越翼日乙未復詣大明殿俯伏
拜舞舉觴上千萬歲壽百僚具欣無間小大僉曰我太
祖聖武皇帝茂昭寳訓預建冡嫡嗣服繼綂累葉上承
靈貺㒺敢或違今我皇帝春秋方&KR0907;即定元良以紹隆
丕構其神謨睿斷與雷霆同其英烈山嶽同其雄高河
海同其幽深求之前古夐然無比嗚呼盛哉然以萬國
至衆主器至重豫定則治否則亂治亂所關不翅一反
掌之易布在方策蓋可見已奈何為人上者不是之思
嗣亂相尋有不忍言惟我皇帝聖神文武與天同運而
不以四海自私惟皇太子剛果温文與聖合德而足膺
主鬯之寄明兩作離照耀無窮對越天地之耿光丕承
祖宗之休烈是可以無媿者矣易曰主器莫若長子記
曰一人元良萬國以正其是之謂乎臣濓遐方賤士躬
聞大慶不敢喑無聲歌謹遵詩人美盛德之義而作頌
曰
皇朝御㝢圖治靡寧邦本既建萬國以正仰瞻紫微中
居帝座前星煌煌厥象斯著聖人法天夙夜弗違爰升
上嗣以弼大基春日載陽洊雷出震龜協筮從降兹大
訓乃勑近臣持節而馳錫以玉册冕服九旒(叶音釐)帝曰
休哉神器甚重繼體之思朕敢不悚汝宜敬事勿懈益
恭服滋寵嘉祗謁太宫勿謂天高徵應甚速勿謂宫深
千里在目若軍若國汝撫汝監流祚無窮朕心乃安皇
儲翼翼拜手稽首臣敢不勖以主鬯負百僚萃止冠弁
之峨舞蹈不足繼以咏歌四海之命懸於元冡少陽位
隆不震不動何威弗宣何氣弗清太白斂芒天高日明
微臣作頌流播盛德勒之貞珉垂示千億
皇太子入學頌
至正九年某月日皇帝開端本堂命皇太子肄業其中
致聖功也前期一日司經設帝坐于堂中南面朱几在
其南薌俎又在朱几南俎前有筵復設皇太子位于坐
西東面太子太傅位于坐東西面諭德贊善二人文學
一人位在太傅之東皆西面北上厥明司經以裕皇所
御聖典寘朱几上公卿子從學者分東西序立堂南北
面以中為上正字一人司經一人對立兩序端以劾不
如儀者贊者𨗳皇太子就位立諭德以下亦如之皇帝
遣使者來致命在位者皆北面立受以次出堂門外望
北闕再拜者二復初位贊者又𨗳皇太子至薌俎南北
面立升筵再拜就筵北跪焫薌于爐者三少退再拜復
位立如初凡拜若跪公卿子咸從司經以聖典還閣几
與俎皆徹皇太子即位坐諭德以下皆坐公卿子别設
几席于諭德位西皆再拜贊者引齒最長者一人執贄
自門左入即席跪奠贄于几復位如初又再拜拜已執
斝以升執尊及脯醢者從詣諭德西東面立注酒于斝
即席跪行一獻禮從者薦脯醢贊善文學亦如之少退
執事者勺酒授諭德以酢獻者復位如初皆再拜贊者
退司經設授讀位正字一人執策啟皇太子受經一人
詣諭德請授經至位東西相向坐授受已復位如初惟
皇帝丕式先王成憲敷佑四方旁求俊彦用廸皇太子
以學惟敬惟慎如此其至實萬世無疆之休敢拜手稽
首而獻頌曰
於赫皇帝日照月臨飇馳霆轟克威克明國本既定(叶音)
(庭)萬方靡弗承乃命宫師乃闢宫學侯諮侯度侯究侯
宅于彼有覺宫學峨峨龍樓之阿奕奕其楹侐侐其廷既
穆且貞皇帝曰噫莽莽九圍此實其基其基何居有書
有詩羽籥干戈亦以其時爾尚勖哉毋越我彛我心我
縻毋隳我維我善我師上窺黃虞百度惟熙皇儲曰都
敢不敬恭以養其蒙以徼其功以逹于家邦(叶布洪切)旭日
煌煌出自東方鸞車彭彭青旂陽陽珮玉鏘鏘躋彼新
堂載誦載弦或舞以颺帝命㒺敗荒維幅員既長維天
命靡常匪德曷臧兢兢皇皇寤寐弗忘於赫皇帝詒謀
寧止皇儲則之學又烝止百祿盈止庶績凝止庶績凝
止萬世期無已
國朝名臣頌(有序)
帝王之興必有不世出之人豪以自赴雲龍風虎之會
易所謂聖人作而萬物覩者是已我皇元受天明命撫
安方夏天戈所指萬方畢從是故一鼓而諸部服再鼓
而夏人納欵三鼓而完顔氏請降四鼓而南宋平東西
極日之出入㒺不洽被政教共惟帝臣雖睿謀雄斷動
無不勝亦頼熊羆之士不貳心之臣有以誕宣天威故
功成治定若是之神速也自今觀之䧟陣攻城無戰弗
克則有若魯國忠武王之倫面折廷諍丕贊皇猷則有
若耶律文正王之屬斟酌百王恢弘文教則有若許文
正公之流其他智士謀臣袂接肩摩殆未可以一二數
稽之於書在虞則有四岳九官十二牧以亮天功在商
則有六臣保乂有殷禮陟配天在周則有五臣為輔以
克脩和我有夏以皇朝嫓之未足多讓夫以明良相逢
如此之盛治功告成又如此之懿意謂有以宣著鴻猷
勒之琬琰昭示無極逮兹百年而頌聲不作非甚闕典
歟漢唐之臣本無足議陸機吕溫尚濃墨大書為之頌
贊况逢今日昌熙之運安可默默濓竊不自揆輙取行
事著明熟於耳目者自魯國忠武王而下凡二十二人
人各為頌雖立言不文亦頗謂能美盛德之形容使讀
之者知列聖之勤勞諸臣之忠藎王業之成匪一朝夕
其於治道似不為無所助也苐以金匱石室之藏遠在
天上有非遐方陋儒所得窺故其所頌止此而已非敢
有所略也
魯國忠武王穆呼哩
鄂諾之河白氣如虹王生其中虎首虬須為天下雄光
輔帝極憲天惟聰如鷹之揚如飈之發如雲之從右執
大斧左櫜彤弓鐵壘層層一劈而崩遹駿有聲諸部用
平相彼完顔逞于滛凶我伐用張旗鼓有容僵屍百餘
里澮河為紅太行以南歛手就降(叶音紅)帝錄其功錫茆土
之封丹書鐵劵與國始終傳世于無窮
淮忠武王巴延
淮王桓桓凝峻寡言一言之間如雷破山及履上台四
國爾瞻誓師南征大亂汝戡三軍飛渡目無江南前扼
其吭宋膽自寒老梟既夜遁直擣臨安俘厥君臣大敷
帝仁皡皡熙熙市肆不移宋鼎已易而民弗知崇德報
功王謙讓弗居此天子德威臣何能為古有曹彬於王
見之
楚國武定公阿爾哈雅
於維楚公既勇且武手挺白矛能舂猛虎建謀於廷謂
宋疆可平王師出征公實在行陷陣攻城風馳霆轟一
駕而襄鄂下再駕而吳楚寧山獠洞貓被毳荷氊亦歸
王明士出其門咸為國楨能黼黻皇靈嗚呼楚公蓋世
之雄
廣平貞憲王王昔
倬彼武忠驅猋駕雲來奔真龍無謨不宣無戰不從有
孫烈烈勁氣直節雷霆之下孰不殞滅王不震不懾宗
藩攝難變生肘腋帝命出師三戰三捷鶴馭上賓衆言
沸騰王靜以鎮之神器弗傾玉帶寳衣用旌爾能社稷
之臣繄王之倫
河南武定王阿珠
河南之先世有大勛列陣蟾河強部禠魂三炬夜爇回
鶻乃奔乃蹴汴京以洗妖氛西南夷不庭即勒銳兵以
討以征金鼓震天躍入其城縳叚智興及生河南沉幾
有智挺英毅之氣瞋目一叱萬人皆廢顧彼江南一彈
丸之地恭行天誅羽書日馳卒獻馘京師九土茫茫來
享來王開元祚于無疆
洪陽忠武王伊徹察喇
(闕三字)將一氣之傳有如洪陽不負其先威容言言望
之如神親(闕三字)宿衛帝宸白斥大姦拔去禍根金山
之隂蟻附蠭屯王鞠其軍以綏遠人以鎮北門以靖大
藩寵賚加厚鑄印如斗大有烈光千載弗亡
勾容武毅王托克托呼
西北絶域有山峨峨襟帶二河其人鷙猛如(闕)負戈况
我勾容人中之傑來輔真元孰得而遏從大軍北伐應
變如神有堅必拔成杭海之烈譬如太阿百鍊不折無
媿臣節
耶律文正王楚材
惟楚有材晉實用之逹人先知曰千里駒堂堂中書執
政之樞相我太宗拓開鴻基拱立龍庭上陳帝謨三靈
協和萬象昭蘇舒吾陽和脱彼翦屠人文褰開民獻爭
趍於變時雍上登黃虞厥功何如請視鼎彝
楊忠肅公惟中
西域小邦以險自嬰帝命楊公往宣威靈雷霆震驚風
雲流行孰敢不來庭秉鉞而南椎結卉裳懼不能兵恒
山蘖牙盤據大明公仗節而呼巢穴用傾鼎湖遺弓乾
綱解結公以兩手上扶日月不欹不昃小大畢逹海外
有帝業
汪義武王世顯
金運之熄亳社已屋誰栅石門廵陴慟哭時維汪王義
不負國國亡三秋將焉寘力神元龍興六合有赫遂乘
剛風來朝帝側出其所藴以效勞績乃截嘉陵乃踐大
安乃擒勁帥撤蜀之藩王之出矣提戟而前氣吞三軍
王之旋矣雅歌投壺右琴左尊既武且文懿哉元勲
張獻武王弘範
眞人開天時乘六龍麾斥八極羣雄雲從劍氣上衝日
星晦蒙宋人不恭假息海邦帝命張王汝師汝將汝拔
樊襄汝渡大江汝揭義旗以受其降王既受命横槊上
馬鷙擊隼翔有夫甚武直奮大刀衆莫敢當王迎刺之
應手斷肮軍氣益揚大聲震天敵有手若亡遂籍其土
疆遺爝未息厥勢猶彊帝壯王之威復命征征(叶音張)寳
劍名甲錫自尚方一麾而殞海波鏡平(叶皮良反)崖山蒼蒼
武功洸洸
劉文正公秉忠
賢者在世視時詘信掛瓢武安絶世離羣翻然而起拏
風躍雲乃壘乃城乃闕乃庭乃建灤京灤京之封龍岡
欝冲王氣所鍾伊劉公是庸作皇邑土中敷文教萬邦
(叶容)馳車書來同維公之功
史忠武王天澤
諤諤忠武有力如虎斬將搴旗疾行如飛統諸侯大兵
前無堅城馬不留影士不留行梟李擒葛氛䘲肅清兇
鷙既鋤殘惸亦寧春生秋殺以奠邦經以嚴邦刑維忠
武有勇大敵不恐惟忠武有慈服即弗誅維忠武有節
始終弗湼紀功旂常為邦之光
廉文正王希憲
天啟景運挺生人豪豹略龍韜呼吸風濤英英廉公才
雄氣騫力捧潛龍上升九天誕彰皇威關隴晏然廣厦
細旃嘉猷日宣出鎮遼霫強宗震疊移節荆湖民氣遂
蘇連征大猾正氣烈烈式揚發則莫我敢遏大星煌煌
西流于堂天下之傷
竇文正公默
有倬竇公誾誾而馴雍雍而惇炳炳而文大衣垂紳似
不能言及摧權姦執將排山綱常之陳皦若白日照耀
天下至今有赫大道既明旁藝亦精九箴所及以死為
生其學之醇其志之忠宜耄矣之嗟發自帝衷
姚文獻公樞
煜煜龍泉神彩内明視之如空其鋒所指無物不斷其
疾如風嫓之文獻雄姿英發靡有不同在前無古在後
無今有志卓卓倡道蘇門上泝泗沂下探關洛施於有
政蔚為王佐務盡忠諤立經陳紀禮賢黜邪風動四方
大開文明輦致雅樂實自魯邦不殺之諫晝夜諄諄舌
不得藏治定功成渾然無迹莫窺所存左許右竇三人
同心扶乾植坤如帶如礪信誓弗渝永世有聞
許文正公衡
濓洛之學傅自武夷重徽疊照日星昭垂逮我許公尊
聞行知(闕)若親樞寒泉之麋張皇幽眇釐析毫絲如臯
陶淑問畢其情辭如后羿注矢不失其馳既入閫域遂
升堂基横經胄監衿佩鏘如袪其人私牖其天彝釋其
偏岐挽其九衢德成財逹昭用于時黼黻帝治甄陶泰
熙明體適用公實庶幾無德弗報四海祝尸嗚呼許公
百世之師
吳文正公澄
紫氛蟬䏈神物蜿蜒有開必先山川降神自元而貞篤
生哲人慎斯勤斯絶乎等夷於道早知厲如秋霜煦如
春陽何德之昌抱膝而居氣蓋八區關而弗舒玩心神
明操觚弗停興衛聖經學徒是依毛之有麒甲之有龜
㪺其淵冲以消吝封心熙氣融大明當軒屢聘益尊施
教成均北許南吳先後合符人文之敷
董忠獻公文炳
伊龍虎君實生羣英一吹一嘘霜落變更長江天塹其
險莫前公挾二季破浪爭先横行而捷喜動帝顔戟手
指天焦山萬艘櫛比雲浮公大呼突陣蛟泣龍愁横屍
蔽江水為不流淮城雖築敵氣未讋矢石四集貫公臂
及脇公拔去之督戰益力韓彭之勇良平之謀方之於
公吾不知其孰優
郝文忠公經
瞻彼郝公上師孔顔挺然一氣立天地間銜命出使仗
節弗屈十有六齡有如一日楗門塹垣不翅獄庭臣節
甚重萬死實輕吐其崛奇見於直筆奸雄雖亡誅之則
力漢有蘇武囓氊海上郝公繼之雙璧相望
程文憲公鉅夫
巍巍世祖度越百王義聲神威撫壹宇疆公起佐之仗
義激昂咸韶皇度衮冕憲章乘傳來南繡衣焜煌玉札
牛溲藥籠並藏出而醫王小大畢張吐握見賢如渴得
漿雖居鑾坡不異廟堂以順為明以柔居剛式憲且文
於爍其光
劉文靖公因
先生之心嶽鎮川澄先生之操玉溫石貞先生之學寤
寐六經岐陽之鳳魯郊之麟和氣襲人盎然陽春發周
孔性情挹其深醇或出或潛與道周旋九京可作吾為
執鞭
西域軍中獲角端頌
我太祖皇帝之龍興也靈承帝命寵綏四方克烈既臣
乃蠻攸服遠近諸國往往嚮風内附而東印度遠在西
域之陲負固不庭帝乃震怒移六師以征之師次鐵門
關之下厥有神物麕身而馬尾獨角而綠文胸人語曰
王師宜早還帝因訪問近臣耶律楚材楚材對曰是獸
名角端能日行萬八千里其見則惡殺之象殆天使之
告陛下邪帝即日下詔班師臣濓謹稽諸傳記角端有
二焉其狀類貊角在鼻上中作弓今鮮卑及胡休多國
尚或有之其一能曉四夷諸聖在上明達方外幽遠之
事始奉書而至此則自周秦以來歷千餘年之久絶未
之聞而獨于神元見焉豈非聖德有以動天靈異之物
莫不自至也歟漢元狩初武帝行幸雍祠五畤獲獸一
角而足有五蹏協律都尉李延年及司馬相如之流尚
竭其心思播諸樂歌千載之下令人讀之有若親生其
時而觀其事者矧今之所獲古所未有使延年相如輩
得際今日休明之治則其咏歌聖德於無疆者又未知其
何如也臣濂雖不敏其可已於辭乎謹拜手稽首而獻頌曰
於赫太祖肇基龍荒手持黃鉞日靖四方飈飛雲流
無敵弗剪孰敢不恭以貽誅獮維彼印度疏勒之西
敢抗六師大命卒迷帝乃震怒爰飭其旅爾禡爾牙
爾桴爾鼓龍旗載揚列星以光指于西疆白日為黃乃
有神獸麕身馬尾獨角桓桓人立而語帝詢近臣厥獸
何靈近臣有言角端其名天子好仁奉書而至曷釋戈
矛綏以文治帝曰俞哉我師亟還爾弓則櫜爾矢則鞬
有聲鍧鍧震撼四國垂衣龍庭化行絶域九有之臣(原)
(闕)載呼天地動色神人其愉惟我太祖祗承上帝帝度
其心純一不二惟我太祖乃武乃神戢暴遏劉綏我下
民惟我太祖恪慎天戒曾不移時戎車返旆神獸之來
自天降祥匪天降祥惟帝之昌孰其嫓之古聖有作龍
馬出河神龜浮洛黃支之犀九真之麟何世不有匪德
之因皇靈赫奕覆冐下土魚鱉咸若鳥獸率舞曷其基
之自兹始之茫茫八樞莫敢不來唯德動天薦兹嘉瑞
小臣勒辭永貽世世
天台教宗圓具頌
三千性相百界千如此天台教觀第一義也有能於此
悟入融萬法而師一心即一心而達三諦其近於佛之
知見乎比丘法咸示濓圓具圖像於是合掌作禮而說
頌曰
我觀妙境不思議三千性相恒宛然心佛衆生本無二
不為迷悟有增減大充法界小塵沙一一具此無量法
須知一念即三千三千一念亦如是譬如空懸十寳鏡
鏡前然一光明燈一燈徧入一切處一切振歸一燈内
光光涉入了不礙互徧互融無盡藏此境即空即假中
而亦不落空假中非先非後非異時舉一即三三即一
事理俱攝無差殊修性齊照亦不别五佛開顯大車譬
只此一乘圓具旨若祗觀心不觀具乃以一觀分二家
或約三諦作二造有昧圓融秘密義妄真染淨無異觀
是非能所亦雙泯徧虚空界盡法身一法外求即邪道
惟此如來正法門有非語言能擬議大海可飲風可捕
歷刦讚嘆莫能盡
書
擬荅魏錡絶秦書
昔我嬴秦實長西戎獻公不我鄙夷以伯姬歸我穆公
穆公不敢忘獻公薨國内不靖羣公子出奔穆公懼大
國社稷之隕會齊人納惠公于晉惠公許以河外列城
五東盡虢略南及華山内及解梁城言猶在耳乃即背
之會晉荐饑來乞糶於我諸大夫惡惠公二三其德也
欲乘饑伐之穆公則曰其君是惡其民何罪於是乎輸
粟于晉自雍及絳相繼不絶未幾秦亦饑穆公又曰晉
君其能恤我民矣乎遣使之晉惠公弗念穆公之施絶
而弗與穆公不得已有韓原之師相從惠公而西雖然
豈敢以至即改館饋七牢焉使歸于國及晉再饑穆公
又餼之粟惠公薨懷公遣師軍于廬柳威靈所加孰不
畏之我穆公忘己之弱使公子縶如晉師天誘其衷退
軍于郇文公遂入曲沃朝于武宫吕郤畏偪將焚公宫
以圖不軌穆公知之乃潛會文公于王城誘而殺之文
公即位來逆夫人嬴氏穆公以晉國大臣未附俾三千
人衛之以歸微我穆公惠文之能有國未可知也則是
我有大勲于晉豈惟諸侯知之皇天后土實與聞焉文
公當不忘我舊德戮力同心以輔王室子帶之亂天王
出居于鄭使左鄢父來告難亦使簡師父以告于晉我
穆公左執鞭弭右屬櫜鞬親帥師屯于河上以逆文公
文公恐我分其績也乃辭我師而下納王于成周殺太
叔于隰城而獨受陽樊温原攢茅之田我穆公不敢言
文公自是信宣於諸侯虞夏商周之胤莫不震疊相率
而朝于晉非為秦也文公又以諸侯方睦欲修舊怨于
鄭穆公畏文公之威不能自寧急出師軍氾南鄭伯恐
使燭之武來言曰君嘗為晉君賜矣許君焦瑕朝濟而
夕設版焉君之所知也夫何厭之有既東封鄭又欲肆
其西封若不闕秦將焉取之穆公聞其言而懼結盟而
還文公薨襄公即位穆公有事于鄭未嘗以一矢犯晉
疆場襄公蔑棄我穆公以墨衰即戎敗我于殽殄殱我
卒徒係累我三帥我穆公亦不惟晉之怨乃自悔過誓
告於羣臣然猶徼靈於惠文以事我襄公襄公不察
我之誠又帥宋陳鄭三國之師取汪及彭衙國中之人
怒曰晉不報德則已乃日事干戈是欲滕薛我也將悉
索敝賦以待于郊亦冀晉人遣一介行李之來修復舊
好襄公唯力是恃又伐我圍邧新城襄公薨穆公亦即
世晉人以國家多難欲立長君使先蔑士會如秦逆公
子雍我康公唯穆公之事是傚多帥徒衛以納之晉人
遽食前言而立靈公又敗我于令狐自時厥後又取我
少梁又戰我于河曲康公薨共公即位靈公亦悔于厥
心欲求成于我又不明言以侵崇急我共公惡其詭道
弗敢與成靈公薨景公即位景公不務撫綏秦民又迫
我于輔氏景公薨君嗣厥位寡人謂二三大夫曰我兩
國匪以玉帛相見而以興戎寡人之恥也盍行成乎君
亦降心相從會于令狐而盟于河之東西口血未乾又
使魏錡乞師乎魯欲以伐我且以蔓辭以文致我罪寡
人聞之困獸猶鬭况國乎君既有意督過矣寡人亦何
愛一國士卒不與君周旋左右乎君若惠顧前好唯令
狐之盟是申是尋亦唯命鍜乃戈矛備乃弓矢俾兩君
相見于野亦唯命寡人敢帥西方之諸侯俯伏以聽唯
執事其進退之
五氣大有寳書
陵梵騫辰五氣大有寳書為句曲外史陳太虚作太虚
性好道合丹鶴臺澗中聞余嘗究大洞真諸部書求發
其秘予因攬精搴華為辭五章托于中黃靈君序以告
焉然而語各有微意皆有寓太虚慎覽之則玄玄之道
畢矣序曰
玄元浩刦龍漢開天中黃靈君三景之尊運動玉樞道
合大始神化玄幽莫知其幾據白蜺坐敷演妙音陵梵
騫辰分合五氣五炁鬱勃凝為天章九始東炁龍文流
玄瑶華洞陽王都廻先太黃開清二象淵通空清淨霐
上炙五衝三微南炁神文委精堂曜煥戶觀明啟庭八
都錄圖十澤應徵上下蓊蓂神駕肅征七華西炁策文
命基象極載御璇房薦釐天元危宫六天上書寒靈之
府日闔以舒五威北炁皇文馭剛孝芒宸居梵度翕重
鬱隂絶密明都皓良泉曲宵臺煜煜吐陽一元中炁王
文養和上無宛黎下爽龍阿虚皇玄老於此嘯歌神母
亭毒萬有乃多青赤白黑從横糾錯黃氣間中八角布
燿景靈散煥潛運勃英堪輿停輪日月避舍郁紛紛羅
光徧璇極元陽玉匱九靈玄篇大有寶書實垂玉簡飛
玄上(闕)惟耀魄寳或靈威仰或赤熛怒或白招矩或協
光紀或含樞紐晝夜動行游神黃寧朱熾下藏玄冥上
升凝合妙真洽于太神與道為祖周流入津羅明皇真
濛翳大神龍變巴元刦仞之神元康和陽出入七門神
風流烟歸于無明無方無象無景無聲無兆無朕無幽
無明廓落單鬱皇朗流泠大微扈衛紫垣鬯英可以度
世可以延齡可以閼邪可以辟兵藏之金室龍鬼守扄
勿授下士以䙝我天經焉
東方延藍渺鬱康彌浮皇洞真青炁九始龍文
太清混微天一芽至神旁魄飛九遐靈腴上浮三素遮
神霄赤明生玉葩陽林褰開洞真過紫充藏胞暈幽霞
帝真𨗳肥上範和翠玄交象胚輪華化生無方正不衺
生生不卹年刦多
南方帝漻禪育郁羅乾那洞神赤炁三微神文
太明開景標朱陵大化坱圠物以神星馬在皂鶉吻伸
絳泉上捲華池津梵英公子司炎垠華闕陽堂風火輪
自然玄照符明真繁想刊落曜中根遥翰輕迅上天閽
赤混寶瀣資精元
西方顥凝飛玄雍觀龍炎洞精白炁七華策文
太素皇梵楊金晶白藏御序肅五兵空洞浮寥玄極并
散華潛收哺飛明紫陽瓊蕤割辰衡旋關起爽歸元瓔
嘉穟還結真一庭泰玄左右棲八靈昏昏默默中有精
須延勿使霆鬼偵
北方爽朗兜術大演瀟圖洞明黑炁五威皇文
太冥浩阿君四濛清泠使者都大宫王靈玄胃四日彤
纏以長它澁欲封寒庭幽閨壓羅鄷雙館陰閉關元通
騫爽廻翳神自雄浮游反命藴冲容離羅来居百霛從
出入三際應無窮
中央阿奕流華曜駕廻歘洞靈黃炁一元王文
黃房淵玄圍中規懸空特立無東西虛元煥落含浮黎中
扄束紐北極齊神煇旁射嬰素蜺太乙流珠混若臡黃寧練
胎元命稽隂陽大分和天倪鬼戶闖人日嘯啼至士聞
道當勿迷
記
太乙玄徵記
金華宋濓賦質甚弱十日九疾生産作業之事皆力有
所不任唯日學操觚造為文章精思弗得罷極就寢夢
一老父白髮鬅鬙與雪鬭潔身被黃服手支青藜杖徐
徐而前招濓謂曰若何疲思之甚邪吾乃太乙之精在
皇漢時曾降天禄閣以洪範五行授劉向若今意有何
圖第言之吾當有以處若也濓再拜曰下土蟣蝨臣不
自料得接休光以沐浴神化亦既幸矣復不以臣之微
賤使吐其情辭雖無知敢不精白一心以承靈貺臣受
氣于天孱弱而蒙庚戌之歲律中應鍾日在于氐地寒
以風母姙七月臣體即降生未五齡百疢交攻熱火鬱
木邪沴制陽肝風動搖手牽目瞠謁醫視之謂為瘛瘲
毒艾焮膚其苦莫膺雖脱于虎口筋骸弗彊有牛負軛
有鏄在場力既弗任田卒薉荒幸有書一束塵齧蠧戕
振拂敺剔以佩以藏以嘬以嘗以求其方疲精竭思攻
為文章窮年矻矻恒不知變更太乙曰吾聞心有所溺
者必有所甚樂也若之所嗜如是將樂之邪抑弗獲己
也濓曰臣為文之時獨潛闔廬五官内守形若橜株凡
慮既澄運思希夷上升層霄下入重壚絪緼庶彙彌布
大區自形自色匪可數知一一攝之若禽在笯若獸在
周阹縱健距捷羽曾不得離其範圍及夫意暢氣熙與
神合機岳盪河翻雷椎霆驅倏爾隂合歘然陽施鬼出
電入載正載奇萬化千變莫窮端倪雖身執台樞腰懸
金魚饍羞熊蹯居餙璇題入則麗姝吹竹彈絲出則戎
士負弩曳旗亦不足以喻其適臣實樂之初非有弗獲
己也太乙曰若樂則樂矣古之人亦有業是者乎濓曰
有之雖更僕不可盡也請陳其略昔有鉅儒曰太史遷
豪氣孤騫闊視無前執筆著書動數萬言秘之金匱及
藏名山至今文光上燭九天董生三策揚雄太玄相如
大人退之五原若修若軾若鞏之賢各有論著焜燿後
先虎鳳騰躍韶鈞相宣汗瀾卓踔盤紆蟬連業之既專
厥功乃全其功何居而磨研之耔之穫之湘之㵸之炊
之酌之使心樂之一日不治若芒刺肌六氣昏昏精神
不來由是觀之古之人所業其亦有以哉太乙曰嘻若
言陋矣知冠角&KR0971;胡之為象而不知弁冕纓緌之制知
糗飯藜羹之為美而不知淳熬肝膋之味知吳歈楚豔
之為曲而不知夏濩武勺之音若言陋矣濓於是憮然
自失膝行而進俯首至地且拜且祈曰臣不佞竊受教
於先生長者學文二十餘年自意已造其極不知猶未
也夫井魚固不足以語天夏蟲固不足以語寒幸察臣
之誠憐臣之愚授臣以要道使臣聞之雖即死無憾太
乙愀然不答濓復殷勤致辭俯伏俟命歴一時之久太
乙三嘆而後言曰上堪下輿惟人中居厥初茫沕夢未
有知野鹿標枝蚩蚩狉狉聖人者出扶弼教基揭我日
月燭我冥馗所謂建生民極立天地心者是不有其道
歟道雖無形揆文可知典謨渾淳卦畫閎奇雅頌恢張
禮樂威儀春秋謹嚴衮褒鉞誅不由於此去道遠而舍
其根荄玩其葩葉而何以史遷諸子為且非文不行非
文不章天子非文曷風四方諸侯非文莫守其邦卿大
夫非文身鬱不揚士庶人非文卒遏于鄉故云文者乾
坤之粹精也隂陽之靈和也四時之衡石也百物之銛
鍔也中國之采章也四裔之儀法也可不務乎彼辨博
馳騁以邪奪正是誣世也卑辭甘言藉威取寵是媚權
也佞墓受金是非舛繆是㒺利也氣亡魄喪懨懨不振
是萎薾也抽青嫓白眩人耳目是聾瞽也若此者弗可
枚舉其文乎哉其文乎哉吾前之所謂文則異於是矣
充於一身和順内積英華外發逹于四國民物阜康政
教鬯洽筆之於書則可為天下後世法傳曰有德者必
有言若之志勤其亦慎所學哉言訖四方晦冥飊風上
行仰視天門如有火光反而顧之太乙巳亡濓驚而寤
不知其為何祥也乃召日者占之日者端櫝出蓍左右
揲之掛而扐之遇復之離曰是謂後得而先迷百折旁
岅倀倀安歸雖車堅馬肥終九顛而十隮或道之於崇
期載旌以驅歴國通都膳宰致餼司里授廬不亟不徐
直抵夫玄聖之所居蓋復者不遠復也而重離又文明
之象也此殆示子學文充微乎濓於是惕然悟悉燔毁
筆硯取六藝燖温之未幾學果進
浦陽善應精舍記
我大雄氏說法度生凡其住處衆所依止以是因緣成
大蘭若黑風飄船舫流入羅刹國軀命不能保此以何
因緣蓋為貪欲故由貪漸滋蔓業障永不淨我今建梵
居皈依大悲入旛蓋及床坐一一盡莊嚴藉是象教力
欲捨諸所有所有既空故空空亦無有譬如大圓鏡中
放無量光不去亦不來不内亦不外如如屹不動隨物
悉現形苟涉世間相執此有漏因何以能出離汝等比
丘衆當聽我所說於一刹那間成此無上道
玉壺軒記
玄黓攝提格律中夷則白月流天牽牛正中商飊襲人
仙華羽客凝神黃宫忽翛然遐征西至灕縈之山其山
高三百五十有八丈而翠河之水出焉其陽多玗琪樹
多瑶草多嬰垣之英赤蕤而素莖皆生玉榮其光熊熊
其氣魂魂其隂有五華之木産實如櫻丹腴而長毫其
垂屯屯膠膠神麟炎尸之厥容類蚪枳首而六眸其音
如榴山河之間有洞房焉中外純素圓若嘉瓠太灝流
晶以雪為城見費仙人從一老父酣觴其中寤而思之
不知何祥也於是以歸藏筮之遇乾之離其繇曰至象
有容豁落無隅渾淪中苞西華流儲超乎元素造物之
初有玉壺之象焉已而游句曲洞天望積金峰北雲勃
勃如練起谷中散為五色霞東去乃指曰是必有異因
躡屐尋之一室皦然宛如神遊所覩者有仙翁年七十
餘冠綠璈之冠被三真朝斗之衣欣然出速予往與之
楫且告之故仙翁笑曰若子所言乃蒙莊所謂外而不
内者也子曾謂吾之玉壺果在此耶溟涬之先忽荒眇
緜洞明兩極混合上玄大如忝珠含乎方圜然猶以跡
言也况乎大道無名主宰萬彙鬱紛羅森有不出是壺
之外者是何也至人以白為室以圓為家以虚為質以
潤為華子曾謂吾之玉壺果在此耶仙華羽客瞪然視
愕然驚曰費仙人之從飲者無乃翁也邪吾向所見灕
縈之山翠水之河不其涉幻化耶幻隱而真始顯邪仙
翁不答笑而去問諸左右仙翁姓蔣名應琪金壇人海雲
先生弟子通玄學兼究孔墨諸家言金陵學道之士恒
推為巨擘云
釋氏護教編後記
西方聖人以一大事因緣出現于世自從鹿野苑中直
至於䟦提河演說苦空無量妙義障機鈍利分為頓漸
無小無大盡皆攝入薩婆苦海既滅度後其弟子阿難
陀多聞總持有大智慧結集為修多羅藏而諸尊者或
後或先各闡化源優波離集四部律謂之毗尼金剛薩
埵於毗盧那前親受瑜珈五部謂之秘密章句無著天
親頻升知足天宫咨參慈氏相與造論發明大乘謂之
唯識宗旨西竺龍勝以所得毗羅之法弘其綱要謂之
中觀論燉煌杜法順深入華嚴不思議境大宣玄旨謂
之華嚴法界觀毗尼之法魏嘉平初曇柯羅始持僧袛
戒本至洛陽而曇無德曇諦等繼之立羯磨法唐南山
澄照律師道宣作疏明之四分律遂大行是為行事防
非止惡之宗薩埵以瑜珈授龍猛猛授龍智智授金剛
智唐開元中智始來中國大建曼荼羅法事大智道氤
大慧一行及不空三藏咸師尊之是為瑜珈微妙秘密
之宗唐貞觀三年三藏玄奘往西域諸國會戒賢於那
蘭佗寺因受唯識宗旨以歸授慈恩窺基基乃網羅舊
說唐制疏論是為三乘法相顯理之宗梁陳之間北齊
惠聞因讀中觀論悟旨遂遥禮龍勝為師開空假中三
觀心觀法門以法華宗旨授慧思思授天台國師智顗
顗授(闕)頂頂授智威智威授惠威惠威授玄朗朗授湛
然是為四教法性觀行之宗隋末頓以法界觀授智儼
儼授賢首法藏至清凉大統國師澄觀追宗其學著華
嚴疏論數百萬言圭峯宗密繼之而其化廣被四方是
為一念圓融其德之宗瑜珈久亡南山亦僅存其盛行
于今者唯天台慈恩賢首而已此則世之所謂教者也
世尊大法自迦葉二十八傳至菩提達摩達摩悲學佛
者纏蔽於竹帛間乃弘教外别傳之旨不立文字而見
性成佛達摩傳慧可可傳僧璨璨傳道信信傳弘忍忍
傳曹溪大鑑禪師慧能而其法特盛能之二弟子懷讓
行思皆深入其閫奥讓傳道一一之學江南宗之其傳
為懷海海傳希運運傳臨濟慧照大師義玄玄三玄門
策厲學徒是為臨濟之宗海之旁出為潙山大圓禪師
靈祐祐傳仰山智通大師慧寂父唱子和微妙玄機不
可湊泊是為潙仰之宗思傳希遷遷之學湖南主之其
傳為道悟悟傳崇信信傳宣鑑鑑傳義存存傳雲門匡
真大師文偃偃之氣宇如王三句之設如青天震雷聞
者掩耳是為雲門之宗玄妙師備偃之同門友也其傳
為桂琛琛傳法眼大師文益雖依華嚴六相唱明宗旨
迥然獨立不涉凡情是為法眼之宗遷之旁出為藥山
惟儼儼以寳鏡三昧五位顯訣三種滲漏傳曇晟晟傳
洞山悟本大師良价傳曾山元證大師本寂而復大振
是為曹洞之宗法眼再傳至延夀流入高句驪仰山三
傳之芭蕉徹當石晉開運中遂亡弗繼雲門曹洞僅不
絶如綫唯臨濟一宗大用大禨震盪無際若聖若凡無
不宗仰此則世之所謂禪者也嗚呼教之與禪本無二
門依教脩行蓋不出於六度梵行而禪定特居其一由
衆生根有不齊故先佛示化亦不免有異耳奈何後世
各建門庭互相盾矛教則譏禪滯乎空寂禪則譏教泥
乎名相藉藉紛紛莫克有定是果何為者邪此則教禪
異塗猶可說也自禪一宗言之佛大勝多與逹摩同學
禪觀逹摩則遠契真宗勝多所見一差遂分為有相無
相定慧戒行無得寂靜大門非逹摩闢之安能至今廓
如也慧能與神秀同受法于弘忍能則為頓宗秀則别
為漸宗荆吳秦洛各行其教道一神會又同出於能者
也道一則密受心印神會則復流於知觧一去弗返而
其末流若大珠明教慈受輩尚何以議為哉自教一宗
言之慈恩立三教天台則分四教賢首則又分五教麄
妙各見漸圓互指終不能歸之一致可勝嘆哉此雖通
名為教各自立宗猶可說也自夫本教之内言之律學
均以南山為宗真悟智圓律師允堪著會正記等文識
者謂其超出六十家釋義之外何不可者至大智律師
元照復别以法華開顯圓意作資持記又與會正之師
殊指矣不特此也四明法智尊者知禮孤山法慧大師
智圓同祖天台同學止觀真妄之異觀三諦之異說既
已牴牾之甚霅川仁岳以禮之弟子又操戈入室略不
相容諫書辯謗之作逮今猶使人凛然也其他尚可以
一二數之哉嗚呼毗盧華藏圓滿廣大徧河沙界無餘
而餘非相而相非緣而緣非同而同非别而别苟涉思
惟即非聖諦又何在分教與禪之異哉又何在互相盾
矛業擅專門哉又何在操戈相攻遽背其師說哉雖然
適長安者南北異塗東西殊轍及其所至未嘗不同要
在善學者慎夫所趨而已比丘永夀嘗以閩僧一源所
著護教編示予自大迦葉至于近代諸師皆有傳贊文
辭簡古誠奇作也夀獨惜其不著教禪承傳同異之詳
屬予為記以補其闕略予因以所聞疏之如右文繁而
不殺者欲其事之著明蓋不得不然也
序
送慧日師入下竺靈山教寺受經序
西竺之書動數百萬言雖其廣博漫衍若大海杳無津
涯其義趣未嘗不著明剴切可以習而通之自判教諸
師各執一說甲是乙非學者始不知夫所趍矣天台智
者國師以五時八教判東土諸經五時則華嚴鹿苑方
等般若法華湼槃也八教則頓漸秘密不定藏通别圓
也其規模宏深節目森嚴可謂盡矣至真諦三藏則不
然以湼槃等經為漸華嚴之經為頓頓漸之外别無他
也新羅元曉復造華嚴䟽分四教四諦緣起為别般若
為通瓔珞梵網為分華嚴為滿滿則一乘别通分則三
乘也吉藏師復立三法輪教華嚴為根本法輪三乘等
說為枝末法輪法華為攝末歸本法輪法輪言其流轉
而不息也自時厥後以釋迦為屈曲舍那經為平道者
此二教乃江南印之所建也以四阿含為四諦般若為
無相華嚴為觀行湼槃為安樂大集為守護者此五教
乃波頗三藏所說也以阿含等為四諦相大般若等為
隱密相華嚴等為顯了相者此三時教乃三藏奘及慈
恩基依解深密經所立也而賢首法藏復尊華嚴立為
五乘初為愚法小乘二為大乘之始三為大乘之終終
始二教並依地位漸次而成四則為頓不階等級一念
弗生即入覺地五則為圓一即一切一切即一是為真
俗互融具是圓滿無礙法門長者李通玄又别分為十
時始為小乘有教為諸凡夫繋著世法以為實有還將
有法轡勒彼心次言般若破有明空次言解深密經和
會空有令其不滯一邊不有不空次言楞伽明假即真
次言維摩即俗恒真次言法華引權歸實次言湼槃令
諸三乘捨權向實次言華嚴於刹那際通攝三世圓融
盡入一際次言大乘人天三乘雖是同聞得益皆别名
共不共次言華嚴會中十方菩薩其來不同共會說法
名不共共如是教相離析尤繁然猶據教觀而判之初
不若近代寧師合禪教秘密而混言之也寧師以諸乘
經律論而祖摩騰曰顯教輪以瑜珈灌頂五部護摩三
密曼拏羅法而祖金剛智曰密教輪以直指人心見性
成佛之言而祖菩提逹摩曰心教輪其言非不佳而去
佛之意益遠矣判教諸師家異說而人異論其紛紜有
如此者嗚呼為釋子之學者不既難矣乎然不敢以此
而遽少之也原其立教皆為對機機有不同教亦多種
譬大醫王方便治疾疾有實虚鍼有補瀉隨其所見因
時制之苟執于一為害滋甚彼諸師者亦復如是或遂
以甲是乙非咎之不已過乎雖然九師興而易道微三
傳作而春秋散吾儒且爾予又不得不為學者懼也今
日師久游方外以教乘之不易明將往大叢林從碩師
而受其說聞予頗究内典求片言以為贈予言贅矣一
真法性本自圓明其可以語言文字求之哉予言贅矣
序俞神君靈蹟
神君姓俞氏不知其名與州里所居相傳唐未時來勾
吳主上林里吳嫗家以播鼗鬻笄珥為事出言隱顯不
常頗類神鬼語或張蓋行赤日中必雨否則雨雖甚必
霽近楓橋十里所有溪善溢咫尺若千里涉者告病神
君釋芒蹻擲之後遂涸性喜篸柳幘間手植園蔬一夕
亦盡化為柳人異之呼為桺仙人云閱三載忽謂嫗曰
吾乃柳星之精被謫來人間期滿當逝即逝毋棺我合
二甕瘞之山椒他日廟食勿用犧牲為薦吾將利爾後
人也嫗從其言瘞畢土人畬山火悞延其家時方長夏
俄有積雪數寸覆之人益驚異相呼作新廟凡水旱及
螟螣害稼厲鬼為凶菑咸奔走神君熙寧中郡守以事
謁廟下舉觴奠酒且再拜及興觴已竭復勺中分而亡
其半餘酒若墻峙弗傾宣和間方臘作亂聲搖浙東西
惡少年欲嘯衆從之神君降于巫曰上帝檄吾帥九天
神兵破賊此曹宜速改弗改必令作虀粉未幾人自衢
來言賊聞瀟瀟風水聲疑有鐵騎百萬自天而下咸棄
戟遁官軍遂平之紹興初高宗駐蹕會稽監察御史婁
寅亮銜上命請雨致辭未畢天大雷電以風雨隨至神
君於雨暘若果司之者他有禱輙應類此而烏傷大雄
二事尤異十三年夏不雨諸暨縣令輦神君像于大雄
佛刹祈焉始至日燄燄欲然少則片雲當空飛雪着瓦
有聲雪止雨即㴻烏傷有數豪右田相環約同請神君
雨一不從曰吾田幸居中豈有上下沾潤而弗及者神
君戲之獨弗雨其田士人張漙隨計上禮部以夢卜得
失神君報之驗甚由是遠邇敬畏尊之視天神非齋戒
不敢入或御葷肉故慢神君者多嘔血死蓋神君不近
腥穢廟前有小澗至今魚鼈不敢入云
史官曰天歷初余在外姻賈氏家見象二龍致雨弗驗
即往號諸神君居亡何雲潝然興轉旋如車輪雪花飛
舞空中已而大雨明日又雨不號神君者雨固弗及也
余竊神之及來勾吳聞薦紳先生言知神君加詳因趨
上林謁神君祝史道予至瘞瓮處有樹二章紺澤若新
沐世傳舁翁之木所化隂風猶冷冷動人學者多疑於
鬼神若考神君之事可不信乎傳言五星之精能下化
為人嗚呼非獨五星然也
宋景濓未刻集卷上
