宋景濓未刻集别集類五(明)
提要
(臣)等謹案宋景濓未刻集二卷明宋濓撰濓
集重刻於嘉靖中行世已久此本乃
國朝順治乙未濓裔孫實穎得文徵明家所藏
原刻舊本以示金壇蔣超超擇其中今本所
未載者得三十八篇編為此集以補其遺今
以嘉靖中韓叔陽所刻重勘其中跋何道夫
所著宣撫鄭公墓銘等十一篇皆今本所已
載超盖檢之未審其餘二十七篇則實属佚
文推究當日之意盖或以元代功臣諸頌及
誌銘諸篇大抵作於前朝至明不免有所諱
或以尊崇二氏不免過當嫌於躭溺異學而
隠之觀楊士竒東里集倪謙文僖集凡文章
為二氏而作者並别為卷帙附綴末簡不散
入各體之中則正德嘉靖以前士大夫之持
論可大略覩矣然古來操觚之士如韓愈之
於高閑文暢持論始終謹嚴固其正也至顔
真卿書多寳塔碑撰麻姑壇記於平生大節
要亦無虧歷代文集此類頗有固未可以一
端論也觀是集者知其持論之失但以文章
取之可矣乾隆四十五年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
