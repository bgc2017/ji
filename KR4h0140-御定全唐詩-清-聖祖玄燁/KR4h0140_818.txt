欽定四庫全書
御定全唐詩卷八百十八
皎然
送梁拾遺肅歸朝
明主重文諫才臣出江東束書辭東山改服臨北風萬
里望皇邑九重當曙空天開芙蓉闕日上蒲桃宫天子
初未起金閨籍先通身逢軒轅氏名貴鴛鸞中故人榮
此别何用悲絲桐
奉陪楊使君頊送段校書赴南海幕
碩賢静廣州信為天下貞屈兹大將佐藉彼延閣英聲
動柳吳興郊餞意不輕吾知段夫子高論關蒼生處以
德為藩出則道可行遥知南樓會新景當詩情天高林
瘴洗秋遠海色清時泰罷飛檄惟應頌公成
送陸侍御士佳赴上京
長安三千里喜行不言永清路黃塵飛大河滄流静更
懷西川府主公昔和鼎伊鬱瑶瑟情威遲花驄影此時
已難别日又無停景出餞闕相從心隨過前嶺
奉陪顔使君眞卿登峴山送張侍御嚴歸臺
峴首千里情北轅自兹發煙霞正登覽簪筆限趨謁黃
鶴望天衢白雲歸帝闕客心南浦柳離思西樓月留賞
景不延(一作不延景)感時芳易歇他晨有山信一為訪林樾
酬元主簿子球别贈
故人方遠適訪我陳别情此夜偶禪室一言了無生覽
君緘中寶如搴清玉瑛胡為藴高價歲晩徒營營辭秩
貧且病何人見艱貞出無黃金槖空歌白苧行威遲策
駑馬獨望故關樹渺渺千里心春風起中路近聞新拜
命鸞鳳猶棲棘勸君寄一枝且飬冥冥翼甘泉多竹花
明年待君食
答道素上人别
春色徧遠道寂寞閩中行碧水何渺渺白雲亦英英離
人不可望日暮芳洲情黃鶴有逸翮翹首白雲傾欲為
山中侣肻祕遼天聲藍縷眞子褐葳蕤近臣纓以兹奪
爾懷常恐道不成吾門弟子中不減惠休名一性研已
遠五言功更精從君汗漫遊莫廢學無生忍草肻搖落
禪枝不枯榮采采慰長路知吾心不輕幻情有去住眞
性無離别留取老桂枝歸來共攀折
霅溪館送韓明府章辭滿歸
洛令從告還故人東門餞惠愛三年積軒車一夜遠曉
月離館空秋風故山晩榮君有嘉薦顧我阻遊衍宿昔
峰頂心依依不可卷
送穆寂赴舉
天子錫玄纁傾山禮隱淪君抛青霞去榮資觀國賓劍
光旣陸離瓊彩何璘玢夙駕别情遠商弦秋意新冥冥
鴻鵠姿數尺看蒼旻殘寇近宋郊西行惡飇塵立身素
耿介處難思經綸春府搜才日高科得一人
送張(一本有仲字)彝歸長沙
早聞凌雲彩謂在鴛鷺儔華髮始相遇滄江仍旅游策
名忘苟進澹慮輕所求常服遠遊誡緬懷經世謀片帆
背風渚萬里還湘洲别望荆雲積歸心漢水流蘭苕行
采采桂櫂思悠悠宿昔無機者為君動離憂
秋日毘陵南寺送潘述之揚州
孤客秋易傷嘶蟬静仍續佳晨亦已屢歡會常不足禪
地非路岐我心豈羈束情生遠别時坐恨清景促望中
千里隔暮歸西山曲蕭條月中道彩蒨原上綠不見同
心人幽懷增躑躅
春日又送潘述之揚州
别渚望䢴城岐路春日徧柔風吹楊柳芳景流郊甸日
日東林期今夕異鄉縣文房曠佳士禪室阻清盼(潘生曾受)
(禪印)離恨奪賞心不得諧所願莫憶山中人碧雲遥可見
新秋送盧判官
故人念宿昔欲别增遠情入座炎氣屏為君秋景清繇
來空山客不怨離弦聲惟有暮蟬起相思碧雲生
奉送袁高使君詔徵赴行在效曹劉體
皇心亭毒廣蝥賊皆陶甄未刈蚩尤旗方同軒后年天
子幸漢中轘轅阻氛煙璽書召幕(一作英)牧名在列岳仙
國難倚長城廟謀資大賢清損休汝騎仁留述職篇遐
路渺天末繁笳思河邊飾徒促遠期祗命赴急宣謏才
豈足稱深仁顧何偏那堪臨流意千里望旂旃
奉送陸中丞長源詔徵入朝
詔下酇侯幕徵賢寵上(一作大)勲才當持漢典道可致堯
君藩牧今榮餞詩流此盛文水從吳渚别樹向楚門分
宿寺期嘉月看山識故雲歸心復(一作欲)何奈(一作托)怊悵
在江濆
奉送李中丞道昌入朝
文憲中司盛恩榮外鎮崇諸侯皆取則八使獨推功詔
喜新銜鳳車看舊飾熊去思今武子餘教昔文翁清在
(一作白)如江水仁留是國風光(一作先)徵二千石掃第望司
空
冬日(一本有奉字)送顔延之明府撫州覲叔父(一作覲省)
臨川千里别惆悵上津橋日暮人歸盡山空雪未消鄉
雲心渺渺楚水路遥遥林下方歡會山中獨寂寥天寒
驚斷雁江信望回潮歲晩流芳歇思君在此宵(一作紫宵)
送關小師還金陵
如何有歸思愛别欲忘難白鷺沙洲晩青龍水寺寒蕉
花鋪淨地桂子落空壇持此心為境(一作鏡)應堪月夜看
峴山送裴秀才赴舉
漢家招秀士峴上送君行萬里見秋色兩河傷遠(一作别)
情王師出西鎬狡寇避(一作寢)東平天府登名後廻看楚
水清
酬别襄陽詩僧少微(詩中荅上人歸夢之意)
證心何有夢示說夢歸頻文字齎秦本詩騷學楚人蘭
開衣上色柳向手中春别後須相見浮雲是我身
送契上人遊揚州
西陵古江口遠見東揚州淥水不同泛春山應獨遊尋
僧白巖寺望月謝家樓宿昔心期在人寰非久留
送德清衛明府赴選(時柳黜陟冇薦狀)
八使愼求能東人獨薦君身猶千里限名已九霄聞遠
路翻喜别離言暫惜分鳳門多士會擁佩入卿雲
送鄭孝廉淮西覲省
離袂翠華滿晨羞欲早行春風生楚樹曉角發隋城野
靄(一作山露)濕衣彩江鴻增客情征途不用戒坐見(一作月)白
波清
送沈秀才之閩中
越客不成歌春風起淥波嶺重寒不到海近瘴偏多野
戍桄榔發人家翡翠過翻疑此中好君問定如何
送清會上人遊京
佳遊限衰疾一笑向西風思見青門外曾臨素滻東峰
明雲際寺(寺名)日出露寒宫(宫名)行道禪長在香塵不染空
送沈居士還太原
辭官(一作鄉)因世難家族盛南朝名重郊居賦(沈休文作郊居賦)
才高獨酌謠(沈文子作)浪花飄一葉峰色向三條高逸雖成
性弓旌肻忘(一作妄)招
同顔使君眞卿峴山送李法曹陽冰西上獻書
時會有詔徵赴京
漢日中郎妙周王太史才雲書捧日去鶴版下天來草
見吳洲(一作宫)發花思御苑開羊公惜(一作昔)風景欲别幾
遲廽
兵後送姚太祝赴選
兩河兵已偃處處見歸舟日夜故人散江臯芳樹秋楚
雲傷遠思秦月憶佳遊名動春宫籍翩翩才少儔
兵後送薛居士移家安吉
舊遊經喪亂道在復何人寒草心易折閒雲性常眞交
情别後見詩句比來新向我桃州住惜君東嶺春
送鄔傪之洪州覲兄弟
年少足詩情西江楚月清書囊山翠濕琴匣雪花輕久
别經離亂新正憶弟兄贈君題樂府為是豫章行
送乾封李成
羽檄飛未息離情遠近同感君繇泛瑟關我是征鴻眇
默歸人盡疎蕪夜渡空還期當歲晩獨在路行中
送崔判官還揚子
輕傳祇遠役依依下姑亭秋聲滿楊柳暮色繞郊坰煙
水搖歸思山當楚驛青
奉酬袁使君西樓餞秦山人與晝同赴李侍御
招三韻
秋風怨别情江守上西城竹署寒流淺琴窗宿雨晴治
書招遠意知共楚狂行
送清涼上人
何意欲歸山道高繇境勝花空覺性了月盡知心證永
夜出禪吟清猿自相應
送李丞使宣州
結駟何翩翩落葉暗寒渚夢裏春榖泉愁中洞庭雨聊
持剡山茗以代宜城醑
送至洪沙彌遊越
知爾學無生不應傷此别相逢宿我寺獨往遊靈越早
晩花會中經行剡山月
送皇甫侍御曾還丹陽别業
雲陽别夜憶春耕花發菱湖問去程積水悠揚何處夢
亂山稠叠此時情將離有月教弦斷贈遠無蘭覺意輕
朝右要君持漢典明年北墅可須營
白蘋洲送洛陽李丞使還
蘋洲北望楚山重千里逥軺止一封臨水情來還共載
看花醉去更相從罷官風渚何時别寄隱雲陽幾處逢
後會那應似疇昔年年覺老雪山容
送履霜上人還金陵西山
携錫西山步綠莎禪心未了奈情何湘宫水寺清秋夜
月落風悲松栢多
送辨聰上人還廣陵
莫學休公學遠公了心須(一作還)與我心同隋家古柳數
株在看取人間萬事空
送清勵上人遊福建
禪子自矜禪性成將來(一作心)擬照建溪清南看閩樹花
不落更取何緣(一作情)了妄情
送顧道士遊洞庭山
見說洞庭無上路春遊亂踏五靈芝含桃風起花狼籍
正是仙翁碁散時
送邢台州濟(一作送獨孤使君赴岳州)
海上仙山屬使君石橋琪樹古(一作此)來聞他時畫出白
團扇乞取天台一片雲
送柳察諫議叔
東城南陌強經過怨别無心亦放歌明日院(一作阮)公應
問我閑雲長在石門多
送柳淡扶侍赴洪州(此子素少宦情共予有西山之好)
中林許師友忽阻夙心期自顧青緺好來將黃鶴辭少
年輕遠涉世道得無欺煙雨孤舟上晨昏千里時離魂
渺天末相望在江湄無限江南柳春風捲亂絲
同李司直題武丘寺兼留諸公與陸羽之無錫
陵寢成香阜禪枝出白楊劍池留故事月樹即他方應
世緣須别棲心趣不忘還將陸居士晨發泛歸航
夏日題鄭谷江上納凉館
迢遥山意外清風又對君若為於此地翻作路岐分别
館琴徒語前洲鶴自羣明朝天畔遠何處逐閒雲
太湖館送殷秀才赴舉
春風洞庭路搖蕩暮天多衰疾見芳草别離傷遠波詩
名推首薦賦甲擬前科數日聞天府山衣製芰荷
送重釣上人遊天台
漸看華頂出幽賞意(一作意尚)隨生十里行松色千重過水
聲海容雲正盡山色雨(一作態雪)初晴事事將心證知君道
可成
早春送顔主簿遊越東兼謁元中丞
輕舸趣不已東風吹綠蘋欲看梅市雪知賞柳家春别
意傾吳醑(一作醥)芳聲動越人山陰三月會内史得嘉賓
同顔使君清明日遊因送蕭主簿
誰知賞佳節别意忽相和暮色汀洲徧春情楊柳多高
城戀旌旆極浦宿風波惆悵支山月今宵不再過
送道琚上人還金陵
一與鍾山别山中得信稀經年求法後及夏問安歸野
實充甘膳池花當彩衣慈親莫返拜外禮欲無為
送裴邕之上京
辭山偶世清挾策忽西行帆過隨江疾衣霑楚雪輕尚
文須獻賦重道莫論兵東觀今多事應高白馬生
送珍上人還天竺兼寄廣通上人秦山人
江寺名天竺多居躡遠蹤春帆依柳浦輕履上蓮峰禪
子兼三隱空書共一封因君達山信應向白雲逢
送張孝廉赴舉
名在諸生右家經見素風春田休學稼秋賦出儒宫别
路殘雲濕離情晩桂叢明年石渠署應繼叔孫通
送劉司法之越(一本有州字)
蕭蕭鳴夜角驅馬背城濠雨後寒流急秋來朔吹高三
山期望海八月欲觀濤幾日西陵路應逢謝法曹
送簡栖上人之建州覲使君舅
亂峰江上色羨爾及秋行釋氏推眞子郗家許貴甥㲲
花新雨淨帆葉好風輕(海人以木葉為帆)千里依元舅廽潮亦
有情(一作廽橈冇遠情)
登開元寺樓送崔少府還平望驛
登望思慮積長亭樹連連悠揚下樓日杳映傍帆煙入
夜四郊静南湖月待船
送王居士遊越
野性配雲泉詩情屬風景愛作爛漫遊閑尋東路永何
山最好望須上蕭然嶺
雜言重送皇甫侍御曾
人獨歸日將暮孤帆帶孤嶼遠水連遠樹難作别時心
還看别時路
送演上人之撫州覲使君叔
臨川内史憐諸謝爾在生緣比惠宗遠别應將秦本去
幽尋定有楚僧逢停船夜坐親孤月把錫秋行入亂峰
便道須過大師寺白蓮池上訪高蹤
送大寶上人歸楚山
厭上烏橋送别頻湖光爛漫望行人欲將夜舸陪嘉月
肻住空林伴老身獨鶴翩翻飛不定歸雲蕭散會無因
從何得道懷惆悵莫是人間屢見春
送侯秀才南遊
芳草隨君自有情不關山色與猿聲為看嚴子灘頭石
曾憶題詩不著名
别(一作送)洞庭維諒上人
白雲關我不關他此物留君情最多情(一作憶)著春風生
橘樹歸心不怕洞庭波
康造錄事宅送太祝姪之虔吉訪兄弟
阮咸别曲四座愁賴是春風不是秋漫漫江行(一作帆)訪
兄弟猿聲幾夜宿蘆洲
冬日梅溪送裴方舟宣州
平明疋(一作走)馬上村橋花發(一作落)梅溪雪未消日短天
寒愁送客楚山無限路遥遥(一作迢迢)
送韋向睦州謁獨孤使君汜
才子南看多遠情閑舟蕩漾任春行新安江色長如此
何似新安太守清
送至嚴山人歸山(一作送嚴上人)
初到人間柳始陰山書昨夜報春深朝朝花落幾株樹
惱殺禪僧(一作翁)未證心
送僧遊(一作之)揚州
平明擇鉢(一作環錫)向風輕正及隋堤柳色行知爾禪心還
似我故宫春物(一作草)肻傷情
對陸迅飲天目山茶因寄元居士晟
喜見幽人會初開野客茶日成東井葉露採北山芽文
火香偏勝寒泉味轉嘉投鐺湧作沫著椀聚生花稍與
禪經近聊將睡網賖知君在天目此意日無涯
渡前溪
不意入前溪愛溪從錯落清清鑑不足非是深難度
送靈澈
我欲長生夢無心解傷别千里萬里心只似眼前月
寄陸温州
欲問采靈藥如何學無生愛鶴頗似君且非求仙情
浣紗女(一作王維詩題云白石灘)
清淺白沙灘綠蒲尚堪把家住水東西浣紗明月下
待山月
夜夜憶故人長教山月待今宵故人至山月知何在
雜興
人生分已定富貴豈妄來不見海底泥飛上成塵埃
春陵登望
西底空流水東垣但聚雲最傷梅嶺望花雪正紛紛
投知已
若為令憶洞庭春上有閑雲可隱身無限白雲山要買
不知山價出何人
御定全唐詩卷八百十八
