欽定四庫全書
御定全唐詩卷二百八十一
崔琮
崔琮登大歷二年進士第詩一首
長至日上公獻夀
應律三陽首朝天萬國同斗邊看子月臺上候祥風五
夜鐘初動(一作曉)千門日正融玉階文物盛仙仗武貔雄
率舞皆羣辟稱觴即上公南山為聖夀長對未央宫
李竦
李竦大歷二年登進士第官戶部尚書鄧岳觀察使詩
一首
長至日上公獻夀
候曉金門闢乘時玉(一作寳)歷長羽儀瞻上宰雲物麗初
陽漢禮方傳珮堯年正捧觴日行臨觀闕帝錫洽珪璋
盛美超三代洪休降百祥自憐朝末坐空此詠無彊
張惟儉
張惟儉宣城當塗人大歷六年進士第官和州刺史詩
一首
賦得西戎獻白玉環
當時無外守方物四夷通列土金河北朝天玉塞東自
將荆璞比不與鄭環同正朔雖傳漢衣冠尚帶戎幸承
提佩寵多媿琢磨功絶域知文教爭趨上國風
章八元
章八元睦州桐廬人登大歷六年進士第貞元中調句
容主簿卒詩一卷今存六首
新安江行
江源南去(一作出)永野渡暫維梢古戍懸魚網空林露鳥
巢雪晴山脊見沙淺浪痕交自笑無媒者逄人作(一作即)
觧嘲
酬劉員外月下見寄
夜凉河漢白卷箔出南軒過月鴻爭遠辭枝葉暗翻獨
(一作高)謠聞麗曲緩步接清言宣室思前席行看拜主恩
寄都官劉員外
舊宅平津邸槐隂接漢宫鳴騶馳道上寒日(一作見月)直廬
中白雪歌偏麗青雲宦早通悠然(一作悠)一縫掖千里限
(一作快)清風
題慈恩寺塔
十層突兀在虚空四十門開面面風却怪鳥飛平地上
自驚人語半天中迴梯暗踏如穿洞絶頂初攀似出籠
落日鳳城佳氣合滿城春樹雨濛濛
歸桐廬舊居寄嚴長史
昨辭夫子櫂歸舟家在桐廬憶舊丘三月暖時花競發
兩溪分處水爭流近聞江老傳鄊語遥見家山減旅愁
或在醉中逢夜雪懷賢應向剡川游
天台道中示同行
八重巖㟧疊晴空九色煙霞遶洞宫仙道多因迷路得
莫將心事問樵翁
張莒
張莒長山人登大歷九年進士第大中時官吏部員外
郎詩一首
元日望&KR0877;元殿御扇開合(大歷十三年吏部試)
萬國来朝(一作初)歲千年(一作秋)覲(一作覩)聖君輦迎仙仗出
扇匝御香焚俯對朝容近先知曙色分冕旒開處見鐘
磬合時聞影動承朝日花攅似慶雲蒲葵那可比徒用
隔炎氛
史延
史延登大歷九年進士第詩一首
清眀日賜百僚新火
上苑連侯第清眀及暮春九天初改火萬井屬良辰頒
賜恩逾洽承時慶自(一作亦)均翠煙和柳嫩紅熖出花新
寵命尊三老祥光燭萬人太平當此日空復荷陶甄(一作)
(鈞)
韓濬
韓濬江東人大歷九年進士及第詩一首
清眀日賜百僚新火
朱(一作玉)騎傳紅燭天廚賜近臣火随黃道見煙遶白榆
新榮耀分他日(一作室)恩光共此辰更調金鼎膳還暖玉
堂人灼灼千門曉煇煇萬井春應憐螢聚夜(一作者)瞻望
及東(一作獨無)隣
鄭轅
鄭轅大歷九年進士詩一首
清眀日賜百僚新火
改火清明後優恩賜近臣漏殘丹禁晚燧發白榆新瑞
彩来雙闕神光煥四隣氣回侯第暖煙散帝城春利用
調羹鼎餘煇燭縉紳皇眀如照隐願及聚螢人
王濯
王濯大歷九年進士第詩一首
清明日賜百僚新火
御火傳香殿華光及侍臣星流中使馬燭耀九衢人轉
(一作傳)影連金屋分輝麗錦茵熖迎紅蘂發煙染綠條春
助律和風早添爐煖氣新誰憐一寒士猶望照東隣
獨孤綬
獨孤綬大歷十年登進士第舉博學宏詞嘗試馴象賦
德宗稱之特書第三詩一首
投珠於泉
至道歸淳樸明珠被棄捐天真来照乘成性却沈泉不
是靈蛇吐非緣(一作猶疑)合浦還岸傍随月落波底共星懸
致遠終無脛懷貪遂息肩欲知恭儉德所寳在惟賢
仲子陵
仲子陵峨眉人大歷中登第歷官常侍詩一首
秦鏡
萬古(一作里)秦時鏡從来抱至精依臺月自吐在匣水常
清爛爛金光發澄澄物象生雲天皆洞鑒表裏盡虚眀
但見人窺膽全勝響應聲妍媸定可識何處更逃情
張佐
張佐大歷中進士詩二首
秦鏡
樓上秦時鏡千秋獨有名菱花寒不落冰質夏長清龍
在形難掩人来膽易呈昇臺宜遠照開匣乍蔵眀皎色
新磨出圓規舊鑄成愁容如可鑒當欲拂塵纓
憶游天台寄道流(見衆妙集)
憶昨天台到赤城幾朝仙籟耳中生雲龍出水風聲急
海鶴鳴皋日色清石笋半山移步險桂花當澗拂衣輕
今来盡是人間夢劉阮茫茫何處行
丁澤
丁澤大歷十年試東都第一詩三首
龜負圖(東都試)
天意將垂象神龜出負圖五方行有配八卦義寧孤作
瑞旌君德披文叶帝謨乘流喜得路逢聖幸存軀蓮葉
池通泛桃花水自浮還尋九江去安肯曳泥途
上元日夢王母獻白玉環
夢中朝上日闕下拜天顔仿彿瞻王母分明獻玉環靈
姿趨甲帳悟道契玄關似見霜姿白如看月彩彎霓裳
歸物外鳳歷曉人寰仙聖非相遠昭昭寤寐間
良田無晩歲
人功雖未及地力信非常不任耕耘早偏宜黍稷良無
年皆有獲後種亦先芳膴膴盈千畝青青保萬箱何須
祭田祖詎要察農祥况是春三月和風日又長
閻濟美
閻濟美大歷十年進士第元和初刺華州貞元末歴福
建觀察使終工部尚書詩二首
下第獻座主張謂
謇諤王臣直文眀雅量全望爐金自躍應物鏡何偏南
國幽沈盡東堂禮樂宣轉令游藝士更惜至公年芳樹
歡新景青雲泣暮天唯愁鳳池拜孤賤更誰憐
天津橋望洛城殘雪
新霽洛城端千家積雪寒未收清禁色偏向上陽殘
張少博
張少博大歷進士詩二首
尚書郎上直聞春漏
建禮&KR0877;香處重城待漏辰徐聲傳鳳闕曉唱辨雞人銀
箭聽將盡銅壺滴更新催籌當五夜移刻及三春杳杳
從天遠泠泠出禁頻直廬殘響曙肅穆對鉤陳
雪夜觀象闕待漏
殘雪初晴後鳴珂奉闕庭九門傳曉漏五夜候晨扄北
斗横斜漢東方落曙星煙氛初動色簪珮未分形雪重
猶垂白山遥不辨青鷄人更唱處偏入此時聽
周徹
周徹大歷進士詩一首
尚書郎上直聞春漏
建禮通華省含香直紫宸静聞銅史漏暗識桂宫春滴
瀝疑將絶清泠發更新寒聲臨鴈沼疎韻應雞人迥入
千門徹行催五夜頻高臺閒自聽非是駐征輪
高拯
高拯大歷十三年進士第詩一首
及第後贈試官
公子求賢未識真欲將毛遂比常倫當時不及三千客
今日何如十九人
王表
王表大歷十四年登進士第官至秘書少監詩三首
賦得花發上林(大歷十四年侍郎潘炎試)
御苑(一作上院)春何早繁花已繡(一作滿)林笑迎眀主仗香拂
美人簪地接樓臺近天垂雨露深晴光来戲蝶夕景動
棲禽欲托凌雲勢先開捧日心方知桃李樹從此别(一作)
(必)成隂
清眀日登城春望寄大夫使君
春城閒望愛晴天何處風光不眼前寒食花開千樹雪
清明日出萬家煙興来促席唯同舍醉後狂歌盡少年
聞說鶯啼却惆悵詩成不見謝臨川
成德樂
趙女乘春上畫樓一聲歌發滿城秋無端更唱關山曲
不是征人亦淚流
獨孤授
獨孤授大歷十四年登第詩一首
花發上林
上苑韶容早芳菲正吐花無言向春日閒笑任年華潤
色籠輕靄晴光豔晚霞影連千戶竹香散萬人家幸遶
樓臺近仍懷雨露賖願君垂採摘不使落風沙
王儲
王儲大歷十四年登第詩一首
賦得花發上林
東陸和風至先開上苑花穠枝藏宿鳥香蘂拂行車散
白憐晴日舒紅愛晚霞桃間留御馬梅處入胡笳城郭
連增媚樓臺映轉華豈同幽谷草春至發猶賖
周渭
周渭大歷十四年登第詩二首
賦得花發上林
灼灼花凝雪春来發上林向風初散蘂垂葉欲成隂人
過香随遠煙晴色自深淨時空結霧疎處未藏禽菶茸
何年植間關幾日吟一枝如可冀不負折芳心
贈龍興觀主吴崇岳
楮為冠子布為裳吞得丹霞夀最長混俗性靈常樂道
出塵風格早休糧枕中經妙誰傳與肘後方新自寫將
百尺松梢幾飛步鶴棲板上禮虚皇
御定全唐詩卷二百八十一
