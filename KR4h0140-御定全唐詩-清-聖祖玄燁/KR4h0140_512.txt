欽定四庫全書
御定全唐詩卷五百十二
楊洵美
楊洵美登寳歷元年進士第終監察御史詩一首
荅李昌期
三山載羣仙峩峩鹹浪中雲(一作霞)衣翦不得此路安可
從我生亦何事出門如飛蓬白日又黃昏所悲瑶草空
蟲聲故鄕夢枕上禾黍風吾道如未喪天運何時(一作處)
通
長孫翺
長孫翺與朱慶餘同時詩一首
宫詞
一道甘泉接御溝上皇行處不曾秋誰言水是無情物
也到宫前咽不流
盧求
盧求范陽人宰相攜之父李翺壻也登寳歷二年進士
第官郡守詩一首
和于中丞登越王樓見寄
高情推謝守善政屬綿州未落紫泥詔閒登白雪樓晴
江如送日寒嶺鎮迎秋滿壁朝天士唯予不繫舟
歐陽衮
歐陽衮字希甫閩人寳歷元年及第官侍御史詩九首
雨
細雨弄春陰餘寒入晝深山姿輕薄霧煙色澹幽林鹿
踐莓苔滑魚牽水荇沈懷情方未已清酒漫須斟
田家
黯黯日將夕牛羊村下來巖阿青氣發籬落杏花開草
木應初感鶬鶊亦已催晩間春作好行樂不須猜
神光寺
香刹懸青磴飛樓界碧空石門棲怖鴿慈塔繞歸鴻有
法將心鏡無名屬性通從來樂幽寂尋覓未能窮
和項斯遊頭陀寺上方
步入桃源裏晴花更滿枝峰迴山意曠林杳竹光遲遠
寺尋龍藏名香發雁池間能將遠語況及上陽時
秦原道中
分險架長瀾斜梁控夕巒宿雲依嶺斷初月入江寒緇
化秦裘敝塵驚漢策殘無言倦行旅遥路屬時難
月峰寺憶理公
共來江海上清論一宵同禪榻渾依舊心期浩已空驚
春花落樹聞梵澗搖風二諦欣咨啓還應夢寐通
寄陳去疾進士
放跡疑辭垢棲心亦道門玄言蘿幌馥詩思竹爐温解
帶搖花落彈琴散鳥喧江山兹夕意唯有素交存
聽郢客歌陽春白雪
寂聽郢中人高歌已絶倫臨風飄白雪向日奏陽春調
雅偏盈耳聲長杳入神連連貫珠並裊裊遏雲頻度曲
知難和凝情想任真周郎如賞羨莫使滯芳晨
南澗寺
春寺無人亂鳥啼藤蘿陰磴野僧迷雲蔵古壁遺龍象
草沒香臺抱鹿麛松籟泠泠疑梵唄柳煙歷歷見招提
為耽寂樂親禪侣莫怪閒行費馬蹄
御定全唐詩卷五百十二
