欽定四庫全書
御定全唐詩卷一百三十八
儲光羲
敬酬陳掾親家翁秋夜有贈
大姬配胡公位乃三恪賓盛德百代祀斯言良不泯敬
仲為齊卿當國名益震仲舉登宰輔太丘榮搢紳武皇
受瑶圖爵土封其新繁祉既驟集裔孫生賢臣特逹踰
珪璋節操方松筠雲漢一矯翼天池三振鱗曳裾朝赤
墀酌醴侍紫宸大君鍚車馬時復過平津言則廣台階
道亦資天均清秋忽高興震(一作振)藻若有神曜曜趨宫
廷洸洸邁徐陳鎬京既賜第門巷交朱輪方將襲伊臯
永以崇夏殷宗黨無遠近敬恭依仁人雪盡宇宙暄鴈
歸滄海春沈吟白華頌帝闥降絲綸驛騎及蕪城相逢
在郊鄄别離曠南北譴謫罹苦辛晝遊還荆吳迷方客
咸秦惟賢惠重義男女期嘉姻梧桐生朝陽鶗鴂鳴蕭
晨豈不畏時暮坎壈無與鄰中夜凉風來顧我闕音塵
瓊瑶不遐棄寤寐如日新
蘇十三瞻登玉泉寺峰入寺中見贈作
慶門疊華組盛列鍾英彦貞性發天姿文明叶邦選為
情貴深遠作德齊隠見别業在春山懷歸出芳甸逖聽
多時友招邀及浮賤朝㳂覇水窮暮矚藍田徧百花照
阡陌萬木森鄉縣(蘇居世業藍田)澗淨綠蘿深巖暄新鳥轉依
然造華薄豁爾開靈院淹留火禁辰愉樂弦歌宴(時藍田令)
(招飲)肅肅列樽爼鏘鏘引纓弁天籟激微風陽光轢奔箭
以兹小人腹不勝君子饌是日既低迷中宵方眄眩(時醉)
(霍亂)枕上思獨往胸中理交戰碧雲暗雨來舊原芳草變
歡然自此絶心賞何由見鴻濛已笑雲列缺仍揮電忽
與去人遠俄逢歸者便(時藍田尉朝行入城與之俱)想像玉泉宫依
稀明月殿峰巒若登陟水木以遊衍息心幸自忘點翰
仍留眷恨無荆文璧以答丹青絢
酬李處士山中見贈
厥初遊太學相與極周旋含(一作舍)采共朝暮知言同古
先孟陽題劍閣子雲獻甘泉斯須曠千里婉娩將十年
今來豔陽月好鳥鳴翩翩同聲既求友不肖亦懷賢引
領遲芳信果枉瑶華篇成頌非其德高文徒自妍聲塵
邈超越比興起孤絶始信郢中人乃能歌白雪跂予北
堂夜搖筆酬明哲綠竹動清風層軒靜華月想像南山
下恬然謝朝列猶恐鶗鴂鳴坐看芳草歇邀以青松色
(李詩云青青此松栢)同之白華潔永願登龍門相將持此節
同諸公秋日遊昆明池思古
僕人理車騎西出金光逵蒼蒼白帝郊我將遊靈池太
隂連晦朔雨與天根違凄風披田原横汙益山陂農畯
盡顛沛顧望稼穡悲皇靈惻羣甿神政張天維坤紀戮
屏翳元綱扶逶迤迴塘清滄流大曜懸金暉秋色浮渾
沌清光隨漣漪豫章盡莓苔柳杞成枯枝驟聞漢天子
征彼西南夷伐棘開洪淵秉旄訓我師震雲靈鼉鼓照
水蛟龍旂銳士千萬人猛氣如熊羆刑罰一以正干戈
自有儀坐作河漢傾進退樓船飛羽發鴻鴈落檜動芙
蓉披峩峩三雲宫肅肅振旅歸惡德忽小醜器用窮地
貲上兵貴伐謀此道不能為吁哉蒸人苦始曰征伐非
穆穆軒轅朝耀德守方陲君臣日安閒遠近無怨思石
鯨既蹭蹬女牛亦流離獱獺遊渚隅葭蘆生浱湄坎塪
四十里填淤今已微河伯方翺翔天吳亟往來桑榆惨
(一本缺一作黯)無色佇立暮霏霏老幼樵木還賓從迴鞿羈帝
夢解魚索明月當報時
同諸公登慈恩寺塔
金祠起真宇直上青雲垂地靜我亦閒登之秋清時蒼
蕪宜春苑片碧昆明池誰道天漢高逍遥方在兹虚形
賓太極攜手行翠微雷雨傍杳冥鬼神中躨跜靈變在
倏忽莫能窮天涯冠上閶闔開履下鴻鴈飛宫室低邐
迤羣山小參差俯仰宇宙空庶隨了義歸崱屴非大厦
久居亦以危
同諸公秋霽曲江俯見南山
天靜終南高俯暎江水明有若蓬萊下淺深見澄瀛羣
峰懸中流石壁如瑶瓊魚龍隠蒼翠鳥獸遊清泠菰蒲
林下秋薜荔波中輕山戞(一作蔞)浴蘭阯水若居雲屛嵐
氣浮渚宫孤光隨曜靈隂隂豫章館宛宛百花亭大君
及羣臣晏樂方嚶鳴吾黨二三子蕭辰怡性情逍遥滄
洲時乃在長安城
同諸公送李雲南伐蠻
昆明濱滇池蠢爾敢逆常天星耀鐵鑕弔彼西南方冡
宰統元戎太守齒軍行囊括千萬里矢謨在廟堂耀耀
金虎符一息到炎荒蒐兵自交趾苃舍出瀘陽羣山高
嶄巖凌越如鳥翔封豕驟跧伏巨象遥披攘廻溪深天
淵揭厲踰舟梁玄武掃孤蜮蛟龍除方良雷霆隨神兵
硼磕動窮蒼斬伐若草木繫縲同犬羊餘醜隱弭河啁
啾亂行藏君子惡薄險王師恥重傷廣車設罝梁太白
收光芒邊吏靜縣道新書行紀綱劔關掉鞅歸武弁朝
建章龍樓加命服獬豸擁秋霜邦人頌靈旗側聽何洋
洋京觀在七德休哉我神皇
奉和韋判官獻侍郎叔除河東採訪使
天卿小冢宰道大名亦大醜正在權臣建旟千里外楚
山俯江漢汴水連譙沛兩持方伯珪再轉諸侯蓋恬淡
輕黜陟優游邈千載乾象變台衡羣賢盡交泰聿徕股
肱郡河嶽即襟帶盛德滋冀方仁風清汾澮四封盡高
足相府軺車最超超青雲器婉婉竹林會賤士敢知言
成頌文眀代燕雀依大厦期之保貞悔
同王十三維哭殷遥
生理無不盡念君在中年遊道雖未深舉世莫能賢筮
仕苦貧賤為客少田園膏腴不可求乃在許西偏四鄰
盡桑柘咫尺開牆垣内艱未及虞形影隨化遷茅茨俯
苫蓋雙殯兩楹間時聞孤女號迥出陌與阡慈烏亂飛
鳴猛獸亦以跧故人王夫子靜念無生篇哀樂久已絶
聞之將泫然太陽蔽空虛雨雪浮蒼山迢遰親靈櫬顧
予悲絶絃處順與安時及此乃空言
貽丁主簿仙芝别
赫赫明天子翹翹羣秀才昭昭皇宇廣隠隠雲門開搖
曳君初起聯翩予復來(丁侯前舉予次年舉)兹年不得意相命遊
靈臺(同為太學諸生)驊騮多逸氣琳瑯有清響聮行擊水飛獨
影凌虚上(同年舉而丁侯先第)關河施芳聽江海徼新賞歛袵歸
故山敷言播天壤雲峯雖有異楚越幸相親既别復遊
處道深情更殷下愚忝聞見(予後及第又應制授官)上德猶邅迍
偃仰東城曲棲遲依水濱脫巾從會府結綬歸海裔親
知送河門邦族迎江澨夫子安恬淡他人悵迢遞飛艎
既眇然洲渚徒虧蔽人謀固無凖天德諒難知高名處
下位逸翮棲卑枝去去水中沚搖搖天一涯蓬壺不可
見來泛躍龍池
京口送别王四誼
江上楓林秋江中秋水流清晨惜分袂秋日尚同舟落
潮洗魚浦傾荷枕驛樓明年菊花熟洛東泛觴遊
同房憲部應旋(一下缺一有遊衡山寺四字)
衡山法王子慧見息諸苦落髮自南州燕居在西土養
正不因晦得中寧患旅曠然長虚閒即理寄行補四句
了自性一音亦非取橘柚故園枝隨人植庭戸我地少
安住念天時啓處憲卿文昌歸愉悅來晤語車騎踐香
草僕人沐花雨長風散繁雲萬里靜天宇起滅信易覺
清真知有所逍遥高殿隂六月無炎暑微言發新偈粲
粲如懸圃直心視惠光在此大法鼓
奉别長史庾公太守徐公應召
烈風起江漢白浪忽如山方伯驟勤王杞人亦憂天酆
鎬頃霾晦雲龍召我賢車騎北艱苦艅艎西泝㳂水靈
靜湍瀨猛獸趨後先龍樓開新陽萬里出雲間宇宙既
焜燿崇德濟巨川受命在神宗振兵猶軒轅煌煌踰涿
鹿穆穆更坤元明王朝太階遠邇望嘉言遊子淡何思
江湖將永年
獄中貽姚張薛李鄭柳諸公
直道時莫親起羞見䜛口輿人是非怪西子言有咎誣
善不足悲失聽一何醜大來敢遐望小往且虚受中夜
囹圄深初秋縲紲久疎螢出暗草朔風鳴衰柳河漢低
在戸蠨蛸垂向牖鴈聲遠天末凉氣生霽後負戸愁讀
書劔光忿衝斗哀哀害神理惻惻傷慈母妻子垂涕泣
家僮日奔走書詞苦人吏饋食勞交友寒服猶未成繁
霜漸將厚吉凶問詹尹倚伏信北叟鬼哭知己冤鳥言
誠所誘諸公深惠愛朝夕相左右束濕雖欲操鈎金庶
無負傷羅念搖翮踠足思驤首瑾瑜頗匿瑕邦國方含
垢眷言離深穽永日常攜手
貽鼓吹李丞時信安王北伐李公王之所器者
也
北伐昧天造王師示有征轅門統元律帝室命宗英靈
威方首事仗鉞按邊城膏雨被春草黃雲浮太清文儒
託後乘武旅趨前旌出車發西洛營軍臨北平曰予深
固陋志氣頗縱横嘗思驃騎幕願逐嫖姚兵惟賢美無
度海内依揚聲河間舊相許車騎日逢迎折節下謀士
深心論客卿忠言雖未列庶以知君誠
貽王侍御出臺掾丹陽
高高瑯琊臺臺下生箘簵照車十二乘光彩不足諭既
當少微星復隠高山霧金丘華陽下仙伯養晦處茅茨
對三峯梧桐開一路神溪繞臯陸樵牧自成趣時登青
冥遊若從天江度墟里獻薇蕨羣公致衣縷深沈復清
淨俯仰視太素猛獸識賓僕頳霞知早暮峩峩雲龍開
忽有方伯遇達人無不可壯志(一作士)且馳騖融泄長雞
鳴繽紛大鵬翥赤墀高崱屴一見如三顧禮服正邦祀
刑冠肅王度三辰明昭代光啓玄元祚章臺收杞梓太
液滿鵷鷺豐澤耀純仁八方晏黔庶沈沈閶闔起殷殷
蓬萊曙旌戟儼成行雞人傳發煦翔翼一如鶚百辟莫
不懼清廟奉烝嘗靈山扈鑾輅天街時蹴踘直指讌梐
枑四月純陽初雷雨始奮豫逆星孛皇極鈇鑕靜天步
酆鎬舒曜靈干戈藏武庫析㯕增廣運直道有好惡迴
跡清憲臺傳騎東南去列城異疇昔近踐寡徒御纏綿
西關道婉孌新豐樹伊洛不敢息淮河任㳂泝鄉亭茱
萸津先後非疏附炎時方怵愓有若踐霜露惆悵長
岑長(一作缺)寂寞梁王傅紛吾家延州結友在童孺岑陽
沐天德邦邑持民務躑躅望朝隂如何復淪誤牙曠三
千里擊轅非所慕秋濤聯滄溟舟檝凑北固江汜日綿
眇朝夕空寐寤中洞松栝新東臯阡陌故餘輝方焜耀
可以歡邑聚南華在濠上誰辯魏王瓠登陟芙蓉樓為
我時一賦
貽劉高士别
夙駕出東城城傍早霞散初日照龍闕峩峩在天半壯
哉麗百常美矣崇兩觀俯視趨朝客簮珮何璀璨而我
送將歸裵回覇陵岸北雲去吳越南鴈離江漢伊昔蹈
丘園翩翩理文翰高談閔仲叔逸氣劉公幹每言竹栢
貞常輕朝市玩山晝猿狖靜溪曛魚鳥亂寧止卧崆峒
直云期汗漫聖君既理歷族士咸炳煥矯首來天池振
羽泛漪瀾元淑命不達伯鸞吟可歎東去姑蘇臺乃過
陟陽館舍轡函關道浮舟滄海畔耳目曠暄凉懷抱盈
悲惋沈沈青歲晩靄靄秋雲換自言永遁棲無復從羈
絆揮手謝知已知已莫䏸讃
山中貽崔六琪華
恍惚登高嶺裵回看落日遥想仲長園如親幼安室春
渚菖蒲登山中撥榖鳴相思不道遠太息未知情意君
来此地時復疎林薄中夜掃閒(一作衡)門迎晨閉菌閣屣
履清池上家童奉信歸憂隨落花散目送歸雲飛故交
在天末心知復千里無人暫往来獨作中林士
貽余處士
故園至新浦遥復未百里北望是他邦紛吾即遊士潮
来津門啟罷楫信流水客意乃成歡舟人亦相喜遲遲
菱荇上泛泛菰蒲裏漸聞商旅喧猶見鳬鷖起市亭忽
雲搆方物如山峙吳王昔喪元隋帝又滅祀停艫(一作艦)
一以眺太息興亡理秋苑故池田宫門新柳杞我行苦
炎月乃及清昊始此地日逢迎終思隠君(一作居)子莫言
異舒卷形音在心耳
劉先生閒居(先生及第後為道士居太清宫又從戎而後歸)
高第後歸道乃居玉華宫逍遥人間世不異浮丘公甘
寢何秉羽出門忽從戎方將遊崑崙又欲小崆峒進退
既在我歸来長安中焚香東海君侍坐西山童善行無
轍迹吾亦安能窮但見神色閒中心如虚空期之比天
老真德輔帝鴻
京口題崇上人山亭(即京口郭内山也)
清旦歴香巖巖徑紆復直花林開宿霧遊目清霄極分
眀窗戶中遠近山川色金沙童子戲香飯諸天食叫叫
海鴻聲軒軒江燕翼寄言清淨者閭閻徒自踣
朝邑蔡主簿期不會二首
下位日趨走久之賓會疎空遲偶詞賦所媿比園廬朝
念池上酌暮逢林下書方將固封守暫欲混畋漁衰柳
隠長路秋雲滿太虚遥遥望左右日入未廽車
日入清風至知君在西偏車輿既成列賓僕復䏸賢迢
遞下墟坂逍遥看井田蒼山起暮雨極浦浮長煙服義
大如志交歡數盡年寧言十餘里不見空来還
鞏城南河作寄徐三景暉
初年雨候遲鞏洛河流小搖搖芳草岸屢見春山曉清
露洗雲林輕波戱魚鳥唯言故人遠不念鄉川眇舟檝
去瀠廻湍溆行奔峭寄書千里路莫道南鴻少
貽閻處士防卜居終南
春風搖雜樹言别還江汜堅冰生綠潭又客三千里兆
夢唯顔色懸情乃文史滌耳貴清言披歡遲玉趾秦城
疑舊廬佇立問焉如稚子跪而說還山將隠居竹林既
深遠松宇復清虚跡迥事多逸心安趣有餘石門動高
韻草堂新著書(時閻子有石門草堂詩集)鶱飛久超絶蹇足空躊躇
猶有昔時意望君當照車驅車當六國何以須潜默聖
主常徵賢羣公每舉德此時方獨往身志將何欲願謝
山中人廻車首歸躅
新豐作貽殷四校書
漢皇思舊邑秦地作新豐南出華陽路西分長樂宫安
知天地久不與昔年同雞犬暮聲合城池秋霽空紛吾
從此去望極咸陽中不見芸香閣徒思文雅雄
華陽作貽祖三詠
朝行敷水上暮出華山東高館宿初靜長亭秋轉空日
余(一作餘)久淪汨重此聞霜風淅瀝入溪樹颼飀驚夕鴻
棲然望伊洛如見息陽宫舊識無高位新知盡固窮夫
君獨輕舉遠近善文雄豈念千里駕﨑嶇秦塞中
貽袁三拾遺謫作
傾蓋洛之濱依然心事親龍門何以峻曾是好詞人珥
筆朝文(一作丹)陛含章諷紫宸帝城多壯觀被服長如春
天子儉為德而能清約身公卿盡虚位天下自趣塵如
君物望美令德聲何已高帝黜儒生文皇謫才子朝廷
非不盛譴謫良難恃路出大江隂川行碧峰裏斯言徒
自玷白玉豈為滓希聲盡衆人深識唯知已知已怨生
離悠悠天一涯寸心因夢斷孤憤為年移花滿芙蓉闕
春深朝夕池空令千萬里長望白雲垂
洛中貽朝校書衡朝即日本人也
萬國朝天中東隅道最長吾(一作朝)生美無度高駕仕春
坊出入蓬山裏逍遥伊水傍伯鸞遊太學中夜一相望
落日懸高殿秋風入洞房屢言相去遠不覺生朝光
貽崔太祝
天都分禮閣肅肅臨清渠春山照前屏高槐蔭内除惟
賢尚廪祿弟去兄来居文雅更驤首風流信有餘中年
幸從事乃遇兩吹嘘何以知君子交情復淡如
貽王處士子文
春草生洞渚春風入上林春臯有黃鶴撫翮未揚音王
屋嘗嘉遁伊川復陸沈張弦鵾雞弄閉室蓬蒿深避地
歌三樂遊山賦九吟大君思左右無乃化黃金
獻華隂羅丞别
華山薄遊者玄髮當青春道德同仙吏尊卑即丈人縣
城俯京路獲見官舍裏淹留瓊樹枝謔浪春泉水昔余
在天目總角奉遊從寒暑遞来往今復蓮花峰别情無
遠近道别方愁予孰想古人言乃知悲風雨
閒居
薄遊何所媿所媿在閒居親故不来往中園時讀書步
欄滴餘雪春塘抽新蒲梧桐漸覆井時鳥自相呼悠然
念故鄉乃在天一隅安得如浮雲来往方須臾
送恂上人還吳
洛城夲天邑洛水即天池君王既行幸法子復来儀虛
室香花滿清川楊柳垂乘閒道歸去遠意誰能知
送周十一
秋風隕羣木衆草下嚴霜復問子何如自言之帝鄉豈
無親所愛將欲濟時康握手别征駕返悲岐路長
新豐主人
新豐主人新酒熟舊客還歸舊堂宿滿酌香含北砌花
盈尊色泛南軒竹雲散天高秋月眀東家少女觧秦筝
醉来忘却巴陵道夢中疑是洛陽城
登戲馬臺作
君不見宋公伏(一作杖)鉞誅燕後英雄踴躍爭趨走小會
衣冠吕梁壑大徵甲卒碻磝口天門(一作開)神武樹元勲
九日茱萸饗六軍泛泛樓船遊極浦搖搖歌吹動浮雲
居人滿目市朝變覇業猶存齊楚甸泗水南流桐柏川
沂山北走瑯琊縣滄海沈沈晨霧開彭城烈烈秋風来
少年自古(一作言)未得意日暮蕭條登古(一作此)臺
貽從軍行
取勝(一本缺)小非用(一作川)来朝眀光殿東平不足先夢出
鳳林間夢還滄海闕萬里盡隂色豈為我離别馬上吹
笛起寒風道傍舞劍飛春雪男兒懸弧非一日君去成
高節(一云缺誤)
酬李壺關奉使行縣憶諸公
青楓(一作風)江上滄浪吟白月宫中鸚鵡林非有淨清心
同道同方若斷金離居忽有雲山意清韻遥轉舟檝事
去時能憶竹園遊来時莫忘桃園(一作源)記(一云闕誤)
薔薇(一有篇字)
裊裊長數尋青青不作林一莖獨秀當庭心數枝分作
滿庭隂春日遲遲欲將半庭影離離(一作昤昤)正堪玩枝上
鶯嬌不畏人葉底蛾飛自相亂秦家女兒愛芳菲畫眉
相伴(一作喚)采葳蕤高處紅䰅欲就手低邊綠刺已牽衣
蒲萄架上朝光滿楊柳園中暝鳥飛連袂踏歌從此去
風吹香氣逐人歸
同張侍御宴北樓
今之太守古諸侯出入雙旌垂七旒朝覽干戈時聽訟
暮延賓客復登樓西山漠漠崦嵫色北渚沈沈江漢流
良宵清淨方高會繡服光輝聮皂蓋魚龍恍惚階墀下
雲霧杳冥窗戶外水靈慷慨行泣珠游女飄颻思解佩
蒼蒼低月半遥城落落疎星滿太清不分(一作忍)開襟悲
楚奏願言吹笛退胡兵軒后青丘埋猰㺄周王白羽掃
攙搶期君武節朝龍闕余亦翺翔歸玉京
御定全唐詩卷一百三十八
