欽定四庫全書
御定全唐詩卷四百八十七
鮑溶
經舊遊
遊魚懷故池倦鳥懷故窠故山繫歸念行坐青巍峩羸
馬經舊途此鄉喜重過居人無故老倍感别日多但見
野中墳纍纍如青螺凉風日搖落桑下松婆娑歎息追
古人臨風傷逝波古人無不死歎息欲如何朅來遂遠
心默默存天和
過薛舍人舊隐
寢門來哭夜此月小祥初風意猶憶瑟螢光乍近書牆
蒿藏宿鳥池月上鉤(一作吹)魚徒引相思淚涓涓東逝餘
山居
窈窕垂澗蘿蒙茸黃(一作采)葛花鴛鴦憐(一作臨)碧水照影
舞金沙
暮秋與裵居晦宴因見採菊花之作(一本題作暮秋見菊)
菊花低色過重陽似憶王孫白玉觴今日王孫好收採
高天已下兩迴霜
望麻姑山
幽人往往懷麻姑浮世悠悠仙景(一作境)殊自從青鳥不
堪使更得蓬萊消息無
湖上望月
湖上清凉月更好天邊旅人猶未歸幾見金波滿還破
草蟲聲畔露沾衣
襄陽懷古
㐮陽太守沈碑意身後身前幾年事湘江千歲未為陵
水底魚龍應識字
秋夜對月寄僧特
憶見特公賞秋處凉溪看月清光寒今夕深溪又相映
特公何處共團圓
望江中(一本無江中二字)金山寺
一朵蓬萊在世間梵王宫闕翠雲閒(一作閑)近南溪水更
清淺聞道遊人未忍還
宿青牛谷梁煉師仙居
随雲步入青牛谷青牛道士留我宿可憐夜久月中行
惟有壇邊一枝竹
得僧書
身歸紫霄嶺書下白雲來翦筍發寒字燒花芳夜雷想
随香馭至不假定鐘催
見袁德師侍御說江南有仙檀花因以戲贈
聞說天壇花耐凉笑風含露對秋光欲求御史更分别
何似衣花歲歲香
和王璠侍御酬友人贈白角冠
芙蓉寒豔鏤冰姿天朗燈深拔豸時好見吹笙伊洛上
紫煙丹鳳亦相随
送僧擇棲(一本無上二字)遊天台二首
身非居士常多病心愛空王稍覺閒師問寄禅何處所
浙東(一作南)青翠沃洲山
金嶺雪晴僧獨歸水文霞彩衲(一作納)禪衣可憐石室燒
香夜江月對心無是非
上巳日寄樊瓘樊宗憲兼呈上浙東孟中丞簡
世間禊事風流處鏡裏雲山若畫屏今日會稽王内史
好將賓客醉蘭亭
暮春戲贈樊宗憲
羌笛胡琴春調長美人何處樂年芳野船弄酒鴛鴦醉
官路攀花騕褭狂應和朝雲垂手語肯嫌夜色斷刀光
酬王侍御
慙非青玉製故以贈仙郎希冀留書閤提攜在茟牀詎
能輝繡服安得似芸香所報何珍重清明勝夜光
寄宋申錫評事時從李少師移軍回歸
君逐元侯静虜歸虎旗龍節駐春暉欲求岱岳燔柴禮
已錫魯人縫掖衣長劒一時天外倚五雲多遶日邊飛
心期共賀太平世去去故鄉親(一作其)食薇
夏日懷杜悰駙馬
五月清凉蕭史家瑶池分水種菱花迴文地簟龍鱗浪
交鏁天窗蟬翼紗閒遣青琴飛小雪自看碧玉破甘瓜
仍聞聖主知書癖鳳閣燒香對五車
鶯雛
雙鶯銜野蝶枝上教雛飛避日花隂語愁風竹裏啼須
防美人賞為爾好毛衣
上陽宫月
水北宫城夜柝嚴宫西新月影纖纖受環花幌小開鏡
移燭瑶房皆捲簾學織機邊娥影静拜新衣上露華沾
合裁班扇思行幸願託凉風篋笥嫌
淮南臥病聞李相夷簡移軍山陽以靖東寇感
激之下因抒長句
太白星前龍虎符元臣出將順天誅教聞清淨蕭丞相
計立安危范大夫玉帳黃昏大刁斗月營寒曉小單于
魯連未必蹈滄海應見麒麟新畫圖
讀淮南李相行營至楚州詩
閫外建牙威不賓古來戡難憶忠臣已分舟楫歸元老
更使熊羆屬丈人玄象合教滄海晏青龍喜應太山春
來年二月登封禮去望台星扈日輪
讀李相心中樂(第六句缺一字)
負海狂鯨縱巨鱗四朝天子阻時廵誰將侯玉乖南面
幾使戎車殷左輪久作妖星虛費日終(闕)天洞亦何人
果聞丞相心中樂上贊陶唐一萬春
聞國家將行封禪聊抒臣情
雲雨由來随六龍玉泥瑶檢不乾封山知槱柞新煙火
臣望簫韶舊鼓鐘清蹕閒過素王廟翠華高映大夫松
旅中病客諳堯曲身賤何由奏九重
和淮南李相公夷簡喜平淄青迴軍之作
横笛臨吹發曉軍元戎幢節拂寒雲搜山羽騎乘風引
下瀨樓船背水分天際獸旗搖火燄日前魚甲動金文
馬毛不汗東方靖行見蕭何第一勛
秋暮八月十五夜與王璠侍御賞月因愴遠離
聊以奉寄
前月月明夜美人同遠光清塵一以間今夕坐相忘風
落芙蓉露凝餘繡服香
送蕭世秀才
心交别我西京去愁滿春魂不易醒從此無人訪窮(一作)
(貧)病馬啼(一作蹤)車轍草青青
懷惠明禪師
秋天欲霜夜無風我意不在天地中雪山世界此凉夜
寶月獨照瑠璃宫解空長老蓮花手曾以佛書親指授
雪嶺無人又問來十年夏臘平安否
吳中夜别
楚客秋思著黃葉吳姬夜歌停碧雲聲盡燈前各流淚
水天凉冷鴈離羣
隋家井
玉鉤欄下寒泉水金轆轤邊影照人此水今為九泉路
數(一作一)枝花照數堆塵
寄王璠侍御求蜀箋
蜀川牋紙綵雲初聞說王家最有餘野客思將池上學
石楠(一作練帬)紅葉不堪書
湘妃列女操
有虞夫人哭虞后淑女何事又傷離竹上淚跡生不盡
寄哀雲和五十絲雲和終奏鈞天曲乍聽寶琴遥嗣續
三湘測測流急綠秋夜露寒蜀帝飛楓林月斜楚臣宿
更疑川宫日黃昏闇攜女手殷勤言環珮玲瓏有無間
終疑既遠雙悄悄蒼梧舊雲豈難召老猿心寒不可嘯
目眄眄兮意蹉跎魂騰騰兮驚秋波曲一盡兮憶再奏
衆絃不聲且如何
羽林行
朝出羽林宫入參雲臺議獨請萬里行不奏和親事君
王重年少深納開邊利寶馬雕玉鞍一朝從萬騎煌煌
都門外祖帳光七貴歌鐘樂行軍雲物慘别地簫笳整
部曲幢盖動郊次臨風親戚懷滿袖兒女淚行行復何
贈長劒報恩字
鳴鴈行
七月朔方鴈心苦聯影翻空落南土八月江南隂復晴
浮雲繞天難夜行羽翼勞痛心虚驚一聲相呼百處鳴
楚童夜宿煙波側沙上布羅連草色月闇風悲欲下天
不知何處容棲息楚童胡為傷我神爾不曾作遠行人
江南羽族本不少寧得網羅此客鳥
織婦詞
百日織綵絲一朝停杼機機中有雙鳳化作天邊衣使
人馬如風誠不阻音徽影響随羽翼雙雙繞君飛行人
豈願行不怨不知歸所怨天盡處何人見光輝
塞上行
西風應時筋角堅承露牧馬水草冷可憐黃河九曲盡
氈館牢落胡(一作樹)無影
採珠行
東方暮空海面平驪龍弄珠燒月明海人驚窺水底火
百寶錯落随龍行浮心一夜生姦見月質龍軀看幾遍
擘波下去忘此身迢迢謂海無靈神海宫正當龍睡重
昨夜孤光今得弄河伯空憂水府貧天吳不敢相驚動
一團冰容掌上清四面人入光中行騰華乍搖白日影
銅鏡萬古羞為靈海邊老翁怨狂子抱珠哭向無底水
一富何須龍頷前千金幾葬魚腹(一作腸)裏鱗蟲變化為
隂陽填海破山無景光拊心髣髴失珠意此土為爾離
農桑飲風衣日亦飽煖老翁擲却荆(一作同)雞卵
采葛行
春溪幾回葛花黃黃麝引子山山香蠻女不惜手足損
鉤刀一一牽柔長葛絲茸茸春雪體深澗擇泉清處洗
殷勤十指蠶吐絲當窗嫋嫋聲高機織成一尺無一兩
供進天子五月衣水精夏殿開凉戶冰山繞座猶難御
衣親玉體又何如杳然獨對秋風曙鏡湖女兒嫁鮫人
鮫綃逼肖也(一作色)不分吳中角簟泛清水搖曳勝被三
素雲自茲貢薦無人惜那敢更争龍手跡蠻女將來海
市頭賣與嶺南貧估客
南塘二首
南塘旅舍秋淺清夜深綠蘋風不生蓮花受露重如睡
斜月起動鴛鴦聲
塘東白日駐紅霧早魚翻光落碧潯畫舟蘭棹欲破浪
恐畏驚動蓮花心
東鄰女
雙飛鷓鴣春影斜美人盤金衣上花身為父母幾時客
一生知向何人家
寄李都護
去年河上送行人萬里弓旌一武臣聞道玉關烽火滅
犬戎知有外家親
長安旅舍懷舊山
昨夜清凉夢本山眠雲喚鶴有慙顔青蓮道士長堪羡
身外無名至老閒
漢宫詞二首
栢梁宸居清窈窕東方先生夜待詔夜久月當承露盤
内人吹笙舞鳳鸞
月映東窗似玉輪未央前殿絶聲塵宫槐花落西風起
鸚鵡驚寒夜喚人
薦冰
西陸宜先啟春寒寢廟清歷官分氣候天子薦精誠已
辨瑶池色如和玉珮鳴禮餘神轉肅曙後月殘明雅合
霜容潔非同雪體輕空憐一掬水珍重此時情
送薛補闕入朝(一作鮑防詩)
平原門下十餘人獨受恩多未殺身每歎陸家兄弟少
更憐楊氏子孫貧柴門已斷施行馬魯酒那能醉近臣
頼有軍中遺令在猶將談笑對風塵
句
萬里岐路多一身天地窄(見張為主客圖)
御定全唐詩卷四百八十七
