欽定四庫全書
御定全唐詩卷一百四十六
陶翰
陶翰潤州人開元十八年擢進士第又擢宏詞科以冰
壺賦得名官禮部員外郎詩一卷
古塞下曲(一作王季友誤)
進軍飛狐北窮寇勢將變日落沙塵昏背河更一戰騂
(一作駿)馬黃金勒琱弓白羽箭射殺左賢王歸奏未央殿
欲言塞下事天子不召見東出咸陽門哀哀淚如霰
燕歌行
請君留楚調聽我吟燕歌家在遼水(一作東)頭邊風意氣
多出身為漢將正值戎未和雪中凌天山冰上渡交河
大小百餘戰封侯竟蹉跎歸来㶚陵下故舊無相過雄
劍委塵匣空門垂(一作惟)雀羅玉篸還趙女(一作姝)寶瑟(一作)
(瑶琴)付齊娥昔日不為樂時哉今奈何
望太華贈盧司倉
行(一作作)吏到西華乃觀三峯壯削成元氣中傑出天河
(一作漢)上如有飛動色不知青冥狀巨靈安在哉厥跡猶
可望方此顧(一作歎)行旅(一作役)末由飭(一作訪)仙裝(裝唐韻側亮切)
(行裝也或改作仗非)葱蘢記星壇眀滅數雲嶂良友垂真契宿心
所微尚敢投歸山吟霞徑一相訪
贈鄭員外
驄馬拂繡裳按兵遼水陽西分雁門騎北逐樓煩王聞
道五軍集相邀百戰場風沙暗天起虜騎(一作陣)森已行
儒服揖(一作護)諸將雄謀吞大(一作八)荒金門来(一作求)見謁
朱紱生輝光數年(一作載)侍御史稍遷尚書郎人生志氣
立所貴功業昌何必守章句終年事鉛黃同時獻賦客
尚在東陵傍
贈房侍御(時房公在新安)
志士(一作人)固(一作故)不羈與道常周旋進則天下仰已之
能晏然褐衣東府召執簡南臺先雄義每特立犯顔豈
圖全謫居東南遠逸氣吟芳荃適會寥廓趣清波更夤
緣扁舟入五湖發纜洞庭前浩蕩臨海曲迢遥濟江壖
徵竒忽忘返遇興將彌年乃悟范生智足眀漁父賢郡
臨新安渚佳賞此城偏日夕對層岫雲霞映晴川閒居
戀秋色偃卧含貞堅倚伏聊自(一作自相)化行蔵互推遷君
其振羽翮歲晏將(一作欲)冲天
晩出伊闕寄河南裴中丞
退無偃息資進無當代策冉冉時將暮坐為周南客前
登闕塞門永眺伊城陌長川黯已空(一作暮)千里寒氣白
家本(一作在)渭水西異日同所適秉志師禽尚微言祖莊
易一辭林壑間共繫風塵役交朋(一作才名)忽先進天道何
(一作邑多)紛劇豈念嘉遯時依依偶沮溺
送朱大出關
楚客西上書十年不得意平生相知者晩節心各異長
揖五侯門拂衣謝中貴丈夫多别離各有四方事拔劍
因高歌蕭蕭北風至故人有斗酒是夜共君醉努力強
加餐當年莫相棄
宿天竺寺
松柏亂巖口山西微徑通天開(一作關)一峯見宫闕生虛
空正殿倚霞壁千樓(一作上房)標石叢夜来猨鳥靜鐘梵響
(一作寒)雲中岑(一作峯)翠映湖(一作眀)月泉聲亂溪風心超諸
境外了與懸解同眀發唯改視朝日長崖東(一作眀發氣候改起)
(視長崖東)湖色濃蕩漾海光漸曈朦葛仙迹尚在許氏道猶
崇獨往古来(一作今)事幽懷期二公
出蕭關懷古
驅馬擊長劍行役至蕭關悠悠(一作然)五原上永眺關河
前北虜三十萬此中常控弦秦城亘宇宙漢帝理(一作埋)
旌(一作戎又作旄)旃刁斗鳴不息羽書日夜傳五軍計莫就三
策議空全大漠横萬里蕭條絶人煙孤城(一作山)當瀚海落
日照祈連愴矣苦寒奏懷㦲式微篇更悲秦樓月夜夜
出胡天
南楚懷古
南國久蕪漫我来空鬱陶君看章華宫處處生黃蒿但
見陵與谷豈知賢與豪精魂托古木寳玉捐江臯倚棹
下晴景㢠舟隨晩濤碧雲暮寥落湖上秋天高往事那
堪問此心徒自勞獨餘湘水上千載聞離騷
經殺子谷
扶蘇秦帝子舉代稱其賢百萬猶在握可爭天下權束
身就一劍壯志皆棄捐塞下有遺跡千齡人共傳疎蕪
盡荒草寂歴空寒煙到此盡垂淚非我獨澘然
早過臨淮
夜来三渚風(一作夜泊三風渚)晨過臨淮島湖中海氣白城上
楚雲早鱗鱗魚浦帆漭漭蘆洲草川路日(一作白)浩蕩惄
焉心如𢷬且言任倚伏何暇念枯槁范子名屢移蘧公
志常保古人去已久此理今難(一作難足)道(一作古人已云云此理誰足道)
乘潮至漁浦作
艤棹乘早潮潮来如風雨樟臺忽已隠界峰莫及覩(一作)
(嶂高忽已界峯暗莫及覩)崩騰心為失浩蕩目無主豗㦎浪始聞(一作)
(風停浪始開)漾漾入魚浦雲景共澄霽江山相吞吐偉哉造
化工(一作靈)此事從終古流沫誠足誡商歌調易苦頗因
忠信全客心(一作念)猶栩栩
秋山夕興
山月松篠下月眀山景鮮聊為高秋酌復此清夜弦晤
語方獲志栖心亦彌年尚言興未逸更理逍遥篇
送集賢學士伊闕史少府敇放歸江東覲省(一作)
(綦毋潛詩)
墨客鍾張侣材高吳越珍千門来謁帝駟馬去榮親吏
邑沿清洛鄉山指白蘋歸期應不遠當及未央春
送金卿歸新羅
奉義朝中國殊恩及遠臣鄉心遥渡海客路再經春落
日誰同望孤舟獨可親拂波銜木鳥偶宿泣珠人禮樂
夷風變衣冠漢制新青雲已干吕知汝重来賓
柳陌聽早鶯(一本題上奉試二字)
忽来枝上囀還似谷中聲乍使香閨靜偏傷遠客情間
關難辨處斷續若頻驚玉勒留將久青樓夢不成千門
候曉發萬井報春生徒有知音賞慙非臯鶴鳴
御定全唐詩卷一百四十六
