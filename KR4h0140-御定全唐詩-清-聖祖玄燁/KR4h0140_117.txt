欽定四庫全書
御定全唐詩卷一百十七
張旭
張旭蘇州吴人嗜酒善草書每醉後號呼狂走乃下筆
或以頭濡墨而書既醒自視以為神世呼為張顛初仕
為常熟尉自言始見公主擔夫爭道又聞鼓吹而得筆
法意觀公孫大娘舞劒噐乃盡其神時以李白歌詩旭
草書及裵旻劒舞為三絶詩六首
清谿泛舟
旅人倚征櫂薄暮起勞歌笑攬清谿月清輝不厭多
桃花谿
隠隠飛橋隔野烟石磯西畔問漁船桃花盡日随流水
洞在清谿何處邊
山行留客
山光物態弄春輝莫為輕隂便擬歸縱使晴明無雨色
入雲深處亦沾衣
春遊值雨
欲尋軒檻列清尊江上烟雲向晩昏湏倩東風吹散雨
明朝却待入華園
春草
春草青青萬里餘邊城落日見離居情知海上三年别
不寄雲間一紙書
柳
濯濯烟條拂地垂城邊樓畔結春思請君細看風流意
未减靈和殿裏時
賀朝
賀朝越州人官止山隂尉詩八首
南山(一作賀朝清詩)
湖北雨初晴湖南山盡見巖巖石帆影如得海風便仙
穴茅山峯彩雲時一見邀君共探此異籙殘幾卷
孤興
晴日暖珠箔夭桃色正新紅粉青鏡中娟娟可憐嚬君
子在遐險蕙心誰見珍羅幕空掩晝玉顔静移春江瑟
語幽獨再三情未申黃鵠千里翅芳音遲所因
從軍行
朔胡乘月寇邊城軍書插羽刺(一作賜)中京天子金壇拜
飛將單于玉塞振佳兵騎射先鳴推任侠龍韜决勝佇
時英聞有河湟客愔愔理帷帟常山啟霸圖汜水先天
策銜珠浴鐵向桑乾釁旗膏劒指烏丸鳴雞已報關山
暁来雁遥傳沙塞寒直為甘心從苦節隴頭流水鳴嗚
咽邊樹蕭蕭不覺春天山漠漠長飛雪魚麗陣接塞雲
平雁翼營通海月明始看晉幕飛鵝入旋聞齊壘啼烏
聲自從一戍燕支山春光幾度晉陽關金河未轉青絲
騎玉筯應啼紅粉顔鴻歸燕相續池邊芳草綠已見氛
清細柳營莫更春歌落梅曲烽沈竈减静邊亭海宴山
空肅已寧行望鳳京旋凱捷重来麟閣畫丹青
賦得遊人久不歸(一作劉孝孫詩又作賀朝清詩)
鄕關𦕈天末引領悵懷歸羇旅久滛滯物色屢芳菲稍
覺出意盡行看蓬鬢稀如何千里外佇立霑裳衣
宿香山閣(一作賈彦璋詩)
暝上(一作望)春山閣梯雲宿半空軒忩閉潮海枕席拂烟
虹朱網防棲鴿紗燈護夕蟲一聞雞唱暁已見日曈曈
贈酒店胡姬
胡姬春酒店弦管夜鏘鏘紅㲩鋪新月貂裘坐薄霜玉
盤初鱠鯉金鼎正烹羊上客無勞散聽歌樂世娘
賦得春鶯送友人二首(一作劉孝孫詩題作一首後四句在前)
翅掩飛鶯舞啼惱婕妤悲料取金閨意因君問所思
流鶯拂繡羽二月上林期待雪銷金禁銜花向玉墀
萬齊融
萬齊融越州人官崑山令詩四首(按舊唐書文苑傳云神龍中賀知章與賀)
(朝萬齊融張若虚邢巨包融俱以吴越之士文詞俊秀名揚于上京人間往往傳其文朝萬止山隂尉齊融崑)
(山令蓋以萬字属上文作賀朝萬及考唐人所選國秀搜玉二集俱作萬齊融賀朝今仍之)
三日(一作上巳)綠潭篇
春潭滉漾接隋宫宫闕連延潭水東蘋苔(一作芷)嫩色㴠
波綠桃李新花照底(一作水)紅垂菱布藻如妝鏡麗日晴
天相照暎素影沈沈(一作顥顥)對蝶飛金沙礫礫窺魚泳佳
人祓禊賞韶年傾國傾城併可憐拾翠總来芳樹下踏
青争遶綠潭邊公子王孫恣遊翫沙陽(一作場)水曲情無
厭禽浮似挹羽觴杯鱗躍疑投水心劍金鞍玉勒騁輕
肥落絮紅塵擁路飛綠水殘霞催席散畫樓初月待人
歸
仗劒行
昨夜星官動紫微今年天子用武威登車一呼風雷動
遥震隂山撼巍巍胡驕子當見旄頭蝕應死願騎單馬
仗天威挼取長繩縛虜歸仗劍遥叱路傍子匈奴頭血
濺君衣
贈别江頭
東南飛鳥處言是故鄉天江上風花晚君行定幾千計
程頻破月數别屢開年明歲潯陽水相思寄采蓮
送陳七還廣陵
風流誰代(一作氏)子雖有舊無䨇歡酒言相送愁弦意不
降落花馥河道垂楊拂水忩海潮與春夢朝夕廣陵江
邢巨
邢巨揚州人開元七年中文辭雅麗科官監察御史詩
二首
遊春
海岳三峯古春皇二月寒綠潭漁子釣紅樹美人攀弱
蔓環沙嶼飛花點石關谿山遊未厭琴酌弄晴灣
遊宣州琴谿同武平一作
靈谿非人迹仙意素所秉鱗嶺森翠微澄潭照秋景
張若虛
張若虚揚州人兖州兵曹與賀知章張旭包融號吴中
四士詩二首
春江花月夜
春江潮水連海平海上明月共潮生灎灎随波千萬里
(一作頃)何處春江無月明江流宛轉遶芳甸月照花林皆
似霰空裡流霜不覺飛汀上白沙看不見江天一色無
纖塵皎皎空中孤月輪江畔何人初見月江月何年初
照人人生代代無窮已江月年年秖相似不知江月待
何人但見長江送流水白雲一片去悠悠青楓浦上不
勝愁誰家今夜扁舟子何處相思明月樓可憐樓上月
裵回應照離人妝(一作玉)鏡臺玉(一作遮)戸簾中卷不去𢷬
衣砧上拂還来此時相望不相聞願逐月華流照君鴻
雁長飛光不度魚龍潛躍水成文昨夜閒潭夢落花可
憐春半不還家江水流春去欲盡江潭落月復西斜斜
月沈沈藏海霧碣石瀟湘無限路不知乘月幾人歸落
月遥情滿江樹
代答閨夢還
關塞年華早樓臺别望違試衫著煖氣開鏡覓春暉燕
入窺羅幕蜂来上畫衣情催桃李豔心寄管弦飛妝洗
朝相待風花暝不歸夢魂何處入寂寂掩重扉
薛業
薛業天寳間處士西遊廬山趙補闕驊王侍御定張評
事有略各以文為贈獨孤及嘗稱其敦於詩困於學敏
於行口弗言禄禄亦不及識其真者以為永歎詩二首
洪州客舍寄柳博士芳
去年燕巢主人屋今年花發路傍枝年年為客不到舍
(一作歸去)舊國存亡那得知胡塵一起亂天下(一作天下亂)何處
春風無别離
晚秋贈張折衝(此公事制舉)
都尉今無事時清但閉關夜霜戎馬瘦秋草射堂(一作鵰)
閒位以穿楊得名因折桂還馮唐真不遇歎息鬢毛斑
御定全唐詩卷一百十七
