欽定四庫全書
御定全唐詩卷七百八十九
聯句
皇甫曾
建元寺晝公與崔秀才見過聯句與鄭奉禮說
同作(以下二首又見皎然集)
曾晝鄭說(太常寺奉禮郎)崔子向
人閑宜歲晩道者訪幽期獨與寒山别行當暮雪時(曾)
柏臺辭漢主竹寺寄潜師荷策知君待開門笑我遲(晝)
暮階縣雨足寒吹繞松枝理辯塵心妄經分梵字疑(說)
久承黃紙詔曾賦碧雲詩然諾驚相許風流話所思(子向)
筌忘心已默磬發夜何其願結求羊侣名山從所之(曾)
建元寺西院寄李員外縱聯句
曾崔子向鄭說晝
寄隠霜叠客相思粉署人(子向奉上侍御)誠知阡陌近無奈别
離頻(曾奉奉禮)夜色迷䨇樹鐘聲警四鄰(說奉崔秀才)散才徒仰
鮑歸夢遠知秦(台上)雨帶清笳發花驚夕漏春(晝)招搖隨
步錫髣髴聽行輪(子向奉侍御)要路推高足空林寄一身(曾奉)
(奉禮)盛名知獨擅良會憶相親(說奉崔十一)稍滌心中垢都遺
陌上塵(子向奉)今宵此堂集何事少遺民(晝)
嚴維
中元日鮑端公宅遇吳天師聯句(此首又見崔元翰集)
維鮑防謝良輔杜奕李清劉
蕃謝良弼鄭槩陳元初樊珣&KR0960;
丹呂渭范淹吴筠
道流為柱史教戒下真仙(維)共契中元會初修内景篇
(防)遊方依地僻卜室喜牆連(良輔)寶笥開金籙華池潄
玉泉(奕)怪龍随羽翼青節降雲煙(清)昔去遺丹竈今來
變海田(蕃)養形奔二景鍊骨度千年(良弼)騎竹投陂裏
攜壺挂牖邊(槩)洞中嘗入靜河上舊談玄(元初)伊洛笙
歌遠蓬壺日月偏(珣)青騾薊訓引白犬伯陽牽(丹)法受
相君後心存象帝先(渭)道成能縮地功滿欲升天(淹)何
意迷孤性含情戀數賢(筠)
酒語聯句各分一字
維劉蕃鮑防謝良輔沈仲昌
邱丹吕渭鄭槩陳元初迥(失姓)
山簡酣歌倒接㒿(蕃)看朱成碧無所知(防)耳鳴目眩駟
馬馳(良輔)口稱童羖腹鴟夷(維)兀然落帽灌酒巵(仲昌)
太常吏部相對時(維)藉糟枕麴浮酒池(丹)瓮間籬下卧
不移(渭)呌呼不應無事悲(槩)千日一醒知是誰(元初)左
傾右倒人避之(迥)
一字至九字詩聯句
維鮑防鄭槩成用陳元初張
叔政賈弇周頌
東西(防)步月尋溪(維)鳥已宿猨又啼(槩)狂流礙石迸筍
穿磎(用)望望人煙遠行行蘿徑迷探題只應盡墨持贈
更欲封泥(元初)松下流時何歲月雲中幽處屡攀躋(叔政)
乘興不知山路遠近緣情莫問日過高低(弇)靜聽林下
潺潺足湍瀨厭問城中喧喧多鼓鼙(頌)
李益
宣上人病中相尋聯句
益廣宣
策杖迎詩客歸房理病身閒收無效藥徧寄有情人(廣宣)
草木分千品方書問六陳還知一室内我爾即天親(益)
八月十五夜宣上人獨遊安國寺山庭院步人
遲明將至因話昨宵乘興聯句(以下三首又見廣宣集)
益廣宣
九重城接天花界三五秋生一夜風行聽漏聲雲散後
遥聞天語月明中(廣宣)含涼閣迥通仙掖承露盤高出
上宫誰問獨愁門外客清談不與此宵同(益)
重陽夜集蘭陵居與宣上人聯句
益廣宣
蟋蟀催寒服茱萸滴露房酒廵明刻燭籬菊暗尋芳(益)
新月和秋露繁星混夜霜登高今夕事九九是天長(廣宣)
與宣供奉攜癭尊歸杏溪園聯句
益廣宣
千畦抱甕園一酌癭尊酒唯有沃洲僧時過杏溪叟(益)
追歡君適性獨飲我空口儒釋事雖殊文章意多偶(廣宣)
蘭陵僻居聯句
益廣宣杜羔
潘岳閒居賦陶潛獨酌謠二賢成往事三徑是今朝(廣宣)
生幸逢唐運昌時奉帝堯進思諧啓沃退混即漁樵(益)
蠹簡封延閣彫闌閟上霄相從清曠地秋露挹蘭苕(羔)
天津橋南山中各題一句
益韋執中諸葛覺賈㠀
野坐分苔席(益)山行繞菊叢(執中)雲衣惹不破(覺)秋色
望來空(島)
紅樓下聯句
益廣宣杜羔
佛刹接重城紅樓切太清紫雲連照耀丹檻鬱崢嶸(廣宣)
榱棟煙虹入軒窗日月平參差五陵晩分背八川明(益)
松韻風初過蓮陂浪欲傾敬瞻疑涌見圍繞學無生(羔)
賦應門照綠苔
益法振
宫闕何年月應門何歲苔清光一以照白露共裵回(益)
珠履久行絶玉房重未開妾心正如此昭陽歌吹來(法振)
耿湋
寄司空曙李端聯句
湋王早辛晃
長安一分首萬里隔煙波(早)海上青山暮天涯白髮多
(湋)尋僧因看竹訪道或求鵝(晃)雲樹無猨鳥陰崖罩薜
蘿(湋)醉中留越客興裏眄庭柯(晃)黃葉身仍逐丹霄背
未摩(湋)别愁連旦暮歸夢繞關河(晃)高柳寒蟬對空階
夜雨和(湋)年華空荏苒名宦轉蹉跎(晃)南陌東城路春
來幾度過(湋)
連句多暇贈陸三山人
湋陸羽
一生為墨客幾世作茶仙(湋)喜是攀闌者慙非負鼎賢
(羽)禁門聞曙漏顧渚入晨煙(湋)拜井孤城裏攜籠萬壑
前(羽)閒喧悲異趣語默取同年(湋)歴落驚相偶衰羸猥
見憐(羽)詩書聞講誦文雅接蘭荃(湋)未敢重芳席焉能
弄綵箋(羽)黑池流研水徑石澀苔錢(湋)何事親香案無
端狎釣船(羽)野中求逸禮江上訪遺編(湋)莫發搜歌意
予心或不然(羽)
李景儉(字寬中貞元中登進士第官終少府少監)
道州春日感興
景儉吕溫吕恭(字恭叔溫之弟官殿中侍御史)
始見花滿枝又看花滿地(景儉)且持增氣酒莫滴傷心
淚(溫)深誠長鬱結芳晨自妍媚(恭)嘯歌聊永日誰知此
時意(景儉)
武元衡
中秋夜聽歌聯句
元衡崔備裴度柳公綽盧放
盧士玫
此夕來奔月何時去上天(備)雲鬟方自照玉腕更呈鮮
(度)燕婉人間意飄颻物外緣(公綽上相公)詩裁明月扇歌索
想夫憐(元衡奉盧侍御)暗染荀香久長隨楚夢偏(放)會當來綵
鳳髣髴逐神仙(士玫)
御定全唐詩卷七百八十九
