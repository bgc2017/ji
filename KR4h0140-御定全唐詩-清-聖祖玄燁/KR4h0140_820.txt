欽定四庫全書
御定全唐詩卷八百二十
皎然
從軍行五首
候(一作雙)騎出紛紛元戎霍冠軍漢鞞秋聒地羌火晝燒
雲萬里戈(一作戎)城合三邊羽檄分烏孫驅未(一作不)盡肻
顧遼陽勲
漢旆拂丹霄漢軍新破遼紅塵驅鹵簿白羽擁嫖姚戰
苦軍猶樂功高將不驕至今丁零塞朔吹空蕭蕭
百萬逐呼韓頻年不解鞍兵屯絶漠暗馬飲濁河乾破
敵功未錄勞師力已殫須防肘腋下飛禍出無端
飛將下天來竒謀閫外裁水心龍劍動地肺鴈山開望
氣燕師銳當鋒敵陣摧從今射鵰騎不敢過雲堆
黃紙君王詔青泥校尉書誓師張虎落選將擐犀渠霧
暗津蒲(一作浦)失天寒塞柳疎横行十萬騎欲掃敵烽餘
隴頭水二首
隴頭(一作西)水(一作心)欲絶隴水不堪聞碎影搖槍壘寒聲
咽幔軍素從鹽海積綠帶柳城分日落天邊望逶迤入
塞雲
秦隴逼氐羌征人去未央如何幽咽水併欲斷君腸西
注悲窮漠東分憶故鄉旅魂聲攪亂無夢到咸陽(一作遼陽)
塞下曲二首
寒塞無因見落梅邊人吹入笛聲來勞勞亭上春應度
夜夜城南戰未逥
都護今年破武威風沙萬里鳥空飛旄竿瀚海掃雲出
氊騎天山蹋雪歸
覽史
黃綺皆皓髮秦時隱商山嘉謀匡帝道高步遊天關不
愛珪組紲却思林壑還放歌長松下日與孤雲閑
咏史
獨負高世資冥冥寄浮俗卞子去不歸何人辯荆玉鬻
舂意不淺汚迹身豈辱鸞鎩樂迍邅虬蟠甘窘束五噫
譎且正可以見心曲
咏史
田氏門下客馮公衆中賤一朝市義還百代名獨擅始
知下客不可輕能使主人功業成借問高車與珠履何
知卑賤一書生
讀張曲江集
相公乃天蓋(一作啟)人文佐生成立程正頽靡繹思何縱
横春杼弄緗綺陽林敷玉英飄然飛動姿邈矣簡高情
後輩驚失步前修敢争衡始欣耳目遠再使機慮清體
正力已全理精識何妙昔年歌陽春徒推郢中調今朝
聽鸞鳳豈獨羡(一作蘇)門嘯帝命鎮雄州待濟寄上流才
兼荆衡秀氣助瀟湘秋逸蕩子山匹經竒文暢儔沈吟
未終卷變態紛難數曜耳代明璫襲衣同芳杜愔愔聞
玉磬寤寐在靈府
奉酬陸使君見過各賦院中一物得江蘺
江蘺生古砌花每落禪床嘉客未採掇空門自馨香名
因詩目見色對道心忘不遇陸内史誰知殊衆芳
賦得謝墅送王長史(其墅即晝七代祖吳興守舊居)
世業西山(一作西州)墅移家長我身蕭疎遺樹老寂寞廢田
春車巷傷前轍籬溝憶舊隣何堪再過日(一作此)更送北
歸人
夏日同崔使君論登城樓賦得遠山
遠山湖上小青翠望依稀纔向窗中列還從林表微色
濃春草在峰起夏雲歸不是蓬萊島如何人去稀
咏數探得七
鄒子談天歲黃童對日年求眞初作傳鍊魄已成仙鶴
駕迎緱嶺星橋下蜀川逢君竹林客相對弄清絃
奉同顔使君眞卿送李侍御萼賦得荻塘路
落日車遥遥客心在歸路細草暗回塘春泉縈古渡遺
蹤嘆蕪没遠道悲去住寂寞荻花空行人别無數
賦顔氏古今一事得晉仙傳送顔逸(梁湘東王國常侍顔)
(協著晉仙傳五篇)
曾看顔氏傳多記晉時仙却憶桐君老俱還桂父年青
春留鬢髮白日向雲煙遠别賫遺簡嚢中有幾篇
賦得石梁泉送崔逵
架石通霞壁懸崖散碧沙天晴虹影渡風細練文斜舉
(一作攀)陟幽期阻沿洄客意賖河梁非此路别恨亦無涯
賦得夜雨滴空階送陸羽歸龍山(同字)
閑階夜雨滴偏入别情中斷續清猿應淋漓候館空氣
令煩慮散時與早秋同歸客龍山道東來雜好風
賦得燈心送李侍御萼(光字)
燈心生衆草因有始知芳綵妓忩偏麗金桃動更香花
驚春未盡焰喜夜初長别後空離室何人借末光
賦得竹如意送詳師赴講(青字)
縹竹湘南美吾師尚毁形仍留負霜節不變在林青每
入楊枝手因談貝葉經誰期沃州講持此别東亭
聽素法師講法華經
法子出西秦名齊漆(一作七)道人纔敷藥草義便見雪山
春護法龍來遠聞經鶴下頻應機如一雨誰不滌心塵
咏&KR0993;上人座右畫松
寫得長松意千尋數尺中翠陰疑背日寒色欲生風眞
樹孤標在高人立操同一枝遥可折吾欲問生公
夏日(一作微雨)登觀農樓和崔使君
片雨拂簷楹煩襟四坐清霏微過麥隴蕭散(一作瑟)傍莎
城静愛和花落幽聞入竹聲朝觀趣無限高詠寄深(一作)
(閑)情
妙喜寺逵公院賦得夜磬送吕評事
一磬寒山至凝心轉清越細和虛籟盡疎繞懸(一作寒)泉
發在夜吟更長停空韻難絶幽僧悟深定歸客忘遠别
寂歴無性中眞聲何起滅
咏小瀑布
瀑布小更竒潺湲二三尺細脉穿亂沙叢聲咽危石初
因智者賞果會幽人跡不向定中聞那知我心寂
仙女臺(得仙字)
寂寂(一作寞)舊桑田(一作朱田)誰家(一作何時)女得仙應無雞犬在
空有子孫傳古木花猶發荒臺路未遷(一作月尚懸)暮來雲
一片(一作片雲低不散)疑是欲(一作却)歸年
靈澈上人何山寺七賢石詩
七石配七賢隱僧山上移石性殊磊落君子又高竒跂
禪服宜壞坐客冠可隳夜倚月樹影晝傾風竹枝集質
患追琢表頑用磷緇佚火玉亦害塊然長在兹
潘丞孩子
愛子性情竒初生玉樹枝人曾天上見名向月中知我
識嬰兒意何須待佩觽
南池雜咏五首(并序)
余草堂在池上洲昔柳吳興詩汀洲採白蘋即此
地也左右雲山滿目一坐遂有終焉之志會廣德
中寇盗淮海騷動宵人肆志吾屬不安因賦南池
五咏以自適
水月
夜夜池上觀禪身坐月邊虚無色可取皎潔意難傳若
向空心了長如影正圓
溪雲
舒卷意何窮縈流復帶空有形不累物無跡去隨風莫
怪長相逐飄然與我同
虚舟
虚舟動又静忽似去逢時觸物知無迕為梁幸見遺因
風到此岸非有濟川期
寒山
侵空掩亂色獨愛我中峰無事負輕策閑行躡幽蹤衆
山搖落盡寒翠更重重
寒竹
褭褭孤生竹獨立山中雪蒼翠搖動(一作勁)風嬋娟帶寒
月狂花不相似還共凌冬發
望遠村
林杪不可分水步遥難辨一片山翠邊依稀見村遠
惜暮景
疎隂花不(一作下)動片景松梢度夏日舊來長佳遊何易
暮
效古(天寶十四年)
日出天地正煌煌闢晨曦六龍驅羣動古今無盡時夸
父亦何愚競走先自疲飲乾咸池水折盡扶(一作長)桑枝
暍死化爝火嗟嗟徒爾為空留鄧林在折盡(一作摧折)令人
嗤
古别離(代人答閻士和)
太湖三山口吳王在時道寂寞千載心無人見春草誰
識(一作堪)緘怨者持此傷懷抱孤舟畏狂風一點宿煙島
望所思兮若何月蕩漾兮空波雲離離兮北斷鴻(一作雁)
眇眇兮南多身去兮天畔心折兮湖岸春風胡為兮塞
路使我歸夢兮撩亂
擬長安春詞
春信在河源春風蕩妾魂春歌雜鶗鴂春夢繞轘轅春
絮愁偏滿春思悶更繁春期不可定春曲嬾新翻
效古
思君轉戰度交河強弄胡琴不成曲日落應愁隴底難
春來定夢江南數萬丈游絲是妾心惹蝶縈花亂相續
昭君怨
自倚嬋娟望主恩誰知美惡忽相翻黃金不買漢宫貌
青塜空埋異(一作秦)地魂
銅雀妓
強開尊酒向陵看憶得君王舊日懽不覺餘歌悲自斷
非關豔曲轉聲難
長門怨
春風日日閉長門搖蕩春心似(一作自)夢魂誰(一作若)遣花
開只笑妾不如桃李正(一作自)無言
哭吳縣房聳明府
仁人邁厚德可謂名實全撫迹若疎曠會心極精研履
危節詎屈(廣德初江南寇盗充斥賊通名宰長城縣屢至害而竟不就)著論識不偏
(公著道性論一篇)恨以榮級淺嘉猷未及宣伊人期遠大志業
難比肩昭世既合并吾君藉陶甄奈何明明理與善徒
空詮徵教或稽聖窮源反問天一官自吳邑六翮委江
壖始是牽絲日翻成撤瑟年金膏果不就(房公昔日就沈道士學長)
(生之術晝以佛理難之)玉佩長此捐倚伏信冥昧夭修驚後先安
知忘情子愛網素已褰為有深仁感遂令眞性遷心悲
空林下淚灑秋景前夫子寡兄弟撫孤傷藐然傾雲為
慘結弔鶴共聯翩割念命歸駕訣辭向空筵樹桃陰始
合愛客位常懸幡然(一作怳若)遠行時崇望歸朝旋悟兹懽
晏隔哀被(一作彼)歲月延書帶變芳草履㾗移綠錢冥期
儻可逢生盡會無緣(王坦之與生法師為冥期前死者歸報其罪福)因願示因
業代君運精專(沈約死後冥中見十我因師云師急為我造經捨苦難)相思轉
寂寞獨往西林泉欲見故人心時閱所贈篇素高陶靖
節今重楚先賢芳躅將遺愛可為終古傳
哭覺上人(時絆剡中)
憶君南適越不作買山期昨得耶溪信翻為逝水悲神
交如可見生盡杳難思白日東林下空懷步影時
題餘不溪廢寺
武源離亂後(一作武陵罹亂後)眞界積塵埃殘月生秋水悲風
起故臺居人今已盡樓鴿冥還來不到無生理應堪賦
七哀(與宿吳匡山破寺詩略同)
同李洗馬入餘不溪經辛將軍故城
慘慘寒城望將軍下世時高墉暮草遍大樹野風悲壁
壘今惟(一作猶)在勲庸近可思蒼然古溪上川逝共悽其
憶天台
箬溪朝雨散雲色似天台應是東風便吹從海上來靈
山遊汗漫仙石過莓苔誤到人間世經年不早廽
萬回寺
萬里稱逆化愚蠢性亦全紫紱拖身上妖姬安膝前(一作)
(邊)見他拘坐寂故我是眠禪吾知至人心杳若青冥天
禪詩
萬法出無門紛紛使智昏徒稱誰氏子獨立天地元實
際且何有物先安可存須知不動念照出萬重源
哀教
本師不得已強為我著書知盡百慮遣名存萬象拘如
何工言子終日論虚無伊人獨冥冥時人以為愚
聞鐘
古寺寒山上遠鐘揚好風聲餘月樹動響盡霜天空永
夜一禪子泠然心境中
溪上月
秋水月娟娟初生色界天蟾光散浦溆素影動淪漣何
事無心見虧盈向夜禪
山雪
夕陽在西峰疊翠榮殘雪狂風卷絮廻驚猨攀玉折何
意山中人誤報山花發
江上風
江風西復東飄暴復何窮初生虚無際稍起蕩漾中應
吹夏口檣竿折定蹙溢城浪花咽今朝莫怪沙岸明(一作)
(崩)昨夜聲狂卷成雪
山雨
一片雨山半晴長風吹落西山上滿樹蕭蕭心耳清雲
鶴驚亂下水香凝不然風廻雨定芭焦濕一點時時入
晝禪
問遥山禪老
天與松子夀獨飲日月精復令顔子賢胡為夭其生吾
將尋河源上天問天何不平吾將詰仙老大道無私誰
強名仙老難逢天不近世人何人解應盡明朝欲向翅
頭山問取禪公此義還
禪思
眞我性無主誰為塵識昏奈何求其本若拔大木根妄
以一念動勢若千波翻傷哉子桑扈蟲臂徒虚言神威
興外論宗邪生異源空何妨色在妙豈廢身存寂滅本
非寂諠譁曾未諠嗟嗟世上禪不共智者論
支公詩
支公飬馬復飬鶴率性無機多脱略天生支公與凡異
凡情不到支公地得道由來天上仙為僧却下人間寺
(一作世)道家諸子論自然此公唯許逍遥篇山隂詩友喧
四座佳句縱横不廢禪
述夢
夢中歸見西陵雪渺渺茫茫行路絶覺來還到剡東峰
鄉心繚繞愁夜鐘寺北禪岡猶記得夢歸長見山重重
赤松(一作赤松澗)
緣(一作綠)岸蒙籠出見天晴沙瀝瀝(一作歷歷)水濺濺何處羽
人長洗藥殘花無數逐流泉
戲題松樹
為愛松聲聽不足每逢松樹遂忘還翛然此外更何事
笑向閒雲似我閒
戲題二首
看飲逢歌日屢曛我身何似繫浮雲時人不解野僧意
歸去溪頭作鳥羣
喧喧共在是非間終日誰知我自閑偶客狂歌何所為
欲於人事強相關
雜寓興
嗟嗟號呶子世稱謫僲儔媚俗被鮫鮹欺天薦昫脩奔
景謂可致馳齡言易流燕昭昧往事嬴政亡前籌三山
果不見九僊忽悠悠君看牛山樂君見麋浦遊昨日千
金子聯綿成古邱吾將攬明月照爾生死流至樂享爰
居暫貽達者尤冥冥光塵内機喪成海漚
雜興六首
吾觀談天客工言喪其精萬物資廣庇此中何有情若
為昧顔跖修短怨太清高論讓鄒子放詞徵屈生請從
象外推至論尤明明
短齡役長世擾擾晤不早嬪女身後空歡娛夢中好從
教西陵樹千載傷懷抱鶴駕何冥冥鼇洲去浩浩柔顔
感三花凋發悲蔓草月中伐桂人是誰翻使年年不衰
老
誰高齊公子泣聽雍門琴死且何足傷殊非逹人心
獨高庭中鶴意遠貴氛埃有時青冥遊顧我還下來
白雲琅玕色一片生虚無此物若無心若何卷還舒
疎散遂吾性栖山更無機寥寥高松下獨有閑雲歸精
意不可道冥然還掩扉
偶然五首
樂禪心似蕩吾道不相妨獨悟歌還笑誰言老更狂
偶然(一作世)寂無喧吾了(一作心)心(一作了)性源可嫌蟲食木
不笑鳥能言
隱心不隱跡却欲住人寰欠樹移春樹無山看畫山居
喧我未錯眞意在其間
綺語嫌不學梵音從不翻說禪顚倒是樂殺金王孫
眞隱須無矯(一作不須矯)忘名要似愚只將兩條事空却漢
潛夫
問天
天公(一作翁)何時有談者皆不經誰道賢人死今為傅說
星
寓言
吾道本無我未曾嫌世人如今到城市彌覺此心眞
前溪作
春歌已寂寂古水自涓涓徒誤時人輩傷心作逝川
戲作
乞我百萬金封我異姓王不如獨悟時大笑放清狂
浮雲三章
浮雲刺讒也蓋取夫盛明之時為浮雲所蒙非不
明也小人比於君側讒言熒惑亦如浮雲之害明
予覽古史極觀君臣之際敗亡之兆生於讒慝遂
作是詩
浮雲浮雲集於扶桑扶桑茫茫日暮之光匪日之暮浮
雲之汙嗟我懷人憂心如蠧
浮雲浮雲集於咸池咸池微微日昃之時匪日之昃浮
雲之惑嗟我懷人憂心如織
浮雲浮雲集於高舂高舂濛濛日夕之容匪日之夕浮
雲之積嗟我懷人憂心如慗
寓言
人生百年我過半天生才定不可換東海釣鼇鼇不食
南山坐石石欲爛
若邪春興
春生若邪(一作溪)水雨後漫流通芳草行無盡清(一作春)源
去不窮野煙迷極(一作急)浦斜日起微風數處乘流望依
稀似剡中
晨登樂遊原望終南積雪
凌晨擁弊裘徑上古源頭雪霽山疑近天高思若浮瓊
峰埋積翠玉嶂掩飛流曜彩含朝日搖光奪寸眸寒空
標瑞色爽氣襲皇州清眺何人得終當獨再遊
送商季臯
比來知爾有詩名莫恨東歸學未成新豐有酒為我飲
消取故園傷别情
御定全唐詩卷八百二十
