欽定四庫全書
御定全唐詩卷七十七
駱賓王
駱賓王義烏人七歲能屬文尤妙於五言詩嘗作帝京
篇當時以為絶唱初為道王府屬歴武功主簿又調長
安主簿武后時左遷臨海丞怏怏失志棄官去徐敬業
舉義署為府屬為敬業草檄斥武后罪狀后讀之矍然
歎曰宰相安得失此人敬業事敗賓王亡命不知所終
中宗時詔求其文得數百篇集成十卷今編詩為三卷
夏日遊德州贈高四(并序)
夫在心為志發言為詩詩有不得盡言言有不得
盡意僕少負不羈長逾虚誕讀書頗存涉獵學劔
不待窮工進不能矯翰龍雲退不能棲神豹霧撫
循諸己深覺勞生而太夫人在堂義須捧檄因仰
長安而就日赴帝鄉以望雲雖文闕三冬而書勞
十上嗟乎入門自媚誰相謂言致使君門隔於九
重中堂遠於千里既而交非得兔路是亡羊敬止
弊廬朅來初服遂得載披玉葉&KR0833;洽金蘭傾意氣
於一言締風期於千祀雖交因氣合資得意以敦
交道契言忘少寄言而筌道是以輕投木李以代
疎麻章句繁蕪心神媿恧庶瞻雅韵竚辱報章則
紫曜連星開龍文於劍匣素輝虧月領驪頷於珠
胎云爾
日觀鄰全趙星臨俯舊吳鬲津開巨浸稽阜鎮名都紫
雲浮劍匣青山孕寶符封疆恢霸道問鼎競雄圖神光
包四大皇威震八區風煙通地軸星象正天樞天樞限
南北地軸殊鄉國闢門通舜賓比屋封堯德言謝垂鉤
隠來參負鼎職天子不見知羣公詎相識未展從東駿
空戢圖南翼時命欲何言撫膺長嘆息嘆息將如何遊
人意氣多白雪梁山曲寒風易水歌泣魏傷吳起思趙
切廉頗凄斷韓王劍生死翟公羅羅悲翟公意劍負韓
王氣驕餌去易論忌途良可畏夙昔懷江海平生混涇
渭千載契風雲一言忘賤貴去去訪林泉空谷有遺賢
言投爵里刺來泛野人船締交君贈縞投分我忘筌成
風郢匠斲流水伯牙弦牙弦忘道術潼濱恣閑逸聊安
張蔚廬詎掃陳蕃室虚室狎招尋敬愛混浮沉一諾黃
金信三復白珪心霜松貞雅節月桂朗冲襟靈臺萬頃
濬學府九流深談玄明毁壁拾紫陋籝金鷺濤開碧海
鳳彩綴詞林林虚星華映水澈霞光淨霞水兩分紅川
源四望通霧卷天山静煙消太史空鳥聲流向(一作㢠)薄
蝶影亂芳叢柳隂低槧(一作塹)水荷氣上薰風風月芳菲
節物華紛可悅將歡促席賞遽爾又歸别積水帶吳門
通波連禹穴贈言雖欲盡機心庶應絶潘岳本自閑梁
鴻不因熱一瓢欣狎道(一作遁)三月聊棲拙棲拙隠金華
狎道訪仙查放曠愚公谷消散野人家一頃南山豆五
色東陵瓜野衣裁薜葉山酒酌藤花白雲離望遠青谿
隠路賖儻憶幽巖桂猶冀折疎麻
在江南贈宋五之問
井絡雙源濬潯陽九派長淪(一作輪)波通地穴輸委下歸
塘别島籠朝蜃連洲擁夕漲(一作陽)韞珠澄(一作成)積潤讓
璧動浮光浮光凝折水積潤疎圓沚玉輪涌地開劍閣
(一作匣又作匝)連星起風煙標迥秀英靈信多美懷德踐遺芳
端操慙謀已謀巳謬觀光牽迹強悽惶揆拙迷三省勞
生昧(一作暗)兩忘彈隨(一作冠)空被笑獻楚自多傷一朝殊
默語千里易(一作異)炎凉炎凉幾遷貿川(一作水)陸疲臻凑
積水架吳濤連山横楚岫風月雖殊昔星河猶是舊姑
蘇望南浦邯鄲通北走北走平生親南浦别離津瀟湘
一超忽洞庭多苦辛秋江無綠芷寒汀有白蘋采之(一作)
(采采)將何遺故人漳水濱漳濱已遼遠江潭未旋返為聽
短歌行當想(一作憶)長洲苑露金熏菊岸風佩搖蘭坂蟬
鳴稲葉秋雁起蘆花晚晚秋(一作秋天)雲日明亭臯風霧(一作)
(露)清獨負平生氣重(一作空)牽搖落情占星非聚德夢月
詎懸名寂寥傷楚奏凄斷泣秦聲秦聲懷舊里楚奏悲
無已郢路少知音叢臺富竒士温輝凌愛日壯氣驚寒
水一顧重風雲三冬足文史文史盛紛綸京洛多風塵
猶輕(一作由來)五車富未重一囊貧李仙非(一作悲)易託蘇鬼
尚(一作曲)難因不惜勞歌盡誰為聽陽春
晚憩田家
轉蓬勞遠役披薜下田家山形類九折水勢急三巴懸
梁接斷岸澀路擁崩查霧巖淪曉魄風溆漲寒沙心迹
一朝舛關山萬里賖龍章徒表越閩俗本殊華旅行悲
(一作勞)泛梗離贈折疎麻唯有寒潭菊獨似故園花
出石門
層巖遠接天絶嶺上棲煙松低輕蓋偃藤細弱絲(一作鉤)
懸石明如挂鏡苔分似列錢暫策為龍杖何處得神仙
至分陜
陜西開勝壤召南分沃疇列樹巢維鵲平渚下雎鳩憩
棠疑勿剪曳葛似攀樛至今王化美非獨在隆周
寓居洛濱對雪憶謝二(一作洛濱對雪憶謝二兄弟)
旅思眇難裁衝飈恨易哀曠望洛川晚飄颻瑞雪來積
彩明書幌流韵繞(一作響)琴臺色奪迎仙羽花避犯霜梅
謝庭賞方逸袁扉掩未開高人儻有訪興盡詎須回
北眺春陵
攬轡疲宵邁驅馬倦晨興既出封泥谷還過避雨陵山
行明照上谿宿密雲蒸登高徒欲賦詞殫獨撫膺
夏日遊目聊作
暫屏囂塵累言尋物外情致逸心逾默神幽體自輕浦
夏荷香滿田秋麥氣清詎假滄浪上將濯楚臣纓
同崔駙馬曉初豋樓思京
麗譙通四望繁憂起萬端綺疏低晚魄鏤檻肅初寒白
雲鄉思遠黃圖歸路難唯餘西向笑暫似當長安
月夜有懷簡諸同病
閒庭落景盡疎簾夜月通山靈響似應水净望如空棲
枝猶繞鵲遵渚未來鴻可歎高樓婦悲思杳難終
叙寄員半千
薄宦三河道自負十餘年不應驚若厲祇為直如弦坐
歴山川險吁嗟陵谷遷長吟空抱膝短翮詎冲天魂歸
滄海上望斷白雲前釣名勞拾紫隠迹自談玄不學多
能聖徒思鴻寶仙斯志良難巳此道豈徒然嗟為刀筆
吏恥從繩墨牽岐路情雖狎人倫地本偏長揖謝時事
獨往訪林泉寄言二三子生死不來旋
詠懷古意上裴侍郎
三十二餘罷鬢是潘安仁四十九仍入年非朱買臣縱
横愁繫越坎壈倦遊秦出籠窮短翮委轍涸枯鱗窮經
(一作磨鉛)不霑用彈鋏欲誰申天子未驅策歲月幾沉淪輕
生長慷慨效死獨殷勤徒歌易水客空老渭川人一得
視邊塞萬里何苦辛劍匣胡霜影弓開漢月輪金刀動
秋色鐡騎想風塵為國堅誠欵捐軀忘賤貧勒功思比
憲决略暗欺陳若不犯霜雪虚擲玉京春
春夜韋明府宅宴得春字
酌桂陶芳夜披薜嘯幽人雅琴馴魯(一作野)雉清歌落范
(一作梁)塵宿雲低迥蓋殘月上虚輪幸此承恩洽聊當故
鄉春
過張平子墓
西鄂該通理南陽擅德音玉巵浮藻麗銅渾積思深忽
懷今日昔非復昔時今日落豐碑暗風來古木吟惟歎
窮泉下終鬱羡魚心
從軍中行路難二首(一作行軍軍中行路難一作軍中行路難)
君不見封狐雄虺自成羣馮深負固結妖氛玉璽分兵
徵惡少金壇受律動(一作勸)將軍將軍擁旄宣廟略戰士
横行(一作戈)静夷落長驅一息背銅梁直指三巴豋劍閣
閣道岧嶤起戍樓劍門遙裔俯靈丘卭關九折無平路
江水雙源有急流征役無期返他鄉歲華晚杳杳丘陵
出蒼蒼林薄遠途危紫盖峰路澀青泥坂去去指哀牢
行行入不毛絶壁千里(一作重)險連山四望高中外分區
宇夷夏殊風土交阯枕南荒昆彌臨北戸川原繞(一作饒)
毒霧溪谷多滛雨行潦四時流崩查千歲古漂梗飛蓬
不自安捫藤引葛度危巒昔時聞道從軍樂今日方知
行路難滄江綠水東流駛炎洲丹徼南中地南中南斗
映星河秦川秦塞阻煙波三春邊地風光少五月瀘中
瘴癘多朝驅疲斥候夕息倦樵歌向月彎緐弱連星轉
太阿重義輕生懷一顧東伐西征凡幾度夜夜朝朝斑
鬢新年年歲歲戎衣故灞城隅滇池水天涯望轉積地
際行無巳徒覺炎凉御物非不知關山千萬里棄置勿
重陳征行多苦辛且悅清笳楊柳曲詎憶芳園桃李人
絳節朱旗分白羽丹心白刃酬明主伹令一被君王知
誰憚三邊征戰苦行路難(一本下有行路難岐路字)幾千端無復歸
雲憑短翰空餘望日想長安(一本無空餘二字此篇一本作卒常伯詩)
君不見玉關塵色暗邊庭銅鞮雜虜寇長城天子按劍
徵餘勇將軍受脤事横行七德龍韜開玉帳千里鼉鼔
疊(一作千重龜壘動)金鉦隂山苦霧埋高壘交河孤月照連營
連營去去無窮極擁旆遥遥過絶國陣雲朝結晦天山
寒沙夕漲迷疎勒龍鱗水上開魚貫馬首山前振雕翼
長驅萬里讋祁連分麾三命武功宣百發烏號遙碎柳
七尺龍文迴照蓮春來秋去移灰琯蘭閨柳市芳塵斷
雁門迢遞尺書稀鴛被相思雙帶緩行路難行路難誓
令氛祲静臯蘭但使封侯龍頟貴詎(一作頗)隨中婦鳳樓
寒(同辛常伯作)
帝京篇
山河千里國城闕九重門不覩皇居壯安知天子尊皇
居帝里崤圅谷鶉野龍山侯甸服五緯連影集星躔八
水分流横地軸秦塞重關一百二漢家離宫三十六桂
殿嶔(一作隂)岑(一作崟)對玉樓椒房窈窕連金屋三條九陌
麗(一作鳳)城隈萬戶千門平旦開複道斜通鳷鵲觀交衢
直指鳳凰臺劍履南宫入簪纓北闕來聲名冠寰宇文
物象昭回鉤陳肅蘭戺璧沼浮槐市銅羽(一作雀)應風回
金莖承露起校文天祿閣習戰昆明水朱邸抗(一作接)平
臺黃扉通戚里平臺戚里帶崇墉炊(一作灼)金饌玉待鳴
鐘小堂綺帳三千戶大道青樓十二重寶盖雕鞍金絡
馬蘭窗繡柱玉盤龍繡(一作綺)柱璇題粉(一作彩)壁映鏘金
鳴玉王侯盛王侯貴人多近臣朝遊北里暮南鄰陸賈
分金將讌喜陳遵投轄正(一作尚)留賓趙李經過密蕭朱
交結親丹鳳朱城白日暮青牛(一作巾)紺幰紅塵度俠客
珠彈垂楊道倡婦銀鉤采桑路倡家桃李自芳(一作芬)菲
京華遊俠盛(一作事)輕肥延年女弟雙鳳(一作飛)入羅敷使
君千騎歸同心結縷帶連理織成衣春朝桂尊尊百味
秋夜蘭燈燈九微翠幌珠簾不獨映清歌寶瑟自相依
且論三萬六千(一作二八千金)是寧知四十九年非古來榮(一作名)
利若浮雲人生倚伏信難分始見田竇相移奪(一作傾代)俄
聞衛霍有功勲未厭金陵氣先開石槨文朱門無復張
公子灞亭誰畏李將軍相顧百齡皆有待居然萬化咸
應改桂枝芳氣已銷亡栢梁高宴今何在春去春來苦
自馳爭名爭利徒爾為久留郎署終難遇空掃相門誰
見知(紀事無春去四句)當時(一作莫矜)一旦擅豪華自言千載長驕奢
倏忽摶風生羽翼須臾失浪委泥沙黃雀(一作鶴)徒巢桂
(一作柱)青門遂種瓜黃金銷鑠素絲變一貴一賤交情見
紅顏宿昔白頭新脫粟布衣輕故人故人有湮淪新知
無意氣灰死韓安國羅傷翟廷尉巳矣哉歸去來馬卿
辭蜀多文藻揚雄仕漢乏良媒三冬自矜誠足用十年
不調幾邅回汲黯薪逾積孫宏閣未開誰惜長沙傅(一作)
(賦)獨負洛陽才
疇昔篇
少年重英俠弱歲賤衣冠既託寰中賞方承膝下歡遨
遊㶚水(一作陵)曲風月洛城端且知無玉饌誰肯逐金丸
金丸玉饌盛繁華自言輕侮季倫家五覇争馳千里馬
三條競騖七香車掩映飛軒乘落(一作夜)照參差步障引
(一作列)朝霞池中舊水如懸鏡(一作涵明月)屋裏新粧不讓花
意氣風雲倏如昨歲月春秋(一作歲去年來)屢回薄上苑頻經
柳絮飛中園幾見(一作番)梅花落當時門客今何在疇昔
交朋(一作遊)巳疎索莫(一作不)教憔悴損容儀會得(一作在)高
秋雲霧廓淹留坐帝鄉無事積(一作度)炎凉一朝披短褐
六載奉長廊(一作賦長楊)賦文慙昔馬執戟歎(一作慕)前揚揮
戈出武帳荷筆入文昌文昌隠隠皇城裏由來奕奕多
才子潘陸詞鋒駱(一作絡)驛飛張曹翰(一作曹張文)苑縱横起
卿相未曾識王侯寧見擬垂釣甘成白首翁(一作徒勞倦)負
薪何處逢知己判(一作誰)將運命賦窮通從來竒(一作命)舛
任西東不應(一作豈教)永棄同芻狗且復飄颻類轉蓬容(一作)
(客)鬢年年異春華歲歲同榮親未盡禮徇主欲申功脂
車秣馬辭鄉(一作京)國縈(一作策)轡西南使卭僰玉壘銅梁
不易攀地角天涯眇難測鶯囀蟬吟(一作鳴)有悲望鴻來
雁度無音息陽關積霧萬里昏劍閣連山千種色蜀路
何悠悠岷峰阻且修回腸隨九折迸淚連(一作下)雙流寒
光(一作雲)千里暮露氣二江秋長途看朿(一作策)馬平水且
沉牛華陽舊地標神制石鏡蛾眉眞(一作偏)秀麗諸葛才
雄巳號龍公孫躍馬輕稱帝五丁卓犖多竒力四士英
靈富(一作用)文藝雲氣横開八陣形橋影遥分七星勢川
平煙霧開遊戲錦城隈墉(一作墻)高龜望出(一作步轉)水净雁
文回尋姝入酒肆訪客上琴臺不識金貂重偏惜玉山
頽他鄉冉冉消年月帝里沈沈限(一作悠悠恨)城闕不見猿
聲助客啼唯聞旅思將花發我家迢遞關山裏關山迢
遞不可越故園梅柳尚餘春(一作有餘)來時(一作春來)勿使芳菲
歇觧鞅(一作秩)欲言歸執袂愴多違北梁俱握手南浦共
沾衣别情傷去蓋離念惜徂(一作光)輝知音何所托木落
雁南飛回來望(一作卧)平陸春來酒應熟相將菌閣卧(一作)
(望)青溪(一作沂)且用藤杯泛黃菊十年不調(一作逹)為貧賤
百日屢遷隨倚伏祇為須求負郭田使我再干州縣(一作)
(郡)祿百年鬱鬱少騰遷萬里遥遥(一作迢迢)入鏡川涘(一作吳)
江沸潮衝白日(一作浪)淮海長波接遠天叢竹凝朝露孤
山起暝煙頼有邊城月常伴(一作來傍)客旌懸東南美箭稱
吳會名都隠軫三江外塗山執玉應昌期(一作朝)曲水開
襟重文會仙鏑流音鳴鶴嶺寶劍分輝落蛟瀨未看白
馬對蘆芻且覺浮雲似車盖江南節序多文酒屢經過
共(一作莫)踏春江曲俱(一作伹)唱采菱歌舟移疑入鏡棹舉
若乘波風光無限極(一作數)歸檝礙池荷眺聽烟霞正流
眄即從王事歸艫轉芝田花月(一作發)屢裵回金谷佳期
重遊衍登高北望(一作南適)嗤梁叟憑軾西征想潘掾峯開
華岳聳疑蓮水激龍門急如箭人事謝光隂俄遭霜露
侵偷存七尺影分沒九泉深窮途行泣玉憤路未藏金
茹荼空(一作徒)有歎懷橘獨傷心年來歲去成銷鑠懷抱
心期漸寥落挂冠裂冕巳辭榮南畝東臯事耕鑿賓階
客院常疏散蓬徑柴扉終寂寞自有林泉堪隠棲何必
山中事丘壑我住青門外家臨素滻濱遥瞻丹鳳闕斜
望黑龍津荒衢通獵騎窮巷抵樵輪時有桃源客來訪
竹林人昨夜琴聲奏悲調旭旦含顰不成(一作言)笑果乘
驄馬發囂書復道郎官禀綸誥(一作詔)冶長非罪曾縲絏
長孺然灰也經溺高(一作于)門有閱不圖封峻筆無聞斂
敷妙適離京兆謗還從御史(一作府)彈炎威資(一作分)夏景
平曲况秋翰畫地終難入書空自不安吹毛未(一作猶)可
待搖尾且求飡丈夫坎壈多愁疾契闊迍邅盡今日慎
罰寧憑兩造辭嚴科直挂三章律鄒衍銜悲繫燕獄李
斯抱怨拘秦桎(一作格)不應白髮頓成絲直為黃沙暗如
漆紫禁終難叫朱門不易(一作可)排驚魂聞葉落危魄逐
輪埋霜威遥有厲雪杜遂(一作枉更)無階含冤欲誰道飲氣
獨居懷忽聞驛使發關東傳道天波萬里通涸鱗去轍
還遊(一作先遊)海幽禽釋網便(一作更)翔空舜澤堯曦方有極
䜛言巧佞儻無窮誰能跼迹(一作踳)依三輔會就商山訪
四翁
豓情代郭氏荅盧照隣
迢迢芊(一作芋)路望芝田眇眇函關恨(一作限)蜀川歸雲巳
落涪江外還雁應過洛水瀍洛水傍連帝城側帝宅層
甍垂鳳翼銅駝路上柳千條金谷園中花幾色柳葉園
花處處新洛陽桃李應芳春妾向雙流窺石鏡君住三
川守玉人此時離别那堪道此日空牀對芳沼芳沼徒
遊比目魚幽徑還生拔心草流風回雪儻便娟驥子魚
文實可憐擲果河陽君有分貨(一作賣)酒成都妾亦然莫
言貧賤無人重莫言富貴應須種綠珠猶得石崇憐飛
燕曾經漢皇寵良人何處醉縱横直如循默守空名倒
提新縑成慊慊翻將故劍作平平離前吉夢成蘭兆别
後啼㾗上竹生别日分明相約束已取宜家成誡勖當
時擬弄掌中珠豈謂先摧庭際玉悲鳴五里無人問腸
斷三聲誰謂續思君欲上望夫臺端居懶聽將雛曲沈
沈落日向山低簷前歸燕竝頭栖抱膝當窗看夕兔側
耳空房聽曉雞舞蝶臨階祇自舞啼鳥逢人亦助啼獨
坐傷孤枕春來悲更甚峨眉山上月如眉濯錦江中霞
似錦錦字回文欲贈君劍壁層峰自糺紛平江淼淼分
清浦長路悠悠間白雲也知京洛多佳麗也知山岫遥
虧蔽無那短封即疎索不在長情守期契傳聞織女對
牽牛相望重河隔淺流誰分迢迢經兩歲誰能脉脉待
三秋情知唾井終無理情知覆水也難收不復下山能
借問更向盧家字莫愁
代女道士王靈妃贈道士李榮
玄都五府風塵絶碧海三山波浪深桃實千年非易待
桑田一變巳難尋别有仙居對三市金闕銀宫相向起
臺前鏡影伴仙娥樓上簫聲隨鳳史鳳樓迢遞絶塵埃
鶯時物色正裵回靈芝紫檢參差長仙桂丹花重疉開
雙童綽約時遊陟三鳥聯翩報消息盡言真侣出遨遊
傳道風光無限極輕花委砌惹裾香殘月窺窗覘幌色
箇時無數併妖妍箇裏無窮總可憐别有衆中稱黜帝
天上人間少流例洛濱仙駕啟遥源淮浦靈津符遠筮
自言少小慕幽玄只言容易得神仙珮中邀勒經時序
簫裏尋思復幾年尋思許事真情變二八容華識少選
漫道燒丹止七飛空傳化石曾三轉寄語天上弄機人
寄語河邊值查客乍可悤悤共百年誰使遥遥期七夕
想知人意自相尋果得深心共一心一心一意無窮已
投漆投膠非足擬只將羞澀當風流持此相憐保終始
相憐相念倍相親一生一代一雙人不把丹心比玄石
惟將濁水況清塵只言柱下留期信好欲將心學松蕣
不能京兆畫蛾眉翻向成都騁騶引青牛紫氣度靈關
尺素赩鱗去不還連苔上砌無窮綠修竹臨壇幾處斑
此時空牀難獨守此日别離那可久梅花如雪柳如絲
年去年來不自持初言别在寒偏在何悟春來春更思
春時物色無端緒雙枕孤眠誰分許分念嬌鶯一種啼
生憎燕子千般語朝雲旭日照靑樓遲暉麗色滿皇州
落花泛泛浮靈沼垂柳長長拂御溝御溝大道多竒賞
俠客妖容遞來往寶騎連花鐡作錢香輪騖水珠為網
香輪寶騎競繁華可憐今夜宿娼家鸚鵡杯中浮竹葉
鳳凰琴裏落梅花許輩多情偏送欵為問春花幾時滿
千回鳥信說衆諸百過鶯啼說長短長短衆諸判不尋
千回百過浪關心何曾舉意西鄰玉未肯留情南陌金
南陌西鄰咸自保還轡歸期須及早為想三春狹斜路
莫辭九折卭關道假令白里似長安須使青牛學劍端
蘋風入馭來應易竹杖成龍去不難龍飈去去無消息
鸞鏡朝朝减容色君心不記下山人妾欲空期上林翼
上林三月鴻欲稀華表千年鶴未歸不分淹留桑路待
秖應直取桂輪飛
御定全唐詩卷七十七
