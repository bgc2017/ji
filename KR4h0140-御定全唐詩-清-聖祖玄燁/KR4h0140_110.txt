欽定四庫全書
御定全唐詩卷一百十
張諤
張諤景龍中登進士第仕為陳王掾岐王範雅好儒士
諤與閻朝隱劉庭琦鄭繇等皆從之遊賦詩飲酒後坐
貶山茌丞詩十二首
百子池(一有懷古二字)
舊聞百子漢家池漢家淥水今逶迤宮女厭鏡笑窺池
身前影後不相見無數容華空自知
東封山下宴羣臣
萬里扈封巒羣公遇此歡幔城連夜静霜(一作雲)仗滿空
寒輦路宵煙合旌門曉月殘明朝陪聖主山下禮圓壇
三日岐王宅
玉女䝿妃生嫛婗始發聲金盆浴未了綳子繡初成翡
翠雕芳縟真珠帖小纓何時學徤步鬭取落花輕
滿月
社金流茂祉庭玉表竒才竹似因談植蘭疑入夢栽烏
將八子去鳳逐九雛來今夜明珠色當隨滿月開
岐玉山亭
王家傍綠池春色正相宜豈有樓臺好兼看草樹竒石
榴天上葉椰子日南枝出入千門裏年年樂未移
岐王席上詠美人
半額畫雙蛾盈盈燭下歌玉杯寒意少金屋夜(一作冶)情
多香艷王分帖裙嬌敇賜羅平陽莫相(一作漫)妬喚出不
如他
還京(一作廣陵送别宋員外佐越鄭舍人還京一作韋述詩)
朱紱臨秦望皇華赴洛橋文章南渡越書奏北歸朝樹
入江雲盡城銜海月遥秋風將客思川上晩蕭蕭
贈吏部孫員外濟
天子愛賢才星郎入拜來明光朝半下建禮直初廻名
帶含香發文隨綺幕開披雲自有鏡從此照仙臺
送李著作倅杭州
輟史空三署題輿佐一方祖筵開霽景征陌直朝光水
陸風煙隔秦吳道路長佇聞敷善政邦國詠惟康
九日
秋來(一作天)林下不知春一種佳遊事也均絳葉從朝飛
著(一作盡)夜黃花開日未成旬將曛(一作衝一作横)陌樹頻驚鳥
(一作馬)半醉歸途數問人城遠(一作外)登高併九日茱萸凡
作幾年新
延平門高齋亭子應岐王教
花源藥嶼鳳城西翠幕紗窗鶯亂啼昨夜蒲萄初上架
今朝楊柳半垂堤片片仙雲來渡水雙雙燕子共銜泥
請語東風催後騎併將歌舞向前谿
九日宴
秋葉風吹黃颯颯晴雲日照白鱗鱗歸來得問茱萸女
今日登高醉幾人
劉庭琦
劉庭琦開元時人終雅州司戶詩四首
從軍
朔風吹寒塞胡沙千萬里陣雲出岱山孤月生海水决
勝方求敵銜恩本輕死蕭蕭牧馬鳴中夜拔劒起
奉和聖製瑞雪篇
紫宸飛雪曉裵回層閣重門雪照開九衢皛耀浮埃盡
千品差池䞇帛來何處田中非種玉誰家院裏不生梅
埋雲翳景無窮已因風落地吹還起先過翡翠寶房中
轉入鴛鴦金殿裏美人含笑出聮翩豔逸相輕鬭容止
羅衣點著渾是花玉手摶來半成水奕奕紛紛何所如
頓憶楊園二月初羞同班女高秋扇欲照明王乙夜書
姑射山中符聖壽芙蓉闕下降神車願隨睿澤流無限
長報豐年貴有餘
詠木槿樹題武進文明府廳
物情良可見人事不勝悲莫恃朝榮好君看暮落時
銅雀臺
銅臺宫觀委灰塵魏主園林漳水濱即今西望猶堪思
况復當時歌舞人
鄭繇
鄭繇鄭州人嗣聖元年登進士第開元初為岐王長史
詩二首
失白鷹
白錦(一作畫)文章亂丹霄羽翮齊雲中呼暫下雪裏放還
迷梁苑驚池鶩陳倉拂野雞不知寥廓外何處獨依棲
(一作別依棲)
經慈澗題
岸與恩同廣波將慈共深涓涓勞日夜長似下流心
御定全唐詩卷一百十
