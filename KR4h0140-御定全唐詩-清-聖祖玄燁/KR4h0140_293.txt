欽定四庫全書
御定全唐詩卷二百九十三
司空曙
送鄭明府貶嶺南
青楓江色晩楚客獨傷春共對一尊酒相看萬里人猜
嫌成謫宦正直不防身莫畏炎方久年年雨露新
寄衛明府常見短靴褐裘又務持誦是以有末
句之贈
柴桑官舍近東林兒稚初髫即道心側寄繩牀嫌凭几
斜安苔幘嬾穿簪高僧靜望山僮逐走吏喧来水鴨沈
翠竹黃花皆佛性莫教塵境誤相侵
酬李端校書見贈
綠槐垂(一作初)穗乳烏飛忽憶山中獨未歸青鏡流年看
髮變白雲芳草與心違乍(一作多)逢酒客春(一作朝)遊慣久
别林僧夜坐稀昨日聞君到城闕莫將簪弁勝(一作責)荷
衣
過盧秦卿舊居
五柳茅茨楚國賢桔橰蔬圃水涓涓黃花寒後難逢蝶
紅葉晴来忽有蟬韓康助採君臣藥支遁同看内外篇
為問潛夫空著論如何(一作何如)侍從賦甘泉
秋園(一本題下有戲題二字)
傷秋不是惜年華别憶春風碧玉家強向衰藂見芳意
茱萸紅實似繁花
送王使君赴太原拜節度副使
新從劉太尉結束向并州絡腦青絲騎盤囊錦帶鉤出
關逢將校下嶺擁戈矛匣(一作雪)閉黃雲冷山傳畫角秋
劒鋒將破虜函(一作遠)道罷登樓豈作書生老當封萬戸
侯
擬百勞歌
朱絲紐(一作細)弦金點雜雙蔕芙蓉共開合誰家稚女著
羅裳紅粉青眉嬌暮妝木難(一作栖)作牀牙作席雲毋屏
風光照壁玉顔年幾新上頭廻身(一作頭)斂笑多自羞紅
銷月落不復見可惜當時誰拂面
迎神
吉日兮臨水沐青蘭兮白芷假山鬼兮請東皇託靈均
兮邀帝子次參差兮正苦舞婆娑兮未巳鸞旌圓蓋望
欲来山雨霏霏江浪起神既降兮我獨知目成再拜為
陳詞
送神
神之去廻風嫋嫋雲容與桂尊瑶席不復陳蒼山綠水
暮愁人
殘鶯百囀歌同王員外耿拾遺吉中孚李端遊
慈恩各賦一物
殘鶯一何怨百囀相尋續始辨下將高稍分長復促綿
蠻巧狀語機節終如曲野客賞應遲幽增聞詎足禪齋
深樹夏隂清零落空餘三兩聲金谷箏中傳不似山陽
笛裏寫難成憶昨亂啼無遠近晴宫曉色偏相引送暖
初隨柳色来辭芳暗逐花枝盡歌殘鶯歌殘鶯悠然萬
感生謝朓羇懷方一聽何郎閒吟本多情乃知衆鳥非
儔比暮噪晨鳴倦人耳共愛竒音那可親年年出谷待
新春此時斷絶為君惜明日玄蟬催髮白
過終南(一本有山字)柳處士
雲起山蒼蒼林居蘿薜荒幽人老深境素髮與青裳(一作)
(囊)雨滌莓苔綠風搖松桂(一作菡萏)香洞泉分溜(一作𣲖)淺巖
筍出藂長敗屨安松砌餘棋在石牀書名一為别還路
已堪傷
春送郭大之官
明府之官官舍春春風辭我兩三人可憐江縣閒無事
手板支頤獨詠貧
送鄭錫(曙曾事此公季父)
漢陽雲樹清無極蜀國風煙思不堪莫怪别君偏有淚
十年曾事晉征南
同張參軍喜李尚書寄新琴
新琴傳鳳凰晴景稱高張白玉連徽淨朱絲繫(一作弦擊)爪
長輕埃隨拂拭雜(一作新)籟滿鏗鏘暗想山泉合如親蘭
蕙芳正聲消鄭衛古狀掩笙簧遠識賢人意清風願激
揚
苦熱
暑氣發炎州焦煙遠未收嘯風兼熾燄揮汗訝成流鸛
鵲投林盡龜魚擁石稠漱泉齊飲酎衣葛劇兼裘長簟
貪欹枕輕巾嬾挂頭招商如有曲一為取新秋
送人歸黔府
伏波簫鼓水雲中長戟如霜大旆紅油幕曉開飛鳥絶
翩翩上將獨趨風
雜興
月沒遼城暗出師雙龍金角曉天悲黃塵滿目隨風散
不認將軍燕尾旗
歲暮懷崔峒耿湋
臘月江天見春色白花青柳疑寒食洛陽舊社各東西
楚國遊人不相識
觀妓
翠蛾紅臉不勝情管絶弦餘發一聲銀燭搖搖塵暗下
却愁紅粉淚㾗生
過長林湖西酒家
湖草青青三兩家門前桃杏一般花遷人到處唯求醉
聞說漁翁有酒賒
過閻采病居
每逢佳節何曾坐唯有今年不得遊張邴卧来休送客
菊花楓葉向誰秋
送程秀才
悠悠多路岐相見又别離東風催節換燄燄春陽散楚
草漸煙綿江雲亦蕪漫送子恨何窮故關如夢中遊人
盡還北旅雁辭南國楓樹幾回青逐臣歸不得
長林令衛象餳絲結歌
主人琱盤盤素絲寒女眷眷墨子悲乃言(一作荅乃)假使餳
為之八珍重沓失顔色手援玉筯不敢持始狀芙蓉新
出水仰坼重衣傾萬蕊又如合歡交亂枝紅茸向暮花
參差吳蠶絡蠒抽尚絶細縷纖毫看欲滅雪髮羞垂倭
墮鬟繡囊畏並茱萸結我愛此絲巧妙絶世間無為君
作歌陳座隅
酬崔峒見寄(一作江湖秋思)
趨陪禁掖雁行隨(一作稀)遷放江潭鶴髮垂素浪遥疑太
液水青楓忽似萬年枝嵩南春遍愁(一作傷)䰟夢壺(一作湖)
口雲深隔路岐共望漢朝多沛澤蒼蠅早晩得先知
聞春雷
水國春雷早闐闐若衆車自憐遷逐者猶滯蟄藏餘
晩秋西省寄上李韓二舍人
晝漏傳清唱天恩(一作隅一本缺)禁旅秋雁親承露掌砧隔曝
衣樓賜膳中人送餘香侍女收仍聞勞上直晩步鳳池
頭
下武昌江行望涔陽
悠悠次(一作向)楚鄉楚(一作樊)口下涔陽雪隱洲渚暗沙高
蘆荻黃漁人共留滯水鳥自喧翔懷土年空盡春風又
淼茫
送史申之峽州
峽口巴江外(一作水)無風浪亦翻蒹葭新有雁雲雨不離
猨行客思鄉遠愁人賴酒昏檀郎好聯句共(一作莫)滯謝
家門
送王閏
相送臨寒水蒼然望故關江蕪連夢澤楚雪入商山話
我他年舊看君此日還(一作閒)因將自悲淚一灑别離間
江園書事寄盧綸
種柳南江邊閉門三四年豔花(一作俗人)那勝竹凡鳥不如
蟬嗜酒漸嬰(一作思)渴讀書多欲眠平生故交在白首遠
相憐
送鄭况往淮南
西楚見南關蒼蒼落日間雲離大雷樹潮入秣陵山登
戍因高望停橈放溜閒陳公有賢榻君去豈空還
題江陵臨沙驛樓
江天清更愁風柳入江樓雁惜楚山晩蟬知秦樹秋凄
凉多獨醉零落半同遊豈復(一作獲)平生意蒼然蘭杜洲
新蟬(一作耿湋詩)
今朝蟬忽鳴遷(一作羈)客若為情便(一作漸)覺一年老(一作謝)
能令萬感生微風方(一作初)滿樹落日稍沈城為問同懷
者凄凉聽幾聲
送張弋
擁櫂江天曠蒼然下郢城冰霜葭菼變雲澤鷓鴣鳴酒
倦臨流醉人逢置榻迎嘗聞藉東觀不獨魯諸生
送僧無言歸山
袈裟出塵外山徑幾盤緣人到白雲樹鶴沈青草田龕
泉朝請盥松籟夜和禪自昔聞多學逍遥注一篇
和盧校書文若早入使院書事(第六句缺一字)
解帶獨裵回秋風如水来軒墀濕繁露琴几拂輕埃晨
鳥猶在葉夕蟲餘苔蒼然發高興相仰坐難陪
送史澤之長沙
謝朓懷西府單車觸火雲野蕉依戍客廟竹暎湘君夢
渚巴山斷長沙楚路分一杯從别後風月不相聞
田家
田家喜雨足鄰老相招攜泉溢溝塍壊麥高桑柘低呼
兒催放犢宿(一作邀)客待烹雞搔首蓬門下如(一作知)將軒
冕齊
送盧堪
羇貧不易去此日始西東旅舍秋霖葉(一作林夜)行人寒(一作)
(塞)草風酒醒餘恨在野餞暫遊同莫使禰生刺空留懷
䄂中
送柳震入蜀
粉堞連青氣喧喧雜萬家夷人祠竹節蜀鳥乳桐花酒
報新豐景琴迎抵峽斜多聞滯遊客不似在天涯
送李嘉祐正字括圖書兼往揚州覲省
不事蘭臺貴全多韋帶風儒官比劉向使者得陳農晩
燒平蕪外朝陽疊浪東歸来喜調膳寒筍出林中
送劉侍御
獄成收夜燭整豸出登車黃葉辭荆楚青山背漢初早
朝新羽衛晩下步徒胥應念長沙謫思鄉不食魚
送龐判官赴黔中
天遠風煙異西南見一方亂山来蜀道諸水出辰陽堆
案青油暮看棋畫角長論(一作諭)文誰可制記室有何郎
送人遊嶺南
萬里南遊客交州見柳條逢迎人易合時日酒能消浪
曉浮青雀風温解黑貂囊金如未足莫恨故鄉遥
送曹同(一作桐)椅
青春(一作山)三十餘衆藝盡無如中散詩傳畫將軍扇續
書楚田晴下雁江日暖遊(一作多)魚惆悵空相送歡遊自
此疎
送鄂州張别駕襄陽覲省
蒼蒼峴亭(一作峯)路臘月漢陽(一作江)春帶雪半山寺行沙
隔水人王祥因就宦萊子不違親正恨殊鄉别千條楚
柳新
送魏季羔遊長沙覲兄(一本無季字)
蘆荻湘江水蕭蕭萬里秋鶴高看迥野蟬遠入中流訪
友多成滯攜家不厭遊惠連仍有作知得從兄酬
雜言
伏餘西景移風雨(一作與)灑輕絺燕拂青蕪地蟬鳴紅葉
枝
翫花與衛象(一作衛長林)同醉
衰鬢千莖雪(一作白)他鄉一樹花今朝與君醉忘却在長
沙
送王尊師歸湖州
煙蕪滿洞青山遶幢節飄空紫鳳飛金闕乍看迎日麗
玉簫遥聽隔花微多開石髓供調膳時御霓裳奉易衣
莫學遼東華表上千年始欲一廻歸
九日洛(一作落)東亭
風息斜陽盡遊人曲落間採花因覆酒行草轉看山柳
散新霜下天晴早雁還傷秋非騎省玄髮白成斑
九日送人
送人冠獬豸值節佩茱萸均賦徵三壤登車出五湖水
風凄落日岸葉䬃衰蕪自恨塵中使何因在路隅
哭王注
已歎漳濱卧何言駐隙難異才傷促短諸友哭門闌古
道松聲暮荒阡草色寒延陵今葬子空使魯人觀
遇谷口道士
一見林中客閒知州縣勞白雲秋色遠蒼嶺夕陽高自
說名因石誰逢手種桃丹經儻相授何用戀青袍
喜外弟盧綸見(一作訪)宿
静夜四無隣荒居舊業貧雨中黃葉樹燈下白頭人以
我獨沈久愧君相見頻平生自有(一作有深)分况是蔡家親
深上人見訪憶李端
雁稀秋色盡落日對寒山避事多稱疾留僧獨閉關心
歸塵俗外道勝有無間仍憶東林友相期久不還
宿青龍寺故曇上人院
年深宫院在舊客自相逢閉戸臨寒竹無人有夜鐘降
龍今已去巢鶴竟何從坐見繁星曉凄凉識舊峯
送張鍊師還峩嵋山
太一天壇天柱西垂蘿為幌(一作挽)石為梯前登靈境青
霄絶下視人間白日低松籟(一作韻)萬聲和管磬丹光五
色雜虹(一作雲)蜺春山一入尋無路鳥響煙深(一作深林)水滿
溪
逢江客問南中故人因以詩寄
南客何時去相逢問故人望鄉空淚落嗜酒轉家貧疎
嬾辭微禄東西任老身上樓多看月臨水共傷春五柳
終期隱雙鷗自可親應憐折腰吏冉冉在風塵
送臯法師
江草知寒柳半衰行吟怨别獨遲遲何人講席投如意
唯有東林遠法師
送鄭佶歸洛陽
蒼蒼楚色水雲間一醉春風送爾還何處鄉心最堪羡
汝南初見洛陽山
分流水
古時愁别淚滴作分流水日夜東西流分流幾千里通
塞兩不見波瀾各自起與君相背飛去去心如此
和耿拾遺元日觀早朝
元日(一作朔)争朝闕奔流若會溟路塵和薄霧騎火接低
星門響(一作漏促)雙魚鑰車喧百子鈴冕旒當翠殿幢戟滿
彤庭積(一作表)歲方編瑞乘春即省(一作宥)刑大官(一作諸侯)陳
禹玉司歷獻堯蓂夀酒三觴退簫韶九奏停太陽開物
象霈澤及生靈南陌高山碧(一作祥光紫)東方曉氣青自憐
揚子賤歸草太玄經
塞下(一作上)曲
寒柳接胡桑軍門向大荒幕營隨月&KR3552;兵氣長星芒横
吹催春酒重裘隔夜霜冰開不防虜青草滿遼陽
關山月
蒼茫明月上夜久光如積野幕冷胡霜關樓宿邊客隴
頭秋露暗磧外寒沙白唯有故鄉人霑裳此聞笛
御製雨後出城觀覽敕朝臣已下屬和
上上開鶉野師師出鳳城因知聖主念得(一作能)遂老農
情隴麥垂秋合郊塵得雨清時新薦玄祖歲足富(一作布)
蒼生却馬川原静聞雞水土平薰弦歌舜德和鼎致堯
名覽物欣多稼垂衣御大明史官何所錄稱瑞滿天京
奉和常舍人(一本有衮字)晩秋集賢院即事寄徐薛
二侍郎
藹藹鳳凰宫蘭臺玉署通夜霜凝樹羽朝日照相風官
附(一作亞)三台貴儒開百氏宗司言陳禹命(一作拜)侍講發
堯聦香卷青編内鉛分綠字中綴籖從太史鏘珮揖羣
公池接天泉碧林交御果紅寒龜登故(一作敗)葉秋蝶戀
疎藂顔謝徵文並鐘裵直(一作議)事同離羣驚海鶴屬思
怨江楓地遠姑蘇外山長越絶東慙當哲匠後下曲本
難工
題鮮于秋(一作暎)林園
雨後園林好幽行迥(一作迴又作向)野通遠山芳草外流水落
花中客醉悠悠慣鶯啼處處同夕陽(一作傷春)自一望日暮
杜陵東
登秦嶺
南登秦嶺頭迴首始堪憂漢闕青門遠商山藍水流三
湘遷客去九陌故人遊從此思鄉淚雙垂不復收
獨遊寄衛長林
草綠春陽動遲遲澤畔遊戀花同野蝶愛水劇江鷗身
外唯須醉人間盡(一作半)是愁那知鳴玉者不羡賣瓜侯
望水
高樓(一作原)晴見水楚色靄相和野極空如練(一作雪)天遥
不辨波永無人跡到時有鳥行過况是蒼茫外殘陽照
最(一作更)多
望商山路
南見青山道依然去國時已甘長避地誰料有還期雨
霽殘陽薄人愁獨望遲空殘華髮在前事不堪思
題落葉
霜景催危葉今朝半樹空蕭條故國異零落旅人同飄
岸浮寒水依階擁夜蟲隨風偏可羡得到洛陽宫(一作城中)
寄準上人
昨聞歸舊寺暫别欲經年樵客應同步(一作出)鄰僧定伴
禪後峯秋有雪遠澗夜鳴泉偶與支公論人間自共傳
送况上人還荆州因寄衛侍御象
惠持遊蜀久策杖欲(一作忽)西還共别此宵月獨歸何處
山對鷗沙草畔洗足野雲間知有元暉會齋心受八關
别盧綸(一作綸别曙詩)
有月多同賞無秋不共悲如何與君别又是菊黃時
雪二首
樂遊春苑望鵝毛宫殿如星樹似毫漫漫一川横渭水
太陽初出五陵高
王屋南崖見洛城石龕松寺上方平半山槲葉當窗下
一夜曾聞雪打聲
酬衛長林歲日見呈
地暖雪花摧天春斗柄廻朱泥一丸藥柏葉萬年杯旅
雁辭人去繁霜滿鏡来今朝彩盤上神燕不須雷
杜鵑行(一作杜甫詩)
古時杜宇稱望帝魂作杜鵑何微細跳枝竄葉樹木中
搶翔瞥捩雌隨雄毛衣慘黑自顦顇衆鳥安肯相尊崇
隳形不敢栖華屋短翮唯願巢深叢穿皮啄朽觜欲秃
苦飢始得食一蟲誰言養雛不自哺此語亦足為愚蒙
聲音咽噦若有謂號啼略與嬰兒同口乾垂血轉廹促
似欲上訴於蒼穹蜀人聞之皆起立至今相效傳遺風
乃知變化不可窮豈知昔日居深宫嬪妃左右如花紅
寄胡居士
日暖風微南陌頭青田紅樹起春愁伯勞相逐行人别
岐路空歸野水流徧地尋僧同看雪誰期載酒共登樓
為言惆悵嵩陽寺明月高松應獨遊
寒塘
曉髮梳臨水寒塘坐見秋鄉心正無限一雁度南樓
為李魏公賦謝汧公
白雲高吟際青霄遠望中誰言路遐曠宫徵暗相通
梁城老人怨(一作陳羽詩)
朝為耕種人暮作刀槍鬼相看父子血共染城壕水
御定全唐詩卷二百九十三
