欽定四庫全書
御定全唐詩卷二百五
包佶
包佶字幼正天寶六年及進士第累官諫議大夫坐善
元載貶嶺南劉晏奏起為汴東兩稅使晏罷以佶充諸
道鹽鐵輕貨錢物使遷刑部侍郎改祕書監封丹陽郡
公詩一卷
祀風師樂章
迎神
太皡御氣句芒肇功蒼龍青旗爰候祥風律以和應神
以感通鼎爼脩蠁時惟禮崇
奠幣登歌
旨酒告潔青蘋應候禮陳瑶幣樂獻金奏彈弦自昔解
凍惟舊仰瞻肹蠁羣祥来湊
迎爼酌獻
德盛昭臨迎拜巽方爰候發生式薦馨香酌醴具舉工
歌再揚神歆入律恩降百祥
亞獻終獻
膋薌備玉帛陳風動物樂感神三獻終百神臻草木榮
天下春
送神
微穆敷華能應節飄揚發彩宜行慶送迎(一作迎送)靈駕神
心饗跪拜靈壇禮容盛氣和草木發萌芽德暢禽魚遂
翔泳永望翠盖逐流雲自兹率土調春令
祀雨師樂章
迎神
陟降左右誠達幽圓作解之功樂惟有年雲軿戾止灑
霧飄煙惟馨展禮爰列豆籩
奠幣登歌
歲正朱明禮布玄制惟樂能感與神合契隂霧離披靈
馭搖裔膏澤之慶期於稔歲
迎爼酌獻
陽開幽蟄躬奉鬱鬯禮備節應震来靈降動植求聲飛
沈允望時康氣茂惟神之貺
亞獻終獻
奠既備獻將終神行令瑞飛空迎乾德祈歲功乘煙燎
儼從風
送神
整駕升車望寥廓垂隂薦祉蕩昏氛饗時靈貺僾如在
樂罷餘聲遥可聞飲福陳誠禮容備撤爼終獻曙光分
跪拜臨壇結空想年年應節候油雲
答竇拾遺卧病見寄
今春扶病移滄海幾度承恩對白花送客屢聞簾(一作簷)
外鵲銷愁已辨酒中蛇瓶開枸杞懸泉水鼎鍊芙蓉伏
火砂誤入塵埃牽吏役羞將簿領到君家
對酒贈故人
扶起離披菊霜輕喜重開醉中驚老去笑裏覺愁来月
送人無盡風吹浪不回感時將有寄詩思澀難裁
同李吏部伏日口號呈元庶子路中丞
火炎逄六月金伏過三庚幾度衣裳汗(一作澣)誰家枕簟
清頒冰無下位裁扇有高名吏部還開甕殷勤二客情
(一作卿)
嶺下卧疾寄劉長卿員外
唯有貧兼病能令親愛疎歲時供放逐身世付空虚脛
弱秋添絮頭風曉廢梳波瀾喧衆口藜藿静吾廬喪馬
思開卦占鴞嬾發書十年江海隔離恨子知予
戲題諸判官廳壁
六十老翁無(一作何)所取二三君子不相遺願留今日交
歡意直到隳官謝病時
酬兵部李侍郎晩過東廳之作(時自刑部侍郎拜祭酒)
酒禮慙先祭刑書已曠官詔馳黃紙速身在絳紗安聖
位登堂静生徒跪席寒庭槐暫搖落幸為入春看
昭德皇后挽歌詞
西汜馳暉過東園别路長歲華唯隴柏春事罷公桑龜
兆開泉戸禽巢閉畫梁更聞哀禮過明詔制心喪
秋日過徐氏園林
回塘分越水古樹積吳煙掃竹催鋪席垂蘿待繫船鳥
窺新罅栗龜上半攲蓮屢入忘歸地長嗟俗事牽
雙山過信公所居
遥禮前朝塔微聞後夜鐘人間第四祖雲裏一雙峰積
雨封苔徑多年亞石松傳心不傳法誰可繼高蹤
尚書宗兄使過詩以奉獻
洛下交親滿歸閒意有餘翻嫌舊坐宅却駕所(一作新)懸
車腹飽山僧供頭輕侍婢梳上官唯揖讓半禄代耕鉏
雨散三秋别風傳一字書勝遊如可繼還欲並園廬
抱疾謝李吏部贈訶黎勒葉
一葉生西徼齎来上海查歲時經水府根本别天涯方
士真難見商胡輒自誇此香同異域看色勝仙家茗飲
暫調氣梧丸喜伐邪幸蒙袪老疾深願駐韶華
奉和柳相公中書言懷
運籌時所貴前席禮偏深羸駕歸貧宅攲冠出禁林鳳
巢方得地牛喘最關心雅望期三入東山未可尋
客自江南話過亡友朱司議故宅
交臂多相共(一作失)風流憶此人海翻移里巷書蠧積埃
塵奉佛棲襌久辭官上疏頻故来分半宅惟是舊交親
酬于侍郎湖南見寄十四韻
桂嶺千崖斷湘流一𣲖通長沙今賈傅東海舊于公章
甫經殊俗離騷繼雅風金閨文作字玉匣氣成虹翰墨
時招(一作無)侣丹青夙在公(一作工)主恩留左掖人望積南
宫巧拙循名異浮沈顧位同九遷歸上略三已契愚衷
責謝庭中吏(一作禮)悲寬塞上翁楚材欣有適燕石愧無
功山暁重嵐外林春苦霧中雪花翻海鶴波影倒江楓
去札頻逄信回帆早挂空避賢方有日非敢愛微躬
朝拜元陵
宫前石馬對中峰雲裏金鋪閉幾重不見露盤迎曉日
唯聞木斧扣寒松
發襄陽後却寄公安人
揮淚送迴人將書報所親晩年多疾病中路有風塵王
粲頻徵楚君恩許入秦還同星火去馬上别江春
立春後休沐
心與青春背新年亦掩扉漸窮無相學惟避不材譏積
病攻難愈銜恩報轉微定知書課日優詔許辭歸
宿廬山贈白鶴觀劉尊師
蒼蒼五老霧中壇杳杳三山洞裏官手護崑崙象牙簡
心推霹靂棗枝盤春飛雪粉如(一作加)毫潤曉漱瓊膏冰
齒寒漸恨流年筋力少惟思露冕事星冠
觀壁畫九想圖
一世榮枯無異同百年哀樂入歸空夜闌鳥鵲相争處
林下真僧在定中
送日本國聘賀使晁巨卿東歸
上才生下國東海是西鄰九譯蕃君使千年聖主臣野
情偏得禮木性本含真(一作仁)錦帆乘風轉金装照地新
孤城開蜃閣曉日上朱輪早識来朝歲塗山玉帛均
顧著作宅賦詩
幾年江海煙霞乘醉一到京華已覺不嫌羊酪誰能長
守兔罝脱巾偏招相國逄竹便認吾家各在芸臺閣裏
煩君日日登車
近獲風痺之疾題寄所懷
病夫將已矣無可答君恩衾枕同羇客圖書委外孫久
来從吏道常欲奉空門疾走機先息攲行力漸煩無醫
能却老有變是游魂鳥宿還依伴蓬飄莫問根寓形齊
指馬觀境制心猨唯借南榮地清晨暫負暄
奉和常閣老晩秋集賢院即事寄贈徐薛二侍
郎
袐殿掖垣西書樓苑樹齊秋煙凝縹帙曉色上璇題門
接承明近池連太液低疎鐘文馬駐繁葉綵禽栖職美
綸將綍榮深組及珪九霄偏眷顧三事早提攜對案臨
青玉窺書捧紫泥始歡新遇重還(一作懷)惜舊遊暌左宦
登吳岫分家渡越溪賦中頻歎鵩卜處幾聽雞望闕應
多戀臨津不用迷柏梁思和曲朝夕候金閨
酬顧況見寄
于越城邊楓葉高(一作落)楚人書裏寄離騷寒江鸂鶒思
儔侶歲歲臨流刷羽毛
歲日作(一作口號)
更勞今日春風至枯樹無枝可寄花覽鏡唯看飄亂髮
臨風誰為駐浮槎
元日觀百僚朝會
萬國賀唐堯清晨會百寮花冠蕭相府繡服霍嫖姚夀
色凝丹檻歡聲徹九霄御鑪分獸炭仙管弄雲韶日照
金觴動風吹玉佩搖都城獻賦者不得共趨朝
再過金陵
玉樹歌終王氣收鴈行高送石城秋江山不管興亡事
一任斜陽伴客愁
寄楊侍御(一作包何詩)
一官何幸得同時十載無媒獨見遺今日不論腰下組
請君看取鬢邊絲
御定全唐詩卷二百五
