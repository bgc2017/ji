欽定四庫全書
御定全唐詩卷四百八十
李紳
李紳字公垂潤州無錫人為人短小精悍於詩最有名
時號短李元和初擢進士第補國子助教不樂輒去李
錡辟掌書記錡抗命不為草表幾見害穆宗召為右拾
遺翰林學士與李德裕元稹同時號三俊歴中書舍人
御史中丞戶部侍郎敬宗立李逢吉構之貶端州司馬
徙江州長史遷滁壽二州刺史以太子賓客分司東都
太和中擢浙東觀察使開成初遷河南尹宣武節度使
武宗即位召拜中書侍郎同平章事進尚書右僕射封
趙郡公居位四年以檢校右僕射平章事節度淮南卒
贈太尉謚文肅追昔遊詩三卷雜詩一卷今合編為四
卷
南梁行
江城鬱鬱春草長悠悠漢水浮青(一作清)光雜英飛盡空
晝景綠楊重隂官舍靜此時醉客縱横書公言可薦承
眀廬(元和十四年故山南節度僕射崔公奏觀察判官蒙以書奏見委常戲拙速)青天詔下
寵光至頒籍金閨徵石渠(是歲五月蒙恩除右拾遺)秭歸山路烟嵐
隔山木幽深晚花坼澗底紅光奪火燃搖風扇毒愁行
客(駱谷中多毒樹名山琵琶其花明艷與杜鵑花同樵者識之言曰早花殺人)杜鵑啼咽花
亦殷聲悲絶艷連(一作憐)空山斜陽瞥映淺深樹雲雨翻
迷崖谷間山鷄錦質矜毛羽透竹穿蘿命儔侶喬木幽
谿上下同雄雌不惑(一作異)飛棲處望秦峰迴過商顔浪
疊雲(一作波)堆萬簇山行盡杳冥青嶂外九重鐘漏紫霄
間元和列侍明光殿諫草初焚市朝變北闕趨承(一作臣)
半隙塵南梁笑客(一作吟嘯)皆飛霰追思感歎却昏迷霜髩
愁吟到暁鷄故箧歲深開斷簡秋堂月曙掩遺題(一作袿)
嗚嗚曉角霞輝燦撫劔當應(一作楹)一長歎芻狗無由學
聖賢空持感激(一作謝)終昏旦
趨翰苑遭誣構四十六韻
九五當乾德三千應瑞符纂堯昌聖歷宗禹盛丕圖(穆宗)
(正月登位)畫象垂新令消兵易舊謨選賢方去智招諫忽升
愚(穆宗聽政五日蒙恩除右拾遺與淮南李公召入翰林也)大樂調元氣神功運化
罏脫鱗超沆瀣翻翼集蓬壺捧日恩光别抽毫顧問殊
鳳形憐彩筆龍頷借驪珠擲地聲名寡摩天羽翮孤潔
身酬雨露利口扇讒諛碧海同宸眷鴻毛比賤軀辨疑
分黑白舉直觝朋徒(思政面論逢吉崔楨姦邪劉栖楚柏耆兇險張又新蘇景修朋黨也)
庭獸方呈角階蓂始效莩日傾烏掩魄星落斗摧樞(穆宗)
(升遐)墜劍悲喬岳號弓泣鼎湖亂羣逢害馬擇肉縱狂貙
(逢吉守澄栖楚柏耆又新等連為搏噬之徒)膽為隳肝竭心因瀝血枯滿帆
摧駭浪征棹折危途(余以戸部侍郎貶端州司馬)燕客書方詐堯門
信未孚(敬宗即位之初遭逢吉等誣構宸襟未察銜冤遂深)謗興金就鑠毁極玉
生瘉礪吻矜先搏張羅騁疾驅(余遭逢吉搆成遂敬宗聽政之前一日宣命於)
(月華門外竄逐)地嫌稀魍魉海恨止番禺(栖楚等見逢吉怒所貶太近)瘴嶺
衝蛇入蒸池躡虺趨望天收雪涕看鏡攬霜鬚草毒人
驚剪茅荒室未誅火風晴處扇山鬼雨中呼窮老鄊關
遠羇愁骨肉無鵲靈窺牖戶龜瑞出泥途(余到端州有紅龜一州人)
(李再榮來獻稱嘗有里人言吉徵也余放之於江中回頭者三四游泳前後不去久之又南中小鵲名曰蠻鵲)
(形小如燕雀里中言此鳥不常見至而鳥舞必有喜應是日與龜同至於館也)煙島深千瘴滄
波淼四隅海標傳信使江棹認妻孥到接三冬暮來經
六月徂暗灘朝不怒驚瀨夜無虞(從吉州而南歴封康竝足湍瀨危險至極)
(其名有滅門𢷬鮓覇州等灘惟江水泛漲則無此患康州悅城縣有媪龍祠或能致雲雨余以書祝之家累以)
(十月泝流龍為之三漲江水以達也)俛首安羸業齊眉慰病夫涸魚思雨
潤僵燕望雷蘇詔下因頒朔恩移詎省辜(余以寶歴元年五月量移)
(江州長史)誑天猶指鹿依社尚憑狐(逢吉尚為相)度嶺瞻牛斗浮
江淬轆轤未平人睚眦誰懼鬼揶揄盆(一作湓)浦潮通楚
匡山地接吳庾樓清桂滿遠寺數蓮敷髣髴皆停馬悲
歡盡隙駒舊交封宿草(沈八侍郎武十五侍郎元九相公龐嚴京兆蔣防舍人皆為塵)
(世)衰髩重生芻萬戟分梁苑雙旌寄魯儒駸駸移歲月
冉冉近桑榆疲馬愁千里孤鴻念五湖終當賦歸去那
更學楊朱
憶春日太液池(一作東)亭(一作亭東)候對(長慶三年)
宮鶯報曉(一作曉報)瑞烟開三島靈禽拂水迴橋轉彩虹當
綺殿艦浮花鷁近蓬萊草承香(一作步)輦王孫長桃豔仙
顔阿母栽簮筆此時方侍從却思金馬笑鄒枚
憶夜直金鑾殿承旨(二年)
月當銀漢玉繩低深聽簫韶碧落齊門壓紫垣高綺樹
閣連青𤨏近丹梯墨宣外渥催飛詔草布(一作定)深(一作新)
恩促換題眀日(一作惟我)獨歸花路遠(一作近)可憐人世隔雲
霓(一作泥)
憶春日曲江宴後許至芙蓉園
春風上苑開桃李詔許看花入御園香逕草中廻玉勒
鳳凰池畔泛金樽綠絲垂柳遮風暗紅藥低叢拂砌繁
歸繞曲江煙景晚未央明月鎻千門
新昌宅書堂前有藥樹一株今已盈拱前長慶
中於翰林院内西軒藥樹下移得纔長一寸僕
夫封一泥丸以歸植今則長成名之天上樹
白榆星底開紅甲珠樹宮中長紫霄丹彩結心纔辨質
碧枝(一作姿)抽葉乍成(一作舒)條羽衣道士偷玄圃金簡真
人護玉苗長帶九天餘雨露近來蔥翠欲成喬
過荆門
荆江水闊煙波轉荆門路遶(一作遠)山蔥蒨帆勢侵雲滅
又眀山程背日昏還見青青麥隴啼飛鴉寂寞野徑棠
梨花行行驅馬萬里遠漸入煙嵐危棧賖林中有鳥飛
出(一作幽)谷月上千巖一聲哭腸斷思歸不可聞人言恨
魄來巴蜀我聽此鳥祝我魂魂死莫學(一作死勿學此)聲銜冤
縱為羽族莫棲息直上青雲呼帝閽此時山月如銜鏡
嵒樹(一作岫)參差互輝映皎潔深看入澗泉分眀細見樵
人徑隂森鬼廟當郵亭鷄豚日宰聞膻腥愚夫禍福自
迷惑魍魉憑何通百靈月(一作日)低山曉(一作晚)問行客已
酹椒漿拜荒陌惆悵忠貞徒自持誰祭山頭望夫石
涉沅瀟(一作湘字註内缺二)
屈原死處瀟湘隂滄浪淼淼雲沈沈蛟龍長怒虎長嘯
山木翛翛波浪深煙横日落驚鴻起山映餘(一作雲)霞杳
(一作淼)千里鴻叫離離入暮天霞消漠漠深雲水水靈(一作)
(虛)江暗揚波濤黿鼉動盪風騷騷行人愁望待明月星
漢沈浮&KR3219;鬼號屈原爾為懷王(一作忠)沒水府通天化靈
物何不驅雷擊電除姦邪可憐空作沈泉(一本此下有抱冤二字)
骨舉杯瀝酒招爾魂月影(一作彩)滉漾開乾坤波白(一作明)
水黑山隱見汨羅之上遥昏昏風帆候曉看五兩戍鼓
鼕鼕(一作&KR1973;&KR1973;)遠山響潮滿江津猿鳥啼荆夫楚語飛蠻槳
瀟湘島浦無人居風驚水暗惟鮫魚行來擊棹獨長歎
問爾精魄何所如
逾嶺嶠止荒陬抵高要
天將南北分寒燠北被羔裘南卉服寒氣凝為戎虜驕
炎蒸結作蟲虺毒周王止化惟荆蠻漢武鑿遠通孱顔
南標銅柱限荒徼五嶺從兹窮險艱衡山截斷炎方北
迴雁峰南瘴煙黑萬壑奔赴溢作瀧湍飛浪激如繩直
(南人謂水為瀧如原瀑流自郴南自韶北有八瀧其名神瀧傷瀧雞附等瀧皆急險不可上南中輕舟迅疾可)
(入此水者因名之瀧船善游者為瀧夫)千崖傍聳猿嘯悲丹蛇玄虺潜蜲
蛇瀧夫擬檝劈高浪瞥忽浮沈如電隨嶺頭刺竹蒙籠
密火折紅蕉焰燒日嶺上泉分南北流行人照水愁腸
骨隂森石路盤縈紆雨寒日煖常斯須瘴雲暫卷火山
外蒼茫海氣窮番禺鷓鴣猿鳥聲相續椎髻嘵呼同戚
促百處溪灘異雨晴四時雷電迷昏旭魚腸雁足望緘
封地遠三江嶺萬重魚躍豈通清遠(一作遂)峽雁飛難度
漳江東(余在南中日知家累以其年九月九日發衡州因寄云菊花開日有人逢知過衡陽迴雁峰江)
(樹送秋黃葉少海天迎遠碧雲重音書斷達聽蠻鵲風水多虞祝媪龍想見病身渾不識自磨青鏡照衰容慨)
(然追感以疏其下又端州界有清遠峽深險莫測皆言水府為魚龍之限也)雲蒸地熱無霜
霰桃李冬華匪時變天際長垂飲澗虹簷前不去銜泥
燕(南中虹四時長見見數則多颶風燕不歸蟄燕泥多沙人懼其沾汚於人每逐其巢也)幸逢雷
雨盪妖昏提挈悲歡出海門西日眼眀看少長北風身
醒辨寒温賈生謫去因前席痛哭書成竟何益物忌忠
良表是非朝驅綘灌為讐敵眀皇聖德異文皇不使無
辜困鬼方漢日(一作口)傅臣終委弃如今衰叟重輝光高
眀白日恩深海齒髮雖殘壯心在空媿駑駘異一毛無
令朽骨慙(一作仍)千載
移九江(效何水部余自九江及今周一紀矣)
秋波入白水帆去侵空小五兩劇奔星檣烏疾飛鳥盆
城依落日盆浦看雲眇雲眇更蒼蒼匡山低夕陽楚客
喜風水秦人悲異鄊異鄊秋思苦江臯月華吐漾漾隱
波亭悠悠通月浦津橋歸候吏竹巷開門戶容膝有匡
牀及肩纔數堵隙光非白駒懸磬我無虞體瘦寡行立
家肥安啜哺天書憐譴謫重作朱轓客四座眼全青一
麾頭半白今來思往事往事益悽然風月同今昔悲歡
異目前四時嗟閱水一紀換流年獨有西庭鶴孤鳴白
露天
泛五湖(效謝惠連)
范子蛻冠履扁舟逸霄漢嗟予抱險艱怵惕驚瀰漫窮
通泛濫勞趣適殊昏旦浴日盪層空浮天淼無畔依灘
落葉聚立浦驚鴻散浪叠雪峰連山孤翠(一作紫)崖斷風
帆同巨壑雲矗成高岸宇宙可(一作或)東西星辰沈粲爛
霞生澒洞遠月吐青熒亂豈復問津迷休為呂梁歎漂
沈自詎保覆溺心長判吳越郡異鄉嬰童及為翫依稀
占井邑嘹唳同鵝鸛舉棹未宵分維舟方日旰徵斯濟
川力若鼓凌風翰易狎當悔遊臨深罔知難
過鍾陵(余長慶三年除江西觀察使奉詔不之任)
龍沙江尾抱鍾陵水郭村(一作津)橋晚景澄江對楚山千
里月郭連漁浦萬家燈省抛雙旆辭榮寵遽落丹霄起
愛憎惆悵舊遊同草露却思恩顧一霑膺
泝西江
江風不定半晴隂愁對花時盡日吟孤棹自遲從蹭蹬
亂帆爭疾競浮沈一身累困懷千載百口無虞貴萬金
空闊遠看波浪息楚山安穩過雲岑
早發
沙洲月落宿禽驚潮起風微曉霧生黃鶴浪眀知上信
黑龍山暗避前程火旗似辨吳門戍水驛遥迷楚塞城
蕭索更看江葉下兩鄉俱是宦遊情
守滁陽深秋憶登郡城望瑯琊
山城小閣臨青嶂紅(一作江)樹蓮宮接薜蘿斜日半巖開
古殿野煙浮水掩輕波菊迎秋節西風急雁引砧聲北
思多深夜獨吟還不寐坐看凝露滿庭莎
滁陽春日懷果園閒宴(園中雜樹多手植也)
西園到日栽桃李紅白低枝拂酒杯繁豔只愁風處落
醉筵多就月中開勸人莫折憐芳早把燭頻看畏曉催
聞道數年深草露幾株猶得近池臺
悲善才
余守郡日有客遊者善彈琵琶問其所傳乃善才
所授頃在内庭日別承恩顧賜宴曲江勅善才等
二十人偹樂自余經播遷善才已沒因追感前事
為悲善才
穆王夜幸蓬池曲金鑾殿開高秉燭東頭弟子曹善才
琵琶請進(一作奏)新翻曲翠蛾列座層城女笙笛(一作歌)參
差齊笑語天顔靜聽朱絲弹衆樂寂然無敢舉銜花金
鳳當承撥轉腕攏(一作籠)弦促揮抹(一作霍)花翻鳳嘯(一作扶花)
(翻鳳)天上來裵回滿殿飛春雪抽弦度曲新聲發金鈴玉
珮相瑳切流鶯子母飛上林仙鶴雌雄唳眀月此時奉
詔侍金鑾別殿承恩許召弹(一作看)三月曲江春草綠九
霄天樂下雲端紫髯供奉前屈膝盡弹妙曲當春日寒
泉注射隴水開胡雁翻飛向(一作朔)天沒日曛塵暗車馬
散為惜新聲有餘歎眀年冠劍閉橋山萬里孤臣投海
畔籠(一作離)禽鎩翮(一作羽)尚還(一作強廻)飛白首生從五嶺歸
聞道善才成朽骨空餘弟子奉音(一作宣)徽南譙寂寞三
春晩有客彈弦獨凄怨靜聽深奏楚月光憶昔初聞曲
江宴心悲不覺淚闌干更為調弦反覆彈秋吹動搖神
女佩月珠敲擊水晶盤自憐淮海同泥滓恨魄凝心未
能死惆悵追懷萬事空雍門感慨(一作琴瑟)徒為爾
聞里謠效古歌
鄉里兒桑麻鬱鬱禾黍肥冬有襤襦夏有絺兄鋤弟耨
妻在機夜犬不吠開蓬扉鄉里兒醉還飽濁醪初熟勸
翁媪(一作嫂)鳴鳩拂羽知年好齊和楊花踏春草勸年少
樂耕桑使君為我剪荆棘使君為我驅豺狼林中無虎
山有鹿水底無蛟魚有魴父漁子獵日歸暮(一作父子獵歸白日)
(暮)月眀處處舂黃粱鄉里兒東家父老為爾言鼓腹那
知生育恩莫令太守馳朱轓懸鼓一鳴盧鵲喧惡聲主
吏噪爾門唧唧力力烹雞豚鄉里兒莫悲咤上有眀王
頒詔下重選賢良恤孤寡春日遲遲驅五馬留犢投錢
以為謝鄉里兒終爾詞我無工(一作却)巧惟(一作惠)無私舉
手一揮臨路岐
轉夀春守太和庚戌歲二月祗命夀陽時替裵
五墉終歿因視壁題自墉而上或除名在邊坐
殿歿凡七子無一存焉夀人多寇盜好訴訐時
謂之凶郡獷俗特著蒙此處之顧余衰年甘躡
前患俾三月而寇靜朞歲而人和虎不暴物姦
吏屏竄三載復遭邪佞所惡授賓客分司東都
或舉其目或寄於風亦麤繼詩人之末云
未登崖谷尋丹竈且歴軒窗看壁題那遇八公生羽翼
空悲七子委塵泥舊壇無復翔雲鶴廢壘曾經振鼔鼙
點檢遺編盡朝菌應難求(一作永)望一刀圭
憶壽春廢虎坑余以春二月至郡主吏舉所職
稱霍山多虎每歲採茶為患擇肉於人至春常
修陷穽數十所勒獵者採其皮睛余悉除罷之
是歲虎不復為害至余去郡三載
匪將履尾求兢惕那效探雛所患爭當路絕羣嘗誡(一作)
(試)暴為貓驅獮亦先迎每推至化宣余力豈用潛機害
爾生休逐豺狼止貪戾好為仁獸答皇眀
夀陽罷郡日有詩十首與追懷不殊今編於後
兼紀瑞物(今止八首)
肥河維舟阻凍袛待勅命(太和七年十二月)
罷分符竹作閒官舟凍肥河擬棹難食蘗苦心甘處困
飲冰持操敢辭寒夜燈空應漁家火朝食還依雁宿灘
西奏血誠遥稽首乞容歸病老江干
淮陽效理空多病疎受辭榮豈戀班陳力不任趍北闕
有家無處寄東山疲驂豈念前程稅倦鳥安能待暮還
珍重八公山下叟不勞重淚更追攀
別連理樹
盛唐縣有連理樹二株一株生於長樂鄉百姓
地内從底兩枝向上為一體一本生於龍泉鄉
百姓徐德地内兩根隔澗水交榦合為一體澗
名香風水闊一丈五尺
垂隂敢慕甘棠葉附幹將呈瑞木符十步蘭茶(一作芝蘭)同
秀彩萬年枝葉表皇圖芟夷不及知無患雨露曾霑自
不枯好住孤根託桃李莫令從此混樵蘇
虎不食人
霍山縣多猛獸頃常擇肉於人每至採茶及樵
蘇常遭啖食人不堪命自太和四年至六年遂
無侵暴雞犬不鳴深山窮谷夜行不止得攝令
和僎狀稱潛山縣鄉村正趙珍夜歸中路與虎
同行至家竟無傷害之意
南山白額同馴擾亦變仁心去殺機不競牛甘令買患
免遭狐假妄憑威渡河豈適他邦害據谷終無暴物非
爾效騶虞護生草豈徒柔伏在淮淝
發夀陽分司勅到又遇新正感懷書事(七年正月)
(八日立春在夀陽凡四年)
休為建隼臨淝守轉作垂絲入洛人罷閱舊林三載籍
又開新歷四年春雲遮北雁愁行客柳起東風慰病身
漸喜雪霜消解盡得隨風水到天津
初出淝口入淮
東風百里(一作五日)雪初晴淝口冰開好濯纓野老擁途知
意重病夫抛郡喜身輕人心莫厭如弦直淮水長憐似
鏡清回首夕嵐山翠遠楚郊烟樹隱襄(一作憶層)城
入淮至盱眙
山凝翠黛孤峯迥淮起銀花五兩高天外綺霞迷海鶴
日邊紅樹艷仙桃岸驚目眩同奔馬浦溢心疑覩抃鼇
寄謝雲帆疾飛鳥莫誇廻雁卷輕毛
憶東湖(南昌志洪州城内有大湖通章江名曰東湖)
菱歌唱罷鷁舟廻雪鷺銀鷗左右來霞散浦邊雲錦截
月昇(一作臨)湖面鏡波開魚驚翠羽金鱗躍蓮脫紅衣紫
菂摧淮口值春偏悵望數株臨水是寒梅
御定全唐詩卷四百八十
