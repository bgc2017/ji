欽定四庫全書
御定全唐詩卷一百九十一
韋應物
有所思
借問堤(一作江)上柳青青為誰春空遊昨日地不見昨日
人繚繞萬家井往來車馬塵莫道無相識要非心所親
暮相思
朝出自不還暮歸花盡發豈無終日會惜此花間月空
館忽相思微鐘坐來(一作未)歇
夏夜憶盧嵩
靄靄高館暮開軒滌煩襟不知湘雨來瀟灑在幽林(一云)
(不知微蕭灑山鳥鳴幽林)炎月得凉夜芳樽誰與斟故人南北居累
月間徽音人生無閒日歡會當在今反側候天旦層城
苦沈沈
春思
野花如雪繞江城坐見年芳憶帝京閶闔曉開凝碧樹
曾陪鴛鷺聽流鶯
春中憶元二
雨歇萬井春柔條巳含綠徘徊洛陽陌惆悵杜陵曲遊
絲正高下啼鳥還斷續有酒今不同思君瑩如玉
懷素友子西
廣陌並遊騎公堂接華襟方歡遽見别永日獨沈吟階
暝流暗駛氣疎露已侵層城湛深夜片月生幽林往欵
良未遂來覿曠無音恒當清觴宴思子玉山岑耿耿何
以寫密言空委心
對韓少尹所贈硯有懷
故人謫遐遠留硯寵斯文白水浮香墨清池滿夏雲念
離心巳永感物思徒紛未有桂陽使裁書一報君
月晦憶去年與親友曲水遊讌
晦賞念前歲京國結良儔騎出宣平里飲對曲池流今
朝隔天末空園傷獨遊雨歇林光變塘綠鳥聲幽凋甿
積逋税華鬢集新秋誰言戀虎符終當還舊丘
清明日憶諸弟
冷食方多病開襟一忻然終令思故郡烟火滿晴川杏
粥猶堪食榆羹巳稍煎唯恨乖親燕坐度此芳年
池上懷王卿
幽居捐世事佳雨散園芳入門靄巳綠水禽鳴春塘重
雲始成夕忽霽尚殘陽輕舟因風泛郡閣望蒼蒼私燕
阻外好臨歡一停觴兹遊無時盡旭日願相將
立夏日憶京師諸弟
改序念芳辰煩襟倦日永夏木已成隂公門晝恒静長
風始飄閣疊雲纔吐嶺坐想離居人還當惜徂(一作光)景
曉至園中憶諸弟崔都水
山郭恒悄悄林月亦娟娟景清神已澄(一作謐)事簡慮絶
牽秋塘徧衰草曉露洗紅蓮不見心所愛兹賞豈為妍
懷瑯琊深標二釋子
白雲埋大壑隂崖滴夜泉應居西石室月照山蒼然
雨夜感懷
微雨灑高林塵埃自蕭散耿耿心未平沈沈夜方半獨
驚長簟冷遽覺愁鬢換誰能當此夕不有盈襟歎
雲陽館懷谷口
清泚階下流云自谷口源念昔白衣士結廬在石門道
高杳無累景静得忘言山夕綠隂滿世移清賞存吏役
豈遑暇幽懷復朝昏雲泉非所濯蘿月不可援長往遂
真性暫遊恨卑喧出身既事世高躅難等論
憶灃上幽居
一來當復去猶此厭樊籠况我林栖子朝服坐南宫唯
獨問啼鳥還如灃水東
重九登滁城樓憶前歲九日歸灃上赴崔都水
及諸弟讌集悽然懷舊
今日重九讌去歲在京師聊廻出省步一赴郊園期嘉
節始云邁周辰巳及兹秋山滿清景當賞屬乖離凋散
民里闊摧翳衆木衰樓中一長嘯惻愴起凉颸
始夏南園思舊里
夏首雲物變雨餘草木繁池荷初帖水林花已掃園縈
叢蝶尚亂依閣鳥猶喧對此殘芳月憶在漢陵原
登蒲塘驛㳂路見泉谷邨墅忽想京師舊居追
懷昔年
青山導騎遶春風行旆舒均徭視屬城問疾躬里閭烟
水依泉谷川陸散樵漁忽念故園日復憶驪山居荏苒
斑鬢及夢寝婚宦初不覺平生事咄嗟二紀餘存殁闊
巳永悲多歡自疎高秩非為美闌干淚盈裾
經函谷關
洪河絶山根單軌出其側萬古為要樞往來何時息秦
皇既恃險海内被呑食及嗣同覆顛咽喉莫能塞炎靈
詎西駕婁子非經國徒欲扼諸侯不知恢至德聖朝及
天寳豺虎起東北下沈戰死魂上結窮冤色古今雖共
守成敗良可識籓屏無俊賢金湯獨何力馳車一登眺
感慨中自惻
經武功舊宅
兹邑昔所遊嘉會常在目歷載俄二九始往今來復慼
慼居人少茫茫野田綠風雨經舊墟毁垣迷往躅門臨
川流駛樹有羇雌宿多累恒悲往長年覺時速欲去中
復留徘徊(一作彷徨)結心曲
往雲門郊居塗經廻流作
兹晨乃休暇適往田家廬原谷徑塗澀春陽草木敷纔
遵板橋曲復此清澗紆崩壑方見射廻流忽巳舒明滅
泛孤景杳靄含夕虛無將為邑志一酌澄波餘
乘月過西郊渡
遠山含紫氛春野靄云暮值此歸時月留連西澗渡謬
當文墨會得與羣英遇賞逐亂流翻心將清景悟行車
儼未轉芳草空盈步已舉候亭火猶愛邨原樹還當守
故扃悵恨秉幽素
晚歸灃川
凌霧朝閶闔落日返清川簮組方暫解臨水一翛然昆
弟忻來集童稚滿眼前適意在無事携手望秋田南嶺
横爽氣高林繞遥阡野廬不鋤理翳翳起荒烟名秩斯
逾分廉退媿不全已想平門路晨騎復言旋
授衣還田里
公門懸甲令澣濯遂其私晨起懷愴恨野田寒露時氣
收天地廣風淒草木衰山明始重叠川淺更逶迤烟火
生閭里禾黍積東菑終然可樂業時節一來斯
夕次盱眙縣
落帆逗(一作透)淮鎮停舫臨孤驛浩浩風起波冥冥日沈
夕人歸山郭暗雁下蘆洲白獨夜憶秦關聽鐘未眠客
春月觀省屬城始憩東西林精舍
因時省風俗布惠迨高年建隼出潯陽整駕遊山川白
雲斂晴壑羣峰列遥天嶔嵜石門狀杳靄香爐烟榛荒
屢罥罣偪側殆覆顛方臻釋氏廬時物屢華妍曇遠昔
經始於兹閟幽玄東西竹林寺灌注寒澗泉人事既云
冺歲月復巳綿殿宇餘丹紺磴閣峭欹懸佳士亦棲息
善身絶塵緣今我蒙朝寄教化敷里鄽道妙苟為得出
處理無偏心當同所尚跡豈辭纏牽
自蒲塘驛廻駕經歷山水
館宿風雨滯始晴行蓋轉潯陽山水多草木俱紛衍﨑
嶇緣碧澗蒼翠踐苔蘚高樹夾潺湲崩石横隂巚野杏
依寒拆餘雲冐嵐淺性愜形豈勞境殊路遺緬憶昔終
南下佳遊亦屢展時禽下流暮紛思何由遣
山行積雨歸途始霽
攬轡窮登降隂雨遘二旬但見白雲合不睹巖中春急
澗豈易揭峻塗良難遵深林猿聲冷沮洳虎跡新始霽
升陽景山水閱清晨雜花積如霧百卉萋已陳鳴騶屢
驤首歸路自忻忻
傷逝(此後十九首盡同德精舍舊居傷懷時所作)
染白一為黑焚木盡成灰念我室中人逝去亦不廻結
髮二十載賓敬如始來提携屬時屯契闊憂患災柔素
亮為表禮章夙所該仕公不及私百事委令才一旦入
閨門四屋滿塵埃斯人既已矣觸物但傷摧單居移時
節泣涕撫嬰孩知妄謂當遣臨感要難裁夢想忽如睹
驚起復徘徊此心良無已遶屋生蒿萊
往富平傷懷
晨起凌嚴霜慟哭臨素帷駕言百里塗惻愴復何為昨
者仕公府屬城常載馳出門無所憂返室亦熙熙今者
掩筠扉但聞童稚悲丈夫須出入顧爾内無依銜恨巳
酸骨何况苦寒時單車路蕭條廻首長逶遲飄風忽截
野嘹唳雁起飛昔時同往路獨往今詎知
出還
昔出喜還家今還獨傷意入室掩無光銜哀寫虛位悽
悽動幽幔寂寂驚寒吹幼女復何知時來庭下戲咨嗟
日復老錯莫身如寄家人勸我飡對案空垂淚
冬夜
杳杳日云夕鬱結誰為開單衾自不暖霜霰巳皚皚晚
歲淪夙志驚鴻感深哀深哀當何為桃李忽凋摧幃帳
徒自設冥寞豈復來平生雖恩重遷去託窮埃抱此女
曹恨顧非高世才振衣中夜起河漢尚裵回
送終
奄忽逾時節日月獲其良蕭蕭車馬悲祖載發中堂生
平同此居一旦異存亡斯須亦何益終復委山岡行出
國南門南望鬱蒼蒼日入乃云造慟哭宿風霜晨遷俯
玄廬臨訣但遑遑方當永潜翳仰視白日光俯仰遽終
畢封樹已荒凉獨留不得還欲去結中腸童稚知所失
啼號捉我裳即事猶倉卒歲月始難忘
除日
思懷耿如昨季月巳云暮忽驚年復新獨恨人成故冰
池始泮綠梅援(一作稍)還飄素淑景方轉延朝朝自難度
對芳樹
迢迢芳園樹列映清池曲對此傷人心還如故時綠風
條灑餘靄露葉承新旭佳人不再攀下有往来躅
月夜
皓月流春城華露積芳草坐念綺窗空翻傷清景好清
景終若斯傷多人自老
歎楊花
空蒙不自定况值暄風度舊賞逐流年新愁忽盈素纔
縈下苑曲稍滿東城路人意有悲歡時芳獨如故
過昭國里故第
不復見故人一來過故宅物變知景暄心傷覺時寂池
荒野筠合庭綠幽草積風散花意謝鳥還(一作啼)山光夕
宿昔方同賞詎知今念昔緘室在東廂遺噐不忍覿柔
翰全分意芳巾尚染澤殘工委筐篋餘素經刀尺收此
還我家將還復愁惕永絶携手歡空存舊行迹冥冥獨
無語杳杳將何適唯思今古同時緩傷與戚
夏日
已謂心苦傷如何日方永無人不晝寢獨坐山中静悟
澹將遣慮學空庶遺境積俗易為侵愁來復難整
端居感懷
沈沈積素抱婉婉屬之子永日獨無言忽驚振衣起方
如在幃室復悟永終巳稚子傷恩絶盛時若流水暄凉
同寡趣朗晦俱無理寂性常喻人滯情今在巳空房欲
云暮巢燕亦來止夏木遽成隂綠苔誰復履感至竟何
方幽獨長如此
悲紈扇
非關秋節至詎是恩情改掩嚬人巳無委篋凉空在何
言永不發暗使銷光彩
閒齋對雨
幽獨自盈抱隂淡亦連朝空齋對高樹疎雨共蕭條巢
燕翻泥濕蕙花依砌消端居念往事倏忽苦驚飈
林園晚霽
雨歇見青山落日照林園山多(一作夕)烟鳥亂林清風景
翻提携唯子弟蕭散在琴言(一作尊)同遊不同意耿耿獨
傷魂寂寞鐘已盡如何還入門
秋夜二首
庭樹轉蕭蕭隂蟲還戚戚獨向高齋眠夜聞寒雨滴微
風時動牖殘燈尚留壁惆悵平生懷偏來委今夕
霜露已淒淒星漢復昭回朔風中夜起驚鴻千里來蕭
條凉葉下寂寞清砧哀歲晏仰空宇心事若寒灰
感夢
歲月轉蕪漫形影長寂寥髣髴覯微夢感嘆起中宵綿
思靄流月驚魂颯廻飈誰念兹夕永坐令顔鬢凋
同德精舍舊居傷懷
洛京十載别東林訪舊扉山河不可望存殁意多違時
遷跡尚在同去獨來歸還見窗中鴿日暮遶庭飛
悲故友
白璧衆求瑕素絲易成汙萬里顛沛還高堂已長暮積
憤方盈抱纏哀忽逾度念子從此終黃泉竟誰訴一為
時事感豈獨平生故唯見荒丘原野草塗朝露
張彭州前與緱氏馮少府各惠寄一篇多故未
荅張巳云没因追哀叙事兼遠簡馮生
君昔掌文翰西垣復石渠朱衣乘白馬輝光照里閭余
時忝南省接讌媿空虛一别守兹郡蹉跎歲再除長懷
關河表永日簡牘餘郡中有方塘凉閣對紅蕖金玉蒙
遠貺篇詠見吹嘘未答平生意巳没九原居秋風吹寢
門長慟涕漣如覆視緘中字奄為昔人書髮鬢已云白
交友日彫疎馮生遠同恨憔悴在田廬
東林精舍見故殿中鄭侍御題詩追舊書情涕
泗横集因寄呈閻澧州馮少府
仲月景氣佳東林一登歷中有故人詩淒凉在高壁精
思長懸(一作懷)世音容巳歸寂墨澤傳灑餘磨滅親翰跡
平生忽如夢百事皆成昔結騎京華年揮文篋笥積朝
廷重英彦時輩分珪璧永謝柏梁陪獨闕金門籍方嬰
存殁感豈暇林泉適雨餘山景寒風散花光夕新知雖
滿堂故情誰能覿唯當同時友緘寄空悽慼
同李二過亡友鄭子故第(李與之故非予所識)
客車名未滅没世恨應長斜月知何照幽林判自芳故
人驚逝水寒雀噪空牆不是平生舊遺蹤要可傷
話舊(亭中對兄姊話蘭陵崇賢懷真已來故事泫然而作)
存亡三十載事過悉成空不惜霑衣淚併話一宵中
至開化里夀春公故宅
寧知府中吏故宅一徘徊歷階存往敬瞻位泣餘哀廢
井没荒草隂牖生綠苔門前車馬散非復昔時來
睢陽感懷
豺虎犯天綱昇平無内備長驅隂山卒略踐三河地張
侯本忠烈濟世有深智堅壁梁宋間遠籌吳楚利窮年
方絶輸隣援皆携貳使者哭其庭救兵終不至重圍雖
可越藩翰諒難弃飢喉待危巢懸命中路墜甘從鋒刃
斃莫奪堅貞志宿將降賊庭儒生獨全義空城唯白骨
同往無賤貴哀哉豈獨今千載當歔欷
廣德中洛陽作
生長太平日不知太平歡今還洛陽中感此方苦酸飲
藥本攻病毒腸翻自殘王師涉河洛玉石俱不完時節
屢遷斥山河長鬱盤蕭條孤烟絶日入空城寒塞劣乏
高步緝遺守微官西懷咸陽道躑躅心不安
閶門懷古
獨鳥下高樹遥知吳苑園淒凉千古事日暮倚閶門
感事
霜雪皎素絲何意墜墨池青蒼猶可濯黑色不可移女
工再三嘆委弃當此時歲寒雖無褐機杼誰肯施
感鏡
鑄鏡廣陵市菱花匣中發夙昔嘗許人鏡成人已没如
冰結圓噐類璧無絲髮形影終不臨清光殊不歇一感
平生言松枝樹(一作挂)秋月
歎白髮
還同一葉落對此孤鏡曉絲縷乍難分楊花復相遶時
役人易衰吾年白猶少
御定全唐詩卷一百九十一
