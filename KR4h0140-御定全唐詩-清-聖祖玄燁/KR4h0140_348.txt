欽定四庫全書
御定全唐詩卷三百四十八
陳羽
陳羽江東人登貞元進士第歴官樂宫尉佐詩一卷
公子行
金羈白面郎何處蹋青来馬嬌郎半醉躞蹀望樓臺似
見樓上人玲瓏窗戶開隔花聞一笑落日不知回
古意
十三學繡羅衣裳自憐紅袖聞馨香人言此是嫁時服
含笑不刺雙鴛鴦郎年十九髭未生拜官天下聞郎名
車馬駢闐賀門館自然不失為公卿是時妾家猶未貧
兄弟出入雙車輪繁華全盛兩相敵與郎年少為婚姻
郎家居近御溝水豪門客盡躡珠履雕盤酒器常不乾
曉入中厨妾先起姑嫜嚴肅有規矩小姑嬌憨意難取
朝參暮拜白玉堂繡衣著盡黃金縷妾貌漸衰郎漸薄
時時強笑意索寞知郎本来無歲寒幾回掩淚看花落
妾年四十絲滿頭郎年五十封公侯男兒全盛日忘舊
銀牀羽帳空颼飀庭花紅遍蝴蝶飛看郎佩玉下朝時
歸来略略不相頋却令侍婢生光輝郎恨婦人易衰老
妾亦恨深不忍道看郎強健能幾時年過六十還枯稿
長相思
相思長(一作復)相思相思無限極相思苦相思相思損容
色容色真可惜相思不可徹日日長相思相思腸斷絶
腸斷絶淚還續閒人莫作相思曲
送戴端公赴容州
分命諸侯重葳蕤繡服香八蠻治險阻(一作路)千騎蹋繁
霜山斷旌旗出天晴劒佩光還將小戴禮遠出化南方
送殷華之洪州
離堂悲楚調君奏豫章行愁處雪花白夢中江水清扣
船歌月色避浪宿猨聲還作經年别相思湖草生
春日晴原野望
東風吹煖氣消散入晴天漸變池塘色欲生楊柳煙蒙
茸花向月潦倒客經年鄉思應愁望江湖春水連
湘妃怨
舜欲省蠻陬南廵非逸遊九山沉白日二女泣滄洲目
極楚雲斷恨連湘水流至今聞鼓瑟咽絶不勝愁
冬晚送友人使西蕃
驛使向天西廵羌復入氐玉關晴有雪砂磧雨無泥落
淚軍中笛驚眠塞上雞逢春鄉思苦萬里草萋萋
春園即事
水隔羣物遠夜深風起頻(一作蘋)霜中千樹橘月下五湖
人聽鶴忽忘寝見山如得鄰眀年還到此共看洞庭春
送友人及第歸江東
五陵春色泛花枝心醉花前遠别離落羽(一作第)恥為關
右客成名空羡里中兒都門雨歇愁分處山店燈殘夢
到時家住洞庭多釣伴因(一作同)来相賀話相思
梓州與温商夜别(一作夜别温商梓州)
鳳皇城裏花時别玄武江邊月下逢客舍莫辭先買酒
相門曾忝共(一作舊)登龍迎風騷屑千家竹隔水悠揚午
夜鐘眀日又行西蜀路不堪天際遠山重
長安卧病秋夜言懷
九重門鏁禁城秋月過南宫漸映樓紫陌夜深槐露滴
碧空雲盡火星流清風刻漏傳三殿甲第歌鐘樂五侯
楚客病来鄉思苦寂寥燈下不勝愁
喜雪上竇相公(一作朱灣詩)
千門萬戶雪花浮點點無聲落瓦溝全似玉塵銷更積
半成冰水(一作片)結(一作約)還流光添(一作含)曙色連(一作清)天
遠(一作苑)輕逐春(一作微)風遶玉(一作御)樓平地已沾盈尺潤
年豐須荷(一作待)富人侯
宴楊駙馬山亭(一作朱灣詩)
垂楊拂岸草茸茸繡戶窗前花影重鱠下玉盤紅縷細
酒開金甕綠醅醲中朝駙馬何平叔南國詞人陸士龍
落日泛舟同醉處廻潭百丈映千峯
西蜀送許中庸歸秦赴舉
春色華陽國秦人此别離驛樓横水影鄉路入花枝日
暖鶯飛好山晴馬去遲劒門當石隘棧閣入雲危獨鶴
心千里貧交酒一巵桂條攀偃蹇蘭葉藉參差旅夢驚
蝴蝶殘芳怨子規碧霄今夜月惆悵上峨嵋
小苑春望宫池柳色(一作御溝新柳)
宛宛如絲柳含黃一望新未成溝上暗且向日邊春嫋
娜方遮水低迷欲醉人託空芳欝欝逐溜影鱗鱗弄水
滋宵露垂枝染夕塵夾堤連太液還似映天津
中秋夜臨鏡湖望月
鏡裏秋宵望湖平月彩深圓光珠入浦浮照鵲驚林澹
動(一作蕩)光還碎嬋娟影不沈遠時生岸曲空處落波心
迥徹輪初滿孤眀魄未侵桂枝如可折何惜夜登臨
江上愁思二首
江上翁開門開門向衰草只知愁子孫不覺生涯老
江上草莖枯莖枯葉復焦那堪芳意盡夜夜沒寒潮
梁城老人(一作父)怨(一作司空曙詩)
朝為耕種人暮作刀槍鬼相看父子血共染城濠水
送靈一上人
十年勞遠别一笑喜相逢又上青山去青山千萬重
經夫差廟
姑蘇城畔千年木刻作夫差廟裏神冠盖寂寥塵滿室
不知簫鼓樂何人
九月十日即事
漢江天外東流去巴塞連山萬里秋節過重陽人病起
一枝殘菊不勝愁
夏日讌九華池贈主人
池上涼臺五月涼百花開盡水芝香黃金買酒邀詩客
醉倒簷前青玉□
長安早春言志
九衢日暖樹蒼蒼萬里吳人憶水鄉漢主未曾親羽獵
不知將底諫君王
讀蘇屬國傳
天山西北居延海沙塞重重不見春腸斷帝鄉遥望日
節旄零落漢家臣
吳城覽古
吳王舊國水煙空香徑無人蘭葉紅春色似憐歌舞地
年年先發館娃宫
犍為城下夜泊聞夷歌
犍為城下䍧牱路空冢灘西賈客舟此夜可憐江上月
夷歌銅鼓不勝愁
和王中丞使君春日過高評事幽居
風光滿路旗旙出林下高人待使君笑藉紫蘭相向醉
野花千樹落紛紛
和王中丞中和日
節應中和天地晴繁弦疊鼓動高城漢家分刺諸侯貴
一曲陽春江水清
同韋中丞花下夜飲贈歌人
銀燭煌煌半醉人嬌歌宛轉動朱脣繁花落盡春風裏
繡被郎官不負春
若耶溪逢陸澧
溪上春晴聊看竹誰言驛使此相逢擔簦躡屐仍多病
笑殺雲間陸士龍
夜泊荆溪
小雪已晴蘆葉暗長波乍急鶴聲嘶孤舟一夜宿流水
眼看山頭月落溪
南山别僧
惆悵人間多别離梅花滿眼獨行時無家度日多為客
欲共山僧何處期
戲題山居二首
雲盖秋松幽洞近水穿危石亂山深門前自有千竿竹
免向人家看竹林
雖有柴門長不關片雲高木共身閒猶嫌住久人知處
見欲移居更上山
山中秋夜喜周士閑見過
青山高處上不易白雲深處行亦難留君不宿對秋月
莫厭山空泉石寒
過櫟陽山谿
衆草穿沙芳色齊蹋莎行草過春谿閑雲相引上山去
人到山頭雲却低
姑蘇臺懷古
憶昔吳王争覇日歌鐘滿地上高臺三千宫女看花處
人盡臺崩花自開
將歸舊山留别
相共遊梁今獨還異鄉搖落憶空山信陵死後無公子
徒向夷門學抱關
遊洞靈觀
初訪西城禮少君獨行深入洞天雲風吹青桂寒花落
香繞仙壇處處聞
旅次沔陽聞克復而用師者窮兵黷武因書簡
之
江上煙消漢水清王師大破綠林兵干戈用盡人成血
韓信空傳壯士名
湘君祠(一作湘妃怨)
二妃怨處雲沈沈二妃哭處湘水深商人酒滴廟前草
蕭索(一作颯)風生斑竹林
送辛吉甫常州覲省(辛一作章)
西去蘭陵家不遠到家還及採蘭時新年送客我為客
惆悵門前黃柳絲
題舞花山大師遺居
西過流沙歸路長一生遺迹在東方空堂寂寞閉燈影
風動四山松栢香
廣陵秋夜對月即事
霜落寒空月上樓月中歌吹(一作飲唱)滿揚州相看醉舞倡
樓月不覺隋家陵樹秋
早秋滻水送人歸越
凉葉蕭蕭生遠風曉鵶飛度望春宫越人歸去一搖首
(一作落)腸斷馬嘶秋水東
小江驛送陸侍御歸湖上山
鶴唳天邊秋水空荻花蘆葉起西風今夜渡江(一作渡頭)何
處宿會稽山在月眀中
送李德輿歸穿石洞山居
烏巾年少歸何處一片綵霞仙洞中惆悵别時花似雪
行人不肯醉春風
酬幽居閑上人喜及第後見贈
九霄心在勞相問四十年間豈足驚風動自然雲出岫
高僧不用笑浮生
洛下贈徹公
天竺沙門洛下逢請為同社笑相容支頤忽望碧雲裏
心愛嵩山第幾重
觀朱舍人歸葬吳中
翩翩綘旐寒流上行引東歸萬里魂幾處州人臨水哭
共看遺草有王言
題清鏡寺留别
路入千山愁自知雪花撩亂壓松枝世人並道離别苦
誰信山僧輕别離
從軍行
海畔風吹凍泥裂枯桐葉落枝梢折横笛聞聲不見人
紅旗直上天山雪
宿淮隂作
秋燈點點淮隂市楚客聯檣宿淮水夜深風起魚鼈腥
韓信祠堂眀月裏
春日南山行
處處看山不可行野花相向笑無成長嫌為客過州縣
漸被時人識姓名
步虚詞二首
漢武清齋讀鼎書太(一作内)官扶上畫雲車壇上月眀宫
殿閉仰看星斗禮空虚
樓殿層層阿母家崑崙山頂駐紅霞笙歌出見穆天子
相引笑看琪樹花
襄陽過孟浩然舊居
襄陽城郭春風起漢水東流去不還孟子死来江樹老
煙霞猶在鹿門山
送友人遊嵩山
嵩山歸路遶天壇雪影松聲滿谷寒君見九龍潭上月
莫辭清夜訪袁安(一作水中看)
伏翼西洞送夏方慶
洞裏春晴花正開看花出洞幾時廻殷勤好去武陵客
莫引世人相逐来
贈人
或櫂孤舟或杖藜尋常適意釣長溪草堂竹徑在何處
落日孤煙寒渚西
句
稚子新能編筍笠山妻舊解補荷衣秋山隔岸清猿叫
湖水當門白鳥飛(見錦繡萬花谷)
御定全唐詩卷三百四十八
