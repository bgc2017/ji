欽定四庫全書
御定全唐詩卷二百六十五
顧况
烏啼曲二首
玉房掣鎖聲翻葉銀箭添泉遶霜(一作霜遶)堞畢逋撥刺月
(一作日)銜城八九雛飛其母驚此是天上老鵶鳴人間(一作)
(我聞)老鵶無此聲搖風雜佩耿華燭夜聽羽人彈此曲東
方曈曈(一作曨)赤日旭
月出江林西江林寂寂城鵶啼昔人何處為此曲今人
何處聽不足城寒月曉馳思深江上青草為誰綠
幽居弄
苔衣生花(一本疊花字)露滴月入西林蕩東壁扣商占角兩
三聲洞戶谿(一作深)窗一冥寂獨去滄洲無四鄰身嬰世
網此何身關情命曲寄惆悵久別山南山裏人
公子行
輕薄兒面(一作白)如玉紫陌春風纏馬足雙鐙懸金縷鶻
飛長衫刺雪生犀束綠槐夹道陰初成珊瑚幾節敵流
星紅肌拂拂酒光獰(一作凝)當街背拉金吾行朝遊鼕鼕
鼓聲發暮遊鼕鼕鼓聲絶入門不肻自升堂美人扶踏
金階月
古離別
西江上風動麻姑嫁時浪西山為水水為塵不是人間
離別人
長安道
長安道人無衣馬無草何不歸来山中老
龍宫操(并序)
顧况曰壬子癸丑二年大水時在滁遂作此操蓋
大歷中也
龍宫月明光參差精衛銜石東飛時鮫人織綃採藕絲
翻江倒海(一作漢)傾吳蜀漢女江妃杳相續龍王宫中水
不足
梁廣畫花歌
王母欲過劉徹家飛瓊夜入雲軿車紫書分付與青鳥
却向人間求好花上元夫人最小女頭面端正能言語
手把梁生畫花看凝嚬掩笑心相許心相許為白阿孃
從嫁與
送別日晚歌(一本題上無送別二字)
日窅窅(一作溟溟)兮下山望佳人兮不還花落兮屋上草生
兮階間(一作前)日日兮春風芳菲兮欲歇(一作滅)老不可兮
更少君何為兮輕別
行路難三首(本集止有前二首英華第三首居前合為一首)
君不見擔雪塞井空(一作徒)用力炊砂作飯豈堪食(一作喫)
一生肝膽向人盡相識不如不相識冬青樹上挂凌霄
歲晏花凋樹不凋凡物各自有根本種禾終不生荳苗
行路難行路難(一本有不知二字)何處是平道中心無事當富
貴今日看(一作覺)君顔色好
君不見少年頭上如雲髮少壯如雲老如雪豈知灌頂
有醍醐能使清凉頭不熱吕梁之水挂飛流黿鼉蛟蜃
不敢遊少年恃險若平地獨倚長劍凌清秋行路難行
路難昔(一本有日字)少年今已老(一本有炫日春光不長好一句)前朝竹帛
事皆空日暮牛羊占(一作古)城草
君不見古人(一作来)燒水銀變作北邙山上塵藕絲掛在
虚空中(一作挂山在虚空一作挂身在虚空)欲落不落愁殺人睢水英雄
多血刃建章宫闕成煨(一作灰)燼淮王身死桂樹(一作枝)折
徐福(一作市)一去音書絶行路難行路難生死(一本有有命二字)
皆由天秦皇漢武遭不脫汝獨何人學神仙
悲歌(有序)
情思發動聖賢所不免也故師乙陳其宜延陵審
其音理亂之所經王化之所興信無逃於聲教豈
徒文彩之麗耶遂作歌以悲之
邊城路今人犂田昔人墓岸上沙昔日(一作時)江水今人
家今人昔人共長歎四氣相催節逥換明月皎皎入華
池白雲離離渡霄(一作青)漢
二(一作悲歌一作短歌行此首才調集分二首各四句)
我欲昇天天隔霄我欲渡水水無橋我欲上山山路險
我欲汲井井泉遥越人翠被今何夕獨立沙邊江草碧
紫燕西飛欲寄書白雲何處逢来(一作蓬莱)客(以上二首一本合作一首)
三(以下三首一本合為一首題作遠思曲)
新繫青絲百尺繩心在君家轆轤上我心皎潔君不知
轆轤一轉一惆悵
四
何處春風吹曉幕江南淥水通朱閣美人二八面如花
泣向春(一作東)風畏花落
五
臨春風聽春鳥別時多見時少愁人夜永(一作一夜)不得眠
瑶井玉繩相對曉
六(一作攀龍引)
軒轅黃帝初得仙鼎湖一去三千年周流三十六洞天
洞中日月星辰聯騎龍駕景遊八極軒轅弓劍無人識
東海青童寄消息(本集自臨春風至軒轅以下為一首列之第三篇文苑所載多脫略今從)
(文粹及集本添入)
春草謠
春草不解行隨人上東(一作空)城正月二月色綿綿千里
萬里傷人情
苔蘚山歌
野人夜夢江南山江南山深松桂閒野人覺後長歎息
帖蘚黏苔作山色閉門無事任盈虚終日欹眠觀四如
一如白雲飛出壁二如飛雨巖前滴三如騰虎欲咆哮
四如嬾龍遭霹靂嶮峭嵌空潭洞寒小兒兩手扶欄干
同裴觀察東湖望山歌
浴鮮積翠栖靈異石洞花宫横半空(胡震亨云每句上四言下三言各為)
(韻)夜光潭上明星啓風雨壇邊樹如洗水淹徐孺宅恒
乾繩墜洪崖井無底主人載酒東(一作春)湖陰遥望西山
三四岑
八月五日歌
四月八日明星出摩耶夫人降前(一作千)佛八月五日佳
氣新昭成太后生聖人開元九年燕公說奉詔聽置千
秋節丹青廟裏貯姚宋花萼樓中宴岐薛清樂靈香幾
處聞鸞歌鳳吹動祥雲已於武庫見靈鳥仍向晉山逢
老君率土普天無不樂河清海晏窮寥廓棃園弟子傳
法曲張果先生進仙藥玉座凄凉遊帝京悲翁逥首望
(一作感)承明雲韶九奏杳然遠唯有五陵松柏聲
露青竹杖(一作鞭)歌
鮮于仲通正當年章仇兼瓊在蜀川約束蜀兒採馬鞭
蜀兒採鞭不敢眠横截斜飛(一作度)飛鳥邊繩橋夜上層
崖顛頭插白雲跨飛泉採得馬鞭長且堅浮漚丁子珠
聯聯灰煮蠟揩光爛然章仇兼瓊持上天上天雨露何
其偏飛龍閑廐馬數千朝飲吳江夕秣燕紅塵撲轡汗
濕韀師子麒麟聊比肩江面(一作曲江)昆明洗刷牽四蹄踏
浪頭枿天蛟龍稽顙河伯虔拓羯胡雛脚手鮮陳閎韓
幹丹青妍欲貌未貌眼欲穿金鞍玉勒錦連乾騎入桃
花楊柳煙十二樓中奏管絃樓中美人奪神仙争愛大
家把此鞭禄山入關關破年忽見揚州北邙(一作邸)前秪
有人還千一錢亭亭筆直無皴節磨捋(一作將)形相一條
鐵市頭格(一作終)是無人別江海賤臣不拘絏垂窗(一作鞘)
掛影西窗缺稚子覓衣挑仰穴家童拾薪幾拗折玉潤
猶沾玉壘雪碧鮮似染萇弘血蜀帝城(一作祠)邊子規咽
相如橋上文君絶往年策馬降至尊七盤九折横劍門
穆王八駿超崑崙安用冉冉孤生根聖人不貴難得貨
金玉珊瑚誰買恩
金璫玉珮歌
贈君金璫太霄之玉珮金鎖禹步之流珠五嶽真君之
秘籙九天丈人之寶書東井沐浴辰巳畢先進洞房上
奔日借問君欲何處来黃姑織女機邊出
瑶草春(并序)
隴西李迅者納別宅監奴出迅不喜欲訪故人為
刺史強而配焉既歸而不合監奴投井而死因作
瑶草春歌以悲之
瑶草春杳容與江南豔歌京(一作凉)西舞執心輕子都信
節冠秋胡議以腰支嫁時論自有夫蟬鬢蛾眉明井底
燕裙趙袂(一作帶又作越帶)縈轆轤李生聞之淚如綆不忍回
頭看此井月中桂樹落一枝池上鵁鶄唳孤影露桃穠
李自成蹊流水終天不向西翠帳綠窗寒寂寂錦茵羅
薦夜凄凄瑶草春丹井遠別後相思意深淺
蕭鄲草書歌
蕭子草書人不及洞庭葉落秋風急上林花開春露濕
花枝濛濛向水垂(一作泣)見君數行之灑落石上之松松
下鶴若把君書比仲將不知誰在(一作上)凌雲閣
范山人畫山水歌
山崢嶸水泓澄漫漫汗汗一筆耕一草一木棲(一作凄)神
明忽如空中有物物中有聲復如遠道望鄉客夢遶山
川身不行
嵇山道芬上人畫山水歌
鏡中(一作湖)真僧白道芬不服朱審李將軍淥(一作漫)汗(一作)
(墨汁)平鋪洞庭水筆頭點出蒼梧雲且看八月十五夜月
下看山盡如畫(一作畫分)
杜秀才畫立走水牛歌
崑崙兒騎白象時時鎖著師子項奚奴跨馬不搭鞍立
走水牛驚漢官江村小兒好誇騁脚踏牛頭上牛領淺
草平田攃過時大蟲著(一作看)鈍幾落井杜生知我戀滄
洲畫作一障張牀頭八十老婆拍手笑妬他織女嫁牽
牛
梁司馬畫馬歌
畫精神畫筋骨一團旋風瞥滅沒仰秣如上賀蘭山低
頭欲飲長城窟此馬昂然獨此(一作出)羣阿爺是龍飛入
雲黃沙枯磧無寸草一日行過千里道展處把筆欲描
時司馬一騧賽傾倒
丘小府小鼓歌
地盤山鷄(一作鳴)猶可像坎坎砰砰隨手長夜半高樓沈
(一作客)醉時萬里踏橋亂山響
宜城放琴客歌(并序城柳渾封宜縣伯)
琴客宜城愛妾也宜城請老愛妾出嫁不禁人之
欲而私耳目之娛達者也况承命作歌
佳人玉立生此(一作北)方家住邯鄲不是倡頭髻䰀鬌手
爪長善撫琴瑟有文章新妍(一作砑)籠裙雲母光朱絃綠
水喧洞房忽聞斗酒初决絶日暮浮雲古離別巴猿啾
啾峡泉咽淚落羅衣顔色暍不知誰家更張設絲履墻
偏釵股折南山闌干千丈雪七十非人不暖熱人情厭
薄(一作消歇)古共然相公心在持事堅上善若水任方圓憶
昨好之今棄捐服藥不如獨自眠從他更嫁一少年
李供奉彈箜篌歌
國府樂手彈箜篌赤黃絛索金鎝頭早晨有敕鴛鴦殿
夜静遂(一作逐)歌明月樓起坐可憐能抱撮大指調絃中
指撥腕頭花落舞製(一作衣)裂手下鳥驚飛撥刺珊瑚席
一聲一聲鳴錫錫羅綺屏一絃一絃如撼鈴急彈好遲
亦好宜遠聽宜近聽左手低右手舉易調移音天賜與
大絃似秋雁聯聯度隴關小絃似春燕喃喃向人語手
頭疾腕頭軟来来去去如風卷聲清泠泠鳴索索垂珠
碎玉空中落美女争窺玳瑁簾聖人卷上真珠箔大絃
長小絃短小絃緊快大絃緩初調鏘鏘似鴛鴦水上弄
新聲入深似太清仙鶴遊秘館李供奉儀容質身才稍
稍六尺一在外不曾輙教人内裏聲聲不遣出指剥葱
腕削玉饒鹽饒醬五味足弄調人間不識名彈盡天下
崛竒曲胡曲漢曲聲皆好彈着曲髓曲肝腦往往從空
入戶来瞥瞥隨風落春草草頭只覺風吹入風来草即
隨風立草亦不知風到来風亦不知聲緩急爇玉燭點
(一作照)銀燈光照手實可憎只照箜篌絃上手不照箜篌
聲裏能馳鳳闕拜鸞殿天子一日一逥見王侯將相立
(一作五)馬迎巧聲一日一逥變實可重不惜千金買一弄
銀器胡瓶馬上䭾瑞錦輕羅滿車送此州好手非一國
一國東西盡南北除却天上化下来若向人間實難得
劉禪奴彈琵琶歌(感相國韓公夢)
樂府只傳横吹好琵琶寫出關山道羈雁出塞繞黃雲
邊馬仰天嘶白草明妃愁(一作怨)中漢使逥蔡琰愁處胡
笳哀鬼神知妙欲收響陰風切切四面来李陵寄書別
蘇武自有生人無此苦當時若值霍驃姚滅盡烏孫奪
公主
李湖州孺人彈筝歌
武帝昇天留法曲凄情掩抑絃柱促上陽宫人(一作女)怨
青苔此夜想夫憐碧玉思婦高樓刺壁窺(一作看)愁猿呌
月鸚呼兒寸心十指有長短妙入神處無人知獨把梁
州凡幾拍風沙對面胡秦隔聽中忘却前溪碧醉後猶
疑邊草白
鄭女彈筝歌
鄭女八歲能彈筝春風吹落天上聲一聲雍門淚承睫
兩聲赤鯉露鬐鬛三聲白猿臂拓頬鄭女出參丈人時
落花惹斷遊空絲高樓不掩許聲出羞殺百舌黃鶯兒
諒公洞庭孤橘歌
不種自生一株橘誰教渠向階前出不羨江陵千木奴
下生白蟻子上生青雀雛飛花薝蔔旃檀香結實如綴
摩尼珠洞庭橘樹籠煙碧洞庭波月連沙白待取天公
放恩赦儂家定作湖中客
送行歌
送行人歌一曲何者為泥何者玉年華巳向秋草裏(一作)
(衰)春夢猶傳故山綠
險竿歌
宛陵女兒擘飛手長竿横空上下走已能輕險若平地
豈肯身為一家婦宛陵將士天下雄一下定却長稍弓
翻身挂影恣騰蹋反綰頭髻盤旋風盤旋風撇飛鳥驚
猿遶樹枝頭褭頭上打鼓不聞時手蹉脚跌蜘蛛絲忽雷
掣斷流星尾矐睒劃破蚩尤旗若不隨仙作仙女即應
嫁賊生賊兒中丞方略通變化外戶不扃從女嫁
洛陽行送洛陽章七明府(一有響字)
始上龍門望洛川洛陽桃李豔陽天最好當年二三月
上陽宫樹千花發疏家父子錯掛冠梁鴻夫妻虚適越
黃鵠樓歌送獨孤助
故人西去黃鵠樓西江之水上天流黃鵠杳杳江悠悠
黃鵠徘徊故人別離壺酒盡清絲絶綠嶼沒餘煙白沙
連曉月
廬山瀑布歌送李顧
飄白霓挂丹梯應從織女機邊落不遣潯陽湖(一作潮)向
西火雷劈山珠噴日五老峰前九江溢九江悠悠萬古
情古人行盡今人行老人也欲上山去上箇深山無姓
名
朝上清歌
潔眼朝上清綠景開紫霞皇皇紫微君左右皆靈娥曼
聲流睇和清歌些至陽無諼其樂多些旌蓋颯沓簫鼓
和些金鳳玉麟鬱駢羅些反風名香香氣遐些瓊田瑶
草夀無涯些君着玉衣升玉車些欲降瓊宫玉女家些
其桃千年始着花些蕭寥天清而滅雲目瓊瓊兮情感
珮隨香兮夜聞肅肅兮愔愔啓天和兮洞靈心和為丹
兮雲為馬君乘之觴于瑶池之上兮三光羅列而在下
剡紙歌
雲門路上山陰雪中有玉人持玉節宛委山裏(一作裹)禹
餘糧石中黃子黃金屑剡溪剡紙生剡藤噴水搗後為
蕉葉欲寫金人金口經寄與山陰山裏僧手把山中紫
羅筆思量點畫龍蛇出政是垂頭蹋翼時不免向君求
此物
御定全唐詩卷二百六十五
