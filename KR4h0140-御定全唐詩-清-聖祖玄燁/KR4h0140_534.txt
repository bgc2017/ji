欽定四庫全書
御定全唐詩卷五百三十四
許渾
再(一作重)遊姑蘇玉芝觀
高梧一葉下秋初迢遰重廊舊(一作来說)寄居月過碧窗今夜
酒雨昏(一作淋)紅壁去年書玉池露冷芙蓉淺瓊樹風高(一作金井)
(烟分)薜荔疎明日挂(一作揚)帆(一作從此扁舟)更東去仙翁應笑為(一作憶)鱸
魚
夜歸驛樓
水晩雲秋山不窮自疑身在畫屏中孤舟移棹一江月
高閣捲簾千樹風窗下覆棋殘局在橘邊沽酒半壜空
早炊香稻待鱸鱠南渚未明尋釣翁
題靈山寺行堅師院
西巖一逕不通樵八十持杯未覺遥龍在(一作卧)石潭聞夜
雨鴈移沙渚見秋潮經函露濕文多(一作皆)暗香印風吹字
半(一作欲)銷應笑東歸又南去(一作南来又東去)越山無路水迢迢
湖州韋長史山居(即皎然舊宅)
一官唯買晝公堂但得身閒日自長琴曲少聲重勘譜
藥丸多忌(一作忘)更尋方溪浮箬葉添醅(一作杯)綠泉遶松根助
茗香明日鱖魚何處釣門前春水似滄浪
贈李伊闕(并序)
前伊闕李師晦侍御辭秩歸山過余所止醉圖一
室於屋壁亦招隐之旨也因而有贈焉
桐履如飛不可尋一壺雙笈嶧陽琴舟横野渡寒風急
門掩荒山夜雪深貧笑白駒無去意病慙黃鵠有歸心
雲間二室勞君畫水墨蒼蒼半壁隂
重遊練湖懷舊(并序)
余嘗與故宋補闕次都秋夕遊永泰寺後湖亭(一作游練)
(湖亭)今復登賞愴然有感因賦是詩
西風渺渺月連天同醉蘭舟未十年鵩鳥賦成人巳沒
嘉魚詩在世空傳榮枯盡寄浮雲外哀樂猶驚逝水前
日暮長隄更回首一聲鄰笛舊山川(一作蝉續一聲蝉)
乘月棹舟送大歴寺靈聰上人不及
萬峰秋盡百泉清舊鎖禪扉在赤城楓浦客來煙未散
竹窗僧去月猶明杯浮野渡魚龍遠錫響空山虎豹驚
一字不留何足訝白雲無路水無情
汴河亭
廣陵花盛帝東游先劈崑崙(一作光碧黃河)一𣲖流百二禁兵
辭象闕三千宮女下龍舟凝雲鼓震星辰動拂浪旗(一作)
(旌)開日月浮四海義師歸有道迷樓還似(一作何異)景陽樓
村舍(一作居)二首
自翦青莎織雨衣南峰(一作村南)煙火是柴扉萊(一作糟一作山)妻
早報(一作起)蒸藜熟童子遥迎(一作知)種豆歸魚下碧潭當
鏡躍鳥還青嶂拂屏飛花時未免人來往欲買嚴光舊
釣磯
尚平多累(一作慮)自歸(一作休)難一日身閒(一作深居)一日安山
逕曉(一作有)雲收獵網水門(一作庭)涼(一作無)月挂魚竿花間
酒氣春風暖(一作遠)竹裏棋聲暮(一作夜)雨寒三頃水(一作湖)
田秋更熟北窗誰拂舊塵冠
鄭秀才東歸憑逹家書
欲寄家書少客(一作客未)過閉門心遠洞庭波兩巖(一作四鄰)花
落夜(一作清)風急一逕草(一作葦)荒春(一作秋)雨多愁泛楚江
吟浩渺憶歸吳岫夢嵯峨貧居不問應知處溪上閑船
(一作扁舟)繫薜蘿
傷故湖州李郎中
政成身沒共興衰(一作哀)鄉路兵戈旅櫬廻城上暮雲凝
鼓角海邊春草閉池臺經年未葬家(一作佳)人散昨夜因
(一作同)齋故吏來南北相逢皆掩泣(一作欲過洞庭還倚棹)白蘋洲暖
(一作上)百(一作一)花開
和友人送僧歸桂州靈巖寺(與和浙西從事劉三復送僧南歸前)
(四句同)
楚客送僧歸桂陽海門帆勢極瀟湘碧雲千里暮愁合
白雪一聲春思長柳絮擁堤添衲軟松花浮水注瓶香
南京(一作宗)長老幾年别聞道半巖多影堂(一作彩光)
淮隂阻風寄呈楚州韋中丞
垂釣京(一作荆)江欲白頭江魚堪釣却西游劉伶臺下稻
花晚韓信廟前楓葉秋淮月未明先倚檻海雲初起更
維舟河橋有酒無人醉獨上高城望庾樓
途經敷水
修蛾顰翠倚柔桑遥謝春風白面郎五夜有情隨暮雨
百年無節待秋霜重尋繡帶朱藤合更認羅帬碧草長
何處野花何處水下峰流出一渠香
和人賀楊僕射致政(并序)
祠部楊員外以僕射楊公拜官致仕舊府賓僚友
門生合燕申賀飲後書事因和呈
蓮府(一作龍闕)公卿拜後塵手持優詔挂(一作促)朱輪從軍幕
下三千客聞禮庭中七十人錦(一作飾)帳麗詞推北巷畫
堂清樂掩南鄰豈同王謝山隂會空叙流杯醉(一作向)暮
春
題四皓廟
桂香松暖廟門開獨瀉椒漿奠一杯秦法欲(一作未)興鴻
已去漢儲將廢鳳還來紫芝翳翳多青草白石蒼蒼半
綠苔山下驛塵南竄路不知冠蓋幾人回
鶴林寺中秋夜翫月(一作八月十五夜宿鶴林寺翫月)
待月東林月正圓廣庭無樹草無煙中秋雲盡(一作淨)出
滄海半夜露寒當碧天輪彩(一作影)漸移金殿外鏡光猶
挂玉樓前莫辭逹曙殷勤望一墮西巖又隔年
南海府罷歸京口經大庾嶺贈張明府
樓船旌旆極天涯一劒從軍兩鬢華回日眼(一作月)明河
畔草(一作柳)去時腸斷嶺頭花陶詩盡寫行過縣張賦初
成卧到家官滿知君有歸處姑蘇臺上(一作吳王宫殿)舊煙霞
題衛將軍廟(并序)
將軍名逖陽羨人少習詩書學弓劍有武略二十
七游并汾間遇神堯皇帝始建義旗逖以勇藝進
備行列洎擒竇建德逖時挾鎗劍前突後翼太宗
顧而竒之天下既定錄其功拜將軍宿衛以母老
且病乞歸侍殘年辭旨哀激詔許之既而以孝敬
睦閨門以然信居鄉里及卒邑人懷其賢廟於荆
溪之湄以平生弓甲懸東西廡下歲時祠祭頗福
其土焉文士王敖撰碑辭實詳備惜乎國史闕書
其人因題是詩於廟壁
武牢關下護龍旗挾槊(一作戟)彎弓(一作弧)馬上飛漢業未
興王霸在秦軍纔散魯連歸墳穿大澤埋金劍廟枕長
溪挂鐵衣欲奠(一作弔)忠魂何處問葦花楓葉雨霏霏
訪别韋隱居不值(并序)
余行至雙巖溪訪韋(一作元)隱居已榜舟詣開元寺
水閣見送棹回巳晩因題是詩留别
犬吠雙巖碧樹間主人朝出半開關湯師閣上留詩别
杜叟橋邊載酒還櫟塢炭煙晴過嶺蓼村漁火(一作父)夜
移灣故鄉蕪沒兵戈後憑向漢南買一山
送前東陽于明府由鄂渚歸故林
結束征車換黑貂灞西風雨正瀟瀟茂陵久病書千卷
彭澤初(一作先)歸酒一瓢帆背(一作帶)夕陽湓水闊棹經滄
海(一作秋月)甑山遥殷勤為謝南溪客(一作侶)白首螢窗未(一作)
(蓽門誰)見招
聽歌鷓鴣辭(并序)
余過陜州夜讌將罷妓人善歌鷓鴣者詞調清怨
往往在耳因題是詩
南國多情多豔詞鷓鴣清怨遶梁飛甘棠城上客先醉
苦竹嶺頭人未歸響轉碧霄雲駐影曲終清漏月沉暉
山行水宿不知遠猶夢玉釵金縷衣
寄題華嚴韋秀才院
三面樓臺百丈峰西巗高枕樹重重晴(一作今)攀翠竹(一作)
(葉)題詩滑秋摘黃花釀酒濃山殿日斜喧鳥雀石潭波
動(一作静)戲魚龍今來故國遥相憶月照千山半夜鐘
戲代李協律松江有贈
蜀客操琴吳女歌明珠十斛是天河霜凝薜荔怯秋樹
露滴芙蓉愁晩波蘭浦遠鄉應解珮柳堤殘月未鳴珂
西樓沉醉不知散潮落洞庭洲渚多
送黃隱居歸南海
瘴霧南邊久寄家海中來往信流槎林藏&KR1757;&KR1757;(音弗)多殘
笋樹遇猩猩少落花深洞有雲龍蜕骨半巗無草象生
牙知君愛宿層峰頂坐到三更見日華
朝臺送客有懷
趙陀西拜巳登壇馬援南征土宇寬越國舊無唐印綬
蠻鄉今有漢衣冠江雲帝日秋偏(一作應)熱海雨隨風夏亦
寒嶺北歸人莫回首蓼花楓葉萬重灘
自楞伽寺晨起汎舟道中有懷
碧樹蒼蒼茂苑東佳期迢遰路何窮一聲山鳥曙雲外
萬點水螢秋草中門掩竹齋微有月棹移蘭渚淡無風
欲知此路堪惆悵菱葉蓼花連故宮
十二月拜起居表回
一章西奏拜仙曹回馬(一作首)天津北望勞寒水欲春冰
彩薄曉山初霽雪峰高樓形向日攢飛鳳宮勢凌波壓
抃(一作斷)鼇空鎖烟霞絶巡幸周人誰識鬱金袍
觀章中丞夜按歌舞
夜按雙娃禁曲新東西簫鼓接雲(一作華)津舞衫未換紅
鉛濕歌扇初移翠黛顰彩檻燭烟光吐日畫屏香霧暖
如(一作凝)春西樓月在襄王醉十二山高不見人
重遊飛泉觀題故梁道士宿龍池
西巖泉落水容寬靈物蜿蜒黑處蟠松葉正秋琴韻響
菱花初曉(一作吐)鏡光寒雲開星月(一作宿)浮山殿雨過風
雷遶石壇仙客不歸龍亦去稻花長滿此池乾
下第貽友人
身在關西家洞庭夜寒歌苦燭(一作孤燭夜)熒熒人心高下
月中桂客思往來波上萍馬氏識君眉最白阮公留我
眼長青花前失意共寥落莫遣東風吹酒醒
晚登龍門驛樓
魚龍多處鑿門開萬古人知夏禹材青嶂遠分從地斷
洪流高瀉自天來風雲有路皆燒尾波浪無程盡曝腮
心感膺門身過此晩山秋樹獨徘徊
題故李秀才居(一作傷李秀才)
曾醉笙歌日正遲醉中相送易前期橘花滿地人亡後
菰葉連天鴈(一作客)過時琴倚舊窗塵(一作雲)漠漠劍埋(一作)
新塜草離離河橋(一作陽)酒熟平生事更向東流奠一巵
韶州韶陽樓夜讌(一作韶州驛樓)
待月西(一作江)樓捲翠羅玉杯瑶瑟近星河簾前碧樹窮
秋密忩外青山薄暮多鸜鵒未知狂客醉(一作舞)鷓鴣
先讓美人歌使君莫(一作不)惜通宵飲(一作醉)刀筆初從馬
伏波
聞韶州李相公移拜郴州因寄
詔移丞相木蘭舟桂水潺湲嶺北流青漢夢歸雙闕曙
白雲吟過五湖秋恩迴玉扆人先喜道在金縢世不憂
聞說公卿盡南望甘棠花暖鳳池頭
遊江令舊宅
身沒南朝宅巳荒邑人猶賞舊風光芹根生葉石池淺
桐樹落花金(一作春)井香帶暖山蜂巢畫閣欲隂溪燕集
書堂閒愁此地更西望(一作回首)潮浸臺城春草長
灞上逢元九處士東歸
瘦馬頻嘶灞水寒灞南高處望長安何人更結王生韤
此客虚(一作空)彈貢氏(一作禹)冠江上蟹螯沙渺渺塢中蝸
殼雪漫漫舊交已變(一作盡)新知少却伴漁郎(一作師)把釣
竿
别張秀才
余與張秀才同出關至陜府余取南道止(一作至)洛
下張由北路抵江東因幕中醼餞遂賦詩以别
不知何計寫離憂萬里山川半舊遊風捲暮沙和雪起
日融春水帶冰流凌晨客淚分東郭竟夕鄉心共北樓
青桂一枝年少(一作少年)事莫因鱸鱠涉窮秋
别表兄軍倅(并序)
余祇命南海至廬陵逢表兄軍倅奉使淮海别後
却寄是詩
盧橘花香拂釣磯佳人猶舞越羅衣三洲水淺魚來少
五嶺山高鴈到稀客路晩依紅樹宿鄉關朝(一作晴一作暗)望
白雲歸父親不念征南吏(一作吏一作客)昨(一作一)夜風帆去似
飛
題蘇州虎邱寺僧院
暫引寒泉灌遠塵此生多是異鄉人荆溪夜雨花開(一作)
(飛)疾吳苑秋風月滿頻萬里高低門(一作雲)外路百年榮
辱夢中身世間誰似西林客一卧烟霞四十春
酬郭少府先奉使巡澇見寄兼呈裴明府(一作奉酬)
(郭二十三先輩奉使延勞見寄兼呈長官之什)
載書攜榼(一作酒)别池龍(一作籠)十幅(一作副)輕帆處處通謝
朓宅荒(一作深)山翠裏王敦城古月明中江村夜漲浮天
水澤國秋生動地風飽食鱠(一作鱸)魚榜歸(一作歸榜)檝待君
琴酒醉陶公
出永通門經李氏莊
飛軒危檻百花堂朝讌歌聲暮已荒中散獄成琴自怨
步兵厨廢酒猶香風池宿鳥喧朱閣雨砌秋螢拂畫梁
力保山河家又慶秖應中令敵汾陽
御定全唐詩卷五百三十四
