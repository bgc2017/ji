欽定四庫全書
御定全唐詩卷七百二十八
周曇
周曇唐末守國子直講詠史詩八卷今編爲二卷
吟敘
歴代興亡億萬心聖人觀古貴知今古今成敗無多事
月殿花臺幸一吟
閒吟
考摭妍蚩用破心翦裁千古獻當今閒吟不是閒吟事
事有閒思閒要吟
唐虞門
唐堯
祅氛不起瑞煙輕端拱垂衣日月明傳事四方無外役
茅茨深處土階平
虞舜
進善懲奸立帝功功成揖讓益温恭滿朝卿士多元凱
為黜兜苖與四兇
舜妃
蒼梧一望隔重雲帝子悲尋不記春何事淚痕偏在竹
貞姿應念節高人
再吟
瀟湘何代泣幽魂骨化重泉志尚存若道地中休下淚
不應新竹有啼痕
三代門
夏禹
堯違天孽頼詢謨頓免洪波浸碧虚海内生靈微伯禹
盡應隨浪化為魚
再吟
萬古龍門一旦開無成甘死作黃能司空定有匡堯術
九載之前何處來
太康
師保何人為琢磨安知父祖苦辛多酒酣禽色方為樂
詎肯閑聽五子歌
后稷
人惟邦本本由農曠古誰高后稷功百穀且繁三曜在
牲牢郊祀信無窮
文王
昭然明德報天休禴祭惟馨勝殺牛二老五侯何所詐
不歸商受盡歸周
武王
文王寢膳武王隨内豎言安色始怡七載豈堪囚羑里
一夫為報亦何疑
太公
昌獵關西紂獵東紂憐崇虎棄非熊危邦自謂多麟鳳
肯把王綱取釣翁
再吟
東鄰不事事西鄰御物卑和物自親天下言知天下者
兆人無主屬賢人
又吟
千妖萬態逞妍姿破國亡家更是誰匡政必能除苟媚
去邪當斷勿狐疑
子牙妻
陵柏無心竹變秋不能同戚擬同休歲寒焉在空垂涕
覆水如何欲再收
周公
文武傳芳百代基幾多賢哲守成規仍聞吐握延儒素
猶恐民疵未盡知
夷齊
譲國由衷義亦乖不知天命匹夫才將除暴虐誠能阻
何異崎嶇助紂來
管蔡
伊商胡越尚同圖管蔡如何有異謨不念祖宗危社稷
強干仁聖遣行誅
成王
成王有過伯禽笞聖惠能新日自奇王道既成何所感
越裳呈瑞鳳來儀
幽王
狼煙篝火為邊塵烽候那宜悅婦人厚德未聞聞厚色
不亡家國幸亡身
平王
犬戎西集殺(一作犯滅)幽王邦土何由不便亡宜臼東來年
更遠川流難(一作雖)絶信源長
春秋戰國門
祭足
吳魯燕韓豈别宗曾無外禦但相攻當時周鄭誰為相
交質將何服遠戎
再吟
周室衰微不共匡干戈終日互爭強諸侯若解尊天子
列國何因次第亡
隱公
今古難隄是小人苟希榮寵任相親陳謀不信懷憂懼
反間須防却害身
莊公
齊甲強臨力有餘魯莊為戰念區區魚麗三鼓微曹劌
肉食安能暇遠謨
哀公
賢為鄰用國憂危廟算無非委豓奇兩葉翠娥春乍展
一毛須去不難吹
再吟
好龍天為降真龍及見真龍瘁厥躬接下不勤徒好士
葉公何異魯哀公
平公
鴻鵠輕騰萬里高何殊朝野得賢豪能知翼戴穹蒼力
不是蒙茸腹背毛
文公
滅虢吞虞未息兵柔秦敗楚霸威成文公徒欲三強服
分晉元來是六卿
景公
覺病當宜早問師病深難療恨難追晉侯徒有秦毉緩
疾在膏肓救巳遲
衛靈公
子魚無隠欲源清死不忘忠感衛靈伯玉既親知德潤
殘桃休喫悟蘭馨
陳靈公
誰與陳君嫁禍來孔寧行父夏姬媒靈公徒認徵舒面
至死何曾識禍胎
陳蔡君
楚聘宣尼欲道光是時陳蔡畏鄰強庸謀但解遮賢路
不解迎賢謀自昌
楚惠王
芹中遇蛭強為吞不欲緣微有害人何事免成心腹疾
皇天惟德是相親
楚懷王
不聽陳軫信張儀六里商於果見欺既捨黔中西換得
又令生去益堪悲
再吟
不得商於又失齊楚懷方寸一何迷明知秦是虎狼國
更忍車輪獨向西
韓惠王
韓惠開渠止暴秦營田萬頃飽秦人何殊般肉供羸獸
獸壯安知不害身
頃襄王
秦䧟荆王死不還秪緣偏聽子蘭言頃襄還信子蘭語
忍使江魚葬屈原
武公
猛獸來兵秪為文豈宜凉德擬圖尊君看豹彩蒙麋質
人取無難必不存
華元
未知軍法忌偏頗徒解于思腹漫皤昔日羊斟曾不預
今朝為政事如何
臧孫
諸孟憎吾似犬獰賢臧哭孟倍傷情季孫愛我如甘疾
疾足亡身藥故寧
公叔
吴起南奔魏國荒必聽公叔失賢良無謀縱欲離安邑
可免河溝(一作他時)徙大梁
莊辛
莊辛正諫謂妖詞兵及鄢陵始悔思見兔必能知顧犬
亡羊補棧未為遲
孫臏
曾嫌勝巳害賢人鑚火明知速自焚斷足爾能行不足
逢君誰肯不酬君
靈轍
失水枯鱗得再生翳桑無地謝深情朱輪未染酬恩血
公子何由見赤誠
郭開
秦襲邯鄲歲月深何人沾(一作解)贈郭開金廉頗還國李
牧在安得趙王為爾擒
樂羊
桮羹忍啜得非忠巧佞胡為惑主聰盈篋謗書能寢默
中山不是樂羊功
虞卿
割地求和國必危安知堅守絶來思年年來伐年年割
割盡邯鄲何所之
豫讓
門客家臣義莫儔漆身吞炭不能休中行智伯思何異
國士終期國士酬
毛遂
不識囊中穎脫錐功成方信有英奇平原門下三千客
得力何曾是素知
再吟
定獲英奇不在多然須設網遍山河禽雖一目羅中得
豈可空張一目羅
田文
下客常才不足珍誰為狗盜脫強秦秦關若待雞鳴出
笑殺臨淄土偶人
再吟
門下三千各自矜頻彈劍客獨無能田文不厭無能客
三窟全身果有憑
馮讙
兔窟穿成主再興輩流狐伏敢驕矜馮讙不是無能者
要試君心欲展能
章子
在家能子必能臣齊將功成以孝聞改葬義無欺死父
臨戎安肯背生君
卞和
磷磷誰為惑溫溫至寶凡姿甚易分自是時人多貴耳
目無明鑒使俱焚
季札
吹毛霜刃過千金生許徐君死挂林寶劍徒稱無價寶
行心更貴不欺心
孫武
理國無難似理兵兵家法令貴遵行行刑不避君王寵
一笑隨刀八陣成
夫差
信聽讒言疾不除忠臣須殺竟何如會稽既雪夫差死
泉下胡顔見子胥
少孺
寶貴親仁與善鄰鄰兵何要互相臻螳蜋定是遭黃雀
黃雀須防挾彈人
蘇厲
百步穿楊箭不移養由堪教聽弘規身隆業著未知退
勿遣功名一旦隳
鬻拳
鬻拳強諫懼威刑退省懷慙不顧生雙刖忍行留痛恨
惟君適足見忠誠
荆軻
反刃相酬是匹夫安知突騎駕羣胡有心為報懷權略
可在於期與地圖
再吟
幾尺如霜利不羣恩仇未報反亡身誠哉利噐全由用
可惜吹毛不得人
陳軫
丹青徒有逞諠譁有足由來不是蛇殺將破軍為柱國
君今官極更何加
田饒
廚抛敗肉士懷飢倉爛餘糧客未炊臨難欲行求死士
將何恩信致扶危
鮑叔
忠臣祝壽吐嘉詞鮑叔臨軒酒一巵安不忘危臣所願
願思危困必無危
晏嬰
正人徒以刃相危貪利忘忠死不為麋鹿命懸當有處
驅車何必用奔馳
再吟
下澤逢蛇蓋是常還如山上見豺狼國中有怪非蛇獸
不用賢能是不祥
又吟
馬斃廄人欲就刑百年臨盡一言生賴逢賢相能匡救
仍免吾君播惡聲
叔向
重祿存家不敢言小臣憂禍亦如然明開諫諍能無罪
秪此宜為理國先
師曠
老能勸學照餘生似夜隨燈到處明往行前言如不見
暗中無燭若為行
智伯
三國連兵敵就擒晉陽城下碧波深風濤撼處看沈趙
舟楫不從翻自沈
再吟
攻城未下惜先分一旦家邦屬四鄰徒逞威強稱智伯
不知權變是愚人
襄子
君子常聞不迫危城崩何用急重圍叛亡能退修文德
果見中牟以義歸
楊回
三逐鄉閭五去君莫知何地可容身楊回不是逢英鑒
白首無成一旅人
顔回
陋巷簞瓢困有年是時端木飫腥膻宣尼行教何形迹
不肯分甘救(一作徒行葬)子淵
子貢
救魯亡吴事可傷誰令利口說田常吴亡必定由端木
魯亦宜其運不長
再吟
一言能使定安危安已危人是所宜仁義不思垂教化
背恩亡德豈儒為
鄭相
鄭相清賢慎有餘好魚魚至竟何如退魚留得終身祿
祿在何憂不得魚
子産
為政何門是化源寬仁高下保安全如嫌水德人多狎
拯溺宜將猛濟寬
管仲
美酒濃馨客要沽門深誰敢強提壺苟非賢主詢賢士
肯信沽人畏子獹
再吟
社鼠穿牆巧庇身何由攻灌若為燻能知窟穴依形勢
不聽讒邪是聖君
范蠡
西子能令轉嫁吴會稽知爾啄姑蘇跡高塵外功成處
一葉翩翩在五湖
屈原
滿朝皆醉不容醒衆濁如何擬獨清江上流人真浪死
誰知浸潤悮深誠
黃歇
春申隨質若王圖為王輕生大丈夫女子異心安足聽
功成何更用陰謨
王后
連環要解解非難忽碎瑶階一旦間兩國相持兵不解
會應俱碎似連環
樊姬
側影頻移未退朝喜逢賢相日從高當時不有樊姬問
令尹何由進叔敖
齊桓公
三往何勞萬乘君五來方見一微臣微臣傲爵能輕主
霸主如何敢傲人
中山君
敵臨烹子一何庸激怒來軍速自攻結怨豈思圍不解
愚謀多以殺為雄
趙簡子
簡子雄心蓄霸機賢愚聊欲試諸兒假言藏寶非真寶
不是生知焉得知
再吟
諤諤能昌唯唯亡亦由匡正得賢良一從忠讜無周舍
吾過何人為短長
趙宣子
門人曾不有提彌連嗾呀呀孰敢支臨難若教無苟免
亂朝爭那以獒為
韓昭侯
去年秦伐我宜陽今歲天災旱且荒對此不思人力困
樓門何可更高張
魏文公
冒雨如何固出畋慮乖羣約失乾乾文侯不是貪禽者
示信將為教化先
郈成子
陳樂無懽璧在隅宰臣懷智有微謨苟非成子當明哲
誰是仁人可託孤
秦武陽
丱歲徒聞有壯名及令為副誤荆卿是時環柱能相副
誰謂燕囚事不成
田子方
太子無嫌禮樂虧願聽貧富與安危賤貧驕物貧終在
富貴驕人貴必隳
淳于髠
穰穰何禱手何齎一呷村漿與隻雞以少求多誠可笑
還如輕幣欲全齊
再吟
戲問將何對所躭滑稽無骨是常譚昔時王者皆通四
近見君王祗好三
再吟
曲突徙薪不謂賢焦頭爛額饗盤筵時人多是輕先見
不獨田家國亦然
田子奇
少年為吏慮非循一騎奔追委使臣使者不追何所對
車中緣見白頭人
百里奚
船驥由來是股肱在虞虞滅在秦興裁量何異刀將尺
秪繫用之能不能
孫叔敖
童稚逢蛇歎不祥慮悲來者為埋藏是知陽報由陰施
天爵昭然契日彰
魯仲連
昔迸燒牛發戰機夜奔驚火走燕師今來躍馬懷驕惰
十萬如無一撮時
宋子罕
子憐溫潤欲歸仁吾貴堅廉是寶身自有不貪身内寶
玉人徒獻外來珍
宫之奇
虞虢相依自保安謀臣吞度不為難貪憐璧馬迷香餌
肯信之奇諭齒寒
王孫滿
九牧金鎔物像成辭昏去亂祚休明興亡在德不在鼎
楚子何勞問重輕
顔叔子
夜雨鄰娃告屋傾一宵從寄念悲驚誠知獨處從燒燭
君子行心要自明
張孟譚
強兵四合國將危賴有謀臣為發揮城内蒿銅誠自有
無謀誰解見玄機
公子無忌
按劍臨籠震咄呼鷂甘梟戮伏鳩辜能憐鈍拙誅豪俊
憫弱摧強真丈夫
再吟
趙解重圍魏再昌信陵賢德日馨芳昏蒙愚主聽讒說
公子云亡國亦亡
侯嬴朱亥
屠肆監門一賤微信陵交結國人非當時不是二君計
疋馬那能解趙圍
再吟
走敵存亡義有餘全由雄勇與英謨但如公子能交結
朱亥侯嬴何代無
御定全唐詩卷七百二十八
