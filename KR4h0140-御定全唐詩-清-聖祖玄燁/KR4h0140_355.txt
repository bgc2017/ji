欽定四庫全書
御定全唐詩卷三百五十五
劉禹錫
登司馬錯古城(秦昭王命錯征五溪蠻城在武陵沅江南)
將軍將(一作實)秦師(一作帥)西南奠遐服故壘清江上蒼煙
晦(一作昧)喬木登臨直蕭辰周覽壮前躅塹平陳葉滿墉
高秋蔓綠廢井抽寒菜毁臺生魯(一作穭)榖耕人得古器
宿雨多遺鏃楚塞鬱重疉蠻溪紛詰曲留此數仞基幾
人傷遠目(一作傷送目)
謁柱山會禪師
我夲山東人平生多感慨弱冠遊咸京上書金馬外結
交當世賢馳聲溢四塞勉修貴及早狃捷(一作健)不知退
錙銖揚芬馨尋尺招瑕纇淹留郢南都(一作鄙)摧頹羽翰
碎安能咎往事且欲去沈痗吾師得真如寄在人寰内
哀我墮名網有如翾飛輩曈曈揭知燭照使出昏昧靜
見玄關啓歆然初心會夙尚一何微今得信可大覺路
明證入便門通懺悔悟理言自忘處屯道猶泰色身豈
吾寶慧性非形礙思此靈山期未卜(一作来)何年載
卧病聞常山旋師策勲宥過王澤大洽因寄李
六侍郎(一作御)
寂寂重寂寂病夫卧秋齋夜蛩思幽壁槁葉鳴空階南
國異氣候火旻尚昏霾瘴煙跕飛羽沴氣傷百骸昨聞
凱歌旋飲至酒如淮無戰陋丹水垂仁輕槀街清廟既
策勲圓丘俟燔紫車書一以混幽遠靡不懷逐客顦顇
久故鄉雲雨乖禽魚各有化予欲問齊諧
善卷壇下作(在柱山上)
先生見堯心相與去(一作公)九有斯民既已治我得安林藪
道為自然貴名是無窮夀瑶壇(一作臺)在此山識者常回首
武陵觀火詩
楚鄉祝融分炎火常為虞是時直突煙發自晨炊徒盲
風扇其威白晝曛陽烏操綆不暇汲循牆還(一作寧)避踰
怒如列缺光迅與芬(一作棼)輪俱聯延掩四遠(一作逹)赫奕
成洪鑪洶疑雲濤翻颯若鬼神趨當前迎焮&KR0008;是物同
膏腴金烏入梵天赤龍遊玄都騰煙透忩戶飛熖生欒
櫨火山摧半空星雨灑中衢瑶壇被髹漆寶樹攢珊瑚
光(一作花)縣與琴焦(一作焦琴)旗亭無酒濡市人委百貨邑令
遺雙鳬餘勢下隈隩長熛烘舳艫吹焚(一作熒)照水府炙
浪愁天吳災罷雲日晚心驚視聽殊高灰辨廪庾黑土
連闉闍衆燼合星羅遊氛鑠人膚厚地蔵宿熱遥林呈
驟枯火德資生人庸可一日無御之失其道敲石彌天
隅晉庫走龍劒吳宫傷燕雛五行有沴氣先哲垂訏謨
宋鄭同日起時當賢大夫無苛自可樂弭患非所圖賢
守恤人瘼臨煙駐驪駒弔場(一作傷)色慘忸(一作怛)顔(一作唁)
失詞劬愉下令蠲里布指期輕市租閈垣適未立苫蓋
自相娱山木行剪伐江泥宜墐途(一作塗)邑(一作魯)臣不必
曾(一作葺)何用徵越巫
崔元受少府自貶所還遺山薑花以詩答之
故人博羅尉遺我山薑花採從碧海上来自謫仙家雲
濤潤孤根隂火照晨葩静搖扶桑日艷對瀛洲霞世人
愛(一作受)芳(一作苦)辛搴擷忘幽遐傳名入帝里飛驛辭天
涯王濟夲尚味石崇方鬭奢雕(一作堆)盤多不識綺席乃
增華驛馬損筋骨貴人滋齒牙顧予藜藿士持此重咨
(一作空歎)嗟
途中早發
馬踏塵上霜月明江頭路行人朝氣銳宿鳥相辭去流
水隔遠村縵山多紅樹悠悠關塞内往来(一作来往)無閒步
和董庶中古散調詞贈尹果毅
昔聽東武吟壮年心已悲如何今濩落聞君辛苦辭言
有窮巷士弱齡頗尚竒讀得玄女符生當事邊時借名
遊俠窟結客幽并兒往来長楸(一作秋)間能帶雙鞬馳崩
騰天寶末塵暗燕南(一作幽)垂爟火入咸陽詔徵神武師
是時占軍幕插羽揚金羈萬夫列轅門觀射中戟支誓
當雪國讐親愛從此辭中宵倚長劒起視蚩尤旗介馬
晨蕭蕭陣雲竟天涯隂風獵(一作列)白草旗槊光參差勇
氣貫中腸視身忽如遺生(一作曾)擒白馬將虜騎不敢追
貴臣上戰功名姓隨意移終歲肌骨苦他人印纍纍謁
者既清宫諸侯各罷戲上將賜甲第門戟不可窺眥血
下沾襟天高問無期却尋故鄉路孤影空相隨行逢里
中舊僕遬(一作宿)昔所嗤一言合侯王腰佩黃金龜問我
何自苦可憐真數竒遲回顧徒御得色懸雙眉翻然悟
世途撫已昧所宜田園已蕪沒流浪江海湄鷙禽毛翮
摧不見翔雲(一作高翔)姿衰容蔽逸氣孑孑無人知寂寞草
玄徒長吟下書帷為(一作開)君發哀韻若扣(一作粲若)瑶林枝
有客識其眞潺湲涕交頤飲(一作勸)爾一杯酒陶然足自
怡
望衡山
東南倚蓋卑維嶽資柱石前當祝融居上拂朱鳥翮青
冥結精氣磅礴宣地脉還聞膚寸隂能致彌天澤
遊桃源一百韻
沅江清悠悠連山鬱岑寂回流抱絶巘皎鏡含虚碧昏
旦逓明媚煙嵐分委積香蔓垂綠潭暴龍照孤磧(山下潭名)
(綠蘿磧名暴龍)淵明著前志子驥思遠蹠(事見陶先生夲記)寂寂無何
鄉密爾天地隔金行太元歲漁者偶探賾尋花得幽蹤
窺洞穿暗隙依微聞雞犬豁逹值阡陌居人互將迎笑
語如平昔廣樂雖交奏海禽心不懌揮手一来歸故溪
無處覓綿綿五百載市朝幾遷革有路在壺中無人知
地脉皇家感至道聖祚自天錫金闕傳夲枝玉函留寶
歴禁山開秘宇復戶潔靈宅(詔隸二十戶免徭以奉灑埽)蘂檢香氛
氲醮壇煙羃羃我来塵外躅瑩若朝星析崖轉對翠屏
水窮留畫鷁三休俯喬木千級扳峭壁旭日聞撞鐘綵
雲迎躡屐遂登最高頂縱目還楚澤平湖見草青遠岸
連霞赤幽尋如夢想綿思屬空閴夤緣且忘疲耽玩近
成癖清猨伺曉發瑶草凌寒坼祥禽舞葱蘢珠樹搖玓
瓅(一作的皪)羽人顧我笑勸我税歸軛霓裳何飄颻童顔潔
白晳重巖是藩屏馴鹿受羈靮樓居彌(一作邇)清霄蘿蔦
成翠帟仙翁遺竹杖王母留桃核姹女飛丹砂青童護
金液寶氣浮鼎耳神光生劒脊虛無天樂来僁窣鬼兵
役丹丘肅朝禮玉札工紬繹枕中淮南方牀下阜鄉舄
明燈坐遥夜幽籟聽淅瀝因話近世仙聳然心神惕乃
言瞿氏子骨状非凡格往事黃先生羣兒多侮劇謷(一作)
(警)然不屑意元氣貯肝膈往往游不歸洞中觀博奕言
高未易信猶復加訶責一旦前致辭自云仙期廹言師
有道骨前事常被謫如今三山上名字在真籍悠然謝
主人後歲當来覿言畢依庭樹如煙去無跡觀者皆失
次驚追紛絡繹日暮山徑窮松風自蕭槭適逢脩蛇見
瞋目光激射如嚴三清居不使恣搜索唯餘步罡勢八
趾在沙礫至今東北隅表以壇上石列仙徒有名世人
非目擊如何庭廡際白日振飛翮洞天豈幽遠得道如
咫尺一氣無死生三光自遷易因思人間世前路何狹
(一作湫)窄瞥然此生中善祝期滿百大方播羣類秀氣肖
翕闢性靜夲同和物牽成阻阨是非鬭方寸葷血昏精
魄遂令多夭傷猶喜見班白喧喧車馬馳苒苒桑榆夕
共安緹繡榮不悟泥途適紛吾夲孤賤世業在逢掖九
流宗指歸百氏旁攟摭公卿偶慰薦鄉曲繆推擇居安
白社貧志傲玄纁辟功名希自取簪組俟揚歴書府蚤
懷鉛射宫曾發的起草香生帳坐曹烏集柏賜燕聆簫
韶侍祠閱琮璧嘗聞履忠信可以行蠻貊自述(一作迷)希
古心妄恃干時畫巧言忽成錦苦志徒食蘖平地生峰
巒深心有矛戟層波一震盪弱植忽淪溺北渚弔靈均
長岑思亭伯禍来昧幾兆事去空歎息塵累與時深流
年隨漏滴才能疑木鴈報施迷夷跖楚奏縶(一作繫)鍾儀
商歌勞寗戚禀生非懸解對鏡方感激自從嬰網羅每
事問龜策王正降雷雨環玦賜遷斥儻伏(一作復)夷平人
誓將依羽客買山構精舍領徒開講席冀無身外憂自
有閒中益道芽期日就塵慮乃冰釋且欲遺姓名安能
慕竹帛長生尚學致一溉(一作暨)豈虚擲芝术資糇糧煙
霞拂巾幘黃石履看墮洪崖肩可拍聊復嗟蜉蝣何煩
哀虺蜴青囊既深味瓊葩亦屢摘縱(一作蹤)無西山資(一作)
(姿)猶免長戚戚
客有為余話登天壇遇雨之狀因以賦之
清晨登天壇半路逢隂晦疾行穿雨過却立視雲背白
日照其上風雷走於内滉瀁雪海翻槎牙玉山碎蛟龍
露鬐鬛神鬼含變態萬状互生滅百音以繁會俯觀羣
動靜始覺天宇大山頂自晶(一作澂)明人間已霶霈豁然
重昏歛渙若春冰潰反照入松門瀑流飛縞帶遥光泛
物色餘韻吟天籟洞府撞仙鐘村墟起夕靄却見山下
侣已如迷世代問我何處来我来雲雨外
秋江早發
輕隂迎曉日霞霽秋江明草樹含遠思襟懷有餘清凝
睇萬象起朗吟孤憤平渚鴻未矯翼而我巳遐征因思
市朝人方聽晨雞鳴昏昏戀衾枕安見元氣英(元氣二字一作)
(天地)納爽耳目變玩竒筋骨輕滄洲有奇趣浩然(一作蕩)吾
將行
有僧言羅浮事因為詩以寫之
君言羅浮上容易見九垠漸高元氣壮洶湧来翼身夜
宿最高峰瞻望浩無鄰海黑天宇曠星辰来逼人是時
當朏魄隂物恣騰振日光吐鯨背劒影開龍鱗倏若萬
馬馳旌旗聳奫淪又如廣樂奏金石含悲辛疑其有巨
靈怪物盡来賓隂陽迭用事乃俾夜作晨咿喔天雞鳴
扶桑色昕昕赤波千萬里湧出黃金輪下視生物息霏
如隙中塵醯雞仰甕口亦謂雲漢津世人信耳目方寸
度大鈞安知視聽外怪愕不可陳悠悠想大方此乃桮
水濱知小天地大安能識其真
裴祭酒尚書見示春歸城南(一作東)青松塢别墅
寄王左丞高侍郎之什命同作
蚤宦閱人事晚(一作曉)懷生道機時從學省出獨望郊園
歸野彴度春水山花映巖扉石頭解金章林下步綠薇
青松鬱成塢脩竹盈尺圍吟風起天籟蔽日無炎威危
徑盤羊腸連甍聳翬飛幽谷響樵斧澄潭(一作江)環釣磯
因高見帝城冠蓋揚光輝白雲難持寄清韻投所希二
公如長離(一作鳳雛)比翼翔太微含情謝林壑酬贈駢(一作唱迸)
珠璣顧予久郎(一作即)潛愁寂對芳菲一聞丘中趣再撫
黃金徽(一作再聽撫金徽)
和河南裴尹侍郎宿齋天平寺詣九龍祠祈雨
二十韻
有事九龍廟潔齋梵(一作夢)王祠玉簫何時絶碧樹空凉
颸吏散埃壒息月高庭宇宜重城肅穆閉澗水潺湲時
人稀夜復閒慮靜境亦隨緬懷斷鼇足凝想乘鸞姿朱
明盛農節膏澤方愆期瞻言五靈瑞能救百榖萎咿喔
晨鷄鳴闌干斗柄(一作杓)垂修容謁神像注意陳正詞驚
飈起泓泉若調(一作召)雷雨師黑煙聳鱗甲灑葉如棼絲
豐隆震天衢列缺揮火旗炎空忽淒緊高霤懸綆縻生
物巳霶霈濕雲稍離披丹霞啓南陸白水含東菑熙熙
飛走適藹藹草樹滋浮光動宫觀遠思盈川坻吳公敏
於政謝守工為詩商山有病客言賀舒龐眉
冬夜宴河中李相公中堂命筝歌送酒
朗朗(一作琅琅)鵾雞弦華堂夜多思簾外雪巳深座中人半
醉翠蛾發清響曲盡有餘意酌我莫憂狂老来無逸氣
重至衡陽傷柳儀曹(并引)
元和乙未歲與故人柳子厚臨湘水為别柳浮舟
適柳州余登陸赴連州後五年余從故道出桂嶺
至前别處而君没於南中因賦詩以投弔
憶昨與故人湘江岸頭别我馬映林嘶君颿轉山滅馬
嘶循古道颿滅如流電千里江蘺春故人今不見
謫居悼往二首
邑邑(一作悒悒)何邑邑長沙地卑濕樓上見春多花前恨風
急猿愁腸斷呌鶴病翹趾立牛衣獨自眠誰哀仲卿泣
鬱鬱何鬱鬱長安遠如日終日念鄉關燕来鴻復還潘
岳歲寒思屈平顦顇顔殷勤望歸路無雨即登山
有獺吟
有獺得嘉魚自謂天見憐先祭不敢食捧鱗望青玄人
立寒沙上心專眼悁悁(一作脰着肩)漁翁以為妖舉塊投其
咽呼兒貫魚歸與獺同烹煎關關黃金鶚大翅搖江煙
下見盈尋魚投身擘洪連(一作漣)攫拏隱鱗去哺雛林岳
巔鴟烏欲伺隙遥噪莫敢前長居青雲路彈射無由緣
何地無江湖何水無鮪鱣天意不宰割菲祭徒虔虔空
餘知禮重載在淹中篇
白太守行
聞有白太守抛(一作棄)官歸舊谿蘇州十萬戶盡作嬰兒
啼太守駐行舟閶門草萋萋揮袂謝啼者依然兩眉低
朱戶非不崇我心如重狴華池非不清意在寥廓栖夸
者竊所(一作在)怪賢者默思齊我為太守行題在隱起珪
樂天寄洛下新詩兼喜微之欲到因以抒懷也
松間風未起萬葉不自吟池上月未来清暉同夕隂宫
徵不獨運塤箎自相尋一從别樂天詩思日巳沉吟君
洛中作精絶百鍊金乃知孤鶴情月露為知音微之從
東来威鳳鳴歸林羡君先相見一豁平生心
月夜憶樂天兼寄微之(一作月夜寄微之憶樂天)
今宵帝城月一望雪相似遥想洛陽城清光正如此知
君當此夕亦望鏡(一作臨)湖水展轉相憶心月明(一作明月)千
(一作十)萬里
早夏郡中書事
水禽渡殘月飛雨灑高城華堂對嘉樹簾廡含曉清拂
鏡整危冠振衣步前楹將吏儼成列簿書紛来縈言下
辨曲直筆端破交爭虛懷詢病苦懷律操剽輕閽吏告
無事歸来解簪纓高簾覆朱閣忽爾聞調笙
詶樂天七月一日夜即事見寄
夜樹風韻清天河雲彩輕故苑多露草隔城聞鶴鳴搖
落從此始别離含遠情聞君當是夕倚瑟吟商聲外物
豈不足中懷向誰傾秋来念歸去同聽嵩陽笙
令狐相公見示贈竹二十韻仍命繼和
高人必愛竹寄興良有以峻節可臨戎虚心宜待士衆
芳信妍媚威鳳難棲止遂於鼙鼓間移植東南美封以
梁國土澆之浚泉水得地色不移凌空勢方起新青排
故葉餘粉籠疎理猶復隔牆藩何因出塵滓茲辰去前
蔽永日勞瞪視槭槭林已成熒熒玉相似規摹起心匠
洗滌在頤指曲直既瞭然孤高何卓爾垂梢覆内屛迸
笋侵前戺妓席拂雲鬢賓階廕珠履抱琴恣閒翫執卷
堪斜倚露下懸明璫風来韻清徵堅貞貫四候標格殊
百卉歲晚當自知繁華豈云比古詩無贈竹高唱從此
始一聽清瑶音崢然長在耳
和令狐相公晚泛漢江書懷寄洋州崔侍郎閬
州高舍人二曹長
雨過遠山出江澄暮霞生因浮濟川舟遂作適野行郊
樹映緹騎水禽避紅旌田夫捐畚插織婦窺柴荆古岸
夏花發遥林晚蟬清沿洄方翫境鼓角已登城部内有
良牧望中寄深情臨觴念佳期泛瑟動離聲寂寞一病
士夙昔接羣英多謝謫仙侣幾時還玉亰
和樂天洛城春齊梁體八韻
帝城宜春入遊人喜意長草生季倫谷花出莫愁坊斷
雲發山色輕風漾水光樓前戲馬地樹下鬭雞場白頭
自為侣綠酒亦滿觴潘園觀種植謝墅閱池塘至閒似
隱逸過老不悲傷相問焉功德銀黃遊故鄉
洛中早春贈樂天
漠漠復靄靄半晴將半隂春来自何處無迹日以深韶
嫩冰後木輕盈煙際林藤生欲有託柳弱不自任花意
已含蓄鳥言尚沈吟期君當此時與我恣追尋翻愁爛
漫後春暮却傷心
和樂天讌李周美中丞宅池上賞櫻桃花
櫻桃千萬枝照燿如雪天王孫讌其下隔水疑神仙宿
露發清香初陽動暄妍妖姬滿髻插酒客折枝傳同此
賞芳月(一作日)幾人有華筵杯行勿遽辭好醉逸三年
詶樂天聞新蟬見贈
碧樹鳴蟬後煙雲改容光瑟然引秋氣芳草日夜黃夹
道喧古槐臨池思垂楊離人下憶淚志士激剛腸昔聞
阻山川今聽同匡牀人情便所遇音韻豈殊常因之比
笙竽送我遊醉鄉
和樂天秋凉閑卧
暑退人體輕雨餘天色改荷珠貫索斷竹粉殘粧在高
僧掃室請逸客登樓待槐柳漸蕭疎閑門少光彩
詶樂天詠老見示
人誰不願老老去有誰憐身瘦帶頻減髮稀冠自偏廢
書緣惜眼多炙為隨年經事還諳事閱人如閱川細思
皆幸矣下此便翛然莫道桑榆晚微(一作為)霞尚滿天
歲夜詠懷
彌年不得意新歲又如何念昔同遊者而今有幾多以
閒為自在將夀補蹉跎春色無情故幽居亦見過
詶牛相公獨飲偶醉寓言見示
宫漏夜丁丁千門閉霜月華堂列紅燭絲管靜中發歌
眉低有思舞體輕無骨主人啓&KR0755;顔酣暢浹肌髮猶思
城外客阡陌不可越春意日夕深此歡無斷絶
萋兮吟
天涯浮雲生爭蔽日月光窮巷秋風起先摧蘭蕙芳萬
貨列旗亭恣心注明璫名高毁所集言巧智難防勿謂
行大道斯須成太行莫吟萋兮什徒使君子傷
韓十八侍御見示岳陽樓别竇司直詩因令屬
和重以自述故足成六十二韻
楚望何蒼然曾瀾七百里孤城寄遠目一寫無窮已蕩
漾浮天蓋四環宣地理積漲在三秋混成非一水冬遊
見清淺春望多洲沚雲錦遠沙明風煙青草靡火星忽
南見月硖方東迤雪波西山来隱若長城起獨專朝宗
路駛悍不可止支川讓其威蓄縮至南委熊武走蠻落
(熊武二溪名)瀟湘来奥鄙炎蒸動泉源積潦搜山趾歸往無
旦夕包含通遠邇行當白露時眇視秋光裏曙色未昭
晰露華遥斐舋浩爾神骨清如觀混元始北風忽震盪
驚浪迷津涘怒激鼔鏗訇蹙成山巋硊鵾鵬疑變化罔
象何恢詭噓吸寫樓臺騰驤露鬐尾景移羣動息波靜
繁音弭明月出中央青天絶纖滓素光淡無際綠靜平
如砥空影渡鵷鴻秋聲思蘆葦鮫人弄機杼貝闕駢紅
紫珠蛤吐玲瓏文鰩翔旖旎水鄉吳蜀限地勢東南庳
翼軫粲垂精衡巫屹環峙名雄七澤藪國辨三苖氏唐
羿斷修蛇荆王憚(丁逹反)青兕秦狩跡猶在虞廵路從此
軒后奏宫商騷人詠蘭芷茅嶺潛相應橘洲傍可指郭
璞驗幽經羅含著前紀觀津(一作律)戚里族按道侯家子
聯袂登高樓臨軒笑相視假守亦高卧(竇時權領郡事)墨曹正
垂耳(韓亦量移江陵法曹)契闊話凉温壺觴慰遷徙地偏山水秀
客重杯盤侈紅袖花欲然銀燈晝相似興酣更抵掌樂
極同啓齒筆鋒不能休藻思一何綺伊余負微尚夙昔
慙知已出入金馬門交結青雲士襲芳踐蘭室學古遊
槐市策慕宋前軍文師漢中壘陋容昧俯仰孤志無依
倚衛足不如葵漏川空歎蟻幸逢萬物泰獨處窮途否
鎩翮重疉傷兢魂再三褫蘧瑗亦屢化左閒猶有耻桃
源訪仙宫薜服祠山鬼故人南臺舊一别如弦矢今朝
會荆巒斗酒相宴喜為余出新什笑抃隨伸紙曄若觀
五色歡然臻四美委曲風濤事分明窮達旨洪韻發華
鐘凄音激清徵羊濬要(平聲)共和江淹多雜擬徒欲仰高
山焉能追逸軌湘洲路四逹巴陵城百雉何必顏光禄
留詩張内史
和郴州楊侍郎翫郡齋紫薇花十四韻
幾年丹霄上出入金華省暫别萬年枝看花桂陽嶺南
方足奇樹公府成佳境綠隂交廣除明豓透蕭屛雨餘
人吏散燕語簾櫳靜懿此含曉芳翛然忘簿領紫茸垂
組縷金樓攢鋒穎露溽暗傳香風輕徐就影苒弱多意
思從容占光景得地在侯家移根近仙井開尊好凝睇
倚瑟仍回頸遊蜂駐綵冠舞鶴迷煙頂興生紅藥後愛
與甘棠並不學夭桃姿浮榮在俄頃
春日寄楊八唐州二首
淮西春草長淮水逶迤光燕入新村落人耕舊戰場可
憐行春守立馬看斜桑
漠漠淮上春莠苖生故壘梨花方城路荻笋蕭陂水高
齋有謫仙坐嘯清風起
詶馮十七舍人宿衛贈别五韻
少年為别日隋宫楊柳隂白首相逢處巴江煙浪深使
星上三蜀春雨霑衣襟王程促速意夜語殷勤心却歸
天上去遺我雲間音
詶湖州崔郎中見寄
風箏吟秋空不肖指爪聲高人靈府間律吕伴咸英昔
年與兄遊文似馬長卿今来寄新詩乃類陶淵明磨礱
老益智吟詠閒彌精豈非山水鄉蕩漾神機清渚煙蕙
蘭動溪雨虹蜺生馮君虛上舍待余乘興行
秋日書懷寄河南王尹
公府想無事西池秋水清去年為狎客永日奉高情况
有臺上月如聞雲外笙不知桑落酒今歲與誰傾
詶留守牛相公宫城早秋寓言見寄
曉月映宫樹秋光起天津凉風稍動葉宿露未生塵星
(一作景)氣尚芳麗曠望感心神揮毫成逸韻開閤遲来賓
擺去將相邙漸為逍遥身如招後房宴却要白頭人
海陽十詠(并引)
元次山始作海陽湖後之人或立亭榭率無指名
及余而大備每疏鑿搆置必揣稱以標之人咸曰
有旨異日遷官裴侍御為十詠以示余頗明麗而
不虚美因捃拾裴詩所未道者從而和之
吏隱亭
結搆得竒勢朱門交碧潯外来始一望寫盡平生心日
軒漾波影月砌鏤松隂幾度欲歸去回眸情更深
切雲亭
迥破林煙出俯窺石潭空波搖杏梁日松韻碧窗風隔
水生别島帶橋如斷虹九疑南面事盡入寸眸中
雲英潭
芳幄覆雲屏石奩開碧鏡支流日飛灑深處自疑瑩潛
去不見跡清音常滿聽有時病朝酲来此心神醒
玄覽亭
瀟灑青林際夤緣碧潭隈淙流冐石下輕波觸砌回香
風逼人度幽花覆水開故令無四壁晴夜月光来
裴溪(時御史已遇新恩)
楚客憶關中疏溪想汾水縈紆非一曲意態如千里倒
影羅文動微波(一作浪)笑顔起君今賜環歸何人承玉趾
飛練瀑
晶晶擲巖端潔光如可把瓊枝曲不折雲片晴猶下石
堅激清響葉動承餘灑前時(一作池)明月中見是銀河瀉
蒙池
瀠渟幽壁下深淨如無力風起不成文月来同一色地
靈草木瘦人遠煙霞逼往往疑列仙圍碁在巖側
棼絲瀑
飛流透嵌隟噴灑如絲棼含暈迎初旭翻光破夕曛餘
波遶石去碎響隔溪聞却望瓊沙際逶迤見脉分
雙溪
溪水遶雙島碧溪相並深浮花擁曲處遠影落中心閒
鷺久獨立曝龜驚復沉蘋風有時起滿谷簫韶音
月窟
濺濺潄幽石注入團圓處有如常滿杯承波清夜露巖
曲月斜照林寒春晚煦遊人不敢觸恐有蛟龍護
武夫詞
有武夫過詫余以從軍之樂翌日質於通武之善
經者則曰果有樂也夫威恣而賞勞則樂用威雄
而賞虣則樂横顧其樂安出耳余惕然作是詞
武夫何洸洸衣紫襲絳裳借問胡為爾列校在鷹揚依
倚將軍勢交結少年場探丸害公吏抽刃妒名倡家産
既不事顧盻自生光酣(一作醒)歌高樓上袒裼大道傍昔
為編戶人秉耒甘哺糠今来從軍樂躍馬飫膏粱猶思
風塵起無種取侯王
虎丘寺路宴
青林虎丘寺林際翠微路立見山僧来遥從鳥飛處茲
峰淪寶玉千載惟丘墓埋劒人空傳鑿山龍已去捫蘿
披翳薈路轉夕隂遽虎嘯崖谷寒猿鳴松杉暮徘徊北
樓上海江窮一顧日映千里帆鵶歸萬家樹暫因惬所
適果得捐外慮庭暗棲還雲簷香滴甘露久迷空寂理
多為聲華故永欲投此山餘生豈能悞
缺題
故人日已遠窗下塵滿琴坐對一樽酒恨多無力斟幕
疏螢色迥露重月華深萬境與羣籟此時情豈任
晚步楊子游南塘望沙尾
淮海多夏雨曉来天始晴蕭條長風至千里孤雲生卑
濕久喧濁搴開偶虚清客遊廣陵郡晚出臨江城郊外
綠楊隂江中沙嶼明歸帆翳盡日去櫂聞遺聲鄉國殊
渺漫羇心目懸旌悠然京華意悵望懷遠程薄暮大山
上翩翩雙鳥征
和浙西李大夫晚下北固山喜徑松成隂悵然
懷古偶題臨江亭幷浙東元相公所和依夲韻
一辭温室樹幾見武昌柳荀謝年何少韋平望已久種
松夹石道紆組臨沙阜目覽帝王州心存服肱守葉動
驚綵翰波澄見頳首晉宋齊梁都千山萬江口煙散隋
宫出濤来海門吼風俗太伯餘衣冠永嘉後江長天作
限山固壤無朽自古稱佳麗非賢誰奄有八元邦族盛
萬石門風厚天柱揭東溟文星照北斗高亭一騁望舉
酒共為夀因賦詠懷詩遠寄同心友禁中晨夜直江左
東西偶將手握兵符儒腰盤貴綬頒條風有自立事言
無苟農野聞讓耕軍人不使酒用材當構厦知道寧窺
牖誰謂青雲高鵬飛終背負
始至雲安寄兵部韓侍郎中書白舍人二公近
曾遠守故有屬焉
天外巴子國山頭白帝城波清蜀栜盡雲散楚臺傾迅
瀨下哮吼兩岸勢爭衡隂風鬼神過暴雨蛟龍生硖斷
見孤邑江流照飛甍蠻軍擊嚴鼔笮馬引雙旌望闕遥
拜舞分庭備將迎銅符一以合文墨紛来縈暮色四山
起愁猿數處聲重關羣吏散靜室寒燈明故人青霞意
飛舞集蓬瀛昔曾在池籞應知魚鳥情
御定全唐詩卷三百五十五
