欽定四庫全書
御定全唐詩卷二百七十四
戴叔倫
酬崔法曺遺劒
臨風脫佩劒相勸静胡塵自料無筋力何由答故人
敬報孫常州二首
衰病苦奔走未嘗追舊遊何言問憔悴此日駐方舟
遠道曳故屐餘春會高齋因言別離久得盡平生懷
將赴東陽留上包諫議
敝邑連山遠仙舟數刻同多慚屢回首前路在泥中
荅崔法曺
後會知不遠今歡亦願留江天梅雨散况在月中樓
問嚴居士易
目公来問易不復待加年更有垂簾會遥知續草玄
新年第二夜荅處上人宿玉芝觀見寄
陽春巳三日會友聞昨夜可愛剡溪僧獨尋陶景舍
赴撫州對酬崔法曺夜雨滴空階五首
雨落濕孤客心驚比棲鳥空階夜滴繁相亂應到曉
高會棗樹宅清言蓮社僧兩鄉同夜雨旅館又無燈
謗議不自辨親朋那得知雨中驅馬去非是獨傷離
離室雨初晦客程雲陡暗方為對吏人敢望郵童探
縱酒常擲盞狂歌時入室離羣怨雨聲幽抑方成疾
又酬曉燈暗離室五首
知疑姦叟謗閒與情人話猶是別時燈不眠同此夜
寒燈揚曉熖重屋驚春雨應想遠行人路逢泥濘阻
燈光照虚屋雨影懸空壁一向簷下聲遠來愁處滴
楚僧話寂滅俗慮比虚空賴有殘燈喻相傳昏暗中
雨聲亂燈影明滅在空階併枉五言贈知同萬里懷
同賦龍沙墅
回轉沙岸近欹斜林嶺重因君訪遺跡此日見真龍
昭君詞
漢宫若遠近路在寒沙(一作塞)上到死不得歸何人共南
望
勸陸三飲酒
寒郊好天氣勸酒莫辭頻擾擾鍾陵市無窮不醉人
關山月二首
月出照關山秋風人未還清光無遠近鄉淚半書(一作宵)
間
一鴈過連營繁霜覆古城胡笳在何處半夜起邊聲
送王司直
西塞雲山遠東風道路長人心勝潮水相送過潯陽
宿無可上人房
偶来人境外何處染囂塵倘許棲林下僧中老此身
山居
麋鹿自成羣何人到白雲山中無外事終日醉醺醺
口號
白髮千莖雪寒窗嬾著書冣憐吟苜蓿不及向桑榆
夜坐
夜静河漢高獨坐庭前月忽起故園思動作經年別
隄上柳
垂柳萬條絲春来織別離行人攀折處閨妾斷腸時
遣興
明月臨滄海閒雲戀故山詩名滿天下終日掩柴關
贈張揮使
謫戍孤城小思家萬里遥漢廷求衛霍劒珮上青霄
偶成
野水連天碧峯巒入海青滄浪者誰子一曲醉中聽
畫蟬
飲露身何潔吟風韻更長斜陽千萬樹無處避螳螂
題天柱山圖
拔翠五雲中擎天不計功誰能凌絶頂看取日升東
松鶴
雨濕松陰凉風落松花細獨鶴愛清幽飛来不飛去
草堂一上人
一公持一鉢相復度遥岑地瘦無黃獨春来草更深
題黃司直園
為憶去年梅凌寒特地来門前空臘盡渾未有花開
北山游亭
西崦水泠泠沿岡有游亭自從春草長遥見祗青青
贈李唐山人(一作李山人唐)
此意無所欲(一作静無事)閉門風景遲柳條將白髮相對共
垂絲
題秦隐君麗句亭
北(一作此)人歸欲盡猶(一作獨)自住蕭山閉戶不曾(一作暫)出
詩名滿世間
荅孫常州見憶
畫鷁春風裏迢遥去若飛那能寄相憶不並子猷歸
送裵明州(一本有郎中徵三字)效南朝體
沅(一作瀟)水連湘水千波萬浪中知郎未得去慚愧石尤
風
戲留(一作留別)顧十一明府
江明雨初歇山暗雲猶濕未可動歸橈前程風浪(一作正)
急
荅崔載華
文案日成堆愁眉拽不開偷歸甕間卧逢箇楚狂来
將赴行營勸客同醉
絲管霜天夜煙塵淮水西明朝上征去相伴醉如泥
夏夜江樓會別
不作十日別煩君此相留雨餘江上月好醉竹間樓
歲除日奉推事使牒追赴撫州辨對留別崔法
曺陸大祝處士上人同賦人字口號(一本題作歲除日追)
(赴撫州辨對留別崔法曺)
上國杳未到流年忽復新回車不自識君定送何人
江館會別
離亭一會宿能有幾人同莫以回車泣前途不盡窮
容州回逢陸三別(一本無別字)
西南積水遠老病喜生歸此地故人別空餘淚滿衣
古意寄呈王侍郎
夜光貯懷袖待報一顧恩日向江湖老此心誰為論
送李大夫渡口阻風
浪息定何時龍門到恐遲輕舟不敢渡空立望旌旗
過三閭廟(一本無過字)
沅湘流不盡屈宋(一作子)怨何深日暮秋煙(一作風)起蕭蕭
楓樹林
泊湘口
湘山千嶺樹桂水九秋波露重猨聲絶風清月色多
遊道林寺
佳山路不遠俗侶到常稀及此烟霞暮相看復欲歸
後宮曲
初入長門宮謂言君戲妾寧知秋風至吹盡庭前葉
新別離(一作戎昱詩)
手把杏花枝未曾經別離黃昏掩閨後寂寞心自知(一作)
(自心知)
夏日登鶴巖偶成
天風吹我上層岡露灑長松六月凉願借老僧雙白鶴
碧雲深處共翺翔
題淨居寺
玉壺山下雲居寺六百年来選佛場滿地白雲關不住
石泉流出落花香
昭君詞
漢家宮闕夢中歸幾度氊房淚濕衣惆悵不如邊鴈影
秋風猶得向南飛
織女詞
鳳梭停織鵲無音夢憶仙郎夜夜心難得相逢容易別
銀河争似妾愁深
塞上曲二首
軍門頻納受䧏書一劒横行萬里餘漢祖謾誇婁敬策
卻將公主嫁單于
漢家旌幟滿陰山不遣胡兒疋馬還願得此身長報國
何湏生入玉門關
閨怨
看花無語淚如傾多少春風怨別情不識玉門關外路
夢中昨夜到邊城
春怨
金鴨香消欲斷魂梨花春雨掩重門欲知別後相思意
回看羅衣積淚痕
旅次寄湖南張郎中
閉門茅底偶為鄰北阮那憐南阮貧却是梅花無世態
隔牆分送一枝春
題友人山居
四郭青山處處同客懷無計荅秋風數家茅屋清溪上
千樹蟬聲落日中
別鄭谷
朝陽齋前桃李樹手栽清蔭接比鄰明年此地看花發
愁向東風憶故人
贈鶴林上人
日日澗邊尋茯苓巖扉常掩鳳山青歸来挂衲高林下
自翦芭蕉寫佛經
題稚川山水
松下茅亭五月凉汀沙雲樹晚(一作暗)蒼蒼行人無限秋
風思隔水青山似故鄉
過柳溪道院
溪上誰家掩竹扉鳥啼渾似惜春暉日斜深巷無人跡
時見梨花片片飛
荔枝
紅顆真珠誠可愛白鬚太守亦何癡十年結子知誰在
自向中庭種荔枝
憶原上人
一兩棕鞋八尺藤廣陵行遍又金陵不知竹雨竹風夜
吟對秋山那寺燈
閒思
伯勞東去鶴西還雲總無心亦度山何似嚴陵灘上客
一竿長伴白鷗閒
蘭溪棹歌
涼月如眉挂柳灣越中山色鏡中看蘭溪三日桃花雨
半夜鯉魚来上灘
蘇溪亭
蘇溪亭上草漫漫誰倚東風十二闌燕子不歸春事晚
一汀烟雨杏花寒
敬酬陸山人二首
黨議連誅不可聞直臣高士去紛紛當時漏奪無人問
出宰東陽笑殺君
由来海畔逐樵漁奉詔因乘使者車却掌山中子男印
自看猶是舊潜夫
荅崔法曺賦四雪
楚僧躡雪来招隐先訪高人積雪中巳別剡溪逢雪去
雪山修道與師同
撫州被推昭雪荅陸太祝三首
求理由来許便宜漢朝龔遂不為疵如今謗起翻成累
唯有新人子細知
貧交相愛果無疑共向人間聽直詞從古以来何限枉
慚知暗室不曾欺
春風旅館長庭蕪俛首低眉一老夫巳對鐡冠窮事夲
不知廷尉念冤無
送獨孤&KR1957;還京
舉家相逐還鄉去不向秋風怨別時湖水兩重山萬里
定知行盡到京師
臨流送顧東陽
海上獨歸慚不及邑中遺愛定無雙蘭橈起唱逐流去
却恨山溪通外江
行營送馬侍御
萬里羽書来未絶五關烽火晝仍傳故人多病盡歸去
唯有劉楨不得眠
送秦系
五都来往無舊業一代公卿盡故人不肯低頭受羈束
遠師溪上拂纓塵
送裵判官回湖南
莫怕南風且盡歡湘山多雨夏中寒送君萬里不覺遠
此地曾為心鐡官
再廵道永留別
鬢下初驚白髮時更逢離別助秋悲從今不學四方事
巳共家人海上期
别崔法曺
欲作別離西入秦芝田棗逕往来頻東湖此夕更留醉
逢著廬山學道人
送蕭二
擬向田間老此身寒郊怨別甚於春又聞故里朋遊盡
到日知逢何處人
湘川野望
懷王獨與佞人謀聞道忠臣入亂流今日登高望不見
楚雲湘水各悠悠
將至道州寄李使君
九疑深路遶山回木落天清猨晝哀猶隔簫韶一峯在
遥傳五馬向東来
與虞沔州謁藏真上人
故侯將我到山中更上西峯見遠公共問置心何處好
主人揮手指虚空
題招隐寺
昨日臨川謝病還求田問舍獨相關宋時有井如今在
却種胡麻不買山
過珥瀆單老(老一作宅)
毫末成圍海變田單家依舊住溪邊比来巳向人間老
今日相過却少年
族兄各年八十餘見招游洞
鶴髮婆娑鄉里親相邀共看往年春擬將兒女歸来住
且是茅山見老人
登高回乘月尋僧(一作登高廽醉中乘月與崔法曺尋楚僧方外各賦一絶)
插鬢茱萸来未盡共隨明月下沙堆高緇寂寂不相問
醉客無端入定来
贈殷(一本有御史二字)亮
日日河邊見水流傷春未巳復悲秋山中舊宅無人住
来往風塵共白頭
夜發袁(一作烏一作猿)江寄李潁川劉侍御(時二公留貶在此)
(一本題止夜發烏江作五字)
半夜回舟入楚鄉月明山水共蒼蒼孤猨更呌(一作發)秋
風裏不是愁人亦斷腸
對酒示申屠學士
三(一作千)重江水萬重山山裏春風(一作青春)度日閒且向白
雲求一醉莫教愁夢到鄉關
對月荅袁(一作元)明府
山下孤城月上遲相留一醉本無期明年此夕遊何處
縱有清(一作秋)光知對(一作見)誰
送前上饒嚴明府攝玉山
家在故林吳楚間冰為溪水玉為山更將舊政化鄰邑
遥見逋人相逐還
聽歌回馬上贈崔法曺(一本題止聽歌回三字)
秋風裏許杏花開杏樹傍邊醉客来共待夜深聽一曲
醒人騎馬斷腸廽
酬駱侍御荅詩
風傳畫閣空知曉雨濕江城不見春堆案遶牀君莫怪
巳經愁思古時人
送孫直遊郴州
孤舟上水過湘沅桂嶺南枝花正繁行客自知心有托
不聞驚浪與啼猨
麓山寺會送尹秀才
湖上逢君亦不閒暫將離別到深山飄蓬驚鳥那自定
強欲相留雲樹間
送董頲
霜鴈羣飛下楚田羇人掩淚望秦天君行江海無定所
別後相思何處邊
別張員外
木葉紛紛湘水濱此中何事往頻頻臨風自笑歸時(一作)
(何)晚更送浮雲逐故人
送張評事
城郭喧喧争送遠危梁褭褭渡東津楊花展轉引征騎
莫怪山中多看人
送呂少府
共醉流芳獨歸去故園高士日相親深山古路無楊柳
折取桐花寄遠人
送人游嶺南
少別華陽萬里遊近南風景不曾秋紅芳綠筍是行路
縱有啼猨聽却幽
妻亡後別妻弟
楊柳青青滿路垂贈行惟折古松枝停舟一對湘江哭
哭罷無言君自知
和崔法曺建溪聞猨
曾向巫山峽裏行羈猨一呌一回驚聞道建溪腸欲斷
的知斷著第三聲
湘南即事
盧橘花開楓葉衰出門何處望京師沅湘日夜東流(一作)
(歸)去不為愁人住少時
代書寄京洛舊遊
今年十月温風起湘水悠悠生白蘋欲寄遠書還不敢
却愁驚動故鄉人
蘄州行營作
蘄水城西向北看桃花落盡柳花殘朱旗半捲山川小
白馬連嘶草樹寒
題武當逸禪師蘭若
我身(一作生)本似(一作是)遠行客况是亂時多病身經山涉
水向何處羞見竹林禪定人
榖城逢楊評事
遠自五陵獨竄身筑陽山中歸路新横流夜長不得渡
駐馬荒亭逢故人
聽韓使君美人歌
仙人此夜忽凌波更唱瑶臺一遍歌嫁與將軍天上住
人間可得再相過
轉應詞
邊草邊草邊草盡来共(一作兵)老山南山北雪晴千里萬
里月明明月明月胡笳一聲愁絶
精舍對雨
空門寂寂澹吾身溪雨微微洗客塵卧向白雲晴未盡
任他黃鳥醉芳春
宿灌陽灘
十月江邊蘆葉飛灌陽灘冷上舟遲今朝未遇高風便
還與沙鷗宿水湄
酬贈張衆甫
野人無夲意𣪚木任天材分向空山老何言上苑来迢
遥千里道依倚九層臺出處寧知命輪轅豈自媒更慙
張處士相與別蒿莱
客舍秋懷呈駱正字士則
無言堪自喻偶坐更相悲木落驚年長門閒惜草衰買
山猶未得諫獵又非時設被浮名繋歸休漸欲遲
寄中書李舍人紓
萍翻蓬自卷不共本心期復入重城裏頻看百草滋水
流歸思遠花發長年悲盡日春風起無人見此時
贈康老人洽
酒泉布衣舊才子少小知名帝城裏一篇飛入九重門
樂府喧喧聞至尊宫中美人皆唱得七貴因之盡相識
南鄰北里日經過處處淹留樂事多不脱弊裘輕錦綺
長吟佳句掩笙歌賢王貴主於我厚駿馬蒼頭如已有
暗將心事隔風塵盡擲年光逐杯酒青門幾度見春歸
折柳尋花送落暉杜陵往往逢秋暮望月臨風攀古樹
繁霜入鬢何足論舊國連天不知處爾来倏忽五十年
却憶當時思眇然多識故侯悲宿草曾看流水沒桑田
百人會中一身在被褐飲瓢終不改陌頭車馬共營營
不解如君任此生
暮春遊長沙東湖贈辛兖州巢父二首
湘流分曲浦繚繞古城東岸轉千家合林開一鏡空人
生無事少心賞幾回同且復㤀羈束悠悠落照中
回環路不盡歴覽意彌新古木畬田火澄江盪槳人緩
歌尋極浦一醉送殘春莫恨長沙遠他年憶此辰
同兖州張秀才過王侍御參謀宅賦十韻(柳字)
十年官不進歛跡無怨咎漂蕩海内遊淹留楚鄉久因
參戎幕下寄宅湘川口翦竹開廣庭瞻山敞虚牖閒門
早春至陋巷新晴後覆地落殘梅和風褭輕柳逢迎車
馬客邀結風塵友意惬時會文夜長聊飲酒秉心轉孤
直沈照隨可否豈學屈大夫憂慙對漁叟
同辛兖州巢父盧副端岳相思獻酬之作因抒
歸懷兼呈辛魏二院長楊長寧
暮角發高城情人坐中起臨觴不及醉分散秋風裏雖
有明日期離心若千里前歡反惆悵後會還如此焉得
夜淹留一回終宴喜羈遊復牽役皆去重湖水早晚泛
歸舟吾從數君子
酬袁太祝長卿小湖村山居書懷見寄
背江居隙地辭職作遺人耕鑿資餘力樵漁逐四鄰麥
秋桑葉大梅雨稻田新籬落栽山果池塘飬海鱗放歌
聊自足幽思忽相親余亦歸休者依君老此身
送汶水王明府
何時別故鄉歸去佩銅章親族移家盡閭閻百戰場背
關餘古木近塞足風霜遺老應相賀知君不下堂
奉同汴州李相公勉送郭布殿中出廵
軒車出東閣都邑遶南河馬首先春至人心比歲和省
風傳隐恤持法去煩苛却想埋輪者論功此日多
送東陽顧明府罷歸
祖帳臨鮫室黎人擁鷁舟坐藍高士去繼組鄙夫留白
日落寒水青楓遶曲洲相看作離別一倍不禁愁
撫州對事後送外生宋垓歸饒州覲侍呈上姊
夫
淮汴初喪亂蔣山烽火起與君隨親族奔迸辭故里京
口附商客海門正狂風憂心不敢住夜發驚浪中雲開
方見日潮盡爐峰出石壁轉棠陰鄱陽寄茅室淹留三
十年分種越人田骨肉無半在鄉園猶未旋爾家習文
藝旁究天人際父子自相傳優游聊卒歲學成不求達
道勝那厭貧時入閭巷醉好是羲皇人頃因物役牽偶
逐簮組輩謗書喧朝市撫巳慙淺昧世業大小禮近通
顔謝詩念渠還領會非敢獨為師
永康孫明府頲秩滿將歸枉路訪別
門前水流咽城下亂山多非是還家路寧知枉騎過風
煙復欲隔悲笑屢相和不學陶公醉無因奈別何
將赴湖南留別東陽舊寮兼示吏人
智力苦不足黎甿殊未安忽從新命去復隔舊寮歡曉
路整車馬離亭會衣冠冰堅細流咽燒盡亂峰寒耆老
相餞送兒童亦悲酸桐鄉寄生怨欲話此情難
撫州處士胡泛見送北廻兩館至南昌縣界查
溪蘭若別
移罇鋪山曲祖帳查溪陰鋪山即遠道查溪非故林悽
然誦新詩落淚霑素襟郡政我何有別情君獨深禪庭
古樹秋宿雨清沈沈揮袂千里遠悲傷去住心
將廵郴永途中作
行役留三楚思歸又一春自疑冠下髮聊此鏡中人機
息知名誤形衰恨道貧空將舊泉石長與夢相親
桂陽北嶺偶過野人所居聊書即事呈王永州
邕李道州圻
犬吠空山響林深一逕存隔雲尋板屋渡水到柴門日
晝風煙静花明草樹繁乍疑秦世客漸識楚人言不記
逃鄉里居然長子孫種田燒險谷汲井鑿高原畦葉藏
春雉庭柯宿旅猨嶺陰無瘴癘地隙有蘭蓀内戶均皮
席枯瓢沃野餐遠心知自負幽賞詎能論轉步重崖合
瞻途落照昏他時願攜手莫比武陵源
下鼻亭瀧行八十里聊狀艱險寄青苖鄭副端
朔陽
瀧水天際来鼻山地中坼盤渦幾十處疊溜皆千尺直
寫卷沈沙驚翻衝絶壁淙淙振崖谷洶洶竟朝夕人語
不自聞日光亂相射艤舟始搖漾舉棹旋奔激既下同
建瓴半空方避石前危苦未盡後險何其廹倏閃疾風
雷蒼皇蕩魂魄因隨伏流出忽與跳波隔遠想欲回軒
豈兹還泛鷁雲涯多候館努力勤登歴
少女生日感懷
五逢晬日今方見置爾懷中自惘然乍喜老身辭遠役
翻悲一笑隔重泉欲教針線嬌難解暫弄琴書性巳便
還有蔡家殘史籍可能分與外人傳
張評事涉秦居士系見訪郡齋即同賦中字
軺車忽枉轍郡府自生風遣吏山禽在開罇野客同古
牆抽臘筍喬木颺春鴻能賦傳幽思清言盡至公城欹
殘照入池曲大江通此地人来少相歡一醉中
小雪
花雪隨風不厭看更多還肯失(一作恐蔽)林巒愁人正在書
(一作西)窗下一片飛来一片寒
句
鄰里龍沙北(臨川六詠)麥秋桑葉大梅雨稻田新籬落栽
山果池塘飬錦鱗
御定全唐詩卷二百七十四
