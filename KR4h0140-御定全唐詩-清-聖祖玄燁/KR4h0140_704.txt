欽定四庫全書
御定全唐詩卷七百四
黃滔
黃滔字文江莆田人昭宗乾寧二年擢進士第光化中
除四門博士尋遷監察御史裏行充威武軍節度推官
王審知據有全閩而終其身為節將者滔規正有力焉
集十五卷今編詩三卷
送僧歸北巖寺
北巖泉石清本自高僧住新松五十年籐蘿成古樹題
詩昔佳士(滔表丈從叔有名於當時兼四門薛博士俱曾題詩)清風二林喻上智
失扣關多被浮名誤蓮扄壓月澗空美黃金布江翻島
嶼沉木落樓臺露伊余東還際每起煙霞慕旋為儉府
招未得窮野步西軒白雲閣師辭洞庭寓越城今送歸
心到焚香處
寓言
流年五十前朝朝倚少年流年五十後日日侵皓首非
通非介人誰論四十九賢哉蘧伯玉清風獨不朽
長安書事
終不離青山誰道雲無心郤是白雲士有時出中林昨
日擎紫泥眀日要黃金炎夏羣木死北海驚波深伏蒲
無一言草疏賀德音
賈客
大舟有深利滄海無淺波利深波也深君意竟如何鯨
鯢齒上路何如少經過
寄友人
君愛桃李花桃李花易飄妾憐松柏色松柏色難凋當
年識君初指期非一朝今辰見君意日暮何蕭條人間
有勢利孰能無囂囂
落花
落花辭高樹最是愁人處一一旋成泥日暮有風雨不
如沙上蓬根斷随長風飄然與道俱無情任西東
寄徐正字夤
八月月如冰登樓見姑射美人隔千里相思無羽駕紅
蘭裛露衰誰以(一作似)流光訝何當詩一句同吟祝元化
秋夕貧居
聽歌桂席闌下馬槐煙裏豪門腐粱肉窮巷思糠粃孤
燈照獨吟半壁秋花死遲眀亦如晦雞唱徒為爾
書懷寄友人
此生如孤燈素心挑易盡不及如頑石非與磨礲近常
思楊子雲五蔵曾離身寂寞一生中千載空清芬
閨怨
妾家五嶺南君戍三城北雁来雖有書衡陽越不得别
久情易料豈在窺翰墨塞上無煙花寧畏妾顔色
喜翁文堯員外病起
衛玠羊車懸長卿駟馬姿天嫌太端正神乃减風儀飲
冰俾消渴斷榖皆清羸越僧誇艾炷秦女隔花枝自能
論苦器(語見泗州和尚碑)不假求良醫驚殺漳濱鬼錯與劉生
随昨日已如(一作成)虎今朝謁荀池揚鞭入王門四面人
熙熙青桂任霜霰尺璧無瑕疵廻塵却惆悵歸闕難遲
遲
寄鄭縣李侍御
古縣新煙火東西入客詩静長如假(一作如長暇)日貧更甚
閒時僧借松蘿住人將雨雪期三年一官罷嶽石看成
碑
上李補闕
十洲非暫别龍尾肻慵登諫草封山藥朝衣施衲僧月
留江客待句歴釣船徵終恐林棲去餐霞葉上昇
送李山人往湘中
漢渚往湘川乘流入遠天新秋無岸水眀月有琴船露
坐應通曉萍居恐隔年嶽峰千萬仞知上嘯猿巔
書崔少府居(一作贈李補闕)
魯史蜀琴旁陶然舉一觴夕陽眀島嶼秋水淺池塘世
亂憐官替家貧值歲荒前峰亦曾宿知有辟寒方
敷水盧校書
九霄無詔下何事近清塵宅帶松蘿僻日惟猿鳥親吟
高僊掌月期有洞庭人莫問煙霞句懸知見嶽神
寄漢上友人
襄漢多清景東遊已不能蒹葭照流水風雨撲孤燈獻
賦聞新雁思山見去僧知君北来日惆悵亦難勝
貽林鐸
終被春闈屈低回至白頭寄家僧許嶽釣浦雨移洲戰
士曾憐善豪門不信愁王孫草還綠何處擬羈遊
書懷
退耕逢歉歲逐貢愧行朝道在愁雖淺吟勞鬢欲凋破
村虹入井孤館客投魈誰怕秋風起聽蟬度渭橋
送陳眀府歸衡陽
雛鶴兼留(一作雛)下單車出柳煙三年兩殊考一日數離
筵久别湖波綠相思嶽月圓翠蘿曾隱處定恐郤求仙
秋辭江南
灞陵橋上路難負一年期積雨鴻来夜重江客去時勞
生多故疾漸老少新知惆悵都堂内無門雪滯遺
入關旅次言懷
寸心惟自切上國與誰期月晦時風雨秋深日别離便
休終未肻已苦不能疑獨媿商山路千年四皓祠
貽李山人
野步愛江濱江僧得見頻新文無古集往事有清塵松
竹寒時雨池塘勝處春定應雲雨内陶謝是前身
寄邊上從事
斜日下孤城長吟出點兵羽書和客卷邊思雜詩情朔
雪定鴻翼西風嚴角聲吟餘多獨坐沙月對樓生
題東林寺元祐上人院
廬阜東林寺良遊耻未曾半生随計吏一日對禪僧泉
遠擕茶看峰高結伴登迷津出門是仔細問三乘
送陳樵下第東歸
青山烹茗石滄海寄家船雖得重吟歴終難任意眠碪
疎連寺柳風爽徹城泉送目紅蕉外来期已杳然
寄陳磻隱居
道經前軰許名拔後時喧虛左中興榜無先北海尊新
文漢氏史别墅謝公村須到三徵處堂堂謁帝閽
寄林寬
相知四十年故國與長安俱喜今辰在休論往歲難海
鳴秋日黑山直夏風寒終始前儒道昇沈盡一般
退居
老歸江上村孤寂欲何言世亂時人物家貧後子孫青
山寒帶雨古木夜啼猿惆悵西川舉戎裝度劒門
送友人邊遊
銜杯國門外分手見殘陽何日還南越今朝往北荒砂
城經雨壊虜騎入秋狂親(一作新)詠關山月歸吟鬢的霜
下第出京
還失禮宫求花時出雍州一生為遠客幾處未曾遊故
疾江南雨單衣薊北秋茫茫數年事今日淚俱流
遊東林寺
平生愛山水下馬虎溪時已到終嫌晚重遊預作期寺
寒三伏雨松偃數朝枝翻譯如曾見白蓮開舊池
贈懷光上人
謝城還擁入師以接人勞過午休齋慣離經吐論高頂
寒拳素髮珠銳走紅絛終憶泉山寺聽猨看海濤
憶廬山舊遊
前年入廬嶽數宿在靈溪殘燭松堂掩孤峰月狖啼平
生為客老勝境失雲棲縱有重遊日煙霞會恐迷
别友人
莫恨東墻下頻傷命不通苦心如有感他日自推公雨
夜扁舟發花時别酒空越山煙翠在終媿卧雲翁
陳侍御新居
幕客開新第詞人遍有詩山憐九仙近石買太湖竒樹
勢想高日地形誇得時自然成避俗休與白雲期
寄從兄璞
縱徵終不起相與避煙塵待到中興日同看上國春新
詩說人盡舊宅落花頻移覓深山住啼猿作四鄰
寄李校書遊簡寂觀
古觀雲溪上孤懷永夜中梧桐四更雨山水一庭風詩
得如何句仙遊最勝宫郤愁逢羽客相與入煙空
寄友人山居
斷嶠滄江上相思恨阻尋高齋秋不掩幾夜月當吟落
日有泉滴盈庭無樹隂茫茫名利内何以拂塵襟
上(一作寄)刑部盧員外
誰識在官意開門樹色間尋幽頻宿寺乞假擬歸山半
白侵吟鬢微紅見藥顔不知琴月夜(一作今夜月)幾客得同
閑
送友人遊邊
虜酒不能濃縱傾愁亦重關河初落日霜雪下窮冬野
燒枯蓬旋沙風疋馬衝薊門無易過(一作雖漢土)千里斷人
蹤(一作遊子莫從容)
和友人酬寄
新發煙霞詠高人得以傳吟銷松際雨冷咽石間泉大
國兵戈日故鄉饑饉年相逢江海上寧免一澘然
下第
昨夜孤燈下闌干泣數行辭家從早歲落第在初場青
草湖田改單車客路忙何人立功業新命到封王
過商山
燕雁一来後人人盡到關如何衝臘雪獨自過商山羸
馬高坡下哀猿絶壁間此心無處說鬢向少年斑
旅懷
蕭颯聞風葉驚時不自堪宦名中夜切人事長年諳古
畫僧留與新知客遇談鄉心随去雁一一到江南
冬暮山舍喜標上人見訪
寂寞三冬杪深居業盡抛逕松開雪後砌竹忽僧敲茗
汲冰銷溜鑪燒鵲去巢共談慵僻意微日下林梢
關中言懷
三秦五嶺意不得不依然跡寓枯槐曲業蕪芳草川花
當落第眼雨暗出城天層閣浮雲外何人動管絃
題友人山居
到君棲跡所竹逕與衡門亦在乾坤内獨無塵俗喧新
泉浮石蘚崩壁露松根更說尋僧處孤峰上嘯猿
寄敷水盧校書
諫省垂清論仙曹豈久臨雖專良史業未畏直臣心路
入丹霄近家蔵華嶽深還如韓吏部誰不望知音
贈眀州霍員外
惠化如施雨鄰州亦可依正衙無吏近高會覺人稀海
日旗邊出沙禽角外歸四眀多隱客閑約到巖扉
題友人山齋
疎竹漏斜暉庭間隂復遺句成苔石茗吟弄雪窗碁沙
草泉經澀林齋客集遲西風虚見逼未擬問京師
書事
望歲心空切耕夫盡把弓千家數人在一稅十年空沒
陣風沙黑燒城水陸紅飛章奏西蜀眀詔與殊功
題山居逸人
十畝餘蘆葦新秋看雪霜世人誰到此塵念自應忘斜
日風收釣深秋雨信梁不知雙闕下何以謂軒裳
題鄭山人居
履迹遍莓苔幽枝間藥栽枯杉擎雪朵破牖觸風開泉
自孤峯落人從諸洞来終期宿清夜斟茗說天台
秋晚山居
爽氣遍搜空難堪倚望中孤煙愁落日高木病西風山
寂樵聲出露凉蟬思窮此時塵外事幽默幾人同
遊山
洞門穿瀑布塵世豈能通曾有遊山客来逢採藥翁異
花尋復失幽境躡還窮擬作經宵計風雷立滿空
題王侍御宅内亭子
俗間塵外境郭内宅中亭或有人家創還無蓮幕馨石
曾湖岸見琴誤嶽樓聽来客頻頻說終須作畫屏
題道成上人院
花宫城郭内師住亦清凉何必天台寺幽禪瀑布房簟
舒湘竹滑茗煮蜀芽香更看道高處君侯題翠梁
貧居冬杪
數塞未求通吾非學養蒙窮居歲杪雨孤坐夜深風年
長慙昭代才微辱至公還愁把春酒雙淚汚杯中
貽張蠙(一本題下有同年二字)
夢思非一日擕手却凄凉詩見江南雹遊經塞北霜驅
車先五漏把菊後重陽惆悵天邊桂誰教歲歲香
晚春關中
忍歴通莊出春風舞酒旗百花無看處三月到殘時遊
塞聞兵起還吳值歲饑定惟荒寺裏坐與噪蟬期
河梁
五原人走馬昨夜到京師繡戶新夫婦河梁生别離隴
花開不艷羌笛静猶悲惆悵良哉輔鏘鏘立鳳池
送翁拾遺
還家俄(一作還)赴闕别思肻凄凄山坐軺車看詩持(一作將)
諫筆題天開中國大地設四維低拜舞吾君後青雲更
有梯
逢友人
彼此若飄蓬二年何所從帝都秋未入江館夜相逢瘴
嶺行衝夏邊沙住隔冬旅愁論未盡古寺扣晨鐘
寄湘中鄭眀府
縣與白雲連滄洲况縣前嶽僧同夜坐江月看秋圓琴
拂莎庭石茶擔乳洞泉莫躭雲水興疲俗待君痊
寄少常盧同年
官拜少常休青緺換鹿裘狂歌離樂府醉夢到瀛洲古
器巖耕得神方客謎留清溪莫沈釣王者或畋遊
傷翁外甥
江頭去時路歸客幾紛紛獨在異鄉歿若為慈母聞青
春成大夜新雨壊孤墳應作芝蘭出泉臺月桂分
東山之遊未遂漸逼行期作四十字奉寄翁文
堯員外
軺車難久駐須到别離時北闕定歸去東山空作期綠
苔勞掃徑丹鳳欲銜詞楊柳開帆岸今朝淚已垂
御定全唐詩卷七百四
