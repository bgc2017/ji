欽定四庫全書
御定全唐詩卷三百八十六
張籍
和韋開州盛山十二首
宿雲亭(一作寺)
清淨當深處虚明向遠開卷簾無俗客應只見雲来
梅溪
白愛新梅好行尋一徑斜不教人掃石恐損落来花
茶嶺
紫芽連白蘂初向嶺頭生自看家人摘尋常觸露行
流杯渠
淥酒白螺杯隨流去復回似知人把處各向面前來
盤石磴
壘石盤(一作連)空遠層層勢不(一作更)危不知行幾匝得到
上頭時
桃塢
春塢桃花發多將野客遊日西殊未散看望酒缸頭
竹巖
獨入千竿裏緣巖踏石層笋頭齊欲出更不許人登
琵琶臺
臺上綠蘿春閒登不待人每當休暇日著履戴紗(一作綸)
巾
胡蘆沼
曲沼春流滿新蒲映野鵝閒齋朝飯後拄杖遶行多
隠月岫
月出深峰裏清涼(一作光)夜(一作夏)亦寒每嫌西落疾不得
到明看
繡衣石榻
山城無别味藥草兼魚果時到繡衣人同來石上坐
上士泉缾(一本無缾字)
階上一眼泉四邊青石甃唯有護淨僧添缾將盥潄
送遠客
憔悴遠歸(一作行)客殷勤欲别杯九星壇下路幾日見重
來
寄西峰僧
松暗水涓涓夜涼人未眠西峰月猶在遥憶草堂前
禪師(一作西峯頂)
獨在西峯項年年閉石房定中無弟子人到為焚香
惜花
山中春已晚處處見花稀明日來應盡林間宿不歸
題暉(一本此下有禪字)師影堂
日早欲參禪竟無相識緣道場今獨到惆悵影堂前
涇州塞
行到涇州塞唯聞羌戍鼙道邊古雙堠猶記向安西
野田(一作中)
漠漠(一作幕幕)野田草草中牛羊道古墓無子孫白楊不得
老
岸花
可憐岸邊樹紅蘂發青條東風吹渡水衝着木蘭橈
别于鵠
離燈及晨輝行人起復思出門兩相顧青山路逶迤
送蜀客
蜀客南行祭(一作際)碧雞木綿花發錦江西山橋日晚行
人少時見猩猩樹上啼
送元結(一作紹)
昔日同遊漳水邊如今重說恨綿綿天涯相見還離别
客路秋風又幾年
宿山祠(一作宫山祠)
秋草宫人(一作中)斜裏墓宫人(一作中)誰送葬來時千千萬
萬皆如此(一作相似)家在邊城(一作城邊)亦不知
美人宫綦
紅燭臺前出翠娥海沙舖局巧相和趁行移手巡收盡
數數看誰得最多
蠻州(一作杜牧詩題云蠻中醉)
瘴水蠻中入洞流家人多住竹棚頭一(一作青)山海上無
城郭唯見松牌記象州
送元宗簡
貂帽垂肩窄皂裘雪深騎馬向西州暫時相見還相送
却閉閒門依舊愁
寄徐晦
鄠陂魚美酒偏濃不出琴齋見雪峰應勝昨來趨府日
簿書牀上亂重重
寄白學士
自掌天書見客稀縱因休沐鎖雙扉幾回扶病欲相訪
知向禁中歸未歸
喜王六同宿
十八年來恨別離唯同一宿詠新詩更相借問詩中語
共說如今勝舊時
題玉像堂
玉毫不着世間塵輝相分明十八身入夜無烟燈更(一作)
(亦)好堂中唯有轉經人
與賈島閑遊
水北原南草色新雪消風暖不生塵城中車馬應無數
能解閒行有幾人
哭丘長史
丘公已沒故人稀欲過街西更訪誰每到子城東路上
憶君相逐入朝時
哭孟寂
曲江院裏題名處十九人中最少年今日春光君不見
杏花零落寺門前(唐進士登科記孟寂乃中書舍人高郢所取第十六名其年進士十七人)
(博學宏詞二人故詩云十九人)
患眼
三年患眼今年免校與風光便隔生昨日韓家後園裏
看花猶似未分明
答劉競
劉君久被時抛擲老向城中作選人昨日街西相近住
每來存問老夫身
贈華嚴院僧
一身依止荒閒院燭耀窗中有宿烟徧禮華嚴經裏字
不曾行到寺門前
逢故人
山東一(一作二)十餘年別分日相逢在上都說盡向來無
限事相看糜捋白髭鬚
送蕭遠弟
街北槐花傍馬垂病身相送出門遲與君别後秋風夜
作得新詩說向誰
送辛少府任樂安(一作安縣)
才多不肯浪容身老大詩章轉更新選得天台山下住
一家全作學仙人
贈任道人
長安多病無生計藥舖醫人亂索錢欲得定知身上事
憑君為算小行年
招周居(一作處)士
閒門秋雨濕墻莎俗客來稀野思多己掃書齋(一作堂)安
藥竈山人作意早經過
送許處士
高情自與俗人疎獨向藍溪選僻(一作僻處)居會到白雲長
取醉不能窗下讀閒書
送律師歸&KR4524;州
京中開講己多時曾作壇頭證戒師歸到雙溪橋北寺
鄉僧争就學威儀
題楊祕書新居
愛閒不向争名地宅在街西最静坊卷裏詩過一千首
白頭新受秘書郎
送晊師
九星臺下煎茶别五老峰頭覓寺居作得新詩旋相寄
人來請莫達空書
送僧往(一作歸)金(一作全)州
聞道谿隂山水好師行一一偏經過事須覓取堪居處
若箇溪頭藥最多
尋徐道士
尋師遠到暉天觀竹院森森閉藥房聞入静來經七日
仙意簷下獨焚香
答開州韋使君寄車前子
開州午(一作五)日車前子作藥人皆道有神暫媿使君憐
病眼三千餘里寄閒人
憶故州(一作山)
壘石為山伴野夫自收靈藥讀仙書如今身是他州客
每見青山憶舊居
送客遊蜀
行盡青山到益州錦城樓下二江流杜家曾向此中住
為到浣花溪水頭
送(一作贈)陸暢
共踏長安街裏塵吳州(一作門)獨作未歸身昔年(一作胥門)舊
宅今誰住居過西堂與問人
感春
遠客悠悠任病身謝家池上又逢春明年各自東西去
此地看花是別人
贈李司議
漢庭誰問投荒客十載(一作歲)天南着白衣秋草茫茫惡
谿(一作溪)路嶺頭遥送北人稀(一作歸)
别客
青山歴歴水悠悠今日相逢明日秋繫馬城邊楊柳樹
為君沽酒暫淹留
登樓寄胡家兄弟
獨上西樓盡日閒林烟演漾鳥蠻(一作綿)蠻謝家兄弟重
城裏不得同看雨後山
答劉明府
身病多時又客居滿城親舊盡(一作久)相疎可憐綘縣劉
明府猶解頻頻寄遠書
酬藤杖
病裏出門行步遲喜君相贈古藤枝倚來自覺身生力
每向傍人說得時
法雄寺東樓
汾陽舊宅今為寺猶有當時歌舞樓四十年來車馬絶
古槐深巷暮蟬愁
寄故人
静曲閒房病客居蟬聲滿樹槿花疏故人祗在藍田縣
強半年來未得書
鄰婦哭征夫
雙鬟初合便分離萬里征夫不得隨今日軍回身獨殁
去時鞍馬別人騎
和崔駙馬聞蟬
鳳凰樓下多歡樂不覺秋風暮雨天應為昨來身暫病
蟬聲得到耳傍邊
和裴僕射看櫻桃花
昨日南園新雨後櫻桃花發舊枝柯天明不待人同看
遶樹重重履跡多
和長安郭明府與友人縣中會飲
一尊清酒两人同好在街西水縣中自恨病身相去遠
此時閒坐對秋風
唐昌(一作興唐)觀看花
新紅舊紫不相宜看覺從前两月遲更向同來詩客道
明年到此莫過時
九華觀看花
街西無數閒遊處不似九華仙觀中花裏可憐池上景
幾重墻壁貯春風
贈姚合
丹鳳城門向暁開千官相次入朝來唯君獨走衝塵土
下馬橋邊報直迴
同韋員外開元觀尋時道士
觀裏初晴竹樹涼閒行共到最高房昨來官罷無生計
欲就師求斷榖方
同韓侍御南溪夜賞
喜作閒人得出城南溪兩月逐君行忽聞新命須歸去
一夜船中語到明
使行望(一作至)悟真寺
採玉峰連佛寺幽高高斜對驛門樓無端來去騎官馬
寸步教身不得遊
重陽至峽道
無限青山行已盡廻看忽覺遠離家逢高欲飲重陽酒
山菊今朝未有花
贈主客劉郎中
憶昔君登南省日老夫猶是褐衣身誰知二十餘年後
來作客曹相替人
同嚴給事聞唐昌觀玉蘂近有仙過因成絶句
二首
千枝花裏玉塵飛阿母宫中見亦稀應共諸仙鬭百草
獨來偷得一枝歸
九色雲中紫鳳車尋仙來到洞仙家飛輪廻處無蹤跡
唯有斑斑滿地花
秋思
洛陽城裏見秋風欲作歸(一作家)書意萬重忽(一作復)恐匆
匆說不盡行人臨發又開封
憶遠
行人猶未有歸期萬里初程日暮時唯愛門前雙柳樹
枝枝葉葉不相離
玉仙(一作山)館
長溪新雨色如泥野水隂雲盡向西楚客天南行漸遠
山山樹裏鷓鴣啼
寄府吏
野外尋花共作期今朝出郭不相隨待君公事有閒日
此地春風(一作光)應過時
弟蕭遠雪夜同宿
數卷新遊蜀客詩長安僻巷得相隨草堂雪夜携琴宿
說是(一作似)青城館裏時
涼州詞三首
邊城暮雨雁飛低蘆笋初生漸欲齊無數鈴聲遥過磧
應䭾白練到安西
古鎮城門白磧開胡兵往往傍沙堆巡邊使客行應早
欲問平安無使來(一作每待平安火到來)
鳳林關裏水東流白草黃榆六十秋邊將皆承主恩澤
無人解道取涼州
宫詞
新鷹初放兔猶(一作初)肥白日君王在内稀薄暮千門臨
欲鎖紅妝飛騎向前歸
黃金捍撥紫檀槽絃索初張調更高盡理昨來新上曲
内官簾外送櫻桃
華清宫
温泉流入漢離宫宫樹行行浴殿空武帝時人今欲盡
青山空閉御墻中
崔駙馬養鶴
身閒無事稱高情己有人間章句名求得鶴來教剪翅
望仙臺下亦將行
閒遊
老身不計人間事野寺秋晴每獨過病眼校來猶斷酒
却嫌行處菊花多
劉兵曹贈酒
一缾顔色似甘泉閒向新栽小竹前飲罷身中更無事
移牀獨就夕陽眠
送梧州王使君
楚江亭上秋風起看發蒼梧太守船千里同行從此别
相逢又隔幾多年
春日早朝
暁陌春寒朝騎來瑞雲深處見樓臺夜來新雨沙堤濕
東上閤門應未開
寄朱闞二山人
為箇朝章束此身眼看東路(一作洛)去無因歴陽舊客今
應少轉憶鄰家二老人
寄李渤
五渡溪頭躑躅紅嵩陽寺裏講時鐘春山處處行應好
一月看花到幾峰
尋仙
溪頭一徑入青崖處處仙居隔杏花更見峰西幽客說
雲中猶有兩三家
同白侍郎杏園贈劉郎中
一去瀟湘頭欲(一作己)白今朝始見杏花(一作園)春從來遷
客應無數重到花前有幾人
答鄱陽客藥名詩
江臯歲暮相逢地黃葉霜前半夏枝子夜吟詩向松桂
心中萬事喜君知
寄宋景
詔發官兵取亂臣將軍弓箭不離身今君獨在征東府
莫遣功名屬别人
寄王待御(一作奉御)
愛君紫閣峰前好新作書堂藥竈成見欲移居相近住
有田多與種黃精
題渭北寺上方
昔祭郊壇今謁陵寺中高處最來登十餘年後人多别
喜見當時轉讀僧
閒遊(一作題山寺僧院)
終日不離塵土間若為能見此身閒今朝暫共遊僧語
更恨趨時别舊山
倡女詞
輕鬢叢梳闊掃眉為嫌風日下樓稀畫羅金縷難相稱
故著尋常淡薄衣
答元遺紗帽
黑紗方帽君邊得稱對山前坐竹牀唯恐被人偷剪樣
不曾閒戴出書堂
題僧院
聞師行講青龍疏本寺住來多少年静掃空房唯獨坐
千莖秋竹在簷前
送元八
百神齋祭相隨徧尋竹(一作水)看山亦共行明日城西送
君去舊遊重到獨題名
吴楚歌詞
庭前春鳥啄林聲紅夾羅襦縫未成今朝社日(一作酒)停
針線起向朱櫻樹下行
題方睦上人月臺觀
一身清淨無童子獨坐空堂得幾年每夜焚香通月觀
可憐光影最團圓
華山(一作岳)廟
金天廟下西京道巫女紛紛走似烟手把紙錢迎過客
遣求恩福到神前
病中酬元宗簡
東風漸暖滿城春獨占(一作向)幽居飬病身莫說櫻桃花
己發今年不作看花人
寺宿齋
晚到金光門外寺寺中新竹隔簾多齋官禁與僧相見
院院開門不得過
贈施肩吾
世間漸覺無多事雖有(一作得)空名未著身合取藥成相
待喫不湏先作上天人
贈王建
白君去後交遊少東野亡來篋笥貧頼有白頭王建在
眼前猶見詠詩人
逢賈島
僧房逢着欵冬花出寺行吟日已斜十二街中春雪遍
馬蹄今去入誰家
山中酬人
山中日暖春鳩鳴逐水看花任意行向晚歸來石窗下
菖蒲葉上見題名
弱栢院僧影堂
弱栢倒垂如線蔓簷頭不見有枝柯影堂香火長相續
應得人來禮拜多
題故僧影堂
香消雲鎖舊僧家僧刹殘形半壁斜日暮松烟寒漠漠
秋風吹破紙蓮花
無題(一作劉禹錫詩題云踏歌詞)
桃溪柳陌好經過燈下妝成月下歌為是襄王故宫地
至今猶有(一作自)細腰多
山禽
山禽毛如白練帶栖我庭前栗樹枝獼猴半夜來取栗
一雙中林向月飛
秋山
秋山無雲復無風溪頭看月出深松草堂不閉石牀静
葉間墜露聲重重
玉真觀
臺殿曾為貴主家春風吹盡竹窗紗院中仙女脩香火
不許閒人入看花
蠻中
銅柱南邊毒草春行人幾日到金麟玉鐶穿耳誰家女
自抱琵琶迎海神
贈道士(一作剡溪逢芽山道士)
芽山近别剡溪逢玉節青旄十二重自說年年上天去
羅浮最近海邊峰
重(一作望)平驛作
茫茫菰草平如地渺渺長堤曲似城日暮未知投宿處
逢人更問向前程
宿天竺寺寄靈隐寺僧
夜向靈溪息此身風泉竹露淨衣塵月明石上堪同宿
那作山南山北人
酬朱慶餘
越女新妝出鏡心自知明豔更沈吟齊紈未是人間貴
一曲菱歌敵萬金
寒食憶歸(以下二首見歲時雜咏)
京中曹局無多事寒食貧兒要在家遮莫杏園勝别處
亦須歸看傍村花
寒食
綠楊枝上五絲繩枝弱春多欲不勝唯有一年寒食日
女郎相喚擺階&KR0146;
賦花(并序)
白樂天分司東洛朝賢悉會興化亭送别酒酣各
賦一字至七字詩以題為韻
花花落早開賖對酒客興詩家能廻遊騎每駐行車宛
宛清風起茸茸麗日斜且碩相留懽洽惟愁虚棄光華
明年攀折知不遠對此誰能更歎嗟
句
韓公國大賢道德赫已聞時出為陽山爾區來趨奔韓
官遷掾曹子隨至荆門韓入為博士崎嶇送歸輪(送區弘事)
(文類聚)
御定全唐詩卷三百八十六
