欽定四庫全書
御定全唐詩卷四百四十七
白居易
除蘇州刺史别洛城東花
亂雪千花落新絲兩鬢生老除吳郡守春别洛陽城江
上今重去城東更一行别花何用伴勸酒有殘鶯
奉和汴州令狐令公二十二韻(同用淹字)
客有東征者夷門一落帆二年方得到五日未為淹(相府)
(領鎮隔年居易方到既到陪奉遊宴凡經五日)在浚旌重葺遊梁館更添心因
好善樂貌為禮賢謙俗阜知敦勸民安見察廉仁風扇
(平聲)道路隂雨膏(去聲)閭閻文律操將柄兵機釣得鈐碧幢
油葉葉(一作業業)紅旆火䄡䄡景象春加麗威容曉助嚴槍
森赤豹尾纛吒黑龍髯門静塵初歛城昏日半銜選幽
開後院占勝坐前簷平展絲頭毯高褰錦額簾雷搥柘
枝鼓雪擺胡(音鶻一作鶻)騰衫髮滑歌釵墜妆光舞汗霑回
燈花簇簇過酒玉纖纖饌盛盤心殢醅濃盞底黏陸珍
熊掌爛海味蟹螯鹹福履千夫祝形儀四座(一作海)瞻羊
公長在峴傅說莫歸巖(蓋祝者詞意也)眷愛人人遍風情事事
兼猶嫌客不醉同賦夜厭厭
船夜援琴
鳥棲魚不動月照夜江深身外都無事舟中只有琴七
弦為益友兩耳是知音心静即聲淡其間無古今
荅劉和州禹錫
換印雖頻命未通歴陽湖上又秋風不教才展休明代
為罰詩争造化功我亦思歸田舍下君應厭卧郡齋中
好相收拾為閒伴年齒官班約略同
渡淮
淮水東南闊無風渡亦難孤煙生乍直遠樹望多圓春
浪櫂聲急夕陽帆影殘清流宜映月今夜重吟看
赴蘇州至常州荅賈舍人
杭城隔歲轉蘇臺還擁前時五馬回厭見簿書先眼合
喜逢桮酒暫眉開未酬恩寵年空去欲立功名命不来
一别承明三領郡甘從人道是麤才
去歲罷杭州今春領吳郡慙無善政聊寫鄙懷
兼寄三相公
為問三丞相如何秉國鈞那將最劇郡付與苦慵人豈
有吟詩客堪為持節臣不才空飽暖無惠及飢貧昨卧
南城月今行北境春鉛刀磨欲盡銀印換何頻杭老遮
車轍吳童掃路塵虚迎復虚送慙見兩州民
宣武令狐相公以詩寄贈傳播吳中聊奉短章
用申酬謝
新詩傳詠忽紛紛楚老吳娃耳徧聞盡解呼為好才子
不知官是(一作在)上將軍辭人命薄多無位戰將功高少
有文謝脁篇章韓信鉞一生雙得不如君
自詠
形容瘦薄詩情苦豈是人間有相人只合一生眠白屋
何因三度擁朱輪金章未佩雖非貴銀榼常攜亦不貧
唯是無兒頭早白被天磨折恰平均
吟前篇因寄微之
君顔貴茂不清羸君句雄華不苦悲何事遣君還似我
髭鬚早白亦無兒
紫薇花
紫薇花對紫薇翁名目雖同貌不同獨占芳菲當夏景
不將顔色託春風潯陽官舍雙高樹興善僧庭一大叢
何似蘇州安置處花堂欄下月明中
自到郡齋僅經旬日方專公務未及宴遊偷閒
走筆題二十四韻兼寄常州賈舍人湖州崔郎
中仍呈吳中諸客
渭北離鄉客江南守土臣涉途初改月入境已經旬甲
郡標天下環封極海濱版圖十萬戶兵籍五千人自顧
才能少何堪寵命頻冒榮慙印綬虚奬負絲綸(除蘇州制云藏)
(扵己為道義施扵物為政能在公形骨鯁之志闔境有袴襦之樂)候病須通脉防流要
塞津救煩無若静補拙莫如勤削使科條簡攤令賦役
均以兹為報效安敢不躬親襦袴提扵手韋弦佩在紳
敢辭稱俗吏且願活疲民常(常州)未徵黃霸湖(湖州)猶借宼
恂媿無鐺脚政(河北三郡相鄰皆有善政時為鐺脚刺史見唐書)徒忝犬牙鄰
制誥(一作詔)誇黃絹(美賈常州也)詩篇占白蘋(美崔吳興也)銅符抛
不得(自謂也)瓊樹見無因警寐鐘傳夜催衙鼓報晨唯知
對胥吏未暇接親賓色變雲迎夏聲殘鳥過春麥風非
逐扇梅雨異隨輪武寺山如故(武丘寺也)王樓月自新(郡内東南)
(樓名也)池塘閒長草絲竹廢生塵暑遣燒神酎晴教㬠舞
茵待還公事了亦擬樂吾身
題籠鶴
經旬不飲酒踰月未聞歌豈是風情少其如塵事多虎
丘慙客問娃館妬人過莫笑籠中鶴相看去幾何
荅客問杭州
為我踟蹰停酒盞與君約略說杭州山名天竺堆青黛
湖號錢塘瀉綠油大屋簷多装鴈齒小航船亦畫龍頭
所嗟水路無三百官繫何因得再遊
登閶門閒望
閶門四望鬱蒼蒼始覺州雄土俗強十萬夫家供課稅
五千子弟守封疆闔閭城碧鋪秋草烏鵲橋紅帶夕陽
處處樓前飄管吹家家門外泊舟航雲埋虎寺山藏色
月耀娃宫水放光曾賞錢唐嫌(一作兼)茂苑今来未敢苦
誇張
代諸妓贈送周判官
妓筵今夜别姑蘇客櫂明朝向鏡湖莫汎扁舟尋范蠡
且隨五馬覓羅敷蘭亭月破能迴否娃館秋涼却到無
好與使君為老伴歸来休染白髭鬚
秋寄微之十二韻
娃館松江北稽城浙水東屈君為長吏伴我作衰翁旌
旆知非遠煙雲望不通忙多對酒榼興少閱詩筒(比在杭州)
(兩浙唱和詩贈荅扵筒中逓来往)淡白秋来日疎涼雨後風餘霞數片
綺新月一張弓影滿衰桐樹香凋晚蕙叢飢啼春榖鳥
寒怨絡絲蟲覽鏡頭雖白聽歌耳未聾老愁從此遣醉
笑與誰同清旦方堆案黃昏始退公可憐朝暮景銷在
兩衙中
池上早秋
荷芰綠參差新秋水滿池早凉生北檻殘照下東籬露
飽蟬聲嬾風乾柳意衰過潘二十歲何必更愁悲
郡西亭偶詠
常愛西亭面北林公私塵事不能侵共閒作伴無如鶴
與老相宜只有琴莫遣是非分作界須教吏隱合為心
可憐此道人皆見但要修行功用深
故衫
闇淡緋衫稱老身半披半曳出朱門袖中吳郡新詩本
襟上杭州舊酒痕殘色過梅看向盡故香因洗嗅猶存
曾經爛漫三年著欲棄空箱似少恩
郡中夜聽李山人彈三樂
風琴秋拂匣月戶夜開關榮啟先生樂姑蘇太守閑傳
聲千古後得意一時間却怪鍾期耳唯聽水與山
東城桂三首(并序一作桂華曲)
蘇之東城古吳都城也今為樵牧之場有桂一株
生乎城下惜其不得地因賦三絶句以唁之
子墮本從天竺寺根盤今在闔閭城當時應逐南風落
洛向人間取次生(舊說杭州天竺寺每歲秋中有月桂子堕)
霜雪(一作雪霰)壓多雖不死荆榛長疾欲相埋長憂落在樵
人手賣作蘇州一束柴
遥知(一作可憐)天上桂花孤試問嫦娥更要無月宫幸有閒
田地何不中央種兩株
聞行簡恩賜章服喜成長句寄之
吾年五十加朝散爾亦今年賜服章齒髮恰同知命歲
官銜俱是客曹郎(予與行簡俱年五十始著緋皆是主客郎中)榮傳錦帳花
聯萼彩動綾袍鴈趁行(緋多以鴈銜瑞莎為之也)大抵著緋宜老大
莫嫌秋鬢數莖霜
喚笙歌
露墜萎花槿風吹敗葉荷老心歡樂少秋眼感傷多芳
歲今如此衰翁可奈何猶應不如醉試遣喚笙歌
對酒吟
一抛學士筆三佩使君符未換銀青綬唯添雪白鬚公
門衙退掩妓席客来鋪履舄從相近謳吟任所須金銜
嘶五馬鈿帶舞雙姝不得當年有猶勝到老無合聲歌
漢月齊手拍吳歈今夜還先醉應煩紅袖扶
偶飲
三盞醺醺四體融妓亭簷下夕陽中千聲方響敲相續
一曲纔和戞未終今日心情如往日秋風氣味似春風
唯憎小吏樽前報道去衙時水五筒
早發赴洞庭舟中作
閶門曙色欲蒼蒼星月高低宿水光櫂舉影搖燈燭動
舟移聲拽管弦長漸看海樹紅生日遥見包山白帶霜
出郭已行十五里唯消一曲慢霓裳
宿湖中
水天向晚碧沉沉樹影霞光重疊深浸月冷波千頃練
包霜新橘萬株金幸無案牘何妨醉縱有笙歌不廢吟
十隻畫船何處宿洞庭山脚太湖心
揀貢橘書情
洞庭貢橘揀宜精太守勤王請自行珠顆形容隨日長
瓊漿氣味得霜成登山敢惜駑駘力望闕難伸螻蟻情
疎賤無由親跪獻願憑朱實表丹誠
夜泛陽塢入明月灣即事寄崔湖州
湖山處處好淹留最愛東灣北塢頭掩映橘林千點火
泓澄潭水一盆油龍頭畫舸銜明月鵲脚紅旗蘸碧流
為報茶山崔太守與君各是一家遊(嘗羡吳興每春茶山之遊洎入太湖)
(羡意減矣故云)
泛太湖書事寄微之
煙渚雲帆處處通飄然舟似入虚空玉桮淺酌廵初匝
金管徐吹曲未終黃夾纈林寒有葉碧琉璃水淨無風
避旗飛鷺翩翻白驚鼓跳魚撥剌紅澗雪壓多松偃蹇
巖泉滴久石玲瓏書為故事留湖上(所見勝景多記在湖中石上)吟
作新詩寄浙東軍府威容從道盛江山氣色定知同報
君一事君應羡五宿澄波皓月中
題新館
曾為白社羇遊客今作朱門醉飽身十萬戶州尤覺貴
二千石禄敢言貧重裘每念單衣士兼味嘗思旅食人
新館寒来多少客欲回歌酒暖風塵
西樓喜雪命宴
宿雲黃慘澹曉雪白飄颻散麫遮槐市堆花壓柳橋四
郊鋪縞素萬室甃瓊瑶銀榼攜桑落金爐上麗譙光迎
舞妓動寒近醉人銷歌樂雖盈耳慙無五袴謠
新栽梅
池邊新種七株梅欲到花時點檢来莫怕長洲桃李妬
今年好為使君開
酬劉和州戲贈
錢唐山水接蘇臺兩地褰帷媿不才政事素無爭學得
風情舊有且將来雙蛾解珮啼相送五馬鳴珂笑却回
不似劉郎無景行長抛春恨在天台
戲和賈常州醉中二絶句
聞道毗陵詩酒興近来積漸學姑蘇罨頭新令從偷去
刮骨清吟得佀無
越調管吹留客曲吳吟詩送暖寒桮娃宫無限風流事
好遣孫心暫學来
歲暮寄微之三首
微之别久能無歎知退書稀豈免愁甲子百年過半後
光隂一歲欲終頭池冰曉合膠船底樓雪晴銷露瓦溝
自覺歡情隨日減蘇州心不及杭州
榮進雖頻退亦頻與君才命不調勻若不九重中掌事
即須千里外抛身紫垣南北廳曾對滄海東西郡又鄰
唯欠結廬嵩洛下一時歸去作閒人
白頭歲暮苦相思除却悲吟無可為枕上從妨一夜睡
燈前讀盡十年詩(讀前後唱和詩)龍鍾校正騎驢日顦顇通江
司馬時(通州江州)若並如今是全活紆朱拖紫且開眉
歲日家宴戲示弟姪等兼呈張侍御二十八丈
殷判官二十三兄
弟妹妻孥小姪甥嬌癡弄我助歡情歲盞後推藍尾酒
春盤先勸膠(去聲)牙餳形骸潦倒雖堪歎骨肉團圓亦可
榮猶有誇張少年處笑呼張丈喚殷兄
正月三日閒行
黃鸝巷口鶯欲語烏鵲河頭冰欲銷(黃鸝坊名烏鵲河名)綠浪東
西南北水紅欄三百九十橋(蘇之官橋大數)鴛鴦蕩漾雙雙翅
楊柳交加萬萬條借問春風来早晚只從前日到今朝
夜歸
逐勝移朝宴留歡放晚衙賓寮多謝客騎從半吳娃到
處銷春景歸時及月華城隂一道直燭熖兩行斜東吹
先催柳南霜不殺花臯橋夜沽酒燈火是誰家
自歎
豈獨年相廹兼為病所侵春来痰氣動老去嗽聲深眼
暗猶操筆頭斑未挂簪因循過日月真是俗人心
郡中閒獨寄微之及崔湖州
少年賓旅非吾軰晚歲簮纓束我身酒散更無同宿客
詩成長作獨吟人蘋洲會面知何日鏡水離心又一春
兩處也應相憶在官高年長少情親
小舫
小舫一艘新造了輕装梁柱庳安篷深坊静岸遊應徧
淺水低橋去盡通黃柳影籠隨櫂月白蘋香起打頭風
慢牽欲傍櫻桃泊借問誰家花最紅
馬墜強出贈同座
足傷遭馬墜腰重倩人擡秪合窗間卧何由花下来坐
依桃葉妓行呷地黃桮強出非他意東風落盡梅
夜聞賈常州崔湖州茶山境會想羡歡宴因寄
此詩
遥聞境會茶山夜珠翠歌鐘俱遶身盤下中分兩州界
燈前合作一家春青娥遰舞應爭妙紫笋齊嘗各鬪新
自歎花時北窗下蒲黃酒對病眠人(時馬墜損腰正勸蒲黃酒)
酬微之開拆新樓初畢相報末聯見戲之作
海山鬱鬱石稜稜新豁高居正好登南臨瞻部三千界
東對蓬宫十二層報我樓成秋望月把君詩讀夜回燈
無妨却有他心眼妆點亭臺即不能
病中多雨逢寒食
水國多隂常嬾出老夫饒病愛閒眠三旬卧度鶯花月
一半春銷風雨天薄暮何人吹觱篥新晴幾處縛鞦韆
綵繩芳樹長如舊唯是年年換少年
清明夜
好風朧月清明夜碧砌紅軒刺史家獨遶廻廊行復歇
遥聽弦管暗看花
蘇州柳
金谷園中黃嫋娜曲江亭畔碧婆(一作毿)娑老来處處遊
行(一作行應)徧不似蘇州柳最多絮撲白頭條拂面使君無
計奈春何
三月二十八日贈周判官
一春惆悵殘三日醉問周郎憶得無柳絮送人鶯勸酒
去年今日别東都
偶作
紅杏初生葉青梅已綴枝闌珊花落後寂寞酒醒時坐
悶低眉久行慵舉足遲少年君莫怪頭白自應知
重荅劉和州(来篇云蘇州刺史例能詩西掖吟来替左司又云若共吳王鬪百草)
(不如唯是欠西施)
分無佳麗敵西施敢有文章替左司隨分笙歌聊自樂
等閒篇詠被人知花邊妓引尋香徑月下僧留宿劒池
可惜當時好風景吳王應不解吟詩(採香徑在館娃宫)
奉送三兄
少年曾管二千兵晝聽笙歌夜斫營自反丘園頭盡白
每逢旗鼓眼猶明杭州暮醉連牀卧吳郡春遊並馬行
自媿阿連官職慢只教兄作使君兄
城上夜宴
留春不住登城望惜夜相將秉燭遊風月萬家河兩岸
笙歌一曲郡西樓詩聽越客吟何苦酒被吳娃勸不休
從道人生都是夢夢中歡笑亦勝愁
重題小舫贈周從事兼戲微之
細蓬青篾織魚鱗小眼紅窗襯麴塵闊狹纔容從事座
高低恰稱使君身舞筵須揀腰輕女仙櫂難勝骨重人
不似鏡湖廉使出高檣大艑閙驚春
吳櫻桃
含桃最說出東吳香色鮮穠氣味殊洽恰舉頭千萬顆
婆娑拂面兩三株鳥偷飛處銜將火人摘爭時蹋破珠
可惜風吹兼雨打明朝後日即應無
春盡勸客酒
林下春將盡池邊日半斜櫻桃落砌顆夜合隔簾花嘗
酒留閒客行茶使小娃殘桮勸不飲留醉向誰家
仲夏齋居偶題八韻寄微之及崔湖州
腥血與葷蔬停来一月餘飢膚雖瘦損方寸任清虚體
適通宵坐頭慵隔日梳眼前無俗物身外即僧居水榭
風来遠松廊雨過初褰簾放巢燕投食施池魚久别閒
遊伴頻勞問疾書不知湖與越吏隱興何如
官宅
紅紫共紛紛祗承老使君移舟木蘭櫂行酒石榴裠水
色窗窗見花香院院聞戀他官舍住雙鬢白如雲
六月三日夜聞蟬
荷香清露墜柳動好風生微月初三夜新蟬第一聲乍
聞愁北客静聽憶東京我有竹林宅别来蟬再鳴不知
池上月誰撥小船行
蓮石
青石一兩片白蓮三四枝寄將東洛去心與物相隨石
倚風前樹蓮栽月下池遥知安置處預想發榮時領郡
来何遠還鄉去已遲莫言千里别歲晚有心期
眼病二首
散亂空中千片雪蒙籠物上一重紗縱逢晴景如看霧
不是春天亦見花(已上四句皆病眼中所見者)僧說客塵来眼界醫
言風眩在肝家兩頭治療何曾瘥藥力微茫佛力賒
眼藏損傷来已久病根牢固去應難醫師盡勸先停酒
道侣多教早罷官案上謾鋪龍樹論盒中虚撚决明丸
人間方藥應無益爭得金篦試刮看
題東武(一作虎)丘寺六韻
香刹看非遠祗園入始深龍蟠松矯矯玉立竹森森怪
石千僧坐靈池一劒沈海當亭兩面山在寺中心酒熟
(一作熱)憑花勸詩成倩鳥吟寄言軒冕客此地好抽簮
夜遊西武(一作虎)丘寺八韻
不厭西丘寺閒来即一過舟船轉雲島樓閣出煙蘿路
入青松影門臨白月波魚跳驚秉燭猨覻怪鳴珂搖曳
雙紅旆娉婷十翠娥(容滿蟬態等十妓從遊也)香花助羅綺鐘梵避
笙歌領郡時將久遊山數幾何一年十二度非少亦非
多
詠懷
蘇杭自昔稱名郡牧守當今當好官兩地江山蹋得徧
五年風月詠將(一作来)殘幾時酒醆曾抛却何處花枝不
把看白髮滿頭歸得也詩情酒興漸闌珊
重詠
日覺雙眸暗年驚兩鬢蒼病應無處避老更不宜忙徇
俗心情少休官道理長今秋歸去定何必重思量
百日假滿
心中久有歸田計身上都無濟世才長告初從百日滿
故鄉元約一年回馬辭轅下頭高舉鶴出籠中翅大開
但拂衣行莫回顧的無官職趁人来
九日寄微之
眼闇頭風事事妨遶籬新菊為誰黃閒遊日久心慵倦
痛飲年深肺損傷吳郡兩回逢九月越州四度見重陽
怕飛杯酒多分數厭聽笙歌舊曲章蟋蟀聲寒初過雨
茱萸色淺未經霜去秋共數登高會又被今年減一場
題報恩寺
好是清涼地都無繫絆身晚晴宜野寺秋景屬閒人淨
石堪敷坐寒泉可濯巾自慙容鬢上猶帶郡庭塵
晚起
卧聽鼕鼕衙鼓聲起遲睡足長心情華簮脱後頭雖白
堆案抛来眼校明閒上籃轝乘興出醉回花舫信風行
明朝更濯塵纓去聞道松江水最清
自思益寺次楞伽寺作
朝從思益峰遊後晩到楞伽寺歇時照水姿容雖已老
上山筋力未全衰行逢禪客多相問坐倚漁舟一自思
猶去懸車十五載休官非早亦非遲
松江亭㩦樂觀漁宴宿
震澤平蕪岸松(一作吳)江落葉波在官常夢想為客始經
過水面排罾網船頭簇綺羅朝盤鱠紅鯉夜燭舞青娥
雁斷知風急潮(一作湖)平見(一作得)月多繁絲與促管不解
和漁歌
宿靈巖寺上院
高高白月上青林客去僧歸獨夜深葷血屏除唯對酒
歌鐘放散只留琴更無俗物當人眼但有泉聲洗我心
最愛曉亭東望好太湖煙水綠沈沈
酬别周從事二首
腰痛拜迎人客倦眼昏勾押簿書難辭官歸去緣衰病
莫作陶潛范蠡看
洛下田園久抛擲吳中歌酒莫留連嵩陽雲樹伊川月
已校歸遲四五年
武丘寺路(去年重開寺路桃李蓮荷約種數千株)
自開山寺路水陸往来頻銀勒牽驕馬花船載麗人芰
荷生欲徧桃李種仍新好住湖堤上長留一道春
齊雲樓晩望偶題十韻兼呈馮侍御周殷二協
律(樓在蘇州)
潦倒宦情盡蕭條芳歲闌欲辭南國去重上北城看複
疊江山壮平鋪井邑寬人稠過楊府坊閙半長安插霧
峰頭沒穿霞日脚殘水光紅漾漾樹色綠漫漫約略留
遺愛殷勤念舊歡病抛官職易老别友朋難九月全無
熱西風亦未寒齊雲樓北面半日凭欄干
河亭晴望(九月八日)
風轉雲頭歛煙銷水面開晴虹橋影出秋雁櫓聲来郡
静官初罷鄉遥信未廻明朝是重九誰勸菊花桮
留别微之
干時久與本心違悟道深知前事非猶厭勞形辭郡印
那將(一作能)趁伴著朝衣五千言裏教知足三百篇中勸
式微少室雲邊伊水畔比君校老合先歸
自喜
自喜天教我少緣家徒行計兩翩翩身兼妻子都三口
鶴與琴書共一船僮僕減来無冗食資糧算外有餘錢
攜將貯作丘中費猶免飢寒得數年
武丘寺路宴留别諸妓
銀泥帬映錦障泥畫舸停橈馬簇蹄清管曲終鸚鵡語
紅旗影動䮂䮧(一作潑汗)嘶漸消醉色朱顔淺欲語離情翠
黛低莫忘使君吟詠處女墳湖北武(一作虎)丘西
江上對酒二首
酒助疎頑性琴資緩慢情有傭將送老無智可勞生忽
忽忘機坐倀倀任運行家鄉安處是那獨在神京
久貯滄浪意初辭桎梏身昏昏常帶酒默默不譍人坐
穩便箕踞眠多愛欠伸客来存禮數始著白綸巾
望亭驛酬别周判官
何事出長洲連宵飲不休醒應難作别歡漸少扵愁燈
火穿村市笙歌上驛樓何言五十里已不屬蘇州
見小姪龜兒詠燈詩并臘娘製衣因寄行簡
已知臘子能裁服復報龜兒解詠燈巧婦才人常薄命
莫教男女苦多能
酒筵上荅張居士
但要前塵(一作程)減無妨外相同雖過酒肆上不離道場
中弦管聲非實花鈿色是空何人知此義唯有淨名翁
鸚鵡
隴西鸚鵡到江東養得經年觜漸紅常恐思歸先剪翅
每因餧食暫開籠人憐巧語情雖重鳥憶高飛意不同
應似朱門歌舞妓深藏牢閉後房中
聽琵琶妓彈略略
腕軟撥頭輕新教略略成四弦千遍語一曲萬重情法
向師邊得能從意上生莫欺江外手别是一家聲
寫新詩寄微之偶題卷後
寫了吟看滿卷愁淺紅牋紙小銀鉤未容寄與微之去
已被人傳到越州
寳歴二年八月三十日夜夢後作
塵纓忽解誠堪喜世網重来未可知莫忘全吳館中夢
嶺南泥雨步行時
與夢得同登棲靈塔(一無棲字)
半月悠悠在廣陵何樓何塔不同登共憐筋力猶堪在
上到棲靈第九層
夢蘇州水閣寄馮侍御
揚州驛裏夢蘇州夢到花橋水閣頭覺後不知馮侍御
(一作御史)此中昨夜共誰遊
喜罷郡
五年兩郡亦堪嗟偷出遊山走看花自此光隂為已有
從前日月屬官家樽前免被催迎使枕上休聞報坐衙
睡到午時歡到夜回看官職是泥沙
荅次休上人(来篇云聞有餘霞千萬首何妨一句乞閒人)
姓白使君無麗句名休座主有新文禪心不合生分别
莫愛餘霞嫌碧雲
御定全唐詩卷四百四十七
