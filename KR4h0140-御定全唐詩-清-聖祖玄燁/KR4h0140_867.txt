欽定四庫全書
御定全唐詩卷八百六十七
渾家門客聯句(文明初毘陵滕庭俊之洛調選至滎水西投道傍莊家見二人一稱麻大)
(名來和一稱和且耶言同作渾家門客邀庭俊赴其館飲啖各賦詩題曰同在渾家平原門館)
(聮句忽被主人覓喚乃知坐厠屋下傍有大蒼蝇秃掃帚而已庭㑓先患熱疾自此頓愈)
自與渾家鄰馨香遂滿身無心好清静人用去灰塵(麻大)
(賦)
終朝每去依煙火春至還家養子孫曾向苻王筆端坐
爾來求食渾家門(和且耶賦)
長鬚國駙馬詠妻(大足初冇士人随新羅使泛海風吹至一處人皆長鬚號長鬚國其)
(王拜士人為駙馬主甚美而冇鬚嬪姬亦然士人每見之不悅因賦此詩王大笑曰駙馬竟未)
(能忘情於小女頤頷間乎忽一日其君臣憂戚士人怪問之王泣曰吾國有難非駙馬不能救)
(士人驚曰苟難可弭性命不敢辭也王乃令具舟命使随往謂曰煩駙馬一謁海龍王但言東)
(海第三㲼第七島長鬚國有難求救我國絶微須再三言之因涕泣執手而别士人登舟瞬息)
(至岸乃前求謁龍王王降階迎訪其來意士人具說龍王即命速勘良久一人入白境内並無)
(此國士人復哀訴龍王更勅使者細尋勘食頃使者返曰此島蝦合供大王此月食料前日已)
(追到龍王笑曰客固為蝦所魅耳吾雖為王所食皆禀天符今為客減食乃令引客視之見鐵)
(鑊數十如屋滿中是蝦有五六頭色赤大如臂見客跳躍似求救状引者曰此蝦王也士人不)
(覺恐泣龍王命赦蝦王一鑊令使送客歸中國二夕至登州顧二使乃巨龍也)
花無葉不姸女無鬚亦醜丈人試遣惣無未必不如惣
有
原陵老翁吟(神龍中廬江何讓之赴洛見原陵盤石上坐一翁眉鬢皓然著賨幪巾襦袴幘)
(烏紗抱滕南望吟詩譲之已訝其非人翁忽又吟譲之遽欲前執翁候然躍入丘中讓之從焉)
(翁已復本形為一狐跳出讓之見几案上有一帖文書題云應天狐超異科策懷之躍出後數)
(日有僧備三百縑購贖讓之納縑仍不與書帖經月餘其弟至問讓之取書帖去即化為一狐)
(未幾有敕捕内庫被人盜貢絹三百匹尋蹤及讓之獲其縑讓之不能雪卒斃枯木)
野田荆棘春閨閣綺羅新出沒頭上日生死眼前人欲
知我家在何處北邙松柏正為鄰
洛陽女兒羅綺多無奈孤翁老去何奈爾何
正色鴻燾神思化伐穹施后承光負玄設嘔淪吐萌垠
倪散截迷腸郗曲䨴(音矇)零霾曀(入聲)雀燬龜水健馳御屈
拿尾研動袾袾&KR1116;&KR1116;㳷用祕功以嶺以穴柂薪伐藥莽
榤萬茁嘔律則祥佛倫惟薩牡虛無有頤咽蘂屑肇素
未來晦明興滅(狐書一)
五行七曜成此閏餘上帝降靈歲且涒徐蛇蛻其皮吾
亦神攄九九六六束身天除何以充喉吐納太虛何以
蔽踝霞袂雲袽哀爾浮生櫛比荒墟吾復麗氣還形之
初在帝左右道濟忽諸(狐書二)
嚴含質詩(景雲初蕭志忠刺晉州將以臘日畋遊先一日有採薪者暴瘧不能歸因止巖穴之)
(下夜將艾似有人聲伏而窺之有一人身長丈餘向谷長嘯俄而羣獸俱至長人宣言曰余玄)
(冥使者奉北帝命明日蕭使君當順時畋獵爾等若干合死於箭死於鎗死於網罟鷹犬言訖)
(有虎與麋皆屈膝求救長人曰余聞東谷嚴四兄善謀爾等可就彼祈求羣獸皆喜使者東行)
(羣獸畢從時樵者疾少間随往覘之見茅屋中懸一虎皮有黃冠者名含質即嚴四兄也驚起)
(見使者曰闊别已久得非配羣生獵日刑名而至此乎使者曰然然彼求救於四兄四兄當為)
(謀之虎麋狐兔即屈膝哀請嚴曰蕭使君每役人必恤其飢寒若祈滕六降雪巽二起風則不)
(復獵矣又對使者云向在仙都豈意干年為獸身悒悒不樂因述懷一章又云我譴謫已滿行)
(歸紫府題數行於壁使後人知僕曾居此也)
昔為仙子今為虎流落陰崖足風雨更將斑毳被余身
千載空山萬般苦(述懷)
下玄八千億甲子丹飛先生嚴含質謫下中天被斑革
六千甲子血食澗飲厠猨狖下濁界景雲元紀升太一
(題壁)
李微詩(徽宗室子家於虢略博學善屬文天寳十五載登進士第後於汝墳逆旅被狂疾夜)
(走出變為虎同年李儼以監察御史使嶺南至商於界虎突出欲擒食之忽作人言曰幾)
(傷我故人儼聆其音似微遂與之言因其述變化之由託其賑恤妻子口誦文二十篇令)
(其傳世復為詩云)
偶因狂疾成殊類災患相仍不可逃今日爪牙誰敢敵
當時聲跡共相高我為異物蓬茅下君已乘軺氣勢豪
此夕溪山對明月不成長嘯但成嘷
維揚空莊四怪聯句(寳應中維揚元無有行郊野夜值風雨大至時兵荒後人戶多)
(逃入一空莊避之雨止月出見四人衣冠各異吟詩逓相褒賞及明尋堂中惟有故杵燈臺水)
(桶破鐺乃知四人即此物也)
齊紈魯縞如霜雪寥亮高聲予所發(故杵)
嘉賓良會清夜時煌煌燈燭我能持(燈臺)
清冷之泉候朝汲桑綆相牽常出入(水桶)
㸑薪貯泉相煎熬充他口腹我為勞(破鐺)
柳藏經二絶句(建中間東都薛弘機隐渭河之隈有客造門自云姓柳名藏經歌一詩與)
(弘機談論經典而别明年又來復歌一絶情意搔然竟失其蹤是夜惡風發屋一枯柳拉折其)
(内不知誰人藏經百餘卷盡爛壞)
寒水停園沼秋池滿敗荷杜門窮典籍所得事今多
誰謂三才貴余觀萬化同心虚嫌蠹食年老怯狂風
太白山魔誑道士詩(貞元中韋自東以壯勇聞有道士煉丹於太白山石洞中數有)
(妖魔入洞擊散藥壚邀自東仗劔相護有巨虺及美女至自東並以劔擊退後冇道士駕鶴而)
(來勞自東曰妖魔已盡吾弟子丹將成矣有詩志喜自東釋劔禮之俄而突入藥壚暴烈無遺)
三秋稽顙叩真靈龍虎交時金液成絳雪既凝身可度
蓬壺頂上彩(一作有)雲生
金缶魅詩(河東李員居長安延夀里元和初室西隅有聲若韻金石俄有歌者音清越久不巳)
(凡數夕聞焉後至秋始六日夜雨隤堂北垣明日得一缶僅尺餘制用金形狀竒古盖千百年)
(之器)
色分藍葉青聲比磬中鳴七月初七夜吾當示汝形
東陽夜怪詩(元和中彭城秀才成自虛就舉東還路出東陳驛風雪夜投佛寺暗中有一老)
(病僧俄復有數人至以自虛舉子各述所作詩喧論達曉自虛方欲自誇舊製一無覩矣及追)
(尋始知病僧自稱安智高者是病槖駞稱前河隂轉運巡官盧倚馬是驢稱桃林客輕車將軍)
(朱中正是牛敬去文是狗奚銳金是雞苗介立是猫胃藏瓠是一刺蝟藏瓠下者)
誰家掃雪滿庭前萬壑千峰在一拳吾心不覺侵衣冷
曾向此中居幾年(安智高詠聚雪為山)
擁褐藏名無定蹤流沙千里度衰容傳得南宗心地後
此身應便老雙峰(安智高病中自述二首)
為有閻浮珍重因遠離西國赴咸秦自從無力休行道
且作頭陀不繫身
長安城東洛陽道車輪不息塵浩浩争利貪前競著鞭
相逢盡是塵中老(盧倚馬寄同侣二首)
日晩長川不計程離羣獨步不能鳴賴有青青河畔草
春來猶得慰(一作餵)羈(一作飢)情
愛此飄颻六出公輕瓊冷絮舞長空當時正逐秦丞相
騰擲川原喜北風(敬去文詠雪獻曹州房以去文云曹州房難僕呼雪為公余古人呼竹)
(為君證之曹州房莫知所對)
事君同樂義同憂那校糟糠滿志休不是守株空待兔
終當逐鹿出林丘(敬去文言志二首)
少年長負飢鷹用内顧曾無寵鶴心秋草驅除思去宇
平原毛血興從禽
舞鏡争鸞綵臨場定鶻拳正思仙仗日翹首仰(一作御)樓
前(奚銳金近作三首)
養鬭形如木迎春質似泥信如風雨在何憚跡卑棲
為脫田文難常懷紀渻恩欲知疎野態霜曉呌荒村
亂魯負虚名遊秦感寗生候驚丞相喘用識葛盧鳴黍
稷滋農具軒車乏道情近來筋力退一志在歸耕(朱中正詩)
為慙食肉主恩深日晏蟠蜿卧錦衾且學志人知白黑
那將好爵動吾心(苗介立詩)
鳥鼠是家川周王昔獵賢一從離子夘(鼠兔皆變為蝟也)應見
海桑田(胃藏瓠題舊業詩)
田四郎求婚聯句(元和十三年江陵編戶成叔弁冇女興娘年十七忽有人自稱田四)
(郎偕媒氏求婚叔弁不許四郎笑一聲冇二人自空下曰安冇不可媒氏請為聮句定婚聮句)
(訖媒與三人大絶倒不復見其女初若醉人去後亦醒)
一點紅裳出翠微秋天雲静月離離(田四郎)天曹使者徒
回首何不從他九族卑(田請叔弁繼作叔弁不知詩固辭聞堂上有人教其云云)
黑駒别盧傳素詩(嶺南從事盧傳素寓居江陵元和中有一黑駒乘之甚勞苦然未嘗)
(有銜橜之失頗愛之一旦忽人語曰阿馬是丈人表甥賀蘭家通兒也丈人使通兒賣一别墅)
(得錢一百貫通兒破用此錢今作畜生在槽櫪五六年與丈人償債畜生夀已盡當死請速將)
(阿馬貨賣兼有一篇留别乃驤首朗吟云)
既食丈人粟又飽丈人芻今日相償了永離三惡途
筆精詩(元和中博陵崔㲄寓長安延福里見人長不盡尺自北垣下升榻請寄硯席袖出三詩投)
(於㲄趨北垣下没㲄乃發其處得一管筆鋒銳尚新)
昔荷蒙恬惠尋遭仲叔投夫君不指使何處覓銀鈎
學問從君有詩書自我傳須知王逸少名價動千年
能令音信通千里解致龍蛇運八行惆悵江生不相賞
應緣自負好文章
二斑與寗茵賦詩(大中年秀才寗茵寓南山莊夜有人一稱桃林斑特處士一稱南山)
(斑寅將軍來訪談論賦詩而别及視其跡乃知牛與虎也)
曉讀雲水静夜吟山月高焉能履虎尾豈用學牛刀(寗茵)
(賦)
但得居林嘯焉能當路蹲渡河何所適終是怯劉琨(斑寅)
(賦)
無非悲寗戚終是怯庖丁若遇龔為守蹄涔向北溟(斑特)
(賦)
白田獺魅别村女詩(楚州白田村民沈某女患魅腹漸大若妊令巫設壇召魅自陳)
(淮中老獺願自此屏迹但痛腹中子未育若生而不殺以還我是望外也言畢嗚咽遂作别詩)
(須臾患者釋然後旬月産獺子三頭送河中有巨獺負而沒之)
潮來逐潮上潮落在空灘有來終有去情易復情難腸
斷腸中子明月秋江寒
邢君才舊宅三怪詩(太原掌書記姚康成奉使汧隴假邢君才舊宅休息二更後月)
(色如練廊房内聞飲樂之聲曰今三人可各賦一篇取樂康成推門求之則皆失矣尋其處見)
(有鐵銚子一柄破笛一管一秃黍穰帚而已康成不欲傷之各埋於他處)
昔日炎炎徒自知今無烽竈欲何為可憐國柄全無用
曾見家人下第時(鐵銚)
當時得意氣填心一曲君前值萬金今日不如庭下竹
風來猶得學龍吟(破笛)
頭焦鬢秃但心存力盡塵埃不復論莫笑今來同腐草
曾經終日掃朱門(禿帚)
維揚少年與孟氏贈荅詩(維揚萬貞娶夀春坊孟氏為妻美容質有詞藻貞商)
(於外孟氏遊家園獨吟而泣有少年貎甚秀麗踰垣求偶孟氏許而賦詩少年亦以詩荅之遂)
(私焉同處踰年而夫自外至孟氏憂且泣少年曰勿爾吾固知其不久也忽騰身而沒竟不知)
(為何怪)
可惜春時節依然獨自遊無端兩行淚長祗對花流(孟氏)
(遊家園作)
誰家少年兒心中暗自欺不道終不可可即恐郎知(孟氏)
(贈荅少年)
神女得張碩文君遇長卿逢時兩相得聊足慰多情(少年)
(荅孟氏)
胡志忠題戶(處州小將胡志忠奉使之越夜止山館之東序進膳之次有異物其狀甚偉當)
(盤而立志忠擊之連有傷痛聲如犬語甚分明曰請止請止若不止知誰死志忠運臂愈疾異)
(物又疾呼曰斑兒何在續有一物自屏外來志忠又擊之力不勝僕夫曳之入東閣顛仆之聲)
(如壊墻然未久志忠儼然而出復命膳卒無一言明日行封署其門屬館吏勿啓旬餘乃還止)
(於館索筆硯泣題其戶題訖以筆擲地而失所在啓其戶志忠與斑黑二犬俱仆於西北隅矣)
恃勇禍必嬰恃強勢必傾胡為萬金子而與惡物争休
將逝魄趨府庭止於此館歸冥冥
高侍郎詩(草場官張立本有女為物所魅自稱高侍郎吟詩一首宅後有高偕侍郎墓野狐窟)
(穴其中盖狐妖也)
危冠高袖楚宫妝獨步閑庭逐夜涼自把玉簪敲砌竹
清歌一曲月如霜
吕氏宅妖誓師詞(汝南岑順旅陜州居外族吕氏山宅見壁下天那軍與全家軍各出)
(兵會戰有軍師致辭鼓之會戰數日勝負不常順為鬼氣所中顦顇頓甚因掘其下得古墓明)
(器有甲胄數百戲局列馬滿枰乃悟軍師之詞乃象戲行馬之勢也)
天馬斜飛度三止上將横行擊四方輜車直入無迴翔
六甲次第不乖行
袁少年詩(猨)
風波千里闊臺樹半天高此興將何比身知插羽毛(賦君)
(山)
峯巒多秀色松桂足清聲自有山林趣全忘城闕情(賦南)
(嶽廟)
羅浮南海外昔日已聞之千里來游覽幽情我自知
東柯院妖謔杜令(隴城縣有東柯僧院甚有幽致游人如市忽一日有妖異起空中擲)
(下九礫扇揚灰塵人莫敢正立院僧召道士誦咒衣褫帶解狼狽而去縣令杜延範自往觀之)
(曰安有此事妖於空中擲小書帖多成絶句凌謔杜令覺之亦遽還)
雖共蒿蘭伍南朝有宗祖莫打綠袍人空中且歌舞
堪憐木邊士非兒不似女瘦馬上高山登臨何自苦
嵩山小兒吟(嵩山内有老僧結茅以居忽見一小兒恭禮求為弟子僧乃問曰此處人跡甚)
(稀汝因何至此又因何求為弟子曰父母俱喪身無所依願離塵俗欲修來世福業也僧曰志)
(願雖嘉能從道心惟一乎小兒曰若心與言違皇天后土自不容耳見其敏悟遂與落髮精進)
(勤劬䍐有倫等居數年時值深秋忽慨然朗呤長嘯良久冇一羣鹿過小兒躍然脱却僧衣化)
(為鹿而去)
我本長生深山内更何入他不二門争如訪取舊時伴
休更朝夕勞神魂
魚腹丹書(吳郡漁人張胡子嘗於太湖中釣得一巨魚腹上有丹書字)
九登龍門山三飲太湖水畢竟不成龍命負張胡子
魚身字(金州洵陽縣水南鄉百姓柏君懷於漢江勒漠潭採得魚長數尺身上有字)
三度過海兩渡上漢行至勒漠命屬柏君
馬作人語(路巖自成都移鎮渚宫所乘馬忽作人語不久及禍)
蘆荻花此花開後路無家
孫長史女與焦封贈荅詩(開元初浚儀令焦封罷任喪妻客蜀中夜逢一青衣)
(邀入一甲第有女子年十七八儀貌殊常自稱孫長史女夫喪寡居於此命酒賦詩遂留匹偶)
(經月封思入關女贈玉環並詩為别封亦以詩留贈登前途女忽奔至疑訝間有千餘猩猩來)
(女喜躍曰君不顧我東歸我亦逐女伴歸山耳化為一猩猩去)
妾失鴛鴦伴君方萍梗遊少年懽醉後只恐苦相留(贈封)
心常名宦外終不恥狂遊誤入桃源裏仙家争肯留(封酬)
鵲橋織女會也是不多時今日送君處羞言連理枝(别封)
但保同心結無勞織錦詩蘇秦求富貴自有一回時(封留)
(别)
石甕寺鐙魅詩(進士楊稹家於渭橋肄業昭應石甕寺有紅裳女子既夕而至容色姝麗)
(徐步簾外而歌稹納之自稱開元中明皇與楊妃建此寺封我為西明夫人乃西偏經幢中鐙)
(精也晨去暮還不止家人潛伏佛榻窺之撲滅鐙遂絶)
涼風暮起驪山空長生殿鏁霜葉紅朝來試入華清宫
分明憶得開元中
金殿不勝秋月斜石樓冷誰是相顧人褰帷弔孤影
煙滅石樓空悠悠永夜中虛心泣秋雨艷質畏飄風向
壁殘花碎侵階墜葉紅還如失羣鶴飲恨在雕龍(前二首紅)
(裳女子歌此首風雨夜一嬰兒為紅裳歌)
洛下女郎歌(天寳中洛下崔玄微夜見諸女郎李氏陶氏楊氏衣服顔色各異自言俱住苑)
(中邀封家十八姨命席各歌以送酒仍言苑中多被惡風乞玄微立朱幡圖日月五星文於苑)
(東免諸侣之患女郎乃衆花之精封十八姨者風神也)
皎潔玉顔勝白雪况乃當年對風月沈吟不敢怨春風
自歎容華暗消歇(紅裳人)
絳衣披拂露盈盈淡染胭脂一朵輕自恨紅顔留不住
莫怨春風道薄情(白衣人)
袁長官女詩(廣德中秀才孫恪於洛中魏王池畔見一大第有女子摘庭中萱草吟詩詰之)
(是袁長官女少孤求適人未售恪覩其光容艷麗遣媒納為室袁金繒贍足治家甚嚴生二子)
(後恪任幕職挈過端州袁云此去峽山寺我家舊有門徒居之欲赴彼設齋恪如言抵寺齋罷)
(有野猨數十連臂下生臺悲嘯袁題詩僧壁撫二子咽泣數聲裂衣化為老猨偕去詢老僧乃)
(知此猿寺中所飬開元中高力士經過憐其慧黠携獻上陽宫者)
彼見是忘憂此看同腐草青山與白雲方展我懷抱(摘萱)
(草吟)
剛被恩情役此心無端變化幾湮沈不如逐伴歸山去
長笑一聲煙霧深(題峽山僧壁)
真符女與申屠澄贈和詩(貞元中什邡尉申屠澄赴官至真符縣東投路傍茅)
(舍中有老父及嫗一女年十四五態甚閑麗因與之訂婚後生一男一女澄嘗作贈内詩其妻)
(有和然未嘗出口秩滿將歸秦妻始以詩語澄悵然若有慕者澄曰倘憶賢尊今則至矣何用)
(悲乎及過妻家草舍不復有人於故衣中見一虎皮妻大笑曰此物尚在即披之即變為虎哮)
(吼而去澄驚走避之擕二子望林大哭竟不知所往)
一尉慙梅福三年媿孟光此情何所喻川上有鴛鴦(澄贈)
琴瑟情雖重山林志自深嘗憂時節變辜負百年心(女和)
夭桃詩(太和中處士姚坤居東洛萬安山有女子自稱夭桃詣坤云是富家女誤為年少誘出失)
(蹤不可復還願持箕帚坤納之妖麗冶容至於篇什俱能精至後坤應制挈入京至盤豆館夭)
(桃不樂取筆題竹簡為詩一首吟諷久之忽有曹牧獻良犬入館犬見夭桃怒目掣鏁上階夭)
(桃亦化為狐跳上犬背抉其目行數里犬斃狐即不知所之)
鉛華久御向人間欲捨鉛華更惨顔縱有青明吟夜月
無因重照舊雲鬟
青衣春條詩(南陽張不疑開成間宏詞登科授秘書寓京國市一青衣於胡司馬名春條指)
(使無不愜適兼好學善書錄潛為小詩往往於戶牗間題之居兩月餘有昊天觀尊師知其妖)
(作法噀水復本形乃是一朽明器背上題曰春條劈腰頸間有血不疑得疾沈錮二年死)
幽室鎖妖艷無人蘭蕙芳春風三十載不盡羅衣香
明器婢詩(開成中洛下學究盧涵赴山莊路遇雙鬟甚有媚態云是耿將軍守塋青衣邀涵飲)
(為詩送酒涵惡詞之不稱窺其室見取蛇血變酒驚走避歸率家人搜尋於柏林中得一大明)
(器婢子有蛇斃於其傍)
獨持巾櫛掩玄關小帳無人燭影殘昔日羅衣今化盡
白楊風起隴頭寒
妙香詞(唐鄭繼超遇田恭軍贈妓曰妙香數年告别歌北邙月詞送酒翌日同至北邙山下化狐)
(而去田君亦狐也)
勸君酒莫辭花落抛舊枝只有北邙山下月清光到死
也相隨
廬山女贈朱朴(鯉魚)
但持冰㓗心不識風霜冷任是懷禮容無人顧形影
知君久積池塘夢遣我方思變動來操執若同顔叔子
今宵寧免淚盈顋
青蘿帳女贈穆郎(榕樹)
團圓今夕色光輝結了同心翠帶垂此後莫教塵點染
他年長照歲寒姿
褰帳
揉藍綠色麴塵開静見三星入坐來桂影已圓攀折後
子孫長作棟梁材
題壁花牋
珠露素中書繾綣青蘿帳裏寄鴛鴦自憐孤影清秋夕
灑淚裵回滴冷光
白蘋洲碧衣女子吟(張確嘗游霅上白蘋洲見二碧衣女子携手吟此確逐之化為)
(翡翠飛去)
碧水色堪染白蓮香正濃分飛俱有恨此别幾時逢藕
隐玲瓏玉花藏縹緲容何當假雙翼聲影暫相從
新林驛女吟示歐陽訓(生飛蟲)
月明階悄悄影隻腰身小誰是騫翔人願為比翼鳥
擊盤歌送歐陽訓酒
飛燕身輕未是輕枉將弱質在巖扃今來不得同鴛枕
相伴神魂入杳冥
白衣女子木葉上詩(寗賞嘗遇一衣白女子倏不見後於林杪見白獮猴擲一木葉)
(墜其前上書二十字云)
桃花洞口開香蘂落莓苔佳景雖堪翫蕭郎殊未來
席上歌(有少年於巖下逢女子留與同居十日於席上作歌贈少年云)
洞府深沈春日長山花無主自芬芳凭欄寂寂看明月
欲種桃花待阮郎
鳳凰臺怪和歌四首(大歷中有士人獨行鳳凰臺見一男子與婦人相和而歌追而)
(觀之乃二獸也一類豕而高一類龍而小)
深閨閉鏁難成夢那得同衾共繡牀一自與郎江上别
霜天更自覺宵長
愁聽黃鶯喚友聲空閨曙色夢初成窗間總有花牋紙
難寄妾心字字明
寂静璇閨度歲年竝頭蓮葉又如錢愁人獨處那堪此
安得君來獨枕眠
卧病匡牀香屢添夜深猶有一絲煙懷君無計能成夢
更恨砧聲到枕邊
御定全唐詩卷八百六十七
