欽定四庫全書
御定全唐詩卷四
肅宗皇帝
帝諱亨明皇第三子初名嗣昇封陜王開元十五年更
名浚徙封忠王二十三年又更名璵明年立為皇太子
二十八年又更名紹天寶三載乃更名亨明皇幸蜀即
位於靈武聰明彊記屬詞典麗在位七年諡曰宣詩四
首
延英殿玉靈芝詩三章章八句(上元二年七月甲辰延英殿御)
(座上生玉靈芝一莖三花上親製詩)
玉殿肅肅靈芝煌煌重英發秀連葉分房宗廟之福垂
其耿(一作景)光(此章缺二句)
元氣產芝明神合德紫微間采白蕣呈色載啓瑞圖庶
符皇極天心有眷王道惟直
幸生芳本(一作卉)當我扆(一作宸)旒效(一作放)此靈質賁其王
猷神惟不愛道亦無求端拱思惟永荷天休
賜棃李泌與諸王聯句(鄴侯外傳云肅宗嘗夜坐召潁信益三王同就)
(地壚食以泌多絶粒帝自燒一棃賜之潁王固求不與請三弟共乞一顆亦不與别命他果賜)
(之王曰先生恩渥如此臣等請聯句以為他日故事潁王名璬信王名瑝益王史失傳)
先生年幾許顔色似童兒(潁王)夜抱九仙骨朝披一品衣
(信王)不食千鍾粟唯餐兩顆棃(益王)天生此間氣助我化無
為(帝)
德宗皇帝
帝諱适代宗長子初封奉節郡王乾元元年進封魯王
八月徙封雍王廣德二年立為皇太子善屬文尤長於
篇什每與學士言詩於浴堂殿夜分不寐三令節御製
詩敕羣臣賡和品第優劣四方貢藝者帝多親試或有
乖謬濃點筆抹之稱旨即翹足朗吟詫宰相此朕門生
無不服帝之藻鑑焉在位二十五年諡曰孝文集不傳
今存詩十五首
中和節日宴百僚賜詩(帝移晦日為中和節賜鄴侯家傳云夜夢見)
(御製中和節詩於金花牋上第二對首忘一字云兹中和節式慶天地春及中和日百寮會曲)
(江亭賜御製詩曰肇兹中和節云云其金花牋上花雲皆夢所見者奉詔同用春字)
韶年啓仲序初吉諧良辰肇兹中和節式慶天地春歡
酣朝野同生德區宇均雲開灑膏露草疏芳河津歲華
今載陽東作方肆勤慙非熏風唱曷用慰吾人
中和節賜百官燕集因示所懷
至化恒(一作常)在宥保和兹息人推誠撫諸夏與物長為
春仲月風景暖禁城花柳新芳時協金奏賜宴同(一作錫宴)
(周)羣臣絲竹豈云樂忠賢惟所親庶洽朝野意曠然天
地(一作下)均
重陽日賜宴曲江亭賦六韻詩用清字(并序)
朕在位僅將十載實頼忠賢左右克致小康是以
擇三令節錫兹宴賞俾大夫卿士得同歡洽也夫
共其戚者同其休有其初者貴其終咨爾羣寮順
朕不暇樂而能節職思其憂咸若時則庶乎理矣
因重陽之會聊示所懷
早衣(一作依)對庭燎躬化勤意誠時此萬機暇適與佳節
并曲池潔寒流芳菊舒金英乾坤爽氣滿臺殿秋光(一作)
(老)清朝野慶年豐高會多歡聲永懷無荒戒良士同斯
(一作其)情(因詔曰卿等重陽會宴朕想歡洽欣慰良多情發於中因製詩序令賜卿等一本可中書門下)
(簡定文詞士三五十人應制同用清字明日内於延英門進來宰臣李泌等雖奉詔簡擇難於取舍由是百僚)
(皆和上自考其詩以劉大眞及李紓等四人為上等鮑防于邵等四人為次等張濛殷亮等二十三人為下等)
(而李晟馬燧李泌三宰相之詩不加考第時貞元四年九月也)
九月十八賜百寮追賞因書所懷
雨霽霜氣肅天高雲日明繁林巳墜葉寒菊仍舒榮懿
此秋節時更延追賞情池臺列廣宴絲竹傳新聲至樂
非外奬浹歡同中誠庶敦朝野意永使風化清
送徐州張建封還鎮(貞元十三年徐州節度使張建封來朝及命歸鎮上)
(御製詩以賜之)
牧守寄所重才賢生為時宣風自淮甸授鉞膺藩維入
覲展遐戀臨軒慰來思忠誠在方寸感激陳情詞報國
爾所向恤人予是資歡宴不盡懷車馬當還期榖雨將
應候行春猶未遲勿以千里遥而云無已知(於時藩鎮馬燧渾瑊)
(劉元佐李抱真等勲寵卓越未有以詩餞獨建封獲賜)
麟德殿宴百僚
憂勤承聖緒開泰喜時康恭巳臨羣后垂衣御八荒務
閒春向暮朝罷日猶長紫殿初筵列彤庭廣樂張成功
歸輔弼致理頼忠良共此歡娛事千秋樂未央
元日退朝觀軍仗歸營
獻歲視元朔萬方咸在庭端旒揖羣后回輦閱師貞綵
仗宿華殿退朝歸禁營分行左右出轉旆風雲生歴歴
趨複道容容映層城勇餘矜捷技令肅無喧聲眷此戎
旅節載嘉良士誠順時傾宴賞亦以助文經
中和節賜羣臣宴賦七韻(貞元五年初製中和節帝製詩寫本賜戴)
(叔倫於容州)
東風變梅柳萬彙生春光中和紀月令方與天地長耽
樂豈予尚懿兹時景良庶遂亭育恩同致寰海康君臣
永終始交泰符隂陽曲沼水新碧華林桃稍芳勝賞信
多歡戒之在無荒
三日書懷因示百僚(貞元六年三月庚子百僚宴曲江亭上賦上巳詩一)
(篇賜之)
佳節上元已芳時屬暮春流觴想蘭亭捧劒得金人風
輕水初綠日晴花更新天文信昭回皇道頗敷陳恭巳
每從儉清心常保真戒兹游衍樂書以示羣臣
重陽日中外同歡以詩言志因示羣官(餘字韻)
爽節在重九物華新雨餘清秋黃葉下菊散金潭初萬
寶行就稔百工欣所如歡心暢遐邇殊俗同車書至化
自敦睦良辰宜宴胥鏘鏘間絲竹濟濟羅簮裾此樂匪
足耽此誠期永孚
重陽日即事
令節曉澄霽四郊煙靄空天清白露潔菊散黃金叢寡
德荷天貺順時休百工豈懷歌鐘樂思為君臣同至化
在亭育相成資始終未知康衢詠所仰惟年豐
豐年多慶九日示懷(貞元十八年九月癸亥重陽御製詩賜羣臣)
爽氣肅時令早衣聞朔鴻重陽有佳節具物欣年豐皎
潔暮潭色芬敷新菊叢芳尊滿衢室繁吹凝煙空惠合
信吾道保和惟爾同推誠至玄化天下期為公
七月十五日題章敬寺(貞元七年七月癸酉幸章敬寺賦詩九韻皇太)
(子與羣臣畢和題之寺壁)
招提邇皇邑複道連重城法筵會早秋駕言訪襌扄嘗
聞大仙教清淨宗無生七物(一作珍)匪吾寶萬行先求成
名相旣雙寂繁華奚所榮金風扇微凉遠煙凝翠晶松
院靜苔色竹房深磬聲境幽眞慮恬道勝外物輕意適
本非說含毫空復情
中春麟德殿會百寮觀新樂詩一章章十六句
(貞元十四年二月戊午上製中春麟德殿會百寮觀新樂詩令太子書示百官序曰朕以中春)
(之首紀為令節聽政之暇韻於歌詩象中和之容作中和之舞聊復成篇其詩八韻中書門下)
(謝賜詩請頒示天下編入樂府)
芳歲肇佳節物華當仲春乾坤旣昭泰煙景含氤氲德
淺荷玄貺樂成思治(一作思洽)人前庭列鐘鼓廣殿延羣臣
八卦隨舞意五音轉曲新顧非咸池奏庶協南風熏式
宴禮所重浹歡情必均同和諒在兹萬國希可親
九日絶句
禁苑秋來爽氣多昆明風動起滄波中流簫鼓誠堪賞
詎假横汾發櫂歌
文宗皇帝
帝諱昂穆宗第二子初名涵封江王寶歷二年即位恭
儉儒雅聽政之暇博通羣籍顧謂左右曰若不甲夜視
事乙夜觀書何以為人君每試進士親裁題目及所司
進所試披覽吟詠終日忘倦延學士於内庭討論經義
好製五言古調清峻常欲置詩博士李珏言今翰林學
士皆能文詞且古今篇什足可怡悅聖情乃止又嘗與
宰相論詩之工拙鄭覃曰詩之工者無若三百篇皆國
人作之以刺美時政王者采之以觀風俗後代詞人華
而不實無補於事帝甚重其言在位十三年諡曰昭獻
今存詩七首
暮春喜雨詩(開成元年三月觀内人賽雨賦)
風雲喜際會雷雨遂流滋薦幣虚陳禮動天實精思漸
侵九夏節復在三春時霢霂垂朱闕飄颻入綠墀郊坰
旣霑足黍稷有豐期百辟同康樂萬方佇雍熙
題程修巳竹障(修巳冀州人學周昉畫嘗畫竹障於文思殿帝賜以詩朝士皆)
(奉詔繼和)
良工運精思巧極似有神臨窗忽覩繁隂合再盼真假
殊未分(後二句一作臨窗時乍覩繁隂合再明)
宫中題(太和九年李訓鄭注敗後仇士良愈專恣上登臨遊幸未嘗為樂或瞠目獨語)
(左右莫敢進問因賦此詩)
輦路生春(一作秋)草上林花發時(一作滿枝)憑高何限意無復
侍臣知
上巳日賜裵度(裵度拜中書令以疾未任朝謝上巳曲江賜宴羣臣賦詩帝遣)
(中使賜度詩仍賜御札曰朕詩集中要有卿倡和詩故令示此卿疾未差可異日進來御札及)
(門而度薨)
注想待元老識君恨不早我家柱石衰憂來學丘禱
上元日二首
上元高會集羣仙心齋何事欲祈年丹誠儻徹玉帝座
且共吾人慶大田
蓂生三五葉初齊上元羽客出桃蹊不愛仙家登真訣
願蒙四海福黔黎
夏日聯句(開成三年夏日與學士聯句時五學士屬和帝獨謂柳公權詞清意足)
人皆苦炎熱我愛夏日長(帝)熏風自南來殿閣生微涼
(柳公權)
宣宗皇帝
帝諱忱憲宗第十三子初名怡封光王會昌六年立為
皇太叔恭儉好善虚襟聽納大中之政有貞觀風每曲
宴與學士倡和公卿出鎮多賦詩餞行重科第留心貢
舉常微行采輿論察知選士之得失其對朝臣必問及
第與所試詩賦題主司姓氏苟有科名對者必大喜或
佳人物偶不中第必歎息移時常於内自題鄕貢進士
李道龍云在位十三年諡曰獻文詩六首
百丈山(庚溪詩話帝為光王時為武宗所忌多晦迹為方外遊至百丈山作詩云)
大雄真跡枕危巒梵宇層樓聳萬般日月每從肩上過
山河長在掌中看仙峰不間三春秀靈境何時六月寒
更有上方人罕到暮鐘朝磬碧雲端
弔白居易
綴玉聯珠六十年誰教冥路作詩仙浮雲不繫名居易
造化無為字樂天童子觧吟長恨曲胡兒能唱琵琶篇
文章巳滿行人耳一度思卿一愴然
幸華嚴寺
雲散晴山幾萬重煙收春色更沖融帳殿出空登碧漢
遐川俯望色藍籠林光入戸低韶景嶺氣通宵展霽風
今日追遊何所似莫慙漢武賞汾中
重陽錫宴羣臣(時收復河湟)
款塞旋征騎和戎委廟賢傾心方倚注叶力共安邊
題涇縣水西寺(一作題嘉興水西寺)
大殿連雲接爽(一作賞)溪鐘聲還與鼔聲齊長安若問江
南事說道風光在水西
瀑布聯句(詩史云帝遊方外至黃檗與黃檗禪師同觀瀑布聯句佛祖統紀云帝)
(至廬山與香嚴閒禪師詠時黃檗在海昌詩史誤)
千巖萬壑不辭勞遠看方知出處高(黃檗)溪澗豈能留得
住終歸大海作波濤(帝)
句
海岳宴咸通(南部新書云宣皇置秦邊陲曲有此句後懿皇以咸通建號其先兆也)
七載秉鈞調四序一方獄市獲來蘇(大中九年七月甲午崔鉉由左僕射)
(為淮南節度帝於太液亭宴餞賜詩有七載秉鈞之句儒者榮之)
昭宗皇帝
帝諱曄懿宗第七子初名傑封壽王文德元年立為皇
太弟在位十四年帝攻書好文而承廣明寇亂之後唐
祚日衰遺詩隻韻皆其播遷所製也
詠雷句(紀事云天復元年帝為鳳翔兵劫幸岐城一日大雷雨牛馬震死街西古槐殿)
(東鴟吻立碎帝為詩云)
只觧劈牛兼劈樹不能誅惡與誅兇(紀事又云帝在&KR0982;日憂不測與皇后)
(内人唯沈飲自寬嘗歌云紇于山頭凍殺雀何不飛去生處樂此古語帝述之者附記)
御定全唐詩卷四
