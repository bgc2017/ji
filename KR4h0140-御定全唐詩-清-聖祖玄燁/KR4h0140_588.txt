欽定四庫全書
御定全唐詩卷五百八十八
李頻
送友人往太原
離亭聊把酒此路徹邊頭草白雁來盡時清人去遊汾
河流晉地塞雪滿幷州别後相思夜空(一作遥)看北斗愁
(一作明日相思起蕭條上北樓)
旅懷
萬里共心論徒言吾道存奉親無别業謁帝有何門水
宿驚濤浦山行落葉村長安長夢去欹枕即聞猿
送裴御史赴湖南
關(一作開)門鳥道中飛傳復乘驄暮雪離秦甸春雲(一作雷)
入楚宫平蕪天共闊積水地多空使府懸帆去(一作待)能
消幾日風
送姚郜先軰赴汝州辟
行李事寒天東來聘禮全州當定鼎處人去偃戈年雷
(一作風)雨(一作雨雪)依嵩嶺桑麻接楚田遥知清夜作不是借
戎篇(第三聯同後送姚評事詩)
初離黔中泊江上
去去把青桂平生心不違更蒙蓮府辟兼脫布衣歸霽
岳(一作碧岫)明殘雪清波漾落暉無窮幽鳥戲(一作興)時向(一作)
(日起)棹前飛
黔中酬同院韋判官
平生同所為相遇偶然遲各著青袍後無歸白社期江
流來絶域府地管諸夷聖代都無事從公且賦詩
和范秘書襄陽舊遊(一作和范酇先輩話襄陽舊遊)
聽話揚帆興初從峴首還高吟入白浪遥坐看(一作看出)青
山枯木(一作古樹)猿啼爽寒(一作空)汀鶴步(一作立)閒秋來關(一作)
(南)去夢幾夜度(一作過)商顔(一作關)
秋夜山(一作日江)中思歸寄友人
蕭條對秋色相憶在雲泉木落病身起潮平歸思懸凉
鐘山頂寺暝火渡頭船此地非吾土淹留又一年
自黔中東歸旅次淮上
行旅本同愁黔吴復阻脩半年方中路窮節到孤舟夕
靄垂隂野晨光動積流家山一夜夢便是昔年遊
江夏春感舊
東風出海門處處動林園澤國雪霜少沙汀花木繁暖
魚依水淺晴雁入空翻何處陽和力生萍不駐根
眉州别李使君(一作眉山留獻張端公)
回首雪峰前朱門心杳然離人自嗚咽流水莫潺湲毒
草通蠻徼秋林近漏天一生從此去五字有誰憐
送許棠及第歸宣州
高科終自致志業信如神待得逄公道由來合貴身秋
歸方覺好舊夢始知真更想青山宅誰為後主人
黔中罷職將泛江東
黔中初罷職薄俸亦無殘舉目鄕關遠攜家旅食難野
梅將雪競江月與(一作共)沙寒兩鬢愁應白何勞(一作勞心)把
鏡看
長安書事寄所知
帝里本無名端居有道情睡魂春夢斷(一作短)書興晚窗
明老擬歸何處閒應過此生江湖終一日拜别便東行
酬姚覃
不見又相招何曾訴寂寥醉眠春草長吟坐夜燈銷淚
堕思山切身歸轉路遥年年送别處楊柳少垂條
春日鄜州贈裴居言
雖將身佐幕出入似閒居草色長相待山情信不疎燈
前春睡足酒後夜寒餘筆硏時時近終非署簿書
送于生入蜀
家吴聞入蜀道路頗乖離一第何多難都城可少知江
山非久適(一作戀)命數未終竒况又將冤抱經春杜魄随
送許棠歸涇縣作尉
青桂復青袍一歸榮一高縣人齊下拜邑宰共分曹遶
郭看秧插尋街聽繭繅封侯萬里者燕頷乃徒勞
友人話别
論交雖不蚤話别且相親除却棲禪客誰非南陌人半
生都返性終老擬安貧願入白雪社高眠自致身
山居
欲出窮吾道東西自未能捲書(一作簾)唯對鶴開畫(一作卷)
獨留僧落葉和雲掃秋山共月登何年石上水夜夜滴
高層
寄范郎中
蔾杖山中出吟詩對(一作獨)范家相知從海嶠寄食向京
華名宦成何報清眸未縱賖臨卭夢來往雨雪滿襃斜
書懷
宦途從不問身事覺無差華髮初生女滄洲未有家却
閒思洞穴終老曠桑麻别訪棲禪侣相期語劫沙
越中行
越國臨滄海芳洲復暮晴湖通諸浦白日隠亂峰明野
宿多無定閒遊免有情天台聞不遠終到石橋行
春日南遊寄浙東許同年
孤帆處處宿不問是誰家南國平蕪遠東風細雨斜旅
懷多寄酒寒意欲留花更想前途去茫茫滄海涯
明州江亭夜别段秀才
離亭向水開時候復蒸梅霹靂燈燭(一作燭燈)滅蒹葭風雨
來京關雖(一作誰)共語海嶠不同回莫為蓴鱸美天涯滯
爾才
臨岐留别相知
百歲竟何事一身長遠遊行行將近老處處不離愁世
路多相取權門不自投難為此時别欲别願人留
鄂渚湖上即事
杜門聊自適湖水在窗間縱得滄洲(一作江)去無過白日
閒多慵空好道少賤早凋顔獨有東山(一作峰)月依依自
往還
辭夏口崔尚書
一飯仍難受依仁况一年(一作淹留已半年)終期身可報不擬
骨空鑴城晚風高角江春浪起船同來(一作曾同)棲止地獨
去塞鴻前
秦(一作春)原早望
一忝鄕書薦長安未得回年光逐渭水春色上秦臺燕
掠平蕪去人衝細雨來東風生故里又過幾花開
送友人之揚州(一作遊淮南)
一别長安後晨征便信雞河聲入峽急地勢出關低綠
樹叢垓下青蕪闊楚西路長知不惡随處得(一作好)詩題
過四皓廟
東西南北人高跡自相親天下已歸漢山中猶避秦龍
樓曾作客鶴氅不為臣獨有千年後青青廟木春
陜下懷歸
故園何處在零落五湖東日暮無來客天寒有去鴻大
河冰徹塞高嶽雪連空獨夜懸歸思迢迢永漏中
送徐處士歸江南
行行野雪(一作雲)薄寒氣日(一作已)通春故國又芳草滄江
終白身遊歸花落滿睡起鳥啼新莫惜閒書扎西來問
旅人(一作不得無來札空令借問人)
鄜州留别王從事
相識未十日相知如十年從來易離別此去忽留連路
險行衝雨山高度隔天難終清夜坐更聽說安邊
長安夜懷
匹馬西遊日從吴又轉荆風雷幾夜坐山水半年行夢
永秋燈滅吟餘曉露明良時不我與白髮向秦生(一作頭盈)
冬夜山中尋友(一作僧)
何人山雪夜相訪不相思(一作夜山深雪後月下獨尋師)若得長閒日
應無暫到(一作别)時葉寒凋欲盡泉凍落還遲即此天明
去重來未有(一作又未)期
送劉山人歸洞庭
君逐雲山去人間又絶蹤(一作去意無人會唯應道是從又作却共歸雲去高眠最)
(上峰)半湖乘早月中路入疎鐘秋盡草(一作戶)蟲急夜深山
雨重平生心未已豈得更相從(一作當時同隠者分得幾株松)
古意
白馬遊何處青樓日正長鳳簫抛舊曲鸞鏡嬾新妝玄
鳥深(一作空)巢静(一作語)飛花入戶香雖非竇滔婦錦字已
成章
避暑
當暑憶歸林陶家借柳隂蟬從初伏噪客向晚凉吟白
日欺玄鬢滄江負素心神仙倘有術引我出幽岑(中二聯同)
(後夏日盩厔郊居寄姚少府詩)
送吴秘書歸杭州
為客得從容官清料復重海崖歸有業天目近何峰是
處通春棹無村不夜舂馬卿誇貴逹還說返臨卭
中秋對月
秋分一夜停隂魄最晶熒好是生滄海徐看歴杳冥層
空疑洗色萬怪想潛形他夕無相類晨雞不可聽
八月上峽(一作八月峽口作)
萬里巴江(一作西南)水秋來滿峽流亂山無陸路行客在孤
舟洶洶灘聲急冥冥樹色愁免為三不弔已(一作終)白一
生頭
送狄明府赴九江
字人修祖德清白定聞傳匹馬從(一作離)秦去孤帆入楚
懸關中寒食雨湖上暑衣天四考兼重請(一作攝)相知住
幾年
陜下投姚諫議
舊業在東鄙西遊從楚荆風雷幾夜坐山水半年行夢
永秋燈滅吟孤曉露明前心若不遂有耻却歸耕
關東逢薛能
何處不相思相逄還有時交心如到老會面未為遲苦
學緣明代勞生欲白髭唯君一度别便似見無期
富春贈孫璐
天柱與天目曾棲絶頂房青雲求禄晚白日坐家長井
氣通潮信窗風引海凉平生詩稱(一作稿)在老逹亦何妨
送友人遊蜀
東堂雖不捷西去復何愁蜀馬知歸路巴山似舊遊星
臨劒閣動花落錦江流鼓吹青林下時聞祭武侯
夏日盩厔郊居寄姚少府
古木有清隂寒泉在下深蟬從初伏噪客向晚凉吟白
日欺玄鬢滄江負素心甚思中夜話何路許相尋
送胡休處士歸湘江(一作南)
見說(一作話)湘江(一作荆湘)切長愁有去時江湖秋涉遠雷(一作)
(風)雨(一作電)夜眠遲舊業多歸興空山盡老期天寒一瓢
酒落日醉(一作擬)留誰
峽州送清徹上人歸浙西(一作送清江上人歸東林)
風濤幾千里歸路半乘舟此地難相遇(一作别)何人更共
遊(一作留)坐經嵩頂夏行值洛陽秋到寺安禪夕江雲滿
(一作過)石樓
送僧入天台
一錫随緣赴天台又去登長亭舊别路落日獨行僧夜
燒山何處秋帆浪幾層他時授巾拂莫為(一作說一作道)老無
能
回山後寄范酇先輩
高樓會月夜北雁向南分留住經春雪辭來見夏雲遥
空江不極絶頂日難曛一與山僧坐無因得議文
長安送友人東歸
白社思歸處青門見去人鄕遥(一作連)茂苑樹路入廣陵
塵海日潮浮曉湖山雪露(一作帶)春猶期來帝里未是得
閒人(一作身)
深秋過源宗上人房(房一作方丈)
到日值搖落相留山舍空微寒生夜半積雨向秋終度
講多來雁經禪少候蟲方從聽話後不省在愁中(第二聯同)
(後暮秋宿清源上人院時)
秋日登山閣
蒼蒼山閣晚杳杳隙塵秋偶上多時立翻成盡日愁草
平連邑動河滿逐江流下視窮邊路行人在隴頭
秋宿慈恩寺遂上人院(一作送宋震先輩赴青州)
滿閣終南色清宵獨倚欄風高斜漢動葉下曲江寒帝
里求名老空門見性難吾師無一事不似在長安
題棲霞寺慶上人院
居與鳥巢鄰日將巢鳥親多生從此性久集得無身樹
老風終夜山寒雪見春不知諸祖後傳印是何人(後二聯同)
(後贈立規上人詩又同後題棲雲寺立上人院詩)
送友人入(一作之)蜀
天際蜀門開西看舉别杯何人不異禮上客自懷才夜
澗青林發秋江渌水來臨卭行樂處莫到白頭回
贈同官蘇明府
山中畿内邑别覺大夫清簿領分王事官資寄野情閒
齋無獄訟隠几向泉聲從此朝天路門前是去程
送厲圖南往荆州覲伯
雲水入荆湘古來魚鳥鄕故關重隔遠春日獨行長山
溜含清韻江雷吐夜光郡中詞客會遊子更升堂
山中夜坐
歸家來幾夜倏忽覺秋殘月滿方塘白風依老樹寒戲
魚重躍定驚鳥却棲難為有門前路吾生不得安
送台州唐興陳明府
見說海西隅山川與俗殊宦遊如不到仙分即應無瀑
布當公署天台是縣圖遥知為吏去有術字惸孤
夏日過友人檀溪别業
暑天宜野宅林籟爽泠泠沙月邀開戸岩風助掃庭鷺
棲依綠篠魚躍出清萍客抱方如醉因來得暫醒
自江上入關
盡室寄滄洲孤帆獨泝流天涯心似夢江上雨兼秋文
字為人棄田園被債收此名如不得何處擬將休
冬夜和范秘書宿秘省中作
每日(一作入)得閒吟清曹闕下深因知遥夜坐别有遠山
心芸細書中氣松疎雪後(一作上)隂歸(一作幾)時高興足還
復插朝簪
送友人遊太原
孤帆幾日懸楚客思飄然水宿南湖夜山離舊國年秋
風高送雁寒雨入停蟬此去勤書札時常中路傳
江上居寄山中客(一本無居字中字)
山後與山前相思隔呌猿殘雲收樹末返照落江源苦
雨秋濤漲狂風野火翻朝來賣藥客遇我逹無(一作君)言
御定全唐詩卷五百八十八
