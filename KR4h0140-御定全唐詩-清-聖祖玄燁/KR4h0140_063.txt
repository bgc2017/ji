欽定四庫全書
御定全唐詩卷六十三
董思恭
董思恭蘇州吳人高宗時官中書舍人初為右史後知
考功舉坐事流死嶺表所著篇詠為時所重今存詩十
九首
三婦豔
大婦裁紈素中婦弄明璫小婦多恣態登樓紅粉籹丈
人且安坐初日漸流光
感懷
野郊愴新别河橋非舊餞慘日映峰沈愁雲隨蓋轉哀
笳時斷續悲旌乍舒卷望望情何極浪浪淚空泫無復
昔時人芳春共誰遣
守歲二首
暮景斜芳殿年華麗綺宫寒辭去冬雪暖帶入春風階
馥舒梅素盤花卷燭紅共歡新故歲迎送一宵中(此首一作)
(太宗詩)
歲陰窮暮紀獻節啟新芳冬盡今宵促年開明日長冰
銷出鏡水梅散入風香對此歡終宴傾壺待曙光(此首一作)
(太宗詩題作除夜)
昭君怨二首
新年猶尚小那堪遠聘秦裾衫霑馬汗眉黛染胡塵舉
眼無相識路逢皆異人唯有梅將李猶帶故鄉春(此首一作)
(董初詩)
琵琶馬上彈行路曲中難漢月正南遠燕山直(一作極)北
寒髻鬟風拂亂(一作散)眉黛雪霑殘斟酌紅顔改(一作盡)徒
勞握鏡看(一作何勞鏡衷看)
詠日
滄海十枝暉懸圃重輪慶蕣華發晨楹菱彩飜朝鏡忽
遇驚風飄自有浮雲映更也人皆仰無待揮戈正
詠月
北堂未安寢西園聊騁望玉戶照羅幃珠軒明綺障別
客長安道思婦高樓上所願君莫違(一作遺)清風時可訪
詠星
歴歴東井舍昭昭右掖垣雲際龍文出池中鳥色翻流
輝下月路(一作露)墜影入河源方知潁川集别有太丘門
詠風
蕭蕭度閶闔習習下庭闈花蝶自飄舞蘭蕙生光輝相
烏正舉翼退鷁巳驚飛方從列子御更逐浮雲歸
詠雲
帝鄉白雲起飛盖上天衢帶月綺羅映從風枝葉敷參
差過層閣倏忽下蒼梧因風望既遠安得久踟蹰
詠雪
天山飛雪度言是落花朝惜哉不我與蕭索從風飄鮮
潔凌紈素紛糅下枝條良時竟何在坐見容華銷
詠露
夜色凝仙掌晨甘下帝庭不覺九秋至遠向三危零蘆
渚花初白葵園葉尚青晞陽一灑惠方願益滄溟
詠霧
蒼山寂已暮翠觀黯將沉終南晨豹隐巫峽夜猿吟天
寒氣不歇景晦色方深待訪公超市將予赴華隂
詠虹(一作虹蜺)
春暮萍生早日落雨飛餘横彩分長漢倒色媚清渠梁
前朝影出橋上晩光舒願逐旌旗轉飄飄侍直廬
詠桃(一作太宗詩)
禁苑春光麗花蹊幾樹装綴條深淺色點露參差光向
日分千笑迎風共一香如何仙嶺側獨秀隐遥芳
詠李(一作太宗詩)
盤根植瀛渚交幹横倚天舒華光四海卷葉蔭山川
詠弓(一作太宗詩)
上弦明月半激箭流星遠落鴈帶書驚啼猿映(一作應)枝
轉
詠琵琶(一作太宗詩)
半月無雙影金花有四時摧藏千里態掩仰幾重悲促
節縈紅袖清音滿翠帷駛彈風響急緩曲釧聲遲空餘
關隴恨因此代相思
劉允濟
劉允濟(紀事作元濟字允濟)洛州鞏人少與絳州王勃齊名舉本
州進士累除著作佐郎嘗采摭魯哀公以後至戰國為
魯後春秋表上之遷左史兼直弘文館垂拱中獻明堂
賦拜著作郎擢鳳閣舍人中興初坐二張昵狎貶官後
為修文館學士卒集十卷今存詩四首
經廬岳回望江州想洛川有作
龜山帝始營龍門禹初鑿出入經變化俯仰憑寥廓未
若兹山功連延竝巫霍東北疏(一作流)艮象西南距坤絡
宏阜自鬱盤高標復迴薄勢入柴桑渚陰開彭蠡壑九
江杳無際七澤紛相錯雲雨散吳會風波騰鄬鄀(一作鄢鄂)
跡隨造化久利與乾坤博肹蠁精氣通紛綸潜怪作石
渠忽見踐金房安可託地入天子都巖有仙人藥二門
幾迢遰三宫何儵爚咫尺窮杳冥跬步皆恬漠仙才驚
羽翰幽居静龍蠖明牧振雄詞棣華殊灼灼盛業匡西
夏深謀贊禹亳黃雲覆鼎飛絳氣横川躍佐歷符賢運
人期(一作其)茂天爵禮樂富垂髫詩書成舞勺清輝靖嵒
電利器騰霜鍔遊聖挹衢尊鄰畿恭木鐸巖(一作牆)仞包
武侯波瀾控文若旋聞刈薪楚遽覩升葵藿稷卨序揆
(一作郛郭)圖良平公輔略重地(一作臣)資出守英藩諒求瘼豫
章觀偉材江州訪靈崿陽岫曉氛氲陰崕暮蕭索潜伏
屢鯨奔雄飛更鷙搏驚&KR1702;透煙霞騰猿亂枝格故園有
歸夢他山飛賞(一作非行)樂帝鄉徒可遊湟澗終旅泊景(一作)
(陽)物觀淮海雲霄望河洛城闕紫微星圖書玄扈(一作青溪)
閣神功(一作為)多粉繢元氣猶斟酌丞相下南宫將軍趨
北落横簮竝附蟬列鼎俱調鶴四郊時迷路五月先投
龠池榭宣瓊管風花亂珠箔舊遊勞夢寐新知無悅樂
天寒欲贈言歲暮期交約夜琴清玉柱秋灰變緹幕風
雲動翰林宫徵調文籥言泉激為浪思緒飛成繳千里
輝珠璣五采含丹雘鐘鼓旋驚鷃瑾瑜俄抵鵲竊價慙
庸怠叨聲逾寂莫長望限南溟居然翳東郭
詠琴
昔在龍門側誰想鳳鳴時雕琢今為器宫商不自持巴
人緩疎節楚客弄繁絲欲作高張引翻成下調悲
怨情
玉關芳信斷蘭閨錦字新愁來好(一作不)自抑念切已含
嚬虚牖風驚夢空牀月厭人歸期倘可促勿度柳園春
見道邊死人(一本別作劉元濟詩統籖并入允濟詩内)
淒涼徒見日冥寞詎知年魂兮不可問應為直如弦
邵大震
邵大震字令遠安陽人與王勃同時詩一首
九日登玄武山旅眺(玄武山在今東蜀高宗時王勃以檄雞文斥出沛王)
(府既廢客劒南有遊玄武山賦詩盧照鄰為新都尉亦有和作)
九月九日望遥空秋水秋天生夕風寒雁一向南去(一作)
(飛)遠游人幾度菊花叢
辛常伯
辛常伯駱賓王同時人詩一首
軍中行路難(與駱賓王同作)
君不見封狐雄虺自成羣憑深負固結妖氛玉璽分兵
徵惡少金壇授律動將軍將軍擁麾宣廟略戰士横戈
静夷落長驅一息背銅梁直指三危登劒閣閣道岧嶢
起戍樓劒門遥裔俯靈丘邛關九折無平路江水雙源
有急流征役無期返他鄉歲華晚杳杳丘陵出蒼蒼林
薄遠途危紫盖峰路澀青泥坂去去指哀牢行行入不
毛絶壁千里險連山四望高中外分區宇夷夏殊風土
交阯枕南荒昆彌臨北戶川原饒毒霧谿谷多霪雨行
潦四時流崩查千歲古漂梗飛蓬不暫安捫蘿引葛陟
危巒昔時聞道從軍樂今日方知行路難滄江綠水東
流駛炎州丹徼南中地南中南斗映星河秦關秦塞阻
煙波三春邊地風光少五月瀘川瘴癘多朝驅疲斥候
夕息倦樵歌向月彎繁弱連星轉太阿重義輕生懷一
顧東伐西征凡幾度夜夜朝朝斑鬢新年年歲歲戎衣
故㶚城隅滇池水天涯望轉積地際行無已徒覺炎涼
節物非不知關山千萬里棄置勿重陳重陳多苦辛且
悅清笳梅柳曲詎憶芳園桃李人絳節紅旗分日羽丹
心白刃酬明主但令一被君王知誰憚三邊征戰苦行
路難岐路幾千端無復歸雲憑短翰空餘望日想長安
御定全唐詩卷六十三
