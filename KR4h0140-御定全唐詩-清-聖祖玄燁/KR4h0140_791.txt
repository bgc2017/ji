欽定四庫全書
御定全唐詩卷七百九十一
聯句
韓愈
城南聯句(此首又見張籍集)
愈孟郊
竹影金𤨏碎(郊)泉音玉淙琤琉璃剪木葉(愈)翡翠開園
英流滑随仄步(郊)搜尋得深行遥岑出寸碧(愈)遠目增
雙明乾穟紛拄地(郊)化蟲枯挶莖木腐或垂耳(愈)草珠
競駢睛浮虛有新斸(郊)摧扤饒孤撑囚飛黏網動(愈)盜
啅接彈驚脫實自開坼(郊)牽柔誰繞縈禮鼠拱而立(愈)
駭(一作騃)牛躅且鳴蔬甲喜臨社(郊)田毛樂寬征露螢不
自暖(愈)凍蝶尚思輕宿羽有先暁(郊)食鱗時半横菱飜
紫角利(愈)荷折碧圓傾楚膩鱣鮪亂(郊)獠羞蠃蟹并桑
蠖見虛指(愈)穴貍聞鬭獰逗翳翅相築(郊)擺幽尾交搒
蔓涎角出縮(愈)樹啄頭敲鏗修箭褭金餌(郊)羣鮮沸池
羹岸殼坼玄兆(愈)野麰漸豐萌窰煙羃疏㠀(郊)沙篆印
廽平㾕肌遭蚝刺(愈)啾耳聞雞生竒慮恣廻轉(郊)遐睎
縱逢迎顛林戢遠睫(愈)縹氣夷空情歸跡歸不得(郊)捨
心捨還爭靈麻撮狗蝨(愈)村穉啼禽猩紅皺曬檐瓦(郊)
黃團繫門衡得雋蠅虎健(愈)相殘雀豹趟束枯樵指秃
(郊)刈熟擔肩赬澀旋皮卷臠(愈)苦開腹彭亨機舂潺湲
力(郊)吹簸飄颻精賽饌木盤簇(愈)靸妖藤索絣荒學五
六卷(郊)古藏四三塋里儒拳足拜(愈)土怪閃眸偵蹄道
補復破(郊)絲窠掃還成暮堂蝙蝠沸(愈)破竈伊威盈追
此訊前主(郊)荅云皆冡卿敗壁剥寒月(愈)折篁嘯遺笙
袿熏霏霏在(郊)綦跡微微呈劒石猶竦檻(愈)獸材尚拏
楹寶唾拾未盡(郊)玉啼堕猶鎗窗綃疑閟豔(愈)妝燭已
銷檠綠髮抽珉甃(郊)青膚聳瑶楨白蛾飛舞地(愈)幽蠧
落書棚惟昔集嘉詠(郊)吐芳類鳴嚶窺竒摘海異(愈)恣
韻激天鯨腸胃繞萬象(郊)精神驅五兵蜀雄李杜拔(愈)
嶽力雷車轟大句斡玄造(郊)高言軋霄崢芒端轉寒燠
(愈)神助溢杯觥巨細各乘運(愈)湍潿亦騰聲凌花咀粉
蘂(郊)削縷穿珠櫻綺語洗晴雪(愈)嬌辭哢雛鶯酣歡雜
弁珥(郊)繁價流金瓊菡萏寫江調(郊)萎蕤綴藍瑛庖霜
膾玄鯽(愈)浙玉炊香稉朝饌已百態(郊)春醪又千名哀
匏蹙駛景(愈)冽唱凝餘晶解魄不自主(郊)痺肌坐空瞠
扳援賤蹊絶(愈)炫曜仙選更藂巧競采笑(郊)駢鮮互探
嬰桑變忽蕪蔓(愈)樟裁浪登丁霞鬭詎能極(郊)風期誰
復賡臯區扶帝壌(愈)瓌藴郁天京祥色被文彦(郊)良才
插杉檉隠伏饒氣象(愈)興潛示堆坑擘華露神物(郊)擁
終儲地禎訏謨壯締始(愈)輔弼登階清坌秀恣填塞(郊)
呀靈滀渟澄益大聯漢魏(愈)肇初邁周嬴積照涵德鏡
(郊)傳經儷金籯食家行鼎鼐(愈)寵族飫弓旌奕制盡從
賜(郊)殊私得逾程飛橋上架漢(愈)繚岸俯規瀛瀟碧遠
輸委(郊)湖嵌費攜擎萄苜從大漠(愈)楓櫧至南荆嘉植
鮮危朽(郊)膏理易滋榮懸長巧紐翠(愈)象曲善攢珩魚
口星浮沒(郊)馬毛錦斑騂五方亂風土(愈)百種分鉏耕
葩蘖相妬出(郊)菲茸共舒晴類招臻倜詭(愈)翼萃伏衿
纓危望跨飛動(郊)冥升躡登閎春游轢靃靡(愈)彩伴䬃
嫈嫇遺燦飄的皪(郊)淑顔洞精誠嬌應如在寤(愈)頹意
若含酲鵷毳翔衣帶(郊)鵝肪截佩璜文升相照灼(愈)武
勝屠欃槍割錦不酬價(郊)構雲有高營通波牣鱗介(愈)
疏畹富蕭蘅買養馴孔翠(郊)遠苞樹蕉栟鴻頭排刺芡
(愈)鵠㲉攢瓌橙騖廣雜良牧(郊)蒙休頼先盟罷旄奉環
衞(愈)守封踐忠貞戰服脫明介(郊)朝冠飄彩紘爵勲逮
僮隸(愈)簮笏自懷繃乳下秀嶷嶷(郊)椒蕃泣喤喤貌鑑
清溢匣(愈)眸光寒發硎館儒養經史(郊)綴戚觴孫甥考
鐘饋殽核(愈)戛鼓侑牢牲飛膳自北下(郊)函珍極東烹
如瓜煮大卵(愈)比線茹芳菁海嶽錯口腹(郊)趙燕錫媌
娙一笑釋仇恨(愈)百金交弟兄貨至貊戎市(郊)呼傳鸚
鵒令順居無鬼瞰(愈)抑横免官評殺候肆凌剪(郊)籠原
市罝紭羽空顛雉鷃(愈)血路迸狐麖折足去踸踔(郊)蹙
鬐怒䰃鬤躍犬疾翥鳥(愈)呀鷹甚飢䖟算蹄記功賞(郊)
裂腦擒摚掁猛斃牛馬樂(愈)妖殘梟鵅惸窟窮尚嗔視
(郊)箭出方驚抨連箱載已實(愈)礙轍棄仍贏喘覻鋒刃
點(郊)困衝株枿盲埽淨豁曠曠(愈)騁遥略苹苹饞扠飽
活臠(郊)惡嚼㗘腥鯖歲律及郊至(愈)古音命韶韺旗旆
流日月(郊)帳廬扶棟甍磊落奠鴻璧(愈)參差席香藑玄
祗祉兆姓(郊)黑秬饛豐盛慶流蠲瘥癘(愈)威暢捐䡴輣
靈燔望高冏(郊)龍駕聞敲䬝是惟禮之盛(愈)永用表其
宏德孕厚生植(郊)恩熙完刖剠宅土盡華族(愈)連田間
強甿蔭庾森嶺檜(郊)啄場翽祥鵬畦肥翦韭䪥(愈)陶固
收盆甖利養積餘健(郊)孝思事嚴祊掘雲破嵽嵲(愈)采
月漉㘭泓寺砌上明鏡(郊)僧盂敲暁鈕泥象對騁怪(愈)
鐵鐘孤舂鍠癭頸閙鳩鴿(郊)蜿垣亂蛷蠑葚黑老蠶蠋
(愈)麥黃韻鸝鶊韶曙遅勝賞(郊)賢明戒先庚馳門填偪
仄(愈)競墅碾砯砰碎纈紅滿杏(郊)稠凝碧浮餳蹙繩覲
娥婺(愈)鬭草擷璣珵粉汗澤廣額(郊)金星堕連瓔鼻偷
困淑郁(愈)眼剽強盯&KR2001;是節飽顏色(郊)兹疆稱都城書
饒罄魚繭(愈)紀盛播琴箏奚必事遠覿(郊)無端逐羈傖
將身親魍魅(愈)浮跡侣鷗鶄腥味空奠屈(郊)天年徒羡
彭驚魂見蛇蚓(愈)觸齅值蝦蟚幸得履中氣(郊)忝從拂
天棖歸私暫休暇(愈)驅明出庠黌鮮意竦輕暢(郊)連輝
照瓊瑩陶暄逐風乙(愈)躍視舞晴蜻足勝自多詣(郊)心
貪敵無勍始知樂名教(愈)何用苦拘儜畢景任詩趣(郊)
焉能守䃘䃘(愈)
會合聯句
愈張籍孟郊張徹
離别言無期會合意彌重(籍)病添兒女戀老喪丈夫勇
(愈)劒心知未死詩思猶孤聳(郊)愁去劇箭飛歡來若泉
涌(徹)析言多新貫攄抱無昔壅(籍)念難須勤追悔易勿
輕踵(愈)吟巴山犖嶨(音學)說楚波堆壟(郊)馬辭虎豹怒舟
出蛟鼉恐(徹)狂鯨時孤軒幽狖雜百種(愈)瘴衣常腥膩
蠻器多疎冗(籍)剝苔弔斑林角飯餌沈塜(愈)忽爾銜遠
命歸歟舞新寵(郊)鬼窟脫幽妖天居覿清栱(愈)京遊步
方振謫夢意猶恟(籍)詩書誇舊知酒食接新奉(愈)嘉言
寫清越瘉病失龍腫(郊)夏陰偶高庇宵魄接虛擁(愈)雪
絃寂寂聽茗盌纖纖捧(郊)馳輝燭浮螢幽響泄潛蛬(愈)
詩老獨何心江疾有餘尰(郊)我家本瀍榖有地介皐鞏
休跡憶沈冥峨冠慙闒&KR0008;(愈)升朝高轡逸振物羣聽悚
徒言濯幽泌誰與薙荒茸(籍)朝紳鬱青綠馬飾曜珪珙
國讐未銷鑠我志蕩卭隴(郊)君才誠倜儻時論方洶溶
(音勇)格言多彪蔚懸解無梏拲張生得淵源寒色拔山冢
堅如撞羣金眇若抽獨蛹(愈)伊余何所擬跛鼈詎能踊
塊然堕岳石飄爾罥巢氄(郊)龍旆垂天衞雲韶凝禁甬
君胡眠安然朝鼓聲洶洶(愈)
鬭雞聯句
愈孟郊
大雞昂然來小雞竦而待(愈)崢嶸顛盛氣洗刷凝鮮彩
(郊)高行若矜豪側睨如伺殆(愈)精光目相射劒戟心獨
在(郊)旣取冠為胄復以距為鐓天時得清寒地利挾爽
塏(愈)磔毛各噤㾕怒癭爭碨磊俄膺忽爾低植立瞥而
改(郊)腷膊戰聲喧繽飜落羽皠中休事未決小挫勢益
倍(愈)妬腸務生敵賊性專相醢裂血失鳴聲啄殷甚飢
餒(郊)對起何急驚随旋誠巧紿毒手飽李陽神槌困朱
亥(愈)惻心我以仁碎首爾何罪獨勝事有然旁驚汗流
浼(郊)知雄欣動顏怯負愁看賄爭觀雲填道助叫波飜
海(愈)事爪深難解嗔睛時未怠一噴一醒然再接再礪
乃(郊)頭垂碎丹砂翼搨拖錦綵連軒尚賈餘清厲比歸
凱(愈)選俊感收毛受恩慙始隗英心甘鬭死義肉耻庖
宰君看鬭雞萹短韻有可采(郊)
納涼聯句
愈孟郊
遞嘯取遥風微微近秋朔(郊)金柔氣尚低火老候愈濁
(愈)熙熙炎光流竦竦高雲擢(愈)閃紅驚蚴虯凝赤聳山
嶽目林恐焚燒耳井憶瀺灂仰懼失交泰非時結冰雹
化鄧渴且多奔河誠已慤暍道者誰子叩商者何樂洗
矣得滂沱感然鳴鸑鷟嘉願苟未從前心空緬邈清砌
千廻坐冷環再三握煩懷却星星高意還卓卓(郊)龍沈
劇煮鱗牛喘甚焚角蟬煩鳴轉喝烏噪飢不啄晝蠅食
案繁宵蚋肌血渥單絺厭已禠長䈉倦還捉幸茲得佳
朋於此蔭華桷青熒文簟施淡澉甘瓜濯大壁曠凝淨
古畫竒駮犖淒如羾寒門皓若攢玉璞埽寬延鮮飇汲
冷漬香穱篚實摘林珍盤殽饋禽㲉空堂喜淹留貧饌
羞齷齪(愈)殷勤相勸勉左右加礱斲賈勇發霜硎爭前
曜冰槊微然草根響先被詩情覺感衰悲舊改工異逞
新貌誰言擯朋老猶自將心學危檐不敢憑朽機懼傾
撲青雲路難近黃鶴足仍鋜未能飲淵泉立滯叫芳葯
(郊)與子昔暌離嗟余若屯剥直道敗邪徑拙謀傷巧諑
炎湖度氛氳熱石行犖硞痟肌夏尤甚瘧渴秋更數君
顔不可覿君手無由搦今來沐新恩庶見返鴻朴儒庠
恣游息聖籍飽商𣙜危行無低徊正言免咿喔車馬獲
同驅酒醪欣共欶惟憂棄菅蒯敢望侍帷幄此志且何
如希君為追琢(愈)
秋雨聯句
愈孟郊
萬木聲號呼百川氣交會(郊)庭飜樹離合牖變景明藹
(愈)潨瀉殊未終飛浮亦云泰(郊)牽懷到空山屬聽邇驚
瀨(愈)檐垂白練直渠漲清湘大(郊)甘津澤祥禾伏潤肥
荒艾(愈)主人吟有歡客子歌無奈(郊)侵陽日沈玄剝節
風搜兊(愈)坱圠遊峽喧颼飀臥江汰(郊)微飄來枕前高
灑自天外(愈)蛬穴何廹迮蟬枝埽鳴噦(郊)楥菊茂新芳
徑蘭銷晩馤(愈)地鏡時昏暁池星競漂沛(郊)讙呶尋一
聲灌注咽羣籟(愈)儒宫煙火溼市舍煎熬忲(郊)臥冷空
避門衣寒屢循帶(愈)水怒已倒流陰繁恐凝害(郊)憂魚
思舟檝感禹勤畎澮(愈)懷襄信可畏疏決須有頼(郊)筮
命或馮蓍卜晴將問蔡(愈)庭商忽驚舞墉禜亦親酹(郊)
氛醨稍疎映雺亂還擁薈陰旌時摎流帝鼓鎮訇磕棗
圃落青璣瓜畦爛文貝貧薪不燭竈富粟空填廥(愈)秦
俗動言利魯儒欲何匄深路倒羸驂弱途擁行軑毛羽
皆遭凍離褷不能翽飜浪洗虛空傾濤敗藏蓋(郊)吾人
猶在陳僮僕誠自鄶因思征蜀士未免溼戎旆安得發
商飇廓然吹宿靄白日懸大野幽泥化輕壒戰場暫一
乾賊肉行可膾(愈)搜心思有效抽策期稱最豈惟慮收
穫亦以救顛沛(郊)禽情初嘯儔礎色微收霈庶幾諧我
願遂止無已太(愈)
征蜀聯句
愈孟郊
日王忿違慠有命事誅拔蜀險豁關防秦師縱横猾(愈)
風旗帀地揚雷鼓轟天殺竹兵彼皴脆鐵刃我槍䶪(郊)
刑神咤犛旄陰燄颭犀札飜霓紛偃蹇塞野澒坱圠(愈)
生獰競掣跌癡突爭填軋渴鬭信豗呶噉奸何噢嗗(郊)
更呼相簸蕩交斫䨇缺齾火發激鋩腥血漂騰足滑(愈)
飛猱無整陣翩鶻有邪戛江倒沸鯨鯤山搖潰貙䝟(郊)
中離分二三外變迷七八逆頸盡徽索仇頭恣髠鬝怒
鬚猶鬇鬡斷臂仍&KR2367;&KR2524;(愈)石潛設竒伏宂覻騁精察中
矢類妖㺑跳鋒狀驚豽蹋飜聚林嶺斗起成埃圿(郊)旆
亡多空杠軸折鮮聯轄剟膚浹瘡痍敗面碎剠㓤渾奔
肆狂勷捷竄脫趫黠巖鉤踔狙猨水漉雜鱣螖投奅閙
䃔䃧填隍&KR2236;㑻傄(愈)強睛死不閉獷眼困逾䀣爇堞熇
歊熺抉門呀拗䦪天刀封未坼酋膽懾前揠跧梁排郁
縮闖竇揳窋窡廹脅聞雜驅咿呦叫冤&KR1960;(郊)窮區指清
夷兇部坐雕鎩邛文裁斐斖巴豔收婠妠椎肥牛呼牟
載實駝鳴&KR1387;聖靈閔頑嚚燾養均草䕓下書遏雄虓解
罪弔攣瞎(愈)戰血時銷洗劍霜夜清刮漢棧罷囂闐獠
江息澎汃戍寒絶朝乘刁暗歇宵詧始去杏飛蠭及歸
柳嘶&KR1578;廟獻繁馘級樂聲洞椌楬(郊)臺圖煥丹玄郊告
儼匏稭念齒慰黴黧視傷悼瘢痆休輸任訛寢報力厚
麩秳公歡鐘晨撞室宴絲曉扴杯盂酬酒醪箱篋饋巾
帓小臣昧戎經維用贊勲劼(愈)
同宿聯句
愈孟郊
自從別君來遠出遭巧譖(愈)斑斑落春淚浩浩浮秋浸
(郊)毛竒覩象犀羽怪見鵩鴆(愈)朝行多危棧夜卧饒驚
枕(郊)生榮今分踰死棄昔情任(愈)鵷行參綺陌雞唱聞
清禁(郊)山晴指高標槐密騖長蔭(愈)直辭一以薦巧舌
千皆&KR2313;(郊)匡鼎惟說詩桓譚不讀讖(愈)逸韻何嘈嗷高
名俟沽賃(郊)紛葩歡屢填曠朗憂早滲(愈)為君開酒腸
顚倒舞相飲(郊)曦光霽曙物景曜鑠宵祲(愈)儒門雖大
啓奸首不敢闖義泉雖至近盗索不敢沁清琴試一揮
白鶴叫相喑欲知心同樂䨇繭抽作絍(郊)
莎柵聯句
愈孟郊
冰溪時咽絶風櫪方軒舉(愈)此處不斷腸定知無斷處
(郊)
雨中寄孟刑部幾道聯句
愈孟郊
秋潦淹轍迹高居限參拜(愈)耿耿蓄良思遥遥仰嘉話
(郊)一晨長隔歲百步遠殊界(愈)商聽饒清聳悶懷空抑
噫(郊)美君知道腴逸步謝天械(愈)吟馨鑠紛雜抱照瑩
疑怪(郊)撞宏聲不掉輸邈瀾逾殺(愈)檐瀉碎江喧街流
淺溪邁(郊)念初相遭逢幸免因媒介祛煩類決癰愜興
劇爬疥研文較幽玄呼博騁雄快今君軺方馳伊我羽
已鎩溫存感深惠琢切奉明誡(愈)迨茲更凝情暫阻若
嬰瘵欲知相從盡靈珀拾纖芥欲知相益多神藥銷宿
憊德符仙山岸永立難欹壞氣涵秋天河有朗無驚湃
(郊)祥鳳遺蒿鷃雲韶掩夷靺爭名求鵠徒騰口甚蟬喝
未來聲已赫始鼓敵前敗鬭場再鳴先遐路一飛届東
野繼竒躅修綸懸衆犗穿空細丘垤照日陋管蒯(愈)小
生何足道積愼如觸蠆愔愔抱所諾翼翼自申戒聖書
空勘讀盗食敢求嘬惟當騎欵段豈望覿珪玠弱操媿
筠杉微芳比蕭䪥何以驗高明柔中有剛夬(郊)
遠遊聯句
愈孟郊李翺
別腸車輪轉一日一萬周(郊)離思春冰泮瀾漫不可收
(愈)馳光忽以廹飛轡誰能留(郊)取之詎灼灼此去信悠
悠(翺)楚客宿江上夜魂棲浪頭曉日生遠岸水芳綴孤
舟村飲泊好木野蔬拾新柔獨含悽悽别中結鬱鬱愁
人憶舊行樂鳥吟新得儔(郊)靈瑟時窅窅霠猨夜啾啾
憤濤氣尚盛恨竹淚空幽長懷絶無已多感良自尤即
路涉獻歲歸期眇涼秋兩歡日牢落孤悲坐綢繆(愈)觀
怪忽蕩漾叩竒獨冥搜海鯨吞明月浪島沒大漚我有
一寸鉤欲釣千丈流良知忽然遠壯志鬱無抽(郊)魍魅
暫出沒蛟螭互蟠蟉昌言拜舜禹舉颿凌斗牛懷糈餽
賢屈乘桴追聖丘飄然天外步豈肯區中囚(愈)楚些待
誰弔賈辭緘恨投翳明弗可暁祕魂安所求氣毒放逐
域蓼雜芳菲疇當春忽淒涼不枯亦颼飀貉謠衆猥款
巴語相咿嚘默誓去外俗嘉願還中州江生行既樂躬
輦自相勠飲醇趣明代味腥謝荒陬(郊)馳深鼓利檝趨
險驚蜚輶繫石沈靳尚開弓射鴅吺路暗執屛翳波驚
戮陽侯廣泛信縹緲高行恣浮游外患蕭蕭去中悒稍
稍瘳振衣造雲闕跪坐陳清猷德風變讒巧仁氣銷戈
矛名聲照西海淑問無時休歸哉孟夫子歸去無夷猶
(愈)
晩秋郾城夜會聯句
愈李正封
從軍古云樂談笑青油幕燈明夜觀棋月暗秋城柝(正封)
(上中丞)羈客方寂歴驚烏時落泊語闌壯氣衰酒醒寒砧
作(愈奉院長)遇主貴陳力夷凶匪兼弱百牢犒輿師千戶購
首惡(正封)平生恥論兵末暮不輕諾徒然感恩義誰復
論勲爵(愈)多士被霑汚小夷施毒蠚何當鑄劒戟相與
歸臺閣(正封)室婦歎鳴鸛家人祝喜鵲終朝考蓍龜何
日親烝礿(愈)間使斷津梁潛軍索林薄紅塵羽書靖大
水沙囊涸(正封)銘山子所工插羽余何怍未足煩刀俎
祗應輸管鑰(愈)雨矢逐天狼電矛驅海若靈誅固無縱
力戰誰敢却(正封)峨峨雲梯翔赫赫火箭著連空堕雉
堞照夜焚城郭(愈)軍門宣一令廟算建三略雷鼓揭千
槍浮橋交萬筰(正封)蹂野馬雲騰映原旗火鑠疲氓墜
將拯殘虜狂可縳(愈)摧鋒若貙兕超乘如猱玃逢掖服
飜慙縵胡纓可愕(正封)星隕聞鴝雉師興随唳鶴虎豹
貪犬羊鷹鸇憎鳥雀(愈)燒陂除積聚灌壘失依託憑軾
諭昏迷執殳征暴虐(正封)倉空戰卒飢月黑探兵錯兇
徒更蹈藉逆族相㗖嚼(愈)軸轤亘淮泗旆旌連夏鄂大
野縱氐羌長河浴騮駱(正封)東西競角逐遠近施矰繳
人怨童聚謠天殃鬼行瘧(愈)漢刑支郡黜周制閑田削
侯社退無功鬼薪懲不恪(正封)余雖司斧鑕情本尚邱
壑且待獻俘囚終當返耕穫(愈)藳街陳鈇鉞桃塞興錢
鎛地理畫封疆天文埽寥廓(正封)天子憫瘡痍將軍禁
鹵掠策勲封龍頟歸獸獲麟脚(愈)詰誅敬王怒給復哀
人瘼澤髮觧兜鍪酡顏傾鑿落(正封)安存惟恐晩洗雪
不論昨暮鳥已安巢春蠶看滿箔(愈)聲明動朝闕光寵
耀京洛旁午降絲綸中堅擁鼓鐸(正封)密坐列珠翠高
門塗粉雘跋朝賀書飛塞路歸鞍躍(愈)魏闕横雲漢秦
關束巖㟧拜迎羅櫜鞬問遺結囊橐(正封)江淮永清晏
宇宙重開拓是日號升平此年名作噩(愈)洪赦方下究
武飇亦旁魄南據定蠻陬北攫空朔漠(正封)儒生愜教
化武士猛刺斫吾相兩優游他人䨇落莫(愈)印從負鼎
佩門為登壇鑿再入更顯嚴九遷彌謇諤(正封)賓筵盡
狐趙導騎多衛霍國史擅芬芳宫娃分綽約(愈)丹掖列
鵷鷺洪爐衣狐貉摛文揮月毫講劍淬霜鍔(正封)命衣
備藻火賜樂兼拊搏兩廂鋪氍毺五鼎調勺藥(愈)帶垂
蒼玉佩轡蹙黃金絡誘接喻登龍趨馳狀傾藿(正封)青
娥翳長袖紅頰吹鳴籥儻不忍辛勤何由恣歡謔(愈)惟
當早富貴豈得暫寂寞但擲雇笑金仍祈却老藥(正封)
歿廟配尊斝生堂合毊鑮安行庇松篁高卧枕莞蒻(愈)
洗沐恣蘭芷割烹厭脾臄喜顏非忸怩逹志無隕穫(正封)
詼諧酒席展慷慨戎装著斬馬祭旄纛炰羔禮芒屩(愈)
山多離隠豹野有求伸蠖推選閱羣材薦延□一鶚(正封)
左右供謟譽親交獻諛噱名聲載揄揚權勢實熏灼(愈)
道舊生感激當歌發酬酢羣孫輕綺紈下客豐醴酪(正封)
窮天貢琛異帀海賜酺醵作樂鼓還搥從禽弓始彍(愈)
取歡移日飲求勝通宵博五白氣爭呼六竒心運度(正封)
恩澤誠布濩嚚頑已簫勺告成上云亭考古垂矩矱(愈)
前堂清夜吹東第良晨酌池蓮拆秋房院竹飜夏籜(正封)
五狩朝恒岱三畋宿楊柞農書乍討論馬法長懸格(愈)
雪下收新息陽生過京索爾牛時寢訛我僕或歌咢(正封)
帝載彌天地臣辭劣螢爝為詩安能詳庶用存糟粕(愈)
石鼎聯句(有序)
元和七年十二月四日衡山道士軒轅彌明自衡
山來舊與劉師服進士衡湘中相識將過太白知
師服在京夜抵其居宿有校書郎侯喜新有能詩
聲夜與劉說詩彌明在其側貌極醜白鬚黑面長
頸而高結喉中又作楚語喜視之若無人彌明忽
軒衣張眉指爐中石鼎謂喜曰子云能詩能與我
賦此乎劉往見衡湘間人說云年九十餘矣解捕
逐鬼物拘囚螭蛟虎豹不知其實能否也見其老
頗貎敬之不知其有文也聞此說大喜即援筆題
其首兩句次傳於喜喜踊躍即綴其下云云道士
啞然笑曰子詩如是而已乎即袖手聳肩倚北牆
坐謂劉曰吾不解世俗書子為我書因高吟曰龍
頭縮菌蠢豕腹漲彭亨初不似經意詩旨有似譏
喜二子相顧慙駭欲以多窮之即又為傳之喜喜
思益苦務欲壓道士每營度欲出口吻聲鳴益悲
操筆欲書將下復止竟亦不能竒也畢即傳道士
道士高踞大唱曰劉把筆吾詩云云其不用意而
功益竒不可附說語皆侵劉侯喜益忌之劉與侯
皆已賦十餘韻彌明應之如響皆脫穎含譏諷夜
盡三更二子思竭不能續因起謝曰尊師非世人
也某伏矣願為弟子不敢更論詩道士奮曰不然
章不可不成也又謂劉曰把筆來吾與汝就之即
又唱出四十字為八句書訖使讀讀畢謂二子曰
章不已就乎二子齊應曰就矣道士曰此皆不足
與語此寧為文邪吾就子所能而作耳非吾之所
學於師而能者也吾所能者子皆不足以聞也獨
文乎哉吾語亦不當聞也吾閉口矣二子大懼皆
起立牀下拜曰不敢他有問也願聞一言而已先
生稱吾不解人間書敢問觧何書請聞此而已道
士寂然若無聞也累問不應二子不自得即退就
座道士倚牆睡鼻息如雷鳴二子怛然失色不敢
喘斯須曙鼓鼕鼕二子亦困遂坐睡及覺日已上
驚顧覓道士不見即問童奴奴曰天且明道士起
出門若將便旋然奴怪久不返即出到門覓無有
也二子驚惋自責若有失者間遂詣余言余不能
識其何道士也嘗聞有隐君子彌明豈其人邪韓
愈序
劉師服(進士)侯喜(字叔退登貞元進士第官終國子主簿)
軒轅彌明
巧匠斲山骨刳中事煎烹(師服)直柄未當權塞口且吞
聲(喜)龍頭縮菌蠢豕腹漲彭亨(彌明)外苞乾蘚文中有
暗浪驚(師服)在冷足自安遭焚意彌貞(喜)謬當鼎鼐間
妄使水火爭(彌明)大似烈士膽圓如戰馬纓(師服)上比
香爐尖下與鏡面平(喜)秋瓜未落蔕凍芋強抽萌(彌明)
一塊元氣閉細泉幽竇傾(師服)不值輸寫處焉知懷抱
清(喜)方當洪爐然益見小器盈(彌明)晥晥無刃迹團團
類天成(師服)遥疑龜負圖出曝暁正晴(喜)旁有雙耳穿
上有孤髻撐或訝短尾銚又似無足鐺(師服)可惜寒食
毬擲此傍路坑(喜)何當出灰灺無計離缾罌(彌明)陋質
荷斟酌狹中媿提擎(師服)豈能煮仙藥但未汙羊羹(喜)
形模婦女笑度量兒童輕(彌明)徒示堅重性不過升合
盛(師服)傍似廢轂仰側見折軸横(喜)時於蚯蚓竅微作
蒼蠅鳴(彌明)以茲飜溢愆實負任使誠(師服)常居顧盻
地敢有漏泄情(喜)寧依暖熱弊不與寒涼并(彌明)區區
徒自效𤨏𤨏不足呈(喜)回旋但兀兀開闔惟慳慳(師服)
全勝瑚璉貴空有口傳名豈比俎豆古不為手所撜磨
礱去圭角浸潤著光精願君莫嘲誚此物方施行(彌明)
孟郊
有所思聯句
郊韓愈
相思繞我心日夕千萬重年光坐婉娩春淚銷顏容(郊)
臺鏡晦舊暉庭草滋深茸望夫山上石別劒水中龍(愈)
遣興聯句
郊韓愈
我心随月光寫君庭中央(郊)月光有時晦我心安所㤀
(愈)常恐金石契斷為相思腸(郊)平生無百歲岐路有四
方(愈)四方各異俗適異非所將(郊)駑蹄顧挫秣逸翮遺
稻粱(愈)時危抱獨沈道泰懷同翔(郊)獨居久寂默相顧
聊慨慷(愈)慨慷丈夫志可以曜鋒鋩(郊)蘧寗知卷舒孔
顔識行藏(愈)殷鑒諒不遠佩蘭永芬芳(郊)苟無夫子聽
誰使知音揚(愈)
贈劒客李園聯句
郊韓愈
天地有靈術得之者惟君(郊)築爐地區外積火燒氛氳
(愈)照海鑠幽怪滿空歊異氛(郊)山磨電奕奕水淬龍蝹
蝹(愈)太一装以寶列仙篆其文(郊)可用懾百神豈惟壯
三軍(愈)有時幽匣吟忽似深潭聞(郊)風胡久已死此劒
將誰分(愈)行當獻天子然後致殊勲(郊)豈如豐城下空
有斗間雲(愈)
賈㠀
過海聯句
㠀高麗使
沙鳥浮還没山雲斷復連(高麗使)櫂穿波底月船壓水
中天(島)
御定全唐詩卷七百九十一
