欽定四庫全書
御定全唐詩卷七百九十二
聯句
張祜
妓席與杜牧之同詠
祜杜牧
骰子逡廵裹手拈無因得見玉纖纖(牧)但知報道金釵
落髣髴還應露指尖(祜)
杜牧
同趙二十二訪張明府郊居聯句
牧趙嘏
陶潛官罷酒缾空門掩楊花一夜風(牧)古調詩吟山色
裏無弦琴在月明中(嘏)遠檐高樹宜幽鳥出岫孤雲逐
晩虹(牧)別後東籬數枝菊不知閑醉與誰同(嘏)
段成式
遊長安諸寺聯句(幷序)
武宗癸亥三年夏予與張君希復善繼同官祕書
鄭君符夢復連職仙局會假日遊大興善寺因問
兩京雜記及遊目記多所遺略乃約一旬尋兩街
寺以街東興善為首二記所不具則別錄之遊及
慈恩初知官將并寺僧衆草草乃泛問一二上人
及記塔下畫跡遊於此遂絶後三年予職於京洛
及刺安成至大中七年歸京在外六甲子所留書
籍揃壞居半於故簡中覩與二亡友遊寺瀝血淚
交當時造適樂事邈不可追復方刊整才足續穿
蠹然十亡五六矣
靖恭坊大興善寺(寺取大興兩字坊名一字為名新記云優填像總章)
(初為火所燒據梁時西域優填在荊州言隋自臺城移來此寺非也今又有栴檀像開目)
(其工頗拙尤差謬矣為不空三藏塔前多老松歲旱則官伐其枝龍骨以祈雨蓋三藏)
(役龍意其木必有靈也手東廊之南素和尚院庭有青桐四株素之植元和中卿相遊)
(此院桐至夏有汗汙人衣如輠脂不可澣昭國東門鄭相嘗與丞即數人避暑惡其汗謂)
(素曰弟子為和尚伐此木各植一松也及暮素戲祝木曰我植汝二十餘年汝以汗為人)
(所惡來歲若復有汗我必薪汝自是無汗寶歷時予見說已十五年無汗矣素公不出院)
(轉法華經三萬七千部夜常有貉子聽經齋時鳥鵲就掌取食長慶初庭前牡丹一朵合)
(歡有僧玄幽題此院詩警句云三萬蓮經三十春半生不蹋院門塵左顧蛤像舊傳云)
(隋帝嗜蛤所食必兼蛤味數逾千萬矣忽有一蛤椎擊如舊帝異之寘諸几上一夜有光)
(及明肉自脫中有一佛二菩薩像帝悲悔誓不食蛤非陳宣帝)
老松青桐聯二十字絶句
成式張希復鄭符(字夢復官校書郎)
有松堪繫馬遇鉢更投鍼記得湯師句高禪助朗吟(成式)
乘晴入精舍語默想東林盡是忘機侣誰驚息影禽(希復)
一雨微塵盡支郎許數過方同齅薝蔔不用算多羅(符)
蛤像聯二十字絶句
成式張希復
相好全如梵端倪祗為隋寧同蚌頑惡但與鷸相持(成式)
雖因雀變化不逐月虧盈縱有天中匠神工詎可成(希復)
聖柱聯句(上有鐵索跡)
成式張希復
天心惟助善聖跡此開陽(成式)載恐雷輪重絙疑電索
長(希復)上衝挾螮蝀不動束鋃鐺(成式)飢鳥未曾啄乖
龍寧敢藏(希復)
長樂坊安國寺(紅樓睿宗在藩時舞榭東禪院亦曰木塔院院門西北廊)
(五壁吳道子弟子釋思道畫釋梵八部不施彩色尚有典刑禪師法空影堂世號吉州)
(空者久養一騾將終鳴走而死有弟子允嵩患風常於空室埋一柱鏁之僧難輙愈佛)
(殿開元初明皇拆寢室施之當陽彌勒法空自光明寺移來建都時此像在村蘭若中往)
(往放光因號光明寺寺在懷遠坊後為延火所燒唯像獨存法空初移像時索大如虎口)
(數十牛曳之索斷不動法空執爐依法作禮九拜泣涕發誓像身忽嚗嚗作聲身迸分為)
(數十段不終日移至寺焉下利涉塑堂元和中取其處聖容院遷像廡上忽夢一僧形)
(容竒偉訴曰暴露數日豈聖君意耶及明駕幸驗問如夢即令移就堂中側施帷帳光)
(明寺中鬼子母及文惠太子塑像舉止態度如生工名李岫山庭院古木崇阜幽若山)
(谷當時輦土營之覆上座璘公院有穗柏一株衢柯下坐十餘人)
紅樓聯句(隠侯體)
成式張希復
重叠碎晴空餘霞更照紅蟬蹤近鳷鵲鳥道接相風(希復)
苔靜金輪路雲輕白日宫(元和中帝幸此宫)壁詩傳謝客(詞人陳至)
(題此院詩云藻井尚寒龍跡在紅樓初起日光通)門牓占休公(廣宣上人住此院有詩名時號)
(紅楼集成式)
穗柏聯句
成式張希復
一院暑難侵莓苔共影深標枝爭息鳥餘吹正開襟(成式)
宿雨香添色殘陽石在陰乘閑動詩意助靜入禪心(希復)
題璘公院(一言至七言每人占兩題)
成式鄭符
靜虛熱際安居(符)龕燈斂印香除東林賓客西澗圖書
檐外垂青豆經中發白蕖縱辯宗因衮衮忘言理事如
如(成式竟)泉臺定將入流否鄰笛足疑清梵餘(成式新度)
常樂坊趙景公寺(隋開皇三年置本曰弘善寺十八年改焉南中三門)
(裏東壁上吳道玄白畫地獄變筆力勁怒變狀陰怪覩之不覺毛戴吳畫中得意處三階)
(院西廊下范長壽畫西方變及十六對觀寶池尤妙絶諦視之覺水入浮壁院門上白畫)
(樹石頗似閻立德余攜立天祠粉本驗之無異之西中三門裏門南吳生畫龍及刷天王)
(鬚筆蹟如鐵有執爐天女竊眸欲語)
吳畫聯句
成式張希復鄭符昇上人
惨澹十堵内吳生縱狂跡風雲將逼人神鬼如脫壁(成式)
其中龍最怪張甲方汗栗黑雲夜窸窣焉知不霹靂(希復)
此際忽仙子獵獵衣舄奕妙瞬乍疑生參差奪人魄(符)
往往乘猛虎衝梁聳竒石蒼峭束高泉角膝驚欹側(成式)
冥獄不可視毛戴腋流液苟能水成河刹那沈火宅(昇上)
(人)
題約公院
成式張希復鄭符昇上人
印火熒熒燈續燄青(希復)七俱胝咒四阿含經(成式)各
錄佳語聊事素屏(符)丈室安居延賓不扃(昇上人)
大同坊雲華寺(大歴初僧儼&KR0688;經天雨花至地只尺而滅夜有光燭室敕)
(改為雲華儼即康藏之師也康本住恭靖里氊曲忽覩光如輪衆人皆見遂尋光至儼講)
(經所滅佛殿西廊立高僧一十六身天寶初自南内移來畫跡拙俗觀音堂在寺西北隅建)
(中末百姓屈嚴患瘡且死夢一菩薩摩其瘡曰我住雲華寺嚴驚覺汗流數日而愈因詣)
(寺尋檢至聖畫堂見菩薩一如其覩傾城百姓瞻禮嚴遂立社建堂移之)
偶聯句
成式鄭符張希復昇上人
共入夕陽寺因窺甘露門(昇上人)清香惹苔蘚忍草雜蘭
蓀(符)捷偈飛鉗荅新詩倚杖論(成式)壞幡標古刹聖畫
煥崇垣(希復)豈慕穿籠鳥難防在牖猿(成式)一音唯一
性三語更三幡(希復)
道政坊寶應寺(韓幹藍田人少時常為酒家送酒王右丞兄弟未遇每貰)
(酒漫遊幹常徵債於王家乃戲畫地為人馬右丞精思丹青竒其意趣乃歲與錢二萬令)
(學畫十餘年今寺中釋梵天女悉齊公妓小小等寫真也寺有韓幹畫下生彌勒衣紫袈)
(裟右邊仰面菩薩及二師子尤入神又有舊鐵石及齊公喪一歲子漆之如羅睺羅每盆)
(供日出之寺中彌勒殿齊公寢堂也東廊北面楊岫之畫鬼神齊公嫌其筆蹟不工故止)
(一堵)
僧房聯句
成式張希復
古畫思匡嶺上方疑傅巖蝶閑移忍草蟬曉揭高杉(成式)
香字消芝印金經發茝函井通松底脈書坼洞中緘(希復)
小小寫真聯句
成式鄭符張希復
如生小小真猶自未棲塵(符)䄖袂將離座斜柯欲近人
(成式)昔時知出衆情寵占横陳(希復)不遣遊張巷豈教
窺宋鄰(符)庾樓吹笛裂弘閣賞歌新蟬怯纖腰步蛾驚
半額嚬(希復)圖形誰有術買笑詎辭貧(成式)複隴迷村
徑重泉隔漢津(符)同心知作羽比目定為鱗(希復)殘月
巫山夕餘霞洛浦晨(成式)
平康坊菩薩寺(佛殿東西障日及諸柱上圖畫是東廊舊蹟鄭法士畫開)
(元中因屋壞移入大佛殿内北壁食堂前東壁上吳道玄畫智度論色偈變偈是吳自題)
(筆蹟遒勁如磔鬼神毛髮次堵畫禮骨仙人天衣飛揚滿壁風動佛殿内後壁吳道子畫)
(消災經事樹石古嶮元和中上欲令移之慮其摧壞乃下詔擇畫手寫進佛殿内槽壁維)
(摩變舍利弗角膝而轉元和末俗講僧文淑裝之筆蹟盡矣故興元鄭公尚書題此壁僧)
(院詩曰但慮彩色汙無虞臂胛肥置寺碑陰雕節竒巧相傳鄭法士所起樣也初會覺上)
(人以利施起宅十餘畆工畢釀酒百石列缾甕於兩廊下引吳道玄觀之因謂曰檀越為)
(我畫以是賞之吳生嗜酒且利賞欣然而許予以蹤跡似不及景公寺畫中三門内東門)
(神善繼云是吳生弟子王耐兒之手也)
書事聯句
成式鄭符張希復昇上人
悉為無事者任被俗流憎(符)客異干時客僧非出院僧
(成式)遠聞疎牖磬曉辨密龕燈(希復)步觸珠旛響吟窺
鉢水澄(符)句饒方外趣遊愜社中朋(成式)靜裏已馴鴿
齋中亦好鷹(希復)金塗筆是褧彩溜紙非繒(昇上人)錫杖
已剋鍜田衣從壞塍(成式)占牀暫一脅卷箔賴長肱(希復)
佛日初開照魔天破幾層(成式)咒中陳祕計論處正先
登(希復)勇帶綻鍼石危防丘井藤(昇上人)
光宅坊光宅寺(本官蒲萄園中禪師影堂師號惠中肅宗上元二年徵至京師)
(初居此寺詔云杖錫而來京師非遠齋心已久副朕虛懷)
中禪師影堂聯句
成式張希復鄭符昇上人
名下固無虛敖曹貌嚴毅洞逹見空王圓融入佛地(希復)
一言當要害忽忽醒諸醉不動須彌山多方辯無匱(符)
坦率對萬乘偈荅無所避爾如毘沙門外形如脫履(成式)
但以理為量不語怪力事木石摧貢高慈悲引貪恚(昇上)
(人)當時乏支許何人契深致随宜詎說三直下開不二
(成式)
翊善坊保壽寺(本高力士宅天寶九載舍為寺初鑄鐘成力士設齋慶之)
(舉朝畢至一擊百千有規其意連擊二十杵經藏閣規創危巧二塔火珠受十餘斛河陽)
(從事李涿性好竒古與僧智增善嘗俱至此寺觀庫中舊物忽於破瓮中得物如被幅裂)
(汙坌觸而塵起涿徐視之乃畫也因以州縣圖三及縑三十獲之令家人装治之大十餘)
(幅訪於常侍柳公權方知張萱所畫石橋圖也玄宗賜高力士因留寺中後為鬻畫人宗)
(牧言於左軍尋有小使領軍卒數十人至宅宣敕取之即日進入先帝好古見之大悦命)
(張於盧韶院寺見有先天菩薩幀本起成都妙積寺開元初有尼魏八師者常念大悲咒)
(雙流縣民劉乙名意兒年十一自欲事魏尼遣之不去常於奥室立禪白魏云先天菩薩)
(見身此地篩灰於庭一夕有巨跡數尺輪理成就因謁畫工随意設色悉不如意有僧楊)
(法成自言能畫意兒常合掌瞻仰然後指授之以近十稔工方就後塑先天菩薩凡二百)
(四十二首首如塔勢分臂如意蔓其牓子有一百四十日鳥樹一鳳四翅水肚樹所題深)
(怪不可詳悉畫樣凢十五卷柳七師者崔寧之甥分三卷往上都流行時魏奉古為長史)
(進之後因四月八日賜高力士今成都者是其次本)
先天幀讃聯句
成式張希復鄭符
觀音化身厥形孔怪胣腦滛厲衆魔膜拜(希復)指夢鴻
紛牓列區界其事明張何不可解(成式)閻阿德川大士
先天衆象參羅福源田田(符)百億花發百千燈然膠如
終澤浩汗連緜(希復)燄摩界戚洛迦苦霽正念皈依衆
青如&KR2892;(成式)戾滓可汰癡膜可蛻稽首如空睟容若睇
(希復)闡提墨師覩而面之寸念不生未遇乎而(成式)
宣陽坊靜域寺(本太穆皇后宅僧寺云三階院門外是神堯皇帝射孔雀)
(處禪門内外遊目記云王昭隐畫門西裏面和修吉龍王有靈門外之西大目藥叉及北)
(方天王甚竒猛門東裏面賢門也野叉部落鬼首上蟠蛇汗煙可懼東廊樹石嶮怪高僧)
(亦怪西廊萬菩薩院門裏南壁皇甫軫畫鬼神及鵰形勢若脫軫與吳道玄同時吳以其)
(藝逼已募人殺之萬菩薩堂内有寶塔以小金銅塔數百飾之大歴中將作劉監有子合)
(手出胎七歲念法華經及卒焚之得舍利數十粒分藏於金銅塔中善繼云合是劉銛佛)
(殿東廊有古佛堂其地本雍村堂中像設悉是石作相傳云隋恭帝終此堂)
三階院聯句
成式張希復鄭符
密密助堂堂隋人歌檿桑䨇弧摧孔雀一矢隕貪狼(成式)
百步望雲立九規看月張獲蛟徒破浪中乙漫如墻(希復)
還似貫金鼓更疑穿石梁因添挽河力為滅射天狂(成式)
絶藝却南牧英聲來鬼方麗龜何足敵殪豕未為長(符)
龍臂勝猨臂星芒超箭芒虛誇絶高鳥垂拱議明堂(成式)
崇義坊招福院(本曰正覺國初毁以其地立第賜諸王睿宗在藩居之乾)
(封二年移長寧公主佛堂於此重建此寺)
贈諸上人聯句
成式張希復
飜了西天偈燒餘梵宇香撚眉愁俗客支頰背殘陽(成式)
洲號惟思沃山名祗記匡辨中摧世智定裏破魔強(希復)
許叡禪心徹湯休詩思長朗吟疎磬斷久語貫珠妨(成式)
乘興書芭葉閑來入豆房漫題存古壁怪畫匝長廊(希復)
招國坊崇濟寺(寺内有天后織成蛟龍披襖子及繡衣六事東廊從南第二院)
(有宣律師製袈裟堂曼殊堂有松數株甚竒)
竒松聯二十字絶句
成式張希復鄭符昇上人
杉松何相疎榆柳方迥屑無人擅談柄一枝不敢折(成式)
中庭苔蘚深吹餘鳴佛禽至於摧折枝凡草猶避陰(希復)
僻徑根從露閑房枝任侵一株風正好來助碧雲吟(符)
時時埽窗聲重露滴寒砌風颭一枝遒閑窺别生勢(昇上)
(人)偃蓋入樓妨盤根侵井窄高僧獨惆悵為與澄嵐隔
(成式)
永安坊永夀寺(三門東吳道子畫似不得意佛殿名會仙本是内中梳洗殿貞)
(元中有証智禪師往往靈驗或時在張櫝蘭中若治田及夜歸寺若在金山界相去七百里)
閒中好
成式鄭符張希復
閒中好盡日松為侣此趣人不知輕風度僧語(符)閒中
好塵務不縈心坐對當窗木看移三面陰(成式)閒中好
幽磬度聲遅卷上論題肇畫中僧姓支(希復)
崇仁坊資聖寺(淨土院門外相傳吳生一夕秉燭醉畫就中戟手視之惡)
(駭院門裏盧稜迦常學吳勢吳亦授以手訣乃畫總持三門寺方半吳大賞之謂人曰稜)
(伽不得心訣用思太苦其能久乎畫畢而卒中門窗間吳畫高僧韋述贊李嚴書中三門)
(外兩面上層不知何人畫人物頗類閻令寺西廊北隅楊坦畫近塔天女明睇將瞬團塔)
(院北堂有鐵觀音高三丈餘觀音院两廊四十二賢聖韓幹畫元中書贊東廊北頭散馬)
(不意見者如將嘶蹀聖僧中龍樹商那和修絶妙團塔上菩薩李真畫四面花鳥邊鸞畫)
(藥師菩薩頂上莪葵尤佳塔中藏千部妙法蓮華經)
諸畫聯句(柏梁體)
成式張希復鄭符
吳生畫勇矛戟攢(成式)出變竒勢千萬端(希復)蒼蒼鬼
怪層壁寬(符)覩之忽忽毛髮寒(成式)稜伽之力所疲殫
(成式)李真周昉優劣難(符)活禽生卉推邊鸞(成式)花房
嫩彩猶未乾(希復)韓幹變態如激湍(符)惜哉壁畫世未
殫後人新畫何汗漫(希復)
御定全唐詩卷七百九十二
