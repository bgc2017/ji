欽定四庫全書
御定全唐詩卷七百二
張蠙
張蠙字象文清河人初與許棠張喬齊名登乾寧二年
進士第為校書郎櫟陽尉犀浦令入蜀拜膳部員外終
金堂令詩一卷
登單于臺
邊兵春盡回獨上單于臺白日地中出黃河天外来沙
翻痕似浪風急響疑雷欲向隂關度隂關曉不開
寄友人
戀(一作世)道欲(一作復)何如東西遠索居長疑即見面翻致
久無書甸麥深蔵雉淮苔淺露魚相思不我會眀月幾
盈虚
和崔監丞春遊鄭僕射東園
春興隨花盡東園自養閒不離三畝地似入萬重山白
鳥穿蘿去清泉抵石還豈同秦代客無位隱商山
過蕭關
出得蕭關北儒衣不稱身隴狐(一作猿)来試客沙鶻下欺
人曉戌殘烽火晴原起獵塵邊戎莫相忌非是霍家親
盆池
圓内陶化功外絶衆流通選處離松影穿時减藥叢别
疑天在地長對月當空每使登門客煙波入夢中
野泉
遠出白雲中長年聽不同(一作窮)清聲縈亂石(一作石亂)寒色
入長(一作潭)空挂壁聊成雨穿林别起風温泉非爾數源
發在深空
送成州牧
清時為塞郡自古有儒流素望知難惬新恩且用酬犬
牙連蜀國兵額貫秦州祗作三年别誰能聽邑留
薊北書事
度磧如經海茫然但見空戌樓承落日沙塞礙驚蓬暑
過燕僧出時平虜客通逢人皆上將誰有定邊功
送徐州薛尚書
上將出儒中論詩擬立功州從禹後别軍自漢来雄遠
驛消寒日嚴城肅暮空龍顔有遺廟猶得奠英風
貽曹郎中
所作高前古封章自曲臺細看眀主意終用出人才省
印尋僧鎖書樓領鶴開南山有舊友時向白雲来
送縉雲尉
釋褐從仙尉之官興若何去程惟水石公署在雲蘿野
阪樓中㢠晴峰案上多三年罷趨府應更戰高科
送董卿赴台州
九陌除書出尋僧問海城家從中路挈吏隔數州迎夜
蚌侵燈影春禽雜櫓聲開圖見異跡思上石橋行
送友人赴涇州幕(一作送李中丞再赴虔州)
杏園沉飲散榮别就佳招日月相期盡山川獨去遥府
樓眀蜀雪關磧轉胡鵰縱有煙塵動應随上策銷
逢漳州崔使君北歸
在郡多殊稱無人不望回離城擕客去度(一作出)嶺擔猿
来障寫經冬蘂瓶緘落暑梅長安有歸宅歸見鎖青苔
雲朔逢山友
會面却生疑居然似夢歸塞深行客少家遠識人稀戰
馬分旗牧驚禽曳箭飛將軍雖異禮難便(一作便使)脫麻衣
别後寄友生(一作崔魯詩)
上馬如飛鳥飄然隔去塵共看今夜月獨作異鄉人就
養江南熟移居井賦新襄陽曾卜隱應與孟家鄰
邊遊别友人
欲别不止淚當杯難強歌家貧随日長身病涉寒多雨
雪迷燕路田園隔楚波良時未自致歸去欲如何
邊庭送别
一生雖達理遠别亦相悲白髮無修處青松有老時暮
煙傳戍起寒日隔沙垂若是長安去何難定後期
將之京師留别親友
達命何勞問西遊且自期至公如有日知我豈無時野
㢠蟬相答堤長柳對垂酣歌一舉袂眀發不堪思
贈别山友
從容無限意不獨為離羣年長驚黃葉時清厭白雲舊
山廻馬見寒瀑别家聞相與存吾道窮通各自分
途次績溪先寄陳眀府
入境風煙好幽人不易傳新居多是客舊隱半成仙山
斷雲衝騎溪長柳拂船何當許過縣聞有箧中篇
送友人歸武陵
聞近桃源住無村不是花戌旗招海客廟鼓集江鴉别
島垂橙實閒田長荻芽遊秦未得意看即更(一作是)離家
亂中寄友人
别来難覓信何處避艱危鬢黑無多日塵清是幾時人
情將厭武王澤即興詩若便懷深隱還應聖主知
哭建州李員外
詩名不易出名出又何為捷到重科早官終一郡卑素
風無後嗣(一作裔)遺跡有(一作受)生祠自罷羊公市溪猿哭
舊時
弔孟浩然
每每樵家說孤墳亦夜吟若重生此世應更苦前心名
與襄陽遠詩同漢水深親栽鹿門樹猶盖石牀隂
送友人及第歸(一本題下有新羅二字)
家林滄海東未曉日先紅作貢諸蕃别登科幾國同遠
聲魚呷浪層氣蜃迎風鄉俗希攀桂爭来問月宫
次韻和友人冬月書齋
四季多花木窮冬亦不凋薄冰(一作雲)行處斷殘火睡来
消象版簽書帙蠻籐絡酒瓢公卿有知已時得一相招
過山家
避暑得探幽忘言遂久留雲深窗失(一作燈火)曙松合徑先
秋響谷傳人語鳴泉洗客愁家山不在此至此可歸休
宿山驛
驛在千峰裏寒宵獨此身古墳時見火荒壁悄無鄰月
白翻驚鳥雲閑欲就人祗應眀日鬢更與老相親
宿開照寺光澤上人院
静室譚玄旨清宵獨細聽真身非有像至理本無經鐘
定遥聞水樓高别見星不教人觸穢偏說此山靈
宿山寺
中峰半夜起忽覺有(一作在)青冥此界自生雨上方猶有
星樓高鐘尚(一作獨)遠殿古像多靈好是潺湲水房房伴
誦經
題紫閣院
上方人海外苔徑上千層洞壑有靈藥房廊無老僧古
巖雕素像喬木挂寒燈每到思修隱將回苦(一作欲)不能
白菊
秋天木葉乾猶有白花殘舉世稀栽得豪家恰畫看片
苔相應綠諸卉獨宜寒幾度擕佳客登高欲折難
叢葦
叢叢寒水邊曾折打魚(一作釣罾)船忽(一作咸又作或)與(一作喜)亭臺
近翻嫌島嶼偏花眀無月夜聲急正秋天遥憶巴陵渡
殘陽一望煙
鄭轂補闕山松
心將積雪欺根與白雲離遠寄僧猶憶高看鶴未知影
交新長葉皴匝舊生枝多少同時種深山不得移
新竹
新鞭暗入庭初長兩三莖(一作一莖莖)不是他山少無如此
地生垂梢叢上出柔葉籜間成何用高唐峡風枝埽月
眀
和友人送趙能卿東歸
一第時難得歸期日已過相看玄鬢少共憶白雲多楚
闊天垂草吴空月上波無人不有遇之子獨狂歌
送人歸南中
有家誰不别經亂獨難尋遠路波濤惡窮荒雨霧深燒
驚山象出雷觸海鼇沉為問南遷客何人在瘴林
塞下曲
邊事多更變天心亦為憂胡兵来作寇漢將也封侯夜
燒衝星赤寒塵翳日愁無門展微略空上望西樓
邊將二首
歴戰燕然北功高劒有威聞名外(一作敵)國懼輕命故人
稀角怨星芒動塵愁日色微從為漢都護未得脫征衣
按劒立城樓西看極海頭承家為上將開地得邊州磧
迥兵難伏天寒馬易收胡風一度獵吹裂錦貂裘
朔方書事
秋盡角聲苦逢人惟荷戈城池向隴少岐路出關多雁
遠行垂地烽高影入河仍聞黑山寇又覓漢家和
經荒驛
古驛成幽境雲蘿隔四鄰夜燈移宿鳥秋雨禁行人廢
巷荆叢合荒庭虎迹新昔年經此地終日是紅塵
贈棲白大師
剃髮得時名僧應别應星偶題皆有詔閑論便成經埽
葉寒燒鼎融冰曉注瓶長因内齋出多客叩禪扃
贈聞一上人
見面雖年少聞名似白頭玄談窮釋旨清思掩詩流果
落痕生砌松高影上樓壇場在三殿應召入焚修
贈可倫上人
師教本於空流来不自東修從多劫後行出衆人中衲
冷湖山雨幡輕海甸風游吴累夏講還與虎溪同
寄法乾寺令諲太師
師居中禁寺外請已無緣望幸惟修偈承恩不亂禪院
多喧種藥池有化生蓮何日龍宫裏相尋借法船
寄太白禪師
何年萬仞頂獨有坐禪僧客上應無路人傳或見燈齋
厨(一作盂)惟有橡講石任生籐遥想東林社如師誰復能
遇道者
數里白雲裏身輕無履蹤故尋多不見偶到即相逢古
井生雲水高壇出異松聊看杏花酌便似換顔容
贈道者
得道疑人識都城獨閉關頭從白後黑心向閙中閑饑
渴惟調氣兒孫亦駐顔始知仙者隱殊不在深山
雨
半夜西亭雨離人獨唘關桑麻荒舊國雷電照前山細
滴高槐底繁聲疊漏間惟應孤鏡裏眀月長愁顔
長安春望
眀時不敢卧煙霞又見秦城換物華殘雪未銷雙鳳闕
新春巳發五侯(一作陵)家甘貧祗擬長緘(一作監)酒忍病猶
期強採花故國别来桑柘盡十年兵踐海西艖
過黃牛峡
黃牛来勢瀉巴川疊石孤舟逐峡前雷電夜驚猿落樹
波濤愁恐客離船盤渦逆入嵌空地斷壁高分繚繞天
多少人經過此去一生魂夢怕潺湲
逢道者
縱意出山無遠近還如孤鶴在空虚昔年親種樹皆老
此世相逢人自疎野葉細苞深洞藥巖蘿閒束古仙書
祗(一作終)尋隱跡歸何處方說煙霞不定居
邊情
窮荒始得静天驕又說天兵擬渡遼聖主尚嫌蕃界近
將軍莫恨漢庭遥草枯朔野春難發冰結河源夏半銷
惆悵臨戎皆效國豈無人似霍嫖姚
贈李司徒
承家拓定隴關西勲貴名應上將齊金庫夜開龍甲冷
玉堂秋閉鳳笙低歡筵每恕嬌娥醉閑櫪猶驚戰馬嘶
長怪魯儒頭枉白不親弓劔覓丹梯
送盧尚書赴靈武
西北征傳𤇺候急靈州共喜信臣居從軍盡是清才去
屬郡無非大將除新地進圖移漢界古城遺碣見蕃書
山川不異江湖景賓館常聞食有魚
投翰林張侍郎
舉家貧拾海邊樵来認仙宗在碧霄丹穴雖無凡羽翼
靈椿還向細枝條九衢馬識他門少十載身辭故國遥
願與吾君作霖雨且應平地活枯苖
投翰林蕭侍郎
九仞墻邊絶路岐野才非合自求知靈湫豈要魚棲浪
仙桂那容鳥寄枝纖草不銷春氣力微塵還助岳形儀
從来為學投文鏡文鏡如今更有誰
宴駙馬宅
牙香禁樂鎮相擕日日君恩降紫泥紅藥院深人半醉
綠楊門掩馬頻嘶座中古物多仙意壁上新詩有御題
别向庭蕪寘吟石不教宫妓蹋成蹊
邊將
上馬乘秋欲建勲飛弧夜闕出師頻若無紫塞煙塵事
誰識青樓歌舞人戰骨沙中金鏃在賀筵花畔玉蟬新
由来邊卒皆如此只是君門合殺身
贈水軍都將
平生為有安邦術便别秋曹最上階戰艦却容儒客卧
公廳惟伴野僧齋裁書(一作詩)榭㢠冰膠筆養藥堂深蘚
惹鞋直待門前見幢節始應高惬聖君懷
贈九江太守
江頭暫駐木蘭船漁父来誇太守賢二邑旋添新戶口
四營漸廢舊戈鋋笙歌不似經荒後禮樂猶如未戰前
昨日西亭從游騎信旗風裏說詩篇
贈信安太守
三衢正對福星時喜得君侯妙撫綏甲士散教耕隴畝
書生閑許從旌旗條章最是貧家喜禾黍仍防别郡饑
昨日中官說天意即飛丹詔立新碑
贈江都鄭眀府
他人豈是稱才術才術須觀力有餘兵亂幾年臨劇邑
公清終日似閑居牀頭怪石神仙畫箧裏華牋將相書
更欲棲蹤近彭澤香爐峰下結茅廬
贈南昌宰
假邑邀真邑命分眀庭元有至公存每鋤奸弊同荆棘
惟撫孤惸似子孫折獄不曾偏下筆靈襟長是大開門
新銜便合兼朱紱應待蒼生更舉論
贈丘衙推
仙都高處掩柴扉人世聞名見者稀詩逸不拘凡對屬
易窮皆達聖玄微偶擕童穉離青嶂便被君侯換白衣
任醉賓筵莫深隱綺羅絲竹勝漁磯
獻所知
跡熟荀家見弟兄九霄同與指前程吹噓漸覺馨香出
夢寐長疑羽翼生住僻驊騮皆識路来頻鸚鵡亦知名
登龍不敢懷他願祗望為霖致太平
投所知
十五年看帝里春一枝頭白未酬身自聞離亂開公道
漸數孤平少屈人劣馬再尋商嶺路扁舟重寄越溪濱
省郎門似龍門峻應借風雷變涸鱗
南康夜宴東溪留别郡守陸郎中
飄然野客才無取多謝君侯獨見知竹葉樽前教駐樂
桃花紙上待君詩香迷蛱蝶投紅燭舞拂蒹葭倚翠帷
眀發别愁何處去片帆天際酒醒時
言懷
十載(一作年)聲沈覺自非賤身原合衣荷衣豈能得路陪
先達却擬還家望少微戰馬到秋長淚落傷禽無夜不
魂飛平生祗學穿楊箭更向何門是見機
喜友人日南廻
南遊曾去海南涯此去遊人不易歸白日霧昏張夜燭
窮冬氣暖著春衣溪荒毒鳥随船啅洞黑冤蛇出樹飛
重入帝城何寞寞共廻遷客半輕肥
下第述懷
十載長安跡未安杏花還是看人看名從近事方知險
詩到窮玄更覺難世薄不慚雲路晩家貧惟怯草堂寒
如何直道為身累坐月眠霜思枉乾
華陽道者
華陽洞裏持真經心嫌来客風塵腥惟餐白石過白日
擬騎青竹上青冥翔螭豈作漢武駕神娥徒降燕昭庭
長生不必論貴賤却是幽人骨主靈
夏日題老將林亭
百戰功成翻愛静侯門漸欲似仙家墻頭雨細垂纖草
水面風廽聚落花井放轆轤閑浸酒籠開鸚鵡報煎茶
幾人圖在凌煙閣曾不交鋒向塞沙
觀江南牡丹
北地花開南地風寄根還與客心同羣芳盡怯千般態
幾醉能消一番紅舉世祗將華勝實真禪原喻色為空
近年眀主思王道不許新栽滿六宫
錢塘夜宴留别郡守
四方騷動一州安夜列樽罍伴客懽觱栗調高山閣&KR1199;
蝦蟆更促海聲寒(郝天挺云江南以木柝警夜故曰蝦蟆更)屏間佩響蔵歌
妓幕外刀光立從官沈醉不愁歸棹遠晚風吹上子陵
灘
送薛郎中赴江州
幾州聞出刺謠美有江民正面傳天旨懸心禱岳神尺
書先假路紅旆旋燒塵郡顯山川别衙開將吏新散招
僧坐暑閑載客行春聽事棋忘着探題酒亂巡好編高
隱傳多貌上昇真近日居清近求人在此人
送南海僧遊蜀
真倄絶故鄉一衲度暄凉此世能先覺他生豈再忘定
中船過海臘後路沿湘野迥鴉随笠山深虎背囊瀑流
垂石室籐蔓盖銅梁却後何年會西方有上房
和友人許棠題宣平里古籐
欲結千年茂生来便近松迸根通井潤交葉覆庭穠歴
代頻更主盤空漸變龍晝風圓影亂宵雨細聲重盖密
勝丹桂層危類遠峰嫩條懸野鼠枯節呌秋蛩翠老霜
難蝕皴多蘚乍封幾家遥共翫何寺不堪容客對忘離
榻僧看誤過鐘頃因陪預作終夕遶枝笻
十五夜與友人對月
每到月圓思共醉不宜同醉不成歡一千二百如輪夜
浮世誰能得盡看
青塜
傾國可能勝效國無勞冥寞更思回太真雖是承恩死
祗作飛塵向馬嵬
古戰場
荒骨潜消壘已平漢家曾說此交兵如何萬古冤魂在
風雨時聞有戰聲
贈段逸人
長笻自擔藥兼琴話着名山即擬尋從聽世人權(一作忙)
似火不能燒(一作移)得卧雲心
贈鄭司業
晚學更求来世達正懷非與百邪侵古人名在今人口
不合干(一作千)名不苦心
上所知
初向衆中留姓氏敢期言下致時名而今馬亦知人意
每到門前不肻行
别鄭仁表
春雷醉别鏡湖邊官顯才狂正少年紅燭滿汀歌舞散
美人迎上木蘭船
言懷
不將高盖竟煙塵自向蓬茅認此身唐祖本来成大業
豈非姚宋是平人
叙懷
月裏路從何處上江邊身合幾時歸十年九陌風寒夜
夢掃蘆花絮客衣
抒懷
幾出東堂謝不才便甘閒望故山廻翻思未是離家久
更有人從外國来
自諷
鹿鳴筵上強稱賢一送離家十四年同隱海山燒藥伴
不求丹(一作仙)桂却登仙
傷賈島
生為眀代苦吟身死作長江一逐臣可是當時少知已
不知知已是何人
再遊西山贈許尊師
别後已聞師得道不期猶在此山頭昔時霜鬢今如漆
疑是年光却倒流
宫詞
日透珠簾見冕旒六宫爭逐百花毬廻看不覺君王去
已聽笙歌在遠樓
經范蠡舊居
一變姓名離百越越城猶在范家無他人不見(一作識)扁
舟意却笑輕生泛五湖
題嘉陵驛
嘉陵路惡石和泥行到長亭日已西獨倚闌干正惆悵
海棠花裏鷓鴣啼
龜山寺晚望
四面湖光絶路岐鸊鵜飛起暮鐘時漁舟不用懸帆席
歸去乘風插柳枝
華山孤松
石罅引根非土力冒寒猶助岳蓮光綠槐生在膏腴地
何(一作可)得無心拒雪霜
弔萬人塜
兵罷淮邊客路通亂鴉来去噪寒空可憐白骨攅孤塜
盡為將軍覓戰功
送友尉蜀中
故友漢中尉請為西蜀吟人家多種橘風土愛彈琴水
向昆眀闊山通大夏深理閑無别事時寄一登臨
長安寓懷
九衢秋雨掩門扉不似干名似息機貧病却慙墻上土
年来猶自換新衣
費徵君舊居
浮世抛身外棲蹤入九華遺篇補樂府舊籍隸仙家池
静龜昇樹庭荒鶴隱花古来天子命還少到煙霞
御定全唐詩卷七百二
