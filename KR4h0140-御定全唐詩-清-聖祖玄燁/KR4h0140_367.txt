欽定四庫全書
御定全唐詩卷三百六十七
張仲素
張仲素字繪之河間人憲宗時為翰林學士後終中書
舍人詩一卷
緱山鶴
羽客驂仙鶴將飛駐碧山映松殘雪在度嶺片雲還清
唳因風遠高姿對水閒笙歌憶天上城郭歎人間幾變
霜毛㓗方殊藻質斑迢迢煙路逸奮翮詎能攀
夜聞洛濱吹笙
王子千年後笙音五(一作午)夜聞逶迤繞清洛斷續下仙
雲泄泄飄難定啾啾曲未分松風助幽律波月動輕文
鳳管聽何遠鸞聲若在羣暗空思羽蓋餘氣自氛氲
上元日聽太清宫步虛
仙客開金籙元辰會玉京靈歌賓紫府雅韻出層城磬
雜音徐徹風飄響更清紆餘空外盡斷續聽中生舞鶴
紛將集流雲住未行誰知九陌上塵俗仰遺聲
玉繩低建章
迢迢玉繩下芒彩正闌干稍復臨鳷鵲方疑近露寒微
明連粉堞的皪映仙盤横接河流照低將夜色殘天榆
隨影没宫樹與光攅遐想西垣客長吟欲罷難
寒雲輕重色
佳期當可許託思望雲端鱗影朝猶落繁隂暮自寒因
風方嫋嫋間石已漫漫隱映看鴻度霏微覺樹攅凝空
多似黛引素乍如紈每向愁中覽含毫欲狀難
聖明樂(一作朝)
九陌祥煙合千春瑞月明宫花將苑柳先發鳳皇城
獻夀詞
玉帛殊方至歌鐘比屋聞華夷今(一作同)一貫同(一作共)賀
聖朝君
宫中樂五首
網戶交如綺紗窗薄似煙樂吹天上曲人是月中仙
翠匣開寒鏡珠釵挂步搖妝成祇畏曉更漏促春宵(一作)
(霄)
紅果瑶池實金盤露井冰甘泉將避暑臺殿曉(一作水)光
凝
月采浮鸞殿砧聲隔(一作繞)鳳樓笙歌臨水檻紅燭乍迎
秋
竒樹留寒翠神池結夕波黃山一夜雪渭水瀉(一作鴈)聲
多
春遊曲三首
煙柳飛輕絮風榆落小錢濛濛百花裏羅綺競鞦韆
騁望登香閣爭高下砌臺林間踏青去席上寄牋(一作意錢)
來
行樂三春節林花百和香當年重意氣先占鬭雞場
春閨思
裊裊城邊柳青青陌上桑提籠忘采葉昨夜夢漁陽
春江曲二首
家寄征河(一作江)岸征人幾歲遊不如潮水信每日到沙
頭
乘曉南湖去參差疉浪横前洲在何處霜(一作霧)裏鴈嚶
嚶
太平詞
聖德超千古皇威静四方蒼生今息戰無事覺時良(一作)
(長)
隴上行
行到黃雲隴唯聞羌戍鼙不如山下水猶得任東西
思君恩
紫禁香如霧青天月似霜雲韶何處奏祗是在朝陽
王昭君
仙娥今下嫁驕子自同和劒戟歸田盡牛羊繞塞多
秋夜曲
丁丁漏水夜何長漫漫輕雲露月光秋逼暗蟲通夕響
征衣未寄莫飛霜
秋思贈遠
博山沉燎絶餘香蘭燼金檠怨夜長為問青青河畔草
幾回經雨復經霜
塞上曲
卷旆生風喜氣新早持龍節静邊塵漢家天子圖麟閣
身是當今第一人
塞下曲五首
三戍漁陽再渡遼騂弓在臂劒横腰匃奴似若(一作欲似)知
名姓休傍隂山更射鵰
獵馬千行(一作群)鴈幾雙燕然山下碧油幢傳聲漠北單
于破火照旌旗夜受降
朔雪飄飄開鴈門平沙歴亂卷(一作瘞)蓬根功名耻計(一作)
(記)擒生數直斬樓蘭報國恩
隴水潺湲隴樹秋征(一作無)人到此淚雙流鄉關萬里無
因見西戍河源早晩休(一作收)
隂磧茫茫塞草肥(一作腓)桔橰烽上暮雲(一作烟)飛交(一作關)
河北望天連海蘇武曾將漢節歸
秋(一本有閨字)思二首
碧窗斜日(一作月)藹深暉愁聽寒螿淚濕衣夢裏分明見
關塞不知何路向金微
秋天一夜静無雲斷續鴻聲到曉聞欲寄征衣問消息
居延城外又移軍
漢苑行二首
回鴈高飛(一作風高一作高翻)太液池新花低發上林枝年光到
處皆堪賞春色人間總不(一作未)知
春風淡蕩(一作澹澹)景悠悠鶯囀高枝燕入樓千步回廊聞
鳳吹珠簾處處上銀鉤
天馬詞二首
天馬初從渥水來郊歌曾唱得(一作歌曾唱得濯)龍媒不知玉
塞沙中路苜蓿殘花幾處開
躞蹀(一作蹀躞)宛駒齒未齊摐金噴玉向風嘶來時欲(一作行)
盡金河道獵獵輕風在碧蹄
燕子樓詩三首(一作關盻盻詩)
樓上殘燈伴曉霜獨眠人起合歡床相思一夜情多少
地角天涯不是長
北邙松栢鎻愁煙燕子樓人思悄然自埋劒履歌塵散
紅䄂香消已十年
適看鴻鴈岳陽回又覩玄禽逼社來瑶瑟玉簫無意緒
任從蛛網任從灰
御定全唐詩卷三百六十七
