欽定四庫全書
御定全唐詩卷四百三十九
白居易
東南行一百韻寄通州元九侍御澧州李十二
舍人果州崔二十二使君開州韋大員外庾三
十二補闕杜十四拾遺李二十助教員外竇七
校書(元稹集和此詩注内本題末尚有兼投弔席八舍人七字)
南去經三楚東来過五湖山頭看候館水面問征途地
遠窮江界天低極(一作接)海隅飄零同落葉浩蕩似乘桴
漸覺鄉原異深知土産(一作俗)殊夷音語嘲&KR1116;蠻態笑睢
盱水市通闤闠烟村混舳艫吏徵漁戶稅人納火田租
亥日饒鰕蟹寅年足虎貙成人男作丱事(一作似)鬼女為
巫樓闇攢倡婦隄喧簇販夫夜船論鋪賃春酒斷缾酤
見果皆盧橘聞禽悉鷓鴣山歌猨獨叫野哭鳥相呼嶺
徼雲成棧江郊水當郛月移翹柱鶴風汎颭檣烏鼇礙
潮無信蛟驚浪不虞鼉鳴江攂鼔(一作泉窟室)蜃氣海(一作結氣)
浮圖樹裂山魈穴沙含水弩樞喘牛犂紫芋羸馬放青
菰繡面誰家婢鵶頭幾歲奴泥中采菱芡燒後拾樵蘇
鼎膩愁烹鼈盤腥厭膾鱸鍾儀徒戀楚張翰浪思吳氣
序涼還熱光隂旦復晡身方逐萍梗年欲近桑榆渭北
田園廢江西歲月徂憶歸恒慘澹懷舊忽踟蹰自念咸
秦客嘗為鄒魯儒藴藏經國術輕棄度關繻賦力凌鸚
鵡詞鋒敵轆轤戰文重掉鞅射策一彎弧崔杜鞭齊下
元韋轡並驅名聲逼(一作敵)揚馬交分過蕭朱世務輊摩
揣周行竊覬覦風雲皆會合雨露各霑濡共遇(一作偶)升
平代偏慙固陋軀承眀連夜直建禮拂晨趨美服頒王
府珍羞降御廚議高通白虎諫切伏青蒲柏殿行陪宴
花樓走看酺神旗張鳥獸天籟動笙竽戈(一作丸)劍星芒
耀魚龍電策駈定場排越伎(一作漢旅)促坐進吳歈縹緲疑
仙樂嬋娟勝畫圖歌鬟低翠羽舞汗墮紅珠别選閒遊
伴潜招小飲徒一杯愁已破三醆氣彌麤輭美仇家酒
幽閒葛氏姝十千方得斗二八正當壚論笑杓胡律(一作)
(硉)談憐鞏囁嚅李酣猶短竇庾醉更䔍迂鞍馬呼教住
骰盤喝遣輸長(一作急)驅波卷白連擲采成盧(骰盤卷白波莫走鞍)
(馬皆當時酒令)籌并頻逃席觥嚴列(一作别)置盂滿(一作漏)巵那可
灌頽玉不勝扶入視中樞草歸乘内廐駒醉曾衝宰相
驕不揖金吾日近恩雖重雲高勢却(一作易)孤翻身落霄
漢失脚倒(一作到)泥塗博望移門籍潯陽佐郡符(予自太子贊善)
(大夫出為江州司馬)時情變寒暑世利算錙銖即(一作望)日辭雙闕
明朝别九衢播遷分郡國次第出京都(十年春微之移佐通州其年秋)
(予出佐潯陽明年冬杓直出牧澧州崔二十二出牧果州韋大出牧開州)秦嶺馳三驛商山
上二邘(商山險道中有東西二邘)峴陽亭寂寞夏口路﨑嶇大道全
生棘中丁盡執殳江關未撤警淮寇尚稽誅(時淮西未平路經㐮)
(鄂二州界所見如此)林對東西寺山分大小姑(東林西林寺在廬山北大姑小姑在)
(廬山南彭蠡湖中)廬峯蓮刻削湓浦(一作水)帶縈紆(蓮花峰在廬山北湓水在)
(江城南何遜詩云湓城對湓水湓水縈如帶)九派吞青草(潯陽江九派南通青草洞庭湖)孤
城覆綠蕪(南方城壁多以草覆)黃昏鐘寂寂清曉角嗚嗚春色辭
門柳秋聲到井梧殘芳悲(一作怨)鶗鴂(音啼決見椘詞)暮節感茱
萸蘂坼金英菊花飄雪片蘆波紅日斜沒沙白月平鋪
幾見林抽筍頻驚燕引雛歲華何倏忽年少不湏臾眇
默思千古蒼茫想八區孔窮緣底事顔夭有何辜龍智
(一作聖)猶經(一作遭)醢龜靈未免刳窮通應已定聖哲不能
逾(一作踰)况我身謀(一作謀生)拙逢他厄運枸漂流随(一作從)大
海錘鍜任洪鑪險阻嘗之矣栖遲命也夫沈冥消意氣
窮餓耗肌膚防瘴和殘藥迎寒補舊襦書牀鳴蟋蟀琴
匣網蜘蛛貧室(一作活)如懸磬端憂劇守株時遭人指點
(一作客荅難)數被鬼揶揄兀兀都疑夢昏昏半是(一作似)愚女
驚朝不起妻怪夜長吁萬里抛(一作離)朋侶(一作執)三年隔
友于自然悲聚散不是恨榮枯去夏微之瘧今春席八
殂天涯書達否泉下哭知無(去年聞元九瘴瘧書去竟未報今春聞席八歿久與)
(還往能無慟哭)謾寫詩盈卷(一作軸)空盛酒滿壺只添新悵望豈
復舊歡娱壮志因愁減衰容與病俱相逢應不識滿頷
白髭鬚
謫居
面瘦頭斑四十四遠謫江州為郡吏逢時棄置從不才
未老衰羸為何事火燒寒澗松為燼霜降春林花委地
遭時榮悴一時間豈是昭昭上天意
初到江州寄翰林張李杜三學士
早攀霄漢上天衢晩落風波委世途雨露施恩無厚薄
蓬蒿随分有榮枯傷禽側翅驚弓箭老婦低顔事舅姑
碧落三仙曾識面年深記得姓名無
庾樓曉望
獨憑朱檻立凌晨山色初明水色新竹霧曉籠銜嶺月
蘋風暖送過江春子城隂處猶殘雪衙鼓聲前未有塵
三百年来庾樓上曾經多少望鄉人
宿西林寺
木落天晴山翠開愛山騎馬入山来心知不及柴桑令
一宿西林便却(一作欲)回(柴桑令劉遺民也)
江樓宴别
樓中别曲催離酌燈下紅帬間綠袍縹緲楚風羅綺薄
錚鏦越調管弦高寒流帶月澄如鏡夕吹和霜利似刀
尊酒未空歡未盡舞腰歌䄂莫辭勞
題山石榴花
一叢千朵壓闌干翦碎紅綃却作團風嫋舞腰香不盡
露銷妆臉淚新(一作初)乾薔薇帶刺攀應嬾菡萏生泥玩
亦難争及此花檐戸下任人采弄盡人看
代春贈
山吐晴嵐(一作峯)水放光辛夷花白柳梢黃但知莫作江
西意風㬌何曾異帝鄉
荅春
草烟低重水花眀從道風光似帝京其奈山猨江上呌
故鄉無此斷腸聲
櫻桃花下歎白髮
逐處花皆好随年貌自衰紅櫻滿眼日白髮半頭時倚
樹無言久攀條欲放遲臨風兩堪歎如雪復如絲
惜落花贈崔二十四
漠漠紛紛不奈何狂風急雨兩相和晩来悵望君知否
枝上稀疎地上多
移山櫻桃
亦知官舍非吾宅且斸山櫻滿院栽上佐近来多五考
少應四度見花開
官舍閒題
職散優閒地身慵老大時送春唯有酒銷日不過棋禄
米麞牙稻園蔬鴨脚葵飽餐仍晏起餘暇弄龜兒(龜兒即小)
(姪名)
晩春登大雲寺南樓贈常禪師
花盡頭新白登樓意若何歲時春日少世界苦人多愁
醉非因酒悲吟不是歌求師治此病唯勸讀楞伽
北樓送客歸上都
憑高眺(一作送)遠一悽悽却下朱闌即觧(一作手共)携京路人
歸天直北江樓客散日平西長津欲度迴船尾殘酒重
傾簇馬蹄不獨别君湏強飲窮愁自要醉如泥
北亭招客
疎散郡丞同野客幽閒官舍抵山家春風北戸千莖竹
晩日東園一樹花小醆吹醅嘗冷酒深爐敲火炙新茶
能来盡日觀(一作宮)棋否太守知慵放晩衙
宿西林寺早赴東林滿上人之會因寄崔二十
二員外
謫辭魏闕鵷鸞隔老入廬山麋鹿随薄暮蕭條同寺宿
凌晨清淨與僧期雙林我起聞鐘後隻日君趨入閣時
鵬鷃高低分皆定莫勞心力遠相思
遊寶稱寺
竹寺初晴日花塘欲曉(一作晩)春野猿疑弄客山鳥似呼
人酒嫩傾金液茶新碾玉塵可憐幽静地堪寄老慵身
早春聞提壺鳥因題鄰家
厭聽秋猿催下淚喜聞春鳥勸提壺誰家紅樹先花發
何處青樓有酒酤進士麄豪尋静盡拾遺風采近都無
欲期明日東鄰醉變作騰騰一俗夫
見紫薇花憶微之
一叢暗澹將何比淺碧籠帬襯紫巾除却微之見應愛
人間少有别(一作惜)花人
薔薇花一叢獨死不知其故因有是萹
柯條未嘗損根蕟不曾移同類今齊茂孤芳忽獨萎仍
憐委地日正是帶花時碎碧初凋葉燋紅尚戀枝乾坤
無厚薄草木自榮衰欲問因何事春風亦不知
湖亭望水
久雨南湖漲新晴北客過日沈紅有影風定綠無波岸
沒閭閻少灘平船舫多可憐心賞處其奈獨遊何
閒遊
外事因慵廢中懷與静期尋泉上山遠看筍出林遲白
石磨樵斧青竿理釣絲澄清深淺好最愛夕陽時
憶微之傷仲遠(李三仲遠去年春喪)
幽獨辭羣久漂流去國賖只將琴作伴惟以酒為家感
逝因看水傷離為見花李三埋地底元九謫天涯舉眼
青雲遠回頭白日斜可能勝賈誼猶自滯長沙
過鄭處士
聞道移居村塢間竹林多處獨開關故来不是求他事
暫借南亭一望山
霖雨苦多江湖暴漲塊然獨望因題北亭
自作潯陽客無如苦雨何隂昏晴日少閒悶睡時多湖
闊將天合雲低與水和籬根舟子語巷口釣人歌霧島
沈黃氣風帆蹙白波門前車馬道一宿變江河
春末夏初閒遊江郭二首
閒出乘輕屐徐行蹋輭沙觀魚傍湓浦看竹入楊家(湓浦)
(多魚浦西有楊侍郎宅多好竹)林迸穿籬筍藤飄落水花雨埋釣舟小
風颺酒旗斜嫩剥青菱角濃煎白茗芽淹留不知夕城
樹欲栖鴉
柳影繁初合鶯聲澀漸稀早梅迎夏結殘絮送春飛西
日韶光盡南風暑氣微展張新小簟熨帖舊生衣綠蟻
杯香嫩紅絲膾縷肥故園無此味何必苦思歸
紅藤杖(杖出南蠻)
南詔紅藤杖西江白首人時時携步月處處把尋春勁
健孤莖直疎圓六節勻火山生處遠瀘水洗来新粗細
纔盈手高低僅過身天邊望鄉客何日拄歸秦
風雨中尋李十一因題船上
匹馬来郊外扁舟在水濱可憐衝雨客来訪阻風人小
榼酤清醑行廚煑白鱗停杯看柳色各憶故園春
題廬山山下湯泉
一眼湯泉流向東浸泥澆草煖無功驪山温水因何事
流入金鋪玉甃中
寄蘄州簟與元九因題六韻(時元九鰥居)
笛竹出蘄春霜刀劈翠筠織成雙鎖簟寄與獨眠人卷
作筒中信(一作布)舒為席上珍滑如鋪䪥葉冷似卧龍鱗
清潤宜乘露鮮華不受塵通州炎瘴地此物最關身
秋熱
西江風候接南威暑氣常多秋(一作風)氣微猶道江州最
涼冷至今九月著生衣
題元八谿居
溪嵐漠漠樹重重水檻山窗次第逢晩葉尚開紅躑躅
秋芳(一作房)初結白芙蓉聲来枕上千年鶴影落杯中五
老峯更媿殷勤留客意魚鮮飯細酒香濃
晚出西郊
散吏閒如客貧州冷似村早涼湖北岸殘照郭西門嬾
鑷從鬚白休治(一作醫)任眼昏老来何所用少興不多言
階下蓮
葉展影翻當砌月花開香散入簾風不如種在天池上
猶勝生於野水中
端居詠懷
賈生俟罪心相似張翰思歸事不如斜日早知驚鵩鳥
秋風悔不憶鱸魚胷襟曾貯匡時策懷䄂猶殘諫獵書
從此萬緣都擺落欲携妻子買山居
夜宿江浦聞元八改官因寄此什
君遊丹陛已三遷我汎滄浪欲(一作亦)二年劒珮曉趨雙
鳳闕烟波夜宿一漁船交親盡在青雲上鄉國遙抛白
日邊若報生涯應笑殺結茅栽芋種畬田
百花亭
朱檻在空虛涼風八月初山形如峴首江色似桐廬佛
寺乘船入人家枕水居高亭仍有月今夜宿何如
江樓早秋
南國雖多熱秋来亦不遲湖光朝霽後竹氣晩涼時樓
閣宜佳客江山入好詩清風水蘋葉白露木蘭枝欲作
雲泉計湏營伏臘資匡廬一步地官滿更何之
送客之湖南
年年漸見南方物事事堪傷北客情山鬼趫跳唯一足
峡猿哀怨過三聲帆開青草湖中去衣濕黃梅雨裏行
别後雙魚難定寄(一作定難覓)近来潮不到湓城
百花亭晚望夜歸
百花亭上晩裵回雲影隂晴掩復開日色悠揚映山盡
雨聲蕭颯渡江来髩毛遇病雙如雪心緒逢秋一似灰
向夜欲歸愁未了滿湖明月小船迴
西樓
小郡大江邊危樓夕照前青蕪卑濕地白露泬寥天鄉
國此時阻家書何處傳仍聞陳蔡戍轉戰已三年
尋李道士山居兼呈元明府
盡日行還歇遲遲獨上山攀藤老筋力照水病容顔陶
巷招居住茅家許往還飽諳榮辱事無意戀人間
四十五
行年四十五兩髩半蒼蒼清瘦詩成癖粗豪酒放狂老
来尤委命安處即為鄉或擬廬山下来春結草堂
寄李相公崔侍郎錢舍人
曾陪鶴馭兩三仙親侍龍輿四五年天上歡華(一作娱)春
有限世間漂泊海無邊榮枯事過都成夢憂喜心(一作情)
㤀便是禪官滿更歸何處去香爐峯在宅門前
廳前桂
天台嶺上凌霜樹司馬廳前委地叢一種不生眀月裏
山中猶校勝塵中
尋王道士藥堂因有題贈
行行覓路緣松嶠步步尋花到杏壇白石先生小有洞
黃芽姹女大還丹常悲東郭千家塜欲乞西山五色丸
但恐長生湏有籍仙臺試為檢名看
秋晩
籬菊花稀砌桐落樹隂離離日色薄單幕疎簾貧寂寞
涼風冷露秋蕭索光隂流轉忽已晚顔色凋殘不如昨
萊妻卧病月明時不𢷬寒衣空𢷬藥
南浦歲暮對酒送王十五歸亰
臘後冰生覆湓水夜来雲闇失廬山風飄細雪落如米
索索蕭蕭蘆葦間此地二年留我住今朝一酌送君還
相看漸老無過醉聚散窮通總是閒
除夜
薄晚支頥坐中宵枕臂眠一從身去國再見日周天老
度江南歲春抛渭北田潯陽来早晩明日是三年
聞李十一出牧澧州崔二十二出牧果州因寄
絶句
平生相見即眉開静念無如李與崔各是天涯為刺史
緣何不覓九江来
元和十三(當作二)年淮寇未平詔停歲仗憤然有
感率爾成章
聞停歲仗軫皇情應為淮西宼未平不分氣從歌裏發
無明心向酒中生愚計忽思飛短檄狂心便欲請長纓
從来妄動多如此自笑何曾得事成
庾樓新歲
歲時銷旅貌風㬌觸鄉愁牢落江湖意新年上庾樓
上香爐峯
倚石攀蘿歇病身青笻竹杖白紗巾他時畫出廬山障
便是香爐峰上人
憶微之
與君何日出屯蒙魚戀江湖鳥厭籠分手各抛滄海畔
折腰俱老綠衫中三年隔闊音塵斷兩地飄零氣味同
又被新年勸相憶柳條黃輭欲春風
雨夜贈元十八
卑濕沙頭宅連隂雨夜天共聽檐溜滴心事兩悠然把
酒循環飲移牀曲尺眠莫言非故舊相識已三年
寒食江畔
草香沙暖水雲晴風㬌令人憶帝亰還似往年春氣味
不宜今日病心情聞鶯樹下沈吟立信馬江頭取次行
忽見紫桐花悵望下邽眀日是清明
三月三日登庾樓寄庾三十二
三日歡遊辭曲水二年愁卧在長沙每登高處長相憶
何况兹樓屬庾家
聞李六㬌儉自河東令授唐鄧行軍司馬以詩
賀之
誰能淮上静風波聞道河東應此科不獨文詞供奏記
定將談笑觧兵戈泥埋劍戟終難久水借蛟龍可在多
四十著緋軍司馬男兒官職未蹉跎
石榴樹(一作石楠樹)
可憐顔色好隂涼葉翦紅箋花撲霜繖盖低垂金翡翠
熏籠亂搭繡衣裳春芽細炷千燈㷔夏蘂濃焚百合香
見說上林無此樹只教桃柳(一作李)占年芳
大林寺桃花
人間四月芳菲盡山寺桃花始盛開長恨春歸無覓處
不知轉入此中来
詠懷
自從委順任浮沉漸覺(一作學)年多功用深面上減(一作滅)
除憂喜色胷中消盡是非心妻兒不問唯耽酒冠盖皆
慵只抱琴長笑靈均不知命江蘺叢畔苦悲吟
早發楚城驛
雨過塵埃滅沿江道徑平月乘殘夜出人趁早涼行寂
歴閒吟動冥濛暗思生荷塘翻露氣稲壟瀉泉聲宿犬
聞鈴起栖禽見火驚曨曨烟樹色十里始天明
箬峴東池
箬峴亭東有小池早荷新荇綠參差中宵把火行人發
驚起雙栖白鷺鷥
建昌江
建昌江水縣門前立馬教人喚渡船忽似往年歸蔡渡
草風沙雨渭河邊
哭從弟
傷心一尉便終身叔母年高新婦貧一片綠衫消不得
腰金拖紫是何人
香爐峰下新卜山居草堂初成偶題東壁
五架三間新草堂石階桂柱竹編牆南檐納日冬天暖
北戸迎風夏月涼灑砌飛泉纔有點拂窗斜竹不成行
来春更葺東廂屋紙閣蘆簾著孟光
重題
喜入山林初息影厭趨朝市久勞生早年薄有烟霞志
歲晩深諳世俗情已許虎溪雲裏卧不争龍尾道前行
從兹耳界應清净免見啾啾毁譽聲
長松樹下小溪頭斑鹿胎巾白布裘藥圃茶園為産業
野麋林鶴是交遊雲生澗戸衣裳潤嵐隐山厨火燭幽
最愛一泉新引得清泠屈曲繞階流
日高睡足猶慵起小閣重衾(一作裘)不怕寒遺愛寺鐘(一作)
(泉)欹枕聽香爐峯雪撥簾看匡廬便是逃名地司馬仍
為送老官心泰身寧是歸處故鄉何(一作可)獨在長安
官途自此心長别世事從今口不言豈止形骸同土木
兼將夀夭任乾坤胷中壮氣猶湏遣身外浮榮(一作雲)何
足論還有一條遺恨事高家門館未酬恩
山中問月
為問長安月誰教不相(思必切一作暫)離昔随飛盖處今照入
山時借助秋懷曠留連夜卧遲如歸舊鄉國似對好親
知松下行為伴谿頭坐有期千巖將萬壑無處不相随
正月十五日夜東林寺學禪偶懷藍田楊主簿
因呈智禪師
新年三五東林夕星漢迢迢(一作遙)鐘梵遲花縣當君行
樂夜松房是我坐禪時忽看月滿還相憶始歎春来自
不知不覺定中微念起明朝更問鴈門師
臨水坐
昔為東掖垣中客今作西方社内人手把楊枝臨水坐
閒思往事似前身
山居
山齋方獨往塵事莫相仍藍轝辭鞍馬緇徒換友朋朝
餐唯藥菜夜伴只紗燈除却青衫在其餘便是僧
遺愛寺
弄日(一作石)臨谿坐尋花繞寺行時時聞鳥語處處是泉
聲
山中與元九書因題書後
憶昔封書與君夜金鑾殿後欲眀天今夜封書在何處
廬山庵裏晚(一作曉)燈前籠鳥檻猿俱未死人間相見是
何年
黃石巖下作
久别鵷鸞侣深随鳥獸羣教他遠親故何處覓知聞昔
日青雲意今移向白雲
戲贈李十三判官
垂鞭相送醉醺醺遥見廬山指似君想君初覺從軍樂
未愛香爐峯上雲
醉中戲贈鄭使君(時使君先歸留妓樂重飲)
密坐移紅毯酡顔照渌杯雙娥留且住五馬任先逥醉
耳歌催醒愁眉笑引開平生少年興臨老暫重来
江亭夕望
憑高望遠思悠哉晩上江亭夜未逥日欲沒時紅浪沸
月初生處白烟開辭枝雪蘂將春去滿鑷霜毛送老来
争敢三年作歸計心知不及賈生才
酬元員外三月三十日慈恩寺相憶見寄
悵望慈恩三月盡紫桐花落鳥關關誠知曲水春相憶
其奈長沙老未還赤嶺猿聲催白首黃茅瘴色換朱顔
誰言南國無霜雪盡在愁人髩髮間
偶然二首
楚懷邪亂靈均直放棄合宜何惻惻漢文眀聖賈生賢
謫向長沙堪歎息人事多端何足怪天文至信猶差忒
月離于畢合滂沱有時不雨何能測
火發城頭魚水裏救火竭池魚失水乖龍藏在牛嶺中
雷擊龍来牛枉死人道蓍神龜骨靈(一作聖)試卜魚牛那
至此六十四卦七十鑽畢竟不能知所以
中秋月(一作秋月)
萬里清光不可思添愁益(一作足)恨繞天涯誰人隴外久
征戍何處庭前新别離失寵故姬歸院夜沒蕃老將上
樓時照他幾許人腸斷玉兔銀蟾遠不知
謝李六郎中寄新蜀茶
故情周匝向交親新茗分張及病身紅紙一封書後信
綠芽十片火前春湯添勺水煎魚眼末下刀圭攪麴塵
不寄他人先寄我應緣我是别茶人
携諸山客同上香爐峯遇雨而還霑濡狼籍互
相笑謔題此觧嘲
蕭灑登山去龍鍾遇雨逥磴危攀薜荔石滑踐莓苔韤
汙君相謔鞵穿我自咍莫欺泥土脚曾蹋玉階来
彭蠡湖晩歸
彭蠡湖天晩桃花水氣春鳥飛千白點日沒半紅輪何
必為遷客無勞是病身但来臨此望少有不愁人
酬贈李鍊師見招
幾年司諫直承明今日求真禮上清曾犯龍鱗容不死
欲騎鶴背覓長生劉綱有婦仙同得伯道無兒累更輕
若許移家相近住便驅雞犬上層城
西河雨夜送客
雲黑雨翛翛江昏水暗流有風催觧䌫無月伴登樓酒
罷無多興帆開不少留惟看一點火遥認是行舟
登西樓憶行簡
每因樓上西南望始覺人間道路長礙日暮山青蔟蔟
漫天秋水白茫茫風波不見三年面書信難傳萬里腸
早晩東歸来下峡稳乘船舫過瞿唐
羅子
有女名羅子生来纔兩春我今年已長日夜二毛新顧
念嬌啼面思量老病身直應頭似雪始得見成人
讀僧靈徹詩
東林寺裏西廊下石片鐫題數(一作四)首詩言句怪来還
校别看名知是老湯師
聽李士良琵琶(人各賦二十八字)
聲似胡兒弹舌語愁如塞月恨邊雲閒人暫聽猶眉歛
可使和蕃公主聞
昭君怨
明妃風貌最娉婷合在椒房應四星只得當(一作長)年偹
宮掖何曾專夜奉幃屏見疎從道迷圖畫知屈那教配
虜庭自是君恩薄如紙(一作命卑如紙薄)不湏一向恨丹青
閒吟
自從苦學空門法銷盡平生種種心惟有詩魔降未得
每逢風月一閒吟
戲問山石榴
小樹山榴近砌栽半含紅萼帶花来争知司馬夫人妬
移到庭前便不開
編集拙詩成一十五卷因題卷末戲贈元九李
二十
一萹長恨有風情十首秦吟近正聲每被老元偷格律
(元九向江陵日嘗以拙詩一軸贈行自後格變)苦教短李伏歌行(李二十常自負歌行近見)
(予樂府五十首默然心伏)世間富貴應無分身後文章合有名莫怪
氣粗言語大新排十五卷詩成
湖上閒望
藤花浪拂(一作沸)紫茸條菰葉風飜(一作飄)綠剪刀閒弄水
芳生楚思時時合眼詠離騷
御定全唐詩卷四百三十九
