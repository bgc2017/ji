欽定四庫全書
御定全唐詩卷二百八
包何
包何字幼嗣潤州延陵人融之子與弟佶齊名世稱二
包登天寶進士第大歷中為起居舍人詩一卷
送泉州李使君之任(一作送李使君赴泉州)
傍海皆荒服分符重漢臣雲山百越路市井十洲人執
玉来朝遠還珠入貢頻連年不見雪到處即行春
和孟虔州閒齋即事
古郡鄰江嶺公庭半薜蘿府寮閒不入山鳥静偏過睥
睨臨花柳欄干枕芰荷麥秋今欲至君聽兩岐歌
同李郎中净律院梡子樹
本(一作木)梡稀難識沙門種則生葉殊經寫字子為佛稱
名濾水澆新長燃燈暖更榮亭亭無别意只是勸修行
同閻伯均宿道士觀有述
南國佳人去不迴洛陽才子更湏媒綺琴白雪無心弄
羅幌清風到曉開冉冉修篁依戶牖迢迢列宿映樓臺
縦令奔月成仙去且作行雲入夢来
送烏程王明府貶巴江
一片孤帆無四鄰北風吹過五湖濱相看盡是江南客
獨有君為嶺外人
同舍弟佶班韋二員外秋苔對之成詠
每看苔蘚色如向簿書閒幽思纏芳樹高情寄遠山雨
痕連地綠日色出林斑却笑興公賦臨危滑石間
送王汶(一作文)宰江隂
郡北(一作此郡)乘流去花間竟日行海魚朝滿市江鳥夜喧
城止酒非關病援琴不在聲應緣五斗米數日滯淵明
和苗員外寓直中書(一作和苗員外寓直寄臺中舍弟)
朝列稱多士君家有二難貞為臺裏柏芳作省中蘭夜
宿(一作直)分曹闊(一作間)晨(一作朝)趨接武歡每憐雙闕下鴈
序入鴛鸞
闕下芙蓉
一人理國致昇平萬物呈祥助聖明天上河從闕下過
江南花向殿前生慶雲垂蔭開難落湛露為珠滿不傾
更對樂懸張宴處(一作簨&KR1607;)歌工欲奏採蓮聲
江上田家
近海川原薄人家本自稀黍苗期臘酒霜葉是寒衣市
井誰(一作雖)相識漁樵夜始歸不湏騎馬問恐畏(一作是)狎
鷗飛
送韋侍御奉使江嶺諸道催青苗錢
近遠(一作遠近)從王事南行處處經手持霜簡白心在夏苗
青迴鴈書應報愁猨夜(一作客)屢聽因君使絶域方物盡
来庭
和程員外春日東郊即事
郎官休浣憐遲日野老歡娛為有年幾處折花驚蝶夢
數家留葉待蠶眠藤垂宛(一作委)地縈珠履泉迸侵階浸
綠錢直到閉關朝謁去鶯聲不散(一作語)柳含煙
裴端公使院賦得隔簾見春雨
細雨未成霖垂簾但覺隂唯看上砌濕不遣入簷深度
隟霑霜簡因風潤綺琴湏移戶外屨簷溜夜相侵
相里使君第七男生日(一作生日)
娶妻生子復生男獨有君家衆所談荀氏八龍唯欠一
桓山四鳳已過三他時幹蠱聲名著今日懸弧宴樂酣
誰道衆賢能繼體湏知箇箇出於藍
同諸公尋李方直不遇
聞說到揚州吹簫憶舊遊人来多不見莫是上迷樓
婺州留别鄧使君
西掖馳名久東陽出守時江山婺女分風月隐侯詩别
恨雙溪急留歡五馬遲迴舟映沙嶼未遠剰相思
寄楊侍御(一作包佶詩)
一官何幸得同時十載無媒獨見遺今日不論腰下組
請君看取鬢邊絲
賦得秤送孟孺卿
願以金秤鎚(一作鎚秤)因君贈别離鉤懸新月吐衡舉衆星
随掌握湏(一作應)平執錙銖必盡知由来投分審莫放(一作)
(被)弄權移
長安曉望寄崔補闕(一作司空曙詩)
迢遞山河擁帝京參差宫殿接雲平風吹曉漏經長樂
柳帶晴煙出禁城天淨笙歌臨路發日高車馬隔塵行
自憐久滯諸生列未得金閨籍姓名(曙詩末句與此異云獨有淺才甘未)
(達自慚名在魯諸生)
御定全唐詩卷二百八
