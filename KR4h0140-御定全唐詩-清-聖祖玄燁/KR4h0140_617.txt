欽定四庫全書
御定全唐詩卷六百十七
陸龜蒙
陸龜蒙字魯望蘇州人元方七世孫舉進士不第辟蘇
湖二郡從事退隱松江甫里多所論撰自號天隨子以
高士召不赴李蔚盧攜素重之及當國召拜拾遺詔方
下卒光化中贈右補闕集二十卷今編詩十四卷
讀襄陽耆舊傳因作詩五百言寄皮襲美
漢臯古来䧺山水天下秀高當軫翼分化作英髦囿暴
秦之前人灰滅不可究自從宋生賢特立冠耆舊離騷
既(一作紀)日月九辯即列宿卓哉悲秋辭合在風雅右龐
公樂幽隠辟聘無所就祇愛鹿門泉泠泠倚巖漱孔明
卧龍者潛伏躬耕耨忽遭玄德雲遂起鱗角鬭三胡節
皆峻二習名亦茂其餘文武家相望如斥堠緬思齊梁
降寂寞寡清胄凝融為漪瀾復結作瑩琇不知粹和氣
有得方大受(一作授)將生皮夫子上帝可其奏并包數公
才用以殿厥後嘗聞兒童歲嬉戲陳俎豆積漸開詞源
一派分萬溜先崇丘旦室大懼隳結構次補荀孟垣所
貴亡罅漏仰瞻三皇道蟣虱在宇宙却視五霸圖股掌
弄孩幼或能醢髖髀或與翼雛鷇或喜掉直舌或樂斬
邪脰或耨鉏翳薈或整理錯謬或如百千騎合沓原野
狩又如曉江平風死波不皺幽埋力須掘遺落貲必購
乃於文學中十倍猗頓富囊乏向咸鎬馬重遲步驟專
場射策時縛虎當羿彀歸来把通籍且作高堂夀未足
逞戈矛誰云被文繡從知偶東下帆影拂吳岫物象悉
摧蔵精靈畏雕鏤伊余抱沈疾顦顇守圭竇方推洪範
疇更念大玄首(去聲)陳詩採風俗學古窮篆籀朝朝貰薪
米往往逢責詬既被鄰里輕亦為妻子陋持冠適甌越
敢怨不得售窘若曬沙魚悲如哭霜狖唯君枉車轍以
逐海上臭披襟兩相對半夜忽白晝執熱濯清風忘憂
飲醇酎驅為文翰侣駑皂參驥廐有時諧宫商自喜真
邂逅道孤情易苦語直詩還瘦藻匠如見酬終身致懷
袖
襲美先輩以龜蒙所獻五百言既蒙見和復示
榮唱至於千字提奬之重蔑有稱實再抒鄙懷
用伸酬謝
洪範分九疇轉成天下規河圖孕八卦煥作玄中竒先
開否臧源次築經緯基粤若魯聖出正當周德衰越疆
必載質歷國將扶危諸侯恣崛強王室方陵遲歌鳳時
不偶獲麟心益悲始嗟吾道窮竟使空言垂首贊五十
易又刪三百詩遂令萹籍光可並日月姿向非筆削功
未必無瑕疵迨至夫子没(一作遐)微言散如枝(一作披)所宗
既不同所得亦異宜名法在深刻虚玄致希夷自從戰
伐来一派縱横馳寒谷生豓木沸潭結流澌驚奔失壯
士好惡隨纖兒嬴氏并六合勢尊丞相斯加於挟書律
盡取坑焚之南勒會稽頌北恢胡亥阺猶懷徧巡狩不
暇親維持及漢文景後鴻生方䤨摫(出三都賦)簸揚堯舜風
反作三代吹飄颻四百載左右為藩籬鄴下曹父子獵
賢甚熊羆發論若霞駁(魏文帝典論有論文萹)裁詩如錦摛徐王
應劉輩頭角咸相衰或有妙絶賞或為獨步推或許潤
色美或嫌詆訶癡倏以中利病且非混醇醨雅當乎魏
文麗矣哉陳思不肯少選妄恐貽後世嗤吾祖仗才力
(士衡文賦)革車蒙虎皮手持一白旄直向文場麾輕(去聲)若脱
鉗釱豁如抽扊扅精鋼不足利騕褭何勞追大可罩山
岳微堪析毫釐十體免負贅百家咸起痿爭入鬼神奥
不容天地私一萹邁華藻萬古無孑遺刻鵠尚未已雕
龍奮而為(劉勰有文心雕龍)劉生吐英辯上下窮高卑下臻宋
與齊上指軒從羲豈但標八索殆將包兩儀人謠洞野
老騷怨眀湘纍立本以致詰驅宏來抵隵清如朔雪嚴
緩若春煙羸或欲開戶牖或將飾纓緌雖非倚天劒亦
是囊中錐皆由内史意致得東莞詞梁元盡索虜後主
終亡隋哀音但浮脆豈望分䧺雌吾唐揖讓初陛列森
咎䕫作頌嫓吉甫直言過祖伊眀皇踐中日墨客肩參
差岳淨秀擢削海寒光陸離皆能取穴鳳盡擬乘雲螭
邇来二十祀俊造相追隨余生落其下亦值文眀時少
小不好弄逡巡奉弓箕雖然苦貧賤未省親嚅㖇秋倚
抱風桂曉烹承露葵窮年只敗袍積日無晨炊遠訪賣
藥客閒尋捕魚師歸来蠧編上得以含情窺抗韻吟比
雅覃思念棿㰚因知昭眀前剖石呈清琪又嗟昭眀後
敗葉埋芳蕤縱有月旦評未能天下知徒為強貔豹不
免參狐狸誰蹇行地足誰抽刺天鬐誰作河畔草誰為
洞中芝誰若靈囿鹿誰猶清廟犧誰輕如鴻毛誰密如
凝脂誰比蜀嚴靜誰方巴賨貲誰能釣抃鼇誰能灼神
龜誰背如水火誰同若塤箎誰可作梁棟誰敢驅谷蠡
(音鹿黎)用此常不快無人動交鈹空消病裏骨枉白愁中
髭鹿門先生才大小無不怡就彼六籍内說詩直解頤
顧我迷未遠開懷潰其疑初開(一作看)鑿本源漸乃疏旁
支䆳古派泛濫皇朝光赫曦揣摩是非際一一如襟期
李杜氣不易孟陳節難移信知君子言可並神眀蓍枯
腐尚求律膏肓猶謁醫況將太牢味見啗逋懸飢今来
置家地正枕吳江湄餌薄鉤不曲跫然守空坻嘿坐無
影響唯君欵茅茨抽書亂籖帙酌茗煩甌㰕或伴補缺
砌或偕詣荒祠孤笻倚煙蔓細木横風漪觸雨妨屝屨
臨流泥江蘺既狎野人調甘為豪士訾(一作嗤)不敢負建
鼓唯憂掉降旗希君念餘勇挽袖登文陴
奉酬襲美先輩吳中苦雨一百韻
微生參最靈天與意緒拙人皆機巧求百逕無一達家
為唐臣来奕世唯稷卨只垂清白風凛凛自貽厥(龜蒙五代)
(祖六代祖皇朝繼在台輔)猶殘賜書在編簡苦斷絶其間忠孝字萬
古光不滅孱孫誠瞢昧有志常搰搰敢云嗣良弓但欲
終守節諠譁不入耳讒佞不挂舌仰詠堯舜言俯遵周孔
轍所貪既仁義豈暇理生活縱有舊田園抛来亦蕪没因
之成否塞十載真契闊凍骭一襜䄖飢腸少糠籺甘心付
天壤委分任迴斡笠澤卧孤雲桐江釣眀月盈筐盛芡芰
滿釡煮鱸鱖酒幟風外㩻茶槍露中擷(茶芽未展者曰槍巳展者曰旗)歌
謠非大雅捃摭為小說上可補熏莖傍堪跐(一作蹈)芽蘖(龜蒙)
(嘗著稗說三卷)方當賣罾罩盡以易紙札蹤跡尚吳門夢魂先魏
闕尋聞天子詔赫怒誅叛卒宵旰憫烝黎謨(一作謀)眀問征
伐王師雖繼下賊壘未即拔此時淮海波半是生人血霜
戈驅少壯敗屋棄羸耋踐蹋比塵埃焚燒同稿秸吾皇自
神聖執事皆間傑射策亦何為春卿遂聊輟伊余將貢技
未有恥可刷却問漁樵津重耕煙雨墢諸侯急兵食冗賸
方翦截不可抱(一作把)詞章巡門事干謁歸来闔蓬楗壁立
空豎褐煖手抱孤煙披書向殘雪幽憂和憤懣忽愁(一作忽)
自驚蹶文兮乏寸毫武也無尺鐵平生所韜蓄到死不開
豁念此令人悲翕然生内熱加之被皸瘃況復久藜糲既為
霜露侵一卧增百疾筋骸將束縛腠理如箠撻初謂抵狂
貙又如當毒蝎江南多事鬼巫覡連甌粤可口是妖訛恣
情專賞罰良醫只備位藥肆或虚設而我正萎痿安能致
訶咄椒蘭任芳苾精(一作糈)粣從羅列醆斝既屢傾錢刀亦
隨爇兼之凟財賄不止行盜(一作諂)竊天地如有知微妖豈
逃殺其時心力憤益使氣息惙永夜更呻吟空牀但皮骨
君來贊賢牧野鶴聊簪笏謂我同光塵心中有溟渤輪
蹄相壓至問遺無虚月首(一作直)到春鴻濛猶殘病根茇
看花雖眼暈見酒忘肺渴隠几還自怡逢盧亦爭喝抽
毫更唱和劒戟相磨戛何大不包羅何微不挑刮今来
值霖雨晝夜無暫歇雜若碎淵淪高如破轇轕何勞鼉
吼岸詎要鸛鳴垤祇意江海翻更愁山岳裂初驚蚩尤
陣虎豹爭搏嚙又疑伍胥濤蛟蜃相蹙桚千家濛瀑練
忽似好披拂萬瓦垂玉繩如堪取縈結況余居低下本
是蛙蚓窟邇来增號呼得以恣唐突先夸屋舍好又恃
頭角凸厚地雖直方身能徧穿穴常參莊辯裏亦造揚
玄末偃仰縱無機形容且相忽低頭增歎詫到口復嗢
咽沮洳瀆琴書莓苔染巾襪解衣換倉粟秕稗猶未脫
飢烏屢窺臨泥僮苦舂䑔(音伐)或聞秋稼穡大半沈澎汃
耕父蠧齊民農夫思旱魃吾觀天之意未必洪水割且
要虐飛龍又圖滋跛鼈三吳眀太守左右皆儒哲有力
即扶危懷仁過救暍鹿門皮夫子氣調真俊逸截海上
雲鷹横空(一作天)下霜(一作韝)鶻文壇如命將可以持玉鉞
不獨扆羲軒便當城老佛顧余為山者所得纔簣撮譬
如飾箭材尚欠鏃與筈閒將歈兒唱強倚帝子瑟幸得
遠瀟湘不然嗤賈屈開緘窺寳肆璣貝光比櫛朗詠衝
樂懸陶匏響鏗擖古来愁霖賦不是不清越非君頓挫
才沴氣難摧折馳情扣虚寂力盡無所掇不足謝徽音
祇令凋鬢髮
奉酬襲美先輩初夏見寄次韻
積雨晦臯圃門前煙水平蘋蘅增遥吹枕席分餘清村
旆詫酒美賒来滿鋞程(一作鋐)未必減宣子何羨謝公榮
借宅去人遠敗牆連古城愁鴟占枯枿野鼠趨前楹昨
日雲破損晚林先覺晴幽篁倚微照碧粉含疎莖蠧簡
有遺字㪇(一作㾌)琴無泛聲蠶寒蠒尚薄鷰喜雛新成覽
物正搖思得君初夏行誠眀復散誕化匠(一作工)安能爭
海浪刷三島天風吹六英洪崖領玉節坐使虚音生吾
祖傲洛客因言幾為傖末裔實漁者敢懷干墨卿唯思
釣璜老遂得持竿情何湏乞鵝炙豈在斟羊羹畦蔬與
甕醁便可相攜迎蟠木几甚曲筍皮冠且輕閑心放羈
靮醉脚從欹傾一逕有餘遠一窗有餘眀秦皇苦不達
天下何足并
奉和襲美二遊詩
徐詩
嘗聞四書曰經史子集焉苟非天祿中此事無由全自
從秦火来歷代逢迍邅漢祖入關日蕭何為政年盡力
取圖籍遂持天下權中興熹平(一作延嘉)時教化還相宣立
石刻五經置於太學前賊卓亂王室君臣如轉圜洛陽
且煨燼載籍宜為煙逮晉武革命生民纔息肩惠懷亟
寡昧戎羯俄腥羶已覺天地閉競為東南遷日既不暇
給墳索何由專爾後國脆弱人多尚虚玄任學者得謗
清言者為賢直至沈范輩(沈約范雲皆蔵書數萬卷)始家蔵簡編御
府有不足仍令就之傳梁元渚宫日盡取如蚔蝝兵威
忽破碎焚爇無遺萹近者隋後主搜羅勢駢闐寳函映
玉軸彩翠眀霞鮮伊唐受命初載史聲連延砥柱不我
助驚波湧淪漣遂令因去(一作往古)書半在餘浮泉貞觀購
亡逸蓬瀛漸周旋炅然東壁光與月爭流天偉矣開元
中王道真平平八萬五千卷一一皆塗鉛(案開元麗正殿書錄云)
人間盛傳寫海内奔窮研自云西齋書有過東臯田吾
聞徐氏子奕世皆才賢因知遺孫謀不用黃金錢插架
幾萬軸森森若戈鋋風吹籖牌聲滿室鏗鏘然佳哉鹿
門子好問如除㾓倏来參卿處遂得參卿憐開懷展橱
簏唯在性所便素業已千仞今為峻雲巔雄才舊百派
相近浮日(一作百)川君抱(一作苞)王佐圖縱步凌陶甄他時
若報德誰在參卿先
任詩
吳之辟疆園在昔勝概敵前聞富脩竹後說紛怪石(竟陵)
(子陸羽翫月詩云辟疆舊林園怪石紛相向)風煙慘無主載祀將六百草色
與行人誰能問遺跡不知清景在盡付任君宅却是五
湖光偷来傍簷隙出門向城路車馬聲躪躒(一作轥轢)入門
望亭隈水木氣岑寂犨牆繞曲岸勢似行無極十步一
危梁乍疑當絶壁池容澹而古樹意蒼然僻魚驚尾半
紅鳥下衣全碧斜来島嶼隠恍若瀟湘隔雨靜挂殘絲
煙消有餘脉朅来任公子擺落名利役雖將祿代耕頗
愛巾隨策秋籠支遁鶴夜榻戴顒客說史足為師譚禪
差作伯君多鹿門思到此情便適偶蔭桂堪帷縱吟苔
可席顧余真任誕雅遂中心獲但喜醉還醒豈知玄尚
白甘閒在雞口不貴封龍額即此自怡神何勞謝公屐
次追和清遠道士詩韻
一代先後賢聲容劇河漢況兹邁古士復歷蒼崖竄辰
經幾十萬邈與靈夀翫海嶽尚推移都鄙固蕪漫羸僧
下高閣獨鳥没遠岸嘯初風雨来吟餘鐘唄亂如何鍊
精魄萬祀忽欲半寧為斷臂憂肯作秋柏(一作拍)散吾聞
酆宫内日月自昏旦左右脩文郎縱横灑篇翰斯人久
冥漠得不垂慨歎庶或有神交相從重興讚
補沈恭子詩(并序)
案清遠道士詩題中有沈恭子同遊既為神怪之
儔得非姓氏諡為恭子乎(一作若)趙宣子韓獻子之
類耶恭子美諡也而詩中有風流詞翰之稱豈獨
唱而不和者歟疑闕其文以為恭子之恨乃作一
章存於編中亦補亡之義也
靈質貫軒昊遐年越商周自然失遠裔安得怨寡儔我
亦小國胤易名慙見優雖非放曠懷雅奉逍遥遊攜手
桂枝下屬詞山之幽風雨一以過林麓颯然秋落日倚
石壁天寒登古丘荒泉已無夕敗葉翳不流亂翠缺月
隠衰紅清露愁覽物性未逸反為情所囚異才偶絶境
佳藻窮冥搜虚傾寂寞音敢作雜珮酬
御定全唐詩卷六百十七
