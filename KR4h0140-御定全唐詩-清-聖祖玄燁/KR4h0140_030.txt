欽定四庫全書
御定全唐詩卷三十
王珪
王珪字叔玠太原祁人初為太子舍人太宗知其才召
拜諫議大夫推誠納忠多所獻替遷黃門侍郎進侍中
與房玄齡李靖温彦博戴冑魏徵同知國政嘗於上前
品藻諸子多所遜謝至激濁揚清嫉惡好善自謂於數
子有一日之長帝深然之時人亦服其確論卒贈吏部
尚書詩二首
詠漢高祖
漢祖起豐沛乘運以躍鱗手奮三尺劍西滅無道秦十
月五星聚七年四海賓高抗威宇宙貴有天下人憶昔
與項王契闊時未伸鴻門既薄蝕滎陽亦蒙塵蟣虱生
介胄將卒多苦辛爪牙驅信越腹心謀張陳赫赫西楚
國化為丘與榛
詠淮隂侯
秦王日凶慝豪傑争共亡信亦胡為者劍歌從項梁項
羽不能用脫身歸漢王道契君臣合時来名位彰北討
燕承命東驅楚絶糧斬龍堰濉水擒豹熸夏陽功成享
天祿建旗還南昌千金(一作金千)荅漂母百錢(一作錢百)酬下鄉
吉凶成紏纏倚伏難預詳弓藏狡兔盡慷慨念心傷
陳叔達
陳叔達字子聰陳宣帝第十六子也善容止有才學在
陳封義陽王十餘歲侍宴賦詩十韻援筆便就僕射徐
陵甚竒之入隋為絳郡通守歸欵於唐授丞相府主簿
與記室温大雅同掌機密軍書敕令及禪代文誥多叔
達所為進黃門侍郎兼納言侍中封江國公貞觀中拜
禮部尚書集十五卷今存詩九首
早春桂林殿應詔
金鋪照春色玉律動年華朱樓雲似蓋丹桂雪如花水
岸銜階轉風條出柳斜輕輿臨太液湛(一作仙)露酌流霞
後渚置酒
大渚初驚夜中流沸鼔鼙寒沙滿曲浦夕霧上邪谿岸
廣鳧飛急雲深鴈度低嚴關猶未遂(一作達)此夕待晨雞
聽鄰人琵琶
本是龍門桐因妍入漢宫香緣羅袖裏聲逐朱弦中雖
有相思韻翻將入塞同關山臨却月花蘂散迴風為將
金谷引添令曲未終
州城西園入齋祠社
升壇預潔祀詰早肅分司達氣風霜積登光日色遲農
教先八政陽和秩四時祈年服垂冕告幣動褰帷瘞地
尊餘奠人天庶有資椒蘭卒清酌簠簋徹香萁折爼分
歸胙充庭降受釐方憑知禮節况奉化雍熙
春首
雪花聫玉樹冰彩散瑶池翔禽遥出没積翠遠参差
初年
和風起天路(一作表一作霧)嚴氣消冰井索索枝未柔厭厭漏
猶永
詠菊
霜間開紫蔕露下發金英但令逢採摘寧辭獨晚榮
自君之出矣(一作賈馮吉詩)
自君之出矣紅顔轉憔悴思君如明燭煎心且銜淚
自君之出矣明鏡罷紅妝思君如夜燭煎淚幾千行
袁朗
袁朗雍州長安人勤學好屬文在陳釋褐祕書郎甚為
江總所重嘗製千字詩當時以為盛作後主召入禁中
使為月賦染翰立成遷太子洗馬仕隋為儀曺郎入唐
授齊王文學轉給事中貞觀初卒太宗稱其謹厚悼惜
之集十四卷今存詩四首
賦飲馬長城窟
朔風動秋草清蹕長安道長城連(一作道)不窮所以隔華
戎規模惟聖作負荷曉成功鳥庭已向内龍荒更鑿空
玉關塵卷静金微(一作徽)路已通湯征隨北怨舜詠起南
風畫地功初立綏邊事云集朝服踐狼居凱歌旋馬邑
山響傳鳳吹霜華藻瓊鈒屬國擁節歸單于欵關入日
落寒風起驚蓬(一作沙)被原隰零落葉已寒河流清且急
四時徭役盡(一作静)千載干戈戢太平今若斯汗馬竟無
施唯當事筆硯歸去草封禪
和洗椽登城南坂望京邑
二華連陌塞九隴統金方奥區稱富貴重險擅雄強龍
飛灞水上鳳集岐山陽神臯多瑞蹟列代有興王我后
膺靈命爰求宅兹土宸居法太微建國資天府玄風叶
(一作融)黎庶德澤浸區宇醒醉各相扶謳歌從聖主南登
少陵岸還望帝城中帝城何鬱鬱佳氣乃蔥蔥金鳳凌
綺觀璇題敞蘭宫複道東西合交衢南北通萬國朝前
殿羣公議宣室鳴珮含早風華蟬曜朝日栢梁宴初罷
千鍾歡未畢端拱肅巖廊思賢聽琴瑟逶迤萬雉列隱
軫千閭布飛甍夹御溝曲臺臨上路處處歌鐘鳴喧闐
車馬度日落長楸間含情兩相顧是月冬之季隂寒晝
不開驚風四面集飛雪千里迴狐白登廊廟牛衣出(一作)
(棄)草莱詎知韓長孺無復重然灰
秋日應詔
玉樹凉風舉金塘細草萎葉落商飈觀鴻歸明月池迎
寒桂酒熟含露(一作霧)菊花垂一奉章臺宴千秋長願斯
秋夜獨坐(一作邢邵詩)
危弦斷客心虚彈落驚禽新秋百慮淨(一作盡)獨夜九愁
深枯蓬唯逐吹墜葉不歸林如何悲此曲坐作白頭吟
竇威
竇威字文蔚扶風平陵人太穆皇后從父兄也初為高
祖丞相府司錄參軍博物多識朝章國典皆其所定終
内史令集十卷今存詩一首
出塞曲
匈奴屢不平漢將欲縱横看雲方結陣却月始連營潛
軍度馬邑楊旆掩龍城會勒燕然石方傳車騎名
長孫無忌
長孫無忌字機輔河南洛陽人文德皇后之兄好學有
籌略佐太宗定天下以功第一封齊國公歴尚書僕射
司空誡懼盈滿固辭不許復拜司徒貞觀十七年圖功
臣二十四人於凌煙閣無忌為之冠高宗即位進冊太
尉知門下省後為許敬宗誣搆貶死黔州詩三首
新曲二首
阿儂(一本無此二字)家住朝歌下早傳名結伴来游淇水上舊
長情玉珮金鈿隨步遠(一作動)雲羅霧縠逐風輕轉目機
心懸自許何須更待聽琴聲
迴雪凌波游洛浦遇陳王婉約娉婷工語笑侍蘭房芙
蓉綺帳還開揜翡翠珠被爛齊光長願今宵奉顔色不
愛吹(一作聞)簫逐鳳皇
㶚橋待李將軍
颯颯風葉下遥遥煙景曛霸陵無醉尉誰滯李將軍
顔師古
顔師古字籀(舊唐書云顔籀字師古)雍州萬年人齊黃門侍郎之
推之孫博覽羣書尤精訓詁隋末為安養尉高祖入關
謁見長春宫授朝散大夫累遷中書舍人專掌機密太
宗初擢中書侍郎考定五經多所釐正頒其書令天下
學習所注班固漢書急就章大行於世終祕書監弘文
館學士集六十卷今存詩一首
奉和正日臨朝
七政璿衡始三元寳歴新負扆延百辟垂旒御九賓肅
肅皆鵷鷺濟濟盛簪(一作纓)紳天涯致重譯日域獻竒珍
杜淹
杜淹字執禮隋時隱太山文帝惡之謫戍江表秦王引
為天策府曹参軍文學館學士侍宴賦詩尤工賜金鍾
坐事流巂州太宗召拜御史大夫撿挍吏部尚書参預
朝政詩三首
召拜御史大夫贈袁天綱(紀事云淹始見袁天綱於洛天綱謂曰蘭)
(臺成就學堂寬廣又語曰二十年外終恐責黜暫去即還武德六年以善隱太子配流巂州至)
(九年六月召入天綱曰公至京即得三品要職果拜御史大夫乃贈詩云)
伊吕深可慕松喬定是虚繫風終不得脫屣欲安如且
珍紈素美當與薜蘿疎既逢楊得意非復久閒居
詠寒食鬭雞應秦王教(唐新語云太宗戡内難以淹為御史大夫因詠)
(雞以致意焉)
寒食東郊道(一作上)揚鞲競出籠花冠初(一作偏)照日芥羽
正生風顧敵知心勇先鳴覺氣雄長翹頻掃陣利爪(一作)
(距)屢通中飛毛遍綠野灑血漬芳藂雖然(一作言)百戰(一作)
(鬭)勝會自不論功
寄贈齊公
冠蓋游梁日詩書問志年佩蘭長坂上攀桂小山前結
交澹若水履道直如弦此歡終未極于兹獨播遷赭衣
登蜀道白首别秦川淚隨溝水逝心逐暁旌懸去去逾
千里悠悠隔九天郊野間長薄城闕隱凝煙關門共月
對山路與雲連此時寸心裏難用尺書傳
御定全唐詩卷三十
