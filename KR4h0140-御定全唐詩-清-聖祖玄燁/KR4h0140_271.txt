欽定四庫全書
御定全唐詩卷二百七十一
竇叔向
竇叔向字遺直京兆人代宗時常衮為相引為左拾遺
内供奉衮貶出為溧水令五子羣常牟庠鞏皆工詞章
有聯珠集行於時叔向工五言名冠時輩集七卷今存
詩九首
寒食日恩賜火
恩光及小臣華燭忽驚春電影隨中使星輝拂路人幸
因榆柳暖一照草茅貧
端午日恩賜百索
仙宫長命縷端午降殊私事盛蛟龍見恩深犬馬知餘
生儻可續終冀荅明時
貞懿皇后挽歌三首(今存二首)
二陵恭婦道六寢盛皇情禮遜生前貴恩追殁後榮幼
王親捧土愛女復連塋東望長如在誰云向玉京
後庭攀畫柳上陌咽清笳命婦羞蘋葉都人插柰花夀
宫星月異仙路往來賖縱有迎仙(一作神)術終悲隔絳紗
秋砧送邑(一作包)大夫
斷續長門下清泠逆旅秋征夫應待信寒女不勝愁帶
月飛城上因風散陌頭離居偏入聽況復送歸舟
過擔石湖
曉發漁門戍晴看擔石湖日銜高浪出天入四空無尺
寸(一作咫尺)分洲島纖毫指(一作辨)舳艫渺然從此去誰念客
帆孤
春日早朝應制
紫殿俯千官春松應合歡御爐香焰暖馳道玉聲寒乳
燕翻珠綴祥烏集露盤宫花一萬樹不敢舉頭看
酬李袁州嘉祐
少年輕會復輕離老大關心總是悲強說前程聊自慰
未知攜手定何時公才屈指登黃閣匪服胡顔上赤墀
想到長安誦佳句滿朝誰不念瓊枝
夏夜宿表兄話舊
夜合花開香滿庭夜深微雨醉初醒遠書珍重何曾逹
舊事凄凉不可聽去日兒童皆長大昔年親友半凋零
明朝又是孤舟别愁見河橋酒幔青
句
禁兵環素帟宫女哭寒雲(哀挽第三首止存二句見聯珠集叙)
竇常
竇常字中行大歷中及進士第隱居廣陵之柳楊著書
二十年不出後淮南節度杜佑辟為參謀元和間自湖
南判官入為侍御史轉水部員外郎出刺朗州固陵潯
陽臨川四郡入為國子祭酒致仕卒贈越州都督有集
十八卷今存詩二十六首
晚次方山精舍却寄張薦員外
楚臘還無雪江春又足風馬羸三逕外人病四愁中西
塞波濤闊南朝寺舍空猶銜步兵酒宿醉在除(一作滁)東
和裴端公樞蕪城秋夕簡遠近親知
歲積登朝戀秋加陋巷貧宿酲因夜歇佳句得愁新盡
日憑幽几何時上軟輪漢廷風憲在應念匪躬人
項亭懷古
力取誠多難天亡路亦窮有心裁帳下無面到江東命
厄留騅處年銷逐鹿中漢家神器在須廢拔山功
奉使西還早發小磵館寄盧滁州邁
野棠花覆地山館夜來陰馬蹟穿雲去雞聲出澗深清
風時偃草久旱或為霖試與惸嫠話猶堅借宼心
早發金鉤店寄奚十唐大二茂才
出門山未曙風葉暗蕭蕭月影臨荒栅泉聲近廢橋歲
經秋後役程在洛中遥寄謝金門侣弓旌悞見招
途中立春寄楊郇伯
浪跡終年客驚心此地春風前獨去馬澤畔耦耕人老
夫交情重悲凉外物親子雲今在宅應見柳條新
故秘監丹陽郡公延陵包公挽歌詞
卓絶明時第孤貞貴後貧郄詵為胄子季札是鄉人筆
下調金石花間領搢紳那堪歸葬日哭渡柳楊津
涼國惠康公主挽歌
玉立分堯緒笄年下相門早加于氏對偏占館陶恩淚
有潛成血香無却返魂共知何駙馬垂白抱天孫
哭張倉曹南史
萬事竟蹉跎重泉恨若何官臨環衞小身逐轉蓬多麗
藻嘗專席閑情欲爛柯春風宛陵路丹旐在滄波
北固晚眺
水國芒種後梅天風雨凉露蠶開晩簇(蠶露於外淮西皆然)江燕
繞危檣山趾北來固潮頭西去長年年此登眺人事幾
銷亡
謁三閭廟
君非三諫寤禮許一身逃自樹終天戚何禆事主勞衆
魚應餌骨多士盡餔糟有客椒漿奠文衰不繼騷
茅山贈梁尊師
雲屋何年客青山白日長種花春掃雪看籙夜焚香上
象壺中闊平生醉裏忙幸承仙籍後乞取大還方
謁諸葛武侯廟
永安宫外有祠堂魚水恩深祚不長角立一方初退舍
擬稱三漢更圖王人同過隟無留影石在窮沙尚啓行
歸蜀降吳竟何事為陵為谷共蒼蒼
奉賀太保岐公承恩致政(一作仕)
君為宫(一作召公為)保及清時冠蓋初閑拜武(一作舞)遲五色
詔中宣九德百寮班外置三師山泉遂性休稱疾子弟
能官各受詞不學鑄金思范蠡乞言猶許上丹墀
之任武陵寒食日途次松滋渡先寄劉員外禹
錫
杏花榆莢曉風前雲際離離上峽船江轉數程淹驛騎
楚曾三戶少人煙看春又過清明節算老重經癸已年
(憲宗元和八年)幸得(一作在)柱(一作枉一作佳)山當郡舍在朝長詠卜居
篇(湘州柱山在郡東十七里即今德山)
奉寄辰州房使君郎中
漢代文明今盛明猶將賈傅暫專城何妨密旨先符竹
莫是除書誤姓名蝸舍喜時春夢去隼旟行處瘴江清
新年只可三十二却笑潘郎白髮生
立春後言懷招汴州李匡衙推
閒齋夜擊唾壺歌試望夷門柰遠何每聽寒笳離夢斷
時窺清鑑旅愁多初驚宵漏丁丁促已覺春風習習和
海内故人君最老花開鞭馬更相過
奉送職方崔員外攝中丞新羅册使
帝命海東使人行天一涯辨方知木德開國有金家册
拜申恩重留歡作限賖順風鯨浪熱(一作熟)初日錦帆斜
夜色潛然火秋期獨往槎慰安皆喻旨忠信自無瑕髮
美童年髻篸香(一作香篸)子月花便隨琛賮入正朔在中華
酬舍弟牟秋日洛陽官舍寄懷十韻
幼為逃難者纔省用兵初去國三苖外全生四紀(一作絶)
餘老頭親帝里歸處失吾廬逝水猶嗚咽祥雲自卷舒
正郎曾首拜亞尹未平除幾變陶家柳空傳魏闕書思
凌天際鶴言甚轍中魚玉立知求已金聲乍起予在朝
魚水分多病雪霜居忽報陽春曲縱横恨不如
求自試
仙禁祥雲合高梧彩鳳遊沈冥求自試通鑒果蒙收文
墨悲無位詩書誤白頭陳王抗表日毛遂請行秋雙劍
曾埋獄司空問斗牛希垂拂拭惠感激願相投
花發上林
上苑曉沈沈花枝亂綴陰色浮雙闕近春入九門深向
暖風初扇餘寒雪尚侵艷回秦女目愁處越人心繞繞
時縈蝶關關乍引禽寧知幽谷羽一舉欲依林
過宋氏五女舊居(宋氏女姊五人貞元中同入宫)
謝庭風韻婕妤才天縱斯文去不迴一宅柳花今似雪
鄉人擬築望仙臺
還京樂歌詞
百戰初休十萬師國人西望翠華時家家盡唱升平曲
帝幸梨園親製詞
商山(一作四皓)祠堂即事
奪嫡心萌事可憂四賢西笑暫安劉後王不敢論珪組
土偶人前枳樹秋
七夕(一本有寄懷二字)
露盤花水望三星髣髴虚無為降(一作降匹)靈斜漢没時人
不寐幾條蛛網下風庭
杏山館聽子規
楚塞餘春聽漸稀斷猿今夕讓霑衣雲埋老樹空山裏
髣髴千聲一度飛
竇牟
竇牟字貽周舉貞元進士第歴佐從事後為畱守判官
檢校尚書都官郎中出為澤州刺史改國子司業卒有
集十卷今存詩二十一首
史館候别蔣拾遺不遇
千門萬戶迷佇立月華西畫戟晨光動春松宿露低主
文親玉扆通籍入金閨肯念從戎去風沙事鼓鞞
早赴臨(一作銀)臺立馬待漏口號寄弟羣
上陌行初盡嚴城立未開人疑早朝去客是遠方來伏
奏徒將命周行自引才可憐霄漢曙鴛鷺正徘徊
緱氏拜陵迴道中呈李舍人少尹
忽忝諸卿位仍陪長者車禮容皆若舊名籍自憑虚上
路花偏早空山雲甚餘却愁新詠發酬和不相如
陪韓院長韋河南同尋劉師不遇(以同尋師三字分韻牟得)
(同字)
仙客誠難訪吾人豈易同獨遊應駐景相顧且吟風藥
畹瓊枝秀齋軒粉壁空不題三五字何以逹壺公
送東光吕少府之官連帥奏授
遠愛東光縣平臨若木津一城先見日百里早驚春德
禮邀才重恩輝拜命新幾時裁尺素滄海有枯鱗
送劉公逹判官赴天德軍幕
特建青油幕量(一作重)分紫禁師自然知召子不用問從
誰文武輕車少腥膻左袵衰北風如有寄畫取受降時
(軍有東西受降城)
故秘監丹陽郡公延陵包公挽歌
台鼎嘗虚位䕫龍莫致堯德音冥秘府風韻散清朝天
上文星落林端玉樹凋有吳君子墓返葬故山遙
望終南
日愛南山好時逢夏景殘白雲兼似雪清晝乍生寒九
陌峰如墜千門翠可團欲知形勝盡都在紫宸看
秋夕閒居對雨贈别盧七侍御坦
燕燕辭巢蟬蛻枝窮居積雨壞籓籬夜長簷&KR0764;寒無寢
日晏廚煙溼未炊悟主一言那可學從軍五首竟徒為
故人驄馬朝天使洛下秋聲恐要知
晚過敷水驛却寄華州使院張鄭二侍御
春雨如烟又若絲曉來昏處晩晴時仙人掌上芙蓉沼
柱史關西松柏祠幾許歲華銷道路無窮王事繫戎師
迴瞻二妙非吾侣日對三峰自有期
洛下閒居夜晴觀雪寄四遠諸兄弟
雪月相輝雲四開終風助凍不揚埃萬重瓊樹宫中接
一直銀河天上來荆楚歲時知染翰湘吳醇酎憶銜桮
強題縑素無顔色鴻鴈南飛早晚迴
天津曉望因寄呈分司一二省郎
萬乘西都去千門正位虚鑿龍横碧落提象出華胥望
幸宫嬪老迎春海燕初保釐纔半仗容衞盡空廬要自
詞難擬繇來畫不如散郎無所屬聊事穆清居
早入朝書事
紫陌紛如畫彤庭鬱未晨列星沈騎火殘月暗車塵隱
軫排霄翰差池跨海鱗玉聲繁似樂香澤散成春歎息
驅羸馬分明識故人一生三不遇今作老郎身
元日喜聞大禮寄上翰林四學士中書六舍人
二十韻
有事郊壇畢無私日月臨歲華春更早天瑞雪猶深玉
輦迴時令金門降德音翰飛鴛别侣藂植桂為林粉澤
資鴻筆薰和本素琴禮成戎器下恩徹鬼方沈麟爵來
稱紀官師退絶箴道風黃閣静祥景紫垣陰壽酒朝時
獻農書夜直尋國香熅翠幄庭燎赩紅衾漢魏文章盛
堯湯雨露霃(一作湛)密辭投水石精義出沙金宸扆親唯
敬鈞衡近匪侵疾驅千里駿清唳九霄禽慶賜迎新服
齋莊棄舊簪忽思班女怨遙聽越人吟末路甘貧病流
年苦滯滛夢中青瑣闥歸處碧山岑竊抃聞韶濩觀光
想韎任大哉環海晏不笇子牟心
奉使至邢州贈李八使君
獨占龍岡部深持虎節居盡心敷吏術含笑掩兵書禮
飾華纓重才牽雅製餘茂陰延驛路溫液逗官渠南畆
行春罷西樓待客初甕頭開綠蟻砧下落紅魚牧伯風
流足輶軒若(一作苔)澀虚今宵鈴閣内醉舞復何如
秋日洛陽官舍寄上水部家兄
洛陽歸老日此縣忽為君白髮兄仍見丹誠帝豈聞九
衢横逝水二室散浮雲屈指豪家盡傷心要地分禁中
周幾鼎源上漢諸墳貔虎今無半狐狸宿有羣威聲慙
北部仁化樂南薰野蘗飢來食天香静處焚壯年唯喜
酒幼學便訶文及爾空衰暮離憂詎可聞
李舍人少尹惠家醖一小榼立書絶句
禁瑣天漿嫩虞行夜月寒一瓢那可醉應遣試嘗看
酬舍弟庠罷舉從州辟書
之荆且願依劉表折桂終慙見郄詵舍弟未應絲作鬢
園公不用印隨身
奉酬楊侍郎十兄見贈之作
翠羽雕蟲日日新翰林工部欲何神自悲由瑟無彈處
今作關西門下人
杏園渡
衞郊多壘少人家南渡天寒日又斜君子素風悲已矣
杏園無復一枝花
奉誠園聞笛(園馬侍中故宅)
曾絶朱纓吐錦茵欲披荒草訪遺塵秋風忽灑西園淚
滿目山陽笛裏人
竇羣
竇羣字丹列兄弟皆擢進士第獨羣以處士客於毘陵
韋夏卿薦之為左拾遺轉膳部員外郎兼侍御史知雜
事出為唐州刺史武元衡李吉甫共引之召拜吏部郎
中元衡輔政復薦為中丞後出為湖南觀察使改黔中
坐事貶開州刺史稍遷容管經略使召還卒詩二十三
首
雪中遇直
寒光凝雪彩限直居粉闈怳疑白雲上乍覺金印非樹
色靄虚空琴聲諧素徽明晨阻通籍獨卧挂朝衣
東山月下懷友人
東山多喬木月午始蒼蒼雖殊碧海狀愛此青苔光高
下滅華燭參差啓洞房佳人夢餘思寶瑟愁應商皎潔
殊未已沈吟限一方宦情哂雞口世路倦羊腸彼美金
石分眷言蘭桂芳清暉詎同夕耿耿但相望
時興
夙心曠何許日暮依林薄流水不待人孤雲時映鶴濛
濛千萬花曷為神仙藥不遇爛柯叟報非舊城郭
題劍
丈夫得寶劍束髮曾書紳嗟吁一朝遇願言千載鄰心
許畱家(一作冡)樹辭直斷佞臣焉能為繞指拂拭試時人
黔中書事
萬事非京國千山擁麗譙佩刀看日曬賜馬傍江調言
語多重譯壺觴每獨謠沿流如著翅不敢問歸橈
冬日曉思寄楊二十七鍊師
雨霜地如雪松桂青參差鶴警晨光上步出南軒時所
遇各有適我懷亦自怡願言緘素封昨夜夢瓊枝
貞元末東院嘗接事今西川武相公於茲三周
謬領中憲徘徊廳宇多獲文篇夏日即事因寄
四韻
重軒深似谷列柏鎮含烟境絶蒼蠅到風生白雪前彈
冠驚迹近專席感恩偏霄漢朝來下油幢路幾千
北地(一作容州)
何事到容州臨池照白頭興隨年已往愁與水長流僶
俛思逋客辛勤悔飯牛詩人亦何意樹草欲忘憂
雨後月下寄懷羊二十七資州
夕霽凉飇至翛然心賞諧清光松上月虚白郡中齋置
酒平生在開衿願見乖殷勤寄雙鯉夢想入君懷
奉酬西川武相公晨興贈友見示之作
碧樹分曉色宿雨弄清光猶聞子規啼獨念一聲長眷
眷軫芳思依依寄遠方情同如蘭臭惠比返魂香新什
驚變雅古瑟代沈湘殷勤見知已掩抑繞中腸隙駟不
我待路人易相忘孤老空許國幽報期蒼蒼
晨游昌師院
深庭芳草濃曉井山泉溢林馥亂沈煙石潤侵經室幽
巖鳥飛靜晴嶺雲歸密壁蘚凝蒼華竹陰滿晴日生期
半宵夢憂緒仍非一若無高世心安能此終畢
同王晦伯朱遐景宿慧山寺(毘陵志云貞元四年羣與晦伯遐景)
(同宿慧山寺賦詩題壁羣再至則王巳殂謝復留跋於後李蘧為刻石勒其事)
共訪青山寺曾隱南朝人問古松桂老開襟言笑新步
移月亦出水映石磷磷予洗腸中酒君濯纓上塵皓彩
入幽抱清氣逼蒼旻信此澹忘歸淹畱冰玉鄰
草堂夜坐
匣中三尺劍天上少微星勿謂相去遠壯心曾不停
經潼關贈宇文十
古有弓旌禮今徵草澤臣方同白衣見不是棄繻人
觀畫鶴
華亭不相識衞國復誰知悵望冲天羽甘心任畫師
晩自臺中歸永寧里南望山色悵然有懷呈上
右司十一兄
白髮侵侵生有涯青襟曾愛紫河車自憐悟主難歸去
馬上看山恐到家
中牟縣經魯公廟(嘗修名臣略繫司徒公)
青史編名在篋中故林遺廟揖仁風還將文字如顔色
暫下蒲車為魯公
初入諫司喜家室至
一旦悲歡見孟光十年辛苦伴滄浪不知筆硯緣封事
猶問傭書日幾行
春雨
昨日偷閒看花了今朝多雨奈人何人間盡似(一作是)逢
花雨莫愛芳菲濕綺羅
送内弟袁德師
南渡登舟即水仙西垣有客思悠然因君相問為官意
不賣毘陵負郭田
贈劉大兄院長
萬年枝下昔同趨三事行中半已無路自長沙忽相見
共驚雙鬢别來殊
假日尋花
武陵緣源不可到河陽帶縣詎堪誇枝枝如雪南關外
一日休閒盡屬花
自京將赴黔南
風雨荆州二月天(羣從湖南改黔)問人初雇峽中船西南一望
雲和水猶道黔南有四千
竇庠
竇庠字胄卿釋褐授國子主簿韓臯鎮武昌辟為推官
臯移鎮京口用為度支副使改殿中侍御史歴登澤信
婺四州刺史庠天授倜儻氣在物表一言而合期於歲
寒為五字詩頗得其妙詩二十一首
留守府酬皇甫曙侍御彈琴之什
青瑣晝無塵碧梧陰似水高張朱弦琴靜舉白玉指洞
簫又奏繁寒磬一聲起鶴警風露中泉飛雪雲裏泠泠
分雅鄭析析諧宫徵座客無俗心巢禽亦傾耳衞國知
有人齊竽偶相齒有時趨絳紗盡日隨朱履那令雜繁
手出假求焦尾幾載遺正音今朝自君始
金山行(潤州金山寺寺在江心)
西江中&KR0893;波四截湧出一峰青堞(一作螮)㙞外如削成中
缺裂陽氣發生陰氣結是時炎天五六月上有火雲下
冰雪夜色晨光相蕩沃積翠流霞滿坑谷龍泓徹底沙
布金鳥道插雲梯甃玉架險凌虚隨指顧榱桷玲瓏皆
固護斡流倒景不可窺萬仞千崖生跬步日華重重(一作)
(曈曈)上金牓丹楹碧砌眞珠網此時天海風浪清吳楚萬
家皆在掌瓊樓菌閣紛明媚曲檻迴軒深且邃海鳥夜
上珊瑚枝江花曉落璢璃地有時倒影沈江底萬狀分
明光似洗不知水上有樓臺却就波中看閉啓舟人忘
却江水深水神誤到人間世歘然風生波出沒瀖濩晶
瑩無定物居人相顧非人間如到日宫經月窟信知靈
境長有靈住者不得無仙骨三神山上蓬萊宫徒有丹
青人未逢何如此處靈山宅清凉不與囂塵隔曾到金
山處處行夢魂長羨金山客
于闐鐘歌送靈徹上人歸越(鐘在越靈嘉寺從天竺飛來)
海中有國傾神功烹金化成九乳鐘精氣激射聲冲瀜
護持海底諸魚龍聲有感神無方連天雲水無津梁不
知飛在靈嘉寺一國之人皆若狂東南之美天下傳環
文萬象無雕鐫有靈飛動不敢懸鎖在危樓五百年有
時清秋日正中繁霜滿地天無風一聲洞徹八音盡萬
籟悄然星漢空徒言凡質千鈞重一夫之力能振動大
鳴小鳴須在君不擊不考終不聞高僧訪古稽山曲終
日當之言不足手提文鋒百鍊成恐刜此鐘無一聲
太原送穆質南遊
今朝天景清秋入晉陽城露葉離披處風蟬三數聲那
言苦行役值此遠徂征莫話心中事相看氣不平
四皓驛聽琴送王師簡歸湖南使幕
朱弦韻正調清夜似聞韶山館月猶在松枝雪未消城
笳三奏曉别鶴一聲遥明日思君處春泉翻寂寥
夜行古戰場
山斷塞初平人言古戰庭泉冰聲更咽陰火燄偏青月
落雲沙黑風迴草木腥不知秦與漢徒欲弔英靈
奉和王侍郎春日喜李侍郎崔給諫張舍人韋
諫議見訪因命觴觀樂之什
華館遲嘉賓逢迎淑景新錦筵開絳帳玉佩下朱輪曲
裏三仙會風前百囀春欲知忘味處共仰在齊人
酬謝韋卿二十五兄俯贈輙敢書情
大賢持贈一明璫蓬蓽初驚滿室光埋沒劍中生紫氣
塵埃瑟上動清商荆山璞在終應識楚國人知不是狂
莫恨伏轅身未老會將筋力是(一作事)王良
奉酬侍御家兄東洛閒居夜晴觀雪之什
洛陽宫觀與天齊雪淨雲消月未西清淺乍分銀漢近
輝光漸覺玉繩低綠醽乍熟堪聊酌黃竹篇成好命題
應念武關山斷處空愁簿領候晨雞
勅目至家兄蒙淮南僕射杜公奏授祕校兼節
度參謀同書寄上
朝市三千里園廬二十春步兵終日飲原憲四時貧桂
樹畱人久蓬山入夢新鶴書承處重鵲語喜時頻草奏
才偏委嘉謀事最親榻因徐孺解醴為穆生陳衞國今
多士荆州好寄身煙霄定從此非假問陶鈞
酬韓愈侍郎登岳陽樓見贈(時予權知岳州事)
巨浸連空闊危樓在杳冥稍分巴子國欲近老人星昏
旦呈新候川原按舊經地圖封七澤天限鎖重扄萬象
皆歸掌三光豈遁形月車纔碾浪日御已翻溟落照金
成柱餘霞翠擁屏夜光疑漢曲寒韻辨湘靈山晩(一作曉)
雲常碧湖春草徧青軒黃曾舉樂范蠡幾揚舲有客初
留鷁貪程尚數蓂自當徐孺榻不是謝公亭雅論冰生
水雄材刃發硎座中瓊玉潤名下茝蘭馨假手誠知拙
齋心匪暫寧每慙公府粟却憶故山苓苦調當三歎知
音願一聽自悲由也瑟敢墜孔悝銘野杏初成雪松醪
正滿瓶莫辭今日醉長恨古人醒
東都嘉量亭獻畱守韓僕射
卜築三川上儀刑萬井中度材垂後儉選勝揜前功雲
構中央起煙波四面通乍疑游汗漫稍似入崆峒㕓閈
高低盡山河表裏窮峰巒從地碧宫觀倚天紅靈檻如
朝蜃飛橋狀晩虹曙霞晴錯落夕靄溼䓤蘢庾亮樓何
阨(一作屼)陳蕃榻更崇有時閑講德永日靜觀風玉斝飛
無算金鐃奏未終重筵開玳瑁上客集鵷鴻接武空慙
蹇脩文敢並雄豈須登峴首然後奉羊公
段都尉别業
曾識將軍叚匹磾幾場花下醉如泥春來欲問林園主
桃李無言鳥自啼
靈臺鎮贈丘岑中丞
曉日天山雪半晴紅旗遙識漢家營近來胡騎休南牧
羊馬城邊春草生
贈道芬上人(善畫松石)
雲濕烟封不可闚畫時唯有鬼神知幾回逢著天台客
認得巖西最老枝
金山寺
一點青螺白浪中全依水府與天通晴江萬里雲飛盡
鼇背參差日氣紅
冬夜寓懷寄王翰林(一作翰林王補闕)
滿地霜蕪葉下枝幾回吟斷四愁詩漢家若欲論封禪
須及相如未病時
醉中贈符載
白社會中嘗共醉青雲路上未相逢時人莫小池中水
淺處無妨有臥龍
龍門看花
無葉無枝不見空連天撲地逕纔通山鶯驚起酒醒處
火焰燒人雪噴風
陪留守韓僕射巡内至上陽宫感興二首
翠輦西歸七十春玉堂珠綴儼埃塵武皇弓劍埋何處
泣問上陽宫裏人
愁雲(一作烟)漠漠草離離太乙句陳處處疑薄暮毁垣春
雨裏殘花猶發萬年枝
竇鞏
竇鞏字友封登元和進士累辟幕府入拜侍御史轉司
勲員外刑部郎中元稹觀察淛東奏為副使又從鎮武
昌歸京師卒鞏雅裕有名於時平居與人言若不出口
世稱囁嚅翁白居易編次往還詩集長者號元白往還
集鞏亦與焉詩三十九首
老將行(一作吟)
烽煙猶未盡年鬢暗相催輕敵心空在彎弓手不開馬
依秋草病柳傍故營摧唯有酬恩客時聽說劍來
贈蕭都官
蕭郎自小賢愛客不言錢有酒輕寒夜無愁倚少年閒
尋織錦字醉上看花船好是關身事從人道性偏
忝職武昌初至夏口書事獻府主相公
白髮放櫜鞬梁王愛舊(一作舊愛)全竹籬江畔宅梅雨病中
天時奉登樓讌閒修上水船邑(一作時)人興謗易莫遣鶴
支(一本缺)錢
早秋江行
迴望湓城遠西風吹荻花暮潮江勢闊秋雨鴈行斜多
醉渾無夢頻愁欲到家漸驚雲樹轉數點是晨鵶
題任處士幽居
紅葉江村夕孤煙草舍貧水清魚識釣林靜犬隨人採
掇山無主扶持藥有神客來唯勸酒蝴蝶是前身
漢陰驛與宇文十相遇旋歸西川因以贈别
吳蜀何年别相逢漢水頭望鄉心共醉握手淚先流宿
霧千山曉春霖一夜愁離情方浩蕩莫說去刀州
早春松江野望
江村風雪霽曉望忽驚春耕地人來早營巢鵲語頻帶
花移樹小插槿作籬新何事勝無事窮通任此身
少婦詞
坐惜年光變遼陽信未通燕迷新畫(一作晝)屋春識舊花
叢夢繞天山外愁翻錦字中昨來誰是伴鸚鵡在簾櫳
歲晩喜遠兄弟至書情
幾年滄海别相見竟(一作意)多違鬢髮緣愁白音書為嬾
稀新詩徒有贈故國未同歸人事那堪問無言是與非
登玉鈎亭奉獻淮南李相公
西南城上高高處望月分明似玉鈎朱檻入雲看鳥滅
綠楊如薺遶江流定知有客嫌陳榻從此無人上庾樓
今日卷簾天氣好不勞騎馬看揚州
南陽道中作
東風雨洗順陽川蜀錦花開綠草田彩雉鬭時頻駐馬
酒旗翻處亦留錢新晴日照山頭雪薄暮人爭渡口船
早晩到家春欲盡今年寒食月初圓
哭吕衡州八郎中
今朝血淚問蒼蒼不分先悲旅館喪人送劍來歸隴上
鴈飛書去呌衡陽還家路遠兒童小埋玉泉深晝夜長
望盡素車秋草外欲將身贖返魂香
江陵遇元九李六二侍御紀事書情呈十二韻
自見人相愛如君愛我稀好閒容問道攻短每言非夢
想何曾間追歡未省違看花憐後到避酒許先歸柳寺
春堤遠津橋曙月微漁翁隨去處禪客共因依蓬閣初
疑義霜臺晩畏威學深通古字心直觸危機肻滯荆州
掾猶香柏署衣山連巫峽秀田傍渚宫肥美玉方齊價
遷鸎尚怯飛佇看霄漢上連步侍彤闈
遊仙詞
海上神山綠溪邊杏樹紅不知何處去月照玉樓空
贈阿史那都尉
較獵燕山經幾春雕弓白羽不離身年來馬上渾無力
望見飛鴻指似人
陜府賓堂覽房杜二公仁壽年中題紀手跡
仁壽元和二百年濛籠水墨淡如煙當時憔悴題名日
漢祖龍潛未上天
早春送宇文十歸吳
春遲不省似今(一作新)年二月無花雪滿天村店閉門何
處宿夜深遙喚渡(一作隔)江船
經竇車騎故城
荒陂古堞欲千年名振圖書劍在泉今日諸孫拜墳樹
愧無文字續燕然
贈王氏小兒
竹林會裏偏憐小淮水清時最覺賢莫倚兒童輕歲月
丈人曾共爾同年
唐州東途作
綠林兵起結愁雲白羽飛書未解紛天子欲開三面網
莫將弓箭射官軍
新羅進白鷹
御馬新騎禁苑秋白鷹來自海東頭漢皇無事須游獵
雪亂爭飛錦臂韝
秋夕
護霜雲映月朦朧烏鵲爭飛井上桐夜半酒醒人不覺
滿池荷葉動秋風
襄陽寒食寄宇文籍
煙水初銷見萬家東風吹柳萬條斜大堤欲上誰相伴
馬踏春泥半是花
奉使薊門
自從身屬富人侯蟬噪槐花已四秋今日一莖新白髮
懶騎官馬到幽州
送劉禹錫
十年憔悴武陵溪鶴病深林玉在泥今日太行平似砥
九霄初倚入雲梯
送元稹西歸
南州風土滯龍媒黃紙初飛勅字來二月曲江連舊宅
阿婆情熟牡丹開
過驪山
翠輦紅旌去不回蒼蒼宫樹鎖青苔有人說得當時事
曾見長生玉殿開
洛中即事
高梧葉盡鳥巢空洛水潺湲夕照中寂寂天橋車馬絶
寒鴉飛入上陽宫
尋道者所隱不遇(一作于鵠詩題作訪隱者不遇)
籬外涓涓澗水流槿花半點夕陽收欲題名字知相訪
又恐芭蕉不奈秋
寄南游兄弟
書來未報(一作南游兄弟)幾時還知在三湘(一作湖)五嶺間獨立
衡門秋水闊寒鴉飛去日銜山
宫人斜
離宫路遠北原斜生死恩深不到家雲雨今歸何處去
黃鸝飛上野棠花
代鄰叟
年來七十罷耕桑就暖支羸強下牀滿眼兒孫身外事
閒梳白髮對殘(一作向斜)陽
新營别墅寄家兄
懶性如今成野人行藏由興不由身莫驚此度歸來晚
買得西山(一作山居)正值春
南游感興
傷心欲問前朝事惟見江流去不回日暮東風春草綠
鷓鴣飛上越王臺
題劍津
風前摧折千年劍巖下澄空萬古潭雙劍變成龍化去
兩溪相並水歸南
放魚(武昌作)
金錢贖得免(一作見)刀痕聞道禽魚亦感恩好去長江千
萬里不須辛苦上龍門
永寧小園寄接近校書(一作羊士諤詩)
故里心期奈别何手栽(一作移)芳樹憶庭柯東臯黍熟君
應醉梨葉初紅白露多
從軍别家
自笑儒生著戰袍書齋壁上挂弓刀如今便是征人婦
好織迴文寄竇滔
悼妓東東
芳菲美艷不禁風未到春殘已墜紅惟有側輪車上鐸
耳邊長似呌東東
御定全唐詩卷二百七十一
