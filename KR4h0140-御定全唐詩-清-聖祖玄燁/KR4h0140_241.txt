欽定四庫全書
御定全唐詩卷二百四十一
元結
閔荒詩一首(并序)
天寶丙戌中元子浮隋河至淮隂間其年水壊河
防得隋人冤歌五篇考其歌義似冤怨時主故廣
其意采其歌為閔荒詩一篇其餘載于異錄
煬皇嗣君位隋德滋昏幽日作及身禍以為長世謀居
常恥前王不思天子遊意欲出明堂便登浮海舟令行
山川改功與玄造侔河淮可支合峰&KR2515;生回溝封隕下
澤中作山防逸流船&KR2476;状龍鷁若負宫闕浮荒娱未央
極始到滄海頭忽見海門山思作望海樓不知新都城
已為征戰丘當時有遺歌歌曲太冤愁四海非天獄何
為非天囚天囚正凶忍為我萬姓讐人將引天釤人將
持天鎪所欲充其心相與絶悲憂自得隋人歌每為隋
君羞欲歌當陽春似覺天下秋更歌曲未終如有怨氣
浮奈何昏王心不覺此怨尤遂令一夫唱四海欣提矛
吾聞古賢君其道常静柔慈惠恐不足端和忘所求嗟
嗟有隋氏惛惛誰與儔
忝官引
天下昔無事僻居飬愚鈍山野性所安熙然自全順忽
逢暴兵起閭巷見軍陣將家瀛海濱自棄同芻糞往在
乾元初聖人啓休運公車詣魏闕天子垂清問敢誦王
者箴亦獻當時論朝廷愛方直明主嘉忠信屢授不次
官曾與專征印兵家未曾學榮利非所徇偶得兇醜降
功勞媿方寸爾来將四歲慙恥言可盡請取冤者辭為
吾忝官引冤辭何者苦萬邑餘灰燼冤辭何者悲生人
盡鋒刃冤辭何者甚力役遇勞困冤辭何者深孤弱亦
哀恨無謀救冤者禄位安可近而可愛軒裳其心又干
進此言非所戒此言敢貽訓實欲辭無能歸耕守吾分
舂陵行(并序)
癸卯歲漫叟授道州刺史道州舊四萬餘戸經賊
巳来不滿四千大半不勝賦税到官未五十日承
諸使徵求符牒二百餘封皆曰失其限者罪至貶
削於戲若悉應其命則州縣破亂刺史欲焉逃罪
若不應命又即獲罪戾必不免也吾將守官静以
安人待罪而巳此州是舂陵故地故作舂陵行以
達下情
軍國多所需切責在有司有司臨郡縣刑法競欲施供
給豈不憂徵歛又可悲州小經亂亡遺人實困疲大鄉
無十家大族命單羸朝餐是草根暮食仍木皮出言氣
欲絶意速行步遲追呼尚不忍況乃鞭撲之郵亭傳急
符来往跡相追更無寬大恩但有迫促期欲令鬻兒女
言發恐亂隨悉使索其家而又無生資聽彼道路言怨
傷誰復知去冬山賊来殺奪幾無遺所願見王官撫養
以惠慈奈何重驅逐不使存活為安人天子命符節我
所持州縣忽亂亡得罪復是誰逋緩違詔令蒙責固其
宜前賢重守分惡以禍福移亦云貴守官不愛能適時
顧惟孱弱者正直當不虧何人采國風吾欲獻此辭
賊退示官吏(并序)
癸卯歲西原賊入道州焚燒(一本無焚燒二字)殺掠幾盡
而去明年賊又攻永破邵不犯此州邊鄙而退豈
力能制敵歟盖蒙其傷憐而巳諸使何為忍苦徵
歛故作詩一篇以示官吏
昔歲逢太平山林二十年泉源在庭戶洞壑當門前井
税有常期日宴猶得眠忽然遭世變數歲親戎旃今来
典斯郡山夷又紛然城小賊不屠人貧傷可憐是以陷
隣境此州獨見全使臣將王命豈不如賊焉今彼徵歛
者迫之如火煎誰能絶人命以作時世賢思欲委符節
引竿自刺船將家就魚麥歸老江湖(一作海)邊
寄源休(并序)
辛丑中元結與族弟源休皆為尚書郎在荆南府
幕休以曾任湖南久理長沙結以曾遊江州將兵
鎮九江自春及秋不得相見故抒所懷以寄之
天下未偃兵儒生預戎事功勞安可問且有忝官累昔
常以荒浪不敢學為吏況當在兵家言之豈容易忽然
向三嶺境外為偏帥時多尚矯詐進退多欺貳縱有一
直方則上似姦智誰為明信者能辨此勞畏
雪中懷孟武昌
冬来三度雪農者歡歲稔我麥根已濡各得在倉廩天
寒未能起孺子驚人寝云有山客来籃中見冬蕈燒柴
為温酒煮鱖為作瀋客亦愛桮尊思君共桮飲所嗟山
路閒時節寒又甚不能苦相邀興盡還就枕
與党評事(并序)
大理評事党曄好閒自退元子愛之作詩贈焉
自顧無功勞一歲官再遷跼身班次中常竊媿恥焉加
以久荒浪惛愚性頗全未知在冠冕不合無拘牽勤強
所不及於人或未然豈忘惠君子恕之識見偏且欲因
我心順為理化先彼云萬物情有願随所便愛君得自
遂令我空淵禪
與党侍御(并序)
庚子中元子次山為監察御史党茂宗罷大理評
事次山愛其高尚曾作詩一篇與之及次山未辭
殿中茂宗巳受監察采茂宗嘗相誚戲之意又作
詩與之
衆坐吾獨歡或問歡為誰高人党茂宗復来官憲司昔
吾順元和與世行自遺茂宗正作吏日有趨走疲及吾
汙冠冕茂宗方矯時誚吾順讓者乃是干進資今將問
茂宗茂宗欲何詞若云吾無心此来復何為若云吾有
羞於此還見嗤誰言萬類心閑之不可窺吾欲喻茂宗
茂宗宜聽之長轅有修轍馭者令爾馳山谷安可怨筋
力當自悲嗟嗟党茂宗可為識者規
與瀼溪鄰里(并序)
乾元元年元子將家自全于瀼溪上元二年領荆
南之兵鎮於九江方在軍旅與瀼溪鄰里不得如
往時相見遊又知瀼溪之人日轉窮困故作詩與
之
昔年苦逆亂舉族来南奔日行幾十里愛君此山村峰
谷呀回映誰家無泉源脩竹多夾路扁舟皆到門瀼溪
中曲濱其陽有閒園鄰里昔贈我許之及子孫我嘗有
匱乏鄰里能相分我嘗有不安鄰里能相存斯人轉貧
弱力役非無冤終以瀼濱訟無令天下論
招孟武昌(并序)
漫叟作退谷銘指曰干進之客不能遊之作桮湖
銘指曰為人厭者勿泛桮湖孟士源嘗黜官無情
干進在武昌不為人厭可遊退谷可泛桮湖故作
詩招之
風霜枯萬物退谷如春時窮冬涸江海桮湖澄清漪湖
盡到谷口單船近階墀湖中更何好坐見大江水欹石
為水涯半山在湖裏谷口更何好絶壑流寒泉松桂蔭
茅舍白雲生坐邊武昌不干進武昌人不厭退谷正可
遊桮湖任来泛湖上有水鳥見人不飛鳴谷口有山獸
往往隨人行莫將車馬来令我鳥獸驚
招陶別駕家陽華作
海内厭兵革騷騷十二年陽華洞中人似不知亂焉誰
能家此地終老可自全草堂背巖洞幾峰軒戶前清渠
匝庭堂出門仍灌田半崖盤石徑高亭臨極巔引望見
何處迤逶隴北川杉松幾萬株蒼蒼滿前山巖高曖華
陽飛溜何潺潺洞深迷遠近但覺多洄淵晝遊興未盡
日暮不欲眠探燭飲洞中醉昏潄寒泉始知天下心耽
愛各有偏陶家世高逸公忍獨不然無或畢婚嫁竟為
俗務牽
遊石溪示學者
小溪在城下形勝堪賞愛尤宜春水滿水石更殊怪長
山勢迴合井邑相縈帶石林繞舜祠西南正相對階庭
無争訟郊境罷守衛時時溪上来勸引辭學輩今誰不
務武儒雅道將廢豈忘二三子旦夕相勉勵
遊潓泉示泉上學者
顧吾漫浪久不欲有所拘每到潓泉上情性可安舒草
堂在山曲澄瀾涵階除松竹隂幽徑清源湧坐隅築塘
列圃畦引流灌時蔬復在郊郭外正堪静者居愜心則
自適喜尚人或殊此中若可安不服(一作佩)銅虎符
喻瀼溪鄉舊遊
往年在瀼濱瀼人皆忘情今来遊瀼鄉瀼人見我驚我
心與瀼人豈有辱與榮瀼人異其心應為我冠纓昔賢
惡如此所以辭公卿貧窮老鄉里自休還力耕況曾經
逆亂日厭聞戰争尤愛一溪水而能存讓名終當来其
濱飲啄全此生
喻舊部曲
漫遊樊水隂忽見舊部曲尚言軍中好猶望有所屬故
令争者心至死終不足與之一桮酒喻使燒戎服兵興
向十年所見堪歎哭相逢是遺人當合識榮辱勸汝學
全生随我畬退谷
喻常吾直(時為攝官)
山澤多饑人閭里多壊屋戰争且未息徵歛何時足不
能救人患不合食天粟何況假一官而苟求其禄近年
更長吏數月未為速来者罷而官豈得不為辱勸為辭
府主從我遊退谷谷中有寒泉為爾洗塵服
漫問相里黃州
東鄰有漁父西鄰有山僧各問其性情變之俱不能公
為二千石我為山海客志業豈不同今巳殊名跡相里
不相類相友且相異何況天下人而欲同其意人意苟
不同分寸不相容漫問軒裳客何如耕釣翁
詶裵雲客
自厭久荒浪於時無所任耕釣以為事来家樊水隂甚
醉或漫歌甚閒亦漫吟不知愚僻意稱得雲客心雲客
方持斧與人正相臨符印随坐起守位常森森縱能有
相招豈暇来山林
酬孟武昌苦雪
積雲閒山路有人到庭前云是孟武昌令獻苦雪篇長
吟未及終不覺為悽然古之賢達者與世竟何異不能
救時患諷諭(一作論)以全意知公惜春物豈非愛時和知
公苦隂雪傷彼災患多姦兇正驅馳不合問君子林鶯
與野獸無乃怨於此兵興向九歲稼穡誰能憂何時不
發卒何日不殺牛耕者日巳少耕牛日已希皇天復何
忍更又恐斃之自經危亂来觸物堪傷歎見君問我意
只益胸中亂山禽饑不飛山木凍皆折懸泉化為冰寒
水近不熱出門望天地天地皆昏昏時見雙峰下雪中
生白雲
漫酬賈沔州(并序)
賈德方與漫叟者懼漫叟不能甘窮獨懼漫叟又
須為官故作詩相喻其指曰勸爾莫作官作官不
益身因德方之意遂漫酬之
往年壮心在嘗欲濟時難奉詔舉州兵令得誅暴叛上
將屢顛覆偏師嘗救亂未曾弛戈甲終日領簿案出入
四五年憂勞忘昏旦無謀静兇醜自覺愚且愞豈欲皂
櫪中争食麧(下汲切)與藖(下辨切麧糠中可食者牛馬食餘草節曰藖)去年辭
職事所懼貽憂患天子許安親官又得閒散自家樊水
上性情尤荒慢雲山與水木似不憎吾漫以茲忘時世
日益無畏憚漫醉人不嗔漫眠人不喚漫遊無遠近漫
樂無早晏漫中漫亦忘名利誰能算聞君勸我意為君
一長歎人誰年八十我巳過其半家中孤弱子長子未
及冠且為兒童主種藥老谿澗
送孟校書往南海(并序校一作別孟書)
平昌孟雲卿與元次山同州里以詞學相友幾二
十年次山今罷守舂陵雲卿始典校芸閣於戲材
業次山不如雲卿詞賦次山不如雲卿通和次山
不如雲卿在次山又詡然求進者也誰言時命吾
欲聽之次山今且未老雲卿少次山六七歲雲卿
聲名滿天下知已在朝廷及次山之年雲卿何事
不可至勿隨長風乘興蹈海勿愛羅浮往而不歸
南海幕府有樂安任鴻與次山最舊請任公為次
山一白府主趣資装雲卿使北歸慎勿令徘徊海
上諸公第作歌送之
吾聞近南海乃是魑魅鄉忽見孟夫子歡然遊此方忽
喜海風来海帆又欲張漂漂随所去不念歸路長君有
失母兒愛之似阿陽始解随人行不欲離君傍相勸早
旋歸此言慎勿忘
別何員外
誰能守清躅誰能嗣世儒吾見何君饒為人有是夫黜
官二十年未曾暫崎嶇終不病貧賤寥寥無所拘忽然
逢知已數月領官符猶是尚書郎收賦来江湖人皆悉
蒼生随意極所須比盗無兵甲似偷又不如公能獨寬
大使之力自輸吾欲探時謠為公伏奏書但恐抵忌諱
未知肯聽無不然且相送醉歡於坐隅
宴湖上亭作
廣亭盖小湖湖亭實清曠軒窗幽水石怪異尤難状石
尊能寒酒寒水宜初漲岸曲坐客稀桮浮上搖漾遠水
入簾幕淅瀝吹酒舫欲去未回時飄飄正堪望酣興思
共醉促酒更相向舫去若驚鳬溶瀛滿湖浪朝来暮忘
返暮歸獨惆悵誰肻愛林泉從吾老湖上
夜宴石魚湖作
風霜雖慘然出遊熙天正(一作晴)登臨日暮歸置酒湖上
亭高燭照泉深光華溢軒楹如見海底日曈曈始欲生
夜寒閉窗戶石溜何清泠若在深洞中半崖聞水聲醉
人疑舫影呼指逓相驚何故有雙魚隨吾酒舫行醉昏
能誕語勸醉能忘情坐無拘忌人勿限醉與醒
劉侍御月夜讌會(并序)
兵興已来十一年矣獲與同志歡醉達旦詠歌取
適無一二焉乙已歲彭城劉靈源在衡陽逢故人
或有在者日(一作曰)昔相會第歡遠遊始與諸公待
月而笑語竟與諸公愛月而歡醉詠歌夜久賦詩
言懷於戲文章道喪盖久矣時之作者煩雜過多
歌兒舞女且相喜愛系之風雅誰道是邪諸公嘗
欲變時俗之淫靡為後生之規範今夕豈不能道
達情性成一時之美乎
我從蒼梧来將耕舊山田踟蹰為故人且復停歸船日
夕得相從轉覺和樂全愚愛凉風来明月正滿天河漢
望不見幾星猶粲然中夜興欲酣改坐臨清川未醉恐
天旦更歌促繁弦歡娛不可逢請君莫言旋
樊上漫作
漫家郎亭下復在樊水邊去郭五六里扁舟到門前山
竹繞茅舍庭中有寒泉西邊雙石峰引望堪忘年四鄰
皆漁父近渚多閒田且欲學耕釣於斯求老焉
登殊亭作
時節方大暑試来登殊亭憑軒未及息忽若秋風生主
人既多閒有酒共我傾坐中不相異豈限醉與醒漫歌
無人聽浪語無人驚時復一回望心目出四溟誰能守
纓佩日與災患并請君誦此意令彼惑者聽
石魚湖上作(并序)
潓泉南上有獨石在水中状如遊魚魚凹處修之
可以䝻(姜魚切)酒水涯四匝多欹石相連石上堪人
坐水能浮小舫載酒又能繞石魚泂流乃命湖曰
石魚湖鐫銘於湖上顯示来者又作詩以歌之
吾愛石魚湖石魚在湖裏魚背有酒樽繞魚是湖水兒
童作小舫載酒勝一桮座中令酒舫空去復滿来湖岸
多欹石石下流寒泉醉中一盥潄快意無比焉金玉吾
不須軒冕吾不愛且欲坐湖畔石魚長相對
引東泉作
東泉人未知在我左山東引之傍山来垂流落庭中宿
霧含朝光掩映如殘虹有時散成雨飄灑隨清風衆源
發淵竇殊怪皆不同此流又高懸&KR2166;&KR2166;(孚袁切)在長空山
林何處無茲地不可逢吾欲解纓佩便為泉上翁
登白雲亭
出門見(一作上)南山喜逐松徑行窮高欲極遠始到白雲
亭長山繞井邑登望宜新晴州渚曲湘水縈迴随郡城
九疑千萬峰嵺嵺天外青煙雲無遠近皆傍林嶺生俯
視松竹間石水何幽清涵映萬軒戸娟娟如鏡明何人
病惛濃積醉且未醒與我一登臨為君安性情
潓陽亭作(并序)
初得潓泉則為亭於泉上因開簷霤又得石渠泉
渠相宜亭更加好以亭在泉北故命之曰潓陽亭
問吾常讌息泉上何處好獨有潓陽亭令人可終老前
軒臨潓泉憑几潄清流外物自相擾淵淵還復休有時
出東戸更欲簷下坐非我意不行石渠能留我峰石若
鱗次欹垂復旋迴為我引潓泉泠泠簷下来天寒宜泉
温泉寒宜天暑誰到潓陽亭其心肻思去
登九嶷第二峯
九疑第二峯其上有仙壇杉松映飛泉蒼蒼在雲端何
人居此處云是魯女冠不知幾百歲燕坐餌金丹相傳
羽化時雲鶴滿峰巒婦中有高人相望空長歎
題孟中丞茅閣
小山為郡城隨水能縈紆亭亭最高處今是西南隅杉
大老猶在蒼蒼數十株垂隂滿城上枝葉何扶疎乃知
四海中遺事誰謂無及觀茅閣成始覺形勝殊憑軒望
熊湘雲榭連蒼梧天下正炎熱此然冰雪俱客有在中
坐頌歌復何如公欲舉遺材如此佳木歟公方庇蒼生
又如斯閣乎請達謠頌聲願公且踟蹰
窊尊詩(在道州)
巉巉小山石數峰對(一作戴)窊亭窊石堪為樽状類不可
名巡迴數尺間如見小蓬瀛尊中酒初漲始有島嶼生
豈無日觀峰直下臨滄溟愛之不覺醉醉卧還自醒醒
醉在尊畔始為吾性情若以形勝論坐隅臨郡城平湖
近階砌遠山復青青異木幾十株枝條冒簷楹盤根滿
石上皆作龍蛇形酒堂貯釀器戶牖皆罌缾此尊可常
滿誰是陶淵明
朝陽巖下歌
朝陽巖下湘水深朝陽洞口寒泉清零陵城郭夾湘岸
巖洞幽竒帶郡城荒蕪自古人不見零陵徒有先賢傳
水石為娛安可羡長歌一曲留相勸
無為洞口作
無為洞口春水滿無為洞傍春雲白愛此踟蹰不能去
令人悔作衣冠客洞傍山僧皆學禪無求無欲亦忘年
欲問其心不能問我到山中得無悶
宿無為觀
九疑山深幾千里峰谷﨑嶇人不到山中舊有仙姥家
十里飛泉遶丹竈如今道士三四人茹芝鍊玉學輕身
霓裳羽盖傍臨壑飄颻似欲来雲鶴
宿洄溪翁宅
長松萬株遶茅舍怪石寒泉近巖下老翁八十猶能行
將領兒孫行拾稼吾羡老翁居處幽吾愛老翁無所求
時俗是非何足道得似老翁吾即休
說洄溪招退者(在州南江華縣)
長松亭亭滿四山山間乳竇流清泉洄溪正在此山裏
乳水松膏常灌田松膏乳水田肥良稻苖如蒲米粒長
糜色如珈玉液酒酒熟猶聞松節香溪邊老翁年幾許
長男頭白孫嫁女問言只食松田米無藥無方向人語
浯溪石下多泉源盛暑大寒冬大温屠蘇宜在水中石
洄溪一曲自當門吾今欲作洄溪翁誰能住我舍西東
勿憚山深與地僻羅浮尚有葛仙翁
宿丹崖翁宅
扁舟欲到瀧口湍春水湍瀧上水難投竿来泊丹崖下
得與崖翁盡一歡丹崖之亭當石顛破竹半山引寒泉
泉流掩映在木杪有若白鳥飛林間往往随風作霧雨
濕人巾履滿庭前丹崖翁愛丹崖棄官幾年崖下家兒
孫棹船抱酒甕醉裏長歌揮釣車吾將求退與翁遊學
翁歌醉在魚舟官吏随人往未得却望丹崖慙復羞
石魚湖上醉歌(并序)
漫叟以公田米釀酒因休暇則載酒於湖上時取
一醉歡醉中據湖岸引臂向魚取酒使舫載之徧
飲坐者意疑倚巴丘酌扵君山之上諸子環洞庭
而坐酒舫泛泛然觸波濤而往来者乃作歌以長
之
石魚湖似洞庭夏水欲滿君山青山為樽水為沿酒徒
歴歴坐洲島長風連日作大浪不能廢人運酒舫我持
長瓢坐巴丘酌飲四坐以散愁
橘井
靈橘無根井有泉世間如夢又千年鄉園不見重歸鶴
姓字今為第幾仙風冷露壇人悄悄地閒荒徑草綿綿
如何躡得蘇君跡白日霓旌擁上天
石宫四詠
石宫春雲白白雲宜蒼苔拂雲踐石徑俗士誰能来
石宫夏水寒寒水宜高林遠風吹蘿蔓野客熙清隂
石宫秋氣清清氣宜山谷落葉逐霜風幽人愛松竹
石宫冬日煖煖日宜温泉晨光静水霧逸者猶安眠
欸乃曲五首
大歷丁未中漫叟結為道州刺史以軍事詣都使
還州逢春水舟行不進作欸乃五首(一作章)令舟子
唱之盖以取適於道路云(一作耳)詞曰
偶存名跡在人間順俗與時未安閒来謁大官兼問政
扁舟却入九疑山
湘江二月春水平滿月和風宜夜行唱橈欲過平陽戍
守吏相呼問姓名
千里楓林煙雨深無朝無暮有猨吟停橈静聽曲中意
好是雲山韶濩音
零陵郡北湘水東浯溪形勝滿湘中溪口石顛堪自逸
誰能相伴作漁翁
下瀧船似入深淵上瀧船似欲昇天瀧南始到九疑郡
應絶高人乘興船
御定全唐詩卷二百四十一
