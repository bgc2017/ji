欽定四庫全書
御定全唐詩卷一百十九
崔國輔
崔國輔吴郡人開元中應縣令舉授許昌令累遷集賢
直學士禮部員外郎後坐事貶晉陵郡司馬詩一卷
從軍行
塞北胡霜下營州索兵救夜裏偷道行將軍馬亦瘦刀
光照塞月陣色明如晝傳聞賊滿山已共前鋒鬭
雜詩
逄著平樂兒論交鞍馬前與酤(一作興酣)一斗酒恰用十千
錢後余在關内作事多迍邅何肯相救援(一作何處肯相救)徒
聞寶劒篇
古意
紅荷楚水曲彪炳爍晨霞未得兩回摘秋風吹却花時
芳不待妾玉珮無處誇悔不盛年時嫁與青樓家
宿法華寺
松雨時復滴寺門清且凉此心竟誰證回憩支公牀壁
畫感靈跡龕經傳異香獨遊寄象外忽忽歸南昌
題豫章館
楊柳映春江江南轉佳麗吴門綠波裏越國青山際遊
宦常往来津亭暫臨憩驛前蒼石沒浦外湖沙細向晚
宴且久孤舟冏然逝雲留西北客氣歇東南帝獨有萋
萋心誰知怨芳歲
石頭灘(一作瀨)作
悵矣秋風時余臨石頭瀨因高見遠境(一作超遠)盡此數州
内(一作望盡此州内)羽山數(一作一)點青海岸雜光(一作花)碎離離
樹木少漭漭湖波(一作淼淼波潮)大日暮千里帆南飛落天外
湏臾遂入夜楚色有微靄尋遠跡(一作路)已窮遺榮事多
昧一身猶未理安得濟時代且泛朝夕潮荷衣蕙為帶
漂母岸
泗水入淮處南邊古岸存秦時有漂母於此飯(一作饋)王
孫王孫初未遇寄食何(一作多)足論後為楚王来黃金(一作)
(誓欲)答母恩事跡遺在此空傷千載魂茫茫水中渚上有
一孤墩(一作寒洲漲未觧荒隴草空繁)遥望不可到蒼蒼烟樹昏幾年
崩塜色每(一作暮)日落潮痕古地多陻圯時哉不敢言向
夕淚霑裳遂(一作只)宿蘆洲村
對酒吟
行行日將夕荒村古塜(一作路)無人跡蒙籠荆棘一鳥吟
(一作飛)屢唱(一作勸)提壺沽酒喫古人不達酒不足遺恨精
靈傳此曲寄言世上(一作當代)諸少年平生且盡杯中醁
奉和華清宫觀行香應制
天子蘂(一作藻)珠宫樓臺碧落通豫遊皆汗漫齋處即崆
峒雲物三光裏君臣一氣中道言何所說寶歷自無窮
七夕
太守仙潢族含情七夕多扇風生玉漏置水瀉銀河閣
下陳書籍閨中曝綺羅遥思漢武帝青鳥幾時過
宿范浦
月暗潮又落西陵渡暫停村烟和海霧舟火亂江星路
轉定山遶(一作遠)塘連范浦横鴟夷近何去空山臨滄溟
奉和聖製上已祓禊應制
元已秦中節吾君灞上遊鳴鑾通禁苑别館遶芳洲鵷
鷺千官列魚龍百戲浮桃花春欲盡榖雨夜来收慶向
堯樽祝歡從楚棹謳逸詩何足對窅作掩東周
九日侍宴應制
運偶千年聖時傳九日神堯樽列鐘鼓漢闕闢鉤陳金
籙三清降瓊筵五老廵始驚蘭佩出復詠柏梁新雲雁
樓前晚霜花酒裏春歡娱無限極書劍太平人
杭州北郭戴氏荷池送侯愉
秋近萬物肅况當臨水時折花贈歸客離緒斷荷絲誰
謂江國永故人感在兹道存過北郭情極望東菑喬木
故園意鳴蟬窮巷悲扁舟竟何待中路每遲遲
怨詞二首
妾有羅衣裳秦王在時作為舞春風多秋来不堪著
樓頭(一作前)桃李疎池上芙蓉落織錦猶未成蛩聲入羅
幕
古意二首
玉籠薰繡裳著罷眠洞房不能(音耐)春風裏吹却蘭麝香
種棘遮蘼蕪畏人来采(一作摘)殺比至狂夫還看看幾花
發
襄陽曲二首
蕙草嬌紅萼時光舞碧雞城中美年少相見白銅鞮
少年襄陽地来往襄陽城城中輕薄子知妾觧秦筝
魏宫詞
朝日照(一作點)紅妝擬上銅雀臺畫眉猶未了(一作竟)魏帝
使人催
長信草(一作長信宫一作婕妤怨)
長信宫中草年年愁處生故(一作時)侵珠履跡不使玉階
行
長樂少年行(一作古意)
遺却珊瑚鞭白馬驕不行章臺折楊柳春日(一作草)路傍
情
湖南曲(一作古意)
湖南送(一作與)君去(一作别)湖北送(一作憶)君歸湖裏鴛鴦鳥
(一作起)雙雙他自飛
中流曲(一作古意)
歸時(一作来)日尚早更欲向芳洲渡口水流急迴船不自
由
王孫遊
自與王孫别頻看黃鳥飛應由春草誤著處不成歸
采蓮曲
玉溆花争發金塘水亂流相逄畏相失並著采蓮舟
子夜冬歌
寂寥抱冬心裁羅又(一作文)褧褧夜久頻挑燈霜寒剪刀
冷
麗人曲
紅顔稱絶代欲並真無侣獨有鏡中人由来自相許
小長干曲
月暗送潮(一作湖)風相尋路不通菱歌唱不徹知在此塘
中
王昭君(一作吟歎曲)
漢使南還盡胡中妾獨存紫臺綿望絶秋草不堪論
秦女卷衣(一作妾薄命)
雖入秦帝宫不上秦帝牀夜夜玉窗裏與他卷衣(一作羅)
裳
今别離
送别未能旋相望連水口船行欲映洲幾度急搖手
衛豔詞
淇上桑葉青青樓含白日比時遥望君車馬城中出
渭水西别李崙(一作季崙)
隴右(一作外)長亭堠山隂古塞秋不知嗚咽水何事向西
流
古意
净掃黃金階飛霜皎(一作厚)如雪下簾彈箜篌不忍見秋
月
送韓十四被魯王推遞往濟南府
西候情何極南冠怨有餘梁王雖好事(一作士)不察獄中
書
白紵辭二首
洛陽梨花落(一作白)如霰河陽桃葉生復齊坐惜(一作怨又作恐)
玉(一作舞)樓春欲盡紅綿粉絮裛妝啼(此首一作香風詞)
董賢女弟在椒風窈窕繁華貴後宫璧帶金釭皆翡翠
一朝零落變成空
九日
江邊楓落菊花黃少長登高一望鄕九日陶家雖載酒
三年楚客已霑裳
王昭君
一回望月一回悲望月月移人不移何時得見漢朝使
為妾傳書斬畫師
御定全唐詩卷一百十九
