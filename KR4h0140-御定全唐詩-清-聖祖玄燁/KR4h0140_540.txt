欽定四庫全書
御定全唐詩卷五百四十
李商隱
南朝
地險悠悠天險長金陵王氣應瑶光休誇此地分天下
只得徐妃半面妝
題漢祖廟
乘運應須宅八荒男兒安在戀池隍君王自起新豐後
項羽何曾在故鄉
韓冬郎即席為詩相送一座盡驚他日余方追
吟連宵侍坐徘徊久之句有老成之風因成二
絶寄酬兼呈畏之員外
十歲裁詩走馬成冷灰殘燭動離情桐花萬里丹山路
雛鳳清於老鳳聲
劒棧風檣各苦辛别時冰雪到時春為憑何遜休聯句
瘦盡東陽姓沈人(原注沈東陽約嘗謂何遜曰吾每讀卿詩一日三復終未能到余雖無東)
(陽之才而有東陽之瘦矣)
評事翁寄賜餳粥走筆為答
粥香餳白杏花天省對流鸎坐綺筵今日寄來春巳老
鳳樓迢遞憶鞦韆
東阿王
國事分明屬灌均西陵魂斷夜(一作斷)來人君王不得為
天子半為當時賦洛神
聖女祠
松篁臺殿蕙香幃(一作花闈)龍護瑶窗鳳掩扉無質易迷三
里霧不寒長著五(一作六)銖衣人間定有崔羅什天上應
無劉武威寄問釵頭雙白燕每朝珠館幾時歸
獨居有懷
麝重愁風逼羅疎畏月侵怨魂迷恐斷嬌喘細疑沈數
急芙蓉帶頻抽翡翠簪柔情終不遠遥妬已先深浦冷
鴛鴦去園空蛺蝶尋蠟花長遞淚箏柱鎮移心覓使嵩
雲暮回頭㶚岸隂只聞凉葉院露井近寒砧
過景陵
武皇精魄久仙昇帳殿凄凉煙霧凝俱是蒼生留不得
鼎湖何異魏西陵
臨發崇讓宅紫薇
一樹濃姿獨看來秋庭暮雨類輕埃不先搖落應為有
已欲别離休更開桃綬含情依露井柳綿相憶隔章臺
天涯地角同榮謝豈要移根上苑栽
及第東歸次㶚上却寄同年
芳桂當年各一枝行期未分壓春期江魚朔雁長相憶
秦樹嵩雲自不知下苑經過勞想像東門送(一作追)餞又
差池㶚陵柳色無離恨莫枉(一作把)長條贈所思
野菊(此詩又見孫逖集題作詠樓前海石榴)
苦竹園南椒塢邊微香冉冉淚涓涓已悲節物同寒雁
忍委芳心與暮蟬細路獨來當此夕清尊相伴省他年
紫雲(一作微)新苑移花處不取霜栽近御筵
板橋曉别
回望高城落曉河長亭窗戶壓微波水仙欲上鯉魚去
一夜芙蓉紅淚多
過伊僕射舊宅
朱邸方酬力戰功華筵俄歎逝波窮回廊簷斷燕飛去
(一作出)小閣(一作閤)塵凝人語空幽淚(一作砌)欲乾殘菊露餘
香猶入敗荷風何能更涉瀧江去獨立寒流(一作沙)弔楚
宫
關門柳
永定河邊一行柳依依長發故年春東來西去人情薄
不為清隂減路塵
酬别令狐(一本有八字)補闕
惜别夏仍半回途秋已期那脩直諫草更賦贈行詩錦
段知無報青萍肯見疑人(一作吾)生有通塞公等繫安危
警露鶴辭侶吸風蟬抱枝彈冠如不問又到掃門時
銀河吹笙
悵望銀河吹玉笙樓寒院冷接平明重衾幽夢他年斷
别樹羈雌昨夜驚月榭故香因雨發風簾殘燭隔霜清
不須浪作緱山意湘瑟秦簫自有情
與同年李定言曲水閒話戲作
海燕參差溝水流同君身世屬離憂相攜花下非秦贅
對泣春天(一作風前)類楚囚碧草暗侵穿苑路珠簾不捲枕
江樓莫驚(一作經)五勝埋香骨地下傷春亦白頭
彭城(當作陽)公薨後贈杜二十七勝李十七潘(一作)
(藩)二君並與愚同出故尚書安平公門下
梁山兖水約從公兩地參差一旦空謝墅庾村相弔後
自今岐路各西東
聞歌
斂笑凝眸意欲歌高雲不動碧嵯峩銅臺罷望歸何處
玉輦忘還事幾多青冡路邊南雁盡細腰宫裏北人過
此聲腸斷非今日香灺燈光奈爾何
贈華陽宋真人兼寄清都劉先生
淪謫千年别帝宸至今猶謝(一作識)蘂珠人但驚茅許同
仙籍(一作多玄分)不道(一作記)劉盧是世親玉檢賜書迷鳳篆
(一作籙)金華歸駕冷龍鱗不因杖屨逄周史徐甲何曾有
此身
楚宫二首
十二峰前落照微高唐(一作堂)宫暗坐迷歸朝雲暮雨長
相接猶自君王恨見稀
月姊曾逄下彩蟾傾城消息隔重簾已聞珮響知腰細
更辨絃聲覺指纖暮雨自歸山悄悄秋河不動夜厭厭
王昌且在牆東住未必金堂得免嫌(此首一本題作天水閒話舊事)
和友人戲贈二首(一作和令狐八戲題)
東望花樓會(一作事)不同西來雙燕信休通仙人掌冷三
霄露玉女窗虛五(一作午)夜風翠袖自隨回雪轉(一作駐)燭
房尋類外庭空殷勤莫使清香透牢合金魚鏁桂叢
迢遞青(一作春)門有幾關柳梢樓角見南山明珠可貫須
為珮白璧堪裁且作環子夜休(一作欲)歌團扇揜新正未
破剪刀閒猿啼鶴怨(一作望)終年事未抵熏爐(一作爐香)一夕
間
題二首後重有戲贈任秀才
一丈紅薔擁翠筠羅窗不識繞街塵峽中尋覓長逢雨
月裏依稀更有人虚為錯刀留遠客枉緣書札損文鱗
遥知小閣還斜照羨殺烏龍卧錦茵(原注謔之也)
有感二首(原注乙卯年有感丙辰年詩成二詩紀甘露之變)
九服歸元化三靈叶睿圖如何本初輩自取屈氂誅有
甚當車泣因勞下殿趨何成奏雲物直是滅萑苻證逮
符書密辭連性命俱竟緣尊漢相不早辨胡雛鬼籙分
朝部軍烽照上都敢云堪慟哭未免怨洪爐
丹陛猶敷奏彤庭歘戰爭臨危對盧植(原注是晩獨召故相彭陽公入)
始悔用龐萌御仗收前殿(一作隊)兵(一作兇)徒劇背城蒼黃
五色棒掩遏一陽生古有清君側今非乏老成素心雖
未易此舉太無名誰瞑銜冤目寧吞欲絶聲近聞開夀
讌不廢用咸英
重有感
玉帳牙旗得上遊安危須共主君憂竇融表已來關右
陶侃軍宜次石頭豈有蛟龍愁(一作曾一作長)失水更無鷹隼
與高秋晝號夜哭兼幽顯早晩星關雪涕收
夀安公主出降
潙水聞貞(一作眞)媛常山索銳師昔憂迷帝力今分送王
姬事等和強虜恩殊睦本枝四郊多壘在此禮恐無時
夕陽樓(原注在滎陽是所知今遂寧蕭侍郎收滎陽日作矣蕭侍郎蕭澣也)
花明柳暗繞天愁上盡重城更上樓欲問孤鴻向何處
不知身世自悠悠
春雨
悵卧新春白袷衣白門寥落意多違紅樓隔雨相望冷
珠箔飄燈獨自歸遠路應悲春晼晩殘宵猶得夢依稀
玉璫緘札何由達萬里雲羅一雁飛
中元作
綘節飄颻宫(一作空)國來中元朝拜上清回羊權須(一作雖)
得金條脫温嶠終虛玉鏡臺曾省驚眠聞雨過不知迷
路為花開有娀未抵瀛洲遠青雀如何鴆鳥媒
鴛鴦
雌去雄飛萬里天雲羅滿眼淚澘然不須長結風波願
鎻向金籠始兩全
楚宫
湘波如淚色漻漻楚厲(一作櫔古通)迷魂逐恨遥楓樹夜猿
愁自斷女蘿山鬼語相邀空歸腐敗猶難復更困腥臊
豈易招但使故鄉三戶在綵絲誰惜懼長蛟
妓席暗記送同年獨孤雲之武昌
疊嶂千重呌恨猿長江萬里洗離魂武昌若有山頭石
為拂蒼苔檢淚痕
宿晉昌亭聞驚禽
羈緒鰥鰥夜景侵高窗不掩見驚禽飛(一作行)來曲渚煙
方合過盡南塘樹更深胡馬嘶和榆塞笛楚猿吟雜橘
村砧失羣掛木知何限遠隔天涯共此心
深宫
金殿銷香(一作香銷)閉綺櫳(一作籠)玉壺傳點(一作響)咽銅龍狂
飇不惜蘿隂薄清露偏知桂葉濃斑竹嶺邊無限淚景
陽宫裏及時鐘豈知為雨為雲處(一作意)只有高唐十二
峰
明禪師院酬從兄見寄
貞吝嫌兹世會心馳本原人非四禪縛地絶一塵喧霜
露欹高木星河壓(一作墮)故園斯遊儻為勝九折幸回軒
寄裴衡
别地蕭條極如何更獨來秋應為黃葉雨不厭青苔沈
約只能瘦潘仁豈是才離情堪底寄惟有冷於灰
即日
小苑試春衣高樓倚暮暉夭桃惟是笑舞蝶不空飛赤
嶺久無耗鴻門猶合圍幾家緣錦字含淚坐鴛機
淮陽路
荒村倚廢營投宿旅魂驚斷雁高仍急寒溪曉更清昔
年嘗聚盗此日頗分兵猜貳誰先致三朝事始平
崇讓宅東亭醉後沔然有作
曲岸風雷罷東亭霽日凉新秋仍酒困(一作困病)幽興暫江
鄉搖落真何遽交親或未忘一帆彭蠡月數鴈塞門霜
俗態雖多累仙標發近狂聲名佳句在身世玉琴張萬
古山空碧無人鬢免黃驊騮憂老大鶗鴂妬芬芳密竹
沈虛籟孤蓮泊晩香如何此幽勝淹卧劇清漳
晚晴
深居俯夾城春去夏猶清天意憐幽草人間重晩晴併
添高閣迥微注小窗明越鳥巢乾後歸飛體更輕
迎寄韓魯州(瞻同年)
積雨晩騷騷相思正鬱陶不知人萬里時有燕雙高寇
盗纏三輔(原注時興元賊起三川兵出)莓苔滑百牢聖朝推衛霍(一作)
(索)歸日動仙曹
武夷山
只得流霞酒一杯空中簫鼔幾(一作當)時回武夷洞裏生
毛竹老盡曾孫更不來
一片
一片瓊英價動天連城十二(當作五)昔虛傳良工巧費真
為累楮葉成來不直錢
寄成都高苖二從事(原注時二公從事商隱座主府)
紅蓮幕下紫棃新命斷湘南病渴人今日問君能寄否
二江風水接天津
鄭州獻從叔舍人褎
蓬島煙霞閬苑鐘三官箋奏附金龍茅君奕世仙曹貴
許掾全家道氣濃綘簡尚參黃紙案丹爐猶用紫泥封
不知他日華陽洞許上經樓第幾重
西南行却寄相送者
百里隂雲覆雪泥行人只在雪雲西明朝驚破還鄉夢
定是陳倉碧野雞
四皓廟
羽翼殊勲棄若遺皇天有運我無時廟前便接山門路
不長青松長紫芝
題白石蓮花寄楚公
白石蓮花誰所共六時長捧佛前燈空庭苔蘚饒霜露
時夢西山老病僧大海龍宫無限地諸天鴈塔幾多層
漫誇鶖子眞羅漢不會牛(一作千)車是上乘
定安城樓
迢遞高城百尺樓綠楊枝外(一作上)盡汀洲賈生年少虛
垂淚(一作涕)王粲春來更遠遊永憶江湖歸白髮欲回天
地入扁舟不知腐鼠成滋味猜意鴛雛竟未休
隋宫守歲
消息東郊木帝回宫中行樂有新梅沈香甲(一作夾)煎(去聲)
為庭燎玉液瓊蘇作夀杯遥望露盤疑是月遠聞鼉鼓
欲驚雷昭陽第一傾城客不踏金蓮不肯來
利州江潭作(原注感孕金輪所)
神劒飛來不易(一作是)銷碧潭珍重駐蘭橈自攜明月移
燈疾欲就行雲散錦遥河伯軒窗通貝闕水宫帷箔卷
冰綃他時燕脯無人寄雨滿空城蕙葉雕
即目(一作日)
地寬樓巳迥人更迥於樓細意經(一作抽意輕)春物傷酲屬
暮愁望賒殊易斷恨久欲難收大埶真無利多情豈自
由空園兼樹廢敗港擁花流書去青楓驛鴻歸杜若洲
單棲應分定辭疾索誰憂更替林鵶恨驚頻去不休
相思(一作相思樹上)
相思樹上合歡枝紫鳳青鸞共羽儀腸斷秦臺吹管客
日西春盡到來遲
茂陵
漢家天馬出蒲梢苜蓿榴花遍近郊内苑只知含(一作銜)
鳳觜屬車無復插雞翹玉桃偷得憐方朔金屋修(一作粧)
成貯阿嬌誰料蘇卿老歸國茂陵松栢雨蕭蕭
鏡檻
鏡檻芙蓉入香臺翡翠過撥弦驚火鳳交扇拂天鵝隱
忍陽城笑喧傳郢市歌仙眉瓊作葉佛髻鈿為螺五里
無因霧三秋只見河月中供藥剰海上得綃多玉集胡
沙割犀留聖水磨斜門穿戲蝶小閣鎻飛蛾騎䄡侵韀
卷車帷約幰鈋傳書兩行鴈取酒一封駞橋迥凉風壓
溝横(一作斜)夕照和待烏燕太子駐馬魏東阿想像鋪芳
褥依稀解醉羅散時簾隔露卧後幕生波梯穩從攀桂
弓調任射莎豈能抛斷夢聽鼓事朝珂
送鄭大台文南覲(鄭畋)
黎辟(一作壁)灘聲五月寒南風無處附平安君懷一匹胡
威絹爭拭酬恩淚得乾
風
迥拂來鴻急斜催别燕高已寒休慘淡更遠尚呼號楚
色分西塞夷音接下牢歸舟天外有一為戒波濤
洞庭魚
洞庭魚可拾不假更垂罾閙若雨前蟻多於秋後蠅豈
思鱗作簟仍計腹為燈浩蕩天池路翺翔欲化鵬
天涯
春日在天涯天涯日又斜鶯啼如有淚為濕最高花
喜舍弟羲叟及第上禮部魏公
國以斯文重公仍内署(一作相)來風標森太華星象逼中
台朝滿遷鸎侣門多吐鳳才寧同魯司寇惟(一作只)鑄一
顔回
哀箏
延頸全同鶴柔腸素怯猿湘波無限淚蜀魄有餘冤輕
幰長無道哀箏不出門何由問香炷翠幕自黃昏
自南山北歸經分水嶺
水急愁無地山深故有雲那通極目望又作斷腸分鄭
驛來雖及燕臺哭不聞猶餘遺意在許刻鎮南勲
舊頓(頓㝛食處也天子行幸住㝛處亦曰頓)
東人望幸久咨嗟四海於今是一家猶鎻平時舊行殿
盡無宫戶有宫鴉(一作宫花一作宫鴉)
代董秀才却扇
莫將畫扇出帷來遮掩春山滯上才若道團圓似明月
此中須放桂花開
有感
非關宋玉有微辭却是襄王夢覺遲一自高唐賦成後
楚天雲雨盡堪疑
驪山有感
驪岫飛泉泛暖香九龍呵護玉蓮房平明每幸長生殿
不從金輿惟夀王
别智玄法師
雲鬢無端怨别離十年移易住山期東西南北皆垂淚
却是楊朱眞本師
贈孫綺新及第
長樂遥聽上苑鐘綵衣稱慶桂香濃陸機始擬誇文賦
不覺雲間有士龍
代秘書贈弘文館諸校書
清切曹司近玉除比來秋興復何如崇文館裏丹(一作飛)
霜後無限紅棃憶校書
亂石
虎踞龍蹲縱復横星光漸減雨痕生不須併礙東西路
哭殺厨頭阮步兵
日日(一作春光)
日日春光鬭日光山城斜路杏花香幾時心緒渾無事
得及游絲百尺長
過楚宫
巫峽迢迢舊楚宫至今雲雨暗丹楓微生盡戀人間樂
只有襄王憶夢中
龍池
龍池賜酒敞雲屏羯鼓聲高衆樂停夜半宴歸宫漏永
薛王沈醉夀王醒
淚
永巷長年怨綺羅離情終日思風波湘江竹上痕無限
峴首碑前灑幾多人去紫臺秋入塞兵殘楚帳夜聞歌
朝來㶚水橋邊問未抵青袍送玉珂
十字水期韋潘侍御同年不至時韋寓居水次
故郭汾寧(一作陽)宅
伊水濺濺相背流朱欄畫閣幾人遊漆燈夜照眞無數
蠟炬晨炊竟未休顧我有懷同大夢期君不至更沈憂
西園碧樹今誰主與近高窗卧聽秋
流鸎
流鸎漂蕩復參差度陌臨流不自持巧囀豈能無本意
良辰未必有佳期風朝露夜隂晴裏萬戶千門開閉時
曾苦傷春不忍(一作思)聽鳳城何處有花枝
出關㝛盤豆館對叢蘆有感
蘆葉梢梢夏景深郵亭暫欲灑塵襟昔年曾是江南客
此日初為關外心思子臺邊風自急玉孃湖上月應沈
清聲不遠行人去一世(一作任)荒城伴夜砧
和韓錄事送宫人入道
星使追還不自由雙童捧上綠瓊輈九枝燈下朝金殿
三素雲中侍玉樓鳳女顚狂成久别月娥孀獨好同遊
當時若愛韓公子埋骨成灰恨未休
即目(一作日)
小鼎煎茶面曲池白鬚道士竹間棋何人書破蒲葵扇
記著南塘移樹時
聖女祠
杳藹(一作靄)逢仙跡蒼茫滯客途何年歸碧落此路向皇都
消息期青雀逢迎異紫姑腸回楚國夢心斷漢宫巫從
騎裁寒竹行車蔭白榆星娥一去後月姊更來無寡鵠
(一作遼鶴)迷蒼壑羇凰(一作鸞)怨翠梧惟應碧桃下方朔是狂夫
七月二十九日崇讓宅讌作
露如微霰下前池月(一作風)過回塘萬竹悲浮世本來多
聚散紅蕖何事亦離披悠揚歸夢惟燈見濩落生涯獨
酒知豈到白頭長只爾嵩陽松雪有心期
贈從兄閬之
悵望人間萬事違私書幽夢約忘機荻花村裏魚標在
石蘚庭中鹿跡微幽徑定攜僧共入寒塘好與月相依
城中猘犬憎蘭佩莫損幽芳久不歸
吳宫
龍檻沈沈水殿清禁門深揜斷人聲吳王宴罷滿宫醉
日暮水漂花出城
常娥
雲母屏風燭影深長河漸落曉星沈常娥應悔偷靈藥
碧海青天夜夜心
殘花
殘花啼露莫留春尖髮誰非怨别人若但揜關勞獨夢
寶釵何日不生塵
天津西望
虜馬崩騰忽一狂翠華無日到東方天津西望腸眞斷
滿眼秋波出苑墻
西亭
此夜西亭月正圓疎簾相伴㝛風煙梧桐莫更翻清露
孤鶴從來不得眠
憶住(一作匡)一師
無事經年别遠公帝城鐘曉憶西峰爐煙消盡寒燈晦
童子開門雪滿松
昨夜
不辭鶗鴂妬年芳但惜流塵暗燭房昨夜西池凉露滿
桂花吹斷月中香
海客
海客乘槎上紫氛星娥罷織一相間只應不憚牽牛妬
聊用支機石贈君
初食笋呈座中
嫩籜香苞初出林於(一作五)陵論價重如金皇都陸海應
無數忍剪凌雲一寸(一作片)心
早起
風露澹清晨簾間獨起人鸎花啼又笑畢竟是誰春
寄蜀客
君到臨卭問酒壚近來還有長卿無金徽却是無情物
不許文君憶故夫
行至金牛驛寄興元渤海尚書
樓上春雲水底天五雲章色破巴牋諸生個個王恭柳
從事人人庾杲蓮六曲屏風江雨急九枝燈檠夜珠圓
深慙走馬金牛路驟和陳王白玉篇
深樹見一顆櫻桃尚在
高桃留晚實尋得小庭南矮墮綠雲髻欹危紅玉簮惜
堪充鳳食痛巳被鸎含越鳥誇香荔齊名亦未甘
細雨
帷飄白玉堂簟卷碧牙牀楚女當時意蕭蕭髮彩(一作影)凉
歌舞
遏雲歌響清回雪舞腰輕只要君流眄君傾國自傾
海上
石橋東望海連天徐福空來不得仙直遣麻姑與搔背
可能留命待桑田
魏侯第東北樓堂郢叔言别聊用書所見成篇
暗樓連夜閣不擬為黃昏未必斷别淚何曾妨夢魂疑
穿花逶迤漸近火温黁海底翻無水仙家却有村鎻香
金屈戍殢酒玉崑崙羽白風交扇冰清月映(一作印)盆舊
歡塵自積新歲電猶奔霞綺空留段雲峰不帶根念君
千里舸江草漏燈痕
白雲夫舊居
平生誤識白雲夫再到仙簷憶酒壚牆柳萬株人絶跡
夕陽惟照欲棲烏
同學彭道士參寥
莫羡仙家有上眞仙家暫謫亦千春月中桂樹高多少
試問西河斫樹人
到秋
扇風淅瀝簟流離(一作灕)萬里南風滯所思守到清秋還
寂寞葉丹苔碧閉門時
華師
孤鶴不睡雲無心衲衣笻杖來西林院門靜鎻迴廊靜
秋日當階柿葉隂
華嶽下題西王母廟
神仙有分豈關情八馬虚隨落日行莫恨名姬中夜沒
君王猶自不長生
過華清内廐門
華清别舘閉黃昏碧草悠悠内廐門自是明時不廵幸
至今青海有龍孫
樂遊原
萬樹鳴蟬隔岸虹樂遊原上有西風羲和自趁(一作是)虞
泉宿不放斜陽更向東
贈荷花
世間花葉不相倫花入金盆葉作塵惟有綠荷紅菡萏
卷舒開合任天眞此荷此葉常相映翠減紅衰愁殺人
丹丘
青女丁寧結夜霜羲和辛苦送朝陽丹丘萬里無消息
幾對梧桐憶鳳凰
房君珊瑚散
不見姮(一作常)娥影清秋守月輪月中閒杵臼桂子𢷬成塵
小桃園
竟日小桃園休(一作林)寒亦未暄坐鸎當酒重送客出牆
繁啼久艷粉薄舞多香雪翻猶憐未圓月先出照黃昏
嘲櫻桃
朱實鳥含盡青樓人未歸南園無限樹獨自葉如帷
和張秀才落花有感
晴暖感餘芳紅苞雜絳房落時猶自舞掃後更聞香夢
罷收羅薦仙歸勅玉箱回腸九回後猶有剰回腸
代越公房妓嘲徐公主(一作代公主答)
笑啼俱不敢幾欲是呑聲遽遣離琴怨都由半鏡明應
防啼與笑微露淺深情
代貴公主
芳條得意紅飄落忽西東分逐春風去風回得故叢明
朝金井(一作含新)露始看憶春風
鳳
萬里峰巒歸路迷未判容彩借山雞新春定有將雛樂
阿閣華池兩處棲
昭肅皇帝挽歌辭三首
九縣懷雄武三靈仰睿文周王傳叔父漢后重神君玉
律朝驚露金莖夜切雲笳簫凄欲斷無復詠横汾
玉塞驚宵柝金橋罷舉烽始巢阿閣鳳旋駕鼎湖龍門
咽通神鼓樓凝警夜鐘小臣觀吉從猶誤欲東封
莫驗昭華琯(一作管)虛傳甲帳神海迷求藥使雪隔獻桃
人桂寢青雲斷松扉白露新萬方同象鳥舉慟滿(一作淨)
秋塵
梓州罷吟寄同舍
不揀花朝與雪朝五年從事霍嫖姚君緣接座交珠履
我為分行近翠翹楚雨含情皆有託漳濱卧病竟無憀
長吟遠下燕臺去惟有衣香染未銷
無題二首
鳳尾香羅薄幾重碧文圓頂夜深縫扇裁月魄羞難掩
車走雷聲語未通曾是寂寥金燼暗斷無消息石榴紅
斑騅只繫垂楊岸何處西南任好風
重帷深下莫愁堂卧後清宵細細長神女生涯原是夢
小姑居處本無郎(原注古詩有小姑無郎之句)風波不信菱枝弱月
露誰教桂葉香直道相思了無益未妨惆悵是清狂
病中早訪招國李十將軍遇挈家遊曲江
十頃平波溢岸清病來惟夢此中行相如未是眞消渴
猶放沱江過錦城
昨日
昨日紫姑神去也今朝青鳥使來賒未容言語還分散
少得團圓足怨嗟二八月輪蟾影破十三絃柱鴈行斜
平明鐘後更何事笑倚牆邊(一作匡)梅樹花
櫻桃花下
流鸎舞蝶兩相欺不取花芳正結時他日未開今日謝
嘉辰長短是參差
故驛迎弔故桂府常侍有感
饑烏翻樹晚雞啼泣過秋原沒馬泥二紀征南恩與舊
此時丹旐玉山西
槿花
風露凄凄秋景繁可憐榮落在朝昏未央宫裏三千女
但保紅顔莫保恩
暮秋獨遊曲江
荷葉生時春恨生(一作起)荷葉枯時秋恨成深知身在情
長在悵望江頭江水聲
任弘農尉獻州刺史乞假還(一作歸)京
黃昏封印點刑徒愧負荆山入座隅却羡卞和雙則足
一生無復沒階趨
贈勾芒神
佳期不定春期賒春物夭閼興咨嗟願得勾芒索青女
不教容易損年華
無愁果有愁曲北齊歌
東有青龍西白虎中含福星包世度玉壺渭水笑清潭
鑿天不到牽牛處騏驎(一作麒麟)踏雲天馬獰牛山撼碎珊
瑚聲秋娥點滴不成淚十二玉樓無故釘推煙唾月抛
千里十番紅桐一行死白楊别屋鬼迷人空留暗記如
蠶紙日暮西風牽短絲血凝血散今誰是
房中曲
薔薇泣幽素翠帶花錢小嬌郎癡若雲抱日西簾曉枕
是龍宫石割得秋波色玉簟失柔膚但見蒙羅碧憶得
前年春未語含悲辛歸來已不見錦瑟長於人今日澗
底松明日山頭檗愁到天池(一作地)翻相看不相識
齊梁晴雲
緩逐煙波起如妬柳緜飄故臨飛閣度欲入回陂銷縈
歌憐畫扇敞景弄柔條更奈(一作耐)天南位牛渚㝛殘宵
效徐陵體贈更衣
密帳眞(一作珍)珠絡温幃翡翠装楚腰知便寵宫眉正鬭
強結帶懸梔子繡領刺鴛鴦輕寒衣省夜金斗熨沈香
又效江南曲
郎船安兩槳儂舸動雙橈掃黛開宫額裁裙約楚腰乖
期方積思臨酒欲拌(一作拚)嬌莫以採菱唱(一作曲)欲羡秦
臺簫
月夜重寄宋華陽姊妹
偷桃竊藥事難兼十二城中鎻彩蟾應共三英同夜賞
玉樓仍是水精簾
訪人不遇留别館
卿卿不惜鎻窗春去作長楸走馬身閒倚繡簾吹柳絮
日高深院斷無人
雨中長樂水館送趙十五滂不及
碧雲東去雨雲西苑路高高驛路低秋水綠蕪終盡分
夫君太騁錦障泥
汴上送李郢之蘇州
人高詩苦滯夷門萬里梁王有舊園煙幌自應憐白紵
(一作苧)月樓誰伴詠黃昏露桃塗頰依苔井風柳誇腰住
水村蘇小小墳今在否紫蘭香徑與招魂
贈鄭讜處士
浪跡江湖白髮新浮雲一片是吾身寒歸山觀隨碁局
暖入汀洲逐釣輪(一作綸)越桂留烹張翰鱠蜀薑供煑陸
機蓴相逢一笑憐疎放他日扁舟有故人
復至裴明府所居
伊人卜築自幽深桂巷杉籬不可尋柱上雕蟲對書字
槽中瘦馬仰聽琴求之流輩豈易得行矣關山方獨吟
賒取松醪一斗酒與君相伴灑煩襟
覧古
莫恃金湯忽太平草間霜露古今情空糊(一作存)頳壤眞
何益欲舉黃旗竟未成長樂瓦飛隨水逝景陽鐘墮失
天明回頭一弔箕山客始信逃堯不為名
子初郊墅
看山對酒君思我聽鼔離城我訪君臘雪已添墻下水
齋鐘不散檻前雲隂移竹栢濃還淡歌雜漁樵斷更聞
亦擬村南買煙舍子孫相約事耕耘
漢南書事
西師萬衆幾時回哀痛天書近已裁文吏何曾重刀筆
將軍猶自舞輪臺幾時拓土成王道從古窮兵是禍胎
陛下好生千萬夀玉樓長御白雲杯
當句有對
密邇(一作爾)平陽接上蘭秦樓鴛瓦漢宫盤池光不定花
光亂日氣初涵露氣乾但覺游蜂饒舞蝶豈知孤鳳憶
離鸞三星自轉三山遠紫府程遥碧落寬
井絡
井絡天彭一掌中漫誇天設劒為峰陣圖東聚燕(一作䕫)
江石邊柝西懸雪嶺松堪歎(一作笑)故君成杜宇可能先
主是眞龍將來為報姦雄輩莫向金牛訪舊蹤
寫意
燕雁迢迢隔上林高秋望斷正長吟人間路有潼江險
天外山惟玉壘深日向花間留返照雲從城上結層隂
三年已制思鄉淚更入新年恐不禁
隨師東(太和元年李同捷盗據滄景詔諸道軍討之久未成功每有小勝則虚張首虜)
(以邀厚賞饋運不給滄州喪亂之後骸骨蔽地城空野曠戶口什無三四)
東征日調萬黃金幾竭中原買鬭心軍令未聞誅馬謖
捷書惟是報孫歆(原注平吳之役上言得歆吳平孫尚在)但須鸑鷟巢阿
閣豈假鴟鴞在泮林可惜前朝玄莵郡積骸成莽陣雲
深
宋玉
何事荆臺(一作門)百萬家惟(一作獨)教宋玉擅才華楚辭已
不饒唐勒風賦何曾讓景差落日渚宫供觀閣開年雲
夢送煙花可憐庾信尋荒徑猶得三朝託後車
韓同年新居餞韓西迎家室戲贈
籍籍征西萬戶侯新緣貴壻起朱樓一名我漫居先甲
千騎君翻在上頭雲路招邀廻彩鳳天河迢遰笑牽牛
南朝禁臠無人近瘦盡瓊枝(一作肢)詠(一作有)四愁
奉和太原公送前楊秀才戴兼招楊正字戎
潼關地接古弘農萬里高飛雁與鴻桂樹一枝當白日
芸香三代繼清風仙舟尚惜乖雙美綵服何由得盡同
誰憚士龍多笑疾美髭終類晉司空
池邊
玉管葭灰細細吹流鸎上下燕參差日西(一作高)千繞池
邊樹憶把枯條撼雪時
賈生
宣室求賢訪逐臣賈生才調更無倫可憐夜半虛前席
不問蒼生問鬼神
送王十三校書分司
多少分曹掌秘文洛陽花雪夢隨君定知何遜緣聯句
每到城東憶范雲
寄惱韓同年二首(時韓住蕭洞)
簾外辛夷定已開開時莫(一作不)放豔陽回年華若到經
風雨便是胡僧話劫灰
龍山晴雪鳳樓霞洞裏迷人有幾家我為傷春心自醉
不勞君勸石榴花
謁山
從來繫日乏長繩水去雲回恨不勝欲就麻姑買滄海
一杯春露冷如冰
鈞天
上帝鈞天會衆靈昔人因夢到青冥伶倫吹裂孤生竹
却為知音不得聽
失猿
祝融南去萬重雲清嘯無因更一聞莫遣碧江通箭道
不教腸斷憶同羣
戲題友人壁
花逕逶迤柳巷深小闌亭午囀春禽相如解作長門賦
却用文君取酒金
假日
素琴絃斷酒缾空倚坐欹眠日已中誰向劉靈(一作伶)天
幕内更當陶令北窗風
寄遠
姮(一作常)娥𢷬藥無時已玉女投壺未肻休何日桑田俱
變了不教伊水向東流
王昭君
毛延夀畫欲通神忍為黃金不顧人馬上琵琶行萬里
漢宫長有隔生(一作山)春
舊將軍
雲臺高議正紛紛誰定當時蕩寇勲日暮㶚陵原上獵
李將軍是故(一作舊)將軍
曼倩辭
十八年來墮世間瑶池歸夢碧桃閒如何漢殿穿鍼夜
又向窗中(一作前)覻阿環
所居
窗下尋書細溪邊坐石平水風醒酒病霜日曝衣輕雞
黍隨人設蒲魚得地生前賢無不(一作不無)謂容易即遺名
高松
高松出衆木伴我向天涯客散初晴候僧來不語時有
風傳雅韻無雪試幽姿上藥終相待他年訪伏龜
訪秋
酒薄吹還醒樓危望已窮江臯當落日帆席見歸風煙
帶龍潭白霞分鳥道紅殷勤報秋意只是有丹楓
昭州(一作郡)
桂水春猶早昭川(一作州)日正西虎當官道(一作路)鬭猿上
驛樓啼繩爛金沙井松乾乳洞梯鄉音殊(一作吁)可駭仍
有醉如泥
哭劉司戶蕡
路有論冤謫言皆在中興空聞遷賈誼不待相孫弘江
闊惟回首天高但撫膺去年相送地春雪滿黃陵
裴明府居止
愛君茅屋下向晚水溶溶試墨書新竹張琴和古松坐
來聞好鳥歸去度疎鐘明日還相見橋南貰酒醲
陸發荆南始至商洛
昔去眞無奈今還豈自知青辭木奴橘紫見地仙芝四
海秋風闊千嵓暮景遲向來憂際會猶有五湖期
陳後宫
玄武開(一作關)新苑龍舟讌幸頻渚蓮參法駕沙鳥犯句
陳夀獻金莖露歌翻玉樹塵夜來江令醉别詔㝛臨春
樂遊原(一本無原字)
春夢亂不記春原登已重青門弄煙柳紫閣舞雲松拂
硯輕冰散開尊綠酎(一作酒)濃無悰託詩遣吟罷更無悰
贈子直花下(令狐綯字子直)
池光忽隱牆花氣亂侵房屛緣蝶留粉窗油蜂印黃官
書推小吏侍史從清郎竝馬更吟去尋思有底忙
小園獨酌
柳帶誰能結花房未肻開空餘雙蝶舞竟絶一人來半
展龍鬚席輕斟瑪(一作馬)瑙杯年年春不定虛信歲前梅
思歸
固有樓堪倚能無酒可傾嶺雲春沮洳江月夜晴明魚
亂書何託猿哀夢易驚舊居連上苑時節正遷鸎
獻寄舊府開封公(開封公令狐楚也)
幕府三年遠春秋一字襃書論秦逐客賦續楚離騷地
理(一作里)南溟闊天文北極高酬恩撫身世未覺勝鴻毛
向晚
當風横去幰臨水卷空帷北土鞦韆罷南朝祓禊歸花
情羞脈脈柳意悵微微莫歎佳期晚佳期自古稀
春游
橋峻斑騅疾川長白鳥高煙輕惟潤柳風濫欲吹桃徙
倚三層閣摩挲七(一作八)寳刀庾郎年最少青草妬春袍
離席
出㝛金尊掩從公玉帳新依依向餘照遠遠隔芳塵細
草翻驚雁殘花伴醉人楊朱不用勸只是更霑巾
俳諧
短顧何由遂遲光且莫驚鸎能歌子夜蝶解舞宫城柳
訝眉雙淺桃猜粉太輕年華有情狀吾豈怯(一作敢恡)平生
細雨
瀟灑傍回汀依微過短亭氣凉先動竹點細未開萍稍
促高高燕微疎的的螢故園煙草色仍近五門青
商於新開路(商州上洛郡貞元七年刺史李西華開新道七百餘里行旅便之)
六百商於路﨑嶇古共聞蜂房春欲暮虎穽日初曛路
向泉間辨人從樹杪分更誰開捷徑遠擬上青雲
題鄭大有隱居
結構何峰是喧閒此地分石梁高瀉月樵路細侵雲偃
卧蛟螭室希夷鳥獸羣近知西嶺上玉管有時聞(原注君居)
(近子晉憩鶴臺)
夜飲
卜夜容衰鬢開筵屬異方燭分歌扇淚雨送酒船香江
海三年客乾坤百戰場誰能辭酩酊淹卧劇清漳
江上
萬里風來地清江北望樓雲通梁苑路月帶楚城秋刺
字從漫滅歸途尚阻脩前程更煙水吾道豈淹留
凉思
客去波平檻蟬休露滿枝永懷當此節倚立自移時北
斗兼春遠南陵寓使遲天涯占夢數疑誤有新知
鸞鳳
舊鏡鸞何處衰桐鳳不棲金錢饒孔雀錦段落山雞王
子調清管天人降紫泥豈無雲路分相望不應迷
李衛公(德裕)
絳紗弟子音塵絶鸞鏡佳人舊會稀今日致身歌舞地
木棉花暖鷓鴣飛
韋蟾(一作寄懷韋蟾)
謝家離别正凄凉少傅臨岐賭佩囊却憶短亭回首處
夜來煙雨滿池塘
自貺
陶令棄官後仰眠書屋中誰將五斗米擬換北窗風
蝶
孤蝶小徘徊翩翾粉翅開併應傷皎潔頻近雪中來
夜意
簾垂幕半卷枕冷被仍香如何為相憶魂夢過瀟湘
因書
絶徼南通棧孤城北枕(去聲)江猿聲連月檻鳥影落天窗
海(一作錦)石分碁子郫筒當酒缸生歸話辛苦别夜對凝
釭
奉寄安國大師兼簡子蒙
憶奉蓮花座兼聞貝葉經巖光分蠟屐澗響入銅缾日
下徒推鶴天涯正對螢魚山羡曹植眷屬有文星
閒遊
危亭題竹粉曲沼嗅荷花數日同攜酒平明不在家尋
幽殊未極得句總(一作已)堪誇強下西樓去西樓倚暮霞
縣中惱飲席
晚醉題詩贈物華罷吟還醉忘歸家若無江氏五色筆
爭奈河陽一縣花
題李上謩壁
舊著思玄賦新編雜擬詩江庭猶近别山舍得幽期嫩
割周顒韭肥烹鮑照葵飽聞南燭(一作蜀)酒仍及撥醅時
江村題壁
沙岸竹森森維艄聽越禽數家同老夀一徑自隂深喜
客嘗留橘應官說採金傾壺眞得地愛日靜霜砧
即日(一作目)
桂林聞舊說曾不異炎方(原注宋考功有小長安之句也)山響匡牀語
花飄度臘香幾時逢雁足著處斷猿腸獨撫青青桂臨
城憶雪霜
漫成五章
沈宋裁辭矜變律王楊落筆得良朋當時自謂宗師妙
今日惟觀對屬能
李杜操持事略齊三才萬象共端倪集仙殿與金鑾殿
可是蒼蠅惑曙(一作曉)雞
生兒古有孫征虜嫁女今(一作全)無王右軍借問琴書終
一世何如旗蓋仰三分
代北偏師銜使節關中禆將建行臺不妨常日饒輕薄
且喜臨戎用草萊
郭令素心非黷武韓公本意在和戎兩都耆舊偏垂淚
臨老中原見朔風
射魚曲
思牢弩箭磨青石繡額蠻渠三虎力尋潮背日伺(一作俟)
泅(一作涸)鱗貝闕夜移鯨失色纖纖粉簳馨香餌綠鴨回
塘養龍水含冰漢語遠於天何由回作金盤死
日高
鍍鐶故錦縻輕拖(一作袘)玉&KR1630;(一作筏)不動便門(一作開)鎻水
精眠夢是何人欄藥日高紅髲&KR2797;飛香上雲春訴天(一作)
(哀)雲梯十二門九關(一作開)輕身滅影何可望粉蛾帖死
屏風上
宫中曲
雲母濾(一作灑)宫月夜夜白於水賺得羊車來低扇遮黃
子水精不覺冷自刻鴛鴦翅蠶縷茜香濃正朝纏左臂
巴牋兩三幅滿寫承恩字欲得識青天昨夜蒼龍是
海上謠
桂水寒於江玉兔秋冷咽海底覓仙人香桃如瘦骨紫
鸞不肻舞滿翅蓬山雪借得龍堂寬曉出揲雲髮劉郎
舊香炷立見茂陵樹雲孫帖帖卧秋烟上元細字如蠶
眠
李夫人三首
一帶不結心兩股方安髻慙愧白茅人月没教星替
剰結茱萸枝多擘秋蓮的獨自有波光綵囊盛不得
蠻絲繫條脫妍眼和香屑夀宫不惜鑄南人柔腸早被
秋眸割清澄有餘幽素香鰥魚渴鳳眞珠房不知瘦骨
類冰井更許夜簾通曉霜土花漠漠(一作漠碧)雲茫茫黃河
欲盡天蒼蒼(一作蒼黃)
景陽宫井雙桐
秋港菱花乾玉盤明月蝕血滲兩枯心情多去未得徒
經白門伴不見丹山客未待刻作人愁多有魂魄誰將
玉盤與不死翻相誤天更闊於江孫枝覓郎主昔妬隣
宫槐道類雙眉歛今日繁紅櫻(一作桃)抛人占長簟翠襦
不禁綻留淚啼天眼寒灰劫盡問方知石羊不去誰相
絆(一作伴)
秋日晚思
桐槿日零落雨餘方寂寥枕寒莊蝶去窗冷胤螢銷取
適琴將酒忘名(一作多)牧與樵平生有遊舊一一在煙霄
春宵自遣
地勝遺塵事身閒念歲華晩晴風過竹深夜月當花石
亂知泉咽苔荒任逕斜陶然恃琴酒忘却在山家
七夕偶題
寳婺搖珠珮常娥照玉輪靈歸天上匹巧遺世間人花
果香千戶笙竽濫(一作溢)四隣明朝曬犢鼻方信阮家(一作)
(郎)貧
靈仙閣晩眺寄鄆州韋評事
愚公方住谷仁者本依山共誓林泉志胡為尊俎間華
蓮開菡蓞荆玉刻孱顔爽氣臨周道嵐光入(一作出)漢關
滿壺從蟻泛高閣已苔斑想就安車召寧期負矢還潘
遊全璧散郭去半舟閒定笑幽人跡鴻軒不可攀
幽居冬暮
羽翼摧殘日郊園寂寞時曉雞驚樹雪寒鶩守冰池急
景忽云暮頹年寖已衰如何匡國分不與夙心期
過姚孝子廬偶書
拱木臨周道荒廬積古苔魚因感姜出鶴為弔陶來兩
鬢蓬常亂雙眸血不開聖朝敦爾類非獨路人哀
賦得月照冰池
皓月方離海堅冰正滿池金波雙激射璧彩兩參差影
占徘徊處光含的皪時高低連素色上下接清規顧兔
飛難定潛魚躍未期鵲驚俱欲遶狐聽始無疑似鏡將
盈手如霜恐透肌獨憐遊翫意達曉不知疲
永樂縣所居一草一木無非自栽今春悉已芳
茂因書即事一章
手種悲陳事心期玩物華柳飛彭澤雪桃散武陵霞枳
嫩棲鸞葉桐香待鳳花綬藤縈弱蔓袍草展新芽學植
功雖倍成蹊跡尚賖芳年誰共玩終老邵平瓜
南潭上亭讌集以疾後至因而抒情
馬卿聊應召謝傅已登山歌發百花外樂調深竹間鷁
舟縈遠岸魚鑰啟重關鸎蝶如相引煙蘿不暇攀佳人
啟玉齒上客頷朱顔肻念沈痾士俱期倒載還
寒食行次冷泉驛
驛途仍近節旅㝛倍思家獨夜三更月空庭一樹花介
山當驛秀汾水遶關斜自怯春寒苦那堪禁火賖
寄華嶽孫逸(一作山)人
靈嶽幾千仞老松逾百尋攀崖仍躡壁噉葉復眠隂海
上呼三島(一作鳥)齋中戲五禽唯應逢阮籍長嘯作鸞音
戲題贈稷山驛吏王全(原注全為驛吏五十六年人稱有道術往來多)
(贈詩章)
絳臺驛吏老風塵耽酒成仙幾十春過客不勞詢甲子
惟書亥字與時人
和韋潘前輩七月十二日夜泊池州城下先寄
上李使君
桂含爽氣三秋首蓂吐中旬二(一作三)葉新正是澄江如
練處玄暉應喜見詩人
花下醉
尋芳不覺醉流霞倚樹沈眠日已斜客散酒醒深夜後
更持紅燭賞殘花
所居永樂縣久旱縣宰祈禱得雨因賦詩
甘(一作井)膏滴滴是精誠晝夜如絲一尺盈祗怪閭閻喧
鼓吹邑人同報束長生
御定全唐詩卷五百四十
