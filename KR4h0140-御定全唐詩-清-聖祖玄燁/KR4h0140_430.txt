欽定四庫全書
御定全唐詩卷四百三十
白居易
題潯陽樓(自此後詩江州司馬時作)
常愛陶彭澤文思何高玄又怪韋江州詩情亦清閒今
朝登此樓有以知其然大江寒見底匡山青倚天深夜
湓浦月平旦鑪峰煙清輝與靈氣日夕供文篇我無二
人才孰為来其間因高偶成句俯仰媿江山
訪陶公舊宅(并序)
余夙慕陶淵明為人往歲渭上閒居常有效陶體
詩十六首今遊廬山經柴桑過栗里思其人訪其
宅不能默默又題此詩云
垢塵不汚玉靈鳳(一作龜)不啄羶嗚呼陶靖節生彼晉宋
間心實有所守口終不能言永惟孤竹子拂衣首陽山
夷齊各一身窮餓未為(一作能)難先生有五男與之同飢
寒腸中食不充身上衣不完連徵竟不起斯可謂真賢
我生君之後相去五百年每讀五柳傳目想心拳拳昔
常詠遺風著為十六篇今来訪故宅森(一作參)若君在前
不慕尊有酒不慕琴無絃慕君遺榮利老死此(一作在)丘
園柴桑古村落栗里舊山川不見籬下菊但餘墟中煙
子孫雖無聞族氏猶未遷每逢姓陶人使我心依然
北亭
廬宮山下州湓浦沙邊宅宅北倚高岡迢迢數千尺上
有青青竹竹間多白石茅亭居上頭豁逹門四闢前楹
卷簾箔北牖施牀席江風萬里来吹我涼淅淅日高公
府歸巾笏隨手擲脫衣恣搔首坐卧任所適時傾一杯
酒曠望湖天夕口詠獨酌謠目送歸飛翮慙無出塵操
未免折腰役偶獲此閒居謬似高人跡
泛(一作游)湓水
四月未全熱麥涼江氣(一作風)秋湖山處處好最愛湓水
頭湓水從東來一派入江流可憐似縈帶中有隨風舟
命酒一臨泛舍鞍揚櫂謳放迴岸傍馬去逐波間鷗煙
浪始渺渺風襟亦悠悠初疑上河漢中若尋瀛洲汀樹
綠拂地(一作池)沙草芳未休青蘿與紫葛枝蔓垂相樛繫
䌫步平岸迴頭望江州城雉映水見隱隱如蜃樓日入
意未盡將歸復少留到官行半歲今日方一遊此地来
何暮可以寫吾憂
荅故人
故人對酒歎歎我在天涯見我昔榮遇念我今蹉跎問
我為司馬官意復如何荅云且勿歎聽我為君歌我本
蓬蓽人鄙賤劇泥沙讀書未百卷信口嘲風花自從筮
仕来六命三登科顧慙虛劣姿所得亦已多散員足庇
身薄俸可資家省分輒自媿豈為不遇耶煩君對杯酒
為我一咨嗟
官舍内新鑿小池
簾下開小池盈盈水方積中底鋪白沙四隅甃青石勿
言不深廣但取(一作足)幽人適泛灎微雨朝泓澄眀月夕
豈無大江水波浪連天白未如牀席間方丈深盈尺清
淺可狎弄昏煩聊潄滌最愛曉暝時一片秋天碧
宿簡寂觀
巖白雲尚屯林紅葉初隕秋光引閒步不知身(一作行)遠
近夕投靈洞宿臥覺塵機泯名利心既忘市朝夢亦盡
暫来尚如此況乃終身隱何以療夜飢一匙雲母粉
讀謝靈運詩
吾聞達士道窮通順冥數通乃朝廷来窮即江湖去謝
公才廓落與世不相遇壯志鬱不用須有所洩處洩為
山水詩逸韻諧奇趣大必籠天海細不遺草樹豈惟玩
景物亦欲攄心素往往即事中未能忘興諭因知康樂
作不獨在章句
北亭獨宿
悄悄壁下牀紗籠耿殘燭夜半獨眠覺疑在僧房宿
約心
黑鬢絲雪侵青袍塵土涴兀兀復騰騰江城一上佐朝
就高齋上熏然負暄臥晩下小池前澹然臨水坐已約
終身心長如今日過
晩望
江城寒角動沙洲夕鳥還獨在(一作坐)高亭上西南望遠
山
早春
雪消冰又釋景和風復暄滿庭田地濕薺葉生牆根官
舍悄無事日西斜掩門不開莊老卷欲與何人言
春寢
何處春暄来微和生血氣氣熏肌骨暢東窗一昏睡是
時正月晦假日無公事爛漫不能休自(一作日)午將及未
緬思少健日甘寢常自恣一從衰疾来枕上無此味
睡起晏坐
後亭晝眠足起坐春景暮新覺眼猶昏無思心正住澹
寂歸一性虛閒遺萬慮了然此時心無物可譬喻本是
無有鄉亦名不用處行禅與坐忘同歸無異路(道書云無何有)
(之鄉禅經云不用處二者殊名而同歸)
詠懷
盡日松下坐有時池畔行行立與坐臥中懷澹無營不
覺流年過亦任白髮生不為世所薄安得遂閒情
春遊二(一作西)林寺
下馬二(一作西)林寺翛然進輕策朝為公府吏暮作(一作是)
靈山客二月匡廬北冰雪始消釋陽叢抽茗芽隂竇洩
泉脈熙熙風土暖藹藹雲嵐積散作萬壑春凝為一氣
碧身閒易飄泊官散無牽迫緬彼十八人古今同此適
(昔永遠宗雷等十八賢同隱於二林寺)是年淮寇起處處興兵革智士勞
思謀戎臣苦征役獨有不才者山中弄泉石
出山吟
朝詠遊仙詩暮歌采薇曲臥雲坐白石山中十五宿行
随出洞水迴别緣巖竹早晩重来遊心期瑶草綠
歲暮
已任時命去亦從歲月除中心一調伏外累盡空虚名
宦意已矣林泉計何如擬近東林寺溪邊結一廬
聞早鶯
日出眠未起屋頭聞早鶯忽如上林曉萬年枝上鳴憶
為近臣時秉筆直承明春深視草暇旦暮聞此聲今聞
在何處寂莫潯陽城鳥聲信如一分别在人情不作天
涯意豈殊禁中聽
栽杉
勁葉森利劒孤莖挺端標纔高四五尺勢若干青霄移
栽東窗前愛爾寒不凋病夫臥相對日夕閒蕭蕭昨為
山中樹今為檐下條雖然遇賞玩無乃近塵囂猶勝澗
谷底埋没隨衆樵不見鬱鬱松委質山上苖
過李生
蘋小蒲葉短南湖春水生子近湖邊住静境稱高情我
為郡司馬散拙無所營使君知性野衙退任閒行行攜
小榼出(一作去)逢花輒獨傾半酣到子舍下馬扣柴荆何
以引我步繞籬竹萬莖何以醒我酒吳音吟一聲須臾
進野飯飯稻茹芹英白甌青竹箸儉潔無羶腥欲去復
裵徊夕鴉已飛鳴何當重遊此待君湖水平
詠意
常聞南華經巧勞智憂愁不如無能者飽食但遨遊平
生愛慕道今日近此流自来潯陽郡四序忽已周不分
物黑白但與時沈浮朝餐夕安寢用是為身謀此外即
閒放時尋山水幽春遊慧遠寺秋上庾公樓或吟詩一
章或飲茶一甌身心一無繫浩浩如虚舟富貴亦有苦
苦在心危憂貧賤亦有樂樂在身自由
食筍
此州乃(一作有)竹鄉春筍滿山谷山夫(一作翁)折盈抱(一作把)
抱(一作將)来早(一作入)市鬻物以多為賤雙錢易一束置之
炊(一作將歸安)甑中與飯同時熟紫籜(一作斑殼)坼故錦素肌擘
新玉每日遂加餐(一作只此一蔬食)經時(一作旬)不思肉久為京
洛客此味常不足且食勿踟蹰南風吹作竹
遊石門澗
石門無舊徑披榛訪遺跡時逢山水秋清輝如古昔常
聞慧遠輩題詩此巖壁雲覆莓苔封蒼然無處覓蕭疎
野生竹崩剥多年石自從東晉後無復人遊歷獨有秋
澗聲潺湲空旦夕
招東鄰
小榼二升酒新簟六尺牀能来夜話否池畔欲秋涼
題元十八溪亭(亭在廬山東南五老峰下)
怪君不喜仕又不遊州里今日到幽居了然知所以宿
君石溪亭潺湲聲滿耳飲君螺杯酒醉臥不能起見君
五老峰益悔居城市愛君三男兒始歎身無子余方鑪
峰下結室為居士山北與山東往来從此始
香鑪峰下新置草堂即事詠懷題於石上
香鑪峰北面遺愛寺西偏白石何鑿鑿清流亦潺潺有
松數十株有竹千餘竿松張翠繖盖竹倚青琅玕其下
無人居悠(一作惜)哉多歲年有時聚猨鳥終日空風煙時
有沈冥子姓白字樂天平生無所好見此心依然如獲
終老地忽乎不知還(一作遷)架巖結茅宇斲壑開茶園何
以洗吾耳屋頭飛落泉何以淨(一作洗)我眼砌下生白蓮
左手㩦一壺右手挈五絃傲然意自足箕踞於其間興
酣仰天歌歌中聊寄言言我本野夫誤為世網牽時来
昔捧日老去今歸山倦鳥得茂樹涸魚返清源舍此欲
焉往人間多險艱
草堂前新開一池養魚種荷日有幽趣
淙淙三峽水浩浩萬頃陂未知新堂上微風動漣漪小
萍加泛泛初蒲正離離紅鯉二三寸白蓮八九枝繞水
欲成徑護堤方插籬已被山中客呼作白家池
白雲期(黃石巖下作)
三十氣太壯胷中多是非六十身太老四體不支持四
十至五十正是退閒時年長識命分心慵少營為見酒
興猶在登山力未衰吾年幸當此且與白雲期
登香爐峰頂
迢迢香爐峰心存耳目想終年牽物役今日方一往攀
蘿蹋危石手足勞俛仰同遊三四人兩人不敢上上到
峰之頂目眩神(一作心)怳怳高低有萬尋闊狹無數丈不
窮視聽界焉識宇宙廣江水細如繩湓城小於掌紛吾
何屑屑未能脫塵鞅歸去思自嗟低頭入蟻壤
荅崔侍郎錢舍人書問因繼以詩
旦暮兩蔬食日中一閒眠便是了一日如此已三年心
不擇時適足不揀地安窮通與遠近一貫無兩端常見
今之人其心或不然在勞則念息處静已思喧如是用
身心無乃自傷殘坐輸憂惱便(一作使)安得形神全吾有
二道友藹藹崔與錢同飛青雲路獨墮黃泥泉歲暮物
萬變故情何不遷應為平生心與我同一源帝鄉遠於
日美人高在天誰為萬里别常若在目前泥泉樂者魚
雲路遊者鸞勿言雲泥異同在逍遥間因君問心地書
後偶成篇慎勿說向人人多笑此言
烹葵
昨臥不夕食今起乃朝飢貧廚何所有炊稻烹秋葵紅
粒香復輭綠英滑且肥飢来止於飽飽後復何(一作復何所)
思憶昔(一作思憶)榮遇日迨今窮退時今亦不凍餒昔亦無
餘資口既不減食身又不減衣撫心私自問何者是榮
衰勿學常人意其間分是非
小池二首
晝倦前齋熱晩愛小池清映林餘景沒近水微涼生坐
把蒲葵扇閒吟三兩聲
有意不在大湛湛方丈餘荷側瀉清露萍開見遊魚每
一臨此坐憶歸青溪居
閉(一作掩)關
我心忘世久世亦不我干遂成一無事因得長掩關掩
關來幾時髣髴二三年著書已盈帙生子欲能言始悟
身向(一作易)老復悲世多艱迴顧趨時者役役塵壤間歲
暮竟何得不如且安閒
弄龜羅
有姪始六歲字之為阿龜有女生三年其名曰羅兒一
始學笑語一能誦歌詩朝戲抱我足夜眠枕我衣汝生
何其晩我年行已衰物情小可念人意老多慈酒美竟
須壊月圓終有虧亦如恩愛緣乃是憂惱資舉世同此
累吾安能去之
截樹
種樹當前軒樹高柯葉繁惜哉遠山色隱此蒙籠間一
朝持斧斤手自截其端萬葉落頭上千峰来面前忽似
決雲霧豁達覩青天又如所念人久别一款顔始有清
風至稍見飛鳥還開懷東南望目遠心遼然人各有偏
好物莫能兩全豈不愛柔條不如見青山
望江樓上作
江畔百尺樓樓前千里道憑高望平遠亦足舒懷抱驛
路使憧憧關防兵草草及兹多事日尤覺閒人好我年
過不惑休退誠非早從此拂塵衣歸山未為老
題座隅
手不任執殳肩不能荷鋤量力揆所用曾不敵一夫幸
因筆研功得升仕進途歴官凡五六祿俸及妻孥左右
有兼僕出入有单車自奉雖不厚亦不至飢劬若有人
及此傍觀為何如雖賢亦為幸況我鄙且愚伯夷古賢
人魯山亦其徒時哉無奈何俱化為餓殍(元魯山山居阻水食絶而)
(終)念彼益自媿不敢忘斯須平生榮利心破滅無遺餘
猶恐塵妄起題此於座隅
昔與微之在朝日同蓄休退之心迨今十年淪
落老大追尋前約且結後期
往子為御史伊余忝拾遺皆逢盛眀代俱登清近司予
繫玉為佩子曳繡為衣從容香煙下同侍白玉墀朝見
寵者辱暮見安者危紛紛無退者相顧令人悲宦情君
早厭世事我深知常於榮顯日已約林泉期況今各流
落身病齒髮衰不作臥雲計攜手欲何之待君女嫁後
及我官滿時稍無骨肉累麄有漁樵資歲晩青山路白
首期同歸
垂釣
臨水一長嘯忽思十年初三登甲乙第一入承明廬浮
生多變化外事有盈虛今来伴江叟沙頭坐釣魚
晩鷰
百鳥乳雛畢秋鷰獨蹉跎去社日已近銜泥意如何不
悟時節晩徒施工用多人閒事亦爾不獨鷰營窠
贖雞
清晨臨江望水禽正諠繁鳧鴈與鷗鷺游颺戲朝暾適
有鬻雞者挈之来遠村飛鳴彼何樂窘束此何冤喔喔
十四雛罩縛同一樊足傷金距蹜頭搶花冠飜經宿廢
(一作費)飲啄日高詣屠門遲迴未死間飢渴欲相吞常慕
古人道仁信及魚豚見兹生惻隱贖放雙林園開籠解
索時雞雞聽我言與爾鏹三百小惠何足論莫學銜環
雀崎嶇謾報恩
秋日懷杓直(時杓直出牧澧州)
晩来天色好獨出江邊步憶與李舍人曲江相近住常
云遇清景必約同幽趣若不訪我来還須覓君去開眉
笑相見把手期何處西寺老胡僧南園亂松樹攜持小
酒榼吟詠新詩句同出復同歸從朝直至暮風雨忽消
散江山眇回互潯陽與涔陽相望空雲霧心期自乖曠
時景還如故今日郡齋中秋光誰共度
食後
食罷一覺睡起来兩甌茶舉頭看日影已復西南斜樂
人惜日促憂人厭年賖無憂無樂者長短任生涯
齊物二首
青松高百尺(一作丈)綠蕙低數寸同生(一作此)大塊間長短
各有分長者不可退短者不可進若用此理推窮通兩
無悶
椿壽八千春槿花不經宿中間復何有冉冉孤生竹竹
身三年老竹色四時綠雖謝椿有餘猶勝槿不足
山下宿
獨到山下宿静向月中行何處水邊碓夜舂雲母聲
題舊寫真圖
我昔三十六寫貌在丹青我今四十六衰顇卧江城豈
比(一作止)十年老曾與衆苦幷一照舊圖畫無復昔儀形
形影默相顧如弟對老兄況使他人見能不昧平生羲
和鞭日走不為我少停形骸屬日月老去何足驚所恨
凌煙閣不得畫功名
閒居
肺病不飲酒眼昏不讀書端然無所作身意閒有餘雞
棲籬落晩雪映林木疎幽獨已云極何必山中居
對酒示行簡
今旦一尊酒歡暢何怡怡此樂從中來他人安得知兄
弟唯二人遠别恒苦悲今春自巴峽萬里平安歸復有
雙幼妹笄年未結褵昨日嫁娶畢良人皆可依憂念(一作)
(心)兩消釋如刀斷羈縻身輕心無繫忽欲凌空飛人生
苟有累食肉常如飢我心既無苦飲水亦可肥行簡勸
爾酒停杯聽我辭不歎鄉國遠不嫌官祿微但願我與
爾終老不相離
詠懷
冉牛與顔淵卞和與馬遷或罹天六(一作夭)極或被人刑
殘顧我信為幸百骸且完全五十不為夭吾今欠數年
知分心自足委順身常安故雖窮退日而無戚戚顔昔
有榮先生從事於其間今我不量力舉心欲攀援窮通
不由已歡戚不由天命即無奈何心可使泰然且務由
已者省躬諒非難勿問由天者天高難與言
夜琴
蜀琴木性實楚絲音韻清調慢弹且緩夜深十數聲入
耳澹無味愜心潛有情自弄還自罷亦不要人聽
山中獨吟
人各有一癖我癖在章句萬緣皆已消此病獨未去每
逢美風景或對好親故高聲詠一篇恍若與神遇自為
江上客半在山中住有時新詩成獨上東巖路身倚白
石崖手攀青桂樹狂吟驚林壑猿鳥皆窺覻恐為世所
嗤故就無人處
達理二首
何物壯不老何時窮不通如彼音與律宛轉旋為宮我
命獨何薄多悴而少豐當壯已先衰暫泰還長窮我無
奈命何委順以待終命無奈我何方寸如虚空瞢然與
化俱混然與俗同誰能坐自(一作此)苦齟齬於其中
舒姑化為泉牛哀病作虎或柳生肘間或男變為女鳥
獸及水木本不與民伍胡然生變遷不待死歸土百骸
是已物尚不能為主況彼時命間倚伏何足數時來不
可遏命去焉能取唯當養浩然吾聞達人語
湖亭晩望殘水
湖上秋泬寥湖邊晩蕭瑟登亭望湖水水縮湖底出清
渟得早霜明滅浮殘日流注随地勢窪坳無定質泓澄
白龍臥宛轉青蛇屈破鏡折劒頭光芒又非一久為山
水客見盡幽奇物及來湖亭望此狀難談悉乃知天地
間勝事殊未畢
郭虚舟相訪
朝暖就南軒暮寒歸後屋晚酒(一作酌)一兩杯夜棋三數
局寒灰埋暗火曉燄凝殘燭不嫌貧冷人時來同一宿
御定全唐詩卷四百三十
