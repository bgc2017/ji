欽定四庫全書
御定全唐詩卷七百七十九
王約(詩一首以下並省試詩爵里世次俱無考)
日暖萬年枝
靄靄彤庭裏沈沈玉砌陲初升九華日潛暖萬年枝煦
嫗光偏好青葱色轉宜每因韶景麗長沐惠風吹隱暎
當龍闕氛氲隔鳳池朝陽光照處唯有近臣知
郭求(詩一首)
日暖萬年枝
旭日升溟海芳枝散曙煙温仁臨樹久煦嫗在條偏陽
德符君惠嘉名表聖年若承恩渥厚常屬棟梁賢生植
雖依地光華只信天不才堪仄陋徒望向榮先
鄭師貞(詩一首)
日暖萬年枝
禁樹敷榮早偏將麗日宜光搖連北闕影泛滿南枝得
地方知照逢時異赫曦葉和盈數積根是永年移宵露
猶殘潤薰風更共吹餘暉誠可託况近鳳凰池
石殷士(詩二首)
日華川上動
曙霞攢旭日浮景弄晴川晃曜層潭上悠揚極浦前岸
高時擁媚波遠漸澄鮮萍實空隨浪珠胎不照淵早暄
依曲渚微動觸(一作澄)輕漣孰假咸池望幽情得古篇
聞擊壤
堯年聽野老擊壤復何云自謂歡由已寧知德在君氣
平閑易暢聲賀作難分耕鑿方隨日恩威比望雲蕢桴
均下調和木等南薰無落於吾事誰將帝力聞
柴宿(詩二首)
初日照華清宫
靈山初(一作煦)照澤(一作日)遠近見離宫影動參差裏光分
縹緲中鮮飇收晚翠佳氣滿晴空林潤温泉入樓深複
道通璇題生烱晃珠綴引&KR0008;朧鳳輦何時幸朝朝此望
同
瑜不掩瑕
朗玉微瑕在分明異璞瑜堅貞寧可雜美惡自能殊待
價知彌久稱忠定不誣光輝今見黜毫髮外呈符豈假
良(一作相)工指堪(一作甘)為逹士模他山儻磨琢慕愛是洪
鑪
陶拱(一作洪詩一首)
秋日懸清光
秋至雲容歛天中日景清懸空寒色淨委照曙光盈泫
泫看彌上輝輝望最明烟霞輪乍透葵藿影初生鑒下
應無極升高自有程何當廻盛彩一為表精誠
劉&KR1939;(詩一首)
三讓月成魄(不得泛說鄉飲之事)
為禮依天象周旋逐月成教人三讓美為客一宵生初
進輪猶暗終辭影漸明幸陪賓主(一作客)位取捨任虧盈
朱華(詩一首)
海上生明月
皎皎秋中月團圓(一作團)海上生影開金鏡滿輪抱玉壺
清漸出三山岊將凌一漢横素娥嘗藥去烏鵲遶枝驚
照水光偏白浮雲色最明此時堯砌下蓂莢自將榮
戴察(詩一首)
月夜梧桐葉上見寒露
蕭疎桐葉上月白露初團滴瀝清光滿熒煌素彩寒風
搖愁玉墜枝動惜珠乾氣冷疑秋晩聲微覺夜闌凝空
流欲遍潤物淨宜看莫厭窺臨倦將晞聚更難
孫顧(詩一首)
清露被臯蘭
九臯蘭葉茂八月露華清稍與秋隂合還將曉色并向
空羅細影臨水泫微明的皪添幽興芊綿動遠情夕芳
人未採初降鶴先驚為感生成惠心同葵藿傾
孫頠(詩二首)
宿煙含白露
㭊㭊有新意微微曙色幽露含疎月淨光與曉煙浮迥
野遥凝素空林望已秋著霜寒未結凝葉滴還流比玉
偏清潔如珠詎可收裵回阡陌上瞻想但淹留
送薛大夫和蕃
亞相獨推賢乘軺向遠邊一心傾漢日萬里望胡天忠
信皇恩重要荒聖德傳戎人方屈膝塞月復嬋娟别思
流鶯晩歸朝候雁先當書外垣傳廻奏赤墀前
陳璀(詩一首)
風光草際浮
春風泛搖草旭日遍神州已向花間積還來葉上浮曉
光緣圃麗芳氣滿街流澹蕩依朱萼䬙颺帶玉溝向空
看轉媚臨水見彌幽况被崇蘭色王孫正可遊
裵杞(詩一首)
風光草際浮
澹蕩和風至芊綿碧草長徐吹遥(一作搖)撲翠半偃乍浮
光葉似翻宵露藂疑扇夕陽逶迤明曲渚照耀滿廻塘
白芷生還暮崇蘭泛更香誰知攬結處含思向餘芳
陳祜(詩一首)
風光草際浮
香發王孫草春生君子風光搖低偃處影散豔陽中稍
稍移蘋末微微轉蕙叢浮煙傾綠野遠色澹晴空泛彩
池塘媚含芳景氣融清暉誰不挹幾許賞心同
吳秘(詩一首)
風光草際浮
草色春沙裏風光曉正幽輕明搖不散郁昱麗仍浮吹
緩苖難轉暉閒葉本柔碧凝煙彩入紅是日華流耐可
披襟對誰應滿掬收恭聞掇芳客為此尚淹留
張復元(詩一首)
風光草際浮
纖纖春草長遲日度風光靃靡含新彩霏微籠遠芳殊
姿媚原野佳色滿池塘最好垂清露偏宜帶豔陽淺深
浮嫩綠輕麗拂餘香好助鶯遷勢乘時冀便翔
穆寂(詩二首)
冬至日祥風應候
節逢清景至占氣二儀中獨喜登臺日先知應候風呈
祥光舜化表慶感堯聦既(一作况)與乘時叶還將入律同
微微萬井遍習習九門通更繞鑪煙起殷勤報歲功
清風戒寒
風清物候殘蕭灑報將寒掃得天衢静吹來眼界寬條
鳴方有異蟲思亂無端就樹收鮮膩衝池起澀瀾過山
嵐可掬度月色宜看華實從兹始何嗟歲序殫
王景中(詩一首)
風草不留霜
繁霜當永夜寒草正驚風飄素衰蘋末流光晚蕙叢悠
揚方泛影皎潔却飛空不定離披際難凝蘙薈中低昂
閒散質肅殺想成功獨感玄暉詠依依此夕同
鄧倚(詩一首)
春雲
搖曳自西東依林又逐風勢移青道裏影泛綠波中夕
霽方明日朝陽復蔽空度關隨去馬出塞引歸鴻色任
寒暄變光將遠近同為霖如見用還得助成功
湯洙(詩一首)
登雲梯
謝客常游處層巒枕碧溪經過殊俗境登陟象雲梯步
步勞山屐行行躡澗霓迥臨天路廣俯眺夕陽低賞詠
情彌愜風塵事已暌前修如可慕投足固思齊
殷琮(詩一首)
登雲梯
碧落遠澄澄青山路可昇身輕疑易蹋步獨覺難憑邐
迤排將近迴翔勢漸登上寧愁屈曲高更喜超騰江樹
遥分藹山嵐宛若凝赤城容許到敢憚百千層
朱延齡(詩一首)
秋山極天淨
雨洗高秋淨天臨大野閑葱蘢清萬象繚繞出層山日
落千峯上雲銷萬壑間綠蘿霜後翠紅葉雨來殷散彩
輝吳甸分形壓楚關欲尋霄漢路延首願登攀
御定全唐詩卷七百七十九
