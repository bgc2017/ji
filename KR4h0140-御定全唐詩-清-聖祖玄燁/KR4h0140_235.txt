欽定四庫全書
御定全唐詩卷二百三十五
賈至
賈至字幼鄰洛陽人父曾開元初掌制誥至擢明經第
為單父尉拜起居舍人知制誥父子繼美帝常稱之肅
宗擢為中書舍人坐小法貶岳州司馬寳應初召復故
官除尚書左丞大歷初封信都縣伯遷京兆尹右散騎
常侍卒謚曰文集十卷今編詩一卷
自蜀奉冊命往朔方途中呈韋左相文部房尚
書門下崔侍郎
胡羯亂中夏鑾輿忽南廵衣冠陷戎寇狼狽隨風塵豳
公秉大節臨難不顧身激昂白刃前濺血下沾巾尚書
抱忠義歴險披荆榛扈從出劍門登翼岷江濱時望挹
侍郎公才標縉紳亭亭崑山玉皎皎無緇磷顧惟乏經
濟扞牧陪從臣永願雪會稽仗(一作一)劍清咸秦太皇時
内禪神器付嗣君新命集舊邦至德被遠人捧冊自南
服奉詔趨北軍覲謁心載馳違離難重陳策馬出蜀山
畏途上緣雲飲啄叢箐間棲息虎豹羣﨑嶇凌危棧惴
慄(一作悚)驚心神峭壁上嶔岑大江下沄沄皇風扇八極
異類懷深仁元兇誘黠虜肘腋生妖氛明主信英武威
聲赫四(一作殊)鄰誓師自朔方旗幟何繽紛鐵騎照白日
旄頭拂秋旻將來(一作俟)盪滄溟寧止蹴崑崙古來有屯
難否泰長相因夏康纘禹績代祖復漢勲于役各勤王
驅馳拱紫宸豈惟太公望往昔逢周文誰謂三傑才功
業獨殊倫感此慰行邁無為歌苦辛
贈裴九侍御昌江草堂彈琴
朔風吹疎林積雪在崖巘鳴琴草堂響小澗清且淺沈
吟東山意欲去芳歲晩悵望黃綺心白雲若在眼
巴陵早秋寄荆州崔司馬吏部閻功曹舍人
謫居瀟湘渚再見洞庭秋極目連江漢西南浸斗牛滔
滔盪雲夢澹澹搖巴丘曠如臨渤澥窅疑造瀛洲君山
麗中波蒼翠長夜浮帝子去永久楚詞尚悲秋我同長
沙行時事加百憂登高望舊國胡馬滿東周宛葉遍蓬
蒿樊鄧無良疇獨攀青楓樹淚灑滄江流故人西掖寮
同扈岐陽蒐差池盡三黜蹭蹬各南州相去雖地接(一作)
(近)不得從之遊耿耿雲陽臺迢迢王粲樓跂予暮霞裏
誰謂無輕舟
閒居秋懷寄陽翟陸贊府封丘高少府
今日霖雨霽颯然高館凉秋風吹二毛烈士加慨慷憶
昔皇運初衆賓俱龍驤解巾佐幕府脱劍升明堂郁郁
被慶雲昭昭翼太陽鯨魚縱大壑鸑鷟鳴高岡信矣草
創時泰階速賢良一言頓遭逢片善蒙恩光我生屬聖
明感激竊自彊﨑嶇郡邑權連騫翰墨場天朝富英髦
多士如珪璋盛才溢下位蹇步徒猖狂閉門對羣書几
案在我旁枕席想遠遊聊欲浮滄浪八月白露降玄蟬
號枯桑艤舟臨清川迢遞愁思長我有同懷友各在天
一方離披不相見浩蕩隔兩鄉平生霞外期宿昔共行
藏豈無蓬萊樹歲晏空蒼蒼
送友人使河源
送君魯郊外下車上高丘蕭條千里暮日落黃雲秋舉
酒有餘恨論邊無遠謀河源望不見旌旆去悠悠
送李侍御
我年四十餘已歎前路短羈離洞庭上安得不引滿李
侯忘情者與我同疎懶孤帆泣瀟湘望遠心欲斷
送耿副使歸長沙
畫舸欲南歸江亭且留宴日暮湖上雲蕭蕭若流霰昨
夜相知者明發不可見惆悵西北風高帆為誰扇
送夏侯子之江夏
扣楫洞庭上清風千里來留歡一杯酒欲别復裵回相
見楚山下漁舟憶釣臺羡君還舊里歸念獨悠哉
寓言二首
春草紛碧色佳人曠無期悠哉千里心欲采商山芝歎
息良會晩如何桃李時懷君晴川上佇立夏雲滋
凛凛秋閨夕綺羅早知寒玉砧調鳴杵始𢷬機中紈憶
昨别離日桐花覆井欄今來思君時白露盈階溥聞有
關河信欲寄䨇玉盤玉以委貞心盤以薦嘉餐嗟君在
萬里使妾衣帶寬
燕歌行
國之重鎮惟幽都東威九夷北制胡五軍精卒三十萬
百戰百勝擒單于前臨滹沱後(一作阻)易水崇山沃野亘
千里昔時燕山重賢士黃金築臺從隗始倏忽興王定
(一作亡空)薊丘漢家又以封王(一作五)侯蕭條魏晉為横流鮮
卑竊據朝五州我唐區夏餘十紀軍容武備赫萬祀彤
弓黃鉞授元帥墾耕大漠為内地季秋膠折邊草腓治
兵羽獵因出師千營萬隊連旌旗望之如火忽電馳匈
奴懾竄窮髮北大荒萬里無塵飛君不見(一本無君不見三字)隋
家昔為天下宰窮兵黷武征遼海南風不競多死聲鼓
卧旗折黃雲横六軍將士皆死盡戰馬空鞍歸故營時
移(一作遷)道革天下平白環入貢滄海清自有農夫已高
枕無勞校尉重横行
巴陵寄李二戸部張十四禮部(時貶岳州司馬)
江南春(一作芳)草初羃羃愁殺江南獨愁客秦中楊柳也
應新轉憶秦中相憶人萬里鶯花不相見登高一望淚
沾巾
長門怨
獨坐思千里春庭曉景長鶯喧翡翠幕柳覆(一作暗)鬱金
堂舞蝶縈愁緒繁花對靚妝深情託瑶瑟絃斷不成章
銅雀臺
日暮銅臺靜西陵鳥雀歸撫絃心斷絶聽管淚霏微靈
几臨朝奠空牀卷夜衣蒼蒼川上月應照妾魂飛
侍宴曲
雲陛褰珠(一作衣)扆(一作裳)天(一作丹)墀覆綠楊隔簾妝隠(一作)
(掩)映向席舞低昂鳴珮長廊靜開冰廣殿凉歡餘劍履
散同輦入昭陽
對酒曲二首
梅發柳依依黃鸝(一作鶯)歴亂飛當歌憐景色對酒惜芳
菲曲水浮花氣流風散舞衣通宵留暮雨上客莫言歸
春來酒味濃舉酒對春叢一酌千憂散三杯萬事空放
歌乘美景醉舞向東風寄語尊前客生涯任轉蓬
送陸協律赴端州
越井人南去湘川水北流江邊數杯酒海内(一作外)一孤
舟嶺嶠同仙客京華即舊遊春心將别恨萬里共悠悠
送王員外赴長沙
攜手登臨處巴陵天一隅春生雲夢澤水溢洞庭湖共
歎虞翻枉同悲阮籍途長沙舊卑濕今古不應殊
送夏侯參軍赴廣州
聞道衡陽外由來鴈不飛送君從此去書信定應稀雲
海南溟遠煙波北渚微勉哉孫楚吏綵服正光輝
長沙别李六侍御
月明湘水白霜落洞庭乾放逐長沙外相逢路正難雲
歸帝鄉遠鴈報朔方寒此别盈襟淚雍門不假彈
岳陽樓宴王員外貶長沙(一題作南州有贈)
極浦三春草高樓萬里心楚山晴靄碧湘水暮流深忽
與朝中舊同為澤畔吟停杯試北望還欲淚沾巾
詠馮昭儀當熊
白羽插雕弓蜺旌動朔風平明出金屋扈輦上林中逐
獸長廊靜呼鷹御苑空王孫莫諫獵賤妾解(一作自)當熊
早朝大明宫呈兩省僚友
銀燭熏(一作朝)天紫陌長禁城春色曉蒼蒼千條弱柳垂
青𤨏百囀流鶯繞(一作滿)建章劍珮聲隨玉墀步衣冠身
惹(一作染)御爐香共沐恩波鳳池上(一作裏)朝朝染翰侍君
王
白馬
白馬紫連錢(一作乾)嘶鳴丹闕前聞珂自蹀躞不要下金
鞭
贈薛瑶英(元載末年納薛瑶英為姬以體輕不勝重衣於外國求龍綃衣之惟至及)
(楊炎與載善得見其歌舞各贈詩)
舞怯銖衣重笑疑桃臉開方知漢成帝虚築避風臺
出塞曲
萬里平沙一聚塵南飛羽檄北來人傳道五原烽火急
單于昨夜寇(一作扣)新秦
春思二首
草色青青柳色黃桃花歴亂李花香東風不為吹愁去
春日偏能惹恨長
紅粉當壚弱柳垂金花臘酒解酴醿笙歌日暮能留客
醉殺長安輕薄兒
勤政樓觀樂
銀河帝女下三清紫禁笙歌出九城為報延州來聽樂
須知天下欲昇平
贈陜掾梁宏
梁子工文四十年詩顛名過草書顛白頭仍作功曹掾
禄薄難供沽酒錢
荅嚴大夫
今夕秦天一鴈來梧桐墜葉搗衣催思君獨步華亭月
舊館秋隂生綠苔
送李侍郎(一作御)赴常州
雪晴雲散北風寒楚水吳山道路難今日送君須盡醉
明朝相憶路漫漫
初至巴陵與李十二白裴九同泛洞庭湖三首
江上相逢皆舊遊湘山永望不堪愁明月秋風洞庭水
孤鴻落葉一扁舟
楓岸紛紛落葉多洞庭秋水晩來波乘興輕舟無近遠
白雲明月弔湘娥
江畔楓葉初帶霜渚邊菊花亦已黃輕舟落日興不盡
三湘五湖意何長
西亭春望
日長風煖柳青青北鴈歸飛入窅冥岳陽城上聞吹笛
能使春心滿洞庭
君山
湘中老人讀黃老手援紫藟坐碧草春至不知湖水深
日暮忘却巴陵道
洞庭送李十二赴零陵
今日相逢落葉前洞庭秋水遠連天共說金華舊游處
回看北斗欲潸然
江南送李卿
雙鶴南飛度楚山楚南相見憶秦關願值廻風吹羽翼
早隨陽鴈及春還
送王道士還京
一片仙雲入帝鄉數聲秋鴈至衡陽借問清都舊花月
豈知遷客泣瀟湘
巴陵夜别王八員外(一作蕭靜詩題云三湘有懷)
柳絮飛時别洛陽梅花發後到(一作在)三湘世情巳逐浮
雲散離恨空隨江水長
别裴九弟
西江萬里向東流今夜江邊駐客舟月色更添春色好
蘆風似勝竹風幽
送南給事貶崖州
疇昔丹墀與鳳池即今相見兩相悲朱崖雲夢三千里
欲别俱為慟哭時
重别南給事
謫宦三年尚未回故人今日又重來聞道崖州一千(一作)
(萬)里今朝須盡數千杯
岳陽樓重宴别王八員外貶長沙
江路東連千里潮青雲北望紫微遥莫道巴陵湖水闊
長沙南畔更蕭條
御定全唐詩卷二百三十五
