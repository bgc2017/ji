欽定四庫全書
御定全唐詩卷八百八
慧宣
慧宣常州法師與道恭同召詩三首
奉和竇使君同恭法師詠高僧二首
竺佛圖澄
大誓憫塗炭乘機入生死中州法既弘葛陂暴亦止乳
孔光一室掌鏡徹千里道盛咒蓮華災生吟棘子埋石
緣雖謝流沙化方始
釋僧肇
般若唯絶鑿涅槃固無名先賢未始覺之子唱希聲秦
王嗟理詣童壽揖詞清徽音聞廬岳精難動中京適驗
方袍裏竒才復挺生
秋日遊東山寺尋殊曇二法師
木落樹蕭槮水清流㵳寂屬此悲哉氣復兹羈旅慼奚
用寫煩憂山泉恣遊歴萬丈窺深澗千尋仰絶壁傍嶺
竹參差緣崖藤羃□行行極幽䆳去去逾空寂果值息
心侶喬枝方挂錫圍遶悉栴檀純良豈沙礫妙法誠無
比深經解怨敵心歡即頂禮道存仍目擊慧刀幸已逢
疑網於焉析豈直却煩惱方期拯沈溺
句
如蒙一被服方堪稱福田(詠賜玄奘衲袈裟三藏法師傳)
法宣
法宣常州弘業寺沙門隋末人入唐常勅召至東都詩
二首
愛妾換馬
朱鬛飾金鑣紅妝束素腰似雲來躞蹀如雪去飄颻桃
花含淺汗柳葉帶餘嬌騁光將獨立雙絶不(一作難)俱標
和趙王觀妓
桂山畱上客蘭室命妖嬈城中畫廣黛宫裏束纖腰舞
袖風前舉歌聲扇後嬌周郎不須顧今日管絃調
慧偘
慧偘晉陵曲阿人姓湯住蔣州大歸善寺詩二首
聽獨杵搗衣
非是無人助意欲自鳴砧向月憐孤影承風送迥音疑
擣雙絲練似奏一絃琴令(一作今)君聞獨杵知妾有專心
聞侯方兒來寇
羊皮贖去士馬革斂還尸天下方無事孝廉非哭時
慧淨
慧淨俗姓房氏眞定人開皇大業中即擅道譽貞觀初
主紀國寺房玄齡結爲法友高宗在東宫復請爲普光
寺主詩四首
和琳法師初春法集之作
鷲嶺光前選祗園表昔恭哲人崇踵武弘道會羣龍高
座登蓮葉麈尾振霜松塵飛揚雅梵風度引疎鐘靜言
澄義海發(一作叢)論上詞鋒心虛道易合跡廣席難重和
風動淑氣麗日起時雍高才掞雅什顧巳濫朋從因兹
仰積善靈華庶可逢
與英才言聚賦得昇天行
馭風過閬苑控鶴下瀛洲欲採三芝秀先從千仞遊駕
鳳吟虛管乘槎泛淺流頽齡一已駐方驗大椿秋
和盧贊府遊紀國道場
日光通漢室星彩晦周朝法城從此構香閣本岧嶤株
盤仰承露刹鳳俯摩霄落照侵虛牖長虹拖跨橋高才
暫騁目雲藻隨(一作遂)飄颻欲追千里驥終是謝連鑣
冬日普光寺臥疾值雪簡諸舊遊
卧疴苦留滯闢戶望遥天寒雲舒復卷落雪斷還連凝
華照書閣飛素涴琴弦迴飄洛神賦皎映齊紈篇縈階
如鶴舞拂樹似花鮮徒賞豐年瑞沈憂終自憐
雜言(一作義淨詩)
觀化祗山頂流睇古王城萬載池猶潔千年苑尚清髣
髴影堅路摧殘廣脇楹七寶仙臺亡舊迹四彩天花絶
雨聲聲華日以遠自恨生何晩既傷火宅眩中門還嗟
寶渚迷長坂步陟平郊望心遊七海上擾擾三界溺邪
津渾渾萬品忘真匠唯有能仁獨圓悟廓塵靜浪開玄
路創逢肌命棄身城更為求人崩意樹持囊畢契戒珠
淨被甲要心忍衣固三祗不倦陵二車一足忘勞超九
數定㶑江清沐久結智劍霜凝斬新霧無邊大劫無不
修六時愍生遵六度度有流光功德收金河示滅歸常
住鶴林權唱演功周聖德佳音傳餘響龍宫秘典海中
探石室真言山處仰流教在兹辰傳芳代有人沙河雪
嶺迷朝徑巨海鴻崖亂夜津入萬死求一生投針偶穴
非同喻束馬懸車豈等程不徇今身樂無祈後代榮誓
舍危軀追勝義咸希畢契傳燈情勞歌勿復陳延眺且
周廵東睇女巒留二迹西馳鹿苑去三輪北睨舍城池
尚在南睎尊嶺穴猶存五峰秀百池分粲粲鮮花明四
曜輝輝道樹鏡三春揚錫指山阿攜步上祇陀既覩如
來疊衣石復觀天授迸餘峨佇靈鎮梵嶽凝思遍生河
金花逸掌儀前奉芳盖陵虛殿後過旋遶經行砌目想
如神契迴斯少福澗生津共會龍華捨塵翳
海順
海順姓任氏蒲坂人隋代出家仁壽寺武德初元示化
詩三首
三不為篇
我欲偃文修武身死名存斫石通道祈井流泉君肝在
内我身處邊荆軻拔劍毛遂捧盤不為則已為則不然
將恐兩虎共鬭勢不俱全永今好長絶來怨是以返
跡荒徑息影柴門(第十三句缺一字)
我欲刺股錐刃懸頭屋梁書臨雪彩牒映螢光一朝鵬
舉萬里鸞翔縱任才辯遊說君王高車反邑衣錦還鄉
將恐鳥殘以羽蘭折由芳籠餐詎貴鉤餌難嘗是以高
巢林藪深穴池塘
我欲衒才鬻德入市趨朝四衆瞻仰三槐附交標形引
勢身逹名超箱盈綺服廚富甘肴諷揚弦管詠美歌謠
將恐塵栖弱草露宿危條無過日旦靡越風朝是以還
傷樂淺非惟苦遥
道恭
道恭蘇州法師貞觀中嘗以高行召至京師詩一首
出賜玄奘衲袈娑衣應制
福田資象德聖種理幽薰不持金作縷還用綵成文朱
青自掩映翠綺相氤氲獨有離離葉恒向稻畦分
辨才
辨才唐初人姓袁氏居越州永欽寺智永弟子詩一首
設缸面酒欵蕭翼探得來字(何延之蘭亭記云太宗購右軍書獨)
(未得蘭亭真蹟初此記在右軍七代孫智永所永傳才師才鑿梁上貯之保惜甚至太宗嘗勅)
(召才面問數四固以亡失對帝知不可奪以翼多權謀令充使詭取翼改服稱山東書生攜二)
(王雜帖數通赴越州徑造才院才一見欵密留宿設缸面酒江東缸面猶河北稱甕頭盖初熟)
(酒也各探韻賦詩經旬朔談論翰墨出所攜帖示之才云此未佳因言藏有蘭亭于梁上出視)
(之翼故疑為響榻駁辨留置几案一日伺其不在徑取之乘驛歸上太宗報命授翼員外郎仍)
(賜才物三千叚穀三千石才驚惋歲餘卒)
初醖一缸開新知萬里來披雲同落寞步月共裵回夜
久孤琴思風長旅鴈哀非君有秘術誰照不然灰
僧鳳
僧鳳姓蕭氏少工文翰師粲大師爲僧貞觀中召主普
集定水二寺詩一首
書遺文後
苦哉黑闇女樂矣功德天智者俱不受愚夫納二邊我
奉能仁教歸依彌勒前願闡摩訶衍成就那羅延
利涉
利涉西域婆羅門也從玄奘三藏入中國詩一首
譏韋玎吟以韋字爲韻(高僧本傳明皇開元初秘校韋玎奏釋道二教)
(蠧政欲與定勝負帝集三教内殿玎與涉辨理屈涉復以韋字爲韻揭調長吟云云帝憶阿韋)
(之事凛然變色貶玎象州以錢絹賚涉造寺)
我之佛法是無爲何故今朝得有爲無韋始得三數載
不知此復是何韋
道會
道會姓史氏犍爲武陽人住益州嚴遠寺貞觀中入京
被誣繋獄放歸卒詩一首
别三輔諸僧
去住俱為客分悲損性情共作無期别誰能訪死生
中寤
中寤蜀州僧詩一首
贈王仙柯(詩話總龜云仙柯蜀人住青城翠圍山下在儀鳳中得道仙去中寤於龍)
(池山遇之曰聞仙名巳久胡為在此仙柯曰吾等有靈藥止能飛步今全家隱於後山更修道)
(法耳寤贈以詩)
瞻思不及望仙兄早晩昇霞入太清手種一株松未老
爐燒九轉藥新成心中巳得黃庭術頭上應無白髮生
異日却歸華表語(一作柱)待教凡俗普聞名
義淨(一作淨義)
義淨字文明范陽人俗姓張氏咸亨初往西域徧歴三
十餘國經二十五年求得梵本四百部歸譯之詩六首
在西國懷王舍城(一三五七九言)
遊愁赤縣遠丹思抽鷲嶺寒風駛龍河激水流既喜朝
聞日復日不覺頽年秋更秋已畢耆山本願城難遇終
望持經振錫住神州
與無行禪師同遊鷲嶺瞻奉既訖遐眺鄉關無
任殷憂聊述所懷為雜言詩(一作慧淨詩)
觀化祇山頂流睇古王城萬載池猶潔千年苑尚清髣
髴影堅路摧殘廣脇□七寶仙臺亡舊跡四彩天花絶
雨聲聲華日以遠自恨生何晩既傷火宅眩中門還嗟
寶渚迷長坂步陟平郊望心遊七海上擾擾三界溺邪
津渾渾萬品亡真匠唯有能仁獨圓悟廓塵靜浪開玄
路創逢肌命棄身城更為求人崩意樹持囊畢契戒珠
淨被甲要心忍衣固三祇不倦陵二車一足忘勞超九
數定㶑江清沐久結智劍霜凝斬新霧無邊大劫無不
脩六時愍生遵六度度有流光功德收金河示滅歸常
住鶴林權唱演功周聖徒往昔(一作聖德佳音)傳餘響龍宫秘
典海中探石室真言山處仰流教在兹辰傳芳代有人
沙河雪嶺迷朝徑巨海鴻崖亂夜津入萬死求一生投
針偶穴非同喻束馬懸車豈等程不徇今身樂無祈後
代榮誓捨危軀追勝義咸希畢契傳燈情勞歌勿復陳
延眺且周廵東睇女巒留二迹西馳鹿苑去三輪北睨
舍城池尚在南睎尊嶺穴猶存五峰秀百池分粲粲鮮
花明四曜輝輝道樹鏡三春揚錫指山阿攜步上祇陀
既覩如來疊衣石復觀天授迸餘峩佇靈鎮梵嶽凝思
遍生河金花逸掌儀前奉芳蓋陵虛殿後過旋遶徑行
砌目想如神契迴斯少福澗生津共會龍華捨塵翳
玄逵律師言離廣府還望桂林去留愴然自述
贈懷
標心之梵宇運想入仙洲嬰痼乖同好沈情阻若抽葉
落乍難聚情離不可收何日乘杯至詳觀演法流
余以咸亨元年在西京尋聽于時與并部處一
法師萊州弘禕論師更有三二諸德同契鷲嶺
標心覺樹然而一公屬母親之年老遂懷戀於
并州禕師遇玄瞻於江寧乃叙情於安養玄逵
既到廣府復阻先期唯與晉州小僧善行同去
神州故友索爾分飛印度新知冥焉未會此時
躑躅難以為懷戲擬四愁聊題兩絶
我行之數萬愁緒百重思那教六尺影獨步五天陲
上將可陵師匹夫志難移如論惜短命何得滿長祇
西域寺
衆美仍羅列羣英已古今也知生死分那得不傷心
道希法師求法西域終於菴摩羅跋國後因廵
禮希公住房傷其不幸聊題一絶
百苦忘勞獨進影四恩在念契流通如何未盡傳燈志
溘然于此遇途窮
寶月
寶月開元時與無畏法師譯經十餘部詩一首
行路難
君不見孤鴈關外發酸嘶度楊越空城客子心腸斷幽
閨思婦氣欲絶凝霜夜下拂羅衣浮雲中斷開明月夜
夜遥遥徒相思年年望望情不歇取我匣中青銅鏡情
人為我(一作君)除白髮行路難行路難夜聞南城漢使度
使我流淚憶長安
景雲
景雲善草書與岑參同時詩三首
老僧(一作鄭綮詩)
日照西山雪老僧門始(一作未)開凍瓶粘柱礎宿火陷爐
灰童子病歸去鹿麑寒入來齋鐘知漸近(一作遠)枝鳥下
(一作上)生臺
谿叟
谿翁居處靜谿鳥入門飛早起釣魚去夜深乘月歸露
香菰米熟煙煖荇絲肥瀟灑塵埃外扁舟一草衣
畫松
畫松一似真松樹且待尋思記得無曾在天台山上見
石橋南畔第三株
理瑩
理瑩與寇坦同時詩一首
送戴三徵君還谷口舊居
巖穴多遺秀弓(一作公)車屢遠招周王尊渭叟潁客傲唐
堯出處天波洽關河地勢遥瞻星吳郡夜作霧華山朝
清論虛重席閑居挂一瓢漁歌思坐酌宸渥寵行軺春
為荷裳煖霜因葛履消層崖懸瀑溜萬壑振清飇谷鳥
猶(一作還)遷木場駒正(一作會)食苖謝安何日起台鼎佇君
調
金地藏
金地藏新羅國王子至德初航海居九華山詩一首
送童子下山
空門寂寞汝思家禮别雲房下九華愛向竹欄騎竹馬
懶於金地聚金沙添瓶澗底休招月烹茗甌中罷弄花
好去不須頻下淚老僧相伴有煙霞
懷素
懷素京兆人姓范(一作錢)從玄奘法師出家上元三年詔
住西太原寺尋歸西京以草書名詩二首
題張僧繇醉僧圖
人人送酒不曾沽終日松間挂一壺草聖欲成狂便發
真堪畫入醉僧圖
寄衡嶽僧
祝融高座對寒峰雲水昭丘幾萬重五月衲衣猶近火
起來白鶴冷青松
御定全唐詩卷八百八
