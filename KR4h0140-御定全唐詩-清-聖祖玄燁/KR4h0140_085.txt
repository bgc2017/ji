欽定四庫全書
御定全唐詩卷八十五
張說
張說字道濟一字說之洛陽人武后策賢良方正說所
對第一授左補闕擢鳳閣舍人忤旨配流欽州中宗召
還累遷工部兵部侍郎修文館學士睿宗拜為中書侍
郎知政事開元初進中書令封燕國公尋出刺相州左
轉岳州召拜兵部尚書知政事敕令廵邊後為集賢院
學士尚書左丞相卒謚文貞說為人敦氣義重然諾喜
延納後進朝廷大述作多出其手與蘇頲號燕許大手
筆謫岳州後詩益悽惋人謂得江山之助集三十卷内
詩九卷今編詩五卷
唐封泰山樂章(唐書樂志曰開元十三年明皇封泰山祀天樂降神用豫和六)
(變迎送皇帝用太和登歌奠玉帛用肅和迎爼用雍和酌獻飲福並用夀和送文舞出迎武舞)
(入用舒和終獻亞獻用凱安送神用豫和)
豫和六首
挹泰壇紫(一作柴)泰清受天命報天成竦皇心薦樂聲志
上逹歌下迎
億上帝臨下庭騎日月陪列星嘉視信大糦馨澹神心
醉皇靈
相百辟貢八荒九歌叙萬舞翔肅振振鏗皇皇帝欣欣
福穰穰
高在上道光明物資始德難名承眷命牧蒼生寰宇謐
泰階平
天道無親至誠與鄰山川遍禮宫徵惟新玉帛非盛聰
明會眞正斯一德通乎百神
享帝享親維孝維聖緝熙懿德敷揚成命華夷志同笙
鏞禮盛明靈降止感此誠敬
太和
孝敬中發和容外彰騰華照㝢如昇太陽貞璧就奠玄
靈垂光禮樂具舉濟濟洋洋
肅和
奠祖配天承天享帝百靈咸秩四海來祭植我蒼璧布
我玄製華日裵回神煙容裔
雍和
俎豆有馥絜粢豐盛亦有和羹既戒既平鼓鐘管磬肅
唱和嗚皇皇我祖來我思成
壽和
烝烝我后享獻惟寅躬酌鬱鬯跪奠明神孝莫孝乎配
上帝親敬莫敬乎教天下臣
壽和
皇祖嚴配配享皇天皇皇降嘏天子萬年
舒和
六鐘翕協六變成八佾徜徉八風生樂九韶兮神人感
美七德兮天地清
凱安
烈祖順三靈文宗威四海黃鉞誅羣盗朱旗掃多罪戢
兵天下安約法人心改大哉干羽意長見風雲在
豫和
禮樂終禋燎上懷靈惠結皇想歸風疾回風爽百神來
衆神往
唐享太廟樂章(唐書樂志曰明皇開元七年享太廟樂迎神用永和皇帝行用)
(太和登歌酌瓚用肅和迎爼用雍和皇帝酌醴齊用文舞獻宣皇帝用光大舞光皇帝用長發)
(舞景皇帝用大政舞元皇帝用大成舞高祖用大明舞太宗用崇德舞高宗用鈞天舞中宗用)
(大和舞睿宗用景雲舞皇帝飲福受脤用福和送文舞出迎武舞入用舒和亞獻終獻行事武)
(舞用凱安撤豆用登歌送神用永和按景皇帝舊用大基至是改用大政云)
永和三首
肅九室諧八音歌皇慕動神心禮宿設樂妙尋聲明備
祼奠臨
律迓氣音入玄依玉几御黼筵聆愾息僾周旋九韶徧
百福傳
信工祝永頌聲來祖考聽和平相百辟貢九瀛神休委
帝孝成
太和
時文聖后清廟肅邕致誠勤薦在貎思恭玉節肆夏金
鏘五鐘繩繩雲步穆穆天容
肅和
天子享孝工歌溥將射祼鬱鬯乃焚膋薌臭以逹旨聲
以求陽奉時烝嘗永代不忘
雍和二首
在滌嘉豢麗碑敬牲角握之牝色純之騂火傳陽燧水
溉隂精太公胖俎傅說和羹
俎豆有馥齊盛絜豐亦有和羹旣戒旣平鼓鐘管磬肅
唱和鳴皇皇后祖來我思成(此首與封泰山樂章雍和同)
文舞
聖謩九德眞言五千慶集昌胄符開帝先高文杖鉞克
配彼天三宗握鏡六合渙然帝其承祀率禮罔愆圖書
霧出日月清懸舞形德類詠諗功傳黃龍蜿蟺彩雲蹁
蹮五行氣順八佾風宣介此百禄於皇萬年
光大舞
肅肅藝祖滔滔濬源有雄玉劔作鎮金門玄王貽緒后
稷謀孫肇禋九廟四海來尊
長發舞
具禮崇德備樂承風魏推幢主周贈司空不行而至無
成有終神興王業天歸帝功
大政舞
於赫元命權輿帝文天齊八柱地半三分宗廟觀德笙
鏞樂勳封唐之兆成天下君
大成舞
帝舞季歷龍聖生昌后歌有蟜胎炎孕黃天地合德日
月齊光肅雍孝享祚我萬方
大明舞
赤精亂德四海困窮黃旗舉義三靈會同早望春雨雲
披大風溥天來祭高祖之功
崇德舞
皇合一德朝宗百神削平天地大拯生人上帝配食單
于入臣戎歌陳武曄曄震震
釣天舞
高皇邁道端拱無為化懷獯鬻兵賦句驪禮尊封禪樂
盛來儀合位媧后同稱伏羲
大和舞
退居江水鬱起丹陵禮物還舊朝章中興龍圖友及駿
命恭膺鳴球香瓉大糦是承
景雲舞
景雲霏爛告我帝符噫帝冲德與天為徒笙鏞遥遠俎
豆虚無春秋孝獻回復此都
福和
備禮用樂崇親致尊誠通慈降敬徹愛存獻懷稱夀啐
感承恩皇帝孝德子孫千億大包天域長亘不極
舒和
六鐘翕協六變成八佾徜徉八風生樂九歆兮神人感
美七德兮天地清(此首與封泰山樂章舒和同)
凱安三首
瑟彼瑶爵亞維上公室如屏氣門不容躬禮殷其本樂
執其中聖皇永慕天地幽通
禮匝三獻樂徧九成降循軒陛仰欷皇情福與仁合德
因孝明百年神畏四海風行
總總干戚填填鼓鐘奮揚增氣坐作為容離若鷙鳥合
如戰龍萬方觀德肅肅邕邕
登歌
止笙磬撤豆籩音無響窅入玄主在室神在天情餘慕
禮罔愆喜黍稷屢豐年
永和
眇嘉樂授靈爽感若来思如往休氣散回風上返寂寞
還惚恍懷靈駕結空想
御定全唐詩卷八十五
