欽定四庫全書
御定全唐詩卷一百十一
韓休
韓休京兆長安人舉賢良累官禮部侍郎開元二十一
年拜黃門侍郎與蕭嵩同秉政休敷陳治道多鯁直帝
重之終太子少師諡文忠詩三首
奉和御製平胡
南牧正紛紛長河起塞氛玉符(一作兵)徵選士金鉞拜將
軍疊鼔搖邊吹連旌暗朔雲祅星乘夜落害(一作吉)氣入
朝分始見幽烽警俄看烈火焚功成奏凱樂戰罷策歸
勲盛德陳清廟神謨屬大君叨榮逄偃羽率舞詠時文
奉和聖製送張說廵邊
一德光(一作先)台象三軍掌(一作賞)夏卿來威申廟略出總
叶師貞受鉞辭金殿憑軒去(一作出)鼎城曙光搖組甲疎
吹繞雲旌左律方先凱中鼙即訓兵定功彰(一作張)武事
陳頌紀天聲祖宴初留賞宸章更寵行車徒零(一作靈)雨
送林野夕隂生路極河流遠川長朔氣平南轅遲返旆
歸奏謁承明
祭汾隂樂章
於穆濬哲維清緝熙肅事昭配永言孝思滌濯静嘉馨
香在茲神之聽之用受福釐
許景先
許景先義興人舉進士授夏陽尉神龍初拜左拾遺擢
中書舍人與齊澣王丘韓休張九齡更知制誥俱以文
翰見稱開元中帝自擇刺史景先首中其選自吏部侍
郎出為虢州刺史卒侍中詩五首
徵君宅(今祇洹寺是)
徵君昔嘉遯抗跡遺俗塵了心悟有物乘化遊(一作入)無
垠道喪歴千載復存潁陽真上虞佳山水晩歲躭隱淪
内史既解綬支公亦相親儒道匪遠理意勝聊自欣洄
沿南谿夕流浪東山春石壁踐丹景金潭冒綠蘋探鍊
脩海嶠賞心寓情人奈何靈仙骨鍬(一作斂)翮瑶池津寥
寥虛白宇夙剏招提因家風緬多尚玄德謝無鄰謬陪
金門彦矯跡侍紫宸皇恩竟已矣遺烈庶不泯
折柳篇
春色東來度渭(一作灞)橋青門垂柳百千條長楊西連建
章路漢家林(一作禁)苑紛無數縈花始遍合歡枝(一作宫)遊
絲半罥相思樹春樓初日照南隅柔條垂綠掃金鋪寶
釵新梳倭墮髻錦帶交垂連理襦自憐柳塞淹戎幕銀
燭長啼愁夢著芳樹朝催玉管新春風夜染羅衣薄城
頭楊柳已如絲今年花落去年時折芳遠寄相思曲為
惜容華難再持
奉和御製春臺望
睿德在青陽高居視中縣秦城連鳳闕漢寢疏龍殿文
物照光輝郊畿鬱葱蒨千門望成錦八水明如練複道
曉光披宸遊出禁移瑞氣朝浮五雲閣祥光夜吐萬年
枝蘭葉負龜初薦祉桐花集鳳更來儀秦漢生人凋力
役阿房甘泉構雲碧汾祠雍畤望通天玉堂宣室坐長
年鼓鐘西接咸陽觀苑囿南通鄠杜田明主卑宮誡前
失輔德欽賢政惟一昆蟲不天在春蒐稼穡常艱重農
術邦家已荷聖謨新猶聞儉陋惜中人豫奉北辰齊七
政長歌東武抃千春
陽春怨
紅樹曉鶯啼春風暖翠閨雕籠熏繡被珠履踏金隄芍
藥花初(一作如)吐菖蒲葉正齊藁砧當此日行役向遼西
奉和聖製送張尚書廵邊
文武承邦式風雲感國禎王師親賦政廟略久論兵漢
主知三傑周官統(一作總)六卿四方分閫受千里坐謀成
介胄辭前殿壺觴宿左營賞延頒賜重宸贈出車榮龍
武三軍氣魚鈴五校名郊雲駐旌羽邊吹引金鉦訓(一作)
(振)旅方稱德安人更克貞佇看(一作觀)銘石罷同聽凱歌
聲
王丘
王丘字仲山相州安陽人舉制科中第自偃師主簿擢
監察御史開元初遷紫微舍人吏部侍郎其奬用如孫
逖張晉明王泠然皆一時茂秀蕭嵩引與當國丘固辭
盛推韓休休秉政薦為御史大夫終禮部尚書詩三首
詠史
高潔非養正盛名亦險艱偉哉謝安石㩦妓入東山雲
巖響金奏空水灔朱顔蘭露滋香澤松風鳴珮環歌聲
入空盡舞影到池閒杳眇同天上繁華非代間卷舒混
名跡縱誕無憂患何必蘇門子冥然閉清關
奉和聖製荅張說扈從南出雀鼠谷之作
襟帶三秦接旂常萬乘過陽原淑氣早陰谷沍寒多花
縟前茅仗霜嚴後殿戈代(一作戍)雲開晉嶺江雁入汾河
北土分堯俗南風動舜歌一聞天樂唱恭逐萬人和
奉和聖製送張尚書廵邊
德業蘊時宗幽符夢象通台司計祈父師律總元戎出
入敷能政謀猷體至公贈行光睿什宴别感宸衷文炳
高天曜恩垂湛露融建牙之塞表鳴鼓接雲中策密鬼
神祕威成劒騎雄朔門正炎月兵氣已秋風肅殺從此
始方知胡運窮(諸篇十韻此止九韻)
蘇晉
蘇晉數歲能屬文作八卦論吏部侍郎房穎叔祕書少
監王紹宗見而歎曰後來之王粲也應進士又舉大禮
科皆上第先天中累遷中書舍人崇文館學士明皇監
國每有制命皆晉及賈曾藁定數進讜言以父珦年老
乞觧職歸侍開元十四年為吏部侍郎知選事多賞拔
終太子左庶子詩二首
過賈六
主人病且閒客來情彌適一酌復一笑不知日將夕昨
來屬歡游於今盡成昔努力持所趣空名定何益
奉和聖製送張說廵邊
方漢比周年興王合(一作今)在宣亟聞降虜拜復覩出師
(一作軍)篇祈父萬邦式英猷三略傳算車申夏政苃舍啓
戎田嚴問盟(一作盈)胡苑軍容濟洛川皇情悵關旆詔餞
列郊筵路接禁園草池分御井蓮離聲軫去角居念斷
歸蟬三捷豈云爾七擒良信然具僚誠寄望奏凱秋風
前
崔禹錫
崔禹錫字洪範融之子登顯慶三年進士第開元中為
中書舍人卒贈定州刺史詩一首
奉和聖製送張說廵邊
供帳何煌煌公其撫朔方羣僚咸(一作御)餞酌明主降離
章關塞重門下郊岐禁苑傍練(一作陳)兵宜雨洗(一作濯)卧
鼓候風凉炎景寧云憚神謀肅所將旌搖天月迥騎入
塞雲長赫赫皇威振油油聖澤滂非惟按車甲兼以正
封疆叱咤陰山道澄清瀚海陽虜垣行决勝台座佇為
光
張嘉貞
張嘉貞蒲州猗氏人以五經舉補平鄉尉則天召見與
語大悅擢監察御史累遷中書舍人開元中拜中書令
後出為定州刺史知北平軍事將行上自賦詩詔百寮
出餞於上東門外嘉貞至州於恒嶽廟中立頌自為文
書石累封河東侯詩三首
恩敇尚書省寮宴昆明池應制(同用堯字)
靈沼初開漢神池舊浴堯昔人徒習武明代此聞韶地
脈山川勝天恩雨露饒時光牽利舸春淑覆柔條芳醖
酲千日華牋落九霄幸承歡賚重不覺醉歸遥
奉和早登太行山中言志應制
明發扈山巔飛龍高在天山南平對鞏山北遠通燕瞻
彼岡巒峻憑兹士馬姸九圻(一作旂誤)行若砥萬谷輾如川
羅網開三面閭閻問百年澤將春雪比文共曉星連徯
后逄今聖登台謝曩賢唯餘事君節不譲古人先
奉和聖製送張說廵邊
天錫我宗盟元戎付夏卿多才兼將相必勇獨横行經
緯稱人傑文章作代英山川看是陣草木想為兵不待
河冰合猶防塞(一作漢)月明有謀當繫醜無戰且綏氓閫
外傳(一作專)三略雲中冀一平感恩同義激(一作共心盡)悵别
屢(一作旅)魂驚直視前旌掣遥聞後騎鳴還期方定日復
此出郊迎
句
河魚未上凍江蟄已聞雷(見緯略)
盧從愿
盧從愿字子龔相州臨漳人弱冠舉明經又應制舉拜
右拾遺歴殿中侍御史累遷中書舍人睿宗踐阼拜吏
部侍郎精心典選有美譽開元末以吏部尚書致仕詩
二首
奉和聖製送張說廵邊
上將發文昌中軍静朔方占星引旌節擇日拜壇場禮
樂臨軒送威聲出塞揚安邊俟帷幄制勝在巖廊作鼓
將軍氣投醪壮士觴戒途遵六月離贈動三光槐路清
梅暑蘅臯起(一作赴)麥凉時文仰雄伯耀武震遐荒衽席
知無戰兵戈示不忘佇聞歌杕杜凱入繫名王
祭汾陰樂章
坤元載物陽樂發生播植資始品彙咸亨列俎棋布方
壇砥平神歆禋祀后德惟明
袁暉
袁暉以魏知古薦為左補闕開元中馬懷素請校正羣
籍暉自邢州司戸參軍預焉詩八首
長門怨
早知君愛歇本自無縈妬誰使恩情深今來反相誤愁
眠羅帳曉泣坐(一作望)金閨暮獨有夢中魂猶言意如故
銅雀妓
君愛本相饒從來似舞腰那堪攀玉座腸斷望陵朝怨
著情無主哀凝曲不調况臨松日暮悲吹坐蕭蕭
正月閨情
正月金閨裏微風繡戶間曉魂(一作妆)憐别夢春思逼啼
顔遶砌梅堪折當軒樹未攀歲華庭北上(一作方若此)何日
度陽關
二月閨情
二月韶光好春風香氣多園中花巧笑林裏鳥能歌有
恨離琴瑟無情著綺羅更聽春燕語妾亦不如他
三月閨情(後四句缺)
三月春將盡空房妾獨居蛾眉愁自結鬢髮沒情梳
七月閨情
七月坐凉宵金波滿麗譙容華芳意改枕席怨情饒錦
字沾愁淚羅裙緩細腰不如銀漢女歲歲鵲成橋
奉和聖製荅張說扈從南出雀鼠谷之作
魏國山河險周王警蹕廻九旗雲際出萬騎谷中來石
路(一作岸)行將盡煙郊望忽開賞矜垂柳報春畏落花催
興逸横汾什(一作體)恩褒作頌才小臣瞻日月延首詠康
哉
奉和聖製送張尚書廵邊
出師宣九命分閫用三台始應幕中畫言從天上來丹
青不獨任韜略遂雙該坐見威稜(一作靈)洽彌彰事業恢
旌旗曉雲(一作霜)送鞞鼔朔風催虜氣消殘月邊聲韻落
梅羽書雄北地龍漠(一作漢)寝南垓(一作埃)寵戰黃金盡輸
誠(一作戈)白日迴離章宸翰發祖讌國門開欲識恩華盛
平生文武材
王光庭
王光庭與張說善說贈詩云同居洛陽陌蓋亦洛陽人
也詩二首
奉和聖製荅張說扈從南出雀鼠谷
省俗恩將遍廵方路稍廻寒隨汾谷盡春逐晉郊來雲
騎傳行漏煙旄引從臺惠風初應律和氣正調梅雅頌
通宸詠(一作禁)天文接曙台(一作陪)灞陵(一作城)桃李色應待
日華開
奉和聖製送張說廵邊
賢相德(一作得)符充朝推文武雄海波先(一作光)若鏡關草
豫從風鉞助將軍勇威成天子功瓊章九霄發錫宴五
衢通玉輾龍盤帶金装鳳勒(一作頸)驄虎貔紛儗儗河洛
振(一作震)熊熊戈劍千霜白旌旗(一作旃)萬火紅示刑夷夏
(一作狄)變流惠鬼方(一作神)同寇息軍容偃塵銷朔野空用
師敷禮樂非是為獯戎
徐知仁
徐知仁開元時人詩一首
奉和聖製送張說廵邊
聖德膺三統皇恩被(一作備)八埏大明均照物小醜未寧
邊國相台衡重元戎廟略宣紫泥方受命黃石乃推賢
問辠隂山下安人屬國前度關行照月乘障坐消煙北
闕紆宸藻南橋列祖筵耀威當夏日殺氣指秋天鞞鼓
黿鼉振旌旗鳥獸懸由來詞翰手(一作首)今見勒燕然
席豫
席豫字建侯襄陽人徙家河南進士及第開元中累官
考功員外郎典舉得士三遷中書舍人與韓休許景先
徐安貞孫逖相次掌制誥皆有能名天寶初改尚書左
丞撿挍禮部尚書明皇登朝元閣賦詩羣臣屬和帝以
豫詩最工詔曰詩人之首出作者之冠冕也詩五首
奉和勅賜公主鏡
令節頒龍鏡仙輝下鳳臺含靈萬象入寫照百花開色
與皇明散光隨聖澤來姸媸冰鑑裏從此媿非才
江行紀事二首
飄颻任舟楫廻合傍江津後浦情猶在前山賞更新樹
深煙羃羃(一作漠漠)灘淺石磷磷川路南行遠淹留惜此辰
江汛春風勢山樓曙月輝猨攀紫巖飲鳥拂清潭飛古
樹崩沙岸新苔覆石磯津途賞無限征客暫忘歸
奉和聖製答張說南出雀鼠谷
鳴鑾初幸代旋(一作簇)蓋欲横汾山盡千旗出(一作直)郊平
五校分前林已暄景後壑尚寒氛風送簫韶曲花鋪(一作)
(迎)黼黻文鹽梅推上宰禮樂統中軍獻賦紆天札飄颻
飛白雲
奉和聖製送張說廵邊
聖主(一作帝)重兵權分符(一作麾)屬大賢中軍仍執政(一作節)
丞相復廵邊翕習戎装動張皇廟略宣朝榮承睿札野
餞轉行旃亭障東緣海沙場北際天春冬見巖(一作嚴)雪
朝夕候烽煙已勒封(一作燕)山記(一作頌)猶聞遣戍篇五營
將月合八陣與雲連經略(一作絡)圖方遠懷柔道更全歸
來畫麟閣藹藹武功傳
韓思復
韓思復字紹出京兆長安人舉秀才高第調梁府倉曹
參軍累遷中書舍人開元初擢諫議大夫出為德州刺
史拜黃門侍郎遷御史大夫復出刺襄州還拜太子賓
客卒諡文明皇親題其碑曰有唐忠孝韓長山之墓詩
一首
祭汾隂樂章
大樂和暢殷薦明神一降通感八變必臻有求斯應無
德不親降靈醉止休徵萬人
劉晃
劉晃開元中人詩一首
祭汾隂樂章
大君出震有事郊禋齋戒既肅馨香畢陳樂和禮備候
暖風春恭惟降福實賴明神
御定全唐詩卷一百十一
