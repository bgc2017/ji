欽定四庫全書
御定全唐詩卷三百八
張志和
張志和字子同婺州金華人年十六舉眀經肅宗時待
詔翰林後不復仕進居江湖自稱煙波釣叟詩九首
太寥歌
化元靈哉碧虛清哉紅霞眀哉冥哉茫哉惟化之工無
彊哉
空洞歌
無自而然自然之元無造而化造化之端廓然慤然其
形團圞反爾之視絶爾之思可以觀
漁父歌(西吳記云湖州磁湖鎮道士磯即志和所謂西塞山前也志和有漁父詞刺史)
(顔真卿與陸鴻漸徐士衡李成矩倡和)
西塞山前白鷺飛桃花流水鱖魚肥青篛笠綠簔衣斜
風細雨不須歸
釣臺漁父褐為裘兩兩三三舴艋舟能縱櫂慣乘流長
江白浪不曾憂
霅谿灣裏釣漁翁舴艋為家西復東江上雪浦邊風笑
著荷衣不歎窮
松江蟹舍主人歡菰飯蓴羹亦共餐楓(一作梧)葉落荻花
乾醉宿漁舟不覺寒
青草湖中月正圓巴陵漁父櫂歌連釣車子橛頭船樂
在風波不用仙
上巳日憶江南禊事
黃河西繞郡城流上巳應無祓禊遊為憶淥江春水色
更随宵夢向吳洲
漁父
八月九月蘆花飛南谿老人垂釣歸秋山入簾翠滴滳
野艇倚檻雲依依却把漁竿尋小徑閒梳鶴髮對斜暉
翻嫌四皓曾多事出為儲皇定是非
張松齡
張松齡志和兄也詩一首
和答弟志和漁父歌(松齡懼志和放浪不返為築室越州東郭和其詞以)
(招之)
樂是(一作在)風波釣是閒草堂松徑已勝攀太湖水洞庭
山狂風浪起且須還
陸羽
陸羽字鴻漸撰茶經三卷或云自太子文學徙太常寺
太祝不就詩二首
歌(太和中復州有一老僧云是陸弟子常諷此歌)
不羡黃金罍不羡白玉杯不羡朝入省不羡暮入臺惟
羡西江水曾向金陵城下來
會稽東小山
月色寒潮入剡溪青猨呌斷綠林西昔人已逐東流去
空見年年江草齊
句
辟彊舊林間怪石紛相向(翫月辟彊園見紀事)絶澗方險尋
亂巖亦危造(見海錄碎事)瀉從千仞石寄逐九江船(題康王谷)
(泉志見統)
御定全唐詩卷三百八
