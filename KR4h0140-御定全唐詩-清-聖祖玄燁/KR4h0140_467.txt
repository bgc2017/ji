欽定四庫全書
御定全唐詩卷四百六十七
牟融
牟融有贈歐陽詹張藉韓翃諸人詩蓋貞元元和間人
也詩一卷
春日山亭
醉来重整華陽巾搔首驚看白髮新莫道愁多因病酒
只緣命薄不辭貧龍魚失水難為用龜玉蒙塵未見珍
正是聖朝全盛日詎知林下有閒人
寄周韶州
十年學道困窮廬空有長才重老儒功業要當垂永久
利名那得在湏臾山中荆璞誰知玉海底驪龍不見珠
寄語故人休悵怏古来賢逹事多殊
秋夜醉歸有感而賦
銜杯誰道易更闌沈醉歸來不自歡惆悵後時孤劔冷
寂寥無寐一燈殘竹窗凉雨鳴秋籟江郭清砧𢷬夜寒
多少客懷消不得臨風搔首浩漫漫
寄范使君
未秋為别已終秋咫尺婁江路阻脩心上惟君知委曲
眼前獨我逐漂流從来姑息難為好到底依棲總是諏
西望家山成浩歎臨風搔首不勝愁
送羅約
雨晴江館柳依依握手那堪此别離獨鶴孤琴隨遠旆
紅亭綠酒惜分岐月明野店聞雞早花暗關城匹馬遲
後夜定知相憶處東風回首不勝悲
題李昭訓山水
卜築藏修地自偏尊前詩酒集羣賢半岩松暝時藏鶴
一枕秋聲夜聽泉風月謾勞酬逸興漁樵隨處度流年
南州人物依然在山水幽居勝輞川
處厚遊杭作詩寄之
江村搖落暫逢秋况是聞君獨遠遊浙水風煙思弔古
楚鄉人物賦登樓書沈寒鴈雲邊影夢繞清猨月下愁
念我故人勞碌久不如投老臥滄洲
山中有懷李十二(第七句缺三字第八句缺一字)
林前風景晚蒼蒼林下懷人路杳茫白髮流年淹舊業
碧山茅屋卧斜陽客邊秋興悲張翰病裏春情笑沈郎
何事登樓幾廽搔首思歸
客中作
異鄉歲晚悵離懷遊子馳驅媿不才夜夜砧聲催客去
年年鴈影帶寒来半林殘葉迎霜落三徑黃花近節開
幾度無聊倍惆悵臨風搔首獨興哀
山寺律僧畫蘭竹圖
偶来絶頂興無窮獨有山僧筆最工綠徑日長袁戶在
紫荃秋晩謝庭空離花影度湘江月遺珮香生洛浦風
欲結歲寒盟不去忘機相對畫圖中
送客之杭
西風吹冷透貂裘行色匆匆不暫留帆帶夕陽投越浦
心隨明月到杭州風清聽漏驚鄉夢燈下聞歌亂别愁
懸想到杭州興地尊前應與話離憂
有感二首
何事離懷入夢頻貧居寂寞四無鄰詩因韻險難成律
酒為愁多不顧身眼底故人驚歲别尊前華髮逐時新
十年飄泊如萍跡一度登臨一悵神
搔首臨風獨倚欄客邊驚覺歲華殘栖遲未遇常鋾薦
邂逅寧彈貢禹冠有興不愁詩韻險無聊只怕酒杯乾
何如日日長如醉付與詩人一笑看
送沈侯之京
悠悠旌旆出東樓特出仙郎上帝州劉旻才高能富國
蕭何人傑足封侯關河弱柳垂金縷水驛青帘拂畫樓
欲盡故人尊酒意春風江上暫停舟
寄羽士
别來有路隔仙凡幾度臨風欲去難樂道無時忘鶴伴
談玄何日到星壇山中勝景常留客林下清風好煉丹
使我浮生塵鞅脫相從應得一盤桓
題趙支
林間曲徑掩衡茅遶屋青青翡翠稍一枕秋聲鸞舞月
半窗雲影鶴歸巢曾聞賈誼陳奇策肯學揚雄賦解嘲
我有清風高節在知君不負歲寒交
司馬遷墓
落落長才負不羈中原回首益堪悲英雄此日誰能薦
聲價當時衆所推一代高風留異國百年遺跡剰殘碑
經過詞客空惆悵落日寒煙賦黍離
春遊
錦袍日暖耀冰蠶上客陪遊酒半酣笑拂吟鞭邀好興
醉欹烏帽逞雄談樓前弱柳搖金縷林外遥山隔翠嵐
正是太平行樂處春風花下且停驂
水西草堂(第四句缺二字第七句缺一字)
蘿徑蕭然曲業存閒雲流水四無隣身留白屋潛蹤跡
門吟學隠淪吟對琴尊江上月笑看花木鏡中春
遺書自有親處何必驅馳擾世塵
送羽衣之京
羽衣縹緲拂塵囂悵别河梁贈柳條閬苑雲深孤鶴迥
蓬萊天近一身遥香浮寶輦仙風潤花落瑶壇絳雨消
自是長生林下客也陪鴛鷺入清朝
題道院壁
山中舊宅四無隣草淨雲和迥絶塵神棗胡麻能飯客
桃花流水蔭通津星壇火伏煙霞暝林壑春香鳥雀馴
若使凡緣終可脫也應從此度閒身
贈歐陽詹
為客囊無季子金半生蹤跡任浮沈服勤因念劬勞重
思養徒懷感慨深島外斷雲凝遠日天涯芳草動愁心
家林千里遥相憶幾度停車一悵吟
邵公母
搔首驚聞楚些歌拂衣歸去淚懸河劬勞長想三春恨
思養其如寸草何淛水夢懷千里遠蘇臺愁望白雲多
傷心獨有黃堂客幾度臨風詠蓼莪
客中作
千里雲山戀舊遊寒窗凉雨夜悠悠浮亭花竹頻勞夢
别路風煙半是愁芳草傍人空對酒流年多病倦登樓
一杯重向樽前醉莫遣相思累白頭
贈楊處厚
十年學道苦勞神贏得尊前一病身天上故人皆是貴
山中明月獨相親客心淡泊偏宜静吾道從容不厭貧
幾度臨風一回首笑看華髮及時新
重贈張籍
舊日儀容只宛然笑談不覺度流年凡緣未了嗟無子
薄命能孤不怨天一醉便同塵外客百杯疑是酒中仙
人生隨處堪為樂管甚秋香滿鬢邊
贈殷以道
世路紅塵懶步趨長年結屋傍巖隅獨留鄉井誠非隠
老向山林不自愚肯信白圭終在璞誰憐滄海竟遺珠
閒来撫景窮吟處尊酒臨風不自娱
翁母些
滿頭華髮向人垂長逝音容迥莫追先壠每懷風木夜
畫堂無復綵衣時停車遥望孤雲影翹首驚看弔鶴悲
獨有賢人崇孝義傷心共詠蓼莪詩
題山莊
蘿屋蕭蕭事事幽臨風搔首遠凝眸東園松菊存遺業
晚景桑榆樂舊遊吟對清尊江上月笑談華髮鏡中秋
牀頭濁酒時時漉上客相過一任留
沈存尚林亭夜宴
草堂寂寂景偏幽到此令人一縱眸松菊寒香三徑晚
桑榆煙景兩淮秋近山紅葉堆林屋隔浦青帘拂畫樓
終日忘情能自樂清尊應得遣閒愁
題孫君山亭
長年樂道遠塵氛静築藏修學隠淪吟對琴樽庭下月
笑看花木檻前春閒來欲著登山屐醉裏還披漉酒巾
林壑能忘軒冕貴白雲黃鶴好相親
題徐俞山居
青山重叠巧裁攅引水流泉夜激湍嵐鎻巖扉清晝暝
雲歸松壑翠隂寒不因李相門前見曾向袁生畫裏看
我老不堪詩思杳幾回吟倚曲欄干
送范啓東還京
蕭蕭行李上征鞍滿目離情欲去難客裏故人尊酒别
天涯遊子弊裘寒官橋楊柳和愁折驛路梅花帶雪看
重到京華舊遊地春風佳麗好盤桓
樓城叙别
故人為客上神州傾盖相逢感昔遊屈指年華嗟遠别
對牀風雨話離愁清樽不負花前約白髮驚看鏡裏秋
此際那堪重分手綠波芳草暫停舟
寫意二首
寂寥荒館閉閒門苔徑隂隂屐少痕白髮顛狂塵夢斷
青氊泠落客心存高山流水琴三弄明月清風酒一樽
醉後曲肱林下卧此生榮辱不湏論
蕭蕭華髮滿頭生深遠蓬門倦送迎獨喜冥心無外慕
自憐知命不求榮閒情欲賦思陶令卧病何人問馬卿
林下貧居甘困守儘教城市不知名
贈浙西李相公
長庚烈烈獨遥天盛世應知降謫仙月裏昔曾分兔藥
人間今喜得椿年文章政事追先逹冠盖聲華羡昔賢
尊酒與君稱夀畢春風入醉綺羅筵
天台
碧溪流水泛桃花樹繞天台迥不賒洞裏無塵通客境
人間有路入仙家雞鳴犬吠三山近草静雲和一徑斜
此地不知何處去暫留瓊珮卧煙霞
送陳衡
秋江煙景晚蒼蒼江上離人促去航千里一官嗟獨往
十年雙鬢付三霜雲迷樓曲親庭遠夢遶通山客路長
不必臨風悲冷落古来白首尚為郎
送沈翔
江上西風一櫂歸故人此别會應稀清朝盡道無遺逸
當路誰曾訪少微謾有才華嗟未逹閒尋鷗鳥暫忘機
臨岐不用空惆悵未必新豐老布衣
過蠡湖
東湖煙水浩漫漫湘浦秋聲入夜寒風外暗香飄落粉
月中清影舞離鸞多情袁尹頻移席有道喬仙獨倚闌
幾度篝簾相對處無邊詩思到吟壇
登環翠樓
山中地僻好藏修寂寂幽居架小樓雲樹四圍當戶暝
煙嵐一帶隔簾浮舉杯對月邀詩興撫景令人豁醉眸
我亦人間肥遁客也將蹤跡寄林丘
遊淮雲寺
白雲深鎖沃州山冠盖登臨衆仰攀松徑風清聞鶴淚
曇花香暝見僧還玄機隠隠應難覺塵事悠悠了不關
興盡凡緣因未晚裵回依舊到人間
遊報本寺
山房寂寂蓽門開此日相期社友来雅興共尋方外樂
新詩争羡郢中才茶煙褭褭籠禪榻竹影蕭蕭掃徑苔
醉後不知明月上狂歌直到夜深回
了然塵事不相關錫杖時時獨看山白髮任教䨇鬢改
黃金難買一生閒不留活計存嚢底贏得詩名滿世間
自笑微軀長碌碌幾時来此學無還
題陳侯竹亭
曾向幽亭一榻分清風滿座絶塵氛丹山鳳泣鉤簾聽
滄海龍吟對酒聞漠漠暝隂籠砌月盈盈寒翠動湘雲
歲寒高節誰能識獨有王猷愛此君
送報本寺分韻得通字(第七句第八句缺)
幾度乘閒謁梵宮此郎聲價重江東貴侯知重曾忘勢
閒客頻来也悟空滿地新蔬和雨綠半林殘葉帶霜紅
(闕)
寄永平友人
故人千里隔天涯幾度臨風動遠思賈誼上書曾伏闕
仲舒陳策欲匡時高風落落誰同調往事悠悠我獨悲
何日歸来話疇昔一樽重叙舊襟期
朔風獵獵慘寒沙關月寥寥咽暮笳放逐一心終去國
驅馳千里未還家青蠅點玉原非病滄海遺珠世所嗟
直道未容淹屈久暫勞蹤跡寄天涯
陳使君山莊
新卜幽居地自偏士林争羡使君賢數椽瀟灑臨溪屋
十畝膏腴附郭田流水斷橋芳草路淡煙疎雨落花天
秋成凖擬重来此沈醉何妨一榻眠
題寺壁
僧家勝景瞰平川霧重嵐深馬不前宛轉數聲花外鳥
往来幾葉渡頭船青山遠隔紅塵路碧殿深籠綠樹煙
聞道此中堪遁跡肯容一榻學逃禪
送徐浩
渡口潮平促去舟莫辭尊酒暫相留弟兄聚散天邊鴈
蹤跡浮沈水上鷗千里好山青入楚幾家深樹碧藏樓
知君此去情偏切堂上椿萱雪滿頭
謝惠劔
感君三尺鐡揮霍鬼神驚浩氣中心發雄風兩腋生犬
戎從此滅巢穴不時平萬里横行去封侯賴有成
送僧
梵王生别思之子事遐征煙水浮杯渡雲山隻履行三
生塵夢醒一錫衲衣輕此去家林近飄飄物外情
送友人
有客櫂扁舟相逢不暫留衣冠重文物詩酒足風流官
路生歸興家林想舊遊臨岐分手後乘月過蘇州
題朱慶餘閒居四首
瀟灑藏修處琴書與畫圖白丁門外遠俗子眼前無楚
楚臨軒竹青青暎水蒲道人能愛静諸事近清枯
盡日衡門閉蒼苔一徑新客心非厭静悟道不憂貧白
屋懸塵榻清樽憶故人近来疎懶甚詩債後吟身
閒客幽棲處瀟然一草廬路通元亮宅門對子雲居按
劔心猶壮琴書樂有餘黃金都散盡收得鄴侯書
寂寥荒館下投老欲何為草色凝陳榻書聲出董帷閒
雲長作伴歸鶴獨相隨才薄知無用安貧不自危
寄張源
咫尺西江路悲歡暫莫聞青年俱未逹白社莫離羣曲
徑荒秋草衡茅掩夕曛相思不相見愁絶賦停雲
題竹
瀟灑碧玉枝清風追晉賢數點渭川雨一縷湘江煙不
見鳳皇尾誰識珊瑚鞭柯亭可相遇驚聽奏鈞天
有感
盛世嗟沈伏中情怏未舒途窮悲阮籍病久憶相如無
客空塵榻閒門閉草廬不勝岑絶處高卧半牀書
題山房壁
珠林春寂寂寶地夜沈沈玄奥凝神久禪機入妙深參
同大塊理窺測至人心定處波羅蜜湏從物外尋
訪請上人
曲徑遶叢林鐘聲雜梵音松風吹定衲蘿月照禪心撫
景吟行遠談玄入悟深不能塵鞅脫聊復一登臨
送范啓東
楊柳春江上東風一櫂輕行嚢歸客興尊酒故人情書
史名當代聲華重兩京臨岐分手處無奈别離生
客中作
十年江漢客幾度帝京遊跡比風前葉身如水上鷗醉
吟愁裏月羞對鏡中秋悵望頻回首西風憶故丘
贈韓翃
京國久知名江河近識荆不辭今日醉便有故人情細
雨孤鴻遠西風一櫂輕暫時分手去應不負詩盟
禁煙作
柳拖金縷拂朱欄花撲香塵滿繡鞍尊酒臨風酬令節
越羅衣薄覺春寒
閩中回
帆影隨風過富陽櫓聲搖月下錢塘千山積雪凝寒碧
夢入楓宸遶御牀
御定全唐詩卷四百六十七
