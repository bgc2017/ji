欽定四庫全書
御定全唐詩卷三百九十九
元稹
旱災自咎貽七縣宰(同州時)
吾聞上帝心降命明且仁臣稹苟有罪胡不災我身胡
為旱一州禍此千萬人一旱猶可忍其旱亦已頻臘雪
不滿地膏雨不降春惻惻詔書下半減麥與緡半租豈
不薄尚竭力與筋竭力不敢憚慚戴天子恩纍纍婦拜
姑呐呐翁語孫禾黍日夜長足得盈我囷還填折粟稅
酬償貰麥鄰苟無公私責飲水不為貧歡言未盈口旱
氣已再振六月天不雨秋孟亦既旬區區昧陋積禱祝
非不勤日馳衰白顔再拜泥甲鱗歸來重思忖願告諸
邑君以彼天道遠豈如人事親團團囹圄中無乃冤不
申擾擾食廪内無乃姦有因軋軋輸送車無乃使不倫
遥遥負擔卒無乃役不均今年無大麥計與珠玉濱邨
胥與里吏無乃求取繁符下歛錢急值官因酒嗔誅求
與撻罰無乃不逡巡生小下里住不曾州縣門訴詞千
萬恨無乃不得聞強豪富酒肉窮獨無芻薪俱由案牘
吏無乃移禍屯官分市井戶迭配水陸珍未蒙所償直
無乃不敢言有一於此事安可尤蒼旻借使漏刑憲得
不虞鬼神自顧頑滯牧坐貽災沴臻上羞朝廷寄下媿
閭里民豈無神明宰為我同苦辛共布慈惠語慰此衢
客塵
蟲豸詩(七篇并序)
天之居物於地也有獸宜山宜穴魚宜水宜泥鳥
宜木宜洲蟲宜草宜腐穢風雨會而寒暑時山川
正而原野平衍然後郛閈屋室以州之人之宜人
不得其宜而之鳥獸蟲魚之所宜非蟲魚獸鳥之
罪也然而自非聖賢人失所宜未嘗無不得宜之
歎云始辛卯年予掾荆州之地洲渚濕墊其動物
宜介其毛物宜翅羽予所舍又荆州樹木洲渚處
晝夜常有翅羽百族閙心不得閒静因為有鳥二
十章以自逹又數年司馬通川郡通之地叢穢卑
𥚹烝瘴陰鬱燄為蟲蛇備有辛螫蛇之毒百而鼻
褰者尤之蟲之輩亦百而蝱蟆浮塵蜘蛛蟻子蛒
蠭之類最甚害人其土民具能攻其所毒亦往往
合於方籍不知者毒(一作遭)輒死予因賦其七蟲為
二十一章別為序以備𤨏細之形狀而盡藥石之
所宜庶亦叔敖之意焉
巴蛇(三首并序)
巴之蛇百類其大蟒其毒褰鼻蟒人常不見褰鼻
常遭之毒人則毛髮皆豎起飲谿澗而泥沙盡沸
驗方云攻巨蟒用雄黃煙被其腦則裂而鷣鳥能
食其小者巴無是物其民常用禁術制之尤效
巴蛇千種毒其最鼻褰蛇掉舌翻紅燄盤身蹙白花噴
人豎毛髮飲浪沸泥沙欲學叔敖瘞其如多似麻
越嶺南濱海武都西隱(一作陷)戎雄黃假名石鷣鳥遠難
籠詎有隳腸計應無破腦功巴山晝昏黑妖霧毒濛濛
漢帝斬蛇劒晉時燒上天自兹繁巨蟒往往夀千年白
晝遮長道青溪蒸毒煙戰龍蒼海外平地血浮船
蛒蜂(三首并序)
蛒蜂類而大巢在褰鼻蛇穴下故毒螫倍諸蠭蠆
中手足輒斷落及心胸則圯裂用他蜂中人之方
療之不能愈巴人往往持禁以制之則差
巴蛇蟠窟穴穴下有巢蜂近樹禽垂翅依原獸絶蹤微
遭斷手足厚毒破心胷昔甚招魂句那知眼自逢
梨笑清都月(京都開元觀多梨花蠭)蜂游紫殿春構脾分部伍嚼
蕊奉君親翅羽頗同類心神固異倫安知人世裏不有
噬人人
蘭蕙本同畹蜂蛇亦雜居害心俱毒螫妖燄兩吹嘘雷
蟄吞噬止枯焚巢穴除可憐相濟惡勿謂禍無餘
蜘蛛(三首并序)
巴蜘蛛大而毒其甚者身邊數寸而踦長數倍其
身網羅竹柏盡死中人瘡痏潗濕且痛癢倍常用
雄黃苦酒塗所囓仍用鼠婦蟲食其絲盡輙愈療
不速絲及心而療不及矣
蜘蛛天下足巴蜀就中多縫隙容長踦虚空織横羅縈
纏傷竹柏吞噬及蟲蛾為送佳人喜珠櫳無柰何
網密將求食絲斜誤著人因依方紀(一作託)緒挂罥遂容
身截道蟬冠礙漫天玉露頻兒童憐小巧漸欲及車輪
稚子憐圓網佳人祝喜絲那知緣暗隙忽被囓柔肌毒
腠攻猶易焚心療恐遲看看長祅緒和扁欲漣洏
蟻子(三首并序)
巴蟻衆而善攻櫟棟往往木容完具而心節朽壊
屋居者不省其微而禍成傾壓
蟻子生無處偏因溼處生陰霪煩擾攘拾粒苦譻&KR1585;(平聲)
牀上主人病耳中虚藏鳴雷霆翻不省聞汝作牛聲
時術功雖細年深禍亦成攻穿漏江海噆食困蛟鯨敢
憚榱&KR2013;蠧深藏柱石傾寄言持重者微物莫全輕
攘攘終朝見悠悠卒歲疑詎能分牝牡焉得有蝝蚳(蟻卵)
徙市竟何意生涯都幾時巢由或逢我應似我相期
蟆子(三首并序)
蟆蚊類也其實黑而小不礙紗縠夜伏而晝飛聞
柏煙與麝香輒去蚊蟆與浮塵皆巴蛇鱗中之細
蟲耳故囓人成瘡秋夏不愈膏楸葉而𫝊之則差
蟆子微於蚋朝繁夜則無毫端生羽翼針喙噆肌膚暗
毒應難免羸形日漸枯將身遠相就不敢恨非辜
晦景權藏毒明時敢噬人不勞生詬怒祗足助酸辛隼
眥看無物蛇軀庇有鱗天方芻狗我甘與爾相親
有口深堪異趨時詎可量誰令通鼻息何故辨馨香沉
水來滄海崇蘭泛露光那能枉焚爇爾衆我微茫
浮塵子(三首并序)
浮塵蟆類也其實微不可見與塵相浮而上下人
苦之往往蒙絮衣自蔽而浮塵輒能通透及人肌
膚亦巢巴蛇鱗中故攻之用前術
可歎浮塵子纖埃喻此微寧論隔紗幌幷解透綿衣有
毒能成痏無聲不見飛病來雙眼暗何計辨雰霏
乍可巢蚊睫胡為附蟒鱗巳微於蠢蠢仍害及仁人(一作)
(人人)動植皆分命毫芒亦是身哀哉此幽物生死敵浮塵
但覺皮膚憯安知𤨏細來因風吹薄霧向日誤輕埃暗
囓堪銷骨潛飛有禍胎然無防備處留待雪霜摧
蝱(三首并序)
巴山谷間春秋常雨自五六月至八九月雨則多
蝱道路羣飛噬牛馬血及蹄角旦暮尤極繁多人
常用日中時趣程逮雪霜而後盡其囓人痛劇浮
蟆而不能毒留肌故無療術
陰深山有瘴溼墊草多蝱衆噬錐刀毒羣飛風雨聲汗
粘瘡痏痛日曝苦辛行飽爾蛆殘腹安知天地情
千山溪沸石六月火燒雲自顧生無類那堪毒有羣搏
牛皮若截噬馬血成文蹄角尚如此肌膚安可云
辛螫終非久炎凉本遞興秋風自天落夏蘖與霜澄一
鏡開潭面千鋒露石稜氣平蟲豸死雲路好攀登
楚歌十首(江陵時作)
楚人千萬戸生死繫時君當璧便為嗣賢愚安可分干
戈長浩浩篡亂亦紛紛縦有明在下區區何足云
陶虞事已遠尼父獨將明潛穴龍無位幽林蘭自生楚
王謀授邑此意復中傾未別子西語縦來何所成
平王漸昏惑無極轉承恩子建猶相貳伍奢安得存生
居宫雉閟死葬寢園尊豈料奔吴士鞭屍郢市門
懼盈因鄧曼罷獵為樊姬盛德留金石清風鑒薄帷襄
王忽妖夢宋玉復滛辭萬事捐宫館空山雲雨期
宜僚南市住未省食人恩臨難忽相感解紛寧用言何
如晉夷甫坐占紫微垣看著五胡亂清談空自尊
誰恃王深寵誰為楚上卿包胥心獨許連夜哭秦兵千
乘徒虚爾一夫安可輕殷勤聘名士莫但倚方城
梁業雄圖盡遺孫世運消宣明徒有號江漢不相朝碑
碣高臨路松枝半作樵唯餘開聖寺猶學武皇妖
江陵南北道長有遠人來死別登舟去生心上馬迴榮
枯誠異日今古盡同灰巫峽朝雲起荆王安在哉
三峽連天水奔波萬里來風濤各自急前後苦相推倒
入黃牛漩驚衝灩澦堆古今流不盡流去不曾迴
八荒同日月萬古共山川生死既由命興衰還付天棲
棲王粲賦憤憤屈平篇各自埋幽恨江流終宛然
襄陽道
羊公名漸遠唯有峴山碑近日稱難繼曹王任馬彝椒
蘭俱下世城郭到今時漢水清如玉流來本為誰
賦得魚登龍門(用登字)
魚貫終何益龍門在昔登有成當(一作有時常)作雨無用恥
為鵬激浪誠難泝雄心亦自憑(一作庶亦憑)風雲(一作雷)潛會
合鬐鬛忽騰凌泥滓辭河濁煙霄見海澄迴瞻順流輩
誰敢望同升
貞元(一作永貞)歷(是歲秋八月太上改元永貞傳位今皇帝)
象魏纔頒歷龍鑣已御天猶看後元歷新署永貞年半
歲光陰在三朝禮數遷無因書簡冊空得詠詩篇
塞馬
塞馬倦江渚今朝神彩生曉風寒獵獵乍得草頭行夷
狄寢烽候關河無戰聲何由當陣面從爾四蹄輕
鹿角鎮(洞庭湖中地名)
去年湖水滿此地覆行舟萬怪吹高浪千人死亂流誰
能問帝子何事寵陽侯漸恐鯨鯢大波濤及九州
感事三首(此後竝是學士時作)
為國謀羊舌從來不為身此心長自保終不學張陳
自笑心何劣區區辨所冤伯仁雖到死終不向人言
富貴年皆長風塵舊轉稀白頭方見絶遥為一霑衣
題翰林東閤前小松
簷礙修鱗亞霜侵簇翠黃唯餘入琴韻終待舜弦張
御定全唐詩卷三百九十九
