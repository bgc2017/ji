欽定四庫全書
御定全唐詩卷六百五十
方干
元日
晨雞兩遍報更闌刁斗無聲曉漏乾暖日映山調正氣
東風入樹舞殘寒軒車欲識人間感獻歲須來帝里看
纔酌屠蘇定年齒坐中惟笑鬢毛班
别從兄郜
展翅開帆秖待風吹噓成事古今同已呼斷雁歸行裏
全勝枯鱗在轍中若許死前恩少報終期言下命潜通
臨岐再拜無餘事願取文章達聖聰
寄江陵王少府
分手頻曾變寒暑迢迢遠意各何如波濤一阻兩鄉夢
歲月無過雙鯉魚吟處落花蔵筆硯睡時斜雨濕圖書
此(一作比)來俗輩皆疎我唯有故人心不疎
題睦州烏龍山禪居
曙後(一作暑夜)月華猶冷濕自知坐卧逼天(一作星)宫晨雞未
暇鳴山底早日先來照屋東人世驅馳方丈内海波搖
動一杯中伴師長住應難住歸去仍須入俗籠
寄杭州于郎中
雖云聖代識賢明(一作名)自是山河應數生大雅篇章無
弟子高門世業有公卿入樓早月中秋色遶郭寒潮半
夜聲白屋青雲至懸闊愚儒肝膽若為傾
寄靈武胡常侍
青雲直上路初通已在明君倚注中欲遣為霖安九有
先令作相贊東宫自從忠讜承天睠更用文篇續國風
最是何人感恩德謝敷星下釣漁翁
上張舍人
海内芳聲誰可竝承家三代相門深剖符已副東人望
援筆曾傳聖主心此地清廉惟飲水四方焦熱待為霖
他年莫學鴟夷子遠泛扁舟用鑄金
題慈溪張丞壁
因君貳邑藍溪上遣我維舟紅葉時共向鄉中非半面
俱驚鬢裏有新絲竚看孤(一作廉)潔成三考應笑愚疎捨
一枝貎似故人心尚喜相逢况是舊相知
贈鄰居袁明府
隔竹每呼皆得應二心親熟更如何文章鍜鍊猶相似
年齒參差不校多雨後卷簾看越嶺更深欹枕聽湖波
朝昏幸得同醒醉遮莫光隂自下坡
孫氏林亭
池亭纔有二三畆風景勝於千萬家瑟瑟林排全巷竹
猩猩血染半園花竝牀欹枕逢春盡援筆持杯到日斜
丱角相知成白首而今歡笑莫咨嗟
漳州陽亭言事寄于使君
謝守登城對遠峰金英泛泛滿金鐘樓頭風景八九月
牀下水雲千萬重紅旆朝昏雖許近清才今古定難逢
鯉魚縱是凡鱗鬛得在膺門合作龍
别胡中丞
二年朝夜見雙旌心魄知恩夢亦驚幽賤麤能分菽麥
從容豈合遇公卿吹噓若自毫端出羽翼應從肉上生
却恨此身唯一死空將一死報猶輕
遊張公洞寄陶校書
步步勢穿江底去此中危滑轉身難下蒸隂氣松蘿濕
外制温風杖屨(一作履)寒數里煙雲方覺異前程世界更
應寬由來委曲尋仙路不似先生换骨丹
題睦州郡中千峰榭
豈知平地似天台朱戶深沈别徑開曳響露蟬穿樹去
斜行沙鳥向池來窗中早月當琴榻墻上秋山入酒杯
何事此中如世外應緣羊祜是仙才
登新城縣樓贈蔡明府
楊震東來是宦遊政成豋此自消憂草中白道穿村去
樹裏清溪照郭流縱目四山宜永日開襟五月似高秋
不知縣籍添新戶但見川原桑柘稠
和于中丞登扶風亭
避石攀蘿去不迷行時舉步似丹梯東軒海日已先照
下界晨雞猶未啼郭裏雲山全占寺村前竹樹半蔵溪
謝公吟望多來此此地應將峴首齊
贈信州高員外
溪勢盤回繞郡流饒陽(一作曉光)春色滿溪樓豈唯啼鳥催
人醉更有繁花笑客愁蹇拙命中迷直道仁慈風裏駐
扁舟膺門若感深恩去終殺微軀未足(一作是)酬
漳州于使君罷郡如之任漳南去上國二十四
州使君無非親故
漳南罷郡如之任二十四州相次迎泊岸旗幡郵吏拜
連山風雨探人行月中倚棹吟漁浦花底垂鞭醉鳳城
聖主此時思共理又應何處救蒼生
送弟子五秀才赴舉
天遣相門延積慶今同太廟薦嘉賓柳條此日同誰拆
桂樹明年為爾春倚棹寒吟漁浦月垂鞭醉入鳳城塵
由來不要文章得要且文章出衆人
貽高讜
都緣相府有宗兄却恐妨君正路行石上長松自森秀
雪中孤玉更凝明西陵曉月中秋色北固軍鼙半夜聲
幸有清才與洪筆何愁高節不公卿
題長洲陳明府小亭
坐看孤峭却勞神還是微吟到日曛松鶴認名呼得下
沙蟬飛處聽猶聞夜闌亦似深山月雨後唯關滿屋雲
便此逍遙應不易朱衣紅旆未容君
送朱二十赴漣水
到縣却應嫌水闊離家終是見山疎笙歌不駐難辭酒
舟檝將行負擔書為政必能安楚老向公猶可釣淮魚
鸞凰取便多如此掠地斜飛上太虛
德政上睦州胡中丞
上德由來合動天旌旗到日是豐年羣書已熟無人似
五字研成舉世傳莫道政聲同宇宙須知紫氣滿山川
豈唯里巷皆蘇息猶有恩波及釣船
袁明府以家醖寄余余以山梅答贈非唯四韻
兼亦雙關
封匏寄酒提攜遠織籠盛梅答贈遲九度攪和誰用法
四邊窺摘自攀枝罇罍泛蟻堪嘗日童稚驅禽欲熟時
畢卓醉狂潘氏少傾來擲去恰相宜
上杭州姚郎中
能除(一作消)疾癘似良毉一郡鄉風當日移身貴久離行
藥(一作樂)伴才高獨作後人師春遊下馬皆成醼吏散看
山即有詩借問公方與文道而今中夏更傳誰
送葉秀才赴舉兼呈吕(一作李)少監
君辭舊(一作萬)里一年期藝至心身亦自知尊盡離人看
北斗月寒驚鵲繞南枝書廻冊市砧應絶棹出村潭菊
未衰與爾相逢終不遠昨聞秘監在台墀
自縉雲赴郡溪流百里輕棹一發曾不崇朝叙
事四韻寄獻段郎中
激箭溪湍勢莫憑飄然一葉若為乘仰瞻青壁開天罅
斗轉寒灣避石稜巢鳥夜驚離島樹啼猿晝怯下巖藤
此中明日尋知已恐似龍門不易登
胡中丞早梅
不獨閒花不共時一株寒豔尚參差凌晨未噴含霜朵
應候先開亞水枝芬郁合將蘭竝茂凝明應與雪相宜
(一作欺)謝公吟賞愁飄落可得更拈長笛吹
牡丹
借問庭芳早晚栽座中疑展畫屛開花分淺淺臙脂臉
葉墮殷殷膩粉腮紅砌不須誇芍藥白蘋何用逞重臺
慇懃為報看花客莫學遊蜂日日來
觀項信水墨
險峭雖從筆下成精能皆自意中生倚雲孤檜知無朽
桂壁高泉似有聲轉扇驚波連岸動廻燈落日向山明
小年師祖過今祖異域應傳項信名
書桃花塢周處士壁
醉吟雪(一作雲)月思深苦思苦神勞華(一作新又作白)髮生自學
古賢修靜節唯應野鶴識高情細泉出石飛難盡孤燭
(一作竹)和雲濕不明(一作鳴)何事嬾於嵇叔夜更無書札(一作)
(信)答公卿
題桐廬謝逸人(一作題廬峰謝山人)江居
少小(一作清世)高眠(一作民)無一事五侯勲盛欲如何湖邊倚
杖(一作竹)寒吟苦石上横琴夜醉多鳥自樹梢隨果落人
從窗外卸帆過由來朝市為真隱可要棲身向薜蘿
叙雪寄喻鳬
密片無聲急復遲紛紛猶勝落花時從容(一作逡廵)不覺蔵
苔逕(一作莎渚)宛轉偏宜傍柳絲透室虛明非月照滿空廻(一作)
(飛)散是風吹高人坐卧才方逸援筆應成六出詞
又(一作杜苟鶴)
密片繁聲旋不(一作久未)銷縈風雜霰轉飄颻澄江莫蔽長
流色衰柳難粘自動(一作折)條濕氣添寒(一作隂森)酤酒夜素
花迎曙(一作晶耀)卷簾朝此時明(一作行)逕無行(一作人)跡唯望
徽之問寂寥
哭秘書姚少監(一作姚丞)
寒空此夜落文星星落文留(一作存)萬古名入室幾人成
弟子為儒是處哭先生家無諫草逢明代國有遺篇續
正聲曉向平(一作臨曉向)原陳葬禮悲風吹雨濕銘旌
送人宰永泰
北人雖泛南流水稱意南行莫恨賖道路先經毛竹嶺
風煙漸(一作已)近刺桐花舟停漁浦猶為客縣入樵溪似
到家下馬政聲(一作成)王事少應容閑吏日高衙
旅次洋(一作楊)州寓居郝氏林亭
舉目縱然非我有思量似(一作如)在故山時鶴盤遠勢投
孤嶼蟬曳殘聲過别枝凉月照窗(一作牀)欹枕倦澄泉遶
石泛觴遲青雲未得平行去夢到江南身旅羇(一作夢到江頭)
(身在兹)
茅山贈洪(一作贈高洪)拾遺
聖代諫臣停諫舌求歸(一作還)故里傲雲霞溪頭講樹纜
(一作遺)漁艇篋裏朝衣輸(一作盡)酒家但愛身閑辭禄俸那
嫌歲計在桑麻我來幸與諸生異問答時容近絳紗
睦州(一作題陸州)吕郎中郡中(一作内)環溪亭
為是仙才登望處風光便似武陵春閒花半落猶迷蝶
白鳥雙飛不避人樹影興餘侵枕簟荷香坐久著衣巾
暫來此地非多日明主那容借寇恂
贈華隂(一作山)隐者
少微夜夜當仙掌更有何人在此居花月舊應(一作交)看
浴鶴松蘿本自(一作主)伴刪書素琴醉去(一作後)經宵枕衰
髮寒(一作閑)來向日梳故國多年歸未遂因逢此地憶吾
廬
上杭州杜中丞
昔用雄才登上第今將重德合明君苦心多為安民術
援筆皆成出世文寒角細吹孤嶠月秋濤横卷半江雲
掠天逸勢應非久一鶚那棲衆鳥羣
贈(一作上)處州段郎中
幸見仙才領郡初郡城孤峭似仙居杉(一作林)蘿色裏遊
亭榭(一作登臺閣)瀑布聲中閱簿書德重自將天子合情高
元與世人疎寒潭是處清連底賓席何心望食魚
書法華寺上方禪(一作禪師一作僧)壁
砌下松巔有鶴棲孤猿亦在鶴邊啼卧聞雷雨歸巖早
坐見(一作覺)星辰去地低一逕穿緣應就(一作在)郭千花掩
映似無溪是非生死多憂惱此日蒙(一作憑)師為破迷
書吳道隱林亭
蘚榭莎亭蘿篠隂依稀氣象似山林橘枝亞路黃(一作樹香)
苞重井脈牽湖碧甃深稚子遮門留熟客驚蟬入座避
遊(一作飢)禽四鄰不見孤高處翻笑騰騰只醉吟
陪王大夫泛湖
去去凌晨廻見星木蘭舟穩畫橈輕白波潭上魚龍氣
紅樹林中雞犬聲密炬燒殘銀漢昃羽觴飛急玉山傾
此時檢點諸名士却是漁翁無姓名
贈會稽張少府
高節何曾似任官藥苗香潔備常餐一分酒戶添猶(一作)
(應)得五字詩名隱即難笑我無媒生鶴髮知君有意(一作)
(夢)憶(一作借)漁竿明年莫便還家去鏡裏雲山且共看
送鄭台處士歸絳巖
榮啟先生挾琴去厭尋靈勝憶巖栖白猿垂樹窗邊月
紅鯉驚鈎竹外溪慣採藥苗供野(一作資素)饌曾書蕉葉寄
新題古賢猶愴河梁别未可怱怱便解攜
因話天台勝異仍送羅道士
積翠千層一徑開遥盤(一作盤紆)山腹到瓊臺藕花飄落前
巖去桂子流從别洞來石上叢林礙星斗窗邊瀑布走
風雷縱云孤鶴無留滯定(一作亦)恐煙蘿不放廻
哭喻鳬先輩
日夜役神多損壽先生下世未中年撰碑縱託登龍伴
營奠應支賣鶴錢孤壠隂風吹細草空窗濕氣漬殘篇
人間别更無冤事到此(一作此事)誰能與問天
湖北有茅齋湖西有松島輕棹往返頗諧素心
因成四韻
湖北湖西往復還朝昏只處自由間暑天移榻就深竹
月夜乘舟歸淺山遶砌紫鱗欹枕釣垂簷野果隔窗攀
古賢暮齒方如此多笑愚儒鬢未班
鑑湖西島言事
慵拙幸便荒僻地縱聽猨鳥亦何愁偶斟藥酒欺梅雨
却著寒衣過麥秋歲計有時添橡實生涯一半在漁舟
世人若便無知已應向此溪成白頭
山中言事
欹枕亦吟行亦醉卧吟行醉更何營貧來猶有故琴在
老去不過新髮生山鳥踏枝紅果落家童引釣白魚驚
潛夫自有孤雲侣可要王侯知姓名
贈蕭山彭少府
作尉孜孜更寒苦操心至癖不為清雖將劍鶴支殘債
猶有歌篇取盛名盡擬勤求為弟子皆將疑義問先生
與君相識因儒術歲月彌多别有情
贈式上人
縱居鼙角(一作塵市)喧闐處亦共雲溪䆳僻同萬慮全離方
寸内一生多在(一作多生半在)五言中芰荷葉上難停(一作留)雨
松檜(一作桂)枝間自有風莫笑旅人終日醉吾將大醉與
禪通
贈錢塘湖上唐處士
我愛君家似洞庭衝灣潑岸夜波聲蟾蜍影裏清吟苦
舴艋舟中白髮生常共酒杯為伴侣復聞紗帽見公卿
莫言舉世無知已自有孤雲(一作煙霞)識此情
御定全唐詩卷六百五十
