欽定四庫全書
御定全唐詩卷二百九十六
張南史
張南史字季直幽州人好奕棋其後折節讀書遂入詩
境以試參軍避亂居揚州再召未赴而卒詩一卷
富陽南樓望浙江風起
南樓渚風起樹杪見滄波稍覺征帆上蕭蕭暮雨(一作五兩)
多沙洲殊未極雲水更相和欲問任公子垂綸意若何
奉酬李舍人秋日寓直見寄
秋日金華直遥知玉佩清九重門更肅五色詔初成槐
落宫中影鴻高苑外聲飜從魏闕下江海寄幽情
同韓侍郎秋朝使院
重門啓曙關一葉報秋還露井桐柯濕風庭鶴翅閒忘
情簪白筆假夢入青山惆悵祇應此難裁語默間
送朱大(一作文)遊塞(一作送朱大北遊)
歲暮一(一作欲)為别江湖聊自寬且無人事處(一作戀)誰謂
客行難郢曲憐公子吳州憶伯鸞蒼蒼遠山際松柏獨
宜寒
送鄭錄事赴太原
歎息不相見紅顔今白頭重為西候别方起北風愁六
月胡天冷雙城汾水流盧諶即故吏還復向并州
送余贊善使還赴薛尚書幕
音書不可論河塞雪紛紛雁足期蘇武狐裘見薛君城
池通紫陌鞍馬入黃雲遠棹(一作憶)漳渠水平流幾處分
送李侍御入茅山採藥
苦縣家風在茅山道錄傳聊聽驄馬使却就紫陽仙江
海生岐路雲霞入洞天莫令千歲鶴飛到草堂前
寄中書李舍人
昨宵凄斷處對月與臨風鶴病三江上蘭衰百草中題
詩隨謝客飲酒寄黃翁早歲心相待還因貴賤同
和崔中丞中秋月
秋夜月偏明西樓獨有情千家看露濕萬里覺天清映
水金波動銜山桂樹生不知飛鵲意何用此時驚
西陵懷靈一上人兼寄朱放
淮海風濤起江關憂思長同悲鵲遶樹獨坐雁隨陽山
晩雲藏(一作和)雪汀寒月照霜由来濯纓處漁父愛滄浪
寄静虚上人雲門
寒日白雲裏法侣自提攜竹徑通城下松門隔水西方
同沃洲去不自武陵迷髣髴心疑(一作知)處高峯是會稽
送司空十四北遊宋州
九拒危城下蕭條送爾歸寒風吹畫角暮雪犯征衣道
里猶成間親朋重與違白雲愁欲斷看入大梁飛
殷卿宅夜宴
日暗城烏宿天寒櫪馬嘶詞人留上客妓女出中閨積
雪連燈照廻廊映竹迷太常今夜宴誰不醉如泥
宣城雪後還望郡中寄孟侍御(一作立春後開元觀送強文學)
(還京)
臘後年華變關西驛騎遥塞鴻連暮雪江柳動寒條山
水還鄣郡圖書入漢朝高樓非别處故使百憂銷
獨孤常州北亭
北洫敞高明憑軒見野情朝回五馬跡更勝百花名海
樹凝煙遠湖田見鶴清雲光侵素壁水影蕩閒楹俗賴
褰帷謁人歡倒屣迎始能崇結構獨有謝宣城
早春書事奉寄中書李舍人
儒服山東士衡門洛下居風塵遊上路簡冊委空廬戎
馬生郊日賢人避地初竄身初浩蕩投跡豈躊躇翠羽
憐窮鳥瓊枝顧散樗還令親道術倒欲混樵漁敝緼袍
多補飛蓬鬢少梳誦詩陪賈誼酌酒伴應璩鶴膝兵家
僃鳬茨儉歲儲泊舟依野水開逕接園蔬暫閱新山澤
長懷故里閭思賢乘朗月覽古到荒墟在竹慙充箭為
蘭幸免鋤那堪聞相府更遣詣公車蹇足終難進嚬眉
竟未舒事從因病止生寄負恩餘不見神仙久無由鄙
恡祛帝庭張禮樂天閣繡簪裾日色浮青瑣香煙近玉
除神清王子敬氣逐馬相如銅漏時常静金門步轉徐
唯看五字表不記八行書宿昔投知已周旋謝起予祗
應高位隔詎是故情疎為報周多士須憐楚子虚一身
從棄置四節苦居諸柳發三條陌花飛六輔渠靈盤浸
沆瀣龍首映儲胥北海樽留客西江水救魚長安同日
遠不敢詠歸歟
陸勝(一作瑛)宅秋暮雨中探韻同作
同人永日自相將深竹閒園偶辟疆已被秋風教憶鱠
更聞寒雨勸飛觴歸心莫問三江水旅服徒(一作從)沾九
日(一作月)霜醉裏欲尋騎馬路蕭條幾處有垂楊
春日道中寄孟侍御
春来游子傍(一作傷)歸路時有白雲遮(一作邀)獨行水流亂
赴石潭響花開(一作發)不知山樹名誰家魚網求鮮食幾
處人煙事火耕昨日已嘗村酒熟一杯思與孟嘉傾
江北春望贈皇甫補闕
閒園柳綠井桃紅野逕荒墟左右通清迥獨連江水北
芳菲更似洛城東時看雨歇人(一作雲)歸岫每覺潮来樹
起風聞道金門堪避世何須身與海鷗同
酬張二倉曹楊子閒居見寄兼呈韓郎中左補
闕皇甫冉
孤雲獨鶴自悠悠别後經年尚泊舟漁父致詞相借問
仙郎能賦許依投折芳遠計三春草乘興閒看萬里流
莫怪杜門頻乞假不堪扶病拜龍樓
秋夜聞鴈寄南十五兼呈空和尚(一作和空上人)
晩節聞君道趣深結茅栽樹近東林禪(一作大)師幾度曾
摩頂高士何年更發心北渚三更聞過鴈西城萬木動
寒砧不見支公與玄度相思擁膝坐長吟
雪(以下六首俱一字至七字)
雪雪花片玉屑結隂風凝暮節高嶺虚晶平原廣㓗初
從雲外飄還向空中噎千門萬戶皆静獸炭皮裘自熱
此時雙舞洛陽人誰悟郢中歌斷絶
月
月月暫盈還缺上虚空生溟渤散彩無際移輪不歇桂
殿入西秦菱歌映南越正看雲霧秋卷莫待關山曉沒
天涯地角不可尋清光永夜何超忽
泉
泉泉色淨苔鮮石上激雲中懸津流竹樹脉亂山川扣
玉千聲應含風百道連太液倂歸池上雲陽舊出宫邊
北陵井深鑿不到我欲添淚作潺湲
竹
竹竹披山連谷出東南殊草木葉細枝勁霜停露宿成
林處處雲抽笋年年玉天風乍起爭韻池水相涵更綠
却尋庾信小園中閒對數竿心自足
花
花花深淺芬葩凝為雪錯為霞鶯和蝶到苑占宫遮已
迷金谷路頻駐玉人車芳草欲陵芳樹東家半落西家
願得春風相伴去一攀一折向天涯
草
草草折宜看好滿地生催人老金殿玉砌荒城古道青
青千里遥悵悵三春早每逢南北離别乍逐東西傾倒
一身本是山中人聊與王孫慰懷抱
御定全唐詩卷二百九十六
