欽定四庫全書
御定全唐詩卷七百七十二
趙起(詩一首里以下無世次爵可考)
奉和登會昌山應制(一作錢起詩)
睿想入希夷真游到具茨玉鸞登嶂遠雲輅出花遲泉
壑凝神處陽和布澤時六龍多順動四海正雍熙
王瓚(詩二首)
冬日與羣公泛舟焦山
江外水(一作水初)不凍今年寒復遲衆芳且未歇近臘仍裌
衣載酒適我情興來趣漸微方舟大川上環酌對落暉
兩片青石稜波際無因依三山安可到欲到風引歸滄
溟壯觀多心目豁暫時况得窮日夕乘槎何所之
縱步不知遠夕陽猶未回好花隨處發流水趁人來
慕容韋(詩一首)
度揭鴻嶺(漳州)
閩越曾為塞將軍舊置營我歌空感慨西北望神京
黃文(詩一首)
湘江
瀟湘江頭三月春柳條弄日搖黃金鷓鴣一聲在何許
黃陵廟前煙靄深丹青欲畫無好手穩提王勒沈吟久
馬蹄不為行客留心挂長林屢回首
唐温如(詩一首)
題龍陽縣青草湖
西風吹老洞庭波一夜湘君白髮多醉後不知天在水
滿船清夢壓星河
歐陽賓(一作臏詩一首)
訾家洲
舊業分明桂水頭人歸業盡水東流春風日暮江頭立
不及漁人有釣舟
何敬(詩一首)
題吉州龍溪
龍溪之山秀而峙龍溪之水清無底狂風激烈翻春濤
薄霧冥濛溢清泚奔流百折銀河通落花滚滚浮霞紅
四時佳境不可窮彷彿直與桃源通
楊彝(詩一首)
過睦州青溪渡
天闊銜江雨冥冥上客衣潭清魚可數沙晩鴈爭飛川
谷留雲氣鵜鶘傍釣磯飄零江海客欹側一帆歸
裵瑶(詩一首)
闔閭城懷古
五湖春水接遥天國破君亡不記年惟有妖娥曾舞處
古臺寂寞起愁煙
鄭玉(詩一首)
葦谷
水會三川漾碧波雕陰人唱採花歌舊時白翟今荒壤
葦谷凄凄風雨多
麻温其(詩一首)
登岳陽樓
湖邊景物屬秋天樓上風光似去年仙侣緱生留福地
湘娥帝子寄哀絃雲門自繞軒臺外木葉偏飛楚客前
極目江山何處是一帆萬里信歸船
韋鎰(詩一首)
經望湖驛
大漠無屯雲孤峯出亂柳前驅白登道顧失飛狐口遥
憶代王城俯臨恒山後纍纍多古墓寂寞為墟久豈不
固金湯終聞擊銅斗交懽初仗信接讌翻貽咎埋寳賊
夫人磨笄傷彼婦功成行且薄義立名不朽莫慎纖微
端其何社稷守身歿國遂亡此立人君醜
謝太虛(詩一首)
杪秋洞庭懷王道士
漂泊日復日洞庭今更秋青桃亦何意此夜催人愁惆
悵客中月裵回江上樓心知楚天遠目送滄波流謝客
久已滅微言無處求空餘白雲在客興隨孤舟千里杳
難盡一身常獨游故園復何許江漢徒遲留
周岳秀(詩一首)
君山祠
萬頃湖波浸碧天旌封香火幾千年風濤澎湃魚龍舞
棟宇崢嶸燕雀遷遠岫光中濃淡樹斜陽影裏往来船
江河願借吹嘘便應有神功在目前
馬逢(詩五首)
新樂府
温谷春生至宸遊近甸榮雲隨天上轉風入御筵輕翠
盖浮佳氣朱樓依太清朝臣冠劔退宫女管弦迎
部落曲
蕃軍傍塞遊代馬噴風秋老將垂金甲閼支著錦裘琱
戈蒙豹尾紅旆插狼頭日暮天山下鳴笳漢使愁
從軍
漢馬千蹄合一羣單于鼓角隔山聞沙塠風起紅樓下
飛上胡天作陣雲
宫詞二首(一作顧况詩)
金吾持戟護軒簷天樂傳教萬姓瞻樓上美人相倚看
紅妝透出水晶簾
玉樓天半起笙歌風送宫人笑語和月影殿開聞曉漏
水晶簾捲近秋河
御定全唐詩卷七百七十二
