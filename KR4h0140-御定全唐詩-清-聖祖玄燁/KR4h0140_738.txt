欽定四庫全書
御定全唐詩卷七百三十八
宋齊丘
宋齊丘字子嵩世爲廬陵人父誠爲洪州副使遂家焉
吳時累官右僕射平章事李昪代吳以齊丘爲丞相同
平章事尋出爲鎮南軍節度李璟嗣位召爲中書令顯
德末放歸縊死集六卷今存詩三首
陪遊鳳凰臺獻詩
嵳峩壓洪泉岝峉撐碧落宜哉秦始皇不驅亦不鑿上
有布政臺八顧背城郭山蹙龍虎健水黑螭蜃作白虹
欲吞人赤驥相煿㩧畫棟泥金碧石路盤墝埆倒挂哭
月猿危立思天鶴鑿池養蛟龍栽桐棲鸑鷟梁間燕教
雛石罅蛇懸殼養花如養賢去草如去惡日晚嚴城鼓
風來蕭寺鐸掃地驅塵埃翦蒿除鳥雀金桃帶葉摘綠
李和衣嚼貞竹無盛衰媚柳先搖落(一作松竹無時衰蒲柳先愁落)塵
飛景陽井草合臨春閣芙蓉如佳人迴首似調謔當軒
有直道無人肯駐脚夜半鼠窸窣天隂鬼敲啄松孤不
易立石醜難安著自憐啄木鳥去蠧終不錯晩風吹梧
桐樹頭鳴嚗嚗峨峨江令石青苔何淡薄不話興亡事
舉首思眇邈吁哉未到此褊劣同尺蠖籠鶴羡鳧毛猛
虎愛蝸角一日賢太守(時李昪爲昇州刺史)與我觀槖籥往往獨
自語天帝相唯諾風雲偶不來寰宇銷一略我欲烹長
鯨四海爲鼎鑊我欲取大鵬天地爲矰繳安得生羽翰
雄飛上寥廓
贈仰山慧度禪師
初聞如自觧及見勝初聞兩鬢堆殘雪一身披斷雲道
應齊古佛高不楫吾君稽首清凉月蕭然萬象分
陪華林園試小妓羯鼓
切斷牙牀鏤紫金最宜平稳玉槽深因逢淑景開佳宴
爲出花奴奏雅音掌底輕璁孤鵲噪枝頭乾快亂蟬吟
開元天子曾如此今日將軍好用心(時李璟爲諸衞將軍)
句
大似賢臣扶社稷遇明則見暗還藏(影詩雜見吟窗錄)
馮延巳
馮延巳一名延嗣字正中廣陵人李璟爲元帥時辟掌
書記璟立拜翰林學士進中書侍郎同平章事陽春集
一卷今存詩一首
早朝
銅壺滴漏初晝高閣雞鳴半空催啟五門金鎖猶垂三
殿簾櫳階前御柳搖綠仗下宫花散紅鴛瓦數行曉日
鸞旗百尺春風侍臣蹈舞重拜聖壽南山永同
句
青樓阿監應相笑書記登壇又却回
韓熙載
韓熙載字叔言北海人後唐同光中登進士第李昪建
國用爲祕書郎璟嗣位拜虞部員外郎史館修撰知制
誥後主時終中書侍郎集五卷今存詩五首
感懷詩二章(奉使中原署館壁)
僕本江北人今作江南客再去江北遊舉目無相識金
風吹我寒秋月爲誰白不如歸去來江南有人憶
未到故鄉時將爲故鄉好及至親得歸爭如身不到目
前相識無一人出入空傷我懷抱風雨蕭蕭旅館秋歸
來窗下和衣倒夢中忽到江南路尋得花邊舊居處桃
臉蛾眉笑出門爭向前頭擁將去
溧水無相寺贈僧
無相景幽遠山屏四面開憑師領鶴去待我挂冠來藥
爲依時採松宜繞舍栽林泉自多興不是效劉雷
書歌妓泥金帶
風柳搖搖無定枝陽臺雲雨夢中歸他年蓬島音塵斷
留取尊前舊舞衣
送徐鉉流舒州(時鉉弟鍇亦貶烏江尉親友臨江相送)
昔年悽斷此江湄風滿征帆淚滿衣今日重憐鶺鴒羽
不堪波上又分飛
句
幾人平地上看我半天中(登樓雜見吟窗錄)
李徵古
李徵古袁州宜春人南唐昇元末舉進士第官樞密副
使坐宋齊丘黨賜死詩一首
登祝融峰
欲上祝融峰先登古石橋鑿開巇嶮處取路到丹霄
潘佑
潘佑幽州人南唐時累官虞部員外郎内史舍人滎陽
集十卷今存詩四首
七歲吟(馬令南唐書曰佑母方娠夢古衣冠人告曰我顏延之也與夫人爲子及生七)
(歲始能語曰皃悮傷白龍爲上帝所罰也因吟詩云云後果以三十六歲死)
朝遊滄海東暮歸何太速祗因騎折白龍腰謫向人間
三十六
送許處士堅往茅山
天壇雲似雪玉洞水如琴白雲與流水千載清人心君
㩦布嚢去路長風滿林一入華陽洞千秋那可尋
送人往宣城
江畔送行人千山生暮氛謝安團扇上爲畫敬亭雲
失題
誰家舊宅春無主深院簾垂杏花雨香飛綠𤨏人未歸
巢燕承塵默無語
句
勸君此醉直須歡明朝又是花狼籍(見野客叢談)
李昉
李昉南唐時人詩一首
寄孟賓于
初㩦書劒别湘潭金榜標名第十三昔日聲名喧洛下
近來詩價滿江南長爲邑令情終屈縱處曹郎志未甘
莫學馮唐便休去明君晩事未爲慚
馬致恭
馬致恭南唐時人詩一首
送孟賓于
曾聞洛下綴神仙火樹南棲幾十年白首自忻丹桂在
詩名已得四方傳行隨秋渚將歸雁吟傍梅花欲雪天
今日還家莫惆悵不同初上渡頭船
張義方
張義方南唐時歷官侍御史勤政殿學士詩一首
奉和聖製元日大雪登樓
恰當歲日紛紛落天寳瑶花助物華自古最先標瑞牒
有誰輕擬比楊花密飄粉署光同冷靜壓青松勢欲斜
豈但小臣添興詠狂歌醉舞一家家
御定全唐詩卷七百三十八
