欽定四庫全書
御定全唐詩卷一百二十四
徐安貞
徐安貞初名楚璧龍丘人應制舉一歲三登甲科開元
中為中書舍人集賢院學士帝屬文多令視草終中書
侍郎與李林甫同用事天寶後避罪衡山岳寺李邕識
之因載北歸行至長沙謂其守曰瀟湘逄故人若幽谷
之覩太陽不然委填巖穴矣詩十一首
書殿賜宴應制
校文常近日賜宴忽升天酒正傳桮至饔人捧案前玉
階鳴溜水清閣引歸烟共惜芸香暮春風幾萬(一作度幾)年
從駕温泉宫
神女調温液年年待聖人試開臨水殿来洗屬車塵暖
氣随明主恩波浃近臣靈威自無極從此獻千春
送吕向補闕西岳勒碑
聖作西山頌君其出使年勒碑懸日月驅傳接雲烟寒
盡凾關路春歸洛水邊别離能幾許朝暮玉墀前
送丹陽採訪
郡縣分南國皇華出聖朝為憐鄉櫂近不道使車遥舊
俗吴三讓遺風漢六條願言除疾苦天子聽歌(一作謳)謠
送王判官
明月開三峡花源出五谿城池青壁裏烟火綠林西不
畏王程促惟愁仙路迷巴東下歸櫂莫待夜猨啼
題襄陽圖
畫得襄陽郡依然見昔遊峴山思駐馬漢水憶迴舟丹
壑常含霽青林不換秋圖書(一作畫圖)空咫尺千里意悠悠
程將軍夫人挽詩
琴瑟調雙鳳和鳴不獨飛正歌春可樂行泣露先晞環
珮聲猶在房櫳夢不歸將軍休沐日誰勸著新衣
奉和喜雪應制
两宫齋祭近登臨雨雪紛紛天晝隂祗為經寒無瑞色
頓教正月滿春林蓬莱北上旌門暗花萼南歸馬跡深
自有三農歌帝力還將萬庾荅堯心
聞鄰家理筝
北斗横天夜欲闌愁人倚月思無端忽聞畫閣秦筝逸
知是鄰家趙女彈曲成虚憶青蛾斂調急遥憐玉指寒
銀鎻重關聽未闢不如眠去夢中看
奉和聖製早度蒲津關
仙掌臨秦甸虹橋闢晉關兩都分地險一曲度河灣路
得津門要時稱古戍閒城花春正發岸柳曙堪攀後乘
猶臨水前旌欲換山長安迴望日宸御六龍還
奉和聖製答二相出雀鼠谷
两臣初入夢二月扈廵邊澗北寒猶在山南春半傳頌
聲先奉御辰象復回天雲日明千里旌旗照一川柳隂
低輦路草色變新田還望汾陽近宸遊自窅然
句
暮雨衣猶濕春風帆正開(雲溪友議)
崔翹
崔翹融之子開元中與兄禹錫相次為中書舍人歴禮
部侍郎贈荆州大都督詩三首
奉和聖製荅張說南出雀鼠谷
硖路繞河汾晴光拂(一作掃)曙氛笳吟中嶺樹仗入半峰
雲頓覺山原盡平看邑里分早行芳草迥(一作樹遠)晚憩好
風熏嘉頌推英宰春遊扈聖君共欣承睿渥日月照天
文
送友人使夷陵
猨鳴三峡裏行客舊沾裳復道從兹去思君不暫忘開
襟春葉短分手夏條長獨有幽庭桂年年空自芳
鄭郎中山亭
篆筆飛章暇園亭染翰游地竒人境别事遠俗塵收書
閣山雲起琴齋澗月留泉清鱗影見樹密鳥聲幽杜馥
熏梅雨荷香送麥秋無勞置驛騎文酒可(一作暗)相求
梁昇卿
梁昇卿與張九齡善涉學工書尤長八分書東封朝覲
碑為時絶筆歴廣州都督詩一首
奉和聖製荅張說扈從南出雀鼠谷
何意重關道千年過(一作遇)聖皇幽林承睿(一作惠)澤閒客
見清光日御仙(一作先)途遠山靈夀域(一作獻夀)長寒雲入晉
薄春樹隔汾香國佐同時雨天文屬歲陽從来漢家盛
未若此廵方
吴鞏
吴鞏少微子以文行知名開元中為中書舍人詩一首
白雲溪
山徑入修篁深林蔽日光夏雲生嶂遠瀑水引溪長秀
跡逄皆勝清芬坐轉凉回看玉樽夕歸路賞前忘
陸海(一作孫海)
陸海餘慶之孫有才思與陳子昂盧藏用為方外十友
工於五言為賀知章所賞性嚴峻不附權要自省郎出
牧潮州存詩二首
題奉國寺
新秋夜何爽露下風轉凄一磬竹林(一作窗)外(一作裏又作下)千
燈花塔西
題龍門寺
窗燈林靄裏聞磬水聲中更與龍華會(一作更籌半有會)爐烟
滿夕風
句
忽然一曲稱君心破却中人百家産城外平人驅欲
盡帳中猶打衮花毬(諷刺詩)
裴士淹
裴士淹開元末嘗為郎官詩一首
白牡丹
長安年少惜春殘争認慈恩紫牡丹别有玉盤乘露冷
無人起就月中看
李元操
李元操開元初時人詩一首
和從叔禄愔元日早朝
銅渾變秋節玉律動年灰曖曖城霞旦隠隠禁門開衆
靈凑仙府百神朝帝臺葉令䨇鳧至梁王駟馬来戈鋋
映林闕歌管拂塵埃保章望瑞氣尚書免火災冠冕多
秀士簮裾饒上才誰憐張仲蔚日暮反蒿莱
顧朝陽
顧朝陽開元中人詩一首
昭君怨
莫將鉛粉匣不用鏡花光一去邊城路何情更畫妝影
銷胡地月衣盡漢宫香妾死非關命都(一作祇)緣怨斷腸
陶峴
陶峴潛之裔孫開元中家於崐山與孟彦深孟雲卿焦
遂游嘗製三舟一舟自載一舟供賓客一舟置飲饌有
女樂一部奏清商之曲逄山泉則窮其景物吴越之士
謂之水仙詩一首
西塞山下迴舟作
匡廬舊業是誰(一作自有)主吴越新居安此生白髮數莖歸
未得青山一望計還成鴉翻楓葉夕陽動鷺立蘆花秋
水明從此舍舟何所詣酒旗歌扇正相迎
御定全唐詩卷一百二十四
