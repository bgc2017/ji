欽定四庫全書
御定全唐詩卷五百三十九
李商隱
李商隱字義山懷州河内人令狐楚帥河陽竒其文使
與諸子游楚徙天平宣武皆表署廵官開成二年高鍇
知貢舉令狐綯雅善鍇奬譽甚力故擢進士第調弘農
尉以忤觀察使罷去尋復官又試拔萃中選王茂元鎮
河陽愛其才表掌書記以子妻之得侍御史茂元死來
游京師久不調更依桂管觀察使鄭亞府為判官亞謫
循州商隱從之凡三年乃歸茂元與亞皆李德裕所善
綯以商隱為忘家恩謝不通京兆尹盧弘正表為府參
軍典箋奏綯當國商隐歸窮自觧綯憾不置弘正鎮徐
州表為掌書記久之還朝復干綯乃補太學博士柳仲
郢節度劍南東川辟判官檢校工部員外郎府罷客滎
陽卒商隱初為文瑰邁竒古及在令狐楚府楚本工章
奏因授其學商隱儷偶長短而緐縟過之時温廷筠段
成式俱用是相誇號三十六體樊南甲集二十卷乙集
二十卷玉溪生詩三卷今合編詩三卷
錦瑟
錦瑟無端五十絃一絃一柱思華年莊生曉夢迷蝴蝶
望帝春心託杜鵑滄海月明珠有淚藍田日暖玉生煙
此情可待成追憶只是當時已惘然
重過聖女祠
白石巖扉碧蘚滋上清淪(一作論)謫得歸遲一春夢雨常
飄瓦盡日靈風不滿旗萼綠華來無定所杜蘭香去未
移時玉郎會此通仙籍憶向天階問紫芝
寄羅邵興(一作輿)
棠棣黃花發忘憂碧葉齊人閒微病酒燕重遠兼泥混
沌何由鑿青冥未有梯高陽舊徒侣時復一相攜
令狐舍人說昨夜西掖翫月因戲贈
昨夜玉輪明傳聞近太清凉波衝碧瓦曉暈落金莖露
索秦宫井(一作穽)風絃漢殿箏幾時緜竹頌擬薦子虛名
崔處士
眞人塞其内夫子入於機未肻投竿起惟歡負米歸雪
中東郭履堂上老萊衣讀遍先賢傳如君事者稀
自喜
自喜蝸牛舍兼容燕子巢綠筠遺粉籜紅藥綻香苞虎
過遥知穽魚來且佐庖慢行成酩酊鄰壁有松醪
題僧壁
捨生求道有前蹤乞腦剜身結願重大去便應欺粟顆
小來兼可隱針鋒蚌胎未(一作永)滿思新桂琥珀初成憶
舊松若信貝多眞實語三生同聽一樓鐘
霜月
初聞征雁已無蟬百尺樓高(一作南)水接天青女素娥俱
耐冷月中霜裏鬭嬋娟
異俗二首(原注時從事嶺南)
鬼瘧朝朝避春寒夜夜添未驚雷破柱不報水齊簷虎
箭侵膚毒魚鈎刺骨銛鳥言成諜訴(一作詐)多是恨彤幨(一作襜)
戶盡懸秦網家多事越巫未曾容獺祭只是縱猪都點
對連鰲餌搜求縛虎符賈生兼事鬼不信有洪爐
歸墅
行李踰南極旬時到舊鄉楚芝應徧紫鄧橘未全黃渠
濁村舂急旗高社酒香故山歸夢喜先入讀書堂
商於
商於朝雨霽歸路有秋光背塢猿收果投巖麝退香建
瓴眞得勢横戟豈能當割地張儀詐謀身綺季長清渠
州外月黃葉廟前霜今日看雲意依依入帝鄉
和孫朴韋蟾孔雀詠
此去三梁遠今來萬里攜西施因網得秦客被花迷可
在青鸚鵡非關碧野雞約眉憐翠羽刮目(一作膜)想金篦
瘴氣籠飛遠蠻花向坐低輕於趙皇后貴極楚懸黎都
護矜羅幕佳人炫繡袿屏風臨燭釦捍撥倚香臍舊思
牽雲葉新愁待雪泥愛堪通夢寐畫得不端倪地錦排
蒼雁簾釘鏤白犀曙霞星斗外凉月露盤西妬好休誇
舞經寒且少啼紅樓三十級穩穩上丹梯
人欲
人欲天從竟不疑莫言圓蓋便無私秦中久已烏頭白
却是君王未備知
華山題王母祠
蓮華峰下鎖雕梁此去瑶池地共長好為麻姑到東海
勸栽黃竹莫栽桑
華清宫(天寳六載改驪山温泉宫曰華清宫)
華清恩幸古無倫猶恐蛾眉不勝人未免被他褒女(一作)
(氏)笑只教天子暫蒙塵
楚澤
夕陽歸路後霜野物聲乾集鳥翻漁艇殘虹(一作紅)拂馬
鞍劉楨元抱病虞寄數辭官白袷經年卷西來及(一作又)
早寒
蟬
夲以高難飽徒勞恨費聲五更疎欲斷一樹碧無情薄
宦梗猶汎故園蕪已平煩君最相警我亦舉家清
江亭散席循柳路吟(歸官舍)
春詠敢輕裁銜辭入半杯已遭江映柳更被雪藏梅寡
和眞徒爾殷憂動即來從詩得何報惟感(一作看)二毛催
潭州
潭州官舍暮樓空今古無端入望中湘淚淺深滋竹色
楚歌重疊怨蘭叢陶公戰艦空灘雨賈傅承塵破廟風
目斷故園人不至松醪一醉與誰同
贈劉司戸(蕡)
江風吹(一作揚)浪動雲根重碇危檣白日昏已斷燕鴻初
起勢更驚騷客後歸魂漢廷急詔(一作召)誰先入楚路高
歌自欲翻萬里相逢歡復泣鳳巢西隔九重門
哭劉司戸二首
離居星歲易失望死生分酒甕凝餘桂書籖冷舊芸江
風吹雁急山木帶蟬曛一呌千迴首天高不為聞
有美扶皇運無誰薦直言已為秦逐客復作楚冤魂湓
浦應分𣲖荆江有會源并將添恨淚一灑問乾坤
悼傷後赴東蜀辟至散關遇雪
劍外從軍遠無家與寄衣散關三尺雪回夢舊鴛機
樂遊原
向晩意不適驅車登古原夕陽無限好只是近黃昏
北齊二首
一笑相傾國便亡何勞荆棘始堪(一作悲)傷小憐玉體横
陳夜已報周師入晉陽
巧笑知堪敵萬幾傾城最在著戎衣晉陽巳陷休回顧
更請君王獵一圍
街西池舘
白閣他年别朱門此夜過疎簾留月魄珍簟接煙波太
守三刀夢將軍一箭歌國租容客旅香熟玉山禾
南朝
玄武湖中玉漏催雞鳴埭口繡襦迴誰言瓊樹朝朝見
不及金蓮步步來敵國軍營漂木柹前朝神廟鎖煙煤
滿宫學士皆顔(一作蓮)色江令當年只費才
復京(德宗建中四年朱泚叛上如奉天興元元年李晟收復京城)
虜騎胡兵一戰摧萬靈回首賀軒臺天教李令心如日
可要昭陵石馬來
渾河中(渾瑊與李晟同平朱泚德宗還宫以瑊為河中尹)
九廟無塵八馬回奉天城壘長春苔咸陽原上英雄骨
半向君家養馬來
鄠杜馬上念漢書(一云五陵懷古)
世上蒼龍種人間武帝孫小來惟射獵興罷得乾坤渭
水天開苑咸陽地獻原英靈殊未已丁傅漸華軒
柳
動春何限葉撼曉幾多枝觧有相思苦應無不舞時絮
飛藏皓蝶帶弱露黃鸝傾國宜通體誰來(一作家)獨賞眉
巴江柳
巴江可惜柳柳色綠侵江好向金鑾殿移隂入綺窗
咸陽
咸陽宫闕鬱嵯峨六國樓臺豔綺羅自是當時天帝醉
不關秦地有山河
同崔八詣藥山訪融禪師
共受征南不次恩報恩惟是有忘言巖花澗草西林路
未見高僧只見猿
聞著明凶問哭寄飛卿
昔歎讒銷骨今傷淚滿膺空餘雙玉劍無復一壺冰江
勢翻銀礫(一作漢)天文露玉繩何因擕庾信同去哭徐陵
聽鼓
城頭疊鼓聲城下暮江清欲問漁陽摻時無禰正平
送崔珏往西川
年少因何有旅愁欲為東下更西遊一條雪浪吼巫峽
千里火雲燒益州卜肆至今多寂寞酒壚從古擅風流
浣花牋紙桃花色好好題詩詠玉鉤
代贈
楊柳路盡處芙蓉湖上頭雖同錦步障獨映(一作應)鈿箜
篌鴛鴦可羡頭俱白飛去飛來煙雨秋
桂林
城窄山將壓江寬地共浮東南通絶域西北有高樓神
護青楓岸龍移白石湫殊鄉竟何禱簫鼓不曾休
夜雨寄北
君問歸期未有期巴山夜雨漲秋池何當共剪西窗燭
却話巴山夜雨時
陳後宫
茂苑城如畫閶門瓦欲流還依水光殿更起月華樓侵
夜鸞開鏡迎冬雉獻裘從臣皆半(一作伴)醉天子正無愁
屬疾
許靖猶羈宦安仁復悼亡兹辰聊屬疾何日免殊方秋
蝶無端麗寒花只暫(一作更不)香多情眞命薄容易即迴腸
石榴
榴枝婀娜榴實繁榴膜輕明榴子鮮可羡瑶池碧桃樹
碧桃(一作眉)紅頰一千年
明日
天上參旗過人間燭燄銷誰言整雙履便是隔三橋知
處黃金鏁曾來(一作求)碧綺寮凭欄明日意池闊雨蕭蕭
飲席戲贈同舍
洞中屐響省分攜不是花迷客自迷珠樹重行憐翡翠
玉樓雙舞羡鵾雞蘭迴舊蘂緣屏(一作屏緣)綠椒綴新香和
壁泥唱盡陽關無限疊半杯松葉凍頗黎
西溪
近郭西溪好誰堪共酒壺苦吟防柳惲多淚怯楊朱野
鶴隨君子寒松楫大夫天涯常病意岑寂勝歡娛
憶梅
定定住(一作任)天涯依依向物華寒梅最堪恨常作去年
花
贈柳
章臺從掩映郢路更參差見說風流極來當婀娜時橋
迴行欲斷隄遠意相隨忍放花如雪青樓撲酒旗
謔柳
已帶黃金縷仍飛白玉花長時須拂馬密處少藏鴉眉
細從他斂腰輕莫自斜玳梁誰道好偏擬映盧家
北禽
為戀巴江好(一作暖)無辭瘴霧蒸縱能朝杜宇可得值蒼
鷹石小虛填海蘆銛未破矰知來有乾鵲何不向雕陵
初起
想像咸池日欲光五更鐘後更迴腸三年苦霧巴江水
不為離人照屋梁
楚宫
複壁交青瑣重簾挂紫繩如何一柱觀不礙九枝燈扇
薄常規月釵斜只鏤冰歌成猶未唱秦火入夷陵
柳
柳映江潭底有情望中頻遣客心驚巴雷隱隱千山外
更作章臺走馬聲
石城
石城誇窈窕花縣更風流簟冰(卑病切一作水非)將飄枕簾烘
不隱鉤玉童收夜鑰金狄守更籌共笑鴛鴦綺鴛鴦兩
白頭
韓碑
元和天子神武姿彼何人哉軒與羲誓將上雪列聖恥
坐法宫中朝四夷淮西有賊五十載封狼生貙貙生羆
不據山河據平地長戈利矛日可麾帝得聖相相曰度
(原注晏子春秋仲尼聖相也)賊斫不死神扶持腰懸相印作都統隂
風慘澹天王旗愬武古通作牙爪(李愬韓弘李道古李文通)儀曹外
郎載筆隨(李正封馮宿李宗閔皆從度出征)行軍司馬智且勇(度奏韓愈充行)
(軍司馬)十四萬衆猶虎貔入蔡縛賊獻太廟功無與讓恩
不訾帝曰汝度功第一汝從事愈宜為辭愈拜稽首蹈
且舞金石刻畫臣能為古者世稱大手筆此事不繫於
職司當仁自古有不讓言訖屢頷天子頤公退齋戒坐
小閣濡染大筆何淋漓點竄堯典舜典字塗改清廟生
民詩文成破體書在紙清晨再拜鋪丹墀表曰臣愈昧
死上詠神聖功書之碑碑高三(一作二)丈字如斗(一作手)負
以靈鼇蟠以螭句竒語重喻者少讒之天子言其私長
繩百尺拽碑倒麤砂大石相磨治(碑辭多叙裴度事時入蔡擒吳元濟李愬)
(功第一愬不平之愬妻唐安公主女也出入禁中因訴碑辭不實詔令磨去愈文命翰林學士段文昌重撰文)
(勒石)公之斯文若元氣先時已入人肝脾湯盤孔鼎有述
作今無其器存其辭嗚呼聖皇及聖相相與烜赫流淳
熙公之斯文不示後曷與三五相攀追願書萬夲誦萬
過口角流沫右手胝傳之七十有二代以為封禪玉檢
明堂基
令狐八拾遺(綯)見招送裴十四歸華州
二十中郎未足希(一作稀)驪駒先自有光輝蘭亭讌罷方
回去雪夜詩成道韞歸漢苑風煙吹客夢雲臺洞穴接
郊扉嗟予久抱臨卭渴便欲因君問釣磯
離思
氣盡前溪舞心酸子夜歌峽雲尋不得溝水欲如何朔
雁傳書絶湘篁染淚多無由(一作因)見顔色還自託微波
宿駱氏亭寄懷崔雍崔衮
竹塢無塵水檻清相思迢遞隔重城秋隂不散霜飛晩
留得枯荷聽雨聲
風雨
凄凉寳劍篇羈泊欲窮年黃葉仍風雨青樓自管絃新
知遭薄俗舊好隔良緣心斷新豐酒銷愁斗幾千
夢澤
夢澤悲風動白茅楚王葬盡滿城嬌未知歌舞能多少
虚減宫厨為細腰
贈歌妓二首
水精如意玉連環下蔡城危莫破顔紅綻櫻桃含白雪
斷腸聲裏唱陽關
白日相思可(一作不)奈何嚴城清夜斷經過只知觧道春
來瘦不道春來獨自多
謝書
微意何曾有一毫空攜筆硯奉龍韜自蒙半夜傳衣後
不羡王祥得佩刀
寄令狐學士
秘殿崔嵬拂彩霓曹司今在殿東西賡歌太液翻黃鵠
從獵陳倉獲碧雞暁飲豈知金掌迥夜吟應訝玉繩低
鈞天雖許人間聽閶闔門多夢自迷
酬令狐郎中見寄
望郎(一作郊)臨古郡佳句灑丹青應自丘遲宅仍過柳惲
汀封來江渺渺信去雨冥冥句曲聞仙訣臨川得佛經
朝吟搘客枕夜讀潄僧瓶不見銜蘆雁空流腐草螢土
宜悲坎井天怒識雷霆象卉分疆近蛟涎浸岸腥補羸
貪紫桂負氣託青萍萬里懸離抱危於訟閤鈴
七月二十八日夜與王鄭二秀才聽雨後夢作
初夢龍宫寳燄然瑞霞明麗滿晴天旋成醉倚蓬萊樹
有箇仙人拍我肩少頃遠聞吹細管(一作笛)聞聲不見隔
飛煙逡巡又過瀟湘雨雨打(都領切又都歴切)湘靈五十絃瞥
見馮夷殊悵望鮫綃休賣海為田亦逢毛女無憀極龍
伯擎將華嶽蓮恍惚無倪明又暗低迷不已斷還連覺
來正是平階雨獨(一作未)背寒燈枕手眠
寄令狐郎中
嵩雲秦樹久離居雙鯉迢迢一紙書休問梁園舊賓客
茂陵秋雨病相如
漫成三首
不妨何范盡詩家未觧當年重物華遠把龍山千里雪
將來擬並洛陽花
沈約憐何遜延年毁謝莊清新俱有得名譽底相傷
霧夕詠芙蕖何郎得意初此時誰最賞沈范兩尚書
無題(一云陽城)
白道縈迴入暮霞斑騅嘶斷七香車春風自共何人笑
枉破陽城十萬家
槿花二首
燕體傷風力雞香積露文殷(烏閑切)鮮一相雜啼笑兩難
分月裏寧無姊雲中亦有君三清與仙島何事亦離羣
珠館薰燃久玉房梳掃餘燒蘭才作燭襞錦不成書本
以亭亭遠翻嫌脈脈疎迴頭問殘照殘照更空虛
哭劉蕡
上帝深宫(一作居)閉九閽巫咸不下問銜冤廣陵别後春
濤隔湓浦書來秋雨翻只有安仁能作誄何曾宋玉觧
招魂平生風義兼師友不敢同君哭寢門
杜司勲(牧)
高樓風雨感斯文短翼差池不及羣刻意傷春復傷别
人間惟有杜司勲
荆門西下
一夕南風一葉危荆雲迴望夏雲時人生豈得輕離别
天意何曾忌嶮巇骨肉書題安絶徼(一作忘紀復)蕙蘭蹊徑
失佳期洞庭湖闊蛟龍惡却羡楊朱泣路岐
碧瓦
碧瓦銜珠樹紅輪(一作綸)結綺寮無雙漢殿鬢第一楚宫
腰霧唾香難盡珠啼冷易銷歌從雍門學酒是蜀城燒
柳暗將翻巷荷欹正抱橋鈿轅開道入金管隔隣調夢
到飛魂急書成即席遥(一作招)河流衝柱(一作樹)轉海沫近
槎飄吳市蠀蛦甲巴賨翡翠翹他時未知意重疊贈嬌
饒(一作嬈)
蝶
葉葉復翻翻斜橋對側門蘆花惟有白柳絮(一作葉)可能
温西子尋遺殿昭君覓故村年年芳物盡來别敗蘭蓀
蠅蝶雞麝鸞鳳等成篇
韓蝶翻羅幕曹蠅拂綺窗鬭雞迴玉勒融麝暖金釭瑇
瑁明書閣琉璃冰(去聲)酒缸畫樓多有主鸞鳳各雙雙
韓翃舍人即事
萱草含丹粉荷花抱綠房鳥應悲蜀帝蟬是怨齊王通
内藏珠府應官觧玉坊橋南荀令過十里送衣香
公子
一盞新羅酒凌晨(一作霜)恐易消歸應衝鼓半去不待笙
調歌好惟愁和香濃(一作多)豈惜飄春場鋪艾帳下馬雉
媒嬌
子初全溪作
全溪不可到况復盡餘醅漢苑生春水昆池換劫灰戰
蒲知雁唼皺月覺魚來清興恭聞命言詩未敢迴
楊本勝說於長安見小男阿衮
聞君來日下見我最嬌兒漸大啼應數長貧學恐遲寄
人龍種瘦失母鳳雛癡語罷休邊角青燈兩鬢絲
西溪
悵望西溪水潺湲奈爾何不驚春物少只覺夕陽多色
染妖韶(一作嬈)柳光含窈窕蘿人間從到海天上莫為河
鳳女彈瑶瑟龍孫撼玉珂京華他夜夢好好寄雲波
柳下暗記
無奈巴南柳千條傍吹臺更將黃映白擬作杏花媒
妓席
樂府聞桃葉人前道得無勸君書小字慎莫喚官奴
少年
外戚平羌第一功生年二十有重封直登宣室螭頭上
横過甘泉豹尾中别館覺來雲雨夢後門歸去蕙蘭叢
灞陵夜獵隨田竇不識寒郊自轉蓬
無題
近知名阿侯住處小江流腰細不勝舞眉長惟是愁黃
金堪作屋何不作重樓
玄微先生
仙翁無定數時入一壺藏夜夜桂露濕村村桃水香醉
中抛浩劫宿處起神光藥裹丹山鳳碁函白石郎弄河
移砥柱吞日倚扶桑龍竹裁輕策鮫綃(一作絲)熨下裳樹
栽嗤漢帝橋板笑秦王徑欲隨關令龍沙萬里強
藥轉
鬱金堂北畫樓東換骨神方上藥通露氣暗連青桂苑
風聲偏獵紫蘭叢長籌未必輸孫皓香棗何勞問石崇
憶事懷人兼得句翠衾歸卧繡簾中
岳陽樓
欲為平生一散愁洞庭湖上岳陽樓可憐萬里堪乘興
枉是蛟龍觧覆舟
寄成都高苗二從事
家近紅蕖曲水濱全家羅襪起秋塵莫將越客千絲網
網得西施别贈人
岳陽樓
漢水方城帶百蠻四隣誰道亂周班如何一夢高唐雨
自此無心入武關
越燕二首
上國社方見此鄉秋不歸為矜皇后舞猶著羽人衣拂
水斜紋亂銜花片影微盧家文杏好試近莫愁飛
將泥紅蓼岸得草綠楊村命侶添新意安巢復舊痕去
應逢阿母(原注樂府詩東飛伯勞西飛燕黃姑阿母長相見)來莫害王孫記取
丹山鳳今為百鳥尊
杜工部蜀中離席
人生何處不離羣世路干戈惜暫分雪嶺未歸天外使
松州猶駐殿前軍座中醉客延醒客江上晴雲雜雨雲
美酒成都堪送老當壚仍是卓文君
隋宫
紫泉宫殿鎖煙霞欲取蕪城作帝家玉璽不緣歸日角
錦帆應是到天涯于今腐草無螢火終古垂楊有暮鴉
地下若蓬陳後主豈宜重問後庭花
二月二日
二月二日江上行東風日暖聞吹笙花鬚柳眼各無頼
紫蝶黃蜂俱有情萬里憶歸元亮井三年從事亞夫營
新灘(一作春)莫悟(一作訝)遊人意更作風簷夜雨(一作雨夜)聲
籌筆驛
猿(一作魚)鳥猶疑畏簡書風雲常為護儲胥徒令上將揮
神筆終見降王走傳車管樂有才終(一作真)不忝關張無
命欲(一作復)何如他年錦里經祠廟梁父吟成恨有餘
屏風
六曲連環接翠帷高樓半夜酒醒時掩燈遮霧密如此
雨落月明俱不知
春日
欲入盧家白玉堂新春催破舞衣裳蝶銜(一作含)紅蘂蜂
銜粉共助青樓一日忙
武侯廟古柏
蜀相階前柏龍蛇捧閟宫隂成外江畔老向惠陵東大
樹思馮異甘棠憶召公葉凋湘燕雨枝拆(一作坼)海鵬風
玉壘經綸遠金刀歴數終誰將出師表一為問昭融
風
撩釵盤孔雀惱帶拂鴛鴦羅薦誰教近齋時鎖洞房
即日
一歲林花即日休江間(一作門)亭下悵淹留重吟細把眞
無奈巳落猶開未放愁山色正來銜小苑春隂只欲傍
高樓金鞍忽散銀壺漏(一作滴)更醉誰家白玉鉤
九成宫(九成宫夲隋仁夀宫貞觀間修之以避暑因更名)
十二層城閬苑西平時避暑拂虹霓雲随夏后雙龍尾
風逐周王八駿(一作馬)啼吳岳曉光連翠巘甘泉晩景上
丹梯茘枝盧橘沾恩幸鸞鵲天書濕紫泥
少將
族亞齊安陸風高漢武威煙波别墅醉花月後門歸青
海聞傳箭天山報合圍一朝攜劍起上馬即如飛
詠史
歴覽前賢國與家成由勤儉破由奢何須琥珀方為枕
豈得眞(一作待珍)珠始是車運去不逢青海馬力窮難拔蜀
山蛇幾人曾預南薰曲終古蒼梧哭翠華
贈白道者(一作詠史第二首)
十二樓前再拜辭靈風正滿碧桃枝壺中若是有天地
又向壺中傷别離
無題二首
昨夜星辰昨夜風畫樓(一作堂)西畔桂堂東身無綵鳳雙
飛翼心有靈犀一點通隔坐送鉤春酒暖分曹射覆蠟
燈紅嗟余聽鼓應官去走馬蘭臺類斷(一作轉)蓬
聞道閶門萼綠華昔年相望抵(一作尚)天涯豈知一夜秦
樓客偷看吳王苑内花
漢宫詞
青雀西飛竟未迴君王長在集靈臺侍臣最有相如渴
不賜金莖露一杯
無題四首
來是空言去絶蹤月斜樓上五更鐘夢為遠别啼難喚
書被催成墨未濃蠟照半籠金翡翠麝熏微度繡芙蓉
劉郎已恨蓬山遠更隔蓬山一萬重
颯颯東風細雨來芙蓉塘外有輕雷金蟾齧鏁燒香入
玉虎牽絲汲井迴賈氏窺簾韓掾少宓妃留枕魏王才
春心莫共花爭發一寸相思一寸灰
含情春晼(一作院)晩暫見夜闌干樓響將登怯簾烘欲過
難多羞釵上燕眞媿鏡中鸞歸去横塘曉華星送寳鞍
何處哀箏隨急管櫻花永巷垂楊岸東家老女嫁不售
白日當天三月半溧陽公主年十四清明暖後同墻看
歸來展轉到五更梁間燕子聞長歎
赴職梓潼留别畏之員外同年
佳兆聮翩遇鳳凰雕文羽帳紫金牀桂花香處同高第
柿葉翻時獨悼亡烏鵲失(一作入)棲長不定鴛鴦何事自
相將京華庸蜀三千里送到咸陽見夕陽
桂林路(一作道)中作
地暖無秋色江晴有暮暉空餘蟬嘒嘒猶向客依依村
小犬相護沙平僧獨歸欲成西北望又見鷓鴣飛
無題
照梁初有情出水舊知名帬衩芙蓉小釵茸翡翠輕錦
長書鄭重眉細恨分明莫近彈碁局中心最不平
蝶三首
初來小苑中稍與瑣闈通遠恐芳塵斷輕憂豔雪融只
知防皓(一作灝)露不覺逆尖風迴首雙飛燕乘時入綺櫳
長眉畫了繡簾開碧玉行收白玉臺為問翠釵釵上鳳
不知香頸為誰迴
夀陽公主嫁時妝八字宫眉捧額黃見我佯羞頻照影
不知身屬冶遊郎
無題二首
八歲偷照鏡長眉巳能畫十歲去踏青芙蓉作帬衩十
二學彈筝銀甲不曾卸十四藏六親懸知猶未嫁十五
泣春風背面(一作立)鞦韆下
幽人不倦賞秋暑貴招邀竹碧轉悵望池清尤寂寥露
花終裛濕風蝶強嬌饒此地如攜手兼君不自聊
王十二兄與畏之員外相訪見招小飲時予以
悼亡日近不去因寄
謝傅門庭舊末行今朝歌管屬檀郎更無人處簾垂地
欲拂塵時簟竟牀嵇氏幼男猶可憫左家嬌女豈能忘
秋(一作愁)霖腹疾俱難遣萬里西風夜正長
隋宫(一云隋堤)
乘興南遊不戒嚴九重誰省諫書函春風舉國裁宫錦
半作障泥半作帆
落花
高閣客竟去小園花亂飛參差連曲陌迢遰送斜暉腸
斷未忍掃眼穿仍欲歸(一作稀)芳心向春盡所得是沾衣
月(一作秋月)
池(一作樓)上與橋(一作池)邊難忘復可憐簾開最明夜簟卷
巳凉天流處水花急吐時雲葉鮮姮(一作嫦)娥無粉黛只
是逞嬋娟
贈宗魯笻竹杖
大夏資輕策全溪贈所思靜憐穿樹遠滑想過苔遲鶴
怨朝還望僧閒暮有期風流真底事常欲傍清羸
垂柳
娉婷小苑中婀娜曲池東朝佩皆垂地仙衣盡帶風七
賢寧占竹三品且饒松腸斷靈和殿先皇玉座空
曲池
日下繁香不自持月中流豔與誰期迎憂急鼓疎鐘斷
分隔休燈滅燭時張蓋欲判江灩灩迴頭更望柳絲絲
從來此地黃昏散未信河梁是别離
代應二首
溝水分流西復東九秋霜月五更風離鸞别鳳今何在
十二玉樓空更空
昨夜雙鉤敗今朝百草輸關西狂小吏惟喝遶牀盧
席上作(原注予為桂州從事故府鄭公出家妓令賦高唐詩一本題作席上贈人注云)
(故桂林滎陽公席上出家妓鄭公鄭亞也)
淡雲輕雨拂高唐玉殿秋來夜正長料得也應憐宋玉
一生惟事楚襄王(一云淡煙微雨恣高唐一曲清塵遶畫梁料得也應憐宋玉只因無奈楚)
(襄王)
訪隱者不遇成二絶
秋水悠悠浸墅(一作野)扉夢中來數覺來稀玄蟬去(一作脫)
盡葉黃落一樹冬青人未歸
城郭休過識者稀哀猿啼處有柴扉滄江白日樵漁路
日暮歸來雨滿衣
破鏡
玉匣清光不復持菱花散亂月輪虧秦臺一照山雞後
便是孤鸞罷舞時
無題
紫府仙人號寳燈雲漿未飲結成冰如何雪月交光夜
更在瑶臺十二層
贈庾十二朱版(原注時庾在翰林朱書版也)
固漆投膠不可開贈君珍重抵瓊瑰君王曉坐金鑾殿
只待相如草詔來
李花
李徑獨來數愁情相與懸自明無月夜強笑欲風天減
粉與園籜分香沾(一作活)渚蓮徐妃久巳嫁猶自玉為鈿
柳
曾逐東風拂舞筵樂遊春苑斷腸天如何肻到清秋日
已帶斜陽又帶蟬
三月十日流杯亭
身屬中軍少得歸木蘭花盡失春期偷隨柳絮到城外
行過水西聞子規
過招國李家南園二首
潘岳無妻客為愁新人來坐舊妝樓春風猶自疑聯句
雪絮相和飛不休
長亭歲盡雪如波此去秦關路幾多惟有夢中相近分
卧來無睡欲如何
留贈畏之(原注時將赴職梓潼遇韓朝廻三首)
清時無事奏明光不遣當關報早霜中禁詞臣尋引領
左川歸客自迴腸郎君下筆驚鸚鵡侍女吹笙弄鳳凰
空寄(一云當作記)大羅天上事衆仙同日詠霓裳
待得郎來月已低寒暄不道醉如泥五更又欲向何處
騎馬出門烏夜啼
戶外重隂黯不開含羞迎夜復臨臺瀟湘浪上有煙景
安得好風吹汝來
為有
為有雲屏無限嬌鳳城寒盡怕春宵無端嫁得金龜壻
辜負香衾事早朝
無題
相見時難别亦難東風無力百花殘春蠶到死絲方盡
蠟炬成灰淚始乾曉鏡但愁雲鬢改夜吟應覺月光寒
蓬山此去無多路青鳥殷勤為探看
碧城三首
碧城十二曲闌干犀辟塵埃玉辟寒閬苑有書多附鶴
女牀(一作墻)無樹不棲鸞星沈海底當窗見雨過河源隔
座看若是曉珠明又定一生長對水晶盤
對影聞聲巳可憐玉池荷葉正田田不逢蕭史休回首
莫(一作若)見洪崖又拍肩紫鳳放嬌銜楚佩赤鱗狂舞撥
湘絃鄂君悵望舟中夜繡被焚香獨自眠
七夕來時先有期洞房簾箔至今垂玉輪顧兔初生魄
鐡網珊瑚未有枝檢與神方教駐景收將鳳紙寫相思
武皇内傳分明在莫道人間總不知
對雪二首(原注時欲之東)
寒(一作爽)氣先侵玉女扉清光旋透省郎闈梅花大庾嶺
頭發柳絮章臺街裏飛欲(一作却)舞定隨曹植馬有情應
濕謝莊衣龍山萬里無多遠留待行人二月歸
旋撲珠簾過粉墻輕於柳絮重於霜巳隨江令誇瓊樹
又入盧家妬玉堂侵夜可能爭桂魄忍寒應欲試梅妝
關河凍合東西路腸斷斑騅送陸郎
蜂
小(一作少)苑華池爛漫通後門前檻思無窮宓妃腰細纔
勝露趙后身輕欲倚風紅壁寂寥崖蜜盡碧簾迢遰霧
巢空青陵粉蝶休離恨長定相逢二月中
公子
外戚封侯自有恩平明通籍九華門金唐公主年應小
二十君王未許婚
賦得雞
稻梁猶足活諸雛妬敵專場好自娛可要五更驚暁夢
不辭風雪為陽烏
明神
明神司過豈令冤暗室由來有禍門莫為無人欺一物
他時須慮石能言
辛未七夕
恐是仙家好别離故教迢遰作佳期由來碧落銀河畔
可要金風玉露時清漏漸移相望久微雲未接過來遲
豈能無意酬烏鵲惟與蜘蛛乞巧絲
壬申七夕
巳駕七香車心心待曉霞風輕惟響珮日薄不嫣花桂
嫩傳香遠榆高送影斜成都過卜肆曾妬識靈槎
壬申閏秋題贈烏鵲
繞樹無依月正高鄴城新淚濺雲袍幾年始得逢秋閏
兩度填河莫告勞
端居
遠書歸夢兩悠悠只有空牀敵素秋階下青苔與紅樹
雨中寥落月中愁
夜半
三更三點萬家眠露欲為霜月墮煙鬭鼠上堂蝙蝠出
玉琴時動倚窗絃
玉山
玉山高與(一作共)閬風齊玉水清流不貯泥何處更求回
日馭此中兼有上天梯珠容百斛龍休睡桐拂千尋鳳
要棲聞道神仙有才子赤簫吹罷好相攜
張惡子廟
下馬捧椒漿迎神白玉堂如何鐡如意獨自與姚萇
雨
摵摵度瓜園依依傍竹軒秋池不自冷風葉共成喧窗
迴有時見簷高相續翻侵宵送書雁應為稻梁恩
菊
暗暗淡淡紫融融冶冶黃陶令籬邊色羅含宅裏香幾
時禁重露實是怯殘(一作斜)陽願泛金鸚鵡升君白玉堂
牡丹
錦幃初卷衛夫人(原注典略云夫子見南子在錦幃之中)繡被猶堆越鄂
君垂手亂翻雕玉佩招(一作折)腰爭舞(一作細腰頻換)鬱金帬石
家蠟燭何曾剪荀令香爐可待熏我是夢中傳彩筆欲
書花葉(一作片)寄朝雲
北樓
春物豈相干人生只強歡花猶曾歛夕酒竟不知寒異
域東風濕中華上象寬此樓堪北望輕命倚(一作俯)危欄
擬沈下賢
千二百輕鸞春衫瘦著寬倚風行稍急含雪語應寒帶
火遺金斗兼珠碎玉盤河陽看花過曾不問潘安
蝶
飛来繡戸隂穿過畫樓深重傅秦臺粉輕塗漢殿金相
兼惟柳絮所得是花心可要凌孤客邀為子夜吟
飲席代官妓贈兩從事
新人橋上著春衫舊主江邊側帽簷(原注隋獨孤信舉止風流曾風吹帽)
(簷側觀者塞路)願得化為紅綬帶許教雙鳳一時銜
代魏宫私贈(原注黃初三年已隔存沒追代其意何必同時亦廣子夜鬼歌之流)
來時西舘阻佳期去後漳河隔夢思知有宓妃無限意
春松(一作蘭)秋菊可同時
代元城吳令暗為答
背闕歸藩路欲分水邊風日半西曛荆王枕上原無夢
莫枉陽臺一片雲
牡丹
壓逕復緣溝當窗又映樓終銷一國破不啻萬金求鸞
鳳戲三島神仙居十洲應憐萱草淡却得號忘憂
百果嘲櫻桃
珠實雖先熟瓊莩縱早開流鸎猶故在(一作向)爭得諱含
來
櫻桃答
衆果莫相誚天生名品高何因古樂府惟有鄭櫻桃
曉坐(一云後閤)
後閤(一作閣)罷朝眠前墀思黯然梅應未假雪柳自不勝
煙淚續淺深綆腸危高下絃紅顔無定所得失在當年
詠史
北湖南埭水漫漫一片降旗百尺竿三百年間同曉夢
鍾山何處有龍盤
一片
一片非煙隔九枝蓬巒仙仗儼雲旗天泉水暖龍吟細
露畹春多鳳舞遲榆莢散來星斗轉桂花尋去月輪移
人間桑海朝朝變莫遣佳期更後期
日射
日射紗窗風撼扉香羅拭手春事違迴廊四合掩寂寞
碧鸚鵡對紅薔薇
題鵝
眠沙卧水自成羣曲岸殘(一作斜)陽極浦雲那觧(一作得)將
心憐孔翠(一作雀)羈雌長共故雄分
華清宫
朝元閣迥羽衣新首按昭陽第一人當日不來高處舞
可能天下有胡塵
梓潼望長卿山至巴西復懷譙秀
梓潼不見馬相如更欲南行問(一作望)酒壚行到巴西覓
譙秀巴西惟是有寒蕪
齊宫詞
永夀兵來夜不扃金蓮無復印中庭梁臺歌管三更罷
猶自風搖九子鈴
十一月中旬至扶風界見梅花
匝(一作雨)路亭亭豔非時裛裛香素娥惟與月青女不饒
霜贈遠虛盈手傷離適斷腸為誰成早秀不待作年芳
青陵臺
青陵臺畔日光斜萬古貞(一作春)魂倚暮霞莫訝(一作許)韓
憑為蛺蝶等閒飛上别枝花
東還
自有仙才自不知十年長夢採華芝秋風動地黃雲暮
歸去嵩陽尋舊師
酬崔八早梅有贈兼示之作
知訪寒梅過野塘久留金勒為迴腸謝郎衣袖初翻雪
荀令熏爐更換香何處拂胸資蝶粉幾時塗額藉蜂黃
維摩一室雖多病亦要(一作舞)天花作道場(原注時余在惠祥上人講)
(下故崔落句有梵王宫地羅含宅頼許時時聽法來)
春風
春風雖自好春物太昌昌若教春有意惟遣一枝芳我
意殊春意先春已斷腸
蜀桐
玉壘高桐(一作梧)拂玉繩上含非(一作霏)霧下含冰枉教紫
鳳無棲處斵作秋琴彈壊(一作廣)陵
漢宫
通靈夜醮達清晨承露盤晞甲帳春王母不來(一作西歸)方
朔去更須重見李夫人
判春
一桃復一李井上占年芳笑處如臨鏡窺時不隱墻敢
言西子短誰覺宓妃長珠玉終相類同名作夜光
促漏
促漏遥鐘動靜聞報章重疊杳(一作字)難分舞鸞鏡匣收
殘黛睡鴨香爐換夕熏歸去定(一作豈)知還向月夢來何
處更為雲南塘漸暖蒲堪結兩兩鴛鴦護水紋
江東
驚魚撥剌燕翩翾獨自江東上釣船今日春光太漂蕩
謝家輕絮沈郎錢
讀任彦昇碑
任昉當年有美名可憐才調最縱横梁臺初建應惆悵
不得蕭公作騎兵
荷花
都無色可並不奈此香何瑶席乘凉設金羈落晚(一作曉)
過迴(一作覆)衾燈照綺渡韈水沾羅預想前秋(一作愁前)别離
居夢櫂歌
五松驛
獨下長亭念過秦五松不見見輿薪只應既斬斯高後
尋被樵人用斧斤
灞岸
山東今歲點行頻幾處冤魂哭虜塵灞水橋邊倚華表
平時二月有東巡
送臻師二首
昔去靈山非拂席今來滄海欲求珠楞伽頂上清凉地
善眼仙人憶我無
苦海迷途去未因東方過此幾微塵何當百億蓮花上
一一蓮花見佛身
七夕
鸞扇斜分鳳幄開星橋横過鵲飛迴爭將世上無期别
換得年年一度来
謝先輩防記念拙詩甚多異日偶有此寄
曉用雲添句寒將雪命篇良辰多自感作者豈皆(一作徒)
然熟寢初同鶴含嘶欲竝蟬題時長不展得處定應偏
南浦無窮樹西樓不住煙改成人寂寂寄與路綿綿星
勢寒垂地河聲曉上天夫君自有恨聊借此中傳
馬嵬二首
冀馬燕犀動地来自埋紅粉自成灰君王若道能(一作堪)
傾國玉輦何由過馬嵬
海外徒聞更九州(原注鄒衍云九州之外復有九州)他生未卜(一作决)此
生休空聞虎旅傳(一作鳴)宵柝無復雞人報曉籌此日六
軍同駐馬當時七夕笑牽牛如何四紀為天子不及盧
家有莫愁
可歎
幸會東城宴未迴年華憂共水相催梁家宅裏秦宫入
趙后樓中赤鳳來冰簟且眠金鏤枕瓊筵不醉玉交杯
宓妃愁坐芝田舘用盡陳王八斗才
望喜驛别嘉陵江水二絶
嘉陵江水此東流望喜樓中憶閬州若到閬中還赴海
閬州應更有高樓
千里嘉陵江水色含煙帶月碧於藍今朝相送東流後
猶自驅車更向南
别薛嵒賓
曙爽行將拂晨清坐欲凌别離眞不那風物正相仍漫
水任(一作清)誰照衰花淺自矜還將兩袖淚同向一窗燈
桂樹乖眞隱芸香是小懲清規無以况且用玉壺冰
富平少侯
七國三邊未到憂十三身襲富平侯不收金彈抛林外
却惜銀牀在井頭綵樹轉燈珠錯落繡檀迴枕玉雕鎪
當關不報侵晨客新得佳人字莫愁
腸
有懷非惜恨不奈寸腸何即席迴彌久前時斷固多熱
應翻急燒冷欲徹微波隔樹澌澌雨通池點點荷倦程
山向背望國闕嵯峩故念飛書及新懽借夢過染筠休
伴淚繞雪莫追歌擬問陽臺事年深楚語訛
贈宇文中丞
欲構中天正急材自緣煙水戀平臺人間只有嵇延祖
最望山公啓事来(原注公盛歎亡友張君故有此句)
曉起
擬杯當曉起呵鏡可微寒隔箔山櫻熟褰帷桂燭殘書
長為報晩夢好更尋難影響輸雙蝶偏過舊畹蘭
閨情
紅露花房白蜜脾黃蜂紫蝶兩參差春窗一覺風流夢
却是同袍不得知
月夕
草下隂蟲葉上霜朱欄迢遰壓湖光兔寒蟾冷桂花白
此夜姮娥應斷腸
杏花
上國昔相值亭亭如欲言異鄉今暫賞眽眽豈無恩援
少風多力墻高月有痕為含無限意(一作思)遂對(一作到)不
勝繁仙子玉京路主(一作佳)人金谷園幾時辭碧落誰伴
過黃昏鏡拂鉛華膩爐藏桂燼温終應催竹葉先擬詠
桃根莫學啼成血從教夢寄魂吳王採香徑失路入煙
村
燈
皎潔終無倦煎熬亦自求花時隨酒遠雨後背窗休冷
暗黃茅驛暄明紫桂樓錦囊名畫揜玉局敗碁收何處
無佳夢誰人不隱憂影隨簾押轉光信簟文流客自勝
潘岳儂今定莫愁固應留半燄迴照下幃羞
清河
舟小迴仍數樓危凭亦頻燕來從及社蝶舞太侵晨絳
雪除煩後(一作俊)霜梅取味新年華無一事只是自傷春
韈
嘗聞宓妃韈渡水欲生塵好借常娥著清秋踏月輪
追代盧家人嘲堂内
道却横波字人前莫謾羞只應同楚水長短入淮流
代應
本來銀漢是紅墻隔得盧家白玉堂誰與王昌報消息
盡知三十六鴛鴦
離亭賦得折楊柳二首(樂府詩題作楊柳枝)
暫憑樽酒送無憀莫損愁眉與細腰人世死前惟有别
春風爭擬惜長條
含煙惹霧每依依萬緒千條拂落暉為報行人休盡折
半留相送半迎歸
寄永道士
共上雲山獨下遲陽臺白道細如絲君今併倚三珠樹
不記(一作計)人間落葉時
華州周大夫宴席(原注西鈴)
郡齋何用酒如泉飲德先時巳醉眠若共門人推禮分
戴崇爭得及彭宣
荆山
壓河連華勢孱顔鳥沒雲歸一望間楊僕移關三百里
可能全是為荆山
次陜州先寄源從事
離思羈愁日欲晡東周西雍此分塗迴鑾佛寺高多少
望盡黃河一曲無
過鄭廣文舊居(鄭虔)
宋玉平生恨有餘遠循三楚弔三閭可憐留著臨江宅
異代應教庾信居
東下三旬苦于風土馬上戲作
路遶函關東復東身騎征馬逐驚蓬天池遼闊誰相待
日日虛乘九萬風
莫愁
雪中梅下與誰期梅雪相兼一萬枝若是石城無艇子
莫愁還自有愁時
夢令狐學士
山驛荒凉白竹扉殘燈向曉夢清暉右銀臺路雪三尺
鳳詔裁成當直歸
涉洛川
通谷陽林不見人我來遺恨古時春宓妃漫結無窮恨
不為君王殺灌均(原注灌均陳王之典籖譛諸王于文帝者)
有感
中路因循我所長古來才命兩相妨勸君莫強安蛇足
一醆芳醪不得嘗
宫妓
珠箔輕明拂玉墀披香新殿鬭腰支不須看盡魚龍戲
終遣君王怒偃師
宫辭
君恩如水向東流得寵憂移失寵愁莫向尊前奏花落
凉風只在殿西頭
代贈二首
樓上黃昏欲望休玉梯横絶月中(一作如)鉤芭蕉不展丁香
結同向春風各自愁
東南日出照高樓樓上離人唱石州總把春山掃眉黛
不知供得幾多愁
楚吟
山上離宫宫上樓樓前宫畔暮江流楚天長短黃昏雨
宋玉無愁亦自愁
瑶池
瑶池阿母綺窗開黃竹歌聲動地哀八駿日行三萬里
穆王何事不重来
柳
為有橋邊拂面香何曾自敢占流光後庭玉樹承恩澤
不信年華有斷腸
寄在朝鄭曹獨孤李四同年
昔歲陪遊舊跡多風光今日兩蹉跎不因醉本蘭亭在
兼忘當年舊永和
御定全唐詩卷五百三十九
