欽定四庫全書
御定全唐詩卷六十六
郭震
郭震字元振魏州貴鄉人以字顯少有大志十八舉進
士為通泉尉任俠使氣撥去小節嘗盗鑄及掠賣部中
口千餘以餉遺賓客武后召欲詰既與語竒之索所為
文章上寶劔篇后覽嘉歎授右武衛鎧曹參軍進奉宸
監丞久之拜涼州都督中宗神龍中遷左驍衛將軍安
西大都護睿宗立召為太僕卿景雲二年進同中書門
下三品先天元年為朔方軍大總管明年以兵部尚書
復同中書門下三品封代國公明皇講武驪山以軍容
不整流新州開元元年起為饒州司馬道病卒集二十
卷今編詩一卷
古劔篇(一作寶劔篇)
君不見昆吾鐵冶飛炎煙紅光紫氣俱赫然良工鍜鍊
凡(一作經)幾年鑄得寶劔名龍泉龍泉顔色如霜雪良工
咨嗟歎竒絶琉璃玉匝吐蓮花錯鏤金環映(一作生)明月
正逢天下無風塵幸得周(一作用)防君子身精光黯黯青
蛇色文章片片綠龜鱗非直結交游俠子亦曾(一作常)親
近英雄人何言中路遭棄捐零落漂(一作飄)淪古獄邊雖
復塵埋無所用猶能夜夜氣衝天
塞上
塞外虜塵飛頻年出武威死生隨玉劔辛苦向金微久
戍人將(一作偏)老長征馬不肥仍聞酒泉郡巳合數重圍
寄劉校書
俗吏三年何足論每將榮辱在朝昏才微易向風塵老
身賤難酬知已恩御苑殘鶯啼落日黃山細雨濕歸軒
迴首(一作望)漢家丞相府昨來誰得掃重門
同徐員外除太子舍人寓直之作
太子擅元良宫臣命偉長除榮辭會府直宿總書坊露
濕幽巖桂風吹便坐桑閣連雲一色池帶月重光葉死
蘭無氣荷枯水不香遥聞秋興作言是晉中郎
春江曲
江水春沈沈上有䨇竹林竹葉壞水色郎亦壞人心
王昭君三首
自嫁單于國長銜漢掖悲容顔日憔悴有甚畫圖時
厭踐冰霜域嗟為邊塞人思從漠(一作漢)南獵一見漢家
塵
聞有南河信(一作聞道河南使)傳言殺畫師始知君念(一作惠)重
更肯惜(一作遣畫)蛾眉
子夜四時歌六首
春歌
陌頭楊柳枝已被春風吹妾心正斷絶君懷那得知
青樓含日光綠池起風色贈子同心花殷勤此何極
秋歌
邀歡空佇立望美頻廻顧何時復採菱江中密相遇
辟惡茱萸囊延年菊花酒與子結綢繆丹心此何有
冬歌
北極嚴氣昇南至温風謝調絲競短歌拂枕憐長夜
帷横雙翡翠被卷兩鴛鴦婉(一作嬌)態不自得宛轉君王
牀
二月樂遊詩
二月芳遊始開軒望曉池綠蘭日吐葉紅蘂向盈枝柳
色行將改君心幸莫移陽春遽多意唯願兩人知
十月樂遊詩
十月嚴隂盛霜氣下玉臺羅衣羞自觧綺帳待君開銀
箭更籌緩金爐香氣來愁仍夜未幾巳使炭成灰
螢
秋風凛凛月依依飛過高梧影裏時暗處若教同衆類
世間爭得有人知
蛩
愁殺離家未逹人一聲聲到枕前聞苦吟莫向朱門裏
滿耳笙歌不聽君
雲
聚散虚空去復還野人閑處倚笻看不知身是(一作外)無
根物蔽月遮星作萬端
野井
縱無汲引味清澄冷浸寒空月一輪鑿處若教當要路
為君常濟往來人
米囊花
開花空道勝于草結實何曾濟得民却笑野田禾與黍
不聞弦管過青春
惜花
豔拂衣襟蘂拂杯遶枝閑共蝶徘徊春風滿目還惆悵
半欲離披半未開
蓮花
臉膩香薰似有情世間何物比輕盈湘妃雨後來池看
碧玉盤中弄水晶
御定全唐詩卷六十六
