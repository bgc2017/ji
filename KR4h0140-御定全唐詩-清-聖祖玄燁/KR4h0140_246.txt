欽定四庫全書
御定全唐詩卷二百四十六
獨孤及
獨孤及字至之洛陽人天寶末以道舉高第補華隂尉
代宗召為左拾遺俄改太常博士遷禮部員外郎歴濠
舒二州刺史以治課加檢校司封郎中賜金紫徙常州
卒諡曰憲集三十卷内詩三卷今編詩二卷
海上寄蕭立
朔風剪塞草寒露日夜(一作始)結行行到瀛壖歸思生暮
節驛樓見萬里延首望遼碣遠海入大荒平蕪際窮髮
舊國在夢想故人胡且越契闊阻風(一作夙)期荏苒成雨
别海西望京口兩地各天末索居動經秋再笑知曷月
(一本無此二句)日南望中盡(一作目窮南雲盡)唯見飛鳥滅音(一作清)塵
未易得何由慰飢渴
三月三日自京到華隂於水亭獨酌寄裴六薛
八
祗役匪遑息經時客三秦還家問節候知到上已辰山
縣何所有高城閉青春和風不吾欺桃杏滿四鄰舊友
適遠别誰當接歡欣呼兒命長瓢獨酌湘吴醇一酌一
朗詠既酣意亦申言筌暫兩忘霞月祇相新裴子塵表
物薛侯席上珍寄書二傲吏何日同車茵詎肯使空名
終然羈此身他(一作何)年解桎梏長作海上人
代書寄上裴六冀劉二潁
昔佘馬首東君在海北汭(音入聲)盡屏簿領書相與議巖
穴載来詣佳境每山有車轍長嘯林木動高歌唾壺缺
此辭月未周虜馬嘶絳闕猛虎踞大道九州當中裂聞
君棄孤城猶自握漢節耻栖惡木影忍與故山别脫舄
挂嶺雲冏然若鳥逝(入聲)唯留潺湲水分付練溪月爾来
大谷梨白花再成雪關梁限天險歡樂竟兩絶大盗近
削平三川今底寧勾芒布春令屏翳收雷霆伊落日夜
漲鳴臯蘭杜青鶱鶱兩黃鵠何處遊靑冥疇昔切玉刃
應如新發硎及時當樹勲高懸景鐘銘莫抱白雲意徑
往丹丘庭功成儻長揖然後謀滄溟
客舍月下對酒醉後寄畢四燿
鄉路風雪深生事憂患廹天長波瀾廣高舉無六翮獨
立寒夜移幽境思彌積霜月照膽淨銀河入簷白沽酒
聊自勞開樽坐簷隙主人奏絲桐能使高興劇清機暫
無累獻酢更絡繹慷慨葛天歌愔愔廣陵陌既醉萬事
遺耳熱心亦適視身兀如泥瞪目傲今昔故人間城闕
音信兩脉脉别時前盟在寸景莫自擲(先是畢贈及詩云洪鑪無火停)
(日月速若飛忽然衝人身飲酒不湏疑)心與白日鬭十無一滿百寓形薪
火内甘作天地客與物無親疎斗酒勝竹帛何必用自
苦將貽古賢責
下弋陽江舟中代書寄裴侍御
故鄉隔西日去水連長天前路知幾許但指天南邊愴
恨極浦外隱映青山連東風滿帆来五兩如弓弦遥羡
繡衣客冏然馬首先得餐武昌魚不顧潯陽田屈指數
别日忽乎成兩年百花已滿眼春草漸碧鮮豈是離居
時奈何于役牽洞庭有深涉曷日期歸旋且作異鄉料
詎知攜手緣離憂未易銷莫道樽酒賢
癸卯歲赴南豐道中聞京師失守寄權士繇韓
幼深
種田不遇歲策名不遭時胡塵晦落日西望泣路岐猛
虎嘯北風麕麚皆載馳深泥駕疲牛踸踔余何之詰屈
白道轉繚繞清溪隨荒谷嘯山鬼深林啼子規長歎指
故山三奏歸来詞不逢眼中人調苦車逶遲士繇松筠
操幼深瓊樹姿别来平安否何階一申眉白雲失帝鄉
遠水恨天涯昂藏雙威鳳曷月還西枝努力愛華髮盛
年振羽儀但令迍難康不負滄洲期莫作新亭泣徒使
夷吾嗤
賈員外處見中書賈舍人巴陵詩集覽之懷舊
代書寄贈
海岸望青𤨏雲長天漫漫十年不一展知有關山難適
逢阮始平立馬問長(一作平)安取公詠懷詩示我江海瀾
暫若窺武庫森然矛戟寒眼明遺頭風心悅忘朝餐大
駕今返正熊羆扈鳴鑾公遊鳳凰沼獻可在筆端繫越
有長纓封關祇一丸冏(一作矯)然翔寥廓仰望慚(一作在)羽
翰嘉會不我與相思歲云殫唯當䄂佳句持比青琅玕
代書寄上李廣州
皖水望番禺迢迢青天末鴻鴈飛不到音塵何由逹獨
有輿人歌隔雲聲諠聒皆稱府君仁百越頼全活推誠
魚鱉信持正魑魅怛疲民保中和性足無夭閼天子咨
四岳佇公濟方割幾時復旋歸入踐青𤨏闥賤子託明
德繚若松上葛别離鄙恡生結念思所豁門欄關山阻
岐路天地闊唯憑萬里書持用慰飢渴
夏中詶于逖畢耀問病見贈
救物智所昧學仙願未從行藏兩乖角蹭蹬風波中薄
宦耻降志卧痾非養蒙閉關涉兩旬羇思浩無窮鸑鷟
何處来雙舞下碧空離别隔雲雨惠然此相逢把手賀
疾間舉杯欣酒濃新詩見久要清論激深衷高館舒夜
(一作夏)簟開門延微風火雲赫嵯峨日暮千萬峯遥指故
山笑相看撫號鐘聲和由心清(一作親)事感知氣同出處
未易料且歌緩愁容願君崇明德歲暮如青松
詶梁二十宋中所贈兼留别梁少府
少讀黃帝書肯不笑機事意猶負深衷未免名跡累厭
貧學干禄欲徇(一作詢)賓王利甘為風波人豈復江海意
擔簦平臺下是日飲羇思逢君道寸心暫喜一交臂緒
言未及竟離念已復至寗侯望南丘雲雨成兩地途殊
跡方間河廣流且駛暮帆望不及覽贈心欲醉愛君如
金錫昆弟皆茂異奕赫連絲衣榮養能錫類君子道未
長深藏青雲器巨鱗有縱時今日不足議唯當加餐飯
好我袖中字别離動經年莫道分首易
庚子歲避地至玉山詶韓司馬所贈
滄海疾風起洪波駭恬鱗已無濟川分甘作乘桴人揮
手謝秣陵舉帆指甌閩安知風塵表偶與瓊瑶親共悲
行路難况逢江南春故園忽如夢返復知何辰曠野豺
虎滿深山蘭蕙新枉君㶚陵什廻首徒酸辛
奉和李大夫同吕評事太行苦熱行兼寄院中
諸公
駟馬上太行修途亘遼碣王程無留駕日昃未遑歇請
問此何時恢台朱明月長蛇稽天討上將方北伐明主
命使臣皇華得時傑已忘羊腸險豈憚濕(一作温)風熱搖
策汗滂滄(一作沲)登岸思紆結炎雲如煙火谿谷將恐竭
晝景赩可畏凉飇何由發山長飛鳥堕目極行車絶趙
魏方俶擾安危俟明哲歸路豈不懷飲冰有苦節會同
傳檄至疑議立談决况有阮元瑜翩翩秉書札起予歌
赤坂永好踰白雪誰念剖竹人無因執羈紲
詶皇甫侍御望天灊山見示之作
早歲慕五嶽嘗為塵機礙孰知天柱峯今與郡齋對隱
嶙抱元氣氤氲含青靄雲崖媚遠空石壁寒古塞漢皇
南遊日望秩此昭配法駕到谷口禮容振荒外焚柴百
神趨執玉萬方會天旋物順動德布澤霶霈講武威已
耀學仙功未艾黃金竟何成洪業遽淪昧度世若一瞬
昨朝已千載如今封禪壇唯見雲雨晦長望哀往古勞
生慙大塊清暉幸相娱幽獨知所頼寒城春方正初日
明可愛萬殊喜陽和余亦荷時泰山色日夜綠下有清
淺瀨愧作拳僂人沈迷簿書内登臨歎拘限出處悲老
大况聽郢中曲復識湘南態思免物累牽敢令道機退
瞞然(一作永日)誦佳句持此(一作比)秋蘭佩
送陳兼應辟兼寄高適賈至
結綠處燕石卞和不必知所以王佐才未能忘茅茨罷
官梁山外穫稻楚水湄適會傅巖人虚舟濟川時天網
忽搖頓公才難棄遺鳳凰翔千仞今始一鳴岐上馬指
國門舉鞭謝書帷預知大人賦掩却歸来詞天子方在
宥朝廷張四維料君能獻可努力副疇咨舊友滿皇州
高冠飛翠蕤相逢絳闕下應道軒車遲高侯秉戎翰策
馬觀西夷方從幕中事參謀王者師賈生去洛陽焜燿
琳瑯姿芳名動北步逸韻淩南皮肅肅舉鴻毛冷(一作冰)
然順風吹波流有同異由是限别離漢塞隔隴底秦川
連鎬池白雲日夜滿道里安可思夢想浩盈積物華愁
變衰因君附錯刀送遠益凄其四海各横絶九霄應易
期不知故巢燕决起棲何枝
送相里郎中赴江西
君把一尺詔南遊濟滄浪受恩忘險艱不道岐路長戎
狄方搆患休牛殊未遑三秦千倉空戰卒如餓狼委輸
資外府諏謀寄賢良有才當陳力安得遂翺翔豈不愼
井賦賦均人亦康遥知軒車到萬室安耕桑火伏金氣
騰昊天欲蒼茫寒蟬慘巴鄧秋色愁沅湘昨日攜手西
於今芸再黃歡娱詎幾許復向天一方蹢躅話世故惆
悵舉離觴共求數刻歡戲謔君此堂今日把手笑少時
各他鄉身名同風波聚散未易量曷月還朝天及時開
智嚢前期儻猶闊加飯勉自強
觀海
北登渤澥島廽首秦東門誰尸(一作施)造物功鑿此天池
(一作地)源澒洞吞百谷周流無四垠廓然混茫際望見天
地根白日自中吐扶桑如可捫超遥(一作迢迢)蓬莱峰想像
金臺存秦帝昔(一作曾)經此登臨冀飛翻揚旌百神會望
日羣山奔徐福竟何成羡門徒空言唯見石橋足千年
(一作里)潮水㾗
初晴抱琴登馬退山對酒望遠醉後作
年長心易感况為憂患纏壮圖廹世故行止兩茫然王
旅方伐叛虎臣皆被堅魯人著儒服甘就南山田挈榼
上高磴超遥望平川滄江大如綖隱映入遠天荒服何
所有山花雪中然寒泉得日景吐霤鳴湔湔舉酒勸白
雲唱歌慰頹年微風度竹来韻我號鍾弦一彈一引滿
耳熱知心宣曲終余亦酣起舞山水前人生幾何時大
半百憂煎今日羇愁破始知濁酒賢
同徐侍郎五雲溪新庭(一作亭)重陽宴集作
萬峰蒼翠色雙溪清淺流已符東山趣况值江南秋白
露天地肅黃花門館幽山公惜美景肯為芳樽留五馬
照池塘繁弦催獻酬臨風孟嘉帽乘興李膺舟騁望傲
千古當歌遺四愁豈令永和人獨擅山隂遊
雨晴後陪王員外泛後湖得溪字
遠山媚平楚宿雨漲清溪沿泝任舟檝歡言無町畦酒
酣相視笑心與白鷗齊
題思禪寺上方
溪口聞法鼓停橈登翠屏攀雲到金界合掌開禪扄鬱
律衆山抱空濛花雨零老僧指香樓云是不死庭眇眇
于越路茫茫春草青遠山噴百谷繚繞馳東溟目極道
(一作想)何在境照心亦冥騞然諸根空破結如破瓶(一本無此)
(二句)下視三界狹但聞五濁腥山中有良藥吾欲隳天形
季冬自嵩山赴洛道中作(第二十五句缺一字二十六句缺三字)
皇運偶中變長蛇食中土天蓋西北傾衆星隕如雨胡
塵動地起千里聞戰鼓死人成為阜流血塗草莾策馬
何紛紛捐軀抗豺虎甘心赴國難誰謂茶葉苦天子初
受命省方造區宇斬鯨安溟波截鼇作天柱三微復正
統五玉(一作土)歸文祖不圖漢官儀今日忽再覩升高望
京邑佳氣連海浦寶鼎歊景雲明堂舞干羽虎臣激
昂禦侮腐儒著縫掖何處議鄒魯西上轘轅山
丘陵横今古和氣蒸萬物臘月春靄吐得為太平人窮
逹不足數他日遇封禪著書繼三五
早發若峴驛望廬山
雨罷山翠鮮泠泠東風好斷崖雲生處是向峯頂道誰
謂峰頂遠跂予可瞻討忘緣祛天機脱屣恨不早祇恐
歲云暮遂與空名老心往跡未并慚愧山上草
寒夜溪行舟中作
日沈諸山昏寂歴羣動宿孤舟獨不繫風水夜相逐雲
歸恒星白霜下天地肅月輪大如盤金波入空谷魏闕
萬里道羇念千慮束倦飛思故巢敢望桐與竹沈吟登
樓賦中夜起三復憂来無良方歸候春酒熟
壬辰歲過舊居
少年事遠遊出入燕與秦離居歲周天猶作勞歌人負
劒渡潁水歸馬自知津緣源到舊廬攬涕尋荒榛鄰里
喜相勞壺觴展殷勤酒闌擊筑(一作竹)語及此離會因丈
夫隨世波豈料百年身今日負鄙願多慙故山春
丙戌歲正月出洛陽書懷
往歲衣褐見受服金馬門擬將忠與貞来酬主人恩天
地暫雷雨洪波生平原窮鱗遂蹭蹬夙昔事罕存幸逢
帝出震授鉞清東藩白日忽再中萬方咸駿奔王風從
西来春光滿乾坤蟄蟲競飛動余亦辭籠樊遭遇思自
強寵辱安足言唯將四方志廻首謝故園
傷春懷歸
誰謂鄉可望望在天地涯但有時命同萬里共歲華昨
夜南山雨殷雷坼萌芽源桃不余欺先發秦人家寂寂
戶外掩遲遲春日斜源桃默無言秦人獨長嗟不惜中
腸苦但言會合賖思歸吾誰訴笑向(一作指一本缺)南枝花
雜詩
百花結成子春物捨我去流年惜不得獨坐(一作立)空閨
暮心自有所待甘為物華悮未必千黃金買得一人顧
山中春思
獺祭川水大人家春日長獨謠晝不暮搔首慙年芳靡
草知節換含葩向新陽不嫌三徑深為我生池塘亭午
井竈閒雀聲響空倉花落沒屐齒風動羣木香歸路雲
水外天涯杳茫茫獨卷萬里心深入山鳥行芳景勿相
廹春愁未遽忘
御定全唐詩卷二百四十六
