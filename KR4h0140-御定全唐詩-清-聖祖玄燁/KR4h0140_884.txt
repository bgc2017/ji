欽定四庫全書
御定全唐詩卷八百八十四
杜牧(詩一首)
渡吳江
堠館人稀夜更長姑蘇城遠樹蒼蒼江湖潮落高樓迥
河漢秋歸廣殿涼月轉碧梧移鵲影露低紅草溼螢光
文園詩侣應多思莫醉笙歌掩華堂
厲玄(詩一首)
元日觀朝
玉座臨新歲朝盈萬國人火連雙闕曉伏列五門春瑞
雪銷鴛瓦祥光在日輪天顔不敢視稱慶拜空頻
趙璜(詩一首)
六月
六月火雲散蟬聲鳴樹梢秋風豈便借客思已蕭條傾
國三年别煙霞一路遥行人斷消息更上灞陵橋
喻鳧(詩一首)
樊川寒食(第一句缺一字)
新松綠草古柏翳黃沙珮珂客驚鳥綺羅人間花蹙
塵南北馬碾石去來車川晩悲風動墳前碎紙斜
潘咸(詩一首)
芍藥
閑来竹亭賞賞極蘂珠宫葉巳盡餘翠花纔半展紅媚
欺桃李色香奪綺羅風每到春殘日芳華處處同
劉得仁(詩五首)
晩步
野步晩悠悠山光澹早秋遠空淪日脚多稼没人頭古
木蟬齊噪深塍水慢流幽居廻不近杖策却堪愁
村晩閒步
緩步出居處過原邊雁行夕陽投草木遠水映蒼茫野
寺同蟾宿雲溪斸藥嘗蕭條霜景暮極目盡堪傷
冬日題興善寺崔律師院孤松
為此疎名路頻來訪遠公孤標宜雪後每見憶山中静
影生幽蘚寒聲入迥空何年植茲地曉夕動清風
題新栽小松
滿庭蕭颯皆凡木豈得颼飀似石溪雪夜枝柯疑畫出
月中長短共人齊未知何日干天及恐到秋來被鶴棲
却向舊山尋得處白雲根蕟覓應迷
栽松
翠色凛空庭披衣獨繞行取從山頂嶮裁得道心生未
弱幽泉韻焉論别木聲霜天殘月在轉影入池清
薛瑩(詩一首)
十日菊
昨日尊前折萬人酣曉香今朝籬下見滿地委殘陽得
失片時痛榮枯一歲傷未將同腐草猶更有重霜
賈島(詩一首)
赴南巴留别蘇臺知巳
人過梅嶺上歲歲北風寒落日孤舟去青山萬里看猿
聲湘水静草色洞庭寬已料生涯事只應持釣竿
莊南傑(詩四首)
紅薔薇(才調集作無名氏詩)
九天碎霞明澤國造化工夫潛翦刻翠葉長眉約細枝
殷紅短刺鉤春色明日當樓晩香歇金帶盤空巳成結
謝豹聲催麥隴秋熏風吹落猩猩血
曉歌
鵾雞哭樹星河轉海上金烏翅如電嫦娥斂髮綰雲頭
玉女舒霞織天面九土厨煙滿城邑商洛隴頭車馬急
魏宫鐘動繡窗明夢娥驚對殘燈立
春草歌
漠漠緜緜幾多思無言領得春風意花裁小錦繡晴空
葉抽碧簟鋪平地含芳弔影争芬敷繞雲恨起山蘼蕪
離人不忍到此處淚娥滴盡雙真珠
古松歌
山上山下松森沈翠盖煙龜鱗犀甲鏁支體泉聲雨脚
洗春風深碧麈尾埽冥濛淺黃龍腹盤穹崇拏天攫地
數千戶恐作雲雨歸維嵩維嵩成大厦莫遣邂逅逢樵
者
薛能(詩四首)
蒲中霽後晩望
河邊霽色無人見身帶春風立岸頭濁水茫茫有何意
日斜還向古蒲州
龍門八韻
河浸華夷闊山横宇宙雄高波萬丈瀉夏禹幾年功川
迸晴明雨林生旦暮風人看飜進退鳥性斷西東氣逐
雲歸海聲驅石落空近身毛乍豎當面語難通沸沫歸
何處盤渦傍此中從來化鬐者攀去路應同
新雪
細落麤和忽復繁頓清朝市不聞喧天迷皓色風何亂
地溼春泥土半飜香暖會中懷岳寺樵鳴村外想家園
閒吟只愛煎茶澹斡破平光向近軒
送判官赴京
闕下情偏巳絶稀天涯身遠復相依庭花每對從容落
夜燭多同笑語歸君子是行應柏署鄙人何望即柴扉
青雲若遇交親話白璧無心待發揮
朱景玄(詩一首)
溪東岑望天都山
目望浮山丘梯雲上東岑羣峯争入冥巉巉生太隂昔
賢此升仙結構窮聳深未曉日先照當書色半沉風泉
雪霜飛雲樹瓊玉林大道非閉隔無路不可尋窺鏡澄
夙慮望壇起敬心一從呼子安永絶金玉音
許渾(詩一首)
夜行次東關(一作行次潼關驛)逢魏扶東歸
南北斷(一作倦)蓬飄長亭酒一瓢殘雲歸太華疏雨過中
條樹色隨關迥河聲入塞(一作海)遥勞歌此分首(一作手)風
急馬蕭蕭
李頻(詩二首)
南遊湘漢寄友人
南去遠三京三湘五月行巴江雪水下楚澤火雲生向
野聊中飲乘凉探暮程離懷不可說已近峽猿聲
送劉山人歸洞庭
却共孤雲去高眠最上峯半湖乘早月中路入疏鐘秋
盡蟲聲急夜深山雨重當時同隠者分得幾株松
李郢(詩十首)
早發
野店星河在行人道路長孤燈憐宿處斜月厭新装草
色多寒露蟲聲似故鄉清秋無限恨殘菊過重陽
題惠山
乳洞隂隂碧澗連杉松六月冷無蟬黃昏飛盡白蝙蝠
茶火數星山寂然
雨中看山榴落花
山榴逼砌栽山火一團開盡日風兼雨春渠擁作堆
寄友人乞菊栽(第七句缺一字)
藥闌經雨正堪鋤白菊煩君乞數株潘岳賦中芳思在
陶潛籬下綠英無移來稍及蟬鳴樹種罷長教酒滿壺
子成仙縱難學九秋思看集鳩雛
江邊柳
東風晴色挂闌干眉葉初晴畏曉寒江上别筵終日有
綠條春在長應難
鵝兒
臘後閒行村舍邊黃鵝清水真可憐何窮散亂隨新草
永日淹留在野田無事羣鳴遮水際爭來引頸逼人前
風吹楚澤蒹葭暮看下寒溪逐去船
酬友人春暮寄枳花茶
昨日東風吹枳花酒醒春晩一甌茶如雲正護幽人壍
似雪纔分野老家金餅拍成和雨露玉塵煎出照煙霞
相如病渴今全校不羡生臺白頸鵶
郢自街西醉歸馬鞭墜失崔員外起祕書知其
闕用皆許見貽俄頃之間二信俱至短長堅重
價不相饒輒抒短章仰酬珍錫
蜀巖隂面冷冥冥偃雪欺霜半露青銛刃翦裁多鵲媚
細鞘揮拂帶龍腥崖垂萬仞知無影蘚漬千年合有靈
蘭省貴寮蓬閣吏一時緘贈到雲亭
即目
自笑騰騰者非憨又不狂何為跧似鼠而復怯於麞落
拓無生計伶俜戀酒鄉冥搜得詩窟偶戰出文場愛雪
愁冬盡懷人覺夜長石樓多爽氣檉案有餘香運去非
關拙時來不在忙平生兩閑暇孤趣滿滄浪
羅敷東館亭下流泉云至前山擁咽經歲移時
掬弄惆悵成章
看山亭下小鳴泉嗚咽難通亦可憐惆悵無人為疎鑿
擁愁含恨過年年
于武陵(詩一首)
白櫻樹
記得花開雪滿枝和蠭和蝶帶花移如今花落遊蠭去
空作主人惆悵詩
崔櫓(詩二十一首)
過南城縣麻姑山
似前如却玉堆堆薄帶輕煙翠好裁斜倚兔鉤孤影伴
校低仙掌一頭來盤疑虎伏形難寫展認龍拏勢未迴
驚訝昔人曾羽化此中争不接瑶臺
詩手難題畫手慙淺青濃碧疊東南塵愁世界忙心在
霞伴神仙穩夢酣雨涕自悲看雪鬢星冠無計整雲篸
家風負荷須名宦可惜千峯綠似藍
差煙危碧半斜暉何代仙人此羽飛高袖鎮長寒柏暗
古祠時復彩雲歸紅塵鞭馬顔將換碧落驂鸞意有違
聲利繋身家繋念今生辜負六銖衣
和友人題僧院薔薇花三首
何人移得在禪家瑟瑟枝條簇簇霞争那寂寥埋草暗
不勝惆悵舞風斜無緣影對金尊酒可惜香和石鼎茶
看取老僧齊物意一般抛擲等凡花
忍委芳心此地開似霞顔色苦低迴風驚少女偷香去
雨認巫娥覓伴來今日獨憐僧院種舊山曾映釣磯栽
三清上客知惆悵勸我春醪一兩杯
露香如醉態如慵斜壓危闌草色中試問更誰過野寺
無憀徒自舞春風蘭缸尚惜連明在錦帳先愁入夏空
一日幾回来又去不能容易捨深紅
春晩泊船江村
芳草青青古渡頭漁家住處暫維舟殘花半樹悄無語
細雨滿天風似愁家信不來春又晩客程難盡水空流
自憐愛失心期約看取花時更遠遊
柳
風慢日遲遲拖煙拂水時惹將千萬恨繋在短長枝骨
輭張郎瘦腰輕楚女飢故園歸未得多少斷腸思
蓮花
影欹晴浪勢欹煙恨態緘言日抵年輕霧曉和香積飯
片紅時墮化人船人間有茟應難畫雨後無塵更好憐
何限斷腸名不得倚風嬌怯醉腰偏
殘蓮花(第二首一作張林詩)
倚風無力减香時涵露如啼卧翠池金谷樓前馬嵬下
世間殊色一般悲
不耐高風怕冷煙瘦紅欹委倒青蓮無人解把無塵䄂
盛取殘香盡日憐
惜蓮花
半塘前日染来紅瘦盡金方昨夜風留樣最嗟無巧筆
護香誰為惜熏籠緣停翠櫂沈吟看忍使良波積漸空
魂斷舊溪顦顇態冷煙殘粉楚臺東
岳陽雲夢亭看蓮花
似醉如慵一水心斜陽欲暝彩雲深清明月照羞無語
凉冷風吹勢不禁曾向楚臺和雨看只於吴苑弄船尋
當時為汝題詩徧此地依前泥苦吟
村路菊花
褭風驚未定溪影晩来寒不得重陽節虚將滿把看神
仙誰采掇煙雨惜彫殘牧豎樵童看應教愛爾難
題山驛新桐花
雨餘煙膩暖香浮影暗斜陽古驛樓丹鳳總巢阿閣去
紫花空映楚雲愁堪憐翠盖竒於畫更惜芳庭冷似秋
長日老春看落盡野禽閑哢碧悠悠
山路木芙蓉
不向横塘泥裏栽兩株晴笑碧巖隈枉教絶世深紅色
只向深山僻處開萬里王孫應有恨三年賈傅惜無才
緣花更歎人間事半日江邊悵望廻
新柳
無情柔態任春催似不勝風倚古臺多少去年今日恨
御溝顔色洞庭来
臨川見新柳
不見江頭三四日橋邊楊柳老金絲岸南岸北往來渡
帶雨帶煙深淺枝何處故鄉牽夢想兩廻他國見榮衰
汀洲草色亦如此愁殺遠人人不知
南陽見柳
夜来風入最高枝罥斷愁腸幾尺絲楚塞曾吟煙午處
曲江長憶雪晴時金銜細轂縈廻岸戍笛牛歌遠近陂
還把舊年惆悵意武安城下一吟詩
别君山
點空誇黛妬愁眉何必浮來結夢思慙媿二年青翠色
惹窗粘枕伴吟詩
宿夀安山隂館聞泉
一支清急萬山來穿竹喧飛破石苔夢在故鄉臨欲到
聲聞孤枕却驚廻多愁鬢髮余甘老有限年光爾莫催
緣憶舊遊相似處月明山響子陵臺
劉綺莊(詩一首)
共佳人守歲
桂花窮北陸荆豔作(一作下)東鄰殘妝欲送曉薄衣巳迎
春舉袖争流雪分歌競繞(一作曉)塵不應將共醉年去遠
催人
御定全唐詩卷八百八十四
