欽定四庫全書
御定全唐詩卷八百十九
皎然
兵後餘不亭重送盧孟明遊江西
孟明常引支子元道人修習禪心兼餌芝术遂與
予有棲山之契其宦情未遣故勸勉之
携手曾此分怳如隔秦越倫侯古封邑榮盛風雨歇飢
鼯號空亭野草生故轍如何此路岐更作千年别馮軾
望遠道春山無斷絶朝行入郢樹夜泊依楚月佳士持
操高揚才日昭晰離言何所贈盈滿有虧缺時節傷蟪
蛄芳菲忌鶗鴂予思鹿門隱心跡貴冥滅頽顔反芝术
昔貌成冰雪歲晏期爾来銷聲坐巖穴
别山詩
時因主人寄風溪蘭若與道士石脇峰相鄰禪僧
仙師時得道會至秋中値外緣有請别山懷舊遂
有是詩
山翁亦好禪借我風溪樹採藥多近峰(一作秋蓬)汲泉有春
渡幽僧時相偶(一作遇)仙子或與晤自許戰勝心彌高獨
遊步如何區中事奪我林棲趣辭山下復上戀石行仍
顧宿昔情或乖庶幾跡無誤松聲莫相誚此心冥去住
同袁高使君送李判官使廻
庾公歡此别路遠意猶賖為出塘邊柳榮歸府中花馳
陽照古堞遥思凝寒笳延步下前渚泝觴流淺沙湖光
引行色輕舸傍殘霞
陪顔使君餞宣諭蕭常侍
江濤凋瘵後遠使發天都昏墊宸心及哀矜詔命敷恤
民驅急傳訪舊枉征艫外鎮藩條最中朝顧問殊文皆
正風俗名共溢寰區已事方懷闕歸期早戒塗繁笳咽
水閣高蓋擁雲衢暮色生千嶂秋聲入五湖離歌猶宛
轉歸馭已踟躇今夕庾公意西樓月亦孤
春陪顔使君修韻海畢東溪泛舟餞諸文士
諸侯崇魯學羔鴈日成羣外史刊新韻中郎定古文(魯公)
(著書依切韻起東字脚皆列古篆)菁華兼百氏縑(一作雅)素備三墳國語
思開物王言欲致君研精業已就懽宴惜應分獨望西
山去將身寄白雲
今上初登極歲送皇甫孝廉赴選(孝廉即故大夫之子)
行應會府春欲勸及芳辰北極天文正東風漢律新少
年逢聖代歡笑别情親況是勲庸後恩榮襲爾身
同楊使君白蘋洲送陸侍御士佳入朝
久愛吳興客來依道德藩旋師聞杕杜歸路憶轘轅舊
佩蒼玉在新歌白芷繁今朝天地静北望重飛翻
雪夜送海上人常州覲叔父上人殷仲文後
繼世風流在傳心向一燈望雲裁衲慣翫雪步花能交
戰情忘久銷魂别未曾明朝阮家集知有竹林僧
送常清上人還舒州
灊(徐林反)人思爾法楚信有廻船估客親宵語閑鷗偶晝
禪經聲含石瀲麈尾拂江煙常說歸山意誅茅廬霍前
峴山送崔子向之宣州謁裴使君
楚思入詩清晨登峴山情秋天水西寺古木宛陵城琴
匣應將往書車亦共行吾知江太守一顧重君名
送嚴明府入關謁黎京兆
春日異秋風何為怨别同潮迴芳渚没花落晝山空旅
候聞嘶馬殘陽望斷鴻應思右内史相見直城中
送丘秀才遊越
山情與詩思爛漫欲何從夜舸誰相逐空江月自逢春
明越草秀晴憶剡雲濃便擬將輕錫携居入亂峯
送楊校書還濟源
妖𤇺昨日静故里近嵩丘楚月搖歸夢江楓見早秋鄉
心無遠道北信减離憂禪子還無事辭君買沃州
送楊遂初赴選
秋風吹别袂客思在長安若得臨觴醉何須減瑟彈秉
心凌竹栢仗信越波瀾春會文昌府思君每北看
送贇上人還京
久遊春草盡還寄北船歸沙鳥窺中食江雲入(一作滿)淨
衣秦原山色近楚寺磬聲微見說翻經館多聞似(一作爾)
者稀
送廣通上人遊江西
香爐七嶺秀秋色九江清自古多禪隱吾常愛此行尋
師經鄂渚受請到青城離别人間事何關道者情
送羅判官還壽州幕
君章才五色知爾得家風故里旋歸駕夀春思奉戎天
寒長蛇伏飇烈文虎雄定頌張征虜桓桓戡難功
送李秀才赴婺州招
山開江色上孤賞去應遲綠水迎吳榜秋風入楚詞(一作)
(祠)猿清獨宿處木落遠行時見說東陽守登樓爲爾期
送薛逢之宣州謁廢使(一作謁裴使君)
六月鵬盡化鴻飛獨冥冥秋𤇺家不定險路客頻經牛
渚何時到漁船幾處停遥知詠史夜謝守月中聽
送德守二叔姪上人還國清寺覲師
道賢齊二阮俱向竹林歸古偈穿花線春裝卷葉衣僧
墟廻水寺佛隴啟山扉愛别吾何有人心強有違
同明府章送沈秀才還石門山讀書
身為郢(一作卭)令客心許楚山雲文墨應經世林泉漫誘
君欲隨樵子去惜與道流分肻謝申公軰治詩事漢文
送吉判官還京赴崔尹幕
江南梅雨天别思極春前長路飛鳴鶴離帆聚散煙清
晨趨九陌秋色望三邊見說王都尹山陽辟一賢
送裴判官赴商幕
商洛近京師才難赴幕時離歌紛白佇侯騎擁青絲會
喜疲人息應逢黠宼衰看君策高足自此煙霄期
送李喻之處士洪州謁曹王
獨思賢王府遂作豫章行雄鎮廬霍秀高秋江漢清見
聞驚苦節艱故傷遠情西邸延嘉士遺才得正平
送唐贊善遊越
田園臨漢水離亂寄隨關今日煙塵盡東西又未還長
亭百越外孤櫂五湖間何處遊芳草雲門千萬山
送韋秀才
晨裝行墮葉萬里望桑乾舊說涇關險猶聞易水寒黃
雲戰後積白草暮來看近得君苖信時教旅思寬
送陳秀才赴舉
諸侯懼削地選士皆不羈休隱脱荷芰將鳴矜羽儀甲
科争玉片詩句擬花枝君實三楚秀承家有清規
烏程李明府水堂同盧使君幼平送奘上人遊
五臺
身將劉令隱經共謝公翻有此宗師在應知我法存問
心常寂樂為别豈傷魂獨訪華泉去秋風入雁門
送李季良北歸
風吹殘柳細(一作綠)孤客欲歸時掩抑楚絃絶離披湘葉
衰前軍猶轉戰故國杳難期北望鴈門雪空吟平子詩
送淳于秀才蘭陵覲省
歡言欲忘别風信忽相驚柳浦歸人思蘭陵春草生擷
芳心未及視枕戀常盈此去非長路還如千里情
送至洪沙彌赴上元受戒(上元江中蔡州冇梁戒壇)
不肻資章甫勝衣被木蘭今隨秣陵信欲及蔡州壇野
寺鐘聲遠春山戒足寒歸來次第學應見後心難
九日同盧使君幼平吳興郊外送李司倉赴選
重陽千騎出送客為踟蹰曠野多搖落寒山滿路隅晴
空懸蒨旆秋色起菱湖幾日登司會揚才盛五都
送盧孟明還上都
江臯北風至歸客獨傷魂楚水逢鄉雁平陵憶故園征
驂嘶别館落日隱寒原應及秦川望春華滿國門
送李少賓赴舉
豈謂江南别心如塞上行苦雲搖陣色亂水攪秋聲周
谷雨未散漢河流尚横春思遲爾策方用静妖兵
留别閻士和
不慣人間别多應忘别時逢山又逢水只畏(一作却)却(一作)
(恐)來遲
送李道士
常隨山上下忽限江南北共是忘情人何繇肻相憶
送裴参軍還下邳舊居
北望煙鋪(一作銷)驃騎營邊𤇺無火楚天晴此時千里西
(一作思)歸客泗上春風得及(一作返)耕
送文會上人還富陽
悠悠渺渺屬(一作涉)寒波故寺思歸意若何長憶孤洲(一作)
(舟)二三(一作三二)月春山偏愛(一作賞)富春(一作陽)多
送維諒上人歸洞庭
從來湖上勝人間遠愛浮雲獨自還孤月空天見心地
寥寥一水(一作三鏡)鏡(一作水)中山
九月八日送蕭少府歸洪州
明日重陽今日歸布帆絲雨望霏霏行過鶴渚知堪任
家在龍沙意有違
同顔魯公泛舟送皇甫侍御曾
維舟若許暫從容送過重江不厭重霜簡别來今始見
雪山歸去又難逢
送孫侍御遊越
不知持斧客吟會是何情丹陛恩猶在滄洲賞暫行江
橈隨月泛山策逐雲行佳句傳零雨詩流許盛名
送顔處士還長沙覲省
西候風信起三湘孤客心天寒漢水廣鄉遠楚雲深服
綵將侍膳擷芳思滿襟歸人忘(一作志)艱阻别恨獨何任
送還本上人遊江西
欲廣分何教心將江漢期雲招望寺處月待泝杯時眞
侣誰傷别降猿汝自悲多應過廬阜幽賞却来遲
送路少府使京兼覲侍御兄
國賦推能吏今朝發貢湖佇瞻雙闕鳳思見栢臺烏樹
向秦關遠江分楚驛孤榮君有兄弟相繼騁長途
於武原從送盧士舉
落日獨歸客空山疋(一作走)馬嘶蕭條古關外岐路更東
西大澤雲寂寂長亭雨凄凄君還到湘水寒夜滿猿啼
送烏程李明府得陟狀赴京
驛吏滿江城深仁見此情士林推玉振公府薦冰清爲
政移風久承恩就日行仲容綸綍貴南巷有光榮
送裴秀才往會稽山讀書
一身齎萬卷編室寄煙蘿硯滴穿池小書衣種楮多吟
詩山響答泛瑟竹聲和鶴板求儒術深居意若何
送崔詹事論之上都(崔嘗典吳興)
金虎城池在銅龍劍佩新重看前浦柳猶憶舊洲蘋遠
思秦雲暮歸心臘月春青園昔遊處惆悵别離人
京口送盧孟明還揚州
蕭蕭北風起孤櫂下江濆暮客去來盡春流南北分萋
萋御亭草渺渺蕪城雲相送目千里空山獨望君
送沙彌大智遊五臺
童年隨法侣家世本儒流章句三生學清凉萬里遊雲
歸龍沼暗木落雁門秋長老應(一作憶)相問(一作待)傳予向
祖州
送禀上人遊越
雲泉誰不賞獨見爾情高投石輕龍窟臨流笑鷺濤折
荷為片席灑水淨方袍剡路逢禪侣多應問我曹
送潘秀才之舒州
楚水清風生揚舲泛月行荻洲寒露彩雷岸曙潮聲東
道思才子西人望客卿從來金谷集相繼有詩名
送王山人遊廬山
千里訪靈竒山資亦相隨葉舟過鶴市花漏宿龍池峯
頂應閑散人間足别離白雲將世事吾見爾心知
送道契上人之越覲大夫叔
楚僧推後輩唐本學新經外國傳香㲲何人施竹瓶秋
風别李寺春日向柯亭大阮今為郡看君眼最青
送沙彌長文遊京
白版年猶小黃花褐已通若為詩思逸早欲似休公邁
俗多眞氣傳家有素風應須學心地宗旨在關東
秋日送擇高上人往江西謁曹王
超然獨遊趣無限别山情予病不同賞雲閑應共行齋
容秋水照香㲲早風輕曾被陳王識遥知江上迎
送如獻上人遊長安
關中四子教猶存見說新經待爾翻為法應過七祖寺
忘名不到五侯門閒尋鄠杜看修竹獨上風涼望古原
高逸詩情無别怨春遊從遣落花繁
日曜上人還潤州
送君何處最堪思孤月停空欲别時露茗猶芳邀重會
寒花落盡不成期鶴令先去看山近雲礙初飛到寺遲
莫倚禪功放心定蕭家陵樹誤人悲
寺院聽胡笳送李殷
一奏胡笳客未停野僧還欲廢禪聽難將此意臨江别
無限春風葭菼青
送僧(一作李)繹
斜日搖(一作悠)揚在柳絲孤亭寂寂水逶迤誰堪别後行
人盡唯有春風起路岐
答裴評事澄荻花間送梁蕭拾遺
波(一作江)上荻花非雪花風吹撩亂滿袈裟如今歲宴無
芳草獨對離樽作物華
送勝雲小師
昨日雪山記(一作知)爾名吾今坐石已三生少年道性易
流動莫遣秋風入别情
誚士和别
今日同明日隔何事悠悠久為客吾憐溪上去來雲我
羡磷磷水中石
送吳馮遊京
北期何意促蕙草夜來繁清月思淮水春風望國門此
時休旋逸萬里忽飛翻若憶山陰會孤琴為我援
送僧遊宣州(一作宣城)
楚山千里一僧行念爾初緣道未成莫向舒姑泉口泊
此中嗚咽為(一作易)傷情
宿支硎寺上房
上方精舍遠共宿白雲端寂寞千峰夜蕭條萬木寒山
光霜下見松色月中看却與西林别歸心即欲闌
答胡處士
西山禪隱比來聞長道唯應我與君書上無名心忘却
人間聚散似浮雲
答張烏程
莫道謫官無主人秣陵才令日相親前溪更有忘憂處
荷葉田田間白蘋
酬張明府
愛君詩思動禪心使我休吟待鶴吟更說都中黃覇在
朝朝無事許招尋
勞山居寄呈吳處士
官居鼎鼐古今無名世才臣獨一余賢閣御題龍墨燦
詔歸補衮在須臾
御定全唐詩卷八百十九
