欽定四庫全書
御定全唐詩卷七百九十八
花蕊夫人徐(一作費)氏
徐氏青城人幼能文尤長於宫詞得幸蜀主孟昶賜號
花蕊夫人詩一卷
宫詞
五雲樓閣鳳城間花木長新日月閒三十六宫連内苑
太平天子住(一作坐)崑山
會真廣殿約宫牆樓閣相扶倚太陽淨甃玉階横水岸
御爐香氣擈龍牀
龍池九曲遠相通楊柳絲牽兩岸風長似江南好風(一作)
(春)景畫船来去(一作往)碧波中
東内斜將紫禁通龍池鳳苑夾城中曉鐘聲斷嚴妝罷
院院紗窗海日紅
殿名新立號重光島上亭臺盡改張但是一人行幸處
黃金閣子(一作内)鎖牙牀
夾城門與内門通朝罷巡遊到苑中每日日高(一作中官)祗
候處滿堤紅豓立春風
廚船(一作盤)進食簇時新侍宴(一作座)無非列(一作是)近臣日
午殿頭宣索鱠隔花催喚打魚人
立春日進内園花紅蕊輕輕嫩淺霞跪到玉階猶帶露
一時宣賜與宫娃
三面宫城盡夾牆苑中池水白茫茫直(一作亦)從獅子門
前入旋見亭臺遶岸傍
離宫别院遶宫城金版輕敲合鳳笙夜夜月明花樹㡳
傍池長有按歌聲
御製新翻曲子成六宫纔唱未知名盡將觱篥来抄譜
先按君王玉笛聲
旋移紅(一作花)樹斲新(一作斸青)苔宣使龍池更(一作再)鑿開展
得綠(一作綵)波寬似海水心樓殿勝蓬萊
太虛高閣凌虚(一作臨波)殿背倚城牆面枕池諸院各分娘
子位羊車到處不教知
修儀承寵住龍池掃地焚香日午時等候大家來院裡
看教鸚鵡念新詩
才人出入每參(一作相)隨筆硯將行(一作行將)遶曲池能向彩
箋書大字忽(一作勿)防御製寫新詩
六宫官職總新除宫女安排入畫圖二十四司分六局
御前頻見錯相呼
春風一面曉妝成偷折花枝傍水行却被内監(一作㜮)遥
覷見故將紅豆打黃鶯
殿前排宴賞花開宫女侵晨探幾回斜望花開(一作苑門)遥
舉䄂傳聲宣(一作先)喚近臣來
小毬場近曲池頭宣喚勲臣試打毬先向畫樓(一作廊)排
御幄管絃聲動立浮斿
供奉頭籌不敢爭上棚等(一作專又作傳)喚近臣名内人酌酒
纔宣賜馬上齊呼萬歲聲
殿前宫女總纖腰初學乘騎怯又嬌上得馬来纔欲走
幾回抛鞚抱(一作把)鞍橋
自教宫娥學打毬玉鞍初跨柳腰柔上棚知是官家認
遍遍長贏第一籌
翔鸞閣外夕陽天樹(一作木)影花光遠(一作水)接連望見内
家来往處水門斜過罨(一作畫)樓船
内家(一作人)追逐採蓮時驚起沙鷗兩岸飛蘭棹把来齊
拍水並船相鬭溼羅衣
新秋女伴各相逢罨畫船飛别浦(一作渚)中旋折荷花伴
(一作半)歌舞夕陽斜照滿衣紅
少年相逐採蓮回羅帽(一作襪)羅衫(一作衣)巧製裁每到岸
頭長拍水競提纖手出船来
早春楊柳引長條倚岸沿堤一面高稱與畫船牽錦䌫
暖風搓出綵絲絛
内家宣錫生辰宴隔夜諸宫進御花後殿未聞宫主入
東門先報下金車
端午生衣進御牀赭黃羅帕覆金箱美人捧入南薰殿
玉腕斜封綵縷長
選進仙韶第一人纔勝羅綺不勝春重教按舞桃花下
只踏殘紅作地裀
侍女爭揮玉彈弓金丸飛入亂花中一時驚起流鶯散
踏落殘花滿地紅
七寶闌干白玉除新開凉殿幸金輿一溝泛碧流春水
四面瓊鉤搭綺疏
山樓彩鳳棲寒月宴殿金麟吐御香蜀錦地衣呈隊舞
教頭先出拜君王
天外明河翻玉浪樓西涼月湧金盆香銷甲乙牀前帳
宫鎖玲瓏閉殿門
細風欹葉撼宫梧早怯秋寒著繡襦玉宇無人雙燕去
一彎新月上金樞
夜寒金屋篆煙飛燈燭分明在紫微漏永禁宫三十六
燕回爭踏月輪歸
曉吹翩翩動翠旗爐煙千疊瑞雲飛何人奏對偏移刻
御史天香隔繡衣
金井秋啼絡緯聲出花宫漏報嚴更不知誰是金鑾直
玉宇沈沈夜氣清
内庭秋燕玉池東香散荷花水殿風阿監採菱牽錦䌫
月明猶在畫船中
東宫花燭彩樓新天上仙橋不鎖春偏出六宫歌舞奏
嫦娥初到月虚輪
紗幔薄垂金麥穗簾鉤纖挂玉蔥條樓西别起長春殿
香碧紅泥透蜀椒
翠華香重玉爐添雙鳳樓頭曉日暹扇掩紅鸞金殿悄
一聲清蹕捲珠簾
金作蟠龍繡作麟壺中樓閣禁中春君王避暑来遊幸
風月橫秋氣象新
清曉自傾花上露冷侵宫殿玉蟾蜍擘開五色銷金紙
碧鎖窗前學草書
翠鈿貼靨輕如笑玉鳳雕釵褭欲飛拂曉賀春皇帝閣
綵衣金勝近龍衣
璅聲金徹閤門環簾捲珍珠十二間别殿春風呼萬歲
中丞新押散朝班
雞人報曉傳三唱玉井金牀轉轆轤煙引御爐香繞殿
漏籖初刻上銅壺
御按横金殿幄紅扇開雲表露天容太常奏備三千曲
樂府新調十二鐘
宫女熏香進御衣殿門開鎖請金匙朝陽初上黃金屋
禁夜春深晝漏遲
三月金明柳絮飛岸花堤草弄春時樓船百戲催宣賜
御輦今年不上池
内人稀見水鞦韆爭擘珠簾帳殿前第一錦標誰奪得
右軍輸却小龍船
夜色樓臺月數層金猊煙穗繞觚稜重廊屈折連三殿
密上真珠百寶燈
天門晏閉九重關樓倚銀河氣象間一點星毬垂綘闕
五雲仙仗下蓬山
禁裏春濃蝶自飛御蠶眠處弄新絲碧窗盡日教鸚鵡
念得君王數首詩
鬭草深宫玉檻前春蒲如箭荇如錢不知紅藥闌干曲
日暮何人落翠鈿
太液波清水殿涼畫船驚起宿鴛鴦翠眉不及池邊柳
取次飛花入建章
御座垂簾繡額單冰山重疊貯金盤玉清迢遰無塵到
殿角東西五月寒
春心滴破花邊漏曉夢敲回禁裏鐘十二楚山何處是
御樓曾(一作恍)見兩三峰
博山夜宿沈香火帳外時聞暖鳳笙理遍從頭新上曲
殿前龍直未交更
春殿千官宴却歸上林鶯舌報花時宣徽旋進新裁曲
學士爭唫應詔詩
釣線沈波漾彩舟魚爭芳餌上龍鉤内人急捧金盤接
撥剌紅鱗躍未休
蕙炷香銷燭影殘御衣熏盡輒更闌歸來困頓眠紅帳
一枕西風夢裏寒
東宫降誕挺佳辰少海星邊擁瑞雲中尉傳聞三日宴
翰林當撰洗兒文
酒庫新修近水傍潑(一作撥)醅初熟五雲漿殿前供御頻
宣索追(一作進)入花間一陣香
白藤花限(一作籠搯)白銀花閤子門當寢殿斜近被宫中知
了事每来隨駕使煎(一作烹)茶
西毬場裏打毬回御宴先於(一作從)苑内開宣索教坊諸
伎樂傍池催喚入船来
昭儀侍宴足精神玉燭抽看記飲巡倚賴識書為錄事
燈前時復錯瞞人
後宫阿監裹羅巾出入經過苑囿頻承奉聖賢憂悞失
就中長怕内夫人
管弦聲急滿龍池宫女藏鉤(一作&KR0848;)夜宴時好是聖人親
捉得便將濃墨掃(一作授)雙眉
密室紅泥地火爐内人冬日晩傳呼今宵駕幸池頭宿
排比椒房得煖無
畫船花舫總新妝進入池心近島傍松柏樓(一作鏤)窗楠
木板暖風吹過一團(一作四圍)香
三清臺近苑牆東樓檻層層映水紅盡日綺羅人度曲
管弦聲在半天中
安排諸院接行廊外(一作水)檻周廻十里強(一作長)青錦地
衣紅繡(一作線)毯盡鋪龍腦鬱金香
安排竹柵與笆籬養得新生鵓鴿兒宣受内家專餵飼
花毛間(一作閑)看總皆知
年初十五最風流新賜雲鬟便(一作使)上頭按罷霓裳歸
院裏畫樓雲閣總重(一作新)修
金畫香臺出露盤黃龍雕刻遶朱闌焚修每遇三元節
天子親簪白玉冠
六宫一例雞(一作羅)冠子新樣交䥴白玉花欲試澹妝兼
道服面前宣與唾盂家
三月櫻桃乍熟時内人相引看紅枝回頭索取黃金彈
遶樹藏身打雀兒
小小宫娥到内園未梳雲鬢臉如蓮自從配與夫人後
不使尋花亂入船
錦城上起凝煙閣擁殿遮樓一向高認得聖顔遥望見
碧闌干映赭黃袍
水車踏水上宫城寢殿簷頭滴滴鳴助得聖人高枕興
夜涼長作遠灘聲
平頭船子小龍床多少神仙立御傍旋刺篙竿令過岸
滿池春水蘸紅妝
苑東天子愛巡遊御岸花堤枕碧流新教内人供射鴨
長將弓箭繞池頭
羅衫玉帶最風流斜插銀篦慢裹頭閑向(一作聞得)殿前騎
(一作調)御馬揮(一作掉)鞭横過小紅樓
沈香亭子傍池斜夏日巡游歇翠華簾畔玉盆盛淨水
内人手裏剖銀瓜
薄羅衫子透肌膚夏日初長板閣虛獨自凭闌無一事
水風涼處讀文書
婕妤生長帝王家常近龍顔逐翠華楊柳岸長春日暮
傍池行困倚桃花
月頭支(一作又)給買花錢滿殿宫人近數(一作盡十)千遇著唱
名多不語(一作應)含羞走(一作急)過御牀前
小雨霏微潤綠苔石楠紅杏傍池開一枝插向金瓶裏
捧進君王玉殿来
錦鱗躍水出浮萍荇草牽風翠帶横恰似金梭攛碧沼
好題幽恨寫閨情
春天睡起曉妝成隨侍君王觸處行畫得自家梳洗樣
相憑女伴把來呈
舞頭皆著畫羅衣唱得新翻御製詞每日内庭聞教隊
樂聲飛上到龍墀
春早尋花入内園競傳宣旨欲黃昏明朝駕幸遊蠶市
暗使氊車就苑門
半夜搖船載内家水門紅蠟一行斜聖人正在宫中飲
宣使池頭旋折花
春日龍池小宴開岸邊亭子號流杯沈檀刻作神仙女
對捧金尊(一作杯)水上来
梨園子弟簇池頭小樂攜来候宴游旋(一作試)炙銀笙先
按拍海棠花下合梁州(以下四十一首一作王珪詩)
慢梳鬟髻著輕紅春早爭求芍藥叢近日承恩移住處
夾城裏面占新宫
别色官司御輦家黃衫束帶臉如花深宫内院(一作苑)參
承慣常從金輿到日斜
日高房裏學圍碁等候官家未出時為賭金錢爭路數
專憂女伴怪来遲
摴蒱冷澹學投壺箭倚腰身約書圖盡對君王稱妙手
一人来射一人輸
慢揎(一作揮)紅(一作羅)䄂指纖纖學釣池魚傍水邊(一作弦)忍
冷不禁還自去釣竿常被别人牽
宣城(一作徽)院約池南岸粉壁紅窗畫不成總是一人行
幸處徹宵聞(一作長)奏管弦聲
丹霞亭浸池心冷曲沼門含水脚清傍岸鴛鴦皆著對
時時出向淺沙行
楊柳隂中引御溝碧梧桐樹擁朱樓金陵城共滕王閣
畫向丹青也合羞
晩(一作曉)来隨駕上城游行到東西百子(一作尺)樓回望苑
中花柳色綠隂紅豓滿池頭
牡丹移向苑中栽盡是藩方進入来未到末春緣地暖
數般顔色一時開
明朝臘日官家出隨駕先須點内人回鶻衣裝回鶻馬
就中偏稱小腰身
盤鳳鞍韉閃(一作鞍韉盤龍關)色妝黃金壓胯紫游(一作油)韁自
從㨂得真龍種(一作骨)别置東頭小馬坊
翠輦每從城畔出(一作去)内人相次簇(一作立)池隈(一作邊)嫩
荷花裏搖船去(一作出)一陣香風逐水来(一作仙)
高燒紅燭點銀燈秋晩花池景色澄今夜聖人新殿宿
後宫相競覓祇承
苑中排比宴秋宵弦管掙摐各自調日晩閣門傳聖旨
明朝盡放紫宸朝
夜深飲散月初斜無限宫嬪亂插花近侍婕妤先過水
遥聞隔岸喚船家
宫娥小小豓紅妝唱得歌聲遶畫梁緣是太妃新進入
座前頒賜小羅箱
池心小樣釣魚船入玩偏宜向晩天挂得綵帆教便放
急風吹過水門前(一作邊)
傍池居住有漁家收網搖船到淺沙預進活魚供日料
滿筐跳躍白銀花
秋晩(一作曉)紅妝傍水行競將衣袖撲蜻蜓回頭瞥見宫
中喚幾度藏身入畫屏
御溝春水碧于天宫女尋花入内園汗溼紅妝行漸困
岸頭相喚洗花鈿
亭高百尺立春(一作當)風引得君王到此中牀上翠屏開
六扇折枝花(一作檻花初)綻牡丹紅
内人承寵賜新房紅紙(一作錦)泥窗遶畫(一作四)廊種得海
柑纔結子乞求自送(一作進)與君王
翡翠簾(一作簷)前日影斜御溝春(一作流)水浸成霞侍臣向
晩隨天步共看池頭滿樹花
金碧闌干倚岸邊捲簾初聽一聲蟬殿頭日午搖紈扇
宫女爭来玉座前
嫩荷香撲釣魚亭水面文魚作隊行宫女齊(一作競)来池
畔(一作面)看傍簾呼喚勿高聲
新翻酒令著詞章侍宴初聞憶(一作開意)却忙宣使近臣傳
賜本書家院裏徧抄將
寒食清明小殿傍綵樓雙夹鬭雞場内人對御分明看
先賭紅羅被十(一作滿擔)牀
寢殿門前曉色開紅泥藥樹間花栽君王未起翠簾捲
又發宫人(一作宫女更番)上直来
海棠花發盛春天游賞無時引御筵遶岸結成紅錦帳
暖枝猶拂畫樓船
日晩(一作曉日)宫人外按回自牽驄馬出林隈御前接得高
义手射(一作時)得山雞喜進来
朱雀門高花外開毬場空闊淨塵埃預排玉兔兼蒼狗
等候君王按鶻来
會仙觀内玉清壇新點宫人作女冠每度駕來羞不出
羽衣初著怕人看
老大初教學(一作作)道人鹿皮冠子澹黃裙後宫歌舞今
抛擲每日焚香事老君
法雲寺裏中元節又是官家誕降(一作降誕)辰滿殿香花爭
供養内園先占得鋪陳
金章紫綬選高班每每東頭近聖顔才藝足當恩寵别
只堪(一作看)供奉一場閑
内人深夜學迷藏徧遶花叢水岸傍乘興忽(一作或)來仙
洞裏大家尋覓一時忙
小院珠簾著地垂院中排比不相知羡他鸚鵡能言語
窗裏偷教鸜鵒兒
島(一作窗)樹高低約浪痕苑(一作島)中斜日欲黃昏樹頭木
刻雙飛鶴蕩起(一作遠樣)晴空映水門
大臣承寵賜新莊梔子園東柳岸傍今(一作每)日聖恩親
(一作新)幸到板橋頭是讀書堂
樹葉初成鳥護(一作出)窠石榴花裏(一作底)笑聲多衆(一作舞)
中遺却金釵子拾得從他要贖(一作賞)麽(以下二十一首一作王建詩)
小殿初成(一作新裝)粉未(一作欲)乾貴妃姊妹自来看為逢好
日先移入續向街(一作階)西索牡丹
内人相續報花開准擬君王便看来逢(一作縫)著五弦琴
(一作紅)繡袋宜春院裏按歌回
巡吹慢遍不相和暗數看誰(一作看誰人)曲校多明日梨花
園(一作園花)裏見先須逐(一作直)得内家歌
黃金合裏盛紅雪重結香羅四出花一一傍邊書勅字
中官(一作分明)送與大臣家
宫人早起(一作拍手)笑相呼不識階(一作庭)前掃地夫乞與金
錢爭借問外頭還似此間無
小隨阿姊(一作不隨阿妹)學吹笙見好(一作好見)君王賜(一作乞)與(一作)
(乞賜)名夜拂玉牀朝把鏡黃金殿外(一作階下)不教行
日高殿裏有香煙萬歲聲長動九天妃子院中初(一作新)
降誕内人爭乞(一作分得)洗兒錢
宫花不共(一作與)外花(一作邊)同正月長生(一作先)一半(一作朵)
紅供御櫻桃看守别直無鴉鵲到園中
殿前鋪設兩邊樓寒食宫人步打毬一半走来爭(一作齊)
跪拜上棚先謝得頭籌
大儀前日暖房來囑向朝(一作昭)陽乞藥栽勅賜一窠紅
躑躅謝恩未了奏花開
御(一作牀)前新(一作謝)賜紫羅𥜗步步(一作不下)金階上軟輿宫
局總来為喜樂院中新拜内尚書
鸚鵡誰教轉舌關内人手裏養来姦語多更覺(一作近更)承
恩澤數對君王憶隴山
分朋(一作明)閑坐賭櫻桃收却投壺玉腕勞各把沈香雙
陸子局中鬭累阿誰高
禁寺紅樓内裏通笙歌引駕夹城通(一作看山引駕夾城中)裹頭
宫監堂(一作蕃女簾)前立手把牙鞘竹彈弓
舞来汗溼羅衣徹樓上人扶下玉梯歸到院中重洗面
金花盆(一作盆水)裏潑銀(一作紅)泥
宿妝殘粉未明天總立(一作在)昭陽花樹邊寒食内人長
白打庫中先散與金錢
衆中偏(一作愛)得君王笑(一作喚)偷把金箱筆硯開書破紅
蠻隔子上旋推(一作催)當直美(一作内)人来
水中芹葉土中花拾得還將避衆家(一作艾心芹葉初生小祗鬭時新不)
(鬭花)總待别人(一作犬家)般數盡䄂中拈出(一作捻得)鬱金芽
玉簫改調箏移柱(一作移纖指)催換(一作赴)紅羅繡舞筵未戴
(一作著)柘枝花帽子兩行宫監在簾前
窗窗戸戶院相當總有珠簾玳瑁牀雖道君王不来宿
帳中長是炷牙(一作衙)香(一作帳中長下著香囊)
述國亾詩
君王城上豎降旗妾在深宫那得知十四萬人齊解甲
寧(一作更)無一箇是男兒(一作蜀臣王承旨詩前二句云蜀朝昏主出降時銜璧牽羊倒)
(繫旗)
御定全唐詩卷七百九十八
