欽定四庫全書
御定全唐詩卷六百五十三
方干
山中寄吳磻十韻
莫問終休否林中事已成盤飡憐火種歲計付刀耕掬
水皆花氣聽松似雨聲書空翹足臥避險側身行果傍
閒軒落蒲連濕岸生禪僧知見理妻子笑無名更擬教
詩(一作書)苦何曾待酒清石溪魚不大月樹鵲多驚砌下
通樵路窗間見縣城雲山任重疊難隔故交情
嘉興縣内池閣
指畫應心成周迴氣象清牀前沙鳥語案下錦鱗驚細
柳風吹旋新荷露壓傾微芳綠岸落迸笋入波生舴艋
舟中醉莓苔徑上行高人莫歸去此處勝蓬瀛
鏡湖西島言事寄陶校書
樵獵兩三戶凋疎是近隣風雷前壑雨花木後嵒春文
字不得力桑麻難救貧山禽欺稚子夜犬吠漁人未必
聖明代長將雲水親知音不延薦何路出泥塵
贈趙崇侍御(一作贈趙常六韻)
貴逹合逄明聖日風流又及少年時才因出衆人皆嫉
勢欲摩霄自不知正直(一作迢遞)早年聞苦節從容此日見
清規却教鸚鵡呼桃葉便遣嬋娟唱竹枝閒話篇章停
燭久醉迷歌舞出花遲雲鴻别有迴翔便應笑啁啾(一作)
(噍)燕雀卑
叙龍瑞觀勝異寄于尊師
混元融結致功難山下平湖湖上山萬傾涵虛寒㶑灔
千尋聳翠秀孱顔(一作闌班)芰荷香入琴棋處雷雨聲離棟
牖間但有五雲依鶴嶺曾無陸路向人寰夜溪漱玉常
堪聽仙樹垂珠可要攀若棄榮名便居此自然浮(一作清)
濁不相關(尊師前年三十從評事棄官入道)
侯郎中新置西湖
遠近利民因智力周廻潤物像心源菰蒲縱感生成惠
鱣鮪那知廣大恩㶑灩清輝吞半郭縈紆别派入遥村
砂泉遶石通山脈岸木粘萍是浪痕已見澄來連鏡底
兼知極處浸雲根波濤不起時方泰舟檝徐行日易昏
煙霧未應藏島嶼鳬鷖亦觧避旌旛雖云桃葉歌還醉
却被荷花笑不言孤鶴必應思鳳詔(一作沼)凡魚豈合在
龍門能將盛事添元化一夕機謨萬古存
許員外新陽别業(一作墅)
蘭汀橘島映亭(一作高)臺不是經心即手栽滿閣白雲隨
雨去一池寒(一作明)月逐潮來小松出屋和巢長新逕通
村避笋開柳絮風前欹枕臥荷花香裏棹舟(一作釣魚)㢠廻園
中認(一作問)葉封林(一作分靈)草簷下攀枝落野梅莫恣高情
求逸思須防急詔用長材若(一作苦)因螢火終殘卷便把
漁歌(一作須把魚竿)送幾杯多謝郢中賢太守常(一作當)時談笑
許追(一作趨)陪
李侍御上虞别業
滿目亭(一作高)臺嘉木(一作佳作)繁燕蟬吟語(一作蟬吟燕語)不為喧
晝潮勢急吞諸島暑雨聲廻露半村眞(一作直)為援毫方
掩卷常因按曲便開尊若將明月為儔侣應把清風遺
子孫繡羽驚弓離(一作籬)果上紅鱗見餌出蒲根尋君未
要先敲竹且棹漁舟入大門
題懸溜巖隱者居
世人如要問生涯滿架堆牀是五車谷鳥暮蟬聲四散
修篁灌木勢交加蒲葵細織團圓扇薤葉平鋪合遝花
却用水荷包綠李兼將寒井浸甘瓜慣緣嶮峭收松粉
常趁芳鮮掇茗芽池上樹隂隨浪動窗前月影被巢遮
坐雲獨酌杯盤濕穿竹微吟路徑斜見說公卿訪遺逸
逢迎亦是戴烏紗
山中言事八韻寄李支使
豈知經史深相悞兩鬢垂絲百事休受業幾多為弟子
成名一半作公侯前時射鵠徒抛箭此日求魚未上鈎
竹裏斷雲來枕上巖邊片月在牀頭過庭急雨和花落
遶舍澄泉帶葉流𬗟想遠書聆鵲喜窺尋嘉果覺猿偷
舊詩改處空留韻新醖嘗來不滿篘阮瑀如能問寒餒
風光當日入滄洲
山中言事寄贈蘇判官(集少執㸑四句作七言律)
寸心似火頻求薦兩鬢如霜始息機隔岸鷄鳴春耨去
鄰家犬吠夜漁歸倚松長嘯成疎拙拂石欹眠絶是非
執㸑縱曾炊橡實紉針曾觧補荷衣常憑早月來張燭
亦假清風為掩扉多是(一作謝)元瑜憐野賤時㢠廻車馬發
光輝
獻王大夫
高情不與俗人知耻學諸生取桂枝荀宋五言行世早
巢由三詔出溪遲(大夫佳句云珠箔卷繁星金樽瀉明月行於世)操心已在精
微域落筆皆成典誥詞一鶚難成燕雀伍非熊本是帝
王師賢臣雖藴經邦術明主終無諫獵時莫道百僚憂
禮絶兼聞七郡怕天移直緣材力頭頭贍專被文星步
步隨不信重言通造化須臾便可變榮衰
淺井
夜入明河星似少曙搖澄碧扇風翻細泉細脈難來到
應覺添瓶耗舊痕
與徐温話别
去去何時却見君悠悠煙水似天津明年今夜有明月
不是今年看月人
出東陽道中作
馬首寒山黛色濃一重重盡一重重醉醒已在他人界
猶憶東陽昨夜鐘
酬孫發
錦價轉高花更巧能將舊手弄新梭從來一字為褒貶
二十八言猶太多
送鄉中故人
少小與君情不疎聽君細話勝家書如今若到鄉中去
道我垂鈎不釣魚
思江南
昨日草枯今日青羈人又動望鄉情夜來有夢登歸路
不到桐廬已及明
題寳林寺禪者壁(山名飛來峯)
䆳巖喬木夏藏寒牀下雲溪枕上看臺殿漸多山更重
却令飛去即應難
過李羣玉故居
訐直上書難遇主銜冤下世未成翁琴尊劍鶴誰將去
惟鎻山齋一樹風
題玉笥山強處士
酒裏藏身嵒裏居刪繁自是一家書世人呼爾為漁叟
爾學釣璜非釣魚
君不來
遠路東西欲問誰寒來無處寄寒衣去時初種庭前樹
樹已勝巢人未歸
經曠禪師舊院
谷鳥散啼如有恨庭花含笑似無情更名變貌難(一作換面)
(無)休息去去來來第幾生
江南聞新曲
席上新聲花下杯一聲聲被拍聲摧樂工不識長安道
盡是書中寄曲來
經故侯郎中舊居
一朝寂寂與冥冥壟樹未長墳草青高節雄才向何處
夜闌空鎻滿池星
越中逢孫百篇
上才乘酒(一作醉)到山隂日日成篇字字金鏡水周㢠廻千
萬頃波瀾倒瀉入君心
寄謝麟
越國雲溪秀發時蔣京詞賦謝麟詩後來若要知優劣
學圃無過老圃知
與長洲陳子美長官
枕上愁多百緒牽常時睡覺在溪前人前盡是交親力
莫道升沈總信天
新安殷明府家樂方響
葛溪鐡片梨園調耳底丁東十六聲彭澤主人憐妙樂
玉杯春暖許同傾
别殷明府
許教門館久踟蹰仲叔懷恩對玉壺唯有離心欲銷客
空垂雙淚不成珠
送水墨項處士歸天台
仙嶠倍分元化功揉藍翠色一重重還家莫更尋山水
自有雲山在筆峰
贈會稽楊長官
直鈎終日竟無魚鐘鼓聲中與世疎若向湖邊訪幽拙
蕭條四壁是閒居
贈申長官
言下隨機見物情看看獄路草還生旅人莫怪無魚食
直為寒江水至清
將歸湖上留别陳宰
歸去春山逗晩晴縈廻樹石罅中行明時不是無知已
自憶湖邊釣與耕
貽亮上人
秋水一泓常見底澗松千尺不生枝人間學佛知多少
淨盡心花只有師
貽曦上人
四十年來多少人一分零落九成塵與師猶得重相見
亦是枯株勉強春
書原上鮑處士屋壁
水闊坐看千萬里青蕪蓋地接天津禰衡莫愛山中靜
遶舍山多却礙人
别孫蜀
吳越思君意易傷别君添我鬢邊霜由來淛水偏堪恨
截斷千山作兩鄉
贈江上老人
潭底錦鱗多識釣未投香餌即先知欲教魚目無分别
須學揉藍染釣絲
贈東溪貧道
非唯劍鶴獨難留觸事皆聞被債收頼是豪家念寒餒
却還漁島與漁舟
詠花
狂心醉眼共裵回一半先開笑未開此日不能偷折去
胡蜂直恐趁人來
路入金州江中作
棹尋椒岸縈㢠廻去數里時逄一兩家知是從來貢金處
江邊牧䜿亦披沙
夜會鄭氏昆季林亭
卷簾圓月照方塘坐久尊空竹有霜白犬吠風驚雁起
猶能一一旋成行
題黃山人庭前孤桂
映窗孤桂非手植子落月中(一作明)聞落時仙客此時頭
不白看來看去有枯枝
送僧南遊
三秋萬里五溪行風裏孤雲不計程若念猩猩觧言語
放生先合放猩猩
惜花
可憐妍豔正當時剛被狂風一夜吹今日流鶯來舊處
百般言語殢空枝
題天柱觀魚尊師舊院
早識吾師頻到此芝童藥犬亦相迎今師一去無來日
花洞石壇空月明
束陽道中作(一作寒食日)
百花香氣傍行人花底垂鞭日易曛野火不知寒食節
穿林轉壑自燒雲
題畫建溪圖
六幅輕綃畫建溪刺桐花下路高低分明記得曾行處
祇欠猿聲與鳥啼
蜀中
遊子去遊多不歸春風酒味勝餘時閒來却伴巴兒醉
荳蔲花邊唱竹枝
衢州别李秀才
千山紅樹萬山雲把酒相看日又曛一曲驪歌兩行淚
更知何處再逄君
題君山
曾于方外見麻姑聞說君山自古無元是崑崙山頂石
海風吹落洞庭湖
題嚴子陵祠二首
物色旁求至漢庭一宵同寢見交情先生不入雲臺像
贏得桐江萬古名
蒼翠雲峰開俗眼泓澄煙水浸塵心惟將道業為芳餌
釣得高名直到今(此首一作杜荀鶴詩)
失題
十六聲中運手輕一聲聲似自然聲不緣精妙過流輩
爭得江南别有名
句
弟子已攀桂先生猶臥雲(寄李頻及第見鑒戒錄)把得新詩草
裏論(干師徐凝常刺凝云云反語為村裏老也)枯井夜聞鄰果落癈巢寒
見别禽来(貽天目中峰客以上見紀事)
御定全唐詩卷六百五十三
