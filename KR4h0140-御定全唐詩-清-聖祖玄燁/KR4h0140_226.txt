欽定四庫全書
御定全唐詩卷二百二十六
杜甫
蜀相(諸葛亮祠在昭烈廟西)
丞相祠堂何處尋錦官城外柏森森映階碧草自春色
隔葉黃鸝空(一作多)好音三顧頻煩(一作繁)天下計兩朝開
濟老臣心出師未捷(一作用)身先死長使英雄淚滿襟
卜居
浣花流(一作之一作溪溪在成都西郭外一名百花潭)水水西頭主人為卜林
塘幽巳知出郭少塵事更有澄江銷客愁無數蜻蜓齊
上下一䨇鸂鶒對沈浮東行萬里堪乘興湏向山隂上
(一作入)小舟
一室
一室他鄉遠(一作老)空林暮景懸正愁聞塞笛獨立見江
船巴蜀來多病荆蠻去幾年(一作千)應同王粲宅留井峴
山前(襄陽峴山下王粲故宅前有一井人呼為仲宣井)
梅雨
南京(明皇幸蜀還改成都為南京)西(一作犀)浦道四月熟黃梅湛湛(一作)
(黤黤)長江去冥冥細雨来茅茨疎易濕雲霧密難開竟日
蛟龍喜盤渦與岸迴
為農
錦里煙塵外江村八九家圓荷浮小葉細麥落(一作墮)輕
花卜宅從兹老為農去國賖遠慚句漏令不得問丹砂
有客(一作賓至)
幽棲地僻經過少老病人扶再拜難豈有文章驚海内
漫勞車馬駐江干竟日淹留佳客坐百年麤糲(音辣)腐儒
餐不(一作莫)嫌野外無供給乘興還来看藥欄
狂夫
萬里橋(諸葛亮送費禕聘吳褘歎曰萬里之行始于此橋因名)西一(一作新)草堂百
花潭水即滄浪風含翠篠娟娟靜(一作淨)雨裛紅蕖冉冉
香厚禄故人書斷絶恒饑稚子色淒涼欲填溝壑惟疎
放自笑狂夫老更狂
賓至(一作有客)
患氣經時久臨江卜宅新喧卑方避俗疎快頗宜人有
客過茅宇呼兒正葛巾自鋤稀菜甲小摘為情親
王十五司馬弟出郭相訪兼遺營茅屋貲
客裏何遷次江邊正寂寥肯来尋一老愁破是今朝憂
我營茅棟携錢過野橋他鄉惟表弟還往莫辭遥
堂成
背郭堂成蔭白茅緣江路熟俯青郊榿林礙日吟風葉
籠竹和煙滴露梢暫止(一作下)飛烏將數子頻來語燕定
新巢旁人錯比揚雄宅嬾惰(一作慢)無心作觧嘲
田舍
田舍清江曲(一作上)柴門古道旁草深迷市井地僻嬾衣
裳櫸(一作楊一作柜)柳枝枝弱枇杷樹樹(一作對對)香鸕鷀西日照
曬翅滿魚梁
進艇
南京久客耕南畆北望傷神坐(一作卧)北忩晝引老妻乘
小艇晴看稚子浴清江俱飛蛺蝶元相逐並蔕芙蓉本
自雙茗飲蔗漿携所有瓷甖無謝玉為缸
西郊
時出碧鷄坊西郊向草堂市橋官柳細江路(一作岸)野梅
香傍架齊書帙看題減(一作撿)藥囊無人覺(一作競一作與)来往
疎嬾意何長
所思
苦憶荆州醉司馬(原注崔吏部漪)謫官(一作居)樽爼(一作酒)定常開
九江日落醒何處一柱觀頭眠幾回可憐懷抱向人盡
欲問平安無使来故憑錦水將䨇淚好過瞿塘&KR1527;澦堆
江村
清江一曲抱村流長夏江村事事幽自去自来(一作歸)堂
(一作梁)上燕相親相近水中鷗老妻畫紙為(一作成)碁局稚
子敲鍼作釣鉤多病所須惟藥物(一作但有故人供禄米供一作分)微
軀此外更何(一作無)求
江漲
江漲柴門外兒童報急流下牀高數尺倚杖没中洲細
動迎風燕輕搖逐浪鷗漁人縈小楫容易拔(一作捩)船頭
野老
野老籬前(一作邊)江岸迴柴門不正逐江開漁人網集澄
潭下賈客船隨返照来長路關心悲劒閣片雲何意(一作)
(事一作行雲幾處)傍琴臺王師未報收東郡城闕秋生畫角哀
雲山
京洛雲山外音書靜不來神交作賦客力盡望鄉臺衰
疾江邊卧親朋日暮迴白鷗元水宿何事有餘哀
遣興
干戈猶未定弟妹各何之拭淚霑襟(一作巾)血梳頭滿面
絲地卑荒野大天遠暮江遲衰疾那能久應無見汝時
(一作期)
北鄰
眀府豈辭滿藏身方告勞青錢買野竹白幘岸江臯愛
酒晉山簡能詩何水曹時来訪老疾步屧到蓬蒿
南鄰
錦里先生烏角巾園收芋粟(一作栗)不全貧慣看賓客(一作)
(門戶)兒童喜得食階除鳥雀馴秋水纔深(一作添)四五尺野
航(一作艇)恰受兩三人白沙翠竹江村(一作山)暮(一作路)相對
(一作送)柴門(一作籬南)月色新
出郭
霜露晩淒淒高天逐望低遠煙塩井上斜景雪峰西故
國猶兵馬他鄉亦(一作正)鼓鼙江城今夜客還與舊烏啼
過南鄰朱山人水亭
相近竹參差相過人不知幽花欹滿樹小水細通池歸
客村非遠殘樽席更移看君多道氣從此數追隨
恨别
洛城一别四(一作三)千里胡騎長驅五六(一作六七)年草木變
衰行劍外兵戈阻絶老江邊思家步月清宵立憶弟看
雲白日眠聞道河陽近乘勝司徒急為破幽燕(謂李光弼乘河)
(陽之勝直搗幽燕也)
寄賀蘭銛
朝野歡娛後乾坤震蕩中相隨萬里日總作白頭翁歲
晩仍分袂江邊更轉蓬勿云俱異域飲啄幾回同
寄楊五桂州譚(原注因州參軍叚子之任)
五嶺皆炎熱宜人獨桂林梅花萬里外雪片一冬深(黃鶴)
(云嶺南無雪惟桂林有之)聞此寬相憶為邦復好音江邊送孫楚遠
附白頭吟
逢唐興劉主簿弟
分手開元末連年絶尺書江山且相見戎馬未安居劒
外官人冷關中驛騎疎輕舟下吳會主簿意何如
和裴廸登新津寺寄王侍郎(原注王時牧蜀英華作奉和裴十四)
(廸新津山寺)
何限(一作恨)倚山木吟詩秋葉黃蟬聲集古寺鳥影度寒
塘風物悲遊子登臨憶侍郎老夫貪佛(一作賞一作費)日隨意
宿僧房
敬簡王眀府(甫嘗為唐興縣宰王潛作客館記疑即王眀府)
葉縣郎官宰周南太史公神仙才有數流落意無窮驥
病思偏秣鷹愁(一作秋)怕苦籠看君用高義恥與萬人同
重簡王眀府
甲子西南異冬来只薄寒江雲何夜盡(一作靜)蜀雨幾時
乾行李須相問窮愁豈有(一作自)寬君聽鴻鴈響恐致稻
梁難
建都十二韻
蒼生未蘇息胡馬半乾坤議在雲臺上誰扶黃屋尊建
都分魏闕下詔闢荆門恐失東人望其如西極存時危
當雪恥計大豈輕論雖倚三階正終愁萬國翻牽裾恨
不死漏網荷殊恩永負漢庭哭遥憐湘水魂窮冬客江
劒(一作劒外)隨事有田園風斷青蒲節霜埋翠竹根衣冠空
穰穰關輔久(一作遠)昏昏願枉(一作惟駐一作願駐)長安日光輝照
北原(朱長孺曰此詩因建南都而追思分鎮之事也初房琯建分鎮討賊之議肅宗以此惡琯貶之後從)
(吕諲請置南都于荆州甫聞建都之詔追惜琯議牽裾以下自叙移官之事盖甫之移官以救琯而琯之得罪)
(以分鎮故牽連及之是歲七月上皇移幸西内九月置南都革南京為蜀郡荆州蜀都一置一革甫心痛之而)
(不敢訟言也)
歲暮
歲暮遠為客邊隅還用兵煙塵犯雪嶺鼓角動江城天
地日流血朝廷誰請纓濟時敢愛死寂寞壯心驚
和裴廸登蜀州東亭送客逢早梅相憶見寄
東閣官梅動詩興還如何遜在揚州(梁建安王偉都督揚南徐二州辟何)
(遜為記室遜有早梅詩)此時對雪遥相憶送客逢春(一作花)可(一作更)
自由幸不折来傷歲暮若為看去亂鄉(一作春)愁江邊一
樹垂垂發朝夕催人自白頭
寄贈王十將軍承俊
將軍膽氣雄臂懸兩角弓纏結青驄馬出入錦城中時
危未授鉞勢屈難為功賓客滿堂上何人高義同
暮登四(一作西)安寺鐘樓寄裴十(廸)
暮倚高樓對雪峰僧来不語自鳴鐘孤城返照紅將歛
近市浮煙翠且重多病獨愁常閴寂故人相見未從容
知君苦思緣詩瘦大(一作太)向交遊萬事慵
散愁二首
久客宜旋旆興王未息戈蜀星隂見少江雨夜聞多百
萬傳(一作轉)深入寰區望匪它司徒(李光弼)下燕趙收取舊
山河
聞道并州鎮尚書(王思禮)訓士齊幾時通薊北當日報關
西戀闕丹心破霑衣皓首啼老魂招不得歸路恐長迷
奉酬李都督表丈早春作
力疾坐清曉来時(一作詩一作采詩)悲早春轉添愁伴客更覺
老隨人(一作身)紅入桃花嫰青歸柳葉新望鄉應未巳四
海尚風塵
客至(原注喜崔眀府相過)
舍南舍北皆春水但見(一作有)羣鷗日日来花徑不曾緣
客掃蓬門今始為君開盤餐市遠無兼味樽酒家貧只
舊醅肯與鄰翁相對飲隔籬呼取盡餘桮
遣意二首
囀枝黃鳥近泛渚白鷗輕一徑野花落孤村春水生衰
年催釀黍細雨更(一作夜)移橙漸喜交遊絶幽居不用名
簷影微微落津流脉脉斜野船(一作松)眀細火宿鴈聚圓
(一作寒)沙雲掩初弦月香傳小樹花鄰人有美酒稚子夜
(一作也)能賖
漫成二首
野日荒荒(一作野月茫茫)白春(一作江)流泯泯青渚蒲隨地有村
徑逐門成只作披衣慣常從漉酒生眼前無俗物多病
也身輕
江臯巳仲春花下復清晨仰面貪看鳥回頭錯應人讀
書難字過對酒滿壺頻近識峩眉老(東山隱者)知予嬾是真
春夜喜雨
好雨知時節當春乃(一作及)發生隨風潛入夜潤物細無
聲野徑雲俱黑江船火獨眀曉看紅濕處花重錦官城
春水
三月桃花浪(一作水)江流復舊痕朝来沒沙尾(一作岸)碧色
動柴門接縷垂芳餌連筒灌小園巳添無數鳥争浴故
相喧(一作不知無數鳥何意更相喧)
春水生二絶
二月六夜春水生門前小灘(一作籬)渾欲平鸕鷀鸂鶒莫
漫喜吾與汝曹俱眼眀
一夜水高二尺強數日不可更禁當南市津頭有船賣
無錢即買繫籬旁
江亭
坦腹江亭暖(一作卧)長吟野望時水流心不競雲在意俱
遲寂寂春將晩欣欣物自私故林歸未得排悶強裁詩
(一作江東猶苦戰回首一顰眉)
村夜
蕭蕭風色(一作風色蕭蕭)暮江頭人不行村舂雨外急鄰火夜
深眀胡羯何多難漁樵寄此生中原有兄弟萬里正含
情
早起
春来常早起幽事頗相關帖石防隤岸開林出遠山一
丘藏曲折緩步有躋攀童僕来城市瓶中得酒還
可惜
花飛有底急老去願春遲可惜歡娛地都非少壯時寬
心應是酒遣興莫過詩此意陶潛觧吾生後汝期
落日
落日在簾鉤溪邊春事幽芳菲緣岸圃樵㸑倚灘舟啅
雀争枝墜飛蟲滿院遊濁醪誰造汝一酌(一作酌罷)散千憂
(一作罷人憂)
獨酌
步屧(一作履一作倚杖)深林晩開樽獨酌遲仰蜂黏落絮(一作蘂)
行(戶郎切一作倒)蟻上枯梨薄劣慚真隱幽偏得自怡本無軒
冕意不是傲當時
徐步
整履(一作屐一作屣)步青蕪荒庭日欲晡芹泥隨燕觜花蘂(一作)
(蘂粉)上蜂鬚把酒從衣濕吟詩信杖扶敢論才見忌實有
醉如愚
寒食
寒食江村路(一作樹一作落)風花高下飛汀煙輕冉冉竹日靜
暉暉田父(一作舍)要皆去鄰家閙(一作問)不違地偏相識盡
雞犬亦忘歸(一作機)
高柟
柟樹色冥冥江邊一蓋青近根開藥圃接葉製茅亭落
景隂猶合微風韻可聽尋常絶醉困卧此片時醒
惡樹
獨遶虚齋徑常持小斧柯幽隂成頗雜惡木剪還多枸
杞因(一作固)吾有雞棲(皂莢樹一名雞棲)柰汝(一作爾)何方知不材
者(一作木)生長漫婆娑
石鏡(成都一丈夫化為女子美而豔蜀王納為妃未幾物故王哀念之遣五丁擔武都之)
(土為塚高七丈上有石圓五寸徑五尺瑩徹如鏡)
蜀王將此鏡送死置空山冥寞憐香骨提携近玉顔衆
妃無復歎千騎亦虚還獨有傷心石埋輪月宇間
琴臺(司馬相如宅在州西笮橋北有琴臺)
茂陵多病後尚愛卓文君酒肆人間世琴臺日暮雲野
花留寶靨蔓草見羅帬歸鳳求皇意寥寥不復聞
聞斛斯六官未歸
故人南郡去去索作碑錢本賣文為活翻令室倒懸荆
扉深蔓草土銼冷疎煙老罷休無賴歸来省醉眠
遊修覺寺
野寺江天豁山扉花竹幽詩應有神助吾得及春遊徑
石相(一作深)縈帶川雲自(一作晩)去留禪枝宿衆鳥漂轉暮
歸愁
後遊
寺憶新(一作曾一作重)遊處橋憐再渡時江山如有待花柳更
無私野潤煙光薄沙暄日色遲客愁全為減捨此復何
之
題新津北橋樓(得郊字)
望極春城上開筵近鳥巢白花簷外朵青柳檻前梢池
水觀為政厨煙覺遠庖西川供客(一作遠)眼(一作醉客)惟有(一作)
(偏愛)此江郊
江漲
江發蠻夷漲山添雨雪流大聲吹地轉高浪蹴天浮魚
鱉為人得蛟龍不自謀輕帆好去便吾道付(一作在)滄洲
晩晴
村晩驚風度庭幽過雨霑夕陽薰細草江色映疎簾書
亂誰能帙桮乾可自添時聞有餘論未怪老夫潛(王符有潛)
(夫論)
朝雨
凉氣晩(一作曉)蕭蕭江雲亂眼飄風鴛藏近渚雨燕集深
條黃綺終辭(一作投)漢巢由不見堯草堂樽酒在幸得過
清朝(一作宵)
江上值(一作置)水如海勢聊短述
為人性僻躭佳句語不驚人死不休老去詩篇渾漫興
(一作與)春来花鳥莫深愁新添水檻供垂釣故著浮槎替
入舟焉得思如陶謝手令渠述作與同遊
送裴五赴東川
故人亦流落高義動乾坤何日通燕塞相看老蜀門東
行應暫别北望苦銷魂凛凛悲秋意非君誰與論
赴青城縣出成都寄陶王二少尹
老恥妻孥笑(一作老被樊籠役)貧嗟出入勞客情投異縣詩態
憶吾(一作君)曹東郭滄江(一作浪)合西山白雪高文章差底
病回首興滔滔
因崔五侍御寄高彭州(適)
百年巳過半秋至轉饑寒為問彭州牧何時救急難
野望因過常少仙
野橋齊度馬秋望轉悠哉竹覆青城合江從灌口来入
村樵徑引嘗果栗皺(一作園)開落盡高天日幽人未遣迴
寄杜位(原注位京中宅近西曲江詩尾有述)
近聞寬法離(一作别)新州(時位因李林甫諸壻貶官)想見懷歸尚百憂
逐客雖皆萬里去悲君巳是十年流干戈況復塵(一作行)
隨眼鬢髮還應雪(一作白)滿頭玉壘題書心緒亂何時更
得曲江遊
奉簡高三十五使君
當代論才子如公復幾人驊騮開道路鷹隼出風塵行
色秋將晩交情老更親天涯喜相見披豁對(一作道)吾真
送韓十四江東覲省
兵戈不見老萊衣歎息人間萬事非我巳無家尋弟妹
君今何處訪庭闈黃牛峽靜灘聲轉(一作急)白馬江寒樹
影稀此别應(一作還)須各努力故鄉猶恐未同(一作堪)歸
酬高使君相贈
古寺僧牢落空房客(一作得)寓居故人供禄米鄰舍與園
蔬䨇樹容聽法三車肯載書(窺基師以三車自隨前乘經論箱袠中乘自御後乘)
(妓女食饌詩言我如三車自隨但當用以載書耳)草玄吾豈敢賦或似(一作比)相
如
草堂即事
荒村建子月(上元二年建子月壬午朔上受朝賀如正旦儀以其月為歲首)獨樹老夫
家霧(一作雪)裏江船渡風前徑竹斜寒魚依密藻宿鷺起
圓沙蜀酒禁愁得無錢何處賖
魏十四侍御就弊廬相别
有客騎驄馬江邊問草堂遠尋留藥價惜别到(一作倒)文
場入幕旌旗動歸軒錦繡香時應念衰疾書疏(一作迹)及
滄浪
徐九少尹見過
晩景孤村僻行軍(唐以少尹為行軍長史)數騎来交新徒有喜禮
厚媿無才賞靜憐雲竹忘歸步月臺何當看花蘂欲發
照江梅
范二員外邈吳十侍御郁特枉駕闕展待聊寄
此(一本下有作字)
暫往比鄰去(一作至)空聞二妙歸幽棲誠簡略衰白巳光
輝野外貧家遠村中好客稀論文或不媿肯重欵柴扉
王十七侍御掄許携酒至草堂奉寄此詩便請
邀高三十五使君同到
老夫卧穩朝慵起白屋寒多暖始開江鸛(一作鶴)巧當幽
徑浴鄰雞還過短牆来繡衣屢許携家醖皂盖能忘折
野梅戲假霜威促山簡須成一醉(一作醉裏)習池迴
王竟攜酒高亦同過共用寒字
卧病荒郊遠通行小徑難故人能領客携酒重相看自
媿無鮭(一作蝦)菜空煩卸馬鞍移樽勸山簡頭白恐風寒
(原注高每云汝年幾且不必小于我故此句戲之)
陪李七司馬皂江上觀造竹橋即日成往来之
人免冬寒入水聊題短作簡李公二首(第二首草堂本)
(題云觀作橋咸月夜舟中有述還呈李司馬)
伐竹(一作伐木)為橋結構同褰裳不涉往来通天寒白鶴歸
華表日落青龍見水中顧我老非題柱客知君才是濟
川功合歡(一作觀)却笑千年事驅石何時到海東
把燭成橋(一作橋成)夜迴舟坐客(一作客坐)時天高雲去盡江迥
月来遲衰謝多扶病招邀屢有期異方乘此興樂罷不
無悲
李司馬橋了(一作成)承(一本無承字)高使君自成都回
向来江上手紛紛三日成功事出羣巳傳童子騎青竹
(一作馬)總擬橋東待使君
少年行二首
莫笑田家老瓦盆自從盛酒長(一作養)兒孫傾銀注瓦(一作)
(玉)驚人眼共醉終同卧竹根
巢燕養(一作引)雛(一作兒)渾去盡江花結子巳(一作也)無多黃
衫年少来宜(一作宜来)數不見堂前東逝波
野人送朱櫻
西蜀櫻桃也自紅野人相贈滿筠籠數迴細寫愁仍破
萬顆勻圓訝許同憶昨賜霑門下省退朝擎出大眀宫
金盤玉筯無消息此日嘗新任轉蓬
即事
百寶裝腰帶真珠絡臂鞲笑時花近眼舞罷錦纏頭
贈花卿
錦城絲管日紛紛半入江風半入雲此曲秖應天上有
(一作去)人間能得幾回聞
少年行
馬上(一作騎馬)誰家薄媚(一作白面)郎臨階(一作軒)下馬坐(一作踏)人
牀不通姓氏麤豪(一作疎)甚指點銀瓶索酒嘗(一作酒未嘗)
觀李固請司馬弟山水圖三首
簡易高人意(一作體)匡牀竹火爐寒天留遠客碧海挂新
圖雖對連山好貪看絶島孤羣仙不愁思冉冉下蓬壺
方丈渾連水天台總映雲人間長見畫老去(一作身老)恨空
聞范蠡舟偏小王喬鶴不羣此生隨萬物何路出塵氛
高浪垂翻屋崩崖欲壓牀野橋(一作樓)分子細沙岸繞微
茫紅浸珊瑚短青懸薜荔長浮查並坐得(一作相並坐)仙老
暫相將
題桃樹
小徑升堂舊不斜五株桃樹亦從遮高秋總餧(一作餽)貧
人實来歲還舒滿眼花簾戶每宜通乳燕兒童莫信打
慈鵶寡妻羣盗非今日天下車書正(一作巳)一家
蕭八眀府隄(一作實)處覓桃栽
奉乞桃栽一百根春前為送浣花村河陽縣裏雖無數
濯錦江邊(一作頭)未滿園
從韋二眀府續處覓綿(一作錦)竹
華軒藹藹他年到綿竹亭亭出縣高江上舍前無此物
幸分蒼翠拂波濤
憑何十一少府邕覓榿木栽
草堂塹西無樹林(一作木)非子誰復見幽心飽聞榿木三
年大與致溪邊十畝隂
憑韋少府班覓松樹子(一本下有栽字)
落落出羣非櫸柳青青不朽豈楊梅欲存老盖千年意
為覓霜根數寸栽(一作来)
又于韋處乞大邑瓷盌
大邑燒瓷輕且堅扣如哀(一作寒)玉錦城傳君家白盌勝
霜雪急送茅齋也可憐
詣徐卿覓果栽
草堂少花今欲栽不問綠李與黃梅石笋街中却歸去
果園坊裏為求來
贈别何邕
生死論交地何由見一人悲君隨燕雀薄宦走風塵綿
谷元通漢沱江不向秦五陵花滿眼傳語故鄉春
贈别鄭鍊赴襄陽
戎馬交馳際柴門老病身把君詩過日(一作目)念此别驚
神(一作念别意驚神)地闊峩眉晩(一作曉一作遠)天高峴首春為於耆
舊内試覓姓龐人
重贈鄭鍊
鄭子將行罷使臣囊無一物獻尊親江山路遠羇離日
裘馬誰為感激人
御定全唐詩卷二百二十六
