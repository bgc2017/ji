欽定四庫全書
御定全唐詩卷三百二十七
權德輿
德宗神武孝文皇帝挽歌詞三首
覆露雍熙運澄清教化源賡歌凝庶績羽舞被深恩纂
業光文祖貽謀屬孝孫恭聞留末命猶是愛元元
梯航来萬國玉帛慶三朝湛露恩方浹薰風曲正調晏
車悲鹵簿廣樂遏簫韶最愴號弓處龍髯上紫霄
常時柏梁宴玉斝恩波徧今日榖林歸靈輼煙雨霏喬
山森羽騎渭水擁旌旂仙馭何由見耘田鳥自飛
順宗至德大安孝皇帝挽歌三首(時充鹵簿使)
十葉開昌運三辰麗德音薦功期瘞玉昭儉每捐金觧
澤皇風徧虞泉白日沈仍聞起居注焚奏感人心
孝理本憂勤玄功在嗇神睿圖傳上嗣夀酒比家人仙
馭三清遠行宫萬象新小臣司吉從還扈屬車塵
候曉傳清蹕共瞻宫輅出迎風引綵旒遥想望陵愁弓
劍隨雲氣衣冠奉月游空餘駕龍處搖落鼎湖秋
昭德皇后挽歌詞
淮水源流遠塗山禮命升往年求故劍今夕祔初陵鸞
鏡金波澀翬衣玉彩凝千年子孫慶孝理在蒸蒸
大行皇太后挽歌詞三首(王氏)
筮水靈源濬因山祔禮崇從龍開𡑞路合璧向方中殿
帳金根出廞衣玉座空唯餘文母化隂德滿公宫
配禮歸清廟靈儀出直城九虞寧厚載一惠易尊名曉
漏銅壺澀秋風羽翣輕容車攀望處孺慕切皇情
哀笳出長信寳劒入延津嗚咽宫車進淒涼祠殿新青
烏靈兆久白燕瑞書頻從此山園夕金波照玉塵
惠昭皇太子挽歌詞二首
前星落慶霄薤露逐晨飈宫仗黃麾出仙遊紫府遥空
嗟鳳吹去無復雞鳴朝今夜西園月重輪更寂寥
東朝聞楚挽羽翿依稀轉天歸京兆新日與長安遠蘭
芳落故殿桂影銷空苑騎吹咽不前風悲九旗卷
贈文敬太子挽歌詞二首
盤石公封重瑶山贈禮尊歸全榮備物樂善積深恩鴈
沼寒波咽鸞旌夕吹翻唯餘西靡樹千古霸陵原
銅壺曉漏初羽翣擁塗車方外留鴻寳人間得善書清
笳悲畫綬朱邸散長裾還似緱山駕飄飄向碧虛
贈鄭國莊穆公主挽歌二首
追飾崇湯沐遺芳藹禁闈秋原森羽衛夜壑掩容輝睿
藻悲難盡公宫望不歸笳簫向煙霧疑是綵鸞飛
舊館閉平陽容車啟夀堂霜凝蕣英落風度薤歌長淑
德圖書在皇慈禮命彰淒涼霸川曲壟樹已成行
贈魏國憲穆公主挽歌詞二首
漢制榮車(一作儀)服周詩美肅雍禮尊同姓主恩錫大名
封外館留圖史隂堂閉德容睿詞(一作歌)悲薤露千古仰
芳蹤
秦樓曉月殘鹵簿列材官紅綬蘭桂歇粉田風露寒凝
笳悲駟馬清鏡掩孤鸞愍冊徽音在都人雪涕看
贈梁(一作凉)國惠康公主挽歌詞二首
外館嬪儀貴中參睿渥深初笄横白玉盛服鏤黃金風
(一作鳳)度簫聲遠河低婺彩沈夜臺留冊謚悽愴即(一作有)
徽音
杳靄異湘川飄颻駕紫烟鳳樓人巳去鸞鏡月空懸霧
濕湯沐地霜凝脂粉田音容無處所應在玉皇前
故太尉兼中書令贈太師西平王挽詞
翊戴推元老謀猷合大君河山封故地金石表新墳劍
履歸長夜笳簫咽暮雲還經誓師處薤露不堪聞
故司徒兼侍中贈太傅北平王挽詞
授律勲庸盛居中鼎□和佐時調四氣盡(一作宣)力淨三
河忽訪天(一本缺)京兆空傳漢伏波今朝麟閣上偏軫聖
情多
奉和禮部尚書酬楊著作竹亭歌
直城朱戶相邐連九逵丹轂聲闐闐春官自有花源賞
終日南山當目前晨搖玉佩趨温室莫入竹溪(一作蹊)疑
洞天煙銷雨過看不足晴翠鮮飈逗深谷獨謠一曲泛
流霞閒對千竿連淨綠縈迴疏鑿隨勝地石磴岩扉光
景異虛齋寂寂清籟唫幽澗紛紛雜英墜家承麟趾貴
劍有龍泉賜上奉明時事無事人間方外興偏多能以
簪纓狎薜蘿常通内學青蓮偈更奏新聲白雪歌風入
松雲歸棟鴻飛滅處猶目送蝶舞閒時夢忽成(一作忽成夢)
蘭臺有客叙交情返照中林曳履聲(一作迎)直為君恩(一作)
(思)催造膝東方辨色謁承明
奉和張僕射朝天行
元侯重寄貞師律三郡(一作都)四封今静謐丹轂常思闕
下来紫泥忽自天中出軍装喜氣倍趨程千騎鳴珂入
鳳城周王致理稱申甫今日賢臣見明主拜恩稽首紛
無已凝旒前席皇情喜逢時自是山出雲獻可還同石
投水昔歲褒衣梁甫吟當時已有致君心專城一鼓妖
氛静擁旆十年天澤深日日披誠奉昌運王人織路傳
清問仙醖嘗分玉斝濃御閑更輟金羈駿元正前殿朝
君臣一人負扆百福新宫懸綵仗儼然合瑞氣爐煙相
與春萬年枝上東風早珮玉晨趨光景好塗山巳見首
諸侯麟閣終當畫元老温室沈沈漏刻移退朝賓侣每
相隨雄詞樂職波濤闊曠度交歡雲霧披自古全才貴
文武懦夫只觧冠章甫見公抽匣百鍊光試欲磨鉛諒
無助(一作取)
和李中丞慈恩寺清上人院牡丹花歌
澹蕩韶光三月中牡丹偏自占春風時過寳地尋香徑
已見新花出故叢曲水亭西杏園北濃芳深院紅霞色
擢秀全勝珠樹林結根幸在青蓮域豔蘂鮮(一作仙)房次
第開含煙洗露照蒼苔龐眉倚杖禪僧起輕翅縈枝舞
蝶来獨坐南臺時共美閒行古刹情何巳花間一曲奏
陽春應為芬芳比君子
錫杖歌送明(一無明字)楚上人歸佛川
上人遠自西天竺(一作至)頭陁行徧國(一作南)朝寺口翻貝
葉古字經手持金策聲泠泠護法護身唯振錫石瀨雲
溪深寂寂乍来松徑風更(一作露)寒遥映霜天月成魄後
夜空山禪誦時寥寥挂在枯樹枝真法常傳心不住東
西南北隨緣路佛川此去何時迴應真莫便遊天台
馬秀才草書歌(大理馬正之二)
伯英草聖稱絶倫後来學者無其人白眉年少未弱冠
落紙紛紛運纖腕初聞之子十歲餘當時時輩皆不如
猶輕昔日墨池學未許前賢團扇書豔彩芳姿相點綴
水映荷花風轉蕙三春併向指下生萬象争分筆端勢
有時當暑如清秋滿堂風雨寒颼颼乍疑崩崖瀑水落
又見古木飢鼯愁變化縱横出新意眼看一字千金貴
憶昔謝安問獻之時人雖見那得知
離合詩贈張監閣老(一作以離合詩贈祕書監張薦)
黃葉從風散暗(一作共)嗟時節換忽見鬢邊霜勿辭林下
觴躬行君子道身(一作辜)負芳名早帳殿漢官儀巾車塞
垣草交情劇斷金文律每招尋始知蓬山下如見古人
心(思張公)
春日雪酬潘孟陽迴文
酒杯春醉好飛雪晩庭閒久憶同前賞中林對遠山
五雜組
五雜組旗亭客往復還城南陌不得已天涯謫
數名詩
一區揚雄宅恬然無所欲二頃季子田歲晏常自足三
端固為累事物反徽束四體苟不勤安得豐菽粟五侯
誠暐曄榮甚或為辱六翮未鶱翔虞羅乃相觸七人稱
作者杳杳有遐躅八桂挺竒姿森森照初旭九歌傷澤
畔怨思徒刺促十翼有格言幽貞謝浮俗
星名詩
虚懷何所欲歲晏聊懶逸雲翼謝翩翻松心保貞實風
秋景氣爽葉落井逕出陶然美酒酣所謂幽人吉自當
輕尺璧豈復埽一室安用簪進賢少微斯可必
卦名詩
節變忽驚春臨風騁望頻支頤倦書幌步履整山巾時
鳥漸成曲雜芳隨意新曙霞連觀闕綺陌麗咸秦天地
今交泰雲雷背(一作昔)遘屯中孚諒可樂書此示家人
藥名詩
七澤蘭芳千里春瀟湘花落石磷磷有時浪白微風起
坐釣藤隂不見人
古人名詩
藩宣秉戎寄衡石崇勢位年紀信不留弛張良自媿樵
蘇則為惬瓜李斯可畏不顧榮官(一作宦)尊每陳豐畆利
家林類巖巘負郭躬斂積忌滿寵生嫌養蒙恬勝智疎
鐘皓月曉晩景丹霞異澗谷永不諼山梁冀無累頗符
生肈學得展禽尚志從此直不疑支離疎世事
州名詩寄道士
金蘭同道義瓊簡復芝田平楚白雲合幽崖丹桂連松
峯明愛景石竇納新泉冀永南山夀歡隨萬福延
八音詩
金谷盛繁華涼臺列簪組石崇留客醉綠珠當座舞絲
淚可銷骨冶容竟何補竹林諒賢人滿酌無所苦匏居
容宴豆儒室貴環堵土鼓與汚尊頤神則為愈革道當
在早謙光斯可取木鴈才不才吾知養生主
建除詩
建節出王都雄雄大丈夫除書加右職騎吏擁前驅滿
月張繁弱含霜耀鹿盧平明躍騕褭清夜擊珊瑚定遠
功那比平津策乃迂執心思報國效節在忘軀破膽銷
丹浦顰蛾舞綠珠危冠徒自愛長轂事應殊成績封千
室疇勞使五符收功輕驃衛致理邁黃虞開濟今如此
英威古不殊閉關草玄者無乃誤為儒
六府詩
金罍暎玉俎賓友紛宴喜木蘭泛方塘桂酒啟皓齒水
榭臨空迥酣歌當座起火雲散竒峯瑶瑟韻清徵土梗
乃虛論康莊有逸軌榖成一編書談笑佐天子
三婦詩
大婦刺繡文中婦縫羅裙小婦無所作嬌歌遏行雲丈
人且安坐金爐香正薰
安語
巖巖五岳鎮方輿八極廓清氛祲除揮金得謝歸里閭
象牀角枕支體舒
危語
被病獨行逢乳虎狂風駭浪失櫂櫓舉人看牓聞曉鼓
孱夫孽子遇妬母
大言
華嵩為佩河為帶南交北朔跬步内搏鵬作腊巨鼇鱠
伸舒軼出元氣外
小言
醯鷄伺晨駕蛟翼毫端棘刺分畛域蛛絲結搆聊蔭息
蟻垤崔嵬不可陟
御定全唐詩卷三百二十七
