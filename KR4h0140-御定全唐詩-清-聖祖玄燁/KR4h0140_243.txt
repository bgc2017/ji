欽定四庫全書
御定全唐詩卷二百四十三
韓翃
韓翃字君平南陽人登天寶十三載進士第淄青侯希
逸宣武李勉相繼辟幕府建中初以詩受知德宗除駕
部郎中知制誥擢中書舍人卒翃與錢起盧綸輩號大
歷十才子為詩興致繁富一篇一詠朝野珍之集五卷
今編詩三卷
令狐員外宅宴寄中丞
寒色凝羅幕同人清夜期玉杯留醉處銀燭送歸時獨
坐隔千里空吟對雪詩
褚主簿宅會畢庶子錢員外郎使君(一作張繼詩)
開甕臘酒熟主人心賞同斜陽疎竹上殘雪亂天(一作山)
中更喜宣城印朝廷與謝公
送李明府赴滑州
渭城寒食罷送客歸遠道烏帽背斜暉青驪踏春草酒
醒孤燭夜衣冷千山早去事沈尚書應憐詞賦好
送李司直赴江西使幕
歛版辭漢廷進帆歸楚幕三江城上轉九里人家泊好
酒近宜城能詩謝康樂雨晴西山樹日出南昌郭竹露
點衣巾湖煙溼扄鑰主人蒼玉佩後騎黃金絡高視領
八州相期同一鶚行當報知已徔此飛寥廓
祭嶽回重贈孟都督
封作天齊王清祠太山下魯公秋賽畢曉日回高駕從
騎盡幽并同人皆沈謝自矜文武足一醉寒溪夜
送南少府歸夀春
人言夀春遠此去先秋到孤客小翼舟諸生高翅帽淮
風生竹簟楚雨移茶竈若在(一作上)八公山題詩一相報
贈別崔司直赴江東兼簡常州獨孤使君
愛君青袍色芳草能相似官重法家流名高墨曹吏春
衣淮上宿美酒江邊醉楚酪沃雕胡湘羹糝香餌前朝
山水國舊日風流地蘇山(一作小)逐青驄江家驅白鼻右
軍尚少年(一作年少)三領東方騎亦過小丹陽應知百城貴
經月巖山(并序)
信州西三十里山名仙人城下有月巖山其状秀
拔中有山門如滿月之状余因役過其下聊賦是
詩
驅車過閩越路出饒陽西仙山翠如畫簇簇生虹蜺羣
峰若侍從衆阜如嬰提巖巒互吞吐嶺岫相追攜中有
月輪滿皎潔如圓珪玉皇恣遊覽到此神應迷嫦娥曳
霞帔引我同攀躋騰騰上天半玉鏡懸飛梯瑶池何悄
悄鸞鶴煙中棲回頭望塵世露下寒凄凄
送客之江寧
春流送客不應賖南入徐州見柳花朱雀橋邊看淮水
烏衣巷裏問王家千閭萬井無多事闢戸開門向山翠
楚雲朝下石頭城江燕雙飛瓦棺寺吳士風流甚可親
相逢嘉賞日應新從来此(一作北)地夸羊酪自有蓴羹定
却(一作味可)人
送山隂姚丞攜妓之任兼寄山隂蘇少府
東風香草路南客心容與白晳吳王孫青蛾柳家女都
門數騎出河口片帆舉夜簟眠橘洲春衫傍楓嶼山隂
政簡甚從容到罷唯求物外蹤落日花邊剡溪水晴烟
竹裏會稽峰才子風流蘇伯玉同官曉暮應相逐加餐
共愛鱸魚肥醒酒仍憐甘蔗熟知君鍊思本清新季子
如今德有鄰他日如尋始寧墅題詩早晚寄西人
和高平朱(一作米)參軍思歸作
髯參軍髯參軍身為北州吏心寄東山雲坐見萋萋芳
草綠遥思往日晴江曲刺船頻向剡中回捧被曾過越
人宿花裏鶯啼白日高春樓把酒送車螯狂歌好愛陶
彭澤佳句唯稱謝法曹平生樂事多如此忍為浮名隔
千里一雁南飛動客心思歸何(一作可)待秋風起
贈別成明府赴劒南
朝為(一作主)三室印晚為三蜀人遥知下車日正及巴山
春縣道橘花裏驛流江水濱公門輙無事賞地能相親
解衣初醉綠芳夕應採蹲鴟薦佳客霽水(一作光)遠暎西
川時閒望碧雞飛古祠愛君樂事佳興發天外銅梁多
夢思
送孫潑赴雲中
黃驄少年舞雙戟目視旁人皆辟易百戰能誇隴上兒
一身復作雲中客寒風動地氣蒼茫横吹先悲出塞長
敲石軍中傳夜火斧冰河畔汲朝漿前鋒直指隂山外
虜騎紛紛膽應碎匈奴破盡人(一作始一作看)看歸金印酬功
如斗大
送客還江東
還家不落春風後數日應沽越人酒池畔花深鬭鴨欄
橋邊雨洗藏鴉柳遥憐内舍著新衣復向(一作喜)鄰家醉
落暉把手閒歌香橘下空山一望鷓鴣飛
送夏侯侍郎(自大理兼侍御史攝登州中路徵納吉之禮愛弟攝青州司馬故備)
(述其事)
元戎車右早飛聲御史府中新正名翰墨巳齊鍾大理
風流好繼謝宣城從軍曉別龍驤幕六騎先驅嘶近郭
前路應留白玉臺行人輙美(一作羡)黃金絡使君下馬愛
瀛洲簡貴將求物外遊聽訟不聞烏布帳迎賓暫著紫
綈裘公庭日夕羅山翠功遂心閒無一事移書或問島
邊人立仗時呼鈴下吏事業初傳小夏侯中年劒笏在
西州浮雲飛鳥兩相忘(一作望)他日依依城上樓
送李湜下第歸衞州便遊河北
莫嗟太常屈便入蘇門嘯道在應未遲勿作我身料輕
雲日下不成隂出對流芳攪(一作擾)別心萬雉城東春水
闊千人鄉北晚花深舊竹青青常繞宅到時疎曠應自
適佳期縱得上宫遊旅食還為北邙客路出司州勝景
長西山翠色帶清漳仙人磯近茱萸澗銅雀臺臨野馬
岡屢道主人多愛士何辭策馬千餘里高譚魏國訪先
生修刺平原過内史一舉青雲在早秋恐君從此便淹
留有錢莫向河間用載筆須来闕下遊
張山人草堂會王方士
嶼花晚山日長蕙帶麻襦食草堂一片水光飛入戸千
竿竹影亂登牆園梅熟家醖香新溼頭巾不復篸相看
醉倒卧藜牀
送蓨縣劉主簿楚
起家得事平原侯晚出都門辭舊遊草色連綿幾千里
青驪躞蹀路旁子花深近縣宿河陽竹暎春舟渡淇水
鄴下淹留佳賞新羣公舊日心相親金盤曉鱠朱衣鮒
玉簟宵迎翠羽人王程書使前期促他日應知舉鞭速
寒水浮瓜五(一作六)月時把君衣(一作香)袖長河曲
題玉山觀禪師蘭若(一本有歌字)
玉山宴坐移年月鍚杖承恩詣丹闕先朝親與會龍華
紫禁鳴鐘白日斜宫女焚香把經卷天人就席禮袈裟
禪牀久卧虎溪水蘭若初開鳳城裏不出囂塵見遠公
道成何必青蓮宫朝持藥(一作蕊)鉢千家近暮倚繩牀一
室空掖垣揮翰君稱美遠客陪遊問真理薄宦深知誤
此心回心願學雷居士
贈別上元主簿張著
上書一見平津侯劒笏斜齊秣陵尉朝垂綬帶迎遠客
暮鎖印囊飛上(一作小)吏長樂花深萬井時同官無事有
歸期回船對酒三生渚繫馬焚香五願祠日日澄江帶
山翠綠芳都在經過地行人看射領軍堂遊女題詩光
宅寺風流才調愛君偏此別相逢定幾年惆悵浮雲迷
遠道張侯樓上月娟娟
別氾水縣(一本有陳字)尉
未央宫殿金開鑰詔引賢良卷珠箔花間賜食近丹墀
煙裏揮毫對青閣萬年枝影轉斜光三道先成君激昂
谷永直言身不顧郄詵高第(一作地)名轉香綠槐隂隂出
關道上有蟬聲下秋草奴子平頭駿馬肥少年白晳登
王畿五侯客舍偏留宿一縣人家争看歸南向千峰北
臨水佳期賞地應窮此賦詩或送鄭行人舉酒常陪魏
公子自憐寂寞會君稀猶著前時博士衣我欲低眉問
知已若將無用廢東歸
別李明府
寵光五世腰青組出入珠宫引簫鼓醉舞雄王玳瑁牀
嬌嘶駿馬珊瑚柱胡兒夾鼔越婢隨行捧玉盤嘗荔枝
羅山道士請人送林邑使臣調象騎愛君一身遊上國
闕下名公如舊識萬里初懷印綬歸湘江過盡嶺花飛
五侯焦石烹江筍千戸沈香染客衣別後想君(一作相思)艱
可見蒼梧雲裏空山縣漢苑芳菲入夏闌待君障日蒲
葵扇
送中兄典邵州
官騎連西向楚雲朱軒出餞晝紛紛百城兼領安南國
雙筆遥揮王(一本空此字)左君一路諸侯争館榖洪池高會
荆臺曲玉顔送酒銅鞮歌金管留人石頭宿北雁初回
江燕飛南湖春暖著春衣湘君祠對空山掩漁父焚香
日暮歸百事無留到官後重門寂寂垂高柳零陵過贈
石香溪洞口人来飲醇酒登樓暮結邵陽情萬里蒼波
煙靄生他日新詩應見報還如宣遠在安城
送萬巨
漢相見王陵揚州事張禹風帆木蘭檝水國蓮花府百
丈(一作頃)清江十月天寒城鼓角曉鐘前金鑪促膝諸曹
吏玉管繁聲美少年有時過向長干地遠對湖光近山
翠好逢南苑看人歸也向西池留客醉高(一作疎)柳垂煙
橘帶霜朝遊石渚暮横塘紅牋色奪風流座白苧詞傾
翰墨場夫子前年入朝後高名籍籍時賢口共憐詩興
轉清新繼遠(一作遠繼)家聲在此身屈指待為青瑣客回頭
莫羡白亭人
送巴州楊使君
白雲縣北千山口青歲欲開殘雪後前驅錦帶魚皮鞮
側佩金璋虎頭綬南鄭侯家醉落暉東關陌上著鞭歸
愁看野(一作塵)馬隨官騎笑取秦人帶客旗使者下車憂
疾苦豪(一作家)吏銷聲出公府萬里歌鐘相慶時巴童聲
(一作擊)節渝兒舞
送王侍御赴江西兼寄李袁州
中朝理章服南國隨旌旆臘酒湘城隅春衣楚江外垂
簾白角簟下筯鱸魚鱠雄茟佐名公虚舟應時輩按俗
承流幾路清平明山靄春江雲湓城詩贈魚司馬汝水
人逢王右軍綠蘋白芷遥相引孤興幽尋知不近井上
銅人行見無湖中石燕飛應盡禮門前直事仙郎(一作建禮)
(門前直事郎)腰垂青綬領咸(一作宜)陽花間五(一作竹)馬迎君日
雨霽煙開玉女岡
寄雍丘竇明府(第十二句缺一字第十五句缺第十六句缺一字)
少年結綬騁金羈許下如看瓊樹枝入里親過朗陵伯
出門高視潁川兒西遊太府東乘傳泗上諸侯誰不羡
時輩寧將白筆期高流竚向丹霄見何事飜飛不及羣
虎班突騎来紛紛吳江垂釣楚山醉身寄滄波心白雲
中歲胡塵静如掃一官又罷行將老薛公薦士得君初
領黃金千室餘機盡獨親沙上鳥家貧唯向釡中魚
出重門煙樹裏感物吟詩對暮天
懷人倚杖臨秋水別離幾日問前期鳴雁亭邊人去時
獨坐不堪朝與夕高風蕭索亂蟬悲
贈(一本有別字)兖州孟都督
少年親事冠軍侯中歲仍遷北兖州露冕寧誇漢車服
下帷常討魯春秋後齋草色連高閣事簡人稀獨行樂
閒心近掩陶使君詩興遥齊謝康樂遠山重疊水逶迤
落日東城閒望時不見雙親辦豐膳能留五馬(一作柳)盡
佳期北場争轉黃金勒愛客華亭賞秋色卷簾滿地鋪
氍(一作氊)毺吹角(一作管)鳴弦開玉壺願學平原十日飲此
時不忍歌驪駒
別孟都督
平蕪霽色寒城下美酒百壺争勸把連呼寶劒銳頭兒
少駐金羈大頭(一作宛又作額)馬一飲留歡分有餘寸心懷思
(一作惠)復何如他時相憶若(一作如)相問青瑣門前開素書
送別鄭明府
長頭大鼻鬢如雪早歲連兵劒鋒折千金盡去無斗儲
雙袖破来空百結獨戀郊扉巳十春高陽酒徒連此身
路傍誰識鄭公子谷口應知漢逸人兒女相悲探井臼
前功豈在他人後勸君不得學淵明且策驢車辭五柳
贈別王侍御赴上都
翩翩馬上郎執簡佩銀章西向洛陽歸鄠杜回頭結念
蓮花府朝辭芳草萬歲街暮宿春山一泉塢青青樹色
傍行衣乳燕流鶯相間飛遠過三峰臨八水幽尋佳賞
偏如此殘花片片細柳風落日疎鐘小槐雨相思掩泣
復何如公子門前人漸疎幸有心期當小暑葛衣紗帽
望回車
贈別太常李博士兼寄兩省舊遊
兩年戴武弁趨侍明光殿一朝簮惠文客事信陵君簡
異當朝執香非寓直熏差肩何記室携手李將軍玉鐙
初回酸棗館金鈿正舞石榴裙忽驚萬事隨流水不見
雙旌逐塞雲感舊撫心多寂寂與君相遇頭初白暫誇
五首軍中詩還憶萬年枝下客昨日留歡今送歸空披
秋水暎斜暉閒吟佳句對孤鶴惆悵寒霜落葉稀(一作天霜)
(雪落)
寄哥舒僕射
萬里長城家一生唯報國腰垂紫文(一作艾)綬(一作縵)手控
黃金勒高視黑頭翁(一作矟公)遥吞白騎賊先麾牙門將轉
鬭黃河北帳下親兵皆少年錦衣承日繡行纏轆轤寶
劒初出鞘宛轉角弓初(一作新一作争)上弦步人(一作又)抽箭大
如笛前把兩矛後雙戟左盤右射紅塵中鶻入鴉羣有
誰敵殺將破軍白日餘回旃舞旆北風初郡(一作羣)公楯
鼻好磨墨走馬為君飛羽書
贈別華隂道士
紫府先生舊同學腰垂彤管貯靈藥耻論方士小還丹
好飲仙人太玄酪芙蓉山頂玉池西一室平臨萬仞溪
晝灑瑶臺五雲溼夜行金燭七星齊回身暫下青冥裏
方外相尋有知已賣鮓市中何許人釣魚坐上誰家子
青青百草雲臺春煙駕霓衣白角巾露葉獨歸仙掌去
迴風片雨謝時人
送崔秀才赴上元兼省叔父
寒塘斂暮雪臘鼓迎春早匹馬五城人重裘千里道淮
山輕露溼江樹狂風掃楚縣九醖醲揚州百花好練湖
東望接雲陽女市西遊入建康行樂遠誇紅布旆風流
近賭紫香囊詩家行輩如君少極目苦心懷謝朓煙開
日上版橋南吳岫青青出林表
御定全唐詩卷二百四十三
