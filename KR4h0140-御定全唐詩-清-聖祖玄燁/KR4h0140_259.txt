欽定四庫全書
御定全唐詩卷二百五十九
沈千運
沈千運吳興人家於汝北為詩力矯時習一出雅正王
季友于逖孟雲卿張彪趙徵明元季川皆其同調也乾
元中季川兄結嘗編七人詩為箧中集千運為之冠詩
五首
感懷弟妹(一作汝墳示弟妹)
今日春(一作天)氣㬉東風杏花拆筋力久(一作又)不如却羡
(一作慙歎)㵎中石神仙杳難凖(一作信)中夀稀(一作纔)滿百近世
多天傷喜見鬢(一作髭)髮白杖藜竹樹閒宛宛舊行(一作行舊)
跡豈知林園(一作園中)主却是林園(一作園中)客兄弟可(一作所)存
半空為亡者惜冥冥(一作寞)無再期哀哀望松栢骨肉能
幾人年大自(一作漸)疎隔性情誰免此與我不相易(一作而我)
(何不易)唯念(一作願)得爾軰時(一作相)看慰朝夕平生兹已矣
此外盡非適
贈史脩文
故人阻(一作隔)千里會面非别(一作前)期握手於此地當歡
反成悲念離宛猶昨俄已經數(一作二十)期疇昔皆少年别
來鬢(一作髮)如絲不道舊姓名相逢知是誰曩遊盡鶱翥
與君仍布衣豈曰無其才命理應有時别路漸欲少不
覺生涕洟
濮中言懷
聖朝優賢良草澤無遺匿人生各有命(一作志)在余胡不
淑(一作激)一生但區區五十無寸禄衰退當棄捐貧賤招
毁(一作時一作禍)讟栖栖去人世屯躓日窮迫不如守田園歲
晏望豐熟壮年失宜盡老大無筋力始覺(一作愴)前計非
將(一作方)貽後生福童兒新學稼(一作穡)少(一作小)女未能織
顧此煩知已終日求衣食
山中作
栖隱非别(一作別無)事所願離風塵不辭城邑遊禮樂拘束
人邇來歸山林庶(一作世)事皆吾身何者為形骸誰是智
與仁(一作辯智與諸仁)寂寞了閒事而(一作然)後知天真咳唾矜
(一作驚)崇華迂俯相屈伸如何巢與由天子不知(一作得)臣
古歌
北邙不種田但種松與柏松柏未生處留待市朝客
王季友
王季友河南人家貧賣履博極羣書豫章太守李勉引
為賓客甚敬之杜甫詩所謂豐城客子王季友也詩十
一首
别李季友
棲鳥不戀枝喈喈在同聲行子馳(一作遅)出戸依依主人
情昔時霜臺鏡醜婦羞爾形閉匣二十年皎潔常獨(一作)
(猶)明今日照離别前途白髮生
寄韋子春(一作山中贈十四秘書兄)
出山秋雲曙(一作秘芸署)山木(一作色)已再春食我山中藥不
憶山中人山中誰余密白髮日相(一作惟見)親雀鼠晝夜無
知我廚廩貧依依北舍松不厭吾南鄰有情盡棄捐土
石為同身夫子質千尋天澤枝葉新余以(一作也)不材夀
非智免斧斤(夫子以下四句篋中集本無)
雜詩
采山仍(一作不)采隱在山(一作木)不在深持斧事遠遊固非
(一作悲)匠者心翳翳青桐枝樵爨日所侵斧(一作樵)聲出巖
壑四聽無知音豈為鼎下薪當復堂上琴鳳鳥久不栖
且與枳棘林
滑中贈崔高士瑾
夫子保藥命外身得無咎日月不能老化腸為(一作無)筯
否十年前見君甲子過我夀于(一作云)何今相逢華髮在
我後近而知其遠少見今白首遥信蓬莱宫不死世世
有玄石采盈擔神方秘其肘問家唯指雲愛氣常言酒
攝生固如此履道當不朽未能太玄(一作虛)同願亦天地
久實腹以芝术賤形(一作體)乃芻狗自勉將勉余良藥在
苦口
還山留别長安知已
出山不見家還山見家在山門是門前此去長樵采青
溪誰招隱白髮自相待惟餘(一作伴)㵎底松依依色不改
代賀若(一作枝)令譽贈沈千運
相逢問姓名亦存别時無子今有孫山上雙松(一作峰)長
不改百家(一作年)唯有三家村村南村(一作東)西車馬道一
宿通舟水浩浩㵎(一作河)中磊磊十里石河上淤泥種桑
麥(一作河中遊遊泥種稻)平坡塜墓皆我親(一作古塜背我拆)滿田(一作戸)
主人是舊客舉聲酸鼻問同年十人六七(一作七人)歸下泉
分手如何更此地回頭不語(一作下去)淚澘然
酬李十六岐
鍊丹文武火未成賣藥販履(一作屨)俱逃名出谷迷行洛
陽道乘流醉卧滑臺城城下故人久離怨一歡適我(一作)
(怨)兩家願朝飲杖懸沽酒錢暮餐囊有松花飯于何(一作)
(二河)車馬日憧憧李膺門館爭登龍千賓揖對若流水五
經發難如叩鐘下筆新詩行滿壁立談古人坐在席問
我草堂有卧雲知(一作哂)我山儲(一作厨中)無儋石自耕自刈
食為天如鹿如麋飲野泉亦知世上公卿貴且養丘中
草木年
宿東溪李十五山亭
上山下山入山(一作溪)谷溪中落日留我宿松石依依當
主人主人不在意(一作情)亦足名花(一作花石)出地兩重階絶
頂平天一小齋本意由來是山水何用相逢語(一作話又作憶)
舊懷
觀于舍人壁畫山水
野人宿在人家少朝見此山謂山曉半壁仍棲嶺上雲
開簾欲放(一作放出)湖中鳥獨坐長松是阿誰再三招手起
来遲于公大笑向予說小弟丹青能爾為
玉壺冰(統籖云作此詩者另一王季友)
玉壺知素結止水復中澄堅白能虚受清寒得自凝分
形同曉鏡照物掩宵燈壁映圓光入(一作出)人驚爽氣凌
金罍何足貴瑶席幾回升正值求珪瓚提攜共飲冰
古塞(一本有下字)曲(河嶽英靈集作陶翰詩紀事作王季友詩)
進軍飛狐北窮寇勢將變日落沙塵昏背河更一戰騂
馬黃金勒彫弓白羽箭射殺左賢王歸奏未央殿欲言
塞下事天子不召見東出咸陽門哀哀淚如霰
于逖
于逖開元時人李白獨孤及皆有詩贈之亦與元結友
善詩二首
野外行
老病無樂事歲秋悲更長窮郊日蕭索生意已蒼黃小
弟髮亦白兩男俱不強有才且未達况我非賢良幸以
朽鈍姿野外老風霜寒鴉噪晩景喬木思故鄉魏人宅
蓬池結網佇鱣魴水清魚不来歲暮空徬徨
憶舍弟
衰門少(一作鮮)兄弟兄弟唯兩人饑寒各流浪感念傷我
神夏期秋未来安知無他因不怨别天長但願見爾身
茫茫天地閒萬類各有親安知汝與我乖隔(一作異)同胡
秦何時對形影憤懣當共陳
張彪
張彪潁洛閒人天寶末將母避亂杜甫詩所稱張山人
者是也詩四首
雜詩
富貴多勝事貧賤無良圖上德兼濟心中才不如愚商
者多巧智農者爭(一作多)膏腴儒生未遇時衣食不自如
久與故交别他榮我窮居到門懶入門何况千里餘君
子有褊性矧(一作况)乃尋常徒行行任天地無為強親疎
神仙
神仙可學無百歲名大約天地何蒼茫(一作茫茫)人閒半哀
樂浮生亮多惑善事翻為惡爭先等馳驅(一作驅逐)中路苦
瘦弱長老思養夀後生笑寂寞五榖非長年四氣乃靈
藥列子何必待吾心滿寥廓
北遊還酬孟雲卿
忽忽忘(一作望)前事志願能相乖衣馬久羸弊誰信文與
才善道居貧賤潔服蒙塵埃行行無定心壈坎難歸来
慈母憂疾(一作疚)疹至家(一作家室)念栖哀(一作栖栖一作低催)與君宿
姻親深見中外懷俟余惜時節悵望臨高臺
古别離
别離無遠近事歡情亦悲不聞車輪聲後會將何時去
日㤀寄書來日乖前期縱知明當返一息千萬思
趙徵明
趙徵明天水人工書竇臮述書賦稱之詩三首
回軍跛者
既老又不全始得離邊城一枝假枯木步步向南行去
時日一百來時月一(一作一月)程常恐道路旁掩棄狐兔塋
所願死鄉里到日不願生聞此哀怨(一作哭)詞念念不忍
聽惜無異(一作化)人術倏忽具爾形
挽歌詞
寒日蒿上明凄凄郭東路素車誰家子丹旐引將去原
下荆棘叢叢邊有新墓人閒痛(一作長)傷别此是長别處
曠野多蕭條青松(一作風悲)白楊樹
思歸(一作古離别)
為别未幾日去日如三秋猶疑望可見日日上高樓惟
見分手處白蘋滿芳洲寸心寧死别不忍生離憂
元季川
元季川大歷貞元閒詩人也一云名融元結弟詩四首
泉上雨後作
風雨(一作動)蕩繁暑雷(一作雨)息佳霽初衆峰帶雲雨(一作閒)
清氣(一作風)入我廬颯颯涼(一作鮮)飇來臨窺(一作窺臨)惬所圖
綠蘿長新蔓褭褭垂坐隅流水復簷下丹砂發清渠養
葛為我衣種芋(一作芳一作茅)為我蔬誰是(一作能)畹與畦瀰漫
連野蕪
登雲中
灌田東山下取樂(一作藥)在爾休清興相引行日日三四
周白鷗與我心不厭此中遊窮覽頗有適不極趣無幽
憀然歌采薇曲盡心悠悠
山中曉興
河漢降玄霜昨来節物殊(一作疏)媿無神仙姿豈(一作亦)有
隂陽俱靈鳥望不見慨然悲高梧華葉隨風揚珍條雜
榛蕪爲君寒谷吟歎息知何如
古遠行
悠悠遠行者羈獨當時思道與日月長人無茅舍期出
門萬里心誰不傷别離縱遠當白髮歲月悲今時何况
異形容安須與爾悲
御定全唐詩卷二百五十九
