欽定四庫全書
御定全唐詩卷四十九
張九齡
奉和聖製南郊禮畢酺宴
配天昭聖業率土慶輝光春發三條路酺開百戲場流
恩均庶品縱觀聚康莊妙舞來平樂新聲出建章分曹
日抱戴赴節鳳歸昌幸奏承雲樂同晞湛露陽氣和皆
有感澤厚自無疆飽德君臣醉連歌奉柏梁
奉和聖製早渡蒲津關
魏武中流處軒皇問道回長堤春樹發高掌曙雲開龍
負王舟渡人占仙氣來河津會日月天仗役風雷東顧
重關險西馳萬國陪還聞股肱郡元首詠康哉
奉和聖製同二相南出雀鼠谷
設險諸侯地承平聖主廵東君朝二月南旆擁三辰寒
出重關盡年隨行漏新瑞雲叢捧日芳樹曲迎春舞詠
先馳道恩華及從臣汾川花鳥意併奉屬車塵
奉和聖製經河上公廟
昔者河邊叟誰知隠與仙姓名終不識章句此空傳跡
為坐忘晦言猶強著詮精靈竟何所祠宇獨依然道在
紆宸睠風行動睿篇從兹化天下清淨復何先
奉和聖製送尚書燕國公赴朔方
宗臣事有征廟筭在休兵天與三台座人當萬里城朔
南方偃革河右(一作北)暫揚旌寵錫從仙禁光華出漢京
山川勤遠略原隰軫皇情為奏薰琴唱仍題寶劍名聞
風六郡伏計日五戎平山甫歸應疾留侯功復成歌鍾
旋可望袵席豈難行四牡何時入吾君憶履聲
奉和聖製途經華山
萬乘華山下千巖雲漢中靈居雖窅密睿覽忽玄同日
月臨高掌神仙仰大風攢峰勢岌岌翊輦氣雄雄揆物
知幽贊銘勲表聖衷會應陪玉檢來此告成功
奉和聖製早登太行山率爾言志
孟月攝提貞乘時我后征晨嚴九折度暮戒六軍行日
御馳中道風師卷太清戈鋋林表出組練雪間明動植
希皇豫高深奉睿情陪遊七聖列望幸百神迎氣色煙
猶喜恩光草尚榮之罘稱萬歲今此復同聲
奉和聖製登封禮畢洛城酺宴
大君畢能事端扆樂成功運與千齡合歡將萬國同漢
酺歌聖酒韶樂舞薰風河洛榮光遍雲煙喜氣通春華
頓覺早天澤倍知崇草木皆沾被猶言不在躬
恩賜樂遊園宴應制
寶筵延厚(一作錫)命供帳序羣公形勝宜春接威儀建禮
同晞陽人似露解愠物從風朝慶千齡始年華二月中
輝光遍草木和氣發絲桐歲歲無為化寧知樂九功
奉和聖製過王濬墓
漢王思鉅鹿晉將在弘農入蜀舉長算平吳成大功與
渾雖不協歸皓實為雄孤績淪千載流名感聖衷萬乘
度荒隴一顧凜生風古節猶不棄今人爭效忠
奉和吏部崔尚書雨後大明朝堂望南山
迢逓終南頂朝朝閶闔前朅來青綺外高在翠微先雙
鳳褰為闕羣龍儼若仙還知到玄圃更是謁甘泉夜雨
塵初滅秋空月正懸詭容紛入望霽色宛成妍東極華
隂踐西彌嶓冢連奔峰出嶺外瀑水落雲邊漢帝宫將
苑商君陌與阡林華鋪近甸煙靄遶晴川既庶仁斯及
分憂政已宣山公啓事罷吉甫頌聲傳濟濟金門步洋
洋玉樹篇徒歌雖有屬清越豈同年
和崔尚書喜雨
積陽雖有晦經月未為灾上念人天重先祈雲漢回仁
心及草木號令起風雷照爛隂霞止交紛瑞雨來三辰
破黍稷四達屏氛埃池溜因添滿林芳為灑開聽中聲
滴瀝望處影徘徊惠澤成豐歲昌言發上才無論騐石
鼓不是御雲臺直頌皇恩浹崇朝遍九垓
和許給事中直夜簡諸公
未央鐘漏晩仙宇藹沈沈武衛千廬合嚴扃萬戶深左
掖知天近南窗見月臨樹搖金掌露庭徙玉樓隂他日
聞更直中宵屬所欽聲華大國寶夙夜近臣心逸興乘
高閣雄飛在禁林寧思竊抃者情發為知音
和蘇侍郎小園夕霽寄諸弟
清風閶闔至軒蓋承明歸雲月愛秋景林堂開夜扉何
言兼濟日尚與宴私違興逐蒹葭變文因棠棣飛人倫
用忠孝帝德已光輝贈弟今為貴方知陸氏微
酬宋使君見贈之作
時來不自意宿昔謬樞衡翊聖負明主妨賢媿友生罷
歸猶右職待罪尚南荆政有留棠舊風因繼組成(一作清)
高軒(一作軒車)問疾苦烝(一作黎)庶荷仁明衰廢時所薄祗言
僚故(一作舊)情
酬宋使君見詒
陟鄰初稟訓獻策幸逢時朝列且云忝君恩復若兹庭
闈際海曲軺傳荷天慈顧巳歡烏鳥聞君泣素絲才明
應主召福善豈神欺但願白心在終然湼不淄
酬通事舍人寓直見示篇中兼起居陸舍人景
獻
軒掖殊清秘才華固在斯興因膏澤灑情與惠風吹所
美應人譽何私亦我儀同聲感喬木比翼謝長離價以
陸生減賢慙鮑叔知薄遊嘗獨媿芳訊乃兼施此夜金
閨籍伊人瓊樹枝飛鳴復何遠相顧幸媞媞
與袁補闕尋蔡拾遺會此公出行後蔡有五韻
詩見贈以此篇答焉
轍迹陳家巷詩書孟子鄰偶來乘興者不值草玄人契
是忘年合情非累日申聞君還薄暮見眷及兹辰贈我
如瓊玖將何報所親
酬趙二侍御使西軍贈兩省舊僚之作
石室先鳴者金門待詔同操刀嘗願割持斧竟稱雄應
敵兵初起緣邊虜欲空使車經隴月征旆繞河風忽枉
兼金訊非徒秣馬功氣清(一作凌)蒲海曲聲滿柏臺中顧
已塵華省欣君震遠戎明時獨匪報嘗欲退微躬
武司功初有幽庭春暄見貽夏首獲見以詩報
焉
芳月盡離居幽懷重起予雖言春事晩尚想物華初遲
日皦方照高齋澹復虛笋成林向密花落樹應疎贈鯉
情無間求鶯思有餘暄妍不相待含歎欲焉如
酬王履震遊園林見貽
宅生惟海縣素業守郊園中覽霸王說上徼明主恩一
行罷蘭徑數載歴金門既負潘生拙俄從周任言逶迤
戀軒陛蕭散反丘樊舊逕稀人跡前池耗水痕併看芳
樹老唯覺敝廬存自我棲幽谷逢君翳覆盆孟軻應有
命賈誼得無冤江上行傷遠林間偶避喧地偏人事絶
時霽鳥聲繁獨善心俱閉窮居道共尊樂因南澗藻憂
豈北堂萱幽意加投漆新詩重贈軒平生徇知已窮逹
與君論
餞王尚書出邊
漢相推人傑殷宗伐鬼方還聞出將重坐見即戎良上
策應為豫中權且用光令申兵氣倍威憺(一作慴)虜魂亡
樹比公孫大城如道濟長夏雲登隴首秋露泫遼陽武
德舒宸睠文思餞樂章感恩身既許激節膽猶嘗祖帳
傾朝列軍麾駐道傍詩人何所詠尚父欲鷹揚
送趙都護赴安西
將相有更踐簡心良獨難遠圖嘗畫地超拜乃登壇戎
即崑山序車同渤海單義無中國費情必遠人安他日
文兼武而今栗且寬自然來月窟何用刺樓蘭南至三
冬晚西馳萬里寒封侯自有處征馬去嘽嘽
奉使自藍田玉山南行
征驂入雲壑始憶步金門通籍微軀幸歸途明主恩匪
唯徇行役兼得慰晨昏是節暑云熾紛吾心所尊海縣
且悠緬山郵日駿奔徒知惡囂事未暇息隂論嶢武經
陳迹衡湘指故園水聞南澗險煙望北林繁遠靄千巖
合幽聲百籟喧隂泉夏猶凍陽景晝方暾懿此高深極
徒令夢想存盛明期有報長往復奚言
賀給事嘗詣蔡起居郊館有詩因命同作
記言聞直史築室面層阿豈不承明入終云幽意多沈
冥高士致休澣故人過前嶺遊氛滅中林芳氣和兹辰
阻佳趣望美獨如何
南山下舊居閑放
秪役已云久乘閑反服初塊然屏塵事幽獨坐林閭清
曠前山遠紛喧此地疎喬木凌青靄修篁媚綠渠耳和
繡翼鳥目暢錦鱗魚寂寞心還間(一作閉)飄颻體自虛興
來命旨酒臨罷閱仙書但樂多幽意寧知有毁譽尚想
爭名者誰云要路居都忘下流歎傾奪竟何如
高齋閑望言懷
高齋復晴景延眺屬清秋風物動歸思煙林生遠愁紛
吾自窮海薄宦此中州取路無高足隨波適下流歲華
空冉冉心曲且悠悠坐惜芳時歇胡然久滯留
別鄉人南還
橘柚南中煖桑榆北地隂何言榮落異因見別離心吾
亦江鄉子思歸夢寐深聞君去水宿結思渺雲林牽綴
從浮事遲回謝所欽東南行舫遠秋浦念猿吟
初發江陵有懷
極望涔陽浦江天渺不分扁舟從此去鷗鳥自為羣他
日懷真賞中年負俗紛適來果微尚倏爾會斯文復想
金閨籍何如夢渚雲我行多勝寄浩思獨氛氲
同綦母學士月夜聞雁
棲宿豈無意飛飛更遠尋長途未及半中夜有遺音月
思關山笛風號流水琴空聲兩相應幽感一何深避繳
歸南浦離羣呌北林聮翩俱不定憐爾越鄉心
登總持寺閣
香閣起崔嵬高高沙版開攀躋千仞上紛詭萬形來草
間商君陌雲重漢后臺山從函谷斷川向斗城回林裏
春容變天邊客思催登臨信為美懷遠獨悠哉
晚憩王少府東閣
披軒肆流覽雲壑見深重空水秋彌淨林煙晩更濃坐
隅分洞府簷際列羣峰窈窕生幽意參差多異容還慙
大隠跡空想列仙蹤賴此昇攀處蕭條得所從
登城樓望西山作
城樓枕南浦日夕顧西山宛宛鸞鶴處高高煙霧間仙
井今猶在洪厓久不還金編莫我授羽駕亦難攀簷際
千峰出雲中一鳥閑縱觀窮水國游思徧人寰勿復塵
埃事歸來且閉關
祠紫蓋山經玉泉山寺
指塗躋楚望策馬傍荆岑稍稍松篁入泠泠磵谷深觀
竒逐幽暎歴險忘嶇嶔上界投佛影中天揚梵音焚香
懴在昔禮足誓來今靈異若有對神仙真可尋高僧聞
逝者遠(一作絶)俗是初心蘚駁經行處猿啼燕坐林歸真
已寂滅留迹豈埋沉法地自兹廣何云千萬金
洪州西山祈雨是日輙應因賦詩言事
兹山藴靈異走望良有歸丘禱雖巳久甿心難重違遲
明申藻薦先夕旅巖扉獨宿雲峰下蕭條人吏稀我來
不外適幽抱自中微靜入風泉奏凉生松栝圍窮年滯
遠想寸晷閱清暉虛美悵無屬素情緘所依詭隨嫌弱
操羇束謝貞肥義濟亦吾道誠存為物祈靈心倏已應
甘液幸而飛閉閣且無責隨車安敢希多慙德不感知
復是耶非
經江寧覽舊跡至玄武湖
南國更數世北湖方十洲天清華林苑日晏景陽樓果
下回仙騎津傍駐綵斿(一作旒)鳬鷖喧鳳管荷芰鬭(一作暗)
龍舟七子陪詩賦千人和棹謳應言在鎬樂不讓横汾
秋風俗因紓慢江山成易由駒王信不武孫叔是無謀
佳氣日將歇霸功誰與修桑田東海變麋鹿姑蘇遊否
運爭三國康時劣九州山雖幕府在館豈豫章留水淀
還相閱菱歌亦故遒雄圖不足問唯想事風流
登襄陽峴山(一本峴山上有恨字)
昔年亟攀踐征馬復來過信若山川舊誰如歲月何蜀
相吟安在羊公碣巳磨令圖猶寂寞嘉會亦蹉跎宛宛
樊城岸悠悠漢水波逶迤春日遠感寄客情多地本原
林秀朝來煙景和同心不同賞留歎此巖阿
登荆州城樓
天宇何其曠江城坐自拘層樓百餘尺迢遞在西隅暇
日時登眺荒郊臨故都纍纍見陳迹寂寂想雄圖古往
山川在今來郡邑殊北疆雖入鄭東距豈防吳幾代傳
荊國當時敵陜郛上流空有處中土復何虞枕席夷三
峽關梁豁五湖承平無異境守隘莫論夫自罷金門籍
來參竹使符端居向林藪微尚在桑榆直似王陵戇非
如甯武愚今兹對南浦乘雁與雙鳬
登樂遊原春望書懷
城隅有樂遊表裏見皇州策馬既長遠雲山亦悠悠萬
壑清光滿千門喜氣浮花間直城路草際曲江流憑眺
兹為美離居方獨愁巳驚玄髮换空度綠荑柔奮翼籠
中鳥歸心海上鷗既傷日月逝且欲桑榆收豹變焉能
及鶯鳴非可求願言從所好初服返林丘
候使登石頭驛樓作
山檻憑南(一作高)望川途眇北流遠林天翠合前浦日華
浮萬井緣津渚千艘咽渡頭漁商多末事耕稼少良疇
自守陳蕃榻嘗登王粲樓徒然騁目處豈是獲心遊向
跡雖愚谷求名異盗丘息隂芳木所空復越鄉憂
登臨沮樓
高深不可厭廵屬復來過本與衆山絶況兹韶景和危
樓入水倒飛檻向空摩雜樹緣青壁樛枝掛綠蘿潭清
能徹底魚樂好跳波有象言雖(一作難)具無端思轉多同
心不在此孤賞欲如何
陪王司馬登薛公逍遥臺
嘗聞薛公淚非直雍門琴竄逐留遺迹悲凉見此心府
中因暇豫江上幸招尋人事巳成古風流獨至今閑情
多感歎清景暫登臨無復甘棠在空餘蔓草深晴光送
遠目勝氣入幽襟水去朝滄海春來换碧林賦懷湘浦
弔碑想漢川沈曾是陪遊日徒為梁父吟
嘗與大理丞袁公太府丞田公偶詣一所林沼
尤勝因並坐其次相得甚歡遂賦詩焉以詠其
事
方駕與吾友同懷不異尋偶逢池竹處便會江湖心夏
近林方密春餘水更深清華兩輝暎閑步亦窺臨蘋藻
復佳色鳬鷖亦好音韶芳媚洲渚蕙氣襲衣襟蕭散皆
為樂裵回從所欽謂予成夙志歲晚共抽簪
與弟遊家園
定省榮君賜來歸是晝遊林烏飛舊里園果釀新秋枝
長南庭樹池臨(一作連)北澗流星霜屢爾别蘭麝為誰幽
善積家方慶恩深國未酬棲棲將義動安得久情留
郡内閑齋
郡閣晝常掩庭蕪日復滋簷風落鳥毳窗葉掛蟲絲拙
病宦情少羇閑秋氣悲理人無異績為郡但經時唯有
江湖意沈冥空在兹
城南隅山池春中田袁二公盛稱其美夏首獲
賞果會夙言故有此詠
憶昨聞佳境駕言尋昔蹊非惟初物變亦與舊遊暌幽
渚為君說清晨即我攜途深獨睥睨歴險共攀躋林笋
苞青籜津楊委綠荑荷香初出浦草色復緣堤樂處將
鷗狎譚端用馬齊且言臨海郡兼話武陵溪異壤風煙
絶空山巖逕迷如何際朝野從此待金閨
西江夜行
遥夜人何在澄潭月裏行悠悠天宇曠切切故鄉情外
物寂無擾中流澹自清念歸林葉(一作春服)换愁坐露華生
猶有汀洲鶴宵分乍一鳴
南還湘水言懷
拙宦今何有勞歌念不成十年乖夙志一别悔前行歸
去田園老倘來軒冕輕江間稻正熟林裏桂初榮魚意
思在藻鹿心懷食苹時哉苟不達取樂遂吾情
商洛山行懷古
園綺值秦末嘉遁此山阿陳迹向千古荒途始一過碩
人久淪謝喬木自森羅故事昔嘗覽遺風今豈訛泌泉
空活活樵叟獨皤皤是處清暉滿從中幽興多長懷赤
松意復憶紫芝歌避世辭軒冕逢時解薜蘿盛明今在
運吾道竟如何
南還以詩代書贈京師舊寮
薄宦晨昏闕尊(一作遵)尊義取斯窮愁年貌改寂歴爾胡
為不諂詞多忤無容禮益卑微生尚何有遠跡固其宜
思擾梁山曲情搖越鳥枝故園從海上良友邈天涯雲
雨歎一别川原勞載馳上慙伯樂顧中負叔牙知去國
誠寥落經途弊險巇歲逢霜雪苦林屬蕙蘭萎欲贈幽
芳歇行悲舊賞移一從關作限兩見月成規苒苒窮年
籥行行盡路岐征鞍稅北渚歸帆指南垂樹晩猶葱蒨
江寒尚渺瀰土風從楚别山水入湘竒石瀨相奔觸煙
林更蔽虧層崖夾洞浦輕舸泛澄漪松篠行皆傍禽魚
動輙隨惜哉邊地隔不與故人窺疇昔陪鵷鷺朝陽振
羽儀來音雖寂寞接景每逶迤朝罷冥塵事賓來話酒
巵邀歡逐芳草結興選華池及此風成歎何時霧可披
自憐無用者誰念有情離望美音容闊懷賢夢想疲因
聲達霄漢持拙守東陂
初發道中贈王司馬兼寄諸公
昔歲嘗陳力中年退屏居承顔方弄鳥放性或觀魚曾
是安疵拙誠非議卷舒林園事益簡煙月賞恒餘不意
棲愚谷無階奉詔書湛恩均大造弱植媿空虛肅命趨
仙闕僑装撫傳車念行開祖帳憐别降題輿誰謂風期
許叨延禮數殊義沾投分末情及解攜初追餞扶江介
光輝燭里閭子雲應寂寞公叔(一作緒)為吹嘘景物春來
異音容日向疎川原行稍穏鍾鼓聽猶徐林隔王公轝
雲迷班氏廬戀親唯委咽思德更躊躇徇義當由此懷
安乃闕如願酬明主惠行矣豈徒歟
自始興溪夜上赴嶺
嘗蓄名山意兹為世網牽征途屢及此初服巳非然日
落青巖際溪行綠篠邊去舟乘月後歸鳥息人前數曲
迷幽嶂連圻觸暗泉深林風緒結遥夜客情懸非梗胡
為泛無膏亦自煎不知于役者相樂在何年
當塗界寄裴宣州
故人宣城守亦在江南偏如何分虎竹相與間山川章
綬胡為者形骸非自然含情津渡闊倚望脰空延遠近
聞佳政平生仰大賢推心徒有屬會面良無緣日夕遵
前渚江村投暮煙念行秪意默懷遠豈言宣委曲風波
事難為尺素傳
郡中每晨興輙見羣鶴東飛至暮又行列而返
哢唳雲路甚和樂焉予媿獨處江城常目送此
意有所羨遂賦以詩
雲間有數鶴撫翼意無違曉日東田去煙霄北渚歸歡
呼良自適羅列好相依遠集長江靜高翔衆鳥稀豈煩
仙子馭何畏野人機却念乘軒者拘留不得飛
和裴侍中承恩拜掃旋轡途中有懷寄州縣官
僚鄉國親故(後缺)
嵩嶽神惟降汾川鼎氣雄生才作霖雨繼代有清通天
下稱賢相朝端挹至公自家來佐國移孝入為忠霜露
多前感丘園想舊風扈廵過晉北問俗到河東便道恩
華降還鄉禮教崇野尊延故老朝服見兒童
和姚令公哭李尚書乂
貴賤雖殊等平生竊下風雲泥勢已絶山海納還通忽
歎登龍者翻將弔鶴同琴詩猶可託劍履獨成空疇昔
嘗論禮興言每匪躬人思崔琰議朝掩祭遵公作善神
何酷依仁命不融天文虛北斗人事罷南宫上宰既傷
舊下流彌感衷無恩報國士徒欲問元穹
奉和聖製經函谷關作
函谷雖云險黃河已復清聖心無所隔空此置關城
奉和聖製度潼關口號
嶙嶙故城壘荒涼空戍樓在德不在險方知王道休
答太常靳博士見贈一絶
上苑春先入中園花盡開唯餘幽徑草尚待日光催
登荆州城望江二首(統籖作一首)
淊滔大江水天地相終始經閱幾世人復歎誰家子
東望何悠悠西來晝夜流歲月既如此為心那不愁
賦得自君之出矣
自君之出矣不復理殘機思君如滿月夜夜減清輝
答陸澧
松葉堪為酒春來釀幾多不辭山路遠踏雪也相過
御定全唐詩卷四十九
