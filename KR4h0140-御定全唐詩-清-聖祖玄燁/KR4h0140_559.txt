欽定四庫全書
御定全唐詩卷五百五十九
薛能
春日旅舍書懷
出去歸來旅食人麻衣長帶幾坊塵開門草色朝無客
落案燈花夜一身貧舍卧多消永日故園鶯(一作陰)老憶
殘春蹉跎冠蓋誰相念二十年中盡苦辛
秋日將離滑臺酬(一作貽)所知二首
身起中宵骨亦驚一分年少巳無成松吹竹簟朝眠冷
雨濕蔬飡宿疾生僮汲野泉兼土味馬磨霜樹作秋聲
相知莫話詩心苦未似前賢取得名
燈澀秋光靜不眠葉聲身(一作峰)影客窗前閒園露濕鳴
蛩夜急雨風吹落木天城見遠山應北嶽野多空地本
南燕明朝欲别忘形處愁把離桮聽管弦
下第後夷門乘舟至永城驛題
秋賦春還計盡違自知身是拙求知唯思曠海為(一作無)
休處(一作日)忽(一作却)喜孤舟似去時連浦(一作夜)一城(一作程)
兼汴宋夾堤千柳雜唐隋從來此恨皆前達敢負吾君
作楚辭
秋夜旅舍寓懷
庭鎖荒蕪獨夜吟西風吹動故山(一作人)心三秋木落半
年客滿地月明何處砧漁唱亂沿汀鷺合鴈聲寒咽隴
雲深平生只有松堪對露浥霜欺不受侵
洛下寓懷
胡為遭遇孰為官朝野君親各自歡敢向官(一作宦)途爭
虎首尚嫌身累愛猪肝冰霜谷口晨樵遠星火爐邊夜
坐寒唯有報恩心未剖退居猶欲佩芄蘭
題平湖
平湖湖畔雨晴新南北東西不隔塵映野煙波浮動日
損花風雨寂寥春山無俗路藏高士岸泊仙舟憶主人
那得載來都未保此心離此甚情親
平陽寓懷
晉國風流阻(一作沮)洳川家家絃管路岐邊曾為郡職隨
分竹亦作歌詞乞採蓮北榭遠峰閒即望西湖殘景醉
常眠牆花此日休迴避不是當時惡少年
留題汾上舊居
鄉園一别五年歸迴首人間總禍機尚勝鄰翁常寂寞
敢嫌裘馬未輕肥塵顔不見應消落庭樹曾裁巳合圍
難說累牽還却去可憐榆柳尚依依
懷汾上舊居
素汾千載傍吾家常憶衡門對浣紗好事喜逢投宿客
刈田因得自生瓜山頭鼓笛陰沈廟陌上薪蒸突兀車
投暗作珠何所用被人專擬害靈蛇
送同儒大德歸柏梯寺
柏梯還擬謝微官遥擬千峰送法蘭行徑未曾青石斷
拂牀終有白雲殘京塵濯後三衣潔山舍禪初萬象安
薇蕨縱多師莫踏我心欲作盡(一作畫)圖看
春日使府寓懷二首
一想流年百事驚巳抛漁父戴塵纓青春背我堂堂去
白髮欺人故故生道困古來應有分詩傳身後亦何榮
誰憐(一作言)合負清朝力獨把風騷破鄭聲
平生無解亦無操永日書生坐獨勞惟覺宦情如水薄
不知人事有山高孤心好直迍猶強病髮慵梳癢更搔
何事故溪歸未得幾抛清淺汎紅桃
許州題德星亭
瀵(一作漢)水南流東有堤堤邊亭是武陵溪槎松配石堪
僧坐蘂杏含春欲鳥啼高樹月生滄海外遠郊山在夕
陽西頻來不似軍從事只戴紗巾曳杖藜
送人歸上黨(時潞寇初平)
燕臺基壞穴狐蛇計拙因循歲月賖兵革未銷王在鎬
桑蠶臨熟客還家霏微對岸漳邊雨堆阜鄰疆薊北沙
若到長平戰場地為求遺鏃辟魔邪
春日重遊平湖
湖上春風發管絃須臨三十此離筵離人忽有重來日
遊女初非舊少年官職巳辜疲瘵望詩名空被後生傳
啼鶯莫惜蹉跎恨閒事聽吟一兩篇
并州
少年流落在并州裘脱文君取次遊擕挈共過芳草渡
登臨齊凭綠楊樓庭前蛺蝶春方好牀上樗蒲宿未收
坊號偃松人在否餅爐南畔曲西頭
相國隴西公南征能以留務獨宿府城作
吾君賢相事南征獨宿軍廚負請纓燈室卧孤如怨别
月階簪草似臨行高墉撼鐸思巴棧老木嘷風念野營
殊憶好僧招不及夜來倉卒鏁嚴城
早春書事
百蠻降伏委三秦錦里風迴歲巳新渠濫水泉花巷濕
日銷冰雪柳營春何年道勝蘇羣物盡室天涯是旅人
焚却蜀書宜不讀武侯無可律余身
春日書懷
伯牙琴絶豈求知往往情牽自有詩壠月正當寒食夜
春陰初過海棠時耽書未必酬良相斷酒惟堪作老師
多病不任衣更薄東風臺上莫相吹
投杜舍人
牀上新詩詔草和欄邊清酒落花多閒消白日舍人宿
夢覺紫薇山鳥過春刻幾分添禁漏夏桐(一作陰)初葉滿
庭柯風騷委地苦無主此事聖君終若何
獻僕射相公
清如冰雪(一作玉)重如山百辟嚴趨禮絶攀強虜外聞應
喪(一作須破)膽平人相見盡開顔朝廷有道青春好門館無
私白日閒致却垂衣更何事幾多詩句詠(一作定)關關
上鹽鐵尚書(時太廟宿齋)
南宫環雉隔囂塵况值清齋宿大臣城絶鼓鐘更點後
雨凉煙樹月華新簷前漱曉穹蒼碧庭下眠秋沆瀣津
聞說務閒心更靜此時憂國合求人
漢南春望
獨尋春色上高臺三月皇州駕未迴幾處松筠燒後死
誰家桃李亂中開奸邪用法原非法唱和求才不是才
自古浮雲能蔽日洗天風雨幾時來
晩春
惡憐風景極交親每恨年年作瘦人卧晚不曾抛好夜
情多唯欲哭殘春陰成杏葉纔通日雨著楊花巳汙塵
無限後期知有在只愁煩(一作還)作總戎身
將赴鎮過太康縣有題
纔入東郊便太康自聽何暮豈龔黃晴村透日桑榆影
曉露濕秋禾黍香十萬旌旗移巨鎮幾多(一作二三)輗軏負
孤莊時人欲識征東將看取欃槍落太(一作大)荒
彭門解嘲二首
嗚嗚吹角貳師營落日身閒笑傲行盡覺文章尊萬事
却嫌官職剩雙旌終休未擬降低屈忽遇(一作遇便)還須致
太平頻上(一作向)水樓誰會我泗濱浮磬是(一作好)同聲
傷禽栖後意猶驚偶向黐竿脱此生身外不思簪組事
耳中唯要管弦聲耽吟乍可妨時務淺飲無因致宿酲
秦客莫嘲瓜戍遠水風瀟灑是彭城
清河汎舟
都人層立似山丘坐嘯將軍擁櫂遊遶郭湮波浮泗水
一船絲竹載涼州城中覩望皆丹雘旗裏驚飛盡白鷗
儒將不須誇郄縠未聞詩句解風流
新竹
柳營茅土倦麤材因向山家乞翠栽清露便教(一作從)終
夜滴好風疑是(一作自)故園來欄邊匠去朱猶濕漑(一作培)
後蟲浮穴暗開他日會應威鳳至莫辭公府受塵埃
晚春
征東留滯一年年又向軍前遇火前畫出鷁舟宜祓禊
鏤成雞卵有鞦韆澄明煙水孤城立狼藉風花落日眠
賴指清和櫻筍熟不然愁殺暮春天
題彭祖樓
新晴天狀濕融融徐國灘聲上下洪極目澄鮮無限景
入懷輕好可憐風身防潦倒師彭祖妓擁登臨媿謝公
誰致此樓潛惠我萬家殘照在河東
漢廟祈雨回陽春亭有懷
南榮軒檻接城闉適罷祈農此訪春九九巳從南至盡
芊芊初傍北籬新池中水是前秋雨陌上風驚自古塵
欲召羅敷傾一盞乘閒言語不容人
送李倍秀才
南朝才子尚途窮畢竟應須問葉公書劍伴身離泗上
雪風吹面立船中家園棗熟歸圭竇會府槐疎試射弓
相顧日偏留不得夜深聊欲一桮同
重遊德星亭感事
潁水川中枕水臺當時難别此重來舟沈土岸生新草
詩映紗籠有薄埃事繫興亡人少到地當今古我遲迴
殘陽照樹明於旭猶向池邊把酒桮
許州題觀察判官廳
三載從戎類繫匏重遊全許尚分茅劉郎别後無遺履
丁令歸來有舊巢冬暖井梧多未落夜寒窗竹自相敲
纖腰弟子知千恨笑與揚雄作解嘲
閒題(能鎮彭門時溥劉巨容周岌俱在麾下後各領重鎮兼端揆故作此詩)
八年藩翰似僑居只此誰知報玉除舊將巳成三僕射
老身猶是六尚書時丁厚讟終無咎道致中興尚有餘
為問春風誰是主空催弱柳擬何如
送福建李大夫
洛州良牧帥甌閩曾是西垣作諫臣紅旆巳勝前尹正
尺書猶帶舊絲綸秋來海有幽都鴈船到城添外國人
行過小藩應大笑只知誇近不知貧
送李倍巡官歸永樂舊居
羨君歸去(一作處)五峰前往往星河實見仙麥壠夏枯成
廢地棗枝秋赤近高天山泉飲犢流多變村酒經蠶味
可憐曾約道門終老(一作却)住步虚聲裏寄閒眠
贈歌者
一字新聲一顆珠轉喉疑是擊珊瑚聽時坐部音中有
唱後櫻花葉裏無漢浦蔑聞虚解佩臨卭焉用枉當壚
誰人得向青樓宿便是仙郎不是夫(一作虚)
舞者
綠毛釵動小相思一唱南軒日午時慢靸輕裾行欲近
待調諸曲起來遲筵停七筯無非聽吻帶宫商盡是詞
為問傾城年幾許更勝瓊樹是瓊枝
天際識歸舟
斜日滿江樓天涯照背流同人在何處遠目認孤舟帆
省當時席歌聞舊日謳人浮津濟晩櫂倚泬寥秋晴闊
忻全見歸遲怪久遊離居意無限貪此望難休
和曹侍御除夜有懷
有病無媒客多慵亦太疎自憐成叔夜誰與薦相如嗜
退思年老諳空笑歲除跡閒過寺宿頭煖近階梳春立
窮冬後陽生舊物初葉多庭不掃根在逕新鋤田事終
歸彼心情倦老於斵材須見像藏劍豈為魚效淺慙尹
禄恩多負辟書醻知必擬共勿使浪躊躇
華清宫和杜舍人(一作張祐詩一作趙嘏詩)
五十年天子離宫仰峻(一作舊粉)牆登封時正泰御宇日何
(一作初)長上位先名實中興事憲章起(一作舉)戎輕甲胄餘
地復(一作取)河湟道降玄元祖儒封孔子王因緣百司署
聚會一人湯渭水波搖綠秦山(一作郊)草半黃馬馴金勒
細鷹健玉鈴鏘(一作馬頭開夜照鷹眼利星芒)下箭朱方滿鳴鞭皓腕
攘畋思獲吕望諫祗避周昌兔迹貪前逐梟心不早防
幾添鸚鵡勸先(一作頻)賜荔枝嘗月鎻千門靜天吹(一作高)
一笛涼細音搖羽佩輕步宛霓裳禍亂基(一作根)潛結昇
平意遽忘衣冠逃虎穴鼙鼓動漁陽外戚心殊迫中原
事可量血(一作雪)埋妃子豓(一作貎)刃斷禄兒腸近侍煙塵
隔前蹤輦路荒益知迷寵佞遺(一作唯)恨喪賢(一作忠)良北
闕尊明主南宫遜上皇禁清餘鳳吹池冷睡(一作映)龍光
祝夀山猶在流年水共傷杜鵑魂厭蜀蝴蝶夢悲莊雀
卵遺雕栱蟲絲罥畫梁紫苔侵壁潤紅樹閉門芳守吏
齊鴛瓦耕民得翠璫登年(一作歡康)昔酺(一作時)樂講武舊兵
場暮(一作春)草深巖翠(一作靄)幽花墜逕香不堪垂白叟行
折御溝楊
送浙東王大夫
天爵擅忠貞皇恩復寵榮遠源過晉史甲族本緱笙亞
相兼尤美周行歴盡清制除天近曉衙謝草初生賓客
招閒地戎裝擁上京九街(一作衢)鳴玉勒一宅照紅旌細
雨當離席遥花顯去程佩刀畿甸色歌吹館橋聲騕褭
從秦賜艅艎到汴迎步沙逢霽月宿岸致嚴更渤澥流
東鄙天台壓屬城衆談稱重鎮公意念疲甿井邑曾多
難瘡痍此未平察應均賦歛逃必復桑耕隼重權兼帥
鼉雄設有兵越臺隨厚俸剡硾得尤名(近相傳𢷬熟紙名硾)夜蠟
(一作獵)州中宴春風部外行香奩扃鳳詔朱篆動(一作近)龍
坑報後功何患投虛論素精徵還真指掌感激自關(一作)
(開)情舊業懷昏作微班負旦評空餘騷雅事千古傲劉
楨
送李殷遊京西
立馬送君地黯然愁到身萬途皆有匠六義獨無人莫
怪敢言(一作言如)此巳能甘世貧時來貴亦在事是掩何因
投刺皆羈旅遊邊更苦辛岐山終蜀境涇水復蠻塵埋
没飡須強炎蒸(一作涼)醉莫頻俗徒欺合得吾道死終新
展分先難許論詩永共親歸京稍作意充斥犯西鄰
長安送友人之黔(一作湖)南
衡嶽猶云過君家獨幾千心從賤遊話分向禁城偏陸
路終何處三湘在素船琴書去迢遞星路照潺湲臺鏡
簪秋晩盤蔬飯雨天同文到鄉盡殊國共行連後會應
多日歸程自一年貧交永無忘孤進合相憐
寄李頻
長安千萬溪迷者自多迷直性身難達良時日易低環
簷消舊雪晴氣滿春泥那得同君去逢峰苦愛齊
贈苗端公二首
繁總近何如君才必有餘身歡步兵酒吏寫魯連書坐
默聞鼙吹庭班見雪初沈碑若果去一為訪鄰居
至老不相疎斯言不是虚兩心宜一體同舍又鄰居曉
角秋砧外清雲白月初從軍何有用未造魯連書
寄河南鄭侍郎(一作郎中)
三峽(一作二陜)與三壕門闌夢去勞細冰和洛水初雪灑嵩
高大雅何由接微榮亦巳逃寒窗不可寐風地葉蕭騷
蒙恩除侍御史行次華州寄蔣相
林下天書起遁逃不堪移疾入塵勞黃河近岸陰風急
仙掌臨關旭日高行野衆喧聞鴈發宿亭孤寂有狼嘷
荀家位極兼禪理應笑埋輪著所操
寄唐州楊郎中
關雎憔悴一儒生忽把魚鬚事聖明貧得俸錢還乍喜
晚登朝序却無榮前年坐蜀同樽俎此日邊淮獨旆旌
班列道孤君不見曲江春暖共僧行
塞上蒙汝州任中丞寄書
三省推賢兩掖才關東深許稍遲迴舟浮汝水通淮去
雨出嵩峯到郡來投札轉京憂不遠枉緘經虜喜初開
西樓一望知無極更與何人把酒桮
題鹽鐵李尚書滻州别業
鹿原陰面滻州湄坐覺林泉逼夢思閒景院開花落後
濕香風好雨來時鄰驚麥野聞雛雉别創茅亭住老師
備足好中還有闕許昌軍裏李陵詩
御定全唐詩卷五百五十九
