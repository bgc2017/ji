欽定四庫全書
御定全唐詩卷五百二
姚合
和李補闕曲江看蓮花
露荷迎曙發灼灼復田田乍見神應駭頻來眼尚顛光
凝珠有蔕焰起火無煙粉膩黃絲蘂心重碧玉錢日浮
秋轉麗雨灑晩彌鮮醉豔酣千朵愁紅思一川綠莖扶
萼正翠菂滿房圖淡暈還殊衆繁英得自然高名猶不
厭上客去爭先景逸傾芳酒懷濃習綵牋海霞寕有態
蜀錦不成妍客至應消病僧來欲破禪曉多臨水立夜
只傍堤眠金似明沙渚燈疑宿浦船風驚叢乍密魚戲
影微偏穠彩燒晴霧殷姿纈碧泉畫工投粉筆宫女弃
花鈿鳥戀驚難起蜂偷困不前遶行香爛漫折贈意纏
綿誰計江南曲風流合管絃
和王郎中召看牡丹
葩疊萼相重燒攔復照空妍姿朝景裏醉豔晩煙中乍
怪霞臨砌還疑燭出籠遶行驚地赤移坐覺衣紅殷麗
開繁朵香濃發幾叢裁綃樣豈似染茜色寕同嫩畏人
看損鮮愁日炙融嬋娟涵宿露爛漫抵春風縱賞襟情
合閑吟景思通客來歸盡懶鶯戀語無窮萬物珍那比
千金買不充如今難更有縱有在仙宫
詠南池嘉蓮
芙蓉池裏葉田田一本雙花出碧泉濃淡共妍(一作並肩)香
各散東西分豔蔕(一作影)相連自知政術無他異縱是禎
祥亦偶然四野人聞皆盡喜爭來入郭看嘉蓮
種葦
欲種數莖葦出門來往頻近陂收本土選地問幽人靜
看唯思長初移未覺勻坐中尋竹客將去更逡巡
採松花
擬服松花無處學嵩陽道士忽相教今朝試上高枝採
不覺傾翻仙鶴巢
詠新菊
黃金色未足摘取且嘗新(一作新嘗)若待重陽日何曾異衆
人(一作香)
楊柳枝詞五首
黃金絲挂粉牆頭動似顛狂靜似愁遊客見時心自醉
無因得見謝家樓
葉葉如眉翠色濃黃鶯偏戀語從容橋邊陌上無人識
雨濕煙和思萬重
江上東西離别饒舊條折盡折新條亦知春色人將去
猶勝狂風取次飄
二月楊花觸處飛悠悠漠漠自東西謝家詠雪徒相比
吹落庭前便作泥
江亭楊柳折還垂月照深黃幾樹絲見說隋堤枯已盡
年年行客怪春遲
郡中冬夜聞蛩
秋蛩聲尚在切切起蒼苔久是㤀情者今還有事來微
霜風稍靜圓月霧初開此思誰能遣應須執酒杯
聞新蟬寄李餘
往年六月蟬應到每到聞時骨(一作心)欲驚今日槐花還
似發却愁聽盡更無聲
聞蟬寄賈島
秋來吟更苦半咽半隨風禪客心應(一作聞心)亂(一作彌靜)愁(一作)
(遊)人耳願(一作願耳)聾雨晴煙(一作高)樹裏日晩古城中遠思
應難盡誰當與我同
題鶴雛
羽毛生未齊(一作足)嶛峭醜於雞夜(一作每)夜穿籠出𢷬衣
碪上棲
詠鶯
春來深谷雪方消鶯别寒林傍翠條到處為憐煙景好
隔簾多愛語聲嬌不同蜀魄啼殘月唯逐天雞囀詰朝
少婦聽時思舊曲玉樓從此動雲韶
老馬
卧來扶不起唯向主人嘶惆悵東郊道秋來雨作泥
詠鏡
鑄為明鏡絶塵埃翡翠窗前挂玉臺繡帶共尋龍口出
菱花爭向匣中開孤光常見鸞蹤在分處還因鵲影廻
好是照身宜謝女嫦娥飛向玉宫來
詠破屏風(一作章孝標詩)
時人嫌古畫倚壁不曾收露滴膠山斷風吹絹海秋殘
雲飛屋裏片水落牀頭尚勝凡花鳥君能補綴不
古碑
荒田一片石文字滿青苔不是逢閑客何人肯讀來
拾得古硯
僻性愛古物終歲求不獲昨朝得古硯黃河灘之側念
此黃河中應有昔人宅宅亦作流水斯硯未變易波瀾
所激觸背面生罅隙質狀朴且醜今人作不得捧持且
驚歎不敢施筆墨或恐先聖人嘗用修六籍置之潔淨
室一日三磨拭大喜豪貴嫌久長得保惜
裴大夫見過
湖南譙國盡英髦心事相期節義高解下佩刀無所惜
新聞天子付三刀
謝韜光上人贈百齡藤杖
衰病近來行少力光公乞我百齡藤閒來杖此向何處
過水緣山只訪僧
詠貴遊
貴遊多愛向深春到處香凝數里塵紅杏花開連錦障
綠楊隂合拂朱輪鳳凰尊畔飛金盞絲竹聲中醉玉人
日暮垂鞭共歸去西園賓客附龍鱗
窮邊詞二首
將軍作鎮古汧洲水膩山春節氣柔清夜滿城絲管散
行人不信是邊頭
箭利弓調四鎮兵蕃人不敢近東行沿邊千里渾無事
唯見平安火入城
劍器詞三首
聖朝能用將破敵速如神掉(一作插)劍龍纏臂開旗火滿
身積屍川没(一作有)岸流血野無塵今日當場舞應(一作須)
知是戰人
晝(一作夜)渡黃河水將軍險用師雪光(一作聲)偏著甲風力
不禁旗陣變龍蛇活軍雄鼓角知今朝重起舞記得戰
酣時
破虜行千里三軍意氣麤展旗遮日黑驅馬飲(一作踏)河
枯鄰境求兵略皇恩索陣圖元和太平樂自古恐應無
從軍樂(一作詩)二首
每日尋兵籍經年别酒徒眼疼長不校肺病且還無僮
僕驚衣窄親情覺語麤幾時得歸去依舊作山夫
朝朝十指痛唯署點兵符貧賤依前在顛狂一半無身
慙山友棄膽賴酒杯扶誰道從軍樂年來鑷白鬚
敬宗皇帝挽詞三首
從諫停東幸垂衣寶歷昌漢昭登位少周代卜年長綵
仗三清路麻衣萬國喪玄宫今一閉終古柏蒼蒼
晩色啟重扉旌旗路漸移荆山鼎成日湘浦竹斑時臣
子終身感山園七月期金莖看尚在承露復何為
紫陌起仙飇川原共寂寥靈輴萬國護儀殿百神朝漏
滴秋風路笳吟灞水橋微臣空感咽踊絶覺天遥
文宗皇帝挽詞三首
垂拱開成化愔愔雅樂全千官方就日四海忽無天堯
舜非傳子殷周但卜年聖功青史外刊石在陵前
代以無為理車書萬國同繼兄還付弟授聖悉推公雲
霧疑無日笳簫别起風金莖難復見寒露落空中
龍歸攀不得髯在侍臣邊徹奠新阡起登山吉從全關
河佳氣散夷夏哭聲連寂寞玄宫閉朝昏千萬年
莊恪太子挽詞二首
曉漏啟嚴城宫臣縞素行靈儀(一作輀)先鹵簿新諡在銘
旌雲晦郊原色風連霰雪聲淒凉望苑路春草即應生
寒日青宫閉玄堂渭水濱華夷牋乍絶凶吉禮空新薤
露歌連哭泉扉夜作晨吹笙今一去千古在逡巡
哭費捨遺徵君
服儒師道旨糲食卧中林誰識先生事無身是本心空
山流水遠故國白雲深日夕誰來哭唯應猨鳥吟
哭硯山孫道士
修短皆由命暗懷師出塵豈知修道者難免不亡身永
袐黃庭訣高懸漉酒巾可憐白犬子閒吠遠行人
哭賈島二首
白日西邊没滄波東去流名雖千古在身已一生休豈
料文章遠那知瑞草秋曾聞有書劍應是别人收
杳杳黃泉下嗟君向此行有名傳後世無子過今生新
墓松三尺空階月二更從今舊詩卷人覓寫應爭
楊給事師臯哭亡愛(一本無愛字)姬英英竊聞詩人
多賦因而繼和
真珠為土玉為塵未識遥聞鼻亦辛天上還應收至寶
世間難得是佳人朱絲自斷虛銀燭紅粉潛銷冷繡䄄
見說忘情唯有酒夕陽對酒更傷神
喜覽涇州盧侍御詩卷
新詩十九首麗(一作高)格出青冥得處神應駭成時力盡
停正愁聞更喜沈醉見還醒自是天才健非關筆硯靈
喜覽裴中丞詩卷(一作寄裴使君)
新詩盈道路清韻似敲金調格江山峻功夫日月深蜀
牋方入寫越客始消吟後輩難知處朝朝枉用心
心懷霜
欲識為詩苦秋霜若在心神清方耿耿氣肅覺沈沈皓
素中方委嚴凝得更深依稀輕夕渚髣髴在寒林思勁
淒孤韵聲酸激冷吟還如飲冰士勵節望知音
聽僧雲端講經
無生深旨誠難解唯是師言得正真遠近持齋來諦聽
酒坊魚市盡無人
臘日獵
健夫結束執旌旗曉度長江自合圍野外狐狸搜得盡
天邊鴻雁射來稀蒼鷹落日飢唯急白馬平川走似飛
蜡節畋遊非為巳莫驚刺史夜深歸
聞魏州破賊
生靈蘇息到元和上將功成自執戈煙霧掃開尊北岳
蛟龍斬斷淨南(一作黃)河旗迴海眼軍容壯兵合天心殺
氣多從此四方無一事朝朝雨露是恩波
下第
枉為鄉里舉射鵠藝渾疎歸路羞人問春城賃舍居閉
門辭雜客開篋讀生書以此投(一作求)知已還因勝自餘
得舍弟書
親戚多離散三年獨在城貧居深穏臥晩學愛閑名小
弟有書至異鄉無地行悲歡相併起何處說心情
病僧
三年病不出苔蘚滿藤鞋倚壁看經坐聞鐘喫藥齋茶
烟熏殺竹簷雨滴穿階無暇頻相訪秋風(一作來)寂寞懷
成名後留别從兄
一辭山舍廢躬耕無事悠悠住帝城為客衣裳多不穏
和人詩句固難精幾年秋賦唯知病昨日春闈偶有名
却出關東悲復喜歸尋弟妹别仁兄
佛舍見幼僧有嘲
明明復夜夜小子即(一作忽)成翁唯是真知(一作如)性不來
生滅中
白鼻騧
為底胡姬酒長來白鼻騧摘蓮抛水上郎意在浮花
崔少卿鶴
入門石徑半高低閒處無非是藥畦致得仙禽無去意
花間舞罷洞中棲
新昌里
舊客常樂坊井泉濁而鹹新屋(一作居)新昌里井泉清而
甘僮僕慣苦飲食美翻憎嫌朝朝忍飢行戚戚如難堪
中下無正性所習便滛耽一染不可變甚於茜與藍近
貧日益廉近富日益貪以此當自警慎勿信邪讒
塞下曲(一作塞上)
磧露黃雲下凝寒鼓不鳴(一作磧路三千里黃雲覆草平)戰須移死地
軍諱殺降兵印(一作卭)馬秋遮虜蒸沙夜築城舊(一作故)鄉
歸不(一作未)得都尉負(一作欠)功名
從軍行
濫得進士名才用苦不長性癖藝亦獨十年作詩章六
義雖粗成名字猶未揚將軍俯招引遣脱儒衣裳常恐
虛受恩不慣(一作能)把刀鎗又無遠籌略坐使虜滅亡昨
來發兵師各各赴戰場顧我同老弱不得隨戎行丈夫
生世間職分貴所當從軍不出門豈異病在牀誰不戀
其家其家無風霜鷹鶻念搏擊豈貴食滿腸
杏園
江頭數頃杏花開車馬爭先盡此來欲待無人連夜看
黃昏樹樹滿塵埃
閒居
日日門長閉隣家亦懶過頭風春飲苦眼暈夜書多幽
鳥偏栖竹凡人笑種莎近來難得酒無計奈愁何
句
天遥來鴈小江闊去帆孤(見畫苑郭熙取作畫意)南陌遊人回
首去東林道者杖藜歸(咏道旁亭子)萄藤洞庭頭引葉漾
盈搖皎潔鉤高掛玲瓏影落寮隂煙壓幽屋濛密夢冥
苖清秋青且翠冬到凍都凋(蒲萄架)
御定全唐詩卷五百二
