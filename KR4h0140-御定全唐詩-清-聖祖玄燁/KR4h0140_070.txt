欽定四庫全書
御定全唐詩卷七十
李適
李適字子至京兆萬年人擢進士第調猗氏尉武后時
預修三教珠英遷戶部員外郎兼修書學士景龍初擢
修文館學士睿宗朝終工部侍郎詩一卷
汾隂后土祠作
昔予讀舊史遍覩漢世君武皇實稽古建兹百代勲號
令垂懋典舊經備闕文南廵歴九嶷舳艫被江濱勒兵
十八萬旌旗何紛紛朅來茂陵下英聲不復聞我行歲
方晏極望山河分神光終冥漠鼎氣獨氛氲攬涕步脽
上登高見彼汾雄圖今安在飛飛有白雲
荅宋十一崖口五渡見贈
聞君訪遠山躋險造幽絶𦕈然青雲境觀竒彌年月登
嶺亦泝溪孤舟事沿越崿嶂傳彩翠崖磴互欹缺石林
上攢藂金澗下明滅捫壁窺丹井梯苔瞰乳穴忽枉巖
中贈對翫未嘗輟殷勤獨往事委曲鍊藥說邀余名山
期從爾泛海澨歲宴秉宿心斯言非徒設
餞許州宋司馬赴任
昔吾遊箕山朅來涉潁水復有許由廟迢迢白雲裏聞
君佐繁昌臨風悵懷此儻到平輿泉寄謝干將里
奉和聖製九日侍宴應制得高字
禁苑秋光入宸遊霽色高萸房頒綵笥菊蘂薦香醪後
騎縈堤柳前旌拂御桃王枚俱得從淺淺愧飛毫
遊禁苑幸臨渭亭遇雪應制
長樂喜春歸披香瑞(一作愛)雪霏花從銀閤度絮繞玉窗
飛寫曜銜天藻呈祥拂御衣上林紛可望無處不光輝
奉和九日登慈恩寺浮圖應制
鳳輦乘朝霽鸚林對晚秋天文貝葉寫聖澤菊花浮塔
似神功造龕疑佛影留幸陪清漢蹕欣奉淨居遊
侍宴長寧公主東莊應制
鳳樓紆睿幸龍舸暢宸襟歌舞平陽第園亭沁水林山
花添聖酒澗竹繞熏琴願奉瑶池駕千春侍德音
奉和送金城公主適西蕃應制
絳河從遠聘青海赴和親月作臨邊曉花為度隴春主
歌悲顧鶴帝策重安人獨有瓊簫去(一作處)悠悠思錦輪
安樂公主移入新宅
星橋他日創仙榜此時開馬向鋪錢埓簫聞奏玉臺人
疑衞叔美客似長卿才借問遊天使誰能取石回
奉和幸望春宫送朔方軍大總管張仁亶
地限驕南牧天臨餞北征觧衣延寵命横劔總威名豹
略恭宸旨雄文動睿情坐觀膜拜入朝夕受降城
人日宴大明宫恩賜綵縷人勝應制
朱城待鳳韶年(一作華)至碧殿疏(一作蟠又作乘)龍淑氣來寳帳
金屏人巳帖圖花學鳥勝初裁林香近接宜春苑山翠
遥添獻壽杯向夕憑高風景(一作日)麗天文垂耀象昭回
奉和春日幸望春宫應制
玉輦金輿天上來花園四望錦屏開輕絲半拂朱門(一作)
(城)柳細纈全披畫閣梅舞蝶飛(一作分)行飄御席鶯歌度
曲繞仙杯聖詞今日光輝滿漢主秋風莫道才
奉和立春遊苑迎春應制
金輿翠輦迎嘉節御苑仙宫待獻春淑氣初銜梅色淺
條風半拂柳墻新天杯慶壽齊南岳聖藻光輝動北辰
稍覺披香歌吹近龍驂日暮下城闉
帝幸興慶池戲競渡應制
拂露金輿丹旆轉凌晨黼帳碧池開南山倒影從雲落
北澗搖光寫溜(一作浪)廻急槳(一作舸)爭標排荇度輕帆截
浦觸荷來横汾宴鎬歡無極歌舞年年聖壽杯
侍宴安樂公主莊應制
平陽金牓鳳皇樓沁水銀河鸚鵡洲綵仗遥臨丹壑裏
仙輿暫幸綠亭幽前池錦石(一作幔)蓮花豓後嶺香鑪桂
蘂秋貴主稱觴萬年壽還輕漢武濟汾遊
侍宴安樂公主新宅應制
銀河半倚鳳皇臺玉酒相傳鸚鵡杯若見君平須借問
仙槎一去幾時來
餞唐永昌赴任東都(自尚書郎為令)
聞道飛鳬向洛陽翩翩矯翮度文昌因聲寄意三花樹
少室巖前幾過香(有田在少室不見十年矣)
御定全唐詩卷七十
