欽定四庫全書
御定全唐詩卷二百五十四
常衮
常衮京兆人天寶末舉進士歴太子正字寶應二年為
翰林學士考功員外郎中知制誥文章俊拔當時推重
永泰元年遷中書舍人累上章陳西北利害代宗甚顧
遇之加集賢院學士大歷初拜門下侍郎同平章事與
楊綰並掌機務後出爲福建觀察使集十卷今存詩九
首
奉和聖製麟德殿燕百寮應制
雲闢御筵張山呼聖夀長玉闌豐瑞草金陛立神羊台
鼎資庖膳天星奉酒漿蠻夷陪作位犀象舞成行網已
袪三面歌因守四方千秋不可極花發滿宫香
晩秋集賢院即事寄徐薛二侍郎
穆穆上清居沈沈中祕書金鋪深内殿石甃淨寒渠花
樹臺斜倚空煙閣半虚縹囊披錦繡翠軸卷瓊琚墨潤
冰文繭香銷蠧字魚翻黃桐葉老吐白桂花初舊德雙
遊處聯芳十載餘北朝榮庾薛西漢盛嚴徐侍講親華
扆徵吟(一作詩)步綺疏綴簾金翡翠賜硯玉蟾蜍序(一作移)
秩東南遠離憂歲月除承明期重入江海意何如
早秋望華清宫樹因以成詠(一作盧綸詩)
可憐雲木叢滿禁碧濛濛色潤靈泉近隂清輦路通玉
壇標八桂金井識雙桐交映凝寒露相和起夜風數枝
盤石上幾葉落雲中燕拂宜秋霽蟬鳴覺晝空翠屏更
隐見珠綴共&KR0785;瓏雷雨生成早樵蘇禁令雄野藤高助
綠仙果迥呈紅惆悵繚垣暮兹山聞暗蟲
和考功員外杪秋憶終南舊宅之作(一作和大理裵卿杪)
(秋憶山下舊居以下六首一作盧綸詩)
靜憶溪邊宅知君許謝公曉霜凝耒耜初日照梧桐㵎
鼠喧藤蔓山禽竄石叢白雲當嶺雨黃葉繞階風野菓
垂橋上高泉落水中歡榮来自閒羸賤賞曾通月滿珠
藏海天晴鶴在籠餘陰如可寄願得隱牆東
題金吾郭將軍石洑茅堂
雲戟曙沈沈軒墀清且深家傳成棟美堯寵結茅心玉
佩多依石油幢亦在林爐香諸洞暖殿影衆山隂草奏
風生筆筵開雪滿琴客從龍闕至僧自虎溪尋瀟灑延
清賞周流會素襟終朝惜塵步一醉見華簪
登棲霞寺(一作奉和李益遊栖巖寺)
林香雨氣新山寺綠無塵遂結雲外侣共遊天上春鶴
鳴金閣麗僧語竹房鄰待月水流急惜花風起頻何方
非壊境此地有歸人迴首空門外皤然一幻身
逢南中使寄嶺外故人
見說南来處蒼梧指桂林過秋天更暖邊海日長隂巴
路緣雲出蠻鄉入洞深信回人自老夢到月應沉碧水
通春色青山寄遠心炎方難久客爲爾一霑襟
代員將軍罷戰後歸故里
結髮事疆場全生到海(一作俱到)鄉連雲防鐵嶺同日破漁
陽牧馬胡天晩移軍磧路長枕戈眠古戍吹角立繁霜
歸老勲仍在酬恩虜未㤀獨行過邑里多病對農桑雄
劍依塵槖兵符寄藥囊空餘麾下將猶逐羽林郎
詠冬瑰花(奉和中書李舍人昆季咏寄徐郎中之作)
獨鶴寄煙霜雙鸞思晩芳舊陰依謝宅新豓出蕭牆蝶
散搖輕露鶯銜入夕陽雨朝勝濯錦風夜劇焚香麗日
千層豓孤霞一片光密来驚葉少動處覺枝長布影期
高賞留春爲遠方嘗聞贈瓊玖叨和愧升堂
句
風候巳應同嶺北雲山仍喜似終南(題漳浦驛方輿勝覽)
禇朝陽
禇朝陽登天寶進士第詩三首
登聖善寺閣(一題作登少室山)
飛閣青霞裏先秋獨早涼天花映(一作散)窗近月桂拂簷
香華岳三峰小黃河一帶長空閒(一作聞)指歸路煙際有
垂楊
五絲
越人傳楚俗截竹競縈絲水底深休也日中還賀之章
施文勝質列匹美於姬錦繡侔新段羔羊寢舊詩但誇
端午節誰薦屈原祠把酒時伸奠汨羅空遠而
奉上徐中書
中禁仙池越鳳凰池邊詞客紫薇郎既能作頌雄風起
何不時吹蘭蕙香
御定全唐詩卷二百五十四
