欽定四庫全書
御定全唐詩卷八百八十七
盧言(一作顔詩一首)
上安祿山(祿山入洛陽大雪盈尺言上詩)
象曰雲雷屯大君理經綸馬上取天下雪中朝海神
裵諝(字士明聞喜人擢明經累官至兵部侍郎河南尹詩一首)
儲潭廟(大歷三年戊申歲季夏閏月壬子日感應至大歷五年庚戌歲夏六月甲午建)
江水上源急如箭潭北轉急令目眩中間十里澄漫漫
龍蛇若見若不見老農老圃望天語儲潭之神可致雨
質明齋服躬往奠牢醴豐潔精誠舉女巫紛紛堂下儛
色似授兮意似與雲在山兮風在林風雲忽起潭更深
氣霾祠宇連江隂朝日不復照翠岑迴溪口兮櫂清流
好風帶雨送到州吏人雨立喜再拜神兮靈兮如獻酬
城上樓兮危架空登四望兮暗濛濛不知兮千萬里惠
澤願兮與之同我有言兮報匪徐車騎復往禮如初高
垣墉兮大其門灑掃丹雘壯神居使過廟者之加敬酒
食貨財而有餘神兮靈神兮靈匪享慢享克誠
任要(兖州團練使詩一首)
臘月中與韋戶曹游發生洞裵回之際見雙白
蝙蝠三飛洞門時多異之同為口號(貞元十四年第八句)
(缺二字)
山翠羃靈洞洞深玄想微一雙白蝙蝠三度向明飛雖
然有兩翅了自無毛衣若非飽石髓那得凌偶見
歸堪說殊勝不見歸
韋洪(京兆人官戶曹詩一首)
臘月中遊發生洞裵回之際見雙白蝙蝠三飛
洞門時多異之同為口號(第九句缺一字)
欲騐發生洞先開冰雪行窺臨見二翼色素飛無聲狀
類白蝙蝠幽感騰化精應知五馬來啓蟄迎春榮露冕
之久鳴騶還慰情
馬乂(宣宗時人詩一首)
蜀中經蠻後寄陶雍
賊馬渡瀘水北來如鳥輕幾年期鳳闕一日破龜城此
地有征戰誰家無死生人悲還舊里鳥喜下空營弟姪
意初定交朋心尚驚自從經難後吟苦似猨聲
張紹(南唐人詩一首)
冲佑觀
大始未形混沌無際上下開運乾坤定位日月麗天山
川鎮地萬彙猶屯三才始備肇有神化初生蒸民上惟
立德下無疎親皇風蕩蕩黔首淳淳天下有道誰非聖
人開源嗜慾澆漓俗盛賢者避世真人革命八極神鄉
十州異境翠阜丹丘潛伏靈聖惟彼武夷實曰洞天峰
巒黛染巖岫霞鮮金房玉室羽蓋雲軿葬日風雨會有
神仙國步多艱皇綱中絶四海九州瓜分幅裂稔禍陬
隅阻兵甌越寂寞玄風荒涼絳闕赫赫烈祖再造丕基
拱揖高讓神人樂推明明我后允協昌基功崇下武德
茂重熙睿哲英斷雄略神智拓土開疆經天緯地五嶺
來庭三湘清徹四海震威羣生懷惠猶勞宵旰猶混馬
車貪狼俟静害焉方除淹留駿馭想像鶉居心懸真洞
夢到華胥乃眷名山追惟聖跡内庫頒金元侯奉職三
境求規五靈取則跨谷彌岡張霄架極珠宫寶殿璇臺
玉堂鳳翔高甍龍轉迴廊錯落金碧玲瓏璧璫雲生林
楚雷繞籓牆七聖斯嚴三君如在八景靈輿九華神蓋
清霄莫胥明霜匪對彷彿壺中依稀物外衆真之宇擬
之無倫會僊之類名之惟新高峰為壑區谷成坰皇獻
頌聲永絶淄磷
鄭露(字思叟號南湖莆田人太府卿詩一首)
徹雲澗
延綿不可窮寒光徹雲際落石蚤雷鳴濺空春雨細
林披(字茂則號師道官刺史詩一首)
秋氣尚高涼
秋氣尚高涼寒笛吹萬木故人入我庭相照不出屋山
川雖遠觀高懷不能掬
公孫杲(承宣郎行博城縣丞詩一首)
五言贈諸法師
駕鶴排朱霧乘鸞入紫煙凌晨味潭菊薄暮翫峰蓮玉
葉低梁下金飀引窗前嘯傲雲霞際留情鱗羽年
李夐(定州司馬詩一首)
恒岳晨望有懷
二儀均四序五嶽分九州靈造良難測神功匪易酬恒
山北臨岱秀崿東跨幽澒洞鎮河朔嵯峨冠嵩丘禋祠
彰舊典壇廟列平疇古樹侵雲密飛泉界道流從官叨
佐理銜命奉珍羞薦玉申誠效鏘金諒有由郊原照初
日林薄委徂秋塞近風聲厲川長霧氣收他鄉饒感激
歸望切祈求景福如光願私門當復侯
暢甫(詩一首)
偶宴西蜀摩訶池
珍木鬱清池風荷左右披淺觴寧及醉慢舸不知移蔭
林簟光冷照流簪影攲胡為獨羈者雪涕向漣漪
吳士矩(詩一首)
飲後獻時相(士矩牧大郡因時相論置軍倅獻此)
一夕心期一種歡那知疎散負杯盤尊前數片朝雲在
不許馮公子細看
吳黔(詩一首)
失題
故國海雲端歸寧便整鞍里榮身上蒨省罷手中蘭燒
急平蕪廣風悲古木寒謝公山色在朝夕共誰觀
崔融(乾寧中吳郡人詩一首)
題惠聚寺(蘇州崑山縣惠聚寺殿基乃鬼神一夕砌成殿中有僧繇畫龍每因風雨)
(夜騰趠波濤傷田害稼鄉人患之僧繇再畫一鎻鎻之仍畫一釘釘其鎻至今人捫其釘頭隱)
(隱融因題寺壁)
人莫嫌山小僧還愛寺靈殿高神氣力龍活客丹青
錢信(詩一首)
平望贈蚊
安得神仙術試為施康濟使此平望村如吾江子滙
胡傳美(詩一首)
武康碧落觀
仙宫碧落太微書遺蹟依然掩故居幢節不歸天杳邈
煙霞空鎖日幽虚不逢金簡扳雲洞可惜瑶臺疊蘚除
欲脫儒衣陪羽客傷心齒髮已凋疎
許宏(詩一首)
白雲寺
踏破苔痕一逕斑白雲飛處見青山不知浮世塵中客
幾箇能知物外間
文丙(詩五首)
羅浮山
羅浮多勝境夢到固無因知有長生藥誰為不死人根
雖盤地脉勢自倚天津未便甘休去須棲老此身
牡丹
萬物承春各鬭竒百花分貴近亭池開時若也姮娥見
落日那堪公子知詩客筵中金琖滿美人頭上玉釵垂
不同寒菊舒重九只擬清香泛酒巵
蘚花
寂寞人偏重無心媿牡丹秋風凋不得流水泛應難怪
石從教徧幽庭一任盤若逢公子顧重疊是朱欄
新栽松
可憐同百草况復雪霜姿歌舞地不尚歲寒人自移階
除添冷淡毫末入思惟盡道生雲洞誰知路嶮巇
柳(第二句缺一字)
何事動吟哦長翠色和垂隂千樹少送别一枝多帶
霧籠彭澤搖風舞汴河只因隋帝植民力幾銷磨
路應(詩一首)
仙巖四瀑布即事寄上祕書包監侍郎七兄吏
部李侍郎十七兄婺州趙中丞處州齊諫議明
州李九郎十四韻
絶境久蒙蔽芟蘿方迨兹樵蘇尚未及冠冕誰能知緣
崖開逕小架木度空危水激千雷發珠聯萬貫垂隂晴
狀非一昏旦勢多竒井識軒轅跡壇餘漢武基猨聲響
深洞巖影倒澄池想像虬龍去依稀羽客隨翫竒目豈
倦尋異神忘疲干雲松作蓋積翠薜成帷含意攀丹桂
凝情顧紫芝芸香藹芳氣冰鏡徹圓規胥念滄波遠徒
懷魏闕期徵黃應計日莫鄙北山移
李縝(詩一首)
奉和郎中遊仙巖四瀑布寄包祕監李吏部趙
婺州中丞齊處州諫議十四韻
符守分珪組放情在丘巒悠然造雲族忽爾登天壇求
古理方賾翫竒物不殫晴光散崖壁瑞氣生芝蘭中有
四瀑水奔流狀千般風雲隠巖底雨雪霏林端晶晶含
古色颼颼引晨寒澄潭見猨飲潛穴知龍盤坐憩苔石
遍仰窺杉桂攢幽蹊創高躅靈藥餘仙飱攜賞喜康樂
示文驚建安縑緗炳珠寶中外貽同官末調亦何為輒
陪高唱難慙非御徒者還得依門欄
戴公懷(詩一首)
奉和郎中遊仙山四瀑泉兼寄李吏部包祕監
趙婺州齊處州
今日永嘉守復追山水遊因尋莽蒼野遂得軒轅丘訪
古事難究覽新情屢周溪垂綠篠暗巖度白雲幽過石
竒不盡出林香更浮憑高擁虎節搏險窺龍湫淙潨瀉
三四奔騰千萬秋寒驚殷雷動暑駭繁霜流沬濺羣鳥
外光搖數峰頭叢崖散滴瀝近谷藏颼飀況此特形勝
自餘非等儔靈光掩五嶽仙氣均十洲書以謝羣彦永
將叙徽猷當思共攀陟東南看斗牛
孟翔(詩一首)
奉和郎中遊仙山四瀑布兼寄李吏部包祕監
判官
昔人恣探討飛流稱石門安知郡城側别有神泉源疏
鑿意大禹勤求聞軒轅悠悠幾千歲翳薈羣木繁竒狀
出蔽蔓勝槩畢討論㳂崖百丈落奔注當空翻下如散
雨足上擬屯雲根變態凡幾處静神竟朝昏渴賢寄珠
玉受馥尋蘭蓀蘿蔦罥紫綬巖隈駐朱轓方思謝康樂
好事名空存
崔耿(詩一首)
晩眺
江溶流落景山色凝暮煙衰髮照秋日壯心减昔年愁
吟長抱膝孰訴高高天
宇文鼎(詩一首)
山下泉
可致清川廣難量利物功涓流此山下誰識去無窮
郭密之(詩一首)
永嘉經謝公石門山作
綿境經耳目未嘗曠躋登一窺石門險再滌心神懵洞
壑閟金澗欹崖盤石楞隂潭下羃羃秀嶺上層層千丈
瀑流蹇半溪風雨絙興餘志每愜心遠道自弘乘軺廣
儲峙祇命媿才能輟櫂周氣象捫條歷騫崩忽如生羽
翼怳若將起騰謝客今巳矣我來誰與朋
扈載(詩一首)
芳草
幽芳無處無幽處恨何如倦客傷歸思春風滿舊居晩
煙迷杳靄朝露健扶疎省傍靈光看殘陽少皡區
薛光謙(詩一首)
任閬中下鄉檢田登艾蕭山北望
觀農巡井邑長望歴山川擁澗開新耨緣崖指火田荒
村無徑陌古戍有風煙瓠葉縈籬長藤花繞架懸岸高
攢樹石水淨寫雲天迴首鄉關路行歌猶喟然
尉遲汾(朝散大夫守衛尉少卿詩一首)
府尹王侍郎准制拜嶽因狀嵩高靈勝寄呈三
十韻
雄雄天之中峻極聞維嵩作鎮盛標格出雲為雨風瑞
時物不癘順澤年多豐加高冠四方(白虎通云中央之嶽獨加高字者何)
(中央居四方之中可高故曰嵩高)視秩居三公明朝虔昭報頒祀歲嚴
恭署祝紆御札詔賢導宸衷皇皇三川守馨德清明躬
肅徒奉蘭沐竟夕玉華東星漢耿齋戶松泉寒壽宫具
修諒蠲吉曙色猶葱曚端儀大圭立興俛聲玲瓏挹瓚
椒桂馥奏金巖壑空靈歆若有荅彷彿傳祝工卒事不
遑偃勝奇紛四叢朝霞破靈嶂錯落間蒼紅動息形似
蟻玄黃氣如籠奔傾千萬狀羣嶽安比崇日月襟袖捧
人天道路通冥搜必殫竭躋覽忘崎穹踏翠徧諸刹趣
綿步難終浮丘仙袂接謝公屐齒窮龍潭應下瞰九曲
當駭容(又有九龍潭在寺側崇崖對聳壁立千仞九曲分蓄&KR0008;黑不測)龍門計東豁三
臺有何蹤(雜道書云自嶽廟東二十里至一山名曰東龍門其東有三臺山昔漢武東巡過此山覩)
(三學仙女遂以為名焉)金象語奚應(仙經云嵩高大巖下有佛圖音妙有大金像在中來語寺)
(僧密公密公時在嵩高寺寺在嵩脚下聞之欣然披林求索時白霧昏迷失路一往看之即入山水維覩一麝)
(香去人三四步側足雙跳步步若有所引良久回顧去十步中忽有燄青色就視之得自然天池)玉人
光想融(盧元明嵩山記嶽廟畫為神像有一玉人長五寸玉色甚光潤制作亦佳莫知早晩所造蓋嶽)
(神之像相傳謂明公山中人悉云嘗失之經旬乃覩)瑶漿與石髓清骨宜遭逢(世說)
(嵩山北有大穴中覩二人圍棋有一桮白飲與墮者飲氣力十倍棋者問願停否墮者云不願棋者曰從此西)
(行天井中多蛟龍但投身入井自當得出若飢取井物食之墮者如言可半年乃出蜀中問張華華曰此仙館)
(丈夫所飲者玉漿所食者龍穴石髓)況是降神處跡惟申甫同周翰已洽
論伊衡亦期功誠富東山興須陟中台庸勉促旋騑軨
未可戀雲松散材事即異期為卜一峰
馬令(失名守博城縣令詩一首)
早春陪敕使麻先生(慈力)祭岳(久視二年句第八句十一十)
(二句各缺一字)
我皇盛文物道化天地先鞭撻走神鬼玉帛禮山川忽
下袁州使來遊紫洞前青羊得處所白鶴時年虔懇
飛龍記昭彰化鳥篇風半山水氣總雲煙光抱昇
中日霞明五色天山横翠微外室在綠潭邊緹幕灰初
屐焚林火欲然年光著草樹春色換山泉伊水來何日
嵩巖去幾千山疑小天下人是會神仙葉令乘鳧入浮
丘駕鶴旋麻姑幾年歲三見海成田
御定全唐詩卷八百八十七
