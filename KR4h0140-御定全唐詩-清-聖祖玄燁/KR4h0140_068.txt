欽定四庫全書
御定全唐詩卷六十八
崔融
崔融字安成齊州全節人擢八科高第補宫門丞遷崇
文館學士中宗為太子時融為侍讀典東朝章疏長安
中授著作佐郎遷右史進鳳閣舍人坐附張易之兄弟
貶袁州刺史尋召拜國子司業融為文華婉典麗朝廷
諸大手筆多手敕委之卒謚曰文集六十卷今編詩一
卷
關山月
月生西海上氣逐邊風壮萬里度(一作照)關山蒼茫非一
状漢兵開郡國胡馬窺亭障夜夜聞悲笳征人起南望
擬古
飲馬臨濁河濁河深不測河水日東注河源乃西極思
君正如此誰為生羽翼日夕大川隂雲霞千里色所思
在何處宛在機中織離夢當有魂愁容定無力夙齡負
竒志中夜三(一作多)歎息拔劔斬長榆彎弓射小棘班張
固非擬衞霍行可即寄謝閨中人努力加飱食
西征軍行遇風
北風卷塵沙左右不相識颯颯吹萬里昏昏同一色馬
煩莫敢進人急(一作怠)未遑食草木春更悲天景晝相匿
夙齡慕忠義(一作勇)雅尚存孤直覽史懷浸驕讀詩歎孔
棘及兹戎旅地忝從書記職兵氣騰北荒軍聲振(一作重)
西極坐覺威靈遠行看氛祲息愚臣何以報倚馬申微
力
塞垣行(一作崔湜詩)
疾風捲溟海萬里揚沙礫仰望不見天昏昏竟朝夕是
時軍兩進東拒復西敵蔽山張旗鼓間道潛鋒鏑精騎
突曉圍竒兵襲暗壁十月邊塞寒四山沍隂積雨雪鴈
南飛風塵景西廹昔我事討論未嘗怠經籍一朝棄筆
硯十年操矛戟豈要黃河誓須勒燕山石可嗟牧羊臣
海外久為客
登東陽沈隱侯八詠樓(第三句缺一字)
旦登西北樓樓峻石墉厚宛生長定俯壓三江口排
階銜鳥衡交疏過牛斗左右會稽鎮出入具區藪越巖
森其前浙江漫其後此地實東陽由來山水鄉隱侯有
遺詠落簡尚餘芳具物昔未改斯人今已亡粤余忝藩
左束髮事文場悵不見夫子神期遥相望
從軍行
穹廬雜種亂金方武將神兵下玉堂天子旌旗過細柳
匈奴運數盡枯楊關頭落月横西嶺塞下凝雲斷北荒
漠漠邊塵飛衆鳥昏昏朔氣聚羣羊依稀蜀杖迷新竹
髣髴胡牀識故桑臨海舊來聞驃騎尋河本自有中郎
坐看戰壁為平土近待軍營作破羌
和宋之問寒食題黃梅臨江驛
春分自淮北寒食渡江南忽見潯陽水疑是宋家潭明
主閽難呌孤臣逐未堪遥思故園陌桃李正酣酣
留别杜審言并呈洛中舊遊
斑鬢今為别紅顔昨共遊年年春不待處處酒相留駐
馬西橋上回車南陌頭故人從此隔風月坐悠悠
詠寶劔
寶劔出昆吾龜龍夾采珠五精初獻術千戶競淪(一作論)
都匣氣衝牛斗山形轉轆轤欲知天下貴持此問(一作謝)
風胡
吳中好風景
洛渚問吳潮吳門想洛橋夕煙楊柳岸春水木蘭橈城
邑高樓近星辰北斗遥無因生羽翼輕舉託還飇
則天皇后挽歌二首
宵陳虚禁夜夕臨空山隂日月昏尺景天地慘何心紫
殿金鋪澀黃陵玉座深鏡奩長不啟聖主淚霑巾
前殿臨朝罷長陵合葬歸山川不可望文物盡成非隂
月霾中道軒星落太微空餘天子孝松上景雲飛
戶部尚書崔公挽歌
八座圖書委三臺章奏盈舉杯常有勸曳履忽無聲市
若荆州罷池如薛縣平空餘濟南(一作南斗)劔天子署高名
韋長史挽詞
日落桑榆下寒生松柏中冥冥多苦霧切切有悲風京
兆新阡闢(一作闊一作合)扶陽甲第空郭門從此去荆棘漸蒙
籠
和梁王衆傳張光祿是王子晉後身
聞有冲天客披雲下帝畿三年上賓去千載忽來歸昔
偶(一作遇)浮丘伯今同丁令威中郎才貌是柱(一作藏)史姓
名非祇召趨龍闕承恩拜虎闈丹成金鼎獻酒至玉杯
揮天仗分旄節朝容間雨衣舊壇(一作宫)何處所新廟坐
光輝漢主存仙要淮南愛道機朝朝緱氏鶴長向洛城
飛
哭蒋詹事儼
江上有長離從容盛羽儀一鳴百獸舞一舉羣(一作衆)鳥隨
應我聖明代巢君阿閣垂鉤陳侍帷扆環衞奉旌麾雅
量滄海納完才廟廊施養親光孝道事主竭忠規貞節
既已固殊榮良不訾朝遊雲漢省夕宴芙蓉池汲黯言
當直陳平智本竒功成喜身退時往惜年馳鎮國山基
毁中天柱石頽將軍空有頌刺史獨留碑蕪漫藏書壁
荒涼懸劔枝昔余參下位數載忝牽羇置榻恩逾重迎
門禮自卑竹林常接興黍谷每逢吹逸翰金相發清談
玉柄揮不輕文舉少深歎子雲疲遺愛猶如在殘編尚
可窺即今流水曲何處俗人知
嵩山石淙侍宴應制
洞口仙巖類削成泉香石冷晝含清龍旗畫月中天下
鳳管披雲此地迎樹作帷屏陽景翳芝如宫闕夏涼生
今朝出豫臨懸圃明日陪遊向赤城
塞上(一作北)寄内
旅魂驚塞北歸望斷河西春風若可寄暫為遶蘭閨
御定全唐詩卷六十八
