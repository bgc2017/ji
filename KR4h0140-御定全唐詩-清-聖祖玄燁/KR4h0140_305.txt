欽定四庫全書
御定全唐詩卷三百五
陳翊(一作詡)
陳翊字載物閩縣人大歷中登進士第貞元中官戶部
郎中知制誥詩十卷今存七首
登城樓作
井邑白雲間嚴城遠帶山沙墟隂欲暮郊色淡方閒孤
徑迴榕岸層巒破枳關寥寥分遠望暫得一開顔
宴柏臺
華臺陳桂席密榭宴清真柏葉猶霜氣桃花似漢津青
尊照深夕綠綺映芳春欲憶相逢後無言嶺海人
過馬侍中亭
草色照雙扉軒車到客稀苔衣香屐迹花綬少塵飛薄
望憐池淨開畦愛雨肥相過㤀日昃坐待白雲歸
寄邵校書楚萇
愛酒時稱僻高情自不凡向人方白眼違俗有青巖雲
際開三徑烟中挂一帆相期同歲晩閒興與松杉
龍池春草
青春光鳳苑細草徧龍池曲渚交蘋葉廻塘惹柳枝因
風初苒苒覆岸欲離離色帶金堤静隂連玉樹移日光
浮靃靡波影動參差豈比生幽遠芳馨衆不知
郊行示友人
水開長鏡引諸巒春洞花深落翠寒醉向絲蘿驚自醒
與君清耳聽松湍
送别蕭二
橘花香覆白蘋洲江引輕帆入遠遊千里雲天風雨夕
憶君不敢再登樓
劉復
劉復登大歷進士第官水部員外郎詩十六首
遊仙
稅駕倚扶桑逍遥望九州二老佐軒轅移戈戮蚩尤功
成棄之去乘龍上天遊天上見玉皇夀與天地休俯視
崑崙宫五城十二樓王母何窈眇玉質清且柔揚袂折
瓊枝(一作芳)寄我天東頭相思千萬歲大運浩悠悠安用
知吾道日月不能周寄音青鳥翼謝爾碧海流
寺居清晨
高枕對曉月衣巾清且涼露華朝未晞滴瀝含虚光隔
竹聞汲井開扉見焚香幽心感衰病結念依法王青冥
早雲飛杳靄(一作渺)空鳥翔此情皆有釋(一作適)悠然知所
忘
出東城
步出(一作步步)東城門獨行巳傍徨伊洛汎清流密林含朝
陽芳景雖可矚憂懷在中腸人生幾何時苒苒随流光
願得心所親尊酒坐高堂一為浮沈隔會合殊未央雙
戱水中鳧和鳴自翺翔我無此羽翼安可以比方
經禁城
日沒路且長遊子欲涕零荒城無人路秋草飛寒螢東
南古丘墟莽蒼馳郊坰黃雲晦斷岸枯井臨崩亭昔人
竟何之窮泉獨冥冥蒼苔沒碑版朽骨無精靈俛仰寄
世間忽如流波萍金石非汝夀浮生等臊腥不如學神
仙服食求丹經
出三城留别幕中三判官
翔禽託高柯倦客念主人恩義有所知(一作委)四海同一
身況皆曠(一作廣)大姿翰音見良辰陳規佐武略高視據
要津常願投素誠今果得所申金罍列四座廣廈無氛
塵留連徂暑中觀望歴數旬河山險以固士卒勇且仁
飭裝去未歸相追越城闉愧無青玉案緘佩永不泯
送劉秀才南歸(一作陳存詩)
鳥啼楊柳垂此别千萬里古路入商山春風生灞水停
車落日在罷酒離人起蓬戶寄龍沙送歸情詎巳
送王(一作汪)倫
春江(一作天)日未曛楚客酣送君翩翩孤黃鶴萬里滄洲
雲四方各有志(一作心)豈得常顧羣山連巴湘遠水與荆
吳分清光日修阻(一作阻修)尺素安可論相思寄夢寐瑶草
空氛氲
長相思
長相思在桂林蒼梧山遠瀟湘深秋堂零淚倚金瑟朱
顔搖落随光隂長宵□唳鴻命侣河漢蒼蒼隔牛女寧
知一水不可渡況復萬山修且阻綵絲織綺文雙鴛昔
時贈君君可憐何言一去瓶落井流塵歇滅金爐前
長歌行
淮南木落秋雲飛楚宫商歌今正悲青春白日不與我
當壚舉酒勸君持出門驅馳四方事徒用辛勤不得意
三山海底無見期百齡世間莫虚棄君不見金城帝業
漢家有東制諸侯欲長久姦雄竊命風塵昏函谷重關
不能守龍蛇出沒經兩朝胡虜憑陵大道銷河水東流
宫闕盡五陵松柏自蕭蕭
春遊曲
春風戲狹斜相見莫愁家細酌蒲桃酒嬌歌玉樹花裁
衫催白紵迎客走朱車不覺重城暮爭棲柳上鵶
雜曲
寶劒飾文犀當風似切泥逄君感意氣貰酒杜陵西趙
女顔雖少宛駒齒正齊嬌多不肯别更待夜烏啼
春雨
細雨度深閨鶯愁欲嬾啼如煙飛漠漠似露濕淒淒草
色行看靡花枝暮欲低曉聽鐘鼓動早送錦障泥
夕次襄邑
何處成吾道經年遠路中客心猶向北河水自歸東古
戍飄殘角疎林振夕風輕舟難載月那與故人同
夏日
暎日紗窗深且閑含桃紅日石榴殷銀瓶綆轉桐花井
沈水煙銷金博山文簟象床嬌倚瑟綵奩銅鏡嬾拈環
眀朝戱去誰相伴年少相逄狹路間
送黃曄眀府岳州湘隂赴任(一作劉三復詩)
擬占名場第一科龍門十上困風波三年護塞從戎遠
萬里投荒失意多花縣到時銅墨貴葉舟行處水雲和
遥知布惠蘇民後應向祠堂弔汨羅
禪門寺暮鐘
簨簴高懸于闐鐘黃昏發地殷龍宫遊人憶到嵩山夜
疊閣連樓滿太空
冷朝陽
冷朝陽金陵人登大歷進士第為薛嵩從事詩十一首
同張深秀才遊華嚴寺
同遊雲外寺渡水入禪關立埽窗前石坐看池上山有
僧飛錫到留客話松間不是緣名利好來長伴閒
中秋與空上人同宿華嚴寺
埽榻相逢宿論詩舊梵宫磬(一作鐘)聲迎鼓盡月色過山
窮庭簇(一作宿)安禪草窗飛帶火蟲一宵何惜别回首隔
秋風
宿柏巖寺
幽寺在巖中行唯一徑通客吟孤嶠月蟬噪數枝風秋
色生苔砌泉聲入梵宫吾師修道處不與世間同
登靈善寺塔
飛閣青霞裏先秋獨早涼天花映窗近月桂拂(一作覆)簷
香華岳三峯小黃河一帶長空聞指歸路煙處有垂楊
瀑布泉
潺湲半空裏霖落石房邊風激珠光碎山欹練影偏急
流難起浪迸沫祇如煙自古惟今日淒涼一片泉
冬日逢馮法曹話懷
分襟二年内多少事相干禮樂風全變塵埃路漸難秋
林新葉落霜月滿庭寒雖喜逢知己他鄉歲又闌
送唐六赴舉
秋色生邊思送君西入關草衰空大野葉落露青山故
國煙霞外新安道路間碧霄知巳在(一作遇)香桂月中攀
送遠上人歸亰
夏臘歲方深思歸徹曙吟未離銷雪院巳有過雲心寒
磬清函谷孤鐘宿華隂别亰遊舊寺月色似雙(一作霜)林
别郎上人
過雲尋釋子話别更依依静室開來久遊人到自稀觸
風香氣盡隔水磬聲微獨傍孤松立塵中多是非
立春
玉律傳佳節青(一作春)陽應此(一作北)辰土牛呈歲稔綵燕
表年春臘盡星迴次寒餘月建寅風光行(一作何)處好雲
物望中新流水初銷凍潛魚欲振鱗梅花將柳色偏思
越鄉人
送紅線(潞州節度使薛嵩有青衣善彈阮咸琴手紋隐起如紅線因以名之一日辭去)
(朝陽為詞)
採菱歌怨木蘭舟送客魂銷百尺樓還似洛妃乘霧去
碧天無際水空(一作東)流
于尹躬
于尹躬大歷進士元和間為中書舍人左遷洋州刺史
詩一首
南至日太史登臺書雲物
至日行時令登臺約禮文官稱伯趙氏色辨五方雲晝
漏聽初發陽光望漸分司天為歲備持簡出人羣惠愛
周微物生靈荷聖君長當有嘉瑞郁郁復紛紛
柳郴(一作郯)
柳郴大歷間進士集一卷今存詩二首
贈别二首
江浦程千里離尊淚數行無論吳與楚俱是客他鄉
何處最悲辛長亭臨古津往來舟檝路前後别(一作有)離
人
句
他鄉生白髮舊國有青山(賊平後送客還鄉見紀事)
李子卿
李子卿大歷末與崔損同第詩一首
望終南春雪
山勢抱西秦初年瑞雪頻色搖鶉野霽影落鳳城春輝
燿銀峰逼晶眀玉樹親尚寒由氣勁不夜為光新荆岫
全疑近崑丘宛合鄰餘輝儻可借迴照讀書人
御定全唐詩卷三百五
