欽定四庫全書
御定全唐詩卷二百二十七
杜甫
奉和嚴中丞西城晩眺十韻
汲黯匡君切廉頗出將頻直詞才不世雄略動(一作用)如
神政簡移風速詩清立意新層城臨暇(一作媚)景絶域望
餘春旗尾蛟龍會樓頭燕雀馴地平江動蜀天闊樹浮
秦帝念深分閫軍湏遠算緡花羅封蛺蝶瑞錦送麒麟
辭第輸高義觀圖憶古人征南多興緒事業闇相親
嚴中丞枉駕見過(原注嚴自東川除西川勅令兩川都節制)
元戎小隊出郊坰問柳尋花到野亭川合東西瞻使節
地分南北任流(一作孤)萍扁舟不獨如張翰白(一作皂)帽還
應(一作應兼)似管寧寂寞(一作今日)江天雲霧裏何人道有少微
星
廣州段功曹到得楊五長史譚書功曹却歸聊
寄此詩
衛青開幕府楊僕將樓船漢節梅花外春城海水邊銅
梁書遠及珠浦使將旋貧病他鄉老煩君萬里傳
得廣州張判官叔卿書使還以詩代意(叔卿魯人見甫)
(雜述)
鄉關胡騎遠(一作滿)宇宙蜀城偏忽得炎州信遥從月峽
傳雲深驃騎幕夜隔孝廉船却寄雙愁眼相思(一作望)淚
點懸
送段功曹歸廣州
南海春天外功曹幾月程(一作行)峽雲籠樹小湖日落(一作)
(蕩)船眀交趾丹砂重韶州白葛輕幸君因旅(一作估)客時
寄錦官城
絶句漫興九首(冷齋詩話漫興當作漫與言即景率意之作也蘇軾黃庭堅楊)
(廷秀襲用之俱押入語韻姜堯章蟋蟀詞與段復之詞亦然元以前未有讀作興字者迨楊廉)
(夫始作漫興七首妄云學杜其徒吳復從而傅會之于是世人盡改杜集之與為興矣)
眼見(一作前)客愁愁不醒無賴春色到江亭即遣花開(一作)
(飛)深(一作從)造次便覺(一作教)鶯語太丁寧
手種桃李非無主野老牆低還似(一作是)家恰似春風相
(入聲)欺得夜来吹折數枝花
熟(一作耐)知(一作孰如)茅齋絶低小江上燕子故来頻銜泥點
汚琴書内更接飛蟲打著人
二月巳破三月来漸老逢春能幾迴莫思(一作辭)身外無
窮事且盡生前有限桮
腸斷春江(一作江春)欲盡(一作白)頭杖藜徐步立芳洲顛狂柳
絮隨風去輕薄桃花逐水流
嬾慢無堪不出村呼兒日在掩柴門蒼苔濁酒林中靜
碧水春風野外昏
糝徑楊花鋪白氊點溪荷葉疊(一作累)青錢(一作鈿)筍(一作竹)
根稚(一作雉)子無人見沙上鳬雛傍母眠
舍西柔桑葉可拈江畔細麥復纖纖人生幾何春巳夏
不放香醪如蜜甜
隔戶(一作戶外)楊柳弱嫋嫋恰似十五女兒腰誰謂朝来不
作意狂風挽斷最長條
江畔獨步尋花七絶句
江上被花惱不徹無處告訴只顛狂走覓南鄰愛酒伴
經旬出飲獨空牀(原注斛斯融吾酒徒)
稠花亂蘂畏(一作裹)江濱行步欹危實(一作獨)怕春詩酒尚
堪驅使在未湏料理白頭人
江深竹靜兩三家多事紅花映白花報答春光知有處
應湏美酒送生涯
東望少城花滿煙百花高樓更可憐誰能載酒開金盞
(一作鎖)喚取佳人舞繡筵
黃師塔前江水東春光嬾困倚微風桃花一簇開無主
可愛深紅愛(一作映一作與)淺紅
黃四娘家花滿蹊千朵萬朵壓枝低留連戲蝶時時舞
自在嬌鶯恰恰啼
不是愛(一作看)花即肯(一作欲一作索)死只恐花盡老相催繁枝
容易紛紛落嫩葉(一作蘂)商量細細開
三絶句
楸樹馨香倚釣磯斬新花蘂未應飛不如醉裏風吹(一作)
(春風)盡可(一作何)忍醒時雨打稀
門外鸕鷀去(一作久)不来沙頭忽見眼相猜自今巳後知
人意一日湏来一百回
無數春笋滿林生柴門密掩斷人行會湏上番(去聲)看成
竹客至從嗔不出迎
戲為六絶句
庾信文章老更成凌雲健筆意縱横今人嗤點流傳賦
不覺前賢畏後生
楊王(一作王楊)盧駱當時體輕薄為文哂未休爾曹身與名
俱滅不廢江河萬古流
縱使盧王操翰墨劣于漢魏近風騷龍文虎脊皆君馭
歴塊過都見爾曹
才力應難誇(一作跨)數公凡今誰是出羣雄或看翡翠蘭
苕上未掣鯨魚碧海中
不薄今人愛古人清詞麗句必為鄰竊攀屈宋宜方駕
恐與齊梁作後塵
未及前賢更勿疑遞相祖述復先誰别裁偽體親風雅
轉益多師是汝師
(朱長孺曰當甫之世羣兒之謗傷者或不少矣故借庾信四子以發其意嗤點流傳輕薄為文皆指)
(並時之人也盧王之文劣于漢魏而能江河萬古者以其近于風騷也况其上薄風騷而又不劣于)
(漢魏者乎凡今誰是出羣雄甫所以自命也蘭苕翡翠指當時研揣聲病尋摘章句之徒鯨魚碧海)
(則元稹所謂渾涵汪洋千彙萬状兼古人而有之者非甫誰足以當之不薄今人以下惜時人之是)
(古非今不知别裁而正告之齊梁以下對屈宋言之皆今人也不薄今而愛古期于清詞麗句必與)
(古人為鄰則可耳今人侈言屈宋而轉作齊梁之後塵又曰今人之未及前賢以其遞相祖述沿流)
(失源而不知誰為之先也騷雅漢魏至于齊梁唐初靡不有真面目舍是則皆偽體也别者區别之)
(裁者裁而去之果能别裁偽體則近于風雅矣自風雅而下至於庾信四子孰非我師故曰轉益多)
(師是汝師呼之曰汝所謂爾曹也)
江頭四詠
丁香
丁香體柔弱亂結枝猶墊細葉帶浮毛疎花披素豓深
栽小齋後庶近(一作使)幽人占晩墮蘭麝中休懷粉身念
梔子
梔子比衆木人間誠未多於身色有用與道氣傷(一作相)
和紅取風霜實青看雨露柯無情移得汝貴在映江波
鸂鶒
故使籠寬織湏知動損毛看雲莫悵望失水任呼號六
翮曾經剪孤飛卒(一作只)未高且無鷹隼慮留滯莫辭勞
花鴨
花鴨無泥滓階前(一作中庭)每緩行羽毛知獨立黑白太分
眀不覺羣心妬休牽衆眼驚稻粱霑(一作知)汝在作意莫
先鳴
畏人
早花隨處發春鳥異方啼萬里清江上三年(一作峰)落日
低畏人成小築褊性合幽棲門逕(一作逕没)從榛草無心走
(一作待)馬蹄
遠遊
賤子何人記迷芳(一作方)著處家竹風連野色江沫擁春
沙種藥扶衰病吟詩解歎嗟似聞胡騎走失喜問京華
野望
西山白雪三竒(一作城一作年)戍(在彭州)南浦清江萬里橋海内
風塵諸弟隔天涯涕淚一身遥惟將遲暮供多病未有
涓埃答聖朝跨馬出郊時極目不堪人事日(一作自)蕭條
官池春鴈二首
自古稻粱多不足至今鸂鶒亂為羣且休悵望看春水
更恐歸飛隔暮雲
青春欲盡急還鄉紫塞寧論尚有霜翅在雲天終不遠
力微繒繳絶湏防
水檻遣心(一作興)二首
去郭軒楹敞無村(一作材)眺望賖澄江平少岸幽樹晩多
花細雨魚兒出微風燕子斜城中十萬戶此地兩三家
蜀天常夜雨江檻巳朝晴葉潤林塘密衣乾枕席清不
堪秖(一作支)老病何得尚(一作向)浮名淺把涓涓酒深憑送
此生
屏跡三首
用拙存(一作誠)吾道幽居近物情桑麻深雨露燕雀半生
成村鼓時時急漁舟箇箇輕杖藜從白首心跡喜雙清
晩起家何事無營地轉幽竹光團(一作圍)野色舍(一作山)影
漾江流失學從兒嬾長貧任婦愁百年渾得醉一月不
梳頭
衰顔(一作年)甘屏迹幽事供高卧鳥下竹根行龜開萍葉
過年荒酒價乏日併園蔬課猶酌甘泉歌(一作獨酌酣且歌一作獨)
(酌酌甘泉)歌長擊樽破
奉酬嚴公寄題野亭之作
拾遺曾奏數行書嬾性從来水竹居奉引濫騎沙苑馬
幽棲真釣錦江魚謝安不倦登臨費(一作賞)阮籍焉知禮
法疎枉沐(一作何日)旌麾出城府草茅無(一作荒)徑欲教鋤
中丞嚴公雨中垂寄見憶一絶奉荅二絶(一作嚴公)
(雨中見寄一絶奉答兩絶)
雨映行宫(一作官一作雲眀皇出蜀以行宫為道觀)辱贈詩元戎肯赴野人
期(一作欲動野人知)江邊老病雖無力強擬晴天理釣絲
何日雨晴雲出溪白沙青石先(一作洗)無泥只湏伐竹開
荒徑倚(一作拄)杖穿花聽馬嘶(一作鳥啼)
謝嚴中丞送青城山道士乳酒一瓶
山瓶乳酒下青雲氣味濃香幸見分鳴鞭走送憐漁父
洗盞開嘗對馬軍(原注軍州謂驅使騎為馬軍)
嚴公仲夏枉駕草堂兼携酒饌(得寒字鄭草堂本一作公枉)
(駕携饌訪水亭)
竹裏行厨洗玉盤花邊立馬簇金鞍非關使者徵求急
自識將軍禮數寬百年地闢(一作僻)柴門迥五月江深草
閣寒看弄漁舟移白日老農何有罄交歡
嚴公廳宴同詠蜀道畫圖(得空字)
日臨公館靜畫滿(一作列)地圖雄劒閣星橋北松州雪嶺
東華夷山不斷吳蜀水相通興與煙霞會清樽幸不空
奉送嚴公入朝十韻
鼎湖(時因二聖山陵召嚴武為橋道使)瞻望遠象闕憲章新四海猶多
難中原憶舊臣與時安反側自昔有經綸感激張天步
從容靜塞塵南圖迴羽翮北極捧星辰漏鼓還思晝宫
鶯罷囀春空留玉帳術(李靖有玉帳經一卷)愁殺錦城人閣道通
丹地江潭隱白蘋此生那老蜀不死會歸秦公若登台
輔臨危莫愛身
送嚴侍郎到綿州同登杜使君江樓(得心字)
野興每難盡江樓延賞心歸朝送使節落景惜登臨稍
稍煙集渚微微風動襟重船依淺瀨輕鳥度層隂檻峻
背幽谷忩虚交茂林燈(一作花)光散遠近月彩靜高深城
擁朝来客天横醉後參窮途衰謝意苦調短長吟此會
共能幾諸孫(指杜使君)賢至今不勞朱戶閉自待白河沈
奉濟驛重送嚴公四韻
遠送從此别青山空復情幾時桮重把昨夜月同行列
郡謳歌惜三朝出入榮江村獨歸處(一作去)寂寞養殘生
送梓州李使君之任(原注故陳拾遺射洪人也篇末有云)
籍甚黃丞相能名自潁川近看除刺史還喜得吾賢五
馬何時到雙魚會早傳老思笻竹杖(一作杖拄)冬要錦衾眠
不作臨岐恨惟聽舉最先火雲揮汗日山驛醒心泉遇
害陳公殞(陳子昂為縣令段簡所辱收繫獄中而卒)於今蜀道憐君行射洪
縣為我一潸然
巴西驛亭觀江漲呈竇使君(一作竇十五使君)
宿雨南江漲波濤亂遠峰孤亭凌噴薄萬井逼舂容霄
漢愁高鳥泥沙困老龍天邊同客舍携我豁心胷
九日登梓州城
伊昔黃花酒如今白髮翁追歡筋力異望遠歲時同弟
妹悲歌裏朝廷(一作乾坤)醉眼中兵戈與關塞此日意無窮
九日奉寄嚴大夫
九日應愁思經時冐險艱不眠持漢節何路出巴山小
驛香醪嫩重巖細菊(一作雨)斑遥知簇鞍馬迴首白雲間
(寳應元年四月召嚴武入朝徐知道反武阻兵九月尚未出巴)
黃草
黃草峽西船不歸赤甲山下行人(一作人行)稀秦中驛使無
消息蜀道兵(一作干)戈有是非萬里秋風吹錦水誰家别
淚濕羅衣莫愁劒閣終堪據聞道松州巳被圍
懷舊
地下蘇司業情親獨有君那因喪(一作衰)亂後便有(一作更作)
死生分老罷知眀鏡悲来望白雲自從失詞伯不復更
論文(原注公前名預緣避御諱改為源眀)
所思(原注得台州鄭司戶虔消息)
鄭老身仍竄台州信所(一作始)傳為農山澗曲卧病海雲
邊世巳疎儒素人猶乞酒錢徒勞望牛斗無計劚龍泉
不見(原注近無李白消息)
不見李生久佯狂真可哀世人皆欲殺吾意獨憐才敏
捷詩千首飄零酒一桮匡山讀書處頭白好(一作始)歸来
題玄武禪師屋壁(屋在中江大雄山)
何年顧虎頭滿壁(一作座)畫瀛(一作滄)州赤日石林氣青天
江海(一作水)流錫飛常近鶴桮度不驚鷗似得廬山路真
隨惠遠遊
客夜
客睡何曾著秋天不肯眀卷(一作入)簾殘月影高枕遠江
聲計拙無衣食途窮仗友生老妻書數紙應悉未歸情
客亭
秋忩猶曙色落木(一作木落)更天(一作高)風日出寒山外江流
宿霧中聖朝無棄物老病巳成(一作衰)翁多少殘生事飄
零似轉蓬
秋盡
秋盡東行且未迴茅齋寄在少城隈籬邊老却陶潛菊
江上徒逢袁紹(袁紹大會賓客鄭玄後至傾倒一座甫以玄自比也)桮雪嶺獨看
西日落(一作暮)劒門猶阻北人来不辭萬里長為客懷抱
何時得好開(一作好一開)
陪王侍御宴通泉東山野亭
江水東流去清樽日復斜異方同宴賞何處是京華亭
景臨山水村煙對浦沙狂歌過于(一作形)勝得醉即為家
野望
金華山北(一作南)涪水西仲冬風日始凄凄山連越巂蟠
三蜀水散巴渝下五溪獨鶴不知何事舞饑烏似欲向
人啼射洪春酒寒仍綠目極傷神誰為攜
聞官軍收河南河北(一作收兩河時史朝義兵敗走死廣陽諸將田承嗣)
(李懷仙等俱来降)
劒外忽傳收薊北初聞涕淚滿衣裳却看妻子愁何在
漫卷詩書喜欲狂白日(一作首)放歌湏縱酒青春作伴好
還鄉即從巴峽穿巫峽便下襄陽向洛陽(原注余田園在東京)
涪江泛舟送韋班歸京(得山字)
追餞同舟日傷春(一作心)一水間飄零為客久衰老羡君
還花遠(一作雜)重重樹雲輕處處山天涯故人少更益(一作)
(憶)鬢毛斑
春日梓州登樓二首
行路難如此登樓望欲迷身無却少壯跡有但(一作但有)羇
栖江水流城郭春風入鼓鞞雙雙新燕子依舊巳銜泥
天畔登樓眼隨春(一作風)入故園戰場今始定移(一作栘)柳
更能存厭蜀交遊冷思吳勝事繁應湏理舟楫長嘯下
荆門
郪城西原送李判官兄武判官弟赴成都府
憑高送所親久坐惜芳辰遠水非無浪他山自有春野
花隨處發官(一作妖)柳著行新天際傷愁别離筵何太頻
泛江送魏十八倉曹還京因寄岑中允參范郎
中季眀
遲日深春(一作江)水輕舟送别筵帝鄉愁緒外春色淚痕
邊見酒湏相憶將詩莫浪傳若逢岑與范為報各衰年
送路六侍御入朝
童稚情親四(一作三)十年中間消息兩茫然更為後會知
何地忽漫相逢是别筵不分(一作忿)桃花紅勝錦生憎柳
絮白於(一作如)綿劒南春色還無賴觸忤愁人到酒邊
泛江送客
二月頻送客東津江欲平煙花山際重舟楫浪前輕淚
逐勸桮下(一作落)愁連吹笛生離筵不隔日那得易為情
上牛頭寺(牛頭山在郪縣西南下有長樂寺)
青山意不盡衮衮上牛頭無復能拘礙真成浪出遊花
濃春寺靜竹細野池幽何處鶯啼切移時獨未休
望牛頭寺
牛頭見鶴林梯逕繞幽深(一作秀麗一何深)春色浮(一作流)山外
天河宿(一作没)殿隂傳燈無白日布地有黃金休作狂歌
老迴看不住心
上兜率寺
兜率知名寺真如會法堂江山有巴蜀棟宇自齊梁庾
信哀雖久何顒(當作周顒周好佛)好不忘白牛(法華經以大白牛駕寳車)車
遠近且欲上慈航
望兜率寺
樹密當山徑江深隔寺門霏霏雲氣重(一作動)閃閃浪花
翻不復知天大空餘見佛尊時應清盥(一作興)罷隨喜給
孤園
甘(古通作柑)園
春日清江岸千甘二頃園青雲羞(一作著)葉密白雪避花
繁結子隨邊使開筒近至尊後於桃李熟終得獻金門
數陪李(一作章)梓州泛江有女樂在諸(一作渚)舫戲
為豓曲二首贈李(一作章)
上客迴空騎佳人滿近船江清歌扇底野曠舞衣前玉
袖凌風並金壺隱浪偏競將眀媚色偷眼豓陽天(一作年)
白日移歌袖清霄近笛牀翠眉縈度曲雲鬢儼分行立
馬千山暮迴舟一水香使君自有婦莫學野鴛鴦
登牛頭山亭子
路出䨇林外亭窺萬井中江城孤照日山(一作春)谷遠含
風兵革身將老關河信不通猶殘數行淚忍對百花叢
陪李(一作章)梓州王閬州蘇遂州李果州四使君
登惠義寺
春日無人境虚空不住天鶯花隨世界樓閣寄(一作倚)山
巔遲暮身何得登臨意惘(一作寂)然誰能解金印瀟灑共
安禪(一作三車將五馬若箇合安禪)
送何侍御歸朝(李梓州泛舟筵上作李一作章)
舟楫諸侯餞車輿使者歸山花相映發水鳥自孤飛春
日垂霜鬢天隅把繡衣故人從此去(一作遠)寥落寸心違
江亭送眉州辛别駕昇之(得蕪字)
柳影含雲幕(一作重)江波近酒壺異方驚會面終宴惜征
途沙晩低風蝶天晴喜浴鳧别離傷老大意緒日荒蕪
涪城縣香積寺官閣
寺下春江深不流山腰官閣迥添愁含風翠壁孤雲細
背日丹楓萬木稠小院迴廊春(一作清一作深)寂寂浴鳧飛鷺
晩悠悠諸天合在藤蘿外昏黑應須到上頭
戲題寄上漢中王三首(原注時王在梓州初至斷酒不飲篇有戲述漢)
(中王瑀寧王憲之子)
西漢親王子成都老客星百年雙白鬢一别五秋(一作飛)
螢忍斷桮中物秖(一作眠)看座右銘不能隨皂蓋自醉逐
浮萍
策杖時能出王門異昔遊巳知嗟不起未許醉相留蜀
酒濃無敵江魚美可求終思一酩酊淨掃鴈池(梁王兔園有鴈)
(池)頭
羣盗無歸路衰顔會遠方尚憐詩警策猶記(一作憶)酒顛
狂魯衛彌尊重徐陳略喪亡(用曹丕與吳質書)空餘枚(一作故)叟
在應念早升堂
陪章留後侍御宴南樓(得風字)
絶域長夏晩兹樓清宴同朝廷燒棧北(廣德二年吐蕃入大震關)鼓
角滿天(一作漏天僰道有大小漏天)東屢食將軍第(一作邸)仍騎(一作驕)
御史驄本無丹竈術(一作訣)那免白頭翁寇盗狂歌外形
骸痛飲中野雲低渡水簷雨細隨風出號江城黑題詩
蠟炬(一作燭)紅此身醒復醉不擬哭途窮
臺上(得涼字)
改席臺能(一作為)迥留門月復光雲行(一作霄)遺暑濕山谷
進風涼老去一桮足誰憐屢舞長何須把官燭似惱鬢
毛蒼
送王十五判官扶侍還黔中(得開字)
大家東征逐子(班大家賦余隨子乎東征)迴風生洲渚錦帆開青青
竹笋迎船出日日(一作白白)江魚入饌来離别不堪無限意
艱危深仗濟時才黔陽信使應稀少莫怪頻頻(一作煩)勸
酒桮
倦夜(吳曾漫錄云顧陶類編題作倦秋夜)
竹涼侵卧内野月滿(一作徧)庭隅重露成涓滴稀星乍有
無暗飛螢自照水宿鳥相呼(一作飛螢自照水宿鳥競相呼)萬事干戈
裏空悲清夜徂
悲秋
涼風動萬里羣盗尚縱横家遠傳(一作待)書日秋来為客
情愁窺高鳥過老逐衆人行始欲投三峽何由見兩京
對雨
莽莽天涯雨江邊獨立時不愁巴道路恐濕漢旌旗雪
嶺防秋急繩橋戰勝遲西戎甥舅禮未敢背恩私
警急(原注時高公適領西川節度)
才名舊楚將妙略擁兵機玉壘雖傳檄松州會解圍和
親知拙計公主漫無歸青海今誰得西戎實飽飛
王命
漢(一作漠)北豺狼滿巴西道路難血埋諸將甲骨斷使臣
(一作君)鞍(廣德元年李之芳等使吐蕃被留)牢落新燒棧蒼茫舊築壇(嚴武)
(入朝吐蕃䧟河西隴右又圍松州高適不能制故思武也)深懷喻蜀意慟哭望王官
(一作京巒)
征夫
十室幾人在千山空自多路衢惟見哭城市不聞歌漂
梗無安地銜枚有荷戈官軍未通蜀吾道竟如何
有感五首
將帥蒙恩澤兵戈有歲年至今勞聖主何以報皇天白
骨新交戰雲臺舊拓邊(武德以来開拓邊境地連西域皆置都督府州縣開元中置朔)
(方等處節度使以統之禄山反後數年間西北數十州相繼淪没盡䧟河西隴右之地)乘槎斷消
息無處覓張騫
幽薊餘地(一作封)豕(史朝義下諸降將仍據幽魏之地)乾坤尚虎狼諸侯
春不貢使者日相望慎勿吞清海無勞問越裳大君先
息戰歸馬華山陽
洛下舟車入天中貢賦均日聞紅粟腐寒待翠華春莫
取金湯固長令宇宙新不過行儉德盗賊本王臣(朱長孺曰)
(自吐蕃入寇車駕東幸程元振勸帝都洛陽郭子儀奏請亟還京師以為東周土地狹阨險不足恃適為戰場)
(眀眀天子躬儉節用黜素飡去冗食抑䜿刁易牙之權任蘧瑗史鰌之直則黎元自理盗賊自平甫詩正櫽□)
(大意)
丹桂(喻王室)風霜急青梧(喻宗枝)日夜凋由来強幹地未有
不臣朝受鉞親賢往卑宫制詔遥終依古封建豈獨聽
簫韶(甫與房琯每建分封討賊之議)
盗滅人還亂兵殘將自疑登壇名絶假報主(一作執玉)爾何
遲領郡輙無色之官皆有詞願聞哀痛詔端拱問瘡痍
(錢謙益曰開元以前有事于外則命使否則止自置八節度十採訪始有坐而為使者其後名號益廣大抵生)
(于置兵盛于專利普于銜命于是為使則重為官則輕天寳末佩印有至四十大歷中請俸有至千貫者宦官)
(内外悉屬之使此詩云登壇名絶假謂諸將兼官太多所謂坐而為使也領郡輙無色州郡皆權臣所管不能)
(自達故曰無色也之官皆有詞所謂為使則重為官則輕也)
送元二適江左(一本原注元結也考次山集未嘗入蜀亦未嘗至江左且與後)
(注應孫吳科舉不合殆非是)
亂後今相見秋深復遠行風塵為客日江海送君情晉
室丹陽尹公孫白帝城經過自愛惜取次莫論兵(原注元常)
(應孫吳科舉)
章梓州水亭(原注時漢中王兼道士席謙在會同用荷字韻)
城晩通雲霧亭深到芰荷吏人橋外少秋水席邊多近
屬淮王至高門薊子過荆州愛山簡吾醉亦長歌
翫月呈漢中王
夜深露氣清江月滿江城浮(一作游)客轉危坐歸舟應獨
行關山同一照(一作點)烏鵲自多驚欲得淮王術風吹暈
巳生
戲作寄上漢中王二首(原注王新誕明珠)
雲裏不聞雙鴈過掌中貪見(一作看)一珠新秋風嫋嫋吹
江漢只在他鄉何處人
謝安舟楫風還起梁苑池臺雪欲飛杳杳東山携漢妓
(一作携妓去)泠泠(一作隂隂)修竹待王歸(時漢中王謫官蓬州)
投簡梓州幕府兼簡韋十郎官(一本無官字)
幕下郎官安穩無從来不奉一行書固(一作不)知貧病人
須棄(一作關何事)能使韋郎跡也疎
登高
風急天高猨嘯哀渚清沙白鳥飛迴無邊落木蕭蕭下
不盡長江衮衮来萬里悲秋常作客百年多病獨登臺
艱難苦恨繁霜鬢潦倒新停濁酒桮
九日
去年登高郪縣北今日重在涪江濱苦遭白髮不相放
羞見黃花無數新世亂欎欎久為客路難悠悠常傍人
酒闌却憶十年事腸斷驪山清路塵
遣憤
聞道花門將論功未盡歸自從收帝里誰復總戎(一作兵)
機(一作軍麾)蜂蠆終懷毒雷霆可震威莫令鞭血地再濕漢
臣衣(朱長孺曰回紇既助順收河北賊平恣行暴掠前後賜賚府藏為竭初雍王見回紇可汗不于帳前)
(舞蹈引章少華魏琚等榜箠至死漢臣鞭血正記此事)
章梓州(一作使君)橘亭餞成都竇少尹(得涼字)
秋日野亭千橘香玉盤錦席高雲涼主人送客何所作
行酒賦詩殊未央衰老應為難離(一作難為應離)别賢聲此去
有輝光預傳籍籍新京尹(一作兆)青史無勞數(一作缺)趙張
送陵州路使君赴(一作之)任
王室比(一作此)多難高官皆武臣(時多以武將領刺史)幽燕通使者
岳牧用詞人國待賢良急君當拔擢新佩刀成氣象行
蓋出風塵戰伐乾坤破瘡痍府庫貧衆寮宜潔白萬役
但(一作物役)平均霄漢瞻佳士(一作家事)泥途任此身秋天正搖
落迴首大江濱
薄暮
江水長流(一作最深)地山雲薄暮時寒花隱亂草宿鳥擇(一作)
(探)深枝舊國見何日高秋心苦悲人生不再好鬢髮白
(一作自)成絲
西山三首(即岷山捍阻羌夷全蜀巨障)
彛界荒山頂蕃州積雪邊築城依(一作連)白帝(西方之帝非白帝城)
(也)轉粟上青天蜀將分旗鼓羌兵助(一作動)井泉(一作鎧鋋)西
戎背和好殺氣日相纏
辛苦三城戍長防萬里秋煙塵侵火井雨雪閉松州風
動將軍幕(一作盖)天寒使者裘漫山賊營(一作成壁)壘迴首得
無憂(廣德元年吐蕃䧟松維保三城及雲山新築二城高適不能救于是劒南西山諸州亦入于吐蕃)
子弟猶深入關城未解圍蠶崖(蠶崖關在導江西北五十里)鐵馬瘦
灌口米船稀辯士安邊策元戎決勝威今朝烏鵲喜欲
報凱歌歸
薄遊
淅淅(一作漸漸)風生砌團團日(一作月)隱牆遥(一作滿)空秋鴈滅
(一作過)半嶺暮雲長(一作張)病葉多先墜(一作墮)寒花只暫香
巴城添淚眼今夜復清(一作秋)光
贈韋贊善别
扶病送君發自憐猶不歸秖應盡客淚復作掩荆扉江
漢故人少音書從此稀往還二十載歲晩寸心違
送李卿曄(曄淮安忠公琇之子時以罪貶嶺南)
王子思歸日長安巳亂兵霑衣問行在走馬向承眀暮
景巴蜀僻春風江漢清晉山(介山在綿上以子推自比)雖自棄魏闕
尚含情
絶句
江邊踏青罷迴首見旌旗風起春城暮高樓鼓角悲
城上(一作空城)
草滿巴西綠空城(一作城空)白日長風吹花片片春動(一作蕩)
水(一作送雨)茫茫八駿隨天子羣臣從武皇遥聞出廵守早
晩徧遐荒
舍弟占歸草堂檢校聊示此詩
久客應吾道相隨獨爾来孰知江路近頻為草堂迴鵝
鴨宜長數柴荆莫浪開東林竹影薄臘月更須栽
御定全唐詩卷二百二十七
