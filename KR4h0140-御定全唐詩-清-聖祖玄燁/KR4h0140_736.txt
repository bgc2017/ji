欽定四庫全書
御定全唐詩卷七百三十六
王仁裕
王仁裕字德輦天水人初爲秦州判官入蜀爲中書舍
人翰林學士歷唐晉漢終戶部尚書罷爲太子少保周
顯德初卒仁裕曉音律喜爲詩嘗集平生所作詩爲西
江集今編爲一卷
從蜀後主幸秦州上梓潼山
綵仗拂寒煙鳴騶在半天黃雲生馬足白日下松巔盛
德安疲俗仁風扇極邊前程問成紀此去尚三千
和蜀後主題劒門
孟陽曾有語刊在白雲稜李杜常挨托孫劉亦恃憑庸
才安可守上德始堪矜暗指長天路濃巒蔽幾層
荆南席上詠胡琴妓二首(一作奉使荆南高從誨筵上聽彈胡琴)
紅妆齊抱紫檀槽一抹朱弦四十條湘水淩波慚鼓瑟
秦樓明月罷吹簫寒敲白玉聲偏婉㬉逼黃鶯語自嬌
丹禁舊臣來側耳骨清神爽似聞韶(十國春秋高從誨世家注載首二句)
(云是從誨作)
玉纖挑落折冰聲散入秋空韻轉清二五指中句塞鴈
十三絃上囀春鶯譜從陶室偷將妙曲向秦樓寫得成
無限細腰宫裏女就中偏愜楚王情
題麥積山天堂(玉堂閒話云麥積山者北跨清渭南漸兩當岡巒崛起一石高)
(萬尋其青雲之半梯空架險有散花樓由西閤懸梯而上有萬菩薩堂並就石鑿成自此室之)
(上有一龕謂之天堂空中倚一獨梯至此萬中無一人敢登者仁裕獨登之仍題詩于天堂西)
(壁前唐末辛未年也)
躡盡懸空萬仞梯等閑身共白雲齊簷前下視羣山小
堂上平分落日低絶頂路危人少到古巗松健鶴頻棲
天邊爲要留名姓拂石殷勤身自題
題斗山觀(玉堂閒話云興元斗山觀自平川聳起一山四面懸絶其上方於斗底故)
(號之有唐公昉飲李八百仙酒全家拔宅之跡仁裕辛已歲爲節度判官嘗以片板題詩於觀)
(癸未年入蜀因謁嚴真觀見斗山詩牌在焉不知所來舊說云斗山一洞與嚴真觀井相通也)
霞衣欲舉醉陶陶(公昉家飲八百洗瘡酒醉而上昇)不覺全家住絳霄
拔宅只知雞犬在上天誰信路岐遥三清遼廓抛塵夢
八景雲煙事早朝爲有故林蒼柏健露華凉葉鎖金飇
題孤雲絶頂淮隂祠(玉堂閒話云興元之南有大竹路通巴州深谿峭巗)
(捫蘿一上三日逹山頂復登嶺其絶頂謂之孤雲兩角彼中諺云孤雲兩角去天一握淮隂侯)
(祠在焉昔漢祖不用韓信遯歸西楚蕭相國追之及于兹山故立廟貌仁裕嘗佐褒梁帥王思)
(同南伐巴人往返登陟留題于祠)
一握寒天古木深路人猶說漢淮隂孤雲不掩興亡策
兩角曾懸去住心不是冕旒輕布素豈勞丞相遠追尋
當時若放還西楚尺寸中華未可侵
和韓昭從駕過白衛嶺
龍旆飄颻指極邊到時猶更二三千登高曉蹋巉巗石
冐冷朝衝斷續煙自學漢皇開土宇不同周穆好神仙
秦民莫遣無恩及大散關東别有天
賀王溥入相(石林詩話云仁裕知貢舉取王溥爲狀元溥時年二十六後六年溥)
(拜相時仁裕猶致仕無恙賀以詩)
一戰文場拔趙旗便調金鼎佐無爲白麻驟降恩何極
黃髮初聞喜可知跋勅案前人到少築沙堤上馬歸(一作)
(蹄)遲立班始得遥相見親洽爭如未貴時
與諸門生春日會飲繁臺賦
柳隂如霧絮成堆又引門生飲古臺淑景即隨風雨去
芳樽宜命管弦開謾誇列鼎鳴鐘貴寧免朝烏夜兔催
爛醉也須詩一首不能空放馬頭回
示諸門生
一百一十四門生春風初長羽毛成擲金換得天邊桂
鑿壁偷將榜上名何幸不才逢聖世偶將疎網罩羣英
衰翁漸老兒孫小異日知誰略有情
過平戎谷弔胡翽(翽有文學佐荆湖藩幕善草軍書蔑視副軍搆之主帥盡)
(室坑平戎谷仁裕過而弔之)
立馬荒郊滿目愁伊人何罪死林邱風號古木悲長在
雨濕寒莎淚暗流莫道文章爲衆嫉只應輕薄是身讐
不緣魂寄孤山下此地堪名鸚鵡洲
奉詔賦劒州途中鷙獸(蜀後主幸秦川至劍州西鷙獸於路左叢林間)
(躍出搏一人去至行宫顧問臣僚皆陳恐懼命仁裕及李浩弼等賦之後主覧之大笑曰二臣)
(之詩各有旨)
劒牙釘舌血毛腥窺算勞心豈暫停不與大朝除患難
惟餘當路食生靈從將戶口資嚵口未委三丁稅幾丁
今日帝王親出狩白雲巗下好藏形
放猿(仁裕從事漢中有獻猿兒者憐其黠慧育之名曰野賓經年壯大跳擲頗爲患繋紅)
(綃於頸題詩送之)
放爾丁寧復故林舊來行處好追尋(一作舊時侣伴好相尋)月明
巫峽堪憐靜路隔巴山莫厭深(一作耐寒不憚霜中宿隐跡從教霧裏深)棲
宿(一作歸去)免勞青嶂夢躋攀應愜白雲心三秋果熟松梢
健任抱高枝徹曉吟
遇放猿再作(仁裕罷職入蜀行次漢江壖嶓冡廟前見一巨猿捨羣而前於道畔)
(古木間垂身下顧紅綃宛在以野賓呼之聲聲應立馬移時不覺惻然遂繼之一篇云)
嶓冢祠前漢水濱飲猿連臂下嶙峋漸來子細窺行客
認得依稀是野賓月宿縱勞羈絏夢松餐非復稲粱身
數聲腸斷和雲呌識是前時舊主人
句
鐵鎖寨門扃白日大張旗幟插青天(大散關)
御定全唐詩卷七百三十六
