欽定四庫全書
御定全唐詩卷二百二
沈宇
沈宇太子洗馬詩三首
武陽送别
菊黃蘆白雁初飛羌笛胡笳淚滿衣送君腸斷秋江水
一去東流何日歸
𢷬衣
日暮遠天青霜風入後庭洞房寒未掩砧杵夜泠泠
代閨人
楊柳青青鳥亂吟春風(一作花)香靄洞房深百花簾下朝
窺鏡明月窗前夜理琴
張鼎
張鼎司勲員外郎詩三首
江南遇雨
江天寒意少冬月雨仍飛出戶愁為聽從風灑客衣旅
魂驚處斷鄉信意中微幾日應晴去孤舟且欲歸
鄴城引
君不見漢家失統三靈變魏武争雄六龍戰盪海吞江
制中國迴天運斗應南面隐隐都城紫陌開迢迢分野
黃星見流年不駐漳河水明月俄終鄴國(一作城)宴文章
猶入管絃新帷座空銷狐兔塵可惜望陵歌舞處松風
四面暮愁人
僧舍小池
引出白雲根潺潺漲蘚痕冷光搖砌錫疎影露枝猿淨
帶凋霜葉香通洗藥源貝多文字古宜向此中翻
薛竒童(一作章)
薛竒童大理司直詩七首
擬古
沙塵朝蔽日失道還相遇寒影波上雲秋聲月前樹川
氣生暁夕野隂乍煙霧沈沈滮池水人馬不敢渡吮癰
世所薄挟纊恩難顧不見古時人中宵淚横注
和李起居秋夜之作
過庭聞禮日趨侍記言回獨卧玉窗前卷簾殘雨来高
秋南斗轉凉夜北堂開水影入朱戶螢光生綠苔簡成
良史筆年是洛陽才莫重白雲意時人許上台
吳聲子夜歌(一作崔國輔詩題云古意)
淨掃黃金階飛霜皓(一作皎)如雪下簾彈箜篌不忍見秋
月
塞下曲
驕虜初南下煙塵暗國中獨召李將軍夜開甘泉宫一
身許明主萬里總元戎霜甲卧不暖夜半聞邊風胡天
早飛雪荒徼多轉蓬寒雲覆水重秋氣連海空金鞍誰
家子上馬鳴角弓自是幽并客非論愛立功
雲中行
雲中小兒吹金管向晩因風一川滿塞北雲高心己悲
城南木落腸堪斷憶昔魏家都此方凉風觀前朝百王
千門暁映山川色雙闕遥連日月光舉杯稱夀永相保
日夕歌鐘徹清昊將軍汗馬百戰場天子射獸五原草
寂寞金輿去不歸陵上黃塵滿路飛河邊不語傷流水
川上含情歎落暉此時獨立無所見日暮寒風吹客衣
楚宮詞(一作怨詩)二首
禁苑春風起流鶯繞合歡玉窗通日氣珠箔捲輕寒楊
葉垂隂砌梨花入井闌君王好長袖新作舞衣寬
日晩梧桐落微寒入禁垣月懸三雀觀霜度萬秋門豔
舞矜新寵愁容泣舊恩不堪深殿裏簾外欲黃昏
楊諫
楊諫永樂丞詩二首
長孫十一東山春夜見贈
故人謝城闕揮手碧雲期谿月照隐處松風生興時舊
林日云暮芳草歲空滋甘與子成夢請君同所思
贈知已
江南折芳草江北贈佳期江闊水復急過江常苦遲蘋
白蘭葉青恐度先香時美人碧雲外寧見長相思
張萬頃
張萬頃開寳間進士詩三首
東溪待蘇戶曹不至
洛陽城東伊水西千花萬竹使人迷臺上柳枝臨岸低
門前荷葉與橋齊日暮待君君不見長風吹雨過青溪
登天目山下作
去歲離秦望今冬使楚關淚添天目水髮變海頭山别
母烏南逝辭兄雁北還宦遊偏不樂長為憶慈顔
送裴少府
夕膳望(一作思)東周晨装不少留酒中同樂事關外越離
憂座濕秦山雨庭寒渭水秋何當鷹隼擊来拂故林游
沈頌
沈頌無錫尉詩六首
旅次灞亭
閒琴開旅思清夜有愁心圓月正當戶微風猶在林蒼
茫孤亭上歷亂多秋音言念待明發東山幽意深
春旦歌
常聞嬴女玉簫臺奏曲情深彩鳳来欲登此地銷歸恨
却羨雙飛去不回
早發西山
游子空有懷賞心杳無路前程數千里乘夜連輕馭繚
繞松篠中蒼茫猶未曙遥聞孤村犬暗指人家去疲馬
懷澗泉征衣犯霜露喧呼谿鳥驚沙上或鶱翥娟娟東
岑月照耀獨歸慮
送人還吳
人心不忘鄉矧余客己久送君江南去秋醉洛陽酒贈
言幽徑蘭别思河堤柳征帆暮風急望望空延首
送金文學還日東
君家東海東君去因秋風漫漫指鄉路悠悠如夢中煙
霧積孤島波濤連太空冐險當不懼皇恩措爾躬
衛中作
衛風愉豔宜春色淇水清泠增暮愁總使榴花能一醉
終湏萱草暫忘憂
梁鍠
梁鍠官執戟天寳中人詩十五首
天長節
日月生天久年年慶一迴時平祥不去夀遠節長来連
吹千家笛同朝百郡杯願持金殿鏡處處照遺才
長門怨
妾命何偏薄君王去不歸欲令遥見悔樓上試春衣空
殿看人入深宮羨鳥飛翻悲因買賦索鏡照空輝
美人春卧(一作怨)
妾家巫峡陽羅幌(一作帳)寝蘭堂(一作銀牀)曉日臨窗久春風
引夢長落釵仍挂(一作猶罥)鬢微汗欲消黃縦使朦朧覺魂
猶逐楚王
名姝詠
阿嬌年未多弱體性能和怕重愁拈鏡憐輕喜曳羅臨
津雙洛浦對月兩嫦娥獨有荆王殿時時暮雨過
豔女詞
露井桃花發雙雙燕並飛美人姿態裏春色上羅衣自
愛頻開鏡時羞欲掩扉不知行路客遥惹五香歸
狷氏子
杏梁初照日碧玉後堂開憶事臨妆笑春嬌滿鏡臺含
聲歌扇舉顧影舞腰迴别有佳期處青樓客夜来
戲贈歌者
白晳歌童子哀音絶又連楚妃臨扇學盧女隔簾傳曉
燕喧喉裏春鶯囀舌邊若逄漢武帝還是李延年
七夕汎舟
雲端有靈匹掩映拂妆臺夜久應搖珮天高響不来片
歡秋始展殘夢曉翻催却怨填河鵲留橋又不(一作欲)迴
崔駙馬宅詠畫山水扇
畫扇出秦樓誰家贈列侯小含吳剡縣輕帶楚揚州揜
作山雲暮搖成隴樹秋坐来傳與客漢水又迴流
觀王美人海圖障子
宋玉東家女常懷物外多自從圖渤海誰為覓湘娥白
鷺栖脂粉頳魴躍綺羅仍憐轉嬌眼别恨一横波
聞百舌鳥
百舌聞他郡間關媚物華斂形藏一葉分響出千花坐
愛時褰幌行藏或駐車不湏應獨感三載已辭家
省試方士進恒春草
東吳有靈草生彼剡谿傍既亂莓苔色仍連䓿蓞香掇
之稱遠士持以奉明王北闕顔彌駐南山夀更長金膏
徒騁妙石髄莫矜良倘使霑涓滴還游不死方
代征人妻喜夫還
征夫走馬發漁陽少婦含嬌開洞房千日廢臺還挂鏡
數年塵面再新妆春風喜出今朝戶明月虚眠昨夜牀
莫道幽閨書信隔還衣總是舊時香
贈李中華
莫向嵩山去神仙多誤人不如朝魏闕天子重賢臣
詠木老人(一作傀儡吟一作詠窟磊子人西明皇雜錄云李輔國矯制遷明皇宮)
(戚戚不樂日一蔬食嘗詠此詩或云明皇所作)
刻木牽絲作老翁雞皮鶴髮與真同湏臾弄罷寂無事
還似人生一夢中
句
堂高憑上望宅廣乘車行(咏郭令公宅見封氏見聞錄)
御定全唐詩卷二百二
