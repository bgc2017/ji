欽定四庫全書
御定全唐詩卷七百三十五
和凝
和凝字成績鄆州須昌人舉進士唐天成中歴翰林學
士知貢舉所取皆一時之秀晉天福五年拜中書侍郎
同平章事入漢拜太子太傅封魯國公終於周凝為文
章以多為富有集百餘卷今編詩一卷
宫詞百首(第九十首第一句缺一字)
紫燎光銷大駕歸御樓初見赭黃衣千聲鼓定將宣赦
竿上金雞翅欲飛
北闕晴分五鳳樓嵩山秀色護神州洛河自契千年運
更擬波中出九疇
中興殿上曉光融一炷天香舞瑞風百辟虔心齊稽首
捲簾遥見御衣紅
日和風暖御樓時萬姓齊瞻八彩眉瑞氣祥烟籠細仗
閤門宣赦四方知
鳳吹鸞歌曉日眀豐年觀稼出神京封人爭獻南山夀
五色雲中御輦平
聖主臨軒待曉時穿花宫漏正遲遲雞人一唱乾坤曉
百辟分班儼羽儀
朦朧西月照池亭初夜椒房掩畫屏宫女相呼有何事
上樓同看老人星
紅泥椒殿綴珠璫帳蹙金龍窣地長紅獸慢然天色暖
鳳爐時復爇沈香
九重樓殿簇丹青高柳含烟覆井亭宫内不知今日幾
自来階下數堯蓂
寝殿香濃玉漏嚴雲隨凉月下西南帳前宫女低聲道
主上還應夢傅巖
遶殿鉤闌壓玉階内人輕語凭蔥薹皆言眀主垂衣理
不假朱雲傍檻來
顢頇冰面瑩池心風刮瑶階臘雪深怪得宫中無獸炭
步搖釵是辟寒金
蘭殿春融自靘笙玉顔風透象紗眀金簧如語鶯聲滑
可使雲和獨得名
蘭燭時將鳳髓添寒星遥映夜光簾龍樓露著鴛鴦瓦
誰近螭頭擲玉籖
玉甃蓮池春水平小魚雙竝錦鱗行内中知是黃河樣
九曲今年徹㡳清
真珠簾外靜無塵耿耿涼天景象新金殿夜深銀燭晃
宫嬪来奏月重輪
魚犀月掌夜通頭自著盤鶯錦臂韝多把沈檀配龍麝
宫中掌浸十香油
香雲雙颭玉蝉輕侍從君王苑裏行嘉瑞忽逢連理木
一時跪拜賀文眀
金鸞雙立紫檀槽暖殿無風韻自高含笑試弹紅蘂調
君王宣賜酪櫻桃
斑簟如霞可殿鋪更開新進瑞蓮圖誰人築損珊瑚架
子細看時認瀝蘇
金盆初曉洗纖纖銀鴨香焦特地添出戶忽看春雪下
六宮齊捲水晶簾
暖金盤裏點酥山擬望君王子細看更向眉中分曉黛
巖邊染出碧琅玕
雲母屏前繡柱衣龍牀閑卷諫書幃黃金檻外螭頭活
日照紅蘭露未晞
樓西殘月尚朧明中禁雞人報曉聲清旦司天臺進状
夜来晴霽泰階平
纖轡摩軒響佩環銀臺門外集鴛鸞三鐘五鼔祥烟斂
日照仙人捧露盤
司膳厨中也禁烟春宫相對畫秋千清眀節日頒新火
蠟炬星飛下九天
宫木交芳色盡深和風輕舞早鶯唫侍臣不異東方朔
應喜仙桃滿禁林
貢橘香勻䩋&KR0008;容星光初滿小金籠近臣押賜諸王宅
拜了方開敕字封
獻夀朝元欲偃戈航深梯險競駢羅若論萬國来朝日
比竝塗山更較多
艷陽風景簇神州杏蘂桃心照鳳樓遥望青青河畔草
幾多歸馬與休牛
鑾輿觀稼晚方歸日月旗中見御衣萬姓焚香惟頂禮
瑞雲隨繖入宫闈
宫庭皆應紫微垣壮麗宸居顯至尊赤子顒顒瞻父母
已將仁德比乾坤
三農皆已闢田疇又見金門出土牛塊雨條風符聖化
嘉禾看却報新秋
進食門前水陸陳大官齋潔貢時新眀君宵旰分甘處
便索金盤賜重臣
層臺金碧惹紅霞仙掌亭亭對月華昨夜盤中甘露滿
婕妤爭去奏官家
水殿垂簾冷色凝一牀珍簟展春冰才人侍立持團扇
金縷雙龍貼碧藤
香鴨烟輕爇水沈雲鬟閑墜鳳犀簮珠簾半捲開花雨
又見芭蕉展半心
鶯錦蝉羅撒麝臍狻㹸輕噴瑞烟迷紅酥點得香山小
卷上珠簾日未西
錦褥花眀滿殿鋪宫娥分坐學樗蒲欲教官馬衝關過
呪願纖纖早擲盧
小樓花簇鈿山低金雉雙来蹋馬齊誇向傍人能彩戲
朝來贏得鷺鷥犀
紅鬃白馬嫩龍飛天廐供来入紫微遥見玉階嘶不已
應緣認得赭黃衣
班定千牛立受宣佩刀搢笏鳳墀前一聲不坐祥雲合
鴛鷺依行拜兩邊
三殿香濃曉色来祥鸞威鳳待門開鏘金佩玉趨丹陛
總是和羹作礪才
兩番供奉打毬時鸞鳳分廂錦繡衣虎驟龍騰宫殿響
驊騮爭趁一星飛
鳳池冰泮岸莎勻柳眼花心雪裏新都是九重和暖地
東風先報禁園春
紫氣氤氲滿帝都映樓眀月鎖金鋪銀泥殿裏嫌紅燭
教近龍床著火珠
地衣初展瑞霞融繡帽金鈴舞舜風吹竹弹絲珠殿響
墜仙雙降五雲中
錦策勻鋪寒玉齊星鎚高運日通犀鏗金曲罷春冰碎
跪拜君王粉面低
珠簾静卷水亭凉玉蘂風飄小檻香幾處按歌齊入破
雙雙雛燕出宫墻
宫娥觧禊豔陽時鷁舸蘭橈滿鳳池春水如藍垂柳醉
和風無力褭金絲
白玉階前菊蘂香金杯仙醖賞重陽層臺雲集梨園樂
獻夀聲聲祝萬康
天籟吟風社燕歸渚蓮香老碧苔肥夜来霜墜梧桐葉
諸殿平眀進御衣
鑪爇香檀獸炭癡真珠簾外雪花飛六宫進酒堯眉夀
舞鳳盤龍滿御衣
雲行風靜早秋天競遶盆池蹋采蓮罨畫披袍從窣地
更尋宫柳看鳴蝉
闌珊星斗綴珠光七夕宫嬪乞巧忙總上穿針樓上去
競看銀漢灑瓊漿
寶瑟凄鏘夜漏餘玉階閑坐對蟾蜍秋光寂歴銀河轉
已見宫花露滴疎
春風金褭萬年枝簇白團紅爛漫時宫女競思遊御苑
大家齊奏聖人知
乾文初見泰階平日月常遵閣道行昨夜仰觀垂象正
拱辰星宿轉分眀
鏘鏘濟濟赴延英漸近重瞳目轉眀君聖臣賢魚水契
鴻基湏賀永清平
天廐驂騑集嫩龍雪光相照曉嘶風昂頭步步金鞍稳
掌扇花前御路中
金吾細仗儼威儀聖旨凝旒對遠夷曉日曈曨瞻玉案
丁東環珮滿彤墀
正旦垂旒御八方蠻夷無不奉梯航羣臣舞蹈稱觴處
雷動山呼萬歲長
聖主躬耕在籍田公卿環衛待豐年五風十雨餘糧在
金殿惟聞奏舜絃
聖日垂科委所司英才咸喜遇眀時春官進榜鶯離谷
月殿香殘桂魄枝
天街香滿瑞雲生紅繖凝空景日明先遣五坊排獵騎
為民除害出神京
内宴初開錦繡攅教坊齊奏萬年歡簫韶響亮春雲合
日照堯階舞瑞鸞
視草詞臣直玉堂對来新賜錦袍香班資最在雲霄上
長是先迎日月光
玉殿朦朧散曉光金龍高噴九天香摵鞭聲定初開扇
百辟齊呼萬歲長
五色卿雲覆九重香烟高舞御鑪中含元殿裏行仁德
四海車書已混同
欲封丹詔紫泥香朱篆龍文御印光汘渙絲綸出丹禁
便從天上鳳銜將
越溪姝麗入深宫儉素皆持馬后風盡道君王修聖德
不勞辭輦與當熊
早梅初向雪中眀風惹竒香粉蘂輕誰道落花堪靧面
競来枝上采繁英
暖殿竒香馥綺羅窗間初學繡金鵝纔經冬至陽生後
今日工夫一綫多
金井澄泉玉液香瑠璃深殿自清凉温湯頭進瓜初熟
後至宫嬪未得嘗
繡闥雕甍列錦閨珍奇惟待鳳凰棲杏梁烜赫晴霞展
時見空虚墜燕泥
龍鳳金鞍軟玉鞭雪花光照錦連乾駕頭直指西郊去
曉日寒生講武天
戛雲樓上定風盤雀躍猨跳總不難要對君王逞輕捷
御樓時擬上雞竿
停稳春衫窣地長通天犀帶綴金章近臣銜命離丹禁
高捧恩波灑萬方
垂黎玉押春簾卷不夜珠樓曉鑑開袍袴宫人走迎駕
東風吹送御香来
金吾勘契自通官樓上初聞唱刻閑金殿香高初喚仗
數行鴛鷺各趨班
螺髻凝香曉黛濃水精鸂䳵颭輕風金釵斜戴宜春勝
萬歲千秋遶鬢紅
縷金團扇對纖絺正是深宫捧日時要對君王說幽意
低頭佯念婕妤詩
結金冠子學梳蟬碾玉蜻蜓綴鬢偏寝殿垂簾悄無事
試香閑立御爐前
金馬詞臣夜受宣授毫交直八花磚白麻草了初呈進
稱旨絲綸下九天
平眀光政便門開已見忠臣早入來自是樞機符造化
大羅天上曜三台
紅羅窗裏繡偏慵嚲䄂閑隈碧玉籠蘭殿春晴鸚鵡睡
結條釵颭落花風
曉光初入右銀臺鴛鷺分班唘沃来如水如魚何際會
盡言金鼎得鹽梅
立名金馬近堯階盡是家傳八斗才麻尾尚猶龍字濕
便從天上鳳銜來
狻猊鎮角舞筵張鸞鳳花分十六行輕動玉纖歌遍慢
時時偷眼看君王
邊藩(闕)宴賀休征細仗初排舜日眀坐定兩軍呈百戲
樂臣低折賀昇平
碧羅冠子簇香蓮結勝雙銜利市錢花下貪忙尋百草
不知遺却蹙金蟬
蘭省初除傅粉郎靜端霜簡入鴛行眀廷轉制渾無事
朝下空餘雞舌香
采訪寧遺草澤人詔搜無不降蒲輪集賢殿裏開爐冶
待把黃金鑄重臣
紅玉纖纖捧暖笙絳唇呼吸引春鶯霓裳曲罷君王笑
宜近前来與改名
繡額朱門插艾人羞將角黍近香唇平眀朝下誇宣賜
五色香絲繋臂新
芙蓉冠子水精簮閑對君王理玉琴鷺頸鶯唇勝仙子
步虚聲細象窗深
金馬門開侍從歸御香猶惹賜来衣曉光滿院金魚冷
紅藥花擎宿露飛
便殿朝回卸玉簮競来芳檻摘花心風和難捉花中蝶
却向窗間弄繡針
君王朝下未梳頭長暈殘眉侍鑑樓扼臂交光紅玉軟
起来重擬理箜篌
九重天上實難知空遣微臣役夢思葵藿一心期捧日
強搜狂斐擬宫詞
漁父歌
白芷汀寒立鷺鷥蘋風輕翦浪花時煙羃羃日遲遲香
引芙蓉惹釣絲
楊柳枝
軟碧遥烟似送人映花時把翠眉嚬青青自是風流主
慢颭金絲待洛神
瑟瑟羅裙金縷腰黛眉隈破未重描醉来齩損新花子
拽住仙郎盡(儘同)放嬌
鵲橋初就咽銀河今夜仙郎自姓和不是昔(一作當)年攀
桂樹豈能月裏索姮娥
觧紅歌(唐有兒童觧紅之舞)
百戲罷五音清觧紅一曲新教成兩個瑶池小仙子此
時奪却柘枝名
題鷹獵兔畫
雖是丹青物沈吟亦可傷君誇鷹眼疾我憫兔心忙豈
動騷人興惟增獵客狂鮫綃百餘尺爭及製衣裳
醴泉院
萬山嵐靄簇洋城數處禅齋盡有名古栢八株堆翠色
靈泉一泒逗寒聲暫遊頗愛閑滋味久住翻嫌俗性情
珍重支公每相勉我扵儒行也修行
興勢觀
山名興勢鎮梁洋儼有真風福此方瘦柏握盤籠殿紫
靈泉澄潔浸花香暫遊頗愛閑人少久住翻嫌白日忙
只向五千文字内願成金骨住仙鄕
洋川
華夷圖上見洋川知在青山綠水邊官閑最好遊僧舍
江近應湏買釣船
句
先生自舞琴(三樂逹節)波上人如潘玉兒掌中花似趙飛
燕(採蓮曲樂以上竝見書)
御定全唐詩卷七百三十五
