欽定四庫全書
御定全唐詩卷八十六
張說
奉和聖製賜諸州刺史應制以題坐右
文明遍禹跡鰥寡逹堯心正在親人守能令王澤深朝
廷多秀士鎔鍊比精金犀節同分命熊軒各外臨聖主
賦新詩穆若聽薰琴先言教為本次言則是欽三時農
不奪午夜犬無侵願使天㝢内品物遂浮沈寄情羣飛
鶴千里一揚音共躡華胥夢龔黃安足尋
奉和聖製送宇文融安輯戶口應制
至德臨天下勞情遍九圍念茲人去本蓬轉將何依外
避征戍數内傷親黨稀嗟不逄明盛胡能照隱微柏臺
簡行李蘭殿錫朝衣别曲動秋風恩令生春輝使出四
海安詔下萬心歸怍非䕫龍佐徒歌鴻雁飛
奉和聖製過晉陽宫應制
太原俗尚武高皇初奮庸星軒三晉躔土樂二(一作一)堯
封北風遂舉鵬西河亦上龍至德起王業繼明頼人雍
六合啓昌期再興廣聖蹤傳呼大駕來文物如雲從連
營火百里縱觀人千重翠華渡汾水白日臨崒(一作䍐)峰
枌榆恩賞洽桑梓舊情恭往運感不追清時惜難逢詩
發尊祖心頌刊盛德容願君及春事廽輿綏萬邦
奉和聖製行次成臯(太宗擒竇建德處)應制
夏氏階隋亂自言河朔雄王師進糓水兵氣臨山東前
埽成臯陣却下洛陽宫義合帝圖起威加天㝢同軒臺
百年外虞典一廵中戰龍思王業倚馬賦神功
奉和聖製温湯對雪應制
瑞雪帶寒風寒風入隂琯隂琯方凝閉寒風復凄斷宫
似瑶林匝庭如月華滿王賡(一作歎)挾纊詞非近温湯(一作)
(温泉)暖
奉和聖製義成校獵喜雪應制
文教資武功郊畋閱邦政不知仁育久徒看禽獸盛夜
霰氛埃滅朝日山川淨綽仗飛走繁抨絃筋角勁帝射
參神道龍馳合人性五豝連一發百中皆先命勇爵均
萬夫雄圖羅七聖星為吉符老雪作豐年慶喜聽行獵
詩威神入軍令
清明日詔宴寧王山池賦得飛字
今日清明宴佳境惜芳菲搖揚花雜下嬌囀鸎亂飛綠
渚傳歌榜紅橋度舞旂和風偏應律細雨不霑衣承恩
如改火春去春來歸
四月十三日詔宴寧王亭子賦得好字
何許承恩宴山亭風日好綠嫩鳴鶴洲隂穠鬪雞道果
思夏來茂花嫌春去早行樂無限時皇情及芳草
藥園宴武輅沙將軍賦得洛字
東第乘餘興南園晏清洛文學引鄒枚歌鐘陳衛霍風
高大夫樹露下將軍藥待聞出塞還丹青上麟閣
修書院學士奉敕晏梁王宅賦得樹字
虎殿成鴻業猿巖題鳳賦既荷大君恩還蒙小山遇秋
吹迎絃管凉雲生竹樹共惜朱邸歡無辭洛城暮
夕宴房主簿舍(并序)
旅聽清館崇扃嚴鑰巖雲暗山微月白夜悄羣動
之俱息感孤鴻之遠音有美房公霞海其量友我
以絲竹好我以樽俎紓藴結之雅懷豁幽曠之陳
意滿堂既醉因賦是詩
歲晏關雍空風急河渭冰薄遊羇物役微尚愜遠憑旅
館月宿永閉扄雲思興伊人美修夜朋酒惠來稱交談
既清雅琴吹亦凄凝不逢君蹇涸幽意長鬱烝
行從方秀川與劉評事文同宿
方秀美盤遊頻年降天䍐水共伊川接山將闕門斷捧
日照恩華攀雲引疲散野宿霜入帳孤衾寒不暖静聞
宫漏疎卧視庭月滿開爐命温酎中夜發清管風送關
山長氣遒星歲短寓言情思愜適興真意坦寰中病羈
掛方外嫌縱誕願君樂盛時無嗟帶纕緩
送郭大夫元振再使吐蕃
犬戎廢東獻漢使馳西極長策問酋渠猜(一作攜)阻自夷
殛容髮徂邊歲旌裘敝海色五年一見家妻子不相識
武庫兵猶動金方事未息遠圖待才智苦節輸筋力脱
刀贈分手書帶加餐食知君萬里侯立功在異域
送李侍郎迥秀薛長史季㫤同賦得水字
漢郡接胡庭幽并對烽壘旌旗按部曲文武惟卿士薛
公善籌畫李相威邊鄙中冀分兩河長城各萬里藉馬
黃花塞蒐兵白狼水勝敵在安人為君汗青史
别平一師
王子不事俗高駕眇難追茅土非屑盻傾城無樂資宴
坐深林中三世同一時皎皎獨往心不為塵網欺朅來
己復去今去何來思廻首謝同行勤會安請期
送王光庭
同居洛陽陌經日懶相求及爾江湖去言别悵悠悠楚
雲眇羈翼海月倦行舟愛而不可見徒嗟芳歲流
新都南亭送郭元振盧崇道(一作盧崇道詩題云新都南亭送郭)
(大元振)
竹徑女蘿蹊蓮洲文石隄静深人俗斷尋玩往還迷碧
潭秀初月素林驚夕棲褰幌納蟾影理琴聽猿啼佳辰
改宿昔勝寄坐暌攜長懷賞心愛如玉復如珪
贈崔公
我聞西漢日四老南山幽長歌紫芝秀高卧白雲浮朝
野(一作市)光塵絶榛蕪年貌秋一朝驅駟馬連轡入龍樓
昔遯高皇去今從太子遊行藏惟聖節福禍在人謀卒
能匡惠帝豈不頼留侯事隨年代遠名與圖籍留平生
欽淳德慷慨景前修蜯蛤伺(一作想)隂兔蛟龍望斗牛無
嗟異飛伏同氣幸相求
贈趙公
湘東股肱守心與帝鄉期舟楫中途蹇風波復來思嘉
我常聯翼金貂侍玉墀迹參前馬聖(黃帝遇牧馬童子稱天師而退)名
綴鬻熊師寒暑一何速山川遠間之寧知洞庭上獨得
平生時精意微絶簡從權討妙棋林壑為予請紛靄發
華滋流賞忽已散驚帆杳難追送君在南浦侘傺投此
詞
贈趙侍御
禄放跡異端偏荒事同蹇苟忘風波累俱會雲壑踐險
式壓西湖僑廬對南峴夜樓江月入朝幌山雲捲山勢
遠濤連江途斜漢轉坐嘯予多暇行吟子獨善並轡躧
郊郭方舟玩遊演虚聲萬籟分水色千里辨不知岸隂
謝再見春露泫綠壤發欣顔華年助蟲篆上世時難接
古人情可選泊渚煩為媒多才怨成褊長沙鵩作賦任
道可知淺請從三己心榮辱兩都遣
答李伯魚桐竹
結廬桐竹下室邇人相深接垣分竹徑隔戶共桐隂落
花朝滿岸明月夜披林竹有龍鳴管桐留鳳舞琴竒聲
與高節非吾誰賞心
寄姚司馬
共君春種瓜本期清夏暑瓜成人己去失望將誰語裛
露摘香園感味懷心許偶逢西風便因之寄鄂渚
代書答姜七崔九
婀娜金閨樹離披野田草雖殊兩地榮幸共三春好花
殊鳥飛處葉鏤蟲行道眞心獨感人惆悵令人老
代書寄吉十一
一雁雪上飛値我衡陽道口銜離别字遠寄當歸草目
想春來遲心驚寒去早憶鄉乘羽翮慕侣盈懷抱零落
答故人將隨江樹老
代書寄孽四
孤雁東飛來寄我紋與素紋足經三象素當綜羣務遠
見故人心一言重千金答之綵毛翰繼以瑶華音歲寒
衆木改松柏心常在
過蜀道山
我行春三月山中百花開披林入峭蒨攀磴陟崔嵬白
雲半峰起清江出峽來誰知高深意緬邈心幽哉
蜀路二首
雲埃夜澄廓山日曉晴鮮葉落蒼江岸鴻飛白露天磷
磷含水石羃羃覆林煙客心久無緒秋風殊未然
徭蜀時未改别家鄉念盈憶昨出門日春風發鮮榮及
兹旋轅地秋風滿路生昏曉思魏闕夢寐還秦京秦京
開朱第魏闕垂紫纓幽獨玄虚閣不聞人馬聲藝業為
君重名位為君輕玉琴知調苦(一作古)寶鏡對膽清鷹飢
常啄腥鳳飢亦待瓊於君自有屬物外豈能輕
再使蜀道
眇眇葭萌道蒼蒼褒斜谷煙壑爭晦深雲山共重複古
來風塵子同眩望鄉目芸閣有儒生軺車倦馳逐青春
客岷嶺白露搖江服歲月鎮羇孤山川俄反覆魚遊戀
深水鳥遷戀喬木如何别親愛坐去文章國蟋蟀鳴戶
庭蠨蛸網琴筑
江路憶郡
霧斂江早明星翻漢將沒卧聞峽猿響起視榜人發倚
棹攀岸篠憑船弄波月水宿厭洲渚晨光屢揮忽林澤
來不窮煙波去無歇結思笙竽里搖情遊俠窟年貎不
暫留歡愉及玄髮雲濤戀山海禽馬懷燕越自非行役
人安知慕城闕
過漢南城歎古墳
舊國多陵墓荒凉無歲年洶湧蔽平岡泊若波濤連上
世千金子潜卧九重泉松柏剪無餘碑記滅罔傳葬於
不毛地咸謂楚先賢事盡情可識使人心悵然
至尉氏
夕次阮公臺嘯歌臨爽塏高名安足頼故物今皆改吾
兄昔兹邑遺愛稱賢宰桑中雉未飛屋上烏猶在途逢
舊甿吏城有同寮宷望塵遠見迎(一作遠見咸相迎)拂館來欣
待慈惠留千室友于存四海始知魯衛間優劣相懸倍
襄州景空寺題融上人蘭若
高名出漢隂禪閣跨香岑衆山既圍繞長川復廻臨雲
峰曉靈變風木夜虚吟碧湫龍池滿蒼松虎徑深舊知
青巖意偏入杳冥(一作冥窅)心何由侣飛錫從此脫朝簮
廵邊在河北作
撫劔空餘勇彎弧遂無力老去事如何據鞍長歎息故
交索將盡後進稀相識獨憐半死心尚有寒松直
入海二首
乘桴入南海海曠不可臨茫茫失方面混混如凝隂雲
山相出沒天地互浮沈萬里無涯際云何測廣深潮波
自盈縮安得會虚心
海上三神山逍遥集衆仙靈心豈不同變化無常全龍
伯如人類一釣兩鰲連(一作懸)金臺此淪沒玉真時播遷
問子勞何事江上泣經年隰中生紅草所美非美然
相州山池作
嘗懷謝公詠山水陶嘉月及此年事衰徒看衆花發觀
魚樂何在聽鳥情都歇星漢流不停蓬萊去難越鄴中
秋麥秀淇上春雲沒日見塵物空如何静心闕
岳州作
夜夢雲闕間從容簪履列朝遊洞庭上緬望京華絶潦
收江未清火退山更熱重欷視欲醉懵滿氣如噎器留
魚鼈腥衣點蚊䖟血髮白思益壯心玄用彌拙冠劍日
苔蘚琴書坐廢撤唯有報恩字刻意長不滅
岳州行郡竹籬
山郡不溝郭荒居無翳壅愛人忠主利善守閉為勇苟
非小勤瘁安得期逸寵版築恐土疎蓑城嫌役重藩柵
聊可固筠篁近易奉差池截浦沙繚繞緣隈壠矗似長
雲亘森如高戟聳預絶豺狼憂知免牛羊恐閭里寬矯
步榛藂恣踏踵始果遊處心終日成閒拱
遊洞庭湖湘
緬邈洞庭岫葱蒙水霧色宛在太湖中可望不可即剖
竹守窮渚開門對竒域城池自縶籠纓綬為徽纆靡日
不思往經時始願克飛棹越溟波維舟恣攀陟䆗窱入
雲步﨑嶇倚松息巖壇有鶴過壁字無人識滴石香乳
溜垂崖靈草植玩幽輕霧阻討異忘曛逼寒沙際水平
霜樹籠煙直空宫聞莫覩地道窺難測此處學金丹何
人生羽翼誰傳九光要幾拜三仙職紫氣徒想像清潭
長眇默霓裳若有來覯我雲峰側
㴩湖山寺
楚老遊山寺提攜觀畫壁揚袂指辟支睩眄相鬭鬩險
哉透撞兒千金賭一擲成敗身自受傍人那歎息
出湖寄趙冬曦
西泛平湖盡參差入亂山東瞻岳陽郡汗漫太虚間窘
步同行樂遒文互屢看山戍上雲桂江亭臨水關川途
倏忽間風景依如昨湘浦未賜環荆門猶主諾何時與
美人(一作得余美)載酒遊宛洛
岳陽早霽南樓
山水佳新霽南樓玩初旭夜來枝半紅雨後洲全綠四
運相終始萬形紛代續適臨青草湖再變(一作鼓)黃鸎曲
地穴穿東武江流下西蜀歌聞枉渚邅舞見長沙促心
阻意徒馳(一作心遠居無陋)神和生自足白髮悲上春知常謝
先(一作元)欲
岳陽石門墨山二山相連有禪堂(一作道)觀天下
絶境
囷輪江上山近在華容縣常涉巴丘首天晴遥可見佳
遊屢前諾芳月愆幽眷及此符守移歡言臨道便既攜
賞心客復有送行掾竹徑入隂窅松蘿上空蒨草共林
一色雲與峰萬變探窺石門斷緣越沙間轉兩山勢争
雄峰巘相顧眄藥妙靈仙寶境華巖壑選清都西淵絶
金地東敞宴池果接園畦風煙邇臺殿高尋去石頂曠
覽天宇遍千山紛滿目百川豁對面騎來雲氣迎人去
鳥聲戀長揖桃源士舉世同企羡
和尹&KR1026;秋夜遊㴩湖
坐嘯人事閒佳遊野情發山門送落照湖口昇微月林
尋猿狖居水戲黿鼉穴朔風吹飛雁芳草亦云歇
五君詠五首(并序)
逹志美類刺異感義哀事顔氏之心也擬焉
魏齊公元忠
齊公生人表迥天聞鶴唳清論早揣摩玄心晩超詣入
相廊廟静出軍沙漠霽見深呂禄憂舉後陳平計甘心
除君惡足以報先帝
蘇許公瓌
許公信國楨克美具瞻情百事資朝問三章廣世程處
高心不有臨節自為名朱戶傳新戟青松拱舊塋凄凉
丞相府餘慶在玄成
李趙公嶠
李公實神敏才華乃天授睦親何用心處貴不忘舊故
事遵臺閣新詩冠宇宙在人忠所奉惡我誠將宥南浦
去莫歸嗟嗟蔑孫秀
郭代公元振
代公舉鵬翼懸飛摩海霧志康天地屯適與雲雷遇興
喪一言决安危萬心注大勲書王府舛(一作窄)命淪江路
勢傾北夏門哀靡東平樹
趙耿公彥昭
耿公山嶽秀(一作靈)才傑心(一作思遠神)亦妙鷙鳥峻標立哀
(一作良)玉扣(一作振)清調協贊休明啓恩華日月照何意瑶
臺雲風吹落江徼湘流下潯陽灑淚一投弔
遊龍山静勝寺
每上襄陽樓遥望龍山樹鬱茀吐岡嶺微蒙在煙霧下
車歲己成飾馬閒(一作問)餘步苦霜裛野草愛日揚江煦
雲對石上塔風吹(一作入)松下路禪室宴三空神祠同(一作)
(圖)六趣兒童共戲謔猿鳥相驚顧南識桓公(一作恒山)臺北
望先賢墓世上人何在時聞心不住但傳無盡燈可使
有情悟
一柱觀
舊說江陵觀初疑神化來空山結雲閣綺靡隨風回奈
何任一柱斯焉容衆材竒功非長世今餘草露臺
登九里臺是樊姬墓
楚國所以霸樊姬有力焉不懷沈尹禄誰諳(一作進)叔敖
賢萬化茫無在孤墳獨巋然北分陽臺陌南識郢城阡
漠漠渚宫樹蒼蒼雲夢田登高形勝出訪古令名傳自
我來符守因君樹蕙荃詩書將變俗絺纊忽彌年志闡
(一作闌)三折後愁値二毛前佇立帝京路遥心寄此篇
過懷王墓
吚嚘(一作喔吚)不可信以(一作似)此敗懷王客死嶤關路返葬
岐江陽啼狖抱山月飢狐獵野霜一聞懷沙事千載盡
悲凉
聞雨
多雨絶塵事寥寥入太玄城隂疎復合簷滴斷還連念
我勞造化從來五十年悞將心徇物近得還自然閒居
草木侍虚室鬼神憐有時進美酒有時泛清絃聲眞不
世識心醉豈言詮
夜坐
懷哉四壁時未有五都價百金誰見許斗酒難為貰落
花生芳春孤月皎清夜復逢利交客題戶遥相謝
山夜聞鐘
夜卧聞夜鐘夜静山更響霜風吹寒月䆗窱虚中上前
聲既舂容後聲復晃盪聽之如可見尋之定無像信知
本際空徒掛生滅想
冬日見牧牛人擔青草歸
塞上綿應折江南草可結欲持梅嶺花遠競榆關雪日
月無他照山川何頓别苟齊兩地心天問將安說
詠鏡
寶鏡如明月出自秦宫樣隐起雙蟠龍銜珠儼相向常
恐君不察匣中委清量積翳掩菱花虚心蔽塵狀倘蒙
羅袖拂光生玉臺上
詠瓢
美酒酌懸瓢眞淳好相映蝸房卷墮首鶴頸抽長柄雅
色素而黃虚心輕且勁豈無雕刻者貴此成天性
雜詩四首
抱薰心常焦舉旆心常搖天長地自久歡樂能幾朝君
看西陵樹歌舞為誰嬌
山閒苦積雨木落悲時遽賞心凡幾人良辰在何處觸
石滿堂侈灑我終夕慮客鳥懷主人銜花未能去剖珠
貴分明琢玉思堅貞要君意如此終始莫相輕
問子青霞意何事留朱軒自言心遠俗未始迹辭喧過
蒙良時幸側息吏途煩簪纓非宿好文史棄前言夕卧
北窗下夢歸南山園白雲慙幽谷清風愧泉源十年兹
賞廢佳期今復存掛冠謝朝侣星駕别君門
默念羣疑起玄通百慮清初心滅陽豓復見湛虚明悟
滅心非盡求虚見後生應將無住法修到不成名
和張監遊終南
宿懷終南意及此語雲峰夜聞竹澗静曉望林嶺重春
煙生古石時鳥戲幽松豈無山中賞但畏心莫從
古泉驛(於陵仲子宅也)
昔聞陳仲子守義辭三公身賃妻織屨樂亦在其中豈
無窮賤苦羞與傾巧同長白臨河上於陵入濟東我行
弔遺跡感歎古泉空
河上公
尊師厭塵去精魄知何明形氣不復生(一作往)弟子空傷
情濟北神如在淮南藥未成共期終莫遂寥落兩無成
(一作名)
奉和聖製初入秦川路寒食應制
上陽柳色喚春歸臨渭桃花拂水飛總為朝廷廵幸去
頓教京洛少光輝昨從分陜(一作汾硤)山南口馳道依依漸
花柳入關正投寒食前還京遂落清明後路上天心重
豫遊御前恩賜特風流便幕那能鏤鷄子行宫善巧帖
毛毬渭橋南渡花如撲麥隴青青(一作草草)斷人目漢家行
樹直新豐秦地驪山抱温谷香池春溜水初平預歡浴
日照京城今歲隨宜過寒食明年陪宴作清明
時樂鳥篇(并序)
伏見天恩以靈異鸚鵡及能延京所述篇出示朝
列臣按南海異物志有時樂鳥鳴云太平天下有
道則見驗其圖丹首紅臆朱冠綠翼鸎領文背糅
以五色今此鳥本南海貢來與鸚鵡狀同而毛尾
全異其心聰性辨護主報恩固非凡禽實瑞經所
謂時樂鳥延京雖叙其事未正其名望編國史以
彰聖瑞臣竊同延京獻詩一首
舊傳南海出靈禽時樂名聞不可尋形貎乍同鸚鵡類
精神别禀鳳凰心千年待聖方輕舉萬里呈才無伴侣
紅茸糅繡好毛衣清泠謳鵶好言語内人試取御衣牽
啄手暝聲不許前心願陽烏恒保日志嫌隂鶴欲凌天
天情玩訝良無己察圖果見祥經裏本持符瑞驗明王
還用文章比君子自憐弱羽詎堪珍喜共華篇來示人
人見嚶嚶報恩鳥多慚碌碌具官臣
安樂郡主花燭行
青宫朱邸翊皇闈玉葉瓊蕤發紫微姬姜本來舅甥國
卜筮俱道鳳凰飛星昴殷冬獻吉日夭桃穠李遥相匹
鸞車鳳傳王子來龍樓月殿天孫出平臺火樹連上陽
紫炬紅輪十二行丹爐飛鐵馳炎㷔炎霞爍電吐明光
綠軿(一作屏)紺幰紛如霧節鼓清笳前啓路城隅靡靡稍
東還橋上鱗鱗轉南渡五方觀者聚中京四合塵煙漲
洛城商女香車珠結網天人寶馬玉繁纓百壺渌酒千
斤肉大道連延障錦軸先祝聖人夀萬年復禱宜家承
百禄珊瑚刻盤青玉尊因之假道入梁園梁園山竹凝
雲漢仰望高樓在天半翠幕蘭堂蘇合薰珠簾掛戶水
波紋别起芙蓉織成帳金縷鴛鴦兩相向罽茵飾地承
琱履花燭分階移錦帳織女西垂隱燭臺雙童連縷合
歡杯藹藹綺庭嬪從列娥娥紅粉扇中開黃金兩印雙
花綬富貴婚姻古無有清歌棠棣美王姬流化邦人正
夫婦
離會曲
何處送客洛橋頭洛水泛泛中行舟可憐河樹葉萎蕤
關關河鳥聲相思街鼓喧喧日將(一作云)夕去棹歸軒兩
相廹何人送客故人情故人今夜何處客
鄴都引
君不見魏武草創爭天禄羣雄睚眦相馳逐晝攜壯士
破堅陣夜接詞人賦華屋都邑繚繞西山陽桑榆汗漫
漳河曲城郭為虚人代改但有西園明月在鄴傍高塜
多貴臣娥眉&KR1863;(一作曼)睩共灰塵試上銅臺歌舞處唯有
秋風愁殺人
城南亭作
珂馬朝歸連萬石矟門洞啓親迎客北堂珍重琥珀酒
庭前列肆茱萸席長袖遲回意緒多清商緩轉日騰波
舊傳比翼侯家舞新出將雛主第歌漢家絳灌餘兵氣
晉代浮虚安足貴正逢天下金鏡清偏加日飲醇醪意
誰復遨遊不復歸閒庭莫畏不芳菲會待城南春色至
竟將花柳拂羅衣
同趙侍御乾湖作
江南湖水咽山川春江溢入共湖連氣色紛淪横罩海
波濤鼓怒上漫天鱗宗殼族嬉為府弋叟罛師利焉聚
攲帆側柁弄風口赴險臨深繞灣浦一灣一浦悵邅廻
千曲千溠怳迷哉乍見靈妃含笑往復聞遊女怨歌來
暑來寒往運洄洑潭生水落移陵谷雲間墜翮散泥沙
波上浮查棲樹木昨暮飛霜下北津今朝行雁度南濱
處處溝洚清源竭年年舊葦白頭新天地盈虚尚難保
人間倚伏何須道秋月皛皛泛澄瀾冬景青青步纖草
念君宿昔觀物變安得躊蹰不衰老
廵邊在河北作
去年六月西河西今年六月北河北沙場磧路何為爾
重氣輕生知許國人生在世能幾時壯年征戰髮如絲
會待安邊報明主作頌封山也未遲
贈崔二安平公樂世詞
十五紅粧侍綺樓朝承握槊夜藏鉤君臣一意金門寵
兄弟雙飛玉殿遊寧知宿昔恩華樂變作瀟湘離别愁
地濕莓苔生舞袖江聲怨歎入箜篌自憐京兆雙眉撫
會待南來五馬留
送尹補闕元凱琴歌(公善琴)
鳳哉鳳哉啄琅玕飲瑶池棲崑崙之山哉中國有聖人
感和氣飛來飛來自歌自舞先王冊府麒麟之臺羇雌
衆雛故山曲其鳴喈喈其鳴喈喈欲往銜之歘去來去
别鸞鳳心徘徊明年阿閣梧桐花葉開羣飛鳳歸來羣
飛鳳歸來
送考功武員外學士使嵩山署舍利塔
懷玉泉戀仁者寂滅真心不可見空留影塔嵩巖下寶
王四海轉千輪金曇百粒送分身山中二月娑羅會虚
唄遥遥愁思人我念過去微塵劫與子禪門同正法雖
在神仙蘭省間常持清淨蓮花葉來亦好去亦好了觀
車行馬不移當見菩提離煩惱
遥同蔡起居偃松篇
清都衆木總榮芬傳道孤松最出羣名接天庭長景色
氣連宫闕借氛氲懸池的的停華露偃盖重重拂瑞雲
不借流膏助仙鼎願將楨榦捧明君莫比冥靈楚南樹
朽老江邊代不聞
御定全唐詩卷八十六
