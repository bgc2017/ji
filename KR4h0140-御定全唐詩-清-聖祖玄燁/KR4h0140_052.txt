欽定四庫全書
御定全唐詩卷五十二
宋之問
奉和立春日侍宴内出剪綵花應制
金閣粧新(一作仙)杏瓊筵弄綺梅人間都未識天上忽先
開蝶繞香絲住蜂憐艷粉(一作彩艷)廻今年春色早應為剪
刀催
春日芙容園侍宴應制
芙容秦地沼盧橘漢家園谷轉斜盤徑川廻曲抱原風
来花自舞春入鳥能言侍宴瑶池夕歸途笳(一作騎)吹繁
夏日仙萼亭應制
高嶺逼星河乘輿此日過野含時雨潤山雜夏雲多睿
藻光巖穴宸襟洽薜蘿悠然小天下歸路滿笙歌
奉和九月九日登慈恩寺浮屠應制
鳳刹侵雲半虹旌倚日邊散花多寶塔張樂布金田時
菊芳仙醖秋蘭動睿篇香街稍欲晩清蹕扈歸天
奉和九日幸臨渭亭登高應制得歡字
令節三秋晚重陽九日歡仙杯還泛菊寶饌且調蘭御
氣雲霄近乘高宇宙寬今朝萬壽引宜向曲中彈
奉和聖製閠九月九日登莊嚴總持二寺閣
閠月再重陽仙輿歴寶坊帝歌雲稍白御酒菊猶黃風
鐸喧行漏天花拂舞行豫游多景福梵宇日生光
麟趾殿侍宴應制
北闕層城峻西宫複道懸乘輿歴萬戶置酒望三川花
柳含丹日山河入綺筵欲知陪賞處空外有飛煙
上陽宫侍宴應制得林字(一本題上有九月晦日四字)
廣樂張前殿重裘感聖心砌&KR1396;霜月盡庭樹雪雲深舊
渥驂宸御慈恩忝翰林微臣一何幸再得聽瑶琴
幸少林寺應制
紺宇横天室回鑾指帝休曙陰迎日盡春氣抱巖流空
樂繁行漏香煙薄綵斿玉膏從此泛仙馭接浮丘
幸嶽寺應制
暫幸珠筵地俱憐石瀨清泛流張翠幕拂水挂紅旌雅
曲龍調管芳樽蟻汎觥陪歡玉座晩復得聽金(一作鐘)聲
扈從登封途中作
帳殿鬱崔嵬仙遊實壯哉曉雲連幕捲夜火雜星回谷
暗千旗出山鳴萬乘来扈從良可賦終乏掞天才
扈從登封告成頌
複道開行殿鉤陳列禁兵和風吹鼓角佳氣動旗旌後
騎廻天苑前山入御營萬方俱下拜相與樂昇平
松山嶺應制
翼翼高旌轉鏘鏘鳳輦飛塵銷清蹕路雲濕從臣衣白
羽搖丹壑天營(一作宫)逼翠微芳聲耀今古四海警宸威
緱山廟
王子賓仙去飄颻笙鶴飛徒聞滄海變不見白雲歸天
路何其遠人間此會稀空歌日云暮霜月漸微微
奉和梁王宴龍泓應教得微字
水府淪幽壑星軺下紫微鳥驚司僕馭花落侍臣衣芳
樹搖春晩晴雲繞座飛淮王正留客不醉莫言歸
壽陽王花燭圖(一作沈佺期詩)
仙媛乘龍日(一作夕)天孫捧鴈来可憐桃李樹(一作逕)更繞
鳳皇臺燭照香車入花臨寶扇開莫令銀箭(一作漏)曉為
盡合歡杯
江南曲
妾住越城南離居不自堪採花驚曙鳥摘葉餧春蠶懶
結茱萸帶愁安玳瑁簪待君消瘦盡日暮碧江潭
牛女(一作沈佺期詩)
粉席秋期緩鍼樓别怨多奔龍争渡月飛鵲亂填河失
喜先臨鏡含羞未解羅誰能留夜色来夕倍還梭
冬夜寓直麟閣(一作王維詩)
直事披三省重關閉七門廣庭憐雪淨深屋喜爐温月
幌花虛馥風窗竹暗喧東山白雲意兹夕寄琴尊
登禪定寺閣(一作登總持寺閣)
梵宇出三天登臨望八川開襟坐霄漢揮手拂(一作拍)雲
煙函谷青(一作春)山外昆池落日邊東京楊柳陌少别已
(一作幾)經年
陸渾山莊
歸来物外情負杖閱巖耕源水看花入幽林採藥行野
人相問姓山鳥自呼名去去獨吾樂無然(一作能)愧此生
藍田山莊
宦遊非吏隱心事好幽偏考室先依地為農且用天輞
川朝伐木藍水暮澆田獨與秦山老相歡春酒前
春日山家(一作春泉洗藥)
今日遊何處春泉洗藥歸悠然紫芝曲晝掩白雲扉魚
樂偏尋藻人閒屢采薇丘中無俗事身世兩相違
春日宴宋主簿山亭得寒字
公子正邀歡林亭春未闌攀巖踐苔易迷路出花難窗
覆垂楊煖階侵瀑水寒帝城歸路直留興接鵷鸞
江亭晩望
浩渺浸雲根煙嵐出遠村鳥歸沙有跡帆過浪無痕望
水知柔性看山欲斷魂縱情猶未已回馬欲黃昏
秋晩遊普耀寺
薄暮曲江頭仁祠暫可留山形無隱霽野色徧呈秋荷
覆香泉密藤緣寶樹幽平生厭塵事過(一作遇)此忽悠悠
荅李司戶䕫
遠方来下客輶軒攝(一作揖)使臣弄琴宜在夜傾酒貴逢
春駟馬留孤館雙魚贈故人眀朝散雲(一作行)雨遥仰德
為隣
寄天台司馬道士
卧来生白髮覽鏡忽成絲遠愧餐霞子童顔且自持舊
遊惜疎曠微尚日磷緇不寄西山藥何由東海期
使往天平軍馬約與陳子昂新鄉為期及還而
不相遇
入衞期之子吁嗟不少留情人去何處淇水日悠悠恒
碣青雲斷衡漳白露秋知君心許國不是愛封侯
過函谷關
二百四十載海内何紛紛六國兵同合七䧺勢未分從
成拒秦帝策決問蘇君雞鳴將狗盗論德不論勲
送朔方何侍郎(一作御)
聞道雲中使乘驄往復還河兵守陽月塞虜失陰山拜
職嘗隨驃(方回云漢有隨驃今騎候)銘功不讓班旋聞受降日歌舞
入蕭關
送田道士使蜀投龍
風馭忽泠然雲臺路幾千蜀門峯勢斷巴字水形連人
隔壺中地龍遊洞裏天贈言回馭日圖畫彼山川
送許州宋司馬赴任
潁郡水東流荀陳兄弟遊偏傷兹日遠獨向聚星州河
潤在眀德人康非外求當聞力為政遥慰我心愁
送趙司馬赴蜀州
餞子西南望煙綿劒道微橋寒金鴈落(一作並)林曙碧雞
飛職拜輿方遠仙成履會歸定知和氏璧遥掩玉輪輝
送永昌蕭贊府
柳變曲江頭送君函谷遊弄琴寬别意酌醴醉春愁戀
本亦何極贈言微所求莫令金谷水不入故園流
送李侍御
行李戀庭闈乘軺振綵衣南登指吳服北走出秦畿去
國夏雲斷還鄉秋鴈飛旋聞郡計入更有使臣歸
餞湖州薛司馬
别駕促嚴程離筵多故情交深季作友義重伯為兄鎮
靜移吳俗風流在漢京會看(一作逢)陳仲舉從此拜公卿
送杜審言
卧病人事絶嗟君萬里行河橋不相送江樹遠含情别
路追孫楚維舟弔屈平可惜龍泉劒流落在豐城
送武進鄭眀府
弦歌試宰日城闕賞心違北謝蒼龍去南隨黃鵠飛夏
雲海中出吳山江上微甿謠(一作歌)豈云遠從此慶緇衣
送姚侍御出使江東
帝憂河朔郡南發海陵倉坐歎青春别逶迤碧水長飲
冰朝受命衣錦晝還鄉為問東山桂無人何自芳
留别之望舍弟
同氣有三人分飛在此晨西馳巴嶺徼東去洛(一作汶)陽
濱強飲離前酒終傷别後神誰(一作雖)憐散花萼獨赴日
南春
漢江宴别
漢廣不分天舟移杳若仙秋(一作林)虹映晩日江鶴弄晴
煙積水浮冠蓋遥風逐管弦嬉遊不可極留恨此山川
初發荆府贈長史(首聮缺)
仍隨五馬謫載與兩禽奔眀
主無由見羣公莫與言幸君逢聖日何惜理虞翻
晩泊湘江
五嶺恓惶客三湘顦顇顔况復秋雨霽表裹見衡山路
逐鵬(一作江)南轉心依鴈北還唯餘望鄉淚更染竹成斑
過蠻洞
越嶺千重合蠻谿十里斜竹迷樵子徑萍匝釣人家林
暗交楓葉園香覆橘花誰憐在荒外孤賞足雲霞
經梧州
南國無霜霰連年見物華青林暗換葉紅橤續開花春
去聞山鳥秋来見海槎流芳雖可悅會自泣長沙
渡吳江别王長史
倚櫂望兹川銷魂獨黯然鄉連江北樹雲斷日南天劒
别龍初没書成鴈不傳離舟意無限催渡復催年
泛鏡湖南溪
乘興入幽棲舟行日向低巖花候冬發谷鳥作春啼沓
嶂開天小叢簧夾路迷猶聞可憐處更在若耶溪
途中寒食題黃梅臨江驛寄崔融(一作初到黃梅臨江驛)
馬上逢寒食愁中屬暮春可憐江浦望不見洛陽人北
極懷眀主南溟作逐臣故園腸斷處日夜柳條新
遊韶州廣界(一作果)寺
影殿臨丹壑香臺隠翠霞巢飛銜象鳥砌蹋雨空花寶
鐸搖初霽金池映晩沙莫愁歸路遠門外有三車
宿清遠峽山寺
香岫懸金刹飛泉届(一作界)石門空山唯習静中夜寂無
喧說法初聞鳥看心欲定猿寥寥隔塵市(一作事)何異武
陵源
題大庾嶺北驛
陽月南飛鴈傳聞至此回我行殊未已何日復歸来江
靜潮初落林昏瘴不開眀朝望鄉處應見隴頭梅
度大庾嶺
度嶺方辭國停軺一望家魂隨南翥鳥淚盡北枝花山
雨初含霽江雲欲變霞但令歸有日不敢恨長沙
端州别袁侍郎
合浦途未極端溪行暫臨淚来空泣臉愁至不知心客
醉山月靜猿啼江樹深眀朝共分手之子愛千金
過史正議宅
舊交此零落雨泣訪遺塵劒几傳好事池臺傷故人國
香蘭已歇里樹橘猶新不見吳中隱空餘江海濱
梁宣王挽詞三首
貴藩堯母族外戚漢家親業重興王際功高復辟辰愛
賢唯報國樂善不防身今日衣冠送空傷置醴人
金精何日閉玉匣此時開東望連吾子南瞻近帝臺地
形龜食報墳土燕銜来可歎虞歌夕紛紛騎吹回
像設千年在平生萬事違綵旌翻葆吹圭翣奠靈衣壠
日寒無影郊雲凍不飛君王留此地駟馬欲何歸
魯忠王挽詞三首
同盟會五月歸葬出三條日慘咸陽樹天寒渭水橋稍
看朱鷺轉尚識紫騮驕寂寂泉臺恨從兹罷玉簫
邦家錫寵光存没貴忠良遂裂山河地追尊父子王人
悲槐里月馬踏槿原霜别向天京北悠悠此路長
樹羽迎朝日撞鐘望早霞故人悲宿草中使慘晨笳氣
有衝天劍星無犯斗槎唯餘孔公宅長接魯王家
范陽王挽詞二首
賢相稱邦傑清流舉代推公才掩諸夏文體變當時賓
弔飜成鶴人亡惜喻龜洛陽今紙貴猶寫太沖詞
贈秩(一作衮)徽章洽求書秘草成客隨朝露盡人逐夜舟
驚蒿里衣冠送松門印綬迎誰知楊伯起今日重哀榮
故趙王屬贈黃門侍郎上官公挽詞二首
韋門旌舊德班氏業前書謫去因丞相歸来為偼伃周
原烏相冡越嶺鴈隨車冥漠辭昭代空憐賦子虛
綠車隨帝子青𤨏翊宸機昔枉朝歌騎今虚夕拜闈柳
河悽挽曲薤露濕靈衣一厝窮泉閉雙鸞遂不飛
藥
有卉袐神仙君臣有禮焉忻當苦口喻不畏入腸偏扁
鵲功成日神晨定品年丹成如可待雞犬自聞天
奉和九日登慈恩寺浮圖應制
瑞塔千尋起仙輿九日来萸房陳寶席菊蘂散花臺御
氣鵬霄近升高鳳野開天歌將梵樂空裏共裵回
送沙門泓景道俊玄奘還荆州應制
三乘歸淨域萬騎餞通莊就日離亭近彌天别路長荆
南旋杖鉢渭北限津梁何日紆真果還来入帝鄉
春日芙蓉園侍宴應制
年光竹裏遍春色杏間遥煙氣籠青閣流文蕩畫橋飛
花隨蝶舞豔曲伴鶯嬌今日陪歡豫還疑陟紫霄
詠笛
羌笛寫龍聲長吟入夜清關山孤月下来向隴頭鳴逐
吹梅花落含春柳色驚行觀向子賦坐憶舊鄰情
詠鍾
既接南鄰磬還隨北里笙平陵通曙響長樂警宵聲秋
至含霜動春歸應律鳴豈惟恒待扣金簴有餘清
花落(一作沈佺期詩題云梅花落)
鐵騎幾時廻金閨怨早梅雪寒花巳落風暖葉還開夕
逐新春管香迎小歲桮盛時何足貴書裏報輪臺
旅宿淮陽亭口號
日暮風亭上悠悠旅思多故鄉臨桂水今夜渺星河暗
草霜華發空亭鴈影過興来誰與語勞者自為歌
内題賦得巫山雨(一作沈佺期詩題云巫山高)
神女向高唐巫山下夕陽裵回作行雨婉戀逐荆王電
影江前落雷聲峽外長霽雲無處所臺館曉蒼蒼
王昭君(一作沈佺期詩)
非君惜鸞殿非妾妬娥眉薄命由驕虜無情是畫師嫁
来胡地日不竝漢宫時辛苦無聊頼何堪馬上辭
銅雀臺(一作沈佺期討)
昔年分鼎地今日望陵臺一旦䧺圖盡千秋遺令開綺
羅君不見歌舞妾空来恩共漳河水東流無重回
巫山高(一作沈佺期詩)
巫山峯十二環合象(一作合沓隱)昭回俯聽(一作眺)琵琶峽平
看雲雨臺古槎天外落(一作倚)瀑水日邊来何忍猿啼夜
荆王枕席開
望月有懷(一作康庭芝詩一作沈佺期詩)
天使下西樓含光萬里秋臺前似挂鏡簾外如懸鉤張
尹將眉學班姬取扇儔佳期應借問為報大刀頭
駕出長安(一作王昌齡詩)
聖德超千古皇風扇九圍天回萬象出駕動六龍飛淑
氣来黃道祥雲覆紫微太平多扈從文物有光輝
餞中書侍郎来濟(一作太宗詩)
曖曖去塵昏㶚岸飛飛輕蓋指河梁雲峯衣結千重葉
雪岫花開幾樹粧深悲黃鶴孤舟遠獨對青山别路長
却將分手霑襟淚還用持添離席觴
奉和春初幸太平公主南莊應制
青門路接鳳凰臺素滻宸遊龍騎来澗草自迎香輦合
巖花應待御筵開文移北斗成天象酒遞(一作近)南山作
壽杯此日侍臣將石去共歡眀主賜金回
三陽宫侍宴應制得幽字
離宫祕苑勝瀛洲别有仙人洞壑幽巖邊樹色含風冷
石上泉聲帶雨秋鳥向歌筵来度曲雲依帳殿結為樓
微臣昔忝方眀御今日還陪八駿遊
御定全唐詩卷五十二
