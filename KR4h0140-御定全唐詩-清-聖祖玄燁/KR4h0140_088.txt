欽定四庫全書
御定全唐詩卷八十八
張說
扈從幸韋嗣立山莊應制(并序)
嵐氣入野榛煙出谷魚潭竹岸松齋藥畹虹泉電
射雲木虚吟恍惚疑夢間關忘術兹所謂丘壑䕫
龍衣冠巢許也
寒灰飛玉琯湯井駐金輿既得方明相還尋大隗居懸
泉珠貫下列帳錦屏舒騎遠林逾密笳繁谷自虚門旗
塹複磴殿幕裹(一作裏)通渠舞鳳迎公主雕龍賦(一作起)婕
妤地幽天賞洽酒樂御筵初菲才叨侍從連藻媿應徐
(先一日太平公主上官昭容題詩數首故詩有舞鳳雕龍之句)
奉和聖製喜雪應制
聖德與天同封巒欲報功詔書期日下靈感應時通觸
石雲呈瑞含花雪告豐積如沙照月散似麵從風舞集
仙臺上歌流帝樂中遥知百神喜灑路待行宫
奉和聖製寒食作應制
寒食春過半花穠鳥復嬌從來禁火日會接清明朝鬪
敵鷄殊勝争毬馬絶調晴空數雲點香樹百風搖改木
迎新燧封田表舊燒皇情愛嘉節傳曲(一作宴)與簫韶
奉和聖製賜崔日知往潞州應制
聖情留(一作垂)曩鎮佳氣翊興王增戟雄都府高車轉太
常川横八練闊山帶五龍長連帥初恩命天人舊紀綱
餞塗飛御藻闔境自生光明主徵循吏何年下鳳皇
春晚侍宴麗正殿探得開字
聖政惟稽古賓門引上才坊因購書立殿爲集賢開髦
彦星辰下仙章日月回字如龍負出韻是鳳銜來庭柳
餘春駐宫鶯早夏催喜承芸閣宴幸奉柏梁杯
奉和聖製花萼樓下宴應制
萬心翹樂宴三舍緩昌時山接夏雲險臺留春日遲節
移芳未歇興隔賞仍追醉後傳嘉惠樓前舞聖慈皇恩
與時合天意若人期故發前旬雨新垂湛露詩
奉和聖製度蒲關應制
蒲坂横臨晉華芝曉望秦關城雄地險橋路扼天津樓
映行宫日隄含宫樹春黃雲隨寶鼎紫氣逐眞人東詠
唐虞跡西觀周漢塵山河非國寶明主愛忠臣
奉和聖製途經華嶽應制
西嶽鎮皇京中峰入太清玉鑾重嶺應緹綺薄雲迎霽
日懸高掌寒空類削成軒遊會神處漢幸望仙情舊廟
青林古新碑綠字生羣臣願封岱還駕勒鴻名
奉和聖製過王濬墓應制
牛斗三分國龍驤一統年智高寧受制風急肻廻船有
策擒吳嚭無言讓范宣援孤因勢屈功重為䜛偏舊迹
灰塵散枯墳故老傳百代逢明主何辭死道邊
奉和聖製經河上公廟應制
河上無名老知非漢代人先探道德要留待聖明辰玄
妙為天下清虚用谷神化將和氣一風與太初鄰靈廟
觀遺像仙歌入至眞皇心齊萬物何處不同塵
奉和聖製幸鳳湯泉應制
周狩聞岐禮秦都辨雍名獻禽天子孝存老聖皇情温
潤宜冬幸遊畋樂歲成湯雲出水殿暖氣入山營坎意
無私潔乾心稱物平帝歌流樂府溪谷也增榮
恩賜樂遊園宴
漢苑佳遊地軒庭近侍臣共持榮幸日來賞艷陽春饌
玉頒王篚摐金下帝鈞池臺草色徧宫觀柳條新花綬
光連榻朱顔暢飲醇聖朝多樂事天意每随人
三月二十日(一作三月三日)詔(一作承恩)宴樂遊園賦得風
字
樂遊形勝地(一作絶)表裏望郊宫北闕連天(一作雲)頂南山
對掌中皇恩(一作情)貸芳月旬宴美成功魚戲芙蓉水鶯
啼楊柳風春光看欲暮天澤戀無窮長袖招斜日留光
待曲終
赴集賢院學士上賜宴應制得輝字
侍帝金華講千齡道固稀位(一作任)將賢士設書共學徒
歸首命深燕隗通經淺漢韋列筵榮賜食送客愧儒衣
賀燕窺簷下遷鶯入殿飛欲知朝野慶文教日光輝
端午三殿侍宴應制探得魚字
小暑夏弦應徽音(一作微隂)商管初願齎(一作齊)長命縷來續
大恩餘三殿褰珠箔羣官上玉除助陽嘗麥彘順節進
龜魚甘露垂天酒芝花(一作盤)捧御書合丹同蝘蜓灰骨
共蟾蜍今日傷蛇意銜珠遂闕如
奉和聖製春中興慶宫酺宴應制
千齡逢啓聖萬域共來威慶接郊禋後酺承農事稀御
樓横廣路天樂下重闈鸞鳳調歌曲虹霓動舞衣合聲
雲上聚連步月中歸物覩恩無外神和道入微鎬京陪
樂飲柏殿奉文飛徒竭秋雲影何資春日暉
奉和聖製千秋節宴應制
五德生王者千齡啓聖人赤光來照夜黃雲上覆晨海
縣銜恩久朝章獻舞(一作夀)新高居帝座出夾道衆官陳
槊杖洗清景磬管凝秋旻珠囊含瑞露金鏡抱仙輪何
歲無鄉飲何田不報神薰歌與名節傳代幸羣臣
奉和聖製太行山中言志應制
六龍鳴玉鑾九折步雲端河絡南浮近山經北上難羽
儀映松雪戈甲帶春寒百谷晨笳動千巖曉仗攅皇心
感韶節敷藻念人安既立省方館復建禮神壇扈蹕參
天老承榮忝夏官長勤百年意思見一勝殘
奉和御製與宋璟源乾曜同日上官命宴東堂
賜詩應制
大塊鎔羣品經生偶聖時猥承三事命虚忝百僚師右
揆謀華碩(一作實)前星傅重資連騫求舊禮濫典(一作玷)樂
賢詩賜釜同榮拜摐金宴宰司菊花吹御酒蘭葉捧天
詞寶歷休明盛頽年晷漏衰少留青史筆未敢赤松期
奉和聖製暇日與兄弟同遊興慶宫作應制
漢武横汾日周王宴鎬年何如造區夏復此睦親賢巢
鳳新成閣飛龍舊躍泉棣華歌尚在桐葉戲仍傳禁籞
氛埃隔平臺景物連聖慈良有裕王道固無偏問俗兆
人阜觀風五教宣獻圖開益地張樂奏鈞天侍酒(一作酌)
衢樽滿詢芻諫鼓懸永言形友愛萬國共周旋
奉和聖製送王晙廵邊應制
六月歌周雅三邊遣(一作諗)夏卿欲施攻戰法先作簡稽
行禮樂知謀帥春秋識用兵一勞堪定國萬里即長城
策有和戎利威傳破虜名軍前雨灑道樓上月臨營别
藻瑶華降同衣錦襮榮關山由義近戎馬(一作甲)為恩輕
絲竹路傍散風雲馬上生朝廷謂吉甫邦國望君平
將赴朔方軍應制
禮樂逄明主韜鈐用老臣恭憑神武策遠御(一作静)鬼方
人供帳榮恩餞山川喜詔廵天文日月麗朝賦管弦新
幼志傳三略衰材謝六鈞膽由忠作伴(一作屏)心固(一作故)
道為鄰漢保河南地胡清塞北塵連年大軍後不日小
康辰劍舞輕離别歌酣忘苦辛從來思博望許國不謀
身
奉和聖製爰因廵省途次舊居應制
葱鬱興王郡殷憂啓聖圖周成會西土漢武幸南都歲
卜鑾輿邁農祠鴈政敷武威稜外域文教靡中區警蹕
干戈捧朝宗萬玉趨舊藩人事革新化國容殊壁有眞
龍畫庭餘鳴鳳梧叢觴祝堯夀合鼎獻湯厨陽樂寒初
變春恩蟄更蘇三耆頒命服五稔復田輸君賦大風起
人歌湛露濡從臣觀玉葉方願紀靈符
宿直温泉宫羽林獻詩
冬狩美秦正新豐樂漢行星陳玄武閣月對羽林營寒
木羅霜仗空山響夜更恩深(一作承)靈液暖節勁(一作效)古
松貞文武皆王事輸心不為名
玄武門侍射并序
開元之初季冬其望天子始御北闕朝羽林軍禮
修事厥後二日乃命紫微黃門九卿六事與熊羆
之將爪牙之臣合宴焉侑以純錦頒以珍器爾其
射堋新成布侯既設槊仗林立帷軒霧布衆官半
醉皇情載悅卷珠箔臨玉除唐弓在手夏箭斯發
應弦命(一作屢)中屬羽連飛弧矢以來未之有也若
夫天地合道星辰獻儀端視和容内正外直自近
而制遠耀威而觀德無不通神無不極用是射也
其惟聖人乎于時繁雲覆城大雪飛苑天人同澤
上下交歡退食懷恩賦詩頌義凡若干篇
射觀通玄闕兵欄闕御筵雕弧月半上畫的暈重圓羿
后神幽贊靈王法暗傳貫心精四返飲羽妙三聯雪鶴
來銜箭星麟下集弦一逄軍宴洽萬慶武功宣
扈從南出雀鼠谷
豫動三靈贊時廵四海威陜(一作硤)關凌曙出平路半春
歸霍鎮迎雲䍐汾河送羽旂山南柳半密谷北草全稀
遲日宜華蓋和風入袷(一作彩)衣上林千里近應見百花
飛
洛橋北亭詔餞諸刺史
離亭拂御溝别曲舞船樓詔餞朝廷牧符分海縣憂股
肱還入郡父母更臨州扇逐仁風轉車隨霖(一作靈)雨流
恩光水上溢榮色柳間浮預待羣方最三公不遠求
東都酺宴
堯舜傳天下同心致太平吾君内舉聖遠合至公情錫
命承丕業崇親享大名二天資廣運兩曜益齊明道暢
昆蟲樂恩深朽蠧榮皇輿久西幸留鎮在東京合宴千
官入分曹百戲呈樂來嫌景遽酒著訝寒輕喜氣連雲
閣歡呼動洛城人間知幾代今日見河清
奉酬韋祭酒嗣立偶遊龍門北溪忽懷驪山别
業呈諸留守之作(一本無上七字)
石澗泉虚落松崖路曲廻聞君北溪下想像南山隈近
念鼎湖别遥思雲嶂陪不同竒覯往空覩斯文來歲後
寒初變春前芳未開黃蕤嫋岸柳紫萼(一作莟)折邨梅盡
室兹遊玩盈門幾樂哉嗟留洛陽陌夢詣建章臺野失
巢由性朝非元凱才布懷欽遠迹幽意日塵埃
奉酬韋祭酒自湯還都經龍門北溪莊見貽之
作
聞君湯井至瀟灑憩郊林拂曙攜清賞披雲覯(一作親)綠
岑歡言遊覽意欵曲望歸心是日期佳客同山忽異尋
桃花迂(一作緣)路轉楊柳間門深泛舟伊水漲繫馬香樹
隂繁弦弄水族嬌吹狎沙禽春滿汀色媚景斜嵐氣侵
懷仁殊未遠重德匪專臨來藻敷幽思連詞報所欽
酬崔光禄冬日述懷贈答(并序)
太極殿衆君子分司洛城自春涉秋日有遊討既
而韋公出守兹樂便廢頃因公讌方接詠言崔光
禄述志論文首貽雅唱諸公嘉德叙事咸有報章
若夫盛時榮位華景勝會此四者古難一遇而我
軰比實兼之至于精言探道妙識發義戲謔而逢
規戒指諷而見師表益過三友豈易得乎謂膏澤
傍潤芝蘭久襲韋公近之矣以文會友以友輔仁
崔公近之矣其餘尋聲響答望形影赴故亦浚碧
池之漣漪增瑶林之沃若是用綴集勒成一卷永
存几閣之玩無忘歡好之時焉
徐陳嘗並作枚馬亦同時各負當朝譽俱承明主私夫
君邁前侣觀國騁竒姿山似鳴威鳳泉如出寶龜才雄
子雲筆學廣仲舒帷紫綬拂三寺朱門臨九逵昔我含
香日聯爾縉雲司朝攜蘭省步夕退竹林期中路一分
手數載來何遲求友還相得羣英復在兹留臺少人務
方駕遞尋追涉玩懷同賞霑芳憶共持迎賓南澗飲載
妓東城嬉春郊綠畝秀秋澗白雲滋名畫披人物良書
討滯疑興來光不惜歡往迹如遺歲晏罷行樂層城間
所思夜魂燈處厭朝髮鏡前衰忽枉崔駰什兼流韋孟
詞曲高彌寡和主善代為師齊戒觀華玉留連歎色絲
終慚起予者何足與言詩
同劉給事城南宴集
水竹幽閒地簪纓近侍臣雍客乘暇日瀟灑出囂塵樹
對思朋鳥池深入飬鱗管弦高逐(一作入)吹歌舞妙含春
老子叨專席歡邀隔搢紳此中情不淺遥寄賞心人
温泉馮劉二監客舍觀妓
温谷寒林薄(一作暮)羣遊樂事多佳人蹀駿馬乘月夜相
過秀色然紅黛嬌香發綺羅鏡前鸞對舞琴裏鳳傳歌
妬寵傾新意銜恩奈老何為君留上客歡笑斂雙蛾
寄許八
萬類春皆樂徂顔獨不怡年來人更老花發意先衰乳
鵲穿壇畫巢蜂觸綱絲平生美容色宿昔影中疑遠道
何由夢同心在者誰西風欲誰語憫默遂無詞
送蘇合宫頲
都邑羣方首商泉舊俗訛變風須愷悌成化佇弦歌疇
昔珪璋友雍容文雅多振纓遊省闥鏘玉宰京河别曲
鸞初下行軒雉尚過百壺非餞意流詠在人和
送喬安邑備
書閣移年歲文朋難復辭歡言冬雪滿恨別夏雲滋外
尹方為政高明自不欺老人驂馭往童子狎雛嬉日茂
西河俗寂寥東觀期遥懷秀才令京洛見新詩
送趙二尚書彦昭北伐
虜地河冰合邊城備此時兵連紫塞路將舉白雲司提
劍榮中貴(一作賞)銜珠盛出師日華光(一作鮮)組練風色熖
(一作豔)旌旗投筆尊前起横戈馬上辭梅花吹别引楊柳
賦歸詩
石門别楊六欽望
燕人同竄越萬里自相哀影響無期會江山此地來暮
年傷泛梗累日慰寒灰潮水東南落浮雲西北回俱看
石門遠倚棹兩悲(一作悠)哉
南中送北使二首
傳聞合浦葉曾向洛陽飛何日南風至還隨北使歸紅
顔渡嶺歇白首對秋衰高歌何由見層堂(一作臺)不可違
誰憐炎海曲淚盡血沾衣
待罪居重譯窮愁暮雨秋山臨鬼門路城繞瘴江流人
事今如此生涯尚可求逢君入鄉縣傳我念京周别恨
歸(一作經)途遠離言暮景遒夷歌翻下淚蘆酒未消愁聞
有胡兵急深懷漢國羞和親先是詐欵塞果為讐釋繫
應分爵蠲徒幾復侯廉頗誠未老孫叔且無謀若道馮
唐事皇恩尚可收
送趙順直(一作頤真)郎中赴安西副大都督(一作護)
絶鎮功難立懸軍命匪輕復承遷(一作還)相後彌重任賢
情將起神仙地才稱禮樂英長心堪繫虜短語足論兵
日授休門法星教置陣名龍泉恩己著(一作署)燕頷相終
成月窟窮天遠河源入塞清老夫操别翰承旨頌升平
送宋休遠之蜀任
求友殊損益行道異窮申綴我平生氣吐贈薄遊人結
恩事明主忍愛遠辭親色麗成都俗膏腴蜀水濱如何
從宦子堅白共緇磷日月千齡旦河山萬族春懷鉛書
瑞府横草事邊塵不及安人吏能令王化淳
岳州别梁六入朝
遠蒞長沙渚欣逢賈誼才江山疲應接風日復晴開江
樹雲間斷湘山水上來近洲朝鷺集古戍夜猿哀岸杼
含蒼捄河蒲秀紫臺月餘偏地賞心盡故人杯自我違
京洛嗟君此泝洄容華因别老交舊與年頽夢見長安
陌朝宗實盛哉
相州冬日早衙
城外宵鐘歛閨中曙火殘朝光曜庭雪宿凍聚池寒正
色臨廳事疑詞定筆端除苛囹圄息伐枳吏人寬河内
功猶淺淮陽疾未安鏡中星髮變頓使世情闌
岳州西城
水國何遼曠風波遂極天西江三紀(一作汜)合南浦二湖
連危堞臨清境煩憂暫豁然九圍觀掌内萬象閱眸前
日去長沙渚(一作浦)山横雲夢田汀葭變秋色津樹入寒
煙潛穴探靈詭浮生揖聖仙至今人不見跡滅事空傳
岳州觀競渡
畫作飛鳬艇雙雙競拂流低(一作俄)裝山色變急棹水華
浮土尚三閭俗江傳二女遊齊歌迎孟姥獨舞送陽侯
鼓發南湖溠(一作汊)標爭西驛樓並驅常詫速非畏日光
遒
對酒行巴陵作
留侯封萬戸園令夀千金本為成王業初由賦上林繁
榮安足恃霜露遞相尋鳥哭楚山外猿啼湘水隂夢中
城闕近天畔海雲深空對忘憂酌離憂不去心
岳州宴姚紹之(并序)
姚司馬往在柏臺每欽骨鯁及兹荒服偶得官聯
復有令弟美胤芬芳襲予山寺外廬幽深形勝童
冠是集歡言賦詩
杞梓滯江濱光華向日新難兄金作友媚子玉為人山
水含秋興池亭借善鄰簷松風送静院竹鳥來馴翠斝
吹黃菊琱盤鱠紫鱗緩歌將醉舞為拂繡衣塵
岳州九日宴道觀西閣
搖落長年歎蹉跎遠宦心北風嘶代馬南浦宿陽禽佳
此黃花酌酣餘白首吟凉雲霾楚望濛雨蔽荆岑登眺
思清景誰將眷濁隂釣歌出江霧樵唱入山林魚以嘉
名采木為美材侵大道由中悟逍遥非外尋參佐多君
子詞華妙賞音留題(一作淹留)洞庭觀望古意何深
岳州作
水國生秋草離居再及瓜山川臨洞穴風日望長沙物
土南州異關河北信賒日昏聞怪鳥地熱見脩蛇遠人
夢歸路瘦馬嘶去家正有江潭月徘徊戀九華
遊洞庭湖
平湖曉望分仙嶠氣氛氲鼓枻乘清渚尋峰弄白雲江
寒天一色日静水重紋樹坐參猿嘯沙行入鷺群緣源
斑篠密罥徑綠蘿紛洞穴傳虚應楓(一作遥)林覺自熏雙
童有靈藥願取獻明君
巴丘春作
日出洞庭水春山挂斷霞江涔相映發卉木共紛華湘
戍南浮闊荆關北望賒湖隂窺魍魎丘勢辨巴蛇島戶
巢為館漁人艇作家自憐心問景三歲客長沙
岳州夜坐
炎洲苦三伏永日卧孤城頼此閒庭夜蕭條夜月明獨
歌還太息幽感見餘聲江近鶴時呌山深猿屢鳴息心
觀有欲棄知返無名五十知天命吾其逹此生
别㴩湖
念别㴩湖去浮舟更一臨千峰出浪險萬木抱煙深南
郡延恩渥東山戀宿心露花香欲醉時鳥囀餘音涉趣
皆留賞無竒不徧尋莫言山水間幽意在鳴琴
伯奴邊見歸田賦因投趙侍御
爾家歎窮鳥(窮鳥出趙壹賦故曰爾家)吾族賦歸田(用張衡)莫道榮枯
異同嗟世網牽黃陵浮汨渚青草會湘川去國逾三歲
兹山老二年寒鴞鳴舍下昏虎卧籬前客淚堪斑竹離
亭欲贈荃放言久無次觸興感成篇
清遠江峽山寺
流落經荒外逍遥此梵宫雲峰吐月白(一作日月)石壁淡烟
紅(一作虹)寶塔靈仙湧懸龕造化功(一作工)天香涵竹氣虚
唄引松風簷牖飛花入廊房激水通猿鳴知谷静魚戲
辨(一作見)江空静默將何貴惟應心境同
春雨早雷
東北春風至飄飄帶雨來拂黃先變柳點素早驚梅樹
藹懸書閣煙含作賦臺河魚未上凍江蟄己聞雷美人
宵夢著金屏曙不開無緣一啓齒空酌萬年杯
聞雨
窮冬萬花匝永夜百憂攢危戍臨江火空齋入雨寒斷
猿知屢别嘶鴈覺虚彈心對爐灰死顔隨庭樹殘舊恩
懷未報傾膽鏡中看
赦歸在道中作
陳焦心息盡死意不期生何幸光華旦流人歸上京愁
將網共解服與代俱明復是三階正還逢四海平誰能
定禮樂為國著功成
喜度嶺
東漢興唐歷南河復禹謀寧知瘴癘地生入帝皇州雷
雨蘇蟲蟄春陽放鷽鳩洄沿炎海畔登降閩山陬嶺路
分中夏川源得上流見花便獨笑看草即忘憂自始居
重譯天星(一作心)已再周鄉關絶歸望親戚不相求棄杖
枯還植窮鱗涸更浮道消黃鶴去運啓白駒留江妾晨
炊黍津童夜櫂舟盛明良可遇莫後洛城遊
御定全唐詩卷八十八
