欽定四庫全書
御定全唐詩卷二百五十五
蘇源明
蘇源明字弱夫武功人天寶中登第累遷國子司業祿
山之亂不受偽署肅宗復兩京擢考功郎中終祕書少
監與杜甫鄭虔善詩二首
小洞庭洄源亭讌四郡太守詩(并序一序内缺字)
天寶十二載七月辛丑東平太守扶風蘇源明觴
濮陽太守清河崔公季重魯郡太守隴西李公蘭
濟南太守太原田公琦濟陽太守隴西李公倰于
洄源亭既尊封壤乃密惠好前此濟陽以河堤之
虞夫役之弊請南略我宿及魯之中都宿人訟其
不便源明請廢濟陽以平隂長清屬濟南盧東阿
歸我陽榖隸濮陽役均三邦利倍二邑不可則分
我夀西入濮陽東入濟陽魯之中都北入于我書
貢閶闔旨下陳留陳留太守王公盛德帝俞才美
人與自總連率實惟澄清(闕)命屬官湖城主簿王
子說會五太守於東平議縣乃不割郡亦仍舊已
事修讌姑以為别若夫階抱孤嶠軒飛庱潭阻殘
暑於重林遞高秋於絶壑其盤何有臑鹿䐿羊其
俎何有燔兔膾魴李下彫籠冰之以寒水瓜割銛
刃巾之以疎絺禮交乎上當世高賢之相允樂動
乎下前古中和之合作抑抑焉堂堂焉奚一人之
富有而羣后之緝熙也司土庀舟以待司功設祋
以告徹饌更服陳羞潔尊自洄源起廣泊左拂蠶
尾右遵吾山倒&KR0008;岫於波際指梁岑於林缺移搖
敞豁暝眇虚曠太皥苖裔可記任宿伯禹山川空
流濟汶所遇多感祗牢爲歡婥態目成以留客嫮
容色授以勸酒繁絲疎管紛爾自會雅舞清唱倏
然同引既醉源明以手版扣舷而歌歌闋鳥獸聞
之低昂而相鳴魚鼈聞之沿洄而或躍兹官吏安
次而不易彼人庶樂業而不遷喜之哉樂之哉字
渦泊曰小洞庭盛集五太守高讌云爾
小洞庭兮牽方舟風嫋嫋兮離平流牽方舟兮小洞庭
雲微微兮連絶&KR2060;層瀾壯兮緬以沒重巖轉兮超以忽
馮夷逝兮護輕橈蛟龍行兮落增(一作中)潮泊中湖(一作潮)
兮澹而閒並曲漵兮悵而還適予手兮非予期將解袂
兮藂予思尚君子兮壽厥身承明主兮憂斯人(史稱廢濟陽詩)
(序縣郡仍舊或其初議云)
秋夜小洞庭離讌詩(并序)
源明從東平太守徵國子司業須昌外尉袁廣載
酒於洄源亭明日遂行及夜留宴會莊子若訥過
歸莒相里子同褘過如魏陽榖管城青陽權衡二
主簿在坐皆故人也徹饌新尊移方舟中有宿鼓
有汶簧濟上嫣然能歌者五六人共載止洄源東
柳門入小洞庭遲夷徬徨眇緬曠漾流商雜徵與
長言者啾焉合引潛魚驚或躍宿鳥飛復下真嬉
遊之擇耳源明歌云云曲闋袁子曰君公行當揮
翰右垣豈止典胄米廪耶廣不敢受賜獨不念四
三賢源明醉曰所不與君子及四三賢同恐懼安
樂有如秋水晨前而歸及醒或說嚮之陳事源明
局局然笑曰狂夫之言不足罪也乃志為序
浮漲湖兮莽迢遥川后禮兮扈予橈横增波(一作没)兮蓬
仙延川后福兮易(一作翼)予舷(一作船)月澄凝兮明空波星
磊落兮耿秋河夜既良兮酒且多樂方作兮奈别何(右二)
(詩太和中天平節度使令狐楚立石有文題云自源明迄楚時僅八十年洄源亭渦泊已迷其處矣文見椘集)
鄭虔
鄭虔滎陽人天寶初爲協律郎坐事謫官明皇愛其才
特置廣文館授為博士遷著作郎以陷安禄山貶台州
司戸參軍最善杜甫又與祕書監鄭審篇翰齊價虔工
畫山水好書常苦無紙乃於慈恩寺貯柿葉數屋日往
取葉肄書歲久殆盡嘗自寫其詩并畫以獻帝親署其
尾曰鄭虔三絶今存詩一首
閨情
銀鑰開香閣金臺照夜燈長征君自慣獨卧妾何曾
畢耀(杜甫集作曜)
畢耀官監察御史與杜甫善詩三首
古意
璇閨繡戸斜光入千金女兒倚門立横波美目雖往来
羅袂遥遥不相及聞道今年初避人珊珊挂鏡長随身
願得侍兒為道意後堂羅帳一相親
情人玉清歌(一作張南容詩)
洛陽有人名玉清(一作洛陽城中有一人名玉清)可憐玉清如其名善
踏斜柯能獨立嬋娟花豔無人及珠為帬玉為纓臨春
風吹玉笙悠悠滿天星黃金閣上晩妝成雲和曲中為
曼聲玉梯不得踏搖袂兩盈盈城頭之日復何情
贈獨孤常州(見紀事)
洪爐無久停日月速若(一作如)飛忽然衝人身飲酒不湏
疑
韋濟
韋濟思謙之孫嗣立之子早以詞翰聞開元初調補鄄
城令對詔第一擢醴泉令為政簡易三遷庫部員外郎
歴戶部侍郎天寶七載再為河南尹遷尚書左丞三代
皆省轄衣冠榮之詩一首
奉和聖製次瓊嶽應制
陸海披晴雪千旗獵早陽岳臨秦路險河遶漢垣長行
漏通鳷鵲離宫接建章都門信宿近歌舞從周王
田澄(一作登)
田澄天寶時官獻納使起居舍人杜甫嘗有詩贈之詩
一首
成都為客作
蜀郡將之遠城南萬里橋衣緣鄉淚濕貌以客愁銷地
富魚爲米山芳桂是樵旅遊惟得酒今日過明朝
沈東美
沈東美佺期子初爲府掾天寶中除膳部員外郎詩一
首
奉和苑舍人宿直曉翫新池寄南省友
傳聞閶闔裏寓直有神仙史為三墳博郎因五字遷晨
臨翔鳳沼春注躍龍泉去似登天上来如看鏡前影搖
宸翰發波淨列星懸既濟仍懷友流謙欲進賢彈冠聲
實貴覆被渥恩偏温室言雖阻文場契獨全玉珂光赫
奕朱紱氣蟬聯興逸潘仁賦名高謝朓篇青雲仰不逮
白雪和難牽苒苒胡爲此甘心老歲年
蘇渙
蘇渙嘗訪杜甫於江浦甫請誦新作有詩美之渙善放
白弩巴中號為弩跖後變節從學鄉賦擢第累遷至侍
御史佐湖南崔中丞瓘幕府崔遇害遂踰嶺扇動哥舒
晃䟦扈交廣伏誅詩四首
變律(本十九首今存三首)
日月東西行寒暑冬夏易隂陽無停機造化渺莫測(一本)
(作日月東西行照在大荒北其中有燭龍靈怪人莫測)開目為晨光(一作暉)閉目為
夜色一開復一閉明晦無休息居然六合外(一作内)曠哉
天地德天地且不言世人浪(一作強)喧喧
毒蜂成一窠高挂惡木枝行人百步外目斷魂亦飛長
安大道邊(一作傍)挾彈誰家兒右手持金丸引滿無所疑
一中紛下来勢若風雨随身如萬箭攢宛轉迷所之徒
有疾惡心奈何不知幾
養蠶爲素絲葉盡蠶不老傾筐對空林此意向誰道一
女不得織萬夫受其寒一夫不得意四海行路難禍亦
不在大福亦不在先世路險孟門吾徒當勉旃
贈零陵僧(一本下有兼送謁徐廣州六字句一作懷素上人草書歌第十九缺)
(一字)
張顛没在二十年謂言草聖無人傳零陵沙門繼其後
新書大字大如斗興来走筆如旋風醉後耳熱心更兇
忽如裵旻舞雙劍七星錯落纏蛟龍又如吴生畫鬼神
魑魅魍魎驚本身鉤鎖相連勢不絶倔強毒蛇爭屈鐵
西河舞劍氣凌雲孤蓬自振唯有君今日華堂看灑落
四座喧呼歎佳作迴首邀余賦一章欲令羨價齊鍾張
琅誦句三百字何似醉僧顛復狂忽然告我遊南溟
言祈亞相求大名亞相書翰凌獻之見君絶意必深知
南中紙價當日貴只恐貪泉成墨池
御定全唐詩卷二百五十五
