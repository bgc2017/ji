欽定四庫全書
御定全唐詩卷八百二十九
貫休
春山行
重疊太古色濛濛花雨時好峰(一作山)行恐盡流水語相
隨黑壤生紅黍(一作米)黃猨領白兒因思石橋月曾與故
(一作道)人期
送諫官南遷
危行危言者從天落海涯如斯為遠客始是好男兒瘴
雜交州雨犀揩馬援碑不知千萬里誰復識辛毗
懷香爐峰道人
常思峰頂叟石窟土為牀日日先見日煙霞多異香冥
心同槁木掃雪帶微陽終必相尋去斯人不可忘
觀李翰林眞二首
日角浮紫氣凜然塵外清雖稱李太白知是那星精御
宴千鍾飲蕃書一筆成宜哉杜工部不錯道騎鯨
誰氏子丹青毫端曲有靈屹如山忽墮爽似酒初醒天
馬難攏勒仙房久閉扃若非如此輩何以傲彤庭
晩泊湘江作(一作晩泊湘江懷古)
煙浪瀁(一作濛)秋色高吟似有(一作得)鄰一輪湘渚月萬(一作)
(千)古獨醒人岸濕穿花遠風香禱廟頻祇應諛佞者到
此不傷神
淮上逢故人
故園離亂後十載始逢君長恨南熏奏尋常只自聞荒
窗秋見岳赤地夜生雲莫歎謀身晩中興正用文
讀杜工部集二首
造化拾無遺唯應杜甫詩豈非玄域橐(一作藁)奪得古人
旗日月精華薄山川氣槩卑古今吟不盡惆悵不同時
甫也道亦喪孤身出蜀城彩毫終不撅白雪更能輕命
薄相如命名齊李白名不知耒陽令何以葬先生
題簡禪師院
機忘室亦空靜與沃洲同唯有半庭竹能生竟日風思
山海月上出定印香終繼後傳衣者還須立雪中
讀劉得仁賈島集二首
二公俱作者其柰亦迂儒且有諸峰在何將一第吁句
還如菡萏誰復贈襜褕想得重泉下依前與衆殊
役思曾衝尹多言阻國親桂枝何所直陋巷不勝貧馬
病唯(一作難)湯雪門荒劣有人伊余吟亦苦為爾一眉嚬
天台(一本無上二字)老僧
獨住無人處松龕嶽色侵僧中九十臘雲外一生心白
髮垂不剃青眸笑轉深猶能指孤月為我暫開襟
經費隱君舊宅
巉巖玉九株秀濕掩蒼梧祥瑞久不出羲軒消得無雨
和高瀑濁燒熁大櫧枯到此思歸去迢迢隔五湖
秋末懷舊山
昔住匡廬北無人知姓名侵雲收榖粟引蟻上柑橙寒
雨雪兼落枯林虎獨行誰能將白髮共向此中生
春過鄱陽湖
百慮片帆下風波極目看吳山兼鳥沒楚色入衣寒過
此愁人處始知行路難夕陽沙鳥上回首一長歎
寄僧野和尚
鳥(一作島)外更誰親諸峰即四鄰白頭寒枕石青衲爛無
塵橡栗堆行徑猨猴遶定身儻然重結社願作掃壇人
寄馮使君
端居碧雲暮好鳥啼紅芳滿郭桃李熟捲簾風雨香清
吟繡段句默念芙蓉章未得歸山去頻升謝守堂
寄紫閣隱者
積翠藏一叟常思未得遊不知在巖下為復在峰頭苔
上枯藤笐泉淋破石樓伊余更何事不學此翁休
寄天台道友
大是清虚地高吟到日晡水聲金磬亂雲片玉盤粗仙
有遺蹤在人還得意無石碑文不直壁畫色多枯冷立
千年鶴閑燒六一爐松枝垂似物山勢秀難圖紫府程
非遠清溪徑不迂馨香柏上露皎潔水中珠賢聖無他
術圓融只在吾寄言桐柏子珍重保之乎
旅中懷孫路
暮塵微雨收蟬急楚鄉秋一片月出海幾家人上樓砌
香殘果落汀草宿煙浮唯有知音者相思歌白頭
貽世
至理不誤物悠悠自不明黃金燒欲盡白髮火邊生苦
惑神仙䜝難收日月精捕風兼繫影信矣不須爭
覽李秀才卷
香沐整山衣開君一軸詩吟當秋景苦味出雪林遲經
濟幾人到工夫兩鬢知因嗟和氏淚不是等閑垂
懷方干張為
冥摉入仙窟半夜水堂前吾道祇如此古人多亦然螢
沈荒塢霧月苦綠梧蟬因憶垂綸者滄浪何處邊
四皓圖
何人圖四皓如語話嘮嘮雙鬢雪相似是誰年最高溪
苔連豹褥仙酒汙雲袍想得忘秦日伊余亦合逃
懷白閣道侣
寒思白閣層石屋兩三僧斜雪掃不盡飢猨喚得應香
然一字火磬過數潭冰終必相尋去孤懷久不勝
讀孟郊集
東野子何之詩人始見詩清刳霜雪髓吟動鬼神司舉
世言多媚無人師此師因知吾道後冷淡亦如斯
懷四明亮公
孤峰含紫煙師住此安禪不下便不(一作石)下如斯太可
憐坐侵天井黑吟久海霞蔫豈覺塵埃裏干戈已十年
秋過錢塘江
巨浸東隅極山吞大野平因知吳相恨不盡海濤聲黑
氣騰蛟窟秋雲入戰城遊人千萬里過此白髭生
上俞許二判官
近抛蓑笠者急善遇休明未審親宗伯焉能識正聲病
容經夏在岳夢入秋并無限林中意今逢許郭傾
懷劉得仁
詩名動帝畿身謝亦因詩白日只如哭皇天得不知旅
墳孤&KR0008;岳羸僕泣如兒多少求名者聞之淚盡垂
歸故林後寄二三知已
昨别楚江邊逡廵早數年詩雖清到後人更&KR1728;於前岸
翠連喬嶽汀沙入壞(一作瀼)田何時重一見談笑有茶煙
春寄西山陳陶
搔首復搔首孤懷草萋萋春光已滿目君在西山西壍
水成文去庭柯擎翠低所思不可見黃鳥花中啼
秋末江行
四顧木落盡扁舟增所思雲衝遠燒出帆轉大荒遲天
際霜雪作水邊蒿艾衰斷猨不堪聽一聽亦同悲
送人歸新羅
昨夜西風起送君歸故鄉積愁窮地角見日上扶桑蜃
氣生初霽潮㾗匝亂荒從兹頭各白魂夢一相望
思匡山賈匡(一作寒夜思廬山賈生)
山兄詩癖甚寒夜更何為覓句唯(一如)作頑坐嚴霜打不知
石膏黏木屐(一作履)崖蜜(一作栗)落冰池近見禪僧說生涯
勝往時
偶作
十載獨扃扉唯為二雅詩道孤終不雜頭白更何疑句
冷杉松與霜嚴鼓角知修心對閒鏡明月印秋池
贈方干
盛名與高隱合近謝敷村弟子已得桂先生猶灌園垂
綸侵海介拾句歷雲根白日昇天路如君别有門(弟子謂李)
(頻也)
漁父
一葉一竿竹眉鬚雲欲零陸應無祖業香必是伊腥兒
亦名魚鷓歌稱我(一作爾)洞庭回頭深自媿舊業近滄溟
題友人山居
卜居鄰塢寺魂夢又相關鶴本如雲白君初似我閑月
明僧渡水木落火連山從此天台約來兹未得還
寄宋使君
寺倚烏龍腹窗中見碧稜空廊人畫祖古殿鶴窺燈風
吼深松雪爐寒一鼎冰唯應謝内史知此道心澄
懷武夷紅石子二首
常思紅石子獨自住山椒窗外猩猩語爐中奼奼嬌乳
香諸洞滴地秀衆峰朝曾見竒人說煙霞恨太遙
弋者終何慕高吟坐綠鼇燒侵薑芋窖僧與水雲袍竹
鞘畬刀缺松枝獵箭牢何時一相見清話擘蟠桃
送人征蠻
七縱七擒處君行事可攀亦知磨一劍不獨定諸蠻樹
盡低銅柱潮常沸火山名須麟閣上好去及瓜還
懷周朴張為
二子無消息多應各自耕巴江思杜甫漳水憶劉楨白
髮應全白生涯作麽生寄書多不逹空念重行行
寄令狐郎中
雨打繁暑盡放懷步微涼綠苔狂似人入我白玉堂壍
鳥眠堪畫庭檉夜益香唯應蘂宫子時到虎溪傍
鄱陽道中作
鄱陽古岸邊無一樹無蟬路轉仙山大砧驅鄉思偏湖
平帆盡落天淡月初圓何事堯雲下干戈滿許田
歸故林别知已
别離無古今柳色向人深萬里長江水平生不印心遠
書容北鴈贈别謝南金愧勉青雲志余懷非陸沈
送僧遊天台
囊空心亦空城郭去騰騰眼作麽是眼僧誰識此僧歇
隈紅樹久笑看白雪崩已有天台約深秋必共登
詠竹根珓子
出處慙林藪才微幸一陽不緣懷片善豈得近馨香節
亦因人淨聲從擲地彰但令筋力在永願報時昌
硯瓦
淺薄雖頑朴其如近筆端低心蒙潤久入匣更身安應
念研磨苦無為瓦礫看儻然仁不棄還可比琅玕
水壺子
良匠曾陶瑩多居筆硯中一從親几案常恐近兒童卓
立澄心久提攜注意通不應嫌器小還有濟人功
筆
莫訝書紳苦功成在一毫自從蒙管錄便覺用心勞手
點時難棄身閒架亦高何妨成五色永願助風騷
棋
棋信無聲樂偏宜境寂寥著高圖暗合勢王氣彌驕人
事掀天盡光陰動地銷因知韋氏論不獨為吳朝
夜對雪作寄友生
皓彩中宵合開門失所蹤(一作從)何年今夜意共子在(一作)
(老)孤峯氣射燈花落光侵壁罅濃唯君心似我吟到五
更鐘
題惠琮律師院
苦節兼青目公卿話有餘唯傳黃葉喻還似白泉居猨
撥孤雲破鐘撞衆木疎社壇蹤跡在重結復何如
寄清冷山道人
常憶清冷子深雲種早禾萬緣雖不涉一句子如何蹤
跡諸峰匝衣裳老虱多江頭無事也終必到煙蘿
秋盡途中作
行行芳草歇潭島葉紛紛山色路無盡砧聲客強聞殘
陽曜極野黑水浸空墳那得無鄉思前程入楚雲
秋居寄王相公三首(首句缺一字)
禪林蟬落地燥可生苔好句慵收拾清風作麽來餅
唯餐喜悦社已得宗雷還似山中日柴門更不開
松聲高似瀑藥熟色如花誰道全無病時猶不在家(逐六)
(塵名不在家也)山童舂菽粉園叟送銀瓜誰訪孫弘閣談玄到
日斜
氣與非常合常人爭得知直須窮到底始是出家兒閣
雀銜紅粟鄰僧背古碑祇應王與謝時有沃州期
讀玄宗幸蜀記
宋璟姚崇死中庸遂變移如何遊萬里祇為一羌兒泣
溻乾坤色飄零日月旗火從龍闕起淚向馬嵬垂始憶
張丞相全師郭子儀百官皆剽劫九廟盡崩隳塵撲銀
輪(一作榦)暗雷奔棧閣危倖臣方賜死野老不勝悲(時有羣叟)
(遮道泣見于上)及霤飄淪日行宫寂寞時人心雖未厭天意亦
難知聖兩歸丹禁承乾動四夷因知納諫諍始是太平
基
御定全唐詩卷八百二十九
