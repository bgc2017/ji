欽定四庫全書
御定全唐詩卷七百八十六
無名氏
題長樂驛壁(摭言云大中十年鄭顥典文放牓後謁假覲省於洛生徒餞長樂驛)
(俄有紀於屋壁云)
三十驊騮一烘塵來時不鎖杏園春楊花滿地如飛雪
應有偷游曲水人
絶句
傳聞天子訪沈淪萬里懷書西入秦早知不用無媒客
恨别江南楊柳春
題取經詩(載翻譯名義集云唐義淨三藏作)
晉宋齊梁唐代間高僧求法離長安去人成百歸無十
後者安知前者難路遠碧天唯冷結沙河遮日力疲殫
後賢如未諳斯旨往往將經容易看
題水心寺水軒(有人以詩謁嶺南李國老大加稱賞賫數百縑於金陵酒樓數)
(日而盡醉中挂帆數百里至落星灣半醒煙雨中登水心寺題詩于水軒)
分飛南渡春風晩却返家林事業空無限離情似楊柳
萬條垂向楚江東
王昭君
猗蘭恩寵歇昭陽幸御稀朝辭漢闕去夕見胡塵飛寄
信秦樓下因書秋雁歸
又(一作崔國輔詩)
一回望月一回悲望月月移人不移何時得見漢朝使
為妾傳書斬畫師
粉牋題詩
三月江南花滿枝風輕簾幕燕爭飛游人休惜夜秉燭
楊柳隂濃春欲歸
詠美人騎馬
駿馬嬌仍穏春風㶚岸晴促來金鐙短扶上玉人輕帽
束雲鬟亂鞭籠翠袖明不知從此去何處更傾城
六言詩
把酒留君聽琴那堪歲暮離心霜葉無風自落秋天不
雨多隂人愁荒村路遠馬怯寒溪水深望盡青山猶在
不知何處相尋
胡笳曲
月明星稀霜滿野氊車夜宿隂山下漢家自失李將軍
單于公然(一作日暮)來牧馬
桃源行送友人
武陵川徑入幽遐中有雞犬秦人家家傍流水多桃花
桃花兩邊種來久流水一道何時有垂條落蕊暗春風
夾岸芳菲至山口歲歲年年能寂寥林下青苔日為厚
時有仙鳥來銜花曾無世人此攜手可憐不知若為名
君往(一作任)從之多所更古驛荒橋平路盡崩湍怪石小
谿行相見維舟登覽處紅堤綠岸宛然成多君此去從
仙隠令人晚節悔營營
唐衢墓(一作賈島詩)
京洛先生三尺墳隂風慘慘土和雲從來有感君皆哭
今日無君誰哭君
宫詞
花萼樓前春正濃濛濛柳絮舞晴空金錢擲罷嬌無力
笑倚欄干屈曲中
抛毬詩(一作李謹言詩)
侍宴黃昏未肯休玉階夜色月如流朝來自詫承恩最
笑倩傍人認繡毬
艷歌
月裏嫦娥不畫眉只將雲霧作羅衣不知夢逐青鸞去
猶把花枝蓋面歸
楊柳枝
萬里長江一帶開岸邊楊柳幾千栽錦帆未落西風起
惆悵龍舟去不廻
河中石刻(許彦周云嘉祐中河濱漁網得一小石刻有此不知唐時何人作)
雨滴空階曉無心換夕香井梧花落盡一半在銀床
古硯
癖性愛古物終歲求不得昨朝得古硯蘭河灘之側波
濤所擊觸背面生隟隙質狀朴且醜令人作不得
絶句
釣罷孤舟繫葦梢酒開新甕鮓開包自從江浙為漁父
二十餘年手不扠
題童氏畫(宣和畫譜童氏者五代時江南人畫學王齊工道釋人物有文士題其畫)
(云)
林下材華雖可尚筆端人物更清妍如何不出深閨裏
能以丹青寫外邊
失題(第五句缺一字)
春朝散微雨庭樹開芸綠上有懷春鳥間關斷復續謂
言(闕)野中定是珠城曲我自牽時幸以慚羈旅束爾不
鳴幽林來此將何欲
姜宣彈小胡笳引歌(蜀中方物記桂府王推官出蜀匠雷氏金徽琴請姜)
(宣彈小胡笳引時有為作歌者云)
雷氏金徽琴王君寶重輕千金三峽流中將得來明窗
拂席幽匣開朱絃宛轉盤鳳足驟擊數聲風雨廻哀笳
慢指董家本姜宣得之妙思忖汎徽胡雁咽蕭蕭繞指
轆轤圓衮衮吞恨含情乍輕激故國關山心歴歴潺湲
疑是舞鸊鵜砉騞如聞發鳴鏑流宫變徵漸幽咽别寉
欲飛猨欲絶秋霜滿樹葉辭風寒雛墜地烏啼血哀絃
已罷春恨長恨長何如懷我鄉我鄉安在長城窟聞君
膚奏心飄忽何時窄袖短貂裘臙脂山下彎明月
羅浮山(太平廣記云此山本只名羅山怱海上有山浮來相合是謂羅浮山有十五嶺)
(二十一峯九百八十瀑泉洞穴他山無出其右也舊有詩曰)
四百餘峯海上排根連蓬島蔭天台百靈若為移中土
嵩華都為一小堆
湯周山(山在今萬載縣相傳晉湯周二仙人修道之所故名)
湯周二大仙廬此得昇天風俗因興廟春秋不記年錦
雲張紫蓋琴溜瀉鳴泉丹竈猶存鼎仙花發故園
永州舜廟詩(輿地碑目云虞帝廟在州學西唐元結作舜廟狀及舜祠表俱江華)
(令瞿令問篆刻石上詩按志舊載謂漢載侯熊渠作不知何謂乃唐人所作也)
游湘有餘怨豈是聖人心行路猿啼古祠宫夢草深素
風傳舊俗異跡閉荒林廵狩去不返煙雲愁至今九嶷
天一半山盡海沈沈
絶句
綠楊隂轉畫橋斜舟有笙歌岸有花盡日會稽山色裏
蓬萊清淺水仙家
三學山盤陀石上刻詩
拔地山巒秀排空殿閣斜雲供數州雨樹獻九天花夜
月摩峰頂秋鐘徹海涯長松拂星漢一一是仙槎
合水縣玉泉石崖刻
山脉逗飛泉泓澄傍巖石亂垂寒玉篠碎灑珍珠滴澄
波涵萬象明鏡瀉天色有時乘月來賞詠還自適
紀遊東觀山(山在桂林府城外三里)
瑰竒恣搜討貝闕青瑶房才隘疑永巷俄敞如華堂玉
梁窈浮溪瓊戶正當窗仙佛肖彷彿鐘鼓鍧擊撞贔贔
左顧龜狺狺欲吠尨丹竈儼亡恙芝田靄生香搏噬千
怪聚絢爛五色光更無一塵涴但覺六月凉玲瓏穿屢
折詰曲通三湘神鬼若剜刻乾坤真混茫入如深夜暗
出喜皦日光隔世驚瞬息異境難揣量
題焚經臺(譯經圖紀云漢明帝世佛法初入中國于永平十四年正月十五日大集)
(白馬寺南門會道士齎靈寶諸經與佛經像舍利置兩壇舉火焚燒佛舍利放光道經獨燬燼)
(無存後人因其處稱焚經臺也此詩載翻譯名義集云唐太宗作其聲調不類要是後人妄托)
門徑蕭蕭長綠苔一回登此一徘徊青牛謾說函關去
白馬親從印土來確實是非憑烈焰要分真偽築高臺
春風也解嫌狼籍吹盡當年道教灰
御定全唐詩卷七百八十六
