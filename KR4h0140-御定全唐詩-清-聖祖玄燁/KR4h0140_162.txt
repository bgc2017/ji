欽定四庫全書
御定全唐詩卷一百六十二
李白
遠别離
遠别離古有皇英之二女乃在洞庭之南瀟湘之浦海
水直下萬里深誰人不言此離苦日慘慘兮雲冥冥猩
猩啼煙兮鬼嘯雨我縱言之將何補皇穹竊恐不照余
之忠誠雲(一作雷)憑憑兮欲吼怒堯舜當之亦禪禹君失
臣兮龍為魚權歸臣兮鼠變虎或言(一作云)堯幽囚舜野
死九疑聮綿皆相似重瞳孤墳竟何(一作誰)是帝子泣兮
綠雲間随風波兮去無還慟哭兮遠望見蒼梧之深山
蒼梧山崩湘水絶竹上之淚乃可滅
公無渡河
黃河西来決崑崙咆哮(一作吼)萬里觸龍門波滔天堯咨
嗟大禹理百川兒啼不窺家殺湍湮洪水九州始蠶麻
其害乃去茫然風沙被髮之叟狂而癡清晨臨(一作徑)流
欲奚為旁人不惜妻止之公無渡河苦渡之虎可搏河
難憑公果溺死流海湄有長鯨白齒若雪山公乎公乎
挂罥(一作骨)於其間箜篌所悲竟不還
蜀道難
噫吁戲危乎高哉蜀道之難難於上青天蠶叢及魚鳧
開國何茫然爾来四萬八千歲不與秦塞通人煙西當
太白有鳥道可以横絶峨眉巔地崩山摧壯士死然後
天梯石棧相(一作方)鈎連上有六龍回日之高標(一作横河斷海)
(之浮雲)下有衝波逆折之回川黃鶴之飛尚不得過猨猱
欲度愁攀援(一作緣)青泥何盤盤百步九折縈巖巒捫參
歴井仰脅息以手撫膺坐長歎問君(一作征人)西遊何時(一作)
(當)還畏途巉巖不可攀但見悲鳥號古(一作枯)木雄飛雌
從(一作呼雌一作從雌)繞林間又聞子規啼夜月愁空山蜀道之
難難於上青天使人聽此凋朱顔連峯去天不盈尺(一作)
(入煙幾千尺)枯松倒挂倚絶壁飛湍瀑流争喧豗砯厓轉石
萬壑雷其險也如(一作若)此嗟爾遠道之人胡為乎来哉
劒閣峥嶸而崔嵬一夫當關萬夫(一作人)莫開所守或匪
親(一作人)化為狼與豺朝避猛虎夕避長蛇磨牙吮血殺
人如麻錦城雖云樂不如早還家蜀道之難難於上青
天側身西望長咨(一作令人)嗟
梁甫吟
長嘯梁甫吟何時見陽春君不見朝歌屠叟辭棘津八
十西来釣渭濱寧羞白髮照清(一作淥)水逢時吐(一作壯)氣
思經綸廣張三千六百釣風期(一作雅)暗與文王親大賢
虎變愚不測當年頗似尋常人君不見高陽酒徒起草
中長揖山東隆準公入門不拜(一作入門開說一作一開游說)騁雄辯
两女輟洗来趨風東下齊城七十二指揮(一作麾)楚漢如
旋蓬狂客(一作生)落魄(一作拓)尚如此何況壯士當羣雄我
欲攀龍見眀主雷公砰訇震天鼓帝傍投壺多玉女三
時大笑開(一作生)電光倏爍晦冥起風雨閶闔九門不可
通以額扣關閽者怒白日不照吾精誠杞國無事憂天
傾猰㺄磨牙競人肉騶虞不折生草莖手接飛猱搏彫
虎側足焦原未言苦智者可卷愚者豪世人見我輕鴻
毛力排南山三壯士齊相殺之費二桃吴楚弄兵無劇
孟亞夫咍爾為徒勞梁甫吟梁甫吟聲正悲張公两龍
劒神物合有時風雲感會起屠釣大人&KR1160;屼當安之
烏夜啼
黃雲城邊烏欲棲歸飛啞啞枝上啼機中織錦(一作閨中織婦)
秦川(一作家)女碧紗如煙隔窗語停梭悵然憶遠人(一作向人)
(問故夫)獨宿孤(一作空)房(一作欲說遼西)淚如雨
烏棲曲
姑蘇臺上烏棲時吴王宫裏醉西施吴歌楚舞歡未畢
青山欲(一作猶)銜半邊日銀箭金壺(一作金壺丁丁)漏水多起看
秋月墜江波東方漸高奈樂(一作爾)何
戰城南
去年戰桑乾源今年戰蔥河道洗兵條支海上波放馬
天山雪中草萬里長征戰三軍盡衰老匈奴以殺戮為
耕作古来唯見白骨黃沙田秦家築城避(一作僃)胡處漢
家還有烽火然烽火然不息征戰(一作長征)無已時野戰格
鬭死敗馬號鳴向天悲烏鳶啄人腸銜飛上挂枯樹枝
(一作銜飛上枯枝)士卒塗草莽將軍空爾為乃知兵者是凶器
聖人不得已而用之
將進酒
君不見黃河之水天上来奔流到海不復廻君不見高
堂眀鏡悲白髮朝如青絲暮成雪人生得意須盡歡莫
使金樽空對月天生我材必有用千金散盡還復来烹
羊宰牛且為樂會須一飲三百杯岑夫子丹丘生將進
酒君(一作杯)莫停與君歌一曲請君為我側耳聽鐘鼓饌
玉不足貴(一作鐘鼎玉帛豈足貴)但願長醉不願(一作復)醒古来聖
賢皆寂寞惟有飲者留其名陳王昔時宴平樂斗酒十
千恣讙謔主人何為言少錢徑須沽取對君酌五花馬
千金裘呼兒將出換美酒與爾同銷萬古愁
行行遊且獵篇
邊城兒生年不讀一字書但將遊獵誇輕趫胡馬秋肥
宜白草騎来躡影何矜(一作可憐)驕金鞭拂雪(一作雲)揮鳴鞘
半酣呼鷹出遠郊弓彎(一作彎弧)滿月不虚發雙鶬迸落連
飛髇(一作&KR1076;)海邊觀者皆辟易猛氣英風振沙磧儒生不
及遊俠人白首下帷復何益
飛龍引二首
黃帝鑄鼎於荆山鍊丹砂丹砂成黃金騎龍飛上太清
家雲愁海思令人嗟宫中綵女顔如花飄然揮手淩紫
霞從風縱體登鸞車登鸞車侍軒轅遨遊青天中其樂
不可言
鼎湖流水清且閒軒轅去時有弓劒古人傳道留其間
後宫嬋娟多花顔乘鸞飛煙亦不還騎龍攀天造天關
造天關聞天語長雲河車載玉女載玉女過紫皇紫皇
乃賜白兔所𢷬之藥方後天而老彫三光下視瑶池見
王母蛾眉蕭䬃如秋霜
天馬歌
天馬来出月支窟背為虎文龍翼骨嘶青雲振綠髮蘭
筋權竒走滅沒騰崑崙歴西極四足無一蹷雞鳴刷燕
晡秣越神行電邁躡慌惚天馬呼飛龍趨目明長庚臆
雙鳧尾如流(一作煙)星首渴烏口噴紅光汗溝朱(一作珠)曾
陪時龍躡天衢羈金絡月照皇都逸氣稜稜淩九區白
璧如山誰敢沽回頭笑紫燕但覺爾輩愚天馬奔戀君
軒駷(音竦)躍驚矯浮雲飜萬里足躑躅遥瞻閶闔門不逢
寒風子誰採逸㬌孫白雲在青天(一夲無青字)丘陵遠崔嵬
(一作崔嵬遠)鹽車上峻坂倒行逆施畏日晩伯樂翦拂中道
遺少盡其力老棄之願逢田子方惻然為我悲(一作思)雖
有玉山禾不能療苦飢嚴霜五月凋桂枝伏櫪銜冤摧
两眉請君贖獻穆天子猶堪弄影舞瑶池
行路難三首
金樽清酒斗十千玉盤珍羞直萬錢停杯投筯不能食
拔劒四顧心茫然欲渡黃河冰塞川將登太行雪滿山
(一作暗天)閒来垂釣碧(一作坐)溪上忽復乘舟夢日邊行路難
行路難多岐路今安在長風破浪會有時直挂雲帆濟
滄海
大道如青天我獨不得出羞逐長安社中兒赤雞白狗
(一作雉)賭梨栗彈劒作歌奏苦聲曳裾王門不稱情淮隂
市井笑韓信漢朝公卿忌賈生君不見昔時燕家重郭
隗擁篲折節(一作腰)無嫌猜劇辛樂毅感恩分輸肝剖膽
效英才昭王白骨縈爛(一作蔓)草誰人更掃黃金臺行路
難歸去来
有耳莫洗潁川水有口莫食首陽蕨含光混世貴無名
何用孤高比雲月吾觀自古賢達人功成不退皆殞身
子胥既棄吴江上屈原終投湘水濱陸機雄才(一作才多)豈
自保李斯稅駕苦不早華亭鶴唳詎可聞上蔡蒼鷹何
足道君不見吴中張翰稱(一作真)達生秋風忽憶江東行
且樂生前一杯酒何須身後千載名
長相思
長相思在長安絡緯秋啼金井闌微(一作凝)霜淒淒簟色
寒孤燈不明(一作寐)思欲絶卷帷望月空長歎美人如花
(一作佳期迢迢)隔雲端上有青冥之長天下有渌水之波瀾天
長路遠魂飛苦夢魂不到關山難長相思摧心肝
上留田行
行至上留田孤墳何峥嶸積此萬古恨春草不復生悲
風四邊来腸斷白楊聲借問誰家地埋没蒿里塋古老
向余言言是上留田蓬科馬鬛今已平昔之弟死兄不
葬他人於此舉銘旌一鳥死百鳥鳴一獸走百獸驚桓
山之禽别離苦欲去廻翔不能征田氏倉卒骨肉分青
天白日摧紫荆交柯之木夲同形東枝顦顇西枝榮無
心之物尚如此參商胡乃尋天兵孤竹延陵讓國揚名
高風緬邈頹波激清尺布之謠塞耳不能聽
春日行
深宫高樓入紫清金作蛟龍盤繡(一作繡作)楹佳人當窗弄
白日絃將手語彈鳴筝春風吹落君王耳此曲乃是昇
天行因出天池泛蓬瀛樓船蹙沓波浪驚三千雙蛾獻
歌笑撾鐘考鼓宫殿傾萬姓聚舞歌太平我無為人自
寧三十六帝欲相迎仙人飄翩下雲軿帝不去留鎬京
安能為軒轅獨往入窅冥小臣拜獻南山夀陛下萬古
垂鴻名
前有一樽酒行二首(一夲無一字)
春風東来忽相過金樽淥酒生微波落花紛紛稍覺多
美人欲醉朱顔酡青軒桃李能幾何流光欺人忽蹉跎
君起舞日西夕當年意氣不肯平(一作傾)白髮如絲歎何
益
琴奏龍門之綠桐玉壺美酒清若空催絃拂柱與君飲
看朱成碧顔始紅胡姬貎如花當壚笑春風笑春風舞
羅衣君今不醉將(一作欲)安歸
夜坐吟
冬夜夜寒覺夜長沈吟久坐坐北堂冰合井泉月入閨
金(一作青)缸青凝(一作凝明)照悲啼金(一作青)缸滅啼轉多掩妾
淚聽君歌歌有聲妾有情情聲合两無違一語不入意
從君萬曲梁塵飛
野田黃雀行
遊莫逐炎洲翠棲莫近吳宫燕吳宫火起焚巢(一作爾)窠
炎洲逐翠遭網羅蕭條两翅蓬蒿下縱有鷹鸇奈若(一作)
(爾)何
箜篌謠
攀天莫登龍走山莫騎虎貴賤結交心不移唯有嚴陵
及光武周公稱大聖管蔡寧相容漢謠一斗粟不與淮
南舂兄弟尚路人吾心安所從他人方寸間山海幾千
重輕言託朋友對面九疑峯開(一作多)花必早落桃李不
如松管鮑久已死何人繼其蹤
雉朝飛
麥隴青青三月時白雉朝飛挾两雌錦衣繡翼何離褷
犢牧(一作犢沭)採薪感之悲春天和白日暖啄食飲泉勇氣
滿争雄鬭死繡頸斷雉子班奏急管絃傾心酒美(一作心傾)
(美酒)盡玉椀枯楊枯楊爾生稊(一作荑)我獨七十而孤棲彈
絃寫恨意不盡瞑目歸黃泥
上雲樂
金天之西白日所沒康老胡雛生彼月窟巉巖容儀戍
削風骨碧玉炅炅雙目瞳黃金拳拳两鬢紅華蓋垂下
睫嵩嶽臨上唇不覩詭譎貎豈知造化神大道是文康
之嚴父元氣乃文康之老親撫頂弄盤古推車轉天輪
云見日月初生時鑄冶火精與水銀陽烏未出谷顧兔
半藏身女媧戲黃土團作愚下人散在六合間濛濛若
沙塵生死了不盡誰明此胡是仙真西海栽若木東溟
植扶桑别来幾多時枝葉萬里長中國有七聖半路頹
洪(一作鴻)荒陛下應運起龍飛入咸陽赤眉立盆子白水
興漢光叱咤四海動洪濤為簸揚舉足蹋紫微天關自
開張老胡感至德東来進仙倡五色師子九苞鳳皇是
老胡雞犬鳴舞飛帝鄉淋漓颯沓進退成行能胡歌獻
漢酒跪雙膝立(一作並)两肘散花指天舉素手拜龍顔獻
聖夀北斗戾南山摧天子九九八十一萬歲長傾萬歲
(一作年一作夀)杯
白鳩辭(一作夷則格上白鳩拂舞辭)
鏗鳴鐘考朗鼓歌白鳩引拂舞白鳩之白誰與隣霜衣
雪襟誠可珍含哺七子能平均食不噎(一作咽)性安馴首
農政鳴陽春天子刻玉杖鏤形賜耆人白鷺(一作鷹)之(一作)
(亦)白非純真外潔其色心匪仁闕五德無司晨胡為啄
我葭下之紫鱗鷹鸇鵰鶚貪而好殺鳳凰雖大聖不願
以為臣
日出行(一作日出入行)
日出東方隈似從地底来歴天又入海六龍所舍安在
哉其始與終古不息(一作其行終古不休息)人非元氣安得與之
久裵徊草不謝榮於春風木不怨落於秋天誰揮鞭策
驅四運萬物興歇皆自然羲和羲和汝奚汨没於荒滛
之波魯陽何德駐㬌揮戈逆道違天矯誣實多吾將嚢
括大塊浩然與溟涬同科
胡無人
嚴風吹霜海草凋筋幹精堅胡馬驕漢家戰士三十萬
將軍兼領(一作誰者)霍嫖姚流星白羽腰間插劒花秋蓮光
出匣天兵照雪下玉關虜箭如沙射金甲雲龍風虎盡
交回太白入月敵可摧敵可摧旄頭滅履胡之腸涉胡
血懸胡青天上埋胡紫塞傍胡無人漢道昌(一夲此下有陛下之)
(夀三千霜但歌大風雲飛揚安得猛士兮守四方胡無人漢道昌五句)
北風行
燭龍棲寒門光曜猶旦開日月照之何不及此唯有北
風號怒天上来燕山雪花大如席片片吹落軒轅臺幽
州思婦十二月停歌罷笑雙蛾摧倚門望行人念君長
城苦寒良可哀别時提劒救邊去遺此虎紋金鞞靫(一作)
(髀釵)中有一雙白羽箭蜘蛛結網生塵埃箭空在人今戰
死不復回不忍見此物焚之已成灰黃河捧土尚可塞
北風雨雪恨難裁
俠客行
趙客縵胡纓吴鉤霜雪明銀鞍照白馬颯沓如流星十
步殺一人千里不留行事了拂衣去深藏身與名閒過
信陵飲脫劒膝前横將炙啖朱亥持觴勸侯嬴三杯吐
然諾五嶽倒為輕眼花耳熱後意氣素霓生救趙揮金
槌邯鄲先震驚千秋二壯士烜赫大梁城縱死俠骨香
不慙世上英誰能書閤下白首太玄經
御定全唐詩卷一百六十二
