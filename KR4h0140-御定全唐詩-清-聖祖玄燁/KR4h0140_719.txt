欽定四庫全書
御定全唐詩卷七百十九
路德延
路德延冠氏人光化初擢第天祐中授拾遺河中節度
使朱友謙辟掌書記詩三首
芭蕉(數歲時作傳於都下)
一種靈苖異天然體性虚葉如斜界紙心似倒抽書
感舊詩
初騎竹馬詠芭蕉嘗忝名卿誦滿朝五字便容趨綘帳
一枝尋許折丹霄豈知流落萍蓬遠不覺推遷歲月遥
國境未安身未立至今顔巷守簞瓢
小兒詩
情態任天然桃紅兩頬鮮乍行人共看初語客多憐臂
膊肥如瓠肌膚軟勝綿長頭纔覆額分角漸垂肩散誕
無塵慮逍遥占地仙排衙朱閣(一作榻)上喝道畫堂前合
調歌楊柳齊聲踏採蓮走隄行細雨奔巷趁輕煙嫩竹
乘為馬新蒲折(一作掉)作鞭鶯雛金鏇繫猫(一作猧)子綵絲
牽擁鶴歸晴島驅鵝入暖泉楊花爭弄雪榆葉共收錢
錫鏡當胸挂銀珠對耳懸頭依蒼鶻褁袖學柘枝揎酒
殢丹砂暖茶催小玉煎頻邀籌箸掙(一作插)時乞繡鍼穿
寶箧拏紅豆妝奩拾翠鈿戲袍披按褥劣(一作尖)帽戴靴
氊展畫趍三聖開屏笑七賢貯懷青杏小垂額綠荷圓
驚滴霑羅淚嬌流汚錦涎倦書饒婭姹憎藥巧遷延弄
帳鸞綃映藏衾鳳綺纏指敲迎使鼓筋撥賽神絃簾拂
魚鉤動箏推雁柱偏碁圖添路畫笛管欠聲鐫惱客初
酣睡驚僧半入禪尋蛛窮屋瓦探雀遍樓椽抛果忙開
口藏鉤亂出拳夜分圍榾拙朝聚打鞦韆折竹装泥燕
添絲放紙鳶互誇輪水碓相教放風旋旗小裁紅絹書
幽截碧牋遠鋪張鴿網低控射蝇弦詀(一作吉)語時時道
謠歌處處傳匿窗眉乍曲遮路臂相連鬪草當春逕爭
毬出晚田柳傍慵獨坐花底困横眠等鵲前籬畔聽蛩
伏砌邊傍枝粘舞蝶隈樹捉鳴蟬平島誇趫上層崖逞
捷緣嫩苔車迹小深雪履㾗全競指雲生岫齊呼月上
天蟻窠尋逕劚蜂穴遶階填樵唱回深嶺牛歌下遠川
壘柴為屋木和土作盤筵險砌高臺石危跳峻塔磚忽
陞隣舍樹偷上後池&KR0657;項槖稱師日甘羅作相年明時
方任(一作在)德勸爾減狂顛
句
不是上台知姓字五花賓舘敢從容(上成汭南見南部新書荆舊有五)
(花舘待賓上地故云)
李旭
李旭天祐元年進士登第詩一首
及第後呈朝中知已
凌晨曉鼓奏嘉音雷擁龍迎出陸沈金榜高懸當玉闕
錦衣即著到家林真珠每被塵泥䧟病鶴多遭螻蟻侵
今日始知天有意還教雪得一生心
崔庸
崔庸吳郡人天祐二年登進士第詩一首
題惠嚴寺(蘇州崑山惠嚴寺殿基或曰鬼工有僧繇畫龍每風雨如騰躍狀僧繇畫)
(鎖以釘固之)
人莫嫌山小僧還愛寺靈殿高神氣力龍活客丹青
胡駢
胡駢唐末進士詩一首
經費拾遺舊隱
林下茅齋已半傾九華幽逕少人行不將冠劒為榮事
只向煙蘿寄此生松竹漸荒池上色琴書徒立世間名
白楊風起秋山暮時復哀猨啼一聲
周祚
周祚唐末進士詩一首
失題
莫道春花獨照人秋花未必怯青春四時風雨沒時節
共保松筠根底塵
盧頻
盧頻唐末人詩四首
蛺蝶行
東園宫草綠上下飛相逐君恩不禁春昨夜花中宿
東西行
種荷玉盆裡不及溝中水養雉黃金籠見草心先喜
失題
春淚爛羅綺泣聲抽恨多莫滴芙蓉池愁傷連蔕荷
一朵花葉飛一枝花光彩美人惜花心但願長春在
劉畋
劉畋唐末人詩一首
晚泊漢江渡
末秋雲木輕蓮折晚香清雨下侵苔色雲凉出浪聲疊
帆依岸盡微照夹隄明渡吏已頭白遥知客姓名
句
殘陽来霽岫獨興起滄洲(雨後客張為主圖)
御定全唐詩卷七百十九
