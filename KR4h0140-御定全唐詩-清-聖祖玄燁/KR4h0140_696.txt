欽定四庫全書
御定全唐詩卷六百九十六
韋莊
雨霽晩眺(庚子年冬大鴐幸蜀後作)
入谷路縈紆巖巔日欲晡嶺雲寒埽蓋溪雪凍黏鬚卧
草跧如兔聽冰怯似狐仍聞關外火昨夜徹皇都
立春日作
九重天子去蒙塵御柳無情依舊春今日不關妃妾事
始知辜負馬嵬人
贈雲陽裴明府
南北三年一解攜海為深谷岸為蹊已聞陳勝心降漢
誰為田横國號齊暴客至今猶戰鶴故人何處尚驅雞
歸來能作煙波伴我有魚(一作漁)舟在五溪
賊中與蕭韋二秀才同卧重疾二君尋愈余獨
加焉恍惚之中因有題
與君同臥疾獨我漸彌留弟妹不知處兵戈殊未休胸
中疑晉豎耳下鬭殷牛縱有秦醫在懷鄉亦淚流
重圍中逄蕭校書
相逄俱此地此地是何鄉側目不成語撫心空自傷劒
高無鳥度樹暗有兵藏底事征西將年年戍洛陽
咸通
咸通時代物情奢歡殺金張許史家破産競留天上樂
鑄山爭買洞中花諸郎宴罷銀燈合僊子遊廻璧月斜
人意似知今日事急催絃管送年華
白櫻桃(一作于鄴詩)
王母階前種幾株水精簾外看如無只應漢武金盤上
瀉得珊珊白露珠
夜景
滿庭松桂雨餘天宋玉秋聲韻蜀絃烏兔不知多事世
星辰長似太平年誰家一笛吹殘暑何處雙砧擣暮煙
欲把傷心問明月素娥無語淚娟娟
宿山家
山行侵夜到雲竇一星燈草動蛇尋穴枝搖鼠上藤背
風開藥竈向月展漁罾明日前溪路煙蘿更幾層
長年(一作感懷)
長年方悟少年非人道新詩勝舊詩十畝野塘留客釣
一軒春雨對僧棋花間醉任黃鶯語(一作說)亭上吟從白
鷺窺大盜不將爐冶去有心重築太平基
辛丑年
九衢漂杵已成川塞上黃雲戰馬閑但有羸兵填渭水
更無竒士出商山田園已没紅塵裏弟妹相逄白刃間
西望翠華殊未返淚㾗空濕劒文斑
思歸
暖絲無力自悠揚牽引東風斷客腸外地見花終寂寞
異鄉聞樂更凄(一作剰悲)凉紅垂野岸櫻還熟綠染迴汀草
又芳舊里若為歸去好子期凋謝呂安亡
憶昔
昔年曾向五陵遊子夜歌清月滿樓銀燭樹前長似晝
露桃華裏(一作下)不知秋西園公子名無忌南國佳人號
莫愁今日亂離俱是夢夕陽唯見水東流
合歡蓮花
虞舜南廵去不歸二妃相誓死江湄空留萬古香魂在
結作雙葩合一枝
覽蕭必先卷
滿軸編新句翛然大雅風名因五字得命合一言通景
盡才難盡吟終意未終似逄曹與謝煙雨思何窮
和人歲宴旅舍見寄
積雪滿前除寒光夜皎如老憂新歲近貧覺故交疎意
合論文後心降得句初莫言常鬱鬱天道有盈虛
宿泊孟津寄三堂友人
解纜西征未有期槐花又逼桂花時鴻臚陌上歸耕晩
金馬門前獻賦遲只恐愁苖生雨鬢不堪離恨入雙眉
分明昨夜南池夢還把漁竿詠楚詞
對酒賦(一作贈)友人
多病仍多感君心自我心浮生都是夢浩歎不如吟白
雪篇篇麗清酤盞盞深亂離俱老大強醉莫霑襟
天井關
太行山上雲深處誰向雲中築女牆短綆詎能垂玉甃
繚垣何用學金湯斸開嵐翠為高壘截斷雲霞作巨防
守吏不教飛鳥過赤眉何路到吾鄉
贈邊將
昔因征遠向金微馬出榆關一鳥飛萬里只攜孤劒去
十年空逐塞鴻歸手招都護新降虜身著文皇舊賜衣
只待煙塵報天子滿頭霜雪為兵機(一作肚心無事别無機)
春日
忽覺東風(一作君)景漸遲野梅山杏暗芳菲落星樓上吹
殘角偃月營中挂夕暉旅夢亂隨蝴蝶散離魂(一作情)漸
逐杜鵑飛紅塵遮(一作望)斷長安陌芳草王孫暮不歸
早秋夜作
翠簟初清暑半銷撤簾松韻送輕(一作風)飇莎庭露永琴
書潤山郭月明砧杵遥傍砌綠苔鳴蟋蟀遶簷紅樹織
蠨蛸不須更作悲秋賦王粲辭家鬢已凋
寄江南逐客
二年音信阻湘潭花下相思酒半酣記得竹齋風雨夜
對床孤枕話江南
冬夜
睡覺寒爐酒半消客情鄉夢兩遥遥無人為我磨心劍
割斷愁腸一寸苖
又聞湖南荆渚相次陷没
幾時聞唱凱旋歌處處屯兵未倒戈天子只憑紅旆壯
將軍空恃紫髯多屍填漢水連荆阜血染湘雲接楚波
莫問流離南越事戰餘空有舊山河
家叔南遊却歸因獻賀
繚繞江南一歲歸歸來行色滿戎衣長聞鳳詔徵兵急
何事龍韜獻捷稀旅夢遠依湘水闊離魂空伴越禽飛
遥知倚棹思家處澤國煙深暮雨微
楚行吟
章華臺下(一作上)草如煙故郢城頭月似弦惆悵楚宮雲
雨後露啼花笑一年年
洛陽吟(時大駕在蜀巢寇未平洛中寓居作七言)
萬戶千門夕照邊開元時節舊風煙宮官試馬遊三市
舞女乘舟上九天胡騎北來空進主漢皇西去竟昇僊
如今父老偏垂淚不見承平四十年
過舊宅
華軒不見馬蕭蕭廷尉門人久寂寥朱檻翠樓為卜肆
玉欄僊杏作春樵階前雨落鴛鴦瓦竹裏苔封螮蝀橋
莫問此中銷歇寺(一作事)娟娟紅淚滴芭蕉
喻東軍
四年龍馭守峨嵋鐵馬西來步步遲五運未教移漢鼎
六韜何必待秦師幾時鸞鳳歸丹闕到處烏鳶從白旗
獨把一樽和淚酒隔雲遥奠武侯祠
清河縣樓作
有客微吟獨凭樓碧雲紅樹不勝愁盤鵰迥印天心没
遠水斜牽日脚流千里戰塵連上苑九江歸路隔東周
故人此地揚帆去何處相思雪滿頭
北原閒眺
春城迴首樹重重立馬平原夕照中五鳳灰殘金翠滅
六龍遊去市朝空千年王氣浮清洛萬古坤靈鎮碧嵩
欲問向來陵谷事野桃無語淚花紅
贈戍兵
漢皇無事暫遊汾底事狐狸嘯作羣夜指碧天占晉分
曉磨孤劒望秦雲紅旌不卷風長急畫角閑吹日又曛
止竟有征須有戰洛陽何用久屯軍
覩軍迴戈
關中羣盜已心離關外猶聞羽檄飛御苑綠莎嘶戰馬
禁城寒月搗征衣漫教韓信兵塗地不及劉琨嘯解圍
昨日屯軍還夜遁滿車空載洛神歸
中渡晩眺
魏王堤畔草如煙有客傷時獨扣舷妖氣欲昏唐社稷
夕陽空照漢山川千重碧樹籠春苑萬縷紅霞襯碧天
家寄杜陵歸不得一迴回首一&KR1008;然
河内别村業閑題
阮氏清風竹巷深滿溪松竹似山隂門當谷路多樵客
地帶河聲足水禽閒伴爾曹雖適意靜思吾道好霑襟
鄰翁莫問傷時事一曲高歌夕照沈
聞官軍繼至未覩凱旋
嫖姚何日破重圍秋草深來戰馬肥已有孔明傳將略
更聞王導得神機陣前鼙鼓晴應響城上烏鳶飽不飛
何事小臣偏注目帝鄉遥羨白雲歸
和集賢侯學士分司丁侍御秋日雨霽之作
洛岸秋晴夕照長鳳樓龍闕倚清光玉泉山淨雲初散
金谷樹多風正凉席上客知蓬島路坐中寒有柏臺霜
多慙十載遊梁士却伴賓鴻入帝鄉
題安定張使君
器度風標合出塵桂宮何負一枝新成丹始見金無滓
衝斗方知劒有神憤氣不銷頭上雪政聲空布海邊春
中興若繼開元事堪向龍池作近臣
潁陽縣
琴堂連少室故事即僊蹤樹老風聲壯山高臘候濃雪
多庭有鹿縣僻寺無鐘何處留詩客茆簷倚後峰
寄園林主人
主人常不在春物為誰開桃艷紅將落梨華雪又摧曉
鶯閑自囀遊客暮空回尚有餘芳在猶堪載酒來
洛北村居
十畝松篁百畝田歸來方屬大兵年巖邊石室低臨水
雲外嵐峰半入天鳥勢去投金谷樹鐘聲遥出上陽煙
無人說得中興事獨倚斜暉憶仲宣
對梨花贈皇甫秀才
林上梨花雪壓枝獨攀瓊艷不勝悲依前此地逄君處
還是去年今日時且戀殘陽留綺席莫推紅䄂訴金巵
騰騰戰鼓正多事須信明朝難重持
立春
青帝東來日馭遲煖煙輕逐曉風吹罽袍公子樽前覺
錦帳佳人夢裏知雪圃乍開紅菜甲綵幡新翦(一作展)綠
楊絲殷勤為作(一作欲獻)宜春曲題向花牋帖繡楣
村笛
簫韶九奏韻淒鏘曲度雖高調不傷却見孤村明月夜
一聲牛笛斷人腸
題李斯傳
蜀魄湘魂萬古悲未悲秦相死秦時臨刑莫恨倉中鼠
上蔡東門去自遲
贈薛秀才
相辭因避世相見尚兵戈亂後故人少别來新話多但
聞哀痛詔未覩凱旋歌欲結巖棲伴何山好薜蘿
和元秀才别業書事
僻居春事好水曲亂花隂浪過河移岸雛成鳥别林綠
錢榆貫重紅障杏籬深莫飲宜城酒愁多醉易沈
紀村事
綠蔓映雙扉循牆一徑微雨多庭果爛稻熟渚禽肥釀
酒迎新社遥砧送暮暉數聲牛上笛何處餉田歸
題許僊師院
地古多喬木遊人到且吟院開金鏁澀門映綠篁深山
色不離眼鶴聲長在琴往來誰與熟乳鹿住前林
離筵訴酒
感君情重惜分離送我殷勤酒滿巵不是不能判酩酊
却憂前路醉醒時
不寐
不寐天將曉心勞轉似灰蚊吟頻到耳鼠鬭競緣臺戶
闇知蟾落林喧覺雨來馬嘶朝客過知是禁門開
贈武處士
一身唯一室高靜若僧家掃地留疎影穿池浸落霞綠
蘿臨水合白道向村斜賣藥歸來醉吟詩倚釣查
題吉澗盧拾遺莊
主人西遊去不歸滿溪春雨長春薇怪來馬上詩(一作訴)
情好印(一作點)破青山白鷺飛
題潁源廟
曾是巢由棲隱地百川唯說潁源清微波乍向雲根吐
去浪遥衝雪嶂横萬木倚簷疎幹直羣峰當戶曉嵐晴
臨川試問堯年事猶被封人勸濯纓
東遊遠歸
扣角干名計已疎劒歌休恨食無魚辭家柳絮三春半
臨路槐花七月初江上欲尋漁父醉日邊時得故人書
青雲不識楊生面天子何由問子虛
新正日商南道中作寄李明府
相看又見歲華新依舊楊朱拭淚巾踏雪偶因尋戴客
論文還比聚星人嵩山不改千年色洛邑長生一路塵
今日與君同避世却憐無事是家貧
春暮
一春春事好病酒起常遲流水綠縈砌落花紅墮枝樓
高喧乳燕樹密鬭雛鸝不學山公醉將何自解頤
哭麻處士
却到歌吟地閑門草色中百年流水盡萬事落花空繐
帳扄(一作寒)秋月詩樓鏁夜蟲少微何處墮留恨白楊風
春早
聞鶯纔覺曉閉戶已知晴一帶窗間月(一作日)斜穿枕上
生(一作明)
和友人
閉(一作圭)門同隱士不出動經時靜閱王維畫閑翻禇胤
棋落泉當戶急殘月下窗遲却想從來意譙周亦自嗤
春愁
寓思本多傷逄春恨更長露霑湘竹淚花墮越梅妝睡
怯交加夢閑傾瀲灧觴後庭人不到斜月上松篁
晚春
花開疑乍富花落似初貧萬物不如酒四時唯愛春峨
峨秦氏髻皎皎洛川神風月應相笑年年醉病身
題許渾詩卷
江南才子許渾詩字字清新句句竒十斛明珠量不盡
惠休虛作碧雲詞
贈禮佛名者
何用辛勤禮佛名我從無得到眞庭尋思六祖傳心印
可是從來讀藏經
殘花(一作于鄴詩)
和煙和露雪(一作雨太)離披金蘂紅鬚尚滿枝十日笙歌一
宵夢苧蘿因(一作煙)雨失(一作哭)西施
御定全唐詩卷六百九十六
