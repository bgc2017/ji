欽定四庫全書
御定全唐詩卷一百二十七
王維
奉和聖製慶玄元皇帝玉像之作應制
眀君夢帝先寶命上齊天秦后徒聞樂周王恥卜年玉
京移大像金籙會羣仙承露調天供臨空敞御筵斗廻
迎夀酒山近起鑪煙願奉無為化齋心學自然
奉和聖製與太子諸王三月三日龍池春禊應
制
故事修春禊新宫展豫遊眀君移鳳輦太子出龍樓賦
掩陳王作桮如洛水流金人來捧劎畫鷁去(一作出)回舟
苑樹浮宫闕天池照冕旒宸章在雲表(一作漢)垂象滿皇
州
奉和聖製上已於望春亭觀禊飲應制
長樂青門外宜春小苑東樓開萬井(一作戶)上輦過百花
中畫鷁移仙妓(一作仗)金貂列上公清歌邀落日妙(一作妍)
舞向春風渭水眀秦甸黃山入漢宫君王來祓禊灞滻
亦朝宗
奉和聖製暮春送朝集使歸郡應制
萬國仰宗周衣冠拜冕旒玉乘迎大客金節送諸侯祖
席傾三省褰帷向九州楊花飛上路槐色蔭通溝來預
鈞天樂歸分漢主憂宸章類河(一作在雲)漢垂象滿中(一作皇)
州(統籖注云重韻誤)
三月三日曲江(一有樓字)侍宴應制
萬乘親齋祭千官喜豫遊奉迎從上苑祓禊向中流草
樹連容衞山河對冕旒畫旗搖浦溆春服滿汀洲仙籞
(一作樂)龍媒下神臯鳳蹕留從今億萬歲天寶紀(一作紹)春
秋
奉和聖製重陽節宰臣及羣官上夀應制
四海方無事三秋大有年百生無此日萬夀願齊天芍
藥和金鼎茱萸插玳筵玉堂開右个天樂動宫懸御柳
疎秋景城鴉拂曙煙無窮菊花節長奉栢梁篇
三月三日勤政樓侍宴應制
綵仗連宵合瓊樓拂曙通年光三月裏宫殿百花中不
數秦王日誰將洛水同酒筵嫌落絮舞袖怯春風天保
無為德人歡不戰功仍臨九衢宴更達四門聰
奉和聖製十五夜然燈繼以酺宴(一有之作二字)應制
上路笙歌滿春城漏刻長遊人多晝日眀月讓燈光魚
鑰通翔鳳龍輿出建章九衢陳廣樂百福透(一作迓)名香
仙伎來金殿都人遶玉堂定(一作止)應偷妙(一作豔)舞從此
學新妝奉引迎三事司儀列(一作立)萬方願將天地夀同
以獻君王
奉和聖製幸玉真公主山莊因題石壁十韻之
作應制
碧落風煙外瑶臺道路賒如何連帝苑别自有仙家此
(一作匝)地回鸞駕緣谿轉翠華洞中開日月窗裏發雲霞
庭飬冲天鶴溪流(一作留)上漢查種田生白玉泥竈化丹
砂谷静泉逾響山深日易斜御羹和石髓香飯進胡麻
大道今無外長生詎有涯還瞻九霄上來往五雲車
春日直門下省早朝(時為右補闕)
騎省直眀光鷄鳴謁建章遥聞侍中珮闇識令君(一作公)
香玉漏隨(一作催)銅史天書拜(一作問)夕郎旌旗暎閶闔歌
吹滿昭陽官舍梅初紫宮門柳欲黃願將遲日意同與
聖恩長
和僕射晉公扈從温陽(時為右補闕)
天子幸新豐旌旗渭水東寒(一作遠)山天仗外(一作裏)溫谷
幔城中奠玉羣仙座焚(一作薰)香太乙宫出遊逢牧馬罷
獵見(一作有)非熊上宰無為化明時太古同靈芝三秀紫
陳粟萬箱紅王禮(一作玉醴)尊儒教天兵小戰功謀猶歸哲
匠詞賦屬文宗司諫方無闕陳詩且未工長吟吉甫頌
朝夕仰清風
和宋中丞夏日遊福賢觀天長寺寺即陳左相
宅所施之作
已相殷王國空餘尚父谿釣磯開月殿築道出雲梯積
水浮香象深山鳴白雞虚空陳(一作無)伎樂衣服製虹霓
墨(一作黑)點三千界丹飛六一泥桃源勿遽返再訪恐君
迷
和陳監四郎秋雨中思從弟據
嫋嫋秋風動淒淒煙雨緐聲連鳷鵲觀色暗鳳凰原細
柳疎高閣輕槐落洞門九衢行欲斷萬井寂無喧忽有
愁霖唱更陳多露言平原思令弟康樂謝賢昆逸興方
三接衰顔強七奔相如今老病歸守茂陵園
上張令公
珥筆趨丹陛垂璫上玉除步檐青瑣闥方幰畫輪車市
閱千金字朝聞(一作開)五色書致君光帝典薦士滿公車
伏奏回金駕横經重石渠從兹罷角觝且(一作希)復幸儲
胥天統知堯後王章笑魯初匈奴遥俯伏漢相儼簮裾
賈生非不遇汲黯自堪疎學易思求我言詩或起予當
從大夫後何惜隸人餘
贈焦道士
海上遊三島淮南預八公坐知千里外跳向一壺中縮
地朝珠闕行天使玉童飲人聊割酒送客乍分風天老
能行氣吾師不飬空(類箋注云有誤)謝君徒雀躍無可問鴻濛
贈東嶽焦鍊師
先生千歲(一作載)餘五嶽遍曾居遥識齊侯鼎新過王母
廬不能師孔墨何事問長沮玉管時來鳳銅盤即釣魚
竦身空裏語眀目夜中書自有還丹(一作丹砂)術時論太素
初頻蒙露版詔時降軟輪車山靜泉逾響松高枝轉疎
搘(一作支)頤問樵客世上復何如
送秘書晁監還日本國(并序)
舜覲羣后有苖不格禹會諸侯防風後至動干戚
之舞興斧鉞之誅乃貢九牧之金始頒五瑞之玉
我開元天地大寶聖文神武應道皇帝大道之行
先天布化乾元廣運涵育無垠若華為東道之標
戴勝為西門之候豈甘心於笻杖非徵貢於包茅
亦由呼耶來朝舍於葡萄之館卑彌遺使報以蛟
龍之錦犧牲玉帛以將厚意服食器用不寶遠物
百神受職五老告期况乎戴髮含齒得不稽顙屈
膝海東國日本為大服聖人之訓有君子之風正
朔本乎夏時衣裳同乎漢制歴歲方逹繼舊好於
行人滔天無涯貢方物於天子同儀加等位在王
侯之先掌次改觀不居蠻夷之邸我無爾詐爾無
我虞彼以好来廢關弛禁上敷文教虚至寔歸故
人民雜居往來如市晁司馬結髮遊聖負笈辭親
問禮於老𣆀學詩於子夏魯借車馬孔丘遂適於
宗周鄭獻縞衣季札始通於上國名成太學官至
客卿必齊之姜不歸娶於高國在楚猶晉亦何獨
於由余遊宦三年願以君羹遺母不居一國欲其
晝錦還鄉莊舄既顯而思歸關羽報恩而終去於
是稽首北闕裹足東轅篋命賜之衣懷敬問之詔
金簡玉字傳道經於絶域之人方鼎彛尊致分器
於異姓之國琅琊臺上回望龍門碣石館前夐然
鳥逝鯨魚噴浪則萬里倒回鷁首乘雲則八風却
走扶桑若薺鬱島如萍沃白日而簸三山浮蒼天
而吞九域黃雀之風動地黑蜃之氣成雲淼不知
其所之何相思之可寄嘻去帝鄉之故舊謁本朝
之君臣詠七子之詩佩兩國之印恢我王度諭彼
蕃臣三寸猶在樂毅辭燕而未老十年在外信陵
歸魏而逾尊子其行乎余贈言者
積水不可極安知滄海東九州何處遠(一作所)萬里若乘
空向國唯看日歸帆(一作途)但信風鰲身暎天黑魚(一作蜃)
眼射波紅鄉樹扶桑外主人孤島中别離方異域音信
若為通(姚合稱此詩及送丘為下第觀獵三首為詩家射鵰手而以此篇壓卷)
送禰(一作徐)郎中
東郊春草色驅馬去悠悠况復鄉山外猿啼湘水流島
夷傳露版江館候鳴騶卉服為諸吏珠官拜本州孤鸎
吟遠墅野杏發山郵早晩方歸奏南中纔(一作絶)忌秋
送李太守赴上洛
商山包楚鄧積翠藹沈沈驛路飛泉灑關門落照深野
花開古戍行客響空林板屋春多雨山城晝欲陰丹泉
通虢略白羽抵荆岑若見西山爽應知黃綺心
送熊九赴任安陽
魏國應劉後寂寥文雅空漳河如舊日之子繼清風阡
陌銅臺下閭閻金虎中(金虎臺在鄴鎮)送車盈灞上輕騎出關
東相去千餘里西園明月同
山中示弟
山林吾喪我冠帶爾成人莫學嵇康懶且安原憲貧山
陰多北戶泉水在東鄰緣合妄相有性空無所親安知
廣成子不是老夫身
青龍寺曇璧上人兄院集(并序縉與王昌齡裵迪弟同作序云江)
(寧大兄即昌齡也)
吾兄大(一作天)開蔭中明(一作朝)徹物(一作獨)外以定力
勝敵以惠用觧嚴深居僧坊傍俯人里高原陸地
下暎芙容之池竹林果園中秀菩提之樹八極氛
(一作氣)霽萬彙塵息太虚寥廓南山為之端倪皇州
蒼茫渭水貫於天地經行之後趺坐而閒升堂梵
筵餌客香飯不起而遊覽不風而清涼得世界於
蓮花寄文章於貝葉時江寧大兄持片石命維序
之詩五韻座上成
高處敞招提虚空詎有倪坐看南陌騎下聽秦城雞眇
𦕈孤煙起芊芊遠樹齊青山萬井外落日五陵西眼界
今無染心空安可迷
濟州過趙叟家宴
雖與人境接閉門成隠居道言莊叟事儒行魯人餘深
巷斜暉静閒門高柳疎荷鋤修藥圃散帙曝農書上客
搖芳翰中廚饋野蔬夫君第高飲景晏出林閭
春過賀遂員外藥園
前年槿籬故新作藥欄成香草為君子名花是長卿水
穿盤石透藤繫古松生畫(一作書一作去)畏開廚走來蒙倒屣
迎蔗漿菰米飯蒟醬露葵羹頗識灌園意於陵不自輕
過盧四員外宅看飯僧共題七韻
三賢異七賢(一作聖)青眼慕青蓮乞飯從香積裁衣學水
田上人飛錫杖檀越施金錢趺坐檐前日焚香竹下煙
寒空法雲地秋色淨居天身逐因緣法心過次第禪不
湏愁日暮自有一燈然
河南嚴尹弟見宿弊廬訪别人賦十韻
上客能論道吾生學養蒙貧交世情外才子古人中冠
上方簪(一作安)豸車邊已畫熊拂衣迎五馬垂手憑雙童
花醥(一作醴)和松屑(蜀都賦觴以醥清注酒清謂之醥)茶香透竹叢薄霜
澄夜月殘雪帶春風古壁蒼苔黑寒山遠燒紅眼看東
候别心事北川(一作山)同為(一作若)學輕先輩何能訪老翁
欲知今日後不樂為車公
投道一師蘭若宿(一作宿道一上方院)
一公棲太白高頂出風(一作雲)煙梵流諸壑(一作澗)遍花雨
一峰偏跡為無心隠名因立教傳鳥來還語法客去更
安禪晝涉松路(一作露)盡暮投蘭若邊洞房隱深竹清夜
聞遥泉向是雲霞裏今成枕席前豈唯暫畱宿服事將
窮年
遊化感寺
翡翠香煙合琉璃寶地(一作殿)平龍宫連棟宇虎穴傍檐
楹谷静唯松響山深無鳥聲瓊峰當戶拆金澗透林明
(一作鳴)郢路雲端迥秦川雨外晴雁王銜果獻鹿女踏花
行抖擻辭貧里歸依宿化城繞籬生野蕨空館發山櫻
香飯青菰米嘉蔬綠笋莖(一作紫芋羹)誓陪清梵末端坐學
無生
遊悟真寺(一作王縉詩)
聞道黃金地仍開白玉田擲山移巨石呪嶺出飛泉猛
虎同三逕愁猿學四禪買香然綠桂乞火踏(一作榻)紅(一作)
(青)蓮草色搖霞上松聲汎月邊山河窮百二世界接(一作)
(滿)三千梵宇聊憑視(一作平覽)王城遂渺然灞陵纔出樹渭
水欲連天遠縣分諸(一作朱)郭孤村起白煙望雲思聖主
披霧隠(一作憶)羣賢薄宦慚尸素終身擬尚玄誰知草菴
客曾和柏梁篇
與蘇盧二員外期遊方丈寺而蘇不至因有是
作
共仰頭陀行能忘世諦情回看雙鳳闕相去一牛鳴法
向空林說心隨寶地平手巾花㲲淨香帔稻畦成聞道
邀同舍相期宿化城安知不來往翻得似無生
曉行巴峽
際曉投巴峽餘春憶帝京晴江一女浣朝日衆雞(一作禽)
鳴水國舟中市山橋樹杪行登高萬井出眺迥二流明
人作殊方語鸎為故國聲頼多(一作諳)山水趣稍觧别離
情
清如玉壺冰(一本題上有賦得二字京兆府試時年十九)
玉壺何用好偏許素冰居(一作藏冰玉壺裏冰水類方諸)未共銷丹日
還同照綺疏抱明中不隠含淨外疑虚氣似庭霜積光
延砌月餘曉凌飛鵲鏡宵暎聚螢書若向夫君比清心
尚不如(一作若向貧夫比貞心定不如)
賦得秋日懸清光
寥廓涼天静晶眀白日秋圓光含萬象碎影入閒流迥
與青冥合遥同江甸浮晝陰殊衆木斜影下危樓宋玉
登高怨張衡望遠愁餘暉如可託雲路豈悠悠
東谿玩月(一作王昌齡詩)
月從斷山口遥吐柴門端萬木分空霽流隂中夜攢光
連虚象白氣與風露寒谷静秋泉響巖深青靄殘清燈
入幽夢破影抱空巒恍惚琴窗裏松谿曉思難
田家
舊榖行將盡良苗(一作田)未可希老年方愛粥卒歲且無
衣雀乳青苔井雞鳴白板扉柴車駕羸牸草屩牧豪(一作)
(膏)狶夕(一作多)雨紅榴拆新秋綠芋肥餉田桑下憩旁舍
草中歸住處名愚谷何煩問是非
沈十四拾遺新竹生讀經處同諸公之作
閒居日清静修竹自(一作復)檀欒嫩節留餘籜新叢出舊
闌細枝風響亂疎影月光寒樂府裁龍笛漁家伐釣竿
何如道門裏青翠拂仙壇
雜詩
朝因折楊柳相見洛陽隅(一作城)楚國無如妾秦家自有
夫對人傳玉腕(一作椀)暎燭解羅襦人見東方騎皆言夫
壻殊持謝金吾子煩君提玉壺
哭楮司馬
妄識皆心累浮生定死媒誰言老龍吉未免伯牛災故
有求仙藥仍餘遯俗杯山川秋樹苦窗戶夜泉哀尚憶
青騾去寧知白馬來漢臣修史記莫蔽褚生才
過沈居士山居哭之
楊朱来此哭桑扈返於真獨自成千古依然舊四鄰閒
簷喧鳥鵲故榻滿埃塵曙月孤鶯囀空山五柳春野花
愁對客泉水咽迎人善卷眀時隱黔婁在日貧逝川嗟
爾命丘井歎吾身前後徒言隔相悲詎幾晨
哭祖六自虚(時年十八)
否極嘗聞泰嗟君獨不然憫凶纔稚齒羸疾主(一作至)中
年餘力文章秀生知禮樂全翰留天帳覽詞入帝宫傳
國訝終軍少人知賈誼賢公卿盡虚左朋識共推先不
恨依窮轍終期濟巨川才雄望羔雁夀促背貂蟬福善
聞前錄殱良昧上玄何辜鎩鸞翮底事碎(一作何事與又作劚)龍
泉鵩起長沙賦麟終曲阜編域中君道廣海内我情偏
乍失疑猶見沈思悟絶緣生前不忍别死後向誰宣為
此情難盡彌令憶更纏本家清渭曲歸葬舊塋邊永去
長安道徒聞(一作開)京兆阡旌車出郊甸鄉國隱雲天定
作無期别寧同舊日旋候門家屬苦行路國人憐送客
哀難(一作終)進征途泥(一作哭)復前贈言為挽曲奠席是離
筵念昔同攜手風期不暫捐南山俱隠逸東洛類神仙
未省音容間那堪生死遷花時金谷飲月夜竹林眠滿
地傳都賦傾朝看藥船羣公咸屬目微物敢齊肩謬合
同人旨而將玉樹連不期先挂劍長恐後施鞭為善吾
無矣知音子絶焉琴聲縱不没終亦繼(一作斷)悲弦
御定全唐詩卷一百二十七
