欽定四庫全書
御定全唐詩卷六百五十一
方干
山中言事
日與村家事漸同燒松(一作畬)啜茗學鄰翁池塘月撼芙
蕖浪窗戸凉生薜荔風書幌晝昏嵐氣裏巢枝俯(一作夜)
折雪聲中山隂釣叟無知已窺鏡撏多鬢欲空
題陶詳校書陽羡隱居
芸香署裏從容步陽羡山中嘯傲情竿底紫鱗輸釣伴
花邊白犬吠流鶯長潭五月含冰氣孤檜中宵學(一作帶)
雨聲便泛扁舟應未得鴟夷棄相始垂名
秋晚林中寄賓幕
八月蕭條九月時沙蟬海燕各分飛杯盂未稱嘗生酒
砧杵先催試熟衣泉漱玉聲衝石竇橘垂朱實壓荆扉
無過縱有家山思印綬留連爭得歸
與鄉人鑒休上人别
此日因師話鄉里故鄉風土我偏諳一枝(一作巵)竹葉如
溪北半樹梅花似嶺南山夜獵徒多信犬雨天村舍未
催蠶如今休作還家意兩鬢垂絲已不堪
送王霖赴舉
自古主司看(一作堪)薦士明年應是不參差須憑吉夢為
先兆必恐長才偶盛時北闕上書衝雪早西陵中酒趁
潮遲郄詵可要真消息只向春前便得知
思越中舊遊寄友
甸外山川無越國依稀只似劍門西鏡中疊浪搖星斗
城上繁花咽鼓鼙斷臂青猿啼玉笥成行白鳥下耶溪
此中(一作早年)曾是同遊處迢遞尋君夢不迷
陪胡中丞泛湖
仙舟仙樂醉行春上界稀逢下界人綺繡峯前聞野鶴
旌旗影裏見遊鱗澄潭徹底齊心鏡雜樹含芳讓錦茵
凡許從容誰不幸就中光顯是州民
叙雪獻員外
紛紜宛轉更堪看壓竹摧巢井徑漫風柳細條粘不得
春溪綠色蔽應難清輝直認中庭月濕氣偏添半夜寒
謝守來吟才更逸郢詞先至彩毫端
王將軍
大志無心守章句終懷上略致殊功保寧帝業青萍在
投棄儒書絳帳空密雪曙連葱嶺道青松夜起柳營風
將星依舊當文座應念愚儒命未通
陽亭言事獻漳州于使君
重叠山前對酒罇騰騰兀兀度朝昏平明疎磬白雲寺
遥夜孤砧紅葉村去鳥豈知煙樹遠驚魚應覺露荷翻
旅人寄食逢黃菊每見故(一作鄉)人(一作北辰)思故園
海石榴
亭際夭妍日日看每朝顔色一般般滿枝猶待春風力
數朵先欺臘雪寒舞蝶似隨歌拍轉遊人只怕酒杯乾
久長年少應難得忍不叢邊到夜觀(一作歡)
嘉興許明府
檇李轉聞風教好重門夜不上重關腰懸墨綬三年外
身去青雲一步間勤苦字人酬帝力從容對客問家山
升沈路别情猶在不忘鄉中舊往還
再題路支使南亭
行處避松兼礙石即須門徑落斜開愛邀舊友看漁釣
貪聽新禽駐酒杯樹影不隨明月去溪聲(一作流)常送落
花來睡時分得江淹夢五色毫端弄逸才
路支使小池
廣狹偶然非製定猶將方寸像滄溟一泓春水無多浪
數尺晴天幾箇星露滿玉盤當半夜匣開金鏡在中庭
主人垂釣常來此雖把魚竿醉未醒
哭江西處士陳陶
壽盡天年命不通釣溪吟月便成翁雖云掛劍來墳上
亦恐蔵書在壁中巢父精靈歸大夜客兒才調振遺風
南華至理須齊物生死即應無異同
越中言事二首(咸通八年瑯琊公到任後作)
異術閑和合聖明湖光浩氣共澄清郭中雲吐啼猿寺
山上花蔵調角城香起荷灣停棹飲絲垂柳陌約鞭行
遊人今日又明日不覺鏡中新髮生
雲霞水木共蒼蒼元化分功秀一方百里湖波輕撼月
五更軍角慢吹霜沙邊賈客喧魚市島上潛夫醉笋莊
終歲逍遥仁術内無名甘老買臣鄉
題龍瑞觀兼呈徐尊師
或雨或雲常不定地靈雲雨自無時世人莫識神方字
仙鳥偏棲藥樹枝遠(一作深)壑度年如晦暝隂溪入夏有
凌澌此中唯有(一作是)師知我未得尋師即夢師
送陳秀才將遊霅上便議北歸
婆娑戀酒山花盡繞繚還家水路通轉檝擬從(一作投)青
草岸吹帆猶是白蘋風淮邊欲暝軍鼙急洛下先寒苑
樹空詩句因余更孤峭書題不合忘江東
送吳彦融赴舉
用心精至自無疑千萬人中似汝稀上國纔將五字去
全家便待(一作望)一枝歸西陵柳路搖鞭盡北固潮程掛
席飛想見明年榜前事當時分散著來衣
同蕭山陳長官(一作明府)縣樓登望
坐看南北與西東遠近無非禮義中一縣繁花香送雨
五株垂柳綠牽風寒濤(一作畫潮)背海(一作郭)喧還靜驛路穿
林斷復通仲叔受恩多感戀裵回却怕酒壺空
送何道者
何事忽來還忽去孤雲不定鶴情高真經與術添年夀
靈藥分功入鬢毛必擬一身生羽翼終看陸地作波濤
遍尋嵒洞求仙者即恐無人似爾曹
酬將作于少監
由來至寶出毫端五色炎光照室寒仰望孤峰知聳峻
前臨積水見波瀾冰絲織絡經心久瑞玉雕磨措手難
不是散齋兼拭目尋常未便借人看
雪中寄殷道士
大片紛紛小片輕雨和風擊更(一作亂)縱横園林入夜寒
光動窗戶凌晨濕氣生蔽野吞村飄未歇摧巢壓竹密
無聲山隂道(一作高)士吟多(一作多吟)興六出花邊五字成
宋從事
出衆仙才是謫仙裁霞曳繡一篇篇雖將潔白酬知已
自有風流助少年欹枕卧吟荷葉雨持杯坐醉菊花天
冥搜太苦神應乏心在虛無更那邊
出山寄蘇從事
寸心似火頻求薦兩鬢如霜始息機隔岸雞鳴春耨去
鄰家犬吠夜漁歸倚松長嘯宜疎拙拂石欹眠絶是非
多謝元瑜憐野賤時廻車馬發光輝
送杭州李員外
政成何用滿三年上界羣仙待謫仙便赴(一作副)新恩歸
紫禁還從舊路上青天笙歌怨咽當離席更漏丁東在
畫船必恐(一作正殿)駐班留立位前程一步(一作前頭咫尺)是爐煙
贈李支使
藥成平地是寥天三十人中最少年白雪振聲來輦下
青雲開路到牀前公卿位近應翹足荀宋才微可拍肩
一等孔門為弟子愚儒獨自賦歸田
盧卓(一作阜)山人畫水
常聞畫石不畫水畫水至難君得名海色未將藍汁染
筆鋒猶傍墨花(一作土堆)行散吞高下應無岸斜蹙東南勢
欲傾坐久神迷不能决却疑身在小蓬瀛
廢宅
主人何處獨裵回流水自流花自開若見故交皆散去
即應新燕不歸來入門繚繞穿荒竹坐石逡廵染綠苔
應是曾經惡風雨修桐半折損琴材
題寶林山禪院
山捧亭臺郭遶山遥盤蒼翠到山巔嵒中古井雖通海
窟裏隂雲不上天羅列衆星依木末周廻(一作圍)萬室在
簷前我來可要歸(一作師)禪老一寸寒灰已達元
題越州(一有南郭)袁秀才林亭
清䆳林亭指畫開幽巖别𣲖像天台坐牽蕉葉題詩句
醉觸籐花落酒杯白鳥不歸山裏去紅鱗多自鏡中來
終年此地為吟伴(一作侣)早起尋君薄暮廻
題龜山穆上人院
修持百法(一作白髮)過半百日往月來心更堅牀上水雲隨
坐夏林西山月伴行禪寒蜩遠韻來窗裏白鳥斜行起
硯邊我愛尋師師訪我只應尋訪是因緣
贈美人四首
直緣多藝用心勞心路玲瓏格調高舞袖低徊真蛺蝶
朱唇深淺假櫻桃粉胷半掩疑晴雪醉眼斜迴小樣刀
才會雨雲須别去語慙不及琵琶槽
嚴冬忽作看花日盛暑翻為見雪時坐上弄嬌聲不轉
尊前掩笑意難知含歌媚盼如桃葉妙舞輕盈似柳枝
年幾未多猶怯在些些私語怕人疑
酒藴天然自性靈人間有藝總關情剝葱十指轉籌疾
舞柳細腰隨拍輕常恐胷前春雪釋惟愁座上慶雲生
若教梅尉無仙骨爭得仙娥駐玉京
昔日仙人今玉人深冬相見亦如春倍酬金價微含笑
纔發歌聲早動塵昔歲曾為蕭史伴今朝應作宋家鄰
百年别後知誰在須遣丹青畫取真
聽段處士彈琴
幾年調弄(一作化作)七條絲元化分功十指知泉迸幽音離
石底松含細韻在霜枝窗中顧兔初圓夜竹上寒蟬盡
散時唯有此時心更靜聲聲可(一作堪)作後人師
初歸鏡中寄陳端公
去歲離家今歲歸孤帆夢向鳥前飛必知蘆笋侵沙井
兼被藤花占石磯雲島採茶常失路雪龕(一作齋)中酒不
關(一作開)扉故交若問逍遙事元冕何曾勝葦衣
再題龍泉寺上方
牛斗正齊羣木末鳥行横截衆山腰路盤砌下兼穿竹
井在巖頭亦統潮海岸四更看日出石房三月任花燒
未能割得繁華去難向此中甘寂寥
于秀才小池
一泓㶑灔復澄明半日功夫斸小庭占地未過四五尺
浸天(一作侵山)唯(一作應)入兩三星鷁舟草際浮霜葉魚火沙
邊駐小(一作水)螢纔見規模識方寸知君(一作始知)立意象滄
溟
叙錢塘異勝
暖景融融寒景清越臺風送曉鐘聲四郊遠火燒煙月
一道驚波撼郡城夜雪未知東岸綠春風猶放半江晴
謝公吟處依稀在千古無人繼盛名
贈中巖王處士
垂楊褭褭草芊芊氣象清深(一作虛)似洞天援筆便成鸚
鵡賦洗花須用桔橰泉商於避世堪同日渭曲逢時必
有年直恐剛腸閒未得醉吟爭奈被才牽
初歸故里獻侯郎中
常思舊里欲歸難已作歸心即自寬此日早知無爵位
當時便合把漁竿朝昏入閏春將逼城邑多山夏却寒
不是幽愚望榮忝君侯異禮亦何安
歸睦州中路寄侯郎中
顔巷蕭條知命後膺門感激受恩初却容鶴髮還蝸舍
猶夢漁竿從隼旟新定暮雲吞故國會稽春草入貧居
鄉中自古為儒者誰得公侯降尺書
題報恩寺上方
客來先上上方看眼界無窮世界寬巖溜噴空晴似雨
林蘿礙日夏多寒衆山迢遞皆相叠一路高低不記盤
清峭關心惜歸去他時夢到亦難判
送永嘉王令(一作明府)之任二首
定擬孜孜化海邊(一作壖)須判素髮侮流年波濤不應雙
溪水分野長如二月天浮客若容開荻地釣翁應免稅
苔田前賢未必全堪學莫讀當時歸去篇
雖展縣圖如到縣五程猶入縉雲東山間閣道盤巖(一作)
(花)底海界孤峰(一作村)在浪中禮法未聞離漢制土宜多
說似吳風字人若用非常術唯要旬時便立功
鹽官王長官新創瑞隱亭
指畫便分元化力周廻秀絶自清機孤雲戀石(一作樹)尋
常住落絮縈風特地飛雛鳥啼花催釀酒驚魚濺水誤
沾衣明年秩滿難將去何似先教畫取歸
李戶曹小妓天得善擊越器以成曲章
越(一作白)器敲來曲調成腕頭勻滑(一作細)自輕清隨風搖
曳有餘韻測水淺深多泛聲晝漏丁當相續滴(一作次發)寒
蟬計會一時鳴若教進上梨園去(一作從今巳得佳聲出)衆樂無
由更擅名
歲晚言事寄鄉中親友
急景蒼茫晝若昏夜風乾峭觸前軒寒威半入龍蛇窟
暖氣全歸草樹根蠟燼凝來多碧熖香醪滴處有冰痕
尺書未達年應老先被新春入故園
贈孫百篇
御題百首思縱横半日功夫舉世名羽翼便從吟處出
珠璣續向筆頭(一作端)生莫嫌黃綬官資小(一作少)必料青
雲道路平才子風流復年少無愁高卧不公卿
贈夏侯評事
傍窺盛德與高節𬗟想應無前後人講論參同深到骨
停騰姹女立成銀棋功過却楊元寶易義精於梅子真
朱紫侯門猶不見可知岐路有風塵
送鄭端公
聖主佇知宣室事豈容才子滯長沙隨(一作隋)珠此去方
酬德趙璧當時(一作前時)誤指瑕驄馬將離江浦月繡衣却
照禁中(一作錦林)花應憐寂寞滄洲客煙漢(一作霄壤)塵泥相去
賖
題故人廢宅二首
舉目凄凉入破門鮫人一飯尚知恩閑花舊識猶含笑
怪石無情更不言樵叟和巢伐桃李牧童兼草踏蘭蓀
壺觴笑詠隨風去唯有聲聲蜀帝魂
寒莎野樹入荒庭風雨蕭蕭不掩扄舊徑已知無孟竹
前溪應不浸荀星精靈消散歸寥廓功業傳留在誌銘
薄暮停車更悽愴山陽隣笛若為聽
寄于少監
修持清(一作精)苦振佳(一作家)聲衆鳥那知一鶚情躡履三
千皆後學摶風九萬即前程名將日月同時朽身是山
河應數生(一作世生)從此雲泥更懸闊漁翁(一作演公)不合見公
卿
和剡縣陳明府登縣樓
郭裏人家如掌上簷前樹木映窗櫺煙霞若接天台地
分野應侵婺女星驛路古今通北闕仙溪日夜入東溟
綵衣才子多吟嘯公退時時見畫屛
項洙處士畫水墨釣臺
畫石畫松無兩般猶嫌瀑布畫聲難雖云智惠生靈府
要且功夫在筆端潑處便連隂洞黑添來先向朽枝乾
我家曾寄雙臺下往往開圖盡日看
御定全唐詩卷六百五十一
