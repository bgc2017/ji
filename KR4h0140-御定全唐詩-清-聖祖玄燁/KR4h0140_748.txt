欽定四庫全書
御定全唐詩卷七百四十八
李中
春閨辭二首
卷簾遲日暖睡起思沈沈遼海音塵遠春風旅館深疎
篁留鳥語曲砌轉花隂寄語長征客流年不易禁
不得遼陽信春心何以安鳥啼窗樹曉夢斷碧煙殘綠
鑑開還懶紅顔駐且難相思誰可訴時取舊書看
臘中作
冬至雖云遠渾疑朔漠中勁風吹大野密雪翳高空泉
凍如頑石人藏類蟄蟲豪家應不覺獸炭滿爐紅
海城秋日書懷寄朐山孫明府
槐柳蝉聲起渡頭海城孤客思悠悠青雲展志知何日
皓月牽吟又入秋鑑裏漸生潘岳鬢風前猶著卜商裘
鳴琴良宰揮毫士應笑蹉跎身未酬
題柴司徒亭假山
疊石峩峩象翠微遠山魂夢便應稀從教蘚長添峰色
好引泉來作瀑飛螢影夜攢疑燒起茶煙朝出認雲歸
知君創得兹幽致公退吟看到落暉
都下寒食夜作
香塵未歇暝煙收城滿笙歌事勝遊自是離人睡長早
千家簾卷月當樓
客中春思
又聽黃鳥綿蠻目斷家鄉未還春水引將客夢悠悠遶
遍關山
所思
門掩殘花寂寂簾垂斜月悠悠縱有一庭萱草何曾與
我忘憂
江館秋思因成自勉
江邊候館幽汀鳥暝煙收客思雖悲月詩魔又愛秋聲
名都是幻窮達未能憂散逸憐漁父波中漾小舟
贈朐山楊宰
訟閑徵賦畢吏散卷簾時聽雨入秋竹留僧覆舊棋得
詩書落葉煮茗汲寒池化俗功成後煙霄會有期
廬山
控壓潯陽景崔巍古及今勢雄超地表翠盛接天心湓
浦春煙列(一作到)星灣晩景沉圖經宜細覽題詠卒難任靖
節門遥對庾公樓俯臨參差含積雪隠映見歸禽峭拔
推雙劒清虛數二林白蓮池宛在翠輦事難尋天近星
河冷龍歸洞穴深谷春攢錦繡石潤疊瓊琳玄鶴傳仙
拜青猨伴客吟泉通九江遠雲出幾州隂冬有靈湯溢
夏無炎暑侵他年如遂隠五老是知音
送孫霽書記赴夀陽辟命
辟命羡君赴其如愴别情酒闌汀樹晚帆展野風生淮
静寒煙歛村遥夜火明醉沈朐嶺夢吟達夀春城舊友
搖鞭接元戎埽榻迎雪晴蓮幕啟雲散桂山横王粲從
軍畫陳琳草檄名知君提健筆重振此嘉聲
聽蟬寄朐山孫明府
忽聽新蟬發客情其奈何西風起槐柳故國阻煙波壠
笛悲猶少巴猨恨未多不知陶靖節還動此心麽
秋江夜泊寄劉鈞正字
閒憶詩人思倍勞維舟清夜泥風騷魚龍不動澄江遠
雲霧皆收皎月高潮滿釣舟迷浦嶼霜繁野樹呌猨猱
此時吟苦君知否雙鬢從他有二毛
贈朐山孫眀府
縣庭無事似山齋滿砌青青旋長苔閑撫素琴曹吏散
自烹新茗海僧來買將病鶴勞心養移得閑花用意栽
幾度訪君留我醉罋香皆值酒新開
贈海上書記張濟員外
鵬霄休歎志難伸貧病雖縈道且存阮瑀不能專筆硯
嵇康惟要樂琴尊春風滿院空欹枕芳草侵階獨閉門
劒有塵埃書有蠧昔年心事共誰論
對竹
懶穿幽徑衝鳴鳥忍踏清隂損翠苔不似閉門欹枕聽
秋聲如雨入軒來
送朐山孫明府赴夀陽幕府辟命
堪羡元戎虚右席便承綸綍起(一作赴)金臺菊叢憔悴陶潜
去蓮幕光輝阮瑀來好向尊罍陳妙畫定應書檄播雄
才預愁别後相思處月入閒窗遠夢廻
經廢宅
一夢奢華去不還斷牆花發豈堪看玉纖素綆知何處
金井梧枯碧甃寒
溪邊吟
鸂鶒雙飛下碧流蓼花蘋穗正含秋茜裙二八採蓮去
笑衝微雨上蘭舟
得故人消息
多難分離久相思每淚垂夢歸殘月曉信到落花時未
必乖良會何當有後期那堪樓上望煙水接天涯
芳草
二月正綿綿離情被爾牽四郊初過雨萬里正鋪煙眷
戀殘花惹留連醉客眠飄香是杜若最憶楚江邊
江南春
千家事勝遊景物可忘憂水國樓臺晚春郊煙雨收鷓
鴣啼竹樹杜若媚汀洲永巷歌聲遠王孫會莫愁
悼亡
巷深芳草細門静綠楊低室邇人何處花殘月又西武
陵期已負巫峽夢終迷獨立銷魂久雙雙好鳥啼
春晏寄從弟德潤
相思禁煙近樓上動吟魂水國春寒在人家暮雨昏朱
橋通竹樹香徑匝蘭蓀安得吾宗會高歌醉一尊
贈致仕沈彬郎中
自言㛰嫁畢塵事不關心老去詩魔在春來酒病深山
翁期採藥海月伴鳴琴多謝維舟處相留接靜吟
憶溪居
竹軒臨水静無塵别後鳬鷖入夢頻杜若菰蒲煙雨歇
一溪春色屬何人
登下蔡縣樓
長涯煙水又含秋吏散時時獨上樓信斷蘭臺鄉國遠
依稀王粲在荆州
下蔡春偶作
旅館飄飄類斷蓬悠悠心緒有誰同一宵風雨花飛後
萬里鄉關夢自通多難不堪容鬢改沃愁惟怕酒杯空
採蘭扇枕何時遂洗慮焚香叩上穹
再遊洞神宫懷邵羽人有感
重向煙蘿省舊遊因尋遺跡想浮丘峰(一作松)頭鶴去三清
遠壇畔月明千古秋泉落小池清復咽雲從高嶠起還
收自慚未得冲虚術白髮無情漸滿頭
秋雨二首
飄灑當窮巷苔深落葉鋪送寒來客館滴夢在庭梧逼
砌蛩聲斷侵窗竹影孤遥思漁叟興蓑笠在江湖
竟日聲蕭颯兼風不暫闌竹窗秋睡美荻浦夜漁寒地
僻苔生易林疎鳥宿難誰知苦吟者坐聽一燈殘
經古觀有感
古觀寥寥枕碧溪偶思前事立殘暉漆園化蝶名空在
柱史猶龍去不歸丹井泉枯苔鎖合醮壇松折鶴來稀
回頭因歎浮生事夢裏光隂疾若飛
吉水春暮訪蔡文慶處士留題
無事無憂鬢任蒼濁醪閒酌送韶光溟濛雨過池塘暖
狼藉花飛硯席香好古未嘗疎典冊懸圖時要看瀟湘
戀君清話難留處歸路迢迢又夕陽
烈祖孝高挽歌二首
誰觧叩乾關音容去不還位方尊北極夀忽殞南山鳳
輦應難問龍髯不可攀千秋遺恨處雲物鎖橋山
仙馭歸何處蒼蒼問且難華夷喧道德陵壠葬衣冠御
水穿城咽宫花泣露寒九疑消息斷空望白雲端
贈海上觀音院文依上人
煙霞海邊寺高卧出門慵白日少來客清風生古松虚
窗從燕入壊屐任苔封幾度陪師話相留到暮鐘
秋夕病中作
卧病當秋夕悠悠枕上情不堪抛月色無計避蟲聲煎
藥惟憂澀停燈又怕明曉臨清鑑裏應有白髭生
寄黃鶚秀才
長憶狂遊日惜春心恰同預愁花片落不遣酒壺空草
軟眠難捨鶯嬌聽莫窮如今千里隔搔首對秋風
春日書懷寄朐山孫明府
一作邊城客閑門兩度春鶯花深院雨書劒滿牀塵紫
閣期終負青雲道未伸猶憐陶靖節詩酒每相親
柴司徒宅牡丹
暮雲欄檻有佳期公子開顔乍拆時翠幄密籠鶯未識
好香難掩蝶先知願陪妓女争調樂欲賞賓朋預課詩
只恐却隨雲雨去隔年還是動相思
贈王道者
混俗從教鬢似銀世人無分得相親槎流海上波濤闊
酒滿壺中天地春功就不看丹竈火性閒時拂玉琴塵
仙家變化誰能測只恐洪崖是此身
春閨辭二首
塵昏菱鑑懶修容雙臉桃花落盡紅玉塞夢歸殘燭在
曉鶯窗外囀梧桐
邊無音信暗消魂茜袖香裙積淚痕海燕歸來門半掩
悠悠花落又黃昏
暮春懷故人
池館寂寥三月盡落花重疊盖莓苔惜春眷戀不忍掃
感物心情無計開夢斷美人沈信息目穿長路倚樓臺
琅玕繡叚安可得流水浮雲共不廻
秋日登潤州城樓
虚樓一望極封疆積雨晴來野景長水接海門鋪遠色
稻連京口發秋香鳴蟬歴歴空相續歸鳥翩翩自著行
吟罷倚欄深有思清風留我到斜陽
晩春客次偶吟
暫駐征輪野店間悠悠時節又春殘落花風急宿酲解
芳草雨昏春夢寒慙逐利名頭易白欲眠雲水志猶難
却憐村寺僧相引閒上虚樓共倚欄
對雨寄朐山林番眀府
竟日如絲不暫停莎階閒聽滴秋聲斜飄虚閣琴書潤
冷逼幽窗夢寐清開戶只添搜句味看山還阻上樓情
遥知公退琴堂静坐對蕭騷飲興生
落花
殘紅引動詩魔懷古牽情奈何半落銅臺月暁亂飄金
谷風多悠悠旋逐流水片片輕粘短莎誰見長門深鎖
黃昏細雨相和
燕
豪家五色泥香銜得營巢太忙喧覺佳人晝夢雙雙猶
在雕梁
鶯
羽毛特異諸禽出谷堪聽好音薄暮欲棲何處雨昏楊
柳深深
宿山中寺
寄宿深山寺惟逢老病憎風吹幾世樹雲暗暮秋燈瞑
目忘塵慮談空入上乘眀晨返名路何計戀南能
海上載筆依韻酬左偃見寄
都城分别後海嶠夢魂迷吟興疎煙月邊情起鼓鼙戍
旗風颭小營柳霧籠低草檄無餘刃難將阮瑀齊
春晩招魯從事
衮衮利名役常嗟聚會稀有心遊好景無術駐殘暉南
陌草争茂西園花亂飛期君舉杯酒不醉莫言歸
和易秀才春日見寄
每恨多流落吾徒不易親相逢千里客共醉百花春小
檻山當面閒階柳拂塵何時卜西上眀月桂枝新
送黃(一作王)秀才
雨餘飛絮亂相别思難任酒罷河橋晩帆開煙水深蟾
宫須展志漁艇莫牽心岐路從兹遠雙魚信勿沈
庭竹
偶自山僧院移歸傍砌栽好風終日起幽鳥有時來篩
月牽詩興籠煙伴酒杯南窗睡輕起蕭颯雨聲廻
送戴秀才
巳是殊鄉客送君重慘然河橋乍分首槐柳正鳴蟬短
櫂離幽浦孤帆觸遠煙清朝重文物變化莫遷延
病中(一作起)作
閒齋病初起心緒復悠悠開篋羣書蠧聽蟬滿樹秋詩
魔還漸動藥債未能酬為憶前山色扶持上小樓
離家
送别人歸春日斜獨鞭羸馬指天涯月生江上鄉心動
投宿□(一作狼)忙近酒家
村行
極目青青壠麥齊野塘波闊下鳬鷖陽烏景暖林桑密
獨立閒聽戴勝啼
獻喬侍郎
位望誰能並當年志已伸人間傳鳳藻天上演龍綸賈
馬才無敵褒雄譽益臻除奸深繫念致主迥忘身諫疏
縱横上危言果敢陳忠貞雖貫世消長豈由人慷慨辭
朝闕迢遥涉路塵千山眀夕照孤櫂渡長津杜宇聲方
切江蘺色正新卷舒唯合道喜愠不勞神禪客陪清論
漁翁作近鄰静吟窮野景狂醉養天真格論思名士輿
情渴直臣九霄恩復降比戶意皆忻却入鴛鸞序終身
(一作承)顧問頻漏殘丹禁曉日暖玉墀春鑒物心如水憂時
鬢若銀惟期康庶事永要敘彜倫貴賤知無間孤寒必
許親幾多沈滯者拭目望陶鈞
獻中書張舍人
仙桂從攀後人間播大名飛騰諧素志霄漢是前程持
憲威聲振司言品秩清簾開春酒醒月上草麻成丹陛
凌晨對青雲逐步生照人裵玉瑩鑒物憲陂眀下直無
他事閒遊恣逸情林僧開戶接溪叟掃苔迎煮茗山房
冷垂綸野艇輕神清宜放曠詩苦益縱横餘刃時皆仰
嘉謀衆佇行四方觀啟沃畢(一作必)竟念孤平
海上和郎戩員外赴倅職
宋玉逢秋何起悲新恩委寄好開眉班升鴛鷺頻經歲
任佐龔黃必暫時乍對煙霞吟海嶠應思蘋蓼夢江湄
一朝鳳詔重徵入鵬化那教尺鷃知
又送赴關
心似白雲歸帝鄉暫停良畫别龔黃煙波乍曉浮蘭櫂
魂夢先飛近御香一路伴吟汀草綠幾程清思水風凉
想應敷對忠言後不放卿雲離太陽
書郭判官幽齋壁
不妨公退尚清虚剏得幽齋興有餘要引好風清戶牖
旋栽新竹滿庭除傾壺待客花開後煮茗留僧月上初
更有野情堪愛處石牀苔蘚似匡廬
石棋局獻時宰
得從岳叟誠堪重却獻臯夔事更宜公退啟枰書院静
日斜收子竹隂移適情豈待樵柯爛罷局還應屐齒隳
預想幽窗風雨夜一燈閑照覆圖時
海城秋夕寄懷舍弟
鳥棲庭樹夜悠悠枕上誰知淚暗流千里夢魂迷舊業
一城砧杵搗殘秋窗閒寂寂燈猶在簾外蕭蕭雨未休
早晩萊衣同著去免悲流落在邊州
和夏侯秀才春日見寄
綿蠻黃鳥不堪聽觸目離愁怕酒醒雲散碧山當晩檻
雨催青蘚匝春庭尋芳懶向桃花塢垂釣空思杜若汀
晝夢不成吟有興揮毫書在枕邊屏
送夏侯秀才
江村搖落暮蟬鳴執手臨岐動别情古岸相看殘照在
片帆難駐好風生牽吟一路逢山色醒睡長汀對月眀
况是清朝至公在預知喬木定遷鶯
江南重會友人感舊二首
江南重會面聊話十年心共立黃花畔空驚素髮侵斜
陽浮遠水歸鳥下疎林牽動詩魔處凉風村落砧
長江落照天物景似當年憶昔攜村酒相將上釣船狂
歌紅蓼岸驚起白鷗眠今日趨名急臨風一黯然
己未歲冬捧宣頭離下蔡
詔下如春煦巢南志不違空將感恩淚滴盡(一作盡滴)冒寒衣
覆載元容善形骸果得歸無心慙季路負米覲親闈
哭舍弟二首
鴻雁離羣後成行憶日存誰知歸故里只得奠吟魂蟲
蠧書盈篋人稀草擁門從兹長慟後獨自奉晨昏
浮生多夭枉惟爾最堪悲同氣未歸日慈親臨老時舊
詩傳海嶠(舍弟有詩云夢斷海山遠夜長風雨多傳至海上)新塜枕江湄遺稚嗚嗚處
黃昏繞繐帷
書情寄詩友
默默誰知我裵回野水邊詩情長若舊吾事更無先芳
草人稀地殘陽雁過天静思吟友外此意復誰憐
讀蜀志
鼎分天地日先主力元微魚水從相得山河遂有歸任
賢無間忌報國盡神機草昧争雄者君臣似此稀
獻張拾遺
官資清貴近丹墀性格孤高世所稀金殿日開親鳳扆
古幈時展看漁磯酒醒虚閣秋簾捲吟對疎篁夕鳥歸
獻替頻陳忠譽播鵬霄萬里展雄飛
獻中書湯舍人
慶雲呈瑞為明時演暢絲綸在紫微鑾殿對時親舜日
鯉庭過處著萊衣閒尋竹寺聽啼鳥吟倚江樓戀落暉
隔座銀屏看是設一門清貴古今稀
海上太守新剏東亭
使君心智杳難同選勝開亭景莫窮高敞軒窗迎海月
預栽花木待春風静披典籍堪師古醉擁笙歌不礙公
滿徑苔紋疎雨後入簷山色夕陽中偏宜下榻延徐孺
最稱登門禮孔融事簡豈妨頻賞翫况當為政有餘功
宫詞二首
門鏁簾垂月影斜翠華咫尺隔天涯香鋪(一作銷)羅幌不成
夢背壁銀缸落盡花
金波寒透水精簾燒盡沉檀手自添風逓笙歌門已掩
翠華何處夜厭厭
採蓮女
晩凉含笑上蘭舟波底紅粧影欲浮陌上少年休植足
荷香深處不廻頭
鍾陵春思
沈沈樓影月當午冉冉風香花正開芳草迢迢滿南陌
王孫何處不歸來
贈夏秀才
軒車紫陌競尋春獨掩衡門病起身步月怕傷三徑蘚
取琴因拂一牀塵明時儻有丹枝分青鑑從他素髮新
况是青雲知已在原思生計莫憂貧
夏日書依上人壁
門外塵飛暑氣濃院中蕭索似山中最憐煮茗相留處
疎竹當軒一榻風
下蔡春暮旅懷
柳過春霖絮亂飛旅中懷抱獨棲棲月生淮上雲初散
家在江南夢去迷髮白每慙清鑑啟心孤長怯子規啼
拜恩(一作章)為養慈親急願向明朝捧紫泥
捧宣頭許歸侍養
泥書捧處聖恩新許覲庭闈養二親螻蟻至微寧足數
未知何處荅穹旻
途中作(逢舊識聞老親所患不至加甚)
煙波涉歴指家林欲到家林懼却深得信慈親痾瘵减
當時寬勉採蘭心
都下再會友人
誰言多難後重會喜淹留欲話關河夢先驚鬢髮秋浮
雲空冉冉遠水自悠悠多謝開青眼擕壺共上樓
御定全唐詩卷七百四十八
