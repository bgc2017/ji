欽定四庫全書
御定全唐詩卷三百五十一
柳宗元
同劉二十八院長(禹錫)述舊言懷感時書事奉寄
澧州張員外使君(署)五十二韻之作因其韻增
至八十通贈二君子(劉禹錫初與公同為監察御史故稱院長)
弱歲遊玄圃先容幸棄瑕名勞長者記文許後生誇鷃
翼嘗披隼蓬心類倚麻繼酬(酬當作校讐之讐)天禄署(署為校書郎子)
(厚時亦為集賢殿正字)俱尉甸侯家(署為京兆武功尉子厚亦為藍田尉)憲府初收
迹(署至武功拜監察御史子厚亦自集賢殿正字為監察御史)丹墀共拜嘉分行參
瑞獸傳點亂宫鴉執簡寧循枉持書每去邪鸞凰標魏
闕熊武負崇牙辨色宜相顧傾心自不譁金爐仄流月
紫殿啟晨赮(音遐)未竟遷喬樂俄成失路嗟(署貶臨武也)還如
渡遼水更似謫長沙别怨秦城暮途窮越嶺斜訟庭閒
枳棘候吏逐麋(一作麏)䴥三載皇恩暢(張自貞元十九年癸未貶官至元和)
(元年乙酉憲宗即位三年矣故云)千年聖歷遐朝宗延駕(一作架)海師役
罷梁溠(左傳楚除道梁溠謂作橋于溠水上也)京邑搜貞幹(署自江陵掾入為京兆府)
(司錄參軍)南宫步渥洼(署自司錄遷尚書刑部員外郎)世惟材是梓(一作杼)人
仰驥中驊歘刺苗人地仍逾贛石崖(署自員外出為虔州刺史)禮容
垂㻫琫戍備響錏鍜(頭鎧也音鴉瑕)寵即郎官舊威從太守加
建旟翻鷙鳥負弩繞文蛇冊府榮八命(周禮八命作牧)中闈盛
六珈(韓愈作張公墓志云娶河東柳氏子則子厚盖與張為親故言及中闈)肯隨胡質矯
方惡馬融奢褒德符新換(自虔州遷澧州)懷仁道併(一作迸)遮俗
嫌龍節晚(周禮澤國用龍節)朝訝介圭賖禹貢輸苞匭周官賦
秉秅(宅加切)雄風吞七澤異産控三巴即事觀農稼因時
展物華秋原被蘭葉春渚漲桃花令肅軍無擾程懸市
禁貰不應虞竭澤寧復歎棲苴蹀躞騶先駕籠銅鼓報
衙染毫東國素濡印錦溪砂貨積舟難泊人歸山倍畬
(音賖)吳歈工折柳楚舞舊傳芭隠几松為曲傾罇石作汙
寒初榮橘柚夏首薦枇杷祀變荆巫禱風移魯婦髽(莊華)
(切)已聞施愷悌還覩正竒衺慕友慚連璧言姻喜附葭
沈埋全死地流落半生涯入郡腰恒折逢人手盡叉敢
辭親耻汙唯恐長疵瘕善幻迷兵火齊諧笑柏(一作泊)塗
(音茶)東門牛屢飯中散蝨空爬逸戲看猿鬭殊音辨馬撾
渚行狐作孽(一作㜸)林宿鳥為&KR2489;(病也音嗟本作瘥)同病憂能老
新聲厲似姱豈知千仞墜秪為一毫差守道甘長絶眀
心欲自&KR2319;貯愁聽夜雨隔淚數殘葩梟族音常聒豺羣
喙競呀(張口貌)岸蘆翻毒蜃磎竹鬭狂犘(犘牛獸名重千觔出巴中音麻)
野鶩行看弋江魚或共扠瘴氛恒積潤訛火亟生煆(訛火)
(野火也煆火氣)耳静煩喧蟻魂驚怯怒蛙風枝散陳葉霜蔓綖
(一作縋)寒瓜霧密前山桂冰枯曲沼蕸(音遐)思鄉比莊舄遯
世遇眭(音雖)夸漁舍茨荒草村橋卧古槎御寒衾用罽挹
水勺仍椰窗蠧惟潛蝎甍涎競綴蝸引泉開故竇護藥
插新笆樹怪花因槲蟲憐目待蝦驟歌喉易嗄饒醉鼻
成皻(音查)曳捶牽羸馬垂蓑牧艾豭(音加)已看能(奴来切)類鱉
猶訝雉為鷨(鷨鳥似雉音華)誰采中原菽徒巾下澤車俚兒供
苦筍傖(七衡切)父饋酸樝(樝似梨而酢音查)勸策扶危杖邀持當
酒茶道流徵短(一作裋)褐禪客會袈裟香飯春菰米珍蔬
折五茄方期飲甘露更欲吸流霞屋鼠從穿兀(一作穴)林
狙任攫拏春衫裁白紵朝帽挂烏紗屢歎恢恢網頻搖
肅肅罝衰榮因蓂荚盈缺幾蝦蟇路識溝邊柳城聞隴
上笳共思捐佩處千騎擁青緺(楚詞遺余佩予澧浦今澧州也緺綬也東郭先)
(生拜二千石佩青緺)
弘農公以碩德偉材屈於誣枉(弘農公楊憑也為御史李夷簡)
(所彈)左官三歲復為大僚天監昭眀人心感悅宗
元竄伏湘浦拜賀末由謹獻詩五十韻以畢微
志
知命儒為貴時中聖所臧處心齊寵辱遇物任行藏關
識新安地封傳臨晉鄉挺生推豹蔚遐步仰龍驤幹有
千尋竦精聞百鍊鋼茂功期舜禹高韻狀(一作上一作抶)羲黃
(一作皇)足逸詩書囿鋒搖翰墨場雅歌張仲德頌祝魯侯
昌憲府初騰價神州轉耀鋩右言盈簡策左轄備條綱
響切晨趨佩煙濃近侍杳司儀六禮洽論將七兵揚合
樂来儀鳳尊祠重餼羊卿材優柱石公器擅巖廊峻節
臨衡嶠和風滿豫章人歸父母育郡得股肱良細故誰
留念煩言肯過防璧非真盗客金有誤持郎龜虎休前
寄貂蟬冠舊行訓刑方命吕理劇復推張直用眀銷惡
還將道勝剛敬逾齊國社恩比召南棠希怨猶逢怒多
容競忤強火炎侵琬琰鷹擊謬鸞凰刻木終難對焚芝
未改芳遠遷逾桂嶺中徙滯餘杭顧土雖懷趙知天詎
畏匡論嫌齊物誕騷愛遠遊傷麗澤周羣品重眀照萬
方斗間收紫氣臺上挂清光福為深仁集妖從盛德禳
秦民啼畎畝周士舞康莊采綬還垂艾華簮更截肪高
居遷鼎邑遥傳(一作傳)好書王碧樹環金谷丹霞映上陽
留歡唱容與(音預)要醉對清凉故友仍同里常僚每合堂
淵龍過許劭冰鯉弔王祥玉漏天門静銅駝御路荒澗
瀍秋㶑灔嵩少暮微茫遵渚徒云樂冲天自不遑降神
終入輔種德會眀敡獨弃傖人國難窺夫子牆通家殊
孔李舊好即潘楊世議排張摯時情弃仲翔不言縲紲
枉徒恨纆徽(一作牽)長賈賦愁單閼鄒書怯大梁炯心那
自是昭世(一作代)懶佯狂鳴玉機全息懷沙事不忘戀恩
何敢死垂淚對清湘
酬韶州裵曹長使君寄道州吕八大使因以見
示二十韻一首(并序)
韶州幸以詩見及往復竒麗邈不可慕用韻尤為
高絶余因拾其餘韻酬焉凡為韶州所用者置不
取其聲律言數如之
金馬嘗齊入銅魚亦共頒疑山看積翠湞水想澄灣標
牓同驚俗清眀兩照姦乘軺參孔僅(韶州常隨潘戶部出征賦)按節
服侯㹪(道州昔使絶域遂無猾夏之虞漢書匈奴傳稽侯㹪號呼韓邪單于)賈傅辭寧切
虞童髮未䰉(音班)秉心方的的騰口任㘖㘖(音顔)聖理高懸
象爰書降罰鍰(戶關切)德風流海外和氣滿人寰禦魅恩
猶貸思賢淚自潸在亡均寂寞零落間惸鰥夙志隨憂
盡殘肌觸瘴&KR0857;(五還切)月光搖淺瀨風韻碎枯菅海俗衣
猶卉山夷髻不鬟泥沙潛虺蜮榛莽鬭豺獌(音蠻)循省誠
知懼安排秪自&KR0832;(音閑)食貧甘莽鹵被褐謝斕斒遠物裁
青罽時珍饌白鷴長捐楚客佩未賜大夫環異政徒云
仰高蹤不可攀空勞慰顦顇妍唱劇妖嫺
酬婁秀才將之淮南見贈之什(婁秀才圖南也侍中師德之後)
遠棄甘幽獨誰云(一作言)值故人好音憐鎩羽濡沬慰窮
鱗困(一作同)志情惟舊相知樂更新浪遊輕費日醉舞詎
傷春風月歡寧間星霜分益親已將名是患還用道為
鄰機事齊飄瓦嫌猜比拾塵高冠余肯賦長鋏子忘貧
晼晚驚移律暌攜忽此辰開顔時不再絆足去何因海
上銷魂别天邊弔影身祗應西澗水(永州水名)寂寞但垂綸
酬婁秀才寓居開元寺早秋月夜病中見寄
客有故園思瀟湘生夜愁病依居士室夢繞羽人丘味
道憐知止遺名得自求壁(一作堂)空殘月曙門掩候蟲秋
謬委雙金重難徵雜佩酬碧霄無枉路徒此助離憂
初秋夜坐贈吳武陵
稍稍雨侵竹翻翻鵲驚叢美人隔湘浦一夕生秋風積
霧杳難極滄波浩無窮相思豈云遠即席莫與同若人
抱竒音朱絃縆枯桐清商激西顥泛灧凌長空自得本
無作天成諒非功希聲閟大樸聾俗何由聰
晨詣超師院讀禪(一作蓮)經
汲井漱寒齒清心拂塵服閒持貝葉書步出東齋讀真
源了無取妄跡世所逐遺(一作遣)言冀可冥繕性何由熟
道人庭宇静苔色連深竹日出霧露餘青松如膏沐澹
然離言說(一作語)悟悅心自足
贈江華長老(江華道州縣名)
老僧道機熟默語心皆寂去歲别舂陵沿流此投跡室
空無侍者巾屨唯掛壁一飯不願餘跏趺便終夕風窗
疎竹響露井寒松滴偶地即安居滿庭芳草積
巽上人以竹閒自採新茶見贈酬之以詩
芳叢翳湘竹零露凝清華復此雪山客晨朝掇靈芽蒸
煙俯石瀨咫尺凌丹崖圓方麗竒色圭璧(一作玉)無纖瑕
呼兒㸑金鼎餘馥延幽(一作清)遐滌慮發真照還源蕩昏
邪猶同甘露飯佛事薰毗耶咄此蓬瀛侣無乃貴流霞
零陵贈李卿元侍御簡吳武陵
理世固輕士棄捐湘之湄陽光競(一作竟)四溟敲石安所
施鎩羽集枯幹低昂互鳴悲朔雲吐風寒寂歴窮秋時
君子尚容與小人守兢危慘悽日相視離憂坐自滋尊
酒聊可酌放歌諒徒為惜無恊律者窈眇絃吾詩
界圍巖水簾(元和十年春月自永州召還經巖下)
界圍滙湘曲青壁環澄流懸泉粲成簾羅注無時休韻
磬叩凝碧鏘鏘徹巖幽丹霞冠其巔想像凌虚遊靈境
不可状鬼工諒難求忽如朝玉皇天冕垂前旒楚臣昔
南逐有意仍丹丘今我始北旋新詔釋縲囚采真誠眷
戀許國無淹留再来寄幽夢遺貯催行舟
古東門行
漢家三十六將軍東方雷動横陣雲雞鳴函谷客如霧
貌同心異不可數赤丸夜語飛電光徼廵司隸眠如羊
當街一叱百吏走馮敬胷中函匕首兇徒側耳潛惬心
悍臣破膽皆杜口魏王卧内藏兵符子西掩袂真無辜
羌胡轂下一朝起敵國舟中非所擬安陵誰辨削礪功
韓國詎眀深井里絶臙(一作䑋一作咽秦晉謂肌曰䑋)斷骨那下(一作可)
補萬金寵贈不如土
寄韋珩
初拜柳州出東郊道旁相送皆賢豪廻眸炫晃别羣玉
獨赴異域穿蓬蒿炎煙六月咽口鼻胷鳴肩舉不可逃
桂州西南又千里灕水鬭石麻蘭高隂森埜葛交蔽日
懸蛇結虺如蒲萄到官數宿賊滿野縛壯殺老啼且號
饑行夜坐設方略籠銅枹(一作桴)鼓手所操竒瘡釘骨狀
如箭鬼手脫命争纖毫今年噬毒得霍疾支心攪腹戟
與刀邇来氣少筋骨露蒼白瀄汨盈顛毛君今矻矻又
竄逐辭賦已復窮詩騷神兵廟略頻破虜四溟不日清
風濤聖恩儻忽念行葦十年踐蹈(一作踏)久已勞幸因解
網入鳥獸畢命江海終遊遨願言未果身益老起望東
北心滔滔
奉和楊尚書(於陵)郴州追和故李中書(吉甫)夏日登
北樓十韻之作依本詩韻次用
郡樓有遺唱新和敵南金境以道情得人期幽夢尋層
軒隔炎暑迥野恣窺臨鳳去徽音續芝焚芳意深游鱗
出䧟浦唳鶴繞仙岑風起三湘浪雲生萬里隂宏規齊
德宇麗藻競詞林静契分憂術閒同遲(音穉)客心驊騮當
遠步鶗鴂莫相侵今日登高處還聞梁父吟
楊尚書寄郴筆知是小生本樣令更商𣙜使盡
其功輙獻長句
截玉銛錐作妙形貯雲含霧到南溟尚書舊用裁天詔
内史新將寫道經曲藝豈能禆損益微辭祗欲播芳馨
桂陽卿月光輝徧毫末應傳顧兔靈
南省轉牒欲具江(一作注)國圖令盡通風俗故事
聖代提封盡海壖(而緣切)狼荒猶得紀山川華夷圖上應
初錄風土記中殊未傳椎髻老人難借問黃茆深峒敢
留連南宫有意求遺俗試檢周書王會篇
與浩初上人同看山寄京華親故
海畔尖山似劒鋩秋来處處割愁腸若為化得身千億
散上(一作作)峰頭望故鄉
再至界圍巖水簾遂宿巖下(是年出刺柳州五月復經此)
發春念長違中夏欣再覩是時植物秀杳若臨懸圃歊
陽訝垂冰白日驚雷雨笙簧潭際起鸛鶴雲間舞古苔
凝青枝隂草濕翠羽蔽空素彩列激浪寒光聚的皪沈
珠淵鏘鳴捐佩浦幽巖畫屛倚新月玉鉤吐夜凉星滿
川忽疑眠洞府(一作恍忽迷洞府)
詔追赴都廻寄零陵親故
每憶纖鱗遊尺澤翻愁弱羽上丹霄岸傍古堠應無數
次第行看别路遥
過衡山見新花開却寄弟
故國名園久别離今朝楚樹發南枝晴天歸路好相逐
正是峰前廻雁時
汨羅遇風
南来不作楚臣悲重入脩門自有期為報春風汨羅道
莫將波浪枉眀時
朗州竇常員外寄劉二十八詩見促行騎走筆
酬贈
投荒垂一紀新詔下荆扉疑比莊周夢情如蘇武歸賜
環留逸響五馬助征騑不羡衡陽雁春来前後飛
離觴不醉至驛却寄相送諸公
無限居人送獨醒可憐寂寞到長亭荆州不遇高陽侣
一夜春寒滿下廳
北還登漢陽北原題臨川驛
驅車方向闕廻首一臨川多壘非余耻無謀終自憐亂
松知野寺餘雪記山田惆悵樵漁事今還又落然
善謔驛和劉夢得酬淳于先生(驛在襄州之南即淳于髠放鵠)
(之所)
水上鵠已去亭中鳥又鳴辭因使楚重名為救齊成荒
壠遽千古羽觴難再傾劉伶今日意異代是同聲
詔追赴都二月至㶚亭上
十一年前南渡客四千里外北歸人詔書許逐陽和至
驛路開花處處新
李西川薦琴石
遠師騶忌鼓鳴琴去和南風惬舜心從此他山千古重
殷勤曾是奉徽音
同劉二十八哭吕衡州兼寄江陵李元二侍御
(李深源元克已也)
衡岳新摧天柱峰士林顦顇泣相逢祗令文字傳青簡
不使功名上景鐘三畝空留懸磬室九原猶寄若堂封
(禮記夫子曰吾見封之有若堂者矣註封築土為壟堂形四方而高)遥想荆州人物論幾
回中夜惜元龍
奉酬楊侍郎丈因送八叔拾遺戲贈詔追南来
諸賓二首
貞一来時送彩牋一行歸雁慰驚弦翰林寂寞誰為主
鳴鳳應須早上天
一生判却歸休謂著南冠到頭冶長雖解縲絏無由得
見東周
商山臨路有孤松往来斫以為眀好事者憐之
編竹成楥遂其生植感而賦詩
孤松停翠盖託根臨廣路不以險自防遂為眀所誤幸
逢仁惠意重此籓籬護猶有半心存時將承雨露
衡陽與夢得分路贈别
十年顦顇到秦京誰料翻為嶺外行伏波故道風煙在
翁仲遺墟草樹平直以慵疎招物議休將文字占時名
今朝不用臨河别垂淚千行便濯纓
重别夢得
二十年来萬事同今朝岐路忽西東皇恩若許歸田去
晚歲當為鄰舍翁
三贈劉員外
信書成自誤經事漸知非今日臨岐(一作湘)别何年待汝
歸
再上湘江
好在湘江水今朝又上来不知從此去更遣幾年廻
清水驛叢竹天水趙云余手種一十二莖
簷下疎篁十二莖襄陽從事寄幽情祗應更使伶倫見
寫盡雌雄雙鳳鳴
長沙驛前南樓感舊(自注昔與德公别于此)
海鶴一為别存亡三十秋今来數行淚獨上驛南樓
桂州北望秦驛手開竹徑至釣磯留待徐容州
幽徑為誰開美人城北来王程儻餘暇一上子陵臺
登柳州城樓寄漳汀封連四州
城上高樓接大荒海天愁思正茫茫驚風亂颭芙蓉水
密雨斜侵薜荔牆嶺樹重遮千里目(一作雲駛去如千里馬)江流
曲似九廻腸共来百越文身地猶自音書滯一鄉
柳州寄丈人周韶州
越絶(越絶書名言越之絶境)孤城千萬峰空齋不語坐高舂印文
生綠經旬合硯匣留塵盡日封梅嶺寒煙藏翡翠桂江
秋水露鰅鱅(楚詞鰅鱅短狐說文云状如犁牛皮有文)丈人本自忘機事為
想年来憔悴容
御定全唐詩卷三百五十一
