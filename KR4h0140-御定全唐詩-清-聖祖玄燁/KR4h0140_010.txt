欽定四庫全書
御定全唐詩卷十
郊廟歌辭
祀圜丘樂章(唐書樂志曰貞觀二年祖孝孫修定雅樂取禮記大樂與天地同和)
(故製十二和之樂祭天神奏豫和之樂祭地祇奏順和祭宗廟奏永和登歌奠玉帛奏肅和皇)
(帝行及臨軒奏太和王公出入送文舞出迎武舞入奏舒和皇帝食舉及飲酒奏休和皇帝受)
(朝奏正和皇太子軒懸出入奏承和正至皇帝禮會登歌奏昭和郊廟爼入奏雍和酌獻飲福)
(酒奏夀和六年冬至祀昊天於圜丘樂章褚亮虞世南魏徵等作大歷十四年改豫和為元和)
(以避諱也按唐初作十二和以法天數其後增造非一頗無法度皆随時制名云)
豫和
上靈睠命膺會昌盛德殷薦叶辰良景福降兮聖德遠
玄化穆兮天歷長
太和
穆穆我后道應千齡登三處大得一居貞禮惟崇德樂
以和聲百神仰止天下文眀
肅和
闓陽播氣甄曜垂眀有赫圜宰深仁曲成日麗蒼璧煙
開紫營聿遵乾享式降鴻禎
雍和
欽惟大帝戴仰皇穹始命田燭爰啟郊宫雲門駭聽雷
鼓鳴空神其介祀景祚斯融
夀和
八音斯奏三獻畢陳寶祚惟永暉光日新
舒和
疊璧凝影皇壇路編珠流彩帝郊前已奏黃鍾歌大呂
還符寶歷祚昌年
凱安(新唐書禮樂志曰貞觀初更隋文舞曰治康武舞曰凱安郊廟朝會同用之舞)
(者各六十四人文舞左籥右翟皆委貌冠黑素絳領廣褏白絝革帶烏皮履武舞左干右)
(戚服平冕餘同文舞朝會則武弁平巾幘廣褏金甲豹文絝烏皮鞾執干戚餘同郊廟凡)
(初獻作文舞亞獻終獻作武舞太廟降神以文舞後改治康舞曰化康避高宗諱也舊書)
(樂志曰凱安舞貞觀中造凡有六變一變象龍興參野二變象尅靖關中三變象東夷賓)
(服四變象江淮寧謐五變象獫狁讋服六變復位以崇象兵還振旅亦如周之大武六成)
(樂止按貞觀禮享郊廟日文舞奏豫和順和永和等樂麟德二年十月文舞改用功成慶)
(善樂武舞改用神功破陣樂并改器服後以慶善樂不可降神破陣樂不入雅樂復用治)
(康凱安如故)
昔在炎運終中華亂無象酆郊赤烏見邙山黑雲上大
賚下周車禁暴開殷網幽眀同叶贊鼎祚齊天壤
豫和
歌奏畢兮禮獻終六龍馭兮神將昇眀德感兮非黍稷
降福簡兮祚休徵
郊天舊樂章(唐書樂志曰太樂舊有郊天送神辭一章不詳所起)
蘋蘩(一作登鉶)禮著黍稷誠微音盈鳳管彩駐龍旂洪歆式
就介福攸歸送樂有闋靈馭遄飛
武后大享昊天樂章(十二首並載本集)
大隂凝至化真曜藴軒儀德邁娥臺敞仁高姒幄披捫
天遂啟極夢日乃昇曦
瞻紫極望玄穹翹至懇罄深衷聽雖遠誠必通垂厚澤
降雲宫
乾儀混成冲䆳天道下濟高眀闓陽晨披紫闕太一暁
降黃庭圓壇敢申昭報方璧冀展虔情丹襟式敷衷懇
玄鑒庶察微誠
巍巍睿業廣赫赫聖基隆菲德承先頋禎符萃眇躬銘
開武巖側圖薦洛川中微誠詎幽感景命忽昭融有懷
慙紫極無以謝玄穹
朝壇霧卷曙嶺煙沈爰設筐(一作篚)幣式表誠心筵輝麗
璧樂暢和音仰惟靈鑒俯察翹襟
昭昭上帝穆穆下臨禮崇備物樂奏鏘金蘭羞委薦桂
醑盈斟敢希靈德聿罄莊心
樽浮九醖禮備三周陳誠菲奠契福神猷
奠璧郊壇昭大禮鏘金拊石表虔誠始奏承雲娱帝賞
復歌調露暢韶英
荷恩承頋託執契恭臨撫廟略静邊荒天兵耀神武有
截資先化無為遵舊矩禎符降昊穹大業光寰宇
肅肅祀典邕邕禮秩三獻已周九成斯畢爰撤其爼載
遷其實或升或降唯誠唯質
禮終肆類樂闋九成仰惟眀德敢薦非馨頋慙菲奠久
駐雲軿瞻荷靈澤悚戀兼盈
式乾路闢天扉迴日馭動雲衣登金闕入紫微望仙駕
仰恩徽
中宗祀昊天樂章(唐書樂志曰景龍三年親祀昊天上帝降神用豫和皇帝)
(行用太和登歌用肅和迎爼用雍和酌獻用福和送文舞出迎武舞入用舒和武舞作用凱安)
豫和
天之歷數歸睿唐頋惟菲德欽昊蒼撰吉日兮表殷薦
冀神鑒兮降闓陽
太和
恭臨寶位肅奉瑤圖恒思解網每軫泣辜德慚巢燧化
劣唐虞期我良弼式贊嘉謨
告謝
得一流玄澤通三御紫宸遠叶千齡運遐銷九域塵絶
瑞駢闐集殊祥絡繹臻年登慶西畝稔歲賀盈囷
肅和
悠哉廣覆大矣曲成九玄著象七曜貞(一作甄)眀珪璧是
奠醖酎斯盈作樂崇德爰暢咸英
雍和
郊壇展敬嚴配因心孤竹簫管空桑瑟琴肅穆大禮鏗
鏘八音恭惟上帝希降靈歆
福和
九成爰奏三獻式陳欽承景福恭託眀禋
中宫助祭升壇
坤元光至德柔訓闡皇風芣苡芳聲遠螽斯美化隆睿
範超千載嘉猷備六宫肅恭陪盛典欽若薦禋宗
亞獻
三靈降饗三后配神虔敷藻奠敬展郊禋
舒和
已陳粢盛敷嚴祀更奏笙鏞協雅聲璇圖寶歷欣寧謐
晏俗淳風樂太平
凱安
堂堂聖祖興赫赫昌基泰戎車&KR0576;津偃玉帛塗山會舜
日啟祥暉堯雲卷征旆風猷被有截聲教覃無外
眀皇祀圜丘樂章(唐書樂志曰開元十一年祀昊天於圜丘降神用豫和六)
(變辭同皇帝行用太和登歌奠玉帛用肅和迎爼用雍和皇帝酌獻天神酌獻配座飲福酒並)
(用夀和送文舞出迎武舞入用舒和武舞用凱安禮畢送神用豫和皇帝還大次用太和)
豫和
至矣丕搆烝哉太平授犧膺籙復禹繼眀草木仁化鳬
鷖頌聲祀宗陳德無媿斯誠
太和
郊壇齋帝禮樂祀天丹青寰宇宫徵山川神祇畢降行
止重旋融融穆穆納祉洪延
肅和
止奏潛聆登儀宿囀太玉躬奉參鍾首奠簠簋聿昇犧
牲遞薦昭事顒若存存以俔
雍和
爛雲普洽律風無外千品其凝九賓斯會禋尊晉燭純
犧滌汰玄覆攸廣鴻休汪濊
夀和
六變爰闋八階載虔祐我皇祚於萬斯年
夀和
於赫聖祖龍飛晉陽底定萬國奄有四方功格上下道
冠農黃郊天配享德合無疆
夀和
崇崇泰畤肅肅嚴禋粢盛既潔金石畢陳上帝来享介
福爰臻受釐合祉寶祚維新
舒和
祝史正辭人神叶慶福以德招享以誠應六變云備百
禮斯浃祀事孔眀祚流萬葉
凱安
馨香惟后德眀命光天保肅和崇聖靈陳信表皇道玉
鏚初蹈厲金匏既静好(一本此下有介福何穰穰精誠格穹昊二句)
豫和
大號成命思文配天神光肸蠁龍駕言旋眇眇閶闔昭
昭上玄俾昌而大於斯萬年
太和
六成既闋三薦云終神心具醉聖敬愈崇受釐皇邸回
蹕帷宫穰穰之福永永無窮
封泰山樂章(唐書樂志曰開元十三年眀皇封泰山祀天樂降神用豫和六變迎)
(送皇帝用太和登歌奠玉帛用肅和迎爼用雍和酌獻飲福並用夀和送文舞出迎武舞入用)
(舒和終獻亞獻用凱安送神用豫和中書令張說製辭)
豫和
款泰壇柴泰清受天命報天成竦皇心薦樂聲志上達
歌下迎
億上帝臨下庭騎日月陪列星嘉祝信大糦馨澹神心
醉皇靈
相百辟貢八荒九歌敘萬舞翔肅振振鏗皇皇帝欣欣
福穰穰
高在上道光眀物資始德難名承眷命牧蒼生寰宇謐
太階平
天道無親至誠與鄰山川遍禮宫徵維新玉帛非盛聪
眀會真正斯一德通乎百神
饗帝饗親維孝維聖緝熙懿德敷揚成命華夷志同笙
鏞禮盛眀靈降止感此誠敬
太和
孝敬中發和容外彰騰華照㝢如昇太陽貞璧就奠玄
靈垂光禮樂具舉濟濟洋洋
肅和
奠祖配天承天享帝百靈咸秩四海来祭植我蒼璧布
我玄製華日裵回神煙容裔
雍和
爼豆有馥潔粢豐盛亦有和羹既戒既平鐘鼓管磬肅
唱和鳴皇皇后祖来(一作賚)我思成
夀和
烝烝我后享獻惟夤躬酌鬱鬯跪奠眀神孝莫孝乎配
上帝親敬莫敬乎教天下臣
夀和
皇祖嚴配配享皇天皇皇降嘏天子萬年
舒和
六鐘翕協六變成八佾倘佯八風生樂九歆兮人神感
美七德兮天地清
凱安
烈祖順三靈文宗威四海黃鉞誅羣盗朱旗掃多罪戢
兵天下安約法人心改大哉干羽意長見風雲在
豫和
樂已終禋燎上懷靈惠結皇想歸風疾廻風爽百神来
衆神往
祈榖樂章(唐書樂志曰貞觀中正月上辛祈榖於南郊降神用豫和皇帝行用太和)
(登歌奠玉帛用肅和迎爼用雍和送文舞出迎武舞入用舒和武舞用凱安送神用豫和褚亮)
(作其豫和太和壽和凱安五章詞同冬至圜丘按貞觀禮祀感生帝同用此詞顯慶以後同用)
(冬至圜丘詞)
肅和
履艮斯䋲居中體正龍運垂祉昭符啟聖式事嚴禋聿
懷嘉慶惟帝永錫時皇休命
雍和
殷薦乘春太壇臨曙八簋盈和六瑚登御嘉稷匪歆德
馨斯飫祝嘏無易靈心有豫
舒和
玉帛犧牲申敬享金絲鏚羽盛音容庶俾億齡禔景福
長欣萬宇洽時邕
眀堂樂章(唐書樂志曰季秋享上帝於眀堂降神用豫和皇帝行用太和登歌奠玉)
(帛用肅和迎爼用雍和酌獻飲福用夀和送文舞出迎武舞入用舒和武舞用凱安送神用豫)
(和其豫和太和夀和凱安五章詞同冬至圜丘貞觀中褚亮等作)
肅和
象天御宇乘時布政嚴配申虔宗禋展敬罇罍盈列樹
羽交映玉幣通誠祚隆皇聖
雍和
八牖晨披五精朝奠霧凝璇篚風清金縣神滌備全眀
粢豐衍載絜彛爼陳誠以薦
舒和
御扆合宫承寶歷席圖重館奉眀靈偃武修文九圍泰
沈烽静柝八荒寧
武后眀堂樂章(並載本集)
外辦將出
總章陳昔典衢室禮惟神宏規則天地神用叶陶鈞負
扆三春旦充庭萬宇賓頋已誠虛薄空慙馭兆人
皇帝行
仰膺歷數俯順謳歌遠安邇肅俗阜時和化光玉鏡訟
息金科方興典禮永戢干戈
皇嗣出入升降
至人光俗大孝通神謙以表性恭惟立身洪規載啟茂
典方陳譽隆三善祥開萬春
迎送王公
千官肅事萬國朝宗載延百辟爰集三宫君臣德合魚
水斯同睿圖方永周歷長隆
登歌
禮崇宗祀志表嚴禋笙鏞合奏文物維新敬遵茂典敢
擇良辰絜誠斯著奠謁方申
配饗
笙鏞間玉宇(一作鳴玉)文物昭清暉晬影臨芳奠休光下太
微孝思期有感眀絜庶無違
宫音
履艮包羣望居中冠百靈萬方資廣運庶品荷財成神
功諒匪測盛德實難名藻奠申誠敬恭祀表惟馨
角音
出震位開平秩扇條風乘甲乙龍德盛鳥星出薦珪篚
陳誠實
徵音
赫赫離精御炎陸滔㴞熾景開隆暑冀延神鑒俯蘭罇
式表虔襟陳桂爼
商音
律中夷則序應收成功宣建武義表惟眀爰申禮奠庶
展翹誠九秋是式百榖斯盈
羽音
葭律肇啟隆冬蘋(一作藴)藻攸陳饗祭黃鍾既陳玉燭紅
粒方殷稔歲
雩祀樂章(唐書樂志曰孟夏雩祀上帝於南郊降神用豫和皇帝行用太和登歌奠)
(玉帛用肅和迎爼用雍和酌獻飲福用夀和送文舞出迎武舞入用舒和武舞用凱安送神用)
(豫和其豫和太和夀和凱安五章詞同冬至圜丘貞觀中褚亮等作)
肅和
朱鳥開辰蒼龍啟暎大帝昭饗羣生展敬禮備懷柔功
宣舞詠旬液應序年祥協慶
雍和
紺筵分彩瑶圖吐絢風(一作鳳)管晨凝雲歌曉囀肅事蘭
羞虔申桂奠百榖斯登萬箱攸薦
舒和
鳳曲登歌調令序龍雩集舞汎祥風綵旞雲回昭睿德
朱干電發表神功
雩祀樂章(唐書樂志曰大樂舊有雩祀降送神辭二章不詳所起或云開元中造)
豫和
鳥緯遷序龍星見辰純陽在律眀德崇禋五方降帝萬
宇安人恭以致享肅以迎神
豫和
祀遵經設享緣誠舉獻畢于樽徹臨于爼舞止干戚樂
停柷敔歌以送神神還其所
御定全唐詩卷十
