欽定四庫全書
御定全唐詩卷四百四十六
白居易
元微之除浙東觀察使喜得杭越鄰州先贈長
句(十七首並與微之和荅)
稽山鏡水歡遊地犀帶(一作角)金章榮貴身官職比君雖
校小封疆與我且為鄰郡樓對翫千峰(一作望千山)月江界
平分兩岸春杭越風光詩酒主相看更合與何人
席上荅微之
我住浙江西君去浙江東勿言一水隔便與千里同富
貴無人勸君酒今宵為我盡杯中
荅微之上船後留別
燭下尊前一分手舟中岸上兩廻頭歸来虚白堂中夢
合眼先應到越州
荅微之泊西陵驛見寄(一無泊字)
煙波盡處一點白應是西陵古驛臺知在臺邊望不見
暮潮空送渡船廻
荅微之誇越州州宅
賀上人回得報書大誇州宅似仙居厭看馮翊風沙久
喜見蘭亭煙景初日出旌旗生氣色月明樓閣在空虚
知君暗數江南郡除却餘杭盡不如
微之重誇州居其落句有西州羅刹之謔因嘲
兹石聊以寄懷
君問西州城下事醉中疊紙為君書嵌空石面標羅刹
壓捺潮頭敵子胥神鬼曾鞭猶不動波濤雖打欲何如
誰知太守心相似抵滯堅頑兩有餘
張十八員外以新詩二十五首見寄郡樓月下
吟翫通夕因題卷後封寄微之
秦城南省清秋夜江郡東樓明月時去我三千六百里
得君二十五篇詩陽春曲調高難和淡水交情老始知
坐到天明吟未足重封轉寄與微之
酬微之(微之題云郡務稍簡因得整集舊詩并連綴刪削封章諫草繁委箱笥僅踰百)
(軸偶成自歎兼寄樂天)
滿袠(一作箧)填箱唱和詩少年為戲老成悲聲聲麗曲敲
寒玉句句妍辭綴色絲吟翫獨當明月夜傷嗟同是白
頭時由来才命相磨折天遣無兒欲怨誰(微之句云天遣兩家無嗣)
(子欲將文字付誰人故以此荅之)
餘思未盡加為六韻重寄微之(一作微之整集舊詩及文筆為)
(百軸以七言長句寄樂天樂天次韻酬之餘思未盡加為六韻)
海内聲華併在身箧中文字絶無倫(美微之也)遥知獨對封
章草忽憶同為獻納臣走筆往来盈卷軸(予與微之前後寄和詩數)
(百篇近代無如此多有也)除官逓互掌絲綸(予除中書舍人微之撰制詞微之除翰林學士)
(予撰制詞)制從長慶辭高古(微之長慶初知制誥文格高古始變俗體繼者效之也)詩
到元和體變新(衆稱元白為千字律詩或號元和格)各有文姬才稚齒(蔡邕)
(無兒有女琰字文姬)俱無通子繼餘塵(陶潛小兒名通子)琴書何必求王
粲與女猶勝與外人
荅微之詠懷見寄
閤中同直前春事船裏相逢昨日情分袂二年勞夢寐
並牀三宿話平生紫微北畔辭宫闕滄海西頭對郡城
聚散窮通何足道醉来一曲放歌行
酬微之誇鏡湖
我嗟身老歲方徂君更官高興轉孤軍門郡閤曾閑否
禹穴耶溪得到無酒盞省陪波卷白骰盤思共彩呼盧
一泓鏡水誰能羡自有胷中萬頃湖(微之詩云孫園虎寺隨宜看不必遥)
(遥羡鏡湖故以此戲言荅之)
雪中即事荅(一作寄)微之
連夜江雲黃慘澹平明山色白糢糊銀河沙漲三千里
梅嶺花排一萬株北寺風生飄散麫東樓日出照凝酥
誰家高士關門戶何處行人失道途舞鶴庭前毛稍定
擣衣碪上練新鋪戲團稚女呵紅手愁坐衰翁對白鬚
壓瘴一州除疾苦呈豐萬井盡歡娛潤含玉德懷君子
寒助霜威憶大夫莫道煙波一水隔何妨氣候兩鄉殊
越中地暖多成雨還有瑶臺瓊樹無
醉封詩筒寄微之
一生休戚與窮通處處相隨事事同未死又隣滄海郡
無兒俱作白頭翁展眉只仰三桮後代面唯憑五字中
為向兩州郵吏道莫辭来去逓詩筒
除夜寄微之
鬢毛不覺白毿毿一事無成百不堪共惜盛時辭闕下
同嗟除夜在江南家山泉石尋常憶世路風波子細諳
老校於君合先退明年半百又加三
蘇州李中丞以元日郡齋感懷詩寄微之及予
輙依来篇七言八韻走筆奉荅兼呈微之
白首餘杭白太守落魄(一作拓)抛名来已久一辭渭北故
園春再把江南新歲酒桮前笑歌徒勉強鏡裏形容漸
衰朽領郡慙當潦倒年鄰州喜得平生友長洲草接松
江岸曲水花連鏡湖口老去還能痛飲無春来曾作閒
遊否憑鶯傳語報李六倩鴈將書與元九莫嗟一日日
催人且貴一年年入手
早春西湖閒遊悵然興懷憶與微之同賞因思
在越官重事殷鏡湖之遊或恐未暇偶成十八
韻寄微之
上馬復呼賓湖邊景氣新管弦三數事騎從十餘人立
換登山屐行攜漉酒巾逢花看當妓遇草坐為茵西日
籠黃柳東風蕩白蘋小橋装鴈齒輕浪甃魚鱗畫舫牽
徐轉銀船酌慢廵野情遺世累醉態任天真彼此年將
老平生分最親高天從所願遠地得為鄰雲樹分三驛
煙波限一津飜嗟寸步隔却厭尺書頻浙右稱雄鎮山
隂委重臣貴垂長紫綬榮駕大朱輪出動刀槍隊歸生
道路塵鴈驚弓易散鷗怕鼓難馴百吏瞻相面千夫捧
擁身自然閒興少應負鏡湖春
荅微之見寄(時在郡樓對雪)
可憐風景浙東西先數餘杭次會稽禹廟未勝天竺寺
錢湖不羡若耶溪擺塵野鶴春毛暖拍水沙鷗濕翅低
更對雪樓君愛否紅欄碧甃點銀泥
祭社宵興燈前偶作
城頭傳鼓角燈下整衣冠夜鏡藏鬚白秋泉潄齒寒欲
將閒送老須著病辭官更待年終後支持歸計看
閒卧
盡日前軒卧神閒境亦空有山當枕上無事到心中簾
卷侵牀日屏遮入座風望春春未到應在海門東
新春江次
浦乾潮未應堤濕凍初銷粉片妝梅朵金絲刷柳條鴨
頭新綠水鴈齒小紅橋莫怪珂聲碎春来五馬驕
春題湖上
湖上春来似畫圖亂峰圍繞水平鋪松排山面千重翠
月點波心一顆珠碧毯線頭抽早稻青羅帬帶展新蒲
未能抛得杭州去一半句留是此湖
早春憶微之
昏昏老與病相和感物思君歎復歌聲早雞先知夜短
色濃柳最占春多沙頭雨染斑斑草水面風驅瑟瑟波
可道眼前光景惡其如難見故人何
失鶴
失為庭前雪飛因海上風九霄應得侣三夜不歸籠聲
斷碧雲外影沈明月中郡齋從此後誰伴白頭翁
自感(一作自歎)
宴遊寝食漸無味桮酒管弦徒繞身賓客歡娛僮僕飽
始知官職為他人
得湖州崔十八使君書喜與杭越鄰郡因成長
句代賀兼寄微之
三郡何因此結緣貞元科第忝同年故情歡喜開書後
舊事思量在眼前越國封疆吞碧海杭城樓閤入青煙
吳興卑小君應屈為是蓬莱最後仙(貞元初同登科崔君名最在後當時)
(崔自詠云人間不會雲間事應笑蓬莱最後仙)
同諸客攜酒早看櫻桃花
曉報櫻桃發春攜酒客過綠餳黏盞杓紅雪壓枝柯天
色晴明少人生事故多停桮替花語不醉擬如何
柳絮
三月盡是頭白日與春老别更依依憑鶯為向楊花道
絆惹春風莫放歸
早飲湖州酒寄崔使君
一榼扶頭酒泓澄瀉玉壺十分蘸甲酌㶑&KR1527;滿銀盂捧
出光華動嘗看氣味殊手中稀琥珀舌上冷醍醐瓶裏
有時盡江邊無處沽不知崔太守更有寄来無
病中書事
三載卧山城閒知節物情鶯多過春語蟬不待秋鳴氣
𠻳因寒發風痰欲雨生病身無所用唯解卜隂晴
與微之唱和来去常以竹筒貯詩陳協律美而
成篇因以此答
揀得琅玕截作(一作短)筒緘題章句寫心胷隨風每喜飛
如鳥渡水常憂化作龍粉節堅如太守信霜筠冷稱大
夫容煩君讚詠心知愧魚目驪珠同一封
醉戲諸妓
席上争飛使君酒歌中多唱舍人詩不知明日休官後
逐我東山去是誰
北院
北院人稀到東窗事最偏竹煙行竈上石壁卧房前性
拙身多暇心慵事少緣還如病居士唯置一牀眠
酬周協律
五十錢唐守應為送老官濫蒙辭客愛猶作近臣看鑿
落愁須飲琵琶悶遣彈白頭雖強醉不似少年歡
題石山人
騰騰兀兀在人間貴賤賢愚盡往還羶膩筵中唯飲酒
歌鐘會處獨思山存神不許三尸住混俗無妨兩鬢斑
除却餘杭白太守何人更解愛君閒
詩解
新篇日日成不是愛聲名舊句時時改無妨悅性情但
令長守郡不覺(一作覓)却歸城祗擬江湖上吟哦過一生
潮
早潮纔落晚潮来一月周流六十回不獨光隂朝復暮
杭州老去被潮催
聞歌妓唱嚴郎中詩因以絶句寄之(嚴前為郡守)
已留舊政布中和又付新詞與豓歌但是人家有遺愛
就中蘇小感恩多
柘枝妓
平鋪一合錦筵開連擊三聲畫鼓催紅蠟燭移桃葉起
紫羅衫動柘枝来帶垂鈿胯花腰重帽轉金鈴(一作鈿)雪
面廻看即曲終留不住雲飄雨送向陽臺
急樂世辭(樂府詩作急世樂)
正抽碧線繡紅羅忽聽黃鶯斂翠蛾秋思冬愁春悵望
大都不稱(一作得)意時多
天竺寺送堅上人歸廬山
錫杖登高寺香爐憶舊峰偶来舟不繫忽去鳥無蹤豈
要留離偈寧勞動别容與師俱是夢夢裏暫相逢
除官赴闕留贈微之
去年十月半君来過浙東今年五月盡我發向關中兩
鄉默默心相別一水盈盈路不通從此津人應省事寂
寥無復逓詩筒
留題郡齋
吟山歌水嘲風月便是三年官滿時春為醉眠多閉閤
秋因晴望暫褰帷更無一事移風俗唯化州民解詠詩
別州民
耆老遮歸路壺漿滿別筵甘棠無一樹那得淚澘然稅
重多貧戶農饑足旱田唯留一湖水與汝救凶年(今春增築)
(錢唐湖堤貯水以防天旱故云)
留題天竺靈隱兩寺
在郡六百日入山十二回宿因月桂落醉為海榴開(天竺)
(嘗有月中桂子落靈隐多海石榴花也)黃紙除書到青宫詔命催僧徒多
悵望賓從亦裵回寺闇煙埋竹林香雨落梅别橋憐白
石辭洞戀青苔(石橋在天竺明洞在靈隠)漸出松間路猶飛馬上桮
誰教冷泉水送我下山来
西湖留別
征途行色慘風煙祖帳離聲咽管絃翠黛不須留五馬
皇恩只許住三年綠藤隂下鋪歌席紅藕花中泊妓船
處處回頭盡堪戀就中難別是湖邊
重寄别微之
憑仗江波寄一辭不須惆悵報微之猶勝往歲峡中别
&KR1527;澦堆邊招手時
重題別東樓
東樓勝事我偏知氣象多隨昏旦移湖卷衣裳白重疊
山張屏障綠參差海仙樓塔晴方出江女笙簫夜始吹
春雨星攅尋蟹火秋風霞颭弄濤旗(餘杭風俗每寒食雨後夜凉家家持)
(燭尋蟹動盈萬人每歲八月迎濤弄水者悉舉旗幟焉)宴宜雲髻新梳後曲愛霓
裳未拍時太守三年嘲不盡郡齋空作百篇詩
別周軍事
主人頭白官仍冷去後憐君是底人試謁會稽元相去
不妨相見却殷勤
看常州柘枝贈賈使君
莫惜新衣舞柘枝也從塵汚汗霑垂料君即却歸朝去
不見銀泥衫故時
汴河路有感
三十年前路孤舟重往還繞身新眷屬舉目舊鄉關事
去唯留水人非但見山啼襟與愁鬢此日兩成斑
埇槗舊業
別業埇城北抛来二十春改移新逕路變換舊村鄰有
稅田疇薄無官弟姪貧田園何用問強半屬他人
茅城驛
汴河無景思秋日又淒淒地薄桑麻瘦村貧屋舍低早
苗多間草濁水半和泥最是蕭條處茅城驛向西
河隂夜泊憶微之
憶君我正泊行舟望我君應上郡樓萬里月明同此夜
黃河東面海西頭
杭州廻舫
自别錢塘山水後不多飲酒嬾吟詩欲將此意憑廻櫂
報與西湖風月知
途中題山泉
決決涌巖穴濺濺出洞門向東應入海從此不歸源似
葉飄辭樹如雲斷别根吾身亦如此何日返鄉園
欲到東洛得楊使君書因以此報
向公心切向財疎淮上休官洛下居三郡政能從獨步
十年生計復何如使君灘上久分手别駕渡頭先得書
且喜平安又相見其餘外事盡空虚
洛下寓居
秋館清涼日書因解悶看夜窗幽獨處琴不為人彈遊
宴慵多廢趨朝老漸難禪僧教斷酒道士勸休官渭曲
莊猶在錢唐俸尚殘如能便歸去亦不至飢寒
味道
叩齒晨興秋院静焚香冥坐晚窗深七篇真誥論仙事
一卷檀經說佛心此日盡知前境妄多生曾被外塵侵
自嫌習性猶殘處愛詠閒詩好聽琴
好聽(一作彈)琴
本性好(一作愛)絲桐塵機聞即空一聲来耳裏萬事離心
中清暢堪銷疾恬和好養蒙尤宜聽三樂安慰白頭翁
愛詠詩
辭章諷詠成千首心行歸依向一乘坐倚繩牀閒自念
前生應是一詩僧
酬皇甫庶子見寄
掌綸不稱君應笑典郡無能我自知别詔忽驚新命出
同寮偶與夙心期春坊瀟灑優閒地秋鬢蒼浪老大時
獨占二疏應未可龍樓見擬覓分司
卧疾
閒官卧疾絶經過居處蕭條近洛河水北水南秋月夜
管弦聲少杵聲多
遠師
東宫白庶子南寺遠禪師何處遥相見心無一事時
問遠師
葷羶停夜食吟詠散秋懷笑問東林老詩應不破齋
小院酒醒
酒醒閒獨步小院夜深涼一領新秋簟三間明月廊未
收殘盞杓初換熱衣裳好是幽眠處松隂六尺牀
贈侯三郎中
老愛東都好寄身足泉多竹少埃塵年豐最喜唯賓客
秋冷先知是瘦人幸有琴書堪作伴苦無田宅可為鄰
洛中縱未長居得且與蘇田遊過春
求分司東都寄牛相公十韻
忽忽心如夢星星鬢似絲縱貧長有酒雖老未抛詩儉
薄身都慣疎頑性頗宜飯麤飱亦飽被暖起常遲萬里
歸何得三年伴是誰華亭鶴不去天竺石相隨(余罷杭州得華)
(亭鶴天竺石同載而歸)王尹貰將馬田家賣與池開門閒坐日遶
水獨行時嬾漫交遊許衰羸相府知官寮幸無事可惜
不分司
酬楊八
君以曠懷宜静境我因蹇步稱閒官閉門足病非高士
勞作雲心鶴眼看
履道新居二十韻
履道坊西角官河曲北頭林園四鄰好風景一家秋門
閉深沈樹池通淺沮(秋夜反)溝拔青松直上鋪碧水平流
籬菊黃金合窗筠綠玉稠疑連紫陽洞似到白蘋洲僧
至多同宿賓来輙少留豈無詩引興兼有酒銷憂移榻
臨平岸攜茶上小舟果穿聞鳥啄萍破見魚遊地與塵
相遠人將境共幽汎潭菱點鏡沈浦月生鉤厨曉煙孤
起庭寒雨半收老飢初愛粥瘦冷早披裘洛下招新隐
秦中忘舊遊辭章留鳳閤班籍寄龍樓病惬官曹静閒
慙俸祿優琴書中有得衣食外何求濟世才無取謀身
智不周應須共心語萬事一時休
九日思杭州舊遊寄周判官及諸客
忽憶郡南山頂上昔時同醉是今辰笙歌委曲聲延耳
金翠動搖光照身風景不隨宫相去歡娛應逐使君新
江山賓客皆如舊唯是當筵換主人
秋晩
煙景澹濛濛池邊微有風覺寒蛬近壁知暝鶴歸籠長
貌隨年改衰情與物同夜来霜厚薄梨葉半低紅
分司
散秩留司殊有味最宜病拙不才身行香拜表為公事
碧洛青嵩當主人已出閒遊多到夜却歸慵卧又經旬
錢唐五馬留三匹還擬騎遊攪擾春
河南王尹(一作王僕射)初到以詩代書先問之
别来王閣老三歲似須臾鬢上斑多少桮前興有無官
從分緊慢情莫問榮枯許入朱門否籃輿一病夫
池西亭
朱欄映晚樹金魄落秋池還似錢唐夜西樓月出時
臨池閒卧
小竹圍庭匝平池與砌連閒多臨水坐老愛向陽眠營
役抛身外幽奇送枕前誰家臥牀脚觧繫釣魚船
吾廬
吾廬不獨貯妻兒自覺年侵身力衰眼下營求容足地
心中凖擬掛冠時新昌小院松當戶履道幽居竹遶池
莫道兩都空有宅林泉風月是家資
題新居寄宣州崔相公(所居南鄰即崔家池)
門庭有水巷無塵好稱閒官作主人冷似雀羅雖少客
寬扵蝸舍足容身疎通竹逕將迎月掃掠莎臺欲待春
濟世料君歸未得南園北曲謾為鄰
憶杭州梅花因叙舊遊寄蕭協律
二年閒悶在餘杭曾為梅花醉幾場伍相廟邊繁似雪
孤山園裏麗如妝蹋隨遊騎心長惜折贈佳人手亦香
賞自初開直至落歡因小飲便成狂薛劉相次埋新壠
沈謝雙飛出故鄉(薛劉二客沈謝二妓皆當時歌酒之侣)歌伴酒徒零散
盡唯殘頭白老蕭郎
病中辱張常侍題集賢院詩因以繼和
天祿閣門開甘泉侍從回圖書皆帝籍寮友盡仙才騎
省通中掖龍樓隔上臺猶憐病宫相詩寄洛陽来
早春晚歸
晚歸騎馬過天津沙白橋紅返照新草色連延多隙地
鼓聲閒緩少忙人還如南國饒溝水不似西京足路塵
金谷風光依舊在無人管領石家春
贈楊使君
曾嗟放逐同巴峡且喜歸還會洛陽時命到来須作用
功名未立莫思量銀銜叱撥欺風雪金屑琵琶費酒漿
更待城東桃李發共君沈醉兩三場
贈皇甫庶子
何因散地共徘徊人道君才我不才騎少馬蹄生易蹶
用稀印鏁澀難開妻知年老添衣絮婢報天寒撥酒醅
更媿小胥諮拜表單衫衝雪夜深来
池上竹下作
穿籬遶舍碧逶迤十畮閒居半是池食飽窗間新睡後
脚輕林下獨行時水能性淡為吾友竹解心虚即我師
何必悠悠人世上勞心費目覓親知
閒出覓春戲贈諸郎官
年来數出覓風光亦不全閒亦不忙放鞚體安騎稳馬
隔袍身暖照晴陽迎春日日添詩思送老時時放酒狂
除却髭鬚白一色其餘未伏少年郎
别春爐
暖閣春初入温爐興稍闌晚風猶冷在夜火且留看獨
宿相依久多情欲别難誰能共天語長遣四時寒
汎小䑳二首
水一塘䑳一隻䑳頭漾漾知風起䑳背蕭蕭聞雨滴醉
卧船中欲醒時忽疑身是江南客
船緩進水平流一莖竹篙剔船尾兩幅青慕覆船頭亞
竹亂藤多照岸如從鳳口向湖州
夢行簡
天氣妍和水色鮮閒吟獨步小橋邊池塘草綠無佳句
虚臥春窗夢阿憐(一作連)
題新居呈王尹兼簡府中三掾
弊宅須重葺貧家乏羡財橋憑川守造樹倩府僚栽朱
板新猶濕紅英暖漸開仍期更攜酒倚檻看花来
雲和
非琴非瑟亦非筝撥柱推弦調未成欲散白頭千萬恨
只消紅袖兩三聲
春老
欲隨年少強遊春自覺風光不屬身歌舞屏風花障上
幾時曾畫白頭人
春雪過皇甫家
晚来籃轝雪中回喜遇君家門正開唯要主人青眼待
琴詩談笑自將来
崔侍御以孩子三日示其所生詩見示因以二
絶句和之
洞房門上挂桑弧香水盆中浴鳳雛還似初生三日魄
嫦娥滿月即成珠
愛惜肯將同寶玉喜歡應勝得王侯弄璋詩句多才思
愁殺無兒老鄧攸
與皇甫庶子同遊城東
閒遊何必多徒侣相勸時時舉一桮博望苑中無職役
建春門外足池臺綠油剪葉蒲新長紅蠟黏枝杏欲開
白馬朱衣兩宫相可憐天氣出城来
洛城東花下作
記得舊詩章花多數洛陽(舊詩云洛陽城東面今来花似雪又云更待城東桃李發)
(又云花滿洛陽城)及逢花似雪已是鬢成霜向後光隂促從前
事意忙無因重年少何計駐時芳欲送愁離面須傾酒
入腸白頭無藉在醉倒亦何妨
晚春寄微之并崔湖州
洛陽陌上少交親履道城邊欲暮春崔在吳興元在越
出門騎馬覓何人
城東閒行因題尉遲司業水閣
閒遶洛陽城無人知姓名病乘籃轝出老著茜衫行處
處花相引時時酒一傾借君溪閣上醉詠兩三聲
寄皇甫七
孟夏愛吾廬陶潛語不虚花樽飄落酒風案展開書鄰
女偷新果家僮漉小魚不知皇甫七池上興何如
訪皇甫七
上馬行數里逢花傾一桮更無停泊處還是覓君来
御定全唐詩卷四百四十六
