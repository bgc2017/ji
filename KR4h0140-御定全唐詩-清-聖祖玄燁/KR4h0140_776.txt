欽定四庫全書
御定全唐詩卷七百七十六
馮道之(一作用之次詩一首考以下無世爵里可)
山中作
草堂在巖下卜居聊自適桂氣滿階庭松隂生枕席遠
瞻惟鳥度旁信無人跡靄靄雲生峰潺潺水流石頗尋
黃卷理庶就丹砂益此即契吾生何為苦塵役
徐謙(詩二首)
短歌二首
窮通皆是運榮辱豈關身不願(一作顧)門前客看時逄故
人
意氣青雲裏爽朗煙霞外不羡一囊錢唯重心襟會
楊達(詩二首)
塞下曲
秋日并州路黃榆落故關孤城吹角罷數騎射鵰還帳
幕遥臨水牛羊自下山行人正垂淚𤇺火起雲間
明妃怨
漢國明妃去不還馬駝絃管向隂山匣中縱有菱花鏡
羞對單于照舊顔
楊逵(詩一首)
送鄒尊師歸洞庭(一作楊逹詩)
衆島在波心曾居(一作為)舊隱林近聞飛檄急轉憶卧雲
深賣藥唯供酒歸舟只載琴遥知明月夜坐石自開襟
魏兼恕(詩一首)
送張兵曹赴營田
河曲今無戰王師每務農選才當重委足食乃深功草
色孤城外雲隂絶漠(一作漢)中蕭關休歎别歸望在乘騘
賈彦璋(詩四首)
晩霽登汝南大雲閣
禪宫新歇雨香閣晩登臨邑樹晴光起川苖佳氣深水
包城下岸雲細郢中岑自歎牽卑日聊開望遠心
宿香山閣
暝望香山閣梯雲宿半空軒窗閉潮海枕席拂煙虹朱
網防棲鴿紗燈護夕蟲一聞雞唱曉已見日曈曈
蘇著作山池
水樹子雲家峯瀛宛不賖芥浮舟是葉蓮發岫為花酌
蟻開春瓮觀魚憑海查游蘇多石友題贈滿瑶華
王龍驤墓
昔擅登壇寵爰光典午朝刀懸臨益夢龍啟渡江謠茂
績當年舉英魂此地銷唯餘孤壠上日夕起松飇
歐陽瑾(詩一首)
折楊柳
垂柳拂妝臺葳蕤葉半開年華枝上見邊思曲中來嫰
色宜新雨輕花伴落梅朝朝倦攀折征戍幾時回
李叔卿(詩二首)
江南曲
湖上女江南花無䨇越女春浣紗風似箭月如弦少年
吳兒曉進船郗家子弟謝家郎烏巾白袷紫香囊菱歌
思欲絶楚舞斷人腸歌舞未終涕雙隕舊宫坡陁纔(一作)
(絶)嶙隠西山暮雨過江來北渚春雲沿海盡渡口水流
緩妾歸宵剰遲含情為君再理曲月華照出澄江時
芳樹
春看玫瑰樹西鄰即宋家門深重暗葉牆近度飛花影
拂桃隂淺香傳李逕斜靚妝愁日暮流涕向窗紗
熊曜(詩一首)
送楊諫議赴河西節度判官兼呈韓王二侍御
賢哉征西將幕府多俊人籌議秉刀尺話言在經綸先
鞭羡之子走馬辭咸秦庭論許名實數公當即真行行
弄文翰婉婉光使臣今者所從誰不聞歌苦辛黃雲蕭
關道白日驚沙塵虜寇有時獵漢兵行(一作仍)復(一作夜)廵
王師已無戰傳檄奉良臣
李賓(詩二首)
登巴陵開元寺西閣贈衡嶽僧方外
衡嶽有開士五峰秀貞骨見君萬里心海水照秋月大
臣南溟去問道皆請謁灑以(一作明非)甘露言清涼潤肌髮
湖海落天鏡香閣凌銀闕登眺餐惠風心花期啟發
登瓦官寺閣
晨登瓦官閣極眺金陵城鍾山對北戶淮水入南榮漫
漫雨花落嘈嘈天樂鳴兩廊振法鼓四角吹風箏杳無
(一作出)霄漢上仰攀日月行山空覇氣滅地古寒隂生寥
廓雲海晩蒼茫宫觀平門餘閶闔字樓識鳳凰名雷作
百川(一作山)動神扶萬栱傾靈光一向貴長此鎮吳京
唐堯臣(詩一首)
金陵懷古
晉末英雄起神器淪荒服胡月蝕中原白日升暘谷金
陵實形勝關山固重複巨壑隍北壖長江塹西隩鑿山
擬嵩華穿地象伊榖草昧席羅圖蓽路戴黃屋一時因
地險五世享天祿禮樂何煌煌文章紛郁郁多士春林
秀作頌清風穆出入三百年朝事幾翻覆攙搶如雲勃
鯨鯢旋自曝倦聞金鼎移驟覩靈龜卜吁嗟王氣盡坐
悲天運倏天道何茫茫善滛乃相復行路偏衣半遂亡
大梁族日隠汀洲上登艫&KR1139;川陸月廻吳山樹風聞楚
江鵠因依蘭蕙藂採襭不盈掬
鄭縉(詩二首)
詠浮漚為辛明府作
行潦散輕漚清規吐(一作晩)未收雨來波際合風起浪中
浮晶晃明苔砌參差繞芥舟影疑星泛曉光似露涵(一作)
(含)秋皎皎珠同淨漂漂梗共流潔容無變染圓知有謙
柔欲作微涓效先從淡水游
鶯(一作孫處玄詩)
欲囀聲猶澀將飛羽未調高風不借便何處得遷喬
吳英秀(詩一首)
鸚鵡
莫把金籠閉鸚鵡箇箇聰明解人語忽然更向君前言
三十六宫愁幾許
陳凝(詩一首)
馬
未明龍骨駿幸得到神州自有千金價寕忘伯樂酬雖
知殊欵段莫敢比驊騮若遇追風便當軒一舉頭
伊夢昌(詩一首)
鳳
好是山家鳳歌成非楚雞毫光灑風雨紋綵動雲霓竹
實不得飽桐孫何足栖岐陽今好去律吕正凄凄
鄭嚴(詩一首)
送韋員外赴朔方
白露邊秋早皇華戎事催已推仙省妙更是幕中才出
餞傾朝列深功佇帝臺坐聞長策利終見勒銘廻
柳曾(詩一首)
險竿行
山險驚摧輈水險能覆舟奈何平地不肻立走上百尺
高竿頭我不知爾是人耶復猱耶使我為爾長嘆嗟我
聞孝子不許國忠臣不愛家爾今輕命重黃金忠孝兩
虧徒爾誇始以險技悦君目終以貪心媚君祿百尺高
竿百度緣一足參差一家哭險竿兒聽我語更有險徒
險於汝重於權者失君恩落向天涯海邊去險竿兒爾
須知險途欲往爾可思上得不下下不得我謂此軰險
於險竿兒
牛殳(詩二首)
琵琶行
何人斸得一片木三尺春冰五音足一彈決破真珠囊
迸落金盤聲斷續飄飄颻颻寒丁丁蟲豸出蟄神鬼驚
秋鴻叫侶代雲黑猩猩夜啼蠻月明潏潏汨汨聲不定
羌人學漢語未正若似長安月蝕時滿城敲鼓聲噒噒
青山飛起不壓物野水流來欲濕人傷心憶得陳後主
春殿半酣細腰舞黃鶯百舌正相呼玉樹後庭花帶雨
二妃哭處山重重二妃没後雲溶溶夜深霜露鎖空廟
零落一叢斑竹風金谷園中草初綠石崇一弄思歸曲
當時二十四友人手把金杯聽不足又似賈客蜀道間
千鐸萬磬鳴空山未若此調呦呦兮啁啁嘈嘈兮啾啾
引之於山獸不能走吹之於水魚不能游方知此藝不
可有人間萬事憑雙手若何為我再三彈送却花前一
尊酒
方響歌
樂中何樂偏堪賞無過夜深聽方響緩擊急擊曲未終
暴雨飄飄生坐上鏗鏗鐺鐺寒重重盤渦蹙𣲖鳴蛟龍
高樓漏滴金壺水碎電打著山寺鐘又似公卿入朝去
環珮鳴玉長街路忽然碎打入破聲石崇推倒珊瑚樹
長短參差十六片敲擊宫商無不遍此樂不教外人聞
尋常只向堂前宴
衛光一(詩一首)
經太華
太華五千尋重嵒合(一作才)沓起勢飛白雲外影倒黃河
裏上有千蓮葉服之久不死山高採難得歎息徒仰止
林璠(詩一首)
季夏入北山
整駕俟明發逶迤歷險途天形逼峰盡地勢入谿無樹
繞圓潭密雲横疊障孤誰憐後時者六月未南圖
顔胄(詩一首)
適思
芳歲不我與颯然涼風生繁華掃地歇蟋蟀充堂鳴感
物增憂思奮衣出遊行行值古墓林白骨下縱横田䜿
鞭髑髏村童掃(一作搖)精靈精靈無奈何像設安所榮(一作)
(營)石人徒瞑目表柱燒無聲試讀碑上文乃是昔時英
位極君詔葬勲高盈忠貞寵終禁樵採立嗣修墳塋運
否前政缺羣盗多蚊䖟即此丘壠壊鐵心為霑纓當其
崇樹日豈意侵奪并冥漠生變故淒涼結幽明悲端豈
自我外物紛相縈所適非所見前登江上城倚樓臨綠
(一作浸)水一望解傷情
御定全唐詩卷七百七十六
