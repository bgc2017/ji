欽定四庫全書
御定全唐詩卷四百二
元稹
遣春十首
曉月籠雲影鸎聲餘霧中暗芳飄露氣輕寒生柳風冉
冉一趨府未為勞我躬因茲得晨起但覺情興隆
久雨憐霽景偶來隄上行空濛天色嫩杳淼江面平百
草短長出衆禽高下鳴春陽各有分予亦澹無情
鏡皎碧潭水微波粗成文煙光垂碧草瓊胍散纖雲岸
柳好陰影風裾遺垢氛悠然送春目八荒誰與羣
低迷籠樹煙明淨當霞日陽燄波春空平湖漫凝(一作疑)
溢雪鷺遠近飛渚牙淺深出江流復浩蕩相為坐紆鬱
喧寒深淺春紅白前後花顔色詎相讓生成良有涯梅
芳勿自早菊秀勿自賒各將一時意終年無再華
高屋童稚少春來歸燕多葺舊良易就新院亦巳羅俯
憐雛化卵仰媿鵬無窠巢棟與巢幕秋風俱奈何
撩亂撲樹蜂摧殘戀房蕊風吹雨又頻安得繁於綺酒
杯沉易過世事紛何巳莫倚顔似花君看歲如水
繞郭高高冢半是荆王墓後嗣熾陽臺前賢甘蓽路善
惡徒自分波流盡東注胡然不飲酒坐落桐花樹
花陰莎草長藉莎閒自酌坐看鸎鬭枝輕花滿尊杓葛
巾竹稍挂書卷琴上閣沽酒過此生狂歌眼前樂
梨葉巳成陰柳條紛起絮波綠紫屏風螺紅碧籌筯三
杯面上熱萬事心中去我意風散雲何勞問行處
表夏十首
夏風多暖暖樹木有繁陰新筍紫長短早櫻紅淺深煙
花雲幕重榴豓朝景侵華實各自好詎云芳意沉
初日滿階前輕風動簾影旬時得休浣高臥閱清景僮
兒拂巾箱鵶軋深林井心到物自閒何勞遠箕穎
江瘴炎夏早蒸騰信難度今宵好風月獨此荒庭趣露
葉傾暗光流星委餘素但恐清夜徂詎悲朝景暮
孟月夏猶淺竒雲未成峰度霞紅漠漠壓浪白溶溶玉
委有餘潤飈馳無去蹤何如捧雲雨噴毒随蛟龍
流芳遞炎景繁英盡寥落公署香滿庭晴霞覆闌藥裁
紅起高燄綴綠排新萼憑此遣幽懷非言念將謔
紅絲散芳樹旋轉光風急煙泛被籠香露濃妝面溼佳
人不在此恨望階前立忽厭夏景長今春行已及
百舌漸吞聲黃鸎正嬌小雲鴻方警夜籠雞已鳴曉當
時客自適運去誰能矯莫厭夏蟲多蜩螗定相擾
翩翩簾外燕戢戢巢内雛啖食筋力盡毛衣成紫襦朝
來各飛去雄雌梁上呼養子將備老惡兒那勝無
西山夏雪消江勢東南瀉風波高若天灩澦低於馬正
被黃牛旋難期白帝下我在平地行翻憂濟川者
靈均死波後是節常浴蘭綵縷碧筠糭香秔白玉團逝
者良自苦今人反為歡哀哉徇名士沒命求所難
解秋十首
清晨頮寒水動搖襟袖輕翳翳林上葉不知秋暗生回
悲鏡中髮華白三四莖豈無滿頭黑念此衰巳萌
微霜纔結露翔鳩初變鷹無乃天地意使之行小懲䲭
鴞誠可惡蔽日有高鵬捨大以擒細我心終不能
往歲學仙侣各在無何鄉同時騖名者次第鵷鷺行而
我兩不遂三十鬢添霜日暮江上立蟬鳴楓樹黃
後伏火猶在先秋蟬巳多雲色日夜白驕陽能幾何壤
隙漏紅海忽微成網羅勿言時不至但恐歲蹉跎
新月纔到地輕河如泛雲螢飛高下火樹影參差文露
簟有微潤清香時暗焚夜閒心寂默洞庭無垢氛
霽麗牀前影飄蕭簾外竹簟凉朝睡重夢覺茶香熟親
烹園内葵憑買家家麯釀酒并毓蔬人來有棋局
寒竹秋雨重凌霄晩花落低回翠玉梢散亂梔黃萼顔
色有殊異風霜無好惡年年百草芳畢意同蕭索
春非我獨春秋非我獨秋豈念百草死但念霜滿頭頭
白古所同胡為坐煩憂茫茫百年内處身良未休
西風冷衾簟展轉布華茵來者承玉體去者流芳塵適
意醜為好及時疎亦親衰周仲尼出無乃為妖人
漠漠江面燒微微楓樹煙今日復今夕秋懷方浩然況
我頭上髮衰白不待年我懷有時極此意何由詮
遣病十首
服藥備江瘴四年方一癘豈是藥無功伊予久留滯滯
留人固薄瘴久藥難制去日良巳甘歸途奈無際
棄置何所任鄭公憐我病三十九萬錢(歲入之大率)資予養
頑瞑身賤殺何益恩深報難罄公其萬千年世有天之
鄭
憶作孩稚初健羡成人列倦學厭日長嬉遊念佳節今
來漸諱年頓與前心別白日速如飛佳晨亦騷屑
昔在痛飲場憎人病辭醉病來身怕酒始悟他人意怕
酒豈不閒悲無少年氣傳語少年兒杯盤莫迴避
憶初頭始白晝夜驚一縷漸及鬢與鬚多來不能數壯
年等閒過過(上如字下音戈)壯年巳五華髮不再青勞生竟何
補
在家非不病有病心亦安起居甥姪扶藥餌兄嫂看今
病兄遠路道遥書信難寄言嬌小弟莫作官家官
燕巢官舍内我爾俱為客歲晩我獨留秋深爾安適風
高翅羽垂路遠煙波隔去去玉山岑人間網羅窄
簷宇夜來曠暗知秋巳生卧悲衾簟冷病覺支體輕炎
昏豈不勌時去聊自驚浩歎終一夕空堂天欲眀
秋依静處多況乃凌晨趣深竹蟬晝風翠茸衫曉露庭
莎病看長林果閑知數何以強健時公門日勞騖
朝結故鄉念暮作空堂寢夢別淚亦流啼痕暗横枕昔
愁憑酒遣今病安能飲落盡秋槿花離人病猶甚
寒
江瘴節候暖臘初梅巳殘夜來北風至喜見今日寒扣
冰淺塘水擁雪深竹闌復此滿尊醁但嗟誰與歡
玉泉道中作
楚俗物候晩孟冬纔有霜早農半華實夕水含風涼遐
想雲外寺峰巒渺相望松門接官路泉脈連僧房微露
上弦月暗焚初夜香谷深煙壒淨山虛鐘磬長念此清
境遠復憂塵事妨行行即前路勿滯分寸光
遣病(自此通州後作)
自古誰不死不復記其名今年京城内死者老少并獨
孤纔四十(秘書少監郁)仕宦方榮榮李三三十九(監察御史顧言)登
朝有清聲趙昌八十餘三擁大將旌為生信異異之死
同冥冥其家哭泣愛一一無異情其類嗟歎惜各各無
重輕萬齡龜菌等一死天地平以此方我病我病何足
驚借如今日死亦足了一生借使到百年不知何所成
況我早師佛屋宅此身形捨彼復就此去留何所縈前
身為過跡來世即前程但念行不息豈憂無路行蛻骨
龍不宛蛻皮蟬自鳴胡為神蛻體此道人不明持謝愛
朋友寄之仁弟兄吟此可逹觀世言何足聽
感夢(夢故兵部裴尚書相公)
十月初二日我行蓬州西三十里有館有館名芳溪荒
郵屋舍壊新雨田地泥我病百日餘(一作餘日)肌體顧若刲
氣填暮不食早早掩竇圭陰寒筋骨病夜久燈火低忽
然寢成夢宛見顔如珪似歎久離別嗟嗟復悽悽問我
何病痛又歎何棲棲答云痰滯久與世復相暌重云痰
小疾良藥固易(一作宜)擠前時奉橘丸攻疾有神功何不
善和療豈獨頭有風(予頃患痰頭風踰月不差裴公教服橘皮朴硝丸數月而愈今夢中)
(復徵前說故盡記往復之詞)殷勤平生事欵曲無不終悲歡兩相極
以是半日中言罷相與行行行古城裏同行復一人不
識誰氏子逡巡急吏來呼喚願且止馳至相君前再拜
復再起啓云吏有奉奉命傳所旨事有大驚忙非君不
能理答云久就閒不願見勞使多謝致勤勤未敢相唯
唯我因前獻言此事愚可料亂熱由静消理繁在知要
君如冬月陽奔走不必召君如銅鏡明萬物自可照願
君許蒼生勿復高體調相君不我言顧我再三笑行行
及城戶黯黯餘日暉相君不我言(一作握我手)命我從此歸
不省別時語但省涕淋漓覺來身體汗坐卧心骨悲閃
閃燈背壁膠膠雞去塒倦童顚倒寢我淚縦横垂淚垂
啼不止不止啼且聲啼聲覺僮僕僮僕撩亂驚問我何
所苦問我何所思我亦不能語慘慘即路岐前經新政
縣今夕復明辰寘寘滿心氣不得說向人竒哉趙明府
怪我眉不伸云有北來僧住此月與旬自言辨貴骨謂
若識天眞談遊費閟景何不與逡巡僧來為予語語及
昔所知自言有竒中裴相未相時讀書靈山寺住處接
園籬指言他日貴晷刻似不移我聞僧此語不覺淚歔
欷(去聲)因言前夕夢無人一相謂無乃裴相君念我胸中
氣遣師及此言使我盡前事僧云彼何親言下涕不已
我云知我深不幸先我死僧云裴相君如君恩有幾我
云滔滔衆好直者皆是唯我與白生感遇同所以官學
不同時生小異鄉里拔我塵土中使我名字美美名何
足多深分從此始(一作治)吹嘘莫我先頑陋不我鄙往往
裴相門終年不曾履相門多衆流多譽亦多毁如聞風
過塵不動井中水前時予掾荆公在期復起自從裴公
無吾道甘已矣白生道亦孤讒謗銷骨髓司馬九江城
無人一言理為師陳苦言揮涕滿十指未死終報恩師
聽此男子
和東川李相公慈竹十二韻(次本韻)
慈竹不外長密比青瑶華矛欑有森束玉粒(一作立)無蹉
跎纖粉妍膩質細瓊交翠柯亭亭霄漢近靄靄雨露多
冰碧寒夜聳簫韶風晝羅煙含朧朧影月泛鱗鱗波鸞
鳳一巳顧燕雀永不過幽姿媚庭實顥氣爽(一作陵)天涯
峻節高轉露貞筠寒更佳託身仙壇上靈物神所呵時
與天籟合(音閤)日聞陽春歌應憐孤生者摧折成病(一作沈一)
(作臥)痾
御定全唐詩卷四百二
