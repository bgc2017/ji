欽定四庫全書
御定全唐詩卷七百一
王貞白
王貞白字有道永豐人乾寧二年張貽憲榜進士後七
年始授校書郎嘗與羅隱方干貫休同倡和有靈溪集
十卷今編詩一卷
擬塞外征行
寇騎滿雞田都護欲臨邊青泥方絶漠懷劍始辭燕旌
旗挂龍虎壯士募鷹鸇長城威十萬高嶺奮三千行行
向馬邑去去指祁連鼓聲遥赤塞兵氣遠衝天對陣雲
初上臨城月始懸風驚𤇺易滅沙暗馬難前恩重恆思
報勞心(一作心勞)屢損年微功一可立身輕不自憐
蘆葦
高士想江湖湖閒庭植蘆清風時有至綠竹興何殊嫩
喜日光薄疎憂雨點麤驚蛙跳得過鬭雀裊如無未織
巴籬護幾擡卭竹扶惹煙輕弱柳醮水潄清蒲溉灌情
偏重琴樽賞不孤穿花思釣叟吹葉少羌雛寒色暮天
映秋聲遠籟俱朗吟應有趣瀟灑十餘株
田舍曲
古今利名路只在儂門前至老不離家一生常晏眠牛
羊晩自歸兒童戲野田豈思封侯貴唯只待豐年征賦
豈辭苦但願時官賢時官苟貪濁田舍生憂煎
妾薄命
薄命頭欲白頻年嫁不成秦娥未十五昨夜事公卿豈
有機杼力空傳歌舞名妾專脩婦德媒氏却相輕
湘妃怨
舜欲省蠻陬南廵非逸遊九江沉白日二女泣滄洲目
極楚雲斷恨深湘水流至今聞鼓瑟咽絶不勝愁
長門怨二首
寂寞故宮春殘燈曉尚存從來非妾過(一作妬)偶爾失君
恩花落傷容鬢鶯啼驚夢魂翠華如可待應免老長門
葉落長門靜苔生永巷幽相思對明月獨坐向空樓鑾
駕迷終轉蛾眉老自愁昭陽歌舞伴此夕未知秋
有所思(一作長相思)
芙蓉出水時偶爾便分離自此無因見長教挂所思殘
春不入夢芳信欲傳誰寂寞秋堂下空吟小謝詩
短歌
物候來相續新蟬送晩鶯百年休倚賴一夢甚分明金
鼎神仙隱(一作祕)銅壺晝夜傾不如早立德萬古有其名
御溝水
一帶御溝水綠槐相蔭清此中(一作泉)涵帝澤無處濯塵
纓鳥道來雖險龍池到自平朝宗本心切願向急流傾
少年行二首
遊讌不知厭杜陵狂少年花時輕暖酒春服薄裝綿戲
馬上林苑鬭雞寒食天魯儒甘被笑對策鬢皤然
弱冠投邊急驅兵夜渡河追奔鐵馬走殺虜寶刀訛(一作)
(&KR0008;)威靜黑山路氣含(一作吞)清海波常聞為突騎天子腸
長戈
塞上曲
歲歲但防虜西征早晩休匈奴不繫頸漢將但封侯夕
照低烽火寒笳咽戍樓燕然山上字男子見須羞
長安道
曉鼓人已行暮鼓人未息梯航萬國來爭先貢金帛不
問賢與愚但論官與職如何貧書生只獻安邊策
洛陽道
喧喧洛陽路奔走爭先步唯恐著鞭遲誰能更廻顧覆
車雖在前潤屋何曾懼賢哉只二疏東門掛冠去
度關山
只領千餘騎長驅磧邑間雲州多警急雪夜度關山石
響鈴聲遠天寒弓力慳秦樓休悵望不日凱歌還
出自薊北門行
薊北連極塞塞色晝冥冥戰地骸骨滿長時風雨腥沙
河留(一作流)不定春草凍難青萬戶封侯者何謀靜虜庭
從軍行
從軍朔方久未省用干戈秖以恩信及自然戎虜和邊
聲動白草燒色入枯河每度因看獵令人勇氣多
古悔從軍行
憶昔仗孤劍十年從武威論兵親玉帳逐虜過金微隴
水秋先凍關雲寒(一作漠)不飛辛懃功業在麟閣志猶違
胡笳曲
隴底悲笳引(一作動)隴頭鳴北風一輪霜月落萬里塞天
空戍卒淚應盡胡兒哭(一作語)未終爭教班定遠不念玉
關中
入(一作出)塞
玉殿論兵事君王詔出征新除羽林將曾破月支兵慣
歷塞垣險能分部落情從今一戰勝不使虜塵生
遊僊
我家三島上洞戶眺波濤醉背雲屏臥誰知海日高露
香紅玉樹風綻碧蟠桃悔與仙子别思歸夢釣鼇
歌(一作凉州行)
誰唱關西曲寂寞(一作寥又作寥寥)夜景深一聲長在耳萬恨
重經心調古清風起曲終凉月沉却應筵上客未必是
知音
經故洛城
卜世何久遠由來仰聖明山河徒自壯周召不長生幾
主任姦諂諸侯各戰爭但餘崩壘在今古共傷情
金陵(一本同下題作二首)
六代江山在緐華古帝都亂來城不守戰後地多蕪寒
日隨潮落歸帆與鳥孤興亡多少事回首一長吁
金陵懷古
恃險不種德興亡歎數窮石城幾換主天塹謾連空御
路疊民塜臺基聚牧童折碑猶有字多記晉(一作昔)英雄
商山
商山名利路夜亦有人行四皓臥雲處千秋疉蘚生晝
燒籠澗黑殘雪隔林明我待酬恩了來聽水石聲
廬山
嶽立鎮南楚雄名天下聞五峰高閡日九疉翠連雲夏
谷雪猶在隂巖晝不分唯應嵩與華清峻得為羣
終南山
終朝異五岳(一作千山凝黛色)列翠(一作今古)滿長安地去搜揚(一作)
(王都)近人謀隱遁難水穿(一作通)諸苑過雪照一城寒為問
紅塵裏誰同駐馬看(一作太華遥相望晴樓幾處看)
寄鄭谷
五百首新詩緘封寄去時(一作與誰)秪憑夫子鑒不要俗人
知火鼠重收布冰蠶乍吐絲直須天上手裁作領巾披
題嚴陵釣臺
山色四時碧溪聲七里清嚴陵愛此景下視漢公卿垂
釣月初上放歌風正輕應憐渭濱叟匡國正論兵
曉泊漢陽渡
落月臨古渡武昌城未開殘燈明市井曉色辨樓臺雲
自蒼梧去水從嶓冡來芳洲號鸚鵡用記禰生才
隨計
徒步隨計吏辛勤鬢易凋歸期無定日鄉思羨廻潮冒
雨投前驛侵星過斷橋何堪穆陵路霜葉更瀟瀟
白牡丹
穀雨洗&KR0655;素裁為白牡丹異香開玉合輕粉泥銀盤曉
貯露華濕宵傾月魄寒家(一作佳)人淡粧罷無語倚朱欄
述松
遠谷呈材幹何由入棟梁歲寒虛勝竹功績不如桑秋
露(一作老)落松子春(一作雪)深裛(一作裹)嫩黃雖蒙匠者顧樵
採日難防
宫池産瑞蓮(帖經日試)
雨露及萬物嘉祥有瑞蓮香飄雞樹近榮占鳳池先聖
日臨雙麗恩波照並妍願同指佞草生向帝堯前
送友人南歸
南國菖蒲老知君憶釣船離京近殘暑歸路有新蟬峴
首白雲起洞庭秋月懸若教吟興足西笑是何年
送馬明府歸山
辭秩入匡廬重脩靖節居免遭黑綬束不與白雲疎送
吏各獻酒羣兒自擔書到時看瀑布為我謝清虛
送韓從事歸本道
獻捷靈州倅歸時寵拜新論邊多稱旨許國誓亡身馬
渴黃河凍雁回青塜春到蕃唯促戰應不肯和親
秋日旅懷寄右省鄭拾遺
永夕愁不寐草蟲喧客庭半窗分曉月當枕落殘星鬢
髮遊梁白家山近越青知音在諫省苦調有誰聽
贈劉凝評事
棘寺官初罷梁園靜掩扉春深顔子巷花映老萊衣談
史曾無滯攻書已造微即膺新寵命稱慶向庭闈
憶張處士
天台張處士詩句造元微古樂知音少名言與俗違山
風入松徑海月上巖扉畢世唯高臥無人說是非
雲居長老
巘路躡雲上來參出世僧松高半巖雪竹覆一溪冰不
說有為法非傳無盡燈了然方寸内應秖見南能
洗竹
道院竹緐教略洗鳴琴酌酒看扶疎不圖結實來雙鳳
且要長竿釣巨魚錦籜裁冠添散逸玉芽脩饌稱清虛
有時記得三天事自向琅玕節下書
庾樓曉望
獨凭朱檻亦凌晨山色初明水色新竹霧曉籠銜嶺月
蘋風暖送過江春子城陰處猶殘雪衙鼓聲前未有塵
三百年來庾樓上曾經多少望鄉人
送芮尊師
石上菖蒲節節靈先生服食得長生早知(一作年)避世憂
身老近日登山覺步輕黃鶴待傳蓬島信丹書應換蘂
宮名他年控鯉昇天去廬岳逋民願從行
折楊柳三首(一作叚成式詩)
枝枝交影鎖長門嫩色曾沾雨露恩鳳輦不來春欲盡
空畱鶯語到黃昏
水殿年年占早芳柔條風裏御爐香如今萬乘多廵狩
輦路無陰綠草長
嫩葉初齊不耐寒風和時拂玉欄干征人去日曾攀折
泣雨傷春翠黛殘
遠聞本郡行春到舊山二首
一身從宦畱京邑五馬遥聞到舊山已領煙霞光野徑
深慙老幼候柴關
清風借響松筠外畫隼停暉水石間定掩溪名在圖傳
共知軒蓋此登攀
宿新安村步
淅淅寒流漲淺沙月明空渚徧蘆花離人偶宿孤邨下
永夜聞砧一兩家
僊巖二首
白煙晝起丹竈紅葉秋書篆文二十四巖天上一雞啼
破晴雲
風呼山鬼服役月照衡薇結花江暖客尋瑶草洞深人
嚥丹霞
雨後從陶郎中登庾樓
庾樓逄霽色夏日欲西曛虹截半江雨風驅大澤雲島
邊漁艇聚天畔鳥行分此景堪誰畫文翁請綴文(一本截前)
(後為絶句)
九日長安作
無酒泛金菊登高但憶秋歸心隨旅雁萬里在滄洲殘
照明天闕孤砧隔御溝誰能思落帽兩鬢已添愁
曉發蕭關
早發長風裏邊城曙色間數鴻寒背磧片月落臨關隴
上明星没沙中夜探還歸程不可問幾日到家山
釣臺
異代有巢許方知嚴子情舊交雖建國高臥不求榮溪
鳥寒來浴汀蘭暖重生何顔吟過此辛苦得浮名
寄天台葉尊師
師住天台久長聞過石橋晴峯見滄海深洞徹丹霄採
藥霞衣濕煎芝古鼎焦念予無俗骨頻與鶴書招
御試後進詩
三時賜食天廚近再宿偷吟禁漏清二十五家齊拔宅
人間已寫上昇名(是年初放二十五人後覆汰止放十五人也)
春日詠梅花(見絶句辨體)
靚妝纔罷粉㾗新迨曉風迴散玉塵若遣有情應悵望
已兼殘雪又兼春
句
太陽雖不照梁棟每重陰(廊下井雜以下吟窗錄)白髮未逄媒
對景且裵回(醜婦)别酒莫辭今夜醉故人知我幾時來
(合賦)改貫永畱鄉黨額減租重感郡侯恩(洪景盧野處集載赴選别)
(太守句貞白自注蒙本州改坊名為進賢并減戶稅)
御定全唐詩卷七百一
