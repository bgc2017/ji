欽定四庫全書
御定全唐詩卷二百六十四
顧况
顧况字逋翁海鹽人肅宗至德進士長於歌詩性好恢
諧嘗為韓滉節度判官與柳渾李泌善渾輔政以校書
徵泌為相稍遷著作郎悒悒不樂求歸坐詩語調謔貶
饒州司戶參軍後隠茅山以夀終集二十卷今編詩四
卷
琴歌
琴調秋些胡風遶雪峡泉聲咽佳人愁些
上古之什補亡訓傳十三章
上古一章
上古愍農也
遐哉上古生棄與柱勾龍是生(一作氏主)乃有甫田惟彼甫
田有萬斯年開利之源無乃塞源一㕓亦官百㕓亦官
嗇夫孔艱浸兮暵兮申有螽兮惟馨祀是患豈止餒與
寒嗇夫咨咨䅎盛苖衰耕之耰之襏襫鋤犂手腁足胝
水之蛭螾吮喋我肌我姑自思胡不奮飛東人利百西
人利百有匪我心胡為不易河水活活萬人逐末俾爾
之愉悅兮
左車二章
左車憑險也震為雷兄長之左東方之師也憑險
不巳君子憂心而作是詩
左車有慶萬人猶病曷可去之于黨孔盛敏爾之生胡
為波迸
左車有赫萬人毒螫曷可去之于黨孔碩敏爾之生胡
為草戚
築城二章
築城刺臨戎也寺人臨戎以墓塼為城壁
築城登登于以作固咨爾寺兮發郊外冢墓死而無知
猶或不可若其有知惟上帝是愬
築城奕奕于以固敵咨爾寺兮發郊外冢甓死而無知
猶或不可若其有知惟上帝是謫
持斧一章
持斧啟戎士也戎士伐松柏為蒸薪孝子徘徊而
作是詩
持斧持斧無翦我松柏兮(一本有柏下之土蔵吾親之體魄兮二句)
十月之郊一章
十月之郊造公(一作宫)室也君子居公(一作宫)室當思
布德行化焉
十月之郊羣木肇生陽潛地中舒達勾萌曀其蔚兮不
可以遊息乃熂蒺藜乃夷荆棘乃繇彼曲直匠氏度思
登斧以時澤梁蓁蓁無或夭枝有巨根蔕生混茫際呼
吸羣籟萬人揮斤坎坎有厲陸遷水濟百(一作萬)力殫弊
審方面勢姑博其製作為公(一作宫)室公(一作宫)室既成禦
燥濕風日棟之斯厚榱之斯密如翼于飛如鱗櫛比繚
以周墉墄以崇階俯而望之矗與雲齊䃤砆碔砆藻井
旋題丹素之燝兮椒桂之馥兮高閣高閣珠綴結絡金
鋪爛若不集于鳥雀繪事告畢賓筵秩秩乃命旨酒(一本)
(有乃鼓二字)琴瑟琴瑟在堂莫不静謐周環掩闢仰不漏日
冬日嚴凝言納其陽和風載昇夏日鬱蒸言用于陰涼
風颯興有匪君子自賢不巳乃夢乘舟乃夢乘車夢人
占之更爽其居炎炎則移皎皎則虧木實之繁兮明年
息枝爰處若思胡寧不爾思
燕于巢一章
燕于巢審日辰也燕不以甲乙銜泥
燕燕于巢綴葺維戊甲兮乙兮不宜有謬飛龍在天雲
掩于斗曷日于雨乃曰庚午彼日之差亦孔斯醜昔在
羲和湎滛不修我筮我龜莫我告繇胤廼征之彛倫九
疇君子授律是禡是禷三五不備罔克攸遂惠此蒸人
毋廢爾事爾莫我從維来者是冀
蘇方一章
蘇方諷商胡舶舟運蘇方歲發扶南林邑至齊國
立盡
蘇方之赤在胡之舶其利乃博我士曠兮我居闐兮我
衣不白兮朱紫爛兮傳瑞曄兮相唐虞之維百兮
陵霜之華一章
陵霜之華傷不實也
陵霜之華我心憂嗟陰之勝矣而陽不加坱軋陶(一作大)
鈞乃帝乃神乃舒乃屯烈烈嚴秋熙熙陽春職生有倫
今華發非其辰辰屬東方之仁遐想三五黃帝登雲堯
年百餘二儀分位六氣不渝二景如璧五星如珠陵霜
之華兮何不妄敷
囝一章
囝哀閩也(囝音蹇閩俗呼子為囝父為郎罷)
囝生閩方閩吏得之乃絶其陽為臧為獲致金滿屋為
髠為鉗如視草木天道無知我罹其毒神道無知彼受
其福郎罷別囝吾悔生汝及汝既生人勸不舉不從人
言果獲是苦囝別郎罷心摧血下隔地絶天及至黃泉
不得在郎罷前
我行自東一章
我行自東不遑居也
我行自東山海其空旅棘有叢我行自西壘與雲齊雨
雪淒淒我行自南烈火滿林日中無禽霧雨淫淫我行
自北燭龍寡色何枉不直我憂京京何道不行兮
採蠟一章
採蠟怨奢也荒巖之間有以纊蒙其身腰藤造險
及有羣蜂肆毒哀呼不應則上捨藤而下沈(一本有之)
(字)壑
採採者蠟于泉谷兮煌煌中堂烈華燭兮新歌善舞弦
柱促兮荒巖之人自取其毒兮
棄婦詞(李白集中亦有之元人蕭士贇謂此篇顧况棄婦詞也後人添增數句竄入太)
(白集中)
古人雖(一作有)棄婦棄婦有歸處今日妾辭君辭君欲何
(一作遣妾何處)去本(一作舊)家零落盡慟哭来時路憶昔未嫁君
聞君甚周旋及與同結髮值君適幽燕孤魂託飛鳥兩
眼如流泉(以上四句一作綺羅錦繡叚有贈黃金千十五許嫁君二十移所天結髮日未久離居緬)
(山川家家盡歡樂賤妾空自憐幽閨多沈思盛事無十年相思若循環枕席生流泉)流泉咽不燥
萬里(一作獨夢)關山道及至(一作此)見君歸君歸妾巳老物情
棄(一作華惡)衰歇新寵方妍好拭(一作掩)淚出故房傷心劇秋
草(此下一本有自妾為君妻君東妾在西羅帷到曉恨玉貌一生啼妾有嫁時服輕雲淡翠霞瑠璃作斗帳)
(四角金蓮花白從離別後不覺塵埃厚常嫌玳瑁孤獨恨梧桐偶玉顔逐霜霰賤妾何能守寒沼落芙蓉秋風)
(散楊柳十六句)妾以(一作以此)憔悴捐(一作顔)羞將(一作空持)舊物還餘生
欲有(一作亦何)寄誰肻相留連(一作牽攀)空牀對虚牖不覺塵埃
厚寒水芙蓉花秋風墮楊柳(以上四句一作君恩既斷絶相見何年月悔傾連理)
(杯虚作同心結女蘿附青松貴在相依投浮萍共綠水教作若為流不忿君棄妾自歎妾緣薄)記得(一作)
(憶昔)初嫁君小姑始(一作纔)扶牀今日君棄妾(一作妾辭君)小姑
如妾長回頭語小姑莫嫁如兄夫
遊子吟
故櫪思疲馬故窠思迷禽浮雲蔽我鄉躑躅遊子吟遊
子悲久滯浮雲鬱東岑客堂無絲桐落葉如秋霖囏哉
遠遊子所以悲滯淫一為浮雲詞憤塞誰能禁馳歸(一作)
(暉)百年内唯願展所欽胡為不歸歟坐使年病侵未老
霜遶鬢非狂火燒心太行何難哉北斗不可斟夜静星
河出耿耿辰與參佳人夐青天尺素重於金泬寥羣動
異眇默諸境森苔衣上閒階蟋蟀(一作蜻蛚)催寒碪立身計
幾悞道險無容針三年不還家萬里遺錦衾夢魂無重
阻離憂罔(一作因)古今胡為不歸歟辜(一作孤)負匣中琴腰
下是何物牽纏曠登尋朝與名山期夕宿楚水陰楚水
殊演漾名山窅嶇嶔客從洞庭来婉孌瀟湘深橘柚在
南國鴻雁遺秋音下有碧草洲上有青橘林引燭窺洞
穴凌波睥天琛蒲荷影參差鳬鶴雛淋涔浩歌惜芳杜
散髮輕華簪胡為不歸歟淚下沾衣襟鳶飛戾霄漢螻
蟻制鱣鱏赫赫大聖朝日月光照臨聖主雖啓廸竒(一作)
(吾)人分湮沈層城登(一作發)雲韶王(一作玉)府鏘球琳鹿鳴
志豐草況復虞人箴
擬古三首(第一首一作長安古意)
龍劍昔蔵影送雄留其雌人生阻歡會神物亦別離碧
樹感秋落佳人無還期夜琴為君咽浮雲為君滋愛而
傷不見星漢(一作使星)徒參差
幽居盼天造胡息運行機春葩妍既榮秋葉瘁以飛滔
滔川之逝日沒月光輝所貴法乾健于道悟入微任彼
聲勢徒得志方誇毗
浮生果何慕老去羨介推陶令何足錄彭澤歸巳遲空
負漉酒巾乞食形諸詩吾惟抱貞素悠悠白雲期
傷子
老夫哭(一作喪)愛子日暮千行血聲逐斷猿悲跡(一作路)隨
飛鳥滅老夫巳七十不作多時別
春遊曲(二首一作一首)
遊童蘇合帶倡女蒲葵扇初日映城時相思忽相見褰
裳踏露草理鬢回花面薄暮不同歸留情此芳甸
柘彈連錢馬銀鉤妥墮鬟採桑春陌上踏草夕陽間意
合詞先露心誠貌却閒明朝若相憶雲雨出巫山
從軍行二首
弭節結徒侣速征赴龍城單于近突圍烽燧屢夜驚長
弓挽滿月劍華霜雪明遠道百草殞峭覺寒風生風寒
欲砭肌争奈裘襖輕回首家不見候雁空中鳴笳奏遝
以哀肅肅趣嚴程寄語塞外胡擁騎休横行
少年膽氣麁好勇萬人敵仗劍出門去三邊正艱厄怒
目時一呼萬騎皆辟易殺人蓬麻輕走馬汗血滴醜虜
何足清天山坐寧謐不有封侯相徒負幽并客
塞上曲
黠虜初南下塵飛塞北境漢將懷不平讐擾當遠屏金
革卧不暖起舞霜月冷點軍三十千(一作年)部伍嚴以整
酣戰祈成功于焉罷邊釁
弋陽溪中望仙人城
何草乏靈姿無山不孤絶我行雖云蹇偶勝聊換節上
界浮中流光響洞明滅晚(一作曉)禽曝霜羽寒魚依石髮
自有無還心隔波望松雪
嚴公釣臺作
靈芝産遐方威鳳家(一作駕)重霄嚴生何耿潔託志肩夷
巢漢后雖則貴子陵不知高糠粃當世道長揖䕫龍朝
掃門彼何人升降不同朝捨舟遂長往山谷多清飈
蕭寺偃松
凄凄百卉病亭亭雙松迥直上古寺深横拂秋殿冷輕
響入龜目(一作息)片陰栖鶴頂山中多好樹可憐無比並
獨遊青龍寺
春風入香刹暇日獨游衍曠然蓮花臺作禮月光面乘
兹第八識出彼超二見擺落區中緣無邊廣弘願長廊
朝雨畢古木時禽囀積翠曖遥原雜(一作離)英紛似霰鳳
城騰日窟龍首横天堰蟻步避危階蠅飛響深殿大通
智勝佛幾刦道場現
初秋蓮塘歸
秋光淨無跡蓮消錦雲紅只有溪上山還識揚舲翁如
何白蘋花幽渚笑涼風
從江西至彭蠡入浙西淮南界道中寄齊相公
大賢舊丞相作鎮江山(一作上)雄自鎮江山(一作上)来何人
得如公處士待徐孺仙人期葛洪一身控上遊八郡趨
下風比屋除畏溺林塘曳煙虹生人罷虔劉井稅均且
(一作以)充大府肅無事歡然(一作言)接悲翁心清百丈泉目
送孤飛鴻數年鄱陽掾抱責栖微躬首陽及汨羅無乃
褊其衷楊朱并阮籍未免哀途窮四賢雖得仁此怨何
怱怱老氏齊寵辱於陵一窮通本師留度門平等冤親
同能依二諦法了達三輪空真境靡方所出離内外中
無邊盡未来定惠(一作慧)雙修功蹇步慙寸進飾裝隨轉
蓬朝行楚水隂夕宿吳洲東吳洲復(一作覆)白雲楚水飄
丹楓晩霞燒逥潮千里光曈曈蓂開海上影桂吐淮南
叢何當翼明庭草木生春(一作昭)融
寄上兵部韓侍郎奉呈李戶部盧刑部杜三侍
郎
道路五千里門闌三十年當時攜手人今日無半全詠
題官舍内賦韻僧房前公登略彴橋況傍龍(一作曨)&KR1956;船
遠寺吐朱閣春潮浮綠煙鵷鴻翔鄧林沙鴇飛吳田諸
子紛出祖中宵久留連坐客三千人皆稱主人賢國士
分如此家臣亦依然身在(一作從)薜蘿中頭刺文案邊故
吏已重疊門生從聯翩得罪為何名無階問皇天出門
多岐路命駕無由緣伏承諸侍郎顧念猶迍邅聖代逢
三宥營魂空九遷
長安竇明府後亭
君為長安令我美長安政五日一朝天南山對明鏡鳥
飛青苔院水木相輝映客至南雲(一作薰)鄉絲桐展歌詠
吏人何蕭蕭(一作肅肅)終歲無喧競欲識明府賢邑中多百
姓
謝王郎中見贈琴鶴
此琴等焦尾此鶴方胎生赴節何徘徊理感物自并獨
立江海上一彈天地清朱絃動瑶華白羽飄玉京因想
羨門輩眇然四體輕子喬翔鄧林王母遊層城忽如(一作)
(然)啓靈署鸞鳳相和(一作呼)鳴何由玉女牀(一作女牀山)去食
琅玕英
和翰林吳舍人兄弟西齋
君家誠易知易知復難同新裁尺一詔早入明光宫西
齋何其高(一作遠)上與星漢通永懷洞庭石春色相玲瓏
久懷巴峡泉夜落君絲桐信是怡神所迢迢蔑華嵩鳥
飛晴雲滅疊嶂盤虚空君家誠易知易知意難窮
望初月簡于吏部
泬寥中秋夜坐見如鉤月始從西南升又欲西南沒全
移河上影暫透林間缺縱待三五時終為千里別
上湖至破山贈文周蕭元植
一別二十年依依過故轍湖上非往態夢想頻虚結二
子伴我行我行感徂節後人應不識前事寒泉咽一別
二十年人堪幾回别
酬信州劉侍郎兄
劉兄本知命屈伸不介懷南州管靈山可惜曠土棲(一作)
(士乖)樵隠同一徑竹樹薄西齋鳥陵嶂合沓月配波(一作陂)
徘徊薄宦修禮數長景謝譚諧願為南州民輸稅事鉏
犁胡為走不止風雨驚邅逥
奉酬劉侍郎
幾逥新秋影壁(當作璧)滿蟾又缺鏡破似(一作自)傾臺輪斜
同覆轍雖分上林桂還照滄洲雪暫伴顦顇人歸華耿
不滅
酬本部韋左司(一題作奉和同郎中韋使君郡齋雨中宴集時况左遷饒州)
好鳥依佳樹飛雨灑高城況與二三(一作數君)子列坐分兩
楹文雅一何盛(一作麗)林塘含餘清府君(一作我公)未歸朝遊
子不待晴白雲帝城遠滄江楓葉鳴却略欲一言(一作拜手)
(欲無言)零淚和酒傾寸心久(一作巳)摧折別離重(一作方)骨驚
安得淩風(一作霜)翰肅肅賓天京
酬房杭州
郡樓何其曠亭亭廣而深故人牧餘杭留我披胸衿滿
箧閱新作璧玉誕清音流水入洞天窅豁欲(一作相)淩臨
闢險延北阜薙道陟南岑朝從山寺還醒醉動笑(一作愁)
吟荷花十餘里月色攅湖林父老惜使君却欲速華簪
酬漳州張九使君
故人窮越徼狂生起悲愁山海萬里別草木十年秋鞭
馬廣陵橋出祖張漳州促膝墮簪珥闢幌戞琳球短題
自兹簡華篇詎能酬無階承明庭高步相追遊南方榮
桂枝淩冬捨温裘猿唫郡齋中龍静檀欒流薜(一作薛)鹿
莫徭洞網魚盧亭洲(一作舟)心安處處安處處思遐陬
在滁苦雨歸桃花崦傷親友略盡
廢棄忝殘生後来亦先夭詩人感風雨長夜何時曉去
國宦情無近鄉歸夢少庇身絶中授甘静忘外擾麗景
變重陰洞山空木表靈潮若可通寄謝西飛鳥
苦雨(一本題下有思歸桃花崦五字)
朝與佳人期碧樹生紅萼暮與佳人期飛雨灑清閣佳
人窅何許中夜心寂寞試憶花正開復驚葉初落行騎
飛泉鹿卧聽雙海鶴嘉願有所從安得處其薄
贈別崔十三長官
真玉燒不熱寶劍拗不折欲別崔侠心崔侠心如鐵復
如金剛鎖無有功不徹仍於直道中行事不詆訐崔侠
兩兄弟垂範繼芳烈相識三十年致書字不滅我来宣
城郡飲水仰清潔藹藹北阜松峩峩南山雪顧生歸山
去知作幾年別
哭從兄萇
洞庭違鄂渚嫋嫋秋風時何人不客遊獨與帝子期黃
鵠鎩飛翅青雲歎沈姿身終一騎曹高蓋者為誰從駕
至梁漢金根復京師皇恩溢九垠不記屠沽兒立身有
高節滿卷多好詩赫赫承明庭羣公默無詞草木正搖
落哭兄鄱水湄共居雲陽里轗軻多別離人生倏忽間
旅櫬飄若遺稚子新學拜枯楊生一枝(一本無此四句)人生倏
忽間精爽無不之舊國數千里家人由未知人生倏忽
間安用才士為
華山西岡遊贈隠玄叟
羣峰鬱初霽潑黛若鬟沐失風鼓唅呀搖撼千灌木木
葉微墮黃石泉淨停綠危磴蘿薜牽迥步入幽谷我心
寄青霞世事慚蒼鹿遂令巢許輩于焉謝塵俗想是悠
悠雲可契去留躅
歸陽蕭寺有丁行者能修無生忍擔水施僧況
歸命稽首作詩
化佛示持帚仲尼稱執鞭列生御風歸飼豕如人焉曹
溪第六祖踏碓逾三年伊人自何方長綬趨遙泉開士
行何苦雙瓶胝兩肩蕭寺百餘僧東厨正揚煙露足沙
石裂外形巾褐穿若其有此身豈得安穏眠獨出違順
境不為寒暑還大聖於其(一作空)中領我心之虔萬法常
空滅無生因忍全一國一釋迦一燈分百千永願遺世
知(一作智)現身彌勒前潛容偏虚空靈響不可傳智慧舍
利佛(一作弗)神通自乾(一作目犍)連阿若憍陳如迦葉迦&KR0950;(一作)
(檀)延左右二菩薩文殊并普賢身披六銖衣億刦為大
僊寶塔寶樓閣重簷交梵天譬如一明珠共贊光白圓
天魔波甸等降伏金剛堅野义羅刹鬼亦赦塵垢纏乃
致金翅鳥吞龍護洪淵一十一衆中身意皆快然八河
注大海中有楞伽船佛法付國王平等無頗偏天子事
端拱大臣行其權玉堂無蠅飛五月冰凛筵盡力答明
主猶自招罪愆九族無白身百花動(一作洞)嬋娟神聖惡
如此物華不能妍禄山一微胡驅馬来自燕宛彼宫闕
麗如何犬羊羶苦哉千萬人流血成丹川此輩(一作賊)之
死後鑊湯所熬煎業風吹其魂猛火燒其煙獨有丁行
者無憂樹枝邊市頭盲老人長者乞一錢韜照多密用
為君吟此篇
大茅嶺東新居憶亡子從眞
谷鳥猶呼兒山人夕霑襟懷哉隔生死悵矣徒登臨東
門憂不入西河遇亦深古来失中道偶向經中尋大象
無停輪倏忽成古今其夭非不幸鍊形由太陰凡欲攀
雲階譬如火鑄金虚室留舊札洞房掩閒琴泉源登方
諸上有空青林彷彿通寤寐蕭寥邈微音軟草被汀洲
鮮雲略浮沈頳景宣疊麗紺波響飄淋石窟含雲巢迢
迢耿南岑悲恨自兹斷情塵詎能侵眞静一時變坐起
唯從心
御定全唐詩卷二百六十四
