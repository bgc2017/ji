欽定四庫全書
御定全唐詩卷一百五
辛替否
辛替否字協時京兆萬年人景龍中為左拾遺以直諫
名睿宗朝遷右臺殿中侍御史開元中終穎王府長史
詩一首
奉和九月九日登慈恩寺浮圖應制
洪慈均動植至德俯深玄出豫從初地登高適梵天白
雲飛御藻慧日暖(一作暧)皇編别有秋原藿長傾雨露緣
王景
王景太原人為司門員外郎萊州刺史詩一首
奉和九月九日登慈恩寺浮圖應制
玉輦移中禁珠梯覽四禪重階清漢接飛竇紫霄懸綴
葉披天藻吹花散御筵無因鑾蹕暇俱舞鶴林前
畢乾泰
畢乾泰景龍時人詩一首
奉和九月九日登慈恩寺浮圖應制
鸚林花塔啟鳳輦順時遊重九昭皇慶大千揚帝休耆
闍妙法闡王舍睿文流至德覃無極小臣歌詎酬
麴瞻
麴瞻景龍時人詩一首
奉和九月九日登慈恩寺浮圖應制
扈蹕遊玄地陪仙瞰紫微似邁銖衣劫將同羽化飛雕
戈秋日麗寶劒曉霜霏獻觴乘菊序長願奉天暉
樊忱
樊忱神龍初為地官侍郎詩一首
奉和九月九日登慈恩寺浮圖應制
淨境重陽節仙遊萬乘來插萸登鷲嶺把菊坐蜂臺十
地祥雲(一作煙)合三天瑞景開秋風詞更遠竊抃樂康哉
孫佺
孫佺字麟德汝州人宰相處約子中宗時為幽州都督
詩一首
奉和九月九日登慈恩寺浮圖應制
應節萸房(一作香)滿初寒菊圃新龍旗煥辰極鳳駕儼香
闉蓮井偏宜夏梅梁(一作渠)更若春一忻陪鴈塔還似得
天身
李從遠
李從遠景龍時人詩一首
奉和九月九日登慈恩寺浮圖應制
九月從時豫三乘為法開中霄日天子半座寶如來摘
果珠盤獻攀萸玉輦廻願將塵露點遥奉光明臺
周利用
周利用中宗時與御史大夫鄭惟忠同送金城公主和
蕃詩一首
奉和九月九日登慈恩寺浮圖應制
出豫乘金節飛文煥日宮萸房開聖酒杏(一作菊一作柰)苑被
玄功塔向三天迥禪(一作池)收(一作將)八觧空叨恩奉蘭藉
終愧洽薰風
張景源
張景源中宗時官補闕詩一首
奉和九月九日登慈恩寺浮圖應制
飛塔凌霄起宸遊一届焉金壺新泛菊寶座即披蓮就
日搖香輦憑雲出梵天祥氛與佳色相伴雜鑪煙
李恒
李恒進士第官安陽令詩一首
奉和九月九日登慈恩寺浮圖應制
寶地隣(一作臨)丹掖香臺瞰碧雲河(一作關)山天(一作江)外出
城闕樹中分睿藻蘭英秀仙杯菊蘂薰願將今日樂長
奉聖明君
張錫
張錫武城人文琮子則天時為鳳閣侍郎同平章事請
還廬陵王坐流循州韋后臨朝復相旬日出刺絳州詩
二首
奉和九月九日登慈恩寺浮圖應制
九秋霜景淨千門曉望通仙遊光御路瑞塔迥凌空菊
彩揚堯日萸香遶(一作入)舜風天文麗辰象竊抃仰層穹
晦日宴高文學林亭(同用華字)
雪盡銅駝路花照石崇家年光開柳色池影汎雲華賞
洽情方遠春歸景未賒欲知多暇日尊酒漬澄霞
解琬
觧琬魏州元城人中幽素科調新政尉除監察御史習
邊事景龍中遷御史大夫兼朔方行軍大總管守邊積
二十年開元中終同州刺史詩二首
奉和九月九日登慈恩寺浮圖應制
瑞塔臨初地金輿幸上方空邊有清淨覺處無馨香雨
霽微塵歛風秋定水凉茲辰采仙菊薦壽慶重陽
晦日宴高氏林亭(同用華字)
主第簪裾出王畿春照華山亭一以眺城闕帶煙霞横
堤列錦帳傍浦駐香車歡娛屬晦節酩酊未還家
御定全唐詩卷一百五
