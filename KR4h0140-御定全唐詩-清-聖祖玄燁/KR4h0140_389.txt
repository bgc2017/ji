欽定四庫全書
御定全唐詩卷三百八十九
盧仝
走筆追王内丘
自識夫子面便獲夫子心夫子一啓顔義重千黃金平
原孟嘗骨巳土始有夫子堪知音忽然夫子不語帶蓆
帽騎驢去余對醁醽不能斟君且来余之瞻望心悠哉
零雨其濛愁不散閒花寂寂斑階苔不如對此景含笑
傾金罍莫問四肢暢暫取眉頭開弦琴待夫子夫子来
不来
思君吟寄生(題缺二字)
我思君兮河之壖我為河中之泉君為河中之青天天
青青泉泠泠泉含青天天隔泉我思君兮心亦然心亦
然此心復在天之側我心為風兮淅淅君身為雲兮羃
羃此風引此雲兮雲不来此風此雲兮何悠哉與我身
心雙裵回
將歸山招冰僧(第七句缺一字)
買得一片田濟源花洞前千里石壁坼一條流泌泉青
松盤樛枝森森上插青冥天枝上有猨宿(一本有字下不空宿)
(字下重一宿字)處近鶴巢清唳孤吟聲相交月輪下射空洞響
絲篁成韻風蕭蕭我心塵外心愛此塵外物欲結塵外
交苦無塵外骨泌(一本缺此字)泉有冰公心静見真佛可結
塵外交占此松與月
詶願公雪中見寄
積雪三十日車馬路不通貧病交親絶想憶唯願公春
鳩報春歸苦寒生暗風簷乳堕懸玉日脚浮輕紅梅柳
意却活園圃冰始融更候四體好方可到寺中
苦雪寄退之(第二十五句缺一字)
天王二月行時令白銀作雪漫天涯山人門前徧受賜
平地一尺白玉沙雲頽月壊桂英下鶴毛風剪亂參差
山人屋中涷欲死千樹萬樹飛春花菜頭出土膠入地
山莊取粟埋却車冷絮刀生削峭骨冷虀斧破慰老牙
病妻烟眼淚滴滴飢嬰哭乳聲呶呶市頭博米不用物
酒店買酒不肯賖聞道西風弄劒戟長階殺人如亂麻
天眼高開欺草芽我死未肯興歎嗟但恨口中無酒氣
劉伶見我相揄揶清風攪腸筋力絶白灰壓屋梁柱斜
聖眀有道命漢可得再見朝日耶柴門沒脛晝不埽
黃昏遶樹棲寒鴉唯有河南韓縣令時時醉飽過貧家
寄贈含曦上人(第三十三句四十九句各缺一字)
楞伽大師兄誇曦識道理破鏁推玄關高辯果難揣論
語老莊易搜索通神鬼起信中百門敲骨得佛髄此外
雜經律泛讀一萬紙高殿排名僧執卷坐纍纍化物自
一心三教齊發起随鐘嚼宫商滿口文字美商賈女郎
輩不曾道生死縱遭彊禮拜雅語不露齒劈破天地来
節義可屈指季展即此僧孤立無依倚近来愛作詩新
竒頗煩委(一作猥)忽忽造古格削盡俗綺靡假如慵裹頭
但勤讀書史切磋併工夫休遠不可比憐僧無遠信
佛殊未巳貌古饒風情清論興亹亹訪余十數度相去
三五里見時心亦喜不見心亦喜見時談謔樂四座盡
角嘴不見養天和無人聒人耳昨朝披雪来面色赤韡
韡封竈養黃金許割方寸匕泥丸佛教怛化莊亦耻
未達不敢嘗孔子疑季子藥成必分余余必投泥裏不
如向陽堂撥醅泛浮蟻麴米本無愆酒成是法水行道
不見心毁譽徒云爾雪晴天氣和日光弄梅李春鳥嬌
關關春風醉旎旎道上正無塵人家有花卉高僧有拄
杖願得數覯止
聽蕭君姬人彈琴
彈琴人似膝上琴聽琴人似匣中弦二物各一處音韻
何由傳無風質氣兩相感萬般悲意方纏綿初時天山
之外飛白雪漸漸萬丈澗底生流泉風梅花落輕揚揚
十指乾淨聲涓涓昭君可惜嫁單于沙場(一本缺此二字)不遠
只眼前蔡琰薄命沒胡虜烏梟啾唧啼胡天關山險隔
一萬里顔色錯漠生風烟形魄散逐五音盡雙蛾結草
空嬋娟中腹苦恨杳不極新心愁絶難復傳金尊湛湛
夜沈沈餘音疊發清聯綿主人醉盈有得色座客向隅
增内然孔子怪責顔回瑟野夫何事蕭君筵拂衣屢命
請中廢月照書窗歸獨眠
蜻蜓歌(自注黃河中蜻蜓其力小犯險無溺)
黃河中流日影斜水天一色無津涯處處驚波噴流飛
雪花篙工檝師力且武進寸退尺莫能度吾甚懼念汝
小蟲子造化借羽翼随風戲中流翩然有餘力吾不如
汝無他無羽翼吾若有羽翼則上叩天關為聖君請賢
臣布惠化于人間然後東飛浴東溟吸日精撼若木之
英紛而零使地上學仙之子得而食之皆長生不學汝
無端小蟲子葉葉水上無一事忽遭風雨水中死
出山作
出山忘掩山門路釣竿插在枯桑樹當時只有鳥窺窬
更亦無人得知處家僮若失釣魚竿定是猨猴把將去
寄崔柳州
使者立取書疊紙生百憂使君若不信他時看白頭三
百六十州剋情唯柳州柳州蠻天末鄙夫嵩之幽花落
隴水頭各自東西流凛凛長相逐為謝池上鷗
贈稚禪師
春風滿禪院師獨坐南軒萬花見中盡始覺靜性尊我
来契平生目擊道自存與師不動遊遊此無迹門
送好約法師歸江南
杯度度一身法度度萬民為報江南三二日這回應見
雪中人
蕭二十二赴歙州婚期二首
淮上客情殊冷落蠻方春早客何如相思莫道無来使
廻雁峯前好寄書
南方山水生時興教有新詩得寄余路帶(一作到)長安迢
遰急多應不逐使君書
掩關銘
蛇毒毒有形藥毒毒有名人毒毒在心對面如弟兄美
言不可聽深扵千丈坑不如掩關坐幽鳥時一聲
逢病軍人
行多有病住無糧萬里還鄉未到鄉蓬鬢哀吟古城下
不堪秋氣入金瘡
山中
飢拾松花渴飲泉偶從山後到山前陽坡軟草厚如織
困與鹿麛相伴眠
除夜
衰殘歸未遂寂寞此宵情舊國餘千里新年隔數更寒
猶近北峭風漸向東生惟見長安陌晨鐘度火城
殷勤惜此夜此夜在逡廵燭盡年還別雞鳴老更新儺
聲方去病酒色巳迎春明日持杯處誰為最後人
御定全唐詩卷三百八十九
