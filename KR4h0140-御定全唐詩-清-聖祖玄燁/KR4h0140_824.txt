欽定四庫全書
御定全唐詩卷八百二十四
子蘭
子蘭昭宗朝文章供奉詩一卷
短歌行
日月何忙忙出沒住不得使我勇壯心少年如頃刻人
生石火光通時少於塞四季倏往來寒暑變爲賊偷人
面上花奪人頭上黑
飲馬長城窟
游客長城下飲馬長城窟馬嘶聞水腥爲浸(一作泛)征人
骨豈不是流泉終不成潺湲(一本無此二句)洗盡骨上土不洗
骨中冤骨若比(一作不一作逐)流水四海有還魂(一本無此二字)空流
嗚咽聲聲中疑是(一作骨)言
夜直
大内隔重牆多聞樂未央燈明宮樹色茶煮禁泉香鳳
輦通門静雞歌入漏長宴榮陪御席話密近龍章吟步
彤庭月眠分玉署凉欲粘朱紱重頻草白麻忙筆力將
羣吏人情在致唐萬方瞻仰處晨夕面吾皇
贈行脚僧
世界曾行遍全無行可修炎涼三衲共生死一身休片
斷雲隨體稀疎雪滿頭此門無所著不肯暫淹留
秋日思舊山
咸言上國(一作天上)繁華豈謂帝城羈旅十點五點殘螢千
聲萬聲秋雨白雲江上故鄉月下風前吟處欲去不去
遲遲未展平生所佇
寄乾陵楊侍郎
冷落官資不畏貧司曹且共内官分步量野色成公案
點檢樵聲入奏聞陵廟路因朝去掃御爐香每夜來焚
碑寒樹古神門上管得無窮空白雲
登樓憶友
物象遠濛濛周迴極望中帶煙千井樹和磬一樓風月
色寒沉地波聲夜颺空登臨無限趣恨不與君同
華嚴寺望樊川
萬木葉初紅人家樹色中疎鐘搖雨脚秋水浸雲容雪
磧回寒雁村燈促夜舂舊山歸未得生計欲何從
與道侶同於水陸寺會宿
論道窮(一作同)心少有朋此時清話昔年曾柿凋紅葉鋪
寒井鵠(一作鴿)墜霜毛著定僧風遰遠聲秋澗水竹穿深
色夜房燈出門盡是勞生者只此長閑幾箇能
城上吟
古塜密於草新墳侵官(一作古)道城外無閑地城中人又
老
襄陽曲
爲憶南遊人移家大堤住千帆萬帆來盡過(一作過盡)門前
去
誡貪
多求待心足未足旋傾覆明知貪者心求榮不求辱
蟬二首
獨蟬初唱古槐枝委曲悲涼斷續遲雨後忽聞誰最苦
異鄉孤館憶家時
衰柳蟬吟旁濁河正當殘日角聲和尋常不足(一作是)少
愁思此際聞時愁更多
太平坊尋裴郎中故宅
不語淒涼無限情荒階行盡又重行昔年住此何人(一作)
(此住人何)在滿地(一作空見)槐花秋草生
登樓
邊邑鴻聲一例秋大波平日遶山流故人千里同明月
盡夕無言空倚樓
長安早秋
風舞槐花落御溝終南山色入城秋門門走馬徵兵急
公子笙歌醉玉樓
對雪
密密無聲墜碧空霏霏有韻舞微風幽人吟望搜辭處
飄入忩來落硯中
鸚鵡
翠毛丹觜乍教時終日無聊似憶歸近來偷(一作倚)解人
言語亂向金籠說是非
晩景
池荷衰颯菊芬芳策杖吟詩上草堂滿目暮雲風卷盡
郡樓寒角數聲長
長安傷春
霜隕中春花半無狂遊恣飲盡兇徒年年賞翫公卿軰
今委溝塍骨漸枯
河梁晩望二首
水勢滔滔不可量漁舟容易泛滄浪連山翠靄籠沙漵
白鳥翩翩下夕陽
雨添一夜秋濤闊極目茫茫似接天不知龍物潛何處
魚躍蛙鳴滿檻前
悲長安
何事天時禍未回生靈愁悴苦寒灰豈知萬頃繁華地
強半今爲瓦礫堆
千葉石榴花
一朵花開千葉紅開時又不藉春風若教移在香閨畔
定與佳人豔態同
觀碁
拂局盡消時能因長路遲點頭初得計格手待無疑寂
默親遺景凝神入過思共藏多少意不語兩相知
御定全唐詩卷八百二十四
