欽定四庫全書
御定全唐詩卷一百二十九
王縉
王縉字夏卿與兄維早以文翰著稱連應草澤及文辭
清麗科累授侍御史武部員外禄山亂選為太原少尹
與李光弼同守太原有謀略加憲部侍郎廣德二年拜
黃門侍郎同平章事尋持節行營歴諸鎮大歷中召還
拜門下侍郎復知政事以附元載連貶刺史後除太子
賓客留司東都詩八首
古離别
下階欲離别相對映蘭叢含辭未及吐淚落蘭叢中高
堂靜秋日羅衣飄暮風誰能待明月迴首見牀空
青雀歌
林間青雀兒來往翩翩繞一枝莫言不觧銜環報但問
君恩今若為
同王昌齡裵廸游青龍寺曇壁上人兄院集和
兄維
林中空寂舍階下終南山高卧一牀上(一作地)迴看六合
間浮雲幾處滅飛鳥何時還問義天人接無心世界閒
誰知大隠者(一作客)兄弟自追攀
别輞川别業
山月曉仍在林風凉不絶殷勤如有情惆悵令人别
與盧員外象過崔處士興宗林亭
身名不問十年餘老大誰能更讀書林中獨酌鄰家酒
門外時聞長者車
九日作
莫將邊地比京都八月嚴霜草已枯今日登高樽酒裏
不知能有菊花無
送孫秀才(以下二首作王維詩)
帝城風日好况復建平家玉枕雙紋簟金盤五色瓜山
中無魯酒松(一作山)下飯胡麻莫厭田家苦歸期遠復賒
游悟真寺
聞道黃金地仍開白玉田擲山移巨石呪嶺出飛泉猛
虎同三徑愁猨學四禪買香然綠桂乞火蹈紅(一作青)蓮
草色搖霞上松聲泛月邊山河窮百二世界接(一作滿)三
千梵宇聊憑視(一作覧)王城遂渺然灞陵纔出樹渭水欲連
天遠縣分朱郭孤村起白煙望雲思聖主披霧憶羣賢
薄宦慚尸素(一作禄)終身擬尚玄誰知草菴客曾和柏梁篇
裵廸
裵廸關中人初與王維崔興宗居終南同倡和天寶後
為蜀州刺史與杜甫李頎友善嘗為尚書省郎詩二十
九首
青龍寺曇壁上人院集
靈境信為絶法堂出塵氛自然成高致向下看浮雲迤
邐峯岫列參差閭井分林端遠堞見風未疎鐘聞吾師
久禪寂在世超人羣
青雀歌
動息自適性不曾妄與燕雀羣幸忝鵷鸞早相識何時
提攜致青雲
游感化寺曇興上人山院
不遠灞陵邊安居向十年入門穿竹徑留客聽山泉鳥
囀深林裏心閒落照前浮名竟何益從此願棲禪
夏日過青龍寺謁操禪師
安禪一室内左右竹亭幽有法知不染無言誰敢酬鳥
飛爭向夕蟬噪巳先秋煩暑自兹適(一作退)清凉何所求
春日與王右丞過新昌里訪呂逸人不遇
恨不逄君出荷蓑青松白屋更無他陶令五男曾不有
蔣生三徑枉(一作任)相過芙蓉曲沼春流滿薜荔成帷晚
靄多聞說桃源好迷客不如高卧眄庭柯
輞川集二十首
孟城㘭
結廬古城下時登古城上古城非疇昔今人自來往
華子岡
落日松風起還家草露晞雲光侵履跡山翠拂人衣
文杏館
迢迢文杏館躋攀日已屢南嶺與北湖前看復廻顧
斤竹嶺
明流紆且直綠篠密復深一徑通山路行歌望舊岑
鹿柴
日夕見寒山便為獨往客不知深林事但有麏麚跡
木蘭柴
蒼蒼落日時鳥聲亂谿水緣谿路轉深幽興何時已
茱萸沜
飄香亂椒桂布葉間檀欒雲日雖迴照森沈猶自寒
宮槐陌
門前宮槐陌是向欹湖道秋來山雨多落葉無人掃
臨湖亭
當軒彌滉漾孤月正裵回谷口猨聲發風傳入戸來
南垞
孤舟信一泊南垞湖水岸落日下崦嵫清波殊淼漫
欹湖
空闊湖水廣青熒天色同艤舟一長嘯四面來清風
柳浪
映池同一色逐吹散如絲結隂既得地何謝陶家時
欒家瀨
瀨聲喧極浦沿涉向南津汎汎鷗鳧渡時時欲近人
金屑泉
縈渟澹不流金碧如可拾迎晨含素華獨往事朝汲
白石灘
跂石復臨水弄波情未極日下川上寒浮雲澹無色(一作)
(凝碧)
北垞
南山北垞下結宇臨欹湖每欲采樵去扁舟出菰蒲
竹里館
來過竹里館日與道相親出入唯山鳥幽深無世人
辛夷塢
綠堤春草合王孫自留翫况有辛夷花色與芙蓉亂
漆園
好閒早成性果此諧宿諾今日漆園游還同莊叟樂
椒園
丹刺罥人衣芳香留過客幸堪調鼎用願君垂采摘
輞口遇雨憶終南山因獻王維
積雨晦空曲平沙滅浮彩輞水去悠悠南山復何在
崔九欲往南山馬上口號與别(一作留别王維)
歸山深淺去須盡丘壑美莫學武陵人暫游桃源裏
與盧員外象過崔處士興宗林亭(一本無與盧員外象五字)
喬柯門裏自成隂散髮窗中曾不簪逍遥且喜從吾事
榮寵從來非我心
西塔寺陸羽茶泉(統籖云此詩楊慎以為見之石刻然羽自在大歷後則非)
(廸詩矣)
竟陵西塔寺踨跡尚空虚不獨支公住曾經陸羽居草
堂荒産蛤茶井冷生魚一汲清泠水(一作飲)高風味有餘
崔興宗
雀興宗與王維裵廸俱居終南後官右補闕詩五首
同王右丞送瑗公南歸
行苦神亦秀泠然谿上松銅瓶與竹杖來自祝融峯常
願入靈嶽藏經訪遺蹤南歸見長老且為說心胸
青雀歌
青扈繞青林翩翾陋體一微禽不應常在藩籬下他日
凌雲誰見心
和王維敕賜百官櫻桃
未央朝謁正逶迤天上櫻桃錫此時朱實初傳九華殿
緐花舊雜萬年枝未(一作全)勝晏子江南橘莫比潘家大
谷棃聞道令人好顔色神農本草自應知
留别王維
駐馬欲分襟清寒御溝上前山景氣佳獨往還惆悵
酬王維盧象見過林亭
窮巷空(一作深)林常閉關悠然(一作悠)獨卧對前山今朝忽
枉嵇生駕倒屣開門遥解顔
苑咸
苑咸成都人舉進士登第為李林甫書記開元末上書
拜司經校書中書舍人嘗為孫逖草除庶子詔議者以
為知言王維嘗謂舍人能書梵宇兼逹梵音曲盡其妙
詩二首
送大理正攝御史判凉州别駕
天子念西(一作邊)疆咨君去不遑垂銀棘庭印持斧柏臺
綱雪下天山白泉枯塞草黃佇聞河隴外還繼海沂康
酬王維(幷序)
王員外兄以予嘗學天竺書有戲題見贈然王兄
當代詩匠又精禪理枉采知音形於雅作輙走筆
以酬焉且久未遷因而嘲及
蓮花梵字本從天華省仙郎早悟禪三點成伊猶有想
一觀如幻自忘筌為文已變當時體入用還推間氣賢
應同(一作知)羅漢無名欲故作馮唐老歲年(佛書伊字如草書下字湼)
(槃經何等名為祕密藏如□字三點别則不成)
丘為
丘為蘇州嘉興人事繼母孝常有靈芝生堂下累官太
子右庶子致仕給俸禄之半以終身年八十餘母尚無
恙及居憂觀察使韓滉以致仕官給禄所以惠飬老臣
不可在喪而異惟罷春秋羊酒卒年九十六與劉長卿
善其赴上都也長卿有詩送之亦與王維為友詩十三
首
尋西山隠者不遇(一作山行尋隠者不遇)
絶頂一茅茨直下三十里扣關無僮僕窺室唯案几若
非巾柴車應是釣秋水差池不相見黽勉空仰止草色
新雨中松聲晚窗裏及兹契幽絶自足蕩心耳(一本無此二句)
雖無賓主意頗得清淨理興盡方下山何必待之(一作夫)
子
題農父廬舍
東風何時(一作處)至巳綠湖上山湖上春已(一作既)早田家
日不閒溝堘(一作壑)流水處耒耜平蕪間薄暮飯牛罷歸
來還閉關
泛若耶谿
結廬若耶裏左右若耶水無日不釣魚有時向城市溪
中水流急渡口水流寬每得樵風便往來殊不難一川
草長綠四時那得辨短褐衣妻兒餘糧及雞犬日暮鳥
雀稀稚子呼牛歸住處無鄰里柴門獨掩扉
湖中寄王侍御
日日湖水上好登湖上樓終年不向郭過午始梳頭嘗
自愛桮酒得無相獻酧小僮能膾鯉少妾事蓮舟每有
南浦信仍期後月遊方春轉搖蕩孤興(一作嶼)時(一作每)淹
留驄馬真傲吏翛然無所求晨趨玉階下心許滄江流
少别如昨日何言經數秋應知方外事獨往非悠悠
登潤州城
天末江城晚登臨客望迷春潮平島嶼殘雨隔虹蜺鳥
與孤帆遠煙和獨樹低鄉山何處是目斷廣陵西
尋廬山崔徵君
日高雞犬静門掩向寒塘夜竹深茅宇秋亭冷石牀住
山年巳遠服藥夀偏長虛棄浮生者相逄益自傷
留别王維(一作王維留别丘為詩)
歸鞍白雲外繚繞出前山今日又明日自知心不閒親
勞簪組送欲趁鶯花還一步一回首遲遲向近關
竹下殘雪
一點消未盡孤月在竹隂晴光夜轉瑩寒氣曉仍深還
對讀書牖且關乘興心已能依此地終不傍瑶琴
送閻校書之越
南入剡中路草雲應轉微湖邊好花照山口細泉飛此
地饒古跡世人多忘歸經年松雪在永日世情稀芸閣
應相望芳時不可違
省試夏日可畏(一作張籍詩)
赫赫温風扇炎炎夏日徂火威馳迥野畏景爍遥途勢
矯翔陽翰功分造化爐禁城千品燭黃道一輪孤落照
頻空簟餘暉卷夕梧如何倦遊子中路獨踟蹰
左掖棃花(同王維皇甫冉賦)
冷豓全欺雪餘香乍入衣春風且莫定吹向玉階飛
渡漢江(一作戴叔倫詩題作江行)
漾舟漢江上挂席候風生臨汎何容與愛此江水清蘆
洲隠遥嶂露日映孤城自顧疎野性難忘鷗鳥情聊復
與時顧暫欲觧塵纓跋涉(一作馳驅)非吾願虚懷浩已盈
冬至下寄舍弟時應赴入京(雜言)
去去知未遠依依甚初别他鄉至下心昨夜階前雪終
日讀書仍少孤家貧兄弟未當途適遠纔過宿舂料相
隨惟一平頭奴男兒出門事四海立身世業文章在莫
漫憶柴扉駟馬高車朝紫微江南驛使不曾斷迎前為
爾非春衣
趙驊
趙驊字雲卿鄧州穰人開元中舉進士連擢科第官至
秘書少監詩一首
送晁補闕歸日本國
西掖承休澣東隅返故林來稱郯子學歸是越人吟馬
上秋郊遠舟中曙海隂知君懷魏闕萬里獨搖心
御定全唐詩卷一百二十九
