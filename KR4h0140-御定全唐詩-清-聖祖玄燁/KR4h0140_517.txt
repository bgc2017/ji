欽定四庫全書
御定全唐詩卷五百十七
楊發
楊發字至之馮翊人以父遺直客蘇州因家焉登太和
四年進士第歴太常少卿出為蘇州刺史即其鄉里也
後為嶺南節度使以嚴為治軍亂貶婺州刺史詩十三
首
南溪書院
茅屋住来久山深不置門草生垂井口花發接(一作擁)籬
根入院將雛鳥攀蘿抱子猨曾逢異人說風景似桃源
春園醉醒閒卧小齋
酣醉送餘春醒来恨更頻花殘蜂蠧物葉暗鳥欺人簾
閉高眠貴齋空浩氣新從今北窗蝶長是夢中身
小園秋興(一作晚)
誰言帝城裏獨作野人居石磴晴看疊山苗晚自鋤相
慙五秉粟尚癖一車書昔日揚雄宅還無卿相輿
與諸公池上待月
樹密雲縈岸池遥水際空芰開方吐鏡蘋動欲含風漸
映沙汀白微分渚葉紅金波宜共賞仙櫂一宵同
簷雀
弱羽怯孤飛投簷幸所依銜環唯報德賀厦本知歸紅
觜休爭顧丹心自識機從来攀鳳足生死戀光輝
殘花(一作羅隐詩)
巳笑良時晚仍悲别酒催暖芳随日薄殘(一作輕)片逐風
廻黛歛愁歌扇妝殘(一作紅)泣鏡臺繁隂莫矜衒終是共
塵埃
山泉(一作李才江詩)
半空飛下水勢去響如雷静徹啼猨寺高陵坐客臺耳
同經劒閣身若到天台濺樹吹成凍鄰祠觸作灰深中
試榔栗淺處落莓苔半夜重城閉潺湲枕底来
秋晚日少陵原游山泉之什
喧濁侵肌性未沈每来雲外恣幽尋塵衣更喜秋泉潔
倦跡方依竹洞深暫過偶然應繫分有期終去但勞心
唯憐一夜空山月似許他年伴獨吟
秋晴獨立南亭
晝對南風獨閉關暗期幽鳥去仍還如今有待終身貴
未若忘機盡日閒心似蒙莊遊物(一作象)外官慙許掾在
人間開襟自向清風笑無限秋光為觧顔
宿黃花舘
孤館蕭條槐葉稀暮蟬聲隔水聲微年年為客路無盡
日日送人身未歸何處迷鴻離浦月誰家愁婦𢷬霜衣
夜深不卧簾猶捲數點殘螢入戶飛
南野逢田客
桑柘悠悠水蘸堤晚風晴景不妨犂高機猶織卧蠶子
下坂未饑逢飼妻杏色滿林羊酪熟麥凉浮壠雉媒低
生時自樂死由命萬事在天管不迷
東齋夜宴酬紹之起居見贈
龍門八上不知津唯有君心困益親白社追遊名自遠
青袍相映道逾新十年江海魚緘盡一夜笙歌鳳吹頻
漸老舊交情更重莫將美(一作文)酒負良辰
翫殘花
十日濃芳一歲程東風初急眼偏明低枝似泥幽人醉
莫道無情似有情
楊收
楊收字藏之發之弟十三善文詠吴人呼為神童會昌
元年登第累官中書侍郎同平章事為韋保衡所傾長
流驩州賜死詩三首
詠蛙(見舊唐書本傳兄發戲令咏蛙)
兔邊分玉樹龍底耀銅儀會當同鼓吹不復問官私
筆(又令詠筆仍賦鑽字)
雖匪囊中物何堅不可鑽一朝操政柄定使冠三端
嘲吴人觀者(吴人多造門求觀神童請為詩什時觀者壓敗其藩收嘲之)
爾幸無羸角何用觸吾藩若是升堂者還應自得門
楊乘
楊乘發之子大中初登進士第終殿中侍御史發兄弟
四人與諸羣從皆以文學登高第時號修行楊家詩五
首
甲子歲書事(時會昌四年討劉稹也)
豎子未鼎烹大君尚旰食風雷随出師雲霞有戰色犒
功椎萬牛募勇懸千帛武士日曳柴飛將競執馘喜氣
迎捷書懽聲送羽檄天兵日雄強桀犬稍離析賊臂既
已斷賊喉既巳搤樂禍但鯨鯢同惡為肘腋小大勢難
侔逆順初不敵違命固天亡恃險乖長策蠆毒久萌牙
狼顧非日夕禮貌忽驕狂䟽奏遂指斥動衆豈佳兵含
忍恐無益鴻恩既已孤小效不足惜腐儒一鉛刀投茟
時感激帝閽不敢干恓恓坐長畫
南徐春日懷古
六代驕奢地三春物象繁靈湖通漲海天塹隔中原曉
渡高帆駛隂風巨艦翻旌旗西日落戈甲夏雲屯豹變
資陳武龍飛擁晉元風流前事盡文物舊儀存邪侮嘗
移潤忠貞幾度冤興亡山兀兀今古水渾渾露滴蜂偷
蘂鶯啼日到軒酒腸堆麴蘖詩思遶乾坤愁夢全無蝶
離憂每愧萱形骸勞大塊玉石任炎崑出處寧由已升
沈未足言且應中聖樂坐起任昏昏
吳中書事
十萬人家天塹東管弦臺榭滿春風名歸范蠡五湖上
國破西施一笑中香逕自生蘭葉小響廊深映月華空
尊前多暇但懷古盡日愁吟誰與同
建鄴懷古
故城故壘滿江濆盡是干戈舊苦辛見此即須知帝力
生来便作太平人
牓句
伶俜(一作自憐)乖拙兩何如晝泥琴聲夜泥書數拍胡笳弹
未熟(一作遍)故人新命畫胡車
尹璞
尹璞會昌後人詩一首
題楊收相公宅
禍福從来路不遥偶然平地上煙霄煙霄未穩還平地
門對孤峯占寂寥(抒情錄作江遵詩云倚仗從来事不遥無何平地起青霄纔到青霄却平)
(地門對古槐空寂寥與此小異)
御定全唐詩卷五百十七
