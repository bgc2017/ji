欽定四庫全書
御定全唐詩卷一百三十九
儲光羲
臨江亭五詠(并序)
建業為都舊矣晉主来此而禮物盡備雖云在德
亦云在險京口其地也鳴呼有邦國者有興亡焉
自晉及陳五世而滅以今懷古五篇為詠臨江亭
得其勝槩寄以興言雖未及乎辯士亦其志也
晉家南作帝京鎮北為關江水中分地城樓下帶山金
陵事已往青蓋理無還落日空亭上愁看龍尾灣
山横小苑前路盡大江邊此地興王業無如宋主賢潮
生建業水風散廣陵煙直望青波裏秪言别有天
城頭落暮暉城外𢷬秋衣江水青雲挹蘆花白雪飛南
州王氣絶東國海風微借問商歌客年年何處歸
古木嘯寒禽層城帶夕隂梁園多綠柳(一作樹)楚岸盡楓
林山際空為險江流長自深平生何以恨天地本無心
京山千里過孤憤望中来江勢將天合城門向水開落
霞明楚岸夕露濕吳臺去去無相識陳皇安在㦲
餞張七琚任宗城即環之季也同産八人俱以
才名知
他日曾遊魏魏家餘趾存可憐宫殿所但見桑榆繁此
去拜新職為榮近故園高陽八才子况復在君門
留别安慶李太守
眀牧念行子又言悲解攜初筵方落日醉止到鳴雞過
客来自北大軍居在西兵家如討逆敢以庶盤溪
洛陽東門送别
東城别故人臘月遲芳辰不惜孤舟去其如兩地春花
眀洛陽苑水綠小平津是日不相見鶯聲徒自新
漢陽即事
楚國千里遠孰知方寸違春遊歡有客夕寢賦無衣江
水帶冰綠桃花隨雨飛九歌有深意捐佩乃言歸
泊江潭貽馬校書
眀月掛青天遥遥如目前故人遊畫閣却望似雲邊水
宿依漁父歌聲好(一作和)采蓮采蓮江上曲今夕為君傳
送沈校書吳中搜書
郊外亭臯遠野中岐路分苑門臨渭水山翠雜春雲秦
閣多遺典吳臺訪闕文君王思校理莫滯清江濆
寒夜江口泊舟
寒潮信未起出浦纜孤舟一夜苦風浪自然增旅愁吳
山遲海月楚火照江流欲有知音者異鄉誰可求
苑外至龍興院作
朝遊天苑外忽見法筵開山勢當空出雲隂滿地来疎
鍾清月殿幽梵靜花臺日暮香林下飄飄(一作颻)仙步迴
題虬上人房
禪宫分兩地釋子一為心入道無来去清言見古今江
寒池水綠山暝竹園深别有中天月遥遥散夕隂
詠山泉(一作題山中流泉)
山中有流水借問不知名映地為天色飛空作雨聲轉
来深澗滿分出小池平恬澹無人見年年長自清
貽主客吕郎中(即皇太子贊諭)
上士既開天中朝為得賢青雲方羽翼畫省比神仙委
佩雲霄裏含香日月前(一作邊)君王儻借問客有上林篇
京口留别徐大補闕趙二零陵
皇州月初曉處處鼓鐘喧樹出蓬莱殿城開閶闔門近
臣朝瑣闥詞客向文園獨有三川(一作洲)路空傷遊子魂
答王十三維
門生故来往知欲命浮觴忽奉朝青閣回車入上陽落
花滿春水疎柳映新塘是日歸来暮勞君奏雅章
奉和中書徐侍郎中書省玩白雲寄潁陽趙大
青闕朝初退白雲遥在天非關取雷雨故欲伴神僊泛
&KR1527;鵷池曲飄颻瑣闥前猶多遠山意幸入侍臣篇
和張太祝冬祭馬步
故壇何肅肅中野自無喧烈火見陳信颺言聞永存房
星隠曙色朔風(一作氣)動寒原今日歌天馬非關征大宛
祭風伯壇應張太祝作
聖主御青春綸言命使臣將修風伯祀更福太平人帟
幕宵聮事壇場曉降神帝心矜動物非為屬車人
尋徐山人遇馬舍人
泊舟伊川右正見野人歸日暮春山綠我心清且微巖
聲風雨度水氣雲霞飛復有金門客来参蘿薜衣
夜觀妓
白雪宜新舞清宵召楚妃嬌童㩦錦薦侍女整羅衣花
映垂鬟轉香迎步履飛徐徐斂長袖雙燭送將歸
洛橋送别
河橋送客舟河水正安流遠見輕橈動遥憐故國遊海
禽逢早雁江月值新秋一聽南津曲分眀散别愁
秦中送人覲省
二月清江外遥遥餞故人南山晴有雪東陌霽無塵騎
别章臺晚舟行洛水春知君梁苑去日見白華新
洛中送人還江東
洛城春雨霽相送下江鄉樹綠天津道山眀伊水陽孤
舟從此去客思一何長直望清波裏唯餘落日光
送姚六崑客任會稽何大蹇任孟縣
越城臨渤澥晉國在河汾仙綬兩鄉意青郊一路分野
棠春未發田雀(一作鸛)暮成羣他日思吳會嘗因西北雲
洛潭送人覲省
清洛帶芝田東流入大川舟輕水復急别望杳如仙細
草生春岸眀霞散早天送君唯一曲當是白華篇
送人隨大夫和蕃
西方有六國國國願来賓聖主今無外懷柔遣使臣大
夫開幕府才子作行人解劍聊相送邊(一夲缺一作秦)城二月
春
仲夏餞魏四河北覲叔
落日臨御溝送君還北州樹涼征馬去路暝歸人愁吳
嶽夏雲盡渭河秋水流東籬摘芳菊想見竹林遊
送人尋裴斐
柱史廻清憲謫居臨漢川遲君千里駕方外賞雲泉路
斷因春水山深隔(一作曲)暝煙湘江見遊女寄摘一枝蓮
隴頭水送别
相送隴山頭東西隴水流從来心膽盛今日為君愁暗
雪迷征路寒雲隠戍樓唯餘旌旆影相逐去悠悠
送王上人還襄陽
朝看法雲散知有至人還送客臨伊水行車出故關天
花滿南國精舍在空山雖復時来去中心長日閒
官莊池觀競渡
落日吹簫管清池發櫂歌船爭先後渡岸激去来波水
葉蔵魚鳥林花間綺羅踟蹰仙女處猶似望天河
重寄虬上人
一作雲峰别三看花柳朝青山隔遠路眀月空長霄鵲
浴西江雨雞鳴東海潮此情勞夢寐況道雙林遥
藍上茅茨期王維補闕
山中人不見雲去夕陽過淺瀨寒魚少藂蘭秋蝶多老
年疎世事幽性樂天和酒熟思才子谿頭望玉珂
大酺得長字韻時任安宜尉
大道啟元命時人居太康中朝發玄澤下國被天光眀
詔始端午初筵當履霜鼓鼙逆(一作開)爽氣羽籥映新陽
太守即懸圃淮夷成葆疆小臣慙下位拜手頌靈長
同張侍御鼎和京兆蕭兵曺華歲晚南園
公府傳休沐私庭效陸沈方知從大隠非復在幽林闕
下忠貞志人間孝友心既將冠蓋雅仍與薜蘿深寒變
中園柳春歸上苑禽池涵青草色山帶白雲隂潘岳閒
居賦鍾期流水琴一經當自足何用遺黃金
奉酬張五丈垂贈
綵服去江汜白雲生大梁星辰動異色羔雁成新行日
望天朝近時憂郢路長情言間薖軸惠念及滄浪松柏
以之茂江湖亦自忘賈生方弔屈豈敢比南昌
秦中守歲
衆星已窮次青帝方行春永感易成戚離居難重陳闔
門守初夜燎火到清晨㦯念無生法多傷未出塵廣庭
日將晏虛室自為賓願以桑榆末常逢甲子新
獻高使君大酺作
肅穆郊禋畢工歌賞事并三朝遵湛露一道洽仁眀布
德言皆應無為物自成花添羅綺色鶯亂管弦聲獨有
同高唱空陪樂太平
滎陽馬氏二子
聖君封太嶽十月建行旃輦路開千里寒雲霽九天故
人多侍從二子留伊川河兖冰初合關城月屢圓暝過
滎水上聞說鄭卿賢材蔽行人右名居東里先制巖開
别業桑柘亦依然待至金園側相將居一㕓
觀競渡
大夫沈楚水千祀國人哀習櫂江流長迎神雨霧開標
隨綠雲動船逆清波来下怖魚龍起上驚鳬雁廻能令
秋大有鼓吹遠相催
太學貽張筠
璧池忝門子低頃變炎凉綠竹深虚館清流響洞房園
林在建業新友去咸陽中夜鼓鐘靜初秋漏刻長浮雲
開太室華蓋上眀堂空此遠相望勞歌還自傷
田家即事
桑柘悠悠水蘸堤晩風晴景不妨犁高機猶織卧蠺子
下坂飢(一作欣)逢餉饁妻(一作未飢逢飼妻)杏色滿林羊酪熟麥
涼浮壠雉媒低生時樂死皆由命事在皇(一作旻)天志(一作)
(廻)不迷
洛陽道五首獻吕四郎中
洛水春冰開洛城春水(一作樹)綠朝看大道上落花亂馬
足
劇孟不知名千金買寶劍出入平津邸自言嬌且豔
大道直如髮春日佳氣多五陵貴公子雙雙鳴玉珂
春風二月時道傍柳堪把上枝覆官閣下枝覆(一作拂)車
馬
洛水照千門千門碧空裏少年不得志走馬遊新市
同武平一員外遊湖
竹吹留歌扇蓮香入舞衣前溪多曲溆乘興莫先歸
長安道
鳴鞭過酒肆袨服遊倡門百萬一時盡含情無片言
西行一千里暝色生寒樹暗聞歌吹聲知是長安路
江南曲四首
綠江深見底高浪直翻空慣是湖邊住舟(一作船)輕不畏
風
逐流牽荇葉緣岸摘蘆苗為惜鴛鴦鳥輕輕動畫橈
日暮長江裏相邀歸渡頭落花如有意来去逐船流
隔江看樹色沿月聽歌聲不是長干住那從此路行
關山月
一雁過連營繁霜覆古城胡笳在何處半夜起邊聲
玉真公主山居
山北天泉苑山西鳳女家不言沁園好獨隠武陵花
滄浪峡(一作儲嗣宗詩)
滄浪臨古道道上若成塵自有滄浪峡誰為無事人
奉真觀
真門迥向北馳道直向西為與天光近雲色成虹霓
眀妃曲四首
西行隴上泣胡天南向雲中指渭川毳幕夜来時宛轉
何由得似漢王邊
胡王知妾不勝悲樂府皆傳漢國辭朝来馬上箜篌引
稍似宫(一作雲)中閒夜時
日暮驚沙亂雪飛傍人相勸易羅衣強来前殿(一作帳)看
歌舞共待單于夜獵歸
彩騎雙雙引寶車羌笛兩兩奏胡笳若為别得横橋路
莫隠(一作不憶)宫中玉樹花
同武平一員外遊湖五首時武貶金壇令
紅荷碧篠夜相鮮皂蓋蘭橈浮翠筵舟中對舞邯鄲曲
月下雙彈盧女弦
青林碧嶼暗相期緩楫揮觥欲賦詩借問高歌凡幾轉
河低月落五更時
朝来仙閣聽弦歌暝入花亭見綺羅池邊命酒憐風月
浦口回船惜芰荷
朦朧竹影蔽巖扉淡蕩荷風飄舞衣舟尋綠水宵將半
月隠青林人未歸
花潭竹嶼傍幽蹊畫檝浮空入夜溪芰荷覆水船難進
歌舞留人月易低
題茅山華陽洞
華陽洞口片雲飛細雨濛濛欲濕衣玉簫遍滿仙壇上
應是茅家兄弟歸
寄孫山人
新林二月孤舟還水滿清江花滿山借問故園隠君子
時時来往(一作去)住(一作在一作向)人間
御定全唐詩卷一百三十九
