欽定四庫全書
御定全唐詩卷三百九十八
元稹
松鶴
渚宫本拗下佛廟有臺閣臺下三四松低昂勢前却是
時晴景麗松梢殘雪薄日色相玲瓏纖雲暎羅幕逡巡
九霄外似振風中鐸漸見尺帛光孤飛唳空鶴裵回耀
霜雪顧慕下寥廓蹋動樛盤枝龍蛇互跳躍俯瞰九江
水旁瞻萬里壑無心盼烏鳶有字悲城郭清角巳沉絶
虞韶亦冥寞鶱翻勿重留幸及鈞天作
競渡
吾觀競舟子因測大競源天地昔將競蓬勃晝夜昏龍
蛇相嗔薄海岱俱崩奔羣動皆攪撓化為流渾渾數極
鬭心息太和蒸混元一氣忽為二矗然畫乾坤日月復
照耀春秋遞寒温八荒坦以曠萬物羅以(一作亦)繁聖人
中間立理世了不煩延綿復幾歲逮及羲與軒炎皇熾
如炭蚩尤扇其燔有熊競心起驅獸出林樊一戰波委
燄再戰火燎原戰訖天下定號之為軒轅自是豈無競
𤨏細不復言其次有龍競競渡龍之門龍門浚如瀉淙
射不可援赤鱗化時至唐突鰭鬛掀乘風瞥然去萬里
黃河翻接瞬電烻出微吟霹靂喧傍瞻曠宇宙俯瞰卑
崑崙庶類咸在下九霄行易捫倏辭蛙黽穴遽(一作遞)排
天帝閽迴悲曝鰓者未免鯨鯢吞帝命澤諸夏不棄蟲
與昆隨時布膏露稱物施厚恩草木霑我潤豚魚望我
蕃嚮來同競輩豈料由我存壯哉龍競渡一競身獨尊
捨此皆蟻鬭競舟何足論
寺院新竹
寳地琉璃坼紫苞琅玕踴亭亭巧於削一一大如拱冰
碧林外寒峯巒眼前聳槎枒矛戟合屹仡龍蛇動煙泛
翠光流歲餘霜彩重風朝竿籟過雨夜鬼神恐佳色有
鮮妍脩莖無擁腫節高迷玉鏃籜綴疑花捧詎必太山
根本自仙壇種誰令植幽壤復此依閒冗居然霄漢姿
坐受籓籬壅噪集勌鴟烏炎昏繁蠛蠓未遭伶倫聽非
安子猷寵威鳳來有時虛心豈無奉
詶別致用
風行自委順雲合非有期神哉心相見無眹安得離我
有懇憤志三十無人知修身不言命謀道不擇時逹則
濟億兆窮亦濟毫氂濟人無大小誓不空濟私研幾未
淳熟與世忽參差意氣一為累猜仍良巳隨昨來竄荆
蠻分與平生隳那言返為遇獲見心所竒一見肺肝盡
坦然無滯疑感念交契定淚流如斷縻此交定生死非
為論盛衰此契宗會極非謂同路岐君今虎在押我亦
鷹就羈馴養保性命安能奮殊姿玉色深不變井水撓
不移相看各年少未敢深自悲
竹部(石首縣界)
竹部竹山近歲伐竹山竹伐竹歲亦深深林隔深谷朝
朝冰雪行夜夜豺狼宿科首霜斷蓬枯形燒(去聲)餘木一
束十餘莖千錢百餘束得錢盈千百得粟盈斗斛歸來
不買食父子分半菽持此欲何為官家歲輸促我來荆
門掾寓食公堂肉豈惟遍妻孥亦以及僮僕分爾有限
資飽我無端腹媿爾不復言爾生何太蹙
賽神
楚俗不事事巫風事妖神事妖結妖社不問疎與親年
年十月暮珠稻欲垂新家家不歛穫賽神無富貧殺牛
貰官酒椎鼓集頑民喧闐里閭隘兇酗日夜頻歲暮雪
霜至稻珠隨隴湮吏來官稅迫求質倍稱緡貧者日消
鑠富亦無倉囷不謂事神苦自言誠不眞岳陽賢刺史
念此為俗屯未可一朝去俾之為等倫粗許存習俗不
得呼黨人但許一日澤不得月與旬吾聞國僑理三年
名乃振巫風燎原久未必憐徙薪我來歌此事非獨歌
政仁此事四鄰有亦欲聞四鄰
競舟
楚俗不愛力費力為競舟買舟俟一競競歛貧者賕年
年四五月蠒實麥小秋積水堰堤壊拔秧蒲稗稠此時
集丁壯習競南畝頭朝飲邨社酒暮椎鄰舍牛祭船如
祭祖習競如習讐連延數十日作業不復憂君侯饌良
吉會客陳膳羞畫鷁四來合大競長江流建標明取舍
勝負死生求一時讙呼罷三月農事休岳陽賢刺史念
此為俗疣習俗難盡去聊用去其尤百船不留一一競
不滯留自為里中戲我亦不寓遊吾聞管仲教沐樹懲
墮遊節此淫競俗得為良政不我來歌此事非獨歌此
州此事數州有亦欲聞數州
茅舍
楚俗不理居居人盡茅舍茅苫竹梁棟茅疎竹仍罅邊
緣隄岸斜詰屈檐楹亞籬落不蔽肩街衢不容駕南風
五月盛時雨不來下竹蠧茅亦乾迎風自焚灺防虞集
鄰里巡警勞晝夜遺燼一星然連延禍相嫁號呼憐榖
帛奔走伐桑柘舊架巳新焚新茅又初架前日洪州牧
(韋大夫丹)念此常嗟訝牧民未及久郡邑紛如化峻邸儼相
望飛甍遠相跨旗亭紅紛泥佛廟青鴛瓦(去聲)斯事纔未
終斯人久云謝有客自洪來洪民至今藉惜其心太亟
作役(一作後)無容暇臺觀亦己多工徒稍冤咤我欲他郡
長三時務耕稼農收次邑居先室後臺榭啓閉既及期
公私亦相借度材無強略庀役有定價不使及僭差粗
得禦寒夏火至殊陳鄭人安極嵩華誰能繼此名名流
襲蘭麝五袴有前聞斯言我非詐
後湖
荆有泥濘水在荆之邑郛郛前水在後謂之為後湖環
湖十餘里歲積潢與汚臭腐魚鼈死不植菰與蒲鄭公
理三載(嚴司空綬)其理用喣愉歲稔民四至隘㕓亦隘衢公
乃署其地為民先矢謨人人儻自為我亦不庀徒下里
得聞之各各相俞俞提攜翁及孫捧戴婦與姑壯者負
礫石老亦捽茅芻斤磨片片雪椎隱連連珠朝餐布庭
落夜宿完戶樞鄰里近相告親戚遠相呼鬻者自為鬻
酤者自為酤雞犬豐中市人民岐下都百年廢滯所一
旦奥浩區我實司水土得為官事無人言賤事貴貴直
不貴諛此實公所小安用歌袴襦答云潭及廣以至鄂
與吳萬里盡澤國居人皆墊濡富者不容蓋貧者不庇
軀得不歌此事以我為楷模
八駿圖詩(并序)
良馬無世無之然而終不得與八駿並名何也吾
聞八駿日行三萬里夫車行三萬里而無毁輪壞
轅之患盖神車者(一作人)行三萬里而無喪精褫魄
之患亦神之人也無是三神而得是八馬乃破車
掣御躓人之乘也世焉用之今夫畫古者畫馬而
不畫車馭不畫所以乘馬者是不知夫古者也予
因作詩以辯之
穆滿志空闊將行九州野神馭四來歸天與八駿馬龍
種無凡性龍行無暫捨朝辭扶桑底暮宿崑崙下鼻息
吼春雷蹄聲裂寒瓦尾掉滄波黑汗染白(一作浮)雲赭華
輈本修密翠蓋尚妍冶御者腕不移乘者寐不假車無
輪扁斲轡無王良把雖有萬駿來誰是敢騎者
畫松
張璪畫古松往往得神骨翠帚掃春風枯龍戞寒月流
傳畫師輩竒態盡埋没纖枝無蕭灑頑榦空突兀乃悟
埃塵心難狀煙霄質我去淅陽山深山看眞物
遣興十首
始見棃花房坐對棃花白行看棃葉青巳復棃葉赤嚴
霜九月半危蔕幾時客況有高高原秋風四來迫
莫厭夏日長莫愁冬日短欲識短復長君看寒又暖城
中百萬家冤哀雜絲管草沒奉誠園軒車昔曾滿
孤竹迸荒園誤與蓬麻列久擁蕭蕭風空長高高節嚴
霜蕩羣穢蓬斷麻亦折獨立轉亭亭心期鳳皇別
豔豔翦紅英團團削翠莖託根在褊淺因依泥滓生中
有合歡蘂池枯難遽呈凉宵露華重低徊當月明
晩荷猶展卷早蟬遽蕭嘹露葉行巳重況乃江風搖炎
夏火再伏清商暗回飇寄言抱志士日月東西跳
買馬買鋸牙買犢買破車養禽當養鶻種樹先種花人
生負俊健天意與光華莫學蚯蚓輩食泥近土涯
愛直莫愛夸愛疾莫愛斜愛謨莫愛詐愛施莫愛奢擇
才不求備任物不過涯用人如用已理國如理家
㸌㸌刀刃光彎彎弓面張入水斬犀兕上山(一作入山)椎(一作)
(摧)虎狼里中無老少喚作癲兒郎一日風雲(一作雨)會横
行(一作金)歸故鄕
團團規内星未必明如月託迹近北辰周天無淪沒老
人在南極地遠光不發見則夀聖明願照高高闕
河清諒嘉瑞(是歲黃河清)吾帝眞聖人時哉不我夢此時為
廢民光陰本跳躑功業勞苦辛一到江陵郡三年成去
塵
野節鞭
神鞭鞭宇宙玉鞭鞭騏驥緊綛野節鞭本用鞭贔屭使
君鞭甚長使君馬亦利司馬竝馬行司馬馬顦顇短鞭
不可施疾步無由致使君駐馬言願以長鞭遺此遺不
尋常此鞭不容易金堅無繳繞玉滑無塵膩青蛇坼生
石不剌山阿地烏龜旋眼斑不染江頭淚長看雷雨痕
未忍駑駘試持用換所持無令等閒棄答云君何竒贈
我君所貴我用亦不凡終身保明義誓以鞭姦頑不以
鞭蹇躓指撝狡兔蹤□撻怪(平聲)龍睡惜令寸寸折節節
不虛墜因作換鞭詩詩成謂同志而我得聞之笑君年
少意安用換長鞭鞭長亦奚為我有鞭尺餘泥抛風雨
漬不擬閒贈行唯將爛誇醉春來信馬頭欵緩花前轡
願我遲似攣饒君疾如翅
御定全唐詩卷三百九十八
