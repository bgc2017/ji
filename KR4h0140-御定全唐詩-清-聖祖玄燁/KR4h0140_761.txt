欽定四庫全書
御定全唐詩卷七百六十一
徐光溥(一作浦)
徐光溥蜀人事孟知祥為觀察判官知祥稱尊號進翰
林學士後主㫤時拜中書侍郎同平章事詩二首
題黃居寀秋山圖(第十七句缺一字)
天與黃筌藝竒絶筆精廻感重瞳悦運思潛通造化工
揮毫定得神仙訣秋来奉詔寫秋山寫在輕綃數幅間
高低向背無遺勢重巒疊嶂何孱顔目想心存妙尤極
研巧覈能状不得珍禽異獸皆自馴竒花怪木非因植
﨑嶇石磴絶遊蹤薄霧冥冥藏半峰娑蘿掩映迷仙洞
薜荔纍垂繳古松月檻參橋闕僧老坐搘笻屈原江上
嬋娟竹陶潛籬下芳菲菊良宵祗恐鷓鴣啼晴波但見
鴛鴦浴暮煙羃羃鏁村塢一葉扁舟横野渡颯颯白蘋
欲起風黯黯紅蕉猶帶雨曲沼芙蓉香馥郁長汀蘆荻
花&KR0034;蓛雁過孤峰帖遠青鹿傍小溪飲殘綠秋山秀兮
秋江静江光山色相輝映雪迸飛泉濺釣磯雲分落葉
擁樵徑張璪松石徒稱竒邊鸞花鳥何足窺白旻鷹逞
凌風勢薛稷鶴誇警露姿方原畫山空巉巖峭壁枯槎
人見嫌孫位畫水多洶湧驚湍怒濤人見恐若教對此
定妍媸必定伏膺懷愧悚再三展向冕旒側便是移山
回磵力大李小李滅聲華獻之愷之無顔色髣髴垂綸
渭水濱吾皇覩之思良臣依稀荷鍤傅巖野吾皇覩之
求賢者從兹仄展復懸旌宵衣旰食安天下才當老人
星應候願與南山俱獻夀微臣稽首貢長歌丹青景化
同天和
同劉侍郎詠笋
迸出班犀數十株更添幽景向蓬壺出来似有凌雲勢
用作丹梯得也無
歐陽烱(一作廻)
歐陽烱益州華陽人少事王衍為中書舍人孟㫤時拜
翰林學士歴門下侍郎平章事後從㫤歸宋詩六首
貫休應夢羅漢畫歌(一作禪月大師歌)
西嶽高僧名貫休孤情峭拔凌清秋天教水墨畫羅漢
魁岸古容生筆頭時捎大絹泥高壁閉目焚香坐禪室
忽然夢裏見真儀脫下(一作去)袈裟點神筆高握(一作擡)節
腕當空擲窸窣毫端任狂逸逡廵便是兩三軀不似畫
工虛費日怪石安拂嵌復枯真僧列坐連跏趺形如瘦
鶴精神健頂似伏犀頭骨麤倚松根傍巖縫曲錄腰身
長欲動看經弟子擬聞聲瞌睡山童疑有夢不知夏臘
幾多年一手搘頥偏袒肩口開或若共人語身定復疑
初坐禪案前臥象低垂鼻崖畔戲猨斜展臂芭蕉花裏
刷輕紅苔蘚文中暈深翠硬笻杖矮松床雪色眉毛一
寸長繩開梵夾兩三片線補衲衣千萬行林間亂葉紛
紛墮一印殘香斷煙火皮穿木屐不曾拖笋織蒲團鎮
長坐休公休公逸藝無人加(一作偕)聲譽喧喧遍海涯五
七字句一千首大小篆書三十家唐朝歴歴多名士蕭
子雲兼吳道子若將書畫比休公只恐當時浪生死休
公休公始自江南来入秦於今到蜀無交親詩名畫手
皆竒絶覻你凡人爭是人(一作事事精)瓦棺寺裏維摩詰舍
衛城中辟支佛若將此畫比量看總在人間為第一
題景煥畫應天寺壁天王歌
錦城東北黃金地故跡何人興此寺白眉長老重名公
曾識會稽山處士寺門左壁圖天王威儀部從来何方
鬼神怪異滿壁走當簷颯颯生秋光我聞天王分理四
天下水晶宫殿琉璃瓦綵仗時驅狒□装金鞭頻策騏
驎馬毗沙大像何光輝手擎巨塔凌雲飛地神對出寶
缾子天女倒披金縷衣唐朝說著名公畫周昉毫端善
圖寫張僧繇是有神人吳道子稱無敵者竒㦲妙手傳
孫公能如此地留神蹤斜窺小鬼怒雙目直倚越狼高
半胷寶冠動總生威容趨蹌左右来傾恭臂横鷹爪尖
纖利腰纏虎皮斑剥紅飄飄但恐入雲中步驟還疑歸
海東蟒蛇拖得渾身墮精魅搦来雙眼空當時此藝實
難有鎮在寶坊稱不朽東邊畫了空西邊留與後人教
敵手後人見者皆心驚盡為名公不敢爭誰知未滿三
十載或有異人来間生匡山處士名稱樸頭骨高竒連
五嶽曾持象簡累為官又有蛇珠常在握昔年長老遇
竒蹤今日門師識景公興来便請泥高壁亂槍筆頭如
疾風逡廵隊仗何顛逸散漫竒形皆湧出交加器械滿
虛空兩面或然如闘敵聖王怒色覽東西劒刅一揮皆
整齊腕頭獅子咬金甲脚底夜义擊絡鞮馬頭壮健多
筋節烏觜彎環如屈鐵遍身蛇虺亂縱横遶頷髑髏乾
孑裂眉麤眼䜿髮如錐怪異令人不可知科頭巨卒欲
生鬼半面女郎安小兒况聞此寺初興置地脉沈沈當
正氣如何請得二山人下筆咸成千古事君不見明皇
天寶年畫龍致雨非偶然包含萬象藏心裏變現百般
生眼前後来畫品列名賢唯此二人堪比肩人間是物
皆求得此樣欲於何處傳嘗憂壁底生雲霧揭起寺門
天上去
漁父歌二首
擺脫塵機上釣船免教榮辱有流年無繫絆沒愁煎湏
信船中有散仙
風浩寒溪照膽明小君山上玉蟾生荷露墜翠煙輕撥
剌遊魚幾處(一作個)驚
大遊仙詩(一作歐陽炳)
赤城霞起武陵春桐柏先生解守真白石橋高曾縱步
朱陽館静每存神囊中隱訣多仙術肘後方書濟俗人
自領蓬莱都水監只憂滄海變成塵
楊柳枝
軟碧搖煙似送人映花時把翠蛾嚬青青自是風流主
慢颯金絲待洛神
句
古人重到今人愛萬局都無一局同(賦棋陽見韻語秋)
劉義度
劉義度後蜀工部侍郎詩一首
感懷詩
昨日方髽髻如今滿頷髯紫閣無心戀青山有意潛
劉羲叟
劉羲叟後蜀翰林學士詩一首
同徐學士詠笋
徐徐出土非人種枝葉難投日月壺為是因緣生此地
從他長飬譬如無
詹敦仁
詹敦仁字君澤固始人初隱仙遊後為清溪令詩六首
復留侯從效問南漢劉巖改名龑字音義
伏羲初畫卦蒼氏乃製字點畫有偏旁隂陽貴協比古
者不嫌名周公始稱諱始諱猶未酷後習轉多忌或援
他代易或變文廻避濫觴久滋蔓傷心日益熾孫休命
子名吳國尊王意[雨單]&KR1342;&KR0034;&KR0034;僻&KR0008;昷&KR0034;&KR0034;異梁復踵巳
非時亦迹舊事&KR0008;杰自其一蜀闖是其二鄙㦲化䁈名
陋矣&KR0146;䵎義大唐有天下武后擁神器私制迄無取古
音實相類□□□囝星□□□□□□圀及曌□作史
難詳備唐祚值傾危劉龑懷僭偽吁嗟毒蛟輩睥睨飛
龍位龑巖雖同音形軆殊乖致廢學愧未弘来問辱不
棄竒字難雄博摛文伏韓智因誦鄙所聞敢布諸下吏
柳堤詩(并序一序内缺字)
夫柳之性斷根插地遂有生意越一二年而籠晴
蔽隂矣予不知天地生物之心且得以為負耒息
耕之便焉况是木刪之則枝葉倍長剪之則芽蘖
滋多又得以供火㸑之用焉時方春也綠染方勻
柔絲裊風攪詩腸之百結宜吾一詠而一觴也春
云暮矣雪絮飛毬悠揚遠近嘆人生之聚散宜閒
居而自適也於是秉耒就耕書横牛角鋤且帶經
或偃息乎繁隂之下開卷自得悠然而樂雖盛夏
溽暑白扇可置風(闕)是快則是柳之繁茂不謂無
庇物之效也俄而涼飇颯至一葉驚秋露滴疎枝
月篩淡影放出千巖霽色静籠數頃黃雲覺歲月
以驚心嘆年華之暗度雨雪飄飄未春而絮青山
改色覺老其容既當收歛暇餘廼且呼童削其繁
冗伐其朽蠧夫插柳之效予既兩資其利泚筆綴
字以示後人使知予插柳之意不為徒耳仍記之
以詩曰
種稻三十頃種柳百餘株稻可供飦粥柳可㸑庖廚息
耒柳隂下讀書稻田隅以樂堯舜道同是耕莘夫
勸王氏入貢寵予以官作辭命篇
爭霸圖王事總非中原失統可傷悲往来賓主如郵傳
勝負干戈似局棋周粟縱榮寧忍食葛廬頻顧謾勞思
江山有待早歸去好向鷦林擇一枝
余遷泉山城留侯招遊郡圃作此
當年巧匠製茅亭臺館翬飛匝郡城萬竈貔貅戈甲散
千家羅綺管弦鳴柳腰舞罷香風度花臉粧勻酒暈生
試問亭前花與柳幾番衰謝幾番榮
留侯受南唐節度使知郡事辟予為屬以詩謝
之
晉江江畔趁春風耕破雲山幾萬重雨足一犂無外事
使君何啻五侯封
遣子訪劉乙
掃石耕山舊子真布衣草履自随身石崖壁立題詩處
知是當年鳳閣人
詹琲
詹琲敦仁子勸陳洪進納土歸隱鳳山詩三首
永嘉亂衣冠南渡流落南泉作憶昔吟
憶昔永嘉際中原板蕩年衣冠墜塗炭輿輅染腥膻國
勢多危厄宗人苦播遷南来頻灑淚渴驥每思泉
癸卯閩亂從弟監察御史敬凝迎仕别作
一别幾經春棲遲晉水濱鶺鴒長在念鴻雁忽来賓五
斗嫌腰折朋山刺眼新善辭如復我四海五湖身
追和秦隱君辭薦之韻上陳侯乞歸鳳山(第八句缺)
(一字)
誰言悦口是甘肥獨酌鵝兒噉翠微蠅利薄於青紙扇
羊裘煖甚紫羅衣心隨倦鳥甘棲宿目送征鴻遠奮飛
擊壤太平朝野客鳳山深處(闕)生輝
幸夤遜
幸夤遜䕫州雲安監人(一云成都人)仕後蜀為翰林學士工
部侍郎隨昶入宋詩一首
雲
因登巨石知来處勃勃元生綠蘚痕静即等閒藏草木
動時頃刻遍乾坤横天未必朋元惡捧日還曾瑞至尊
不獨朝朝在巫峡楚王何事謾勞魂
句
苦教作鎮居中國争得泥金在泰山(岷山雜見吟窗錄)纔聞
暖律先偷眼既待和風始展眉(柳)蒙君知重惠瓊實
薄起金刀釘玉深嚼處春冰敲齒冷嚥時雪液沃心
寒(梨文以上見事類聚)深粧玉瓦平無壠亂拂蘆花細有聲
(雪)日回禽影穿疎木風遞猨聲入小樓
丁元和
丁元和後蜀時人詩一首
詩
九重天子人中貴五等諸侯閫外尊争似布衣雲水客
不將名字挂乾坤
張立(一作玄)
張立新津人李昊嘗薦之孟昶不赴自號皂江漁翁詩
二首
詠蜀都城上芙蓉花
四十里城花發時錦囊高下照坤維雖粧蜀國三秋色
難入豳風七月詩
又詠
去年今日到成都城上芙蓉錦繡舒今日重来舊遊處
此花顦顇不如初
句
朝廷不用憂巴蜀稱覇何曾是蜀人(初唐明宗徙蜀豪傑入洛賦)
御定全唐詩卷七百六十一
