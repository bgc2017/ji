欽定四庫全書
御定全唐詩卷四百五十五
白居易
讀老子
言者不如(一作知)知者默此語吾聞扵老君若道老君是
知者緣何自著五千文
讀莊子
莊生齊物同歸一我道同中有不同遂性逍遥雖一致
鸞凰終校勝蛇蟲(萬首絶句作去國辭家謫異方中心自怪少憂傷為尋莊子知歸處認得)
(無何是本鄉)
讀禪經
須知諸相皆非相若住無餘却有餘言下忘言一時了
夢中說夢兩重虚空花豈得兼求果陽(一作物)燄如何更
覓魚攝動是禪禪是動不禪不動即如如
感興二首
吉凶禍福有来由但要深知不要憂只見火光燒潤屋
不聞風浪覆虚舟名為公器無多取利是身災合少求
雖異匏瓜難不食大都食足早宜休
魚能深入寧憂釣鳥解高飛豈觸羅熱處先争炙手去
悔時其奈噬臍何尊前誘得猩猩血幕上偷安鷰鷰窠
我有一言君記取世間自取苦人多
問鶴
烏鳶争食雀争窠獨立池邊風雪多盡日蹋冰翹一足
不鳴不動意如何
代鶴荅
鷹爪攫雞雞肋折鶻拳蹵雁雁頭垂何如斂翅水邊立
飛上雲松棲稳枝
閒卧(一作居)有所思二首
向夕搴簾卧枕琴微凉入戶起開襟偶因眀月清風夜
忽想遷臣逐客心何處投荒初恐懼誰人繞澤正悲吟
始知洛下分司坐一日安閒直萬金
權門要路是(一作足)身災散地閒居少禍胎今日憐君嶺
南去當時笑我洛中来蟲全性命緣無毒木盡天年為
不才大抵吉凶多自致李斯一去二疎迴
喜閒
蕭灑伊嵩下優游黃綺間未曾一日悶已得六年閒魚
鳥為徒侶煙霞是往還伴僧禪閉目迎客笑開顔興發
宵遊寺慵時晝掩關夜来風月好悔不宿香山
詩酒琴人例多薄命予酷好三事雅當此科而
所得已多為幸斯甚偶成狂詠聊寫媿懷
愛琴愛酒愛詩客多賤多窮多苦辛中散步兵終不貴
孟郊張籍過扵貧一之已歎關扵命三者何堪併在身
只合飄零隨草木誰教凌厲出風塵榮名厚禄二千石
樂飲閒遊三十春何得無厭時咄咄猶言薄命不如人
寄眀州于駙馬使君三絶句
有花有酒有笙歌其奈難逢親故何近海饒風春足雨
白鬚太守悶時多
平陽音樂隨都尉留滯三年在浙東吳越聲邪無法用
莫教偷入管弦中
何郎小妓歌喉好嚴老呼為一串珠(嚴尚書與于駙馬詩云莫惜歌喉一)
(串珠)海味腥鹹損聲氣聽看猶得斷腸無
閒卧
薄食當齋戒散班同隐淪佛容為弟子天許作閒人唯
置牀臨水都無物近身清風散髮卧兼不要紗巾
春早秋初因時即事兼寄浙東李侍郎
春早秋初晝夜長可憐天氣好年光和風細動簾帷暖
清露微凝枕簟凉窗下曉眠初減被池邊晩坐乍移牀
閒從蕙草侵階綠静任槐花滿地黃理曲管弦聞後院
熨衣燈火映深房四時新景(一作境)何人别遥憶多情李
侍郎
新秋喜涼
過得炎蒸月尤宜老病身衣裳朝不潤枕簟夜相親樓
月纖纖早波風褭褭新光陰與時節先感是詩人
初夏閒吟兼呈韋賓客
孟夏清和月東都閒散官體中無病痛眼下未飢寒世
事聞常悶交遊見即歡杯觴留客切妓樂取人寬雪鬢
隨身老雲心著處安此中殊有味試說向君看
哭崔二十四常侍(崔好酒放歌忘懷生死知疾不起自為誌文)
貂冠初别九重門馬鬛新封四尺墳薤露歌詞非白雪
旌銘官爵是浮雲伯倫每置隨身鍤元亮先(一作初)為自
祭文莫道高風無繼者一千年内有崔君
奉酬侍中夏中雨後遊城南莊見示八韻
島樹間林巒雲收雨氣殘四山嵐色重五月水聲寒老
鶴兩三隻新篁千萬竿化成天竺寺移得子陵灘心覺
閒彌貴身緣健更歡帝將風后待人作謝公看甪里年
雖老高陽興未闌佳晨不見召争免趁杯盤(来詩云何處趁杯盤)
送兖州崔大夫駙馬赴鎮(唐人絶句作送崔駙馬赴兖州)
戚里誇為賢駙馬儒家認作好詩人魯侯不得辜風景
沂水年年有暮春
少年問
少年怪我問如何何事朝朝醉復歌號作樂天應不錯
憂愁時少樂時多
問少年
千首詩堆青玉案十分酒寫白金盂迴頭却問諸年少
作箇狂夫得了無
代琵琶弟子謝女師曹供奉寄新調弄譜
琵琶師在九重城忽得書来喜且驚一紙展看非舊譜
四弦翻出是新聲蕤賓掩抑嬌多怨散水玲瓏峭更清
珠顆淚霑金捍撥紅妝弟子不勝情(蕤賓散水皆新調名)
代林園戲贈(裵侍中新修集賢宅成池館甚盛數往遊宴醉歸自戲耳)
南院今秋遊宴少西坊近日往来頻假如宰相池亭好
作客何如作主人
戲荅林園
豈獨西坊来往頻偷閒處處作遊人衡門雖是棲遲地
不可終朝鏁老身
重戲贈
集賢池館從他盛履道林亭勿自輕往往歸来嫌窄小
年年為主莫無情
重戲荅
小水低亭自可親大池高館不關身林園莫妬裵家好
憎故憐新豈是人
早秋登天宮寺閣贈諸客
天宮閣上醉蕭辰絲管閒聽酒慢巡為向涼風清景道
今朝屬我兩三人
暁上天津橋(一作閣)閒望偶逢盧郎中張員外攜
酒同傾
上陽宫裏暁鐘後天津橋頭殘月前空闊境疑非下界
飄颻身似在寥天星河隐映初生日樓閣蔥蘢半出煙
此處相逢傾一醆始知地上有神仙
八月十五日夜同諸客翫月
月好共傳唯此夜境閒皆道是東都嵩山表裏千重雪
洛水高低兩顆珠清景難逢宜愛惜白頭相勸強歡娛
誠知亦有来年會保得晴眀強健無
對晩開夜合花贈皇甫郎中
移晩校一月花遲過半年紅開杪秋日翠合欲昏天白
露滴未(一作不)死涼風吹更鮮後時誰肯頋唯我與君憐
醉遊平泉
狂歌箕踞酒尊前眼不看人面向天洛客最閒唯有我
一年四度到平泉
題贈平泉韋徵君拾遺
箕潁千年後唯君得古風位留丹陛上身入白雲中躁
静心相背高低跡不同籠雞與梁燕不信有冥鴻
酬皇甫郎中對新菊花見憶
愛菊高人吟逸韻悲秋病客感衰懷黃花助興方攜酒
紅葉添愁正滿階居士葷腥今已斷仙郎杯杓為誰排
媿君相憶東籬下擬廢重陽一日齋
夜宴醉後留獻裵侍中
九燭臺前十二姝主人留醉任歡娛翩翻舞䄂䨇飛蝶
宛轉歌聲一索珠坐久欲醒還酩酊夜深初散又踟蹰
南山賓客東山妓此會人間曾有無
和韋庶子遠坊赴宴未夜先歸之作兼呈裵員
外(員外亦愛先逃歸)
促席留歡日未曛遠坊歸思已紛紛無妨按轡行乘月
何必逃杯走似雲銀燭忍(一作忽)抛楊柳曲金鞍潜送石
榴裙到時常晩歸時早笑樂三分校一分
集賢池荅侍中問
主人晩入皇城宿問客裵回何所須池月幸閒無用處
今宵能借客遊無
楊柳枝二十韻(并序)
楊柳枝洛下新聲也洛之小妓有善歌之者詞章
音韻聽可動人故賦之
小妓攜桃葉新聲蹋柳枝妝成剪燭後醉起舞衫時繡
履嬌行緩花筵笑上遲身輕委迴雪羅薄透凝脂笙引
簧頻煖筝催柱數移樂童翻怨調才子與妍詞便想人
如樹先將髮比絲風條搖兩帶煙葉貼雙眉口動櫻桃
破鬟低翡翠垂枝柔腰嫋娜荑嫩手葳蕤唳鶴晴呼侶
哀猨夜呌兒玉敲音歴歴珠貫字纍纍袖為收聲點釵
因赴節遺重重遍頭别一一拍心知塞北愁攀折江南
苦别離黃遮金谷岸綠映杏園池春惜芳華好秋憐顔
(一作翠)色衰取来歌裏唱勝向笛中吹曲罷那能别情多
不自持纏頭無别物一首斷腸詩
荅皇甫十郎中秋深酒熟見憶
煙景冷蒼茫秋深夜夜霜為思池上酌先覺甕頭香未
暇傾巾漉還應染指嘗醍醐慙氣味琥珀讓晶光若許
陪歌席須容散道場月終齋戒畢猶及菊花黃
老去
老去媿妻兒冬来有勸詞煖寒從飲酒衝冷少吟詩戰
勝心還壮齋勤體校羸由来世間法損益合相隨
送宗實上人遊江南
忽辭洛下緣何事擬向江南住幾時每過渡(一作船)頭應
(一作傷)問法無妨菩薩是船師
和同州楊侍郎誇柘枝見寄
細吟馮翊使君詩憶作餘杭太守時君有一般輸我事
柘枝看校十年遲
冬初酒熟二首
霜繁脆庭柳風利剪池何月色曉彌苦鳥聲寒更多秋
懷久寥落冬計又如何一甕新醅酒萍浮春水波
酒熟無来客因成獨酌謠人間老黃綺地上散松喬忽
忽醒還醉悠悠暮復朝殘年多少在盡付此中銷
送姚杭州赴任因思舊遊二首
與君細話杭州事為我留心莫等閒閭里固宜勤撫恤
樓臺亦要數躋攀笙歌縹緲虛空裏風月依稀夢想間
且喜詩人重管領遥飛一醆賀江山
渺渺錢唐路幾千想君到後事依然静逢竺寺猨偷橘
閒看蘇家女採蓮故妓數人憑問訊新詩兩首倩留傳
舍人雖健無多興老挍當時八九年(杭民至今呼余為白舍人)
寄李相公
漸老只謀歡雖貧不要官唯求造化力試為駐春看
冬日平泉路晩歸
山路難行日易斜煙村霜樹欲棲鵶夜歸不到應閒事
熱飲三杯即是家
利仁北街作
草色斑斑春雨晴利仁坊北面西行踟蹰立馬緣何事
認得張家歌吹聲
洛陽堰閒行
洛陽堰上新晴日長夏門前欲暮春遇酒即沽逢樹歇
七年此地作閒人
過永寧
村杏野桃繁似雪行人不醉為誰開頼逢山縣盧眀府
引我花前勸一杯
往年稠桑曾喪白馬題詩廳壁今来尚存又復
感懷更題絶句
路傍埋骨蒿草合壁上題詩塵蘚生馬死七年猶悵望
自知無乃太多情
羅敷水
野店東頭花落處一條流水號羅敷芳魂豓骨知何處
春草茫茫墓亦無
路逢青州王大夫赴鎮立馬贈别
大旆擁金羈書生得者稀何勞問官職豈不見光輝赫
赫人争看翩翩馬欲飛不期(一作欺)前歲尹駐節語依依
(前年春余為河南尹王為少尹)
和楊同州寒食乾坑會後聞楊工部欲到知予
與工部有宿酲
夜飲歸常晩朝眠起更遲舉頭中酒後引手索茶時拂
枕青長袖欹簮白接䍦宿酲無興味先是肺神知
和劉汝州酬侍中見寄長句因書集賢坊勝事
戲而問之
洛川汝海封畿接履道集賢来往頻一復時程雖不遠
百餘步地更相親(汝去洛程一宿履道集賢兩宅相去一百三十步)朱門陪宴
多投轄青眼留歡任吐茵聞道郡齋還有酒花前月下
對何人
池上二絶
山僧對棋坐局上竹陰清映竹無人見時聞下子聲
小娃撑小艇偷採白蓮迴不解藏蹤跡浮萍一道開
白羽扇
素是自然色圓因裁製功颯如松起籟飄似鶴翻空盛
夏不銷雪終年無盡風引秋生手裏藏月入懷中麈尾
斑非疋蒲葵陋不同何人稱相對清瘦白鬚翁
五月齊戒罷冥徹樂聞韋賓客皇甫郎中飲會
亦稀又知欲攜酒饌出齋先以長句呈謝
妓房匣鏡滿紅埃酒庫封瓶生綠苔居士爾時緣護戒
車公何事亦停杯散齋香火今朝散開素盤筵後日開
隨意往還君莫怪坐禪僧去飲徒来
閒園獨賞(因夢得所寄蜂鶴之詠因成此篇以和之)
午後郊園静晴来景物新雨添山氣色風借水精神永
日若為度獨遊何所親仙禽狎君子芳樹倚佳人蟻鬭
王争肉蝸移舍逐身蝶雙知伉儷蜂分見君臣蠢蠕形
雖小逍遥性即均不知鵬與鷃相去幾微塵
種柳三詠
白頭種松桂早晩見成林不及栽楊柳眀年便有陰春
風為催促副取老人心
從君種楊柳夹水意如何凖擬三年後青絲拂綠波仍
教小樓上對唱柳枝歌
更想五年後千千條麴塵路傍深映月樓上闇藏春愁
殺閒遊客聞歌不見人
偶吟
好官病免曾三度散地歸休已七年老自退閒非世棄
貧蒙強健是天憐韋荆南去留春服王侍中来乞酒錢
便得一年生計足與君美食復甘眠
池上即事
移牀避日依松竹解帶當風挂薜蘿鈿砌池心綠蘋合
粉開花面白蓮多久陰新霽宜絲管苦熱初涼入綺羅
家醖瓶空人客絶今宵争奈月眀多
南塘暝興
水色昏猶白霞光闇漸無風荷搖破扇波月動連珠蟋
蟀啼相應鴛鴦宿不孤小僮頻報夜歸步(一作路)尚踟蹰
小宅
小宅里閭接疎籬雞犬通渠分南巷水窗借北家風庾
信園殊小陶潜屋不豐何勞問寬窄寬窄在心中
諭親友
適情處處皆安樂大抵園林勝市朝煩閙榮華猶易過
優閒福禄更難銷自憐老大宜疎散却被交親歎寂寥
終日相逢不相見兩心相去一何遥
龍門送别皇甫澤州赴任韋山人南遊
隼旟歸洛知何日鶴駕還嵩莫過春惆悵香山雲水冷
眀朝便是獨遊人
劉蘇州寄釀酒糯米李浙東寄楊柳枝舞衫偶
因嘗酒試衫輙成長句寄謝之
柳枝謾蹋試雙袖桑落初香嘗一杯金屑醅濃吳米釀
銀泥衫稳越娃裁舞時已覺愁眉展醉後仍教笑口開
慙媿故人憐寂寞三千里外寄歡来
詔授同州刺史病不赴任因詠所懷
同州慵不去此意復誰知誠愛俸錢厚其如身力衰可
憐病判案何似醉吟詩勞逸懸相遠行藏決不疑徒煩
人勸諫只合自尋思白髮来無限青山去有期野心惟
怕閙家口莫愁飢賣却新昌宅聊充送老資
寄楊六侍郎(時楊初授戶部予不赴同州)
西戶最榮君好去左馮雖稳我慵来秋風一筯鱸魚鱠
張翰搖頭喚不迴
韋七自太子賓客再除祕書監以長句賀而餞
之(韋往年嘗與予同為祕監)
離筵莫愴且同歡共賀新恩拜舊官屈就商山伴麋鹿
好歸芸閣狎鵷鸞落星石上蒼苔古畫鶴廳前白露寒
老監姓名應(一作題)在壁相思試為拂塵看
酒熟憶皇甫十
新酒此時熟故人何日来自從金谷别不見玉山頽疎
索柳花盌寂寥荷葉杯今冬問氊帳雪裏為誰開
九年十一月二十一日感事而作(其日獨遊香山寺)
禍福茫茫不可期大都早退似先知當君白首同歸日
是我青山獨往時顧索素琴應不暇憶牽黃犬定難追
麒麟作脯龍為醢何似泥中曳尾龜
即事重題
重裘暖帽寬氊履小閣低窗深地爐身稳心安眠未起
西京朝士得知無
將歸渭村先寄舍弟
一年年覺此身衰一日日知前事非詠月嘲風(一作花)先
要減登山臨水亦宜稀子平嫁娶貧中畢元亮田園醉
裏歸為報阿連寒食下與君釀酒掃柴扉
看嵩洛有歎
今日看嵩洛迴頭歎世間榮華急如水憂患大扵山見
苦方知樂經忙始愛閒未聞籠裏鳥飛出肯飛還
詠懷
隨緣逐處便安閒不入(一作住)朝廷不住(一作入)山心似虛
舟浮水上身同宿鳥寄林間尚平㛰嫁了無累馮翊符
章封却還(時阿羅初嫁及同州官吏放歸)處分貧家殘活計匹(一作正)如
身後莫相關
詠老贈夢得
與君俱老也自問老何如眼澀夜先卧頭慵朝未梳有
時扶杖出盡日閉門居嬾照新磨鏡休看小字書情扵
故人重迹共少年疎唯是閒談興相逢尚有餘
御定全唐詩卷四百五十五
