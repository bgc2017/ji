欽定四庫全書
御定全唐詩卷六百三十三
司空圖
有感
國事皆須救未然漢家高閣漫凌煙功臣盡遣詞人贊
不省滄洲畫魯連
歌
處處亭臺只壊墻軍營人學内人妝太平故事因君唱
馬上曾聽隔教坊
偈
人若憎時我亦憎逃名最要是無能後生乞汝殘風月
自作深林不語僧
鸝
不是流鶯獨占春林間綵翠四時新應知擬上屏風畫
偏坐横枝亦向人
白菊雜書四首
黃昏寒立更披襟露浥清香悅道心却笑誰家扄繡戶
正薰龍麝暖鴛衾
四面雲屏一帶天是非斷得自翛然此生只是償詩債
白菊開時最不眠
狂才不足自英雄僕妾驅令學販春侯印幾人封萬戶
儂家只辦買孤峰
黃鸝囀處誰同聽白菊開時且剩過漫道南朝足流品
由來叔寶不宜多
漫題(一作歌)
經亂年年厭别離歌聲喜(一作無)似太平時詞臣更有中
興頌磨取蓮峰便作碑
率題
宦路前銜閑不記醉鄉佳境興方濃一林高竹長遮日
四壁寒山更閏冬
磵戶
磵戶芳煙接水邨亂來歸得道仍存數竿新竹當軒上
不羡侯家立戟門
故鄉杏花
寄花寄酒喜新開左把花枝右把杯欲問花枝與杯酒
故人何得不同來
華(一作花)下二首
故國春歸未有涯小欄高檻别人家五更惆悵回孤枕
猶自殘燈照落花
關外風昏欲雨天薺花耕倒枕河壖邨南寂寞時回望
一隻鴛鴦下渡船
夢中
幾多親(一作新)愛在人間上徹霞(一作雲)梯會却還須是蓬
瀛長買得一家同占作家山
牓下
三十功名志未伸初將文字競通津春風漫折一枝桂
煙閣英雄笑殺人
涔陽渡
楚田人立帶殘暉驛迥邨幽客路微兩岸蘆花正蕭颯
渚煙深處白牛歸
偶作
索得身歸未保閒亂來道在辱來頑留侯萬戶雖無分
病骨應消一片山
寓居有感三首
亦知世路薄忠貞不忍殘年負聖明只待東封沾慶賜
碑陰别刻老臣名
不放殘年却到家銜杯懶更問生涯河堤往往人相送
一曲晴川隔蓼花
黑鬚寄在白鬚生一度秋風減幾莖客處不堪頻送别
無多情緒更傷情
淮西
鼇冠三山安海浪龍盤九鼎鎮皇都莫誇十萬兵威盛
消箇忠良效順無
河湟有感
一自蕭關起戰塵河湟隔斷異鄉春漢兒盡作羌人語
却向城頭罵漢人
自䢵鄉北歸
巴煙羃羃久縈恨楚柳綿綿今送歸回避江邊同去鴈
莫教驚起錯南飛
青龍師安上人
災曜偏臨許國人雨中衰菊病中身清香一炷知師意
應為昭陵惜老臣
山中
凡鳥愛喧人静處閒雲似妬月明時世間萬事非吾事
只愧秋來未有詩
有感二首
自古經綸足是非陰謀最忌奪天機留侯却粒商翁去
甲第何人意氣歸
古來賢俊共悲辛長是豪家據要津從此當歌唯痛飲
不須經世為閒人
閒夜二首
道侣難留為虐棋鄰家聞說厭吟詩前峰月照分明見
夜合香中露臥時
此身閒得易為家業是吟詩與看花若使他生抛筆硯
更應無事老煙霞
雨中
維摩居士陶居士盡說高情未足誇簷外蓮峰階下菊
碧蓮黃菊是吾家
送道者二首
洞天真侣昔曾逢西嶽今居第幾峰峰頂他時教我認
相招須把碧芙蓉
殷勤不為學燒金道侣惟應識此心雪裏千山訪君易
微微鹿跡入深林
重陽阻雨
重陽阻雨獨銜杯移得山家菊未開猶勝登高閒望斷
孤煙殘照馬嘶回
省試
粉闈深鎻唱同人正是終南雪霽春閒繫長安千匹馬
今朝似減六街塵
有贈
有詩有酒有高歌春色年年奈我何試問羲和能駐否
不勞頻借魯陽戈
證因亭
峰北幽亭願證因他生此地却容身上方僧在時應到
笑認前銜記寫真
頃年陪恩地赴甘棠之召感動留題
去時憔悴青衿在歸路凄凉絳帳空無限酬恩心未展
又將孤劒别從公
九月八日
巳是人間寂寞花解憐寂寞傍貧家老來不得登高看
更甚殘春惜歲華
敷溪橋院有感
昔歲攀遊景物同藥爐今在鶴歸空青山滿眼淚堪碧
絳帳無人花自紅
寺閣
昔歲登臨未衰颯不知何事愛傷情今來攬鏡翻堪喜
亂後霜鬚長幾莖
武陵路
橘岸舟閒罾網挂茶坡日暖鷓鴣啼女郎指點行人笑
知向花間路巳迷
南北史感遇十首
雨淋麟閣名臣畫雪臥龍庭猛將碑不用黃金鑄侯印
盡輸公子買蛾眉
漢世頻封萬戶侯雲臺空峻謝風流江南不有名儒相
齒冷中原笑未休
天風斡海怒長鯨永固南來百萬兵若向滄洲猶笑傲
江山虛有石頭城
花迷公子玉樓恩鏡弄佳人紅粉春不信關山勞遠戍
綺羅香外任行塵
兵圍梁殿金甌破火發陳宫玉樹摧姦佞豈能慚誤國
空令懷古更徘徊
行樂最宜連夜景太平方覺有春風千金盡把酬歌舞
猶勝三邊賞戰功
桃芳李豓年年發羌管蠻絃處處多海上應無三島路
人間惟有一聲歌
佳人自折一枝紅把唱新詞曲未終惟向眼前憐易落
不如抛擲任春風
景陽樓下花鈿鏡玄武湖邊錦繡旗昔日繁華今日恨
雉媒聲晩草芳時
亂後人間盡不平秦川花木最傷情無窮紅豓紅塵裏
驟馬分香散入營
狂題二首
草堂舊隐猶招我煙閣英才不見君惆悵故山歸未得
酒狂呌斷暮天雲
須知世亂身難保莫喜天晴菊併開長短此身長是客
黃花更助白頭催
紅茶花
景物詩人見即誇豈憐高韻說紅茶牡丹枉用三春力
開得方知不是花
秋燕
從撲香塵拂面飛憐渠只為解相依經冬好近深爐暖
何必千巖萬水歸
見後鴈有感
笑爾窮通亦似人高飛偶滯莫悲辛却緣風雪頻相阻
只向關中待得春
移桃栽
獨臨官路易傷摧從遣春風恣意開禪客笑移山上看
流鶯直到檻前來
憶中條
燕辭旅舍人空在螢出疎籬菊正芳堪恨昔年聯句地
念經僧掃過重陽
樂府
五更窗下簇妝臺巳怕堂前阿母催滿鴨香薰鸚鵡睡
隔簾燈照牡丹開
放龜二首
却為多知自不靈今朝教(一作放)汝卜長生若求深處無
深處只有依人會有情
世外猶迷不死庭人間莫恃自無營本期滄海堪投迹
却向朱門待放生
燈花三首
蜀柳絲絲羃畫樓窗塵滿鏡不梳頭幾時金鴈傳歸信
剪斷香魂一縷愁
姊姊教人且抱兒逐他女伴䣃頭遲明朝鬭草多應喜
剪得燈花自掃眉
閏前小雪過經旬猶自依依向主人開盡菊花憐強舞
與教弟子待新春
偶題三首
浮世悠悠旋一空多情偏解挫英雄風光只在歌聲裏
不必樓前萬樹紅
小池隨事有風荷燒酹傾壺一曲歌欲待秋塘擎露看
自憐生意巳無多
遼陽音信近來稀縱有虛傳逼節歸永日無人新睡覺
小窗晴暖螖蟲飛
華下對菊
清香裛露對高齋泛酒偏能浣旅懷不似春風逞紅豓
鏡前空墜玉人釵
與都統參謀書有感
驚鸞迸鷺盡歸林弱羽低垂分獨沈帶病深山猶草檄
昭陵應識老臣心
漫題
無宦無名拘逸興有歌有酒任他鄉看看萬里休征戍
莫向新詞寄斷腸
商山二首
清溪一路照羸身不似雲臺畫像人國史數行猶有志
只將談笑繼英塵
馬上搜竒巳數篇籍中猶愧是頑仙關頭傳說開元事
指點多疑孟浩然
與伏牛長老偈二首
不算菩提與闡提惟應執著便生迷無端指箇清凉地
凍殺胡僧雪嶺西
長繩不見繫空虛半偈傳心亦未疎推倒我山無一事
莫將文字縛真如
客中重九
楚老相逢淚滿衣片名薄宦巳知非他鄉不似人間路
應共東流更不歸
柳二首
誰家按舞傍池塘巳見繁枝嫩眼黃漫說早梅先得意
不知春力暗分張
似擬凌寒妬早梅無端弄色傍高臺折來未有新枝長
莫遣佳人更折來
光啟丁未别山
草堂琴畫巳判燒猶託鄰僧護燕巢此去不緣名利去
若逢逋客莫相嘲
石楠
客處偷閒未是閒石楠雖好懶頻攀如何風葉西歸路
吹斷寒雲見故山
力疾馬上走筆
釀黍長添不盡杯只憂花盡客空回垂楊且為晴遮日
留遇重陽即放開
華陰縣樓
丹霄能有幾層梯懶更揚鞭聳翠蜺偶凭危欄(一作樓)且
南望不勞高掌欲相攜
南至四首
今冬臘後無殘日故國燒來有幾家却恨早梅添旅思
強偷春力報年華
花時不是偏愁我好事應難總取他巳被詩魔長役思
眼中莫厭早梅多
年華亂後偏堪惜世路抛來巳自生猶有玉真長命縷
樽前時唱緩羇情
一任喧闐遶四鄰閑忙皆是自由身人來客去還須議
莫遣他人作主人
蓮峰前軒
人間上壽若能添只向人間也不嫌看著四鄰花競發
高樓從此莫垂簾
步虛(一本題下有詞字)
阿母親教學步虛三元長遣下蓬壺雲韶韻俗停瑶瑟
鸞鶴飛低拂寶爐
劒器
樓下公孫昔擅場空教女子愛軍裝潼關一敗吳(一作胡)
兒喜簇馬驪山看御湯
乙丑人日
自怪扶持七十身歸來又見故鄉春今朝人日逢人喜
不料偷生作老人
攜仙籙九首
嶽北秋空渭北川晴雲漸薄薄如煙坐來還見微風起
吹散殘陽一片蟬
一半晴空一半雲遠籠仙掌日初曛洞天有路不知處
絶頂異香難更聞
决事還須更事酬清譚妙理一時休漁翁亦被機心誤
眼暗汀邊結釣鈎
迹不趨時分不侯功名身外最悠悠聽君總畫麒麟閣
還我閒眠舴艋舟
仙凡路阻兩難留煙樹人間一片秋若道陰功能濟活
且將方寸自焚修
若有陰功救未然玉皇品籍亦搜賢應知譚笑還高謝
别就滄洲贊上仙
英名何用苦搜竒不朽才銷一句詩却頼風波阻三島
老臣猶得戀明時(起句與爭名一首同)
剪取紅雲剰寫詩年年高會趁花時水精樓閣分明見
只欠霞漿别着旗
此生得作太平人只向塵中便出塵移取碧桃花萬樹
年年自樂故鄉春
浪淘沙
不必長漂玉洞花曲中偏愛浪淘沙黃河却勝天河水
萬里縈紆入漢家
贈日東鑒禪師
故國無心度(一作渡)海潮老禪方丈倚中條夜深雨絶松
堂靜一點飛(一作山)螢照寂寥
暮春對柳二首
縈愁惹恨奈楊花閉戶垂簾亦滿家惱得閒人作酒病
剛須又撲越溪茶
洞中猶說看桃花輕絮狂飛自俗家正是階前開遠信
小娥旋拂碾新茶
戊午三月晦二首
隨風逐浪劇蓬萍圓首何曾解最靈筆硯近來多自棄
不關妖氣暗文星
牛誇棋品無勍敵謝占詩家作上流豈似小敷春水漲
年年鸞鶴待仙舟
偶書五首
情知了得未如僧客處高樓莫強登鶯也解啼花也發
不關心事最堪憎
自有池荷作扇搖不關風動愛芭蕉只憐直上抽紅蘂
似我丹心向本朝
曾看輕舟渡遠津無風著岸不經旬只緣命蹇須知命
却是人爭阻得人
上谷何曾解有情有情人自惜君行證因池上今生願
的的他生作化生
新店南原後夜程黃河風浪信難平渡頭楊柳知人意
為惹官船莫放行
喜山鵲初歸三首
翠衿紅觜便知機久避重羅稳處飛只為從來偏護惜
窗前今賀主人歸
山中只是惜珍禽語不分明識爾心若使解言天下事
燕臺今築幾千金
阻他羅網到柴扉不奈偷倉雀轉肥頼爾林塘添景趣
剰留山果引教歸
虞鄉北原
澤北邨貧煙火獰稚田冬旱倩牛耕老人惆悵逢人訴
開盡黃花麥未金
洛中三首
秋風團扇未驚心笑看妝臺落葉侵繡鳳不教金縷暗
青樓何處有寒砧
不用頻嗟世路難浮生各自繫悲懽風霜一夜添羇思
羅綺誰家待早寒
燕巢空後誰相伴鴛被縫來不忍薰薄命敢辭長滴淚
倡家未必肯留君
寓筆
年年鑷鬢到花飄依舊花繁鬢易凋撩亂一場人更恨
春風誰道勝輕飇
戲題試衫
朝班盡說人宜紫洞府應無鶴着緋從此玉皇須破例
染霞裁賜地仙衣
汴柳半枯因悲柳中隱
行人莫歎前朝樹巳占河堤幾百春惆悵題詩柳中隐
柳衰猶在自無身
上方
花落更同悲木落鶯聲相續即蟬聲榮枯了得無多事
只是閒人漫繫情
寄王贊學
黃卷不關兼濟業(一作美)青山自保老間身一行萬里纖
塵静可要張儀更入秦
新節
轉悲新歲重於山不似輕鷗肯復還朱紱縱教金印換
青雲未勝白頭閑
自河西歸山二首
一水悠悠一葉危往來長恨阻歸期鄉關不是無華表
自為多驚獨上遲
水闊風驚去路危孤舟欲上更遲遲鶴羣長繞三珠樹
(山海經曰在厭火國北生赤水上樹上有栢葉皆為珠)不借人間一隻騎
王官二首
風荷似醉和花舞沙鳥無情伴客閑總是此中皆有恨
更堪微雨半遮山
荷塘煙罩小齋虚景物皆宜入畫圖盡日無人只高臥
一雙白鳥隔紗廚
賀翰林侍即二首
太白東歸鶴背吟鏡湖空在酒船沈今朝忽見銀臺事
早晩重徵入翰林
玉版徵書洞裏看沈羲新拜侍即官文星喜氣連台曜
聖主方知四海安
寄王十四舍人
幾年汶上約同遊擬為蓮峰别置樓今日鳳皇池畔客
五千仞雪不回頭
綸閣有感
風濤曾阻化鱗來誰料蓬瀛路却開欲去遲遲還自笑
狂才應不是仙才
御定全唐詩卷六百三十三
