欽定四庫全書
御定全唐詩卷七百六十七
孫元晏
孫元晏不知何許人曾著詠史詩七十五首今編為一
卷
吴
黃金車
分擘山河即漸開許昌基業已傾頹黃金車與斑斕耳
早個須知入䜟來
赤壁
會獵書來舉國驚祗應周魯不教迎曹公一戰奔波後
赤壁功傳萬古名
魯肅指囷
破産移家事亦難佐吴從此覇江山爭教不立功勲得
指出千囷如等閒
甘寧斫營
夜深婾入魏軍營滿寨驚忙火似星百口寳刀千匹絹
也應消得與甘寧
徐盛
欲把江山鼎足分邢真銜冊到江南當時將相誰堪重
徐盛將軍最不甘
魯肅
斫案興言斷衆疑鼎分從此定雄雌若無子敬心相似
爭得烏林破魏師
武昌
西塞山高截九垓䜟謠終日自相催武昌魚美應難戀
歴數須歸建業來
顧雍
贊國經綸更有誰蔡公相歎亦相師貴為丞相封侯了
歸後家人總不知
呂蒙
幼小家貧實可哀願征行去志難回不探虎穴求身逹
爭得人間富貴来
介象
好道君王遇亦難變通靈異幾多般介先生有神仙術
釣得鱸魚在玉盤
濡須塢
風揭洪濤響若雷枕波為壘險相隈莫言有箇濡湏塢
幾度曹公失志回
周泰
名與諸公又不同金瘡痕在滿身中不將御盖宣恩澤
誰信將軍别有功
張紘
東部張公與衆殊共施經略贊全吴陳琳漫自稱雄伯
神氣應湏怯大巫
太史慈
聖德招賢遠近知曹公心計却成欺陳韓昔日嘗投楚
豈是當歸召得伊
孫堅后
委付張公翊聖材幾將賢德贊文臺爭教不覇江山得
日月徵曾入夢來
陸統
將軍身歿有兒孤虎子為名教讀書更向宫中教騎馬
感君恩重合何如
青蓋
歴數將終勢已摧不脩君德更堪哀被他青盖言相誤
元是湏教入晉來
晉
七寶鞭
天命湏知豈偶然亂臣徒欲用兵權聖謨廟略還應别
渾不消他七寳鞭
庾悅鵝炙
春暖江南景氣新子鵝炙美就中珍庾家廚盛劉公困
渾弗相貽也惱人
謝玄
百萬兵來逼合肥謝玄為將統雄師旌旗首尾千餘里
渾不消他一局棋
謝混
尚主當初偶未成此時誰合更關情可憐謝混風華在
千古翻傳禁臠名
陸玩
陸公高論亦由衷謙譲還慙未有功天下忠良人欲盡
始應交我作三公
王坦之
晉祚安危只此行坦之何必苦憂驚謝公合定寰區在
爭遣當時事得成
蒲葵扇
抛捨東山歲月遥幾施經略挫雄豪若非名德喧寰宇
爭得蒲葵價數高
王郎
太尉門庭亦甚高王郎名重禮相饒自家妻父猶如此
誰更逢君得折腰
劉毅
遶牀堪壯喝盧聲似鐵容儀衆盡驚二十七人同舉義
幾人全得舊功名
王恭
春風濯濯柳容儀鶴氅神情舉世推可惜教君仗旄鉞
枉將心地託牢之
謝公賭墅
發遣將軍欲去時略無情撓只貪棋自從乞與羊曇後
賭墅功成更有誰
苻堅投箠
投箠填江語未終謝安乘此立殊功三台星爛乾坤在
且與張華死不同
衛玠
叔寳羊車海内稀山家女壻好風姿江東士女無端甚
看殺玉人渾不知
郭璞脫襦
吟坐因思郭景純每言窮逹似通神到頭分命難移改
觧脱青襦與别人
庾樓
江州樓上月明中從事同登眺遠空玉樹忽薶千載後
有誰重此繼清風
新亭
容易乘虛逼帝畿滿江艛艣與旌旗盧循若觧新亭上
勝負還應未可知
宋
大峴
大峴纔過喜可知指空言已副心期公孫計策嗟無用
天與南朝作覇基
放宫人
納諫廷臣免犯顔自然恩可覇江山姚興侍女方承寵
放出宫闈若等閒
借南苑
人主詞應不偶然幾人曾說笑掀天不知南苑今何在
借與張公三百年
謝澹雲霞友
仗氣凌人豈可親只將范泰是知聞緣何喚作雲霞友
却恐雲霞未似君
烏衣巷
古迹荒基好歎嗟滿川吟景只煙霞烏衣巷在何人住
回首令人憶謝家
袁粲
負才尚氣滿朝知高臥閑吟見客稀獨步何人識袁尹
白楊郊外醉方歸
劉伯龍
位重何如不厭貧伯龍孤子只脩身固知生計還湏有
窮鬼臨時也笑人
王方平
拂衣畊釣已多時江上山前樂可知著却貂裘將採藥
任他人喚作漁師
黃羅襦
戚屬羣臣盡見猜預憂身後又堪哀到頭委付何曾是
虛把羅襦與彦回
謝朏
謝家諸子盡蘭香各震芳名滿帝鄉惟有千金更堪重
只將高卧向齊王
羊玄保
運命將來各有期好官才闕即思之就中堪愛羊玄保
偏受君王分外知
齊
謝朏
解璽傳呼詔侍中却来高臥豈疎慵此時忠節還希有
堪羨君王特地容
小兒執燭
謝公情量已難量忠宋心誠豈暫忘執燭小兒渾放去
略無言語與君王
王僧祐
肯與公卿作等倫澹然名德只推君任他車騎來相訪
簫鼓盈庭似不聞
王僧虔
位高名重不堪疑懇讓儀同帝亦知不學常流爭進取
却憂門有二台司
明帝裹蒸
至尊尊貴異人間御膳天廚豈等閒惜得裹蒸無用處
不如安覇取江山
鬱林王
強哀強慘亦從伊歸到私庭喜可知喜字漫書三十六
到頭能得幾多時
何氏小山
顯逹何曾肯繫心築居郊外好園林賺他謝朏出山去
贏得高名直至今
王倫之
豫章太守重詞林圖畫陳蕃與華歆更奠子將并孺子
為君千載作知音
潘妃
曾步金蓮寵絶倫豈甘今日委埃塵玉兒還有懷恩處
不肯將身嫁小臣
王亮
後見梁王未免哀奈何無計拯傾頽若教彼相顛扶得
爭遣明公到此來
梁
分宫女
滌蕩齊宫法令新分張宫女二千人可憐無限如花貌
重見世間桃李春
馬仙埤
齊朝太守不甘降忠節當時動四方義士要教天下見
且留君住待袁昂
勍敵
傳聞天子重儒才特為皇華綺宴開今日方驚遇勍敵
此人元自北朝来
蔡撙
紫茄白莧以為珍守任清真轉更貧不飲吴興郡中水
古今能有幾多人
楚祠
曾與蕭侯醉玉桮此時神影盡傾頽莫云千古無靈聖
也向西川助敵来
謝朏小輿
小輿升殿掌鈞台不免無憀却憶回應恨被他何胤誤
悔先容易出山来
八關齋
依憑金地甚虔誠忍溺空王為聖明内殿設齋申禱祝
豈無功德及臺城
庾信
苦心詞賦向誰談淪落周朝志豈甘可惜多才庾開府
一生惆悵憶江南
陳
王僧辨
彼此英雄各有名石頭高臥擬爭衡當時堪笑王僧辨
待欲將心託聖明
武帝蚌盤
金翠絲黃略不舒蚌盤清宴意何如豈知三閣繁華日
解為君王妙破除
虞居士
苦諫將軍總不知幾隨烟焰作塵飛東山居士何人識
惟有君王却許歸
姚察
曾佐徐陵向北遊剖陳疑事動名流却歸掌選清何甚
一匹花練不肯收
宣帝傷將卒
前後兵師戰勝回百餘城壘盡歸来當時將卒應知感
况得君王為舉哀
臨春閣
臨春高閣上侵雲風起香飄數里聞自是君王正沈醉
豈知消息報隋軍
結綺閣
結綺高宜眺海涯上凌丹漢拂雲霞一千朱翠同居此
爭柰恩多屬麗華
望僊閣
多少沈檀結築成望僊為號倚青冥不知孔氏何形狀
醉得君王不解醒
三閣
三閣相通綺宴開數千朱翠遶周回只知斷送君王醉
不道韓擒已到来
狎客
八宫妃盡賦篇章風揭歌聲錦繡香選得十人為狎客
有誰能觧諫君王
淮水
文物衣冠盡入秦六朝繁盛忽埃塵自從淮水乾枯後
不見王家更有人
江令宅
不向南朝立諫名舊居基在事分明令人惆悵江中令
只作篇章過一生
後庭舞
嬿婉回風態若飛麗華翹袖玉為姿後庭一曲從教舞
舞破江山君未知
御定全唐詩卷七百六十七
