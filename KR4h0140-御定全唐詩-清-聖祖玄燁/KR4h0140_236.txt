欽定四庫全書
御定全唐詩卷二百三十六
錢起
錢起字仲文吳興人天寶十載登進士第官祕書省校
書郎終尚書考功郎中大歷中與韓翃李端輩號十才
子詩格新竒理致清贍集十三卷今編詩四卷
紫參歌(并序)
紫參幽芳也五葩連萼狀飛禽羽舉俗名之五鳥
花起故山道人蘭若尤豐此藥校書劉公詠歌之
俾予繼組
遠公林下滿青苔春藥偏宜間日開往往幽人尋水見
時時仙蝶隔雲來隂陽雕刻花如鳥對鳳連鷄一何小
春風宛轉虎溪傍紫翼紅翹翻霽光貝葉經前無住色
蓮花會裏暫留香蓬山才子憐幽性白雪陽春動新詠
應知仙卉老雲霞莫賞夭桃滿蹊逕
瑪瑙杯歌
瑶溪碧岸生竒寶剖質披心出文藻良工雕飾明且鮮
得成珍器入芳筵含華炳麗金尊側翠斝瓊觴忽無色
繁弦急管催獻酬倏若飛空生羽翼&KR0008;&KR0008;蘭英照豹斑
滿堂詞客盡朱顔花光來去傳香袖霞影高低傍玉山
王孫彩筆題新詠碎錦連珠復輝映世情貴耳不貴竒
謾說海底珊瑚枝寧及琢磨當妙用燕歌楚舞長相隨
鋤藥詠
蒔藥穿林復在巘濃香秀色深能淺雲氣垂來裛露偏
松隂占(一作古)處知春晚拂曙殘鶯百囀催縈泉帶石幾
花開不隨飛鳥緣枝去如笑幽人出谷來對之不覺忘
疎嬾廢卷荷鋤嫌日短豈無萱草樹階墀惜爾幽芳世
所遺但使芝蘭出蕭艾不辭手足皆腁胝寧學陶潜空
嗜酒頽齡捨此事東菑
病鶴篇
獨鶴聲哀羽摧折沙頭一點留殘雪三山侣(一作仙)伴能
遠翔五里裵回忍為别驚羣各畏野人機誰肯相將霞
水飛不及川鳧長比翼隨波雙泛復雙歸碧海滄江深
且廣目盡天倪安得往雲山隔路不隔心宛頸和鳴長
在想何時白霧捲青天接影追飛太液前
片玉篇
至寶未為代所竒韞靈示璞荆山陲獨使虹光天子識
不將清韻世人知世人所貴惟燕石美玉對之成瓦礫
空山埋照凡幾年古色蒼痕宛自然重溪羃羃暗雲樹
一片熒熒光石泉美人之鑒明且徹玉指提攜嘆竒絶
試勞香袖拂莓苔不覺清心皎冰雪連城美價幸逢時
命代良工豈見遺試作珪璋禮天地何如瓀&KR0008;在階墀
畫鶴篇(省中作)
點素凝姿任畫工霜毛玉羽照簾櫳借問飛鳴華表上
何如粉繢彩屏中文昌宫近芙蓉闕蘭室絪緼香且結
鑪氣朝成緱嶺雲銀燈夜作華亭月日暖花明梁燕歸
應驚片雪在仙闈主人顧盻千金重誰肯裵回五里飛
秋霖曲
君不見聖主旰食憂元元秋風苦雨暗九門鳳凰池裏
沸泉騰蒼龍闕下生雲根隂精離畢太淹度倦鳥將歸
不知樹愁隂慘淡時殷雷生靈墊溺若寒灰公卿紅粒
㸑丹桂黔首白骨封青苔貂裘玉食張公子炰炙熏天
戟門裏且如歌笑日揮金應笑禹湯能罪已鸛鳴蛙躍
正及(一作其)時豹隠蘭凋亦可悲焉得太阿决屏翳還令
率土見朝曦
白石枕(并序)
起與監察御史畢公耀交之厚矣頃於藍水得片
石皎然霜明如其德也許為枕贈之及琢磨將成
炎暑已謝俗曰猶班女之扇可退也君子曰不然
此真畢公之佳賞也故珍而賦之
琢珉勝水碧所貴素且貞曾無白圭玷不作浮磬鳴捧
來太陽前一片新冰清沈沈風憲地待爾秋巳至璞堅
難為功誰怨晚成器比德無磷緇論交亦如此
賦得青城山歌送楊杜二郎中赴蜀軍
蜀山西南千萬重仙經最說青城峰青城嶔岑倚空碧
遠壓峨嵋吞劍壁錦屏雲起易成霞玉洞花明不知夕
星臺二妙逐王師阮瑀軍書王粲詩日落猨聲連玉笛
晴來山翠傍旌旗綠蘿春月營門近知君對酒遥相思
送李大夫赴廣州
一賢間氣生麟趾鳳凰羽何意人之望未為王者輔出
鎮忽推才盛哉文且武南越寄維城雄雄擁(一作推一作寄)甲
兵鼓門通幕府天井入軍營厥俗多豪侈古來難致禮
唯君飲冰心可酌貪泉水忠臣感聖君徇義不邀勲龍
鏡逃山魅霜風破嶂雲征途凡幾轉魏闕如(一作終)在眼
向郡海潮迎指鄉關樹遠按節化甌閩下車佳政新應
(一作當)令尉佗俗還作上皇人支離交俊哲弱冠至華髮
昔許霄漢期今嗟鵬鷃别圖南不可御惆悵守薄暮(一作)
(劣)
送崔校書從軍
雁門太守能愛賢麟閣書生亦投筆寧唯玉劒報知已
更有龍韜佐師律别馬連嘶出御溝家人幾夜望刀頭
燕南春草傷心色薊北黃雲滿眼愁聞道輕生能擊虜
何嗟少壯不封侯
送張將軍征西(一作西征)
長安少年唯好武金殿承恩爭破虜沙場烽火隔天山
鐵騎征西(一作西征)幾歲還戰處黑雲霾瀚海愁中明月度
陽關玉笛聲悲離酌晚金方路極行人遠計日霜戈盡
敵歸回首戎城空落暉始笑子卿心計失徒看海上節
旄稀
送修武元少府
寸禄榮色養此行寧歎惜自今(一作矜)黃綬采蘭時不厭
丹墀芳草色百戰荒城復井田幾家春樹帶人烟黎甿
久厭蓬飄苦遲爾西南惠月傳
送崔十三東遊
千里有同心十年一會面當杯緩箏柱倏忽催離宴丹
鳳城頭噪晚鴉行人馬首夕陽斜灞上春風留别袂關
東新月宿誰家官柳依依兩鄉色誰能此别不相憶
送鄔三落第還鄉
郢客文章絶世稀常嗟時命與心違十年失路誰知已
千里思親獨遠歸雲帆春水將何適日愛東南暮山碧
關中新月對離尊江上殘花待歸客名宦無媒自古遲
窮途此别不堪悲荷衣垂釣且安命金馬招賢會有時
送馬明府赴江陵
陶令南行心自永江天極目澄秋景萬室遥方(一作知)犬
不鳴䨇鳧下處人皆靜清風高興得湖山門柳蕭條䨇
翟(一作鶴)閒黃花滿把應相憶落日登樓北望還
送畢侍御謫居
崇蘭香死玉簮折志士吞聲甘徇節忠藎不為明主知
悲來莫向時人說滄浪之水見心清楚客辭天淚滿纓
百鳥喧喧噪一鶚上林高枝亦難託寧嗟人世棄虞翻
且喜江山得康樂自憐黃綬老嬰身妻子朝來勸隠淪
桃花洞裏舉家去此别相思復幾春
送褚大落第東歸
離琴彈苦調美人慘向隅頃來荷策干明主還復扁舟
歸五湖漢家側席明敭久豈意遺賢在林藪玉堂金馬
隔青雲墨客儒生皆白首昨夢芳洲采白蘋歸期且喜
故園春稚子只思陶令至文君不厭馬卿貧剡中風月
久相憶池上舊遊應再得酒熟寧孤芳杜春詩成不枉
青山色念此那能不羡歸長楊(一作上陽)諫獵事皆違他日
東流一乘興知君為我掃荆扉
送傅管記赴蜀軍
終童之死誰繼出燕頷儒生今俊逸主將早知鸚鵡賦
飛書許載蛟龍筆峨嵋玉壘指霞標鳥没天低幕府遥
巴山雨色藏征旆漢水猨聲咽短簫賜璧腰金應可料
才略縱横年且妙無人不重樂毅賢何敵能當魯連嘯
日暮黃雲千里昏壮心輕别不銷魂勸君用却龍泉劍
莫負平生國士恩
送張少府
愁雲破斜照别酌勸行子蓬驚馬首風雁拂天邊水寸
晷如三歲離心在萬里
行路難
君不見明星映空月太陽朝升光盡歇君不見凋零委
路蓬長風飄舉入雲中由來人事何嘗定且莫驕奢笑
賤窮
盧龍塞行送韋掌記
雨雪紛紛黑山外行人共指盧龍塞萬里飛沙咽鼓鼙
三軍殺氣凝旌旆陳琳書記本翩翩料敵張兵奪酒泉
聖主好文兼好武封侯莫比漢皇年
效古秋夜長
秋漢飛玉霜北風掃荷香含情紡織孤燈盡拭淚相思
寒漏長簷前碧雲靜如水月弔棲烏啼鳥起誰家少婦
事鴛機錦幕雲屏深掩扉白玉窗中聞落葉應憐寒女
獨無衣
卧病李員外題扉而去
僻陋病者居蒿萊行逕失誰知簮紱貴能問幽憂疾珂
聲未駐門蘭氣先入室沈痾不冠帶安得候蓬蓽清揚
(一作青陽)去莫尋離念頃來侵雀栖高窗靜日出修桐隂枕
上憶君子悄悄唯苦心
酬王維春夜竹亭贈别
山月隨客來主人興不淺今宵竹林下誰覺花源遠惆
悵曙(一作曉)鶯啼孤雲還絶巘
山中寄時校書
蓬萊紫氣(一作之子)温如玉唯予知爾陽春曲别來幾日芳
蓀綠百花酒滿(一作滿眼)不見君青山一望心(一作腸)斷續
送李四擢第歸覲省
當年貴得意文字各爭名齊唱陽春曲唯君金玉聲懸
黎寶中出高價世難掩鴻羽不低飛龍津徒自險直矜
鸚鵡賦不貴芳桂枝少俊蔡邕許長鳴唐舉知梁城下
熊軾朱戟何暐耀才子欲歸寧棠花已含笑高門知慶
大子孝覺親榮獨攬還珠美寧唯問絹情離筵不盡醉
摻(一作操)袂一何早馬蹄西别輕樹色東看好行塵忽不
見惆悵青門道
過曹鈞隠居(一作者)
荃蕙有竒性馨香道為人不居衆芳下寧老空林春之
子秉高節攻文還守真素書寸隂盡流水怨情(一作聲)新
濟濟振纓客煙霄各致身誰當舉玄晏不使作良臣
哭曹鈞
苦節推白首憐君負此生忠藎名空在(一作立)家貧道不
行朝來相憶訪蓬蓽只謂淵明猶卧疾忽見江南弔鶴
來始知天上文星失嘗恨知音千古稀那堪夫子九泉
歸一聲鄰笛殘陽裏酹酒空堂淚滿衣
東陽郡齋中詣南山招韋十(一作東陽郡齋書事)
霽來海半(一作畔)山隠映城上(一作中)起中峰落照時殘雪
翠微裏同心久為别孤興那對此良會何遲遲清揚(一作)
(陽)瞻則邇
清(一作青)泥驛迎獻王侍御
候館掃清晝使車出明光森森入郭樹一道引飛霜仰
視驄花白多慚綬色黃鷦鷯無羽翼願假憲烏翔
沭陽古渡作
日落問津處雲霞殘碧空牧牛避田燒退鷁隨潮風迴
首故鄉遠臨流此路窮翩翩青冥去羡彼高飛鴻
卧疾荅劉道士
白露蠶(一作蟲)已絲(一作急)空林日淒清寥寥晝扉掩獨卧
秋窗明寶字比仙藥羽人寄柴荆長吟想風馭怳若升
蓬瀛
夢尋西山凖上人
别處秋泉聲至今猶在耳何嘗夢魂去不見雪山子新
月隔林時千峰(一作燈)翠微裏言忘心更寂跡滅雲自起
覺來纓上塵如洗功德水
長安旅宿
九秋旅夜長萬感何時歇蕙花漸寒暮心事猶楚越直
躬邅世道咫步隔天闕每聞長樂鐘載泣靈臺月明旦
北門外歸途堪白髮
過桐柏山
秋風過楚山山靜秋聲晩賞心無定極仙步亦清遠返
照雲竇空寒流石苔淺羽人昔已去靈跡欣方踐投策
謝歸途世緣從此遣
李士曹廳對雨
春雨暗重城訟庭深更寂終朝人吏少滿院煙雲集(一作)
(積)溼鳥壓花枝新苔宜砌石掾曹富文史清興對詞客
愛爾蕙蘭叢芳香飽時澤
登勝果寺南樓雨中望嚴協律
微雨侵晩陽連山半藏碧林端陟香榭雲外遲來客孤
村凝片煙去水生遠白但佳川原趣不覺城池夕更喜
眼中人清光漸咫尺
冬夜題旅館
退飛憶林藪樂業羡黎庶四海盡窮途一枝無宿處嚴
冬北風急中夜哀鴻去孤燭思何深寒窗坐難曙勞歌
待明發惆悵盈百慮
自終南山晩歸
采苓日往還得性非樵隠白水到初闊青山辭尚近絶
境勝無倪歸途興不盡沮溺時返顧牛羊自相引逍遥
不外求塵慮從兹泯
早渡伊川見舊鄰作
鵾鷄鳴早霜秋水寒旅涉漁人昔鄰舍相見具舟楫出
浦興未盡向山心更愜村落通白雲茅茨隠紅葉東臯
滿時稼歸客欣復業
夕發箭場巖下作
行役不遑安在幽機轉發山谷無明晦溪霞自興沒朝
櫛杉下風夕飲石上月懿爾青雲士垂纓朝鳳闕寧知
採竹人每食慚薇蕨
同李五夕次香山精舍訪憲上人
彼岸聞山鐘仙舟過苕水松門入幽映石逕趨迤邐初
月開草堂遠公方覯止忘言在閒夜凝念得微理泠泠
功德池相與滌心耳
雨中望海上懷鬱林觀中道侣
山觀海頭雨懸沫動煙樹只疑蒼茫裏鬱島欲飛去大
塊怒天吳驚潮蕩雲路羣真儼盈想一葦不可渡惆悵
赤城期願假輕鴻馭
廣德初鑾駕出關後登高愁望二首
長安不可望望處邊愁起輦轂混戎夷山河空表裏黃
雲壓城闕斜照移烽壘漢幟遠成霞胡馬來如蟻不知
涿鹿戰早晩蚩尤死渴日候河清沈憂催暮齒
愁看秦川色慘慘雲景晦乾坤暫運行品物遺覆載黃
塵漲戎馬紫氣隨龍旆掩泣指關東日月妖氛外臣心
寄遠水朝海去如帶周德更休明天衢佇開泰
獨往覆釡山寄郎士元
賞心無遠近芳月好登望勝事引幽人山下復山上將
尋洞中藥復愛湖外嶂古壁苔入雲隂溪樹穿浪誰言
世緣絶更惜知音曠鶯啼綠蘿春迴首還(一作遠)惆悵
送王季友赴洪州幕下
列郡皆用武南征所從誰諸侯重才略見子如瓊枝撫
劍感知已出門方遠辭煙波帶幕府海日生紅旗問我
何功德負恩留玉墀銷魂把别袂媿爾酬明時
客舍贈鄭賁
結交意不薄匪席言莫違世義隨波久人生知已稀先
鳴誓相逹未遇還相依一望金門詔三看黃鳥飛暝投
同旅食朝出易儒衣嵇向林廬接攜手行將歸
山中春仲寄汝上王恒潁川沈冲(一作中)
隠者守恬泊春山日深淨誰知蟠木材得性無人境座
隅泉出洞竹上雲起嶺飢狖入山厨飲虹過藥井前溪
堪放逸仲月好風景遊目來遠思摘芳寄汝潁
南中春意(一作思)
入仕無知言遊方隨世道平生願開濟遇物干懷抱已
阻青雲期甘同散樗老客遊南海曲坐見韶陽蚤舊國
别佳人他鄉思芳草惜無鴻鵠翅安得凌蒼昊
東陵藥堂寄張道士
木落蒼山空當軒秋水色清旦振衣坐永吟意何極願
言金丹夀一假鸞鳳翼日夕開真經言㤀心更默玄都
有仙子採藥早相識煙霞(一作路)難再期焚香空歎息
苦雨憶皇甫冉
涼雨門巷深窮居成習靜獨吟愁霖雨更使秋思永疲
痾苦昏墊日夕開軒屏草木森已悲衾幬清且冷如何
遊宦客江海隨泛梗延首長相思憂襟孰能整
寄任山人
天階崇黼黻世路有趨競獨抱中孚爻誰知苦寒詠行
潦難朝海散材空遇聖豈無鳴鳳時其如問津命所思
青山郭再夢綠蘿逕林泉春可遊羡爾得其性
登秦嶺半巖遇雨
屏翳忽騰氣浮陽慘無暉千峰挂飛雨(一作瀑)百尺搖翠
微震電(一作霓)閃雲逕奔流翻石磯倚巖假松蓋臨水羡
荷衣不得采苓去空思乘月歸且憐東臯上水(一作黍)色
侵荆扉
杪秋南山西峰題準上人蘭若
向山看霽色步步豁幽性返照亂流明寒空千嶂淨石
門有餘好霞殘月欲暎上詣遠公廬孤峰懸一逕雲裏
隔窗火松下聞(一作間下)山磬客到兩㤀言猨心與禪定
田園雨後贈鄰人
安排常任性偃卧晩開戸樵客荷蓑歸向來春山雨殘
雲虹未落返景霞初吐時鳥鳴村墟新泉遶林圃堯年
尚恬泊鄰里成太古室邇人遂遥相思怨芳杜
天門谷題孫逸人石壁
崖石(一作口)亂流處竹深斜照歸主人卧磻石心耳滌清
暉春雷近作解空谷半芳菲雲棟綵虹宿藥圃蝴蝶飛
惡囂慕嘉遯幾夜瞻少微相見竟何說㤀情同息機
藍溪休沐寄趙八給事
蟲鳴歸舊里田野秋農閒即事敦夙尚衡門方再關夕
陽入東籬爽氣高前山霜蕙後時老巢禽知暝還侍臣
黃樞寵鳴玉青雲間肯想觀魚處寒泉照髮斑
遊輞川至南山寄谷口王十六
山色不厭遠我行隨處(一作趣)深蹟幽青蘿逕思絶孤霞
岑獨鶴引過浦鳴猨呼入林褰裳百泉裏一步一清心
王子在何處隔雲雞犬音折麻定延佇乘月期招尋
藍田溪與漁者宿
獨遊屢㤀歸況此隠淪處濯髮清泠泉月明不能去更
憐垂綸叟靜若沙上鷺一論白雲心千里滄洲(一作浪)趣
蘆中夜火盡浦口秋山曙歎息分枝禽何時更相遇
淮上别范大
悲風隕涼葉送歸怨南楚窮年將别離寸晷申宴語長
淮流不盡征櫂忽復舉碧落半愁雲黃鶴時顧侣遊宦
且未逹前途各修阻分袂一相嗟良辰更何許
離居夜雨奉寄李京兆
永夜不可度蛩吟秋雨滴寂寞想章臺始歎雲泥隔雷
聲匪君車猶時過我廬電影非君燭猶能明我目如何
瓊樹枝夢裏看不足望望佳期阻愁生寒草綠
歎畢少府以持法無隠見繫
用法本禁邪盡心翻自極畢公在囹圄世事何糺纆翠
鳳呈其瑞虞羅寄鎩翼囚中千念時窗外百花色落景
閉圜扉春蟲網叢棘古人不念文紛淚莫霑臆
小園招隠
支離鮮兄弟形影如手足但遂飲冰節甘辭代耕禄斑
衣在林巷始覺無羈束交柯低戸隂閒鳥將雛宿窮通
世情阻日夜苔徑綠誰言北郭貧能分晏嬰粟
過温逸人舊居
返真難合道懷舊仍無弔浮俗漸澆淳斯人誰繼妙聲
容在心耳寧覺阻言笑玄堂閉幾春拱木齊雲嶠鶴傳
居(一作若)士舞猨得蘇門嘯酹酒片陽微空山想埋照
縣内水亭晨興聽訟
晨光起宿露池上判黎甿借問秋泉色何如拙宦情磨
鉛辱利用策蹇愁前程昨夜明月滿中心如鵲驚負恩
時易失多病績難成坐惜寒塘晩霜風吹杜蘅
海畔秋思
匡濟難道合去留隨興牽偶為謝客事不顧平子田魏
闕賁翹楚此身長棄捐箕裘空在念咄咄(一作拙詘)誰推賢
無用即明代養痾仍壮年日夕望佳期帝鄉路幾千秋
風晨夜起零落愁芳荃
太子李舍人城東别業(一作李祭酒别業俯視川林前帶雷岫)
南山轉羣木昏曉擁山翠小澤近龍居清蒼常雨氣君
家北原(一作源)上千金買勝事丹闕退朝迴白雲迎賞至
新晴村落外處處煙景異片水明斷岸(一作崖)餘霞入古
寺東臯指歸翼目盡有餘意
谷口新居寄同省朋故
種黍傍煙溪榛蕪兼沮洳亦知生計薄所貴隠身處橡
栗石上村(一作林)莓苔水中路蕭然授衣日得此還山趣
汲井愛秋泉結茅因古樹閒雲與幽鳥對我不能去寄
謝鴛鷺羣狎鷗拙所慕
京兆尹廳前甘棠樹降甘露
内史用堯意理京宣惠慈氣和祥則降孰謂天難知濟
旱露為兆有如塤應篪豈無夭桃樹灑此甘棠枝玉色
與人淨珠光臨筆垂協風與之俱物性皆熙熙何必鳳
池上方看作霖時
秋夜作
萬計各無成寸心日悠漫浮生竟何窮巧歷不能算流
落四海間辛勤百年半商歌向秋月哀韻兼浩歎寤寐
怨佳期美人隔霄漢寒雲度窮水别業遶垂幔窗中問
談雞長夜何時旦
觀村人牧山田
六府且未盈三農爭務作貧民乏井税塉土皆墾鑿禾
黍入寒雲茫茫半山郭秋來積霖雨霜降方銍穫中田
聚黎甿反景空村落顧慚不耕者微禄同衛鶴庶追周
任言敢負謝生諾
裵侍郎湘川迴以青竹筒相遺因而贈之
楚竹青玉潤從來湘水隂緘書取直節君子知虚心入
用隨憲簡積文不受金體將丹鳳直色映秋霜深寧肯
假伶倫謬為龍鳳吟唯將翰院(一作苑)客昔(一作惜)祕瑶華
音長跪捧嘉貺歲寒慚所欽
東城初陷與薛員外王補闕暝投南山佛寺
日昃石門裏松聲山寺寒香雲空静影定水無驚湍洗
足解塵纓忽覺天形(一作影)寬清鐘揚虚谷微月深重巒
噫我朝露世翻浮(一作波)與波(一作浮)瀾行運遘憂患何緣
親盤桓庶將鏡中象盡作無生觀
奉和張荆州廵農晩望
太清霽雲雷陽春陶物象明牧行春令仁風助昇長時
和俗勤業播殖農厥壤隂隂桑陌連漠漠水田廣郡中
忽無事方外還獨往日暮駐歸軒湖山有佳賞宣城傳
逸韻千載此嗣響
送包何東遊
水國嘗獨往送君還念兹湖山遠近色昏旦煙霞時子
好謝公跡常吟孤嶼詩果乘扁舟去若與白鷗期野趣
及春好客遊欣此辭入雲投館僻采碧過帆遲江上日
迴首琴中勞别思春鴻刷歸翼一寄杜蘅枝
酬陶六辭秩歸舊居見東
靖節昔高尚令孫嗣清徽舊廬雲峰下獻歲車騎歸去
俗因解綬憶山得採薇田疇春事起里巷相尋稀淵明
醉乘興閒門秖掩扉花禽驚曙月鄰女上鳴機畢娶願
已果養恬志寧違吾當挂朝服同爾緝荷衣
奉使採箭簳竹谷中晨興赴嶺
孤客倦夜坐聞猨乘早發背溪已斜漢登棧尚殘月重
峰轉森爽幽步更超越雲木聳鶴巢風蘿掃虎穴人羣
徒自遠世役終難歇入山非買山采竹異采蕨誰見子
牟意悁勞書魏闕
同嚴逸人東溪泛舟
子陵江海心高跡此閒放漁舟在溪水曾是敦夙尚朝
霽收雲物垂綸獨清曠寒花古岸傍唳鶴晴沙上紛吾
好貞逸不遠來相訪已接方外遊仍陪郢中唱歡言盡
佳酌高興延秋望日暮浩歌還紅霞亂青嶂
過沈氏山居
雞鳴孤煙起靜者能卜築喬木出雲心閒門掩山腹貧
交喜相見把臂歡不足空林留宴言永日清耳目泉聲
冷尊爼荷氣香童僕往往仙犬鳴樵人度深竹酒酣出
谷口世網何羈束始願今不從區區折腰祿
贈柏巖老人
日與麋鹿羣賢哉買山叟龐眉忽相見避世一何久林
栖古崖曲野事佳春後瓠葉覆荆扉栗苞垂甕牖獨歌
還獨酌不耕亦不耦磽田隔雲溪多雨長稂莠煙霞得
情性身世同芻狗寄謝營道人天真此翁有
送薛判官赴蜀
横笛(一作吹)聲轉悲羽觴酣欲别舉目叩關遠離心不可
說邊陲勞帝念日下降才傑路極巴水長天銜劍峰缺
單車動夙夜越境正炎節星橋過客稀火井蒸雲熱隂
符能制勝千里在坐决始見儒者雄長纓繫餘孽
詔許昌崔明府拜補闕
儒者久營道詔書方問賢至精一耀世高步誰同年何
樹可棲鳳高梧枝拂天脱身鳧舄裏載筆虎闈前日月
傳軒后衣冠真列仙則知驪龍珠不祕清泠泉才子貴
難見郢歌空復傳惜哉效顰客心想(一作賞)勞嬋娟
仲春晚尋覆釜山
蝴蝶弄和風飛花不知晚王孫尋芳草步步忘路遠况
我愛青山涉趣皆遊踐縈迴必中路隂晦陽復顯古岸
生新泉霞峰映雪巘交枝花色異竒石雲根淺碧洞志
忘歸紫芝行可搴應嗤嵇叔夜林卧方沈湎
贈東鄰鄭少府
一聞白雪唱願見清揚久誰謂結綬來得陪趨府後小
邑藍溪上卑棲愜所偶忘言復連牆片月亦攜手草色
同春逕鶯聲共高柳美景百花時平生一杯(一作盞)酒聖
朝法天地以我為芻狗秩滿歸白雲期君訪谷口
謝張法曹萬頃小山暇(一作假)景見憶
樂道隨去處養和解朝簮茅堂近丹闕佳致亦(一作一)何
深退食不趨府忘機還在林清風亂流上永日小山隂
解籜雨中竹將雛花際禽物華對幽寂弦酌兼詠吟自
昔仰高步及兹勞所欽郢歌叨繼組知已復知音
罷章陵令山居過中峰道者二首
寧辭園令秩不改淵明調解印無與言見山始一笑幽
人還絶境誰道苦奔峭隨雲剰渡溪出門更垂釣吾廬
青霞裏窗樹玄猨嘯微月清風來方知散髮妙
丘壑趣如此暮年始棲偃賴遇無心雲不笑歸來晚鳴
鳩拂紅枝初服傍清畎昨日山僧來猶嫌嘉遯淺託君
紫陽家路滅心更遠梯雲創其居抱犢上絶巘杏田溪
一曲霞境(一作逕)峰幾轉路(一作跂)石挂飛泉謝公應在眼
願言攜手去採藥長不返
登覆釡山遇道人二首
晨策趣無涯名山深轉秀三休變覆景萬轉迷宇宙攀
崖到天窗入洞窮玉溜側逕蹲怪石飛蘿擲驚狖花間
鍊藥人雞犬和乳竇散髮便迎客采芝仍滿袖郭璞賦
遊仙始願今可就
真氣重嶂裏知君嘉遯幽山階壓丹穴藥井通洑(一作伏)
流道者帶經出洞中攜我遊欲驂白蜺去且為紫芝留
忽憶武陵事别家疑數秋
尋華山雲臺觀道士
秋日西山明勝趣引孤策桃源數曲盡洞口兩岸坼還
從㒺象來忽得仙靈宅霓裳誰之子霞酌能止客殘陽
在翠微攜手更登歴林(一作竹)行拂煙雨溪望亂金碧飛
鳥下天窗褭松際雲壁稍尋玄蹤遠宛入寥天寂願言
葛仙翁終年鍊玉液
海上卧病寄王臨
離客窮海隂蕭辰歸思結一隨浮雲滯幾怨黃鵠别妙
年即沈痾生事多所闕劍中負明義枕上惜玄髮之子
良史才華簮偶時哲相思千里道愁望飛鳥絶歲暮冰
雪(一作霜)寒淮湖不可越百年去心慮孤影守薄劣獨餘
慕侣情金石無休歇
登玉山諸峰偶至悟真寺
郭南雲水佳訟簡野情發紫芝每相引黃綬不能緤稍
入石門幽始知靈境絶冥搜未寸晷仙逕俄九折蟠木
蓋石梁崩岸(一作崖)露雲穴數峰拔崑崙(一作嶠)秀色與空
澈(一作徹)玉氣交晴虹桂花留曙月半巖採珉者一點如
片雪真賞無前程竒觀寧暫輟更聞東林磬可聽不可
說興中尋覺化寂爾諸象滅
長安客舍贈李行父明府
藏器待(一作偶)時少知人自古難遂令丹穴鳳晩食金琅
玕誰謂兵戈際鳴琴方一彈理煩善用簡濟猛能兼寬
夙夜念黎庶寝興非宴安洪波未靜壑何樹不驚鸞鳧
舄傍京輦甿心懸灌壇高槐暗苦雨長劍生秋寒旅食
還為(一作時)客饑年亦盡歡親勞攜斗水往往救泥蟠但
恐酬明義蹉跎芳歲闌
美楊侍御清文見示
伯牙道喪來弦絶無人續誰知絶唱後更有難和曲層
峰與清流逸勢競奔蹙清文不出戸仿像皆在目霧雪
看滿懷蘭荃坐盈掬孤光碧潭月一片崑崙玉初見歌
陽春韶光變枯木再見吟白雪便覺雲肅肅則知造化
源方寸能展縮斯文不易遇清爽心豈足願言書諸紳
可以為佩服
山居新種花藥與道士同遊賦詩
自樂魚鳥性寧求農牧資淺深愛巖壑疏鑿盡幽竒雨
花相助好鶯鳴春草時種蘭入山翠引葛上花枝風露
拆紅紫緣溪復映池新泉香杜若片石引(一作隠)江蘺宛
謂武陵洞潛應造化移杖策攜煙客滿袖掇芳蕤蝴蝶
舞留我仙雞閒傍籬但令黃精熟不慮韶光遲笑指雲
蘿逕樵人那得知
初黃綬赴藍田縣作
蟠木無匠伯終年棄山樊苦心非良知安得入君門忽
忝英逹顧寧窺造化恩螢光起腐草雲翼騰沈鯤(一作鵾)
片石世何用良工心所存一叨尉京甸三省慚黎元賢
尹正趨府僕夫儼歸軒眼中縣胥色耳裏蒼生言居人
散山水即景(一作境)真桃源鹿聚入田逕雞鳴隔嶺村飡
和俗久清(一作靜)到邑政空論且嘉訟庭寂前階滿芳蓀
歸義寺題震上人壁(寺即神堯皇帝讀書之所龍飛後創為精舍)
入谷逢雨花香綠引幽步招提饒泉石萬轉同一趣向
背森碧峰淺深羅古樹堯皇未登極此地曾隠霧祕䜟
得神謀因高思虎踞太陽忽臨照物象俄光煦梵王宫
始開長者金先布白水入禪境碭山通覺路往往無心
雲猶起潜龍處仍聞七祖後佛子繼調御溪鳥投慧燈
山蟬飽甘露不作解纓客寧知捨筏喻身世已悟空歸
途復(一作獨)何去
御定全唐詩卷二百三十六
