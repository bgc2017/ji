欽定四庫全書
御定全唐詩卷五百六十九
李羣玉
新荷
田田八九葉散點綠池初嫩碧纔平水圓隂巳蔽魚浮
萍遮不合弱荇繞猶疎半在春波底芳心卷未舒
初月二首
灧灩流光淺娟娟汎露(一作霧)輕雲間龍爪落簾上玉鉤
明桂樹枝猶小仙人影未成欲為千里别倚幌獨含情
凝顰立戶前細魄向娟娟破鏡徒相問刀頭恐隔年輕
輕搖遠水脉脉下春煙别後春江上隨人何處圓
石瀦(一作緒)
古岸陶為器高林盡一焚燄紅湘浦口煙濁洞庭雲迥
野煤飛亂遥空爆響聞地形穿鑿勢恐到祝融墳
雲安
灘惡黃牛吼城孤白帝秋水寒巴字急歌迥竹枝愁樹
暗(一作倚)荆王館雲昏蜀客舟瑶姬不可見行雨在高丘
石頭城
伯業隨流水寒蕪上古城長空横海色斷岸落潮聲八
極悲(一作皆)扶拄五湖來(一作吾家永)止傾東南天子氣掃地
入函京
湖□(一作閣)
楚色籠青草秋風(一作光)洗洞庭夕霏生水寺初月盡(一作)
(落)雲汀櫂響來空闊漁歌發(一作去)杳冥欲浮闌下艇一
到斗牛星
失鶴
瑶臺煙霧外一去不迴(一作没還)心(一作從昔有遐心)清(一作暗)海蓬
壺遠秋風碧落深墮翎留片雪雅操入孤琴豈(一作不)是
籠中物雲蘿莫更(一作更莫)尋
臘夜雪霽(一作霽雪)月彩交光開閣臨軒竟睡不得
命家(一作童)僕吹笙數曲獨引一壺奉寄江陵副
使杜中丞
月華臨霽雪皓彩射貂裘桂酒寒無醉銀笙凍不流懷
哉梁苑客思作剡溪遊竟夕吟瓊樹川途恨(一作限)阻修
長沙陪裵大夫登北樓
巖嶂隨高步琴尊奉勝遊金風吹綠簟湘(一作湘)水入朱
樓朗抱雲開月高情鶴見秋登臨多暇日非為賦消憂
登蒲澗寺後二巖三首
五仙騎五羊何代降兹鄉澗有堯年韭山餘禹日糧樓
臺籠海色草樹發(一作美)天香浩(一作吟)嘯(一作笑)波(一作秋)光
(一作煙波)裏浮溟興甚長
行盡﨑嶇路驚從汗漫遊青天豁眼快(一作客)碧海醒心
秋便欲尋河漢因之犯斗牛九霄身自致(一作到)何必遇
(一作問)浮丘(一作揚帆赴飛鳥一濟日邊舟)
南溟吞越絶極望碧鴻濛龍渡潮聲裏雷喧雨氣中趙
佗丘壠滅馬援鼓鼙空遐想魚鵬化開襟九萬風
早鴻
木落波浪動南飛聞夜鴻參差天漢霧嘹唳月明風野
水蓮莖折寒泥稻穗空無令一行侣相失五湖中
旅泊
搖落江天裏飄零倚客舟短篇纔遣悶小釀不供愁沙
雨潮㾗細林風月影稠書空閑度日深擁破貂裘
半醉
處俗常如病看花亦似秋若無時復酒寧遣鎮長愁漸
覺身非我都迷蝶與周何煩五色藥尊下即丹(一作浮)丘
晝寐(一作寢)
筠桂晩蕭疎任人嘲宰予鳥驚林下夢風展枕前書正
作莊生蝶誰知惠子魚人間無樂事直擬到華胥
晩蓮
露冷芳意盡稀疎空碧荷殘香隨暮雨枯蘂墮寒波楚
客罷竒服吳姬停(一作倚)櫂歌涉江無可寄幽恨竟如何
將之番禺留别湖南府幕
本乏煙霞(一作霄)志那隨鴛鷺遊一枝仍未定數粒欲何
求溟漲道途遠荆吳雲(一作暮)雪愁會登梅嶺翠南翥入
炎洲
宵民
大雅無憂怨宵民有愛憎魯侯天不遇臧氏爾何能慘
慘心如虺營營舌似蠅誰於銷骨地一鍳玉壺冰
吾道
吾道成微哂時情付絶言鳳兮衰巳盡犬也吠何繁輕
重憂衡曲妍媸慮鏡昏方忻耳目淨誰到翟公門
與三山人夜話(一作與濮陽夏侯吳三山人夜話)
靜談雲鶴(一作壑)趣高會兩三賢酒思彈琴夜茶芳向火
天兔裘堆滕暖鳩杖倚牀偏各猒池籠窄相看意浩然
春寒
撥火垂簾夕將暄向冷天悶斟壺酒暖愁聽雨聲眠處
世心悠(一作倏)爾干時思(一作事)索然春光看已半明日又
藏煙
廣江驛餞筵留别
别筵欲盡秋一醉海西樓夜雨寒潮水孤鐙萬里舟酒
飛鸚鵡重歌送鷓鴣愁惆悵三年客難期此處遊
桑落洲
九江寒露夕微浪北風生浦嶼漁人火蒹葭鳬鴈聲頽
雲晦廬岳微鼓辨湓城遠憶天邊弟曾從此路行
杜門
且詠閒居賦飛翔去未能春風花嶼酒秋雨竹溪鐙世
路變陵谷時情騐友朋逹生書一卷名利付春冰
池州封員外郡齋雙鶴丹頂霜翎仙態浮曠罷
政之日因呈此章
瀟灑二白鶴對之高興清寒溪侣雲水朱閣伴琴笙顧
慕稲粱惠超遥江海情應攜帝鄉去仙闕看飛鳴
經費拾遺所居呈封員外
雲臥竟不起少微空隕光唯應孔北海為立鄭公鄉舊
館苔蘚合幽齋松菊荒空餘書帶草日日上階長
送秦鍊師
紫府靜沈沈松軒思别琴水流寧有意雲汎本無心錦
洞桃花遠青山竹葉深不因時賣藥何路更相尋
湘隂縣送遷客北歸
不須留薏苡重遣世人疑瘴染面如蘗愁熏頭似絲黃
梅住雨外青草過湖時今日開湯網冥飛亦未遲
九日陪崔大夫讌清河亭
玉醴浮金菊雲亭敞玳筵晴(一作青)山低畫浦斜鴈遠書
天謝朓離都日殷公出守年不知瑤水讌誰和(一作製)白
雲篇(近見去年聖製黃菊聯句)
送房處士閑遊
採(一作主)藥陶貞白尋山許遠遊刀圭藏妙用巖洞契冥
搜花月(一作竹)三江水琴尊一葉舟羡君隨野鶴(一作性)長
揖稲粱愁
贈花
酒為看花醖花須趁酒紅莫(一作冥)令芳樹晩使我綠尊
空金谷園無主桃(一作仙)源路不通縱非乘露折(一作酒興)長
短盡隨風
洞庭風雨二首
面南一片黑俄起北風顛浪潑巴陵樹雷燒鹿角田(在青)
(草北)魚龍方簸蕩雲雨正喧闐想赭君山日秦皇怒赫然
巨浸吞湘(一作沅)澧西風忽怒號水將天共黑雲與浪爭
高羽化思乘鯉山漂欲(一作長)抃鰲陽烏猶曝翅真(一作直)
恐濕蟠桃
臨水薔薇
堪愛復堪傷無情不久長浪搖千臉笑(一作淚)風舞一叢
芳(一作身香)似濯文君錦如窺(一作啼)漢女妝所思雲雨外何
處寄馨香
中秋維舟君山看月二首(一本作長律一首)
汗漫鋪澄碧朦朧吐玉盤雨師清滓穢川后埽波瀾氣
射緐星滅光籠八表寒來從雲漲迥路上碧霄寬
熠燿遊何處蟾蜍食漸殘櫂翻銀浪急林映白虹攢練
彩連河曉冰暉壓樹乾夜深高不動天下仰頭看
桂州經佳人故居琪樹(一本無琪樹二字)
種樹人何在攀枝空歎嗟人無重見日樹有每年花滿
(一作舊)院雀(一作蕉)聲莫半庭春景(一作色)斜東風不知恨徧
地落餘霞
贈元紱
相逢在總角與子即同心隠石那知玉披沙始(一作喜)遇
金蘭秋香不死松晩翠方深各保芳堅性寧憂霜霰侵
中秋廣江驛示韋益
莫惜三更坐難消萬里情同看一片月俱在廣州城淚
逐金波滿魂隨夜鵲(一作鶴)驚支頤鄉思斷無語到雞鳴
九日越臺
旭日高山上秋天大海隅黃花羅粔籹絳實簇茱萸病
久歡情薄鄕遥客思孤無心同落帽天際望歸途
中秋越臺看月
海雨洗塵(一作煙)埃月從空碧來水光籠草樹練影挂樓
臺皓曜迷鯨目晶熒失蚌胎宵分凭檻望應合見蓬萊
長沙開元寺昔與故長林許侍御題松竹(一作石)聯句
墻隂數行字懷舊慘傷情薜荔侵年月莓苔壓姓名逝
川前後水浮世短長生獨立秋風暮凝顰隔郢城
傷友
玉棺來九天鳬舄掩窮泉蕪没池塘嶼(一作興)凄凉翰墨
筵短期存大夢舊好委浮煙我有幽蘭曲因君遂絶弦
法性寺六祖戒壇
初地無階級餘基數尺低天香開茉莉梵樹落菩提驚
(一作警)俗生真性青蓮出淤泥何人得心法衣鉢在曹溪
東湖二首
晩景微雨歇逍遥湖上亭波閒魚弄餌樹靜鳥遺翎性
野難依俗詩玄自入冥何繇遂瀟灑高枕對雲汀
雨氣消殘暑蒼蒼月欲升林間風捲簟樹下水搖鐙迥
野垂銀鏡層巒挂玉繩重期浮小檝來摘半湖菱
湖閣曉晴寄呈從翁二首
嶺日開寒霧湖光蕩霽華風烏搖逕(一作涇)柳水蝶戀幽
花蜀國地西極吳門天一涯輕舟欄下去點點入湘霞
高秋憑遠檻萬里看新晴重霧披天急千雲觸石輕湖
山四五點湘雁兩三聲遥想潘園裏琴尊興轉清
同張明府遊漊(一作樓)水亭
草色綠溪晩梅香生縠文雲天歛餘霽水木籠微曛垂
釣坐方(一作芳)嶼幽禽時一聞何當五柳下酌醴吟庭筠
七月十五夜看月
朦朧南溟月汹湧出雲濤下射長鯨眼遥分玉兔毫勢
來星斗動路越青冥高竟夕瞻光彩昂頭把白醪
北風
病髮乾垂枕臨風強起梳蝶飛魂尚弱蟻鬭體猶虛瘦
骨呻吟後羸容几杖初庭幽行藥靜凉暑(一作景)翠筠疎
遊玉芝觀
尋仙向玉清獨倚雪初晴木落寒郊迥煙開疊嶂明片
雲盤鶴影孤磬雜松聲且共探玄理歸途月未生
中秋夜南樓寄友人
海月出銀(一作白)浪湖光射高樓朗吟無淥酒賤價買清秋
氣冷魚龍寂輪高星漢幽他鄉此夜客對景(一作酌)餞多愁
三月五日陪裵大夫汎長沙東湖(一作張又新詩)
上巳餘風景芳辰集遠坰綵舟浮滉蕩繡轂下娉婷林
榭回蔥蒨笙歌轉杳冥湖光迷翡翠草色醉蜻蜓鳥弄
桐花日魚翻榖雨萍從今留勝會誰肻(一作看)畫蘭亭
龜
靜養千年壽重泉自隠居不應隨跛鼈寧肻滯凡魚靈
腹惟玄露芳巢必翠蕖揚花(一作光)輸蚌蛤犇月恨蟾蜍
曳尾辭泥後支牀得水初冠山期不小鑄印事寧虛有
志酬毛寳無心畏豫且他時清洛汭會薦帝堯書
長沙春望寄涔陽故人
清明别(一作前)後雨晴時極浦空顰一望眉湖畔春山煙
黯黯(一作點點)雲中遠樹黑(一作墨)離離依微水戍聞疎鼓掩映
河橋見酒旗風暖草長愁自(一作似)醉行吟無處寄相思
金塘路中
山連(一作川)楚越復吳秦蓬梗何年是住身黃葉黃花古
城路秋風秋雨别家人冰霜想(一作怯)度商於(一作村)凍桂
玉愁居帝里貧十口繫心抛不得每回回首即長顰
自遣
翻覆升沈百歲中前途一半巳成空浮生暫寄夢中夢
世事如聞風裏風脩竹萬竿資閴寂(一作灑落)古書千卷要
窮通一壺濁酒暄和景誰會陶然失馬翁
送于少監自廣州還紫邏
鳴臯(一作高)山水似麻源謝監東還憶故(一作舊)園海嶠煙霞
輕(一作輸)逸翰洛川花木待回軒宦情薄去詩千首世事閒
來酒一尊明日中書見顔范(一作範)始(一作如)應通籍入金門
石門韋明府為致東陽潭石鯽(一作魚)鱠
錦鱗銜餌(一作釣)出清漣暖日江亭動鱠筵疊雪亂飛消箸
底散絲繁灑拂刀前太湖浪說朱衣鮒漢浦休誇縮項
鯿雋味品流知第一更勞霜橘助芳鮮
規公業在淨名得甚深義僕近獲顧長康月宫
真影對戴安道所畫文殊走筆此篇以屈瞻禮
五濁之世塵冥冥達觀棲心于此經但用須彌藏芥子
安知牛跡笑東溟生公吐辯真無敵顧氏傳神實有靈
今日淨開方丈室一飛白足到茅亭
玉真觀
高情帝女慕乘鸞紺髮初簪玉葉冠(公主玉葉冠時人莫計其價)秋
月無雲生碧落素蕖寒(一作含)露出清瀾層城煙霧將歸
遠浮世塵埃久住(一作駐)難一自(一作日)簫聲飛去後洞宫深
掩(一作洞深空探)碧瑶壇
辱綿州于中丞書信
一緘垂露到雲林中有孫陽念驥心萬木自凋山不動
百川皆(一作空)旱海(一作水)長深風標想見瑶臺鶴詩韻如
聞渌水琴他日縱陪池上酌巳應難到暝猿吟(渴疾漸加酒尸日減)
送崔使君蕭山禱雨甘澤遽降
謝公一拜敬亭祠五馬旋歸下散絲不假土龍呈夭矯
自然石燕起參差預聽禾稼如雲語應有空濛似霧時
(一作詩)巳向為霖報消息潁川徵詔是前期
重經巴丘追感(開成初陪故員外從翁詩酒遊泛)
昔年高接李膺歡日汎仙舟醉碧瀾詩句亂隨青草發
(一作落)酒腸俱逐洞庭寬浮生聚散雲相似往事微茫(一作)
(冥)夢一般今日片帆城下去(一作過)秋風回首淚闌干
湘隂江亭却寄友人
湘岸初晴淑景遲風光正是客愁時幽花暮落騷人浦
芳草春深帝子祠往事隔年如過夢舊遊回首謾勞(一作)
(追)思煙波自此扁舟去小酌文園(一作酌酒聫文)杳未期
哭郴州王使君
銀章朱紱照雲驄六換魚書惠化崇瑶樹忽傾滄海裏
(一作蒼栢下)醉鄉翻在夜臺中東山妓逐飛花散北海尊隨
逝水空曾是綺羅筵上客一來長慟向春風
九日巴丘楊公臺上讌集(一本無上字)
凄凄霜日上高臺水國秋深客思哀萬疊銀山寒浪起
(一作去)一行斜字早鴻來誰家擣練孤城暮何處題衣遠
信回江漢路長身不定菊花三笑旅萍開
奉和張舍人送秦鍊師歸岑公山
仙翁歸卧翠微岑一夜(一作葉)西風月峽深松逕(一作澗)定知
芳草合玉書應念素塵侵閑雲不繫東西影野鶴寧知
(一作傷)去住心蘭浦蒼蒼春欲暮落花流水怨(一作思)離琴(一作襟)
送陶少府赴選
陶君官興本蕭疎長傍青山碧水居久向三茅窮藝術
仍傳五柳舊琴書迹同飛鳥棲高樹心似閑雲在太虛
自是葛洪求藥價不關梅福戀簪裾
寄張祜(祜亦未面頻寄聲相聞)
越水吳山任興行五湖雲月挂高情不遊都邑稱平子
只向江東作步兵昔歲芳聲到童稚老來(一作年)佳句徧
公卿如(一作知)君氣力波瀾地留取隂何沈范名
寄長沙許侍御
三(一作二)年文會許追隨和徧南朝(一作江南)雜體詩未把(一作以)
彩毫還郭璞乞留殘錦與丘遲竹齋琴酒歡成夢水寺煙
霞賞(一作相)對誰今日秋風滿湘浦秪應(一作只令)搔首詠瓊枝
望月懷友(一作寄人)
浮雲卷盡看(一作月)朣朧直出滄溟上碧空盈手水(一作冰)
光寒不濕流天素彩(一作影)靜無風酒花蕩漾金尊裏櫂
影飄颻玉浪中川路正長難可越美人千里思何窮
和吳中丞悼笙妓
麗質仙姿煙逐風鳳凰聲斷吹臺(一作樓)空多情草色怨
還綠無主杏花春自紅墮珥尚存芳樹下餘香漸減(一作滅)
玉堂中唯應去抱雲和管從此長歸阿母宫
薛侍御處乞鞾
越客南來誇桂麖良工用意巧縫成看時共說茱萸皺
著處嫌無鸜鵒鳴百里奚身悲甚似五羊皮價敢全輕
日於文苑陪高步贏得芳塵接武名
九子坡(一作坂)聞鷓鴣
落照蒼茫秋草明鷓鴣啼處遠人行正穿詰(一作屈)曲﨑
嶇路更聽鉤輈格磔聲曾泊桂江深岸雨亦于梅嶺阻
歸程此時為爾腸千斷乞放(一作定是)今宵白髮生
凉公從叔春祭廣利王廟
龍驤伐鼓下長川直濟雲濤古廟前海客歛威驚火旆
天吳收浪避樓船隂靈向(一作㢠)作南溟主祀典高齊五
岳肩從此華夷封域靜潛熏玉燭奉堯年
長沙紫極宫雨夜愁坐
獨坐高齋寒擁衾洞宫臺殿窅沈沈春鐙含思靜相伴
夜雨滴愁更向深窮逹未知他日事是非皆到此時心
羇棲摧(一作催)剪平生志抱膝時為梁甫吟
送人隠居(一作盧逸人隠居)
碁局茅亭幽澗濱竹寒江靜遠無人邨梅尚斂風前笑
沙草初偷雪後春鵬鷃喻中消日月滄浪歌裏放心神
平生自有煙霞志久欲抛身狎隠淪
江樓閒望懷關中(一作内)親故(一作知)
搖落江天欲盡秋遠鴻高送一行愁音書寂絶秦雲外
身世蹉跎楚水頭年貌暗隨黃葉去時情深付碧波流
風凄日冷江湖(一作湘光)晩駐目寒空獨倚樓
請告南歸留别同舘(中元作)
一點鐙前獨坐身西風初動帝城砧不勝庾信鄕關思
遂作陶潛歸去吟書閣乍離情黯黯彤庭迴望肅沈沈
應憐一别瀛洲侣萬里單飛雲外深
仙明洲口號
長愛沙洲水竹居暮江春樹綠隂初浪翻新月金波淺
風損輕雲玉葉疎半浦夜歌聞盪槳一星幽火照义魚
二年此處尋佳句景物常輸楚客書
送蕭十二校書赴郢州婚姻
蓬萊(一作山)才子即蕭郎綵服青書(一作春)卜鳳凰玉珮定
催紅粉色錦衾應惹翠雲(一作芸)香馬穿暮雨荆山遠人
宿寒鐙郢夢長領取和鳴好風景(古樂府有鳳兮歸故鄉)石城花
月送歸鄉
送隠者歸羅浮
春山(一作天)杳杳日遲遲路入雲峰白犬隨兩卷素(一作囊)
書留貰酒一柯樵斧坐看棋蓬莱道士飛霞履(一作札)清
遠仙人寄好詩自此塵寰音信斷山川風月永相思
獻王中丞(時有除拜)
登仙望絶李膺舟從此青蠅點遂稠半夜劒(一作憤)吹牛
斗動二年門掩雀羅愁張儀會展平生舌韓信那慙跨
下羞他日圖勲畫麟閣定呈肝膽始應休
哭小女癡(一作凝)兒
平生未省夢熊羆稚女如花墜(一作墮)曉枝條蔓縱横輸
葛藟子孫蕃育羡螽斯方同王衍鍾情切猶念商瞿有
慶遲負爾五年恩愛淚眼中惟有涸泉知(一作眼中惟涸更無知)
醉後贈馮姬
黃昏歌舞促瓊筵銀燭臺西見小蓮二寸横波回慢水
一雙纖手語香弦桂形淺拂梁家黛瓜字初分碧玉年
願托襄王雲雨夢陽臺今夜降神仙
廣州陪凉公從叔越臺讌集
一逕松梢踏石梯步窮身在白雲西日銜赤浪金車沒
天拂滄波翠幕(一作笠)低高鳥散(一作四)飛驚大旆長風萬
里卷秋鼙玉鉤挂海笙歌合珠履三千半似泥
留别馬使君
俱來海上歎煙波君佩銀魚我觸羅蜀(一作涇)國才微甘
放蕩專城年少豈蹉跎應憐旅夢千重思共愴離心一
曲歌唯有管弦知客意分明吹出感恩多
將欲南行陪崔八讌海榴亭
朝讌華堂暮未休幾人偏得謝公留風傳鼓角霜侵戟
雲卷笙歌月上樓賓館盡開徐孺榻客帆空戀李膺舟
謾誇書劔無歸處水遠山長步步愁
湖寺清明夜遣懷
柳暗花香愁不眠獨凭危檻思凄然野雲將雨渡微月
沙鳥帶聲飛遠天久向飢寒抛弟妹每因時節憶團圓
餳飡冷酒明年在未定萍蓬何處邊
九日
年年羞見菊花開十度悲秋上楚臺半嶺殘陽銜樹落
一行斜雁向人來行雲永絶襄王夢野水偏傷宋玉懷
(一作才)絲管闌珊歸客盡黃昏獨自詠詩迴
同鄭相并歌姬小飲戲贈(一作杜丞相悰筵中贈美人)
裙拖六幅湘江水鬢聳巫山一段(一作千朵)雲風格(一作貌態)只
應天上有歌聲豈合世間聞胸前瑞雪鐙斜照眼&KR1284;桃
花酒半醺不是相如憐賦客爭(一作肻)教容易見文君
秣陵懷古
野花黃葉舊吳宫六代豪華燭散風龍虎勢衰佳氣歇
鳳皇名在故臺空市朝遷變秋蕪綠墳塜(一作瓏)高低落
照紅霸業鼎圖人去盡獨來惆悵水雲中
黃陵廟
小姑(一作孤一作哀)洲北浦雲邊二女容華(一作啼粧一作明粧)自(一作共)
儼然野廟向江春寂寂古碑無字草芊芊風迥日(一作東風)
(近)暮吹芳芷月落(一作落日)山深哭杜鵑猶似含顰望巡狩
九疑愁斷(一作如黛一作愁絶)隔湘川
送唐侍御福建省兄
桂枝攀盡賈家(一作賢)才霄漢春風棣萼開世掌(一作事)綸
言傳大筆官分鴻序壓霜臺閩山翠卉迎飛旆越水清
紋散落梅到日池塘春草綠謝公應夢惠(一作阿)連來
送秦鍊師歸岑公山
紫泥飛詔下金鑾列象分明世仰觀北省諫書藏舊草
南宫郎署握新蘭春歸鳳沼恩波暖曉入鴛行瑞氣寒
偏是此生棲息者滿衣零淚一時乾
潯陽觀水
朝宗漢水接陽臺唅呀填坑吼作雷莫見九江平穩去
還從三峽嶮巇來南經夢澤寬浮日西出岷山劣泛杯
直至滄溟涵貯盡深沈不動浸昭回
謫仙吟贈趙道士
汗漫東遊黃鶴雛縉雲仙子住清都三元麟鳳推高座
六甲風雷閟小壺日月暗資靈夀藥山河直擬(一作常值)化
生符若為失意居蓬島鼇足塵飛桑樹枮
長沙陪裵大夫夜讌
東山夜讌酒成河銀燭熒煌照綺羅四面雨聲籠笑語
滿堂香氣泛笙歌泠泠玉漏初三滴灩灩金觴巳半&KR0755;
共向柏臺窺雅量澄陂萬頃見天和
寳劍
雷煥豐城掘劍池年深事遠跡依稀泥沙難掩衝天氣
風雨終思發匣時夜電尚搖池底影秋蓮空吐鍔邊輝
自從星拆中台後化作雙龍去不歸
人日梅花病中作
去年今日湘南(一作西)寺獨把寒梅愁斷腸今年此日江
邊宅臥見瓊枝低壓墻半落半開臨野岸團情團思醉
韶光玉鱗寂寂飛斜月素豔亭亭對(一作帶)夕陽已被兒
童苦攀折更遭風雨(一作雪)損馨香洛陽桃李漸撩亂回
首行宫春景長
御定全唐詩卷五百六十九
