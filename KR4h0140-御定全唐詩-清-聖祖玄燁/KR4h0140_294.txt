欽定四庫全書
御定全唐詩卷二百九十四
崔峒
崔峒慱陵人登進士第為拾遺集賢學士終於州刺史
藝文傳云終右補闕大歷十才子之一也詩一卷
揚州選蒙相公賞判雪後呈上
自得山公許休畊海上田慙看長史傳欲棄釣魚船窮
巷殷憂日蕪城雨雪天此時瞻相府心事比旌懸
客舍書情寄趙中丞
東楚復西秦浮雲類此身關山勞策蹇僮僕慣投人孤
客来千里全家託四鄰生涯難自料中夜問(一作見)親情
客舍有懷因呈諸在事
讀書常苦節待詔豈辭貧暮雪猶驅馬晡飡又寄人愁
来占吉夢老去惜良辰延首平津閣家山日已春
書懷寄楊郭李王判官
慣作雲林客因成懶漫人吏欺從政拙妻笑理家貧李
郭應時望王楊入幕頻從容丞相閣知憶故園春
奉和給事寓直
桂枝家共折雞樹代相傳忝向鸞臺下仍看鴈影連夜
閒方步月漏盡欲朝天知去丹墀近明王許薦賢
初入集賢院贈李獻仁(曾於常山聯官)
燕代官初罷江湖路便分九遷從命薄四十幸人聞跡
愧趨丹禁身曾繫白雲何由返滄海昨日謁明君
酬李補闕雨中寄贈
十年隨馬宿幾度受人恩白髮還鄉井微官有子孫竹
窗寒雨滴苦砌夜蟲喧獨媿東垣友新詩慰旅魂
初除拾遺酬丘二十二見寄(一作初拜命酬丘丹見贈)
江海久垂綸朝衣忽掛身丹墀初(一作方)謁帝白髮免羞
人才愧文章士名當諫諍臣空餘薦賢分(一作力)不敢負
交親
劉展下判官相招以詩答之
國有非常寵家承異姓勲背恩慙皎日不義若浮雲但
使忠貞在甘從玉石焚竄身如有地夢寐見明君
送侯山人赴會稽
仙客辭蘿月東来就一官且歸滄海住猶向白雲看猨
呌江天暮蟲聲野浦寒時遊鏡湖裏為我把魚竿
宿禪智寺上方演大師院
石林(一作床)高幾許金刹在中峰白日空山梵清(一作晴)霜
後夜鐘竹窗廻翠壁苔徑入寒松幸接無生法疑心怯
所從
題空山人石室
早晩悟無生頭陀不到城雲山知夏臘猨鳥見修行地
僻無溪路人尋逐水聲年年深谷裏誰識遠公名
登蔣山開善寺(一作李嘉祐詩)
山殿秋雲裏香煙出翠微客尋朝磬至(一作食)僧背夕陽
歸下界千門見前朝(一作期)萬事非看心兼送目葭菼暮
依依
題崇福寺禪院
僧家竟何(一作更無)事掃地與焚香清磬度山翠閒雲来竹
房身心塵外遠歲月坐中長向晩禪堂掩(一作閉)無人空
夕陽
秋晩送丹徒許明府赴上國因寄江南故人
秋暮之彭澤籬花遠近逢君書前日至别後此時重寒
夜江邊月晴天海上峰還知南地(一作北)客招引住新豐
送薛仲方歸揚州
佳句應無敵貞心不有猜(一作暫回)慙為丈人行怯見後生
才泛舸貪斜月浮橈值早梅綠楊新過雨芳草待君来
送韋員外還京
十年離亂後此去若為情春晩香山綠人稀豫(一作潁)水
清野陂看獨樹關路逐殘鶯前殿朝明主應憐白髮生
潤州送友人
見君還此地灑淚向江邊國士勞相問家書無處傳荒
城胡(一作閑)馬跡塞木戍人煙一路堪愁思孤舟何渺然
送張芬東歸
喧喧五衢上鞍馬自驅馳落日臨阡陌貧交欲别離早
知時事異堪(一作豈)與世人隨握手將何贈君心我獨知
送蘇脩遊上饒
愛爾無羈束雲山恣意過一身隨遠岫孤棹任輕波世
事關情少漁家寄宿多蘆花淺淡(一作泊船)處江月奈人何
送陸明府之盱眙
陶令之官去窮愁慘别魂白煙横海戍紅葉下(一作近)淮
村澹浪搖山郭平蕪到縣門政成堪吏隱免負(一作就)府
公恩
江南廻逢趙曜因送任十一赴交城主簿
江上長相憶因高北望看不知攜老幼何處度艱難屈
指同人盡傷心故里殘遥憐驅疋馬白首到微官
送薛良史往越州謁從叔
辭家年(一作日)已久與子分偏(一作仍)深易得相思(一作思鄉)淚
難為欲别心孤雲隨浦口幾日到山隂遥想蘭亭下清
風滿竹林
送丘二十二之(一作歸)蘇州
積水與寒煙嘉禾路幾千孤猨啼海島羣雁起湖田曾
見(一作寄)長洲苑(一作沙什)嘗聞大雅篇却將封事去知爾愛
(一作意)閒眠
登潤州芙蓉樓
上古人何在東流水不歸往来潮有信朝暮事成非煙
樹臨沙靜雲帆入海稀郡樓多逸興良牧謝玄暉
江上書懷
骨肉天涯别江山日落時淚流襟上血髮變(一作白)鏡中
絲胡越書難到存亡夢豈知登高回首罷形影自相隨
春日憶姚氏外甥
離亂人相失春秋鴈自飛祗緣行路遠未必寄書稀二
月花無數頻年意有違落暉看過後獨坐淚沾衣
送真上人還蘭若
得道雲林久(一作下)年深暫一歸出山逢世亂乞食覺人
稀半偈初傳法中(一作千)峰又掩扉愛憎(一作離)應不染塵
俗自依依
潤州送師弟自江夏往台州
遠客乘流去孤帆向夜開春風江上使前日漢陽来别
路猶千里離心重一杯剡溪木未落羡爾過天台
送李道士歸山
秋城臨古路城上望君還曠野入寒草獨行隨遠山授
人鴻寳内將犬白雲間早晩燒丹罷遥知冰雪寒
宿江西竇主簿廳(與此公亡兄聯官)
廣庭方緩步星漢話中移月滿關山(一作水關)道烏(一作鳥)啼
霜樹枝時艱難會合年長重親知前事成金石悽然淚
欲垂
喜逢妻弟鄭損因送入京
亂後自江城相逢喜復驚為經多載别欲問小時名對
酒悲前事論文畏後生遥知盈卷軸紙貴在江城
詠門下畫小松上元王杜三相公(一作錢起詩)
昔聞生澗底今見起毫端衆草此時沒何人知歲寒豈
能禆棟宇且貴出門闌只在丹青意凌雲也不難
寄上禮部李侍郎
吳楚相逢處江湖共泛時任風舟去遠待月酒行遲白
髮常同歎青雲本要期貴来君却少秋至老偏(一作堪)悲
(一作愁去我先悲)玉佩明朝盛蒼苔陋巷滋追尋恨無路唯有
夢相思
書情寄上蘇州韋使君兼呈吳縣李明府
數年湖上謝浮名竹杖紗巾遂性情雲外有時逢寺宿
日西無事傍江行陶潛縣裏看花發庾亮樓中對月明
誰念獻書来萬里君王深在九重城
題桐廬李明府官舍(一作贈同官李明府)
訟堂寂寂對煙霞五柳門前聚曉(一作集晩)鵶流水聲中視
公事寒山影裏見人家觀風競(一作共)美新為政計日還
知舊(一作應更)觸邪可惜陶潛無限酒(一作興)不逢籬菊正開
花
贈竇十九(時公車待詔長安)
靈臺暮宿意多違木落花開羡客歸江海幾時傳錦字
風塵不覺化緇衣山陽會裏同人少灞曲農時故老稀
幸得漢皇容直諫憐君未遇覺人非
虔州見鄭表新詩因以寄贈
梅花嶺裏見新詩感激情深過楚詞平子四愁今莫比
休文八詠自同時萍鄉露冕真堪惜鳳沼鳴珂已訝遲
才子風流定難見湖南春草但相思
贈元秘書
舊書稍稍出風塵孤客逢秋感此身秦地謬為門下客
淮隂徒笑市中人也聞阮籍尋常醉見說陳平不久貧
幸有故人茅屋在更將心(一作閒)事問情親
送韋八少府判官歸東京
玄成世業紫真官文似相如貌勝潘鴻鴈南飛人獨去
雲山一别歲將闌清淮水急桑林晩古驛霜多柿葉寒
瓊樹相思何日見銀鉤數字莫為難
送馮八將軍奏事畢歸滑臺幕府
王門别後到滄洲帝里相逢俱白頭自歎馬卿常帶疾
還嗟李廣不封侯棠梨宫裏瞻龍衮細柳營中著虎裘
想到滑臺桑葉落黃河東注杏園秋
送王侍御佐婺州(一作郎士元詩題云蓋少府新除江南尉問風俗)
聞君作尉(一作不須惆悵)向江潭吳越風煙到自諳客路尋常
經竹徑(一作隨竹影)人家大底傍山嵐緣溪花木偏宜遠避
地衣冠盡向(一作在)南惟有夜猨啼海樹思鄉望北(一作國)
意難堪
越中送王使君赴江華
皂蓋春風自越溪獨尋芳樹(一作草)桂陽西遠水浮雲隨
馬去空山弱篠向雲低遥知異政荆門北舊許新詩康
樂齊萬里相思在何處九疑殘雪白猿啼
送皇甫冉往白田
江邊盡日雉鳴飛君向白田何日歸楚地蒹葭連海迥
隋朝楊柳映堤稀津樓故市無行客山館空庭閉落暉
試問疲人與征戰使君雙淚定沾衣
題蘭若
絶頂茅菴老此生寒雲孤木獨經行世人那得知幽逕
遥向青(一作中)峰禮磬聲
送賀蘭廣赴選
而今用武爾攻文流軰干時獨卧雲白髮青袍趨會府
定應衡鏡却慙君
清江曲内一絶(折腰體)
八月長江去浪平片帆一道帶風輕極目不分天水色
南山南是岳陽城
武康郭外望許緯先生山居
湖上千峰帶落暉白雲開處見柴扉松門一逕仍生草
應是仙人(一作先生)向郭稀
御定全唐詩卷二百九十四
