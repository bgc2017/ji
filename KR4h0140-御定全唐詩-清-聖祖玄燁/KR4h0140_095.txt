欽定四庫全書
御定全唐詩卷九十五
沈佺期
沈佺期字雲卿相州内黃人善屬文尤長七言之作擢
進士第長安中累遷通事舍人預修三教珠英轉考功
郎給事中坐交張易之流驩州稍遷台州錄事参軍神
龍中召見拜起居郎修文館直學士歴中書舍人太子
少詹事開元初卒建安後訖江左詩律屢變至沈約庾
信以音韻相婉附屬對精密及佺期與宋之問尤加靡
麗回忌聲病約句凖篇如錦繡成文學者宗之號為沈
宋語曰蘇李居前沈宋比肩集十卷今編詩三卷
芳樹(一作宋之問詩)
何地早芳菲宛在長門殿夭桃色若綬穠李光如練啼
鳥弄花疎遊蜂飲香遍歎息春風起飄零君不見
長安道(一作宋之問詩)
秦地平如掌層城入(一作出)雲漢樓閣九衢春車馬千門
旦綠槐開復合紅塵聚還(一作廽)散日晚鬭雞還經過狭
斜看
有所思(一作宋之問詩)
君子事行役再空芳歲期美人曠延佇萬里浮雲思園
槿綻紅豔郊桑柔綠滋坐看長夏晚秋月照(一作生)羅幃
臨高臺
高臺臨廣陌車馬紛相續回首思舊鄊雲山亂心曲遠
望河流緩周看原野綠向夕林鳥還憂来飛景促
鳳笙曲
憶昔王子晉鳳笙遊雲空揮手弄白日安能戀青宫豈
無嬋娟子結念羅幃中憐夀不貴色身世兩無窮
擬古别離
白水東悠悠中有西行舟舟行有返櫂水去無還流奈
何生别者戚戚懷遠遊遠遊誰當惜所悲會難收自君
閴(一作聞)芳躧(一作屣)青陽四五遒皓月掩蘭室光風虚蕙
樓相思無眀晦長歎累冬(一作春)秋離居久遲暮高駕何
淹留
辛丑歲十月上幸長安時扈從出西嶽作
西鎮何穹崇壮哉信靈造諸嶺皆峻秀中峰特美好傍
見巨掌存勢如石東倒頗聞首陽去開坼此河道磅礴
壓洪源巍峩壮(一作載)清昊雲泉紛亂瀑天磴屹横抱子
先呼其巔宫女世不老下有府君廟歴載傳灑掃皇(一作)
(星)眀應天游十月戒豐鎬微末忝閒從兼得事蘋藻宿
心愛兹山意欲拾靈草陰壑巳永閟雲竇絶探討芳月
期来過逥策思方浩
和杜麟臺元志春情
嘉樹滿中園氛氲羅秀色不見仙山雲倚琴(一作瑟)空太
息沈思若在夢緘怨似無憶青春坐南移白日忽西匿
蛾眉返清鏡閨中不相識
别侍御嚴凝
七澤雲夢林三湘洞庭水自古傳剽俗有時逋惡子今
君出使車行邁方靡靡静言芟枳棘慎勿傷蘭芷
送喬隨州偘
結交三十載同遊一萬里情為契闊生心由别離死拜
恩前後人從宦差池起今爾歸漢東眀珠報知己
送友人任括州
青春浩無際白日乃遲遲胡為賞心客歎邁(一作遇)此芳
時甌粤廹兹守京闕從此辭茫茫理雲帆草草念行期
紛吾結遠佩帳餞出河湄太息東流水盈觴難再持
餞遠
任子徇遐祿結友開舊襟撰酌輟行歎指途勤遠心秋
皛澄回壑霽色肅眀林曖然清軒暮浩思非所任
同工部李侍郎適訪司馬(一夲此下有先生二字)子微
紫微降天仙丹地投(一作授)雲藻上言華頂事中問長生
道華頂居最高大壑朝陽早長生術何妙童顔後天老
清晨朝鳳京静夜思鴻寶憑崖飲蕙氣過澗摘靈草人
非冢已荒海變田應燥昔嘗遊此郡三霜弄溟島緒言
霞上開機事塵外掃頃来廹世務清曠未云保﨑嶇待
漏恩怵惕司言造軒皇重齋拜漢武愛祈禱順風懷崆
峒承露在豐鎬泠然委輕馭復得散(一作快)幽抱柱下留
伯陽儲闈登四皓聞有参同契何時一探討
自昌樂郡泝流至白石嶺下行入郴州
兹山界夷夏天險横寥廓太史漏登探文命限開鑿北
流自南瀉羣峰回衆壑馳波如電騰激石似雷落崖留
盤古樹澗蓄神農藥乳竇何淋漓苔(一作莓)蘚更彩錯娟
娟潭裏虹渺渺灘邊鶴歲杪應流火天高雲物(一作霧)薄
金風吹綠梢玉露洗紅籜泝舟始興廨登踐桂陽郭匍
匐緣修坂穹窿曳長䋏(一作索)礙林阻往来遇堰每前却
救艱不遑飯畢昏無暇泊濯溪寧足懼磴道誰云惡我
行山水間湍險皆不若(一作我行湍險多山水皆不若)安能獨見聞書
此貽京洛
過蜀龍門
龍門非禹鑿詭怪乃天功西南出巴峡不與衆山同長
竇(一作短)亘五里宛轉復嵌空伏湍喣潜石瀑水生輪風
流水無晝夜噴薄龍門中潭河勢不測藻葩垂彩虹我
行當季月煙景共舂融江關勤亦甚巘崿意難窮勢將
息機事煉藥此山東
入衛作
淇上風日好紛紛沿岸多綠芳幸未歇泛濫此眀波采
蘩憶幽(一作豳)吹理棹想荆歌鬱然懷君子浩曠將如何
夜泊越州逢北使
天地降雷雨放逐還國都重以風潮事年月戒回艫容
顔荒外老心想域中愚憩泊在兹夜炎雲逐斗樞䬓䬔
縈海若霹靂耿天吴鼇抃羣島失鯨吞衆流輸偶逢金
華使握手淚相濡飢共噬齊棗眠共席秦蒲既北思攸
濟將南睿所圖往来固无咎何忽憚前桴
紹隆寺(并序)
紹隆寺江嶺最奇去驩州城二十五里將北客畢
日遊憩隨例施香回於舟中作
吾從釋迦久無上師涅槃探道三十載得道天南端非
勝適殊方起諠歸理難放棄乃良緣世慮不曾干香界
縈北渚花龕隱南巒危昂階下石演漾窗中瀾雲盖看
木秀天空見藤盤處俗勒(一作勤)宴坐居貧業行壇試將
有漏軀聊作無生觀了然究諸品彌覺静者安
神龍初廢逐南荒途出郴口北望蘇躭山
少曾讀仙史知有蘇躭君流望来南國依然會(一作曾)昔
聞泊舟問耆老遥指孤山雲孤山郴郡北不與衆山羣
重崖下縈映嶛嶢上糺紛碧峰泉附落紅壁樹傍分選
地今方爾昇天因(一作固)可云不才予竄迹羽化子遺芬
將覽成麟鳳旋驚禦鬼文此中迷出處含思獨氛氲
初逹驩州
流子一十八命予偏不偶配遠天遂窮到遲日最後水
行儋耳國陸行雕題藪魂魄遊鬼門骸骨遺鯨口夜則
忍飢卧朝則抱病走搔首向南荒拭淚看北斗何年赦
書来重飲洛陽酒
被彈
知人昔不易舉非貴易失爾何按國章無罪見呵叱平
生守直道遂為衆所嫉少以文作吏手不曾開律一旦
法相持荒忙意如漆幼子雙囹圄老夫一念(一作請)室昆
弟兩三人相次俱囚桎萬鑠當衆怒千謗無片實庶以
白黑讒顯此涇渭質劾吏何咆哮晨夜聞撲抶事間拾
虚證理外存枉筆懷痛不見伸抱冤竟難悉窮囚多垢
膩愁坐饒蟣虱三日唯一飯兩旬不再櫛是時盛夏中
暵赫多瘵疾瞪目眠欲閉喑嗚氣不出有風自扶搖鼓
蕩無倫匹安得吹浮雲令我見白日
枉繫二首
吾憐曾家子昔有投杼疑吾憐姬公旦非無鴟鴞詩臣
子竭忠孝君親惑讒欺萋斐離骨肉含愁(一作惋)興此辭
昔日公冶長非罪遇縲絏聖人降其子古来歎獨絶我
無毫髮瑕苦心懷冰雪今代(一作世)多秀士(一作才)誰能繼
眀轍
黃鶴
黃鶴佐丹鳳不能羣白鷴拂雲遊四海弄影到三山遥
憶君軒上来下天池(一作地)間眀珠世不重知有報恩環
傷王學士(并序)
王君赦者少小遊洛陽吾與君隴西李子至為友
家貧倦道歲常晏如屬文豪翰吟諷所得時會絶
境長安初以器行制在蕃邸侍諸人遊四年余遭
浮議下獄他日余至来知君物化嗚呼穎叔享年
不遐昔同為人今先鬼錄恨吾非所闕爾喪葬退
而賦詩以哀命
閉囚斷外事昧坐半餘朞有言穎叔子亡来巳一時初
聞宛不信中話涕漣洏痛哉玄夜重何遽青春姿憶汝
曾旅食屢空瀍澗湄吾徒祿未厚筲斗愧相貽原憲貧
無愁顔回樂自持詔書擇才善君為王子師寵儒名可
尚論秩官猶欺化往不復見情来安可思目絶高翰灑
耳無歌諷期靈柩寄何處精魂今何之恨予在丹棘不
得看素旗孀妻知己歎幼子路人悲感遊值商日絶弦
留此詞
古鏡
莓苔翳清池蝦蟆蝕眀月埋落今如此照心未嘗歇願
垂拂拭恩為君鑒玄髮
鳳簫曲(一作古意)
八月涼風動高閣千金麗人捲綃幕巳憐池上歇芳菲
不念君恩坐搖落世上榮華如轉蓬朝隨阡陌暮雲中
飛燕侍寢昭陽殿班姬飲恨長信宫長信宫昭陽殿春
来歌舞妾自知秋至簾櫳(一作榮華)君不見昔時嬴女厭世
紛學吹鳳簫乘彩雲含情轉睐向蕭史千載紅顔持贈
君
古歌
落葉流風向玉臺夜寒秋(一作寒釭愁)思洞房開水晶簾外
金波下雲母窗前銀漢回玉階陰隂苔蘚色君王履綦
難再得璇閨窈窕秋夜長繡戶徘徊眀月光燕姬綵帳
芙容色秦女(一作子)金罏蘭麝香北斗七星横夜半清歌
一曲斷君腸
七夕曝衣篇(按王子陽園苑疏太液池邊有武帝閣每至七月七日夜宫女出后)
(衣曝之)
君不見昔日宜春太液邊披香畫閣與天連燈火(一作華)
灼爍九微(一作衢)暎香氣氛氲百和然此夜星繁河正白
人傳織女牽牛客宫中擾擾曝衣樓天上娥娥紅粉席
曝衣何許曛(一作時夜)半黃宫中綵女提玉箱珠履奔騰上
蘭砌金梯(一作閨)宛轉出梅梁絳河裏碧煙上雙花伏兔
畫屏風四子盤龍擎斗帳舒羅散縠雲霧開綴玉垂珠
星漢回朝霞散彩羞衣架晚月分光劣鏡臺上有仙人
長命綹(一作錦)中看(一作有)玉女迎歡繡瑇瑁簾(一作筵)中别
作春珊瑚窗裏翻成晝椒房金屋寵新流意氣嬌奢不
自由漢文宜惜露臺費晉武須焚前殿裘
入少(一作小)密溪
雲峯苔壁繞溪斜江路香風夹岸花樹密不言通鳥道
雞鳴始覺有人家人家更在深巖口澗水周流宅前後
遊魚瞥瞥雙釣童伐木丁丁一樵叟自言避喧非避秦
薜衣耕鑿帝堯人相留且待雞黍熟夕卧深山蘿月春
霹靂引
歲七月火伏而金生客有鼓琴於門者奏霹靂之商聲
始戞羽以騞砉終扣宫而砰駖電耀耀兮龍躍雷闐闐
兮雨冥氣嗚唅以會雅態歘翕以横生有如驅千旗制
五兵截荒虺斮長鯨孰與廣陵比意别鶴儔精而已俾
我雄子魄動毅夫髮立懷恩不淺武義雙輯視胡若芥
剪羯如拾豈徒慷慨中筵僃羣娱之翕習哉(一本有故此知也四)
(字)
御定全唐詩卷九十五
