欽定四庫全書
御定全唐詩卷一百八十三
李白
越中秋懷
越水遶碧山周迴數千里乃是天鏡中分眀畫相似(一本)
(首四句作蹈海思仲連遊山慕康樂攀雲窮千峰弄水涉萬壑)愛此從冥搜永懷臨湍
遊(一作幽)一為滄波客十見紅蕖秋觀濤壮天險望海令
人愁路遐廹西照歲晩悲東流何必探禹穴逝將歸蓬
丘不然五湖上亦可乘扁舟
效古二首
朝入天苑中謁帝蓬萊宫青山映輦道碧樹搖蒼空謬
題金閨籍得與銀臺通待詔奉明主抽毫頌清風歸時
落日晩躞蹀浮雲驄人馬夲無意飛馳自豪雄入門紫
鴛鴦金井雙梧桐清歌弦古曲美酒沽新豐快意且為
樂列筵坐羣公光㬌不可留生世如轉蓬早逹勝晩遇
羞比垂釣翁
自古有秀色西施與東鄰蛾眉不可妬况乃效其矉所
以尹婕好羞見邢夫人低頭不出氣塞默少精神寄與
無鹽子如君何足珍
擬古十二首
青天何歴歴眀星如白石(一作白如石)黃姑與織女相去不
盈尺銀河無鵲橋非時將安適閨人理紈素遊子悲行
役瓶冰知冬寒霜露欺遠客客似秋葉飛飄颻不言歸
别後羅帶長愁寬去時衣乘月託宵夢因之寄金徽
高樓入青天下有白玉堂明月看欲堕當窗懸清光遥
夜一美人羅衣霑秋霜含情弄柔瑟彈作陌上桑絃聲
何激烈風捲遶飛梁行人皆躑躅栖鳥起迴翔但寫妾
意苦莫辭此曲傷願逢同心者飛作紫鴛鴦
長䋲難繫日自古共悲辛黃金高北斗不惜買陽春石
火無留光還如世中人即事巳如夢後來我誰身提壺
莫辭貧取酒會四鄰仙人殊恍惚未若醉中真
清都綠玉樹灼爍瑶臺春攀花弄秀色遠贈天仙人香
風送紫蘂直到扶桑津取掇世上豔所貴心之珍相思
傳一笑聊欲示情親
今日風日好明日恐不如春風笑旅人何乃愁自居吹
簫舞彩鳳酌醴鱠神魚千金買一醉取樂不求餘逹士
遺天地東門有二疏愚夫同瓦石有才知卷舒無事坐
悲苦塊然涸轍(一作鮒)魚
運速天地閉胡風結飛霜百草死冬月六龍頽西荒太
白出東方彗星揚精光鴛鴦非越鳥何為眷南翔惟昔
鷹將犬今為侯與王得水成蛟龍爭池奪鳳凰北斗不
酌酒南箕空簸揚
世路今太行迴車竟何託萬族皆凋枯遂無少可樂曠
野多白骨幽魂共銷鑠榮貴當及時春華宜照灼人非
崑山玉安得長璀錯身沒期不朽榮名在麟閣
月色不可掃客愁不可道玉露生秋衣流螢飛百草日
月終銷毁天地同枯槁蟪蛅啼青松安見此樹老金丹
寧誤俗昧者難精討爾非千歲翁多恨去世早飲酒入
玉壺藏身以為寳
生者為過客死者為歸人天地一逆旅同悲萬古塵月
兔空搗藥扶桑巳成薪白骨寂無言青松豈知春前後
更歎息浮榮安足珍
仙人騎彩鳳昨下閬風岑海水三清淺桃源一見尋遺
我綠玉桮兼之紫瓊琴桮以傾美酒琴以閑素心二物
非世有何論珠與金琴彈松裏風桮勸天上月風月長
相知世人何倏忽
涉江弄秋水愛此荷花鮮攀荷弄其珠蕩漾不成圓佳
人綵雲裏欲贈隔遠天相思無由見悵望涼風前(又折荷有)
(贈云涉江翫秋水愛此紅蕖鮮攀荷弄其珠蕩漾不成圓佳期綵雲重欲贈隔遠天相思無由見惆悵凉風前)
去去復去去辭君還憶君漢水既殊流楚山亦此分人
生難稱意豈得長為羣越燕喜海日燕鴻思朔雲别久
容華晩琅玕不能飯日落知天昏夢長覺道遠望夫登
高山化石竟不返
感興六首(集夲八首内二首與古風同前已附註不重錄)
瑶姬天帝女精彩化朝雲宛轉入夢宵無心向楚君錦
衾抱秋月綺席空蘭芬茫昧竟誰測虚傳宋玉文
洛浦有宓妃飄颻雪爭飛輕雲拂素月了可見清輝解
珮欲西去含情詎相違香塵動羅襪綠水不沾衣陳王
徒作賦神女豈同歸好色傷大雅多為世所譏
裂素持作書將寄萬里懷眷眷待遠信竟歲無人來征
鴻務随陽又不為我棲委之在深箧蠧魚壊其題何如
投水中流落他人開不惜他人開但恐生是非
十五遊神仙仙遊未曾歇吹笙坐(一作吟)松風汎瑟窺海
月西山玉童子使我鍊金骨欲逐黃鶴飛相呼向蓬闕
西國有美女結樓青雲端蛾眉豔曉月一笑傾城歡高
節不可奪炯心如凝丹常恐彩色晚不為人所觀安得
配君子共乘雙飛鸞
嘉榖隠豐草草深苖且稀農夫既不異孤穗將安歸常
恐委疇隴忽與秋蓬飛烏得薦宗廟為君生光輝
寓言三首
周公負斧扆成王何䕫䕫武王昔不豫剪爪投河湄賢
聖遇䜛慝不免人君疑天風拔大木禾黍咸傷萎管蔡
扇蒼蠅公賦鴟鴞詩金縢若不唘忠信誰明之
搖裔雙彩鳳婉孌三青禽往還瑶臺裏鳴舞玉山岑以
歡秦娥意復得王母心區區精衛鳥銜木空哀(一作沈)吟
長安春色歸先入青門道綠楊不自持從風欲傾倒海
燕還秦宫雙飛入簾櫳相思不相見託夢遼城東
秋夕旅懷
涼風度秋海吹我鄉思飛連山去無際流水何時歸目
極浮雲色心斷明月暉芳草歇柔豔白露催寒衣夢長
銀漢落覺罷天星稀含悲想舊國泣下誰能揮
感遇四首
吾愛王子晉得道伊洛濱金骨既不毁玉顔長自春可
憐浮丘公猗靡與情親舉首白日間分明謝時人二仙
去巳遠夢想空殷勤
可歎東籬菊莖疎葉且微雖言異蘭蕙亦自有芳菲未
泛盈樽酒徒霑清露輝當榮君不採飄落欲何依
昔予聞姮娥竊藥駐雲髮不自嬌玉顔方希鍊金骨飛
去身莫返含笑坐明月紫宫誇蛾眉随手會凋歇
宋玉事楚王立身夲高潔巫山賦綵雲郢路歌白雪舉
國莫能和巴人皆卷舌一感登徒言恩情遂中絶
翰林讀書言懷呈集賢(一夲此下有院内二字)諸學士
晨趨紫禁中夕待金門詔觀書散遺帙探古窮至妙片
言苟會心掩卷忽而笑青蠅易相點白雪難同調本是
疎散人屢貽褊促誚雲天屬清朗林壑憶遊眺或時清
風來閒倚欄(一作檐)下嘯嚴光桐廬溪謝客臨海嶠功成
謝人間(一作君)從此一投釣
潯陽紫極宫感秋作
何處聞秋聲翛翛北窗竹迴薄萬古心攬之不盈掬静
坐觀衆妙浩然媚幽獨白雲南山來就我檐下宿嬾從
唐生决羞訪季主卜四十九年非一往不可復野情轉
蕭灑世道有飜覆陶令歸去來田家酒應熟
江上秋懷
餐霞卧舊壑散髮謝遠遊山蟬號枯桑始復知天秋朔
鴈别海裔越燕辭江樓颯颯風捲沙茫茫霧縈洲黃雲
結暮色白水揚寒流惻愴心自悲潺湲淚難收蘅蘭方
蕭瑟長嘆令人愁
秋夕書懷(一作秋日南遊書懷)
北風吹海鴈南渡落寒聲感此瀟湘客凄其流浪情海
懷結滄洲(一作遠心飛蒼梧)霞(一作遐)想遊赤城始探蓬壺事(一作)
(術)旋覺天地輕澹然吟(一作思)高秋閒卧瞻太清蘿月掩
(一作隐)空幕松霜結(一作皓)前楹(一作松雲散前楹)滅見息羣動獵
微窮至精桃花有源水可以保吾生
避地司空原言懷
南風昔不競豪聖思經綸劉琨與祖逖起舞雞鳴晨雖
有匡濟心終為樂禍人我則異於是潜光皖水濱卜築
司空原北將天柱鄰雪霽萬里月雲開九江春俟乎泰
階平然後託微身傾家事金鼎年貌可長新所願得此
道終然保清真弄景奔日馭攀星戲河津一随王喬去
長年玉天賓
上崔相百憂章(時在潯陽獄)
共工赫怒天維中摧鯤鯨噴蕩揚濤起雷魚龍陷人成
此禍胎火焚崑山玉石相磓仰希霖雨灑彼炎煨箭發
石開戈揮日迴鄒衍慟哭燕霜颯來微誠不感猶縶夏
臺蒼鷹搏攫丹棘崔嵬豪聖凋枯王風傷哀斯文未喪
東嶽豈頽穆逃楚難鄒脫吳災見機苦遲二公所咍驥
不驟進麟何來哉星離一門草擲二孩萬憤結習(一作緝)
憂從中催金瑟玉壺盡為愁媒舉酒太息泣血盈桮台
星冄朗天網重恢屈法申恩棄瑕取材冶長非罪尼父
無猜覆盆儻舉應照寒灰
萬憤詞投魏郎中
海水渤潏人罹鯨鯢蓊胡沙而四塞始滔天於燕齊何
六龍之浩蕩遷白日於秦西九土星分嗸嗸棲棲南冠
君子呼天而啼戀高堂而掩泣淚血地而成泥獄戶(一作)
(時當)春而不草獨幽怨而成迷兄九江兮弟三峡悲羽化
之難齊穆陵關北愁愛子豫章天南隔老妻一門骨肉
散百草遇難不復相提携樹榛拔桂囚鸞寵雞舜昔授
禹伯成耕犁德自此衰吾將安棲好我者恤我不好我
者何忍臨危而相擠子胥鴟夷彭越醢醯自古豪烈胡
為此繄蒼蒼之天高乎視低如其聽卑脫我牢狴儻辨
美玉君收白珪
荆州賊平臨洞庭言懷作
脩蛇横洞庭吞象臨江島積骨成巴陵遺言聞楚老水
窮三苖國地窄三湘道歲宴天峥嶸時危人枯槁思歸
阻喪亂去國傷懷抱郢路方丘墟章華亦傾倒風悲猨
嘯苦木落鴻飛早日隱西赤沙月明東城草關河望巳
絶氛霧行當掃長呌天可聞吾將問蒼昊
覽鏡書懷
得道無古今失道還衰老自笑鏡中人白髮如霜草捫
心空嘆息問影何枯槁桃李竟何言終成南山皓
田園言懷
賈誼三年謫班超萬里侯何如牽白犢飲水對清流
江南春懷
青春幾何時黃鳥鳴不歇天涯失鄉(一作歸)路江外老華
髮心飛秦塞雲影滯楚關月身世殊爛漫田園久蕪沒
歲宴何所從長歌謝金闕
聽蜀僧濬彈琴
蜀僧抱綠綺西下峨眉峰為我一揮手如聽萬壑松客
心洗流水餘響入霜鐘不覺碧山暮秋雲暗幾重
魯東門觀刈蒲
魯國寒事早初霜刈渚蒲揮鎌若轉月拂水生連珠此
草最可珍何必貴龍鬚織作玉牀席欣承清夜娛羅衣
能冄拂不畏素塵蕪
詠鄰女東窗海石榴
魯女東窗下海榴世所稀珊瑚映綠水未足比光輝清
香随風發落日好鳥歸願為東南枝低舉拂羅衣無由
共攀折引領望金扉
南軒松
南軒有孤松柯葉自綿羃清風無閒時瀟灑終日夕隂
生古苔綠色染秋煙碧何當凌雲霄直上數千尺
詠山樽二首
蟠木不彫飾且將斤斧疎樽成山岳勢材是棟梁餘外
與金罍並中涵玉醴虚慙君垂拂拭遂忝玳筵居(此首題一)
(作詠柳少府山癭木樽)
擁腫寒山木嵌空成酒樽愧無江海量偃蹇在君門
初出金門尋王侍御不遇詠壁上鸚鵡(一作勑放歸山)
(留别王侍御不遇詠鸚鵡)
落羽辭金殿孤鳴咤(一作託)繡衣能言終見棄還向隴西
(一作山)飛
紫藤樹
紫藤挂雲木花蔓宜陽春密葉隠歌鳥香風留美人
觀放白鷹二首
八月邊風高胡鷹白錦毛孤飛一片雪百里見秋毫
寒冬十二月蒼鷹八九毛寄言燕雀莫相啅自有雲霄
萬里高
觀慱平王志安少府山水粉圖(一作壁)
粉壁為空天丹青状江海遊雲不知歸日見白鷗在博
平真人王志安沉吟至此願挂冠松溪石磴帶秋色愁
客思歸坐曉寒
題雍丘崔明府丹竈
美人為政夲忘機服藥求仙事不違葉縣巳泥丹竈畢
瀛洲當伴赤松歸先師有訣神將助大聖無心火自飛
九轉但能生羽翼雙鳬忽去定何依
觀元丹丘坐巫山屏風
昔遊三峡見巫山見畫巫山宛相似疑是天邊十二峰
飛入君家彩屛裏寒松蕭瑟如有聲陽臺微茫如有情
錦衾瑶席何寂寂楚王神女徒盈盈高(一夲有唐字)咫尺如
千里翠屏丹崖燦如綺蒼蒼遠樹圍荆門歴歴行舟泛
巴水水石潺湲萬壑分煙光草色俱氛氲溪花笑日何
年發江客聽猿幾歲聞使人對此心緬邈疑入嵩丘夢
綵雲
求崔山人百丈崖瀑布圖
百丈素崖裂四山丹壁開龍潭中噴射晝夜生風雷但
見瀑泉落如潨雲漢來聞君寫真圖島嶼備縈迴石黛
刷幽草曾青澤古苔幽緘儻相傳何必向天台
見野草中有曰白頭翁者
醉入田家去行歌荒野中如何青草裏亦有白頭翁折
取對眀鏡宛將衰鬢同微芳似相誚留恨向東風
流夜郎題葵葉
慙君能衛足歎我遠移根白日如分照還歸守故園
塋禪師房觀山海圖
真僧閉精宇滅跡含達觀列嶂圖雲山攅峰入霄漢丹
崖森在目清晝疑卷幔蓬壺來軒窗瀛海入几案煙濤
爭噴薄島嶼相凌亂征帆飄空中瀑水灑天半峥嶸若
可陟想像徒盈歎杳與真心冥遂諧靜者翫如登赤城
裏揭步滄洲畔即事能娛人從兹得消散
白鷺鶿
白鷺下秋水孤飛如墜霜心閒且未去獨立沙洲傍
詠槿
園花笑芳年池草豔春色猶不如槿花嬋娟玉階側芬
榮何夭促零落在瞬息豈若瓊樹枝終歲長翕赩
詠桂
世人種桃李皆在金張門攀折爭捷徑及此春風暄一
朝天霜下榮耀難久存安知南山桂綠葉垂芳根清隂
亦可託何惜樹君園
白胡桃
紅羅袖裏分眀見白玉盤中看却無疑是老僧休念誦
腕前推下水晶珠
巫山枕障
巫山枕障畫高丘白帝城邊樹色秋朝雲夜入無行處
巴水横天更不流
南奔書懷(一作自丹陽南奔道中作此詩蕭士贇云是偽作)
遥夜何漫漫(一作何時旦)空歌白石爛甯戚未匡齊陳平終
佐漢攙搶掃河洛直割鴻溝半歷數方未遷雲雷屢多
難天人秉旄鉞虎竹光藩翰侍筆黃金臺傳觴青玉案
不因秋風起自有思歸歎主將動䜛疑王師忽離叛自
來白沙上(一作兵羅滄海上)鼔譟丹陽岸賓御如浮雲從風各
消散舟中指可掬城上骸爭㸑草草出近關行行昧前
筭南奔劇星火北寇無涯畔顧乏七寶鞭留連道傍翫
太白夜食昴長虹日中貫秦趙興天兵茫茫九州亂感
遇明主恩頗高祖逖言過江誓流水志在清中原拔劍
擊前柱悲歌難重論
御定全唐詩卷一百八十三
