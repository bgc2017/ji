欽定四庫全書
御定全唐詩卷四百二十二
元稹
夢遊春七十韻
昔歲(一作君)夢遊春夢遊何所遇夢入深洞中果遂平生
趣清泠淺漫流(一作溪)畫舫蘭篙渡過盡萬株桃盤旋竹
林路長廊抱小樓門牖相回互樓下雜花叢叢邊繞鴛
鷺池光漾霞影(一作彩霞)曉日初明煦未敢上階行頻移曲
池步烏龍不作聲碧玉曾相慕漸到簾幕間裴回意猶
懼閒窺東西閤竒玩參差布隔子碧油糊駝鉤紫金鍍
逡巡日漸高影響人將寤鸚鵡饑亂鳴嬌娃睡猶怒簾
開侍兒起見我遥相諭鋪設繡紅茵施張鈿糚具潛褰
翡翠帷瞥見珊瑚樹不辨(一作見)花貎人空驚香若霧身
回夜合偏態斂晨霞聚睡臉桃破風汗糚蓮委露叢梳
百葉髻金蹙重臺屨紕輭鈿頭帬玲瓏合歡袴鮮妍脂
粉薄闇澹衣裳故最似紅牡丹雨來春欲暮夢魂良易
驚靈境難久寓夜夜望天河無由重沿泝結念心所期
返如禪頓悟覺來八九年不向花迴顧雜合(一作洽)兩京
春喧闐衆禽護我到看花時但作懷仙句浮生轉經歴
道性尤堅固近作夢仙詩亦知勞肺腑一夢何足云良
時事(一作自)婚娶當年二紀初嘉節三星度朝蕣玉佩迎
高松女蘿附韋門正全盛出入多歡裕甲第漲清池鳴
騶引朱輅廣榭舞萎蕤長筵賓雜厝青春詎幾日華實
潛幽蠧秋月照潘郎空山懷謝傅紅樓嗟壊壁金谷迷
荒戍石壓破闌干門摧舊梐枑雖云覺夢殊同是終難
駐悰緒竟何如棼絲不成絇卓女白頭吟阿嬌金屋賦
重璧盛姬臺青冡明妃墓盡委窮塵骨皆隨流波注幸
有古如今何勞縑比素況余當盛時早歲諧如務詔冊
冠賢良諫垣陳好惡三十再登朝一登還一仆寵榮非
不早邅迴亦云屢直氣在膏肓氛氲日沈痼不言意不
快快意言多忤忤誠人所賊性亦天之付乍可沈為香
不能浮作瓠誠為堅所守未為明所措事事身巳經營
營計何誤美玉琢文珪良金填武庫徒謂自堅貞安知
受礱鑄長絲羈野馬密網羅隂兔物外各迢迢誰能遠
相錮時來既若飛禍速當如騖曩意自未精此行何所
訴努力去江陵笑言誰與晤江花縱可憐奈非心所慕
石竹逞奸黠蔓青誇畝數一種薄地生淺深何足妒荷
葉水上生團團水中住瀉水置葉中君看不相汚
桐花落
莎草徧桐隂桐花滿莎落蓋覆相團圓可憐無厚薄昔
歲幽院中深堂下簾幕同在後門前因論花好惡君誇
沈檀樣云是指撝作暗澹滅紫花勾連蹙金萼都繡六
七枝鬭成雙孔雀尾上稠疊花又將金解絡我愛看不
已君煩睡先著我作繡桐詩繫君帬帶著别來苦修道
此意都蕭索今日竟相牽思量偶然錯
夢昔時
閒窗結幽夢此夢誰人知夜半初得處天明臨去時山
川已久隔雲雨兩無期何事來相感又成新别離
恨糚成
曉日穿隙明開帷理糚點傅粉貴重重施朱憐冉冉柔
鬟背額垂叢鬢隨釵斂凝翠暈蛾眉輕紅拂花臉滿頭
行小梳當面施圓靨最恨落花時糚成獨披掩
古決絶詞
乍可為天上牽牛織女星不願為庭前紅槿枝七月七
日一相見相見故心終不移那能朝開暮飛去一任東
西南北吹分不兩相守恨不兩相思對面且如此背面
當可知(一作何如)春風撩亂伯勞語況是此時抛去時(一本無況)
(是二字)握手苦相問竟不言後期君情既決絶妾意已(一作)
(亦)參差借如死生别安得長苦悲
噫春冰之將泮何予懷之獨結有美一人於焉曠絶一
日不見比一日於三年況三年之曠别水得風兮小而
已波筍在苞兮高不見節矧桃李之當春競衆人而(一作)
(之)攀折我自顧悠悠而若雲又安能保君皚皚(一作皓皓)之
如雪感破鏡之分明睹淚痕之餘血幸他人之既不我
先又安能使他人之終不我奪巳焉哉織女别黃姑一
年一度暫相見彼此隔河何事無
夜夜相抱眠幽懷尚沈結那堪一年事長遣一宵說但
感久相思何暇暫相悦虹橋薄夜成龍駕侵晨列生憎
野鶴性(一作鵲往)遲迴死恨天雞識時節曙色漸曈曈(一作曨曨)
華星欲(一作次)明滅一去又一年一年何可(一作時)徹有此
迢遞期不如死生别天公隔(一作可一作何)是妒相憐何不便
教相決絶
櫻桃花
櫻桃花一枝兩枝千萬朵花塼曾立摘花人窣破羅帬
紅似火
曹十九舞綠鈿
急管清弄頻舞衣纔攬結含情獨搖手雙袖參差列騕
褭柳牽絲炫轉風回雪凝眄嬌不移往往度繁節
閨晩
紅帬委塼階玉爪剺朱橘素臆光如砑明瞳豔疑溢調
弦不成曲學書徒弄筆夜色侵洞房春煙透簾出
曉將别
風露曉淒淒月下西牆西行人帳中起思婦枕前啼屑
屑命僮御晨裝儼巳齊將去復攜手日高方解攜
薔薇架(清水驛)
五色階前架一張籠上被殷紅稠疊花半綠鮮明地風
蔓羅帬帶露英蓮臉淚多逢走馬郎可惜簾邊思
月暗(第六句缺四字)
月暗燈殘面牆泣羅纓斗重知啼濕真珠簾斷蝙蝠飛
燕子巢空螢火入深殿門重夜漏嚴柔(缺)年急
君王掌上容一人更有輕身何處立
新秋
旦暮巳淒涼離人遠思忙夏衣臨曉薄秋影入檐長前
事風隨扇歸心燕在梁殷勤寄牛女河漢正相望
贈雙文
豔極翻含怨(一作態)憐多轉自嬌有時還暫(一作自)笑閒坐
愛(一作更)無憀曉月行看墮春酥見欲消何因肯垂手不
敢望回腰(舞曲二名)
春别
幽芳本未闌君去蕙花殘河漢秋期遠關山世路難雲
屏留粉絮風幌引香蘭腸斷迴文錦春深獨自看
和樂天示楊瓊
我在江陵少年日知有楊瓊初喚出腰身瘦小歌圓緊
依約年應十六七去年十月過蘇州瓊來拜問郎不識
青衫玉貌何處去安得紅旗遮頭白我語楊瓊瓊莫語
汝雖笑我我笑汝汝今無復小腰身不似江陵時好女
楊瓊為我歌送酒爾憶江陵縣中否江陵王令骨為灰
車來嫁作尚書婦盧戡及第嚴澗在其餘死者十八九
我今賀爾亦自多爾得老成余(一作亦)白首(楊瓊本名播少為江陵酒)
(妓去年姑蘇過瓊叙舊及今見樂天此篇因走筆追書此曲)
魚中素
重疊魚中素幽緘手自開斜紅餘淚蹟知著臉邊來
代九九
昔年桃李月顏色共花宜迴臉蓮初破低蛾柳並垂望
山多倚樹弄水愛臨池遠被登樓識潛因倒影窺隔林
徒想像上砌轉逶迤漫擲庭中果虚攀牆外枝強持文
玉佩求結麝香縭阿母憐金重親兄要馬騎把將嬌小
女嫁與冶遊兒自隱勤勤索相要事事隨每常同坐卧
不省暫參差纔學羞兼妒何言寵便移青春來易皎白
日誓先虧僻性嗔來見邪行醉後知别牀鋪枕席當面
指瑕疵妾貎應猶在君情遽若斯的成終世恨焉用此
宵為鸞鏡燈前撲鴛衾手下隳參商半夜起琴瑟一聲
離努力新叢豔狂風次第吹
盧十九子蒙吟盧七員外洛川懷古六韻命余
和
聞道盧明府閒行詠洛神浪圓疑靨笑波鬭憶眉嚬蹀
躞橋頭馬空濛水上塵草芽猶犯雪冰岸欲消春寓目
終無限通辭未有因子蒙將此曲吟似獨眠人
劉阮妻(一作山)二首
仙洞千年一度開等閒偷入又偷迴桃花飛盡東風起
何處消沈去不來
芙蓉脂肉綠雲鬟罨畫樓臺青黛山千樹桃花萬年藥
不知何事憶人間
桃花
桃花淺深處似勻深淺糚春風助腸斷吹落白衣裳
暮秋
看著牆西日又沈步廊迴合戟門深栖烏滿樹聲聲絶
小玉上牀鋪夜衾
壓牆花
野性大都迷里巷愛將高樹記人家春來偏認平陽宅
為見牆頭拂面花
舞腰
帬裾旋旋手迢迢不趁音聲自趁嬌未必諸郎知曲誤
一時偷眼為迴腰
白衣裳二首
雨濕輕塵隔院香玉人初著白衣裳半含惆悵閒看繡
一朵棃花壓象牀
藕絲衫子柳花帬空著沈香慢火熏閒倚屏風笑周昉
枉抛心力畫朝雲
憶事
夜深閒到戟門邊却繞行廊又獨眠明月滿庭池水綠
桐花垂在翠(一作繡)簾前
寄舊詩與薛濤因成長句
詩篇調態人皆有細膩風光我獨知月夜詠花憐暗澹
雨朝題柳為攲垂長教碧玉藏深處總向紅牋寫自隨
老大不能收拾得與君閒似好男兒
友封體
雨送浮涼夏簟清小樓腰褥怕單輕微風暗度香囊轉
朧月斜穿隔子明樺燭燄高黃耳吠柳堤風靜紫騮聲
頻頻聞動中門鎻桃葉知嗔未敢迎
看花
努力少年求好官好花須是少年看君看老大逢花樹
未折一枝心巳闌
斑竹(得之湘流)
一枝斑竹渡湘沅萬里行人感别魂知是娥皇廟前物
遠隨風雨送啼痕
箏
莫愁私地愛王昌夜夜箏聲怨隔牆火鳳有凰求不得
春鶯無伴囀空長急揮舞破催飛燕慢逐歌詞弄小娘
死恨相如新索婦枉將心力為他狂
春曉
半欲天明半未明醉聞花氣睡聞鶯&KR0008;兒撼起鐘聲動
二十年前曉寺情
所思二首(一作劉禹錫詩題作有所嗟)
庾亮樓中初見時武昌春柳似腰肢相逢相失還如夢
為雨為雲今不知
鄂渚濛濛煙雨微女郎魂逐暮雲歸只應長在漢陽渡
化作鴛鴦一隻飛
鶯鶯詩(一作離思詩之首篇)
殷紅淺碧舊衣裳取次梳頭闇澹糚夜合帶煙籠曉日
牡丹經雨泣殘陽低迷隱(一作依稀似)笑原非笑散漫清(一作)
(彷彿聞)香不似(一作是)香頻動横波嗔阿母(一作嬌不語)等閒教
見小兒郎
離思五首(一本并前首作六首)
自愛殘糚曉鏡中環釵漫篸綠絲(一作雲)叢須臾日射燕
脂頰一朵紅蘇旋欲(一作玉)融
山泉散漫繞階流萬樹桃花映小樓閒讀道書慵未起
水晶簾下看梳頭
紅羅著壓逐時新吉了(一作杏子)花紗嫩麴塵第一莫嫌材
地弱些些紕縵最宜人
曾經滄海難為水除却巫山不是雲取次花叢嬾迴顧
半緣修道半緣君
尋常百種花齊發偏摘棃花與白人今日江頭兩三樹
可憐和(一作枝)葉度殘春
雜憶五首
今年寒食月無光夜色纔侵巳上牀憶得雙文通内裏
玉櫳深處暗聞香
花籠微月竹籠煙百尺(一作丈)絲繩拂地懸憶得雙文人
靜後潛教桃葉送鞦韆
寒輕夜淺繞迴廊不辨花叢暗辨香憶得雙文朧月下
小樓前後捉迷藏
山榴似火葉相兼亞拂塼階(一作低牆)半拂檐憶得雙文獨
披掩滿頭花草倚新簾
春冰消盡碧波湖漾影殘霞似有無憶得雙文衫子薄
(一作裏)鈿頭雲暎褪紅酥(一作蘇)
有所教
莫畫長眉畫短眉斜紅傷豎莫傷垂人人總解爭時勢
都大須看各自宜
襄陽為盧竇紀事
帝下真符召玉真偶逢遊女暫相親素書三卷留為贈
從向人間說向人
風弄花枝月照階醉和春睡倚香懷依稀似覺雙環動
潛被蕭郎卸玉釵
鶯聲撩亂曙燈殘暗覓金釵動曉寒猶帶春酲嬾相送
櫻桃花下隔簾看
琉璃波面月籠煙暫逐蕭郎走上天今日歸時最腸斷
回江還是夜來船
花枝臨水復臨堤閒照江流(一作清江)亦照泥千萬春風好擡
舉夜來曾有鳳皇栖(此首一作馬戴詩題作襄陽席上呈于司空)
會真詩三十韻
微月透簾櫳螢光度碧空遥天初縹緲低樹漸蔥蘢龍
吹過庭竹鸞歌拂井桐羅綃垂薄霧環佩響輕風絳節
隨金母雲心捧玉童更深人悄悄晨會雨濛濛珠瑩光
文履花明隱繡櫳寶釵行彩鳳羅帔掩丹虹言自瑶華
浦將朝碧帝宫因遊李(一作洛)城北偶向宋家東戲調初
微拒柔情巳暗通低鬟蟬影動迴步玉塵蒙轉面流花
雪登牀抱綺叢鴛鴦交頸舞翡翠合歡籠眉黛羞頻聚
朱脣暖更融氣清蘭蘂馥膚潤玉肌豐無力慵移腕多
嬌愛斂躬汗光珠點點髮亂綠鬆鬆方喜千年會俄聞
五夜窮留連時有限繾綣意難終慢臉含愁態芳詞誓
素衷贈環明運合留結表心同啼粉流清鏡殘燈繞暗
蟲華光猶冉冉旭日漸曈曈警乘(一作乘鶩)還歸洛吹簫亦
上(一作止)嵩衣香猶染麝枕膩尚殘紅羃羃臨塘草飄飄
思渚(一作緒)蓬素琴鳴怨鶴清漢望歸鴻海闊誠難度天
高不易冲行雲無處所蕭史在樓中
古豔詩二首
春來頻到宋家東垂袖開懷待好風鶯藏柳闇無人語
惟有牆花滿樹紅
深院無人草樹光嬌鶯不語趁隂藏等閒弄水浮(一作流)
花片流出門前賺阮郎
御定全唐詩卷四百二十二
