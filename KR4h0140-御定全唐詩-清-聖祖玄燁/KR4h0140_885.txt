欽定四庫全書
御定全唐詩卷八百八十五
皮日休(詩五首)
櫻桃花
婀娜枝香拂酒壺向陽疑是不融酥晩來嵬峩渾如醉
惟有春風獨自扶
夜看櫻桃花
纖枝瑶月弄圓霜半入隣家半入牆劉阮不知人獨立
滿衣清露到明香
詠白蓮
膩於瓊粉白於脂京兆夫人未畫眉静婉舞偷將動處
西施嚬效半開時通宵帶露妝難洗盡日凌波步不移
願作水仙無别意年年圖與此花期
細嗅深看暗斷腸從今無意愛紅芳折來只合瓊為客
把種應須玉甃塘向日但疑酥滴水含風渾訝雪生香
吳王臺下開多少遥似西施上素妝
赤門堰白蓮花
縞帶與綸巾輕舟漾赤門千廻紫萍岸萬頃白蓮村荷
露傾衣袖松風入髻根蕭疎今若此争不盡餘尊
司空圖(詩十首)
丙午歲旦
雞報已判春中年抱疾身曉催庭火暗風帶寺幡新多
慮無成事空休是吉人梅花浮夀酒莫笑又移廵
丁巳元日(第三十八句缺一字)
禀朔華夷會開春氣象生日隨行闕近嶽為夀觴晴作
睿由稽古昭仁事措刑上元勞眷佑高廟保忠貞星變
當移幸人心喜奉迎傳呼清御道雪涕識臣誠鼎餁和
方濟台階潤欲平扶天咨協力併日召延英金躍洪鑪
動雲驅衆蟄驚關中留王氣席上縱竒兵累降搜賢詔
兼持進善旌短轅收驥步直路發鵬程自乏匡時略非
沽矯俗名鶴籠何足獻蝸舍别無營羸帶漳濱病吟哀
越客聲移居荒藥圃耗志在棋枰醉忘身空老書憐眼
尚明偶能甘蹇分豈是薄浮榮慮戒防微淺知近利
輕獻陵三百里寤寐禱時清
光啟三年人日逢鹿
浮世仍逢亂安排頼佛書勞生中夀少抱疾上昇疎日
暖人逢鹿園荒雪帶鋤知非今又過蘧瑗最憐渠
浙上重陽(第二句缺一字)
登高唯北望菊助可明離恨初逢節貧居只喜晴好
文時可見學稼老無成莫歎關山阻何當不阻兵
乙巳歲愚春秋四十九辭疾拜章將免左掖重
陽獨登上方
雪鬢不禁鑷知非又此年退居還有旨榮路免妨賢落
照鳴蛩候晴霞度雁天自無佳節興依舊菊籬邊
重陽山居
此身逃難入鄉關八度重陽在舊山籬菊亂來成爛漫
家僮常得解登攀年隨歷日三分盡醉伴浮生一片閑
滿目秋光還似鏡殷勤為我照衰顔
旅中重陽
乘時爭路秪危身經亂登高有幾人今歲節唯南至在
舊交墳向北邙新當歌共惜初筵樂且健無辭後會頻
莫道中冬猶有閏蟬聲纔盡即青春
南至日(第一句缺二字)
年年山來頻莫強孤危競要津吉卦偶成開病眼
暖簷還葺寄羸身求仙自躁非無藥報國當材别有人
鬢髮堪傷白已遍鏡中更待白眉新
五月九日
金石皆銷鑠賢愚共網羅逹從詩似偈狂覺哭勝歌高
燕凌鴻鵠枯槎壓芰荷此中無别境此外是閑魔
庚子臘月五日
複道朝延火嚴城夜漲塵驊騮思故第鸚鵡失佳人禁
漏虚傳點妖星不振辰何當迴萬乘重覩玉京春
羅隠(詩一首)
中元夜看月
朦朧南溟月洶湧出雲濤下射長鯨眼遥分玉兔毫勢
來牛斗動路越窅冥高竟夕瞻光影昂頭把白醪
唐彦謙(詩十一首)
木蘭
衆花搖落正無憀脉脉芳叢契後凋舒卷綠苞臨小檻
剪裁檀的綴長條獨當春盡情何限尚有秋期别未遥
桃葉近來消息絶見君長憶渡江橈
玉蘂
玉蘂兩高樹相輝松桂旁向來塵不雜此夜月仍光秀
掩叢蘭色豓吞穠李芳世人嫌具美何必更清香
蓮
新蓮映多浦迢遞綠塘東静影搖波日寒香映水風金
塵飄落蘂玉露洗殘紅看著餘芳少無人問的中
望岳時賊據華夏
長路風埃隔楚氛忽驚神岳映朝曛削成絶壁五千仞
高揖泥金七十君祝史袐辭今莫睹從臣嘉頌久無聞
幽人間望封中地好為吾皇起白雲
片石
小齋廬阜石寄自沃洲僧山客勞攜笈幽人自得朋瘦
雲低作叚野浪凍成冰便可同清話何須有物憑
柳
春風向楊柳能事盡風流有意疑張緒無情見莫愁依
然金谷在寧免武昌偷前路難回首何須苦映樓
垂柳
垂柳碧髯茸樓昏帶雨容思量成晝夢來去發春慵梳
洗憑張敞乘騎笑稚恭碧虚從轉笠紅燭近高舂怨臉
明秋水愁眉淡遠峰小園花盡蝶静院酒醒蛩舊作琴
臺鳳今為藥店龍寶奩抛擲久一任景陽鐘
紫薇花
素秋寒露重芳事固應稀小檻臨清沼高叢見紫薇温
&KR2168;終有思暗淡豈無輝見欲迷交甫誰能狀宓妃妝新
猶倚鏡步緩不勝衣怳似新相得倀如久未歸又疑神
女過猶佩七香幃還似星娥織初臨五綵機慶雲今已
集威鳳莫驚飛綺筆題難盡煩君白玉徽
望中條(第四句缺三字)
虞鄉縣西郭改觀揖中條第蓄終南小交遥崦
深應有寺峰近恐通橋為語前村叟他時寄採樵
蒙榖山
蒙榖山低碧海枮仲君閒坐說麻姑遥天鶴語知虚實
長夜神光竟有無祕祝齋心開九轉侍臣回首聽三呼
交朋漫信文成術短燭瑶壇漏滿壺
菊
雪菊金英兩斷腸蝶翎蜂鼻帶清香寒村宿霧臨幽徑
廢苑斜暉傍短牆近取松筠為伴侣遠將桃李作參商
年來病肺疎杯酒每憶龍山似故鄉
方干(詩一首)
山中
愛山却把圖書賣嗜酒空教僮僕賒秪向階前便漁釣
那知枕上有雲霞暗泉出石飛仍咽小徑通橋直復斜
窗竹未抽今夏笋庭梅曾試當年花姓名未及陶弘景
髭鬢白於姜子牙松月水煙千古在未知終久屬誰家
王駕(詩一首)
次韻和盧先輩避難寺居看牡丹
亂後寄僧居看花恨有餘香宜閒静立態似别離初朵
密紅相照欄低畫不如狂風任吹却最共野人疎
杜荀鶴(詩一首)
春宫怨
早被嬋娟誤欲妝臨鏡慵承恩不在貌教妾若為容風
暖鳥聲碎日高花影重年年越溪女相憶採芙蓉
翁承贊(詩一首)
晨興
鼓絶天街冷霧收曉來風景已堪愁槐無顔色因經雨
菊有精神為傍秋自愛鮮飈生戸外不教間事住心頭
披襟徐步一蕭灑吟繞盆池想狎鷗
王貞白(詩十二首)
江上吟曉
一葉野人舟長將載酒游夜來吟思苦江上月華秋曉
露滿紅蓼輕波颺白鷗漁翁似有約相伴釣中流
過商山
一宿白雲根時經採麝村數峰雖似蜀當晝不聞猨馬
立溪沙淺人争閣道喧明朝棄襦罷步步入金門
泛鏡湖(題缺二字)
我泛鏡湖日未生千里蓴時無賀賓客誰識謫仙人吟
對四時雪憶遊三島春惡聞亡越事洗耳大江濱
太湖石
誰憐孤峭質移在太湖心出得風波外任他池館深不
同花逞豓多媿竹垂隂一片至堅操那憂歲月侵
依韻和幹公題庭中太湖石二首
山立秪盈尋高竒藥圃隂風濤打欲碎巖穴蟄方深蘚
點晴偏綠蛩藏曉競吟歲寒終不變堪比古人心
徒勞水府尋宛在玉堂隂蘭圃安雖窄盆池映轉深山
僧來盡愛詩客見先吟若是買花者年年不計心
書陶潛醉石
片石陶真性非為麴糵昏爭如累月醉不笑獨醒人積
疊莓苔色交加薜荔根至今重九日猶待白衣魂
看天王院牡丹
前年帝里探春時寺寺名花我盡知今日長安已灰燼
忍隨南國對芳枝
芍藥
芍藥承春寵何曾羡牡丹麥秋能幾日榖雨只微寒妬
態風頻起嬌妝露欲殘芙蓉浣紗伴長恨隔波瀾
獨芙蓉
方塘清曉鏡獨照玉容秋蠧芰不相採歛蘋空自愁日
斜還顧影風起強垂頭芳意羡何物雙雙鸂鶒游
馮氏書齋小松二首
孤根生遠岳移植翠枝添自秉雪霜操任他蜂蝶嫌微
隂連迥竹清韻入疎簾聳勢即空碧時人看莫厭
得地已經歲清音晝夜聞根涵舊山土葉間近溪雲野
鶴望長遠庭花笑不羣須知搖落後衆木始能分
張蠙(詩一首)
社日村居(一作張演詩)
鵝湖山下稻粱肥㹠穽雞棲對掩扉桑柘影斜春社散
家家扶得醉人歸
盧延讓(詩三首)
八月十六夜月
十六勝三五中天照大荒秪緣些子訛應號没多光桂
老猶全在蟾深未煞忙難期一年事到曉泥詩章
冬除夜書情
兀兀坐無味思量誰與隣數星深夜火一箇遠鄉人雁
翥天微雪風號樹欲春愁章自難過不覺苦吟頻
觀新歲朝賀
龍墀初立仗鴛鷺列班行元日燕脂色朝天樺燭香表
章堆玉案繒帛滿牙牀三百年如此無因及我唐
御定全唐詩卷八百八十五
