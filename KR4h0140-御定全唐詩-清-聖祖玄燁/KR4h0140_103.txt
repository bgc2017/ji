欽定四庫全書
御定全唐詩卷一百三
趙彦昭
趙彦昭字奐然甘州張掖人少豪邁風骨秀爽及進士
第調南部尉歴左臺監察御史中宗景龍中累遷中書
侍郎同中書門下平章事睿宗立出為宋州刺史入為
吏部侍郎遷刑部尚書封耿國公尋貶江州别駕卒編
詩一卷
奉和聖製立春日侍宴内殿出剪綵花應制
剪綵迎初候攀條故寫真花隨紅意發葉就綠情新嫩
色驚銜燕輕香誤採人應為熏風拂能令芳樹春
奉和人日清暉閣宴羣臣遇雪應制
出震乘東陸憑高御北辰祥雲應早歲瑞雪候初旬庭
(一作宮)樹千花發階蓂七葉新幸承今日宴長奉萬年春
奉和七夕兩儀殿會宴應制
青女三秋節黃姑七日期星橋度玉珮雲閣掩羅帷河
氣通仙掖天文入睿詞今霄望靈漢應得見蛾眉
奉和九日幸臨渭亭登高應制
秋豫凝仙覽宸遊轉翠華呼鷹下鳥路戲馬出龍沙紫
菊宜新壽丹萸辟舊邪須陪長久宴歲歲奉吹花
奉和九月九日登慈恩寺浮屠應制
出豫乘秋(一作佳)節登(一作憑)高陟梵宫皇心滿塵界佛跡
現虚空日月宜長壽人天得大通喜聞題寳偈受記莫
由同
安樂公主移入新宅侍宴應制同用開字
雲物中京曉天人外館開飛橋象河漢懸牓學蓬萊北
闕臨仙檻南山送壽杯一窺輪奐畢慚恧(一作更思)棟梁材
奉和送金城公主適西蕃應制(一作崔日用詩)
聖后經綸遠謀臣計畫多受降追漢策築館許戎和俗
化烏孫壘春生積石河六龍今出餞雙鶴願為歌
奉和聖製登驪山高頂寓目應制
皇情遍九垓御輦駐昭回路若隨天轉人疑近日來河
看大禹鑿山見巨靈開願扈登封駕常持薦壽杯
奉和幸白鹿觀應制
雲驂驅半景星蹕坐中天國誕玄(一作元)宗聖家尋碧落
仙玉杯鸞薦壽寳算鶴知年一覩光華旦欣承道德篇
哭僕射鄂公楊再思
兩揆光天秩三朝奉帝熙何言集大鳥忽此喪元龜坐
歎公槐落行聞宰樹悲(一作萎)壑舟今已去寧有濟川期
人日侍讌大明宮應制
寳契無為屬聖人琱輿出幸玩芳辰平樓半入南山霧
飛閤旁臨東墅(一作野)春夾路穠花千樹發垂軒弱柳萬
條新處處風光今日好年年願奉屬車塵
奉和初春幸太平公主南莊應制(又見韋嗣立詩)
主第巖扄駕鵲橋天門閶闔降鸞鑣歴亂旌旗轉雲樹
參差臺榭入煙霄林間花雜平陽舞谷裏鶯和弄玉簫
已陪沁水追歡日行奉茅山訪道朝
奉和幸安樂公主山莊應制
六龍齊軫御朝曦雙鷁維舟下綠池飛觀仰看雲外聳
浮橋直見海中移靈泉巧鑿天孫渚孝筍能抽帝女枝
幸願一生同草樹年年歲歲樂於斯
奉和幸大薦福寺(寺乃中宗舊宅)
寳(一作瑶一作初)地龍飛後金(一作今)身佛現時千花開國界萬
善累皇(一作重)基北闕承行幸西園屬住持天衣拂舊石
王舍起新祠刹鳳迎琱輦幡虹駐綵旗同沾小雨潤竊
仰(一作仰詠)大風詩
奉和幸長安故城未央宫應制
夙駕移天蹕憑軒覽漢都寒煙收紫禁春色繞黃圖舊
史遺陳迹前王失霸符山河寸土盡宫觀尺椽無崇高
惟在德壯麗豈為謨茨室留皇鑒熏歌盛有虞
奉和幸韋嗣立山莊侍燕應制
賢族唯題里儒門但署鄉何如表巖洞宸翰發輝光地
在茲山曲家臨郃水陽六龍駐旌䍐四牡耀旂常北斗
臨台座東山入廟堂天高羽翼近主聖股肱良野竹池
亭氣村花澗谷香縱然懷豹隱空愧躡鵷行
奉和元日賜羣臣栢葉應制
器乏雕梁器材非構厦材但將千歲葉常奉萬年杯
苑中人日遇雪應制
始見青雲干律呂俄逢瑞雪應陽春今日迴看上林樹
梅花柳絮一時新
奉和聖製幸韋嗣立山莊應制
廊廟心存巖壑中鑾輿矚在灞城東逍遥自有蒙莊子
漢主徒言河上公
秋朝木芙蓉
水面芙蓉秋巳衰繁條偏是著花遲平眀露滴垂紅臉
似有朝愁暮落時
侍宴桃花園詠桃花應制
紅萼競燃(一作妍)春苑曙粉茸新吐(一作向)御筵開長年願
奉西王母(一作宴)近侍慚無東朔才
御定全唐詩卷一百三
