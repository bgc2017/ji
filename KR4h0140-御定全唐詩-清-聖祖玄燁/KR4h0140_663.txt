欽定四庫全書
御定全唐詩卷六百六十三
羅隱
送顧雲下第
行行杯酒莫辭頻怨歎勞歌兩未伸漢帝後宫猶識字
楚王前殿更無人年深旅舍衣裳敝潮打村田活計貧
百歲都來多幾日不堪相别又傷春
村橋
村橋酒旆月明樓偶逐漁舟繫葉舟莫學魯人疑海鳥
須知莊叟惡犧牛心寒已分灰無熖事往曾將水共流
除却思量太平在肯抛疎散換公侯
送劉校書之新安寄吳常侍
野雲如火照行塵會績溪邊去問津才子省銜非幕客
楚君科策是同人狂思下國千場醉病負東堂兩度春
他日酒筵應見問鹿裘漁艇隔朱輪
官池秋夕
池邊月影閒婆娑池上醉來成短歌芙蕖(一作蓉)抵死怨
珠露蟋蟀苦口嫌金波往事向人言不得舊遊臨老恨
空多松醪(一作膠)作酒蘭為棹十載煙塵奈爾何
奉使宛陵别二三從事
梁王雪裏有深知偶別家鄉隔路岐官品共傳勝曩日
酒杯爭肯忍(一作忘)當時豫章地暖矜千尺越嶠天寒愧
一枝還有釣魚蓑笠在不堪風雨失歸期
金陵思古
杜秋在時花解言杜秋死後花更緐柔姿曼態葬何處
夭紅膩白愁荒原高洞紫簫吹夢想小窗殘雨濕精魂
綺筵金縷無消息一陣征帆過海門
送王使君赴蘇臺
東南一望可長吁猶憶王孫領虎符兩地干戈連越絶
數年麋鹿臥姑蘇疲甿賦重全家盡舊族兵侵大半無
料得伍員兼旅寓不妨招取好揶揄
憶九華
九華巉崪廕柴扉長憶前時此息機黃菊倚風村酒熟
綠蒲低雨釣魚歸干戈已是三年别塵土那堪萬事違
回首佳期恨多少夜闌霜露又霑衣
送裵饒歸會稽
金庭路指剡川隈珍重良朋自此來兩鬢不堪悲歲月
一巵猶得話塵埃家通曩分心空在世逼横流眼未開
笑殺山隂雪中客等閑乘興又須回
送程尊師之晉陵
棟間雲出認行軒郊外隂隂夏木緐高道乍為張翰侣
使君兼是世龍孫溪含句曲淸連(一作流)底酒貰餘杭淥
滿罇莫見時危便乘興人來何處不桃源
吳門晩泊寄句曲道友
采香徑在人不留采香徑下停(一作停一)葉舟桃花李花鬭
紅白山鳥水鳥自獻酬十萬梅鋗空寸土三分孫策竟
荒丘未知到了關身否笑殺雷平許遠遊
貴池曉望
稂莠參天剪未平且乘孤櫂且行行計疎狡兔無三窟
羈甚賓鴻欲一生合眼亦知非本意傷心其奈是多情
前溪好泊誰為主昨夜沙禽占月明
寄崔慶孫
故人何處又留連月冷風高鏡水邊文陣解圍纔昨日
醉鄉分袂已三年交情澹泊應長在俗態流離且勉旃
還擬山隂一乘興雪寒難得渡江船
寄楊秘書
蕭蕭檐雪打窗聲因憶江東阮步兵兩信海潮書不逹
數峰稽嶺眼長明梅緐幾處垂鞭看酒好何人倚檻傾
會待與君開秫甕滿船般載鏡中行
酬章處士見寄
中原甲馬未曾安今日逄君事萬端亂後幾回鄉夢隔
别來何處路行難霜鱗共落三門浪雪鬢同歸七里灘
何必新詩更相戲小樓吟罷暮天寒
送丁明府赴紫溪(一作唐山)任
金徽玉軫肯躇踟偶滯良(一作長)途半月餘樓上酒闌梅
拆後馬前山好雪晴初欒公社在憐鄉樹潘令花緐賀
版輿縣譜莫辭留舊本異時量度更何如
寄前宣州竇常侍(一作尚書)
往年西謁謝玄暉罇酒留歡醉始歸曲檻柳濃鶯未老
小園花煖(一作嫩一作艷)蝶初飛噴香瑞獸金三尺舞雪佳人
玉一圍今日亂罹(一作離)尋不得滿蓑風雨釣魚磯
秦望山僧院
巉巉危岫倚滄洲聞說秦皇亦此遊霸主卷衣纔二世
老僧傳錫已千秋隂崖水頼(一作潄)松梢直蘚壁苔侵畫
像愁各是病來俱未了莫將煩惱問湯休
送光祿崔卿赴闕
一年極目(一作目斷)望西轅此日殷勤聖主恩上國已留虞
寄命中朝應聽范汪言官從府幕歸卿寺路向干戈見
禁門鵷侣寂寥曹署冷更堪嗚咽問田園
寄程尊師
鶴信雖然到五湖煙波迢遰路﨑嶇玉書分薄花生眼
金鼎功遲雪滿鬚(一作顱)三秀紫芝勞夢寐一番紅槿恨
朝晡未知朽敗凡間骨中授先生指教無
定遠樓
前年上將定妖氛曾築巖城駐大軍近日關防雖弛柝
舊時欄檻尚侵雲蠻兵績盛人皆伏坐石名高世共聞
唯恐亂來良吏少不知誰解叙功勲
送程尊師東遊有寄
華蓋峰前擬卜耕主人無奈又閑行且憑鶴駕尋滄海
又恐犀軒過赤城絳簡便應朝右弼紫旄兼合見東卿
勸君莫忘歸時節芝似螢光處處生
江亭别裵饒
行杯且待怨歌終多病憐君事事同衰鬢别來光景(一作)
(影)裏故鄉歸去亂罹(一作離)中乾坤墊裂三分在井邑摧
殘一半空日晩長亭問西使不堪車馬尚萍蓬
江南寄所知周僕射
曾陪公子醉西園峴首碑前事嬾言世亂共嗟王粲老
時危俱受信陵恩潮憐把醆吟江徼雨憶凭闌望海門
飛蓋寂寥清宴罷不知簪履更誰存
錢唐見苪逄
蔡倫池北雁峰前罹(一作離)亂相兼十九年所喜故人猶
會面不堪良牧已重泉醉思把筯欹(一作敲)歌席狂憶判
身入酒船今日與君贏得在戴家灣裏兩皤然
江都
淮王高讌動江都曾憶狂生亦坐隅九里樓臺牽翡翠
兩行鴛鷺踏真珠歌聽麗句秦雲咽詩轉新題蜀錦鋪
惆悵晉陽星拆後世間兵革地荒蕪
湖上歲暮感懷有寄友人
雪天螢席幾辛勤同志當時四五人蘭版地寒俱受露
桂堂風惡獨傷春音書久絕應埋玉編簡難言竟委塵
唯有廣都龐令在白頭罇酒憶交親
送張綰游鍾陵
南憶龍沙(一作砂)兩岸行當時天下尚清平醉眠野寺花
方落吟倚江樓月欲明老去亦知難重到亂來爭肯不
牽情西山十二真人在從此煩君語姓名
送𧦬光大師(師以草書應制)
禹祠分首戴灣逄健筆尋知逹九重聖主賜衣憐絕藝
侍臣摛藻許高蹤寧親久别街西寺待詔初離海(一作江)
上峰一種苦心師得了不須回首笑龍鍾
息夫人廟
百雉摧殘連野靑廟門猶見昔朝廷一生雖抱楚王恨
千歲終為息地靈蟲網翠環終縹緲風吹寶瑟助微冥
玉顏渾似羞來客依舊無言照畫屛
漂母塜
寂寂荒墳一水濱蘆洲絕島自相親靑娥已落淮邊月
白骨甘為泉下塵原上荻花飄素髮道傍菰葉碎羅巾
雖然寂寞千秋魄猶是韓侯舊主人
感懷
石徑松軒亦自由謾隨浮世逐飄流駑駘路結前(一作千)
程恨蟋蟀牀生半夜秋揜耳惡聞宫妾語低顔須向路
人羞雖(一作誰)教小事相催逼未到靑雲擬白頭
扇上畫牡丹
為愛紅芳滿砌階教人扇上畫將來葉隨彩筆參差長
花逐輕風次第開閒挂幾曾停蛺蝶頻搖不怕落莓苔
根生無地如仙桂疑是姮娥月裏栽
書懷
釣船抛却異鄉來擬向何門用不才日晩獨登樓上望
馬蹄車轍滿塵埃
七夕
月帳星房次第開兩情惟恐曙光催時人不用穿鍼待
没得心情送巧來
柳
一簇靑煙鎻玉樓半垂闌畔半垂溝明年更有新條在
繞亂春風卒未休
羅敷水
雉聲角角野田春試駐征車問水濱數樹枯桑雖不語
思量應合識秦人
京中正月七日立春
一二三四五六七萬木生芽(一作涯)是今日遠天歸雁拂
雲飛近水遊魚逬冰出
貴游
館陶園外雨初晴繡轂香車入鳳城八尺家僮三尺箠
何知高祖要蒼生
嚴陵灘
中都九鼎勤(一作動)英髦漁釣牛蓑且遁逃世祖升遐夫
子死原陵不及釣臺高
御定全唐詩卷六百六十三
