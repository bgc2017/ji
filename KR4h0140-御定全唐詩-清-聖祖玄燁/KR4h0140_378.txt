欽定四庫全書
御定全唐詩卷三百七十八
孟郊
寄張籍
夜鏡不照物朝光何時升黯然秋思(一作愁氣)來走入志士
膺志士惜時逝一宵三四興清漢徒自朗濁河終無澄
舊愛忽已遠新愁坐相凌君其隱壯懷我亦逃名稱古
人貴從晦君子忌黨朋傾敗生所競保全歸懵懵(一作苦懵)
浮雲何當來潛虬會飛騰
憶周秀才素上人時聞各在一方(一本無聞字)
東西分我情魂夢安能定野客雲作心高僧月為性浮
雲自高閒明月常空淨衣敝得古風居山無俗病吟聽
碧雲語手把青松柄羡爾欲寄書飛禽杳難倩
舟中喜遇從叔簡别後寄上時從叔初擢第(一作)
(侍從)歸江南郊不從行
一意兩片雲暫合還却分南雲乘慶歸北雲與誰羣寄
聲千里風相喚聞不聞
懷南岳隱士
見說祝融峰擎天勢似騰藏千尋布水出十八高僧古
路無人跡新霞吐石稜終居將爾叟一一共余登
千峰映碧湘眞叟此中藏飯不煮石喫眉應似髮長楓
梩(即桘與耜同)榰酒甕鶴蝨落琴牀強效忘機者斯人尚未
忘
春夜憶蕭子眞
半夜不成寐燈盡又(一作夕)無月獨向階前立子規啼不
歇況我有金蘭忽爾為胡越爭得明鏡中久長無白髮
寄院中諸公
奕奕秋水傍駸駸綠雲蹄月仙有高曜靈鳳無卑棲翠
色遶雲谷碧華凝月(一本作句)溪竹林遞歴覽雲寺行攀躋
冠豸猶屈蠖匣龍期剸犀千山驚月曉百里聞霜鼙戎
府多秀異謝公期相攜因之仰羣彦養拙固難齊
寄洺州李大夫
自從薊師反中國事紛紛儒道一失所賢人多在軍鳥
巢憂迸射鹿耳駭驚聞劒折唯恐匣(一作怨匠)弓貪不讓勲
方知省事將動必謝前羣鸛陣常先罷魚符最晚分步
閒洺水曲笑激太行雲詩叟未相識竹兒爭見君殷勤
越(一作起)談說記盡古風(一作夙)文
寄盧虔使君
霜露再相換遊人猶未歸歲新月改色客久線斷衣有
鶴冰在翅竟久力難飛千家舊素沼昨(一作斜)日生綠輝
春色若可(一作不)借為君步芳菲
寄崔純亮
百川有餘水大海無滿波器量各相懸賢愚不同科羣
辯有姿語衆歡無(一作有)行歌唯餘洛陽子鬱鬱恨常多
時讀過秦篇為君涕滂沱
汴州離亂後憶韓愈李翺
會合一時哭别離三斷腸殘花不待風春盡各飛揚歡
去收不得悲來難自防孤門清館夜獨卧明月牀忠直
血白刃道路聲蒼黃食恩三千士一旦為豺狼海島士
皆直夷門士非良人心既不類天道亦反常自殺與彼
(一作被)殺未知何者臧
寄張籍
未見天子面不如雙盲人賈生對文帝終日猶悲辛夫
子亦如盲所以空泣麟有時獨齋心髣髴夢稱臣夢中
稱臣言覺後眞埃塵東京有眼富不如西京無眼貧西
京無眼猶有耳隔墻時聞天子車(一本有聲之二字)轔轔轔轔
車聲輾冰玉南郊壇上禮百神西明寺後窮瞎張太祝
縱爾有眼誰爾珍天子咫尺不得見不如閉眼且養眞
寄義興小女子
江南莊宅淺所固唯疎籬小女未解行酒弟(一作病叔)老更
癡家中多吳語教爾遥可知山怪夜動門水妖時弄池
所憂癡酒腸不解委曲辭漁妾性崛強耕童手皴釐想
兹為襁褓如鳥拾柴枝我詠元魯山胸臆流甘滋終當
學自乳起坐常(一作尚)相隨
憶江南弟
白首眼垂血望爾唯夢中筋力強起時魂魄猶在東眼
光寄明星起來東望空望空不見人江海波無窮衰老
無氣力呼叫不成風孑然憶憶言落地何由通常師共
被教竟作生離翁生離不可訴上天何曾聰未忍對松
栢自鞭殘朽躬自鞭亦何益知(一作矩)教非所崇努力拄
杖來餘活與爾同不然死後恥遺死亦有終
宿空姪院寄澹公
夜坐冷竹聲二三高人語燈窗看律鈔小師别為侶雪
簷晴滴滴茗椀華舉舉(一作乳華舉)磬音多風飇聲韻聞江
楚官街不相隔詩思空愁予明日策杖歸去住兩延佇
寄陜府鄧(一作竇)給事(第二十四句缺一字)
陜城臨大道館宇屹幾鮮候謁隨芳(一作方)語鏗詞芬蜀
牋從來鏡目下見盡道心前自謂古詩量異(一作冀)將新
學偏戅人年六十每月請三千不敢等閒用願為長壽
錢非關亦潔爾將以救羸然孤省癡皎皎默吟寫綿綿
病書憑晝日(一作目)驛信寄宵鞭疾訴將何諭肆鱗今倒
懸塵鯉見枯浪土鬛思乾泉感感無緒蕩愁愁作(闕)邊
貞元文祭酒(自註即陽公)比謹學韋玄滿坐風無雜當朝雅
獨全見知囑徐孺(自註即徐端公)賞句類陶淵一顧生鴻羽再
言將鶴翩宣揚隘車馬君子凑駢闐曾是此同睠至今
應賜憐磨墨零落淚楷字貢仁賢
送諫議十六叔至孝義渡後奉寄
曉渡明鏡中霞衣相飄颻浪鳬驚亦雙蓬客將誰僚别
飲孤易醒離憂壯難銷文清雖無敵儒貴不敢驕江吏
捧紫泥海旗剪紅蕉分明太守禮跨躡毗陵橋伊洛去
未廻遐矚空寂寥
至孝義渡寄鄭軍事唐二十五
咫尺不得見心中空嗟嗟官街泥水深下脚道路斜嵩
少玉峻峻伊雒碧華華岸亭當四迥詩老獨一家有叟
何所如鄭石唯有些何當來說事為君開流霞
答友人
白日照清水淺深無隱姿君子業高文懷抱多正思砥
行碧山石結交青松枝碧山無轉易青松難傾移落落
出俗韻琅琅大雅詞自非隨氏掌明月安能持千里(一作)
(十載)不可倒(一作到)一返(一作發一作别)無近(一作回)期如何非意中
良覿忽在兹道語(一作話)必疎淡儒風易凌遲願存堅貞
(一作正直)節勿為霜霰(一作雪)欺
酬友人見寄新文
為客棲未定況當玄月中繁雲翳碧霄落雪和清風郊
陌絶行人原隰多飛蓬耕牛返村巷野鳥依房櫳我無
饑凍憂身託蓮花宫安閒頼禪伯復得疎塵蒙覽君郢
曲文詞彩何沖融謳吟不能已頓覺形神空
答韓愈李觀别因獻張徐州(一作長安留别李觀韓愈因獻張徐)
(州)
富别愁在顔貧别愁銷骨懶磨舊銅鏡畏見新白髮古
樹春無花子規啼有血離弦不堪聽一聽四五絶(一作三四)
(裂)世途非一險俗慮有(一作各)千結有客步大方驅車獨
迷轍故人韓與李逸翰雙皎潔哀我摧折歸贈詞縱橫
設徐方國東樞(一作號在)元戎天下傑禰生投刺遊王粲吟
詩謁高情無遺照朗抱開曉月有土不埋冤有讐皆為
雪願為直(一作奇)草木永向君地列願為古琴瑟永向君
聽(一作前)發欲識丈夫心曾將孤(一作寶)劒說
答晝上人止讒作
烈烈鸑鷟吟鏗鏗琅玕音梟摧明月嘯鶴起清風心渭
水不可渾涇流徒相侵俗侶唱桃葉隱士(一作仙)鳴桂琴
子野眞遺却浮淺藏淵深
答姚怤見寄
日月不同光晝夜各有宜賢哲不苟合出處亦待時而
我獨迷見意求異士知如將舞鶴管誤向驚鳬吹大雅
難具陳正聲易漂淪君有丈夫淚泣人不泣身行吟楚
山玉(一作下)義淚沾衣巾
答郭郎中
松栢死不變千年色青青志士貧更堅守道無異營每
彈瀟湘瑟獨抱風波聲中有失意吟知者淚滿纓何以
報知者永存堅與貞
答盧虔故園見寄
訪舊無一人獨歸清雒春花聞哭聲死水見别容新亂
後故鄉宅多為行路塵因悲楚左右謗玉不知珉
汝墳蒙從弟楚材見贈時郊將入秦楚材適楚
朝為主人心暮為行客吟汝水忽凄咽汝風流苦音北
闕秦門高南路(一作山)楚石深(一作北闕時時遠南山路更深)分淚灑白
日離腸繞青岑何以寄遠懷(一作我書)黃鶴能相尋
同從叔簡酬盧殷少府
梅尉吟楚聲竹風為凄清深虛冰在性高潔雲入情借
水洗閒貌寄蕉書逸名羞將片石文鬭此雙瓊英
酬李侍御書記秋夕雨中病假見寄
秋風遶衰柳遠客聞雨聲重兹阻良夕孤坐唯積誠果
枉移疾詠中含嘉慮明洗滌煩濁盡視聽昭曠生未覺
衾枕倦久為章奏嬰達人不寶(一作保)藥所保在閒情
答盧仝
楚屈入水死詩孟踏雪僵直氣苟有存死亦何所妨日
劈高查牙清稜含冰漿前古後古冰與山氣勢強閃怪
千石形異狀安可量有時春鏡破百道聲飛揚潛仙不
足言朗客無隱腸為君傾海宇日夕多文章天下豈無
緣此山雪昂藏煩君前致詞哀我老更狂狂歌不及狂
歌聲緣鳳皇鳳兮何當來消我孤直瘡君文眞鳳聲宣
隘滿鏗鏘洛友零落盡逮兹悲重傷獨自奮異骨將騎
白(一作玉)角翔再三勸莫行寒氣有刀槍仰慙君子多愼
勿作芬芳
奉報翰林張舍人見遺之詩
百蟲笑秋律清削月夜聞曉稜視聽微風剪葉已紛君
子鑒大雅老人非俊羣收拾古所棄俛仰補空文孤韻
恥春俗餘響逸零雰自然蹈終南滌暑凌寒氛巖霰不
知午磵澌鎮含曛曾是醒古(一作沽)醉所以多隱淪江調
樂之遠溪謠生徒新衆藴有餘采寒泉空哀呻南謝竟
莫至北宋當時珍賾(一作頤)靈各自異酌酒(一作聖一作醒)誰能
均昔詠多寫諷今詞詎無因品松何高翠(一作位何高)宫(一作)
(翠)殿没荒榛苔趾識宏製沙潨游崩津忽吟陶淵明此
即羲皇人心放出天地形拘在風塵前賢素行階夙嗜
青山勤達士立明鏡朗言為近臣將期律萬有傾倒甄
無垠鸑鷟應蟋蟀絲毫意皆申況於三千章哀叩不為
神
送從弟郢東歸
爾去東南夜我無西北夢誰言貧别易貧别愁更重曉
色奪明月征人逐羣動秋風楚濤高旅榜將誰共
山中送從叔簡赴舉
石根百尺杉山眼一片泉倚之道氣高飲之詩思鮮於
此逍遥場忽奏别離弦却笑薜蘿子不同鳴躍年
送别崔寅亮下第
天地唯一氣用之自偏頗憂人(一作心)成苦吟達士為高
歌君子識不淺桂枝憂更多歲晏期攀折時歸且婆娑
素質(一作質貌)如削(一作荆)玉清詞若傾(一作天)河虬龍(一作潛虬)未
化時魚鱉同一波去矣當自適故鄉(一作山)饒薜蘿
大梁送柳淳先入關
青山輾(一作轉)為塵白日無閒人自古推高車爭利西入
秦王門與侯門待富不待貧空攜(一作唯賫)一束書去(一作獨)
去誰相(一作將誰)親
送無懷道士遊富春山水(一作送别吳逸士歸山)
造化絶(一作最一作見)高處富春獨多觀山濃翠滴灑(一作的礫)水
折珠摧殘溪鏡不隱髮樹衣長遇(一作禦)寒風猿虚空飛
月狖叫嘯酸信(一作即)此神僊路(一作樂)豈為時俗安煮金
隂陽火(一作芙蓉水)囚怪星宿壇花發我(一作或)未識玉生忽
藂攢蓬萊浮蕩漾非道相從難
送温初下第
日落濁水中夜光誰能分高懷無近趣清抱多遠聞欲
識丈夫志心藏孤岳雲長安風塵别咫尺不見君
送盧虔端公守復州
師曠聽羣木自然識孤桐正聲逢知音願出大朴中知
音不韻俗獨立占(一作上)古風忽挂觸邪冠逮逐南飛鴻
肅肅太守章明明華轂熊商山無平路楚水有驚潨日
月千里外光隂難載同新愁徒自積良會何由通
送任載齊古二秀才自洞庭遊宣城(并序)
文章者賢人之心氣也心氣樂則文章正心氣非
則文章不正當正而不正者心氣之偽也賢與偽
見於文章一直之詞衰代多禍賢無曲詞文章之
曲直不由於心氣心氣之悲樂亦不由賢人由於
時故今宣州多君子閑暇而寬文章之曲直纖微
悉而備舉洞庭二客勉而客去之鼓其風波之詞
吾知夫樂莫是行也遂為詩曰
洞庭非人境道路行虛空二客月中下一帆天外風魚
龍波五色金碧樹千叢閃怪如可懼在(一作至)誠無不通
扣奇知(一作驚)浩淼采異訪(一作動)穹崇物表即(一作積)高韻
人間訪仙公宣城文雅地謝守聲聞融證玉易為力辨
珉誰(一作調)不同從兹阮籍淚且勉泣途窮
送曉公歸庭山(一作歸稽亭)
庭山(一作稽亭)何崎嶇寺路緣翠微秋霽山盡出日落人獨
歸雲生高高步泉灑田田衣枯巢無還羽新木有爭飛
兹焉不可繼夢寐空清輝
送豆盧策歸别墅
短松鶴不巢高石雲不(一作始)棲君今瀟湘去意(一作性)與
雲鶴齊力買竒險地手開清淺溪身披薜荔衣(一作蘿襟)山
陟莓苔梯一卷冰雪文避俗常自攜
送清遠上人歸楚山舊寺(一作國清上人游蘇一作送溪上人)
波中出吳境霞際登楚岑山寺一别來雲(一作風)蘿三改
隂詩誇碧雲句道證青蓮心應笑(一作憐)泛萍(一作萍泛)者不
知松隱深
山中送從叔簡
莫以手中瓊言邀世上名莫以山中迹久向人間行松
栢有霜操風泉無俗聲應憐枯朽質驚此别離情
送蕭鍊師入四明山
閒於獨鶴心大於高(一作喬)松年迥出萬物表高棲四明
巔千尋直裂峰百尺倒瀉泉綘雪為我飯白雲為我田
靜言不語(一作話)俗靈蹤時步天
御定全唐詩卷三百七十八
