欽定四庫全書
御定全唐詩卷六百十四
皮日休
懷華陽潤卿博士三首
先生一向事虛皇天市壇西與世忘環堵養龜看氣訣
刀圭餌犬試仙方静探石腦衣裾潤閒鍊松脂院落香
聞道徵賢須有詔不知何日到良常
冥心唯事白英君不問人間爵與勲林下醉眠仙鹿見
洞中閒話隠芝聞石牀卧苦渾無蘚藤篋開稀恐有雲
料得虛皇新詔樣青瓊板上綠為文
鳳骨輕來稱瘦容華陽館主未成翁(陶隠君昔為華陽館主)數行
玉札存心久一掬雲漿漱齒空白石煮多熏屋黑丹砂
埋久染泉紅他年欲事先生去十賚須加陸逸沖(逸沖嘗事)
(隠居隠居錫名棲静處士十賚猶人間九錫也)
魯望以竹夾膝見寄因次韻詶謝
圓於玉柱滑於龍來自衡陽彩翠中拂潤恐飛清夏雨
叩虛疑貯碧湘風大勝書客裁成柬頗賽溪翁截竹筒
從此角巾因爾戴俗人相訪若為通
夏景無事因懷章來二上人二首
澹景微隂正送梅幽人逃暑癭柟杯水花移得和魚子
山蕨收時帶竹胎嘯館大都偏見(一作得)月醉鄉終竟不
聞雷更無一事唯留客卻被高僧怕不來
佳樹盤珊枕草堂此中隨分亦閒忙平鋪風簟尋琴譜
静掃烟窗著藥方幽鳥見貧留好語白蓮知卧送清香
從今有計消閑日更為支公置一牀
寄瓊州楊舍人
德星芒彩瘴天涯酒樹堪消謫宦嗟行邁竹王因設奠
居逢木客又遷家清齋淨溲桄榔麪遠信閒封荳蔲花
清切會須歸有日莫貪句漏足丹砂
魯望以輪鉤相示緬懷高致因作三篇
角柄孤輪細膩輕翠篷十載伴君行撚時解轉蟾蜍魄
抛處能啼絡緯聲七里灘波喧一舍五雲溪月靜三更
朱衣鮒足和蓑睡誰信人間有利名
一線飄然下碧塘溪翁無語遠相望蓑衣舊去烟披重
篛笠新來雨打香白鳥白蓮為夢寐清風清月是家鄉
明朝有物充君信㰂酒三缾寄夜航(㰂酒出沈約集)
盡日幽然舴艋輕小輪聲細雨溟溟三尋絲帶桐江爛
一寸鉤含笠澤腥用近詹何傳釣法收和范蠡養魚經
孤蓬半夜無餘事應被嚴灘聒酒醒
吳中書事寄漢南裵尚書
萬家無事鏁蘭橈鄉味腥多厭紫䖀(江文通集云紫䖀石劫也)水似
棋文交度郭柳如行障儼遮橋青梅蔕重初迎雨白鳥
羣高欲避潮唯望舊知憐此意得為傖鬼也逍遙
夏景沖澹偶然作二首
秖隈蒲褥岸烏紗味道澄懷景更斜紅印寄泉慙郡守
青筐與笋媿僧家茗爐盡日燒松子書按經時剥瓦花
園吏暫棲君莫笑不妨猶更著南華
一室無喧事事幽還如貞白在高樓天台畫得千迴看
湖目(一作月)芳來百度遊(湖目蓮子也)無限世機吟處息幾多
身計釣前休他年謁帝言何事請贈劉伶作醉侯
送李明府之任海南
五羊城在蜃樓邊墨綬垂腰正少年山静不應聞屈鳥
草深從使翳貪泉蟹奴晴上臨潮檻燕婢秋隨過海船
一事與君消遠宦乳蕉花發訟庭前
寄題羅浮軒轅先生所居
亂峯四百三十二(羅浮山峯數)欲問徵君何處尋紅翠(山鳥名)
數聲瑤室響(山有璇房瑤室七十有二)真檀一炷石樓深山都遣負
沽來酒樵客容看化後金從此謁師知不遠求官先有
葛洪心
宿報恩寺水閣
寺鏁雙峰寂不開幽人中夜獨裵回池文帶月鋪金簟
蓮朵含風動玉杯往往竹梢搖翡翠時時杉子擲莓苔
可憐此際誰曾見唯有支公盡看來
醉中偶作呈魯望
谿雲澗鳥本吾儕剛為浮名事事乖十里尋山為思役
五更看月是情差分將吟咏華霜鬢力以壺觴固百骸
争得草堂歸卧去共君同作太常齋
寄滑州李副使員外
兵繞臨淮數十重鐵衣才子正從公軍前草奏旄頭下
城上封書箭簳中圍合只應聞曉雁血腥何處避春風
故人勲重金章貴猶在江湖積劒功
傷史拱山人
一緘幽信自襄陽上報先生去歲亡山客為醫翻貰藥
野僧因弔卻焚香峰頭孤冢為雲穴松下靈筵是石牀
宗炳死來君又去終身不復到柴桑
吳中言懷寄南海二同年
曲水分飛歲已賒東南為客各天涯退公只傍蘇勞竹
移宴多隨末利花銅鼔夜敲溪上月布帆晴照海邊霞
三年謾被鱸魚累不得横經侍絳紗
奉和魯望白鷗詩
雪羽䙰褷半惹泥海雲深處舊巢迷池無飛浪爭教舞
洲少輕沙若遣棲烟外失羣慙雁鶩波中得志羨鳬鷖
主人恩重真難遇莫為心孤憶舊溪
奉和魯望懷楊台文楊鼎文二秀才
羊曇留我昔經春各以篇章鬭五雲賓草每容閒處見
擊琴多任醉中聞釣前青翰交加倚醉後紅魚取次分
為說風標曾入夢上仙初著翠霞帬
友人以人參見惠因以詩謝之
神草延年出道家(神草别名)是誰披露記三椏開時的定涵
雲液劚後還因帶石花名士寄來消酒渴野人煎處撇
泉華從今湯劑如相續不用金山焙上茶
傷進士嚴子重詩(并序)
余為童在鄉校時簡上抄杜舍人牧之集見有與
進士嚴惲詩後至吳一日有客曰嚴某余志其名
久矣遽懷文見造於是樂得禮而觀之其所為工
於七字往往有清便柔媚時可軼駭於常軌其佳
者曰春光冉冉歸何處更向花前把一杯盡日問
花花不語為誰零落為誰開余美之諷而未嘗怠
生舉進士亦十餘計偕余方冤之謂乎竟有得於
時也未幾歸吳興後兩月(咸通十一年也)霅人至云生以
疾亡於所居矣噫生徒以詞聞於士大夫竟不名
而逝豈止此而湮沒耶江湖間多美材士君子苟
樂退而有文者死無不為時惜可勝言耶於是哭
而為詩魯望生之友也當為我同作
十哭都門牓上塵盖棺終是五湖人生前有敵唯丹桂
沒後無家秖白蘋箬下斬新醒處月江南依舊詠來春
知君精爽應無盡必在酆都頌帝晨(梁成酆都官頌紂絶標帝晨)
奉和魯望早秋吳體次韻
書淫傳癖窮欲死譊譊何必頻相仍日乾隂蘚厚堪剥
藤把欹松牢似䋲搗藥香侵白袷袖穿雲潤破烏紗稜
安得瑤池飲殘酒半醉騎下垂天鵬
奉和魯望秋賦有期次韻
十載江湖(一作南)盡是閒客兒詩句滿人間郡侯聞譽親
邀得鄉老知名不放還應帶瓦花經汴水更攜雲實出
包山太微宫裏環岡樹無限瑶枝待爾攀
奉和魯望病中秋懷次韻
貧病於君亦太兼才高應亦被天嫌因分鶴料家資減
為置僧餐口數添静裏改詩空凭几寒中注易不開簾
清詞一一侵真宰甘取窮愁不用占
新秋即事三首
癡號多於顧愷之更無餘事可從知酒坊吏到常先見
鶴料符來每探支(吳郡有鶴料案)凉後每謀清月社晩來專赴
白蓮期共君無事堪相賀又到金虀玉鱠時
堪笑高陽病酒徒幅巾瀟灑在東吳秋期淨掃雲根瘦
山信迴緘乳管粗白月半窗抄术序清泉一器授芝圖
乞求待得西風起盡挽煙帆入太湖
露槿風杉滿曲除高秋無事似雲廬醉多巳任家人厭
病久還甘吏道疎青桂巾箱時寄藥白綸卧具半抛書
君卿脣舌非吾事且向江南問鰒魚
南陽潤卿將歸雷平因而有贈
借問山中許道士此迴歸去復何如竹屛風扇抄遺事
柘步輿竿繫隠書絳樹實多分紫鹿丹砂泉淺種紅魚
東卿旄節看看至静啟茅齋慎掃除
訪寂上人不遇
何處尋雲暫廢禪客來還寄草堂眠桂寒自落翻經案
石冷空消洗鉢泉爐裏尚飄殘玉篆龕中仍鏁小金仙
須將二百籖迴去得(一作待)得支公恐隔年
顧道士亡弟子以束帛乞銘于余魯望因賦戲
贈日休奉和
師去東華卻鍊形門人求我誌金庭大椿枯後新為記
仙鶴亡來始有銘(前朝文集未有道士銘誌)瓊板欲刊知不朽冰紈
將受恐通靈君才莫歎無兹分合注神玄劒解經
秋夕文宴得遙字
啼螿衰葉共蕭蕭文宴無喧夜轉遙高韻最宜題雪讚
逸才偏稱和雲謠風吹翠蠟應難刻月照清香太易消
無限玄言一杯酒可能容得盖寬饒
南陽廣文欲於荆襄卜居因而有贈
地脉從來是福鄉廣文高致更無雙青精飯熟雲侵竈
白&KR0008;裘成雪濺窗度日竹書千萬字經冬术煎兩三缸
鱸魚自是君家味莫背松江憶漢江
寄毘陵魏處士朴
文籍先生不肯官絮巾衝雪把魚竿一堆方冊為侯印
三級幽巖是將臺醉少最因吟月冷瘦多偏為卧雲寒
兔皮衾暖篷舟穏欲共誰遊七里灘
初冬偶作寄南陽潤卿
寓居無事入清冬雖設樽罍酒半空白菊為霜翻帶紫
蒼苔因雨卻成紅迎潮預遣收魚笱防雪先教盖鶴籠
唯待支硎最寒夜共君披氅訪林公
冬曉章上人院
山堂冬曉寂無聞一句清言憶領軍琥珀珠黏行處雪
㯶櫚箒掃卧來雲松扉欲啟如鳴鶴石鼎初煎若聚蚊
不是戀師終去晩陸機茸内足毛羣
寄題鏡巖周尊師所居(并序)
處州仙都山山之半有洞口下望之如鑑目之曰
鏡巖下去地二百尺上者以竹梯為級中如方丈
内有乳水滴瀝嵌罅黃老徒周君景復居焉迨八
十年不食乎粟日唯焚降真香一炷讀靈寶度人
經而已東牟叚公柯昔為州日聞其名梯其室以
造之且曰君居此久矣乳水之滴晝夜可知量乎
周君曰某常揣之盡晝與夜一斛加半焉公異而
禮之後柯别十二年日休至吳處人過說周君尚
存吟想其道無由以覩因寄題是詩云
八十餘年住鏡巖鹿皮巾下雪髟髟牀寒不奈雲縈枕
經潤何妨雨滴函飲澗猨迴窺絶洞緣梯人歇倚危杉
如何計吏窮於鳥欲望仙都舉一帆
寒夜文宴得泉字
分明競襞七香牋王朗風姿盡列仙盈篋共開華頂藥
滿缾同坼惠山泉蟹因霜重金膏溢橘為風多玉腦鮮
吟罷不知詩首數隔林明月過中天
庚寅歲十一月新羅弘惠上人與本國同書請
日休為靈鷲山周禪師碑將還以詩送之
三十麻衣弄渚禽豈知名字徹雞林勒銘雖即多遺草
越海還能扺萬金鯨鬛曉掀峰正燒鼇晴夜沒島還隂
(一作深)二千餘字終天别東望辰韓淚灑襟
送潤卿博士還華陽
雪打篷舟離酒旗華陽居士半酣歸逍遥只恐逢雲將
恬澹真應降月妃仙市鹿胎如錦嫰隂宫燕肉似酥肥
公車草合蒲輪壊爭不教他白日飛
寒日書齋即事三首
參佐三間似草堂恬然無事可成忙移時寂歴燒松子
盡日殷勤拂乳牀將近道齋先衣褐欲清詩思更焚香
空庭好待中宵月獨禮星辰學步罡
不知何事有生涯皮褐親裁學道家深夜數甌唯柏葉
清晨一器是雲華盆池有鷺窺蘋沫石版無人掃桂花
江漢欲歸應未得夜來頻夢赤城霞
方朔家貧未有車肯從榮利捨樵漁從公未怪多侵酒
見客唯求轉借書暫聽松風生意足偶看溪月世情疎
如鉤得貴非吾事合向煙波為五魚(松江有五魚)
臘後送内大德從勖遊天台
講散重雲下九天大君恩賜許隨緣霜中一鉢無辭乞
湖上孤舟不廢禪夢入瓊樓寒有月(天台山有金庭不死之鄉及瓊樓玉)
(室)行過石樹凍無煙(按消山有石樓樹吳大皇元年郡吏伍曜於海際得之枝莖紫色有)
(光南越謂之石連理也)他時瓜鏡知何用吳越風光滿御筵
寄題玉霄峰葉涵象尊師所居
青冥向上玉霄峰元始先生戴紫蓉曉案瓊文光洞壑
夜檀香氣惹杉松閒迎仙客來為鶴静噀靈符去是龍
子細捫心無偃骨(偃骨在胸者名入星骨)欲隨師去肯相容
奉和魯望寄南陽廣文(一本此下有還雷平二字)次韻
春彩融融釋凍塘日精閒嚥坐巖房瓊函静啟從猨覻
金液初開與鶴嘗八會舊文多搭(一作榻)寫七真遺語剰
思量不知夢到為(一作驚)何處紅藥滿山烟月香
題支山南峰僧
雲侵壊衲重隈肩不下南峯不記年池裏羣魚曾受戒
林間孤鶴欲參禪雞頭竹上開危徑鴨脚花中擿廢泉
無限吳都堪賞事何如來此看師眠
送董少卿游茅山
名卿風度足杓斜一舸閒尋二許家天影曉通金井水
山靈深護玉門沙空壇禮後銷香母隂洞緣時觸乳花
盡待于公作廷尉(卿嘗為大理用法有廉平之稱)不須從此便餐霞
詶魯望見迎綠罽次韻
輕裁鴨綠任金刀不怕西風斷野蒿詶贈既無青玉案
纖華猶欠赤霜袍煙披怪石難同逸竹映山禽未勝高
成後料君無别事只應酣飲詠離騷
寄懷南陽潤卿
鹿門山下捕魚郎今向江南作渴羌無事只陪看藕樣
有錢唯欲買湖光醉來渾忘移花處病起空聞焙藥香
何事對君猶有媿一篷衝雪返華陽
魯望憫承吉之孤為詩序邀予屬和欲用予道
振其孤而利之噫承吉之困身後乎魯望視予
困與承吉生前孰若(一作苦)哉未有已困而能振
人者抑為之辭用塞良友
先生清骨葬烟霞業破孤存孰為嗟幾篋詩篇&KR4274;貴位
一林石笋散豪家兒過舊宅啼楓影姬繞荒田泣稗花
唯我共君堪便戒莫將文譽作生涯
寄潤卿博士
高眠可為要玄纁鵲尾金爐一世焚(陶貞白有金鵲尾香罏)塵外
鄉人為許椽山中地主是茅君將收芝菌唯防雪欲曬
圖書不奈雲若使華陽終卧去漢家封禪用誰文
奉和魯望白菊
已過重陽半月天琅華千點照寒烟蘂香亦似浮金靨
花樣還如鏤玉錢玩影馮妃堪比豔鍊形蕭史好争妍
無由擿向牙箱裏飛上方諸贈列仙
華亭鶴聞之舊矣及來吳中以錢半千得一隻
養之殆經歲不幸為飲啄所悞經夕而卒悼之
不已遂繼以詩南陽潤卿博士浙東德師侍御
毘陵魏不琢處士東吳陸魯望秀才及厚於予
者悉寄之請垂見和
池上低摧病不行誰教仙魄反層城隂苔尚有前朝跡
皎月新無昨夜聲菰米正殘三日料筠籠休礙九霄程
不知此恨何時盡遇著雲泉即愴情
傷開元觀顧道士
恊晨宫上啟金扉詔使先生坐蛻歸鶴有一聲應是哭
丹無餘粒恐潛飛烟凄玉笥封雲篆月慘琪花葬羽衣
腸斷雷平舊遊處五芝無影草微微
醉中即席贈潤卿博士
適越遊吳一散仙銀缾玉柄兩翛然茅山頂上攜書簏
笠澤心中漾酒船桐木布溫吟倦後桃花飯熟醉醒前
謝安四十餘方起猶自高閒得數年
偶留羊振文先輩及一二文友小飲日休以眼
病初平不敢飲酒遣侍密歡因成四韻
謝莊初起恰花晴強侍紅筵不避觥久斷杯孟華盖喜
忽聞歌吹谷神驚䙰褷正重新開柳呫囁難通乍囀鶯
猶有僧虔多密炬不辭相伴到天明
奉送浙東德師侍御罷府西歸
建安才子太微仙暫上金臺許二年形影欲歸溫室樹
夢魂猶傍越溪蓮空將海月為京信尚使樵風送酒船
從此受恩知有處免為傖鬼恨吳天
送羊振文先輩往桂陽歸覲
桂陽新命下彤墀彩服行當欲雪時登第巳聞傳禰賦
問安猶聽講韓詩竹人臨水迎符節(曹毘湘中賦云篔簹中實内有實狀)
(如人也)風母穿雲避信旗(桂陽山中有風母獸擊殺見風輙活)無限湘中悼
騷恨憑君此去謝江蘺
褚家林亭
廣亭遥對舊娃宫竹島蘿溪委曲通茂苑樓臺低檻外
太湖魚鳥徹池中蕭疎桂影移茶具狼籍蘋花上釣筒
争得共君來此住便披鶴氅對清風
送圓載上人歸日本國
講殿談餘著賜衣椰帆卻返舊禪扉貝多紙上經文動
如意缾中佛爪飛颶母影邊持戒宿波神宫裏受齋歸
家山到日將何入(一作日)白象新秋十二圍
重送
雲濤萬里最東頭射馬臺深玉署秋(射馬臺即今王城也)無限屬
城為躶國幾多分界是亶州(州在會稽海外傳是徐福之裔)取經海底
開龍藏誦咒空中散蜃樓不奈此時貧且病乘桴直欲
伴師遊
潤卿遺青䭀飯兼之一絶聊用荅謝
傳得三元䭀飯名大宛聞說有仙卿(案西梁子文撰黃錦素書十通其二)
(傳大宛北谷子自號青精先生)分泉過屋舂青稻(此飯以青龍稻為之)拂霧彯衣
折紫莖(南稻莖微紫色)蒸處不教雙鶴見服來唯怕五雲生草
堂空坐無飢色時把金津漱一聲
鴛鴦二首
雙絲絹上為新樣連理枝頭是故園翠浪萬迴同過影
玉沙千處共棲㾗若非足恨佳人魄即是多情年少魂
應念孤飛爭别宿蘆花蕭瑟雨黃昏
鈿□雕鏤費深功舞妓衣邊繡莫窮無日不來湘渚上
有時還在鏡湖中烟濃共拂芭蕉雨浪細雙遊菡萏風
應笑豪家鸚鵡伴年年徒被鎖金籠
御定全唐詩卷六百十四
