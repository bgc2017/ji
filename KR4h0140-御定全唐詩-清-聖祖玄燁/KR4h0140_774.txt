欽定四庫全書
御定全唐詩卷七百七十四
吉師老(詩四首俱以下世次爵里無考)
題春夢秋歸故里(一本無秋歸故里四字)
故國歸路賒春晩在天涯明月夜来夢碧山秋到家開
忩聞落葉遠墅見晴鴉驚起曉庭際鶯啼桃杏花
看蜀女轉昭君變
妖姬未著石榴裙自道家連錦水濆檀口解知千載事
清詞堪歎九秋文翠眉嚬處楚邊月畫卷開時塞外雲
說盡綺羅當日恨昭君傳意向文君
放猨
放爾千山萬水(一作里)身野泉晴樹好為鄰啼時莫近(一作)
(向)瀟湘岸明月孤舟有旅人
鴛鴦
江島濛濛煙靄微綠蕪深處刷毛衣渡頭驚起一雙去
飛上文君舊錦機
吴商浩(詩九首)
巫峡聽猨
巴江猨嘯苦響入客舟中孤枕破殘夢三聲隨曉風連
雲波澹澹和霧雨濛濛巫峡去家遠不堪魂斷空
長安春贈友人
繁華堪泣帝城春粉堞青樓勢礙雲花對玉鉤簾外發
歌飄塵土路邊聞幾多遠客魂空斷何處王孫酒自醺
各有歸程千萬里東風時節恨離羣
塞上即事
身似星流跡似蓬玉關孤望杳溟濛寒沙萬里平鋪月
曉角一聲高捲(一作繞)風戰士歿邊魂尚哭單于獵處火
(一作燒)猶紅分明更想殘宵夢故國依然在(一作到)甬東
宿山驛
文戰何堪功未圖又驅羸馬指天衢露華凝夜渚蓮盡
月彩滿輪山驛孤岐路辛勤終日有鄉關音信隔年無
好同(一作乘)范蠡扁舟興高挂一帆歸五湖
北邙山
北邙山草又青青今日銷魂事可明綠酒醉来春未歇
白楊風起柳初晴岡原旋葬松新長年代無人闕半平
堪取金爐九還藥不能隨夢向浮生
秋塘曉望
鐘盡疎桐散曙鴉故山烟樹隔天涯西風一夜秋塘曉
零落幾多紅藕花
水樓感事
高柳螀啼雨後秋年光空感淚如流滿湖菱荇東歸晚
閑倚南軒盡日愁
泊舟
身逐煙波魂自驚木蘭舟上一帆輕雲中有寺在何處
山底宿時聞磬聲
湘雲(首句缺一字)
滿湘江雲瑩空紛紛長對水溶溶日西遥望自歸處
盡挂九疑千萬峰
沈祖仙(一作山詩一首)
秋閨
白馬三軍客青娥十載思玉庭霜落夜羅幌月明時鑪
冷蜘蛛喜燈高(一作寒)熠燿期愁多不可曙流涕坐空幃
邵士彦(詩一首)
秋閨
斜日空庭暮幽閨積恨盈細風吹帳冷微月度窗明怨
坐啼相續愁眠夢不成調琴欲有弄畏作斷腸聲
吴大江(詩一首)
𢷬衣
沙塞秋應晩金閨恨已空那堪裂紈素時許出房櫳杵
影弄寒月砧聲調夜風裁縫雙淚盡萬里寄雲中
荆叔(詩一首)
題慈恩塔
漢國山河在秦陵草樹深暮雲千里色無處不傷心
蕭静(詩一首)
三湘有懷
柳絮飛來别洛陽梅花落後到三湘世情已逐浮雲散
離恨空隨江水長
元凛(詩二首)
九日對酒
嘉辰復遇登高臺良朋笑語傾金罍烟攤秋色正堪翫
風惹菊香無限来未保亂離今日後且謀歡洽玉山頽
誰知靖節當時事空學狂歌倒載迴
中秋夜不見月
蟾輪何事色全微賺得佳人出繡幃四野霧凝空寂寞
九霄雲鎖絶光輝吟詩得句翻停筆翫處臨尊却掩扉
公子倚欄猶悵望嬾將紅燭草堂歸
徐振(詩二首)
雷塘
九重城闕悲涼盡一聚園林怨恨長花憶所為猶自笑
草知無道更應荒詩名占得風流在酒興催教運祚亡
若問皇天惆悵事只應斜日照雷塘
古意
擾擾都城曉又昏六街車馬五侯門箕山渭水空明月
可是巢由絶子孫
張侹(詩一首)
寄人
酷憐風月為多情還到春時别恨生倚柱尋思倍惆悵
一場春夢不分明
方澤(詩一首)
武昌阻風
江上春風留客舟無窮歸思滿東流與君盡日閑臨水
貪看飛花忘却愁
景池(詩一首)
秋夜宿淮口
露白草猶青淮舟倚岸停風帆幾處客天地兩河星樹
靜禽眠草沙寒鹿過汀明朝誰結伴直去泛滄溟
張鴻(詩一首)
贈喬尊師
長忌時人識有家雲澗深性惟耽嗜酒貧不破除琴靜
鼓三通齒頻湯一味參知師最知我相引坐檉陰
姚揆(詩二首)
村行
天淡雨初晴遊人恨不勝亂山啼蜀魄孤櫂宿巴陵影
暗村橋柳光寒水寺燈罷吟思故國忩外有漁罾
潁川客舍
素琴孤劔尚閑遊誰共芳尊話唱酬鄉夢有時生枕上
客情終日在眉頭雲拖雨脚連天去樹夾河聲繞郡流
回首帝京歸未得不堪吟倚夕陽樓
王訓(詩一首)
獨不見
日晚宜春暮風軟上林朝對酒近初節開樓蕩夜謠石
橋通小澗竹路上青霄持底誰見許長愁成細腰
張熾(詩一首)
歸去來引
歸去來歸期不可違相見旋明月浮雲共我歸
虞羽客(詩一首)
結客少年場行
幽并俠少年金絡控連錢竊符方救趙擊筑正懷燕輕
生辭鳳闕揮袂上祈連陸離横寶劒出沒騖征旃蒙輪
恒顧敵超乘忽(一作總)爭先摧枯逾百戰拓地遠三千骨
都魂已散樓蘭首復傳龍城含宿霧瀚海接(一作隔)遥天
歌吹金微返振旅玉門旋烽火今已息非復照甘泉
鄭渥(詩二首)
塞上
出門何處問西東指畫翻為語論同到此客頭潜覺白
未秋山葉已飄紅帳前影落傳書鴈日下聲交失馬翁
早晚回鞭復南去大衣高盖漢鄉風
洛陽道
客亭門外路東西多少喧騰事不齊楊柳惹鞭公子醉
苧麻掩淚魯人迷通宵塵土飛山月是處經營夾御堤
頃刻知音幾存歿半回依約認輪蹄
御定全唐詩卷七百七十四
