欽定四庫全書
御定全唐詩卷二百六
李嘉祐
李嘉祐字從一趙州人天寶七年擢第授秘書正字坐
事謫鄱江令調江隂入為中臺郎上元中出為台州刺
史大歷中復為袁州刺史與嚴維劉長卿冷朝陽諸人
友善為詩麗婉有齊梁風集一卷今編詩二卷
江上曲
江心澹澹芙蓉花江口蛾眉獨浣紗可憐應是陽臺女
對坐鷺鷥嬌不語掩面羞看北(一作此)地人回身(一作首)忽
作空山雨(一作巫山雨)蒼梧秋色不堪論千載依依帝子魂
君看峰上斑斑竹盡是湘妃泣淚痕
傷吳中
館娃宫中春已歸闔閭城頭鶯已飛復見花開人又老
横塘寂寂柳依依憶昔吳王在宫闕館娃滿(一作賣)眼看
花發舞袖朝欺陌上春歌聲夜怨江邊月古来人事亦
猶今莫厭清觴與綠琴獨向西山聊一笑白雲芳草自
知心
夜聞江南人家賽神因題即事
南方淫祀(一作祠)古風俗楚嫗(一作媪)解(一作能)唱迎神曲鎗
鎗銅鼓蘆葉深寂寂瓊筵江水綠雨過風清洲渚閒椒
漿醉盡迎神還(一作神欲還)帝女凌空下湘岸番君隔浦向
堯山月隐回塘猶自舞一門依倚神之祜韓康靈(一作賣)
藥不復求扁鵲醫方曾莫覩逐客臨江空自悲月明流
水無已時聽此迎神送神曲攜觴欲弔屈原祠
古興
十五小家女雙鬟人不如蛾眉暫一見可直千金餘自
從得向蓬莱裏出入金輿乘玉趾梧桐樹上春鴉鳴曉
伴君王猶未起莫道君恩長不休婕妤團扇苦悲秋君
看魏帝鄴都裏惟有銅臺漳水流
雜興
花間昔日黃鸝囀妾向青樓已生怨花落黃鸝不復来
妾老君心亦應變君心比妾心妾意舊来深一别十年
無尺素歸時莫贈路傍金
送韋邕少府歸鍾山(一本題作送韋山人歸鍾山别業)
祈門官罷後(一作旗亭閱書罷)負笈向桃源萬卷長開帙千峰
不閉(一作掩)門綠楊垂野渡(一作徑)黃鳥傍山村念爾能高
枕丹墀會一論
送盧員外往饒州
為郎復典郡錦帳映朱輪露冕随龍節停橈得水人早
霜蘆葉變寒雨石榴新莫怪諳風土三年作逐臣
送裴五歸京口
君罷江西日家貧為一官還歸五陵去(一作上)只向遠峰
看暮色催人别秋風待雨寒遥知到三徑唯有菊花殘
送嚴維歸越州
艱難只用武歸向淛河東松雪千山暮林泉一水通鄉
心緣綠草野思看青楓春日(一作好)偏相憶裁書寄剡中
送杜士瞻楚州覲省
風流與才思俱似晉時人淮月歸心促(一作速)江花入興
新雲深滄海暮柳暗白田春共道官猶小憐君孝養親
送裴宣城上元所居
水流過海稀爾去換春衣淚向檳榔盡身随鴻雁歸草
思晴後發花怨雨中飛想到金陵渚酣歌對落暉
留别毘陵諸公
久作涔(一作昨崟)陽令丹墀忽再還淒涼辭澤國離亂到鄉
山北固灘(一作潮)聲滿南徐草色閒知心從此别相憶鬢
毛斑
送獨孤拾遺先輩先赴上都
行春日已曉桂檝逐寒煙轉曲遥峰出看濤極浦連入
京當獻賦封事更聞天日日趨黃閣應忘雲海邊
常州韋郎中汎舟見餞
主人馮軾貴送客汎舟稀逼岸随芳草回橈背落暉映
花雙節駐臨水伯勞飛醉與羣公狎春塘露冕歸
送崔侍御入朝
十年猶執憲萬里獨歸春舊國逄芳草青雲見故人潘
郎今髮白陶令本家貧相送臨京口停橈淚滿巾
送岳州司馬弟之任
岳陽天水外念爾一帆過野墅人煙迥山城雁影多有
時巫峡色終日洞庭波丞相今為郡應無勞者歌
裴侍御見贈斑竹杖
騷人誇竹杖贈我意何深萬點湘妃淚三年賈誼心願
持終白首誰道貴黃金他日歸愚谷偏宜綠綺琴
送張觀(一作勸)歸袁州
羨爾湘東去煙花尚可親綠芳深映鳥(一作馬)遠岫遞迎
人飢狖啼初日殘鶯惜暮春遥憐謝客興佳句又應新
冬夜饒州使堂餞相公五叔赴歙州
丞相過邦牧清絃送羽觴高情同客醉子夜為人長斜
漢初過斗寒雲正護霜新安江自綠明主待惟良
蒋山開善寺(一作崔峒詩)
山殿秋雲裏香煙出翠微客尋朝磬至僧背夕陽歸下
界千門在前朝萬事非看心兼送目葭菼自依依
晩發江寧道中呈嚴維
惆悵遥江路蕭條落日過蟬鳴獨樹急鴉向古城多轉
曲随青嶂因高見白波潘生秋徑草嚴子意如何
句容縣東青陽館作
句曲千峰暮歸人向遠煙風搖近水葉雲護欲晴(一作霜)
天夕照留山館秋光落草(一作野)田征途傍斜日一騎獨
翩翩
晩春宴無錫蔡明府(一作長官)西亭
茅簷閒寂寂無事覺人和井近時澆圃城低下見河興
緣芳草積情向遠峰多别日歸吳地停橈更一過
送王端赴朝
君承明主意日日上丹墀東閣論兵後南宫草奏期人
稀傍河處槐暗入關時獨遣吳州客平陵結夢思
送王正字山寺讀書
欲究先儒教還過支遁居山(一作篠)階閒聽法竹逕(一作寺)
獨看書向日荷新卷迎秋柳半疎風流有佳句不(一作又)
似帶經鋤
送房明府罷長寧令湖州客舍
君為萬里宰恩及五湖人未滿先求退歸閒不厭貧遠
峰晴更近殘柳雨還新要自趨丹陛明年雞樹親
詠螢
映水光難定凌虚體自輕夜風吹不滅秋露洗還明向
燭仍分焰投書更有情猶將流亂影来此傍簷楹
送李中丞楊判官
射策名先著論兵氣自雄能全季布諾不道魯連功流
水蒹葭外諸山睥睨中别君秋日晩回首夕陽空
至七里灘作
遷客投於越臨江淚滿衣獨随流水遠轉覺故人稀萬
木迎秋序千峰駐晩暉行舟猶未已惆悵暮潮歸
南浦渡口
寂寞横塘路新篁覆水低東風潮信滿時雨稻秔齊寡
婦共租稅漁人逐鼓鼙慙無卓魯術解印謝黔黎
暮秋遷客增思寄京華
宋玉怨三秋張衡復四愁思鄉雁北至欲(一作歎)别水東
流倚樹看黃葉逄人訴(一作話)白頭佳期不可失(一作見)落
日自登樓
送蘇修往上饒
愛爾無羈束雲山恣意過一身随遠岫孤櫂任輕波世
事關心少漁家寄宿多蘆花泊舟處江月奈人何
題王十九茆堂
滿庭多種藥入里作山家終日能留客凌寒亦對花海
鷗過竹嶼門柳拂江沙知爾卑棲意題詩美白華
送弘志上人歸湖州
山林唯幽静行住不妨襌高月穿松逕殘陽過水田(一作)
(泉)詩從宿世悟法為本師傳能使南人敬修持香火緣
送陸士倫宰義興
陽羡蘭陵近高城帶水閒淺流通野寺綠茗盖春山長
吏多(一作先)愁罷遊人詎肯還知君日清淨無事掩重關
和張舍人中書宿直
漢主留才子春城直紫微對花閶闔静過竹吏人稀裁
詔催添燭將朝欲更衣玉堂宜歲久且莫厭彤闈
司勲王郎中宅送韋九郎中往濠州
憐爾因同舍看書似外家出關逄落葉傍水見寒花送
遠添秋思將衰戀歲華清淮倍相憶回首莫令賖
晩春送吉校書歸楚州(吉中孚曾為道士)
詩人饒楚思淮上及春歸舊浦菱花發(一作待)閒門柳絮
飛高名鄉曲重少事道流稀定向漁家醉殘陽卧釣磯
送嚴二擢第東歸
隳官就賓薦時輩詎争先盛業推儒行高科獨少年迎
秋見衰葉餘照逐鳴蟬舊里三峰下開門古縣(一作道)前
送冷朝陽及第東歸江寧
高第由佳句諸生似者稀長安帶酒别建業候潮歸稚
子歡迎櫂隣人為掃扉含情過舊浦鷗鳥亦依依
送越州辛法曹之任
但能一官適莫羡五侯尊山色垂(一作同)趨府潮聲自到
門緣塘剡溪路映竹五湖村王謝登臨處依依今尚存
送樊兵曹潭州謁韋大夫
塞鴻歸欲盡北客始辭春零桂雖逄竹湘川少見人江
花鋪淺水山木暗殘春修刺轅門裏多憐爾為親
送杜御史還廣陵
慙君從弱歲(一作冠)顧我比諸昆同事元戎久俱承國士
恩随鶯過淮水看柳向轅門草色金陵岸思心那可論
送兖州杜别駕之任
停車邀别乘促軫奏胡笳若見楚山暮因愁浙水賖河
堤經淺草村徑歴繁花更有堪悲處梁城春日斜
題裴十六少卿東亭
平津舊東閣深巷見南山卷箔嵐煙潤遮窗竹影閒傾
茶兼落帽戀客不開關斜照窺簾外川禽時往還
同皇甫侍御題薦福寺一公房
虚室獨焚香林空静磬長閒窺數竿竹老在一繩床啜
茗翻真偈然燈繼夕陽人歸遠相送步履出回廊
送從姪端之東都
虜近人行少憐君獨出城故關逄落葉寒日逐徂征聞
笛添歸思看山惬野情皇華今絶少龍額也相迎
送王諫議充東都留守判官
時稱謝康樂别事漢平津衰柳寒關道高車左掖臣背
河見北雁到洛問東人憶昔遊金谷相看華髮新
和都官苗員外秋夜省直對雨簡諸知已
多(一作久)雨南宫夜仙郎寓(一作上)直時漏長丹鳳闕秋冷
(一作老)白雲司(一作詞)螢影侵階亂鴻聲出苑遲蕭條人吏
散(一作静)小謝有新詩
送從弟歸河朔
故鄉那可到令弟獨能歸諸將矜旄節何人重布衣空
城流水在荒澤舊村稀秋日平原路蟲鳴桑葉飛
送崔夷甫員外和蕃
君過湟中去尋源未是賒經春逄白草盡日度黃沙雙
節行為伴孤烽到似家和戎非用武不學李輕車
春日長安送從弟尉吳縣
春愁能浩蕩送别又如何人向吳臺遠鶯飛漢苑多見
花羞白髮因爾憶滄波好是神仙尉前賢亦未過
元日無衣冠入朝寄皇甫拾遺冉從弟補闕紓
伏奏随廉使周行外冗員白髭空受歲丹陛不朝天秉
燭千官去垂簾一室眠羡君青瑣裏並冕入爐煙
和韓郎中楊子津翫雪寄嚴維
雪深楊子岸看柳盡成梅山色潛知近潮聲只聽来夜
禽驚曉散春物受寒催粉署生新興瑶華寄上才
送王牧往吉州謁王使君叔
細草綠汀洲王孫耐(一作奈)薄遊年華初冠帶文體舊弓
裘野渡花争發春塘水亂流使君憐(一作矜)小阮應念倚
門愁
廣陵送林宰
清政過前哲香名達至尊明通漢家籍重識府公恩春
景生雲物風潮斂雪㾗長吟策羸馬青楚入關門
贈衛南長官赴任
吏曹難茂宰主意念疲人更事文犀節還過白馬津雲
間辭北闕樹裏出西秦為報陶明府裁書莫厭貧
自常州還江隂途中作
處處空籬落江村不忍看無人花色慘多雨鳥聲寒黃
霸初臨郡陶潛未罷(一作去)官乘春務征伐誰肯問凋殘
潤州楊别駕宅送蒋九侍御收兵歸揚州
沴(一作冷)氣清金虎兵威壮鐡冠揚旌川色暗(一作暝)吹角
水風寒人對輜軿醉花垂(一作看)睥睨殘羡歸丞相閣(一作)
(府)空望舊門(一作雕)欄
仲夏江隂官舍寄裴明府
萬室邊江次孤城對海安朝霞晴作雨濕氣晩生寒苔
色侵衣桁潮㾗上井欄題詩招茂宰思爾欲辭官
送夏侯審參軍遊江東
袖中多麗句未遣世人聞醉夜眠江月閒時逐海雲荻
花寒漫漫鷗鳥暮羣羣若到長沙苑漁家更待君
送袁員外宣慰勸農畢赴洪州使院
聖主臨前殿殷憂遣使臣氣迎天詔喜恩發土膏春草
色催歸櫂鶯聲為送人龍沙多道里流水自(一作日)相親
送侍御史四叔歸朝
淮南頻送别臨水惜殘春攀折隋宫柳淹留秦地人含
情歸上國論舊見平津更接天津近餘花映綬新
登楚州城望驛路十餘里山村竹林相次交映
十里山村道千峰櫟樹林霜濃竹枝亞歲晩荻花深草
市多樵客漁家足水禽幽居雖可羡無那子牟心
奉陪韋潤州遊鶴林寺
野寺江城近雙旌五馬過襌心超忍辱梵語問多羅松
竹閒僧老雲煙晩日和(一作多)寒塘歸路轉清磬隔微波
奉酬路五郎中院長新除工部員外見簡
一門同秘省萬里作長城問絹蓮花府揚旗細柳營詞
鋒偏却敵草奏直論兵何幸新詩贈真(一作甘)輸小謝名
送韋司直西行(此公深入道門)
不恥青袍故尤宜白髮新心朝玉皇帝貌似紫陽人湘
浦眠銷日桃源醉度春能文兼證道莊叟是前身
送上官侍御赴黔中
莫向黔中路令人到欲迷水聲巫峡裏山色夜郎西樹
隔朝雲合猨窺曉月啼南方饒翠羽知爾飲清溪
送元侍御還荆南幕府
迢遞荆州路山多水又分霜林澹寒日朔(一作故一作朝)鴈蔽
南雲八座由持節三湘亦置軍自當行直指應不為功
勲
登湓城浦望廬山初晴直省齎敕催赴江隂
西望香爐雪千峰晩色(一作照)新白頭悲作吏黃紙苦(一作)
(更)催人多負登山屐深藏漉酒巾傷心公府内手板日
相親
九日
惆悵重陽日空山野菊新蒹葭百戰地江海十年人歎
老看衰柳傷秋對白蘋孤樓聞夕磬塘路向城闉
九日送人
晴景應重陽高臺愴遠鄉水澄千室倒霧卷四山長受
節人逾老驚寒菊半黃席前愁此别未别己沾裳
春日淇上作(一作漢口春)
淇上(一作水)春風(一作来)漲鴛鴦逐(一作逆)浪飛清明桑葉小
度雨杏花稀衛女紅粧薄王孫白馬肥相將踏青去不
解惜羅衣
送從叔陽冰祇召赴都
自小從遊慣多由戲笑偏常時矜禮數漸老荷優憐見
主承休命為郎貴晩年伯喈文與篆虚作漢家賢
送友人入湘
聞說湘川路年年苦雨(一作湖水)多猨啼巫峡雨月照洞庭
波窮海人還去孤城雁共過青山不可極来往自蹉跎
送裴員外往江南
公務江南遠留驩幕下榮楓林緣楚塞水驛到湓城岸
草知春晩沙禽好夜驚風帆幾度泊處處暮潮聲
登秦嶺
南登秦嶺頭回望始堪愁漢闕青門遠高山藍水流三
湘遷客去九陌故人遊從此辭鄉淚雙垂不復收
送張惟儉秀才入舉
清秀過終童攜書訪老翁以吾為世舊憐爾繼家風淮
岸經霜柳關城帶月鴻春歸定得意花送到東中
送韋侍御湖南幕府
執憲随征虜逄秋出故關雨多愁郢路葉下識衡山地
遠從軍樂兵強分野閒皇家不易將此去未應還
同皇甫冉赴官留别靈一上人
法許廬山遠詩傳休上人獨歸雙樹宿静與百花親對
物(一作劫)雖留興觀空已悟身能令折腰客遥賞竹房春
送客遊荆州
草色随驄馬悠悠共出秦水傳雲夢曉山接洞庭春帆
影連三峡猨聲在四隣青門一分首難見杜陵人
與鄭錫遊春
東門垂柳長回首獨心傷日暖臨芳草天晴憶故鄉映
花鶯上下過水蝶悠颺借問同行客今朝淚幾行
故燕國相公輓歌二首
文若為全德留侯是重名論公(一作功)長不宰因病得無
生大夢依禪定高墳共(一作仰)化城自應憐寂滅人世但
傷情
共美持衡日皆言折檻時蜀侯(一作臣)供廟略漢主缺台
司車馬行仍止笳簫咽又悲今年杜陵陌(一作柏)殄瘁百
花遲
故吏部郎中贈給事中韋公挽歌二首
神理今何在斯人竟若斯顔淵徒有德伯道且無兒白
髮今非老青雲數有竒誰言夕郎拜翻向夜臺悲
社里東城接松阡北地開聞笳春色慘執紼故人哀終
日南山對何時渭水回仁兄與恩舊相望泣泉臺
御定全唐詩卷二百六
