欽定四庫全書
御定全唐詩卷四百五十四
白居易
六年冬暮贈崔常侍晦叔(時為河南尹)
鬢毛霜一色光景水争流易過唯冬日難消是老愁香
開綠蟻酒煖擁褐綾裘已共崔君約尊前倒即休
戲招諸客
黃醅綠醑迎冬熟絳帳紅爐逐夜開誰道洛中多逸客
不將書喚不曾来
十二月二十三日作兼呈晦叔
案頭歷日雖未盡向後唯殘六七行牀下酒瓶雖不滿
猶應醉得兩三場病身不許依年老拙宦虛教逐日忙
聞健偷閒且勤(一作歡)飲一杯之外莫思量
七年元日對酒五首
慶弔經過嬾逢迎跪拜遲不因時節日豈覺此身羸(一作)
(時衰)
衆老憂添歲余衰喜入春年開第七秩屈指幾多人
三杯藍尾酒一楪膠牙餳除却崔常侍無人共我争
今朝吳與洛相憶一欣然夢得君知否俱過本命年(余與)
(蘇州劉郎中同壬子歲今年六十二)
同歲崔何在同年杜又無(余與吏部崔相公甲子同歲與循州杜相公及第同年秋)
(冬二人俱逝)應無藏避處只有且歡娛
七年春題府廳
潦倒守三川因循涉四年推誠廢鉤距示耻用蒲鞭以
此稱公事將何銷俸錢雖非好官職歲久亦妨賢
早春醉吟寄太原令狐相公蘇州劉郎中
雪夜閒遊多秉燭花時暫出亦提壺别来少遇新詩敵
老去難逢舊飲徒大振威名降北虜勤行惠化活東吳
不知歌酒騰騰興得似河南醉尹無
洛下送牛相公出鎮淮南
北闕至東京風光十六程坐移丞相閣春入廣陵城紅
旆擁雙節白鬚無一莖萬人開路看百吏立班迎閫外
君彌重尊前我亦榮何須身自得將相是門生(元和初牛相公)
(應制策登第三等予為翰林考覈官)
筝
雲髻飄蕭綠花顔旖旎紅雙眸剪秋水十指剝春蔥楚
豓為門閥秦聲是女工甲眀銀玓瓅柱觸玉玲瓏猨苦
啼嫌月鶯(一作鸞)嬌語䛏(一作泥)風移愁来手底送恨入弦
中趙瑟清(一作情)相似胡琴閙(一作調)不同慢彈迴斷雁急
奏轉飛蓬霜珮鏘還委冰泉咽復通珠聯千拍碎刀截
一聲終倚麗精神定矜能意態融歇時情不斷休去思
無窮燈下青春夜(一作清歌夜)尊前白首翁且聽應得在老
耳未多聾
洛中春遊呈諸親友
莫歎年將暮須憐歲又新府中三遇臘洛下五逢春春
樹花珠顆春塘水麴塵春娃無氣力春馬有精神(詠春遊一)
(時之態)並轡鞭徐動連盤酒慢巡經過舊鄰里追逐好交
親笑語銷閒日酣歌送老身一生歡樂事亦不少扵人
酬舒三員外見贈長句
自請假来多少日五旬光景似須臾巳判到老為狂客
不分當春作病夫楊柳花飄新白雪櫻桃子綴小紅珠
頭風不敢多多飲能酌三分相勸無
將歸一絶
欲去公門返野扉預思泉竹已依依更憐家醖迎春熟
一甕醍醐待我歸
罷府歸舊居(自此後重授賓客歸履道宅作)
陋巷乘籃入朱門挂印迴腰間抛組綬纓上拂塵埃屈
曲閒池沼無非手自開青蒼好竹樹亦是眼看栽石片
擡琴匣松枝閣酒杯此生終老處昨日却歸来
睡覺偶吟
官初罷後歸来夜天欲眀前睡覺時起坐思量更無事
身心安樂復誰知
問支琴石
疑因星隕空中落歎被泥埋澗底沈天上定應勝地上
支機未必及支琴提攜拂拭知恩否雖不能言合有心
自喜
身慵難勉強性拙易遲迴布被辰時起柴門午後開忙
驅能者去閒逐鈍人来自喜誰能會無才勝有才
裵常侍以題薔薇架十八韻見示因廣為三十
韻以和之
託質依高架攅花對小堂晩開春去後獨秀院中央霽
景朱眀早芳時白晝長穠因天與色麗共日争光剪碧
排千萼研朱染萬房煙條塗石綠粉蘂撲雌(一作雄)黃根
動彤雲涌枝搖赤羽翔九微燈炫轉七寳帳熒煌淑氣
熏行徑清陰接步廊照梁迷藻梲耀壁變雕牆爛若藂
然火殷扵葉得霜臙脂含臉笑蘇合裛衣香浃洽濡晨
露玲瓏漏夕陽合羅排勘纈醉暈淺深妝乍見疑迴面
遥看誤斷腸風朝舞飛燕雨夜泣蕭娘桃李慙無語芝
蘭讓不芳山榴何細碎石竹苦尋常蕙慘偎欄避蓮羞
映浦藏怯教蕉葉戰妬得柳花狂豈可輕嘲詠應須痛
比方畫幈風自展繡繖蓋誰張翠錦挑成字丹砂印著
行猩猩凝血點瑟瑟蹙金匡散亂萎紅片尖纖嫩紫芒
觸僧飄毳褐留妓冒羅裳寡和陽春曲多情騎省郎緣
誇美顔色引出好文章東頋辭仁里(語曰里仁為美又裵君所居名仁和)
(里)西歸入帝鄉假如君愛殺留著莫移將(裵君題詩之次而常侍詔)
(到唱和未竟而軒騎西歸故云)
感舊詩卷
夜深吟罷一長吁老淚燈前濕白鬚二十年前舊詩卷
十人酬和九人無
酬李二十侍郎
笋老蘭長花漸稀衰翁相對惜芳菲殘鶯著雨慵休囀
落絮無風凝不飛行掇木芽供野食坐牽蘿蔓挂朝衣
十年分手今同醉醉未如泥莫道歸
和夢得(夢得来詩云謾讀圖書四十車年年為郡老天涯一生不得文章力百口空為)
(飽煖家)
綸閣沈沈無寵命蘇臺籍籍有能聲豈唯不得清文力
但恐空傳冗吏名郎署迴翔何水部江湖留滯謝宣城
所嗟非獨君如此自古才難共命争
贈草堂宗密上人
吾師道與佛相應念念無為法法能口藏宣傳十二(一作)
(五)部心臺(一作傳)照耀百千燈盡離文字非中道長住虛
空是小乘少有人知菩薩行世間只是重高僧
喜照密閒實四上人見過
紫袍(一作衫)朝士白髯翁與俗乖疎與道通官秩三迴分
洛下交遊一半在僧中臭帑世界終須出香火因緣久
願同齋後將何充供養西軒泉石北窗風
贈皇甫六張十五李二十三賓客
昨日三川新罷守今年四皓盡分司幸陪散秩閒居日
好是登山臨水時家未苦貧常醖酒身雖衰病尚吟詩
龍門泉石香山月早晩同遊報一期
微之敦詩晦叔相次長逝巋然自傷因成二絶
併失鵷鸞侶空留麋鹿身只應嵩洛下長作獨遊人
長夜君先去殘年我幾何秋風滿衫淚泉下故人多
池上閒詠
青莎臺上起書樓綠藻潭中繫釣舟日晩愛行深竹(一作)
(徑)裏月眀多上(一作在)小橋頭暫嘗新酒還成醉亦出中
門便當遊一部清商聊送老白鬚蕭颯管弦秋
涼風歎
昨夜涼風又颯然螢飄葉墜卧牀前逢秋莫歎須知分
已過潘安三十年
和高僕射罷節度讓尚書授少保分司喜遂遊
山水之作
暫辭八座罷雙旌便作登山臨水行能以忠貞酬重任
不將富貴礙高情朱門出去簮纓從絳帳歸来歌吹迎
鞍轡閙装光滿馬何人信道是書生
送考功崔郎中赴闕
稱意新官又少年秋凉身健好朝天青雲上了無多路
却要徐驅稳著鞭
重修香山寺畢題二十二韻以紀之
闕塞龍門口祗園鷲嶺頭曾隨減劫壞今遇勝緣修再
瑩新金刹重装舊石樓病僧皆引起忙客亦淹留四望
窮沙界孤標出贍州地圖鋪洛邑天柱倚崧(一作松)丘兩
面蒼蒼岸中心瑟瑟流波翻八灘雪堰護一潭油臺殿
朝彌麗房廊夜更幽千花高下塔一葉往来舟岫合雲
初吐林開霧半收静聞樵子語遠聽棹郎謳官散殊無
事身閒甚自由吟来攜筆硯宿去抱衾裯霽月當窗(一作)
(軒)白涼風滿簟秋煙香封藥竈泉冷洗茶甌南祖心應
學西方社可投先宜知止足次要悟浮休覺路隨方樂
迷塗到老愁須除愛名障莫作戀家囚便合窮年住何
言竟日遊可憐終老地此是我菟裘
送楊八給事赴常州
無嗟别青瑣且喜擁朱輪五十得三品百千無一人須
勤念黎庶莫苦憶交親此外無過醉毗陵何限春
聞歌者唱微之詩
新詩絶筆聲名歇舊卷生塵箧笥深時向歌中聞一句
未容傾耳已傷心
醉送李二十常侍赴鎮浙東
靖安客舍花枝下共脱青衫典濁醪今日洛橋還醉别
金杯翻汙麒麟袍喧闐夙駕君脂轄酩酊離筵我藉糟
好去商山紫芝伴珊瑚鞭動馬頭高
醉别程秀才
五度龍門點額迴却緣多藝復多才貧泥客路粘難出
愁鎖鄉心掣不開何必更遊京國去不如且入醉鄉来
吳弦楚調瀟湘弄為我殷勤送一杯(程生善琴尤能沈湘曲)
自詠
白衣居士紫芝仙半醉行歌半坐禪今日維摩兼飲酒
當時綺季不請(平聲)錢等閒池上留賓客隨事燈前有管
弦但問此身銷得否分司氣味不論年
把酒思閒事二首
把酒思閒事春愁誰最深乞錢羇客面落第舉人心月
下低眉立燈前抱膝吟憑君勸一醉勝與萬黃金
把酒思閒事春嬌何處多試鞍新白馬弄鏡小青娥掌
上初教舞花前欲按歌憑君勸一醉勸了問如何
衰荷
白露凋花花不殘涼風吹葉葉初乾無人解愛蕭條境
更繞衰藂一匝看
池上送考功崔郎中兼别房竇二妓
文昌列宿徵還日洛浦行雲放散時鵷鷺上天花逐水
無因(一作由)再會白家池
自問
依仁臺廢悲風晩履信池荒宿草春(晦叔亭臺在依仁微之池館在履信)
自問老身騎馬出洛陽城裏覓何人
送陳許高僕射赴鎮
敦詩說禮中軍帥重士輕財大丈夫常與師徒同苦樂
不教親故隔榮枯花鈿坐繞黃金印絲管(一作竹)行隨白
玉壺商皓老狂唯愛醉時時能寄酒錢無
青氊帳二十韻
合聚千羊(一作年)毳施張百子弮(司馬遷書云張空弮)骨盤邊柳健
色染塞藍鮮北製因戎剏南移逐虜遷汰(音闥)風吹不動
禦雨濕彌堅有頂中央聳無隅四嚮圓傍通門豁爾内
密氣温然遠别關山外初安庭戶前影孤眀月夜價重
苦寒年軟煖圍氊毯鎗摐束管弦最宜霜後地偏稱雪
中天側置低歌坐平鋪小舞筵閒多揭簾入醉便擁袍
眠鐵檠(去聲)移燈背銀囊帶火懸深藏曉蘭焰闇貯宿香
煙獸炭休親近狐裘可棄捐硯温融凍墨瓶煖變春泉
蕙帳徒招隐茅庵浪坐禪貧僧應歎羡寒士定留連賓
客扵中接兒孫向後傳王家誇舊物未及此青氊(王子敬語)
(偷兒云青氊我家舊物)
荅夢得秋日書懷見寄
幸免非常病甘當本分衰眼昏燈最覺腰瘦帶先知樹
葉霜紅日髭鬚雪白時悲愁緣欲老老過却無悲
同諸客題于家公主舊宅
平陽舊宅少人遊應是遊人到即愁布(一作舂)榖鳥啼桃
李院絡絲蟲怨鳳皇樓臺傾滑石猶殘砌簾斷珍珠不
滿鉤聞道至今蕭史在髭鬚雪白向眀(一作韶)州
荅夢得八月十五日夜翫月見寄
南國碧雲客東京白首翁松江初有(一作上)月伊水正無
風遠思兩鄉斷清光千里同不知娃館上何似石樓中
(其夜余在龍門石樓上望月)
初冬早起寄夢得
起戴烏紗帽行披白布裘爐温先煖酒手冷未梳頭早
起(一作景)煙霜白初寒鳥雀愁詩成遣誰和還是寄蘇州
秋夜聽高調涼州
樓上金風聲漸緊月中銀字韻初調促張弦柱吹高管
一曲涼州入泬寥
香山寺二絶
空山寂静老夫閒伴鳥隨雲往復還家醖滿瓶書滿架
半移生計入香山
愛風巖上攀松蓋戀月潭邊坐石(一作住日)稜且共雲泉結
緣境他生當作此山僧
送舒著作重授省郎赴闕
三歲相依在洛都遊花宴月飽歡娛惜别笙歌多怨咽
願留軒蓋少踟蹰劍磨光彩依前出鵬舉風雲逐後驅
從此求閒應不得更能重醉白家無
同諸客嘲雪中馬上妓
珊瑚鞭嚲馬踟蹰引手低蛾索一盂腰為逆風成弱柳
面因衝冷作凝酥銀篦稳篸(去聲)烏紗帽花襜宜乘叱撥
駒雪裏君看何所似王昭君妹寫真圖
喜劉蘇州恩賜金紫遥相賀宴以詩慶之
海内姑蘇太守賢恩加章綬豈徒然賀賓喜色欺杯酒
醉妓歡聲遏管弦魚珮葺鱗光照地鶻銜瑞帶勢衝天
莫嫌鬢上些些白金紫由来稱長年
藍田劉眀府攜酌(一作酎)相過與皇甫郎中卯時
同飲醉後贈之
臘月九日煖寒客卯時十分空腹杯玄晏舞狂烏帽落
藍田醉倒玉山頽貌偷花色老暫去歌蹋柳枝春闇来
不為劉家聖賢物愁翁笑口大難開
劉蘇州以華亭一鶴遠寄以詩謝之
老鶴風姿異衰翁詩思深素毛如我鬢丹頂似君心松
際雪相映雞羣塵不侵殷勤遠来意一隻重千金
早春憶蘇州寄夢得
吳苑四時風景好就中偏好是春天霞光曙後殷扵火
水色晴来嫩似煙士女笙歌宜月下使君金紫稱花前
誠知歡樂堪留戀其奈離鄉已四年
嘗新酒憶晦叔二首
尊裏看無色杯中動有光自君抛我去此物共誰嘗
世上強欺弱人間醉勝醒自君抛我去此語更誰聽
負春
病来道士教調氣老去山僧勸坐禪孤負春風楊柳曲
去年斷酒到今年
池上閒吟二首
高卧閒行自在身池邊六見柳條新幸逢堯舜無為日
得作羲皇向上人四皓再除猶且健三州罷守未全貧
莫愁客到無供給家醖香濃野菜春
非莊非宅非蘭若竹樹池亭十畆餘非道非僧非俗吏
褐裘烏帽閉門居夢遊信意寧殊蝶心樂身閒便是魚
雖未定知生與死其間勝負兩何如
早春招張賓客
久雨初晴天氣新風煙草樹盡欣欣雖當冷落衰殘日
還有陽和暖活身池色溶溶藍染水花光燄燄火燒春
商山老伴相收拾不用隨他年少人
營閒事
自笑營閒事從朝到日斜澆畦引泉脉掃徑避蘭芽暖
變牆衣色晴催木筆花桃根知酒渴晩送一甌茶
感春
老思不禁春風光照眼新花房紅鳥觜池浪碧魚鱗倚
櫂誰為伴持杯自問身心情多少在六十二三人
春池上戲贈李郎中
滿池春水何人愛唯我迴看指似君直似挼藍新汁色
與君南宅染羅裙
翫半開花贈皇甫郎中(八年寒食日池東小樓上作)
勿訝春来晩無嫌花發遲人憐全盛日我愛半開時紫
蠟粘為蔕紅蘇點作蕤成都新夹纈梁漢碎臙脂樹杪
真珠顆牆頭小女兒淺深妝駮落高下火參差蝶戲争
香朵鶯啼選稳枝好教郎作伴合共酒相隨醉翫無勝
此狂嘲更讓誰猶殘少年興不似(一作未是)老人詩西日憑
輕照東風莫殺(去聲)吹眀朝應爛漫後夜更(一作即)離披林
下遥相憶尊前闇有期銜杯嚼蘂思唯我與君知
池邊
柳老香絲宛荷新鈿扇圓殘春深樹裏斜日小樓前醉
遣收杯杓閒聽理管弦池邊更無事看補採蓮船
家釀新熟每嘗輙醉妻姪等勸令少飲因成長
句以諭之
君應怪我朝朝飲不說向君君不知身上幸無疼痛處
甕頭正是撇嘗時劉妻勸諫夫休醉王姪分疎叔不癡
六十三翁頭雪白假如醒黠欲何為
送常秀才下第東歸
東歸多旅恨西上少知音寒食看花眼春風落第心百
憂當二月一醉直千金到處公卿席無辭酒醆深
且遊
手裏一杯滿心中百事休春應唯仰醉老更不禁愁弄
水迴船尾尋花信馬頭眼看筋力減遊得且須遊
題王家莊臨水柳亭
弱柳緣堤種虚亭壓水開條疑逐風去波欲上階来翠
羽偷魚入紅腰學舞迴春愁正無緒争不盡殘杯
題令狐家木蘭花
膩如玉指塗朱粉光似金刀剪紫霞從此時時春夢裏
應添一樹女郎花
拜表迴閒遊
玉珮金章紫花綬紵衫藤帶白綸巾晨興拜表稱朝士
晩出遊山作野人達磨傳心令息念玄元留意遣同塵
八關淨戒齋銷日一曲狂歌醉送春酒肆法堂方丈裏
其間豈是兩般身
西街渠中種蓮疉石頗有幽致偶題小樓
朱檻低牆上清流小閣前雇人栽菡萏買石造潺湲影
落江心月聲移谷口泉閒看捲簾坐醉聽掩窗眠路笑
淘官水家愁費料錢是非君莫問一對一翛然
晩春閒居楊工部寄詩楊常州寄茶同到因以
長句荅之
宿酲寂寞眠初起春意闌珊日又斜勸我加餐因早笋
恨人休醉是殘花悶吟工部新来句渴飲毗陵遠到茶
兄弟東西官職冷門前車馬向誰家
玉泉寺南三里澗下多深紅躑躅繁豓殊常感
惜題詩以示遊者
玉泉南澗花竒怪不似花叢似火堆今日多情唯我到
每年無故為誰開寧辭辛苦行三里更與留連飲兩杯
猶有一般辜負事不將歌舞管弦来
早服雲母散
曉服雲英潄井華寥然身若在煙霞藥銷日晏三匙飯
酒渴春深一椀茶每夜坐禪觀水月有時行醉翫風花
淨名事理人難解身不出家心出家
三月晦日(一下又有日字)晩聞鳥聲
晩来林鳥語殷勤似惜風光說向人遣脫破袍勞報煖
催沽美酒敢辭貧聲聲勸醉應須醉一歲唯殘半日春
早夏遊平原迴
夏早日初長南風草木香肩輿頗平稳澗路甚清涼紫
蕨行看採青梅旋摘嘗療飢兼解渴一醆冷雲漿
宿天竺寺迴
野寺經三宿都城復一還家仍念㛰嫁身尚繫官(一作朝)
班蕭灑秋臨水沈吟晩下山長閒猶未得逐日且偷閒
侍中晉公欲到東洛先蒙書問期宿龍門思往
感今輙獻長句
昔蒙興化池頭送(太和三年春居易授賓客分司東来特蒙侍中扵興化里池上宴送)今
許龍門潭上期聚散但慙長見念榮枯安敢道相思功
成名遂来雖久雲卧山遊去未遲聞說風情筋力在只
如初破蔡州時
奉和晉公侍中蒙除留守行及洛師感悅發中
斐然成詠之作
鸞鳳翺翔在寥廓貂蟬蕭灑出埃塵致成堯舜昇平代
收得䕫龍強健身抛擲功名還史冊分張歡樂與交親
商山老皓雖休去終是留侯門下人
送劉五司馬赴任硖州兼寄崔使君
位下才高多怨天劉兄道勝獨恬然貧扵揚子兩三倍
老過榮公六七年筆硯莫抛留壓案簞瓢從陋也銷錢
郡丞自合當優禮何況夷陵太守賢
菩隄寺上方晩眺
樓閣高低樹淺深山光水色暝沈沈嵩煙半卷青綃幕
伊浪平鋪綠綺衾飛鳥滅時宜極目遠風来處好開襟
誰知不離簪纓内長得逍遥自在心
楊柳枝詞八首
六么水調家家唱白雪梅花處處吹古歌舊曲君休聽
聽取新翻楊柳枝
陶令門前四五樹亞夫營裏百千條何似東都正二月
黃金枝映洛陽橋
依依褭褭復青青句引春(一作清)風無限情白雪花繁空
撲地綠絲條弱不勝鶯
紅板江橋青酒旗館娃宫暖日斜時可憐雨歇東風定
萬樹千條各自垂
蘇州楊柳任君誇更有錢塘勝館娃若解多情尋小小
綠楊深處是蘇家
蘇家小女舊知名楊柳風前别有情剥條盤作銀環樣
卷葉吹為玉笛聲
葉含濃露如啼眼枝褭輕風似舞腰小樹不禁攀折苦
乞君留取兩三條
人言柳葉似愁眉更有愁腸似柳絲柳絲挽斷腸牽斷
彼此應無續得期
御定全唐詩卷四百五十四
