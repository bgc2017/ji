欽定四庫全書
御定全唐詩卷一百九十八
岑參
岑參南陽人文本之後少孤貧篤學登天寶三載進士
第由率府參軍累官右補闕論斥權佞改起居郎尋出
為虢州長史復入為太子中允代宗總戎陜服委以書
奏之任由庫部郎出刺嘉州杜鴻漸鎮西川表為從事
以職方郎兼侍御史領幕職使罷流寓不還遂終於蜀
參詩辭意清切迥拔孤秀多出佳境每一篇出人競傳
寫比之吳均何遜焉集八卷今編四卷
北庭西郊候封大夫受降回軍獻上
胡地苜蓿美輪臺征馬肥大夫討匈奴前月西出師甲
兵未得戰降虜來如歸槖駞何連連穹帳亦纍纍隂山
烽火滅劍水羽書稀却笑霍嫖姚區區徒爾為西郊候
中軍平沙懸落暉驛馬從西來雙節夾路馳喜鵲捧金
印蛟龍盤畫旗如公未四十富貴能及時直上排青雲
傍看疾若飛前年斬樓蘭去歲平月支天子日殊寵朝
廷方見推何幸一書生忽蒙國士知側身佐戎幕斂袵
事邊陲自逐定遠侯亦着短後衣近來能走馬不弱并
州兒
初至西虢官舍南池呈左右省及南宫諸故人
黜官自西掖待罪臨下陽空積大馬戀豈思鵷鷺行素
多江湖意偶佐山水鄉滿院池月静捲簾溪雨凉軒忩
竹翠濕案牘荷花香白鳥上衣桁青苔生筆牀數公不
可見一别盡相忘敢恨青瑣客無情華省郎早年迷進
退晩節悟行藏他日能相訪嵩南舊草堂
過梁州奉贈張尚書大夫公
漢中二良將今昔各一時韓信此登壇尚書復來斯手
把銅虎符身總丈人師錯落北斗星照耀黑水湄英雄
若神授大材濟時危頃歲遇雷雲精神感靈祗勲業振
青史恩德繼鴻私羌虜昔未平華陽積僵屍人煙絶墟
落鬼火依城池巴漢空水流褒斜惟鳥飛自公布德政
此地生光輝百堵創里閭千家恤惸嫠層城重鼓角甲
士如熊羆坐嘯風自調行春雨仍隨芃芃麥苗長藹藹
桑葉肥浮客相與來羣盗不敢窺何幸承嘉惠小年即
相知富貴情易疎相逢心不移置酒宴高舘嬌歌雜青
絲錦席繡拂廬玉盤金屈巵春景透高戟江雲篲長麾
櫪馬嘶柳隂美人映花枝門傳大夫印世擁上將旗承
家令名揚許國苦節施戎幕寧久駐台階不應遲别有
彈冠士希君無見遺
登北庭北樓呈幕中諸公
嘗讀西域傳漢家得輪臺古塞千年空隂山獨崔嵬二
庭近西海六月秋風來日暮上北樓殺氣凝不開大荒
無鳥飛但見白龍塠(即堆)舊國眇天末歸心日悠哉上將
新破胡西郊絶煙埃邊城寂無事撫劍空徘徊幸得趨
幕中託身厠羣才早知安邊計未盡平生懷
初過隴山途中呈宇文判官
一驛過一驛驛騎如星流平明發咸陽暮及隴山頭隴
水不可聽嗚咽令人愁沙塵撲馬汗霧露凝貂裘西來
誰家子自道新封侯前月發安西路上無停留都護猶
未到來時在西州十日過沙磧終朝風不休馬走碎石
中四蹄皆血流萬里奉王事一身無所求也知塞垣苦
豈為妻子謀山口月欲出先照關城樓谿流與松風静
夜相颼飀(一作颼)别家(一作來)賴歸夢山塞多離憂與子且
攜手不愁前路脩
陪狄員外早秋登府西樓因呈院中諸公
常愛張儀樓西山正相當千峰帶積雪百里臨城牆煙
氛掃晴空草樹映朝光車馬隘百井里閈盤二江亞相
自登壇時危安此方威聲振蠻貊惠化鍾華陽旌節羅
廣庭戈鋋凛秋霜階下貔虎士幕中鵷鷺行今我忽登
臨顧恩不望鄉知已猶未報鬢毛颯已蒼時命難自知
功業豈暫忘蟬鳴秋城夕鳥去江天長兵馬休戰争風
塵尚蒼茫誰當共攜手賴有冬官郎
冬夜宿仙遊寺南凉堂呈謙道人
太乙連太白兩山知幾重路盤石門窄匹馬行才通日
西倒山寺林下逢支公昨夜山北時星星聞此鐘秦女
去已久仙臺在中峰簫聲不可聞此地留遺蹤石潭積
黛色每歲投金龍亂流爭迅湍噴薄如雷風夜來聞清
磬月出蒼山空空山滿清光水樹相玲瓏廻廊映密竹
秋殿隱深松燈影落前谿夜宿水聲中愛兹林巒好結
宇向谿東相識唯山僧鄰家一釣翁林晩栗初拆枝寒
梨已紅物幽興易惬事勝趣彌濃願謝區中緣永依金
人宫寄報乘輦客簪裾爾何容
潼關鎮國軍勾覆使院早春寄王同州
胡寇尚未盡大軍鎮關門旌旗遍草木兵馬如雲屯聖
朝正用武諸將皆承恩不見征戰功但聞歌吹喧儒生
有長策閉口不敢言昨從關東來思與故人論何為廊
廟器至今居外藩黃覇寧淹留蒼生望騰鶱卷簾見西
岳仙掌明朝暾昨夜聞春風戴勝過後園各自限官守
何由叙凉溫離憂不可忘襟背思樹萱
青山峽口泊舟懷狄侍御
峽口秋水壯沙邊且停橈奔濤振石壁峰勢如動搖九
月蘆花新彌令客心焦誰念在江島故人滿天朝無處
豁心胸憂來醉能銷往來巴山道三見秋草彫狄生新
相知才調凌雲霄賦詩析造化入幕生風飇把筆判甲
兵戰士不敢驕皆云梁公後遇鼎還能調離别倏經時
音塵殊寂寥何當見夫子不歎鄉關遥
寄青城龍谿奐道人
五嶽之丈人西望青瞢瞢(一作懵懵)雲開露崖嶠百里見石
稜龍谿盤中峰上有蓮華僧絶頂小(一作少)蘭若四時嵐
氣(一作翠)凝身同雲虚無心與谿清澄誦戒龍每聽賦詩
人則稱杉風吹(一作冷)袈裟石壁懸孤燈久欲謝微祿誓
將歸大乘願聞開士說庶以心相應
梁州對雨懷麴二秀才便呈麴大判官時疾贈
余新詩
江上雲氣黑&KR2494;山昨夜雷水惡平明飛雨從嶓冡來濛
濛隨風過蕭颯鳴庭槐隔簾濕衣巾當暑涼幽齋麴生
住相近言語阻且乖卧疾不見人午時門始開終日看
本草藥苗滿前階兄弟早有名甲科皆秀才二人事慈
母不弱古老萊昨歎攜手遲未盡平生懷愛君有佳句
一日吟幾廻
潼關使院懷王七季友
王生今才子(一作人)時軰咸所仰何當見顔色終日勞夢
想驅車到關下欲往阻河廣滿目徒春華思君罷心賞
開門見太華朝日映高掌忽覺蓮花峰别來更如長無
心顧微祿有意在獨往不負林中期終當出塵網
至(一作官)大梁却寄匡(一作康)城主人
一從棄魚釣十載干眀王無由謁天階却欲歸滄浪仲
秋至東郡遂見天雨霜昨日夢故山蕙草(一作芳蕙)色已黃
平明辭鐵丘薄暮遊大梁仲秋蕭條景拔刺飛鵝鶬四
郊隂氣(一作氛)閉萬里無晶光長風吹白茅野火燒枯桑
故人南燕吏籍籍名更香聊以玉壺贈置之君子堂
宿華隂東郭客舍憶閻防
次舍山郭近觧鞍鳴鐘時主人炊新粒行子充夜饑關
月生首陽照見華隂祠蒼茫秋山晦蕭瑟寒松悲久從
園廬别遂與朋(一作相)知辭舊壑蘭杜晩歸軒今已遲
宿東谿王屋李隱者
山店不鑿井百家同一泉晩來南村黑雨色和人煙霜
畦吐寒菜沙鴈噪河田隱者不可見天壇飛鳥邊
郊行寄杜位
崷崪空城煙淒清(一作涼)寒山景秋風引歸夢昨夜到汝
潁近寺聞鐘聲映陂見樹影所思何由見東北徒引領
懷葉縣關操姚曠韓涉李叔齊
數子皆故人一時吏宛葉經年總不見書札徒滿箧斜
日半空庭旋風走梨葉去君千里地言笑何時接
西蜀旅舍春歎寄朝中故人呈狄評事
春與人相乖柳青頭轉白生平未得意覽鏡私自惜四
海猶未安一身無所適自從兵戈動遂覺天地窄功業
悲後時光隂歎虛擲却為文章累幸有開濟策何負當
途人無心矜窘厄回瞻後來者皆欲肆(一作相)轥轢起草
思南宫寄言憶西掖時危任舒卷身退知損益窮巷草
轉深閒門日將夕橋西暮雨黑籬外春江碧昨者初識
君相看俱是客聲華同道術世業通往昔早須歸天階
不得安孔席吾先税歸鞅舊國如咫尺
太白東溪張(一作李)老舍即事寄舍弟姪等(一本題上)
(有宿字題下無等字)
渭上秋雨過北風何(一作暮)騷騷天晴諸山出太白峰最
高主人東溪老兩耳生長毫遠近知百歲子孫皆二毛
中庭井闌上一架獮猴桃石泉飯香稉酒甕開新槽愛
兹田中趣始悟世上勞我行有勝事書此寄爾曹
上嘉州青衣山中峰題惠淨上人幽居寄兵部
楊郎中(并序)
青衣之山在大江之中屹然迥絶崖壁蒼峭周廣
七里長波四匝有惠淨上人廬於其顛唯䋲牀竹
杖而已恒持蓮花經十年不下山予自公浮舟聊
一登眺友人夏官弘農楊侯清談之士也素工為
文獨立於世與余有方外之約每多獨往之意今
者幽躅勝槩歎不得與此公俱爰命小吏刮磨石
壁以識其事乃詩以達楊友爾
青衣誰開鑿獨在水中央浮舟一躋攀側逕緣(一作沿)穹
蒼絶頂詣(一作訪)老僧豁然登上方諸嶺一何小三江奔
茫茫蘭若向西開峨眉正相當猿鳥樂鐘磬松蘿泛天
香江雲入袈裟山月吐䋲牀早知清淨理久乃機心忘
尚以名宦拘聿來夷獠鄉吾友不可見鬱為尚書郎早
歲愛丹經留心向青囊渺渺雲智遠幽幽海懷長勝賞
欲與俱引領遥相望為政媿無術分憂幸時康君子滿
天朝老夫憶滄浪况值廬山遠抽簪歸法王
入劒門作寄杜楊二郎中時二公並為杜元帥
判官
不知造化初此山誰開坼雙崖倚天立萬仞從地劈雲
飛不到頂鳥去難過壁速駕畏巖傾單行愁路窄平明
地仍黑停午日暫赤凛凛三伏寒巉巉五丁迹與時忽
開閉作固或順逆磅礴跨岷峨巍蟠限蠻貊星當觜參
分地處西南僻陡覺煙景殊杳將華夏隔劉氏昔顛覆
公孫曾敗績始知德不修恃此險何益相公總師旅遠
近罷金革杜母來何遲蜀人應更惜暫回丹青慮少用
開濟策二友華省郎俱為幕中客良籌佐戎律精理皆
碩畫高文出詩騷奥學窮討賾聖朝無外戶寰宇被德
澤四海今一家徒然劒門石
鞏北秋興寄崔明允
白露披梧桐玄蟬晝夜號秋風萬里動日暮黃雲高君
子佐休明小人事蓬蒿所適在魚鳥焉能徇錐刀孤舟
向廣武一鳥歸成臯勝槩日相與思君心鬱陶
春遇南使貽趙知音
端居春心醉襟背思樹萱美人在南州為爾歌北門北
風吹煙物戴勝鳴中園枯楊長(一作抽)新條芳草滋舊根
網絲結寶琴塵埃被空樽適遇江海信聊與南客論
冀州客舍酒酣貽王綺寄題南樓(時王子欲應制舉西上)
夫子傲常調詔書下徵求知君欲謁帝秣馬趨西周逸
足何駸駸美聲實風流學富贍清詞下筆不能休君家
一何盛赫奕難為儔伯父四五人同時為諸侯憶昨始
相值值君客貝丘相看復乘興攜手到冀州前日在南
縣與君上北樓野曠不見山白日落草頭客舍梨花繁
深花隱鳴鳩南鄰新酒熟有女彈箜篌醉後或狂歌酒
醒滿離憂主人不相識此地難淹留吾廬終南下堪與
王孫遊何當肯相尋澧上一孤舟
終南雲際精舍尋法澄上人不遇歸高冠東潭
石淙望秦嶺微雨作貽友人
昨夜雲際宿旦(一作適)從西峰(一作嶺一作風)回不見林中僧微
雨潭上來諸峰皆青翠秦嶺獨不開石鼔有時鳴秦王
安在哉東南雲開處突兀獮猴臺崖口懸瀑流半空白
皚皚(河嶽英靈無上四句有水深斷山口吼沫相喧豗二句)噴壁四時雨傍村終
日雷北瞻長安道日夕生塵埃若訪張仲蔚衡門滿(一作)
(映)蒿萊
敬酬杜華淇上見贈兼呈熊曜
杜侯實才子盛名不可及祗曾效(一作為)一官今巳年四
十是君同時者已有尚書郎憐君獨未遇淹泊在他鄉
我從京師來到此喜相見共論窮途事不覺淚滿面憶
昨癸未歲吾兄自江東得君江湖詩骨氣凌謝公熊生
尉淇上開館常待客喜我二人來歡笑朝復夕縣樓壓
春岸戴勝鳴花枝吾徒在舟中縱酒兼彈棋三月猶未
還寒愁滿春草頼蒙瑶華贈諷詠慰懷抱
酬成少尹駱谷行見呈
聞君行路難惆悵臨長衢豈不憚險艱王程剰相拘憶
昨蓬萊宫新授刺史符明主仍賜衣價值千萬餘何幸
承命日得與夫子俱攜手出華省連鑣赴長途五馬當
路嘶按節投蜀都千崖(一作巖)信縈折一徑何盤紆層冰
滑征輪密竹礙隼旟深林迷昏旦棧道凌空虚飛雪縮
馬毛烈風擘我膚峰攢望天小亭午見日初夜宿月近
人朝行雲滿車泉澆石罅坼火入松心枯亞尹同心者
風流賢大夫榮祿上及親之官隨扳輿高價振臺閣清
詞出應徐成都春酒香且用俸錢沽浮名何足道海上
堪乘桴
虢中酬陜西甄判官見贈
微才棄散地拙宦慙清時白髮徒自負青雲難可期胡
塵暗東洛亞相方出師分陜振鼔鼙二崤滿旌旗夫子
廊廟器迥然青冥姿閫外佐戎律幕中吐兵竒前者驛
使來忽枉行軍詩晝吟庭花落夜諷山月移昔君隱蘇
門浪跡不可羈詔書自徵用令譽天下知别來春草長
東望轉相思寂寞山城暮空聞畫角悲
送許子擢第歸江寧拜親因寄王大昌齡
建業控京口金陵款滄溟君家臨秦淮傍對石頭城十
年自勤學一鼔遊上京青春登甲科動地聞香名觧榻
皆五侯結交盡羣(一作時)英六月槐花飛忽思蓴菜羹跨
馬出國門丹陽返柴荆楚雲引歸帆淮水浮客程到家
拜親時入門有光榮鄉人盡來賀置酒相邀迎閒眺北
顧(一作登江一作因登)樓醉眠湖上亭月從海門出照見茅山青
昔為帝王州今幸天地(一作下)平五朝變人世千載空江
聲玄元告靈符丹洞獲其銘皇帝受玉冊羣臣羅天庭
喜氣薄太陽祥光徹窅冥奔走朝萬國崩騰集百靈王
兄尚謫宦屢見秋雲生孤城帶後湖心與湖水清一縣
無諍辭有時開道經黃鶴垂兩翅徘徊但悲(一作悲且)鳴相
思不可見空望牛女星
武威送劉單判官赴安西行營便(一作使)呈高開
府
熱海亘鐵門火山赫金方白草磨天涯胡沙莽茫茫夫
子佐戎幕其鋒利如霜中歲學兵符不能守文章功業
須及時立身有行藏男兒感忠義萬里忘越鄉孟夏邊
候遲胡國草木長馬疾過飛鳥天窮超夕陽都護新出
師五月發軍裝甲兵二百萬錯落黃金光揚旗拂崑崙
伐鼔震蒲昌太白引官軍天威臨大荒西望雲似蛇戎
夷知喪亡渾驅大宛馬繋取樓蘭王曾到交河城風土
斷人腸寒驛遠如點邊烽互相望赤亭多飃風鼔怒不
可當有時無人行沙石亂飄揚夜靜天蕭條鬼哭夾道
傍地上多髑髏皆是古戰場置酒高館夕邊城月蒼蒼
軍中宰肥牛堂上羅羽觴紅淚金燭盤嬌歌豓新籹望
君仰青冥短翮難可翔蒼然西郊道握手何慨慷
送王大昌齡赴江寧
對酒寂不語悵然悲送君明時未得用白首徒攻文澤
國從一官滄波幾千里羣公滿天闕獨去過淮水舊家
富春渚嘗憶卧江樓自聞君欲行頻望南徐州窮巷獨
閉門寒燈静深屋北風吹微雪抱被肯同宿君行到京
口正是桃花時舟中饒孤興湖上多新詩潛虬且深蟠
黃鶴舉未(一作鶴飛來)晩惜君青雲器努力加餐飯
送祁樂歸河東
祁樂後來秀挺身出河東往年詣驪山獻賦溫泉宫天
子不召見揮鞭遂從戎前月還長安囊中金巳空有時
忽乘興畫出江上峰牀頭蒼梧雲簾下天台松忽如高
堂上颯颯生清(一作聞江)風五月火雲屯氣燒天地紅鳥且
不敢飛子行如轉蓬少華與首陽隔河勢爭雄新月河
上出清光滿關中置酒灞亭别高歌披心胸君到故山
時為謝五(一作君謝)老翁
北庭貽宗學士道别
萬事不可料歎君在軍中讀書破萬卷何事來從戎曾
逐李輕車西征出太蒙荷戈月窟外擐甲崑崙東兩度
皆破胡朝廷輕戰功十年祗一命萬里如飄蓬容鬢老
胡塵衣裘脆邊風忽來輪臺下相見披心胸飲酒對春
草彈棋聞夜鐘今且還龜兹臂上懸角弓平沙向旅館
匹馬隨飛鴻孤城倚大磧海氣迎邊空四月猶自寒天
山雪濛濛君有賢主將何謂泣途窮時來整六翮一舉
凌蒼穹
送許拾遺恩歸江寧拜親
詔書下青𤨏駟馬還吳洲束帛仍賜衣恩波漲滄流微
祿將及親向家非遠遊看君五斗米不謝萬戶侯適出
西掖垣如到南徐州歸心望海日鄉夢登江樓大江盤
金陵諸山横石頭楓樹隱茅屋橘林繫漁舟種藥疏故
畦釣魚垂舊鈎對月京口夕觀濤海門秋天子憐諫官
論事不可(一作肯)休早來丹墀下高駕無淹留
虢州郡齋南池幽興因與閻二侍御道别
池色淨天碧水凉雨淒淒快風從東南荷葉翻向西性
本愛魚鳥未能返巖谿中歲徇微官遂令心賞暌及兹
佐山郡不異尋幽棲小吏趨竹徑訟庭侵藥畦胡塵暗
河洛二陜震鼔鼙故人佐戎軒逸翮凌雲霓行軍在函
谷兩度聞鶯啼相看紅旗下飲酒白日低聞君欲朝天
駟馬臨道嘶仰望浮與沉忽如雲與泥夜眠驛樓月曉
發關城雞惆悵西郊暮鄉書對君題
青龍招提歸一上人遠遊吳楚别詩
久交應真侣最歎青龍僧棄官向二年削髮歸一乘了
然瑩心身潔念樂空寂名香泛窗戶幽磬清曉夕往年
仗一劒由是佐二庭於焉久從戎兼復觧論兵世人猶
未知天子願相見朝從青蓮宇暮入白虎殿宫女擎錫
杖御筵出香爐說法開藏經論邊窮陣圖忘機厭塵喧
浪迹向江海思師石可訪惠遠峰猶在今旦飛錫去何
時持鉢還湖煙冷吳門淮月銜楚山一身如浮雲萬里
過江水相思眇天末(一作外)南望無窮已
送李翥遊江外
相識應十載見君只一官家貧祿尚薄霜降衣仍單惆
悵秋草死蕭條芳歲闌且尋滄洲路遥指(一作望)吳雲端
匹馬關塞遠孤舟江海寬夜眠楚煙濕曉飯湖山寒砧
淨紅鱠落袖香朱橘團帆前見禹廟枕底聞嚴灘便獲
賞心趣豈歌行路難青門須醉别少為觧征鞍
送王著作赴淮西幕府
燕子與百勞一西復一東天空信寥廓翔集何時同知
己悵難遇良朋非易逄憐君心相親與我家又通言笑
日無度書札凡幾封湛湛萬頃波森森千丈松不知有
機巧無事干心胷滿堂皆酒徒豈復羡王公早年抱將
略累歲依幕中昨者從淮西歸來奏邊功承恩長樂殿
醉出明光宫逆旅悲寒蟬客夢驚飛鴻發家見春草却
去聞秋風月色冷楚城淮光透霜空各自務功業當須
激深衷别後能相思何嗟山水重
送張秘書充劉相公通汴河判官便赴江外覲
省
前年見君時見君正泥蟠去年見君處見君已風搏朝
趨赤墀前高視青雲端新登麒麟閣適脱獬豸冠劉公
領舟楫汴水揚波瀾萬里江海通九州天地寬昨夜動
使星今旦送征鞍老親在吳郡令弟雙同官鱸鱠剩堪
憶蓴羹殊可餐既參幕中畫復展膝下歡因送故人行
試歌行路難何處路最難最難在長安長安多權貴珂
珮聲珊珊儒生直如弦權貴不須干斗酒取一醉孤琴
為君彈臨岐欲有贈持以握中蘭
冬宵家會餞李郎司兵赴同州
急管雜青絲玉瓶金屈巵寒天高堂夜撲地飛雪時賀
君關西掾新綬腰下垂白面皇家郎逸翮青雲姿明旦
之官去他辰良會稀惜别冬夜短務歡杯行遲季女猶
自小老夫未令歸且看匹馬行不得鳴鳳飛昔歲到馮
翊人煙接京師曾上月樓頭遥見西嶽祠沙苑逼官舍
蓮峰壓城池多暇或自公讀書復彈棋州縣信徒勞雲
霄亦可期應須力為政聊慰此相思
送顔平原(并序)
十二年春有詔補尚書十數公為郡守上親賦詩
觴羣公宴於蓬萊前殿仍贈以繒帛寵餞加等參
美顔公是行為寵别章句
天子念黎庶詔書換諸侯仙郎授剖符華省輟分憂置
酒會前殿賜錢若山丘天章降三光聖澤該九州吾兄
鎮河朔拜命宣皇猷駟馬辭國門一星東北流夏雲照
銀印暑雨隨行輈赤筆仍在篋罏香惹衣裘此地鄰東
溟孤城弔滄洲海風掣金戟導吏呼鳴騶郊原北連燕
剽劫風未休魚鹽隘里巷桑柘盈田疇為郡豈淹旬政
成應未秋易俗去猛虎化人似馴鷗蒼生巳望君黃霸
寧久留
送狄員外廵按西山軍(得霽字)
兵馬守西山中國非得計不知何代策空使蜀人弊八
州崖谷深千里雲雪閉泉澆閣道滑水凍䋲橋脆戰士
常苦饑糗粮不相繼胡兵猶不歸空山積年歲儒生識
損益言事皆審諦狄子幕府郎有謀必康濟胸中懸明
鏡照耀無巨細莫辭冐險艱可以禆節制相思江樓夕
愁見月澄霽
虢州送鄭興宗弟歸扶風别廬
佐郡已三載豈能長後時出關少親友賴汝常相隨今
旦忽言别愴然俱淚垂平生滄洲意獨有青山知州縣
不敢說雲霄誰敢期因懷東谿老最憶南峰緇為我多
種藥還山應未遲
澧頭送蔣侯
君住澧水北我家澧水西兩村辨喬木五里聞鳴雞飲
酒溪雨過彈棋山月低徒聞(一作開)蔣生徑爾去誰相攜
送永夀王贊府逕(一作遥)歸縣(得蟬字)
當官接閒暇暫得歸林泉百里路不宿兩鄉山復連夜
深露濕簟月出風驚蟬且盡主人酒為君從醉眠
南池宴餞辛子賦得蝌斗子
臨池見蝌斗羡爾樂有餘不憂網與釣幸得免為魚且
願充文字登君尺素書
登嘉州凌雲寺作
寺出飛鳥外青峰戴朱樓搏壁躋半空喜得登上頭始
知宇宙闊下看三江流天晴見峩眉如向波上浮迥曠
煙景豁隂森棕柟稠願割區中緣永從塵外遊廻風吹
虎穴片雨當龍湫僧房雲濛濛夏月寒颼颼回合俯近
郭寥落見遠舟勝槩無端倪天宫可淹留一官詎足道
欲去令人愁
與高適薛據登慈恩寺浮圖
塔勢如湧出孤高聳天宫登臨出世界磴道盤虚空突
兀壓神州崢嶸如鬼工四角礙白日七層摩蒼穹下窺
指高鳥俯聽聞驚風連山若波濤奔湊似朝東青槐夾
馳道宫館何玲瓏秋色從西來蒼然滿關中五陵北原
上萬古青濛濛淨理了可悟勝因夙所宗誓將挂冠去
覺道資無窮
登千福寺楚金禪師法華院多寶塔
多寶滅已久蓮花付吾師寶塔凌太空忽如湧出時數
年功不成一志堅自持明主親夢見世人今始知千家
獻黃金萬匠磨琉璃既空泰山木亦罄天府貲焚香如
雲屯幡蓋珊珊垂悉窣神繞護衆魔不敢窺作禮覩靈
境焚香方證疑庶割區中緣脱身恒在兹
出關經華嶽寺訪法華雲公
野寺聊觧鞍偶見法華僧開門對西嶽石壁青稜層竹
徑厚蒼苔松門盤紫藤長廊列古畫高殿懸孤燈五月
山雨熱三峰火雲蒸側聞樵人言深谷猶積冰久願尋
此山至今嗟未能謫官忽東走王程苦相仍欲去戀雙
樹何由窮一乘月輪吐山郭夜色空清澄
春半與羣公同遊元處士别業
郭南處士宅門外羅羣峰勝槩忽相引春華今正濃山
厨竹裏㸑野碓藤間舂對酒雲數片捲簾花萬重巖泉
嗟到晩州縣欲歸慵草色帶朝雨灘聲兼夜鐘愛兹清
俗慮何事老塵容况有林下約轉懷方外蹤
陪羣公龍岡寺泛舟(得盤字)
漢水天一色寺樓波底看鐘鳴長空夕月出孤舟寒映
酒見山火隔簾聞夜灘紫鱗掣芳餌紅燭然金盤良友
興正惬勝遊情未闌此中堪倒載須盡主人歡
終南山雙峰草堂作
斂跡歸山田悉心謝時軰晝還草堂卧但與雙峰對興
來恣佳遊事惬符勝槩著書高窗下日夕見城内曩為
世人誤遂負平生愛久與林壑辭及來松杉大偶兹近
精廬屢得名僧會有時逐樵漁盡(一作永)日不冠帶崖口
上新月石門破蒼靄色向羣木深(一作沈)光搖一潭碎緬
懷鄭生谷頗憶嚴子瀨勝事猶可追斯人邈千載
左僕射相國冀公東齋幽居(同黎拾遺賦獻)
丞相百僚長兩朝居此官成功雲雷際翊聖天地安不
矜南宫貴祗向東山看宅占鳳城勝窗中雲嶺寬午時
松軒夕六月藤齋寒玉珮罥女蘿金印耀牡丹山蟬上
衣桁野鼠緣藥盤有時披道書竟日不着冠幸得趨省
闈常欣在門闌何當復持衡短翮期風搏
過緱山王處士黑石谷隱居
舊居緱山下偏識緱山雲處士久不還見雲如見君别
來逾十秋兵馬日紛紛青谿開戰場黑谷屯行軍遂令
巢由軰遠逐麋鹿羣獨有南澗水潺湲如昔聞
緱山西峰草堂作
結廬對中嶽青翠常在門遂耽水木興盡作漁樵言頃
來闕章句但欲閒心魂日色隱空谷蟬聲喧暮村曩聞
道士語偶見清淨源隱几閱吹葉乘秋眺歸根獨遊念
求仲開徑招王孫片雨下南澗孤峰出東原棲遲慮益
澹脱略道彌敦野靄晴拂枕客帆遥入軒尚平今何在
此意誰與論佇立雲去盡蒼蒼月開園
觀楚國寺璋上人寫一切經院南有曲池深竹
璋公不出院羣木閉深居誓寫一切經欲向萬卷餘揮
毫散林鵲研墨驚池魚音翻四句偈字譯五天書鳴鐘
竹隂晩汲水桐花初雨氣潤衣缽香煙泛庭除此地日
清淨諸天應未如不知將錫杖早晩躡空虛
尋鞏縣南李處士别業
先生近南郭茅屋臨東川桑葉隱村戶蘆花映釣船有
時著書暇盡日窗中眠且喜閭井近灌田同一泉
聞崔十二(一作三十)侍御灌口夜宿報恩寺
聞君尋野寺便(一作夜)宿支公房溪月冷深殿江雲擁廻
廊然燈松林靜煮茗柴門香勝事不可接相思幽興長
自潘陵尖還少室居止秋夕憑眺
草堂近少室夜静聞風松月出潘陵尖照見十六峰九
月山葉赤谿雲淡秋容火點伊陽村煙深嵩角鐘尚子
不可見蔣生難再逄勝惬只自知佳趣為誰濃昨詣山
僧期上到天壇東向下望雷雨雲間見回龍夕與人羣
疎轉愛丘壑中心澹水木會興幽魚鳥通稀微了自釋
出處乃不同况本無宦情誓將依道風
南池夜宿思王屋青蘿舊齋
池上卧煩暑不櫛復不巾有時清風來自謂羲皇人天
晴雲歸盡雨洗月色新公事嘗不閒道書日生塵早年
家王屋五别青蘿春安得還舊山東谿垂釣綸
過王判官西津所居
勝迹不在遠愛君池館幽素懷巖中諾宛得塵外遊何
必到清谿忽來見滄洲潜移岷山石暗引巴江流樹密
晝先夜竹深夏已秋沙鳥上筆牀谿花篲簾鈎夫子賤
簪冕注心向林丘落日出公堂垂綸乘釣舟賦詩憶楚
老載酒隨江鷗翛然一傲吏獨在西津頭
因假歸白閣西草堂
雷聲傍太白雨在八九峰東望白閣雲半入紫閣松勝
槩紛滿目衡門趣彌濃幸有數畝田得延二仲蹤早聞
逹士語偶與心相通誤徇一微官還山愧塵容釣竿不
復把野碓無人舂惆悵飛鳥盡南谿聞夜鐘
題華嚴寺瓌公禪房
寺南幾十峰峰翠晴可掬朝從老僧飯昨日崖口宿錫
杖倚枯松䋲牀映深竹東谿草堂路來往行自熟生事
在雲山誰能復羈束
東歸留題太常徐卿草堂(在蜀)
不謝古名將吾知徐太常年纔三十餘勇冠西南方頃
曾策匹馬獨出持兩鎗虜騎無數來見君不敢當漢將
小衛霍蜀將凌關張卿月益清澄將星轉光芒復居少
城北遥對岷山陽車馬日盈門賓客常滿堂曲池蔭高
樹小徑穿叢篁江鳥飛入簾山雲來到牀題詩芭蕉滑
對酒棕花香諸將射獵時君在翰墨場聖主賞勲業邊
城最輝光與我情綢繆相知久芬芳忽作萬里别東歸
三峽長
太一石鱉崖口潭舊廬招王學士
驟雨鳴淅瀝颼飀谿谷寒碧潭千餘尺下見蛟龍蟠石
門呑衆流絶岸呀層巒幽趣倏萬變竒觀非一端偶逐
干祿徒十年皆小官抱板尋舊圃敝廬臨迅湍君子滿
清朝小人思挂冠釀酒漉松子引泉通竹竿何必濯滄
浪不能釣嚴灘此地可遺老勸君來考槃
林卧
偶得魚鳥趣復兹水木涼遠峰帶雨色落日搖川光臼
中西山藥袖裏淮南方唯愛隱几時獨遊無何鄉
驪姬墓下作(夷吾重耳墓隔河相去十三里)
驪姬北原上閉骨已千秋澮水日東注惡名終不流獻
公恣耽惑視子如仇讎此事成蔓草我來逄古丘蛾眉
山月苦蟬鬢野雲愁欲弔二公子横汾無輕舟
東歸晩次潼關懷古
暮春别鄉樹晩景低津樓伯夷在首陽欲往無輕舟遂
登關城望下見洪河流自從臣靈開流血千萬秋行行
潘生賦赫赫曹公謀川上多往事淒涼滿空洲
楚夕旅泊古興
獨鶴唳江月孤帆凌楚雲秋風冷蕭瑟蘆荻花紛紛忽
思湘川老欲訪雲中君騏驎息悲鳴愁見豺虎羣
先主武侯廟
先主與武侯相逄雲雷際感通君臣分義激魚水契遺
廟空蕭然英靈貫千歲
文公講堂
文公不可見空使蜀人傳講席何時散高臺豈復全豐
碑文字滅冥漠不知年
楊雄草玄臺
吾悲子雲居寂寞人已去娟娟西江月猶照草玄處精
怪喜無人睢盱藏老樹
司馬相如琴臺
相如琴臺古人去臺亦空臺上寒蕭條至今多悲風荒
臺漢時月色與舊時同
嚴君平卜肆
君平曾賣卜卜肆蕪巳久至今杖頭錢時時地上有不
知支機石還在人間否
張儀樓
傳是秦時樓巍巍至今在樓南兩江水千古長不改曾
聞昔時人歲月不相待
昇仙橋
長橋題柱去猶是未達時及乘駟馬車却從橋上歸名
共東流水滔滔無盡期
萬里橋
成都與維揚相去萬里地滄江東流疾帆去如鳥翅楚
客過此橋東看盡垂淚
石犀
江水初蕩潏蜀人幾為魚向無爾石犀安得有邑居始
知李太守伯禹亦不如
龍女祠
龍女何處來來時乘風雨祠堂青林下宛宛如相語蜀
人競祈恩捧酒仍擊鼔
使交河郡郡在火山脚其地苦熱無雨雪獻封
大夫
奉使按胡俗平明發輪臺暮投交河城火山赤崔巍九
月尚流汗炎風吹沙埃何事隂陽工不遣雨雪來吾君
方憂邊分閫資大才昨者新破胡安西兵馬回鐵關控
天涯(一作崖)萬里何遼哉煙塵不敢飛白草空皚皚軍中
日無事醉舞傾金罍漢代李將軍微功合(一作今)可咍
與鮮于庶子自梓州成都少尹自褒城同行至
利州道中作
剖竹向西蜀岷峩眇天涯空深北闕戀豈憚南路賖前
日登七盤曠然見三巴漢水出嶓冢梁山控褒斜棧道
籠迅湍行人貫層崖巖傾劣通馬石窄難容車深林怯
魑魅洞穴防龍蛇水種新插秧山田正燒畬夜猿嘯山
雨曙鳥鳴江花過午方始飯經時旋及瓜數公各遊宦
千里皆辭家言笑㤀羈旅還如在京華
下外江舟懷終南舊居
杉冷曉猿悲楚客心欲絶孤舟巴山雨萬里陽臺月水
宿已淹時蘆花白如雪顔容老難頳把鏡悲鬢髮早年
好金丹方士傳口訣敝廬終南下久與真侣别道書誰
更開藥竈煙遂滅頃來壓塵網安得有仙骨巖壑歸去
來公卿是何物
安西館中思長安
家在日出處朝來起東風風從帝鄉來不異家信通絶
域地欲盡孤城天遂窮彌年但走馬終日隨飄蓬寂寞
不得意辛勤方在公胡塵淨古塞兵氣屯邊空鄉路眇
天外歸期如夢中遥憑長房術為縮天山東
暮秋山行
疲馬卧長坂夕陽下通津山風吹空(一作長)林颯颯如有
人蒼旻霽涼雨石路無飛塵千念集暮節萬籟悲蕭晨
鶗鴂昨夜鳴蕙草色已陳况在遠行客自然多苦辛
赴犍為經龍閣道
側徑轉(一作搏)青壁危梁透滄波汗流出鳥道膽碎窺龍
(一作魚)渦驟雨暗谿口(一作溪谷)歸雲網松蘿屢聞羌兒笛厭
聽巴童歌江路險復永夢魂愁更多聖朝幸典郡不敢
嫌岷峨
江上(一作山)阻風雨
江上風欲來泊舟未能發氣昏雨已過突兀山復出積
浪成高丘盤渦為嵌窟雲低岸花掩水漲灘草没老樹
蛇蛻皮崩崖龍退骨平生抱忠信艱險殊可忽
經火山
火山今始見突兀蒲昌東赤焰燒虜雲炎氛蒸塞空不
知隂陽炭何獨然此中我來嚴冬時山下多炎風人馬
盡汗流孰知造化功
題鐵門關樓
鐵關天西涯極目少行客關門一小吏終日對石壁橋
跨千仞危路盤兩崖窄試登西樓望一望頭欲白
早上五盤嶺
平旦驅駟馬曠然出五盤江廻兩崖鬭日隱羣峰攅蒼
翠煙景曙森沈雲樹寒松疎露孤驛花密藏廻灘棧道
谿雨滑畬田原草乾此行為知已不覺蜀道難
峨眉東脚臨江聽猿懷二室舊廬
峨眉煙翠新昨夜秋雨洗分明峰頭樹倒插秋江底久
别二室間圖他五斗米哀猿不可聽北客欲流涕
東歸發犍為至泥谿舟中作
前日觧侯印泛舟歸山東平旦發犍為逍遥信回風七
月江水大滄波漲秋空復有峨眉僧誦經在舟中夜泊
防虎豹朝行逼魚龍一道鳴迅湍兩邊走連峰猿拂岸
花落鳥啼簷樹重煙靄吳楚連泝沿湖海通憶昨在西
掖復曾入南宫日出朝聖人端笏陪羣公不意今棄置
何由豁心胸吾當海上去且學乘桴翁
阻戎瀘間羣盗(戊申歲余罷官東歸屬斷江路時淹泊戎州作)
南州林莽深亡命聚其間殺人無昏暁屍積填江灣餓
虎銜髑髏饑烏啄心肝腥裛灘草死血流江水殷夜雨
風蕭蕭鬼哭連楚山三江行人絶萬里無征船唯有白
鳥飛空見秋月圓罷官自南蜀假道來兹川瞻望陽臺
雲惆悵不敢前帝鄉北近日瀘口南連蠻何當遇長房
縮地到京關願得隨琴高騎魚向雲煙明主每憂人節
使恒在邊兵革方禦寇爾惡胡不悛吾竊悲爾徒此生
安得全
郡齋閒坐
負郭無良田屈身徇微禄平生好疎曠何事就羈束幸
曾趨丹墀數得侍黃屋故人盡榮寵誰念此幽獨州縣
非宿心雲山欣滿目頃來廢章句終日披案牘佐郡竟
何成自悲徒碌碌
衙郡守還(洪邁曰監司郡守初上事既受官吏參謁至脯時僚屬復伺於客次胥吏)
(立庭下通刺曰衙以聽進退之命)
世事何反覆一身難可料頭白翻折腰還家私自笑所
嗟無産業妻子嫌不調五斗米留人東谿憶垂釣
行軍詩二首(時扈從在鳳翔)
吾竊悲此生四十幸未老一朝逢世亂終日不自保胡
兵奪長安宫殿生野草傷心五陵樹不見二京道我皇
在行軍兵馬日浩浩胡雛尚未滅諸將懇征討昨聞咸
陽敗殺戮淨如埽積屍若丘山流血漲豐鎬干戈礙鄉
國豺虎滿城堡村落皆無人蕭條空桑棗儒生有長策
無處豁懷抱塊然傷時人舉首哭蒼昊
早知逄世亂少小謾讀書悔不學彎弓向東射狂胡偶
從諫官列謬向丹墀趨未能匡吾君虚作一丈夫撫劒
傷世路哀歌泣良圖功業今已遲覽鏡悲白鬚平生抱
忠義不敢私微軀
秋夕聽羅山人彈三峽流泉
皤皤岷山老抱琴鬢蒼然衫袖拂玉徽為彈三峽泉此
曲彈未半高堂如空山石林何□□忽在窗戶間繞指
弄嗚咽青絲激潺湲演漾怨楚雲虛徐韻秋煙疑兼陽
臺雨似雜巫山猿幽引鬼神聽淨令耳目便楚客腸欲
斷湘妃淚斑斑誰裁青桐枝絙以朱絲絃能含古人曲
遞與今人傳知音難再逢惜君方老年曲終月已落惆
悵東齋眠
尹相公京兆府中棠樹降甘露詩
相國尹京兆政成人不欺甘露降府庭上天表無私非
無他人家豈少羣木枝被兹甘棠樹美掩召伯詩團團
甜如蜜皛皛凝若脂千柯玉光碎萬葉珠顆垂崑崙何
時來慶雲相逐飛魏宮銅盤貯漢帝金掌恃王澤布人
和精心動靈祗君臣日同德禎瑞方潛施何術令大臣
感通能及兹忽驚政化理暗與神物期却笑趙張軰徒
稱今古稀為君下天酒麴糵將用時
劉相公中書江山畫障
相府徵墨妙揮毫天地窮始知丹青筆能奪造化工瀟
湘在簾間廬壑横座中忽疑鳳凰池暗與江海通粉白
湖上雲黛青天際峰晝日恒見月孤帆如有風巖花不
飛落澗草無春冬擔錫香鑪緇釣魚滄浪翁如何平津
意尚想塵外蹤富貴心獨輕山林興彌濃喧幽趣頗異
出處事不同請君為蒼生未可追赤松
精衛
負劒出北門乘桴適東溟一鳥海上飛云是帝女靈玉
顔溺水死精衛空為名怨積徒有志力微竟不成西山
木石盡巨壑何時平
石上藤(得上字)
石上生孤藤弱蔓依石長不逄高枝引未得凌空上何
處堪託身(一作可堪託)為君長萬丈
御定全唐詩卷一百九十八
