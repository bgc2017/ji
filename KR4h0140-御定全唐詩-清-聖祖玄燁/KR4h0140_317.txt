欽定四庫全書
御定全唐詩卷三百十七
武元衡
送崔判官使(一作還)太原
勞君車馬此逡廵我與劉君本世親兩地山河分節制
十年京洛共風塵笙歌幾處胡天月羅綺長留蜀國春
報主由来(一作末由一作自應)須盡敵相期(一作煙塵)萬里寶刀新
幕中諸公有觀獵之作因繼之
刀州城北劒山東甲士屯雲騎散風旌旆遍張林嶺動
豺狼驅盡塞垣空銜蘆遠雁愁縈繳繞樹啼猿怯避弓
為報府中諸從事(一作從事說)燕然未勒莫論功
同幕中諸公送李侍御歸朝(一作臺)
昔年專席奉清朝今日持書即舊僚珠履會中簫管思
白雲歸處帝鄉遥巴江暮雨連三峡劍壁危梁上九霄
歲月不堪相送盡頽顔更被(一作為)别離凋
送張六諫議歸朝
詔書前日下丹霄頭戴儒冠脫皂貂笛怨柳營煙(一作花)
漠漠雲愁江舘雨蕭蕭鴛鴻得路争先翥松柏(一作檜)凌
寒(一作霜)獨(一作貴一作識)後凋歸去朝端如有問玉關門(一作玉門)
(關)外老班超
酬嚴司空荆南(一作州)見寄
金貂再領(一作入)三公府玉帳連封萬戶侯簾捲青山巫
峡曉煙開碧樹(一作雲凝碧岫)渚宫秋劉琨坐嘯風清塞謝朓
題(一作裁)詩月滿樓白雪調高歌不得美人南國(一作陽臺相顧)
(國一作望)翠蛾愁(一本此題載二首首聯作漢家征鎮委條侯虎節龍旌居上頭三聯作金笳曾掩胡)
(人淚麗句初傳明月樓餘同)
南徐别業早春有懷
生涯擾擾竟何成自愛深居隐姓名遠雁臨空翻夕照
殘雲帶雨過春城花枝入戶猶含潤泉水侵階乍有聲
虚度年華不相見離腸懷土併關情
摩訶池宴
摩訶池上春光早愛水看花日日来穠李雪開歌扇掩
綠楊風動舞腰回蕪臺事往空留恨金谷時危悟惜才
晝短欲將清夜繼西園自有月裵回
至櫟陽崇道寺聞嚴十少府趨侍
雲連萬木夕沈沈草色泉聲古院深聞說羊車趨盛府
何言瓊樹在東林松筠自古多年契風月懷賢此夜心
惆悵送君身未達不堪搖落聽秋砧
春暮郊居寄朱舍人
幽深不讓(一作謝)子真居度日閒眠世事疎春水滿池新
雨霽香風入戶落花餘目随鴻雁窮蒼翠心寄溪雲任
卷舒回首知音青瑣闥何時一為薦相如
送温况游蜀
遊人西去客三巴身逐孤蓬不定家山近峨眉飛暮雨
江連濯錦起朝霞雲深九折刀州遠路繞千巖劍閣斜
應到嚴君開卦處將余一為問生涯
崔敷歎春物將謝恨不同覽時余方為事牽束
及往尋不遇題之留贈
九陌遲遲麗景斜禁街西訪隐淪賖門依高柳空飛絮
身逐閒雲不在家軒冕強来趨世路琴尊空負賞年華
殘陽寂寞東城去惆悵春風落盡花
秋燈對雨寄史近崔積
坐聽宫城傳晚漏起看衰葉下寒枝空庭綠草結離念
(一作閑行處)細雨黃花贈所思(一作獨對時)蟋蟀已驚良(一作凉)節
度(一作至)茱萸偏憶故人期相逄莫厭尊前醉春去秋来
自不知
春題龍門香山寺
衆香天上梵仙宫鐘磬寥寥半碧空清景乍開松嶺月
亂流長響石樓風山河杳映春雲外城闕參差茂(一作曉)
樹中欲盡出尋那可得三千世界本無窮
酬陸三與鄒十八侍御
城分流水郭連山拂露(一作霧)開懷一觧顔令尹關中仙
史會河陽縣裏玉人閒共憐秋隼驚飛至久想(一作報)雲
鴻待侣還莫恨(一作怪)殷勤留此地東崖桂樹昔同攀
酬談校書長安秋夜對月寄諸故舊
故園千里渺遐情黃葉蕭條白露生驚鵲遶枝風滿幌
寒鐘送曉月當楹篷山高價傳新韻槐市芳年挹盛名
莫怪孔融悲歲序五侯門舘重婁卿
送田三端公還鄂州
孤雲迢遰戀滄洲勸酒梨花對白頭南陌送歸車騎合
東城怨别管弦愁青油幕裏人如玉黃鶴樓中月並鈎
君去庾公應借問馳心千里大江流
送李(一作韋)秀才赴滑州詣大夫舅
陌頭車馬去翩翩白面懷書美少年東武楊公姻婭(一作)
(好)重西州謝傅舅甥賢長亭呌月新秋雁官渡含風古
樹蟬知已滿朝留不住貴臣河上擁旌旃
秋日書懷
金貂玉鉉奉君恩夜漏晨鐘老掖垣參决萬機空有媿
静觀羣動亦無言杯中壮志紅顔歇林下秋聲絳葉翻
倦鳥不知歸去日青蕪白露滿郊園
南昌灘
渠江明淨峡逶迤船到名灘拽&KR1850;遲櫓窡動搖妨作夢
巴童指點笑吟詩畬餘宿麥黃山腹日背殘花白水湄
物色可憐心莫限此行都是獨行時
奉和聖製豐年多慶九日示懷
令節寰宇泰神都佳氣濃賡歌禹功盛擊壤堯年豐九
奏碧霄裏千官皇澤中南山澄(一作澹)凝黛曲水清涵空
金玉美王度歡康謠(一作謠康)國風睿文垂日月永與天無
窮
夏日陪馮許二侍郎與嚴秘書遊昊天觀覽舊
題寄同里楊華州中丞(一作夏日陪朝寮同遊昊天觀)
三伏草木變九城(一作域)車馬煩碧霄廽騎射(一作吹)丹洞
入桃源臺殿雲浮棟緌纓鶴在軒莫將真破妄聊用静
持喧石甃古苔冷水筠凉簟翻黃公壚下歎(一作飲)旌旆
國東門
奉和聖製重陽日即事
玉燭降寒露我皇歌古(一作大)風重陽德澤展(一作振)萬國
歡娱同綺陌擁行騎香塵凝暁空神都自靄靄佳氣助
(一作動)葱葱律吕隂陽(一作金石)暢景光天地通徒然被鴻霈
(一作濡)無以報玄功
秋日臺中寄懷簡諸僚
憲府日多事秋光照碧林干雲巖翠合布石地苔深憂
悔耿遐抱塵埃緇素襟物情牽跼促友道曠招尋頽節
風霜變流年芳景侵池荷足幽氣煙竹又繁隂簮組赤
墀戀池魚滄海心滌煩滯幽賞永度(一作期振)瑶華音
奉酬淮南中書相公見寄(并序)
皇帝改元之二年余與趙公同制入輔並為黃門
侍郎夏五月連拜弘文崇文大學士冬十月詔授
檢校吏部尚書兼門下侍郎彤弓玈矢出鎮西蜀
後九月趙公加大司馬之秩右弼如故龍旂虎符
出制淮海時號揚益俱為重藩左右皇都萬里何
遠公手提兵柄心匠化源芳詞况余情勤靡極質
文相映金玉鏘然蜀道之阻長楚郊之風物襟靈
所屬盡在斯矣永懷趙公歲寒交好之情因成詩
人不可方思之義聊書匪報以欵遐心
揚州隋故都竹使漢名儒翊聖恩華異持衡節制殊朝
廷連受脤台座接訏謨金玉裁王度丹書奉帝俞九重
辭象魏千萬握兵符鐡馬秋臨塞虹旌夜渡瀘江長梅
笛怨天遠桂輪孤浩歎煙霜曉芳期蘭蕙蕪雅言書一
札賓(一作濱)海雁東隅歲月奔波盡音徽霧雨濡蜀江分
井絡錦浪入淮湖獨抱相思恨關山不可踰
甫(一作武)搆西亭偶題因呈監軍及幕中諸公
瀛海無因泛崑丘豈易尋數峰聊在目一境暫清心悅
彼松柏性受兹桃李隂列芳憑有土叢幹聚成林信矣
子牟戀歸歟尼父吟暗香蘭露滴空翠蕙樓深負鼎位
嘗忝荷戈年屢侵百城煩鞅掌九仞喜嶇嶔巴漢泝沿
楫岷峨千萬岑恩偏不敢去范蠡畏鎔金
和楊弘微春日曲江南望
遲景靄悠悠傷春南陌頭暄風一澹蕩遐思幾殷憂龍
去空仙沼鸞飛掩妓樓芳菲餘雨露冠盖舊公侯朱戟
千門閉黃鸝百囀愁煙濛宫樹晚花咽石泉流寒谷律
潛應中林蘭自幽商山將避漢晉室正藩周黍稷聞興
歎瓊瑶畏見投君心即吾事微向(一作尚)在滄洲
長安秋夜懷陳京昆季
鐘鼓九衢絶出門千里同遠情高枕夜秋思北窗空静
見煙凝燭閒聽葉墜桐玉壺思洞徹瓊樹憶葱籠螢影
疎簾外鴻聲暗雨中羇愁難會面嬾慢責微躬甲乙科
攀桂圖書閣踐蓬一瓢非可樂六翮未因風寥落悲秋
盡蹉跎惜歲窮明朝不相見流淚菊花叢
冬日漢江南行將赴夏口途次江陵界寄裵尚
書
五部擁雙旌南依墨客卿關山迥梁甸波浪接湓城煙
景迷時候雲帆渺去程蛤珠馮月吐蘆雁觸羅驚浦樹
凝寒晦江天湛鏡清賞心随處惬壮志逐年輕舟檝不
可駐提封如任(一作有)情向方曾指路射策許言兵蘭渚
歇芳意菱歌非應聲元戎武昌守羊祜幸連營
奉酬中書李相公早朝扵中書候傳點偶書所
懷
寥落曙鍾斷微明煙月沈翠霞仙仗合清漏掖垣深北
極星遥拱南山闕迥臨蘭釭竟曉燄琪樹欲秋隂霄漢
慙聯步貂蟬媿並簮德容温比玉王度式如金魚水千
年運簫韶九奏音代天驚度日擲地喜開襟文武時方
泰唐虞道可尋忝陪申及甫清淨奉堯心
甲午歲(一作秋)相國李公有北園寄贈之作吟翫
歴時屢促酬答機務不暇未及報章今古遽分
電波增感留墓劒而心許感(一作偶)鄰笛而意傷
寓哀冥寞以廣遺韻云
機事勞西掖幽懷寄北園鶴巢深更静蟬噪斷猶喧仙
醖百花馥豔歌雙袖翻碧雲詩變雅皇澤葉流根未報
雕龍贈俄傷淚劒痕佳城關(一作開)白日哀挽向(一作去)青
門禮命公台重煙霜隴樹繁天高不可問空使輔星昏
和楊三舍人晚秋與崔二舍人張祕監苖考功
同遊昊天觀時中書寓直不得陪随因追往年
曾與舊僚聯遊此觀紀題在壁已有淪亡書事
感懷輙以呈寄兼呈東省三給事之作楊君見
徵鄙詞因以繼和
瑶圃高秋會金閨奉詔辰朱輪天上客白石(一作日)洞中
人珮響泉聲雜朝衣羽服親九重青瑣閉三秀紫芝新
化藥秦方士偷桃漢侍臣玉笙王子駕遼鶴令威身歎
逝頽波速(一作遠)緘詞麗曲春重將悽恨意苔壁問遺塵
酬李十一尚書西亭暇日書懷見寄十二韻之
作
鼎鉉昔云忝西南分主憂煙塵開僰道旌節護蠻陬任
重功無立力微恩未酬㩀鞍慙齒髮責帥懼春秋高德
聞鄭履儉居稱晏裘三刀君入夢九折我回輈時景屢
遷易兹言期退休方追故山事豈謂台階留遐抱(一作挹)
清淨理眷言蘭杜幽一緘瓊玖贈萬里别離愁巴嶺雲
外沒蜀江天際流懷賢耿遥思相望鳳池頭
秋懷奉寄朱補闕
上苑繁霜降騷人起恨初白雲深陋巷衰草遍閒居暮
色秋煙重寒聲牖葉虚潘生秋思苦陶令世情疎已製
歸田賦猶陳諫獵書不知青瑣客投分竟何如
奉酬中書相公至日圜丘行事合於中書宿齋
移止於集賢院叙情見寄之什
郊廟祗嚴祀齋莊覿上元别開金虎觀不離紫微天樹
古長楊接池清(一作深)太液連仲山方補衮(一作職)文舉自
傷年風溢(一作澀)銅壺漏香凝綺閣煙仍聞白雪唱流詠
滿鵾弦
途次(一下有昭應二字)
去國策羸馬勞歌行路難地崇秦制險人樂漢恩寬御
沼澄泉碧宫梨拂露丹鼎成仙馭遠龍化宿雲殘不問
三苗(一作朝)寵誰陪萬國歡至今松桂色長助玉樓寒
題故蔡國公主九華觀上池院
朱門臨九衢雲水靄仙居曲沼天波接層臺鳳舞餘曙
煙深碧篠香露濕紅蕖瑶瑟含風韻紗窗積翠虚秦樓
今寂寞真界竟何如不與蓬瀛異迢迢遠玉除
酬嚴維秋夜見寄
遥夜思悠悠聞鐘遠夢休亂林螢燭暗零露竹風秋啓
戶雲歸棟褰簾月上鉤昭明逄聖代羈旅别滄洲騎省
潘郎思衡闈宋玉愁神仙慙李郭詞賦謝曹劉松柏應
無變璚瑶不可酬誰堪此時景寂寞下高樓
途次近蜀驛蒙恩賜寶刀及飛龍廐馬使還奉
寄中書李鄭二公(一作李鄭二中書)
草草事行役遲遲違(一作出一作入)故關碧幃(一作幢)遥隐(一作隔)
霧紅旆漸依山感激酬(一作慙)恩淚星霜去國顔捧刀金
錫字歸馬玉連環威鳳翔雙闕征夫縦百蠻(一作龍鳳辭三署干)
(戈護百蠻)應憐宣室召温樹不同攀
歸燕
春色遍芳菲閒簷雙燕歸還同舊侣至来遶故巢飛敢
望煙霄逹多慙羽翮微銜泥傍金砌拾蘂到荆扉雲海
經時别雕梁長日依主人能一顧轉盻自光輝
送許著作分司東都
瑶瑟激悽響征鴻翻夕陽署分刊竹簡書蠧護芸香馬
色關城曉蟬聲驛路長石渠榮正禮蘭室重元方不作
經年别離魂亦暫傷
聞相公三兄小園置宴以元衡寓直因寄上兼
呈中書三兄(一作九日致齋禁省和中書李相公)
休(一作齋)沐限中禁家山傳勝遊露寒潘省夜木落庾園
秋蘭菊廽幽步壺觴洽(一作絶)舊儔位高天禄閣詞異畔
牢愁孤思琴先覺馳暉水競(一作共)流明朝不相見清祀
在圜丘
酬陸員外歙州許員外郢州二使君
吳洲雲海接楚驛夢林長符節分憂重鵷鴻去路翔豔
歌愁翠黛寶瑟韻清商洲草遥池合春風曉旆張晉臣
多樂廣漢主識馮唐不作經年别離魂亦未傷
漸至涪州先寄王使君
治教通夷俗均輸問大田江分巴字水樹入夜郎煙毒
霧含秋氣隂巖蔽曙天路難空計日身老不由年將命
寧知遠歸心詎可傳星郎復何事出守五溪邊
石州城
丈夫心愛横行報國知嫌命輕樓蘭經百戰更道戍龍
城錦字竇車騎胡笳李少卿生離兩不見萬古難為情
寒食下第
柳挂九衢絲花飄萬家雪如何憔悴人對此芳菲節
途中即事
南征復北還擾擾百年間自笑紅塵裏生涯不暫閒
春日偶作
縦横桃李枝淡蕩春風吹美人歌白苧萬恨在蛾眉
夏夜作
夜久喧暫息池臺惟月明無因駐清景日出事還生
左掖梨花
巧笑觧迎人晴雪香堪惜随風蝶影翻誤點朝衣赤
同陳六侍御寒食遊禪定(一無定字)藏山上人院
年少輕行樂東城南陌頭與君寂寞意共作草堂遊
贈佳人
步搖金翠玉搔頭傾國傾城勝莫愁若逞仙姿遊洛浦
定知神女謝風流
休暇日中書相公致齋禁省因以寄贈
嘗聞聖主得賢臣三接能令四海春月滿禁垣齋沐夜
清吟屬和更何人
春興
楊柳隂隂細雨晴殘花落盡見流鶯春風一夜吹香夢
夢(一作又)逐春風到洛城
酬裵起居西亭留題(一作留贈)
豔歌能起關山恨紅燭偏(一作遠)凝寒(一作邊)塞情况是池
塘風雨夜不堪絲(一作弦)管盡離聲
送張侍御(一作司錄)赴京
江南煙雨塞鴻飛西府文章謝掾歸相送汀州蘭棹(一作)
(杜)晚菱歌一曲淚霑(一作盈)衣
鄂渚送友
雲帆淼淼巴陵渡煙樹蒼蒼故郢城江上梅花無數落
(一作發)送君南浦不勝情
送裵戡行軍(一作餞裵行軍赴朝命)
珠履三千醉不歡玉人猶苦夜(一作若飲)冰寒送君偏(一作空)
有無言淚天(一作足)下關山行路難
宿青陽驛
空山搖落三秋暮螢過疎簾月露團寂寞銀(一作孤)燈愁
不寐蕭蕭風竹夜窗寒
送崔舍人起居
赤墀同拜紫泥封駟牡連徵侍九重惟有白鬚張司馬
不言名利尚相從
路岐重賦
芳郊欲别闌干淚故國難期聚散雲分手更逄江驛暮
馬嘶猨呌(一作嘯)不堪聞
重送盧三十一起居
相如擁傳有光輝何事闌干淚濕衣舊府東山餘妓在
重將歌舞送君歸
送張諫議
漢庭從事五人来回首疆場獨未回今日送君魂斷處
寒雲(一作江)寥落數株梅
同諸公夜讌監軍翫花之作(一作同幕府夜宴惜花)
五侯門館百花繁紅燭搖風白雪翻不似鳳凰池畔見
飄揚今隔上林園
郊居寓目偶題
晨趨禁掖暮郊園松桂蒼蒼煙露繁明月上時羣動息
雪峰高處正當軒(一作門)
題嘉陵驛
悠悠風旆繞山川山驛空濛雨似煙路半嘉陵頭已白
蜀門西上更(一作更上)青天
送柳郎中裴起居
望鄉臺上秦人在(一作去)學射山中杜魄哀落日河橋千
騎别春風寂寞旆旌廻
秋日出遊偶作
黃花丹葉滿江城暫愛江頭風景清閒步欲舒山野性
貔貅不許獨行人(一作行)
夏夜餞裴行軍赴朝命
三年同看錦城花銀燭連宵照綺霞報國從来先意氣
臨岐不用重咨嗟
摩訶池送李侍御之鳳翔
柳暗花明池上山高樓歌酒換離顔他時欲寄相思字
何處黃雲是隴間(一作關)
送魏正則擢第歸江陵
商山路接玉山深古木蒼然盡(一作晝)合陰會府登筵君
最少江城秋至肯驚心
登闔閭古城
登高望遠自傷情柳發花開映古城全盛已随流水去
黃鸝空囀舊春聲
尋三藏上人
北風吹雪暮蕭蕭問法尋僧上界遥臨水手持笻竹杖
逄君不語指芭蕉
山居
身依泉壑將時背路入煙蘿得地深終歲不知城郭事
手栽林(一作松)竹盡成隂
長安賊中寄題江南所居茱萸樹
手種茱萸舊井傍幾回春露又秋霜今来獨向秦中見
攀折無時不斷腸
春齋夜雨憶郭通微
桃源在在(一作未去)阻風塵世事悠悠又遇春雨滴閒階清
夜久焚香偏憶白雲人
送嚴秀才(一下有赴舉二字)
灞滻别離腸已斷江山迢遰信仍稀送君偏下臨岐淚
家在南州身未歸
春日酬熊執易南亭花發見贈
千株桃杏參差發想見花時人却愁曾(一作堂)忝陸機琴
酒會春亭惟願一淹留
中春亭雪夜寄西隣韓李二舍人
廣庭飛雪對愁人寒谷由来不悟春却笑山隂乘興夜
何如今日戴家鄰
立秋日與陸華原(一作陸三)於縣界南館送鄒十八
(一作立秋華原南館别二客)
風入昭(一作泥)陽池館秋片雲孤鶴(一作鴈)兩難留明朝獨
向青山郭唯有蟬聲催白頭
酬韋胄曹登天長寺上方見寄
青門(一作山)幾度霑襟淚併在東林雪外峰今日重煩相
憶處春光知(一作花)繞鳳池濃
陌上暮春
青青南陌柳如絲柳色鶯聲晚日遲何處最傷遊客思
春風三月落花時
春日偶作
飛花寂寂燕雙雙南客衡門對楚江惆悵管弦何處發
春風吹到讀書窗
春暮寄杜嘉興昆弟
柳色千家與萬家輕風細雨落殘花數枝瓊玉無由見
空掩柴扉度歲華
渡淮
暮濤凝雪長淮水細雨飛梅五月天行子不須愁夜泊
綠楊多(一作高)處有人煙
與崔十五同訪裵校書不遇
梨花落盡柳花時庭樹流鶯日過遲幾度相思不相見
春風何處有佳期
夏日寄陸三達陸四逄并王念八仲周
士衡兄弟舊齊名還似當年在洛城聞說重門方隐相
古槐高柳夏隂清
秋原寓目
木落風高天宇開(一作曠)秋原一望思悠哉邊城今少(一作)
(足)射鵰騎連鴈嗷嗷何處来
贈歌人(一作贈佳人)
林鶯一哢四時春蟬翼羅衣白玉人曾逐使君歌舞地
清聲(一作泉)長嘯(一作咽)翠眉顰
同苖郎中送嚴侍御赴黔中因訪仙源之事
武陵源在朗江東流水飛花仙洞中莫問阮郎千古事
綠楊深處翠霞空
使次盤豆驛望永樂縣(一無下四字)
山川不記何年别城郭應非昔所經欲駐征車終日望
天(一作大)河雲雨晦冥冥
緱山道中口號
秋山寂寂(一作寞)秋水清寒郊木葉飛無聲王子白雲仙
去久洛濱行路夜吹笙
歲暮送舍人
邊城歲暮望鄉關身(一作方)逐戎旌未得還欲别臨岐無
限淚故園花發寄君攀
寓興呈崔員外諸公
三月楊花飛滿空飄颻十里雪如風不知何處香醪熟
願醉佳園芳樹中
單于曉角
胡兒吹角漢城頭月皎霜寒大漠秋三奏未終天便曉
何人不起望鄉愁
汴河聞笳(一作聞角)
何處金笳月裏悲悠悠邊客夢先知單于城下(一作上)關
山曲今日中原總觧吹
塞上春懷
東風河外五城喧南客征袍滿淚痕愁至獨登高處望
藹然雲樹重傷魂
塞外月夜寄荆南熊侍御
南依劉表北劉琨征戰年年簫鼓喧雲雨一乖千萬里
長城秋月洞庭猨
單于罷戰却歸題善陽舘
單于南去善陽關身逐歸雲到處閒曾是五年蓮府客
每聞胡虜哭隂山
韋常侍以賓客致仕同諸公題壁
孤雲永日自徘徊巖館蒼蒼遍綠苔望苑忽驚新詔下
綵鸞歸處玉籠開
學仙難
玉殿笙歌漢帝愁鸞龍儼駕望瀛洲黃金化盡方士死
青天欲上無緣由
唐昌觀玉蘂花
琪樹芊芊(一作年年)玉蘂新洞宫長閉綵霞春日暮落英鋪
地雪獻花應過(一作無復)九天人
春曉(一作晚)聞鶯
寥寥(一作寂寂)蘭臺(一作堂)曉夢驚綠林殘(一作斜)月思孤鶯猶
(一作獨)疑蜀魄千年恨化作冤禽萬囀聲
聞嚴祕書與正字及諸客夜會因寄
衡門寥落歲隂窮露濕莓苔葉厭風聞道今宵阮家會
竹林明月七人同
戲贈韓二秀才
名高折桂方年少心苦為文命未通聞說東堂今有待
飛鳴何處及春風
聞王仲周所居牡丹花發因戲贈
聞說庭(一作亭)花發暮春長安才子看須頻花開花落無
人見借問何人是主人
酬王十八見招
王昌家直在城東落盡庭花昨夜風高興不辭千日醉
随君走馬向新豐
贈道者(一作贈送)
麻衣如雪一枝梅笑掩微妝入夢来若到越溪逄越女
紅蓮池裏白蓮開
重送白將軍
紅燭芳筵惜夜分歌樓管咽思難聞早知怨别人間世
不下青山老白雲
和李丞題李將軍園林
落英飄蘂雪紛紛啼鳥如悲霍冠軍逝水不廽弦管絶
玉樓迢遰鎖浮雲
同張惟送霍總(一作送崔總赴池州)
春風簫管怨津樓三奏行人醉不留别後相思江上岸
落花飛處杜鵑愁
贈别崔起居
三十年前會府同紅顔銷盡兩成翁别淚共將何處灑
錦江南渡足春風
春日偶題
山川百戰古刀州龍節来分聖主憂(一作三川會合古刀州紆紱来分宵)
(旰憂)静守化條無一事春風獨上望京(一作夕陽)樓
聽歌
月上重樓絲管秋佳人夜唱古梁州滿堂誰是知音者
不惜千金與莫愁
酬韋胄曹
相逄異縣蹉跎意無復少年容易歡桃李美人攀折盡
何如松栢四時寒
同幕府夜宴惜花
芳草落花明月榭朝雲暮雨錦城春莫愁紅豔風前散
自有青蛾鏡裏人
代佳人贈張郎中
洛陽佳麗本神仙冰雪顔容桃李年心愛阮郎留不住
獨將珠淚濕紅鉛
餞裴行軍赴朝命
来時聖主假光輝心恃朝恩計日歸誰料忽成雲雨别
獨將邊淚灑戎衣
秋日經潼關感寓
昔年曾逐漢征東三授兵符百戰中力保山河嗟下世
秋風牢落故營空
贈歌人
仙歌静轉玉簫催疑是流鶯禁苑来他日相思夢巫峡
莫教雲雨晦陽臺
見郭侍郎題壁
萬里楓江偶問程青苔壁上故人名悠悠身世限南北
一别十年空復情
御定全唐詩卷三百十七
