欽定四庫全書
御定全唐詩卷五百五十
趙嘏
歲暮江軒寄盧端公
積水生高浪長風自北時萬艘俱擁棹上客獨吟詩路
以重湖阻心將小謝期渚雲愁正斷江雁重驚悲笑憶
遊星子歌尋罷貴池夢来孤島在醉醒百憂随戍迥煙
生晩江寒鳥過遲問山樵者對經雨釣船移敢歎今留
滯猶勝曩别離醉從陶令得善必丈人知道蹇才何取
恩深劔不疑此身同岸柳只待變寒枝
秋日吳中觀貢藕
野艇幾西東清泠映碧空褰衣来水上捧玉出泥中葉
亂田田綠蓮餘片片紅激波纔入選就日已生風御潔
玲瓏膳人懷拔擢功梯山謾多品不與世流同
華清宫和杜舍人(一作張祜詩)
五十年天子離宫仰峻(一作舊粉)墻登封時正泰御宇日何
(一作初)長上位先名實中興事憲章起(一作舉)戎輕甲胄餘
地復(一作取)河湟道帝玄元祖儒封孔子王因緣百司署
藂會一人湯渭水波搖綠秦郊(一作山)草半黃馬馴金勒
細鷹健玉鈴鏘(一作馬頭開夜照鷹眼利星芒)下箭朱弓滿鳴鞭皓腕
攘畋思獲吕望諫祗避周昌兔跡貪前逐梟心不早防
幾添鸚鵡勸先(一作頻)賜荔枝嘗月鎖千門静天吹(一作高)
一笛凉細音搖羽(一作翠)珮輕步宛霓裳禍亂基(一作振)潛
結升平意遽忘衣冠逃犬虜鼙鼓動漁陽外戚心殊廹
中途事可量血(一作雪)埋妃子豔(一作貎)刅斷禄兒腸近侍
煙塵隔前蹤輦路荒益知迷寵佞遺(一作唯)恨喪賢(一作忠)
良北闕尊明主南宫遜上皇禁清餘鳳吹池冷睡(一作映)
龍光祝夀山猶在流年水共傷杜鵑魂厭蜀蝴蝶夢悲
莊雀卵遺雕栱蟲絲罥畫梁紫苔侵壁潤紅樹閉門芳
守吏齊鴛瓦耕民得翠璫登年齊酺樂(一作昔時飲康樂)&KR0688;武
舊兵場暮草深巖翠(一作靄)幽花墜徑香不堪垂白叟行
折御溝楊
下第
南溪抱瓮客失意自懷羞晩路誰携手殘春自白頭
到家(一作杜牧詩題作歸家)
童稚苦相(一作穉子牽衣)問歸來何太遲共誰争歲月贏得鬢
邊絲
春釀
春釀正風流梨花莫問愁馬卿思一醉不惜鷫鸘裘
寒塘
曉髮梳臨水寒塘坐見秋鄉心正無限一雁度南樓
寄前黃州竇使君
池上笙歌寂不聞樓中愁殺碧虛雲玉壺凝盡重重淚
寄與風流舊使君
八月二十九日宿懷
秋天晴日菊還香獨坐書齋思已長無奈風光易流轉
強須傾酒一杯觴
泗上奉送相公
語堪銘座默含春西漢公卿絶比倫今日抱轅留不得
欲揮雙涕學舒人
贈桐鄉丞
舟觸長松岸勢回潺湲一夜繞亭臺若教靖節先生見
不肻更吟歸去來
哭李進士(一作于鄴)
牽馬街中哭送君靈車輾雪隔城聞唯有山僧與樵客
共舁孤櫬入幽墳
重陽
節逢重九海門外家在五湖煙水東還向秋山覓詩句
伴僧吟(一作入)對菊花風
重陽日即事
病酒堅辭綺席春菊花空伴水邊身由來舉止非閑雅
不是龍山落帽人
十無詩寄桂府楊中丞
琴酒曾將風月須謝公名跡滿江湖不知貴擁旌旗後
猶暇憐詩愛酒無
東省南宫興不孤幾因詩酒謬招呼一從開署芙蓉幕
曾向風前記得無
遥聞桂水遶城隅城上江山滿畫圖為問訾家洲畔月
清秋擬許醉狂無
日暮江邊一小儒空憐未有白髭鬚馬融巳貴諸生老
猶自容窺綘帳無
一種吟詩號孔徒滄江有客獨疎愚初筵盡辟知名士
許到風前月下無
望斷南雲日已晡便應憑夢過重湖不知自古登龍者
曾有因詩泥得無
早遊門館一樵夫祗愛吟詩傍藥爐旌旆滿江身不見
思言記得潁川無
孔融襟抱稱名儒愛物憐才與世殊今日賓階忘姓字
當時省記薦雄無
僻愛江山俯坐隅人間不是便為圖尊前為問神仙伴
肻向三清慰薦無
膺門不避額逢珠絶境由来卷軸須早忝阿戎詩友契
趨庭曾薦禰生無
寄山僧
雲裏幽僧不置房橡花藤葉蓋禪牀朝来逢著山中伴
聞說新移最上方
喜張濆及第
九轉丹成最上仙青天暖日踏雲軒春風賀喜無言語
排比花枝滿杏園
贈張濆榜頭被駮落
莫向花前泣(一作春風送)酒杯謫仙依舊(一作真個)是仙才猶堪
與世為祥瑞曾到蓬山頂上来
悼亡二首
一燭從風到奈何二年衾枕逐流波雖知不得公然淚
時泣闌干恨更多
明月蕭蕭海上風君歸泉路我飄蓬門前雖有如花貎
争奈如花心不同
宫烏栖
宫烏栖處玉樓深微月生簷夜夜心香輦不回花自落
(一作發)春来空佩辟寒金
長信宫(一作孟遲詩)
君恩已盡欲何歸猶有殘香在舞衣自恨身輕不如燕
春来長遶御簾飛
廣陵城(一作孟遲詩)
紅映高臺綠繞城城邊春草傍墻生隋家不向此中盡
汴水應無東去聲
冷日過驪山(一作孟遲詩)
冷日微煙渭水愁翠華宫樹不勝秋霓裳一曲千門鎖
白盡梨園弟子頭
下第後歸永樂里自題二首
無地無媒只一身歸来空拂滿床塵尊前盡日誰相對
唯有南山似故人
玄髮侵愁忽似翁暖塵寒袖共東風公卿門戶不知處
立馬(一作在)九衢春影中
出試日獨遊曲江
江莎漸映花邊綠樓日自開池上春雙鶴遶空來又去
不知臨水有愁人
題曹娥廟
青娥埋没此江濱江樹颼飀慘暮雲文字在碑碑已墮
波濤辜負色絲文
題段氏中臺
看山臺下水無塵碧篠前頭曲水春獨對(一作坐)一尊風
雨夜不知家有早朝人
華州座中獻盧給事
送迎皆到三峰下滿面煙霜滿馬塵自是追攀認知已
青雲不假送迎人
商山道中(一作度商山晩静又作淨)
和如春色(一作煖)淨(一作静)如秋五月商山是勝遊當晝火
雲生不得一溪縈(一作分)作萬重愁
贈歙州妓
灩灩横波思有餘庾樓明月墮雲初揚州寒食春風寺
(一作市)看遍花枝盡不如
贈王明府
五柳逢秋影漸微陶潛戀酒不知歸但存物外醉鄉在
誰向人間問是非
吕校書雨中見訪
竹閣斜溪小檻明惟君來賞見山情馬嘶風雨又歸去
獨聽子規千萬聲
千秋嶺下
知有巖前萬樹桃未逢搖落思空勞年年盛發無人見
三十六溪春水高
歙州道中僕逃
去跳風雨幾奔波曾共辛勤奈若何莫遣窮歸不知處
秋山重疊戍旗多
重陽日寄韋舍人
節過重陽菊委塵江邊病起杖扶身不知此日龍山會
誰是風流落帽人
贈薛勛下第
一擲雖然未得盧驚人不用繞牀呼牢之坐被青雲逼
祗問君能酷似無
宛陵望月寄沈學士
一川如畫敬亭東待詔閑遊處處同天竺山前鏡湖畔
何如今日庾樓中
翡翠巖
芙蓉幕裏千場醉翡翠巖前半日閒惆悵晉朝人不到
謝公抛力上東山
發新安後途中寄盧中丞二首
樓上風流庾使君笙歌曾醉此中聞目前已是陵陽路
回首叢山滿眼雲
晚樹蕭蕭促織愁風簾似水滿牀秋千山不礙笙歌月
誰伴羊公上夜樓
留題興唐寺
滿水樓臺滿寺山七年今日共躋攀月高對菊問行客
去折芳枝早晚還
廣陵道
鬪鷄臺邊花照塵煬帝陵下水含春青雲回翅北歸雁
白首哭途何處人
茅山道中
溪(一作煙)樹重重水亂流馬嘶殘雨晚程秋門前便是仙
山路目送歸(一作斷寒)雲(一作鴻)不得遊
江上與兄别
楚國湘江兩渺瀰暖川晴雁背帆飛人間離别盡堪哭
何况不知何日歸
落第
九陌初晴處處春不能回避看花塵由來得喪非吾事
本是釣魚船上人
宛陵館冬青樹(一作漢隂亭樹)
碧樹如煙覆晚波清秋欲盡客重過故(一作家)園亦有如
煙樹鴻雁不來風雨多
贈五老韓尊師
有客齋心事玉晨對山鬚鬢綠無塵住山道士年如鶴
應識當時五老人
經汾陽舊宅
門前不改舊山河破虜曾輕馬伏波今日獨經歌舞地
古槐疎冷(一作影)夕陽多
寄盧中丞
葉覆清溪灩灩紅路横秋色馬嘶風獨攜一榼郡齋酒
吟對青山憶謝公
途中
故園回首雁初来馬上千愁付一杯惟有新詩似相識
暮山吟處共徘徊
寄裴瀾
綺雲初墮亭亭月錦席惟横&KR1527;灩波宋玉逢秋正高卧
一篇吟盡奈情何
淮南丞相坐贈歌者虞姹
綺筵無處避梁塵虞姹清歌日(一作白)日新來值渚亭花
欲盡一聲留得滿城春
酬段侍御
蓮花上客思閒閒數首新詩到篳關吟得楚天風雨霽
一條江水兩三山
尋僧二首
臺殿參差日墮塵塢西歸去一庵雲寒泉何處夜深落
聲隔半簾疎葉聞
溪戶無人谷(一作百)鳥飛石橋横水掛襌衣看雲日暮倚
松立野水亂鳴僧未歸
發栢梯寺
一泓秋水千竿竹静得勞生半日身猶有向西無限地
别僧騎馬入紅塵
西江(一作江上)晚泊
茫茫靄靄失西東柳浦桑村處處同戍鼓一聲帆影盡
水禽飛起夕陽中
南池
照影池邊多少愁往来重見此塘秋芙蓉苑外新經雨
紅葉相随何處流
江樓舊感(一作感懷)
獨上江樓思渺然月光如水水如天同來望(一作翫)月人
何處風景依稀似去年
南園
雨過郊園(一作原)綠尚微落花惆悵滿塵衣芳尊有酒無
人共日暮看山還獨歸
南亭
孤亭影在亂花中悵望無人此醉同聽盡暮鐘猶獨坐
水邊襟袖起春風
贈女仙
水思雲情小鳳仙月涵花態語如絃不因金骨三清客
誰識吳州有洞天
宣州送判官
來時健筆佐嫖姚去折槐花度野橋誰見尊前此惆悵
一聲歌盡路迢迢
宿僧院
月滿長空樹滿霜度雲低拂近簷牀林中夜半一聲磬
卧見高僧入道場
尋僧
斜日横忩起暗塵水邊門戶閉閒春千竿竹裏花枝動
只道無人似有人
經王先生故居
晚波東去海茫茫誰識蓬山不死鄉弄玉已歸蕭史去
碧樓紅樹倚斜陽
送從翁中丞奉使黠戛斯六首
揚雄詞賦舉天聞萬里油幢照塞雲僕射峰西幾千騎
一時迎著漢將軍
旌旗杳杳雁蕭蕭春盡窮沙雪未消料得堅昆受宣後
始知公主已歸朝
雖言窮北海雲中屬國當時事不同九姓如今盡臣妾
歸期那肻待秋風
牢山望斷絶塵氛灩灩河西拂地雲誰見魯儒持漢節
玉關降盡可汗軍
山川險易接胡塵秦漢圖来或未眞自此盡知邊塞事
河湟更欲託何人
秦皇無策建長城劉氏仍窮北路兵若遇單于舊牙帳
却應傷歎漢公卿
東亭柳
拂水斜煙一萬條幾随春色倚(一作醉)河橋不知别後誰
攀折猶自風流勝舞腰
僧舍二首
秪言雙鬢未蹉跎獨奈牛羊送日何禪客不歸車馬去
晚簷山色為誰多
溪上禪關水木間水南山色與僧閒春風盡日無來客
幽磬一聲高鳥還
新月
玉鉤斜傍畫簷生雲匣初開一寸明何事最能悲少婦
夜來依約落邊城
贈皇甫垣
養由弓箭已無功牢落生涯事事同相勸一杯寒食酒
幾多辛苦到春風
四祖寺
千株松下雙峰寺一盞燈前萬里身自為心猿不調伏
祖師元是世間人
聽蟬
噪蟬聲亂日初曛絃管樓中永不聞獨(一作争)奈愁人數
莖髮(一作鬢)故園秋隔五湖雲
寄遠
禁鐘聲盡見棲禽關塞迢迢故國心無限春愁莫相問
落花流水洞房深
池上
正憐佳月夜深坐池上暖回燕雁聲猶有漁舟繫江岸
故人歸盡獨何情
春日書懷
暖鶯春日舌難窮枕上愁生曉聽中應褭綠忩殘夢斷
杏園零落滿枝風
贈别
水邊秋草暮萋萋欲駐殘陽恨(一作去)馬蹄曾是管絃同
醉伴一聲歌盡(一作斷)各東西
靈巖寺
館娃宫伴千年寺水闊雲多客到稀聞說春來更(一作倍)
惆悵百花深處一僧歸
代人聽琴二首
抱琴花夜不勝春獨奏相思淚滿巾第五指中心最恨
數聲嗚咽為何人
湘娥不葬九疑雲楚水連天坐憶君惟有啼烏舊名在
忍教嗚咽夜長聞
訪沈舍人不遇
溪翁強訪紫微郎曉鼓聲中滿鬢霜知在禁闈人不見
好風飄下九天香
座中獻元相公(初嘏嘗家於浙西有美姬惑之計偕會中元鶴林之遊浙帥窺)
(其姬遂奄有之明年嘏及第因以一絶箴之云)
寂寞堂前日又曛陽臺去作不歸雲從來聞說沙吒利
今日青娥屬使君
遣興二首
溪花入夏漸稀疎雨氣如秋麥熟初終日苦吟人不會
海邊兄弟久無書
讀徹殘書弄水回暮天何處笛聲哀花前獨立無人會
依舊去年雙燕来
送李給事(一作蕭俛相公歸山)
眼前軒冕是鴻毛天上人間漫自勞脫却朝衣獨歸(一作)
(便東)去青雲不及白雲高
宿僧舍
高僧夜滳芙蓉漏遠客忩含楊柳風何處相逢話心地
月明身在磬聲中
吳門夢故山
心熟家山夢不迷孤峰寒遶一條溪秋窗覺後情無限
月墮館娃宫樹西
别李譜
尊前路映暮塵紅池上琴横醉席風今日别君如别鶴
聲容長在楚絃中
和杜侍御題禪智寺南樓
樓畔花枝拂檻紅露天香動滿簾風誰知野寺遺鈿處
盡在相如春思中
發青山
鳬鷖聲暖野塘春鞍馬嘶風(一作風高)驛路塵一宿青山又
前(一作須)去古來難得是閑人
入藍關
微煙已辨秦中樹遠夢更依江上臺看落晩花還悵望
鯉魚時節入關來
落第寄沈詢
穿楊力盡獨無功華髮相期一夜中别到江頭舊吟處
為將雙淚問春風
送韋中丞
二年恩意是春輝清淨胸襟似者稀泣盡楚人多少淚
滿船唯載酒西歸
詠端正春樹
一樹繁隂先著名異花竒葉儼天成馬嵬此去無多地
祗合楊妃墓上生
叙事獻同州侍御三首
青雲席中羅襪塵白首江上吟詩人登龍不及三千士
虚度膺門二十春
平生望斷雲層層紫府杳是他人登却應歸訪溪邊寺
說向當時同社僧
尊前誰伴謝公遊蓮岳晴来翠滿樓坐見一方金變化
獨吟紅藥對殘秋
婺州宴上留别(一作婺州宴留上蕭員外)
雙溪樓影向雲横歌舞(一作轉)高臺晚更清獨自下樓騎
瘦馬搖鞭重入亂蟬聲
别牛郎中門館
整襟收淚别朱門自料難酬顧念恩招得片魂騎匹馬
西風斜日入秋原
山中寄盧簡求
竹西池上有花開日日幽吟看又回心憶郡中蕭記室
何時暫别醉鄉来
寄梁佾兄弟
桃李春多翠影重竹樓當月夜無風荀家兄弟來還去
獨倚欄干花露中
同州南亭陪劉侍郎送劉先輩
處處雲随晚望開洞庭秋水(一作入)管絃来謝公待醉消
離恨莫惜臨川酒一杯
贈館驛劉廵官
雲别青山馬踏塵負才難覓作閑人莫言館驛無公事
詩酒能消一半春
贈解頭賈嵩
賈生名跡忽無倫十月長安看盡春顧我先鳴還自笑
空沾一第是何人
題僧壁
曉望(一作傍)疎林露滿巾碧山秋寺屬閑人溪頭盡日看
紅葉却笑高僧衣有塵
沙溪館(一作仙娥驛)
翠濕衣襟山滿樓竹間溪水繞牀流行人莫(一作亦)羨郵
亭吏生向此中今白頭(前二句一作谿上郵亭氣早秋樹邊溪色繞牀流)
李侍御歸炭谷山居同宿華嚴寺
家在青山近玉京白雲紅樹(一作葉)滿歸程相逢一宿最
高寺半夜翠微泉落聲
過噴玉泉
平生半為山淹留馬上欲去還回頭兩京塵路一雙鬢
不見玉泉千萬秋
漢隂庭樹
掘溝引水繞蔬圃插竹為籬護藥苖楊柳如絲風易亂
梅花似雪日難消
送王龜拾遺謝官後歸滻水山居
水邊殘雪照亭臺臺上風襟向雪開還似當時姓丁鶴
羽毛成後一歸來
宿長水主人
白雲溪北叢巖東樹石夜與潺湲通行人一宿翠微月
二十五絃聲滿風
寒食離白沙
莫驚客路已經年尚有青春一半妍試上方垣望春野
萬條楊柳拂青天
將發循州社日于所居館宴送
浪花如雪疊江風社過高秋萬恨中明日便随江燕去
依依俱是故巢空
句
浮雲悲晩翠落日泣秋風(見萬花谷)語風雙燕立褭樹百
勞飛松島鶴歸書信絶橘洲風起夢魂香徒知六
國隨斤斧莫有群儒定是非(題秦皇句宣宗覧之不悦以上見優古堂詩話)
一千里色中秋月十萬軍聲半夜潮(錢塘)梁王舊館已
秋色珠履少年輕繡衣(以上見主客圖)
御定全唐詩卷五百五十
