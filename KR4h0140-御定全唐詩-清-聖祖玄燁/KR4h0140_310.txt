欽定四庫全書
御定全唐詩卷三百十
于鵠
于鵠大歷貞元間詩人也隐居漢陽嘗為諸府從事詩
一卷
江南曲
偶(一作閒)向江邊採白蘋還随女伴賽江神衆中不敢(一作)
(得)分眀語暗擲金錢卜遠人
山中寄樊僕射(一作寄襄陽樊司空)
却憶東溪日同年事魯(一作同袍竝學)儒僧房閒共宿酒肆醉
相扶天畔(一作江上)雙旌貴山中病客孤無謀(一作媒)還有計
春谷種桑榆
題宇文□(一作聚)山寺讀書院
讀書林下寺不出動經年草(一作書)閣連(一作通)僧院山廚
共石泉雲(一作雪)庭(一作亭)無履跡龕壁有燈煙年少今頭
白刪詩到幾篇
贈蘭若僧
一身禪誦苦灑掃古花宫静室門常閉深蘿月不通懸
燈喬木上鳴罄亂幡中附入高僧傳長稱二遠公
題鄰居
僻巷鄰家少茅簷喜竝居蒸梨常共竈澆薤亦同渠傳
屐朝尋藥分燈夜讀書雖然在城市還得似樵漁
山中自述
三十無名客空山獨卧秋病多知藥性年長信人愁螢
影竹窗下松聲茅屋頭近來心更静不夢世間遊
山中寄韋鉦(一作証)
嬾成身病日(一作似病)因醉卧多時送客出谿少讀書終卷
遲幽窗聞墜葉(一作露)晴(一作秋)景見遊絲早晩來收藥門
前有紫芝
南谿書齋
茅屋往來久山深不置門草生垂井口花落擁籬根入
院將鶵鳥尋蘿抱子猨曾逢異人說風景似桃源
夜會李太守宅(一作宿太守李公宅)
郡齋常夜埽(一作静)不卧獨吟詩把燭近幽客升堂戴接
䍦微風吹凍葉餘(一作殘)雪落寒枝眀日逢山伴須令隐
者知
題栢(一作北)臺山僧
上方唯一室禪定對山(一作金)容行道臨孤壁持齋聽遠
鐘枯藤離舊樹朽石落高(一作危)峰不向雲間(一作中)見還
(一作唯)應夢裏逢
寄續尊師
得道任髮白亦(一作每)逢城市遊新經天上取稀(一作靈)藥
洞中收春木帶枯葉新蒲生漫流年年望靈鶴常在此
山頭
題南峰(一作終南)褚道士(一作尊師)
得道南山(一作終南)久曾教四皓碁閉(一作閑)門醫病鶴倒篋
飬神龜松際風長在泉中草不衰誰知茅屋裏有路向
峨嵋
贈不食姑
不食非關藥天生是女仙見人還起拜留伴亦開田無
窟(一作屋)尋溪宿兼衣掃葉眠不知何代女猶帶剪刀錢
送李眀府歸别業
寄家丹水邊歸去種春田白髮無知巳空山又一年鹿
裘長酒氣茅屋有茶煙亦擬辭人世何溪有瀑泉
題樹下禪師(一作僧)
久行多不定樹下是禪牀寂寂心(一作身)無住年年日自
長蟲蛇同宿(一作在)磵草木共經霜已見南人說天台有
舊(一作上)房
宿王尊師隐居
夜愛雲林好寒天月裏行青牛眠樹影白犬吠猨聲一
磬山(一作上)院静千燈谿路眀從來此峰客幾箇得長生
題服柏先生
服柏不飛鍊閑眠閉草堂有泉唯(一作誰)盥潄留火為焚
香新雨閒門静孤松滿院涼仍聞枕中術曾(一作親)授漢
淮王
哭凌霄山光上人
身沒碧峰裏門人改葬期買山尋主遠壘塔化人遲鬼
火穿(一作燒)空院秋螢入素帷黃昏溪路上聞哭竺乾師
途中寄楊涉(一作陟)
蕭蕭蘆荻晩(一作葉)一逕入荒陂日色雲收(一作輕)處蛙聲
雨歇時前村見來久羸馬自行遲聞作王門客應閒(一作)
(寒)白接䍦
送韋判官歸薊門
桑乾歸路遠聞說亦愁人有雪常經夏無花空到春下
營雲外火收(一作牧)馬月中塵白首從戎客青衫(一作袍)未
離身
出塞(一本有曲字)
葱嶺秋塵起全(一作收)軍取月支山川引行陣蕃漢列旌
旗轉戰疲兵少孤城外救遲邊人逢聖代不見偃戈時
微雪軍將(一作將軍)出吹笳天未眀觀兵登古戍斬將對雙
旌分陣瞻山勢潛兵(一作軍)制馬鳴如今青(一作新)史上巳
有滅胡名
單于驕愛獵放火到軍城乘(一作待)月調新馬(一作弩)防秋
置遠營空山朱戟影寒磧鐡衣聲度水逢(一作逢著降)胡說
沙隂有伏兵
贈李太守
幾年為郡(一作太)守家似布衣貧沽酒迎幽客無金與近
臣𢷬茶書院静講易藥堂春歸闕功成後随車有野人
送張司直入單于(一作送客遊邊)
若過(一作到)并州北誰人不憶家塞深無伴侣(一作去伴)路盡
有平沙磧冷唯逢鴈天春不見花莫随征(一作邊)將意垂
老事輕車
惜花
夜來花欲盡始(一作偏)惜兩三枝早起尋稀處閒眠記落
時蘂焦蜂自散蔕折蝶還移(一作稀)攀著殷勤别眀年更
有期
春山居
獨來多任性惟與白雲期深處花開盡遲眠人不知水
流山暗處風起月眀時望見南峰近年年嬾更移
遊瀑泉寺
日夕尋未遍古木寺高低粉壁猶遮嶺朱樓尚隔溪廚
窗通澗鼠殿跡立山鷄更有無人處眀朝獨向西
送宫人入道歸山
十歲(一作五)吹簫入漢宫看修水殿種芙蓉自傷白髮辭
金屋許著黃衣(一作喜戴黃冠)向玉(一作雪)峰觧語老猨開曉戶
學飛雛(一作引雛飛)鶴落(一作下)高松定知别後宫中伴應聽
緱山半夜鐘
巴女謠
巴女騎牛唱竹枝藕絲菱葉傍江時不愁日暮還家錯
記得芭蕉出槿籬
公子行
少年初拜大長秋半醉垂鞭見列侯馬上抱鷄三市鬭
䄂中攜劔五陵遊玉簫金管迎歸院錦袖紅妝擁上樓
更向院西(一作東)新買宅月波(一作碧波一作月陂)春水入門流
長安遊
久卧長安春復秋五侯長樂客長愁繡簾朱轂逢花住
錦幨銀珂觸雨遊何處少年吹玉笛誰家鸚鵡語紅樓
年年只是看他貴不及南山任白頭
别齊太守
花裏南樓春夜寒還如王屋上天壇歸山不道無眀月
誰共(一作肯)相從到曉看
登古城
獨上閒城却下遲秋山慘慘塚纍纍當時還有登城者
荒草如今知是誰
哭劉夫子
近問南州客云亡已數春痛心曾受業追服恨無親孀
婦歸鄉里書齋屬四鄰不知經亂後奠祭有何人
醉後寄山中友人
昨日山家春酒濃野人相勸久從容獨憶卸冠眠細草
不知誰送出深松都忘醉後逢廉度不省歸時見魯恭
知已尚嫌身酩酊路人應恐笑龍鐘
溫泉僧房
雲裏前朝寺修行獨幾年山村無施食盥潄亦安禪古
塔巢溪鳥深房閉谷泉自言曾(一作僧)入室知處梵王天
題美人
秦女窺人不觧羞攀花趁蝶出牆頭胸前空帶宜男草
嫁得蕭郎愛遠遊
尋李暹
任性常多出人來得見稀市樓逢酒住野寺送僧歸簷
下懸秋葉籬頭曬褐衣門前南北路誰肯入柴扉
尋李逸人舊居
舊隐松林下衝泉入兩涯(一作崖)琴書随弟子鷄犬在鄰
家茅屋長黃菌槿籬生白花幽墳無處訪恐是入煙霞
贈碧玉
新繡籠帬荳蔻花路人笑上返金車霓裳禁曲無人觧
暗問梨園弟子家
舟中月眀夜聞笛
浦裏移舟候信風蘆花漠漠夜江空更深何處人吹笛
疑是孤(一作龍)吟寒水中
送遷客二首
得罪誰人送來時不到家白頭無侍子多病向天涯莽
蒼凌江水黃昏見塞花如今賈誼賦不漫說長沙
流人何處去萬里向江州孤驛瘴煙重行人巴草秋上
帆南去遠送鴈北看愁遍問炎方客無人得白頭
贈王道者(一作贈隐者)
去尋長(一作多)不出(一作在一作見)門似絶人行牀下石苔滿屋
頭秋草生學琴寒月(一作冬日)短寫易晩(一作曉)窗眀唯到(一作)
(有)黃昏後溪中聞磬聲
題合溪乾洞(又見劉商集題作題潘師房)
渡水傍山尋絶壁白雲飛處洞天開仙人來往行無跡
石徑春風長綠苔
過張老園林(一作村園)
身老無修飾頭巾用白紗開門朝掃徑輦(一作濾)水夜澆
花藥氣聞深巷桐隂到數家不愁還酒債腰下有丹砂
寓意(一作荆南陪楚尚書惜落花一作襄陽席上看花時因小蠻作)
自小(一作老大)看花長(一作情一作猶)不足江邊尋得數株(一作沿江正遇)
(一枝)紅黃昏人散東(一作春)風起(一作日斜人散東風起)吹落(一作向)誰
家眀月中
哭王都護
老將眀王識臨終拜上公告哀鄉路遠助葬(一作戰)戍城
空素幔朱門裏銘旌秋巷中史官如不濫獨傳說英雄
餞司農宋卿立太尉碑了還江東
追立新碑日憐君苦一身遠移深澗石助立故鄉人草
色荒墳綠松隂古殿春平生心巳遂歸去得垂綸
送唐大夫讓節(一本有度使二字)歸山(一作送唐中丞入道)
年老功成(一作臣)乞罷兵玉階匍匐進雙旌朱門鴛瓦為
仙觀白領狐裘出帝城侍女(一作婢)休梳官樣髻蕃(一作閹)
童新改道家名到時浸髮春泉裏猶夢紅(一作江)樓簫管
聲
買山吟
買得幽山(一作居)屬漢陽槿籬疎處種桄榔唯有獮猴來
往熟弄人抛果滿書堂
古詞三首
素絲帶金地窗間掬飛塵偷得鳳凰釵門前乞行人
新長青絲髮啞啞言語黠随人敲銅鏡街頭救眀月
東家新長兒與妾同時生竝長兩心熟到大相呼名
秦越人洞中詠
扁鵲得仙處傳是西南峰年年山下人長見騎白龍洞
門黑無底日夜唯雷風清齋將入時戴星(一作花)兼抱松
石徑隂且寒地響知(一作如)遠鐘似行山林外聞葉履(一作)
(屐)聲重低礙更俯身漸遠晝夜同時時白蝙蝠飛入茅
衣中行久路轉窄静聞水淙淙但願逢一人自得朝天
宫
宿西山修下元齋詠
幽人在何處松檜深冥冥西峰望紫雲知處(一作有)安期
生沐浴溪水暖新衣禮仙名脱屐(一作履)入静堂遶像随
禮行碧紗籠寒燈長幡綴金鈴林下聽法人起坐(一作踐)
枯葉聲啓奏修律儀天曙山鳥鳴分行布管茅列坐滿
中庭持齋候撞鐘玉函散寳經焚香開卷時照耀金室
眀投簡石洞深稱過(一作遇)上帝靈學道能苦心自古無
不成
過凌霄洞天謁張先生祠
戢戢(一作落落)亂(一作萬)峰裏一峰獨凌天下看如(一作知)尖高
上有十里泉志(一作至)人愛幽深一住五十(一作十五)年懸牘
(一作犢)到其上乘牛耕藥田衣食不下求乃是雲中仙山
僧獨知處相引衝碧煙斷崖晝昏黑槎臬横隻(一作䨇)椽
面壁攀石稜飬力方敢前累歇日巳沒始到茅堂邊見
客不問誰禮質無周旋醉卧枕欹樹(一作木)寒坐展青氊
折松掃藜牀秋菓顔色鮮練蜜敲石炭洗澡乘瀑泉(一本)
(無此二句)白犬䑛客衣驚走聞腥膻乃知軒冕徒寧比雲壑
眠
早上凌霄第六峰入紫谿禮白鶴觀祠
路轉第六峰傳是十里程放石試淺深䃂壁蛇鳥驚欲
下先襞衣路底(一作低)避枯莖迴途歇嵌窟(一作崛)整帶重
冠纓及到紫石溪晻晻巳天眀漸近神仙居桂花濕溟
溟隂苔無人蹤時得白鶴翎忽然見朱樓象牌題玉京
沈沈五雲影香風散縈縈清齋上玉(一作列上)堂窗戶懸水
精青童撞(一作搗)金屑杵臼聲丁丁腥膻遥問誰稽首稱
姓名若容在溪口願乞殘雲英
山中訪道者(一作入白芝溪尋黃尊師)
觸煙入溪口岸岸(一作茫茫)唯檉櫟其中盡(一作飛)碧流十里
不通屐出林山始轉(一作尚未眀)絶(一作細)徑緣(一作懸)峭壁把
藤借行勢側足憑石脈㰹(一作顑)牙斷行處光滑猿猱(一作)
(猴)跡忽然風景異乃到神仙宅天晴茅屋頭殘雲蒸氣
白隔窗梳髮聲久立聞吹笛(一作幘)抱琴出門來不顧(一作)
(是)人間客山院不灑掃四時自虚寂落葉埋長松出地
纔數(一作滿)尺曾讀上清經知(一作去)注長生籍願示不死
方何山有瓊液
寄盧儼員外秋衣詞
寄遠空以心心誠亦難知篋中有秋帛裁作遠客衣縫
製雖女功尺度手自持容貎常目中長短不復疑斜縫
密且堅遊客多塵緇意欲都無言澣濯耐歲時殷勤託
行人傳語慎勿遺别來年已老亦聞鬢成絲縱然更相
逢握手唯是悲所寄莫復棄願見長相思
種樹
一樹新栽益四鄰野夫如到舊山春樹成多是人先老
垂白看他攀折人
哭李暹(一作趙嘏詩)
驅馬街中哭送君靈車碾雪隔城聞唯有山僧與樵客
共舁孤櫬入幽墳
古挽歌
雙轍出郭門綿綿東西道送死多於生幾人得終老見
此切肺肝(一作肝腸)不如(一作唯有)歸山好不聞哀哭聲默默安
懷抱時盡從物化(一作奄終)又免生憂擾(一作𢷬)世間夀者稀
盡為悲傷惱(一作早)
送哭誰家車(一作郎)靈旛(一作車)紫帶長青童抱何物眀月
與香囊
可惜羅衣色看舁入水泉莫愁埏道暗燒漆得千年(以上)
(二篇一本合作一首)
陰(一作刧)風吹黃蒿挽歌度秋水車馬却歸城孤墳月眀
(一作眀月)裏
悼孩子
年長始一男心亦頗自娛生來歲未周奄然却歸無裸
送不以衣瘞埋於中衢乳母抱出門所生亦随呼嬰孩
無哭儀禮經不可踰親戚相問時抑悲空歎吁襁褓在
舊牀每見立踟蹰静思益傷情(一作惜)畏老為獨夫
别舊山
舊伴同遊盡却回雲中獨宿守花開自是去人身漸老
暮山流水任東來
寄周惲
家在荒陂長似秋蓼花芹葉水蟲幽去年相伴尋山客
眀月今宵何處遊
野田行(一作李益詩)
日暮出古城野田何茫茫寒狐上孤冢鬼(一作獵)火燒白
楊昔人未為泉下客若到此中還斷腸
塞上(一作出塞)曲
行人朝走馬直走薊城傍薊城通漢北萬里别吳鄉海
上一烽火沙中百戰場軍書發上郡春色度河陽嫋嫋
漢宫柳青青胡地桑琵琶出塞曲横笛斷君腸
襄陽寒食(一本此下有寄宇文藉五字)
煙水初銷見萬家東風吹柳萬條斜大堤欲上誰相伴
馬踏春泥半是花
汎舟入後谿(一作羊士諤詩)
雨餘芳草淨沙塵水綠沙平一帶春唯有啼鵑似畱客
桃花深處更無人
御定全唐詩卷三百十
