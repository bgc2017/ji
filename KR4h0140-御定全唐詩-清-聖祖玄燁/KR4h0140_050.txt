欽定四庫全書
御定全唐詩卷五十
楊炯
楊炯華陰人幼聰敏博學善屬文年十一舉神童授校
書郎為崇文館學士遷詹事司直恃才簡倨人不容之
武后時左轉梓州司法參軍秩滿遷婺州盈川令卒於
官中宗即位以舊僚贈著作郎炯聞時人以四傑稱乃
自言曰吾愧在盧前耻居王後張說曰楊盈川文思如
懸河注水酌之不竭既優於盧亦不減王也有盈川集
三十卷今存詩一卷
奉和上元酺宴應詔
甲乙遇災年周隋送上弦妖(一作祅)星六丈出沴氣七重
懸赤縣空無主蒼生欲問天龜龍開寶命雲火昭靈慶
萬物覩真人千秋逢聖政祖宗玄澤遠文武休光盛大
號域中平皇威天下驚參辰昭文物宇宙浹聲名漢后
三章令周王五伐兵匈奴窮地角本自遠正朔驕子起
天街由來虧禮樂一衣掃風雨再戰夷屯剥清眀日月
旦蕭索煙雲渙寒暑既平分隂陽復貞觀惟神諧妙物
乃聖符幽贊下武發禎祥平階屬會昌金泥封日觀璧
水匝眀堂業盛勲華德興(一作輿)包天地皇孝思義㒺極
易禮光前式天煥三辰輝靈書五雲色敬時窮發斂卜
代盈千億五緯聚華軒重光入望園公卿論至道天子
拜昌言雷解初開出星空即便元瑶臺凉景薦銀闕秋
陰遍百戲騁魚龍千門壯宫殿深仁洽蠻徼(一作貊)愷樂
周寰縣宣室召羣臣眀庭禮百神仰德還符日霑恩更
似春襄城非牧豎楚國有巴人
廣溪峽
廣溪三峽首曠望兼川陸山路遶羊腸江城鎮魚腹喬
林百丈偃飛水千尋瀑驚浪回高天盤渦轉深谷漢氏
昔云季中原爭逐鹿天下有英䧺襄陽有龍伏常山集
軍旅永安興版築池臺忽巳傾邦家遽淪覆庸才若劉
禪忠佐為心腹設險猶可存當無賈生哭
巫峽
三峽七百里唯言巫峽長重巖窅不極疉嶂凌蒼蒼絶
壁横天險莓苔爛錦章入夜分眀見無風波浪狂忠信
吾所蹈泛舟亦何傷可以涉砥柱可以浮吕梁美人今
何在靈芝徒有(一作自)芳山空夜猿嘯征客淚沾裳
西陵峽
絶壁聳萬仞長波射千里盤薄荆之門滔滔南國紀楚
都昔全盛高丘烜望祀秦兵一旦侵夷陵火潛起四維
不復設關塞良難恃洞庭且忽焉(一作然)孟門終巳矣自
古天地闢流為峽中水行旅相贈言風濤無極已及余
踐斯地瓌竒信為美江山若有靈千載伸知已
從軍行
烽火照西京心中自不平牙璋辭鳳闕鐵騎繞龍城雪
暗凋旗畫風多雜鼓聲寧為百夫長勝作一書生
劉生
卿(一作鄉)家本六郡年長入三秦白璧酬知己黃金謝主
人劍鋒生赤電馬足起紅塵日暮歌鐘發喧喧動四鄰
驄馬
驄馬鐵連錢長安俠少年帝畿平若水官路直如絃夜
玉妝車軸秋金(一作風)鑄馬鞭風霜但自保窮逹任皇天
出塞
塞外欲紛紜(一作紛)雌䧺猶未分眀堂占氣色華蓋辨星
文二月河魁將三千太乙軍丈夫皆有志會見(一作是)立
功勲
有所思
賤妾留南楚征夫向北燕三秋方一日少别比千年不
掩嚬紅縷無論(一作能)數綠錢相思眀月夜迢遞白雲天
梅花落
窗外一株梅寒花五出開影隨朝日遠香逐便風来泣
對銅鈎障愁看玉鏡臺行人斷消息春恨幾裵回
折楊柳
邊地遥(一作迷)無極征人去不還秋容凋翠羽别淚損紅
顔望斷流星驛心馳明月關藁砧何處在楊柳自堪攀
紫騮馬
俠客重周遊金鞭控紫騮蛇弓白羽箭鶴轡赤茸鞦發
跡来南海長鳴向北州匈奴今未滅畫地取封侯
戰城南
塞北途遼遠城南戰苦辛旛(一作幢)旗如鳥翼甲胄似魚
鱗凍水寒傷馬悲風愁殺人寸心眀白日千里暗黃塵
送臨津房少府
岐路三秋别江津萬里長煙霞駐征蓋弦奏促飛觴階
樹含斜日池風泛早凉贈言未終竟流涕忽沾裳
送豐城王少府
愁結亂如麻長天照落霞離亭隱喬樹溝水浸平沙左
尉才何屈東關望漸賖行看轉牛斗持此報張華
送鄭州周司空(一作司功)
漢國臨清渭京城枕濁河居人下珠淚(一作泣)賓御促驪
歌望極關山遠秋深煙霧多唯餘三五夕眀月暫經過
送梓州周司功
御溝一相送征馬屢盤桓言笑方無日離憂獨未寬舉
杯聊勸酒破涕暫為歡别後風清夜思君蜀路難
送楊處士反初卜居曲江
鴈門歸去遠垂老脫袈裟蕭寺休為客(一作相)曹溪便寄
家綠琪千歲樹黃槿四時花别怨應無限門前桂水斜
途中
悠悠辭鼎邑去去指(一作拒)金墉途路盈千里山川亘百
重風行常有地(一作隊)雲出本多峯鬱鬱園中柳亭亭山
上松客心殊不(一作未)樂鄉淚獨無從
送劉校書從軍
天將下三宫星門召(一作啟)五戎坐謀資廟略飛檄佇文
䧺赤土流星劍烏號眀月弓秋隂生蜀道殺氣繞湟中
風雨何年别琴尊此日同離亭不可望溝水自西東
遊廢觀
青嶂倚丹田荒涼數百年猶知小山桂尚識大羅天藥
敗金爐火苔昏玉女泉歲時無壁畫朝夕有階煙花柳
三春節江山四望懸悠然出塵網從此狎神仙
和石侍御山莊
煙霞非俗宇(一作排俗累)巖壑只幽居水浸何曾畎荒郊不
復鋤影濃山樹密香淺澤花疎闊塹防斜徑平堤夾小
渠蓮房若箇實竹節幾重(一作竿)虚蕭然隔城市酌醴焚
枯魚
送李庶子致仕還洛
此地傾城日由来供帳華亭逢李廣騎門接邵平瓜原
野煙氛匝關河遊望賖白雲斷巖岫綠草覆江沙詔賜
扶陽宅人榮御史車㶚池一相送流涕向煙霞
早行
敞朗東方徹闌干北斗斜地氣俄成霧天雲漸作霞河
流纔辨馬巖路不容車阡陌經三歲閭閻對五家露文
沾細草風影轉高花日月從来惜關山猶自賖
和崔司空傷姬人
昔時南浦别鶴怨寶琴弦今日東方至鸞銷珠鏡前水
流銜砌咽月影向窗懸妝(一作粉)匝悽餘粉(一作淚)薰爐滅
(一作減)舊煙晩庭摧玉樹寒帳委金蓮佳人不再得雲(一作)
(白)日幾千年
和騫右丞省中暮望
故事閒臺閣仙門藹已深舊章窺複道雲幌肅重陰玄
律葭灰變青陽斗柄臨年光搖樹色春氣繞蘭心風響
高窗度流痕曲岸侵天門(一作民)總樞轄人鏡辨衣簮日
暮南宫静瑶華振雅音
和酬虢州李司法
唇齒標形勝關河壯邑居寒山抵方伯秋水面鴻臚君
子從遊宦忘情任卷舒風霜下刀筆軒蓋擁門閭平野
芸黃遍長洲鴻鴈初菊花宜泛酒蒲葉好裁書昔我芝
蘭契悠然雲雨疎非君重千里誰肯惠雙魚
和鄭讐校内省眺矚思鄉懷友
銅門初下辟石館始沈研遊霧千金字飛雲五色牋樓
臺横紫極(一作氣)城闕俯青田暄入瑶房裏春回(一作過)玉
宇前霞文埋落照風物(一作色)澹歸煙翰墨三餘隙關山
四望懸頹峯(一作風)暌酌羽流水曠鳴弦雖欣承白雪終
恨隔青天
和旻上人傷果禪師
淨業初中日浮生大小年無人本無我非後亦非前簫
鼓旁喧地龍蛇直映(一作真應)天法門摧棟宇覺海破舟船
書鎮秦王餉經文宋國傳聲華周百億風烈被(一作破)三
千蕪沒青園寺荒凉紫陌田德音殊未逹拱木巳生煙
和劉侍郎入隆唐觀
福地隂陽合仙都日月開山川臨四險城樹隱三臺伏
檻排雲出飛軒遶澗回參差凌倒影瀟灑軼浮埃百果
珠為實羣峰錦作苔懸蘿暗疑(一作凝)霧瀑布響成雷方
士燒丹液真人泛玉杯還如問桃水更似得蓬莱漢帝
求仙日相如作賦才自然金石奏何必上天台
和輔先入昊天觀星瞻(一作占)
遁甲爰皇里星占太乙宫天門開奕奕佳氣鬱蔥蔥碧
落三乾外黃圖四海中邑居環若水城闕抵新豐玉檻
崑崙側金樞地軸東上真朝北斗元始詠南風漢君祠
五帝淮王禮八公道書編(一作藏)竹簡靈液(一作藥)灌梧桐
草茂(一作蔓)瓊階綠花繁寶樹紅石樓紛似畫地鏡淼如
空桑海年(一作中)應積桃源路不窮黃軒若有問三月住
(一作往)崆峒
和劉長史荅十九兄
帝堯平百姓高祖宅三秦子弟分河岳衣冠動縉紳盛
名恒不隕歴代幾相因街巷塗山曲門閭洛水濱五龍
金作友一子玉為人寶劍豐城氣眀珠魏國珍風標自
落落文質且彬彬共許刁元(一作陶玄)亮同推周伯仁石城
俯天闕鍾阜對江津驥足方遐騁(一作駛)狼心獨未馴鼓
鼙鳴九域風火集重闉城勢餘三板(一作版)兵威乏四鄰
居然混玉石直置保松筠耿介酬天子危言數賊臣鍾
儀琴未奏蘇武節猶新受禄寧辭死揚名不顧身精誠
動天地忠義感明神怪鳥俄(一作来)垂翼修蛇竟暴鱗来
朝拜(一作報)休命述職下梁(一作良)岷善政馳金馬嘉聲繞
玉輪三荆忽有贈四海更相親宫徵諧鳴石光輝掩燭
銀山川遥滿目零露坐沾巾友愛光天下恩波浹後塵
懦夫仰高節下里繼陽春
夜送趙縱
趙氏連城璧由来天下傳送君還舊府明月滿(一作照)前
川
御定全唐詩卷五十
