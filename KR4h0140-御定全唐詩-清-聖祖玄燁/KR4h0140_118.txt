欽定四庫全書
御定全唐詩卷一百十八
孫逖
孫逖河南人開元中三擅甲科擢左拾遺表舉幕職入
為集賢院修撰改考功員外郎遷中書舍人典詔誥判
刑部侍郎終太子詹事諡曰文集二十卷今編詩一卷
和左司張員外自洛使入京中路先赴長安逢
立春日贈韋侍御(一作郎)等諸公
拜郎登省闥奉使馳車乘遥瞻使者星便是郎官應臺
妙時相許(一作放言)皇華德彌稱二陕聽風謠三秦望形勝
此中暌益友是日多詩興寒盡歲隂催春歸物(一作日)華
證
和登會稽山
稽山碧湖上勢入東溟盡烟景晝清明九峰争隠嶙望
中厭朱紱俗内探玄牝野老聽鳴騶山童擁行軫仙花
寒未落古蔓柔堪引竹磵入山(一作霜)多松崖向天近雲
從海天去日就江村隕能賦丘嘗聞和歌参不敏冥搜
信冲漠多士期標凖願奉濯纓心長謠反招隠
送楊法曹按括州
東海天台山南方縉雲驛(一作國)溪澄(一作澄清)問人隠巖險
煩登陟潭壑随星使軒車繞春色儻尋琪樹人為報長
相憶
葛山潭
圓潭寫流月晴明㴠萬象仙翁何時還綠水空蕩漾凉
哉草木腓白露沾人衣猶醉空山裏時聞笙鶴飛
丹陽行
丹陽古郡洞庭隂落日扁舟此路尋傳是東南舊都處
金陵中斷碧江深在昔風塵起京都亂如燬䨇闕戎虜
間千門戰場裏傳聞一馬化為龍南渡衣冠亦願從石
頭横帝里京口拒戎鋒青楓林下廻天蹕杜若洲前轉
國容都門不見河陽樹輦道唯聞建業鐘中原悠悠幾
千里欲掃攙搶未云巳英雄傾奪何紛然一盛一衰如
逝川可憐宫觀重江裏金鏡相傳三百年自從龍見聖
人出六合車書混為一昔年王氣今何在併向長安就
堯日荆榛古木閉荒阡共道繁華不復全赤縣唯餘江
樹月黃圖半入海人烟暮来山水登臨遍覧古愁吟淚
如霰唯有空城多白雲春風淡蕩無人見
山隂縣西樓
都邑西樓芳樹間逶迤霽色遶江山山(一作海)月夜從公
署出江雲晚對訟庭還誰知春色朝朝好二月飛花滿
江草一見湖邊楊柳風遥憶青青洛陽道
夜宿浙江
扁舟夜入江潭泊露白風高(一作秋)氣蕭索富春渚上潮
未還天姥岑邊月初落烟水茫茫多苦辛更聞江上越
人吟洛陽城闕何時見西北浮雲朝暝深
春日留别
春路逶迤花柳前孤舟晚泊就人烟東山白雲不可見
西陵江月夜娟娟春江夜盡潮聲度征帆遥從此中去
越國山川看漸無可憐愁思江南樹
奉和四月三日上陽水忩賜宴應制得春字
今日逄初夏歡遊續舊旬氣和先作雨恩厚别成春鳳
吹臨清洛龍輿下紫宸此中歌在藻還見躍潛鱗
奉和登會昌山應制
巖磴列雲旗吾君訪道時乾行萬物覩日馭(一作駐)六龍
遲望遠廻天顧登高動睿詞願因山作夀長保會(一作運)
昌期
正月十五日夜應制(一作沈佺期詩)
洛城(一作陽)三五夜天子萬年春綵仗移䨇闕瓊筵會九
賓舞成蒼頡字燈作法王輪不覺東方日(一作白)遥垂(一作)
(筵随)御藻(一作柳)新
奉和御製登鴛鴦樓即目(一作日)應制
玉輦下離宫瓊樓上半空方廵五年狩更闢四門聪井
邑觀秦野山河念禹功停鑾留睿作軒檻起南風
進船泛洛水應制(一作薛眘惑詩)
禁園紆睿覧仙櫂叶時遊洛北風花樹江南彩畫舟芳
生蘭蕙草春入鳳凰樓興盡離宫暮烟光起夕流
和常州崔使君寒食夜
聞道清明近春庭(一作闈)向夕闌行遊晝不厭風物夜宜
看斗柄更初轉梅香暗裏殘無勞秉華燭清(一作晴)月在
南端
和韋兄(一作韋尚書)春日南亭宴兄弟(兄在京)
臺閣升高位園林隔舊鄕忽聞歌棣萼還比報瓊芳門
向宜春近郊連御宿長德星常有會相望在文昌
奉和崔司馬遊雲門寺
繋馬清溪樹禪門春氣濃香臺花下出講坐竹間逄覺
路山童引經行谷鳥從更言窮寂滅回策上南峰
酬萬八賀九雲門下歸溪中作
晚從靈境出林壑曙雲飛稍覺清溪盡回瞻畫刹微獨
園餘興在孤櫂宿心違更憶登攀處天香滿(一作盈)袖歸
春初送吕補闕往西嶽勒碑得雲字
刻石記天文朝推谷子雲箧中緘聖札巖下揖神君語
别梅初豔為期草欲薰往来春不盡離思莫氛氲
送越州裴參軍充使入京
日落川徑寒離心苦未安客愁西向盡鄕夢北歸難霜
果林中變秋花水上殘明朝渡江後雲物向南看
送周判官往台州
吾宗長作賦登陸訪天台星使行看入雲仙意轉催飲
冰攀璀璨驅傳歴莓苔日暮東郊别真情去不回
送魏騎曹充宇文侍御判官分按山南
雲雨陽臺(一作臺南)路光華驛騎廵勸農開夢土恤隠惠荆
人樓迥吟黃鶴江長望白蘋觀風布明詔更是漢南春
送蘇郎中綰出佐荆州
神仙久留滯清切佇飛翻忽佐南方牧何時西掖垣高
車自蘭省便道出荆門不見河梁别空銷郢路魂
冬末送魏起居赴京
大名將起魏良史更逄遷驛騎朝丹闕關亭望紫烟西
京春色近東觀物華偏早赴王正月揮毫記首年
送李補闕攝御史充河西節度判官
昔年叨補衮邊地亦埋輪官序慙先達才名畏後人西
戎雖獻款上策耻和親早赴前軍(一作軍戎)幕長清外域塵
送趙(一作許)評事攝御史監軍嶺南
議獄持邦典臨戎假憲威風從閶闔去霜入洞庭飛篁
竹迎金鼔樓船引繡衣明年拜(一作降)真月南斗使星歸
送靳十五侍御使蜀
天使出霜臺行人擇吏才傳車春色送離興夕陽催驛
遶巴江轉關迎劒道開西南一何幸前後二龍来
送李給事歸徐州覲省
列位登青瑣還鄉復綵衣共言晨省日便是晝遊歸春
水經梁宋晴山入海沂莫愁東路遠四牡正騑騑
送杜侍御赴上都
避馬臺中貴登車嶺外遥還因貢賦禮来謁大明朝地
入商山路鄕連渭水橋承恩返南越尊酒重相邀
送張環攝御史監南選
漢使得張綱威名攝遠方恩霑柱下史榮比選曹郎江
帶黔中闊山連峡水長莫愁炎暑地秋至有嚴霜
宴越府陳法曹西亭
公府西巖下紅亭間白雲雪梅初度臘烟竹稍迎曛水
木㴠澄景簾櫳引霽氛江南歸思逼春鴈不堪聞
同邢判官尋龍湍觀歸湖中
星使下仙(一作天)京雲湖喜晝晴更從探穴處還作櫂歌
行絲管荷風入簾帷竹氣清莫愁歸路遠水月夜虚明
尋龍湍
仙穴尋遺跡輕舟愛水鄕溪流一曲盡山路九峰長漁
父歌金洞江妃舞翠房遥憐葛仙宅真氣共微茫
宿雲門寺閣
香閣東山下烟花象外幽懸燈千嶂夕卷幔五湖秋畫
壁餘(一作飛)鴻雁紗窗宿斗牛更疑天路近夢與白雲遊
揚子江樓
揚子何年邑雄圖作楚關江連二妃渚雲近八公山驛
道青楓外人烟綠嶼間晚来潮正滿數處落帆還
淮隂夜宿二首
水國南無畔扁舟北未期鄕情淮上失歸夢郢中疑木
落知寒近山長見日遲客行心緒亂不及洛陽時
永夕卧烟塘蕭條天一方秋風淮水落寒夜楚歌長宿
莽非中土鱸魚豈我鄕孤舟行巳倦南越尚茫茫
下京口埭夜行
孤帆度綠氛寒浦落紅曛江樹朝来出吴歌夜漸聞南
溟接潮水北斗近鄉雲行役從兹去歸情入鴈群
山行遇雨
驟雨晝氤氲空天望(一作夜)不分暗山惟覺電窮海但生
雲涉澗猜行潦緣崖畏宿氛夜来江月霽櫂唱此中聞
夜到潤州
夜入(一作到)丹陽郡天高氣象秋海隅雲漢轉江畔火星
流城郭傳金柝閭閻閉綠洲客行凡幾夜新月再如鉤
和常州崔使君詠後庭梅二首
聞唱梅花落江南春意深更傳千里外来入越人吟弱
幹紅妝倚繁香翠羽尋庭中自公日歌舞向芳隂
梅院重門掩遥遥歌吹邊庭深人不見春至曲能傳花
落彈棋處香来薦枕前使君停五馬行樂此中偏
同和詠樓前海石榴二首
客自新亭郡朝来數物華傳君妓樓好初落海榴花露
色珠簾映香風粉壁遮更宜林下雨日晚逐行車
海上移珍木樓前詠所思遥聞下車日正在落花時舊
綠香行盖新紅洒步綦從来寒不易終見久逾滋
故右丞相贈太師燕文貞公挽詞二首
海内文章伯朝端禮樂英一言興寶運三入濟群(一作蒼)
生命與才相偶年將位不并台星忽已坼流慟軫皇情
甲第三重(一作長)戟高門四列侯已成冠蓋里更有鳳凰
樓人世方為樂生涯遽若休空餘(一作為)掌綸地傳慶百
千秋
故陳州刺史贈兵部尚書韋公挽詞
奕葉金章貴連枝鼎位尊台庭為鳳穴相府是鴒原世
閱空悲命泉幽不返魂惟餘漢臣史繼術贊韋門
故程將軍妻南陽郡夫人樊氏挽歌
德配程休甫名高魯季姜寵榮蒼玉珮宴夢(一作蔓)欝金
堂白日期偕老幽泉忽悼亡國風猶在詠江漢近南陽
和上已連寒食有懷京洛
天津御柳碧遥遥軒騎相從半下朝行樂光輝寒食借
太平歌舞晚春饒紅妝樓下東郊道青草洲邊南渡橋
坐見司空掃西第看君侍從落花朝
和左司張員外自洛使入京中路先赴長安逄
立春日贈韋侍御等諸公
忽覩雲間數鴈回更逄山上正(一作一)花開河邊淑氣迎
芳草林下輕風待落梅秋憲府中高唱入春卿署裏和
歌(一作詩)来共言東閣招賢地自有西征謝傅(一作作賦)才
和崔司馬登稱心山寺
郡府乘休日王城訪道初覺花迎步履香草藉行車倚
閣觀無際尋山坐(一作盡)太虛巖空迷禹跡海静望秦餘
翡翠巢珠網鵾雞間綺䟽地靈資淨土水若護真如寶
樹誰攀折禪雲自卷舒晴分五湖勢烟合九夷(一作疑)居
生滅紛無象窺臨已得魚嘗聞寶刀贈今日奉瓊琚
奉和李右相中書壁畫山水
廟堂多暇日山水契中(一作真)情欲寫高深趣還因藻繪
成九江臨戶牖三峡繞檐楹花柳窮年發烟雲逐意生
能令萬里近不覺四時行氣染荀香馥光含樂鏡清詠
歌齊出處圖畫表冲盈自保千年遇何論八載榮(李公詩云)
(八載忝司存)
奉和李右相賞會昌林亭
賢相初陪蹕靈山本降神作京雄近縣開閣寵平津地
勝林亭好時清宴賞頻百泉縈(一作榮)草木萬井布郊畛
德與春和盛功將造化鄰還嗤渭濱叟歲晚獨垂綸
和左衛武倉曹衛中對雨創(一作劇)韻贈右衛李
騎曹(二人同任校書)
林父同官意宣尼久敬交文場刊玉篆武事掌金鐃道
合宜連茹時清豈繫匏克勤居簿領多暇屏讙譊美酒
懷公讌玄談俟客嘲薄雲生北闕飛雨自西郊院暑便
清曠庭蕪覺漸苞高門關詎閉逸韻柱難膠枳棘鸞無
歎椅梧鳳必巢忽聞徵竝作觀海媿堂坳
送新羅法師還國
異域今無外高僧代所稀苦心歸(一作窮)寂滅宴坐得精
微持鉢何年至傳燈是日歸上卿揮别藻(一作操)中禁下
禪衣海闊杯還度雲遥錫更飛此行迷處所何以慰虔
祈
送趙大夫護邊(一作送趙都護赴安西)
外域分都護中臺命職方欲傳清廟略先(一作為)取劇曹
郎已佩登壇印猶懷伏奏香(一作章)百壺開祖(一作詔)餞駟
牡戒(一作結)戎装青海連西掖(一作極)黃河帶北凉關山瞻
漢月戈劒宿胡霜體國才先著論兵策復長果持文武
術還繼杜(一作晉)當陽
立秋日題安昌寺北山亭
樓觀倚長霄登攀及霽朝高如石門頂勝擬赤城標天
路雲虹近人寰氣象遥山圍(一作清)伯禹廟江落伍胥潮
徂暑迎秋薄凉風是日飄果林餘苦李萍水覆甘蕉覧
古嗟夷漫凌空愛泬(一作寂)寥更聞金刹下鐘梵晚蕭蕭
登越州城
越嶂繞層城登臨萬象清封圻滄海合鄽市碧湖明曉
日漁歌滿芳春櫂唱行山風吹(一作搖)美箭田雨潤香秔
代閱英靈盡人閒吏隠并贈言王逸少已見曲池平
江行有懷
秋水明川路輕舟轉石圻霜多山橘熟寒至浦禽稀飛
席乘風勢迴流蕩日暉晝行疑海若夕夢識江妃野霽
看吴盡天長望洛非不知何歲月一似暮潮歸
長洲苑(吴黃武中此地校獵)
吴王初鼎峙羽獵騁雄才輦道閶門出軍容茂苑来山
從列嶂(一作障)轉江自繞林迴劒騎緣汀入旌門隔嶼開
合離紛若電馳逐溢成雷勝地虞人守歸舟漢女陪可
憐夷漫處猶在洞庭隈山静吟猿父(一夲缺)城空應雉媒
戎行委喬木馬跡盡黃埃攬涕問遺老繁華安在哉
和詠廨署有櫻桃
上林天禁裏芳樹有紅櫻江國今来見君門春意生香
從花綬轉色繞佩珠明海鳥銜初實吴姬掃落英切將
稀取貴羞與衆同榮為此堪攀折芳蹊處處成
同洛陽李少府觀永樂公主入蕃
邊地鶯花少年来未覺新美人天上落龍塞始應春
途中口號
鄴城東北望陵臺珠翠繁華去不迴無復新妝豔紅粉
空餘故壟滿青苔
晦日湖塘
吉日初成晦方塘遍是春落花迎二月芳樹歴三旬公
子能留客巫陽好觧神夜還何慮暗秉燭向城闉
句
野烟出爐上山花落鏡中(廬山見詩式)
御定全唐詩卷一百十八
