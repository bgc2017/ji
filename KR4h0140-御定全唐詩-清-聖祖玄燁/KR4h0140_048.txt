欽定四庫全書
御定全唐詩卷四十八
張九齡
奉和聖製經孔子舊宅
孔門太山下不見登封時徒有先王法今為明主思恩
加萬乘幸禮致一牢祠舊宅千年外光華空在兹
奉和聖製次瓊嶽韻
山祇亦望幸雲雨見靈心嶽館逢朝霽關門解宿隂咸
京天上近清渭日邊臨我武因冬狩何言是即禽
奉和聖製送李尚書入蜀
眷言感忠義何有間山川徇節今如此離情空復然皇
心在勤恤德澤委昭宣周月成功後明年或勞還
奉和聖製初出洛城
東上淹龍駕西人望翠華山川祗詢物宫觀豈為家十
月回星斗千官捧日車洛陽無怨思廵幸更非賒
奉和聖製途次陜州作
馳道當河陜陳詩問國風川原三晉别襟帶兩京同後
殿函關盡前旌闕塞通行看洛陽陌光景麗天中
勅賜寧王池宴
賢王有池館明主賜春遊淑氣林間發恩光水上浮徒
慙(一作參)和鼎地終謝巨(一作濟)川舟皇澤空如此輕生莫
可酬
天津橋東旬宴得歌字韻
清洛象天河東流形勝多朝來逢宴喜春盡却妍和泉
鮪歡時躍林鸎醉裏歌賜恩頻若此為樂奈人何
上陽水窗旬宴得移字韻
河漢非應到汀洲忽在斯仍逢帝樂下如逐海槎窺春
賞時將换皇恩歲不移今朝遊宴所莫比天泉池
折楊柳
纖纖折楊柳持此寄情人一枝何足貴憐是故園春遲
景那能久芳菲不及新更愁征戍客容鬢老邊塵
剪綵
姹女矜容色為花不讓春既爭芳意早誰待物華真葉
作參差發枝從點綴新自然無限態長在艷陽晨(一作人)
和崔黃門寓直夜聽蟬之作
蟬嘶玉樹枝向夕惠風吹幸入連宵聽應緣飲露知思
深秋欲近聲靜夜相宜不是黃金飾清香徒爾為
和姚令公從幸温湯喜雪
萬乘飛黃馬千金狐白裘正逢銀霰積如向玉京遊瑞
色鋪馳道花文拂綵旒還聞吉甫頌不共郢歌儔
立春日晨起對積雪
忽對林亭雪瑶華處處開今年迎氣始昨夜伴春回玉
潤窗前竹花繁院裏梅東郊齋祭所應見五神來
三月三日申王園亭宴集
稽亭追往事雎苑勝前聞飛閣凌芳樹華池落綵雲藉
草人留酌銜花鳥赴羣向來同賞處惟恨碧林曛
三月三日登龍山
伊川與㶚津今日祓除人豈似龍山上還同湘水濱衰
顔憂更老淑景望非春禊飲非吾事聊將偶俗塵
和王司馬折梅寄京邑昆弟
離别念同嬉芬榮欲共持獨攀南國樹遥寄北風時林
惜迎春早花愁去日遲還聞折梅處更有棣華詩
晩霽登王六東閣
試上江樓望初逢山雨晴連空青嶂合向晩白雲生彼
美要殊觀蕭條見遠情情來不可極日暮水流清
蘇侍郎紫薇庭各賦一物得芍藥
仙禁生紅藥微芳不自持幸因清切地還遇艷陽時名
見桐君籙香聞鄭國詩孤根若可用非直愛華滋
和黃門盧侍御詠竹
清切紫庭垂葳蕤防露枝色無玄月變聲有惠風吹高
節人相重虛心世所知鳳皇佳可食一去一來儀
和韋尚書答梓州兄南亭宴集
棠棣聞餘興烏衣有舊遊門前杜城陌池上曲江流暇
日嘗繁會清風詠阻修始知西峙嶽同氣此相求(陸平原贈)
(弟有子為東峙嶽之句)
答陳拾遺贈竹簮
與君嘗此志因物復知心遺我龍鍾節非無玳瑁簮幽
素宜相重雕華豈所任為君安首飾懷此代兼金
贈澧陽韋明府
君有百鍊刃堪斷七重犀誰開太阿匣持割武城雞竟
與尚書佩遥應天子提何時遇操宰當使玉如泥
在洪州答綦母學士
旬雨不愆期由來自若時爾無言郡政吾豈欲天欺常
念涓塵益惟歡草樹滋課成非所擬人望在東菑
酬王六霽後書懷見示
雲雨俱行罷江天巳洞開炎氛霽後滅邊緒望中來作
驥君垂耳為魚我曝鰓更憐湘水賦還是洛陽才
酬王六寒朝見詒
賈生流寓日揚子寂寥時在物多相背唯君獨見思漁
為江上曲雪作郢中詞忽枉兼金訊長懷伐木詩
林亭詠
穿竹非求麗幽閑欲寄情偶懷因壤石真意在蓬瀛苔
益山文古池添竹氣清從兹果蕭散無事亦無營
晨出郡舍林下
晨興步北林蕭散一開襟復見林上月娟娟猶未沉片
雲自孤遠叢篠亦清深無事由來貴方知物外心
園中時蔬盡皆鋤理唯秋蘭數本委而不顧彼
雖一物有足悲者遂賦二章
場藿巳成歲園葵亦向陽蘭時獨不偶露節漸無芳旨
異菁為蓄甘非蔗有漿人多利一飽誰復惜馨香
幸得不鋤去孤苗守舊根無心羨旨蓄豈欲近名園遇
賞寧充佩為生莫礙門幽林芳意在非是為人論
林亭寓言
林居逢歲晏遇物使情多蘅茝不時與芬榮奈汝何更
憐籬下菊無如松上蘿因依自有命非是隔陽和
送使廣州
家在湘源住君今海嶠行經過正中道相送倍為情心
逐書郵去形隨世網嬰因聲謝遠别緣義不緣名
送姚評事入蜀各賦一物得卜肆
蜀嚴化已久沉冥空所思嘗聞賣卜處猶憶下簾時驅
傳應經此懷賢倘問之歸來說往事歴歴偶心期
送竇校書見餞得雲中辨江樹
江水天連色無涯淨野氛微明岸傍樹凌亂渚前雲舉
棹形徐(一作隨)轉登艫意漸分渺茫從此去空復惜離羣
餞王司馬入計同用洲字
元寮行上計舉餞出林丘忽望題輿遠空思解榻遊别
筵鋪柳岸征棹倚蘆洲獨歎湘江水朝宗向北流
東湖臨泛餞王司馬
南土秋雖半東湖草未黃聊乘風日好來泛芰荷香蘭
棹無勞速菱歌不厭長忽懷京洛去難與共清光
餞濟隂梁明府各探一物得荷葉
荷葉生幽渚芳華信在兹朝朝空此地采采欲因誰但
恐星霜改還將蒲稗衰懷君美人别聊以贈心期
餞陳學士還江南同用徵字
荷蓧旋江澳銜杯餞霸陵别前林鳥息歸處海烟凝風
土鄉情接雲山客念憑聖朝巖穴選應待鶴書徵
通化門外送别
屢别容華改長愁意緒微義將私愛隔情與故人歸薄
宦無時賞勞生有事機離魄今夕夢先繞舊林飛
送楊道士往天台
鬼谷還成道天台去學仙行應松子化留與世人傳此
地烟波遠何時羽駕旋當湏一把袂城郭共依然
送楊府李功曹
平生屬良友結綬望光輝何知人事拙相與宦情非别
路穿林盡征帆際海歸居然巳多意况復兩鄉違
送宛句趙少府
解巾行作吏尊酒謝離居修竹含清景華池澹碧虛地
將幽興愜人與舊遊疎林下紛相送多逢長者車
送韋城李少府
送客南昌尉離亭西候春野花看欲盡林鳥聽猶新别
酒青門路歸軒白馬津相知無遠近萬里尚為鄰
送蘇主簿赴偃師
我與文雄别胡然邑吏(一作使)歸賢人安下位鷙鳥欲卑
飛激節輕華冕移官徇綵衣羨君行樂處從此拜庭闈
送廣州周判官
海郡雄蠻落津亭壯越臺城隅百雉映水曲萬家開里
樹桄榔出時禽翡翠來觀風猶未盡早晚使車回
郡南江上别孫侍御
雲嶂天涯盡川途海縣窮何言此地僻忽與故人同身
負邦君弩情紆御史驄王程不我駐離思逐秋風
道逢北使題贈京邑親知
征驂稍靡靡去國方遲遲路遶南登岸情搖北上旗故
人憐别日旅雁逐歸時歲晏無芳草將何寄所思
江上使風呈裵宣州耀卿
江路與天連風帆何淼然遥林浪出没孤舫鳥聮翩常
愛千鈞重深思萬事捐報恩非徇禄還逐賈人船
溪行寄王震
山氣朝來爽溪流日向清遠心何處愜閑棹此中行(一作)
(轉逢空闊處聊洗滯留情)叢桂林間待羣鷗水上迎徒然適我願幽
獨為誰情
自豫章南還江上作
歸去南江水磷磷見底清轉逢空闊處聊洗滯留情浦
樹遥如待江鷗近若迎津途别有趣况乃濯吾纓
將至岳陽有懷趙二
湘岸(一作浦)多深林青冥晝結隂獨無謝客賞况復賈生
心草色雖云發天光或未臨江潭非所遇為爾白頭吟
使還湘水
歸舟宛何處正值楚江平夕逗烟村宿朝緣浦樹行于
役已彌歲言旋今愜情鄉郊尚千里流目夏雲生
初發道中寄遠
日夜鄉山遠秋風復此時舊聞胡馬思今聽楚猿悲念
别朝昏苦懷歸歲月遲壯圖空不息常恐髮如絲
自湘水南行
落日催行舫逶迤洲渚間雖云有物役乘此更休閑暝
色生前浦清暉發近山中流澹容與唯愛鳥飛還
初入湘中有喜
征鞍窮郢路歸棹入湘流望鳥唯貪疾聞猿亦罷愁兩
邊楓作岸數處橘為洲却記從來意翻疑夢裏遊
耒陽溪夜行
乘夕棹歸舟緣源路轉幽月明看嶺樹風靜聽溪流嵐
氣船間入霜華衣上浮猿聲雖此夜不是别家愁
江上
長林何繚繞遠水復悠悠盡日餘無見為心那不愁憶
將親愛别行為主恩酬感激空如此芳時屢巳遒
自彭蠡湖初入江
江岫殊空闊雲烟處處浮上來羣噪鳥中去獨行舟牢
落誰相顧逶迤日自愁更將心問影于役復何求
赴使瀧峽
溪路日幽深寒空入兩嶔霜清百丈水風落萬重林夕
鳥聮歸翼秋猿斷去心别離多遠思況乃歲方隂
湖口望廬山瀑布泉
萬丈洪(一作紅)泉落迢迢半紫氛奔飛流(一作下)雜樹灑落
出重雲日照虹蜺似天清風雨聞靈山多秀色空水共
氤氲
湞陽峽
行舟傍越岑窈窕越溪深水暗先秋冷山晴當晝隂重
林間五色對壁聳千尋惜此生遐遠誰知造化心
使至廣州
昔年嘗不調兹地亦邅回本謂雙鳬少何知駟馬來人
非漢使槖郡是越王臺去去雖殊事山川長在哉
春江晩景
江林多(一作皆)秀發雲日復相鮮征路那逢此春(一作鄉)心
益渺然興來祗自得佳氣莫能傳薄暮津亭下餘花滿
客船
與王六履震廣州津亭曉望
明發臨前渚寒(一作潮)來淨遠空水紋天上碧日氣海邊
紅景物紛為異人情賴此同乘槎(一作桴)自有適非欲破
長風
初發曲江溪中
溪流清且深松石復隂臨正爾可嘉處胡為無賞心我
由不忍别物亦有緣侵自匪常行邁誰能知此音
旅宿淮陽亭口號(一作宋之問詩)
日暮荒亭上悠悠旅思多故鄉臨桂水今夜渺星河暗
草霜華發空亭雁影過興來誰與晤勞者自為歌
望月懷遠
海上生明月天涯共此時情人怨遥夜竟夕起相思滅
燭憐光滿披衣覺露滋不堪盈手贈還寝夢佳期
秋夕望月
清迥江城月流光萬里同所思如夢裏相望在庭中皎
潔青苔露蕭條黃葉風含情不得語頻使桂華空
詠燕
海燕何微眇乘春亦暫來豈知泥滓賤秪見玉堂開繡
戶時雙入華軒日幾回無心與物競鷹隼莫相猜
故刑部李尚書荆谷山集會
嘗聞繼老𣆀身退道彌躭結宇倚青壁疏泉噴碧潭苔
石隨人古煙花寄酒酣山光紛向夕歸興杜城南
戲題春意
一作江南守江林三四春相鳴不及鳥相樂喜關人日
守朱絲直年催華髮新淮陽秪有卧持此度芳辰
庭梅詠
芳意何能早孤榮亦自危更憐花蔕弱不受歲寒移朝
雪那相妬隂風已屢吹馨香雖尚爾飄蕩復誰知
聽箏
端居正無緒那復發秦箏纖指傳新意繁絃起怨情悠
揚思欲絶掩抑態還生豈是聲能感人心自不平
初秋憶金均兩弟
江渚秋風至他鄉離别心孤雲愁自遠一葉感何深憂
喜嘗同域飛鳴忽異林青山西北望堪作白頭吟
秋懷
感惜芳時換誰知客思懸憶隨鴻向煖愁學馬思邊留
滯機還息紛拏網自牽東南起歸望何處是江天
故刑部李尚書挽詞三首
仙宗出趙北相業起山東明德嘗為禮嘉謀屢作忠論
經白虎殿獻賦甘泉宫與善今何在蒼生望已空
宿昔三台踐榮華駟馬歸印從青瑣拜翰入紫宸揮題
劍恩方重藏舟事已非龍門不可望感激涕沾衣
永歎常山寶沉埋京兆阡同盟會五月華表記千年渺
漫野中草微茫空裏煙共悲人事絶唯對杜陵田
故徐州刺史贈吏部侍郎蘇公挽歌詞三首
韋玄方繼相荀爽復齊名在貴兼天爵能賢出世卿學
聞金馬詔神見玉人清藏壑今如此為山遂不成
相如只謝病子敬忽云亡豈悟瑶臺雪分彫玉樹行清
規留草議故事在封章本謂山公啓而今殁始揚
返葬長安陌秋風簫鼓悲奈何相送者不是平生時寒
影催年急哀歌助晩遲寧知建旟罷丹旐向京師
故滎陽君蘇氏挽歌詞三首
門緒公侯列嬪風詩禮行松蘿方有寄桃李忽無成劍
去雙龍别雛哀九鳳鳴何言嶧山樹還似半心生
永歎芳魂斷行看草露滋二宗榮盛日千古别離時竟
罷生芻(一作香)贈空留畫扇悲容車候曉發何歲是歸期
縞服紛相送玄扄翳不開更悲泉火滅徒見柳車回舊
室容衣奠新塋拱樹栽唯應月照簟潘岳此時哀
眉州康司馬挽歌詞
家受專門學人稱入室賢劉楨徒有氣管輅獨無年謫
去長沙國魂歸京兆阡從兹匣中劍埋没罷衝天
奉和聖製早發三鄉山行
羽衛森森西向秦山川歴歴在清晨晴雲稍卷寒巖樹
宿雨能(一作微)銷御路塵聖德由來合天道靈符即此應
時廵遺賢一一皆羈致猶欲高深訪隠淪
奉和聖製龍池篇
天啓神龍生碧泉泉水靈源浸迤延飛龍已向珠潭出
積水仍將銀漢連岸傍花柳看勝畫浦上樓臺問是仙
我后元符從此得方為萬歲夀圖川
御定全唐詩卷四十八
