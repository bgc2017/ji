欽定四庫全書
御定全唐詩卷二百五十一
劉方平
劉方平河南人邢襄公政會之後與元德秀善不仕詩
一卷
代宛轉歌二首
星參差明(一本無明字)月二八燈五枝黃鶴瑶琴將别去芙
蓉羽帳惜空垂歌宛轉宛轉恨無窮願為潮(一作波)與浪
俱起碧流中
曉將近黃姑織女銀河盡(一作隠)九華錦衾無復情千金
寶鏡誰能引歌宛轉宛轉傷别離願作楊與柳同向玉
窗垂
烏栖曲二首
蛾眉曼臉傾城國鳴環動佩新相識銀漢斜臨白玉堂
芙蓉行障掩燈光
畫舸雙艚錦為纜芙蓉花發蓮葉暗門前月色映横塘
感郎中夜度瀟湘
巫山高
楚國巫山秀清猨日夜啼萬重春樹合十二碧峰齊峽
出朝雲下江来暮雨西陽臺歸路直不畏向家迷
巫山神女
神女藏難識巫山秀莫羣今宵為大雨昨日作孤雲散
漫愁巴峡徘徊戀楚君先王為立廟春樹幾氛氲
梅花落
新歲芳梅樹繁花(一作苞)四面同春風吹漸落一夜幾枝
空少(一作小)婦今如此長城恨不窮莫將遼海雪来比後
庭中
銅雀妓
遺令奉君王嚬蛾強一妝歲移陵樹色恩在舞衣香玉
座生秋氣銅臺下夕陽淚痕霑井榦舞袖為誰長
秋夜思(一作淮上秋夜)
旅夢何時盡征途望每賒晩秋淮上水新月楚人家猨
嘯空山近鴻飛極浦斜明朝南岸去言(一作定)折桂枝花
秋夜泛舟
林塘夜發舟蟲響荻颼颼萬影皆因月千聲各為秋歲
華空復晩鄉思不堪愁西北浮雲外伊川何處流
折楊枝
官(一作空)渡初楊柳風来亦動搖武昌行路好應為最長
條葉暎黃鸝夕花繁白雪朝年年攀折意流恨入纖腰
班婕妤(一作婕妤怨)
夕殿别君王宫深(一作深宫)月似霜人幽(一作愁)在長信螢出
向昭陽露浥紅蘭濕(一作死)秋凋碧樹傷惟當合歡扇從
此篋中藏
新春
南陌春風早東隣曙色斜一花開楚國雙燕入盧家眠
罷梳雲髻妝成上錦車誰知如昔日更浣越溪紗
寄嚴八判官
洛陽新月動秋砧瀚海沙場天半陰出塞能全仲叔策
安親更切老莱心漢家宫裏風雲曉羌笛聲中雨雪深
懷袖未傳三歲字相思空作隴頭吟
秋夜寄皇甫冉鄭豐
洛陽清夜白雲歸城裏長河列宿稀秋後見飛千里鴈
月中聞𢷬萬家衣長憐西雍青門道久别東吴黃鵠磯
借問客書何所寄用(一作中)心不啻兩鄉違
寄隴右嚴判官
副相西征重(一作日)蒼生屬望晨還同周薄伐不取漢和
親虜陣摧枯易王師決勝頻高旗臨鼓角太白靜風塵
赤狄爭歸化青羌已請臣遥傳閫外美盛選幕中賓玉
劒光初發冰壺色自真忠貞期報主章服豈榮身邊草
含風綠征鴻過月新胡笳長出塞隴水半歸秦絶漠多
來往連年厭苦辛路經西漢雪家擲後園春誰念煙雲
裏深居汝潁濱一叢黃菊地九日白衣人松葉疎開嶺
桃花密映津縑書若有寄為訪許由鄰
擬娼樓節怨
上苑離離鶯度昆明羃羃蒲生時光春華可惜何須對
鏡含情
採蓮曲
落日晴江裏荆歌豔楚腰採蓮從小慣十五即乘潮
長信宫
夢裏君王近宫中河漢高秋風能再熱團扇不辭勞
京兆眉
新作蛾眉樣誰將月裏同有(一作自)来凡幾日相效滿城
中
春雪
飛雪帶春風裵回亂繞空君看似花處偏在洛陽東
望夫石
佳人成古石蘚駁覆花黃猶有春山杏枝枝似薄妝
送别
華亭霽色滿今朝雲裏檣竿去轉遥莫怪山前深復淺
清淮一日兩廻潮
夜月
更深月色半人家北斗闌干南斗斜今夜偏知春氣暖
蟲聲新透綠窗紗
春怨
紗窗日落漸黃昏金屋無人見淚痕寂寞空庭春欲(一作)
(又)晩梨花滿地不開門
代春怨
朝日殘鶯伴妾啼開簾只見草萋萋庭前時有東風入
楊柳千條盡向西
御定全唐詩卷二百五十一
