欽定四庫全書
御定全唐詩卷三百二十五
權德輿
早夏青龍寺致齋憑眺感物因書十四韻(寺壁有舅)
(氏庶子詩)
曉(一作晩)出文昌宫憩兹青蓮宇潔齋奉明祀憑覽傷夐
古秦為三月火漢乃一抔土詐力自湮淪霸儀終莽鹵
中南横峻極積翠洩雲雨首夏諒清和芳隂接場圃仁
祠閟嚴淨稽首洗靈府虛室僧正禪危梁燕初乳通莊
走聲利結駟乃旁午觀化復何如刳心信為愈盛時忽
過量弱質本無取静永環中樞益愧腰下組塵勞期抖
擻陟降聊俯僂遺韻留壁間淒然感東武
仲秋朝拜昭陵
清秋夀原上詔拜承吉卜嘗讀貞觀書及兹幸齋沐文
皇昔潛耀隋季自顛覆撫運斯順人救焚非逐鹿神祇
戴元聖君父納大麓良將授兵符直臣調鼎餗無疆傳
慶祚有截荷亭育仙馭淩紫氛神遊棄黃屋方祗護山
跡先正陪巖腹杳杳九嵕深沈沈萬靈肅鳥飛田已闢
龍去雲猶簇金氣爽林巒乾岡走崖谷吾皇弘孝理率
土蒙景福擁佑乃清夷威靈諒回復禮承三公重心愧
二卿禄展敬何所伸曾以斧山木
拜昭陵出城與張祕監閣老同里臨行别承在
史館未歸尋辱清辭輒酬之
仲月當南吕晨裝拜榖林逢君在東觀不得話離襟策
馬緣雲路開緘扣玉音還期纔浹日里社酒同斟
酬馮監拜昭陵迴途中遇雨見示
之子共乘軺清秋拜上霄(寢宫有上霄門)曙霞迎夙駕零雨濕
迴鑣甘谷行初盡軒臺去漸遥望中猶可辨耘鳥下山
椒
朔旦冬至攝職南郊因書即事
大明南至慶(一作應)天正朔旦圓丘樂六(一作九)成文軌盡
同堯歷象齋祠忝備漢公卿星辰列位祥光滿金石交
音曉奏清更有觀臺稱賀處黃雲捧日瑞昇平
奉和張監閣老過八陵院題贈杜卿崔員外
崇飾山園孝理深萬方同感聖人心巳聞東閣招從事
每向西垣奉德音公府從容談婉婉賓階清切景沈沈
與君跬步如同舍終日相期此盍簮
奉和鄭賓客相公攝官豐陵扈從之作(時充鹵簿使)
五輅導靈輼千夫象繚垣行宫移曉漏綵仗下秋原莫
究希夷理空懷渙汗恩頤神方蹈道傳聖乃尊尊共祝
如山夀俄驚憑几言遐荒七月會肸蠁百靈奔豹尾從
風直鸞旗映日翻塗芻聯法從營騎肅旌門杳靄虞泉
夕淒清楚挽喧不堪程盡處嗚咽望文園
詹事府宿齋絶句
清齋四體泰白晝一室空摧頽有古樹騷屑多悲風
和王祭酒太社宿齋不得赴李尚書宅會戲書
見寄
元禮門前勞引望句龍壇下阻歡娱此時對局空相憶
博進何人更樂輸
酬裵端公八月十五日夜對月見懷
涼夜清秋半空庭皓月圓動搖隨積水皎潔滿晴天多
病嘉期阻深情麗曲傳偏懷賞心處同望庾樓前
奉和崔閣老清眀日候許閣老交直之際辱裵
閣老書招云與考功苖曹長先城南遊覽獨行
口號因以簡贈(時德輿以疾故有阻追遊)
紫禁宿初迴清眀花亂開相招直城外遠遠上春臺諫
曹將列宿幾處期子玉深竹與清泉家家桃李鮮折芳
行載酒勝賞隨君有愁疾自無悰臨風一搔首
和張秘監閣老獻歲過蔣大拾遺因呈两省諸
公并見示
二賢同載筆久次入新年焚草淹輕秩藏書厭舊編竹
風晴翠動松雪瑞光鮮慶賜行春令從兹佇九遷
酬崔舍人閣老冬至日宿直省中奉簡兩掖閣
老并見示
令節一陽新西垣宿近臣曉光連鳳沼殘漏近雞人白
雪飛成曲黃鐘律應均層霄翔迅羽廣陌駐歸輪清切
晨趨貴恩華夜直頻輟才時所重(九月中楊閣老權知吏部選事)分命
秩皆真(十月中崔閣老正拜本官德輿正除禮部受命前一日分草詔詞)左掖期連茹
南宫愧積薪九年叨此地迴首倍相親
八月十五日夜瑶臺寺對月絶句
嬴女乘鸞已上天仁祠空在鼎湖邊涼風遥夜清秋半
一望金波照粉田(仁祠寺也見後漢書楚王英傳)
夏至日作
璿樞無停運四序相錯行寄言赫曦景今日一隂生
二月二十七日社兼春分端居有懷簡所思者
清晝開簾坐風光處處生看花詩思發對酒客愁輕社
日雙飛燕春分百囀鶯所思終不見還是一含情
甲子歲元日呈鄭侍御明府
萬里煙塵合秦吳遂渺然無人来上國灑淚向新年世
故看風葉生涯寄海田屠蘇聊一醉猶頼主人賢
七夕
佳期人不見天上喜新秋玉珮霑清露香車渡淺流東
西一水隔迢逓兩年愁别有穿針處微明月映樓
嘉興九日寄丹陽親故
窮年路岐客西望思茫茫積水曾南渡浮雲失舊鄉海
邊尋别墅愁裏見重陽草露荷衣冷山風菊酒香獨謠
看墜葉遠目徧秋光更羡登攀處煙花滿練塘
九日北樓宴集
蕭颯秋聲樓上聞霜風漠漠起隂雲不見攜觴王太守
空思落帽孟參軍風吟蟋蟀寒偏急酒泛茱萸晩易醺
心憶舊山何日見併將愁淚共紛紛
奉陪李大夫九日龍沙宴會(遲字)
龍沙重九會千騎駐旌旗水木秋光淨絲桐雅奏遲煙
蕪斂暝色霜菊發寒姿今日從公醉全勝落帽時
臘日龍沙會絶句
簾外寒江千里色林中罇酒七人期寧知臘日龍沙會
却勝重陽落帽時
嚴陵釣臺下作
絶頂聳蒼翠清湍石磷磷先生晦其中天子不得臣心
靈棲顥氣纓冕猶緇塵不樂禁中卧却歸江上春潛驅
東漢風日使薄者醇焉用佐天子特此報故人人(一作則)
知大賢心不獨私其身弛張有深致耕釣陶天真奈何
清風後擾擾論屈伸交情同市道利欲相紛綸我行訪
遺臺仰古懷逸民矰繳鴻鵠遠雪霜松桂新江流去不
窮山色凌秋旻人世自今古清輝照無垠
曉發武陽館即事書情
清晨策羸車嘲唽聞村雞行將騎吏親日與情愛暌東
風變林樾南畆事耕犂青菰冒白水方塘接廣畦雜英
被長坂野草蔓幽蹊瀉(一作舄)鹵成沃壤枯株發柔荑芳
樹鶯命雛深林麏引麑杳杳途未極團團日已西哲士
務纓弁(一作紱)鄙夫戀蓬藜終當稅塵駕盥濯依春溪
豐城劍池驛感題
龍劔昔未發泥沙(一作池)相晦藏向非張茂先孰辨斗牛
光神物不自逹聖賢亦彷徨我行豐城野慷慨心内傷
奉使宜春夜渡新淦江陸路至黃蘖館路上遇
風雨作
草草理夜装涉江又登陸望路殊未窮指期今已促傳
呼戒徒御振轡轉林麓隂雲擁嵓端霔(一作霈)雨當山腹
震雷如在耳飛電来照目獸跡不敢窺馬蹄唯務速虔
心若齋禮(一作禱)濡體如沭浴萬竅相怒號百泉暗奔瀑
危梁慮足跌峻坂憂車覆問我何以然前日受微禄轉
知人代事纓組乃徽束向(一作何)若家居時安枕春夢熟
遵途稍已近候吏来相續晩霽心始安林端見初旭
細柳驛
細柳肅軍令條侯信殊倫棘門乃兒戲從古多其人神
武今不殺介夫如搢紳息駕幸兹地懷哉悚精神
渭水
吕叟(一作氏)年八十皤然持釣鈎意在静天下豈唯食營
丘師臣有家法小白猶尊周日暮駐征策愛兹清渭流
宫人斜絶句
一路斜分古驛前隂風切切晦秋煙鉛華新舊共冥寞
日暮愁鴟(一作鵶)飛野田
敷水驛
空見水名敷秦樓昔事無臨風駐征騎聊復捋頿鬚
朝元閣
繚垣複道上層霄十月離宫萬國朝胡馬忽来清蹕去
空餘臺殿照山椒
石甕寺
石甕靈(一作寒)泉勝寶井汲人迴挂青絲綆厨煙半逐白
雲飛當晝老僧来灌頂
盤豆驛
盤豆綠雲上古驛望思臺下使人愁江充得計太子死
日暮戾園風雨秋
晩渡揚子江却寄江南親故
返照滿寒流輕舟任搖漾支頤見千里煙景非一狀遠
岫有無中片帆風水上天清去鳥滅浦迥寒沙漲樹晩
疊秋嵐江空翻宿浪胸中千萬慮對此一清曠迴首碧
雲深佳人不可望
新安江路
深潭與淺灘萬轉出新安人遠禽魚淨山深水木寒嘯
起青蘋末吟矚白雲端即事遂幽賞何心挂儒冠
月夜江行
扣船(一作□)不得(一作能)寐浩露清衣襟彌傷孤舟夜遠結
萬里心幽興惜瑶草素懷寄鳴琴三奏月初上寂寞(一作)
(寥)寒江深
江城夜泊寄所思
客程殊未極艤櫂泊迴塘水宿知寒早愁眠覺夜長遠
鐘和暗杵曙月照晴霜此夕相思意搖搖不暫忘
陪包諫議湖墅路中舉帆(同用山字)
蕭蕭涼雨歇境物望中閒風際片帆去煙中獨鳥還斷
橋通遠浦野墅接秋山更喜陪清興尊前一觧顔
富陽陸路
又入亂峰去遠程殊未歸煙蘿迷客路山果落征衣欹
石臨清淺晴雲出翠微漁潭明夜泊心憶謝玄暉
曉
曉風搖五兩殘月映石壁稍稍曙光開片帆在空碧
晝
孤舟漾曖景獨鶴下秋空安流日正晝淨(一作浮)綠天無
風
晩
古樹夕陽盡空江暮靄收寂寞扣船(一作舷)坐獨生千里
愁
夜
猨聲到枕上愁夢紛難理寂寞(一作寂)深夜寒青霜落秋
水
御定全唐詩卷三百二十五
