欽定四庫全書
御定全唐詩卷三百四十六
王涯
王涯字廣津太原人博學工屬文貞元中擢進士又舉
宏辭調藍田尉以左拾遺為翰林學士進起居舍人憲
宗元和初貶虢州司馬徙袁州刺史以兵部員外郎召
知制誥再為翰林學士累遷工部侍郎涯文有雅思永
貞元和間訓誥温麗多所槀定拜中書侍郎同中書門
下平章事尋罷再遷吏部侍郎穆宗立出為劒南東川
節度使長慶三年入為御史大夫遷戶部尚書鹽鐵轉
運使敬宗寶歷時復出領山南西道節度使文宗嗣位
召拜太常卿以吏部尚書總鹽鐵歲中進尚書右僕射
代郡公久之以本官同中書門下平章事俄檢校司空
兼門下侍郎李訓敗乃及禍集十卷今編詩一卷
享惠昭太子廟樂章(送神)
威儀畢陳備樂將闋苞茅酒縮膋蕭香徹宫臣展事肅
雍在列迎精送往厥鑒昭晰
望禁門松雪
宿雲開霽景佳氣此時濃瑞雪凝清禁祥烟羃小松依
稀鴛瓦出隠映鳳樓重金闕晴光照瓊枝瑞色封葉鋪
全類玉柯偃乍疑龍詎比寒山上風霜老昔容
廣宣上人以詩賀放榜和謝
延英面奉入春闈亦選功夫亦選竒在冶只求金不耗
用心空學秤無私龍門變化人皆望鶯谷飛鳴自有時
獨喜至公誰是證彌天上人與新詩
九月九日勤政樓下觀百僚獻夀
御氣黃花節臨軒紫陌頭早陽生綵仗霽色入仙樓獻
夀皆鵷鷺瞻天盡冕旒菊樽過九日鳳歴肇千秋樂奏
薰風起杯酣瑞影收年年歌舞度此地慶皇休
春遊曲二首
萬樹江邊杏新開一夜風滿園深淺色照在綠波中
上苑何窮樹花間次第新香車與絲騎風静亦生塵
太平詞
風俗今和厚君王在穆清行看采華曲盡是泰階平
送春詞
日日人空老年年春更歸相歡在尊酒不用惜花飛
塞上曲二首
天驕遠塞行出鞘寶刀鳴定是酬恩日今朝覺命輕
塞虜常為敵邊風已報秋平生多志(一作意)氣箭底覓封
侯
隴上行
負羽到邊州鳴笳度隴頭雲黃知塞近草白見邊秋
思君恩
雞鳴天漢曉鶯語禁林春誰入巫山夢唯應洛水神
春閨思
雪盡萱抽葉風輕水變苔玉關音信斷又見發庭梅
春江曲
搖漾越江春相將采白蘋歸時不覺夜出浦月隨人
閨人贈遠五首
花眀綺陌春柳拂御溝新為報遼陽客流芳(一作光)不待
人
遠戍功名薄幽閨年貌傷妝成對春樹不語淚千行
形影一朝别煙波千里分君看望君處祇是起行雲
啼鶯(一作鶯啼)綠樹深語燕(一作燕語)雕梁晚不省出門行沙場
知近遠
洞房今夜月如練復如霜為照離人恨亭亭到曉光
從軍詞三首
戈(一作旍)甲從軍久風雲識陣難今朝拜韓信計日斬成
安
燕頷多竒相狼頭敢犯邊寄言班定遠正是立功年
旄頭夜落捷書飛来奏金門著賜衣白馬將軍頻破敵
黃龍戍卒幾時歸
塞下曲二首
辛勤幾出黃華戍迢逓初隨細柳營塞晚每愁殘月苦
邊愁更逐斷蓬驚(一作聲)
年少辭家從冠軍金妝寶劒去邀勲不知馬骨傷寒水
唯見龍城起暮雲
平戎辭
太白秋高助發兵長風夜卷虜塵清男兒解却腰間劒
喜見從王道化平
遊春詞二首
曲江綠(一作絲)柳變煙條寒谷冰隨暖氣銷纔見春光生
綺陌已聞清樂動雲韶
經過柳陌與桃蹊尋逐春光著處迷鳥度時時衝絮起
華繁衮衮壓枝低
秋思二首
網(一作絲)軒凉吹動輕衣夜聽更長玉漏稀月度天河光
轉濕鵲驚秋樹葉頻飛
宫連太液見滄波暑氣微消秋意多一夜清風蘋末起
露珠翻盡滿池荷
漢苑行
二月春風遍柳條九天仙樂奏雲韶蓬莱殿後(一作後殿)花
如錦紫閣階前雪未銷
秋夜曲
桂魄初生秋露微輕羅已薄未更衣銀筝夜久殷勤弄
心怯空房不忍歸
獻夀辭
宫殿參差列九重祥雲瑞氣捧階(一作皆)濃微臣欲獻唐
堯夀遥指南山對衮龍
秋思贈遠二首
當年只自守空帷(一作□)夢裏關山覺别離不見鄉書傳
鴈足唯看新月吐蛾眉
厭攀楊柳臨清閣閒採芙蕖傍碧潭走馬臺邊人不見
拂雲堆畔戰初酣
春閨思(一作閨人春思)
愁見遊空百尺(一作丈)絲春風挽(一作惹)斷更傷離閒(一作桃)
花落盡(一作徧)青(一作蒼)苔地盡日無人誰得知
宫詞三十首(存二十七首)
白(一作内)人宜著紫衣裳冠子梳頭雙眼長新睡起来思
舊夢見人忘却道□常
春来新插翠雲釵尚著雲頭踏殿鞋欲得君王回一顧
争扶玉輦下金階
五更初起覺風寒香炷燒来夜已殘欲卷珠簾驚雪滿
自將紅燭上樓看
各將金鎻鎻宫門院院青娥侍(一作待)至尊頭白監門掌
来去問頻多是最承恩
夜久盤中蠟滴稀金刀剪起盡霏霏傳聲總是君王喚
紅燭臺前著舞衣
筝翻禁曲覺聲難玉柱皆非舊處安記得君王曾道好
長因下輦得(一作最)先彈
一叢高鬢綠雲光官(一作宫)樣輕輕淡淡黃為看九天公
(一作宫)主貴外邊争學内家装
宜春院裏駐仙輿夜宴笙歌總不如傳索金箋題寵號
鐙前御筆與親書
永巷重門漸半開宫官著鎻隔門回誰知曾笑他人處
今日將身自入来
春風簾裏舊青娥無奈新人奪寵何寒食禁花開滿樹
玉堂終日閉時多
碧繡簷前柳散垂守門宫女欲攀時曾經玉輦從容處
不敢臨風折一枝
鴉飛深在禁城墻多繞重樓複殿傍時向春簷瓦溝上
散開朝(一作䨇)翅占朝光
白雪猧兒拂地行慣眠紅毯不曾驚深宫更有何人到
只曉金階吠晩螢
百尺仙梯倚閣邊内人争下擲金錢風来競看銅烏轉
遥指朱干在半天
春風擺蕩禁花枝寒食鞦韆滿地時又落深宫石渠裏
盡隨流水入龍池
墻(一作雕)墻不斷接宫城金榜皆書殿院名萬轉千回相
隔處各調絃管對聞聲
霏霏春雨九重天漸暖龍池御柳煙玉輦遊時應不避
千廊萬屋自相連
禁門(一作前)煙起紫沉沉樓閣當中複道深長入暮天凝
不散掖庭宫裏動秋砧
炎炎夏日滿天時桐葉交加覆玉墀向晚移鐙上銀簟
叢叢綠鬢坐彈棋
曈曈日出大明宫天樂遥聞在碧空禁樹無風正和暖
玉樓金殿曉光中
迥出芙蓉閣上頭九天懸處正當秋年年七夕晴光裏
宫女穿針盡上樓
教来鸚鵡語初成久閉金籠慣認名總向春園看花去
獨於深院笑(一作喚)人聲
銀瓶瀉水欲朝妝燭熖紅高粉壁光共怪滿衣珠翠冷
黃花瓦上有新霜
迎風殿裏罷雲和起聽新蟬步淺莎為愛九天和露滴
萬年枝上最聲多
御果收時屬内官傍簷低壓玉闌干眀朝摘向金華殿
盡日枝邊次第看
内裏松香滿殿聞四行階下暖氤氲春深欲取黃金粉
繞樹宫娥著絳裙
禁樹傳聲在九霄内中殘火獨遥遥千官待取門猶閉
未到宫前下馬橋
御定全唐詩卷三百四十六
