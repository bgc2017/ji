欽定四庫全書
御定全唐詩卷三百六十九
李翺
李翺字習之中貞元進士第調校書郎元和初為國子
博士史館修撰遷考功員外郎除朗廬二州刺史入為
諫議大夫知制誥改中書舍人會昌中終山南東道節
度使詩七首
贈藥山高僧惟儼二首(時刺朗州二一本無二首二字第首題云再)
(贈)
練得身形似鶴形千株松下两函經我來問道無餘說
雲在青霄水在甁
選得幽居愜野情終年無送亦無迎有時直上孤峯頂
月下披雲嘯一聲
贈毛仙翁
紫霄仙客下三山因救生靈到世間龜鶴計年承甲子
冰霜為質駐童顔韜藏休咎傳眞籙變化榮枯試小還
從此便教塵骨貴九霄雲路願追攀
拜禹歌(并序)
貞元十五年六月二十九日隴西李翺敬拜於禹
之堂下自賓階升北面立弗敢歎弗敢祝弗敢祈
退降復敬再行哭而歸且歌曰
惟天地之無窮兮哀人生之常勤往者吾弗及兮來者
吾弗聞已而已而
廣慶寺
傳者不足信見景勝如聞一水遠赴海兩山高入雲魚
龍晴自戲猨狖晚成羣醉酒斜陽下離心草自薰
奉酬劉言史宴光風亭
閏餘春早景沈沈禊飲風亭恣賞心紅䄂青娥留永夕
漢隂寧肯羡山隂
戲贈詩
縣君好磚渠繞水恣行游鄙性樂疎野鑿地便成溝兩
岸値芳草中央漾清流所尚既不同磚鑿可自修從他
後人見境趣誰為幽
皇甫湜
皇甫湜字持正新安人元和中擢進士第為陸渾尉仕
至工部郎中裵度辟為判官集三卷今存詩三首
題浯溪石
次山有文章可惋只在碎然長於指叙約㓗有餘態心
語適相應出句多分外於諸作者間拔戟成一隊中行
雖富劇粹美若(一作君)可蓋子昂感遇佳未若君雅裁退
之全而神上與千載對李杜才海翻高下非可槩文與
(一作於)一氣間為物莫與大先王路不荒豈不仰吾輩石
屛立衙衙溪口揚素瀨我思何人知徙倚如有待
石佛谷
漫澶太行北千里一塊石平腹有壑谷深廣數百尺土
僧何為者老草毛髮白寢處容身龕足膝隱成跡金僊
啄靈象相好倚北壁花座五雲扶玉毫六虚射文人留
紀述時事可辨析鳥跡巧均分龍骸極癯瘠枯松間槎
枿猛獸恣騰擲蛣&KR0008;蟲食縱(一作蹤)懸垂露凝滴精藝貫
古今窮巖誰愛惜託師禪誦餘勿使塵埃積
出世篇
生當為大丈夫斷羈羅出泥塗四散號呶擾俶無隅埋
之深淵飄然上浮騎龍披青雲汎覽遊八區經太山絶
大海一長吁西摩月鏡東弄日珠上括天之門直指帝
所居羣仙來迎塞天衢鳳皇鸞鳥燦金輿音聲嘈嘈滿
太虚旨飲食兮照庖厨食之不飫飫不盡使人不陋復
不愚旦旦狎玉皇夜夜御天姝當御者幾人百千為番
宛宛舒舒忽不自知支消體化膏露明湛然無色茵席
濡俄而散漫裵然虚無翕然復摶搏久而蘇精神如太
陽霍然照清都四肢為琅玕五臟為璠璵顔如芙蓉頂
為醍醐與天地相終始浩漫為歡娛下顧人間溷糞蠅
蛆
樊宗師
樊宗師字紹述河中人始為國子主簿元和中擢軍謀
宏遠科授著作佐郎歴金部郎中綿絳二州刺史進諫
議大夫未拜卒詩七百六十九篇今存一首
蜀綿州越王樓詩(并序)
綿之城帝猲&KR0008;掀明威瀰石硝馳涪瀨左陵凌(一作)
(淩淩)紅䄺簪天地(一作池)送行癸壬且掬跎踢于西北
蟠紅頠(一作頠)青越王貞故為樓重軒疊飛門明窗
蒙傘蹇蹇予始登謂日月昏暁可窺其背雷電合
風雲遇(一作遘)霜辛露酸星辰介行鬼神變化草木
顯(一作&KR0008;)繡髻銜蓑芰皆可察極既縈視其江帶又
極視其土岡斷暴遠近山嶮嶮若閿之束(一作東)皇
天原開見荆山我其蔩(音衍一作黃)河澗(一作瞷)然為曲
直淚雨落不可掩因口其心曰無害若(一作苦)其自
(一作目)果星星過歸果星星過歸尚悲不能解重為
詩以釋益不可顧謂郡中諸君能無有以以華豔
其念蓄(一作綴)云
危樓倚天門如&KR0146;星辰宫榱薄龍虎怪洄洄繞雷風徂
秋試登臨大靄屯喬空不見西北路考懷益彫窮石瀨
薄濺濺上山杳穹穹昔人創(一作愴)為逝所適酡顔紅今
我兹之來猶挍成歲功輟田植科畞遊圃歌芳叢地財
無叢厚人室安取豐旣乏富庶能千萬慙文翁
盧儲
盧儲貞元間人擢進士第一詩二首
催妝(李翺典郡江淮儲以進士投卷翺置几案間其女見之謂小青衣曰此人必為狀頭)
(翺聞選以為壻明年果第一人及第)
昔年將去玉京遊第一仙人許狀頭今日幸為秦晉會
早教鸞鳳下妝樓
官舍迎内子有庭花開(一作題芍藥一作迎内子題庭花)
芍藥斬新栽當庭數朵開東風與拘束留待細君來
皇甫松
皇甫松湜之子自稱檀欒子詩十三首
古松感興
皇天后土力使我向此生貴賤不我均若爲天地情我
家世道德旨意匡文明家集四百卷獨立天地經寄言
青松姿豈羡朱槿榮昭昭大化光共此遺芳馨
怨回紇歌
白首南朝女愁聽異域歌收兵頡利國飲馬胡蘆河毳
布腥膻久穹廬歲月多鵰巢城上宿吹笛淚滂沱
江上送别
祖席駐征棹開帆候信潮隔筵桃葉泣吹管杏花飄船
去鷗飛閣人歸塵(一作鹿)上橋别離惆悵淚江路濕紅蕉
採蓮子二首
菡蓞香連十頃陂小姑貪戲採蓮遲晩來弄水船頭濕
更脫紅裙裹鴨兒
船動湖光灔灔秋貪看年少信船流無端隔水抛蓮子
遥被人知半日羞
抛毬樂
紅撥一聲飄輕毬墜越綃帶翻金孔雀香滿繡蜂腰少
少抛分數花枝正索饒
金蹙花毬小眞珠繡帶垂幾回衝蠟燭千度入春懷上
客終湏醉觥杯自亂排
勸僧酒
勸僧一杯酒共看青青山酣然萬象滅不動心印(一作即)
閒
登郭隗臺
燕相謀在兹積金黃巍巍上者欲何顔使我千載悲
楊柳枝詞二首
爛漫春歸水國時吳王宫殿柳絲垂黃鶯長呌空閨畔
西子無因更得知
春入行宫映翠微玄宗侍女舞煙絲如今柳向空城綠
玉笛何人更把吹
浪淘沙二首
灘頭細草接疎林浪惡罾船半欲沈宿鷺眠洲非舊浦
去年沙觜是江心
蠻歌荳蔻北人愁松雨蒲風野艇秋浪起鵁鶄眠不得
寒沙細細入江流
句
夜入眞珠室朝游玳瑁宫(紀事載松為牛僧孺表甥不相薦舉因㐮陽大水極言誹)
(謗眞珠乃牛愛姬也)
馬異
馬異河南人與盧仝友善詩四首
送皇甫湜赴舉
馬蹄聲特特去入天子國借問去是誰秀才皇甫湜吞
(一作含)吐一腹文八音兼五色主文有崔李郁郁為朝德
青銅鏡必明朱絲繩必直稱意太平年願子長相憶
貞元旱歲
赤地炎都寸草無百川水沸煮蟲魚定應燋爛無人救
淚落三篇古尚書
暮春醉中寄(一作贈)李干秀才
歡異(一作喜)且交親酒生開(一作生開一)甕春不湏愁犯卯且
乞醉過申折草為籌筯鋪花作錦䄄嬌鶯觧言語留客
也殷勤
荅盧仝結交詩
有鳥自(一作兮)南翔口銜一書札逹我山之維開緘金玉
煥陸離乃是盧仝結交詩此詩峭絶天邊格力與文星
色相射長河拔作數條絲太華磨成一拳石莫嗟獨笑
(一作秀)無往還月中芳桂難追攀况値亂邦不平年迴陵
倒谷如等閑與君俛首大艱阻喙長三尺不得語因君
今日形章句羡獮猴兮(一作子)著衣裳悲蚯蚓兮(一作子)安
翅羽上天不識(一作失)察仰我為遼(或作僚)天失所將吾劒
兮切淤泥使良驥兮捕老鼠昨日脫身卑賤籠卯星借
與老人峯抱鋤劚(一作築)地芸芝术偃蓋参天舊有松术
(一作我)與松兮保身世卧居居兮起于于(一作吁吁)潄潺潺兮
聆嘒嘒道在其中可終歲不教辜負堯為帝燒我荷衣
摧我身回看天地如砥平鋼刀剉骨不辭去卑(一作畢)躬
君子今明明俛首辭山心惨惻白雲雖好戀不得看雲
且擬直湏臾疾風又卷西飛翼為報覃懷心(一作新)結交
死生富貴存後凋我心不畏朱公叔君意湏防劉孝標
以膠投漆若不早就中相去萬里道河水悠悠山之間
無由把袂攄懷抱憶仝吟能文(一作文能)洽臭成蘭薰不知
何處清風夕擬使張華見陸雲
御定全唐詩卷三百六十九
