欽定四庫全書
御定全唐詩卷六百八十五
吳融
花村六韻
地勝非離郭花深故號村已憐梁雪重仍愧椘雲繁山
近當吟冷泉高入夢喧依稀小有洞邂逅武陵源月好
頻移座風輕莫閉門流鶯更多思百囀待黃昏
賦雪十韻
雨凍輕輕下風乾淅淅吹喜勝花發處驚似客来時河
静膠行棹巖空響折枝終無鷓鴣識先有鶺鴒知馬勢
晨争急鵰聲晚更飢替霜嚴柏署藏月上龍墀百尺樓
堪倚千錢酒要追朝歸紫閣早漏出建章遲臘候何曾
爽春工是所資遥知故溪柳排比萬條絲
溪邊
溪邊花滿枝百鳥帶香飛下有一白鷺日斜翹石磯
長安逢故人
歲暮長安客相逢酒一杯眼前閒事静心裏故山来池
影含新草林芳動早梅如何不歸去霜髩共風埃
雨夜
旅夕那禁雨梅天已思秋未明孤枕倦相弔一燈愁有
戀慚滄海無機奈白頭何人得濃睡溪上釣魚舟
旅中送遷客
天南不可去君去弔靈均落日青山路秋風白髮人言
危無繼(一作聽)者道在有明神滿目盡胡越平生何處陳
寄尚顔師
僧中難得静静得是吾師到闕不求紫歸山秪愛詩臨
風翹雪足向日剃霜髭自歎眠漳久雙林動所思
微雨
天青織未徧風急舞難成粉重低飛蝶黃沉不語鶯自
随春靄亂還放夕陽明惆悵池塘上荷珠點點傾
送廣利大師東歸
紫殿久霑恩東歸過海門浮榮知是夢輕别肯銷魂明
發先晨鳥寒栖入暝猨蕺山如重到應老舊雲根(大師善於)
(草聖故云)
關東獻兵部劉員外
昨夜星辰動仙郎近(一作過)漢關玳筵吟雪罷錦帳押(一作)
(壓)春還已到青雲上應棲絳圃間臨卭有詞賦一為奏
天顔
途次淮口
寒流萬派碧南渡見烟光人向隋宫近山盤椘塞長有
村皆綠暗無逕不紅芳已帶傷春病如何更異鄊
詠柳
自與鶯為地不教花作媒細應和雨斷輕祗愛風裁好
拂錦步幛莫遮銅雀臺㶚陵千萬樹日暮别離回
武牢關遇雨
澤(一作深)春關路㢠暮雨細霏霏帶霧昏河浪和塵重客
衣望中迷去騎愁裏亂斜暉惆悵家山遠溟濛濕翠微
春寒
固教梅忍(一作怨)落休與杏藏嬌已過冬疑剰將来暖未
饒玉階殘雪在羅薦暗魂銷莫問王孫事烟蕪正寂寥
早發(一作登)潼關
天邊月初落馬上夢猶殘關樹蒼蒼曉玉階澹澹寒宦
遊終自苦身世静堪觀争似山中隐和雲枕碧湍
送策上人
昨来非有意今去亦無心闕下抛新院江南指舊林瓶
添新澗綠笠卸晚峯隂八字如相許終辭尺組尋
和諸學士秋夕禁直偶(一作遇)雪
大華積秋雪禁闈生夜寒硯冰憂詔急燈燼惜更殘正
遂攀嵇願翻追訪戴歡更為三日約高興未將闌
御溝十六韻
一水終南下何年派作(一作到)溝穿城初北注過苑却東
流繞岸清波溢連宫瑞氣浮去應涵鳳沼来必滲龍湫
激石珠争碎縈堤練不收照花長樂曙泛葉建章秋影
炫金莖表光搖綺陌頭旁沾畫眉府斜入教簫樓有雨
難澄鏡無萍易擲鈎鼓宜堯女瑟盪必蔡姬舟臯著(一作)
(的)通鳴鶴津應接斗牛廽風還㶑㶑和月更悠悠淺憶
觴堪泛深思杖可投秪懷涇合慮不帶隴分愁自有朝
宗樂曾無潰穴憂不勞誇大漢清渭貫神州
赴闕次留獻荆南成相公三十韻
分閫兼文德持衡有武功荆南知獨去海内更誰同拔
地孤峯秀當天一鶚䧺雲生五色筆月吐六鈞弓骨格
凌秋聳心源見底空神清飡沆瀣氣逸飲洪濛臨事成
竒策全身仗至忠解鞍欺李廣煑弩笑臧洪往昔逢多
難来兹故統戎卓旗雲夢澤撲火細腰宫鏟土樓臺搆
連江雉堞籠似平鋪掌上疑湧出壺中豈是勞人力寧
因役鬼工本遺三戶在今匝萬家通畫舸横青雀危檣
列綵虹席飛巫峡雨袖拂宋亭風場廣盤毬子池閒引
釣筒禮賢金璧賤煦物雪霜融酒滿梁塵動棋殘漏滴
終儉常資澹静貴絶恃穹崇唯要臣誠顯那求帝渥隆
甘棠名異奭大樹姓非馮自念為遷客方諧謁上公痛
知遭止棘頻歎委飄蓬借宅誅茅綠分囷(一作倉)指粟紅
只慚燕舘盛寧覺阮途窮渙汗霑明主滄浪别釣翁去
曾憂塞馬歸欲逐邊鴻積感深於海銜恩重極嵩行行
柳門路回首下離東
三峯府内矮柏(一作檜)十韻
擢秀依黃閣移根自碧岑周圍雖合抱直上豈盈尋遠
砌行窺頂當庭坐庇隂短堪驚衆木高已讓他林日轉
無長影風迴有細音不容蘿蔦附只耐雪霜侵玉帳籠
應匝牙旗倚更禁葉低宜拂席枝褭易抽簮綠澗支離
久朱門掩映深何須一千丈方有歲寒心
雪十韻
灑密蔽璇穹霏霏杳莫窮遲於雨到地疾甚絮随風四
野蒼茫際千家晃朗中夜迷三繞鵲晝斷一行鴻結片
飛瓊樹裁花點(一作照)蘂宫壅應邊盡北填合海無東高
愛危峯積低愁暖氣融月交都浩渺日射更&KR0785;瓏送臘
辭寒律迎春入舊叢自憐曾未至聊復賦玄功
和睦州盧中丞題茅堂十韻
有士當今重忘情自古稀獨開青嶂路閒掩白雲扉石
累千層險泉分一帶微棟危猨競下簷迥鳥争歸烟冷
茶鐺静波香蘭舸飛好移鍾阜蓼莫種首陽薇樹密含
輕霧川空漾薄暉芝泥看只(一作即)捧蕙帶且休圍東郭
鄰穿履西林近衲衣瓊瑶一百字千古見清機
奉和御製六韻
天曉密雲開亭亭翠葆来芰荷籠水殿楊柳蔽風臺恩
洽三時雨歡騰萬歲雷日華偏照御星彩迥分台葦岸
縈仙棹蓮峰倒玉杯獨慚歌聖德不是侍臣才
敗簾六韻
有客編来久彌年斷不(一作莫)收不堪風作候豈復燕為
讐盡見三重閣難迷百尺樓伴燈微揜夢兼扇劣遮羞
零落亡珠綴殷勤謝玉鈎凉宵何必捲月自入軒流
玉堂種竹六韻
當砌植檀欒濃隂五月寒引風穿玉牖搖露滴金盤有
韻和宫漏無香雜畹蘭地疑(一作嚴)雲鏁易日近雪封難
静稱圍棋會閒宜閣茟看他年終結實不羡樹棲鸞
和韓致光侍郎無題三首十四韻
珠佩元消暑犀簮自辟塵揜燈容燕宿開鏡待雞晨去
嬾都忘舊来多未厭新每逢憂是夢長憶故延真杏小
雙圓壓(一作靨)山濃雨點嚬瘦難勝寶帶輕欲馭飇輪篦
鳳金雕翼釵魚玉鏤鱗月明無睡夜花落斷腸春解舞
何湏椘能筝可在秦怯探同海底稀遇極天津綠柰攀
宫艷青梅弄嶺&KR0903;管纖銀字咽梭密錦書勻厭勝還随
俗無疑不避人可憐三五夕嫵媚善為鄰
舞轉輕輕雪歌霏漠漠塵漫游多卜夜慵起不知晨玉
箸和妝裛金蓮逐步新鳳笙追北里鶴馭訪南真有恨
都無語非愁亦有嚬戲應過蚌浦飛合入蟾輪杯樣成
言鳥梳文解卧鱗逢迎大堤晚離别洞庭春似玉曾誇
趙如雲不讓秦錦收花上露珠引月中津木為連枝貴
禽因比翼珍萬峰酥點薄五色繡妆勻獺髓求魚客鮫
綃托海人寸腸誰與逹洞府四無鄰
綺閣臨初日銅臺拂暗塵鷾鴯偏報曉烏鶂慣驚晨魚
網裁書數鵾絃上曲新病多疑厄重語切見心真子母
錢徵笑西南月借嚬𢷬衣嫌獨杵分袂怨雙輪貝葉教
丹觜金刀寄赤鱗捲簾吟塞雪飛楫渡江春解織宜名
蕙能歌合姓秦眼穿回雁嶺魂斷飲牛津藥自偷来絶
香從竊去珍茗煎雲沫聚藥種玉苗勻草密應迷客花
繁好避人長干足風雨遥夜與誰隣
倒次元韻
南陌来尋伴東城去卜鄰生憎無頼客死憶有情人似
束腰支細如描髮彩勻黃鸝裁帽貴紫燕刻釵&KR0903;身近
從淄右家元接觀津雨臺誰屬椘花洞不知(一作如)秦淚
滴空牀冷妝濃滿鏡春枕凉欹琥珀簟潔展麒麟茂苑
廊千步昭陽扇九輪陽城迷處笑京兆畫時嚬魚子封
牋短蝇頭學字真易判期已遠難諱事還新艇子愁衝
夜驪駒怕拂晨如何斷岐路免得見行塵
箇人三十韻
嫋嫋復盈盈何年墜玉京見人還道姓羞客不稱名故
事諳金谷新居近石城臉横秋水溢眉拂遠山晴粉薄
塗雲母簮寒篸水晶催来兩槳送怕起五絲縈髻學盤
桓綰牀依宛轉成博山疑霧重油壁隐(一作穏)車輕額點
梅花樣心通棘刺情搔頭邀頋遇約指到平生魚網徐
徐襞螺巵(一作杯)淺淺傾芙蓉褥已展荳䓻水休更趙女
憐膠膩(一作固)丁娘愛燭明炷香龍薦腦辟魘虎輸精管
咽參差韻弦嘈倰僜聲花殘春寂寂月落漏丁丁柳絮
聯章敏椒花屬思清翦羅成彩字銷蠟脫珠纓邂逅當
投珮艱難莫拊楹熨来身熱定䑛得面痕平匣鏡金螭
怒簾旌繡獸獰頸長堪鶴並腰細任蜂争滴淚泉饒竭
論心石未貞必雙成(一作乘)鳳去豈獨化蟬鳴書遠腸空
斷樓高膽易驚數錢紅帶結鬪草蒨裙盛䘧(一作映)柳闌
干小侵波略彴横夜愁遥寄雁暁夢半和鶯翼秪思鶼
比根長羡藕并可憐衣帶緩休賦重行行
即席十韻
住處方窺宋平生未嫁盧暖金輕鑄骨寒玉細凝膚妬
蝶長成伴傷鸞耐得孤城堪迷下蔡臺合上姑蘇弄眼
難降柳含茸欲鬪蒲生凉雲母扇直夜博山爐翡翠交
妝鏡鴛鴦入畫圖無心同石轉有淚約泉枯猨渴應須
見鷹飢秪待呼銀河正清淺霓節過来無
追詠棠梨花十韻
蜀地從来勝棠梨第一花更應無軟弱别自有妍華不
貴綃為霧難降綺作霞移須歸紫府駐合餌丹砂密映
彈琴宅深藏賣酒家夜宜紅蠟照春稱錦筵遮連廟魂
棲望飄江字繞巴未饒酥點薄兼妬雪飛斜舊賞三年
斷新期萬里賒長安如種得誰定牡丹誇
緜竹山四十韻
緜竹東西隅千峯勢相屬崚嶒壓東巴連延羅古蜀方
者露圭角尖者攅箭簇引者蛾眉彎歛者鳶肩縮尾蟉
(上聲)青蛇盤頸低玄兔伏横来突若奔直上森如束歲在
作噩年銅梁搖蠆毒相國京兆公九命来作牧戎提虎
僕毛專奉狼頭纛行府寄精廬開窗對林麓是時重陽
後天氣曠清肅兹山昏曉開一一在人目霜空正泬寥
濃翠霏撲撲披海出珊瑚貼天堆碧玉俄然隂霾作城
郭纔霡霂絶頂已凝雪晃朗開紅旭初疑崑崙下夭矯
龍銜燭亦似蓬莱巔金銀臺叠蹙紫霞或旁映綺叚鋪
繁褥晚照忽斜籠赤城差斷續又如煑吴鹽萬萬盆初
熟又如濯椘練千千疋未軸又如水晶宫蛟螭結川瀆
又如鐘乳洞電雷開巖谷丹青畫不成造化供難足合
有羽衣人飄颻曳烟躅合有五色禽呌嘯含仙曲根雖
限劍門穴必通林屋方諸滄海隔欲去憂淪覆羣玉縹
緲閒未可量往復何如當此境終朝曠遐矚往往草檄
餘吟哦思幽獨早晚掃欃槍笳鼓迎暢(一作輪)轂休飛霹
靂車罷繫(一作擊)蝦蟇木勒銘燕然山萬代垂芬郁然後
恣逍遥獨往羣麋鹿不管安與危不問榮與辱但樂濠
梁魚豈怨鍾山鵠紉蘭以圍腰採芝將實腹石牀須卧
平一任閒雲觸
祝風三十二韻
我有二頃田長洲東百里環塗為之區積葑相連纚松
江流其旁春夏多苦水隄防苟不時汎濫即無已粤余
病眠久而復家無恃田畯不勝荒農功皆廢弛他稼已
如雲我田方欲蒔四際上通波兼之葭與葦是時立秋
後烟露浩淒矣雖然遣畢功萎約都無幾如何海上風
連日從空起似欲驅滄溟来沃具區裏噫嘻爾風師吴
中多豪士囷倉過九年一粒惜如死糴賤兼糶貴凶年
翻大喜只是疲羸苦纔飢須易子余乃轗軻者進趨年
二紀秋(一作我)不安一食春不閒一晷腸迴為多别骨瘦
因積毁咳唾莫逢人揶揄空睹鬼中又值干戈遑遑常
轉徙故隠茅山西今来笠澤涘荒者不復尋葺者還有
以將正陶令巾又盖姜肱被不敢務有餘有餘必驕鄙
所期免假匄假匄多慚耻驕鄙既不生慚耻更能弭自
可致逍遥無妨閱絰史吁余將四十滿望秪如此干澤
尚多難學(一作力)稼兹復爾窮逹雖繫命禍福生所履天
不飢死余飄風當自止
金陵懷古
玉樹聲沉戰艦收萬家冠盖入中州祗應江令偏惆悵
頭白(一作黑)歸来是客遊
凉思
松間小檻接波平月澹烟沉暑氣清半夜水禽棲不定
綠荷風動露珠傾
鮫綃
雲供片段月供光貧女寒機枉自忙莫道不蠶能致此
海邊何事有扶桑
潮
暮去朝来無定期桑田長被此聲移蓬莱若探人間事
一日還應兩度知
忘憂花
繁紅落盡始凄凉直道忘憂也未忘數朵殷紅似春在
春愁特此(一作光愁時)繫人腸
憶街西所居
衡門一别夢難稀人欲歸時不得歸長憶去年寒食夜
杏花零落雨霏霏
雲
南北東西似客身遠峯高鳥自為鄰清歌一曲猶能住
莫道無心勝得人
華清宫四首
中原無鹿海無波鳳輦鸞旗出幸多今日故宫(一作鄕)歸
寂寞太平功業在山河
漁陽烽火照函關玉輦匆匆下此山一曲羽衣聽不盡
至今遺恨水潺潺
上皇鑾輅重廵遊兩淚無言獨倚樓惆悵眼前多少事
落花明月滿宫秋
别殿和雲鏁翠微太真遺像夢依依玉(一作上)皇揜淚頻
惆悵應歎僧繇彩筆(一作點目)飛
陳琳墓
冀州飛&KR0702;傲英䧺却把文辭事鄴宫縦道筆端由我得
九泉何面見袁公
湖州朝陽樓
十二亭亭占曉光隋家浪說有迷藏仲宣題盡平生恨
别處應難看屋梁
賣花翁
和烟和露一叢花擔入宫城許史家惆悵東風無處說
不教閑地著春華
自諷
世路升沉合自安故人何必苦相干塗窮始解東歸去
莫過嚴光七里灘
送杜鵑花
春紅始謝又秋紅息國亡来入椘宫應是蜀冤啼不盡
更憑顔色訴西風
西京道中聞蛙
雨餘林外夕烟沉忽有蛙聲伴客吟莫怪(一作耳畔)聞時倍
(一作却)惆悵稚主蓬蓽在山隂
情
依依脈脈兩如何細似輕絲渺似波月不長圓花易落
一生惆悵為伊多
送荆南從事之岳州
秋拂湖光一鏡開庾郎蘭棹好徘徊遥知月落酒醒處
五十弦從波上来
渡淮作
紅杏花時辭漢苑黃梅雨裏上淮船雨迎花送長如此
辜負東風十四年
薛舍人見徵恩賜香并二十八字同寄
往歲知君侍武皇今来何用紫羅(一作香)囊都緣有意重
熏裛更灑江毫上玉堂
王母廟
鸞龍一夜降崑丘遺廟千年枕碧流賺得武皇心力盡
忍看烟草茂陵秋
塗中阻風
洛陽寒食苦多風掃蕩春華一半空莫道芳蹊盡成實
野花猶有未開叢
椘事(屈原云目極千里傷春心宋玉云悲哉秋之為氣)
悲秋應亦扺傷春屈宋當年並楚臣何事從来好時節
只將惆悵付詞人
和僧詠牡丹
萬緣銷盡本無心何事看花恨却深都是支郎足情調
墜香殘蘂亦成吟
豫讓
韓魏同謀反覆深晉陽三板免成沉趙衰(一作襄)當面何
須恨不把干將訪負心
和寄座主尚書
偶逢戎旅戰争日豈是明時放逐臣(一作人)不用裁詩苦
惆悵風雷看起卧龍身
江行
霞低水遠碧翻紅一棹無邊落照中說示北人應不愛
錦遮泥健(一作澤)馬追風
旅舘梅花
清香無以敵寒梅可愛他鄕獨看来為憶故溪千萬樹
幾年辜負雪中開
水鳥
烟為行止水為家兩兩三三睡暖沙為謝離鸞兼别鵠
如何禁得向天涯
楊花
不闘濃華不占紅自飛晴野雪濛濛百花長恨風吹落
惟有楊花獨愛風
水調
鑿河千里走黃沙沙(一作浮)殿西来動日華可道新聲是
亡國且貪惆悵後庭花
秋夕樓居
月裏青山淡如畫露中黃葉䬃然秋危欄倚徧都無寐
秪恐星河堕入樓
經符堅墓
百里烟塵𣪚杳冥新平一隰草青青八公山石君知否
休更中原作彗星
松江晚泊
吴臺越嵪兩分津萬萬檣烏簇夜雲吟盡長江一江月
更無人似謝將軍
送薛學士赴任峡州二首
負譴雖安不敢安叠猨聲裏獨之官莫將彩茟閑抛擲
更待淮王詔草看
片帆飛入峡雲深帶雨兼風動椘吟何似玉堂裁詔罷
月斜鳷鵲漏沉沉
送許校書
故人言别倍依依病裏班荆苦(一作更一作尚)憶違明日柳亭
門外路不知誰賦送將歸
蛱蝶
兩兩自依依南園烟露微住時須並住飛處要交飛草
淺憂驚吹花殘惜晩暉長交(一作教)擷芳女夜夢遠人歸
御定全唐詩卷六百八十五
