欽定四庫全書
御定全唐詩卷八百五十八
呂巖
五言
悟了長生理秋蓮處處開金童登錦帳玉女下香階虎
嘯天魂住龍吟地魄來有人明此道立使返嬰孩
姹女住南方身邊産太陽蟾宫烹玉液坎戶煉瓊漿過
去神仙餌今來到我嘗一杯延萬紀物外任翺翔
頓悟黃芽理隂陽禀自然乾坤爐裏煉日月鼎中煎木
産長生汞金續命鉛世人明此道立便返童顔(第六句缺一字)
宇宙産黃芽經爐煆作砂隂陽烹五彩水火煉三花鼎
内龍降虎壺中龜遣蛇功成歸物外自在樂煙霞
要覓長生路除非認本元都來一味藥剛道數千般丹
鼎烹成汞爐中煉就鉛依時服一粒白日上冲天
姹女住瑤臺仙花滿地開金苖從此出玉蘂自天來鳳
舞長生曲鸞歌續命杯有人明此道海變巳千回
古往諸仙子根元占甲庚水中聞虎嘯火裏見龍行進
退窮三候相吞用八紘冲天功行滿寒暑不能爭
我悟長生理太陽伏太隂離(一作陽)宫生白玉坎(一作隂)戶産黃
金要主君臣義須存子母心九重神室内虎嘯與龍吟
靈丹産太虚九轉入重爐浴就紅蓮顆燒成白玉珠水
中鉛一兩火内汞三銖喫了瑶臺寳升天任海枯
姹女住離宫身邊産雌雄爐中七返畢鼎内九還終悟
了魚投水迷因鳥在籠耄年服一粒立地變冲童
盗得乾坤祖隂陽是本宗天魂生白虎地魄産青龍運
寳泥丸在搬精入上宫有人眀此法萬載貌如童
要覓金丹理根元不易逢三才七返足四象九還終浴
就微微白燒成漸漸紅一丸延萬紀物外去冲冲
箇箇覓長生根元不易尋要貪天上寳須去世間琛煉
就水中火燒成陽内隂祖師親有語一味水中金
萬物皆生土如人得本元青龍精是汞白虎水為鉛悟
者子投母迷應地是天將来物外客箇箇補丹田
二十四神清三千功行成寒雲連地轉聖日滿天明玉
子偏宜種金田豈在耕此中真妙理誰道不長生
妙妙妙中妙玄玄玄更玄動言俱演道語默盡神仙在
掌如珠異當空似月圓他時功滿後直入大羅天
絶句
捉得金晶固命基日魂東畔月華西於中煉就長生藥
服了還同天地齊
莫怪瑤池消息稀只緣塵事隔天機若人尋得水中火
有一黃童上太微
混元海底隠生倫内有黃童玉帝名白虎神符潛姹女
靈元鎮在七元君
三畝丹田無種種種時須藉赤龍耕曾將此種教人種
不觧鉛池道不生(鉛池一名營治)
閃灼虎龍神劍飛好憑身事莫相違傳時須在乾坤力
便透三清入紫微
不用梯媒向外求還丹只在體中收莫言大道人難得
自是功夫不到頭(此首一作張辭詩)
飲酒須教一百杯東浮西泛自梯媒日精自與月華合
有箇明珠走上來
不負三光不負人不欺神道不欺貧有人問我修行法
只種心田飬此身
時人若擬去瀛洲先過巍巍十八樓自有電雷聲震動
一池金水向東流
瓶子如金玉子黃上升下降續神光三元一會經年淨
這箇天中日月長
學道須教徹骨貧囊中只有五三文有人問我修行法
遙指天邊日月輪
我自忘心神自悅跨水穿雲來相謁不問黃芽肘後方
妙道通微怎生說
肘傳丹篆千年術口誦黃庭兩卷經鶴觀古壇松影裏
悄無人跡戶長扃
獨上高峰望八都黑雲散後月還孤茫茫宇宙人無數
幾箇男兒是丈夫
天下都遊半日功不須跨鳳與乘龍偶因博戲飛神劔
摧却終南第一峰
朝遊北(一作百)越(一作岳鄂)暮蒼梧袖裏青蛇膽氣麤三入岳
陽人不識朗吟飛過洞庭湖
趯倒葫蘆掉却琴倒行直上卧牛岑水飛石上迸如雪
立地看天坐地吟
吾家本住在天齊零落白雲鏁石梯來往八千消半日
依前歸路不曾迷
蓮峰道士高且潔不下蓮宫經歲月星辰夜禮玉簪寒
龍虎曉開金鼎熱
東山東畔忽相逢握手丁寧語似鐘劔術巳成君把去
有蛟龍處斬蛟龍
朝泛蒼梧暮却還洞中日月我為天匣中寳劔時時吼
不遇同人誓不傳
偎巖拍手葫蘆舞過嶺穿雲拄杖飛來往八千須半日
金州南畔有松扉
飬得兒形似我形我身枯悴子光精生生世世常如此
爭似留神飬自身
精飬靈根氣飬神此真之外更無真神仙不肯分明說
迷了千千萬萬人
不事王侯不種田日高猶自抱琴眠起來旋點黃金買
不使人間作業錢
天涯海角人求我行到天涯不見人忠孝義慈行方便
不須求我自然真
莫道幽人一事無閒中儘有静工夫閉門清晝讀書罷
掃地焚香到日晡
先生先生貎獰惡拔劔當空氣雲錯連喝三回急急去
歘然空裏人頭落(巳下並贈劔客)
劔起星奔萬里誅風雷時逐雨聲麤人頭攜處非人在
何事高吟過五湖
麤眉卓竪語如雷聞說不平便放杯仗劔當空千里去
一更别我二更回
先生先生莫外求道要人傳劔要收今日相逄江海畔
一杯村酒勸君休
龐眉鬭竪惡精神萬里騰空一踴身背上匣中三尺劔
為天且示不平人
徽宗齋會
高談闊論若無人可惜明君不遇真陛下問臣來日事
請看午未丙丁春
七夕
宋元豐中呂惠卿守單州天慶觀七月七日有異
人過書詩于紙
四海孤遊一野人兩壺霜雪足精神坎離二物君收得
龍虎丹行運水銀
野人本是天台客(賓字)石橋南畔有舊宅(石橋者洞也)父子生
來有兩口(呂也)多好歌笙不好拍(吟也)
贈李德成(德成善醫)
九重天子寰中貴五等諸侯門外尊爭似布衣狂醉客
不教性命屬乾坤
牧童(一作令牧童答鍾弱翁)
草鋪横野六七里笛弄晩風三四聲歸來飽飯黃昏後
不脫蓑衣卧月明(弱翁帥平凉一方士通謁有牧童牽黃犢隨之弱翁指牧童曰道人頗能)
(賦此乎方士笑曰不煩我語是兒能之牧童乃操筆大書云云或云方士即呂公也)
潭州鶴會
這回相見不無緣滿院風光小洞天一劔當空又飛去
洞庭驚起老龍眠
紹興道會
會稽山道會有道人攜凉笠挂于壁無挂笠之物
而不墜
偶乘青帝出蓬萊劔戟崢嶸遍九垓我在目前人不識
為留一笠莫沉埋
贈曹先生
鶴不西飛龍不行露乾雲破洞簫清少年仙子說閑事
遙隔綵雲聞笑聲
海上相逢趙同
南宫水火吾須濟北闕夫妻我自媒洞裏龍兒嬌鬱律
山前童子喜徘徊
題鳳翔府天慶觀
得道年來八百秋不曾飛劔取人頭玉皇未有天符至
且貨烏金混世流
劔畫此詩於襄陽雪中
峴山一夜玉龍寒鳳林千樹梨花老襄陽城裏没人知
襄陽城外江山好
洞庭湖君山頌
午夜君山翫月回西鄰小圃碧蓮開天香風露蒼華冷
雲在青霄鶴未來
秦州北山觀留詩
石池清水是吾心剛被桃花影倒沉一到邽山宫闕内
銷閒澄慮七絃琴
題永康酒樓
鯨吸鰲吞數百杯玉山誰起復誰頹醒時兩袂天風冷
一朵紅雲海上來
贈滕宗諒
華州回道人來到岳陽城别我遊何處秋空一劔横
贈江州太平觀道士
落魄薛高(一作道)士年高無白髭雲中閒臥(一作臥看)石山裏
冷(一作雪裏去)尋碑誇我飲(一作喫)大酒嫌人說(一作念)小詩不
知甚麽漢一任輩流嗤
宋朝張天覺為相之日有繿縷道人及門求施
公不知禮敬因戲問道人有何仙術荅以能捏
土為香公請試為之須臾煙罷道人不見但留
詩于案上云
捏土為香事有因世間宜假不宜真皇朝宰相張天覺
天下雲遊吕洞賓
贈陳處士
青霄一路少人行休話興亡事不成金榜因何無姓字
玉都必是有仙名雲歸入海龍千尺雲滿長空鶴一聲
深謝宋朝明聖主觧書丹詔詔先生
哭陳先生
天網恢恢萬象疎一身親到華山區寒雲去後留殘月
春雪來時問太虛六洞真人歸紫府千年鸞鶴老蒼梧
自從遺却先生後南北東西少丈夫
化江南簡寂觀道士侯用晦磨劔(一作磨劔贈侯道士)
欲整(一作淬)鋒鋩敢(一作不)憚勞凌晨開匣玉龍嘷手中氣
槩冰三尺石上精神蛇一條姦血默隨流水盡凶豪今
逐漬㾗消削平(一作除)浮世不平事與爾相將上九霄(一本)
(作絶句無中四句)
熙寧元年八月十九日過湖州東林沈山用石
榴皮寫絶句於壁上自號回山人(一作題沈東老壁)
西鄰巳富憂不足東老雖貧樂有餘白酒釀來緣好客
黃金散盡為收書
大雲寺茶詩
玉蘂一鎗稱絶品僧家造法極功夫兔毛甌淺香雲白
蝦眼湯翻細浪俱斷送睡魔離几席增添清氣入肌膚
幽叢自落溪巖外不肯移根入上都
别詩二首
無心獨坐轉黃庭不逐時流入利名救老只存真一氣
修生長遣百神靈朝朝煉液歸瓊壠夜夜朝元養玉英
莫笑老人貧裏樂十年功滿上三清
時人受氣禀隂陽均體乾坤夀命長為重本宗能夀永
因輕元祖遂淪亡三宫自有廻流法萬物那無運用方
咫尺崑崙山上玉幾人知是藥中王
贈羅浮道士
羅浮道士誰同流草衣木食輕王侯世間甲子管不得
壺裏乾坤只自由數着殘棋江月曉一聲長嘯海山秋
飲餘回首話歸路遥指白雲天際頭
宿州天慶觀殿門留贈符離道士
秋景蕭條葉亂飛庭松影裏坐移時雲迷鶴駕何方去
仙洞朝元失我期
題黃鶴樓石照
黃鶴樓前吹笛時白蘋紅蓼滿江湄衷情欲訴誰能會
惟有清風明月知
荅僧見
三千里外無家客七百年來雲水身行滿蓬萊為别館
道成瓦礫盡黃金待賓榼裏常存酒化藥爐中别有春
積德求師何患少由來天地不私親
與潭州智度寺慧覺詩(并引一作參智度覺呈絶句)
余游韶郴東下湘江今見覺公觀其禪學精明性
源淳潔促膝静坐收光内照一衲之外無餘衣一
鉢之外無餘食達生死岸破煩惱殼方今佛衣寂
寂兮無傳禪理懸懸兮幾絶扶而興者其在吾師
乎
逹者推心兼(一作方)濟物聖賢傳法不離真請師開說西
來意七祖如今未有人
參黃龍機悟後呈偈(第二句缺一字)
棄却瓢囊摵碎琴如今不戀中金自從一見黃龍後
始覺從前錯用心
題僧房絶句
唐朝進士今日神仙足躡紫霧却返洞天
賜齊州李希遇詩
少飲欺心酒休貪不義財福因慈善得禍向巧姦來
六言
春暖羣花半開逍遙石上徘徊獨攜玉律丹訣閑踏青
莎碧苔古洞眠來九載流霞飲幾千杯逢人莫話他事
笑指白雲去來
明胎息
密室静存神隂陽重一斤煉成離女液嚥盡(一作方咽)坎男
津漸變逍遙體超然自在身更修功業滿旌鶴引朝真
警世
二八佳人體似酥腰間仗劔斬凡夫雖然不見人頭落
暗裏教君骨髓枯
通道
通道復通玄名留四海傳交親一拄杖活計兩空拳要
果逡廵種思茶逐旋煎豈知來混世不久却回天
為賈師雄發明古鐡鏡
手内青蛇凌白日洞中仙果豔長春須知物外煙霞客
不是塵中磨鏡人
題全州道士蔣暉壁
醉舞高歌海上山天瓢承露結金丹夜深鶴透秋空碧
萬里西風一劔寒
謁石守道
高心休擬鳳池遊朱紱銀章寵巳優欲待禍來名欲滅
林泉飬法預為謀
題廣陵妓屏二首
嫫母西施共此身可憐老少隔千春他年鶴髮雞皮媼
今日玉顔花貎人
花開花落兩悲歡花與人還事一般開在枝間妨客折
落來地上請誰看
題東都妓館壁
一吸鸞笙裂太清綠衣童子步虚聲玉樓喚醒千年夢
碧桃枝上金鷄鳴
崔中舉進士遊岳陽遇真人錄沁園春詞詰其
姓名薦之李守排戶而入惟見留詩于壁
腹内嬰兒飬巳成且居廛市暫娛情無端措大剛饒舌
却入白雲深處行
題詩紫極宫
宫門一閒入臨水憑欄立無人知我來朱頂鶴聲急
閒題
獨自行來獨自坐無限世人不識我惟有城南老樹精
分明知道神仙過
山隠
松枯石老水縈廻箇裏難教俗客來擡眼試看山外景
紛紛風急障黃埃
絶句
息精息氣飬精神精飬丹田氣飬身有人學得這般術
便是長生不死人
斗笠為帆扇作舟五湖四海任遨遊大千沙界須臾至
石爛松枯經幾秋
或為道士或為僧混俗和光别有能苦海翻成天上路
毘盧常照百千燈
勸世
一毫之善與人方便一毫之惡勸君莫作衣食隨緣自
然快樂筭是甚命問什麽卜欺人是禍饒人是福天眼
昭昭報應甚速諦聽吾言神欽鬼伏
&KR1592;頭坯歌
&KR1592;頭坯隨雨破秪是未曾經水火若經水火燒成磚留
向世間住萬年稜角堅完不復壞扣之聲韻堪磨鐫凡
水火尚成功堅完萬物誰能同修行路上多少人窮年
煉飬費精神不道未曾經水火無常一旦臨君身既不
悟終不悔死了猶來借精髓主持正念大艱辛一失人
身為異類君不見洛陽富鄭公說與金丹如盲聾執迷
不悟修真理焉知潛合造化功又不見九江張尚書服
藥失明神氣枯不知還丹本無質翻餌金石何太愚又
不見三衢趙樞密參禪作鬼終不識修完外體在何邊
辯捷語言終不實&KR1592;頭坯隨雨破便似修行這幾箇大
丈夫超覺性了盡空門不為證伏羲傳道至于今窮理
盡性至於命了命如何是本元先認坎離并四正坎離
即是真常家見者超凡須入聖坎是虎離是龍二體本
來同一宫龍吞虎啗居其中離合浮沈初復終剝而復
否而泰進退往來定交會弦而望明而晦消長盈虚相
匹配神仙深入水晶宫時飲醍醐清更醲餌之千日功
便成金筋玉骨身巳輕此箇景象惟自身上昇早得朝
三清三清聖位我亦有本來只奪乾坤精飲凡酒食羶
腥補飬元和冲更盈自融結轉光明變作珍珠飛玉京
須臾六年腸不餒血化白膏體難毁不食方為真絶粮
真氣薰蒸肢體強既不食超百億口鼻都無凡喘息真
人以踵凡以喉從此真凡兩邊立到此遂成無漏身胎
息丹田湧真火老氏自此號嬰兒火候九年都經過留
形住世不知春忽爾天門頂中破真人出現大神通從
此天仙可相賀聖賢三教不異門昧者勞心休恁麽有
識自愛生有形終不滅歎愚人空駕說愚人流蕩無則
休落趣循環幾時徹學人學人細尋覓且須研究古金
碧金碧參同不計年妙中妙兮玄中玄
御定全唐詩卷八百五十八
