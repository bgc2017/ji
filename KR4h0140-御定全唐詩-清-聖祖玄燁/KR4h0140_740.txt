欽定四庫全書
御定全唐詩卷七百四十
孟賓于
孟賓于字國儀連州人天福九年登第還鄉爲馬氏從
事後歸南唐爲塗陽令坐繫赦歸後主起爲水部員外
致仕初居吉州玉笥山自號羣玉峰叟有金鼇集二卷
今存詩八首
蟠溪懷古
良哉吕尚父深隐始歸周釣石千年在春風一水流松
根盤蘚石花影卧沙鷗誰更懷韜術追思古渡頭
懷連上舊居
閑思連上景難齊樹繞仙鄕路繞溪明月夜舟漁父唱
春風平野鷓鴣啼城邊寄信歸雲外花下傾杯到日西
更憶海陽垂釣侣昔年相遇草萋萋
公子行
錦衣紅奪彩霞明侵曉春遊向野庭不識農夫辛苦力
驕驄蹋爛麥青青
湘江亭
獨宿大中年裏寺樊籠得出事無心寒山夢覺一聲磬
霜葉滿林秋正深
題梅仙館
仙界路遥雲縹緲古壇風冷葉蕭騷後來豈合言淹滯
一尉昇騰道最高
題顔氏亭宇(南唐書顔詡居木川雅詞翰所居依泉石築亭榭開軒四敞碧蘚叢)
(繞翠微環列蕭爽之趣杜絶塵囂名士賓于輩各爲詩以述其幽隐)
園林蕭灑聞來久欲訪因循二十秋今日開襟吟不盡
碧山重疊水長流
晩眺
倚杖殘秋裏吟中四顧頻西風天際雁落日渡頭人草
色衰平野山隂歛暮塵却尋苔徑去明月照村鄰
獻主司
那堪雨後更聞蟬溪隔重湖路七千憶昔故園楊柳岸
全家送上渡頭船(主司得詩自謂得賓于之晩後賓于致仕歸連上過廬陵吉守贈詩有今)
(日還家莫惆悵不同初上渡頭船用此)
句
遠樹連沙靜閒舟入浦遲(夏日曲江)簾垂羣吏散苔長訟
庭閒(贈徐明府格並詩中旨)去年曾折處今日又垂條(柳吟以下窗)
(雜錄)早知落處隨疎雨悔得開時順暖風(落花)千家簾
幕春空在幾處樓臺月自明(落花)臘雪化爲流水去春
風吹出好山來(雪霽)昔日聲塵喧洛下近年詩句滿江
南(寄李昉)匝地人家凭檻見遠山秋色捲簾看(永州法華寺高)
(軒總詩話龜)蟾宫空手下澤國更誰來水國二親應探
榜龍門三月又傷春仙鳥却回空說夢清朝未達自
嫌身失意從他桃李春嵩陽經過歇行塵雲僧不見
城中事問是今年第幾人因逢日者教重應忍被雲
僧勸却歸(賓于應舉卜於華山神一年乞一珓凡六擲而得吉兆後果騐每年下第有詩郡閣雅)
(談)
廖匡圖
廖匡圖字贊禹虔州人湖南馬氏辟幕下爲天策府學
士與劉昭禹李宏臯徐仲雅蔡昆韋鼎釋虚中齊已俱
以文藻知名詩四首
九日陪董内召登高
祝融峰下逢嘉節相對那能不愴神煙裏共尋幽磵菊
樽前俱是異鄉人遥山帶日應連越孤雁來時想别秦
自古登高盡惆悵茱萸休笑淚盈巾
贈泉陵上人
暫把枯藤倚碧根禪堂初創楚江濆直疑松小難留鶴
未信山低住得雲草接寺橋牛笛近日銜村樹鳥行分
每來共憶曾遊處萬壑泉聲絶頂聞
和人贈沈彬
冥鴻跡在煙霞上燕雀休誇大厦巢名利最爲浮世重
古今能有幾人抛逼真但使心無著混俗何妨手強抄
深喜卜居連岳色水邊竹下得論交
松
曾於西晉封中散又向東吳作大夫濃翠自知千古在
清聲誰道四時無枝柯偃後龍蛇老根脚盤來爪距粗
直待素秋搖落日始將凡木鬭榮枯
句
正悲世上事無限細看水中塵更多(永州江干感興)
廖凝
廖凝字熙績圖之弟初歸湖南隐衡岳後與馬希萼同
遷金陵授水部員外郎出爲建昌令終江州團練副使
善吟諷與李建勲爲詩友相善江左學詩者多造其門
集七卷今存詩三首
中秋月
九十日秋色今宵已半分孤光含列宿四面絶纖雲衆
木排疎影寒流疊細紋遥遥望丹桂心緒正紛紛
聞蟬
一聲初應候萬木已西風偏感異鄉客先於離塞鴻日
斜金谷靜雨過石城空此處不堪聽蕭條千古同
彭澤解印
五斗徒勞謾折腰三年兩鬢為誰焦今朝官滿重歸去
還挈來時舊酒瓢
句
滿汀漚不散一局黑全輸(十歲詠棋曰郡閣雅談云作者見之必垂名於後)
獵回千帳雪探密大河冰(以下並吟窗雜錄)落盡最高樹始
知松柏青(落葉)飯僧春嶺蕨醒酒雪潭魚(贈史虛白)風清
竹閣留僧宿雨濕莎庭放吏衙(宰彭澤作)紅躑躅繁金殿
暖碧芙蓉笑水宫秋(錦繡萬花谷)
韋鼎
韋鼎湖南人與廖匡圖俱知名詩一卷今存一首
贈廖凝(時凝居南岳)
君與白雲鄰生涯久忍貧姓名高雅道寰海許何人岳
氣秋來早亭寒果落新幾回吟石畔孤鶴自相親
左偃
左偃南唐人不仕居金陵能詩有鍾山集一卷今存詩
十首
寄廬山白上人
潦倒門前客閒眠歲又殘連天數峰雪終日與誰看萬
丈高松古千尋落水寒仍聞有新作嬾寄入長安
寄韓侍郎
謀身謀隐兩無成拙計深慙負耦耕漸老可堪懷故國
多愁翻覺厭浮生言詩幸遇明公許守朴甘遭俗者輕
今日况聞搜草澤獨悲顦顇卧昇平
漢宫詞
寒燭照清夜笙歌隔蘚牆一從飛燕入便不見君王
送君去
關河月未曉行子心已急佳人無一言獨背殘燈泣
秋晩野望
倚笻聊一望何處是秦川草色初晴路鴻聲欲暮天
郊原晩望懷李秘書
歸鳥入平野寒雲在遠村徒令睇望久不復見王孫
言懷别同志
漸老將誰託勞生每自慙何當重㩦手風雨滿江南
江上晩泊
寒雲淡淡天無際片帆落處沙鷗起水闊風高日復斜
扁舟獨宿蘆花裏
寄鑒上人
一從攜手阻戈鋋屈指如今已十年長記二林同宿夜
竹齋聽雨共忘眠
送人
一莖兩莖華髮生千枝萬枝梨花白春色江南獨未歸
今朝又送還鄉客
句
胡笳聞欲死漢月望還生(昭君怨)日華離碧海雲影散
青霄(早日)
御定全唐詩卷七百四十
