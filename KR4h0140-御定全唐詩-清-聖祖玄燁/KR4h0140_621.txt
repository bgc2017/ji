欽定四庫全書
御定全唐詩卷六百二十一
陸龜蒙
置酒行
落塵花片排香痕闌珊醉露栖愁魂洞庭波色惜不得
東風領入黃金尊千筠擲毫春譜大碧舞紅啼相唱和
安知寂寞西海頭青&KR1597;未垂孤鳳餓
江湖散人歌(并傳)
散人者散誕之人也心散意散形散神散既無羈
限為時之怪民束於禮樂者外之曰此散人也散
人不知恥乃從而稱之人或笑曰彼病子散而目
之子反以為其號何也散人曰天地大者也在大
虚中一物耳勞乎覆載勞乎運行差之晷度寒暑
錯亂望斯須之散其可得耶水土之散皆有用乎
水之散為雨為露為霜雪水之局為瀦為洳為潢
汙土之散封之可崇穴之可深生可以藝死可以
入土之局塤不可以為埏甓不可以為盂得非散
能通於變化局不能耶退若不散守名之筌進若
不散執時之權筌可守耶權可執耶遂為散歌散
傳以志其散
江湖散人天骨竒短髮搔(一作抓)来蓬半垂手提(一作捉)孤
篁曳寒繭口誦太古滄浪詞詞云太古萬萬古民性甚
(一作怪)野無風期夜棲止與禽獸雜獨自構架(一作架結)縱横
枝因而稱曰有巢氏民共(一作相與)敬貴如君師當時只效
烏鵲輩豈是有意陳尊卑無端後聖穿鑿破一派前導
千流隨多方惱亂元氣死日使文字(一作父子)生姦欺聖人
事業轉銷耗尚有漁者存熙熙風波不獨困(一作因)一士
凡百器具(一作用)皆能施罛疎滬腐鱸鱖脫(一作肥)止(一作正)
失(一作上失)檢馭無(一作非)讒疵人間所謂好男子我見婦女
留鬚眉奴顔婢膝真乞丐反以正直為狂癡所以頭欲
散不散弁(一作冠)峩巍所以腰欲散不散珮陸離行散任
之適坐散從傾欹語散空谷應笑散春雲(一作容)披衣散
單複便食散酸醎宜書散渾真草酒散甘醇醨屋散勢
斜直樹散行參差客散忘簪屨禽散虚籠池物外(一作外物)
一以散中心散何疑不共諸侯分邑里不與天子專隍
陴靜則守桑柘亂則逃妻兒金鑣(一作鏕)貝(一作紳)帶未嘗
識白刃殺(一作投)我窮生為或聞蕃將負恩澤號令鐵馬
如風馳大君年小丞相少當軸自請都(一作諸)旌旗神鋒
悉出羽林仗繢畫日月蟠龍螭太宗基業甚牢固小醜
背叛當殲夷禁軍近自肅宗置(一作署)抑遏輔國爭雄雌
必然大段剪兇逆須召勁勇持(一作扶)軍麾四方賊壘猶
占地死者暴骨生寒飢歸来輙擬荷鋤笠詬吏已責租
錢遲興師十萬一日費不啻千金何以支祇今利口且
箕斂何暇俛首哀惸嫠均荒補敗豈無術布在方冊撐
頹隵冰霜襦袴易反掌白面諸郎殊不知江湖散人悲
古道悠悠幸寄羲皇傲官家(一作吾皇)未議活蒼生拜賜江
湖散人號
五歌(并序)
古者歌永言詩云我歌且謠傳曰勞者願歌其事
吾言之拙艱不足稱詠且謠而歌其事者非吾而
誰作五歌以自釋意
放牛
江草秋窮似秋半十角吳牛放江岸鄰肩抵尾乍依隈
(一作偎)横去斜奔忽分散荒陂斷壍無端入背上時時孤
鳥立日暮相將帶雨歸田家煙火微茫濕
水鳥
水鳥山禽雖異名天工各與雙翅翎雛巢吞啄即一例
游處高卑殊不停則(一作别)有觜鈹爪戟勁立直眎者擊
搏挽裂圖羶腥如此等色恣豪横聳身往往凌青冥為
人羅絆取材力韋韝綵綬(一作綴)懸金鈴三驅不以鳥捕
鳥矢下先得聞諸經超然可繼義勇後恰似有志(一作意)
行天刑鷗閒鶴散兩自遂意思不受人丁寧今朝櫂倚寒
江汀舂(一作□)鉏翡翠參鵁鶄孤翹側睨瞥滅没未是即
肯馴簷楹婦女衣襟便佞舌始得金籠日提挈精神卓
犖(一作槊)背人飛冷(一作合)抱蒹葭宿煙月我與時情太乖
刺祇是江禽有毛髮慇懃謝汝莫相猜歸来長短同羣
活
刈穫
自春徂秋天弗雨廉廉早稻纔遮畝芒粒稀疎熟更輕
地與(一作上)禾頭不相拄我来愁築心如堵更聽農夫夜
深語凶年是物即為災百陣野鳧千穴鼠平眀抱杖入
田中十穗蕭條(一作然)九穗空敢言一歲囷倉實不了如
(一作而)今朝暮舂天職誰司下民籍苟有區區(一作分)宜㭊
㭊(即析字)本作耕耘意若何蟲豸兼教食人食古者為邦
須蓄積魯饑尚責如齊糴今之為政異當時一任流離
恣徵索平生幸(一作早)遇華陽客向日餐霞轉(一作亦)肥白
欲賣耕牛棄水田移家且(一作直)傍三茅宅
雨夜
屋小茅乾雨聲大自疑身著蓑衣卧兼似(一作是)孤舟小
泊時風吹折葦来相佐我有愁襟無可那纔成好夢剛
驚破背壁殘(一作寒)燈不及螢重挑却向燈前坐
食魚
江南春旱魚無澤歲晏未曾腥鼎鬲今朝有客賣鱸魴
手提見我長於尺呼兒舂取紅蓮米輕重相當加十倍
且作(一作圖)吳羹助早(一作朝)餐飽卧晴簷曝寒背横戈負
羽正紛紛祇用驍雄不用文爭如曉夕謳吟樣好伴滄
洲白鳥羣
丁隱君歌(并序)
隱君姓丁氏字翰之濟陽人也名飛舉讀老子莊
周書善養生能鼓琴居錢塘龍泓洞之左右或曰
憩館耳别業在深山中非得得行不可適到其下
畜妻子事耕稼如常人余嘗南浮桐江途而詣龍
泓憩館獲見綸巾布裘貌古而意澹好古文樂聞
歌詩見待加厚因曰他時願為山中僕丁笑而不
應問之年曰七十二當咸通丙午歲逮今十四年
矣雷平道士葛參寥話與翰之熟至今齒髮不衰
氣力益壯疏繁導蒙灌溉剉㓢皆自執綆缶斤斸
輩升高望遠不翅履平地時時書細字作文紀事
皆有楷法意義夜半山靜取琴彈之奏雅弄一二
而已少睡寡言語與人相接禮簡而情至周旋累
年未嘗有罷倦之色不唯疾病也非養生之效歟
又不見其有所服餌或問之對曰治心修身之外
復有何物予始嘉其遯世又聞其老而益精又悦
其治心修身之說孔子所謂樂而夀者斯人也歟
既樂而夀則仁智充乎其内充乎其内者非有德
者歟有德而不耀於世者非隱君子歟乃作丁隱
君歌以寄其聲云
華陽道士南遊歸手中半卷青蘿衣(一作皮)自言逋客持
贈我乃是錢塘丁翰之連江(一作天)大抵多奇岫獨話君
家最奇秀盤燒天竺春筍肥琴倚洞庭秋石瘦草堂暗
引龍泓溜老樹根株若蹲獸霜濃果熟未容收往往兒
童雜猨狖去歲猖狂有黃寇官軍解(一作駭)散無人鬭滿
城奔迸翰之閒只把枯松塞圭竇前度相逢正賣文一
錢不直虚云云今来利作採樵客可以抛身麋鹿羣丁
隱君丁隱君叩(一作昂)頭且莫變名氏即日更尋丁隱君
紫溪翁歌(紫溪翁過甫里先生舉酒相屬醉而歌先生側弁而和之歌□而去)
一丘之木其栖深也屋吾容不辱一溪之石其居平也
席吾勞以息一竇之泉其音清也弦吾方在懸得乎人
得乎天吾不知所以然而然
賡歌
采江之魚兮朝船有鱸采江之蔬兮暮筐有蒲左圖且
書右琴與壺夀歟天歟貴歟賤歟
鶴媒歌
偶繫漁舟(一作江船)汀樹枝因看射鳥令人悲盤空野鶴忽
然下背翳見媒心不疑媒閒靜立如無事清唳時時入
遥吹裵回未忍過南塘且應同聲就(一作與)同類梳翎宛
若相逢喜祇怕纔来又驚起窺鱗啄藻乍低昂立(一作注)
定當胷流一矢媒歡舞躍勢離披似諂功能邀(一作腰一作罾)
弩兒雲飛水宿各自物妬侣害羣猶爾為而(一作何)況世
(一作人)間有名利外頭笑語中猜忌君不見荒陂野鶴陷
良媒同類同聲真可畏
慶封宅古井行(并序)
春秋左氏傳云襄二十八年齊慶封亂而来奔既
而齊人来讓奔吳吳句餘與之朱方聚族而居之
富於其舊後七年荆人使屈申圍朱方執慶封而
盡滅其族按圖經潤之城南一里則封所居之地
詢諸故老井尚存焉因覽其遺甃故歌之以志其
惡
古甓團團蘚花碧鼎渫(一作瀅)寒泉深百尺江南戴白盡
能言此地曾為慶封宅慶封嗜酒荒齊政齊人剪族封
奔迸雖過魯國羞魯儒欲弄吳民竊吳柄吳分巖邑號
朱方子家負固心彊梁澤車豪馬馳似水錦鳳玉龍森
若牆一朝雲夢圍兵至胷陷鋒鋩腦塗地因知富德不
富財顔氏簞瓢有深意宣父嘗違盜泉水懦夫立事貪
夫止今歌此井示吳人斷綆沉瓶自兹始
小雞山樵人歌(并序)
小雞山在胥門外光福之西龜蒙歲入薪五千束
於其山其供事之樵甿曰顧及乾符六年九月致
薪二百五十責之曰何數廉而至晩得非赭吾山
為汝之利耶與之酒繼之以歌
長其船兮利其斧輸予薪兮勿予侮田予登兮榖予庾
突晨煙兮蓬縷縷窗有眀兮編有古飽而安兮惟編是
伍時不用兮吾無汝撫
吳俞兒舞歌
劒俞
枝月喉櫂霜脊北斗離離在寒碧龍魂清虎尾白秋照
海心同一色纛影吒沙千(一作干)影側神豪髮直四睨之
人股佶栗欲定不定定不得舂牘殘兒且止狄胡有膽
大如山怖亦死
矛俞
手盤風頭背分電光戰扇欲刺敲心留半綫纏肩繞脰
&KR3074;合眩旋卓植赴列奪避中節前衝函禮穴上指孛彗
滅與君一用来有截
弩俞
牛来開弦人為置鏃捩機關迸山谷鹿駭澀隼擊遲析
毫中睫洞腋分龜達堅壘殘雄師可以冠猛樂壯曲抑
揚蹈厲有裂犀兕之氣者非公與
句曲山朝真詞二首(并序)
歲三月十八日句曲山道士朝真於大茅峰上學
神仙有至自千萬里者余距華陽洞天程止信宿
塵約不能遂去馳神旦旦忽若載昇矣因作朝真
詞迎送各二解以自塞意
迎真
九華磬荅寒泉急十絶幡搖翠微濕司命旍旌未下来
焚香抱簡凝神立殘星下照霓襟冷缺月纔分鶴輪影
空洞靈章發一聲春来萬壑煙花醒
送真
縈雲鳳髻飄然解玉鉞玄干儼先邁朝真弟子悄無言
再拜碧杯添沆瀣火&KR0008;跳躍龍毛盖腦髮青青赮綷綷
萬象銷沈一瞬間空餘月外聞殘佩
戰秋辭
八月空堂前臨隙荒抽關散扇晨烏未光左右物態森
疎強梁天隨子爽駴恂慄恍軍庸之我當濠然而溝壘
然而牆纛然而桂隊然而篁杉巉攢矛蕉標建常槁艾
矢束矯蔓弦張鼃合助吹鳥分啓行若革進而金止固
違隂而就陽無何雲顏師風旨(一作日)伯蒼茫慘(一作湛)澹
隳危摵劃煙蒙上焚雨陣下棘如濠者注如壘者闢如
纛者亞如隊者析如矛者折如常者拆如矢者仆如弦
者磔如吹者瘖如行者惕石有髮兮盡纍木有耳兮咸
馘(一作木具耳而盛馘)雲風雨煙乘勝之勢驕杉篁蕉蔓敗北之
氣摵天隨子曰吁秋無神則已如其有神吾為爾羞之
南北畿圻盜興五朞方州大都虎節龍旗瓦解冰碎瓜
分豆離斧抵耋老干(一作戈)穿乳兒昨宇今燼朝人暮尸
萬犢一啗千倉一炊擾踐邊朔殲傷蜑夷制質守帥披
攘城池弓弮不刓甲綴不離兇渠歌笑(一作兇魁嘯歌)裂地無
疑天有四序秋為司刑少昊負扆親朝百靈蓐收相臣
太白將星可霾可電可風可霆可壍溺顛陷可夭札迷
冥曾忘(一作無)鏖剪自意澄寧苟蜡禮之云責觸天怒而
誰丁奈何欺荒庭凌壊砌摋(一作撒)崇茝批宿蕙揭編茅
而逞力斷緯蕭而作勢不過約弱欹垂戕殘廢替可謂
棄其本而趨其末捨其大而從其細也辭猶未已色若
媿恥於是墮者止偃者起
祝牛宫辭(并序)
冬十月耕牛為寒築宫納而皂之建之前日老農
請乞靈於土官以從鄉教予勉之而為之辭
四牸三牯中一去乳天霜降寒納此室處老農拘拘度
地不畝東西幾何七舉其武南北幾何丈二加五偶楹
當閒載尺入土太歲在亥餘不足數上締蓬茅下遠官
府耕耨以時飲食得所或寢或卧免風免雨宜爾子孫
實我倉庾
迎潮送潮辭(并序)
余耕稼所在松江南旁田廬門外有溝通浦漵而
朝夕之潮至焉天弗雨則軋而留之用以滌濯灌
溉及物之功甚鉅其羸壯遲速繫望晦盈虚也用
之則順而進捨之則黜而退有類乎君子之道翫
而感之作迎潮送潮詞二首聊寄聲於騷人之末
迎潮
江霜嚴兮楓葉丹潮聲高兮墟落寒鷗巢卑兮漁箔(一作)
(箱)短遠岸没兮光爛爛潮之德兮無際既充其大兮又
充其細密幽人兮欵柴門寂寞流連兮依稀舊痕濡腴
(一作餘)澤槁兮潮之恩不尸其功兮歸於混元
送潮
潮西来兮又東下日染中流兮紅灑灑汀葭蒼兮嶼蓼
枯風騷牢兮愁煙孤大幾望兮微將晦翳睨瀛溶兮斂
然而退愛長波兮數數一幅巾兮無纓可濯帆生塵兮
檝有衣悵潮之還兮吾猶未歸
問吳宫辭(并序)
甫里之鄉曰吳宫在長洲苑東南五十里非夫差
所幸之别館耶披圖籍不見其說詢故老不得其
地其名存其跡滅悵然興懷古之思作問吳宫辭
云
彼吳之宫兮江之那涯複道盤兮當高且斜波搖疏兮
霧濛箔菡萏國兮鴛鴦家鸞之簫兮蛟之瑟駢筠參差
兮界絲密讌曲房兮上初日月落星稀兮歌酣未畢越
山叢叢兮越溪疾美人雄劒兮相先後火出姑蘇兮沼
長洲此宫之麗人兮留乎不留霜氛重兮孤榜曉遠樹
扶蘇兮愁煙悄眇欲摭愁煙兮問故基又恐愁煙兮推
白鳥
御定全唐詩卷六百二十一
