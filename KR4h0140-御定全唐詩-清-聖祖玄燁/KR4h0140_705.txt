欽定四庫全書
御定全唐詩卷七百五
黃滔
送林寬下第東歸
為君惆悵惜離京年少無人有屈名積雪未開移發日
鳴蟬初急說来程楚天去路過飛雁灞岸歸塵觸鎖城
又得新詩幾章别煙村竹逕海濤聲
商山贈隱者
誰不相逢話息機九重城裏自依依蓬莱水淺有人說
商洛山高無客歸數隻珍禽寒月在千株古木熱時稀
西窗昨夜鳴蛩盡知夢芝翁起扣扉
送二友遊湘中
千里楚江新雨晴同征肻恨迹如萍孤舟泊處聯詩句
八月中旬宿洞庭為客早悲煙草綠移家晚失嶽峰青
今来無計相從去歸日汀洲乞畫屏
塞下
疋馬蕭蕭去不前平蕪千里見窮邊關山色死秋深(一作)
(深秋)日鼓角聲沈霜重天荒骨或銜殘鐵露驚風時掠暮
沙旋隴頭冤氣無歸處化作隂雲飛杳然
下第東歸留辭刑部鄭郎中諴
去違知已住違親欲發羸蹄進退頻萬里家山歸養志
數年門館受恩身鶯聲歴歴秦城曉柳色依依灞水春
眀日藍田關外路連天風雨一行人
寄懷南北故人
秋風昨夜落芙蕖一片離心到外區南海浪高書堕水
北州城破客降胡玉窗挑鳳佳人老綺陌啼鶯碧樹枯
嶺上青嵐隴頭月時通魂夢出来無
關中言懷
事事朝朝委一尊自知無復解趨奔試期交後猶為客
公道開時敢說冤窮巷住来經積雨故鄉歸去見荒村
舉頭盡到斷腸處何必秋風江上猨
閨怨
寸心杳與馬蹄随如蛻形容在錦帷江上月眀船發後
花間日暮信廻時五陵夜作酬恩計四塞秋為破虜期
待到乘軺入門處淚珠流盡玉顔衰
旅懷
未喫金丹看十洲乃將身世作仇讐羈遊數地值兵亂
宿在孤城聞雨秋東越雲山郤思隱西秦霜霰苦頻留
他人折盡月中桂惆悵當年江上鷗
别友人
已喜相逢又怨嗟十年飄泊在京華大朝多事還停舉
故國經荒未有家鳥帶夕陽投遠樹人衝臘雪住邊沙
夢魂空繫瀟湘岸煙水茫茫蘆葦花
寄羅浮山道者二首
天際雙山壓海濆天漫絶頂海漫根時聞雷雨驚樵客
長有龍蛇護洞門泉石暮含朱槿晝煙霞冬閉木綿温
林間學道如容我今便辭他寵辱喧
有人曾見洞中仙纔到(一作見)人間便越年金鼎藥成龍
入海玉函書發鶴歸天樓開石脉千尋直山拆鼇鱗一
半膻誰到月眀朝禮處翠巖深鎖荔枝煙
喜侯舍人蜀中新命三首
八都詞客漫喧然誰解飛揚誥誓間五色綵毫裁鳳詔
九重天子豁龍顔巴山月在趨朝去錦水煙生入閣還
謀及中興多少事莫愁眀月不收關
却搜文學起吾唐暫失都城亦未妨錦里幸為丹鳳闕
幕賓徵出紫微郎来時走馬随中使到日援毫定外方
若以掌言看諫獵相如從此病(一作並)輝光
賈誼纔承宣室召左思惟預秘書流賦家達者無過此
翰苑今朝是獨遊立被御爐煙氣逼吟經棧閣雨聲秋
内人未識江淹筆竟問當時不早求
經安州感故鄭郎中二首
雲夢江頭見故城人間四十載垂名馬蹄踐處東風急
雞舌銷時北闕驚嶽客出来尋古劒野猿相聚呌孤塋
騰身飛上鳳凰閣惆悵終乖吾黨情
錦帳先生作牧州干戈缺後見荒丘兼無姓賈兒童在
空有還珠煙水流江句行人吟刻石月腸是處象登樓
旅魂頻此歸来否十載雲山屬一遊
出京别崔學士
一從門館遍投文旋忝恩知驟出羣不道鶴雞殊羽翼
許依龍虎借風雲命竒未便乘東律言重終期雪北軍
欲逐飄蓬向岐路數宵垂淚戀清芬
雁
楚岸花晴塞柳衰年年南北去来期江城日暮見飛處
旅館月眀聞過時萬里風霜休更恨滿川煙草且須疑
洞庭雲水瀟湘雨好把寒更一一知
寄越從事林嵩侍御
子虚詞賦動君王誰不期君入對敭莫戀兔園留看雪
已乘驄馬合凌霜路歸天上行方别道在人間久便香
應念都城舊吟客十年蹤跡委滄浪
長安書事
一年年課數千言口祝心祠挈出門孤進難時誰肻薦
主司通處不須論頻秋入自邊城雪昨日聽来嶺樹猨
若有水田過十畝早應歸去狄江村
旅懷寄友人
重叠愁腸只自知苦於吞蘖亂於絲一船風雨分襟處
千里煙波廻首時故國田園經戰後窮荒日月逼秋期
鳴蟬似會悠揚意陌上聲聲怨柳衰
寄蒋先軰(在蘇州)
夫差宫苑悉蒼苔擕客朝遊夜未回塜上題詩蘇小見
(許殿切)江頭酹酒伍員来秋風急處煙花落眀月中時水
寺開千載三吴有高跡虎丘山翠益崔嵬
旅懷
雪貌潜凋雪髮生故園魂斷弟兼兄十年除夜在孤館
萬里一身求大名空有新詩高華嶽已無丹懇出秦城
侯門莫問曾遊處槐柳影中肝膽傾
放榜日
吾唐取士最堪誇仙榜標名出曙霞白馬嘶風三十轡
朱門秉燭一千家郄詵聯臂昇天路宣聖飛章奏日華
(其年當日奏試)歲歲人人来不得曲江煙水杏園花
二月二日宴中貽同年封先軰渭
帝堯城裏日銜杯每倚嵇康到玉頽桂苑五更聽榜後
蓬山二月看花開垂名入甲成龍去列姓如丁作鶴来
同戴大恩何日報永言交道契陳雷
新野道中
野堂如雪草如茵光武城邊一水濱越客歸遥春有雨
杜鵑啼苦夜無人東堂歲去銜杯懶南浦期来落淚頻
莫道還家不惆悵蘇秦羈旅長卿貧
酬俞鈞
鄉書一忝薦延恩二紀三朝泣省門雖忝立名經聖鑒
敢期興詠疉嘉言莫論蟾月無梯接大底龍津有浪翻
今日朝廷推草澤佇君承詔出雲根
寄同年崔學士
半因同醉杏花園塵忝鴻鑪與鑄顔已脫素衣酬素髮
敢持青桂愛青山雖知珠樹懸天上終頼銀河接世間
畢使海涯能拔宅三秦二十四畿寰
御試二首(昭宗乾寧二年崔凝考定進士張貽憲等二十五人復命所司覆試内出)
(四題乃曲直不相入賦良弓獻問賦詢於芻蕘詩品物咸熙詩趙觀文程晏崔賞崔仁寳等四)
(人并盧瞻韋說封渭韋希震張蠙黃滔盧鼎王貞白沈崧陳曉李龜禎等十一人並與及第其)
(張貽憲孫溥李光序李樞李途等五人且令落下許後再舉其崔礪蘇楷杜承昭鄭稼等四人)
(不令再舉内一人盧賡稱疾不至宣令舁入又云華隂省親其父渥進状乞落下故就試止二)
(十四人也)
已表隋珠各自擕更從瓊殿立丹梯九華燈作三條燭
萬乘君懸四首題靈鳳敢期翻雪羽洞簫應或諷金閨
眀朝莫惜場場醉青桂新香有紫泥
六曹三省列簮裾丹詔宣来試士初不是玉皇疑羽客
要教金榜帶天書詞臣假寐題黃絹宫女敲銅奏子虚
御目四篇酬九百敢從燈下略躊躇
寄陳侍御
千年二相未全誇(故劉相趙相曾從事閩中)猶闕閩城賀降麻何必
錦衣須太守别無蓮幕勝王家醴泉湧處休論水黃菊
開時獨是花九級燕金滿樽酒郤愁随詔謁承華
酬徐正字夤
已免蹉跎負歲華敢辭霜鬢雪呈花名從兩榜考昇第
官自三台追起家疋馬有期歸輦轂故山無計戀桑麻
莫言蓬閣從容久披處終知金在砂
辭相府(時蒙堂帖追赴闕)
從漢至唐分五州誰為將相作諸侯閩江似鏡正堪戀
秦客如蓬難久留疋馬忍辭藩屏去小才寧副廟堂求
今朝拜别幡幢下雙淚如珠滴不休
寄羅郎中隱
休向中興雪至冤錢塘江上看濤翻三徵不起時賢議
九轉終成道者言綠酒千杯腸已爛新詩數首骨猶存
瑶蟾若使知人事仙桂應遭蠧郤根
江行遇王侍御
數年分散秦吴隔暫泊官船浦柳中新草軍書名更重
久辭山逕業應空渡頭潮落將行客天際風高未宿鴻
此日相逢魂合斷頼君身事漸飛冲
客舍秋晚夜還故山
寥寥深巷客中居况值窮秋百事疎孤枕憶山千里外
破窗聞雨五更初經年荒草侵幽逕幾樹西風鎖弊廬
長繫寸心歸未得起挑殘燭獨躊躇
絳州鄭尚書
旌旗日日展東風雲稼連山雪刃空剖竹已知垂鳳食
摘珠何必到龍宫諫垣虛位期飛步翰苑含毫待紀公
誰謂唐城諸父老今時得見蜀文翁
喜陳先軰及第(嶠)
今年春已到京華天與吾曹雪怨嗟甲乙中時公道復
朝廷看處主司誇飛離海浪從燒尾嚥郤金丹定易牙
不是駕前偏落羽錦城争得杏園花
延福里居和林寬何紹餘醻寄
長說愁吟逆旅中一庭深雪一窗風眼前道路無心覓
象外煙霞有句通幾度相留侵鼓散頻聞會宿著僧同
高情未以干時廢屬和因知興不窮
贈宿松楊眀府
溪上家家禮樂新始知為政異常倫若非似水清無底
争得如冰凛拂人月狖聲和琴調咽煙村景接柳條春
宦遊兼得逍遥趣休憶三吴舊釣津
送僧
纔年七歲便從師猶說辭家學佛遲新劚松蘿還不住
愛尋雲水擬何之孤溪雪滿維舟夜疉嶂猿啼過寺時
鳥道龍湫悉行後豈將翻譯負心期
贈鄭眀府
庭羅衙吏眼看山真恐風流是謫仙垂柳五株春婭姹
鳴琴一弄水潺湲援毫斷獄登殊考駐樂題詩得出聯
莫起陶潜折腰歎才高位下始稱賢
江州夜宴獻陳員外
多少歡娱簇眼前潯陽江上夜開筵數枝紅蠟啼香淚
兩面青娥拆瑞蓮清管徹時斟玉醑碧籌回處擲金船
因知往歲樓中月占得風流是偶然
湘中贈張逸人
羽衣零落帽欹斜不自孤峯即海沙曾為蜀山成寓跡
又因湘水擬營家鳴琴坐見燕鴻沒曳履吟忘野逕賖
更愛扁舟宿寒夜獨聽風雨過蘆花
寓題
紛紛墨勅除官日處處紅旗打賊時竿底得璜猶未用
夢中吞鳥擬何為損生莫若攀丹桂免俗無過詠紫芝
兩岸蘆花一江水依前且把釣魚絲
題陳山人居
猶自莓苔馬跡重石嵌泉冷懶移峯空垂鳳食簷前竹
漫拔龍形澗底松隔岸青山秋見寺半牀眀月夜聞鐘
誰能惆悵磻溪事今古悠悠不再逢
宿李少府園林
一壺濁酒百家詩住此園林守選期深院月凉留客夜
(一作夜客)古杉風細似泉時嘗頻異茗塵心淨議罷名山竹
影移眀日綠苔渾掃後石庭吟坐復容誰
送友人明經及第
十問九通離義牀今時登第信非常亦從南院看新榜
旋束春關歸故鄉水到吳門方見海樹侵閩嶺漸無霜
知君已塞平生願日與交親醉幾場
斷酒
未老先為百病仍醉杯無計接賓朋免遭拽盞郎君謔
還被簮花錄事憎絲管合時思索馬池塘晴後獨留僧
何因澆得離腸爛南浦東門恨不勝
南海幕和段先軰送韋侍御赴闕
樹色川光入暮秋使車西發不勝愁璧連標格驚分散
雪課篇章互唱酬魏闕别當飛羽翼燕臺獨且占風流
滿園歌管凉宵月此後相思幾上樓
寄南海黃尚書
五羊城下駐行車此事如今八載餘燕頷已知飛食肉
龍門猶自退為魚紅樓入夜笙歌合白社驚秋草木疎
西望清光寄消息萬重煙水一封書
送人往蘇州覲其兄
闔閭城外越江頭兩地煙濤一葉舟到日荆枝應便茂
别時珠淚不須流迎歡酒醒山當枕詠古詩成月在樓
眀日尊前若相問為言今訪赤松遊
遊東林寺
長生猶自重無生言讓仙祠佛寺成碑折誰忘康樂制
山靈表得遠公名松形入漢籐蘿短僧語離經耳目清
莫怪遲遲不歸去童年已夢遶林行
贈旌德吕眀府
渥洼步數太阿姿爭遣王侯不奉知花作城池入官處
錦随刀尺少年時兩衙斷獄兼留客三考論功合樹碑
須信隔簾看刺史錦章朱紱已葳蕤
賀清源僕射新命
雖言嵩嶽秀崔嵬少降連枝命世才南史兩榮惟百揆
東閩雙拜有三台(南史袁憲兄弟同為僕射當時榮之殊未若今清源與府城並拜僕射兼)
(帶台席之尊)二天在頂家家詠丹鳳銜書歲歲来虚說古賢
龍虎盛誰攀荆樹上金臺
浙幕李端公泛建溪
越城吳國結良姻交發芙蓉幕内賓自顧幽沈槐省跡
得陪清顯諫垣臣分題曉並蘭舟遠對坐宵聽月狖頻
更愛延平津上過一雙神劒是龍鱗
貽宋評事
河陽城裏謝城中入曳長裾出佩銅燕國金臺無别客
陶家柳下有清風數蹤篆隷書新得一竈屯蒙火細紅
時說三吴欲歸處綠波洲渚紫蒲藂
催粧
北府迎塵南郡来莫將芳意更遲回雖言天上光隂别
且被人間更漏催煙樹&KR1199;垂連蔕杏綵童交捧合歡杯
吹簫不是神仙曲爭引秦娥下鳳臺
寓題
每憶家山即涕零定須歸老舊雲扃銀河水到人間濁
丹桂枝垂月裏馨霜雪不飛無翠竹鯨鯢猶在有青萍
三千九萬平生事却恨南華說北溟
傷蒋校書德山
誰到雙溪溪岸傍與招魂魄上蒼蒼世間無樹勝青桂
隴上有花惟白楊秦苑火然新賦在越城山秀故居荒
如何萬古雕龍手獨是相如識漢皇
寄楊贊圖學士(學士與元昆俱以龍腦登選)
東堂第一領春風時怪關西小驥慵華表柱頭還有鶴
華歆名下别無龍君恩鳳閣含毫數詩景珠宫列肆供
今日江南駐舟處莫言歸計為雲峰
酬楊學士
神仙簿上愧非夫詔作疑丹兩入爐詩裏幾曾吟芍藥
花中方得見菖蒲陽春唱後應無曲眀月圓来别是珠
莫下蓬山不廻首東風猶待重搏扶
寄同年李侍郎龜正
石門南面淚浪浪自此東西失帝鄉崑璞要疑方卓絶
大鵬須息始開張已歸天上趨雙闕忽喜人間捧八行
莫道秋霜不滋物菊花還借後時黃
鍾陵故人
滕王閣下昔相逢此地今難訪所從惟愛金籠貯鸚鵡
誰論鐵柱鎖蛟龍荆榛翠是錢神染河嶽期須國士鍾
一筯鱸魚千古美後人終少繼前蹤
故山
支頤默省舊林泉石逕茅堂到目前衰碧鳴蛩莎有露
濃隂歇鹿竹無煙水從井底通滄海山在窗中倚遠天
何事蒼髯不歸去燕昭臺上一年年
塞上
塞門關外日光微角怨單于雁駐飛衝水路從冰解斷
踰城人到月眀歸燕山臘雪銷金甲秦苑秋風脆錦衣
欲弔昭君倍惆悵漢家甥舅竟相違
烏石村(即林希劉故居)
往日江村今物華一廻登覽一悲嗟故人歿後城頭月
新鳥啼来壠上花賣劒錢銷知絶俗聞蟬詩苦即思家
謝公古郡青山在三尺孤墳撲海沙
寄同年盧員外
聽盡鸎聲出雍州秦吳煙月十經秋龍門在地從人上
郎省連天須鶴遊休戀一臺惟(一作推)妙絶已經三字入
精求當年甲乙皆華顯應念槐宫今雪頭
寄同年封舍人渭(時得来書)
唐城接軫赴秦川憂合懽離驟十年龍頷摘珠同泳海
鳳銜輝翰别升天八行真跡雖收拾四戶高扄奈隔懸
能使丘門終始雪莫教華髮獨澘然
遇羅員外衮
灞陵橋外駐征轅此一分飛十六年豸角戴時垂素髮
雞香含處隔青天綺園難貯林棲意班馬須持筆削權
可忘自初相識地秋風眀月客鄜延
送翁員外承贊
誰言吾黨命多竒榮美如君歴數稀衣錦還鄉翻是客
廻車謁帝郤為歸鳳旋北闕虚丹穴星復南宫逼紫微
已分十旬無急詔天涯相送只沾衣
奉和翁文堯十九員外中謝日蒙恩賜金紫之
什
面蒙君賜自龍墀誰是還鄉一襲衣三品易懸鱗鬛赫
八絲展起綵章飛夐為勝事垂千古題作新詩啟七微
嚴助買臣精魄在定應羞著(廷略反)昔年歸
翁文堯員外捧金紫還鄉之命雅發篇章將原
交情遠為嘉貺洎燕鴻陸犬楚水荆山又吐瓊
瑶逮之幽鄙雖湧泉思觸逸興皆虚而強韻押
難非才頗愧兹輒酬和以質奬私
摶將盛事更無餘還向橋邊看舊書東越獨推生竹箭
北溟喜足貯鯤魚兩廻誰解歸華表午夜兼能薦子虚
(滔前年蒙文堯員外以長牋薦於時相)須把頭冠彈盡日憐君不與故人
疎
奉和翁文堯員外經過七林書堂見寄之什
朱旗引入昔茅堂半日從容盡日忙駟馬寳車行錫禮
金章紫綬帶天香山從南國添煙翠龍起東溟認夜光
定恐故園留不住竹風松韻漫凄鏘
奉酬翁文堯員外駐南臺見寄之作
人指南臺山與川大驚喜氣異當年花迎金冊非時拆
月對瓊杯此夜圓我愛蔵冰從夏結君憐修竹到冬鮮
殷勤更抱鳴琴撫為憶秦兒識斷絃
翁文堯員外擁冊禮之歸一路有詩名晝錦集
先將寄示因書五十六字
六窠只佩諸侯印爭比從天擁冊歸一軸郢人歌處雪
兩重朱氏著来衣閩山秀已鍾君盡洛水波應濺我稀
眀日陪塵迎駟馬定淮齋沐看光輝
奉和翁文堯員外文秀光賢晝錦之什
鄉名里號一朝新乃覺台恩重萬鈞建水閩山無故事
長卿嚴助是前身清泉引入旁添潤嘉樹移来别帶春
莫凭欄干剰留駐内庭虚位待才臣(文秀亭)
雖言閩越繫生賢誰是還家寵自天山簡媿兼諸郡命
鄭元慙秉六經權鳥行去沒孤烟樹漁唱還從碧島川
休說遲廻未能去夜来新夢禁中泉(光賢閣)
君王面賜紫還鄉金紫中推是甲裳華構便將垂美號
故山重更發清光水澄此日蘭宫鏡樹憶當年栢署霜
珍重朱欄兼翠拱来来皆自讀書堂(晝錦堂)
奉酬翁文堯員外神泉之遊見寄嘉什
含雞假豸喜同遊野外嘶風並紫騮松竹迥尋青障寺
姓名題向白雲樓泉源出石清消暑僧語離經妙破愁
爭奈愛山尤戀闕古来能有幾人休
輙吟七言四韻攀寄翁文堯拾遺
唐設高科表用文吾曹誰作諫垣臣甄山秀氣曠千古
鳳闕華恩鍾二人起草便論天上事如君不是世間身
龍頭龍尾前年夢今日須憐應若神(滔卯年冬在宛陵夢文堯作状頭及)
(第又申四月十二夜在清源夢到殿前東道自西厲聲唱翁某拜右省拾遺)
御定全唐詩卷七百五
