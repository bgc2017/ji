欽定四庫全書
御定全唐詩卷八百二
關盼盼
關盼盼徐州妓也張建封納之張殁獨居彭城故燕子
樓歴十餘年白居易贈詩諷其死盼盼得詩泣曰妾非
不能死恐我公有從死之妾玷清範耳乃和白詩旬日
不食而卒詩四首
燕子樓三首
樓上殘燈伴曉霜獨眠人起合歡牀相思一夜情(一作知)
多少地角天涯不(一作未)是長
北邙松柏鎖愁煙燕子樓中思悄然自埋劒履歌塵散
紅袖(一作褪)香銷一(一作已)十年
適看鴻雁岳陽迴又覩玄禽逼社來瑶瑟玉簫無意緒
任從蛛網任從灰
和白公詩
自守空樓斂恨眉形同春後牡丹枝舍人不會人深意
訝道泉臺不去隨
句
兒童不識冲天物漫把青泥汚雪毫(臨殁口吟)
劉采春
劉采春越州妓也詩六首
囉嗊曲六首
不喜秦淮水生憎江上船載兒夫壻去經歲又經年
借問東園柳枯來得幾年自無枝葉分莫怨太陽偏
莫作商人婦金釵當卜錢朝朝江口望錯認幾人船
那年離别日只道住桐廬桐廬人不見今得廣州書
昨日勝今日今年老去年黃河清有日白髮黑無緣
昨日北風寒牽船浦裏安潮來打纜斷搖櫓始知難
太原妓
歐陽詹遊太原悅一妓約至都相迎别後妓思之疾甚
乃刃髻作詩寄詹絶筆而逝詩一首
寄歐陽詹
自從别後減容光半是思郎半恨郎欲識舊來雲髻樣
為奴開取縷金箱
武昌妓
續韋蟾句(韋蟾廉問鄂州及罷賓僚祖餞韋以牋書文選句授坐客請續有妓起口)
(占二句無不嘉歎蟾贈數十千納之)
悲莫悲兮生别離登山臨水送將歸武昌無限新栽柳
不見楊花撲面飛
舞柘枝女
舞柘枝女韋應物愛姬所生也流落潭州委身樂部李
翺見而憐之於賓僚中選士嫁焉詩一首
獻李觀察
湘江舞罷忽成悲便脫蠻靴出絳帷誰是蔡邕琴酒客
魏公懷舊嫁文姬(李觀察翺答詩云姑蘇太守青娥女流落長沙舞柘枝滿座繡衣皆不識)
(可憐紅臉淚交垂)
常浩
常浩妓也詩二首
贈盧夫人
佳人惜顔色恐逐芳菲歇日暮出畫堂下階拜新月拜
月如(一作仍)有詞傍人那得知歸来投玉枕(一作玉臺下)始覺
淚痕垂
寄遠
年年二月時十年離别期春風不知信軒盖獨遲遲今
日無端捲珠箔始見庭花復零(一作見)落人心一往不復
歸歲月来時未嘗錯可憐熒熒玉鏡臺塵飛羃羃幾時
開却念容華非昔好畫眉猶自待君来
襄陽妓
賈中郎與武補闕登峴山遇一妓同飲自稱襄陽人詩
一首
送武補闕
弄珠灘上欲銷魂獨把離懷寄酒尊無限煙花不留意
忍教芳草怨王孫
王福娘
王福娘字宜之解梁人北里前曲妓也詩三首
題孫棨詩後(棨贈福娘詩俱題窗左紅牆後有數行未滿福娘因自題一絶)
苦把文章邀勸人吟看好箇語言新雖然不及相如賦
也直黃金一二斤
問棨(一作題紅箋上)詩(宜之每歡洽際嘗自惨然一日忽以紅箋題詩授棨索和)
日日悲傷未有圖嬾將心事話凡夫非同覆水應收得
只問仙郎有意無(棨荅福娘詩云韶妙如何有遠圖未能相為信非夫泥中蓮子雖無染移)
(入家園未得無)
謝棨(一作擲紅巾)詩(棨自洛還京上巳日禊于曲水聞鄰棚絲竹宜之在焉詰旦詣)
(其里其妹小福在門團紅巾擲棨舒之則宜之詩也)
久賦恩情欲託身巳將心事再三陳泥蓮既沒移栽分
今日分離莫恨人
楊莱兒
楊莱兒字蓬仙利口敏妙進士趙光遠一見溺之後為
豪家所得詩二首
荅小子弟詩(光遠自恃俊才菜兒大誇于客指光遠為一鳴先輩放榜日盛餙立)
(門以俟京師小子弟於馬上念詩謔之萊兒應聲而答)
黃口小兒口莫(一作沒)憑逡巡看取第三名孝廉持水添
缾子莫向街頭亂椀鳴(小弟子謔莱兒詩云盡道莱兒口可憑一冬誇壻好聲名適来)
(安遠門前見光遠何曾解一鳴)
和趙光遠題壁
長者車塵每到門長卿非慕卓王孫定知羽翼難隨鳳
却喜波濤未化鯤嬌别翠鈿黏去袂醉歌金雀碎殘尊
多情多病年應促早辦名香為返魂
楚兒
楚兒字潤娘詩一首
貽鄭昌圖(楚兒後為捕賊官郭鍜所納一日遊曲江遇鄭出簾招之鍜覺之曳於中)
(衢擊以馬箠鄭驚去明日過其居偵之已在臨街窗下弄琵琶矣楚兒貽鄭詩鄭即于馬上和)
(之)
應是前生有宿冤不期今世惡因緣蛾眉欲碎巨靈掌
(一作手)雞肋難勝子路(一作石勒)拳秖擬嚇人傳鐵劵未應教
我踏青蓮曲江昨日君相遇當下遭他數十鞭(鄭昌圖答楚兒)
(詩云大開眼界莫言冤畢世甘他也是緣無計不煩乾偃蹇有門須是疾連拳據論當道加嚴箠便合披緇念)
(法蓮如此興情殊不減始知昨日是蒲鞭)
王蘇蘇
王蘇蘇南曲中妓詩一首
和李標(一作題李標詩後進士李標從王左諫弟姪詣蘇蘇飲次題詩于窗蘇蘇先未)
(識標不甘其題曰阿誰留郎君莫亂道因取筆繼和)
怪得犬驚雞亂飛羸童瘦馬老麻衣阿誰亂引閒人到
留住青蚨熱趕歸(李標題窗詩云春暮花枝遶戶飛王孫尋勝引塵衣洞中仙子多情態留)
(住劉郎不放歸)
顔令賓
顔令賓南曲妓也詩一首
臨終召客(一作病中見落花舉令賓舉止風流事筆硯有詞句見人盡禮秖奉乞)
(歌詩常滿箱篋及病甚值春暮扶坐砌前顧落花長歎數四因為詩教小童持出邀新第郎君)
(及舉人數輩張樂歡飲至暮涕泗請曰我不久矣幸各製哀挽送我得詩數首及死有劉駞駞)
(者能為曲子詞因取其詞教挽柩者前唱之聲甚悲愴瘞青門外自是盛傳于長安挽者多唱)
(焉)
氣餘三五喘花剰兩三枝話别一尊酒相邀無後期(挽歌)
(云昨日尋仙子轜車忽在門人生須到此天上竟難論客至皆連袂誰來為鼓盆不堪襟袖上猶印舊眉痕)
(殘春扶病飲此夕最堪傷夢幻一朝畢風花幾日狂孤鸞徒照鏡獨燕嬾歸梁厚意那能展含酸奠一觴浪)
(意何堪念多情亦可悲駿奔皆露膽麏至盡齊眉花墜有開日月沈無出期寧言掩丘後宿草便離離奄忽)
(那如此夭桃色正春捧心還動我掩面復何人岱岳誰為道逝川寧問津臨喪應有主宋玉在西隣)
張窈窕
張窈窕寓居於蜀當時詩人雅相推重詩六首
寄故人(一作杜羔妻詩)
淡淡春風花落時不堪愁望(一作坐)更相思無金可買長
門賦有恨空吟團扇詩
上成都在事(一作成都即事)
昨日賣衣裳今日賣衣裳衣裳渾賣盡羞見嫁時箱有
賣愁仍緩無時心轉傷故園有兵(一作多阻)隔何處事蠶桑
春思二首
門前梅(一作桃)柳爛春輝閉妾深閨繡舞衣雙燕不知腸
欲斷銜泥故故傍人飛
井上梧桐是妾移夜来花發最高枝若教不向深閨種
春過門前爭得知
西江行
日下西塞山南来洞庭客晴空白鳥度萬里秋光碧
贈(一作别)所思
與君咫尺長離别遣妾容華為誰說夕望層城眼欲穿
曉臨明鏡腸堪絶
句
滿院花飛人不到含情欲語燕雙雙(春情雜見吟窗錄)
平康妓
裵思謙及第後作紅箋名紙十數幅詣平康里宿焉詰
旦一妓賦贈詩一首
贈裴思謙(一作裵思謙詩)
銀釭斜背解明璫小語偷聲賀玉郎從此不知蘭麝貴
夜来新惹桂枝香
史鳳
史鳳宣城妓也詩七首
迷香洞
洞口飛瓊佩羽霓香風飄拂使人迷自從邂逅芙蓉帳
不數桃花流水溪
神雞枕
枕繪鴛鴦久與棲新栽霧縠鬭神雞與郎酣夢渾忘曉
雞亦留連不肯啼
鎖蓮燈
燈鎖蓮花花照罍翠鈿同醉楚臺巍殘灰剔罷攜纖手
也勝金蓮送轍回
鮫紅被
肱被當年僅禦寒青樓慣染血猩紈牙牀舒卷鵷鸞共
正值窗櫺月一團
傳香枕
韓夀香從何處傳枕邊芳馥戀嬋娟休疑粉黛加鋌刃
玉女栴檀侍佛前
八分羊
党家風味足肥羊綺閣留人漫較量萬羊亦是男兒事
莫學狂夫取次嘗
閉門羹
一豆聊供游冶郎去時忙喚鎖倉琅入門獨慕相如侣
欲撥瑶琴彈鳳凰
盛小叢
盛小叢越妓李訥為浙東廉使夜登城樓聞歌聲激切
召至乃小叢也時崔侍御元範至府幕赴闕李餞之命
小叢歌餞在座各賦詩贈之小業有詩一首
突厥三臺
雁門山上雁初飛馬邑闌中馬正肥日旰山西逢驛使
殷勤南北送征衣
趙鸞鸞
趙鸞鸞平康名妓也詩五首
雲鬟
擾擾香雲溼未乾鴉領(一作翎)蟬翼膩光寒側邊斜插黃
金鳳妝罷夫君帶笑看
柳眉
彎彎柳葉愁邊戲湛湛菱花照處頻嫵媚不煩螺子黛
春山畫出自精神
檀口
銜杯微動櫻桃顆咳唾輕飄茉莉香曾見白家樊素口
瓠犀顆顆綴榴芳
纖指
纖纖軟玉削春葱長在香羅翠䄂中昨日琵琶絃索上
分明滿甲染猩紅
酥乳
粉香汗溼瑶琴軫春逗酥融綿雨膏浴罷檀郎捫弄處
靈華涼沁紫葡萄
蓮花妓
蓮花妓豫章人也陳陶隱南昌西山鎮帥嚴宇嘗遣之
侍陶陶不顧因求去獻詩一首
獻陳陶處士
蓮花為號玉為腮珍重尚書遣妾來處士不生巫峡夢
虚勞神女(一作雲雨)下陽臺
徐月英
徐月英江淮間妓也有集行世今存詩二首
叙懷
為失三從泣淚頻此身何用處人倫雖然日逐笙歌樂
長羨荆釵與布裙
送人
惆悵人間萬事違兩人同去一人歸生憎平望亭前水
忍照鴛鴦相背(一作對)飛
句
枕前淚與階前雨隔箇窗兒滴到明
韓襄客(漢南妓)
句
連理枝前同設誓丁香樹下共論心
御定全唐詩卷八百二
