欽定四庫全書
御定全唐詩卷一百四十四
常建
常建開元中進士第大歷中為盱眙尉詩似初發通莊
却尋野徑百里之外方歸大道其旨遠其興僻佳句輒
来唯論意表淪扵一尉士論悲之詩一卷
送陸擢
聖代多才俊(一作秀)陸生何考槃南山高松樹不合空摧
殘九月湖上别北風秋雨寒殷勤歎孤鳳早食金琅玕
送李十一尉臨溪
泠泠花下琴君唱渡江吟天際一帆影預懸離别心以
言神仙尉因致瑶華音回軫撫商調越溪(一作聲)澄碧林
江上琴興
江上調玉琴一弦清一心泠泠七弦遍萬木澄幽隂(一作)
(音)能使江月白又令江水深始知梧桐枝可以徽黃金
湖中晩霽
湖廣舟自輕江天欲澄霽是時清楚望氣色猶霾曀踟
蹰金霞白波上日初麗煙虹落鏡中樹木生天際杳杳
涯欲辨蒙蒙雲復閉言乘(一作垂)星漢眀又覩寰瀛勢微
興從此惬悠然不知歲試歌滄浪清遂覺乾坤細豈念
客衣薄將期永投袂遲回漁父間一雁聲嘹唳
宿王昌齡隠居
清溪深不測(一作極)隠處唯孤雲松際露微月清光猶為
君茅亭宿花影藥院滋苔紋余亦謝時去西山鸞鶴羣
送楚十少府
微風吹霜氣寒影眀(一作流)前除落日未能別蕭蕭林木
虛愁煙閉千里仙尉其何如因送别鶴操贈之雙鯉魚
鯉魚在金盤别鶴哀有餘心事則如此請君開素書
張山人彈琴
君去芳草綠西峰彈玉琴豈惟丘中賞兼得清煩襟朝
從山口還出嶺聞清(一作幽)音了然雲霞氣(一作意)照見天
地心玄鶴下澄空翩翩舞松林改弦扣(一作和)商聲又聽
飛龍吟稍覺此身妄漸知仙事深其將鍊金鼎永矣(一作)
(以)投吾簮
白湖寺後溪宿雲門
落日山水清亂流鳴淙淙舊蒲雨抽節新花水對窗溪
中日已没歸鳥多為雙杉松引直路出谷臨前湖洲渚
晚色靜又觀花與蒲入溪復登嶺草淺寒流速圓月眀
高峰春山因獨宿松隂澄初夜曙色分遠目日出城南
隅青青媚川陸亂花覆東郭碧氣銷長林四郊一清影
千里歸寸心前瞻王(一作去)程促却戀雲門深畢景有餘
興到家彈玉琴
閒齋卧病(一作雨)行藥至山館稍次湖亭二首(一作)
(一首)
旬時結隂霖簾外初白日齋沐清病容心魂畏虛(一作靈)
室閒梅照前戶眀鏡悲舊質同袍四五人何不来問疾
行藥至石壁東風變萌芽主人門外(一作山人山門)綠小隠湖
中花時物堪獨往春帆宜别家辭君嚮滄海爛漫從天
涯
塞上曲
翩翩雲中使来問太原卒百戰苦不歸刀頭怨眀月塞
雲隨陣落寒日傍(一作旁)城没城下有寡妻哀哀哭枯骨
仙谷遇毛女意知是秦宫人
溪口水石淺泠泠眀藥叢入溪雙峰峻松栝疎幽風垂
嶺枝(一作竹)嫋嫋翳泉花濛濛夤緣霽人目路盡心彌通
盤石横陽崖前流(一作臨)殊未窮回潭清雲影瀰漫長天
空水邊一神女千歲為玉童羽毛經漢代珠翠逃秦宫
目覿神已寓鶴飛言未終祈君青雲祕願謁黃仙翁嘗
以耕玉田龍鳴西頂中金梯與天接幾日来相逢
夢太白西峰
夢寐昇九崖杳靄逢元君遺我太白峰(一作岑)寥寥辭垢
氛結宇在星漢宴林閉氤氲簷楹覆餘翠巾舄生片雲
時往溪水(一作谷)間孤亭晝仍曛松峰引天影石瀨清霞
文恬目緩舟趣霽心投鳥羣春風又搖櫂潭島花紛紛
鄂渚招王昌齡張僨
刈蘆曠野中沙土(一作上)飛黃雲天晦無精光茫茫悲遠
君楚山隔湘水湖畔落日曛春雁又北飛音書固難聞
謫居未為歎䜛枉何由分午日逐蛟(一作蛇)龍宜為弔冤
文翻覆古共然名(一作官)宦安足云貧士任枯槁捕魚清
江濆有時荷鉏犁曠野自耕耘不然春山隠溪澗花(一作)
(何)氤氲山鹿自有場賢達亦顧羣二賢歸去来世上徒
紛紛
春詞二首(樂府詩題作陌上桑一本連後階下草猶短一首共作三首)
菀菀黃柳絲濛濛雜花垂日高紅妝卧倚對(一作樹)春光
(一作風)遲寧知傍淇水腰褭黃金羈
翳翳陌上桑南枝交北堂美人金梯出素手自提筐非
但畏(一作為)蠶飢盈盈嬌路傍
晦日馬鐙曲稍次中流作
夜寒宿蘆葦曉色眀西林初日在川上便澄遊子心秦
(一作晴)天無纖翳郊野浮春隂波静隨釣魚舟小綠水深
出浦見千里曠然諧遠尋扣船應漁父因(一作同)唱滄浪
吟
古意(一本連後古意三首共作四首)
牧馬古道傍道傍多古墓蕭條愁殺人蟬鳴白楊樹迴
頭望京邑合沓生塵霧冨貴安可常歸来保貞素
宿五度溪仙人得道處
五度溪上花生根依兩崖二月尋片雲願宿秦人家上
見懸崖崩下見白水湍仙人彈碁處石上青蘿盤無處
求玉童翳翳唯林巒前溪遇新月聊取玉琴彈
西山
一身為輕舟落日西山際常隨去帆影遠接長天勢物
象歸餘清林巒分夕麗亭亭碧流暗日入孤霞繼渚日
遠隂映湖雲尚眀霽林昏楚色来岸遠荆門閉至夜轉
清迥蕭蕭北風厲沙邊雁鷺泊宿處蒹葭蔽圓月逗前
浦孤琴又搖曳泠然夜遂深白露霑人袂
春詞
階下草猶短牆頭梨花白織女高樓上停梭顧行客問
君在何所青鳥舒錦翮
贈三侍御
高山臨大澤正月蘆花乾陽色薰兩崖不改青松寒士
賢守孤貞古来皆共難眀君錯甚(一作任)才臺上飛三鸞
操與霜雪眀量與江海寬束身視天涯安能窮波瀾孤
鶴在枳棘一枝非所安逸翮望絶霄見欲凌雲端層臺
何其高山石流洪湍固知非天池鳴躍同所歡誰念獨
枯槁四十長江干責躬貴知已效拙從一官折翮悲高
風苦飢候朝飡湖月映大海天空何漫漫托身未知所
謀道庶不刊吟彼喬木詩一夕常三歎
第三峰
西山第三頂茅宇依雙松杳杳欲至天雲梯升幾重瑩
魄澄玉虛以求鸞鶴蹤逶迤非天人執節乘赤龍旁映
白日光縹緲輕霞容孤輝上煙霧餘影眀心胷願與黃
麒麟欲飛而莫從因寂清萬象輕雲自中峰山暝學棲
鳥月来隨暗蛬尋空靜餘響嫋嫋雲溪鐘
古興
漢上逢老翁江口為僵屍白髮沾黃泥遺骸集烏䲭機
巧自此忘精魄今何之風吹釣竿折魚躍安能施白水
眀汀洲菰蒲冒深陂唯留扁舟影繫在長江湄突兀枯
松枝悠揚女蘿絲託身難憑依生死焉相知徧觀今時
人舉世皆爾為將軍死重圍漢卒猶爭馳百馬同一銜
萬輪同一規名與身孰親君子宜固思
高樓夜彈筝
高樓百餘尺直上江水平眀月照人苦開簾彈玉箏山
高猿狖急天靜鴻雁鳴曲度猶未終東峰霞半生
客有自燕而歸哀其老而贈之
羸馬朝自燕一身為二連憶親拜孤塚移葬雙陵前幽
願從此畢劍心因獲全孟冬寒氣盛撫轡告言旋碣石
海北門餘寇惟朝鮮離離一寒騎嫋嫋馳白天生别皆
自取况為士卒先寸心漁陽興落日旌竿懸
白龍窟汎舟寄天台學道者
夕映翠山深餘暉在龍窟扁舟滄浪意澹澹花影没西
浮入天色南望對雲闕因憶莓苔峰初陽濯玄髮泉蘿
兩幽映松鶴間清越碧海瑩子神玉膏澤人骨忽然為
枯木微興遂如兀應寂中有天眀心外無物環廻從所
汎夜靜猶不歇澹然意無限身與波上月
張天師草堂
靈溪宴清宇傍倚枯松根花藥繞方丈瀑泉飛至門四
氣閉炎熱兩崕改眀昏夜深月暫皎亭午朝始暾信是
天人居幽幽寂無喧萬壑應鳴磬諸峰接一魂遂登仙
子谷因醉田生(一作中)樽時節開玉書窅映飛天言心化
便(一作更)無影目精焉累煩忽而與(一作舉)霄漢寥落空南
軒
古意三首
二妃方訪舜萬里南方懸遠道隔江漢孤舟無歲年不
知蒼梧處氣盡呼青天愁淚變楚竹蛾眉喪湘川後人
立為廟累世稱其賢過客設祠祭狐貍来坐邊懷古未
忍還猿吟徹空山
眀月照高閣綵女褰羅幕歌舞臨碧雲簫聲沸珠箔青
鸞臨南海天上雙白鶴萬里齊翼飛意求君門樂玉霄
九重閉金鎻夜不開兩翅自無力愁鳴雲外来態深入
(一作人)空貴世屈無良媒俛仰顧中禁東飛白玉臺
楚王竟何去獨自留巫山偏使世人見迢迢江漢間駐
舟春溪裏皆願拜靈顔寤寐見神女金沙鳴珮環閒艷
絶世姿令人氣力微含笑竟不語化作朝雲飛
漁浦
春至百草綠陂澤聞鶬鶊别家投釣翁今世滄浪情漚
紵為緼袍折麻為長纓榮譽失本真怪人浮此生碧水
月自闊安流淨而平扁舟與天際獨往誰能名
空靈山應田叟
湖南無村落山舍多黃茒淳朴如太古其人居鳥巢牧
童唱巴歌野老亦獻嘲泊舟問溪口言語皆啞咬土俗
不尚農豈暇論肥磽莫傜射禽獸浮客烹魚鮫余亦罘
罝人獲麋今尚苞敬君中國来願以充其庖日入聞虎
鬭空山滿咆哮懷人雖共安異域終難交白水可洗心
采薇可為肴曳策背落日江風鳴梢梢
太公哀晚遇
日出渭流白文王畋獵時釣翁在蘆葦川澤無㷱羆詔
書起遺賢匹馬令(一作今)致辭因稱江海人臣老筋力衰
遲遲詣天車快快(一作怏怏)悟靈龜兵馬更不獵君臣皆共
怡同車至咸陽心影無磷緇四牡玉墀下一言為帝師
王侯擁朱門軒蓋曜長逵古来榮華人遭遇誰知之落
日懸桑榆光景有頓虧倏忽(一作悲)天地人雖貴將何為
昭君墓
漢宫豈不死異域傷獨(一作猶傷)没萬里䭾黃金蛾眉為枯
骨廻車(一作軍)夜出寒立馬皆不發共(一作憤)恨丹青人墳
上哭眀月
弔王將軍墓
嫖姚北伐時深入強(一作幾)千里戰餘落日黃軍敗鼓聲
死嘗聞漢飛將可奪單于壘今與山鬼鄰殘兵哭遼水
古意
井底玉冰洞地眀琥珀轆轤青絲索仙人騎鳳披彩霞
挽上銀瓶照天閣黃金作身雙飛龍口銜眀月噴芙蓉
一時渡海望不見曉上青樓十二重
古興
轆轤井上雙梧桐飛鳥銜花日將没深閨女兒莫愁年
玉指泠泠怨金碧石榴帬裾蛱蝶飛見人不語顰蛾眉
青絲素絲紅綠絲織成錦衾當為誰
張公子行(一作古意)
日出乘釣舟嫋嫋持釣竿涉淇傍荷花驄馬閑金鞍侠
客(一作使君)白雲中腰間懸轆轤出門事嫖姚為君西擊胡
胡兵漢騎相馳逐轉戰孤軍西海(一作海西)北(一作曲)百尺旌
竿沈黑雲邊笳落日不堪聞
題破山寺後禪院
清晨入古寺初日照高林竹(一作一一作曲)逕通(一作遇)幽處禪
房花木深山光悅鳥性潭影空人心萬籟此都寂但餘
鐘磬音
送李大都護
單于雖不戰都護事邊深君執幕中秘能為高士心海
頭近初月磧裏多愁隂西望郭猶子將分淚滿襟
潭州留别
賢達不相識偶然交已深宿帆謁郡佐悵别依禪林湘
水流入海楚雲千里心望君杉松夜山月清猿吟
聽琴秋夜贈寇尊師
琴當秋夜聽况是洞中人一指指應法一聲聲爽神寒
蟲臨砌急(一作默)清吹褭燈頻何必鍾期耳高閒自可親
泊舟盱眙
泊舟淮水次霜降夕流清夜久潮侵岸天寒月近城平
沙依雁宿候館聽雞鳴鄉國雲霄外誰堪羇旅情
江行
平湖四無際此夜泛孤舟眀月異方意吳歌令客愁鄉
園碧雲外兄弟淥江頭萬里無歸信傷心看斗牛
燕居
青苔常滿路流水復入林遠與市朝隔日聞雞犬深寥
寥丘中想渺渺湖上心嘯傲轉無欲不知成陸沈
送宇文六
花映垂楊漢水(一作水徹)清微(一作曉)風林裏一枝輕即今江
北還如此愁殺江南離别情
落第長安
家園好在尚(一作住上)留秦耻作眀時失路人恐逢故里鶯
花笑且向長安度一春
塞下
鐡馬胡裘出漢營分麾百道救龍城左賢未遁旌(一作斬)
竿折過在將軍不在兵
題法院
勝景門閒(一作開)對遠山竹深松老半含煙皓(一作皎一作素)月
殿中三度磬水晶宫裏一僧禪
嶺猿
杳杳褭褭(一作淒淒一作依依)清且切鷓鴣飛處又斜陽相思嶺
上相思淚不到三聲合斷腸
三日尋李九莊
雨歇楊林東渡頭永和三日盪輕舟故人家在桃花岸
直到門前溪水流
塞下曲四首
玉帛朝回望帝鄉烏孫歸去不稱王天涯靜處無征戰
兵氣銷為日月光
北海隂風動地来眀君祠上望龍堆髑髏皆是長城卒
日暮沙場飛作灰
龍鬭雌雄勢已分山崩鬼哭恨將軍黃河直北千餘里
冤氣蒼茫成黑雲
因嫁單于怨在邊蛾眉萬古葬胡天漢家此去三千里
青塚常無草木煙
戲題湖上
湖上老人坐磯(一作島)頭湖裏桃花水却流竹竿嫋嫋波
無(一作白波)際不知何者吞吾鈎
吳故宫
越女歌長君且聽芙蓉香滿水邊城豈知一日終非主
猶自如今有怨聲
御定全唐詩卷一百四十四
