欽定四庫全書
御定全唐詩卷七百九
徐夤
西華
五千仞有餘神秀一一排雲上泬㵳疊嶂出關分二陜
殘岡過水作中條巨靈廟破生春草毛女峰高入絳霄
拜祝金天乞隂德為民求主降神堯
嵐似屏風
嵐似屏風草似茵草邊時膾錦花鱗山中宰相陶弘景
谷口耕夫鄭子真宦逹到頭思野逸才多未必笑清貧
君看東洛平泉宅只有年年百卉春
憶潼關
洞壑雙扉入到初似從深穽覩高墟天開白日臨軍國
山夾黃河護帝居隋煬遠遊宜不反奉春長策竟何如
須知皇漢能扄鐍延得年過四百餘
憶潼關早行
行客起看仙掌月落星斜照濁河泥故山遠處高飛雁
去馬鳴時先早雞關柳不知誰氏種岳碑猶見聖君題
芻蕘十軸僮三尺豈謂青雲便有梯
鴻門(舊本作失題)
耨月耕煙水國春薄徒應笑作農人皇王尚法三推禮
白社寧忘四體勤雨灑蓑衣芳草暗鳥啼雲樹小村貧
猶勝堕力求飱者五斗低腰走世塵
憶長安行
舊歴關中憶廢興僭奢須戒儉須憑火光只是燒秦冢
賊眼何曾視灞陵鐘鼓煎催人自急侯王更換恨難勝
不如坐釣清溪月心共寒潭一片澄
憶長安上省年
忽憶關中逐計車歴坊騎馬信空虚三秋病起見新鴈
八月夜長思舊居宗伯帳前曾獻賦相君門下再投書
如今說著猶堪泣兩宿都堂過歲除
長安述懷
黃河冰合尚來遊知命知時肯躁求詞賦有名堪自負
春風落第不曾羞風塵色裏凋雙鬢擊鼓聲中歴幾州
十載公卿早言屈何須課夏更冥搜
長安即事三首
抛擲清溪舊釣鉤長安寒暑再環周便随鶯羽三春化
只說蟬聲一度愁掃雪自憐窗紙照上天寧愧海槎流
明時則(一作只)待金門詔肯羡班超萬戸侯
無酒窮愁結自舒飲河求滿不求餘身登霄漢平時第
家得干戈定後書富貴敢期蘇季子清貧方見馬相如
明時用即匡君去不用何妨却釣魚
拖紫腰金不要論便堪歸隠白雲村更無名藉強金榜
豈有花枝勝杏園綺席促時皆國器羽觥飛處盡王孫
高眠亦是前賢事爭報春闈莫大恩
東京次新安道中
賊去兵來歲月長野蒿空滿壊墻匡旋從古轍成深谷
幾見金輿過上陽洛水送年催代謝嵩山擎日拂穹蒼
殊時異世為儒者不見文皇與武皇
山陰故事
坦腹夫君不可逢千年猶在播英風紅鵝化鶴青天遠
綵筆成龍綠水空愛竹只應憐直節書裙多是為奇童
吹笙緱嶺登山後東注清流豈有窮
温陵即事
早年師友教為文賣却魚舟網典墳國有安危期日諫
家無擔石暫從軍非才豈合攀丹桂多病猶堪伴白雲
爭得千鍾季孫粟滄洲歸與故人分
温陵殘臘書懷寄崔尚書
濟川無楫擬何為三傑還從漢祖推心學庭槐空發火
鬢同門柳即垂絲中興未遇先懷策除夜相催也課書
江上年年接君子一杯春酒一枰棋
義通里寓居即事
家住寒梅翠嶺東長安時節詠途窮牡丹窠小春餘雨
楊柳絲疎夏足風愁鬢巳還年紀白衰容寧藉酒杯紅
長卿甚有凌雲作誰與清吟達帝宫
上陽宫詞
點點苔錢上玉墀日斜空望六龍西妝臺塵暗青鸞掩
宫樹月明黃鳥啼庭草可憐分雨露君恩深恨隔雲泥
銀蟾借與金波路得入重輪伴羿妻
西寨寓居
閒讀南華對酒杯醉㩦笻竹畫蒼苔豪門有利人爭去
陋巷無權客不來解報可能醫病雀重燃誰肯照寒灰
嚴陵萬古清風在好櫂東溪詠釣臺
功智爭馳澹薄空猶懷忠信擬何從鴟鳶啄腐疑雛鳳
神鬼欺貧笑伯龍烈日不融雙鬢雪病身全仰竹枝笻
崇侯入輔嚴陵退堪憶啼猨萬仞峯
題福州天王閣
絶境宜棲獨角仙金張到此亦忘還三門裏面千層閣
萬井中心一朵山江拗碧灣盤洞府石排青壁護禪關
有時海上看明月輾出冰輪疊浪間
憶薦福寺南院
憶昔長安落第春佛宫南院獨遊頻燈前不動惟金像
壁上曾題盡古人鶗鴂聲中雙闕雨牡丹花際六街塵
啼猨溪上將歸去合問昇平詣秉鈞
塔院小屋四壁皆是卿相題名因成四韻
雁塔攙空映九衢每看華宇每踟蹰題名盡是台衡迹
滿壁堪為宰輔圖鸞鳳豈巢荆棘樹虬龍多蟄帝王都
誰知遠客思歸夢夜夜無船自過湖
題名琉璃院(今改名景祥院詩與翁承贊景祥院相同)
一條溪遶翠岩隈行脚僧言勝五臺(一本作一條溪碧繞崔嵬卸俗偏宜)
(向此隈)農罷樹陰黃犢卧齋時山下白衣來松因往日門
人種路是前生長老(一作朝釋子)開三卷貝多金粟語可能
長誦免輪迴
寺中偶題
聽話金仙眉(一作白)相毫每來皆得解塵勞鶴棲雲路看
方貴僧倚松門見始高名利罷燒心内火雪霜偏垢鬢
邊毛銀蟾未出金烏在更上層樓眺海濤
山寺(一作中)寓居
高卧東林最上方水聲山翠剔愁腸白雲送雨籠僧閣
黃葉随風入客堂終去四明成大道暫從雙鬢許秋霜
披緇學佛應無分鶴氅談空亦不妨
寄僧寓題
佛頂抄經憶惠休衆人皆謂我悠悠浮生真箇醉中夢
閒事莫添身外愁百歲付于花暗落四時随却水奔流
安眠靜笑思何報日夜焚修祝郡侯
游靈隠天竺二寺
丹井冷泉虚易到兩山真界實難名石和雲霧蓮華氣
月過樓臺桂子清騰踏回橋巡像設羅穿曲洞出龍城
更憐童子呼猿去颯颯蕭蕭下樹行
醉題邑宰南塘屋壁
萬古清淮照遠天黃河濁浪不相關縣留東道三千客
宅鎖南塘一片山草色淨經秋雨綠燒痕寒入曉窗斑
閩王美錦求賢製未許陶公解印還
題泗洲塔
十年前事巳悠哉旋被鐘聲早暮催明月似師生又没
白雲如客去還來煙籠瑞閣僧經靜風打虚窗佛幌開
惟有南邊山色在重重依舊上高臺
東歸題屋壁
塵埃歸去五湖東還是衡門一畝宫舊業旋從征賦失
故人多逐亂離空因悲盡室如懸罄却擬㩦家學轉蓬
見說武王天上夢無情曾與傅岩通
寓題
酒壺棋局似閒人竹笏藍衫老此身託客買書重得卷
愛山移宅近為鄰鳴蛩閣上風吹病落葉庭中月照貧
見說天池波浪闊也應涓滴濺窮鱗
偶題
閒補亡書見廢興偶然前古也填膺秦宫猶自拜張禄
楚幕不知留范增大道豈全關歷數雄圖強半屬賢能
燕臺財力知多少誰築黃金到九層
寓題述懷
大道真風早晚還妖訛成俗汙乾坤宣尼既没蘇張起
鳳鳥不來雞雀喧芻少可能供驥子草多誰復訪蘭蓀
堯廷忘却徵元凱天闕重關十二門
將入城靈口道中作
路上長安惟咫尺灞陵西望接秦源依稀日下分天闕
隠映雲邊是國門錦袖臂鷹河北客青桑鳴雉渭南村
高風九萬程途近與報滄洲欲化鯤
新屋
耳順何為土木勤叔孫牆屋有前聞縱然一世如紅葉
猶得十年吟白雲性逸且圖稱野客才難非敢傲明君
清甜數尺沙泉井平與鄰家晝夜分
新葺茆堂
翦竹誅茆就水濱靜中還得保天真只聞神鬼害盈滿
不見古今爭賤貧樹影便為廊廡屋草香權當綺羅茵
階前一片泓澄水借與汀禽活紫鱗
耨水耕山息故林壯圖嘉話負前心素絲鬢上分愁色
絡緯牀頭和苦吟筆研不才當付火方書多誑罷燒金
同年二十八君子遊楚遊秦斷好音
茆亭
鴛瓦虹梁計巳疎織茅編竹稱貧居翦平恰似山僧笠
掃靜真同道者廬秋晚捲簾看過雁月明憑檻數跳魚
重門公子應相笑四壁風霜老讀書
客廳
移却松筠致客堂淨泥環堵貯荷香衡茅只要免風雨
藻梲不須高棟梁豐蔀仲尼明演易作歌五子恨雕牆
燕臺漢閣王侯事青史千年播耿光
詠寫真
寫得衰容似十全閒開僧舍靜時懸瘦于南國從軍日
老却東堂射策年潭底看身寧有異鏡中引影更無偏
借將前軰真儀比未愧金鑾李謫仙
放榜日
喧喧車馬欲朝天人探東堂榜巳懸萬里便随金鸑鷟
三台仍借玉連錢(南海相公此時在京蒙借鞍馬人僕)花浮酒影彤霞爛
日照衫光瑞色鮮十二街前樓閣上卷簾誰不看神仙
曲江宴日呈諸同年
鷦鷯驚與鳳皇同忽向中興遇至公金榜連名昇碧落
紫花封勅出瓊宫天知惜日遲遲暮春為催花旋旋紅
好是慈恩題了望白雲飛盡塔連空
渤海賓貢高元固先軰閩中相訪云本國人寫得
夤斬蛇劍御溝水人生幾何賦家(一本無家字)皆以金
書列為屏障因而有贈
折桂何年下月中閩山來問我雕蟲肯銷金翠書屏上
誰把芻蕘過日東郯子昔時遭孔聖繇余往代諷秦宫
嗟嗟大國金門士幾個人能振素風
偶吟
千卷長書萬首詩朝蒸藜藿暮烹葵清時名立難皆我
晚歲途窮亦問誰碧岸釣歸惟獨笑青山耕徧亦何為
尋常抖擻懷中策可便降他兩鬢絲
贈表弟黃校書輅(一作較昔居臨溪今居近市入市五里)
産破身窮為學儒我家諸表愛詩書嚴陵雖說臨溪隠
晏子還聞近市居佳句麗偷紅菡蓞吟窗冷落白蟾蜍
閒來共話無生理今古悠悠事總虚
輦下贈屯田何員外
封章頻得帝咨嗟報國唯將直破邪身到西山書幾達
官登南省鬢初華厨非寒食還無火菊得重陽擬泛茶
内翰好才兼好古秋來應數到君家(員外與楊老丞翰林同年恩義最深)
贈月君(山妻字月君伏見文選中顧彦先亦有贈婦因抒此詠)
出水蓮花比性靈三生塵夢一時醒神傳尊勝陀羅咒
佛授金剛般若經懿德好書添女誡素容堪畫上銀屏
鳴梭軋軋纖纖手窗戸流光織女星
贈垂光同年
丹桂攀來十七春如今始見茜袍新須知紅杏園中客
終作金鑾殿裏臣逸少家風惟筆札玄成世業是陶鈞
他時黃閣朝元處莫忘同年射策人
贈楊著(一作著作)
藻麗熒煌冠士林白華榮飬有曾參十年去里荆門改
八歲能詩相座吟李廣不侯身漸老子山操賦恨何深
釣魚臺上頻相訪共說長安淚滿襟
贈黃校書先軰璞閒居
馭(一作取)得驪龍第四珠退依僧寺卜貧居青山入眼不
干禄白髮滿頭猶著書東澗野香添碧沼南園夜雨長
秋蔬月明掃石吟詩坐諱却全無儋石儲
尚書榮拜恩命夤疾中輒課惡詩二首以申攀
讚
明公家鑿鳳皇池弱冠封侯四海推富貴有期天授早
關河多難勅来遲昴星人傑當王佐黃石仙翁識帝師
昨日詔書猶漏缺未言商也最能詩
東郊迎入紫泥封此日天仙下九重三五月明臨闞澤
百千人衆看王恭旗傍綠樹遙分影馬踏浮雲不見蹤
借問乘軺何處客相庭雄幕卷芙蓉
府主僕射王摶生日(昭宗光化三年已未八月獻)
熊羆先兆慶垂休天地氤氲瑞氣浮李樹影籠周柱史
昴星光照漢酇侯數鐘龜鶴千年算律正乾坤八月秋
勲業定應歸鼎鼐生靈豈獨化東甌
獻内翰楊侍郎
窗開青瑣見瑶臺冷拂星辰逼上台丹鳳詔成中使取
白龍香近聖君来欲言温署三緘口閒賦宫詞八斗才
莫擬吟雲避榮貴廟堂玉鉉待鹽梅
送劉常侍
懷君何計更留連忍送文星上碧天杜預注通三十卷
漢皇枝紹幾千年言端信義如明月筆下篇章似湧泉
他日有書隨雁足東溪無令訪漁船
送盧拾遺歸華山
紫殿諫多防佞口清秋假滿别明君惟憂急詔歸青瑣
不得經時卧白雲千載茯苓㩦鶴斸一峰仙掌與僧分
門前舊客期相薦猶望飛書及主文
春末送陳先輩之清源
貧中惟是長年華每羨君行自嘆嗟歸日捧持明月寶
去時期刻刺桐花春風避酒多游寺曉騎聽雞早入衙
千乘侯王若相問飛書與報白雲家
上盧三拾遺以言見黜
骨鯁如君道尚存近来人事不須論疾危必厭神明藥
心惑多嫌正直言冷眼静看真好笑傾懷與說却為冤
因思周廟當時誡金口三緘示後昆
送王校書往清源
南國賢侯待德風長途仍借九花驄清歌早貫驪龍額
丹桂曾攀玉兔宫楊柳堤邊梅雨熟鷓鴣聲裏麥田空
吟詩臺上如相問直與蟠溪直釣翁
岳州端午日送人游郴連
五月巴陵值積隂送君千里客于郴北風吹雨黃梅落
西日過湖青草深競渡岸傍人挂錦採芳城上女遺簪
九嶷雲闊蒼梧暗與說重華舊德音
賀清源太守王延彬
蘂珠宫裏謫神仙(一作神仙謫)八載温陵萬戸閒心地闊于
雲夢澤官資高却太行山姜牙兆寄熊羆内陶侃文成
掌握間應笑清溪舊門吏年年扶病掩柴關
武榮江畔蔭祥雲(一作祥雲蔭)寵拜天人慶郡人五色鶴綾
花上勅九霄龍尾道邊臣英雄達處誰言命富貴來時
自逼身更待春風飛吉語紫泥分付與陶鈞
病中春日即事寄主人尚書二首
身比秋荷覺漸枯致君經國堕前圖層冰照日猶能暖
病骨逢春却未蘇鏡裏白鬚撏又長枝頭黃鳥靜還呼
庾樓恩化通神聖何計能教擲得盧
風拍衰肌久未蠲破窗頻見月團圓更無舊日同(一作陳)
人問只有多情太守憐臘内送將三折股歲陰分與五
銖錢玄穹若假年齡在願捧銅盤為國賢
寄華山司空侍郎(一作表聖)二首
金闕爭權競獻功獨逃徵詔卧三峰雞羣未必容於鶴
蛛網何繇捕得龍清論盡應書國史靜籌皆可息邊烽
風霜落滿千林木不近青青澗底松
非雲非鶴不從容誰敢輕量傲世蹤紫殿幾徵王佐業
青山未拆詔書封閒吟每待秋空月早起長先野寺鐘
前古負材多為國滿懷經濟欲何從
寄盧端公同年仁烱時遷都洛陽新立幼主
上陽宫闕翠華歸百辟傷心序漢儀崑岳有炎瓊玉碎
洛川無竹鳳皇飢須簪白筆匡明主莫許黃㼐(一作瓜)博
少師惆悵宸居遠于日長吁空摘鬢邊絲
寄天台陳希畋
隂山冰凍嘗迎夏蟄戸雲雷只待春吕望豈嫌垂釣老
西施不恨浣沙貧坐為羽獵車中相飛作君王掌上身
拍手相思惟大笑我曹寧比等閒人
寄兩浙羅書記
進即湮沈退却升錢塘風月過金陵鴻才入貢無人換
白首從軍有詔徵博簿集成時輩罵讒書編就薄徒憎
憐君道在名長在不到慈恩最上層
邑宰相訪翼日有寄
淵明深念郄詵貧踏破莓苔看甑塵碧沼共攀紅菡萏
金鞍不卸紫麒麟殘陽妬害催歸客薄酒甘嘗罰主人
夜半夢醒追復想欲長攀接有何因
白酒兩瓶送崔侍御
雪化霜融好潑醅滿壺冰凍向春開求從白石洞中得
攜向百花岩畔來幾夕露珠寒貝齒一泓銀水冷瓊杯
湖邊送與崔夫子誰(一作惟)見嵇山盡日頹
依韻酬常循州
早年花縣拜潘郎尋忝飛鳴出桂堂日走登(一作青)天長
似箭人同紅樹豈(一作幾)經霜帆分南浦知離别駕在東
州(一作川)更可傷公論一麾將塞詔且随徵令過瀟湘
謝主人惠綠酒白魚
早起雀聲送喜頻白魚芳酒寄來珍馨香乍揭春風甕
撥剌初辭夜雨津樽闊最宜澄桂液網疎殊未損霜鱗
不曾垂釣兼親醖堪愧金臺醉飽身
御定全唐詩卷七百九
