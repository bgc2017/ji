欽定四庫全書
御定全唐詩卷一百五十二
顔眞卿
顔眞卿字清臣京兆長安人博學工辭章事親孝開元
中舉進士又擢制科調醴泉尉累遷殿中侍御史忤宰
相楊國忠出為平原太守安禄山反河朔盡陷獨平原
城守具備使司兵參軍李平馳奏明皇大喜即拜戶部
侍郎肅宗即位靈武眞卿數遣使以蠟丸裹書陳事拜
工部尚書兼御史大夫為河北招討採訪處置使至德
二年朝於鳳翔授憲部尚書遷御史大夫軍國之事知
無不言為宰相所忌出為馮翊太守改蒲州刺史御史
唐旻誣劾貶饒州刺史旋拜浙西節度使召入為刑部
侍郎李輔國銜之貶蓬州長史代宗立起為戶部侍郎
除荆南節度使未行改尚書右丞尋除檢校刑部尚書
兼御史大夫封魯國公與元載不合貶峽州别駕改吉
州司馬遷撫湖二州刺史載誅擢刑部尚書進吏部盧
杞當國益惡之改太子太師李希烈陷汝州杞奏遣眞
卿往諭拘脅累歲不屈而死贈司徒諡文忠眞卿立朝
正色剛而有禮非公言直道不萌於心天下不以姓名
稱而獨曰魯公善正草書筆力遒婉世寳傳之詩一卷
題杼山癸亭得暮字(亭陸鴻漸所創)
杼山多幽絶勝事盈跬步前者雖登攀淹留恨晨暮及
茲紆勝引曾是美無度歘搆三癸亭實為陸生故高賢
能剏物疏鑿皆有趣不越方丈間居然雲霄遇巍峩倚
脩岫曠望臨古渡左右苔石攢低昂桂枝蠧山僧狎猨
狖巢鳥來枳椇俯視何楷臺傍瞻戴顒路遲廻未能下
夕照明村樹
謝陸處士杼山折青桂花見寄之什
羣子遊杼山山寒桂花白綠荑舍素萼采折自逋客忽
枉巖中詩芳香潤金石全高南越蠧豈謝東堂策會愜
名山期從君恣幽覿
贈裵將軍
大君制六合猛將清九垓戰馬若龍虎騰凌何壯哉將
軍臨八荒烜赫耀英材劒舞若游電隨風縈且迴登高
望天山白雲正崔巍入陣破驕虜威名雄震雷一射百
馬倒再射萬夫開匈奴不敢敵相呼歸去來功成報天
子可以畫麟臺
贈僧皎然
秋意西山多别岑縈左次繕亭歴三癸趾趾鄰什寺元
化隐靈蹤始君啓高致誅榛養翹楚鞭草理芳穗俯砌
披水容逼天掃峰翠境新耳目換物遠風塵異倚石忘
世情援雲得真意嘉林幸勿剪禪侶欣可庇衛法大臣
過佐遊羣英萃龍池護清激虎節到深䆳徒想嵊頂期
於今沒遺記
詠陶淵明
張良思報韓龔勝恥事新狙擊不肯就舍生悲搢紳嗚
呼陶淵明奕葉為晉臣自以公相後每懷宗國屯題詩
庚子歲自謂羲皇人手持山海經頭戴漉酒巾興逐孤
雲外心隨還鳥泯
三言擬五雜組二首
五雜組繡與錦往復還興又寢不得巳病伏枕
五雜組甘鹹醋往復還烏與兔不得已韶光度
使過瑶臺寺有懷圓寂上人(并序)
眞卿昔以天寳元年尉醴泉亟過瑶臺寺圓寂上
人院秩滿遷監察御史廵覆諸陵而上人巳去(一作)
(離)此寺大歷十三年春二月以刑部尚書謁拜昭
陵慨然有懷
上人居此寺不出三十年萬法元無著(一作靈法盡無染)一心
唯趣禪忽紆塵外軫遠訪區中(一作世間)緣及爾不復見支
提猶岌(一作巋)然
登平望橋下作
登橋試長望望極與天平際海兼葭色終朝鳬鴈聲近
山猶(一作全)髣髴遠水忽微明更覽諸公作知高題柱名
刻清遠道士詩因而繼作
不到東西寺於今五十春朅來從舊賞林壑宛相親吳
子多藏日秦王厭勝辰劍池穿萬仞盤石坐千人金氣
騰為虎琴臺化若神登壇仰生一捨宅歎珣珉中嶺分
雙樹迴巒絶四鄰窺臨江海接崇飾四時新客有神仙
者於茲雅麗陳名高清遠峽文聚斗牛津跡異心寧間
聲同質豈均悠然千載後知我揖光塵
御定全唐詩卷一百五十二
