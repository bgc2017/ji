欽定四庫全書
御定全唐詩卷五百三十八
許渾
雨後思湖上居(一作雨中憶湖山居)
前山風雨涼歇馬坐垂楊何處芙蓉落南渠秋水香
聞歌
新秋絃管清時轉遏雲聲曲盡不知處月高風滿城
思天台
赤城雲雪深山客負歸心昨夜西齋宿月明琪樹隂
長安早春懷江南
雲月有歸處故山清洛南如何(一作秦城)一花發春夢徧(一作)
(滿)江潭
塞下
夜戰桑乾北(一作雪)秦兵半不歸朝來有鄉信猶自寄征衣
送客南歸(一作寓居崇聖寺送客南浦)
野寺薜蘿晩官渠楊柳春歸心已無限更送洞庭人
寄桐江隱者
潮去潮來洲渚春山花如繡草如茵嚴林臺下桐江水
解釣鱸魚能幾人
送曾主簿歸楚州省覲予亦明日歸姑孰
帆轉清淮極(一作乃)鳥飛落帆應換老萊衣河亭未醉先
惆悵明日還從此路歸
重别(時諸妓同餞一作重别曾主簿)
淚㳂紅粉濕羅巾重繫蘭舟勸酒頻留却一枝河畔柳
明朝猶有遠行人
湖上
髣髴欲當三五夕萬蟬(一作蟾)清雜亂泉紋釣魚船上一
尊酒月出渡頭零落雲
夜泊永樂有懷
蓮渚愁紅蕩碧波吳娃齊唱採蓮歌橫塘一别已千(一作)
(千餘)里蘆葦蕭蕭風雨多
宿水閤
野客從来不觧愁等閒乘月海西頭未知南陌誰家子
夜半吹笙入水樓
謝亭送别(一作客)
勞歌一曲觧行舟紅葉(一作樹)青山水急流日暮酒醒人巳
遠滿天風雨下西樓
酬李當
知有瑶華手自開巴人虛唱懶封回山隂一夜滿溪雪
借問扁舟来不来
蟬
噪柳鳴槐晚未休不知何事愛悲愁朱門大有長吟處
剛傍愁人又送愁
夜過(一作泊)松江渡寄友人
清露白雲明月天與君齊棹木蘭船南湖風雨一相失
夜泊横塘心渺然
守風淮隂
遥見江隂夜漁客因思京口釣魚時一潭明月萬株柳
自去自来人不知
亡題(一作學仙)
商嶺採芝尋四老紫陽收术訪三茅欲求不死長生訣
骨裏無仙不肯教
送楊發東歸
紅花半落燕于飛同客長安今獨歸一紙鄉書報兄弟
還家羞著别時衣
寄宋邧(一作寄宋次都一作寄友人)
朱檻煙霜(一作窗)夜坐勞美人南國舊同袍山長水遠無消
息瑶瑟一彈秋月高
題四老廟二首(一作重經四皓廟)
峩峩商嶺采芝人雪頂霜髯虎豹茵山酒一巵(一作壺)歌一
曲漢家天子忌功臣
避秦安漢出藍關松桂花隂滿舊山自是無人有歸意
白雲常在水潺潺
夏日寄江上親友
雨過前山(一作山前)日未斜清蟬嘒嘒落槐花車輪南北已無
限江上故人纔到家
下第懷友人
獨掩衡門花盛時一封書信緩歸期南宗更有瀟湘客
夜夜月明聞竹枝
客有卜居不遂薄遊汧隴因題
海燕西飛白日斜天門遥望五侯家樓臺深鎖無人到
落盡春風第一花
陳宫怨二首
風暖江城(一作頭)白日遲昔人遺事後人悲草生宫闕國無
主玉樹後庭花為誰
地雄山險水悠悠不信隋兵到石頭玉樹後庭花一曲
與君同上景陽樓
經故太尉段公廟
静(一作徒)想追兵緩翠華古碑(一作城邊)荒廟閉松花紀生不向榮
陽死争(一作豈)有山河属漢家
途經秦始皇墓
龍盤虎踞樹層層勢入浮雲亦是崩一種青山秋草裏
路人唯(一作誰)拜漢文(一作元)陵
游楞(一作曼)伽寺
碧(一作晩)煙秋寺泛潮(一作湖)來水浸城根古堞摧盡日傷
心人不見石榴(一作楠)花滿(一作發)舊岑(一作歌)臺
緱山廟
王子吹簫(一作求仙)月滿臺玉簫(一作笙)清轉鶴裵回曲終飛
去不知處山下碧桃春自(一作無數)開
送薛先輩入關
一巵春酒送離歌花落敬亭芳草多欲問歸期巳深醉
只應孤夢繞關河
鴻溝
相持未定各為(一作懷)君秦政山河此地分力盡烏江千
載後古溝芳(一作荒)草起寒雲
韓信廟
朝言雲夢暮南巡巳為功名少退身盡握兵權猶不得
更將心計託何人
過湘妃廟
古木蒼山掩翠蛾月明南浦起微波九疑望斷幾千載
斑竹淚痕今更多
寄雲際寺敬上人
萬山秋雨水縈回紅葉多從紫閣來雲冷竹齋禪衲薄
已應飛錫過(一作入)天台
秋思(一作秋日)
琪樹西風枕(一作華)簟秋楚雲湘水(一作月)憶同遊高歌一
曲掩明鏡昨日少年今白頭
送宋處士歸山
賣藥修琴歸去遲山風吹盡(一作落一作老)桂花枝(一作時)世間
甲子須臾事(一作過)逢著仙人(一作翁)莫看棋
聽琵琶
欲寫明妃萬里情紫槽紅撥夜丁丁胡沙望盡漢宮遠
月落天山聞一聲
秦樓曲
秦女夢餘仙路遥月窗風簟夜迢迢潘(一作何一作伴)郎翠鳳
雙飛去三十六宮聞玉簫
旌儒廟
寒陌(一作谷一作柏)隂風萬古悲儒冠相枕死秦時廟前亦有
商山路不學老翁歌紫芝
覽故人題僧院詩
高閣清吟寄遠公四時雲月一篇中今來借問獨何處
日暮槿花零落風
楚宮怨二首
十二山晴花盡開楚宮雙闕對陽臺細腰争(一作起)舞君
沈(一作王)醉白日秦兵天(一作江)上來
獵騎秋來在(一作向)内稀渚宮雲雨濕龍(一作君)衣騰騰戰
鼓動城闕江畔(一作上)射麋殊未歸
聽唱山鷓鴣(一作聽吹鷓鴣)
金谷歌傳第一流鷓鴣清怨碧烟(一作雲)愁夜来省得曾聞
處萬里月明湘水秋(一作流)
晨起西樓
留情深處駐横波歛翠凝紅一曲歌明月下樓人未散
共愁三徑是天河
酬江西盧端公藍口阻風見寄之作
又攜刀筆泛(一作徙)膺舟藍口風高桂檝留還似郢中歌一
曲夜来春雪照西樓
贈何處士
東别茅峰北去秦梅仙書裏說真(一作知)人白頭主印青山
下雖遇唐生不敢親
鷺鷥
西風澹澹水悠悠雪點(一作照)絲飄帶雨愁何限(一作事)歸心倚
前閤綠蒲紅蓼練塘秋
學仙二首
漢武迎仙紫禁秋玉笙瑶瑟祀崑丘年年望斷無消息
空閉重(一作玉)城十二樓
心期仙訣意無窮采畫雲車起夀宫聞有三山未知處
茂陵松柏滿西風
酬康州韋侍御同年
桂楫美人歌木蘭西風褭褭露漙漙夜長曲盡意不盡
月在清(一作瀟)湘洲渚寒
紫藤
綠蔓穠隂紫袖低客来留坐小堂西醉中掩瑟無人會
家近江南罨畫溪
宿咸(一作□)宜觀
羽袖飄飄杳(一作香)夜風翠幢歸殿玉壇空步虛聲盡天未
(一作將)暁露壓桃花月滿宫
金谷園
三惑沈身是此園古藤荒草野(一作暮)禽喧二十四友一朝
盡愛妾墜樓何足言
送崔珦入朝
書劍功遲白髮新強登蕭寺送歸秦月斜松桂倚高閣
明夜江南江北人
病中和大夫翫江月
江上懸光海上生仙舟迢遰繞軍營高歌一曲同筵醉
却是劉楨坐到明
讀戾太子傳
佞臣巫蠱已相疑身没湖邊築望思今日更歸何處是
年年芳草上臺基
酬對雪見寄
飛度龍山下遠空拂簷縈竹晝濛濛知君吟罷意無限
曾聽玉堂歌北風
王可封臨終
十世為儒少子孫一生長負信陵恩今朝埋骨寒山下
為報慈親休倚門
僧院影堂
香銷雲凝(一作散)舊僧家僧刹殘燈壁半斜日暮松煙空漠
漠秋風吹破妙(一作紙)蓮華
紀夢(本事詩云渾常夢登山有宫室凌雲人云此崑崙也既入見數人方飲招之至暮而)
(罷渾賦詩云云他日復夢至其處飛瓊曰子何故顯余姓名於人間座上即改為天風吹下步)
(虚聲曰善)
曉入瑶臺露氣清座中唯有許飛瓊塵心未盡俗緣在
十里下山(一作山前)空月明
三十六灣
縹緲臨風思美人荻花楓葉帶離聲夜深吹笛移船去
三十六灣秋月明
越中
石城花暖鷓鴣飛征客春帆秋不歸猶自保郎心似石
綾梭夜夜織寒衣
御定全唐詩卷五百三十八
