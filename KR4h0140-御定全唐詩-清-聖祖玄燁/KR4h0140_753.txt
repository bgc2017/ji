欽定四庫全書
御定全唐詩卷七百五十三
徐鉉
贈維揚故人
東京少長認維桑書劒誰教入帝鄉一事無成空放逐
故人相見重凄凉樓臺寂寞官河晩人物稀疎驛路長
莫怪臨風惆悵久十年春色憶維揚
泰州道中却寄東京故人
風緊雨凄凄川廻岸漸低吳州林外近隋苑霧中迷聚
散紛如此悲歡豈易齊料君殘酒醒還聽子規啼
得浙西郝判官書未及報聞燕王移鎮京口因
寄此詩問方判官田書記消息
秋風海上久離居曾得劉公一紙書淡水心情長若此
銀鈎蹤迹更無如嘗憂座側飛鴞鳥未暇江中覓鯉魚
今日京吳建朱邸問君誰共曳長裾
贈陶使君求梨
昨宵宴罷醉如泥惟憶張公大谷梨白玉花繁曾綴處
黃金色嫩乍成時冷侵肺腑醒偏早香惹衣襟歇倍遲
今旦中山方酒渴唯應此物最相宜
陳覺放還至泰州以詩見寄作此答之
朱雲曾為漢家憂不怕交親作世仇壯氣未平空咄咄
狂言無驗信悠悠今朝我作傷弓鳥却羡君為不繫舟
勞寄新詩平宿憾此生心氣貫清秋
王三十七自京垂訪作此送之
失鄉遷客在天涯門掩苔垣向水斜只就鱗鴻求遠信
敢言車馬訪貧家煙生柳岸將垂縷雪壓梅園半是花
惆悵明朝尊酒散夢魂相送到京華
陶使君挽歌二首
太守今何在行春去不歸筵空收管吹郊迥儼驂騑營
外星纔落園中露巳稀傷心梁上燕猶觧向人飛
始憶花前宴笙歌醉夕陽那堪城外送哀挽逐歸艎鈴
閣朝猶閉風亭日巳荒唯餘遷客淚霑灑後池傍
雪中作
賦分多情客經年去國心疎鐘寒郭晩密雪水亭深影
迥鴻投渚聲愁雀噪林他鄉一尊酒獨坐不成斟
賦得風光草際浮
宿露依芳草春郊古陌旁風輕不盡偃日早未晞陽耿
耿依平遠離離入望長映空無定彩飄逕有餘光颭若
荷珠亂紛如爝火颺詩人多感物凝思繞池塘
寒食成判官垂訪因贈
常年寒食在京華今歲清眀在海涯遠巷蹋歌深夜月
隔牆吹管數枝花鴛鸞得路音塵闊鴻雁分飛道里賖
不是多情成二十斷無人觧訪貧家
送客至城西望圖山因寄浙西府中
枚叟鄒生笑語同莫嗟江上聽秋風君看逐客思鄉處
猶在圖山更向東
送寫真成處士入京
傳神蹤迹本來高澤畔形容媿彩毫京邑功臣多佇望
凌煙閣上莫辭勞
九日雨中
茱萸房重雨霏微去國逢秋此恨稀目極暫登臺上望
心遥長向夢中歸荃蘪路遠愁霜早兄弟鄉遥羡鴈飛
唯有多情一枝菊滿杯顔色自依依
寄外甥苗武仲
放逐今來漲海邊親情多在鳳臺前且將聚散為閑事
須信華枯是偶然蟬噪疎林村倚郭鳥飛殘照水連天
此中唯欠韓康伯共對秋風詠數篇
寄從兄憲兼示二弟
别路吳將楚離憂弟與兄斷雲驚晩吹秋色滿孤城信
遠鴻初下鄉遥月共明一枝棲未穏廻首望三京
附書與鍾郎中因寄京妓越賓
暮春橋下手封書(暮春海陵橋名)寄向江南問越姑不道諸郎少
歡笑經年相别憶儂無
代鍾答
一幅輕綃寄海濱越姑長感昔時恩欲知别後情多少
點點憑君看淚痕
亞元舍人不替深知猥貽佳作三篇清絶不敢
輕酬因為長歌聊以為報未竟復得子喬校書
示問故兼寄陳君庶資一笑耳
海陵城裏春正月海畔朝陽照殘雪城中有客獨登樓
遥望天邊白銀闕(天帝以黃金白銀為宫闕)白銀闕下何英英雕鞍繡
轂趨承明閶門曉闢旌旗影玉墀風細佩環聲此處追
飛皆俊彦當年何事容疵賤懷鉛晝坐紫微宫焚香夜
直眀光殿王言簡静官司閒朋好殷勤多往還新亭風
景如東洛邙嶺林泉似北山光隂暗度杯盂裏職業未
妨談笑間有時邀賓復攜妓造門不問都非是酣歌呌
笑驚四鄰賦筆縱横動千字任他銀箭轉更籌不怕金
吾司夜吏可憐諸貴賢且才時情物望兩無猜伊余獨
禀狂狷性褊量多言仍薄命吞舟可漏豈無恩負乘自
貽非不幸一朝削跡為遷客旦暮青雲千里隔離鴻别
雁各分飛折柳攀花兩無色盧龍渡口問迷津瓜步山
前送暮春(去年三月三十日瓜步阻風)白沙江上曾行路青林花落何紛
紛漢皇昔幸回中道(昇元中扈駕東游之路)極目牛羊卧芳草舊宅
重游盡隟荒故人相見多衰老禪智寺山光橋風瑟瑟
兮雨蕭蕭行杯巳醒殘夢斷征途未極離魂銷海陵郡
中陶太守相逢本是隨行舊乍申拜起已開眉却問辛
勤還執手精廬水榭最清幽一稅征車聊駐留閉門思
過謝來客知恩省分寬離憂郡齋勝境有後池山亭菌
閣互參差有時虚左來相召舉白飛觴任所為多才太
守能撾鼓醉送金船間歌舞酒酣耳熱眼生花暫似京
華歡會處歸來旅館還端居清風朗月夜窗虚駸駸流
景歲云暮天涯望斷故人書春來憑檻方歎息仰頭忽
見南來翼足繫紅箋墮我前引頸長鳴如有言開緘試
讀相思字乃是多情喬亞元短韻三篇皆麗絶小梅寄
意情偏切(亞元詩云借問小梅應得信春風新自海邊來此篇尤嘉)金蘭投分一何堅銀鈎
置袖終難滅醉後狂言何足竒感君知已不相遺長卿
曾作美人賦玄成今有責躬詩(鉉去春醉中贈醉妓長歌酷為喬君所賞來篇所引故以謝之)
報章欲託還京信筆拙紙窮情未盡珍重芸香陳子喬
亦觧貽書遠相問寧須買藥療羈愁只恨無書消鄙吝
(子喬問藥物所要又問置新書故有此句)游處當時靡不同歡娛今日兩成空天
子尚應憐賈誼時人未要嘲揚雄曲終筆閣緘封巳翩
翩驛騎行塵起寄向中朝謝故人為說相思意如此
送蒯司錄歸京(亮)
早年聞有蒯先生二十餘年道不行抵掌曾論天下事
折腰猶悟俗人情老還上國歡娛少貧聚(一作裏)歸資(一作裝)結
束輕遷客臨流倍惆悵冷風黃葉滿山城
聞查建州陷賊寄鍾郎中(謨即查從事也)
聞道將軍輕壯圖螺江城下委犀渠旌旗零落沉荒服
簪履蕭條返故居皓首應全蘇武節故人誰得李陵書
自憐放逐無長策空使盧諶淚滿裾
還過東都留守周公筵上贈座客
賈生三載在長沙故友相思道路賒已分終年甘寂寞
豈知今日返京華麟符上相恩偏厚隋苑留歡日欲斜
明旦江頭倍惆悵遠山芳草映殘霞
送楊郎中唐員外奉使湖南
江邊微雨柳條新握節含香二使臣兩綬對懸雲夢日
方舟齊汎洞庭春今朝草木逢新律昨日山川滿戰塵
同是多情懷古客不妨為賦弔靈均
表弟包潁見寄(此子侍親在饒州累年卧疾)
常思帝里奉交親别後光隂屈指頻蘭佩却歸綸閣下
荆枝猶寄楚江濱十程山水勞幽夢滿院煙花醉别人
料得此生強健在會須重賞昔年春
寄蕭給事(蕭江西致仕)
危言危行古時人歸向西山卧白雲買宅尚尋徐處士
餐霞終訪許真君容顔别後應如故詩詠年來更不聞
今日城中春又至落梅愁緒共紛紛
賦石奉送鍾德林少尹員外(并序)
歲辛亥冬十月天子命吾友德林為東府亞尹大
弟諭德蕭君洎諸客餞于石頭城雲日蒼茫園林
搖落尊酒將竭征帆欲飛處者眷眷而不能廻行
者遲遲而不忍去煙生景夕風静江平君子曰公
足以滅私子當促棹詩所以言志我當分題故以
風月松竹山石寄情於贈别云爾
我愛他山石中含絶代珍煙披寒落落沙淺静磷磷翠
色辭文陛清聲出泗濱扁舟載歸去知是汎槎人
御定全唐詩卷七百五十三
