欽定四庫全書
御定全唐詩卷二百四十九
皇甫冉
皇甫冉字茂政潤州丹陽人晉高士謐之後十歲能屬
文張九齡深器之天寳十五載舉進士第一授無錫尉
歴左金吾兵曹王縉為河南帥表掌書記大歷初累遷
右補闕奉使江表卒於家冉詩天機獨得遠出情外集
三卷今編詩二卷
潤州南郭留别(一作郎士元詩)
縈迴楓葉岸留滯木蘭橈吴岫新經雨江天正落潮故
人勞見愛行客自無聊君(一作若)問前程事孤雲入剡遥
祭張公洞二首(一本作排律一首)
堯心知稼穡精意遶山川風雨神祇(一作斯)應笙鏞詔命
傳沐蘭秖掃地酌桂佇靈仙拂霧陳金策焚香拜玉筵
雲開小有洞日出大羅天三鳥隨王母雙童翊子先何
時種桃核幾度看桑田倏忽煙霞散空巖騎吏旋
臨平道贈同舟人
遠山誰辨江(一作山)南北長路空(一作長)隨樹淺深流蕩飄
颻此何極唯應行客共知心
巫山峽(一作高)
巫峽見巴東迢迢出半空雲藏神女館雨到楚王宫朝
暮泉聲落寒暄樹色同清猿不可聽偏在九秋中
長安路(一作韓翊詩)
長安九城路戚里五侯家結束趨平樂聯翩抵狹斜高
樓臨遠(一作積)水複道出繁花唯見(一作有)相如宅蓬門度
歲華
送朱逸人
時人多不見出入五湖間寄酒全吾道移家愛遠山更
看秋草暮欲共白雲還雖在風塵裏陶潜身自閒
西陵寄靈一上人(一本題下有朱放二字)
西陵遇風(一作潮)處自古是通津終日空江上雲山若待
人汀洲寒事早魚鳥興情新迴望山隂路心中(一作中心一作)
(吾心)有所親
赴無錫寄别靈一淨虚二上人(一本有還字)雲門所
居(一作劉長卿詩一作郎士元詩)
高僧本姓竺開士舊名林一入春山裏千峰不可尋新
年芳草徧終日白雲深欲徇微官去懸知訝此心
舟中送李八(得廻字)
詞客金門未有媒遊吴適越任舟廻遠水迢迢分手去
天邊山色待人来
與張補闕王鍊師自徐方清路同舟南下於臺
頭寺留别趙員外裴補闕同賦雜題一首
朝朝春事晚泛泛行舟遠淮海思無窮悠揚煙景中幸
將仙子去復與故人同高枕隨流水輕帆任遠風鐘聲
野寺迥草色故城空送别高臺上裴回共惆悵懸知白
日斜定是猶相望
酬張二仲彛
吴洲見芳草楚客動歸心屈宋鄉山古荆衡煙雨深艱
難十載别羇旅四愁侵澧月通沅水湘雲入桂林已看
生白髮當為乏黃金江海時相見唯聞梁甫吟
三月三日義興李明府後亭泛舟(一作劉長卿詩)
江南煙景復如何聞道新亭更可過處處蓺蘭春浦綠
萋萋藉草遠山多壺觴湏就陶彭澤時(一作風)俗猶傳晉
永和更使輕橈徐轉去微風落日水增波
少室山韋鍊師昇仙歌
紅霞紫氣晝(一作甚)氲氲綘節青幢(一作童)迎少君忽從林
下昇天去空使時人禮白雲
獨孤中丞筵陪餞韋使君赴昇州
中司龍節貴上客虎符新地控吴襟帶才高漢縉紳泛
舟應度臘入境便行春處處歌来暮長江建業人
送王緒剡中(一作送王公還剡中别業)
不見關山去何時到剡中已聞成竹(一作樹)木更道長兒
童籬落雲常聚村墟(一作塘)水自通朝朝憶玄度非(一作嘗)
是對清風
詶李郎中侍御秋夜登福州城樓見寄
辛勤萬里道蕭索九秋殘月照閩中夜天凝海上寒王
程無地遠主意在人安遥寄登樓作空知行路難
同李司直諸公暑夜南餘(一作徐)館
何處多明月津亭暑夜深煙霞不可望雲樹更沈沈好
是吴中隱仍為洛下吟微官朝復夕牽強亦何心
贈普門上人(一作題普門上人房一作劉長卿詩)
支公身欲(一作已)老長在沃州多慧力堪傳教禪功久伏
魔山雲隨坐夏江草伴頭陀借問迴(一作明)心後賢愚去
幾何
與諸公同登無錫北樓(一作郎士元詩)
秋興因危堞歸心過遠山風霜征雁早江海旅人閒(一作)
(還)驛樹寒仍密漁舟晚自還(一作閑)仲宣何所賦祇歎在
荆蠻(一作滯柴關)
同李蘇州傷美人
玉珮石榴裙當年嫁使君專房猶(一作獨)見寵傾國衆皆
聞歌舞常(一作長)無對幽明忽此分陽臺十萬里何處作
朝(一作行)雲
送李錄事(一作裴員外)赴饒州
北人南去雪紛紛雁呌汀沙(一作洲)不可聞積水長天隨
遠客(一作色)荒城(一作荒林又作孤舟)極浦足寒雲山從建業千峰
出(一作起又作斷)江至(一作自又作到)潯陽九𣲖分借問督郵纔弱冠
府中年少不如君
同諸公有懷絶句
舊國迷江樹他鄉近海門移家南度久童稚觧方言
題魏仲光淮山所居
人羣不相見乃在白雲間問我將何適羡君今獨閒朝
朝汲淮水暮暮上龜山幸已安貧定當(一作惟)從鬢髮斑
送鄭判官赴徐州(一作郎士元詩)
從軍非隴頭師在古徐州氣勁三河卒功多萬里侯元
戎閫外令才子幄中籌莫聽關山曲還生出塞愁
送顧萇(一作中史又作長史)往新安(一作劉長卿詩)
由来山水客復道向新安半是乘潮便全非行路難晨
装林月在野飯(一作飲)浦(一作渚)沙寒嚴子千年後何(一作誰)
人釣舊灘
秋夜有懷高三十五兼呈空和尚(一作劉長卿詩)
晚節聞君趨道深結茅栽樹近東林大師幾度曾摩頂
高士何年遂發心北渚三更聞過雁西城萬里動寒砧
不見支公與玄度相思擁膝坐長吟
途中送權三兄弟(一本無題上二字一作送權驊)
淮海風濤起江關憂思長同悲鵲遶樹獨作雁隨陽山
晚雲初雪汀寒月照霜由来濯纓處漁父愛滄浪
送裴闡(得歸字)
道向毗陵豈是歸客中誰與換春衣今夜孤舟行近遠
子(一作柴)荆零雨正霏霏
雜言湖山歌送許鳴謙(并序)
夫子隱者也耕於湖山之田孤雲無心飛鳥無跡
伯仲邕友(一作邕)家人怡怡貞白之風旁行於澆俗
矣始惠然而去又翻然而歸春田雪餘具物繁殖
結我幽夢湖間一峯酒而歌歌之以送遠
湖中之山兮波上青桂䬃䬃兮雨冥冥君歸兮春早滿
山兮碧草晨舂暮汲兮心何求澗戶巖扉兮身自老東
嶺西峰兮同白雲雞鳴犬吠兮時相聞幽芳媚景兮當
嘉月踐石捫蘿兮恣超忽空山寂寂兮潁陽人旦夕孤
雲隨一身
雜言迎神詞二首(并序)
吴楚之俗與巴渝同風日見歌舞祀者問其故荅
曰及夏不雨慮將無年復云家有行人不歸憑是
景福夫此二者皆我所懷寄地種苖將成枯草弟
為臺官羇旅京師秉筆為迎神送神詞以應其聲
亦寄所懷也
迎神
啟庭戶列芳鮮目眇眇心綿綿因風託雨降瓊筵紛下
拜屢加籩人心望歲祈豐年
送神
露霑衣月隱壁氣凄凄人寂寂風逥雨度虚瑶席来無
聲去無跡神心降和福遠客
屏風上各賦一物得携琴客
不是向空林應當就磐石白雲知隱處芳草迷行跡如
何秖役心見爾攜琴客
江草歌送盧判官
江臯兮春早江上兮芳草雜蘼蕪兮杜蘅作(一作乍)叢秀
兮欲(一作復)羅生被(一作彼)遥隰兮經長衍(一作坂)雨中深兮
煙中淺目眇眇兮增愁步遲遲兮堪搴澧之浦兮湘之
濱思夫君兮送美人吴洲曲兮楚鄉路遠孤城兮依獨
戍新月能分裛露時夕陽照見連天處問君行邁將何
之淹泊沿洄風日遲處處汀洲有芳草王孫誰肯念歸
期
題畫帳二首
山水
桂水饒楓杉荆南足煙雨猶疑黛色中復是雒陽岨
遠帆
朝見巴江(一作山)客暮見巴江(一作山)客雲帆儻暫停(一作駐)
中路陽臺夕
落第後東遊留别
功(一作學)成方自得何事學干求果以浮名誤深貽逹士
羞九江連漲海萬里任虚舟歲晚同懷客相思波上鷗
雜言月洲歌送趙冽還襄陽
漢之廣矣中有洲洲如月兮水環流流聒聒兮湍與瀨
草青青兮春更(一作復)秋苦竹林香楓樹樵子罛師幾家
住萬山飛雨一川来巴客歸船傍洲去歸人不可遲芳
杜滿洲時無限風煙皆自悲莫辭貧賤阻(一作隔)心期家
住洲頭定近遠朝泛輕橈暮當返不能隨爾臥芳洲自
念天機一何淺
寄劉八山中
東臯若近遠苦雨隔還期閏歲風霜晚山田收穫遲茅
簷燕去後樵路菊黃時平子遊都久知君坐見嗤
答張諲劉方平兼呈賀蘭廣
野性難馴狎荒郊自閉門心閒同海鳥日夕戀山村屢
枉瓊瑶贈如今(一作令)道術存遠峯時振策春雨耐香源
復有故人在寧聞盧(一作簷)鵲喧青青草色綠終是待王
孫
灃水送鄭豐鄠縣讀書
麥秋中夏凉風起送君西郊及灃水孤煙遠樹動離心
隔岸江流若千里早年江海謝浮名此路雲山愜爾情
上古全經皆在口秦人如見濟南生
九日寄鄭豐
重陽秋已晚千里信仍稀何處登高望知君正憶歸還
當採時菊定未授寒衣欲識離居恨郊園(一作原)正(一作晝)
掩扉
酬包評事壁畫山水見寄
一官知所傲本意在雲泉濡翰生新興羣峰忽眼前黛
中分遠近筆下起風煙巖翠深樵路湖光出釣船寒侵
赤城頂日照武陵川若覽名山誌仍聞招隱篇遂令江
海客惆悵憶閒田
渡汝水向太和山
落日事搴陟(一作褰涉)西南投一峯誠知秋水淺但怯無人
蹤
秋怨
長信多秋氣(一作草)昭陽借(一作惜)月華那堪閉永巷聞道
選良家
贈鄭山人
白首滄洲客陶然得此生龐公採藥去萊氏與妻行乍
見還州里全非隱姓名枉帆臨海嶠貰酒秣陵城伐木
吴山曉持竿越水清家人恣(一作忘)貧賤物外任衰榮忽
爾辭林壑高歌至上京避喧心已慣念遠夢頻成石路
寒花發江田臘雪明玄纁倘有命何以遂躬耕
劉方平西齋對雪
對酒閒齋晚開軒臘雪時花飄疑節候色淨潤簾帷委
樹寒枝弱縈空去雁遲自然堪訪戴無復四愁詩
福先寺尋湛然寺主不見
寂然空佇立往往報疎鐘高館誰留客東南二室峰川
原通霽色田野變春容惆悵層城暮猶言歸路逢
河南鄭少尹城南亭送鄭判官還河東
使臣懷餞席亞尹有前溪客是仙舟裏途從御苑西泉
聲喧暗竹草色引長堤故絳青山在新田綠樹齊天秋
聞别鵠(一作鶴)關曉待鳴雞應歎沈冥者年年津路迷
登玄元廟
古廟川原迥重門禁籞連海童紛翠蓋羽客事瓊筵御
路分疎柳離宫出苑田興新無向背望久辨山川物外
將遺老區中誓絶緣函關若遠近紫氣獨依然
冬夜集賦得寒漏
清冬洛陽客寒漏建章臺出禁因風徹縈窗共月来偏
將殘瀨雜乍與遠鴻哀遥夜重城警流年滴水催閒齋
堪坐聽况有故人杯
玄元觀送李源(一作深)李風(一作渢)還奉先華隂
此去那知道路遥寒原紫府上迢迢莫辭别酒和(一作傾又)
(作注)瓊液乍唱離歌和鳳簫遠水東流浮落景繚垣西轉
失行鑣華山秦塞長相憶無使音塵頓寂寥
劉方平壁畫山
墨妙無前性生筆先廻溪已失遠嶂猶連側徑樵客長
林野煙青峰之外何處雲天
登山歌
青山前青山後登高望兩處兩處今何有煙景滿川原
離人堪白首
和鄭少尹祭中岳寺北訪蕭居士越上方
肅事祠靈境尋眞到隱居夤緣幽谷遠蕭散白雲餘晚
節持僧律他年著道書海邊曾狎鳥濠上正觀魚寂靜
求無相淳和覩太初一峰綿歲月萬性任盈虚籬隔溪
(一作門掩林)鐘度窗(一作空)臨澗木疎謝公懷舊壑迴駕復何
如
秋夜寄所思
寂寞坐遥夜清風何處来天高散騎省月冷建章臺鄰
笛哀聲急城砧朔氣催芙蓉已委絕誰復可為媒
賦得郢路悲猨(一本題下有送客二字)
悲猨何處發郢路第三聲遠客知秋暮空山益夜清啾
啾深衆木噭噭入孤城坐覺盈心耳翛然適楚情
雜言無錫惠山寺流泉歌
寺有泉兮泉在山鏘金鳴玉兮長潺潺作潭鏡兮澄寺
内泛巖花兮到人間土膏脉動知春草隈隩隂深長苔
草處處縈迴石澄喧朝朝盥漱山僧老僧自老松自新
流活活無冬春任疏鑿兮與汲引若有意兮山中人偏
依佛界通仙境明滅玲瓏媚林嶺宛如太室臨九潭詎
減天台望三井我来結綬未經秋已厭微官憶舊遊且
復遲迴猶未去此心秖為靈泉留
清明日青龍寺上方賦得多字
上方偏可適季月况堪過遠近水聲至東西山色多夕
陽留徑草新葉變庭柯已度清明節春秋如客何
與張諲宿劉八城東莊
人閒當歲暮田野尚逢迎萊子多嘉(一作家)慶陶公得此
生寒蕪連古渡雲樹近嚴城雞黍無辭薄貧交但貴情
寄劉方平
坐憶山中人窮棲事南畝煙霞相親外墟落今何有潘
郎作賦年陶令辭官後逹生遺(一作貴)自適良願固無負
田取潁水流樹入陽城口歲暮憂思盈離居不堪久
曾東遊以詩寄之
出郭離言多迴車始知遠寂然層城暮更念前山轉總
(一作縱)轡越成臯浮舟背梁苑朝朝勞延首往往若在眼
落日孤雲還邊愁迷楚關如何溆(一作椒)花發復對遊子
顔古寺杉栝(一作松)裏連檣洲渚間煙生海西岸雲見吴
南山驚風掃蘆荻翻浪連天白正是揚帆時偏逢江上
客由來許(一作論)佳句况乃愜所適嵳峩天姥峰翠色春
更碧氣凄湖上雨月淨剡中夕釣艇或相逢江蘺又堪
摘迢迢始寧墅蕪沒謝公宅朱槿列摧(一作摧列)墉蒼苔徧
幽石顧予任疎懶期爾振羽翮滄洲未可行湏售金門
策
適荆州途次南陽贈何明府
千里獨遊日有懷誰與同言過細陽令一遇朗陵公清
節邁多士斯文傳古風閭閻知俗變原野識年豐吾道
方在此前程殊未窮江天經峴北客思滿巴東夢渚夕
愁遠山(一作巴)丘晴望通應嗟出處異流蕩楚雲中
秋夜戱題劉方平壁
鴻悲月白時將謝正可招尋惜遥夜翠帳蘭房曲且深
寧知戶外清霜下
問正上人疾
醫王猶有疾妙理競難通餌藥應隨病觀身轉悟空地
閒花欲雨窗冷竹生風幾日東林去門人待遠公
山中五詠
門柳
接影武昌城分行漢南道何事閒(一作閉)門外空對青山
老
遠山
少室盡西峯鳴臯隱南面柴門縱(一作啟)復關(一作聞)終(一作)
(今)日窗中見
南澗
上路(一作客)各乘軒高明(一作朋)盡鳴玉寧知澗下人自愛
輕波淥
春早
草徧潁陽山花開武陵水春色既已同人心亦相似
山館
山館長寂寂閒雲朝夕来空庭復何有落日照青苔
送竇十九叔向赴(一作入)京
冰結陽柳津從吴去入秦徒云還上國誰為作中人驛
樹同霜霰漁舟伴苦辛相如求一謁詞賦遠隨身
登石城戍望海寄諸暨嚴少府
平明登古戍徙倚待寒潮江海方回合雲林自寂寥詎
能知遠近徒見蕩煙霄即此滄洲路嗟君久折腰
和(一作同)樊潤州秋日登城樓
露冕臨平楚寒城帶早霜時同借河内人是臥淮陽積
水澄天塹連山入帝鄉因高欲見下非是愛秋光
寄江東李判官
遠懷不可道歴稔勌離憂洛下聞新雁江南想暮秋澄
清佐八使綱紀案諸侯地識吴平久才當晉用求時賢
幾殂謝摛藻繼風流更有西陵作還成北固遊歸途(一作)
(程)限尺牘王事在扁舟山色臨湖盡猿聲入夢愁
送蒋評事往福州
江上春常早閩中客去稀登山怨迢遞臨水惜芳菲煙
樹何時盡風帆幾日歸還看復命處盛府有光輝
送從弟豫貶遠州(一作劉長卿詩題作送從弟貶袁州)
何事成遷客思歸不見鄉遊吴經萬里弔屈過三湘水
與荆巫接山通鄢郢長名嗟黃綬繫才(一作身)是白眉良
獨結南枝恨應思北雁行憂来沽楚酒玄鬢莫凝霜
送錢唐路少府赴制舉
公車待詔赴(一作詣)長安客裏新正阻舊歡遲日未能銷
野雪晴花偏自犯江寒東溟道路通秦塞北闕威儀識
(一作擁又作覩)漢官共(一作時)許郄詵(一作生)工射(一作能對)策恩榮請
向一枝看
賦得荆溪夜湍送蒋逸人歸義興山
驚湍流不極夜度識雲岑長帶溪沙淺時因山雨深方
同七里路更遂五湖心揭厲朝將夕潺湲古至今花源
君若(一作若可)許雖遠亦相尋
送孔黨赴舉
入貢列諸生詩書業早成家承孔聖後身有魯儒名楚
水通滎浦春山擁漢京愛君方弱冠為賦少年行
齊郎中筵賦得的的帆向浦留别
一帆何處去正在望中微浦迥搖空色汀迴見落暉每
爭高鳥度能送遠人歸偏似南浮客悠揚無所依
送陸鴻漸栖霞寺採茶
採茶非採菉遠遠上層崕布葉春風暖盈筐白日斜舊
知山寺路時宿野人家借問王孫草何時泛椀花
泊丹陽與諸人同舟至馬林溪遇雨
雲林不可望溪水更悠悠共載人皆客離家春是秋遠
山方對枕細雨莫迴舟来往南徐路多為芳草留
太常魏博士遠出賊庭江外相逢因叙其事
烽火驚戎塞豺狼犯帝畿川原無稼穡日月翳光輝里
社枌榆毁宫城騎吏非羣生被慘毒雜虜耀輕肥多士
從芳餌唯君識禍機心同合浦葉命寄首陽薇耻作纖
鱗喣方隨高鳥飛山經商嶺出水泛漢池歸離别霜凝
鬢逢迎淚迸衣京華長路絶江海故人稀秉節身常苦
求仁志不違秪應窮野外耕種且相依
送包佶賦得天津橋(弟二句缺)
洛陽歲暮作征客相望依然一水間
相思已如千年隔晴煙霽景滿天津鳳閣龍樓暎水濱
豈無朝夕軒車度其奈相逢非所親鞏樹甘陵愁遠道
他鄉一望人堪老君報還期在早春橋邊日日看芳草
上禮部楊侍郎
郢匠掄材日轅輪必盡呈敢言當一幹徒欲隷諸生末
學慙鄒魯深仁錄弟兄餘波知可挹弱植更求榮績媿
他年敗功期此日成方因舊桃李猶冀(一作異)載飛鳴道
淺猶懷分時移但自驚關門驚暮節林壑廢春耕十里
嵩峰近千秋潁水清煙花迷戍谷墟落接陽城渺默思
鄉夢遲迴知已情勞歌終此曲還是苦辛行
宿嚴維宅送包七(一作劉長卿詩題下作送包佶)
江湖同避地分手自依依盡室今為客經秋空念歸歲
儲無别墅寒服羡鄰機草色村橋晚蟬聲江樹稀夜涼
宜共醉時難惜相違何事隨陽侣汀洲忽背飛
同張侍御詠興寧寺經藏院海石榴花
嫩葉生初荗殘花少更鮮結根龍藏側故欲並(一作競又作抗)
青蓮
崔十四宅各賦一物得簷柳
官渡老風烟潯陽媚雲日漢將營前見胡笳曲中出復
在此簷端垂隂仲長室
送段明府
遥夜此何其霜空殘杳靄方嗟異鄉别暫是同公(一作人)
會海林秋更疎野水寒猶大離人轉吴岫旅雁從燕塞
日夕望前期勞心白雲外
送王司直(一作劉長卿詩)
西塞雲山遠東風(一作南)道路長人心勝潮水相送過潯
陽
婕妤春怨(一本無春字)
花枝出建章鳳管發昭陽借問承恩者䨇蛾幾許長
送魏十六還蘇州
秋夜深深北(一作沈沈此)送君隂蟲切切不堪聞歸(一作孤)舟
明日(一作月)毗陵道迴首姑蘇是白雲
婕妤怨
由来詠團扇今已值秋風事逐時(一作又)皆往忍無日再
中早鴻聞上苑寒露下深宫顔色年年謝相如賦豈工
送客
旗鼓軍威重關山客路賖待封甘度隴回首不思家城
下(一作上)春山(一作風)路(一作晚)營中瀚海沙河源雖萬里音
信寄来查
秋日東郊(一作林)作
閒看秋水心無事臥(一作坐)對寒松手自栽廬岳高僧留
偈别茅山道士寄書来燕知社日辭巢去菊為重陽冐
雨開淺薄將何稱獻納臨岐終日自(一作獨)遲(一作裵)迴
秋夜宿嚴維宅
昔聞玄度宅門向會稽峯君住東湖下清風繼舊蹤秋
深臨水月夜半隔山鐘世故多離别良宵詎可逢
見諸姬學玉臺體
豔唱召燕姬清弦待盧女由来道姓秦誰不知家楚傳
杯見目成結帶明心許寧辭玉輦迎自堪金屋貯朝朝
(一作一去)作行雲襄王迷處所
酬張二倉曹揚子所居見寄兼呈韓郎中
孤雲獨鶴自悠悠别後經年尚泊舟漁父置詞相借問
郎官能賦許依投折芳遠寄三春草乘興閒(一作来)看萬
里流莫怪杜門頻乞假不堪扶病拜龍樓
送安律師
出家童子歲愛此雪山人長路經千里孤雲伴一身水
中應見月草上豈傷春永日空林下心將何物親
題盧十一所居(一作盧十)
春風来幾日先入辟疆園身外無餘事閒吟晝閉門
送陸灃(一作䆳)郭鄖
纔見吴洲百草春已聞燕雁一聲新秋風何處催年急
偏逐山行水宿人
山中(一作半)橫雲(一作題畫帳)
湘水風日滿楚山朝夕空連峰雖已見猶念長雲中
題裴二十一新園(一作題裴固新園又作裴周)
東郭訪先生西郊尋隱(一作舊)路久為江南客自有雲陽
樹已得閒(一作丘)園心不知公府步開(一作閉)門白日晚倚
杖青山暮果熟任霜封籬疎從水度窮年無(一常)作牽綴
往事惜淪悮唯見耦(一作獨)耕人朝朝自来去
寄高雲
南徐風日好悵望毘陵道毘陵有故人一見恨無因獨
戀青山久唯令白髮新每嫌持手板時見著頭巾煙景
臨寒食農桑接仲春家貧仍嗜酒生事今何有芳草遍
江南勞心憶攜手
御定全唐詩卷二百四十九
