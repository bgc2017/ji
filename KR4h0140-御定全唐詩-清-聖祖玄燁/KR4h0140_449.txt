欽定四庫全書
御定全唐詩卷四百四十九
白居易
太和戊申歲大有年詔賜百寮出城觀稼謹書
盛事以俟采詩
清晨承詔命豐歲閱田閭膏雨抽苖足凉風吐穗初早
禾黃錯落晩稻綠扶疎好入詩家詠宜令史館書散為
萬姓食堆作九年儲莫道如雲稼今秋雲不如
贈悼懷太子挽歌辭二首(奉詔撰進)
竹馬書薨歲銅龍表葬時永言窀穸事全用少陽儀壽
夭由天命哀榮出聖慈恭聞褒贈詔軫念在與夷
剪葉藩封早承華冊命尊笙歌辭洛苑風雪蔽梁園鹵
簿凌霜宿銘旌向月翻宮寮不逮事哭送出都門
雨中招張司業宿
過夏衣香潤迎秋簟色鮮斜支花石枕卧詠蘂珠篇泥
濘非遊日陰沈好睡天能來同宿否聽雨對牀眠
和集賢劉學士早朝作
吟君昨日早朝詩金御爐前喚仗時煙吐白龍頭宛轉
扇開青雉尾參差暫留春(一作書)殿多稱屈合入綸闈即
可知從此摩霄去非晩鬢邊(一作間)未有一莖絲
送陜州王司馬建赴任(建善詩者)
陜州司馬去何如養静(一作病)資貧兩有餘公事閒忙同
少尹料錢多少敵尚書秪攜美酒為行伴唯(一作獨)作新
詩趁下車自有(一作得)鐡牛無詠者料君投刃必應虛
對琴待月
竹院新晴夜松窗未卧時共琴為老伴與月有秋期玉
軫臨風久金波出霧遲幽音待清景唯是我心知
楊家南亭
小亭門向月斜開滿地凉風滿地苔此(一作北)院好彈秋
思處終湏一夜抱琴來
早寒
黃葉聚牆角青苔圍柱根被經霜後薄鏡遇雨來昏半
卷寒簷幕斜開暖閣門迎冬兼送老只仰酒盈尊
齋月静居
病來心静一無思老去身閒百不為忽忽眼塵猶愛睡
些些口業尚誇詩葷腥每斷齋居月香火常親宴坐時
萬慮消停百神泰唯應寂寞殺三尸
宿裴相公興化池亭(兼蒙借船舫遊汎)
林亭一出宿風塵忘却平津是要津松閣晴看山色近
石渠秋放水聲新孫弘閣閙無閒客傅說舟忙不借人
何似掄才濟川外别開池館待交親
和劉郎中望終南山秋雪
遍覧古今集都無秋雪詩陽春先唱後陰嶺未消時草
訝霜凝重松疑鶴散遲清光莫獨占亦(一作還)對白雲司
廣府胡尚書頻寄詩因答絶句
尚書清白臨南海雖飲貪泉心不回唯向詩中得珠玉
時時寄到帝鄉來
送鶴與裴相臨别贈詩
司空愛爾爾湏知不信聽吟送(一作乞)鶴詩羽翮勢高寧
惜别稻粱恩厚(一作重)莫愁饑夜棲少(一作莫)共雞争樹曉
(一作日)浴先饒鳳占池稳上青雲勿回顧的應勝在白家
時
令狐相公拜尚書後有喜從(一作罷)鎮歸朝之作
劉郎中先和因以繼之
車騎新從梁苑回履聲珮響入中臺鳳池望在終重去
龍節功成且納來金勒最宜乘雪出玉觴何必待花開
尚書首唱郎中和不計官資只計才
送河南尹馮學士赴任
石渠金谷中間路軒騎翩翩十日程清洛飲冰添苦節
碧嵩看雪助高情謾誇河北操旄鉞莫羡江西(一作南)擁
旆旌(時新除二鎮節度)何似府寮京令外别教三十六峰迎
讀鄂公傳
高卧深居不見人功名斗藪似灰塵唯留一部清商樂
月下風前伴老身
烏夜啼(一有賦得字)
城上歸時晩庭前宿處危月明無葉樹霜滑有風枝啼
澀饑喉咽飛低凍翅垂畫堂鸚鵡鳥冷暖不相知
鏡換桮
欲將珠(一作朱)匣青銅鏡換取金尊白玉巵鏡裏老來無
避處尊前愁至有消時茶能散悶為功淺萱縱忘憂得
力遲不似(一作是)杜康神用速十分一盞便開眉
冬夜聞蟲
蟲聲冬思苦於秋不解愁人聞亦愁我是老翁聽不畏
少年莫聽白君頭
雙鸚鵡
綠衣整頓雙棲起紅觜分明對語時始覺琵琶弦莽鹵
方知吉了舌參差鄭牛識字吾常嘆(諺云鄭玄家牛觸牆成八字)丁
鶴能歌爾亦知若稱白家鸚鵡鳥籠中兼合解吟詩
贈朱道士
儀容白晳上仙郎方寸清虛内道場兩翼化生因服藥
三尸卧(一作餓)死為休糧醮壇北向宵占斗寢室東開早
納陽盡日窗間更無事唯燒一炷降真香
昨以拙詩十首寄西川杜相公相公亦以新作
十首惠然報示首數雖等工拙不倫重以一章
用伸答謝
詩家律手在成都權與尋常將相殊翦截五言兼用鉞
陶鈞六義别開爐驚人卷軸湏知有隨事文章不道無
篇數雖同光價異十魚目換十驪珠
和汴州令狐相公新於郡内栽竹百竿拆壁開
軒旦夕對翫偶題七言五韻
梁園修竹舊傳名園廢年深竹不生千畆荒涼尋(一作栽)
未得百竿青翠種新成牆開乍見重添興窗静時聞别
有情煙葉蒙籠侵夜色風枝蕭颯欲秋聲更登樓望尤
堪重千萬人家無一莖(汴州人家並無竹)
重答汝州李六使君見和憶吳中舊遊五首
為憶娃宮與虎丘翫君新作不能休蜀牋寫出篇篇好
吳調吟時句句愁洛下林園終共住江南風月會重遊
(先與李六有此二句之約)由來事過多堪惜何况蘇州勝汝州(李前刺蘇)
(州故有是句)
見殷堯藩侍御憶江南詩三十首詩中多叙蘇
杭勝事余嘗典二郡因繼和之
江南名郡數蘇杭寫在(一作題寫)殷家三十章君是旅人猶
苦憶我為刺史更難忘境牽吟詠真詩國興入笙歌好
醉鄉為念舊遊終一去扁舟直擬到滄浪
聞新蟬贈劉二十八
蟬發一聲時槐花帶兩枝只應催我老兼遣報君知白
髮生頭速青雲入手遲無過一桮酒相勸數開眉
贈王山人
玉芝觀裏王居士服氣餐霞善飬身夜後不聞龜喘息
秋來唯長鶴精神容顔盡怪長如故名姓多疑不是真
貴重榮華輕壽命知君悶見世間人
和劉郎中學士題集賢閣
朱閣青山高庳齊與君才子作詩題傍聞大内笙歌近
下視諸司屋舍低萬卷圖書天禄上一條風景月華西
欲知丞相優賢意百步新廊不蹋泥
觀幻
有起皆因滅無暌不暫同從歡終作慼轉苦又成空次
第花生眼湏臾燭(一作竹)過風更無尋覓處鳥跡印空中
病假中龐少尹攜魚酒相過
宦情牢落年將暮病假聯緜日漸深被老相催雖白首
與春無分未甘心閒停茶椀從容語醉把花枝取次吟
勞動故人龐閣老提魚攜酒遠相尋
聽田順兒歌
戞玉敲冰聲未停嫌雲不遏入青冥争得黃金滿衫袖
一時抛與斷年聽
聽曹剛琵琶兼示重蓮
撥撥弦弦意不同胡啼番語兩玲瓏誰能截得曹剛手
插向重蓮衣袖中
酬令狐相公春日尋花見寄六韻
病卧帝王州花時不得遊老應隨日至春肻為人留粉
壊杏將謝火緐桃尚稠白飄僧院地紅落酒家樓空裏
雪相似晩來風不休吟君悵望句如到曲江頭
和劉郎中曲江春望見示
芳景多遊客衰翁獨在家肺傷妨飲酒眼痛忌看花寺
路隨江曲宮(一作官)牆夾道斜羡君猶壯健不枉度年華
送東都留守令狐尚書赴任
翠華黃屋未東廵碧洛青嵩付大臣地稱高情多水竹
山宜閒望少風塵龍門即擬為遊客金谷先憑作主人
歌酒家家花處處莫空管領上陽春
自題新昌居止因招楊郎中小飲
地偏坊遠巷仍斜最近東頭是白家宿雨長齊鄰舍柳
晴光照出夾城花春風小榼三升酒寒食深爐一椀茶
能到南園同醉否笙歌隨分有些些
南園試小樂
小園斑駮花初發新樂錚摐教欲成紅萼紫房皆手植
蒼頭碧玉盡家生高調管色吹銀字慢拽歌詞唱渭城
不飲一桮聽一曲將何安慰老心情
和微之春日投簡陽明洞天五十韻
青陽行已半白日坐將徂越國強仍大稽城高且孤利
饒鹽煮海名勝水澄湖牛斗天垂象台明地展圖(天台四明)
(二山)瓌竒填市井佳麗溢闉闍勾踐遺風霸西施舊俗姝
船頭龍夭矯橋脚獸睢盱鄉味珍蟛蚏(一作彭越)時鮮貴鷓
鴣語言諸夏異方服一方殊擣練蛾眉婢鳴榔蛙角奴
江清敵伊洛山翠勝荆巫華表雙棲鶴聯檣幾點烏煙
波分渡口雲樹接城隅澗遠松如畫洲平水似鋪綠科
秧早稻紫笋折新蘆暖蹋泥中藕香尋石上蒲雨來萌
盡逹雷後蟄全蘇柳眼黃絲纇花房蜂䗶珠林風新竹
折野燒老桑枯帶嚲長枝蕙錢穿短貫榆暄和生野莱
卑濕長街蕪女浣紗相伴兒烹鯉一呼山魈啼稚子林
狖挂山都産業論蠶蟻孳生計鴨雛泉岩雪飄灑苔壁
錦漫糊堰限舟航路堤通車馬途耶溪岸回合禹廟徑
盤紆洞穴何因鑿星槎誰與刳石凹仙藥臼峰峭佛香
爐去為投金簡來因挈玉壺貴仍招客宿健未要人扶
聞望賢丞相儀形美丈夫前驅駐旌旆偏坐列笙竽刺
史旟翻隼尚書履曳鳧學禪超後有觀妙造虛無髻裏
傳僧寶環中得道樞登樓詩八詠置硯賦三都捧擁羅
將綺趨蹌紫與朱廟謨藏稷卨兵略貯孫吳令下三軍
整風高四海趨千家得慈母六郡事嚴姑重士過三哺
輕財抵一銖送觥歌宛轉嘲妓笑盧胡佐飲時炮鼈蠲
酲數鱠鱸醉鄉雖咫尺樂事亦湏臾若不中賢聖何由
外智愚伊予一生志我爾百年軀江上三千里城中十
二衢出多無伴侶歸只對妻孥白首青山約抽身去得
無
酬鄭侍御多雨春空過詩三十韻(次用本韻)
南雨來多滯東風動即狂月行離畢急龍走召雲忙鬼
轉雷車響蛇騰電策光浸滛天似漏沮洳地成瘡慘淡
陰煙白空濛宿霧黃闇遮千里目悶結九回腸寂寞羇
臣館深沈思婦房鏡昏鸞滅影衣潤麝消香蘭濕難紉
珮花凋易落妝沾黃鶯翅重滋綠草心長紫陌皆泥濘
黃汚共淼茫恐霖成怪沴望霽劇禎祥楚柳腰肢軃湘
筠涕淚滂晝昏疑是夜陰盛勝於陽居士巾皆墊行人
蓋盡張跳跬還屢出移蟻欲深藏端坐交遊廢閒行去
步妨愁生垂白叟惱殺蹋青娘變海常湏慮為魚慎勿
忘此時方共懼何處可相將(此以下叙浙東政事)已望東溟禱仍
封北戶禳却思逢旱魃誰喜見商羊預怕為蠶病先憂
作麥傷惠應施浹洽政豈假揄揚祀典脩咸秩農書振
滿牀丹誠期懇苦白日會昭彰賑廪賙饑戶苫城備壊
牆且當營歲事寧暇惜年芳德勝令災弭人安在吏良
尚書心若此不枉繫金章
和春深二十首
何處春深好春深富貴家馬為中路鳥妓作後庭花羅
綺驅論隊金銀用斷(一作短)車眼前何所苦唯苦日西斜
何處春深好春深貧賤家荒凉三徑草冷落四鄰花奴
困歸傭力妻愁出賃車途窮平路險舉足劇褒斜
何處春深好春深執政家鳳池添硯水雞樹落衣花詔
借當衢宅恩容上殿車延英開對久門與日西斜
何處春深好春深方鎮家通犀排帶胯瑞鶻(一作鶴)勘袍
花飛絮衝毬馬垂楊拂妓車戎裝拜春設左握寳刀斜
何處春深好春深刺史家陰緐棠布葉岐秀麥分花五
匹鳴珂馬雙輪畫軾(一作戟)車和風引行樂葉葉隼旟斜
何處春深好春深學士家鳳書裁五色馬鬛剪三花蠟
炬開明火銀臺賜物車相逢不敢揖彼此帽低斜
何處春深好春深女學家慣看温室樹飽識浴堂花御
印提隨仗香牋把下車宋家宮樣髻一片綠雲斜
何處春深好春深御史家絮縈驄馬尾蝶繞繡衣花破
柱行持斧埋輪立駐車入班遥認得魚貫一行斜
何處春深好春深遷客家一桮寒食酒萬里故園花炎
瘴蒸如火光陰走似車為憂鵩鳥至只恐日光斜
何處春深好春深經業家唯求太常第不管曲江花折
桂名慙郄收螢志慕車官場泥補處最怕寸陰斜
何處春深好春深隱士家野衣裁薜葉山飯曬松花蘭
索紉幽珮蒲輪駐軟車林間箕踞坐白眼向人斜
何處春深好春深漁父家松灣隨櫂月桃浦落船花投
餌移輕楫牽輪轉小車蕭蕭蘆葉裏風起釣絲斜
何處春深好春深潮戶家濤翻三月雪浪噴四時花曳
練馳千馬驚雷走萬車餘波落何處江轉富陽斜
何處春深好春深痛飲家十分桮裏物五色眼前花餔
歠眠糟甕流涎見麴車(杜甫詩云路見麴車口流涎)中山一沈醉千
度日西斜
何處春深好春深上已家蘭亭席上酒曲洛岸邊花弄
水遊童櫂湔裾小婦車齊橈爭渡處一匹錦標斜
何處春深好春深寒食家玲瓏鏤雞子宛轉綵毬花碧
草追遊騎紅塵拜掃車鞦韆細腰女搖曳逐風斜
何處春深好春深博奕家一先爭破眼亦聚鬭成花鼓
應投壺馬兵衝象戲車彈碁局上事最妙是長斜
何處春深好春深嫁女家紫排襦上雉黃帖鬢邊花轉
燭初移障鳴環欲上車青衣傳(去聲)氊褥錦繡一條斜
何處春深好春深娶婦家兩行籠裏燭一樹扇間花賓
拜登華席新迎障幰車催妝詩未了星斗漸傾斜
何處春深好春深妓女家眉欺楊柳葉裙妬石榴花蘭
麝熏行被金銅釘坐車杭州蘇小小人道最夭(伊耶反)斜
詠家醖十韻
獨醒從古笑靈均長醉如今斆伯倫舊法依稀傳自杜
(杜康)新方要妙得於陳(陳郎中岵傳受此法)井泉王相資重九麴蘗
精靈用上寅(水用九月九日麴用七月上寅)釀糯豈勞炊范黍撇篘何
假漉陶巾常嫌竹葉猶凡濁始覺榴花不正真甕揭開
時香酷烈缾封貯後味甘辛捧疑明水從空化飲似陽
和滿腹春色洞玉壺無表裏光搖金醆有精神能銷忙
事成閒事轉得憂人作樂人應是世間賢聖物與君還
往擬終身
池鶴二首
高竹籠前無伴侶亂雞羣裏有風標低頭乍恐丹砂落
曬翅常疑白雪消轉覺鸕鷀毛色下苦嫌鸚鵡語聲嬌
臨風一唳思何事悵望青田雲水遥
池中此鶴鶴中稀恐是遼東老令威帶雪松枝翹膝脛
放花菱片綴毛衣低廻且向林(一作籠)間宿奮迅終湏天
外飛若問故巢知處在主人相戀未能歸
對酒五首
巧拙賢愚相是非何如一醉盡㤀機君知天地中寬窄
鵰鶚鸞皇各自飛
蝸牛角上爭何事石火光中寄此身隨富隨貧且歡樂
不開口笑是癡人
丹砂見火去無迹白髮泥人來不休頼有酒仙相暖熱
松喬醉即到前頭
百歲無多時壯健一春能幾日晴明相逢且莫推辭醉
聽唱陽關第四聲(第四聲勸君更盡一桮酒西出陽關無故人)
昨日低眉問疾來今朝收淚弔人回眼前流例君看取
且遣琵琶送一桮
僧院花
欲悟色空為佛事故栽芳樹在僧家細看便是華嚴偈
方便風開智慧花
老戒
我有白頭戒聞於韓侍郎老多憂活計病更戀班行矍
鑠誇身健周遮說話長不知吾免否兩鬢已成霜
洛橋寒食日作十韻
上苑風煙好中橋道路平蹴毬塵不起潑火雨新晴宿
醉頭仍重晨遊眼乍明老慵雖省事春誘尚多情遇客
踟蹰立尋花取次行連錢嚼金勒鑿落寫銀罌府醖傷
(一作觴)教送官娃豈(一作喜一作氣)要迎舞腰那及柳歌舌不如
鶯鄉國真堪戀光陰可合輕三年遇寒食(一作寒食節)盡在
洛陽城
快活
可惜鶯啼花落處一壷濁酒送殘春可憐月好風凉夜
一部清商伴老身飽食安眠消日月閒談冷笑接交親
誰知將相王侯外别有優游快活人
送令狐相公赴太原
六纛雙旌萬鐡衣并汾舊路滿光輝青衫書記何年去
紅旆將軍(藩鎮例駈紅旆)昨日歸詩作馬蹄隨筆走獵酣鷹翅
伴觥飛此(一作北)都莫作多時計再為蒼生入紫微
不出
簷前新葉覆殘花席上餘桮對早茶好是老身銷日處
誰能騎馬傍人家
惜落花
夜來風雨急無復舊花林枝上三分落園中二(一作一)寸
深日斜啼鳥思春盡老人心莫怪添桮飲多情酒不禁
老病
晝聽笙歌夜醉眠若非月下即花前如今老病湏知分
不負春來二十年
憶晦叔
遊山弄水攜詩卷看月尋花把酒桮六事盡思君作伴
幾時歸到洛陽來
送徐州高僕射赴鎮
大紅旆引碧幢(一作油)旌新拜將軍指點行戰將易求何
足貴書生難得始堪榮離筵歌舞花叢散候騎刀槍雪
隊迎應笑蹉跎白頭尹風塵唯管洛陽城
琴酒
耳根得聽琴初暢心地忘機酒半酣若使啟期兼解醉
應言四樂不言三
聽幽蘭
琴中古曲是幽蘭為我慇懃更弄看欲得身心俱静好
身彈不及聽人彈
六年秋重題白蓮
素房含露玉冠鮮紺葉搖風鈿扇圓本是吳州供進藕
今為伊水寄生蓮移根到此三千里結子今經六七年
不獨池中花故舊兼乘舊日採花船
元相公挽歌詞三首
銘旌官重威儀盛騎吹聲緐鹵簿長後魏帝孫唐宰相
六年七月葬咸陽
墓門已閉笳簫去(一作遠)唯有夫人哭不休蒼蒼露草咸
陽壠此是千秋第一秋
送葬萬人皆慘澹反虞駟馬亦悲嗚琴書劍珮誰收拾
三歲遺孤新學行
卧聽法曲霓裳
金磬玉笙調(一作和)已久牙牀角枕睡常遲朦朧閒夢初
成後宛轉柔聲入破時樂可理心應不謬酒能陶性信
(一作定)無疑起嘗殘酌聽餘曲斜背銀缸半下帷
結之
歡愛今何在悲啼亦是空同為一夜夢共過十年中
五鳳樓晩望(六年八月十日作)
晴陽晩照濕煙銷五鳳樓高天泬寥野綠全經朝雨洗
林紅半被暮雲燒龍門翠黛眉相對伊水黃金線一條
自入秋來風景好就中最好是今朝
寄劉蘇州
去年八月哭微之今年八月哭敦詩何堪老淚交流日
多是秋風搖落時泣罷幾廻深自念情來一倍苦相思
同年同病同心事除却蘇州更是(一作有)誰
送客
病上籃輿相送來衰容秋思兩悠哉凉風褭褭吹槐子
却請行人勸一桮
秋思
夕照紅於燒晴空碧勝藍獸形雲不一弓勢月初三鴈
思來天北砧愁滿水南蕭條秋氣味未老已深諳
酬夢得秋夕不寐見寄(次用本韻)
碧簟綘紗帳夜凉風景清病聞和藥氣渴聽碾茶聲露
竹偷燈影煙松護月明何言千里隔秋思一時生
題周家歌者
清緊如敲玉深圓似轉簧一聲腸一斷能有幾多腸
憶夢得(夢得能唱竹枝聽者絶愁)
齒髮各蹉跎疎慵與病和愛花心在否見酒興如何年
長風情少官高俗慮多幾時紅燭下聞唱竹枝歌
贈同座
春黛雙蛾嫩(一作歛)秋蓬兩鬢侵謀歡身太晩恨老意彌
深薄解燈前舞尤能酒後吟花叢便不入猶自未甘心
失婢(今集本脱此首)
宅院小牆庳坊門帖牓遲舊恩慚自薄前事悔難追籠
鳥無常主風花不戀枝今宵在何處唯有月明知
夜招晦叔
庭草留霜池結冰黃昏鐘絶凍雲凝碧氊帳上正飄雪
紅火爐前初炷燈高調秦筝一兩弄小花蠻榼二三升
為君更奏湘神曲夜就儂來(一作家)能不能
戲答皇甫監(時皇甫監初喪偶)
寒宵勸酒君湏飲君是孤眠七十身莫道非人身不煖
十分一醆煖於人
和楊師臯傷小姬英英
自從嬌騃一相依共見楊花七度飛玳瑁牀空收枕席
琵琶弦斷倚屏幃人間有夢何曾入泉下無家豈是歸
墳上少啼留取淚明年寒食更沾衣
池邊即事
氊帳胡琴出塞曲蘭塘越櫂弄潮聲何言此處同風月
薊北江南萬里情
聞樂感鄰
老去親朋零落盡秋來弦管感傷多尚書宅畔悲鄰笛
廷尉門前歎雀羅(東鄰王大理去冬云亡南鄰崔尚書今秋薨逝)綠綺窗空分
妓女綘紗帳掩罷笙歌歡娛未足身先去爭奈書生薄
命何
御定全唐詩卷四百四十九
