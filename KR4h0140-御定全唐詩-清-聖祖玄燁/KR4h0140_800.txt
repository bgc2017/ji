欽定四庫全書
御定全唐詩卷八百
柳氏
柳氏李生姬也天寶中韓翃館於李柳曰韓夫子豈長
貧賤者李即以贈翃翃為淄青侯希逸所辟柳畱都下
遭亂寄法靈寺為尼為番將沙叱利所劫虞候許俊以
計取之復歸於翃詩一首
荅韓翃
楊柳枝芳菲節可(一作所)恨年年贈離别一葉隨風忽報
秋縱使君來豈堪折
程洛賓
程洛賓長水人京兆參軍李華侍兒安史亂後失所在
華後為江州牧登庾樓見其在舟中鼓胡琴問之乃岳
陽王氏舟也賫幣贖歸詩一首
歸李江州後寄别王氏
魚鴈回時寫報音難憑剉蘗數年心雖然情斷沙叱後
爭奈平生怨恨深
紅綃妓
紅綃大歷中勲臣家妓也勲臣疾崔生往省勲臣令妓
送出院妓指鏡隠語家奴磨勒曰此可致也夜負生逾
重垣入其院見妓獨坐吟詩遂負生與妓俱出守禦無
有覺者詩一首
憶崔生(一作坐吟)
深洞(一作谷)鶯啼恨阮郎偷來花下解珠璫碧雲飄斷音
書絶空倚玉簫愁鳳皇(崔生詩云誤到蓬莱頂上遊明璫玉女動星眸朱扉半掩深宫)
(月應照瓊枝雪豔愁)
晁采
晁采小字試鶯大歷時人少與鄰生文茂約為伉儷及
長茂時寄詩通情采以蓮子達意墜一於盆踰旬開花
並蒂茂以報采乘間歡合母得其情歎曰才子佳人自
應有此遂以采歸茂詩二十二首
寄文茂
花箋製葉寄郎邊的的尋魚為妾傳並蒂巳看靈鵲報
倩郎早覓買花船(文茂春日寄采詩云美人心共石頭堅翹首佳期空黯然安得千金遺侍)
(者一燒鵲腦繡房前柳曉来扶病鏡臺前無力梳頭任髻偏消瘦渾如江上東風日日起還眠旭日曈曈)
(破曉霾遥知妝罷下芳階那能化作桐花鳳一集佳人白玉釵孤燈纔滅巳三更窗雨無聲雞又鳴此夜相)
(思不成夢空懷一夢到天明犀荅采贈髮詩云几上金猊静不焚匡牀愁卧對斜曛梳金鏡人何處半枕蘭)
(香空綠雲)
秋日再寄
珍簟生涼夜漏餘夢中恍惚覺来初魂離不得空成病
面見無由浪寄書窗外江村鐘響絶枕邊梧葉雨聲疎
此時最是思君處腸斷寒猨定不如(茂荅采詩云忽見西風起洞房盧家)
(何處鬱金香文君未奔先成渴顓頊初逢巳自傷懷夢欲尋愁落葉忘憂將種恐飛霜惟應分付春天月共聽)
(牀頭漏漸長)
春日送夫之長安
思(一作夫)君遠别妾心愁踏翠江邊送畫舟欲待相看遲
此别只憂紅日向西流
雨中憶夫(采家畜一白鶴名素素一日雨中忽憶其夫謂鶴曰昔王母青鸞紹蘭紫)
(燕皆能寄書遠達汝獨不能乎鶴延頸向采若受命狀采即援筆直書二絶繫於鶴足竟至其)
(夫)
窗前細雨日啾啾妾在閨中獨自愁何事玉郎久離别
忘憂總對豈忘憂
春風送雨過窗東忽憶良人在客中安得妾身今似雨
也隨風去與郎同
子夜歌十八首
儂旣剪雲鬟郎亦分絲髮覓向無人處綰作同心結
夜夜不成寐擁被啼終夕郎不信儂時但看枕上跡
何時得成匹離恨不復牽金針刺菡萏夜夜得見蓮
相逢逐涼候黃花忽復香顰眉臘月露愁殺未成霜
明窗弄玉指指甲如水晶翦之特寄郎聊當攜手行
寄語閨中娘顔色不常好含笑對棘實歡娛須是棗
良會終有時勸郎莫得怒薑蘖畏春蠶要綿須辛苦
醉夢幸逢郎無奈烏啞啞中山如有酒敢借千金價
信使無虚日玉醖寄盈觥一年一日雨底事太多晴
繡房擬會郎四窗日離離手自施屏障恐有女伴窺
相思百餘日相見苦無期褰裳摘藕花要蓮敢恨池
金盆盥素手焚香誦普門来生何所願與郎為一身
花池多芳水玉杯挹贈郎避人藏䄂裏溼却素羅裳
感郎金鍼贈欲報物俱輕一雙連素縷與郎聊定情
寒風響枯木通夕不得卧早起遣問郎昨宵何以過
得郎日嗣音令人不可覩熊膽磨作墨書來字字苦
輕巾手自製顔色爛含桃先懷儂䄂裏然後約郎腰
儂贈綠絲衣郎遺玉鉤子即欲繫儂心儂思著郎體
崔鶯鶯
崔鶯鶯貞元中隨母鄭氏寓居蒲東佛寺有張生者與
之賦詩贈荅情好甚暱詩三首
荅張生(一作明月三五夜)
待月西廂下迎風戶半開拂牆花影動疑是玉人来
寄詩(一作絶微之)
自從銷瘦減容光萬轉千迴嬾下牀不為傍人羞不起
為郎憔悴却羞郎
告絶詩
棄置今何道當時且自親還將舊來意憐取眼前人
步非煙
步非煙河南功曹武公業妾也鄰生趙象以詩誘之非
煙荅以詩象因踰垣相從事露笞死詩四首
荅趙子(一作寄詩荅趙象)
綠慘雙蛾不自持只緣幽恨在新詩郎心應是琴心怨
脈脈春情更泥誰
又荅趙象獨坐(一作寄贈蟬錦香囊)
無力嚴妝倚繡櫳暗題蟬錦思難窮近來贏得傷春病
柳弱花欹怯曉風
寄懷
畫簷(一作梁)春燕須同宿蘭浦雙鴛肯獨飛長恨桃源諸
女伴等閒花裏送郎歸
荅趙象
相思只恨難(一作怕不)相見(一作識)相見還愁却别君願得化
為松上鶴一雙飛去入行雲(趙象寄非煙詩云一睹傾城貌塵心只自猜不隨蕭)
(史去擬學阿誰來謝非煙詩云珍重佳人惠好音綵箋芳翰兩情深薄於蟬翼難供恨密似蝇頭未寫心疑是)
(落花迷碧洞又思輕雨灑幽襟百回消息千回夢裁作長謠寄綠琴懷非烟詩云綠暗紅藏起暝烟獨將幽恨)
(小庭前沈沈良夜與誰語星隔銀河月半天謝非烟贈連蟬錦香囊詩云見說傷情為見春想封蟬錦綠蛾顰)
(叩頭與報卿卿道第一風流最損人又十洞三清雖路來阻有心還得傍瑶臺瑞香風引思深夜知是蘂宫仙馭)
崔紫雲
崔紫雲尚書李愿妓也愿在東都時會朝士杜牧以御
史分司輕騎徑往引滿三爵問曰聞有紫雲者孰是愿
指示之牧曰名不虚傳宜以見惠復引滿高吟旁若無
人愿遂以贈紫雲臨行獻詩而别詩一首
臨行獻李尚書
從来學製(一得得)斐然詩(一作詞)不料(一作意)霜臺御史知忽
見便教隨命去戀恩腸斷出門時
姚月華
姚月華嘗夢月墜妝臺覺而大悟聰慧過人少失母隨
父寓揚子江見鄰舟書生楊達詩命侍兒乞其稿達立
綴豔詩致情自後屢相酬和會其父有江右之行蹤跡
遂絶詩六首
怨詩效徐淑體
妾生兮不辰盛年兮逢屯寒暑兮心結夙夜兮眉顰循
環兮不息如彼兮車輪車輪兮可歇妾心兮焉伸雜沓
兮無緒如彼兮絲棼絲棼兮可理妾心兮焉分空閨兮
岑寂妝閣兮生塵萱草兮徒樹兹憂兮豈泯幸逢兮君
子許結兮殷勤分香兮翦髮贈玉兮共珍指天兮結誓
願為兮一身所遭兮多舛玉體兮難親損餐兮減寢帶
緩兮羅裙菱鑑兮慵啟博鑪兮焉熏整襪兮欲舉塞路
兮荆榛逢人兮欲語鞈匝兮頑嚚煩冤兮憑胸何時兮
可論願君兮見察妾死兮何瞋
製履贈楊逹
金刀翦紫羢與郎作輕履願化雙仙鳧飛來入閨裏
有期不至
銀燭清尊久延佇出門入門天欲曙月落星稀竟不来
煙柳朧朣鵲飛去
怨詩寄楊達(一作古怨)
春(一作江)水悠悠春草綠對此思君淚相續羞將離恨向
東風理盡秦箏(一作瑶琴)不成曲
與君形影分吳越玉枕經(一作終)年對離别登臺(一作高)北
望煙雨深回身泣向寥天月
楚妃怨
梧桐葉下黃金井横架轆轤牽素綆美人初起天未明
手拂銀瓶秋水冷
孟氏
孟氏本夀春妓歸維揚萬貞為妻詩二首
獨遊家園(貞賈於外孟氏春日獨遊家園忽有美少年踰垣而入賦詩贈荅遂私焉)
(逾年夫歸少年曰吾固知其不久也言訖騰身而去)
可惜春時節依前獨自遊無端兩行淚長只(一作秖)對花
流
荅少年
誰家少年兒心中暗自欺不道終不可可即恐郎知
趙氏
趙氏南海人房千里初第遊嶺徼舉子韋滂自南海攜
趙來擬為房妾房倦於遊未得遽與趙偕及後遣人訪
之趙已從韋矣詩一首
寄情(一作許渾代作)
春風白馬紫絲韁正值蠶娘未採桑五夜有心隨暮雨
百年無節抱秋霜重尋繡帶朱藤合却忍羅裙碧草長
為報西遊減離恨阮郎纔去嫁劉郎
李節度姬
李節度有寵姬元夕以紅綃帕裹詩擲於路約得之者
來年此夕會於相藍後門宦子張生得之如期而往姬
與生偕逃於吳詩三首
書紅綃帕
囊裹真香誰見竊鮫綃滴淚染成紅殷勤遺下輕綃意
好與情郎懷袖中
金珠富貴吾家事常渴佳期乃寂寥偶用志誠求雅合
良媒未必勝紅綃(張生和姬詩云自覩佳人遺贈物書窗終日獨無聊未能得會真仙面時)
(看香囊與絳綃)
會張生述懷
門前畫戟尋常設堂上犀簪取次看最是惱人情緒處
鳳皇樓上月華寒
崔素娥
崔素娥韋洵美妾鄴都羅紹威辟洵美為從事素娥隨
行紹威聞其姝麗逼獻之素娥為詩以别其夜洵美獨
宿長吁有同行者問知其事歘然而去至三更以皮囊
貯素娥至洵美遂挟以他遁詩一首
别韋洵美詩
妾閉閒房君路岐妾心君恨兩依依神魂倘遇巫娥伴
猶逐朝雲暮雨歸(韋洵美荅素娥詩云别恨離羣自古聞此心難捨意難論承恩必若頒時)
(服莫使霑濡有淚痕)
鮑家四弦
四弦鮑生妾也鮑多蓄聲伎外弟韋生好乘駿馬遇於
歷陽鮑置酒酒酣密遣四弦歌以送酒韋牽紫叱撥酬
之詩二首
送韋生酒
白露溼庭砌皓(一作素)月臨前軒此時去畱恨含思獨無
言
送鮑生酒
風颭荷珠難暫圓多情信有好姻緣西樓今夜三更月
還照離人泣斷絃
嚴續姬
南唐僕射嚴續請韓熙載撰父神道碑奉一歌妓潤筆
文成但叙譜系品秩續乞改竄熙載還其所贈姬因題
詩泥金雙帶而去詩一首
贈别
風柳搖搖無定枝陽臺雲雨夢中歸他年蓬島音塵絶
畱取尊前舞舊衣
御定全唐詩卷八百
