欽定四庫全書
御定全唐詩卷五百八
孔温業
孔温業冀州人長慶元年進士第大中後歴官中書舍
人天平節度使詩一首
鳥散餘花落
美景春堪賞芳園白日斜共看飛好鳥復見落餘花來
往驚翻電經過想散霞雨餘飄處處風送滿家家求友
聲初去離枝色可嗟從兹時節換誰為惜年華
趙存約
趙存約長慶進士太和中為興元節度判官兵亂被害
詩一首
鳥散餘花落
春曉游禽集幽庭幾樹花坐來驚艷色飛去墮晴霞翅
拂繁枝落風添舞影斜彩雲飄玉砌絳雪下仙家分散
音初静凋零蘂帶葩空階瞻翫久應共惜年華
竇洵直
竇洵直長慶進士詩一首
鳥散餘花落
晚樹春歸後花飛鳥下初參差分羽翼零落滿空虚風
外清香轉林邊艷影疎輕盈宜雪舞髣髴似霞舒萬片
情難極遷喬思有餘微臣一何幸吟賞對寒居
陳標
陳標長慶二年登進士第終侍御史詩十二首
公無渡河
隂雲颯颯浪花愁半度驚湍半挂舟聲盡雲天君不住
命懸魚鱉妾同休黛蛾芳臉垂珠淚羅韈香裾赴碧流
餘魄豈能銜木石獨將遺恨付箜篌
秦王卷衣
秦王宫闕靄春烟珠樹瓊枝近碧天御氣馨香蘇合啓
簾光浮動水精懸霏微羅縠隨芳袖宛轉鮫綃逐寶筵
從此咸陽一廻首暮雲愁色已千年
偼伃怨
掌上恩移玉帳空香珠滿眼泣春風飄零怨柳凋眉翠
狼籍愁桃墜臉紅鳳輦祗應三殿北鑾聲不向五湖中
笙歌處處廽天睠獨自無情長信宫
飲馬長城窟
日日風吹虜騎塵年年飲馬漢營人千堆戰骨那知主
萬里枯沙不辨春浴谷氣寒愁墜指斷崖冰滑恐傷神
金鞍玉勒無顔色淚滿征衣怨暴秦
江南行
水光春色滿江(一作湖)天蘋葉風吹荷葉錢香蟻翠旗臨
岸市豔娥紅袖渡江船曉驚白鷺聯翩雪浪蹙青茭瀲
灔烟不怕江洲芳草暮待將秋(一作春)興折湖蓮
長安秋思(一作白紵歌)
吴女秋機織曙霜冰蠶吐絲(一作吞線)月盈筐(一作箱)金刀玉
指裁縫促水殿花樓絃管長舞䄂慢移凝瑞雪歌塵微
動避雕梁唯愁陌上芳菲度狼籍風池荷葉黃
贈元和十三年登第進士
春官南院粉墻東地色初分月色紅文字一千重馬擁
喜歡三十二人同眼看魚變辭凡水心逐鶯飛出瑞風
莫怪雲泥從此别摠曾惆悵去年中
焦桐樹
江上烹魚採野樵鸞枝摧折半曾燒未經良匠材雖散
待得知音尾已焦若使琢磨徽白玉便來風律軫青瑶
還能萬里傳山水三峡泉聲豈寂寥
寄友人
杜甫在時貪入蜀孟郊生處却歸秦如今始會麻姑意
借問山川與後人
啄木謠
丁丁向晚急還稀啄徧庭槐未肻歸終日與君除蠧害
莫嫌無事不頻飛
僧院牡丹
琉璃地上開紅艷碧落天頭散曉霞應是向西無地種
不然爭肻重蓮花
蜀葵
眼前無奈蜀葵何淺紫深紅數百窠能共牡丹争幾許
得人嫌(一作輕)處祗緣多
袁不約
袁不約字還朴長慶三年進士第李固言在成都辟為
幕官加檢校侍郎詩一卷今存四首
離家
步步遠晨昏悽心出里(一作獨出)門見烏惟有淚看(一作問)雁
更傷魂宿酒寧辭(一作添愁)醉廻書諱苦言野人應怪笑不
解愛田(一作樂丘)園
送人至嶺南
度嶺春風暖花多不識名瘴煙迷月色巴路傍溪聲畏
藥將銀試防蛟避水行知君憐酒興莫殺醉猩猩
長安夜遊
鳳城連夜九門通帝女皇妃出漢宫千乘寶蓮珠箔卷
萬條銀燭碧紗籠歌聲緩過青樓月香氣潛來紫陌風
長樂曉鐘歸騎後遺簮墮珥滿街中
病宫人(一作張祜詩)
佳人卧病動經秋簾幕繿縿不挂鈎四體強扶藤夾膝
雙環慵整玉搔頭花顔有幸君王問藥餌無徵待詔愁
惆悵近來銷瘦盡淚珠時傍枕函流
句
愁聲秋遶杵寒色碧歸山(深秋)送將歡笑去收得寂
寥廽(客去)
李餘
李餘蜀人工樂府登長慶三年進士第詩二首
臨卭怨
藕花衫子柳花裙多著沈香慢火熏惆悵妝成君不見
空教綠綺伴文君
寒食
玉輪江上雨絲絲公子遊春醉不知翦渡歸來風正急
水濺鞍帕嫰鵝兒(汶江謂之玉輪江)
句
長安東門别立馬生白髮霽後軒盖繁南山瑞烟發
嘗憂車馬繁土薄聞水聲(並見張為主客圖)
白敏中
白敏中字用晦長慶中第進士擢累侍御史左司員外
郎武宗召入翰林為學士宣宗立以兵部侍郎同中書
門下平章事尋出為邠寧節度使懿宗復召拜司徒門
下侍郎還平章事咸通二年出為鳳翔節度使以太傅
致仕詩二首
至日上公獻夀酒
候曉天門闢朝天萬國同瑞雲昇觀闕香氣映華宫日
色臨仙籞龍顔對昊宫羽儀瞻百姓獻夀侍三公化被
君王洽恩沾草木豐自欣朝玉座宴此詠皇風
賀收復秦原諸州詩
一䛇皇城四海頒醜戎無數束身還戍樓吹笛人休戰
牧野嘶風馬自閒河水九盤收數曲天山千里鎻諸關
西邊北塞今無事為報東南夷與蠻
句
南浦花臨水東樓月映風(鎮劒南經忠州尋樂天遺跡作見紀事)
李敬方
李敬方字中虔登長慶進士第大和中為歙州刺史詩
一卷今存八首
遣興
果窺丹竈鶴莫羡白頭翁日月仙壺外筋骸藥臼中雲
歸無定所鳥跡不留空何必勞方寸﨑嶇問遠公
勸酒
不向花前醉花應解笑人只憂(一作因)連夜雨又過一年
春日日無窮事區區有限身若非杯酒裏何以寄天真
近無西耗(一作李宣遠詩)
遠戎兵壓境遷客淚横襟烽候驚春塞縲囚困越吟自
憐牛馬走未識犬羊心一月無消息西看日又沈
天台晴望(時左遷台州刺史題一作喜晴)
天(一作到)台十二旬一片雨中春林果黃梅(一作垂楊)盡山苗
半夏新陽烏晴(一作朝)展翅隂魄夜飛輪坐冀(一作望一作喜)無
雲物分眀見北辰
聞高侍御(一作郎)卒貶所
西京高院長直氣似吾徒走馬論邊偹飛聲感廟謨官
移人未察身沒事多誣寂寞他年後名編野史無
題黃山湯院(并序)
敬方以頭風癢悶大中五年十二月因小恤假内
再往黃山浴湯題四百字
楚鎮惟黃岫靈泉浴聖源煎熬何處所爐炭孰司存沙
暖泉常沸霜籠水更温不疏還自决雖撓未嘗渾地啓
巖為洞天開石作盆常留今日色不减故年痕隂燄潜
生海陽光暗燭坤定應鄰火宅非獨過焦原龍訝經冬
潤鶯疑滿谷暄善烹寒食茗能變早春園及物功何大
隨流道益尊潔齋齊物主療病奪醫門外秘千峯秀旁
通百潦奔禪家休問疾騷客罷招魂卧理黔川守分憂
漢主恩慘傷因有暇徒御誡無喧癢悶頭風切爬搔臂
力煩披榛通白道束馬置朱幡謝屐緣危磴戎裝逗遠
村慢遊登竹逕高步入山根崖巘差行竈蓬茅過小軒
禦寒增帳幕甃影盡璵璠不與華池語寧將浴室論洗
心過頃刻浸髮迨朝暾汗洽聊箕踞支羸暫虎蹲濯纓
閑更入漱齒渴仍吞氣燠勝重絸風和敵一尊適來還
蹭蹬復出又攀援形穢忻除垢神囂喜破昏眀夷徵立
象既濟感文言已閡眠沙麂仍妨卧石猨香驅蒸霧起
煙霿濕雲屯破險更祠宇憑高易廟垣舊基絶仄足新
搆忽行鵷勝地非無棟征途遽改轅貪程歸路遠折政
訟庭繁興往留年月詩成遺子孫已鐫東壁石名姓寄
無垠
太和公主還宫
二紀煙塵外凄凉轉戰歸胡笳悲蔡琰漢使泣眀妃金
殿更戎幄青祛换毳衣登車隨伴仗謁廟入中闈湯沐
疏封在關山故夢非笑看鴻北向休詠鵲南飛宫髻憐
新樣庭柯想舊圍生還侍兒少熟識内家稀鳳去樓扃
夜鸞孤匣掩輝應憐禁園柳相見倍依依
汴河直進船
汴水通淮利最多生人為害亦相和東南四十三州地
取盡脂膏是此河
李回
李回字昭度本名躔擢長慶進士辟揚州掌書記遷監
察御史會昌中以刑部侍郎兼御史中丞俄進中書侍
郎同中書門下平章事出為劒南西川節度以與李德
裕善貶撫州長史詩三首
享太廟樂章
受天眀命敷佑下土化時以儉衛文以武氛消夷夏俗
臻往古億萬斯年形于律吕
天長路别朱大(慶餘)山路却寄
驛騎難隨伴尋山半憶君蒼崖殘月路猶數過溪雲
寄酬朱大後庭夜坐留别
十夜郡城宿苦吟身未閑那堪西郭别雪路問青山
常(一作韋)楚老
常楚老長慶進士官拾遺詩二首
祖龍行
黑雲兵氣射天裂壮士朝眠夢冤結祖龍一夜死沙丘
胡亥空隨鮑魚轍腐肉偷生三千里偽書先賜扶蘇死
墓接驪山土未乾瑞光已向芒碭起陳勝城中鼓三下
秦家天地如崩瓦龍蛇撩亂入咸陽少帝空隨漢家馬
江上蚊子
飄搖挾翅亞紅腹江邊夜起如雷哭請問貪婪一點心
臭腐填腹幾多足越女如花住江曲嫦娥夜夜疑雙綠
怕君撩亂錦窗中十軸(一作幅)輕綃圍夜玉
句
一從黃帝葬橋山碧落千門鎻元氣(天上行詩話總龜)
李甘
李甘字和鼎長慶末進士擢第太和中官侍御史貶封
州司馬集一卷今存詩一首
九成宫(一作華清宮)
中原無鹿海無波鳳輦鸞旗出幸多今日故宫歸寂寞
太平功業在山河
平曾
平曾穆宗時人唐以府元被黜者九人曾其一也長慶
初同賈島輩貶謂之舉場十惡曾後謁李固言於蜀幕
中皆名士曾輕忽無所畏遂獻雪山賦李覽命推出不
旬日再獻鯸魚賦曰此魚觸物而怒飜身上波為烏鳶
所獲奈魴鯉笑何李覽之遂不至深罪卒以恃才傲物
没于縣曹詩三首
謁李相不遇
老夫三日門前立珠箔銀屏晝不開詩卷却抛書袋裏
正如閒看華山來
留别薛僕射(薛平僕射出鎮浙西主禮稍薄曾留詩諷之)
梯山航海幾﨑嶇來謁金陵薛大夫毛髮竪時趨劒戟
衣冠儼處拜冰壺誠知兩軸非珠玉深愧三縑䘏旅途
眀日過江風景好不堪回首望勾吳
縶白馬詩上薛僕射(薛僕射聞曾出境追還縻留數日又獻縶白馬詩薛)
(曰若不留絆行軒那得觀其毛骨遂以殊禮相待)
白馬披鬃練一團今朝被絆欲行難雪中放去空留跡
月下牽來只見鞍向北長鳴天外遠臨風斜控耳邊寒
自知毛骨還應異更請孫陽仔細看
景審
景審南陽人長慶中有善書名詩一首
題所書黃庭經後(泥金正書)
金粉為書重莫過黃庭舊許右軍多請看今日酬恩德
何似當年為愛鵝
句
暮鵶不噪禁城樹衙歌未殘兵衛秋(見張為主客圖)
御定全唐詩卷五百八
