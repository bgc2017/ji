欽定四庫全書
御定全唐詩卷六百二十八
陸龜蒙
陌上桑
皓齒還如貝色(一作光)含長眉亦似煙華貼鄰娃盡著繡
襠襦獨自提筐採蠶葉
自遣詩三十首
自遣詩者震澤别業之所作也故疾未平厭厭卧
田舍中農夫日以耒耜事相聒每至夜分不睡則
百端興懷攪人思益紛亂無緒且詩者持也謂持
其情性使不暴去因作四句詩累至三十絶絶各
有意既曰自遣亦何必題為
五年重别(一作到)舊山村樹有交柯犢有孫更(一作重)感卞
峰顔色好曉雲纔散便(一作已)當門
雪下孤村淅淅鳴病魂無睡灑来清心搖秖(一作只)待東
窗曉長媿寒雞第一聲
多情多感自難忘秖有風流共古長座上不遺金帶枕
陳王詞賦為誰傷
甫(一作甪)里先生未白頭酒旗猶可戰高樓長鯨好鱠無
因得乞取艅艎作釣舟
花瀨濛濛紫氣昏(紫花瀨在顧渚步)水邊山曲更深(一作容)村終
須揀取幽棲處(一作地)老檜成雙便作門
隂洞曾為採藥行冷雲凝絶燭微眀玉芝敲折琤然墮
合有真人(一作官)上姓名
長歎人間髮易華暗將心事許煙霞病来前約分眀在
藥鼎書囊便是家
醖得秋泉似玉容比于雲液更應濃思量北海徐劉輩
枉向人間號酒龍
羊偘多應自古豪解盤金矟置纖腰縱然此事教雙得
不博溪田二頃苗
偶然攜稚看微波臨水春寒一倍多便使筆精如逸少
嬾能書字換羣鵝
昔聞莊叟迢迢夢又道韓生(一作馮)苒苒(一作冉冉)飛知有姓
名聊寄問更無言語抱斜暉
雪侵春事太無端舞急微還近臘寒應是也疑真宰怪
休時猶未徧林巒
數尺遊絲墮碧空年年長是惹東(一作春)風爭知天上無
人住亦有春愁鶴髮翁
誰使寒鴉意緒嬌雲情山晚動情憀亂和殘照紛紛舞
應索陽烏次第饒
古往天高事渺茫爭知靈媛不凄凉月娥如有相思淚
秖待方諸寄兩行
本来雲外寄閒身遂與溪雲作主人一夜逆風愁四散
曉来零落傍衣巾
淵眀不待公田熟乘興先秋解印歸我為餘糧春未去
到頭誰是復誰非
雲擁根株抱石危斵来文似瘦蛟螭幽人帶病慵(一作愁)
朝起秖向春山盡日欹
月澹花閒夜已深宋家微詠若遺音重思萬古無人賞
露濕清香獨滿襟(宋玉有微詠賦)
南岸春田手自農往来横截半江風有時不耐輕橈興
暫欲蓬山訪洛公
賢達垂竿小隠中我来真作捕魚翁前溪一夜春流急
已學嚴灘下釣筒
水國君王又姓蕭風情由是冠南朝靈和殿下巴江柳
十二旒前舞翠條
強梳蓬鬢整斜冠片燭光微夜思闌天意最饒惆悵事
單棲分付與春寒
無多藥圃近南榮合有新苗次第生稚子不知名品上
恐隨春草鬭輸贏
一派溪隨箬(一作若)下流春来無處不汀洲漪瀾未碧蒲
猶短不見鴛鴦正自由
山下花眀水上曛一橈青翰破霞文越人但愛風流客
繡被何須屬鄂君
妍華須是占時生準擬差肩不近情佳麗幾時腰不細
荆王辛苦致宫名
奼女精神似月孤敢將容易入洪爐人間縱道鉛華少
蝶翅新篁未肯無
貞白求丹變姓名主恩潛助亦無成侯家竟換梁天子
王整徒勞作外兵
春雨能膏草木肥就中林野碧含滋唯餘病客相逢背
一夜寒聲減四肢
别墅懷歸
東去滄溟百里餘沿江潮信到吾廬就中家在蓬山下
一日堪憑兩寄書
野井
朱閣前頭露井多碧梧桐(一作桃花)下美人過寒泉未必能
如此奈有銀缾素綆何
南征
丞相南征定有無幕中誰是騁良圖遥知賊膽縱横破
(一作大)繞帳生犀一萬株
北渡
江客柴門枕浪花鳴機寒艣任嘔啞輕舟過去真堪畫
驚起鸕鷀一陣斜
夜泊詠棲鴻
可憐霜月暫相依莫向衡陽趁逐(一作隊)飛同是江南(一作)
(天)寒夜客羽毛單薄稻粱微
早行
水(一作冰)寒孤櫂觸天文直似乘槎去問津縱使碧虚無
限好客星名字也愁人
木蘭堂(一作李商隠詩)
洞庭波浪渺無津日日征帆送遠人幾度木蘭舟上望
不知元是此花身
和襲美春夕陪崔諫議櫻桃園宴
佳人芳樹雜春蹊花外煙濛月漸低幾度豔歌清欲轉
流鶯驚起不成棲
和襲美松江早春
柳下江餐待好風暫時還得狎漁翁一生無事煙波足
唯有沙邊水勃公
和襲美女墳湖(即吳王葬女之所)
水平波淡遶迴塘鶴殉人沈萬古傷應是離魂雙不得
至今沙上少鴛鴦
和襲美泰伯廟
故國城荒德未荒年年椒奠濕中堂邇来父子爭天下
不信人間有讓王
和襲美木蘭院次韻
苦吟清漏迢迢極月過花西尚未眠猶憶故山欹警枕
夜来嗚咽似流泉
和襲美重題薔薇
穠華自古不得久況是倚春春已空更被夜来風雨惡
滿階狼籍没(一作許)多紅
和襲美春夕酒醒
幾年無事傍江湖醉倒黃公舊酒壚覺後不知眀月上
滿身花影倩人扶
和襲美木蘭後池三詠
重臺蓮花
水國煙鄉足芰荷就中芳瑞此難過風情為與吳王近
紅萼常教一倍多
浮萍
晚来風約半池眀重疊侵沙綠罽成不用臨池更相笑
最無根蔕是浮名
白蓮
素蘤多蒙别豔欺此花真(一作端)合在瑶池還應(一作無情)有
恨無(一作何)人覺月曉風清欲墮時
和襲美重題後池
曉煙清露暗相和浴雁浮鷗意緒多却是陳王詞賦錯
枉將心事托微波
和胥(一作青)門閒泛
細槳輕撶下白蘋故城花謝綠隂新豈無今日逃名士
試問南塘著屧人
襲美初植松桂偶題
軒隂冉冉移斜日寒韻泠泠入晚風煙格月姿曾不改
至今猶似在山中
和襲美館娃宫懷古五絶
三千雖衣水犀珠半夜夫差國暗屠猶有八人皆二八
獨教西子占亡吳
一宫花渚漾漣漪俀墮鴉鬟出繭眉可料座中歌舞袖
便將殘節拂降旗
幾多雲榭倚青冥越燄燒来一片平此地最應沾恨血
至今春草不勻生
江色分眀練繞臺戰帆遥隔綺疏開波神自厭荒淫主
句踐樓船穩帖来
寳袜香綦碎曉塵亂兵誰惜似花人伯勞應是精靈使
猶向殘陽泣暮春
和襲美虎丘寺西小溪閒泛三絶
樹號相思枝拂地鳥語提壺聲滿溪雲涯一里千萬曲
直是漁翁行也迷
荒柳卧波渾似困宿雲遮塢未全癡雲情柳意蕭蕭會
若問諸餘總不知
每逢孤嶼一倚檝便欲狂歌同採薇任是煙蘿中待月
不妨欹枕扣舷歸
和襲美天竺寺八月十五夜桂子
霜實常聞秋半夜天台天竺墮雲岑(垂拱中天台桂子落一百餘日方止)
如何兩地無人種却是湘灕是桂林
戲題襲美書印囊
鵲銜龜顧妙無餘不愛封侯愛石渠應笑休文過萬卷
至今誰道沈家書
和襲美釣侣二章
一艇輕撶看曉濤接䍦抛卞漉春醪相逢便倚蒹葭泊
更唱菱歌擘蟹螯
雨後沙虛古岸崩魚梁移入亂雲層歸時月墮汀洲暗
認得妻兒結網燈
和襲美寄同年韋挍書
萬古風煙滿故都清才搜括妙無餘可中寄與芸香客
便是江南地里書
和襲美初冬偶作
桐下空階疊綠錢貂裘初綻擁高眠小爐低幌還遮掩
酒滴清香似去年
襲美醉中寄一壺并一絶走筆次韻奉酬
酒痕衣上雜莓苔猶憶紅螺一兩杯正被遶籬荒菊笑
日斜還有白衣来
再和次韻
階下飢禽啄嫩苔野人方倒病中杯寒蔬賣却還沽喫
可有金貂換得来
和襲美重玄寺雙矮檜
可憐煙刺是青螺如到雙林誤禮多更憶早秋登北固
海門蒼翠出晴波
醉中戲贈襲美
南北風流舊不同傖吳今日若相通病来猶伴金杯滿
欲得人呼小禇公
潤卿遺青䭀飯兼之一絶聊用荅謝
舊聞香積金仙食今見青精玉斧餐自笑鏡中無骨錄
可能飛上紫雲端
文讌招潤卿博士辭以道侣將至一絶寄之
仙客何時下鶴翎方瞳如水腦華清不過傳達楊君夢
從許人間小兆聽
再招
遥知道侣談玄次又是文交麗事時雖是寒輕雲重日
也留花簟待徐摛
玩金鸂鶒戲贈襲美
曾向溪邊泊暮雲至今猶憶浪花羣不知鏤羽凝香露
堪與鴛鴦覺後聞
子規一首
碧竿微露月玲瓏謝豹傷心獨叫風高處巳應聞滴血
山榴一夜幾枝紅
寄題天台國清寺齊梁體
峰帶樓臺天外立眀河色近罘罳濕松間石上定僧寒
半夜楢溪水聲急
奉和諫議酬先輩霜菊
紫莖芳豔照西風秖怕霜華掠斷叢爭奈病夫(一作雖伴應劉)
難強飲(一作醉)應須速自召車(一作路人終要識山)公
和襲美詠臯橋
横截春流架斷虹凭欄猶思五噫風今来未必非梁孟
却是無人斷伯通
和襲美悼鶴
酆都香稻字重思遥想飛魂去未飢爭奈野鴉無數健
黃昏来占舊棲枝
和醉中襲美先起次韻
莫唱豔歌凝翠黛已通仙籍在金閨他時若寄相思淚
紅粉痕應伴紫泥
和襲美酒病偶作次韻
柳疎桐下晚窗眀秖有微風為折酲唯欠白綃籠解散
(解散王儉髻名時人皆慕之也)洛生閒詠兩三聲
憶白菊
稚子書傳白菊開西成相滯未容迴月眀階下窗紗薄
多少清香透入来
和同潤卿寒夜訪襲美各惜其志次韻
醉韻飄飄不可親掉頭吟側華陽巾如能跂脚南(一作東)
窗下便是羲皇世上人
和襲美寒夜文讌潤卿有期不至
細雨輕觴玉漏終上清詞句落吟中松齋一夜懷貞白
霜外空聞五粒風
移石盆
移得龍泓瀲灩寒月輪初下白雲端無人盡日澄心坐
倒影新篁一兩竿
石竹花詠
曾看南朝畫國娃古蘿(一作羅)衣上碎眀霞而今莫共金
錢鬭買却春風是此花
御定全唐詩卷六百二十八
