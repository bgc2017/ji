欽定四庫全書
御定全唐詩卷二百七十
戎昱
戎昱荆南人登進士第衞伯王鎮荆南辟為從事建中
中為辰虔二州刺史集五卷今編詩一卷
塞下(一作上)曲
慘慘寒日没北風卷蓬根將軍領疲兵却入古塞門回
頭指陰山殺氣成黃雲
上山望胡兵胡馬馳驟速黃河冰已合意又向南牧嫖
姚夜出軍霜雪割人肉
塞北無草木烏鳶巢僵屍泱漭沙漠空終日胡風吹戰
卒多苦辛苦辛無四時
晩渡西海西向東看日没傍岸砂礫堆半和戰兵骨單
于竟未滅陰氣常勃勃
城(一作樓)上畫角哀即(一作則)知兵心苦試問左右人無言
淚如雨何意休明時終年事鼙鼓
北風凋白草胡馬日駸駸夜後戍樓月秋來邊將心鐵
衣霜露(一作雪)重戰馬歲年深自有盧龍塞烟塵飛至今
苦哉行五首(寶應中過滑州洛陽後同王季友作)
彼鼠侵我廚縱貍授粱肉鼠雖為君却貍食自須足冀
雪大國恥翻是大國辱羶腥逼綺羅塼瓦雜珠玉登樓
非騁望目笑是心哭何意天樂中至今奏胡曲
官軍收洛陽家住洛陽里夫壻與兄弟目前見傷死呑
聲不許哭還遣衣羅綺上馬隨匈奴數秋黃塵裏生為
名家女死作塞垣鬼鄉國無還期天津哭流水
登樓望天衢目極淚盈睫彊笑無笑容須妝舊花靨昔
年買奴僕奴僕來碎葉豈意未死間自為匈奴妾一生
忽至此萬事痛苦業得出塞垣飛不如彼蜂蝶
妾家清河邊七葉承貂蟬身為最小女偏得渾家憐親
戚不相識幽閨十五年有時最遠出秖到中門前前年
狂胡來懼死翻生全今秋官軍至豈意遭戈鋋匈奴為
先鋒長鼻黃髮拳彎弓獵生人百步牛羊羶脫身落虎
口不及歸黃泉苦哉難重陳暗哭蒼蒼天
可汗奉親詔今月歸燕山忽如亂刀劔攪妾心腸間出
戶望北荒迢迢玉門關生人為死别有去無時還漢月
割妾心胡風凋妾顔去去斷絶魂呌天天不聞
苦辛行
且莫奏短歌聽余苦辛詞如今刀筆士不及屠沽兒少
年無事學詩賦豈意文章復相悞東西南北少知音終
年竟歲悲行路仰面訴天天不聞低頭告地地不言天
地生我尚如此陌上他人何足論誰謂西江深涉之固
無憂誰謂南山高可以登之遊險巇唯有世間路一晌
令人堪白頭貴人立意不可測等閒桃李成荆棘風塵
之士深可親心如雞犬能依人悲來却憶漢天子不棄
相如家舊貧勸君且飲酒酒能散羇愁誰家有酒判一
醉萬事從他江水流
長安秋夕(一作中秋感懷)
八月更漏長愁人起常早閉門寂無事滿院(一作地)生秋
草昨夜西(一作北)窗夢夢入荆南(一作門)道遠客歸去來在
家貧亦好
羅江客舍
山縣秋雲闇茅亭暮雨寒自傷庭葉下誰問客衣單有
興時添酒(一作開卷)無聊嬾整冠近來鄉國夢夜夜到長安
贈岑郎中
童年未解讀書時誦得郎中數首詩四海煙塵猶隔闊
十年魂夢每相隨(一作思)雖披雲(一作欣披)霧逢迎疾巳恨趨
風拜德(一作識)遲天下無人鑒詩句不尋詩伯重(一作更)尋
誰
聞笛(一作李益詩)
入夜思歸切笛聲清(一作寒)更哀愁人不願聽自到枕前
(一作邊)來風起塞雲斷夜深關月開平明獨惆悵飛盡一
庭梅
漢上題韋氏莊
結茅同楚客卜築漢江邊日落數歸鳥夜深聞扣舷水
㾗侵岸柳山翠借廚烟調笑提筐婦春來蠶幾眠
閨情
側聽宫官說知君寵尚存未能開笑頰先欲換愁魂寶
鏡窺粧影紅衫裛淚痕昭陽今再入寧敢恨長門
衡陽春日遊僧院
曾共劉諮議同時事道林與君相掩淚來客豈知心階
雪凌春積爐烟向暝深依然舊童子相送出花林
玉臺體題湖上亭
湖入縣西邊湖頭勝事偏綠竿初長笋紅顆未開蓮蔽
日高高樹迎人小小船清風長入坐夏月似秋天
早梅
一樹寒梅白玉條迥臨村路傍溪橋應緣(一作不知)近水花
先發疑是經春(一作冬)雪未銷
移家别湖上亭
好是(一作去)春風湖上亭柳條藤蔓繫離情黃鶯久住渾
相識欲别頻啼四(一作三)五聲
客堂秋夕
隔窗螢影滅復流北風微雨虚堂秋蟲聲竟夜引鄉淚
蟋蟀何自知人(一作知人自)愁四時不得一日樂以此方悲
客遊惡(一作牢落)寂寂江城無所聞梧桐葉上偏蕭索
湖南雪中留别
草草還草草湖東别離早何處愁殺人歸鞍雪中道出
門迷轍跡雲水白浩浩明日武陵西相思鬢堪老
贈别張駙馬
上元年中長安陌見君朝下欲歸宅飛龍騎馬三十匹
(一作四)玉勒雕鞍照初日數里衣香遥撲人長衢雨歇無
纖塵從奴斜抱勑賜錦雙雙蹙出金麒麟天子愛壻皇
后弟獨步明時負權勢一身扈蹕承殊澤甲第朱門聳
高戟鳳凰樓上伴吹簫鸚鵡杯中醉留客泰去否來何
足論宫中晏駕人事翻一朝負譴辭丹闕五年待罪湘
江源冠冕淒凉幾遷改眼看桑田變成海華堂金屋别
賜人細眼黃頭總何在渚宫相見寸心悲嬾欲今時問
昔時看君風骨殊未歇不用愁來雙淚垂
涇州觀元戎出師
寒日征西將蕭蕭萬馬叢吹笳覆樓雪祝纛滿旗風遮
虜黃雲斷燒羌白草空金鐃肅天外玉帳靜霜中朔野
長城閉河源舊路通衞青師自老魏絳賞何功槍壘依
沙迥轅門壓塞雄燕然如可勒萬里願從公
從軍行
昔從李都尉雙鞬照馬蹄擒生黑山北殺敵黃雲西太
白沈虜地邊草復萋萋歸來邯鄲市百尺青樓梯感激
然諾重平生膽力齊芳筵暮歌發豓粉輕鬟低半酣(一作)
(醉)秋風起鐵騎門前嘶遠戍報烽火孤城嚴鼓鼙揮鞭
望塵去少婦莫含啼
古意
女伴朝來說知君欲棄捐嬾梳明鏡下羞到畫堂前有
淚霑脂粉無情理管弦不知將巧笑更遣向誰憐
聽杜山人彈胡笳(一本題下有歌字)
綠琴胡笳誰妙彈山人杜陵名庭蘭杜君少與山人友
山人没來今已久當時海内求知音囑付胡笳入君手
杜陵攻琴四十年琴聲在音不在弦座中為我奏此曲
滿堂蕭飋如窮邊第一第二拍淚盡蛾眉没蕃客更聞
出塞入塞聲穹廬氊帳難為情胡天雨雪四時下五月
不曾芳草生須臾促軫變宫徵一聲悲兮一聲喜南看
漢月雙眼明却顧胡兒寸心死迴鶻數年收洛陽洛陽
士女皆驅將豈無父母與兄弟聞此哀情皆斷腸杜陵
先生證此道沈家祝家皆絶倒如今世上雅風衰若箇
深知此聲好世上愛筝不愛琴則明此調難知音今朝
促軫為君奏不向俗流傳此心
詠史(一作和蕃)
漢家青史上計拙是和親社稷依明主安危託婦人豈
能將玉貎便擬靜胡(一作煙)塵地下千年骨誰為輔佐臣
桂州臘夜
坐到三更盡歸仍萬里賖雪聲偏傍竹寒夢不離家曉
角分殘漏孤燈落碎花二年隨驃騎辛苦向天涯
再赴桂州先寄(一作上)李大夫
玷玉甘長棄朱門喜再遊過因讒後重恩合死前酬養
驥須憐瘦栽松莫厭秋今朝兩行淚一半血和流
題招提寺
招提精舍好石壁向江開山影水中盡鳥聲天上來一
燈傳歲月深院(一作殿)長莓苔日暮雙林磬泠泠(一作玲玲)送
客回
謫官辰州冬至日懷
去年長至在長安策杖曾簪獬豸冠此歲長安逢至日
下階遥想雪霜寒夢隨行伍朝天去身寄窮荒報國難
北望南郊消息斷江頭唯有淚闌干
贈韋況徵君
身欲逃名名自隨鳳銜丹詔降茅茨苦節難違天子命
貞心唯有老松知回看藥竈封題密強入蒲輪引步遲
今日巢由舊冠帶聖朝風化勝堯時
送吉州閻使君入道二首
聞道桃源去塵心忽自歸余當從宦日君是棄官時金
汞封仙骨靈津嚥玉池受傳三籙備起坐五雲隨洞裏
花常發人間鬢易衰他年會相訪莫作爛柯棋
廬陵太守近隳官霞(一作月)帔初朝五(一作玉)帝壇風過鬼
神延(一作迎)受籙夜深龍虎衛燒丹冰容入鏡纖埃靜玉
液添(一作傾)缾漱齒寒莫遣桃花迷客路千山萬水訪君
難
入劒門
劒門兵革後萬事盡堪悲鳥鼠無巢穴兒童話别離山
川同昔日荆棘是今時征戰何年定家家有畫旗
過商山
雨暗商山過客稀路傍孤店閉柴扉卸鞍良久茅簷下
待得巴(一作主)人樵採歸
閏春宴花溪嚴侍御莊
一團青(一作春)翠色云是子陵家山帶新晴雨溪留閏月
花瓶開巾漉酒地坼筍抽芽綵縟(一作何幸)承顔面(一作服)朝
朝賦(一作奏)白華
歲暮客懷
異鄉三十口親老復家貧無事乾坤内虚為翰墨人歲
華南去後愁夢北來頻惆悵江邊柳依依又欲春
秋望興慶宫
先皇歌舞地今日未遊廵幽咽龍池水淒凉御榻塵隨
風秋樹葉對月老宫人萬事如桑海悲來欲慟(一作動)神
送鄭鍊師貶辰州
辰州萬里外想得逐臣心謫去刑名枉人間痛惜深誤
將瑕指玉遂使謾(一作謗)消金計日西歸在休為澤畔吟
雲夢故城秋望
故國遺墟在登臨想舊遊一朝人事變千載水空流夢
渚鴻聲(一作毛)晩(一作鷗飛晚)荆門樹色秋片雲凝不散遥挂
望鄉愁
秋日感懷
洛陽岐路信悠悠無事辭家兩度秋日下未馳千里足
天涯徒泛五湖舟荷衣半浸緣鄉淚玉貎潛銷是客愁
說向長安親與故誰憐歲晚尚淹留
送王明府入道
何事陶彭澤明時又挂冠為耽泉石趣不憚薜蘿寒輕
雪籠紗帽孤猨傍醮壇懸懸(一作思)老松下金竈夜燒丹
秋月(一作江城秋夜)
江干入夜杵聲秋百尺疎桐挂斗牛思苦自看(一作緣)明
月苦人愁不是月華愁
賦得鐵馬鞭
成器雖因匠懷剛本自天為憐持寸節長擬静三邊未
入英髦用空存鐵石堅希君剖腹取還解抱龍泉
聞顔尚書陷賊中
聞說(一作傳道)征南没那堪故吏聞能持蘇武節不受馬超
勲國破無家(一作人)信天秋有鴈羣同榮不同辱今日負
將軍
送蘇參軍
憶昨青襟醉裏分酒醒廻首愴離羣舟移極浦城初掩
山束長江日早曛客(一作老)來有恨空思德别後誰人更
議文常歎蘇生官太屈應緣才似鮑參軍
成都元十八侍御
不見元生已數朝浣花溪路去非遥客舍早知渾寂寞
交情豈謂更蕭條空有寸心思會面恨無單酌遣相邀
驊驄(一作騮)幸自能馳驟何惜揮鞭過柞橋
觀衞尚書九日對中使射破的
盛宴傾黃菊殊私降紫泥月營開射圃霜旆拂晴霓出
將三朝貴彎弓五善齊腕迴金鏃滿的破綠弦低勇氣
干牛斗歡聲震鼓鼙忠臣思報國更欲取關西
辰州聞大駕還宫
聞道鑾輿歸魏闕望雲西拜喜成悲寧知隴水煙銷日
再有園林秋薦時渭水戰添亡虜血秦人生覩舊朝儀
自慚出守辰州畔不得親隨日月旗
辰州建中四年多懷
荒徼辰陽遠窮秋瘴雨深主恩堪灑血邊宦更何心海
上紅旗滿生前白髮侵竹寒寧改節隼静早因禽務退
門多掩愁來酒獨斟天涯憂國淚無日不霑襟
上桂州李大夫
今日辭門館情將衆别殊感深翻有淚仁過曲憐愚晚
(一作曉)鏡傷秋鬢晴寒切病軀煙霞(一作波)萬里闊宇宙一
身孤(一作迂)倚馬才寧有登龍意豈無唯於方寸内暗貯
報恩珠
江城秋霽
霽後江城風景涼豈堪登眺只堪傷遠天螮蝀收殘雨
映水鸕鷀近夕陽萬事無成空過日十年多難不還鄉
不知何處銷兹恨轉覺愁隨夜夜長
上李常侍
旌旗曉過大江西七校前驅萬隊齊千里政聲人共喜
三軍令肅馬前嘶恩霑境内風初變春入城陰柳漸低
桃李不須令更種早知門下舊成蹊
上湖南崔中丞
山上青松陌上塵雲泥豈合得相親舉世盡嫌良馬瘦
唯君不棄(一作厭)臥龍貧千金未必能移性一諾從來許
殺身莫道書生無感激寸心還是報恩人
早春雪中
陰雲萬里晝(一作盡)漫漫愁坐關心事幾般為報春風休
下雪柳條初放(一作發)不禁寒
雲安阻雨
日長巴峽雨濛濛又說歸舟路未通遊人不及西江水
先得東流到渚宫
湖南春日二首
自憐春日客長沙江上無人轉憶家光景却添鄉思苦
簷前數片落梅花
三湘漂寓若流萍萬里湘(一作江)鄉隔洞庭羇客春來心
欲碎東風莫遣柳條青
送陸秀才歸覲省
武陵何處在南指楚雲陰花萼連枝(一作芳)近桃源去路
深啼鶯徒寂寂征馬已駸駸隄上千年柳條條挂我心
戲題秋月
秋宵月色勝春宵萬里天涯静寂寥近来數夜飛霜重
只畏娑婆樹葉凋
宿湘江
九月湘江水漫流沙邊唯覽月華秋金風浦上吹黃葉
一夜紛紛滿客舟
戲贈張使君
數載蹉跎罷搢紳五湖乘興轉迷津如今野客無家第
醉處尋常是主人
别公安賈明府
葉縣門前江水深淺於羇客報恩心把君詩卷西歸去
一度相思一度吟
霽雪(一作韓舍人書窗殘雪)
風卷寒(一作黃)雲(一作長空)暮雪晴江煙洗盡柳條(一作枝)輕簷
前數片無人掃又得書窗一夜明
漢陰弔崔員外墳
遠别望有歸葉落(一作落葉)望春暉所痛泉路人一去無還
期荒墳遺漢陰墳樹啼子規存没抱冤滯孤魂意何依
豈無骨肉親豈無深相知曝露不復問高名亦何為相
攜慟君罷春日空遲遲
題槿花
自用金錢買槿栽二年方始得花開鮮紅未許佳人見
蝴蝶爭知早到來
題宋玉亭
宋玉庭前悲暮秋陽臺路上雨初收應緣此處人多别
松竹蕭蕭也帶愁
過東平軍
畫角初鳴殘照微營營鞍馬往來稀相逢士卒皆垂淚
八座朝天何日歸
送辰(一作新)州鄭使君
誰人不譴謫君去獨堪傷長子家無弟(一作第)慈親老在
堂驚魂隨驛吏冒暑向炎方未到猨啼處參差已斷腸
江上柳送人(一本題上有賦得二字)
江柳斷腸色黃絲垂未齊人看幾重恨鳥入一枝低鄉
淚正堪落與君又解攜相思萬里道春去夕陽西
湘南曲
虞帝南遊不復還翠蛾幽怨水雲間昨夜月明湘浦宿
閨中珂珮度空山
桂州西山登高上陸大夫
登高上山上高處更堪愁野菊他鄉酒蘆花滿眼秋風
煙連楚郡兄弟客(一作愛)荆州早晩朝天去親隨定遠侯
寄鄭鍊師
平生金石友淪落向辰州已是二年客那堪終日愁尺
書渾不寄兩鬢計應秋今夜相思月情人南海頭
八月十五日
憶昔千秋節懽娛萬國同今來六親遠此日一悲風年
少逢胡亂時平似夢中棃園幾人在應是涕(一作泣)無窮
征人歸鄉
三月江城柳絮飛五年遊客送人歸故將别淚和鄉淚
今日闌干濕汝衣
駱家亭子納凉
江湖思渺然不離國門前折葦魚沈藻攀藤鳥出煙生
衣宜水竹小酒入詩篇莫怪侵星坐神清不欲眠
逢隴西故人憶關中舍弟
莫話邊庭事心摧不欲聞數年家隴地舍弟殁胡軍每
念支離苦常嗟骨肉分急難何日見遥哭隴西雲
秋夜(一本有宿字)梁十三廳事
今來秋已暮還恐未成歸夢裏家仍遠愁中葉又飛竹
聲風度急燈影月來微得見梁夫子心源有所依
成都暮雨秋(一作秋雨)
九月龜城暮愁人閉草堂地卑多雨潤天暖少秋霜縱
欲傾新酒其如憶故鄉不知更漏意惟向客(一作枕)邊長
酬梁二十
渚宫無限客相見獨相親長路皆同病無言似一身歲
寒唯愛竹憔悴不堪春細與知音說攻文恐悞人
花下宴送鄭鍊師
愁裏惜春深聞幽即共尋貴看花柳色圖放别離心客
醉花能笑詩成花(一作酒)伴吟為君調綠綺先奏鳳歸林
秋館雨後得弟兄書即事呈李明府
弟兄書忽到一夜喜兼愁空館復聞雨貧家怯到秋坐
中孤燭暗窗外數螢流試以他鄉事明朝問子游
寄梁淑
長憶江頭執别時論文未有不相思鴈過經秋無尺素
人來終日見新詩心思食蘗何由展家似流萍任所之
悔學秦人南避地武陵原上又徵師
送張秀才之長沙
君向長沙去長沙僕舊諳雖之(一作云)桂嶺北終是闕(一作洞)
庭南山靄生朝雨江煙作夕嵐松醪能醉客慎勿滯湘
潭
塞下(一作上)曲
漢將歸來虜塞空旌旗初下玉關東高蹄戰馬三千匹
落日平原秋草中
送僧法和(一作送亮法師)
逹士心無滯他鄉總是家問經翻貝葉論法指蓮花欲
契眞空義先開智慧芽不知飛錫後何處是恒沙
送嚴十五郎之長安
送客身為客思家愴别家暫收雙眼淚遥想五陵花路
遠征車迥山迴劍閣斜長安君到日春色未應(一作曾)賒
冬夜宴梁十三廳
故人能愛客秉燭會吾曹家為朋徒罄心緣翰墨勞夜
寒銷臘酒霜冷重綈袍醉臥西窗下時聞鴈響高
收襄陽城二首
悲風慘慘雨脩脩峴北山低草木愁暗發前軍連夜戰
平明旌旆入襄州
五營飛將擁霜戈百里僵屍滿濜河日暮歸來看劍血
將軍却恨殺人多
出軍
龍繞旌竿獸滿旗飜營乍似雪中(一作山)移中軍一隊三
千騎盡是幷州遊俠兒
和李尹種葛
弱質人皆棄唯君手自栽藟含霜後竹香惹臘前梅擬
託凌雲勢須憑接引材清(一作綠)陰如可借黃鳥定飛來
送零陵妓(一作送妓赴于公召)
寶鈿香蛾翡翠裙裝成掩泣欲行雲殷勤好取襄王意
莫向陽臺夢使君
採蓮曲二首
雖聽採蓮曲詎識採蓮心漾檝愛花遠回船愁浪深煙
生極浦色日落半江陰同侣憐波静看籹墮玉簪
涔陽女兒花滿頭毶毶同泛木蘭舟秋風日暮南湖裏
争唱菱歌不肯休
塞上曲
胡風略地燒連山碎葉孤城未下關山頭烽子聲(一作齊)
聲呌知是將軍夜獵還
寂上人禪房
俗塵浮垢閉禪關百歲身心幾日閒安得此生同草木
無營長在四時間
桂州口號
畫角三聲動客愁曉霜如雪覆江樓誰道桂林風景暖
到來重著皂貂裘
紅槿花
花是深紅葉麴塵不將桃李共争春今日驚秋自憐客
折來持贈少年人
哭黔中薛大夫
亞相何年鎮百蠻生涯萬事瘴雲間夜郎城外誰人哭
昨日空餘旌節還
感春
看花淚盡知春盡魂斷看花秪恨春名位未霑身欲老
詩書寧救眼前貧
途中寄李二(一作李益詩)
楊柳煙含灞岸春年年攀折為行人好風若借低枝便
莫遣青絲埽路塵
寄許鍊師(一作李益詩)
埽石焚香禮碧空露華偏濕蘂珠宫如何說得天壇上
萬里無雲月正中
下第留辭顧侍郎
綺陌彤彤花照塵王門侯邸盡朱輪城南舊有山村路
欲向雲霞覓主人
題雲公山房(一作權德輿詩又作楊巨源詩)
雲公蘭若深山裏月明松殿微風起試問空門清淨心
蓮花不著秋潭水
别離作(一作戴叔倫詩)
手把杏花枝未曾經别離黃昏掩門後寂寞自心知
九日賈明府見訪
獨掩衡門秋景閒洛陽才子訪柴關莫嫌濁酒君須醉
雖是貧家菊也斑同人願得長攜手久客深思一破顔
却笑孟嘉吹帽落登高何必上龍山
開元觀陪杜大夫中元日觀樂(第八句缺一字)
今朝歡稱玉京天況值關東俗理年舞態疑迴紫陽女
歌聲似遏綵雲仙盤空雙鶴驚几劍灑砌三花度管弦
落日香塵擁歸騎風油幕動高煙
中秋夜登樓望月寄人
西樓見月似江城脈脈悠悠倚檻情萬里此情同皎潔
一年今日最分明初驚桂子從天落稍誤蘆花帶雪平
知稱玉人臨水見可憐光彩有餘清
贈宜陽張使君
暫作宜陽客深知太守賢政移千里俗人戴兩重天舊
郭多新室閒坡盡闢田倘令黃霸在今日恥同年
移家别樹
千(一作手)種庭前樹人移樹不移看花愁作别不及未栽
時
成都送嚴十五之江東
江東萬里外别後幾悽悽峽路花應發津亭柳正齊酒
傾遲日暮川闊遠天低心繫征帆上隨君到剡溪
送李參軍
好住好住王司戶珍重珍重李參軍一東一西如别鶴
一南一北似浮雲月照疎林千片影風吹寒水萬里紋
别易會難今古事非是余今獨與君
題嚴氏竹亭
子陵棲遁處堪繫野人心溪水浸山影嵐烟向竹陰忘
機看白日留客醉瑶琴愛此多詩興歸來步步吟
送王端公之太原歸覲相公
柱史今何適西行詠陟岡也知人惜别終美鴈成行春
雨桃花静離尊竹葉香到時丞相閣應喜棣華芳
旅次寄湖南張郎中
寒江近戶漫流聲竹影臨窗亂月明歸夢不知湖水闊
夜來還到洛陽城
晩次荆江
孤舟大江水水涉無昏曙雨暗迷津時雲生望鄉處漁
翁閒自樂樵客紛多慮秋色湖上山歸心日邊樹徒稱
竹箭美未得楓林趣向夕垂釣還吾從落潮去
同辛兖州巢父盧副端岳相思獻酬之作因紓
歸懷兼呈辛魏二院長楊長寧
暮角發高城情人坐中起臨觴不及醉分散秋風起雖
有明月期離心若千里前歡反惆悵後會還如此焉得
夜淹留一回終宴喜羇遊復牽役館至重湖水早晚泛
歸舟吾從數君子
撫州處士湖泛舟送北迴兩指此南昌縣查溪
蘭若别
移樽鋪山曲祖帳查溪陰鋪山即遠道查溪非故林悽
然誦新詩落淚霑素襟郡政我何有别情君獨深禪庭
古樹秋宿雨清沈沈揮袂故里遠悲傷去住心
耒陽谿夜行(為傷杜甫作)
乘夕棹歸舟緣源二轉幽月明看嶺樹風靜聽溪流嵐
氣船間入霜華衣上浮猨聲雖此夜不是别家愁
桂城早秋
遠客驚秋早江天夜露新滿庭惟有月空館更何人卜
命知身賤傷寒舞劔頻猨啼曾下淚可是為憂貧
桂州歲暮
歲暮天涯客寒窗欲曉時君恩空自感鄉思夢先知重
誼人愁别驚棲鵲戀枝不堪樓上角南向海風吹
宿桂州江亭呈康端公
獨向東亭坐三更待月開螢光入竹去水影過江來露
滴千家靜年流一葉催龍鍾萬里客正合故人哀
御定全唐詩卷二百七十
