欽定四庫全書
御定全唐詩卷三百八十五
張籍
送裴相公赴鎮太原
盛德雄名遠近知功高先乞守藩維銜恩暫(一作乍)遣分
龍節署勅還同在鳳池天子親臨樓上送朝官齊出道
傍辭明年塞北清(一作諸)蕃落應建(一作起)生祠請立碑
寄元員外
外郎直罷無餘事埽灑書堂試(一作對)藥爐門巷不教當
要閙(一作閙市)詩篇轉覺足工夫月明臺上唯僧到夜静坊
中有酒沽朝省入頻閒日少可能同作舊遊無
贈梅處士
早聞聲價滿京城頭白江湖放曠情講易自傳新註義
題詩不著舊官名近移馬跡山前住多向牛頭寺裏行
天子如今議封禪應將束帛請先生
贈王祕書
不曾浪出謁公侯唯向花間水畔遊每著(一作酌)新衣(一作)
(泉)看藥竈多收古器在書樓有官祗作山人老平地能
開洞穴幽自領閒司了無事得來君處喜相留
謝裴司空寄馬(一作蒙裴相公賜馬謹以詩謝)
騄耳新駒駿得(一作已有)名司空遠自(一作自選)寄書生乍離華
廏移蹄澀初到貧家舉眼驚每被閒人來借問多(一作惟)
尋古寺獨騎行長思歲旦沙堤上得從鳴珂傍火城
酬祕書王丞見寄(一作酬王祕書閒居見寄)
相看頭白來城闕却憶漳溪舊往還今體詩中偏出格
常參官裏每同班街西借宅多臨(一作鄰)水馬上逢人亦
說山芸閣水曹雖最冷與君長喜得身閒
送李餘及第後歸蜀
十年人詠好詩章今日成名出舉場歸去唯將新誥牒
後來爭取舊衣裳山橋曉上芭蕉(一作蕉花)暗水店晴看芋
草黃鄉里親情相見日一時擕酒賀高堂
早朝寄白舍人嚴郎中
鼓聲初動未聞雞羸馬街中踏凍泥燭暗有時衝石柱
雪深無處認沙堤常參班裏人猶少待漏房前月欲西
鳳闕星郎離(一雖)作去遠閤門開日(一作處)入還齊
書懷寄元郎中
轉覺人間無氣味常因身外省因緣經過獨愛遊山客
計校唯求買藥錢重作學官閒盡日一離江塢病多年
吟君釣客詞中說便欲南歸榜小船
贈道士宜師(一作贈廣宣師)
自到王(一作皇)城得幾年巴童蜀馬共隨緣兩朝侍從當
時貴五字聲名遠處傳舊(一作因)住紅樓通内苑新承墨
詔賜齋錢閒房(一作坊)暫喜居相近還得陪師坐竹邊
書懷寄王祕書
白髮如今欲滿頭從來(一作前)百事(一作計)盡應休祗(一作惟)
於觸目(一作事)須防病不擬將心更養愁下藥遠求新熟
酒看山多上最高樓賴君同在京城住(一作華内)每到花前
免獨遊
題韋郎中新亭
起得幽亭景復新碧莎地上更無塵琴書著盡猶嫌少
松竹栽多亦(一作不)稱貧藥酒欲開期好客朝衣暫脱見
閒身成名同日官連署此處經過有幾人
送揚州判官(一作贈茅山楊判官)
應得烟霞出俗心茅山道士共追尋閒憐鶴貌偏能畫
暗辨桐聲自作琴長嘯每來松下坐新詩堪向雪中吟
征南幕裏多賓客君獨相知最校深
喜王起侍郎放牒(一作榜)
東風節氣(一作時節)近清明車馬爭來滿禁城二十八人初
上牒百千萬里盡傳名誰家不借花園看在處多將酒
器行共賀春司能鑒識今年定合有公卿
贈王司馬
白笏朱衫年少時久登班列會朝儀貯財不省關身用
行義唯愁被衆知藏得寶刀求主帶調成駿馬乞人騎
未曾相識多聞說遥望長如白玉(一作玉樹)枝
書懷
自小信(一作習)成疎嬾性人間事事總無功别從仙客求
方法時到僧家問苦空老大登朝如夢裏貧窮作活似
村中未能即便休官去慚媿南山採藥翁
贈令狐(一本此下有巨源二字)博士
頭白新年六十餘近聞生計轉空虛久為博士誰能識
自到長安賃舍居騎馬出隨尋寺客呼兒散寫乞錢書
古來賢哲皆如此應是才高與衆(一作世)疎
送從弟刪(一作彤)東歸
雲水東南兩月程貪歸慶節馬蹄輕春橋欲醉攀花别
野路閒吟觸雨行詩價巳高猶失意禮司曾賞會成名
舊山風月知應好莫向(一作過)秋時不到京
贈王祕書
早在山東聲價遠曾將順(一作竒)策佐嫖姚賦來詩句無
閒語老去官班未在朝身屈祗聞詞客說家(一作語)貧多
見野僧招獨從書閣歸時晚春水渠邊看柳條
哭丘長史
曾是先皇殿上臣丹砂久服(一作别)不成真常騎馬在嘶
空櫪自作書留别故人詩句徧傳天下口朝衣偏(一作長)
送地中身最悲昨日同遊處看却春(一作東)風樹樹(一作處處)
新
送枝江劉明府
老著青衫為楚宰平生志業有誰知家僮從去愁行遠
縣吏迎來怪到遲定訪玉泉幽院宿應過碧澗早茶時
向南漸漸雲山好一路唯(一作遥)聞唱竹枝
送從弟徹東歸
緱山領印知公奏才稱同時盡不如奉使賀成登冊禮
陪班看出降恩書去廻在路(一作廻程去在)秋塵裏受詔辭歸
曉漏初早晚得為朝署拜閒坊買宅作鄰居
哭胡十八遇
早得聲名年尚少尋常(一作思)志氣出風塵文場繼續成
三代家族(一作世)輝華在一身幼子見生(一作存)才滿月選
書知寫未呈人送君帳下衣裳白數尺墳頭栢樹新
贈賈島
籬落荒涼僮僕飢樂遊原上住多時蹇驢放飽騎將出
(一作去)秋卷装成寄與誰拄杖傍田尋野菜封書乞米趁
時(一作朝)炊姓名未上登科記身屈惟應内史知
逢王建有贈
年狀皆齊初有髭鵲山漳水每追隨使君座下朝聽思
處士庭中夜會詩新作句成相借問閒求義盡共尋思
經今三十餘年事却說還同昨日時
移居静安坊答元八郎中
長安寺裏多時住雖守卑官不苦(一作厭)貧作活每常嫌
費力移居祗是貴容身初開井淺偏宜樹漸覺街閒省
踏塵更喜往還相去近門前減却送書人
送楊少尹赴鳳翔
詩名往日動長安首首人家卷裏看西學已行秦博士
南宫新拜漢郎官得錢祗了還書鋪借宅常時事藥欄
今去岐州生計薄移居偏近隴頭寒
送韓侍御歸山
聞君久卧在雲間為佐嫖姚未得還新結茒廬招隱逸
(一作客)獨騎驄馬入深山九靈洞口行應到五粒松枝醉
亦攀明日珂聲出城去家僮不復埽柴關
新除水曹郎答白舍人見賀
年過五十到南宫章句無名荷至公黃紙開呈相府後
朱衣引入謝班中諸曹縱許為仙侣羣吏多嫌是老翁
最幸(一作幸有)紫薇郎見愛獨稱官與古人同
送楊少尹赴滿(一作蒲)城
官為本府當身榮因得還鄉任野情自廢田園今作主
每逢耆老不呼名舊遊寺裏僧應識新别橋邊樹巳(一作)
(亦)成公事況(一作多)閒詩更好將隨(一作誰)相逐(一作送)上山
行
哭元九少府(一作尹)
平生志業獨相知早結雲山老去期初作學官常共(一作)
(對)宿晚登朝列暫同時閒來各數經過地醉後齊吟唱
和詩今日春風花滿宅(一作院)入門行哭見靈帷
送侯判官赴廣州從軍(一作事)
年少才高求自展將身萬里赴軍門辟書遠到開呈客
公服新成著謝恩驛舫過江分白堠戍亭(一作樓)當嶺見
紅旛海花蠻草連冬有行處無家不滿園
答白杭州郡樓登望畫圖見寄
畫得江城登望處寄來今日到長安乍驚物色從詩出
更想工人下手難將展書堂偏覺好每來朝客盡求看
見君向此閒吟意肯恨當時作外官
贈趙將軍
當年膽略巳縱横每見妖星氣不平身貴早登龍尾道
功高自破鹿頭城尋常得對論邊事委曲承恩掌内兵
會取安西將報國凌煙閣上大(一作早)書名
送和蕃公主
塞上如今無戰塵漢家公主出和親邑司猶屬宗卿寺
冊號還同虜帳人九姓旗旛先引路一生衣服盡隨身
氊城南望無廻日空見沙蓬水柳春
寒食内宴二首
朝光瑞氣滿宫樓綵纛魚龍四面稠廊下御厨分冷食
殿前香騎逐飛球千官盡醉猶教坐百戱皆呈未放休
共喜(一作起)拜恩侵夜出金吾不敢問行(一作來)由
城闕沈沈向曉寒恩當令節賜餘歡瑞烟深(一作入)處開
三殿春雨微時引百官寶樹樓前分繡(一作翠)幕綵花廊
下暎華(一作朱)欄宫筵戲樂年年别巳得三廻對御看
朝日勅賜百官櫻桃
仙果人間都未有今朝忽見下天門捧盤小吏初宣勅
當殿羣臣共拜恩日色遥分門(一作廊)下坐露香才出禁
中園每年重此先偏待(一作長先熟)願得千春奉至尊
太白(一作山)老人
日觀東峰(一作南一作邊)幽客住竹巾藤帶亦逢迎暗修黃籙
無人見深種胡麻共犬行洞裏仙家常獨往壺中靈藥
自為名春泉四面遶茅屋日月唯聞杵臼聲
和裴司空酬滿(一作蒲)城楊少尹
聖朝偏重大司空人詠元和第一功擁節高臨漢水上
題詩遠入舜城中共驚向老多年别更憶登科舊日同
誰不望歸丞相府江邊楊柳又秋風
寄和州劉使君
别離已久猶為郡閒向春風倒酒缾送客特(一作將一作時)過
沙口堰看花多上水心亭曉來江氣連城白雨後山光
滿郭青到此詩情應更遠醉中高詠有誰聽
贈商州王使君
銜命南來會郡堂却思朝裏接班行才雄猶是山城守
道薄初為水部郎選勝相留開客館尋幽更引到僧房
明朝從此辭君去獨出商關路漸長
寄令狐賓客
勲名盡得國家(一作東)傳退狎琴僧與酒仙還帶郡符經
幾處暫辭台座已三年留司未到龍樓下拜表長懷玉
案前秋日出城伊水好領誰相逐上閒船
寄梅處士
擾擾人間是與非(一作足是非)官閒自覺省心機六行班裏
身常下九列符中事亦稀市客慣曾賖賤藥家僮驚見
著新衣君今獨得居山樂應喜(一作笑)多時未辦歸
送施肩吾東歸
知君本是烟霞客被薦因來城闕間世業偏臨七里瀨
仙遊多在四明山早聞詩句傳人徧新得科名到處閒
惆悵灞亭相送去雲中琪樹不同攀
崑崙兒
崑崙家住海中州蠻客將來漢地遊言語解教秦吉了
波濤初過鬱林洲金環欲落曾穿耳螺髻長卷不裹頭
自愛肌膚黑如漆行時半脱木綿裘
贈李杭州
仙郎白首未歸朝應為蒼生領六條惠化州人盡清淨
高情野鶴與(一作共)逍遥竹間虚館無朝訟山畔青田長
夏苖終日政聲長獨坐開門長(一作唯)望浙江潮
送鄭尚書赴廣州
聖朝選將持符節内使(一作制)宣時百辟聽海北蠻夷來
舞蹈嶺南封管送圖經白鷴飛遶迎官舫紅槿開當讌
客亭此處莫言多瘴癘天邊看取老人星
賀祕書王丞南郊攝將軍
正初天子親郊禮詔攝將軍領衞兵斜帶銀刀入黃道
先隨玉輅到青城壇邊不在千官位仗外唯聞再拜聲
共喜與君逢此日病中無計得隨(一作同)行
送令狐尚書赴東都留守
朝廷重寄在關東共說從前選上公勲業新城大梁鎮
恩榮更守洛陽宫行香暫出天橋上廵禮常過禁殿中
每領羣臣拜章慶(一作表)半開門仗日曈曈
拜豐陵
歲朝園寢遣公卿學省班中亦攝行身逐陵官齊再拜
手持木鐸叩三聲寒更報點來山殿曉炬分行照栢城
却下龍門看漸遠金峰高處日微明(一作初晴)
贈孔尚書
能將直道歴榮班事著元和實錄間三表自陳辭北闕
一家相送入南山買來侍女教人嫁賜得朝衣在篋閒
宅近青山(一作門)高静處時歸林下暫開關
酬杭州白使君兼寄浙東元大夫
相印暫離臨遠鎮掖垣出守復同時一行巳作三年别
兩處空傳七字詩越池江山應共見秦天風月不相知
人間聚散真難料莫歎平生信所之
寄蘇州白二十二使君
三朝出入紫微臣頭白金章未在身登第早年同座主
題詩今日是(一作異)州人閶門柳色烟中遠茂苑鶯聲雨
後新此處吟詩向山寺知君忘却曲江春
送白賓客分司東都
赫赫聲名三十春高情人獨出埃塵病辭省闥歸閒地
(一作處)恩許宫曹作上賓詩裏難同相得伴酒邊多見自
由身老人也擬休官去便是君家池上人
贈閻少保
辭榮戀闕未還鄉修養年多氣力強半俸歸燒伏火藥
全家解說養生方特承恩詔新開戟每見公卿不下牀
竹樹晴深寒院静長懸石磬在虚廊
贈别王侍御赴任陜州司馬(一作贈王司馬赴陜州)
京城在處閒人少唯共君行並馬蹄更和詩篇名最出
時(一作對)傾杯酒戶常齊同趨闕下聽鐘漏獨向軍前聞
鼓鼙今日春明門外别更無因得到街西
田司空入朝
西來將相位(一作望)兼雄不與諸君(一作軍)覲禮同早變山
東知順命新收濟上(一作下)立殊功朝宫叙謁趨門外恩
使喧(一作宣)迎滿路中閶闔曉開(一作來)銅漏静身當受冊
大明宫
送浙西周判官(一作送浙東周阮範判官)
由來自(一作身)是烟霞客早巳聞名詩酒間天闕因將賀
表到家鄉新(一作江城應)著賜衣還常吟卷裏新酬句自話
湖中(一作邊)舊住山吳越主人偏愛重多應不肯放君閒
送吳(一作胡)鍊師歸王屋
玉陽峰下學長生玉洞仙中(一作鄉)已有名獨戴熊鬚冠
暫出唯將鶴尾扇同行煉成雲母休炊㸑巳得雷公當
吏兵却到瑶(一作天)壇上頭宿應聞空裏步虚聲
送邵州林使君
詞客南行寵命新瀟湘郡入曲江津山幽自足探微處
俗朴應無爭競人郭外相連排殿閣市中多半用金銀
知君不作家私計遷日還同到日貧
寄王六侍御
漸覺近來筋力少難堪今日在風塵誰能借問功名事
祗自扶持老病身貴得藥資將助道肯嫌家計不如人
洞庭巳置新居處歸去安期(一作期君)與作鄰
送稽亭山寺僧(一本無寺字)
師住稽亭高處寺斜廊曲閣倚雲開山門十里松間入
泉澗三重洞裏來名岳尋遊今已徧家城禮謁便應廻
舊房到日閒吟後林下還登說法臺
送汀州源使君
曾成趙北歸朝計因拜王門最好官為郡暫辭雙鳳闕
全家遠過九龍灘山鄉祗有輸蕉戶水鎮應多養鴨欄
地僻尋常來客少刺桐花發共誰看
寄孫洛陽格(一作寄洛陽孫明府)
久持刑憲聲名遠好是中朝正直臣赤縣上來應足事
青山老去未離身常思從省連歸馬乍覺同班少舊人
遥愛南橋秋日晩雨邊楊柳映天津
胡山人歸王屋因有贈
轉轉無成到白頭人間舉眼盡堪愁此生已是蹉跎去
每事應(一作終)從鹵莾休雖作閒官少拘束難逢勝景可
淹留君歸與訪移家處若箇峰頭(一作前)最較幽
寄虔州韓使君
南康太守負才豪五十如今未擁旄早得一人知姓字
常聞三事說功勞月明渡口漳江静雲散城頭贛石高
郡政已成秋思遠閒吟應不問官曹
送從弟濛赴饒州
京城南去鄱陽遠風月悠悠别思勞三領郡符新寄重
再登科第舊名高去程江上多看堠迎吏船中亦帶刀
到日更行清静化春田應不見蓬蒿
羅(一作贈)道士
城裏無人得實年衣襟常帶臭黃烟樓中賖酒唯留藥
洞裏爭棋不賭錢聞客語聲知貴賤持(一作對)花歌詠似
狂顛尋常行處皆逢見世上多疑是謫仙
寄陸渾趙明府
與君學省同官處常日相隨說道情新作陸渾山縣長
早知三禮甲科名郭中時有仙人住城内應多藥草生
公事稀疎來客少無妨著屐獨閒行
同將作韋二少監贈水部李郎中
舊年同是水曹郎各罷魚符自禁鄉重著青衫承詔命
齊趨紫殿異班行别來同說經過事老去相傳補養方
憶得當時亦連步如今獨在讀書堂
贈王侍御
心同野鶴與塵遠詩似冰壺見底清府縣同趨昨日事
升沉不改故人情上陽春晚蕭蕭雨洛水寒來夜夜聲
自歎獨為折腰吏可憐驄馬路傍行
送金少卿副使歸新羅
雲島茫茫天畔微向東萬里一帆飛久為侍子承恩重
今佐使臣銜命歸通海便應將國信到家猶自著朝衣
從前此去人無數光彩如君定是稀
送李司空赴鎮襄陽(一本無赴字)
中外兼權社稷臣千官齊出拜行塵再調公鼎勲庸盛
三受兵符寵命新商路雪開旗旆展(一作遠)楚堤梅發驛
亭春襄陽風景由來好重與江山作主人
送李僕射愬赴鎮鳳翔(一本無愬字)
由來勲業屬英雄兄弟連營列位同先入賊城擒首惡
(一作惡首)盡封筦庫讓元公旌幢獨繼家聲外竹帛新添國
史中天子新(一作欲)收秦隴地故教移鎮古扶風
寄白二十二舍人
早知内詔過先(一作前)輩蹭蹬江南百事疎湓浦城中為
上佐爐峰寺後著幽居偏依仙法多求藥長共僧遊不
讀書三省比來名望重肯容君去(一作意)樂樵漁
送友人盧處士遊吳越
羨君東去見殘梅惟有王孫獨未回吳苑夕陽明古堞
越宫春草上高臺波生野水雁初下風滿驛樓潮欲來
試問漁舟看雪浪幾多江燕荇花開
蘇州江岸留别樂天(一作白居易詩題云武丘寺路宴留别諸妓)
銀泥裙暎錦障泥畫舸停橈馬簇蹄清管曲終鸚鵡語
紅旗影動薄寒嘶漸消酒色朱顔淺欲話離情翠黛低
莫忘使君吟咏處女墳湖北武丘西
寒食看花
早入公門到夜歸不因寒食少閒時顛狂遶樹猿離銷
踴躍緣岡馬斷羈酒汙衣裳從客笑醉饒言語覓花知
老來自喜常無事仰面西園得詠詩
酬浙東元尚書見寄綾素
越地繒紗紋樣新遠封來寄學曹人便令裁制為時服
頓覺光榮上病身應念此官同棄置獨能相賀更殷勤
三千里外無由見海上東風又一春
贈項斯(一作王建詩題云贈賈島)
端坐(一作盡日)吟詩忘(一作坐)忍飢萬人中覓似君稀門連野
水風長到驢放秋原夜不歸日煖剩收新落葉天寒更
著舊生衣曲江亭上頻頻見為愛鸕鷀雨裏飛
御定全唐詩卷三百八十五
