欽定四庫全書
御定全唐詩卷四百二十四
白居易
白居易字樂天下邽人貞元中擢進士第補校書郎元
和初對制策入等調盩厔尉集賢校理尋召為翰林學
士左拾遺拜贊善大夫以言事貶江州司馬徙忠州刺
史穆宗初徵為主客郎中知制誥復乞外歴杭蘇二州
刺史文宗立以秘書監召遷刑部侍郎俄移病除太子
賓客分司東都拜河南尹開成初起為同州刺史不拜
改太子少傅會昌初以刑部尚書致仕卒贈尚書右僕
射諡曰文自號醉吟先生亦稱香山居士與同年元稹
酧詠號元白與劉禹錫酬詠號劉白長慶集詩二十卷
後集詩十七卷别集補遺二卷今編詩三十九卷
賀雨
皇帝嗣寶歷元和三年冬自冬及春暮不雨旱爞爞上
心念下民懼歲成災凶遂下罪已詔殷勤告(一作制)萬邦
帝曰予一人繼天承祖宗憂勤不遑寧夙夜心忡忡元
年誅劉闢一舉靖巴卭二年戮李錡不戰安江東顧惟
眇眇德遽有巍巍功或者天降沴無乃儆予躬上思答
天戒下思致時邕莫如率其身慈和與儉恭乃命罷進
獻乃命賑饑窮宥死降五刑責已(一作已責責通債)寬三農宮
女出宣徽廐馬減飛龍庶政靡(一作無)不舉皆出(一作由)自
宸衷奔騰道路人傴僂田野翁歡呼相告報感泣涕霑
胷順人人心悅先天天意從詔下纔七日和氣生沖融
凝為油油(一作悠悠)雲散作習習風晝夜三日雨淒淒復濛
濛萬心春熙熙百糓青芃芃人變愁為喜歲易儉為豐
乃知王者心憂樂與衆同皇天與后土所感無不通冠
珮何鏘鏘將相及王公蹈舞呼萬歲列賀明庭中小臣
誠愚陋職忝金鑾宮稽首再三拜一言獻天聰君以明
為聖臣以直為忠敢賀有其始亦願有其終
讀張籍古樂府
張君何為者業文三十春尤工樂府詩舉代少其倫為
詩意如何六義互鋪陳風雅比興外未嘗著空文讀君
學仙詩可諷放佚君讀君董公詩可誨貪暴臣讀君商
女詩可感悍婦仁讀君勤齊詩可勸薄夫敦(一作淳)上可
裨教化舒之濟萬民下可理情性卷之善一身始從青
衿歲迨此白髮新日夜秉筆吟心苦力亦勤時無采詩
官委棄如泥塵恐君百歲後滅沒人不聞願藏中祕書
百代不湮淪願播内樂府時得聞至尊言者志之苖行
者文之根所以讀君詩亦知君為人如何欲五十官小
身賤貧病眼街西住無人行到門
哭孔戡
洛陽誰不死戡死聞長安我是知戡者聞之涕泫然戡
佐山東軍非義不可干拂衣向西來其道直如弦從事
得如此人人以為難人言明明代合置在朝端或望居
諫司有事戡必言或望居憲府有邪戡必彈惜哉兩不
諧沒齒為閒官竟不得一日謇謇立君前形骸隨衆人
斂葬北邙山平生剛腸内直氣歸其間賢者為生民生
死懸在天謂天不愛人胡為生其賢謂天果愛民胡為
奪其年茫茫萬化中誰執如此權
凶宅
長安多大宅列在街西東往往朱門内房廊相對空梟
鳴松桂樹(一作枝)狐藏蘭菊叢蒼苔黃葉地日暮多旋風
前主為將相得罪竄巴庸後主為公卿寢疾歿其中連
延四五主殃禍繼相鍾自從十年來不利主人翁風雨
壊檐隙蛇鼠穿墻墉人疑不敢買日毁土木功嗟嗟俗
人心甚矣其愚蒙但恐災將至不思禍所從我今題此
詩欲悟迷者胷凡為大官人年禄多高崇權重持難久
位高勢易窮驕者物之盈老者數之終四者如寇盗日
夜來相攻假使居吉土孰能保其躬因小以明大借家
可喻邦周秦宅殽函其宅非不同一興八百年一死望
夷宮寄語家與國人凶非宅凶
夢仙
人有夢仙者夢身升上清坐乘一白鶴前引雙紅旌羽
衣忽飄飄玉鸞俄錚錚半空直下視人世塵冥冥漸失
鄉國處纔分山水形東海一片白列岳五點青湏臾羣
仙來相引朝玉京安期羡門輩列侍如公卿仰謁玉皇
帝稽首前致誠帝言汝仙才努力勿自輕却後十五年
期汝不死庭再拜受此言既寤喜且驚祕之不敢泄誓
志居巖扃恩愛捨骨肉飲食斷羶腥朝餐雲母散夜吸
沆瀣精空山三十載日望輜軿迎前期過已久鸞鶴無
來聲齒髮日衰白耳目減聰明一朝同物化身與糞壤
并神仙信有之俗力非可營苟無金骨相不列丹臺名
徒傳辟糓法虛受燒丹經只自取勤苦百年終不成悲
哉夢仙人一夢誤一生
觀刈麥(時為盩厔縣尉)
田家少閒月五月人倍忙夜來南風起小麥覆隴黃婦
姑荷簞食童穉攜壺漿相随餉田去丁壯在南岡足蒸
暑土氣背灼炎天光力盡不知熱但惜夏日長復有貧
婦人抱子在其傍右手秉遺穗左臂懸敝筐聽其相顧
言聞者為悲傷家田輸稅盡拾此充饑腸今我何功德
曾不事農桑吏禄三百石歲晏有餘糧念此私自愧盡
日不能忘
題海圖屏風(元和己丑年作)
海水無風時波濤安悠悠鱗介無小大遂性各沉浮突
兀海底鼇首冠三神丘釣網不能制其來非一秋或者
不量力謂兹鼇可求贔屭牽不動綸絶沉其鈎一鼇既
頓頷諸鼇齊掉頭白濤與黑浪呼吸繞咽喉噴風激飛
廉鼓波怒陽侯鯨鯢得其便張口欲吞舟萬里無活鱗
百川多倒流遂使江漢水朝宗意亦休蒼然屏風上此
畫良有由
羸駿
驊騮失其主羸餓無人牧向風嘶一聲莽蒼黃河曲蹋
冰水畔立臥雪塜間宿歲暮田野空寒草不滿腹豈無
市駿者盡是凡人目相馬失於瘦遂遺千里足村中何
擾擾有吏徵芻粟輸(一作淪)彼軍廐中化作駑駘肉
廢琴
絲桐合為琴中有太古聲古聲澹無味不稱今人(一作日)
情玉徽光彩滅朱絃塵土生廢棄來已久遺音尚泠泠
不辭為君彈縱彈人不聽何物使之然羌笛與秦筝
李都尉古劍
古劍寒黯黯鑄來幾千秋白光納日月紫氣排斗牛有
客借一觀愛之不敢求湛然玉匣中秋水澄不流至寶
有本性精剛無與儔可使寸寸折不能繞指柔願快直
士心將斷佞臣頭不願報小怨夜半刺私讎勸君愼所
用無作神兵羞
雲居寺孤桐
一株青玉立千葉綠雲委亭亭五丈餘高意猶未已山
僧年九十清淨老不死自云手種時一顆青桐子直從
萌芽拔高自毫末始四面無附枝中心有通理寄言直
身者孤直當如此
京兆府新栽蓮(時為盩厔縣尉趨府作)
汚溝貯濁水水上葉田田我來一長歎知是東溪蓮下
有青泥汚馨香無復全上有紅塵撲顔色不得鮮物性
猶如此人事亦宜然託根非其所不如遭棄捐昔在溪
中日花葉媚清漣今來不得地顦顇府門前
月夜登閣避暑
旱久炎氣盛中(去聲)人若燔燒清風隱何處草樹不動搖
何以避暑氣無如出塵囂行行都門外佛閣正岹嶢清
涼近高生煩熱委靜銷開襟當軒坐意(一作神)泰神(一作意)
飄飄迴看歸路傍禾黍盡枯焦獨善誠有計將何救旱
苖
初授拾遺
奉詔登左掖束帶參朝議何言初命卑且脱風塵吏杜
甫陳子昂才名括天地當時非不遇尚無過斯位況余
蹇薄者寵至不自意驚近白日光慙非青雲器天子方
從諫朝廷無忌諱豈不思匪躬適逢時無事受命已旬
月飽食隨班次諫紙忽盈箱對之終自媿
贈元稹
自我從宦遊七年在長安所得惟元君乃知定交難豈
無山上苖徑寸無歲寒豈無要津水咫尺有波瀾之子
異於是久處(一作要)誓不諼無波古井水有節秋竹竿一
為同心友三及芳(一作方)歲闌(一作蘭)花下鞍馬遊雪中杯
酒歡衡門相逢迎不具帶與冠春風日高睡秋月夜深
看不為同登科(一作第)不為同署官所合在方寸心源無
異端
哭劉敦質
小樹兩株柏新土三尺墳蒼蒼白露草此地哭劉君哭
君豈無辭辭云君子人如何天不弔窮悴至終身愚者
多貴壽賢者獨賤迍龍亢彼無悔蠖屈此不伸哭罷持
此辭吾將詰羲文
答友問
大圭廉不割利劍用不缺當其斬馬時良玉不如鐵置
鐡在洪爐鐡銷易如雪良玉同其中三日燒不熱君疑
才與德詠此知優劣
雜興三首
楚王多内寵傾國選嬪妃又愛從禽樂馳騁每相随錦
韝臂花隼羅袂控金羈遂習宮中女皆如馬上兒色禽
合為荒刑政兩已衰雲夢春仍獵章華夜不歸東風二
月天春雁正離離美人挾銀鏑一發疊雙飛飛鴻驚斷
行斂翅避蛾眉君王顧之笑弓箭生光輝迴眸語君曰
昔聞莊王時有一愚夫人其名曰樊姬不有此遊樂三
載斷鮮肥
越國政初荒越天旱不已風日燥水田水涸塵飛起國
中新下令官渠禁流水流水不入田壅入王宮裏餘波
養魚鳥倒影浮樓雉澹灩九折池縈迴十餘里四月芰
荷發越王日遊嬉左右好風來香動芙蓉蘂但愛芙蓉
香又種芙蓉子不念閶門外千里稻苖死
吳王心日侈服玩盡竒瓌身卧翠羽帳手持紅玉杯冠
垂明月珠帶束通天犀行動自矜顧數步一裵回小人
知所好懷寶四方來奸邪得藉手從此倖門開古稱國
之寶糓米與賢才今看君王眼視之如塵灰伍員諫已
死浮屍去不迴姑蘇臺下草麋鹿暗生麑
宿紫閣山北村
晨遊紫閣峰暮宿山下村村老見余喜為余開一尊舉
杯未及飲暴卒來入門紫衣挾刀斧草草十餘人奪我
席上酒掣我盤中飱主人退後立斂手反如賓中庭有
竒樹種來三十春主人惜不得持斧斷其根口稱采造
家身屬神策軍主人愼勿語中尉正承恩
讀漢書
禾黍與稂莠雨來同日滋桃李與荆棘霜降同夜萎草
木既區别榮枯那等夷茫茫天地意無乃太無私小人
與君子用置各有宜奈何西漢末忠邪並信之不然盡
信忠早絶邪臣窺不然盡信邪早使忠臣知優游兩不
斷盛業日已衰痛矣蕭京輩終令䧟禍機(蕭望之京房等)每讀
元成紀憤憤令人悲寄言為國者不得學天時寄言為
臣者可以鑒於斯
贈樊著作
陽城為諫議以正事其君其手如屈軼舉必指佞臣卒
使不仁者不得秉國鈞元稹為御史以直立其身其心
如肺石動必逹窮民東川八十家冤憤一言伸劉闢肆
亂心殺人正紛紛其嫂曰庾氏棄絶不為親從史萌逆
節隠心潛負恩其佐曰孔戡捨去不為賓凡此士與女
其道天下聞常恐國史上但記鳳與麟賢者不為名名
彰教乃敦每惜若人輩身死名亦淪君為著作郎職廢
志空存雖有良史才直筆無所申何不自著書實錄彼
善人編為一家(一作代)言以僃史闕文
蜀路石婦
道傍一石婦無記復(一作亦)無銘傳是此鄉女為婦孝且
貞十五嫁邑人十六夫征行夫行二十載婦獨守孤煢
其夫有父母老病不安寧其婦執婦道一一如禮經晨
昏問起居恭順發心誠藥餌自調節膳羞必甘馨夫行
竟不歸婦德轉光明後人高其節刻石像婦形儼然整
衣巾若立在閨庭似見舅姑禮如聞環珮聲至今為婦
者見此孝心生不比山頭石空有望夫名
折劔頭
拾得折劍頭不知折之由一握青蛇尾數寸碧峰頭疑
是斬鯨鯢不然刺蛟虯缺落泥土中委棄無人收我有
鄙介性好剛不好柔勿輕直折劍猶勝曲全鈎
登樂遊園望
獨上樂遊園四望天日曛東北何靄靄宮闕入煙雲愛
此高處立忽如遺垢氛耳目暫清曠懷抱鬱不伸下視
十二街綠樹間紅塵車馬徒滿眼不見心所親孔生死
洛陽元九謫荆門可憐南北路高蓋者何人
酬元九對新栽竹有懷見寄(頃有贈元九詩云有節秋竹竿故元)
(感之因重見寄)
昔我十年前與君始相識曾將秋竹竿(今本竿字以下至秋竹二十字)
(俱脱誤作會將秋竹心風霜侵不得)比君孤且直中心一以合外事紛無
極共保秋竹心風霜侵不得始嫌梧桐樹秋至先改色
不愛楊柳枝春來輭無力憐君别我後見竹長相憶長
欲在眼前故栽庭戶側分首今何處君南我在北吟我
贈君詩對之心惻惻
感鶴
鶴有不羣者飛飛在野田饑不啄腐鼠渴不飲盜泉貞
姿自耿介雜鳥何翩翾同遊不同志如此十餘年一興
嗜欲念遂為矰繳牽委質小池内爭食羣雞前不惟懷
稻粱兼亦競腥羶不惟戀主人兼亦狎烏鳶物心不可
知天性有時遷一飽尚如此況乘大夫軒
春雪
元和歲在夘六年春二月月晦寒食天天隂夜飛雪連
宵復竟日浩浩殊未歇大似落鵝毛密如飄玉屑寒銷
春茫蒼氣變風凛冽上林草盡沒曲江水復結紅乾杏
花死綠凍楊枝(一作柳)折所憐物性傷非惜年芳絶上天
有時令四序平分别寒燠苟反常物生(一作性)皆夭閼我
觀聖人意魯史有其說或記水不冰或書霜不殺上將
儆政教下以防災孽兹雪今如何信美非時節
高僕射
富貴人所愛聖人去其泰所以致仕年著在禮經内玄
元亦有訓知止則不殆二疏獨能行遺跡東門外清風
久銷歇迨(一作追)此向千載斯人古亦稀何況今之代遑
遑名利客白首千百輩惟有高僕射七十懸車蓋我年
雖未老歲月亦云邁預恐髦及時貪榮不能退中心私
自儆何以為我戒故作僕射詩書之於大帶
白牡丹(和錢學士作)
城中看花客旦暮走營營素華人不顧亦占牡丹名閉
(一作開)在深寺中車馬無來聲唯有錢學士盡日繞叢行
憐此皓然質無人自芳馨衆嫌我獨賞移植在中庭留
景夜不暝迎光曙先明對之心亦靜虚白相向生唐昌
玉蘂花攀玩衆所争折來比顔色一種如瑶瓊彼因稀
見貴此以多為輕始知無正色愛惡隨人情豈惟花獨
爾理與人事并君看入時(一作眼)者紫豔與紅英
贈内
生為同室親死為同穴塵他人尚相勉而況我與君黔
婁固窮士妻賢忘其貧冀缺一農夫妻敬儼如賓陶潛
不營生翟氏自爨薪梁鴻不肯仕孟光甘布帬君雖不
讀書此事耳亦聞至此(一作于)千載後傳是何如人人生
未死間不能忘其身所湏者衣食不過飽與温蔬食足
充饑何必膏梁珍繒絮足禦寒何必錦繡文君家有貽
訓清白遺子孫我亦貞苦士與君新結婚庶保貧與素
偕老同欣欣
寄唐生
賈誼哭時事阮籍哭路岐唐生今亦哭異代同其悲唐
生者何人五十寒且饑不悲口無食不悲身無衣所悲
忠與義悲甚則哭之太尉擊賊日(叚太尉以笏擊朱泚)尚書叱盜
時(顔尚書叱李希烈)大夫死兇寇(陸大夫為亂兵所害)諫議謫蠻夷(陽諫議左)
(遷道州)每見如此事聲發涕輒隨往往聞其風俗士猶或
非憐君頭半白其志竟不衰我亦君之徒鬱鬱何所為
不能發聲哭轉作樂府詩篇篇無空文句句必盡規功
高虞人箴痛甚騷人辭非求宮律高不務文字竒惟歌
生民病願得天子知未得天子知甘受時人嗤藥良氣味
苦琴澹音聲稀不懼權豪怒亦任親朋譏人竟無奈何呼作
狂男兒每逢羣盜(一作動)息或遇雲霧披但自高聲歌庶
幾天聽卑歌哭雖異名所感則同歸寄君三十章與君
為哭詞
傷唐衢二首
自我心存道外物少能逼常排傷心事不為長歎息忽
聞唐衢死不覺動顔色悲端從東來觸我心惻惻伊昔
未相知偶遊滑臺側同宿李翺家一言如舊識酒酣出
送我風雪黃河北日西並馬頭語别至昏黑君歸向東
鄭我來遊上國交心不交面從此重相憶憐君儒家子
不得詩書力五十著青衫試官無禄食遺文僅千首六
義無差忒散在京洛(一作索)間何人為收拾(一作得)
憶昨元和初忝僃諫官位是時兵革後生民正顦顇但
傷民病痛不識時忌諱遂作秦中吟一吟悲一事貴人
皆怪怒閒人亦非訾天高未及聞荆棘生滿地惟有唐
衢見知我平生志一讀興歎嗟再吟垂涕泗因和三十
韻手題遠緘寄致吾陳杜間賞愛非常意此人無復見
此詩猶可貴今日開箧看蠧魚損文字不知何處葬欲
問先歔欷終去哭墳前還君一掬淚(陳杜謂子昂與甫也此詩猶可貴謂)
(唐衢詩也)
問友
種蘭不種艾蘭生艾亦生根荄相交長莖葉相附榮香
莖與臭葉日夜俱長大鋤艾恐傷蘭溉蘭恐滋艾蘭亦
未能溉艾亦未能除沈吟意不決問君合何如
悲哉行
悲哉為儒者力學不知(一作能)疲讀書眼欲(一作前)暗秉筆
手生胝十上方一第成名常苦遲縱有宦逹者兩鬢已
成絲可憐少壯日適在窮賤時丈夫老且病焉用富貴
為沈沈朱門宅中有乳臭兒狀貌如婦人光明膏粱肌
手不把書卷身不擐戎衣二十襲封爵門承勲戚資春
來日日出服御何輕肥朝從博(一作薄)徒飲暮有倡樓期
平(一作評)封(去)還酒債堆金選蛾眉聲色狗馬外其餘一
無知山苖與澗松地勢隨高卑古來無奈何非君獨(一作)
(獨君)傷悲
紫藤
藤花紫蒙茸藤葉青扶疎誰謂好顔色而為害有餘下
如蛇屈盤上若繩縈紆可憐中間樹束縳成枯株柔蔓
不自勝嫋嫋挂空虚豈知纏樹木千夫力不如先柔後
為害有似䛕佞徒附著君權勢君迷不肯誅又如妖婦
人綢繆蠱其夫竒邪壊人室夫惑不能除寄言邦與家
所慎在其初毫末不早辨滋蔓信難圖願以藤為戒銘
之于座隅
放鷹
十月鷹出籠草枯雉兔肥下韝随指顧百擲無一遺鷹
翅疾如風鷹爪利如錐本為鳥所設今為人所資孰能
使之然有術甚易知取其向背性制在饑飽時不可使
長飽不可使長饑饑則力不足飽則背人飛乘飢縱搏
擊未飽湏縶維所以爪翅功而人坐收之聖明馭英雄
其術亦如斯鄙語不可棄吾聞諸獵師
慈烏夜啼
慈鳥失其母啞啞吐哀音晝夜不飛去經年守故林夜
夜夜半啼聞者為沾襟聲中如告訴未盡反哺心百鳥
豈無母爾獨哀怨深應是母慈重使爾悲不任昔有吳
起者母歿喪不臨嗟哉斯徒輩其心不如禽慈烏復慈
烏鳥中之曾參
燕詩示劉叟(叟有愛子背叟逃去叟甚悲念之叟少年時亦常如是故作燕詩以)
(諭之)
梁上有雙燕翩翩雄與雌銜泥兩椽間一巢生四兒四
兒日夜長索食聲孜孜青蟲不易捕黃口無飽期觜爪
雖欲敝心力不知疲湏臾十(一作千)來往猶恐巢中飢辛
勤三十日母瘦雛漸肥喃喃教言語一一刷毛衣一旦
羽翼成引上庭樹枝舉翅不回顧随風四散飛雌雄空
中鳴聲盡呼不歸却入空巢裏啁啾終夜悲燕燕爾勿
悲爾當返自思思爾為雛日高飛背母時當時父母念
今日爾應知
采地黃者
麥死春不雨禾損秋早霜歲晏無口食田中采地黃采
之將何用持以易餱糧凌晨荷鋤去薄暮不盈筐攜來
朱門家賣與白面郎與君噉肥馬可使照地光願易馬
殘粟救此苦飢腸
初入太行路
天冷日不光太行峰蒼莽(上)嘗聞此中險今我方獨往
馬蹄凍且滑羊腸不可上若比世路難猶自平於掌
鄧魴張徹落第
古琴無俗韻奏罷無人聽寒松無妖花枝下無人行春
風十二街軒騎不暫停奔車看牡丹走馬聽秦箏衆目
悅芳豔松獨守其貞衆耳喜鄭衛琴亦不改聲懷哉二
夫子念此無自輕
送王處士
王門豈無酒侯門豈無肉主人貴且驕待客禮不足望
塵而拜者朝夕走碌碌王生獨拂衣遐舉如雲鵠寧歸
白雲外飲水卧空谷不能随衆人斂手低眉目扣門與
我别酤酒留君宿好去采薇人終南山正綠
村居苦寒
八年十二月五日雪紛紛竹柏皆凍死况彼無衣民回
觀村閭間十室八九貧北風利如劍布絮不蔽身唯燒
蒿棘火愁坐夜待晨乃知大寒歲(一作歲寒)農者尤(一作猶)苦
辛顧我當此日草堂深掩門褐裘覆絁被坐卧有餘温
幸免飢凍苦又無壠畝勤念彼深可媿自問是何人
納粟
有吏夜叩門高聲催納粟家人不待曉場上張燈燭揚
簸淨如珠一車三十斛猶憂納不中鞭責及僮僕昔余
謬從事内媿才不足連授四命官坐尸十年禄常聞古
人語損益周必復今日諒甘心還他太倉糓
薛中丞
百人無一直百直無一遇借問遇者誰正人行得路中
丞薛存誠守直心甚固皇明燭如日再使秉王度奸豪
與佞巧非不憎且懼直道漸光明邪謀難蓋覆每因匪
躬節知有匡時具張為墜網綱倚作頽檐柱悠哉上天
意報施紛回互自古已冥茫從今尤不諭豈與小人意
昏然同好惡不然君子人何反如朝露裴相昨已夭薛
君今又去以我惜賢心五年如旦暮況聞善人命長短
繫運數今我一涕零豈為中丞故
秋池二首
前池秋始半卉物多摧壊欲暮槿先萎未霜荷已敗默
然有所感可以從兹誡本不種松筠早凋何足怪
鑿池貯秋水中有蘋與芰天旱水暗消塌然委空地有
似泛泛者附離權與貴一旦恩勢移相隨共顦顇
夏旱
太隂不離畢太歲仍在午旱日與炎風枯燋我田畝金
石欲銷鑠況兹禾與黍嗸嗸萬族中唯農最辛苦憫然
望歲者出門何所覩但見棘與茨羅生徧場圃惡苖承
沴氣欣然得其所感此因問天可能長不雨
諭友
昨夜霜一降殺君庭中槐乾葉不待黃索索飛下來憐
君感節物(一作物節)晨起步前階臨風蹋葉立半日顔色哀
(一作低)西望長安城歌鐘十二街何人不歡樂君獨心悠
哉白日頭上走朱顏鏡中頹平生青雲心銷化成死灰
我今贈一言勝飲酒千杯其言雖甚鄙可破悒悒懷朱
門有勳貴(一作賢)陋巷有顔回窮通各問(一作有)命不繫才
不才推此自豁豁(一作裕裕)不必待安排
丘中有一士二首(命首句為題)
丘中有一士不知其姓名面色不憂苦血氣常和平每
選隙地居不蹋要路行舉動無尤悔物莫與之爭藜藿
不充腸布褐不蔽形終歲守窮餓而無嗟歎聲豈是愛
貧賤深知時俗情勿矜羅弋巧鸞鶴在冥冥
丘中有一士守道歲月深行披帶索衣坐拍無絃琴不
飲濁泉水不息曲木隂所逢苟非義糞土千黃金鄉人
化其風熏如蘭在林智愚與強弱不忍相欺侵我欲訪
其人將行復沈吟何必見其面但在學其心
新製布裘
桂布白似雪吳緜輭於雲布重緜且厚為裘有餘温朝
擁坐至暮夜覆眠逹晨誰知嚴冬月支體暖如春中夕
忽有念撫裘起逡廵丈夫貴兼濟豈獨善一身安得萬
里裘蓋裹周四垠穩暖皆如我天下無寒人
杏園中棗樹
人言百果中唯棗凡且鄙皮皴似龜手葉小如鼠耳胡
為不自知生花此園裏豈宜遇攀玩幸免遭傷毁二月
曲江頭雜英紅旖旎棗亦在其間如嫫對西子東風不
擇木吹喣長未已眼看欲合抱得盡生生理寄言遊春
客乞君一迴視君愛繞指柔從君憐柳杞君求悅目艷
不敢争桃李君若作大車輪軸材湏此
蝦蟇(和張十六)
嘉魚薦宗廟靈龜貢邦家應龍能致雨潤我百榖芽蠢
蠢水族中無用者蝦蟇形穢肌肉腥出沒於泥沙六月
七月交時雨正滂沱蝦蟇得其志快樂無以加地既蕃
其生使之族類多天又與其聲得以相諠譁豈惟玉池
上汚君清冷波可(一作何)獨瑶瑟前亂君鹿鳴歌常恐飛
上天跳躍隨姮娥往往蝕明月遣君無奈何
寄隱者
賣藥向都城行憩青門樹道逢馳驛者色有非常懼親
族走相送欲别不敢住私怪問道旁何人復何故云是
右丞相當國握樞務禄厚食萬錢恩深日三顧昨日延
英對今日崖州去由來君臣間寵辱在朝暮青青東郊
草中有歸山路歸去卧雲人謀身計非誤
放魚(自此後詩到江州作)
曉日提竹籃家僮買春蔬青青芹蕨下疊卧雙白魚無
聲但呀呀以氣相喣濡傾籃寫地上撥刺長尺餘豈唯
刀机憂坐見螻蟻圖脱泉雖已久得水猶可蘇放之小
池中且用救乾枯水小池窄狹動尾觸四隅一時幸苟
活久遠將何如憐其不得所移放於南湖南湖連西江
好去勿踟躕施恩即望報吾非斯人徒不湏泥沙底辛
苦覓眀珠
文柏牀
陵上有老柏柯葉寒蒼蒼朝為風煙樹暮為宴寢牀以
其多竒文宜升君子堂刮削露節目拂拭生輝光玄斑
狀貍首素質如截肪雖充悅目玩終乏周身防華彩誠
可愛生理苦已傷方知自殘者為有好文章
潯陽三題(并序)
廬山多桂樹湓浦多修竹東林寺有白蓮花皆植
物之貞勁秀異者雖宮囿省寺中未必能盡有夫
物以多為賤故南方人不貴重之至有蒸爨其桂
翦棄其竹白眼於蓮花者予惜其不生於北土也
因賦三題以唁之
廬山桂
偃蹇月中桂結根依青天天風繞月起吹子下人間飄
零委何處乃落匡廬山生為石上桂葉如翦碧鮮枝幹
日長大根荄日牢堅不歸天上月空老山中年廬山去
咸陽道里三四千無人為移植得入上林園不及紅花
樹長栽温室前
湓浦竹
潯陽十月天天氣仍温燠有霜不殺草有風不落木玄
冥氣力薄草木冬猶綠誰肯湓浦頭回眼看修竹其有
顧盻者持刀斬且束剖劈青琅玕家家蓋牆屋吾聞汾
晉間竹少重如玉胡為取輕賤生此西江曲
東林寺白蓮
東林北塘水湛湛見底清中生白芙蓉菡萏三百莖白
日發光彩清飈散芳馨洩香銀囊破瀉露玉盤傾我慙
塵垢(一作埃)眼見此瓊瑶英乃知紅蓮花虚得清淨名夏
萼敷未歇秋房(一作芳)結纔成夜深衆僧寢獨起繞池行
欲收一顆子寄向長安城但恐出山去人間種不生
大水
潯陽郊郭間大水歲一至閭閻半飄蕩城堞多傾墜蒼
茫生海色渺漫連空翠風捲白波飜日煎紅浪沸工商
徹屋去牛馬登山避況當率稅時頗害農桑事獨有傭
舟子鼓枻生意氣不知萬人災自覓錐刀利吾無奈爾
何爾非久得志九月霜降後水涸為平地
御定全唐詩卷四百二十四
