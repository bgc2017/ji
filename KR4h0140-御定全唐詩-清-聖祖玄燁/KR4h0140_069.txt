欽定四庫全書
御定全唐詩卷六十九
閻朝隱
閻朝隱字友倩趙州欒城人連中進士孝弟廉讓科性
滑稽屬辭竒詭為武后所賞累遷給事中預修三教珠
英聖歷中轉麟臺少監坐附張易之徙嶺外景龍時還
為著作郎先天中除祕書少監後貶通州别駕詩十三
首
侍從途中口號應制
疵賤出山東忠貞任土風因敷河朔藻得奉洛陽宫一
顧侍御史再顧給事中常願粉肌骨特答造化功
奉和聖製夏日遊石淙山
金臺隱隱陵黃道玉輦亭亭下絳雰千種岡巒千種樹
一重巖壑一重雲花落風吹紅的歴藤垂日晃綠葐蒕
五百里内賢人聚願陪閶闔侍天文
鸚鵡猫兒篇(并序)
鸚鵡慧鳥也猫不仁獸也飛翔其背焉嚙啄其頤
焉攀之緣之蹈之履之弄之藉之蹌蹌然此為自
得彼亦以為自得畏者無所起其畏忍者無所行
其忍抑血屬舊故之不若臣叨踐太子舍人朝暮
侍從預是其事聖上方以禮樂文章為功業朝野
歡娛強梁充斥之輩願為臣妾稽顙闕下者日萬
計尋而天下一統實以為惠可以伏不惠仁可以
伏不仁亦太平非常之明證事恐久遠風雅所缺
再拜稽首為之篇
霹靂引豐隆鳴猛獸噫氣蛇吼聲鸚鵡鳥同資造化兮
殊粹精鷫鸘毛翡翠翼鵷鶵延頸鵾雞弄色鸚鵡鳥同
禀隂陽兮異埏埴彼何為兮隱隱振振此何為兮綠衣
翠襟彼何為兮窘窘蠢蠢此何為兮好貌好音彷彷兮
徉徉似妖姬躧步兮動羅裳趨趨兮蹌蹌若處子回眸
兮登玉堂爰有獸也安其忍觜其脇距其胸與之放曠
浪浪兮從從容容鉤爪鋸牙也宵行晝伏無以當遇之
兮忘味搏擊騰擲也朝飛暮噪無以拒逢之兮屏氣由
是言之貪殘薄則智慧作貪殘臨之兮不復攫由是言
之智慧周則貪殘囚智慧犯之兮不復憂菲形陋質雖
賤微皇王顧遇長光輝離宫别館臨朝市妙舞緐弦雜
宫徵嘉喜堂前景福内合(一作和)歡殿上明光裏雲母屏
風文彩合流蘇斗帳香煙起承恩宴盼接宴喜高視七
頭金駱駝平懷五尺銅獅子國有君兮國有臣君為主
兮臣為賓朝有賢兮朝有德賢為君兮德為飾千年萬
歲兮心轉憶
三日曲水侍宴應制
三月重三日千春續萬春聖澤如東海天文似北辰荷
葉珠盤淨蓮花寳盖新陛下制萬國臣作水心人
奉和九日幸臨渭亭登高應制得筵字
九九侍神仙高高坐半天文章二曜動氣色五星連簪
紱趨皇極笙歌接御筵願因茱菊酒相守百千年
奉和送金城公主適西蕃應制
甥舅重親地君臣厚義鄉還將貴公主嫁與耨檀(一作褥氊)
王鹵簿山河(一作川)暗(一作闊)琵琶(一作胡琴)道路長迴瞻父母
國日出在東方
奉和立春遊苑迎春應制
管籥周移寰極裏乘輿望幸斗城闉草根未結青絲縷
蘿蔦猶垂綠帔巾鵲入巢中言改歲燕銜書上道宜新
願得長繩繫取日光臨天子萬年春
奉和聖製春日幸望春宫應制
句芒人面乘兩(一作兩乘)龍道是春神衞九重綵勝年年逢
七日酴醿歲歲滿千鍾宫梅間雪祥光遍城柳含煙淑
(一作瑞)氣濃醉倒君前情未盡願因歌舞自為容
夜宴安樂公主新宅
鳳皇鳴舞樂昌年蠟炬開花夜管弦半醉徐敲珊瑚樹
已聞鐘漏曉聲傳
餞唐永昌
洛陽難理若棼絲椎破連環定不疑鸚鵡休言秦地樂
(一作鳥道長安樂)回頭(一作首)一顧一相思
明月歌
梅花雪白柳葉黃雲霧四起月蒼蒼箭水泠泠刻漏長
揮玉指拂羅裳為君一奏楚明光
采蓮女
采蓮女采蓮舟春日春江碧水流蓮衣承玉釧蓮刺罥
銀鉤薄暮斂容歌一曲氛氲香氣滿汀洲
奉和登驪山應制
龍行踏絳氣天半語相聞混沌疑初判洪荒若始分
韋元旦
韋元旦京兆萬年人擢進士第補東阿尉遷左臺監察
御史與張易之為姻屬易之敗貶感義尉後復進用終
中書舍人詩十首
奉和九日幸臨渭亭登高應制得月字
雲物開千里天行乘九月絲言丹鳳池旆轉蒼龍闕灞
水歡娛地秦京游俠窟欣承觧愠詞聖酒黃花發
奉和送金城公主適西蕃應制
柔遠安夷俗和親重漢年軍容旌節送國命錦車傳琴
曲悲千里簫聲戀九天唯應西海月來就掌珠圓
餞唐州高使君赴任
桐栢膺新命芝蘭惜舊遊鳴臯夜鶴在遷木早鶯求傳
擁淮源路尊空灞水流落花紛送遠春色引離憂
早朝
震維芳月季宸極衆星尊珮玉朝三陛鳴珂度(一作過)九
門挈壺分早漏伏檻耀初暾北倚蒼龍闕西臨紫鳳垣
詞庭草欲奏(一作雖視)温室樹無言鱗翰空為忝長懷聖主
恩
奉和立春游苑迎春應制
灞涘長安恒(一作常)近日殷正臘月早迎新池魚戲葉仍
含凍宫女裁花已作春向苑雲疑承翠幄入林風若起
青蘋年年斗柄東無限願挹瓊觴壽北辰
奉和聖製春日幸望春宫應制
九重樓閣半山霞(一作斜)四望韶陽春未賒侍蹕妍歌臨
㶚涘留觴豔舞出京華危竿(一作萍)競捧中街日戲馬(一作)
(鳥)爭銜上苑花景色歡娱長若此承恩不醉不還家
奉和人日宴大明宫恩賜綵縷人勝應制
鸞鳳旌旗拂曉(一作曉夕)陳魚龍角觝大明辰(一作晨)青韶既
肇人為日綺勝初成日作人聖藻凌雲裁栢賦仙歌促
宴摘梅春垂旒一慶宜年酒朝野俱歡薦壽新
奉和幸安樂公主山莊應制
銀河南渚帝城隅帝輦平明出九衢刻鳳蟠螭凌桂邸
穿池曡(一作構)石寫蓬壺瓊簫暫下鈞天樂綺綴長懸明
月珠仙牓承恩爭既醉方知朝野更歡娛
興慶池侍宴應制
滄池漭沆帝城邊殊勝昆明鑿漢年夾岸旌旗䟽輦(一作)
(遠)道中流簫鼓振樓船雲峰四起迎宸幄水(一作寳)樹千
重入御筵宴樂已深魚藻詠承恩更欲奏甘泉
夜宴安樂公主宅
主第新成銀作牓賓筵廣宴玉為樓壺觴既卜仙人夜
歌舞宜停織女秋
邵昇
邵昇中宗時人詩一首
奉和初春幸(一下有臨字)太平公主南莊應制
沁園佳麗奪蓬瀛翠壁紅泉繞上京二聖忽從鸞殿幸
䨇仙正下鳳樓迎花含步輦空間出樹雜帷宫畫裏行
無路乘槎窺漢渚徒知訪卜就君平
唐遠悊
唐遠悊中宗時人詩一首
奉和送金城公主適西蕃應制
皇恩睠下人割愛遠和親少女風遊兊姮娥月去秦龍
笛迎金榜驪歌送錦輪那堪桃李色移向虜庭春
御定全唐詩卷六十九
