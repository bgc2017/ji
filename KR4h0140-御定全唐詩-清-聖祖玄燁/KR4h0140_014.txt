欽定四庫全書
御定全唐詩卷十四
郊廟歌辭
太清宫樂章(唐書禮儀志曰眀皇開元二十年正月詔兩京諸州置玄元廟天寳)
(二年三月以西京玄元廟為太清宫其樂章降仙聖奏煌煌登歌發爐奏冲和上香畢奏紫極)
(舞撤醮奏登歌送仙聖奏真和會要曰太清宫薦獻聖祖玄元皇帝奏混成紫極之舞)
煌煌
煌煌道宫肅肅太清禮光尊祖樂備充庭罄竭誠至希
夷降靈雲凝翠蓋風燄紅旌衆真以從九奏初迎永惟
休祐是錫和平
冲和
虛無結思鐘磬和音歌以頌德香以達心禮殊祼鬯義
感昭臨雲車至止慶垂愔愔
香初上
肅肅我祖緜緜道宗至感潛達靈心暗通雲軿御氣芝
蓋随風四時禋祀萬國来同
再上
仙宗績(一作積)道我李承天慶深虛極符光象先俗登仁
夀化闡蟺涓五千貽範億萬斯年
終上
不宰元功無為上聖洪源長發誕受天命金奏迎真璇
宫展盛備禮周樂垂光儲慶
紫極舞
至道生元氣重圓法混成無為觀大象冲用體常名仙
樂臨丹闕雲車出玉京靈符百代應瑞節九貞迎寳運
開皇極天臨映太清長垂一德慶永庇萬方寧
序入破第一奏
真宗開妙理冲教綂清虛化演無為日言昭有象初瑶
臺肅靈瑞金闕映仙居一奏三清樂長回八景輿
第二奏
虛極仙宗本希夷象帝先百靈朝太上萬法祖重圓善
貸惟冲德功成謂自然雲門達和氣思用合鈞天
第三奏
元符傳紫極寳祚啟高真道德先垂裕冲和已化淳人
風齊太古天瑞叶惟新仙樂清都上長眀交泰辰
登歌
嚴禋展事禮潔烝嘗皇矣聖祖德惟馨香盛薦既撤工
歌載揚大来之慶降福穰穰
真和
玉磬含香金爐既馥風馭泠泠雲壇肅肅杳歸大象霈
流嘉福俾寧萬邦無思不服
德眀興聖廟樂章(唐書禮儀志曰眀皇天寳二年三月追尊臯繇為德眀皇)
(帝凉武昭王為興聖皇帝其廟樂第一迎神第二登歌奠幣第三迎爼第四酌獻第五亞獻終)
(獻第六送神樂章並吏部侍郎李舒撰)
迎神
元尊九德佐堯光宅烈祖太宗方周作伯響懷霜露樂
變金石白雲清風髣髴来格
登歌奠幣
四時有典百事来祭尊祖奉宗嚴禋大帝禮先蒼璧奠
幣黝制於斯萬年熙成帝系
迎俎
盛牲實俎涓選休成鼎煁陽燧玉盥隂精有飶嘉豆既
和大羹侑以清樂細齊人情
德眀酌獻
清廟奕奕和樂雍雍器尊犧象禮屬宗公白水方祼黃
流在中謨眀之德萬古清風
興聖酌獻
閟宫静謐合樂周張泰尊始獻百末重觴震澹存誠庶
幾迪嘗遙源之祚天漢靈長
亞獻終獻
惟清惟肅靡聞靡見舉備九成俛終三獻慶彰曼夀胙
徹嘉薦瘞玉埋牲禮神斯徧
送神
元精回復靈貺繁滋風灑蘭路雲搖桂旗高丘緬邈凉
部逶遲瞻望靡及纏綿永思
儀坤廟樂章(唐書樂志曰儀坤廟樂迎神用永和次金奏皇帝行用太和酌獻登)
(歌用肅和迎爼用雍和肅眀皇后室酌獻用昭升昭成皇后室酌獻用坤貞飲福用夀和送文)
(舞出迎武舞入用舒和武舞用安和撤爼用雍和送神用永和)
永和(散騎常侍昭文館學士徐彦伯作)
猗若清廟肅肅熒熒國薦嚴祀坤興淑靈有几在室有
樂在庭臨兹孝享百祿惟寧
金奏(不詳作者一本無此章)
隂靈效祉軒曜降精祥符淑氣慶集柔眀瑶俎既列雕
桐發聲徽猷永遠比德皇英
太和(左諭德昭文館學士丘說作)
孝哉我后冲乎廼聖道映重華德輝文命慕深視箧情
殷撫鏡萬國移風兆人承慶
肅和(太子洗馬昭文館學士張齊賢作)
祼圭既濯鬱鬯既陳畫幕雲舉黃流玉醇儀充獻酌禮
盛衆禋地察惟孝愉焉饗親
雍和(大中大夫昭文館學士鄭善玉作)
酌鬱既灌薌蕭方爇籩豆静器(一作嘉)簠簋芬飶魚腊薦
美牲牷表潔是戢是將載迎載列
昭升(禮部尚書昭文館學士薛稷作)
陽靈配德隂魄昭升堯壇鳳下漢室龍興俔天作對前
旒是凝化行南國道盛西陵造舟集灌無德而稱我粢
既絜我醴既澄隂隂靈廟光靈若憑德馨惟享孝思烝
烝
坤貞(不詳作者)
乾道既亨坤元以貞肅雍攸在輔佐斯成外睦九族内
光一庭克生睿哲祚我休眀欽若徽範悠哉淑靈建兹
清宫于彼上京縮茅以獻絜秬惟馨實受其福期乎(一作)
(斯千)億齡
夀和(太子詹事崇文館學士徐堅作)
於穆清廟肅雍嚴祀合福受釐介以繁祉
舒和(銀青光祿大夫崇文館學士胡雄作)
送文迎武逓參差一始一終光聖儀四海生人歌有慶
千齡孝享肅無虧
安和(祕書少監崇文館學士劉子玄作)
妙筭申帷幄神謀出廟庭兩階文物備七德武功成校
獵長楊苑屯軍細柳營將軍獻凱入歌舞溢重城
雍和(銀青光祿大夫崇文館學士員半千作)
孝享云畢惟徹有章雲感玄羽風悽素商瞻望神座祗
戀匪遑禮終樂闋肅雍鏘鏘
永和(金紫光祿大夫崇文館學士祝欽眀作)
閟宫實實清廟微微降格無象馨香有依式昭纂慶方
融嗣徽眀禋是享神保聿歸
儀坤廟樂章(唐書樂志曰太樂又有儀坤廟樂章與前略同而有迎神送神二章)
(無徐彦伯祝欽眀之詞)
迎神
月靈降德坤元授光娥英比秀姙姒均芳瑶臺薦祉金
屋延祥迎神有樂歆此嘉薌
送神
玉帛儀大金絲奏廣靈應有孚冥徵不爽降彼休福歆
兹禋享送樂有章神麾其上
昭德皇后廟樂章(唐書樂志曰昭德皇后廟迎神用永和登歌酌鬯用肅和)
(迎爼用雍和酌獻用坤元飲福用夀和送文舞出迎武舞入用舒和武舞用凱安撤爼用雍和)
(送神用永和其詞内出)
永和
穆清廟薦嚴禋昭禮備和樂新望靈光集元辰祚無極
享萬春
肅和
誠心達娛樂分升蕭膋鬱氛氲茅既縮鬯既薰后来思
福如雲
雍和
我將我享盡眀而誠載芬黍稷載滌犧牲懿矣元良萬
邦以貞心乎愛敬若覩容聲
坤元
於穆先后麗聖稱崇母臨萬宇道備六宫昌時協慶理
内成功殿薦眀德傳芳國風
夀和
工祝致告徽音不遐酒醴咸旨馨香具嘉受釐獻祉永
慶邦家
舒和
金枝羽部徹清歌瑶臺肅穆笙磬羅諧音遍響合眀意
萬類昭融靈應多
凱安
辰位列四星帝功參十亂進賢勤内輔扈蹕清多難承
天厚載均並耀宵光燦留徽藹前躅萬古披圖煥
雍和
公尸既起享禮載終稱歌進徹盡敬繇衷澤流惠下大
小咸同
永和
昭事終幽享餘移月御返仙居璇庭寂靈幄虛顧裵回
感皇儲
御定全唐詩卷十四
