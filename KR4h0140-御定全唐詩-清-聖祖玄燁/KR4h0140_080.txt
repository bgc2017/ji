欽定四庫全書
御定全唐詩卷八十
武三思
武三思則天兄子累官右衛將軍則天臨朝擢夏官尚
書及革命封梁王尋拜天官尚書聖歴初檢校内史進
太子賓客長安中其子崇訓尚安樂公主時三思用事
於朝欲寵異其禮乃自重光門内行親迎禮歸於天津
橋南私第又令宰臣李嶠蘇味道詞人沈佺期宋之問
等賦花燭行以美之中宗復位拜司空同中書門下三
品猜嫉正士干黷時政為節愍太子所誅詩八首
奉和聖製夏日遊石淙山(第二句缺一字)
此地巖壑數千重吾君駕鶴乘龍掩暎葉光含翡翠
參差石影帶芙蓉白日將移衝疉巘元雲欲度礙高峰
對酒鳴琴追野趣時聞清吹入長松
仙鶴篇
白鶴乘空何處飛青田紫盖本相依緱山七月雖長去
遼水千年會憶歸緱山杳杳翔寥廓遼水纍纍歎城郭
經隨羽客步丹丘曾逐仙人遊碧落迢迢碧落斷氛埃
霞臺雲閣幾重開欲尋東海黃金竈仍向西山白玉臺
九臯獨唳方清切五里驚羣俄斷絶月下分行似度雲
風前颺影疑迴雪風前月下路漫漫水宿雲翔去幾般
宛轉能傾吳國市裵回巧拂漢皇壇琴中作曲從來易
鼓裏傳聲有甚難夜夜恒飛銀漢曲朝朝常飲玉池瀾
别有聞簫出紫煙還如化履上青天霜毛忽控三神下
玉羽俄看二客旋燕雀終迷横海志蜉蝣豈識在隂年
莫言一舉輕千里為與三山送九仙
宴龍泓
登臨開勝託眺矚盡良遊巖㠋縈紆上澄潭屈曲流泛
蘭清興洽折桂野文遒别後相思處﨑嶇碧澗幽
凝碧池侍宴應制得出水槎
彼木生何代為槎復幾年欲乘銀漢曲先泛玉池邊擁
溜根横岸沈波影倒懸無勞問蜀客此處即高天
奉和宴小山池賦得谿字應制
年光開碧沼雲色斂青谿凍觧魚方戲風喧鳥欲啼巖
泉飛野鶴石鏡舞山雞柳發龍鱗出松新麈尾齊九韶
從此騐三月定應迷
奉和過梁王宅即目應制
巖居多水石野宅滿風煙本謂開三徑俄欣降九天穿
林移步輦拂岸轉行旃鳳竹初垂籜龜河未吐蓮願持
山作夀恒用劫為年
奉和春日游龍門應制
鳳駕臨香地龍輿上翠微星宫含雨氣月殿抱春輝碧
澗長虹下雕梁早燕歸雲疑浮寶蓋石似拂天衣露草
侵階長風花遶席飛日斜宸賞洽清吹入重闈
秋日于天中寺尋復禮上人
妙域三時殿香巖七寶宫金繩先界道玉柄即談空喻
筏知何極傳燈竟不窮彌天高義遠初地勝因通理詣
歸一處心行不二中有無雙惑遣真俗兩緣同摘葉疑
焚翠投花若散紅網珠遥映日簷鐸近吟風定沼寒光
素禪枝暝色葱願隨方便力長冀釋塵籠
句
雲螭非易匹月駟本難儔(詠馬見海錄碎事)
張易之
張易之定州人以門蔭累遷尚乘奉御則天臨朝與弟
昌宗俱入侍禁中俄為司衛少卿聖歷二年置控鶴府
以易之為控鶴監内供奉久視初改控鶴府為奉宸府
遂為奉宸令引詞人閻朝隠薛稷員半千並為奉宸供
奉易之昌宗皆粗能屬文如應詔和詩則宋之問閻朝
隠為之代作詩四首
奉和聖製夏日遊石淙山
六龍驤首曉駸駸七聖陪軒集潁隂千丈松蘿交翠幕
一丘山水當鳴琴青鳥白雲王母使垂藤斷葛野人心
山中日暮幽巖下泠然香吹落花深
侍從過公主南宅侍宴探得風字應制
逐賞平陽第鳴笳上苑東鳥吟千戶竹蝶舞百花叢時
攀小山桂共挹大王風坐客無勞起秦簫曲未終
出塞
俠客重恩光駿馬飾金装瞥聞傳羽檄馳突救邊荒轉
戰磨笄地横行戴斗鄉將軍占太白小婦怨流黃腰褭
青絲騎娉婷紅粉粧一(一作三)春鶯度曲八月雁成行誰
堪坐秋思羅袖拂空牀
泛舟侍宴應制
平明出御溝觧䌫坐迴舟綠水澄明月紅羅結綺樓弦
歌争浦入冠盖逐川流白魚臣作伴相對舞王舟
張昌宗
張昌宗易之弟初為雲麾將軍行左千牛中郎將加銀
青光祿大夫佞者奏昌宗是王子晉後身詞人皆賦詩
以美之崔融作為絶唱則天詔昌宗撰三教珠英引文
學之士李嶠張說宋之問徐彥伯冨嘉謨等二十六人
分門撰集書成加昌宗司僕卿改春官侍郎時易之兄
弟顓權亂政後為張東之等起羽林兵誅之詩三首
奉和聖製夏日遊石淙山
雲車遥裔三珠樹帳殿交隂八桂叢磵險泉聲疑度雨
川平橋勢若晴虹叔夜彈琴歌白雪孫登長嘯韵清風
即此陪歡遊閬苑無勞辛苦向崆峒
少年行
少年不識事落魄遊韓魏珠軒流水車玉勒浮雲騎縱
橫意不一然諾心無二白璧贈穰苴黃金奉毛遂妙舞
飄龍管清歌吟鳳吹三春小苑遊千日中山醉直言身
可沈誰論名與利依倚孟嘗君自知能市義
太平公主山亭侍宴
淮南有小山嬴女隠其間折桂芙蓉浦吹簫明月灣扇
掩將雛曲釵承墮馬鬟歡情本無限莫掩洛城(一作陽)關
薛曜
薛曜元超子以文學知名尚城陽公主子紹尚太平公
主紹兄顗懼太盛以問從兄克克曰帝甥尚主由來故
事但以恭慎行之何懼也聖歷中與修三教珠英官正
諫大夫集二十卷今存詩五首
奉和聖製夏日遊石淙山
玉洞幽尋更是天朱霞綠景鎮韶年飛花藉藉迷行路
囀鳥遥遥作管弦霧隠長林成翠幄風吹細雨即虹泉
此中碧酒恒參聖浪道崑山别有仙
子夜冬歌
朔風扣羣木嚴霜凋百草借問月中人安得長不老
舞馬篇
星精龍種競騰驤雙眼黃金紫豓光一朝逢遇昇平代
伏皂銜圖事帝王我皇盛德苞六宇俗泰時和虞石拊
昔聞九代有餘名(山海經夏后啟舞九代馬)今日百獸先來舞鉤陳
周衛儼旌旄鐘鏄陶匏聲殷地承雲嘈囋駭日靈調露
鏗鈜動天駟奔塵飛箭若麟螭躡景追風忽見知咀銜
拉鐡並權竒被服雕章何陸離紫玉鳴珂臨寶鐙青絲
綵絡帶金羈隨歌鼓而電驚逐丸劍而飈馳態聚&KR1568;還
急驕凝驟不移光敵白日下氣擁綠煙垂婉轉盤跚殊
未已懸空步驟紅塵起驚鳬翔鷺不堪儔矯鳳迴鸞那
足擬蘅垂桂褭香氛氲長鳴汗血盡浮雲不辭辛苦來
東道祇為簫韶朝夕聞閶闔間玉臺側承恩煦兮生光
色鸞鏘鏘車翼翼備國容兮為戎飾充雲翹兮天子庭
荷日用兮情無極吉良乘兮一千歲神是得兮天地期
大易占云南山夀䟃𧽼共樂聖明時(品彙本剛閶闔間下一叚)
正夜侍宴應詔(英華作正月望夜上陽宫侍宴應制)
重關鐘漏通夕敞鳳皇宫雙闕祥煙裏千門明月中酒
杯(一作筵)浮湛露歌曲唱流風侍臣咸醉止恒(一作常)慙恩
遇崇(一作造豐)
送道士入天台
洛陽陌上多離别蓬萊山下足波潮碧海桑田何處在
笙歌一聽一遥遥
楊敬述
楊敬述則天時右玉鈐衛郎將左奉宸内供奉詩一首
奉和聖製夏日遊石淙山
山中别有神仙地屈曲幽深碧澗垂巖前暫駐黃金輦
席上還飛白玉巵遠近風泉俱合雜高低雲石共參差
林壑偏能留睿賞長天莫遽下丹曦
于季子
于季子咸亨中豋進士第則天時司封員外詩七首
奉和聖製夏日遊石淙山
九旗雲布臨嵩室萬騎星陳集潁川瑞液含滋登禹膳
飛流薦響入虞弦山扉野徑朝花積帳殿帷宮夏葉連
微臣獻夀迎千夀願奉堯年倚萬年
詠雲
瑞雲千里映祥輝四望新隨風亂鳥翅汎水結魚鱗布
葉疑臨夏開花詎待春願得承嘉景無令掩桂輪
詠螢
卉草誠幽賤枯朽絶因依忽逢借羽翼不覺生光輝直
念恩華重長嗟報效微方思助明月為許願曾飛
早春洛陽荅杜審言(一本早春下有代字)
梓澤年光往復來杜霸遊人去不迴若非載筆登麟閣
定是吹簫伴鳳臺路旁桃李花猶嫩波上芙蕖葉未開
分明寄語長安道莫教留滯洛陽才
詠項羽
北伐雖全趙東歸不王秦空歌拔山力羞作渡江人
詠漢高祖
百戰方夷項三章且代秦功歸蕭相國氣盡戚夫人
南行别弟(一作揚師道詩英華作韋承慶南中詠雁)
萬里人南去三春雁北飛不知何歲月得與爾同歸
御定全唐詩卷八十
