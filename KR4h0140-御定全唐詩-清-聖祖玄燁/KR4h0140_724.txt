欽定四庫全書
御定全唐詩卷七百二十四
唐求(一作球)
唐求居蜀之味江山至性純慤王建帥蜀召為參謀不
就放曠疎逸邦人謂之唐隱居為詩撚稿為圓納之大
瓢後卧病投瓢于江曰斯文苟不沈没得者方知吾苦
心爾至新渠有識者曰唐山人瓢也接得之十纔二三
今編詩一卷
酬友生早秋
彤雲將欲罷蟬柳響如秋霧散九霄近日程三伏愁殘
陽宿雨霽高浪碎沙漚袪足餘旬後分襟任自由
曉發
旅館候天曙整車趨遠程幾處曉鐘斷半橋殘月明沙
上(一作際)鳥猶在(一作睡)渡頭人未(一作巳)行去去古時道馬
嘶三兩聲
客行
上山下山去千里萬里愁樹色野橋暝雨聲孤館秋南
北眼前道東西江畔舟世人重金玉無金徒遠游
題鄭處士隱居
不信最清曠及來愁已空數點石泉雨一溪霜葉風業
在有山處道成無事中酌盡一尊酒病(一作老)夫(一作翁)顔
亦紅
古寺
路傍古時寺寥落藏金容破塔有寒草壞樓無曉鐘亂
紙失經偈斷碑分篆蹤日暮月光吐繞門千樹松
贈著上人
掩門江上住盡日更無為古木坐禪處殘星鳴磬時水
澆冰滴滴珠數落纍纍自有閑行伴青藤杖一枝
馬嵬感事
冷氣生深殿狼星渡遠關九城鼙鼓内千騎道途間鳳
髻隨秋草鑾輿入暮山恨多留不得悲淚滿龍顔
贈行如上人
不知名利苦念佛老岷峨衲補雲千片香燒印(一作焚篆)一
窠戀山人事少怜客道心多日日齋鐘後高懸濾水羅
送友人歸卭州
鶴鳴山下去滿篋荷瑶琨放馬荒田草看碑古寺門漸
寒沙上雨(一作路)欲暝(一作暖)水邊村莫忘分襟處梅花撲
酒尊
和舒上人山居即事
敗葉填溪路殘陽過野亭仍彈一滴水更讀兩張經暝
鳥煙中見寒鐘竹裏聽不多山下去人世盡羶腥
發卭州寄友人
茫茫驅一馬自歎又何之出郭見山處待船逢雨時曉
雞鳴野店寒葉墮秋枝寂寞前程去閑吟欲共誰
舟行夜泊䕫州
維舟鏡面中迥對白鹽峰夜靜沙堤月天寒水寺鐘故
園何日到舊友幾時逢欲作還家夢青山一萬重
山東蘭若遇靜公夜歸
松門一徑微苔滑往來稀半夜聞鐘後渾身帶雪歸問
寒僧接杖辨語犬銜衣又是安禪去呼童閉竹扉
邊將
三千護塞兒獨自滯邊陲老向二毛見秋從一葉知地
寒鄉思苦天暮角聲悲却被交親笑封矦未有期
秋寄江舒公(缺一字)
故人何處望秋色滿江濆入水溪蟲亂過橋山路分鶴
歸松上月僧入竹間雲莫惜中宵磬從教夢裏聞
題楊山人隱居
深山道者家門戶帶煙霞綠綴沿巖草紅飄落水花半
庭栽小樹一徑掃平沙往往溪邊坐持竿到日斜
夜上隠居寺
尋師擬學空空住虎磎東千里照山月一枝驚鶴風年
如流去水山似轉來蓬盡日都無事安禪石窟中
友人見訪不值因寄
門戶寒江近籬墻野樹深晚風搖竹影斜日轉山陰砌
覺披秋草牀驚倒古琴更聞鄰舍說一隻鶴來尋
塗次偶作
歲月客中銷崎嶇力自招問人尋野寺牽馬渡危橋為
雨疑天晩因山覺路遙前程何處是一望又迢迢
送友人江行之廬山肄業
蜀國初開棹廬峰擬拾螢獸皮裁褥暖蓮葉製衣馨楚
水秋來碧巫山雨後青莫教銜鳳詔三度到中庭
山居偶作
趨名逐利身終日走風塵還到水邊宅却為山下人僧
教開竹戶客許戴紗巾且喜琴書在蘇生未厭貧
贈道者
披霞戴鹿胎歲月不能催飯把琪花煮衣將藕葉裁鶴
從歸日養松是小時栽往往樵人見溪邊洗藥來
卭州水亭夜讌送顧非熊之官
寂寞卭城夜寒塘對庾樓蜀關蟬已噪秦樹葉應秋道
路連天遠笙歌到曉愁不堪分袂後殘月正如鈎
題青城山范賢觀
數里緣山不厭難為尋真訣問黃冠苔鋪翠點仙橋滑
松織香梢古道寒晝傍綠畦薅嫩玉夜開紅竈撚新丹
鐘聲巳斷泉聲在風動茅(一作瑶)花月滿壇
送僧講罷歸山
休將如意辨真空吹盡天花任曉風共看玉蟾三皎潔
獨懸金錫一玲瓏巖間松桂秋煙白江上樓臺晩日紅
依舊曹溪念經處野泉聲在草堂東
題友人寓居
寓居無不在天涯莫恨秦關道路賒繚繞城邊山是蜀
彎環門外水名巴黃頭卷席賓初散白鼻嘶風日欲斜
何處一聲金磬發古松南畔有僧家
傷張玖秀才
銅梁劍閣幾區區十上探珠不見珠卞玉影沈沙草闇
驊騮聲斷隴城孤入關詞客秋懷友出戶孀妻曉望夫
吴水楚山千萬里旅魂歸到故鄉無
題李少府别業
尋得仙家不姓梅馬嘶人語出塵埃竹和庭上春煙動
花帶溪頭曉露開繞戶白雲終日在傍松黃鶴有時來
何年亦作圍碁伴一到松間醉一回
贈楚公
曾聞半偈雪山中貝葉飜時理盡通般若恒添持戒力
落义誰算念經功雲間曉月應難染海上虚舟自信風
長說滿庭花色好一枝紅是一枝空
題王山人
紅藤一拄腳常輕日日緣溪入谷行山下有家身未老
竈前無火藥初成經秋少見閑人說帶雨多聞野鶴鳴
知到蓬萊難再訪問何方法得長生
庭竹
月籠翠葉秋承露風亞繁梢暝掃煙知道雪霜終不變
永留寒色在庭前
題常樂寺
桂冷香聞(一作松香)十里間殿臺渾不似人寰日斜回首江
頭望一片晴(一作閑)雲落後山
題(一作送)劉鍊師歸山
風急雲輕鶴背寒洞天誰道却歸難千山萬水瀛洲路
何處煙飛是醮壇
酬舒公見寄
無客不言雲外見為文長遣世間知一聲松徑寒吟後
正是前山雪下時
巫山下作
細腰宫盡舊城摧神女歸山更不來唯有楚江斜日裏
至今猶自繞陽臺
句
恰似有龍深處卧被人驚起黑雲生(臨池洗硯見紀事)
御定全唐詩卷七百二十四
