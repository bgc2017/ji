欽定四庫全書
御定全唐詩卷二百三十一
杜甫
宗武生日
小子何時見高秋此日生自從都邑語已伴(一作律)老夫
名詩是吾家事人傳世上情熟精文選理休覓綵衣輕
凋瘵筵初秩欹斜坐不成流霞分(一作飛)片(一作幾)片涓滴
就徐傾
又示宗武
覓句新知律攤書解滿牀試吟青玉案莫羨(一作帶)紫羅
囊假(一作暇)日從時飲明年共我長應須飽經術已似愛
文章十五男兒志三千弟子行曾參與游夏達者得升
堂
熟食日(秦人呼寒食為熟食)示宗文宗武
消渴游江漢羇棲尚甲兵幾年逢熟食萬里逼清明松
柏邛(一作邙)山路風花(一作光)白帝城汝曹催我老回首淚
縱横
又示兩兒
令節成吾老他時見汝心浮生看物變為恨與年深長
葛書難得江州涕不禁團圓思弟妹行坐白頭吟(長葛江州)
(必弟妹所在)
社日兩篇
九農(一作秋豐)成德業百祀發光輝報效神如在馨香舊不
違南翁巴曲醉北雁塞聲微尚想東方朔詼諧割肉歸
陳平亦分肉太史竟論功今日江南老他時渭北(一作水)
童歡娛看絶塞涕淚落秋風鴛鷺迴金闕誰憐病峽中
九日五首(吳若本注闕一首趙次公以風急天高一首足之云未嘗闕)
重陽獨酌(一作少飲)杯中酒抱病起(一作獨一作豈)登江上臺竹葉
於人既無分菊花從此不須開殊方日落玄猨哭舊國
霜前白雁來弟妹蕭條各何往干戈衰謝兩相催
舊日重陽日傳杯不放杯即今蓬鬢改但媿菊花開北
闕心長戀西江首獨回茱萸(一作萸房)賜朝士難得一枝來
舊與蘇司業兼隨鄭廣文采花香泛泛(一作簇簇一作漠漠)坐客
醉紛紛野樹歌(一作欹)還倚秋砧醒却聞歡娛兩冥漠(一作)
(寞)西北有孤雲
故里樊川菊登高素滻源他時一笑(一作醉)後今日幾人
存巫峽蟠江路終南對國門繫舟身萬里伏枕淚雙痕
為客裁烏帽從兒具綠尊佳辰對(一作帶)羣盜愁絶更誰
(一作堪)論
九日(一作日高一作登高)諸人集於林
九日明朝是相要舊俗非老翁難早出賢客幸知歸舊
采黃花賸新梳白髮微漫看年少樂忍淚已霑衣
大歴二年九月三十日
為客無時了悲秋向夕終瘴餘䕫子國霜薄楚王宫草
敵虛嵐翠花禁冷葉(一作蘂)紅年年小搖落不與故園同
十月一日
有瘴非全歇為冬亦不(一作不亦)難夜郎溪日暖白帝峽風
寒蒸裹(見齊民要術)如千室焦糟(一作糖)幸一柈兹辰南國重
舊俗自相歡
孟冬
殊俗還多事方冬變所為破甘(一作瓜)霜落爪嘗稻雪飜
匙巫峽(一作岫)寒都薄烏蠻(一作沙一作黔溪)瘴遠隨終然減灘
瀨暫喜息蛟螭
冬至
年年至日長為客忽忽窮愁泥殺人江上形容吾獨老
天邊(一作涯)風俗自相親杖藜雪後臨丹壑鳴玉(一作明主)朝
來散紫宸心折此時無一寸路迷何處見(一作是)三秦
小至(至前一日即會要小冬日)
天時人事日相催冬至陽生春又來刺繡五紋(一作文)添
弱線吹葭六琯動浮灰岸容待臘將舒柳山意衝寒欲
放(一作破)梅雲物不殊鄉國異教兒且覆掌中杯
覽物(一作峽中覽物)
曾為掾吏趨三輔憶在潼關詩興多巫峽忽如瞻華岳
蜀江猶似見黃河舟中得病移衾枕洞口經春長薜蘿
形勝有餘風土惡幾時回首一高歌
憶鄭南玭(玭蒲眠切珠也宋弘曰淮水出玭珠吳若本注玭疑作玼音泚玉色鮮潔)
(也師民瞻及草堂本俱無玭字詩中但憶伏毒寺舊游鄭南乃鄭縣之南也)
鄭南伏毒寺(一作守與上下義多不合)瀟灑到江心石影銜珠閣泉
聲帶玉琴風杉曾曙倚雲嶠憶春臨萬里滄浪(一作蒼茫)外
龍蛇只自深
懷灞上游
悵望東陵道平生灞上游春濃停野騎夜宿敞雲樓離
别人誰在經過老自休眼前今古意江漢一歸舟
愁(原注強戲為吳體)
江草日日喚愁生巫(一作春)峽泠泠非世情盤渦鷺浴底
心性獨樹花發自分明十年戎馬暗萬國異域賓客老
孤城渭水秦山(一作川)得見否人經罷病虎縱横
晝夢
二月饒睡昏昏然不獨夜短晝分眠桃花氣暖眼自醉
春渚日落夢相牽故鄉門巷荆棘底中原君臣豺虎邊
安得務農息戰鬭普天無吏横索錢
覽鏡呈柏中丞
渭水流關内終南在日邊膽銷豺虎窟淚入犬羊天起
晩堪從事行遲更學(一作覺)仙鏡中衰謝色萬一故人憐
即事
暮春三月巫峽長皛皛(胡了切)行雲浮(一作無)日光雷聲忽
送千峰雨花氣渾如百和香黃鶯過水飜迴去燕子銜
泥濕不妨飛閣卷簾圖畫裏虚無只少對瀟湘
即事(一作天畔)
天畔羣山孤草亭江中風浪雨冥冥一雙白魚不受釣
三寸黃甘猶自青多病馬卿無日起窮途阮籍幾時醒
未聞細柳散金甲腸斷秦川(一作州)流濁涇
悶
瘴癘浮三蜀風雲暗百蠻卷簾唯白水隐几亦青山猨
捷長難見鷗輕故不還無錢從滯客有鏡巧催顔
戲作俳諧體遣悶二首
異俗吁可怪斯人難並居家家養烏鬼(一云川人呼豬作烏鬼聲一云)
(䕫人呼鸕鷀為烏鬼一云峽近烏蠻俗於正月設牲酒田間操兵大噪名養烏鬼以禳厲氣元稹江陵詩病賽)
(烏稱鬼則烏鬼乃神名)頓頓食黃魚舊識能(一作難)為態新知已暗
疎治生且耕鑿只有不關(一作開)渠
西歴青羌板(一作坂)南留白帝城(原注頃歲自秦涉隴從同谷縣去遊蜀留滯於)
(巫山)於菟(一作榖於一作彀菟)侵客恨粔籹(音巨女見招魂蜜&KR0008;也)作人情瓦
卜傳神語畬田費火聲(一作耕)是非何處定高枕笑浮生
得舍弟觀書自中都(至德二年以西京為中京)已達江陵今
兹暮春月末行李合到䕫州悲喜相兼團圓可
待賦詩即事情見乎詞
爾到(一作過)江陵府何時到峽州亂離生有别聚集病應
瘳颯颯開啼眼朝朝上水樓老身須付託白骨更何憂
喜觀即到復題短篇二首
巫峽千山暗終南萬里春病中吾見弟書到汝為人意
(一作竟)答兒童問來經戰伐新泊船悲喜後款款話(一作議)
歸秦
待爾嗔烏鵲抛書示鶺鴒枝間喜不去原上急曾經江
閣嫌津柳風帆數驛亭應論十年事愁(一作撚)絶始星星
舍弟觀歸藍田迎新婦送示兩篇
汝去迎妻子高秋念却迴即今螢已亂好與雁同來東
望西江水(一作永)南遊北戶開卜居期静處會有故人杯
楚塞難為路(一作别)藍田莫滯留衣裳判白露鞍馬信清
秋滿峽重江水開帆八月舟此時同一醉應在仲宣樓
第五弟豐獨在江左近三四載寂無消息覓使
寄此二首
亂後嗟吾在羇棲見汝難草黃騏驥病沙晩(一作暖)鶺鴒
寒楚設關城險吳吞水府寬十年朝夕淚衣袖不曾乾
聞汝依山寺杭州定越州風塵淹别日江漢失(一作共)清
秋影著啼猨樹魂飄結蜃樓明年下春水東盡白雲求
(一作遊)
舍弟觀赴藍田取妻子到江陵喜寄三首
汝迎妻子達荆州消息真傳解我憂鴻雁影來連峽内
鶺鴒飛急到沙頭嶢關險路今虚遠禹鑿寒江正稳流
朱紱即當隨綵鷁青春不假報黃牛
馬度(一作瘦)秦關(一作山)雪正深北來肌骨苦寒侵他鄉就
我生春色故國移居見客心賸欲(一作歡劇)提攜如意舞喜
多行坐白頭吟廵檐索共(一作近)梅花笑冷蘂(一作落)疎枝
半不禁
庾信羅含俱有宅(俱在江陵)春來秋去作誰家短牆若在從
殘草喬木如存可假花卜築應同蔣詡徑為園須似邵
平瓜比年(一作因)病(一作斷)酒開涓滴弟勸兄酬何怨嗟
江雨有懷鄭典設
春雨闇闇塞(一作發)峽中早晩來自楚王宫亂波分披已
打岸弱雲狼藉不禁風寵光蕙葉與多碧點注桃花舒
小紅谷口子真正憶汝岸高瀼滑(一作闊)限西東
王十五前閣會
楚岸收新雨春臺引細風情人來石上鮮膾出江中鄰
舍煩書札肩輿強老翁病身虚俊味何幸飫兒童
寄韋有夏郎中(顔真卿東方朔碑隂有朝城主簿韋有夏疑即此)
省郎憂病士書信有柴胡飲子頻通汗懷君想報珠親
知天畔少藥味峽中無歸楫生衣卧春鷗洗翅呼猶聞
上急水早作取平途萬里皇華使為僚記腐儒
陪柏中丞觀宴將士二首
極樂三軍士誰知百戰場無私齊綺饌久坐密金章醉
客霑鸚鵡佳人指鳳皇幾時來翠節特地引紅妝
繡段装檐額金花帖鼓腰一夫先舞劔百戲後歌樵(一作)
(鐎刁斗也)江樹城孤遠雲臺使寂寥漢朝頻選將應拜霍嫖
姚
七月一日題終明府水樓二首
高棟曾軒已自凉秋風此日灑衣裳翛然欲下隂山雪
不去非無漢署香絶壁過雲開錦繡疎松夾(一作隔)水奏
笙簧看君宜著王喬履真賜還疑出尚方(原注終明府功曹也兼攝)
(奉節令故有此句佇觀奏即真也)
宓子彈琴邑宰日終軍棄繻英妙時承家節操尚不泯
為政風流今在兹可憐賓客盡傾蓋何處老翁來賦詩
楚江巫峽半雲雨清簟疎簾看奕棋
季秋蘇五弟纓江樓夜宴崔十三評事韋少府
姪三首
峽險江驚急樓高月迥明一時今夕會萬里故鄉情星
落黃姑渚秋辭白帝城老人因酒病堅坐看君傾
明月生長好浮雲薄漸(一作暫)遮悠悠照邊(一作遠)塞悄悄
憶京華清動杯中物高隨海上查不眠瞻白兔百過落
烏紗
對月那無酒登樓況有江聽歌驚白鬢笑舞拓秋窗尊
蟻添相續沙鷗並一雙盡憐君醉倒更覺片(一作我)心降
九月一日過孟十二倉曹十四主簿兄弟
藜杖侵寒露蓬門啓曙煙力稀經樹歇老困撥書眠秋
覺追隨盡來因孝友偏清談見滋味爾輩可忘年
過客相尋
窮老真無事江山已定居地幽忘盥櫛客至罷琴書挂
壁移筐(一作留)果呼兒問(一作間)煑魚時聞繫舟楫及此問
吾廬
孟倉曹步趾領新酒醬二物滿器見遺老夫
楚岸通秋屐胡牀面夕畦藉糟(酒德頌枕麯藉糟一作籍)分汁滓甕
醬落提攜飯糲添香味朋來有醉泥理生那免俗方法
報山妻
柳司馬至
有使歸三峽相過問兩京函關猶出(一作自)將渭水更屯
兵設備邯鄲道和親邏些城(吐蕃號其國都為邏些城)幽燕唯鳥去
商洛少人行衰謝身何補蕭條病轉嬰霜天到宫闕戀
主寸心明
簡吳郎司法
有客乘舸自忠州遣騎安置瀼西頭古堂本買藉疎豁
借汝遷居停宴遊(時甫又移居東屯故以瀼西草堂借吳郎)雲石熒熒高葉
曙(一作曉)風江颯颯亂帆秋却為姻婭過逢地許坐曾軒
數散愁
又呈吳郎
堂前撲棗(漢王吉婦以撲東家棗實被遣)任西鄰無食無兒一婦人不
為困窮寧有此祇緣恐懼轉須親即防(一作知)遠客雖多
事使(一作便)插疎籬却甚真已訴徵求貧到骨正思戎馬
淚盈巾
覃山人隐居
南極老人自有星北山移文誰勒銘徵君已去獨松菊
哀壑無光留戶庭予見亂離不得已子知出處必須經
高車駟馬帶傾覆悵望秋天虚翠屏
柏學士茅屋
碧山學士焚銀魚白馬却走身巖居古人已用三冬足
年少今(一作曾)開萬卷餘晴雲滿戶團傾蓋秋水浮階溜
決渠富貴必從勤苦得男兒須讀五車書
題柏大兄弟山居屋壁二首
叔父朱門貴郎君玉樹高山居精典籍文雅涉風騷江
漢終吾老雲林得爾曹哀弦繞白雪未與俗人操
野屋流寒水山籬帶薄雲静應連虎穴喧已去人羣筆
架霑窗雨書籤映隙曛蕭蕭千里足(一作馬)箇箇五花文
戲寄崔評事表姪蘇五表弟韋大少府諸姪
隐豹深愁雨潛龍故起雲泥多仍徑曲心醉阻賢羣忍
待(一作對)江山麗還披鮑謝文高樓憶疎豁(一作闊)秋興坐
氛氲
秋日寄題鄭監湖上亭三首
碧草逢(一作違)春意沅湘萬里秋池要山簡馬月淨(一作静)
庾公樓磨滅餘篇翰平生一釣舟高唐寒浪減(一作滅)髣
髴識昭丘
新作湖邊宅還聞賓客過自須開竹逕誰道避雲蘿官
序潘生拙才名賈傅多舍舟應轉(一作卜)地鄰接意如何
暫阻(一作住)蓬萊閣終為江海人揮金應物理拖玉豈吾
身羹煑秋蓴滑(一作弱)杯迎(一作凝)露菊新賦詩分氣象佳
句莫頻(一作辭)頻
謁真諦寺禪師
蘭若山高處煙霞嶂(一作障)幾重凍泉依細石晴雪落長
松問法看詩忘(一作妄)觀身向酒慵未能割妻子卜宅近
前峰
别崔潩因寄薛據孟雲卿(原注内弟潩赴湖南幕&KR1348;)
志士惜妄動知深(一作深知)難固辭如何久磨礪但取不磷
緇夙夜聽憂主飛騰急濟時荆州過(一作遇)薛孟為報欲
論詩
送李八祕(一作校)書赴杜相公幕(原注相公朝謁今赴後期也杜)
(鴻漸以黃門侍郎同平章事鎮蜀)
青簾白舫益州來巫峽秋濤天地迴石出(&KR1527;澦堆)倒聽楓
葉下櫓搖背指菊花開貪趨相府今晨發恐失佳期後
命催南極一星朝北斗五雲多處是三台
巫峽敝廬奉贈侍御四舅别之澧朗
江城秋日落山鬼閉門中行李淹吾舅誅茅問老翁赤
眉猶世亂青眼只途窮傳語桃源客人今出處同
奉送十七舅下邵桂
絶域三冬暮浮生一病身感深辭舅氏别後見何人縹
緲蒼梧帝推遷孟母鄰昏昏阻雲水側望苦傷神
送覃二判官
先帝(一作皇)弓劒遠小臣餘此生蹉跎病江漢不復謁承
明餞爾白頭日永懷丹鳳城遲遲戀屈宋渺渺卧荆衡
魂斷航舸失天寒沙水清肺肝若稍愈亦上赤霄行
季夏送鄉弟韶陪黃門從叔(即杜鴻漸)朝謁
令弟尚為蒼水使(原注韶比兼開江使通成都外江下峽舟船)名家莫出杜
陵人比(一作此)來相國兼安蜀歸赴朝廷已入秦舍舟策
馬論兵地拖玉腰金報主身莫度清秋吟蟋蟀早聞黃
閣畫麒麟
送十五弟侍御使蜀
喜弟文章進添余别興牽數杯巫峽酒百丈内江船未
息豺狼鬭空催犬馬年歸朝多便道搏擊望秋天
送田四弟將軍將䕫州柏中丞命起居江陵節
度陽城郡王衛公幕(一作䕫府送田將軍赴江陵)
離筵罷多酒起地發寒塘回首中丞座馳牋異姓王燕
辭楓樹日雁度麥城霜空(一作定)醉山翁酒遙憐似葛強
送王十六判官
客下荆南盡君今復入舟買薪猶白帝鳴櫓少(一作巳)沙
頭衡霍生春早瀟湘共海浮荒林庾信宅為仗主人留
奉送卿二翁統節度鎮軍還江陵
火旗還錦纜白馬出江城嘹唳吟(一作□)笳發蕭條別浦
清寒空巫峽曙落日渭陽明(一作情)留滯嗟衰疾何時見
息兵
送鮮于萬州遷巴州(鮮于炅乃仲通子有父風)
京兆先時傑琳琅照一門朝廷偏注意(一作璽)接近與名
藩祖帳排(一維)舟數寒江觸石喧看君妙為政他日有殊
恩
寄杜位(原注頃者與位同在故嚴尚書幕)
寒日經檐短窮猨失木悲峽中(一作筵)為客恨江上(一作並)
憶君時天地身何在(一作往)風塵病敢辭封書兩行淚霑
灑裛新詩
奉寄李十五祕書(文嶷)二首
避暑雲安縣秋風早下來暫留(一作之)魚復浦同過楚王
臺猨鳥千崖窄江湖萬里開竹枝歌未好畫舸莫(一作且)
遲(一作輕)回
行李千金贈衣冠八尺身飛騰知有策意度不無神班
秩兼通貴公侯出異人玄成負文彩世業豈沈淪
奉送韋中丞之晉赴湖南
寵渥徵黃漸權宜借寇頻湖南安背水峽内憶行春王
室仍多故蒼生倚大臣還將徐孺子(一作榻)處處待高人
送李功曹之荆州充鄭侍御判官重贈
曾聞宋玉宅每欲到荆州此地生涯晩遥悲(一作通)水國
秋孤城一柱觀落日九江流使者雖光彩青楓遠自愁
送孟十二倉曹赴東京選(太宗時以歲旱糓貴東人選者集洛川謂)
(之東選)
君行别老親此去苦家貧藻鏡留連客江山顦顇人秋
風楚竹冷夜雪鞏梅春朝夕高堂念應宜綵服新
憑孟倉曹將書覓土婁舊莊
平居喪亂後不到洛陽岑為歴雲山問無辭荆棘深北
風黃葉下南浦白頭吟十載江湖客茫茫遲暮心
別蘇徯(原注赴湖南幕)
故人有遊子棄擲傍天隅他日憐才命居然屈壯圖十
年猶塌翼絶倒為驚吁消渴今如在(一作此)提攜媿老夫
豈知臺閣舊先(一作洗)拂鳳皇雛得實(一作食)飜蒼竹棲枝
把翠梧北辰當宇宙南岳據江湖國帶風塵色兵張虎
豹符數論封内事揮發府中趨贈爾(一作汝)秦人策莫鞭
轅下駒
存歿口號二首(每篇一存一殁是時席謙曹霸存畢曜鄭虔歿)
席謙不見近彈棋畢曜仍傳舊小詩玉局他年無限笑
(一作事)白楊今日幾人悲(原注道士席謙善彈棋畢曜善為小詩)
鄭公粉繪隨長夜曹霸丹青已白頭天下何曾有山水
人間不解重驊騮(原注高士滎陽鄭虔善畫山水曹霸善畫馬)
奉漢中王手札報韋侍御蕭尊師亡
秋日蕭韋逝淮王報峽中少(一作小)年疑柱史多術怪仙
公不但時人惜祇應吾道窮一哀侵疾病相識自兒童
處處鄰家笛飄飄客子蓬強吟懷舊賦已作白頭翁
哭王彭州掄
執友驚淪沒斯人巳寂寥新文生沈謝異骨降松喬北
部初高選東堂早見招蛟龍纏倚劔鸞鳳夾吹簫歴職
漢庭久中年胡馬驕兵戈闇(一作聞)兩觀寵辱事三朝蜀
路江干(一作干戈)窄彭門(一作關)地里(一作理)遥解龜生碧草諫
獵阻清霄頃壯戎麾出叨陪幕府要將軍臨氣候猛士
塞風飇井漏(一作渫一作滿)泉誰汲烽疎火不燒前籌自多(一作)
(多自)暇(一作假)隐几接終朝翠石俄雙表寒松竟後凋贈詩
焉敢墜染翰欲無聊再哭經過罷離魂去住銷之官方
玉折寄葬與萍漂曠望渥洼道霏微河漢橋夫人先即
世令子各清標巫峽長雲雨秦城近斗杓馮唐毛髮白
歸興日蕭蕭
見螢火
巫山秋夜螢火飛簾疎巧入坐人衣忽驚屋裏琴書冷
復亂檐邊星宿稀却繞井闌添箇箇偶經花蘂弄輝輝
滄江白髮愁看汝來歲如今歸未歸
吹笛
吹笛秋山風(一作風山)月清誰家巧作斷腸聲風飄律吕相
和切月傍(一作倚)關山幾處明胡騎中宵堪北走武陵一
曲想南征故園楊柳今搖(一作摧一作花)落何得愁中曲(一作却)
盡生
孤雁(一作後飛雁)
孤雁不飲啄飛鳴聲(一作聲聲飛)念羣誰憐一片影相失萬
重雲望盡(一作斷)似猶見哀多如更(一作更復)聞野鵶無意緒
鳴噪自(一作亦)紛紛
鷗
江浦寒鷗戲無他亦自饒却思飜玉羽隨意點春苗雪
暗還須浴(一作落)風生一任飄幾羣滄海上清影日蕭蕭
猨
褭褭啼虚壁蕭蕭挂冷枝艱難人不見(一作免)隐見爾如
知慣習元從衆全生或用竒前林騰每及父子莫相離
黃魚
日見巴東峽黃魚出浪新脂膏兼飼犬(江陵及彭蠡俱以魚飼犬)長
大不容身(黃魚長者二三丈)筒桶(一作䇶一作筩)相沿久風雷肯為神
(一作伸)泥沙卷涎沫回首怪龍鱗
白小
白小羣分命天然二寸魚細微霑水族風俗當園蔬(靖州)
(之俗凶事不食酒肉以魚為蔬名魚菜)入肆銀花亂傾箱雪片虚生成猶
拾(一作捨)卵盡取義何如
麂
永與清溪别蒙將玉饌俱無才逐仙隐(葛仙翁化為白麂二足時出女)
(几山上)不敢恨庖廚亂世輕全物微聲及禍樞衣冠兼盜
賊饕餮用斯須
雞
紀德名標五初鳴度必三(夜至雞三鳴始為正月一日)殊方聽有異
失次曉無慙問俗人情似充庖爾輩堪氣交亭育際巫
峽漏司南
玉腕騮(原注江陵節度衛公馬也)
聞說荆南馬尚書玉腕騮頓驂(一作驂驔)飄赤汗跼蹐顧長
楸胡虜三年入乾坤一戰收舉鞭如有問欲伴習池遊
見王監兵馬使說近山有白黑二鷹羅者久取
竟未能得王以為毛骨有異他鷹恐臘後春生
鶱飛避暖勁翮思秋之甚眇不可見請余賦(一本)
(有二字)詩
雪(一作雲)飛玉立盡清秋不惜竒毛恣遠遊在野只教心
力(一作膽)破千(一作干一作于)人何事網羅求一生自獵知無敵
百中争能恥下韝鵬礙九天須却避兔藏(一作經一作營)三穴
(一作窟)莫深憂
黑鷹不省人間有度海疑從北極來正翮搏風超紫塞
立(一作玄)冬幾夜宿陽臺虞羅自各虚施巧春雁同歸必
見猜萬里寒空祗一日金眸玉爪不(一作未)凡材
御定全唐詩卷二百三十一
