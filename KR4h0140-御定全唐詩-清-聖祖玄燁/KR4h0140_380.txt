欽定四庫全書
御定全唐詩卷三百八十
孟郊
宇文秀才齋中海柳詠
玉縷青葳蕤結為芳樹姿忽驚明月鉤鉤出珊瑚枝灼
灼不死花蒙蒙長生絲飲栢泛仙味詠蘭擬古詞霜風
清颼颼與君長相思
搖柳(一作採柳)
弱弱本易驚看看勢難定因風似醉舞盡日不能正時
邀詠花女笑輟春妝鏡
曉鶴
曉鶴彈古舌婆羅門叫音應吹天上律不使塵中尋虛
空夢皆斷歆唏安能禁如開孤月口似說明星心既非
人間韻枉作人間禽不如相將去碧落窠巢深
和薔薇花歌
仙機札札(一作軋軋)織鳳皇花開七十有二行天霞落地攢
紅光風枝嫋嫋時一颺飛散葩馥遶空王忽驚錦浪洗
新色又似宮娃逞妝飾終當一使移花(一作老)根還比蒲
桃天上植
邀人賞薔薇
蜀色庶可比楚叢亦應無醉紅不自力狂艷如索扶麗
蘂惜未埽宛枝長更紆何人是花侯詩老強相呼
和宣州錢判官使院廳前石楠樹
大朴既一剖衆材爭萬殊懿兹南海華來與北壤俱生
長如自惜雪霜無凋渝籠籠抱靈秀簇簇抽芳膚寒日
吐丹艷頳子流細珠鴛鴦花數重翡翠葉四鋪雨洗新
妝色一枝如一姝聳異敷庭際傾妍來坐隅散彩飾機
桉餘輝盈盤盂高意(一作立)因(一作自)造化常情逐榮枯主
公方寸中陶植在須臾養此奉君子賞覿日為娛始覺
石楠詠價傾賦兩(一作西)都棠頌庶可比桂詞難以踰因
謝丘墟木空采(一作操)落泥塗時來開佳姿道去卧枯株
爭芳無由緣受氣如鬱紆抽肝在郢匠歎息何踟蹰
酬鄭毗躑躅詠
不似人手致豈關地勢偏孤光褭餘翠獨影舞多妍迸
火燒閒地紅星墮青天忽驚物表物嘉客為留連
品松
追悲謝靈運不得殊常封縱然孔與顔亦莫及此松此
松天格高聳異千萬重抓拏巨靈手擘裂少室峰擘裂
風雨獰抓拏指爪&KR0008;(同傭均也直也)道入難抱心學生易墮蹤
時時數點仙嫋嫋一線龍霏微嵐浪際遊戲顥興濃品
松徒高高雌鳴(一作鴻一作語)詎噰噰賞異尚可貴賞潛誰能
容名華非典實翦棄徒纖茸刻削大雅文所以不敢慵
答李員外小榼味
一拳芙蓉水傾玉何泠泠仙情夙(一作清風)已高詩味今更
馨試啜月入骨再銜愁盡醒荷君道古誠使我善飛(一作)
(振)翎
井上枸杞架
深鎻銀泉甃高葉架雲空不與凡木並自將仙蓋同影
疎千點月聲細萬條風迸子鄰溝外飄香客位中花杯
承此飲椿歲小無窮
蜘蛛諷(一作詠)
萬類皆有性各各禀天和蠶身與汝身汝身何太訛蠶
身不為己汝身(一作心)不為佗蠶絲為衣裳汝絲為網羅
濟物幾(一作既)無功害物日(一作自)已多百蟲雖切恨其將
奈爾何
蚊
五月中夜息饑蚊尚營營但將膏血求豈覺性命輕顧
已寧自愧飲人以偷生願為天下㡡一使夜景清
燭蛾
燈前雙舞蛾厭生何太切想爾飛來心惡明不惡滅天
若百尺高應去掩明月
和錢侍郎甘露
玄天何以言瑞露青松繁忽見垂書跡還驚涌澧源春
枝晨嫋嫋香味曉翻翻子禮忽來獻臣心固易敦清風
惜不動薄霧肯蒙昏嘉晝色更晶仁慈久乃存一方難
獨占天下恐爭論側聽飛中使重榮華(一作萃)德門從公
樂萬壽餘慶及兒孫
和令狐侍郎郭郎中題項羽廟
碧草凌古廟清塵鎻秋窗當時獨宰割猛志誰能降鼔
氣雷作敵劒光電為雙新悲徒自起舊恨(一作懷舊)空浮江
讀張碧集
天寶太白殁六義已消歇大哉國風本喪而王澤竭先
生今復生斯文信難缺下筆證興亡陳詞備風骨高秋
數奏琴澄潭一輪月誰作采詩官忍(一作教)之不揮發
聽琴
颯颯微雨收翻翻橡(一作桐)葉鳴月沈亂峰西寥落三四
星前溪忽調琴隔林寒琤琤聞彈正弄聲不敢枕上聽
迴燭整頭簪潄泉立中庭定步屐(一作履)齒深貌禪目冥
冥微風吹衣襟亦認宮徵聲學道三十年未免憂死生
聞彈一夜中會盡天地情
聞夜啼贈劉正元
寄泣須寄黃河泉此中怨聲(一作淚怨)流徹(一作方到)天愁人獨
有夜燈見一紙鄉書淚滴穿
喜雨
朝見一片雲暮成千里雨凄清濕高枝散漫沾荒土
終南山下作
見此原野秀始知造化偏山村不假隂流水自(一作日)雨
田家家梯碧峰門門鎻青烟因思蛻骨人化作飛桂仙
觀種樹
種樹皆待春春至難久留君看朝夕花誰免離别愁心
意已零落種之仍未休胡為好奇者無事自買憂
春雨後
昨夜一霎雨天意蘇羣物何物最先知虛庭草爭出
答友人贈炭
青山白屋有仁人贈炭價重雙烏銀驅却坐上千重寒
燒出爐中一片春吹霞弄日光不定暖得曲身成直身
爛柯石
仙界一日内人間千載窮雙碁未徧局萬物皆為空樵
客返歸路斧柯爛從風唯餘石橋在猶自凌丹虹(一作猶有)
(靈丹紅)
尋言上人
萬里莓苔地不見驅馳蹤唯開文字窗時寫日月容竹
韻漫蕭屑草花徒蒙(一作纖)茸披霜入衆木獨自識青松
噴玉布
去塵咫尺步山笑康樂巖天開紫石屏泉縷(一作鏤)明月
簾仙凝刻削跡靈綻雲霞纖悅聞若有待瞥見終無厭
俗玩詎能近道嬉方可淹踏着不死機欲歸多浮嫌古
醉今忽醒今求古仍潛古今相共失語默兩難恬贈君
噴玉布一濯高&KR0034;&KR0034;
姑蔑城
勁越既成土強吳亦為墟皇風一已被兹邑信平居撫
俗觀舊跡行春布新書興亡意何在綿歎空躊蹰
崢嶸嶺
疏鑿順高下結構橫烟霞坐嘯郡齋肅玩竒石路斜古
樹浮綠氣高門結朱華始見崢嶸狀仰止逾可嘉
尋裵處士
涉水更登陸所向皆清眞寒草不藏徑靈峰知有人悠
哉鍊金客獨與烟霞親曾是欲輕舉誰言空隱淪遠心
寄白月(一作日)華髮迴青春對此欽勝事胡為勞我身
子慶詩
王家事已奇孟氏慶無涯獻子還生子羲之又有之鳳
兮且莫歎鯉也會聞詩小小豫章甲纖纖玉樹姿人來
唯仰乳母抱未知慈我欲揀其養放麛者是誰
憩淮上觀公法堂
動覺日月短靜知時歲長自悲道路人暫宿空閒堂孤
燭讓清晝紗巾歛輝光高僧積素行事外無剛強我有
巖下桂願為爐中香不惜青翠姿為君(一作師)場芬芳淮
水色不汙汴流徒渾黃且將琉璃意淨綴芙蓉章明日
還獨行羇愁來舊腸
江邑春霖奉贈陳侍御
江上花木凍雨中零落春應由放忠直在此成漂淪嘉
艷皆損汙好音難殷勤天涯多遠恨雪涕盈芳辰坐哭
青草上卧吟幽水濱興言念風俗得意唯波鱗枕席病
流濕簷楹若飛津始知吳楚水不及京洛塵風浦蕩歸
棹泥陂陷征輪兩途日無遂相贈唯沾巾
溧陽秋霽
晚雨曉猶在蕭寥激前階星星滿衰鬢耿耿入秋懷舊
識半零落前心驟相乖飽泉亦恐醉惕宦肅如齋上客
處華池下寮宅枯崖叩高占生物齟齬回難諧
列仙文
大霞霏晨暉元氣無常形玄轡飛霄外八景乘高清手
把玉皇袂攜我晨中生玄庭自嘉會金書折華名賢女
密所妍相期洛水軿
右方諸青童君
歘駕空清虛徘徊西華館瓊輪暨晨抄虎騎逐煙散惠
風振丹旌明燭朗八煥解襟墉房内神鈴鳴璀璨棲景
若林柯九弦空中彈遺我積世憂釋此千載歎怡盻無
極已終夜復待旦
右清虛眞人
駕我八景輿歘然入玉清龍羣拂霄上虎旗攝朱兵逍
遥三弦際萬流無暫停哀此去留會劫盡天地傾當尋
無中景不死亦不生體彼自然道寂觀合大冥南嶽挺
直幹玉英曜穎精有任靡期事無心自虛靈嘉會絳河
内相與樂朱英
右金母飛空歌
丹霞煥上清八風鼔太和廻我神霄輦遂造嶺玉阿咄
嗟天地外九圍皆我家上采白日精下飲黃月華靈觀
空無中鵬路無間邪顧見魏賢安濁氣傷汝和勤研玄
中思道成更相過
右安度明
夏日謁智遠禪師
吾師當幾祖說法云無空禪心三界外宴坐天地中院
靜鬼神去身與草木同因知護王國滿鉢盛毒龍抖擻
塵埃衣謁師見眞宗何必千萬劫瞬息去樊籠盛夏火
為日一堂十月風不得為弟子名姓挂儒宮
訪嵩陽道士不遇
先生五兵(一作岳)遊文熖藏金鼎日下鶴過(一作歸)時人間
空落影常言一粒藥不墮生死境何當列禦寇去問仙
人請
聽藍溪僧為元居士說維摩經
古樹少枝葉眞僧亦相依山木自曲直道人無是非手
持維摩偈心向居士歸空景忽開霽雪花猶在衣洗然
水溪晝寒物生光輝
借車
借車載家具家具少於車借者莫彈指貧窮何足嗟百
年徒役走萬事盡隨花
喜符郎詩有天縱
念符不由級屹得文章階白玉抽一毫綠珉已難排偷
筆作文章乞墨潛磨揩海鯨始生尾試擺蓬壺渦幸當
禁止之勿使恣狂懷自悲無子嗟喜妬雙喈喈
憑周況先輩於朝賢乞茶
道意勿乏味心緒病無悰蒙茗玉花盡越甌荷葉空錦
水有鮮色蜀山饒芳藂雲根纔翦綠印縫已霏紅曾向
貴人得最將詩叟同幸為乞寄來救此病(一作窮)劣躬
上昭成閣不得於從姪僧悟空院歎嗟
欲上千級(一作尺)閣問天三四言未盡數十登心目風浪
翻手手把驚魄脚脚踏墜魂却流至舊手傍掣猶欲奔
老病但自悲古蠧木萬痕老力安可誇秋海萍一根孤
叟何所歸晝眼如黃昏常恐失好步入彼市井門結僧
為親情策竹為子孫此誠徒切切此意空存存一寸地
上語高天何由聞
魏博田興尚書聽㛐(一本有之字)命不立非夫人詩
君子躭古禮如饞魚呑鉤昨聞敬㛐言掣心東北流魏
博田尚書與禮相綢繆善詞聞天下一日一再周
讀經
垂老抱佛脚教妻讀黃經經黃名小品一紙千明星曾
讀大般若細感肹蠁聽當時把齋中方寸抱萬靈忽復
入長安蹴踏日月寧老方却歸來收拾可丁丁拂拭塵
几案開函就孤亭儒書難借索僧籖饒芳馨驛驛不開
手鏗鏗聞異鈴得善如焚香去惡如脫腥安得顔子耳
曾未如此聽聽之何有言德教貴有形何言中國外有
國如海萍海萍國教異天聲各泠泠安排未定時心火
競熒熒將如庶幾者聲盡形元冥
謝李輈再到
等閑拜日晚夫妻猶相瘡況是賢人冤何必哭飛揚昨
夜夢得劒為君藏中腸會將當風烹血染布衣裳勞君
又叩門詞句失尋常我不忍出廳血字濕土墻血字耿
不滅我心懼惶惶會有鏗鏘夫見之目生光生光非等
閑君其且安詳
忽不貧喜盧仝書船歸洛
貧孟忽不貧請問孟何如盧仝歸洛船崔嵬但載書江
潮清翻翻淮潮碧徐徐夜信為朝信朝信良卷舒江淮
君子水相送仁有餘我去官色衫肩經入君廬喃喃肩
經郎言語傾琪琚琪琚鏗好詞鳥鵲躍庭除書船平安
歸喜報鄉里閭我願拾遺柴巢經於空虛下免塵土侵
上為(一作與)雲霞居日月更相鎻道義分明儲不願空岧
嶤但願實工夫實空二理微分别相起予經書荒蕪多
為君勉勉鋤勉勉不敢專傳之方在諸
御定全唐詩卷三百八十
