欽定四庫全書
御定全唐詩卷七百六十四
譚用之
譚用之字藏用五代末人善為詩而官不達詩一卷
塞上
秋風漢北雁飛天單騎那堪遶賀蘭磧暗更無巖樹影
地平時有野燒瘢貂披寒色和衣冷劒佩胡霜隔匣寒
早晚横戈似飛尉擁旄深入異田單
鉢略城邊日欲西遊人却憶舊山歸牛羊集水煙黏步
鵰鶚盤空雪滿圍獵騎静逢邊氣薄戍樓寒對暮煙微
横行總是男兒事早晚重来似漢飛
贈索處士
不將桂子種諸天長得尋君水石邊玄豹夜寒和霧隐
驪龍春暖抱珠眠山中宰相陶弘景洞裏真人葛稚川
一度相思一惆悵水寒煙澹落花前
别雒下一二知已
金鼎光輝照雪袍雒陽春夢憶波濤塵埃滿眼人情異
風雨前程馬足勞接塞峨眉通蜀險過山仙掌倚秦高
别来無限幽求子應笑區區味六韜
約張處士遊梁
莫學區區老一經夷門關吏舊書生晉朝滅後無中散
韓國亡来絶上卿龍變洞中千谷冷劒横天外八風清
好攜長策干時去免逐漁樵度太平
送友人歸青社
鵰鶚途程在碧天綵衣東去復何言三千賓客舊知巳
十二山河新故園吟看桂生溪月上醉聽鯤化海濤翻
好期聖代重相見莫學袁生老竹軒
送丁道士歸南中
孤雲無定鶴辭巢自負焦桐不說勞服藥幾年期碧落
驗符何處咒丹毫子陵山曉紅雲密(一作落)青草湖平雪
浪高從此人稀見蹤跡還應選地種仙桃
月夜懷寄友人
劒氣徒勞望斗牛故人别後阻仙舟殘春謾道深傾酒
好月那堪獨上樓何處是非隨馬足由来得喪白人頭
清風未許重攜手幾度高吟寄水流
閑居寄陳山人
閑居何處得閑名坐掩衡茅損性靈破夢曉鍾聞竹寺
沁心秋雨浸莎庭甕邊難負千杯(一作鍾)綠海上終眠萬
仞青珍重先生全太古應看名利似浮萍
憶南中
碧江頭與白雲門别後秋霜點鬢根長記學禪青石寺
最思共醉落花村林間竹有湘妃淚窗外禽多杜宇魂
未棹扁舟重回首采薇收橘不堪論
寄友人
病多慵引架書看官職無才思(一作興)已闌穴鳳瑞時来
却易人龍别後見何難琴樽風月閑生計金玉松筠舊
歲寒早晚煙村碧江畔挂罾重對蓼花灘
别江上一二友生
國風千載務重華湏逐浮雲背若耶無地可歸堪種玉
有天教上且乘槎白綸巾卸蘇門月紅錦衣裁御苑花
他日成都却回首東山看取謝鯤家
寄岐山林逢吉明府
岐山高與隴山連製錦無私服晏眠鸚鵡語中分百里
鳳凰聲裏過三年秦無舊俗雲煙媚周有遺風父老賢
莫役生靈種楊柳一枝枝折㶚橋邊
感懷呈所知
十年流落賦歸鴻誰傍昏衢駕燭龍竹屋亂煙思梓澤
酒家疎雨夢臨卭千年别恨調琴懶一片年光覽鏡慵
早晚休歌白石爛放教歸去卧羣峰
江上聞笛
誰為梅花怨未平一聲高喚百龍驚風當閶闔庭初静
月在姑蘇秋正明曲盡綠楊涵野渡管吹青玉動江城
臨流不欲殷勤聽芳草王孫舊有情
寄孟進士
依舊池邊草色芳故人何處憶山陽書回科斗江帆暮
曲罷騶虞海樹蒼吟望曉煙思桂渚醉依殘月夢餘杭
别来南國知誰在空對襜褕一斷腸
寄閻記室
織錦歌成下翠微豈勞西去問榰機未開水府珠先見
不掘豐城劒自輝鼇逐玉蟾攀桂上馬随青帝踏花歸
相逢半是雲霄客應笑歌牛一布衣
幽居寄李袐書
幾年帝里阻煙波敢向明時叩角歌看盡好花春卧穩
醉殘紅日夜吟多印開夕照垂楊柳畫破寒潭老芰荷
昨夜前溪有龍闘石橋風雨少人過
貽釣魚李處士
罷吟鸚鵡草芊芊又泛鴛鴦水上天一棹冷涵楊柳雨
片帆香挂芰荷煙綠搖江澹萍離岸紅點雲疎橘滿川
何處邈將歸畫府數莖紅蓼一漁船
河橋樓賦得羣公夜讌
芙蓉簾幕扇秋紅蠻府新郎夜讌同滿座馬融吹笛月
一樓張翰過江風杯黏紫酒金螺重談轉琱璫玉塵空
深荷良宵慰顦顇德星池館在江東
寄左先輩
狂歌白鹿上青天何似蘭塘釣紫煙萬卷祖龍坑外物
一泓孫楚耳中泉翩翾蠻榼薰晴浦轂轆魚車響夜船
學取青蓮李居士一生杯酒在神仙
貽費道人
誰如南浦傲煙霞白葛衣輕稱帽紗碧玉蜉蝣迎客酒
黃金轂轆釣魚車吟歌雲鳥歸樵谷卧愛神仙入畫家
他日鳳書何處覓武陵煙樹半桃花
寄許下前管記王侍御
昔年南去得娱賓頓遜杯前共好春螘泛羽觴蠻酒斜
鳳銜瑶句蜀牋新花憐遊騎紅隨轡草戀征車碧遶輪
别後青青鄭南陌不知風月屬何人
秋日圃田送人随計
僕射陂前是傳郵去程鵰鶚弄高秋吟抛芍藥裁詩圃
醉下茱萸飲酒樓向日迥飛駒皎皎臨風誰和鹿呦呦
明年二月仙山下莫遣桃花逐水流
途次宿友人别墅
千里崤函一夢勞豈知雲館共蕭騷半簾綠透偎寒竹
一榻紅侵墜晚桃蠻酒客稀知味長蜀琴風定覺弦高
感君巖下閑招隐細縷金盤鱠錯刀
春日期巢湖舊事
暖掠紅香燕燕飛五雲仙珮曉相攜花開鸚鵡韋郎曲
竹亞虬龍白帝溪富貴萬場歸紫酒是非千載逐芳泥
不知多少開元事露泣春叢向日低
再遊韋曲山寺
鵲巖煙斷玉巢攲罨畫春塘太白低馬踏翠開垂柳寺
人耕紅破落花蹊千年勝槩咸原上幾代荒凉繡嶺西
碧吐紅芳舊行處豈堪回首草萋萋
寄徐拾遺
長竿一繫白龍吟誰和騶虞發素琴野客碧雲魂易斷
故人芳草夢難(一作同)尋天從補後星辰穩海自潮来島
嶼深好向明庭拾遺事莫教玄豹老泉林
秋宿湘江遇雨
江上隂雲鎖夢魂江邊深夜舞劉琨秋風萬里芙蓉國
暮雨千家薜荔村鄉思不堪悲橘柚旅遊誰肻重王孫
漁人相見不相問長笛一聲歸島門
貽南康陳處士陶
白玉堆邊蒋逕横空涵二十四灘聲老無征戰軒轅國
貧有茅茨帝舜城丹鳳晝飛羣木冷一龍秋卧九江清
時人莫笑非經濟還待中原致太平
渭城春晚
秦樹朦朧春色微香風煙煖樹依依邊城夜静月初上
芳草路長人未歸折柳且堪吟晚檻弄花何處醉殘暉
釣鄉千里斷消息滿目碧雲空自飛
山中春晚寄賈員外
不随黃鶴起煙波應笑無成返薜蘿看盡好花春卧穏
醉殘紅日夜吟多高添雅興松千尺暗飬清音竹數科
珍重仙曹舊知已往来星騎一相過
貽淨(一作安)居寺新及第
秋池雲下白蓮香池上吟仙寄竹房閒頌國風文字古
静消心火夢魂凉三春蓬島花無限八月銀河路更長
此境空門不曾有從頭好語與醫王
江邊秋夕
千鍾紫酒薦(一作煮)菖蒲松島蘭舟瀲灧居曲内橘香江
客笛字中嵐氣岳僧書吟期汗漫驅金虎坐約丹青跨
玉魚七色花虬一聲鶴幾時乘興上清虛
送僧中孚南歸
琵琶峽口月溪邊玉乳頭佗憶舊川一錫冷涵蘭徑路
片帆香挂橘洲煙苔封石錦棲霞室水迸衣珠噴玉蟬
莫道翩翩去如夢本来吟鳥在林泉
江館秋夕
耿耿銀河鴈半横夢攲金井轆轤輕滿窗謝練江風白
一枕齊紈海月明楊柳敗梢飛葉響芰荷香柄折秋鳴
誰人更唱陽關曲牢落煙霞夢不成
秋夜同友人話舊
露下銀河鴈度頻囊中壚火幾時眞數莖白髮生浮世
一盞寒燈共故人雲外簟凉吟嶠月島邊花暖釣江春
何當歸去重攜手依舊紅霞作近鄰
古劍
鑄時天匠待英豪紫焰寒星匣倍牢三尺何年拂塵土
四溟今日絶波濤雄應垓下收蛇陣滯想溪頭伴豹韜
惜是真龍懶抛擲夜来衝斗氣何高
寄王侍御
鳥盡弓藏良可哀誰知歸釣子陵臺鍊多不信黃金耗
吟苦湏驚白髮催喘月吳牛知夜至嘶風胡馬識秋来
燕歌别後休惆悵黍已成畦菊已開
别何處士陵俊老
三皇上人春夢醒東侯老大麒麟生洞連龍穴全山冷
窗透鼇波盡室清計拙恥居巖麓老氣狂慙與斗牛平
誰人為向青編上直傍巢由寫一名
句
流水物情諳世態落花春夢厭塵勞(貽僧)織檻錦紋苔
乍結墮書花印菊初殘(宿西溪隱士)光隂老去無成事富
貴不来爭奈何(途中)眠雲無限好知已應笑不歸花滿
樽(入關以上並吟窗雜錄)
御定全唐詩卷七百六十四
