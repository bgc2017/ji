欽定四庫全書
御定全唐詩卷六百九十
王駕
王駕字大用河中人大順元年登進士第仕至禮部員
外郎自號守素先生集六卷今存詩六首
夏雨
非惟消旱暑且喜救生民天地如蒸濕園林却似春洗
風清枕簟換夜失埃塵又作豐年望田夫笑向人
古意
夫戍蕭關妾在吳西風吹妾妾憂夫一行書信千行淚
寒到君邊衣到無
社日(一作張演詩)
鵝湖山下稻粱肥豚柵雞棲(一作塒)半(一作對)掩扉桑柘影
斜春社散家家扶得醉人歸
雨晴(一作晴景)
雨前初見花間蘂雨後兼無葉裏花蛺蝶飛來過牆去
却疑春色在鄰家
亂後曲江(一作羊士諤詩)
憶昔争(一作曾)遊曲水濱未春長有探春人遊春人盡空
池在直至春深不似春
過故友居
鄰笛寒吹日落初舊居今巳别人居亂來兒姪皆分散
惆悵僧房認得書
王渙
王渙字羣吉大順二年登第官考功員外郎詩十四首
上裴侍郎
青衿七十榜三年建禮含香次第遷珠彩下連星錯落
桂花曾對月嬋娟玉經磨琢多成器劍拔沈埋更倚天
應念銜恩最深者春來為夀拜尊前
悼亡
春來得病夏來加深掩妝忩卧碧紗為怯暗藏秦女扇
怕驚愁度阿香車腰肢暗想風欺柳粉態難忘露洗花
今日青門葬君處亂蟬衰草夕陽斜
惆悵詩十二首
八蠶薄絮鴛鴦綺半夜佳期並枕眠鐘動紅娘喚歸去
對人勻淚拾金鈿
李夫人病已經秋漢武看來不舉頭得所(一作修嫮)濃華銷
歇盡楚魂湘血一生休
謝家池館花籠月蕭寺房廊竹颭風夜半酒醒憑檻立
所思多在别離中
隋師戰艦欲亡陳國破應難保此身訣别徐郎淚如雨
鏡鸞分後屬何人
七夕瓊筵隨(一作往)事陳兼花連蔕(一作蓼花蓮葉)共傷神蜀王
殿裏三更月不見驪山私語人
夜寒春病不勝懷玉瘦花啼萬事乖薄倖檀郎斷芳信
驚嗟猶夢合歡鞋
嗚咽離聲管吹秋妾身今日為君休齊奴不說平生事
忍看花枝謝玉樓
青絲一綹墮雲鬟金翦刀鳴不忍看持謝君王寄幽怨
可能從此住人間
陳宫興廢事難期三閣空餘綠草基狎客淪亡麗華死
他年江令獨來時
晨肇重來路巳迷碧桃花謝武陵溪仙山目斷無尋處
流水潺湲日漸西
少卿降北子卿還朔野離觴慘别顔却到茂陵惟一慟
節毛零落鬢毛斑
夢裏分明入漢宫覺來燈背錦屏空紫臺月落關山曉
腸斷君恩信畫工
戴司顔
戴司顔登大順進士第官太常博士詩二首
江上雨
非不欲前去此情非自由星辰照何處風雨送涼秋寒
鎖空江夢聲隨黃葉愁蕭蕭猶未巳早晩去蘋洲
塞上
空蹟畫蒼茫沙腥古戰場逢春多霰雪生計在牛羊冷
角吹鄉淚乾榆落夢牀從來山水客誰謂到漁陽
句
遠來朝鳳闕歸去戀元侯(贈僧見紀事)
吳仁璧
吳仁璧字廷寶吳人(或云關右人)大順二年登進士第錢鏐
據浙累辟不就鏐怒沈之江詩一卷今存十一首
投謝錢武肅
東門上好相知音數盡臺前郭隗金累重雖然容食椹
力微無計報焚林敝貂不稱芙蓉幕衰朽仍慚玳瑁簪
十里溪光一山月可堪從此負歸心
客路
人寰急景如波委客路浮雲似蓋輕回首故山天外碧
十年無計却歸耕
南徐題友人郊居
門前樵徑連江寺岸下漁磯繫海槎待到秋深好時節
與君長醉隠侯家
讀度人經寄鄭仁表
身雖一旦塵中老名擬三清會裏題二午九齋餘日在
請君相伴醉如泥
秋日聽僧彈琴
金徽玉軫韻泠然言下浮生指下泉恰稱秋風西北起
一時吹入碧湘煙
賈誼
扶持一疏滿遺編漢陛前頭正少年誰道恃才輕絳灌
却將惆悵弔湘川
春雪
雪霽凝光入坐寒天明猶自卧袁安貂裘穿後鶴氅敝
自此風流不足看
衰柳
金風漸利露珠團廣陌長堤黛色殘水殿狂遊隋煬帝
一千餘里可堪看
鳳仙花
香紅嫩綠正開時冷蝶飢蜂兩不知此際最宜何處看
朝陽初上碧梧枝
金錢花
淺絳濃香幾朵勻日鎔金鑄萬家新堪疑劉寵遺芳在
不許山隂父老貧
錢塘鶴
人間路靄青天半鼇岫雲生碧海涯雖抱雕籠密扃鑰
可能長在叔倫家
句
為惜苔錢妨換砌因憐山色旋開尊(閒居)高閣煙霞禪
客睡滿城塵土世人忙(遊法華寺)五龍金角向星斗三洞
玉音愁鬼神(贈道士)蒲草薄裁連蒂白臙脂濃染半葩
紅(題鶯粟花雜以上並雅言載)
汪極
汪極字極甫歙人大順三年進士詩一首
奉試麥壟多秀色
南陌生岐穗農家樂事多塍畦交茂綠苗實際清和日
布玲瓏影風翻浩蕩波來牟知帝力含哺有衢歌
張曙
張曙吏部侍郎聚之子大順中登第官右補闕詩一首
下第戲狀元崔昭緯
千里江山陪驥尾五更風水失龍鱗昨夜浣花溪上雨
綠楊芳草為何人
林嵩
林嵩字雄飛大順中登進士第官侍御史詩一卷今存
一首
贈天台王處士
深隠天台不記秋琴臺長别一何愁茶煙巖外雲初起
新月潭心釣未收映宇異花叢發好穿松孤鶴一聲幽
赤城不掩高宗夢寧久懸冠枕瀑流
御定全唐詩卷九十
