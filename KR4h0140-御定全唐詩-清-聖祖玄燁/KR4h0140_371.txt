欽定四庫全書
御定全唐詩卷三百七十一
呂温
吐蕃别(一作列)館月夜
三五窮荒月還應照北堂廻身向暗卧不忍見圓光
望思臺作
浸潤成宮蠱蒼黃弄父兵人情疑始變天性感還生宇
縣猶能洽閨門詎不平空令千載後悽愴望思名
孟冬蒲津關河亭作
息駕非窮途未濟豈迷津獨立大河上北風來吹人雪
霜自兹始草木當更新嚴冬不肅殺何以見陽春
鞏路感懷
馬嘶白日暮劒鳴秋氣來我心浩(一作𦕈)無際河上空徘
徊
題梁宣帝陵二首
即讐終自翦覆國豈為雄假號孤城裏何殊(一作如)在甬
東
祀夏功何薄尊周義不成凄凉庾信賦千載共傷情
岳陽懷古
晨飈發荆州落日到巴丘方知刳剡利可接鬼神遊二
湖豁南寖九𣲖駛東流襟帶三千里盡在岳陽樓憶昔
鬭羣雄此焉争上游吳昌屯虎旅晉盛騖龍舟宋齊紛
禍難梁陳成寇讐鐘鼓長震耀魚龍不得休風雪一蕭
散功業忽如浮今日時無事空江滿白鷗
道州途中即事
零桂佳山水榮陽舊自(一作日)同經途看不暇遇境說難
窮疊嶂青時合澄湘漫處空舟移明鏡裡路入畫屛中
巖壑千家接松蘿一徑通漁煙(一作燈)生縹緲犬吠隔籠
䓤戲鳥留餘翠幽花恡(一作悦)晩紅光翻沙瀨日香散橘
園風信美非吾土分憂屬賤躬守愚資地僻䘏隱望年
豐且保心能静那求政必工課終如免戾歸飬洛城東
登少陵原望秦中諸川太原王至德妙用(一本無用)
(字)有水術因用感歎
少陵最高處曠望極秋空君山噴清源脉散秦川中荷
鍤自(一作動)成(一作成雲)雨由來非鬼工如何盛明代委棄傷
豳風涇㶚徒絡繹漆沮虚會同東流滔滔去沃野飛秋
蓬大禹平水土吾人得其宗發機迴地勢運思與天通
早欲獻竒策豐財叙西戎豈知年三十未識大明宮卷
爾出岫雲追吾入冥鴻無為學驚俗狂醉哭途窮
奉敕祭南嶽十四韻
皇家禮赤帝謬獲司風域致齋紫蓋下宿設祝融側鳴
澗驚宵寐清猿逓時刻澡潔事夙興簪佩思盡(一作晝)飾
危壇象嶽趾秘殿翹翬翼登拜不遑願(一作顧)酌獻皆累
息贊道儀匪繁祝史詞甚直忽覺心魂悸如有精靈逼
漠漠雲氣生森森杉栢黑風吹虚簫韻露洗寒玉色寂
寞有至公馨香在明德禮成謝邑吏駕言歸郡職憩桑
訪蠶事遵疇課農力所願風雨時迴首瞻南極
經河源軍漢邨作
行行忽到舊河源城外千家作漢村樵採未侵征虜墓
耕耘猶就破羌屯金湯天險長全設伏臘華風亦暗存
暫駐單車空下淚有心無力復何言
題河州赤岸橋
左南橋上見河州遺老相依赤岸頭匝塞歌鐘(一作中)受
恩者誰憐被髮哭東流
題陽人城
忠驅義感即風雷誰道南方乏武才天下起兵誅董卓
長沙子弟最先來
晉王龍驤墓
虎旗龍艦順長(一作天)風坐引全吳入掌中孫皓小兒何
足取便令千載笑爭功
題石勒城二首
長驅到處積人頭大旆連營壓上游建業烏棲何足問
慨然歸去王中州
天生傑異固難馴應變摧枯若有神夷甫自能疑倚嘯
忍將虛誕誤時(一作吳)人
劉郎浦口號
吳蜀成婚此水潯明珠步障幄黃金誰將一女輕天下
欲換劉郎鼎峙心
自江華之衡陽途中作
孤棹遲遲悵有違沿湘數日逗晴暉人生隨分為憂喜
迴雁峰南是北歸
吐蕃别(一作列)館送楊七錄事先歸
愁雲重拂地飛雪亂遥程莫慮前山暗歸人正眼(一作眼自)
明
奉送范司空赴朔方(得游字)
築壇登上將膝席委前籌虜滅南侵跡朝分北顧憂抗
旌迴廣漠撫劒動旄頭坐見黃雲暮行看白草秋山横
舊秦塞河繞古靈州戍(一作善)守如無(一作兵家又作知兵)事惟應
獵騎遊
送文暢上人東遊
隨緣聊振錫高步出東城水止(一作月上)無恒地雲行不計
程到時為彼岸過處即前生今日臨岐别吾徒自有情
喜儉北至送宗禮南行
洞庭舟始泊桂江帆又開魂從會處斷愁向笑中來惝
怳看殘景殷勤祝此杯衡陽刷羽待成取一行迴
送段九秀才歸澧州
湘南孤白芷幽託在清潯豈有(一作在)馨香發空勞知處
深推賢路已隔賑乏力不(一作弗)任慙我一言分貞君千
里心寸義薄聯組片誠敵兼金方期踐冰雪無使弱思
侵
衡州送李十一兵曹赴浙東
慷慨視别劒淒清(一作凉)泛離琴前程楚塞斷此恨(一作别一)
(作别恨)洞庭深文字已久廢循良非所任期君碧雲上千
里一揚音
臨洮送袁七書記歸朝(時袁生作僧蕃人呼為袁師)
憶年十五在江湄聞說平凉且半疑豈料殷勤洮水上
却將家(一作歸)信託(一作寄)袁師
江陵酒中畱别坐客
尋常縱恣倚青春不契心期便不親今日煙波九疑去
相逢盡是眼中人
道州酬送何山人之容州
匣有青萍筒(一作笥)有書何門不可曳長裾應湏定取眞
知者遣對明君說子虚
道州送戴簡處士往賀州謁楊侍郎
羸馬孤童鳥道微三千客散獨南歸山公念舊偏知我
今日因君淚滿衣
春日遊郭駙馬大安亭子
戚里容閒客山泉若化成寄遊芳徑好借賞彩船輕春
至花常滿年多水更清此中如傳舍但自立功名
楚州追制後舍弟直(一作在)長安縣失囚花下共
飲
天子收郡印京兆責獄囚狂兄與狂弟不觧對花愁
衡州歲前遊合江亭見山櫻蕊未折因賦含彩
恡驚春
山櫻先春發紅蕊滿霜枝幽處竟誰見芳心空自知似
奪朝日照疑畏煖風吹欲問含彩意恐驚輕薄兒
衡州登樓望南館臨水花呈房戴段李諸公
夭桃臨方塘暮色堪秋思託根豈求潤照影非自媚罥
挂青柳絲零落綠錢地佳期竟(一作意)何許時有幽禽至
合江亭檻前多高竹不見遠岸花客命翦之感
而成咏
吉凶豈前卜人事何翻覆緣看數日花却翦凌霜竹常
言契君操今乃妨衆目自古病當門誰言出幽獨
道州春遊歐陽家林亭
道州城北歐陽家去郭一里占煙霞主人雖朴甚有思
觧留滿地紅桃花桃花成泥不湏掃明朝更訪桃源老
政成興足告即(一作即告一作則告)歸門前便是家山道
衡州早春偶遊黃溪口號
偶尋黃溪日欲没早梅未盡山櫻發無事江城閉此身
不得坐待花間月
衡州夜後把火看花留客
紅芳暗(一作暖)落碧池頭把火遥看且(一作更)少留半夜忽
然風更起明朝不復上南樓
夜後把火看花南園招李十一兵曹不至呈座
上諸公
夭桃紅燭正相鮮傲吏閒齋困獨眠應是夢中飛作蝶
悠揚只在此花前
順宗至德大聖大安孝皇帝挽歌詞三首
遐視輕神寶傳歸屬聖猷堯功終有待文德本無憂坐
受朝汾水行看告岱丘那知鼎成後龍馭弗淹留
監撫垂三紀聲徽洽萬方禮因馳道著明自墾田彰積
漸承鴻業從容守太康更留園寢詔恭聽有餘芳
早秋同軌至晨旆露華滋挽度千夫咽笳凝六馬遲劒
悲長閉日衣望出遊時風起西陵樹淒凉滿孝思
詠蜀客石琹枕
可憐他山石幾度(一作歲)負貞堅推遷強為用彫斵傷自
然文含巴江浪色起青城煙更聞餘玉聲時入朱絲弦
河南府試贖帖賦得鄉飲酒詩
酌言修舊典刈楚始登堂百拜賓儀盡三終樂奏長想
同鶯出谷看似雁成行禮罷知何適隨雲入帝鄉
賦得失羣鶴
杳杳冲天鶴風排勢暫違有心長自負無伴可相依萬
里寧辭遠三山詎憶歸但令毛羽在何處不翻飛
道州南樓換柱
鴻災起無朕有見非前知蟻入不足恤柱傾何可追良
工操斤斧沉吟方在斯殫材事朽廢曷若新宏規
道州北池放鵝
我非好鵝癖爾乏鳴雁姿安得免沸鼎澹然遊清池見
生不忍食深情固在斯能自遠飛去無念稻粱為
迴風有懷
銀宮翠島煙霏霏(一作菲菲)珠樹玲瓏朝日暉神仙望見不
得到却逐迴風何處歸
蕃中答退渾詞二首(退渾種落盡在而為吐蕃所鞭撻有譯者訢情於予)
(故以此答之)
退渾兒退渾兒朔風長在氣何衰萬羣鐵馬從奴虜強
弱由人莫歎時
退渾兒退渾兒冰消青海草如絲明堂天子朝萬國神
島龍駒將與誰
上官昭容書樓歌(貞元十四年友人崔仁亮於東都買得硏神記一卷有昭)
(容列名書縫處因用感歎而作是歌)
漢家婕妤唐昭容工詩能賦千載同自言才藝是天眞
不服丈夫勝婦人歌闌舞罷閒無事縱恣優游弄文字
玉樓寶架中天居緘竒秘異萬卷餘水精編帙綠鈿軸
雲母搗紙黃金書風吹(一作飄)花露清旭時綺忩高挂紅
綃帷香囊盛煙繡結絡翠羽拂案青(一作碧)琉璃吟披嘯
卷終(一作紛)無已皎皎淵機破(一作碎)研理詞縈彩翰紫鸞
迴思耿寥天碧雲起碧雲起心悠哉境深轉苦坐自摧
(一作催)金(一作玉)梯珠履聲一斷瑶階日夜生青苔青苔祕
空(一作閉九)關曾比羣玉山神仙杳何許遺逸滿人間君不
見洛陽南市賣書肆有人買得研神記紙上香多蠹不
成昭容題處猶分明令人惆悵難為情
聞砧有感
千門儼雲端此地富羅紈秋月三五夜砧聲滿長安幽
人感中懷静聽淚汍瀾所恨搗衣者不知天下寒
早覺有感(一作懷)
東方殊未明暗室蟲正飛先覺忽先起衣裳顚倒時嚴
冬寒漏長此夜如何其不用思秉燭扶桑有清暉
冬日病中即事
墻下長安道囂塵咫尺間久牽身外役暫得病中閒背
喜朝陽滿心憐暮鳥還吾廬在何處南有白雲山
病中自戶部員外郎轉司封
羸卧承新命優容獲所安遣兒迎賀客無力拂塵冠偃
仰晴軒暖支離曉鏡寒那堪報恩去感激對衰蘭
久病初朝衢中即事
沉痾曠十旬還過直城闉老馬猶知路羸童欲怕人久
隳三徑計更強百年身許國將何力空生衣上塵
道州城北樓觀李花
夜疑關山月暁似沙場雪曾使西域來幽情望超越將
念浩無際欲言忘所說豈是花感人(一作感懷抱)自憐抱孤
節
道州秋夜南樓即事
誰念(一作憐又作令)獨坐愁日暮此南樓雲去舜祠閉月明瀟
水流猿聲何處曉楓葉滿山秋不分(一作照)匣中鏡少年
看白頭
道州觀野火
南風吹烈火熖熖燒楚澤陽景當晝遲(一作連)隂天半夜
赤過處若彗掃來時如電激豈復辨蕭蘭(一作艾)焉能分
玉石蟲蛇盡爍爛虎兕出(一作亦)奔廹積穢一(一作皆)蕩除
和氣始融液堯時既敬授禹稼斯肇迹(一作植)遍生合穎
禾大秀兩岐麥家有京坻詠人無溝壑慼乃悟焚如功
來歲終受益
衡州早春二首
碧水何逶迤東風吹沙(一作春)草烟波千萬(一作里)曲不辨
嵩陽道
病肺不飲酒傷心不看花惟驚望鄉處猶自隔長沙
郡内書懷寄劉連州竇䕫州
朱邑何為者桐鄉有古祠我心常所慕二郡老人知
偶然作二首
棲棲復汲汲忽覺年四十今朝滿衣淚(一作淚滿衣)不是傷
春泣
中夜兀然坐無言空涕洟丈夫志氣事兒女安得知
古興
越歐百鍊時楚卞三泣地二寶無人識千齡皆棄置空
巖起白虹古獄生紫氣安得命世客直來開奥秘劒任
刜鐘看玉從投火試必能絶疑惑然後論竒異
風詠
微風生青萍習習出金塘輕搖深林翠静獵幽徑芳掩
抑時未來鴻毛亦無傷一朝乘嚴氣萬里號清霜北走
摧鄧林東去落扶桑掃却垂天雲澄清無私光悠然返
空寂晏海通舟航
鏡中歎白髮
年過潘岳纔三歲還見星星兩鬢中縱使他時能早逹
定知不作黑頭公
友人邀聽歌有感
文章抛盡愛功名三十無成白髮生辜負壯心羞欲死
勞君貴買斷腸聲
貞元十四年旱甚見權門移芍藥花
綠原青壠漸成塵汲井(一作水)開園日日新四月帶花移
芍藥不知憂國是何人
冬夜即事
百憂攢心起復卧夜長耿耿不可過風吹雪片似花落
月照冰文如鏡破
道州郡齋臥疾寄東館諸賢
東池送客醉年華聞道風流勝習家獨臥郡齋寥落意
(一作處)隔簾微雨濕梨化
讀小弟詩有感因口號以示之
憶吾(一作君)未冠賞年華二十年間在咄嗟今來羡汝看
花歲似汝追思昨日花
讀句踐傳
丈夫可殺不可羞如何送我海西頭更生更聚終湏報
二十年間死即休
道州月歎(追述蕃中事與道州對言之)
别館月犁牛冰河金山雪道州月霜樹子規啼是血壯
心感此孤劒鳴沉火在灰殊未滅
風歎
青海風飛沙射面隨驚蓬洞庭風危檣欲折身若空西
馳南走有何事會湏一決百年中
道州感興
當代知文字先皇記姓名七年天下立萬里海西行苦
節終難辨勞生竟自輕今朝流落處嘯水遶孤城
和李使君三郎(一作兄弟)早秋城北亭宴崔司士因
寄關中張評事
黃花古城路上盡見青山桑柘晴川口牛羊落照間野
情隨卷幔塵事隔重關道合偏重賞官微獨不閒鶴分
琴久罷書到雁應還為謝登臨客瓊林(一作枝)寄一攀
題從叔園林
阮宅閒園暮窗中見樹隂樵歌依野草僧語過長林鳥
向花間井人弹竹裡琴自嫌身未老已有住山心
送僧歸漳州
幾夏京城住今朝獨遠歸修行四分律護净七條衣溪
寺黃橙熟沙田紫芋肥九龍潭上路同去客應稀
御定全唐詩卷三百七十一
