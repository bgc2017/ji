欽定四庫全書
御定全唐詩卷六百二十六
陸龜蒙
早秋吳體寄襲美
荒庭古樹只獨倚敗蟬殘蛩苦相仍雖然詩膽大如(一作)
(於)斗爭奈愁腸牽似繩短燭初添蕙幌影微風漸折蕉
衣稜安得彎弓似眀月快箭拂下西飛鵬
病中秋懷寄襲美
病容愁思苦相兼清鏡無情未我嫌貪廣異蔬行徑窄
故求偏藥出錢添同人散後休賒酒雙燕辭来始下簾
更有是非齊未得重憑詹尹拂龜占
秋賦有期因寄襲美(時將主試貢士)
雲似無心水似閒忽思名在貢書間煙霞鹿弁聊懸著
隣里漁舠暫解還文草病来猶滿箧藥苗衰後即離山
廣寒宫樹枝多少風送高低便可攀
和襲美新秋即事次韻三首
心似孤雲任所之世塵中更有誰知愁尋冷落驚雙鬢
病得清涼減四支懷舊藥溪終獨往宿枯杉寺已頻期
兼須為月求高處即是霜輪殺滿時
帆檝衣裳盡釣徒往来蹤跡遍三吳閒中展卷興亡小
醉後題詩點畫麤松島伴譚多道氣竹窗孤夢豈良圖
還須待致昇平了即往(一作任)扁舟放五湖
聲利從来解破除秋灘唯憶下桐廬鸕鷀陣合殘陽少
蜻蛚吟高冷雨疎辯伏南華論指指才非玄晏借書書
當時任使真堪笑波上三年學炙魚
和襲美贈南陽潤卿將歸雷平
朝市山林隱一般却歸那減卧雲懽墮階紅葉誰收得
半盎清醪客酹(一作醉)乾玉笈詩成吟處曉金沙泉落夢
中寒真仙若降如相問曾步星罡繞醮壇
顧道士亡弟子奉束帛乞銘於襲美因賦戲贈
童初真府召為郎君與抽毫刻便房亦謂神仙同許郭
不妨才力似班揚比於黃絹詞尤妙酬以霜縑價未當
唯我有文無賣處筆鋒銷盡墨池荒
和訪寂上人不遇
芭蕉霜後石欄荒林下無人閉竹房經抄未成抛素几
錫環應撼過寒塘蒲團為拂浮埃散茶器空懷碧餑香
早晩却還宗炳社夜深風雪對禪牀
秋夕文宴(得成字)
筆陣初臨夜正清擊銅遥認小金鉦飛觥壯若遊燕市
覓句難於下趙城隔嶺故人因會憶傍簷棲鳥帶吟驚
梁王座上多詞客五韻甘心第七成(梁昭明嘗文宴賦詩各五韻劉孝威)
(第七方成)
南陽廣文欲於荆襄卜居襲美有贈代酬次韻
不知天隱在何鄉且欲煙霞跡暫雙鶴廟未能齊月馭
鹿門聊擬並雲窗蘚銜荒磴移桑屐花浸春醪挹石缸
莫惜查頭容釣伴也應東印有餘江
和襲美寄毗陵魏處士朴
經苑初成墨沼開何人林下肯尋来若非宗測圖山後
即是韓康賣藥迴溪籟自吟朱鷺曲沙雲還作白鷗媒
唯應地主公田熟時送君家麴糵材
和襲美初冬偶作寄南陽潤卿次韻
逐日生涯敢計冬可嗟寒事落然空窗憐返照緣書小
庭喜新霜為橘紅衰柳尚能和月動敗蘭猶擬倩煙籠
不知海上今清淺試與飛書問洛公
和襲美冬曉章上人院
山寒偏是曉来多況值禪窗雪氣和病客功夫經未演
故人書信衲新磨閒臨靜案修茶品獨傍深溪記藥科
從此逍遥知有地更乘清月伴君過
和襲美寄題鏡巖周尊師所居
見說身輕鶴不如石房無侣共雲居清晨自削靈香柹
獨夜空吟碧落書十洞飛精應徧吸一簪秋髮未曾梳
知君便入懸珠會早晩東騎白鯉魚
寒夜文宴得驚字
各將寒調觸詩情旋見微澌入硯生霜月滿庭人暫起
汀洲半夜雁初驚三秋每為仙題想一日(一作勺)多因累
句傾千里建康衰草外含毫誰是憶昭眀
送潤卿還華陽
何事輕舟近臘回茅家兄弟欲歸来(茅司命以三月十八日十二月二日)
(會於華陽天)封題玉洞虚無奏點檢霜壇沆瀣杯雲肆先生
分氣調山圖公子愛詞才殷勤為向東鄉薦灑掃含真
雪後臺
和襲美為新羅弘惠上人撰靈鷲山周禪師碑
送歸詩
一函迢遞過東瀛祇為先生處乞銘已得雄詞封靜檢
却懷孤影在禪庭春過異國人應寫夜讀滄洲怪亦聽
遥想勒成新塔下盡望空碧禮文星
和襲美寒日書齋即事三首每篇各用一韻
不必探幽上鬱岡公齋吟嘯亦何妨唯求薏苡供僧食
别著氍毹待客牀春近帶煙分短蕙曉来衝雪撼疎篁
餘杭山酒猶封在遥囑高人未肯嘗
已上星津八月槎文通猶自學丹砂(江文通有丹砂可學賦)仙經
寫得空三洞隱士招来别九華靜對真圖呼綠齒偶開
神室問黃芽方諸更是憐才子錫賚於君合有差
名價皆酬百萬餘尚憐方丈講玄虚西都賓問曾成賦
東海人求近著書(襲美嘗作弔江都賦又新羅僧請為大師碑文)茅洞煙霞侵
寤寐檀溪風月挂樵漁清朝還要廷臣在兩地寧容便
結廬
和襲美臘後送内大德從勖遊天台
應緣南國盡南宗欲訪靈溪路暗通(溪在天台山下)歸思不離
雙闕下去程猶在四眀東銅缾淨貯桃花雨金策閒搖
麥穗風(上人指期國清過夏)若戀吾君先拜疏為論台嶽未封公
和襲美寄題玉霄峰葉涵象尊師所居
天台一萬八千丈師在浮雲端掩扉永夜祇知星斗大
深秋猶見海山微風前幾降青毛節雪後應披白羽衣
南望煙霞空再拜欲將飛魄問靈威
南陽廣文博士還雷平後寄
微微春色染林塘親撥煙霞坐澗房隂洞雪膠知未入
濁醪風破的偷嘗芝臺曉用金鐺(一作鑅)煮星度閒將玉
鉿量幾遍待晨官欲降曙壇先起獨焚香
和襲美題支山南峰僧次韻
眉毫霜細欲垂肩自說初棲海嶽年萬壑煙霞秋後到
一林風雨夜深禪時翻貝葉添新蔵間插松枝護小泉
好是清冬無外事匡牀齋罷向陽眠
送董少卿遊茅山
威輦高懸度世名至今仙裔作公卿將隨羽節朝珠闕
曾佩魚符管赤城(董嘗判台州)雲凍尚含孤石色雪乾猶墮
古松聲應知四扇靈方在待取歸時綠髮生
和襲美寄懷南陽潤卿
高抱相逢各絶塵水經山疏不離身才情未擬湯從事
玄解猶嫌竺道人霞染洞泉渾變紫雪披江樹半和春
誰憐故國無生計唯種南塘二畝芹
襲美將以綠罽為贈因成四韻
三逕風霜利若刀襜褕吹斷罥蓬蒿病中祇自悲龍具
世上何人識羽袍狐貉近懷珠履貴薜蘿遥羨白巾高
陳王輕煖如相遺免致衰荷效廣騷
和過張祜處士丹陽故居(并序)
張祜字承吉元和中作宫體小詩辭曲豔發當時
輕薄之流能其才合譟得譽及老大稍窺建安風
格誦樂府錄知作者本意短章大篇往往間出諫
諷怨譎時與六義相左右善題目佳境言不可刊
置别處此為才子之最也由是賢俊之士及高位
重名者多與之遊謂有鵠鷺之野孔翠之鮮竹柏
之貞琴磬之韻或薦之於天子書奏不下亦受辟
諸侯府性狷介不容物輙自劾去以曲阿地古澹
有南朝之遺風遂築室種樹而家焉性嗜水石常
悉力致之從知南海間罷職載羅浮石筍還不蓄
善田利產為身後計死未二十年而故姬遺孕凍
餒不暇前所謂鵠鷺孔翠竹柏琴磬之家雖朱輪
尚乘遺編尚吟未嘗一省其孤而恤其窮也噫人
假之為玩好不根於道義耶懼其怨刺於神眀耶
天果不愛才没而猶譴耶吾一不知之友人顔弘
至行江南道中訪其廬作詩弔而序之屬余應和
余汨没者不足哀承吉之道邀襲美同作庶乎承
吉之孤倚其傳而有憐者
勝華通子共悲辛荒逕今為舊宅鄰一代交遊非不貴
五湖風月合教貧魂應絶地為才鬼名與遺編在史臣
聞道平生多愛石至今猶泣洞庭人
和襲美寄廣文先生
忽辭眀主事真君直取姜巴路入雲龍篆拜時輕誥命
霓襟披後小玄纁峰前北帝三元會石上東卿九錫文
應笑世間名利火等閑靈府剰先焚
和襲美先輩悼鶴
一夜圓吭絶不鳴八公虚道得千齡方添上客雲眠思
忽伴中仙劒解形但掩叢(一作翛)毛穿古堞永留寒影在
空屏君才幸自清如水更向芝田為刻銘
幽居有白菊一叢因而成詠呈知已
還是延年一種材(菊之别名)即將瑶(一作瓊)朵冒霜開不如(一作)
(知)紅豔臨歌扇欲伴黃英入酒杯陶令接䍦堪岸著梁
王高屋好欹来(梁朝有白紗高屋帽)月中若有閒田地為勸嫦娥
作意裁
和襲美傷開元觀顧道士
何事神超入杳冥不騎孤鶴上三清多應白簡迎將去
即是朱陵鍊更生藥奠肯同椒醑味雲謠空替薤歌聲
武皇徒有飄飄思誰問山中宰相名
和襲美醉中即席贈潤卿博士次韻
共是虚皇簡上仙清詞如羽欲飄然登山凡著幾緉(一作)
(量)屐破浪欲乘千里船遠夢只留丹井畔閒吟多在酒
旗前誰知海上無名者只記漁歌不記年
送浙東德師侍御罷府西歸
王謝遺蹤玉籍仙三年閒上鄂君船詩懷白閣僧吟苦
俸買青田鶴價偏行次野楓臨遠水醉中衰菊卧涼煙
芙蓉散盡西歸去唯有山隂九萬牋
送羊振文先輩往桂陽歸覲
風雅先生去一麾過庭才子趣歸期(時使君文人自毛詩博士出牧)讓
王門外開帆葉義帝城中望戟支郢路漸寒飄雪遠湘
波初暖漲雲遲靈均精魄如能問又得千年賈傅詞
襲美留振文宴龜蒙抱病不赴猥示倡和因次
韻酬謝
綺席風開照露晴祇將茶荈代雲觥繁絃似玉紛紛碎
佳妓如鴻一一驚毫健幾多飛藻客羽寒寥落映花鶯
幽人獨自西窗晚閑凭香檉反照眀
和襲美重送圓載上人歸日本國
老思東極舊巖扉却待秋風泛舶歸曉梵陽烏當石磬
夜禪隂火照田衣見翻經論多盈箧親植杉松大幾圍
遥想到時思魏闕只應遥拜望斜暉
和襲美禇家林亭
一陣西風起浪花繞欄杆下散瑶華高窗曲檻仙侯府
卧(一作折)葦荒芹白鳥家孤島待寒凝片月遠山終日送
餘霞若知方外還(一作仙)如此不要秋乘上海槎
歸雁
北走南征象我曹天涯迢遞翼應勞似悲邊雪音猶苦
初背岳雲行未高月島聚栖防暗繳風灘斜起避驚濤
時人不問隨陽意空拾欄邊翡翠毛
王先輩草堂
松逕隈雲到靜堂杏花臨澗水流香身從亂後全家隱
日校人間一倍長金籙漸加新品秩玉皇偏賜羽衣裳
何如聖代彈冠出方朔曾為漢侍郎
傷越
越谿自古好風煙盜束兵纏已半年訪戴客愁隨水遠
浣紗人泣共埃捐臨焦賴灑王師雨欲墮重登刺史天
早晩山川盡如故清吟閒上鄂君船
新定陪太守一百五夜南館翫月
風雨教春處處傷一宵雲盡見滄浪全無片燭侵光彩
只有清灘助雪霜煙蔽櫂歌歸浦溆露將花影到衣裳
却嫌殷浩南樓夕一帶秋聲入恨長
中元夜寄道侣二首
學餌霜茸骨未輕每逢真夕夢還清丁寧獨受金妃約
許與親題玉篆名月苦撼殘臨水珮風微飄斷繫雲纓
須臾枕上桐窗曉露壓千枝滴滴聲
橘齋風露已清餘東郭先生病未除孤枕易為蛩破夢
短簷難得燕傳書廣雲披日君應近倒影裁花我尚疎
唯羨羽人襟似水平持旄節步空虚
寄懷華陽道士
華陽門外五芝生飡罷愁君入杳冥遥夜獨栖還有夢
昔年相見便忘形為分科斗親鉛槧與說蜉蝣坐竹櫺
醮後幾時歸紫閣别来終日誦黃庭閒教辨藥僮名甲
靜識窺巢鶴姓丁絶澗飲羊春水膩傍林燒石野煙腥
深沈谷響含疎磬片段嵐光落畫屏休採古書探禹穴
自刊新歷鬭堯蓂珠宫鳳合迎蕭史玉籍人誰訪蔡經
架上黑椽長褐穩案頭丹篆小符靈霓軒入洞齊初月
羽節升壇拜七星當路獨行衝虎豹向風孤嘯起雷霆
凝神密室多生白叙事聯編盡殺青匝地山川皆暗寫
隱天竽籟祇閒聽分張火力燒金竈拂拭苔痕洗酒缾
翠壁上吟朝復暮暖雲邊卧醉還醒倚身長短裁笻杖
倩客高低結草亭直用森嚴朝北帝愛將清淺問東溟
常思近圃看栽杏擬借鄰峰伴采苓揜樹半扉晴靄靄
背琴殘燭曉熒熒舊来捫虱知王猛欲去為龍歎管寧
蟾魄幾應臨蕙帳漁竿猶尚枕楓汀銜煙細草無端綠
冒雨閒花作意馨掠岸驚波沈翡翠入簷斜照礙蜻蜓
初征漢棧宜飛檄待破燕山好勒銘六轡未收千里馬
一囊空負九秋螢我悲雌伏真方枘他騁雄才似建瓴
合在深崖齊散术(一作木)自求滄海點流萍頻抛俗物心
還爽遠憶幽期目剰瞑見買扁舟束真誥手披仙語任
揚舲
御定全唐詩卷六百二十六
