欽定四庫全書
御定全唐詩卷八十三
陳子昂
陳子昂字伯玉梓州射洪人少以富家子尚氣决好弋
博後遊鄉校乃感悔修飭初舉進士入京不為人知有
賣胡琴者價百萬子昂顧左右輦千緡市之衆驚問子
昂曰余善此曰可得聞乎曰明日可入宣陽里如期偕
往則酒肴畢具奉琴語曰蜀人陳子昂有文百軸不為
人知此賤工之伎豈宜留心舉而碎之以其文百軸徧
贈會者一日之内名滿都下擢進士第武后朝為麟臺
正字數上書言事遷右拾遺武攸宜北討表為管記軍
中文翰皆委之子昂父為縣令叚簡所辱子昂聞之遽
還鄉里簡乃因事收繫獄中憂憤而卒唐興文章承徐
庾餘風駢麗穠縟子昂横制頹波始歸雅正李杜以下
咸推宗之集十卷今編詩二卷
慶雲章
崑崙元氣實生慶雲大人作矣五色氤(一作氛)氲昔在帝
媯南風既薰叢芳爛漫郁郁紛紛曠矣千祀慶雲來止
玉葉金柯祚我天子非我天子慶雲誰昌非我聖母慶
雲誰光慶雲光矣周道昌矣九萬八千天授皇年
感遇詩三十八首
微月生(一作出)西海幽陽始代(一作化)昇圓光正(一作恰)東滿
隂魄巳朝凝太極生天地三元更廢興至精諒斯在三
五誰能徵
蘭若生春夏芊蔚何青青幽獨空林色朱蕤冐紫莖遲
遲白日晩嫋嫋秋風生歲華盡搖落芳意竟何成
蒼蒼丁零塞今古緬荒途亭堠何摧兀暴骨無全軀黃
沙幕南起白日隠西隅漢甲三十萬曾以事匈奴但見
沙場死誰憐塞上(一作下)孤
樂羊為魏將食子殉軍功骨肉且(一作尚)相薄他人安得
忠吾聞中山相乃屬放麑翁孤獸猶(一作且)不忍况(一作矧)
以奉君終
市人矜巧智於道若童蒙傾奪相夸侈不知身所終曷
見玄真子觀世玉壺中窅然遺天地乘化入無窮
吾觀龍變化乃知至陽精石林何冥密幽洞無留行古
之得仙道信與元化并玄感非象(一作蒙)識誰能測沈(一作)
(淪)冥世人拘目見酣酒笑丹經崑崙有瑶樹安得采其
英
白日每不歸青陽時暮矣茫茫吾何思林卧觀無始衆
芳委時晦鶗鴂鳴悲耳鴻荒古已頹誰識巢居子
吾觀崑崙化日月淪洞冥精魄相交會天壤以羅生
仲尼推太極老𣆀貴窈冥西方金仙子崇義乃無明
空色皆寂滅緣業定(一作亦)何成名教信紛藉死生俱未
停
聖人秘元命懼世亂其真如何嵩公軰詼(一作談)譎誤時
人先天誠為美階亂禍誰因長城備胡寇嬴禍發其親
赤精既迷漢子年何救秦去去桃李花多言死如麻
深居觀元化(一作羣動)悱然争朵頤䜛說相啖食利害紛㘈
㘈便便夸毘子榮耀更相持務光讓天下商賈競刀錐
已矣行采芝萬世同一時
吾愛鬼谷子青谿無垢氛囊括經世道遺身在白雲七
雄方龍鬭天下久(一作亂)無君浮榮不足貴遵養晦時文
舒可(一作之)彌宇宙卷之不盈分豈徒山木夀空與麋鹿
羣
呦呦南山鹿罹罟以媒和招搖青桂樹幽蠧亦成科世
情甘近習榮耀紛如何怨憎未相復親愛生禍羅瑶臺
傾巧笑玉杯殞雙蛾誰見枯(一作孤)城蘖(一作樹)青青成斧
柯
林居病時久水木澹孤清閑卧觀物化悠悠念無生青
春始萌達朱火巳滿盈徂落方自此感歎何時平
臨岐泣世道天命良悠悠昔日殷王子玉馬遂朝周寶
鼎淪伊榖瑶臺成古(一作故)丘西山傷遺老東陵有故侯
貴人難得意賞愛在湏臾莫以心如玉探他明月珠昔
稱夭桃子今為舂市徒䲭鴞悲東國麋鹿泣姑蘇誰見
䲭夷子扁舟去五湖
聖人去已久公道緬良難蚩蚩夸毘子堯禹以為謾驕
榮貴工巧勢利迭(一作遞)相干燕王尊樂毅分國願同歡
魯(一作仲)連讓齊爵遺組去邯鄲伊人信往矣感激為誰
歎
幽居觀天運悠悠念羣生終古代興没豪聖莫能争三
季淪周赧七雄滅秦嬴復聞赤精子提劍入咸京炎光
既無象晉虜復縱横堯禹道已昧昏虐勢方行豈無當
世雄天道與胡兵咄咄安可言時醉而未醒仲尼溺東
魯伯陽遁西溟大運自古來旅人胡歎哉
逶迤勢已久骨鯁道斯窮豈無感激者時俗頽此風灌
園何其鄙皎皎於陵中世道不相容嗟嗟張長公
聖人不利已憂濟在元元黃屋非堯意瑶臺安可論吾
聞西方化清淨道彌敦奈何窮金玉雕刻以為尊雲構
山林盡瑶圖珠翠煩鬼工尚未可人力安能存夸愚適
增累矜智道逾昏
玄天幽且默羣議曷嗤嗤聖人教猶在世運久陵夷一
繩將何繫憂醉不能持去去行采芝勿為塵所欺
蜻蛉遊天地與世本無患飛飛未能止(一作去)黃雀來相
干穰侯富秦寵金石比交歡出入咸陽裏諸侯莫敢言
寧知山東客激怒秦王肝布衣取丞(一作卿)相千載為辛
酸
微霜知歲晏斧柯始青青况乃金天夕浩露沾羣英登
山望宇宙白日已西暝雲海方蕩潏孤鱗安得寧
翡翠巢南海雄雌珠樹林何知美人意驕愛比黃金殺
身炎州裏委羽玉堂隂旖旎光首飾葳蕤爛錦衾豈不
在遐遠虞羅忽見尋多材信為累歎息此珍禽
挈瓶者誰子姣(一作妖)服當青春三五明月滿盈盈不自
珍高堂委金玉微縷懸千鈞如何負公鼎被敓笑時人
玄蟬號白露兹歲已蹉跎羣物從大化孤英將奈何瑶
臺有青鳥遠食玉山禾崑崙見元鳳豈復虞雲羅
荒哉穆天子好與白雲期宫女多怨曠層城閉蛾眉日
耽瑶池樂豈傷桃李時青苔空萎絶白髮生羅帷
朝發宜都渚浩然思故鄉故鄉不可見路隔巫山陽巫
山綵雲沒高丘正微茫佇立望已久涕落(一作淚)沾衣裳
豈兹越鄉感憶昔楚襄王朝雲無處所荆國亦淪亡
昔日章華宴荆王樂荒淫霓旌翠羽盖射兕雲夢林朅
來高唐觀悵望雲陽岑雄圖今何在黃雀空哀吟
丁亥歲云暮西山事甲兵贏糧匝卭道荷戟争羌城嚴
冬隂風勁窮岫泄(一作油)雲生昏曀(一作黷)無晝夜羽檄復
相驚拳跼競萬仞崩危走(一作遠)九冥籍籍(一作寂寂)峰壑裏
哀哀冰雪行聖人御宇宙聞道泰階平肉食謀何失藜
藿緬縱横
可憐(一作惜)瑶臺樹灼灼佳人姿碧華映朱實攀折青春
時豈不盛光寵榮君白玉墀但恨紅芳歇凋傷感所思
朅來豪遊子勢利禍之門如何蘭膏歎感激自生冤衆
趨明所避時棄道猶存雲淵既巳失羅網與誰論箕山
有高節湘水有清源唯應白鷗鳥可為(一作與)洗心言
索居猶(一作獨)幾日炎夏忽然衰陽彩皆隂翳親友盡暌
違登山望不見涕泣久漣洏宿夢(一作昔)感顔色若與白
雲期馬上(一作世中)驕豪子驅逐正蚩蚩蜀山與楚水携手
在何時
金鼎合神(一作還)丹世人將見欺飛飛騎羊子胡乃在峨
眉變化固幽(一作非)類芳菲能幾時疲痾苦淪世憂痗(一作)
(悔)日侵淄眷然顧幽褐白雲空涕洟
朔風吹海樹蕭條邊巳秋亭上誰家子哀哀明月樓自
言幽燕客結髮事遠遊赤丸殺公吏白刃(一作日)報私讐
避讐至海上被役此邊州故鄉三千里遼水復悠悠每
憤胡兵入常為漢國羞何知七十戰白首未封侯
本為貴公子平生實愛才感時思報國拔劒起蒿萊西
馳丁零塞北上單于臺登山見千里懷古心悠哉誰言
未㤀禍磨滅成塵埃
浩然坐何暮吾蜀有峨眉念與楚狂子悠悠白雲期時
哉悲不會涕泣久漣洏夢登綏山穴南采巫山芝探元
觀羣化遺世從雲螭婉孌時永矣感悟不見之
朝入雲中郡北望單于臺胡秦何密邇沙朔氣雄哉藉
藉天驕子猖狂已復來塞垣無名將亭堠空崔嵬咄嗟
吾何歎邊人塗草萊
仲尼探元化幽鴻順陽和大運自盈縮春秋遞(一作迭)來
過盲飈忽號怒萬物相紛劘溟海皆震蕩孤鳳其如何
觀荆玉篇(并序)
丙戌歲余從左補闕喬公北征夏四月軍幕次(一作)
(舍)于張掖河河洲草木無他異者惟有仙人杖往
往叢生幽朔地寒與中國稍異予家世好服食昔
常餌之及此役也而息意兹味戍人有薦嘉蔬者
此物存焉余倏(一作冁)爾而笑曰始者與此君别不
圖至是而見之豈非神明嘉惠將欲扶吾夀也因
為喬公昌言其能時東萊王仲烈亦同旅舍聞而
大喜甘心食之已旬有五日矣適有行人自謂能
知藥者謂喬公曰此白棘也公何謬哉仲烈愕然
而疑亦曰吾怪其味甘(宋本作甜)今果如此喬公信是
言乃譏予作采玉篇謂宋人不識玉而寶珉石也
予心知必是猶以獨見之故被奪于衆人乃喟然
而歎曰嗟乎人之大明者目也心之至信者口也
夫目照五色口分五味玄黃甘苦亦可(一作何)斷而
不惑矣而路旁一議二子增疑况君臣之際朋友
之間乎自是而觀則萬物之情可見也感采玉詠
而作觀玉篇以答之并示仲烈譏其失真也
䲭夷雙白玉此玉有緇磷懸之千金價舉世莫知真丹
青非異色輕重有殊倫勿信玉工言(一作勿信工言子)徒悲荆
國人
鴛鴦篇
飛飛鴛鴦鳥舉翼相蔽虧俱來綠潭裏共向白雲涯音
容相眷戀羽翮兩逶迤蘋萍戲春渚霜霰遶寒池浦沙
連岸淨汀樹拂潭垂年年此遊翫歲歲來追隨鳳凰起
丹穴獨向(一作棲獨)梧桐枝鴻鴈來紫塞空憶稻梁肥烏啼
倦依托鶴鳴傷别離豈若此雙禽飛翻不異林刷尾青
(一作清)江浦交頸紫山岑文章負竒色和鳴多好音聞有
鴛鴦綺復有鴛鴦衾持為美人贈勖此故交心
與東方左史虬修竹篇(并書)
東方公足下文章道弊五百年矣漢魏風骨晉宋
莫傳然而文獻有可徵者僕嘗暇時觀齊梁間詩
彩麗競繁而興寄都絶每以永歎思古人常恐邐
逶(一作逶迤)頽靡風雅不作以耿耿也一昨於觧三處
見明公詠孤桐篇骨氣端翔音情頓挫光英(一作映)
朗練有金石聲遂用洗心飾視發揮幽欎不圖正
始之音復覩於茲可使建安作者相視而笑觧君
云張茂先何敬祖東方生與其比肩僕亦以為知
言也故感歎雅製作修竹詩一首當有知音以傳
示之
龍種(一作鐘龍)生南嶽孤翠欎亭亭峰嶺上崇崒煙雨下微
冥夜聞鼯鼠呌晝聒泉壑聲春風正淡蕩白露已清冷
哀響激金奏密色滋玉英歲寒霜雪苦含彩獨青青豈
不厭凝冽羞比春木榮春木有榮歇此節無凋零始願
與金石終古保堅貞不意伶倫子吹之學鳳鳴遂偶雲
和瑟張樂奏天庭妙曲方千變簫韶亦九成信蒙雕斵
美常願事仙靈驅馳翠虬駕伊欎紫鸞笙結交嬴臺女
唫弄昇天行携手登白日遠遊戲赤城低昂玄鶴舞斷
續綵雲生永隨衆仙逝三山遊玉京
薊丘覽古贈盧居士藏用七首(并序)
丁酉歲吾北征出自薊門歴觀燕之舊都其城池
霸業迹已蕪沒矣乃慨然仰歎憶昔樂生鄒子羣
賢之遊盛矣因登薊丘作七詩以志之寄終南盧
居士亦有軒轅之遺跡也
軒轅臺
北登薊丘望求古軒轅臺應龍已不見牧馬空黃埃尚
想廣城子遺跡白雲隈
燕昭王
南登碣石坂(一作館)遥望黃金臺丘陵盡喬木昭王安在
哉霸圖悵已矣驅馬復歸來
樂生
王道巳淪昩戰國競貪兵樂生何感激仗義下齊城雄
圖竟中夭遺歎寄阿衡
燕太子
秦王日無道太子怨亦深一聞田光義匕首贈千金其
事雖不立千載為傷心
田光先生
自古皆有死徇(一作循)義良獨稀奈何燕太(一作丹)子尚使
田生疑伏劒誠巳矣感我涕沾衣
鄒衍
大運淪三代天人罕有窺鄒子何寥廓漫說九瀛垂興
亡已千載今也則無推(一作為)
郭隗(末缺)
逄時獨為貴歷代非無才隗君亦何幸遂起黃金臺
西還至散關答喬補闕知之
葳蕤蒼梧鳳嘹唳白露蟬羽翰本非匹結交何獨全昔
君事胡馬余得奉戎旃携手向沙塞關河緬幽燕芳歲
幾陽止白日屢徂遷功業雲臺薄平生玉佩捐歎此南
歸日猶聞北戍邊代水不可涉巴江亦潺湲攬衣度函
谷銜涕望秦川蜀門自兹始雲山方浩然
度峽口山贈喬補闕知之王二無競
峽口大漠南横絶界中國叢石何(一作相)紛糺赤(一作小)山
復翕赩遠望多衆容逼(一作廹)之無異色崔崒乍孤斷逶
迤屢回直信關胡馬衝亦距漢邊塞豈依河山險將順
休明德物壯誠有衰勢雄(一作高)良易極邐迤忽而盡泱
漭平不息之子黃金軀如何此荒域雲臺盛多士待君
丹墀側
題居延古城贈喬十二知之
聞君東山意宿昔紫芝榮滄洲今何在華髮旅邊城還
漢功既薄逐胡策未行徒嗟白日暮坐對黃雲生桂枝
芳欲晩薏苡謗誰明無為空自老含歎負生平
贈趙六貞固二首
回中峰火入塞上追兵起此時邊朔寒登隴思君子東
顧望漢京南山雲霧裏
赤螭媚其彩(一作形)婉孌蒼梧泉昔者瑯琊子躬耕亦慨
然美人豈遐曠之子乃前賢良辰在何許白日屢頽遷
道心固微密神用無留連舒可彌宇宙攬之不盈拳蓬
萊(一作茅又作蒿)久蕪沒金石徒精堅良寶委短褐閑琴獨嬋
娟
答韓使同在邊
漢家失中策胡馬屢南驅聞詔安邊使曾是故人謨廢
書悵懷古負劍許良圖出關歲方晏乘障日多虞虜入
白登道烽交紫塞途連兵屯北地清野備東胡邊城方
晏閉斥堠始昭蘇復聞韓長孺辛苦事匈奴雨雪顔容
改縱横才位孤空懷老臣策未獲趙軍租但蒙魏侯重
不受謗書誣當取金人祭還歌凱入都
征東至淇門答宋十一參軍之問
南星中大火將子涉清淇西林改微月征旆空自持碧
潭去巳遠瑶華(一作草)折遺誰若(一作君)問遼陽戍悠悠(一作)
(搖搖)夭際旗
答洛陽主人
平生白雲志早愛赤松遊事親恨未立從宦此中州主
人亦何(一作何發)問旅客非悠悠方謁明天子清宴奉良籌
冄取連城璧三陟平津侯不然拂衣去歸從海上鷗寧
隨當代子傾側且沉浮
酬暉上人秋夜山亭有贈
皎皎白林秋微微翠山静禪居感物變獨坐開軒屏風
泉夜聲雜(一作絶)月露宵光冷多謝㤀機人塵憂未能整
酬李忝軍崇嗣旅館見贈
昨夜銀河畔星文犯遥(一作天)漢今朝紫氣新物色果逄
真言從天上落乃是地仙人白璧疑冤楚烏裘似入秦
摧藏多古意歷覽備艱辛樂廣雲雖覩夷吾風未春鳳
歌空有問龍性詎能馴寶劒終應出驪珠會見珍未及
馮公老何驚孺子貧青雲儻可致(一作效)北海憶孫賓
酬暉上人夏日林泉
聞道白雲居窈窕青蓮宇巖泉萬丈流(一作流雜樹)樹石(一作)
(石室)千年古林卧對軒窗山隂滿庭戸方釋塵事勞從君
襲蘭杜
同宋參軍之問夢趙六贈盧陳二子之作
曉霽望嵩丘(一作嶽)白雲半巖足氛氲涵翠微宛如嬴(一作)
(瀛)臺曲故人昔所尚幽琴歌斷續變化竟無常人琴遂
兩亡白雲失處所夢想曖容光疇昔疑緣業儒道兩相
妨前期許幽報迨此尚茫茫晤言既已失感歎(一作恨)情
何一始憶携手期雲臺與峨眉達兼濟天下窮獨善其
時諸君推管樂之子慕巢夷奈何蒼生望卒為黃綬欺
銘鼎功未立山林事亦微撫孤一流慟懷舊日(一作且)暌
違盧子尚高節終南卧松雪宋侯逄聖君驂馭(一作御)遊
青雲而我獨蹭蹬語默道猶屯征戍在遼陽蹉跎草冄
黃丹丘恨不及白露已蒼蒼遠聞山陽賦感涕下沾裳
送别出塞
平生聞高義書劍百夫雄言登青雲去非此白頭翁胡
兵屯塞下漢騎屬(一作入)雲中君為白馬將腰佩騂角弓
單于不敢射天子佇深功蜀山余方隐良會何時同
登薊丘樓送賈兵曹入都
東山宿昔意北征非我心孤負平生願感涕下沾襟暮
登薊樓上永望燕山岑遼海方漫漫胡沙飛且深峨眉
杳如夢仙子曷由尋擊劒起歎息白日忽西沉聞君洛
陽使因子寄南音
夏日暉上人房别李參軍崇嗣(并序二序内缺字)
考察天人旁羅變動東西南北賢聖不能定其居
寒暑晦明隂陽不能革其數莫不雲離雨散奔馳
于宇宙之間宋遠燕遥泣别于關山之際自古來
矣李參軍白雲英胄紫氣仙人愛江海而高尋頓
風塵而未息來從許下月旦出于龍泉言入蜀中
星文見於牛斗野亭相遇逆旅承歡謝鯤之山水
暫開樂廣之雲天自樂思道林而不見悵若有亡
詣祗樹而從遊然舊欵高僧展袂大士臨筵披
路之天書坐琉璃之寶地簾帷後闢拂鸚鵡之
香林欄檻前開照芙蓉之綠水討論儒墨探覽真
玄覺周孔之猶述(一作迷)知老莊之未晤(一作悟)遂欲
高扳寶座伏奏金仙開不二之法門觀大千之世
界歡娛恍晩離别行催紅霞生而白日歸青氣凝
而碧山暮驪歌斷引抗手將辭江漢浩浩而長流
天地居然而不動嗟乎色為何色悲樂忽而因生
誰去誰來離會紛而妄作俗之迷也不亦煩乎各
述所懷不拘章韻
四十九變化一十三死生翕忽玄黃裏驅馳風雨情是
非紛妄作寵辱坐相驚至人獨幽鑒(一作覽)窈窕隨昏明
咫尺山河道軒窗日月庭别離焉足問悲樂固能并我
輩何為爾棲皇猶未平金臺可攀陟寶界絶將迎戶牖
觀天地階基上杳冥自超三界樂安知萬里征中國要
荒内人寰宇宙榮弦望如朝夕寧嗟蜀道行
秋園卧病呈暉上人
幽寂曠日遥林園轉清密疲疴澹無豫獨坐泛瑶瑟懷
挾萬古情憂虞百年疾綿綿多滯念忽忽每如失緬想
赤松遊高尋白雲(一作紫庭)逸榮吝始都喪幽人遂貞吉圖
書紛滿床山水藹盈室宿昔心所尚平生自兹畢願言
誰見知梵筵有同術八月高秋晩凉風正蕭瑟
登澤州城北樓讌
平生倦遊者觀化久無窮復來登此國臨望與君同坐
見秦兵壘遥聞趙將雄武安君何在長平事巳空且歌
玄雲曲御(一作銜)酒舞薰風勿使青衿子嗟爾白頭翁
山水粉圖
山圖(一作仙圖非)之白雲兮若巫山之高丘紛羣翠之鴻溶
又似蓬瀛海水之周流信夫人之好道愛雲山以幽求
綵樹歌
嘉錦筵之珍樹兮錯衆綵之氛氲狀瑶臺之微月點巫
山之朝雲青春兮不可逄况蕙色之增芬結芳意而誰
賞怨絶世之無聞紅榮碧艷坐看歇素華流年不待君
故吾思崑崙之琪樹厭桃李之繽紛
春臺引(寒食集畢錄事宅作)
感陽春兮生碧草之油油懷宇宙以傷遠登高臺而寫
憂遲美人兮不見恐青歲之遂(一作還)遒從畢公以酣飲
寄林塘而一留採芳蓀於北渚憶桂樹於南州何雲木
之美麗而池舘之崇幽星臺秀士月旦諸子嘉青鳥之
辰迎火龍之始挾寶書與瑶瑟芳蕙華而蘭靡乃掩白
蘋藉綠芷酒既醉樂未已擊青鐘歌渌水怨青春之萎
絶贈瑶臺(一作華)之旖旎願一見而道意結衆芳之綢繆
曷余情之蕩漾矚青雲以增愁悵三山之飛鶴憶海上
之白鷗重曰羣仙去兮青春頹歲華歇兮黃鳥哀富貴
榮樂幾時兮朱宫碧堂生青苔白雲兮歸來
登幽州臺歌
前不見古人後不見來者念天地之悠悠獨愴然而涕
下
喜馬參軍相過醉歌(并序)
吾無用久矣進不能以義補國退不能以道隠身
天子哀矜居於侍省且欲以芝桂為伍麋鹿同曹
軒裳鍾鼎如夢中也南榮曝背北林設罝有客扣
門云吾道存孺子孺子黃中通理時玄冬遇夜微
月在天白雲半山志逸海上酒既醉琴方清陶然
玄暢浩爾太素則欲狎青鳥寄丹丘矣日月云邁
蟋蟀謂何夫詩可以比興也不言曷著時醉書散
灑乃昏見清廟臺令知此有蜀雲氣也畢大拾遺
陸六侍御崔議司崔兵曺鮮于晉崔湎子懷一道
人當知吾此評是實錄也若東萊王仲烈見之必
以為真醉歌曰
獨幽默以三月兮深林潛居時歲忽兮孤憤遐吟誰知
我心孺子孺子其可與理分
御定全唐詩卷八十三
