欽定四庫全書
御定全唐詩卷七百九十三
聯句
皮日休
北禪院避暑聯句(院昔為戴顒宅後司勲陸郎中居之)
日休陸龜蒙
歊蒸何處避來入戴顒宅逍遥脱單絞放曠抛輕策爬
搔林下風偃仰澗中石(日休)殘蟬煙外響野鶴沙中跡
到此失煩襟蕭然揖禪伯藤懸疊霜蛻桂倚支雲錫(龜蒙)
清陰豎毛髮爽氣舒筋脈逐幽随竹書選勝鋪苮席魚
跳上紫芡蝶化緣青壁(日休)心是玉蓮徒耳為金磬敵
吾宗昔高尚志在羲皇易豈獨斷韋編幾將刓鐵擿(龜蒙)
天書既屢降野抱難自適一入承明廬盱衡論今昔流
光不容寸斯道甘枉尺(日休)既起謝儒玄亦飜商羽翼
封章帷幄徧夢寐江湖白擺落函谷塵高欹華陽幘(龜蒙)
詔去雲無信歸來鶴相識半病奪牛公全慵捕魚客少
微光一點落此芒磔索(日休)釋子問池塘門人廢幽賾
堪悲東序寶忽變西方籍不見步兵詩空懷康樂屐(龜蒙)
高名不可效勝境徒堪惜墨沼轉疎蕪玄齋踰闃寂遲
遲不可去涼颸滿杉柏(日休)日下洲島清煙生苾芻碧
俱懷出塵想共有吟詩癖終與淨名遊還來雪山覓(龜蒙)
寂上人院聯句
日休陸龜蒙
癭牀空默坐清景不知斜暗數菩提子閑看薜荔花(日休)
有情惟墨客無語是禪家背日聊依桂嘗泉欲試茶(龜蒙)
石形蹲玉虎池影閃金蛇經笥安巖匼缾囊挂樹椏(日休)
書傳滄海外龕寄白雲涯竹色寒凌箔燈光靜隔紗(龜蒙)
趁幽飜小品逐勝講南華莎彩融黃露蓮衣染素霞(日休)
水堪傷聚沫風合落天葩若許傳心印何辭古堞賒(龜蒙)
獨在開元寺避暑頗懷魯望因飛筆聯句
日休陸龜蒙
煩暑雖難避僧家自有期泉甘於馬乳苔滑似龍漦(日休)
任誕襟全散臨幽榻旋移松行將雅拜篁陣欲交麾(龜蒙)
望塔青&KR1076;識登樓白鴿知石經森欲動珠像儼將怡筠
簟臨杉穗紗巾透雨絲靜譚蟬噪少涼步鶴隨遲(日休)
煙重廻蕉扇風輕拂桂帷對碑吳地說開卷梵天詞積
水魚梁壞殘花病枕欹懷君瀟灑處孤夢繞罘罳(龜蒙)
寒夜文宴聯句
日休張賁陸龜蒙
文星今夜聚應在斗牛間(日休)載石人方至乘槎客未
還(賁)送觴繁露曲徵句白雲顔(龜蒙)節奏惟聽竹從容
只話山(日休)理窮傾祕藏論猛折玄關(賁)酃酒分中綠
巴箋擘處殷(龜蒙)清言聞後醒強韻壓來艱(日休)犀柄
當風揖瓊枝向月攀(賁)松吟方㗫㗫泉夢憶潺潺(龜蒙)
一會文章草昭明不可刪(日休)
藥名聯句
日休張賁陸龜蒙
為待防風餅須添薏苡杯(賁)香然柏子後尊泛菊花來
(日休)石耳泉能洗垣衣雨為裁(龜蒙)從容犀局靜續斷
玉琴哀(賁)白芷寒猶采青葙醉尚開(日休)馬銜衰草卧
烏啄蠹根廻(龜蒙)雨過蘭芳好霜多桂末摧(賁)朱兒應
作粉雲母詎成灰(日休)藝可屠龍膽家曾近燕胎(龜蒙)
牆高牽薜荔障輭撼玫瑰(賁)鸓鼠啼書戶蝸牛上研臺
(日休)誰能將藁本封與玉泉才(龜蒙)
陸龜蒙
寒夜聯句
龜蒙皮日休
靜境揖神凝寒華射林缺(龜蒙)清知思緒斷爽覺心源
徹(日休)高唱戛金奏朗詠鏗玉節(龜蒙)我思方泬寥君
詞復淒切(日休)況聞風篁上擺落殘凍雪(龜蒙)寂爾萬
籟清皎然諸靄滅(日休)西窗客無夢南浦波應結(龜蒙)
河光正如劒月魄方似玦(日休)短燼不禁挑冷毫看欲
折(龜蒙)何夕重相期濁醪還為設(日休)
開元寺樓看雨聯句
龜蒙皮日休
海上風雨來掀轟雜飛電登樓一凭檻滿眼蛟龍戰(龜蒙)
須臾造化慘倏忽堪輿變萬戶響戈鋋千家披組練(日休)
羣飛抛輪石雜下攻城箭點急似摧胷行斜如中面(龜蒙)
細灑魂空冷横飄目能眩垂檐珂珮喧㩧瓦珠璣濺(日休)
無言九陔遠瞬息馳應徧密處正垂絙微時又懸綫(龜蒙)
寫作玉界破吹為羽林旋飜傷列缺勞却怕豐隆倦(日休)
遥瞻山露色漸覺雲成片遠樹欲鳴蟬深檐尚藏燕(龜蒙)
殘雷隠轔盡反照依微見天光潔似磨湖彩熟於練(日休)
疎帆逗前渚晩磬分涼殿接思強揮毫窺詞幾焚研(龜蒙)
佶栗烏皮几輕明白羽扇畢景好疎吟餘涼可清宴(日休)
君携下高磴僧引還深院駮蘚淨鋪筵低松濕垂鬋(龜蒙)
齋明乍虛豁林霽逾葱蒨早晩重登臨欲去多離戀(日休)
報恩寺南池聯句(第四句缺一字第八句缺三字)
龜蒙嵩起(失姓)皮日休
古岸涵碧落(龜蒙)虛軒明素波坐來魚陣變(日休)吟久
菊多秋草分杉露(嵩起)危橋下竹坡遠峰青髻竝(龜蒙)
䫇和趙論寒仍講(日休)支硎僻亦過齋心曾養
鶴(嵩起)揮翰好邀鵝(南峰院即故相國裵公書額)倚石收竒藥(龜蒙)
臨溪藉淺莎桂花晴似拭(日休)荷鏡曉如磨翠出牛頭
聳(嵩起)苔深馬跡跛(石上有支公馬跡)繖欹從野醉(龜蒙)巾側
任田歌跁跒松形矮(日休)般跚檜樾矬香飛僧印火(嵩起)
泉急使鑣珂菱鈿真堪帖(龜蒙)蓴絲亦好拖幾時無一
事(日休)相伴著煙蘿(嵩起)
安守範(蜀彭州刺史安思謙之子)
天台禪院聯句
守範楊鼎夫(定遠推官)周述(懷遠軍廵官)李
仁肇(眉州判官)
偶到天台院因逢物外僧(守範)忘機同一祖出語離三
乘(鼎夫)樹老中庭寂窗虛外境澄(述)片時松影下聯續
百千燈(仁肇)
御定全唐詩卷七百九十三
