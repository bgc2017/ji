欽定四庫全書
御定全唐詩卷五百八十
溫庭筠
病中書懷呈友人(并序)
開成五年秋以抱疾郊野不得與鄉計偕至王府將
議遐適隆冬自傷因書懷奉寄殿院徐侍御察院陳
李二侍御回中蘇端公鄠縣韋少府兼呈袁郊苗紳
李逸三友人一百韻
逸足皆先路窮郊獨向隅頑童逃廣柳羸馬臥平蕪黃
卷嗟誰問朱弦偶自娛鹿鳴皆綴士雌伏竟非夫采(一作)
(菜)地荒遺野爰田失故都(予先祖國朝公相晉陽佐命食菜於并汾也)亡羊
猶博簺(音塞)牧馬倦呼盧奕世參周禄承家學魯儒功庸
畱劒舄銘戒在盤盂經濟懷良畫行藏識遠圖未能鳴
楚玉空欲握隋珠定為魚緣木曾因兔守株五車堆縹
帙三逕闔繩樞適與羣英集將期善價沽葉龍圖夭矯
燕鼠笑胡盧賦分知前定寒心畏厚誣躡塵追慶忌操
劒學班輸文囿陪多士神州試大巫對雖希鼓瑟名亦
濫吹(一作吁)竽(予去秋試京兆薦名居其副)正使猜奔競何嘗計有無
鐂惔虚訪覓王霸竟揶揄市義虚焚劵關譏漫棄繻至
言今信矣微尚亦悲夫白雪調歌響清風樂舞雩脅肩
難黽勉(一作俛)搔首易嗟吁角勝非能者推賢見射乎兕
觥增恐竦(一作悚)杯水失錙銖粉垜收丹采金髇隱僕姑
垂櫜羞盡爵揚觶辱彎弧虎拙休言畫龍希莫學屠轉
蓬隨欵段耘草闢墁(莫十切)壚受業鄉名鄭藏機谷號愚
質文精等貫琴筑韻相須築室連中野誅茅接上腴葦
花綸(一作編)虎落松癭鬭欒櫨靜語鶯相對閒眠鶴浪俱
蘂多勞蝶翅香酷墜蜂鬚芳草迷三島澄波似五湖躍
魚翻藻荇愁鷺睡葭蘆暝(一作冥)渚藏鸂鶒幽屏臥鷓鴣
苦辛隨蓻(一作葝)殖甘旨仰樵蘇笑語空懷橘窮愁亦據
梧尚能甘半菽非敢薄生芻釣石封蒼蘚芳蹊豓(一作絶)
絳跗樹蘭畦繚繞穿竹路縈紆機杼非桑女林園異木
奴橫竿窺赤鯉持翳望青鸕泮水思芹味瑯琊得稻租
杖輕藜擁腫衣破芰披敷芳意憂鶗鴂愁聲覺蟪蛅短
簷喧語燕高木墮飢鼯(一作烏)事迫離幽墅貧牽犯畏途
愛憎防杜摯悲歎似楊朱旅食常過衛羇遊欲渡瀘塞
歌傷督護邊角思單于堡戍標槍槊關河鏁舳艫威容
尊大樹刑法避秋荼遠目窮千里歸心寄九衢寢甘誠
繫滯漿(一作醬)饋貴睢盱懷刺名先遠干時道自孤齒牙
頻激發簦笈尚﨑嶇蓮府侯門貴霜臺帝命俞驥蹄初
躡景鵬翅欲摶扶寓直迴驄馬分曹對暝烏百神歆彷
彿孤竹韻含胡鳳闕分班立鵷行竦劒趨觸邪承密勿
持法奉訏謨鳴玉鏘登降衡(一作衝)牙嚮曳婁(一作裾)祀親
和氏璧香近博山鑪瑞景森瓊樹輕冰瑩玉壺豸(一作象)
冠簪鐵柱螭首對金鋪内史書千局(一作帙)將軍畫一廚
眼明驚氣象心死伏規模豈意觀文物何勞琢碔砆草
肥牧騕褭苔澀淬昆吾鄉思巢枝鳥年華過隙駒銜恩
空抱影酬德未捐軀時輩推良友家聲繼令圖致身傷
短翮驤首顧疲駑班馬方齊騖陳雷亦並驅昔皆言爾
志今亦畏吾徒有氣干牛斗無人辯轆轤客來斟綠蟻
妻試踏青蚨積毁方銷骨微瑕懼掩瑜蛇矛猶轉戰魚
服自囚拘欲就欺人事何能逭鬼誅是非迷覺夢行役
議秦吳凛冽風埃慘蕭條草木枯低徊傷志氣蒙犯變
肌膚旅雁唯聞呌飢鷹不待呼夢梭抛促織心繭(一作緒)
學蜘蛛寧復機難料庸非信未孚激揚銜箭虎疑懼聽
冰狐處巳將營窟(一作口)論心若合符浪言輝棣萼何所
託葭莩喬木能求友危巢(一作梁)莫嚇雛風華飄領袖詩
禮拜衾繻欹枕情何苦同舟道豈(一作固)殊放懷親蕙芷
收迹異桑榆贈遠聊攀柳裁書欲截蒲瞻風無限淚迴
首更踟蹰
感舊陳情五十韻獻淮南李僕射
嵇紹垂髫日山濤筮仕年琴樽陳席(一作座一作几)上紈綺拜
牀前鄰里纔三徙雲霄已九遷感深情戃怳言發淚潺
湲憶昔龍圖盛方今鶴羽全桂枝香可襲楊葉舊(一作射)
頻穿玉籍標人瑞金丹化地仙賦成攢筆寫歌出滿城
傳既矯排虚翅將持造物(一作化)權萬靈思鼓鑄羣品待
陶甄視草絲綸出持綱雨露懸法行黃道内居近翠華
邊書迹臨湯鼎吟聲接舜絃白麻紅燭夜清漏紫微天
雷電隨神筆魚龍落彩牋閒宵陪雍畤清暑在甘泉耿
介非持祿優游是養賢冰清臨百粤風靡化三川委寄
崇推轂威儀壓控弦梁園提彀騎淮水換戎旃照日青
油濕迎風錦帳鮮黛蛾(一作娥)陳二八珠履列三千舞轉
迴紅袖歌愁歛翠鈿滿堂開照曜(一作耀)分座儼嬋娟油
額芙蓉帳香塵瑇瑁筵繡旗隨影合金陣似波旋緹幕
深迴互朱門暗接連彩虬蟠畫戟花馬立金鞭有客將
誰託無媒竊自憐抑揚中散曲漂泊孝廉船未展干時
策徒抛負郭田轉蓬猶邈爾懷橘更澘然投足乖蹊逕
冥心向簡編未知魚躍地空媿鹿鳴篇(余嘗忝京兆薦名居其副)稷
下期方至漳濱病未痊(一年抱疾不赴鄉薦試有司)定非籠外鳥眞
是殼中蟬蕙逕鄰幽澹荆扉興靜便草堂苔點點蔬囿
(一作圃)水濺濺釣罷溪雲重樵歸澗月圓嬾多成宿疢愁
甚似春眠木直終難怨膏明只自煎鄭鄉空健羨陳榻
未招延旅食逢春盡羈遊為事牽宦無毛義檄婚乏阮
脩錢冉弱營中柳披敷幕下蓮儻能容委質非敢望差
肩澀劒猶堪淬餘朱或可研從師當鼓篋窮理久忘筌
折簡能榮瘁遺簪莫棄捐韶光如見借寒谷變風煙
題翠微寺二十二韻(太宗升遐之所)
邠土初成邑虞賓竟讓王乾符初(一作春)得位天弩夜收
鋩偃息齊三代優游念四方萬靈扶正寢千嶂抱重岡
幽石歸(一作臨)階陛喬柯入(一作聳)棟梁火雲如沃雪湯殿
似含霜澗籟添仙曲巖花借御香野麋陪獸舞林鳥逐
鵷行鏡寫三秦色窗搖入水光問雲徵楚女疑粉試何
郎蘭芷承雕輦杉蘿入畫堂受朝松露曉頒朔桂煙凉
嵐濕金鋪外溪鳴錦幄傍倚絲憂漢祖持璧告秦皇短
景催風馭長星屬羽觴儲君猶問豎元老巳登牀鶴蓋
趨平樂雞人下建章龍髯悲滿眼螭首淚沾裳疊鼓嚴
靈仗吹笙送夕陽斷泉辭劒佩昏日伴旂常遺廟青蓮
在頹垣碧草芳無因奏韶濩流涕對幽篁
過孔北海墓二十韻
撫事如神遇臨風獨涕零墓平春草綠碑折古苔青珪
玉埋英氣山河孕炳霛發言驚辨囿撝翰動文星蘊策
期干世持權欲反經激揚思壯志(一作氣)流落歎頹齡惡
木人皆息貪泉我獨醒輪轅無匠石刀几有庖丁碌碌
迷藏器規規守挈瓶憤容凌鼎鑊公議動朝廷故國將
辭寵危邦竟緩刑鈍工磨(一作上卿廉)白璧凡石礪青萍揭
日昭東夏摶風滯北溟後塵遵軌轍前席詠儀型(一作形)
木秀當憂悴弦傷不底寧矜誇遭斥(一作尺)鷃光彩困飛
螢白羽畱談柄清風襲德馨鸞凰嬰雪刃狼虎犯雲屏
蘭蕙荒遺址榛蕪蔽舊坰轘轅近(一作遠)沂水何事戀明
庭(一作羨君雖不祿猶得到明庭)
過華清宫二十二韻
憶昔開元日承平事勝遊貴妃專寵幸天子富春秋月
白霓裳殿風乾羯鼓樓鬭雞花蔽膝騎馬玉搔頭繡轂
千門妓金鞍萬戶侯薄雲欹(一作欺)雀扇輕雪犯貂裘過
客聞韶濩居人識冕旒氣和春不覺煙暖霽難收澀浪
和瓊甃(一作細浪涵瑤甃)晴陽上彩斿卷衣輕鬢(一作髻)嬾窺鏡
澹蛾羞屏掩芙蓉帳簾褰玳瑁鉤重瞳分渭曲纖手指
神州御案迷萱草天袍妬石橊深巖藏浴鳳鮮隰媚潛
虬不料邯鄲蝨俄成即墨牛劒鋒揮太皞旗焰拂蚩尤
内嬖陪行在孤臣預坐籌瑶簪遺翡翠霜仗駐驊驑豓
笑雙飛斷香魂一哭休早梅悲蜀道高樹隔昭丘朱閣
重霄近蒼崖萬古愁(一作秋)至今湯殿水嗚咽(一作惆悵)縣前
流
洞戶二十二韻
洞戶連珠網方疏隱碧潯燭盤煙墜(一作墮)燼簾壓月通
陰粉白仙郎署霜清玉女砧醉鄉高窈窈棋陣靜愔愔
素手琉璃扇玄髫玳瑁簪昔邪看寄迹梔子詠同心樹
列千秋勝樓懸七夕鍼舊詞翻白紵新賦換黃金唳鶴
調蠻鼓驚蟬應寳琴舞疑繁易度歌轉斷難尋露委花
相妬風欹柳不禁橋彎雙表迥池漲一篙深清蹕傳恢
囿黃旗幸上林神鷹參翰苑天馬破蹄涔武庫方題品
文園有(一作自)好音朱莖殊菌蠢丹桂欲蕭森黼帳迴瑶
席華燈對錦衾畫圖驚走(一作畏)獸書帖得來禽河曙秦
樓映山晴魏闕臨綠囊逢趙后青鎖(一作瑣)見王沈任達
嫌孤憤疎慵倦九箴若為南遁客猶作臥龍吟
御定全唐詩卷五百八十
