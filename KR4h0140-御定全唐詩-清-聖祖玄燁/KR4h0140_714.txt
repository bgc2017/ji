欽定四庫全書
御定全唐詩卷七百十四
崔道融
崔道融荆州人以徵辟為永嘉令累官右補闕避地
入閩申唐詩三卷東浮集九卷今編詩一卷
梅花
數萼初含雪孤標畫本難香中别有韻清極不知寒横
笛和愁聽斜枝倚病看朔風如解意容易莫摧殘
銅雀妓二首
嚴妝垂玉筯妙舞對清風無復君王顧春來起漸慵
歌咽新翻曲香銷舊賜衣陵園春(一作風)雨暗不見六龍
歸
春閨二首
寒食月明雨落花香滿泥佳人持錦字無雁寄遼西
欲剪宜春字春寒入剪刀遼陽在何處莫望寄征袍
訪僧不遇
尋僧巳寂莫林下鎻山房松竹雖無語牽衣借晩涼
田上
雨足高田白披蓑半夜耕人牛力俱盡東方殊未明
月夕
月上随人意人閒月更清朱樓高百尺不見到天明
槿花
槿花不見夕一日一回新東風吹桃李須到明年春
西施灘
宰嚭亡吳國西施䧟惡名浣紗春水急似有不平聲
江上逢故人
故里琴樽侣相逢近臘梅江村買一醉破淚却成咍
牧豎
牧豎持蓑笠逢人氣傲然臥牛吹短笛耕却傍溪田
過農家
欲羡農家子秋新看刈禾蘇秦無負郭六印又如何
江夕
江心秋月白起柁信潮行蛟龍化為人半夜吹笛聲
春墅
蛙聲近過社農事忽巳忙鄰婦餉田歸不見百花芳
江村
日暮片帆落江村如有情獨對沙上月滿船人睡聲
擬樂府子夜四時歌四首
吳子愛桃李月色不到地明朝欲看花六宫人不睡
涼軒待月生暗裏螢飛出低迴不稱意蛙鳴亂清瑟
月色明如晝蟲聲入戸多狂夫自不歸滿地無天河
銀缸照殘夢零淚霑粉臆洞房猶自寒何况關山北
寄人二首
花上斷續雨江頭來去風相思春欲盡未遣酒尊空
澹澹長江水悠悠遠客情落花相與恨到地一無聲
江鷗
白鳥波上棲見人懶飛起為有求魚心不是戀江水
春晩
三月寒食時日色濃於酒落盡牆頭花鶯聲隔原柳
漢宫詞
獨詔胡衣出天花落殿堂他人不敢妬垂淚向君王
旅行
少壯經勤苦衰年始浪遊誰憐不龜手他處却封侯
班婕妤
寵極辭同輦恩深棄後宫自題秋扇後不敢怨春風
元日有題
十載元正酒相歡意轉深自量麋鹿分只合在山林
古樹
古樹春風入陽和力太遲莫言生意盡更引萬年枝
春題二首
青春未得意見花却如讐路逢白面郎醉插花滿頭
滿眼桃李花愁人如不見别有惜花人東風莫吹散
長安春
長安牡丹開繡轂輾晴雷若使花長在人應看不回
病起二首
病起春巳晩曳笻傷綠苔強攀庭樹枝喚作花未開
病起遶庭除春泥粘屐齒如從萬里來骨肉滿面喜
峽路
清猨啼不住白水下來新八月莫為客夜長愁殺人
長門怨
長門春欲盡明月照花枝買得相如賦君恩不可移
月夕有懷
圓光照一海遠客在孤舟相憶無期見中宵獨上樓
夜泊九江
夜泊江門外歡聲月裏(一作下)樓明朝歸去路猶隔洞庭
秋
寒食夜
滿地梨花白風吹碎月明大家寒食夜獨貯望鄉情
歸燕
海燕頻來去西人獨滯留天邊又相送腸斷故園秋
長安春
珠箔映高柳美人紅袖垂忽聞半天語不見上樓時
鑾駕東回
兩川花捧御衣香萬歲山呼輦路長天子還從馬嵬過
别無惆悵似明皇
釣魚
閒釣江魚不釣名瓦甌斟酒暮山青醉頭倒向蘆花裏
却笑無端犯客星
西施
苧蘿山下如花女占得姑蘇臺上春一笑不能亡敵國
五湖何處有功臣
馬嵬
萬乘淒涼蜀路歸眼前朱翠與心違重華不是風流主
湘水猶傳泣二妃
羯鼓
華清宫裏打撩聲供奉絲簧束手聽寂莫鑾輿斜谷裏
是誰翻得雨淋鈴
寄李左司(一本下有五季在臺四字)
柏臺蘭省共清風鳴玉朝聯夜被同肯信人間有兄弟
一生長在别離中
梅
溪上寒梅初滿枝夜來霜月透芳菲清光寂莫思無盡
應待琴尊與解圍
天台陳逸人
絶粒空山秋復春欲看滄海化成塵近抛三井更深去
不怕虎狼唯怕人
雪竇禪師
雪竇峰前一派懸雪竇五月無炎天客塵半日洗欲盡
師到白頭林下禪
溪上遇雨二首
回塘雨脚如繰絲野禽不起沈魚飛耕蓑釣笠取未暇
秋田有望從淋漓
坐看黑雲銜猛雨噴灑前山此獨晴忽驚雲雨在頭上
却是山前晚照明
長門怨
長門花泣一枝春爭奈君恩别處新錯把黃金買詞賦
相如自是薄情人
秋夕
自憐三十未西遊傍水尋山過却秋一夜雨聲多少事
不思量(一作也)盡到心頭
過隆中
玄德蒼黃起臥龍鼎分天下一言中可憐蜀國關張後
不見商量徐庶功
關下
百二山河壯帝畿關門何事更開遲應從漏却田文後
每度聞雞不免疑
寒食客中有懷
江上聞鶯禁火時百花開盡柳依依故園兄弟别來久
應到清明猶望歸
溪夜
積雪消來溪水寬滿樓明月碎琅玕漁人抛得釣筒盡
却放輕舟下急灘
山居臥疾廣利大師見訪
桐谷孫枝巳上弦野人猶臥白雲邊九天飛錫應相誚
三到行朝二十年
村墅
正月二月村墅閒餘糧未乏人心寬南鄰雨中揭屋笑
酒熟數家來相看
悲李拾遺二首
故友從來匪石心諫多難得主恩深行朝半夜煙塵起
曉殿吁嗟一鏡沈
天涯時有北來塵因話它人及故人也是先皇能罪巳
殿前頻得觸龍鱗
題李將軍傳
猨臂將軍去似飛彎弓百步虜無遺漢文自與封侯得
何必傷嗟不遇時
酒醒
酒醒撥剔殘灰火多少淒涼在此中爐畔自斟還自醉
打窗深夜雪兼風
郊居友人相訪
柴門深掩古城秋背郭緣溪一徑幽不有小園新竹色
君來那肯暫淹留
鏡湖雪霽貽方干
天外曉嵐和雪望月中歸棹帶冰行相逢半醉吟詩苦
應抵寒猨褭樹聲
秋霽
雨霽長空蕩滌清遠山初出未知名夜來江上如鉤月
時有驚魚擲浪聲
謝朱常侍寄貺蜀茶剡紙二首
瑟瑟香塵瑟瑟泉驚風驟雨起爐煙一甌解却山中醉
便覺身輕欲上天
百幅輕明雪未融薛家凡紙漫深紅不應點染閒言語
留記將軍蓋世功
讀杜紫微集
紫微才調復知兵長覺風雷筆下生還有枉抛心力處
多於五柳賦閒情
寓題
海上乘查便合仙若無仙骨未如船人間亦有支機石
虚被聲名到洞天
寓吟集
陶集篇篇皆有酒崔詩句句不無杯醉來巳共身安約
譲却詩人作酒魁
溪居即事
籬外誰家不繫船春風吹入釣魚灣小童疑是有村客
急向柴門去却關
雞
買得晨雞共雞語常時不用等閒鳴深山月黑風雨夜
欲近曉天啼一聲
獻浙東柳大夫
屬城甘雨幾經春聖主全分付越人俗眼不知青瑣貴
江頭争看碧油新
楊柳枝詞
霧撚烟搓一索春年年長似染来新應須喚作風流線
繋得東西南北人
楚懷王
宫花一朵掌中開緩急翻為敵國媒六里江山天下笑
張儀容易去還来
對早梅寄友人二首
憶得前年君寄詩海邊三見早梅詞與君猶是海邊客
又見早梅花發時
憶得去年有遺恨花前未醉到無花清芳一夜月通白
先脫寒衣送酒家
句
萬里一點白長空鳥不飛(邊庭雪見詩格)如今却羨相如富
猶有人間四壁居(見楊萬里詩話)
御定全唐詩卷七百十四
