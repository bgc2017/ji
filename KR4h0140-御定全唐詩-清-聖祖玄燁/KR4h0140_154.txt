欽定四庫全書
御定全唐詩卷一百五十四
蕭穎士
蕭穎士字茂挺開元中對策第一補祕書正字奉使括
遺書趙衛間淹久不報為有司劾免留客濮陽教授時
號蕭夫子召為集賢校理宰相李林甫怒其不下巳調
廣陵參軍事史官韋述薦穎士自代召詣史館待制林
甫愈見疾遂免官尋調河南府參軍事山南節度使源
洧辟掌書記洧卒崔圓署為揚州功曹參軍至官信宿
去後客死汝南逆旅門人私諡曰文元先生穎士樂聞
人善以推引後進為己任所奬目皆為名士集十卷今
編詩一卷
江有楓一篇十章(并序)
江有楓思陸鄭二友吴會舊遊且疾讒也臣(一作君)宦
於尹府以直方不偶見逼讒佞惟古之賢者有避
色避言之義矯然去之二室之間有槭樹焉與江
南楓形胥類憩於其下而作是詩以貽夫二三子
焉
江有楓其葉蒙蒙我友自東於以遊從
山有槭其葉漠漠我友徂北於以休息
想彼槭矣亦類其楓矧伊懷人而忘其東
東可遊矣會之丘矣于山于水于廟于寺于亭于里君
子遊焉于以宴喜其樂亹亹
粤東可居彼吴之墟有田有庭有朋有書有蓴有魚君
子居焉惟以宴醑其樂徐徐
我朋在矣彼陸之子(淹也)如松如杞淑問不巳
我友于征彼鄭之子(愕也)如琇如英德音孔明
我思震澤菱芡幕幕寤寐如覿我思剡谿杉篠萋萋寤
寐無迷
有鳥有鳥粤鷗與鷺浮湍戲渚皓然潔素忘其猜妒彼
何人斯曾足傷懼
此懼惟何懼寘于羅彼驕者子讒言孔多我聞先師體
命委和公伯之愬則如予何悵然山河惟以嘯歌其憂
也哉
菊榮一篇五章(并序)
菊榮酬贈離且申志也久寓大邑賢宰宋侯惠而
好予賦鳴蟬以貺别有懷相規備厥卒章于以報
焉
采采者菊芬其榮斯紫英黃萼照灼丹墀愷悌君子佩
服攸宜王國是維大君是毗貽爾子孫百禄萃之
采采者菊于邑之城舊根新莖布葉垂英彼美淑人應
家之禎有弦既鳴我政則平宜爾棟崇必復其慶
采采者菊于邦之府隂槐翳柳邇楹近宇彼勞者子喧
卑是處慨其莫知藴結誰語企彼高人色斯遐舉
采采者菊于賓之館既低其枝又弱其幹有斐君子是
焉披翫良辰旨酒宴飲無算愴其仳别終然永歎
歲方晏矣霜露殘促誰其榮斯有英者菊豈微春華懿
此貞色人之侮我混于薪棘詩人有言好是正直
涼雨一章(并序)
凉雨志楊侯樂賓僚也
習習凉風泠泠浮飇君子樂胥於其賓僚有女斯夭式
歌且謠欲言終宥惟以招邀於胥樂兮
有竹一篇七章(并序)
有竹懿李新後閤而宴親友也
有竹斯竿於閣之前君子秉心惟其貞堅兮
有竿斯竹於閣之側君子秉操惟其正直兮
彼蔚者竹蕭其森矣有開者閤宛其深矣迴簷幽砌如
翼如齒
冬之宵霰雪斯瀌我有金爐熺其以歊
夏之日炎景斯鬱我有珍簟淒其以栗
彼紛者務體其豫矣有旨者酒歡其且矣友僚萃止跗
萼載韡
彼美公之姓兮那歟應積慶兮期子惟去之柄兮
江有歸舟三章(并序)
記有之尊道成德嚴師其難哉故在三之禮極乎
君親而師也參焉無犯與隐義斯貫矣孔聖稱顔
子有視余猶父歎其至歟今吾於太眞也然乎爾
且後進而余師者自賈邕盧冀之後比歲舉進士
登科名與實皆相望騰遷凡數子其佗自京畿太
學踰於淮泗行束脩以上而未及門者亦云倍之
余弗敏曷云當乎而莫之讓蓋有來學微往教蒙
匪余求若之何其拒哉猗爾之所以求我之所以
誨學乎文乎學也者非云徵辨說摭文字以扇夫
談端輮厥詞意其於識也必鄙而近矣所務乎憲
章典法膏腴德義而巳文也者非云尚形似牽比
類以局夫儷偶放於竒靡其於言也必淺而乖矣
所務乎激揚雅訓彰宣事實而巳衆之言文學者
或不然於戲彼以我為僻爾以我為正同聲相求
爾後我先安得而不問哉問而教教而從從而逹
欲辭師也得乎孔門四科吾是以竊其一矣然夫
德行政事非學不言言而無文行之不遠豈相異
哉四者一夫正而巳矣故曰詩三百一言以蔽之
曰思無邪不正之謂也吾嘗謂門弟子有尹徵之
學劉太眞之文首其選焉今茲春連茹甲乙淑問
休闡為時之冠浹旬有詔俾徵典校袐書且馳傳
壠首領元戎書記之事四牡騑騑薄言旋歸聲動
日下浹於寰外而太眞元昆前巳甲科未始間歲
翩其連舉謂予不信豈其然乎夏五月迴棹京洛
告歸江表岵兮屺兮歡既萃矣兄矣弟矣榮斯繼
矣搢紳之徒習禮聞詩者僉曰劉氏二子可謂立
乎身光乎親蹈極致於人倫者矣上京餞别庭闈
望歸從古巳來未之聞也余羇宦此都色斯云舉
彼吴之丘曾是昔遊心乎往矣有懷伊阻行矣風
帆載飛載揚爾思不及黯然以泣先師孝弟謹信
泛愛親仁餘力學文之訓爾其志之南條北固朱
方舊里昔與太眞初會於茲余之門人有柳幷者
前是一歲亦嘗覯茲地其請業也必始乎此焉幷
也有尹之敏劉之工其少且疾故莫之逮太眞亦
嘗曰何敢望幷幷與眞難乎其相奪矣緬彼江隂
京阜是臨言念二子從予於此爾云過之其可忘
諸同是餞者賦江有歸舟以寵夫嘉慶焉爾詩曰
江有歸舟亦亂其流之子言旋嘉名孔修揚於王庭允
焯其休
舟既歸止人亦榮止兄矣弟矣孝斯踐矣稱觴燕喜於
岵於屺
彼遊惟帆匪風不揚有彬伊父匪學不彰予其懷而勉
爾無忘
過河濱和文學張志尹
隆古日以遠舉世喪其淳慷慨懷黃虞化理何由臻步
出城西門裵回見河濱當其側陋時河水清且潾滄桑
一以變莽然翳荆榛至化無苦窳宇宙將陶甄太息感
悲泉人往跡未湮瑟瑟寒原暮冷風吹衣巾顧我謭劣
質希聖杳無因且盡登臨意斗酒歡相親
舟中遇陸棣兄西歸數日得廣陵二三子書知
遲晩次沙墊西岸作
林烏遥岸鳴早知東方曙波上風雨歇舟人叫將去蒼
蒼前洲日的的回沙鷺水氣清曉隂灘聲隐川霧舊山
勞魂想憶人阻洄泝信宿千里餘佳期曷由遇前程入
楚鄉弭棹問維揚但見土音異始知程路長寥寥晩空
静漫漫風淮凉雲景信可美風潮殊未央故人江臯上
永日念容光中路枉尺書謂余瓊樹芳深期結晤語竟
夕恨相望冀願崇朝霽吾其一葦航
重陽日陪元魯山德秀登北城矚對新霽因以
贈别(時元兄屢有挂冠之意)
山縣遶古堞悠悠快登望雨餘秋天高目盡無隐狀綿
連滍川迴杳渺鴉路深彭澤興不淺臨風(一作流)動歸心頼
茲琴堂暇傲睨傾菊酒人和歲巳登從政復何有遠山
十里碧一道銜長雲青霞半落日混合疑晴曛漸聞驚
栖(一作栖林)羽坐歎清夜月中歡愴有違行子念明發僅能泯
寵辱未免傷别離江湖不可忘風雨勞相思明時當盛
才短伎安所設何日謝百里從君漢之澨
留别二三子得韻字
二紀尚雌伏徒然忝先進英英爾衆賢名實鬱雙振殘
春惜將别清洛行不近相與愛後時無令孤逸韻
仰荅韋司業垂訪五首
呦呦食苹鹿常飲清泠川但悅豐草美寧知牢饌鮮主
人有幽意將以充林泉羅網幸免傷蒙君復羈牽高堂
列衆賓廣座鳴清絃俯仰轉驚(一作傷)惕徘徊獨憂煎緬懷
雲巖路欲往無由緣物各有所好違之傷自然
神龜在南國緬邈湘川隂遊止蓮葉上歲時嘉樹林毒
蟲且不近斤斧何由尋錯落負竒文熒煌耀丹金江山
萬里餘淮海阻且深獨保貞素質不為寒暑侵一逢盛
明代應見通靈心
晉代有儒臣當年富詞藻立言寄青史將以贊王道遼
落緬歲時辛勤歴江島且言風波倦探涉豈為寶不遇
庾征西云誰展懷抱士貧乏知己安得成所好
彭陽昔遊說願謁南郢都王果尚未逹况從夷節謨豈
知晉叔向無罪嬰囚拘臨難俟解紛獨知祁大夫舉讐
且不棄何必論親疎夫子覺者也其能(一作肯)遺我乎
關西一公子年貌獨青春被褐來上京翳然聲未振中
郎何為者倒屣驚座賓詞賦豈不佳盛名亦相因為君
奏此曲此曲多苦辛千載不可誣孰言今無人
答鄒象先
桂枝常共擢茅茨冀同薦一命何阻脩載馳各川縣壯
圖悲歲月明代恥貧賤回首無津梁祗令二毛變
蒙山作
東蒙鎮海沂合沓餘百里清秋淨氛靄崖崿隐天起于
役勞往還息徒暫攀躋將窮絶迹處偶得冥心理雲氣
雜虹霓松聲亂風水微明綠林際杳窱丹洞裏仙鳥時
可聞羽人邈難視此焉多深邃賢逹昔所止子尚捐俗
紛季隨躡遐軌藴真道彌曠懷古情未巳白鹿凡幾遊
黃精復奚似顧予尚牽纏家業重書史少學務從師壯
年貴趨仕方馳桂林譽未暇桃源美歲暮期再尋幽哉
羡門子
早春過七嶺寄題硤石裴丞廳壁
出硤寄趣少晩行偏憶君依然向來處官路谿邊雲茲
路豈不劇能無俗累紛槐隂永未合泉聲細猶聞彌歎
春罷酒牽卑(一夲二字缺)從此分登高望城入斜影半風薰
送張翬下第歸江東(翬一作暈)
俱飛仍失路綵服邇清波地積東南美朝遺甲乙科客
愁千里别春色五湖多明日舊山去其如相望何
越江秋曙
扁舟東路遠曉月下江濆瀲灧信潮上蒼茫孤嶼分林
聲寒動葉水氣曙連雲暾日浪中出榜歌天際聞伯鸞
常去國安道惜離羣延首剡谿近詠言懷數君
山莊月夜作
獻書嗟棄置疲拙歸田園且事計然策將符公冶言桑
榆清(一作畏)暮景雞犬應遥村蠶罷里閭晏麥秋田野喧澗
聲連枕簟峰勢入階軒未奏東山妓先傾北海尊隴瓜
香早熟庭果落初繁更愜野人意農談朝竟昏
御定全唐詩卷一百五十四
