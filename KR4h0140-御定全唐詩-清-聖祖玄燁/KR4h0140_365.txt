欽定四庫全書
御定全唐詩卷三百六十五
劉禹錫
聽琴(一作聽僧彈琴)
禪思何妨在玉琴眞僧不見聽時心秋堂境寂夜方半
雲去蒼梧湘水深
魏宫詞二首
日晩長秋簾外報望陵歌舞在明朝添爐欲爇(一作欲添爐火)
熏衣麝憶得分時(一作明)不忍燒
日映西陵松栢枝下臺相顧一相思朝來樂府長歌曲
唱著君王自作詞
楊枝詞二首
迎得春光先到來淺黃輕綠映樓臺只緣嫋娜多情思
更被春風長倩猜(一作請挼一作便被春風長挫摧)
巫峡巫山楊柳多朝雲暮雨遠相和因想陽臺無限事
為君回唱竹(一作柳)枝歌
竹枝詞二首
楊柳青青江水平聞郎江上唱歌聲東邊日出西邊雨
道是無晴(一作情)却(一作還)有晴(一作情)
楚水巴山江雨多巴人能唱夲鄉歌今朝北客思歸去
回入紇那披綠羅
隄上行三首
酒旗相望大隄頭堤下連檣堤上樓日暮行人爭渡急
槳聲幽(一作咿)軋滿中流
江南江北望煙波入夜行人相應歌桃葉傳情竹枝怨
水流無限月明多
春堤繚繞水徘徊酒舍旗亭次第開日晩上樓(一作出簾)招
估客軻峩大艑落颿來
踏歌詞(一作行)四首
春江月出大堤平堤上女郎連袂行唱盡新詞歡(一作看)
不見紅霞映(一作影)樹鷓鴣鳴
桃蹊柳陌好經過燈下妝成月下歌為是襄王故宫地
至今猶自細腰多(此首一作張籍無題詩)
新詞宛轉遞相傳振䄂傾鬟風露前月落烏啼雲雨散
遊童陌上拾花鈿
日暮江頭(一作江南)聞竹枝南人行樂北人悲自從雪裏唱
新曲直到三春花盡時
步虛詞二首
阿母種桃雲海際花落子成三(一作二)千歲海風(一作滄海)吹
折最繁枝跪捧瓊(一作金)盤獻天帝
華表千年一鶴(一作鶴一)歸凝丹為頂雪為衣星星仙語人
聽盡却向五雲翻翅飛
阿嬌怨
望見葳蕤舉翠華試開金屋掃(一作鎖)庭花湏臾宫女傳
來信言(一作云)幸平陽公主家
秋詞二首
自古逢秋悲寂寥我言秋日勝春朝晴(一作横)空一鶴排
雲上便引詩情到碧霄
山明水淨夜來霜數樹深紅出淺黃試上高樓清入骨
豈如春色嗾人狂
秋扇詞
莫道恩情無重來人間榮謝遞相催當時初入君懷䄂
豈念寒爐有死灰
竹枝詞九首(并引)
四方之歌異音而同樂歲正月余來建平里中兒
聮歌竹枝吹短笛擊鼓以赴節歌者揚袂睢舞以
曲多為賢聆其音中黃鍾之羽卒章激訐如吳聲
雖傖儜不可分而含思宛轉有淇澳之豔音昔屈
原居沅湘間其民迎神詞多鄙陋乃為作九歌到
於今荆楚歌舞之故余亦作竹枝九篇俾善歌者
颺之附于末後之聆巴歈知變風之自焉
白帝城頭春草生白鹽山下蜀江清南人上來歌一曲
北人莫上動鄉情
山桃紅花滿上頭蜀江春水拍山流花紅易衰似郎意
水流無限似儂愁
江上朱樓新雨晴瀼西春水縠紋生橋東橋西好楊柳
人來人去唱歌行
日出三竿春霧消江頭蜀客駐蘭橈憑(一作欲)寄狂夫書
一紙家住成都萬里橋
兩岸山花似雪開家家春酒滿銀杯昭君坊中多女伴
永安宫外踏青來
城西門前灩澦堆年年波浪不能摧(一作推)懊惱(一作恨)人
心不如石少時東去復西來
瞿塘嘈嘈十二灘人言(一作此中)道路古來難長恨人心不
如水等閒平地起波瀾
巫峽蒼蒼煙雨時清猿啼在最高枝箇裏愁人腸自斷
由來不是此聲悲
山上層層桃李花雲間煙火是人家銀釧金釵來負水
長刀短笠去燒畬
楊柳枝詞九首
塞北梅花羌笛吹淮南桂樹小山詞請君莫奏前朝曲
聽唱新翻楊柳枝
南陌東城春早時相逄何處不依依桃紅李白皆誇好
湏得垂楊相發揮
鳳闕輕遮翡翠幃龍池遥望麯塵絲御溝春水相(一作柳)
輝映狂殺長安年少兒
金谷園中鶯亂飛銅駝陌上好風吹城中(一作東)桃李湏
臾盡争似垂楊無限時
花萼樓前初種時美人樓上鬭腰肢如今抛擲長(一作上)
街裏露葉如啼欲向(一作恨)誰
煬帝行宫汴水濱數枝(一作株)楊(一作殘)柳不勝春晚(一作昨)
來風起花如雪飛入宫墻不見人
御陌青(一作東)門拂地垂千條金縷萬條絲如今綰作同
心結將贈行人知不知
城外春風吹(一作滿)酒旗行人揮袂日西時長安陌上無
窮樹唯有垂楊管别離
輕盈嫋娜占年華舞榭妝樓處處遮春盡絮花(一作飛)留
不得隨風好去落誰家
浪淘沙九首
九曲黃河萬里沙浪淘風簸自天涯如今直上銀河去
同到牽牛織女家
洛水橋邊春日斜碧流清(一作輕)淺見瓊砂無端陌上狂
風急驚起鴛鴦出浪花
汴水東流虎眼紋清淮曉色鴨頭春君看渡口淘沙處
渡却人間多少人
鸚鵡洲頭浪颭沙青樓春望日將斜銜泥燕子爭歸舍
獨自狂夫不憶家(一作張籍詩)
濯錦江邊兩岸花春風吹浪正淘沙女郎剪下鴛鴦錦
將向中流疋晩霞
日照澄洲江霧開淘金(一作沙)女伴滿江隈美人首飾侯
王印盡是沙中浪底來
八月濤聲吼地來頭高數丈觸山回湏臾却入海門去
捲起沙堆似雪堆
莫道讒言如浪深莫言遷客似沙沉千淘萬漉雖辛苦
吹盡狂沙始到金
流水淘沙不暫停前波未滅後波生令人忽憶瀟湘渚
回唱迎神三兩聲
洛中送韓七中丞之吳興口號五首
昔年意氣結羣英幾度朝回一字行海北江(一作天)南零
落盡兩人相見洛陽城
自從雲散各東西每日歡娛却惨悽離别苦多相見少
一生心事在書(一作詩)題
今朝無意訢離杯何况清弦急管催本欲醉中輕遠别
不知翻引酒悲來
駱駝橋上蘋風急(一作起)鸚鵡杯中箬下春水碧山青知
好處開顔一笑向何人
溪中士女出笆籬溪上鴛鴦避畫旗何處人間似仙境
春山攜妓採茶時
送廖参謀東遊二首
九陌逢君又别離行雲别鶴本無期望嵩樓上忽相見
看過花開花落時
繁花落盡君辭去綠草垂楊引征路東道諸侯皆故人
留連必是多情處
洛中春末送杜錄事赴蘄州
樽前花下長相見明日忽為千里人君過午橋回首望
洛城(一作陽)猶自有殘春
夜燕福建盧侍郎(一作常侍)宅因送之鎮
暫駐旌旗洛水堤綺筵紅燭醉蘭閨美人美酒長相逐
莫怕猿聲發建溪
重送鴻舉師赴江陵謁馬逢侍御
西北秋風凋蕙蘭洞庭波上碧雲寒茂陵才子江陵住
乞取新詩合掌看
贈長沙讚頭陀
外道邪山千萬重眞言一發盡摧峰有時明月無人夜
獨向昭潭制惡龍
送霄韻上人遊天台(一作寳韻上人)
曲江僧向松江見又到天台看石橋鶴戀故巢雲戀岫
比君猶自不逍遥
臺城懷古
清江悠悠王氣沉六朝遺事何處尋宫牆隱嶙圍野澤
鸛鶂夜鳴秋色深
戲贈崔千牛
學道深山許(一作虛)老人留名萬代不關身勸君多買長
安酒南陌東城占取春
揚州春夜李端公益張侍御登段侍御平路(一作)
(仲)密縣李少府畼秘書張正字復元同會於水
館對酒聫句追刻燭擊銅鉢故事遲輒舉觥以
飲之逮夜艾羣公沾醉紛然就枕余偶獨醒因
題詩於段君枕上以志其事(一作揚州春夜同會水館夜艾獨醒)
寂寂獨看金燼落紛紛只見玉山頹自羞不是高陽侣
一夜星星(一作惺惺)騎馬回
逢王十二學士入翰林因以詩贈(時貞元二十二年以藍田)
(尉充學士)
廐馬翩翩禁外逢星槎上漢杳難從定知欲報淮南詔
促召王褒入九重
闕下口號呈柳儀曹
綵仗神旗獵暁風雞人一唱鼓蓬蓬(一作逢逢)銅壺漏水何
時歇如此相催即老翁
監祠夕月壇書事(其禮用晝)
西皡司分晝夜平羲和停午太隂生鏗鏘(一作鏘鏘)揖譲秋
光裏觀者如雲出鳳城
元和甲午歲詔書盡徵江湘逐客余自武陵赴
京宿於都亭有懷續來諸君子
雷(一作雲)雨江山(一作湘一作湖)起卧龍武陵樵客躡仙蹤十年
楚水楓林下今夜初聞長樂鐘
元和十一年自朗州召至京戲贈看花諸君子
紫陌紅塵拂面來無人不道看花回玄都觀裏桃千樹
盡是劉郎去(一作别)後栽
再遊玄都觀(并引)
余貞元二十一年為屯田員外郎時此觀未有花
是歲出牧連州尋貶朗州司馬居十年召至京師
人人皆言有道士手植仙桃滿觀如紅霞遂有前
篇以志一時之事旋又出牧今十有四年復為主
客郎中重遊玄都觀蕩然無復一樹唯兔葵燕麥
動搖於春風耳因再題二十八字以俟後遊時大
和二年三月
百畆庭中半是苔桃花淨(一作開一作落)盡莱花開種桃道士
歸何處前度劉郎今又(一作獨)來
與歌者米嘉榮
唱得凉(一作梁)州意外聲舊人唯數(一作有作難數)一米嘉榮近
來時世(一作年少)輕先(一作前)輩好染髭鬚事後生(一作一别嘉榮三十)
(載忽聞舊曲尚依然如今世俗輕前輩好染髭鬚事少年)
望夫石(山正對和州郡樓)
終日望夫夫不歸化為孤石苦相思望來已是幾千載
(一作歲)只似當時(一作年)初望時
聽舊宫中樂人穆氏唱歌
曾隨織女渡天河記得雲間第一歌休唱貞元供奉曲
當時(一作如今)朝士已無多
金陵五題(并序)
余少為江南客而未遊秣陵嘗有遺恨後為歴陽
守跂而望之適有客以金陵五題相示逌爾生思
歘然有得他日友人白樂天掉頭苦吟歎賞良久
且曰石頭詩云潮打空城寂寞回吾知後之詩人
不復措辭矣餘四詠雖不及此亦不孤樂天之言
耳
石頭城
山圍故國周遭在潮打空城寂寞回淮水東邊舊時月
夜深還過女牆來
烏衣巷
朱雀橋邊野草花烏衣巷口夕陽斜舊時(一作来)王謝堂
前燕飛入尋常百姓家
臺城
臺城六代競豪華結綺臨春事最奢萬戶千門成野草
只緣一曲後庭花
生公講堂
生公說法鬼神聽身後空堂夜不扃高坐寂寥塵漠漠
一方明月可中庭
江令宅
南朝詞臣北朝客歸來唯見秦淮碧池臺竹樹三畝餘
至今人道江家宅
韓信廟
將略兵機命世雄蒼黃鍾(一作漢)室歎良弓遂令後代登
壇者每一尋思怕立功
李賈二大諫拜命後寄楊八夀州
諫省新登二直臣萬方驚喜捧絲綸則知天子明如日
肯放淮南(一作陽)高卧人
美温尚書鎮定興元以詩寄賀
旌旗入境犬無聲戮盡鯨鯢漢水清從此世人開耳目
始知名將出書生
酬瑞(一作端)州吳大夫夜泊湘川見寄一絶
夜泊湘川逐客心月明猿苦血沾襟湘妃舊竹痕猶淺
從此因君染更深
徵還京師見舊番官馮叔逹
前者匆匆襆被行十年憔悴到京城南宫舊吏來相問
何處淹留白髮生
與歌者何戡
二十餘年别帝京重聞天樂不勝情舊人唯有何戡在
更與殷勤唱渭城
與歌童田順郎
天下(一作上)能(一作龍)歌御史娘花前葉(一作月)底奉君王九
重深處無人見分付新聲與順郎
燕爾館破屛風所畫至精人多歎賞題之
畫時應遇空亡日賣處難逢識别(去聲)人唯有多情往來
客強將衫䄂拂埃塵
賞牡丹
庭前芍藥妖無格池上芙蕖淨少情唯有牡丹眞國色
花開時節動京城
題欹器圖
秦國功成思稅駕晉臣名遂歎危機無因上蔡牽黃犬
願作丹徒一布衣
傷桃源薛道士(一作尊師)
壇邊松在鶴巢空白鹿閒行舊徑中手植紅桃千樹發
滿山無主任春風
王思道碑堂下作
蒼蒼宰樹起寒烟尚有威名海内傳四府舊聞多故吏
幾人垂淚拜碑前
傷愚溪三首(并引)
故人柳子厚之謫永州得勝地結茅樹蔬為沼沚
為臺榭目曰愚溪柳子沒三年有僧遊零陵告余
曰愚溪無復曩時矣一聞僧言悲不能自勝遂以
所聞為七言以寄恨
溪水悠悠春自來草堂無主燕飛回隔簾唯見中庭草
一樹山榴依舊開
草聖數行留壞壁木奴千樹屬鄰家唯見里門通德牓
殘陽寂寞出樵車
柳門竹巷依依在野草青苔日日(一作月)多縱有鄰人觧
吹笛山陽舊侣(一作里)更誰過
傷循州渾尚書
貴人淪落路人哀碧海(一作水)連天丹旐回遥想長安此
時節朱門深巷百花開
代靖安佳人怨二首(并引)
靖安丞相武公居里名也元和十一年六月公將
朝夜漏未盡三刻騎出里門遇盗薨于牆下初公
為郎余為御史繇是有舊故今守遠服賤不可以
誄又不得為歌詩聲于楚挽故代作佳人怨以禆
於樂府云
寳馬鳴珂踏暁塵魚文匕首犯車茵適來行哭里門外
昨夜華堂歌舞人
秉燭朝天遂不回路人彈指望高臺牆東便是傷心地
夜夜流(一作秋)螢飛去來
碧澗寺見元九侍御和展上人詩有三生之句
因以和
廊下題詩滿壁塵塔前松樹已皴鱗古來唯有王文度
重見平生竺道人
思黯南墅賞牡丹
偶然相逢人間世合在增城阿姥家有此傾城好顔色
天教晩發賽諸花
和浙西尚書聞(一無此)常州楊給事製新樓因寄
之作
文昌(一作章)星(一作新)象盡東來油幕朱門次第開且上新
樓看風月會乘雲雨一時回(尚書在南宫為左丞給事與禹錫皆是郎吏)
後梁宣明二帝碑堂下作
玉馬朝周從此辭園陵寂寞對豐碑千行宰樹荆州道
暮雨蕭蕭聞子規
贈李司空妓(一作禹錫赴吳臺揚州大司馬杜公鴻漸開宴命妓侍酒本事詩)
(云李紳罷鎮在京慕劉名嘗邀至第中厚設飲饌酒酣命妓妙歌以送之劉於席工賦詩李因)
(以妓贈之曲崔令欽教坊記云杜韋娘歌名非妓姓名也)
高髻雲鬟(一作髮鬢梳頭一作䰀鬌梳頭)宫樣妝春風一曲杜韋娘司
空見慣渾閒事斷盡(一作惱亂)蘇州刺史腸
和西川李尚書傷孔雀及薛濤之什
玉兒已逐金鐶葬翠羽先隨秋草萎唯見芙蓉含暁露
數行紅淚滴清池(後魏元樹南陽王禧之子南陽到建業數年後北歸愛姬朱玉兒脫金指)
(鐶為贈樹至魏却以指鐶寄玉兒示有還意)
同樂天登棲靈寺塔
步步相攜不覺難九層雲外倚闌干忽然笑語半天上
無限遊人舉眼看
有所嗟二首(一作元稹詩題作所思)
庾令樓中初見時武昌春柳似腰肢相逢相笑(一作失)盡
如夢為雨為雲今不知
鄂渚濛濛烟雨微女郎魂逐暮雲歸只應長在漢陽渡
化作鴛鴦一隻飛
和裵相公傍水閒行
為愛逍遥第一篇時時閒步賞風烟看花臨水心無事
功業成來二十年
杏園花下酬樂天見贈
二十餘年作逐臣歸來還見曲江春遊人莫笑白頭醉
老醉花間有(一作能)幾人
和樂天春詞
新妝面(一作粉)面下朱樓深鎖春光一院愁行到中庭數
花朵蜻蜓飛上玉搔頭
和嚴給事聞唐昌觀玉蘂花下有游仙(一作仙游)二
絶
玉女來看玉蘂花異香先引七香車攀枝弄雪時廻顧
驚怪人間日易斜
雪蘂瓊絲(一作葩)滿院春衣輕步步(一作羽衣輕步)不生塵君平
簾下徒相問長伴吹簫别有人
憶樂天
尋常相見意殷勤别後相思(一作思量)夢更頻每遇登臨好
風景羡他天性少情人
醉答樂天
洛城洛城何日歸故人故人今轉稀莫嗟雪裏暫時别
終擬雲間相逐飛
虎丘寺見元相公二年前題名愴然有詠(前年滻橋)
(送之武昌)
滻水送君君不還見君題字虎丘山因知早貴兼才子
不得多時在世間
寄贈小樊
花面了頭十三四春來綽約向人時終湏買取名(一作多)
春草處處將行(一作來一作相將)步步隨
吟樂天自問愴然有作
親友關心皆不見風光滿眼倍(一作獨)傷神洛陽城裏多
池館幾處花開有主人
和令狐相公别牡丹
平章宅裏一欄花臨到開時不在家莫道兩京非遠别
春明門外即天涯
和令狐相公聞思帝鄉有感(一夲題上有遥字)
當初造曲者為誰說得思鄉戀闕時滄海西頭舊丞相
停杯處分(上聲)不湏吹
酬令狐相公見寄
羣玉山頭住四年每聞笙鶴看諸仙何時得把浮丘䄂
白日將昇第九天
令狐相公春思見寄
一紙書封四句詩芳晨對酒遠相思長吟盡日西南望
猶及殘春花落時
城内花園頗曾遊翫令公居守亦有素期適春
霜一夕委謝書實以荅令狐相公見謔
樓下芳園最占春年年結侣採花頻繁霜一夜相撩治
不似佳人似老人
奉和裴晉公凉風亭睡覺
驪龍睡後珠元在仙鶴行時步又輕方寸瑩然無一事
水聲來似玉琴聲
荅裴令公雪中訝白二十二與諸公不相訪之
什
玉樹瓊樓滿眼新的知開閤待諸賓遲遲未(一作來)去非
無意擬作梁園坐右人
吳方之見示聽江西故吏朱幼恭歌三篇頗有
懷故林之想吟諷不足因而和之(一作和人憶江西故吏歌)
侯家故吏歌聲發逸處能高怨處低今歲洛中無雨雪
眼前風景是江西
裴令公見示誚樂天寄奴買馬絶句斐然仰和
且戲樂天
常奴安得似方回爭望追風絶足來若把翠娥酬騄耳
(一作駬)始知天下有竒才
酬思黯代書見戲(一作酬牛相見寄)
官冷如漿病滿身凌寒不易過(一作遇)天津少年留取(一作)
(守)多情興請待花時作主人
荅張侍御賈喜再登科後自洛赴上都贈别
又被時人寫姓名春風引路入京城知君憶得前身事
分付鶯花與後生
赴連州途經洛陽諸公置酒相送張員外賈以
詩見贈率爾酬之
謫在三湘最遠州邊鴻不到水南流如今暫寄罇前笑
明日辭君步步愁
贈元九侍御文石枕以詩奬之
文章似錦氣如虹宜薦華簪綠殿中縱使凉飇生旦夕
猶堪拂拭愈頭風
酬元九院長自江陵見寄
無事尋花至仙境等閒栽樹比封君金門通籍眞多士
黃紙除書每日聞
酬楊侍郎憑見寄
翔鸞闕底謝皇恩纓上滄浪舊水㾗疎傅揮金忽相憶
遠擎長句與招魂
酬馬大夫登洭口戍見寄(一作酬海南馬大夫一作滙口一作涯口)
新辭將印拂朝纓臨水登山四體輕猶念天涯未歸客
瘴雲深處守孤城
答楊八敬之絶句(楊時亦謫居)
飽霜孤竹聲偏切帶火焦桐韻本悲今日知音一留聽
是君心事(一作手)不平時
重寄表臣二首
對酒臨流奈别何君今已醉(一作貴)我蹉跎分明記取星
星鬢他日相逢應更多
世間人事有何窮過後思量盡是空早晩同歸洛陽陌
卜隣湏(一作願)近祝雞翁
重寄絶句(一作寄唐州楊八)
淮西既是平安地鴉路今無羽檄飛聞道唐州最清静
戰場耕盡野花稀
酬楊八副使將赴湖南途中見寄一絶
知逐征南冠楚材遠勞書信到陽臺明朝若上(一作到)君
山上(一作望)一道巴江自此來
遥和韓睦州元相公二君子
玉人紫綬相輝映却要霜鬚(一作髯)一兩莖其奈無成空
老去每臨明鏡若為情
吳興敬郎中見惠斑竹杖兼示一絶聊以謝之
一莖炯炯琅玕色數節重重玳瑁文拄到高山未登處
青雲路上願逢君
奉和裴令公夜宴
天下蒼生望不休東山雖有但時游從(一作後)來海上仙
桃樹肯逐人間風露秋
秋夜安國觀聞笙
織女分明銀漢秋桂枝梧葉共颼飀月露滿庭人寂寂
霓裳一曲在高樓
酬僕射牛相公晉國池上别後至甘棠館忽夢
同游因成口號見寄
已嗟池上别魂驚忽報夢中攜手行此夜獨歸還乞夢
老人無睡到天明
裴侍郎大尹雪中遺酒一壺兼示喜眼疾平一
絶有閒行把酒之句斐然仰酬
卷盡輕雲月更明金篦不用且閒行若傾家釀招來客
何必池塘春草生
和滑州李尚書上已憶江南禊事
白馬津頭春日遲沙州歸鴈拂旌旗柳營唯有軍中戲
不似江南三月時
酬柳柳州家雞之贈
日日臨池弄小雛還思寫論付官奴柳家新樣元和脚
且盡薑芽歛(一作劒)手徒
荅前篇
小兒弄筆不能嗔涴壁書窗且當(一作賞)勤聞彼夢熊猶
未兆女中誰是衞夫人
荅後篇
昔日慵工記姓名遠勞辛苦寫西京近來漸有臨池興
為報元常欲抗行
重荅柳柳州
弱冠同懷長者憂臨岐回想盡悠悠耦耕若便遺身老
黃髮相看萬事休
登清暉(一作輝)樓
潯陽江色潮添滿彭蠡秋聲鴈送來南望廬山千萬仞
共誇新出棟梁材
赴和州於武昌縣再遇毛仙翁十八兄因成一
絶
武昌山下蜀江東重向仙舟見葛洪又得案前親禮拜
大羅天訣玉函封
寄毘陵楊給事三首
揮毫起制來東省躡足修名謁外臺好著櫜鞬莫惆悵
出文入武是全才
曾主魚書輕刺史今朝自請左魚來青雲直上無多地
却要斜飛取勢回
東城南陌昔同游坐上無人第二流屈指如今已零落
且湏歡喜(一作笑)作鄰州
陪崔大尚書及諸閣老宴杏園
更將何面上春臺百事無成老又催唯有落花無俗態
不嫌憔悴滿頭來
曹剛
大弦嘈囋小弦清噴雪含風意思生一聽曹剛弹薄媚
人生不合出京城
寄湖州韓中丞
老郎日日憂蒼鬢遠守年年厭白蘋終日相思不相見
長頻(一作願)相見是何人
楊柳枝
揚子江頭烟景迷隋家宫樹拂金堤嵯峨猶有(一作是)當
時色半蘸波中水鳥棲
田順郎歌
清歌不是世間音玉殿嘗聞(一作開)稱主心唯有順郎全
學得一聲飛出九重深
夜聞商人船中箏
大艑高帆一百尺新聲促柱十三弦揚州市裏商人女
來占江西明月天
聞道士彈思歸引
仙公(一作翁)一奏思歸引逐客初聞自泫然莫怪殷勤悲
此曲越聲長苦已三年
喜康將軍見訪
謫居愁寂似幽棲百草當門茅舍低夜獵將軍忽相訪
鷓鴣驚起繞籬啼
贈劉景擢第
湘中才子是劉郎望在長沙住桂陽昨日鴻都新上第
五陵年少譲清光
赴連山途次德宗山陵寄張員外
常時並冕奉天顔委佩低簮彩仗間今日獨來張樂地
萬重雲水望橋山
嘗茶
生拍芳叢鷹觜芽老郎封寄謫仙家今宵更有湘江月
照出菲菲滿盌花
梁國祠
梁國三郎威德尊女巫簫鼓走鄉村萬家長見空山上
雨氣蒼茫生廟門
望洞庭
湖光秋月两相和潭面無風鏡未磨遥望洞庭山水翠
(一作山翠色)白銀(一作雲)盤裏一青螺
楊柳枝
春江一曲柳千條二十年前舊板橋曾與美人橋上别
恨無消息到今朝
樓上
江上樓高二十梯梯梯登徧與雲齊人從别浦經年去
天向平蕪盡處低
洛濱病卧戶部李侍郎見惠藥物謔以文星之
句斐然仰謝
隱几支頤對落暉故人書信到柴扉周南留滯商山老
星象如今屬少微
故洛城古牆
粉落椒飛知幾春風吹雨灑旋成塵莫言一片危基在
猶過無窮來往人
句
湖上收宿雨故國思如此若為天外心(寄白公竝見張為主客圖)
東屯滄海闊南譲洞庭寬(秋水詠見紀事)翠粒照晴露(見侯鯖錄)
銀花垂院牓翠羽撼絛鈴(雪見天中記)
御定全唐詩卷三百六十五
