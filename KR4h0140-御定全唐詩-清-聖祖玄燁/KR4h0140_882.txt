欽定四庫全書
御定全唐詩卷八百八十二
褚亮(詩一首)
宗廟九德之歌辭(第七句第十三句各缺一字)
皇祖誕慶於昭于天積德斯遠茂攸緒先維文應歷神
武弘宣肇迹水成功坂泉道光覆載聲穆吉先式備
犧象用牲牷禮終九獻樂展四懸神貺景福遐哉永
年
陳叔逹(詩一首)
太廟裸地歌辭
清廟既裸鬱鬯推禮大哉孝思嚴恭祖禰龍衮以祭鸞
刀思啓發德朱弦升歌丹陛遥享粢盛堂斟況齊降福
穰穰來儀濟濟
王績(詩一首)
階前石竹
上天布甘雨萬物咸均平自顧微且賤亦得蒙滋榮萋
萋結綠枝曄曄垂朱英常恐零露降不得全其生歎息
聊自思此生豈我情昔我未生時誰者令我萌棄置勿
重陳委化何所營
崔善為(詩一首)
九月九日
九日重陽節三秋季月殘菊花催晩氣萸房辟早寒霜
濃鷹擊遠霧重雁飛難誰憶龍山外蕭條邊興闌
許敬宗(詩二首)
奉和九月九日應制
爽氣申時豫臨秋肆武功太液榮光發曾城佳氣融紫
霄寒暑麗黃山極望通講義遵先軌覩德暢宸衷鷲嶺
飛夏服娥魄亂雕弓汗浃鑣流赭塵生埒散紅飲羽驚
開石中葉遽凋叢雁殫雲路静烏墜日輪空九流參廣
宴萬㝢抃恩隆
奉和守歲應制
玉琯移玄序金奏賞彤闈祥鸞歌裏轉春燕舞前歸夀
爵傳三禮燈枝麗九微運廣薰風積恩深湛露晞送寒
終此夜延宴待晨暉
盧照隣(詩一首)
凌晨
日掩鴻都夕河低亂箭移蟲飛明月戶鵲繞落花枝蘭
襟帳北壑玉匣鼓文漪聞有啼鶯處暗幄曉雲披
宋之問(詩二首)
登北固山
京鎮周天險東南作北關埭横江曲路戍入海中山望
越心初切思秦鬢已斑空憐上林雁朝夕待春還
陪羣公登箕山賦得羣字
許由去巳遠冥莫見幽墳世薄人不貴兹山唯白雲寕
知三千歲復有堯為君時佐激頽俗登箕挹清芬高節
雖旦暮邈與洪崖羣
蘇頲(詩二首)
人日兼立春小園宴
黃山積高次表裏望京邑白日最靈朝登攀盡原隰年
灰律象動陽氣開迎入煙靄長薄含臨流小溪澀賓朋
莫我棄詞賦當春立更與韶物期不孤東園集
和黃門舅十五夜作
聞君陌上来歌管沸相催孤月連明照千燈合暗開寶
装遊騎出香繞看車廻獨有歸閑意春庭伴落梅
薛曜(詩三首)
登綿州富樂山别李道士策
珠闕崑山遠銀宫漲海懸送君從此路城郭幾千年雲
霧含丹景桑麻覆細田笙歌未盡曲風馭獨冷然
九城尋山水
菊浦桃源瞰九城鸞歌鳳嘯忽將迎千巖雜樹雲霞色
百道流泉風雨聲上客由来軒盖重幽人自覺薜蘿輕
疑是昔年棲息地山中日暮有餘情
邙山古意
昔掩佳城路曾驚壑易遷今接宜都里翻疑海作田鏤
鼎名應大生金字不傳風飈吹白日羅綺拭黃泉象鳳
笙留國成龍劍上天長樂移新壟咸陽失舊阡川流徒
漫漫神理竟綿綿佇見飛来鶴沈嗟不學仙
李懷遠(詩一首)
鳳閣南廳槐樹半生死雖遇陽和終呈枯朽託
根清禁頗覺非宜感物緣情率爾為詠
庭槐歲月深半死尚抽心葉少寕障日枝疎不礙禽帷
幄諒無取棟梁非所任媿在龍樓側羞處鳳池隂未能
辭雨露猶得欵衣簮惜悲生意盡空餘古木吟
趙彦伯(詩一首)
和九月九日登慈恩寺浮圖應制
出豫垂佳節憑高陟梵宫皇心滿塵界佛迹現虚空日
月宜長夀天人得大通喜聞題寶偈受記莫由同
喬偹(詩一首)
秋夜巫山
巫峡裵回雨陽臺淡蕩雲江山空窈窕朝暮自紛氲螢
色寒秋露猨啼清夜聞誰憐夢魂遠腸斷思紛紛
孫逖(詩一首)
晦日與盧舍人同詣補闕城南林園(第六句缺一字)
芳年正月晦假日早朝廻欲盡三春賞還欽二阮才柳
迎郊騎入花近庭開宛是人寰外真情寓物来
盧象(詩一首)
贈劉藍田(一作王維詩)
籬中犬迎吠出屋候柴扉歲晏輸井税山村人暮歸晩
田始家食餘布成我衣對此能無事勞君問是非
劉長卿(詩一首)
清明日青龍寺上方(得多字)
上方偏可適季月况堪過遠近人都至東西山色多夕
陽留逕草新葉變庭柯巳度清明節春愁如客何
蕭穎士(詩三首)
羽山
九山方蕩潏三考佇良材夏祖何屯圮遷殛此山隈空
餘下泉客誰復辨黃能
遊馬耳山
兹山表東服遠近瞻其名合沓盡溟漲渾渾連太清我
来疑初伏幽路無炎精流水出溪盡覆蘿搖風輕高深
變氣候俯仰暮天晴入谷煙雨潤登崕雲日明乾坤正
含飬種植總滋榮草樹皆秀色雛麋亂新聲攀巖挹桂
髓洞穴拾瑶英此地隱微逕何人得長生宿心尚葛許
彌願棲蓬瀛太息宦名路遲廻忠孝情還丹昧遠術飬
素慚幽貞安得從此去悠然昇玉京
趙載同遊焦湖夜歸作(題缺三字詩缺八字)
將澤國淜騰迎淮甸東江輸大江别流從此縣仙
尉俯勝境輕橈恣遊衍自公暇有餘微尚得所願拈引
間翰墨風流盡歡宴稍移井邑閑始悦登眺便遥岫逢
應接連塘乍廻轉劃然氣象分萬頃行可見波中峯一
點雲際帆千片浩歎無端涯孰知藴虛變往遊信不厭
畢景方未還蘭煙靄裏延緣蒲稗間勢隨風潮遠心
與閒廻見出浦月雄光射東關悠然蓬壺事
衰顔安得傲吏隱彌年寓兹山
王翰(詩一首)
龍興觀金籙建醮(景龍二年字末句缺三)
泰山巖巖兮凌紫氛中有羣仙兮乘白雲陳金薦璧兮
張鼎(詩一首)
山中松
枝聳碧雲端根侵蘚壁盤幾經良匠顧猶作散材看雪
積花開少風多子落乾空存後凋色歲晩出林巒
李白(詩一首)
庭前晩花開
西王母桃種我家三千陽春始一花結實苦遲為人笑
攀折唧唧長咨嗟
杜甫(詩一首)
漢州王大錄事宅作
南溪老病客相見下肩輿近髮看烏帽催蒪煮白魚宅
中平岸水身外滿牀書憶爾才名叔含悽意有餘
皇甫冉(詩七首)
田家作
卧見高原燒閒尋空谷泉土膏消臘後麥隴發春前藥
騐桐君錄心齊莊子篇荒村三數處衰柳百餘年好就
山僧去時過野舍眠汲流寕厭遠卜地夲求偏向子諳
樵路陶家置黍田雪峯明晩景風雁急寒天且復冠名
鶡寕知冕戴蟬問津夫子倦荷蓧丈人賢顧物皆從爾
求心正儻然稽康嬾慢性秪自戀風煙
寄劉方平
十年不出蹊林中一朝結束甘從戎嚴子持竿心寂歴
寥落荒籬遮舊宅終日碧湍聲自喧暮秋黃菊花誰摘
每望南峯如對君昨来不見多黃雲石徑幽人何所在
玉泉疎鐘時獨聞與君從来同語默豈是悠悠但相識
天畔三秋空復情袖中一字無由得世人易合復易離
故交棄置求新知歎息青青長不改歲寒霜雪貞松枝
和中丞奉使承恩還終南舊居
軒車尋舊隱賓從滿郊園蕭散煙霞興殷勤故老言謝
公山不改陶令菊猶存苔蘚侵垂釣松篁長閉門風霜
清吏事江海諭君恩祗召趨宣室沈冥在一論
送令狐明府
行當臘候晩共惜歲隂殘聞道巴山遠如何蜀路難荒
林蔵積雪亂石起驚湍君有親人術應令勞者安
同韓給事觀畢給事畫松石
海嶠微茫那得到楚關迢逓心空憶夕郎善畫巖間松
遠意幽姿此何極千條萬葉紛異状虎伏螭盤争勁力
扶疎半映晚天青凝澹全和曙雲黑煙籠月照安可道
雨濕風吹未曾息能將積雪辨晴光每與連峯作寒色
龍樓不競緐花吐騎省偏宜遥夜直羅浮道士訪移来
少室山僧舊應識掖垣深沈晝無事終日亭亭在人側
古槐衰柳寧足論還對罘罳列行植
送從姪棲閑律師
能知出世法詎有在家心南院開門送東山策杖尋經
年期故里及夏到空林念遠長勞望朝朝草色深
舟中送李觀
江南近别亦依依山晚川長客伴稀獨坐相思計行日
出門臨水望君歸
張彪(詩一首)
勅移橘栽
南橘北為枳古来豈虚言徙植期不變隂陽感君恩枝
條皆宛然本土封其根及時望栽種萬里繞花園滋味
豈聖心實以憂黎元暫勞致力重永感貢獻煩是嗟草
木類禀異扵乾坤願為王母桃千歲奉至尊
御定全唐詩卷八百八十二
