欽定四庫全書
御定全唐詩卷三百五十三
柳宗元
茅簷下始栽竹
瘴茅葺為宇溽暑常侵肌適有重膇疾蒸欝寧所宜東
鄰幸導我樹竹邀凉颸欣然惬吾志荷鍤西巖垂楚壤
多怪石墾鑿力已疲江風忽云暮輿曳還相追蕭瑟過
極浦旖(音倚)旎(乃倚切)附幽墀貞根期永固貽爾寒泉滋夜
窗遂不掩羽扇寧復持清泠集濃露枕簟淒已知網(一作)
(細)蟲依密葉曉禽棲迥枝豈伊紛囂閒重以心慮怡嘉
爾亭亭質自遠棄幽期不見野蔓草蓊蔚有華姿諒無
凌寒(一作雲)色豈與青山辭
種仙靈毗(本草滛羊藿即仙靈毗也)
窮陋(一作巷)闕自養癘氣劇囂煩隆冬乏霜霰日夕南風
温杖藜下庭際曳踵不及門門有野田吏慰我飄零魂
及言有靈藥近在湘西原服之不盈旬蹩(蒲結切)&KR0887;(音薛)皆
騰鶱笑忭前即吏為我擢其根蔚蔚遂充庭英翹忽已
繁晨起自採曝杵臼通夜喧靈和理内藏攻疾貴自源
擁覆逃積霧伸舒委餘暄竒功苟可徵寧復資蘭蓀我
聞畸人術一氣中夜存能令深深息呼吸還歸跟(音根)疎
放固難效且以藥餌論痿者不忘起窮者寧復言神哉
輔吾足幸及兒女奔
種术
守閒事服餌採术東山阿東山幽且阻疲苶(乃結切)煩經
過戒徒斸靈根封植閟天和違爾澗底石徹我庭中莎
土膏滋玄液松露墜繁柯南東自成畝繚繞紛相羅晨
步佳色媚夜眠幽氣多離憂苟可怡孰能知其他㸑竹
茹芳葉寧慮瘵(側界切)與瘥留連樹蕙辭婉娩採薇歌悟
拙甘自足激清媿同波單(音善)豹且理内高門復如何
種白蘘(人羊切)荷
血(一作皿)蟲化為癘夷俗多所神銜猜每腊毒謀富不為
仁蔬果自遠至杯酒盈肆陳言甘中必苦何用知其真
華潔事外飾尤病中州人錢刀恐賈害飢至益逡廵竄
伏常戰慄懷故逾悲辛庶氏(一作民)有嘉草攻襘事久冺
炎帝垂靈編言此殊足珍﨑嶇乃有得託以全余身紛
敷碧樹隂盻睐心所親
新植海石榴
弱植不盈尺遠意駐蓬瀛月寒空階曙幽夢綵雲生糞
壤擢珠樹莓苔插瓊英芳根閟顔色徂歲為誰榮
戲題階前芍藥
凡卉與時謝妍華麗兹晨欹紅醉濃露窈窕留餘春孤
賞白日暮暄風動搖頻夜窗藹芳氣幽卧知相親願致
溱洧贈悠悠南國人
始見白髮題所植海石榴
幾年封植愛芳叢韶&KR1904;朱顔竟不同從此休論上春事
看成古木對衰翁
植靈夀木
白華照(一作鑒)寒水怡我適野情前趨問長老重復欣嘉
名蹇連易衰朽方剛謝經營敢期齒杖賜聊且移孤莖
叢萼中競秀分房外舒英柔條乍反植勁節常對生循
翫足忘疲稍覺步武輕安能事翦伐持用資徒行
自衡陽移桂十餘本植零陵所住精舍
謫官去南裔清湘繞靈岳晨登蒹葭岸霜景霽紛濁離
披得幽桂芳本欣盈握火耕困煙燼薪採久摧剥道旁
且不願岑嶺况悠邈傾筐壅故壤棲息期鸞鷟(仕角反)路
遠清凉宫一雨悟無學南人始珍重微我誰先覺芳意
不可傳丹心徒自渥
湘岸移木芙蓉植龍興精舍
有美不自蔽安能守孤根盈盈湘西岸秋至風露繁麗
影别寒水穠芳委前軒芰荷諒難雜反此生高原
早梅
早梅發高樹迥映楚天碧朔吹飄夜香繁霜滋曉白(一作)
(日)欲為萬里贈杳杳山水隔寒英坐銷落何用慰遠客
南中榮橘柚
橘柚懷貞質受命此炎方密林耀朱綠晚歲有餘芳殊
風限清漢飛雪滯故鄉攀條何所歎北望熊與湘(熊湘二山)
(名)
紅蕉
晚英值窮節綠潤含朱光以兹正陽(一作隂)色窈窕凌清
霜遠物世所重旅人心獨(一作所)傷回暉眺林際摵摵(一作)
(戚戚)無遺芳
㢲公院五詠
淨土堂
結習自無始淪溺窮苦源流形及兹世始悟三空門華
堂開淨域圖像煥且繁清泠焚衆香微妙歌法言稽首
媿導師超遥謝塵昏
曲講堂
寂滅本非斷文字安可離曲堂何為設高士方在斯聖
默寄言宣分别乃無知趣中即空假名相與誰期願言
絶聞得忘意聊思惟
禪堂
發地結菁茅團團抱虚白山花落幽戶中有忘機客涉
有本非取照空不待析萬籟俱緣生窅然喧中寂心境
本洞(一作同)如鳥飛無遺跡
芙蓉亭
新亭俯朱檻嘉木開芙蓉清香晨風遠縟彩寒露濃瀟
灑出人世低昂多異容嘗聞色空喻造物誰為工留連
秋月晏迢遞来山鐘
苦竹橋
危橋屬幽徑繚繞穿疎林迸籜分苦節輕筠抱虚心俯
瞰涓涓流仰聆蕭蕭吟差池下煙日嘲&KR1116;(一作哳)鳴山禽
諒無要津用棲息有餘隂
梅雨
梅實迎時雨蒼茫值晚春愁深楚猿夜夢斷越雞晨海
霧連南極江雲暗北津素衣今盡化非為帝京塵
零陵早春
問春從此去幾日到秦原憑寄還鄉夢殷勤入故園
田家三首
蓐食徇所務驅牛向東阡雞鳴村巷白夜色歸暮田札
札耒耜聲飛飛来烏鳶竭兹筋力事持用窮歲年盡輸
助徭役聊就空自眠子孫日已長世世還復然
籬落隔煙火農談四鄰夕庭際秋蟲(一作蛩)鳴疎麻方寂
歴蠶絲盡輸稅機杼空倚壁里胥夜經過雞黍事筵席
各言官長峻文字多督責東鄉後租期車轂䧟泥澤公
門少推恕鞭朴恣狼籍努力慎經營肌膚真可惜迎新
在此歲唯恐踵前跡
古道饒蒺藜縈廻古城曲蓼花被堤岸陂水寒更綠是
時收穫竟落日多樵牧風高榆柳疎霜重棃棗熟行人
迷去住野鳥競棲宿田翁笑相念昏黑慎原陸今年幸
少豐無厭饘與粥
行路難三首
君不見夸父逐日窺虞淵跳踉北海超崑崙披霄决漢
出沆漭瞥裂左右遺星辰須臾力盡道渴死狐鼠蜂蟻
争噬吞北方竫人長九寸開口抵掌更笑喧啾啾飲食
滴與粒生死亦足終天年睢盱大志小成遂坐使兒女
相悲憐
虞衡斤斧羅千山工命採斫杙(音弋)與椽深林土剪十取
一百牛連鞅摧雙轅萬圍千尋妨道路東西蹶倒山火
焚遺餘毫末不見保躪躒磵壑何當存羣材未成質已
夭突兀哮豁空巖巒柏梁天災武庫火匠石狼顧相愁
冤君不見南山棟梁益稀少愛材養育誰復論
飛雪斷道冰成梁侯家熾炭雕玉房蟠龍吐耀虎喙張
熊蹲豹躑争低昂攅巒叢㟧(五谷反)射朱光丹霞翠霧飄
竒香美人四向廻眀璫雪山冰谷晞太陽星躔奔走不
得(一作可)止奄忽雙燕棲虹梁風臺露榭生光餙死灰棄
置參與商盛時一去貴反賤桃笙葵扇安可當
聞籍田有感(元和五年十月憲宗詔来年正月十六日東郊籍田)
天田不日降皇輿留滯長沙歲又除宣室無由問釐(音禧)
事周南何處託成書
跂烏祠
城上日出羣烏飛鵶鵶争赴朝陽枝刷毛伸翼和且樂
爾獨落魄今何為無乃慕高近白日三足妬爾令爾疾
無乃飢啼走道(一作路)旁貪鮮攫肉人所傷翹肖獨足下
叢薄口銜低枝始能躍還顧泥塗備螻蟻仰看棟梁防
燕雀左右六翮利如刀踊身失勢不得高支離無趾猶
自免努力低飛逃後患
籠鷹詞
淒風淅瀝飛嚴霜蒼鷹上擊翻曙光雲披霧裂虹蜺斷
霹靂掣電捎平岡砉(霍虢切)然勁翮翦荆棘下攫狐兔騰
蒼茫爪毛吻血百鳥逝獨立四顧時激昂炎風溽暑忽
然至羽翼脫落自摧藏草中狸鼠足為患一夕十顧驚
且傷但願清商復為假拔去萬累(一作里)雲間翔
放鷓鴣詞
楚越有鳥甘且腴嘲嘲自名為鷓鴣徇媒得食不復慮
機械潛發罹罝(音嗟)罦(音孚)羽毛摧折觸籠籞煙火煽赫驚
庖厨鼎前芍藥調五味膳夫攘腕左右視齊王不忍觳
觫牛簡子亦放邯鄲鳩二子(一作君)得意猶念此况我萬
里為孤囚破籠展翅當遠去同類相呼莫相顧
龜背戲
長安新技出宫掖喧喧初徧王侯宅玉盤滴瀝黃金錢
皎如文龜麗秋天八方定位開神卦六甲離離齊上下
投變轉動玄機卑星流霞破相參差四分五裂勢未已
出無入有誰能知乍驚散漫無處所須臾羅列已如故
徒言萬事有盈虚終朝一擲知勝負脩門象棋不復貴
魏宫妝奩世所棄豈如瑞質耀竒文願持千歲夀吾君
廟堂巾笥非余慕錢刀兒女徒紛紛
聞黃鸝
倦聞子規朝暮聲不意忽有黃鸝鳴一聲夢斷楚江曲
滿眼故園春意生(一作草綠)目極(一作故園)千里無山河麥芒際
天搖清波王畿優本少賦役務閑酒熟饒經過此時晴
煙最深處舍南巷北遥相語翻日迥度昆眀飛凌風邪
看細柳翥我今誤落千萬山身同傖人不思還鄉禽何
事亦来此令我生心憶桑梓閉聲廻翅歸務速西林紫
椹行當熟
渾鴻臚宅聞歌效白紵
翠帷雙卷出傾城龍劒破匣霜月眀朱脣掩抑悄無聲
金簧玉磬宫中生下沈秋水激太清天高地迥凝日晶
羽觴蕩漾何事傾
楊白花
楊白花風吹渡江水坐令宫樹無顔色搖蕩春光千萬
里茫茫曉日下長秋(一作林)哀歌未斷城鴉起
漁翁
漁翁夜傍西巖宿曉汲清湘燃楚竹煙銷日出不見人
欸乃(音襖靄)一聲山水綠廻看天際下中流巖上無心雲
相逐
飲酒
今夕(一作旦)少愉樂起坐開清尊舉觴酹(音耒)先酒(始為酒者也)
為(一作遺)我驅憂煩須臾心自殊頓覺天地暄連山變幽
晦綠水函晏温藹藹南郭門樹木一何繁清隂可自庇
竟夕聞佳言盡醉無復辭偃卧有芳蓀彼哉晉楚富此
道未必存
讀書
幽沈謝世事俛默(一作然)窺唐虞上下觀古今起伏千萬
途遇欣或自笑感戚亦以吁縹帙各舒散前後互相逾
瘴痾擾靈府日與往昔殊臨文乍了了徹卷兀若無竟
夕誰與言但與竹素俱倦極便(一作更)倒卧熟寐乃一蘇
欠伸展肢體吟詠心自愉得意適其適非願為世儒道
盡即閉口蕭散捐囚拘巧者為我拙智者為我愚書史
足自悅安用勤與劬貴爾六尺軀勿為名所驅
感遇二首(永州作)
西陸動凉氣驚烏號北林棲息豈殊性集枯安可任鴻
鵠去不返勾吳阻且深徒嗟日沈湎丸鼓騖竒音東海
久搖蕩南風已駸駸坐使青天暮小星愁太隂衆情嗜
姦利居貨捐(一作損)千金危根一以振齊斧来相尋攬衣
中夜起感物涕盈襟微霜衆所踐誰念歲寒心
旭日照寒野鸒(音豫)斯起蒿莱啁啾有餘樂飛舞西陵隈
廻風旦夕至零葉委陳荄所棲不足恃鷹隼縱横来
詠史
燕有黃金臺遠致望諸君(樂毅為望諸君)嗛嗛事強怨三歲有
竒勲悠哉闢疆理東海漫浮雲寧知世情異嘉榖坐熇
焚致令委金石誰顧蠢蠕(時兖切)羣風波歘(許勿切)潛□遺
恨意紛紜豈不善圖後交私非所聞為忠不顧内(一作内顧)
晏子亦垂文
詠三良
束帶值眀后顧盻流輝光一心在陳力鼎列夸四方欵
欵效忠信恩義皎如霜生時亮同體死沒寧分張壯軀
閉幽隧猛志填黃腸殉死禮所非况乃用其良覇基弊
不振晉楚更張皇疾病命固亂魏氏言有章從邪䧟厥
父吾欲討彼狂
詠荆軻
燕秦不兩立太子已為虞千金奉短計匕首荆卿趨窮
年徇所欲兵勢且見屠微言激幽憤怒目辭燕都朔風
動易水揮爵前長驅函首致宿怨獻田開版圖炯然耀
(一作曜)電光掌握罔正(一作匹)夫造端何其銳臨事竟趦趄
長虹吐白日倉卒反受誅按劒赫憑怒風雷助號呼慈
父斷子首狂走無容軀夷城芟七族臺觀皆焚汙始期
憂患弭卒動災禍樞秦皇本詐力事與桓公殊奈何效
曹子實謂勇且愚世傳故多謬太史徵無且
掩役夫張進骸
生死悠悠爾一氣聚散之偶来紛喜怒奄忽已復辭為
役孰賤辱為貴非神竒一朝纊息定枯朽無妍媸生平
勤皂櫪剉秣不告疲既死給槥櫝葬之東山基奈何值
崩湍蕩析臨路垂髐然暴百骸(一作體)散亂不復支從者
幸告余睠之涓然悲猫虎獲迎祭犬馬有蓋帷佇立唁
爾魂豈復識此為畚(音本)鍤載埋瘞溝瀆護其危我心得
所安不謂爾有知掩骼著春令兹焉適其時及物非吾
事(一作輩)聊且顧爾私
省試觀慶雲圖詩
設色既(一作初一作方)成象卿雲示國都九天開秘祉百辟贊
嘉謨抱日依龍衮非煙近御爐高標連汗漫迥(一作廻)望
接虚無裂素榮光發舒華瑞色敷恒將配堯德重慶代
河圖
春懷故園
九扈鳴已晚楚鄉農事春悠悠故池水空待灌園人
御定全唐詩卷三百五十三
