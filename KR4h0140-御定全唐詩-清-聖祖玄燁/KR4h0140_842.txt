欽定四庫全書
御定全唐詩卷八百四十二
齊已
寄仰山光味長者
大仰禪棲處杉松到頂隂下来雖有路歸去每無心鳥
道峰形直龍湫石影深徑行誰得見半夜老猨吟
貽廬岳陳沆秀才
為儒老雙鬢勤苦竟何如四海方磨劍空山自讀書石
圍泉眼碧秋落洞門虚莫慮搜賢僻徵君舊此居
邊上
漢地從休馬邊人自牧羊都来銷帝道渾不用兵防草
上孤城白沙翻大漠黃秋風起邊雁一一向瀟湘
蟋蟀
聲異蟪蛄聲聽須是正聽無風来竹院有月在莎庭雖
不妨調瑟多堪伴誦經誰人向秋夕為爾欲忘形
寄西山鄭谷神
西望鄭先生焚修在杳冥幾番松骨朽未換鬢根青石
闕涼調瑟秋壇夜拜星俗人應撫掌閑處誦黃庭
讀参同契
堪笑修仙侣燒金覓大還不知消息火只在寂寥關鬢
白爐中術魂飛海上山悲哉五千字無用在人間
聞落葉
楚樹雪晴後蕭蕭落晚風因思故國(一作園)夜臨(一作流)水
幾株(一作林)空煮茗燒乾脆行苔踏爛紅来年未離此還
見碧叢叢
謝王先輩昆弟遊湘中廻各見示新詩
瀟湘多勝異宗社久裵回兄弟同遊去幽竒盡采来只
應求妙唱何以示寒灰上國擕歸後唯呈不世才
寄酬高輦推官
道自閒機長詩從静境生不知春豔盡但覺雅風清竹
膩題幽碧蕉乾裂脆聲何當九霄客重疊寄無名
逢詩僧
禪玄無可並(一作示)詩妙有何評五七字中苦百千年後
清難求方至理不朽始為名珍重重相見忘機話此情
話道
大道多大笑寂寥何以論霜楓翻落葉水鳥啄閑門服
藥還傷性求珠亦損魂無端鑿混沌一死不還源
謝歐陽侍郎寄示新集
宫錦三十段金梭新織来殷勤謝君子迢逓寄寒灰鸑
鷟對鼓舞神仙雙裵回誰當巧裁製披去升瑶臺
西墅新居
漸漸見苔青疎疎遍地生閑穿藤屐起亂踏石階行野
鳥啼幽樹名僧笑此情殘陽竹隂裏老圃打門聲
酬孫魴
幽人還愛雲才子已從軍可信鴛鴻侣更思麋鹿群新
題雖有寄舊論竟難聞知已今如此編聯悉欲焚
掃地
日日掃復灑不容纖物侵敢望来客口道似主人心蟻
過光中少苔依潤處深門前亦如此一徑入疎林
書匡山隐者壁
紅霞青壁底石室薜蘿垂應有迷仙者曾逢採藥時桃
花饒兩頬松葉淺長髭直是来城市何人識得伊
送乾康禪師入山過夏
由来喧&KR0632;境難駐寂寥蹤逼夏搖孤錫離城入亂峰雲
門應近寺石路或穿松知在棲禪外題詩寄北宗
野鴨
野鴨殊家鴨離羣忽遠飛長生緣甚瘦近死為傷肥江
海游空闊池塘啄細微紅蘭白蘋渚春暖刷毛衣
傷秋
旦暮餘生在肌膚十分無眠寒半榻朽立月一株枯夢
已随雙樹詩猶却萬夫名山未歸得可惜死江湖
懷東湖寺
鐵柱東湖岸寺高人亦閑往年曾每日来此看西山竹
徑青苔合茶軒白鳥還而今在天末欲去己衰顔
寄峴山願公三首
形影更誰親應懷漆道人片言酬鑿齒半偈伏姚秦榛
莽池經燒蒿莱寺過春心期重西去一共弔遺塵
相思恨相遠至理那時何道笑忘言甚詩嫌背俗多青
苔閑閣閉白日斷人過獨上西樓望荆門千萬坡
彼此無消息所思江漢遥轉聞多患難甚說遠相招老
至何悲歎生知便寂寥終期踏松影攜手虎溪橋
清夜作
不惜白日短乍容清夜長坐聞風露滴吟覺骨毛涼興
寢無諸病空閑有一牀天明振衣起苔砌落花香
贈白處士
莘野居何定浮生知是誰衣衫同野叟指趣似禪師白
髮應無也丹砂久服之仍聞創行計春暖向峩嵋
崔秀才宿話
事轉聞多事心休話苦心相留明月寺共憶白雲岑蘚
壁殘蟲韻霜軒倒竹隂開門又言别誰竟慰塵襟
懷天台華頂僧
華頂危臨海丹霞裏石橋曾從國清寺上看月明潮好
鳥親香火狂泉噴泬寥欲歸師智者頭白路迢迢
送人赴官
年少作初官還如行路難兵荒經邑里風俗久凋殘照
硯花光淡漂書柳絮乾聊應充侍膳薄俸繼朝餐
水鶴
鴛鴦與鸂鶒相狎豈慙君比雪還勝雪同羣亦出羣静
巢孤島月寒夢九臯雲歸路分明箇飛鳴即可聞
湘中感懷
漁翁那會我傲兀葦邊行亂世難逸跡乘流擬濯纓江
花紅細碎沙鳥白分眀向夕題詩處春風斑竹聲
九日逢虚中虚受
楚后萍臺下相逢九日時干戈人事地荒廢菊花籬我
已多衰病君猶盡黑髭皇天安罪得解語便吟詩
贈李明府
名家宰名邑將謂屈鋒鋩直是難蘇俗能消不下堂冰
痕生硯水柳影透琴牀何必稱瀟灑獨為詩酒狂
暮春久雨作
積雨向春隂冥冥獨院深已無花落地空有竹蔵禽簷
溜聲何暴鄰僧影亦沈誰知力耕者桑麥最關心
渚宫莫問詩一十五首(并序)
予以辛已歲蒙主人命居龍安寺察其疎鄙免以
趨奉爰降手翰曰盖知心不在常禮也予不覺欣
然而作顧謂形影曰爾本青山一衲白石孤禪今
王侯搆室安之給奉食之使之樂然萬事都外游
息自得則雲泉猿鳥不必為狎其放縱若是夫何
繫乎自是龍門牆仞歷稔不復瞻覬况他家哉因
創莫問之題凡一十五篇皆以莫問為首焉
莫問疎人事王侯已任伊不妨随野性還似在山時静
入無聲樂狂抛正律詩自為仍自愛清淨裏尋思(一作敢望)
(至公知)
莫問伊嵇嬾流年已付他話通時事少詩着野題多夢
外春桃李心中舊薜蘿浮生此不悟剃髮竟如何
莫問休行脚南方已徧尋了應須自了心不是他心赤
水珠何覓寒山偈莫吟誰同論此理杜口少知音
莫問孱愚格天應只與閒合居長樹下那稱衆人間跡
絶為真隐機忘是大還終當學支遁買取箇青山
莫問無求意浮雲喻可知滿盈如不戒倚伏更何疑樂
矣賢顔子窮乎聖仲尼已過知命歲休把運行推
莫問閑行趣春風野水涯千門無謝女兩岸有楊花好
鶴曾為客真龍或作蛇躊蹰自迴首日脚背樓斜
莫問真消息中心只自知清風含笑詠明月混希夷壊
衲涼天擁玄文静夜披善哉温伯子言望至公知(一作言外)
(認揚)
莫問休持鉢從貧乞已疎侯門叨月俸齋食剰年儲簮
履三千外形骸六十餘舊峰呵練若松徑接匡廬
莫問依劉跡金臺又度秋威儀非上客譚笑愧諸侯禮
許無拘撿詩推異輩流東林未歸得搖落楚江頭
莫問無機性甘名百鈍人一牀鋪冷落長日卧精神分
已疎知舊詩還得意新多才碧雲客時或此相親
莫問關門意從来寡往還道應歸淡泊身合在空閑四
面苔圍綠孤窗雨灑斑夢尋何處去秋色水邊山
莫問逐性情人間高此道禪外剰他名夏
松邊坐秋光水畔行更無時忌諱容易得題成(首聯缺五)
(字第五句缺一字)
莫問多山興晴樓獨凭時六年滄海寺一别白蓮池句
早逢名匠禪曾見祖師冥搜與真性清外認揚眉(一作清淨)
(裏尋思)
莫問衰殘質流光速可悲寸心修未了長命(一作夀)欲何
為坐卧身多倦經行骨漸疲分明說此苦珍重竺乾師
莫問野騰騰勞形已不能慇懃無上士珍重有名僧坐
覺心心默行思步步冰終歸石房裏一點夜深燈
荆州新秋病起雜題一十五首
病起見王化
病起見王化融融古帝鄉曉煙凝紫氣晚色作雲黃四
野歌豊稔千門唱樂康老身仍未死猶詠好風光
病起見圖畫
病起見圖畫雲門興似饒衲衣椶笠重嵩岳華山遥命
在齋猶赴刀閒髮盡凋秋光漸輕健欲去倚江橋
病起見苔錢
病起見苔錢規模遍地圓兒童掃不破子母自相連潤
屋何曾有緣牆謾可憐虚教作銅臭空使外人傳
病起見庭竹
病起見庭竹君應悲我情何妨甚消瘦却稱苦修行每
謝侵牀影時迴傍枕聲秋来漸平復吟遶骨毛輕
病起見生涯
病起見生涯資緣覺甚奢方袍嫌垢弊律服變光華頗
愧同諸俗何嘗異出家三衣如兩翼珍重汝(一作爾)寒鴉
病起見秋扇
病起見秋扇風前悟感傷念予當咽絶得爾致清涼沙
鷺如搖影汀蓮似綻香不同婕妤詠託意怨君王
病起見衰葉
病起見衰葉飄然似我身偶乘風有韻初落地無塵縱
得紅霑露争如綠帶春因傷此懷抱聊寄一篇新
病起見庭栢
病起見庭栢青青我不任力扶乾瘦骨勉對歲寒心韻
謝疎篁合根容片石侵衰殘想長夀時倚就閒吟
病起見庭蓮
病起見庭蓮風荷已颯然開時聞馥郁枕上正纏綿本
在滄江闊移来碧沼圓却思香社裏葉葉漏聲連
病起見庭菊
病起見庭菊幾勞栽種工可能經卧疾相倚自成叢翠
萼低含露金英盡亞風那知予愛爾不在酒杯中
病起見庭石
病起見庭石豈知經夏眠不能資藥價空自作苔錢翠
憶藍光底青思瀑影邊巖僧應笑我細碎種階前
病起見庭莎
病起見庭莎綠階傍竹多遶行猶未得静聽復如何蟋
蟀幽中響蟪蛄深處歌不緣田地窄剰種任婆娑
病起見苔色
病起見苔色凝然陣未枯淺深圍柱礎詰曲遶廊廡碧
翠文相間青黃勢自鋪為錢虚玷染畢竟不如無
病起見秋月
病起見秋月正當三五時清光應鍳我幽思更同誰惜
坐身猶倦牽吟氣尚羸明年七十六約此健相期
病起見閒雲
病起見閒雲空中聚又分滯留堪笑我舒卷不如君觸
石終無跡從風或有聞仙山足鸞鳳歸去自同羣
夜坐聞雪寄所知
初宵飛霰急竹樹灑乾輕不是知音者難教愛此聲漸
凌孤燭白偏激苦心清堪笑同文友忘眠坐到明
懷洞庭
憶過巴陵歲無人問去留中宵滿湖月獨自在僧樓漁
父真閒唱靈均是謾愁今来欲長往誰借木蘭舟
欲遊龍山鹿苑有作
龍山門不遠鹿苑路非遥合逐閒身去何須待客招年
華殘兩鬢筋骨倦長宵聞說峯前寺新修白石橋
再逢晝公
竟陵西别後徧地起刀兵彼此無緣着雲山有處行久
吟難敵句終忍不求名年鬢俱如雪相看眼且明
送人遊武陵湘中
為子歌行樂西南入武陵風煙無戰士賓榻有吟僧山
遶軍城疊江臨寺閣層遍尋幽勝了湘水泛清澄
酬九經者
九經三史學窮妙又窮微長白山初出青雲路欲飛江
僧酬雪句沙鶴識麻衣家在黃河北南来偶未歸
寄贈集灘二公
聞有難名境因君住更名軒窗中夜色風月遶灘聲客
好過無厭禽幽畫不成終期一尋去聊且寄吟情
夏日作
燕雀語相和風池滿芰荷可驚成事晚殊喜得閑多竹
衆涼欺水苔繁綠勝莎無慙孤聖代賦詠有詩歌
行路難
下浸與高盤不為行路難是非真險惡翻覆作峰巒漆
媿同時黑朱慙巧(一作汚)處丹令人畏相識欲畫白雲看
送玉泉道者迴山寺
却憶西峰頂經行絶愛憎别来心念念歸去雪層層石
塢尋春笋苔龕續夜燈應悲塵土裏追逐利名僧
謝王拾遺見訪兼寄篇什
竹裏安禪處生涯一印灰經年乞食過昨日諫臣来愧
把黃梅偈曾酬白雪才因令識鳥跡重疊在蒼苔
題張氏池亭
樹石叢叢别詩家趣向幽有時閑客散始覺細泉流蝶
到琴棋畔花過島嶼頭月明紅藕上應見白龜遊
送人南遊
且聽吟贈遠君此去蒙州瘴國頻聞說邊鴻亦不遊巒
花蔵孔雀野石亂(一作隐)犀牛到彼誰相慰知音有郡侯
題明公房
寺北聞湘浪窗南見嶽雲自然高日用何要出人羣瓦
滴殘松雨香爐匝印文近年精易道疑者曉紛紛
寄顧處士
半年離别夢来往即湖邊兩幅關山雪尋常在眼前項
容蔵古翠張藻卷寒煙藍淀圖花鳥時人不惜錢
貽(一作贈)徐生
可能東海子清苦在貧居掃地無閑客堆窗有古書少
年猶若此向老合何如去歲頻相訪今来見亦疎
謝虚中上人晚秋見寄
楚外同文在荆門得信時幾重相别意一首晚秋詩日
暮山沈雨蓮殘水滿池登樓試南望為子動歸思
御定全唐詩卷八百四十二
