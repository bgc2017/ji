欽定四庫全書
御定全唐詩卷六百九
皮日休
魯望讀襄陽耆舊傳見贈五百言過褒庸材靡
有稱是然襄陽曩事歴歴在目夫耆舊傳所未
載者漢陽王則宗杜元勲孟浩然則文章大匠
予次而贊之因而寄荅亦詩人無言不詶之義
也次韻
漢水碧於天南荆廓然秀廬羅遵古俗鄢郢迷昔囿幽
竒無得狀巉絶不能究興替忽矣新山川悄然舊斑斑
生造士一一應玄宿巴庸乃嶮岨屈景實豪右是非既
自分涇渭不相就粤自靈均來清才若天潄偉哉洞上
隠卓爾隆中耨始將麋鹿狎遂與麒麟鬭萬乘不可謁
千鍾固非茂爰從景升死境上多兵候(一作堠)檀溪試戈
船峴嶺屯貝胄寂莫數百年質唯包礫琇上玄賞唐德
生賢命之授是為漢陽王帝曰俞爾奏臣德聳神鬼宏
才轢前後勢端唯金莖質古乃玉豆行葉蔭大椿詞源
吐洪溜六成清廟音一柱明堂構在昔房陵遷圓穹正
中漏繄王揭然出上下拓宇宙俯視三事者騃騃若童
幼低催護中興若鳳視其鷇遇險必伸足逢誅將引脰
既正北極尊遂治衆星謬重聞章陵幸再見岐陽狩日
似新刮膜天如重熨縐易政疾似欬求賢甚於購化之
未期年民安而國富翼衛兩舜趨鉤陳十堯驟忽然遺
相印如羿卸(一作御)其彀姦倖却乘釁播遷遂終夀遺廟
屹峰崿功名紛組繡開元文物盛孟子生荆岫斯文縱
竒巧秦璽新雕鏤甘窮卧牛衣受辱對狗竇思變如易
爻才通似元首祕於龍宫室怪於(一作即)天篆籀知者競
欲戴嫉者或將詬任達且百觚遂為當時陋既作才鬼
終恐為仙籍售予生二賢末得作升木狖兼濟與獨善
俱敢懷其臭江漢稱炳靈克明嗣清晝繼彼欲為三如
醨如(一作和)醇酎既見陸天子駑心却伏廏結彼世外交
遇之於邂逅兩鶴思競閒雙松格争瘦唯恐别仙才漣
漣涕襟袖
魯望昨以五百言見貽過有褒美内揣庸陋彌
增媿悚因成一千言上述吾唐文物之盛次叙
相得之歡亦迭和之微旨也
三辰至精氣生自蒼頡前粤從有文字精氣銖於緜所
以楊墨後文詞縱横顛元狩富材術建安儼英賢厥祀
四百餘作者如排穿五馬渡江日羣魚食蒲年大風蕩
天地萬陣黃鬚羶縱有命世才不如一空弮後至陳隋
世得之拘且緛太浮如㶑灧太細如蚳蝝太亂如靡靡
太輕如芊芊流之為䣱醟變之為游畋百足雖云衆不
救殺馬蚿君臣作降虜北走如㺦猭所以文字妖致其
國朝遷吾唐革其弊取士將科縣文星下為人洪秀密
於緶大開紫宸扉來者皆詳延日宴朝不罷龍姿歡&KR1715;
&KR1715;(音田呂氏春秋云天子&KR1715;&KR1715;)於焉周道反由是秦法悛射洪陳子
昂其聲亦喧闐惜哉不得時將奮猶拘攣玉壘李太白
銅隄孟浩然李寬包堪輿孟澹擬(一作凝)漪漣埋骨采石
壙留神鹿門埏俾其羇旅死實覺天地孱猗與子美思
不盡如轉輇縱為三十車一字不可捐既作風雅主遂
司歌詠權誰知耒陽土埋却真神仙當於李杜際名輩
或泝沿良御非異馬由弓非他弦其物無同異其人有
媸妍自開元至今宗匠紛如烟爽若沆□英高如崐崘
巔百家囂浮說諸子率寓篇築之為京觀解之為牲牷
各持天地維率意東西牽競抵元化首爭扼真宰咽或
作制誥藪或為宫體淵或堪被金石或可投花鈿或為
輿隸唱或被兒童憐烏壘虜亦寫雞林夷爭傳披揭(一作)
(猖)覆載樞捭闔神異鍵力掀尾閭立思(一作鬼)軋大塊旋
降氣或若虹耀影或如□萬象瘡復痏百靈瘠且□謂
乎數十公筆若明堂椽其中有擬者不絶當如綖齊驅
不讓策竝駕或爭駢所以吾唐風直將三代甄被此文
物盛由乎聲詩宣采彼風人謠輶軒輕似鸇麗者固不
捨鄙者亦為銓其中有鑒戒一一堪雕鐫乙夜以觀之
吾君無釋焉遂命大司樂度之如星躔播於樂府中俾
為萬代蠲吹彼圓丘竹誦兹清廟弦不惟娛列祖兼可
格上玄粤予何為者生自江海壖騃騃自總角不甘耕
一㙻諸昆指倉庫謂我死道邊何為不力農稽古真可
嘕遂與襏襫著兼之籉笠全風吹蔓草花颯颯盈荒田
老牛瞪不行力弱誰能鞭乃將耒與耜竝換槧與鉛閱
彼圖籍肆致之千百編攜將入蘇嶺(鹿門别名)不就無出緣
堆書塞低屋添研涸小泉對燈任髻爇憑案從肘研苟
無切玉刀難除指上腁爾來五寒暑試藝稱精專昌黎
道未著文教如欲騫其中有聲病於我如&KR2613;&KR2575;(音天蟬語不正)
(貎)是敢驅頹波歸之於大川其文如可用不敢佞與便
明水在稾秸太羹臨豆籩將來示時人䝟貐垂饞涎亦
或尚華縟亦曾為便嬛亦能制灝灝亦解攻翩翩唯思
逢陣敵與彼爭後先避兵入句吳窮悴祗自跧平原陸
夫子投刺來翩蹮開卷讀數行為之加敬虔忽窮一兩
首反顧唯曲拳始來遺巾幗乃敢排戈鋋或為拔幟走
或遭劘壘還不能收亂轍豈暇重為篿雖然未三北亦
可輸千鐉(丑專切尚書云贖罪千鐉)向來說文字爾汝名可聯聖人
病歿世不患窮而蹎我未九品位君無一囊錢相逢得
何事兩籠酬唱牋無顔解媮合底事居冗員方知萬鍾
禄不博五湖船夷險但明月死生應白蓮吟餘凭几飲
釣罷偎蓑眠終抛峴山業相共此留連
吳中苦雨因書一百韻寄魯望
全吳臨巨溟百里到滬瀆海物競駢羅水怪爭滲漉狂
蜃吐其氣千尋勃然蹙一刷半天墨架為欹危屋怒鯨
瞪相向吹浪山轂轂倏忽腥杳冥須臾坼崖谷帝命有
嚴程慈物敢潛伏嘘之為玄雲彌亙千萬幅直拔倚天
劒又建横海纛化之為暴雨潨潨射平陸如將月窟寫
似把天河撲著樹勝戟支中人過箭鏃龍光倏閃照虯
角搊琤觸此時一千里平下天台瀑雷公恣其志䃱磹
裂電目蹋破霹靂車折却三四輻雨工避罪者必在蚊
睫宿狂發鏗訇音不得懈怠僇頃刻勢稍止尚自傾䔩
䔩不敢履洿處恐蹋爛地軸自爾凡十日茫然晦林麓
只是遇滂沱少曾逢霢霂伊余之廨宇古製拙卜築頹
檐倒菌黃破砌頑莎綠只有方丈居其中蹐且跼朽處
或似醉漏時又如沃階前平汎濫牆下起趢趚唯堪著
籉笠復可乘舶宿(一作䑿)雞犬並淋漓兒童但咿噢勃勃
生濕氣人人牢於鋦鬚眉漬將斷肝膈蒸欲熟當庭死
蘭芷四垣盛薋菉解帙展斷書拂牀安壊櫝(一作牘)跳梁
老蛙黽直向牀前浴蹲前但相聒似把白丁辱空厨方
欲炊漬米未離䉛薪蒸濕不著白晝須然燭汙萊既巳
濘買魚不獲䱙竟未成麥饘安能得粱肉更有陸先生
荒林抱窮蹙壊宅四五舍病篠三兩束盖檐低礙首蘚
地滑澾足注欲透承塵濕難庇廚簏低摧在圭竇索漠
抛偏裻手指既巳腁肌膚亦將瘯一苞(一作庖)勢欲陊將
撐乏寸木盡日欠束薪經時無斗粟䗂蝓將入甑蟚蜞
巳臨鍑(音復說文云如釜而口大)嬌兒未十歲枵然自啼哭一錢買
粔籹數里走病僕破碎舊鶴籠狼藉晩蠶蔟千卷素書
外此外無餘蓄著處紵衣裂戴次紗帽醭惡隂潛過午
未及烹葵菽吳中銅臭戸七萬沸如臛嗇止甘蟹䱬侈
唯僭車服皆希尉吏旨盡怕里胥錄低眉事庸奴開顔
納金玉唯到陸先生不能分一斛先生之志氣薄漢如
鴻鵠遇善必擎跽見才輒馳逐廉不受一芥其餘安可
黷如何鄉里輩見之乃蝟縮粤予苦心者師仰但踖踧
受易既可注請玄又堪卜百家皆搜蕩六藝盡飜覆似
餒見太牢如迷遇華燭半年得酬唱一日屢往復三秀
間稂莠九成雜巴濮奔命既不暇乞降但相續吟詩口
吻噅把筆指節瘃君才既不窮吾道由是篤所益諒弘
多厥交過親族相逢似丹漆相望如朓&KR0008;論業敢並驅
量分合繼躅相違始兩日忡忡想華縟出門泥漫漶恨
無直轅輂十錢賃一輪逢(一作蓬)上鳴斛觫赤脚枕書帙
訪予穿詰曲入門且抵掌大噱時碌碌兹(一作滋)淋既浹
旬無乃害九穀予惟餓不死得非道之福手中捉詩卷
語快還共讀解帶似歸來脱巾若沐浴疎如松間篁野
甚麋對鹿行譚弄書籖臥話枕棋局呼童具盤餐㩎衣
換雞鶩或蒸一升麻或煠兩把菊用以閱幽竒豈能資
口腹十分煎臯盧半榼挽醽醁高談繄無盡晝漏何太
促我公大司諫一切從民欲梅潤侵束杖和氣生空獄
而民當斯時不覺有煩溽念澇為之災拜神再三告太
隂霍然收天地一澄肅燔炙既芬芬威儀乃毣毣須權
元化柄用拯中夏酷我願薦先生左右輔司牧兹雨何
足云唯思舉顔歜
初夏即事寄魯望
夏景恬且曠遠人疾初平黃鳥語方熟紫桐隂正清廨
宇有幽處私游無定程歸來閉雙關亦忘枯與榮土室
作深谷蘚垣為干城㩻杉突柂架迸筍支檐楹片石共
坐稳病鶴同喜晴癭木四五器筇杖一兩莖泉為葛天
味松作羲皇聲或看名畫徹或吟閒詩成忽枕素琴睡
時把仙書行自然寡儔侣莫說更紛爭具區包地髓震
澤含天英粤從三讓來俊造紛然生顧予客兹地薄我
皆為傖唯有陸夫子盡力提客卿各負出俗才俱懷超
世情駐我一棧車啜君數藜羹敲門若我訪倒屣(一作屧)
欣逢迎胡餅蒸甚熟貊盤舉尤輕茗脆不禁炙酒肥或
難傾埽除就藤下移榻尋虛明唯共陸夫子醉與天壤
并
二遊詩(并序)
吳之士有恩王府參軍徐修矩者守世書萬卷優
游自適余假其書數千卷未一年悉償夙志酣飫
經史或日宴忘飲食次有前涇縣尉任晦者其居
有深林曲沼危亭幽砌余並次以見之或退公之
暇必造以息焉林泉隠事恣用研詠大凡游於二
君宅無浹旬之間因作詩以留贈名(一作目)之曰二
遊兼寄陸魯望
徐詩
東莞為著姓奕代皆雋喆強學取科第名聲盡孤揭自
為方州來清操稱凛冽唯寫墳籍多必云清俸絶宣毫
利若風剡紙光於月札吏指欲腁萬通排未闋樓船若
夏屋欲載如垤㙞轉徙入吳都縱横礙門闑縹囊輕似
霧緗帙殷於血以此為基構將斯用貽厥重於通侯印
貴却全師節我爱參卿道承家能介潔潮田五萬步草
屋十餘(一作數)楶微宦不能去歸來坐如刖保兹萬卷書
守慎如羈紲念我曾苦心相逢無間别引之看祕寶任
得窮披閱軸閒翠鈿剥籖古紅牙折帙解帶芸香卷開
和桂屑枕兼石峰刃榻共松瘡癤一臥寂無諠數編看
盡徹或㩦歸廨宇或把穿林樾挈過太湖風抱宿支硎
雪如斯未星紀悉得分毫末翦除幽僻藪滌蕩玄微窟
學海正狂波予頭向中&KR0008;(烏沒切)聖人患不學垂誡尤為
切苟昩古與今何殊瘖共&KR2787;(五骨切)昔之慕經史有以傭
筆札何況遇斯文借之不曾輟吾衣任縠纑吾食甘糠
覈其道苟可光斯文那自伐何竹青堪殺何蒲重好截
如能盈兼兩便足酬飢渴有此競苟榮聞之兼可噦東
臯耨烟雨南嶺提薇蕨何以謝徐君公車不聞設
任詩
任君恣高放斯道能寡合一宅閒林泉終身遠囂雜嘗
聞佐浩穰散性多儑(五盍切)&KR0008;(音沓不任事貌)歘爾解其綬遺之
如棄靸歸來鄉黨内却與親朋洽開溪未讓丁列第方
稱甲入門約百步古木聲霎霎廣檻小山欹斜廊怪石
夾白蓮倚蘭楯翠鳥緣簾押地勢似五瀉巖形若三峽
猿眠但腽肭鳧食時啑唼撥荇下文竿結藤縈桂檝門
留醫樹客壁倚栽花鍤度歲止褐衣經旬唯白㡊多君
方閉戸顧我能倒屧請題在茅棟留坐於石榻魂從清
景遛衣任烟霞裛階墀龜任上枕席鷗方狎沼以頗黎
鏡當中見魚貶杯杓悉杉瘤盤筵盡荷葉閒斟不置罰
閒奕無爭劫閑日不整冠閒風無用箑以斯為思慮吾
道寧疲薾衮衣競璀璨鼓吹爭鞺鞳欲者解擠排詬者
能詀讘權豪暫飜覆刑禍相填壓此時一圭竇不肯饒
閶闔有第可棲息有書可漁獵吾欲與任君終身以斯
惬
追和虎丘寺清遠道士詩(并序)
聖人為春秋凡諸侯有告則書無告則不書盖所
以懲其偽而敦其實也夫怪之與神雖曰不言在
傳則書之者亦摭其實而為之也若然者神之與
怪果安(一本作果有)邪噫聖賢有不得其志者則必垂
之於言也大則為經誥小則為歌詠盖不信於當
時則取愬於後世抑鬼神有生不得其志者死亦
然邪若憑而宣之則石言乎晉物叫于宋是也若
夢而辯之則良夫有昆吾之歌聲伯有瓊瑰之謠
是也自兹巳後人倫不修神藻益熾在君人者悟
之則為瑞逆之則為妖其冥諷昩刺時出於世者
則與騷人狎客往往敵於忽微焉虎丘山有清遠
道士詩一首其所稱自殷周而歴秦漢迄於近代
抑二千年末以鬼神自謂亦神怪之甚者格之以
清健飾之以俊麗一句一字若奮若搏彼建安詞
人儻在不得居其右矣顔太師魯公愛之不暇遂
刻於巖際并有繼作李太尉衛公欽清遠之高致
慕魯公之素尚又次而和之顔之叙事也典李之
屬思也麗並一時之寡和又幽獨君詩二首亦甚
竒愴予嗜古者觀而樂之因繼而為和荅幽獨君
一篇不知孰氏之作其詞古而悲亦存於篇末太
玄曰大無方易無時然後為鬼神也噫清遠道士
果鬼神乎抑道家者流乎抑隠君子乎詞則巳矣
人則吾不知也
成道自衰周避世窮炎漢荆杞雖云梗烟霞尚容竄兹
岑信靈異吾懷惬流玩石澀古鐡鉎嵐重輕埃漫松膏
膩幽徑蘋末著孤岸諸蘿幄幕暗衆鳥陶匏亂巖罅地
中心海光天一半玄猨行列歸白雲次第散蟾蜍生夕
景沆□餘清旦風日采幽什墨客學靈翰嗟予慕斯文
一詠復三歎顯晦雖不同兹吟粗堪贊
追和幽獨君詩次韻
念爾風雅魄幽咽猶能文空令傷魂鳥啼破山邊墳
恨劇但埋土聲幽難放哀墳古春自晩愁緒空崔嵬白
楊老無花枯根侵夜臺天高有時裂川去何時廻雙睫
不能濡六藏無可摧不聞搴蓬事何必深悲哉
奉和魯望讀隂符經見寄
三百八十言出自伊祈氏上以生神仙次云立仁義玄
機一以發五賊紛然起結為日月精融作天地髓不測
似隂陽難名若神鬼得之升高天失之沈厚地具茨雲
木老大塊烟霞委自顓頊以降賊為聖人軌堯乃一庶
人得之賊帝摯摯見其德尊脱身授其位舜唯一鰥民
冗冗作什器得之賊帝堯白丁作天子禹本刑人後以
功繼其嗣得之賊帝舜用以平洚水自禹及文武天機
&KR0008;然弛姬公樹其綱賊之為聖智聲詩川競大禮樂山
爭峙爰從幽厲餘宸極若孩穉九伯真犬彘諸侯實虎
兕五星合其耀白日下闕里由是聖人生(一作生聖人)於焉
當亂紀黃帝之五賊拾之若青紫高揮春秋筆不可刊
一字賊子虐其斨姦臣痛於箠至今千餘年蚩蚩受其
賜時代更復改刑政崩且陊予將賊其道所動多訾毁
叔孫與臧倉賢聖多如此如何黃帝機吾得多坎躓縱
失生前禄亦多身後利我欲賊其名垂之千萬祀
初夏遊楞伽精舍
越舼輕似萍漾漾出烟郭人聲漸疎曠天氣忽寥廓伊
予愜斯志有似劀&KR0146;瘼遇勝即夷猶逢幽且淹泊俄然
櫂深處虛無倚巖崿霜毫一道人引我登龍閣當中見
夀象欲禮光紛箔珠幡時相鏗恐是諸天樂樹杪見觚
稜林端逢赭堊千尋井猶在萬祀靈不涸下通蛟人道
水色黮而惡欲照六藏驚將窺百骸愕朅去山南嶺其
險如邛笮悠然放吾興欲把青天摸紫藤垂罽珥紅荔
懸纓絡蘚厚滑似漦峰尖利如鍔斯湏到絶頂似愈漸
離㸌(一作曤)一片太湖光只驚天漢落梅風脱綸帽乳水
透芒屩嵐姿與波彩不動渾相著既不暇供應將何以
酬酢却來穿竹徑似入青油幕穴恐水君開龕如鬼工
鑿窮幽入兹院前楯臨巨壑遺畫龍奴獰殘香蟲篆薄
褫魂窺玉鏡澄慮聞金鐸雲態共縈留鳥言相許諾古
木勢如虺近之恐相蠚怒泉聲似激聞之意爭博時禽
倏巳嘿衆籟蕭然作遂令不羈性戀此如纏縛念彼上
人者將生付寂寞曾無膚撓事肯把心源度胡為儒家
流沒齒勤且恪沐猴本不冠未是謀生錯言行既異調
棲遲亦同託願力儻不遺請作華林鶴
公齋四詠
小松
婆娑只三尺移來白雲徑亭亭向空意巳解凌遼夐葉
健似虯鬚枝脆如鶴脛清音猶未成紺彩空不定隂圓
小芝盖鱗澀脩荷柄先愁被鷃搶預恐遭蝸病結根幸
得地且免離離映磥砢不難遇在保晩成性一日造明
堂為君當畢命
小桂
一子落天上生此青璧枝歘從山之幽斸斷雲根移勁
挺隠珪質盤珊緹油姿葉彩碧髓融花狀白毫蕤稜層
立翠節偃蹇樛青螭影澹雪霽後香汎風和時吾祖在
月竁孤貞能見怡願老君子地不敢辭喧卑
新竹
笠澤多異竹移之植後楹一架三百本綠沈森冥冥圓
緊珊瑚節釤利翡翠翎儼若青帝仗矗如紫姑屏槭槭
微風度漠漠輕靄生如神語鈞天似樂奏洞庭一玩九
藏冷再聞百骸醒有根可以執有&KR1597;(音福竹譜云竹實也)可以馨
願禀君子操不敢先凋零
鶴屏
三幅吹空縠孰寫仙禽狀䯔耳側以(一作似)聽(相鶴經云䯓頬䯔耳)
(則聽響遠)赤精曠如望(露眼赤精則眎遠)引吭看雲勢翹足臨池樣
頗似近蓐席還如入方丈盡日空不明窮年但相向未
許子晉乘難教道林放貌既合羽儀骨亦符法相願升
君子堂不必思崑閬
奉酬崔璐進士見寄次韻
伊余幼且賤所禀自以殊弱歲謬知道有心匡皇符意
超海上鷹運跼轅下駒縱性作古文所為皆自如但恐
才格劣敢誇詞彩敷句句考事實篇篇窮玄虛誰能變
羊質競不獲驪珠粤有造化手曾開天地鑪文章鄴下
秀氣貌淹中儒展我此志業期君持中樞蒼生眼穿望
勿作磻溪謨
御定全唐詩卷六百九
