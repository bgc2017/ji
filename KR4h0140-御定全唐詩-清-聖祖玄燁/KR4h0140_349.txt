欽定四庫全書
御定全唐詩卷三百四十九
歐陽詹
歐陽詹字行周晉江人常衮薦之始舉進士閩人擢第
自詹始官國子監四門助教集十卷今編詩一卷
東風二章(并序)
東風美隴西公也貞元十二年相國東都守隴西
董公牧扵浚浚軍自勦淮夷二孽(靈曜希烈)矜功多悖
師用匪律人亦由殘隴西公和為謀輿仁為化車
既去兇渠黎甿以蘇東風解凝發蟄之不若作東
風詩二章首美去兇渠也其卒章美蘇甿也
東風叶時匪沃匪飄莫雪凝川莫隂沍郊朝不徯夕乃
銷東風之行地上兮上德臨慝匪戮匪梟莫暴在野莫
醜在階以踣以殱夕不徯朝隴西公来浚都兮
東風叶時匪鑿匪穢莫蟄在泉莫枯在條宵不徯晨乃
繇東風之行地上兮上德為政匪食匪招莫顧扵家莫
流於遼以飽以廻晨不徯宵隴西公来浚都兮
有所恨二章(并序)
有所恨由故人馬紳死而興也予待試京師六年
與馬生相知者四秋性與情相合也衣與食相同
也予及第歸覲故園自别来無憶不至于襟懷無
想不至扵姿容願一促膝惄如也昨既至止馬生
且疾巫者忌以見人曰不見即愈見即害遂忍即
見庶以求見忍者五日馬生云亡噫故人也昔越
萬里猶求見焉惑乎一言蔽乎一垣而死生以之
死生之道千秋之離也五日之面半旬之歡也尚
可半旬之歡不就而卒甘千秋之離一恨也又與
生别摻執都門生脫紫羅半臂曰即日相去秦吳
聊以為憶予貧也素乏衣服不暇藏箧笥聯綿在
身二年間同弊帛以棄所以新而輕著故而不留
者予實未衰馬其方少爾斯謂日相與也所留何
止在兹乎今人既往所贈又造次而亡之二恨也
申二恨為有所恨二章云
相思君子吁嗟萬里亦既至止曷不覯止本不信巫謂
巫言是履在門五日如待之死有所恨兮
相思遺衣為憶以貽亦既受止曷不保持本不欺友謂
友情是違隔生之贈造次亡之有所恨兮
玩月(并序)
月可玩玩月古也謝賦鮑詩朓之庭前亮之樓中
皆玩月也貞元十二年甌閩君子陳可封遊在秦
寓于永崇里華陽觀予與鄉人安陽邵楚長濟南
林藴潁川陳詡亦旅長安秋八月十五夜詣陳之
居修厥玩事月之為玩冬則繁霜大寒夏則蒸雲
大熱雲蔽月霜侵人蔽與侵俱害乎玩秋之扵時
後夏先冬八月于秋季始孟終十五于夜又月之
中稽于天道則寒暑均取于月數則蟾兔圓况埃
壒不流大空悠悠嬋娟裵回桂華上浮昇東林入
西樓肌骨與之疎凉神氣與之清冷四君子悅而
相謂曰斯古人所以為玩也既得古人所玩之意
宜襲古人所玩之事作玩月詩云
八月十五夕舊嘉蟾兔光斯從古人好共下今宵堂素
魄皎孤凝芳輝紛四揚裵回林上頭泛灔天中央皓露
助流華輕風佐浮凉清冷到肌骨潔白盈衣裳惜此苦
宜玩攬之非可將含情顧廣庭願勿沈西方
詠德上韋檢察(即韋相臯之弟也名纁)
少華類太華太室似少室亞相與丞相亦復無異質渟
如月臨水肅若松照日輝影互光澄隂森兩蔥欎連城
鸞鳳分同氣龜龍出併力革夷心通籌整師律英豪願
廻席蠻貊皆屈膝中外行分途寰瀛待(一作漙)清謐
寓興
桃李有竒質樗櫟無妙姿皆承慶雲沃一種春風吹美
惡苟同歸喧囂徒爾為相將任玄造聊醉手中巵
答韓十八駑驥吟(韓詩云駑駘誠齷齪市者何其稠)
故人舒其憤昨示駑驥篇駑以(一作取)易售陳驥以難知
言委曲感既深咨嗟詞亦殷伊情有遠瀾余志遜其源
室在周孔堂道通堯舜門調雅聲寡同途遐勢難翻顧
兹萬恨来假彼二物云賤貴而貴賤世人良共然巴(一作)
(芭)蕉一葉妖茙葵一花妍畢(一作異)無才實資手植階墀
前楩柟十圍瑰松栢百尺堅罔念梁棟功野長丘墟邊
傷哉昌黎韓焉得不迍邅上帝本厚生大君方建元寶
(一作實)將庇羣甿庶此規崇軒班爾圖永安掄擇期精專
君看廣厦中豈有樹庭(一作庭前)萱
益昌行(并序)
貞元年中天子以工部郎中興元少尹吳興陸(一作)
(次)公長源牧利州其為政五年予旅遊于利覩人
安俗阜欽所以美作詩一章利故益昌郡也目之
曰益昌行
驅馬至益昌倍驚風俗和耕夫隴上謠負者途中歌處
處川復原重重山與河人煙遍餘田時稼無閒坡問業
一何修太守德化加問身一何安太守恩懷多賢哉我
太守在古無以過愛人甚愛身(一作子)治郡如治家雲雷
既奮騰草木遂萌芽乃知良二千德足為國華今時固
精求漢帝非徒嗟四海有青春衆植佇揚葩期當作說
霖天下同霶𩃱
自淮中(一作懷州)却赴洛途中作
惆悵策疲馬孤蓬被風吹昨東今又西冉冉長路岐歲
晚樹無葉夜寒霜滿枝旅人恒苦辛冥寞天何知
晨装行
村店月西出(一作入)山林鷝鵊聲旅燈(一作装)徹夜席束囊
事晨征寂寂人尚眠悠悠天未眀豈無偃息心所務前
有程
新都行
縹緲空中絲蒙籠道傍樹翻兹葉間吹惹破花上露悠
揚絲意去苒蒻花枝住何計脫纏綿天長春日暮
銅雀妓
蕭條登古臺廻首黃金屋落葉不歸林高陵永為谷妝
容徒自麗舞態閱誰目惆悵繐帷空(一作嗚咽繐帳前)歌聲苦
扵哭
太原旅懷呈薛十八侍御齊十二奉禮
前来稱英雋有食主人魚後来曰賢才又受主人車伊
予亦投刺恩煦胡凋疎既覩主人面復見(一作獻)主人書
餬口百家周賃廡三月餘眼見寒序臻坐送秋光除西
日惄飢腸北風疾(一作集)絺裾升堂有知音此意當何如
李評事公進示文集因贈之
風雅不墜地五言始君先希微嘉會章杳冥河梁篇理
蔓語無枝言一意則千往来更後人澆蕩醨前源傾筐
實不收樸&KR0554;華争繁大教護微旨哲人生令孫高飈激
頽波坐使横流翻昔日越重阻側聆滄海傳逮兹覿清
揚幸覩青琅編泠泠中山醇片片崑丘璠一杯有餘味
再覽增光鮮對寶人(一作豈)皆鑒握鞶良自妍吾其告先
師六義今還全
徐十八晦落第
嘉榖不夏熟大器當晚成徐生異凡鳥安得非時鳴汲
汲有所為驅驅無本情懿哉蒼梧鳳終見排雲征
春日途中寄故園所親
客路度年華故園云未(一作未云)返悠悠去源水日日只有
遠始歎秋葉零又看春草晚寄書南飛鴻相憶劇鄉縣
蜀中將歸留辭韓(一作韋)相公貫之
寧體即雲構方前恒玉食貧居豈及此要自(一作欲)懷歸
憶在夢關山遠如流歲華逼眀晨首鄉路迢遰孤飛翼
江夏留别華二(一作别辛三十時自襄陽同舟而下予歸關從此赴舉)
弭棹已傷别不堪離緒催十年一心人千里同舟来鄉
路我尚遥客遊(一作程)君未回將何慰兩端互勉臨岐杯
送潭州陸戶曹之任(戶曹自處州司倉除)
三語又為椽大家聞屈聲多年名下人四姓江南英衡
嶽半天秀湘潭無底清何言驅車遠去有蒙莊情
福州送鄭楚材赴京時監察劉公亮有感激鄭
意
美人河嶽靈家本滎水濆門承若蘭族身藴如瓊文早
折青桂枝俯窺鴻鵠羣邇来丹霄姿遠逐蒼梧雲有伊
光鑒人惜兹瑶蕙薰中酣前激昂四座同氛氲海郡梅
霪晴山郵炎景曛廻翔罷南遊鳴唳期西聞秦塞鸞鳳
征越江雲雨分從兹一别離佇致如堯君
初發太原途中寄太原所思
驅馬覺漸遠廻頭長路塵高城已不見况復城中人去
意自未甘居情諒猶辛五原(一作萬里)東北晉千里西南秦
一屨(一作履)不出門一車無停輪流萍與繋匏早晚期相
親
汝川行
汝墳春女蠶忙月朝起採桑日西沒輕綃裙露紅羅襪
半蹋金梯倚枝歇垂空玉腕若無骨映葉朱唇似花發
相歡誰是遊冶郎蠶休不得岐路旁
智達上人水精念珠歌
水已清清中不易當其精精華極何宜更復加磨拭良
工磨拭成貫珠泓澄洞徹看如無星輝月耀莫之逾駭
雞照乘徒稱殊上人念佛泛貞諦一佛一珠以為計既
指其珠當佛身亦欲珠眀佛像智咨董毋訪朱公得之
玓瓅羣竒中龍龕鷲嶺長隨躬朝自守持纖掌透夜来
月照紅絛空窮川極陸難為寶孰說&KR2036;璖將瑪碯連連
寒溜下隂軒熒熒泫露垂秋草皎晶晶彰煌煌陸離電
烻紛不常凌眸暈目生光芒我来借問修行術數日殷
勤美兹物上人視日授微言心静如斯即諸佛
許州途中
秦川行盡潁川長吴江越嶺已同方征途渺渺煙茫茫
未得還鄉傷近鄉隨萍逐梗見春光行樂登臺鬭在旁
林間啼鳥野中芳有似故園皆斷腸
賦得秋河曙耿耿送郭秀才應舉
月沒天欲眀秋河尚凝白皚皚積光素耿耿横虚碧南
斗接北辰連空濛鴻洞(一作同)浮高天蕩蕩漫漫皆晶然
實類平蕪流大川星為潭底珠雲是波中煙雞唱漏盡
東方作曲渚蒼蒼曉霜落鴈呌疑從清淺驚鳬聲似在
沿洄泊并州細侯直下孫才應秋賦懷金門念排雲漢
將飛翻仰之踴躍當華軒夜来陪餞歐陽子偶坐通宵
見深旨心知慷慨日(一作目)昭然(一作回)前程心在青雲裏
送袁秀才下第歸毘陵
羸馬出都門修途指江東關河昨夜雨草木非春風矢
捨雖未中璞全終待攻層霄秋可翔豈不隨高鴻
聞鄰舍唱凉州有所思
有善伊凉曲離别在天涯虚堂正相思所妙發鄰家聲
音雖類聞形影終以遐因之增遠懷惆悵菖蒲花
陪太原鄭行軍中丞登汾上閣中丞詩曰汾樓
秋水闊宛似到閶門惆悵江湖思惟將南客論
南客即詹也輙書即事上荅
并州汾上閣登望似吳閶貫郭河通路縈村水逼鄉城
槐臨枉渚巷市接飛梁莫論江湖思南人正斷腸
送少微上人歸德峯
不負人間累棲身任所從灰心聞密行菜色見羸容幻
世方同悟(一作悮)深居願繼蹤孤雲與禪誦到後在何峯
荆南夏夜水樓懷昭邱直上人雲夢李莘
無機成旅逸中夜上江樓雲盡月如練水凉風似秋鳬
聲聞夢澤黛色上昭邱不遠人情在良宵恨獨遊
酬裵十二秀才孩子詠
算日未成年英姿已褒然王家千里後荀氏八龍先蔥
蒨松猶嫩清眀月漸圓將何一枝桂容易賞名賢
旅次舟中對月寄姜公(此公丁泉州門客)
中霄天色净片月出滄洲皎潔臨孤島嬋娟入亂流應
同故園夜獨起異鄉愁那得休蓬轉從君上庾樓
除夜長安客舍
十上書仍寝如流歲又遷望家思獻夀算甲恨長年虛
牖傳寒柝孤燈照絶編誰應問窮轍泣盡更澘然
早秋登慈恩寺塔
寶塔過千仞登臨盡四維毫端分馬頬墨點辨蛾眉地
迥風彌緊天長日久遲因高欲有賦遠意慘生悲
太原和嚴長官八月十五日夜西山童子上方
玩月寄中丞少尹
西寺碧雲端東溟白雪團年来一夜玩君在半天看素
魄當懷上清光在下寒宜裁濟江什有阻惠連歡
九日廣陵同陳十五先輩登高懷林十二先輩
客路重陽日登高寄上樓風煙今令節臺閣古雄州泛
菊聊斟酒持萸嬾插頭情人共惆悵良久不同遊
題嚴光釣臺
弭棹歴塵跡悄然關我情伊無昔時節豈有今日名辭
貴不辭賤是心誰復行欽哉此溪曲永獨古風清(一作英風)
(聲)
送高士安下第歸岷南寧覲
偕隠有賢親岷南四十春棲雲自匪石觀國暫同塵就
養思兒戲延年愛鳥伸還看謝時去(一作輩)有類(一作又作)潁
陽人
述德上興元嚴僕射
山横碧立並雄岷大阜洪川共降神心合雲雷清禍亂
力廻天地作陽春非熊德媿當周輔稱傑叨慙首漢臣
何幸腐儒無一藝得為門下食魚人
及第後詶故園親故
才非天授學非師以此成名曩豈期楊葉射頻因偶中
桂枝材美敢當之稱文作藝方慙德相賀投篇料媿詞
猶著褐衣何足羡如君即是載鳴時
題華十二判官汝州宅内亭(并序)
覩居處玩好則才不才了然可知如華斯亭華豈
常人與規畫既高圬塓有潔媚以花草清以竹木
綺罽菴澹琅玕森然牆外人寰入門雲林使人心
以之閒神以之遠華朝扵斯夕扵斯心不朗神不
王其可得乎則虚廓其靈恬澹其性由才不才矣
非逃名遠世方曰冥搜賢哉華未展襟懷視扵斯
則昭然在前矣予既遊且尚詩以美之衆君子其
以為然亦宜相廣詩曰
高居勝景誰能有佳意幽情共可歡新柳遶門青翡翠
修篁浮徑碧琅玕步兵阮籍空除屏彭澤陶潜謾挂冠
只在城隍也趨府豈如吾子道斯安
薛舍人使君觀察韓判官侍御許雨晴到所居
既霽先呈即事
江臯昨夜雨收梅(江南夏雨曰梅)寂寂衡門與釣臺西島落花
隨水至前山飛鳥出雲来觀風駟馬能言駐行縣雙旌
許暫廻豈不偶然聊為竹空令石逕掃莓苔
元日陪早朝
斗柄東廻歲又新邃旒南面挹来賓和光髣髴樓臺曉
休氣氛氲天地春儀籥不唯丹穴鳥稱觴半是越裳人
江臯腐草今何幸亦與恒星拱北辰
和太原鄭中丞登龍興寺閣
青窗朱戶半天開極目凝神望幾廻晉國頽墉生草樹
皇家瑞氣在樓臺千條水入黃河去萬點山從紫塞来
獨恨侍遊違長者不知高意是誰陪
詠德上太原李尚書
那以公方郭細侯并州非復舊并州九重帝宅司丹地
十萬兵樞擁碧油鏘玉半為趨閣吏腰金皆是走庭流
王襃見(一作頌)德空知頌(一作感)身在三千最上頭
和嚴長官秋日登太原龍興寺閣野望
百丈化城樓君登最上頭九霄回棧路八到視并州煙
火遺堯庶山河啟聖猷短垣齊介嶺片白指分(一作汾)流
清鐸中天籟哀鳴下界秋境閒知道勝心遠見名浮豈
念乘肥馬方應駕大牛自憐蓬逐吹不得與良遊
小苑春望宫池柳色(一作御溝新柳)
東風韶景至垂柳御溝新媚作千門秀連為一道春柔
荑生女指嫩葉長龍鱗舞絮廻青岸翻煙拂綠蘋王孫
初命賞佳客欲傷神芳意堪相贈一枝先(一作光)遠人
蜀門與林藴分路後屢有山川似閩中因寄林
藴藴亦閩人也
村步如延夀川原似福平無人相共(一作與)識獨自故鄉
情(延夀藴之别墅福平余之别墅)
讀周太公傳
論兵去商虐講德興周道屠沽未遇時豈異兹川老
樂津店北陂
嬋娟有麗玉如也美笑當予繋予馬羅幃碧簟豈相容
行到山頭憶山下
出蜀門
北客今朝出蜀門翛然領得入時魂遊人莫道歸来易
三不曾聞古老言
題第五司戶侍御
曾稱野鶴比羣公忽作長松向府中驄馬不騎人不識
冷然三尺别生風
建溪行待陳詡(予先發福州陳續發中路待之不得)
偕行那得會心期先者貪前後者遲空憶麗詞能狀物
每看竒異但相思
述德上興元嚴僕射(一本無述德興元四字)
推車閫外主恩新今日梁川草遍春玉色據鞍雙節下
揚兵百萬(一作里)路無塵
許州送張中丞出臨潁鎮
心誦隂符口不言風驅千騎出轅門孫吳去後無長策
誰敵留侯直下孫
覩亡友(一本有李三十觀姊歸鎮壁)題詩處
舊友親題壁上詩傷看緣跡不緣詞門前猶是長安道
無復廻車下筆時
題秦嶺
南下斯須隔帝鄉北行一步掩南方悠悠煙景兩邊意
蜀客秦人各斷腸
自南山却赴京師石臼嶺頭即事寄嚴僕射
鳥企蛇盤地半天下窺千仞到浮煙因高回望沾恩處
認得梁州落日邊
與洪孺卿自梁州廻途中經駱谷見野果有閩
中懸壺子即同採摘因呈之洪亦閩人
青苞朱實忽離離摘得盈筐淚更垂上德同之豈無意
故園山路一枝枝
韋晤宅聽歌
服製虹霓鬢似雲蕭郎屋裏上清人等閒逐酒傾杯樂
飛盡虹梁一夜塵
與林藴同之蜀途次嘉陵江認得越鳥聲呈林
林亦閩中人也
正是閩中越鳥聲幾回留聽暗沾纓傷心激念君深淺
共有離鄉萬里情
送聞上人遊嵩山
二室峯峯昔願遊從雲從鶴思悠悠丹梯石路君先去
為上青冥最上頭
永(一作承)安寺照上人房
草席蒲團不掃塵松閑石上似無人羣(一作峯)隂欲午鐘
聲動自煑溪蔬養幻身
山中老僧
笑向来人話古時繩牀竹杖自扶持秋深頭冷不能剃
白黑蒼然髮到眉
贈魯山李眀府
外戶通宵不閉關抱孫弄子萬家門若將邑號稱賢宰
又是皇唐李魯山(以前有賢令元魯山也)
泉州赴上都留别舍弟及故人
天長地闊多岐路身即飛蓬共水萍疋馬將驅豈容易
弟兄親故滿離亭
送張驃騎邠寧行營
寶馬琱弓金僕姑龍驤虎視出皇都揚鞭莫怪輕胡虜
曾在漁陽敵萬夫
題梨嶺
南北風煙即異方連峯危棧倚蒼蒼哀猿咽水偏高處
誰不沾衣望故鄉
秋夜寄僧(一作秋夜寄弘濟上人)
尚被浮名誘此身今時誰與德為鄰遥知是夜檀溪上
月照千峯為一人
觀送葬
何事悲酸淚滿巾浮生共是北邙塵他時不見北山路
死者還曾哭送人
宿建溪中宵即事
&KR0034;&KR0034;一席眠還坐蛙噪螢飛夜未央僮僕舟人空寂寂
隔簾微月入中倉
題王眀府郊亭
日日郊亭啟竹扉論桑勸穡是常機山城要得牛羊下
方與農人分背歸
塞上行
聞說胡兵欲利秋昨来投筆到營州驍雄已許將軍用
邊塞無勞天子憂
題别業(一作廻别業留别郭中諸公)
千山江上背斜暉一徑中峯見所歸不信扁舟廻在晚
宿雲先已到柴扉
九日廣陵登高懷邵二先輩
簮萸泛菊俯平阡飲過三杯却惘然十歲此辰同醉友
登高各處已三年
題延平劒潭
想象精靈欲見難通津一去水漫漫空餘昔日凌霜色
長與澄潭生晝(一作白日)寒
晚泊漳州營頭亭
廻峯疊嶂遶庭隅散點煙霞勝畫圖日暮華軒卷長箔
太清雲上對蓬壺
贈山南嚴兵馬使(即僕射堂弟也)
為鴈為鴻弟與兄如鵰如鶚傑連英天旋地轉煙雲黑
共鼔長風六合清
除夜侍酒呈諸兄示舍弟
莫歎眀朝又一春相看堪共貴(一作賞)兹身悠悠寰宇同
今夜膝下傳杯有幾人
御定全唐詩卷三百四十九
