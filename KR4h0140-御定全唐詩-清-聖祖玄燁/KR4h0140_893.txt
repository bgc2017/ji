欽定四庫全書
御定全唐詩卷八百九十三
毛文錫(字平珪登進士第後事蜀為翰林學士遷内樞密使歴文思殿大學士司徒詞三十一首)
西溪子
昨夜西溪遊賞芳樹竒花千樣鎖春光金尊滿聽絃管
嬌妓舞衫香暖不覺到斜暉馬䭾歸
何滿子(何一作河)
紅粉樓前月照碧紗窗外鶯啼夢斷遼陽音信那堪獨
守空閨恨對百花時節王孫綠草萋萋
訴衷情(一名桃花水)
桃花流水漾縱横春晝彩霞明劉郎去阮郞行惆悵恨
難平愁坐對雲屏筭歸程何時攜手洞邊迎訴衷情
鴛鴦交頸繡衣輕碧沼藕花馨偎藻荇映蘭汀和雨浴
浮萍思婦對心驚想邊庭何時解佩掩雲屏訴衷情
中興樂
豆蔲花緐煙艷深丁香輭結同心翠鬟女相與共淘金
紅蕉葉裏猩猩語鴛鴦浦鏡中鸞舞絲雨隔荔枝隂
醉花間(二首)
休相問怕相問相問還添恨春水滿塘生鸂鶒還相趁
昨夜雨霏霏臨明寒一陣偏憶戍樓人久絶邊庭信
深相憶莫相憶相憶情難極銀漢是紅牆一帶遥相隔
金盤珠露滴兩岸榆花白風搖玉佩清今夕為何夕
酒泉子
綠樹春深燕語鶯啼聲斷續惠風飄蕩入芳叢惹殘紅
柳絲無力嫋煙空金盞不辭須滿酌海棠花下思朦
朧醉春風
紗窗恨
新春燕子還來至一雙飛壘巢泥溼時時墜涴人衣
後園裏看百花發香風拂繡戸金扉月照紗窗恨依依
雙雙蝶翅塗鉛粉咂花心綺窗繡戸飛来穩畫堂隂
二三月愛隨風絮伴落花來拂衣襟更剪輕羅片傅黃
金
戀情深
滴滴銅壺寒漏咽醉紅樓月宴餘香殿會鴛衾蕩春心
真珠簾下曉光侵鶯語隔瓊林寳帳欲開慵起戀情
深
玉殿春濃花爛漫簇神仙伴羅帬窣地縷黃金奏清音
酒闌歌罷兩沈沈一笑動君心永願作鴛鴦伴戀情
深
浣溪沙
七夕年年信不違銀河清淺白雲微蟾光鵲影伯勞飛
每恨蟪蛄憐婺女幾回嬌妒下鴛機今宵嘉會兩依
依
攤破浣溪沙
春水輕波浸綠苔枇杷洲上紫檀開晴日眠沙鸂鶒穩
㬉相偎羅韈生塵遊女過有人逢著弄珠回蘭麝飄
香初解佩忘歸來
贊浦子
錦帳添香睡金爐換夕薰嬾結芙蓉帶慵拖翡翠帬
正是柳夭桃媚那堪暮雨朝雲宋玉高唐意裁瓊欲贈
君
巫山一叚雲
雨霽巫山上雲輕映碧天遠風吹散又相連十二晩峰
前暗濕啼猨樹高籠過客&KR0657;朝朝暮暮楚江邊幾度
降神仙
貌掩巫山色才過濯錦波阿誰提筆上銀河月裏寫嫦
娥薄薄施鉛粉盈盈挂綺羅菖蒲花役夢魂多年代
屬元和
柳含煙
隋堤柳汴河旁夾岸綠隂千里龍舟鳳舸木蘭香錦帆
張因夢江南春景好一路流蘇羽葆笙歌未盡起横
流鎖春愁
河橋柳占芳春映水含煙拂路幾回攀折贈行人暗傷
神樂府吹爲横笛曲能使離腸斷續不如移植在金
門近天恩
章臺柳近垂旒低拂往來冠蓋朦朧春色滿皇州瑞煙
浮直與路邊江畔别免被離人攀折最憐京兆畫蛾
眉葉纖時
御溝柳占春多半出宫牆婀娜有時倒景醮輕羅麴塵
波昨日金鑾巡上苑風亞舞腰纖輭裁培得地近皇
宫瑞煙濃
更漏子
春夜闌春恨切花外子規啼月人不見夢難憑紅紗一
點燈偏怨别是芳節庭下丁香千結宵霧散曉霞暉
梁間雙燕飛
喜遷鶑
芳春景暧晴煙喬木見鶯遷傳枝偎葉語關關飛過綺
叢間錦翼鮮金毳輭百轉千嬌相喚碧紗窗曉怕聞
聲驚破鴛鴦暖
應天長
平江波暖鴛鴦語兩兩釣船歸極浦蘆洲一夜風和雨
飛起淺沙翹雪鷺漁燈明遠渚蘭櫂今宵何處羅袂
從風輕舉愁殺采蓮女
月宫春
水晶宫裏桂花開神仙探幾回紅芳金蘂繡重臺低傾
瑪瑙杯玉兔銀蟾爭守護姮娥姹女戲相偎遥聽鈞
天九奏玉皇親看來
虞美人
鴛鴦對浴銀塘暖水面蒲梢短垂楊低拂麴塵波蛛絲
結網露珠多滴圓荷遥思桃葉吳江碧便是天河隔
錦鱗紅鬛影沈沈相思空有夢相尋意難任
寳檀金縷鴛鴦枕綬帶盤宫錦夕陽低映小窗明南園
綠樹語鶯鶯夢難成玉爐香煖頻添炷滿地飄輕絮
珠簾不卷度沈煙庭前閒立畫鞦韆艷陽天
臨江仙
暮蟬聲盡落斜陽銀蟾影挂瀟湘黃陵廟側水茫茫楚
山紅樹煙雨隔高唐岸泊漁燈風颭碎白蘋遠散濃
香靈娥鼓瑟韻清商朱弦凄切雲散碧天長
接賢賓
香韉鏤襜五色驄值春景初融流珠噴沫躞蹀汗血流
紅少年公子能乘馭金鑣玉轡瓏璁爲惜珊瑚鞭不
下驕生百步千蹤信穿花從拂柳向九陌追風
贊成功
海棠未坼萬點深紅香包緘結一重重似含羞態邀勒
春風蜂來蝶去任遶芳叢昨夜微雨飄灑庭中忽聞
聲滴井邊桐美人驚起坐聽晨鐘快教折取戴玉瓏璁
甘州遍
春光好公子愛閑遊足風流金鞍白馬雕弓寳劎紅纓
錦襜出長楸花蔽膝玉銜頭尋芳逐勝歡宴絲竹不
曾休美人唱揭調是甘州醉紅樓堯年舜日樂聖永無
憂
秋風緊平磧雁行低陣雲齊蕭蕭颯颯邊聲四起愁聞
戍角與征鼙青塜北黑山西沙飛聚散無定往往路
人迷鐵衣冷戰馬血霑蹄破蕃奚鳳皇詔下步步躡丹
梯
和凝(二十四首)
漁父
白芷汀寒立鷺鷥蘋風輕翦浪花時煙羃羃日遲遲香
引芙蓉惹釣絲
天仙子
柳色披衫金縷鳳纖手輕拈紅豆弄翠蛾雙歛正含情
桃花洞瑶臺夢一片春愁誰與共
洞口春紅飛蓛蓛仙子含愁眉黛綠阮郞何事不歸來
嬾燒金慵篆玉流水桃花空斷續
江城子
初夜含嬌入洞房理殘妝柳眉長翡翠屛中親爇玉爐
香整頓金鈿呼小玉排紅燭待潘郞
竹裏風生月上門理秦筝對雲屏輕撥朱弦恐亂馬嘶
聲含恨含嬌獨自語今夜約太遲生
斗轉星移玉漏頻已三更對棲鶯歴歴花間似有馬蹄
聲含笑整衣開繡戶斜歛手下階迎
迎得郞來入繡闈語相思連理枝鬢亂釵垂梳墮印山
眉婭姹含情嬌不語纖玉手撫郞衣
帳裏鴛鴦交頸情恨雞聲天巳明愁見街前還是說歸
程臨上馬時期後會待梅綻月初生
何滿子
正是破瓜年幾含情慣得人饒桃李精神鸚鵡舌可堪
虚度良宵却愛藍羅帬子羡他長束纖腰
寫得魚牋無限其如花鎖春暉目斷巫山雲雨空教殘
夢依依却愛熏香小鴨羡他長在屏幃
望梅花
春草全無消息臘雪猶餘蹤跡越嶺寒枝香自折冷艷
竒芳堪惜何事壽陽無處覓吹入誰家横笛
薄命女(一名長命女)
天欲曉宫漏穿花聲繚繞窗裏星光少冷露寒侵帳
額殘月光沈樹杪夢斷錦幃空悄悄彊起愁眉小
春光好(一名愁倚欄令)
紗窗暖畫屏閒嚲雲鬟睡起四肢無力半春間玉指
翦裁羅勝金盤點綴酥山窺宋深心無限事小眉彎
蘋葉輭杏花明畫船輕雙浴鴛鴦出綠汀櫂歌聲春
水無風無浪春天半雨半晴紅粉相隨南浦晩幾含情
采桑子
蝤蠐領上訶梨子繡帶雙垂椒戸閑時競學樗蒲賭荔
支叢頭鞋子紅編細帬窣金絲無事嚬眉春思翻教
阿母疑
菩薩蠻
越梅半拆輕寒裏冰清澹薄籠藍水暖覺杏梢紅遊絲
狂惹風閑階莎徑碧遠夢猶堪惜離恨又迎春相思
難重陳
喜遷鶯
曉月墜宿雲披銀燭錦屏帷建章鐘動玉繩低宫漏出
花遲春態淺來雙燕紅日漸長一線嚴妝欲罷轉黃
鸝飛上萬年枝
山花子
鶯錦蟬縠馥麝臍輕裾花草曉煙迷鸂鶒戰金紅掌墜
翠雲低星靨笑偎霞臉畔蹙金開襜襯銀泥春思半
和芳草嫩碧萋萋
銀字笙寒調正長水文簟冷畫屏凉玉腕重金扼臂淡
梳妝幾度試香纖手暖一回嘗酒絳脣光佯弄紅絲
繩拂子打檀郞
臨江仙
海棠香老春江晩小樓霧縠空濛翠鬟初出繡簾中麝
煙鸞佩惹蘋風碾玉釵搖鸂鶒戰雪肌雲鬢將融含
情遥指碧波東越玉臺殿蓼花紅
披袍窣地紅宫錦鶯語時轉輕音碧羅冠子穩犀簪鳳
凰雙颭步搖金肌骨細勻紅玉輭臉波微送春心嬌
羞不肯入鴛衾蘭膏光裏兩情深
小重山
春入神京萬木芳禁林鶯語滑蝶飛狂曉花擎露妒啼
妝紅日永風和百花香煙鎖柳絲長御溝澄碧水轉
池塘時時微雨洗風光天衢遠到處引笙簧
正是神京爛漫時羣仙初折得郄詵枝烏犀白紵最相
宜精神出御陌袖鞭垂柳色展愁眉管弦分響亮探
花期光隂占斷曲江池新牓上名姓徹丹墀
麥秀兩岐
涼簟鋪斑竹鴛枕竝紅玉臉蓮紅眉柳綠胸雪宜新浴
淡黃衫子裁春縠異香芬馥羞道交回燭未慣雙雙
宿樹連枝魚比目掌上腰如束嬌嬈不爭人拳跼黛眉
微蹙
牛希濟(十二首)
生查子
春山煙欲收天澹星稀小殘月臉邊眀别淚臨清曉
語巳(一夲無此字)多情未了回首猶重道記得綠羅帬處處
憐芳草
新月曲如眉未有團圞意紅豆不堪看滿眼相思淚
終日劈桃穰人在心兒裏兩朵隔牆花早晩成連理
中興樂(即濕羅衣)
池塘暖碧浸晴暉濛濛柳絮輕飛紅蘂凋來醉夢還稀
春雲空有雁歸珠簾垂東風寂寞恨郞抛擲淚濕羅
衣
酒泉子
枕轉簟涼清曉遠鐘殘夢月光斜簾影動舊爐香夢
中說盡相思事纖手勻雙淚去年書今日意斷人腸
謁金門
秋巳暮重疊關山岐路嘶馬搖鞭何處去曉禽霜滿樹
夢斷禁城鐘鼔淚滴枕檀無數一點凝紅和薄霧翠
蛾愁不語
臨江仙
峭碧參差十二峰冷煙寒樹重重瑶姬宫殿是仙蹤金
爐珠帳香靄晝偏濃一自楚王驚夢斷人間無路相
逢至今雲雨帶愁容月斜江上征櫂動晨鐘
謝家仙觀寄雲岑嵒蘿拂地成隂洞房不閉白雲深當
時丹竈一粒化黃金石壁霞衣猶半挂松風長似鳴
琴時聞唳鶴起前林十洲高會何處許相尋
渭闕宫城秦樹凋玉樓獨上無憀含情不語自吹簫調
清和恨天路逐風飄何事乘龍人忽降似知深意相
招三清攜手路非遥世間屏障彩筆畫嬌饒
江繞黃陵春廟閑嬌鶯獨語關關滿庭重疊綠苔斑隂
雲無事四散自歸山簫鼓聲稀香燼冷月娥斂盡彎
環風流皆道勝人間須知狂客判死爲紅顔
素洛春光㶑灧平千重媚臉初生凌波羅韈勢輕輕煙
籠日照珠翠半分眀風引寳衣疑欲舞鸞回鳳翥堪
驚也知心許恐無成陳王辭賦千載有聲名
柳帶搖風漢水濱平蕪兩岸爭勻鴛鴦對浴浪㾗新弄
珠遊女微笑自含春輕步暗移蟬鬢動羅帬風惹輕
塵水精宫殿豈無因空勞纖手解佩贈情人
洞庭波浪颭晴天君山一點凝煙此中眞境屬神仙玉
樓珠殿相映月輪邊萬里平湖秋色冷星辰垂影參
然橘林霜重更紅鮮羅浮山下有路暗相連
御定全唐詩卷八百九十三
