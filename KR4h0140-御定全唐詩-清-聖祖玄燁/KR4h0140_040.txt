欽定四庫全書
御定全唐詩卷四十
上官儀
上官儀字游韶陕州陕人貞觀初擢進士第召授弘文
館直學士遷秘書郎太宗每屬文遣儀視藁私宴未嘗
不預高宗即位為秘書少監進西臺侍郎同東西臺三
品麟德元年坐梁王忠事下獄死儀工詩其詞綺錯婉
媚人多效之謂為上官體集三十卷今編詩一卷
奉和過舊宅應制
石關清晚夏璇輿御早秋神麾颺珠雨仙吹響飛流沛
水祥雲泛宛郊瑞氣浮大風迎(一作凝)漢筑(一作築)藂烟入
舜球翠梧臨鳳邸滋蘭帶鶴舟偃伯歌玄化扈蹕頌王
遊遺簪謬昭(一作詔)奬珥筆荷恩休
早春桂林殿應詔
步輦出披香清歌臨太液曉樹流鶯滿春堤芳草積風
光(一作色)翻露文雪華上空碧花蝶来未巳山光曖將夕
安德山池宴集
上路抵平津後堂羅薦陳締交開狎賞麗席展芳辰密
樹風烟積迴塘荷芰新雨霽虹橋晚花落鳳臺春翠釵
低舞席文杏散歌塵方惜流觴滿夕鳥已城闉
酬薛舍人萬年宫晚景寓直懷友
奕奕九成臺窈窕絶塵埃蒼蒼萬年樹玲瓏下冥霧池
色搖晚空巖花(一作光)歛餘煦清切丹禁静浩蕩文河注
留連窮勝託夙(一作風)期暌善謔東望安仁省西臨子雲
閣長嘯披煙霧高步尋蘭若金狄掩通門雕鞍歸騎喧
燕姝對明月荆豔促芳尊別有青山路策杖訪王孫
奉和潁川公秋夜
泬寥空色遠芸黃淒序變涸浦落遵鴻長飇送巢燕千
秋流夕景萬籟含宵喚(一作轉)峻雉聆金柝層臺切銀箭
謝都督挽歌
漠漠佳城幽蒼蒼松檟暮魯幕飄欲卷宛駟悲還顧楚
挽(一作橈)繞盧山胡笳臨武庫悵然郊原静烟生歸鳥度
八詠應制二首
啟重帷重帷照文杏翡翠藻輕花流蘇媚浮影瑶笙燕
始歸金堂露初晞風隨少女至虹共美人歸羅薦已擘
鴛鴦被綺衣復有蒲萄帶殘紅豔粉映簾中戲蝶流鶯
聚窗外洛濱春雪迴巫峡暮雲来雪花飄玉輦雲光上
璧臺共待新妝出清歌送落梅
入叢臺叢臺裛春露滴瀝間深紅參差散輕素妝(一作粉)
蝶驚復聚黃鸝飛且顧攀折殊未已復值驚飛起送影
舞衫前飄香歌扇裡望望惜春暉行行猶未歸暫得佳
遊趣更愁花鳥稀且學鳥聲調鳳管方移花影入鴛機
和太尉戲贈高陽公
薰爐御史出神仙雲鞍羽蓋下芝田紅塵正起浮橋路
青樓遥敞御溝前傾城比態芳菲節絶世相嬌是六年
慣是洛濱要解珮本是河間好數錢翠釵照耀銜雲髮
玉步逶迤動羅袜石榴絞帶輕花轉桃枝綠扇微風發
無情拂袂欲留賓詎恨深潭不可越天津一别九秋長
豈若隨聞三日香南國自然勝掌上東家復是憶王昌
王昭君
玉關春色晩金河路幾千琴悲桂條上笛怨柳花前霧
掩臨妝月(一作鳳)風驚入鬢蟬緘(一作裁)書待還使淚盡白
雲(一作日南)天
詠雪應詔
禁園凝朔氣瑞雪掩晨曦花明棲鳳閣珠散影娥池飄
素迎歌上翻光(一作花)向舞移幸因千里映還繞萬年枝
奉和山夜臨秋
殿帳清炎氣輦道含秋隂凄風移漢筑流水入虞琴雲
飛送斷雁月上淨疎林滴瀝露枝響空濛烟壑深
江王太妃挽歌
黃鶴悲歌絶椒花清頌餘埃凝寫鄰鏡網結和扉魚銀
消風燭盡珠滅夜輪虚别有南陵路幽叢臨葉疎
故北平公挽歌
木落園林曠庭虚風露寒北里清音絶南陔芳草殘遠
氣猶標劍浮雲尚寫冠寂寂琴臺晚秋隂入井榦
高密長公主挽歌
湘渚韜靈跡娥臺静瑞音鳳逐清簫遠鸞隨幽鏡沈霜
處華芙(一作英)落風前銀燭侵寂寞平陽宅(一作館)月冷洞
房深
詠畫障
芳晨麗日桃花浦珠簾翠帳鳳凰樓蔡女菱歌移錦䌫
燕姬春望上瓊鉤新妝漏影浮輕扇冶袖飄香入淺流
未减行雨(一作雲)荆臺下自比凌波洛浦遊
奉和秋日即目應制
上苑通平樂神池邇建章樓臺相掩映城闕互相望緹
油泛行幔簫吹轉浮梁晚雲含朔氣斜照(一作陽)蕩秋光
落葉飄蟬影平流寫雁行槿散凌風縟荷銷裛露香仙
歌臨枍栺玄豫歴長楊歸路乘明月千門開未央
入朝洛堤步月
脈脈廣川流驅馬歴長洲鵲飛山月曙蟬噪野風秋
春日(一作元萬頃詩)
花輕蝶亂仙人杏葉密鶯啼(一作喧)帝女桑飛雲閣上春
應至明月樓中夜未央
從駕閭山詠馬
桂香塵處減練影月前空定惑由(一作乏函)關吏徒嗟塞上
翁
御定全唐詩卷四十
