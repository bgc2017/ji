欽定四庫全書
御定全唐詩卷八百八十三
嚴維(詩一首)
晚霽登王六東閣
試上江樓望初逢山雨晴連空青嶂合向晚白雲生俊
美要殊觀蕭條見遠情情來不可極日暮水流清
顧况(詩四首)
曲龍山歌
曲龍丈人冠藕花其顔色映光明砂玉䋲金枝有通籍
五嶽三山如一家遥指叢霄沓靈島島中曄曄無凡草
九仙傲倪折五芝翠鳳白麟回異道石臺石鏡月長明
石洞石橋連上清人間妻子見不識拍雲揮手升天行
摩天截漢何瀟灑四石五雲更上下下方小兆更拜焉
願得騎雲作車馬
子欲居九夷乘桴浮於海聖人之意有所在曲龍何在
在海中石室玉堂窅玲瓏其下深怪之所産其上靈棲
復無恨無風浪頂高屋脊有風天晴翻海眼願逐剛風
騎吏旋起居按摩參寥天鳳皇頬骨流珠佩孔雀尾毛
張翠盖下看人界等蟲沙夜宿層城阿母家
柳宜城鵲巢歌(并序)
俗傳鵲巢在南令人貧窮多口舌東西家者巳斫
樹枝公獨任其乳育於鳥如此於人可知况承命
歌曰
相公宅前楊柳樹野鵲飛來復飛去東家斫樹枝西家
斫樹枝東家西家斫樹枝發遣野鵲巢何枝相君處分
留野鵲一月生得三箇兒相君長命復富貴口舌貧窮
徒爾為
道該上人院石竹花歌
道該房前石竹叢深淺紫深淺紅嬋娟灼爍委清露小
枝小葉飄香風上人心中如鏡中永日垂簾觀色空
耿湋(詩一首)
九日
九日強游登藻井髮稀那敢插茱萸横空過雨千峰出
大野新霜萬壑鋪更望尊中菊花酒殷勤能得幾回沽
竇叔向(詩一首)
青陽館望九子山
蒼翠岧嶤上碧天九峰遥落縣門前毫芒映日千重樹
涓滴垂空萬丈泉武帝南遊曾駐蹕始皇東幸亦祈年
雲祠絶跡終難訪唯有猨聲到客邊
王季友(詩二首)
青出藍
芳藍滋疋帛人力半天經浸潤加新氣光輝勝本清還
同冰出水不共草為螢翻覆衣襟上偏知造化靈
皇帝移晦日為中和節
皇心不向晦改節號中和淑氣同風景嘉名别詠歌前
裙移舊俗賜尺下新科歷象千年正酺醵四海多花隨
春令發鴻度歲陽過天地齊休慶歡聲欲蕩波
劉商(詩一首)
送劉南史往杭州拜覲别駕叔
兄弟飄零自長年見君眉白轉相憐清揚似玉須勤學
富貴由人不在天萬里榛蕪迷舊國兩河烽火復相連
林中若使題書信但問漳濱訪客船
楊巨源(詩二首)
和汴州令狐相公白菊
兔園春欲盡别有一叢芳直似窮隂雪全輕向曉霜凝
暉侵桂魄晶彩奪螢光素萼迎風舞銀房泫露香水晶
簾不隔雲母扇韜鋩紈袖呈瑶瑟冰容啟玉堂今來碧
油下知自白雲鄉留此非吾土須移鳳沼傍
贈陳判官求子花詩(魏府出此物)
油地輕綃碧且紅須憐纖手是良工能生麗思千花外
善點穠姿五彩中子細傳看臨霽景殷勤持贈及春風
若將江上迎桃葉一帖何妨錦繡同
歐陽詹(詩一首)
同諸公過福先寺律院宣上人房
律座下朝講晝門猶掩關叨同静者來正值高雲閑寂
爾方丈内瑩然虛白間千燈智慧心片玉清羸顔松色
落深井竹隂寒小山晤言流曦晚惆悵歸人寰
白居易(詩三首)
城西别元九
城西三月三十日别友辭春兩恨多帝里却歸猶寂寞
通州獨去又如何
陳家紫藤花下贈周判官
藤花無次第萬朵一時開不是周從事何人喚我來
遊小洞庭
湖山上頭别有湖芰荷香氣占仙都夜含星斗分乾象
曉映雷雲作畫圖風動綠蘋天上浪鳥棲寒照月中烏
若非神物多靈迹争得長年冬不枯
楊衡(詩一首)
傷蔡處士
箧中遺草是琅玕對此令人灑淚看三逕尚疑行迹在
數螢猶自映書殘晨光不借泉門曉暝色空添隴樹寒
欲問皇天天更遠有才無命說應難
丘丹(詩二首)
奉使過石門瀑布(并序)
謝康樂宋景平中為永嘉守有宿石門巖上詩予
六代祖梁中書侍郎天監中有過石門瀑布詩後
亦為此郡小子大歷中奉使竊有繼作雖不足克
紹祖德追蹤昔賢盖造竒懷感之志也
溪上望懸泉耿耿雲中見披榛上巖巘絶壁正東面千
仞瀉聯珠一潭噴飛霰嵯灇滿山響坐覺炎氛變照日
類虹蜺從風似綃練靈竒既天造惜處窮海甸吾祖昔
登臨謝公亦遊衍王程懼淹泊下磴空延眷千里雷尚
聞巒廻樹葱蒨奔波(一作此來)恭賤役探討媿前彦永欲洗
塵纓終當惬兹願
秋夕宿石門館
暝從石門宿搖落四岩空潭月漾山足天河瀉澗中杉
松寒似雨猨鳥夕驚風獨卧不成寐蒼然想謝公
張碧(詩三首)
廬山瀑布
誰將織女機頭練貼出青山碧雲面造化工夫不等閑
剪破澄江凝一片怪来洞口流嗚咽怕見三冬晝飛雪
石鏡無光相對愁漫漫頂上沈秋月争得陽烏照山北
放出青天豁胸臆黛花新染插天風驀吐中心爛銀色
五月六月暑雲飛閣門遠看澄心機參差碎碧落巖畔
梅花亂擺當風散
林書記薔薇
東風折盡諸花卉是箇亭臺冷如水黃鸝舌滑跳柳隂
教看薔薇吐金蘂雙成湧出瑠璃宫天香闊罩紅熏籠
西施曉下吴王殿亂抛嬌臉新勻濃瑶姬學繡流蘇幔
綠夹殷紅垂錦叚炎洲吹落滿汀雲阮瑀庭前装一半
醉且書懷還復吟蜀箋影裏霞光侵秦娥晩憑欄干立
柔枝墜落青羅襟殷勤無波綠池水為君作鏡開妝蘂
荅友人新栽松(第十一句缺二字)
石門新長青龍髯虬身宛轉雲光粘聞君愛我幽崖前
十株五株寒霜天越溪老僧頭削雪曾云手植當庭月
三十年来遮火雲凉風五月生空門願君栽於清澗泉
貞姿莫迓夭桃妍易開還易落貞姿欎欎長依然
山童嬾上孤峯巔當窗劃破屏風煙
陳翥(詩二首)
金錢花
裊露牽風夹瘦莎一星星火遍窠窠閑門永巷新秋裏
幸不傷廉莫怕多
古蘚寒蕪讓品流小齋多謝伴清幽若教夷甫門前種
也是無多過一秋
長孫佐輔(詩二首)
山居雨霽即事
結茅蒼嶺下自與喧卑隔况值雷雨晴郊原轉岑寂出
門看反照繞屋殘溜滴古路絶人行荒陂響螻蟈籬崩
瓜豆蔓圃壊牛羊跡斷續古祠鴉高低遠村笛喜聞東
臯潤欲往未通屐杖策試危橋攀蘿瞰苔壁隣翁夜相
訪緩酌聊跂石新月出汙尊浮雲在巾舄常隳腐儒操
謬習經邦畫有待時未知非關慕沮溺
秋日登山
逐勝不怯寒秋山閒獨登依稀小徑通深處逢来僧側
石擁寒溜欹松懸古藤明書問知友興詠將誰能
竇鞏(詩一首)
自京師將赴黔南
風雨荆州二月天問人須雇峽中船西南一望雲和水
猶道黔南有四千
姚合(詩一首)
中秋夜洞庭圓月
素月閒秋景騷人汎洞庭滄波正澄霽凉葉未飄零練
彩凝葭菼霜容静杳冥曉棲河畔鶴宵映渚邊螢圓彩
含珠魄微飈發桂馨誰憐採蘋客此夜宿孤汀
李涉(詩九首)
濉陽行
黃昏日暮驅羸馬夜宿濉陽烽火下此地新經殺戮來
墟落無煙空碎瓦層冰塞斷隋朝水一道銀河貫千里
愁心翻覆夢難成病僕呻吟呼不起泗水三千招義軍
夲是征戰邀殊勲十年麾下蓄壮氣一朝此地為愁人
昨日太陽回照燭轉見天心重含育早晩東風的發生
古堤春草年年綠
六歎(集巳載三首)
蓬莱島邊採珠客西望人寰星漢隔千重疊浪聳雲高
萬里平沙連月白海中洞穴尋難極水底鮫人半相識
玄蚌初開影暫明驪龍欲近威難逼辛苦風濤白首期
得珠却恨求珠時隋侯歿世幾千載只今薄俗空嗤嗤
燕王愛賢築金臺四方豪俊承風来秦王燒書殺儒客
肘腋之中千里隔去年八月幽并道昭王陵邊哭秋草
今年二月遊函關秦家城外悲河山河上山邊車馬路
殘日青煙五陵樹
關東病儒客梁城五歲十回逢亂兵燒人之家食人肉
狼虎熾心都未足城裏愁雲不開城城頭野草春還綠
五十餘年忠烈臣臨難守節羞謀身堂上英髦沈白刃
門前輿隸乘朱輪千古傷心汴河水隂天落日悲風起
却歸巴陵途中走茟寄唐知言
去年臘月來夏口黑風白浪打頭吼櫓聲軋軋搖不前
看他撩亂張帆走逾月始到鸚鵡洲嗚嗚暮角喧城頭
逡廵未得見官長夢寝但覺生愁憂軍中賢倅李監察
人馬曉來兼手札教令參謁禮數全頭頭要處相稱掣
唐氏一門今五龍聲華殷殷皆如鍾就中十一最年少
别有俊氣横心胸巧綴五言才刮骨却怕柱天身硉矹
後輩無勞續出頭拗堂不合窺溟渤君家三兄舊山侣
方寸久来常許與不覺淹留兩月餘風光爛漫生洲渚
宇文文學儒家子竹繞書齋花映水醉舞狂歌此地多
有時酩酊扶還起猥蒙方伯憐飢貧假名許得陪諸賓
酒家債負有填日恣意頗敢排青緡余瞿二家同愛客
園蔬任遣奴人摘野狐泉頭銀葉方一别十年今再覿
更有風流歙奴子能將盤帕來欺爾白馬青袍豁眼明
許他真是查郎髓良會芳時難再來隟光電影長相催
扁舟惆悵人南去目斷江天凡幾回
山中五無奈何(詩一首見本集題止山中二字)
無奈落葉何紛紛滿衰草疾來無氣力擁戶不能掃欲
訪雲外人都迷上山道
無奈澗水何喧喧夜鳴石疎林透斜月散亂金光滴欲
訪澗底人路窮潭水碧
無奈阿鼎何嬌啼索梨栗柴門正風雨千向千回出欲
識老病心頼渠將過日
無奈梅花何滿巖光似雪春風總未至獨自驚時節欲
見惆悵心又看花上月
張祜(詩五首)
江南雜題
積潦池新漲頹垣址舊高怒蛙横飽腹鬭雀墮輕毛碧
瘦三稜草紅鮮百葉桃幽棲日無事痛飲讀離騷
賦得福州白竹扇子(探得輕字)
金泥小扇謾多情未勝南工巧織成藤縷雪光纏柄滑
篾鋪銀薄露花輕清風坐向羅衫起明月看從玉手生
猶頼早時君不棄每憐初作合歡名
潤州楊别駕宅送蒋侍御收兵歸揚州
冷氣清金虎兵威壮鐵冠揚旌川色暗吹角水風寒人
對輜駢醉花垂睥睨殘羡歸丞相閣空望舊門闌
觀泗州李常侍打毬
日出樹煙紅開場畫鼓雄驟騎鞍上月輕撥鐙前風斗
轉時乘勢旁捎乍迸空等來低背手争得旋分騣遠射
門斜入深排馬迥通遥知三殿下長恨出征東
閑居
僻巷新苔徧空庭弱柳垂井欄防穉子盆水試鵝兒喜
客加籩食邀僧長路棋未能抛世事除此更何為
御定全唐詩卷八百八十三
