欽定四庫全書
御定全唐詩卷一百七十七
李白
送韓侍御之廣德
昔日繡衣何足榮今宵貰酒與君傾暫就東山賖月色
酣歌一夜送泉明
送通禪師還南陵隠静寺
我聞隠静寺山水多竒蹤巖種朗公橘門深杯渡松道
人制猛虎振錫還孤峰他日南陵下相期谷口逢
送友人
青山横北郭白水遶東城此地一為別孤蓬萬里征浮
雲遊子意落日故人情揮手自兹去蕭蕭班馬鳴
送別
斗酒渭城邊壚頭醉不眠梨花千樹雪楊葉萬條煙惜
別傾壺醑臨分贈馬鞭看君潁上去新月到應圓
江上送女道士褚三清遊南嶽
吳江女道士頭戴蓮花巾霓衣(一作裳)不濕雨特異陽臺
雲足下遠遊履凌波生素塵尋仙向南嶽應見魏夫人
送友人入蜀
見說蠶叢路﨑嶇不易行山從人面起雲傍馬頭生芳
樹籠秦棧春流遶蜀城升沈應已定不必問君平
送李青歸南葉(一作華)陽川
伯陽仙家子容色如青春日月祕靈洞雲霞辭世人化
心養精魄隠几窅天真莫作千年別歸来城郭新
送舍弟
吾家白額(一作馬)駒遠別臨東道他日相思一夢君應得
池塘生春草
送別得書字
水色南天遠舟行若在虚遷人發佳興吾子訪閒居日
落看歸鳥潭澄羡(一作憐)躍魚聖朝思賈誼應降紫泥書
送麴十少府
試發清秋興因為吳會吟碧雲斂海色流水折江心我
有延陵劍君無陸賈金艱難此為別惆悵一何深
送張秀才謁高中丞(并序)
余時繫潯陽獄中正讀留侯傳秀才張孟熊藴滅
胡之策將之廣陵謁高中丞余嘉子房之風感激
于斯人因作是詩以送之
秦帝淪玉鏡(一作六雄滅金虎)留侯降氛氲感激黃石老經過
滄海君壯士揮金槌報讐六國聞智勇冠終古蕭陳難
與羣兩龍争鬭時天地動風雲酒酣(一作縱横)舞長劍倉卒
解漢紛宇宙初倒懸鴻溝勢將分英謀信竒絶夫子揚
清芬(一作夫子稱卓絶超然繼清芬)胡月入紫微三光亂天文高公鎮
淮海談笑却妖氛採爾幕中畫戡難光殊勲我無燕霜
感玉石俱燒焚但灑一行淚臨岐竟何云
尋陽送弟昌峒鄱陽司馬作
桑落洲渚連滄江無雲煙潯陽非剡水忽見子猷船飄
然欲相近来遲杳若仙人乘海上月帆落湖中天一覩
無二諾朝懽更勝昨爾則吾惠連吾非爾康樂朱紱白
銀章上官佐鄱陽松門拂中道石鏡迴清光搖扇及于
越水亭風氣凉與爾期此亭期在秋月滿時過或未来
兩鄉心巳斷吳山對楚岸彭蠡當中州相思定如此有
窮盡年愁
餞校書叔雲
少年費白日歌笑矜朱顔不知忽巳老喜見春風還惜
別且為歡裵回桃李間看花飲美酒聽鳥臨晴山向晚
竹林寂無人空閉關
送王孝廉覲省
彭蠡將天合姑蘇在日邊寧親候海色欲動孝廉船窈
窕晴江轉參差遠岫連相思無晝夜東泣似長川
同吳王送杜秀芝赴舉入京
秀才何翩翩王許回也賢暫別廬江守將遊京兆天秋
山宜落日秀水出寒烟欲折一枝桂還来雁沼前
洞庭醉後送絳州吕使君果(一作杲)流澧州
昔別若夢中天涯忽相逢洞庭破秋月縱酒開愁容贈
劍刻玉字延平兩蛟龍送君不盡意書及雁迴峯
與諸公送陳郎將歸衡陽(并序)
仲尼旅人文王明夷苟非其時聖賢低眉况僕之
不肖者而遷逐枯槁固非其宜朝心不開暮髮盡
白而登高送遠使人增愁陳郎將義風凛然英思
逸發来下曹城之榻去邀才子之詩動清興於中
流泛素波而逕去諸公仰望不及連章祖之序慚
起予輒冠名賢之首作者嗤我乃為撫掌之資乎
衡山蒼蒼入紫冥下看南極老人星迴飇吹散五峰雪
往往飛花落洞庭氣清嶽秀有如此郎將一家拖金紫
門前食客亂浮雲世人皆比孟嘗君江上送行無白璧
臨岐惆悵若為分
送趙判官赴黔府中丞叔幕
廓落青雲心交結黃金盡富貴翻相忘令人忽自哂蹭
蹬鬢毛斑盛時難再還巨源咄石生何事馬蹄間綠蘿
長不厭却欲還東山君為魯曾子拜揖高堂裏叔繼趙
平原偏承明主恩風霜推獨坐旌節鎮雄藩虎士秉金
鉞蛾眉開玉樽才高幕下去義重林中言水宿五溪月
霜啼三峡猨東風春草綠江上候歸軒
送陸判官往琵琶峽
水國秋風夜殊非遠別時長安如夢裏何日是歸期
送梁四歸東平
玉壺挈美酒送別強為歡大火南星月長郊北路難殷
王期負鼎汶水起垂竿莫學東山卧參差老謝安
江夏送(一作祖)友人
雪點翠雲裘送君黃鶴樓黃鶴振玉羽西飛帝王州鳳
無琅玕實何以贈遠遊裵回相顧影淚下漢江流
送郄昂謫巴中
瑶草寒不死移植滄江濱東風灑雨露會入天地(一作池)
春予若洞庭葉隨波送逐臣思歸未可得書此謝情人
江夏送張丞
欲別心不忍臨行情更親酒傾無限月客醉幾重春藉
草依流水攀花贈遠人送君從此去迴首泣迷津
賦得白鷺鷥送宋少府入三峽
白鷺拳一足月明秋水寒人驚遠飛去直向使君灘
送二季之江東
初發強中作題詩與惠連多慚一日長不及二龍賢西
塞當中路南風欲進船雲峰出遠海帆影挂淸川禹穴
藏書地匡山種杏田此行俱有適遲爾早歸旋
江西送友人之羅浮
桂水分五嶺衡山朝九疑鄉關渺安西流浪將何之素
色愁明湖秋渚晦寒姿疇昔紫芳意已過黃髮期君王
縱疎散雲壑借巢夷爾去之羅浮我還憩峨眉中闊道
萬里霞月遥相思如尋楚狂子瓊樹有芳枝
宣州謝朓樓餞別校書叔雲(一作陪侍御叔華登樓歌)
棄我去者昨日之日不可留亂我心者今日之日多煩
憂長風萬里送秋雁對此可以酣高樓蓬萊文章建安
骨中間小謝又清發俱懷逸興壯思飛欲上靑天覽日
月抽刀斷水水更流舉杯銷愁愁更(一作復)愁人生(一作男兒)
在世不稱意明朝散髮弄扁舟(一作舉櫂還滄洲)
宣城送劉副使入秦
君即劉越石雄豪冠當時淒清横吹曲慷慨扶風詞虎
嘯俟騰躍雞鳴遭亂離千金市駿馬萬里逐王師結交
樓煩將侍從羽林兒統兵捍吳越豺虎不敢窺大勲竟
莫叙已過秋風吹秉鉞有季公凛然負英姿寄深且戎
幕望重必台司感激一然諾縱横兩無疑伏奏歸北闕
鳴騶忽西馳列將咸出祖英寮惜分離斗酒滿四筵歌
嘯宛溪湄君攜東山妓我詠北門詩貴賤交不易恐傷
中園葵昔贈紫騮駒今傾白玉巵同歡萬斛酒未足解
相思此別又千里(一作此外別千里)秦吳渺天涯月明關山苦
水劇隴頭悲借問幾時還春風入黃池無令長相憶折
斷綠楊枝
涇川送族弟錞
涇川三百里若耶羞見之錦石照碧山兩邊白鷺鷥佳
境千萬曲客行無歇時上有琴高水下有陵陽祠仙人
不見我明月空相知問我何事来盧敖結幽期蓬山振
雄筆繡服揮清詞江湖發秀色草木含榮滋置酒送惠
連吾家稱白眉愧無海嶠作敢闕河梁詩見爾復幾朝
俄然告將離中流漾彩鷁列岸叢金羈歎息蒼梧鳳分
棲瓊樹枝清晨各飛去飄落天南垂望極落日盡秋深
暝猨悲寄情與流水但有長相思
五松山送殷淑
秀色發江左風流奈若何仲文了不還獨立揚清波載
酒五松山穨然白雲歌中天度落月萬里遥相過撫酒
惜此月流光畏蹉跎明日別離去連峰鬱嵯峨
送崔氏昆季之金陵(一作秋夜崔八丈水亭送別)
放(一作吳)歌倚東樓行子期曉發秋風渡江来吹落山上
月主人出美酒滅燭延清光二崔向金陵安得不盡觴
水客弄歸櫂雲帆卷輕霜扁舟敬亭下五兩先飄揚峡
石入水花碧流日更長思君無歲月西笑阻河梁
登黃山凌歊臺送族弟溧陽尉濟充泛舟赴華
隂(得齊字)
鸞乃鳳之族翺翔紫雲霓文章輝五色雙在瓊樹棲一
朝各飛去鳳與鸞俱啼炎赫五月中朱曦爍河堤爾從
泛舟役使我心魂悽秦地無碧草南雲喧鼓鼙君王減
玉膳早起思鳴雞漕引救關輔疲人免塗泥宰相作霖
雨農夫得耕犂静者伏草間羣才滿金閨空手無壯士
窮居使人低送君登黃山長嘯倚(一作上)天梯小舟若鳧
鴈大舟若鯨鯢開帆散長風舒卷與雲齊日入牛渚晦
蒼然夕煙迷相思定(一作在)何許(一作所)杳在洛陽西
送儲邕之武昌
黃鶴西(一作高)樓月長江萬里情春風三十度空憶武昌
城送爾難為別銜杯惜未傾湖連張樂地山逐泛舟行
諾為楚人重詩傳謝朓清滄浪吾有曲寄入櫂歌聲
御定全唐詩卷一百七十七
