欽定四庫全書
御定全唐詩卷四百七十三
李逢吉
李逢吉字虛舟隴西人登進士第元和長慶兩朝嘗再
為宰相太和中以司徒致仕卒諡曰成其詩與令狐楚
同編者名斷金集今存八首
享惠昭太子廟樂章
既潔酒醴聿陳熟腥肅將震念昭格儲靈展矣禮典薰
然德馨愔愔管磬亦具是聽
望京樓(一作臺)上寄令狐華州
祇役滯南服頽思屬暮年閒上望京臺萬山蔽其前落
日歸飛翼連翩東北天涪江適在下為我久潺湲中葉
成文教德威清遠邊頒條信徒爾華髮生蒼然寄懷三
峰守岐路隔雲煙
再赴襄陽辱宣武相公貽詩今用奉酬
解韍辭丹禁揚旌去赤墀自驚非素望何力及清時又
據三公席多慙四老祠峴山風已遠棠樹事難追江漢
饒春色荆蠻足夢思唯憐吐鳳句相示鑿龍期
奉送李相公重鎮襄陽
海内埏埴徧漢隂旌旆還望留丹闕下恩在紫霄間冰
雪背秦嶺風煙經武關樹皆人尚愛轅即吏曾攀自惜
兩心合相看雙鬢斑終期謝戎務同隠鑿龍山
和嚴揆省中宿齋遇令狐員外當直之作
致齋分直宿南宫越石盧諶此夜同位極班行猶念舊
名題章奏亦從公曾驅爪士三邊靜新贈髯參六義窮
竟夕文昌知有月可憐如在庾樓中
奉酬忠武李相公見寄
直繼先朝衛與英能移孝友作忠貞劒門失險曾縳(一作)
(摶)虎淮水安流緣斬鯨黃閣碧幢惟是儉三公二伯未
為榮惠連忽贈池塘句又遣羸師破膽驚
酬致政楊祭酒見寄
初還相印罷戎旃獲守皇居在紫煙妄比酇侯功蔑爾
每懷䟽傳意(一作思)悠然應將半俸霑閭里料入中條訪
洞天十載别離那可道倍令驚喜見來篇
送令狐秀才赴舉
子有雄文藻思繁齠年射策向金門前隨鸞鶴登霄漢
却望風沙走塞垣獨憶忘機陪出處自憐何力繼飛翻
那堪兩地生離緒蓬戸長扃行旅喧
于頔
于頔字允元河南人以蔭補千牛擢累駕部郎中湖蘇
二州刺史襄州節度觀察使元和初拜司空尋貶恩王
傅終太子賓客詩二首
郡齋卧疾贈晝上人
夙陪翰墨徒深論窮文格麗則風騷後公然我詞客晩
依方外友極理探精賾&KR1544;合南北宗晝公我禪伯尤眀
性不染故我行貞白隨順令得解故我言芳澤霅水漾
清潯吳山横碧岑含珠復藴玉價重雙南金的皪曜竒
彩凄清流雅音商聲發楚調調切譜瑶琴吳山為我高
霅水為我深萬景徒有象孤雲本無心衆木豈無聲椅
桐有清響衆耳豈不聆鍾期有真賞高潔古人操素懷
夙所仰覿君冰雪姿祛我滛滯想常吟柳惲詩苕浦久
相思逮此遠為郡蘋洲芳草衰逢師年臘長值我病容
羸共話無生理聊用契心期
和丘員外題湛長史舊居
蕭條歴山下水木無氛滓王門結長裾巖扃怡暮齒昔
賢枕高躅今彦仰知止依依矚煙霞眷眷返墟里湛生
久巳沒丘也亦同耻立言咸不朽何必在青史
盧景亮
盧景亮字長晦范陽人少孤力學善屬文德宗時歴右
補闕鯁毅無所回貶斥二十年至元和初召還再遷中
書舍人詩一首
寒夜聞霜鐘
洪鐘發長夜清響出層岑暗入繁霜切遥傳古寺深何
城亂遠漏幾處雜疎砧巳警離人夢仍霑旅客襟待時
當命侣抱器本無心儻若無知者誰能設此音
李渤
李渤字濬之洛陽人少隠嵩山元和中徵為著作郎敬
宗時由考功郎中拜給事中伉直敢言出為桂管觀察
使詩五首
南溪詩(并序)
桂水灕山右匯陽江數里餘得南溪口溪左屛外
崖巘鬭麗争高其孕翠曳煙邐迤如畫左連幽墅
園田雞犬疑非人間泝流數百步至巖巖下有灣
壤沮洳因導為新泉山有二洞九室西南曰白龍
洞横透㢲維蛻骨如玉西北曰玄巖洞曲通坎隅
晴眺灕水玄巖之上曰丹室白龍之右曰夕室㢲
維北梯險至仙窟北又有石室參差呀豁延景宿
雲其洞室並乳溜凝化詭勢竒狀俯而察之如傘
如軬如欒櫨支撐如蓮蔓藻井左睨右瞰似簾似
幃似松偃竹褭似海蕩雲驚其玉池井嵐飇迴遝
交錯迷不可紀從夕室梁溪向郭四里而近去松
衢二百步而遥余獲之若獲荆璆與蛇珠焉亦疑
夫大舜遊此而忘歸矣遂命發潛敞深磴危宅既
翼之以亭榭又韻之以松竹似讌方丈似昇瑶臺
麗如也暢如也以溪在郡之南因目為南溪兼賦
詩以紀之寳歴三年三月七日
玄巖麗南溪新泉發幽色巖泉孕靈秀雲煙紛崖壁斜
峰信天插竒洞固神闢窈窕去未窮環迴勢難極玉池
似無水玄井昏不測仙戸掩復開乳膏凝更滴丹砂有
遺址石徑無留跡南眺蒼梧雲北望洞庭客蕭條風煙
外爽朗形神寂若值浮丘翁從此謝塵役
喜弟淑再至為長歌(第六句缺四字)
前年别時秋九月白露吹霜金吹烈離鴻一别影初分
淚袖雙揮心哽咽别來幾度得音書南岳知
廬山峨峨倚天碧捧排空崖千萬尺社牓長題高士名
食堂每記雲山跡我本開雲此山住偶為名利相縈誤
自負心機四十年差聞社客山中篇憂時魂夢憶歸路
覺來疑在林中眠昨日亭前烏鵲喜果得今朝爾来此
吾吟行路五十篇盡說江南數千里自憐兄弟今五人
共縈儒素家尚貧雖然廪餼各不一就中總免拘常倫
長兄年少曾落拓拔劍沙場隨衛霍口裏雖譚周孔文
懷中不舍孫吳略次兄一生能苦節夏聚流螢冬映雪
非論疾惡志如霜更覺臨泉心似鐡第三之兄更竒異
昂昂獨負青雲志下看金玉不如泥肯道王侯身可貴
却愁清逸不干時高蹤大器無人知倘逢感激許然諾
必能萬古留清規念爾年來方二十夙夜孜孜能獨立
卷中筆落星漢搖洞裏丹靈鬼神泣嗟余流浪心最狂
十年學劍逢時康心中不觧事拘束世間談笑多相妨
廣海青山殊未足逢著高樓還醉宿朝走安公櫪上駒
暮倫陶令籬邊菊近来詩思殊無況苦被時流不相放
雲騰浪走勢未衰鶴膝蜂腰豈能障送爾為文殊不識
貴從一一傳胷臆若到湖南見紫霄會湏待我同攀陟
留别南溪二首
常歎春泉去不回我今此去更難來欲知别後留情處
手種巖花次第開
如雲不厭蒼梧遠似鴈逢春又北歸惟有隠山溪上月
年年相望兩依依
桂林歎鴈
三朝四黜倦遐征往復皆愁萬里程爾觧分飛却回去
我方從此向南行
孟簡
孟簡字幾道德州人舉進士宏詞皆及第元和中累官
至戸部侍郎坐事貶吉州司馬詩七首
享惠昭太子廟樂章
喧喧金石容既缺肅肅羽駕就行列緱山遺響昔所聞
廟庭進旅今攸設
擬古
劍客不誇貎主人知此心但營纖毫義肯計千萬金勇
發看鷙擊憤來聽虎吟平生貴酬德刃敵無幽深
詠歐陽行周事(并序)
閩越之英惟歐陽生以能文擢第爰始一命食太
學之禄助成均之教有庸績矣我唐貞元年巳卯
歲曾獻書相府論大事風韻清雅詞旨切直會東
方軍興府縣未暇慰薦久之倦游太原還來帝京
卒官靈臺悲夫生於單貧以徇名故心專勤儉不
識聲色及兹筮仕未知洞房纖腰之為蟲惑初抵
太原居大將軍宴席上有妓北方之尤者屢目於
生生感悅之留賞累月以為燕婉之樂盡在是矣
既而南轅妓請同行生曰十目所視不可不畏辭
焉請待至都而來迎許之乃去生竟以蹇連不克
如約過期命甲遣乘密往迎妓妓因積望成疾不
可為也先死之夕剪其雲髻謂侍兒曰所歡應訪
我當以髻為貺甲至得之以乘空歸授髻於生生
為之慟怨涉旬而生亦殁則韓退之作何蕃書所
謂歐陽詹生者也河南穆玄道訪予常歎息其事
嗚呼鍾愛於男女素期效死夫亦不蔽也大凡以
斷割不為麗色所汨豈若是乎古樂府詩有華山
畿玉臺新詠有廬江小吏相死或類於此暇日偶
作詩以繼之云
有客西北逐驅馬次太原太原有佳人神豓照行雲座
上轉横波流光注夫君夫君意蕩漾即日相交歡定情
非一詞結念誓青山生死不變易中誠無間言此為太
學徒彼屬北府官中夜欲相從嚴城限軍門白日欲同
居君畏仁人聞忽如隴頭水坐作東西分驚離腸千結
滴淚眼雙昏本達京師迴賀期相追攀宿約始乖阻彼
憂已纏綿高髻若黃鸝危鬢如玉蟬纖手自整理剪刀
斷其根柔情託侍兒為我遺所歡所歡使者來侍兒因
復前抆淚取遺寄深誠祈為傳封來贈君子願言慰窮
泉使者迴復命遲遲蓄悲酸詹生喜言旋倒屨走迎門
長跪聽未畢驚傷涕漣漣不飲亦不食哀心百千端襟
情一夕空精爽旦日殘哀哉浩然氣潰散歸化元短生
雖别離長夜無阻難雙魂終會合兩劍遂蜿蜒丈夫早
通脫巧笑安能干防身本苦節一去何由還後生莫沈
迷沈迷喪其真
惜分隂
業廣因功苦拳拳志士心九流難酌挹四海易消沈對
景嗟移晷窺園詎改隂三冬勞聚學駟景重兼金刺股
情方勵偷光思益深再中如可冀終嗣絶編音
嘉禾合穎
玉燭將成歲封人亦自歌八方霑聖澤異畆發嘉禾共
秀芳何遠連莖瑞且多穎低甘露滴影亂惠風過表稔
由神化為祥識氣和因知興嗣歲王道舊無頗
賦得亞父碎玉斗
獻謀既我違積憤從心痗鴻門入巳廹赤帝時潛退寳
位方苦競玉斗何情愛猶看虹氣凝詎惜冰姿碎而嗟
大事返當起千里悔誰為西楚王坐見東城潰
酬施先輩
襄陽才子得聲多四海皆傳古鏡歌樂府正聲三百首
梨園新入教青娥
王仲舒
王仲舒字弘中幷州祁人少客江南與梁肅楊憑游並
有文名元和初為職方郎中知制誥穆宗初為中書舍
人終江南西道觀察使詩一首
寄李十員外
百丈懸泉舊卧龍欲將肝膽佐時雍惟愁又入煙霞去
知在廬峰第幾重
孫革(一作華)
孫革憲宗朝為監察御史詩一首
訪羊尊師(一作賈島詩)
松下問童子言師採藥去只在此山中雲深不知處
汪萬於
汪萬於字叔振歙人憲宗時為江陵戸曺參軍詩一首
晩眺
杖策倚柴門泉聲隔岸聞夕陽諸嶺出晴雪萬山分静
對豺狼窟幽觀鹿豕羣今宵寒月近東北埽浮雲
何儒亮
何儒亮與孟簡同時人詩一首
亞父碎玉斗
嬴女昔解網楚王有遺躅破關既定秦碎首聞獻玉貞
姿應刃𣪚清響因風續匪徇切泥功將明懷璧辱莫量
漢祖德空受項君勗事去見前心千秋渭水綠
李宗閔
李宗閔字損之擢進士補洛陽尉累官駕部郎中知制
誥穆宗即位拜中書舍人寳歴初進兵部侍郎太和中
同中書門下平章事遷中書侍郎出為山南西道節度
使尋復秉政後貶死詩一首
贈毛仙翁
不知仙客占青春肌骨纔教稱兩旬俗眼暫驚相見日
疑心未測幾時人閒推甲子經何代笑說浮生老此身
殘藥儻能沾朽質願將霄漢永為鄰
韋表微
韋表微字子眀擢進士第數辟諸使府入授監察御史
裏行俄為翰林學士知制誥久之遷中書舍人文宗立
進戸部侍郎卒贈禮部尚書詩一首
池州夫子廟麟臺
二儀既閉三象乃乖聖道埋鬱人心不開上無文武下
有定哀吁嗟麟兮孰為來哉周雖不綱孔實嗣聖詩書
既刪禮樂大定勸善懲惡姦邪乃正吁嗟麟兮克昭符
命聖與時合化行位尊苟或乖戾身窮道存於昭魯邑
棲遲孔門吁嗟麟兮孰知其仁運極數殘德至時否楚
國寖廣秦封益侈牆仞迫阨﨑嶇闕里吁嗟麟兮靡有
攸止世治則麟世亂則麕出非其時麋鹿同羣孔不自
聖麟不自祥吁嗟麟兮天何所亡
御定全唐詩卷四百七十三
