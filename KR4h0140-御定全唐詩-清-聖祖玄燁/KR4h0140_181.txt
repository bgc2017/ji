欽定四庫全書
御定全唐詩卷一百八十一
李白
安州應城玉女湯作(荆州記云常有玉女乘車投此泉)
神女歿幽境湯池流大川隂陽結炎炭造化開靈泉地
底爍朱火沙傍歊素烟沸珠躍明(一作晴)月皎鏡函空天
氣浮蘭芳滿色漲桃花然精覽萬殊入潜行七澤連愈
疾功莫尚變盈道乃全濯濯氣清泚(一作濯纓掬清泚)晞髮弄
潺湲散下楚王國分澆宋玉田可以奉廵幸柰何隔窮
偏獨随朝宗水赴海輸微㳙
之廣陵宿常二南郭幽居
綠水接柴門有如桃花源忘憂或假草滿院羅叢萱暝
色湖上來微雨飛南軒故人宿茅宇夕鳥棲楊園還惜
詩酒别深為江海言明朝廣陵道獨憶此傾樽
夜下征虜亭(丹陽記亭是晉太安中征虜將軍謝安所立因以為名)
船下廣陵去月明征虜亭山花如繡頬江火似流螢
下途歸石門舊居
吳山高越水清握手無言傷别情將欲辭君挂帆去離
魂不散煙郊樹此心鬱悵誰能論有愧叨承國士恩雲
物共傾三月酒歲時同餞五侯門羡君素書常滿案含
丹照白霞色爛余嘗學道窮冥筌夢中往往遊仙山何
當脫屣謝時去壺中别有日月天俯仰人間易凋朽鍾
峰五雲在軒牖惜别愁窺玉女窗歸来笑把洪厓手隐
居寺隠居山陶公鍊液棲其間靈神閉氣昔登攀恬然
但覺心緒閒數人不知幾甲子昨夜(一作来)猶帶冰霜顔
我離雖則歲物改如今了然識所在别君莫道不盡歡
懸知樂客遥相待石門流水徧桃花我亦曾到秦人家
不知何處得雞豕就中仍見繁桑麻翛然遠與世事間
装鸞駕鶴又復遠何必長從七貴遊勞生徒聚萬金産
挹君去長相思雲遊雨散從此辭欲知悵别心易苦向
暮春風楊柳絲
客中行
蘭陵美酒鬱金香玉椀盛來琥珀光但使主人能醉客
不知何處是他鄉
太原早秋
歲落衆芳歇時當大火流霜威出塞早雲色渡河秋夢
繞邊城月心飛故國樓思歸若汾水無日不悠悠
奔亡道中五首
蘇武天山上田横海島邊萬重關塞斷何日是歸年
亭伯去安在李陵降未歸愁容變海色短服改胡衣
談笑三軍却交游七貴疎仍留一隻箭未射魯連書
函谷如玉關幾時可生還洛陽為易水嵩嶽是燕山俗
變羌胡語人多沙塞顔申包惟慟哭七日鬢毛斑
淼淼望湖水青青蘆葉齊歸心落何處日沒大江西歇
馬傍春草欲行遠道迷誰忍子規鳥連聲向我啼
郢門秋懷
郢門一為客巴月三成弦朔風正搖落行子愁歸旋杳
杳山外日茫茫江上天人迷洞庭水鴈度瀟湘煙清曠
諧宿好緇磷及此年百齡何蕩漾萬化相推遷空謁蒼
梧帝徒尋溟海仙巳聞蓬海淺豈見三桃圓倚劍增浩
歎捫襟還自憐終當遊五湖濯足滄浪泉
至鴨欄驛上白馬磯贈裵侍御
側疊萬古石横為白馬磯亂流若電轉舉櫂揚珠輝臨
驛卷緹幕升堂接繡衣情親不避馬為我解霜威
荆門浮舟望蜀江
春水月峡来浮舟望安極正是桃花流依然錦江色江
色綠且明茫茫與天平逶迤巴山盡搖曳楚雲行雪照
聚沙鴈花飛出谷鶯芳洲却巳轉碧樹森森迎流目浦
烟夕揚帆海月生江陵識遥火應到渚宫城
上三峡
巫山夹青天巴水流若兹巴水或可盡青天無到時三
朝上黃牛三暮行太遲三朝又三暮不覺鬢成絲
自巴東舟行經瞿唐峡登巫山最高峰晩還題
壁
江行幾千里海月十五圓始經瞿塘峡遂步巫山巔巫
山高不窮巴國盡所歴日邊攀垂蘿霞外倚穹石飛步
凌絶頂極目無纖烟却顧失丹壑仰觀臨青天青天若
可捫銀漢去安在望雲知蒼梧記水辨瀛海周遊孤光
晩歴覽幽意多積雪照空谷悲風鳴森柯歸途行欲曛
佳趣尚未歇江寒早啼猿松暝巳吐月月色何悠悠青
猨響啾啾辭山不忍聽揮策還孤舟
早發白帝城(一作白帝下江陵)
朝辭白帝彩雲間千里江陵一日還兩岸猨聲啼不盡
輕舟巳過萬重山
秋下荆門
霜落荆門江樹空布帆無恙挂秋風此行不為鱸魚鱠
自愛名山入剡中
江行寄遠
刳木出吳楚危槎百餘尺疾風吹片帆日暮千里隔别
時酒猶在巳為異鄉客思君不可得愁見江水碧
宿五松山下荀媪家
我宿五松下寂寥無所歡田家秋作苦鄰女夜舂寒跪
進雕胡飯月光眀素盤令人慚漂母三謝不能餐
下涇縣陵陽溪至澁灘
澁灘鳴嘈嘈兩山足猨猱白波若卷雪側足不容舠漁
子與舟人撐折萬張篙
下陵陽㳂高溪三門六刺灘
三門横峻灘六刺走波瀾石驚虎伏起水状龍縈盤何
慚七里瀨使我欲垂竿
夜泊黃山聞殷十四吳唫
昨夜誰為吳會吟風生萬壑振空林龍驚不敢水中卧
猿嘯時聞巗下音我宿黃山碧溪月聽之却罷松間琴
朝來果是滄洲逸酤酒醍(一作提)盤飯霜栗半酣更發江
海聲客愁頓向杯中失
宿鰕湖
雞鳴發黃山暝投鰕湖宿白雨暎寒山森森似銀竹提
携採鉛客結荷水邊沐半夜四天開星河爛人目眀晨
大樓去岡隴多屈伏當與持斧翁前溪伐雲木
西施
西施越溪女出自苧蘿山秀色掩今古荷花羞玉顔浣
紗弄碧水自與清波閒皓齒信難開沉吟碧雲間勾踐
徵絶豔揚蛾入吳關提携館娃宫杳渺詎可攀一破夫
差國千秋竟不還
王右軍
右軍夲清真瀟灑出(一作在)風塵山隂過羽客愛此好鵝
賓掃素寫道經筆精妙入神書罷籠鵝去何曾别主人
上元夫人
上元誰夫人偏得王母嬌嵯峩三角髻餘髮散垂腰裘
披青毛錦身著赤霜袍手提嬴女兒閒與鳳吹簫眉語
兩自笑忽然随風飄
蘇臺覽古
舊苑荒臺楊柳新菱歌清唱不勝春只今惟有西江月
曾照吳王宫裏人
越中覽古
越王勾踐破吳歸義士還鄉(一作家)盡錦衣宫女如花滿
春殿只今惟有鷓鴣飛
商山四皓
白髮四老人昂藏南山側偃卧松雪間冥翳不可識雲
窗拂青靄石壁横翠色龍虎方戰爭於焉自休息秦人
失金鏡漢祖昇紫極隂虹濁太陽前星遂淪匿一行佐
明聖(一作兩)倏起生羽翼功成身不居舒卷在胸臆窅冥
合元化茫昧信難測飛聲塞天衢萬古仰遺則
過四皓墓
我行至商洛幽獨訪神仙園綺復安在雲蘿尚宛然荒
涼千古跡蕪沒四墳連伊昔鍊金鼎何年閉玉泉隴寒
惟有月松古漸無煙木魅風號去山精雨嘯旋紫芝高
詠罷青史舊名傳今日併如此哀哉信可憐
峴山懷古
訪古登峴首憑高眺襄中天清遠峰出水落寒沙空弄
珠見遊女醉酒(一作月)懷山公感歎發秋興長松鳴夜風
蘇武
蘇武在匈奴十年持漢節白鴈上林飛空傳一書札牧
羊邊地苦落日歸心絶渴飲月窟冰飢餐天上雪東還
沙塞遠北愴河梁别泣把李陵衣相看淚成血
經下邳圯橋懷張子房
子房未虎嘯破産不為家滄海得壮士椎秦博浪沙報
韓雖不成天地皆振動潜匿游下邳豈曰非智勇我來
圯橋上懷古欽英風惟見碧流水曾無黃石公歎息此
人去蕭條徐泗空
金陵三首
晉家南渡日此地舊(一作即)長安地即帝王宅山為龍虎
盤(一作碧宇樓臺滿青山龍虎盤)金陵空壮觀天塹(一作江塞)淨波瀾醉客
回橈去吳歌且自歡(一作誰云行路難)
地擁金陵勢城逥江(一作漢)水流當時百萬戶夹道起朱
樓亡國生春草離宫沒古丘空餘後湖月波上對江(一作)
(瀛)州
六代興三國三杯為爾歌苑方秦地少(一作小)山似洛陽
多古殿吳花草深宫晉綺羅併随人事滅東逝與(一作只)
滄波
秋夜板橋浦泛月獨酌懷謝朓
天上何所有迢迢白玉䋲斜低建章闕耿耿對金陵漢
水舊如練霜江夜清澄長川瀉落月洲渚曉寒凝獨酌
板橋浦古人誰可徵玄暉難再得灑酒(一作淚)氣填膺
入彭蠡經松門觀石鏡緬懷謝康樂題詩書遊
覽之志
謝公之彭蠡因此遊松門余方窺石鏡兼得窮江源將
欲(一作欲將)繼風雅豈徒清心魂前賞逾所見後來道空存
况屬臨汎美而無洲渚喧漾水向東去漳流直南奔空
濛三川夕回合千里昏青桂隠遥月綠楓鳴愁猨水碧
或可采金精秘莫論吾將學仙去冀與琴高言(一作過彭蠡湖)
(云謝公入彭蠡因此遊松門余方窺石鏡兼得窮江源前賞跡可見後来道空存而欲繼風雅豈惟清心䰟雲)
(海方助興波濤何足論青嶂憶遥月綠蘿鳴愁猿水碧或可採金膏秘莫言余將振衣去羽化出囂煩)
廬江主人婦
孔雀東飛何處棲廬江小吏仲卿妻為客裁縫君自見
城烏獨宿夜空啼
陪宋中丞武昌夜飲懷古
清景南樓夜風流在武昌庾公愛秋月乘興坐胡床龍
笛吟寒水天河落曉霜我心還不淺懷古醉餘觴
望鸚鵡洲懷禰衡
魏帝營八極蟻觀一禰衡黃祖斗筲人殺之受惡名吳
江賦鸚鵡落茟超羣英鏘鏘振金玉句句欲飛鳴鷙鶚
啄孤鳳千春傷我情五嶽起方寸隠然詎可平才高竟
何施寡識冒天刑至今芳洲上蘭蕙不忍生
宿巫山下
昨夜巫山下猿聲夢裏長桃花飛綠水三月下瞿塘雨
色風吹去南行拂楚王高丘懷宋玉訪古一霑裳
金陵白楊十字巷
白楊十字巷北夹湖溝道不見吳時人空生唐年草天
地有反覆宫城盡傾倒六帝餘古丘樵蘇泣遺老
謝公亭(蓋謝朓范雲之所遊)
謝公離别處風景每生愁客散青天月山空碧水流池
花春暎日窗竹夜鳴秋今古一相接長歌懷舊遊
紀南陵題五松山
聖逹有去就潜光愚其德魚與龍同池龍去魚不測當
時版築軰豈知傅說情一朝和殷羹光氣為列星伊尹
生空桑捐庖佐皇極桐宫放太甲攝政無愧色三年帝
道眀委質終輔翼曠哉至人心萬古可為則時命或大
繆仲尼將(一作其)柰何鸞鳳忽覆巢麒麟不来過龜山蔽
魯國有斧且無柯歸来歸去来(一作歸去來歸去)宵濟越洪波
夜泊牛渚懷古(此地即謝尚聞袁宏詠史處)
牛渚西江夜青天無片雲登舟望秋月空憶謝將軍余
亦能高詠斯人不可聞明朝挂帆席(一作洞庭去)楓葉落(一作)
(正)紛紛
姑孰十詠(一作李赤詩)
姑孰溪
愛此溪水閒乘流興無極漾楫怕鷗驚垂竿待魚食波
翻曉霞影岸叠春山色何處浣紗人紅顔未相識
丹陽湖
湖與元氣連風波浩難止天外賈客歸雲間片帆起龜
游蓮葉上鳥宿蘆花裏少女櫂歸舟歌聲逐流水
謝公宅
青山日將暝寂寞謝公宅竹裏無人聲池中虚月白荒
庭衰草徧廢井蒼苔積惟有清風閒時時起泉石
陵歊臺
曠望登古臺臺高極人目叠嶂列遠空雜花間平陸閒
雲入窗牖野翠生松竹欲覽碑上文苔侵豈堪讀
桓公井
桓公名已古廢井曾未竭石甃冷蒼苔寒泉湛孤月秋
來桐暫落春至桃還發路遠人罕窺誰能見清徹(一作潔)
慈姥竹
野竹攅石生含烟暎江島翠色落波深虚聲帶寒早龍
唫曾未聽鳳曲吹應好不學蒲柳凋貞心嘗自保
望夫山
顒望臨碧空怨情感離别江草不知愁巗花但争發雲
山萬重隔音信千里絶春去秋復來相思幾時歇
牛渚磯
絶壁臨巨川連峰勢相向亂石流洑間迴波自成浪但
驚羣木秀莫測精靈状更聽猿夜啼憂心醉江上
靈墟山
丁令辭世人拂衣向仙路伏鍊九丹成方随五雲去松
蘿蔽幽洞桃杏深隐處不知曾化鶴遼海歸幾度
天門山
迥出江山上雙峰自相對岸暎松色寒石分浪花碎參
差遠天際縹緲晴霞外落日舟去遥迴首沉青靄
御定全唐詩卷一百八十一
