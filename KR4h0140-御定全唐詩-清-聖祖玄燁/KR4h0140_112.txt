欽定四庫全書
御定全唐詩卷一百十二
賀知章
賀知章字季真會稽永興人少以文詞知名擢進士累
遷太常博士開元中張說為麗正殿修書使奏請知章
入書院同撰六典及文纂後轉太常少卿遷禮部侍郎
加集賢院學士改授工部侍郎俄遷秘書監知章性放
曠晩尤縱誕自號四明狂客醉後屬詞動成卷軸又善
草隸人共傳寳天寳初請為道士還鄉里詔賜鏡湖剡
川一曲御製詩以贈行皇太子已下咸就執别年八十
六卒肅宗贈禮部尚書詩一卷
唐禪社首樂章(唐書樂志曰玄宗開元十三年禪社首山祭地祇樂迎神用順)
(和皇帝行用太和登歌奠玉帛用肅和迎爼入用雍和初獻用夀和飲福用福和還宮用太和)
(送神用靈具醉以代順和)
順和
至哉含柔德萬物資以生常順稱厚載流謙通變盈聖
心事能察增廣陳厥誠黃祇僾如在泰折俟咸亨
太和
肅我成命於昭黃祇裘冕而祀陟降在斯五音克備八
變聿施緝熙肆靖厥心匪離
肅和
黃祇是祗我其夙夜夤畏誠絜匪遑寧舍禮以琮玉薦
厥茅藉念茲降康胡寧克暇
雍和
夙夜宥密不敢寧宴五齊既陳八音在縣粢盛以絜房
爼斯薦惟德惟馨尚兹克徧
夀和
惟以明發有懷載殷樂盈而反禮順其禋立清以獻薦
欲是親於穆不已裒對斯臻
福和
穆穆天子告成岱宗大裘如濡執珽有顒樂以平志禮
以和容上帝臨我云胡肅邕
太和
昭昭有唐天俾萬國列祖應命四宗順則申錫無疆宗
我同德曾孫繼緒享神配極
曉發
江臯聞曙鐘輕栧理還□海潮夜約約川露晨溶溶始
見沙上鳥猶埋雲外峰故鄉杳無際明發懷朋從(唐文粹唐)
(詩紀事載此詩並作絶句云故鄉杳無際江臯聞曙鐘始見沙上鳥猶埋雲外峰)
奉和御製春臺望
青陽布王道玄覽陶真性欣若天下春高逾域中聖神
臯類觀賞帝里如懸鏡繚繞入川浮岧嶤雙闕映曉色
徧昭陽晴雲卷建章華滋的皪丹青樹顥氣氤氲金玉
堂尚有靈蛇下鄜畤還徵瑞寳入陳倉自昔秦奢漢窮
武後庭萬餘宫百數旗回五丈殿千門連綿南隥出西
垣廣畫螓蛾誇(一作華)窈窕羅生玳瑁象崑崙廼睠天晴
興隱恤古來土木良非一荆臨章觀趙叢臺何如堯階
將禹室層欄&KR0772;窱下龍輿清管逶迤半綺疏一聽南風
引鸞舞長謠北極仰鶉居
望人家桃李花
山源夜雨度仙家朝發東園桃李花桃花紅兮李花白
照灼城隅復南陌南陌青樓十二重春風桃李為誰容
棄置千金輕不顧踟蹰五馬謝相逄徒言南國容華晩
遂歎西家飄落遠的皪長奉(一作春)明光殿氛氲半入披
香苑苑中珍木元自竒黃金作葉白銀枝千年萬歲不
凋落還將桃李更相宜桃李從來露井傍成蹊結影矜
豔陽莫道春花不可樹會持仙實薦君王
送人之軍
常經絶脉塞復見斷腸流送子成今别令人起昔愁隴
雲晴半雨邊草夏先秋萬里長城寄無貽漢國憂
奉和聖製送張說上集賢學士賜宴賦得謨字
西學垂玄覽東堂發聖謨天光燭武殿時宰集鴻都枯
朽霑皇澤翾飛舞帝梧跡同遊汗漫榮是出(一作拔)泥塗
三歎承湯鼎千歡接舜壺微軀不可荅空欲詠依蒲
奉和聖製送張說廵邊
荒憬(一作境)盡懷忠梯航已自通九攻雖不戰五月尚持
戎遣戍徵周牒恢(一作臨)邊重漢功選車命元宰授律取
文雄胄出天弧上謀成帝幄中詔旂分夏物專土(一作討)
錫唐弓帳宿伊川右鉦傳(一作吹)晉苑東饔人藉蕡實樂
正理絲桐岐陌涵餘雨離川照晩虹恭聞詠方叔千載
舞皇風
題袁氏别業(一作偶遊主人園)
主人不相識偶坐為林泉莫謾愁沽酒囊中自有錢
詠柳(一作柳枝詞)
碧玉妝成一樹高萬條垂下綠絲縧不知細葉誰裁出
二月春風似剪刀
采蓮曲
稽山罷(一作雲)霧鬱嵯峨鏡水無風也自波莫言春度芳
菲盡别有中流采芰荷
回鄉偶書二首
少小離鄉老大回鄉音難改鬢(一作面)毛衰兒童相見不
相識笑(一作借一作却)問客從何處來
離别家鄉歲月多近來人事半銷磨唯有門前鏡湖水
春風不改舊時波
荅朝士
鈒鏤銀盤盛蛤蜊鏡湖蓴菜亂如絲鄉曲近來佳此味
遮渠不道是吳兒
句
落花真好些一醉一回顛(見詩真式)
御定全唐詩卷一百十二
