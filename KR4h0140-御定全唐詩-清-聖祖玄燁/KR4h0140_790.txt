欽定四庫全書
御定全唐詩卷七百九十
聯句
裴度
春池泛舟聯句(此首又見劉禹錫張籍集)
度劉禹錫崔羣(字敦詩清河人元和中戶部侍郎同平章)
(事)賈餗(河南人太和中中書侍郎同平章事)張籍
鳳池新雨後池上好風光(禹錫上相公)取酒愁春盡留賓喜
日長(度送戶部)柳絲迎畫舸水鏡寫雕梁(羣送賈院長)潭洞迷仙
府煙霞認醉鄉(餗送張司業)鶯聲随笑語竹色入壺觴(籍送主客)
晩景含澄澈時芳得豓陽(禹錫)飛鳧拂輕浪綠柳暗廻
塘(度)逸韻追安石高居勝辟疆(羣)杯停新令舉詩動綵
牋忙(餗)顧謂同來客歡遊不可忘(籍)
西池落泉聯句(以下三首又見劉禹錫白居易張籍集)
度行式(失姓)張籍白居易劉禹
錫
東閣聽泉落能令野興多(行式)散時猶帶沫淙處即跳
波(度)偏洗磷磷石還驚泛泛鵝(籍)色清塵不染光白月
相和(居易)噴雪縈松竹攢珠濺芰荷(禹錫)對吟時合響
觸樹更搖柯(籍)照圃紅分藥侵階綠浸莎(居易)日斜車
馬散餘韻逐鳴珂(禹錫)
首夏猶清和聯句
度白居易劉禹錫行式張籍
記得謝家詩清和即此時(居易)餘花數種在密葉幾重
垂(度)芳謝人人惜陰成處處宜(禹錫)水萍爭點綴梁燕
共追随(行式)亂蝶憐疎蘂殘鶯戀好枝(籍)草香殊未歇
雲勢漸多竒(居易)單服初寧體新篁已出籬(度)與春為
别近覺日轉行遅(禹錫)繞樹風光少侵階苔蘚滋(行式)
惟思奉歡樂長得在西池(籍)
薔薇花聯句
度劉禹錫行式白居易張籍
似錦如霞色連春接夏開(禹錫)波紅分影入風好帶香
來(度)得地依東閣當階奉上台(行式)淺深皆有態次第
暗相催(禹錫)滿地愁英落緣堤惜櫂廽(度)芳濃濡雨露
明麗隔塵埃(行式)似著臙脂染如經巧婦裁(居易)柰花
無别計只有酒殘杯(籍)
喜遇劉二十八偶書兩韻聯句(以下四首又見劉禹錫白居易)
(集)
度劉禹錫白居易李紳
病來佳興少老去舊遊稀笑語縱横作杯觴絡繹飛(度)
清談如水玉逸韻貫珠璣高位當金鉉虛懷似布衣(禹錫)
已容狂取樂仍任醉忘機捨眷將何適留歡便是歸(居易)
鳳儀常欲附蚊力自知微願假尊罍末膺門自此依(紳)
劉二十八自汝赴左馮塗經洛中相見聯句
度白居易李紳劉禹錫
不歸丹掖去銅竹漫云云唯喜因過我須知未賀君(度)
詩聞安石詠香見令公熏欲首函關路來披緱嶺雲(居易)
貂蟬公獨步鴛鷺我同羣插羽先飛酒交鋒便戰文(紳)
鎮嵩知表德定鼎為銘勲顧鄙容商洛徵歡候汝墳(禹錫)
頻年多謔浪此夕任喧紛故態猶應在行期未要聞(度)
遊藩榮已久捧袂惜將分詎厭杯行疾唯愁日向曛(居易)
窮陰初莾蒼離思漸氤氳殘雪午橋岸斜陽伊水濆(紳)
上謨尊右掖全略靜東軍萬頃徒稱量滄溟詎有垠(禹錫)
度自到洛中與樂天為文酒之會時時搆詠樂
不可支則慨然共憶夢得而夢得亦分司至止
歡愜可知因為聯句
度白居易劉禹錫
成周文酒會吾友勝鄒枚唯憶劉夫子而今又到來(度)
欲迎先例屣亦坐便傾杯飲許伯倫右詩推公幹才(並以)
(本事居易)久曾聆郢唱重喜上燕臺晝話牆陰轉宵歡斗柄
廻(禹錫)新聲還共聽故態復相咍遇物皆先賞從花半
未開(度)起時烏帽側散處玉山頽墨客喧東閣文星犯
上台(居易)詠吟君稱首疎放我為魁憶戴何勞訪(時夢得分)
(司而來)留髠不用猜(宴席上老夫暫起樂天密坐不動足度)奉觴承麴糵落
筆捧瓊瑰醉弁無妨側詞鋒不可摧(此兩韻美令公也居易)水軒
看翡翠石徑踐莓苔童子能騎竹佳人解詠梅(陪遊南宅之境)
(禹錫)洛中三可矣鄴下七悠哉自向風光急不須弦管催
(度)樂觀魚踴躍閑愛鶴裵回煙柳青凝黛波萍綠撥醅
(居易)春榆初改火律管又飛灰紅藥多遲發碧松宜亂
栽(禹錫)馬嘶駞陌上鷁泛鳳城隈色色時堪惜些些病
莫推(度)涸流尋軋軋餘刃轉恢恢從此知心伏無因敢
自媒(禹錫)室随親客入席許舊寮陪逸興嵇將阮交情
陳與雷(此二句屬夢得也居易)洪爐思哲匠大厦要羣材他日登
龍路應知免曝鰓(禹錫)
宴興化池亭送白二十二東歸聯句(此首又見張籍集)
度劉禹錫白居易張籍
東洛言歸去西園告別來白頭青眼客池上手中杯(度)
離瑟殷勤奏仙舟委曲回征輪今欲動賓閣為誰開(禹錫)
坐弄琉璃水行登綠縟堆花低妝照影萍散酒吹醅(居易)
岸蔭新抽竹亭香欲變梅随遊多笑傲遇勝且裵回(籍)
澄澈連天鏡潺湲出地雷林塘難共賞鞍馬莫相催(度)
信及魚還樂機忘鳥不猜晩晴槐起露新雨石添苔(禹錫)
擬作雲泥別尤思頃刻陪歌停珠貫斷飲罷玉峰頽(居易)
雖有逍遥志其如磊落才會當重入用此去肯悠哉(籍)
西池送白二十二東歸兼寄令狐相公聯句(此首)
(又見劉禹錫集)
度劉禹錫張籍行式
促坐宴回塘送君歸洛陽彼都留上宰為我說中腸(度)
威鳳池邊別冥鴻天際翔披雲見居守望日拜封章(禹錫)
春盡年華少舟通景氣長送行歡共惜寄遠意難忘(籍)
東道瞻軒蓋西園醉羽觴謝公深眷眄商皓信輝光(行式)
舊德推三友新萹代八行(以下缺)
李絳
杏園聯句(以下二首又見劉禹錫白居易集)
絳崔羣白居易劉禹錫
杏園千樹欲随風一醉同人此暫同(羣上司空)老態忽忘絲
管裏衰顏宜解酒杯中(絳上白二十二)曲江日暮殘紅在翰苑
年深舊事空(居易上主客)二十四年流落者故人相引到花
叢(禹錫)
花下醉中聯句
絳劉禹錫白居易庾承宣楊嗣
復
共醉風光地花飛落酒杯(絳送劉二十八)殘春猶可賞晩景莫
相催(禹錫送白侍郎)酒幸年年有花應歲歲開(居易送兵部相公)且當
金韻擲莫遣玉山頹(絳送庾閣長)高會彌堪惜良時不易陪
(承宣送主客)誰能拉花住争換得春回(禹錫送吏部)我輩尋常有
佳人早晩來(嗣復送白侍郎)寄言三相府欲散且裵回(居易時戶部相)
(公同會)
劉禹錫
樂天是月長齋鄙夫此時愁卧里閭非遠雲霧
難披因以寄懷遂為聯句所期觧悶焉敢驚禪
禹錫白居易
五月長齋月文心苦行心蘭蔥不入戶薝蔔自成林(禹錫)
護戒先辭酒嫌喧亦徹琴塵埃賓位靜香火道場深(居易)
我靜馴狂象餐餘施衆禽定知於佛佞豈復向書滛(禹錫)
闌藥凋紅豔庭槐換綠陰風光徒滿目雲霧未披襟(居易)
樹為清涼倚池因盥漱臨蘋芳遭燕拂蓮坼待蠭尋(禹錫)
舍下環流水窗中列遠岑苔斑錢剝落石怪玉嶔岑(居易)
鵲頂迎秋禿鶯喉入夏瘖綠楊垂嫩色綖棘露長鍼(禹錫)
散秩身猶幸趨朝力不任官將方共拙年與病交侵(居易)
徇樂非時選忘機似陸沈鑒容稱四皓捫腹有三壬(禹錫)
攜手慙連璧同心許斷金紫芝雖繼唱(前後各在賓客)白雪少
知音(居易)憶罷吳門守相逢楚水潯舟中頻曲宴夜後
各加斟(禹錫)濁酒銷殘漏弦聲間遠砧酡顏舞長袖密
坐接華簮(居易)持論峰巒峻戰文矛戟森笑言誠莫逆
造次必相箴(禹錫)往事應如昨餘歡迄至今迎君常倒
屣訪我輙攜衾(居易)陰魄初離畢(時有雨候)陽光正在參(五月)
(之節)待公休一食縱飲共狂吟(禹錫)
白居易
秋霖即事聯句三十韻(以下三首又見劉禹錫王起集)
居易王起劉禹錫
蕭索窮秋月蒼茫苦雨天泄雲生棟上行潦入庭前(居易)
(送上僕射)苔色侵三徑波聲想五弦井蛙爭入戶轍鮒亂歸
泉(起送上中丞大監)高霤愁晨坐空階警夜眠鶴鳴猶未已蟻穴
亦頻遷(禹錫送上少傅侍郎)散漫疎還密空濛斷復連竹霑青玉
潤荷滴白珠圓(居易)地溼灰蛾滅池添水馬憐有苗霑
霢霂無月弄潺湲(起)籬菊潛開秀園蔬已罷鮮斷行随
雁翅孤嘯聳鳶肩(禹錫)橋柱黏黃菌牆衣點綠錢草荒
行藥路沙泛釣魚船(居易)長者車猶阻高人榻且懸(此思)
(劉白之來也)金烏何日見玉爵幾時傳(起)近井桐先落當簷
石欲穿趨風誠有戀披霧邈無緣(禹錫以荅懸榻之召)廪米陳生
醭庖薪溼起煙鳴鷄潛報曉急景暗彫年(居易)蓋灑高
松上絲繁細柳邊拂叢時起蝶随葉乍驚蟬(起)巾角皆
爭墊帬裾別似湔人多蒙翠被馬盡著連乾(禹錫)好客
無來者貧家但悄然溼泥印鶴迹漏壁絡蝸涎(居易)蚊
聚雷侵室鷗飜浪滿川上樓愁羃羃繞舍厭濺濺(起)律
候今秋矣歡娛久曠焉但令高興在晴後奉周旋(禹錫)
喜晴聯句
居易王起劉禹錫
苦雨晴何喜喜於未雨時氣收雲物變聲樂鳥烏知(居易)
(送上僕射)蕙泛光風圃蘭開皎月池千峰分遠近九陌好追
随(起送上尚書)白日開天路玄陰卷地維餘清在林薄新照
入漣漪(禹錫)碧樹涼先落青蕪溼更滋曬毛經浴鶴曳
尾出泥龜(居易)舞去商羊速飛來野馬遲柱邊無潤礎
臺上有游絲(起)橋淨行塵息堤長禁柳垂宫城開睥睨
觀闕麗罘罳(禹錫)洛水澄清鎮嵩煙展翠帷梁成虹乍
見市散蜃初移(居易)藉草風猶暖攀條露已晞屋穿添
碧瓦牆缺召金鎚(起)迥徹來䨇目昏煩去四支霞文晩
煥爛星影夕參差(禹錫)爽助門庭肅寒摧草木衰黃乾
向陽菊紅洗得霜棃(居易)假蓋閑誰惜彈弦燥更悲散
蹄良馬穏炙背野人宜(起)洞戶晨暉入空庭宿霧披推
林出書目傾笥上衣椸(禹錫)道路行非阻軒車望可期
無辭訪圭竇且願見瓊枝(居易)山閣蓬萊客(古以祕書喻蓬萊)
儲宫羽翼師(此言少傅)每優陪麗句何暇覿英姿(起以酬圭竇之言)
翫景方搔首懷人尚斂眉因吟仲文什高興盡於斯(禹錫)
會昌春連宴即事
居易劉禹錫王起
元年寒食日上已暮春天雞黍三家會鶯花二節連(居易)
光風初澹蕩美景漸暄妍簪組蘭亭上車輿曲水邊(禹錫)
松聲添奏樂草色助鋪筵雀舫宜閑泛螺杯任漫傳(起)
園蔬香帶露厨柳暗藏煙麗句輕珠玉清談勝管絃(居易)
陌喧金距鬭樹動綵繩懸姹女妝梳豔遊童衣服鮮(禹錫)
圃香知種蕙池暖憶開蓮怪石雲疑觸夭桃火欲然(起)
正歡唯恐散雖醉未思眠嘯傲人間世追随地上僊(居易)
燕來雙涏涏雁去累翩翩行樂真吾事尋芳獨我先(禹錫)
滯周慙太史(太史公留滯周南今榮沗慙古人矣)入洛繼先賢(此言劉白聲價與二)
(陸爭長矣)昔恨多分手今歡謬比肩(起)病猶陪讌飲老更奉
周旋望重青雲客情深白首年(居易)徧嘗珍饌後許入
畫堂前舞袖飜紅炬歌鬟插寶蟬(禹錫)斷金多感激倚
玉貴遷延說史吞顔注論詩笑鄭箋(起)松筠寒不變膠
漆冷彌堅興伴王尋戴(謂随僕射過尚書也)榮同隗在燕(居易自謂)擲
盧誇使氣刻燭鬭成篇實藝皆三捷虛名媿六聯(禹錫)
興闌猶舉白話靜每思玄更說歸時好亭亭月正圓(起)
僕射來示有三春向晩四者難并之說誠哉是
言輙引起題重為聯句疲兵再戰勍敵難降下
筆之時囅然自哂走呈僕射兼簡尚書(此首又見劉禹)
(錫集)
居易王起劉禹錫
三春今向晩四者昔難并借問低眉坐何如攜手行(居易)
舊遊多過隙新宴且尋盟鸚鵡林須樂麒麟閣未成(起)
分陰當愛惜遲景好逢迎林野熏風起樓臺榖雨晴(禹錫)
牆低山半出池廣水初平橋轉長虹曲舟回小鷁輕(居易)
殘花猶布繡密竹自聞笙欲過芳菲節難忘宴慰情(起)
月輪行似箭時物始如傾見雁随兄去聽鶯求友聲(禹錫)
蕙長書帶展菰嫩剪刀生坐密衣裳暖堂虛絲管清(居易)
峰巒侵碧落草木近朱明與點非沂水陪膺是洛城(白為)
(三川守故云起)撥醅爭綠醑卧酪待朱櫻幾處能留客何人喚
解酲(禹錫)舊儀尊右揆新命寵春卿有喜鵲頻語無機
鷗不驚(居易)青林思小隠白雪仰芳名訪舊殊千里登
高頼九城(起)酇侯司管鑰疏傅傲簪纓綸綍曾同掌煙
霄即上征(禹錫)冊庭嘗接武書殿沗連衡蘭室春彌馥
松心晩更貞(居易)琴招翠羽下鉤掣紫鱗呈只願回烏
景誰能避兕觥(起)方知醉兀兀應是走營營鳳閣鸞臺
路從他年少爭(居易更呈二公)
御定全唐詩卷七百九十
