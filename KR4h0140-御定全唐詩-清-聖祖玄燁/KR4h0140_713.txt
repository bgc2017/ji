欽定四庫全書
御定全唐詩卷七百十三
喻坦之
喻坦之與許棠張喬鄭谷張蠙等同時號十哲詩一
卷
陳情獻中丞
孤拙竟何營徒希折桂名始終誰肯薦得失自難明貢
乏雄文獻歸無瘠土耕滄江長發夢紫陌久慙行意縱
求知切才惟懼鑒精五言非琢玉十載看遷鶯取進心
甘鈍傷嗟骨每驚塵襟痕積淚客鬢白新莖顧盼身堪
教吹嘘羽覺生依門情轉切荷德力須傾奬善猶憐貢
垂恩必不輕從兹便提挈雲路自生榮
長安雪後
碧落雲收盡天涯雪霽時草開當井地樹折帶巢枝野
渡滋寒麥高泉漲禁池遥分丹闕出迥對上林宜宿片
攀簷取凝花就砌窺氣凌禽翅束凍入馬蹄危北想連
沙漠南思極海涯冷光兼素彩向暮朔風吹
送友人遊東川
食盡須分散將行幾願留春兼三月閏人擬半年遊風
俗同吳地山川擁梓州思君登棧道猨嘯始應愁
題樟亭驛樓
危檻倚山城風帆檻外行日生滄海赤潮落浙江清秋
晚遥峰出沙乾細草平西陵煙樹色長見伍員情
大梁送友人東遊
自古東西路舟車此地分河聲梁苑夜草色楚田曛鴈
巳多南去蟬猶在此聞聖朝無諫獵何計謁明君
送友人遊蜀
為儒早得名為客不憂程春盡離丹闕花繁到錦城雪
消巴水漲日上劍關明預想迴來樹秋蟬巳數聲
留别友人書齋
相見不相暌一留日巳西軒涼庭木大巷僻鳥巢低背
俗修琴譜思家話藥畦卜鄰期太華同上上方梯
題耿處士林亭
身向閒中老生涯本豁然草堂山水下漁艇鳥花邊窺
井猨兼鹿啼林鳥雜蟬何時人事了依此亦高眠
商於逢友人
行役何時了年年骨肉分春風來漢棹雪路入商雲水
險溪難定林寒鳥異羣相逢聊坐石啼狖語中聞
灞上逢故人
花落杏園枝驅車問路岐人情誰可會身事自堪疑嶽
雨狂雷送溪槎漲水吹家山如此景幾處不相随
發浙江
島嶼遍含煙煙中濟大川山城猶轉漏沙浦巳搖船海
曙霞浮日江遥水合天此時空闊思翻想涉窮邊
晚泊旴𣅿
廣葦夾深流蕭蕭到海秋宿船横月浦驚鳥遶霜洲雲
濕淮南樹笳清泗水樓徒懸鄉國思羇跡尚東游
歸江南
歸日值江春看花過楚津草晴蟲網遍沙曉浪痕新蓮
葉初浮水鷗雛巳狎人漁心慙未遂空厭路岐塵
代北言懷
困馬榆關北那堪落景催路行沙不絶風與雪兼來草
得春猶白鴻侵夏始迴行人莫遠入戍角有餘哀
春遊曲江
誤入杏花塵晴江一看春菰蒲雖似越骨肉且非秦曲
岸藏翹鷺垂楊拂躍鱗徒憐汀草色未是醉眠人
和范秘書宿省中作
清省宜寒夜仙才稱獨吟鐘來宫轉漏月過閤移隂鶴
避燈前盡芸高幄外深想知因此興暫動憶山心
寄華陰姚少府
泰華當公署為官興可知硯和青靄凍簾對白雲垂峻
掌光浮日危蓮影入池料於三考内應惜德音移
晩泊富春寄友人
江鐘寒夕微江鳥望巢飛木落山城出潮生海棹歸獨
吟霜島月誰寄雪天衣此别三千里關西信更稀
御定全唐詩卷七百十三
