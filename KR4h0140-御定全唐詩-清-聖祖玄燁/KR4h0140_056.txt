欽定四庫全書
御定全唐詩卷五十六
王勃
聖泉宴
披襟乘石磴列籍(一作席)俯春泉蘭氣薰山酌松聲韻野
弦影飄垂葉外香度落花前興洽林塘晚重巖起夕煙
尋道觀(其觀即昌利觀張天師居也)
芝(一作枝)㕓光分野蓬闕盛規模碧壇清桂閾(一作影)丹洞
肅松樞玉笈三山記金箱五嶽圖蒼虬不可得(一作見)空
望白雲衢
散關晨度
關山凌旦開石路無塵埃白馬高譚去青牛真氣來重
門臨巨壑連棟起崇隈即今揚策度非是棄繻回
别薛華(英華作秋日别薛升華)
送送多窮路遑遑獨問津悲涼千里道悽斷百年身心
事同漂泊生涯共苦辛無論去與住俱是夢中人
重别薛華(一作重别薛升華)
明月沉珠浦秋風濯錦川樓臺臨絶岸洲渚亘長天旅
(一作飄)泊成千里棲遑(一作遲)共百年窮途唯有淚還望獨
潸然
遊梵宇三覺寺
杏(一作香)閣披青磴琱臺控紫岑葉齊山路狹(一作逕密)花積
野壇深蘿幌棲禪影松門聽(一作引)梵音遽忻陪妙躅延
賞(一作想)滌煩襟
麻平晚行
百年懷土望千里倦遊情高低尋戍道遠近聽泉聲磵
葉纔分色山花不辨名羇心何處盡風急暮猿清
送盧主簿
窮途非所恨虛室自相依城闕居年滿琴尊俗事稀開
襟方未已分袂忽多違東巖富松竹歲暮幸同歸
餞韋兵曹
征驂臨野次别袂慘江垂川霽浮煙斂山明落照移鷹
風凋晚葉蟬露泣(一作泫)秋枝亭臯分遠望延想間雲涯
白下驛餞唐少府
下驛窮交日昌亭旅食年相知何用早懷抱即依然浦
樓低晚照鄕路隔風煙去去如何道長安在日邊
杜少府之任蜀州(一作川)
城闕輔三(一作俯西)秦風煙望五津與君别離意同(一作俱)是
宦遊人海内存知已天涯若比隣無為在岐路兒女共
霑中
仲春郊外
東園垂柳徑西堰落花津物色連三月風光絶(一作繞)四
隣鳥飛村覺曙魚戲水知春初晴山院裏何處染囂塵
郊興
空園歌獨酌春日賦閒居澤蘭侵小徑河柳覆長渠雨
去花光濕風歸葉影疎山人不惜醉唯畏綠尊虛
郊園即事
煙霞春旦(一作早)賞松竹故年心斷山疑畫障縣溜瀉鳴
琴草徧南亭合花開(一作濃)北院深閒居饒酒賦隨興欲
抽簪
觀佛跡寺
蓮座神容儼(一作促)松崖聖趾(一作跡)餘年長金跡淺地久
石文(一作芝)疎頹華臨曲磴傾影赴前除共嗟(一作悲)陵谷
遠俄視化城(一作成)虚
山居晩眺贈王道士
金壇疎俗宇玉洞侣仙羣花枝棲晩露(一作霧)峰葉度晴
雲斜(一作落)照移山影回沙擁籀(一作溜)文琴尊方待興竹
樹巳迎曛
八仙逕(寺南又有昌利觀去寺可數里巖逕窈窕杖而後進)
奈園欣八正松巖訪九仙援蘿窺霧術攀林(一作桂)俯雲
烟(一作阡)代(一作岱)北鸞驂至遼西鶴騎旋終希脫塵網連
翼下芝田
春日還郊
閒情兼嘿語(一作嘿)攜杖赴巖泉草綠縈新帶榆青綴古
錢魚牀侵岸水鳥路入山煙還題平子賦花樹滿春田
對酒春園作
投簪下山閣攜酒對河梁狹水牽長鏡高花送斷香繁
鶯歌似曲疎蝶舞成行自然催一醉非但閱年光
觀内懷仙
玉架殘書隐金壇舊跡(一作路)迷牽花尋紫澗(一作洞)步葉
下清谿瓊漿猶類乳石髓尚如泥自能成羽翼何必仰
(一作俟)雲梯
秋日别王長史
别路餘(一作長)千里深恩重百年正悲西候日更動北梁
(一作京)篇野色籠寒霧山光斂暮烟終知難再奉懷德自
潸然
上已浮江宴韻得遥字
上巳年光促中川興緒遥綠齊山葉滿紅洩片花(一作岸芝)
銷泉聲喧後澗虹影照前橋遽悲春望遠江路積波潮
長柳
晨征犯煙磴夕憩在雲關晩風清近壑新月照澄灣郊
童樵唱返津叟釣歌還客行無與晤(一作舊識)賴此釋愁顔
銅雀妓二首
金鳳隣銅雀漳河望鄴城君王無處所臺榭若平生舞
席(一作筵)紛何(一作可)就歌梁儼未傾西陵松檟冷誰見綺
羅情
妾本深宫妓層城閉九重君王歡愛盡歌舞為誰容錦
衾不復襞羅衣誰再縫高臺西北望流涕向青松
羇遊餞别
客心懸隴路遊子倦(一作惓)江干槿豐(一作濃)朝砌静篠密
夜窗寒琴聲銷别恨風景駐離歡寧覺山川遠悠悠旅
思難
易陽早發
飭装侵曉月奔策候殘星危閣尋丹障回梁屬翠屏雲
間迷樹影霧裏失峰形復此涼(一作商)飈至空山飛夜螢
焦岸早行和陸四
侵星違旅館乘月戒征儔複嶂迷晴色虚巖辨暗(一作岸)
流猿吟山漏曉螢散野風秋故人渺何際鄉關雲霧浮
深灣夜宿(主人依山帶江)
津塗臨巨壑村宇架危岑堰絶灘聲隐風交樹影深江
童暮理楫山女夜調砧此時故鄉遠寧知遊子心
傷裵錄事喪子
蘭階霜候早松露穸(一作夜)臺深魄散珠胎没芳銷玉樹
沈露文晞宿草煙照慘平林芝焚(一作焚芝)空歎息流恨滿
籯金
泥谿
弭櫂凌奔壑低鞭躡峻岐江濤出岸險峰磴入雲危溜
急船文亂巖斜騎影移水煙籠翠渚山照落丹崖風生
蘋浦葉露泣(一作泫)竹潭枝泛水雖云美勞歌誰復知
三月曲水宴得煙字
彭澤官初去河陽賦始傳田園歸舊國詩酒間長筵列
室窺丹洞分樓瞰紫煙縈回亘津渡出沒控郊鄽鳳琴
調上客龍轡儼羣仙松石偏宜古藤蘿不記年重簷交
密樹複磴擁危泉抗石晞南嶺乘沙眇北川傅巖來築
處磻谿入釣前日斜真趣遠幽思夢凉蟬
秋日仙遊觀贈道士(一作駱賓王詩無首四句)
石圖分帝宇銀牒洞靈宫回丹縈岫室複翠上巖櫳霧
濃金竈静雲暗玉壇空野花常捧露山葉自吟風林泉
明月在詩酒故人同待余逢石髓從爾命飛鴻
晚留(一作届)鳳州
寶雞辭舊役仙鳳歴遺墟去此近城闕青山眀月初
羈春
客心千里倦春事一朝歸還傷北園裏重見落花飛
林塘懷友
芳屏畫春草仙杼織朝霞何如山水路對面即飛花
山扉夜坐
抱琴開野室攜酒對情人林塘花月下(一作夜)别似(一作是)
一家春
春莊
山中蘭葉徑城外李桃園豈知人事静不覺鳥聲喧
春遊
客念紛無極春淚倍成行今朝花樹下不覺戀年光
春園
山泉兩處晚花柳一園春還持千日醉共作百年人
林泉獨飲
丘壑經塗賞花柳遇時春相逢今(一作令)不醉物色自輕
人
登城春望
物外山川近晴初景靄新芳郊花柳遍何處不宜春
他鄕敘興
綴葉歸煙晚乘花落照春邊城琴酒處俱是越鄕人
夜興
野煙含夕渚山月照秋林還將中散興來偶步兵琴
臨江二首
泛泛東流水飛飛北上塵歸驂將别櫂俱是倦遊人
去驂嘶别路歸櫂隐寒洲江臯木葉下應想故城秋
江亭夜月送别二首
江送巴南水山横塞北雲津亭秋月夜誰見泣離羣
亂煙籠碧砌飛月向南端寂寂離亭掩江山此夜寒
别人四首
久客逢餘閏他鄕别故人自然堪下淚誰忍望征塵
江上風煙積山幽雲霧多送君南浦外還望將如何
桂軺雖不駐蘭筵幸未開林塘風月賞還待故人來
霜華淨天末霧色籠江際客子常畏人何為久留滯
贈李十四四首
野客思茅宇山人愛竹林琴尊唯待處風月自相尋
小徑偏宜草空庭不厭花平生詩與酒自得會仙家
亂竹開三徑飛花滿四隣從來揚子宅别有尚玄人
風筵調桂軫月徑引藤杯直當花院裏書齋望曉開
早春野望
江曠春潮白山長曉岫青他鄉臨睨(一作眺)極花柳映邊
亭
山中
長江悲已滯萬里念將歸况屬高風晩山山黃葉飛
冬郊行望
桂密巖花白梨疎林葉紅江臯寒望盡歸念斷征篷
寒夜思友三首
久别侵懷抱他鄉變容色月下調鳴琴相思此何極
雲間征思斷月下歸愁切鴻鴈西南飛如何故人别
朝朝翠山下夜夜蒼江曲復此遥相思清尊湛芳綠
始平晩(一作曉)息
觀闕長安近江山蜀路(一作道)賖客行朝復夕無處是鄉
家
扶風晝屆離京浸遠
帝里金莖去扶風石柱來山川殊未已行路方悠哉
普安建陰題壁
江漢深無極梁岷不可攀山川雲霧裏遊子幾時還
九日
九日重陽節開門有菊花不知來送酒若箇是陶家
秋江送别二首
早是他鄉值早秋江亭明月帶江流已覺逝川傷别念
復看津樹隐離舟
歸舟歸騎儼成行江南江北互相望誰謂波瀾纔一水
已覺山川是兩鄕
蜀中九日(紀事作和邵大震一作蜀中九日登玄武山旅眺)
九月九日望鄉臺他席他鄉送客杯人情(一作今)已厭南
中苦鴻(一作鳴)鴈那從北地來
寒夜懷友雜體二首
北山煙霧始茫茫南津霜月正蒼蒼秋深客思紛無已
復值征鴻中夜起
複閣重樓向浦開秋風明月度江來故人故情懷故宴
相望相思不相見
落花落(以下詩集不載)
落花落落花紛漠漠綠葉青跗映丹萼與君裵回上金
閣影拂粧階玳瑁筵香飄舞館茱萸慔落花飛撩亂入
中帷落花春正滿春人歸不歸落花度氛氲繞高樹落
花春已繁春人春不顧綺閣青臺静且閒羅袂紅巾復
往還盛年不再得高枝難重攀試復旦遊落花裏暮宿
落花間與君落花院臺上起雙鬟(一作環)
九日懷封元寂
九日郊原望平野遍霜威蘭氣添新酌花香染别衣九
秋良會少千里故人稀今日龍山外當憶鴈書歸
出境遊山二首(一本作題玄武山道君廟)
源水終無路山阿若有人驅羊先動石走兔欲投中洞
晚秋泉冷巖朝古樹新峰斜連鳥翅磴疊上魚鱗化鶴
千齡早元龜六代春浮雲今可駕滄海自成塵
振翮凌霜吹正月(一作企日)佇天潯回鑣凌翠壑飛軫控青
岑巖深靈竈沒澗毁石渠沉宫闕雲間近江山物外臨
玉壇棲暮夜珠洞結秋陰蕭蕭離俗影擾擾望鄉心誰
意山遊好屢傷人事侵
河陽橋代竇郎中佳人荅楊中舍
披風聽鳥長河路臨津織女遥相妬判知秋夕帶啼還
那及春朝攜手度
王勔
王勔勃之兄也累官涇州刺史詩一首
晦日宴高氏林亭同用華字
上序披林館中京視物華竹窗低露葉梅逕起風花景
落春臺霧池侵舊渚沙綺筵歌吹晩暮雨泛香車
御定全唐詩卷五十六
