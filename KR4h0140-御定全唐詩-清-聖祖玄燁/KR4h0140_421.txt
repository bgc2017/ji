欽定四庫全書
御定全唐詩卷四百二十一
元稹
村花晩(庚寅)
三春巳暮桃李傷棠梨花白蔓菁黃村中女兒爭摘將
插刺頭鬢相誇張田翁蠶老迷臭香曬暴㪑&KR3065;熏衣裳
非無後秀與孤芳奈爾千株萬頃之茫茫天公此意何
可量長教爾輩時節長
紫躑躅
紫躑躅滅紫櫳帬倚山腹文君新寡乍歸來羞怨春風
不能哭我從相識便相憐但是花叢不迴目去年春别
湘水頭今年夏見青山曲(青山驛名)迢迢遠在青山上山高
水闊難容足願為朝日早相暾願作輕風暗相觸爾躑
躅我向通州爾幽獨可憐今夜宿青山何年卻向青山
宿山花漸暗月漸明月照空山滿山綠山空月午夜無
人何處知我顔如玉
山枇杷
山枇杷花似牡丹殷潑血往年乘傳過青山正值山花
好時節壓枝凝豓已全開映葉香苞纔半裂緊搏(一作縛)
紅袖欲支頤慢解絳囊初破結金線叢飄繁蘂亂珊瑚
朵重纖莖折因風旋落帬片飛帶日斜看目精熱亞水
依巖半傾側籠雲隱霧多愁絶綠珠語盡身欲投漢武
眼穿神漸滅穠姿秀色人皆愛怨媚羞容我偏别說向
閒人人不聽曾向樂天時一說昨來谷口先相問及到
山前已消歇左降通州十日遲又與幽花一年别山枇
杷爾託深山何太拙天高萬里看不精帝在九重聲不
徹園中杏樹良人醉陌上柳枝年少折因爾幽芳喻昔
賢磻谿冷坐權門咽
樹上烏(癸夘)
樹上烏洲中有樹巢若鋪百巢一樹知幾烏一烏不下
三四雛雛又生雛知幾雛老烏未死雛巳烏散向人間
何處無攫麑啄卵方可食男女羣強最多力靈蛇萬古
唯一珠豈可抨彈千萬億吾不會天教爾輩多子孫告
訢天公天不言
琵琶歌(寄管兒兼誨鐡山此後並新題樂府)
琵琶宫調八十一旋宫三調彈不出玄宗偏許賀懷智
段師此藝還相匹自後流傳指撥衰(一作哀)崑崙善才徒
爾為澒聲少得似雷吼纏(去聲)弦不敢彈羊皮人間竒事
會相續但有卞和無有玉段師弟子數十人李家管兒
稱上足管兒不作供奉兒抛在東都雙鬢絲逢人便請
送杯盞著盡工夫人不知李家兄弟皆愛酒我是酒徒
為密友著作曾邀連夜宿中碾春(一作清)溪華新綠平明
船載管兒行盡日聽彈無限曲曲名無限知者鮮霓裳
羽衣偏宛轉涼州大徧最豪嘈六么散序多籠撚我聞
此曲深賞竒賞著竒處驚管兒管兒為我雙淚垂自彈
此曲長自(一作長)悲淚垂捍撥朱弦濕冰泉嗚咽流鶯澀
因兹彈作雨霖鈴風雨蕭條鬼神泣一彈既罷又一彈
珠幢夜靜風珊珊低回慢弄關山思坐對燕然秋月寒
月寒一聲深殿磬驟彈曲破音繁併百萬金鈴旋(去聲)玉
盤醉客滿船皆暫醒自兹聽後六七年管兒在洛我朝
天游想慈恩杏園裏夢寐仁風花樹前去年御史留東
臺公私蹙促顔不開今春制獄正撩亂晝夜推囚心似
灰暫輟歸時尋著作著作南園花坼萼臙脂耀眼桃正
紅雪片滿溪梅已落是夕青春值三五花枝向月雲含
吐著作施罇命管兒管兒久别今方覩管兒還為彈六
么六么依舊聲迢迢猿鳴雪岫來三峽鶴唳晴空聞九
霄逡巡彈得六么徹霜刀破竹無殘節幽關鵶軋胡鴈
悲斷弦砉騞層冰裂我為含悽歎竒絶許作長歌始終
說藝竒思寡塵事多許來寒暑又經過如今左降在閒
處始為管兒歌此歌歌此歌寄管兒管兒管兒憂爾衰
爾衰之後繼者誰繼之無乃在鐵山鐵山已近曹穆間
(二善才姓)性靈甚好功猶淺急處未得臻幽閒努力鐵山勤
學取莫遣後來無所祖
小胡笳引(桂府王推官出蜀匠雷氏金徽琴請姜宣彈)
雷氏金徽琴王君寳重輕千金三峽流中將得來明窗
拂席幽匣開朱弦宛轉盤鳳足驟擊數聲風雨迴哀笳
慢指董家本姜生得之妙思忖泛徽胡鴈咽蕭蕭繞指
轆轤圓衮衮吞恨緘情乍輕激故國關山心歴歴潺湲
疑是鴈鸊鵜砉騞如聞發鳴鏑流宫變徵漸幽咽别鶴
欲飛猿欲絶秋霜滿樹葉辭風寒雛墜地烏啼血哀弦
已罷春恨長恨長何恨懷我鄉我鄉安在長城窟聞君
虜奏心飄忽何時窄袖短貂裘臙脂山下彎明月
去杭州(送王師範)
房杜王魏之子孫雖及百代為清門駿骨鳳毛真可貴
岡頭澤底何足論(近世不以勲賢之胄為令族而以岡盧澤李為甲門)去年江上
識君面愛君風貎情已敦與君言語見君性靈府坦蕩
消塵煩自兹心洽跡亦洽居常並榻游並軒柳隂覆岸
鄭監水李花壓樹韋公園每出新詩共聯綴閒因醉舞
相牽援時尋沙尾楓林夕夜摘蘭叢衣露繁今君别我
欲何去自言遠結迢迢婚簡書五府已再至波濤萬里
酬一言為君再拜贈君語願君靜聽君勿喧君名師範
欲何範君之烈祖遺範存永寧昔在掄鑒表沙汰沈濁
澄浚源君今取友由取士得不别白清與渾昔公事主
盡忠讜雖及死諫誓不諼今君佐藩如佐主得不陳露
詶所恩昔公為善日不足假寐待旦朝至尊今君三十
朝未與得不寸晷倍璵璠昔公令子尚貴主公執舅禮
婦執笲返拜之儀自此絶關睢之化皎不昏君今遠聘
奉明祀得不齋勵親蘋蘩斯言皆為書佩帶然後别袂
乃可捫别袂可捫不可解解袂開帆悽别魂魂搖江樹
鳥飛沒帆挂檣竿烏尾翻翻風駕浪拍何處直指杭州
由上元上元蕭寺基址在杭州潮水霜雪屯潮戶迎潮
擊潮鼓潮平潮退有潮痕得得為題羅刹石古來非獨
伍員冤
南家桃
南家桃樹深紅色日照露光看不得樹小花狂風易吹
一夜風吹滿牆北離人自有經時别眼前落花心歎息
更待明年花滿枝一年迢遞空相憶
志堅師
嵩山老僧披破衲七十八年三十臘靈武朝天遼海征
宇宙曾行三四匝初因怏怏薙却頭便繞嵩山寂師墖
淮西未返半年前巳見淮西陣雲合
答子蒙
報盧君門外雪紛紛紛紛門外雪城中鼓聲絶強梁御
史人覻步安得夜開沽酒戶
辛夷花(問韓員外)
問君辛夷花君言已斑駮不畏辛夷不爛開顧我筋骸
官束縛縛遣推囚名御史狼籍囚徒滿田地明日不推
緣國忌依前不得花前醉韓員外家好辛夷開時乞取
三兩枝折枝為贈君莫惜縱君不折風亦吹
廳前柏
廳前柏知君曾對羅希奭我本癲狂酖酒人何事與君
為對敵為對敵洛陽城中花赤白花赤白囚漸多花之
赤白奈爾何
夜别筵
夜長酒闌燈花長燈花落地復落牀似我别淚三四行
滴君滿坐之衣裳與君别後淚痕在年年著衣心莫改
三泉驛
三泉驛内逢上巳新葉趨塵花落地勸君滿盞君莫辭
别君無人共君醉洛陽城中無限人貴人自貴貧自貧
何滿子歌(張湖南座為唐有態作有態一作有熊)
何滿能歌能宛轉天寳年中世稱罕嬰刑繫在囹圄間
水調哀音歌憤懣棃園弟子奏玄宗一唱承恩羈網緩
便將何滿為曲名御譜親題樂府纂魚家入内本領絶
葉氏有年聲氣短自外徒煩記得詞點拍纔成已夸誕
我來湖外拜君侯正值灰飛仲春琯廣宴江亭為我開
紅糚逼坐花枝暖此時有態蹋華筵未吐芳詞貎夷坦
翠蛾轉盼搖雀釵碧袖攲垂翻鶴卵定面凝眸一聲發
雲停塵下何勞算迢迢擊磬遠玲玲一一貫珠勻&KR0833;&KR0833;
犯羽含商移調態留情度意抛弦管湘妃寳瑟水上來
秦女玉簫空外滿纏緜疊破最慇懃整頓衣裳頗(一作事)
閒散冰含遠溜咽還通鶯泥晩花啼漸嬾斂黛吞聲若
自冤鄭袖見捐西子浣隂山鳴鴈曉斷行巫峽哀猿夜
呼伴古者諸侯饗外賓鹿鳴三奏陳圭瓚何如有態一
曲終牙籌記令紅螺盌(一作□)
通州丁溪館夜别李景信三首
月濛濛兮山掩掩束束别魂眉斂斂蠡琖覆時天欲明
碧幌青燈風灩灩淚消語盡還暫眠唯夢千山萬山險
水環環兮山簇簇啼鳥聲聲婦人哭離牀别臉睡還開
燈灺暗飄珠䔩䔩山深虎横館無門夜集巴兒扣空木
雨瀟瀟兮鵑咽咽傾冠倒枕燈臨滅倦僮呼喚譍復眠
啼雞拍翅三聲絶握手相看其奈何奈何其奈天明别
酬鄭從事四年九月宴望海亭次用舊韻
海亭樹木何蘢蔥寒光透坼秋玲瓏湖山四面爭氣色
曠望不與人間同一拳墺伏東武小(龜山别名)兩山鬭構秦
望雄(兩峰為秦望望秦二山)嵌空古墓失文種(墓在州城西山上圖經湖水到山迎)
(棺柩入海今所存古穴耳)突兀怪石疑防風舟船駢比(毗必反)有宗侣
水雲滃泱無始終雪花布徧稻隴白日脚插入秋波紅
興餘望劇酒四坐歌聲舞豔煙霞中酒酣從事歌送我
歌云此樂難再逢良時年少猶健羨使君況是頭白翁
我聞此曲深歎息唧唧不異秋草蟲憶年十五學構厦
有意蓋覆天下窮安知四十虚富貴朱紫束縛心志空
糚梳伎女上樓榭止欲歡樂微茫躬雖無趣尚慕賢聖
幸有心目知西東欲將滑甘柔藏府已被鬱噎衝喉嚨
君今勸我酒太醉醉語不復能沖融勸君莫學虚富貴
不是賢人難變通(一本富貴不是賢人通)
御定全唐詩卷四百二十一
