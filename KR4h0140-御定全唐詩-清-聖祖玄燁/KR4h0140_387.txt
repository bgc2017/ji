欽定四庫全書
御定全唐詩卷三百八十七
盧仝
盧仝范陽人隠少室山自號玉川子徵諫議不起韓愈
為河南令愛其詩厚禮之後因宿王涯第罹甘露之禍
詩三卷
月蝕詩
新天子即位五年歲次庚寅斗柄插子律調黃鐘森森
萬木夜殭立寒氣贔屭頑無風爛銀盤從海底出出来
照我草屋東天色紺滑凝不流冰光交貫寒曈曨初疑
白蓮花浮出龍王宫八月十五夜比並不可雙此時怪
事發有物吞食来輪如壮士斧斫壊桂似雪山風拉摧
百鍊鏡照見膽平地埋寒灰火龍珠飛出腦却入蚌蛤
胎摧環破璧眼看盡當天一搭如煤炲磨蹤滅跡須臾
間便似萬古不可開不料至神物有此大狼狽星如撒
沙出爭頭事光大奴婢炷暗燈揜(烏感切)菼如玳瑁今夜
吐燄長如虹孔隙千道射戶外玉川子涕泗下中庭獨
自行念此日月者太隂太陽精皇天要識物日月乃化
生走天汲汲勞四體與天作眼行光明此眼不自保天
公行道何由行吾見隂陽家有說望日蝕月月光滅朔
月掩日日光缺兩眼不相攻此說吾不容又孔子師老
子云五色令人目盲吾恐天似人好色即(一作則)喪明幸
且非春時(一作晴)萬物不嬌榮青山破瓦色綠水冰崢嶸
花枯無女艷鳥死沈歌聲頑冬何所好偏使一目盲傳
聞古老說蝕月蝦蟇精徑圓千里入汝腹汝此癡骸(一作)
(騃)阿誰(一作何從)生可從海窟来便解緣青冥恐是眶睫間
揜(一作揞)塞所化成黃帝有二目帝舜重瞳明二帝懸四
目四海生光輝吾不遇二帝滉漭不可知何故瞳子上
坐受蟲豸欺長嗟白兔搗靈藥恰似有意防姦非藥成
滿臼不中度委任白兔夫何為憶昔堯為天十日燒九
州金爍水銀流玉煼(音炒)丹砂焦六合烘為窯(音遥)堯心增
百憂帝見堯心憂勃然發怒決洪流立擬沃殺九日妖
天高日走沃不及但見萬國赤子&KR0766;&KR0766;生魚頭此時九
御導九日爭持節幡麾幢旒駕車六九五十四頭蛟螭
虬掣電九火輈汝若蝕開齱齵(一作齟齬)輪御轡執索相爬
鉤推蕩轟訇(一作渴)入汝喉紅鱗燄鳥燒口快翎鬛倒側
聲醆鄒撐腸拄肚礧傀(一作礧)如山丘自可飽死更不偷
不獨填飢坑亦解堯心憂恨汝時(一本無時字)當食藏(一作埋)
頭㩎腦不肯食不當食張脣哆觜食不休食天之眼養
逆命安得上(一作天)帝請汝劉嗚呼人養虎被虎齧天媚
蟇被蟇瞎(一作天昏暮得瞽疾蝦蟇敢將天眼瞎)乃知恩非類一一自作
孽吾見患眼人必索良工訣想天不異人愛眼固應一
安得常娥氏来習扁鵲術手操舂喉戈去此睛上物其
初(一作初既)猶朦朧既久如(一作似)抹漆但恐功業成便此不
吐出玉川子又涕泗下心禱再拜額榻(一作蹋)砂土中地
上蟣虱臣仝告愬帝天皇臣心有鐵一寸可刳妖蟇癡
腸上天不為臣立梯磴臣血肉身無由飛上天揚天光
封詞付與小心風(一作先封辭付與赤心風)颰(一作越)排閶闔入紫宫
密邇玉几前擘坼奏上臣仝頑愚胸敢死横干天代天
謀其長(一作敢死横干天甚長)東方蒼龍角插戟尾捭風當心開
明堂統領三百六十鱗蟲坐理(一作治)東方宫月蝕不救
援安用東方龍南方火鳥赤潑血項長尾短飛跋躠(一作)
(刺)頭戴井(一作丹)冠高逵枿月蝕鳥宫十三度鳥為居停
主人不覺察貪向何人家行赤口毒舌毒蟲頭上喫却
月不啄殺虚貶鬼眼明䆕䆷(音抉血)鳥罪不可雪西方攫
虎立踦踦(音几)斧為牙鑿為齒偷犧牲食封豕大蟇一臠
固當軟美見似不見是何道理爪牙根天不念天天若
准擬錯准擬北方寒龜被蛇縛藏頭入殼如入獄蛇筋
束緊束破殼寒龜夏鼈一種味且當以其肉充臛死殼
沒信處(一作且當臛其肉一底板沒信處)唯堪支牀脚不堪(一作中)鑚灼
與天(一本有下字)卜歲星主福德官爵奉董秦忍使黔婁生
覆尸無衣巾天失眼不弔歲星胡其仁熒惑矍鑠翁執
法大不中月明無罪過不糺蝕月蟲年年十月朝太微
支盧謫罰何災凶土星與土性相背反養福德生禍害
到人頭上死破敗今夜月蝕安可會太白真將軍怒激
鋒鋩生恒州陣斬酈定進項骨脆甚春蔓菁天唯兩眼
失一眼將軍何處行天兵辰星任廷尉天律自主持人
命在盆底固應樂見天盲時天若不肯信試喚臯陶鬼
一問一如今日三台文昌宫作上天(一作天上)紀綱環天二
十八宿(一本無宿字)磊磊尚書郎整頓排班行劒握他人將
一四太陽側一四天市傍操斧代大匠兩手不怕傷弧
矢引滿反射人天狼呀啄明煌煌癡牛與騃女不肯勤
農桑徒勞含淫思旦夕遥相望蚩尤簸旗弄旬朔始搥
天鼓鳴璫琅枉矢能蛇行眊目森森張天狗下䑛地血
流何滂滂譎險萬萬黨架搆何可當眯目亹成就害我
光明王請留北斗一星相北極(一作請留北斗相北極)指麾萬國
懸中央此外盡掃(一作拂)除堆積(一作砂磧)如山岡贖我父母
光當時常星沒殞(一作星)雨如迸(一作坼)漿似天會事發叱
喝誅奸強何故中道廢自遺今日殃善善又惡惡郭公
所以亡碩天神聖心無信他人忠玉川子詞訖風色緊
格格近月黑暗邊有似動劍戟須臾癡蟇精兩吻自決
坼初露半箇璧漸吐滿輪魄衆星盡原赦一蟇獨誅磔
腹肚忽脱落依舊挂穹碧光彩未蘇来惨澹一片白奈
何萬里光受此吞吐厄再得見天眼感荷天地力或問
玉川子孔子修春秋二百四十年月蝕盡不收今子咄
咄詞頗(一作固)合孔意不玉川子笑答或請聽逗留孔子
父母魯諱魯不諱周書外書大惡故月蝕不見收予命
唐天口食唐土唐禮過三唐樂過五小猶不說大不可
數災沴無有小大瘉安得(一本無得字)引衰周研覈其(一本無其)
(字)可否日分晝月分夜辨寒暑一主刑二主德政乃舉
孰為人面上一目偏可去碩天完兩目照下萬方土萬
古更不瞽萬萬古更不瞽照萬古
哭玉碑子
山有洞左頬拾得玉碑子其長一周尺其闊一藥匕顔
色九秋天稜角四面起輕敲吐寒流清悲動神鬼稽首
置手中只似一片水至文反無文上帝應有以予疑仙
石靈碩以仙人比心期香湯洗歸送籙堂裏頗奈窮相
驢行動如跛鼈十里五里行百蹶復千蹶顔子不少夭
玉碑中路折横文尋龜兆直理任瓦裂劈竹不可合破
環永離別向人如有情似痛滴無血勘鬭平地上罅坼
多齧缺百見百傷心不堪再提挈怪哉堅貞姿忽脆不
堅固矧曰人間人安能保常度敢問生物成敗為有真
素為稟靈異氣不得受穢汚驢罪真不厚驢生亦錯誤
更將前前行復恐山神怒白雲蓊閉嶺高松吟古墓置
此忍其傷驅驢下山路(一作去)
觀放魚歌
常州賢刺史從諫議大夫除天地好生物刺史性與天
地俱見山客狎魚鳥坐山客北亭湖命舟人駕舫子漾
漾菰蒲酒興引行處正見漁人魚刺史密會山客意復
念網羅嬰無辜忽脱身上殷緋袍盡買罟擭盡有無鰻
鱣鮎鱧鰌涎惡最頑愚鱒魴見豳風質幹稍高流時白
噴雪鯽鯉□此輩肥脆為絶尤老鯉變化頗神異三十
六鱗如抹朱水苞弘窟有蛟鼉餌非龍餌唯無鱸叢雜
百千頭性命懸須臾天心應刺史刺史盡活諸一一投
深泉跳脱不復拘得水競騰突動作詭怪殊或透藻而
出或破浪而趨或掉尾孑孑或奮鬛愉愉或如鶯擲梭
(一本缺此三字)或如蛇銜珠四散漸不見島嶼徒縈紆鸂鶒鴒
鷗鳬喜觀爭呌呼小蝦亦相慶繞岸搖其鬚乃知貪生
不獨頑癡夫可憐百千命幾為中腸葅若養聖賢真大
烹龍髄敢惜乎苦痛如今人盡是魚食魚族類恣飲噉
強力無親疏明明刺史心不欲與物相欺誣岸蟲兩與
命無意殺此活彼用賊徒亦憶清江使横遭乎余且聖
神七十鑚不及泥中鰌哀哉託非賢五臟生冤讐若當
刺史時聖物保不囚不疑且不卜二子安能諛二子儻
故諛吾知心受誅禮重一草木易卦稱中孚又曰釣不
綱又曰遠庖厨故(一作攷)仁人用心刺史盡合符昔魯公
觀棠距箴遂被孔子貶而書今刺史好生德洽民心誰
為刺史一褒譽刺史自上来德風如草鋪衣冠興廢禮
百姓減暴租豪猾不豪猾鰥孤不鰥孤開古孟瀆三十
里四千頃泥坑為膏腴刺史視之總若無訟庭雀噪坐
不得湖上拔茭植芙蕖勝業莊中二桑門時時對坐談
真如因說十千天子事福力當與刺史俱天雨曼陀羅
花深沒膝四十千真珠瓔珞堆高樓此中怪特不可會
但慕刺史仁有餘刺史敕左右兼小家(一本有生字)奴慎勿
背我沈毒鉤念魚承奉刺史仁深僻處遠遠遊刺史官
職小教化未能敷第一莫近人惡人唯口腴第一莫出
境四境多網罟重傷刺史心喪爾微賤軀
示添丁
春風苦不仁呼逐馬蹄行人家慚愧瘴氣却憐我入我
憔悴骨中為生涯數日不食強強行何忍索我抱看滿
樹花不知四體正困□泥人啼哭聲呀呀忽来案上翻
墨汁塗抹詩書如老鵶父憐母惜摑不得却生癡笑令
人嗟宿舂連曉不成米日高始進一椀茶氣力龍鍾頭
欲白憑仗添丁莫惱爺
寄男抱孫
別来三得書書道違離久書處甚麤殺且喜見汝手殷
十七又報汝文頗新有別来纔經年囊盎未合斗當是
汝母賢日夕加訓誘尚書當畢功禮記速須剖嘍囉兒
讀書何異摧枯朽尋義低作聲便可養年夀莫學村學
生麤氣強呌吼下學偷工夫新宅鋤䔧莠乘涼勸奴婢
園裏耨葱韮遠籬編榆棘近眼栽桃柳引水灌竹中蒲
池種蓮藕撈漉蛙䗫脚莫遣生科斗竹林吾最惜新筍
好看守萬籜苞龍兒攅迸溢(一作隘)林藪吾眼恨不見心
腸痛如搊宅錢都未還債利日日厚籜龍正稱冤莫殺
入汝口丁寧囑託汝汝活籜龍不殷十七老儒是汝父
師友傳讀有疑悮輙告諮問取兩手莫破拳一吻莫飲
酒莫學捕鳩鴿莫學打雞狗小時無大傷習性防巳後
頑發苦惱人汝母必不受任汝惱弟妹任汝惱姨舅姨
舅非吾親弟妹多老醜莫惱添丁郎淚子作面垢莫引
添丁郎赫赤日裏走添丁郎小小別吾来久久脯脯不
得喫兄兄莫撚搜他日吾歸来家人若彈糺一百放一
下打汝九十九
自詠三首
為報玉川子知君未是賢低頭雖有地仰面輙無天骨
肉清成瘦萵蔓老覺羶家書與心事相伴過流年
盧子躘踵(一作龍鍾)也賢愚總莫驚蚊䗈當家口草石是親
情萬卷堆胸朽三光撮眼明翻悲廣成子閑氣說長生
物外無知己人間一癖王生涯身是夢耽樂酒為鄉日
月黏髭鬢雲山鎖肺腸愚公只公是不用謾驚張
送王儲詹事西遊獻兵書(一本分作三首)
美酒撥醅酌楊花飛盡時落日長安道方寸無人知箧
中制勝術氣雄屈指算半醉千殷勤仰天一長歎玉匣
百鍊劍龜文又龍吼抽贈王將軍勿使虚白首
送邵兵曹歸江南
春風楊柳陌連騎醉離觴千里遠山碧一條歸路長花
開愁北渚雲去渡南湘東望濛濛處烟波是故鄉
寄外兄魏澈
何處堪惆悵情親不得親興寧樓上月辜負酒家春
喜逢鄭三遊山
相逢之處花茸茸石壁攅峰千萬重他日期君何處好
寒流石上一株松
卓女怨
妾本懷春女春愁(一作懷)不自任迷魂随鳳客嬌思入琴
心託援交情重當壚酌意深誰家有夫壻作賦得黃金
守歲二首
去年(一作年去)留不住年来也任他當壚一榼酒爭奈兩年
何
老来經節臘樂事甚悠悠不及兒童日都盧不解愁
新月
仙宫雲箔卷露出玉簾鉤清光無所贈相憶鳳皇樓
解悶
人生都幾日一半是離憂但有尊中物從他萬事休
揚子津
風卷魚龍暗楚關白波沈却海門山鵬騰鼇倒且快性
地坼天開總是閒
人日立春
春度春歸無限春今朝方始覺成人從今剋(一作克)已應
猶及顔(一作碩)與梅花俱自新
送尉遲羽之歸宣州
君歸乎君歸興不孤謝眺澄江今夜月也應憶著此山
夫
悲新年
新年何事最堪悲病客遥聽百舌兒太歲只遊桃李徑
春風肯管歲寒枝
憶酒寄劉侍郎
愛酒如偷蜜憎醒似見刀君為麯糵主酒醴(一作醒)莫辭
勞
白鷺鷥
刻成片玉白鷺鷥欲捉纖鱗心自急翹足沙頭不得時
傍人不知謂閑立
風中琴
五音六律十三徽龍吟鶴響思庖羲一彈流水一彈月
水月風生松樹枝
感秋別怨
霜秋自斷魂楚調怨離分魄散瑶臺月心随巫峡雲蛾
眉誰共畫鳳曲不同聞莫似湘妃淚斑斑點翠裙
新蟬
泉溜潛幽咽琴鳴乍往還長風翦不斷還在樹枝間
題褚遂良孫庭竹
負霜停雪舊根枝龍笙鳳管君莫截春風一番琴上来
搖碎金尊碧月天
訪含曦上人
三入寺曦未来轆轤無人井百尺渴心歸去生塵埃
客淮南病
揚州蒸毒似燂湯客病清枯鬢欲霜且喜閉門無俗物
四肢安穏一張牀
村醉
昨夜村飲(一作村醉黃昏)歸健(一作連)倒三四五摩挲青莓苔莫
嗔(一作嗔我)驚著汝
蕭宅二三子贈答詩二十首(并序)
蕭才子修文行名聞將遷家于洛賣揚州宅未售
玉川子客揚州羇旅識蕭遂館蕭未售之宅既而
蕭有事于歙州玉川子欲歸洛憶蕭遂與砌下二
三子酬酢說相媿意俄而二三子有憂宅售心與
其他人手孰與洛客以蕭故亦有勉強不能逆其
情文以見意遂盡錄寄蕭天知地知非苟有所欲
二三子心遠訥君子蕭乎蕭乎君歸不得見者細
長三四片者乎
客贈石
竹下青莎中細長三四片主人雖不歸長見主人面
石讓竹
自顧撥(一作掇)不轉何敢當主人竹弟有清風可以娱嘉
賓
竹荅客
竹弟謝石兄清風非所任随分有蕭瑟實無堅重心
石請客
竹弟雖讓客不敢當客恩自慙埋沒久滿面蒼苔痕
客荅石
遍索天地間彼此最癡癖主人幸未来與君為莫逆
石荅竹
石報孤竹君此客甚高調共我相共癡不怕主人天下
笑我非蛱蝶兒我非桃李枝不要兒女撲不要春風吹
苔蘚印我面雨露皴我皮此故不嫌我突兀蒙相知此
客即西歸我心徒依依我欲随客去累重不解飛知弟
虚心亦待客此客何以共報之
竹請客
我本泰山阿避地到南國主人欲移家我亦要歸北上
客幸先歸碩託歸飛翼唯將翛翛風累路報恩德
客謝竹
揚州駮雜地不辨龍□(當作蜥)蜴客身正乾枯行處無膏
澤太山道不遠相庇實無力君若随我行必有煎茶厄
石請客
啓母是諸母三十六峯是諸父知君家近父母家小人
安得不懷土憐君與我金石交君歸可得共載否小人
無以報君恩使君池亭風月古
客謝石
我有水竹莊甚近嵩之巔是君歸休處可以終天年雖
有提携勞不憂糧食錢但恐主人心疑我相釣竿
石再請客
主人若知我應喜我結得君主人不知我我住何求于
主人我在天地間自是一片物可得杠壓我使我頭不
出
客許石
石公說道理句句出凡格相知貴知心豈恨主為客過
須歸去来旦晚上無厄主人誠賢人多應不相責
井請客
我生天地間頗是往還數巳效炊㸑勞我亦不碩住君
有造化力在君一降顧我碩拔黃泉輕舉随君去
客謝井
改邑不改井此是井卦辭井公莫怪驚說我成憨癡我
縱有神力争敢將公歸揚州惡百姓疑我卷地皮
馬蘭請客
蘭蘭是小草不怕郎君罵願得随君行暫到嵩山下
客請馬蘭
嵩山未必憐蘭蘭蘭蘭已受郎君恩不須刷帚跳蹤走
只擬蘭浪(一作郎)出其門
蛱蝶請客
粉末為四體春風為生涯願得紛飛去與君為眼花
客答蛱蝶
君是輕薄子莫窺君子腸且須看雀兒雀兒銜爾將
蝦䗫請客
凡有水竹處我曹長先行碩君借我一勺水與君晝夜
歌德聲
客請蝦䗫
蝦䗫䗫叩頭莫語人聞聲揚州蝦蜆忽得便腥臊臭穢
逐我行我身化作青泥坑
御定全唐詩卷三百八十七
