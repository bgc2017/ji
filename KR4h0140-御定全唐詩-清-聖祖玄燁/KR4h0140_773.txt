欽定四庫全書
御定全唐詩卷七百七十三
蕭意(詩一首後以下見玉臺集)
長門失寵
自從别鑾殿長門幾度春不知金屋裏更貯若為人
徐之才(詩一首)
下山逢故夫
踟蹰下山婦共申别離久為問織縑人何必長相守
張陵(詩一首)
虜患
今日漢家探使迴蟻疊胡兵來未歇春風渭水不敢流
總作六軍心上血
蔡瓌(詩一首)
夏日閨怨
桃徑李蹊絶芳園炎氛熾日滿愁軒枝上鳥驚朱槿落
池中魚戲綠蘋翻君戀京師久留滯妾怨高樓積年歲
非關曾入楚王宫直為相思腰轉細卧簟乘閑乍逐凉
熏爐畏熱嬾㷊香雨霑柳葉如啼眼露滴蓮花似汗妝
全由獨自羞看影豔是孤眠疑夜永無情拂鏡不成妝
有時却扇還風靜近日書来道欲歸鴛鴦文錦字息機
但恐愁容不相識為教恒著别時衣
唐怡(詩二首)
詠破扇
輪如明月盡羅似薄雲穿無由重掩笑分在秋風前
述懷
萬事皆零落平生不可思惟餘酒中趣不減少年時
潘求仁(詩一首)
詠燭寄人
燭與人相似通宵遽白煎不應須下淚祗是為人然
閻德隱(詩二首)
薛王花燭行(第三句缺六字)
王子仙車下鳳臺紫纓金勒馭龍媒出
環佩鏘鏘天上来鳷鵲樓前雲半捲鴛鴦殿上月裵回
玉盤錯落銀燈照珠帳&KR0785;瓏寳扇開盈盈二八誰家子
紅粉新妝勝桃李從來六行比齊姜自許千門奉楚王
楚王宫裏能服餙顧盻傾城復傾國合歡錦帶蒲萄花
連理香裠石榴色金爐半夜起氛氲翡翠被重蘇合熏
不學曹王遇神女莫言羅敷邀使君同心婉娩若琴瑟
更笑天河有靈匹一朝福履盛王門百代光輝增帝室
富貴榮華實可憐路旁觀者謂神仙祗應早得淮南術
會見雙飛入紫煙
三月歌
洛陽城路九春衢洛陽城外柳千株能得來時作眼覓
天津槗側錦屠蘇
劉元叔(一作淑詩一首)
妾薄命
自從離别守空閨遥聞征戰赴(一作起)雲梯夜夜思君遼
海北年年棄(一作抛)妾渭橋西陽春白日照空暖紫燕銜
(一作紅)花向庭滿彩鸞琴裏怨聲多飛鵲鏡前妝梳(一作顔色)
斷誰家夫壻不從征應是漁陽别有情莫道紅顔燕地
少家家還似洛陽城旦(一作且)逐新人殊未歸還令秋至
夜霜飛北斗星前横旅(一作度)鴈南樓月下𢷬寒衣夜(一作)
(更)深聞鴈腸欲絶獨坐縫衣燈又滅(一作獨處挑燈燈復滅)暗啼
羅帳空自憐夢度陽關向誰說每憐容貌宛如神如何
薄命不如人待君朝夕燕山至好作明年楊柳春
常理(詩二首)
古别離
君御狐白裘妾居緗綺幬粟鈿金夹膝花錯玉搔頭離
别生庭草征衣斷戍樓蠨蛸網清曙菡萏落紅秋小膽
空房怯長眉滿鏡愁為傳兒女意不用遠封侯
妾薄命
十五玉童色雙蛾青彎彎鳥銜櫻桃花此時刺繡閒嬌
小恣所愛誤人金指環豔花句引落滅燭屏風關妾怕
愁中畫君偷薄裏還初謂來心平若案誰知别意險如
山乍啼羅袖嬌遮面不忍看君莫惜顔
馮待徵(詩一首)
虞姬怨(第二十句缺三字)
妾本江南采蓮女君是江東學劍人逢君游侠英雄日
值妾年華桃李春年華灼灼豔桃李結髮簮花配君子
行逢楚漢正相持辭家上馬從君起歲歲年年事征戰
侍君帷幕損紅顔不惜羅衣沾馬汗不辭紅粉著刀環
相期相許定關中鳴鑾鳴佩入秦宫誰誤四面楚歌起
果知五星漢道雄天時人事有興滅智窮計屈心摧折
澤中馬力先戰疲帳下蛾眉君王是日無神彩
賤妾此時容貌改拔山意氣都已無渡江面目今何在
終天隔地與君辭恨似流波無息時使妾本来不相識
豈見中途懷苦悲
冷朝光(詩一首)
越谿怨
越王宫裏如花人越水谿頭采白蘋白蘋未盡人先盡
誰見江南春復春
衛萬(詩一首)
吴宫怨
君不見吴王宫閣臨江起不見珠簾見江水曉氣晴来
雙闕間潮聲夜落千門裏句踐城中非舊春姑蘇臺下
(一作上)起黃塵祗今唯有西江月曾照吴王宫裏人
李章(詩一首)
春游吟
初春徧芳甸十里藹盈矚美人摘新英步步翫春綠所
思杳何處宛在吴江曲可憐不得共芳菲日暮歸来淚
滿衣
王沈(詩一首)
婕妤怨
長信梨花暗欲棲應門上鑰草萋萋春風吹花亂撲戶
(一作石)斑絶車聲不至啼
王偃(詩二首)
夜夜曲
北斗星移銀漢低班姬愁思鳳城西青槐陌上行人絶
明月樓前烏夜啼
明君詞
北望單于日半斜明君馬上泣胡沙一雙淚滴黃河水
應得東流入漢家
李暇(詩五首)
擬古東飛伯勞歌
秦王龍劍燕后琴珊瑚寳匣鏤雙心誰家女兒抱香枕
開衾滅燭願侍寝瓊窗半上金鏤幬輕羅掩(一作隠)面不
遮(一作障)羞青綺幃(一作帳)中坐相憶紅鸞鏡裏見愁色簷
花照月鶯對棲空將可憐暗中啼
怨詩三首
羅敷初總髻蕙芳正嬌小月落始歸船春眠恒著曉
何處期郎遊小苑花臺間相憶不可見且復乘月還
别前花照路别後露垂葉歌舞須及時如何坐悲妾
碧玉歌
碧玉上官妓出入千花林珠被玳瑁牀感郎情意深
李播(詩一首)
見美人聞琴不聽
洛浦風流雪陽臺朝暮雲聞琴不肻聽似妒卓文君
辛弘智(詩三首)
賦詩(談賓錄云弘智在國子監賦此詩同房常定宗改始字為轉字爭之為已作同下牒)
(見博士羅道琮判云昔五字定表以理切稱竒今一言競詩取詞多為主詩歸弘智轉還定宗)
(以狀牒知任為公驗)
君為河邊草逢春心剰生妾如臺上鏡得照始分明
自君之出矣(樂府詩集作李康成詩按康成撰玉臺後集以此首為弘智作康成)
(别有一作)
自君之出矣梁塵靜不飛思君如滿月夜夜減容輝
又(見吟窗雜錄)
自君之出矣寶鏡為誰明思君如隴水常聞嗚咽聲
御定全唐詩卷七百七十三
