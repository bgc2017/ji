欽定四庫全書
御定全唐詩卷五百十三
裵夷直
裵夷直字禮卿河東人擢進士第文宗時歷右拾遺禮
部員外郎進中書舍人武宗即位出刺杭州斥驩州司
戸參軍宣宗初復拜江華等州刺史終散騎常侍詩一
卷
獻歲(一作獻劉蕢)書情
白髮添雙鬢空宫(一作過)又一年音書鴻不到夢寐兔空
懸地遠星辰側天高雨露偏聖期(一作朝)知有感雲海漫
相連
奉和大梁相公重九日軍中宴會之什
今古同嘉節歡娛但異名陶公緣綠醑謝傳為蒼生酒
泛金英麗詩通玉律清何言辭物累方繫萬人情
奉和大梁相公同張員外重九日宴集
重九思嘉節追歡從謝公酒清欺玉露菊盛愧金風不
待秋蟾白須沈落照紅更將門下客酬和管絃中
同樂天中秋夜洛河翫月二首
清洛半秋懸璧月綵船當夕泛銀河蒼龍頷底珠皆没
白帝心邊鏡乍磨海上幾時霜雪積人間此夜管絃多
須知天地為鑪意盡取黃金鑄作波
不熱不寒三五夕晴川明(一作朗)月正相臨千珠競沒蒼
龍頷一鏡高懸白帝心幾處淒涼緣地遠有時惆悵值
雲陰如何清洛如清晝共見初升又見沈
和邢郎中病中重陽強遊樂遊原
嘉晨令節共陶陶風景牽情並不勞曉日整冠蘭室靜
秋原騎馬菊花高晴光一一呈金刹詩思浸浸逼水曹
何必銷憂憑外物祇將清韻敵春醪
觀淬龍泉劒
歐冶將成器風胡幸見逢發硎思剸玉投水化為龍詎
肯蔵深(一作深蔵)匣終期用刜鐘蓮花生寳鍔秋日勵霜鋒
鍊質纔三尺吹毛過百重擊磨如不倦提握願長從(一作)
(决雲今得便提出剪奸凶)
春色滿皇州
寒銷山水地春遍帝王州北闕晴光動南山喜氣浮夭
紅粧暖樹急綠走陰溝思婦開香閣王孫上玉樓氛氲
直城北駘蕩曲江頭今日靈臺下翻然却是愁
亞夫碎玉斗(一作裵次元詩)
雄謀竟不決寳玉終不愛倏爾霜刃揮颯然春冰碎飛
光動旗幟散響驚環珮霜灑繡障前星流錦筵内圖王
業已失為虜言空悔獨有青史中英風觀(一作冠)千載
水亭
歲律行將變君恩竟未回門前即潮水朝去暮常來
揚州寄諸子
千里隔烟波孤舟宿何處遥思耿不眠淮南夜風雨
酬盧郎中遊寺見招不遇
偶出送山客不知遊梵宫秋光古松下誰伴一仙翁
寓言
秋樹却逢暖未凋能幾時何須尚松桂搖動暫青枝
唁人喪侍兒
夜晴河耿耿春恨草綿綿唯有嫦娥月從今照墓田
席上夜別張主簿
紅燭翦還明綠尊添又滿不愁前路長只畏今宵短
方丈泉
循涯不知淺見底似非深永日無波浪澄澄照我心
晩望
日下夕陰長前山凝積翠白鳥一行飛聯聯粉書字
前山
只謂一蒼翠不知猶數重晩來雲映處更見兩三峰
發交州日留題解鍊師房
久喜房廊接今成道路賒明朝回首處此地是天涯
令和州買松
好覓凌霜質仍須帶雨栽須知剖竹日便是看松來
題斷金集後(一作令狐楚詩)
一覽斷金集再悲埋玉人牙弦千古絶珠淚萬行新
晚涼
簷前蔽日多高樹竹下添池有小渠山客野僧歸去後
晩涼移案獨臨書
和周侍御洛城雪
天街飛轡踏瓊英四顧全疑在玉京一種相如抽祕思
兔園那比鳳凰城
奉和大梁相公送人二首
謝公日日傷離別又向西堂送阿連想到月中秋已盡
鏡河應羨月團圓
北津楊柳迎煙綠南岸闌干映水紅君到襄陽渡江處
始應回首憶羊公
酬唐仁烈相別後喜阻風未發見寄
離心一起淚雙流春浪無情也白頭風若有知須放去
莫教重別又重愁
秦中卧病思歸
索索涼風滿樹頭破窗殘月五更秋病身歸處吳江上
一寸心中萬里愁
送王繢
翠羽長將玉樹期偶然飛下肯多時翩翩一路嵐陰晩
却入青葱宿舊枝
贈美人琴絃
應從玉指到金徽萬態千情料可知今夜燈前湘水怨
殷勤封在七條絲
病中知皇子波荷花盛發寄王繢
十里蓮塘路不賒病來簾外是天涯煩君四句遥相寄
應得詩中便看花
戲唐仁烈(一作歲日先把屠蘇酒戲唐仁烈)
自知年幾偏應少先把屠蘇不讓春儻更數年逢此日
還應惆悵羨他人
上下七盤二首
斗回山路掩皇州二載歡娛一望休從此萬重青嶂合
無因更得重回頭
商山半月雨漫漫偶值新晴下七盤山似換來天似洗
可憐風日到長安
八月十五日夜
去年今夜在商州還為清光上驛樓宛是依依舊顔色
自憐人換幾般愁
南詔朱藤杖
六節南藤色似朱拄行階砌勝人扶會須將入深山去
倚看雲泉作老夫
夜意
蕭疎盡地林無影浩蕩連天月有波獨立空亭人睡後
洛橋風便水聲多
漫作
月色莫來孤寢處春風又向別人家梁園桃李雖無數
斷定今年不看花
訪劉君
擾擾馳蹄又走輪五更飛盡九衢塵靈芝破觀深松院
還有齋時未起人
楊柳枝詞
已作綠絲籠曉日又成飛絮撲晴波隋家不合栽楊柳
長遣行人春恨多
寄杭州崔使君
朝下歸來只閉關羨君高步出人寰三年不見塵中事
滿眼江濤送雪山
窮冬曲江閒步
雪盡南坡鴈北飛草根春意勝春暉曲江永日無人到
獨遶寒池又獨歸
省中題新植雙松
端坐高宫起遠心雲高水闊共幽沈更堂寓直將誰語
自種雙松伴夜吟
崇山郡
地盡炎荒瘴海頭聖朝今又放驩兜交州已在南天外
更過交州四五州
臨水
一見心原斷百憂益知身世兩悠悠江亭獨倚闌干處
人亦無言水自流
題江上柳寄李使君
桂江南渡無楊柳見此令人眼暫明應學郡中賢太守
依依相向許多情
江上見月懷古
月上江平夜不風伏波遺跡半成空今宵倍欲悲陵谷
銅柱分明在水中
鸚鵡
勸爾莫移禽鳥性翠毛紅觜任天真如今漫學人言巧
解語終須累爾身
寄婺州李給事二首
心盡玉皇恩已遠跡留江郡宦應孤不知壯氣今何似
猶得凌雲貫日無
瘴鬼翻能念直心五年相遇不相侵目前唯有思君病
無底滄溟未是深
秋日
六眸龜北涼應早三足烏南日正長常記京關怨搖落
如今目斷滿林霜
遣意
梧桐墜露悲先朽松桂凌霜倚後枯不是世間長在物
暫分貞脆竟何殊
戲酬惟賞上人
師是浮雲無著身我居塵網敢相親應從海上秋風便
偶自飛來不為人
寓言
流水頽陽不暫停東流西落兩無情不是世間人自老
古來華髮此中生
憶家
天海相連無盡處夢魂來往尚應難誰言南海無霜雪
試向愁人兩鬢看
留客
青梅欲熟笋初長嫩綠新陰遶砌涼湖館翛然無俗客
白衣居士且匡牀
別蘄春王判官
四十年來貞久故三千里外暫相逢今日一杯成遠別
烟波渺渺恨重重
將發循州社日於所居館宴送
浪花如雪疉江風社過高秋萬恨中明日便隨江燕去
依依俱是故巢空
御定全唐詩卷五百十三
