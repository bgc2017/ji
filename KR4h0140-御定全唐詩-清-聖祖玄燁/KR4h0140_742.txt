欽定四庫全書
御定全唐詩卷七百四十二
張泌(一作佖)
張泌字子澄淮南人仕南唐為句容縣尉累官至内史
舍人詩一卷
惜花
蝶散鶯啼尚數枝日斜風定更離披看多記得傷心事
金谷樓前委地時
寄人
别夢依依到謝家小廊廻合曲闌斜多情只有春庭月
猶為離人照落花
酷憐風月為多情還到春時别恨生倚柱尋思倍惆悵
一場春夢不分眀
邊上
戍樓吹角起征鴻獵獵寒旌背晚風千里暮烟愁不盡
一川秋草恨無窮山河慘澹關城閉人物蕭條市井空
只此旅魂招未得更堪回首夕陽中
長安道中蚤行
客離孤館一燈殘牢落星河欲曙天雞唱未沈函谷月
鴈聲新度㶚陵烟浮生已悟莊周蝶壮志仍輸祖逖鞭
何事悠悠策羸馬此中辛苦過流年
洞庭阻風
空江浩蕩景蕭然盡日菰蒲泊釣船青草浪高三月渡
綠楊花撲一溪煙情多莫舉傷春目愁極兼無買酒錢
猶有漁人數家住不成村落夕陽邊
春日旅泊桂州
暖(一作曉)風芳草竟芊綿多病多愁負少年弱柳未勝寒
食雨好花争奈夕陽天溪邊物色堪(一作宜)圖畫林畔鶯
聲似管弦獨有離人開淚眼強憑杯酒亦潸然
晚次(一作歇)湘源縣
煙郭遥聞向晚雞水平舟静浪聲齊高林帶雨楊梅熟
曲岸籠雲謝豹啼二女廟荒汀(一作宫)樹老九疑山碧楚
天低湘南自古多離怨莫動哀吟易慘悽
惆悵吟
秋風丹葉動荒城慘澹雲遮日半明晝夢却因惆悵得
晩愁多為别離生江淹彩筆空留恨莊叟元譚未及情
千古怨魂銷不得一江寒浪若為平
秋晚過洞庭
征帆初(一作高)挂酒初酣莫景離情兩不堪千里晚霞雲
夢北一洲霜橘洞庭南溪風送雨過秋寺磵石驚龍落
夜潭莫把羇魂弔湘魄九疑愁絶鎻煙嵐
題華嚴寺木塔
六街晴色動秋光雨霽憑高只易傷一曲晩煙浮渭水
半橋斜日照咸陽休將世路悲塵事莫指雲山認故鄉
回首漢宫樓閣暮數聲鐘鼓自微茫
經舊遊
暫到高唐暁又還丁香結夢水潺潺不知雲雨歸何處
歴歴空留十二山
碧戶
碧戶扄魚鏁蘭窗掩鏡臺落花疑悵望歸燕自裵回詠
絮知難敵傷春不易裁恨從芳草起愁為晚風来衣惹
湘雲薄眉分楚岫開香濃眠舊枕夢好醉春杯小障眀
金鳳幽屏點翠苔寶筝横塞鴈怨笛落江梅卓氏仍多
酒相如正富才莫教琴上意翻作鶴聲哀
芍藥
香清粉澹怨殘春蝶翅蜂鬚戀蘂塵閑倚晚風生悵望
静留遲日學因循休將薜荔為青𤨏好與玫瑰作近鄰
零落若教隨暮雨又應愁殺别離人
春晩謠
雨微微煙霏霏小庭半拆紅薔薇鈿筝斜倚畫屏曲零
落幾行金鴈飛蕭關夢斷無尋處萬疊春波起南浦凌
亂楊花撲繡簾晩窗時有流鶯語
所思
空塘水碧春雨微東風散漫楊柳飛依依南浦夢猶在
脉脉高唐雲不歸江頭日暮多芳草極目傷心煙悄悄
隔江紅杏一枝眀似玉佳人俯清沼休向春臺更廻望
銷魂自古因惆悵銀河碧海共無情兩處悠悠起風浪
春夕言懷
風透疎簾月滿庭倚欄無事倍傷情煙垂柳帶&KR0655;腰軟
露滴花房怨臉眀愁逐野雲銷不盡情隨春浪去難平
幽窗謾結相思夢𣣔化西園蝶未成
春江雨
雨溟溟風泠泠老松瘦竹臨煙汀空江冷落野雲重村
(一作雲)中鬼火(一作孤月)微如星夜驚溪上漁人起滴瀝篷聲
滿愁耳子規叫斷獨未眠罨岸春濤打船尾
送容州中丞赴鎮
交趾同星坐龍泉佩斗文燒香翠羽帳看舞鬱金裙鷁
首衝瀧浪犀渠拂嶺雲莫教銅柱北祇說馬將軍
贈韓道士
日暮秋風吹野花上清歸客意無涯桃源寂寂煙霞閉
天路悠悠星漢斜還似世人生白髮定知仙骨變黃芽
東城南陌頻相見應是壺中别有家
御定全唐詩卷七百四十二
