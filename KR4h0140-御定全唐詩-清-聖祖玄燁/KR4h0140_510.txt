欽定四庫全書
御定全唐詩卷五百十
張祜
張祜字承吉清河人以宫詞得名長慶中令狐楚表薦
之不報辟諸侯府多不合自劾去嘗客淮南愛丹陽曲
阿地築室卜隱集十卷今編詩二卷
遊天台山
崔嵬海西鎮靈跡傳萬古羣峰日來朝累累孫侍祖三
茅即拳石二室猶塊士傍洞窟神仙中巖宅龍虎名從
乾取象位與坤作輔鸞鶴自相羣前人空若瞽巉巉割
秋碧媧女徒巧補視聽出塵埃處高心漸苦纔登招手
石肘底笑天姥仰看華蓋尖赤日雲上午奔雷撼深谷
下見山脚雨回首望四眀矗若城一堵昏晨邈千態恐
動非自主控鵠大夢中坐覺身詡詡東溟子時月却孕
元化母彭蠡不盈杯浙江微辨縷石梁屹横架萬仞青
壁竪却瞰赤城顛勢來如刀弩盤松國清道九里天莫
覩穹崇上攢三突兀傍聳五空崖絶凡路癡立麋與麈
邈峻極天門覰深窺地戶金庭路非遠徒步將欲舉身
樂道家流惇儒若一矩行尋白雲叟禮象登峻宇佛窟
繞杉嵐仙壇半榛莽懸崖與飛瀑險噴難足俯海眼三
井通洞門雙闕拄瓊臺下昏側手足前採乳但造不死
鄕前勞何足數
送蜀客
楚客去岷江西南指天末平生不達意萬里船一發行
行三峽夜十二峰頂(一作上)月哀猨別曾林忽忽聲斷咽
嘉陵水初漲巖嶺耗積雪不妨高唐雲却藉宋玉說峨
眉遠凝黛脚底谷洞穴錦城晝氤氲錦水春活活成都
滯游地酒客須醉殺莫戀卓家壚相如已屑屑
團扇郎
白團扇今來此去捐願得入郎手團圓郎眼前
西江行
日下西塞山南來洞庭客晴空一鳥渡萬里秋江碧惆
悵異鄕人偶言空脉脉
溳川寺路
日沉西澗陰遠驅愁突兀煙苔濕凝地露竹光滴月時
見一僧來脚邊雲勃勃
夜雨
靄靄雲四黑秋林響空堂始從寒瓦中淅瀝斷(一作滴入愁)
人腸愁腸方九逥寂寂夜未央
秋晚途中作
落日馳車道秋郊思不勝水雲遥斷緒山日半銜稜遠
吠鄰村處計想羨他能
拔蒲歌
拔蒲來領郎鏡湖邊郎心在何處莫趁新蓮去拔得無
心蒲問郎看好無
車遥遥
東方曨曨車軋軋地色不分新去轍閨門半掩窗(一作牀)
半空斑斑枕花殘泪紅君心若車千萬轉妾身如轍遺
漸遠碧川迢迢(一作樓迢一作樓樓)山宛宛馬蹄在耳輪在眼桑
間女兒情不淺莫道野蠶能作繭
捉搦歌
門上關牆上棘窗中女子聲唧唧洛陽大道徒自直女
子心在婆舍側嗚嗚籠鳥觸四隅養男男娶婦養女女
嫁夫阿婆六十翁七十不知女子長日泣從他嫁去無
悒悒
鴈門太守行
城頭月沒霜如水趚趚踏沙人似鬼燈前拭淚試香裘
長引一聲殘漏子駝囊瀉酒酒一杯前頭滴血心不回
閨中年少妻莫哀魚金虎竹天上來鴈門山邊骨成灰
思歸引
重重作閨清旦鐍兩耳深聲長不徹深宫坐愁百年身
一片玉中生憤血焦桐彈罷絲自絶漠漠暗魂愁夜月
故鄕不歸誰共穴石上作蒲蒲九節
司馬相如琴歌
鳳兮鳳兮非無皇山重水闊不可量梧桐結陰在朝陽
濯羽弱水鳴高翔
雉朝飛操
朝陽隴東泛暖景雙啄雙飛雙顧影朱冠錦襦聊日整
漠漠霧中如衣褧傷心盧女弦七十老翁長獨眠雄飛
在草雌在田衷腸結憤氣呵天聖人在上心不偏翁得
女妻甚可憐
觀徐州李司空獵
曉出郡城東分圍淺草中紅旗開向日白馬驟迎風背
手抽金鏃翻身控角弓萬人齊指處一鴈落寒空
獵
殘獵渭城東蕭蕭西北風雪花鷹背上冰片馬蹄中臂
挂捎荆兔腰懸落箭鴻歸來逞餘勇兒子亂彎弓
鸚鵡
栖栖南越鳥色麗思沉淫暮隔碧雲海春依紅樹林雕
籠悲斂翅畫閣豈關心無事能言語人聞怨恨深
再吟鸚鵡
萬里去心違竒毛覺自非美人憐解語凡鳥畏多機未
勝無丹嘴何勞事綠衣雕籠終不戀會向故山歸
酬鄭模(一作樸)司直見寄
故人滄海曲聊復話平生喜是狂奴態羞為老婢聲宦
(一作官)途終日薄身事(一作計)長年輕猶賴書千卷長隨一
櫂行
送蘇紹之歸嶺南
孤舟(一作身)越客吟萬里曠離襟(一作衿)夜月江流闊春雲
嶺路深珠緐楊氏果翠耀孔家禽無復天南夢相思空
樹林
送沈下賢謫尉南康
秋風江上草先是客心摧萬里故人去一行新鴈來山
高雲緒斷浦迥日(一作月)波頽(一作開)莫怪南康遠相思不
可裁
送盧弘本浙東覲省
東望故山高秋歸值小舠懷中陸績橘江上伍員濤好
去寧雞口加餐及蟹螯知君思無倦(一作限)為我續(一作讀)
離騷
晩次荆溪館呈崔明府
艤舟陽羨館飛步繚疎楹山暝水雲碧月涼烟樹清長
橋深漾影遠櫓下搖聲況是無三害弦歌初政成
寄朗州徐員外
江嶺昔飄蓬人間值俊雄關西今孔子城北舊徐公清
夜游何處良辰此不同傷心幾年事一半在湖中
旅次上饒溪
碧溪行幾折凝櫂宿汀沙角斷孤城掩樓深片月斜夜
橋昏水氣秋竹靜霜華更想曾題壁凋零可歎嗟
送徐彥夫南遷
萬里客南遷孤城漲海邊瘴雲秋不斷陰火夜長然月
上行虛市風迴望舶船知君還自潔更為酌貪泉
送韋整尉長沙
遠遠(一作道)長沙去憐君利(一作屈)一官風帆彭蠡疾雲水
洞庭寬木客提蔬束江烏接飯丸莫言卑濕地未必乏
新歡
送外甥
衰年生姪少唯爾最關心偶作魏舒別聊為殷浩吟白
波舟不定黃葉路難尋自此尊中物誰當更共斟
贈薛鼎臣侍御(一作送劉崇德尉睦州建德縣)
一命前途遠雙曹小邑閒夜潮人到(一作帶)郭春霧鳥啼
山淺瀨横沙堰高巖峻石斑不堪曾倚櫂猶復夢昇攀
送曾黯游夔州
不遠夔州路層波灧澦連下來千里峽入去一條天樹
色秋帆上灘聲夜枕前何堪正危側百丈半山顛
送李長史歸涪州
涪江江上客歲晩却還鄕暮過高唐雨秋經巫峽霜急
灘船失次疉嶂樹無行好為題新什知君思不常
贈契衡上人
小門開板閣終日是逢迎語笑人同坐修持意別行水
花秋始發風竹夏長清一(一作不)恨恓惶久憐師記姓名
走筆贈許玖赴桂州命
桂林真重德蓮幕藉殊才直氣自消瘴遠心無暫灰劒
稜叢石險箭激亂流迴莫說鴈不到長江魚盡來
題上饒亭
溪亭拂一琴促軫坐披衿夜月水南寺秋風城外砧早
霜紅葉靜新雨碧潭深唯是壺中物憂來且自斟
題僧壁
出門無一事忽忽到天涯客地多逢酒僧房却厭花棋
因王粲覆鼓是禰衡撾自喜疎成品生前不怨嗟
寄盧載
故人盧氏子十(一作數)載曠佳期少見雙魚信多聞八米
詩侏儒他甚飽欵段爾應羸勿謂今劉二相逢不熟槌
送楊秀才游蜀
鄂渚逢遊客瞿塘上去船峽深明月夜冮靜碧雲天舊
俗巴渝舞新聲(一作離情)蜀國弦不堪揮慘恨一涕自潸然
送楊秀才往夔州
鄂渚逢游客瞿塘上去船(此二句與送楊秀才游蜀詩同)江連萬里海
峽入一條天鳥影沉沙日猿聲隔樹煙新詩逢北使為
草幾巴牋
途中逢李道實遊蔡州
征馬漢江頭逢君上蔡游野橋經亥市山路過申州僻
地人行澀荒林虎跡稠殷勤話新守生物賴諸侯
富陽道中送王正夫
㭊(音析)㭊上荒原霜林赤葉翻孤帆天外出遠戍日中昏
摘橘防深刺攀蘿畏斷根何堪衰草色一酌送王孫
送韋正字㭊貫赴制舉(一作科)
可愛漢文年鴻恩蕩海壖木雞方備德金馬正求賢大
戰希游刃長途在着鞭竚看晁董策便向史中傳
贈貞固上人
南國披僧籍高標一道林律儀精㲲布真行正吞針掇
火身潛起焚香口旋吟非論坐中社余亦舊知音
題贈志凝上人
悟色身無染觀空事不生道心長日笑覺路幾年行片
月山林(一作房)靜孤雲海櫂輕願為塵外契一就智珠明
送瓊貞發述懷
送出南溪日離情不忍看漸遥猶顧首帆去意難判最
恨臨行夜相期幾百般但能存歲節終久得同歡
寄靈澈上人
老僧何處寺秋夢繞江濱獨樹月中鶴孤舟雲外人榮
華長指幻衰病久(一作病久不)觀身應笑無成者滄洲垂一
輪(一作綸)
溪行寄京師故人道侣(一本無京師故人四字)
白日長多事清溪偶獨尋雲歸秋水闊月出夜山深坐
想天涯去行悲澤(一作海)畔吟東郊(一作京華)故人在應笑未
抽簪(一作誰復念浮沉)
贈僧雲栖
麈尾與笻杖幾年離石壇梵餘林雪厚棋罷岳鐘殘開
卷喜先悟潄缾知早寒衡陽寺前鴈今日到長安
送魏尚書赴鎮州行營
河塞日駸駸恩讐報盡深伍員忠是節陸績孝為心坐
激書生憤行歌壯士吟慙非燕地客不得受黃金
寄遷客
萬里南遷客辛勤嶺路遥溪行防水弩野店避山魈瘴
海須求藥貪泉莫舉瓢但能堅志義白日甚昭昭
題蘇小小墓
漠漠窮塵地蕭蕭古樹林臉濃花自發眉恨柳長深夜
月人何待春風鳥為(一作自)吟不知誰共穴徒願結同心
江南作(一作江上旅泊)
楚塞南行久秦城北望遥少年花已過衰病柳先凋客
淚收迴日鄕心寄落潮殷勤問春雁何處是煙霄
題王右丞山水障二首
精華在筆端咫尺匠心難日月中堂見江湖滿座看夜
凝嵐氣濕秋浸壁光寒料得昔人意平生詩思殘
右丞今已歿遺畫世間稀咫尺江湖盡尋常鷗鳥(一作鴻鴈)
飛山光全在掌雲氣欲生衣以此常為玩平生滄海機
將之衡陽道中作
萬里南方去扁(一作孤)舟泛自(一作自販)身長年無愛物深話
少情人醉臥襟長散閑書字不真衡陽路猶遠獨與鴈
為賓
讀狄梁公傳
失運廬陵厄乘時武后尊五丁扶造化一柱正乾坤上
保儲皇位深然國老勲聖朝雖百代長合問王孫
題真娘墓(在虎丘西寺内)
佛地葬羅衣孤魂此是歸舞為蝴蝶夢歌謝伯勞飛翠
髮朝雲在(一作斷)青蛾夜月微傷心一花落無復怨(一作戀)
春輝
洞庭南館
一逕逗霜林朱欄遶碧岑地盤雲夢角山鎮洞庭心樹
白看煙起沙紅見日沉還因此悲屈惆悵又行吟
題贈仲儀上人院
星霜幾朝寺香火靜居(一作中)人黃葉不經意青山無事
身抛生臺上日結座履中塵自說一時課(一作乘果)別來詩
更新
題聖女廟
古廟無人入蒼皮澀老桐蟻行蟬殼上蛇竄雀巢中淺
水孤舟泊輕塵一座蒙晩來雲雨去荒草是殘風
題山水障子
一見秋山色方憐畫手稀波濤連壁動雲物下簷飛嶺
樹冬猶發江帆暮不歸端然是漁叟相向日依依
詠風
搖搖歌(一作遥遥輕)扇舉悄悄舞衣輕引笛秋臨塞吹沙夜
遶城向峰迴鴈影出峽送猿聲何似琴中奏依依別帶
情
奉和令狐相公送陳肱侍御(第七句缺一字)
高館動離瑟親賓聊歎稀笑歌情不盡歡待禮無違清
露府蓮結碧雲臯鶴飛還家與(闕)惠雨露豈殊歸
陪范宣城北樓夜讌
華軒敞碧流官妓擁諸侯粉項高叢鬢檀妝慢褁頭亞
身摧蠟燭斜眼送香毬何處偏堪恨千迴下客籌
憲宗皇帝挽歌詞
嗚咽上攀龍昇平不易逢武皇虚好道文帝未登封夀
域無千載泉門是九重橋山非遠地雲去莫疑峰
發蜀客
風吹魯國人飄蕩蜀江濱濕地饒蛙黽衰年足鬼神時
清歸去路日復病來身千萬長堤柳從他爛漫春
江城晩眺
重檻構雲端江城四鬱盤河流出郭靜山色對樓寒浪
草侵天白霜林映日丹悠然此江思樹杪幾檣竿
題樟亭
曉霽憑虚檻雲山四望通地盤江岸絶天映海門空樹
色連秋靄潮聲入夜風年年此光景催盡白頭翁
樂靜
引手強篸巾徐徐起病身遠心羣野鶴閒話對村人發
匣琴徽靜開缾酒味真縱聞兵賦急原憲本家貧
登廣武原
廣武原西北華夷此浩然地盤山入海河遶國連天遠
樹千門邑高檣萬里船鄕心日云暮猶在楚城邊
觀宋州田大夫打毬
白馬頓紅纓梢毬紫袖輕曉冰蹄下裂寒瓦杖頭鳴义
手膠黏去分鬃線道絣自言無戰伐髀肉已曾生
題丹陽永泰寺練湖亭
小檻俯澄鮮龍宫浸浩然孤光懸夜月一片割秋天淺
𣲖胤沙草餘波漂岸船聊當因畎澮披拂坐潺湲
題程氏書齋
僻巷難通馬深園不藉籬青蘿纏柏葉紅粉墜蓮枝雨
燕銜泥近風魚咂網遲緣君尋小阮好是更題詩
毁浮圖年逢東林寺舊
可惜東林寺空門失所依翻經謝靈運畫壁陸探微隙
地泉聲在荒途馬跡稀殷勤話僧輩未敢保儒衣
貴池道中作
羸驂驅野岸山遠路盤盤清露月華曉碧江星影寒離
羣徒長泣去國自加餐霄漢寧無舊相哀自(一作是)語端
喜王子載話舊
相逢青眼日相歎白頭時累話三朝事重看一局棋歡
娛非老大成長是嬰兒且盡尊中物無煩更後期
秋日病中
析析簷前竹秋聲拂簟涼病加陰已久愁覺夜初長坐
拾車前子行看肘後方無端憂食忌開鏡倍萎黃
訪許用晦
遠郭日曛曛停橈一訪君小橋通野水高樹入江雲酒
興曾無敵詩情舊逸羣怪來音信少五十我無聞
題海鹽南館
故人營此地臺館尚依依黑夜山魈語黃昏海燕歸舊
陰楊葉在殘雨槿花稀無復南亭賞高簷紅燭輝
晩秋江上作
萬里窮秋客蕭條對落暉煙霞山鳥散風雨廟神歸地
遠蛩(一作蟲)聲切天長鴈影稀那堪正砧杵幽思想寒衣
吳宫曲
日下苑西宫花飄(一作開)香徑紅玉釵斜白燕羅帶弄青
蟲皓齒初含雪柔枝欲斷風可憐傾國艷(一作色)誰信女
為戎
賦昭君塚
萬里關山塚明妃舊死心恨為秋色晩愁結暮雲陰夜
切胡風起天高漢月臨已知無玉貌何事送黃金
哭汴州(一作夷門)陸大夫
利劒(一作刃)太堅操何妨拔一毛冤深陸機霧憤積伍員
(一作胥)濤直道非無騐(一作險)明時不錄勞誰當青史上卒
為顯詞褒
晩夏歸別業
古岸扁舟晩荒園一徑微鳥啼新果熟花落故人稀宿
潤侵苔甃斜陽照竹扉相逢盡鄕老無復話時機
公子行
春色滿城池杯盤著(一作看)處移鐙金斜鴈子鞍帕嫩鵝
兒買笑歌桃李尋歌折柳枝可憐明月夜長是管弦隨
題曾氏園林
十畞長堤宅蕭疎半老槐醉眠風卷簟棋罷月(一作日)移
階斫樹遺桑斧澆花濕笋鞋還將齊物論終歲自安排
讀始興公傳
歿世議方存昇平道幾論詩情光日月筆力動乾坤亂
首光雄筭朝綱在典墳明時封禪績山下見丘門
中秋月
碧落桂含姿清秋是素期一年逢好夜萬里見眀時絶
域行應久高城下更遲人間繫情事何處不相思
江西道中作三首
日落江村遠煙雲度幾重問人孤驛路驅馬亂山峰夜
入霜林火寒生水寺鐘淒涼哭途意行處又饑凶
西江江上月遠遠照征衣夜色草中網秋聲林外機渚
田牛路熟石岸客船稀無復是鄕井鷓鴣聊自飛
秋灘一望平遠遠見山城落日啼烏桕空林露寄生燒
畬殘火色盪槳夜溪聲況是曾遊處桑田小變更
題常州水西館
隟地叢筠植修廊列堵環樓臺疎占水岡岸遠成山盡
日草深映無風舟自閒聊當俟(一作候)芳夕一泛芰荷間
題李瀆山居玉潭(一作玉潭山居)
古樹千年色蒼崖百尺陰髮寒泉氣靜神駭玉光沉上
穴青冥小中連碧海深何當煙月下一聽夜龍吟
題陸墉金沙洞居
東溪泉一眼歸卧愜高疎決水金沙靜梯雲石壁虚細
吟搔短髮深話笑長裾莫道遺名品嘗聞入洛初
題陸敦禮山居伏牛潭
伏牛真怪事餘勝幾人諳日彩沉青壁煙容靜碧潭泛
心何慮冷潄齒詎忘甘幸挈壺中物期君正興酣
旅次石頭岸
行行石頭岸身事兩相違舊國日邊遠故人江上稀水
聲寒不盡山色暮相依惆悵未成語數行鵶又飛
觀宋州于使君家樂琵琶
歷歷四絃分重來上界聞玉盤飛夜雹(一作電)金磬入秋
雲隴霧笳凝水砂風鴈咽羣不堪天塞恨青塚是昭君
箏
綽綽下雲煙微收皓腕鮮夜風生碧柱春水咽紅絃翠
佩輕猶觸鶯枝澀未遷芳音何更妙清月共嬋娟
歌
一夜列三清聞歌曲阜城雪飛紅燼影珠貫碧雲聲皓
齒嬌微發青蛾怨自生不知新弟子誰解囀喉輕
笙
董雙成一妙歷歷韻風篁清露鶴聲遠碧雲仙吹長氣
侵銀項濕膏胤漆瓢香曲罷不知處巫山空夕陽
五絃
小小月輪中斜抽半袖紅玉缾秋滴水珠箔夜懸風徵
調侵絃乙商聲過指攏只愁纔曲罷雲雨去巴東
觱篥
一管妙清商纖紅玉指長雪籐新換束霞錦旋抽囊併
揭聲猶遠深含曲未央坐中知密顧微笑是周郎
笛
紫清人一管吹在月堂中鴈起雪雲夕龍吟煙水空虜
塵深漢地羌思切邊風試弄陽春曲西園桃已紅
舞
荆臺呈妙舞雲雨半羅衣褭褭腰疑折褰褰袖欲飛霧
輕紅躑躅風艷紫薔薇強許傳新態人間弟子稀
箜篌
星漢夜牢牢深簾調更高亂流公莫度沉骨嫗空嘷向
月輕輪甲迎風重紉絛不堪聞別引滄海恨波濤
簫
清籟遠愔愔秦樓夜思深碧空人已去滄海鳳難尋杳
妙和雲絶依微向水沉還將九成意高閣竚芳音
夕次桐廬
百里清溪口扁舟此去過晩潮風勢急寒葉雨聲多戍
出山頭鼓樵通竹裏歌不堪無酒夜迴首夢煙波
入潼關
都城三百里(一作連二百)雄險此迴環地勢遥尊嶽河流側
讓關秦皇曾虎視漢祖昔龍顔何處梟兇輩干戈自不
閒
南宫歎亦述玄宗追恨太真妃事
北陸冰初結南宫漏更長何勞却睡草不驗返魂香月
隱仙娥艷風殘夢蝶揚徒悲舊行跡一夜玉階霜
題平望驛(一本無題字)
一𣲖吳興水西來此驛分路遥經幾日身去是孤雲雨
氣朝忙蟻雷聲夜聚蚊何堪秋草色到處重離羣
隋宫懷古
廢宫深苑路煬帝此東行往事餘山色流年是水聲古
牆丹艧盡深棟黑煤生惆悵從今客經過未了情
偶蘇求至話別(後六句與送蘇紹之歸嶺南詩同)
幾年滄海別萬里白頭吟夜月江流闊春雲嶺路深珠
緐楊氏果翠耀孔家禽無復天南夢相思空樹林
秋霽(一作齋)
垂老歸休意棲棲陋巷中暗燈棋子落殘語酒缾空滴
羃侵簷露虚疎入檻風何妨一蟬嘒自抱木蘭叢
詠史二首
漢代非良計西戎世世塵無何求善馬不筭苦生民外
國讐虚結中華憤莫伸却教為後恥昭帝遠和親
留名魯連去於世絶遺音盡愛聊城下寧知滄海深偶
然飛一箭無事在千金迴望凌煙閣何人是此心
洞房燕
清曉洞房開佳人喜燕來乍疑釵上動輕似掌中迴暗
語臨(一作通)窗戶深窺傍鏡臺新妝(一作妝成)正含思莫拂畫
梁埃
答僧贈柱杖
千迴掌上横珍重遠方情客問何人與閩僧寄一莖畫
空疑未決卓地計初成幸以文堪採扶持力不輕
鷺鷥
深窺思不窮揭趾淺沙中一點山光淨孤飛潭影空暗
棲松葉露雙(一作輕)下蓼花風好是滄波侣垂絲趣亦同
塞下
萬里配長征連年慣野營入羣來揀馬抛伴去擒生箭
插雕翎闊弓盤鵲角輕問看行近遠西去受降城
憶雲陽宅
一別雲陽宅深愁度歲華翠濃春檻柳紅滿夜庭花鳥
影垂纖竹魚行踐淺沙聊當因寤寐歸思浩無涯
題造微禪師院
夜香聞偈後岑寂掩雙扉照竹燈和雪穿雲(一作松)月到
衣草堂疎磬斷江寺故人稀唯憶江南雨春風獨鳥歸
酬武藴之乙丑之歲始見華髮余自悲遂成繼
和
賈生年尚少華髮近相侵不是流光促因緣別恨深憐
君成苦調感我獨長吟豈料清秋日星星共映簪
題萬道人禪房
何處鑿禪壁西南江上峰殘陽過遠水落葉滿疎鐘世
事靜中去道心塵外逢欲知情不動牀下虎留蹤
病後訪山客
久病倦衾枕獨行來訪君因逢歸馬客共對出溪雲新
月坐中見暮蟬愁處聞相歡貴無事莫想路岐分
題松汀驛(一本無題字)
山色遠含空蒼茫澤國東海明先見日江白迥聞風鳥
道高原去人煙小徑通那知舊遺逸不在五湖中
處士隱居
斜日半飛閤高簾輕翳(一作簷翳遠)空清香芙蓉水碧冷琅
玕風絶岸𣲖㳂洑修廊趾崇隆唯當餌仙术坐作朱顏
翁
早春錢塘湖晩眺
落日下林坂撫襟睇前蹤輕澌流迴浦殘雪明高峰仰
視天宇曠俯登雲樹重聊當問真界昨夜西巒鐘
濠州水館
高閣去煩燠客心遂安舒清流中浴鳥白石下遊魚秋
樹色凋翠夜橋聲褭虚南軒更何待坐見玉蟾蜍
石頭城寺
山勢抱煙光重門突兀傍連簷金(一作天)像閣半壁石龕
廊碧樹藂高頂清池占下方徒悲宦遊意盡日老僧房
傷遷客歿南中
故人何處歿謫宦極南天遠地身狼狽窮途事果然白
䰅纔過海丹旐却歸船腸斷相逢路新來客又遷
烏夜啼
忽忽南飛返危絲共怨悽暗霜移樹宿殘夜遶枝啼咽
絶聲重敘愔淫思乍迷不妨還報喜悞使玉顏低
題潤州金山寺(一本無上三字)
一宿金山寺(一作頂)超然離世羣(一作微茫水國分)僧歸夜船月
龍出曉堂雲樹色(一作影)中流見鐘聲兩岸聞翻思(一作因悲)
在朝(一作城)市終日醉醺醺
題潤州甘露寺(一本無題字)
千重構横險高步出塵埃日月光先見(一作到)江山勢盡
來冷雲歸(一作虚)水石清露滴樓臺況是東溟上平生意
一開
題杭州孤山寺
樓臺聳碧岑一徑入湖心不雨山長潤無雲水自陰斷
橋荒蘚澀空院落花深猶(一作獨)憶西窗月(一作夜)鐘聲在
北(一作到此)林
題餘杭(一作姚)縣龍泉觀(一本無題字)
四迴(一作明)山一面臺殿已嵯峨中路見山(一作江)遠上方
行石多天(一作山)晴花氣漫地煖鳥音(一作聲)和徒潄葛仙
井此生其(一作真)奈何
題徑山大覺禪師影堂
超然彼岸人一徑謝微塵見相即(一作想應)非相(一作想)觀身
豈是身空門性未滅舊里化猶新謾指堂中影誰言影
似真
題濠州鍾離寺
遥遥東郭寺數里占原田遠岫碧光合長淮清𣲖連院
蔵歸鳥樹鐘到落帆船唯羨空門叟棲心盡百年
秋夜宿靈隱寺師上人(一本此下有居字)
月色荒城外江聲野寺中貧知交道薄老信釋門空露
葉凋階蘚風枝戛井桐不妨無酒夜閑話值生公
題蘇州靈巖寺
碧海西陵岸吳王此盛時山行今佛寺水見舊宫池亡
國人遺恨空門事少悲聊當值僧語盡日把松枝
題蘇州楞伽寺
樓臺山半腹又此一經行樹隔夫差苑溪連句踐城上
坡松徑澀深坐石池清況是西峰頂淒涼故國情
題蘇州思益寺
四面山形斷樓臺此迥臨兩峰高崪屼一水下淫滲鑿
石西龕小穿松北塢深會當來結社長日為僧吟
題重居寺
浮圖經近郭長日羨僧閒竹徑深開院松門遠對山重
廊標板榜高殿鎖金環更問尋雷室西行咫尺間
題善權寺
碧峰南一寺最勝是仙源峻坂依巖壁清泉泄洞門金
函崇寶蔵玉樹閟靈根寄謝香花叟(一作林客)高蹤不可援
題南陵隱靜寺
松逕上登攀深行煙靄間合流廚下水對聳殿前山潤
壁鳥音迥泉源僧步閒更憐飛一錫天外與雲還
題丘山寺
幾代儒家業何年佛寺碑地平邊海處江出上山時故
國人長往空門事可知淒涼問禪客身外即無為
題道光上人山院
真僧上方界山路正巖巖地僻泉長冷亭香草不凡火
田生白菌煙岫老青杉盡日唯山水當知律行嚴
贈廬山僧
一室鑪峰下荒榛手自開粉牌新薤葉竹援小葱臺樹
黑雲歸去山明日上來便知心是佛堅坐對寒灰
題惠山寺(一作常州無錫縣惠山寺)
舊宅人何在空門客自過泉聲到池盡山(一作月)色上樓
多小洞生(一作穿)斜竹重階夾細(一作瘦)莎殷勤望(一作入)城
市雲水暮鐘和
題虎丘寺
輕櫂駐迴流門登西虎丘霧青山月曉雲白海天秋倚
殿松株澀欹庭石片幽青蛾幾時墓空色尚悠悠
題普賢寺
何人知寺路松竹暗春山潭黑龍應在巢空鶴未還經
年來客倦半日與僧閒更共嘗新茗聞鐘笑語間
題虎丘東寺
雲樹擁崔嵬深行異俗埃寺門山外入石壁地中開仰
砌池光動登樓海氣來傷心萬古(一作年)意金玉葬寒灰
題虎丘西寺
囂塵楚城外一寺枕通波松色入門遠岡形連院多花
時長到處別路半經過惆悵舊禪客空房深薜蘿
題招隱寺
千年戴顒宅佛廟此崇修古井人名在清泉鹿跡幽竹
光寒閉院山影夜蔵樓未得高僧旨烟霞空暫游
塞下曲
二十逐嫖姚分兵遠戍遼雪迷經塞夜冰壯渡河朝促
放雕難下生騎馬未調小儒何足問看取劒横腰
宿淮陰水館
積水自成陰昏昏月映林五更離浦櫂一夜隔淮砧漂
母鄕非遠王孫道豈沉不當無健嫗誰肯效前心
題小松
何處斸雲煙新移此館前碧姿塵不染清影露長鮮聳
地心纔直凌雲操未全可悲人自老何日是千年
夏日梅溪館寄龐舍人
東陽賓禮重高館望行期埽簟因松葉篸瓜使竹枝捲
簾聞鳥近翻枕夢人遲坐聽津橋說今營太守碑
感河上兵
一聞河塞上非是欲權兵首尾誠須畏膏肓慎勿輕多
門徒可入盡室且思行莫為無媒者滄浪不濯纓
贈淮南將(一作少年行)
年少好(一作少年足)風情垂鞭眦睚(一作賣眼)行帶金獅子小裘
錦麒麟獰揀匠(一作選將)裝銀(一作金)鐙堆(一作推)錢買鈿箏李
陵雖效死時論亦輕生(一作得虚名)
題惠昌上人(一本下有院字)
半岩開一室香檖細氛氲石上潄秋水月中行夏雲律
持僧講疏經誦梵書文好是風廊下遥遥挂褐裙
塞上曲
邊風捲地時日暮帳初移磧迥三通角山寒一點旗連
收榻索馬引滿射雕兒莫道功勲細將軍昔戍師
折楊柳
紅粉青樓曙垂楊仲月春懷君重攀折非妾妬腰身舞
帶縈絲斷嬌娥向葉嚬横吹凡幾曲獨自最愁人
採桑
自古多征戰由來尚甲兵長驅千里去一舉兩番平按
劒從沙漠歌謠滿帝京寄言天下將須立武功名
禪智寺
寶殿依山嶮臨虚勢若吞畫簷齊木末香砌壓雲根遠
景窗中岫孤煙竹裏(一作海上)村憑高聊一望鄉思隔吳門
寄題商洛王隱居
近逢商洛口知爾坐南塘草閣平春水柴門掩夕陽隨
蜂收野蜜尋麝採生香更憶前年醉松花滿石牀
送客歸湘楚
無辭一杯酒昔日與君深秋色換歸鬢曙光生別心桂
花山廟冷楓樹水樓陰此路千餘里應勞楚客吟
登金山寺
古今斯島絶南北大江分水闊吞滄海亭高宿斷雲返
潮千澗落啼鳥半空聞皆是登臨處歸航酒半醺
御定全唐詩卷五百十
