欽定四庫全書
御定全唐詩卷四百五十九
白居易
立秋夕涼風忽至炎暑稍消即事詠懷寄汴州
節度使李二十尚書
嫋嫋簷樹動好風西南來紅缸霏微滅碧幌飄颻開披
襟有餘涼拂簟無纖埃但喜煩暑退不惜光隂催河秋
稍清淺月午方裵回或行或坐卧體適心悠哉美人在
浚都旌旗繞樓臺雖非滄溟阻難見如蓬莱蟬迎節又
換雁送書未迴君位日寵重我年日摧頽無因風月下
一舉平生(一作與共持)杯
開成二年夏聞新蟬贈夢得(十年來常與夢得索居同在洛下每)
(聞蟬多有寄答今喜以此篇唱之)
十載與君别常感新蟬鳴今年共君聽同在洛陽城噪
處知林静聞時覺景清涼風忽嫋嫋秋思先秋生殘槿
花邊立老槐隂下行雖無索居恨還動長年情且喜未
聾耳年年聞此聲
題牛相公歸仁里宅新成小灘
平生見流水見此轉留連况此朱門内君家新引泉伊
流決一帶洛石砌千拳與君三伏月滿耳作潺湲深處
碧磷磷淺處清濺濺碕岸束嗚(一作鳴)咽沙汀散淪漣翻
浪雪不盡澄波空共鮮兩岸&KR1527;澦口一泊瀟湘天曾作
天南客漂流六七年何山不倚杖何水不停船巴峡聲
心裏松江色眼前今朝小灘上能不思悠然
春日閒居三首
陶云愛吾廬吾亦愛吾屋屋中有琴書聊以慰幽獨是
時三月半花落庭蕪綠舍上晨鳩鳴窗間春睡足睡足
起閒坐景晏方櫛沐今日非十齋庖童饋魚肉飢來恣
餐歠冷熱随所欲飽竟快搔爬筋骸無檢束豈徒暢肢
體兼欲遺耳目便可傲松喬何假杯中淥
廣池春水平羣魚恣遊泳新林綠隂成衆鳥欣相鳴(叶韻)
時我亦瀟灑適無累與病魚鳥人則殊同歸於遂性緬
思山梁雉時哉感孔聖聖人不得所慨然歎時命我今
對鱗羽取樂成謠詠得所仍得時吾生一何幸
勞者不覺歌歌其勞苦事逸者不覺歌歌其逸樂意問
我逸如何閒居多興味問我樂如何閒官少憂累又問
俸厚薄百千随月至又問年幾何七十行欠二所得皆
過望省躬良可媿馬閒無羈絆鶴老有祿位設自化為
工優饒只如是安得不歌詠默默受天賜
小閣閒坐
閣前竹蕭蕭閣下水潺潺拂簟卷簾坐清風生其間静
聞新蟬鳴遠見飛鳥還但有巾挂壁而無客叩關二疎
返故里四老歸舊山吾亦適所願求閒而得閒
遊平泉宴浥澗宿香山石樓贈座客
逸少集蘭亭季倫宴金谷金谷太繁華蘭亭闕絲竹何
如今日會浥澗平泉曲杯酒與管弦貧中隨分足紫鮮
林筍嫩紅潤園桃熟採摘助盤筵芳滋盈口腹閒吟暮
雲碧醉藉春草綠舞妙豓流風歌清叩寒玉古詩惜晝
短勸我令秉燭是夜勿言歸相攜石樓宿
池上幽境
褭褭過水橋微微入林路幽境深誰知老身閒獨步行
行何所愛遇物自成趣平滑青盤石低密綠隂樹石上
一素琴樹下雙草屨此是榮先生坐禪三樂處
夏日閒放
時暑不出門亦無賓客至静室深下簾小庭新掃地褰
裳復岸幘閒傲得自恣朝景枕簟清乘凉一覺睡午餐
何所有魚肉一兩味夏服亦無多蕉紗三五事資身既
給足長(音丈)物徒煩費若比簞瓢人吾今太富貴
和思黯居守獨飲偶醉見示六韻時夢得和篇
先成頗為麗絶因添兩韻繼而美之
宫漏滴漸闌城烏啼復歇此時若不醉争柰千門月主
人中夜起(一作坐)妓燭前羅列歌袂默收聲舞鬟低赴節
弦吟玉柱品酒透金杯熱朱顔忽已&KR0755;清奏猶未闋妍
詞黯先唱逸韻劉繼發鏗然雙雅音金石相磨戛
和夢得洛中早春見贈七韻
衆皆賞春色君獨憐春意春意竟如何老夫知此味燭
餘減夜漏衾暖添朝睡恬和臺上風虚潤池邊地開遲
花養豓語懶鶯含思似訝隔年齋如勸迎春醉何日同
宴遊心期二月二(此日出齋故云)
櫻桃花下有感而作(開成三年春季美周賓客南池者)
藹藹美周宅櫻繁春日斜一為洛下客十見池上花爛
漫豈無意為君占年(一作物)華風光饒此樹歌舞勝諸家
失盡白頭伴長成紅粉娃停杯兩相顧堪喜亦堪嗟(白頭)
(伴紅粉娃皆有所屬)
洗竹
布裘寒擁頸氊履温承足獨立冰池前久看洗霜竹先
除老且病次去纖而曲剪棄猶可憐琅玕十餘束青青
復籊籊頗異凡草木依然若有情回頭語僮僕小者截
魚竿大者編茅屋勿作篲與箕而令糞土辱
新沐浴
形適外無恙心恬内無憂夜来新沐浴肌髮舒且柔寬
裁夾烏帽厚絮長白裘裘温裹我足帽暖覆我頭先進
酒一杯次舉粥一甌半酣半飽時四體春悠悠是月歲
隂暮惨冽天地愁白日冷無光黃河凍不流何處征戍
行何人羈旅遊窮途絶糧客寒獄無燈囚勞生彼何苦
遂性我何優撫心但自媿孰知其所由
三年除夜
晰晰燎火光氲氲臘酒香嗤嗤童稚戲迢迢歲夜長堂
上書帳前長幼合成行以我年最長次第來稱觴七十
期漸近萬緣心已忘不唯少歡樂兼亦無悲傷素屛應
居士青衣侍孟光夫妻老相對各坐一繩牀(顧虎頭畫維摩居士)
(圖白衣素屛也)
自題小園
不鬭門館華不鬭林園大但鬭為主人一坐十餘載迴
看甲乙第列在都城内素垣夾朱門藹藹遥相對主人
安在哉富貴去不迴池乃為魚鑿林乃為禽栽何如小
園主拄杖閒即來親賓有時會琴酒連夜開以此聊自
足不羡大池臺
病中宴坐
有酒病不飲有詩慵不吟頭眩(平聲)罷垂鉤手痺休援琴
竟日悄無事所居閒且深外安支離體中養希夷心窗
戶納秋景竹木澄夕隂宴坐小池畔清風時動襟
戒藥
促促急景中蠢蠢微塵裏生涯有分限愛戀無終巳早
夭羡中年中年羡暮齒暮齒又貪生服食求不死朝吞
太陽精夕吸秋石髄徼福反成災藥誤者多矣以之資
嗜慾又望延甲子天人隂隲間亦恐無此理域中有真
道所說不如此後身始身存吾聞諸老氏
贈夢得
前日君家飲昨日王家宴今日過我廬三日三會面當
歌聊自放對酒交相勸為我盡一杯與君發三願一願
世清平二願身強健三願臨老頭與君數相見
逸老(莊子云勞我以生逸我以老息我以死也)
白日下駸駸青天高浩浩人生在其中適時即為好勞
我以少壮息我以衰老順之多吉夀違之或凶夭我初
五十八息老雖非早一閒十三年所得亦不少况加禄
仕後衣食常温飽又從風疾来女嫁男婚了胷中一無
事浩氣凝襟抱飄若雲信風樂於魚在藻桑榆坐巳暮
鐘漏行將曉皤然七十翁亦足稱夀考筋骸本非實一
束芭蕉草眷屬偶相依一夕同栖鳥去何有顧戀住亦
無憂惱生死尚復然其餘安足道是故臨老心冥然合
玄造
遇物感興因示子弟
聖擇狂夫言俗信老人語我有老狂詞聽之吾語汝吾
觀器用中劒銳鋒多傷吾觀形骸内骨勁(一作勁骨)齒先亡
寄言處世者不可苦剛強龜性愚且善鳩心鈍無惡人
賤拾支牀鶻欺擒暖脚寄言立身者不得全柔弱彼固
(一作因)罹禍難此未免憂患(平聲)于何保終吉強弱剛柔間
上遵周孔訓旁鑒老莊言不唯鞭其後亦要軛其先
首夏南池獨酌
春盡雜英歇夏初芳草深薰風自南至吹我池上林綠
蘋散還合頳鯉跳復沈新葉有佳色殘鶯猶好音依然
謝家物池酌對風琴慙無康樂作秉筆思沉吟境勝才
思劣詩成不稱心
官俸初罷親故見憂以詩諭之
七年為少傅品高俸不薄乘軒已多慙况是一病鶴又
及懸車歲筋力轉衰弱豈以貧是憂尚為名所縛今春
始病免纓組初擺落蜩甲有何知雲心無所著囷中殘
舊榖可備歲饑惡園中多新蔬未至食藜藿不求安師
卜不問陳生藥但對丘中琴時開池上酌信風舟不繫
掉尾魚方樂親友不我知而憂我寂寞(安與陳皆洛下藝術精者)
閒居偶吟招鄭庶子皇甫郎中
自哂此迂叟少迂老更迂家計不一問園林聊自娱竹
間琴一張池上酒一壺更無俗物到但與秋光俱古石
蒼錯落新泉碧縈紆焉用車馬客即此是吾徒猶有所
思人各在城一隅杳然愛不見搔首方踟蹰玄晏風韻
遠子真雲貌孤誠知厭朝市何必憶江湖能来小澗上
一聽潺湲無
亭西墻下伊渠水中置石激流潺湲成韻頗有
幽趣以詩記之
嵌巉嵩石峭皎潔伊流清立為遠峰勢激作寒玉聲夾
岸羅密樹面灘開小亭忽疑嚴子瀨流入洛陽城是時
羣動息風静微月明高枕夜悄悄滿耳秋泠泠終日臨
大道何人知此情此情苟自惬亦不要人聽
閒題家池寄王屋張道士
有石白磷磷有水清潺潺有叟頭似雪婆娑乎其間進
不趨要路退不入深山深山太濩落要路多險艱不如
家池上樂逸無憂患有食適吾口有酒&KR0755;吾顔恍惚遊
醉鄉希夷造玄關五千言下(一作不)悟十二年来閒富者
我不顧貴者我不攀唯有天壇子時来一往還
李盧二中丞各創山居俱誇勝絶然去城稍遠
來往頗勞弊居新泉實在宇下偶題十五韻聊
戲二君
龍門蒼石壁(李所有也)浥澗碧潭水(盧所有也)各在一山隅迢遥
(一作迢)幾十里清鏡碧屛風惜哉信為美愛而不得見亦
與無相似聞君每去來矻矻事行李脂轄復裹糧心力
頗勞止未如吾舍下石與泉甚邇鑿鑿復濺濺晝夜流
不已洛石千萬拳襯波鋪錦綺海珉一兩片激瀨含宫
徵綠宜春濯足淨可朝潄齒遶砌紫鱗遊拂簾白鳥起
何言履道叟便是滄浪子君若趁歸程請君先到此願
以潺湲聲洗君塵土耳
北窗竹石(一作石竹)
一片瑟瑟石數竿青青竹向我如有情依然看不足况
臨北窗(一作簷)下復近西塘曲筠風散餘清苔雨含微綠
有妻亦衰老無子方煢獨莫掩夜窗扉共渠相伴宿
飲後戲示弟子
吾為爾先生爾為吾弟子孔門有遺訓復坐吾告爾先
生饌酒食弟子服勞止孝敬不在他在茲而已矣欲我
少憂愁欲我多歡喜無如醖好酒酒須多且旨旨即賓
可留多即罍不耻吾更有一言爾宜聽入耳人老多憂
貧人病多憂死我今雖老病所憂不在此憂在半酣時
尊空座客起
閒坐看書貽諸少年
雨砌長寒蕪風庭落秋果窗間有閒叟盡日看書坐書
中見往事歴歴知福禍多取終厚亡疾驅必先堕勸君
少干名名為錮身鏁勸君少求利利是焚身火我心知
已久吾道無不可所以雀羅門不能寂寞我
夢上山(時足疾未平)
夜夢上嵩山獨攜藜杖出千巖與萬壑遊覽皆周畢夢
中足不病健似少年日既悟神返初依然舊形質始知
形神内形病神無疾形神兩是幻夢寐(一作悟)俱非實晝
行雖蹇澀夜步頗安逸晝夜既平分其間何得失
對酒閒吟贈同老者
人生七十稀我年幸過之遠行將盡路(一作路盡)春夢欲覺
時家事口不問世名心不思老既不足歎病亦不能治
扶持仰婢僕將養信妻兒飢飽進退食寒暄加減衣聲
妓放鄭衞裘馬脱輕肥百事盡除去尚餘酒與詩興来
吟一篇吟罷酒一巵不獨適情性兼用扶衰羸雲液灑
六腑陽和生四肢於中我自樂此外吾不知寄問同老
者捨此將安歸莫學蓬心叟胷中殘是非
晚起閒行
皤然一老子擁裘仍隐几坐穏夜忘眠卧安朝不起起
来無可作閉目時叩齒静對銅爐香暖潄銀瓶水午齋
何儉潔餅與蔬而己西寺講楞伽閒行一随喜
香山居士寫真詩(并序)
元和五年予為左拾遺翰林學士奉詔寫真於集
賢殿御書院時年三十七會昌二年罷太子少傅
為白衣居士又寫真於香山寺藏經堂時年七十
一前後相望殆將三紀觀今照昔慨然自歎者久
之形容非一世事幾變因題六十字以寫所懷
昔作少學士圖形入集賢今為老居士寫貌寄香山鶴
毳變玄髮雞膚換朱顔前形與後貌相去三十年勿歎
韶華子俄成皤叟仙請看東海水亦變作桑田
二年三月五日齋畢開素當食偶吟贈妻弘農
郡君
睡足肢體暢晨起開中堂初旭泛簾幕微風拂衣裳二
婢扶盥櫛雙童舁簟牀庭東有茂樹其下多隂涼前月
事齋戒昨日散道場以我久蔬素加籩仍異糧魴鱗白
如雪蒸炙加桂薑稻飯紅似花調沃新酪漿佐以脯醢
味間之椒薤芳老憐口尚美病喜鼻聞香嬌騃三四孫
索哺遶我旁山妻未舉案饞叟已先嘗憶同牢卺初家
貧共糟糠今食且如此何必烹猪羊況觀姻族間夫妻
半存亡偕老不易得白頭何足傷食罷酒一杯醉飽吟
又狂緬想梁高士樂道喜文章徒誇五噫作不解贈孟
光
不出門
彌月不出門永日無来賓食飽更拂牀睡覺一嚬伸輕
箑白鳥羽新簟青箭筠方寸方丈室空然兩無塵披衣
腰不帶散髮頭不巾袒跣北窗下葛天之遺民一日亦
自足况得以終身不知天壤内目我為何人
感舊(并序)
故李侍郎杓直長慶元年春薨元相公微之太和
六年秋薨崔侍郎晦叔太和七年夏薨劉尚書夢
得會昌二年秋薨四君子予之執友也二十年間
凋零共盡唯予衰病至今獨存因詠悲懷題為感
舊
晦叔墳荒草已陳夢得墓濕土猶新微之捐館將一紀
杓直歸丘二十春城中雖有故第宅庭蕪園廢生荆榛
箧中亦有舊書札紙穿字蠧成灰塵平生定交取人窄
屈指相知唯五人四人先去我在後一枝蒲柳衰殘身
豈無晩歲新相識相識面親心不親人生莫羡苦長命
命長感舊多悲辛
送毛仙翁(江州司馬時作)
仙翁已得道混迹尋巖泉肌膚冰雪瑩衣服雲霞鮮紺
髮絲竝緻齠容花共妍方瞳點玄漆高步凌非(一作飛)煙
幾見桑海變莫知龜鶴年所憩九清外所遊五嶽巔軒
昊舊為侣松喬難比肩每嗟人世人役役如狂顛孰能
脫羈鞅盡遭名利牽貌随歲律换神逐光隂遷唯余負
憂譴顦顇湓江壖衰鬢忽霜白愁腸如火煎羈旅坐多
感裵回私自憐晴眺五老峰玉洞多神仙何當憫湮厄
授道安虛孱我師惠然来論道窮重玄浩蕩八溟闊志
泰心超然形骸既無束得喪亦都捐豈識椿菌異那知
鵬鷃懸丹華既相付促景定當延玄功曷可報感極惟
勤拳霓旌不肯駐又歸武夷川語罷倏然别孤鶴升遥
天賦詩叙明德永續步虛篇
逹哉樂天行(一作健哉樂天行)
逹哉逹哉白樂天分司東都十三年七旬纔滿冠已挂
半禄未及車先懸或伴遊客春行樂或随山僧夜坐禪
二年忘却問家事門庭多草厨少煙庖童朝告鹽米盡
侍婢暮訴衣裳穿妻孥不悅甥姪悶而我醉卧方陶然
起來與爾畫生計薄産處置有後先先賣南坊十畆園
次賣東都五頃田然後兼賣所居宅髣髴獲緡二三千
半與爾充衣食費半與吾供酒肉錢吾今已年七十一
眼昏鬚白頭風眩(平聲)但恐此錢用不盡即先朝露歸夜
泉未歸且住亦不惡飢餐樂飲安稳眠死生無可無不
可逹哉逹哉白樂天(此卷自此首以上俱題作半格詩)
春池閒泛
綠塘新水平紅檻小舟輕解纜隨風去開襟信意行淺
憐清演漾深愛綠澄泓白撲柳飛絮紅浮桃落英古文
科斗出新葉剪刀生樹集鶯朋友雲行雁弟兄飛沈皆
適性酣詠自怡情花助銀杯氣(一作器)松添玉軫聲魚跳
何事樂鷗起復誰驚莫唱滄浪曲無塵可濯纓
池上寓興二絶
濠梁莊惠謾相爭未必人情知物情獺捕魚来魚躍出
此非魚樂是魚驚
水淺魚稀白鷺飢勞心瞪目待魚時外容閒暇中心苦
似是而非誰得知
宴後題府中水堂贈盧尹中丞(昔予為尹日創造之)
水齋歲久漸荒蕪自媿甘棠無一株新酒客来方宴飲
舊堂主在重歡娱莫言楊柳枝空老(府妓有歌楊柳枝曲者因以名焉)
直致櫻桃樹已枯(府西有櫻桃廳因樹為名今樹亦枯也)從我到君十一
尹相看自置府来無(自予罷後至中丞凡十一尹也)
和敏中洛下即事(時敏中為殿中分司)
昨日池塘春草生阿連新有好詩成花園到處鶯呼入
驄馬遊時客避行水暖魚多似南國人稀塵少勝西京
洛中佳境應無限若欲諳知問老兄
送敏中新授戶部員外郎西歸
千里歸程三伏天官新身健馬翩翩行衝赤日加餐飯
上到青雲穩著鞭長慶老郎惟我在客曹故事望君傳
前鴻後雁行難續相去迢迢二十年(長慶初予為主客郎中知制誥遷中)
(書舍人去今二十一年也)
南侍御以石相贈助成水聲因以絶句謝之
泉石磷磷聲似琴閒眠静聽洗塵心莫輕兩片青苔石
一夜潺湲直萬金
閒居自題戲招宿客
水畔竹林邊閒居二十年健常攜酒出病即掩門眠解
綬收朝佩褰裳出野船屏除身外物擺落世間緣報曙
窗何早知秋簟最先微風深樹裏斜日小樓前渠口添
新石籬根寫亂泉欲招同宿客誰解愛潺湲(西亭墻下泉石有聲)
李留守相公見過池上汎舟舉酒話及翰林舊
事因成四韻以獻之
引櫂尋池岸移尊就菊叢何言濟川後相訪釣船中白
首故情在青雲往事空同時六學士五相一漁翁
閏九月九日獨飲
黃花叢畔綠尊前猶有些些舊管弦偶遇閏秋重九日
東籬獨酌一陶然自從九月持齋戒不醉重陽十五年
覽盧子蒙侍御舊詩多與微之唱和感今傷昔
因贈子蒙題於卷後
早聞元九詠君詩恨與盧君相識遲今日逢君開舊卷
卷中多道贈微之相看掩淚情難說别有傷心事豈知
聞道咸陽墳上樹已抽三丈白楊枝
寒亭留客
今朝閒坐石亭中爐火銷殘尊又空冷落若為留客住
冰池霜竹雪髯翁
新小灘
石淺沙平流水寒水邊斜插一漁竿江南客見生鄉思
道似嚴陵七里灘
和李中丞與李給事山居雪夜同宿小酌
憲府觸邪峩豸角璅闈駮正犯龍鱗(二人當官盛事為時所稱也)那
知近地齋居(一作名)客忽作深山同宿人一醆寒燈雲外
夜數杯温酎雪中春林泉莫作多時計諫獵登封憶舊
臣
履道西門二首
履道西門有弊居池塘竹樹遶吾廬豪華肥壮雖無分
飽温安閒即有餘行竈朝香炊早飯小園春暖掇新蔬
夷齊黃綺誇芝蕨比我盤飱恐不如
履道西門獨掩扉官休病退客来稀亦知軒冕榮堪戀
其奈田園老合歸跛鼈難随騏驥足傷禽莫趁鳳凰飛
世間認得身人少今我雖愚亦庶幾
偶吟
人生變改故無窮昔是朝官今野翁久寄形於朱紫内
漸抽身入蕙荷中(荷衣蕙帶是楚詞也)無情水任方圓器不繫舟
随去住風猶有鱸魚蓴菜興来春或擬往江東
雪夜小飲贈夢得
同為懶慢園林客共對蕭條雨雪天小酌酒廵銷永夜
大開笑口送殘年久將時背成遺老多被人呼作散仙
呼作𣪚仙應有以曾看東海變桑田
歲暮夜長病中燈下聞盧尹夜宴以詩戲之且
為來日張本也
榮閙興多嫌晝短衰閒睡少覺明遲當君秉燭銜杯夜
是我停飱(一作燈)服藥時枕上愁吟堪發病府中歡笑勝
尋醫明朝強出須謀樂不擬車公更擬(一作䛏)誰
病中數會張道士見譏以此荅之
亦知數出妨將息不可端居守寂寥病即藥窗眠盡日
興来酒席坐通宵賢人易狎須勤飲姹女難禁莫慢燒
張道士輸白道士一杯沆&KR1197;便逍遥
卯飲
短屏風掩卧牀頭烏帽青氊白㲲裘卯飲一杯眠一覺
世間何事不悠悠
寄題餘杭郡樓兼呈裵使君
官歴二十政宦遊三十秋江山與風月最憶是杭州北
郭沙堤尾西湖(一作潮)石岸頭綠觴春送客紅燭夜迴舟
不敢言遺愛空知念舊遊憑君吟此句題向望濤樓
楊六尚書留太湖石在洛下借置庭中因對舉
杯寄贈絶句
借君片石意何如置向庭中慰索居每就玉山傾一醉
興来如對醉尚書
喜入新年自詠(時年七十一)
白鬚如雪五朝臣又值新正第七旬老過占他藍尾酒
病餘收得到頭身銷磨歲月成高位比類時流是幸人
大歷年中騎竹馬幾人得見會昌春
灘聲
碧玉班班沙歴歴清流決決響泠泠自從造得灘聲後
玉管朱絃可要聽
題石泉
殷勤傍石遶泉行不說何人知我情漸恐耳聾兼眼闇
聽泉看石不分明
送王卿使君赴任蘇州因思花迎新使感舊遊
寄題郡中木蘭西院一别(一無此二字)
一别蘇州十八載時光人事随年改不論竹馬盡成人
亦恐桑田半為海鶯入故宫含意思花迎新使生光彩
為報江山風月知至今白使君猶在
出齋日喜皇甫十早訪
三旬齋滿欲銜杯平旦敲門門未開除却朗之攜一榼
的應不是别人来
會昌二年春題池西小樓
花邊春水水邊樓一坐經今四十秋望月橋傾三遍换
採蓮船破五迴修園林一半成喬木鄰里三分作白頭
蘇李冥蒙随燭滅陳樊漂泊逐萍流(蘇庶子弘李中丞道樞及陳樊二妓)
(十餘年皆樓中歌酒中伴或殁或散獨予在焉)雖貧眼下無妨樂縱病心中不
與愁自笑靈光巋然在春来遊得且須遊
酬南洛陽早春見贈
物華春意尚遲迴賴有東風晝夜催寒縋柳腰收未得
暖熏花口噤初開(古詩云口噤不能開)欲披雲霧聯襟去先喜瓊
琚入袖来久病長齋詩老退争禁年少洛陽才
對新家醖翫自種花
香麴親看造芳叢手自栽迎春報酒熟垂老看花開紅
蠟半含萼綠油新醱醅玲瓏五六樹㶑&KR1527;兩三杯恐有
狂風起愁無好客来獨酣還獨語待取月明迴
攜酒往朗之莊居同飲
慵中又少經過處别後都無勸酒人不挈一壺相就醉
若為將老度殘春
以詩代書酬慕巢尚書見寄(慕巢書中頗切歸休結侣之意故以)
(此答)
書意詩情不偶然苦(一作若)云夢想在林泉願為愚谷煙
霞侣恩結空門香火緣每媿尚書情眷眷自憐居士病
綿綿不知待得心期否老校於君六七年
春盡日
芳景銷殘暑氣生感時思事坐含情無人開口共誰語
有酒迴頭還自傾醉對數叢紅芍藥渴嘗一盌綠昌明
(蜀茶之名也)春歸似(一作自)遣鶯留語好住園林兩三聲
招山僧
能入城中乞食否莫辭塵土汚袈裟欲知住處東城下
遶竹泉聲是白家
夏日與閒禪師林下避暑
洛景城(一作落景城)西塵土紅伴僧閒坐竹泉東綠蘿潭上
不見日白石灘邊長有風熱惱(一作熟閙)漸知随念盡清涼
常願與人同每因毒暑悲親故多在炎方瘴海中(是歲潮韶)
(等郡皆有親友謫居)
題新澗亭兼酬寄朝中親故見贈
何處披襟風快哉一亭臨澗四門開金章紫綬辭腰去
白石清泉就眼来自得所宜還獨樂各行其志莫相咍
禽魚出得池籠後縱有人呼可更迴
病中看經贈諸道侣
右眼昏花左足風金篦石水用無功(金篦刮眼病見湼槃經磁石水治風)
(見外臺方)不如迴念三乘樂便得浮生百病空無子同居草
庵下(見法華經)有妻偕老道場中何煩更請僧為侣月上新
歸伴(一作侍)病翁(時適談氏女子自太原初歸維摩詰有女名月上也)
遊豐樂招提佛光三寺
竹鞋葵扇白綃巾林野為家雲是身山寺每遊多寄宿
都城暫出即經旬漢容黃綺為逋客堯放巢由作外臣
昨日制書臨郡縣不該(一作談)愚谷醉鄉人
醉中得上都親友書以予停俸多時憂問貧乏
偶乘酒興詠而報之
頭白醉昏昏狂歌秋復春一生躭酒客五度棄官人(蘇州)
(刑部侍郎河南尹同州刺史太子少傅皆以病免也)異世陶元亮前生劉伯倫卧
將琴作枕行以鍤随身歲要衣三對年支穀一囷園葵
烹佐飯林(一作秋)葉掃添薪没齒甘蔬食搖頭謝縉紳自
能抛爵禄終不惱交親但得杯中淥從生甑上塵煩君
問生計憂醒不憂貧
池畔逐涼
風清泉冷竹修修三伏炎天涼似秋黃犬引迎騎馬客
青衣扶下釣魚舟衰容自覺宜閒坐蹇步誰能更遠遊
料得此身終老處只應林下與灘頭
池鶴八絶句(池上有鶴介然不羣鳥鳶雞鵝次第嘲噪諸禽似有所誚鶴亦時復)
(一鳴予非冶長不通其意因戲與贈荅以意斟酌之聊亦自取笑耳)
雞贈鶴
一聲警露君能薄五德司晨我用多不會悠悠時俗士
重君輕我意如何
鶴荅雞
爾爭伉儷泥中鬭吾整羽儀松上栖不可遣他天下眼
却輕野鶴重家雞
烏贈鶴
與君白黑大分明縱不相親莫見輕我每夜啼君怨别
玉徽琴裏忝同聲(琴曲有烏夜啼别鶴怨)
鶴荅烏
吾愛栖雲上華表汝多攫肉下田中吾音中羽汝聲角
琴曲雖同調不同(别鶴怨在羽調夜烏啼在角調)
鳶贈鶴
君誇名鶴我名鳶君呌聞天我戾天更有與君相似處
飢来一種啄腥羶
鶴荅鳶
無妨自是莫相非清濁高低各有歸鸞鶴羣中彩雲裏
幾時曾見喘鳶飛
鵝贈鶴
君因風送(一作起)入青雲我被人驅向鴨羣雪頸霜毛紅
網掌請看何處不如君
鶴荅鵝
右軍殁後欲何依只合随雞逐鴨飛未必犧牲及吾軰
大都我瘦勝君肥
談氏小外孫玉童
外翁七十孫三歲笑指琴書欲遣傳自念老夫今耄矣
因思稚子更茫然中郎餘慶(一作祚)鍾羊祜子幼能文似
馬遷才與不才爭料得東牀空後且嬌憐(談氏初逝)
送後集往廬山東林寺兼寄雲臯上人
後集寄將何處去故山迢遞在匡廬舊僧獨有雲臯在
三二年来不得書别後道情添幾許老来筋力又何如
来生緣會應非遠彼此年過七十餘
客有說(客即李浙東也所說不能具錄其事)
近有人從海上迴海山深處見樓臺中有仙龕虚一室
多傳此待樂天来
荅客說
吾學空門非學仙恐君此說是虛傳海山不是吾歸處
歸即應歸兜率天(予晚年結彌勒上生業故云)
哭劉尚書夢得二首
四海齊名白與劉百年交分兩綢繆同貧同病退閒日
一死一生臨老頭杯酒英雄君與操(曹公曰天下英雄唯使君與操耳)
文章微婉我知丘(仲尼云後世知丘者春秋又云春秋之旨微而婉也)賢豪雖殁
精靈在應共微之地下遊
今日哭君吾道孤寢門淚滿白髭鬚不知箭折弓何用
兼恐脣亡齒亦枯窅窅窮泉埋寶玉駸駸落景挂桑榆
夜臺暮齒期非遠但問前頭相見無
御定全唐詩卷四百五十九
