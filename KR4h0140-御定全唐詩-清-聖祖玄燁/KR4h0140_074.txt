欽定四庫全書
御定全唐詩卷七十四
蘇頲
奉和晦日幸昆明池應制
炎歷事邊陲昆明始鑿池豫遊光後聖征戰罷前規霽
色清珍宇年芳入錦陂御杯蘭薦葉仙仗柳交枝二石
分河瀉䨇珠代月移微臣比翔泳恩廣自無涯
奉和聖製幸禮部尚書竇希玠宅應制
尚書列侯第外戚近臣家飛棟臨青綺迴輿轉翠華日
交當戶樹泉漾滿池花圓頂圖嵩石方流擁魏沙豫遊
今聽履侍從昔鳴笳自有天文降無勞訪海槎
奉和幸韋嗣立山莊應制
摐金寒野霽步玉曉山幽帝幄期松子臣廬訪葛侯百
工徵往夢七聖扈來遊斗柄乘時轉台階捧日留樹重
巖籟合泉併水光浮石徑喧朝履璜溪擁釣舟恩如犯
星夜歡擬濟河秋不學堯年隱空令傲許由
奉和聖製送張說上集賢學士賜宴得兹字
肅肅金殿裏招賢固在兹鏘鏘石渠内序拜亦同時宴
錫歡(一作勤)談道文成貴說詩用儒今作相敦學舊為師
下際天光近中來帝渥滋國朝良史載能事日論思
奉和聖製途經華嶽應制
朝望蓮華嶽神心就日來晴觀五千仞仙掌拓山開受
命金符叶過祥玉瑞陪霧披乘鹿見雲起馭龍迴偃樹
枝封雪殘碑石冐苔聖皇惟道契文字勒巖隈
奉和聖製經河上公廟應制
河流無日夜河上有神仙輦路曾經此壇場即宛然下
疑成洞穴高若在空煙善物遺方外和光繞道邊事因
周史得言與(一作向)漢王傳喜屬膺期聖邦家業又玄
奉和聖製答張說出雀鼠谷
雨施廵方罷雲從訓俗迴密途汾水衛清蹕晉郊陪寒
著山邊盡(一作靜)春當日下來御祠玄鳥應仙仗綠楊開
作頌音傳雅觀文色動台更知西向樂宸藻協(一作賁)鹽
梅
奉和恩賜樂遊園宴應制
樂遊光地選酺飲慶天從座密千官盛場開百戲容綠
塍際山盡緹(一作翠)幕倚雲重下上花齊發周迴柳遍濃
奪晴紛劔履喧聽雜歌鐘日晚銜恩散堯人併可封
恩制尚書省寮宴昆明池同用堯字
露渥灑雲霄天官次斗杓昆明四十里空水極晴朝雁
似銜紅葉鯨疑噴海潮翠山來徹底白日去迴標泳廣
漁杈溢浮深妓舫搖飽恩皆醉止合舞共歌堯
奉和聖製幸望春宫送朔方大總管張仁亶
北風吹早雁日夕渡河飛氣冷膠(一作葭)應折霜明草正
腓老臣帷幄筭元宰廟堂機餞飲迴仙蹕臨戎觧御衣
軍装乘曉發師律候春歸方佇勲庸盛天詞降紫微
奉和聖製登太行山中言志應制
北山東入海馳道上連天順動三光注登臨萬象懸俛
觀河内邑平指洛陽川按蹕夷關險張旗亘井泉曉巖
中警柝春事下蒐田德重周王問歌輕漢(一作魏)后傳宸
遊鋪令典睿思起芳年願以封書奏迴鑾禪肅然
奉和聖製漕橋東送新除岳牧
寶賢不遺俊臺閣盡鵷鸞未若調(一作安)人切其如簡帝
難上才膺出典中旨念分官特以專城貴深惟列郡安
政行思務本風靡屬勝殘有令田知急無分獄在寬至
言題睿札殊渥灑仙翰詔餞三台降朝榮萬國歡舉杯
臨水發張樂擁橋觀式佇東封會鏘鏘檢玉壇
奉和聖製途次舊居應制
潞國臨淄邸天王别駕輿出潛離隱際小往大來初東
陸行春典南陽即舊居約川星䍐駐扶道日旂舒雲覆
連行在風迴助掃除木行城邑望臯落土田疏昔試邦
興后今過俗徯予示威寧校獵崇譲不陳魚府吏趨宸
扆鄉耆捧帝車帳傾三飲處閑整六飛餘盛業銘汾鼎
昌期應洛書願陪歌賦末留比蜀相如
奉和聖製至長春宫登樓望稼穡之作
帝迹奚其遠皇符之所崇敬時堯務作盡力禹稱功赫
赫惟元后經營自左馮變蕪秔稻實流惡水泉通國阜
猶前豹人疲詎昔熊黃圖廵沃野清吹入離宫是閱京
坻富仍觀都邑雄憑軒一何綺積溜寫晴空禮節家安
外和平俗在中見龍垂渭北辭雁指河東睿思方居鎬
宸遊若飲豐寧誇子雲從祇為獵扶風
利州北佛龕前重于去歲題處作
重巖載看(一作戴清)美分塔起層標蜀守經塗處巴人作禮
朝地疑三界出空是六塵銷臥石鋪蒼蘚行塍覆綠條
歲年書有記非為學題橋
閑園即事寄韋侍郎(一作御)
結廬東城下直望江南山青靄遠相接白雲來復還拂
筵紅蘚上開幔綠條間物應春偏好情忘趣轉閑憲臣
饒美度(一作政)聯事惜徂顔有酒空盈酌高車不可攀
扈從温泉同紫微黃門羣公汎渭川得齊字
虹旗映綠荑春仗漢豐西侍蹕浮清渭揚舲降紫泥近
臨鈞石地遥指釣璜溪岸轉帆飛疾川平棹舉齊傅舟
來是用軒馭往應迷興闋(一作發)菱歌動沙洲亂夕鷖
餞趙尚書攝御史大夫赴朔方軍
勁虜欲南窺(一作飛)揚兵護朔陲趙堯寧易印鄧禹即分
麾野餞迴三傑軍謀用(一作出)六竒雲邊愁(一作看)出塞日
下愴臨岐拔劔行人舞揮戈戰馬馳明年麟閣上充國
畫(一作拜)於斯
曉發興州入陳平路
旌節指巴岷年年行且廵暮來青嶂宿朝去綠江春魚
貫梁緣馬猿奔樹息人邑祠猶是漢溪道即名陳舊史
饒遷謫恒情厭苦辛寧知報恩者天子一忠臣
同餞陽將軍兼源州都督御史中丞
右地接龜沙中朝任虎牙然明方改俗去病不為家將
禮登壇盛軍容出塞華朔風搖漢鼓邊馬思胡笳旗合
無邀正(一作整)冠危有觸邪當看勞(一作榮)還日及此御溝
花
扈從鳳泉和崔黃門喜恩旨觧嚴罷圍之作
輦路岐山曲儲胥渭水湄教成提將鼓禮備植虞旗不
取從畋樂先流去殺慈舜韶同舞日湯祝盡飛時物應
陽和施人知雨露私何如穆天子七萃幾勞師
秋夜寓直中書呈黃門舅
簾櫳上夜鉤清切聽更籌忽共雞枝老還如騎省秋循
庭喜三入對渚憶雙遊紫紱名初拜黃縑迹尚留月舒
當北幌雲賦直東樓恩渥迷天施童蒙慰我求遲君台
鼎節聞義一承流
先是新昌小園期京兆尹一訪兼郎官數子自
頃沈痾年復一年兹願不果率然成章
獨好中林隱先期上月春閑花傍戶落喧鳥逼簷馴寂
寞東坡叟傳呼北里人在山琴易調開甕酒歸醇佇望
應三接彌留忽幾旬不疑丹火變空負綠條新鬭蟻聞
常日歌龍值此辰其如衆君子嘉會阻清塵
奉和馬常侍寺中之作(英華作奉和魏僕射春日還鄉有懷之作)
怨暑時云謝愆陽澤暫偏鼎陳從祀日鑰動問刑年絳
服龍雩寢玄冠馬使旋作霖期傅說為旱聽周宣河嶽
隂符啟星辰暗檄傳浮涼吹景氣飛動灑空烟颯颯將
秋近沈沈與暝連分湍涇水石合穎雍州田德施超三
五文雄賦十千及斯(一作私)何以樂明主敬人天
慈恩寺二月半寓言
二月韶春半三空霽景初獻來應有受滅盡竟無餘化
迹傳官寺歸誠謁梵居殿堂花覆席觀閣柳垂䟽共命
枝間鳥長生水上魚問津窺彼岸(一作注鏡)迷路得真車行
密幽關靜談精俗態袪稻麻欣所遇蓬籜愴焉如不駐
秦京陌還題蜀郡輿愛離方自此迴望獨躊躇
餞澤州盧使君赴任
聞道降綸書為邦建綵旟政憑循吏往才以貴卿除詞
賦良無敵聲華藹有餘榮承四岳後請絶五天初關路
通秦壁城池接晉墟撰期行子賦分典列侯居别望喧
追餞離言繫慘舒平蕪寒蛬亂喬木夜蟬疎寥泬秋先
起推移月向諸舊交何以贈客至待烹魚
陳倉别隴州司戶李維深
京國自攜手同途欣觧頥情言正的的春物宛遲遲忽
背雕戎(一作戈)役旋瞻獲寶祠蜀城余出守吳岳爾歸思
歡惬更傷此眷殷殊念兹揚麾北林徑跂石南澗湄中
作壺觴餞回添道路悲數花臨磴日百草覆田時有美
同人意無為行子辭酣歌拔劔起毋是答恩私
奉和崔尚書贈大理陸卿鴻臚劉卿見示之作
戲藻嘉魚樂棲梧見鳳飛類從皆有召聲應乃無違美
價逢時出竒才選衆稀避堂貽後政掃第(一作地)發前幾
出曳仙人履還熏侍女衣省中何赫奕庭際滿芳菲吏
部端清鑒丞郎肅紫機會心歌詠是迴迹宴言非北寺
鄰玄闕南城寫翠微參差交隱見髣髴接光輝賓序嘗
柔德刑孚巳霽威巨源林下契不速自同歸
敬和崔尚書大明朝堂雨後望終南山見示之
作
奕奕輕車至清晨朝未央未央在霄極中路視咸陽委
曲漢京近周迴秦塞長日華動涇渭天翠合岐梁五丈
旌旗色百層枌橑光東連歸馬地南指鬭雞場晴壑照
金戺秋雲含璧璫由余窺霸國蕭相奉興王功役隱不
見頌聲存復揚權宜珍構絶聖作(一作祚)寶圖昌在德期
巢燧居安法禹湯冢卿才順美多士賦成章價重三臺
(一作台)俊名超百郡良焉知掖垣下陳力自迷方
夜聞故梓州韋使君明當引紼感而成章
惻矣南鄰問冥然東岱幽里閈寧相杵朝歎忽遷舟君
心惟伯仲吾人復欵遊對連時亦早交喜歲纔周序發
扶陽贈文因司寇酬詎期危露盡相續逝川流卧疾無
三弔居閑有百憂振風吟(一作吹)鼓夕明月照帷秋蘚駁
題詩館楊疎奏伎樓共將歌笑歎轉為弟兄留感物存
如夢觀生去若浮余非忘情者雪涕報林丘
御箭連中雙兔
宸遊經上苑羽獵向閑田狡兔初迷窟纖驪詎著鞭三
驅仍百步一發遂雙連影射含霜草魂消向月弦歡聲
動寒木喜氣滿晴天那是陳王意空隨樂府篇
奉和聖製過潼津關
在德何夷險觀風復往還自能同善閉中路可無關
山鷓鴣詞二首
玉關征戍久空閨人獨愁寒露濕青苔别來蓬鬢秋
人坐青樓晩鶯語百花時愁多人易老斷腸君不知
汾上驚秋
北風吹白雲萬里渡河汾心緒逢搖落秋聲不可聞
山驛閑卧即事
息燕歸簷靜飛花落院閑不愁愁自著誰道憶鄉關
將赴益州題小園壁
歲窮惟益老春至却辭家可惜東園樹無人也作花
詠禮部尚書廳後鵲(時將重入蜀)
懷印喜將歸窺巢戀且依自知棲不定還欲向南飛
詠死兔(紀事云瓌初未知頲有客詣瓌候於客次頲擁篲庭廡間客異其詠崑崙奴詩)
(請加禮收舉瓌稍親之有人獻兔懸於廊廡瓌召令詠之云云瓌覽詩異之)
兔子死蘭彈持來挂竹竿試將明鏡照何異月中看
夜宴安樂公主新宅
車如流水馬如龍仙史高臺十二重天上初移衡漢匹
可憐歌舞夜相從(一作逢)
侍宴桃花園詠桃花應制
桃花灼灼有光輝無數成蹊點更飛為見芳林含笑待
遂同温樹不言歸
奉和聖製幸韋嗣立莊應制
樹色參差隱翠微泉流百尺向空飛傳聞此處投竿住
遂使兹辰扈蹕歸
重送舒公
散騎金貂服綵衣松花水上逐春歸懸知邑里遥相望
事主榮親(一作樂事生榮)代所稀
句
飛埃結紅霧遊盖飄青雲(紀事云長安盛遊春頲製詩云云明皇嘉賞以御花親插)
(其中)指如十挺墨耳似兩張匙(詠崑崙奴)丑雖有足甲不
全身見君無口知伊少人(頲幼年有京兆尹過父瓌命詠尹字云云)
御定全唐詩卷七十四
