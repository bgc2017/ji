欽定四庫全書
御定全唐詩卷四百七十六
熊孺登
熊孺登鍾陵人登進士第元和中終藩鎮從事詩一卷
至日荷李常侍過郊居
賤子守柴荆誰人記姓名風雲千騎降草木一陽生禮
異江河動歡殊里巷驚稱觴容侍坐看竹許同行遇覺
滄溟淺恩疑太嶽輕盡搜天地物無論此時情
日暮天無雲
杳杳復蒼然無雲日暮天象分青氣外景盡赤霄前漸
吐星河色遥生水木煙從容(一作龍)難附麗顧步欲澄鮮
但見收三素何能測上玄應非暫呈瑞不許出山川
新成小亭月夜
已被月知處斬新風到来無人伴幽境多取木蘭栽
和竇中丞歲酒喜見小男兩歲
更添十歲應為相歲酒從今把未休聞得一毛添五色
眼看相逐鳳池頭
寒食
東風潑火雨新休舁盡春泥掃雪溝走馬犢車當御路
漢陽公主謝鷄毬
送僧遊山
雲身自在山山去何處靈山不是歸日暮寒林投古寺
雪花飛滿水田衣
雪中荅僧書
八行銀字非常草六出天花盡是梅無所與陳童子别
雪中辛苦遠山来
題逍遥樓傷故韋大夫
利及生人無更為落花流水舊城池逍遥樓上雕龍字
便是羊公墮淚碑
戲贈費冠卿
但恐紅塵虛白首寧論蹇逸分先後莫占鶯花笑寂寥
長安春色年年有
與左興宗湓城别
江逢九派人將别猨到三聲月為秋不知相見更何日
此夜少年堪白頭
八月十五夜卧疾
一年秖有今宵月盡上江樓獨病眠寂寞竹窗閒不閉
夜深斜影到牀前
正月十五日
漢家遺事今宵見楚郭眀燈幾處張深夜行歌聲絶後
紫姑神下月蒼蒼
曲池陪宴即事上竇中丞
水自山阿繞坐来珊瑚臺上木綿開欲知舉目無情罰
一片花流酒一杯
董監廟
仁傑滛祠廢欲無枯楓老櫟兩三株神烏慣得商人食
飛趁征帆過蠡湖
贈侯山人
一見清容惬素聞有人傳是紫陽君来時玉女裁春服
翦破湘山幾片雲(湘山在泉州郡治後)
送馬判官赴安南
故人交趾去從軍應笑狂生揮陣雲省得蔡州今日事
舊曾都護帳前聞
送準上人歸石經院
栴檀刻像今猶少白石鐫經古未曾歸去更尋翻譯寺
前山應遇鴈門僧
寒食野望
拜掃無過骨肉親一年唯此兩三辰冡頭莫種有花樹
春色不關泉下人
祗役遇風謝湘中春色
水生風熟布帆新只(一作唯)見公程不見春應被百花撩
亂笑比来天地一閒人
湘江夜泛
江流如箭月如弓行盡三湘數夜中無那子規知向蜀
一聲聲似怨春(一作東)風
蜀江水(來自蕃界)
日夜朝宗来萬里共憐江水引蕃心若論巴峽愁人處
猨比灘聲是好音
寄安南馬中丞
龍韜能致虎符分萬里霜臺壓瘴雲蕃客不須愁海路
波神今伏馬將軍
甘子堂陪宴上韋大夫
武陵樓上春長早甘子堂前花落遲楚樂怪来聲競起
新歌盡是大夫詞
青溪村居二首
家占溪南千箇竹地臨湖上一羣山漁船多在馬長放
出處自由閒不閒
深樹黃驪曉一聲林西江上月猶眀野人早起無他事
貪繞沙泉看笋生
奉和興元鄭相公早春送楊侍郎
征鞍欲上醉還留南浦春生百草頭丞相新裁别離曲
聲聲飛出舊梁州
送舍弟孺復往廬山
能騎竹馬辨西東未省煙花暫不同第一早歸春欲盡
廬山好看過湖風
野别留少微上人
若為相見還分散翻覺浮雲亦不閒何處留師暫且住
家貧唯有坐中山
經古墓
碑折松枯山火燒夜臺從閉不曾朝那將逝者比流水
流水東流逢上潮
贈靈徹上人
詩句能生世界春僧家更有姓湯人況聞暗憶前朝事
知是修行第幾身
春郊醉中贈章八元
三月踏青能幾日百回添酒莫辭頻看君倒卧楊花裏
始覺春光為醉人
御定全唐詩卷四百七十六
