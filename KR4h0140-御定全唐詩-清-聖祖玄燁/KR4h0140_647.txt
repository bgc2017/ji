欽定四庫全書
御定全唐詩卷六百四十七
胡曾
胡曾邵陽人咸通中舉進士不第嘗為漢南從事安定
集十卷詠史詩三卷今合編詩一卷
草檄荅南蠻有詠
辭天出塞陣雲空霧捲霞開萬里通親受虎符安宇宙
誓將龍劍定英雄殘霜敢冒高懸日秋葉爭禁大段風
為報南蠻湏屛跡不同蜀將武侯功
寒食都門作
二年寒食住京華寓目春風萬萬家金絡馬銜原上草
玉顔(一作釵)人折路傍花軒車競出紅塵合冠蓋爭回白
日斜誰念都門兩行淚故園寥落在長沙
薄命妾
阿嬌初失漢皇恩舊賜羅衣亦罷薰倚枕夜悲金屋雨
卷簾朝泣玉樓雲宮前葉落鴛鴦瓦架上塵生翡翠裙
龍騎不廵時漸久長門空(一作長)掩綠苔紋
獨不見
玉關一自有氛埃年少從軍竟未回門外塵凝張樂榭
水邊香滅按歌臺窗殘夜月人何處簾卷春風燕復來
萬里寂寥音信絶(一作斷)寸心爭忍不成灰
交河塞下曲
交河冰薄日遲遲漢將思家感别離塞北草生蘇武泣
隴西雲起李陵悲曉侵雉堞烏先覺春入關山雁獨知
何處疲兵心最苦夕陽樓上笛聲時
車遥遥
自從車馬出門朝便入空房守寂寥玉枕夜殘(一作寒)魚
信絶(一作斷)金鈿秋盡雁書遥臉邊楚雨臨風落頭上春
(一作秦)雲向日銷芳草又衰還不至碧天霜冷轉無憀
早發潛水驛謁郎中員外
半床秋月一聲雞萬里行人費馬蹄青野霧銷凝晉洞
碧山煙散避秦溪樓臺稍辨烏城外更漏微聞鶴柱西
已是大仙憐後進不應來向武陵迷
贈漁者
不媿人間萬戶侯子孫相繼老扁舟往來南越諳鮫室
生長東吳識蜃樓自為釣竿能遣悶不因萱草解銷憂
羨君獨得逃名趣身外無機任白頭
自嶺下泛鷁到清遠峽作
乘船浮鷁下韶水絶境方知在嶺南薜荔(一作蘿薜)雨餘山
自黛蒹葭煙盡島如藍旦遊蕭帝新松寺夜宿嫦娥桂
影(一作舊桂)潭不為篋中書未獻便來茲地結茅菴
題周瑜將軍廟
共說生前國步難山川龍戰血漫漫交鋒魏帝旌旂退
委任君(一作質吳)王社稷安庭際雨餘春草長廟前風起晩
光殘功勲碑碣今何在不得當時一字看
詠史詩
烏江
爭帝圖王勢已傾八千兵散楚歌聲烏江不是無船渡
耻向東吳再起兵
章華臺
茫茫衰草没章華因笑靈王昔好奢臺土未乾簫管絶
可憐身死野人家
細腰宮
楚王辛苦戰無功國破城荒霸業空唯有青春花上露
至今猶泣細腰宮
沙苑
馮翊南邊宿霧開行人一步一裵回誰知此地凋殘柳
盡是高歡敗後栽
石城
古郢雲開白雪樓漢江還遶石城流何人知道寥天月
曾向朱門送莫愁
荆山
抱玉巖前桂葉稠碧谿寒水至今流空山落日猨聲呌
疑是荆人哭未休
陽臺
楚國城池颯已空陽臺雲雨過(一作去)無蹤何人更有襄
王夢寂寂巫山十二重
居延
漠漠平沙際碧天問人云此是居延停驂一顧猶魂斷
蘇武爭禁十九年
沛宮
漢高辛苦事干戈帝業興隆俊傑多猶恨四方無壯士
還鄉悲唱大風歌
金谷園
一自佳人墜玉樓繁華東逐洛河流唯餘金谷園中樹
殘日蟬聲送客愁
湘川
虞舜南捐萬乘君靈妃揮涕竹成紋不知精魄遊何處
落日瀟湘空白雲
夷門
六龍冉冉驟朝昏魏國賢才杳不存唯有侯嬴在時月
夜來空(一作尚)自照夷門
黃金臺
北乘羸馬到燕然此地何人復禮賢若問昭王無處所
黃金臺上草連天
夷陵
夷陵城闕倚朝雲戰敗秦師縱火焚何事三千珠履客
不能西禦武安君
漢江
漢江一帶碧流長兩岸春風起綠楊借問膠船何處没
欲停蘭棹祀昭王
蒼梧
有虞龍駕不西還空委簫韶洞壑(一作府)間無計得知陵
寢處愁雲長滿九疑山
陳宮
陳國機權未可(一作有)涯如何後主恣嬌奢不知即入宮
中(一作前)井猶自聽吹玉樹花
南陽
世亂英雄百戰餘孔明方此樂耕鋤蜀王不自垂三顧
爭得先生出舊(一作草)廬
即墨
即墨門開縱火牛燕師營裏血波流固存不得田單術
齊國尋成一土丘
渭濱
岸草青青渭水流子牙曾此獨垂鉤當時未入非熊兆
幾向斜陽歎白頭
五湖
東上高山望五湖雪濤煙浪起天隅不知范蠡乘舟後
更有功臣繼踵無
易水
一旦秦皇馬角生燕丹歸北送荆卿行人欲識無窮恨
聽取東流易水聲
長平
長平瓦震武安初趙卒俄成戲鼎魚四十萬人俱下世
元戎何用讀兵書
西園
月滿西園夜未央金風不動鄴天凉高情公子多秋興
更領詩人入醉鄉
長沙
江上南風起白蘋長沙城郭異咸秦故鄉猶自嫌卑濕
何况當時賦鵩人
圯橋
廟算張良獨有餘少年逃難下邳初逡廵不進泥中履
爭得先生一卷書
銅雀臺
魏武龍輿逐逝波高臺空按望陵歌遏雲聲絶悲風起
翻向樽前泣翠娥
東晉
石頭城下浪崔嵬風起聲疑出地雷何事苻堅太相小
欲投鞭策過江來
吳江
子胥今日委東流吳國明朝亦古丘大笑夫差諸將相
更無人解守蘇州
圅谷關
寂寂圅關鎖未開田文車馬出秦來朱門不養三千客
誰為雞鳴得放回
武關
戰國相持竟不休武關纔掩楚王憂出門若取靈均語
豈作咸陽一死囚
垓下
拔山力盡霸圖隳倚劍空歌不逝騅明月滿營天似水
那堪回首别虞姬
郴縣
義帝南遷路入郴國亡身死亂山深不知埋恨窮泉後
幾度西陵片月沈
東海
東廵玉輦委泉臺徐福樓船尚未回自是祖龍先下世
不關無路到蓬萊
故宜城
武安南伐勒秦兵疎鑿功將夏禹幷誰謂長渠千載後
水流猶入故宜城
成都
杜宇曾為蜀帝王化禽飛去舊城荒年年來呌桃花月
似向春風訴國亡
檀溪
三月襄陽綠草齊王孫相引到檀溪的盧何處埋龍骨
流水依前遶大堤
青塜
玉貌元期漢帝招誰知西嫁怨天驕至今青塜愁雲起
疑是佳人恨未銷
李陵臺
北入單干萬里疆五千兵敗滯窮荒英雄不伏蠻夷死
更築高臺望故鄉
河梁
漢家英傑出皇都攜手河梁話入胡不是子卿全大節
也應低首拜單于
軹道
漢祖西來秉白旄子嬰宗廟委波濤誰憐君有翻身術
解向秦宮殺趙高
漢宮
明妃遠嫁泣西風玉筯雙垂出漢宮何事將軍封萬戶
却令紅粉為和戎
豫讓橋
豫讓酬恩歲已深高名不朽到如今年年橋上行人過
誰有當時國士心
華亭
陸機西没洛陽城吳國春風草又青惆悵月中千歲鶴
夜來猶為唳華亭
東山
五馬南浮一化龍謝安入相此山空不知攜妓重來日
幾樹鶯啼谷口風
殺子谷
舉國賢良盡淚垂扶蘇屈死樹邊時至今谷口泉嗚咽
猶似秦人(一作當時)恨李斯
馬陵
墜葉蕭蕭九月天驅兵(一作驘)獨過馬陵前路傍古木蟲
書處記得將軍破敵年
玉門關
西戎不敢過天山定遠功成白馬閒半夜帳中停燭坐
唯思生入玉門關
滹沱河
光武經營業未興王郎兵革正憑陵湏知後漢功臣力
不及滹沱一片冰
黃河
博望沈埋不復旋黃河依舊水茫然㳂流欲共牛郎語
只得(一作待)靈槎送上天
鳳皇臺
秦娥一别鳳皇臺東入青冥更不回空有玉簫千載後
遺聲時到世間來
五丈原
蜀相西驅十萬來秋風原下久裵回長星不為英雄住
半夜流光落九垓
平城
漢帝西征䧟虜塵一朝圍解議和親當時已有吹毛劍
何事無人殺奉春
汴水
千里長河一旦開亡隋波浪九天來錦帆未落干戈起
惆悵龍舟更不回
蘭臺宮
遲遲春日滿長空亡國離宮蔓草中宋玉不憂人事變
從遊那賦大王風
金牛驛
山嶺千重擁蜀門成都别是一乾坤五丁不鑿金牛路
秦惠何由得併吞
望思臺
太子銜冤去不回臨臯(一作高)徒築望思臺至今漢武銷
魂處猶有悲風木(一作水)上來
邯鄲
曉入邯鄲十里春東風吹下玉樓塵青娥莫怪頻含笑
記得當年失步人
箕山
寂寂箕山春復秋更無人到此溪頭棄瓢巖畔中宵月
千古空聞屬許由
會稽山
越王兵敗已山棲豈望全生出會稽何事夫差無遠慮
更(一作便)開羅綱放鯨鯢
不周山
共工爭帝力窮秋因此捐生觸不周遂使世間多感客
至今哀怨水東流
虞坂
悠悠虞坂路欹斜遲日和風簇野花未省孫陽身没後
幾多騏驥困鹽車
秦庭
楚國君臣草莽間吳王戈甲未東還包胥不動咸陽哭
爭得秦兵出武關
延平津
延平津路水溶溶峭壁巍(一作危)岑一萬重昨夜七星潭
㡳見分明神劍化為龍
瑶池
阿母瑶池宴穆王九天仙樂送瓊漿漫矜八駿行如電
歸到人間國已亡
銅柱
一柱高標險塞垣南蠻不敢犯中原功成自合分茅土
何事翻銜薏苡冤
關西
楊震幽魂下北邙關西蹤跡遂荒凉四知美譽留人世
應與乾坤共久長
高陽池
古人未遇即銜桮所貴愁腸得酒開何事山公持玉節
等閑深入醉鄉來
瀘水
五月驅兵入不毛月明瀘水瘴煙高誓將雄略酬三顧
豈憚征蠻七縱勞
細柳營
文帝鑾輿勞北征條侯此地整嚴兵轅門不峻將軍令
今日爭知細柳營
葉縣
葉公丘墓已塵埃雲矗崇墉亦半摧借問往年龍見日
幾多風雨送將來
杜郵
自古功成禍亦侵武安冤向杜郵深五湖煙月無窮水
何事遷延到陸沈
柯亭
一宿柯亭月滿天笛亡人没事空傳中郎在世無甄别
爭得名垂爾許年
葛陂
長房回到葛陂中人已登真竹化龍莫道神仙難頓學
嵇生自是不邅逢
博浪沙
嬴政鯨吞六合秋削平天下虜諸侯山東不是無公子
何事張良獨報讐
隴西
乘春來到隴山西隗氏城荒碧草齊好笑王元不量力
圅關那愛一丸泥
白帝城
蜀江一帶向東傾江上巍峩白帝城自古山河歸聖主
子陽虚共漢家爭
牛渚
温嶠南歸輟棹晨燃犀牛渚照通津誰知萬丈洪流下
更有朱衣躍馬人
朝歌
長嗟墨翟少風流急管繁絃似寇讐若解聞韶知肉味
朝歌欲到肯回頭
谷口
一旦天眞逐水流虎爭龍戰為諸侯子眞獨有煙霞趣
谷口耕鋤到白頭
武陵溪
一溪春水徹雲根流出桃花片片新若道長生是虛語
洞中爭得有秦人
大澤
白蛇初斷路人通漢祖龍泉血刃紅不是咸陽將瓦解
素靈那哭月明中
澠池
日照荒城芳草新相如曾此挫強秦能令百二山河主
便作樽前擊缶人
峴山
曉日登臨感晉臣古碑零落峴山春松間殘露頻頻滴
酷似當時(一作初)墮淚人
滎陽
漢祖東征屈未伸滎陽失律紀生焚當時天下方龍戰
誰為將軍作誄文
長城
祖舜宗堯自太平秦皇何事(一作用)苦蒼生不知禍起蕭
牆内虛築防胡萬里城
赤壁
烈火西焚魏帝旗周郎開國虎爭時交兵不假揮長劍
已挫英雄百萬師
田横墓
古墓崔巍約路岐歌傳薤露到今時也知不去朝黃屋
秖為曾烹酈食其
青門
漢皇提劍滅咸秦亡國諸侯盡是臣唯有東陵守高節
青門甘作種瓜人
姑蘇臺
吳王恃霸棄雄才貪向姑蘇醉醁醅不覺錢塘江上月
一宵西送越兵來
息城
息亡身入楚王家回首春風一面花感舊不言長掩淚
秖應翻恨有容華
上蔡
上蔡東門狡兔肥李斯何事忘南歸功成不解謀身退
直待雲陽血染衣
武昌
王濬戈鋋發上流武昌鴻業土崩秋思量鐵鎖眞兒戲
誰為吳王畫此籌
鴻溝
虎倦龍疲白刃秋兩分天下指鴻溝項王不覺英雄挫
欲向彭門醉玉樓
襃城
恃寵嬌多得自由驪山舉火戲諸侯秖知一笑傾人國
不覺胡塵滿玉樓
金陵
侯景長驅十萬人可憐梁武坐蒙塵生前不得空王力
徒向金田自捨身
洛陽(一作司空圖詩)
石勒童年有戰機洛陽長嘯倚門時晉朝不是王夷甫
大智何由得預知
番禺
重岡複嶺勢崔巍一卒當關萬卒回不是大夫多辨說
尉他爭肯築朝臺
汨羅
襄王不用直臣籌放逐南來澤國秋自向波間葬魚腹
楚人徒倚濟川舟
彭澤
英傑那堪屈下僚便栽門柳事蕭條鳳皇不共雞爭食
莫怪先生懶折腰
涿鹿
涿鹿茫茫白草秋軒轅曾此破蚩尤丹霞遥映祠前水
疑是成川血尚流
洞庭
五月扁舟過洞庭魚龍吹浪水雲腥軒轅黃帝今何在
廻首巴山蘆葉青
嶓冡
夏禹崩來一萬秋水從嶓冡至今流當時若訴腁胝苦
更使何人别九州
塗山
大禹塗山御座開諸侯玉帛走如雷防風謾有專車骨
何事茲辰最後來
商郊
鶯囀商郊百草新殷湯遺蹟在荒榛誰知繼桀為天子
便是當初祝網人
傅巖
巖前版築不求伸方寸那希據要津自是武丁安寢夜
一宵宮裏夢賢人
鉅橋
積粟成塵竟不開誰知拒諫剖賢才武王兵起無人敵
遂作商郊一聚灰
首陽山
孤竹夷齊恥戰爭望塵遮道請休兵首陽山倒為平地
應始無人說姓名
孟津
秋風颯颯孟津頭立馬沙邊看水流見說武王東渡日
戎衣曾此叱陽侯
流沙
七雄戈戟亂如麻四海無人得坐家老氏却思天竺住
便將徐甲去流沙
鄧城
鄧侯城壘漢江干自謂深根百世安不用三甥謀楚計
臨危方覺噬臍難
召陵
小白匡周入楚郊楚王雄霸亦咆哮不思管仲為謀主
爭敢言徵縮酒茅
綿山
親在要君召不來亂山重曡使空廻如何堅執尤人意
甘向巖前作死灰
魯城
魯公城闕已丘墟荒草無由認玉除因笑臧孫才智少
東門鐘鼓祀鶢鶋
驌驦陂
行行西至一荒陂因笑唐公不見機莫惜驌驦輸令尹
漢東宮闕早時歸
夾谷
夾谷鶯啼三月天野花芳草整相鮮來時不見侏儒死
空笑齊人失措年
吳宮
草長黃池千里餘歸來宗廟已丘墟出師不聽忠臣諫
徒恥窮泉見子胥
摩笄山
春草綿綿岱日低山邊立馬看摩笄黃鶯也解追前事
來向夫人死處啼
房陵
趙王一旦到房陵國破家亡百恨增魂斷叢臺歸不得
夜來明月為誰升
濮水
青春行役思悠悠一曲汀蒲濮水流正見塗中龜曳尾
令人特地感莊周
柏舉
野田極目草茫茫吳楚交兵此路傍誰料伍員入郢後
大開陵寢撻平王
望夫山
一上青山便化身不知何代怨離人古來節婦皆銷朽
獨爾不為泉下塵
金義嶺
鑿開山嶺引湘波上去昭回不較多無限鵲臨橋畔立
適來天道過天河
云云亭
一上高亭日正晡青山重曡片雲無萬年松樹不知數
若箇蚪枝是大夫
阿房宮
新建阿房壁未乾沛公兵已入長安帝王苦竭生靈力
大業沙崩固不難
沙丘
年年遊覽不曾停天下山川欲遍經堪笑沙丘纔過處
鑾輿風過鮑魚腥
咸陽
一朝閻樂統羣兇二世朝廷掃地空唯有渭川流不盡
至今猶繞望夷宮
廢丘山
此水雖非禹鑿開廢丘山下重縈廻莫言只解東流去
曾使章邯自殺來
廣武山
數罪楚師應奪氣底湏多論破深艱倉皇鬭智成何語
遺笑當時廣武山
長安
關東新破項王歸赤幟悠揚日月旗從此漢家無敵國
爭教彭越受誅夷
鴻門
項籍鷹揚六合晨鴻門開宴賀亡秦樽前若取謀臣計
豈作隂陵失路人
漢中
荆棘蒼蒼漢水湄將壇煙草覆餘基適來投石空江上
猶似龍顔納諫時
泜水
韓信經營按鏌鋣臨戎叱咤有誰加猶疑轉戰逢勍敵
更向軍中問左車
雲夢
漢祖聽讒不可防偽遊韓信果罹殃十年辛苦平天下
何事生擒入帝鄉
高陽
路入高陽感酈生逢時長揖便論兵最憐伏軾東遊日
下盡齊王七十城
四皓廟
四皓忘機飲碧松石巖雲殿隱高蹤不知俱出龍樓後
多在商山第幾重
霸陵
原頭日落雪邊雲猶放韓盧逐兔羣况是四方無事日
霸陵誰識舊將軍
昆明池
欲出昆明萬里師漢皇習戰此穿池如何一面圖攻取
不念生靈氣力疲
廻中
武皇無路及昆丘青鳥西沈隴樹秋欲問生前躬祀日
幾煩龍駕到涇州
東門
何人知足反田廬玉管東門餞二疏豈是不榮天子禄
後賢那使久閑居
射熊館
漢帝荒唐不解憂大誇田獵廢農收子雲徒獻長楊賦
肯念高皇沭雨秋
昆陽
師克由來在協和蕭王兵馬固無多誰知大敵昆陽敗
却笑前朝困楚歌
七里灘
七里青灘映碧層九天星象感嚴陵釣魚臺上無絲竹
不是高人誰解登
潁川
古賢高尚不爭名行止由來動杳冥今日浪為千里客
看花慙上德星亭
江夏
黃祖才非長者儔禰衡珠碎此江頭今來鸚鵡洲邊過
惟有無情碧水流
官渡
本初屈指定中華官渡相持勒虎牙若使許攸財用足
山河爭得屬曹家
灞岸
長安城外白雲秋蕭索悲風灞水流因想漢朝離亂日
仲宣從此向荆州
濡湏橋
徒向濡湏欲受降英雄才略獨無雙天心不與金陵便
高步何由得渡江
豫州
策馬行行到豫州祖生寂寞水空流當時更有三年夀
石勤尋為關下囚
八公山
苻堅舉國出西秦東晉危如累卵晨誰料此山諸草木
盡能排難化為人
下第
翰苑何時休嫁女文昌早晩罷生兒上林新桂年年發
不許平人折一枝
贈薛濤(一作王建詩)
萬里橋邊女校書枇杷花下閉門居掃眉才子知多少
管領春風總不如
御定全唐詩卷六百四十七
