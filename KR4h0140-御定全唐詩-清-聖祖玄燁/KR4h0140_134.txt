欽定四庫全書
御定全唐詩卷一百三十四
李頎
塞下曲
少年學騎射勇冠并州兒直愛出身早邊功沙漠垂戎
鞭腰下插羌笛雪中吹膂力今應盡將軍猶未知
寄鏡湖朱處士
澄霽晚流闊微風吹綠蘋鱗鱗遠峰見淡淡平湖春芳
草日堪把白雲心所親何時可為樂夢裏東山人
宴陳十六樓(樓枕金谷)
西樓對金谷此地古人心白日落庭内黃花生澗隂四
鄰見疎木萬井度寒砧石上題詩處千年留至今
送相里造入京
子月過秦正寒雲覆洛城嗟君未得志猶作苦辛行煖
酒嫌衣薄瞻風候雨晴春官含笑待驅馬速前程
送錢子入京
夜夢還京北鄉心恨𢷬衣朝逢入秦使走馬喚君歸驛
路清霜下關門黃葉稀還家應信宿看子速如飛
送綦毋三寺中賦得紗燈
禪室吐香燼輕紗籠翠烟長繩挂青竹百尺垂紅蓮熠
爚衆星下玲瓏雙塔前含光待明發此别豈徒然
送人尉閩中
可歎芳菲日分為萬里情閻門折垂柳御苑聽殘鶯海
戍通閩邑江航過楚城客心君莫問春草是王程
送人歸沔南
梅花今正發失路復何如舊國雲山在新年風景餘春
饒漢陽夢日寄武陵書可即明時老臨川莫羡魚
送盧逸人
洛陽為此别攜手更何時不復人間見祗應海上期清
谿入雲木白首卧茅茨共惜盧敖去天邊望所思
送顧朝陽還吳
寂寞俱不偶裹糧空入秦宦途巳可識歸卧包山春舊
國指飛鳥滄波愁旅人開樽洛水上怨别柳花新
送竇參軍
城南送歸客舉酒對林巒暄鳥迎風囀春衣度雨寒桃
花開翠幕柳色拂金鞍公子何時至無令芳草闌
望秦川
秦川朝望迴日出正東峰遠近山河淨逶迤城闕重秋
聲萬戶竹寒色五陵松客有歸歟歎悽其霜露濃
晚歸東園
荆扉帶郊郭稼穡滿(一作向)東菑倚杖寒山暮鳴梭秋葉
時回雲覆隂谷返景照霜梨澹泊真吾事清風别自兹
覺公院施鳥石臺
石臺置香飯齋後施諸禽童子亦知善衆生無懼心苔
痕蒼曉露盤勢出香林錫杖或圍繞吾師一念深
籬笋
東園長新笋映日復穿籬迸出依青嶂攢生伴綠池色
(一作密)因林向背行逐地高卑但恐春將老青青獨爾為
達奚吏部夫人寇氏挽歌
存歿令名傳青青松栢田事姑稱孝婦生子繼先賢露
濕銘旌重風吹鹵簿前隂堂從此閉誰誦女師篇
寄司勲盧員外
流澌臘月下河陽草色新年發建章秦地立春傳太史
漢宮題柱憶仙郎歸鴻欲度千門雪侍女新添五夜香
早晚薦雄文似者故人今已賦長楊
寄綦毋三
新加大邑綬仍黃近與單車去洛陽顧盼一過丞相府
風流三接令公香南川稉稻花侵縣西嶺雲霞色滿堂
共道進賢蒙上賞看君幾歲作臺郎
送魏萬之京
朝聞遊子唱離歌昨夜微霜初渡河鴻鴈不堪愁裏聽
雲山况是客中過關城樹(一作曙)色催寒近御苑砧聲向
晚多莫見長安行樂處空令歲月易蹉跎
送李回
知君官屬大司農詔幸驪山職事雄歲發金錢供御府
晝看仙液注離宮千巖曙雪旌門上十月寒花輦路中
不覩聲明與文物自傷流滯去關東
宿瑩公禪房聞梵
花宮仙梵遠微微月隠高城鐘漏稀夜動霜林驚落葉
曉聞天籟發清機蕭條已入寒空靜䬃沓仍隨秋雨飛
始覺浮生無住著頓令心地欲皈依
題璿公山池
遠公遯跡廬山岑開士(一作山)幽居祗樹林片石孤峯窺
色相清池皓(一作白)月照禪心指揮如意天花落坐卧閒
房春草深此外俗塵都不染惟餘玄度得相尋
題盧五舊居
物在人亡無見期閒庭繫馬不勝悲窗前綠竹生空地
門外青山如舊時悵望秋天鳴墜葉巑岏枯柳宿寒鴟
憶君淚落東流水歲歲花開知為誰
贈别張兵曹
漢家蕭相國功蓋五諸侯勲業河山重丹青錫命優君
為禁臠壻爭看玉人遊荀令焚香日潘郎振藻秋新成
鸚鵡賦能衣鷫鸘裘不憚軒車遠仍尋薛荔幽苑梨飛
絳葉伊水淨寒流雪滿故關道雲遮祥鳳樓一身輕寸
禄萬物任虛舟别後如相問滄波雙白鷗
宿香山寺石樓
夜宿翠微半高樓聞暗泉漁舟帶遠火山磬發孤烟衣
拂(一作殿壯)雲松外門清河漢邊峰巒低枕席世界接人天
靄靄花出霧輝輝星映川東林曙鶯滿惆悵欲言旋
聖善閣送裴廸入京
雲(一作雪)華滿(一作斂)高閣苔色上鈎欄藥草空階靜梧桐
返照寒清吟可愈疾攜手暫同歡墜葉和金磬饑烏鳴
露盤伊流(一作川)惜東别灞水向西看舊託含香署雲霄
何足難
奉送漪叔遊潁川兼謁淮陽太守
罷吏今何適辭家方獨行嵩陽入歸夢潁水半前程聞
道淮陽守東南卧理清郡齋觀政日人馬望鄉情疊嶺
雪初霽寒砧霜後鳴臨川嗟拜手寂寞事躬耕
二妃廟送裴侍御使桂陽
沅上秋草晚(一作色)蒼蒼堯女祠無人見精魄萬古寒猿
悲桂水身歿後椒漿神降時回雲迎赤豹驟雨颯文狸
(一作颷雨驟文螭)受命出炎海焚香徵楚詞乘驄感遺跡一弔
清川湄
送暨道士還玉清觀
仙宮(一作官)有名籍度世吳江濆大道本無我青春長與
君中州(一作洲)俄巳到至理得而聞明主降黃屋時人看
白雲空山何窈窕三秀日氛氲遂此(一作此道)留書客超遥
烟駕分
送劉主簿歸金壇
與子十年舊其如離别何宦遊鄰故國歸夢是滄波京
口青山遠金陵芳草多雲帆曉容裔江日晝清和縣郭
舟人飲津亭漁者歌茅山有仙洞羡爾再經過
送盧少府赴延陵
問君從宦所何日府中趨遥指金陵縣青山天一隅行
人懷寸禄小吏獻新圖北固波濤險南天(一作川)風俗殊
春江(一作山)連橘柚晚景媚菰蒲漠漠花生渚亭亭雲過
湖灘沙映村火水霧斂檣烏回首東門路鄉書不可無
送皇甫曾遊㐮陽山水兼謁韋太守
峴山枕㐮陽滔滔江漢長山深卧龍宅水淨斬蛟鄉元
凱春秋傳昭明文選堂風流滿今古烟島思微茫白鴈
暮衝雪青林寒帶霜蘆花獨戍晚柑實萬家香舊國欲
兹别輕舟眇未央百花亭漫漫一柱觀蒼蒼按俗荆南
牧持衡吏部郎逢君立五馬應醉習家塘
龍門送裴侍御監五嶺選
萬里番禺地宮人繼帝憂君為柱下史將命出東周歇
馬傍川路張燈臨石樓稜稜靜疎木濞濞響寒流榔葉
四荒外梅花五嶺頭明珠尉佗國翠羽夜郎洲夷俗富
珍産土風資宦遊心清物不雜弊革事無留舉善必稱
最持姦當去尤何辭桂江遠今日用賢秋
送喬琳
草綠小平津花開伊水濱今君(一作令今)不得意孤負帝鄉
春口不言金帛心常任屈伸阮公惟飲酒陶令肯羞貧
陽羡風流地滄江遊寓人菱歌五湖遠桂樹八公鄰青
鳥迎(一作迴)孤棹白雲隨一身潮隨秣陵上月映石頭新
未可逃名利應湏在縉紳汀洲芳杜色勸爾暫垂綸
題少府監李丞山池
能向府亭内置兹山與林他人驌驦馬而我薜蘿心雨
止禁門肅鶯啼官柳深長廊閟軍器積水背城隂忩外
王孫草牀頭中散琴清風多仰慕吾亦爾知音
長夀寺粲公院新甃井
僧房來往久露井每同觀白石抱新甃蒼苔依舊欄空
瓶宛轉下長綆轆轤盤境界因心淨泉源見底寒鐘鳴
時灌頂對此日閒安
魏倉曹宅各賦一物得當軒石竹
羅生殊衆色獨為表華滋雖雜蕙蘭處無爭桃李時同
人趨府暇落日後庭期密葉散紅點靈條驚紫蕤芳菲
看不厭采摘願來兹
奉送五叔入京兼寄綦毋三
雲隂帶殘日悵别此何時欲望黃山道無由見所思
寄韓鵬
為政心閒物自閒朝看飛鳥暮飛還寄書河上神明宰
羡爾城頭姑射山
百(一作白)花原(一作王昌齡出塞行)
百(一作白)花原頭望京師黃河水流無已時(一作盡期)窮秋(一作)
(秋天)曠野行人(一作人行)絶馬首東(一作西)來知是誰
遇劉五
洛陽一别梨花新黃鳥飛飛逢故人攜手當年共為樂
無驚蕙草惜殘春
送崔嬰赴漢陽
中外相連弟與兄新加小縣子男名纔年三十佩銅印
知爾弦歌漢水清
送五叔入京兼寄綦毋三
吏部明年拜官後西城必與故人期寄書春草年年色
莫道相逢玉女祠
野老曝背
百歲老翁不種田惟知曝背樂殘年有時捫虱獨搔首
目送歸鴻籬下眠
送東陽王太守(末缺)
江臯杜蘅綠芳草日遲遲檜楫今何去星郎出守時彤
襜問風俗明主寄惸嫠令下不徒爾人和當在兹昔年
經此地微月有佳期洞口桂花白巖前春草滋素沙靜
津瀨青壁帶川坻野鶴每孤立林鼯常晝悲
詠張諲山水(末缺)
小山破體閒支策落日梨花照空壁詩堪記室妬(一作始)
風流畫與將軍作勍敵
失題(末缺)
紫極殿前朝伏奏龍華會裏日相望别離歲歲如流水
誰辨他鄉與故鄉
御定全唐詩卷一百三十四
