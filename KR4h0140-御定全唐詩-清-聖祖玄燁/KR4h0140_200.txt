欽定四庫全書
御定全唐詩卷二百
岑參
長門怨
君王嫌妾妬閉妾在(一作向)長門舞袖垂新寵愁眉結舊
恩綠錢侵履跡紅粉濕啼㾗羞被夭桃笑看春獨不言
寄左省杜拾遺
聯步趨丹陛分曹限紫微曉隨天仗入暮惹御香歸白
髮悲花落青雲羡鳥飛聖朝無闕事自覺諫書稀
歲暮磧外寄元撝
西風傳戍鼓南望見前軍沙磧人愁月山城犬吠雲别
家逄逼歲出塞獨離羣髮到陽關白書今遠報君
寄宇文判官
西行殊未已東望何時還終日風與雪連天沙復山二
年領公事兩度過陽關相憶不可見别來頭已斑
宿關西客舍寄東山嚴許二山人時天寶初七
月初三日在内學見有高(一本有近字)道舉徵(别本俱作)
(七月三日在内學見有高道舉徵宿關西客舍寄東山嚴許二山人)
雲送關西雨風傳渭北秋孤燈然客夢寒杵搗鄉愁灘
上思嚴子山中憶許由蒼生今有望飛詔下林丘
丘中春臥寄王子
田中開白室林下閉玄關卷跡人方處無心雲自閒竹
深喧暮鳥花缺露春山勝事那能說王孫去未還
江行夜宿龍吼灘臨眺思峩眉隠者兼寄幕中
諸公
官舍臨江口灘聲人(一作已)慣聞水煙晴吐月山火夜燒
雲且欲尋方士無心戀使君異鄉何可住況復久離羣
漢川山行呈成少尹
西蜀方攜手南宫憶比肩平生猶不淺羈旅轉相憐山
店雲迎客江村犬吠船秋來取一醉須待月光眠
奉和杜相公初發京城作
按節辭黃閣登壇戀赤墀銜恩期報主授律遠行師野
鵲迎金印郊雲拂畫旗叨陪幕中客敢和出車詩
敬酬李判官使院即事見呈
公府日無事吾徒只是閒草根侵柱礎苔色上門關飲
硯時見鳥卷簾晴對山新詩吟未足昨夜夢東還
虢州酬辛侍御見贈
門柳葉已大春花今復闌鬢毛方二色愁緒日千端夫
子屢新命鄙夫仍舊官相思難見面時展尺書看
酬崔十三侍御登玉壘山思故園見寄
玉壘天晴望諸峰盡覺低故園江樹北斜日嶺雲西曠
野看人小長空共鳥齊高山徒仰止不得日攀躋
南樓送衞憑(得歸字)
近縣多過(一作來)客似君誠亦稀南樓取凉好便送故人
歸鳥向望中滅雨侵晴處飛應須乘月去且為觧征衣
送王伯倫應制授正字歸
當年最稱意數子不如君戰勝時偏許名高人共(一作總)
聞半天城北雨斜日㶚西雲科斗皆成字無令錯古文
送宇文舍人出宰元城(得陽字)
雙鳬出未央千里過河陽馬帶新行色衣聞舊御香縣
花迎墨綬關柳拂銅章别後能為政相思淇水長
崔駙馬山池重送宇文明府(得苖字)
竹裏過紅橋花間藉綠苖池凉醒别酒山翠拂行鑣鳳
去妝樓閉鳬飛葉縣遥不逄秦女在何處聽吹簫
送李郎尉武康
潘郎腰綬新霅上縣花春山色低官舍湖光映吏人不
須嫌邑小莫即恥家貧更作東征賦知君有老親
磧西頭送李判官入京
一身從遠使萬里向安西漢月垂鄉淚胡沙費(一作損)馬
蹄尋河愁地盡過磧覺天低送子軍中飲家書醉裏題
陪使君早春西亭送王贊府赴選(得歸字)
西亭繫五馬為送故人歸客舍草新出關門花欲飛到
來逄歲酒却去換春衣吏部應相待如君才調稀
送劉郎將歸河東(同用邊字)
借問虎賁將從軍凡幾年殺人寶刀缺走馬貂裘穿山
雨醒别酒關雲迎渡船謝君賢主將豈忘輪臺邊(參曾北庭)
(事趙中丞故有下句)
滻水東店送唐子歸嵩陽
野店臨官路重城壓御隄山開灞水北雨過杜陵西歸
夢秋能作鄉書醉嬾題橋回忽不見征馬尚聞嘶
西亭送蔣侍御還京(得來字)
忽聞驄馬至喜見故人來欲語多時别先愁計日回山
河宜晩眺雲霧待(一作賴)君開為報烏臺客須憐白髮催
水亭送劉顒使還歸節度(得低字)
無計留君住應須絆馬蹄紅亭莫惜醉白日眼看低觧
帶憐高柳移牀愛小谿此來相見少正(一作政)事各東西
送楊錄事充潼關判官(得江字一作充使)
夫子方寸裏秋天澄霽江關西望第一郡内政無雙狹
室下珠箔連宵傾玉缸平明(一作使乎)猶未醉斜月隠書(一作)
(高一作吟)窗
送裴判官自賊中再歸河陽幕府
東郊未觧圍忠義似君稀誤落胡塵裏能持漢節歸卷
簾山對酒上馬雪沾衣却向嫖姚幕翩翩去若飛
送陜縣王主簿赴襄陽成親
六月襄山道三星漢水邊求凰應不遠去馬賸須鞭野
店愁中雨江城夢裏蟬襄陽多故事為我訪先賢
送李卿賦得孤島石(得離字)
一片他山石巉巉映小池綠窠攢剝蘚尖碩(一作頂)坐鸕
鷀水底看常倒花邊勢欲欹君心能不轉卿月豈相離
送王錄事卻歸華隂(王錄事自華隂尉授虢州錄事參軍旬日卻復舊官)
相送欲狂歌其如此别何攀轅人共惜觧印日無多仙
掌雲重見關門路再過雙魚莫不寄縣外是黃河
送二十二兄北遊尋羅中
斗柄欲東指吾兄方北遊無媒謁明主失計干諸侯夜
雪入穿履朝霜凝敝裘遥知客舍飲醉裏聞春鳩
送鄭堪歸東京氾水别業(得閒字)
客舍見春草忽聞思舊山看君灞陵去匹馬成臯還對
酒風與雪向家河復關因悲宦遊子終歲無時閒
送崔全被放歸都覲省
夫子不自衒世人知者稀來傾阮氏酒去着老萊衣渭
北草新出關東花欲飛楚王猶自惑宋玉且將歸
送孟孺卿落第歸濟陽
獻賦頭欲白還家衣已穿羞過灞陵樹歸種汶陽田客
舍少鄉信牀頭無酒錢聖朝徒側席濟上獨遺賢
送裴校書從大夫淄川覲省
尚書未(應作東)出守愛子向青州一路通關樹孤城近海
樓懷中江橘熟倚處戟門秋更奉輕軒去知君無客愁
送楊千牛(一作秋)趁歲赴汝南郡覲省便成婚(得寒)
(字)
問吉轉征鞍安仁道姓潘歸期明主賜别酒故人歡珠
箔障罏煖狐裘耐臘寒汝南遙倚望蚤去及春盤
送胡象落第歸王屋别業
看君尚少年不第莫悽然可即疲獻賦山村歸種田野
花迎短褐河柳拂長鞭置酒聊相送青門一醉眠
送顔韶(得飛字)
遷客猶未老聖朝今復歸一從襄陽住幾度梨花飛世
事了可見憐君人亦稀相逄貪醉臥未得作春衣
送杜佐下第歸陸渾别業
正月今(一作初)欲半陸渾花未開出關見青草春色正東
來夫子且歸去明時方愛才還須及秋賦莫即隠蒿萊
送張郎中赴隴右覲省卿公(時張卿公亦充節度留後)
中郎鳳一毛世上獨賢豪弱冠已銀印出身唯寶刀還
家卿月迥度隴將星高幕下多相識邊書醉嬾操
送楚丘麴少府赴官
青袍美少年黃綬一神仙微子城東面梁王苑北邊桃
花色似馬榆莢小於錢單父聞相近家書早為傳
送蜀郡李掾(一作接非)
飲酒俱未醉一言聊贈君功曹善為政明主還應聞夜
宿劒門月朝行巴水雲江城菊花發滿道香氛氲
送鄭少府赴滏陽
子真河朔尉邑里帶清漳春草迎袍色晴花拂綬香青
山入官舍黃鳥度宫牆若到銅臺上應憐魏寢荒
還高冠潭口留别舍弟
昨日山有信祗今耕種時遥傳杜陵叟怪我還山遲獨
向潭上酌無人林下棋東溪憶汝處閒臥對鸕鷀
醴泉東谿送程皓元鏡微入蜀(得寒字)
蜀郡路漫漫梁州過七盤二人來信宿一縣醉衣冠谿
逼春衫冷林交宴席寒西南如噴酒遙向雨中看
夏初醴泉南樓送太康顔少府
何地堪相餞南樓出萬家可憐高處送遠見故人車野
果新成子庭槐欲作花愛君兄弟好書向潁中誇
送嚴詵擢第歸蜀
巴江秋月新閣道發征輪戰勝真才子名高動世人工
文能似舅擢第去榮親十月天官待應須早赴秦
送張直公歸南鄭拜省
夫子思何速世人皆歎奇萬言不加點七步猶嫌遲對
酒落日後還家飛雪時北堂應久待鄉夢促征期
送周子落第遊荆南
足下復不第家貧尋故人且傾湘南酒羞對關西塵山
店橘花發江城楓葉新若從巫峽過應見楚王神
送薛彦偉擢第東歸
時輩似君稀青春戰勝歸名登郄詵第身着老萊衣稱
意人皆羡還家馬若飛一枝誰不折棣萼獨相輝
送楊瑗(一作張子)尉南海
不擇南州尉高堂有老親樓臺重蜃氣邑里雜鮫人海
暗三山雨花(一作江)明五嶺春此鄉多寶玉慎莫厭清貧
鳳翔府行軍送程使君赴成州
程侯新出守好日發行軍拜命時人羡能官聖主聞江
樓黑塞雨山郭冷秋雲竹馬諸童子朝朝待使君
送張昇卿宰新滏
官柳葉尚小長安春未濃送君潯陽宰把酒青門鐘水
驛楚雲冷山城江樹重遥知南湖上祗對香爐峰
送陳子歸陸渾别業
雖不舊相識知君丞相家故園伊川上夜夢方山花種
藥畏春過出關愁路賖青門酒壚别日暮東城鴉
稠桑驛喜逄嚴河南中丞便别(得時字)
駟馬映花枝人人夾路窺離心且莫問春草自應知不
謂青雲客猶思紫禁時(參忝西掖曾聯接)别君能幾日看取鬢
成絲
送蒲秀才擢第歸蜀
去馬疾如飛看君戰勝歸新登郄詵第更着老萊衣(上四)
(句與送薛彦詩相同)漢水行人少巴山客舍稀向南風候暖臘月
見春輝
送郭司馬赴伊吾郡請示李明府(郭子是趙節度同好)
安西美少年脫劒卸弓弦不倚將軍勢皆稱司馬賢秋
山城北面古治郡東邊江(一作池)上舟中月遥思李郭仙
送滕亢擢第歸蘇州拜親
送爾姑蘇客滄波秋正涼橘懷三箇去桂折一枝將(一作)
(香)湖上山當舍天邊水是鄉江村人事少時作捕魚郎
送任郎中出守明州
罷起郎官草初封刺史符城邊樓枕海郭裏樹侵湖郡
政傍連楚朝恩獨借吳觀濤秋正好莫不上姑蘇
臨洮客舍留别祁四
無事向邊外至今仍不歸三年絶鄉信六月未春衣客
舍洮水聒孤城胡雁飛心知别君後開口笑應稀
送弘文李校書往漢南拜親
未識已先聞清辭果出羣如逄禰處士似見鮑參軍夢
暗巴山雨家連漢水雲慈親思愛子幾度泣霑帬
送李别將攝伊吾令充使赴武威便寄崔員外
詞賦滿書囊胡為在戰場行間脫寶劒邑里挂銅章馬
疾飛(一作行)千里鳬飛向五凉遥知竹林下星使對星郎
送四鎮薛侍御東歸
相送淚沾衣天涯獨未歸將軍初得罪門客復何依夢
去湖山闊書停隴雁稀園林幸接近一為到柴扉
送張都尉東歸
白羽綠弓弦年年只在邊還家劒鋒盡出塞馬蹄穿逐
虜西踰海平胡北到天封侯應不遠燕頷豈徒然
送樊侍御使丹陽便覲
臥病窮巷晩忽驚驄馬來知君京口去借問幾時回驛
舫江風引鄉書海雁催慈親應倍喜愛子在霜臺
送張卿郎君赴硤石尉
卿家送愛子愁見灞頭春草羡青袍色花隨黃綬新縣
西函谷路城北大陽津日暮征鞍去東郊一片塵
送顔少府投鄭陳州
一尉便垂白數年唯草玄出關策匹馬逆旅聞秋蟬愛
客多酒債罷官無俸錢知君羈思少所適主人賢
趙少尹南亭送鄭侍御歸東臺(得長字)
紅(一作江)亭酒甕香白面繡衣郎砌冷蟲喧座簾疎雨(一作)
(月)到牀鐘催離興急絃逐(一作緩)醉歌長關樹應先落隨
君滿鬢(一作路)霜
祁四再赴江南别詩
萬里來又去三湘東復西别多人換鬢行遠馬穿蹄山
驛秋雲冷江帆暮雨低憐君不觧說相憶在書題
送許員外江外置常平倉
詔置海陵倉朝推畫省郎還家錦服貴出使繡衣香水
驛風催舫江樓月透牀仍懷陸氏橘歸獻老親嘗
送秘省虞校書赴虞鄉丞
花綬傍腰新關東縣欲春殘書厭科斗舊閣别麒麟虞
坂臨官舍條山映吏人看君有知己坦腹向平津
送江陵泉少府赴任便呈衛荆州
神仙吏姓梅人吏待君來渭北草新出江南花已開城
邊宋玉宅峽口楚王臺不畏無知已荆州甚愛才
奉送李太保兼御史大夫充渭北節度使(即太尉光)
(弼弟)
詔出未央宫登壇近總戎上公周太保副相漢司空弓
抱(一作挽)關西月旗翻渭北風弟兄皆許國天地荷成功
送江陵黎少府
悔繫腰間綬翻為膝下愁那堪漢水遠更值楚山秋新
橘香官舍征帆拂縣樓王城(一作程)不敢住豈是愛荆州
虢州送天平何丞入京市馬
關樹晩蒼蒼長安近夕陽回風醒别酒細雨濕行裝習
戰邊塵黑防秋塞草黃知君市駿馬不是學燕王
送揚州王司馬
君家舊淮水水上到揚州海樹青官舍江雲黑郡樓東
南隨去鳥人吏待行(一作歸)舟為報吾兄道如今已白頭
陜州月城樓送辛判官入奏
送客飛鳥外城頭樓最高樽前遇風雨窗裏動波濤謁
帝向金殿隨身唯寶刀相思灞陵月祗有夢偏勞
送王七錄事赴虢州
早歲即相知嗟君最後時青雲仍未逹白髮欲成絲小
店關門樹長河華岳祠弘農人吏待莫使馬行遲
閿鄉送上官秀才歸關西别業
風塵奈汝(一作爾)何終日獨波波親老無官養家貧在外
多醉眠輕白髮春夢渡黃河相去關城(一作山)近何時更
肯過
送羽林長孫將軍赴歙州
剖竹向江濆能名計日聞隼旗新刺史虎劒舊將軍驛
舫宿湖月州城浸海雲青門酒樓上欲别醉醺醺
送崔主簿赴夏陽
常愛夏陽縣往年曾再過縣中饒白鳥郭外是黃河地
近行程少家貧酒債多知君新稱意好得奈春何
送梁判官歸女几舊廬
女几知君憶春雲相逐歸草堂開藥裹苔壁取荷衣老
竹移時小新花舊處飛可憐真傲吏塵事到山稀
送懷州吳别駕
灞上柳枝黃壚頭酒正香春流飲去馬暮雨濕行裝驛
路通函谷州城接太行覃懷人總喜别駕得王祥
送人歸江寧
楚客憶鄉信向家湖水長住愁春草綠去喜桂枝香海
月迎歸楚江雲引到鄉吾兄應借問為報鬢毛霜
送襄州任别駕
别乘向襄州蕭條楚地秋江聲官舍裏山色郡城頭莫
羡黃公蓋須乘彦伯舟高陽諸醉客唯見古時丘
送李司諫歸京(得長字)
别酒為誰香春官駁正郎醉經秦樹遠夢怯漢川長雨
過風頭黑雲開日脚黃知君觧起草早去入文昌
送緜州李司馬秩滿歸京因呈李兵部
久客厭江月罷官思早歸眼看春光(一作色)老羞見梨花
飛劒北山居小巴南音信稀因君報兵部愁淚日沾衣
送崔員外入秦(一作奏)因訪故園
欲謁明光殿先(一作應)趨建禮門仙郎去得意亞相正承
恩竹裏巴山道花間漢水源憑將兩行淚為訪邵平園
送柳錄事赴梁州
英掾柳家郎離亭酒甕香折腰思漢北隨傳過巴陽江
樹連官舍山雲到臥牀知君歸夢積去去劒川長
送韋侍御先歸京(得寬字)
聞欲朝龍闕應須拂豸冠風霜隨馬去炎暑為君寒客
淚題書落鄉愁對酒寬先憑報親友後月到(一作客)長安
送裴侍御赴(一作趁)歲入京(得陽字)
羡他驄馬郎元日謁明光立處聞天語朝回惹御香臺
寒柏樹綠江暖柳條黃惜别津亭暮揮戈憶魯陽
送顔評事入京
顔子人歎屈宦遊今未遲佇聞明主用豈負青雲姿江
柳秋吐葉山花寒滿枝知君客(一作窮)愁處月滿(一作出一作落)
巴川時
送趙侍御歸上都
驄馬五花毛青雲歸處高霜隨驅夏暑風逐振江濤執
簡皆推直勤王豈告勞帝城誰不戀回望動離騷
送楊子
斗酒渭城邊壚頭耐醉眠梨花千樹雪楊(一作柳)葉萬條
煙惜别添壺酒臨岐贈馬鞭看君潁上去新月到家圓
送人赴安西
上馬帶胡鈎翩翩度隴頭小來思報國不是愛封侯萬
里鄉為夢三邊月作愁早須清黠虜無事莫經秋
發臨洮將赴北庭留别(得飛字)
聞說輪臺路連年(一作年年)見雪飛春風曾(一作長)不到漢使
亦應(一作來)稀白草通疎勒青山過武威勤王敢道遠(一作)
(不敢道遠思)私向夢中歸
臨洮泛舟趙仙舟自北庭罷使還京
白髮輪臺使邊功竟不成雲沙萬里地孤負一書生池
上風廻舫橋西雨過城醉眠鄉夢罷東望羡歸程
春日醴泉杜明府承恩五品宴席上賦詩
鳬舄舊稱仙鴻私降自天青袍移草色朱綬奪花然邑
裏雷仍震臺中星欲懸吾兄此棲棘因得賀初筵
早春陪崔中丞同泛浣花谿宴
旌節臨谿口寒郊陡覺暄紅亭移酒席畫舸逗江村雲
帶歌聲颺風飄舞袖翻花間催秉燭川上欲黃昏
喜華隂王少府使到南池宴集
有客至鈴下自言身姓梅仙人掌裏使黃帝鼎邊來竹
影拂棋局荷香隨酒杯池前堪醉臥待月未須回
行軍雪後月夜宴王卿家
子夜雪華餘卿家月影初酒香薰枕席爐氣煖軒除晩
歲宦情薄行軍歡宴疎相逄剰取醉身外盡空虛
梁州陪趙行軍龍岡寺北庭泛舟宴王侍御(得長)
(字)
誰宴霜臺使行軍粉署郎唱歌江鳥没吹笛岸花香酒
影搖新月灘聲聒夕陽江鐘聞已暮歸櫂綠川長
奉陪封大夫宴得征字時封公兼鴻臚卿
西邊虜盡平何處更專征幕下人無事軍中政已成座
參殊俗語樂雜異方聲醉裏東樓月偏能照列卿
陪封大夫宴瀚海亭納凉(得時字)
細管雜青絲千杯倒接䍦軍中乘興出海上納凉時日
没鳥飛急山高雲過遲吾從大夫後歸路擁旌旗
虢州西亭陪端公宴集
紅亭出鳥外駿馬繫雲端萬嶺窗前睥千家肘底看開
瓶酒色嫩踏地葉聲乾為逼霜臺使重裘也覺寒
陪使君早春東郊遊眺(得春字)
太守擁朱輪東郊物候新鶯聲隨坐嘯柳色喚行春谷
口雲迎馬谿邊水照人郡中叨佐理何幸接芳塵
雪後與羣公過慈(一作報)恩寺
乘興忽相招僧房暮與朝雪融雙樹濕沙闇(一作閉)一燈
燒竹外山低塔藤間院隔(一作接)橋歸家如(一作好)欲嬾俗
慮向來銷
與鄠縣羣官泛渼陂
萬頃浸天色千尋窮地根舟移城入樹岸闊水浮村閒
鷺驚簫管潛虯傍酒樽暝來呼小吏列火儼歸軒
與鄠縣源少府泛渼陂(得人字)
載酒入天色水凉難醉人清搖縣郭動碧洗雲山新吹
笛驚白鷺垂竿跳紫鱗憐君公事後陂上日娛賓
終南東谿中作
谿水碧於草潺潺花底流沙平堪濯足石淺不勝舟洗
藥朝與暮釣魚春復秋興來從所適還欲向滄洲
與鮮于庶子泛漢江
急管更須吹杯行(一作金杯)莫遣遲酒光紅琥珀江色碧琉
璃日影浮歸櫂蘆花罥釣絲山公醉不醉問取葛疆知
晦日陪侍御泛北池
春池滿復寬晦節耐邀歡月帶蝦䗫冷霜隨獬豸寒水
雲低錦席岸柳拂金盤日暮舟中散都人夾道看
登凉州尹臺寺
胡地三月半梨花今始開因從老僧飯更上夫人臺清
唱雲不去彈弦風颯來應須一倒載還似山公回
登總持閣
高閣逼諸天登臨近日邊晴開萬井樹愁看五陵煙檻
外低秦嶺窗中小渭川蚤知清淨理常願奉金仙
奉陪封大夫九日登高
九日黃花酒登高會昔聞霜威逐亞相殺氣傍中軍横
笛驚征雁嬌歌落塞雲邊頭幸無事醉舞荷吾君
郡齋平望江山
水路東連楚人煙北接巴山光圍一郡江月照千家庭
樹純栽橘園畦半種茶夢魂知憶處無夜不京華
宿岐州北郭嚴給事别業
郭外山色暝主人林館秋疎鐘入臥内片月到牀頭遥
夜惜已半清言殊未休君雖在青瑣心不忘滄洲
暮秋會嚴京兆後廳竹齋
京兆小齋寬公庭半藥闌甌香茶色嫩窗冷竹聲乾盛
德中朝貴清風畫省寒能將吏部鏡照取寸心看
省中即事
華省謬為郎蹉跎鬢已蒼到來恒襆被隨例且含香竹
影遮窗暗花隂拂簟凉君王新賜筆草奏向明光
尋陽七郎中宅即事
萬事信蒼蒼機心久已忘無端來出守不是厭為郎雨
滴芭蕉赤霜催橘子黃逄君開口笑何處有他鄉
攜琴酒尋閻防崇濟寺所居僧院(得濃字)
相訪但尋鐘門寒古殿松彈琴醒暮酒卷幔引諸峰事
惬林中語人幽物外蹤吾廬幸接近兹地興偏慵
春尋河陽陶處士别業
風煖日暾暾黃鸝飛近村花明潘子縣柳暗陶公門藥
椀搖山影魚竿帶水㾗南橋車馬客何事苦喧喧
晩過盤石寺禮鄭和尚
暫詣高僧話來尋野寺孤岸花藏水碓谿水(一作竹)映風
爐頂上巢新鵲(一作鶴)衣中帶(一作得)舊珠談禪未得去輟
櫂且踟蹰
尋少室張山人聞與偃師周明府同入都
中峰鍊金客昨日遊人間葉縣鳬共去葛陂龍暫還春
雲湊深水秋雨懸空山寂寂清谿上空餘丹竈閒
虢州臥疾喜劉判官相過水亭
臥疾嘗晏起朝來頭未梳見君勝服藥清話病能除低
柳共繫馬小池堪釣魚觀棋不覺暝月出水亭初
武威(一作城)春暮(一作寒)聞宇文判官西使還已到
晉昌
岸(一作片)雨過城頭黃鸝上戍樓塞花飄客淚邊柳挂鄉
愁白髮悲明鏡青春換敝裘君從萬里使聞已到瓜州
虢州南池候嚴中丞不至
池上日相待知君殊未回徒教柳葉長漫使梨花開駟
馬去不見雙魚空往來思想(一作相思)不觧說孤負舟中杯
春興思南山舊廬招柳建正字
終歲不得意春風今復來自憐蓬鬢改羞見梨花開西
掖誠可戀南山思早回園廬幸接近相與歸蒿萊
郡齋南池招楊轔
郡僻人事少雲山常(一作遮)眼前偶從池上醉便向舟中
眠與子居最近周官情又偏閒時耐相訪正有牀頭錢
高冠(一作官)谷口招(一作贈)鄭鄠
谷口來相訪空齋不見君澗花然暮雨潭樹煖春雲門
徑稀人迹簷峰下鹿羣衣裳與枕席山靄碧氛氳
題新鄉王釡廳壁
憐君守一尉家計復清貧禄米嘗不足俸錢供與人城
頭蘇門樹陌上黎陽塵不是舊相識聲同心自親
題山寺僧房
窗影搖羣木牆隂載一峰野爐風自爇山碓水能舂勤
學翻知誤為官好欲慵高僧暝不見月出但聞鐘
漢上題韋氏莊
結茅聞楚客卜築漢江邊日落數歸鳥夜深聞扣舷水
㾗侵岸柳山翠借厨煙調笑提筐婦春來蠶幾眠
題永樂韋少府廳壁
大河南郭外終日氣昏昏白鳥下公府青山當縣門故
人是邑尉過客駐征軒不憚煙波闊思君一笑言
題金城臨河驛樓
古戍依重險高樓見五凉山根盤驛道河水浸城牆庭
樹巢鸚鵡園花隐麝香忽如江浦上憶作捕魚郎
初授官題高冠草堂
三十始一命宦情多欲闌自憐無舊業不敢恥微官澗
水吞樵路山花醉藥欄秪緣五斗米辜負一漁竿
題虢州西樓
錯料一生事蹉跎今白頭縱横皆失計妻子也堪羞明
主雖然棄丹心亦未休愁來無去處祗上郡西樓
夜過盤石隔河望永樂寄閨中效齊梁體
盈盈一水隔寂寂二更初波上思羅襪魚邊憶素書月
如眉已畫雲似鬢新梳春物知人意桃花笑索居
河西春暮憶秦中
渭北春巳老河西人未歸邊城細草出客館梨花飛别
後鄉夢數昨來家信稀凉州三月半猶未脫寒衣
過酒泉憶杜陵别業
昨夜宿祈連今朝過酒泉黃沙西際海白草北連天愁
裏難消日歸期尚隔年陽關萬里夢知處杜陵田
早發焉耆懷終南别業
曉笛别鄉淚秋冰鳴馬蹄一身虜雲外萬里胡天西終
日見征戰連年聞鼓鼙故山在何處昨日夢清谿
宿鐵關西館
馬汗踏成泥朝馳幾萬蹄雪中行地角火處宿天倪塞
迥心常怯鄉遥夢亦迷那知故園月也到鐵關西
首秋輪臺
異域隂山外孤城雪海邊秋來唯有雁夏盡不聞蟬雨
拂氊牆濕風搖毳幕羶輪臺萬里地無事歴三年
北庭作
雁塞通鹽澤龍堆接醋溝孤城天北畔絶域海西頭秋
雪春仍下朝風夜不休可知年四十猶自未封侯
輪臺即事
輪臺風物異地是古單于三月無青草千家盡白榆蕃
書文字别胡俗語音殊愁見流沙北天西海一隅
還東山洛上作
春流急不淺歸栧去何遲愁客葉舟裏夕陽花水時雲
晴開螮蝀櫂發起鸕鷀莫道東山遠衡門在夢思
楊固店
客舍梨葉赤鄰家聞擣衣夜來嘗有夢墜淚緣思歸洛
水行欲盡緱山看漸微長安祗千里何事信音稀
巴南舟中思陸渾别業
瀘水南州(一作舟)遠巴山北客稀嶺雲撩亂起谿鷺等閒
飛鏡裏愁衰鬢舟中換旅衣夢魂知憶處無夜不先歸
晩發五渡
客厭巴南地鄉鄰劒北天江村片雨外野寺夕陽邊芋
葉藏山徑蘆花雜(一作間)渚田舟行未可住乘月且須牽
巴南舟中夜市(一作夜書事)
渡口欲黃昏歸人爭渡喧近鐘清野寺遠火點(一作照)江
村見雁思鄉信聞猿積淚㾗孤舟萬里外(一作夜)秋月不
堪論
江上春歎
臘月江上煖南橋新柳枝春風觸處到憶得故園時終
日不如意出門何所之從人覓顔色自笑弱男兒
初至犍為作
山色軒檻内灘聲枕席間草生公府静花落訟庭閒雲
雨連三峽風塵接百蠻到來能幾日不覺鬢毛斑
使院中新栽柏樹子呈李十五栖筠
愛爾青青色移根此地來不曾臺上種留向磧中栽脆
葉欺門柳狂花笑院梅不須愁歲晩霜露豈能摧
詠郡齋壁畫片雲(得歸字)
雲片何人畫塵侵粉色微未曾行雨去不見逐風歸只
怪偏凝壁回看欲惹衣丹青忽借便移向帝鄉飛
臨洮龍興寺玄上人院同詠青木香叢
移根自遠方種得在僧房六月花新吐三春葉已長抽
莖高錫杖引影到繩牀只為能除疾傾心向藥王
成王挽歌
幽山悲舊桂長坂愴餘蘭地底孤燈冷泉中一鏡寒銘
旌門客送騎吹路人看漫作琉璃椀淮王誤合丹
苖侍中挽歌二首
攝政朝章重持衡國相尊筆端通造化掌内運乾坤青
史遺芳滿黃樞故事存空悲渭橋路誰對漢皇言
天子悲元老都人惜上公優賢几杖在會葬市朝空丹
旐飛斜日清笳怨暮風平生門下客繼美廟堂中
故僕射裴公挽歌三首
盛德資邦傑嘉謨作世程門瞻駟馬貴時仰八龍名罷
市秦人送還鄉絳老迎莫埋丞相印留着付玄成
五(一作二)府瞻高位三台喪大賢禮容還故絳寵贈冠(一作)
(過)新田氣歇汾隂鼎魂飛京兆阡先時劒已没隴樹久
蒼然
富貴徒言久鄉閭殁後歸錦衣都未着丹旐忽先飛哀
挽辭秦塞悲笳出帝畿遥知九原上漸覺(一作遠)弔人稀
河西太守杜公挽歌四首
蒙叟悲藏壑殷宗惜濟川長安非舊日京兆是新阡黃
霸官猶屈蒼生望巳愆唯餘卿月在留向杜陵懸
鼓角(一作吹)城中出墳塋郭外新雨隨思太守雲從送夫
人蒿里埋雙劒松門閉萬春回瞻北堂上金印已生塵
憶昨明光殿新承天子恩剖符移北地授鉞領西門塞
草迎軍幕邊雲拂使軒至今聞隴外戎虜尚亡魂
漫漫澄波闊沈沈大厦深秉心常匪席(一作石)行義每揮
金汲引窺蘭室招攜入翰林多君有令子猶注世人心
故河南尹岐國公贈工部尚書蘇公挽歌二首
河尹恩榮舊尚書寵贈新一門傳畫戟幾世駕朱輪夜
色何時曉泉臺不復春唯餘朝服在金印已生塵
白日扃泉戶青春掩夜臺舊堂階草長空院砌花開山
晚銘旌去郊寒騎吹回三川難可見應惜庾公才
韓員外夫人清河縣君崔氏挽歌二首
令德當時重高門舉世推從夫榮巳絶封邑寵難追陌
上人皆惜花間鳥亦悲仙郎看隴月猶憶畫眉時
遽聞傷别劒忽復歎藏舟燈冷泉中夜衣寒地下秋青
松弔客淚丹旐路人愁徒有清河在空悲逝水流
西河郡太原守張夫人挽歌
鵲印慶仍傳魚軒寵莫先從夫元凱貴訓子孟軻賢龍
是雙歸日鸞非獨舞年哀容今共盡悽愴杜陵田
南溪别業
結宇依青嶂開軒對翠疇樹交花兩色溪合水重流竹
徑春來埽蘭樽夜不收逍遥自得意鼓腹醉中遊
御定全唐詩卷二百
