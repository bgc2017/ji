欽定四庫全書
御定全唐詩卷八百九十六
李珣(五十四首)
漁父
水接衡門十里餘信船歸去臥看書輕爵禄慕玄虚莫
道漁人只為魚
避世垂綸不計年官高争得似君閑傾白酒對青山笑
指柴門待月還
櫂警鷗飛水濺袍影隨潭面柳垂縚終日醉絕塵勞曾
見錢塘八月濤
南鄕子
煙漠漠雨凄凄岸花零落鷓鴣啼遠客扁舟臨野渡思
鄕處潮退水平春色暮
蘭橈舉水文開競攜藤籠采蓮來回塘深處遙相見邀
同宴淥酒一巵紅上面
歸路近扣舷歌采眞珠處水風多曲岸小橋山月過煙
深鎻豆蔲花垂千萬朵
乘綵舫過蓮塘櫂歌驚起睡鴛鴦遊女帶香偎伴笑争
窈窕競折團荷遮晚照
傾綠蟻泛紅蠃閒遊女伴簇笙歌避暑信&KR0657;輕浪裏閒
游戲夾岸荔枝紅蘸水
雲帶雨浪迎風釣翁回櫂碧灣中春酒香熟鱸魚美誰
同醉䌫却扁舟&KR0963;底睡
沙月静水煙輕芰荷香裡夜船行綠鬟紅臉誰家女遥
相顧緩唱櫂歌極浦去
漁市散渡船稀越南雲樹望中微行客待潮天欲暮送
春浦愁聽猩猩啼瘴雨
攏雲髻背犀梳焦紅衫映綠羅裾越王臺下春風暖花
盈岸遊賞每邀鄰女伴
相見處晚晴天刺桐花下越臺前暗裡廽眸深屬意遺
䨇翠騎象背人先過水
攜籠去采菱歸碧波風起雨霏霏趁岸小船齊櫂急羅
衣溼出向桄桹樹下立
雲髻重葛衣輕見人微笑亦多情拾翠采珠能幾許來
還去爭及村居織機女
登畫舸泛清波采蓮時唱采蓮歌攔櫂聲齊羅袖斂池
光颭驚起沙鷗八九點
䨇髻墜小眉彎笑隨女伴下春山玉纖遙指花深處争
廻顧孔雀雙雙迎日舞
紅豆蔲紫玫瑰謝娘家接越王臺一曲鄕歌齊撫掌堪
遊賞酒酌蠃杯流水上
山果&KR0827;水花香家家風景有池塘木蘭舟上珠簾捲歌
聲遠椰子酒傾鸚鵡醆
新月上遠煙開慣隨潮水采珠來棹穿花過歸溪口酤
春酒小艇䌫牽垂岸柳
西溪子
金縷翠鈿浮動妝罷小窗圓夢日高時春已老人來到
滿地落花慵掃無語倚屏風泣殘紅(一作離思正難緘燕喃喃)
馬上見時如夢認得臉波相送柳堤長無限意夕陽裏
醉把金鞭欲墜歸去想嬌嬈暗魂銷
女冠子(二首)
星高月午丹桂青松深處醮壇開金磬敲清露珠幢立
翠苔步虚聲縹緲想像思徘徊曉天歸去路指蓬萊
春山夜静愁聞洞天疎磬玉堂虚細霧垂珠佩輕煙曳
翠裾對花情脉脉望月步徐徐劉阮今何處絶來書
中興樂
後庭寂寞日初長翩翩蝶舞紅芳繡簾垂地金鴨無香
誰知春思如狂憶蕭郎等閒一去程遙信斷五嶺三湘
休開鸞鏡學宫妝可能更理笙簧倚屏凝睇淚落成
行手尋裙帶鴛鴦暗思量忍孤前約教人花貌虚老風
光
酒泉子
寂寞青樓風觸繡簾珠碎撼月朦朧花暗淡鎻春愁
尋思往事依稀夢淚臉露桃紅色重鬢欹蟬釵墜鳳思
悠悠
雨漬花零紅散香凋池兩岸別情遙春歌斷掩銀屏
孤帆早晚離三楚閒理鈿筝愁幾許曲中情絃上語不
堪聽
秋雨連綿聲散敗荷叢裏那堪深夜枕前聽酒初醒
牽愁惹思更無停燭暗香凝天欲曙細和煙冷和雨透
簾旌
秋月嬋娟皎潔碧紗窗外照花穿竹冷沈沈印池心
凝露滴砌蛩吟驚覺謝娘殘夢夜深斜傍枕前來影徘
徊
浣溪沙
入夏偏宜淡薄妝越羅衣褪欎金黃翠鈿檀注助容光
相見無言還有恨幾回判却又思量月窗香徑夢悠
颺
晚出閑庭看海棠風流學得内家妝小釵横戴一枝芳
鏤玉梳斜雲鬢膩鏤金衣透雪肌香暗思何事立殘
陽
訪舊傷離欲斷魂無因重見玉樓人六街微雨鏤香塵
早為不逢巫峽夢那堪虚度錦江春遇花傾酒莫辭
頻
紅藕花香到檻頻可堪閑憶似花人舊歡如夢絶音塵
翠疊畫屏山隠隠冷鋪文簟水潾潾斷魂何處一蟬
新
巫山一段雲
有客經巫峽停橈向水湄楚王曾此夢瑤姬一夢杳無
期塵暗珠簾卷香銷翠幄垂西風回首不勝悲暮雨
灑空祠
古廟依青嶂行宫枕碧流水聲山色鎻妝樓往事思悠
悠雲雨朝還暮煙花春復秋啼猿何必近孤舟行客
自多愁
菩薩蠻
回塘風起波文細刺桐花裏門斜閉殘日照平蕪雙雙
飛鷓鴣征帆何處客相見還相隔不語欲魂銷望中
煙水遙
等閒將度三春景簾垂碧砌參差影曲檻日初斜杜鵑
啼落花恨君容易處又話瀟湘去凝思倚屏山淚流
紅臉斑
隔簾微雨雙飛燕砌花零落紅深淺捻得寶筝調心隨
征櫂遙楚天雲外路動便經年去香斷畫屏深舊歡
何處尋
漁歌子
楚山青湘水淥春風澹蕩看不足草芊芊花簇簇漁艇
櫂歌相續信浮沈無管束釣回乘月歸灣曲酒盈尊
雲滿屋不見人間榮辱
荻花秋瀟湘夜橘洲佳景如屏畫碧煙中明月下小艇
垂綸初罷水為鄉蓬作舍魚羹稲飯常湌也酒盈杯
書滿架名利不將心挂
柳垂絲花滿樹鶯啼楚岸春天暮櫂輕舟出深浦緩唱
漁郎歸去罷垂綸還酌醑孤村遙指雲遮處下長汀
臨深渡驚起一行沙鷺
九疑山三湘水蘆花時節秋風起水雲間山月裏櫂月
穿雲遊戲鼓清琴傾渌蟻扁舟自得逍遙志任東西
無定止不議人間醒醉
望遠行
春日遲遲思寂寥行客關山路遥瓊窗時聽語鶯嬌柳
絲牽恨一條條休暈繡罷吹簫貌逐殘花暗凋同心
猶結舊帬腰忍孤風月度良宵
露滴幽庭落葉時愁聚蕭娘柳眉玉郎一去負佳期水
雲迢遰鴈書遲屏半掩枕斜欹蠟淚無言對垂吟蛩
斷續漏頻移入窗明月鑒空幃
河傳
去去何處迢迢巴楚山水相連朝雲暮雨依舊十二峰
前猨聲到客船愁腸豈異丁香結因離別故國音書
絶想佳人花下對明月春風恨應同
春暮微雨送君南浦愁斂雙蛾落花深處啼鳥似逐離
歌粉檀珠淚和臨流更把同心結情哽咽後會何時
節不堪回首相望已隔汀洲櫓聲幽
虞美人
金籠鶯報天將曙驚起分飛處夜來潛與玉郎期多情
不覺酒醒遲失歸期映花避月遙相送膩髻偏垂鳳
却回嬌步入香閨倚屏無語撚雲篦翠眉低
臨江仙
簾卷池心小閣虚暫涼閒步徐徐芰荷經雨半凋疎拂
堤垂柳蟬噪夕陽餘不語低鬟幽思遠玉釵斜墜雙
魚幾回偷看寄來書離情別恨相隔欲何如
鶯報簾前暖日紅玉爐殘麝猶濃起來閨思尚疎慵引
愁春夢誰解此情悰強整嬌姿臨寶鏡小池一朵芙
蓉舊歡無處再尋蹤更堪回顧屏畫九疑峯
定風波
志在煙霞慕隠淪功成歸看五湖春一葉舟中吟復醉
雲水此時方認自由身花㠀為鄰鷗作侣深處經年
不見市朝人已得希夷微妙旨潛喜荷衣蕙帶絶纖塵
十載逍遙物外居白雲流水似相於乘興有時擕短櫂
江㠀誰知求道不求魚到處等閒邀鶴伴春岸野花
香氣撲琴書更飲一杯紅霞酒回首半鉤新月貼清虚
又見辭巢燕子歸阮郎何事絶音徽簾外西風黃葉落
池閣隠莎蛩呌雨霏霏愁坐算程千萬里頻跂等閒
經歲兩相違聽鵲憑龜無定處不知淚痕流在畫羅衣
鴈過秋空夜未央隔窗煙月鎻蓮塘往事豈堪容易想
惆悵故人迢遰在瀟湘縱有回文重疊意誰寄解鬟
臨鏡泣殘妝沈水香消金鴨冷愁永候蟲聲接杵聲長
簾外煙和月滿庭此時閒坐若為情小閣擁爐殘酒醒
愁聽寒風葉落一聲聲惟恨玉人芳信阻雲雨屏帷
寂莫夢難成斗轉更闌心杳杳將曉銀釭斜照綺琴横
歐陽炯
南歌子
錦帳銀燈影紗窗玉漏聲迢迢永夜夢難成愁對小庭
秋色月空明
漁父
擺脫塵機上釣船免教榮辱有流年無繫絆沒愁煎須
信船中有散仙
風浩寒溪照膽明小君山上玉蟾生荷露墜翠煙輕撥
刺游魚幾箇驚
巫山一段雲
絳闕登眞子飄飄御綵鸞碧虚風雨佩光寒斂袂下雲
端月帳朝霞薄星冠玉蘂攢遠遊蓬㠀降人間特地
拜龍顔
春去秋來也愁心似醉醺去時邀約早回輪及去又何
曾歌扇花光點衣珠滴淚新恨身翻不作車塵萬里
得隨君
春光好
天初暖日初長好春光萬彙此時皆得意競芬芳筍
迸苔錢嫩綠花偎雪塢濃香誰把金絲裁翦却挂斜陽
花滴露柳搖煙豔陽天雨霽山櫻紅欲爛谷鶯遷飲
處交飛玉斝遊時倒把金鞭風颭九衢榆葉動簇青錢
胷鋪雪臉分蓮理繁弦纖指飛翻金鳳語轉嬋娟嘈
囋如敲玉佩清泠似滴香泉曲罷問郎名箇甚想夫憐
磧香散渚冰融暖空濛飛絮悠揚徧虚空惹輕風柳
眼煙來點綠花心日與妝紅黃雀錦鸞相對舞近簾櫳
雞樹綠鳳池清滿神京玉兔宫前金榜出列仙名疊
雪羅袍接武團花駿馬嬌行開宴錦江遊爛漫柳煙輕
芳叢繡綠筵張兩心狂空遣横波傳意緒對笙簧雖
似安仁擲果未聞韓夀分香流水桃花情不已待劉郎
垂繡幔掩雲屏思盈盈雙枕珊瑚無限情翠釵横幾
見纖纖動處時聞款款嬌聲却出錦屏妝面了理秦筝
金轡響玉鞭長映垂楊堤上采花筵上醉滿衣香無
處不攜弦管直應占斷春光年少王孫何處好競尋芳
蘋葉嫩杏花明畫船輕雙浴鴛鴦出綠汀櫂歌聲春
水無風無浪春來半雨半晴紅粉相隨南浦晚莫辭行
西江月(一名白蘋香一名步虚詞)
月映長江秋水分明冷浸星河淺沙汀上白雲多雪散
幾叢蘆葦扁舟倒影寒潭煙光遠罩輕波笛聲何處
響漁歌兩岸蘋香暗起
水上鴛鴦比翼巧將繡作羅衣鏡中重畫遠山眉春睡
起來無力細雀穏簪雲髻含羞時想佳期臉邊紅豔
對花枝猶占鳳樓春色
赤棗子
夜悄悄燭熒熒金爐香盡酒初醒春睡起來回雪面含
羞不語倚雲屏
蓮臉薄柳眉長等閑無事莫思量每一見時明月夜損
人情思斷人腸
女冠子
薄妝桃臉滿面縱横花靨豔情多綬帶盤金縷輕帬透
碧羅含羞眉作斂微語笑相和不會頻偷眼意如何
秋宵秋月一朵荷花初發照前池搖曳熏香夜嬋娟對
鏡時蘂中千點淚心裏萬條絲恰似輕盈女好風姿
更漏子
玉闌干金甃井月照碧梧桐影獨自箇立多時露華濃
溼衣一向凝情望待得不成模樣雖叵耐又尋思争
生嗔得伊
三十六宫秋夜永露華點滴高梧丁丁玉漏咽銅壺明
月上金鋪紅線毯博山爐香風暗觸流蘇羊車一去
長青蕪鏡塵鸞綵孤
定風波
暖日閑窗映碧紗小池春水浸晴霞數樹海棠紅欲盡
争忍玉閨深掩過年華獨凭繡牀方寸亂腸斷淚珠
穿破臉邊花鄰舍女郎相借問音信教人羞道未還家
木蘭花
兒家夫壻心容易身又不來書不寄閑庭獨立鳥關關
争忍抛奴深院裏悶向綠紗窗下睡睡又不成愁已
至今年却憶去年春同在木蘭花下醉
日照玉樓花似錦樓上醉和春色寢綠楊風送小鶯聲
殘夢不成離玉枕堪愛晚來韶景甚寶柱秦筝方再
品青蛾紅臉笑來迎又向海棠花下飲
春早玉樓煙雨夜簾外櫻桃花半謝錦屏香冷繡衾寒
怊悵憶君無計舍侵曉鵲聲來砌下鸞鏡殘妝紅粉
罷黛眉雙點不成描留待玉郎歸日畫
清平樂
春來街砌春雨如絲細春地滿飄紅杏蔕春燕舞隨風
勢春幡細縷春繒春閨一點春燈自是春心撩亂非
干春夢無憑
菩薩蠻
曉來中酒和春睡四支無力雲鬟墜斜臥臉波春玉郎
休惱人日高猶未起為戀鴛鴦被鸚鵡語金籠道兒
還是慵
紅爐煖閣佳人睡隔簾飛雪添寒氣小院奏笙歌香風
簇綺羅酒傾金醆滿蘭燭重開宴公子醉如泥天街
聞馬嘶
翠眉雙臉新妝薄幽閨斜卷青羅幕寒食百花時紅繁
香滿枝雙雙梁燕語蝶舞相隨去腸斷正思君閑眠
冷繡茵
畫屏繡閣三秋雨香脣膩臉偎人語語罷欲天明嬌多
夢不成曉街鐘鼓絶嗔道如今別特地氣長吁倚屏
彈淚珠
浣溪沙
落絮殘鶯半日天玉柔花醉只思眠惹窗映竹滿爐煙
獨掩畫屏愁不語斜欹瑤枕髻鬟偏此時心在阿誰
邊
天碧羅衣拂地垂美人初著更相宜宛風如舞透香肌
獨坐含嚬吹鳳竹園中緩步折花枝有情無力泥人
時
相見休言有淚珠酒闌重得叙歡娱鳳屏鴛枕宿金鋪
蘭麝細香聞喘息綺羅纖縷見肌膚此時還恨薄情
無
三字令
春欲盡日遲遲牡丹時羅幌卷翠簾垂彩牋書紅粉淚
兩心知人不在燕空歸負佳期香燼落枕圅欹月分
明花澹薄惹相思
南鄉子
嫩草如煙石榴花發海南天日暮江亭春影淥鴛鴦浴
水遠山長看不足
畫舸停橈槿花籬外竹横橋水上遊人沙上女回顧笑
指芭蕉林裏住
岸遠沙平日斜歸路晚霞明孔雀自憐金翠尾臨水認
得行人驚不起
洞口誰家木蘭船繫木蘭花紅袖女郎相引去遊南浦
笑倚春風相對語
二八花鈿胷前如雪臉如蓮耳墜金鬟穿瑟瑟霞衣窄
笑倚江頭招遠客
路入南中桄榔葉暗蓼花紅兩岸人家微雨後收紅豆
樹底纖纖擡素手
袖斂鮫綃采香深洞笑相邀藤杖枝頭蘆酒滴鋪葵席
豆蔲花間趖晚日
翡翠鵁鶄白蘋香裡小沙汀㠀上隂陰秋雨色蘆花撲
數隻漁船何處宿
獻衷心
見好花顔色爭笑東風雙臉上晚妝同閉小樓深閤春
景重重三五夜偏有恨月明中情未已信曾通滿衣
猶自染檀紅恨不如雙燕飛舞簾櫳春欲暮殘絮盡柳
條空
賀聖朝
憶昔花間初識面紅袖半遮妝臉輕轉石榴帬帶故將
纖纖玉指偷撚雙鳳金線碧梧桐鎻深深院誰料得
兩情何日教繾綣羡春來雙燕飛到玉樓朝暮相見
憶昔花間相見後只憑纖手暗抛紅豆人前不解巧傳
心事別來依舊孤負春晝碧羅衣上蹙金繡覩對對
鴛鴦空裛淚痕透想韶顔非久終是為伊只憑偷瘦
江城子
晚日金陵岸草平落霞明水無情六代繁華暗逐逝波
聲空有姑蘇臺上月如西子鏡照江城
鳳樓春
鳳髻綠雪叢深掩房櫳錦書通夢中相見覺來慵勻面
淚臉珠融因想玉郎何處去對淑景誰同小樓中春
思無窮倚闌凝望闇牽愁緒柳花飛趁東風斜日照簾
櫳羅幃香冷粉屏空海棠零落鶯語殘紅
歐陽彬(蜀左丞詞一首)
生查子
竟日畫堂歡入夜重開宴剪燭蠟煙香促席花光顫
待得月華來滿院如鋪練門外簇驊騮直待更深散
御定全唐詩卷八百九十六
