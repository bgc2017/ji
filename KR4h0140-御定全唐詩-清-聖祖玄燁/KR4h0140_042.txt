欽定四庫全書
御定全唐詩卷四十二
盧照鄰
酬楊比部員外暮宿琴堂朝躋書閣率爾見贈
之作(一作王維詩)
閒拂簷塵看鳴琴候月彈桃源迷漢姓松徑(一作樹)有秦
官空谷歸人少青山背日寒羡君棲隠處遥望在(一作白)
雲端
劉生
劉生氣不平抱劍欲專征報恩為豪侠死難在横行翠
羽裝刀鞘黃金飾(一作鏤)馬鈴(一作纓)但令一顧重不恡百
身輕
隴頭水
隴阪高無極征人一望(一作望故)鄉關河别去水沙塞斷歸
腸馬繫千年樹旌懸九月霜從來共嗚咽皆是為勤王
巫山高
巫山望不極望望下朝氛(一作雰)莫辨啼猿樹徒看神女
雲驚濤亂水脉驟雨暗峯文霑裳(一作衣)即此地况復遠
思君
芳樹
芳樹本多竒年華復在斯結翠成新幄開紅滿故(一作舊)
枝風歸花(一作聲)歴亂日度影參差容色朝朝落思君君
不知
雨雪曲
虜騎三秋入關雲萬里平雪似胡沙暗冰如漢月明高
闕銀為闕長城玉作城節旄零落盡天子不知名
昭君怨
合殿恩中絶交河使漸稀肝腸辭玉輦形影向金微(一作)
(徽)漢地草應綠胡庭沙正飛願逐三秋雁年年一度歸
折楊柳
倡樓啟曙扉楊(一作園)柳正依依鶯啼知歲隔條變識春
歸露葉凝愁黛(一作啼臉)風花亂(一作落)舞衣攀折聊將(一作將安)
寄軍中音(一作書)信稀
十五夜觀燈
錦里開芳宴蘭缸豔早年縟彩遥分地繁光遠綴天接
漢疑星落依樓似月懸别有千金笑來映九枝前
入秦川界
隴阪長無極蒼山望不窮石徑縈疑斷回流映似空花
開綠野霧鶯囀紫巖風春芳勿遽盡留賞故人同
文翁講堂
錦里淹中館岷山稷下亭空梁無燕雀古壁有丹青槐
落猶疑市苔深不辨銘良哉二千石江漢表遺靈
相如琴臺
聞有雍容地千年無四鄰園院風煙古池臺松檟春雲
疑作賦客月似(一作花影)聽琴人寂寂啼鶯(一作馬)處空傷遊
子神
石鏡寺
古墓芙蓉塔神銘(一作明神)松柏煙鸞沉仙鏡底花沒梵輪
前銖衣千古佛寶月兩重圓隠隠香臺夜鐘聲徹九天
辛法司(一作司法)宅觀妓
南國佳人至北堂羅薦開長帬隨鳳管促柱送鸞杯雲
光身後落雪態掌中回到愁金谷晚不怪玉山頹
春晚山莊率題二首
顧步三春晩田園四望通遊絲横惹樹戲蝶亂依藂竹
懶偏宜水花狂不待風唯餘詩酒意當了一生中
田家無四鄰獨坐一園春鶯啼非選樹魚戲不驚綸山
水彈琴盡風花酌酒頻年華已可樂高興復留人
江中望月
江水向涔陽澄澄寫月光鏡圓珠溜徹弦滿箭波長沈
鈎搖兔影浮桂動丹芳延照相思夕千里共霑裳
元日述懷(一作明月引)
筮仕無中秩歸耕有外臣人歌小歲酒花舞大唐春草
色迷三徑風光動四鄰願得長如此年年物候新
益州城西張超亭觀妓
落日明歌席行雲逐舞人江前飛暮雨梁上下輕塵冶
服看疑畫粧樓望似春高車勿遽返長袖欲相親
還京贈别
風月清江夜山水白雲朝萬里同為客三秋契不凋戲
鳬分斷岸歸騎別高標一去仙橋道還望錦城遥
至陳倉曉晴望京邑
拂曙驅飛傳初晴帶曉凉霧歛長安樹雲歸仙帝鄉澗
流漂素沫巖景靄朱光今朝好風色延瞰極天莊
晩渡滹沱敬贈魏大
津谷朝行遠冰川夕望曛霞明深淺浪風卷去來雲澄
波泛月影激浪聚沙文誰忍仙舟上攜手獨思君
和吴侍御被使燕然
春歸龍塞北騎指雁門垂胡笳折楊柳漢使採燕(一作條)
支戍城聊一望花雪幾參差關山有新曲應向笛中吹
七夕泛舟二首
汀(一作河)葭肅徂暑江樹起初凉水疑通織室舟似泛仙
潢連橈渡急響鳴櫂下浮光日晚菱歌唱風煙滿夕陽
鳳杼秋期至鳬舟野望開微吟翠塘側延想白雲隈石
似支機罷槎疑犯宿來天潢殊漫漫日暮獨悠哉
西使兼送孟學士南遊
地道巴陵北天山弱水東相看萬餘里共倚(一作以)一征
蓬零雨悲王粲清尊别孔融裵回聞夜鶴悵望待秋鴻
骨肉胡秦外風塵關塞中唯餘劍鋒在耿耿氣成虹
送鄭司倉入蜀
離人丹水北遊客錦城東别意還(一作客恨良)無已離憂自
不窮隴雲朝結陣江月夜臨空關塞疲征馬霜氛落早
鴻潘年三十外蜀道五千中送君秋水曲酌酒對清風
綿州官池贈别同賦灣字
輶軒遵上國仙佩下靈(一作雲)關尊酒方無地聮綣喜暫
攀離言欲贈策高辨正連環野逕浮雲斷荒池春草斑
殘花落古樹度鳥入澄灣欲叙他鄉别幽谷有綿蠻
還赴蜀中貽示京邑遊好
籞宿花初滿章臺柳向(一作尚)飛如何正此日還望(一作喜)
昔多違悵别風期阻將乖雲會稀歛衽辭丹闕懸旗(一作)
(津)陟翠微野禽喧戍鼓春草變征衣回顧長安道關山
起夕霏
初(一作和)夏日幽莊
聞有高蹤客耿介坐幽莊林壑人事少風煙鳥路長瀑
水含秋氣垂藤引夏凉苗深全覆隴荷上半侵塘釣渚
青鳬没村田白鷺翔知君振竒藻還嗣海隅芳
山莊休沐(一作和夏日山莊)
蘭署乘閒日蓬扉狎遁棲龍柯疎玉井鳳葉下金堤川
光搖水箭山氣上雲梯亭幽聞唳鶴窗曉聽鳴雞玉軫
臨風奏瓊漿映月攜田家自有樂誰肯謝青溪
山林休日田家
歸休乘暇日饁稼返秋場徑草疏王篲巖枝落帝桑耕
田虞訟寢鑿井漢機忘戎葵朝委露齊棗(一作薺草)夜含霜
南澗泉初冽東籬菊正芳還思北窗下高卧偃羲皇
宴梓州南亭得池字
二條開勝迹大隠叶沖規亭(一作齋)閣分危岫樓臺遶曲
池長薄秋煙起飛梁古曼垂水鳥翻荷葉山蟲咬(一作交)
桂枝遊人惜將晚公子愛忘疲願得回三舍琴尊長若
斯
山行寄劉李二參軍
萬里煙塵客三春桃李時事去紛無限愁來不自持狂
歌欲嘆(一作道)鳳失路反占龜草礙人行緩花繁鳥度遲
彼美參卿事留連求友詩安知倦遊子兩鬢漸如絲
首春貽京邑文士
寂寂罷將迎門無車馬聲横琴荅山水披卷閱公卿忽
聞歲云晏倚杖出簷楹寒辭楊柳陌春滿(一作别)鳳皇城
梅花扶院吐蘭葉遶階生覽鏡改容色藏書留姓名時
來不假問生死任交情
贈許左丞從駕萬年宫
聞道上之回詔蹕下蓬萊中樞移北斗左轄去南臺黃
山聞鳳笛(一作吹)清蹕侍龍媒曳日朱旗卷參雲金障開
朝參五城柳夕宴柏梁杯漢畤光如月秦祠聽似雷寂
寂芸香閣離思獨悠哉
晩渡渭橋寄示京邑遊好
我行背城闕驅馬獨悠悠寥落百年事裵回萬里憂途
遥日向夕時晩鬢將秋滔滔俯東逝耿耿泣西浮長虹
掩釣浦落雁下星洲草變黃山曲花飛清渭流迸水驚
愁鷺騰沙起狎鷗一赴清泥道空思玄灞遊
羇卧山中
卧壑迷時代行歌任死生紅顔意氣盡白璧故交輕澗
戶無人跡山窗聽鳥聲春色緣巖上寒光入溜平雪盡
松帷暗雲開石路明夜伴飢鼯宿朝隨馴雉行度溪猶
憶處尋洞不知名紫書常日閱丹藥幾年成扣(一作撞)鐘
鳴天鼓燒香厭地精倘遇(一作過)浮丘鶴飄颻凌太清
酬張少府柬之
昔余與夫子相遇漢川隂珠浦龍猶卧檀溪馬正沉價
重瑶山曲詞驚丹鳳林十年暌賞慰萬里隔招尋毫翰
風期阻荆衡雲路深鵬飛俱望昔蠖屈共悲今誰謂青
衣道還嘆白頭吟地接神仙磵江連雲雨岑飛泉如散
玉落日似懸金重以瑶華贈空懷舞詠心
過東山谷口
不知名利險辛苦滯皇州始覺飛塵倦歸來事綠疇桃
源迷處所桂樹可淹留跡異人間俗禽同海上鷗古苔
依井被新乳傍崖流野老堪成鶴山神或化鳩泉鳴碧
澗底花落紫巖幽日暮飡龜殼天寒御鹿裘不辨秦將
漢寧知春與秋多謝青溪客去去赤松遊
送幽州陳參軍赴任寄呈鄉曲父(一作故)老
薊北三千里關西二十年馮唐猶在漢樂毅不歸燕人
同黃鶴遠鄉共白雲連郭隗池臺處昭王尊酒前故人
當已老舊壑幾成田紅顔如昨日衰鬢似秋天西蜀橋
應毁東周石尚全灞池水猶綠榆關月早圓塞雲初上
雁庭樹欲銷蟬送君之舊國揮淚獨澘然
哭金部韋郎中
金曹初受拜玉地始含香翻同五日尹遽見一星亡賀
客猶扶路哀人遂上堂歌筵長寂寂哭位自(一作日)蒼蒼
歲時賓徑斷朝暮雀羅張書留魏主闕魂掩漢家牀徒
令永平帝千載罷撞郎
哭明堂裴主簿
締歡三十載通家數百年潘楊稱代穆秦晉忝姻連風
雲洛陽道花月茂陵田相悲共(一作復)相樂交騎復(一作共)
交筵始謂調金鼎如何掩玉泉黃公酒壚處青眼竹林
前故琴無復雪新樹但生煙遽痛蘭襟斷徒令寶劍懸
客散同秋葉人亡似夜川送君一長慟松臺路幾千
同崔錄事哭鄭員外
文學秋天遠郎官星位尊伊人表時彦飛譽滿司存楚
席光文雅瑶山侍討論鳳詞凌漢閣龜辨罩周園已陪
東嶽駕將逝北溟鯤如何萬化盡空嘆九飛魂白馬西
京驛青松北海門夜臺無曉箭朝奠有虛尊一代儒風
没千年隴霧昏梁山送夫子湘水弔王孫僕本多悲淚
沾裳不待猿聞君絶弦曲吞恨更無言
登玉清
絶頂横臨日孤峰半倚天裵回拜眞老萬里見風煙
曲池荷
浮香繞曲岸圓影覆華池常恐秋風早飄零君不知
浴浪鳥
獨舞依磐石羣飛動輕浪奮迅碧沙前長懷白雲上
臨階竹
封霜連錦砌防露拂瑶階聊將儀鳳質暫與俗人諧
含風蟬
高情臨爽月急響送秋風獨有危冠意還將衰鬢同
葭川獨泛
倚櫂春江上横舟石岸前山暝行人斷迢迢獨泛仙
送二兄入蜀
關山客子路花柳帝王城此中一分手相顧憐無聲
宿玄武二首
方池開曉色圓月下秋隂已乘千里興還撫一弦琴
庭搖北風柳院繞南溟禽累宿恩方重窮秋嘆不深
九隴津集
落落樹隂紫澄澄水華碧復有翻飛禽裵回疑曳舄
遊昌化山精舍
寶地乘峰出香臺接漢高稍覺眞途近方知人事勞
登封大酺歌四首
明君封禪日重光天子垂衣歴數長九州四海常無事
萬歲千秋樂未央
日觀仙雲隨鳳輦天門瑞雪照龍衣繁弦綺席方終夜
妙舞清歌歡未歸
翠鳳逶迤登介丘仙鶴裵回天上遊借問乾封何所樂
人皆壽命得千秋
千年聖主應昌期萬國淳風王化基請比上古無為代
何如今日太平時
九月九日登玄武山
九月九日眺山川歸心歸望積風煙他鄉共酌金花酒
萬里同悲鴻雁天
句
城狐尾獨束山鬼面參覃(詩式)
御定全唐詩卷四十二
