欽定四庫全書
御定全唐詩卷三百七十二
孟郊
孟郊字東野湖州武康人少隱嵩山性介少諧合韓愈
一見為忘形交年五十得進士第調溧陽尉縣有投金
瀨平陵城林薄蒙翳下有積水郊間往坐水旁裵回賦
詩曹務多廢令白府以假尉代之分其半奉鄭餘慶為
東都留守署水陸轉運判官餘慶鎮興元奏為參謀卒
張籍私諡曰貞曜先生郊為詩有理致最為愈所稱然
思苦奇澁李觀亦論其詩曰高處在古無上平處下顧
二謝云集十卷今編詩十卷
列女(一作婦)操
梧桐相待老鴛鴦會雙死貞女貴徇夫捨生亦如此波
瀾誓不起妾心井中水
灞上輕薄行
長安無緩步況値天景莫相逢灞滻間親戚不相顧自
歎方拙身忽隨輕薄倫常恐失所避化為車轍塵此中
生白髮疾走亦未(一作不得)歇
長安羇旅行
十日一理髮每梳飛旅塵三旬九過飲每食唯舊貧萬
物皆及時獨余不覺春失名誰肻訪得意爭相親直木
有恬翼靜流無躁鱗始知喧競場莫處君子身野策藤
竹輕山蔬薇蕨新潛歌歸去來事外風景眞
長安道
胡風激秦樹賤子風中泣家家朱門開得見不可入長
安十二衢投樹鳥亦急高閣何人家笙簧正喧吸
送遠吟
河水昏復晨河邊相送頻離杯有淚飲别柳無枝春一
笑忽然歛萬愁俄已新東波與西日不惜遠行人
古薄命妾
不惜十指絃為君千萬彈常恐新聲至(一作發)坐使(一作使我)
故聲(一作曲)殘棄置今日悲即是昨日歡將新變故易持
(一作將一作變)故為新難青山有蘼蕪淚葉長不乾空令後代
(一作世)人采掇幽思攢(一作思幽蘭)
古離别(一作對景惜别)
松山雲繚繞萍路(一作合)水分離雲去有歸日水分無合
時春芳(一作芳景)役雙眼(一作目)春色柔四支楊柳織别愁千
條萬條絲
雜怨(一作古樂府雜怨)
憶人莫至悲至悲空自衰寄人莫剪衣剪衣未必歸朝
為雙(一作同)蒂花莫為四散飛花落還遶樹遊子不顧期
夭桃花清晨遊女紅粉新夭桃花薄莫遊女紅粉故樹
有百年(一作度)花人無一定顔花送人老盡人悲花自閒
貧女鏡不明寒花日(一作日花)少容暗蛩有虛織短線無長
縫浪水不可照狂夫不可從浪水多散影狂夫多異蹤
持此一生薄空成萬(一作百)恨濃
靜女吟
艷女皆妬色靜女獨檢蹤任禮恥任粧嫁德不嫁容君
子易求聘小人難自從此志誰與諒琴弦幽韻重
歸信吟
淚墨灑為書將寄萬里親書去魂亦去兀然空一身
山老吟
不行山下地唯種山上田腰斧斫旅松手瓢汲家泉詎
知文字力莫記日月遷蟠木為我身始得全天年
遊子吟(自註迎母溧上作)
慈母手中線遊子身上衣臨行密密縫意恐遲遲歸誰
言(一作難將)寸草心報得三春暉
小隱吟
我飲不在醉我歡長寂然酌溪四五盞聽彈兩三弦鍊
性靜棲白(一作日)洗情深寄玄(一作塞淵)號怒路傍子貪敗不
貪全
苦寒吟
天寒色(一作色寒)青蒼北風呌枯桑厚冰無裂文短日有冷
光敲石不得火壯隂奪正(一作正奪)陽苦調竟(一作更)何言凍
(一作久)吟成此章
猛將吟
擬膾樓蘭肉蓄怒時未揚秋鼙無退聲夜劍不隱光虎
隊手驅出豹篇心卷藏古今皆有言猛將出北方
傷哉行
衆毒蔓貞松一枝難久榮豈知黃庭客仙骨生不成春
色捨芳蕙秋風遶枯莖彈琴不成曲始覺知音傾館月
改舊照弔賓寫餘情還舟空江上波浪送銘旌
怨詩(一作古怨)
試妾與君淚兩處滴池水看取芙蓉花今年為誰死
湘弦怨
昧者理芳草蒿(一作蕭)蘭同一鋤狂(一作盲)飈怒(一作怨)秋林
曲直同一枯嘉木忌深蠧哲人悲巧誣靈均入廻流靳
尚為良謨我願分衆泉清濁各異(一作有)渠我願分衆巢
梟鸞相遠居此志諒難保此情竟何如湘弦少知音孤
響空踟蹰
楚竹吟酬盧虔端公見和湘弦怨
握中有新聲楚竹人未聞識音者謂誰清(一作靜)夜吹贈
君昔為瀟湘引曾動瀟湘雲一呌鳳改聽(一作聰)再驚鶴
失(一作出)羣江花匪秋落山日當晝曛衆濁響雜沓孤清
思氛氲欲知怨有(一作者)形願向明月分一掬靈均淚千
年湘水文
遠愁曲
飃䬙何所從遺塜行未逢東西不見人哭(一作泣)向青青
松此地有時盡此哀無處容聲翻太白雲淚洗藍田峰
水涉七八曲山(一作石)登千萬重願邀(一作廻)玄夜月(一作靈)
出視白日蹤
貧女詞寄從叔先輩簡
蠶(一作貧)女非不勤今年獨無春二月冰雪深死盡萬木
身時令自逆行造化豈不仁仰企碧霞仙高控滄海雲
永别勞苦場飄颻遊無垠
邊城吟
西城(一作域)近日(一作水)天俗禀氣候偏行子獨自渴主(一作)
(居)人仍賣泉燒烽碧雲外牧馬青坡巔何處鶻突(一作作幽)
夢歸思寄仰(一作酒)眠
新平歌送許問
邊柳三四尺暮春(一作莫奏)離别歌早廻儒士駕莫飲土番
河誰識匣(一作篋)中寳楚雲章句多
殺氣不在邊
殺氣不在邊凛然中國秋道險不在山平地有摧輈河
南(一作中)又起兵清濁俱鎻流豈唯私客艱擁滯官行舟
況余隔晨昏去家成阻脩忽然兩鬢雪同(一作固)是一日
愁獨寢夜難曉起視星漢浮涼風蕩天地日夕聲颼飀
萬物無少色兆人皆老憂長策苟未立丈夫(一作志士)誠可
羞靈響復何事劍鳴思戮讐
結愛(一作古結愛)
心心復心心結愛務在深一度欲離(一作言)别千廻結衣
襟結妾獨守(一作棲)志結君早歸意始知結衣裳不如結
心腸坐結行亦結結盡百年月
弦歌行
驅儺擊鼔吹長笛瘦鬼染面惟齒白暗中崒崒拽茅鞭
倮足朱褌(一作禪)行戚戚相顧笑聲衝庭燎桃弧射矢時
獨呌
覆巢行
荒城古木枝多枯飛禽嗷嗷朝哺雛枝傾巢覆雛墜地
烏鳶下啄更相呼陽和發生均孕育鳥獸有情知不足
枝危巢小風雨多未容長成已先覆靈枝珍木滿上林
鳳巢阿閣重且深爾今所托非本地烏鳶何得同(一作知)
爾心
出門行
長河悠悠去無極百齡同此可歎息秋風白露霑人衣
壯心凋落奪(一作舊)顔色少年出門將訴誰川無梁兮路
無岐一聞陌上苦寒奏使我佇立驚且悲君今得意厭
粱肉豈復念我貧賤時
海風蕭蕭天雨霜窮愁獨坐夜何長驅車舊憶太行險
始知遊子悲故鄉美人相思隔天闕長望雲端不可越
手持琅玕欲有贈愛而不見心斷絶南山峩峩白石爛
碧海之波浩漫漫參辰出没不相待我欲橫天無羽翰
湘妃怨(一作湘靈祠)
南巡竟不返二妃(一作帝子)怨(一作悲)逾積萬里喪蛾眉瀟湘
水空碧冥冥荒山下古廟收貞魄喬木深青春清光滿
(一作肅)瑶席搴芳徒有(一作自)薦靈意殊脉脉玉珮不可親
徘徊烟波夕
巫山曲
巴江上峽重復重陽臺碧峭十二峰荆王獵時逢暮雨
夜卧高丘夢神女輕紅流烟濕艷姿行雲飛去明星稀
目極魂斷望不見猿啼三聲淚滴衣
巫山高(一作行)
見盡數萬里不聞三聲猿但飛蕭蕭雨中有(一作鬱)亭亭
魂千載楚王(一作襄)恨遺文宋玉言至今晴明天(一作青冥裏)
雲結深閨門
楚怨
秋入楚江水獨照汨羅魂手把綠(一作芰)荷泣意愁珠淚
翻九門不可入一犬吠千門
塘下行
塘邊日欲斜年少早還家徒將白羽扇調妾木蘭花不
是城頭樹那棲來去鴉
臨池曲
池中春蒲葉如帶紫菱成角蓮子大羅裙蟬鬢倚(一作寄)
迎風雙雙伯勞飛向東
車遥遥
路喜到江盡江上又通舟舟車兩無阻何處不得遊丈
夫四方志女子安可留郎自别日言無令生遠愁旅雁
忽呌月斷猿寒啼秋此夕夢君夢君在百(一作北)城樓寄
(一作寒)淚無因(一作回)波寄恨無因(一作回)輈願爲馭者手與
郎廻馬頭
征婦怨
良人昨日去明月又不圓别時各有淚零落青樓前君
淚濡羅巾妾淚滿路塵羅巾長(一作去)在手今得隨妾身
路塵如得(一作因)風得上君車輪(前四句一本别作一首)
漁陽千里道近如中門限中門踰有時漁陽長在眼生
在綠(一作絲)羅(一作蘿)下不識漁陽道良人自戍來夜夜夢
中到(前四句一本别作一首)
空城雀
一雀入官倉所食寧損幾祇慮往覆頻官倉終害爾魚
網不在天鳥羅不張水飲啄要自然可以空城裏
閒怨(一作閨怨)
妾恨比斑竹下盤煩冤根有筍未出土中已含淚痕
羽林行
朔雪寒斷指朔風勁裂冰胡中射鵰者此日猶不能翩
翩羽林兒錦臂飛蒼鷹揮鞭快(一作決)白馬走出黃河凌
古意
河邊織女星河畔牽牛郎未得渡清淺相對遥相望
古别離
欲别牽郎衣郎今到何處不恨歸來遲莫向臨卭去
遊俠行
壯士性剛決火中見石裂殺人不廻頭輕生如暫别豈
知眼有淚肯白頭上髮半(一作平)生無恩酬劍閒一百月
黃雀吟
黃雀舞承塵倚恃主人仁主人忽不仁買彈彈爾身何
不遠飛去蓬蒿正繁新蒿粒無人爭食之足為珍莫覷
翻車粟覷翻罪有因黃雀不知言贈之徒慇懃
有所思
桔橰烽火晝不滅客路迢迢信難越古鎮刀攢萬片霜
寒江浪起千堆雪此時西去定如何空使南心遠凄切
求仙曲
仙教生為門仙宗靜為根持心若(一作苦)妄求服食安足
論鏟惑有靈藥餌眞成本源自當出塵網馭鳳登(一作升)
崑崙
嬋娟篇
花嬋娟泛春泉竹嬋娟籠曉烟妓嬋娟不長妍月嬋娟
眞可憐夜半姮娥朝太一人間本自無靈匹漢宫承寵
不多時飛燕婕妤相妬嫉
南浦篇
南浦桃花亞水紅水邊柳絮由春風鳥鳴喈喈烟濛濛
自從遠送對悲翁此翁已與少年别唯憶深山深谷中
清東曲
櫻桃花參差香雨紅霏霏含笑(一作笑笑)競攀折美人濕羅
衣采采清東曲明眸艷珪玉青巾艑上郎上下看不足
南陽公(一作宫)首詞編入新樂錄
望遠曲
朝朝候歸信日日登高臺行人未去植庭梅别來三見
庭花開庭花開盡復幾時春光駘蕩阻佳期愁來望遠
烟塵隔空憐綠鬢風吹白何當歸見遠行客
御定全唐詩卷三百七十二
