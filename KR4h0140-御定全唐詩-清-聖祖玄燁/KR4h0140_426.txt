欽定四庫全書
御定全唐詩卷四百二十六
白居易
新樂府(幷序拾元和四年為左遺時作)
序曰凡九千二百五十二言斷為五十篇篇無定
句句無定字繫於意不繫於文首句標其目卒章
顯其志詩三百之義也其辭質而徑欲見之者易
喻也其言直而切欲聞之者深誡也其事覈而實
使采之者傳信也其體順而肆可以播於樂章歌
曲也總而言之為君為臣為民為物為事而作不
為文而作也
七德舞美撥亂陳王業也(武德中天子始作秦王破陳樂)
(以歌太宗之功業貞觀初太宗重制破陳樂舞圖詔魏徵虞世南等為之歌詞名七德舞)
(自龍朔已後詔郊廟享宴皆先奏之)
七德舞七德歌傳自武德至元和元和小臣白居易觀
舞聽歌知樂意樂終稽首陳其事太宗十八舉義兵白
旄黃鉞定兩京擒充戮竇四海清二十有四功(一作王)業
成二十有九即帝位三十有五致太平功成理定何神
速速在推心置人腹亡卒遺骸散帛收(貞觀初詔收天下陣亡骸骨致)
(祭而瘞埋之尋又散帛以求之也)飢人賣子分金贖(貞觀二年大飢人有鬻男女者詔出)
(御府金帛盡贖之還其父母)魏徵夢見子夜泣(魏徵疾亟太宗夢與徵别既寤流涕是夕)
(徵卒故御親制碑云昔殷宗得良弼於夢中今朕失賢臣於覺後)張謹哀聞辰日哭(張公)
(謹卒太宗為之舉哀有司奏日在辰隂陽所忌不可哭上曰君臣義重父子之情也情發於中安知辰日遂哭)
(之慟)怨女三千放出宮(太宗嘗謂侍臣曰婦人幽閉深宮情實可愍今將出之任求伉儷於)
(是令左丞戴胄給事中杜正倫於掖庭宫西門揀出數千人盡放歸)死囚四百來歸獄(貞觀)
(六年親錄囚徒死罪者三百九十放出歸家令明年秋來就刑應期畢至詔悉原之)翦鬚燒藥賜
功臣李勣嗚咽思殺身(李勣嘗疾醫云得龍鬚燒灰方可療之太宗自剪鬚燒灰賜之)
(服訖而愈勣叩頭涕泣而謝)含血吮創撫戰士思摩奮呼(一作身)乞效
死(李思摩嘗中矢太宗親為吮血)則知不獨善戰善乘時(一本無則知二字)以
心感人人心歸爾來一百九十載天下至今歌舞之歌
七德舞七德聖人有作(一作祚)垂無極豈徒耀神武豈徒
誇聖文太宗意在陳王業王業艱難示子孫
法曲(一本此下有歌字)美列聖正華聲也
法曲法曲歌大定積德重熙有餘慶永徽之人舞而詠
(永徽之時有貞觀遺風故高宗制一戎大定樂曲)法曲法曲舞霓裳政和世理
音洋洋開元之人樂且康(霓裳羽衣曲起於開元盛於天寶也)法曲法曲
歌堂堂堂堂之慶垂無疆中宗肅宗復鴻業唐祚中興
萬萬葉(永隆元年太常李嗣貞善審音律能知興衰云近者樂府有堂堂之曲再言者唐祚再興之兆)
法曲法曲合夷歌夷聲邪亂華聲和以亂干和天寶末
明年胡塵犯宮闕(法曲雖似失雅音蓋諸夏之聲也故歴朝行焉明皇雖雅好度曲然未嘗)
(使蕃漢雜奏天寶十三載始詔諸道調法曲與胡部新聲合作識者深異之明年冬安禄山反)乃知法
曲本華風苟能審音與政通一從胡曲相參錯不辨興
衰與哀樂願求牙曠正華音不令夷夏相交侵
二王後明祖宗之意也
二王後彼何人介公酅公為國賓周武隋文之子孫古
人有言天下者非是一人之天下周亡天下傳於隋隋
人失之唐得之唐興十葉歲二百介公酅公世為客明
堂太廟朝享時引居賓位備威儀僃威儀助郊祭高祖
太宗之遺制不獨興滅國不獨繼絶世欲令嗣位守文
君亡國子孫取為戒
海漫漫戒求仙也
海漫漫直下無底傍無邊雲濤烟浪最深處人傳中有
三神山山上多生不死藥服之羽化為天仙秦皇漢武
信此語方士年年采藥去蓬萊今古但聞名烟水茫茫
無覓處海漫漫風浩浩眼穿不見蓬萊島不見蓬萊不
敢歸童男丱女舟中老徐福文成多誑誕上元太乙虛
祈禱君看驪山頂上茂陵頭畢竟悲風吹蔓草何況玄
元聖祖五千言不言藥不言仙不言白日升青天
立部伎刺雅樂之替也(太常選坐部伎無性識者退入立部)
(伎又選立部伎絶無性識者退入雅樂部則雅樂可知矣)
立部伎鼓笛諠舞雙劍跳七丸嫋巨索掉長竿太常部
伎有等級堂上者坐堂下立堂上坐部笙歌清堂下立
部鼓笛鳴笙歌一聲(一作曲)衆側耳鼓笛萬曲無人聽立
部賤坐部貴坐部退為立部伎擊鼓吹笙和雜戱立部
又退何所任始就樂懸操雅音雅音替壊一至此長令
爾輩調宮徵圓丘后土郊祀時言將此樂感神祗欲望
鳳來百獸舞何異北轅將適楚工師愚賤何足云太常
三卿爾何人
華原磬刺樂工非其人也(天寶中始廢泗濱磬用華原石)
(代之詢諸磬人則曰故老云泗濱磬下調之不能和得華原石考之乃和由是不改)
華原磬華原磬古人不聽今人聽泗濱石泗濱石今人
不擊古人擊今人古人何不同用之舍之由樂工樂工
雖在耳如壁不分清濁即為聾棃園弟子調律呂知有
新聲不如古古稱浮磬出泗濱立辨致死聲感人宮懸
一聽華原石君心遂㤀封疆臣果然胡寇從燕起武臣
少肯封疆死始知樂與時政通豈聽鏗鏘而已矣磬襄
入海去不歸長安市兒為樂師華原磬與泗濱石清濁
兩聲(一作音)誰得知
上陽白髮人(一無白髮字)愍怨曠也(天寶五載已後楊貴)
(妃專寵後宮人無復進幸矣六宮有美色者輒置别所上陽是其一也貞元中尚存焉)
上陽人紅顔闇老白髮新綠衣監使守宮門一閉上陽
多少春玄宗末歲初選入入時十六今六十同時采擇
百餘人零落年深殘此身憶昔吞悲别親族扶入車中
不教哭皆云入内便承恩臉似芙蓉胷似玉未容君王
得見面已被楊妃遥側目妬令潜配上陽宮一生遂向
空房宿宿空房(一作牀)秋夜長夜長無寐天不明耿耿殘
燈背壁(一作照背)影蕭蕭暗雨打窗聲春日遲日遲獨坐天
難暮宮鶯百囀愁厭聞梁燕雙棲老休妬鶯歸燕去長
悄然春往秋來不記年唯向深宮望明月東西四五百
迴圓今日宮中年最老大家遥賜尚書號小頭鞋履窄
衣裳青黛點眉眉細長外人不見見應笑天寶末年時
世妝上陽人苦最多少亦苦老亦苦少苦老苦兩如何
君不見昔時呂向(一作尚)美人賦(天寶末有密采艷色者當時號花烏使呂向獻)
(美人賦以諷之)又不見今日上陽(一本此下有宮人字)白髮歌
胡旋女戒近習也(天寶末康居國獻之)
胡旋女胡旋女心應弦手應鼓弦鼓一聲雙(一作兩)䄂舉
迴雪飄颻轉蓬舞左旋右轉不知疲千匝萬周無已時
人間物類無可比奔車輪緩旋風遲曲終再拜謝天子
天子為之微啟齒胡旋女出康居徒勞東來萬里餘中
原自有胡旋者鬪妙爭能爾不如天寶季年時欲變臣
妾人人學圜轉中有太真外禄山二人最道能胡旋棃
花園中册作妃金雞障下養為兒禄山胡旋迷君眼兵
過黃河疑未反貴妃胡旋惑君心死棄馬嵬念更深從
兹地軸天維轉五十年來制不禁胡旋女莫空舞數唱
此歌悟明主
新豐折臂翁(一無新豐字)戒邊功也
新豐老翁八十八頭鬢眉鬚皆似雪玄孫扶向店前行
左(一作右)臂憑肩右(一作左)臂折問翁臂折來幾年兼問致
折何因緣翁云貫屬新豐縣生逢聖代無征戰慣聽棃
園歌管聲(一作唯聽驪宮歌吹聲)不識旗槍與弓箭無何天寶大
徵兵戶有三丁點一丁點得(一作里胥)驅將(一作向)何處去五
月萬里雲南行聞(一作傳)道雲南有瀘水椒花落時瘴烟
起大軍徒涉水如湯未過(一作戰)十人二三死村南村北
哭聲哀(一作悲)兒别爺娘夫别妻皆云前後征蠻者千萬
人行無一迴是時翁年二十四兵部牒中有名字夜深
不敢使人知偷將(一作自把)大石搥折臂張弓簸旗俱不堪
從兹始免征雲南骨碎筋傷非不苦且圖揀退歸鄉土
此臂折來(一作臂折)六十年一肢雖廢一身全至今風雨隂
寒夜直到天明痛不眠痛不眠終不悔且喜老身今獨
在不然當時瀘水頭身死魂孤骨不收應作雲南望鄉
鬼萬人冢上哭呦呦(雲南有萬人冡即鮮于仲通李宓曾覆軍之所也)老人言
君聽取君(一作何)不聞開元宰相宋開府不賞邊功防黷
武(開元初突厥數寇邊時天武軍牙將郝靈筌出使因引特勒迴鶻部落斬突厥默啜獻首於闕下自謂有)
(不世之功時宋璟為相以天子年少好武恐徼功者生心痛抑其賞逾年始授郎將靈筌遂慟哭嘔血而死也)
又不聞天寶宰相楊國忠欲求恩幸立邊功邊功未立
生人怨請問新豐折臂翁(天寶末楊國忠為相重搆閣羅鳳之役募人討之前後發)
(二十餘萬衆去無返者又捉人連枷赴役天下怨哭人不聊生故禄山得乘人心而盜天下元和初折臂翁猶)
(存因備歌之)
太行路借夫婦以諷君臣之不終也
太行之路能摧車若比人(一作君)心是坦途巫峽之水能
覆舟若比人(一作君)心是安流人(一作君)心好惡苦不常好
生羽毛惡生(一作成)瘡與君結髮未五載豈期牛女為參
商古稱色衰相棄背當時美人猶怨悔何況如今鸞鏡
中妾顔未改君心改為君薰衣裳君聞蘭麝不馨香為
君盛(一作事)容飾君看金(一作珠)翠無顔色行路難難重陳
人生莫作婦人身百年苦樂由他人行路難難於山險
於水不獨人間(一作家)夫與妻近代君臣亦如此君不見
左納言右納史朝承恩暮賜死行路難不在水不在山
只在人情(一作心)反覆間
司天臺引古以儆今也
司天臺仰觀俯察天人際羲和死來職事廢官不求賢
空取藝昔聞西漢元成間上陵下替謫見天北辰微闇
少光色四星煌煌如火赤耀芒動角射三台上台(一作半見)
半滅中台坼是時非無太史官眼見心知不敢言明朝
趨入明光殿唯奏慶雲壽星見天文時變兩如斯九重
天子不得知不得知安用臺高百尺為
捕蝗刺長吏也
捕蝗捕蝗誰家子天熱日長飢欲死興元兵後(一作久一作革)
傷隂陽和氣蠱蠧化為蝗始自兩河及三輔薦食如蠶
飛似雨雨飛蠶食千里間不見青苖空赤土河南長吏
言憂農課人晝夜捕蝗蟲是時粟斗錢三百蝗蟲之價
與粟同捕蝗捕蝗竟何利徒使飢人重勞費一蟲雖死
百蟲來豈將人力定(一作競)天災我聞古之良吏有善政
以政驅蝗蝗出境又聞貞觀之初道欲昌文皇仰天吞
一蝗一人有慶兆民頼是歲雖蝗不為害(貞觀二年太宗吞蝗蟲事)
(見貞觀實錄)
昆明春(一本此下有水滿字)思王澤之廣被也(貞元中始)
(漲泛)
昆明春昆明春春池岸古春流新影浸南山青滉瀁波
沉西日紅奫淪往年因旱池枯竭(一作靈池竭)龜尾曳塗魚
喣沫詔開八(一作分)水注恩波千介萬鱗同日活今來淨
綠水照天游魚鱍鱍蓮田田洲香杜若抽心短沙暖鴛
鴦鋪翅眠動植飛潜皆遂性(一作性遂)皇澤如春無不被漁
者仍豐網罟資貧人久(一作又)獲菰蒲利詔以昆明近帝
城官家不得收其征菰蒲無租魚無税近水之人感君
惠感君惠獨何人吾聞率土皆王民遠民何疎近何親
願推此惠及天下無遠無近同(一作皆)欣欣吳興山中罷
榷茗鄱陽坑裏休封(一作税)銀天涯地角無禁利熙熙同
似昆明春
城鹽州美聖謨而誚邊將也(貞元壬申歲特詔城之)
城鹽州城鹽州城在五原原上頭蕃東節度鉢闡布忽
見新城當要路金鳥飛傳贊普聞建牙傳箭集羣臣君
臣赬面有憂色皆言勿謂唐無人自築鹽州十餘載左
衽氊裘不犯塞晝牧牛羊夜捉生長去新城百里外諸
邊急警勞戍人唯此一道無烟塵靈夏潛安誰復辨秦
原闇通何處見鄜州驛路好馬來長安藥肆黃蓍賤城
鹽州鹽州未城天子憂德宗按圖自定計非關將略與
廟謀吾聞高宗中宗世北虜猖狂最難制韓公創築受
降城三城鼎峙屯漢兵東西亙絶數千里耳聆不聞胡
馬聲如今邊將非無策心笑韓公築城壁相看養寇為
身謀各握強兵固恩澤願分今日邊將恩褒贈韓公封
子孫誰能將此鹽州曲翻作歌詞聞至尊
道州民美(一有賢字)臣遇明主也
道州民多侏儒長者不過三尺餘市作矮奴年進送號
為道州任土貢任土貢寧若斯不聞使人生别離老翁
哭孫母哭兒一自陽城來守郡不進矮奴頻詔問城云
臣按六典書任土貢有不貢無道州水土所生者只有
矮民無矮奴吾君感悟璽書下歲貢矮奴宜悉罷道州
民老者幼者何欣欣父兄子弟始相保從此得作良人
身道州民民到于今受其賜欲說使君先下淚仍恐兒
孫忘使君生男多以陽為字
馴犀感為政之難終也(貞元丙子歲南海進馴犀詔納苑中)
(至十三年冬大寒馴犀死矣)
馴犀馴犀通天犀軀貌駭人角駭雞海蠻聞有明天子
驅犀乘傳來萬里一朝得謁大明宮歡呼拜舞自論功
五年馴養始堪獻六驛語言方得通上嘉人獸俱來遠
蠻館四方犀入苑秣以瑶芻鏁以金故鄉迢遰君門深
海鳥不知鐘鼓樂池魚空結江湖心馴犀生處南方熱
秋無白露冬無雪一入上林三四年又逢今歲苦寒月
飲冰卧霰苦踡跼角骨凍傷鱗甲縮馴犀死蠻兒(一作童)
啼向闕再拜顔色低奏乞生歸本國去恐身凍死似馴
犀君不見建中初馴象生還放(一作故)林邑(建中元年詔盡出苑中馴)
(象放歸南方也)君不見貞元末馴犀凍死蠻兒泣所嗟建中異
貞元象生犀死何足言
五弦彈惡鄭之奪雅也
五弦彈五弦彈聽者傾耳心寥寥趙璧知君入骨愛五
弦一一為君調第一第二弦索索秋風拂松疎韻落第
二第四弦泠泠夜鶴憶子籠中鳴第五弦聲最掩抑隴
水凍咽流不得五弦竝奏君試聽淒淒切切復錚錚鐡
擊珊瑚一兩曲冰瀉玉盤千萬聲鐡聲殺冰聲寒殺聲
入耳膚血憯寒氣中人肌骨酸曲終聲盡欲半日四坐
相對愁無言座中有一遠方士唧唧咨咨聲不已自歎
今朝初得聞始知孤負平生耳唯憂趙壁白髮生老死
人間無此聲遠方士爾(一作耳)聽五弦信為美吾聞正始
之音不如是正始之音其若何朱弦疏越清廟歌一彈
一唱再三歎曲澹節稀聲不多融融曳曳召元氣聽之
不覺心平和人情重今多賤古古琴(一作瑟)有弦人不撫
更(一作自)從趙璧藝成來二十五弦不如五
蠻子朝刺將驕而相僃位也
蠻子朝泛皮船兮渡繩橋來自嶲州道路遥入界先經
蜀川(一作道)過蜀將收功先表賀臣聞雲南六詔蠻東連
牂牁西連(一作接)蕃六詔星居初𤨏碎合為一詔漸強大
開元皇帝雖聖神唯蠻倔強不來賓鮮于仲通六萬卒
征蠻一陣全軍沒至今西洱河岸邊箭孔刀痕滿枯骨
(天寶十載鮮于仲通統兵六萬討雲南王閣羅鳳於西洱河全軍覆没也)誰知今日慕華
風不勞一人蠻自通誠由陛下休明德亦賴微臣誘諭
功德宗省(一作看)表知如此笑令中使迎蠻子蠻子導從
者誰何摩挲俗羽雙隈伽清平官持赤藤杖大將軍繫
金呿嗟異牟尋男尋閤勸特敕召對延英殿上心貴在
懷遠蠻引臨玉座近天顔冕旒不垂親勞倈賜衣賜食
移時對移時對不可得大臣相看有羡色可憐宰相拖
紫佩金章朝日唯聞對一刻
驃國樂欲王化之先邇後遠也(貞元十七年來獻之)
驃國樂驃國樂出自大海西南角雍羌之子舒難陀來
獻南音奉(一作舉)正朔德宗立仗御紫庭黈&KR0008;不塞為爾
聽玉螺一吹椎髻聳銅鼓一(一作千)擊文身踊珠纓炫轉
星宿搖花鬘斗藪龍蛇動曲終王子啟聖人臣父願為
唐外臣左右歡呼何翕習至尊德廣之所及湏臾百辟
詣閤門俯伏拜表賀至尊伏見驃人獻新樂請書國史
傳子孫時有擊壌老農父暗測君心閒獨語聞君政化
甚聖明欲感人心致太平感人在近不在遠太平由實
非由聲觀身理國國可濟君如心兮民如體體生疾苦
心憯悽民得和平君愷悌貞元之民若未安驃樂雖聞
君不歡貞元之民苟無病驃樂不來君亦聖驃樂驃樂
徒喧喧不如聞此芻蕘言
縛戎人逹窮民之情也
縛戎人縳戎人耳(一作口)穿面破驅入秦天子矝憐不忍
殺詔徙東南吳與越黃衣小使錄姓名領出長安乘遞
行身被金創面多瘠扶病徒行日一驛朝餐飢渴費杯
盤夜臥腥臊汚牀席忽逢江水憶交河垂手齊聲(一作唱)
嗚咽歌其中一虜語諸虜爾苦非多我苦多同伴行人
因借問欲說喉中氣憤憤自云鄉管(一作貫)本涼原大歷
年中沒落蕃一落蕃中四十載遣(一作身)著皮裘繫毛帶
唯許正朝(一作朔)服漢儀斂衣整巾潛(一作雙)淚垂誓心密
定歸鄉計不使蕃中妻子知(有李如暹者蓬子將軍之子也嘗沒蕃中自云蕃法)
(唯正歲一日許唐人之沒蕃者服唐衣冠由是悲不自勝遂密定歸計也)暗思幸有殘筋力
(一作骨)更恐年衰歸不得蕃候嚴兵鳥不飛脫身冐死奔
逃歸晝伏宵行經大漠雲隂月黑風沙惡驚藏青冡寒
草疎偷渡黃河夜冰薄忽聞漢軍鼙鼓聲路傍走出再
拜迎游騎不聽能漢語將軍遂縛作蕃生配向東(一作江)
南卑濕地定(一作豈)無存䘏空防僃念此吞聲仰訴天若
為辛苦度殘年涼原鄉井不得見胡地妻兒虛棄捐沒
蕃被囚思漢土歸漢被劫為蕃虜早知如此悔歸來兩
地寧如一處苦縛戎人戎人之中我苦辛自古此冤應
未有漢心漢語吐蕃身
御定全唐詩卷四百二十六
