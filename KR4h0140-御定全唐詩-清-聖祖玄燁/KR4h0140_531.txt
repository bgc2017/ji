欽定四庫全書
御定全唐詩卷五百三十一
許渾
太和初靖恭里感事(詠宋相申錫也申錫為王守澄所搆謫死開州文宗)
(太和五年事)
清湘弔屈原垂淚擷蘋蘩謗起乘軒鶴機沉在檻猨乾
坤三事貴華夏一夫冤寧有唐虞世心知不為言
與侯春時同年南池夜話
蘆葦暮修修溪禽上釣舟露凉花斂夕風静竹含秋素
志應難契清言豈易求相歡一瓢酒明日醉西樓
廣陵送剡縣薛明府赴任
車馬楚城壕清歌送濁醪露花羞别淚煙草讓歸袍鳥
浴春塘暖猨吟暮嶺高尋仙在仙骨不用廢(一作發)牛刀
遊果晝二僧院
何必老林泉冥心便是禪講時開院去齋後下簾眠鏡
朗燈分焰香銷印絶煙真乘不可到雲盡月明天
題官舍
燕鴈水鄉飛京華信自稀簞瓢貧守道書劒病忘機疊
鼓吏初散繁(一作疎)鐘鳥獨歸高梧與疎(一作煙)柳風雨似
郊扉
酬報先上人登樓見寄(上人自峽下來)
丹葉下西樓知君萬里愁鐘非黔峽寺帆是敬亭舟山
色和雲暮湖光共月秋天台多道侶何惜更南遊
曉過鬱林寺戲呈李明府
身閒白日長何處不尋芳山崦登樓寺谿灣泊晚檣(一作)
(航)洞花蜂聚蜜岩栢麝留香若指求仙路劉郎學阮郎
泛舟尋鬱林寺道玄上人遇雨而返因寄
禪扉倚石梯雲濕雨淒淒草色分松逕泉聲咽(一作溢)稻
畦棹移灘鳥沒鐘斷嶺猿啼入夜花如雪回舟憶剡溪
鬱林寺
臺殿冠嵳峩春來日日過水分諸院少雲近上方多衆
籟凝絲竹繁英耀綺羅酒酣詩自逸乘月棹寒波
題崇聖寺(寺故行宮也)
西林本行殿池榭日坡陁雨過水初漲雲開山漸多曉
街垂御柳秋院閉宮莎借問龍歸處鼎湖空碧波
贈高處士
宅前雲水滿高興一書生垂釣有深意望山多遠情夜
棋留客宿春酒勸僧傾未作干時計何人問姓名
送僧歸金山寺
老歸江上寺不忘舊師恩駐錫逢山色停杯(一作橈)見浪
痕秋濤吞楚驛曉月上荆門為訪題詩處莓苔幾字存
金谷桃花
花在舞樓空年年依舊紅淚光停曉露愁態倚春風開
處妾先死落時君亦終東流兩三片應在(一作到)夜泉中
憶長洲
香徑小船通菱歌遶故宮魚沉秋水静鳥宿暮山空荷
葉橋邊雨蘆花海上風歸心無處託高枕畫屏中
寄殷堯藩(一作再寄殷堯藩秀才)
直道知難用經年向水濱宅從栽竹貴家為買書貧就
學多新(一作名)客登朝盡故人蓬萊自有路莫羨武陵春
題鄒處士隱居(一作題裴處士園林)
桑柘滿江村西齋接(一作對)海門浪衝高岸響潮入小池
渾嵒樹隂(一作蔭)棋局山花落酒樽相逢亦(一作歡更)留宿還
似識王孫
送僧歸敬亭山寺
十年劒中路傳盡本師經曉月下黔峽秋風歸敬亭開
門新樹綠登閣舊山青遥想論禪處松隂水一瓶
新卜原上居寄袁校書
貧居(一作新歲)樂遊此(一作北)江海思迢迢雪夜書千卷花時
酒一瓢獨愁(一作吟)秦樹老孤夢楚山遥有路應相念風
塵滿黑貂
天街曉望
明星低未央蓮闕迥蒼蒼疊鼔催殘月疎鐘迎早霜關
防浮瑞氣宫館耀神光再拜為君夀南山高且長
江上喜洛中親友繼至
戰馬昔紛紛(一作兩河濱)風驚嵩少塵全家南渡遠舊友北
來頻罷酒松筠晩賦詩楊柳(一作蘭杜)春誰(一作何)言(一作憐)今
夜月同是洛陽人
下第歸朱方寄劉三復
素衣京洛塵歸棹過南津故里跡猶在舊交心更親月
高蕭寺夜風暖庾樓春詩酒應無暇朝朝問旅人
送人(一作客)歸吳興
綠水棹雲月洞庭歸路長春橋懸酒幔(一作旆)夜柵集茶
檣箬葉(一作巖影一作樹影)沈溪暖蘋花遶郭香應逢柳太守為
說過瀟湘
月夜期友人不至
坐待故人宿月華清興(一作歌)秋管絃誰處醉(一作宿)池館
此時愁風過渚荷(一作蒲)動露含山桂幽孤吟不可(一作覺)
曙昨夜共登樓
白馬寺不出院僧
禪空心(一作心空)巳寂世路任多岐到院客長見閉關人不
知寺喧聽講絶厨遠送齋遲牆外洛陽道東西無盡時
寄袁校書(一作袁都校書)
擾擾換時節舊山琪樹隂猶乖清漢志空(一作方)負白雲
心廣陌埃塵遠重門管吹深勞歌極西望芸省有知音
贈柳璟馮陶二校書
霄漢兩飛鳴喧喧動(一作滿)禁城桂堂同日盛芸閣間(一作)
(隔)年榮香掩蕙蘭氣韻高鸞鶴聲應憐茂陵客未有子
虚名
王秀才自越見尋(一作訪)不遇題詩而迴因以酬寄
南齋知數宿半為木蘭開晴閣留詩遍春帆載酒回煙
深楊子宅雲斷越王臺自有孤舟興何妨更一來
秋霽潼關驛亭
霽色明高巘關河獨望遥殘雲歸太華疎雨過中條鳥
散綠蘿静蟬鳴(一作稀)紅樹凋何言此時節去去任蓬飄
送客歸蘭谿
花下送歸客(一作君處)路長應過秋暮隨江鳥宿寒共嶺猨
愁衆水喧嚴瀨羣峰抱沈樓因君幾南望曾向此中遊
貽終南山隱者
中巖多少隱提榼抱琴遊潭冷薜蘿晚山香松桂秋瓢
閒高樹挂杯急曲池流獨有迷津客東西南北愁
送李文明下第鄜州覲兄
征夫天一涯醉贈别吾(一作君)詩鴈迥參差遠龍多次第
遲甯歌還夜苦宋賦更秋悲的的遥相待清風白露時
送段覺歸東陽兼寄竇使君
山水引歸路陸郎從此諳秋茶垂露細寒菊帶霜甘臺
倚烏龍嶺樓侵白雁潭沈公如借問心在(一作斷)浙河南
(烏龍嶺白雁潭在嚴州沈約曾守婺以比竇使君也)
韶州送竇司直北歸(一作出嶺)
江曲山如畫貪程亦駐舟果隨巖狄落槎帶水禽流客
散他鄉夜人歸故國秋樽前挂帆去風雨下(一作在)西樓
傷馮秀才
旅葬不可問茫茫西隴頭水雲(一作煙)青草濕山月白楊
愁琴信有時罷劒傷無處留淮南舊煙月孤棹更(一作又)
逢秋(一作淮南今夜月孤棹倚西樓)
送鄭寂上人南行
儒家有釋子年少學支公心出是非外跡辭榮辱中錫
寒秦嶺月杯急楚江風離(一作唯)怨故園思小秋梨葉紅
贈王處士
歸卧養天真鹿裘烏角巾茂陵閒久病彭澤醉長貧冠
蓋西園夜笙歌北里(一作巷)春誰憐清渭曲(一作上)又老釣
魚人
送友人歸荆楚
調瑟勸離酒苦諳荆楚門竹斑悲帝女草綠怨王孫潮
落九疑迥雨連三峽昏同來不同去迢遰更傷魂
重傷(一作哭)楊攀處士二首(攀自號綠雲翁)
綠雲多學術(一作古)黃髮竟無成酒縱山中往詩留海(一作)
(世)上名讀書新樹老垂釣舊磯平今日悲前事西風聞
哭(一作)聲
從官任直道幾處脱長裾歿後兒猶小葬來人漸疎新
隣(一作鄰家一作鄰翁)占池館長史(一作吏一作門吏)覓圖書身賤難相報
平生恨有餘(一作無復前秋事空齋賦子虚)
送友人罷舉歸東海
滄波天塹外何島是新羅舶主辭番遠碁僧入漢多海
風吹白鶴沙日曬紅螺此去知投筆須求利劒磨
西園(一作姚合詩)
西園春欲(一作巳)盡芳草徑難分靜語唯幽鳥閒眠獨使
君密林生雨氣古石帶苔(一作潮)文雖去清朝(一作秋)遠朝
朝見白雲
苦雨
江昏山(一作山昏天)半晴南阻(一作陌)絶人行葭菼連雲色杉
松共雨聲早秋仍燕舞深夜更鼉鳴為報迷津客訛言
未可輕
遊茅山
步步入山門仙家鳥徑分漁樵不到處麋鹿自成羣石
面迸出水松頭穿破雲道人星月下相次禮茅君
洛陽道中
洛陽多舊迹一日幾堪愁風起林花晚月明陵(一作宮)樹
秋興亡不可問自古水東流
御定全唐詩卷五百三十一
