欽定四庫全書
御定全唐詩卷四百三十一
白居易
長慶二年七月自中書舍人出守杭州路次藍
溪作(自此後詩俱赴杭州時作)
太原一男子自顧庸且鄙老逢不次恩洗拔出泥滓既
居可言地願助朝廷理伏閤三上章戅愚不稱旨聖人
存大體優貸容不死鳳詔停舍人魚書除刺史冥懷齊
寵辱委順随行止我自得此心於兹十年矣餘杭乃名
郡郡郭臨江汜已想海門山潮聲來入耳昔予貞元末
羇旅曾遊此甚覺太守尊亦諳魚酒美因生江海興每
羨滄浪水尚擬拂衣行況今兼祿仕青山峰巒接白日
煙塵起東道旣不通改轅遂南指自秦窮楚越浩蕩五
千里聞有賢主人而多好山水是行頗為愜所歴良可
紀策馬度藍溪勝遊從此始
初出城留别
朝從紫禁歸暮出青門去勿言城東陌便是江南路揚
鞭簇車馬揮手辭親故我生本無鄉心安是歸處
過駱山人野居小池(駱生棄官居此二十餘年)
茅覆環堵亭泉添方丈沼紅芳照水荷白頸觀魚鳥拳
石苔蒼翠尺波煙杳渺但問有意無勿論池大小門前
車馬路奔走無昏曉名利驅人心賢愚同擾擾善哉駱
處士安置身心了何乃獨多君丘園居者少
宿清源寺
往謫潯陽去夜憩輞溪曲今為錢塘行重經兹寺宿爾
來幾何歲溪草二八綠不見舊房僧蒼然新樹木虚空
走日月世界遷陵谷我生寄其間孰能逃倚伏随緣又
南去好住東廊竹
宿藍溪對月(一作宿藍橋題月)
昨夜鳳池頭今夜藍溪(一作溪橋)口明月本無心行人自回
首新秋松影下半夜鐘聲後清影不宜昏聊將茶代酒
自秦望赴五松驛馬上偶睡睡覺成吟
長途發已久前館行未至體倦目已昏瞌然遂成睡右
袂尚垂鞭左手暫委轡忽覺問僕夫纔行百步地形神
分處所遲速相乖異馬上幾多時夢中無限事誠哉達
人語百齡同一寐
鄧州路中作
蕭蕭誰家村秋棃葉半赤漠漠誰家園秋韭花初白路
逢故里物使我嗟行役不歸渭北村又作江南客去鄉
徒自苦濟世終無益自問波上萍何如澗中石
朱藤杖紫驄(一有馬字)吟
拄上山之上騎下山之下江州去日朱藤杖忠州歸日
紫驄馬天生二物濟我窮我生合是栖栖者
桐樹館重題
階前下馬時梁上題詩處慘澹病使君蕭疎老松樹自
嗟還自哂又向杭州去
過紫霞蘭若
我愛此山頭及此三登歷紫霞舊精舍寥落空泉石朝
市日喧隘雲林長悄寂猶存住寺僧肯有歸山客
感舊紗帽(帽即故李侍郎所贈)
昔君烏紗帽贈我白頭翁帽今在頂上君已歸泉中物
故猶堪用人亡不可逢岐山今夜月墳樹正秋風
思竹窗
不憶西省松不憶南宮菊(西省大院有松南宫本廳多菊)惟憶新昌堂
蕭蕭北窗竹窗間枕簟在來後何人宿
馬上作
處世非不遇榮身頗有餘勲為上柱國爵乃朝大夫自
問有何才兩入承明廬又問有何政再駕朱輪車矧予
東山人自惟樸且疎弹琴復有酒且慕嵇阮徒闇被鄉
里薦誤上賢能書一列朝士籍遂為世網拘高有罾繳
憂下有陷穽虞每覺宇宙窄未嘗心體舒蹉跎二十年
頷下生白鬚何言左遷去尚獲專城居杭州五千里往
若投淵魚雖未脫簪組且來泛江湖吳中多詩人亦不
少酒酤高聲詠篇什大笑飛杯盂五十未全老尚可且
歡娛用兹送日月君以為何如秋風起江上白日落路
隅回首語五馬去矣勿踟躕
秋蝶
秋花紫蒙蒙秋蝶黃茸茸花低蝶新小飛戲叢西東日
暮涼風來紛紛花落叢夜深白露冷蝶已死叢中朝生
夕俱死氣類各相從不見千年鶴多棲百丈松
登商山最高頂
高高此山頂四望唯煙雲下有一條路通達楚與秦或
名誘其心或利牽其身乘者及(一作與)負者來去何云云
(一作紛紛)我亦斯人徒未能出囂塵七年三往復何得笑他
人
枯桑
道傍老枯樹枯來非一朝皮黃外尚活心黑中先焦有
似多憂者非因外火燒
山路偶興
筋力未全衰僕馬不至弱又多山水趣心賞非寂莫捫
蘿上煙嶺蹋石穿雲壑谷鳥晩仍啼洞花秋不落提籠
復攜榼遇勝時停泊泉憩茶數甌嵐行酒一酌獨吟還
獨嘯此興殊未惡假使在城時終年有何樂
山雉
五步一啄草十步一飲水適性遂其生時哉山梁雉梁
上無罾繳梁下無鷹鸇雌雄與羣雛皆得終天年嗟嗟
籠下雞及彼池中鴈既有稻梁恩必有犧牲患
初下漢江舟中作寄兩省給舍
秋水淅紅粒朝煙烹白鱗一食飽至夜一卧安達晨晨
無朝謁勞夜無直宿勤不知兩掖客何似扁舟人尚想
到郡日且稱守土臣猶須副憂寄恤隱安疲民朞年庶
報政三年當退身終使滄浪水濯吾纓上塵
自蜀江至洞庭湖口有感而作
江從西南來浩浩無旦夕長波逐若瀉連山鑿如劈千
年不壅潰萬姓無墊溺不爾民為魚大哉禹之績導岷
旣艱遠距海無咫尺胡為不訖功餘(一作湖)水斯委積洞
庭與青草大小兩相敵混合萬丈深淼茫千里白每歲
秋夏時浩大吞七澤水族窟穴多農人土地窄我今尚
嗟歎禹豈不愛惜邈未究其由想古觀遺跡疑此苖人
頑恃險不終役帝亦無奈何留患與今昔水流天地内
如身有血脈滯則為疽疣治之在鍼石安得禹復生為
唐水官伯手提倚天劒重來親指畫疏河似翦紙決壅
同(一作如)裂帛滲作膏腴田蹋平魚鼈宅龍宮變閭里水
府生禾麥坐添百萬戶書我司徒籍
初領郡政衙退登東樓作(自此後詩到杭州後作)
鰥惸心所念簡牘手自操何言符竹貴未免州縣勞賴
是餘杭郡臺榭繞官曹凌晨親政事向晩恣遊遨山冷
微有雪波平未生濤水心如鏡面千里無纖毫直下江
最闊近東樓更高煩襟與滯念一望皆遁逃
清調吟
索索風戒寒沉沉日藏耀勸君飲濁醪聽我吟清調芳
節變窮隂朝光成夕照與君生此世不合長年少今晨
從此過(一作遊)明日安能料若不結跏禅即須開口笑
狂歌詞
明月照君席白露沾我衣勸君酒杯滿聽我狂歌詞五
十已後衰二十已前癡晝夜又分半其間幾何時生前
不歡樂死後有餘貲焉用黃墟下珠衾玉匣為
郡亭
平旦起視事亭午卧掩關除親簿領外多在琴書前況
有虛白亭坐見海門山潮來一凭檻賓至一開筵終朝
對雲水有時聽管絃持此聊過日非忙亦非閒山林太
寂莫朝闕空喧煩唯兹郡閤内囂静得中間
詠懷
昔為鳳閤郎今為二千石自覺不如今人言不如昔昔
雖居近密終日多憂惕有詩不敢吟有酒不敢喫今雖
在疎遠竟歲無牽役飽食坐終朝長歌醉通夕人生百
年内疾速如過隙先務身安閒次要心歡適事有得而
失物有損而益所以見道人觀心不觀跡
立春後五日
立春後五日春態紛婀娜白日斜漸長碧雲低欲墮殘
冰坼玉片新萼排紅顆遇物盡欣欣愛春非獨我迎芳
後園立就暖前檐坐還有惆悵心欲别紅爐火
郡中即事
漫漫潮初平熙熙春日至空闊遠江山晴明好天氣外
有適意物中無繫心事數篇對竹吟一杯望雲醉行攜
杖扶力臥讀書取睡久養病形骸深諳閒氣味遥思九
城陌擾擾趨名利今朝是雙(一作隻)日朝謁多軒騎寵者
防悔尤權者懷憂畏為報高車蓋恐非眞富貴
郡齋暇日辱常州陳郎中使君早春晩坐水西
館書事詩十六韻見寄亦以十六韻酬之
新年多暇日晏起褰簾坐睡足心更慵日高頭未裹徐
傾下藥酒稍爇煎茶火誰伴寂寥身無絃琴在左遥思
毘陵館春深物嫋娜波拂黃柳稍風搖白梅朵衙門排
曉戟鈴閤開朝鎻太守水西來朱衣垂素舸良辰不易
得佳會無由果五馬正相望雙魚忽前墮魚中獲瑰寶
持玩何磊砢一百六十言字字靈珠顆上申心款曲下
叙時轗軻才富不如君道孤還似我敢辭官遠慢且貴
身安妥勿復問榮枯冥心無不可
官舍
高樹換新葉隂隂覆地隅何言太守宅有似幽人居太
守卧其下閒慵兩有餘起嘗一甌茗行讀一卷書早梅
結青實殘櫻落紅珠穉女弄庭果嬉戲牽人裾是日晩
彌静巢禽下相呼嘖嘖護兒鵲啞啞母子烏豈唯云鳥
爾吾亦引吾雛
吾雛
吾雛字阿羅阿羅纔七齡嗟吾不才子憐爾無弟兄撫
養雖驕騃性識頗聰明學母畫眉樣效吾詠詩聲我齒
今欲墮汝齒昨始生我頭髮盡落汝頂髻初成老幼不
相待父衰汝孩嬰緬想古人心慈愛亦不輕蔡邕念文
姬于公歎緹縈敢求得汝力但未忘父情
題小橋前新竹招客
鴈齒小紅(一作虹)橋垂檐低白屋橋前何所有苒苒新生
竹皮開坼褐錦節露抽青玉筠翠如可餐粉霜不忍觸
閒吟聲未已幽玩心難足管領好風煙輕欺凡草木誰
能有月夜伴我林中宿為君傾一杯狂歌竹枝曲
病中逢秋招客夜酌
不見詩酒客臥來半月餘合和新藥草尋檢舊方書晩
霽煙景度早涼窗戶虚雪生衰鬢久秋入病心初臥簟
蘄竹冷風襟卭葛疎夜來身校健小飲復何如
食飽
食飽拂枕卧睡足起閒吟淺酌一杯酒緩弹數弄琴既
可暢情性亦足傲光隂誰知利名(一作名利)盡無復長安心
嚴十八郎中在郡日改制東南樓因名清輝未
立標牓徵歸郎署予旣到郡性愛樓居宴遊其
間頗有幽致聊成十韻兼戲寄嚴
嚴郎置兹樓立名曰清輝未及署花牓遽徵還粉闈去
來三四年塵土登者稀今春新太守灑埽施簾幃院柳
煙婀娜檐花雪霏微看山倚前戶待月闡(一作闢)東扉碧
窗戛瑶瑟朱闌飄舞衣燒香卷幕坐風燕雙雙飛君作
不得住我來幸因依始知天地間靈境有所歸
南亭對酒送春
含桃實巳落紅薇花尚熏冉冉三月盡晩鶯城上聞獨
持一杯酒南亭送殘春半酣忽長歌歌中何所云云我
五十餘未是苦老人刺史二千石亦不為賤貧天下三
品官多老於我身同年登第者零落無一分親故半為
鬼僮僕多見孫念此聊自解逢酒且歡欣
玩新庭樹因詠所懷
靄靄四月初新樹葉成陰動搖風景麗蓋覆庭院深下
有無事人竟日此幽尋豈非玩時物亦可開煩襟時與
道人語或聽詩客吟度春足芳色入夜多鳴禽偶得幽
閒境遂忘塵俗心始知真隱者不必在山林
仲夏齋戒月
仲夏齋戒月三旬斷腥羶自覺心骨爽行起身翩翩始
知絶粒人四體更輕便初能脫病患久必成神仙禦宼
馭冷風赤松遊紫煙常疑此說謬今乃知其然我今過
半百氣衰神不全巳垂兩鬢絲難補三丹田但減葷血
味稍結清淨緣脫巾且修養聊以終天年
除官去未閒
除官去未閒半月恣遊討朝尋霞外寺暮宿波上島新
樹少於松平湖半連草躋攀有次第賞玩無昏早有時
騎馬醉兀兀冥天造窮通與生死其奈吾懷抱江山信
為美齒髮行將老在郡誠未厭(平聲)歸鄉去亦好
三年為刺史二首
三年為刺史無政在人口唯向城郡中題詩十餘首慙
非甘棠詠豈有思人不
三年為刺史飲冰復食蘗唯向天竺山取得兩片石此
抵有千金無乃傷清白
别萱桂
使君竟不住萱桂徒裁種桂有留人名萱無忘憂用不
如江畔月步步來相送
自餘杭歸宿淮口作
為郡已多暇猶少勤吏職罷郡更安閒無所勞心力舟
行明月下夜泊清淮北豈止吾一身舉家同燕息三年
請祿俸頗有餘衣食乃至僮僕間皆無凍餒色行行弄
雲水步步近鄉國妻子在我前琴書在我側此外吾不
知於焉心自得
舟中李山人訪宿
日暮舟悄悄煙生水沈沈何以延宿客夜酒與秋琴來
客道門子來自嵩高岑軒軒舉雲貌豁豁開清襟得意
言語斷入玄滋味深默然相顧哂心適而忘心
洛下卜居
三年典郡歸所得非金帛天竺石兩片華亭鶴一隻飲
啄供稻粱包裹用茵席誠知是勞費其奈心愛惜遠從
餘杭郭同到洛陽陌下檐拂雲根開籠展霜翮貞姿不
可雜高性宜其適遂就無塵坊仍求有水宅東南得幽
境樹老寒泉碧池畔多竹隂門前少人跡未請中庶祿
且脫雙驂易(買履道宅價不足因以兩馬償之)豈獨為身謀安吾鶴與
石
洛中偶作(自此後在東都作)
五年職翰林四年涖潯陽一年巴郡守半年南宮郎二
年直綸閤三年刺史堂凡此十五載有詩千餘章境興
周萬象土風僃四方獨無洛中作能不心悢悢今為青
宮長始來遊此鄉裵回伊澗上睥睨嵩少傍遇物輙一
詠一詠傾一觴筆下成釋憾卷中同補亡往往顧自哂
眼昏鬚鬢蒼(一作鬢蒼蒼)不知老將至猶自放詩狂
贈蘇少府
籍甚二十年今日方欵顔相送嵩洛下論心杯酒間河
亞(一作何為)嬾出入府寮多閉關蒼髮彼此老白日尋常閒
朝從攜手出暮思聯騎還何當挈一榼同宿龍門山
移家入新宅
移家入新宅罷郡有餘貲既可避燥濕復免憂寒飢疾
平未還假官閒得分司幸有俸祿在而無職役羈清旦
盥漱畢開軒卷簾幃家人及雞犬隨我亦熙熙取興或
寄(一作不過)酒放情不過(一作或作)詩何必苦脩道此即是無為
外累信巳遣中懷時有思有思一何遠默坐低雙眉十
載囚竄客萬里征戍兒春朝鏁籠鳥冬夜支牀龜驛馬
走四蹄痛酸無歇期磑牛封兩目昏閉何人知誰能脫
放去四散任所之各得適其性如吾今日時
琴
置琴曲几上慵坐但含情何煩故揮弄風弦自有聲
鶴
人各有所好物固無常宜誰謂爾能舞不如閒立時
自詠
夜鏡隱白髮朝酒發紅顔可憐假年少自笑須臾間朱
砂賤如土不解燒為丹玄鬢化為雪未聞休得官咄哉
箇丈夫心性何墮頑但遇詩與酒便忘寢與餐高聲發
一吟似得詩中仙引滿飲一醆盡忘身外緣昔有醉先
生席地而幕天于今居處在許我當中眠眠罷又一酌
酌罷又一篇回面顧妻子生計方落然誠知此事非又
過知非年豈不欲自改改即心不安且向安處去其餘
皆老閒
林下閒步寄皇甫庶子
扶杖起病初策馬力未任既嬾出門去亦無客來尋以
此遂成閒閒步繞園林天曉煙景澹樹寒鳥雀深一酌
池上酒數聲竹間吟寄言東曹長當知幽獨心
宴起
鳥鳴庭樹上日照屋檐時老去慵轉極寒來起尤(一作獨)
遲厚薄被適性高低枕得宜神安體穩暖此味何人知
睡足仰頭坐兀然無所思如未鑿七竅若都遺四肢緬
想長安客早朝霜滿衣彼此各自適不知誰是非
池畔二首
結構池西廊疏理池東樹此意人不知欲為待月處
持刀剽(一作間)密竹竹少風來多此意人不會欲令池有
波
春葺新居
江州司馬日忠州刺史時栽松滿後院種柳蔭前墀彼
皆非吾土栽種尚忘疲況兹是我宅葺藝固其宜平旦
領僕使乘春親指揮移花夾暖室徙竹覆寒池池水變
綠色池芳動清輝尋芳弄水坐盡日心熙熙一物苟可
適萬緣都若遺設如宅門外有事吾不知
贈言
捧籯獻千金彼金何足道臨觴贈一言此言真可寶流
光我巳晩適意君不早況君春風面柔促如芳草二十
方長成三十向衰老鏡中桃李色不得十年好胡為坐
脈脈不肯傾懷抱
泛春池
白蘋湘渚曲綠篠剡溪口各在天一涯信美非吾有何
如(一作如何)此庭内水竹交左右霜竹百千竿煙波六七畝
泓澄動階砌澹泞(一作沱)映戶牖蛇皮細有紋鏡面清無
垢主人過橋來雙童扶一叟恐汚清冷波塵纓先抖擻
波上一葉舟舟中一樽酒酒開舟不繫去去隨所偶或
繞蒲浦前或泊桃島後未撥落杯花低衝拂面柳半酣
迷所在倚榜兀回首不知此何處復是人寰否誰知始
疏鑿幾主相傳受楊家去云遠田氏將非久天與愛水
人終焉落吾手(此池始楊常侍開鑿中間田氏為主予今有之蒲浦桃島皆池上所有)
御定全唐詩卷四百三十一
