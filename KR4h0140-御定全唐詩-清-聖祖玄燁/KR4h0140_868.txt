欽定四庫全書
御定全唐詩卷八百六十八
肅宗
夢丹書(肅宗初為皇太子天寶十三載觀安禄山有悖逆之状恐危宗廟遂精誠祈夢)
(其夜夢故内侍普寂等二人舁一案覆以黃帕自天而下直至帝前素版丹書文字甚多既寤)
(所記者惟四句)
厥不云乎惟其惟時上天所保福禄不虧
代宗
夢黃衣童子歌(廣德元年吐蕃入寇代宗幸陜及回駕至潼關夜夢黃衣童子)
(歌云云詰旦上言其夢侍臣賀曰此土德當王吐蕃破滅之兆也)
中五之德方峨峨胡胡呼呼何奈何
劉禹錫
夢揚州樂妓和詩(禹錫於揚州杜鴻漸席上見二樂妓侑觴醉吟一絶後二)
(年之京宿邸中二妓和前詩執板歌云)
花作嬋娟玉作妝風流争似舊徐娘夜深曲曲灣灣月
萬里隨君一寸腸
邢鳳
夢中美人歌(涇原節度李彙說貞元中有帥家子邢鳳居長安平康里南質一大)
(第即其寢而晝偃夢一美人古装高鬟長眉執卷而吟鳳發其卷美人曰君必欲傳之無過一)
(篇取綵箋傳其春陽曲問曲中弓彎何謂美人曰父母教妾為此舞乃起整衣張袖舞數拍為)
(弓彎狀以示鳳既罷辭去鳳覺仍於襟袖得其詞)
長安少女(一作兒女)踏(一作翫)春陽(一作忙)何處春陽(一作歸)不斷
腸舞袖弓彎(一作腰)渾忘却羅衣空换(一作羅帷空度一作蛾眉空帶)九
秋霜
石季武
夢中詩(涼武公愬數年攻戰建殊勲以仁恕為先未嘗枉殺一人長慶元年自魏博徵)
(還將入洛其衙門將石季武先在洛夢公自北登天津橋季武為導冇道士八人持絳節幡幢)
(從南欲上導騎呵之對曰我迎仙公可記我言聞於相公因吟詩云云後三日涼公果自北登)
(天津橋季武為導入憩天宫寺月餘薨)
聳轡排金闕乘軒上漢槎浮名何足戀高舉入煙霞
王炎
葬西施挽歌(元和初太原王炎夢游吳聞吳王宫中出輦吹蕭擊鼔言葬西施詔)
(詞客作挽歌炎進詩王甚嘉之)
西望吳王國雲書鳳字牌連江起珠帳擇地(一作土)葬金
釵滿(一作鋪)地紅心草三層碧玉階春風無處所悽恨不
勝懷
沈亞之
秦夢詩三首(太和初亞之客槖泉邸舍夢入秦見穆公尚始平公主弄玉所居宫)
(曰翠微宫公主芳姝明媚筆不可模畫每吹蕭聲調遠逸悲人聞者莫不自廢約一年公主卒)
(葬咸陽原公命亞之作挽歌并墓銘後公辭亞之令歸又為歌一章仍至翠微宫與公主侍人)
(泣别有題宫門詩已而公命車駕送出函谷關為别語未卒驚覺槖泉秦穆公葬地也)
泣葬一枝紅生同死不同金鈿墜芳草香繡滿春風舊
日聞簫處高樓當月中梨花寒食夜深閉翠微宫(挽公主)
擊髆舞恨滿煙光無處所淚如雨欲擬著辭不成語金
鳳銜紅舊繡衣幾度宫中同看舞人間春日正歡樂日
暮東風何處去(别穆公)
君王多感放東歸從此秦宫不復期春景似傷秦喪主
落花如雨濕臙脂(題宫門本以上三首又見集)
盧獻卿
夢中詩(獻卿范陽人嘗作愍征賦時人以為庾子山哀江南之亞大中時連年不中第)
(游衡湘至郴夢人贈詩旬日殁郴守葬之近郊果以夏初皆符所夢者)
卜築郊原古青山無四鄰扶疎遶屋樹寂寞獨歸人
劉景復
夢為吳泰伯作勝兒歌(吳郡泰伯祠市人賽祭多繪美女以獻歲乙丑)
(有以輕綃畫侍婢捧胡琴者名為勝兒貎踰舊繪巫方獻舞進士劉景復過吳適置酒廟東通)
(波館忽欠伸思寢夢紫衣冠者言讓王奉屈隨至廟揖而坐王語之曰適納一胡琴妓藝精而)
(色麗知吾子善歌奉邀作胡琴一曲以寵之因命酒為作歌王召勝兒授之劉寤傳其歌吳中)
(云)
繁絃已停雜吹歇勝兒調弄邏娑撥四絃攏撚三五(一作)
(四)聲喚起邊風駐明月大聲嘈嘈奔淈淈浪蹙波翻倒
溟渤小絃切切怨颸颸鬼哭神悲秋(一作任)窸窣倒腕斜
挑掣流電春雷直戞騰秋鶻漢妃徒得端正名秦女虛
誇有仙骨我聞天寶十年前涼州未作西戎窟麻衣右
衽皆漢民不省沙塵暫蓬勃太平之末狂奴亂犬豕崩
騰恣唐突玄宗未到萬里橋東洛西京一時沒漢土民
皆(一作一朝漢民)沒殊域飲恨吞聲空嗢咽時看漢月望漢天
(一作民)怨氣衝星成彗孛國門之西八九鎮高城深壘閉
閒卒河湟咫尺不能收輓粟推車徒兀兀今朝聞奏涼
州曲使我心神暗超忽勝兒若向邊塞彈征人淚血應
闌干
郭仁表
夢中辭(偽吳春坊吏郭仁表居冶城北甲寅歲得疾沈痼夢道士衣金花紫帔入坐堂)
(上仁表初不甚敬因問疾何時可愈道士色厲曰甚則冇之既寤疾甚復夢前道士至因叩頭)
(遜謝道士色解索紙筆書授之因爾疾愈)
飄風暴雨可思惟鶴望巢門歛翅飛吾道之宗正可依
萬物之先數在兹不能行此欲何為
國邵南
夢崔嘏妻詩(崔嘏娶曺州刺史李續女李令兵馬使國邵南勾當障車後邵南夢)
(在一廳中女立牀西嘏在牀東女執箋題詩一首授嘏嘏朗吟之夢後纔一歲崔妻卒)
莫以真留妾從他理管絃容華難久駐知得幾多年
盧綘
夢白衣婦人歌詞(綘後主末年為宣州節度宋平金陵綘殺歙州刺史龔慎)
(儀謀奔嶺表不得復降宋慎儀姪穎愬之朝坐斬初綘未遇時病痁且死夢白衣婦人頗有姿)
(色歌菩薩蠻勸絳酒曰妾玉真也他日富貴相見于固子坡至是臨刑有婦人姓耿名玉真者)
(坐淫亂與同斬衣服姿貌宛如前夢其行刑地即固子坡也南唐野史翰府名談云所夢者)
(是詩行刑地名孟家坡今並載)
玉京人去秋蕭索畫簷鵲起梧桐落欹枕悄無言月和
殘夢圓背燈惟暗泣甚處碪聲急眉黛小山攢芭蕉生
暮寒
清風明月夜深時箕箒盧郎恨已遲他日孟家坡上約
再來相見是佳期
張生
夢舜撫琴歌(進士張生下第游蒲關宿于舜廟夢舜撫琴歌曰)
南風薰薰兮草芊芊妙有之音兮歸清弦蕩蕩之教兮
由自然熙熙之化兮吾道全薰薰兮思何傳
漳郡守
夢康仙示詩(康仙乾符間賣藥衢市居員山琵琶坂人為立廟郡守欲移之山椒)
(夢示以詩廟遂不復移焉)
賣藥因循未得還却因躭酒到人間有心只戀琵琶坂
無意更登山上山
獨孤遐叔妻白氏
夢中歌(貞元中遐叔游劒南歸至金光門外天已暝路隅有佛堂止焉至夜分忽聞有)
(公子女郎十數輩㩦酒具賞會中有一女郎憂傷摧悴乃其妻白氏也少年舉杯強之歌轉面)
(揮涕遐叔驚憤捫一磚飛擊悄然一無所有遐叔謂其妻死矣至其居妻夢魘方寤說夢中與)
(遐叔所見並同)
今夕何夕存耶沒耶良人去兮天之涯園樹傷心兮三
見花
張生妻
夢中歌(張生家汴州中牟縣赤城坂别妻游河朔五年而還汴出鄭州門巳昏黑忽于)
(草莾中見燈火熒煌有長鬚者白面年少者紫衣者又有黑衣人綠衣少年挾其妻宴飲張捫)
(得一瓦擊之中長鬚頭再發一瓦中妻額忽閴然無所見張君謂其妻已死矣歸至家妻在問)
(之曰昨夜夢有六七人遍令飲酒各請歌飲次冇發瓦來中奴額驚覺尚頭痛因知昨夜所見)
(乃妻夢也)
歎衰草絡緯聲切切良人一去不復還今夕坐愁鬢如
雪(為長鬚人歌)
勸君酒君莫辭落花徒繞枝流水無返期莫恃少年時
少年能幾時(為白面少年歌)
怨空閨秋日亦難暮夫婿斷音書遥天雁空度(為紫衣人歌)
切切夕風急露滋庭草濕良人去不回焉知掩閨泣(為黑)
(衣人歌)
螢火穿白楊悲風入荒草疑是夢中遊愁迷故園道(為綠)
(衣少年歌)
花前始相見花下又相送何必言夢中人生盡如夢(長鬚)
(人歌答)
張氏女
夢王尚書口授吟(會昌初安西市張氏有女國色晝夢至一大宅幕次女輩)
(十許人同妝飾候紫綬天官來為吏部沈公俄呼尚書來為幷帥王公羣女進樂侍酒并州尤)
(屬意張口授之吟謂曰歸辭父母異日復來驚寤泣曰尚書命我矣殆將死乎因卧病累日起)
(膏沐艷妝拜父母而卒)
鬟梳鬧掃學宫妝獨立閑庭納夜涼手把玉簮敲砌竹
清歌一曲月如霜
病狂人
歌(周顯德中齊州有人病狂每歌云云自言夢見一紅衣女子引入宫殿皆紅一小姑令歌)
(如此有道士曰此犯大麥毒所致女即心神小婢脾神也毉經蘿蔔治麫毒如此言以藥并蘿)
(蔔食遂愈)
踏陽春人間三月雨和塵陽春踏秋風起腸斷人間白
髮人
五靈華曉玲瓏天府由來汝府中惆悵此情言不盡一
丸蘿蔔火吾宫
陳季卿
陳季卿江南人辭家十年舉進士無成羈棲輦下常訪
青龍寺僧不值時有終南山翁亦伺僧歸揖季卿同坐
適東壁有寰瀛圖季卿乃尋江南路因長嘆曰安得自
渭泛於河遊於洛渡淮濟江而達於家亦不悔無成而
歸翁笑曰此不難致乃命僧童折一竹葉作舟置圖中
渭水上曰公但注目此舟則如公所願耳然至家慎勿
久留季卿熟視之覺渭水生波葉舟漸大席帆既張恍
若登舟始自渭及河維舟至禪窟蘭若題詩於南楹明
日次潼關登崖題句於關門東普通院門凡所經歷一
如前願旬餘至家妻子兄弟拜迎於門側題江亭晩望
詩於書齋此夕謂妻曰吾試期近不可久留即當進櫂
乃吟一章别其妻又别諸兄弟一更後復登舟而逝家
人慟哭謂其死矣復遵舊路至於渭濱寺宇宛然見山
翁擁褐而坐季卿謝曰歸則歸矣得非夢乎翁曰不久
當知各别去後月餘妻子來訪始知果歸作詩非夢也
題禪窟蘭若
霜鐘鳴時夕風急亂雅又望寒林集此時輟櫂悲且吟
獨向蓮花一峯立
題潼關普通院門
度關悲失志萬緒亂心機下坂馬無力掃門塵滿衣計
謀多不就心口自相違已作羞歸計還勝羞不歸
江亭晩望題書齋
立向江亭滿目愁十年前事信悠悠田園已逐浮雲散
鄉里半隨逝水流川上莫逢諸釣叟浦邊難得舊沙鷗
不緣齒髮未遲暮吟對遠山堪白頭
别妻
月斜寒露白此夕去留心酒至添愁飲詩成和淚吟離
歌悽鳳管别鶴怨瑶琴明夜相思處秋風吹半衾
别兄弟
謀身非不早其奈命來遲舊友皆霄漢此身猶路岐北
風微雪後晩景有雲時惆悵清江上區區趁試期
周延翰
夢中句(南唐太子校書周延翰修服餌術夢神人示以書七言為句其末句云云延翰)
(以為必得丹砂之效甚喜後死葬于吳大帝陵側無妻子惟一婢名丹砂七字皆驗)
紫髯之伴有丹砂
任玠
夢中和句(蜀人任玠字温如晩寓寧州府宅一夕夢一山叟貽詩玠和之既覺自笑)
(曰吾其死乎數日不疾而卒)
故國路遥歸去來(山叟)春風天遠望不盡(玠)
杜牧
夢中語(杜牧於宰執求小儀不遂請小秋又不遂夢人語之云云後果得比部員外)
辭春不及秋昆脚與皆頭
胥偃
夢中詩(胥偃應舉時夢徐將軍斬下頭項作詩云云以為不祥明年徐奭榜第二人及)
(第)
昔作樹頭花今為塜中骨
曾崇範妻
夢中語(南唐曾崇範其妻先許聘數人皆死後夢人得語云此是汝夫果嫁於曾也)
田頭有鹿跡由尾著日炙
張孜
紀夢句(處士張孜寫李白真虔禱忽夢白自天降與語詩因為歌以紀之其略曰)
上天知我憶其人使向人間夢中見
御定全唐詩卷八百六十八
