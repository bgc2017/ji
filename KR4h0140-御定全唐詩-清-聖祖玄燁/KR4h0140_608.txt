欽定四庫全書
御定全唐詩卷六百八
皮日休
皮日休字襲美一字逸少襄陽人性傲誕隠居鹿門自
號間氣布衣咸通八年登進士第崔璞守蘇辟軍事判
官入朝授太常博士黃巢陷長安偽署學士使為䜟文
疑其譏巳遂及禍集二十八卷今編詩九卷
補周禮九夏系文(并序)
周禮鍾師掌金奏凡樂事以鐘鼓奏九夏案鄭康
成注云夏者大也樂之大者歌有九也九夏者皆
詩篇名也頌之類也(一作九夏者皆詩篇銘頌之類也)此歌之大
者載在樂章樂崩亦從而亡是以頌不能具也嗚
呼吾觀之魯頌其古也亦久矣九夏亡者吾能頌
乎夫大樂既去至音不嗣頌於古不足以補亡頌
於今不足以入用庸可(一作何)頌乎頌之亡者俾千
古之下鄭衛之内窈窈(一作杳杳)冥冥不獨有大卷(音拳)
(黃帝樂名)之音者乎
九夏歌九篇
王夏之歌者王出入之所奏也(四章章四句)
爣爣皎日歘麗于天厥明御舒如王出焉
爣爣皎日歘入于地厥晦厥貞如王入焉
出有龍旂入有珩珮勿驅勿馳惟慎惟戒
出有嘉謀入有内則繄彼臣庶欽王之式
肆夏之歌者尸出入之所奏也(二章章四句)
愔愔清廟儀儀象服我尸出矣迎神之穀
杳杳隂竹坎坎路鼓我尸入矣得神之祐
昭夏之歌者牲出入之所奏也(二章章四句)
有鬱其鬯有儼其彝九變未作全乘來之
既醑既酢爰&KR0615;(音孕一作暢)爰舞象物既降全乘之去
納夏之歌者四方賓客來之所奏也(四章章四句)
麟之儀儀不縶不維樂德而至如賓之嬉
鳳之愉愉不篝不笯樂德而至如賓之娛
自筐及筥我有牢醑自筐及篚我有貨幣
我牢不愆我貨不匱碩碩其才有樂而止
章夏之歌者臣有功之所奏也(四章章四句)
王有虎臣錫之鈇鉞征彼不憓一撲而滅
王有虎臣錫之圭瓚征彼不享一烘而泮
王有掌訝遉(音偵)爾疆理王有掌客饋爾饔餼
何以樂之金石九奏何以錫之龍旂九旒
齊夏之歌者夫人祭之所奏也(一章四句)
&KR0785;&KR0785;衡笄翬衣(一作翬)䄖翟自内而祭為君之則
族夏之歌者族人酌之所奏也(二章章四句)
洪源誰孕疏為江河大塊孰埏播為山阿
厥流浩漾(一作㳾)厥勢嵯峨今君之酌慰我實多
械(與陔同一作裓)夏之歌者賓既出之所奏也(三章章三句)
禮酒既酌嘉賓既厚牘為之奏
禮酒既竭嘉賓既悦應為之節
禮酒既罄嘉賓既醒(一作酲)雅為之行(牘應雅三樂器也賓醉而出奏械夏)
(以此三器築地為之行事也)
驁夏之歌者公出入之所奏也(二章章四句)
桓桓其珪衮衮其衣出作二伯天子是毗
桓桓其珪衮衮其服入作三孤國人是福
三羞詩三首(并序)
丙戌歲日休射策不上東退於肥陵出都門見朝
列中論犯當權者得罪南竄邜詔辰發持法吏不
容一息留私室視其色若將厭禄位悔名望者皮
子闚之愵然泣衂然羞故作是詩以贐之
吾聞古君子介介勵其節入門疑儲宫撫巳思鈇鉞志
(一作忠)者若不退佞者何由逹君臣一殽膳家國共殘殺
此道見於今永思心若裂王臣方謇謇佐我無玷缺如
何以謀計中道生芽蘖憲司遵故典分道播南越蒼惶
出班行家室不容别玄鬢行為霜清淚立成血乘遽劇
飛鳥就傳過風發嗟吾何為者叨在造士列獻文不上
第歸于淮之汭蹇蹄可再犇退羽可後歇利則侶軒裳
塞則友松月而於方寸内未有是愁結未為禄食仕俯
不媿梁糲未為冠冕人死不慙忠烈如何有是心不能
叩丹闕赫赫負君歸南山采芝蕨
日休旅次於許傳舍聞叫咷之聲動於城郭問於
道民民曰蠻圍我交阯奉詔徵許兵二千征之其
征且再有戰皆沒其哭者許兵之屬嗚呼揚子不
云夫朱崖之絶捐之之力也否則介鱗易我衣裳
其是之謂耶皮子為之内過曰吾之道不足以濟
時不可以備位又手不提桴鼓身不被兵械恬然
自順恬然自樂吾亦為許師之罪人耳作詩以弔
之
南荒不擇吏致我交阯覆緜聯三四年流為中夏辱懦
者闘即退武者兵則黷軍庸滿天下戰將多金玉刮則
齊民癕分為猛士禄雄徤許昌師忠武冠其族去為萬
騎風住作一川肉昨朝殘卒回千門萬戸哭哀聲動閭
里怨氣成山谷誰能聽晝鼙不忍看金鏃吾有制勝術
不奈賤碌碌貯之胷臆間慙見許師屬自嗟胡為者得
躡前修躅家不出軍租身不識部曲亦衣許師衣亦食
許師粟方知古人道蔭我巳為足念此向誰羞悠悠潁
川綠
丙戍歲淮右蝗旱日休寓小墅於州東下第後歸
之見潁民轉徙者盈途塞陌至有父捨其子夫捐
其妻行哭立匄朝去夕死嗚呼天地誠不仁耶皮
子之山居椸有襲鍑有炊晏眠而夕飽朝樂而暮
娛何能於潁川民而獨享是為將天地遺之耶因
羞不自容作詩以唁之
天子丙戍年淮右民多飢就中潁之汭轉徙何纍纍夫
婦相顧亡棄却抱中兒兄弟各自散出門如大癡一金
易蘆蔔一縑換鳬茈荒村暮鳥樹空屋野花籬兒童齧
草根倚桑空羸羸斑白死路傍枕土皆離離方知聖人
教於民良在斯厲能去人爱荒能奪人慈如何司牧者
有術皆在兹粤吾何為人數畝清溪湄一寫落第文一
家歡復嬉朝食有麥饘晨起有布衣一身既飽暖一家
無怨咨家雖有畎畝手不秉鎡基歲雖有札瘥庖不廢
晨炊何道以致是我有明公知食之以侯食衣之以侯
衣歸時䘏金帛使我奉庭闈撫巳媿潁民奚不進德為
因兹感知巳盡日空涕洟
七爱詩(并序)
皮子之志常以真純自許每謂立大化者必有真
相以房杜為真相焉定大亂者必有真將以李太
尉為真將焉傲大君者必有真隠以盧徵君為真
隠焉鎮澆俗者必有真吏以元魯山為真吏焉負
逸氣者必有真放以李翰林為真放焉為名臣者
必有真才以白太傅為真才焉嗚呼吾之道時耶
行其事也在乎爱忠矣不時耶行其事也亦在乎
爱忠矣苟有心歌詠者豈徒然哉
房杜二相國(玄齡如晦)
吾爱房與杜貧賤共聯步脱身抛亂世策杖歸真主縱
横握中筭左右天下務骯髒無敵才磊落不世遇美矣
名公卿魁然真宰輔黃閣三十年清風一萬古巨業照
國史大勲鎮王府遂使後世民至今受陶鑄粤吾少有
志敢躡前賢路苟得同其時願為執鞭豎
李大尉(晟)
吾爱李太尉崛起定中原驍雄十萬兵四面圍國門一
戰取王畿一叱散妖氛乘輿既反正兇豎争亡魂巍巍
柱天功蕩蕩盖世勲仁於曹孟德勇過霍將軍丹劵入
帑藏青史傳子孫所謂大丈夫動合驚乾坤所謂聖天
子難得忠貞臣下以契魚水上以合風雲百世必一亂
千年方一人吾雖翰墨子氣槩敢不羣願以太平頌題
向甘泉春
盧徵君(鴻)
吾爱盧徵君高卧嵩山裏百辟未一顧三徵方暫起坦
腹對宰相岸幘揖天子建禮門前吟金鑾殿裏醉天下
皆餔糟徵君獨潔己天下皆樂聞徵君獨洗耳天下皆
懷羞徵君獨多耻銀黃不妨懸赤紱不妨被而於心抱
中獨作羲皇地籃轝一云返泥詔褒不巳再看緱山雲
重酌嵩陽水放曠書裏終逍遥醉中死吾謂伊與周不
若徵君貴吾謂巢與許不若徵君義高名無階級逸迹
絶涯涘萬世唐書中逸名不可比粤吾慕真隠強以骨
肉累如教不為名敢有徵君志
元魯山(德秀)
吾爱元紫芝清介如伯夷輦母遠之官宰邑無玷疵三
年魯山民豐稔不暫饑三年魯山吏清慎各自持只飲
魯山泉只采魯山薇一室冰檗苦四遠聲光飛退歸舊
隠來斗酒入茅茨雞黍匪家畜琴尊常自怡盡日一菜
食窮年一布衣清似匣中鏡直如琴上絲世無用賢人
青山生白髭既卧黔婁衾空立陳寔碑吾無魯山道空
有魯山辭所恨不相識援毫空涕垂
李翰林(白)
吾爱李太白身是酒星魄口吐天上文迹作人間客磥
砢千丈林澄澈萬尋碧醉中草樂府十幅筆一息召見
承明廬天子親賜食醉曾吐御床傲幾觸天澤權臣妬
逸才心如斗筲窄失恩出内署海岳甘自適刺謁戴接
㒿赴宴著縠(一作榖)屐諸侯百步迎明君九天憶竟遭腐
脅疾醉魄歸八極大鵬不可籠大椿不可植蓬壺不可
見姑射不可識五岳為辭鋒四溟作胷臆惜哉千萬年
此俊不可得
白太傅(居易)
吾爱白樂天逸才生自然誰謂辭翰器乃是經綸賢欻
從浮豔詩作得典誥篇立身百行足為文六藝全清望
逸内署直聲驚諫垣所刺必有思所臨必可傳忘形任
詩酒寄傲徧林泉所望標文柄所希持化權何期遇訾
毁中道多左遷天下皆汲汲樂天獨怡然天下皆悶悶
樂天獨舍旃高吟辭兩掖清嘯罷三川處世似孤鶴遺
榮同脫蟬仕若不得志可為龜鏡焉
正樂府十篇(幷序)
樂府盖古聖王采天下之詩欲以知國之利病民
之休戚者也得之者命司樂氏入之於塤箎和之
以管籥詩之美也聞之足以勸乎功詩之刺也聞
之足以戒乎政故周禮太師之職掌教六師小師
之職掌諷誦詩由是觀之樂府之道大矣今之所
謂樂府者唯以魏晉之侈麗陳梁之浮豔謂之樂
府詩真不然矣故嘗有可悲可懼者時宣於詠歌
總十篇故命曰正樂府詩
卒妻怨
河湟戍卒去一半多不迴家有半菽食身為一囊灰官
吏按其籍伍中斥其妻處處魯人髽家家把婦哀少者
任所歸老者無所攜況當札瘥年米粒如瓊瑰纍纍作
餓殍見之心若摧其夫死鋒刃其室委塵埃其命即用
矣其賞安在哉豈無黔敖恩救此窮餓骸誰知白屋士
念此飜欸欸
橡媪歎
秋深橡子熟散落榛蕪岡傴傴黃髮媪拾之踐晨霜移
時始盈掬盡日方滿筐幾曝復幾蒸用作三冬糧山前
有熟稻紫穗襲人香細穫又精舂粒粒如玉璫持之納
於官私室無倉箱如何一石餘只作五斗量狡吏不畏
刑貪官不避贓農時作私債農畢歸官倉自冬及於春
橡實誑飢腸吾聞田成子詐仁猶自王吁嗟逢橡媪不
覺淚霑裳
貪官怨
國家省闥吏賞之皆與位素來不知書豈能精吏理大
者或宰邑小者皆尉史愚者若混沌毒者如雄虺傷哉
堯舜民肉袒受鞭箠吾聞古聖王天下無遺士朝廷及
下邑治者皆仁義國家選賢良定志兼拘忌所以用此
徒令之充禄仕何不廣取人何不廣歴試下位既賢哉
上位何如矣胥徒賞以財俊造悉為吏天下若不平吾
當甘棄市
農父謠
農父冤辛苦向我述其情難將一人農可備十人征如
何江淮粟輓漕輸咸京黃河水如電一半沈與傾均輸
利其事職司安敢評三川豈不農三輔豈不耕奚不車
其粟用以供天兵美哉農父言何計逹王程
路臣恨
路臣何方來去馬真如龍行驕不動塵滿轡金瓏璁有
人自天來將避荆棘叢獰呼不覺止推(一作椎)下蒼黃中
十夫掣鞭策御之如驚鴻日行六七郵瞥若鷹無蹤路
臣慎勿愬愬則刑爾躬軍期方似雨天命正如風七雄
戰爭時賓旅猶自通如何太平世動步却途窮
賤貢士
南越貢珠璣西蜀進羅綺到京未晨旦一一見天子如
何賢與俊為貢賤如此所知不可求敢望前席事吾聞
古聖人射宫親選士不肖盡屏跡賢能皆得位所以謂
得人所以稱多士歎息幾編書時哉又何異
頌夷臣
夷師本學外仍善唐文字吾人本尚捨何況夷臣事所
以不學者反為夷臣戲所以尸禄人反為夷臣忌吁嗟
華風衰何嘗不由是
惜義鳥
商顔多義鳥義鳥實可嗟危巢末(一作年)纍纍隠在栲木
花他巢若有雛乳之如一家他巢若遭捕投之同一羅
商人每秋貢所貴復如何飽以稻粱滋餙以組繡華惜
哉仁義禽委戲於宫娥吾聞鳳之貴仁義亦足夸所以
不遭捕盖緣生不多
誚虛器
襄陽作髹器中有庫露真持以遺北虜紿云生有神每
歲走其使所費如雲屯吾聞古聖王修德來遠人未聞
作巧詐用欺禽獸君吾道尚如此戎心安足云如何漢
宣帝却得呼韓臣
哀隴民
隴上千萬仞鸚鵡巢其巔窮危又極嶮其山猶(一作獨)不
全蚩蚩隴之民懸度如登天空中覘其巢墮者争紛然
百禽不得一十人九死焉隴川有戍卒戍卒亦不閒將
命提雕籠直到金臺(一作堂)前彼毛不自珍彼舌不自言
胡為輕人命奉此玩好端吾聞古聖王珍禽皆舍旃今
此隴民屬每歲啼漣漣
奉獻致政裵祕監
何胤本徵士高情動天地既無閥閱門常嫌冠冕累宰
邑著嘉政為郡留高致移官在書府方樂鴛池貴玉季
牧江西泣之不忍離捨杖隨之去天下欽高義烏帽白
絺裘籃輿竹如意黃菊陶潛酒青山謝公妓月檻詠詩
情花溪釣魚戲鍾陵既方舟魏闕將結駟甘求白首閒
不為蒼生起優詔加大監所以符公議既為逍遙公又
作鴟夷子安車懸不出駟馬閒無事微雨漢陂舟殘日
終南騎富貴盡凌雲何人能至此猜禍皆及身何復至
如是賢哉此丈夫百世一人矣
秋夜有懷
夢裏憂身泣覺來衣尚濕骨肉煎我身不是謀生急如
何欲佐主功名未成立處世既孤特傳家無承襲明朝
走梁楚步步出門澀如何一寸心千愁萬愁入
喜鵲
棄羶在庭際雙鵲來搖尾欲啄怕人驚喜語晴光裏何
況佞倖人微禽解如此
蚊子
隠隠聚若雷噆膚不知足皇天若不平微物教食肉貧
士無絳紗忍苦卧茅屋何事覓膏腴腹無太倉粟
鹿門夏日
滿院松桂隂日午却不知山人睡一覺庭鵲立未移出
檐趁雲去忘戴白接㒿書眼若薄霧酒腸如漏巵身外
所勞者飲食須自持何如便絶粒直使身無為
偶書
女媧掉繩索絙泥成下人至今頑愚者生如土偶身雲
物養吾道天爵高我貧大笑猗氏輩為富皆不仁
讀書
家資是何物積帙列梁梠高齋曉開卷獨共聖人語英
賢雖異世自古心相許案頭見蠧魚猶勝凡儔侣
貧居秋日
亭午頭未冠端坐獨愁予貧家烟爨稀竈底隂蟲語門
小媿車馬廪空慙雀鼠盡室未寒衣機聲羨鄰女
御定全唐詩卷六百八
