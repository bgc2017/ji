欽定四庫全書
御定全唐詩卷七百五十二
徐鉉
觀人讀春秋
日覺儒風薄誰將霸道羞亂臣無所懼何用讀春秋
秋日雨中與蕭贊善訪殷舍人於翰林座中作
野出西垣步步遲秋光如水雨如絲銅龍樓下逢閒客
紅藥階前訪舊知亂點乍滋承露處碎聲因想滴篷時
銀臺鑰入須歸去不惜餘歡盡酒巵
送和州張員外為江都令
經年相望隔重湖一旦相逢在上都塞詔官班聊慰否
埋輪意氣尚存無由來聖代憐才子始覺清風激懦夫
若向西岡尋勝賞舊題名處為躊躇
和眀道人宿山寺
聞道經行處山前與水陽磬聲深小院燈影迥高房落
宿依樓角歸雲擁殿廊羡師閑未得早起逐班行
晩歸
暑服道情出煙街薄暮還風清飄短袂馬健弄連環水
静聞歸櫓霞眀見遠山過從本無事從此涉旬間
月真歌(月真廣陵妓女翰林殷舍人所錄携之垂訪筵上贈此)
揚州勝地多麗人其間麗者名月真月真初年十四五
能彈琵琶善歌舞風前弱柳一枝春花裏嬌鶯百般語
揚州帝京多名賢其間賢者殷德川德川初秉綸闈筆
職近名高常罕出花前月下或遊從一見月真如舊識
閒庭深院資賢宅宅門嚴峻無凡客垂簾偶坐唯月真
調弄琵琶郎為拍殷郎一旦過江去鏡中懶作孤鸞舞
朝雲暮雨鎮相隨石頭城下還相遇二月三月江南春
滿城濛濛起香塵隔墻試聽歌一曲乃是資賢宅裏人
綠窗繡幌天將曉殘燭依依香褭褭離腸却恨苦多情
輭障薰籠空悄悄殷郎去冬入翰林九霄官署轉深沉
人間想望不可見唯向月真存舊心我慙闒茸何為者
長感餘光每相假陋巷蕭條正掩扉相攜訪我衡茅下
我本山人愚且貞歌筵歌席常無情自從一見月真後
至今贏得顛狂名殷郎月真聽我語少壯光隂能幾許
良辰美景數追隨莫教長說相思苦
走筆送義興令趙宣輔
聞君孤櫂汎荆谿隴首雲隨别恨飛杜牧舊居憑買取
他年藜杖願同歸
天闕山絶句
散誕愛山客凄凉懷古心寒風天闕晩盡日倚軒吟
除夜
寒燈耿耿漏遲遲送故迎新了不欺往事併隨殘歷日
春風寕識舊容儀預慙歲酒難先飲更對鄉儺羡小兒
吟罷明朝贈知已便須題作去年詩
寄鍾謨
看看潘鬢二毛生昨日林梢又轉鶯欲對春風忘世慮
敢言尊酒召時英假中西閣應無事筵上南威幸有情
不得車公終不樂已教紅袖出門迎
正初答鍾郎中見招
高齋遲景雪初晴風拂喬枝待早鶯南省郎官名籍籍
東鄰妓女字英英流年倏忽成陳事春物依稀有舊情
新歲相思自過訪不煩虚左遠相迎
聞雁寄故人
久作他鄉客深慙薄宦非不知雲上雁何得每年歸夜
静聲彌怨天空影更微往年離别淚今夕重霑衣
江舍人宅筵上有妓唱和州韓舍人歌辭因以
寄
良宵絲竹偶成歡中有佳人俯翠鬟白雪飄颻傳樂府
阮郎憔悴在人間清風朗月長相憶佩蕙紉蘭早晚還
深夜酒空筵欲散向隅惆悵鬢堪斑
寒食日作
厨冷煙初禁門閑日更斜東風不好事吹落滿庭花過
社紛紛燕新晴淡淡霞京都盛游觀誰訪子雲家
賀殷游二舍人入翰林江給事拜中丞
清晨待漏獨徘徊霄漢懸心不易裁閣老深嚴歸翰苑
夕郎威望拜霜臺青綾對覆蓬壺晚赤棒前驅道路開
猶有西垣廳記在莫忘同草紫泥來
歐陽太監雨中視決堤因墮水明日見於省中
因戲之
聞道張晨蓋徘徊石首東濬川非伯禹落水異三公衣
濕仍愁雨冠欹更怯風今朝復相見疑是葛仙翁
送吳郎中為宣州推官知涇縣
征虜亭邊月雞鳴伴客行可憐何水部今事謝宣城風
物聊供賞班資莫繫情同心不同載留滯為浮名
寄舒州杜員外
信到得君書知君已下車粉闈情在否蓮幕興何如人
望徵賢入余思從子居灊山真隠地憑為卜茅廬
九月十一日寄陳郎中
我多吏事君多病寂絶過從又幾旬前日龍山煙景好
風前落帽是何人
和司門郎中陳彦
衡門寂寂逢迎少不見仙郎向五旬莫問龍山前日事
菊花開却為閑人
賦得𢷬衣
江上多離别居人夜𢷬衣拂砧知露滴促杵恐霜飛漏
轉聲頻斷愁多力自微裁縫依夢見腰帶定應非
九月三十夜雨寄故人
獨聽空階雨方知秋事悲寂寥旬假日蕭䬃夜長時别
念紛紛起寒更故故遲情人如不醉定是兩相思
寄撫州鍾郎中(時王師敗績於閩中謨在建州)
去載分襟後尋聞在建安封疆正多事尊俎若為歡都
護空遺鏃眀君欲舞干繞朝時不用非是殺身難
送歐陽太監游廬山
家家門外廬山路唯有夫君乞假游案牘乍抛公署晚
林泉已近暑天秋海潮盡處逢陶石江月圓時上庾樓
此去蕭然好長往人間何事不悠悠
立秋後一日與朱舍人同直
一宿秋風未覺凉數聲宫漏日猶長林泉無計消殘暑
虚向華池費稻粱
賦得霍將軍辭第
漢將承恩久圖勲肯顧私匈奴猶未滅安用以家為郢
匠雖聞詔衡門竟不移寧煩張老頌無待晏嬰辭甲乙
人徒費親鄰我自持悠悠千載下長作帥臣師
和元帥書記蕭郎中觀習水師
元帥樓船出治兵落星山外火旗明千帆日助江陵勢
萬里風馳下瀨聲殺氣暁嚴波上鷁凱歌遥駭海邊鯨
仲宣一作從軍詠廻顧儒衣自不平
秋日盧龍村舍
置却人間事閑從野老游樹聲村店晩草色古城秋獨
鳥飛天外閒雲度隴頭姓名君莫問山木與虚舟
和蕭郎中小雪日作
征西府裏日西斜獨試新爐自煮茶籬菊盡來低覆水
塞鴻飛去遠連霞寂寥小雪閑中過斑駁輕霜鬢上加
筭得流年無奈處莫將詩句祝蒼華
中書相公谿亭閑宴依韻(李建勲)
雨霽秋光晩亭虚野興廻沙鷗掠岸去谿水上階來客
傲風欹幘筵香菊在杯東山長許醉何事憶天台
寄饒州王郎中效李白體
珍重王光嗣交情尚在不蕪城連宅住楚塞並車游别
後官三改年來歲六周銀鈎無一字何以緩離愁
寄歙州吕判官
任公郡占好山川谿水縈廻路屈盤南國自來推勝境
故人此地作郎官風光適意須留戀祿秩資貧且喜歡
莫憶班行重廻首是非多處是長安
宣威苗將軍貶官後重經故宅
蔣山南望近西坊亭館依然鎻院牆天子未嘗過細柳
將軍尋已戍燉煌(史萬歲嘗謫戍燉煌)欹傾怪石山無色零落圓荷
水不香為將為儒皆寂寞門前愁殺馬中郎
附池州薛郎中書因寄歙州張員外
新安從事舊臺郎直氣多才不可忘一旦江山馳别夢
幾年簪紱共周行岐分出處何方是情共窮通此義長
因附鄰州寄消息接輿今日信為狂
寄江都路員外
吾兄失意在東都聞說襟懷任所如已縱乖慵為傲吏
有何關鍵制豪胥縣齋暁閉多移病南畆秋荒憶遂初
知道故人相憶否嵇康不得嬾脩書
張員外好茅山風景求為句容令作此送
句曲山前縣依依數舍程還同適勾漏非是厭承明柳
谷供詩景華陽契道情金門容傲吏官滿且還城
送應之道人歸江西
曾騎竹馬傍洪厓二十餘年變物華客夢等閑過驛閣
歸帆遥羡指龍沙名垂小篆矜垂露詩作吳吟對綺霞
歲暮定知廻未得信來憑為寄梅花
送元帥書記高郎中出為婺源建威軍使
寒風蕭瑟楚江南記室戎裝挂錦帆倚馬未曾妨笑傲
斬牲先要厲威嚴危言昔日嘗無隱壯節今來信不凡
惟有杯盤思上國酒醪甜淡菜蔬甘
遊方山宿李道士房
從來未面李先生借我西窗卧月明二十三家同願識
素騾何日暫還城
題畫石山
彼美巉巖石誰施黼藻功回巖明照地絶璧爛臨空錦
叚鮮須濯羅屏展易窮不因秋蘚綠非假晩霞紅羽客
藏書洞樵人取箭風靈蹤理難問仙路去何通返駕歸
塵裏留情向此中廻瞻畫圖畔遥羡面山翁
臨石步港
碕岸墮縈帶微風起細漣綠隂三月後倒影亂峰前吹
浪游鱗小黏苔碎石圓會將腰下組換取釣魚船
病題二首
性靈慵嬾百無能唯被朝參遣夙興聖主優容恩未答
丹經疎闊病相陵脾傷對客偏愁酒眼暗看書每媿燈
進與時乖不知退可憐身計謾騰騰
人間多事本難論况是人間嬾慢人不假養生何怪病
已能知命敢辭貧向空咄咄煩書字舉世滔滔莫問津
金馬門前君識否東方曼倩是前身
寄江州蕭給事
夕郎憂國不憂身今向天涯作逐臣魂夢暗馳龍闕曙
嘯吟閒繞虎谿春朝車載酒過山寺諫紙題詩寄野人
惆悵懦夫何足道自離羣後巳同塵
和江州江中丞見寄
賈傅南遷久江關道路遥北來空見雁西去不如潮鼠
穴依城社鴻飛在泬寥高低各有處不擬更相招
和鍾郎中送朱先輩還京垂寄
分司洗馬無人問辭客殷勤輟棹歌蒼蘚滿庭行徑小
高梧臨檻雨聲多春愁盡付千杯酒鄉思遥聞一曲歌
且共勝遊消永日西岡風物近如何
送郝郎中為浙西判官
大藩從事本優賢幕府仍當北固前花繞樓臺山倚郭
寺臨江海水連天恐君到即忘歸日憶我遊曾歴二年
若許他時作閑伴殷勤為買釣魚船
翰林游舍人清明日入院中途見過余眀日亦
入西省上直因寄游君
榆柳開新焰梨花發故枝輜軿隘城市圭組坐曹司獨
對芝泥檢遥憐白馬兒禁林還視草氣味兩相知
陪王庶子游後湖涵虚閣(東宫園)
懸圃清虚乍過秋看山尋水上兹樓輕鷗的的飛難沒
紅葉紛紛晩更稠風卷微雲分遠岫浪搖晴日照中洲
躋攀况有承華客如在南皮奉勝遊
柳枝辭十二首
把酒憑君唱柳枝也從絲管逓相隨逢春只合朝朝醉
記取秋風落葉時
南園日暮起春風吹散楊花雪滿空不惜楊花飛也得
愁君老盡臉邊紅
陌上朱門柳映花簾鈎半捲綠隂斜憑郎暫駐青驄馬
此是錢塘小小家
夾岸朱欄柳映樓綠波平幔帶花流歌聲不出長條密
忽地風廻見綵舟
老大逢春總恨春綠楊隂裏最愁人舊游一别無因見
嫰葉如眉處處新
濛濛堤畔柳含煙疑是陽和二月天醉裏不知時節改
漫隨兒女打鞦韆
水閣春來乍减寒曉粧初罷倚欄干長條亂拂春波動
不許佳人照影看
柳岸煙昏醉裏歸不知深處有芳菲重來已見花飄盡
唯有黃鶯囀樹飛
此去仙源不是遥垂楊深處有朱橋共君同過朱橋去
索(一作密)映垂楊聽洞簫
暫别揚州十度春不知光景屬何人一帆歸客千條柳
腸斷東風揚子津
仙樂春來按舞腰清聲偏似傍嬌嬈應緣鶯舌多情頼
長向雙成說翠條
鳳笙臨檻不能吹舞袖當筵亦自疑唯有美人多意緒
解依芳態畫雙眉
貶官泰州出城作
浮名浮利信悠悠四海干戈痛主憂三諫不從為逐客
一身無累似虚舟滿朝權貴皆曾忤繞郭林泉巳徧游
惟有戀恩終(一作心)不改半程猶自望城樓
過江
别路知何極離腸有所思登艫望城遠搖㯭過江遲斷
岸煙中失長天水際垂此心非橘柚不為兩鄉移
經東都太子橋
綸闈放逐知何道桂苑風流且暫歸莫問升遷橋上客
身謀疎拙舊心違
御定全唐詩卷七百五十二
