欽定四庫全書
御定全唐詩卷三十九
陳子良
陳子良吳人在隋時為楊素記室入唐官右衛率府長
史與蕭德言庾抱同為隱太子學士貞觀六年卒集十
卷今存詩十三首
上之回
承平重遊樂詔蹕上之回屬車響流水清笳轉落梅嶺
雲蓋道轉巖花映綬開下輦便高宴何如在瑶臺
新成安樂宮(一作新宫詞)
春色照蘭宫秦女坐窗中柳葉来眉上桃花落臉紅拂
塵開扇匣卷帳却薰籠衫薄偏憎日裙輕更畏風
夏晚尋于政世置酒賦韻
聊從嘉遯所酌醴共抽簪以兹山水地留連風月心長
榆落照盡高柳暮蟬吟一返桃源路别後難追尋
入蜀秋夜宿江渚
我行逢日暮弭櫂獨維舟水霧一邊起風林兩岸秋山
隂黑斷磧月影素寒流故鄉千里外何以慰羇愁
賦得妓
金谷多歡宴佳麗正芳菲流霞席上滿回雪掌中飛明
月臨歌扇行雲接舞衣何必桃將李别有待(一作代)春暉
詶蕭侍中春園聽妓(一作李元操詩)
微雨散芳菲中園照落暉紅樹搖(一作遮)歌扇綠珠飄舞
衣繁弦調對酒雜引動思歸愁人當此夕羞見落花飛
遊侠篇(一作侠客行)
洛陽麗春色遊侠騁輕肥水逐車輪轉塵隨馬足飛雲
影遥臨蓋花氣近薰衣東郊鬭雞罷南皮射雉歸日暮
河橋上揚鞭惜晚暉
春晚看羣公朝還人為八韻
遊子惜春暮策杖出蒿莱正值康莊晚羣公謁帝迴履
度南宫至車從北闕来珂影傍明月笳聲動落梅迎風
采旄轉照日綬花開紅塵掩鶴蓋翠柳拂龍媒綺雲臨
舞閣丹霞薄吹臺輕肥寧所羡未若反山隈
讚德上越國公楊素
君侯稱上宰命世挺才英本超騏驥足復藴風雲情攄
藻掞錦綺育德潤瑶瓊已踵四知舉非無三傑名濟世
同舟檝匡政本阿衡雍容入青瑣肅穆侍丹楹桂宫擅
鳴珮槐路獨飛纓高門羅虎戟綺閣麗彫甍金罇酌湛
湛歌扇掩盈盈匃奴軼燕薊烽火照幽并天子命薄伐
受脤事專征七德播雄略十萬騁行兵鴈行蔽虜甸魚
貫出長城交河方飲馬瀚海盛揚旌拔劍倚天外蒙犀
輝日精彎弧穿伏石揮戈斬大鯨鼓鼙朝作氣刁斗夜
偏鳴六郡多壯士三邊豈足平嶺雲朝合陣山月夜臨
營胡塵暗馬色芳樹動笳聲關雲未盡散塞霧常自生
川長蔓草綠峯迥雜花明小人愧王氏雕文慙馬卿濫
此叨書記何以謝過榮高山徒仰止終是恨才輕
於塞北春日思歸
我家吳會青山遠他鄉關塞白雲深為許羇愁長下淚
那堪春色更傷心驚鳥屢飛恒失侣落花一去不歸林
如何此日嗟遲暮悲来還作白頭吟
送别
落葉聚還散征禽去不歸以我窮途泣沾君出塞衣
七夕看新婦隔巷停車(以下二首一作陳伯材詩)
隔巷遥停幰非復為来遲只言更尚淺未是渡河時
詠春雪
光映妝樓月花承歌扇風欲妬梅將柳故落早春中
庾抱
庾抱潤州江寧人有學術隋元德太子學士高祖初起
隱太子引為隴西公府記室文檄皆出其手轉太子舍
人集十卷今存詩五首
驄馬
櫪上浮雲驄本出吳門中發跡来東道長鳴起北風迴
鞍拂桂白頳汗類塵紅滅没徒留影無因圖漢宫
别蔡参軍
人世多飄忽溝水易西東今日歡娛盡何年風月同悲
生萬里外恨起一杯中性靈如未失南北有征鴻
賦得胥臺露
胥臺既落構荆棘稍侵扉棟拆連雲影梁摧照日暉翔
鶤逐不及巢燕及無歸唯有團階露承曉共沾衣
卧痾喜霽開扉望月簡宫内知友
秋雨移弦望疲痾倦苦辛忽對荆山璧委照越吟人高
高侵地鏡皎皎徹天津色麗班姬箧光潤洛川神輪輝
池上動桂影隙中新懷賢雖不見忽似暫参辰
和樂記室憶江水
遥想觀濤處猶意採蓮歌無因關塞葉共下洞庭波
馬周
馬周字賓王清河茌平人孤貧好學尤精詩傳初入關
舍中郎將常何家貞觀中代為草疏何武人上怪其能
對以臣家客馬周為之召見大悅授監察御史數言事
無不嘉納累遷中書令太宗嘗賜以飛白書曰鸞鳳凌
雲必資羽翼股肱之寄誠在忠良集十卷今存詩一首
凌朝浮江旅思(一作韋承慶詩)
太清(一作天晴)上初日春水送孤舟山遠疑無樹潮平似不
流岸花開且落江鳥没還浮羇望傷千里長歌遣四(一作)
(客)愁
句
何惜鄧林樹不借一枝棲(出冊府元龜與李義甫句相似)
来濟
来濟江都人隋大將軍護之子也字文化及之難護闔
門遇害濟流離艱險篤志好學舉進士貞觀中初置太
子司議郎妙選人望遂以濟為之遷中書舍人與令狐
德棻等同撰晉書永徽中拜中書令出為庭州刺史與
突厥戰陣没集三十卷今存詩一首
出玉關
歛轡遵龍漢銜悽渡玉關今日流沙外垂涕念生還
張文恭
張文恭貞觀時人與房玄齡李懷儼趙弘智劉禕之陽
仁卿上官儀李淳風等同修晉書詩二首
七夕
鳳律驚秋氣龍梭静夜機星橋百枝動雲路七香飛映
月迴雕扇凌霞(一作雲)曳綺衣含情向華幄(一作帳)流態入
重闈歡餘夕漏盡怨結曉驂歸誰念分河漢還憶兩心
違
佳人照鏡
倦采蘼蕪葉貪憐照膽明兩邊俱拭淚一處有啼聲
薛元超
薛元超收之子九歲襲父爵及長好學善屬文太宗重
之令尚和静縣主累授太子舍人與修晉書高宗時累
擢中書舍人所薦士若任希古郭正一崔融等皆以才
自名上元初同中書門下三品政出武氏因陽喑乞骸
骨卒集四十卷今存詩一首
奉和同太子監守違戀(高宗在東宫時元超為舍人太宗征高麗元超)
(韓王元嘉同太子監守賦違戀詩一本作薛收詩誤)
儲禁銅扉啟宸行玉軑(一作輅)遥空懷夀街吏尚隔寢門
朝北首瞻龍戟塵外想鸞鑣飛文映仙榜(一作誥)瀝思(一作)
(濟惠)叶神飇帝念紆蒼璧(一作陛)乾文煥紫霄歸(一作雲)塘横
筆海平圃振詞條欲應重輪曲鏘洋韻九韶
蕭翼
蕭翼本名世翼太宗時命為監察御史充使取羲之蘭
亭序眞蹟於越僧辨才翼初作北人南遊一見欵密留
宿設酒酣樂探韻賦詩既而以術取其書以歸詩一首
答辨才探得招字
邂逅欵良宵殷勤荷勝招彌天俄若舊初地豈成遥酒
蟻傾還泛心猨躁似調誰憐失羣鴈長苦業風飄
歐陽詢
歐陽詢字信本潭州臨湘人博貫經史工書仕隋為太
常博士高祖微時引為賓客及即位累遷給事中武德
七年詔與裴矩陳叔達撰藝文類聚一百卷貞觀初官
至太子率更令詩一首
道失
已惑孔貴嬪又被辭人侮花牋一何榮七字誰曾許不
下結綺閣空迷江令語琱戈動地来悞殺陳後主(統籖云此)
(首見戲鴻堂帖)
閻立本
閻立本雍州萬年人太宗時為主爵郎顯慶中累官將
作大匠代兄立德為工部尚書總章初遷右相後改中
書令立本有應務才尤善圖畫工於寫真秦府十八學
士圖及貞觀中凌煙閣功臣圖並其跡也詩一首
巫山高(一作閻復本詩)
君不見巫山高高半天起絶壁千尋盡(一作畫)相似君不
見巫山磕匝翠屏開湘江碧水遶山来綠樹春嬌明月
峡紅花朝覆白雲臺臺上朝雲無定所此中窈窕神仙
女仙女盈盈仙骨飛清容出沒有光輝欲暮高唐行雨
送今宵定入荆王夢荆王夢裏愛穠華枕席初開紅帳
遮可憐欲曉啼猨處說道巫山是妾家
張文琮
張文琮貝州人高宗相文瓘之弟好自寫書筆不釋手
貞觀中為侍書御史三遷亳州刺史為政清簡永徽中
拜戶部侍郎出為建州刺史集二十卷今存詩六首
同潘屯田冬日早朝
假寐懷古人夙興瞻曉月通晨禁門啟冠蓋趨朝謁霜
靄清九衢霞光照雙闕紛綸文物紀煥爛聲明發腰劍
動陸離鳴玉和清越
蜀道難
梁山鎮地險積石阻雲端深谷下寥廓層巖上鬱盤飛
梁架絶嶺棧道接(一作遶)危巒攬轡獨長息方知斯路難
昭君怨
戒途飛萬里迴首望三秦忽見天山雪還疑上苑春玉
痕垂粉淚羅袂拂胡塵為得胡中曲還悲遠嫁人
詠水
標名資上善流派表靈長地圖羅四瀆天文載五潢方
流涵玉潤圓折動珠光獨有蒙園吏棲偃翫濠梁
賦橋
造舟浮渭日鞭石表秦初星文遥寫漢虹勢尚凌虚已
授文成履空題武騎書別有臨濠上棲偃獨觀魚
和楊舍人詠中書省花樹
花(一作初)萼映芳叢参差間早紅因風時落砌雜雨乍浮
空影照鳳池水香飄雞樹風豈不愛攀折希君懷袖中
御定全唐詩卷三十九
