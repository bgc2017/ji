欽定四庫全書
御定全唐詩卷八百六十一
馬湘
馬湘字自然杭州鹽官人貎醜齇鼻禿鬢大口飲酒石
餘醉卧即以拳入口遊行處多題詩句大中十年歸鄉
忽死明年又於梓桐縣白日上昇有司奏聞勅浙西發
塚視之乃一竹杖而已
登杭州秦望山
太乙初分何處尋空留歷數變人心九天日月移朝暮
萬里山川换古今風動水光吞遠嶠雨添嵐氣沒高林
奉皇謾作驅山計滄海茫茫轉更深
題龍興觀壁(晉陵道士朱含真居龍興觀東軒馬自然常過之含真必竭力以奉)
(臨别與以三符命版題詩廡下後數年自然飛昇含貞迄以符術名浙江淮海間)
世有無窮事生知遂百春問程方外路宜是上清人
又詩一首
昔日曾(一作嘗)隨魏伯陽無端醉卧紫金牀東君謂我多
情賴罰向人間作酒狂
又詩二首
省悟前非一息間更抛閒事棄塵寰徒誇美酒如瓊液
休戀嬌娥似玉顔含笑謾教情面厚多愁還使鬢毛斑
雲中幸有堪歸路無限青山是我山
何用燒丹學駐顔閙非城市静非山時人若覓長生藥
對景無心是大還
張辭
張辭咸通初進士下第游淮海間有道術嘗養氣絶粒
好酒躭棋後於江南上昇
題壁(人有以爐火藥術為事者辭大哂之命筆題其壁)
争那金烏何頭上飛不住紅爐漫燒藥玉顔安可駐今
年花發枝明年葉(一作花)落樹不如且飲酒莫管流年度
(一作朝暮復朝暮)
上鹽城令述德詩(辭嘗游鹽城非類乘其醉與相競力令見而繫之既醒為)
(述德陳情二律以獻令釋之今存述德一首)
門風常有蕙蘭馨鼎族家傳霸國名容貎静懸秋月彩
文章高振海濤聲訟堂無事調琴軫郡閣何妨醉玉觥
今日東漸(音尖)橋下水一條從此鎮常清
謝令學道詩(令欲傳其道辭以令方宰劇邑未暇志玄詩以開其意)
何用梯媒向外求長生只合内中修莫言大道人難得
自是行心不到頭
别令詩
張辭張辭自不會天下經書在腹内身即騰騰處世間
心即逍遥出天外
陸禹臣
陸禹臣字服休河東人避黃巢亂入南嶽得仙術隐宜
州北山後尸解為紫府仙伯嘗寓吳生家與語塵外理
贈吳生
露下瑶簮濕雲生石室寒星壇鸞鶴舞丹竈虎龍蟠
李真
李真唐末仙人
丈人山詩
春凍曉韉露重夜寒幽枕雲生豈是與山無素丈人著
帽相迎
殷七七
殷七七名天祥又名道筌嘗自稱七七不知何所人遊
行天下不測其年夀面光白若四十許人每日醉歌道
上周寶鎮浙西師敬之嘗試其術於九月令開鶴林寺
杜鵑花有驗
醉歌
琴弹碧玉調藥鍊(一作爐養)白硃砂解醖頃刻酒能開非時
花(一作能栽頃刻花)
陽春曲(七七有異術過潤州與客飲云某有一藝侑歡頋屏上畫婦人曰可歌陽春曲)
(婦人應聲而歌其音清亮似從屏中出)
愁見唱陽春令人離腸結郎去未歸家柳自飄香雪
張令問
張令問隐居天國山自號天國山人
寄杜光庭
試問朝中為宰相何如林下作神仙一壺美酒一爐藥
飽聽松風清晝眠
吳涵虛
吳涵虛字含靈江西人出家為道士居南岳俗呼為吳
猱好睡經旬不飲食常言曰人若要閒即須嬾好勤即
不閑也清泰年羽化宋乾祐中有人於嵩山見之
上昇歌
玉皇有詔登仙軄龍吐雲兮鳳著力眼前驀地見樓臺
異草竒花不可識我向大羅觀世界世界即如指掌大
當時不為上昇忙一時提向瀛洲賣
李夢符
李夢符開平初人在洪州日與布衣飲酒狂吟嘗以釣
竿懸一魚向市肆唱漁父引賣其詞好事者争買之得
錢便入酒家或抱冰入水及出身上氣如蒸後不知所
在(一云夢符游南昌時鍾傳據其地有桂州刺史李瓊遣人謂傳曰夢符吾弟請遣歸鍾令求於市邸人曰)
(夜來不歸不知所之)
荅常學士
罷修儒業罷修真養拙藏愚春復春到老不疎林裏鹿
平生難見日邊人洞桃深處千林錦巖雪鋪時萬草新
深謝名賢遠相訪求聞難博鳳為鄰
漁父引二首
村寺鍾聲度遠灘半輪殘月落山前徐徐撥櫂却歸灣
浪疊朝霞錦繡翻
漁弟漁兄喜到來波官賽却坐江隈椰榆杓子木瘤杯
爛煮鱸魚滿案堆
察考取状荅
插花飲酒何妨事樵唱漁歌不礙時
沈廷瑞
沈廷瑞高安人吏部侍郎彬之子有道術嗜酒寒暑一
單褐數十年不易常跣行日數百里林棲露宿多在玉
笥浮雲二山老而不衰化後人猶常見之
荅高安宰(廷瑞嘗直造縣宰之坐宰不快戲之曰沈道士何時成道廷瑞應聲成詩)
何須問我道成詩紫府清都自有期手握藥苗人不識
體含金骨俗争知(一本此下後有四句云書符解遣龍蛇走動印還教海岳移他日丹霄誰)
(是侣青童引駕紫霄随)
贈僧昭瑩(廷瑞化於玉笥山後二年有閣皂山僧昭瑩遇之問所往云暫尋知已留)
(詩别昭瑩後到玉笥山話及方知其尸解而去)
南北東西路人生會不無早曾依閣皂又却上玄都雲
片随天闊泉聲落石孤何期早相遇樂共煮菖蒲
寄袁州陳智周(廷瑞與智周相善化後數年有人於江筠路次見廷瑞共與久)
(之令將詩寄智周智周得詩甚訝馳出門求送詩者已不知所在)
名山相别後别後會難期金鼎銷紅日丹田老紫芝訪
君雖有路懷我豈無詩休羡繁華事百年能幾時
壟穴遺詩(華盖山事實云昭瑩遇廷瑞後開壟視之惟見空棺穴旁得片紙遺詩云)
虛勞營殯玉山前殯後那知已脫蝉應是元神歸洞府
更無遺魄在黃泉靈臺已得修真訣塵世空留悟道篇
堪歎浮生今古事北邙山下草芊芊
譚峭
譚峭字景升國子司業洙之子博涉經史屬文清麗洙
訓以進士業而峭酷好黃老書辭父遠遊師嵩山道士
得辟榖養氣之術後入青城山仙去
大言詩
線作(一作大)長江扇作(一作大)天靸鞵抛向(一作在)海東邊蓬
萊信道無多路(一作世間多少閒蟲豸)只(一作盡)在譚生拄杖前
句
雲外星霜如走電世間娛樂似抛磚
伊用昌
伊用昌不知何許人與其妻乞食多在江右廬陵宜春
諸郡出語輕忽常為人毆擊呼之為伊風子愛作望江
南詞與妻唱和詞皆有旨妻有殊色豪富子弟以言笑
戲調不可犯夫妻至南城縣丐死牛肉食之死後人有
見之者夫妻皆躡虛而行發視所埋處惟有爛牛肉無
别物
望江南詞詠鼓
江南鼓梭肚兩頭欒釘著不知侵骨髓打來只是沒心
肝空腹被人謾
題茶陵縣門(江南有芒草茶陵民採之織履用昌題此詩縣官及胥吏怒逐出界)
茶陵一道好長街兩畔栽柳不栽槐夜後不聞更漏鼓
只聽鎚芒織草鞵
題酒樓壁(用昌死後一年有江西鎮將丁於其地見用昌夫妻仍唱望江南詞)
此生生在此生先何事從玄不復玄已在淮南雞犬後
而今便到玉皇前
題遊帷觀真君殿後(用昌渡江至觀後題此詩夫妻連臂入西山自此更)
(不出其詩後題銜云定億兆恒沙軍國主南方赤龍神王伊用昌)
日日祥雲瑞氣連儂家應作大神仙筆頭灑起風雷力
劍下驅馳造化權更與戎夷添禮樂永教邊徼絶烽煙
列仙功業只如此直上三清第一天
留題閣皂觀
花洞門前吠似雷險聲流斷俗塵埃雨噴山脚毒龍起
月照松梢孤鶴回蘿幕秋高添碧翠畫簾時捲到樓臺
兩壇詩客何年去去後門關更不開
湖南闖齋吟(用昌入湖南謁馬氏時方設齋獨不請用昌自造之據其坐洎食畢)
(則大聲吟詩吟畢拂衣而起衆訝異乃逼問之出門不見)
誰人能識白元君上士由來盡見聞避世早空南火宅
植田高種北山雲雞能抱卵心常聽蟬到成形殼自分
學取大羅些子術免教松下作孤墳
許堅
許堅字介石廬江人
游溧陽霞泉寺限白字
近枕吳溪與越峯前朝恩賜雲泉額(南唐以大唐為前朝)竹林晴
見鴈塔高石室曾棲幾禪伯荒碑字沒莓苔深古池香
泛荷花白客有經年别故林落日啼猨情脉脉
幽棲觀
仙翁上昇去丹井寄晴壑山色接天台湖光照寥廓玉
洞絶無人老檜猶棲鶴我欲掣青蛇他時冲碧落
題茅山觀
嘗恨清風千載鬱洞天今得恣遊遨松楸一色古壇静
鸞鶴不來青漢高茅氏井寒丹已化玄宗碑斷夢仍勞
分明有箇長生路休向紅塵歎二毛
題扇
哦吟但寫胷中妙飲酒能忘身後名但願長閒有詩酒
一溪風月共清明
上徐舍人鉉(堅早年干李氏人以其狂不之禮因上此詩於徐鉉竞拂衣歸)
幾宵烟月鎖樓臺欲寄侯門薦禰才滿面塵埃人不識
謾随流水出山來
句
道既學不得仙從何處來卧久似慵伸雪項立遲猶
未整霜衣(病鶴雜見吟忩錄)
許碏(一作鵲)
許碏高陽人累舉不第學道於王屋周遊名山洞府到
處於石崖峭壁人不及處題云許碏自峩嵋山尋偃月
子到此筆蹤神異竟莫詳偃月子也遊廬江醉吟一詩
人皆笑為風狂後插花作舞上酒樓醉歌昇仙去
醉吟
閬苑花前是醉鄉踏(一作拈)翻王母九霞觴羣仙拍手嫌
輕薄(一作脫)謫向人間作酒狂
題南嶽招仙觀壁上(題此詩後數日上昇)
洪鑪烹鍜人性命器用不同分皆定妖精鬼魅鬭神通
只是干邪不干正黃口小兒初學行唯知日月東西生
還為萬靈威聖力移月在南日在北玉為玉兮石是石
藴棄深泥終不易鄧通餓死嚴陵貧帝王豈是無人力
丈夫未達莫相侵攀龍附鳳損精神
張白
張白衡州人少應舉不第入道常挑一鐵葫蘆得錢便
飲酒自稱白雲子忽一日死葬武陵城西經半載有鼎
州官揚州勾當公事遇於酒肆同酌數日衆聞之開驗
其棺一空有武陵春色詩三百首今存其一
武陵春色
武陵春色好十二酒家樓大醉方回首逢人不舉頭是
非都不采名利混然休戴箇星冠子浮沉逐世流
贈酒店崔氏
武陵城裏崔家酒地上應無天上有南遊道士飲一㪷
卧向白雲深洞口
哭陸先生
六親慟哭還復蘇我笑先生淚箇無脫履定歸天上去
空墳留入武陵圖
段榖
段榖累舉進士不第忽如狂市中謳吟其詩後死及葬
發視但空棺耳
市中狂吟
一間茅屋尚自修治任狂風吹連簷破碎枓栱斜欹看
著倒也牆壁作散土一堆主人翁永不來歸
趙自然
趙自然池州鳳凰山道士夢陰真君與柏葉一枝九疊
食之因不食神氣異常
詩
常欲棲山島閒眠玉洞寒丹歌時引舞來去跨雲鸞
李浩
李浩字太素不知何許人隐青城山牡丹坪與仙人爾
朱先生遊作大丹詩百首行世或傳舉家仙去
大丹詩四首
混沌未分我獨存包含四象立乾坤還丹須向此中覓
得此方為至妙門
煮石烹金煉太元神仙不肯等閑傳人能認得其中理
奪盡乾坤造化權
百首荒辭義亦深因傳同道決疑心華池本是真神水
神水元來是白金
取將白金為鼎器鼎成潛伏汞來侵汞入金鼎終年盡
産出靈砂似太陰
徐釣者(一作徐釣)
徐釣者不知其名自言東海蓬萊鄉人常櫂舟泛於鄂
渚上及三湘下經五湖每將魚市酒人逐之不可近乃
水仙也
自吟
曾見秦皇架石橋海神忙迫漲驚潮蓬萊隔海雖難到
直上三清却不遥
藍采和
藍采和不知何時人常衣破藍衫六銙黑木腰帶一脚
著鞾一脚跣行夏則衫内加絮冬則卧於雪中氣出如
蒸每行歌城市乞索持大拍板踏歌似狂非狂歌詞極
多率皆仙意以錢與之或散失亦不顧見貧人即與之
及與酒家後踏歌於濠梁間酒樓乘醉輕舉雲中擲鞾
衫腰帶拍板冉冉而去
踏歌
踏歌踏歌藍采和世界能幾何紅顔三春樹流年一擲
梭古人混混去不返今人紛紛來更多朝騎鸞鳳到碧
落暮見桑田生白波長景明暉在空際金銀宫闕高嵯
峨
御定全唐詩卷八百六十一
