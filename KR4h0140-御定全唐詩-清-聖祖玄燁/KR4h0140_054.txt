欽定四庫全書
御定全唐詩卷五十四
崔湜
崔湜字澄瀾定州人擢進士第累轉左補闕預修三教
珠英附武三思上官昭容由考功員外郎驟遷中書舍
人兵部侍郎俄拜中書侍郎檢挍吏部侍郎同中書門
下平章事為御史劾奏貶江州司馬安樂公主從中申
護改襄州刺史韋氏稱制復同中書門下三品睿宗立
出為華州刺史除太子詹事景雲中太平公主引為中
書令明皇立流嶺外以常預逆謀追及荆州賜死湜執
政時年三十八常暮出端門緩轡賦詩張說見之歎曰
文與位固可致其年不可及也詩三十八首
塞垣行(一作崔融詩)
疾風卷溟海萬里揚砂礫仰望不見天昏昏竟朝夕是
時軍兩進東拒復西敵(一作摘)蔽山張旗鼓間道潛鋒鏑
精騎突曉圍竒兵襲暗壁十月邊塞寒四山沍隂積雨
雪鴈南飛風塵景西廹昔我事討論未嘗怠經籍一朝
棄筆硯十年操矛戟豈要黃河誓須勒燕然石可嗟牧
羊臣海上久為客
送梁卿王郎中使東蕃弔册
梁侯上卿秀王子中臺傑贈冊綏九夷旌旃下雙闕西
堂禮樂送南陌軒車别征路入海雲行舟泝江月兹邦
久欽化歷載歸朝謁皇心諒所嘉寄爾宣風烈
餞唐州高使君赴任
芳春桃李時京都(一作東)物華好為岳豈不貴所悲涉遠
道遠道不可思宿昔夢見之贈君雙佩刀日夕視来期
(一作有親期)
冀北春望(一作崔液詩)
廻首覽燕趙春生兩河間曠然萬里餘際海不見山雨
歇青林潤煙空綠野閒問鄉何處所目送白雲還
景龍二年余自門下平章事削階授江州員外
司馬尋拜襄州刺史春日赴襄陽途中言志
余本燕趙人秉心愚且直羣籍偹所見孤貞每自飭徇
禄期代耕受任亦量力幸逢休明時朝野兩薦推一朝
趨金門十載奉瑶墀入掌遷固筆出參枚馬詞吏部旣
三踐中書亦五期進無負鼎說退慙補衮詩常恐嬰悔
吝不得少酬私嗷嗷路旁子納謗紛無已上動明主疑
下貽大臣耻毫髮顧無累冰壺邈自持天道何期平幽
冤終見明始佐廬陵郡尋牧襄陽城彤幃荷新寵朱黻
蒙舊榮力薄慚任重恩深知命輕飭徒留前路行子悲
且慕猶聞長樂鐘尚辨青門樹慈親不忍訣昆弟默相
顧去去勿重陳川長日云暮
大漠行(一作胡皓詩)
單于犯薊堧驃騎略蕭邊南山木葉飛下地北海蓬根
亂上天科斗連營太原道魚麗合陣武威川三軍遥倚
仗萬里相馳逐旌旆悠悠靜瀚源鼙鼔喧喧動盧谷窮
徼上幽陵吁嗟倦寢興馬蹄凍溜石胡毳暖生冰雲沙
泱漭天光閉河塞隂沈海色凝崆峒異國誰能托蕭索
邊心常不樂近見行人畏白龍遙聞公主愁黃鶴陽春
半岐路間瑤臺苑玉門關百花芳樹紅將歇二月蘭臯
綠未還陣雲不散魚龍水雨雪猶飛鴻鴈山山嶂連緜
不可極路遠辛勤夢顏色北堂萱草不寄來東園桃李
長相憶漢將紛紜攻戰盈胡寇蕭條幽朔清韓君拜節
偏知遠鄭吉驅旌坐見迎火絶煙沈右西極谷靜山空
左北平但使將軍能百戰不須天子築長城
奉和登驪山高頂寓目應制
名山何壯哉玄覽一徘徊御路穿林轉旌門倚石開煙
霞肘後發河塞掌中來不學蓬壺遠經年猶未廻
侍宴長寧公主東莊應制
沁園東郭外鸞駕一遊盤水榭宜時陟山樓向晩看席
臨天女貴杯接近臣歡聖藻懸宸象微臣竊仰觀
奉和送金城公主適西蕃應制
懷戎前策備降女舊因修簫鼓辭家怨旌旃出塞愁尚
孩中念切方遠御慈留(一作流)顧乏謀臣用仍勞聖主憂
幸白鹿觀應制(一作鄭愔詩)
御旗探紫籙仙仗闢丹丘捧藥芝童下焚香桂女留鸞
歌無歲月鶴語記春秋臣朔真何幸常陪漢武遊
幸梨園亭觀打毬應制(一作梨園亭子侍宴應制)
年光陌上發香輦禁中遊草綠鴛鴦殿花明翡翠樓寶
(一作天)杯承露酌仙管雜風流今日陪歡豫皇恩不可酬
慈恩寺九日應制
帝里重陽節香園萬乘來却邪萸結佩獻壽菊傳杯塔
類承天湧門疑待佛開睿詞懸日月長得仰昭回
折楊柳
二月風光半三邊戍不還年華妾自惜楊柳為君攀落
絮縈(一作緣)衫袖垂條拂髻鬟那堪音信斷流涕望陽關
邊愁
九月蓬根斷三邊草葉腓風塵馬變色霜雪劔生衣客
思愁隂晩邊書驛騎歸殷勤鳳楼上還袂及春暉
婕妤怨
不分君恩斷新妝視鏡中容華尚(一作向)春日嬌愛已(一作)
(似)秋風枕席臨窗(一作燈)暁帷屏(一作屏帷又作屏帳)向月空年年
後庭樹榮落在深宫
酬杜麟臺春思
春還上林苑花滿洛陽城鴛衾夜凝思龍鏡暁含情憶
夢殘燈落離魂暗馬驚可憐朝與暮樓上獨盈盈
寄天台司馬先生
聞有三元客祈仙九轉成人間白雲返天上赤龍迎尚
惜金芝晩仍攀琪樹榮何年緱嶺上一謝洛陽城
唐都尉山池
曲渚颺輕舟前谿釣晩流鴈翻蒲葉起魚撥荇花遊金
子懸湘柚珠房折海榴幽尋惜未巳清月半西楼
江樓夕望
試陟江樓望悠悠去國情楚山霞外斷漢水月中平公
子留遺邑夫人有舊城蒼蒼煙霧裏何處是咸京
襄城即事(一作江樓有懷)
子牟懷魏闕元凱滯襄城冠蓋仍為里池臺尚識名山
光晴後綠江色晩来清為問東流水何時到玉京
秦州薛都督挽詞
十里絳山幽千年汾水流碑傳門客見劔是故人留隴
樹煙含夕山門月照秋古來鐘鼎盛共盡一蒿丘
奉和春日幸望春宫(一作立春内出綵花應制)
澹蕩春光滿暁空逍遥御輦入離宫山河眺望雲天外
臺榭參差煙霧中庭際花飛錦繡合枝間鳥囀(一作語)管
弦同即此歡娱齊鎬宴惟應率舞(一作土)樂薰風
奉和幸韋嗣立山莊侍宴應制
丞相登前府尚書啟舊林式閭明主睿(一作意)榮族聖嬪
心川狭旌門抵巖高蔽帳臨閒窗憑柳暗小徑入松深
雲卷千峰色泉和萬籟吟蘭迎天女佩竹礙侍臣簪宸
翰三光燭朝榮四海欽還嗟絶機叟白首漢川隂
同李員外春閨(一作園)
落日啼連夜孤燈坐徹明捲簾雙燕入披幌百花驚隴
上寒應晩閨中織未成管弦愁不意(一作記)梳洗懶無情
去歲聞西伐今年送北征容顏離别盡流恨滿長城
襄陽早秋寄岑侍郎
江城秋氣早旭旦坐南闈落葉驚衰鬢清霜換旅衣時
來矜早逹事往覺前非體道徒推理防身終昧微故人
金華省肅穆秉天機誰念江漢廣蹉跎心事違
贈蘇少府赴任江南余時還京
丈夫不歎别逹士自安卑攬泣固無趣銜杯空爾為流
雲春窈窕去水暮逶迤行舟忽東泛歸騎亦西馳秦地
多芳草江潭有桂枝誰言阻遐闊所貴在相知
登總持寺閣
宿雨清龍界晨暉滿鳳城升攀重閣㢠憑覽四郊明井
邑周秦地山河今古情紆餘一水合寥落五陵平處處
風煙起欣欣草木榮故人不可見冠蓋滿東京
早春邊城懷歸
大漠羽書飛長城未解圍山川凌玉嶂旌節下金微路
向南庭遠書因北鴈稀鄉關搖别思風雪散戎衣歲盡
仍為客春還尚未歸明年征騎返歌舞及芳菲
至桃林塞作
去國未千里離家巳再旬丹心恒戀闕白首更辭親懷
璧常貽訓捐金詎得鄰抱冤非忤物罹謗豈由人不濫
辭終辨無瑕理竟伸黻還中省舊符與外臺新塞上同
遷客江潭異逐臣淚垂非屬峴腸斷固由秦歲月行遒
盡山川難重陳始知亭伯去還是拙謀身
襄陽作
廟堂初解印郡邸忽腰章按節廵河右鳴騶入漢陽城
臨南峴出樹繞北津長好學風猶扇誇才俗未忘江山
跨七澤煙雨接三湘蛟浦菱荷淨漁舟橘柚香醉中求
習氏夢裏憶襄王宅壊仍思鳳碑存更憶羊下車慙政
美閉閣幸時康多謝南征術于今尚不亡
喜入長安
雲日能催曉風光不惜年賴逄征客(一作路)盡歸在落花
前
奉和幸韋嗣立山莊應制
竹徑桃源本出塵松軒茅棟别驚新御蹕何須林下駐
山公不是俗中人
崔液
崔液字潤甫湜之弟工五言詩擢進士第一人湜常呼
其小字曰海子我家龜龍也官至殿中侍御史友人裵
耀卿纂其遺文為集十卷今存詩十二首
踏歌詞二首
綵女迎金屋仙姬出畫堂鴛鴦裁錦袖翡翠貼花黃歌
響舞分行豔色動流光
庭際花微落樓前漢巳横金臺催夜盡羅袖拂(一作舞)寒
輕樂笑暢歡情未半著天眀
代春閨
江南日暖鴻始来柳條初碧葉半開玉關遥遥戍未廻
金閨日夕生綠苔寂寂春花煙色暮簷燕雙雙落花度
青樓眀鏡晝無光紅帳羅衣徒自香妾恨十年長獨守
君情(一作憐)萬里在漁陽
上元夜六首(一作夜遊詩)
玉漏銀(一作銅)壺且莫催鐵關金鎻徹眀開誰家見月能
閒坐何處聞(一作逄)燈不看来
神燈佛火百輪張刻像圖形七寶裝影裏如聞(一作開)金
口說空中似散(一作放)玉毫光
今年春色勝常年此夜風光最可憐鳷鵲樓前新月滿
鳳皇臺上寶鐙燃
金勒銀鞍控紫騮玉輪珠幰駕青牛驂驔始散東城曲
倏忽還来南陌頭
公子王孫意氣驕不論相識也相邀最憐長袖風前弱
更賞新弦暗裏調
星移漢轉月將微露灑煙飄燈漸稀猶惜路(一作道)傍歌
舞處躊蹰相顧不能歸
冀北春望(一作崔湜詩)
廻首覽燕趙春生兩河間曠然餘萬里際海不見山雨
歇青林潤煙空綠野閒問鄉無處所目送白雲關
擬古神女宛轉歌二首(一作郎大家詩)
風巳清月朗琴復眀掩抑悲千態殷勤是一聲歌宛轉
宛轉和更(一作且)長願為雙鴻鵠比翼共翺翔
日巳暮長簷鳥應度此時望君君不來此時思君君不
顧歌宛轉宛轉那能異棲宿願為形與影出入恒相逐
崔滌
崔滌液之弟多辯智善諧謔眀皇素與欵密用為祕書
監出入禁中後賜名澄從東封加金紫光禄大夫存詩
一首
望韓公堆
韓公堆上望秦川渺渺關山西接連孤客一身千里外
未知歸日是何年
御定全唐詩卷五十四
