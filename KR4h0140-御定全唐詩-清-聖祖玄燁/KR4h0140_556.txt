欽定四庫全書
御定全唐詩卷五百五十六
馬戴
邊城獨望
聊憑(一作平)危堞望倍(一作暗)起異鄉情霜落蒹葭白(一作寒迥關防絶)山
昏霧露生河灘胡鴈下戎壘漢鼙驚獨樹殘秋色狂歌淚滿纓
江亭贈别
長亭晚送君秋色渡江濆衰柳風難定寒濤雪不分猨
聲離楚峽帆影入湘雲獨泛扁舟夜山鐘可卧聞
旅次寄賈島兼簡無可上人
相思邊草長迴望水連空鴈過當行次蟬鳴復客中壯
年看即改羸病計多同儻宿林中寺深憑問遠公
寄剡中友人
故人今在剡秋草意如何嶺暮雲霞雜潮迴島嶼多沃
洲僧幾訪天姥客誰過歲晩偏相憶風生隔楚波
送國子韋丞
臨水獨相送歸期千里間雲迴逢過雨路轉入連山一
騎行芳草新蟬發故關遥聆茂陵下夜啟竹扉閒
題吳發原南居
閒居誰厭僻門掩漢祠前山色夏雲映樹隂幽草連晴
光分渚曲綠氣冒原田何日遠遊罷高枝巳噪蟬
雒中寒夜姚侍御宅懷賈島
夜木(一作樹)動寒色(一作夜來寒色動)雒陽城闕深如何異鄉思
更抱故人心微月關山遠閒階霜霰(一作霧)侵誰知石門
(一作橋)路待與子同尋
征婦歎
稚子在我抱送君登遠道稚子今巳行念君上邊城蓬
根旣無定蓬子焉用生但見請防胡不聞言罷兵及老
能得歸少者還長征
山中(一作到山)寄姚合員外
朝與城闕别暮同麋鹿歸鳥鳴松觀静人過石橋稀木
葉搖山翠泉㾗(一作聲)入澗扉敢招仙署客暫此拂朝衣
中秋月
陰魄出海上望之增苦吟冷搜驪頷重寒徹蚌胎深皓
氣籠諸夏清光射萬岑悠然天地内皎潔一般心
下第寄友人
金門君待問石室我思歸聖主尊黃屋何人薦白衣年
來御溝柳贈别雨霏霏
寄廣州楊參軍
南方春景好念子緩歸心身方脫野服冠未繫朝簮足
恣平生賞無虞外役侵汀洲觀鳥戲向月和猨吟稅駕
楚山廣揚帆湘水深採竒搜石穴懷勝即楓林悵望極
霞際流情墮海陰前期杳難問歎息灑鳴琴
離夜二首
東征遼水迥北近單于臺戎衣挂寶劍玉筯銜金杯紅
燭暗將滅翠蛾終不開
凝夜照離色恐聞啼晩鴉前年營鴈塞明月戍龍沙曾
與五陵子休裝孤劍花
荅太原從軍(一作事)楊員外送别(下四字一作郎中見寄)
君將(一作枉)海月珮贈之光我行見知言不淺懷報意
非輕反照臨岐思中年未逹情河梁人送别秋漢鴈
相鳴衰柳搖邊吹寒雲冒古城西遊還獻賦應許託
平生
送從叔重赴海南從事
又從連帥請還作嶺南行窮海何時到孤帆累月程亂
蟬吟暮色哀狖落秋聲晩路潮波起寒葭霧雨生沙埋
銅柱没山簇瘴雲平念此别離苦其如宗從情
送韓校書江西從事
出關寒色盡雲夢草生新鴈背岳陽雨客行江上春遥
程隨水闊枉路倒帆頻夕照臨孤館朝霞發廣津湖山
潮半隔郡壁岸斜鄰自此鍾陵道裁書(一作相思)有故人
送顧少府之永康
婺女星邊去春生即有花寒關雲復雪古渡草連沙宿
次吳江晚行侵日徼斜官傳梅福政縣顧赤松家燒起
明山翠潮迴動海霞清高宜閱此莫歎近天涯
幽上(一作土)畱别令狐侍郎
自别丘中隠頻年哭路岐辛勤今若是少壯豈多時露
滴陰蟲苦秋聲遠客悲晚營嚴鼓角紅葉拂旌旗北闕
虚延望西林久見思川流寒水急雲返故山遲落照遊
人去長空獨鳥隨不堪風景隔忠信寡相知
襄陽席上呈于司空(一作元稹詩)
花枝臨水復臨堤也照清江也照泥寄語東君好擡舉
夜來曾伴鳳皇棲
宿裴氏谿居懷厲玄先輩
樹下孤石坐草間微有霜同人不同北(一作此)雲(一作零)鳥自
南翔迢遰夜山色清泠泉月光西風耿離抱江海遥相望
集宿姚殿中宅期僧無可不至
殿中日(一作殿内臣)相命開尊話舊時餘鐘催鳥絶積雪阻
僧期林静寒光(一作聲)遠天隂曙色遲今夕復何夕人謁
去難追(一作鳴佩出難隨)
宿賈島原居(一作尋賈島原東居)
寒鴈過原急渚邊秋色深煙霞向海島風雨宿園林俱
住明時願同懷故國心(一作共許貧交久猶嫌外事侵)未能先隠跡(一作)
(去)聊(一作閒)此一相尋
贈别空公
雲門(一作外)秋却入微徑久無人後夜中峰月空林百衲
身寂寥寒磬盡盥潄瀑泉新履跡誰相見(一作重見)松風掃
石塵
府試觀開元皇帝東封圖
儼若翠華舉登封圖乍開冕旒明主立冠劍侍臣陪跡
類飛仙去光同拜日來粉痕疑檢玉黛色訝生苔挂壁
雲將起陵風仗若迴何年復東幸魯叟望悠哉
府試水始冰
南池寒色動北陸歲陰生薄薄流澌聚灕灕(一作微微)翠瀲
平暗霑霜稍厚迴照日還輕乳竇懸殘滴湘流减恨聲
即堪金井貯會映玉壺清㓗白心雖識空期飲此明
邊館逢賀秀才
貧病無疎我與君不知何事久離羣鹿裘共弊同為客
龍闕將移擬獻文空館夕陽鴉繞樹荒城寒色鴈和雲
不堪吟斷邊笳曉葉落東西客又分
宿王屋天壇
星斗半沈蒼翠色紅霞遠照海濤分折松曉拂天壇雪
投簡寒窺玉洞雲絶頂醮迴人不見深林磬度鳥應聞
未知誰與傳金籙獨向仙祠拜老君
岐陽逢曲陽故人話舊
異地還相見平生問(一作分)可知壯年俱欲暮往事盡堪悲
道路頻艱阻親朋久别離解兵逃白刃謁帝值明時淹
疾生涯故因官事(一作世)業移雞鳴關月落鴈度朔風吹客
淚翻岐下鄉心落海湄積愁何計遣滿酌浣相思
贈禪僧
弟子人天遍(一作滿)童年在沃洲開禪(一作禪開)山木長浣衲(一作)
(衲浣)海沙秋振(一作立)錫搖汀月持瓶接瀑流赤城何日上鄙
願從師遊(一作常多白雲興碩結赤城遊)
題廬山寺
白茅為屋宇編荆數處階墀石疊成東谷笑言西谷響
下方雲雨上方晴鼠驚樵客緣蒼壁猨戲山頭撼紫檉
别有一條投澗水竹筒斜引入茶鐺
題石甕寺
僧室並皇宫雲門輦路同渭分雙闕北山㢠五陵東脩
綆懸林表深泉汲洞中人煙窺垤蟻鴛瓦拂冥鴻蘚壁
松生峭龕燈月照空稀逢息心侣獨禮竺乾公
謁仙觀二首
我生求羽化齋沐造仙(一作山)居葛蔓沒(一作汲)丹井石函
盛(一作開)道書寒松多偃側靈洞遍清虚一就泉西飲(一作)
(嶺)雲中採藥蔬
山空蕙氣香乳管折雲房願值壺中客親傳肘後方三
更禮星斗寸七服丹霜默坐樹隂下仙經横石牀
送朴山人歸新羅(一作海東)
浩渺行無極揚帆但信風雲山過海半(一作畔)鄕樹入舟
中波定遥天出沙平遠岸窮(一作蒙)離心寄何處目斷曙
霞東
題靜住寺欽用上人房
寺近朝天路多聞玉珮音鑒人開慧眼歸鳥息禪心磬
接星河曙窗連夏木深此中能宴(一作閑)坐何必在雲林
贈楊先軰(一作送楊之梁先軰)
平生閒放久野鹿許為羣居止鄰西岳軒窗度白雲齋
心飯松子話道接茅君漢主思(一作方)清淨休書諫獵文
詶李景章先輩
平生詩句忝多同不得陪君奉至公金鏑自宜先中鵠
鉛刀甘且學雕蟲鶯啼細柳臨關路燕接飛花遶漢宫
九陌芳菲人競賞此時心在别離中
贈祠部令狐郎中
官初執憲稱雄才省轉為郎雅望催待制松隂移玉殿
分宵露氣静天臺算棋默向孤雲坐随鶴閒窮片水廻
忽憶十年相識日小儒新自海邊來
送册東夷王使
越海傳金册華夷禮命行片帆秋色動萬里信潮生日
映孤舟出沙連絶島明翳空翻大鳥飛雪灑(一作噴)長鯨
舊鬢廻應改遐荒夢易驚何當理風檝天外問來程
送武陵王將軍
河外今無事將軍有戰名艱難長劍缺(一作閣)功業少年成
曉仗親雲陛寒霄突禁營朱旗身外色玉漏耳邊聲開
閤談賓至調弓過鴈驚為儒多不逹見學請長纓
贈鄠縣尉李先輩二首
同人家鄠杜相見罷官時野坐苔生石荒居菊入籬聽
蟬臨水久送鶴背山遲未擬還城闕溪僧别有期
休官不到闕求靜匪營他種藥唯愁晚看雲肯厭多渚
邊逢鷺下林表伴僧過閒檢仙方試松花酒自和
邊將
玉榼酒頻傾論功笑李陵紅韁跑駿馬金鏃掣秋鷹塞
㢠連天雪河深徹底冰誰言提一劍勤苦事中興
下第别令狐員外
論文期雨夜飲酒及芳晨坐歎百花發潛驚雙鬢新
舊交多得路别業遠仍貧便欲辭知已歸耕海上春
送春坊董正字浙右歸覲
去覲(一作省)毘陵日秋殘建業中莎垂石城古山闊海門
空灌木寒檣遠(一作並)層波皓月同何當復讎校春集少
陽宫
送和北虜使
路始隂山北迢迢雨雪天長城人過少沙磧馬難前日
入流沙際隂生瀚海邊刀鐶向月動旌纛冒霜懸逐獸
孤圍合交兵一箭傳穹廬移斥候(一作冒頓)𤇺火絶祁連漢
將行持節名王坐控弦明妃的廻面南送使君(一作臣)旋
攄情留别并州從事
淺學長自鄙謬承賢逹知才希漢主召玉任楚人疑年
長慙漂泊恩深惜别離秋光獨鳥過(一作逝)暝色一蟬悲
鶴髮生何速龍門上苦遲彫蟲羞朗鑒干禄貴明時故
國誠難返青雲致未期空將感激淚一自灑臨岐
酬田卿送西遊
華堂開翠簟惜别玉壺深客去當煩暑蟬鳴復此心
廢城喬木在古道濁河侵莫慮西遊遠西關絶隴隂
雪中送青州薛評事
臘景不可犯從戎難自由憐君急王事走馬赴邊州岳
雪明日觀海雲冒營丘慙無斗酒瀉敢望御重裘
哭京兆龐尹
神州喪賢尹父老泣(一作哭)關中未盡羣生願纔留及物
功清光沈皎月素業振遺風履跡莓苔掩珂聲紫陌
空從來受知者會葬漢陵東
路傍樹
古樹何人種清隂减昔時莓苔根半露風雨(一作雪)節偏
危蟲蠧心將穴蟬催葉向衰樵童不須翦聊起
邵公思
送客南遊
擬卜何山隐高秋指岳陽葦乾雲夢色橘熟洞庭香疎
雨殘虹影回雲背鳥(一作厲)行靈均如可問一為哭清湘
寄襄陽王公子
君馬勒金羈君家貯玉笄白雲登峴首碧樹醉銅鞮澤
廣荆州北山多漢水西鹿門知不隠芳草自萋萋
集宿姚侍御宅懷永樂宰殷侍御
石田虞芮接種樹白雲隂穴閉神蹤古河流禹鑿深樵人
應滿郭僊鳥幾巢林此會偏相語(一作憶)曾供(一作同)雪
夜吟
易水懷古
荆卿西去不復返易水東流無盡期落日蕭條薊城北
黃沙白草任風吹
送僧二首
親在平陽憶久歸洪河雨漲出關遲獨過舊寺人稀識
一一杉松老别時
龕中破衲自持行樹下禪牀坐一生來往白雲知歲(一作)
(我)久滿山猿鳥會經聲
贈友人邊遊回(一作薛能詩)
遊子新從絶塞回自言曾上李陵臺尊前語盡北風起
秋色蕭條胡鴈来
山中作
屐齒無泥竹策輕莓苔梯滑夜難行獨開石室松門裏
月照前山空水聲
出塞詞
金帶連環束戰袍馬頭衝雪度臨洮卷旗夜劫單于帳
為殺人多(一作兵)缺寶刀
寄雲臺觀田秀才
雲壓松枝拂石窗幽人獨坐鶴成雙晚来潄齒敲冰渚
閒讀仙書倚翠幢
邊上送楊侍御鞫獄回
獄成冤雪晚雲開豸角威清塞鴈回飛將送迎遥避馬
離亭不敢勸金杯
射鵰騎
蕃面將軍著鼠裘酣歌衝雪在邊州獵過黑山猶走馬
寒雕射落不回頭
高司馬移竹
叢居堂下幸君移翠掩燈窗露葉垂莫羡孤生在山者
無人看著拂雲枝
贈前蔚州崔使君
戰回脫劍綰銅魚塞鴈迎風避隼旟欲識前時為郡政
校成上下考新書
秋思二首
萬木秋霖後孤山夕照餘田園無歲計寒近憶樵漁
亭樹霜霰滿野塘鳧鳥多蕙蘭不可折楚老徒悲歌
黃神谷紀事
霹靂振秋岳折松横洞門雲龍忽變化但覺玉潭昏
過亡友墓
憶昨送君葬今看墳樹高尋思後期者只是益生勞
聞瀑布冰折
萬仞冰峭折寒聲投白雲光搖山月墮我向石牀聞
贈道者
深居白雲穴靜注赤松經往往龍潭上焚香禮斗星
華下逢楊侍御
巨靈掌上月玉女盆中泉柱史息車看孤雲心浩然
新春聞赦(龍陽作)
道在猜䜛息仁深疾苦除堯聰能下聽湯網本來疎
送李侍御福建從事
晉安來越國蔓草故宫迷釣渚龍應在琴臺鶴亂栖泛
濤明月廣邊海衆山齊賓府通蘭棹蠻僧接石梯片雲
和瘴濕孤嶼映帆低上客多詩興秋猨足夜啼
酬刑部姚郎中
路岐人不見尚得記心中月憶瀟湘渚春生蘭杜叢鳥
啼花半落人(一作客)散爵方空所贈誠難答泠然一雅(一作榻)風
送柳秀才往連州看弟
離人非逆旅有弟謫連州楚雨霑猨暮湘雲拂鴈秋蒹
葭行廣澤星月棹寒流何處江關鏁風濤阻客愁
晚眺有懷
點點(一作默默)抱離念曠懷成怨歌高臺試延望落照在寒
波此地芳草歇舊山喬木多悠然暮天際但見鳥相過
山中興作
高高丹桂枝嫋嫋女蘿衣密葉浮雲過幽隂暮鳥歸月
和風翠動花落瀑泉飛欲翦蘭為佩中林露未晞
送皇甫協律淮南從事
辟書丞相草招作廣陵行隋柳疎淮岸汀洲接海城楚
檣經雨泊煙月隔潮生誰與同尊俎雞鸞集虎營
别靈武令狐校書
北風吹别思落月度關河樹隠流沙短山平近塞多鴈
池戎馬飲鵰帳戍人過莫慮行軍苦華夷道正和
田氏南樓對月
主人同露坐明月在高臺咽咽隂蟲叫蕭蕭寒鴈來影
搖疎木落魄轉曙鐘開幸免丹霞映清光溢酒杯
送宗密上人
門前九陌塵石上定中身近放遼天鶴曾為南岳人臘
高松葉換雪盡茗芽新一自傳香後名山願卜鄰
白鹿原晚望
滻曲鴈飛下秦原人葬回丘墳與城闕草樹共塵埃
失意書懷呈知已
直道何由啟聖君非才誰敢議論文心存黃籙兼丹訣
家憶青山與白雲麋鹿幽栖閒可近鴛鸞高舉勢宜分
微生不學劉琨輩劍刃相交擬立勲
春日尋滻川王處士
碧草徑微斷白雲扉晚開罷琴松韻發鑒水月光來宿
鳥排花動樵童澆竹廻與君同露坐澗石拂青苔
宿陽臺觀
玉洞仙何在爐香客自焚醮壇圍古木石磬響寒雲曙
月孤霞映懸流峭壁分心知人世隔坐與鶴為羣
寄金州姚使君員外
老懷清淨化乞去守洵陽廢井人應滿空林虎自藏迸
泉疎石竇殘雨發椒香山缺通巴峽江流帶楚檣憂(一作)
(勸)農生野思禱廟結雲装覆局松移影聽琴月墮光鳥
鳴開郡印僧去置禪牀罷貢金休鑿凌寒笋更長退公
披鶴氅高步隔鵷行相見朱門内麾幢拂曙霜
中秋夜坐有懷
秋光動河漢耿耿曙難分墮露垂叢藥殘星間薄雲
心懸赤城嶠志向紫陽君鴈過海風起蕭蕭時獨聞
題鏡湖野老所居(一作秦系詩)
湖裏尋君去樵風往返吹樹喧巢鳥出路細葑田移漚
苧成魚網枯根是酒巵老年唯自適生事任羣兒
題女道士居(不餌芝术四十餘年一作秦系詩)
不餌住雲溪休丹罷藥畦杏花虛結子石髓任成泥掃
地青牛卧栽松白鶴棲共知仙女麗莫是阮郎妻
送王道士(一作秦系詩)
真人俄整舄雙鶴屢飛翔恐入壺中住須傳肘後方霓
裳雲氣潤石徑术苗香一去何時見仙家日月長
送道友入天台山作
却憶天台去移居海島空觀寒琪樹碧雪淺石橋通潄
齒飛泉外飱霞早境中終期赤城裏披氅與君同
題章野人山居(一作秦系詩)
帶郭茅亭詩興饒回看一曲倚危橋門前山色能深淺
壁上湖光自動搖閒花散落填書帙戲鳥低飛礙柳條
向此隠來經幾載如今已是漢家朝
江中遇客
危石江中起孤雲嶺上還相逢皆得意何處是鄊關
期王鍊師不至(一作秦系詩)
黃精蒸罷洗瓊桮林下從留石上苔昨日圍棋未終局
多乘白鶴下山來
秋日送僧志幽歸山寺(一作秦系詩)
禪室繩牀在翠微松間荷笠一僧歸磬聲寂歴宜秋夜
手冷鐙前自衲衣
句
申胥任向秦庭哭靳尚終貽楚國憂
御定全唐詩卷五百五十六
