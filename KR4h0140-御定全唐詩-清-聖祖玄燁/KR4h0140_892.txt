欽定四庫全書
御定全唐詩卷八百九十二
韋莊(五十二首)
訴衷情
燭燼香殘簾半卷夢初驚花欲謝深夜月籠明何處按
歌聲輕輕舞衣塵暗生負春情
碧沼紅芳煙雨靜倚蘭橈垂玉佩交帶嫋纖腰鴛夢隔
星橋迢迢越羅香暗銷墜花翹
天仙子
悵望前回夢裏期看花不語苦尋思露桃宫裏小腰肢
眉眼細鬢雲垂惟有多情宋玉知
深夜歸來長酩酊扶入流蘇猶未醒醺醺酒氣麝蘭和
驚睡覺笑呵呵長笑人生能幾何
蟾彩霜華夜不分天外鴻聲枕上聞繡衾香冷嬾重熏
人寂寂葉紛紛纔睡依前夢見君
夢覺雲屏依舊空杜鵑聲咽隔簾櫳玉郎薄倖去無蹤
一日日恨重重淚界蓮顋兩線紅
金似衣裳玉似身眼如秋水鬢如雲霞帬月帔一羣羣
來洞口望煙分劉阮不歸春日曛
江城子(城一作神一名水晶簾)
恩重嬌多情易傷漏更長解鴛鴦朱脣未動先覺口脂
香緩揭繡衾抽皓腕移鳳枕枕檀郎
髻鬟狼藉黛眉長出蘭房别檀郎角聲嗚咽星斗漸微
茫露冷月殘人未起畱不住淚千行
定西番
挑盡金燈紅燼人灼灼漏遲遲未眠時斜倚銀屏無語
閒愁上翠眉悶殺梧桐殘雨滴相思
芳草叢生縷結花豔豔雨濛濛曉庭中塞遠久無音問
愁銷鏡裏紅紫燕黃鸝猶至恨何窮
思帝鄉
雲髻墜鳳釵垂髻墜釵垂無力枕函欹翡翠屏深月落
漏依依說盡人間天上兩心知
春日遊杏花吹滿頭陌上誰家年少足風流妾擬將身
嫁與一生休縱被無情棄不能羞
上行杯
芳草灞陵春岸柳煙深滿樓絃管一曲離聲腸寸斷
今日送君千萬紅縷玉盤金鏤盞須勸珍重意莫辭滿
白馬玉鞭金轡少年郎離别容易迢遰去程千萬里
惆悵異鄉雲水滿酌一杯勸和淚須愧珍重意莫辭醉
酒泉子
月落星沈樓上美人春睡綠雲欹金枕膩畫屏深子
規啼破相思夢曙色東方纔動柳煙輕花露重思難任
女冠子(二首)
四月十七正是去年今日别君時忍淚佯低面含羞半
歛眉不知魂已斷空有夢相隨除却天邊月沒人知
昨夜夜半枕上分明夢見語多時依舊桃花面頻低柳
葉眉半羞還半喜欲去又依依覺來知是夢不勝悲
浣溪沙
清曉妝成寒食天柳毬斜嫋間花鈿卷簾直出畫堂前
指點牡丹初綻朵日高猶自凭朱闌含嚬不語恨春
殘
欲上鞦韆四體慵擬交人送又心忪畫堂簾幕月明風
此夜有情誰不極隔牆梨雪又玲瓏玉容憔悴惹微
紅
惆悵夢餘山月斜孤燈照壁背紅紗小樓高閣謝娘家
暗想玉容何所似一枝春雪凍梅花滿身香霧簇朝
霞
綠樹藏鶯鶯正啼柳絲斜拂白銅鞮弄珠江上草萋萋
日暮飲歸何處客繡鞍驄馬一聲嘶滿身蘭麝醉如
泥
夜夜相思更漏殘傷心明月凭闌干想君思我錦衾寒
咫尺畫堂深似海憶來惟把舊書看幾時攜手入長
安
歸國遥
春欲暮滿地落花紅帶雨惆悵玉籠鸚鵡單棲無伴侶
南望去程何許問花花不語早晩得同歸去恨無雙
翠羽
金翡翠為我南飛傳我意罨畫橋邊春水幾年花下醉
別後只知相愧淚珠難遠寄羅幕繡幃鴛被舊歡如
夢裏
春欲晩戲蝶遊蜂花爛漫日落謝家池館柳絲金縷斷
睡覺綠鬟風亂畫屏雲雨散閑倚博山長歎淚流霑
皓腕
菩薩蠻
紅樓别夜堪惆悵香燈半卷流蘇帳殘月出門時美人
和淚辭琵琶金翠羽絃上黃鶯語勸我早歸家綠窗
人似花
人人盡說江南好遊人只合江南老春水碧於天畫船
聽雨眠壚邊人似月皓腕凝雙雪未老莫還鄉還鄉
須斷腸
如今却憶江南樂當時年少春衫薄騎馬倚斜橋滿樓
紅袖招翠屏金屈曲醉入花叢宿此度見花枝白頭
誓不歸
勸君今夜須沈醉尊前莫話明朝事珍重主人心酒深
情亦深須愁春漏短莫訴金杯滿遇酒且呵呵人生
能幾何
洛陽城裏春光好洛陽才子他鄉老柳暗魏王堤此時
心轉迷桃花春水淥水上鴛鴦浴凝恨對殘暉憶君
君不知
更漏子
鐘鼓寒樓閣暝月照古桐金井深院閉小庭空落花香
露紅煙柳重春霧薄燈背水窗高閣閑倚戶暗霑衣
待郎郎不歸
謁金門(一名花自落一名垂楊碧一名出塞)
春雨足染就一溪新綠柳外飛來雙羽玉弄晴相對浴
樓外翠簾高軸倚遍闌干幾曲雲淡水平煙樹簇寸
心千里目
春漏促金燼暗挑殘燭一夜簾前風撼竹夢魂相斷續
有箇嬌饒如玉夜夜繡屏孤宿閑抱琵琶尋舊曲遠
山眉黛綠
空相憶無計得傳消息天上嫦娥人不識寄書何處覓
新睡覺來無力不忍把君書跡滿院落花春寂寂斷
腸芳草碧
清平樂
春愁南陌故國音書隔細雨霏霏梨花白燕拂畫簾金
額盡日相望王孫塵滿衣上淚痕誰向橋邊吹笛駐
馬西望銷魂
野花芳草寂寞關山道柳吐金絲鶯語早惆悵香閨暗
老羅帶悔結同心獨凭朱闌思深夢覺半牀斜月小
窗風觸鳴琴
何處遊女蜀國多雲雨雲解有情花解語窣地繡羅金
縷妝成不整金鈿含羞待月鞦韆住在綠槐隂裏門
臨春水橋邊
鶯啼殘月繡閣香燈滅門外馬嘶郎欲别正是落花時
節妝成不畫蛾眉含愁獨倚金扉去路香塵莫掃掃
即郎去歸遲
瑣窗春暮滿地梨花雨君不歸來情又去紅淚散霑金
縷夢魂飛斷煙波傷心不奈春何空把金針獨坐鴛
鴦愁繡雙窠
綠楊春雨金線飄千縷花拆香枝黃鸝語玉勒雕鞍何
處碧窗望斷燕鴻翠簾睡眼溟濛寳瑟誰家彈罷含
悲斜倚屏風
喜遷鶯(即鶴冲天)
人洶洶鼓鼕鼕襟袖五更風大羅天上月朦朧騎馬上
虛空香滿衣雲滿路鸞鳳遶身飛舞霓旌絳節一羣
羣引見玉華君
街鼓動禁城開天上探人回鳳銜金牓出雲來平地一
聲雷鶯巳遷龍巳化一夜滿城車馬家家樓上簇神
仙爭看鶴冲天
應天長
綠槐隂裏黃鶯語深院無人春書午畫簾垂金鳳舞寂
寞繡屏香一炷碧天雲無定處空有夢魂來去夜夜
綠窗風雨斷腸君信否
别來半歲音書絶一寸離腸千萬結難相見易相别又
是玉樓花似雪暗相思無處說惆悵夜來煙月想得
此時情切淚霑紅袖黦
荷葉杯
絶代佳人難得傾國花下見無期一雙愁黛遠山眉不
忍更思惟閑掩翠屏金鳳殘夢羅幕畫堂空碧天無
路信難通惆悵舊房櫳
記得那年花下深夜初識謝娘時水堂西面畫簾垂攜
手暗相期惆悵曉鶯殘月相别從此隔音塵如今俱
是異鄉人相見更無因
河傳
何處煙雨隋堤春暮柳色蔥蘢畫橈金縷翠旗高颭香
風水光融青娥殿脚春妝媚輕雲裏綽約司花妓江
都宫闕清淮月映迷樓古今愁
春晩風暖錦城花滿狂殺遊人玉鞭金勒尋勝馳驟輕
塵惜良辰翠蛾爭勸臨卭酒纖纖手拂面垂絲柳歸
時煙裏鐘鼓正是黃昏暗銷魂
錦浦春女繡衣金縷霧薄雲輕花深柳暗時節正是清
明雨初晴玉鞭魂斷煙霞路鶯鶯語一望巫山雨香
塵隱映遥望翠檻紅樓黛眉愁
怨王孫(與河傳月照梨花二詞同調)
錦里蠶市滿街珠翠千萬紅妝玉蟬金雀寳髻花簇鳴
璫繡衣長日斜歸去人難見青樓遠隊隊行雲散不
知今夜何處深鎖蘭房隔仙鄉
木蘭花
獨上小樓春欲暮愁望玉關芳草路消息斷不逢人却
歛細眉歸繡戶坐看落花空歎息羅袂溼班紅淚滴
千山萬水不曾行魂夢欲教何處覓
小重山
一閉昭陽春又春夜寒宫漏永夢君恩臥思陳事暗消
魂羅衣濕紅袂有啼痕歌吹隔重閽遶庭芳草綠倚
長門萬般惆悵向誰論凝情立宫殿欲黃昏
望遠行
欲别無言倚畫屏含恨暗傷情謝家庭樹錦雞鳴殘月
落邊城人欲别馬頻嘶綠槐千里長堤出門芳草路
萋萋雲雨别來易東西不忍别君後却入舊香閨
牛嶠(二十七首)
憶江南
銜泥燕飛到畫堂前占得杏梁安穩處體輕惟有主人
憐堪羨好因緣
紅繡被兩兩間鴛鴦不是鳥中偏愛爾為緣交頸睡南
塘全勝薄情郎
西溪子
捍撥雙盤金鳳蟬鬢玉釵搖動畫堂前人不語弦解語
彈到昭君怨處翠蛾愁不擡頭
江城子
鵁鶄飛起郡城東碧江空半灘風越王宫殿蘋葉藕花
中簾卷水樓魚浪起千片雪雨濛濛
極浦煙消水鳥飛離筵分手時送金巵渡口楊花狂雪
任風吹日暮空江波浪急芳草岸柳如絲
定西番
紫塞月明千里金甲冷戍樓寒夢長安鄉思望中天
闊漏殘星亦殘畫角數聲嗚咽雪漫漫
望江怨
東風急惜别花時手頻執羅幃愁獨入馬嘶殘雨春
蕪溼倚門立寄語薄情郎粉香和淚泣
女冠子(四首)
綠雲高髻點翠勻紅時世月如眉淺笑含雙靨低聲唱
小詞眼看惟恐化魂蕩欲相随玉趾回嬌步約佳期
錦江煙水卓女燒春濃美小檀霞繡帶芙蓉帳金釵芍
藥花額黃侵膩髮臂釧透紅紗柳暗鶯啼處認郎家
星冠霞帔住在蘂珠宫裏佩丁當明翠搖蟬翼纖珪理
宿妝醮壇春晝綠藥院杏花香青鳥傳心事寄劉郎
雙飛雙舞春晝後園鶯語卷羅幃錦字書封了銀河雁
過遲鴛鴦排寳帳豆蔲繡連枝不語勻珠淚落花時
酒泉子
記得去年煙暖杏園花正發雪飄香江草綠柳絲長
鈿車纖手卷簾望眉學春山樣鳳釵低嫋翠鬟上落梅
妝
菩薩蠻
舞帬香暖金泥鳳畫梁語燕驚殘夢門外柳花飛玉郎
猶未歸愁勻紅粉淚眉翦春山翠何處是遼陽錦屏
春晝長
柳花飛處鶯聲急晴街春色香車立金鳳小簾開臉波
和恨來今宵求夢想難到青樓上贏得一場愁鴛衾
誰竝頭
玉釵風動春幡急交枝紅杏籠煙泣樓上望卿卿窗寒
新雨晴熏爐蒙翠被繡帳鴛鴦睡何處有相知羨他
初畫眉
畫屏重疊巫陽翠楚神尚有行雲意朝暮幾般心向他
情謾深風流今古隔虛作瞿塘客山月照山花夢回
燈影斜
風簾燕舞鶯啼柳妝臺約鬢低纖手釵重髻盤珊一枝
紅牡丹門前行樂客白馬嘶春色故故墜金鞭回頭
應眼穿
綠雲鬢上飛金雀愁眉歛翠春煙薄香閣掩芙蓉畫屏
山幾重窗寒天欲曙猶結同心苣啼粉涴羅衣問郎
何日歸
玉爐冰簟鴛鴦錦粉融香汗流山枕簾外轆轤聲歛眉
含笑驚柳隂煙漠漠低鬢蟬釵落須作一生拌盡君
今日歡
更漏子
星漸稀漏頻轉何處輪臺聲怨香閣掩杏花紅月明楊
柳風挑錦字記情事惟願兩心相似收淚語背燈眠
玉釵横枕邊
春夜闌更漏促金燼暗挑殘燭驚夢斷錦屏深兩鄉明
月心閨草碧望歸客還是不知消息孤負我悔憐君
告天天不聞
南浦情紅粉淚爭奈兩人深意低翠黛卷征衣馬嘶霜
葉飛招手别寸腸結還是去年時節書託鴈夢歸家
覺來江月斜
感恩多
兩條紅粉淚多少香閨意彊攀桃李枝歛愁眉陌上
鶯啼蝶舞柳花飛柳花飛願得郎心憶家還早歸
自從南浦别愁見丁香結近來情轉深憶鴛衾幾度
將書託煙雁淚盈襟淚盈襟禮月求天願君知我心
應天長
玉樓春望晴煙滅舞衫斜卷金條脫黃鸝嬌轉聲初歇
杏花飄盡龍山雪鳳釵低赴節筵上王孫愁絶鴛鴦
對銜羅結兩情深夜月
雙眉澹薄藏心事清夜背燈嬌又醉玉釵横山枕膩寳
帳鴛鴦春睡美别經時無限意虚道相思憔悴莫信
綵牋書裏賺人腸斷字
木蘭花
春入横塘搖淺浪花落小園空惆悵此情誰信為狂夫
恨翠愁紅流枕上小玉窗前嗔燕語紅淚滴穿金線
縷雁歸不見報郎歸織成錦字封過與
御定全唐詩卷八百九十二
