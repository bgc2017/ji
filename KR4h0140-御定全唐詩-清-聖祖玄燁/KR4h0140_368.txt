欽定四庫全書
御定全唐詩卷三百六十八
庾承宣
庾承宣貞元十年及第太和中終檢校吏部尚書天平
軍節度使詩一首
賦得冬日可愛
宿霧開天霽寒郊見初日林疎照逾遠冰輕影微出豈
假陽和氣暫忘玄冬律愁抱望自寬羈情就如失欣欣
事幾許曈曈狀非一傾心儻知期良願自兹畢
鄭澣
鄭澣餘慶之子貞元十年舉進士第為右補闕敢言無
所諱文宗時入翰林為侍講學士累進尚書左丞出為
山南西道節度使俄以戶部尚書召未拜卒諡曰宣集
三十卷今存詩五首
贈毛仙翁
至道無名至人長生爰觀繪事似挹眞形方口渥丹濃
眉刷青松姿本秀鶴質自輕道德神仙内藴心靈紅肌
絲髮外彰華精色如含芳貌若和光胚渾造化含吐隂
陽吾聞安期隱見不常或在世間或遊上蒼猗歟眞人
得非後身寫此仙骨久而不磷皎皎眀眸瞭然如新藹
藹童顔的然如春金石可並丹青不冺通天臺上有見
常人俗士觀瞻方悟幽塵君子圖之敬兮如神
和李德裕遊漢州房公湖二首
太尉留琴地時移重可尋徽弦一掩抑風月助登臨榮
駐青油騎高張白雪音秪言酬唱美良史記王箴
静對煙波夕猶思棟宇清臥龍空有處馴鳥獨忘情顧
步襟期遠參差物象横自宜雕樂石爽氣際青城
中書相公任兵部侍郎日後閣植四松逾數年
澣忝此官因獻拙什
丞相當時植幽襟對此開人知舟檝器天假棟梁材錯
落龍鱗出䙰褷鶴翅迴重隂羅武庫細響静山臺得地
公堂裏移根澗水隈吳臣夢寐遠秦嶽歲年摧轉覺飛
纓繆何因繼組來幾尋珠履迹願比角弓培栢悅猶依
社星高久照台後凋應共操無復問良媒
和李德裕房公舊竹亭聞琴
石室寒飈騖孫枝雅器裁坐來山水操弦斷吊遺埃
句
但慮彩色汚無虞臂胛肥(段成式記長安菩薩寺有畫維摩變為俗講僧文淑裝之)
(筆跡盡矣故興元鄭尚書題句云云)
張彙(一作彙征)
張彙貞元十年進士詩三首
遊棲霞寺
躋險入幽林翠微含竹殿泉聲無休歇山色時隱見潮
來雜風雨梅落成霜霰一從方外遊頓覺塵心變
春風扇微和
木德生和氣微微入曙風暗催南向葉漸翥北歸鴻澹
蕩侵冰谷悠揚轉蕙藂拂塵廻廣路泛籟過遥空暖上
煙光際雲移律候中扶搖如可借從此戾蒼穹
觀藏冰
寒氣方窮律隂精正結冰體堅風帶壯影素月臨凝冬
賦凌人掌春期命婦昇鑿來壺色徹納處鏡光澄魯史
曾留問豳詩舊見稱同觀里射享王道頌還興
陳通方
陳通方閩縣人貞元十年登第王播薦為江西院官詩
二首
賦得春風扇微和
習習和風扇悠悠淑氣微陽升知候改律應喜春歸池
柳晴初拆林鶯暖欲飛川原浮彩翠臺館動光輝泛豔
搖丹闕揚芳入粉闈發生當有分枯朽幸因依
金谷園懷古
緩步洛城下軫懷金谷園昔人隨水逝舊樹逐春繁冉
冉搖風弱菲菲裛露翻歌臺豈易見舞䄂乍如存戲蝶
香中起流鶯暗處喧徒聞施錦帳此地擁行軒
句
應念路傍憔悴翼昔年喬木幸同遷(紀事云通方登第與王播同年播年)
(五十六通方甚少因期集撫播背曰王老奉贈一第言其日暮途遠及第同贈官也播恨之後通方丁家艱辛)
(苦萬狀播為正郎判鹽鐵通方窮悴求之即不甚給時李虛中為副使通方以詩求為汲引云云播不得已薦)
(為江西院官)
李應
李應貞元十一年登進士第詩一首
立春日曉望三素雲
玄鳥初來日靈仙望裏分冰容朝上界玉輦擁朝雲碧
落流輕豔紅霓間彩文帶煙時縹緲向斗更氤氲髣髴
隨風馭迢遥出暁雰兹辰三見後希得從元君
陳師穆
陳師穆貞元十一年進士第詩一首
立春日暁望三素雲
晴暁初春日高心望素雲彩光浮玉輦紫氣隱元君縹
緲中天去逍遥上界分鸞驂攀不及仙吹遠難聞禮候
於斯覩明循在觧紛人歸懸想處霞色自氛氲
李季何
李季何貞元十一年進士第詩一首
立春日曉望三素雲
靄靄青春曙飛仙駕五雲浮輪初縹緲承蓋下氤氲薄
影隨風度殊容向日分羽毛紛共遠環珮杳猶聞静合
煙霞色遥將鸞鶴羣年年瞻此節應許從元若
李程
李程字表臣隴西人貞元十二年登進士第累辟使府
為監察御史充翰林學士元和中知制誥拜禮部侍郎
敬宗即位以吏部侍郎同平章事後罷為河東節度使
程在翰苑日過八塼乃至時號八塼學士詩五首
春臺晴望
曲臺送春目(一作日)景物麗新晴靄靄煙收翠忻忻木向
榮静看遲日上閒爱野雲平風慢遊絲轉天開遠水明
登高塵慮息觀徼道心清更有遷喬意翩翩出谷鶯
玉壺冰(一作詠冰壺)
琢玉性惟堅成壺體更圓虚心含萬象應物受寒泉温
潤資天質清貞(一作眞)禀自然日融光乍(一作自)散雪照(一作)
(映)色逾鮮至鑒功寧宰無私照豈偏明將水鏡對白與
粉闈連拂拭終為美提攜佇見傳勿令毫髮累遺恨鮑
公(一作綴成)篇
賦得竹箭有筠
常爱凌寒竹堅貞可喻人能將先進禮義與後凋鄰冉
冉猶全節青青尚有筠陶鈞二儀内柯葉四時春待鳳
花仍吐停霜色更新方持不易操對此欲觀身
觀慶雲圖
五雲從表瑞藻繪宛成圖柯葉何時改丹青此不渝非
煙色尚麗似蓋狀應殊渥彩看猶在輕隂望已無方將
遇翠幄那羡起蒼梧欲識從龍處今逢聖合符
贈毛仙翁
茫茫塵累愧腥膻強把蜉蝣望列仙閒指紫霄峯下路
却歸白鹿洞中天吹簫鳳去(一作丹鳳)經何代茹玉方傳(一作)
(黃麟)得幾年他日更來人世看又應東海變桑田
高(一作喬)弁
高弁貞元十二年進士第詩一首
省試春臺晴望
層臺聊一望遍賞帝城春風煖聞啼鳥冰開見躍鱗晴
山煙外翠香蘂日邊新已變青門柳初銷紫陌塵金湯
千里國車騎萬方人此處雲霄近憑高願致身
席䕫
席䕫貞元十二年宏詞及第詩二首
霜菊
時令忽已變行看被霜菊可憐後時秀當此凛風肅淅
瀝翠枝翻凄清金蕊馥凝姿節堪重澄豔景非淑寧袪
青女威願盈君子掬持來泛罇酒永以照幽獨
賦得竹箭有筠
共爱東南美青青歎有筠貞姿衆木異秀色四時均枝
葉當無改風霜豈憚頻虚心如待物勁節自留春鮮潤
期棲鳳嬋娟可並人可憐初籜卷粉澤更宜新
李行敏
李行敏貞元十二年宏詞登第詩一首
省試觀慶雲圖
縑素傳休祉丹青狀慶雲非烟凝漠漠似蓋乍紛紛尚
駐從龍意全舒捧日文光因五色起影向九霄分裂素
觀嘉瑞披圖賀聖君寧同窺汗漫方此覩氛氲
陳諷
陳諷貞元十年擢進士第詩一首
賦得冬日可愛(一作張正元詩)
寒日臨清晝寥天一望時未消埋逕雪先暖讀書帷屬
思光難駐舒情影若遺晉臣曾比德謝客昔言詩散彩
寕偏照流隂信不追餘輝如可就迴燭幸無私
崔護
崔護字殷功博陵人貞元十二年登第終嶺南節度使
詩六首
郡齋三月下旬作(以下三首一作張又新詩)
春事日已歇池塘曠幽尋殘紅披獨墜嫩綠間淺深偃
仰捲芳褥顧步爱新隂謀春未及竟夏初遽見侵
五月水邊柳
結根挺涯涘垂影覆清淺睡臉寒未開嬾腰晴更軟搖
空條已重拂水帶方展似醉煙景凝如愁月露泫絲長
魚悮恐枝弱禽驚踐長别幾多情含春任攀搴
三月五日陪裵大夫泛長沙東湖
上已餘風景芳辰集遠坰綵舟浮泛蕩繡轂下娉婷林
樹迴蔥蒨笙歌入杳冥湖光迷翡翠草色醉蜻蜓鳥弄
桐花日魚翻榖雨萍從今留勝會誰看畫蘭亭
山雞舞石鏡
廬峯開石鏡人說舞山雞物象纖無隱禽情祗自迷景
當煙霧歇心喜錦翎齊宛轉烏呈彩婆娑鳳欲棲何言
資羽族在地得天倪應笑翰音者終朝飲敗醯
題都城南莊
去年今日此門中人面桃花相映紅人面不知(一作祗今)何
處在桃花依舊笑春風(太平廣記云初護舉進士不第清明獨遊都城南得村居花木)
(叢萃叩門久有女子自門隙問之對曰尋春獨行酒渴求飲女子啟關以盂水至獨倚小桃柯佇立而意屬殊)
(厚崔辭起送至門如不勝情而入後絶不復至及來歲清明徑往尋之戶扄無人因題此詩于左扉後數日復)
(往尋之有老父出曰吾女笄年知書未適人自去年已來常恍惚若有所失比日與之出及歸見左扉有字讀)
(之入門而病遂絶食數日死得非君耶殺吾女持崔大哭崔感慟請入臨見其女儼然在牀舉其首枕其股哭)
(而祝曰某在斯湏臾開日復活老父大喜遂以女歸之)
晩雞
黯黯嚴城罷鼓鼙數聲相續出寒棲不嫌驚破紗忩夢
却恐為奴半夜啼
御定全唐詩卷三百六十八
