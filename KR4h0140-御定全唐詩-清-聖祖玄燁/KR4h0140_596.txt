欽定四庫全書
御定全唐詩卷五百九十六
司馬扎(高棅品彙作禮)
司馬扎大中時詩人詩一卷
感古
九折無停波三光如轉燭玄珠人不識徒愛燕趙玉祖
龍巳深惑漢氏遠徇欲驪山與茂陵相對秋草綠
贈王道士
玉洞秋有花蓬山夜無鬼豈知浮雲世生死逐流水瑤
臺歌一曲曲盡五烟起悠然望虛路玉京在海裏青籙
秘不聞黃鶴去不止願隨執輕策往結周太子
古思
春華惜妾態秋草念妾心始知井邊桐不如堂上琴月
落却羨鏡花飛猶委苔門前長江水一去終不回
獵客
五陵射鵰客走馬占春光下馬青樓前華裾獨煌煌自
言家咸京世族如金張擊鐘傳鼎食爾來八十強朱門
爭先開車輪滿路傍娥娥燕趙人珠箔閉高堂清歌雜
妙舞臨歡度曲長朝遊園花新夜宴池月涼更以馳驟
多意氣事強梁君王正年少終日在長楊
送進士苗縱歸紫邏山居
汝上多奇山高懷愜清境強來干名地冠帶不能整常
為夢歸處泉石寒更靜鶴聲夜無人空月隨松影今朝
抛我去春物傷明景悵望相送還微陽在東嶺
賣花者
少壯彼何人種花荒苑外不知力田苦却笑耕耘輩當
春賣春色來往經幾代長安甲第多處處花堪愛良金
不惜費競取園中最一蕊纔占烟歌聲(一作笙歌)巳高會自
言種花地終日擁軒蓋農夫官役時獨與花相對那令
賣花者久焉生人害貴粟不貴花生人自應泰
彈琴
涼(一作深)室無外響空桑七弦分所彈非新聲俗耳安肻
聞月落未終曲暗中泣湘君如傳我心苦千里蒼梧雲
古邊卒思歸
有田不得耕身臥遼陽城夢中稻花香覺後戰血腥漢
武在深殿唯思廓寰瀛中原半烽火比屋皆點行邊土
無膏腴閒地何必爭徒令執耒者刀下死縱橫
美劉太保
常愛魯仲連退身得其趣不知鴟夷子更入五湖去雲
霞恣搖曳鴻鵠無低翥萬里天地空清飇在平楚藏名
向寵節辭疾去公務夜盡醉弦歌日高臥烟樹豈嗤生
前樂千載自垂裕論道復論功皆可黃金鑄
蠶女
養蠶先養桑蠶老人亦衰苟無園中葉安得機上絲妾
家非豪門官賦日相追鳴梭夜達曉猶恐不及時但憂
蠶與桑敢問結髮期東鄰女新嫁照鏡弄蛾眉
效陶彭澤
一夢倏巳盡百年如露草獨有南山高不與人共老尊
中貯靈味無事即醉倒何必鳴鼓鐘然後樂懷抱輕波
向海疾浮雲歸谷早形役良可嗟唯能徇天道
鋤草怨
種田望雨多雨多長蓬蒿亦念官賦急寧知荷鋤勞亭
午霽日明隣翁醉陶陶鄉吏不到門禾黍苗自高獨有
辛苦者屢為州縣徭罷鋤田又廢戀鄉不忍逃出門吏
相促隣家滿倉穀鄰翁不可告盡日向田(一作天)哭
山中晩興寄裴侍御
雷息疎雨散空山夏雲晴南軒對林晩籬落新蛩(一作蟬)
鳴白酒一樽滿坐歌天地清十年身未閒心在人間名
永懷君親恩久賤難退情安得蓬邱侶提攜採瑶英
築臺
魏國昔強盛宫中金玉多徵丁築層臺唯恐不巍峩結
搆切星漢躋攀橫綺羅朝觀細腰舞夜聽皓齒歌詎念
人力勞安問黍與禾一朝國既傾千仞堂亦平舞模衰
柳影歌留草蟲聲月照白露寒蒼蒼故鄴城漢文有遺
美對此清飇生
道中早發
野店雞一聲蕭蕭客車動西峯帶曉月十里猶相送繁
弦滿長道羸馬四蹄重遙羨青樓人錦衾方遠夢功名
不我與孤劒何所用行役難自休家山憶秋洞
滄浪峽
山下水聲深水邊山色聚月照秋自清花名春不去似
非人間境又近紅塵路乍入洞中天更移雲外步我殊
惺惺者猶得滄浪趣可以濯吾纓斯言誠所慕
感螢
愛爾持照書臨書嘆吾道青熒一點光曾誤幾人老夜
久獨此心環垣閉秋草
自渭南晩次華州
前樓(一作登)仙鼎原西經赤水渡火雲入村巷餘雨依驛
樹我行傷去國疲馬屢回顧有如無窠鳥觸熱不得住
峩峩華峰近城郭生夕霧逆旅何人尋行客暗中住却
思林丘臥自愜平生素勞役今若兹羞吟招隱句
近别
咫尺不相見便同天一涯何必隔關山乃言傷别離君
心與我心脈脈無由知誰堪近别苦遠别猶有期
江上秋夕
茂陵歸路絶誰念此淹留極目月沈浦苦吟霜滿舟孤
猨啼後夜久客病高秋欲寄鄉關恨寒江無北流
送歸客
多才與命違末路隱柴扉白髮何人問青山一劒歸晴
烟獨鳥沒野渡亂花飛寂寞長亭外依然空落暉
東門晩望
青門聊極望何事久離羣芳草失歸路故鄉空暮雲信
回陵樹老夢斷灞流分兄弟正南北鴻聲堪獨聞
上巳日曲江有感
萬花明曲水車馬動秦川此日不得意青春徒少年晴
沙下鷗鷺幽沚生蘭荃向晩積歸念江湖心渺然
宿夀安甘棠館
行人方倦役到此似還鄉流水來關外青山近洛陽溪
雲歸洞鶴松月半軒霜坐恐晨鐘動天涯道路長
送友人下第東遊
出門皆有託君去獨何親闕下新交少天涯舊業貧烟
寒嶽樹暝雪後嶺梅春聖代留崑玉那令愧郄詵
山齋會别
春草平陵路荷衣醉别離將尋洛陽友共結洞庭期星
月半山盡天雞出海遲無輕此分手他日重相思
曉過伊水寄龍門僧
龍門樹色暗蒼蒼伊水東流客恨長病馬獨嘶殘夜月
行人欲渡滿船霜幾家烟火依村步何處漁歌似故鄉
山下禪菴老師在願將形役問空王
送孔恂入洛
洛陽古城秋色多送君此去心如何青山欲暮惜别酒
碧草未盡傷離歌前朝冠帶掩金谷舊遊花月經銅駝
行人正苦奈分手日落遠水生微波
觀郊禮
鐘鼓旌旗引六飛玉皇初著畫龍衣泰壇烟盡星河曉
萬國心隨彩仗歸
宮怨
柳色參差掩畫樓曉鶯啼送滿宮愁年年花落無人見
空逐春泉出御溝
南徐夕眺
行吟向暮天何處不悽然岸影幾家柳笛聲何處船樓
(一作流)分瓜步月鳥入秣陵烟故里無人到鄉書誰為傳
題清上人
古院閉松色入門人自閒罷經來宿鳥支策對秋山客
念蓬梗外禪心烟霧間空憐濯纓處階下水潺潺
塗中寄薛中裕
貧交千里外失路更傷離曉淚芳草盡夜魂明月知空
山連野外寒鳥下霜枝此景正寥落為君玄髮衰
白馬津阻雨
津樹蕭蕭旅館空坐看疎葉繞階紅故鄉千里楚雲外
歸雁一聲烟雨中漳浦病多愁易老茂陵書在信難通
功名儻遂身無事終向溪頭伴釣翁
秋日懷儲嗣宗
故人北遊久不回塞鴈南渡聲何哀相思聞鴈更惆悵
却向單于臺下來
夜聽李山人彈琴
瑤琴夜久弦秋清楚客一奏湘烟生曲中聲盡意不盡
月照竹軒紅葉明
隱者
松間開一徑秋草自相依終日不冠帶空山無是非投
綸(一作輪)溪鳥伴曝藥谷雲飛時向鄰家去狂歌夜醉歸
登河中鸛鵲樓
樓中見千里樓影入通津烟樹遥分陜山河曲向秦興
亡留白日今古共紅塵鸛鵲飛何處城隅草自春
漾陂晩望
遠客家水國此來如到鄉何人垂白髮一葉釣殘陽柳
暗鳥乍起渚深蘭自芳因知帝城下有路向滄浪
御定全唐詩卷五百九十六
