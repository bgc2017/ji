欽定四庫全書
御定全唐詩卷五百三十二
許渾
江上燕別(一作趙嘏詩題作汾上宴别)
雲物如故鄉山川異岐路年来(一作年)未歸客馬上春欲暮
一樽花下酒殘日水西樹不待管絃終搖鞭背花去
卜居招書侣
憶昨(一作意壮)未知道臨川每羨魚世途行處見人事病来疎
微雨秋栽竹孤燈夜讀書憐君亦同志晚歲傍山居
西山草堂
何處少人事西山舊草堂晒書秋日晚洗藥石泉香浚
嶺有(一作後嶺看)朝雨北窗生夜凉從勞問歸路峰疊遶家鄉
贈隱者
回報隐居(一作名)士莫愁山興闌求人顔色盡知道性情寬
信譜弹琴誤緣(一作沿)崖劚藥難東臯亦自給殊愧遠相安
舟次武陵寄天竺僧無晝
谿長山幾重十里萬株松秋日下丹檻暮雲歸碧峰樹
棲新放鶴潭隐舊降龍還在孤舟宿卧聞初夜鐘
寄小弟
江城紅葉盡旅思復悽傷孤夢家山遠獨眠秋夜長道
存空倚命身賤未歸鄉南望空垂淚天邊鴈一行
秋日
有計自安業秋風罷苦吟買山兼種竹對客更彈琴煙
起藥園晩杵聲松院深閒眠得真性惆悵舊時心
石池
通竹引泉脉泓澄㶑石盆驚魚翻藻葉浴鳥上松根殘
月留(一作斜日回)山影高風耗水痕誰家秋洗藥來往自開(一作關)
門
留題李侍御書齋
昔話平生志高齋曾見留道孤心易感恩重力難酬獨
立千峰曉頻来一葉秋雞鳴應有處不覺淚空(一作潜)流
行次白沙館先寄上河南王侍御
夜程何處宿山疊樹層層孤館閉秋雨空堂停曙燈歌
慙漁浦客詩學鴈門僧此意(一作去)無人識明朝見李膺(侍御)
(嘗任河南少尹)
紫藤
綠蘿縈數匝本在草堂間秋色寄高樹晝隂籠遠(一作舊)山
移花疎處種劚藥困時攀日暮微風起難尋舊徑(一作路)還
暝投靈智寺渡谿不得却取沿江路往
雙巖瀉一川回馬斷橋前古廟隂風地寒鐘暮雨天沙
虚留虎跡水滑帶龍涎却下臨江路潮深無渡船
下第歸蒲城墅居
失意歸三徑傷春别九門薄煙楊柳路微雨杏花村牧
豎還呼犢隣翁亦抱孫不知余正苦迎馬問寒温
重賦鷺鷥
何年去此地(一作如何長在楚)南浦滿鳬雛雲漢知心遠林塘覺思
孤低飛下晩樹獨睡(一作宿)映新蒲為爾多歸興前年在(一作别)
五湖
途中寒食
處處哭聲悲行人馬亦遲店閒無火日村暖斫桑時泣
路同楊子燒山憶介推清明明日是甘負故園期
深春
故里千帆(一作山)外深春一鴈飛干名頻慟哭(一作謀身堪自哭)將老欲
何歸未(一作米)榖抛還憶交親晚更(一作見)稀空持(一作餘)望鄉淚霑
灑寄来衣
歲首懷甘露寺自省上人(上人嘗有戰功)
心悟覺身勞雲中棄寳刀久閒生脾肉多夀長眉毫客
棹春潮急禪齋暮雪(一作雨)高南&KR0893;一回首山碧水滔滔
尋周鍊師不遇留贈
閉門池館静云訪紫芝翁零落槿花雨参差荷葉風夜
碁全局在春酒半壺空長嘯倚西閣悠悠名利中
題灞西駱隐居
志凌三蜀客心愛五湖人拚死酒中老謀生書外貧掃
花眠石榻𢷬藥轉溪輪往往乘黃牸鹿裘烏角巾
旅夜懷遠客
異鄉多遠情夢斷落江城病起慙書癖貧家負酒名過
春花自落竟暁月空明獨此一長嘯故人天際行
秋夜櫂舟訪李隐君
望月憶披襟長溪柳半隂高齋初釀酒孤棹遠攜琴犬
吠秋山迥雞鳴暁樹深開門更欹枕誰識野人心
卧病寄諸公
飛盖集蘭堂清歌遰柏觴高城榆柳蔭虚閣芰荷香海
月秋偏静山風夜更凉自憐書萬卷扶病對螢光
寓崇聖寺懷李校書
幾日卧南亭卷簾秋月清河關初罷夢池閣更含情寒
露潤金井高風飄玉筝前年共遊客刀茟事戎旌
秋日行次關西
金風蕩天地關西羣木凋早霜雞喔喔殘月馬蕭蕭紫
陌秦山近青楓楚樹遥還同長卿志題字滿河橋
山居冬夜喜魏扶見訪因贈
霜風露葉下遠思獨裵回夜久草堂静月明山客来遣
貧相勸酒憶字共書灰何事清平世干名待有媒
喜李詡秀才見訪因贈
浙南分首日誰謂别經時路遠遥相訪家貧喜見知不
須辭小酌更請續新詩但得心中劒酬恩會有期
晚投慈恩寺呈俊上人
雙巖瀉一川十里絶人煙古廟隂風地寒鐘暮雨天沙
虚留虎跡水滑帶龍涎不及曹溪侣空林巳夜禪
行次虎頭巖酬寄路中丞
樟亭去巳遠来上虎頭巖灘急水移棹山回風滿帆石
梯迎雨滑沙井落潮醎何以慰行旅如公書一緘
送荔浦蒋明府赴任
路長春欲盡歌怨酒初酣白社蓮宫北青袍桂水南驛
行盤鳥道船宿避龍潭真得詩人趣煙霞處處諳
懷政禪師院
山齋路幾層敗衲學真乘寒暑移雙樹光隂盡一燈風
飄高竹雪泉漲小池冰莫訝頻来此修身欲到僧
秋夕有懷
念遠坐西閣華池涵月凉書回秋欲盡酒醒夜初長露
白蓮衣淺風清蕙帶香前年此佳景蘭棹醉横塘
秋霽寄遠
初霽獨登賞西樓多遠風横煙秋水上疎雨夕陽中高
樹下山鳥平蕪飛草蟲唯應待明月千里與君同
聞范秀才自蜀遊江湖
蜀道下湘渚客帆應不迷江分三峡響山並九華齊秋
泊鴈初宿夜吟猨乍啼歸時慎行李莫到石城西
惜春
花開又花落時節暗中遷無計延春日可能留少年小
藂初散蝶高柳即聞蟬繁豓歸何處滿山啼杜鵑
題愁
聚散竟無形迴腸百結成古今銷不得離别覺潜生降
虜將軍思窮秋遠客情何人更憔悴落第泣秦京
鴛鴦(第五句缺一字)
兩兩戲沙汀長疑畫不成錦機争織樣歌曲愛呼名好
顧栖息堪憐泛淺清鳬鷗皆爾類唯羡獨含情
聞鴈
帶霜南去鴈夜好宿汀沙驚起向何處高飛極海涯入
雲聲漸遠離岳路猶賒歸夢當時斷參差欲到家
不寢
到暁不成夢思量堪白頭多無百年命長有萬般愁世
事應難盡營生卒未休莫言名與利名利是身讐
宿東横山(一作東横小瀨)
孤舟路漸賖時見碧桃花溪雨灘聲急巖風樹勢斜獼
猴垂弱蔓鸛鶴宿横槎謾向仙林宿無人宿阮家
早行
失枕驚先起人家半夢中聞雞憑早晏占斗認西東轡
濕知行露衣單覺暁風秋陽弄光影忽吐半林紅
陪鄭使君泛舟晚歸
南郭望歸處郡樓高卷簾平橋低皂蓋曲岸轉彤䄡江
晚笙歌促山晴鼓角嚴羊公莫先醉清暁月纖纖
酬殷堯藩
相如愧許詢寥落向溪濱竹馬兒猶小荆釵婦慣貧獨
愁憂過日多病不如人莫怪青袍選長安隐舊春
贈遷客
無機還得罪直道不傷情微雨昏山色疎籠閉鶴聲閒
居多野客高枕見江城門外長谿水憐君又濯纓
征西舊卒
少年乘勇氣百戰過烏孫力盡邊城難功加上將恩暁
風聽戍角殘月倚營門自說輕生處金瘡有舊痕
南陵留别叚氏兄弟
不知身老大猶似舊時狂為酒遊山縣留詩遍草堂歸
期秋未盡離恨日偏長更羨君兄弟参差鴈一行
旅中别姪暐
相見又南北中宵淚滿襟旅遊知世薄貧别覺情深歌
管一尊酒山川萬里心此身多在路休誦異鄉吟
松江渡送人(一作松江懷古)
故國今何在扁舟竟不歸雲移山漠漠江闊樹依依晩
色千帆落秋聲一鴈飛此時兼送客憑檻欲霑衣
過鮑溶宅有感
寥落故人宅重来身巳亡古苔殘墨沼深竹舊書堂秋
色館池静雨聲雲木凉無因展交道日暮倍心傷
御定全唐詩卷五百三十二
