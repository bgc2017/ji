欽定四庫全書
御定全唐詩卷六百二十二
陸龜蒙
螢詩
肖翹雖振羽戚促盡疑冰風助流還急煙遮點漸(一作暫)
凝不須輕列(一作别)宿纔可擬(一作亂)孤燈莫倚隋家事曾
煩下詔徵
蟬
祇憑風作使全仰柳為都一腹清何甚雙翎薄更無伴
貂金換酒(一作置影)并雀畫成圖恐是千年恨偏令落日呼
秋熱
自惜秋捐扇今来意未衰慇懃付柔握淅瀝待清吹午
氣朱崖近宵聲白羽隨總如南國候無復婕妤悲
村中晩望
抱杖柴門立江村日易斜鴈寒猶憶侣人病更離家短
鬢看成雪雙眸舊有花何須萬(一作千)里外即此是天涯
四眀山詩(并序)
謝遺塵者有道之士也嘗隱於四眀之南雷一旦
訪予来語不及世務且曰吾得於玉泉生知子性
誕逸樂神仙中書探海岳遺事以期方外之交雖
銅牆鬼炊虎獄劒餌無不窺也(巳上八言謝語不知所謂者何一云)
(出隠中書)今為子語吾山之竒者有峰最高四穴在峰
上每天地澄霽望之如牖戶相傳謂之石窗即四
眀之目也山中有雲不絶者二十里民皆家雲之
南北每相從謂之過雲有鹿亭有樊榭有潺湲洞
木實有青櫺子味極甘而堅不可卒破有猨山家
謂之鞠侯其他在圖籍不足道也凡此佳處各為
我賦詩予因作九題題四十字謝省之曰玉泉生
真不誣矣好事者為予傳之因呈襲美
石窗
石窗何處見萬仞倚晴虚積靄迷青璅殘霞動綺疏山
應列圓嶠宫便接方諸祇有三奔客時来教隱書
過雲
相訪一程雲雲深路僅分嘯臺隨日辨樵斧帶風聞曉
著衣全濕寒衝酒不醺幾迴歸思靜髣髴見蘇君
雲南
雲南更有溪丹礫盡無泥藥有巴賨賣枝多越鳥啼夜
清先月午秋近少嵐迷若得山顔住芝&KR1237;手自攜
雲北
雲北是陽川人家洞壑連壇當星斗下樓拶翠微邊一
半遥峰雨三條古井煙金庭如有路應到左神天
鹿亭
鹿亭巖下置(一作坐)時領白麛過草細眠應久泉香飲自
多認聲来月塢尋跡到煙蘿早晚吞金液騎將上絳河
樊榭
樊榭何年築人應白日飛至今山客說時駕玉麟歸乳
蔕緣松嫩芝臺出石微憑欄虚目斷不見羽華衣
潺湲洞
石淺洞門深潺潺萬古音似吹雙羽管如奏落霞琴倒
穴漂龍沫穿松濺鶴襟何人乘月弄應作上清吟
青櫺子
山實號青櫺環岡次第生外形堅綠殼中味敵璚英隨
石樵兒拾敲林宿鳥驚亦應仙吏守時取薦層城
鞠侯
何事鞠侯名先封在四眀但為連臂飲不作斷腸聲野
蔓垂纓細寒泉佩玉清滿林遊宦子誰為作君卿
奉和襲美贈魏處士五貺詩
五瀉舟
樣自桐川得詞因隱地成好漁翁亦喜新白鳥還驚沙
際擁江沫渡頭横雨聲尚應嫌越相遺禍不遺名
華頂杖
萬古隂崖雪靈根不為枯瘦於霜鶴脛奇似黑龍鬚拄
訪譚玄客持看潑墨圖湖雲如有路兼可到仙都
太湖硯
誰截小秋灘閒窺四緒寬繞為千嶂遠深置一潭寒坐
久雲應出詩成墨未乾不知新博物何處擬重刊
烏龍養和
養和名字好偏寄道情深所以親逋客兼能助五禽倚
肩滄海望鉤膝白雲吟不是逍遥侣誰知世外心
訶陵尊
魚骼匠成尊猶殘海浪痕外堪欺玳瑁中可酌崑崙(酒名)
水繞苔磯曲山當草閣門此中醒復醉何必問乾坤
奉酬襲美早春病中書事
祇貪詩調苦不計病容生我亦休文瘦君能叔寶清藥
須勤一服春莫累多情欲入毘耶問無人敵淨名
又酬次韻
從来多遠思尤向靜中生所以令心苦還應是骨清酒
香偏入夢花落又關情積此風流事爭無後世名
奉酬襲美秋晩見題二首
為愛晩窗眀門前亦嬾行圖書看得熟鄰里見還生鳥
啄琴材響僧傳藥味精緣君多古思攜手上空城
何事樂漁樵巾車或倚橈和詩盈古箧賒酒半寒瓢失
雨園蔬赤無風蚛葉彫清言一相遺吾道未全消
奉和襲美初冬章上人院
每伴来方丈還如到四禪菊承荒砌露茶待遠山泉畫
古全無跡林寒却有煙相看吟未竟金磬已泠然
襲美見題郊居十首因次韻酬之以伸榮謝
近来唯樂靜移傍故城居閒打修琴料時封謝藥書夜
停江上鳥晴曬箧中魚出亦圖何事無勞置棧車
倩人醫病樹看僕補衡茅散髮還同阮無心敢慕巢簡
便書露竹尊待破霜匏日好林間坐煙蘿近(一作僅)欲交
倭僧留海紙山匠製雲牀嬾外應無敵貧中直是王池
平鷗思喜花盡蝶情忙欲問新秋計菱絲一畝強
故山空自擲當路竟誰知祇有經時策全無養拙資病
深憐炙客炊晩信樵兒謾欲陳風俗周官未採詩
福地能容壍玄關詎有扉靜思瓊版字閒洗鐵笻衣鳥
破涼煙下人衝暮雨歸故園秋草夢猶記綠微微
水影沈魚器鄰聲動緯車燕輕捎墜葉蜂嬾卧燋花說
史評諸例論兵到百家眀時如不用歸去種桑麻
禹穴奇編缺雷平異境殘靜吟封籙檢歸興削帆竿白
石堪為飯青蘿好作冠幾時當斗柄同上步罡壇
強起披衣坐徐行處暑天上階来鬭雀移樹去驚蟬莫
問鹽車駿誰看醬瓿玄黃金如可化相近買雲泉
野入青蕪巷陂侵白竹門風高開栗刺沙淺露芹根迸
鼠緣藤桁飢烏立石盆東吳雖不改誰是武王孫
疎慵真有素時勢盡無能風月雖為敵林泉幸未憎酒
材經夏闕詩債待秋徵祇有君同癖閒来對曲肱
和張廣文賁旅泊吳門次韻
高秋能叩觸天籟忽成文苦調雖潛倚靈音自絶羣茅
峰曾醮斗笠澤久眠雲許伴山中躅三年任一醺
又次前韻酬廣文
獨倚秋光岸風漪學簟文玄堪教鳳集書好換鵝羣葉
墮平臺月香消古徑雲強歌非白紵聊以送餘醺
送延陵張宰
春盡未離關之官亦似閒不嫌請薄俸為喜帶名山默
禱三真後高吟十字還(季子有仲尼所書十字碑)祇應江上鳥時下
訟庭間
送人罷官歸茅山
呼僮曉拂鞍歸上大茅端薄俸雖休入眀霞自足餐暗
霜松粒赤疎雨草堂寒又鑿中峰石重修醮月壇
立春日
去年花落時題作送春詩自為重相見應無今日悲道
孤逢識寡身病買名遲一夜東風起開簾不敢窺
中秋夜寄友生
秋来一度滿重見色難齊獨坐猶過午同吟不到西疎
芒唯斗在殘白合河迷更憶前年望孤舟泊大溪
御定全唐詩卷六百二十二
