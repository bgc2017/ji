欽定四庫全書
御定全唐詩卷七百四十四
伍喬
伍喬廬江人南唐時舉進士第一仕至考功員外郎詩
一卷
僻居謝何明府見訪
公退琴堂動逸懷閑披煙靄訪微才馬嘶窮巷蛙聲息
轍到衡門草色開風引柳花當坐起日將林影入庭來
滿齋塵土一牀蘚多謝從容水飯回
冬日道中(一作冬日送人)
去去天涯無定期瘦童羸馬共依依暮煙江口客來絶
寒葉嶺頭(一作前)人住(一作往)稀帶雪野風吹旅思入雲山
火照行衣釣臺吟閣滄洲在應爲初心未得歸
僻居酬友人
僻居雖(一作惟)愛近林泉幽徑閑居(一作園)碧(一作任)蘚連向
竹掩扉隨鶴息就溪安石學僧禪古琴帶月音聲亮(一作)
(正)山果經霜氣味全多謝故交憐朴野隔雲時復寄佳
篇
遊西山龍泉禪寺(一作院)
疊巘層峰坐可觀枕門流水更潺湲(一作出雲端)曉鐘聲徹
洞溪遠夏木影籠軒檻寒幽徑乍尋衣屨潤古堂頻宿
夢魂安因嗟城郭營營事不得長遊(一作遊兹)空鬢殘
宿灊山
一入仙山萬慮寬夜深寧厭倚虛欄鶴和雲影宿高木
人帶月光登古壇芝术露濃溪塢白薜蘿風起殿廊寒
更陪羽客論真理不覺初鐘叩曉殘
遊西禪
遠岫當軒列翠光高僧一衲萬緣忘碧松影裏地長潤
白藕花中水亦香雲自雨前生淨石鶴于鐘後宿長(一作)
(塵)廊遊人戀此吟終日盛暑樓臺早有涼
寄史處士
長羨閑居一水湄吟情高古有誰知石樓待月横琴久
漁浦經風下釣遲僻塢(一作幽圃)落花多掩徑舊山殘燒幾
侵籬松門别後無消息早晩重應躡屐隨(一作重爲清話期)
僻居秋思寄友人(一作故友)
門巷秋歸更寂寥雨餘閑砌委蘭苗夢迴月夜蟲吟壁
病起茅齋藥滿瓢澤國舊遊關遠思竹林前會負佳招
身名未立猶辛苦何許流年晩鬢凋(一作焦)
寄落星史虚白處士
白雲峰下古溪頭曾與提壺爛漫遊登閣共看彭蠡水
圍爐相憶杜陵秋棋元不厭通高品(一作通宵算)句妙多容
隔歲酬别後相思時一望暮山空碧水空流
九江旅夜寄山中故人
弱柳風高遠漏沈坐來難便息愁吟江城雪盡寒猶在
客舍燈孤夜正深塵土積年粘旅服關山無處寄歸心
此時遥羨閒眠侣靜掩雲扉卧(一作向)一林
聞杜牧赴闕
舊隐匡廬一草堂今聞攜策謁吾皇峽雲難卷從龍勢
古劒終騰出土光開翅定期歸碧落濯纓寧肯問滄浪
他時得意交知仰莫忘裁詩寄釣鄉
題西林寺水閣
竹翠苔花遶檻濃此亭幽致詎曾逢水分林下清泠派
山峙雲間峭峻峰怪石夜光寒射燭老杉秋韻冷和鐘
不知來往留題客誰約重尋蓮社蹤
林居喜崔三博遠至
幾日區區在遠程晩煙林徑喜相迎姿容雖有塵中色
巾屨猶多嶽上清野石靜排爲坐榻溪茶深煮當飛觥
留連話與方經宿又欲攜書别我行
觀華夷圖
别手應難及此精須知攢簇自心靈始於毫末分諸國
漸見圖中列四溟關路欲伸通楚勢蜀山俄聳入秦青
筆端盡現寰區事堪把長懸在戶庭
廬山書堂送祝秀才還鄉
束書辭我下重巔相送同臨楚岸邊歸思幾隨千里水
離情空寄一枝蟬園林到日酒初熟庭戶開時月正圓
莫使蹉跎戀疎野男兒酬志在當年
暮冬送何秀才毘陵
疋馬嘶風去思長素琴孤劒稱戎裝路塗多是過殘歲
杯酒無辭到醉鄉雲傍水村凝冷片雪連山驛積寒光
毘陵城下饒嘉景回日新詩應滿堂
龍潭張道者
碧洞幽巖獨息心時人何路得相尋養生不說憑諸藥
適意惟聞在一琴石徑掃稀山蘚合竹軒開晩野雲深
他年功就期飛去應笑吾徒多苦吟
晩秋同何秀才溪上
閒步秋光思杳然荷藜因共過林煙期收野藥尋幽路
欲採溪菱上小船雲吐晩隂藏霽岫柳含餘靄咽殘蟬
倒尊盡日忘歸處山磬數聲敲暝天
送江少府授延陵後寄
五老雲中勤學者遇時能不困風塵束書西上謁明主
捧檄南歸慰老親别館友朋留醉久去程煙月入吟新
莫因官小慵之任自古鸞棲有異人
觀山水障子
功績精妍世少倫圖時應倍用心神不知草木承何異
但見江山長帶春雲勢似離巗底石浪花如動岸邊蘋
更疑獨泛漁舟者便是其中舊隐人
寄張學士洎
不知何處好消憂公退攜壺即上樓職事久參侯伯幕
夢魂長遶帝王州黃山向晚盈軒翠黟水含春繞檻流
遥想玉堂多暇日花時誰伴出城遊
句
積靄沈諸壑微陽在半峰(省試霽後望鍾山)
御定全唐詩卷七百四十四
