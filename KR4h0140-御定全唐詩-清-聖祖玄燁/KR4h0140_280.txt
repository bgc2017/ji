欽定四庫全書
御定全唐詩卷二百八十
盧綸
李端公(一作嚴維詩題作送李端)
故關衰草徧離别自(一作正)堪悲路出寒雲外人歸暮雪
時少孤為客早(一作慣)多難識君遲掩淚空相向風塵何
處期
秋晚山中别業
樹老野泉清幽人好獨行去閒知路静歸晚喜山眀蘭
芰通荒井牛羊出古城茂陵秋最冷(一作晚)誰念一書生
關口逢徐邁
廢寺連荒壘那知見子真關城夜有雪冰渡曉無人酒
裏唯多(一作移)病山中願作鄰常聞兄弟樂誰肯信(一作唯見)
(謝)家貧
山中詠古木
高木巳蕭索夜雨復秋風墜葉鳴藂(一作荒)竹斜根擁斷
蓬半侵山色(一作影)裏長在水聲中此地何人到雲門去
(一作間路)亦通
詶李端公(一本無端字)野寺病居見寄
野寺鐘昏(一作昏鐘)山正隂亂藤高竹(一作下)水聲深田夫就
餉還依草野雉驚飛不過林齋沐暫思同静室清羸巳
覺助禪心寂寞日長誰問疾料君唯取古方尋
送少微上人游蜀
瓶鉢繞禪衣連宵宿翠微樹開巴水遠山曉蜀星稀識
遍中朝貴多諳外學非何當一傳付道侣願知歸
送寧國夏侯丞
楚國青蕪上秋雲似白波五湖長路少九派亂(一作斷)山
多謝守通詩宴陶公許醉過憮然(一作無錢)餞離阻年鬢兩
蹉跎
送袁偁
諫獵名空久多因病與貧買書行幾市帶雨别何人客
路山連水軍州日映塵凄凉一分手俱恨老相親
贈别李紛
頭白乘驢懸布囊一迴言别泪千行兒孫滿眼無歸處
唯到尊前似故鄉
罪(一作非)所送苗員外上都
謀身當議罪寧遣友朋聞禍近防難及愁長事(一作思)未
分寂寥驚遠語幽閉望歸雲親戚如相見唯應泣向君
送李校書赴東川幕
長坂望青城浮雲與棧平字形知國號眉勢識山名編
簡塵封閣戈鋋雪照營男兒須聘用莫信筆堪耕
至德中贈内兄劉贊
時難訪親戚相見喜還悲好學年空在從戎事巳遲聽
琴泉落處步履雪深時惆悵多邊信青山共有期
春日灞亭同苗員外寄皇甫侍御(一作庾侍郎)
坐見春雲暮無因報所思川平人去遠日暖鴈飛遲對
酒山長在看花鬢自衰誰堪登灞岸還作舊(一作異)鄉悲
送顔推官游銀夏謁韓大夫
叢篁(一作杯)叫寒笛滿眼塞山青才子尊前畫將軍石上
銘獵聲雲外響戰血雨中腥苦樂從来事因君一涕零
咸陽送房濟侍御歸太原幕(昔嘗與濟同游此邑)
舊居無舊鄰似見故鄊(一作園)春復對别離酒欲成衰老
人客衣頻染泪軍旅亦多塵握手重相勉平生心所因
寶泉寺送李益端公歸邠寧幕
參差巖障東雲日晃龍宫石淨非因雨松凉不為風戀
泉將鶴並偷果與猨同眼界塵雖染心源蔽(一作路)已通
蓮花國何限貝葉字無窮早晚登麟閣慈門欲付公
送何召下第後歸蜀
裦斜行客過棧道響危空路濕雲初上山眀(一作暄)日正
中水程通海貨地利雜吴風一别金門遠何人復薦雄
宿定陵寺(寺在陵内)
古塔荒臺出禁墻磬聲初盡漏聲長雲生紫殿幡花濕
月照青山松栢香禪室夜聞風過竹奠筵朝唘露霑裳
誰悟威靈同寂滅更堪砧杵發昭陽
送彭開府往雲中覲使君兄
一門三代貴非是主恩偏破虜山銘在承家劍藝全奪
旗貂帳側射虎雪林前鴈塞逢兄弟雲州發管弦凍河
光帶日枯草淨無煙儒者曾脩(一作親)武因貽上將篇
送李緗
舊國仍連五將營儒衣何處謁公卿波翻遠水蒹葭動
路入寒村機杼鳴嵇康書論多歸興謝氏家風有學名
為問西来雨中客空山幾處是前程
送内弟韋宗仁歸信州覲省
常嗟外族弟兄稀轉覺心孤是送歸醉掩壺觴人有淚
夢驚波浪日(一作愁穿魂夢月)無輝烹魚綠岸煙浮(一作迷)草摘
(一作採)橘青溪露濕衣聞說江樓長卷幔幾回風起望胡
威
長安疾後首秋夜即事(一作陳羽詩)
九重深鎖禁城秋月過南宫漸映樓紫陌夜深槐露滴
碧空雲盡火星流清風刻漏傳三殿甲第歌鐘樂五侯
楚客病来鄊思苦寂寥燈下不深愁
送崔琦赴宣州慕
五馬臨流待幕賓羡君談笑出風塵身閒就養寧辭遠
世難移家莫厭貧天際曉山三峡路津頭臘市九江人
何處遥知最惆悵滿湖青草鴈聲春
送楊皥東歸
登樓蕭瑟話歸期楚樹荆雲發遠思日裏揚帆聞戍鼔
舟中酹(一作酌)酒見山祠西江風浪何時盡北客音(一作魚)
書欲寄誰若說湓城楊司馬知君望國有新詩
至德中途中書事却寄李僴
亂離無處不傷情况復看碑對古城路遶寒山人獨去
月臨秋水鴈空驚顔衰重喜歸鄊國身賤多慚問姓名
今日主人還共醉應憐世故一儒生
奉和太常王卿酬中書李舍人中書寓直春夜
對月見寄
露如輕雨月如霜不見星河見鴈行虚暈入池波自泛
滿輪當苑桂多香春臺幾望黃龍闕雲路寧分白玉郎
是夜巴歌應金石豈殊螢影對清光
詶包佶郎中覽拙卷後見寄
令伯支離晚讀書豈知詞賦稱相如枉(一作狂)逢花木無
新思拙就(一作伏)溪潭(一作源)損舊居禁路看山歌(一作珂)自
緩雲司玩月漏應疎(一作夜應初)沈憂敢望金門召空媿巴
歈並(一作問)子虚
送史寀滑州謁賈僕射
朱門洞唘儼行車金鐍裝囊半是書君向東州問徐胤
羊公何事滅吹魚
送鮑中丞赴太原
分路引鳴騶喧喧似隴頭暫移西掖望全觧北門憂專
幕臨都護分(一作親)曺制督郵積冰營不下盛雪獵方休
白草連胡帳黃雲擁戍樓今朝送旌旆一減魯儒羞
送耿拾遺湋充括圖書使往江淮
傳令收遺籍諸儒喜餞君孔家唯有地禹穴但生雲編
簡知還(一作還知)續蟲魚亦自分如逢北山隠一為謝移文
送郭判官赴振武
黃河九曲流繚繞古邊州鳴鴈飛初夜羌胡正晩秋淒
涼(一清)作金管思迢遰玉人愁七葉推(一作雖)多慶須懷殺
敵憂
春江夕望
洞庭芳草遍楚客莫思歸經難人空老逢春鴈自飛東
西兄弟遠存沒友朋稀獨立還垂淚天南一布衣
送元昱尉義興
欲成雲海别一夜夢天涯白浪緣江雨青山繞縣花風
標當劇部冠帶稱儒家去矣謝親愛知予髮巳華
送黎兵曺往陕府結親(所昏即君從母女弟)
郎馬兩如龍春朝上路逢鴛鴦初集水薜荔欲依松步
帳歌(一作障珂)聲轉妝臺燭影重何言在隂者得是戴侯宗
送樂平苖明府
累職比紫桑清秋入楚鄊一船燈照浪兩岸樹凝霜亭
吏趨寒霧山城斂曙光無辭折腰久仲德在鴛行
晚到盩厔耆老家
老翁曾舊識相引出柴門苦話别時事因尋溪上村數
年何處客近日幾家存冒雨看禾黍逢人憶子孫亂藤
穿井口流水到籬根惆悵不堪住空山月又昏
卧病書懷
苦心三十載白首遇艱難舊地成孤客全家賴釣竿貌
衰緣藥盡起晩為山寒老病今如此無人更問看
落第後歸終南别業
久為名所誤春盡始歸山落羽羞言命逢人強破顔交
疎貧病裏身老是非間不及東溪月漁翁夜往還
送朝邑(一作夏縣)張眀(一作少)府(此公善琴)
千室暮山西浮雲與樹齊剖辭雲落紙擁吏雪成泥野
火蘆千頃河田水萬畦不知琴月夜誰得聽烏啼
送李方東歸(即故李校書端親弟)
故交三四人聞别共霑巾舉目是陳事滿城無至親身
從喪日病家自儉年貧此去何堪遠遺孤在舊鄰
秋晚霽後野望憶夏侯審
天晴禾黍平暢目亦傷情野店雲日麗孤莊砧杵鳴川
原唯寂寞岐路自縦横前後無儔侣此懷誰與呈
送王尊師(一作道士)
夢别一仙人霞衣滿鶴身旌幢天路晚(一作遠)桃杏海山
春種玉非求稔燒金不為貧自憐頭白早(一作向白)難(一作誰)
與葛洪親
送撫州周使君(即侍中之壻)
周郎三十餘天子賜魚書龍節随雲水金鐃動里閭松
聲三楚遠鄊思百花初若轉弘農守蕭咸事不如
贈别司空曙
有月曾同賞無秋不共悲如何與君别又是菊花時
送王錄事赴任蘇州(即舍人堂弟)
古堤迎拜路萬里一帆前潮作澆田雨雲成煮海煙吏
閒唯重法俗富不憂邊西掖今宵詠還應(一作湏)寄阿連
大梵山寺院奉呈趣上人趙中丞
漸欲(一作散髮)休人事僧房學閉關伴魚浮水上看鶴向林
間寺古秋仍早松深暮更閒月中随道友夜夜坐空山
送恒操上人歸江外覲省
依佛不違親高堂與寺鄰問安雙樹曉求膳一僧貧持
呪過龍廟翻經化海人還同惠休去儒者亦霑巾
上巳日陪齊相公花樓宴
鍾陵暮春月飛觀延羣英晨霞耀中軒滿席羅金瓊持
杯凝遠睇觸物結幽情樹色(一作杪)參差綠湖光瀲灩眀
禮卑瞻綘帳恩浃厠華纓徒記山隂興祓褉(一作念此一作今日)
乃為榮
寒食
孤客飄飄歲載華况逢寒食倍思家鶯啼遠墅多從柳
人哭荒墳亦有花濁水秦渠通渭急黃埃京洛上原斜
驅車西近長安好宫觀參差半隠霞
舟中寒食
寒食空江曲孤舟渺水前鬭雞沙鳥異禁火岸花然日
霽開愁望波喧警醉眠因看數莖鬢倍欲惜芳年
元日早朝呈故省諸公
萬戟淩霜布森森瑞氣間垂衣當曉日上夀對南山濟
濟延多士躚躚舞百蠻小臣無事諫空愧伴鳴環
元日朝迴中夜書情寄南宫二故人
鳴珮随鵷鷺登階見冕旒無能禆聖代何事别滄洲閒
夜貧還醉浮名老漸羞鳳城春欲晚郎吏憶同游
裴給事宅白牡丹(一作裴潾詩)
長安豪貴惜春殘爭翫街西(一作賞新開)紫牡丹别有玉盤
承露冷無人起就月中看
送韋判官得雨中山
前峰後嶺碧濛濛草擁驚泉樹帶風人語馬嘶聽不得
更堪長路在雲中
送宛丘任少府
帶綬别鄊親東為千里人俗訛唯競祭地古不留春野
戍雲藏火軍城樹擁塵少年何所重才子又清貧
送永陽崔明府
鶴唳蒹葭曉(一作岸)中流見楚城浪清風乍息山白月猶
眀廢路開荒木歸人種古營懸聞正訛俗邴曼更(一作最)
知名
割飛二刀子歌
我家有翦刀人云鬼國鐵裁羅裁綺無鈍時用来三年
一股折南中匠人淳用鋼再令盤屈随手傷改鍜割飛
一刀子色迎霽雪鋒含霜兩條神物秋冰薄刃淬初蟾
鞘金錯越戟吴鉤不足誇斬犀切玉應懷怍日試曾磨
漢水邊掌中恄慄聲冷然神驚魄悸却收得刃頭巳吐
微微煙刀乎刀乎何燁燁魑魅須藏怪湏懾若非良工
變爾形只向裁縫委箱篋
送郎士元使君赴郢州
賜衣兼授節行日郢中聞花發登山廟天晴(一作清)閱水
軍漁商三楚接郡邑九江分高興應難遂元戎有大勲
春詞
北苑羅裙帶塵衢錦繡鞵醉眠芳樹下半被落花埋
清如玉壺冰
玉壺冰始結循吏政初成既有虛心鑒還如照膽清瑶
池慙洞澈金鏡讓澄眀氣若朝霜動形随夜月盈臨人
能不蔽待物本無情怯對圓光裏妍蚩自此呈(一作生)
山店(一作王建詩)
登登山路行時盡決決溪泉到處聞風動葉聲山犬吠
一(一作幾)家松火隔秋雲
御定全唐詩卷二百八十
