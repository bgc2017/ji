欽定四庫全書
御定全唐詩卷五百二十三
杜牧
懷鍾陵舊遊四首
一謁征南最少年虞卿雙璧截肪鮮歌謠千里春長暖
絲管高臺月正圓玉帳軍籌羅俊彦絳帷環珮立神仙
陸公餘德機雲在如我酬恩合執鞭
滕閣中春綺席開柘枝蠻鼓殷晴雷垂樓萬幕青雲合
破浪千帆陣馬來未掘雙龍牛斗氣高懸一榻棟梁材
連巴控越知何事(一作有)珠翠沈檀處處堆
十頃平湖堤柳合岸秋蘭芷綠纖纖一聲明月採蓮女
四面珠樓卷畫簾白鷺煙分光的的微漣風定翠&KR0008;&KR0008;
(徒兼切)斜輝更落西山影千步虹橋氣象兼
控壓平江十萬家秋來江静鏡新磨城頭晩鼓雷霆後
橋上遊人笑語多日落汀㾗千里色月當樓午一聲歌
昔年行樂穠桃畔醉與龍沙揀蜀羅
臺城曲二首
整整復斜斜隨旗簇晩沙門外韓擒虎樓頭張麗華誰
憐容足地却羨井中鼃
王頒兵勢急鼓下坐蠻奴瀲灧倪塘水义牙出骨鬚乾
蘆一炬火回首是平蕪
江上雨寄崔碣
春半平江雨圓文破蜀羅聲眠篷底客寒濕釣來蓑暗
澹遮山遠空濛著柳多此時懷舊恨相望意如何
罷鍾陵幕吏十三年來泊湓浦感舊為詩
青梅雨中熟檣倚酒旗邊故國殘春夢孤舟一褐眠搖
搖遠堤柳暗暗十程煙南走鍾陵道無因似昔年
商山麻澗
雲光嵐彩四面合柔柔(一作桑)垂柳十餘家雉飛鹿過芳
草遠牛巷鷄塒春日斜秀眉父老對罇酒蒨袖女兒簪
野花征車自念塵土計惆悵溪邊書細沙
商山富水(一作春)驛(驛本名與陽諫議同名因此改為富水驛)
益戅由來未覺賢終須南去弔湘川當時物議朱雲小
後代聲華白日懸邪佞每思當面唾清貧長欠一杯錢
驛名不合輕移改留警朝天者惕然
丹水
何事苦縈迴離腸不自裁恨身(一作聲)隨夢去春態逐雲
來沈定藍光徹喧盤粉浪開翠巖三百尺誰作子陵臺
題武關
碧溪留我武關東一笑懷王跡自窮鄭袖嬌嬈酣似醉
屈原憔悴去如蓬山墻谷塹依然在弱吐強吞盡已空
今日聖神家四海戍旗長卷夕陽中
除官赴闕商山道中絶句
水叠鳴珂樹如帳長楊春殿九門珂我來惆悵不自決
欲去欲住終如何
漢江
溶溶漾漾白鷗飛綠淨春深好染衣南去北來人自老
夕陽長送釣船歸
襄陽雪夜感懷
往事起獨念飄然思不勝前灘急夜響密雪映寒燈的
的三年夢迢迢一綫縆明朝楚山上莫上最高層
詠歌聖德遠懷天寶因題關亭長句四韻
聖敬文思業太平海寰天下唱歌行秋來氣勢洪河壯
霜後精神泰華獰(一作寧)廣德者(一作有)強朝萬國用賢無
敵是長城君王若悟治安論(一作皮諭)安史何人敢用兵
途中作
綠樹南陽道千峰勢遠隨碧溪風澹(一作慢)態芳樹雨餘
(一作隂)姿野渡雲初暖征人袖半垂殘花不足(一作一)醉行
樂是何時
重到襄陽哭亡友韋(一作章)壽朋(一作重宿襄州哭韋楚老拾遺)
故人墳樹立(一作五)秋風伯道無兒跡更空重到笙歌分
散地隔江吹笛(一作曲)月明中
赤壁(一作李商隠詩)
折戟沈沙鐵未(一作)銷自將磨洗認前朝東風不與周
郎便銅雀春深鏁二喬
雲夢澤
日旗龍旆想飄揚一索功高縛楚王直是超然五湖客
未如終始郭汾陽
除官行至昭應聞友人出官因寄
賤子來千里明公去一麾可(一作不)能休(一作揮)涕淚豈獨
感恩知草木窮秋(一作秋風)後山川落照時如何望故國驅
馬却遲遲
寄浙東韓八評事
一笑五雲溪上舟跳丸日月十經秋鬢衰酒減欲誰泥
跡辱魂慙好自尤夢寐幾回逐蛺蝶文章應解(一作廣)伴
牢愁無窮塵土無聊事不得清言解不休
泊秦淮
煙籠寒水月籠沙夜泊秦淮近酒家商女不知亡國恨
隔江猶唱後庭花
秋浦途中
蕭蕭山路窮秋雨淅淅溪風一岸(一作片)蒲為問寒沙新
到鴈來時還下(一作在)杜陵無
題桃花夫人(即息夫人)廟
細腰宫裏露桃新脉脉無言度幾春至竟息亡緣底事
可憐金谷墜樓人
初春有感寄歙州邢員外
雪漲前溪水啼聲已繞灘梅衰未減態春嫩不禁寒跡
去夢一覺年來事百般聞君亦多感何處倚闌干
書懷寄中朝往還
平生自許少塵埃為吏塵中勢自迴朱紱久慙官借與
白題(一作頭)還嘆老將來須知世路難輕進豈是君門不
大開霄漢幾多同學伴可憐頭角盡卿材
寄崔鈞
緘書報子玉為我謝平津自愧掃門士誰為乞火人詞
臣陪羽獵戰將騁麒麟兩地差池恨江汀醉送君
初春雨中舟次和州横江裴使君見迎李趙二
秀才同來因書四韻兼寄江南許渾先輩
芳草渡頭微雨時萬株楊柳拂波垂蒲根水暖雁初浴
梅徑香寒蜂未知辭客倚風吟暗淡使君迴馬濕旌旗
江南仲蔚多情調悵望春(一作青)隂幾首詩
和州絶句
江湖醉度十年春牛渚山邊六問津歴陽前事知何(一作)
(虚)實高位紛紛見陷人
題烏江亭
勝敗兵家(一作由來)事不(一作不可)期包羞忍耻是男兒江東子
弟多才(一作豪)俊卷土重來未可知
題横江館
孫家子弟看龍驤馳騁功名業帝王至竟江山誰是主
苔磯空屬釣魚郎
寄澧州張舍人笛
髮勻肉好生春嶺截玉鑽星寄使君檀的染時痕半月
落梅飄處響穿雲樓中威鳳傾冠聽沙上驚鴻掠水分
遥想紫泥封詔罷夜深應隔禁墻聞
寄揚州韓綽判官
青山隠隠水迢迢(一作遥遥)秋盡江南草木凋二十四橋明
月夜玉人何處教吹簫
送李羣玉赴舉
故人别來面如雪一榻拂雲秋影中玉白花紅三百首
五陵誰唱與春風
送薛種遊湖南
賈傅松醪酒秋來美更香憐君片雲思一去遶(一作一櫂去)
瀟湘
題壽安縣甘棠館御溝
一渠東注芳華苑苑鏁池塘百歲空水殿半傾蟾口澁
為誰流下蓼花中
汴河(一作口)懷古
錦纜龍舟隋煬帝平臺複道漢梁王遊人閒(一作還)起前
朝念折柳孤吟斷殺腸
汴河阻凍
千里長河初凍時玉珂瑶珮響參差浮生却(一作一)似冰
底水日夜東流人不知
酬張祜處士見寄長句四韻
七子論詩誰似公曹劉須在指揮中薦衡昔日知文舉
(令狐相公曾表薦處士)乞火無(一作何)人作蒯通北極樓臺長挂夢
西江波浪遠吞空可憐故國三千里虚唱歌詞滿六宫
(處士詩曰故國三千里深宫二十年一聲河滿子雙淚落君前)
寄宣州鄭諫議
大夫官重醉江東瀟灑名儒振古風文石陛前辭聖主
碧雲天外作冥鴻五言寧謝顔光禄百歲須齊衛武公
再拜宜同(一作為)丈人行過庭交分有無(一作誰)同
題元(一作袁)處士高亭(宣州)
水接西江天外聲小齋松影拂雲平何人教我吹長笛
與(一作興)倚春(一作秋又作清)風弄月明
鄭瓘協律
廣文遺韻留樗散鷄犬圖書共一船自說江湖不歸事
阻風中酒過年年
和野人殷潛之題籌筆驛十四韻
三吳裂婺女九錫獄孤兒霸主(一作王)業未半本朝心是
誰永安宫受詔籌筆驛沈思畫地乾坤在濡毫勝負知
艱難同草創得失計毫釐寂默經千慮分明渾(一作混)一
期川流縈智思山聳助扶持慷慨匡時略從容問罪師
褒中秋鼓角渭曲晩旌旗仗義懸無敵鳴攻故(一作固)有
辭若非天奪去豈復慮(一作虜)能支子夜星纔落鴻毛鼎
便移郵亭世自換白日事長垂何處躬耕者猶題殄瘁
詩
重題絶句一首
郵亭寄人世人世寄郵亭何如自籌度鴻路有冥冥
送陸洿郎中棄官東歸
少微星動(一作裏)照春雲魏闕衡門路自分倏去忽來應
有意世間塵土漫疑君
寄珉笛與宇文舍人
調高銀字聲還側物比柯亭韻較竒寄與玉人天上去
桓將軍見不教吹
寄内兄和州崔員外十二韻
歴陽崔太守何日不含情恩義同鍾李(李膺鍾瑶中外兄弟少相友善)
塤箎實弟兄光塵能混合擘畫最分明臺閣仁賢譽閨
門孝友聲西方像教毁南海繡衣行(為嶺南坼寺副使)金槖寧
迴頋珠簞肯一棖秖宜裁密詔何自取專城進退無非
道徊翔必有名好風初婉軟離思苦縈盈金馬舊遊貴
桐廬春水生雨侵寒牖夢梅引凍醪傾共祝中興主高
歌唱太平
遣興
鏡弄白髭鬚如何作老夫浮生長勿勿兒小且嗚嗚忍
過事堪喜泰來憂勝無治平心徑熟不遣有窮途
早秋
疎雨洗空曠秋標驚意新大熱去酷吏清風來故人尊
酒酌未酌晩(一作曉)花嚬不嚬銖秤與縷雪誰覺老陳陳
秋思
熱去解鉗&KR0898;飄蕭秋半時微雨池塘見好風襟袖知髮
短梳未足枕涼閒且欹平生分過此何事不參差
途中一絶
鏡中絲髮悲來慣衣上塵㾗拂漸難惆悵江湖釣竿手
却遮西日向長安
春盡途中
田園不事來遊宦故國誰教爾别離獨倚闌干還把酒
一年春盡送春詩(一作時)
題村舍
三(一作數)樹稚桑春未到(一作劘)扶牀乳(一作兒)女午啼飢潛
銷暗鑠歸何處萬指(一作戶)侯家自不知
代人寄遠六言二首(一本作一首)
河橋酒旆風軟候館梅花雪嬌宛陵樓上瞪目(一作春晩)我
郎何處情饒
繡領任垂蓬髻丁香閒結春梢䞉肯新年歸否江南綠
草迢迢
閨情
娟娟却月眉新鬢學鵶飛暗砌勻檀粉晴窗畫夾衣袖
紅垂寂寞眉黛斂依稀還向長陵去今宵歸不歸
舊遊
閒吟芍藥詩惆望久嚬眉盼眄迴眸遠纖衫(一作摻)整髻
(一作鬢)遲重尋春晝夢笑(一作擬)把淺花枝小市長陵住非
郎誰(一作那)得知
寄遠
隻影隨驚雁單棲鏁畫籠向春羅袖薄誰念舞臺風
簾
徒云逢剪削豈謂見偏裝鳳節輕雕日鸞花薄飾香問
屛何屈曲憐帳解周防下漬金階露斜分碧瓦霜沈沈
伴春夢寂寂侍華堂誰見昭陽殿真珠十二行
寄題甘露寺北軒
曾向(一作上)蓬萊宫裏行北軒闌檻最留情孤高堪弄桓
伊笛縹緲宜聞子晉笙天接海門秋水色烟籠隋(一作鹿)
苑暮鐘聲他年會著荷衣去不向山僧說(一作道)姓名
題青雲館
虬蟠千仞劇羊腸天府由來百二強四皓有芝輕漢祖
張儀無地與懷王雲連帳影蘿隂合枕遶泉聲客夢涼
深處會容高尚者水苖三頃百株桑
正初奉酬歙州刺史邢羣
翠巖千尺倚溪斜曾得嚴光作釣家越嶂遠分丁字水
臘梅遲見二年花明時刀尺君須用幽處田園我有涯
一壑風烟陽羨里解龜休去路非賖
江上偶見絶句
楚江寒食橘花時野渡臨風駐綵旗草色連雲人去住
水紋如縠燕差池
題木蘭廟
彎弓征戰作男兒夢裏曾經與畫眉幾度思歸還把酒
拂雲堆上祝明妃
入商山
早入商山百里雲藍溪橋下水聲分流水舊聲人舊耳
此迴嗚咽不堪聞
偶題
甘羅昔作秦丞相子政曾為漢輦郎千載更逢王侍講
當時還道有文章
送盧秀才一絶
春瀨與烟遠送君一櫂開潺湲如不改愁更釣魚來
醉題
金鑷洗霜鬢銀觥敵露桃醉頭扶不起三丈日還高
題商山四皓廟一絶
吕氏強梁嗣子柔我於天性豈恩讐南軍不袒左邊袖
四老安劉是滅劉
送隠者一絶
無媒徑路草蕭蕭自古雲林遠市朝公道世間唯白髮
貴人頭上不曾饒
題張處士山莊一絶
好鳥疑敲磬風蟬認軋筝修篁與嘉樹偏倚半巖生
有懷重送斛斯判官
蒼蒼烟月滿川亭我有勞歌一為聽好取離魂隨白騎
三台星裏拜文星
贈别二首
娉娉褭褭十三餘荳䓻梢頭二月初春風十里揚州路
(一作郭)捲上珠簾總不如
多情却似總無情唯(一作但)覺尊前笑不成蠟燭有心還
惜别替人垂淚到天明
寄遠
前山極遠(一作遠極)碧雲合清夜一聲白雪微欲寄相思千
里月溪邊(一作傍溪)殘照雨霏霏
少年行
官為駿馬監職帥羽林兒兩綬藏不見落花何處期獵
敲白玉鐙怒袖紫金鎚田竇長留醉蘇辛曲讓岐豪持
出塞節笑别遠山眉捷報雲臺賀公卿拜壽巵
盆池
鑿破蒼苔地偷他一片天白雲生鏡裏明月落階前
有寄
雲闊煙深樹江澄水浴秋美人何處在明月萬山頭
御定全唐詩卷五百二十三
