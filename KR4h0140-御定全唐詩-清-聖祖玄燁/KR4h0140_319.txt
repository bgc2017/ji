欽定四庫全書
御定全唐詩卷三百十九
顔粲
顔粲登建中進士第詩二首
白露為霜
悲秋將歲晚繁露巳成霜徧渚蘆先白霑籬菊自黃應
鐘鳴遠寺擁雁度三湘氣逼襦衣薄寒侵宵夢長滿庭
添月色拂水歛荷香獨念蓬門下窮年在一方
吳宮教美人戰(一作吳秘詩)
有客陳兵畫功成欲霸吳玉顔承將略金鈿指軍符轉
佩風雲暗鳴鼙錦繡趨雪花頻落粉香汗盡流珠掩笑
誰千令嚴刑(一作師)必用誅至今孫子術(一作法)猶可静邊
隅
徐敞
徐敞建中進士詩五首
月暎清淮流
遥夜淮彌淨浮空月正明虚無含氣白凝澹暎波清見
底深還淺居高缺復盈處柔知坎德持潔表隂精利物
功難並和光道巳成安流方利涉應鑒此時情
圓靈水鏡
浮光上東洛揚彩滿圓靈明滅淪江水盈虚逐砌蓂不
分沙岸白偏照海山清練色臨窗牖蟾光靄戶庭成輪
疑璧影初魄類弓形遠近凝清質娟娟(一作依微)出衆星
虹藏不見
迎冬小雪至應節晚虹藏玉氣徒成象星精不散光美
人初比色飛鳥罷呈祥石澗收晴影天津失彩梁霏霏
空暮雨杳杳暎殘陽舒卷應時令因知聖歷長
白露為霜
早寒青女至零露結為霜入夜飛清景凌晨積素光駟
星初晳晳葭菼復蒼蒼色冐沙灘白威加木葉黃鮮輝
襲紈扇殺氣掩干將葛屨那堪履徒令君子傷
賦得金莖露
武帝貴長生延年餌玉英銅盤貯珠露仙掌抗金莖拂
曙氛埃斂凌空沆瀣清岧嶤捧瑞氣巃嵸出宫城勢入
浮雲聳形標霽色明大君當御宇何必去蓬瀛
張聿
張聿建中進士詩五首
圓靈水鏡
鳳池開月鏡清瑩寫寥天影散微波上光含片玉懸菱
花凝泛灩桂樹暎清鮮樂廣披雲日山濤卷霧年濯纓
何處去鑒物自堪妍廻首看雲液蟾蜍勢正圓
景風扇物
何處青蘋末呈祥起遠空曉来搖草樹輕度淨塵蒙(一作)
(輕去動溟濛)水上微波動林前媚景通寥天鳴萬籟蘭徑長
幽藂漸颺摶扶勢應從槖籥功開襟若有日願覩大王
風
劒化為龍
古劒誠難屈精明有所從沈埋方出獄合會却成龍牛
斗光初歇蜿蜒氣漸濃雲濤透百丈水府躍千重拖尾
迷蓮鍔張鱗露錦容至今沙岸下誰得覩元蹤
餘瑞麥
瑞麥生堯日芃芃雨露偏兩岐分更合異畝穎仍連冀
獲明王慶寧唯太守賢仁風吹靡靡甘雨長芊芊聖德
應多稔皇家配有年巳聞天下泰誰為濟西田
賦得首夏猶清和(一作黎逄詩)
早夏宜春景和光起禁城祝融將御節炎帝啓朱明日
送殘花晚風過御苑清郊原浮麥氣池沼發荷英樹影
臨山動禽飛入漢輕幸逄堯禹化全勝谷中情
麴信陵
麴信陵貞元元年進士第為舒州望江令有惠政詩一
卷今存六首
移居洞庭
重林將疊嶂此處可逃秦水隔人間世花開洞裏春荷
鋤分地利縦酒樂天真萬事更何有吾今已外身
吳門送客
亂山吳苑外臨水讓王祠素是傷情處春非送客時不
須愁落日且願駐青絲千里會應到一尊誰共持
長安道
朱門暎綠楊雙闕抵通莊玉珮聲逾遠紅塵猶自香
出自賊中謁恒上人
再拜吾師喜復悲誓心從此永歸依浮生怳忽若真夢
何事于中有是非
過真律師舊院
寂然秋院閉秋光過客閒来禮影堂堅冰銷盡還成水
本自無形何足傷
酬談上人詠海石榴
真僧相勸外浮華萬法無常可歎嗟但試尋思階下樹
何人種此我看花
句
臺笠冐山雨渚田耕荇花(見石林燕詩)
張正元
張正元登貞元五年進士第詩二首
冬日可愛(一作陳諷詩)
寒日臨清晝遼天一望時未消埋徑雪先暖讀書帷屬
思光難駐舒情影若遺晉臣曾比德謝客昔言詩散彩
寧偏煦(一作照)流隂信不追餘輝如可就廻燭幸無私
臨川羨魚
有客百愁侵求魚正在今廣川何渺漫高岸幾登臨風
水寧相阻煙霞豈憚深不應同逐鹿詎肯比從禽結網
非無力忘筌自有心永存芳餌在佇立思沈沈
王履貞
王履貞貞元七年登第詩一首
青雲干吕
異方占瑞氣干吕見青雲表聖興中國来王謁大君迎
祥殊大樂叶慶類横汾自感(一作是)明時起非因(一作將)觸
石分暎霄難辨色從吹乍成文須使流千載垂芳在典
墳
彭伉
彭伉宜春人貞元七年登進士第官評事詩三首
青雲干吕
祥輝上干吕郁郁又紛紛遠示無為化將明至道君勢
凝千里静色向九霄分巳見從龍意寧知觸石文状煙
殊散漫捧日更氛氲自使来賓國西瞻仰瑞雲
聖布中區化祥符異域雲含春初應吕暈碧巳成文東
起随風暖西流共日曛升時嘉異月為慶等凝汾輕與
晴煙比高將曉霧分飄飄如可致願此翊明君(前首見文苑英)
(華此首見唐詩紀事並存之)
寄妻
莫訝相如獻賦遲錦書誰道淚沾衣不須化作山頭石
待我堂前折桂枝
林藻
林藻字緯乾莆陽人貞元七年進士第官嶺南節度副
使詩一卷今存三首
青雲干吕(一作吴泌詩)
應節偏干吕亭亭在紫氛綴空(一作雲)初布(一作度)影捧日
已成文結盖祥光迥為樓(一作峯)翠色分還同起封上更
似出横汾作瑞来籓國呈形表聖君裵回如有託(一作知有)
(謂)誰道比閒雲
吳宫教戰(一作葉季良詩)
強吳矜霸略講武在深宫盡出嬌娥輩先觀上將風揮
戈羅袖卷擐甲汗装紅輕(一作掩)笑分旗下含羞入隊中
鼓停行未整刑舉令方崇自可威隣國何勞騁戰功
梨嶺(見閩南唐雅)
曾向嶺頭題姓字不穿楊葉不言歸弟兄各折一枝桂
還向嶺頭聯影飛
李觀
李觀字元賓趙州人貞元八年進士宏辭擢第授太子
挍書郎集三卷詩四首
贈馮宿
寒城上秦原遊子衣(一作意)飄飄黑雲截萬里獵火從中
燒隂空蒸長煙殺氣獨不銷冰交石可裂風疾山如搖
時無青松心顧我獨不凋
宿裵友書齋
臥君山窗下山鳥與我言清風何颼飀松栢中夜繁久
遊失歸趣宿此似故園林煙横近郊谿月落古原穉子
不待曉花間出柴門
御溝新柳
御溝迴廣陌芳柳對行人翠色枝枝滿年光樹樹新畏
逄攀折客愁見别離辰近暎章臺騎遥分禁苑春嫩隂
初覆水高影漸離塵莫入胡兒笛還令淚溼巾
試中和節詔賜公卿尺詩
淑節韶光媚皇明寵錫崇具寮頒玉尺成噐幸良工豈
止尋常用將傳度量同人何不取利物亦賴其功紫翰
宣殊造丹誠厲匪躬奉之無失墜恩澤自天中
李絳
李絳字深之贊皇人登宏詞科授秘書省校書郎貞元
末拜監察御史元和中以本官充翰林學士改中書舍
人尋拜中書侍郎輔政多所匡益以疾求罷出為河中
觀察使改兖海節度使寶歷初入為尚書左僕射李逄
吉惡之罷為太子少師分司東都文宗即位徵為太常
卿復出為山南西道節度使兵亂遇害集二十二卷今
存詩二首
省試恩賜耆老布帛(一作崔宗詩)
渙汗中天發殊私海外存衰顔逄聖代華髮受皇恩燭
物明堯日垂衣闢禹門惜時悲落景賜帛慰餘䰟厚澤
沾翔泳微生保子孫盛明今尚齒歡奉九衢罇
和裵相國荅張秘書贈馬詩
高才名價欲凌雲上駟光華遠贈君念舊露垂丞相簡
感知星動客卿文縦横逸氣寧稱力馳騁長途定出羣
伏櫪莫令空度歲黃金結束取功勲
崔樞
崔樞順宗朝歴中書舍人充東宫侍讀終秘書監詩二
首
賜耆老布帛(一作張復元詩)
殊私及耆老聖德賑黎元布帛忻天賜生涯作主恩情
均皆挟纊禮異賁丘園慶洽時方泰仁沾月告存寧知
酬雨露空識荷乾坤擊壤將何幸裵回望九門
齊優開籠飛去所獻楚王鵠
受命籠齊鵠交歡獻楚王惠心先巧辯戢羽見廻翔意
適清風遠憂除白日長度雲搖舊影過樹閱新芳直取
名翻重寧唯好不傷誰言滑稽理千載戒禽荒
陸復禮
陸復禮貞元八年宏詞第一人詩一首
試中和節詔賜公卿尺詩
春仲令初吉歡娛樂大中皇恩貞百度寶尺賜羣公欲
使方隅法還令規矩同捧觀珍質麗拜受聖恩崇如荷
丘山重思酬方(一作分)寸功從兹度天地與國慶無窮
李正辭
李正辭貞元八年進士第憲宗時自拾遺轉補闕詩一
首
賦得白雲起封中(一作陳希烈詩)
千年泰山頂雲起漢皇封不作竒峯状寧分觸石容為
霖雖易得表聖自難逄冉冉排空上依依疊影重素光
非曳練靈貺是從龍豈學無心出東西任所從
張嗣初
張嗣初貞元八年進士詩二首
賦得白雲起封中(一作許康佐詩)
英英白雲起呈瑞出封中表聖寧因地逄時豈待風浮
光彌皎潔流影更(一作忽)冲融自叶堯年美誰云漢日同
金泥光乍掩玉檢氣潛通欲與非煙並亭亭不散空
春色滿皇州
何處年華好皇州淑氣勻韶陽潛應律草木暗迎春柳
變金堤畔蘭抽曲水濱輕黃垂輦道微綠暎天津麗景
浮丹闕晴光擁紫宸不知幽遠地今日幾枝新
許康佐
許康佐貞元中舉進士宏辭累遷中書舍人翰林學士
與王起俱為文宗寵禮終禮部尚書詩二首
日暮碧雲合
日際愁隂生天涯暮雲碧重重不辨盖沈沈乍如積林
色黯疑暝隟光俄巳夕出岫且從龍縈空寧觸石餘輝
澹瑶草浮影凝綺席時景詎能留幾思輕尺璧
白雲起封中(一作張嗣初詩)
英英白雲起呈瑞出封中表聖寧依地逄時豈待風浮
輝彌皎潔流影更冲融自叶堯天美誰言漢日同泥金
光乍掩檢玉氣俄通猶願非煙瑞亭亭不散空
許堯佐
許堯佐康佐之弟擢進士第為太子校書郎終諫議大
夫詩一首
石季倫金谷園(一本題作金谷懷古)
石氏遺文在淒涼見故園輕(一作清)風思奏樂衰草憶(一作)
(念)行軒舞榭蒼(一作荒)苔掩歌臺落葉繁斷雲歸舊壑流
水咽新源曲沼殘煙斂叢篁宿鳥喧唯餘池上月猶似
對金尊
李君房(一作芳)
李君房貞元間人詩一首
石季倫金谷(一本有故字)園
梓澤風流地淒凉跡尚存殘芳迷妓女衰草憶王孫舞
態随人謝歌聲寄鳥言池平森灌木月落弔空園流水
悲難駐浮雲影自翻賓階餘蘚石車馬詎喧喧
杜羔
杜羔洹水人貞元初及進士第後歴振武節度使以工
部尚書致仕詩一首
享惠昭太子廟樂章登歌
因心克孝位震遺芬賓天道茂軫懷氣分發祗乃祀咳
歎如聞二歌斯升以詠德薰
車緬
車緬貞元進士詩一首
南至日隔仗望含元殿香鑪(一作王良士詩)
抗殿疏元首高高接上元節當南至日星是北辰天寶
戟羅仙仗金鑪引瑞煙霏微雙闕麗溶曳九州連拂曙
祥光滿分晴曉色鮮一陽今在歷生植願陶甄
御定全唐詩卷三百十九
