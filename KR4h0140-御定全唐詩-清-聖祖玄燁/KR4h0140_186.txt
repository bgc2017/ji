欽定四庫全書
御定全唐詩卷一百八十六
韋應物
韋應物京兆長安人少以三衞郎事明皇晩更折節讀
書永泰中授京兆功曹遷洛陽丞大歷十四年自鄠令
制除櫟陽令以疾辭不就建中三年拜比部員外郎出
為滁州刺史久之調江州追赴闕改左司郎中復出為
蘇州刺史應物性高潔所在焚香埽地而坐唯顧况劉
長卿丘丹秦系皎然之儔得厠賓客與之酬倡其詩閒
澹簡遠人比之陶潜稱陶韋云集十卷今編詩十卷
擬古詩十二首
辭君遠行邁飲此長恨端已謂道里遠如何中險艱流
水赴大壑孤雲還暮山無情尚有歸行子何獨難驅車
背鄉園朔風(一作吹)卷行迹嚴冬霜斷肌日入不遑息憂
歡(一作懼)容(一作客)髮變寒暑人事易中心君詎知冰玉徒
貞白
黃鳥何關關幽蘭亦靡靡此時深閨婦日照紗(一作綺)窗
裏娟娟雙青娥微微啟玉齒自惜桃李年誤身遊俠子
無事久離别不知今生死
峩峩高山巔浼浼青川流世人不自悟馳謝如驚飍百
金非所重厚意良難得旨酒親與朋芳年樂京國京城
繁華地軒蓋凌晨出垂楊十二衢隠映金張室漢宫南
北對飛觀齊白日游泳屬芳時(一云遊冶詠康時)平生自云畢
綺樓何氛氲朝日正杲杲四壁含清風丹霞射其牖玉
顔上哀囀絶耳非世有但感離恨情不知誰家婦孤雲
忽無色邊馬為回首曲絶碧天高餘聲散秋草徘徊帷
中意獨夜不堪守思逐朔風翔一去千里道
嘉樹藹初綠蘼蕪吐幽芳君子不在賞寄之雲路長路
長信難越惜此芳時歇孤鳥去不還緘情向天末
月滿秋夜長驚烏號北林天河横未落斗柄當西南寒
蛩悲洞房好鳥無遺音商飊一夕至獨宿懷重衾舊交
日(一作目)千里隔我浮與沉人生豈草木寒暑移此心
酒星非所酌月桂不為食虚薄空有名為君長歎息蘭
蕙雖可懷芳香與時息豈如凌霜葉歲暮藹顔色折柔
將有贈延意千里客草木知賤微所貴寒不易
神州高爽地遐瞰靡不通寒月野無綠寥寥天宇空隂
陽不停馭貞脆各有終汾沮何鄙儉考槃何退窮反志
解牽跼無為尚勞躬美人奪南國一笑開芙蓉清鏡理
容(一作雲)髮褰簾出深重豔曲呈皓齒舞羅不堪風慊慊
情有待贈芳為我容可嗟青樓月流影君帷中
春至林木變洞房夕含清單居誰能裁好鳥對我鳴良
人久燕趙新愛移平生别時雙鴛綺留此千恨情碧草
生舊迹綠琴歇芳聲思(一作願)將魂夢歡反側寐不成攬
衣迷所次起望空前庭(一云攬衣迷處所夕起望前庭)孤影中自惻不
知雙涕零
秋天無留景萬物藏光輝落葉隨風起(一作遠)愁人獨何
依華(一作明)月屢圓缺君還浩無期如何雨絶天(一云如何雲雨)
(絶)一去音問(一作塵)違
有客天一方寄我孤桐琴迢迢萬里隔託此傳幽音冰
霜中自結龍鳳相與吟絃以明直道(一云絃以明清直)漆以固
(一作形)交深
白日淇上没空閨生遠愁寸心不可限淇水長悠悠芳
樹自妍芳(一云自交結又云房樹正妍鬱)春禽自相求徘徊東西廂孤
妾誰與儔年華逐絲淚一落俱不(一作難)收
雜體五首
沈沈匣中鏡為此塵垢蝕輝光何所如月在雲中黑南
金既雕錯鞶帶共輝飾空存(一作有)鑒物名坐使妍蚩惑
美人竭肝膽思照冰玉色自非磨瑩工日日空嘆息
古宅(一作宇)集祅鳥羣號枯樹枝黃昏窺人室鬼物相與
期居人不安寢摶擊思此時豈無鷹與鸇飽肉不肯飛
既乖逐鳥節空養凌雲姿孤負肉食恩何異城上鴟
春羅雙鴛鴦出自寒夜女心精煙霧色指歷千萬緒長
安貴豪家(一作室)妖艷不可數裁此百日功唯將一朝舞
舞罷復裁新豈思勞者苦
同聲自相應體質不必齊誰知賈人鐸能使大(一作音)樂
諧鏗鏘發宫徵和樂變其哀人神既昭享鳳鳥(一作凰)亦
下來豈非至賤物一奏升天階物情苟有合莫問玉與
泥
碌碌荆山璞卞和獻君門荆璞非有求和氏非有恩所
獻知國寶至公不待言是非吾(一作語)欲默此道今豈存
與友生野飲效陶體
携酒花林下前有千載墳於時不共酌奈此泉下人始
自翫芳物行當念徂春聊舒遠世蹤坐望還山雲且遂
一歡笑焉知賤與貧
效何水部二首
玉宇含清(一作秋)露香籠散輕烟應當結沈抱難從兹夕
眠夕漏起遥恨蟲響(一作鴻音)亂秋隂反覆相思字中有故
人心
效陶彭澤
霜露悴百草時菊獨妍華物性有如此寒暑其奈何掇
英泛濁醪日入會田家盡醉茅簷下一生豈在多
大梁亭會李四栖梧作
梁王昔愛才千古化不泯(平聲)至今蓬池上遠集八方賓
車馬平明合城郭滿埃塵逄君一相許豈要平生親入
仕三十載如何獨未伸英聲久籍籍臺閣多故人置酒
發清彈相與(一作將)樂佳辰孤亭得長望白日下廣津富
貴良可取(一作求)朅來西入秦秋風旦夕起安得客梁陳
燕李錄事
與君十五侍皇闈曉拂爐烟上赤墀花開漢苑經過處
雪下驪山沐浴時近臣零落今猶在仙駕飄颻不可期
此日相逄(一作逄君)思(一作非)舊日一杯成喜亦(一作又)成悲
淮上喜會梁川故人
江漢曾為客相逄每醉還浮雲一别後流水十年間歡
笑情如舊蕭疎鬢已斑何因北(一作不)歸去淮上對(一作有)
秋山
揚州偶會前洛陽盧耿主簿(應物頃貳洛陽常有連騎之遊)
楚塞故人稀相逄本不期猶存䄂裏字忽怪鬢中絲客
舍盈樽酒江行滿篋詩更能連騎出還似洛橋時
賈常侍林亭燕集
高賢侍天陛(一作階)跡顯心獨幽朱軒騖關右池館在東
周繚繞接都城氤氲望嵩丘羣公盡詞客方駕永日遊
朝旦氣候佳逍遥寫煩憂綠林藹已布華沼澹不流凌
露摘幽草涉烟翫輕舟圓荷既出水廣厦可淹留放神
遺所拘觥罰屢見酬樂燕良未極安知有沈浮醉罷各
云散何當復相求
月下會徐十一草堂
空齋無一事岸幘故人期暫輟觀書夜還題翫月詩遠
鐘高枕後清露捲簾時暗覺新秋近殘河欲曙遲
移疾會詩客元生與釋子法朗因貽諸祠曹
對此嘉樹林獨有戚戚顔抱瘵知曠職淹旬非樂閒釋
子來問訊詩人亦扣關道同意(一作適)暫遣客散疾徐還
園徑自幽静玄蟬噪其間高窗瞰遠郊暮色起秋山英
曹幸休暇悢悢(一作恨恨)心所攀
慈恩伽藍清會
素㕛俱薄世屢招清景賞鳴鐘悟音聞宿昔心巳往重
門相洞達高宇亦遐(一作通)朗嵐嶺曉城分清隂夏條長
(一作清條夏隂長)氲氛芳臺馥蕭散竹池廣平荷隨波泛廻飈
激林響蔬食遵道侣泊懷遺滯想何彼塵昏人區區在
天壤
夜偶詩客操公作
塵襟一瀟灑清夜得禪公遠自鶴林寺了知人世空驚
禽翻暗葉流水注幽叢多謝非玄度聊將詩興同
與韓庫部會王祠曹宅作
閒(一作閉)門蔭堤柳秋渠含夕清微風送荷氣坐客散塵
纓守默共無恡抱冲俱寡營良時頗高會琴酌共開情
晦日處士叔園林燕集
遽看蓂葉盡坐闕芳年賞賴此林下期清風滌煩想始
萌動新煦佳禽發幽響嵐嶺對高齋春流灌蔬壤罇酒
遺形迹道言屢開奬幸蒙終夕懽聊用税歸鞅
扈亭西陂燕賞
杲杲朝陽時悠悠清陂望嘉樹始氤氲春遊方浩蕩况
逄文翰侣愛此孤舟漾綠野際遥波横雲分疉嶂公堂
日為倦幽襟自兹曠有酒今滿盈願君盡弘量
西郊燕集
濟濟衆君子高宴及時光羣山靄遐矚綠野布熙陽列
坐遵曲岸披襟襲蘭芳野庖薦嘉魚激澗泛羽觴衆鳥
鳴茂林綠草延高岡盛時易徂謝浩思坐飄颺眷言同
心友兹遊安可忘
春宵燕萬年吉少府中孚南舘
始見斗柄廻復兹霜月霽河漢上縱横春城夜迢遞賓
筵接時彦樂燕凌芳歲稍愛清觴滿仰歎高文麗欲去
返郊扉端為一歡滯
滁州園池燕元氏親屬
日暮遊清池疎林羅(一作籠)高天餘綠飄霜露夕氣變風
烟水門架危閣竹亭列廣筵一展私姻禮屢歎芳樽前
感往在兹會傷離屬頽年明晨復云去且願此流連
郡樓春燕
衆樂雜軍鞞高樓邀上客思逐花光亂賞餘山景夕為
郡訪彫瘵守程難損益聊假一杯歡暫忘終日廹
南塘泛舟會元六昆季
端居倦時燠輕舟泛廻塘微風飄襟散横吹繞林長雲
澹水容夕雨微荷氣凉一寫悁勤意(一云川上意)寧用訴(一作)
(計)華觴
郡齋雨中與諸文士燕集
兵衛森畫戟宴寢凝清香海上風雨至逍遥池閣凉煩
痾近(一作正)消散嘉賓復滿堂自慙居處崇未覩斯民康
理會是非遣性達形迹忘鮮肥屬時禁蔬菓幸見嘗俯
飲一杯酒仰聆金玉章神歡體自輕意欲凌風(一作雲)翔
吳中盛文史羣彦今汪洋方知大藩地(一作盛)豈曰財賦
疆(一作強)
軍中冬燕
滄海巳云晏皇恩猶念勤式燕徧恒秩柔遠及斯人兹
邦實大藩伐鼓軍樂陳是時冬服成戎士氣益振虎竹
謬朝寄英賢降上賓旋罄周旋禮媿無海陸珍庭中丸
劍闌堂上歌吹新光景不知晩觥酌豈言頻單醪昔所
感大醵况同忻顧謂軍中士仰答何由申
司空主簿琴席
烟華方散薄蕙氣猶含露澹景發清琴幽期默玄(一作云)
悟流連白雪意斷續廻風度掩抑雖巳終忡忡在幽素
與邨老對飲
鬢眉雪色猶嗜酒言辭淳朴古人風鄉村年少生離亂
見話先朝如夢中
御定全唐詩卷一百八十六
