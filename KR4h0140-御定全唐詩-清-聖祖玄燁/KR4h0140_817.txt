欽定四庫全書
御定全唐詩卷八百十七
皎然
奉和顔使君眞卿與陸處士羽登妙喜寺三癸
亭(亭即陸生所創)
秋意西山多列岑縈左次繕亭歷三癸(三癸以癸丑歲癸夘朔癸亥日)
(立)疎趾鄰什寺元化靈隱蹤始君啟高誄(一作致)誅榛飬
翹楚鞭草理芳穗俯砌披水容逼天掃峰翠境新耳目
換物遠風煙異倚石忘世情援雲得眞意嘉林幸勿剪
禪侣欣可庇衞法大臣過佐遊羣英萃龍池護清徹虎
節到深邃徒想嵊頂期於今没遺記
奉陪陸使君長源裴端公樞春遊東西武丘寺
雲水夾雙刹遥疑涌平陂入門見藏山元化何繇窺曳
組探詭怪停驄訪幽竒情高氣為爽德煖春亦隨瑶草
自的皪蕙樓争蔽虧金精落壞陵劍彩沈古池一覽市
天界中峯步未移應嘉(一作喜)生公石列坐援松枝
奉和陸使君長源夏月遊太湖(此時公權領湖州)
庾公心曠遠府事局耳目遂與南湖遊虚襟滌煩燠始
知皇天意積水在亭育細流信不讓動物欣所蓄萬頃
合天容洗然無雲族峭蒨矚仙嶺(神仙傳洞庭神仙所居也)超遥隨
眀牧知公愛澄清波静氣亦肅已見横流極况聞長鯨
戮(會北信至王師已收長安)中州暫採蘋(即柳惲汀洲採白蘋之意也)南郡思剖
竹(公時改授信州)向夕分好風飄然送歸舳
奉和崔中丞使君論李侍御萼登爛柯山宿石
橋寺效小謝體
常愛謝公郡幽期願相從果廻青驄憶共躡玄仙蹤靈
境若髣髴爛柯思再逢飛梁丹霞接古局蒼苔封往想
冥昧理誰親冰雪容蕙樓聳空界蓮宇開中峰(今為仙寺晉是)
(仙山遺局古橋升仙之處見在)昔化冲虚鶴今藏護法龍雲窺香樹杳
月見色天重永夜寄岑寂清言滌心胸盛遊千年後書
在巖中松
同顔使君眞卿李侍御萼遊法華寺登鳳翅山
望太湖
雙峯開鳳翅秀出南湖州地勢抱郊樹山威增郡樓正
逢周柱史來會魯諸侯緩步凌彩蒨清鐃發颼飀披雲
得靈境拂石臨芳洲積翠遥空碧含風廣澤秋蕭辰資
麗思高論驚精修何似鍾山集微文及惠休
奉陪陸使君長源諸公遊支硎寺(寺即支公學道處)
嘗覽高逸傳山僧有遺蹤佐遊繼雅篇嘉會何繇逢塵
世即下界色天當上峰春暉徧衆草寒色留高松繚繞
彩雲合參差綺樓重瓊葩灑巾舄石瀃清心胸靈境若
可托道情知所從
奉陪鄭使君諤遊太湖至洞庭山登上眞觀却
望湖水
郡齋得無事放舟下南湖湖中見仙邸果與心賞俱不
遠風物變忽與寰宇殊背雲視層崖别是登蓬壺突兀
盤水府参差沓天衢廽瞻平蕪盡洪流豁中區氣吞江
山勢色淨氛靄無靈長習水德勝勢當地樞朝宗動歸
心萬里思鴻途
奉和袁使君高郡中新亭會張鍊師晝會二上
人
置亭隱城堞事簡跡易幽公性崇儉素雅才非廣求傍
簷竹雨清拂案杉風秋不移府中步登兹如遠遊坐覺
詩思高俯知物役休虚寂偶禪子逍遥親道流更聞臨
川作下節安能酬
奉和陸使君長源水堂納凉效曹劉體
柳家陶(一作避)暑亭意遠不可齊煩襟蕩朱弦高步援綠
荑愛公滿亭客來是清風携瀅渟前溪上曠望古郡西
六月正中伏水軒氣常凄野香襲荷芰道性親鳬鷖禪
子顧惠休逸民重劉黎乃知高世量不以出處暌
夏日奉陪陸使君長源公堂集
府中自清遠六月高梧間寥亮泛雅瑟逍遥扣玄關嶺
雲與人静庭鶴隨公閒動息諒兼遂兹情即東山
九日和于使君思上京親故
霽景滿水國我公望江城碧山與黃花爛漫多秋情搖
落見松栢歲寒比忠貞歡娛在鴻都是日思朝英
伏日就湯評事衡湖上避暑
大火方燥石停雲晝亦收將從賞心侣寸景難遠遊擁
几苦炎伏出門望汀洲廽溪照軒宇廣陌臨梧楸釋悶
命雅瑟放情思亂流更持無生論可以清煩憂
奉和顔使君眞卿修韻海畢會諸文士東堂重
校
外學宗碩儒游焉從後進恃以仁恕廣不學門欄峻著
書禆理化奉上表誠信探討始河圖紛綸歸海韻親承
大匠琢况覩頽波振錯簡記鉛槧(音籖)閱書移玉鎮曷繇
旌不朽盛美流歌引
喜義興權明府自君山至集陸處士羽青塘别
業
應難久辭秩暫寄君陽隱已見縣名花會逢闈是粉本
自尋人至寧因看竹引身關白雲多門占春山盡最賞
無事心籬邊釣溪近
夏日集李司直縱溪齋
修景屬良會遠飈生煩襟泄雲收淨綠衆木積芳陰疏
滌府中務迢遥湖上心習閑得招我賞夜宜泛琴山近
資性静月來寄情深澹然若事外豈藉隳華簪
夏日題桐廬楊明府納凉山齋
陶家無炎暑自有林中峰席上落山影桐梢廻水容放
懷凉風至緩步清陰重何事親堆按猶多高世蹤
和楊明府早秋遊法華寺
釋事出縣閤初聞兹山靈寺扉隱天色影刹遥丁丁碧
峰委合沓香蔓垂蓂苓清景為公有放曠雲邊亭秋賞
石潭潔夜嘉杉月清誦空性不昧助近跡又經是以於
物理紛然若未形移來字人要全與此道冥
宿道士觀
古觀秋木秀冷然屬鮮飈瓊葩被修蔓柏實滿寒條影
殿山寂寂寥天月昭昭幽期寄仙侣習定至中宵清佩
聞虛步眞官方宿朝
冬日天井(一作目)西峯張鍊師所居
採薪逢野泉漸見棲閑所坎坎山上聲幽幽林中語仙
卿何代隱鄉服言亦楚開水(一作冰)淨(一作洗)藥苖掃雪候
山侣零葉聚敗籬幽花積寒渚冥冥孤鶴性天外思輕
舉
奉同顔使君眞卿開元寺經藏院會觀樹文殊
碑
萬國布殊私千年降祖師雁門傳法至龍藏立言時故
實刊周典新聲播魯詩六銖那更拂劫石盡無期
奉同盧使君幼平遊精舍寺
影刹西方在虚空翠色分人天霽後見猨鳥定中聞眞
界隱青壁春山凌白雲今朝石門會千古仰斯文
奉同顔使君眞卿袁侍御駱駝橋翫月
山中常見月不及共遊時水上恐將缺林端愛落遲烏
驚憲府客人詠鮑家詩永夜南樓望裵回若有期
和邢端公登臺春望句句有春字之什
春日繡衣輕春臺别有情春煙間草色春鳥隔花聲春
樹亂無次春山遥得名春風正飄蕩春甕莫須傾
經仙人渚即沈山下古人沈義(一作羲)白日昇仙
處
日月人間短何時此得仙古山春已盡遺渚事空傳不
見騰雲駕徒臨洗藥泉如今成逝水翻使恨流年
獨遊二首
性野趣無端春晴路又乾逢泉破石弄放鶴向雲看好
僻誰相似從狂我自安芳洲亦有意步上白沙灘
臨水興不盡虚舟可同嬉還雲與歸鳥若共山僧期世
事吾不預此心誰得知西峯有禪老應見獨遊時
遊溪待月
溪色思泛月沿洄欲未歸殘燈逢水店疎磬憶山扉夜
浦漁驚少空林鵲繞稀可中纔望見撩亂擣寒衣
西溪獨泛
道情何所寄素舸漫流間眞性憐高鶴無名羡野山經
寒叢(一作苦)竹秀入静片雲閑泛泛誰為侣惟應共月還
早秋陪韓明府泛阮元公溪(公嘗云禪功可入而宦情詎能忘故)
(詩中有此意戲之)
雨信清殘暑蕭條古縣西早凉生浦溆秋意滿高低前
事雖堆案閑情得泝溪何言戰未勝空寂用還齊
九日陪顔使君眞卿登水樓
重陽荆楚尚高會此難陪偶見登龍客同遊戲馬臺風
文向水疊雲態擁歌廻持菊須相問捫襟媿不才
與盧孟明别後宿南湖對月
五(一作南)湖生夜月千里滿寒流曠望煙霞盡凄凉天地
秋相思路渺渺獨夢(一作望)水悠悠何處空江上(一作裏)裴
回送(一作涓涓伴)客舟
自義亭驛送李長史縱夜泊臨平東湖
長亭賓馭散岐路起悲風千里勤王事驅車明月中寒
生洞庭水夜度塞門鴻處處堪傷别歸來山又空
出遊
少時不見山便覺無竒趣狂發從亂歌情來任閑步此
心誰共證笑看風吹樹
界石守風望天竺靈隱二寺
山頂東西寺江中旦暮湖歸心不可到松路在青霄
奉和顔使君眞卿修韻海畢州中重宴
世學高南郡身封盛魯邦九流宗韻海七字揖文江借
賞雲歸堞留歡月在窗不知名教樂千載與誰雙
晦日陪顔使君白蘋洲集
南朝分古郡山水似湘東堤月吳風在湔裾楚客同桂
寒初結旆蘋小欲成叢時晦佳遊促高歌聽未終
冬至日陪裴端公使君清水堂集
亞歲崇佳(一作高)宴華軒照渌波渚芳迎氣早山翠向晴
多推往知時訓書祥(一作雲)辨政和從公惜日短留賞夜
如何
陪盧判官水堂夜宴
暑氣當宵盡裵回坐月前静依山堞近凉入水扉偏久
是棲林客初逢佐幕賢愛君高野意烹茗釣淪漣
新秋同盧侍御薛員外白蘋洲月夜
隔暑蘋洲近迎凉欲泛舟榮從憲府至喜會夕郎遊氣
奪滄浪色風欺汗漫流誰言三伏夜獨此月前秋
夏日集裴錄事北亭避暑
前林夏雨歇為我生涼風一室煩暑外衆山清景中忘
歸親野水適性許雲鴻蕭散都曹吏還將静者同
與王錄事會張徵君姊妹鍊師院翫雪兼懷清
會上人
何意廉從事還來會默仙寒空驚雪徧春意入歌偏瑶
草三花發瓊林七葉連飄颻過柳寺應滿譯經前
和李侍御萼歲初夜集處士書閣(書閣即侍御所創)
遲賢新置閣高意此郊居古徑行春早新窗見月初放
歌還倚瑟講道亦觀書為我留禪位來逢此會疎
湯評事衡水亭會覺禪師
山侣相逢少清晨會水亭雪晴松葉翠煙煖藥苖青静
對滄洲鶴閑看古寺經應憐叩(一作疏)關子了義共心冥
與朝陽山人張朝夜集湖亭賦得各言其志
洞庭孤月在秋色望無邊零露集衰草寒螿鳴古田茫
茫區中想寂寂塵外緣從此悟浮世胡為傷暮年
晦夜李侍御萼宅集招潘述湯衡海上人飲茶
賦
晦夜不生月(一作可坐)琴軒猶為開牆東隱者在淇上逸僧
來茗愛傳花飲詩看卷素裁風流高此會曉景屢裴回
寄昱上人上方居
厭向人間住逢山欲懶歸片雲閒似我日日在禪扉地
静松陰徧門空鳥語飛夜涼疎磬盡師友自相依
夏日與綦母居士昱上人納涼
為依爐峰住境勝增道情涼日暑不變空門風自清坐
援香實近轉愛綠蕪生宗炳青霞士如何知我名
建元寺集皇甫侍御書閣
不因居佛里無事得相逢名重朝端望身高俗外蹤(公愛)
(講佛經嘗云慕劉處士深詣至理)機閒開淨水境寂聽疎鐘宣室恩長
在知君志未成
郭北尋徐主簿别業
近依城北住幽遠少人知積雪行深巷閒雲繞古籬竹
花冬更發橙實晩仍垂還共巖中鶴今朝下渌池
題報德(一作恩)寺清幽上人西峯(寺即陳文帝故鄉)
陳世凋亡後仁祠識舊山帝鄉喬木在空見白雲還雙
塔寒林外三陵暮雨間此中難(一作雖)戰勝君獨啟禪關
題鄭谷江畔桐齋(鄭生好琴性達兼寡欲)
客齋開别住坐占綠江濆流水非外物閒雲長屬君浮
榮未可累曠達若為羣風起高梧下清絃日日聞
和閻士和李蕙冬夜重集
郡理日閒曠洗心宿香峰雙林秋見月萬壑静聞鐘珮
玉行山翠交麾動水容如何股肱守塵外得相從
春日陪顔使君眞卿皇甫曾西亭重會韻海諸
生
為重南臺客朝朝會魯儒暄風衆木變清景片雲無峰
翠飄簷下溪光照座隅不將簪艾隔知與道情俱
寒食日同陸處(一本無此字)士行報德寺宿觧公房
古寺(一作欲問)章陵下(一作寺)潛(一作支)公住幾年安心生輭草
灌頂引春泉(一作亂山春靄裏微徑古松邊)寂寂傳燈地寥寥禁火天
世間(一作人)多暗室白日為誰懸
兵馬曹季良宅夜集
清景不可失尋君趣有餘身高避事後(一作外)道長問心
初出處名則異遊從跡何疎吟看刻盡燭笑卷讀殘書
露彩生筆硯風音入庭除平明仙侣散觳觫動廻車
同李侍御萼李判官集陸處士羽新宅
素風千戸敵新語陸生能借宅心常遠移籬力更宏釣
絲初種竹衣帶近裁藤戎佐推兄弟詩流得友朋柳陰
容過客花徑許招僧不為牆東隱人家到未曾
題報恩寺惟照上人房
上界雨色乾凉宫日遲遲水文披菡萏山翠動罘罳中
有清眞子愔愔步閑墀手縈頗黎縷願證黃金姿旋草
階下生看心當此時(亦名苾芻草枝葉皆右旋故名旋草草冇五德)
尋天目徐君
常見仙翁變姓名豈知松子號初平逢人不道往來處
賣藥還將雞犬行獨鶴天邊俱得性浮雲世上共無情
三花落地君猶在笑撫安期昨日生
同李著作縱題塵外上人院
百緣惟有什公瓶萬法但看一字經從遣鳥喧心不動
任教香醉境常冥蓮花天晝浮雲卷貝葉宫春好月停
禪伴欲邀何著作空音宜向夜中聽
題周諫别業(予寺與周生所居俱&KR0916;苕水)
隱身苕上欲如何不著青袍愛綠蘿柳巷任疎容馬入
水籬從破許船過昂藏獨鶴閑心遠寂歷秋花野意多
若訪禪齋遥可見竹窗書幌共煙波
同李中丞洪水亭夜集
佳人但(一作且)莫吹參差正憐月色生酒巵山公(一作翁)取
醉不關我為(一作自)愛樽前白鷺鷥
題秦系山人麗句亭
獨將詩教領諸生但看青山不愛名滿院竹聲堪愈疾
亂牀(一作林)花片足忘情
春夜集陸處士居(一本無此字)翫月
欲賞芳菲肻(一作不)待辰(一作晨)忘情人訪有情人西林可
(一作豈)是無清景祗為忘情不記春
寄題雲門寺梵月無側房(時人相傳是寳月道人後身也)
越山千萬雲門絶西僧貌古還名月清朝掃石行道歸
林下眠禪看松雪
法華寺上方題江上人禪室
路入松聲遠更竒山光水色共参差中峰禪寂一僧在
坐對梁朝老桂枝
冬日山行過(一作遇)薛徵君
我行倦修坂四顧無平陸雨霽鳴鷹鸇天寒聚麋鹿幽
人訪名士家在南岡曲菜實縈小園稻花繞山屋深居
寡憂悔勝境怡耳目徵心尚與我永言謝浮俗
往丹陽尋陸處士不遇
遠客殊未歸我來幾惆悵叩關一日不見人繞屋寒花
笑相向寒花寂寂徧荒阡柳色蕭蕭愁暮蟬行人無數
不相識獨立雲陽古驛邊鳳翅山中思本寺魚竿村口
望歸船歸船不見見寒煙離心遠水共悠然他日相期
那可定閑僧著處即經年
集湯評事衡湖上望微雨
蒼涼遠景中雨色緣山有雲送滿洞庭風吹繞楊柳蕭
蕭解輕袂盡日隨林叟
九日與陸處士羽飲茶
九日山僧院東籬菊也黃俗人多泛酒誰解助茶香
夜過康錄事造會兄弟
愛君門館夜來清瓊樹雙枝是弟兄月在詩家偏足思
風過客位更多情
題沈少府書齋
不下南昌縣書齋每日閑野花當砌落溪鳥逐人還有
興常臨水無時不見山千峯數可盡不出小窗間
春夜與諸公同宴呈陸郎中
南國宴佳賓交情老倍親月慙紅淚燭花笑白頭人寶
瑟絙(一作垣)餘怨瓊枝不讓春更聞歌子夜桃李豔妝新
九日阻雨簡高侍御(時與高公近鄰)
江上重雲起何曾裛塵不能成落帽翻欲更摧巾素
髮閑依枕黃花暗待人且應携下價芒屨就諸隣(第二句缺)
(一字)
晩春尋桃源觀
武陵何處訪仙鄉古觀雲根路已荒細草擁壇人迹絶
落花沈磵水流香山深有雨寒猶在松老無風韻亦長
全覺此身離俗境玄機亦可照迷方
同盧使君幼平郊外送閻侍御歸臺
留餞飛旌駐離亭草色間栢臺今上客竹使舊朝班日
落東西水天寒遠近山古江分楚望殘柳入隋關戀闕
心常積廻軒日不閑芳辰倚門道猶得及春還
御定全唐詩卷八百十七
