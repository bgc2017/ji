欽定四庫全書
御定全唐詩卷五百十一
張祜
洛陽感寓
擾擾都城曉(一作晩)四開不關名利也塵埃千門甲第身
遥入萬里銘旌死後來洛水暮煙(一作天一作雲)横莽蒼邙山
秋日露崔嵬須知此事堪為鏡莫遣黃金漫作堆
從軍行
少年金紫就光輝直指邊城虎翼飛一卷旌(一作旄)收千
騎虜萬全身出百重圍黃雲斷塞尋鷹去白草連天射
鴈歸白首漢廷刀筆吏丈夫功業本相依
愛妾換馬
一面妖桃千里蹄嬌(一作芳)姿駿骨價應齊乍(一作試)牽玉
勒辭(一作超)金棧(一作埒)催(一作初)整花鈿出繡閨去日豈無
沾袂(一作袖)泣歸時還有(一作別時猶解)頓銜嘶嬋娟躞蹀春風
裏(一作暮)揮手搖鞭楊柳隄
綺(一作粉)閣香銷華廐空忍將行雨換追風休憐柳葉雙
眉翠(一作綠)卻愛桃花兩耳紅侍宴永辭春色裏趁朝休
立漏聲中恩勞未盡情先盡暗泣嘶風(一作長嘶)兩意同(此篇)
(一作陳標詩)
病宫人(一作袁不約詩)
佳人卧病動經秋簾幕繿縿不挂鉤四體強扶藤夾膝
雙鬟慵插(一作整)玉搔頭花顔有幸君王問藥餌無徵待
詔愁惆悵近來消瘦盡淚珠時傍枕函流
觀杭州柘枝
舞停歌罷鼓連催軟骨仙(一作纖)蛾暫起來紅罨畫衫纏
腕出碧排方胯背腰廻旁收拍拍金鈴擺却踏聲聲錦
袎摧看著遍頭香袖褶粉屏香(一作蘭)帕又重隈(一作偎)
周員外席上觀柘枝(一作周員外出雙舞柘枝妓)
畫鼓拖環錦臂攘小娥雙換舞衣裳金絲蹙霧紅衫薄
銀蔓垂花紫帶長鸞影乍迴頭並(一作對)舉鳳聲初歇翅
齊張一時歘腕(一作折)招殘拍斜斂輕身拜玉郎
觀楊瑗柘枝
促疉蠻鼉引柘枝卷簷虚帽帶交垂紫羅衫宛蹲身處
紅錦靴柔踏節時微動翠蛾抛舊態緩遮檀口唱新詞
看看舞罷輕雲起却赴襄王夢裏期
感王將軍柘枝妓歿
寂寞春風舊柘枝舞人休唱曲休吹(一作美人休舞曲停吹)鴛鴦
鈿帶抛何處孔雀羅衫付阿誰畫鼓不聞招節拍錦靴
空(一作虚)想挫腰肢今來座上偏惆悵(一作翻如醉)曾是堂前
(一作見梨園)教徹時
揚州法雲寺雙檜
謝家雙植本圖(一作南)榮樹老人因(一作亡)地變更朱頂鶴
知深蓋偃白眉僧見小枝生高臨月殿(一作戶)秋雲影靜
入風簷(一作廊)夜雨聲縱使(一作從此)百年為上夀綠陰終借
暫時(一作是借君)行
憶游天台寄道流
憶昨天台到赤城幾朝仙籟耳中生雲龍出水風聲過
海鶴鳴臯日色清石筍半山移步險桂花當洞拂衣輕
今來盡是人間夢劉阮茫茫何處行
寄王尊師
天台南洞一靈仙骨聳冰稜貌瑩然曾對浦雲(一作樗蒲)長
昧齒重來華表不知年溪橋晩下玄龜出草露朝行白
鹿眠猶憶夜深華蓋上更無人處話丹田
公子行
錦堂晝水繡簾垂(一作玉堂前後畫簾垂)立却花驄待出時紅粉
美人擎酒勸青(一作錦)衣年少(一作健僕)臂鷹隨輕將玉杖敲
花片旋把金鞭約柳枝(一作絲)近地(一作晴日)獨遊三五騎等
閒行傍曲江池
寓懷寄蘇州劉郎中(時以天平公薦罷歸)
一聞周召佐明時西望都門強策羸天子好文才自薄
諸侯力薦命猶奇賀知章口徒勞說孟浩然身更不疑
唯是勝遊行未遍欲離京國尚遲遲
和杜牧之齊山登高(一作奉和池州杜員外重陽日齊山登高)
秋溪南岸菊霏霏急管煩(一作繁)絃對落暉紅葉樹深山
徑斷碧雲江靜浦帆稀不堪孫盛嘲時笑願送王弘醉
夜歸流落(一作浪)正憐芳意在砧聲徒促授寒衣
題于越亭
扁舟亭下駐煙波十五年遊重此過洲觜露沙人渡淺
樹稍蔵竹鳥啼多山銜落照欹紅蓋水蹙斜文捲綠羅
(一作層闌漲水痕猶在古板題詩字已訛)腸斷中(一作況是高)秋正圓月夜來誰
(一作可堪聞)唱異鄕歌
秋夜登潤州慈和寺上方(上方一作塔)
清夜浮埃暫歇(一作暫出一作歇井)鄽塔輪金照露華鮮人行中
路月生海鶴語上方星滿天樓影半(一作暗)連深岸水鐘
聲寒徹遠林(一作溪)煙僧房閉盡下樓去一半夢魂離(一作)
(歸)世緣
寄獻蕭相公
東去江干(一作山)是勝遊鼎湖興(一作相)望不堪愁謝安近
日違朝旨傅說當時允帝求暫向聊城飛一箭長為滄
海繫扁舟分明此事無人見白首相看未肯休
哭京兆龐尹
楊子江(一作津)頭昔共迷一為京兆隔雲泥故人昨日同
時弔舊馬今朝別處嘶向壁愁眉無復畫扶牀稚齒已
能啼也知世路名(一作多)堪貴(一作歎)誰信莊周論物(一作物調)
(一作物諭)齊
送周尚書赴滑臺
楚謠襦袴整三年喉舌新恩下九天鼓角雄都分節鉞
蛇龍舊國罷樓船崑河已在兵鈐内堂柳空留鶴嶺前
多病無由酬一顧鄢陵千騎去翩翩
和杜使君九華樓見寄
孤城高柳曉鳴鴉風簾半鉤清露華九峰聚翠宿危檻
一夜孤光懸冷沙出岸遠暉帆欲落入谿寒影鴈差斜
杜陵歸去春應早莫厭青山謝眺家
送人歸蜀
錦城春色(一作櫂)泝江源三峽經過幾夜猿紅樹兩厓開
霽色碧巖千仞漲波痕蕭蕭暮雨荆王夢漠漠春煙蜀
帝魂長怨相如留滯處富家還憶卓王孫
酬答柳宗言秀才見贈
南下天台厭絶冥五湖波上汎如萍江鷗自戲為蹤跡
野鹿閒驚是性靈任子偶垂滄海釣戴逵虚認少微星
金門後俊徒相唁且為人間寄茯苓
題杭州天竺寺
西南山最勝一界是諸天上路穿巖竹分流入寺泉躡
雲丹井畔望月石橋邊洞壑江聲遠樓臺海氣連塔眀
春嶺雪鐘散暮松煙何處去猶恨更看峰頂蓮
題杭州靈隱寺
峰巒開一掌朱檻幾環延佛地花分界僧房竹引泉五
更樓下月十里郭中煙後塔聳亭後前山横閣前溪沙
涵水靜澗石點苔鮮好是呼猨久西巖深響連
中秋夜杭州翫月
萬古太陰精中秋海上生鬼愁緣辟照人愛為高明歷
歷華星遠霏霏薄暈縈影流江不盡輪曳谷無聲似鏡
當樓曉如珠出浦盈岸沙全借白山木半含清小檻循
環看長堤蹋陣行殷勤未歸客煙水夜來情
高閑上人
座上辭安國禪房戀沃州道心黃葉老詩思碧雲秋卷
軸朝廷餞書函内庫收陶欣入社叟生怯論經儔日色
屏初揭風聲筆未休長波溢(一作浮)海岸大點出嵩丘不
絶羲之法難窮智永流殷勤一牋在留著看銀鉤
題靈隱寺師一上人十韻
八十空門子深山土木骸片衣閑自衲單食老長齋道
性終能遣人情少不乖樔枸居上院薜荔俯層階洗鉢
前臨水窺門外有(一作掩)柴朗吟揮竹拂高揖曳芒鞋迸
笋斜穿塢飛泉下噴崖種花忻土潤撥石慮沙埋舊往
師招隱初臨我詠懷何(一作聊)當緣(一作因)興翫更為表新
牌
投常州從兄中丞
扁舟何所往言入善人邦舊愛鵬摶海今聞虎渡江士
因為政樂儒為說詩降素履冰容靜新詞玉潤摐金魚
聊解帶畫鷁稍移樁邀妓思(一作促坐邀)逃席留賓命倒缸
史(一作吏)材誰是伍經術世無雙廣厦當宏構洪鐘併待
撞成龍須講邴展驥莫先龐應念宗中末秋螢照一窗
送王昌涉侍御
十里指東平軍前首出征諸侯青服舊御史紫衣榮入
陳梟心死分(一作衝)圍虎力生畫時安楚塞刻(一作尅)日下
齊城號令朝移幕偷蹤夜斫營雲梯曾險上地道慣深
行舉旆招降將投戈趁敗兵自慙居虜者當此立功名
少年樂(一作貴家郎)
二十便封侯名居第一流綠鬟深小院清管下高樓醉
把金船擲閒敲玉鐙遊帶盤紅鼹鼠袍砑紫犀牛錦袋
歸調箭羅鞋起撥毬眼前長貴盛那信世間愁(一作碧瓦坊墻)
(上朱橋柳巷頭眼前長少貴那信有春愁)
華清宫和杜舍人
五十年天子離宫舊粉(一作仰傾)牆登封時正泰御宇日初
(一作何)長上位先名實中興事憲章舉(一作起)戎輕甲胄餘
地取河湟道帝玄元祖儒封孔子王因緣百司署藂會
一人湯渭水波搖綠秦山(一作郊)草半黃馬頭開夜照(一作)
(馬馴金勒細)鷹眼利星芒(一作鷹健玉鈴鏘)下箭朱弓滿鳴鞭皓腕
攘畋思獲吕望諫祇避周昌兔迹貪前逐梟心不早防
幾添鸚䳇勸頻(一作先)賜荔支嘗月鎖千門靜天高(一作吹)
一笛涼細音搖翠(一作羽)佩輕步宛霓裳禍亂根(一作基)潛
結昇平意遽忘衣冠逃犬虜鼙鼓動漁陽外戚心殊迫
中途事可量雪(一作血)埋妃子貌(一作豔)刃斷祿兒腸近侍
煙塵隔前蹤輦路荒益知迷寵佞惟(一作遺)恨喪忠(一作賢)
良北闕尊明主南宫遜上皇禁清餘鳳吹池冷映(一作睡)
龍光祝夀山猶在流年水共傷杜鵑魂厭蜀蝴蝶夢悲
莊雀卵遺雕栱蟲絲罥畫梁紫苔侵壁潤紅樹閉門芳
守吏齊鴛瓦耕民得翠璫歡康(一作登年)昔時(一作酺)樂講武
舊兵場莫草深巖靄(一作翠)幽花墜徑香不堪垂白叟行
折御溝楊
穆護砂
玉管朝朝弄清歌日日新折花當驛路寄與隴頭人
思歸樂二首
晩日催絃管春風入綺羅杏花如有意偏落舞衫多
萬里春應盡三江鴈亦稀連天漢水廣孤客未言歸
金殿樂
入夜秋砧動千聲起四鄰不緣樓上月應為隴頭人
牆頭花二首
蟋蟀鳴洞房梧桐落金井為君裁舞衣天寒翦刀冷
妾有羅衣裳秦王在時作為舞春風多秋來不堪著
胡渭州
楊柳千尋色桃花一苑芳風吹入簾裏唯有惹衣香
白鼻騧
為底胡姬酒長來白鼻騧摘蓮抛水上郎意在浮花
戎渾
風勁角弓鳴將軍獵渭城草枯鷹眼疾雪盡馬啼輕(此首)
(即王維觀獵詩前四句)
楊下採桑
飛絲惹綠塵軟葉對孤輪今朝入園去物色強著人
宫詞二首
故國三千里深宫二十年一聲河滿子雙淚落君前
自倚能歌日先皇掌上憐新聲何處唱腸斷李延年
昭君怨二首
萬里邊城遠千山行路難舉頭唯見日(一作月)何處是長
安
漢庭無大議戎虜幾先和莫羨傾城色昭君恨最多
夕次竟陵
南風吹五兩日暮竟陵城腸斷巴江月夜蟬何處聲
信州水亭
南簷架短廊沙路白茫茫盡日不歸處一庭梔子香
蘇小小歌三首
車輪不可遮馬足不可絆長怨十字街使郎心四散
新人千里去故人千里來翦刀横眼底方覺淚難裁
登山不愁峻涉海不愁深中擘庭前棗教郎見赤心
樹中草
青青樹中草託根非不危草生樹却死榮枯君可知
七里瀨漁家
七里垂釣叟還傍釣臺居莫恨無名姓嚴陵不賣魚
讀曲歌五首
窗中獨自起簾外獨自行愁見蜘蛛織尋思直到明
碓上米(一作人)不舂窗中絲罷絡看渠駕去車定是無四
角
不見心相許徒云脚漫勤摘荷空摘葉是底采蓮人
窗外山魈立知渠脚不多三更機底下摸著是誰梭
郎去摘黃瓜郎來收赤棗郎耕種麻地今作西舍道
玉樹後庭花
輕車何草草獨唱後庭花玉座誰為主徒悲張麗華
莫愁樂
儂居石城下郎到石城遊自郎石城出長在石城頭
襄陽樂
大堤花月夜長江春水流東風正上信春夜特來(一作待郎)
遊
自君之出矣
自君之出矣萬物看成古千尋葶藶枝爭奈長長苦
夢江南
行吟洞庭句不見洞庭人盡日碧江夢江南紅樹春
將離岳州留獻徐員外
高齋長對酒下客亦霑魚不為江南去還來郡北居
題彭澤盧明府新樓
碧落新樓迥清池古樹閒先賢盡為宰空看縣南山
贈禪師
坐見三生事宗傳一衲來已知無法說心向定中灰
江南逢故人
河洛多塵事江山半舊游春風故人夜又醉白蘋洲
松江懷古
碧樹吳洲遠青山震澤深無人蹤范蠡煙水暮沈沈
書憤
三十未封侯顛狂遍九州平生鏌鎁劍不報小人讎
題孟處士(一作浩然)宅
高才何必貴下位不妨賢孟簡雖持節襄陽屬浩然
首陽竹
首陽山下路孤竹節長存為問無心草如何庇本根
題僧影堂
寒葉墜清霜空簾著燼香生前既無事何事更悲傷
邊思
蘇武節旌盡李陵音信稀花當隴上發人向隴頭歸
題弋陽館
一葉飄然下弋陽殘霞昏日樹蒼蒼吳溪漫淬干將劒
却是猨聲斷客腸
題秀師影堂
陰陰古寺杉松下記得長明一焰燈盡日看山人不會
影堂中是別來僧
贈(一作題)李修源(一作送溫飛卿赴方城)
岳陽(一作方城)新尉曉衙參却是傍人意未甘昨(一作盡)夜與
君思賈誼長沙(一作瀟湘)猶在洞庭南
瓜洲聞曉角
寒耿稀星照碧霄月樓吹角夜江遥五更人起煙霜靜
一曲殘聲遍(一作送)落潮
元日仗
文武千官歲仗兵萬方同軌奏昇平上皇一御含元殿
丹鳳門開白日明
連昌宫
龍虎旌旗雨露飄玉樓歌斷碧山遥玄宗上馬太真去
紅樹滿園香自銷
正月十五夜燈
千門開鎖萬燈明正月中旬動帝京三百内人連袖舞
一時天上著詞聲
上已樂
猩猩血綵繫頭標天上齊聲舉畫橈却是内人爭意切
六宫紅(一作羅)袖一時招
千秋樂
八月平時花萼樓萬方同樂奏(一作是)千秋傾城人看長
竿出一伎初成趙解愁
春鶯囀
興慶池南柳未開太真先把一枝梅内人已唱春鶯囀
花下傞傞軟舞来
大酺樂二首
車駕東來值太平大酺三日洛陽城小兒一伎竿頭絶
天下傳呼萬歲聲
紫陌酺歸日欲斜紅塵開路薛王家雙鬟笑(一作前)說樓
前鼓兩仗(一作妓)爭輪好落(一作結)花
邠王小管
虢國潛行韓國隨宜春深院映(一作鬭)花枝金輿遠幸無
人見偷把邠(一作寧)王小管吹
李謨笛
平時東幸洛陽城天樂宫中夜徹明(一作鳴)無奈李謨偷
曲譜(一作耳)酒樓吹笛是新聲
寧哥來
日映宫城霧半開太真簾下畏人猜黃翻綽指向西樹
不信寧哥回馬來
丁已年仲冬月江上作
南來驅馬渡江濆消息前年此月聞唯是賈生先慟哭
不堪天意重陰雲
鄴下懷古
鄴中城下漳河水日夜東流莫記春腸斷宫中望陵處
不堪臺上也無人
讀池州杜員外杜秋娘詩
年少多情杜牧之風流仍作杜秋詩可知不是長門閉
也得相如第一詞
杭州開元寺牡丹
濃豔初開小藥欄人人惆悵出長安風流却是錢塘寺
不踏紅塵見牡丹
招徐宗偃畫松石
咫尺雲山便出塵我生長日自因循憑君畫取江南勝
留向東齋伴老身
平陰夏日作
西來漸覺細塵紅擾擾舟車路向東可惜夏天明月夜
土(一作上)山前面障南風
贈(一本此下有元道二字)處士
小徑上山山甚小每憐僧院笑僧禪人間莫道無難事
二十年來已是玄
邠娘羯鼓
新教邠娘羯鼓成大酺初日最先呈冬兒指向貞貞(一作)
(真真)說一曲乾鳴兩杖(一作杖子)輕
退宫人二首
開元皇帝掌中憐流落人間二十年長說承天門上宴
百官樓下拾金錢
歌喉漸退出宫闈泣話伶官上許歸猶說入時歡聖夀
内人初著五方衣
耍娘歌
宜春花夜雪千枝妃子偷行上密隨便喚耍娘歌一曲
六宫生老是蛾眉
悖拏兒舞
春風南内百花時道唱(一作調)梁州急遍吹揭手便拈金
椀舞上皇驚笑悖拏兒
題靈徹上人舊房
寂寞空門支道林滿堂詩板舊知音秋風吹葉古廊下
一半繩牀燈影深
晩秋潼關西門作
日落寒郊煙物清古槐陰黑少人行關門西去華山色
秦地東來河水聲
贈内人
禁門宫樹月痕過媚眼唯看宿燕(一作鷺)窠斜拔玉釵燈
影畔剔開紅焰救飛蛾
洛中作
元和天子昔平戎惆悵金輿尚未通盡日洛橋閑處看
秋風時節上陽宫
折楊柳枝二首
莫折宫前楊柳枝玄宗曾向笛中(一作玉笛)吹傷心日暮煙
霞起無限春愁生翠眉
凝碧池邊斂翠眉景陽樓下綰青絲那勝妃子朝元閣
玉手和煙弄一枝
華清宫四首
風樹離離月稍明九天龍氣在(一作有)華清宫門深鎖無
人覺半夜雲中羯鼓聲
天闕沈沈夜未央碧雲仙曲舞霓裳一聲玉笛向空盡
月滿驪山宫漏長
紅樹蕭蕭閣半開上(一作玉)皇曾幸此宫來至今風俗驪
山下村笛猶吹阿濫堆
水(一作山)遶宫牆處處聲殘紅長綠露華清武皇一夕夢
不覺十二玉樓空月明
贈竇家小兒
深綠衣裳小小人每來聽裏解相親天生合去雲霄上
一尺松栽已出塵
聽崔莒侍御葉家歌(一本無莒字)
宛羅重縠起歌筵活鳳生花動碧煙一聲唱斷無人和
觸破秋雲直上天
長門怨
日映宫牆柳色寒笙歌遥指碧雲端珠鉛滴盡無心語
強把花枝冷笑看
讀老莊
等閒緝綴閒言語誇向時人喚作詩昨日偶拈莊老讀
萬尋山上一毫釐
偶題
古來名下豈虚為李白顛狂自稱時唯恨世間無賀老
謫仙長在沒人知
別玉華僊侣
遶舍煙霞為四鄰寒泉白石日相親塵機不盡住不得
珍重玉山山上人
汴上送客(一作汴上同楊昇秀才送客歸)
河流西下鴈南飛楚客相逢淚濕衣張翰思歸(一作鄕)何
太切扁舟不住又東歸
郵亭殘花(一作平原路上題郵亭殘花)
雲暗山横日欲斜郵亭下馬對殘花自從身逐征西府
每到花時不在家
秋時(一作曉)送鄭侍御
離鴻聲怨碧雲淨楚瑟調高清曉天盡日相看俱不語
西風搖落數枝蓮
宿武牢關
行人候曉久裵徊不待雞鳴未得開堪羨寒溪自無事
潺潺一夜宿(一作向)關來
夜宿湓浦逢崔昇
江流不動月西沈南北行人萬里心況是相逢鴈天夕
星河寥落水雲深
京城寓懷
三十年持一釣竿偶隨書薦入長安由來不是求名者
唯待春風看牡丹
集靈(一作虚)臺二首
日光斜照集靈(一作虚)臺紅樹花迎曉露開昨夜上皇新
授籙太真含笑入簾來
虢國夫人承主恩平明騎(一作下)馬入宫門却嫌脂粉汚
顔色淡掃蛾眉朝至尊(此篇一作杜甫詩)
感歸
行却(一作去)江南路幾千歸來不把一文錢鄕人笑我窮
寒鬼還似襄陽孟浩然
偶作
徧識青霄路上人相逢秖是語逡巡可勝飲盡江南酒
歲月猶殘李白身
勸飲酒
燒得硫黃漫學仙未勝長付酒家錢竇常不喫齊推樂
(一作藥)却在人間八十年
阿䳰湯
月照宫城紅樹芳綠窗燈影在雕梁金輿未到長生殿
妃子偷尋阿䳰湯
馬嵬坡
旌旗不整奈君何南去人稀北去多塵土已殘香粉豔
荔枝猶到馬嵬坡
太真香囊子
蹙金妃子小花囊銷耗胸前結舊香誰為君王重解得
一生遺恨繫心腸
雨霖鈴
雨霖鈴夜却歸秦猶見(一作是)張徽一曲新長說上皇和
淚教月明南内更無人
聽歌二首
兒郎漫說轉喉輕須待情來意自生只是眼前絲竹和
大家聲裏唱新聲(此篇題一作聽劉端公田家歌)
十二年前邊塞行坐中無語歎歌情不堪昨夜先垂淚
西去陽關第一聲(此篇題一作耿家歌)
聽箏(一作題宋州田大夫家樂丘家箏)
十指纖纖玉筍紅鴈行輕遏翠絃中分明似說長城苦
水咽雲寒一夜風
王家琵琶
金屑檀槽玉腕明子絃輕撚為多情只愁拍盡涼州破
畫出風雷是撥聲
李家柘枝
紅(一作細)鉛拂臉細腰人金繡羅衫軟著身長恐舞時殘
拍盡却思雲雨更無因
楚中韋中丞箜篌
千重鉤鎖撼金鈴萬顆真珠瀉玉瓶恰值滿堂人欲醉
甲光纔觸一時醒
邊上逢歌者
垂老秋(一作愁)歌出塞庭遏雲相付舊秦青少年翻擲新
聲盡却向人前側(一作傾)耳聽
馬嵬歸
雲愁鳥恨驛坡前孑孑龍旗指望賢無復一生重語事
柘黃衫袖掩潸然
塞上聞笛(一作董家笛)
一夜梅花笛裏飛冷沙晴檻月光輝(一作陽春白雪復輝輝)北風
吹盡向何處(一作東風却定北風起)高入塞雲燕鴈稀
經舊遊
去年來送行人處依舊蟲聲古岸南斜日照溪雲影斷
水葓花穗倒空潭
東山寺
寒色蒼蒼老柏風石苔清滑露光融半夜四山鐘磬盡
水精宫殿月玲瓏
峰頂寺
月明如水山頭寺仰面看天石上行夜半深廊人語定
一枝松動鶴來聲
題潤州鶴林寺
古寺名僧多異時道情虚遣俗情悲千年鶴在市朝變
來去舊山人不知
題勝上人山房
清晝房廊山半開一瓶新汲灑莓苔古松百尺始生葉
颯颯風聲天上來
李夫人詞
延年不語望三星莫說夫人上涕零爭奈世間惆悵在
甘泉宫夜看圖形
題金陵渡
金陵津渡小山樓一宿行人自可愁潮落夜江斜月裏
兩三星火是瓜州
過陰陵(一本下有山字)
壯士悽惶到山下行人惆悵上山頭生前此路已迷失
寂寞孤魂何處遊
縱遊淮南
十里長街市井連月明橋上看神仙人生只合揚州死
禪智山光(一作邊)好墓田
登樂遊原
幾年詩酒滯江干水積雲重思萬端今日南方惆悵盡
樂遊原上見長安
過石頭城
纍纍墟墓葬西原六代同歸蔓草根唯是歲華流盡處
石頭城下水千痕
黃蜀葵花
名花八葉嫩黃金色照書窗透竹林無奈美人閒把嗅
直疑檀口印中心
楊花
散亂隨風處處勻庭前幾日雪花新無端惹著潘郎鬢
驚殺綠窗紅粉人
薔薇花
曉(一作明)風抹盡燕支顆夜雨催成蜀錦機當晝開時正
明媚故鄉疑是買臣歸
戲顔郎中獵(一本無戲字)
忽聞射獵出軍城人著戎衣馬帶纓倒把角弓呈一箭
滿川狐兔當頭行
江上旅泊呈杜員外
牛渚南來沙岸長遠吟佳句望池陽野人未必非毛遂
太守還須是孟嘗
容兒鉢頭
爭走金車叱鞅牛笑聲唯是說千秋兩邊角子羊門裏
猶學容兒弄鉢頭
熱戲樂
熱戲爭心劇火燒銅槌暗熱(一作執)不相饒上皇失喜寧
王笑百尺幢竿果動搖
玉環琵琶
宫樓一曲琵琶聲滿眼雲山是去程回顧段師非汝意
玉環休把恨分明
題酸棗驛前碑
蒼苔古澀自(一作字)雕疎誰道中郎筆力餘長愛當時遇
王粲每來碑下不關書
題朱兵曹山居
朱氏西齋萬卷書水門山闊自高疎我來穿穴非無意
願向君家作壁魚
題畫僧二首
骨峭情(一作凊)高彼岸人一杯長泛海為津僧儀又入清
流品却恐前生是許詢(此篇題一作酬信上人贈張僧繇畫僧)
瘦頸隆肩碧眼生(一作僧)翰林親讚虎頭能終年不語看
如意似證禪心入大乘
送走馬使
新樣花文配蜀羅同心雙帶蹙金蛾慣將喉舌傳軍好
(一作號)馬跡鈴聲遍兩河
題御溝
萬樹垂楊拂御溝溶溶漾漾遶神州都緣濟物心無阻
從此恩波處處流
題青龍寺
二十年沈滄海間一遊京國也應閒人人盡到求名處
獨向青龍寺看山
硫黃
一粒硫黃入貴門寢堂深處問玄言時人盡說韋山甫
昨日餘干弔子孫
散花樓
錦江城外錦城頭回望秦川上軫憂正值血魂來夢裏
杜鵑聲在散花樓
王家五弦
五條絃出萬端情撚撥間關漫態生唯羨風流田太守
小金鈴子耳邊鳴
聽薛陽陶吹蘆管
紫清人下薛陽陶末曲新笳調更高無奈一聲天外絶
百年已死斷腸刀
過汾水關
千里南來背日行關門無事一侯嬴山根百尺路前去
十(一作半)夜耳中汾水聲
櫻桃
石榴未拆梅猶小愛此山花四五株斜日庭前風褭褭
碧油千片漏紅珠
酬淩(一作酬靈符)秀才惠枕(一作惠虎枕)
八寸黃楊惠不輕虎頭光照簟文清空心想此緣成夢
拔劍燈前一夜行
感春申君
薄俗何心議感恩諂容卑迹賴君門春申還道三千客
寂寞無人殺李園
孟才人歎(并序)
武宗皇帝疾篤遷便殿孟才人以歌笙獲寵者密
侍其右上目之曰吾當不諱爾何為哉指笙囊泣
曰請以此就縊上憫然復曰妾嘗藝歌請對上歌
一曲以泄其憤上以懇許之乃歌一聲河滿子氣
亟立殞上令毉候之曰脈尚温而腸已絶及帝崩
柩重不可舉議者曰非俟才人乎爰命其櫬櫬至
乃舉嗟夫才人以誠死上以誠命雖古之義激無
以過也進士高璩登第年宴傳於禁伶明年秋貢
士文多以為之目大中三年遇高於由拳哀話於
余聊為興歎
偶因歌態詠嬌嚬(一作清唱奏歌頻)傳唱(一作選入)宫中十二春却
為(一作絶後)一聲河滿子下泉(一作九原)須弔舊才人
聽簡上人吹蘆管三首
蜀國僧吹蘆一枝隴西游客淚先垂至今留得新聲在
却為中原人不知
細蘆僧管夜沈沈越鳥巴猨寄恨吟吹到耳邊聲盡處
一條絲斷碧雲心
月落江城樹繞鴉一聲蘆管是天涯分明西國人來說
赤佛堂西是漢家
聽岳州徐員外彈琴
玉律潛符一古琴哲人心見聖人心盡日南風似遺意
九疑猨鳥滿山吟
鉤弋夫人詞
惆悵雲陵事不迴萬金重更築仙臺莫言天上無消息
猶是夫人作鳥來
鴻溝
龍蛇百戰爭天下各制雄心指此溝寧似九州分國土
地圖初割海中流
悲納鐵
長聞為政古諸侯使佩刀人盡佩牛誰謂今來正耕墾
却銷農器作戈矛
胡渭州
亭亭孤月照行舟寂寂長江萬里流鄕國不知何處是
雲山漫漫使人愁
破陣樂
秋風四面足風沙塞外征人暫別家千里不辭行路遠
時光早晩到天涯
楓橋
長洲苑外草蕭蕭卻算游城歲月遥唯有別時今不忘
暮煙疎雨過楓橋
句
萬國見清道一身成白頭(上令狐相公以下見紀事)此地榮辱盛
豈宜山中人(秋晚)椿兒遶樹春園裏桂子尋花夜月中
(見挂苑叢談)一身扶杖二兒隨(見野客叢談)夏雨蓮苞破秋
風桂子彫(題天竺寺碎以下並見海錄事)杜鵑花發杜鵑叫烏臼
花生烏臼啼茶風無奈筆酒秃不勝簪
御定全唐詩卷五百十一
