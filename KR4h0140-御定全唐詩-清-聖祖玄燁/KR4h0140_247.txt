欽定四庫全書
御定全唐詩卷二百四十七
獨孤及
雨後公超谷北原眺望寄高拾遺
崖口雨足收清光洗高天虹蜺歛殘靄山水含碧鮮遠
空霞破露月輪薄雲片片成魚鱗五陵如薺渭如帶目
極千里關山春朝来爽氣未易說畫取花峯贈遠人
自東都還濠州奉詶王八諫議見贈
關西仕時俱稚容彪彪之鬢始相逢天地變化縣城改
(天寶中及尉華隂鄭縣别後經禄山之亂鄭縣殘毁城移于州西)獨有故人交態在不
言會合跡未并猶以歲寒心相待洛陽居守寄酇侯君
著貂冠參運籌高閣連雲騎省夜新文會友涼風秋青
袍白面昔攜手冉冉府趨君記否雲分雨散十五年始
得一笑樽酒前未遑少留驟遠别況值旅雁鳴秋天二
華舊遊如夢想他時再會(一作又或作遊)何由緣賴君贈我郢
中曲别後想思被管弦
官渡柳歌送李員外承恩往揚州覲省
君不見官渡河兩岸三月楊柳枝千條萬條色一一勝
綠絲花作鉛粉絮葉成翠羽帳此時送遠人悵望春水
上遠客折楊柳依依兩&KR0877;情夾郎木蘭舟送郎千里行
郎把紫泥書東征覲庭闈脱却貉襜褕新著五綵衣雙
鳳并兩翅將雛東南飛五兩得便風幾日到揚州莫貪
揚州好客行剰淹留郎到官渡頭春闌(一作蘭)已應久殷
勤道遠别為謝大堤柳攀條儻相意五里一回首明年
柳枝黃問郎還家否
東平蓬莱驛夜宴平盧楊判官醉後贈别姚太
守置酒留宴(題上一無東平二字題下一作贈别觀海)
驛樓漲海儒秋月寒城邊相見自不足況逢主人賢夜
清酒濃人如玉一斗何啻直十千木蘭為樽金為杯江
南急管盧女弦齊童如花解郢曲起舞激楚歌採蓮固
知别多相逢少樂極哀至心嬋娟少留莫辭醉前路方
悠然明日分飛儻相憶祇應遥望西南天
同岑郎中屯田韋員外花樹歌
東風動地吹花發渭城桃李千樹雪芳菲可愛不可留
武陵歸客心欲絶金華省郎惜佳辰秖持棣萼照青春
君家自是成蹊處況有庭花作主人
和李尚書畫射虎圖歌
飢虎呀呀立當路萬夫震恐百獸怒彤弓金鏃當者誰
鳴鞭飛控流星馳居然畫中見真態若務除惡不顧私
時和年豐五兵已白額未誅壯士耻分銖遠邇懸彀中
不中不發思全功捨矢如破石可裂應弦盡敵山為空
殺氣滿堂觀者駭颯若崖谷生長風精微入神在毫末
作繢造物可同功方叔秉鉞受命新丹青起予氣益振
底綏静難巧可擬嗟歎不足聲成文他時代天育萬物
亦以此道安斯民
和贈遠
憶得去年春風至中庭桃李映瑣窗美人挾瑟對芳樹
玉顔亭亭與花雙今年新花如舊時去年美人不在茲
借問離居恨深淺祇應獨有庭花知
和題藤架
䔿䔿葉成幄璀璀花落架花前離心苦愁至無日夜人
去藤花千里強藤花無主為誰芳相思歷亂何由盡春
日迢迢如線長
江上代書寄裴使君
何地離念劇江臯風雪時艱難傷遠道老大怯前期疇
昔行藏計祗將力命推能令書信數猶足緩相思
詣開悟禪師問心法次第寄韓郎中
障深聞道晚根鈍出塵難濁劫相從慣迷途自謂安得
知身垢妄始喜額珠完欲識真如理君嘗法味看
登後湖(一作登凌湖亭)傷春懷京師故舊
昨日看搖落驚秋方怨咨幾經開口笑復及看花時世
事空名束生涯素髮知山山春草滿何處不相思
暮春於山谷寺上方遇恩命加官賜服詶皇甫
侍御見賀之作
天書到法堂朽質被榮光自笑無功德殊恩謬激揚還
登建禮署猶忝會稽章佳句慙相及稱仁豈易當
荅李滁州題庭前石竹花見寄
殷(烏關切)疑曙霞染巧類匣刀裁不怕南風熱能迎小暑
開遊蜂憐色好思婦感年催覽贈添離恨愁腸日幾廻
得李滁州書以玉潭莊見託因書春思以詩代
荅
春物行將老懷君意詎堪朱顔因酒強白髮對花慙日
日思瓊樹書書話玉潭知同百口累曷日辦抽簪
荅李滁州憶玉潭新居見寄
從来招隱地未有剖符人山水能成癖巢夷擬獨親猪
肝無足累馬首敢辭勤掃灑潭中月他時望德鄰
將赴京答李紓贈别
膠漆常投分荆蠻各倦遊帝鄉今獨往溝水便分流甘
作遠行客深慙不繫舟思君帶將緩豈直日三秋
和張大夫秋日有懷呈院中諸公
至公無暇日高閣閉秋天肘印拘王事籬花思長年績
成心不有慮澹物猶牽竊效泉魚躍因聞郢曲妍
和大夫秋夜書情即事
上略當分閫高情善閉關忘機羣動息無戰五兵閒鈴
閣風傳漏書窗月滿山方知秋興作非惜二毛斑
送虢州王錄事之任
謂子文章逹當年羽翼高一經俄白首三命尚青袍未
遇湏藏器安卑莫告勞盤根儻相值試用發硎刀
送長孫將軍拜歙州之任
臨難敢横行遭時取盛名五兵常典校四十又專城浪
逐樓船破風從虎竹生島夷今可料繫頸有長纓
送何員外使湖南
夙昔皆黃綬差池復𤨏闈上田無晚熟逸翮果先飛前
路舟休繫故山雲不歸王程儻未復莫遣鯉書稀
送江陵全少卿赴府任
冡司方眘選劇縣得英髦固是攀雲漸何嗟趨府勞楚
山迎驛路漢水漲秋濤鶱翥方兹始看君六翮高
送虞秀才擢第歸長沙
充賦名今遂安親事不違甲科文比玉歸路錦為衣海
運同鵾化風帆若鳥飛知君到三逕松菊有光輝
送陽翟張主簿之任
舊聞陽翟縣西接鳳高山作吏同山隱知君處劇閒少
年當效用遠道豈辭艱遲子揚名後方期綵服還
送游員外赴淮西
多君有奇略投筆佐元戎已佩郎官印兼乘御史驄使
星隨驛騎歸路有秋風莫道無書札他年懷袖空
送馬鄭州
使君朱兩轓春日整東轅芳草成臯路青山凉水源勉
修循吏跡以謝主人恩當使仁風動遥聽輿頌諠
送義烏韋明府
妙年能致身陳力復安親不憚關山遠寧辭簿領勤過
江雲滿路到縣海為鄰每歎違心賞吴門正早春
送陳王府張長史還京
論齒弟兄列為邦前後差十年方一見此别復何嗟極
目故關道傷心南浦花少時相憶處招手望行車
水西館泛舟送王員外
單醪敢獻酢曲沼荷經過汎覽親魚鳥夤緣涉芰荷劇
談增惠愛美景借清和明日汀洲草依依奈别何
李卿東池夜宴得池字
政成機不擾心愜宴忘疲去燭延高月傾罍就小池舞
盤廻雪動弦奏躍魚隨自是山公興誰令下士知
九月九日李蘇州東樓宴
是菊花開日當君乘興秋風前孟嘉帽月下庾公樓酒
解留征客歌能破别愁醉歸無以贈祇奉萬年酬
蕭文學山池宴集
檀欒千畆綠知是辟疆園遠岫當庭戶諸花覆水源主
人邀盡醉林鳥助狂言莫問愁多少今皆付酒樽
與韓侍御同尋李七舍人不遇題壁留贈
三徑何寂寂主人山上山亭空簷月在水落釣磯閒藥
院雞犬静酒壚苔蘚斑知君少機事當待暮雲還
喜辱韓十四郎中書兼封近詩示代書題贈
各牽于役間遊遨獨坐相思正鬱陶長跪讀書心暫緩
短章投我曲何高宦情緣木知非願王事敦(丁回切)人敢
告勞所歎在官成遠别徒言岏水纔(去聲)容舠
早發龍沮館舟中寄東海徐司倉鄭司戶
沙禽相呼曙色分漁浦鳴桹十里聞正當秋風渡楚水
况值遠道傷離羣津頭却望後湖岸别處已隔東山雲
停艫目送北歸翼惜無瑶華持寄君
詶常&KR1307;縣見贈
愛君修政若修身鰥寡来歸乳雉馴堂上五弦銷暇日
邑中千室有陽春謂乘鳬舄朝天子却愧猪肝累主人
辭後讀君懷縣作定知三歲字猶新
登山谷寺上方答皇甫侍御卧疾闕陪車騎之
後
梵宫香閣攀霞上天柱孤峯指掌看漢主馬蹤成蔓草
(寺中間石上有竅穴古老相傳云漢武帝馬跡)法王身相示空棺(禪門第三祖燦大師遺塔)
(在此坊天寶中别駕李常開棺取金身茶毘收舍利重起塔供養)雲扶踴塔青霄庳(皮寄)
(切)松廕禪庭白日寒不見戴逵心莫展頼將新贈比琅
玕
答皇甫十六侍御北歸留别作
正當楚客傷春地豈是騷人道别時俱徇空名嗟欲老
况將行役料前期勞生多故應同病羸馬單車莫自悲
明日相望隔雲水解顔唯有䄂中詩
答李滁州見寄
相逢遽嘆别離牽三見江臯蕙草鮮白髮俱生歡未再
滄洲獨往意何堅愁看郡内花將歇忍過山中月屢圓
終日望君休汝騎愧無堪報起予篇
得柳員外書封寄近詩書中兼報新主行營兵
馬因代書戲答
郎官作掾心非好儒服臨戎政已聞說劒嘗宗漆園吏
戒嚴應笑棘門軍遥知抵掌論皇道時復吟詩向白雲
百越待君言即叙相思不敢愴離羣
同皇甫侍御齋中春望見示之作
望遠思歸心易傷况將衰鬢偶年光時攀芳樹愁花盡
晝掩高齋厭日長甘比流波辭舊浦忍看新草遍横塘
因君贈我江楓詠春思如今未易量
傷春贈遠
去水流年日並馳年光客思兩相隨咨嗟斑鬢今承弁
慙愧新荷又發池楊柳逶迤愁遠道鷓鴣啁哳怨南枝
憶君何啻同瓊樹但向春風送别離
奉和中書常舍人晚秋集賢院即事寄贈徐薛
二侍御
漢家金馬署帝座紫微郎圖籍凌羣玉歌詩冠柏梁隂
隂萬年樹肅肅五經堂揮翰忘朝食研精待夕陽晴空
露盤迥秋月𤨏窗凉遠興生斑鬢高情寄縹嚢葳蕤雙
鸑鷟夙昔並翺翔汲冡同刊謬蓬山共補亡差池摧羽
翮流落限江湘禁省一分袂昊天三雨霜石渠遺跡滿
水國暮雲長早晚朝宣室歸時道路光
江寧詶鄭縣劉少府兄贈别作
往年脫縫掖接武仕關西結綬腰章並趨階手板齊仙
山不用買朋酒日相攜抵掌誇潭壑忘情向組珪事遷
時既往年長跡逾暌何為青雲器猶嗟濁水泥役牽方
遠别道在或先迷莫見良田晚遭時亦杖藜
送李賓客荆南迎親
宗室劉中壘文場謝客兒當為天北斗曾使海西陲毛
節精誠著銅樓羽翼施還申供帳别言赴倚門期恩渥
霑行李晨昏在路岐君親兩報遂不敢議傷離
題玉潭
碧玉徒強名冰壺難比德唯當寂照心可並奫淪色
海上懷華(一作洛)中舊遊寄鄭縣劉少府造渭南
王少府崟
凉風臺上三峯月(王任鄭縣日于城角築小臺號凉風臺每與數公置酒登臨望二華雲月)
不夜城邊萬里沙離别莫言關塞遠夢魂長在子眞家
和虞部韋郎中尋楊駙馬不遇
金屋瓊臺蕭史家暮春三月渭州花到君仙洞不相見
謂已吹簫乘早霞
李張皇甫閻權等數公並有送别之作見寄因
答
洞庭正波蘋葉衰豈是秦吴遠别時謝君篋中綺端贈
何以報之長相思
將還越留别豫章諸公
客鳥倦飛思舊林裵徊猶戀衆花隂他時相憶雙航葦
莫問吴江深不深
送别荆南張判官
輶車駱(一作駟)馬往從誰夢浦蘭臺日更遲欲識桃花最
多處前程問取武陵兒
陪王員外北樓宴待月
勸酒論心夜不疲含情有待問誰思佇看晴月澄澄影
来照江樓配酊時
垂花塢醉後戲題(賦得俱字韻并序)
莊周臺南十許步有丘一成上有樛藤垂花而蔓
草荒之且隔大溝路不可涉道士張太和伐薪為
堰封土以壅澮余亦命薙氏治蕪穢而剗宿莽遂
闢為登賦之位位廣二席席間足以函尊酒二簋
三月戊子及羣英由堰而升焉諸花倒垂下拂杯
案紫葩縭縰如釵如旒衆君子瞻弄之不足故秉
燭進酒以繼落日欲稱醉而不能也因命其地曰
垂花塢堰曰緣花堰亦餙之以詩云
紫蔓青條拂酒壺落花時與竹風俱歸時自負花前醉
笑向鯈魚問樂無
御定全唐詩卷二百四十七
