欽定四庫全書
御定全唐詩卷一百四十
王昌齡
王昌齡字少伯京兆人登開元十五年進士第補秘書
郎二十二年中宏詞科調汜水尉遷江寧丞晚節不護
細行貶龍標尉卒昌齡詩緒密而思清與高適王渙之
齊名時謂王江寧集六卷今編詩四卷
變行路難
向晩横吹悲風動馬嘶合前驅引旗(一作旌)節千里陣雲
帀單于下隂山砂礫空䬃䬃封侯取一戰豈復念閨閣
塞下曲四首
蟬鳴空桑林(一作桑樹間)八月蕭關道出塞入塞寒(一作復入塞)
處處黃蘆草從来幽并客皆共塵沙(一作向沙場)老莫學遊
侠兒矜誇紫騮好
飲馬渡秋水水寒風似刀平沙日未没黯黯見臨洮昔
(一作當)日長(一作龍)城戰咸言意氣高黃塵足(一作漏一作是)今古
白骨亂蓬蒿(此首一本題作望臨洮)
奉詔甘泉宫緫徵天下兵朝廷備禮出郡國豫郊迎紛
紛幾萬人去者無全生臣願節宫廐分以賜邊城(一本無以)
(下二首同塞上曲題作三首)
邊頭何惨惨已葬霍將軍部曲皆相弔燕南代北聞功
勲多被黜兵馬亦尋分更遣黃龍戍唯當哭塞雲(一本此首)
(題作塞上曲)
塞上曲
秋風夜渡河吹却雁門桑遥見胡地獵鞲馬宿嚴霜五
道分兵去孤軍百戰場功多翻下獄士卒但心傷
從軍行二首
向夕臨大荒朔風軫歸慮平沙萬里餘飛鳥宿何處虜
騎獵長原翩翩傍河去邊聲搖白草海氣生黃霧百戰
苦風塵十年履霜露雖投定遠筆未坐將軍樹早知行
路難悔不理章句
秋草(一作風)馬蹄輕角弓持弦急去為龍城戰正值胡兵
襲軍氣横大荒戰酣日將入長風金鼓動白露鐡衣濕
四起愁邊聲南庭時佇立斷蓬孤自轉寒雁飛相及萬
里雲沙漲平原冰霰澀惟聞漢使還獨向刀環泣(一本無此首)
少年行二首
西陵侠少年送客短長亭青槐夹兩道(一作路)白馬如流
星聞道羽書急單于寇井陘氣高輕赴難誰顧(一作惟願)燕
山銘
走馬遠相尋西樓下夕隂結交期一劍留意贈千金高
閣歌聲遠重門柳色深夜闌須盡飲莫負百年心(一本無此)
(首)
長歌行
曠野饒悲風颼颼黃(一作多)蒿草繫馬倚(一作停)白楊誰知
我懷抱所是(一作見)同袍(一作懷)者相逢盡衰老北(一作况)登
漢家陵南望長安道下有枯樹根上有鼯(一作鼷)鼠窠高
皇子孫盡千載無人過寶玉頻發掘精靈其奈何人生
須達命有酒且長歌
悲哉行
勿(一作每)聽白頭吟人間易憂怨若非滄浪子安得從所
願北上太行山臨風閱吹萬長雲數千里倏忽還膚寸
觀其微滅時精意莫能論百年不容息是處生意蔓始
悟海上人辭君永飛遯
古意
桃花四面發桃葉一枝開欲暮黃鸝囀傷心玉鏡臺清
筝向眀月半夜春風来
放歌行
南渡(一作望)洛陽津西望十二樓眀堂坐天子月朔朝諸
侯清樂動千門皇風被九州慶雲從東来(一作出)泱漭抱
日流昇平貴論道文墨將何求有詔徵草澤微誠將獻
謀(一作獻謀猷)冠冕如星羅拜揖曹與周望塵非吾(一作君)事
入賦(一作職)且遲留幸蒙國士識因脫負薪裘今者放歌
行以慰梁甫愁但營數斗祿奉養每豐羞若(一作願)得金
膏遂飛雲亦可儔(一作求)
越女(樂府詩集作採蓮曲)
越女作桂舟還將桂為楫湖上水渺漫清江不(一作初)可
涉摘取芙蓉花莫摘芙蓉葉將歸問夫壻顔色何如妾
鄭縣宿陶太公館中贈馮六元二
儒有輕王侯脫略當世務(一作譽)本家藍田下(一作谿中)非為
漁弋故無何(一作才)困躬耕且欲馳永路幽居與君近出
谷同所騖(一作務)昨日辭石門五年變秋露雲龍未相感
干謁亦已屢子為黃綬羈余忝蓬山顧京門望西嶽百
里見郊樹飛雨祠上(一作下)来靄然關中暮驅車鄭城宿
秉燭論往素山月出華隂開此河渚霧清光比故人豁
達展心晤馮公尚戢翼元子仍跼步拂衣易為高淪跡
難有趣張范善終始吾等豈不慕罷酒當凉風屈伸備
冥數
聽彈風入松闋贈楊補闕
商風入我絃夜竹深有露絃悲與林寂清景不可度寥
落幽居心颼飀青松樹松風吹草白溪水寒日暮聲意
去復還九變(一作辨)待一顧空山多雨雪獨立君始悟
緱氏尉沈興宗置酒南谿留贈
林色與溪古深篁引幽翠山尊在漁舟棹月情已醉始
窮清源口壑絶人境異春泉滴空崖萌草拆隂地久之
風榛寂遠聞樵聲至海雁時獨飛永然滄洲意古時青
冥客滅跡淪一尉吾子躊躇心豈其紛埃事緱峰(一作岑)
信所剋濟北余乃遂齊物意已會(一作可任今)息肩理猶未
卷舒形性表脫略賢哲議仲(一作乘)月期角巾飯僧嵩陽
寺
為張僓贈閻使臣
哀哀獻玉人楚國同悲辛泣(一作淚)盡繼以血何由辨其
真頼承琢磨惠復使光輝新猶畏讒口疾棄之如埃塵
贈史昭
東林日未升廓落星與漢是夕鴻始来齋中起長歎懷
哉望南浦眇然夜將半但有秋水聲(一作聲孤)愁使心神亂
握中何為贈瑶草已衰散海鱗未化時各在天一岸
秋山寄陳讜言
巖間寒事早衆山木已黃北風何蕭蕭兹夕露為霜感
激未能寐中宵時慨慷黃(一作草)蟲初悲鳴玄鳥去我梁
獨卧時易晩離羣情更傷思君若(一作苦)不及鴻雁今南
翔
出郴(一作柳)山口至疊(一作壘)石灣野人室中寄張
十一
櫧柟無冬春柯葉連峯稠隂壁下蒼黑煙含清江樓景
開獨沿曳響荅隨興酬旦夕望吾友如何迅孤舟疊沙
積為崗崩剥雨露幽石脉盡横亘潛潭何時流既見萬
古色頗盡一物由永與世人遠氣還草木收盈縮理無
餘今往何必憂郴土羣山高耆老如中州孰云議舛(一作)
(外)降豈是娱宦遊隂火昔所伏丹砂將爾謀昨臨蘇躭
井復向衡陽求同(一作問)疚来相依脫身當有籌數月乃
離居風湍成阻脩野人善竹器童子能谿謳寒月波蕩
漾羇鴻去悠悠
宿㶚上寄侍御璵弟
獨飲㶚上亭寒山青門外長雲驟落日桑棗寂已晦古
人驅馳者宿此凡幾代佐邑由東南豈不知進退吾宗
秉全璞楚得璆琳最茅山就一徵柏署起三載道契非
物理神交無留礙知我滄溟心脫略腐儒輩孟冬鑾輿
出陽谷羣臣會半夜馳道喧五侯擁軒蓋是時燕齊客
獻術蓬瀛内甚悅我皇心得與王母對賤臣欲干謁稽
首期殞碎哲弟感我情問易窮否泰良馬足尚踠寶刀
光未淬昨聞羽書飛兵氣連朔塞諸將多失律廟堂始
追悔安能召書生願得論要害戎夷非草木侵逐使狼
狽雖有屠城功亦有降虜輩兵糧如山積恩澤如雨霈
羸卒不可興磧地無足愛若用匹夫策坐令軍圍潰不
費黃金資寧求白璧賚眀主憂既遠邊事亦可大荷寵
務推誠離言深慷慨霜搖直指草燭引眀光珮公論日
夕阻朝廷蹉跎會孤城海眀月萬里流光帶不應百尺
松空老鍾山靄
次汝中寄河南陳贊府
汝山方聮延伊水纔眀滅遥見入楚雲又此空館月紛
然馳夢想不謂遠離別京邑多歡娛衡湘暫沿越眀湖
春草遍秋桂白花發豈惟長思君日夕在魏闕
同從弟銷南齋翫月憶山隂崔少府
高卧南齋時開帷(一作帳)月初吐清輝淡水木演漾在窗
戶苒苒幾盈虚澄澄變今古美人清江畔是夜越吟苦
千里其如何(一作何如)微風吹(一作出)蘭(一作芳)杜
代扶風主人荅
殺氣凝不流風悲日(一作月)彩寒浮埃起四遠遊子彌(一作)
(迷)不歡依然宿扶風沽酒聊自寬寸心亦未理長鋏誰
能彈主人就我飲對我還慨歎(一作然)便泣數行淚因歌
能路難十五役邊地(一作城)三回討樓蘭連年不解甲積
日無所餐將軍降匈奴國使没桑乾去時三十萬獨自
還長安不信沙場苦君看刀箭瘢鄉親悉零落塚墓亦
摧殘仰攀青松枝慟絶傷心肝禽獸悲不去路傍誰忍
看幸逢休眀代寰宇靜波瀾老馬思伏櫪長鳴力已殫
少年與運會何事發悲端天子初封禪賢良刷羽翰三
邊悉如此否泰亦須觀
酬鴻臚裴主簿雨後北樓見贈(一作高適詩)
暮霞照新晴歸雲猶相逐有懷晨昏暇想見登眺目問
禮侍彤襜題詩訪茅屋高樓多古今陳事滿陵谷地久
微子封臺餘孝王築裵回顧霄漢豁達俯川陸遠水對
孤(一作秋)城長天向喬木公門何清靜列戟森已肅不歎
携手稀常思着鞭速終當拂羽翰輕舉隨鴻鵠
送任五之桂林
楚客醉孤舟越水將引棹山為两鄉别月帶千里貎羇
譴同繒綸僻幽聞虎豹桂林寒色在苦節知所效
山中别龐十
幽娟松篠徑月出寒蟬鳴散髮卧其下誰知孤隠情吟
時白(一作碧)雲合釣(一作酌)處(一作罷)玄潭清瓊樹方杳靄鳳
兮保其貞
留别伊闕張少府郭大都尉
遷客就一醉主人空金罍江湖青山底欲去仍裵回郭
侯未相識策馬伊川来把手相勸勉不應老塵埃孟陽
逢(一作蓬)山舊仙館留清才日晩勸趣别風長雲逐(一作遂)
開幸隨板輿遠負譴何憂哉唯有仗忠信音書報雲雷
送韋十二兵曹
縣職如長纓終日檢我身平眀趨郡府不得展故人故
人念江湖富貴如埃塵迹在戎府掾心遊天台春獨立
浦邊鶴白雲長相親南風忽至吳分散還入秦寒夜天
光白海淨月色真對坐論歲暮絃悲豈(一作歌起)無因平生
馳驅分非謂桮酒仁出處两不合忠貞何由伸看君孤
舟去且欲歌垂綸
東京府縣諸公與綦毋潛李頎相送至白馬寺
宿(一作同府縣諸公送綦毋潜李頎至白馬寺)
鞍馬上東門裵回入孤舟賢豪相追送即櫂千里流赤
岸(一作遠峯)落日在空波微煙收薄宦忘機括醉来即(一作復)
淹留月眀見古寺林外登高樓南風開長廊夏夜如凉
秋江月照吳縣西歸夢中遊
送東林廉上人歸廬山
石溪流已亂苔徑人漸微日暮東林下山僧還獨歸昔
為廬峰意況與遠公違道性深寂寞世情多是非會尋
名山去豈復望清輝
留别武陵袁丞
皇恩暫遷謫待罪逢知已從此武陵溪孤舟二千里桃
花遺古岸金澗流春水誰識馬將軍忠貞抱生死
别劉諝
天地寒更雨蒼茫楚城隂一尊廣陵酒十載衡陽心倚
仗(一作伏)不可料悲歡豈易尋相逢成遠别後會何如今
身在江海上雲連京國深行當務功業策馬何駸駸
岳陽别李十七越賓
相逢楚水寒舟在洞庭驛具陳江波事不異淪棄跡杉
上秋雨聲悲切蒹葭夕彈琴收餘響来送千里客平眀
孤帆心歲晩濟代策時在身未充瀟湘不盈畫湖小洲
渚聮澹淡煙景碧魚鱉自有性龜龍無能易譴黜同所
安風土任所適閉門觀玄化携手遺損益
留别岑参兄弟
江城建業樓山盡滄海頭副職守兹縣東南櫂孤舟長
安故人宅秣馬經前秋便以風雪暮還為縦飲留貂蟬
七葉貴鴻鵠萬里遊何必念鐘鼎所在烹肥牛為君嘯
一曲且莫彈箜篌徒見枯者豓誰言直如鈎岑家雙瓊
樹騰光難為儔誰言青門悲俯期吳山幽日西石門嶠
月吐金陵洲追隨探靈怪豈不驕王侯
送劉眘虛歸取宏詞解
太清聞海鶴遊子引鄉眄聲隨羽儀遠勢與歸雲便青
桂春再榮白雲暮来變遷飛在禮儀豈復淚如霰
巴陵别劉處士(一作巴陵劉處士東齋作)
劉生隠岳陽心遠洞庭水偃帆入山郭一宿楚雲裏竹
映秋館深月寒江風(門作)起煙波桂陽接日夕數千里
嫋嫋清夜猿孤舟坐如此湘中有来雁雨雪候音旨
宿裵氏山莊
蒼蒼竹林暮吾亦知所投靜坐山齋月清溪聞遠流西
峰下微雨向曉(一作晩)白雲收遂解塵中組終南春可遊
淇上酬薛據兼寄郭微(一作高適詩)
自從别京華我心乃蕭索十年守章句萬里空寥落北
上登薊門茫茫見沙漠倚劍對風塵慨然思衛霍拂衣
去燕趙驅馬悵不樂天長滄洲路日暮邯鄲郭酒肆㦯
淹留漁澤屢棲泊獨行備艱難就辭干鼎鑊皇情念淳
古時俗何浮薄理道須任賢安人在求瘼故交負竒才
逸氣包謇諤隠軫經濟策縦横建安作才望忽先鳴風
期無宿諾飄颻勞州縣迢遞限言謔東馳眇貝丘西顧
彌虢略淇水徒自深浮雲不堪託吾謀適可用天道豈
遼廓不然買山田一身與耕鑿
御定全唐詩卷一百四十
