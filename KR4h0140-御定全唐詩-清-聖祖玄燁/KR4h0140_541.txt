欽定四庫全書
御定全唐詩卷五百四十一
李商隱
正月十五夜聞京有燈恨不得觀
月色燈光滿帝都香車寶輦隘(一作向)通衢身閒不睹中
興盛羞逐鄉人賽紫姑
贈趙協律晳
俱識孫公與謝公二年歌哭處還(一作皆)同巳叨鄒馬聲
華末更共劉盧族望通(原註愚與趙俱出今吏部相公門下又同為故尚書安平公所)
(知復皆是安平公表姪)南省恩深賓館在東山事往妓樓空不堪
歲暮相逢地我欲西征君又東
搖落
搖落傷年日羈留念遠心水亭吟斷續月幌夢飛沈古
木含風久疎螢怯露深人閒始遥夜地迥更清砧結愛
曾傷晩端憂復至今未諳滄海路何處玉山岑灘激黃
牛暮雲屯白帝隂遥知霑灑意不減欲分襟
滯雨
滯雨長安夜殘燈獨客愁故鄉雲水地歸夢不宜秋
偶題二首
小亭閒眠微醉消山榴海栢枝相交水文簟上琥珀枕
傍有墮釵雙翠翹
清月依微香露輕曲房小院多逢迎春叢定是饒棲鳥
(一作夜)飲罷莫持紅燭行
月
過水穿樓觸處明藏人帶樹遠含清初生欲缺虛惆悵
未必圓時即有情
夜冷
樹遶池寬月影多村砧塢笛隔風蘿西亭翠被餘香薄
一夜將愁向敗荷
正月崇讓宅
密鎖重關掩綠苔廊深閣迥此徘徊先知風起月含暈
尚自露寒花未開蝙拂簾旌終展轉鼠翻窗網小驚猜
背燈獨共(一作立)餘香語不覺猶歌起夜(一作夜起)來
城外
露寒風定不無情臨水當山又隔城未必明時勝蜯蛤
一生長共月虧盈
撰彭陽公誌文畢有感
延陵留表墓峴首送沈碑敢伐不加點猶當無愧辭百
生終莫報九死諒難追待得生金後川原亦幾移
北青蘿
殘陽西入崦茅屋訪孤僧落葉人何在寒雲路幾層獨
敲初夜磬閒倚一枝藤世界微塵裏吾寧愛與憎
戲贈張書記
别館君孤枕空庭我閉關池光不受月野氣欲沈山星
漢秋方會關河夢幾還危絃傷遠道明鏡惜紅顔古木
含風久平蕪盡日閒心知兩愁絶不斷若尋環
幽人
丹竈三年火蒼崖萬歲藤樵歸說逢虎碁罷正留僧星
斗同秦分人煙接漢陵東流清渭苦不盡照衰興
念遠
日月淹秦甸江湖動越吟蒼桐(一作梧)應露下白閣自雲
深皎皎非鸞扇翹翹失鳳簪牀空鄂君被杵冷女嬃砧
北思驚沙雁南情屬海禽關山已搖落天地共登臨
過故崔兖海宅與崔明秀才話舊因寄舊僚杜
趙李三掾(兖海崔戎也杜趙李三掾即杜勝趙晳李潘)
絳帳恩(一作思)如昨烏衣事莫尋諸生空會葬舊掾巳華
簪共入留賓驛俱分市駿金莫憑無鬼論終負託孤心
微雨
初隨林靄動稍共夜凉分窗迥(一作逼)侵燈冷庭虛近水
聞
南山趙行軍新詩盛稱游讌之洽因寄一絶
蓮幕遥臨黑水津櫜鞬無事但尋春梁王司馬非孫武
且免宫中斬美人
曲江
望斷平時翠輦過空聞子夜鬼悲歌金輿不返傾城色
玉殿猶分下苑波死憶華亭聞唳鶴老憂王室泣銅駝
天荒地變心雖折若比陽(一作傷)春意未多
景陽井
景陽宫井剰堪悲不盡龍鸞誓死期腸斷吳王宫外水
濁泥猶得葬西施
故番禺侯以贓罪致不辜事覺母者(一作老)他日
過其門
飲鴆非君命兹身亦厚亡江陵從種橘交廣合投香不
見千金子空餘數仞墻殺人須顯戮誰舉漢三章
詠雲
捧月三更斷藏星七夕明纔聞飄迥路旋見隔重城潭
暮隨龍起河秋壓雁聲只應惟宋玉知是楚神名
夜出西溪
東府憂春盡西溪許日曛月澄新漲水星見欲銷雲柳
好休傷别松高莫出羣軍書雖倚馬猶未當能文
效長吉
長長漢殿眉窄窄楚宫衣鏡好鸞空舞簾疎燕誤飛君
王不可問昨夜約黃歸
柳
江南江北雪初消漠漠輕黃惹嫩條灞岸巳攀行客手
楚宫先騁舞姬腰清明帶雨臨官道晚日含風拂野橋
如線如絲正牽恨(一作曳)王孫歸路一何遥
九月於東逢雪(於東商於東也)
舉家忻共報秋雪墮前峰嶺外他年憶於東此日逢粒
輕還自亂花薄未成重豈是驚離鬢應来洗病容
四皓廟
本為留侯慕赤松漢庭方識紫芝翁蕭何只觧追韓信
豈得虛當第一功
送阿龜歸華
草堂歸意背煙蘿黃綬垂腰不奈何因汝華陽求藥物
碧松根下茯苓多
九日(商隱為令狐楚從事楚既殁子綯繼有韋平之拜惡商隱從鄭亞之辟疎之重陽日)
(商隱留詩於其廳事綯覩之慙悵扃閉此廳終身不處)
曾共山翁把酒時(一作巵)霜天白菊繞階墀十年泉下無
人問(一作消息)九日樽前有所思不學漢臣栽苜蓿空教楚
客詠江蘺郎君官貴施行馬東閣(一作閤)無因再得窺
僧院牡丹
薄葉風才倚枝輕霧不勝開先如避客色淺為依僧粉
壁正蕩水緗幃初卷燈傾城惟待笑要裂幾多繒
贈司勲杜十三員外
杜牧司勲字牧之清秋一首杜秋詩前身應是梁江總
名總還曾字總持心鐵巳從干鏌利鬢絲休嘆雪霜垂
漢江遠弔西江水羊祐韋丹盡有碑(原注時杜奉詔撰韋碑)
高花
花將人共笑籬外露繁枝宋玉臨江宅墻低不礙(一作擬)
窺
嘲桃
無頼夭桃面平明露井東春風為開了却擬笑春風
送豐都李尉
萬古商於地憑君泣路岐固難尋綺季可得信張儀雨
氣燕先覺葉隂蟬遽知望鄉尤忌晩山晩更參差
天平公座中呈令狐令公時蔡京在坐京曾為
僧徒故有第五句
罷執霓旌上醮壇慢粧嬌樹水晶盤更深欲訴蛾眉歛
衣薄臨醒玉艷寒白足禪僧思敗道青袍御史擬休官
雖然同是將軍客不敢公然子細看
江上憶嚴五廣休(一本入集外詩)
征南幕下帶長刀夢筆深藏五色毫(一作豪)逢著澄江不
敢詠鎮西留與謝功曹
餞席重送從叔余之&KR0922;州
莫歎萬重山君還我未還武關猶悵望何况百牢關
訪隱
路到層峰斷門依老樹開月從平楚轉泉自上方来薤
白羅朝饌松黃暖夜杯相留笑孫綽空觧賦天台
寓興
薄宦仍多病從知竟遠遊談諧叨客禮休澣接冥搜樹
好頻移榻雲竒不下樓豈關無景物自是有鄉愁
東南
東南一望日中烏欲逐羲和去得無且向秦樓棠樹下
每朝先覓照羅敷
歸來
舊隱無何别歸來始更悲難尋白道士不見惠禪師草
徑蟲鳴急沙渠水下遲却將波浪眼清曉對紅梨
子直晉昌李花(得分字)
吳館何時熨秦臺幾夜熏綃輕誰觧卷香異自先聞月
裏誰無姊雲中亦有君罇前見飄蕩愁極客襟分
河清與趙氏昆季讌集得擬杜工部
勝槩殊江右佳名逼渭川虹收青嶂雨鳥没夕陽天客
鬢行如此滄波坐渺然此中眞得地漂蕩釣魚船
寓目
園桂懸心碧池蓮飫眼紅此生眞遠客幾别即衰翁小
幌風煙入高窗霧雨通新知他日好錦瑟傍朱櫳
題道靜院院在中條山故王顔中丞所置虢州
刺史捨官居此今寫眞存焉
紫府丹成化鶴羣青松手植變龍文壺中别有仙家日
嶺上猶多隱士雲獨坐遺芳成故事褰帷舊貌似元君
自憐築室靈山下徒望朝嵐與夕曛
賦得桃李無言
夭桃花正發穠李蘂方繁應候非爭艷成蹊不在言靜
中霞暗吐香處雪潛翻得意搖風態含情泣露痕芬芳
光上苑寂默委中園赤白徒自許幽芳誰與論
登霍山驛樓
廟列前峰迥樓開四望窮嶺鼷嵐色外陂雁夕陽中弱
柳千條露衰荷一面(一作向)風壺關有狂孽速繼老生功
寄和水部馬郎中題興德驛時昭義已平
仙郎倦去心鄭驛暫登臨水色瀟湘闊沙程朔漠深鷁
舟時往復鷗鳥恣浮沈更想逢歸馬悠悠嶽樹隂
題小松(一作柏)
憐君孤秀植庭中細葉輕隂滿座風桃李盛時雖寂寞
雪霜多後始青蔥一年幾變(一作度)枯榮事百尺方資柱
石功為謝西園車馬客定悲搖落盡成空
行次昭應縣道上送戶部李郎中充昭義攻討
(會昌三年昭義節度使劉從諫卒子稹拒命自為留後詔成德魏博河東河陽合兵討之)
將軍大旆埽狂童詔選名賢贊武功暫逐虎牙臨故絳
遠含雞舌過新豐魚遊沸鼎知無日鳥覆危巢豈待風
早勒勳庸燕石上佇光綸綍漢廷中
水齋
多病欣依有道邦南塘宴起想秋江卷簾飛燕還拂水
開戸暗蟲猶打窗更閱前題(一作頭)已披卷仍斟昨夜未
開缸誰人為報故交道莫惜鯉魚時一雙
奉同諸公題河中任中丞新創河亭四韻之作
萬里誰能訪十洲新亭雲搆壓中流河鮫縱翫難為室
海蜃遥驚恥化樓左右名山窮遠目東西大道鎖輕舟
獨留巧思傳千古長與蒲津作勝遊
過故府中武威公交城舊莊感事(武威公王茂元也)
信陵亭館接郊畿幽象遥通晉水祠日落高門喧燕雀
風飄大樹撼(一作感)熊羆新蒲似筆思投日芳草如茵憶
吐時山下祗(一作只)今黃絹字淚痕猶墮六州兒
贈田叟
荷蓧衰翁似有情相逢攜手遶村行燒畬曉映遠山色
伐樹暝傳深谷聲鷗鳥忘機翻浹洽交親得路昧平生
撫躬道直誠感激在野無賢心自驚
贈别前蔚州契苾使君(原注使君遠祖國初功臣也)
何年部落到隂陵奕(一作三)世勤王國史稱夜捲牙旗千
帳雪朝飛羽騎一河冰蕃兒襁負來青塜狄女壺漿出
白登日晩鸊鵜泉畔獵路人遥識(一作認)郅都鷹
和人題眞娘墓(原注眞娘吳中樂妓墓在虎丘山下寺中)
虎丘山下劒池邊長遣遊人嘆逝川罥樹斷絲悲舞席
出雲清梵想歌筵柳眉空吐效顰葉榆莢還飛買笑錢
一自香魂招不得祗應江上獨嬋娟
人日即事
文王喻復今朝是子晉吹笙此日同舜格有苖旬太遠
周稱流火月難窮鏤金作勝傳荆俗翦綵為人起晉風
獨想道衡時思苦離家恨得二年中
春日寄懷
世間榮落重逡巡我獨丘園坐四春縱使有花兼有月
可堪無酒又無人青袍似草年年定白髮如絲日日新
欲逐風波千萬里未知何路到龍津
和劉評事永樂閑居見寄
白社幽閑君暫居青雲器業我全疎看封諫草歸鸞掖
尚賁衡門待鶴書蓮聳碧峰關路近荷翻翠扇水堂虚
自探典籍忘名利欹枕時驚落蠧魚
和馬郎中移白菊見示
陶詩只採黃金實郢曲新傳白雪英素色不同籬下發
繁花疑自月中生浮杯小摘開雲母帶露全移綴水精
偏稱含香五字客從兹得地始芳榮
喜聞太原同院崔侍御臺拜兼寄在臺三二同
年之什
鵬魚何事遇屯同雲水升沈一會中劉放未歸雞樹老
鄒陽新去兔園空寂寥我對先生柳赫奕君乘御史驄
若向南臺見鶯友為傳垂翅度春風
喜雪
朔雪自龍沙呈祥勢可嘉有田皆種玉無樹不開花班
扇慵裁素曹衣詎比麻鵝歸逸少宅鶴滿令威家寂寞
門扉掩依稀履跡斜人疑遊麪市馬似困鹽車洛水妃
虚妬姑山客漫誇聯辭雖(一作追)許謝和曲本慚巴粉署
闈全隔霜臺路正賖此時傾賀酒相望在京華
柳枝五首(有序)
柳枝洛中里娘也父饒好賈風波死湖上其母不
念他兒子獨念柳枝生十七年塗粧綰髻末嘗竟
巳復起去吹葉嚼蕊調絲㩎管作天海風濤之曲
幽憶怨斷之音居其傍與其家接(一作揖)故往來者
聞十年尚相與疑其醉眠夢(一本有物字)斷不娉余從
昆讓山比柳枝居為近他日春曾隂讓山下馬柳
枝南柳下詠余燕臺詩柳枝驚問誰人有此誰人
為是讓山謂曰此吾里中少年叔耳柳枝手斷長
帶結讓山為贈叔乞詩明日余比馬出其巷柳枝
丫鬟畢妝抱立扇下風鄣一袖指曰若叔是(句)後
三日隣當去濺裙水上以博香山待與郎俱過余
諾之會所友有偕當詣京師者戲盗余卧裝以先
不果留雪中讓山至且曰為東諸侯取去矣明年
讓山復東相背於戲上因寓詩以墨其故處云
花房與蜜脾蜂雄蛺蝶雌同時不同類那復更相思
本是丁香樹春條結始生玉作彈碁局中心亦不平
嘉瓜引蔓長碧玉冰(去聲)寒漿東陵雖五色不忍値牙香
柳枝井上蟠蓮葉浦中乾錦鱗與繡羽水陸有傷殘
畫屏繡步障物物自成雙如何湖上望只是見鴛鴦
燕臺四首
風光冉冉東西陌幾日嬌魂尋不得蜜房羽客類芳心
冶葉倡條徧相識暖藹輝遲桃樹西高鬟立共(一作共立)桃
鬟齊雄龍雌鳳杳何許絮亂絲繁天亦迷醉起微陽若
初曙映簾夢斷聞殘語愁將鐵網罥珊瑚海闊天翻迷
處所衣帶無情有寬窄春煙自碧秋霜白研丹擘石天
不知願得天牢鎖冤魄夾羅委篋單綃起香肌(一作眠)冷
襯琤琤珮今日東風自不勝化作幽光入西海
右春
前閣雨簾愁不卷後堂芳樹隂隂見石城景物類黃泉
夜半行郎空柘彈綾扇喚風閶闔天輕帷翠幕波淵旋
蜀魂(一作魄)寂寞有伴未幾夜瘴花開木棉桂宫留影光
難取嫣薰蘭破輕輕語直教銀漢墮懷中未遣星妃鎮
來去濁水清波何異源濟河水清黃河渾安得薄霧起
緗裙手接雲軿呼太君
右夏
月浪衝(一作衡)天天宇濕凉蟾落盡疎星入雲屏不動掩
孤嚬西樓一夜風箏急欲織(一作識)相思花寄遠終日相
思却相怨但聞北斗聲迴環不見長河水清淺金魚鎖
斷紅桂春古時塵滿鴛鴦茵堪悲小苑作長道玉樹未
憐亡國人瑶琴(一作瑟)愔愔藏楚弄越羅冷薄金泥重簾
鉤鸚鵡夜驚霜喚起南雲繞雲夢雙璫丁丁聯尺素内
記湘川相識處歌唇一世銜雨看可惜馨香手中故
右秋
天東日出天西下雌鳳孤飛女龍寡青溪白石不相望
堂中遠甚蒼梧野凍壁霜華交隱起芳根中斷香心死
浪乘畫舸憶蟾蜍月娥未必嬋娟子楚管蠻絃愁一槩
空城舞罷腰支在當時歡向掌中銷桃葉桃根雙姊妹
破鬟矮(一作委)墮凌朝寒白玉燕釵黃金蟬風車雨馬不
持去蠟燭啼紅怨天曙
右冬
河内詩二首
鼉鼓沈沈虬水咽秦絲不上蠻絃絶常娥衣薄不禁寒
蟾蜍夜艷秋河月碧城冷落空蒙(一作濛)煙簾輕幕重金
鉤欄靈香不下兩皇子孤星直上相風竿八桂林邊九
芝草短襟小鬢相逢道入門暗數一千春願去閠年留
月小梔子交加香蓼繁停辛佇苦留待君(右一曲樓上)
閶門日下吳歌遠陂路綠菱香滿滿後溪暗起鯉魚風
船旗閃斷芙蓉幹輕(一作傾)身奉君畏身輕雙橈兩漿樽
酒清莫因風雨罷團扇此曲斷腸惟北聲低樓小徑城
南道猶自金鞍對芳草(右一曲湖中)
贈送前劉五經映三十四韻
建國宜師古興邦屬上庠從來以儒戲安得振朝綱叔
世何多難兹基遂已亡泣麟猶委吏歌鳳更佯狂屋壁
餘無幾焚坑逮可傷挾書秦二世壊宅漢諸王草草臨
盟誓區區務富強微茫金馬署狼籍鬭雞場盡欲心無
竅皆如面正墻驚疑豹文鼠貪竊虎皮羊南渡宜終否
西遷冀小康策非方正士貢絶孝廉郎海鳥悲鐘鼓狙
公畏服裳多岐空擾擾幽室竟倀倀凝邈為時範虚空
作士常何由羞五霸直自呰三皇别𣲖驅楊墨他鑣並
老莊詩書資破冢法制困探囊周禮仍存魯隋師果禪
唐鼎新麾一舉革故法三章星宿森文雅風雷起退藏
縲囚為學切掌故受經忙夫子時之彦先生跡未荒褐
衣終不召白首興難忘感激殊非聖棲遲到異粻片辭
褒有德一字貶無良燕地尊鄒衍西河重卜商式閭眞
道在擁篲信謙光(原註外舅太原公亦受經于公也外舅謂王茂元)獲預青衿
列叨來絳帳旁雖從各言志還要大為防勿謂孤寒棄
深憂訐直妨叔孫䜛易得盗跖暴難當雁下秦雲黑蟬
休隴葉黃莫踰(一作渝)巾屨念容許後升堂
哭遂州蕭侍郎二十四韻(蕭澣)
遥作時多難先令禍有源初驚逐客議旋駭黨人冤密
侍榮方入司刑望愈尊皆因優詔用實有諫書存苦霧
三辰没窮隂四塞昏虎威狐更假隼擊鳥踰喧徒欲心
存闕終遭耳屬垣遺音和蜀魄易簀對巴猿有女悲初
寡無男泣過門(原注公止裵氏一女結褵之明年又喪良人)朝爭屈原草廟
餒莫(一作若)敖魂迥閣傷神峻長江極望翻青雲寧寄意
白骨始霑恩早歲思東閤為邦屬故園(原注余初謁于鄭舍)登舟
慚郭泰觧榻愧陳蕃分以忘年契情猶錫類敦公先真
帝子我系本王孫嘯傲張高蓋從容接短轅秋吟小山
桂春醉後堂萱自歎離通籍何嘗忘呌閽不成穿壙入
終(一作然)擬上書論多士還魚貫云誰正駿奔暫能誅儵
忽長與問乾坤蟻漏三泉路螀啼百草根始知同泰講
徼福是虚言
送千牛李將軍赴闕五十韻
照席瓊枝秀當年紫綬榮班資古直閣(一作閤)勲伐舊西
京在昔王綱紊因誰國步清如無一戰霸安有大横庚
内豎依憑切凶門責望輕中台終惡直上將更要盟丹
陛祥煙滅皇闈殺氣横喧闐衆狙怒容易八蠻驚檮杌
寬之久防風戮不行素來矜異類此去豈親征捨魯眞
非策居邠未有名曾無力牧御寧待雨師迎火箭侵乘
石雲橋逼禁營何時絶刁斗不夜見欃槍屢亦聞投鼠
誰其敢射鯨世情休念亂物議笑輕生大鹵思龍躍蒼
梧失象耕靈衣沾愧汗儀馬困隂兵别館蘭薰酷深宫
蠟燄明黃山遮舞態黑水斷歌聲縱未移周鼎何辭免
趙坑空拳(當作弮)轉鬭地數板不沈城且欲憑神算無因
計力爭幽囚蘇武節棄市仲由纓下殿言終騐增埤事
早萌(原注先時桑道茂請修奉天城)蒸雞殊減饍屑麴異和羹否極時
還泰屯餘運果亨流離幾南渡倉卒得西平神鬼收昏
黑姦兇首(去聲)滿盈官非督護貴師以丈人貞覆載還高
下寒暄急改更馬前烹莾卓壇上揖韓彭扈蹕三才正
回軍六合晴此時惟短劒仍世盡雙旌顧我由羣從逢
君嘆老成慶流歸嫡長貽厥在名卿隼擊須當要鵬摶
莫問程趨朝排玉座出位泣金莖幸藉梁園賦叨蒙許
氏評中郎推貴壻定遠重時英政巳標三尚人今佇一
鳴長刀懸月魄快馬駭星精披豁慚深眷暌離動素誠
蕙留春晼晩松待歲崢嶸異縣期迴雁登時巳飯鯖去
程風剌剌别夜漏丁丁庾信生多感楊朱死有情絃危
中婦瑟甲冷想夫筝會與(去聲)秦樓鳳俱聽漢苑鸎洛川
迷曲沼煙月兩心傾
詠懷寄秘閣舊僚二十六韻
年鬢日堪悲衡茅益自嗤攻文枯若木處世鈍如鎚敢
忘垂堂戒寧將暗室欺懸頭曾苦學折臂反成醫僕御
嫌夫懦孩童笑叔癡小男方嗜栗幼女漫憂葵遇炙(一作)
(䏑)誰先噉逢韲即便(一作更)吹官銜同畫餅面貎乏凝脂
典籍將蠡測文章若管窺圖形翻類狗入夢肻非羆自
哂成書簏終當呪酒巵懶霑襟上血羞鑷鏡中絲槖籥
言方喻樗蒱齒詎知事神徒惕慮佞佛媿虚辭曲藝垂
麟角浮名狀虎皮乘軒寧見寵巢幕更逢危禮俗拘稽
喜侯王忻戴逵途窮方結舌靜勝但搘頤糲食空彈劒
亨衢詎置錐栢臺成口號芸閣暫肩隨悔逐遷鸎伴誰
觀擇虱時甕間眠太率牀下隱何卑奮跡登弘閣摧心
對董帷挍讐如有暇松竹一相思
戊辰會靜中出貽同志二十韻
大道諒(一作自)無外會越自登眞丹元子何索在已莫問
隣蒨璨玉琳華翺翔九眞君戲擲萬里火聊召六甲旬
瑶簡被靈誥持符開(一作關)七門金鈴攝羣魔絳節何兟
兟吟弄東海若笑倚扶桑春三山誠迥(一作廻)視九州揚
一塵我本玄元胄(一作胤)稟華由上津中迷鬼道樂沈(一作)
(況)為下土民託質屬太隂鍊形復為人誓將覆宫(一作官)
澤安此眞與神龜山有慰薦南眞為彌綸玉管會玄圃
火棗承天姻科車遏故氣侍香傳靈氛(一作芬)飄颻被青
霓婀娜佩紫紋林洞何其微下仙不與羣丹泥因未控
萬劫猶逡巡荆蕪既以薙舟(一作丹)壑永無湮(一作因)相期
保妙命騰景侍帝宸
和鄭愚贈汝陽王孫家筝妓二十韻
冰(一作水)霧怨何窮秦絲嬌未已寒空煙霞高白日一萬
里碧嶂愁不行濃翠遥相倚茜袖捧瓊姿皎日丹霞起
孤猿耿幽寂西風吹白芷回首蒼梧深女蘿閉山鬼荒
郊白鱗斷别浦晴霞委長彴壓河心白道連地尾秦人
昔富家(一作貴)綠窗聞妙旨鴻驚雁背飛象牀殊故里因
令五十絲中道分宮徵斗粟配新聲娣姪徒纖指風流
大堤上悵望白門裏蠧粉實雌絃燈光冷如水羌管促
蠻柱從醉吳宫耳滿内不埽眉君王對西子初花慘朝
露冷臂淒愁髓一曲送連錢遠别長於死玉砌銜紅蘭
粧窗結碧綺九門十二關清晨禁桃李
四年冬以退居蒲之永樂渴然有農夫望歲之
志遂作憶雪又作殘雪詩各一百言以寄情於
游舊
憶雪
愛景人方樂同雲候稍愆徒聞周雅什願賦朔風篇欲
俟千箱慶須資六出妍詠留飛絮後歌唱落梅前庭樹
思瓊蕊粧樓認粉綿瑞邀盈尺日豐待兩岐年預約延
枚酒虚乘訪戴船映書孤志業披氅阻神仙幾向霜階
步頻將月幌褰玉京應巳足白屋但顒然
殘雪
旭日開晴色寒空失素塵遶墻全剥粉傍井漸消銀刻
獸摧鹽虎為山倒玉人珠還猶照魏璧碎尚留秦落日
驚侵晝餘光悞惜春簷冰滴鵝管屋瓦鏤魚鱗嶺霽嵐
光坼松暄翠粒新擁林愁拂盡著砌恐行頻焦寢忻無
患梁園去有因莫能知帝力空此荷平均
大鹵平後移家到永樂縣居書懷十韻寄劉韋
二前輩二公嘗於此縣寄居(會昌四年河東都將楊弁逐節度使)
(李石據軍府應劉稹三月李義忠克太原生擒弁)
驅馬遶河干家山照露寒依然五柳在况值百花殘昔
去驚投筆今來分挂冠不憂懸磬乏乍喜覆盂安甑破
寧迴顧舟沈豈暇看脫身離虎口移疾就猪肝鬢入新
年白顔無舊日丹自悲秋穫少誰懼夏畦難逸志忘鴻
鵠清香披蕙蘭還持一杯酒坐想二公懽
河陽詩
黃河搖溶(一作落)天上來玉樓影近中天臺龍頭瀉酒客
夀杯主人淺笑紅玫瑰梓澤東來七十里長溝複塹埋
雲子可惜秋眸一臠光漢陵走馬黃塵起南浦老魚腥
古涎眞珠密字芙蓉篇湘中寄到夢不到衰容自去抛
涼天憶得蛟(當作鮫)絲裁小卓(一作棹)蛺蝶飛迴木綿薄綠
繡笙囊不見人一口紅霞夜深嚼幽蘭泣露新香死畫
圖淺縹松溪水楚絲微覺竹枝高半曲新辭寫緜紙巴
西夜市紅守宫後房點臂斑斑紅堤南渴雁自飛久蘆
花一夜吹西風曉簾串斷蜻蜓翼羅屏但有空青色玉
灣不釣三千年蓮房暗被蛟龍惜濕銀注鏡井口平鸞
釵映月寒錚錚不知桂樹在何處仙人不下雙金莖百
尺相風插重屋側近嫣紅伴柔綠百勞不識對月郎湘
竹千條為一束
自桂林奉使江陵途中感懷寄獻尚書
下客依蓮幕明公念竹林(原注公與江陵相國韶叙叔侄)縱然膺使命
何以奉徽音投刺雖傷晩酬恩豈在今迎來新瑣闥從
到碧瑶岑水勢初知海天文始識(一作見)參固慚非賈誼
惟恐後陳琳前席驚虚辱華樽許細斟尚憐秦痔苦不
遣楚醪沈既載從戎筆仍披選勝襟瀧通伏波柱簾對
有虞琴宅與嚴城接門藏别岫深閣涼松冉冉堂靜桂
森森社内容周續鄉中保展禽白衣居士訪烏帽逸人
尋佞佛將成傳耽書或類淫長懷五羖贖終著九州箴
良訊封鴛綺餘光借玳簪張衡愁浩浩沈約瘦愔愔蘆
白疑粘鬢楓丹欲照心歸期無雁報旅抱有猿侵短日
安能駐低雲只有隂亂鴉衝曬網寒女簇遥砧東道違
寧久西園望不禁江生魂黯黯泉客淚涔涔逸翰應藏
法高辭肯浪吟數(音朔)須傳廋翼莫獨與盧諶假寐憑書
簏哀吟叩劒鐔未嘗貪偃息那復議登臨彼美迴清鏡
其誰受曲針人皆向燕路無乃費黃金
送從翁從東川弘農尚書幕
大鎮初更帥嘉賓素見邀使車無遠近歸路更(一作便)煙
霄穩放驊騮步高安翡翠巢御(一作愈)風知有在去國肯
無聊早忝諸孫末俱從小隱招心懸紫雲閣夢斷赤城
標素女悲清瑟秦娥弄玉(一作碧)簫山連玄圃近水接絳
河遥豈意聞周鐸翻然慕舜韶皆(一作昔)辭喬木去遠逐斷
蓬飄薄俗誰其激斯民巳甚恌鸞皇期一舉燕雀不相
饒敢共頽波遠因之内火燒是非過别夢時節慘驚飈
未至誰能賦中乾欲病痟屢曾紆錦繡勉欲報瓊瑶我
恐霜侵鬢君先綬挂腰甘心與陳阮揮手謝松喬錦里
差隣接雲臺閉寂寥一川虚月魄萬崦自芝苖瘴雨瀧
間急離魂峽外銷非關無燭夜其奈落花朝幾處逢鳴
佩何筵不翠翹蠻童騎象舞江市賣鮫綃南詔知非敵
西山亦屢驕勿貪佳麗地不為聖明朝少減東城飲時
看北斗杓莫因乖别久遂逐歲寒凋盛幕開高宴將軍
問故僚為言公玉季早日棄漁樵
李肱所遺畫松詩書兩紙得四十韻
萬草巳凉露開圖披古松青山徧滄(一作偏蒼)海此樹生何
峰孤根邈無倚直立撐鴻濛端如君子身挺若壯士胸
樛枝勢夭嬌忽欲蟠拏空又如驚螭走默與奔雲逢孫
枝擢細葉旖旎狐裘茸鄒顚蓐髮軟麗(如字)姬眉黛濃視
久眩目睛倏忽變輝容(一作融)竦削正稠直婀娜旋敷(一作)
(數)峰又如洞房冷翠被張穹籠亦若暨羅女平旦妝顔
容細疑襲氣母猛若爭神功燕雀固寂寂霧露常衝衝
香(一作重)蘭媿傷暮碧竹慚空中可集呈瑞鳳堪藏行雨
龍淮山桂偃蹇蜀郡桑重童枝條(一作修)亮眇脆靈氣何
由同昔聞咸陽帝近說稽山儂或著仙(一作佳)人號或以
大夫封終南與清(一作青)都煙雨遥相通安知夜夜意不
起西南風美人昔清興重之猶月鐘寶笥十八九香緹
千萬重一旦鬼瞰室稠叠張羉罿赤羽中要害是非皆
怱怱生如碧海月死踐霜郊蓬平生握中玩散失隨奴
童我聞照妖鏡及與神劒鋒寓身會有地不為凡物蒙
伊人秉兹圖顧眄擇所從而我何為者開顔捧靈蹤報
以漆鳴琴懸之眞珠櫳是時方暑夏座内若嚴冬憶昔
謝四騎學仙玉陽東千株盡若此路入瓊瑶宫口詠玄
雲歌手把金芙蓉濃藹深霓袖色映琅玕中悲哉墮世
網去之若遺弓形魄天壇上海日高曈曈終騎(一作期)紫
鸞歸持寄扶桑翁
戲題樞言草閣三十二韻
君家在河北我家在山西百歲本無業隂隂仙李枝尚
書文與武戰罷幕府開君從渭南至我自仙遊来平昔
苦南北動成雲雨乖逮今(一作及)兩攜手對若牀下鞵(一作)
(鞋)夜歸碣石館朝上黃金臺我有苦寒調君抱陽春才
年顔各少壯髮綠齒尚齊我雖不能飲君時醉如泥政
靜籌畫簡退食多相攜埽掠走馬路整頓射雉翳春風
二三月柳密鶯正啼清河在門外上與浮雲齊欹冠調
玉琴彈作松風哀又彈明君怨一去怨不回感激坐者
泣起視雁行低翻憂龍山雪(一作雷)却雜胡沙飛仲容銅
琵琶項直聲淒淒上貼金捍撥畫為承露雞君時臥掁
觸勸客白玉杯苦云年光疾不飲將安歸我賞此言是
因循未能諧君言中聖人坐臥莫我違榆莢亂不整楊
花飛相隨上有白日照下有東風吹青樓有美人顔色
如玫瑰歌聲入青雲所痛無良媒少年苦不久顧慕良
難哉徒令眞珠肶(一作䏶)裛入珊瑚腮君今且少安聽我
苦吟詩古詩何人作老大徒傷悲
偶成轉韻七十二句贈四同舍
沛國東風吹大澤蒲青柳碧春一色我來不見隆凖人
瀝酒空餘廟中客征東同舍鴛與鸞酒酣勸我懸征鞍
藍山寶肆不可入玉中(一作山)仍是青琅玕武威將軍使
中俠少年箭道驚楊葉戰功高後數文章憐我秋齋夢
蝴蝶詰旦九門傳奏章高車大馬來煌煌路逢鄒枚不
暇楫臘月大雪過大梁憶昔公為會昌宰我時入謁虚
懷待衆中賞我賦高唐迴看屈宋由(猶通)年輩公事武皇
為鐵冠歴廳請我相所難我時顦顇在書閣臥枕芸香
春夜闌明年赴辟下昭桂東郊慟哭辭兄弟韓公堆上
跋馬時迴望秦川樹如薺依稀南指陽臺雲鯉(一作紅)魚
食鈎猿失羣湘妃廟下(一作中)巳(一作江)春盡虞帝城前初
日曛謝遊橋上澄江館下望山城如一彈鷓鴣聲苦曉
驚眠朱槿花嬌晚相伴頃之失職辭南風破帆壊槳荆
江中斬蛟斷(一作破)璧不無意平生自許非忩忩歸來寂
寞靈臺下著破藍衫出無馬天官補吏府中趨玉骨瘦
來無一把手封狴牢屯制囚直廳印鎖黃昏愁平明赤
帖使修表上賀嫖姚收賊州舊山萬仞青霞外望見扶
桑出東海愛君憂國去未能白道青松了然在此時聞
有燕昭臺挺身東望心眼開且吟王粲從軍樂不賦淵
明歸去來彭門十萬皆雄勇首戴公恩若山重廷評日
下握靈蛇書記眠時吞綵鳳之子夫君鄭與裵何甥(一作)
(生)謝舅當世才青袍白簡風流極碧沼紅蓮傾倒開我
生麤疎不足數梁父哀吟鴝鵒舞横行闊視倚公憐狂
來筆力如牛弩借酒祝公千萬年吾徒禮分常周旋收
旗臥鼓相天子相門出相光青史
五言述德抒情詩一首四十韻獻上杜七兄僕
射相公(杜悰)
帝作黃金闕仙開白玉京有人扶太極惟嶽降元精耿
賈官勳大荀陳(一作楊)地望清旂常懸祖德甲令著嘉聲
經出宣尼壁書留晏子楹武鄉傳陣法踐土主文盟自
昔流王澤由來仗國楨九河分合沓一柱忽崢嶸得主
勞三顧驚人肯再鳴碧虚天共轉黃道日同行後飲曹
參酒先和傅說羹即時賢路闢此夜泰階平願保無疆
福將圖不朽名率身期濟世叩額慮興兵感念殽屍露
咨嗟趙卒坑儻令(一作今)安隱忍何以贊貞明惡草雖當
路寒松實挺生人言眞可畏公意本無爭故事留臺閣
前驅且旆旌芙蓉王儉府楊柳亞夫營清嘯頻疎俗高
談屢析酲過庭多令子乞(音氣)墅有名甥南詔應聞命西
山莫敢驚寄辭收的博端坐掃欃槍雅宴初無倦長歌
底有情檻危春水暖樓迥雪峰晴移席牽緗(一作湘)蔓迴
橈撲絳英誰知杜武庫只見謝宣城有客趨高義於今
滯下卿登門慚後至置驛恐虚迎自是依劉表安能比
老彭雕龍心巳切畫虎意何成豈有(一作省)曾黔突徒勞
不倚衡乘時乖巧宦占象合艱貞廢忘淹中學遲迴谷
口耕悼傷潘岳重樹立馬遷輕隴鳥悲丹觜湘蘭怨紫
莖歸期過舊歲旅夢遶殘更弱植叨華族衰門倚外兄
欲陳勞者曲未唱淚先横
今月二日不自量度輙以詩一首四十韻干凟
尊嚴伏蒙仁恩俯賜披覧奬踰其實情溢於辭
顧惟疎蕪曷用酬戴輙復五言四十韻詩獻上
亦詩人詠嘆不足之義也
家擅無雙譽朝居第一功四時當首夏八節應條風滌
濯臨清濟巉巖倚碧嵩鮑壺冰皎潔王佩玉丁東(原注摰虞)
(決錄要注曰漢末絶無玉佩侍中王粲識舊佩始復作之今玉佩受法于粲也故云)處劇張京兆
通經戴侍中將星臨迥夜卿月麗層穹下令銷秦盗高
談破宋聾含霜太山竹拂霧嶧陽桐樂道乾知退當官
蹇匪躬服箱青海馬入兆渭川熊固是符眞宰徒勞讓
化工鳳池春瀲灧雞樹曉曈曨願守三章約還期(一作期嘗)
九譯通薰琴調大舜寶瑟和神農慷慨資元老周旋值
(一作直)狡童仲尼羞問陣魏絳喜和戎欵欵將除蠧孜孜
欲達聰所求因渭濁安肯與雷同物議將調鼎君恩忽
賜弓開吳相上下全蜀占西東銳卒魚懸餌豪胥鳥在
籠疲民呼杜母隣國仰羊公置驛推東道安禪合北宗
嘉賓增重價上士悟眞空扇舉遮王導樽開見孔融煙
飛愁舞罷塵定(一作起)惜歌終岸柳兼池綠園花映燭紅
未曾周顗醉轉覺季心恭繫滯喧人望便蕃屬聖衷天
書何日降庭燎幾時烘早歲乖投刺今晨幸發蒙遠途
哀跛鼈薄藝奬雕蟲故事曾尊隗前修有薦雄終須煩
刻畫聊擬更磨礲蠻嶺晴留雪巴江晚帶楓營巢憐越
燕裂帛待燕鴻自苦誠先檗長飄不後蓬容華雖少健
思緒即悲翁感激淮山館優游碣石宫待公三入相丕
祚始無窮
驕兒詩
衮師我驕兒美秀乃無匹文葆未周晬固巳知六七四
歲知名姓眼不視棃栗交朋頗窺觀謂是丹穴物前朝
尚器(一作氣)貌流品方第一不然神仙姿不爾燕鶴骨安
得此相謂欲慰衰朽質青春妍和月朋戲渾甥侄繞堂
復穿林沸若(一作石)金鼎溢門有長者來造次請先出客
前問所須含意不吐實歸來學客面䦱敗秉爺笏或謔
張飛胡或笑鄧艾吃豪鷹毛崱(仕力切)屴(良直切)猛馬氣佶
傈(離直切)截得青篔(于君切)簹騎走恣唐突忽復學參軍按
聲喚蒼鶻又復紗燈旁稽首禮夜佛仰鞭罥蛛網俯首
飲花蜜欲爭蛺蝶輕未謝柳絮疾階前逢阿姊六甲頗
輸失凝走弄香奩拔脫金屈戍抱持多反側威怒不可
律曲躬牽窗網衉唾拭琴漆有時看臨書挺立不動膝
古錦請裁衣玉軸亦欲乞請爺書春勝春勝宜春日芭
蕉斜卷箋辛夷低過筆爺昔好讀書懇苦自著述顦顇
欲四十無肉畏蚤虱兒愼勿學爺讀書求甲乙穰苴司
馬法張良黃石術便為帝王師不假(一作瑕)更纖悉况今
西與北羌戎正狂悖誅赦兩未成將養如痼疾兒當速
成大探雛入虎穴當為萬戸侯勿守一經帙(一作袠)
行次西郊作一百韻
蛇年建午月我自梁還秦南下大散關(一作嶺)北濟渭之
濱草木半舒坼不類冰雪晨又若夏苦熱燋卷無芳津
高田長獬櫪下田長荆榛農具棄道旁饑牛死空墩依
依過村落十室無一存存者皆面啼無衣可迎賓始若
畏人問及門還具陳右輔田疇薄斯民常苦貧伊昔稱
樂土所頼牧伯仁官清若冰玉吏善如六親生兒不遠
征生女事四隣濁酒盈瓦缶爛榖堆荆囷健兒庇(一作疪)
旁婦衰翁䑛童孫况自貞觀後命官多儒臣例以賢牧
伯徵入司陶鈞降及開元中姦邪撓經綸晉公忌此事
多錄邊將勳因令猛毅輩雜牧升平民中原遂多故除
授非至尊或出倖臣輩或由帝戚恩中原困屠觧奴隸
厭肥豚皇子棄不乳椒房抱羌渾重賜竭中國強兵臨
北邊控弦二十萬長臂皆如猿皇都三千里來往同雕
鳶五里一換馬十里一開筵指顧動白日煖熱迴蒼旻
公卿辱嘲叱唾棄如糞丸大朝會萬方天子正臨軒綵
旂轉初旭玉座當祥煙金障既特設珠簾亦高褰捋須
蹇不顧坐在御榻前忤者死艱屨附之升頂顚華侈矜
遞衒豪俊相併吞因失生惠養漸見徵求頻奚寇西(當作)
(東)北来揮霍如天翻是時正忘戰重兵多在邊列城遶
長河平明插旗旛但聞虜騎入不見漢兵屯大婦抱兒
哭小婦攀車轓生小太平年不識夜閉門少壯盡點行
疲老(一作者)守空村生分作死誓揮淚連秋雲廷臣例麞
怯諸將如羸奔為賊掃上陽捉人送潼關玉輦望南斗
未知何日旋誠知開闢久遘此雲雷屯送者問鼎大存
者要高官搶攘互間諜孰辨梟與鸞千馬無返轡萬車
無還轅城空鼠雀死人去豺狼喧南資竭吳越西費失
河源因令左(一作右)藏庫摧毁惟空垣如人當一身有左
無右邊筋體半痿痺肘腋生臊膻列聖蒙此恥含懷不
能宣謀臣拱手立相戒無敢先萬國困杼軸内庫無金
錢健兒立霜雪腹歉衣裳單饋餉多過時高估銅與鉛
山東望河北㸑煙猶相聯朝廷不暇給辛苦無半年行
人㩁行資居者稅屋椽中間遂作梗狼籍用戈鋋臨門
送節制以錫通天班破者以族滅存者尚遷延禮數異
君父羈縻如羌零直求輸赤誠所望大體全巍巍政事
堂宰相厭八珍敢問下執事今誰掌其權瘡疽幾十載
不敢扶其根國蹙賦更重人稀役彌繁近年牛醫兒(一作)
(師)城社更板援盲目把大旆處此京西藩樂禍忘怨敵
樹黨多狂狷生為人所憚死非人所憐快刀斷其頭列
若猪牛懸鳳翔三百里兵馬如黃巾夜半軍牒來屯兵
萬五千鄉里駭供億老少相扳牽兒孫生未孩棄之無
慘顔不復議所適但欲死山間爾來又三歲甘澤不及
春盗賊亭午起問誰多窮民節使殺亭吏捕之恐無因
咫尺不相見旱久多黃塵官健腰佩弓(一作刀)自言為官
巡常恐值荒迥此輩還射人媿客問本末願客無因循
郿塢抵陳倉此地忌黃昏我聽此言罷冤憤如相焚昔
聞舉一會(士會也)羣盗為之奔又聞理與亂在(一作繫下同)人
不在天我願為此事君前剖心肝叩頭出鮮血滂沱汚
紫宸九重黯已隔涕泗空沾唇使(一云史)典作尚書厮養
為將軍愼勿道此言此言未忍聞
井泥四十韻
皇都依仁里西北有高齋昨日主人氏治井堂西陲工
人三五輩輦出土與泥到水不數尺積共庭樹齊他日
井甃畢用土益作堤曲隨林掩映繚以池周迴下去冥
(一作寂)寞穴上承雨露滋寄辭别地脉因(一作固)言謝泉扉
升騰不自意疇昔忽已乖(一作垂)伊余掉行鞅行行來自
西一日下馬到此時芳草萋四面多好樹旦暮雲霞姿
晚落花滿地幽鳥鳴何枝蘿幄既已薦山樽亦可開待
得孤月上如與佳人來因兹感物理惻愴平生懷茫茫
此羣品不定輪與蹄喜得舜可禪不以瞽瞍疑禹竟代
舜立其父吁咈哉嬴氏并六合所來因不韋漢祖把左
契自言一布衣當塗佩國璽本乃黃門攜長戟亂中原
何妨起戎氐不獨帝王耳臣下亦如斯伊尹佐興王不
藉漢父資磻溪老釣叟坐為周之師屠狗與販繒突起
定傾危長沙啓封土豈是出程姬帝問主人翁有自賣
(一作夐)珠兒武昌昔男子老苦為人妻蜀王有遺魄今在
林中啼淮南雞䑛藥翻向雲中飛大鈞運羣有難以一
理推顧(一作願)於冥冥内為問秉者誰我恐更萬世此事
愈云為猛虎與雙翅更以角副之鳳凰不五色聯翼上
雞棲我欲秉鈞者朅來與我偕浮雲不相顧寥泬誰為
梯悒怏夜將(一作參)半但歌井中泥
夜思(以下續新添詩)
銀箭耿寒漏金釭凝夜光綵鸞空自舞别燕不相將寄
恨一尺素含情雙玉璫會前猶月在去後始宵長往事
經春物前期託報章永令虚粲枕長不掩蘭房覺動迎
猜影疑來浪認香鶴應聞露警蜂亦為花忙古有陽臺
夢今多下蔡倡何為薄冰雪消瘦滯非鄉
思賢頓(即望賢宫也)
内殿張絃管中原絶鼓鼙舞成青海馬鬭殺汝南雞不
見華胥夢空聞下蔡迷宸襟他日淚薄暮望賢西
無題
萬里風波一葉舟憶歸初罷更夷猶碧江地沒元相引
黃鶴沙邊亦少留益德冤魂終報主阿童高義鎮横秋
人生豈得長無謂懷古思鄉共白頭
有懷在蒙飛卿
薄官頻移疾當年久索居哀同庾開府瘦極沈尚書城
綠新隂遠江清返照虚所思惟翰墨從古待雙魚
春深脫衣
脾睨江鴉集堂皇海燕過減衣憐蕙若展帳動煙波日
烈憂花甚風長奈柳何陳遵容易學身世醉時多
懷求古翁
何時粉署仙傲兀逐戎旃關塞猶傳箭江湖莫繫船欲
收棋子醉竟把釣車眠謝朓眞堪憶多才不忌前
五月六日(一作十五)夜憶往歲秋與徹師同宿(知玄法師)
(弟子僧徹)
紫閣相逢處丹巖議宿時墮蟬翻敗葉棲鳥定寒枝萬
里飄流遠三年問訊遲炎方憶初地頻夢碧琉璃
城上
有客虚投筆無憀獨上城沙禽失侣遠江樹著隂輕邊
遽稽天討軍須竭地征賈生游刃極作賦又論兵
如有
如有瑶臺客相難復索歸芭蕉開綠扇菡蓞薦紅衣浦
外傳光遠煙中結響微良宵一寸焰(一作艷)回首是重幃
朱槿花二首
蓮後紅何患梅先白莫誇纔飛建章火又落赤城霞不
卷錦步障未登油壁車日西相對罷休澣向天涯
勇多侵路去恨有礙燈還嗅自微微白看成沓沓殷坐
疑忘(一作忘疑)物外歸去有簾間君問傷春句千辭不可刪
寓懷
綵鸞餐顥氣威鳳入卿雲長養三清境追隨五帝君煙
波遺汲汲矰繳任云云下界圍黃道前程合紫氛金書
惟是見玉管不勝聞草為廻生種香緣却死熏海明三
島見天迥九江分搴(一作鶱)樹無勞援神禾豈用耘鬭龍
風結陣惱鶴露成文漢嶺(一作殿)霜何早秦宫日易曛星
機抛密緒月杵散靈氛(重押一作芬一作氲)陽鳥西南下相思不
及羣
木蘭
二月二十二木蘭開坼初初當新病酒復自久離居愁
絶更傾國驚新聞遠書紫絲何日障油壁幾時車弄粉
知傷重調紅或有餘波痕空映襪煙態不勝裾桂嶺含
芳遠蓮塘屬意疎瑶姬與神女長短定何如
細雨成詠獻尚書河東公
灑砌聽來響卷簾看已迷江間風暫定雲外日應西稍
稍落蝶粉班班融燕泥颭萍初過沼重柳更緣堤必擬
和殘漏寧無晦暝鼙半將花漠漠全共草萋萋猿别方
長嘯烏驚始獨棲府公能八詠聊且續新題
病中聞河東公樂營置酒口占寄上
聞駐行春旆中途賞物華緣憂武昌柳遂憶洛陽花嵇
鶴元無對荀龍不在誇只將滄海月長壓赤城霞興欲
傾燕館歡終(一作於)到習家風長應側帽(原注獨孤景公信舉止風流常)
(風吹帽傾觀者盈路)路隘豈容車(原注相逢狭路間路隘不容車)樓迥波窺錦窗
虛日弄紗鎻門金了鳥展障玉鴉义舞妙從兼楚歌能
莫雜巴必投潘岳果誰摻禰衡撾(原注禰處士擊鼓能為漁陽摻撾)刻
燭當時忝傳杯此夕賖可憐漳浦卧愁緒獨如麻
回中牡丹為雨所敗二首
下苑他年未可追西州今日忽相期水亭暮雨寒猶在
羅薦春香暖不知舞蝶殷勤收落蘂佳(一作有)人惆悵卧
遥帷章臺街裏芳菲伴且問宫腰損幾枝
浪笑榴花不及春先期零落更愁人玉盤迸淚傷心數
(色角切)錦瑟驚絃破夢頻萬里重隂非舊圃一年生意屬
流塵前溪舞罷君廻顧併覺今朝粉態新
擬意
悵望逢張女遲廻送阿侯空看小垂手忍問大刀頭妙
選茱萸帳平居翡翠樓雲屏(一作衣)不取暖月扇未遮羞
上掌真何有傾城豈自由楚妃交薦枕漢后共藏&KR0848;(一作)
(鉤)夫向羊車覓男從鳳穴求書成祓禊帖唱殺畔牢愁
夜杵鳴江練春刀解若(一作石)榴象牀穿幰網犀帖釘窗
油仁夀遺明鏡陳倉拂綵毬眞防舞如意佯盖卧箜篌
濯錦桃花水濺裙杜若洲魚兒懸寶劒燕子合金甌銀
箭催搖落華筵慘去留幾時銷薄怒從此抱離憂帆落
啼猿峽樽開畫鷁舟急絃腸對斷翦蠟淚爭流璧馬誰
能帶金蟲不復收銀河撲醉眼珠串咽歌喉去夢隨川
后來風貯石郵蘭叢銜露重榆莢點星稠解佩無遺迹
凌波有舊遊曾來十九首私讖詠牽牛
謝往桂林至彤庭竊詠
辰象森羅正句陳翊衛寬魚龍排百戲劒佩儼千官城
禁將開晚宫深欲曙難月輪移枍詣仙路下欄干共賀
高禖應將陳夀酒歡金星壓芒角銀漢轉波瀾王母來
空闊羲和上屈盤鳳皇傳詔旨獬廌冠朝端造化中台
座威風上將壇甘泉猶望幸早晚冠呼韓
燒香曲
鈿(一作細)雲蟠蟠牙比魚孔雀翅尾蛟龍鬚漳宫舊樣博
山鑪楚嬌捧笑開芙蕖八蠶繭緜小分炷獸燄微紅隔
雲母白天月澤寒未冰金虎含秋向東吐玉佩呵光銅
照昏簾波日暮衝(一作依)斜門西來欲上茂陵樹柏梁已
失栽桃魂露庭月井大紅氣輕衫薄細(一作袖)當君意蜀
殿瓊人伴夜深金鑾(一作鸞)不問殘燈事何當巧吹君懷
度襟灰為土填清露
送從翁東川弘農尚書幕(此題重見又全詩都咏禄山亂後事與題)
(無干疑有脫誤)
昔帝迴冲眷維皇惻上仁三靈迷赤氣萬彙呌蒼旻刊
木方隆禹陞陑始創殷夏臺曾圯閉汜水敢逡巡拯溺
休規步防虞要徙薪蒸黎今得請宇宙昨還淳纘祖功
宜急貽孫計甚勤降災雖代有稔惡不無因宫掖方為
蠱邊隅忽遘迍獻書秦逐客間諜漢名臣北伐將誰使
南征決此辰中原重板蕩玄象失鉤陳詰旦違清道銜
枚别紫宸兹行殊厭勝故老遂分新去異封於鞏來寧
避處豳永嘉幾失墜宣政遽酸辛元子當傳啓皇孫合
授詢時非三揖(一作指)讓表請再陶鈞舊好盟還在中樞
策屢遵蒼黃傳國璽違遠屬車塵雛虎如憑怒漦龍性
漫馴封崇自何等流落乃斯民逗撓官軍亂優容敗將
頻早朝披草莽夜縋達絲綸忘戰追無及長驅氣益振
婦言終未易廟算況非神日馭難淹蜀星旄要定秦人
心誠未去天道亦無親錦水湔雲浪黃山掃地春斯文
虛夢鳥吾道欲悲麟斷續殊鄉淚存亡滿席珍魂銷季
羔竇衣化子張紳建議庸何所通班昔濫臻浮生見開
泰獨得詠汀蘋
晉昌晚歸馬上贈
西北朝天路登臨思上才城閑煙草遍村暗雨雲回人
豈無端别猿應有意哀征南予更遠吟斷望鄉臺
哭虔州楊侍郎(虞卿)
漢網疎仍漏齊民困未蘇如何大丞相翻作弛刑徒中
憲方外易(原注史記云商鞅多左建外易)尹京終就拘本矜能弭謗先
議取非辜巧有凝脂密功無一柱扶深知獄吏貴幾廹
季冬誅呌帝青天闊辭家白日晡流亡誠不弔神理若
為誣在昔恩如忝諸生禮秩殊入韓非劒客過趙受鉗
奴楚水招魂遠邙山卜宅孤甘心親垤蟻旋踵戮城狐
(原注是冬舒李伏戮)隂隲今如此天災未可無莫憑牲玉請便望
救焦枯
寄太原盧司空三十韻(盧鈞)
隋艦臨淮甸唐旗出井陘斷鰲搘四柱卓馬濟三靈祖
業隆盤古孫謀復大庭從來師俊傑可以煥丹青舊族
開東岳雄圖奮北溟邪同獬廌觸樂伴鳳凰聽酣戰仍
揮日降妖亦鬭霆將軍功不伐叔舅德惟馨雞塞誰生
事狼煙不暫停擬填滄海鳥敢競太陽螢内草纔傳詔
前茅已勒銘那勞出師表盡入大荒經德水縈長帶隂
山繞畫屏秪憂非綮肻未覺有膻腥保佐資冲漠扶持
在杳冥乃心防暗室華髮稱明廷按甲神初靜揮戈思
(一作鳴鼙醉)欲醒羲之當妙選(原注小弟羲叟早蒙眷以嘉姻)孝若近歸寧
(原注三十五丈明府高科來歸膝下)月色來侵幌詩成有轉櫺羅含黃菊
宅柳惲白蘋汀神物龜酬孔僊才鶴姓丁西山童子藥
南極老人星自頃徒窺管於今媿挈瓶何由叨末席還
得叩玄扃莊叟虛悲雁終童漫識鼮幕中雖策畫劒外
且伶俜(一作聘)俁俁行忘止鰥鰥卧不瞑身應瘠於魯淚
欲溢為滎禹貢思金鼎堯圖憶土鉶公乎來入相王欲
駕云亭
安平公詩(原注故贈尚書韓氏)
丈人博陵王名家憐我總角稱才華華州留語曉至暮
高聲喝吏放兩衙明朝騎馬出城外送我習業南山阿
仲子延(一作廷)岳年十六面如白玉欹烏紗其弟炳章猶
兩丱瑶林瓊樹含竒花陳留阮家諸姪秀(一作璠璵並列諸姓秀)
邐迤出拜何駢羅府中從事杜與李麟角虎翅相過摩
清詞孤韻有歌響擊觸鐘磬鳴環珂三月石堤凍銷釋
東風開花滿陽坡時禽得伴戲新木其聲尖咽如鳴梭
公時載酒領從事踴躍鞍馬來相過仰看樓殿撮清漢
坐視世界如恒沙面熱脚掉互登陟青雲表柱白雲崖
一百八句在貝葉三十三天長雨花長者子來輒獻盖
辟支佛去空留鞾公時受詔鎮東魯遣我草詔(一作奏)隨
車牙顧我下筆即千字疑我讀書傾五車鳴嘑大賢苦
不夀時世方士無靈砂五月至止六月病遽頹泰山驚
逝波明年徒步弔京國宅破子毁哀如何西風衝戶捲
素帳隟光斜照舊燕窠古人常歎知已少況我淪賤艱
虞多如公之德世一二豈得無淚如黃河瀝膽咒願天
有眼君子之澤方滂沱
赤壁(此詩又見杜牧集)
折戟沉沙鐵未銷自將磨洗認前朝東風不與周郎便
銅雀春深鎻二橋
垂柳
垂柳碧鬅(一作髯)茸樓昏雨帶容思量成夜夢束久廢春
慵梳洗憑張敞乘騎笑稚恭碧虚隨轉笠紅燭近高舂
怨目明秋水愁眉淡遠峰小闌花盡蝶靜院醉醒(一作聞)
蛩舊作琴臺鳳今為藥店龍寶奩抛擲久一任景陽鐘
清夜怨
含淚坐春宵聞君欲度遼綠池荷葉嫩紅砌杏花嬌曙
月當窗滿征雲出塞遥畫樓終日閉清管為誰調
定子(此詩又見杜牧外集題作隋苑注一云定子牛相小青)
檀槽一抹廣陵春定子初開睡臉新卻笑喫虚(一作虧)隋
煬帝破家亡國為何人
木蘭花(古今詩話義山遊長安宿旅店客賦木蘭花詩衆皆誇示義山後成客盡驚問)
(之始知是義山一云陸龜蒙誤)
洞庭波冷曉侵雲日日征帆送遠人幾度木蘭舟上望
不知元是此花身
遊靈伽寺(以下見統籖)
碧煙秋寺汎湖來水打城根古堞摧盡日傷心人不見
石榴花滿舊琴臺
龍丘途中(統籖作一首誤)
漢苑殘花别吳江盛夏來惟看萬樹谷不見一枝開
水色饒湘浦灘聲怯建溪淚流迴月上可得更猨啼
句
蘭膏爇處心猶淺銀燭燒殘焰不馨好向書生窗畔種
免教辛苦更囊螢(金燈花聚事文類)遥想故園陌桃李正酣
酣(以下見海錄碎事)頭上金雀釵腰珮翠琅玕蘆洲客雁
報春来
御定全唐詩卷五百四十一
