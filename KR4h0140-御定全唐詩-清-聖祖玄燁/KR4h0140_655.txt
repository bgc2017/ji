欽定四庫全書
御定全唐詩卷六百五十五
羅隱
羅隱字昭諫餘杭人本名横十上不中第遂更名從事
湖南淮潤無所合久之歸投錢鏐累官錢塘令鎮海軍
掌書記節度判官鹽鐵發運副使著作佐郎奏授司勲
郎朱全忠以諫議大夫召不行魏博羅紹威推為叔父
表薦給事中年七十七卒隱少聰敏既不得志其詩以
風刺為主有歌詩集十四卷甲乙集三卷外集一卷今
編詩十一卷
曲江春感(一題作歸五湖)
江頭日暖花又開江東行客心悠哉高陽酒徒半彫落
終南山色空崔嵬聖代也知無棄物侯門未必用非才
一船明月一竿竹家住(一作在)五湖歸去來
皇陂
皇陂㶑灎深復深陂西下馬聊登臨垂楊風輕弄翠帶
鯉魚日暖跳黃金三月窮途無勝事十年流水見歸心
輸他谷口鄭夫子偷得閒名說(一作直)至今
寄鄭補闕
夫子門前數仞牆每經過處憶遊梁路從青𤨏無因見
恩在丹心不可忘未必便為讒口隔只應(一作因)貪草諫
書忙别來愁悴知多少兩度槐花馬上黃
牡丹花
似共東風(一作君)别有因絳羅高卷不勝春若教解語應
傾國任是無情亦(一作也)動人芍藥與君為近侍芙蓉何
處避芳塵可憐韓令功成後辜負穠華過此身
黃河
莫把阿膠向此傾此中天意固難明解通銀漢應須曲
纔出崑崙便不清高祖誓功衣帶小仙人占斗客槎輕
三千年後知誰在何必勞君報太平
汴河
當時天子是閒遊今日行人特地愁柳色縱饒妝故國
水聲何忍到揚州乾坤有意終難會黎庶無情豈自由
應笑秦皇用心錯謾驅神鬼海東頭
西京崇德里居
進乏梯媒退又難強隨豪貴殢長安風從昨夜吹銀漢
淚擬何門落玉盤抛擲紅塵應有恨思量仙桂也無端
錦鱗赬尾平生事却被閒人把釣竿
投所思
顦顇長安何所為旅魂窮命自相疑滿川碧嶂無歸日
一榻紅塵有淚時雕琢只應勞郢匠膏肓終恐誤秦醫
浮生七十今三十從此悽惶未可知
經張舍人舊居(一題作河中經故翰林張舍人所居)
行塵不是昔時塵謾向朱門憶侍臣一榻巳無開眼處
九泉應有愛才人文餘吐鳳他(一作當)年詔樹想棲鸞舊
日春從此恩深轉(一作深思更)難報夕陽衰草淚(一作獨)沾巾
雒城作
大鹵旌旗出洛濱此中煙月已埃塵更無樓閣尋行處
只有山川識野人早得鑄金誇范蠡旋聞垂釣哭平津
舊遊難得時難遇迴首空城百草春
姑蘇城南湖陪曹使君遊
水蓼花紅稻穗黃使君蘭棹汎迴塘倚風荇藻先開路
迎旆鳬鷖盡著行手裏(一作内)兵符神與術腰間金印綵
為囊少年太守勲庸盛應笑燕臺兩鬢霜
秋日有寄姑蘇曹使君
多病無因櫂小舟闔閭城下謁名侯水寒不見雙魚信
風便唯聞五袴謳早說用兵長暗合近傳觀稼亦閑遊
須知謝奕依前醉閒阻清談又一秋
送章碣赴舉
苹鹿歌中别酒催粉闈星彩動昭回久經罹(一作離)亂心
應破乍覩昇平眼漸開顧我昔年悲玉石憐君今日藴
風雷龍門盛事無因見費盡黃金老隗臺
寄楊秘書
湖水平來見鯉魚偶因烹處得瓊琚披尋藻思千重後
吟想冰光萬里餘漳浦病來情轉薄赤城吟苦意何如
錦衣公子憐君在十載兵戈從板輿
往年進士趙能卿嘗話金庭勝事見示叙
會稽詩客趙能卿往歲相逢話石城正恨故人無上夀
喜隨良宰有高情山朝佐命層層聳水接飛流步步清
兩火一刀罹亂後會須乘興雪中行
得宣州竇尚書書因投寄二首
雙魚迢遞到江濱傷感南陵(一作南感陵陽)舊主人萬里朝臺
勞寄夢十年侯國阻趨塵尋知亂後嘗辭祿共喜閒來
得養神時見齊山敬亭客不堪戎馬戰征頻
曾逐旌旗過板橋世途多難竟蓬飄步兵校尉辭公府
車騎將軍憶本朝醉裏舊遊還歴歴病中衰鬢奈蕭蕭
遺簪墮履應留念門客如今只下僚
雪
細玉羅紋下碧霄杜門顔(一作傾)巷落偏饒巢居只恐高
柯折旅客愁聞去路遥撅凍野蔬和粉重埽庭松葉帶
酥燒寒窗呵凍尋詩句一片飛來紙上銷
暇日有寄姑蘇曹使君兼呈張郎中郡中賓僚
嘉植(一作樹)陰陰覆劒池此中能政動神祗湖邊觀稼雨
迎馬城外犒軍風滿旗融酒徒誇無算爵儉蓮還少最
高枝珊瑚筆架真珠履曾和陳王幾首詩
寄右省王諫議
耳邊要靜不得靜心裏欲閒終未閒自是宿緣應有累
可能時(一作世)事更相關魚慙張翰辭東府鶴怨周顒負
北山看却金庭芝术老又驅車入七人班
焚書坑
千載遺蹤一窖塵路傍耕者亦傷神祖龍算事渾乖角
將謂詩書活得人
始皇陵
荒堆無草樹無枝嬾向行人問昔時六國英雄漫多事
到頭徐福是男兒
送沈先輩歸送(一作宋)上嘉禮(一題作送沈光及第後東歸兼赴嘉)
(禮)
青青月(一作仙)桂觸人香白紵衫輕稱沈郎好繼馬卿歸
故里况聞山簡在襄陽杯傾别岸應(一作終)須醉花(一作草)
傍征車漸欲芳擬把金錢贈(一作助)嘉禮不堪栖屑困名
場
春日葉秀才曲江
江花江草暖相隈(一作偎)也向江邊把酒杯春色惱人遮
不得别愁如瘧避還來安排賤跡無良策裨補明時望
重才一曲吳歌齊拍手十年塵眼未曾開
西京道德里
秦樹團團夕結陰此中莊舄動悲吟一枝丹桂未入手
萬里蒼波長負心老去漸知時態薄愁來唯願酒杯深
七雄三傑今何在休為閒人淚滿襟
憶夏口
漢陽(一作江)渡口蘭為舟漢陽(一作江)城下多酒樓當(一作芳)
年不得盡一醉别夢有時還重遊襟帶可憐吞楚塞(一作)
(塞雁)風煙只好狎(一作好是冷)江鷗月明更想曾行處吹笛橋
邊木葉秋
武牢關
楚人曾此限封疆不見清陰六里長一壑暮聲何怨望
數峰秋勢自顛狂由來四皓須神伏大抵秦皇謾氣強
欲學雞鳴試關吏太平時節嬾思量
途中獻晉州孟中丞
太平天子念蒲東又委星郎養育功昨日隼旟辭闕下
今朝珠履在河中樓移庾亮千山月樹待袁宏一扇風
不及政成應入拜晉州何足展清通
長安秋夜
遠聞天子似羲皇偶捨漁鄉入帝鄉五等列侯無故舊
一枝仙桂有風霜燈欹短熖燒離鬢漏轉寒更滴旅腸
歸計未知身已老九衢雙闕夜蒼蒼
春晩寄鍾尚書
宰府初開忝末塵四年談笑隔通津官資肯便矜中路
酒醆還應憶故人江畔舊遊秦望月檻前公事鏡湖春
如今莫問西禪(一作城)塢一炷寒香老病身
秋曉(一作晩)寄友人
洞庭霜落水雲秋又汎輕漣任去留世界高談今已得
宦途清貴舊曾遊手中綵筆誇題鳳天上泥封奬狎鷗
更見南來釣翁說醉吟還上木蘭舟
秋日有酬(一題作感德叙懷寄上羅鄴王三首餘二在七卷一作寄王師範)
舊(一作盛)業傳家有寶(一作佩)刀近聞餘力(一作揮刃)更揮毫腰
間印佩(一作綬)黃金重(一作樞貴)卷裏(一作内)詩裁(一作文章)白雪高
讌罷嘉賓吟鳳藻獵歸(一作回)諸將問龍韜分茅列土(一作)
(登壇甲子)纔三十猶擬廻頭賭(一作奪)錦袍
所思
梁王兔苑荆榛裏煬帝雞臺夢想中只覺惘然悲謝傅
未知何以報文翁生靈不幸台星拆造化無情世界空
劃盡寒灰始堪歎滿庭霜葉一窗風
送魏校書兼呈曹使君
亂離(一作罹)無計駐生涯又事東遊惜歲華村店酒旗沽
竹葉野橋梅雨泊蘆花讐書發跡官雖屈負米安親路
不賖應見使君論世舊埽門重得向曹家
四皓廟
漢惠秦皇事已聞廟前高木眼前雲楚王謾費閒心力
六里青山盡屬君
浮雲(一本題上無浮字)
溶溶曳曳自舒張不向蒼梧即帝鄉莫道無心便無事
也曾愁殺楚襄王
早發(一作行)
北去南來無定居此生生計竟何如酷憐一覺平明睡
長被雞聲惡破除(一作鄰雞半夜啼)
香(一本題上有詠字)
沈水良材食柏珍博山煙(一作爐)煖玉樓春憐君亦是無
端物貪作馨香忘却身
鄴城(一本作銅雀臺之二)
臺上年年揜翠蛾臺前高樹夾漳河英雄亦到分香處
能共常人較幾多
御定全唐詩卷六百五十五
