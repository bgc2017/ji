欽定四庫全書
御定全唐詩卷一百三十七
儲光羲
田家即事
蒲葉日已長杏(一作荇)花日已滋老農要看此貴不違天
時迎晨起飯牛雙駕耕東菑蚯蚓土中出田鳥隨我飛
羣合亂啄噪嗷嗷如道飢我心多惻隠顧此兩傷悲撥
食與田鳥日暮空筐歸親戚更相誚我心終不移
同王十三維偶然作四首
仲夏日中時草木看欲燋田家惜工(一作功)力把鋤來東
臯顧望浮雲隂往往誤傷苖歸來悲困極兄嫂共相譊
(一作饒)無錢可沽酒何以解劬勞夜深星漢明庭宇虚寥
寥高柳三五株可以獨逍遥
北山種松栢南山種蒺藜出入雖同趣所向(一作尚)各有
宜孔丘貴仁義老氏好無為我心若虚空此道(一作心)將
安施暫過伊闕間晼晩三伏時高閣入雲中芙蓉滿清
池要自非我室還望南山陲
野老本貧賤冐暑(一作雨)鋤瓜田一畦未及終樹下高枕
眠荷蓧者誰子皤皤来息肩不復問鄉墟相見但依然
腹中無一物高話羲皇年落日臨層隅逍遥望晴川使
婦提蠶筐呼兒榜漁(一作魚)船悠悠泛綠水去摘浦中蓮
蓮花艷且美(一作妍)使我不能還
浮雲在虛空隨風復卷舒我心方處順動作何憂虞但
言嬰世網不復得閒居迢遞别東國超遥來西都見人
乃恭敬曾不問賢愚雖若不能言中心亦難誣故鄉滿
親戚道遠情日疎偶欲陳此意復無(一作無復)南飛鳬
草木花葉生相與命為春當非草木意信是故時人靜
念惻羣物何由知至眞狂歌問夫子夫子不能陳鳳凰
飛且鳴容裔下天津清淨無言語兹焉庶可親
黃河流向東弱水流向西趨舍各有異造化安能齊妾
本邯鄲女生長在叢臺既聞容見寵復想玄為妻刻畫
尚風流幸會君招擕逶迤歌舞座婉孌芙蓉閨日月方
向除恩愛忽焉暌棄置誰復道但悲生不諧羡彼匹婦
意偕老常同棲
日暮登春山山鮮雲復輕遠近看春色踟蹰新月明仙
人浮丘公對月時吹笙丹鳥飛熠熠蒼蠅亂營營羣動
汨吾真訛言傷我情安得如子晉與之遊太清
耽耽銅鞮宫遥望長數里賓客無多少出入皆珠履樸
儒亦何為辛苦讀舊史不道無家舍效他養妻子冽冽
玄冬暮衣裳無凖擬偶然著道書神人養生理公卿時
見賞賜賚難具紀莫問身後事且論朝夕是
空山暮雨來衆鳥竟棲息斯須照夕陽雙雙復撫翼我
念天時好東田有稼穡浮雲蔽川原新流集溝洫裵徊
顧衡宇僮僕邀我食卧覽(一作擁)牀頭書睡看機中織想
見明膏煎中夜起唧唧
四鄰競豐屋我獨好卑室窈窕高臺中時聞撫新瑟狂
飈動地起拔木乃非一相顧始知悲心中憂且慄蚩蚩
命子弟恨不居高秩日入賓從歸清晨冠蓋出中庭有
竒樹榮早衰復疾此道猶不知微言安可述
昇天行貽盧六健
真人居閬風時奏清商音聽者即王母泠泠和瑟琴坐
對三花枝行隨五雲隂天長崑崙小日久蓬莱深上由
玉華宫下視首陽岑神州亦清淨要自有浮沈惻惻苦
哉行呱呱遊子吟廬山逢若士思欲化黃金雨雪没太
山誰能無歸心逍遥在雲漢可以來相尋
田家雜興八首
春至鶬鶊鳴薄言向田墅(一作野)不能自力作黽勉娶鄰
女既念生子孫方思廣田(一作園)圃閒時相顧笑喜悦好
禾黍夜夜登嘯臺南望洞庭渚百草被霜露秋山響砧
杵却羡故年時中情無所取
衆人恥貧賤相與尚膏腴我情既浩蕩所樂在畋漁山
澤時晦暝歸家暫閒居滿園植葵藿繞屋樹桑榆禽雀
知我閒翔集依我廬所願在優游州縣莫相呼日與南
山老兀然傾一壺
逍遥阡陌上遠近無相識落日照秋山千巖同一色網
罟繞深莾鷹鸇始輕翼獵馬既如風奔獸莫敢息駐旗
滄海上犒士吳宫側楚國有夫人性情本貞直鮮禽徒
自致終歲竟不食
田家趨隴畝當晝掩虚關鄰里無煙火兒童共幽閒桔
橰懸空圃雞犬滿桑間時來(一作須臾)農事隙採藥游名山
但言所採多不念(一作言)路險艱人生如蜉蝣一往不可
攀君看西王母千載美容顔
平生(一作貧士)養情性不復計(一作知)憂樂去家(一作來)行賣畚
留滯南陽郭秋至黍苖黃無人可刈穫稚子朝未飯把
竿逐鳥雀忽見梁將軍乘車出宛洛意氣軼道路光輝
滿墟落安知負薪者咥咥笑輕薄
楚山有高士梁國有遺老築室既相鄰向田復同道糗
糒常供飯兒孫每(一作日)更抱忘此耕耨勞媿彼風雨好
蟪蛄鳴空澤鶗鴂傷秋草日夕寒風來衣裳苦不早
梧桐蔭我門薜荔網我屋迢迢(一作超超)兩夫婦朝出暮還宿
稼穡既自種(一作務)牛羊還自牧日旰嬾耕鋤登高望川
陸空山足禽獸墟落多喬木白馬誰家兒聮翩相馳逐
種桑百餘樹種黍三十畝衣食既有餘時時會親友夏
來菰米飯秋至菊花酒孺人喜(一作善)逢迎稚子解趨走
日暮閒園裏圑圑蔭榆柳酩酊乘夜歸凉風吹戸牖清
淺望河漢低昂看北斗數甕猶未開明朝能飲否
題辨覺精舍
朝隨秋雲隂乃至青松林花閣空中遠方池巖下深竹
風亂天語溪響成龍吟試問真君子遊山非世心
題慎言法師故房
精廬不住子自有無生鄉過客知何道徘徊鴈子堂浮
雲歸故嶺落月還西方日夕虚空裏時時聞異香
石甕寺
遥山起真宇西向盡花林下見宫殿小上看廊廡深苑
花落池水天語聞松音君子又知我焚香期化心
題崔山人别業
南陽隠居者築室丹溪源溪冷懼秋宴室寒欣景暾山
雞鳴菌閣水霧入衡門東嶺或舒嘯北窗時討論封君
渭陽(一作川)竹逸士漢隂園何必崆峒上獨為堯所尊
行次田家澳(一作澳)梁作
田家俯長道邀我避炎氛當暑日方晝高天無片雲桑
間禾黍氣柳下牛羊羣野雀棲空屋晨昏(一作風)不復聞
前登澳(一作溴)梁坂極望温泉分(一作原曛)逆旅方三舍西山
猶未曛(一作分)
昭聖觀
主家隠溪口微路入花源數日朝青閣彩雲猶在門雙
樓夾一殿玉女侍玄元扶橑盡蟠木步欄多畫繙新松
引天籟(一作闕)小栢繞山樊坐弄竹隂遠行隨溪水喧石
池辨春色林獸知人言未逐鳳凰去真宫在此原
題辛道士房
全神不言命所尚道家流迨此遠南楚遂令思北遊先
生秀衡嶽玉立居玄丘門帶江山靜房隨瑶草幽逍遥
三花發罔象五雲浮自有太清紀曾垂華(一作草)髮憂大
年方槖籥小智即蜉蝣七日赤龍至莫令余獨留
登秦嶺作時陷賊歸國
朝出猛獸林躨跜登高峯僮僕履雲霧隨我行太空
羲和舒靈暉倏忽西極通迴首望涇渭隠隠如長虹九
逵合蒼蕪五陵遥曈曚鹿遊大明殿霧濕華清宫網羅
蠛蠓時顧此熊羆鋒失途走江漢不能有其功氣逐招
搖星魂隨閶闔風惟言宇宙清復使車書同林木被繁
霜合沓連山紅鵬鶚勵羽翼俯視荆棘叢誓將食鶬鴞
然後歸崆峒
晦日任橋池亭
温泉作天邑直北開新洲未有菰蒲生即聞鳬鴈遊六
亭在高岸數島居水流晦日望清波相與期泛遊西道
苦轉轂北隄疲行舟清泠水木隂纔可適我憂
望幸亭
五年一廵狩西幸過東畿周國易居守周人多怨思君
王敷惠政程作貴從時大厦非一木沈沈臨九逵慶雲
宿飛棟嘉樹羅青墀疎屏宜朝享方塘堪水嬉雲中仰
華蓋桁下望春旗天意知如此星言歸洛師
哥舒大夫頌德
天紀啓真命君生臣亦生乃知赤帝子復有蒼龍精神
武建皇極文昌開將星超超渭濱器落落山西名畫閫
入受脤(一作服)鑿門出扞城戎人昧正朔我有軒轅兵隴
路起豐鎬關雲隨旆旌河湟訓兵甲義勇方横行韓魏
多銳士蹷張在幕庭大非(當作大罪)四(當作肆)決軋石堡高崢
嶸攻伐若振槁孰云非神明嘉謀即天意驟勝由師貞
枯草被西陸烈風昏太清戢戈旄頭落牧馬崑崙平賓
從儼冠蓋封山紀天聲來朝芙蓉闕鳴玉飄華纓直道
濟時憲天邦遂輕刑抗書報知己松栢亦以榮嘉命列
上第德輝照天京在車持簡墨粲粲皆詞英顧我搶榆
者莫能翔青冥遊燕非騏驥躑躅思長鳴
安宜園林獻高使君
直道巳三出(一作黜)幸從江上迴新居茅茨迥起見秋雲
開十里次舟楫二橋交往來楚言滿鄰里鴈叫喧池臺
魚鱉樂仁政浮沈亦至哉小山宜大隠要自望蓬莱
秋庭貽馬九(并序)
扶風馬挺余之元伯也舍人諸昆知已之目挺充
鄭鄉之賦予乃貽此詩
伊昔好觀國自鄉西入秦往復萬餘里相逢皆衆人大
君幸東嶽世哲扈時廵予亦從此去閒居清洛濱稍稍
寒木直彩彩陽華新迭宕孔文舉風流石季倫妙年一
相得白首定相親重此虚賓客歡言冬及春哲兄盛文
史出入馳高軌令德本同人深心重知已綘衣朝聖主
紗帳延才子伯淮與季江清濬各(一作缺)孤峙羣芳趨汎
愛萬物通情理而我信空虚提攜過杞梓夫君美聲德
直道期終始孰謂忽離居優游鄭東里東里近王城山
連路亦平何言相去遠閒言獨淒清萬里鴻鴈度四鄰
砧杵鳴其如久離别重以霜風驚
河中望鳥灘作貽吕四郎中
河流有深曲舟子莫能知弭棹臨沙嶼微吟西日馳平
明春色霽兩岸好風吹去去川途盡悠悠親友離漢宫
成羽翼伊水弄參差為惜淮南子如何攀桂枝
秦中初霽獻給事二首
渭水收暮雨處處多新澤宫苑傍山明雲林帶天碧君
子聳高駕英聲邈今昔鏘佩出中臺彯纓入仙掖夙心
幸清鑒晩志欣良覿鳴盗非足徵願言同下客
南國久為思西都嘗作賓雲開天地色日照山河春善
聽在知已揚光唯達人妙年弄柔翰弱冠偶良晨擢第
文昌閣還家滄海濱寸心何所望東(一作省)掖有賢臣
晩次東亭獻鄭州宋使君文
自(一作身)初賓上國乃到鄒人鄉曾點與曾子俱升闕里
堂武皇恢大略逸翮思寥廓三居清憲臺兩拜文昌閣
為道既貞(一作真)信處名猶謇諤鐵柱勵風威錦軸含光
輝夜聞持簡立朝看伏奏歸洞門清珮響廣路玉珂飛
驤首入丹掖摶空趨太微絲綸逢聖主出入飄華組愔
愔宿帝梧侃侃居文府海内語三獨朝端謀六戸善計
在弘羊清嚴歸仲舉侍郎跨方朔中丞蔑周處天眷擇
循良惟賢降寵章分符指聊攝為政本農桑籍籍歌五
袴祁祁頌千箱隨車微雨灑逐扇清風颺既以遷列國
復兹鄰帝鄉褰帷乃仍舊坐嘯非更張居敬物無擾履
端人自康薄遊出京邑引領東南望林晩鳥雀噪田秋
稼穡黃成臯天地險廣武征戰場道喪苦兵賦時來開
井疆霏霏渠門色晻晻制巖光徒念京索近猶悲溱洧
長大明潛照耀淑慝自昭彰昔歲幸西土今兹歸洛陽
同焉知鄭伯當輔我周王
秋次覇亭寄申大
橘柚植寒陵芙蓉蔕修坂無言不得意得意何由展况
我行且徒而君往猶蹇既傷人事近復言天道遠薄暮
入空亭中夜不能飯南聽鴻鴈盡西見招搖轉千門漢
主宫百里周王苑杲杲初景出油油鮮雲卷會朝幸歲
正(一作真)校獵從新獮念君久京國雙涕如露泫無人薦
子雲太息竟誰辨
舟中别武金壇
曰予輕皎潔坦率賓混元忽乃異羣萃高歌信陵門信
陵好賓客清夜開華軒月光麗池閣野氣浮林園偶坐
爛明星歸志(一作心)潜崩奔漾舟清潭裏慰我别離魂落
日下西山左右慘無言蕭條風雨散窅藹江湖昏秋荷
尚幽欝暮鳥復翩翻紙筆亦何為寫我心中冤
鞏城東莊道中作
北陵散寒鳥西山照初日婉孌晉陽京踟蹰野人室南
軒草間去後乘林中出靄靄長路暖遲遲狹路歸蜉蝣
時蔽月枳棘復傷衣城上東風起河邊早鴈飛夏王紀
冬令殷人乃正月涯口度新雲山隂留故雪幸逢耆耋
話餘待親隣别總轡出叢薄歇鞍登峻隅春源既蕩漭
伏戰亦睢盱未獲遵平道徒言信薄夫
赴馮翊作
本自江海人且無寥廓志大明耀天宇靄靄風雨被迢
遞别荆吳飄颻涉沂泗廣川俟舟檝峻坂傷騏驥蹭蹬
失歸道﨑嶇從下位西出太華隂北走少梁地葱蘢墟
落色泱漭關河氣恥從俠烈遊甘為刀筆吏寶劍茱萸
匣豈忘知音貴大道且泛然沈浮未云異
晩霽中園喜赦作
五月黃梅時隂氣蔽遠邇濃(一本缺一作煙)雲連晦朔菰菜生
鄰里落日燒霞明農夫知雨止幾悲衽席濕長歎垣墻
毁曭朗天宇開家族躍(一本缺一作欣)以喜渙汗發大號坤元
更資始散衣出中園小徑尚滑履池光搖萬象倏忽滅
復起嘉樹如我心欣欣豈云已
觀范陽遞俘
北河旄星隕鬼方獮林胡羣師舞弓矢電發歸燕墟皇
皇軒轅君贊贊臯陶謨方思壯軍實遠近遞生俘車馬
踐大逵合沓成深渠牧人過槖駞校正引騊駼烈風朝
送寒雲雪靄天隅草木同一色誰能辨榮枯四履封元
戎百金酬勇夫大邦武功爵固與炎皇殊
次天元十載華隂發兵作時有郎官點發
鬼方生獫狁時寇盧龍營帝念霍嫖姚詔發咸林兵天
星下文閣簡師臨我城三陌觀勇夫五餌謀長纓雷野
大車發震雲靈鼓鳴太華色莽蒼清渭風交横胡馬悲
雨雪詩人歌旆旌閼氏為女奴單于作邊氓神皇麒麟
閣大將不書名
送丘健至州勅放作時任下邽縣(一作尉)
太史登觀臺天街耀旄頭大君忽霆震詔爵冠軍侯南
必梁孫源西將圉崑丘河隴徵擊卒虎符到我州朝集
咸林城師言亂啁啾殺氣變木德凛凜如高秋元戎啓
神皇廟堂發嘉謀息兵業稼穡歸馬復休牛和風開隂
雪大耀中天流歡聲殷河嶽涵盪非煙浮邦牧新下車
德禮被甿謳乾坤日交泰吾亦遂優游
登商丘
河水日夜流客心多殷憂維梢歷宋國結䌫登商丘漢
皇封子弟周室命諸侯搖搖世祀怨(一作遠)傷古復兼秋
鳴鴻念極浦征旅慕前儔太息梁王苑時非牧馬遊
羣鴉(一作䲭)詠
新宫驪山隂龍衮時出豫朝陽照羽儀清吹肅逵路羣
鴉隨天(一作太)車夜滿新豐樹所思在腐餘不復憂霜露
河低宫閣深燈影鼓鐘曙繽紛集(一作起)寒枝矯翼時相
顧冡宰收琳瑯侍臣盡(一作進)鴛鷺高舉摩太清永絶矰
繳懼兹禽亦翺翔不以微小故
尚書省受(一作聰)誓誡貽太廟裴丞
皇家有恒憲齋祭崇明祀嚴車伊洛間受誓文昌裏沈
沈雲閣見稍稍城烏起曙色照衣冠虚庭鳴劍履裵回
念私覿悵望臨清汜點翰欲何言相思從此始
夏日尋藍田唐丞登高宴集
東望春明門駕言聊出遊南行小徑盡綠竹臨清流君
出罷六安居此澹忘憂園林與城市閭里隨人幽披顔
闢衡闈置酒登崇丘山河臨咫尺宇宙窮寸眸是時春
載陽佳氣滿皇州宮殿碧雲裏鴛鴦初命儔良辰方在
兹志士安得休成名苟有地何必東陵侯
田家即事荅崔二東臯作四首
玄鳥雙雙飛杏林初發花喣媮命僮僕可以樹桑麻清
旦理犂鋤日入未還家
有客山中至言傳故人訊蕩漾敷遠情飄颻吐清韻猗
歟春臯上無乃成秋興
念别求須臾忽至嚶鳴時莱田燒故草初樹養新枝所
寓非幽深夢寐相追隨
依依親隴畝寂寂無鄰里不聞雞犬音日見和風起頼
君遺掞藻憂來散能弭
御定全唐詩卷一百三十七
