欽定四庫全書
御定全唐詩卷五十九
李嶠
日
旦出扶桑路遥升若木枝雲間五色滿霞際九光披東
陸蒼龍駕南郊赤羽馳傾心比葵藿朝夕奉光(一作堯)曦
月
桂滿三五夕蓂開二八時清輝飛鵲鑑新影學(一作入)蛾
眉皎潔臨疎牖玲瓏鑒薄帷願言從愛客清夜幸同嬉
(一作願陪北堂宴長賦西園詩)
星
蜀郡靈槎轉豐城寳劒(一作氣)新將軍臨北塞天子入西
秦未作三台輔寧為五老臣今宵潁川曲誰識聚賢人
風
落日生蘋末搖揚徧遠林帶花疑(一作迎)鳳舞向竹似龍
吟月動臨秋扇松清入夜琴若至蘭臺下(一作蘭臺宫殿峻)還
拂楚王襟
雲
英英大梁國郁郁秘書臺碧落從龍起青山觸石來官
名光邃古蓋影耿輕埃飛感高歌發威加四海回
煙
瑞氣凌青閣空濛上翠微迥浮雙闕路遥拂九仙衣桑
柘迎寒色松篁暗晩暉還當紫霄上時接彩鸞飛
露
滴瀝明花苑葳蕤泫竹叢玉垂丹棘上珠湛綠荷中夜
警千年鶴朝零七月風願凝仙掌内長奉未央宫
霧
曹公迷楚澤漢帝出平城涿鹿妖氛静丹山霽色明類
煙飛稍重方雨散還輕倘入非熊兆寧思玄豹情
雨
西北雲膚起東南雨足來靈童出海見神女向臺(一作山)
回斜影風前合圓文水上開十旬無破塊九土信康哉
雪
瑞雪驚千里同雲暗(一作從風下)九霄地疑明月夜山似白
雲朝(一作龍沙飛正遠玉馬地還銷)逐舞花光動臨歌扇影飄大周天
闕路今日海神朝
山
地鎮標神秀(一作山嶺鬱氤氲)峩峩上翠氛泉飛一道帶峰出
半天雲古壁丹青色新花綺(一作錦)繡紋已開封禪所希
謁聖明君
石
宗子維城固將軍飲羽威巖花鑑裏發雲葉錦中飛入
宋星初隕過湘燕早歸倘因持補極寧復想(一作羡)支機
原(第五句缺二字)
王粲銷憂日江淹起恨年帶川遥綺錯分隰迥阡眠
横周甸莓苔闕晉田方知急難響長在脊令篇
野
鳳出秦郊迥鶉飛楚塞空蒼梧雲影去涿鹿霧光通草
暗少原綠花明入蜀紅誰云築版士猶處傅巖中
田
貢禹懷書日張衡作賦辰杏花開鳳軫菖葉布龍鱗瑞
麥兩岐秀嘉禾同穎新寧知帝王力擊壤自安貧
道
銅駝分鞏洛劒閣抵臨邛紫徼三千里青樓十二重玉
關塵似雪金穴馬如龍今日中衢上堯尊更可逢
海
習坎疏丹壑朝宗合紫微三山巨鰲湧萬里(一作九萬)大鵬
飛樓寫春雲色珠含明月輝會因添霧露方逐衆川歸
江
日夕三江望靈潮萬里回霞津錦浪動月浦練花開湍
似黃牛去濤從白馬來英靈巳傑出誰識卿雲才
河(第八句缺)
源出崑崙中長波接漢空桃花來馬頰竹箭入龍宫德
水千年變榮光五色通若披蘭葉檢
洛
九洛韶光媚三川物候新花明丹鳳浦日映玉雞津元
禮期仙客陳王覩麗人神龜方錫瑞綠字重來臻
城
四塞稱天府三河建洛都飛雲靄層闕白日麗南隅獨
下仙人鳳羣驚御史烏何辭一萬里邊徼捍匈奴
門
奕奕彤闈下煌煌紫禁隈阿房萬戶列閶闔九重開疏
廣遺榮去于公待駟來詎知金馬側方朔有竒才
市
闤闠開三市旗亭起百尋漸離初擊筑司馬正彈琴細
柳龍鱗映長槐兔月陰徒知觀衞玉詎肯挂秦金
井
玉甃談仙客銅臺賞魏君蜀都宵映火杞國旦生雲向
日蓮花淨含風李樹薰已開千里國還聚五星文
宅
寂寞蓬蒿徑喧喧湫隘廬屢逢長者轍時引故人車孟
母遷鄰罷將軍辭第初誰憐草玄處獨對一牀書
池
綵櫂浮太液清觴醉習家詩情對明月雲曲拂流霞煙
散龍形淨波含鳳影斜安仁動秋興魚鳥思空賖
樓
百尺重城際千尋大道隈漢宫井榦起吴國落星開笛
怨綠珠去簫隨弄玉來銷憂聊暇日誰識仲宣才
橋
烏鵲填應滿黃公去不歸勢疑虹始見形似鴈初飛妙
應七星制高分半月輝秦王空構石仙島遠難依
經
漢室鴻儒盛鄒堂大義明五千道德闡三百禮儀成青
紫方拾芥黃金徒滿贏誰知懷逸辯重席冠羣英
史
馬記天官設班圖地里新善談方亹亹青簡見彬彬方
朔初聞漢荆軻昔向秦正辭堪載筆終冀作良臣
詩
都尉仙鳬遠梁王駟馬來扇中紈素製機上錦紋回天
子三章傳陳王七步才緇衣久擅美祖德信悠哉
賦
布義孫卿子登高楚屈平銅臺初下筆樂觀正飛纓乍
有凌雲勢時聞擲地聲造端長體物無復大夫名
書
削簡龍文見臨池鳥跡舒河圖八卦出洛範(一作字)九疇
初垂露春光滿崩雲骨氣餘請君看入木一寸乃非虛
檄(第二句缺一字)
羽檄本宣明由來木聲聯翩至漢國迢遞入燕營毛
義持書去張儀韞璧行曹風雖覺愈陳草始知名
紙
妙跡蔡侯施芳名左伯馳雲飛錦綺落花發縹紅披舒
卷隨幽顯廉方合軌儀莫驚反掌(一作覆)字當取葛洪規
筆
握管門庭側含毫山水隈霜輝簡上發錦字夢中開鸚
鵡摛文至麒麟絶句來何當遇良史左右振竒才
硯
左思裁賦日王充作論年光隨錦文發形帶石巖圓積
潤循毫裏開池小學前君苗徒見爇誰詠士衡篇
墨
長安分石炭上黨結松心遶畫蠅初落含滋綬更深悲
絲光易染曡素彩還沉别有張芝學書池幸見臨
劒
我有昆吾劒求趨夫子庭白虹時切玉紫氣夜干星鍔
上芙蓉動匣中霜雪明倚天持報國畫地取雄名
刀
列辟鳴鸞至惟良佩犢旋帶環疑寫月引鑑似含泉入
夢華梁上含鋒彩筆前莫驚開百鍊特擬定三邊
箭
漢甸初收羽燕城忽解圍影隨流水急光帶落星飛夏
列三成範堯沈九日輝斷蛟雲夢澤希為識忘歸
彈
俠客持蘇合佳遊滿帝鄉避丸深可誚求炙遂難忘金
迸疑星落珠沈(一作成)似月光誰知少孺子將此見(一作諫)
吳王
弩
挺質本軒皇(一作黃)申威振遠方機張驚雉雊玉彩耀星
芒高鳥行應盡清猿坐見傷蘇秦六百步持此說韓王
旗
桂影承宵月虹輝接曙雲縱横齊八陣舒卷引三軍日
薄蛟龍影風翻鳥隼文誰知懷勇志蟠地幾繽紛
旌
告善康莊側求賢市肆中擁麾分綵雉持節曳丹虹影
麗天山雪光搖朔塞風方知美周政抗旆賦車攻
戈(第八句缺一字)
富父舂喉日殷辛漂杵年曉霜含白刃落影駐雕鋋夕
擯金門側朝提玉塞前願隨龍影度横陣雲邊
鼓
舜日諧鼗響堯年韻土聲向樓疑吹擊震谷似雷驚仙
鶴排門起靈鼉帶水鳴樂云行巳奏禮曰冀相成
弓
桃文稱辟惡桑質表初生宛轉雕鞬際依稀半月明遥
彎落鴈影虚引怯猿聲徒切烏號思攀龍遂不成
琴
名士竹林隈鳴琴寶匣開風前中散至月下步兵來(一作)
(風前綠綺弄月下白雲來)淮海多為室梁岷舊作臺子期如可聽山
水響餘哀(武丘山有琴室近淮海)
瑟
伏羲初製法素女昔傳名流水嘉魚躍叢臺舞鳳驚嘉
賓飲未極君子娱俱并倘入丘之戶應知由也情
琵琶
朱絲聞岱谷鑠質本多端半月分弦出叢花拂面安將
軍曾制曲司馬屢陪觀本是胡中樂希君馬上彈
筝
蒙恬芳軌設遊楚妙彈開新曲帳中發清音指下來鈿
裝模六律柱列配三才莫聽西秦奏筝筝有剰哀(筝筝釋名)
(曰筝施弦高筝筝然)
鐘(一作宋之問詩)
既接南鄰磬還隨(一作同)北里笙平陵通曙響長樂警(一作)
(徹)宵聲秋至含霜動春歸應律鳴欲知常待扣金簴有
餘清
簫(下四句缺)
虞舜調清管王褒賦雅音參差横鳳翼搜索動人心
笛(一作宋之問詩)
羌笛寫龍(一作餘)聲長吟入夜清關山孤月下來向隴頭
鳴逐吹梅花落含春柳色驚行觀向子賦坐憶舊鄰情
笙
懸匏曲沃上孤篠汶陽隈形寫歌鸞翼聲隨舞鳳哀歡
娱分北里純孝即南陔今日虞音奏蹌蹌鳥獸來
歌
漢帝臨汾水周仙去洛濱郢中吟白雪梁上繞飛塵響
發行雲駐聲隨(一作嬌)子夜新願君聽扣角當自識賢臣
舞
妙伎遊金谷佳人滿石城霞衣席上轉花岫(一作袖)雪前
明儀鳳諧清曲回鸞應雅聲非君一顧重誰賞素腰輕
御定全唐詩卷五十九
