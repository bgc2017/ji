欽定四庫全書
御定全唐詩卷五百三十七
許渾
泛五雲溪
此溪何處路遥問白髯翁佛廟千巖裏人家一島中魚
傾荷葉露蟬噪柳林(一作枝)風急瀨鳴車軸微波漾釣筒
石苔縈棹綠山果拂舟紅更就千村(一作溪)宿溪(一作村)橋
與剡通
寄郴州李相公
高樓王與謝逸韻比南金不遇銷憂日挨塵誰復尋曠
懷澹得喪失意縱登臨彩檻浮雲迥綺窗明月深虬龍
壓滄海鴛鸞思鄧林青雲傷國器(一作語)白髮軫鄉心功
高恩自洽道直訪徒侵應笑靈均恨江畔獨行吟
贈蕭鍊師(并序)
鍊師貞元初自梨園選為内妓善舞柘枝宮中莫
有倫比者寵錫甚厚及駕幸奉天以病不獲隨輦
遂失所止洎復宫闕上頗懷其藝求之浹日得於
人間復聞神仙之事謂長生可致乞奉黃老上許
之詔居嵩南洞清觀迨今八十餘矣雪膚花顔與
昔無異則知龜鶴之夀安得不由所尚哉因賦是
詩題於院壁
曾試昭陽曲瑶齋(一作階)帝自臨紅珠絡繡帽翠鈿束羅
襟雙闕胡(一作朝)塵起千門宿露(一作霧)隂出宮迷國步回
駕軫皇心桂殿春空晩椒房夜自深急宣求故劍冥契
得遺簪暗記神仙傳潛封女史(一作玉女)箴壺中知日永掌
上畏年侵莫比班家扇寧同卓氏琴雲車辭鳳輦羽帔
别鴛衾網斷魚遊藻籠開(一作閑)鶴戲林洛烟浮碧漢嵩
月上丹岑露(一作霧)草争三秀風篁共八音吹笙延鶴舞
敲磬引龍吟旄節纖腰舉霞杯皓腕斟還磨照寶鏡猶
插辟寒金東海人情變南山聖夀沈朱顔常似渥綠髮
已如(一作加)尋養氣齊生死留形盡古今更求應不見雞
犬日駸駸
冬日宣城開元寺贈元孚上人
一鉢事南宗僧儀稱病容曹溪花裏别蕭寺竹前(一作間)
逢燭影深寒殿經聲徹曙鐘欲齋簷睡(一作下一作翥)鴿(一作鵒)
初定壁吟蛩詩繼休遺韻書傳永逸蹤藝多人譽洽機
(一作緣)絶道情濃汲澗瓶沈藻眠階錫挂松雲鳴新放鶴
池卧舊降龍露茗山厨焙霜秔野碓舂梵文明處譯禪
衲暖時縫層塔題應遍飛軒步不慵繡梁交薜荔畫井
倒芙蓉翠戶垂旗網朱窗列劍鋒寒風(一作飇)金磬遠(一作)
(響)晴雪玉樓重玅理三乘逹清才萬象供山高橫睥睨
灘淺聚艨艟微霧(一作靄)蒼平楚殘暉淡遠峰林疎霜摵
摵波静月溶溶劒出因雷煥琴全(一作焦)遇蔡邕西方知
(一作如)有社支許合相從
維舟秦淮過温州李給事宅
給事為郎日青溪醉隱銜冰池通極浦雪逕遶高巖珠
玉砂同弃(一作見)松筠草(一作梅墜)共芟帝圖憂一失臣節恥
三緘代有王陵戅時無靳尚讒定應標(一作操)直筆寧為
發空函霧黑連雲棧風狂截海帆石梯迎雨闊沙井帶
潮鹹蠟屐青笻杖籃輿白罽衫應勞北歸夢山路正巉
巉
登蒜山(一本有津字)觀發軍
羽檄徵兵急轅門選將雄犬羊憂破竹貔虎(一作武)極飛
蓬(一作龍)定繫(一作擊)猖狂虜何煩矍鑠翁更探黃石(一作谷)略
重振黑山功别馬嘶營柳驚烏散井桐低星連寶劍殘
月讓雕弓浪曉戈鋋裏山晴鼓角中甲開魚照水旗颺
虎挐風去想金河遠行知(一作聞)玉塞空漢庭應有問師
律在元戎
送從兄别駕歸蜀(并序)
從兄彦昭與桂陽令韋伯逹貞元中俱為千牛伯
逹官至王府長史長慶中非罪受譴前年會赦復
故秩詔未及而已沒從兄自蜀而南發旅櫬歸葬
塗上既而西旋因成十韻贈别
聞與湘南令童年侍玉墀家留秦塞曲官謫瘴溪湄道
直姦臣屏冤深聖主知逝川東去疾霈澤北來遲青漢
龍髯絶(一作去)蒼岑(一作山)馬鬛移(一作悲)風淒聞笛處月慘
罷琴時客路黃公廟鄉關白帝祠巳稱鸚鵡賦寧誦鶺
鴒詩遠道書難逹長亭酒莫持(一作重違)當憑蜀江水萬里
寄相思
金陵阻風登延祚閣
極目皆陳迹披圖問遠公戈鋋三國後冠蓋六朝中葛
蔓交殘壘芒(一作苔)花沒後(一作廢)宮水流簫鼔絶山在綺
羅空極浦千艘聚高臺一徑通雲移吳(一作巫)岫雨潮轉
楚江風登閣慙漂梗停舟憶斷蓬歸期與歸路杉桂海
門東
送林處士自閩中道越由霅抵兩川
書劍少青眼煙(一作風)波初白頭鄉關背梨(一作黎)嶺客路
轉蘋洲處困道難固乘時恩易酬鏡中非訪戴劍外欲
依劉高枕海天暝落帆江雨秋鼉聲應遠鼓蜃氣學危
樓智士(一作者)役千慮逹人經(一作輕)百憂唯聞陶靖節多
在醉鄉游
宣城贈蕭兵曹
桂檝謫湘渚三年波上春舟寒剡溪雪衣破洛城塵客
道恥搖尾皇恩寬犯鱗花時去國遠月夕上樓頻貪酒
不辭病傭書非為貧行吟值漁父坐隱對樵人紫陌罷
雙轍碧潭窮一綸高歌更南去煙火是通津
秋夕宴李侍御宅
公子徵詞客秋堂(一作空)遞玉杯月高羅幕卷風度錦屏
開鳳管添簧品鵾絃促柱哀轉喉雲旋合垂手露徐來
燭換三條燼香銷十炷灰蛩聲聞鼓歇螢燄觸簾回廣
檻煙分柳空庭露積苔解酲須滿酌應為撥(一作潑)新醅
晨自竹徑至龍興寺崇隱上人院
佛寺通南徑僧堂倚北坡藤隂迷晚竹苔滑仰(去聲)晴莎
病憶春前别閒宜雨後過石橫聞水遠林缺見山多欲
結三天社初降十地魔毒(一作素)龍來有窟靈鶴去無窠
客路隨萍梗鄉園失薜蘿禪心如可學不藉魯陽戈
歲暮自廣江至新興往復中題峽山寺四首
夜醉晨方醒孤吟恐(一作乍)失羣海鰌潮上見江鵠霧中
聞未臘梅先實(一作綻)經(一作終)冬草自薰樹隨山崦合泉
到石稜分虎跡空林雨猨聲絶(一作暮)嶺雲蕭蕭異鄉鬢
明日共絲棼
薄暮緣(一作㳂)西峽停橈一訪僧鷺巢橫卧柳猨飲倒垂
藤水曲巖千疊雲重樹百層山風寒殿磬溪雨夜船燈
灘漲危槎沒泉衝(一作舂)怪石崩中臺一襟淚歲杪别良
朋
密樹分蒼壁長溪抱碧岑海(一作山)風聞鶴遠潭日見魚
深松蓋環清韵榕根架綠隂(南方有大葉榕樹枝垂入地生根)洞丁多
斵石蠻女(一作客)半淘金(端州斵石塗涯縣淘金為業)南浦驚春至西
樓送月沈江流不過嶺何處寄歸心
月在行人起千峰復萬峰海虚争翡翠溪邏鬭芙蓉(南方)
(呼市為虚呼戍為邏新州有翡翠虚芙蓉邏)古木高(一作空)生槲隂池滿種松
(木槲花生於他樹槎枿池沼多松謂之水松)火探深洞燕香送遠潭龍(南方持火)
(於乳洞中取燕而食康州悦城縣有温媪龍即蛇也隨水往舟船至人家或千里外皆以香酒果送之)藍
塢寒先燒禾堂晩并舂(種藍多在塢中先燒其地人以木槽舂禾謂之禾堂)更投
何處宿西峽隔雲鐘
南海使院對菊懷丁夘别墅
何處曾移菊溪橋鶴嶺東籬疎還有艷園小亦無叢日
晩秋烟裏星繁曉露中影搖金澗水香染玉潭風罷酒
慙陶令題詩答謝公朝來數花發身在尉佗宮
和李相國(并序)
蒙賓客相國李公見示和宣武盧僕射以吏部高
尚書自江南赴闕貺大梨白鷴因贈五言六韵攀
和
巨寶珍吳果馴雛重越禽摘來漁浦上攜在兔園隂霜
合凝丹頰風披歛素襟刀分瓊液散籠簌(一作掩一作蔽)雪華
深虎帳齋中設龍樓洛下吟含消兼受(一作愛)彩應貴冡
卿(一作異鄉)心
陪少師李相國崔賓客宴居守狄僕射池亭
池色似瀟(一作擬三)湘仙舟正日(一作日正)長燕飛驚蛺蝶魚躍
(一作戲)動鴛鴦雲聚(一作定)歌初轉風回舞欲翔暖(一作新)醅
松葉嫩寒粥杏花香羅綺留春色(一作意)笙竽送晚光何
須明月夜(一作下)紅燭在華堂
和賓客相國詠雪
近臘千巖白迎春四氣催雲隂連海起風急度山來盡
日隋堤絮經冬越嶺梅艷疑歌處散輕似舞時廻道藴
詩傳麗相如賦騁才霽添松篠媚寒積蕙蘭猜暗漲宫
池水平封輦路埃燭龍初照耀巢鶴乍裵回簷日瓊先
挂牆風粉旋摧五門環玉壘雙闕對瑶臺綺席陵寒坐
珠簾遠曙開靈芝霜下秀仙桂月中栽春幌書千帙援
琴酒百桮垂休編太史呈瑞表中台皓夜迷三徑浮光
徹九垓兹辰是豐歲歌詠屬良哉
奉和盧大夫新立假山
巖谷留心賞為山極自然孤峰空迸笋攢萼旋開蓮黛
色朱樓下雲形繡戶前砌塵凝積靄簷溜挂飛泉樹暗
壺中月花香洞裏天何如謝康樂海嶠獨題篇
奉命和後池十韻
疊石通溪水量波失舊規芳洲還屈曲朱閣更逶迤浴
鳥翻荷葉驚蟬出柳絲翠烟秋檜聳紅露曉蓮披攀檻
登樓近停橈待客遲野橋從浪沒輕舸信風移竹韻遷
棋局松隂遞酒巵性閒鷗自識心遠鶴先知應想秦人
會休懷越相祠當期穆天子簫鼓宴瑶池
御定全唐詩卷五百三十七
