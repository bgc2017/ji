欽定四庫全書
御定全唐詩卷三百四十三
韓愈
題楚昭王廟(襄州宜城縣驛東北有井傳是昭王井井東北數十步有昭王廟)
丘墳(一作園)滿目衣冠盡城闕連雲草樹荒猶有國人懷
舊德一間茅屋祭昭王
宿龍宫灘
浩浩復湯湯灘聲抑更揚奔流疑激電驚浪似浮霜夢
覺燈生暈宵殘雨送涼如何連曉語一半是思鄉(或作祗是)
(說家鄉)
义魚招張功曹(署)
义魚春岸闊此興在中宵大炬然如晝長船縛似橋深
窺沙可數静搒水無搖刃(一作手)下那能脫波間或自跳
中鱗憐錦碎當目訝珠銷迷火逃翻近驚人去暫遙競
多心轉細得雋語時囂潭罄知存寡舷平覺獲饒交頭
疑湊餌駢首類同條濡沫情雖密登門事已遼盈車欺
故事飼犬驗今朝血浪凝猶沸腥風遠更飄蓋江烟羃
羃拂棹影寥寥獺去愁無食龍移懼見燒如棠名既誤
釣渭日徒消文客驚先賦篙工喜盡謠膾成思我友觀
樂憶吾僚自可捐憂累何須強問鴞
李員外寄紙筆(李伯康也郴州刺史)
題是臨池後分從起草餘兔尖針莫竝繭淨雪難如莫
怪殷勤謝虞卿正著書
次同(一作弄又作巫)冠峽(赴陽山作)
今日是何朝天晴物色饒落英千尺墮遊絲百丈飄泄
乳交巖脉懸流揭浪標無心思嶺北猿鳥莫相撩
答張十一功曹
山淨江空水見沙哀猿啼處兩三家篔簹競長纖纖笋
躑躅閒開豓豓花未報恩波知死所莫令炎瘴送生涯
吟君詩罷看雙鬢斗覺霜毛一半加
郴州祈雨
乞雨女郎魂炰羞潔且繁廟開鼯鼠呌神降越巫言旱
氣期銷蕩隂官想駿奔行看五馬入蕭䬃已隨軒
湘中酬張十一功曹
休垂絶徼千行淚共泛清湘一葉舟今日嶺猿兼越鳥
可憐同聽不知愁
郴口又贈二首
山作劍攢江寫鏡扁舟斗轉疾於飛回頭笑向張公子
終日思歸此日歸
雪颭霜翻看不分雷驚電激語難聞沿涯(一作崖)宛轉到
(一作入)深處何限青天無片雲
題木居士二首(耒陽縣北沿流二三十里鼇口寺退之所題木居士在焉元豐)
(初以禱早不應為邑令析而薪之)
火透波穿不計春根如頭面幹如身偶然題作木居士
便有無窮求福人
為神詎比溝中斷遇賞還同㸑下餘朽蠧不勝刀鋸力
匠人雖巧欲何如
晩泊江口
郡城朝解䌫江岸暮依村二女竹上淚孤臣水底魂雙
雙歸蟄燕一一呌羣猿回首那聞(一作能)語空看别䄂翻
湘中
猿愁魚踊(一作躍)水翻波自古流傳是汨羅蘋藻滿盤無
處奠空聞漁父扣舷歌
别盈上人
山僧愛山出無期俗士牽俗來何時祝融峯下一回首
即是此生長别離
喜雪獻裴尚書(裴均也時為荆南節度使檢校吏部尚書愈為法曹參軍)
宿雲寒不卷春雪墮如簁(一作篩)騁巧先投隙潛光半(一作)
(亂)入池喜深將策試驚密仰簷窺自下何曾汙增高未
覺(一作見)危比心明可燭拂面愛還吹妬舞時飄袖欺梅
併壓枝地空迷界限砌滿接高卑浩蕩乾坤合霏微物
象移為(一作騐)祥矜大熟布澤荷平施已分年華晩猶憐
曙色隨氣嚴當酒換(一作煖)灑急聽窗知照曜臨初日玲
瓏滴晩澌聚庭看嶽聳掃路(一作地)見雲披陣勢魚麗遠
書文鳥篆竒縱歡羅艷黠列賀擁熊螭履敝行偏冷門
扃卧更羸悲嘶聞病馬浪走信嬌兒竈静愁煙絶(一作滅)
絲緐念鬢衰擬鹽吟舊句授簡慕前規捧贈同燕石多
慚失所宜
春雪
看雪乘清旦無人坐獨謠拂花輕尚起落地暖初銷已
訝陵歌扇還來伴舞腰灑篁留密節(一作半)著柳送長條
入鏡鸞窺沼行天馬度橋徧階憐可掬滿樹戱成搖江
浪迎濤日風毛縱獵朝弄閒時細轉争急忽驚飄城險
疑懸布砧寒未𢷬綃莫愁隂景促夜色(一作月)自相饒
聞梨花發贈劉師命
桃溪惆悵不能過紅豓紛紛落地多聞道郭西千樹雪
欲將君去醉如何
春雪間(一作映)早梅
梅將雪共春彩艷不相因逐吹(去聲)能爭密排枝巧妬新
誰令香滿座獨使淨無塵芳意饒呈瑞寒光助照人&KR0785;
瓏開已徧點綴坐來頻那是俱疑似須知兩逼真熒煌
初亂眼浩蕩忽迷神未許瓊華比從將玉樹親先期迎
獻歲更伴占兹晨願得長輝映輕微敢自珍
早春雪中聞鶯
朝鶯雪裏新雪樹眼前春帶澁先迎氣侵寒已報人共
矜初聽早誰貴後聞頻暫囀那成曲孤鳴豈及辰風霜
徒自保桃李詎相親寄謝幽棲友辛勤不為身
梨花下贈劉師命
洛陽城外清明節百花寥落梨花發今日相逢瘴海頭
共驚爛漫開正月
和歸工部送僧約(工部歸登也約荆州人)
早知皆是自拘囚不學因循到白頭汝既出家還擾擾
何人更得(一作向)死前休
入關詠馬
歲老豈能充上駟力微當自慎前程不知何故翻驤首
牽過關門妄一鳴
木芙蓉
新開寒露叢遠比水間紅艷色寧相妬嘉名偶自同採
江官渡(一作秋節)晩搴木古祠空願得(一作須勸)勤來看無令便
逐風
題張十一旅舍三詠
榴花
五月榴花照眼明枝間時見子初成可憐此地無車馬
顛倒青苔落綘英
井
賈誼宅中今始見葛洪山下昔曾窺寒泉百尺空看影
正是行人渴(一作暍)死時
蒲萄
新莖未徧半猶枯高架支離倒復扶若欲滿盤堆馬乳
(蜀本草蒲萄有似馬乳者)莫辭添竹引龍鬚
峽石西泉(一作寒泉)
居然鱗介不能容石眼環環水一鍾聞說旱時求得雨
祇疑科斗是蛟龍
梁國惠康公主挽歌二首(公主憲宗長女下嫁于頔之子季友元和)
(中薨詔令百官進詩)
定諡芳聲遠移封大國新㢲宫尊長女台室屬良人河
漢重泉夜梧桐半樹春龍輭(音而)非厭(於涉切)翟還輾禁城
塵
秦地吹簫女湘波鼓瑟妃佩蘭初應夢奔月竟淪輝夫
族迎魂去宫官會葬歸從今沁園草無復更芳菲
和崔舍人詠月二十韻(舍人崔羣也愈元和七年以職方員外郎下遷)
(國子博士此詩是其年八月所作)
三秋端正月今夜出東溟對此猶分勢騰天漸吐靈未
高烝遠氣半上霽孤形赫奕當躔次虛徐度杳冥長河
晴散霧列宿曙分螢浩蕩英華溢蕭疎物象泠池邊臨
倒照簷際送横經花樹參差見臯禽斷續聆牖光窺寂
寞砧影伴娉婷幽坐看侵戶閒吟愛滿庭輝斜通壁練
彩碎射沙星清潔雲間路空涼水上亭淨堪分顧兔細
得數飄萍山翠相凝綠林煙共羃青過隅驚桂側當午
覺輪停屬(音燭)思摛霞錦追歡罄縹缾郡樓何處望隴笛
此時聽右掖連台座重門限禁扃風臺觀滉瀁冰砌步
青熒獨有虞庠客無由拾落蓂
詠雪贈張籍
只見縱横落寧知遠近來飄颻還自弄歴亂竟誰催座
暖銷那怪池清失可猜坳中初蓋底垤處遂成堆慢(一作)
(漫)有先居後輕多去却回度前鋪瓦隴(一作壠)發本(一作奔發)
積牆隈穿細時雙透乘危忽半摧舞深逢坎井集早值
層臺砧練終宜𢷬階紈未暇裁城寒裝(一作妝)睥睨樹凍
裹莓苔片片勻如剪紛紛碎若挼(奴回切)定非燖鵠鷺真
是屑瓊瑰緯(音徽)繣(音忽)觀朝萼冥茫矚晚(一作曉)埃當窗恒
凜凜出戶即皚皚(音哀)壓(一作潤)野榮芝菌傾都委貨財娥
嬉華蕩瀁胥怒浪崔嵬磧迥疑(一作宜)浮地雲平想輾雷
隨車翻縞帶逐馬散銀桮萬屋漫汗(平聲)合千株照曜開
松篁遭挫抑(一作折愈時盖以柳澗事下遷此寄意於時倖也)糞壤獲饒培隔
絶門庭遽(一作邃)擠排陛(一作階)級纔豈堪禆嶽鎮強欲效
鹽梅隠匿瑕疵盡包羅委𤨏該誤雞宵呃喔驚雀暗裴
回浩浩過三暮悠悠匝九垓鯨鯢陸死骨玉石火炎灰
厚慮填溟壑高愁㨖(音致)斗魁日輪埋欲側坤軸壓將頽
岸類(一作堰似)長蛇攪(一作擾)陵猶巨象豗水官夸傑黠木氣
怯胚胎著地無由卷連天不易推龍魚冷蟄苦虎豹餓
號哀巧借奢華(一作豪)便專繩困約災威貪陵(一作凌)布被
光肯離金罍賞翫捐他事歌謠放我才狂教詩硉矹興
與酒陪鰓惟子能(一作誰)諳耳諸人得語哉助留風作黨
勸坐火為媒雕刻文刀利搜求智網恢莫煩相屬和傳
示及提孩
酬王二十舍人(涯)雪中見寄
三日柴門擁不開階平(一作庭)庭(一作平)滿白皚皚今朝蹋
作瓊瑤跡為有詩從(一作仙)鳳沼來
送侯喜
已作龍鍾後時者懶於街裏蹋塵埃如今便别長官去
(喜為□子主簿愈為博士故云長官)直到新年衙日來
學諸進士作精衛銜石填海
鳥有償冤者終年抱寸誠口銜山石細心望海波平渺
渺功難見區區命巳輕人皆譏造次我獨賞專精豈計
休無日惟應盡此生何慙刺客傳不著報讎名
奉酬振武胡十二丈大夫(胡証河東人元和九年党項寇邊以証有)
(安邊才略乃授振武軍節度使)
傾朝共羨寵光頻半歲遷騰作虎臣戎旆暫停辭社樹
里門先下敬鄉人横飛玉盞家山曉遠蹀金珂塞草春
自笑平生誇膽氣不離文字鬢毛新
奉和庫部盧四兄曹長元日朝回(盧汀也)
天仗宵嚴建羽旄春雲送色曉雞號金爐香動螭頭暗
玉佩聲來雉尾高戎服上趨承北極儒冠列侍映東曹
太平時節難身(一作身難)遇郎署何須歎二毛
寒食直歸遇雨
寒食時看度春遊事已違風光連日直隂雨半朝歸不
見紅毬(蹴鞠黃帝所造鞠與毬同紅毬以紅帛為之)上那論綵索(北方寒食日用鞦韆)
(為戲綵索即謂鞦韆)飛惟將新賜火向曙著朝衣
送李六協律歸荆南(翺)
早日羇遊所春風送客歸柳花還漠漠江燕正飛飛歌
舞知誰在賓僚逐使非宋亭池水綠莫忘蹋芳菲
題百葉桃花(知制誥時作)
百葉雙桃晩更紅窺窗映竹見玲瓏應知侍史歸天上
故伴僊郎宿禁中
春雪
新年都未有芳華二月初驚見草芽白雪却嫌春色晩
故穿庭樹作飛花
戱題牡丹
幸自同開俱隠約何須相倚鬭輕盈陵(一作凌)晨併作新
妝面對客偏含不語情雙燕無機還(一作來)拂掠(一作略)遊
蜂多思正經營長年是事皆抛盡(一作棄)今日欄邊暫眼
明
盆池五首
老翁真個似童兒汲水(一作井)埋盆作小池一夜青蛙鳴
到曉恰如方口釣魚時
莫道盆池作不成藕梢初種已齊生從今有雨君須記
來聽蕭蕭打葉聲
瓦沼晨朝水自清小蟲無數不知名忽然分散無蹤影
惟有魚兒作隊行
泥盆淺小詎成池夜半青蛙聖(一作聽)得知一聽暗來將
伴侣不煩鳴喚鬭雄雌
池光天影共青青拍岸纔添水數缾且待夜深明(一作乘)
月去試看涵泳幾多星
芍藥(元和中知制誥寓直禁中作)
浩態狂香昔未逢紅燈爍爍綠盤籠覺來獨對情(一作忽)
驚恐身在僊宫第幾重
奉和虢州劉給事使君(伯芻)三堂新題二十一詠
(并序年劉伯芻以元和八出刺虢州)
虢州刺史宅連水池竹林往往為亭臺島渚目其
處為三堂劉兄自給事中出刺此州在任逾歲職
修人治州中稱無事頗復增飾從子弟而遊其間
又作二十一詩以詠其事流行京師文士爭和之
余與劉善故亦同作
新亭
湖上新亭好公來日出初水文浮枕簟瓦影蔭龜魚
流水
汨汨幾時休從春復到秋只(一作祗)言池未滿池滿強交
流
竹洞
竹洞何年有公初斫竹開洞門無鎻鑰俗客不曾來
月臺
南館城隂闊東湖水氣多直須臺上看始奈月明何
渚亭
自有人知處那無步往蹤莫教安四壁面面看芙蓉
竹溪
藹藹溪流慢(一作漫)梢梢岸篠長穿沙碧簳淨落水紫苞
香
北湖
聞說游湖棹尋常到此回應留醒心處凖擬醉時來
花島
蜂蝶去紛紛香風隔岸聞欲知花島處水上覓紅雲
柳溪
柳樹誰人種行行夾岸高莫將條繫䌫著處有蟬號
西山
新月迎宵挂晴雲到晩留為遮西望眼終是懶回頭
竹逕
無塵從不掃有鳥莫令彈若要添風月應除數百竿
荷池
風雨秋池上高荷蓋水緐未諳鳴摵摵那似卷翻翻
稻畦
罫布畦堪數(罫棋局上方目)枝分水莫尋魚肥知巳秀鶴沒覺
初深
柳巷
柳巷還飛絮春餘幾許時吏人休報事公作送春詩
花源
源上花初發公應日日來丁寧紅與紫慎莫(一作切勿)一時
開
北樓
郡樓乘曉上盡日不能回晩色將秋至長風送月來
鏡潭
非鑄復非鎔泓澄忽此逢魚蝦不用避只是照蛟龍
孤嶼
朝遊孤嶼南暮戱孤嶼北所以孤嶼鳥與公盡相識
方橋
非閣復非船可居兼可過君欲問方橋方橋如此作(音佐)
梯橋
乍似上青冥初疑躡菡萏自無飛仙骨欲度何由敢
月池
寒池月下明新月池邊曲若不妬清妍却成相暎燭
遊城南十六首
賽神
白布長衫紫領巾差科未動是閒人麥苖含穟桑生葚
共向田頭樂社神
題于賓客莊
榆莢車前盖地皮薔薇蘸水笋穿籬馬蹄無入朱門跡
縱使春歸可得知
晚春
草樹知春不久歸百般紅紫鬭芳菲楊花榆莢無才思
惟解漫天作雪飛
落花
已分將身著地飛那羞踐踏損光輝無端又被春風誤
吹落西家不得歸
楸樹二首
幾歲生成為大樹一朝纏繞困長藤誰人與脫青羅帔
看吐高花萬萬層
幸自枝條(一作頭)能樹立可煩蘿蔓作交加傍人不解尋
根本却道新花勝舊花
風折花枝
浮艷侵天難就看清香撲地只遙聞春風也是多情思
故㨂緐枝折贈君
贈同遊
喚起窗全曙催歸日未西無心花裏鳥更與盡情啼(喚起)
(催歸二禽名也喚起聲如絡緯圓轉清亮偏鳴於春曉江南謂之春喚催歸子規也)
贈張十八助教
喜君眸子重清朗攜手城南歴舊遊忽見孟生題竹處
相看淚落不能收
題韋氏莊
昔者誰能比今來事不同寂寥青草曲散漫白榆風架
倒藤全落籬崩竹半空寧須惆悵立翻覆本無窮
晩雨
廉纖晩雨不能晴池岸草間蚯蚓鳴投竿跨馬蹋歸路
纔到城門(一作聞)打鼔聲
出城
暫出城門蹋青草遠於林下見春山應須韋杜家家到
祇有今朝一日閒
把酒
擾擾馳名者誰能一日閒我來無伴侣把酒對南山
嘲少年
直把春償酒都將命乞(音氣)花祇知閑信馬不覺誤隨車
楸樹
青幢紫蓋立童童細雨浮煙作綵籠不得畫師來貌(音邈)
取定知難見一生中
遣(一作遠)興
斷送一生惟有酒尋思百計不如閒莫憂世事兼身事
須著人間比夢間
御定全唐詩卷三百四十三
