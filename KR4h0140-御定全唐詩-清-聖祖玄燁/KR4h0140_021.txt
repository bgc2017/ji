欽定四庫全書
御定全唐詩卷二十一
相和歌辭
子夜春歌(王翰擊以後並清商曲其器有鐘磬琴瑟琴琵琶箜篌筑箏節鼓笙笛)
(簫箎塤等十五種為一部唐又增吹葉而無塤長安以後工伎寖缺與吳音轉遠開元中劉貺)
(以為宜取吳人使之傳習以問歌工李郎子郎子北人學於江都俞才生後郎子亡去清樂之)
(歌遂闕)
春氣滿林香春遊不可忘落花吹欲盡垂柳折還長桑
女淮南曲金鞍塞北装行行小垂手日暮渭川陽
子夜冬歌(崔國輔)
寂寥抱冬心裁羅又褧褧夜久頻挑燈霜寒剪刀冷
同前(薛耀)
朔風扣羣木嚴霜凋百草借問月中人安得長不老
子夜四時歌六首(郭元振)
春歌二首
青樓含日光綠池起風色贈子同心花殷勤此何極
陌頭楊柳枝已被春風吹妾心正斷絶君懷那得知
秋歌二首
邀歡空佇立望美頻迴顧何時復採菱江中密相遇
辟惡茱萸囊延年菊花酒與子結綢繆丹心此何有
冬歌二首
北極嚴氣升南至温風謝調絲競短歌拂枕憐長夜
帷横雙翡翠被卷兩鴛鴦婉態不自得宛轉君王牀
子夜四時歌四首(李白)
春歌
秦地羅敷女采桑綠水邊素手青條上紅妝白日鮮蠶
飢妾欲去五馬莫留連
夏歌
鏡湖三百里菡萏發荷花五月西施采人看隘若邪迴
舟不待月歸去越王家
秋歌
長安一片月萬戶擣衣聲秋風吹不盡總是玉關情何
日平胡虜良人罷遠征
冬歌
眀朝驛使發一夜絮征袍素手抽針冷那堪把剪刀裁
縫寄遠道幾日到臨洮
子夜四時歌四首(陸龜蒙)
春歌
山連翠羽屏草接煙華席望盡南飛燕佳人斷信(一作消)
息
夏歌
蘭眼擡露斜鶯脣映花老金龍傾漏盡玉井敲冰早
秋歌
涼漢清泬寥衰林怨風雨愁聽絡緯唱似與羇魂語
冬歌
南光走冷圭北籟號空木年年任霜霰不減篔簹綠
大子夜歌二首(陸龜蒙曲次首本古辭)
歌謠數百種子夜最可憐慷慨吐清音眀轉出天然
絲竹發歌響假器揚清音不知歌謠妙聲勢出口心
子夜警歌二首(陸龜蒙曲次首本古辭)
鏤椀傳綠酒雕鑪熏紫煙誰知苦寒調共作白雪弦
恃愛如欲進含羞出不前朱口發艷歌玉指弄嬌弦
丁督護歌(李白)
雲陽上征去兩岸饒商賈吳牛喘月時拖船一何苦水
濁不可飲壺漿半成土一唱都(集作督)護歌心摧淚如雨
萬人鑿盤石無由達江滸君看石芒碭掩淚悲千古
團扇郎(張祜)
白團扇今來此去捐願得入郎手團圓郎眼前
同前(劉禹錫)
團扇復團扇奉君清暑殿秋風入庭樹從此不相見上
有乘鸞女蒼蒼蟲網遍眀年入懷袖別是(一作有)機中練
碧玉歌(李暇)
碧玉上宫妓出入千花林珠被瑇瑁牀感郎情意深
懊惱曲(温庭筠)
藕絲作線難勝針蘂粉染黃那得深玉白蘭芳不相顧
倡(一作青)樓一笑輕千金莫言自古皆如此徤劒刜鐘鉛
繞指三秋庭綠盡迎霜惟有荷花守紅死西(一作廬)江小
吏朱斑輪柳縷吐芽香玉春兩股金釵已相許不令獨
作空城(集作成)塵悠悠楚水流如馬恨紫愁紅滿平野野
土千年怨不平至今燒作鴛鴦瓦
讀曲歌五首(張祜)
窗中獨自起簾外獨自行愁見蜘蛛織尋思直到眀
碓上米不舂窗中絲罷絡看渠駕去車定是無四角
不見心相許徒云脚漫勤摘荷空摘葉是底采蓮人
窗外山魈立知渠脚不多三更機底下摸著是誰梭
郎去摘黃瓜郎來收赤棗郎耕種麻地今作西舍道
春江花月夜二首(張子容)
林花發岸口氣色動江新此夜江中月流光花上春分
眀石潭裏宜照浣紗人
交甫憐瑶佩仙妃難重期沈沈綠江晩惆悵碧雲姿初
逢花上月言是弄珠時
同前(張若虚)
春江潮水連海平海上眀月共潮生灧灧隨波千萬里
何處春江無月眀江流宛轉遶芳甸月照花林皆似霰
空裏流霜不覺飛汀上白沙看不見江天一色無纖塵
皎皎空中孤月輪江畔何人初見月江月何年初照人
人生代代無窮已江月年年望(集作秪)相似不知江月待
何人但見長江送流水白雲一片去悠悠青楓浦上不
勝愁誰家今夜扁舟子何處相思眀月樓可憐樓上月
裵回應照離人妝鏡臺玉戶簾中卷不去擣衣砧上拂
還來此時相望不相聞願逐月華流照君鴻雁長飛光
不度魚龍潛躍水成文昨夜閒潭夢落花可憐春半不
還家江水流春去欲盡江潭落月復西斜斜月沈沈藏
海霧碣石瀟湘無限路不知乘月幾人歸落月搖情滿
江樹
同前(温庭筠)
玉樹歌闌海雲黑花庭忽作青蕪國秦淮有水水無情
還向金陵漾春色楊家二世安九重不御華芝嫌六龍
百幅錦帆風力滿連天展盡金芙蓉珠翠丁星復眀滅
龍頭劈浪哀笳發千里涵空照水魂萬枝破鼻團香雪
漏轉霞高滄海西頗黎枕上聞天雞蠻弦代鴈曲如語
一醉昏昏天下迷四方傾動煙塵起猶在濃香夢魂裏
後主荒宫有曉鶯飛來只隔西江水
玉樹後庭花(張祜)
輕車何草草獨唱後庭花玉座誰為主徒悲張麗華
堂堂(温庭筠)
錢塘岸上春如織淼淼寒潮帶晴色淮南遊客馬連嘶
碧草迷人歸不得風飄客意如吹煙纖指殷勤傷雁弦
一曲堂堂紅燭筵金(集作長)鯨瀉酒如飛泉
三閣詞四首(劉禹錫)
貴人三閣上日晏未梳頭不應有恨事嬌甚却成(集作生)
愁
珠箔曲瓊鉤子細見揚州北兵那得度浪語(集作話)判悠
悠
沈香帖閣柱金縷畫門(集作閣)楣回首降幡下巳見黍離
離
三人出眢井一身登檻車朱門漫臨水不可見鱸魚
神弦曲(李賀)
西山日沒東山昏旋風吹馬馬踏雲畫弦素管聲淺繁
花裙綷䌨步秋塵桂葉刷風桂墜子青狸哭血寒狐死
古壁彩虬金帖尾雨工騎入秋(一作公夜騎入)潭水百年老鴞
成木魅笑聲碧火巢中起
神弦別曲(李賀)
巫山(一作陽)小女隔雲別松花春風(一作春風松花)山上發綠蓋
獨穿香逕歸白馬花竿前孑孑蜀江風澹水如羅墮蘭
誰泛相經過南山桂樹為君死雲衫殘(集作淺)汙紅脂花
祠魚山神女歌(王維)
迎神
坎坎擊鼓魚山之下吹洞簫望極浦女巫進紛屢舞陳
瑶席湛清酤風淒淒又(集作兮)夜雨不知神之來兮不來
使我心兮苦復苦
送神
紛進舞兮堂前目眷眷兮瓊筵來不言兮意不傳作暮
雨兮愁空山悲急管兮思繁絃神之駕兮儼欲旋倏雲
收兮雨歇山青青兮水潺湲
祠神歌(王叡)
迎神
蓪草頭花椰葉裙蒲葵樹下舞蠻雲引領望江遥滴酒
白蘋風起水生文
送神
棖棖山響荅琵琶酒濕青莎肉飼鵶樹葉無聲神去後
紙錢灰出木綿花
烏夜啼(楊巨源間以後並西曲歌本出於荆郢樊鄧之故其聲節送和與吳歌亦異)
可憐楊葉復楊花雪淨煙深碧玉家烏棲不定枝條弱
城頭夜半聲啞啞浮萍搖(集作流)蕩門前水任罥芙蓉莫
墮沙
同前(李白)
黃雲城邊烏欲棲歸飛啞啞枝上啼機中織錦秦川女
(一作閨中織婦秦家女)碧紗如煙隔窗語停梭悵然憶遠人獨宿
孤房淚如雨(一作停梭向人問故夫欲說遼西淚如雨)
同前二首(顧況)
玉房掣鎖聲翻葉銀箭添泉遶霜堞畢逋發刺月銜城
八九雛飛其母驚此是天上老鵶鳴人間老鵶無此聲
搖(集有風字)雜佩耿華燭良夜羽人彈此曲東方曈曈赤日
旭
月出江林西江林寂寂城鵶啼昔人何處為此曲今人
何處聽不足城寒月曉馳思深江上青草為誰綠
同前(李羣玉)
曾波隔夢渚一望青楓林有烏在其間達曉自悲吟是
時月黑天四野煙雨深如聞生離哭其聲痛人心悄悄
夜正長空山響哀音遠客不可聽坐愁華髮侵既非蜀
帝魂恐是恒山禽四子各分散母聲猶至今
同前(聶夷中)
衆鳥各歸枝烏烏爾不棲還應知妾恨故向綠窗啼
同前(白居易)
城上歸時晩庭前宿處危月眀無葉樹霜滑有風枝啼
澀飢喉咽飛低凍翅垂畫堂鸚鵡鳥冷暖不相知
同前(王建)
庭樹烏爾何不向別處棲夜夜夜半當戶啼家人把燭
出洞戶驚棲失羣飛落樹一飛直欲飛上天回回不離
舊棲處未眀重繞主人屋欲下空中黑相觸風飄雨濕
亦不移君家樹頭多好枝
同前(張祜)
忽忽南飛返危弦共怨悽暗霜移樹宿殘夜遶枝啼咽
絶聲重敘愔滛思乍迷不妨還報喜悮使玉顏低
烏棲曲(李白)
姑蘇臺上烏棲時吳王宫裏醉西施吳歌楚舞歡未畢
青山猶(集作欲)銜半邊日銀箭金壺(一作金壺丁丁)漏水多起看
秋月墜江波東方漸高奈樂(一作爾)何
同前(李端)
白馬逐牛(集作朱)車黃昏入狹斜柳樹烏爭宿爭枝(集作宿)
未得飛上屋東房少婦壻從軍每聽烏啼知夜分
同前(王建)
章華宫人夜上樓君王望月西山頭夜深宫殿門不鎻
白露滿山山葉墮
同前(張籍)
西山作宫潮滿池宫烏曉鳴茱萸枝吳姬自唱采蓮(一作)
(采蓮自唱)曲君王昨夜舟中宿
棲烏曲二首(劉方平)
蛾眉曼臉傾城國鳴環動佩新相識銀漢斜臨白玉堂
芙蓉行障掩燈光
畫舸雙艚錦為纜芙蓉花發蓮葉暗門前月色映横塘
感郎中夜渡瀟湘
莫愁樂(張祜)
儂居石城下郎到石城遊自郎石城出長在石城頭
莫愁曲(李賀)
草生隴坂下鵶噪城堞頭何人此城裏城角栽石榴青
絲繫五馬黃金絡雙牛白魚駕蓮船夜作十里遊歸來
無人識暗上沈香樓羅牀倚瑶瑟殘月傾簾鉤今日槿
花落眀朝梧(集作桐)樹秋若負平生意何名作(集作何)莫愁
估客樂(李白)
海客乘天風將船遠行役譬如雲中鳥一去無蹤跡
同前(元稹)
估客無住著有利身即(集作則)行出門求火伴入戶辭父
兄父兄相教示求利莫求名求名有所避求利無不營
火伴相勒縛賣假莫賣誠交關少(集作但)交假交假本生
輕(集作本生得失輕)自兹相將去誓死意不更一(集作亦)解市頭
語便無鄉里情鍮石打臂釧糯米炊項瓔歸來村中賣
敲作金玉聲村中田舍娘貴賤不敢爭所費百錢本已
得十倍贏顏色轉光淨飲食亦甘馨子本頻蕃息貨賂
(集作販)日兼并求珠駕滄海采玉上荆衡北買党項馬西
擒吐蕃鸚炎洲布火浣蜀地錦織成越婢脂肉滑奚僮
眉眼眀通算衣食費不計遠近程經營(集作遊)天下徧却
到長安城城中東西市聞客次第迎迎客兼說客多財
為勢傾客心本眀黠聞語心已驚先問十常侍次求百
公卿侯家與主第點綴無不精歸來始安坐富與王家
(集作者)勍市卒酒肉臭縣胥家舍成豈惟絶言語奔走極
使令大兒販材木巧識梁棟形小兒販鹽鹵不入州縣
征一身偃市利突若截海鯨鉤距不敢下下則牙齒横
生為估客樂判爾樂一生爾又生兩子錢刀何歲平
賈客樂(張籍)
金陵向西賈客多船中生長樂風波欲發移船近江口
船頭祭神各澆酒停杯共說遠行期入蜀經蠻遠(集作誰)
別離金多衆中為上客夜夜算緡眠獨遲秋江初月猩
猩語孤帆夜發滿(集作瀟)湘渚水工持檝防暗灘直過山
邊及前侣年年逐利西復東姓名不在縣籍中農夫稅
多長辛苦棄業長為販賣(一作寶)翁
賈客詞(劉禹錫)
賈客無定遊所遊惟利并眩俗雜良苦乘時知重輕心
計析秋毫搖鉤侔懸衡錐刀既無棄轉化日已盈邀福
禱波神施財遊化城妻約雕金釧女垂貫珠纓高貲比
封君奇貨通倖卿趨時鷙鳥思藏鏹盤龍形大艑浮通
川高樓次旗亭行止皆有樂關梁似(一作自)無征農夫何
為者辛苦事寒耕
同前(劉駕)
賈客燈下起猶言發已遲高山有疾路暗行終不疑宼
盜伏其路猛獸來相追金玉四散去空囊委路岐揚州
有大宅白骨無地歸少婦當此日對鏡弄花枝
襄陽樂(張祜)
大堤花月夜長江春水流東風正上信春夜特來(一作待郎)
遊
襄陽曲二首(崔國輔)
蕙草嬌紅萼時光舞碧雞城中美年少相見白銅鞮
少年襄陽地來往襄陽城城中輕薄子知妾解秦箏
同前(施肩吾)
大堤女兒郎莫尋三三五五結同心清晨對鏡冶(集作理)
容色意欲取郎千萬金
同前(李端)
襄陽堤路長草碧楊柳(集作柳枝)黃誰家女兒臨夜妝紅羅
帳裏有燈光雀釵翠羽動眀璫欲出不出脂粉香同居
女伴正衣裳中庭寒月白如霜賈生十八稱才子空得
門前一斷腸
大堤曲(張柬之)
南國多佳人莫若大堤女玉牀翠羽帳寶袜蓮花炬魂
處自(一作在)目成色授開心許迢迢不可見日暮空愁予
同前(楊巨源)
二八嬋娟大堤女開壚相對依江渚待客登樓向水看
邀郎卷幔臨花語細雨濛濛濕芰荷巴東商侣挂帆多
自傳芳酒涴紅袖誰調妍妝迴翠蛾珍簟華燈夕陽後
當壚理瑟矜纖手月落星微五鼓聲春風搖蕩窗前柳
歲歲逢迎沙岸間北人多識綠雲鬟無端嫁與五陵少
離別煙波傷玉顏
同前(李白)
漢水臨(一作横)襄陽花開大堤暖佳期大堤下淚向南雲
滿春風復無(集作無復)情吹我夢魂散不見眼中人天長音
信斷
同前(李賀)
妾家住横塘紅紗滿桂香青雲教綰頭上髻眀月與作
耳邊璫蓮風起江畔春大堤上留北人郎食鯉魚尾妾
食猩猩脣莫指襄陽道綠浦歸帆少今日菖蒲花眀朝
楓樹老
大堤行(孟浩然)
大堤行樂處車馬相馳突歲歲春草生踏青二三月王
孫挾珠彈遊女矜羅韈攜手今莫同江花為誰發
三洲歌(温庭筠)
團圓莫作波中月潔白莫為枝上雪月隨波動碎潾潾
雪似梅花不堪折李娘十六青絲髮畫帶雙花為君結
門前有路輕離別(一作別離)惟恐歸來舊香滅
拔蒲歌(張祜用拔蒲倚歌也凡倚歌悉鈴鼓無弦有吹)
拔蒲來領郎鏡湖邊郎心在何處莫趁新蓮去拔得無
心蒲問郎看好無
楊叛兒(李白)
君歌楊叛兒妾勸新豐酒何許最關人烏啼白門柳烏
啼隱楊花君醉留妾家博山罏中沈香火雙咽(集作煙)一
氣凌紫霞
常林歡(温庭筠)
宜城酒熟花覆橋沙晴綠鴨鳴咬咬穠桑繞舍麥如尾
幽軋鳴機雙燕巢馬聲特特荆門道蠻水揚光色如草
錦薦金爐夢正長東家呃(集作咿)喔雞鳴早
江南弄(王勃)
江南弄巫山連楚夢行雨行雲幾相送瑶軒金谷上春
時玉童仙女無見期紫露香煙眇難託清風眀月遥相
思遥相思草徒綠為聽雙飛鳳凰曲
同前(李賀)
江中綠霧起涼波天上疊巘紅嵯峨水風浦雲生老竹
渚暝蒲帆如一幅鱸魚千頭酒百斛酒中倒臥南山綠
吳歈越吟未終曲江上團團帖寒玉
采蓮曲(崔國輔)
玉漵花紅(集作爭)發金塘水碧(集作亂)流相逢畏相失並著
采蓮舟
同前(徐彥伯)
妾家越水邊搖艇入江煙既覓同心侣復采同心蓮折
藕絲能脆開花葉正圓春歌弄眀月歸棹落花前
同前(李白)
若耶溪邊采蓮女笑隔荷花共人語日照新妝水底眀
風飄香袖(集作袂)空中舉岸上誰家遊冶郎三三五五映
垂楊紫騮嘶入落花去見此踟蹰空斷腸
同前(賀知章)
稽山罷霧鬱嵯峨鏡水無風也自波莫言春度芳菲盡
別有中流采芰荷
同前三首(王昌齡)
吳姬越豔楚王妃爭弄蓮舟水濕衣來時浦口花迎入
采罷江頭月送歸
荷葉羅裙一色裁芙蓉向臉兩邊開亂入池中看不見
聞歌始覺有人來
越女作桂舟還將桂為檝湖上水渺漫清江初(集作不)可
涉摘取芙蓉花莫摘芙蓉葉將歸問夫壻顏色何如妾
同前二首(戎昱)
雖聽采蓮曲詎識采蓮心漾檝愛花遠回船愁浪深煙
生極浦色日落半江陰同侣憐波靜看妝墮玉簪
涔陽女兒花滿頭毿毿同汎木蘭舟春(集作秋)風日暮南
湖裏爭唱菱歌不肯休
同前(儲光羲)
淺渚荷(集作荇)花繁深塘(集作潭)菱葉疎獨往方自得恥邀
淇上姝廣江無術阡大澤(一作羅)絶方隅浪中海童語流
下鮫人居春雁時隱舟新荷(集作萍)復滿湖采采乘日暮
不思賢與愚
同前二首(鮑溶)
弄舟朅來南塘水荷葉映身摘蓮子暑衣清(一作鮮)淨鴛
鴦喜作浪舞花驚不起殷勤護惜纖纖指水菱初熟多
新刺
采蓮朅來水無風蓮潭如鏡(集作鑑)松如龍夏衫短袖交
斜紅艷歌笑鬭新芙蓉戲魚住(集作往)聽蓮花東
同前(張籍)
秋江岸邊蓮子多采蓮女兒凭船歌青房圓實齊戢戢
爭前競折蕩漾(集作漾微)波試牽綠莖下尋藕斷處絲多刺
傷手白練束腰袖半卷不插玉釵妝梳淺船中未滿度
前洲借問誰家(集作阿誰)家住遠歸時共待暮潮上自弄芙
蓉還蕩槳
同前(白居易)
菱葉縈波荷颭風荷花深處小船通逢郎欲語低頭笑
碧玉搔頭落水中
同前(僧齊已)
越江女越江蓮齊菡萏雙嬋娟嬉遊向何處采摘且同
船浩唱發容與清波生漪漣時逢島嶼泊幾共鴛鴦眠
襟袖既盈溢馨香亦相傳薄暮歸去來苧羅生碧煙
采蓮歸(王勃)
采蓮歸綠水芙蓉衣秋風起浪鳧雁飛桂棹蘭橈下長
浦羅裙玉腕搖輕櫓葉嶼花潭極望平江謳越吹相思
苦相思苦佳期不可駐塞外征夫猶未還江南采蓮今
已暮今已暮摘(集作采)蓮花今渠(集作渠今)那必盡倡家官道
城南把桑葉何如江上采蓮花蓮花復蓮花花葉何重
(集作稠)疊葉翠本羞眉花紅彊如頰佳人不兹期(集作在兹)悵
望別離時牽花憐共蔕折藕愛連絲故情何(集作無)處所
新物徒(集作從)華滋不惜南(集作西)津交佩解還羞北海雁
書遲采蓮歌有節采蓮夜未歇正逢浩蕩江上風又值
徘徊江上月(集有徘徊二字)蓮浦夜相逢吳姬越女何丰茸共
問寒江千里外征客關山更(集作路)幾重
采蓮女(閻朝隱)
采蓮女采蓮舟春日春江碧水流蓮衣承玉釧蓮刺罥
銀鉤薄暮斂容歌一曲氛氲香氣滿汀洲
湖邊采蓮婦(李白)
小姑織白紵未解將人語大嫂采芙蓉溪湖千萬重長
兄行不在莫使外人逢願學秋胡婦真心比古松
張靜婉采蓮曲(温庭筠)
蘭膏墜髮紅玉春燕釵拖頸抛盤雲城西(一作邊)楊柳向
嬌晩門前溝水波潾潾麒麟公子朝天客珮(集作珂)馬璫
璫度春陌掌中無力舞衣輕翦斷鮫綃破春碧抱月飄
煙一尺腰麝臍龍髓憐嬌饒秋羅拂衣(集作水)碎光動露
重花多香不銷鸂鷘膠膠(集作交交)塘水滿綠萍如(一作芒金)粟
蓮莖短一夜西風送雨來粉痕零落愁紅淺船頭折藕
絲暗牽藕根蓮子相留連郎心似月月易(一作未)缺十五
十六清光圓
鳳笙曲(沈佺期)
憶昔王子晉鳳笙遊雲空揮手弄白日安能戀青宫豈
無嬋娟子結念羅帳(集作幃)中憐壽不貴色身世兩無窮
鳳吹笙曲(李白)
仙人十五愛吹笙學得崑丘彩鳳鳴始聞鍊氣餐金液
復道朝天赴玉京玉京迢迢幾千里鳳笙去去無邊(集作)
(窮)已欲歎離聲發絳脣更嗟別調流纖指此時惜別詎
堪聞此地相看未忍分重吟真曲和清吹却奏仙歌響
綠雲綠雲紫氣向函關訪道應尋緱氏山莫學吹笙王
子晉一遇浮丘斷不還
采菱曲(儲光羲)
濁水菱葉肥清水菱葉鮮義不游濁水志士多苦言潮
沒具區藪潦深雲夢田朝隨北風去暮逐南風還浦口
多漁家相與邀我船飯稻以終日羹蓴將永年方冬水
物窮又欲休山樊盡室相隨從所貴無憂患
采菱行(劉禹錫)
白馬湖平秋日光紫菱如錦綵鸞(一作鴦)翔盪舟遊女滿
中央采菱不顧馬上郎爭多逐勝紛相向時轉蘭橈破
輕浪長鬟弱袂動(集作披)參差釵影釧文浮蕩漾笑語哇
咬顧晩暉蓼花綠(集作緣)岸扣舷歸歸來共到市橋步野
蔓繫船萍滿衣家家竹樓臨廣陌下有連檣多估客攜
觴薦芰夜經過醉踏大堤相應歌屈平祠下沅江水月
照寒波白煙起一曲南音此地聞長安北望三千里
陽春歌(李白)
長安白日照春空綠楊結煙桑(集作垂)褭風披香殿前花
始紅流芳發色繡戶中繡戶中相經過飛燕皇后輕身
舞紫宫夫人絶世歌聖君三萬六千日歲歲年年奈樂
何
陽春曲(温庭筠)
雲母空窗曉煙薄香昏龍氣凝輝閣霏霏霧雨杏花天
簾外春威著羅幕曲欄伏檻金麒麟沙苑芳郊連翠茵
廐馬何能齧芳草路人不敢隨流塵
同前(莊南傑)
紫錦紅囊香滿風金鸞玉軾搖丁冬沙鷗白羽翦晴碧
野桃紅艷燒春空芳草綿延鎖平地壠蝶雙雙舞幽翠
鳳呌龍吟白日長落花聲底仙娥醉
同前(僧貫休)
為口莫學阮嗣宗不言是非非至公為手須似朱雲輩
折檻英風至今在男兒結髮事君親須斆前賢多慷慨
歴數雍熙房與杜魏公姚公宋開府盡向天上仙宫閒
處坐何不却辭上帝下下土忍見蒼生苦苦苦
朝雲引(郎大家宋氏)
巴西巫峽指巴東朝雲觸石上朝空巫山巫峽高何已
行雨行雲一時起一時起三春暮若言來且就陽臺路
上雲樂(李白)
金天之西白日所沒康老胡雛生彼月窟巉巖儀容戍
削風骨碧玉炅炅雙目瞳黃金拳拳兩鬢紅華蓋垂下
睫嵩嶽臨上脣不覩譎詭貌豈知造化神大道是文康
之嚴父元氣乃文康之老親撫頂弄盤古推車轉天輪
云見日月初生時鑄冶火精與水銀陽烏未出谷顧兔
半藏身女媧戲黃土團作愚下人散在六合間濛濛若
沙塵生死了不盡誰明此胡是仙真西海栽若木東溟
植扶桑別來幾多時枝葉萬里長中國有七聖半路頽
鴻荒陛下應運起龍飛入咸陽赤眉立盆子白水興漢
光叱咤四海動洪濤為簸揚舉足蹋紫微天關自開張
老胡感至德東來進仙倡五色師子九苞鳳凰是老胡
雞犬鳴舞飛帝鄉淋灕颯沓進退成行能胡歌獻漢酒
跪雙膝並(集作立)兩肘散花指天舉素手拜龍顏獻聖壽
北斗戾南山摧天子九九八十一歲長傾萬歲(一作年)杯
同前(李賀)
飛香走紅滿天春花龍盤盤上紫雲三千宫女列金屋
五十絃瑟海上聞大江(集作天河)碎碎銀沙路嬴女機中斷
煙素斷煙素縫舞衣(集作衣縷)八月一日君前舞
鳳臺曲(王無競)
鳳臺何逶迤嬴女管參差一旦綵雲至身去無還期遺
曲此臺上世人多學吹一吹一落淚至今憐玉姿
同前(李白)
嘗聞秦帝女傳得鳳凰聲是日逢仙子當時別有情人
吹彩簫去天借綠雲迎曲在身不返空餘弄玉名
鳳凰曲(李白)
嬴女吹玉簫吟弄天上春青鸞不獨去更有擕手人影
滅彩雲斷遺聲落西秦
君道曲(李白按白自云梁之雅歌有五篇今作一章梁雅歌無君道曲疑應王受圖)
(曲是也)
大君若天覆廣運無不至軒后爪牙常先太山稽如心
之使臂小白鴻翼於夷吾劉葛魚水本無二土扶(集作校)
可成牆積德為厚地
御定全唐詩卷二十一
