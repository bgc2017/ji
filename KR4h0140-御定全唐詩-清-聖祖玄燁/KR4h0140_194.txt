欽定四庫全書
御定全唐詩卷一百九十四
韋應物
長安道
漢家宫殿含雲烟兩宫十里相連延晨霞出沒弄丹闕
春雨依微自甘泉春雨依微春尚早長安貴遊愛芳草
寶馬横來下建章香車却轉避馳道貴遊誰最貴衛霍
世難比何能蒙主恩幸遇邊塵起歸來甲第拱皇居朱
門峩峩臨九衢中有流蘇合歡之寶帳一百二十鳳凰
羅列含明珠下有錦鋪翠被之粲爛博山吐香五雲散
麗人綺閣情飄颻頭上鴛釵雙翠翹低鬟曳袖迴春雪
聚黛一聲愁碧霄山珍海錯棄藩籬烹犢炰羔如折葵
既請列侯封部曲還將金印授廬兒歡榮(一作容)若此何
所苦但苦白日西南馳
行路難(一作連環歌)
荆山之白玉兮良工琱琢雙環連月蝕中央鏡心穿故
人贈妾初相結恩在環中尋不絶人情厚薄苦須臾昔
似連環今似玦連環可碎不可離如何物在人自移上
客勿遽歡聽妾歌路難旁人見環環可憐不知中有長
恨端
横塘行
妾家住横塘夫壻郗家郎玉盤的歷雙白魚寶簟玲瓏
透象牀象牀可寢魚可食不知郎意何南北岸上種蓮
豈得生池中種槿豈得成丈夫一去花落樹妾獨夜長
心未平
貴遊行
漢帝外家子恩澤少封侯垂楊拂白馬曉日上青樓上
有顔如玉高情世(一作非)無儔輕裾含碧烟窈窕似雲浮
良時無還景促節為我謳忽聞&KR1904;陽曲四坐亦已柔賓
友仰稱歎一生何所求平明擊鐘食入夜樂未休風雨
愆歲候兵戎横九州焉知坐上客草草心所憂
酒肆行
豪家沽酒長安陌一旦起樓高百尺碧疏玲瓏含春風
銀題彩幟邀上客迴瞻丹鳳闕直視樂遊苑四方稱賞
名已高五陵車馬無近遠晴景悠揚三月天桃花飄俎
柳垂筵繁絲急管一時合他壚隣肆何寂然主人無厭
且專利百斛須臾一壺(一作囊)費初醲後薄為大偷飲者
知名不知味深門潜醖客來稀終歲醇醲味不移長安
酒徒空擾擾路傍過去那得知
相逄行
二十登漢朝英聲邁今古適從東方來又欲謁明主猶
酣新豊酒尚帶灞陵雨邂逅兩相逄别來問(一作間)寒暑
寧知白日晩暫向花間語忽聞長樂鐘走馬東西去
烏引鶵
日出照東城春烏鵶鵶鶵和鳴鶵和鳴羽猶短巢在深
林春正寒引飛欲集東城暖羣鶵䙰褷睥睨高舉翅不
及墜蓬蒿雄雌來去飛又引音聲上下懼鷹隼引雛烏
爾心急急將何如何得比日搜索雀卵噉爾雛
鳶奪巢
野鵲野鵲巢林梢鴟鳶恃力奪鵲巢呑鵲之肝啄鵲腦
竊食偷居還自保鳳凰五色百鳥尊知鳶為害何不言
霜鸇野鷂得殘肉同啄羶腥不肯逐可憐百鳥紛縱横
雖有深林何處宿
鷰啣泥
啣泥燕聲嘍嘍尾涏涏秋去何所歸春來復相見豈不
解决絶高飛碧雲裏何為地上啣泥滓銜泥雖賤意有
營杏梁朝日巢欲成不見百鳥畏人林野宿翻遭網羅
俎其肉未若銜泥入華屋燕銜泥百鳥之智莫與齊
鼙鼔行
淮海生雲暮惨澹廣陵城頭鼙鼔暗寒聲坎坎風動邊
忽似孤城萬里絶四望無人烟又如虜騎截遼水胡馬
不食仰朔天座中亦有燕趙士聞鼙不語客心死何况
鰥孤火絶無晨炊獨婦夜泣官有期
古劍行
千年土中兩刃鐵土蝕不入金星滅沈沈青脊鱗甲滿
蛟龍無足蛇尾斷忽欲飛動中有靈豪士得之敵國寶
仇家舉意半夜鳴小兒女子不可近龍蛇變化此中隠
夏雲奔走雷闐闐恐成霹靂飛上天
金谷園歌
石氏滅金谷園中水流絶當時豪右争驕侈錦為步障
四十里東風吹花雪滿川紫氣凝閣朝景妍洛陽陌上
人迴首絲竹飄颻入青天晉武平吳恣歡燕餘風靡靡
朝廷變嗣世衰微誰肯憂二十四友日日空追遊追遊
詎可足共惜年華促禍端一發埋恨長百草無情春自
綠
温泉行
出身天寶今年幾頑鈍如鎚(一作鉛)命如紙作官不了却
來歸還是杜陵一男子北風惨惨投温泉忽憶先皇遊
幸年身騎廐馬引天仗直入華清列御前玉林瑶雪滿
寒山上昇玄閣遊絳烟平明羽衛朝萬國車馬合沓溢
四鄽蒙恩每浴華池水扈獵不蹂渭北田朝廷無事共
歡燕美人絲管從九天一朝鑄鼎降龍馭小臣髯絶不
得去今來蕭瑟(一作索)萬井空唯見蒼山起烟霧可憐蹭
蹬失風波仰天大叫無奈何敝裘羸馬凍欲死賴遇主
人杯酒多
學仙二首
昔有道士求神仙靈真下試心確然千鈞巨石一髮懸
卧之石下十三年存道忘身一試過名奏玉皇乃升天
雲氣冉冉漸不見留語弟子但精堅
石上鑿井欲到水惰心一起中路止豈不見古來三人
俱弟兄結茅深山讀仙經上有青冥倚天之絶壁下有
颼飀萬壑之松聲仙人變化為白鹿二弟翫之兄誦讀
讀多七過可乞言為子心精得神仙可憐二弟仰天泣
一失毫釐千萬年
廣陵行
雄藩鎮楚郊地勢鬱岧嶤雙旌擁萬戟中有霍嫖姚海
雲助兵氣寶貨益軍饒嚴城動寒角晩騎踏霜橋翕習
英豪集振奮士卒驍列郡何足數趨拜等卑寮日晏方
云罷人逸馬蕭蕭忽如京洛間遊子風塵飄歸來視寶
劍功名豈一朝
萼綠華歌
有一人兮昇紫霞書名玉牒兮萼綠華仙容矯矯兮雜
瑶珮輕衣重重兮蒙絳紗雲雨愁思兮望淮海鼓吹蕭
條兮駕龍車世淫濁兮不可降胡不來兮玉斧家
王母歌(一作玉女歌)
衆仙翼神母羽蓋隨雲起上遊玄極杳冥中下看東海
一杯水海畔種桃經幾時千年開花千年子玉顔眇眇
何處尋世上茫茫人自死
馬明生遇神女歌
學仙貴功亦貴精神女變化感馬生石壁千尋啓雙檢
中有玉堂(一作牀)鋪玉簟立之一隅不與言玉體安稳三
日眠馬生一立(一作粒)心轉堅知其丹白蒙哀憐安期先
生來起居請示金鐺玉佩天皇書神女呵責不合見仙
子謝過手足戰大瓜玄棗冷如冰海上摘來朝霞凝賜
仙復坐對食訖頷之使去隨烟升(一作使隨玄烟升)乃言馬生
合不死少姑教勅令付爾安期再拜將生出一授素書
天地畢
石鼔歌
周宣大獵兮岐之陽刻石表功兮煒煌煌石如鼓形數
止十風雨缺訛苔蘚澀今人濡紙脱其文既擊既埽白
黑分忽開滿卷不可識驚潜動蟄走云云喘逶迤相糺
錯乃是宣王之臣史籕作一書遺此天地間精意長存
世冥寞秦家祖龍還刻石碣石之罘李斯跡世人好古
猶共(一作法)傳持來比此殊懸隔
寶觀主白鸜鵒歌
鸜鵒鸜鵒衆皆如漆爾獨如玉鸜之鵒之衆皆蓬蒿下
爾自三山來(叶音黎)三山處子下人間綽約不妝冰雪顔
仙鳥隨飛來掌上來掌上時拂拭人心鳥意自無猜玉
指霜毛本同色有時一去凌蒼蒼朝遊汗漫暮玉堂巫
峽雨中飛暫濕杏花林裏過來香日夕依仁全羽翼空
欲銜環非報德豈不及阿母之家青鳥兒漢宫來往傳
消息
彈棋歌
圓天方地局二十四氣子劉生絶藝難對曹客為歌其
能請從中央起中央轉鬭破欲闌零落勢背誰能彈此
中舉一得六七旋風忽散霹靂疾履機乘變安可當置
之死地翻取強不見短兵反掌收巳盡唯有猛士守四
方四方又何難横擊且緣邊豈如昆明與碣石一箭飛
中隔遠天神安志愜動十全滿堂驚視誰得然
御定全唐詩卷一百九十四
