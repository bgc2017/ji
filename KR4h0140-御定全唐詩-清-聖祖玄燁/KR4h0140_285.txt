欽定四庫全書
御定全唐詩卷二百八十五
李端
關山月
露濕月蒼蒼關頭榆葉黃廻輪照海遠分彩上樓長水
凍頻移幕兵疲數望鄉只應城影外萬里共胡霜
度關山
雁塞日初晴狐(一作孤)關雪復(一作覆雪)平危樓(一作竿)緣廣漠
古竇傍長城拂劍金星出彎弧玉羽鳴(一作輕)誰知係虜
者賈誼是書生(洪邁取前四句為絶句)
巫山高(一作巫山高和皇甫拾遺)
巫山十二峯(一作重)皆在碧虚中廻合雲藏月(一作日)霏微
雨帶風猿聲寒過澗(一作度水)樹色暮連空愁向高唐望清
秋見楚宫
雨雪曲
天山一丈雪雜雨夜霏霏濕馬胡歌亂經烽漢火微丁
零蘇武别(一作住)疎勒范羌歸若看(一作着)關頭下(一作過)長
榆葉定稀
春遊樂
柘彈連錢馬銀鉤妥(一作倭)墮鬟摘桑春陌上踏草夕陽
間意合辭先露心誠貌却閒明朝若相憶雲雨出巫山
山下泉
碧水暎丹霞濺濺度淺沙暗通山下草流出洞中花淨
色和雲落喧聲遶石斜眀朝更尋去應到阮(一作劉)郎家
送客赴洪州(一作送鄭侍御)
草色隨驄馬悠悠共出秦水傳雲夢曉山接洞庭春帆
影連三峽猿聲在四鄰青門一分手難見杜陵人
與鄭錫遊春
東門垂柳長迴首獨心傷日煖臨芳草天晴憶故鄉暎
花鸎上下過水蝶飛揚借問同行客今朝淚幾行
送友人(一作送友人南遊)
聞說湘川路年年古木(一作弔古)多猿啼巫峽夜月照洞庭
波窮海人還去孤城雁與過青山不同賞(一作不可到)來往
自蹉跎
題從叔沆林園
阮宅閒園暮窗中見樹隂樵歌依遠草僧語過長林鳥
哢(一作上)花間曲(一作井)人彈竹裏琴自嫌身未老已有住
山心
送少微上人入(一作遊)蜀
削髮本求道何方不是歸松風開法席(一作逕)江(一作蓮)月
濯禪衣飛閣蟬鳴早漫天客過稀戴顒常執筆不覺此
身非
雨後遊輞川
驟雨歸山盡頽陽入輞川看虹登晚墅踏石過春泉紫
葛藏仙井黃花出野田自知無路去廻步就人煙
同皇甫侍御題惟一上人房
焚香居一室盡日見空林得道輕年暮安禪愛夜深東
西皆是夢存没豈關心唯羡諸童子持經在竹隂
同苗(一作裵)員外宿薦福寺僧舍
潘安秋興動凉夜宿僧房倚杕雲離月垂簾竹有霜迴
風生(一作吹)遠逕落葉颯長廊一與交親會空貽别後傷
送客往(一作赴)湘江
識君年已老孤棹向瀟湘素髮臨高鏡清晨入遠鄉三
山分夏口五兩映涔陽更逐巴東(一作江)客南行淚幾行
送友人遊蜀
嘉陵天氣好百里見雙流帆影緣巴字(一作寺)鐘聲出漢
州綠原春草晩青木暮猿愁本是風流地遊人易白頭
送友人遊江東
江上花開盡南行見杪(一作少見)春鳥聲悲古木雲影入通
津返景斜連草迴潮暗動蘋謝公今在郡應喜得詩人
送樂平苗明府得家字
本自求彭澤誰云道里賖山從石(一作古)壁斷江向弋陽
斜暮(一作草)色隨楓樹隂雲暗荻花諸侯舊調鼎應重宰
臣家
過宋州
睢陽陷虜日外絶救兵來世亂忠臣死時清明主哀荒
郊春草徧故壘野花開欲為將軍哭東流水不廻
茂陵山行陪韋金部(一作招金部韋員外)
宿雨朝來歇空山秋氣清盤雲雙鶴下隔水一蟬鳴古
道黃花落平蕪赤燒生茂陵雖有病猶得伴君行
江上逢司空曙(一作岳陽逢司空文明得關中書)
共爾(一作有)髫年故相逢萬里餘新春兩行淚故(一作舊)國
一封書夏口帆初落(一作泊)涔(一作潯一作衡)陽雁正(一作巳)疎唯
當執杯酒暫食漢江魚(襄陽耆舊傳漢水中有魚甚美)
逢王泌自東京至
逢君自鄉至雪涕問田園幾處生喬木誰家在舊村山
峰横二室水色映千門愁見游從處如今花正緐
山中期吉中孚
行人路不同花落到山中水暗蒹葭霧月明楊柳風年
華驚已擲志業颯然空何必龍鍾後方期事遠公
酬前大理寺評事張芬
君家舊林壑寄在亂峰西近日春雲滿相思路亦迷聞
鐘投野寺待月過前溪悵望成幽夢依依識故蹊
賦得山泉送房造
泉水山邊去高人月下看潤松秋色淨落澗夜聲寒委
曲穿深竹潺湲過遠(一作淺)灘聖朝無隠者早晩罷漁竿
宿興善寺後堂池(一本無堂字)
草堂高樹下月向後池生野客如(一作同)僧靜(一作坐)新荷
共水平錦鱗沉不食繡羽亂相鳴即事思江海誰能萬
里行
憶皎然上人
未得從師去人間萬事勞雲門不可見山木己應高向
日開柴戶驚秋問敝袍何由宿峰頂窗裏望波濤
贈衡岳隠禪師
舊住衡州寺隨緣偶北來夜禪(一作寒)山雪下朝汲竹門
開半偈傳初(一作空皆)盡羣生意未廻唯當與樵者杖錫入
天台
雲陽觀(一作宿華陽洞)寄袁稠(一作元陽觀寄元稱)
花洞晚隂隂(一作滿沉沉)仙壇隔杏林潄泉春谷冷𢷬藥夜
窗深石上開仙酌松間對玉琴戴家溪北住雪後去相
尋
晚遊東田寄司空曙
暮來思遠客獨立在東田片雨(一作影)無妨景(一作雨)殘虹
不映天別愁逢夏果歸興入秋蟬莫作隳官意陶潛(一作)
(公)未必賢
題崔端公園林
上士愛清輝開門向翠微抱琴看鶴去枕石待雲歸野
坐苔生席高眠竹挂衣舊山東望遠惆悵暮花飛
早春雪夜寄盧綸兼呈秘書元丞
聞君隨謝朓春夜宿前川(一作山前)看竹雲垂地(一作嶺)尋僧
月滿田(一作雪滿船)熊寒方入樹魚樂稍離船獨夜羇愁客
惟知惜故(一作暮)年
早春夜集耿拾遺宅
如何逋客會忽在侍臣家新草猶停雪寒梅未放花銜
杯雞欲唱逗月雁應斜年齒俱憔悴誰堪故國賖
元丞宅送胡濬及第東歸覲省
登龍兼折桂歸去當(一作賞)高車(一作居)舊楚楓猶在前隋
柳已疎月中逢海客浪裏得鄉書見說江邊住知君不
厭魚
送魏廣下第歸揚州寧親
遊宦今空返浮淮一雁秋白雲隂澤國青草遶揚州調
膳過花下張筵到水頭崑山仍有玉歲晏莫淹㽜
歸山與酒徒(一作友人)別
野客本無事此來非有求煩君徵樂餞(一作藥送)未免憶山
愁紅燭侵明月青娥促白頭童心久已盡豈為豔歌畱
冬夜寄韓(一作韋)弇(一作秋夜寄司空文眀)
獨坐知霜下開門見木衰壮應隨日去老豈與人期廢
井蟲鳴早隂階菊發遲興來空憶戴不似剡溪時
聞吉道士還俗因而有贈
聞有華陽客儒裳謁紫微舊山連藥賣孤鶴帶雲歸柳
市名猶在桃源夢巳稀還鄉見鷗鳥應愧背船飛
韋員外東齋看花
入花凡幾步此樹獨相(一作將)留發豔紅枝合垂煙綠水
幽併開偏覺好未落已成(一作看)愁一到芳菲下空招(一作)
(貽)兩鬢秋
邊頭作
邠郊泉脉動落日上城樓羊馬水草足羌胡帳幕稠射
鵰過海岸傳(一作殘)箭怯(一作脅)邊州何事歸朝將今年又
拜侯
宿深上人院聽遠泉
泉聲宜遠聽入夜對支公斷續來方盡潺湲咽又通何
年出石下幾里在山中君(一作若)問窮源處禪心與此同
茂陵村行贈何兆
春天黃鳥囀野逕白雲閒解帶依芳草支頤想故山人
行九州路樹老五陵間誰道臨卭遠相如自憶還
送友人還洛
去國渡關河蟬鳴古樹多平原正超忽行子復蹉跎去
事不可想舊遊難再過何當嵩岳下相見在煙蘿
送戴徵士還山
柔桑錦臆雉相送到煙霞獨隠空山裏閒門幾樹花草
生楊柳岸鳥囀竹林家不是謀生拙無為末路賖(一作肥遯)
(超然逝優游興味賖)
秋日旅舍别司空文明
涼風颯窮巷秋思滿高(一作同)雲吏隠俱不就此心仍别
君素懷宗淡泊羇旅念功勲轉憶西林寺江聲月下聞
旅舍對雪贈考功王員外
楊花驚滿路麫市忽狂風驟下搖蘭葉輕飛集竹叢欲
將瓊樹比不共玉人同獨望徽之棹青山在雪中
送丁少府往唐上
因君灞陵别故國一廻看共食田文飯先之梅福官江
風轉(一作薄)日暮山月滿潮寒不得同舟望淹畱歲月闌
贈李龜年
青春事漢主白首入秦城遍識才人字(一作時人號)多知舊
曲名風流隨故事語笑合新聲獨有垂楊樹偏傷日暮
情
送郭補闕歸江陽
東門春尚淺楊柳未成隂雁影愁斜日鸎聲怨故林隋
宫江上遠梁苑雪中深獨有懷歸客難為欲別心
早春會王逵主人得蓬字
今年華鬢色半在故人中欲寫無窮恨先期一醉同綠
叢猶覆雪紅萼已凋風莫負歸山契君看陌上蓬
宿山寺思歸
僧房秋雨歇愁臥夜更深欹枕聞鴻雁廻燈見竹林歸
螢入草盡落月映窗沉拭淚無人覺長謠向壁隂
送客赴江陵寄郢州郎士元
露下晩蟬愁詩人舊怨秋沅湘莫畱滯宛洛好遨遊飲
馬逢黃菊離家值白頭竟陵明月夜為上庾公樓
送客賦得巴江夜猿
巴水天邊路啼猿傷客情遲遲雲外盡杳杳樹中生殘
月暗將落空霜寒欲明楚人皆掩淚聞到第三聲
秋日憶暕上人
一從持鉢別更未到人間好靜居貧寺遺名棄近山雨
前縫百衲葉下閉重關若便潯陽去須將舊客還
寄上舍人叔
車馬朝初下看山憶獨尋會知逢水盡且愛入雲深殘
雨開斜日新蟬發迥林阮咸雖别巷遥識此時心
送古之奇赴安西幕
疇昔十年兄相逢五校營今宵舉杯酒隴月見軍城堠
火經隂絶邊人接曉行殷勤送書記強虜幾時平
送張芬歸江東兼寄柳中庸
久是天涯客偏傷落木時如何故國見更欲異鄉期鳥
暮東西急波寒上下遲空將滿眼淚千里怨相思
送丘丹歸江東
故山霜落久才子憶荆扉旅舍尋人别秋風逐雁歸夢
愁楓葉盡醉惜菊花稀肻學求名者經年未拂衣
臥病寄苗員外
故人初未貴相見得淹留一自朝天去因成計日遊月
明應獨醉葉下肻同愁因恨劉楨病空園臥見秋
送楊臯擢第歸江東(一作送表文楊暭)
隋堤望楚國江上一歸人綠氣千檣暮青風萬里春試
才初得桂泊渚肻傷蘋拜手終悽愴恭承中外親
題鄭少府林園
謝家今日晩(一作暖)詞客願抽毫櫪馬方廻影池鵝正理
毛竹筒傳水遠麈尾坐僧高獨有宗雷賤過君著(一作看)
敝袍
送吉中孚拜官歸業
南入華陽洞無人古樹寒吟詩開舊帙帶綬上荒壇因
病求歸易霑恩更隐難孟宗應獻鮓家近守漁官
送楊少府赴陽翟(即舍人之弟)
冠帶仁兄後光輝夀母前陸雲還入洛潘岳更張筵井
邑嵩山對園林潁水連東人欲相送旅舍已潸然
慈恩寺暕上人房招耿拾遺
悠然對惠遠共結故山期汲井樹隂下閉門亭午時地
閒花落厚石淺水流遲願與神仙客同來事本師
宿山寺雪夜寄吉中孚
獨愛僧房竹春來長到池雲遮皆晃朗雪壓半低垂不
見侵山葉空聞拂地枝鄙夫今夜興唯有子猷知
贈趙神童
聖朝殊漢令才子少登科每見先鳴早常驚後進多獨
居方寂寞相對覺蹉跎不是通家舊頻勞文舉過
宿雲際寺贈深上人
暫别青藍寺今來髮欲斑獨眠孤燭下風雨在前山壊
宅終須去空門不易還支公有方便一願啓玄關
送從兄赴洪州别駕兄善琴
援琴兼愛竹遥夜在湘沅鶴舞月將下烏啼霜正緐亂
流喧橘岸飛雪暗荆門佐郡無辭屈其如相府恩
山中期張芬不至
石(一作古)堤春草碧雙燕向西飛悵望雲天暮佳人何處
歸藥欄蟲網遍苔井水痕稀誰道嵇康嬾山中自掩扉
寄暢當
麥秀草芊芊幽人好晝眠雲霞生嶺上猿鳥下牀前顔
子方敦行支郎久住禪中林輕暫别約略已經年
送義興元少府
逢君惠連第(一作弟)初命更光輝已得羣公祖終妨太傅
譏路長人反顧草斷鷰廻飛本是江南客還同衣錦歸
臥病别鄭錫
病來喜無事多臥竹林間此日一相見明朝還掩關幽
人愛(一作怨)芳草志士惜頽顔歲宴不我棄期君在故山
書志贈暢當(并序)
余少尚神仙且未能去友人暢當以禪門見導余
心知必是未得其門因寄詩以咨焉
少喜(一作嘉)神仙術未去已蹉跎壮志一為累浮生事漸
多衰顔不相識歲暮定相過請問宗居士君其奈老何
送諸暨裵少府(公先人元相公判官)
山公訪嵇紹趙武見韓侯事去恩猶在名成淚却流一
官同北去千里赴南州才子清風後無貽相府憂
送鄭宥入蜀迎覲
寧親西陟險君去異王陽在世誰非客還家即是鄉劍
門千轉盡(大劍山即劍門也)巴水一支長(嘉陵江潼江小劍水皆巴水也)請語
愁猿道無煩促淚行
送耿拾遺湋使江南括圖書
驅傳草連天回風滿樹蟬將過夫子宅前(一作亦)問孝廉
船漢使收三篋周詩採百篇別來將(一作君終)有淚不是怨
流年
送王少府遊河南
馬卿方失意東去謁諸侯過宋人應少遊梁客獨愁鳥
翻千室暮蟬急兩河秋僕本無媒者因君淚亦流
送別駕赴晉陵即舍人叔之兄
諸宗稱叔父從子亦光輝謝朓中書直王祥別乘歸江
帆衝雨上海樹隔潮微南阮貧無酒唯將淚濕衣
臥病寄閻寀
病中貪好景強步出幽居紫葛垂山徑黃花繞野渠荒
林飛老鶴敗堰過遊魚縱憶同年友無人可寄書
晩夏聞蟬寄(一本有戴字)廣文(一作郎士元詩)
昨日鶯囀聲(一作始聞鶯)今朝蟬忽(一作又)鳴朱顔向華髮定
是幾年程故國白雲遠閒居青草生因垂數行淚書報
(一作寄)十年兄
歸山居寄錢起
悵望青山下回頭淚滿巾故鄉多古樹落日少行人髮
鬢將回色簪纓未到身誰知武陵路亦有漢家臣
曉發瓜州
曉發悲行客停橈獨未前寒江半有月野戍漸無煙棹
唱臨高岸鴻嘶發遠田誰知避徒御對酒一潸然
江上喜逢司空文明
秦人江上見握手淚沾巾落日見秋草暮年逢故人非
夫長作客多病淺謀身臺閣舊親友誰曾見苦辛
同苗發慈恩寺避暑
追凉尋寳刹畏日望璇題臥草同鴛侣臨池似虎溪樹
閒人跡外山晚鳥行西若問無心法蓮花隔淤泥
送潘述宏詞下第歸江外(第七句缺二字)
唱高人不和此去淚難收上國經年住長江滿目流奕
棋知勝偶射策請焚舟應是田(一作由)玄成許爾遊
送張少府赴夏縣
雖為州縣職還欲抱琴過樹古聞風早山枯見雪多雞
聲連綘市馬色傍黃河太守新臨郡還逢五袴歌
酬秘書元丞郊園臥疾見寄
聞說漳濱臥題詩怨歲華求醫主高手報疾到貧家撒
枕銷行蟻移杯失畫蛇明朝九衢上應見玉人車
送成都韋丞還蜀
蜀門雲樹合高棧有猿愁驅傳加新命之官向舊遊晨
装逢酒雨夜夢見刀州遠别長相憶當年莫滯畱
晚秋旅舍寄苖員外
爭途苦不前貧病遂連牽向暮同行客當秋獨長年晩
花唯有菊寒葉已無蟬吏部逢今日還應甕下眠
送惟良上人歸潤州
擬詩偏不類又送上人歸寄世同高鶴尋仙稱(一作山補)壊
衣雨行江草短露坐海帆稀正被空門縛臨岐乞解圍
送何兆下第還蜀
重江不可涉孤客莫晨装高(一作古)木莎城小(一作下)殘星
(一作霞)棧道長褭猿楓子落過(一作送)雨荔枝香勸爾成都
住文翁有草(一作學)堂(一作舊房)
送友人宰湘隂
從宦舟行遠浮湘又入閩蒹葭無朔雁檉栝有蠻神傳
吏閒調象山精暗訟人唯須千樹橘暫救李衡貧
送元晟歸江東舊居
澤國舟車接關門雨雪乖春天行故楚夜月下清淮講
易居山寺論詩到郡齋蔣家人暫别三路草連階
送黎少府赴陽翟
詩禮稱才子神仙是丈人玉山那惜醉金谷已無春白
馬如風疾青袍奪草新不嫌鳴吠客願用百年身
送夏侯審遊蜀
西望煙綿樹愁君上蜀時同林息商客隔棧見罛師石
滑羊腸險山空杜宇悲琴心正幽怨莫奏鳳凰詩
單推官廳前雙桐詠
封植因高興孤貞契素期由來得地早何事結花遲葉
重凝煙後條寒過雨時還同李家樹爭賦角弓詩
送宋校書赴宣州幕
浮舟壓芳草容裔逐江春遠避看書吏行當入幕賓夜
潮衝老樹曉雨破輕蘋鴛鷺多傷别欒家德在人
送趙給事姪尉丹陽
太傅憐羣從門人亦賤回入官先愛子賜酒許同杯淮
海春多雨蒹葭夜有雷遥知拜慶後梅尉稱仙才
宿瓜洲寄柳中庸
懷人同不寐清夜起論文月魄正出海雁行斜上雲寒
潮來灧灧秋葉下紛紛便送江東去徘徊祗待君
夜宴虢縣張明府宅逢宇文評事
虢田留古宅入夜足秋風月影來窗裏燈光落水中徵
詩逢謝客飲酒得陶公更愛疎籬下緐霜濕菊叢
冬夜集張尹後閣
乘龜兼戴豸白面映朱衣安石還須起泉眀不得歸譍
門常吏在登席舊寮稀遠客長先醉那知亞相威
將之澤潞留别王郎中
弱年知已少前路主人稀貧病期相惜艱難又憶歸事
成應未卜身賤又無機幸到龍門下須因羽翼飛
晩次巴陵
雪後柳條新巴陵城下人烹魚邀水客載酒奠山(一作江)
神雲去低(一作歸)斑竹波㢠廻(一作風來)動白蘋不堪逢楚老日
暮正江春
送荀道士歸廬山
先生歸有處欲别笑無言綠水到山口青林連洞門月
明尋石路雲霽望花源早晚還乘鶴悲歌向故園
送張淑歸覲叔父
日慘長亭暮天高大澤閒風中聞草木雪裏見江山馬
向塞雲去人隨古道還阮家今夜樂應在竹林間
送郭參軍赴綘州
登車君莫望故綘柳條春蒲澤逢胡雁桃源見晉人佐
軍髯尚短擲地思還新小謝常攜手因之醉路塵
送袁稠游江南
江南衰草遍十里見長亭客去逢搖落鴻飛入杳冥空
城寒雨細深院曉燈青欲去行人起徘徊恨酒醒
送夏中丞赴寧國任
楚縣入青楓長江一派通板橋尋謝客古邑事陶公片
雨收山外連雲上漢東陸機猶滯洛念子望南鴻
送衛雄下第歸同州
不(一作下)才先上第詞客却空還邊地行人少平蕪盡日
閒一蟬陂樹裏衆火隴雲間(一作隴頭關)羡汝歸茅屋書窗
見遠(一作晚)山
送單少府赴扶風
少年趨盛府顔色比花枝范匄非童子楊修豈小兒叨
陪丈人行常恐阿戎欺此去雲霄近看君逸足馳
題山中别業
舊宅在山中閒門與寺通往來黃葉路交結白頭翁晩
笋難成竹秋花不滿叢生涯祗麤糲吾豈諱言窮
送司空文眀歸江上舊居
野菊有黃花送君千里還鴻來燕又去離別惜容顏流
水通歸夢行雲失故關江風正搖落宋玉莫登山
送新城戴叔倫眀府
遥想隋堤路春天楚國情(一作晴)白雲當海斷青草隔淮
生雁起斜還直潮回遠復平萊蕪不可到一醉送君行
送雍丘任少府
叢車餞才子路走許東偏遠水同春色緐花勝雪天鳥
行侵楚邑樹影向殷田莫學生鄉思梅真正少年
送雍郢州
厭郎思出守(一作寺)遂領漢東軍望月逢殷浩緣江送范
雲城閒煙草遍浦迥雪林分誰伴樓中宿吟詩估客聞
寄王密卿
酒樂今年少僧期近日頻買山多為竹卜宅不緣貧志
業歸初地文章寄此身嵇康雖有病猶得見情人
與蕭遠上人游少華山寄皇甫侍御
尋危兼採藥渡水又登山獨與高僧去逍遥落日間漸
看閭里遠自覺性情閒廻首知音在因令悵望還
代村中老人答
京洛風塵後村鄉煙火稀少年曾失所衰暮欲何依夜
静臨江哭天寒踏雪歸時清應不見言罷淚盈衣
贈故將軍
平生在邊日鞍馬若星流獨出間千里相知滿九州恃
功凌主將作氣見王侯誰道廉頗老猶能報遠讐
送陸郎中歸田司空幕
漢家分列宿東土佐諸侯結束還軍府光輝過御溝農
桑連紫陌分野入青州覆被恩難報西看成白頭
酬晉侍御見寄
野客蒙詩贈殊恩欲報難本求文舉識不在子真官細
雨雙林暮重陽九日寒貧齋一叢菊願與上賓看
送銅澤王歸城
昔聞公族出其(一作賓)從亦高車為善唯求樂分貧必及
疎身承漢枝葉手習魯詩書尚說無功德三年在石渠
江上別柳中庸
秦人江上見握手便霑衣近日相知少往年親故稀遠
遊何處去舊業幾時歸更向巴陵宿堪聞雁北飛
喜皇甫郎中拜諭德兼集賢學士
為郎三載後寵命一朝新望苑遷詞客儒林拜丈人鶯
飛綺閣曙柳拂畫堂春幾日調金鼎諸君欲望塵
送黎兵曹往陜府結婚
東方發車騎君是上頭人奠雁逢良日行媒及仲春時
稱渡河婦宜配坦牀賓安得同門吏揚鞭入後塵
送竇兵曹
梨花開上苑遊女著羅衣聞道情人怨應須走馬歸御
橋遲日暖官渡早鶯稀莫遣佳期過看看蝴蝶飛
留別故人(一作李頎詩)
此别不可道此心當語誰春風灞水上飲馬桃花時誤
作好文士祗應遊宦遲留書下朝客我有故山期
奉送宋中丞使河源
東周遣戍役才子欲離羣部領河源去悠悠隴水分笳
聲悲塞草馬首渡關雲辛苦逢炎熱何時及漢軍
都亭驛送郭判官之幽州幕府
幕府參戎事承明伏奏歸都亭使者出杯酒故人違細
雨霑官騎輕風拂客衣還從大夫後吾黨亦光輝
送王羽林往秦州
秦州貴公子漢日羽林郎事主來中禁榮親上北堂輶
車花擁路寳劒雪生光直掃三邊靖承恩向建章
送友入關(一本題上有代從兄衡四字)
聞君帝城去西望一沾巾落日見秋草暮年逢故人非
才長作客有命懶謀身近更嬰衰疾空思老漢濱
代宗輓歌
祖庭三獻罷嚴衛百靈朝警蹕移前殿宫車上渭橋寒
霜凝羽葆野吹咽笳簫已向新京兆誰云天路遥
張左丞輓歌二首
素旆低寒水清笳出曉風鳥來傷賈傅馬立葬滕公松
柏青山上城池白日中一朝今古隔唯有月明同
禍集鉤方失災生劒忽飛無由就日拜空憶自天歸門
吏看還葬宫官識賜衣東堂哀贈畢從此故臣稀
奉和王元二相避暑懷杜太尉(一作奉和王元二相公於中書東廳)
(避暑悽然懷杜太尉)
艱難嘗共理海晏更相悲况復登堂處分明避暑時綠
槐千穗綻丹藥一番遲蓬蓽今何幸先朝(一作聞)大雅詩
青龍寺題故曇上人房
遠公留故院一徑雪中微童子逢皆老門人問亦稀飜
經徒有處攜履遂無歸空念尋巢鶴時來傍影飛
早春夜望
舊雪逐泥沙新雷發草芽曉霜應傍鬢夜雨莫催花行
矣前途晩歸歟故國賖不勞報春盡從此惜年華
宴伊東岸
晴洲無遠近一樹一潭春芳草留歸騎朱櫻擲舞人空
花對酒落小翠隔林新竟日皆攜手何由遇此辰
雲際中峰居喜見苗發(一作祖詠詩)
自得中峰住深林亦閉關經秋無客到入夜有僧還暗
澗泉聲小荒村樹影閒高窗不可望星月滿空山
宿洞庭
白水連天暮洪波帶日流風高雲夢夕月滿洞庭秋沙
上漁人火煙中賈客舟西園與南浦萬里共悠悠
江上賽神
疎鼓應繁絲送神歸九疑蒼龍隨赤鳳帝子上天時驟
雨歸山疾長江下日遲獨憐遊宦子今夜泊天涯
奉和元丞侍從遊南城别業
垂朱領孫子從宴在池塘獻夀回龜顧和羔躍鯉香高
松先草晩平石助泉凉餘橘期相及門生有陸郎
送從舅成都丞廣南歸蜀(一作盧綸詩)
巴字天邊水秦人去是歸棧長山雨響溪亂火田稀俗
富行應樂官雄禄豈微魏舒終有淚還濕甯家衣
御定全唐詩卷二百八十五
