欽定四庫全書
御定全唐詩卷八百五十三
吳筠
吳筠字貞節華州華隂人少通經善屬文舉進士不第
去入嵩山為道士明皇聞其名遣使徵至待詔翰林天
寶中堅求還山尋入會稽隠剡中大歷中年卒弟子私
諡為宗玄先生集十卷今編詩一卷
遊仙二十四首
啓冊觀往載搖懷考今情終古巳寂寂舉世何營營悟
彼衆仙妙超然含至精凝神契冲玄化服凌太清心同
宇宙廣體合雲霞輕翔風吹羽蓋慶霄拂霓旌龍駕朝
紫微後天保令名豈如寰中士軒冕矜暫榮
鸞鳳棲瑤林鵰鶚集平楚飲啄本殊好翺翔終異所吾
方遺諠囂立節慕高舉解兹區中戀結彼霄外侣誰謂
天路遐感通自無阻
愍俗從遷謝尋仙去淪沒三元有真人與我生道骨凌
晨吸丹景入夜飲黃月百關彌調暢方寸益清越棲神
合虛無洞覽周恍惚不覺隨玉皇焚香詣金闕
西龜初定籙東華巳校名三官無遺譴七祖升雲軿體
妙塵累隔心微玄化并一朝出天地億載猶童嬰使我
齊浩劫蕭蕭宴玉清
怡神在靈府皎皎含清澄仙經不吾欺輕舉信有徵疇
昔希道念而今果天矜豈非隂功著乃致白日升焉用
過洞府吾其越朱陵
高真誠寥邈道合不我遺孰謂姑射遠神人可同嬉結
駕從之遊飄飄出天垂不理人自化神凝物無疵因知
至精感足以和四時
碧海廣無際三山高不極金臺羅中天羽客恣遊息霞
液朝可飲虹芝晩堪食嘯歌自忘心騰舉寧假翼保夀
同三光安能紀千億
將過太帝宫暫詣扶桑處真童已相迓為我清宿霧海
若寧洪濤羲和止奔馭五雲結層閣入景動飛輿青霞
正可挹丹椹時一遇留我宴玉堂歸軒不令遽
欲超洞陽界試鑒丹極表赤帝躍火龍炎官控朱鳥導
我升絳府長驅出天杪陽靈赫重暉四達何皎皎為爾
流飄風羣生遂無天
予因詣金母飛蓋超西極遂入素中天停輪太濛側若
華拂流影不使白日匿傾曦復亭午六合無暝色道化
隨感遷此理誰能測
九龍何蜿蜿載我升雲綱臨睨懷舊國風塵混蒼茫依
依遠人寰去去邇帝鄉上超星辰紀下視日月光倏已
過太微天居煥煌煌
停驂太儀側整服金闕前肅肅承上帝鏘鏘會羣仙鴻
鑪發靈香(一作音)廣廡張鈞天玉醴洽中座霞膏充四筵
良期無終極俛仰移億年
峻朗妙門闢澄微真鑒通瓊林九霞上金閣三天中飛
虬躍慶雲翔鶴搏靈風鬱彼玉京會仙期六合同
子昇至陽元(一作源)欲憩眀霞館飄飄瓊輪舉曄曄金景
散結虛成萬有高妙咸可翫玉山鬱嵯峨琅海杳無岸
暫賞過千椿遐齡誰復算
招㩦紫陽友合宴玉清臺排景羽衣振浮空雲駕來靈
旛七曜動瓊障九光開鳳舞龍璈奏虬軒殊未迴
高升紫極上宴此玄都岑玉藻散竒香瓊柯流雅音靈
風生太漠習習吹人襟體混希微廣神凝空洞深蕭然
宇宙外自得乾坤心
晨豋千仞嶺俯瞰四人居原野間城邑山河分里閭眇
彼埃塵中爭奔聲利途百齡寵辱盡萬事皆為虛自昔
無成功安能與爾俱將期駕雲景超跡升天衢
骨鍊體彌清鑒明塵巳絶恬夷宇宙泰煥朗天光徹羽
服參煙霄童顔皎冰雪隠符千魔駭鳴玉萬帝悅遂使
區宇中祅氣永淪滅
朝逾弱水北夕憩鍾山頂顓頊清玄宫禺強掃幽境燭
龍發神曜隂野彌煥炳導逹三氣和驅除六天静玉樓
互相暉煙客何秀穎一舉流霞津千年在俄頃
揚盖造辰極乘煙遊閬風上元降玉闥王母開琳宫天
人何濟濟高會碧堂中列侍奏雲歌真音滿太空千年
紫奈熟四劫靈瓜豐斯樂異荒讌陶陶殊未終
整駕辭五嶽排煙凌九霄紛然太虛中羽旆更相招且
盼蓬壺近誰言崑閬遙悠悠竟安適仰赴三天朝
予招三清友迥出九天上撓挑絶漠中差池遙相望大
空含常明入外無隱障鸞鳳有逸翮泠然恣飄颺寥寥
唯玄虛至樂在神王
縱身太霞上眇眇虛中浮八威先啓行五老同我遊靈
景何灼灼祥風正寥寥嘯歌振長空逸響清且柔遨嬉
無迹賞顧眄皆真儔不疾而自速萬天俄已周
返視太初先與道冥至一空洞凝真精乃為虛中實變
通有常性合散無定質不行迅飛電隱曜光白日玄棲
忘玄深無得固無失
覽古十四首
聖人重周濟眀道欲救時孔席不暇暖墨突何嘗緇興
言振頽綱將以有所維君臣恣滛惑風俗日凋衰三代
業遽隕七雄遂交馳庶物墜塗炭區中若棼絲秦皇燎
儒術方冊靡孑遺大漢歴五葉斯文復崇推乃驗經籍
道與世同屯夷弛張固天意設教安能持
興亡道之運否泰理所全奈何淳古風既往不復旋三
皇已散朴五帝初尚賢王業與霸功浮偽日以宣忠誠
及狙詐殽混安可甄餘智入九霄守愚渝重泉永懷巢
居時感涕徒泫然
棟宇代巢穴其來自三皇跡生固為累經始增百王瑤
臺既滅夏瓊室復隕湯覆車世不悟秦氏興阿房繼踵
迷反正漢家崇建章力役弊萬人瓌竒殫八方徇志仍
未極促齡巳云亡侈靡竟何在荆榛生廟堂
閑居覽前載惻彼商與秦所殘必忠良所寶皆兇嚚昵
諛方自聖不悟禍滅身箕子作周輔孫通為漢臣洪範
及禮儀後王用經綸
吾觀采苓什復感青蠅詩纔佞亂忠孝古今同所悲姦
邪起狡猾骨肉相殘夷漢儲殞江充晉嗣滅驪姬天性
猶可間君臣固其宜子胥烹吳鼎文種斷越鈹屈原沈
湘流厥戚咸自貽何不若范蠡扁舟無還期
嘗稽真仙道清寂祛衆煩秦皇及漢武焉得遊其藩情
擾萬幾屑位驕四海尊既欲先宇宙仍規後乾坤崇高
與久遠物莫能兩存矧乃恣所慾荒滛伐靈根金膏恃
延期玉色復動魂征戰窮外域殺傷被中原天鑒諒難
誣神理不可諼安期返蓬萊王母還崑崙異術終莫告
悲哉竟何言
魯侯祈政術尼父從棄捐漢主思英才賈生被(一作亦)排
遷始皇重韓子及覩乃不全武帝愛(一作欽)相如既徵復
忘賢貴遠世咸爾賤今理共然方知古來主難以效當
年
食其昔未偶落魄為狂生一朝君臣契雄辯何縱横運
籌康漢業憑軾下齊城既以智所逹還為智所烹豈若
終貧賤酣歌本無營
晁錯抱遠策為君納良規削彼諸侯權永用得所宜姦
臣負舊隙乘釁謀相危世主竟不辨身戮宗且夷漢景
稱欽明濫罰猶如斯比干與龍逢殘害何足悲
絳侯成大績賞厚位仍尊一朝對獄吏榮辱安可論蘇
生佩六印奕奕為殃源主父食五鼎昭昭成禍根李斯
佐二辟巨釁鍾其門霍孟翼三后伊戚及後昆天人忌
盈滿兹理固永存方知得意者何必乘朱輪滅景栖遠
壑絃歌對清樽二䟽返海濱蔣詡歸林園蕭灑去物累
此謀誠足敦
至人順通塞委命固無疵吾觀太史公可謂識道規留
滯焉足憤感懷殄生涯吾歎龔夫子秉義確不移晦跡
一何晩天年天當時薰膏自銷鑠楚老空餘悲
逹者貴量力至人尚知幾京房洞幽贊神奥咸發揮如
何嫉元惡不悟禍所歸謀物闇謀已誰言爾精微(以上二首一本作一首)
玄元明知止大雅尚保躬茂先洽聞者幽賾咸該通
弱年賦鷦鷯可謂達養蒙晩節希鸞鵠長飛戾曾
穹知進不知退遂令其道窮伊昔辨福初胡為迷禍終
方驗嘉遁客永貞天壤同
聖人垂大訓奥義不苟設天道殃頑兇神明祐懿哲斯
言猶影響安得復迴穴鯀瞍誕英睿唐虞育昏孽盜跖
何延期顔生乃短折魯隱全克讓禍機遂潛結楚穆肆
巨逆福柄奚赫烈田常弑其主祚國久㒺缺管仲存霸
功世祖(一作祀)成詭說漢氏方板蕩羣閹恣邪譎謇謇陳
蕃徒孜孜抗忠節誓期區宇静爰使兇醜絶謀恊事靡
從俄而反誅滅古來若兹類紛擾難盡列道遐理微茫
誰為我昭晰吾將詢上帝寥廓詎躋徹已矣勿用言忘
懷庶自悅(自楚穆以下一本分作二首)
步虛詞十首
衆仙仰靈範肅駕朝神宗金景相照曜逶迤升太空七
玄已高飛火鍊生珠(一作朱)宫餘慶逮天壤平和王道融
八威清遊氣(一作氛)十絶舞祥風使我躋陽源(一作原)其來
自隂功逍遙太霞上真鑒靡不通
逸轡豋紫清乘光邁奔電閬風隔三天俯視猶可見玉
闥摽敞朗瓊林鬱葱蒨自非挺金骨焉得諧夙願真朋
何森森合景恣遊宴良會忘淹留千齡纔一眄
三宫發眀景朗照同鬱儀紛然馳飇歘上采空清蕤令
我洞金色後天耀瓊姿心協太虛静寥寥竟何思玄中
有至樂淡泊終無為但與正真友飄颻散(一作從)遨嬉
禀化凝正氣鍊形為真仙忘心符元宗返本協自然帝
一集絳宫流光出丹玄元英與桃君朗詠長生篇六府
煥明霞百關(一作關)羅紫煙飇車涉寥廓靡靡乘景遷不
覺雲路遠斯須遊萬天
扶桑誕初景羽蓋凌晨霞倏歘造西域嬉遊金母家碧
津湛洪源灼爍敷荷花煌煌青琳宫粲粲列玉華真氣
溢絳府自然思無邪俯矜區中士天濁良可嗟
瓊臺劫萬仞孤映大羅表常有三素雲凝光自飛繞羽
幢泛明霞升降何縹緲鸞鳳吹雅音栖翔絳林標玉虛
無晝夜靈景何皎皎一覩太上京方知衆天小
灼灼青華林靈風(一作鳳)振瓊柯三光無冬春一氣清且
和迴首邇結靈傾眸親曜羅豁落制六天流鈴威百魔
緜緜慶不極誰謂椿齡多
高情(一作清)無侈靡遇物生華光至樂無簫歌金玉音琅
琅(一作玉音自琳琅)或登明真臺宴此羽景堂杳靄結寶雲霏
微散靈香天人誠遐曠歡泰不可量
爰從太微上肆覲虛皇尊騰我八景輿威遲入天門既
登玉宸庭肅肅仰紫軒敢問龍漢末如何闢乾坤怡然
輟雲璈告我希夷言幸聞至精理方見造化源
二氣播萬有化機無停輪而我操其端乃能出陶鈞寥
寥大漠(一作升天漢)上所遇皆清真澄瑩含元和氣同自相
親絳樹結丹實紫霞流碧津以兹保童嬰永用超形神
豋北固山望海
此(一作北)山鎮京口迥出滄海湄躋覽何所見茫茫潮汐
馳(一作池)雲生蓬萊島日出扶桑枝萬里混一色焉能分
兩儀願言策煙駕縹緲尋安期揮手謝人境吾將從此
辭
聽尹鍊師彈琴
至樂本太一幽琴和乾坤鄭聲久亂雅此道稀能尊吾
見尹仙翁伯牙今復存衆人乘其流夫子逹其源在山
峻峰峙在水洪濤奔都忘邇城闕但覺清心魂代乏識
微者幽音誰與論
題龔山人草堂
世人負一美未肯甘陸沈獨抱匡濟器能懷真隱心結
廬邇城郭及到雲木深滅跡暮潁陽忘機同漢隂啓戶
面白水憑軒對蒼岑但歌考槃詩不學梁父吟兹道我
所適感君齊素襟勖哉龔夫子勿使囂塵侵
遊廬山五老峰
彭蠡隱深翠滄波照芙蓉日初金光滿景落黛色濃雲
外聽猨鳥煙中見杉松自然符幽情瀟灑愜所從整策
務探討嬉遊任從容玉膏正滴瀝瑤草多䒠茸羽人栖
層崖道合乃一逢揮手欲輕舉為余扣瓊鐘空香清人
心正氣信有宗永用謝物累吾將乘鸞龍
豋廬山東峰觀九江合彭蠡湖
百川灌彭蠡秋水方浩浩九派混東流朝宗合天沼寫
心陟雲峰縱目還縹緲宛轉衆浦分差池羣山繞江妃
弄明霞彷彿呈窈窕而我臨長風飄然欲騰矯昔懷滄
洲興斯志果已紹焉得忘機人相從洽魚鳥
建業懷古
炎精既失御宇内為三分吳王霸荆越建都長江濱爰
資股肱力以静淮海民魏后欲濟師臨流遽旋軍豈惟
限天塹所忌在有人惜哉歸命侯滛虐敗前勲銜璧入
洛陽委躬為晉臣無何覆宗社為爾含悲辛俄及永嘉
末中原塞兵塵五馬浮渡江一龍躍天津此時成大業
實賴賢縉紳闢土雖未遠規模亦振振謝公佐王室仗
節掃偽秦誰為吳兵孱用之在有倫荏苒宋齊末斯須
變梁陳綿歷已六代興亡互紛綸在德不在險成敗良
有因高堞復于隍廣殿摧于榛王風久泯滅勝氣猶氤
氲皇家一區域玄化通無垠常言宇宙泰忽遘雲電屯
極目梁宋郊茫茫晦妖氛安得倚天劔斬兹横海鱗徘
(一作服)徊江山暮感激為誰申
經羊角哀墓作
祇召出江國路傍旌古墳伯桃葬角哀墓近荆將軍神
道不相得稱兵解其紛幽明信難知勝負理莫分長呼
遂刎頸此節古未聞兩賢結情愛骨肉何足云感子初
併糧我心正氛氲遲迴駐征騎不覺空林醺
過天門山懷友
舉帆遇風勁逸勢如飛奔縹緲凌煙波崩騰走川原兩
山夾滄江豁爾開天門須臾輕舟遠想象孤嶼存歸路
日已近怡然慰心魂所經多奇趣待與吾友論一日如
三秋相思意彌敦
舟中遇柳伯存歸潛山因有此贈
澆風久成俗真隱不可求何悟非所冀得君在扁舟目
擊道已存一笑遂忘言况觀絶交書兼覩箴隱文
見君浩然心視世如浮空君歸潛山曲我復廬山中形
間心不隔誰能嗟異同他日或相訪無辭馭泠風
舟中夜行
榜人識江路挂席從宵征莫辨洲渚狀但聞風波驚隂
雲正飄颻落月無光晶豈不畏艱險所憑在忠誠何時
逹遥夜佇見初日明
晩到湖口見廬山作呈諸故人
夜舟達湖口漸近廬山側高高標横天隱隱何峻極石
鏡啓晨暉罏煙凝寒色旅泊將休暇歸心巳隮陟虛名
久為累使我辭逸域良願道不違幽襟果兹得故人在
雲嶠乃復同晏息鴻飛入青冥虞氏(一作人)罷矰弋
苦春霖作寄友
應龍遷南方霪雨備(一作漏)江千俯望失平陸仰瞻隠崇
巒隂風斂暄氣殘月凄巳寒時鳥戢好音衆芳亦微殘
萬流注江湖日夜增波瀾數君曠不接悄然無與歡對
酒聊自娛援琴為誰彈彈為愁霖引曲罷仍永歎此歎
因感物誰能識其端寫懷寄同心詞極意未殫
酬葉縣劉明府避地廬山言懷詒鄭錄事昆季
苟尊師兼見贈之
明哲良罕遇遇君輒思齊挺生著天爵自可析人珪河
洛初沸騰方期掃虹霓時命竟未合安能親鼓鼙從此
罷飛鳬投簪辭割雞驅車適南土忠孝兩不暌廬嶽鎮
江介於焉愜林棲入門披綵服出谷杖紅藜隱令舊閭
里而今復成躋鄭公解簪紱華萼曜松谿賢哉苟徵君
滅跡為圃畦顧已成非薄忝兹忘筌蹄相觀對綠樽逸
思凌丹梯道泰我長往時清君勿迷王孫且無歸芳草
正萋萋
高士詠(有序)
易稱君子之道或出或處或默或語蓋出而語者
所以佐時致理處而默者所以居静鎮躁故雖無
言亦幾於利物豈獨善其身而已哉夫子曰隠居
以求其志行義以逹其道所謂百慮一致殊途同
歸者也夫好同惡異人之常情予自弱年竊尚真
隱遠覽先逹實怡我心雖不見古人而餘風可仰
是則是傚其唯嘉遁之士乎故企慕之不足則師
友之師友之不足則詠歌之聊樂我員於是乎在
昔玄晏先生皇甫謐因其所美而著高士傳梁伯
鸞有高士頌愚今有高士詠亦各一時之志耳太
初渺邈難得而詳洪崖之流無跡可紀故始於混
元皇帝終於陶徵君舉其絶倫明其標的為五十
首以吟諷其德音焉
混元皇帝
玄元九仙主道冠三氣初應物方佐命棲真亦歸居貽
篇訓終古駕景還太虛孔父歎猶龍誰能知所如
廣成子
廣成卧雲岫緬邈逾千齡軒轅來順風問道修神形至
言發玄理告以從杳冥三光入無窮寂默返太寧
許先生
大名賢所尚寶位聖所珍皎皎許仲武遺之若纖塵棄
瓢箕山下洗耳潁水濱物外兩寂寞獨與玄冥均
樊先生
巢父志何遠潛精人莫知恥聞讓王事飲犢方見移不
欲散太朴焉能為堯師鍊真自輕舉浮世何足遺
柏成子高
大禹受禪讓子高辭諸侯退躬適外野放浪夫何求萬
乘造中畝一言良見酬俋俋耕不顧斯情邈難儔
臧丈人
臧叟隱中壑垂綸心浩然文王感昔夢授政道斯全一
遵無為術三載淳化宣功成遂不處遁跡符沖玄
伯夷叔齊
夷齊互崇讓棄國從所欽聿來及宗周乃復非其心世
濁不可處冰清首陽岑采嶶詠羲農高義越古今
南華真人
南華源道宗玄遠故不測動與造化遊静合太和息放
曠生死外逍遥神明域况乃資九丹輕舉歸太極
冲虛真人
冲虛冥至理體道自玄通不受子陽祿但飲壺丘宗泠
然竟何依撓挑遊太空未知風乘我為是我乘風
洞靈真人
亢倉致虛極潛跡依遠岫智去愚獨留日虧歲方就鄉
人謀尸祝不欲聞爼豆尚賢非至理堯舜固為陋
通玄真人
通玄貴隂德利物非市朝悠然大江上散髮揮輕橈已
陳緇帷說復表滄浪謠滅跡竟何往遺文獨昭昭
文始真人
文始通道源含光隱關吏遥欣紫氣浮果驗真人至玄
誥已云錫世榮何足累高步三清境超登九仙位
榮啓期
榮期信知止帶索無所求外物非我尚琴歌自優游三
樂通至道一言醉孔丘居常以待終嘯傲夫何憂
長沮桀溺
賢哉彼沮溺避世全其真孔父棲棲者征途方問津行
藏既異跡語默豈同倫耦耕長林下甘與鳥雀羣
顔闔
世情矜寵譽傚節徼當時顔闔遵無名飯牛聊自怡逃
聘鄙束帛鑿坏欣茅茨託躬囂塵表放浪世莫知
老萊夫妻
萊氏道已遠懿妻德彌清一遁囂煩趣永契雲壑情祿
位非所重拂衣遂遐征杳然從我願豈為物所攖
楚狂接輿夫妻
接輿耽冲玄伉儷亦真逸傲然辭徵聘耕績代祿秩鳳
歌誡文宣龍德遂隱密一遊峨嵋上千載保靈術
鄭商人弦高
卓哉弦高子商隱獨標奇傚謀全鄭國矯命犒秦師賞
神(一作伸)義不受存公滅其私虛心貴無名遠跡居九夷
柳下惠
展禽抱純粹滅跡和光塵高情遺軒冕降志救世人百
行既無點三黜道彌真信謂德超古豈惟言中倫
荷蓧晨門
荷蓧隱耕藝晨門潛抱關道尊名可賤理愜心彌閒混
跡是非域縱懷天地間同訊孔宣父匿景杳不還
漢隂丈人
野哉漢隂叟好古遂忘機抱甕誠亦勤守朴全道微子
貢初不逹聽言識其非已為風波人怳惘失所依
於陵夫妻
皎皎於陵子巳賢妻亦明安兹道德重顧彼浮華輕琴
書不為務禄位不可榮逃跡終灌園誰能逹世情
項槖
太項冥虛極微遠不可究禀量合太初返形寄童幼孔
父慙至理顔生賴真授泛然同萬流無跡世莫覯
太伯延陵
太伯全至讓遠投蠻夷間延陵嗣高風去國不復還尊
榮比蟬翼道義侔崇山元(一作玄)規與峻節歴世無能攀
壺丘子
壺丘道為量玄虛固難知季咸曜淺術禦寇初深疑至
人忘禍福感變靡定期太冲杳無朕元化誰能知
段干木
干木布衣者守道杜衡門德光義且富首陽王侯尊魏
主欽其賢軾廬情亦敦秦兵遂不舉高卧為國藩
魯仲連
仲連秉奇節釋難含道情一言却秦圍片札降聊城辭
金義何遠讓祿心益清處世功已立拂衣蹈滄溟
顔歜
高哉彼顔歜逸氣陵齊宣道尊義不屈士重王來前榮
祿安可誘保和從自然放情任所尚長揖歸山泉
周豐
周豐貴隱耀静默尊無名魯侯詢政體喻以治道精莅
人在忠慤疑叛由會盟一言逹至義千載良為程
師金
聖人貴素朴禮義非玄同師金告顔生可謂達化宗夫
子飾芻狗自然道斯窮應物方矯行俯仰靡不通
南郭子綦
子綦方隠几冥寂久灰心悟來應顔游清義杳何深含
響盡天籟有言同鷇音是非不足辯安用勞神襟
黔婁先生
黔婁藴雅操守約遺代華淡然常有怡與物固無瑕哲
妻配明德既沒辯正邪辭祿乃餘貴表謚良可嘉
原憲
原生何淡漠觀妙自怡性蓬戶常晏如弦歌樂天命無
財方是貧有道固非病木賜欽高風退慙車馬盛
商山四皓
萬方厭秦德戰伐何紛紛四皓同無為丘中卧白雲自
漢成帝業一來翼儲君知幾道可尚隱括成元勲
河上公
邈邈河上叟無名契虛沖靈關暢玄旨萬乘趨道風寵
辱不可累飄然在雲空獨與造化友誰能測無窮
東方曼倩
東方禀易象翫世隠廊廟棲心抱清微混跡秘光耀玄
覽寄數術納規在談笑賣藥五湖中還從九仙妙
嚴君平
漢皇舉遺逸多士咸已寧至德不可拔嚴君獨湛冥卜
筮訓流俗指歸暢玄經閉關動元象何必遊紫庭
司馬季主
季主超常倫沈跡寄卜筮宋賈工大夫停車試觀藝高
談哂朝列洪辯不可際終秉鸞鳳心翛然已遐逝
鄭子真張仲蔚
子真巖石下仲蔚蓬嵩居禮聘終不屈清貧長晏如心
情在耕藝養夀資玄虛至樂非外物道宴歡有餘
嚴子陵
漢皇敦故友物色訪嚴生三聘迨深澤一來遇帝庭紫
宸同御寢玄象騐客星祿位終不屈雲山樂躬耕
向子平
子平好真隠清淨翫老易探玄樂無為觀象驗損益常
抱方外心且紆人間跡一朝畢婚娶五嶽遂長適
韓康
伯休抱遐心隠括自為美賣藥不二價有名反深耻安
能受玄纁秉願終素履逃遁從所尚蕭蕭絶塵軌
臺佟管寧
吾嘉臺孝威樂道隠巖穴吾尚管幼安棲真飬高節採
藥聊自給觀書任所悅風塵不可混真素比松雪
高鳳
吾觀時人趣矯跡務馳聲獨有高文通訟田求翳名公
車徒見累爵祿非所榮隠身樂魚釣世網不可攖
龐德公
龐公棲鹿門絶跡遠城市超然風塵外自得丘壑美耕
鑿勤厥躬耘鋤課妻子保兹永無患軒冕何足紀
玄晏先生
士安逾弱冠落魄未修飾一朝因感激志學㤀寢食著
書窮天人辭聘守玄默薄葬信昭儉可為將來則
孫公和
孫登好淳古卉服從穴居彈琴合天和讀易見象初終
日無慍色恬然在玄虛貽言誡叔夜超跡安所如
董威輦
董京依白社散髮詠玄風心出區宇外跡參城市中囂
塵不能雜名位安可籠匿影留雅什精微信難窮
郭文舉
郭生在童稚巳得方外心絶跡遺世務棲真入長林元
和感異類猛獸懷德音不憶固無情斯言微且深
陶徵君
吾重陶淵明逹生知止足怡情在樽酒此外無所欲彭
澤非我榮折腰信為辱歸來北窗下復採東籬菊
元日言懷因以自勵詒諸同志
馳光無時憩加我五十年知非慕伯玉讀易宗文宣經
世匪吾事庶幾唯道全誰言帝鄉遠自古多真仙餘滓
永可滌秉心方杳然孰能無相與滅跡俱忘筌安用感
時變當期升九天
同劉主簿承介建昌江泛舟作
吾友從吏隠和光心杳然鳴琴正多暇嘯侣浮清川風
霽遠澄映昭昭涵洞天坐驚衆峰轉乃覺孤舟遷崖嶼
非一狀差池過目前徘徊白日暮月色江中鮮真興殊
未已滔滔且泝沿時歌滄浪曲或誦逍遥篇酣暢迷夜
久遲遲方告旋此時無相與其旨在忘筌
緱山廟
朝吾自嵩山驅駕遵洛汭逶遲轘轅側仰望緱山際王
子謝時人笙歌此賓帝仙材夙所禀寶位焉足繫為廹
丹霄期闕流蒼生惠高蹤邈千載遺廟今一詣肅肅生
風雲森森列松桂大君弘至道層構何壯麗稽首環金
壇焚香陟瑤砌伊余超浮俗塵慮久巳閉况復清夙心
蕭然叶真契
塞無人行
劍頭利如芒恒持(一作時)照眼光鐡騎追驍寇金羈討黠羌
高秋八九月朔地早風霜男兒不惜死破膽與君嘗
别章叟
平昔同邑里經年不相思今日成遠别相對心悽其
題縉雲嶺永望館
人驚此路險我愛山前深猶恐佳趣盡欲行且沈吟
題華山人所居
故人住南郭邀我對芳樽歡暢日云暮不知城市喧
御定全唐詩卷八百五十三
