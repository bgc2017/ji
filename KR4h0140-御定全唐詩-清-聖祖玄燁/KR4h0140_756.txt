欽定四庫全書
御定全唐詩卷七百五十六
徐鉉
送孟賓于員外還新淦
暫來城闕不從容却佩銀魚隱玉峰雙澗水邊欹醉石
九仙臺下聽風松題詩翠壁稱逋客采藥春畦狎老農
野鶴乘軒雲出岫不知何日再相逢
孟君别後相續寄書作此酬之
多病怯煩暑短才憂近職跂足北窗風遥懷浩無極故
人易成别詩句空相憶尺素寄天涯淦江秋水色
納后夕侍宴
天上軒星正雲間湛露垂禮容過渭水宴喜勝瑶池彩
霧籠花燭升龍肅羽儀君臣歡樂日文物盛明時簾捲
銀河轉香凝玉漏遲華封傾祝意觴酒與聲詩
又三絶
時平物茂歲功成重翟排雲到玉京四海未知春色至
今宵先入九重城
銀燭金爐禁漏移月輪初照萬年枝造舟已似文王事
卜世應同八百期
漢主承乾帝道光天家花燭宴昭陽六衣盛禮如金屋
彩筆分題似柏梁
北苑侍宴雜詠詩
竹
勁節生宫苑虚心奉豫遊自然名價重不羡渭川侯
松
細韻風中遠寒青雪後濃繁隂堪避雨效用待東封
水
碧草垂低岸東風起細波横汾從遊宴何謝到天河
風
昨朝纔觧凍今日又開花帝力無人識誰知玩物華
菊
細麗披金彩氤氲散遠馨汎杯頻奉賜緣觧制頽齡
柳枝詞十首(座中應制)
金馬辭臣賦小詩梨園弟子唱新詞君恩還似東風意
先入靈和蜀柳枝
百草千花共待春綠楊顔色最驚人天邊雨露年年在
上苑芳華歲歲新
長愛龍池二月時毿毿金線弄春姿假饒葉落枝空後
更有梨園笛裏吹
綠水成文柳帶搖東風初到不鳴條龍舟欲過偏留戀
萬縷輕絲拂御橋
百尺長條婉(一作宛)麴塵詩題不盡畫難真憑君折向人間
種還似君恩處處春
風暖雲開晩照明翠條深映鳳凰城人間欲識靈和態
聽取新詞玉管聲
醉折垂楊唱柳枝金城三月走金羈年年為愛新條好
不覺蒼華也似絲
新春花柳競芳姿偏愛垂楊拂地枝天子徧教詞客賦
宫中要唱洞簫詞
凝碧池頭蘸翠漣鳳凰樓畔簇晴煙新詞欲詠知難詠
說與雙成入管絃
侍從甘泉與未央移舟偏要近垂楊櫻桃未綻梅花老
折得柔條百尺長
奉和宫傳相公懷舊見寄四十韻
謝傅功成德望全鸞臺初下正蕭然摶風乍息三千里
感舊重懷四十年西掖新官同賈馬南朝興運似開天
文辭職業分工拙流輩班資讓後先每愧陋容勞刻畫
長慙頑石費彫鐫晨趨綸掖吟春永夕會精廬待月圓
立馬有時同草詔聯鑣幾處共成篇閑歌柳葉翻新曲
醉詠桃花促綺筵少壯况逢時世好經過寕慮歲華遷
雲龍得路須騰躍社櫟非材合棄捐再謁湘江猶是幸
兩還宣室竟何緣已知瑕玷勞磨瑩又得官司重接連
聽漏分宵趨建禮從遊同召赴甘泉雲開閶闔分臺殿
風過華林度管弦行止不離宫仗影衣裾嘗惹御爐煙
師資稷契論中禮依止山公典小銓多謝天波垂赤管
敢教晨景過華塼翾飛附驥方經遠巨楫垂風遂濟川
玉燭調時鈞軸正台階平處德星懸巖廊禮絶威容肅
布素情深友好偏長擬營巢安大厦忽驚操鉞領中權
吳門日麗龍銜節京口沙晴鷁畫船蓋代名高方赫赫
戀恩心切更乾乾袁安辭氣忠仍懇吳漢精誠直且專
却許丘明師紀傳更容疏廣奉周旋朱門自得施行馬
厚祿何妨食萬錢密疏尚應勞獻替清談唯見論空玄
東山妓樂供閑步北牖風凉足晏眠玄武湖邊林隠見
五城橋下櫂洄㳂曾移苑樹開紅藥新鑿家池種白蓮
不遣前騶妨野逸别尋逋客互招延棋枰寂静陳虚閣
詩筆沉吟劈彩牋往事偶來春夢裏閑愁因動落花前
青雲舊侣嗟誰在白首親情倍見憐盡日凝思殊悵望
一章追叙信精研韶顔莫與年争競世慮須憑道節宣
幸喜書生為將相定由隂德致神仙羊公剰有登臨興
尚子都無嫁娶牽退象天山鎮浮競起為霖雨潤原田
從容自保君臣契何必扁舟始是賢
右省僕射相公垂覽和詩復貽長句輙次來韻
西院春歸道思深披衣閑聽暝猿吟鋪陳政事留黃閣
偃息神機在素琴玉柄暫時疎末座瑶華頻復惠清音
開晴便作東山約共賞煙霞放曠心
九日落星山登高
秋暮天高稻穟成落星山上會諸賓黃花汎酒依流俗
白髮滿頭思古人巖影晚看雲出岫湖光遥見客垂綸
風煙不改年長度終待林泉老此身
十日和張少監
重陽高會古平臺吟徧秋光始下來黃菊後期香未减
新詩捧得眼還開每因佳節知身老却憶前歡似夢廻
且喜清時屢行樂是非名利盡悠哉
御筵送鄧王
禁裏秋(一作花)光似水清林煙池影共離情暫移黃閣只三
載却望紫垣都數程滿座清風天子送隨車甘雨郡人
迎綺霞閣上詩題在從此還應有頌聲
和張少監晚菊
憶共庭蘭倚砌栽柔條輕吹獨依隈自知佳節終堪賞
為惜流光未忍開采擷也須盈掌握馨香還解滿尊罍
今朝旬假猶無事更好登臨汎一杯
送馮侍郎
聞君竹馬戲毘陵誰道觀風自六卿今日聲明光舊物
共看旌旆擁書生斬蛟橋下谿煙碧射虎亭邊草路清
應念筵中倍離恨老來偏重十年兄
又絶句寄題毘陵驛
曾持使節駐毘陵長與州人有舊情為向驛橋風月道
舍人髭鬢白千莖
陳侍郎宅觀花燭
今夜銀河萬里秋人言織女嫁牽牛佩聲寥亮和金奏
燭影熒煌映玉鈎座客亦從天子賜更籌須為主人留
世間盛事君知否朝下鸞臺夕鳳樓
送蕭尚書致仕歸廬陵
江海分飛二十春重論前事不堪聞主憂臣辱誰非我
曲突徙新唯有君金紫滿身皆外物雪霜垂領便離羣
鶴歸華表望不盡玉笥山頭多白雲
賦得秋江晚照
落日照平流晴空萬里秋輕明動楓葉點的亂沙鷗罾
網魚梁静籉簦稻穗收不教行樂倦冉冉下城樓
奉和子龍大監與舍弟贈答之什
石渠東觀兩優賢明主知臣豈偶然鴛鷺分行皆接武
金蘭同好共忘年懷恩未遂林泉約竊位空慙組綬懸
多少深情知不盡好音相慰強成篇
史館庭梅見其毫末歴載三十今巳半枯嘗僚
諸公唯相公與鉉在耳覩物興感率成短篇謹
書獻上伏惟垂覽
東觀婆娑樹曾憐甲坼時繁英共攀折芳歲幾推移往
事皆陳迹清香亦暗衰相看宜自喜雙鬢合垂絲
太傅相公深感庭梅再成絶唱曲垂借示倍認
知憐謹用舊韻攀和
禁省繁華地含芳自一時雪英開復落紅藥植還移(謂嘗)
(為翰林又為史館)静想分今昔頻吟歎盛衰多情共如此争免鬢
成絲
太傅相公以庭梅二篇許舍弟同賦再迂藻思
曲有虚稱謹依韻奉和庶申感謝
舊眷終無替流光自足悲攀條感花萼和曲許塤箎前
會成春夢何人更已知緣情聊借喻争敢道言詩
和鍾大監汎舟同游見示
潮溝横趣北山阿一月三游未是多老去交親難暫捨
閑中滋味更無過谿橋樹映行人渡村徑風飄牧䜿歌
孤櫂亂流偏有興滿川晴日弄微波
又和游光睦院
寺門山水際清淺照孱顔客櫂晩維岸僧房猶掩關日
華穿竹静雲影過階閑箕踞一長嘯忘懷物我間
和張少監舟中望蔣山
谿路向還背前山高復重紛披紅葉樹間斷白雲峰盡
日慵移櫂何年醉倚松自知閒未得不敢笑周顒
茱萸詩(一本作奉御札賦茱萸詩御札云新酒初熟偶與鄭王諸公開嘗於清宴堂廡之間既覽秋物復矚霜牋因賦茱萸)
(一題以遣此時之興卿鴻才敏思不可獨醒宜應急徵同賦前旨鉉因進詩云)
萬物慶西成茱萸獨擅名芳排紅結小香透夾衣輕宿
露霑猶重朝陽照更明長和菊花酒高宴奉西清
奉和御製茱萸
臺畔西風御果新芳香精彩麗蕭辰柔條細葉妝治好
紫蔕紅芳點綴勻幾朵得陪天上宴千株長作洞中春
今朝聖藻偏流詠黃菊無由更敢鄰
蒙恩賜酒旨令醉進詩以謝
明光殿裏夜迢迢多病逢秋自寂寥(臣以病戒酒多時)蠟炬乍傳
丹鳳詔御題初認白雲謠今宵幸識衢尊味明日知停
入閤朝為感君恩判一醉不煩辛苦解金貂
秋日泛舟賦蘋花
素艷擁行舟清香覆碧流遠煙分的的輕浪汎悠悠雨
歇平湖滿風凉運瀆秋今朝流詠處即是白蘋洲
題梁王舊園
梁王舊館枕潮溝共引垂藤繫小舟樹倚危臺風淅淅
草埋欹石雨修修門前不見鄒枚醉池上時聞鴈鶩愁
節士逢秋多感激不須頻向此中游
奉酬度支陳員外
古來賢逹士馳騖唯羣書非禮誓弗習違道無與居儒
家若迂闊遂將世情疎吾友嗣世德古風藹有餘幸遇
漢文皇握蘭佩金魚俯視長沙賦悽悽將焉如
明道人歸西林求題院額作此送之
昔從岐陽狩簪纓滿翠微十年勞我夢今日送師歸曳
尾龜應樂乘軒鶴謾肥含情題小篆將去挂巖扉
送宣州丘判官
憲署游從阻平臺道路賒喜君馳後乘於此會仙槎緩
酌遲飛蓋微吟望綺霞相迎在春渚暫别莫咨嗟
北使還襄邑道中作(九月三十日)
九月三十日獨行梁宋道河流激似飛林葉翻如掃程
遥苦晝短野迥知寒早還家亦不閑要且還家了
禁中新月
今夕拜新月沉沉禁署中玉繩疎間彩金掌靜無風節
換知身老時平見歲功吟看北墀暝蘭燼墜微紅
觀吉王從謙花燭
王門嘉禮萬人觀况是新承置醴歡花燭喧闐丞相府
星辰搖動遠遊冠歌聲暫闋聞宫漏雲影初開見露盤
帝里佳期頻賦頌長留故事在金鑾
棋賭賦詩輸劉起居(奐)
刻燭知無取争先素未精本圖忘物我何必計輸贏賭
墅終規利焚囊亦近名不如相視笑高詠兩三聲
春盡日游後湖贈劉起居(劉時方燒藥)
今朝湖上送春歸萬頃澄波照白髭笑折殘花勸君酒
金丹成熟是何時
送察院李侍御使廬陵因寄孟員外
繡衣乘驛急如星山水何妨寄野情肯向九仙臺下歇
閑聽孟叟醉吟聲
後湖訪古各賦一題得西邸
南朝藩閫地八友舊招尋事往山光在春晴草色深曲
池魚自樂叢桂鳥頻吟今日中興運猶懷翰墨林
送德邁道人之豫章
禪靈橋畔落殘花橋上離情對日斜顧我乘軒慙組綬
羡師飛錫指煙霞樓中西嶺真君宅門外南州處士家
莫道空談便無事碧雲詩思更無涯
送陳祕監歸泉州
風滿潮溝木葉飛水邊行客駐驂騑三朝恩澤馮唐老
萬里鄉關賀監歸世路窮通前事遠半生談笑此心違
離歌不識高堂慶特地令人淚滿衣
又聽霓裳羽衣曲送陳君
清商一曲遠人行桃葉津頭月正明此是開元太平曲
莫教偏作别離聲
又題白鷺洲江鷗送陳君
白鷺洲邊江路斜輕鷗接翼滿平沙吾徒來送遠行客
停舟為爾長歎息酒旗漁艇兩無猜月影蘆花鎮相得
離筵一曲怨復清滿座銷魂鳥不驚人生不及水禽樂
安用虚名上麟閣同心攜手今如此金鼎丹砂何寂寞
天涯後會眇難期從此又應添白髭願君不忘分飛處
長保翩翩潔白姿
哭刑部侍郎喬公詩(并序)
公臨終數日舍弟往候之怡然言曰吾往矣君兄
弟可各為一詩哭我翼日復告門生曰吾巳得徐
君兄弟許我詩餘無事矣其忘懷死生也如此嗚
呼絮酒之禮已隔平生挂劒之信永畀穹壤故以
二章為誌(鍇詩一章見本集)閟於九原其詩云
舉世重文雅夫君更質真曾嗟混雞鶴終日異淄磷詞
賦離騷客封章諫諍臣襟懷道家侣標格古時人逸老
誠云福遺形未免貧求文空得草埋玉遂為塵静想忘
年契冥思接武晨連宵洽杯酒分日掌絲綸蠧簡書陳
事遺孤託世親前賢同此歎非我獨霑巾
御定全唐詩卷七百五十六
