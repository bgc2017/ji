欽定四庫全書
御定全唐詩卷六百七十六
鄭谷
闕下春日
建章宫殿紫雲飄春漏遲遲下絳霄綺陌暖風嘶去馬
粉廊初日照趨朝花經宿雨香難拾鶯在豪家語更嬌
秦楚年年有離别揚鞭揮袖灞陵橋
贈劉神童(六歲及第)
習讀在前生僧談足可明還家雖觧喜登第未知榮時
果曾霑賜(上召於便殿親試稱旨賜以果實)春闈不挂情燈前猶惡睡
寤(一作寐)語讀書聲
遠遊
江湖猶足事食宿戍鼙喧久客秋風起孤舟夜浪翻鄉
音離楚水廟貎入湘源岸闊鳬鷖小林垂橘柚繁津官
來有意漁者笑無言早晩酬僧約中條有藥園
光化戊午年舉公見示省試春草碧色詩偶賦
是題
萇弘血染新含露滿江濱想得尋花徑應迷拾翠人窗
紗迎擁砌簮玉妬成茵天借新晴色雲饒落日春嵐光
垂處合眉黛看時嚬願與仙桃比無令惹路塵
江際
杳杳漁舟破暝煙疎疎蘆葦舊江天那堪流落逢搖落
可得(一作謂)澘然是偶然萬頃白波迷宿鷺一林黃葉送
殘(一作寒又作秋)蟬兵車未息年華促早晩閒吟向滻川
將之瀘郡旅次遂州遇裵晤員外謫居於此話
舊淒涼因寄二首
誰觧登高問上玄謫仙(一作官)何事謫詩仙雲遮列宿離
華省樹蔭澄江入野船黃鳥晩啼愁瘴雨青梅早落中
蠻煙不知幾首南行曲留與巴兒萬古傳
昔年共照松溪影松折溪荒僧已無今日重(一作同)思錦
城事雪銷(一作鋪)花謝夢何殊亂離未定身俱老騷雅全
休道甚孤我拜師門更南去荔枝春熟向渝瀘
次韻和秀上人長安寺居言懷寄渚宫禪者
舊齋松老别多年香(一作蓮又作鄉)社人稀喪(一作離)亂間出寺
秖知趨内殿閉門長似在深山臥聽秦樹(一作甸)秋鐘斷
吟想荆江夕鳥還唯恐興來飛鍚去老郎無路更追攀
蜀中春日(一作雨)
海棠風外獨霑巾襟袖無端惹蜀塵和暖又逢挑菜日
寂寥未是探花人不嫌蟻酒衝愁肺却憶漁蓑覆病身
何事晩來微雨後(一作過)錦江春學(一作似)曲江春
遊蜀(一作蜀中春暮)
所向(一作到處)明知是暗投兩行清淚語前流雲横新塞遮
秦甸(一作水)花落空山入閬州不忿黃鸝驚曉夢唯應杜
宇信(一作起)春愁梅黃麥綠無歸處可得漂漂愛浪遊
峡中嘗茶
蔟蔟新英摘露光小江園裏火煎嘗吴僧漫說鴉山好
蜀叟(一作客)休誇鳥觜香合(一作入)座半甌輕泛綠開緘數
片淺含黃鹿門病客不歸去酒渴更知春味長
輦下冬暮詠懷
永巷閑吟一徑蒿輕肥大笑事風騷烟含紫禁花期近
雪滿長安酒價高失路漸驚前計錯逢僧更念此生勞
十年春淚催衰颯羞向清流照鬢毛(初稿附記勞覓句千名秖自苦吟)
(殊未補風騷煙開水國花期近雪滿長安酒價高舊業巳荒青藹逕寒江空憶白雲濤不知春到情何限唯恐)
(流年損鬢毛)
石城
石城昔為莫愁鄉莫愁魂散石城荒江人依舊棹舴艋
江岸還飛雙鴛鴦帆去帆來風浩渺花開花落春悲涼
煙濃草遠望不盡千古漢陽閑夕陽
蜀中三首
馬頭春向鹿頭關遠樹平蕪一望閑雪下文君沽酒市
雲藏李白讀書山江楼客恨黃梅後村落人歌紫芋間
堤月橋燈好時景漢庭無事不征蠻
夜無多(一作多無)雨曉生塵草色嵐光日日新蒙頂茶畦千
點露浣花牋紙一溪春揚雄宅在唯喬木杜甫臺荒絶
舊鄰却共海棠花有約數年留滯不歸人
渚遠江清碧簟紋小桃花繞薛濤墳朱橋直指金門路
粉堞高連玉壘雲窗下斷琴翹鳳足波中濯錦散鷗羣
子規夜夜啼巴樹(一作蜀)不並吴鄉楚國聞
少華甘露寺
石門蘿徑與天鄰雨檜風篁遠近聞飲澗鹿喧雙𣲖水
上樓(一作登山)僧蹋一梯雲孤煙薄暮關城沒遠色初晴渭
曲分長欲(一作憶)然香來此宿北林猨鶴舊同羣
慈恩寺偶題
往事悠悠添浩歎勞生擾擾竟何能故山歲晩不歸去
高塔晴來獨自登林下聽經秋苑(一作院)鹿江邊掃葉夕
陽僧吟餘却起雙峰念曾看菴西瀑布冰
石門山泉
一脉清泠何所之縈莎潄蘚入僧池雲邊野客窮來處
石上寒猨見落時聚沫繞崖(一作槎)殘雪在迸流穿樹墮
花隨煙春雨晩閑吟去不復遠尋皇子陂
渭陽樓閒望
千重二華見皇州望盡凝嵐即此樓細雨不藏秦樹色
夕陽空照渭河流後車寧見前車覆今日難忘昨(一作昔)
日憂擾擾塵中猶(一作殊)未巳可能疏傅獨能休
送田(一作沈)光
九陌低迷誰問我五湖流浪可悲君著書笑破蘇司業
賦詠思齊鄭廣文理棹好擕三百首阻風須飲幾千分
耒陽江口春山綠慟哭應尋杜甫墳
送進士吳延保及第後南遊
得意却思尋舊跡新銜未切(一作得)向(一作上)蘭臺吟看秋
草出關去逢見故人隨計來勝地昔年詩板在清歌幾
處郡筵開江湖易有淹留興莫待春風落(一作綻一作吹)庾(一作)
(瘦)梅
送進士王駕下第歸蒲中(時行朝在西蜀)
失意離愁春不知到家時是落花時孤單取事休言命
早晩逢人苦愛詩度塞風沙歸路遠傍河桑柘舊居移
應嗟我又巴江去遊子悠悠聽子規
作尉鄠郊送進士潘為下第南歸(一本無題上四字)
歸去宜春春水深麥秋梅雨過湘隂鄉園幾度經狂寇
桑柘誰家有舊林結綬位卑甘晩逹登龍心在且高吟
灞陵橋上楊花裏酒滿芳樽淚滿襟
送進士韋序赴舉
丹霞照上三清路瑞錦裁成五色毫波浪不能隨(一作傾)
世態鸞凰應得入吾曹秋山晩水吟情遠雪竹風松醉
格高預想明年騰躍處龍津春碧浸仙桃
寄獻狄右丞
逐勝偷閑向杜陵愛僧不愛紫衣僧身為醉客思吟客
官自中丞拜右丞殘月露垂朝闕蓋落花風動宿齋燈
孤單小諫漁舟在心戀清潭去未能
轉正郎後寄獻集賢相公
予(一作干)名初在德門前屈指年來三十年自賀孤危終
際會别將流涕感階緣止陪鴛鷺居清秩濫應星辰凂
上玄平昔苦心何(一作無)所恨受恩多是舊詩篇
所知從事近藩偶有懷寄
官舍種莎僧對榻生涯如在舊山貧酒醒草檄聞殘漏
花落移厨送晩春水墨畫松清睡眼雲霞仙氅挂吟身
霜臺伏首思歸切莫把漁竿逐逸人
獻大京兆薛常侍能(一本無能字)
耻將官業(一作職)競前途自愛篇章古不如一炷香新開
道院數坊人聚(一作静)避朝車縱遊藉草花垂酒閑臥臨
窗燕拂書唯有明公賞新句秋風不敢憶鱸魚
寄贈孫路處士
平生詩譽更誰過歸老東吳命若何知已凋零垂白髮
故園寥落近滄波酒醒蘚砌花隂轉病起漁舟鷺跡多
深入富春人不見閑門空掩半庭莎
獻制誥楊舍人
為郡東吴秖飲冰瑣闈頻降鳳(一作詔)書徵隨行已有朱
衣吏伴直多招紫閣僧窗下調琴鳴遠水簾前睡鶴背
秋燈葦陂竹塢情無限閒話(一作語)毘陵問杜陵
次韻酬張補闕因寒食見寄之什
柳近清明翠縷長多情右衮不相忘開緘雖覩新篇麗
破鼻須聞冷酒香時態嬾(一作頗)隨人上下花心甘(一作日)
被蝶分張朝稀且莫輕春賞勝事由來在帝鄉
贈宗人前公安宰君
喧卑從宦出喧卑别畫能琴又觧棋海上春耕因亂廢
年來冬薦得官遲風中夜犬驚槐巷月下寒驢嚙槿籬
孤散恨無推唱路耿懷吟得贈君詩
寄贈楊䕫處士
結茅秖(一作依)約釣魚臺濺水鸕鷀去又廻春臥甕邊聽
酒&KR0836;露吟庭際待花開三(一作吴)江勝景遨遊徧百氏群
書講貫(一作論)來國步未安風雅薄可能高尚掞天才
寄同年禮部趙郎中
仙步徐徐整羽衣小儀澄澹轉中儀樺(一作花)飄紅燼趨
朝路蘭縱清香宿省時彩筆煙霞供不足綸(一作粉)闈鸞
鳳訝來遲自憐孤宦誰相念禱祝空吟(一作憑)一首詩
春暮詠懷寄集賢韋起居衮
寂寂風簾信自垂楊花筍籜正離披長安一夜殘春雨
右省三年老拾遺坐看羣賢爭得路退量孤分且吟詩
五湖煙網非無意未去難忘國士知
多情
賦分多情却自嗟蕭衰未必為年華睡輕可忍風敲竹
飲散那堪月在花薄宦因循抛峴首故人流落向天涯
鶯春鴈夜長如此賴是幽居近酒家
感懷投時相
非才偶忝直文昌兩鬢年深一鏡霜待漏敢辭稱小吏
立班猶未出中行孤吟馬跡抛槐陌遠夢漁竿擲葦鄉
丞相舊知為(一作非)學苦更教何處貢篇章
自貽
飲筵博席與心違野眺春吟更是誰琴有澗風聲轉澹
詩無僧字格還卑恨抛水國荷(一作釣)蓑雨貧過長安櫻
筍時頭角俊(一作英)髦應指笑權門蹤跡獨差池
自遣
強健(一作事)宦途何足謂入微章句更難論誰知野性真
天性不扣權門扣道門窺硯晩鶯臨砌樹迸階春筍隔
籬根朝廻何處消長日紫閣峰南有(一作省)舊村
中年
漠漠秦雲澹澹天新年景象入中年情多最恨花無語
愁破方知酒有權苔色滿牆尋(一作思)故第雨聲一夜憶
春田衰遲自喜添詩學更把前題改數聯
自適
紫陌奔馳不暫停送迎終日在郊埛年來鬢畔未垂白
雨後江頭且蹋青浮蟻滿杯難暫捨貫珠一曲莫辭聽
春風秖有九十日可合花前半日醒
結綬鄠郊縻攝府署偶有自詠
鶯離寒谷士(一作七)逢春釋褐來年暫種芸自笑老為梅
少府可堪貧攝鮑參軍酒醒往事多興念吟苦鄰居必
厭聞推却簿書搔短髮落花飛絮正紛紛
漂泊
槿墜蓬(一作蓮)疎池館清日光風緒澹無情鱸魚斫鱠輸
張翰橘樹呼奴羡李衡十口漂零猶寄食兩川消息未
休兵黃花催促重陽近(一作酒)何處登高望二京
弔故禮部韋員外序(一本無序字)
臘雪初晴共舉杯便期擕手上春臺高情唯怕酒不滿
長逝可悲花正開曉奠鶯啼殘漏在風幃燕覓舊巢來
杜陵芳草年年綠醉魄吟魂無復廻
渼陂
昔事東流共不迴春深獨向渼陂來亂前别業依稀在
雨裏繁(一作梨)花寂寞開却展漁絲無野艇舊題詩句沒
蒼苔&KR1008;然四顧難消遣秖有佯狂泥酒杯
代秋扇詞
露入庭蕪恨巳深熱時天下是知音汗流浹(一作洽)背曾
(一作普)施力(一作手)氣爽中宵便負心一片山溪從蠧損數
行文字任塵侵綠槐隂合清和後不會何顔又見尋
宣義里舍冬暮自貽
幽居不稱在長安溝淺浮春岸雪殘板屋漸移方帶野
水車新入夜添寒名如有分終須立道若離心豈易寬
滿眼塵埃馳騖去獨尋煙竹翦漁竿
省中偶作
三轉郎曹自勉旃莎階吟步想前賢未如何遜無佳句
若比馮唐是壮年捧制名題黃紙尾約僧心在白雲邊
乳毛松雪春來好直夜清閒且學禪
同志顧雲下第出京偶有寄勉
鳳策聯華是國華(顧雲著述目為鳳策聯華)春來偶未上仙槎鄉連
南渡思菰米淚滴東風避杏花吟聒暮鶯歸廟院睡消
遲日寄僧家一般情緒應相信門静莎深樹影斜
敷溪高士
敷溪南岸掩柴荆挂却朝衣愛淨(一作静)名閒得林園栽
樹法喜聞兒姪讀書聲眠窗日暖添幽夢步野風清散
酒酲謫去徵還何擾擾片雲相伴看衰榮
九日偶懷寄左省張起居
令節爭歡我獨閑荒臺盡日向晴山渾無酒泛金英菊
漫道官趨玉筍班深愧青莎迎野步不堪紅葉照衰顔
羡君官重多吟興醉帶南陂(一作天坡)落照還
春夕(一作日)伴同年禮部趙員外省直
錦帳名郎重錦科(一作窠)清宵寓直縱吟哦冰含玉鏡春
寒在粉傅(一作柳轉)仙闈月色多視草即應歸屬望握蘭知
道暫經過流鶯百囀和殘漏猶把芳樽藉露莎
倦客
十年五年岐路中千里萬里西復東匹馬愁衝晩(一作曉)
村雪孤舟悶阻春江風逹士由來知道在昔賢何必哭
途窮閑烹蘆筍炊菰米會向源(一作漁)鄉作醉翁
温處士能畫鷺鶿以四韻換之
昔年吟醉繞江蘺愛把漁竿伴鷺鶿聞說小毫能縱逸
敢憑輕素寫幽竒涓涓浪濺殘菱蔓戛戛風搜(一作披)折
葦枝得向曉窗閑挂翫雪蓑煙艇恨無遺
駕部鄭郎中三十八丈(一作大)尹貳東周榮加金
紫谷以末𣲖之外恩舊事深因賀送
香浮玉陛曉辭天袍拂蒲茸稱少年郎署轉曹雖久次
京河亞尹是優賢縱遊雲水無公事貴買琴書有俸錢
今日龍門看松雪探春明日向平泉
攲枕
敧枕高眠日午春酒酣睡足最閒身明朝會得窮通理
未必輸他馬上人
野步
翠嵐迎步興何長笑領漁翁入醉鄉日暮渚田微雨後
鷺鶿閑暇稲花香
偶書
承時偷喜負明神務實那能得庇身不會蒼蒼主何事
忍飢多是力耕人
静吟
騷雅荒涼我未(一作自)安月和餘雪夜吟寒相門相客應
相笑得句勝於得好官
和知巳秋日傷懷
流水歌聲共不廻去年天氣舊亭臺梁塵寂寞燕歸去
黃蜀葵花一朵開
谷比(一作丱)歲受同年丈人故川守李侍郎教諭
衰晏龍鍾益用感歎遂以章句自貽
多感京河李丈人童蒙受教便書紳文章至竟無功業
名宦由來致苦辛皎日還應知守道平生自信觧甘貧
孤單所得皆逾分歸種敷溪一畝春
郊墅
韋曲樊川雨半晴竹莊花院徧題名畫成煙景垂楊色
滴破春愁壓酒聲滿野紅塵誰得路連天紫閣獨關情
渼波水色澄於鏡何必滄浪始濯纓
舟行
九𣲖迢迢九月殘舟人相語且相寬村逄好處嫌風便
酒到醒來覺夜寒蓼渚(一作水)白波喧夏口(一作落日)柿園紅
葉憶長安季鷹可是思鱸鱠引退知時自古(一作自知時所)難
奔問三峰寓止近墅
半年奔走頗驚魂來謁行宫淚眼昏鴛鷺入朝同待漏
牛羊送日獨歸村灞陵散失詩千首太華淒涼酒一樽
兵革未休無異術不知何以受君恩
朝直
朝直叨居省閣間由來疎退校安閑落花夜静宫中漏
微雨春寒廊下班自扣玄門齊寵辱從他榮路用機關
孤峯未得深歸去名畫偏求水墨山
巴江(時僖宗省方南梁)
亂來奔走巴江濱愁客多於江徼人朝醉暮醉雪開霽
一枝兩枝梅探春詔書罪已方哀痛鄉縣徵兵尚苦辛
鬢秃又驚逢獻歲眼前渾不見交親
故許昌薛尚書能嘗為都官郎中後數歲故建
州李員外頻自憲府内彈拜都官員外八座外
郎皆一時騷雅宗師則都官之曹振盛於此予
早年請益實受深知今忝此官復是正秩豈唯
俯慰孤宦何以仰繼前賢榮惕在衷遂賦自賀
都官雖未是名郎踐歴曾聞薛許昌復有李公陪雅躅
豈宜鄭子忝餘光榮為後進趨蘭署喜拂前題在粉牆
(八座外郎於省中題記多在)他日節旄如可繼不嫌曹冷在中行
訪題表兄王藻渭上别業(一作墅)
桑林搖落渭川西蓼水瀰瀰接稲泥幽檻静來漁唱遠
暝天寒極鴈行低濁醪最稱看山醉冷句偏宜選竹題
中表人稀離亂後花時莫惜重相擕
題汝州從事廳
詩人公署如山舍秖向階前便採薇驚燕拂簾閑睡覺
落花沾硯會餐歸壁看舊記官多逹牓挂明文吏莫違
自說小池栽葦後雨涼頻見鷺鶿飛
谷初忝諫垣今憲長薛公方在西閣知奬隆異
以四韻代述榮感
舊詩常得在高吟不奈公心愛苦心道自𤨏闈言下振
(舍人於閤下衆中奬歎頃年篇什)恩從仙殿對迴深(谷累陪舍人轉對偶免班儀舍人深)
(以知奬)流年漸覺霜欺鬢至藥能教土化金自拂青萍知
有地齋誠旦夕望為霖
兵部盧郎中光濟借示詩集以四韻謝之(一本題中)
(無光濟二字)
七(一作士)子風騷尋失主五(一作吾)君歌誦久無聲調和雅
樂歸時正澄濾頹波到底清才大始知寰宇窄吟高何
止鬼神驚葉公好尚渾疎闊忽見真龍幾喪明
賀左省新除韋拾遺
初昇諫署是真仙浪透桃花恰(一作十)五年垂白郎官居
座末著緋人吏立階前百寮班列趨丹陛兩掖風清上
碧天從此追飛何處去金鑾殿與玉堂連
右省張補闕茂樞同在諫垣連居光德新春賦
詠聊以寄懷
小梅零落雪欺殘浩蕩窮愁豈易寬唯有朗吟償晩景
且無濃醉(一作酒)厭(一作壓)春寒高齋每喜追攀近麗句先
憂屬和難十五年前諳(一作諧)苦節知心不獨為同官
右省補闕張茂樞同在諫垣鄰居光德迭和篇
什未嘗閒時忽見貽謂谷將來履歴必在文昌
當與何水部宋考功為儔谷雖賦於風雅實用
兢惶因抒酬寄
何宋清名動粉闈不才今日偶陳詩考功豈敢聞題品
水部猶須繫挈維積雪巷深酬唱夜落花牆隔笑言時
紫垣名士推揚切為話心孤倍感知(紫微薛公奬譽頗深𥙷衮即紫微中)
(表嘗傳重旨故有此句)
寄職方李員外
曾袖篇章謁長卿今來附鳳事何榮星臨南省陪仙步
春滿東朝接珮聲(員外攝事儲宫谷忝獲攀接)談笑不拘先後禮歲
寒仍契子孫情龍墀仗下天街暖共看圭峰並馬行
寄題詩僧秀公
靈一心傳清塞心可公吟後楚公吟近來雅道相親少
唯仰吾師所得深好句未停無暇日舊山歸老有東林
冷曹孤宦甘寥落多謝擕笻數訪尋
東蜀春晩
如此浮生更别離可堪長慟送春歸潼江水上楊花雪
剛逐孤舟繚繞飛
永日有懷
能消永日是摴蒱坑塹由來似宦途兩擲未終(一作離)楗
橛(一作捷撅)内座中何(一作可)惜為呼盧
槐花
毿毿金蕊撲晴空舉子魂驚落照中今日老郎猶有恨
昔年相虐(一作謔又作戲)十秋風
小桃
和煙和雨遮敷水映竹映村連灞橋(一作陵)撩(一作掩)亂(一作)
(弄)春風耐寒令到頭贏得杏花嬌(一作憎)
長江縣經賈島墓
水繞荒墳縣路斜耕人訝我久咨嗟重來兼恐無尋處
落日(一作日落)風吹鼓子花
嘉陵
細雨溼萋萋人稀江日西春愁腸巳斷不在(一作待)子規
啼
中秋
清香聞曉蓮水國雨餘天天氣正得所客心剛悄然亂
兵何日息故老幾人全此際難消遣從來未學禪
朝謁
捧日整朝簮千官一片心班趨黃道急殿接(一作揖)紫宸
深威鳳廻香扆新鶯囀上林小松含瑞露春翠易成隂
(武德殿前新栽小松)
錦浦
流落夜淒淒春寒錦浦西不甘花逐水可惜雪成泥病
眼嫌燈近離腸賴酒迷憑君囑鵯鵊(一作鶗鴂)莫向五更啼
峨嵋山(一作雪)
萬仞白雲端經春雪未殘夏消江峽滿晴照蜀樓寒造
境知僧熟歸林認鶴難會須朝(一作上)闕去秖有畫圖看
蜀江有弔(僖宗幸蜀時田令孜用事左拾遺孟昭圖疏論之令孜矯貶嘉州司戶使)
(人沈之墓頤津事見令孜傳)
孟子有良策惜哉今已而徒將心體國不識道消時折
檻未為切沈湘何足悲蒼蒼無問處煙雨徧江蘺
書村叟壁
草肥朝牧牛桑綠晩鳴鳩列岫簷前見清泉碓下流春
蔬和雨割社酒向花篘引我南陂去(一作臨水)蘺邊有小舟
題進士王駕郊居
前山微有雨永巷淨無塵牛卧籬隂晩鳩鳴村意春時
浮應寡合道在不嫌貧後徑臨陂水菰蒲是切鄰
題莊嚴寺休公院
秋深庭色好紅葉間青松病客殊無著吾師甚見容疎
鐘和細溜高(一作孤)塔等遥峰未省求名侣頻於此地逢
題興善寺
寺在帝城隂清虚勝二林蘚侵隋畫暗茶助越甌深巢
鶴和鐘唳詩僧倚錫吟煙莎後池水前跡杳難尋(十才子詩)
(集多有興善寺後池之作今寺在池無每用追歎)
宿澄泉蘭若
山半古招提空林雪月迷亂流分石上斜漢在松西雲
集寒菴宿猨先暁磬啼此心如了了即(一作到)此是曹溪
送舉子下第東歸
夫子道何孤青雲未得途詩書難捨魯山水暫遊吴野
綠梅隂重江春浪勢麤秣陵兵役後舊業半成蕪
寄察院李侍御文炬
古柏間疎(一作松)篁清隂在印牀宿郊虔點饌秋寺静監
香參集行多揖(一作攝)風儀見即莊佇聞横擘(一作臂)去帷
集諫書嚢
偶懷寄臺院孫端公棨
才拙道仍孤無何捨釣徒班雖沾玉筍香不近金爐雨
露澹䨇闕煙波隔五湖唯君應見念曾共伏青蒲(谷舊與端)
(公同在諫垣)
次韻和秀上人遊南五臺(一作司空圖詩)
中峰曾到處題記沒蒼苔振錫傳深谷翻經想舊臺蒼
松臨砌偃驚鹿驀溪來内殿評詩切(師以文章應制)身廻心未
廻
乖慵
乖慵居竹裏涼冷卧池東一霎芰荷雨幾廻簾幕風遠
僧來扣寂小吏笑書空衰鬢霜供白愁顔酒借紅扇輕
搖鷺羽屏古畫漁翁自得無端趣琴棋舫子中
南宫寓直
寓直事非輕宦孤憂且榮制承黃紙重詞見紫垣清暁
霽庭松色風和禁漏聲僧(一作曾)㩦新茗伴吏(一作更)掃落
花迎鎻印詩心動垂簾睡思生粉廊曾試處(直事稍暇即於都堂)
(四廊下尋頃年試所題名記至今多在)石柱昔賢名來誤宫窗燕啼疑苑
樹鶯殘陽應(一作晴)更好歸促(一作速)恨(一作限)嚴城
恩門小諫雨中乞菊栽
握蘭將滿歲栽菊伴吟詩老去慵趨世朝廻獨繞籬遞
香風細細澆綠水瀰瀰秖共山僧賞何當國士移孤根
深有託微雨正相宜更待金英發憑君插一枝
荆渚八月十五夜值雨寄同年李嶼
共待輝(一作清)光夜翻成黯(一作暗)澹秋正宜清路望潛起
滴階愁棹倚袁宏渚簾垂庾亮樓桂無香實落蘭有露
花休玉漏添蕭索金尊阻獻酬明年佳景在相約向(一作)
(會又作在)神州
寄左省張起居
含香復記言清秩稱當年點筆非常筆朝天最近天家
聲三相後公事一人前詩句江郎伏書蹤寗氏傳(起居今太)
(師盧公宅相傳授書法)風標欺鷺鶴才力湧沙泉居僻貧無慮名
高退更堅漁舟思静泛僧榻寄閒眠消息當彌入絲綸
的粲然依棲常接跡屬和舊盈編開口人皆信淒涼是
謝氊(谷在舉場時與起居有恩也)
前寄左省張起居一百言尋蒙唱酬見譽過實
却用舊韻重荅
減瘦經多難憂傷集晩年吟高風過樹坐久夜涼天旅
退慙隨衆孤飛怯向前釣朋蓑叟在藥術衲僧傳鬢秃
趨榮路腸焦鄙盜泉品徒誠有隔推唱意何堅寒地殊
知感秋燈耿不眠從來甘默爾自此倍怡然蘭為官須
握蒲因學更編預愁搖落後子美笑無氊(杜工部贈鄭廣文詩云科)
(名四十年座客寒無氊)
讀故許昌薛尚書詩集
篇篇高且真真為國風陳澹薄雖師古縱横得意新翦
裁成幾箧(一作帙篇近世詩人述作公什最多)唱和是誰人華岳題無
敵黃河句絶倫(華岳黃河二詩序云此皆二京之内臣題目也)吟殘荔枝雨詠
徹海棠春(公有海棠荔枝二首序云杜子美老於兩蜀而無此詠)李白欺前輩(公冇)
(寄符郎中詩云我生若在開元日爭遣名為李翰林)陶潜仰後塵(公有論詩一章云李白終無取)
(陶潜固不刊)難忘嵩室下(公有嵩山巨篇)不負蜀江濱(公嘗從事蜀中著江于集)
屬思看山眼冥搜倚樹身楷模勞夢想諷誦爽精神落
筆空追愴曾蒙借斧斤
御定全唐詩卷六百七十六
