欽定四庫全書
御定全唐詩卷三百九十一
李賀
金銅仙人辭漢歌(并序)
魏明帝青龍元年八月詔宫官牽車西取漢孝武
捧露盤仙人欲立置前殿宫官既拆盤仙人臨載
乃潸然淚下唐諸王孫李長吉遂作金銅仙人辭
漢歌
茂陵劉郎秋風客夜聞馬嘶曉無跡畫欄桂樹懸秋香
三十六宫土花碧魏官牽車指千里東關酸風射眸子
空將漢月出宫門憶君清淚如鉛水衰蘭送客咸陽道
天若有情天亦老携盤獨出月荒涼渭城巳遠波聲小
古悠悠行
白景歸西山碧華上迢迢今古何處盡千歲随風飃海
沙變成石魚沫吹秦橋空光遠流浪銅柱從年消
黃頭郎
黃頭郎撈攏去不歸南浦芙蓉影愁紅獨自垂水弄湘
娥珮竹啼山露月玉瑟調青門石雲溼黃葛沙上蘼蕪
花秋風巳先發好持(一作待)掃羅薦香出鴛鴦(一作籠)熱
馬詩二十三首
龍脊貼連錢銀蹄白踏烟無人織錦韂誰為鑄金鞭
臘月草根甜天街雪似鹽未知口硬軟先擬蒺藜銜
忽憶周天子驅車上玉山鳴騶辭鳳苑赤驥最承恩
此馬非凡馬房星本是星(一作精)向前敲瘦骨猶自帶銅
聲
大漠山(一作沙)如雪燕山月似鉤何當金絡腦快走踏清
秋
飢卧骨查牙麤毛刺破花鬛焦朱色落髮斷鋸長麻
西母酒將闌東王飯巳乾君王若燕去誰為拽車轅
赤兔無人用當須吕布騎吾聞果下馬羈策任蠻兒
飂叔去(一作死)悤悤如今不豢龍夜来霜壓棧駿骨折西
風
催榜渡烏江(一作江東)神騅泣向風君(一作吾)王今解劒何處
逐英雄
内馬賜宫人銀韀刺騏驎午時鹽坂上蹭蹬溘風塵
批竹初攅耳桃花未上身他時須攪陣牽去借將軍
寶玦誰家子長聞侠骨香堆金買駿骨將送楚襄王
香襆赭羅新盤龍蹙鐙鱗廻看南陌上誰道不逢春
不從桓公獵何能伏虎威一朝溝隴出看取拂雲飛
唐劒斬隋公拳毛屬太宗莫嫌金甲重且去捉&KR0146;(一作飃一)
(作飇)風
白鐵剉青禾碪間落細莎世人憐小頸金埒畏長牙
伯樂向前看旋毛在腹間秪今掊白草何日驀青山
蕭寺䭾經馬元從竺國来空知有善相不解走章臺
重圍如燕尾寶劍似魚腸欲求千里脚先采眼中光
暫繫騰黃馬仙人上綵樓須鞭玉勒吏何事謫高州
汗血到王家随鸞撼玉珂少君騎海上人見是青騾
武帝愛神仙燒金得紫烟廏中皆肉馬不解上青天
申胡子觱篥歌(并序)
申胡子朔客之蒼頭也朔客李氏本亦世家子得
祀江夏王廟當年踐履失序遂奉官北郡自稱學
長調短調久未知名今年四月吾與對舍於長安
崇義里遂將衣質酒命予合飲氣熱杯闌因謂吾
曰李長吉爾徒能長調不能作五字歌詩直強廻
筆端與陶謝詩勢相遠幾里吾對後請撰申胡子
觱篥歌以五字斷句歌成左右人合噪相唱朔客
大喜擎觴起立命花娘出幕裵回拜客吾問所宜
稱善平弄於是以弊辭配聲與予為夀
顔熱感君酒含嚼蘆中聲花娘篸綏妥休睡芙蓉屛誰
截太平管列點排空星直貫開花風天上驅雲行今夕
歲華落令人惜平生心事如波濤中坐時時驚朔客騎
白馬劍弝懸蘭纓俊健如生猱肯拾蓬中螢
老夫採玉歌
採玉採玉須水碧琢作步搖徒好色老夫飢寒龍為愁
藍溪水氣無清白夜雨岡頭食蓁子杜鵑口血老夫淚
藍溪之水厭生人身死千年恨溪水斜山柏風雨如嘯
泉脚挂繩青褭褭村寒白屋念嬌嬰古臺石磴懸腸草
傷心行
咽咽學楚吟病骨傷幽素秋姿白髮生木葉啼風雨燈
青蘭膏歇落照飛蛾舞古壁生凝塵羇魂夢中語
湖中曲
長眉越沙採蘭若桂葉水葓春漠漠横船(一作倚)醉眠白
晝閒渡口梅風歌扇薄燕釵玉股照青渠越王嬌郎小
字書蜀紙封巾報雲鬢晚漏壺中(一作銅壺)水淋盡
黃家洞
雀步蹙沙聲促促四尺角弓青石鏃黑幡三點銅鼓鳴
高作猨啼搖箭箙綵巾纏踍幅半斜溪頭簇隊暎葛花
山潭晚霧吟白鼉竹蛇飛蠧射金沙閒驅竹馬緩歸家
官軍自殺容州槎
屏風曲
蝶棲石竹銀交關水凝綠鴨瑠璃錢團廻六曲抱膏蘭
將鬟鏡上擲金蟬沈香火暖茱萸烟酒觥(一作餘)綰帶新
承懽月風吹露屏外寒城上烏啼楚女眠
南山田中行
秋野明秋風白塘水漻漻蟲嘖嘖雲根苔蘚山上石冷
紅泣露嬌啼色荒畦九月稻义牙蟄螢低飛隴逕斜石
脈水流泉滴沙鬼燈如漆點(一作照)松花
貴主征行樂
奚騎(一作妓)黃銅連鎖甲羅旗香榦金畫葉中軍留醉河
陽城嬌嘶紫燕踏花行春營騎將如紅玉走馬捎鞭上
空綠女垣素月角吚吚牙帳未開分錦衣
酒罷張大徹索贈詩(時張初效潞幕)
長鬛張郎三十八天遣裁詩花作骨往還誰是龍頭人
公主遣秉魚須笏太行(一作水荇)青草上白衫匣中章奏密
如蠶金門石閣知卿有豸角雞香早晚含隴西長吉摧
頽客酒闌感覺中區窄葛衣斷碎趙城秋吟詩一夜東
方白
羅浮山父(一作人)與葛篇
依依宜織江雨空雨中六月蘭臺風博羅老仙時出洞
千歲石牀啼鬼工蛇毒濃凝(一作毒蛇濃吁)洞堂溼江魚不食
銜沙立欲剪箱(一作湘)中一尺天吴娥莫道吴刀澀
仁和里雜叙皇甫湜(湜新尉陸渾)
大人乞馬癯乃寒宗人貸宅荒厥垣横庭鼠徑空土澀
出籬大棗垂朱殘安定美人截黃綬脱落纓裾暝朝酒
還家白筆未上頭使我清聲落人後枉辱稱知犯君眼
排引纔陞強絙斷洛風送馬入長關闔扇未開逢猰犬
那知堅(一作豎)都相草草客枕幽單看春老歸来骨薄面
無膏疫氣衝頭鬢莖少欲雕小說干天官宗孫不調為
誰憐明朝下元復西道崆峒叙別長如天
宫娃歌
蠟光高懸照紗空花房夜𢷬紅守宫象口吹香毾㲪暖
七星挂城聞漏板寒入罘罳殿影昏彩鸞簾額著霜痕
啼蛄弔月鉤欄下屈滕銅鋪鎖阿甄夢入家門上沙渚
天河落處長洲路碩君光明如太陽放妾騎魚撇波去
堂堂
堂堂復堂堂紅脱梅灰香十年粉蠧生畫梁飢蟲不食
推(一作堆)碎黃蕙花巳老桃葉長禁院懸簾隔御光華清
源中礜石湯裵回白鳳随君王
勉愛行二首送小季之廬山
洛郊無俎豆弊廏慙老馬小雁過鑪峰影落楚水下長
船倚雲泊石鏡秋涼夜豈解有鄉情弄月聊嗚啞
別柳當馬頭官槐如兔目欲將千里別持我(一作此)易斗
粟南雲北雲空脈斷靈臺經絡懸春綫青軒樹轉月滿
牀下國飢兒夢中見維爾之昆二十餘年来持鏡頗有
鬚辭家三載今如此索米王門一事無荒溝古水光如
刀庭南拱柳生蠐螬江干幼客真可念郊原晚吹悲號
號
致酒行
零落棲遲一杯酒主人奉觴客長夀主父西遊困不歸
家人折斷門前柳吾聞馬周昔作新豐客天荒地老無
人識空將牋上兩行書直犯龍顔請恩澤我有迷魂招
不得雄雞一聲天下白少年心事當拏雲誰念幽寒坐
嗚呃
長歌續短歌
長歌破衣襟短歌斷白髮秦王不可見旦夕成内熱渴
飲壺中酒飢拔隴頭粟淒淒(一作涼)四月闌千里一時綠
夜峰何離離明月落石底裵回沿石尋照出高峰外不
得與之遊歌成鬢先改
公莫舞歌(并序)
公莫舞歌者詠項伯翼蔽劉沛公也會中壯士灼
灼於人故無復書且南北樂府率有歌引賀陋諸
家今重作公莫舞歌云
方花古(一作石)礎排九楹刺豹淋血盛銀甖華(一作軍)筵鼔
吹無桐竹長刀直立割鳴筝横楣麤錦生紅緯日炙錦
嫣王未醉腰下三看寶玦光項莊掉箾欄前起材官小
臣公莫舞座上真人赤龍子芒碭雲瑞抱天廻咸陽王
氣清如水鐵樞鐵楗重束關大旗五丈撞雙鐶漢王今
日頒(一作須)秦印絶臏刳腸臣不論
昌谷北園新笋四首
籜落長竿削玉開君看母笋是龍材更容一夜抽千尺
別却池園數寸泥
斫取青光寫楚辭膩香春粉黑離離無情有恨何人見
露壓烟啼千萬枝
家泉石眼兩三莖曉看隂根紫脈(一作陌)生今年水曲春
沙上笛管新篁拔玉青
古竹老梢惹碧雲茂陵歸卧歎清貧風吹千畝迎雨嘯
鳥重一枝入酒尊
惱公
宋玉愁空斷嬌饒粉自紅歌聲春草露門掩杏花叢注
口櫻桃小添眉桂葉濃曉奩妝秀靨夜帳減香筒細鏡
飛孤鵲江圖畫水葓陂陀梳碧鳳騕褭帶金蟲杜若含
清露河蒲聚紫茸月分蛾黛破花合靨朱融髮重疑盤
霧腰輕乍倚風密書題荳蔻隠語笑芙蓉莫鎖茱萸匣
休開翡翠籠弄珠驚漢燕燒蜜引胡蜂醉纈抛紅網單
羅挂綠蒙數錢教姹女買藥問巴賨勻臉安斜雁移燈
想夢熊腸攅非束竹弦急是張弓晚樹迷新蝶殘蜺憶
斷虹古時填渤澥今日鑿崆峒繡沓褰長幔羅裙結短
封心搖如舞鶴骨出似飛龍井檻淋清漆門鋪綴白銅
隈花開兔徑向壁印狐蹤玳瑁釘簾薄琉璃疊扇烘象
牀緣素柏瑶席卷香蔥細管吟朝幌芳醪落夜楓宜男
生楚巷梔子發金墉龜甲開屏澀鵝毛滲(一作澡)墨濃黃
庭留衞瓘綠樹養韓馮雞唱星懸柳鵶啼露滴桐黃娥
初出座寵妹始相從蠟淚垂蘭燼秋蕪掃綺櫳吹笙翻
舊引沽酒待新豐短珮愁填粟長弦怨削菘曲池眠乳
鴨小閣睡娃僮褥縫篸雙綫鉤縚辮五總蜀煙飛重錦
峡雨濺輕容拂鏡羞温嶠薰衣避賈充魚生玉藕下人
在石蓮中含水彎蛾翠登樓潠馬鬉使君居曲陌園令
住臨卭桂火流蘇暖金爐細炷通春遲王子態鶯囀謝
娘慵玉漏三星曙銅街五馬逢犀株防膽怯銀液鎮心
忪跳脱看年命琵琶道吉凶王時應七夕夫位在三宫
無力塗雲母多方帶藥翁符因青鳥送囊用綘紗縫漢
苑尋官柳河橋閡禁鐘月明中婦覺應笑畫堂空
感諷五首
合浦無明珠龍洲無木奴足知造化力不給使君須越
婦未織作吴蠶始蠕蠕縣官騎馬来獰色虬紫鬚懷中
一方板板上數行書不因使君怒焉得詣爾廬越婦拜
縣官桑牙今尚小會待春日晏絲車方擲掉越婦通言
語小姑具黃粱縣官踏飡去簿吏復登堂
奇俊無少年日車何躃躃我待紆雙綬遺我星星髮都
門賈生墓青蠅久斷絶寒食搖揚天憤景長肅殺皇漢
十二帝唯帝稱睿哲一夕信豎兒(一作反信豎兒言)文明永淪
歇
南山何其悲鬼雨灑空草長安夜半秋風前幾人(一作剪春)
(姿)老低迷黃昏徑褭褭青櫟道月午樹無影一山唯白
曉漆炬迎新人幽壙螢擾擾
星盡四方高萬物知天曙己生須己養荷擔出門去君
平久不反康伯循(一作遁)國路曉思何譊譊闤闠千人語
石根秋水明石畔秋草瘦侵衣野竹香蟄蟄垂葉厚岑
中月歸来蟾光挂空(一作雲)秀桂(一作秋)露對仙娥星星下
雲逗淒涼梔子落山璺泣清漏下有張仲蔚披書案將
朽
三月過行宫
渠水紅緐擁御牆風嬌小葉學娥妝垂簾幾度青春老
堪鎖千年白日長
御定全唐詩卷三百九十一
