欽定四庫全書
御定全唐詩卷三百五十
柳宗元
柳宗元字子厚河東人登進士第應舉宏辭授校書郎
調藍田尉貞元十九年為監察御史裏行王叔文韋執
誼用事尤竒待宗元擢尚書禮部員外郎會叔文敗貶
永州司馬宗元少精警絶倫為文章雄深雅健踔厲風
發為當時流輩所推仰既罹竄逐涉履蠻瘴居閒益自
刻苦其堙厄感欝一寓諸文讀者為之悲惻元和十年
移柳州刺史江嶺間為進士者走數千里從宗元遊經
指授者為文辭皆有法世號柳柳州元和十四年卒年
四十七集四十五卷内詩二卷今編為四卷
奉平淮夷雅表
臣宗元言臣負罪竄伏違尚書牋奏十有四年聖
恩寬宥命守遐壤懷印曳紱有社有人臣宗元誠
感誠荷頓首頓首伏惟睿聖文武皇帝陛下天造
神斷克清大憝金鼓一動萬方畢臣太平之功中
興之德推校千古無所與讓臣伏自忖度有方剛
之力不得備戎行致死命况今已無事思報國恩
獨惟文章伏見周宣王時稱中興其道彰大扵後
罕及然徵扵詩大小雅其選徒出狩則車攻吉日
命官分土則嵩高韓奕烝人南征北伐則六月采
芑平淮夷則江漢常武鏗鍧炳耀盪人耳目故宣
王之形容與其輔佐由今望之若神人然此無他
以雅故也臣伏見陛下自即位以来平夏州夷劒
南取江東定河北今又發自天衷克剪淮右而大
雅不作臣誠不佞然不勝憤懣伏以朝多文臣不
敢盡專數事謹撰平淮夷雅二篇雖不及尹吉甫
召穆公等庶施諸後代有以佐唐之光眀謹昧死
再拜以獻臣宗元誠恐誠懼死罪死罪謹言
皇武命丞相度董師集大功也(元和十二年以宰相裵度)
(為中書侍郎同平章事充淮西宣慰處置使討吳元濟)
皇耆其武于溵于淮既巾乃車環蔡具(一作其)来狡衆昏
嚚甚毒于酲狂奔呌呶以干(一作扞)大刑(溵水名唐溵水縣屬陳州)
皇咨于度惟汝一德曠誅四紀其徯汝克錫汝斧鉞其
往視師師是蔡人以宥以釐(音禧)
度拜稽首廟于元龜既禡(莫駕切)既類于社是宜金節煌
煌錫盾雕戈犀甲熊旂威命是荷
度拜稽首出次于東天子餞之(度赴淮西上御通化門送之)罍斝是
崇鼎臑(汝朱奴刀二反)爼胾(側吏切)五獻百籩凡百卿士班以周
旋
既涉于滻乃翼乃前孰圖厥猶其佐多賢(度表馬總為宣慰副使韓)
(愈為行軍司馬李正封與馮宿李宗閔備幕府皆朝廷之選)宛宛周道于山于川遠
揚邇昭陟降連連
我旆我旗于道于陌訓于羣帥拳勇来格公曰徐之無
恃頟頟(一作額額)式和爾容惟義之宅
進次于郾(許州郾城縣與蔡州為鄰)彼昏卒狂裒兇鞠頑鋒蝟斧螗
赤子匍匐厥父是亢(下郎切)怒其萌芽以悖太陽
王旅渾渾是佚是怙既獲敵師若飢得餔(音步)蔡兇伊窘
悉起来聚左𢷬其虚靡愆厥慮(李祐言于李愬曰蔡之精兵皆在洄曲及四境)
(拒守守城者皆羸卒可乘虚直抵愬從之遂克蔡州)
載闢載祓丞相是臨(度建彰義節將降卒萬餘人入蔡州)弛其武刑諭我
德心其危既安有長如林曾是讙譊化為謳吟
皇曰来歸汝復相予爵之成國(一作公于有晉)胙以夏區(一作墟度)
(策勲晉國公晉地即夏所都)度拜稽首天子聖神度拜稽首皇祐下
人
淮夷既平震是朔南宜廟宜郊以告德音歸牛(一作刃)休
馬豐稼于埜我武惟皇永保無疆
右皇武十有一章章八句
方城命愬守也卒入蔡得其大醜以平淮右
(方城山名在唐州元和十一年以李愬為唐鄧隋節度使與元濟戰數有功眀年冬愬乘)
(大雪夜馳至蔡城破其門取元濟以獻)
方城臨臨王卒峙之匪徼匪競皇有正(一作王)命皇命于
愬往舒余仁踣(蒲墨切)彼艱頑柔惠是馴
愬拜即命于皇之訓既礪既攻以後厥刃王師嶷嶷熊
羆是式銜勇韜力日思子(一作奮)殛(一作思奮于殛)
寇昏以狂敢蹈愬疆士獲厥心大袒高驤長戟酋矛粲
其綏章右翦左屠聿禽其良(謂元濟驍將丁士良吳秀琳陳光洽諸人也)
其良既宥告以父母恩柔于肌卒貢爾有維彼攸恃乃
偵乃誘(愬厚待秀琳與謀取蔡秀琳曰非得李祐不可愬擒祐釋不殺用其策有功)維彼攸
宅乃發乃守
其恃爰獲我功我多隂諜厥圖以究爾訛雨雪洋洋大
風来加于燠其寒于邇其遐
汝隂之茫懸瓠(懸瓠蔡州城)之峩是震是拔大殱厥家狡虜
既縻輸于國都示之市人即社行(一作以)誅
乃諭乃止蔡有厚喜完其室家仰父俯子汝水沄沄既
清而瀰(一作夷)蔡人行歌我步逶遲
蔡人歌矣蔡風和矣孰纇(一作類)蔡初胡甈(丘例切)爾居式
慕以康為愿有餘是究是咨皇德既舒
皇曰咨愬裕乃父功昔我文祖惟西平是庸(愬父晟事德宗平朱)
(泚之亂封西平王)内誨于家外刑于邦孰是蔡人而不率從
蔡人率止惟西平有子西平有子惟我有臣疇(漢書疇其爵邑)
(疇等也)允(一作亢)大邦俾惠我人于廟告功以顧萬方
右方城十有一章章八句
唐鐃歌鼓吹曲十二篇(并表)
臣宗元言臣幸以罪居永州受食府廪竊活性命
得視息無治事時恐懼小閒又盗取古書文句聊
以自娱伏惟(一作觀)漢魏以来代有鐃歌鼓吹詞唯
唐獨無有臣為郎時以太常聯禮部嘗聞鼓吹署
有戎樂詞獨不列今又攷漢曲十二篇魏曲十四
篇晉曲十六篇漢歌詞不眀紀功德魏晉歌功德
具今臣竊取晉魏義用漢篇數為唐鐃歌鼓吹曲
十二篇紀高祖太宗功能之神竒因以知取天下
之勤勞命將用師之艱難每有戎事治兵振旅幸
歌臣詞以為容且得大戒宜敬而不害臣淪棄即
死言與不言其罪等耳猶冀能言有益國事不敢
效怨懟默已謹冒死上
隋亂既極唐師起晉陽平姦豪為生人義主
以仁興武為晉陽武第一
晉陽武奮義威煬之渝(一作淪)德焉歸氓畢屠綏者誰皇
烈烈專天機號以仁揚其旗日之昇九土晞(一作熙)斥(一作)
(訴)田坼流洪輝有其二翼餘隋斮(側略切)梟鷔(鷔不祥鳥也一作驁)
連熊螭枯以肉勍者羸后土蕩玄穹彌合之育莽然施
惟德輔慶無期
右晉陽武二十六句(句三字)
唐既受命李密自敗来歸以開黎陽斥東土
為獸之窮第二
獸之窮奔大麓天厚黃德狙獷服甲之櫜弓弭矢箙皇
旅靖敵逾蹙自亡其徒匪予戮屈□(與暴同)猛虔慄慄縻
以尺組噉以秩黎之陽土茫茫富兵戎盈倉箱乏者德
莫能享(叶香)驅豺兕授我疆
右獸之窮二十二句(十八句句三字四句句四字)
太宗師討王充竇建德助&KR0647;師奮擊武牢下
擒之遂降充為戰武牢第三
戰武牢動河朔逆之助圖掎角怒鷇麛抗喬嶽翹萌牙
傲霜雹王謀内定申掌握鋪施芟夷二主縛(一作鏄)憚華
戎廓封略命之瞢(母恒切)卑以斮歸有德唯先覺
右戰武牢十八句(十六句句三字二句句四字)
薛舉據涇以死子仁杲尤勇以暴師平之為
涇水黃第四
涇水黃隴野茫負太白騰天狼有鳥鷙立羽翼張鈎喙
决前鉅(一作距)趯(音惕)傍怒飛飢嘯翾(音宣)不可當老雄死子
復良巢岐飲渭肆翺翔頓地紘提天綱列缺掉幟招搖
耀鋩鬼神来助夢嘉祥腦塗原野魄飛揚星辰復恢一
方
右涇水黃二十四句(十五句句三字九句句四字)
輔氏憑江淮竟東海命將平之為奔鯨沛第
五
奔鯨沛盪海垠吐霓翳日腥浮雲帝怒下顧哀墊昏授
以神柄推元臣手援天矛截脩鱗披攘蒙霿(武賦切)開海
門地平水静浮天根羲和顯耀乘清氛赫炎溥暢融大
鈞
右奔鯨沛十八句(十句句三字八句句四字)
梁之餘保荆衡巴巫窮南越良將取之不以
師為苞枿(牙葛牙結二切)第六(枿伐餘木也)
苞枿&KR0008;(音隊)矣惟根之蟠彌巴蔽荆負南極以安曰(音冒)我
舊梁氏緝綏艱難江漢之阻都邑固以完聖人作神武
用有臣勇智奮不以衆投跡死地謀猷縱化敵為家慮
則中浩浩海裔不威而同係縲降王定厥功澶漫萬里
宣唐風蠻夷九譯咸来從凱旋金奏象形容震赫萬國
㒺不龔(音恭)
右苞枿二十八句(十六句句四字三句句五字九句句三字)
李軌保河右師臨之不克變或執以降為河
右平第七
河右澶漫頑為之魁王師如雷震崐崙以穨上聾下聰
驁不可廻助讐抗有德惟人之災乃潰乃奮執縳歸厥
命萬室蒙其仁一夫則病濡以鴻澤皇之聖威畏德懷
功以定順之于理物咸遂厥性
右河右平十八句(十一句句四字五句句五字二句句三字)
突厥之大古夷狄莫強焉師大破之降其國
告于廟為鐵山碎第八
鐵山碎大漠舒二虜勁連穹廬背北海專坤隅歲来侵
邊或傅(音附)于都天子命元帥奮其雄圖破定襄降魁渠
窮竟窟宅斥(一作并)余吾百蠻破膽邊氓蘇威武輝(一作燀)
耀眀鬼區利澤彌萬祀功不可踰官臣拜手惟帝之謩
右鐵山碎二十二句(十一句句三字九句句四字二句句五字)
劉武周敗裴寂咸有晉地太宗滅之為靖本
邦第九
本邦伊晉惟時不靖根柢之搖枝葉攸病守臣不任勩
于神聖惟越(一作鉞)之興翦焉則定洪(一作往)惟我理式和
以敬羣頑既夷庶績咸正皇謩載大惟人之慶
右靖本邦十四句(句四字)
李靖滅吐谷渾西海上為吐谷渾第十
吐谷渾盛彊背西海以夸歲侵擾我疆退匿險且遐帝
謂神武師往征靖皇家烈烈旆其旗熊虎雜龍蛇王旅
千萬人銜枚默無譁束刃踰山徼張翼縱漠沙一舉刈
羶腥尸骸積如麻除惡務本根况敢遺萌芽洋洋西海
水威命窮天涯係虜来王都犒樂窮休嘉登高望還師
竟(一作競)野如春華行者靡不歸親戚讙要遮凱旋獻清
廟萬國思無邪
右吐谷渾二十六句(句五字)
李靖滅高昌為高昌第十一
麴氏雄西北别絶臣外區既恃遠且險縱傲不我虞烈
烈王者師熊螭以為徒龍旂翻海浪馹騎馳坤隅賁育
搏嬰兒一掃不復餘平沙際天極但見黃雲驅臣靖執
長纓智勇伏囚拘文皇南面坐夷狄千羣趨咸稱天子
神往古不得俱獻號天可汗以覆我國都兵戎(一作戍)不
交害各保性與軀
右高昌二十二句(句五字)
既克東蠻羣臣請圖蠻夷狀如周書王會為
東蠻第十二
東蠻有謝氏冠帶理海中自言我異世雖聖莫能通王
卒如飛翰鵬騫駭羣龍轟然自天墜乃信神武功繫虜
君臣人累累来自東無思不服從唐業如山崇百辟拜
稽首咸願圖形容如周王會書永永傳無窮睢盱萬狀
乖吚嗢(乙骨切)九譯重廣輪撫四海浩浩知皇風歌詩鐃
鼓閒以壯我元戎
右東蠻二十二句(句五字)
貞符(并序)
負罪臣宗元惶恐言臣所貶州流人吳武陵為臣
言董仲舒對三代受命之符誠然非邪臣曰非也
何獨仲舒爾自司馬相如劉向揚雄班彪彪子固
皆㳂襲嗤嗤推古瑞物以配受命其言類滛巫瞽
史誑亂後代不足以知聖人立極之本顯至德揚
大功甚失厥趣臣為尚書郎時嘗著貞符言唐家
正德受命于生人之意累積厚久宜享無極之義
本末閎闊會貶逐中輟不克備究武陵即叩首(一作)
(頭)邀臣此大事不宜以辱故休缺使聖王之典不
立無以抑詭類拔正道表覈萬代臣不勝奮激即
具為書念終泯沒蠻夷不聞于時猶不為也苟一
眀大道施扵人世死無所憾用是自决臣宗元稽
首拜手以聞曰孰稱古初朴蒙空侗而無争厥流
以訛越乃奮&KR1025;鬭怒振動專肆為滛威曰是不知
道惟人之初總總而生林林而羣雪霜風雨雷雹
暴其外扵是乃知架巢空穴挽草木取皮苹飢渴
牝牡之欲敺其内扵是乃知噬禽獸咀果榖合偶
而居交焉而争暌焉而鬭力大者摶齒利者齧爪
剛者决羣衆者軋兵良者殺披披藉藉草野塗血
然後強有力者出而治之往往為曹扵險阻用號
令起而君臣什伍之法立德紹者嗣道怠者奪于
是有聖人焉曰黃帝遊其兵車交貫乎其内一統
類齊制量然猶大公之道不克建扵是有聖人焉
曰堯置州牧四岳持而綱之立有德有功有能者
參而維之運臂率指屈伸把握莫不統率堯年老
舉聖人而禪焉大公乃克建由是觀之厥初㒺匪
極亂而後稍可為也而非德不樹故仲尼敘書於
堯曰克明峻(一作俊)德於舜曰濬哲文眀於禹曰文
命祗承于帝於湯曰克寬克仁彰(一作章)信兆民於
武王曰有道曾孫稽揆典誓貞哉惟兹德實受命
之符以奠永祀後之妖滛嚚(一作囂)昏好怪之徒乃
始陳大電大虹玄鳥巨跡白狼白魚流火之烏以
為符斯為詭譎闊誕其可羞也而莫知本于厥貞
漢用大度克懷于有氓登賢(一作能)庸能(一作賢)濯痍
煦寒以瘳以熙兹其為符也而其妄臣乃下取虺
蛇上引天光推類號休用夸誣于無知氓增以騶
虞神鼎脇敺縱臾(一作踴)俾東之泰山石閭作大號
謂之封禪皆尚書所無有莽述承效卒奮驁逆其
後有賢帝曰光武克綏天下復承舊物猶崇赤伏
以玷厥德魏晉而下尨亂鈎裂厥符不貞邦用不
靖亦罔克久駮乎無以議為也積大亂至于隋氏
環四海以為鼎跨九垠以為鑪㸑以毒燎煽以虐
熖其人沸湧灼爛號呼騰蹈莫有救止於是大聖
乃起丕降霖雨濬滌盪沃蒸為清氛疎為泠風人
皆漻然休然相睎以生相持以成相彌以寧琢斮
屠剔膏流節離之禍不作而人乃克完平舒愉尸
其肌膚以達于夷途焚拆抵掎奔走轉徙(一作死)之
害不作而人乃克鳩類集族歌舞悅懌用祗于元
德徒奮袒呼犒迎義旅讙動六合至于麾下大盗
豪據阻命遏德義威殄戮咸墜厥緒無劉于虐人
乃並受休嘉去隋氏克歸于唐躑躅謳歌灝灝和
寧帝庸威栗惟人之為敬奠厥賦積藏于下是謂
豐國鄉為義廪歛發謹飭歲丁大侵人以有年簡
于厥刑不殘而懲是謂嚴威小屬而支大生而孥
愷悌祗敬用底于理凡其所欲不謁而獲凡其所
惡不祈而息四夷稽服不作兵革不竭貨力不揚
于後嗣用垂于帝式十聖濟厥理(一作治)孝仁平寬
惟祖之則澤久而逾深仁增而益高人之戴唐永
永無窮是故受命不于天于其人休符不于祥于
其仁惟人之仁匪祥于天匪祥于天兹惟貞符哉
未有喪仁而久者也未有恃祥而夀者也商之王
以桑榖昌以雉雊大宋之君以法星夀鄭以龍衰
魯以麟弱白雉亡漢黃犀死莽惡在其為符也不
勝唐德之代光紹眀濬深鴻庬大保人斯無疆宜
薦于郊廟文之雅詩祗告于德之休帝曰諶哉乃
黜休祥之奏究貞符之奥思德之所未大求仁之
所未備以極于邦治以敬于人事其詩曰
於穆(一作穆穆)敬德黎人皇之惟貞厥符浩浩將之仁函于
膚刃莫畢屠澤熯(一作寒)于㸑&KR1594;(同沸)炎以澣殄厥凶德乃
敺乃夷懿其休風是喣是吹父子熙熙相寧以嬉賦徹
而藏厚我糗粻(一作粮)刑輕以清我肌(一作完一作兒)靡傷貽我
子孫百代是康十聖嗣于理(一作治)仁后之子子思孝父
易患于(一作丁)已拱之戴之神具爾宜載揚于雅承天之
嘏(音假)天之誠神宜鍳于仁神之曷依宜仁(一作人)之歸濮
㳂于北祝栗于南(爾雅東泰遠西邠國南濮㳂北祝栗為四極)幅員西東祗
一乃心祝唐之紀後天罔墜祝皇之夀與地咸久曷徒
祝之心誠篤之神協人同道以告(姑沃切)之俾彌億萬年
不震不危我代之延永永毗之仁增以崇曷不爾思有
號于天僉曰嗚呼咨爾皇靈無替厥符
眎民詩
帝眎民情匪幽匪眀慘或在腹已如色聲亦無動威亦
無止力弗動弗止惟民之極帝懷民眎乃降眀德乃生
眀翼眀翼者何廼房廼杜惟房與杜實為民路廼定天
子廼開萬國萬國既分廼釋蠧民廼學與仕廼播與食
廼器與用廼貨與通有作有遷無遷無作士實蕩蕩農
實董董工實蒙蒙賈實融融左右惟一出入惟同攝儀
以引以遵以肆(音曳)其風既流品物載休品物載休惟天
子守乃二公之久惟天子眀乃二公之成惟百辟正乃
二公之令惟百辟榖乃二公之禄二公行矣弗敢憂縱
是獲憂共二公居矣弗敢泰止是獲泰已既柔一德四
夷是則四夷是則永懷不忒
御定全唐詩卷三百五十
