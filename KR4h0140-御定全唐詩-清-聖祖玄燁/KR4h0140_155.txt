欽定四庫全書
御定全唐詩卷一百五十五
崔曙
崔曙宋州人開元二十六年登進士第以試明堂火珠
詩得名詩一卷
古意
綠筍總成竹紅花亦成子能當此時好獨自幽閨裏夜
夜苦更長愁來不(一作劇)如死
宿大通和尚塔敬(一本無敬字)贈如上人兼呈常孫
二山人
支公巳寂滅影塔山上古更有眞僧來道場救諸苦一
承微妙法寓宿清淨土身心能自觀色相了無取森森
松映月漠漠雲近戶嶺(一作雲)外飛電明夜來前山雨然
燈見栖鴿作禮聞信鼓曉霽南軒開秋華淨天宇願言
出世塵(一作長出世)謝爾申及甫
送薛據之宋州
無媒嗟(一作悲)失路有道亦乘流客處不堪别異鄉應共
愁我生早孤賤淪落居此州風土至今憶山河皆昔(一作)
(舊)遊一從文章事(一作士)兩京春復秋君去問相識幾人
今(一作成)白頭
山下晩晴
寥寥遠天淨谿路何空濛斜光照疎雨秋氣生白虹雲
盡山色暝蕭條西北風故林歸宿處一葉下梧桐
潁陽東溪懷古
靈溪氛霧歇皎鏡清心顔空色不(一作下)映水秋聲多在
山世人久疎曠萬物皆自閒白鷺寒更浴孤雲晴未還
昔時譲王者此地閉玄(一作紫一作柴)關無以躡高步凄凉岑
(一作林)壑間
早發交崖山還太室作
東林氣微白寒鳥急(一作忽)高翔吾亦自茲去北山歸草
堂仲(一作杪)冬正三五日月遥相望蕭蕭(一作肅肅)過潁上曨
曨辨少陽川冰生積雪野火出枯桑獨往路難盡窮隂
人易傷傷此無衣客如何蒙雪(一作雨)霜
奉試明堂火珠
正位開重屋凌空(一作中天)出火珠夜來雙月滿(一作合)曙後
一星孤天淨光難滅雲生望欲無遥知太平代(一作還知聖明)
(代)國寶在名都
途中曉(一作晩)發
曉(一作晩)霽長風裏勞歌赴遠期雲輕歸海疾月滿下山
(一作峰)遲旅望因高盡鄉心遇物悲故林遥不見况在(一作)
(復)落花時
緱山廟
遺廟宿隂隂孤峰映綠林步隨仙路遠意入道門深澗
水流年月山雲變古今祗聞風竹裏猶有鳳笙音
同諸公謁啓母祠
閟宮凌紫微芳草閉閒扉帝子復何在王孫遊不歸春
風鳴玉珮暮雨拂靈衣豈但湘江口能令懷二妃
九日登望仙臺呈劉明府容
漢文皇帝有高臺此日登臨曙色開三晉雲山皆北向
二陵風雨自東(一作西)來關門令尹誰能識河上仙翁去不
回且欲近尋彭澤宰陶然共(一作一)醉菊花杯
奉酬中書相公至日圓丘攝事合於中書後閣
宿齋移止於集賢院敘懷見寄之作
典籍開書府恩榮避鼎司郊丘資有事齋戒守無為宿
霧蒙瓊樹餘香覆玉墀進經逢乙夜展禮值明時勲共
山河列名同竹帛垂年年佐堯舜相與致雍熙
登水門樓見亡友張貞期題望黃河詩因以感
興(一作寄友)
吾友東南美昔聞登此樓人隨(一作從)川上逝(一去)作書向
(一作在)壁中留嚴子好眞隐謝公耽遠遊清風初作頌暇
日復銷憂(一作愁)時(一作思)與文字(一作章)古跡將(一作隨)山水
幽巳孤(一作辜)蒼生望空(一作坐)見黃河流流落年(一作榮落春)
將晩悲凉物巳(一作似)秋天高不可問掩泣赴行舟
對雨送鄭陵
别愁復經雨别淚還如霰寄心海上雲千里常相見
嵩山尋馮鍊師不遇
青溪訪道凌煙曙王子仙成巳飛去更值空山雷雨時
雲林薄暮歸何處
御定全唐詩卷一百五十五
