欽定四庫全書
御定全唐詩卷七十九
駱賓王
棹歌行
寫月塗黃罷凌波拾翠通鏡花搖芰日衣麝入荷風葉
密舟難蕩蓮疎浦易空鳳媒羞自托鴛翼恨難窮秋(一作)
(愁)帳燈華(一作光)翠倡樓粉色紅相思無别曲併在棹歌
中
海曲書情
薄遊倦千里勞生負百年未能槎上漢詎肯劍遊燕白
雲照春海青山横曙天江濤讓雙璧渭水擲三錢坐惜
風光晚長歌獨塊然
蓬萊鎮
旅客春心斷邊城夜望高野樓疑海氣白鷺似江濤結
綬疲三入承冠泣二毛將飛憐弱羽欲濟乏輕舠頼有
陽春曲窮愁且代勞
和李明府
傳聞葉縣履飛向洛陽城馳道臨層掖津門對小平霞
殘疑製錦雲度似飄纓藻掞潘江澈塵虚范甑清詎憐
衝斗氣猶向匣中鳴
春晚從李長史遊開道林故山
幽尋極幽壑春望陟春臺雲光棲斷樹霞影入仙杯古
藤依格上野徑約山隈落蘂飜風去流鶯滿樹來興闌
荀御動歸路起浮埃
冬日野望
故人無與晤安步陟山椒野静連雲卷川明斷霧銷靈
巖聞曉籟洞浦漲秋潮三江歸望斷千里故鄉遥勞歌
徒自奏客魂誰為招
晚渡黃河
千里尋歸路一葦亂平源通波連馬頰迸水急龍門照
日榮光净驚風瑞浪翻棹唱臨風斷樵謳入聽喧岸迥
秋霞落潭深夕霧繁誰堪逝川上日暮不歸魂
宿山莊
金陵一超忽玉燭幾還周露積吳臺草風入郢門楸林
虛宿斷霧磴險挂懸流拾青非漢策化緇類秦裘牽迹
猶多蹇勞生未寡尤獨此他鄉夢空山明月秋
晚度天山有懷京邑
忽上天山路依然想物華雲疑上苑葉雪似御溝花行
歎戎麾遠坐憐衣帶賖交河浮絶塞弱水浸流沙旅思
徒漂梗歸期未及瓜寧知心斷絶夜夜泣胡笳
夕次蒲類津(一作晚泊蒲類)
二庭歸望斷萬里客心愁山路猶南屬河源自北流晚
風連朔氣新月照邊秋竈火通軍壁烽煙上戍樓龍庭
但苦戰燕頷會封侯莫作蘭山下空令漢國羞
遠使海曲春夜多懷
長嘯三春晚端居百慮盈未安胡蝶夢遽切魯禽情别
島連寰海離魂斷戍城流星疑伴使低月似依營懷祿
寧期逹牽時匪徇名艱虞行巳遠時(一作昧)迹自相驚
早發諸暨
征夫懷遠路夙駕上危巒薄煙横絶巘輕凍澁回湍野
霧連空暗山風入曙寒帝城臨灞涘禹穴枕江干橘性
行應化蓬心去不安獨掩窮途淚長歌行路難
望月有所思
九秋凉風(一作氣)肅千里月華開圓光隨露湛碎影逐波
來似霜明玉砌如鏡寫珠胎晚色依關近邊聲雜吹哀
離居分照耀怨緒共徘徊自繞南飛羽空忝北堂才
送吳七遊蜀
日觀分齊壤星橋接蜀門桃花嘶别路竹葉瀉離樽夏
老(一作盡)蘭猶茂秋深(一作新)柳尚繁霧銷山望迥風高野
聽喧勞歌徒欲奏贈别竟無言唯有當秋月空照野人
園
西行别東臺詳正學士
意氣坐相親關河别故人客似(一作自)秦川上歌疑(一作從)
易水濱塞荒行辨玉臺遠尚名輪洩井懷邊將尋源重
漢臣上苑梅花早御溝楊柳新只應持此曲别作邊城
春
和王記室從趙王春日遊陀山寺
鳥旟陪訪道鷲嶺狎棲真四禪明淨業三空廣勝因祥
河疎疉澗慧日皎重輪葉暗龍宫密花明鹿苑春彫談
筌奥旨妙辯潄玄津雅曲終難和徒自奏巴人
夏日夜憶張二
伏枕憂思深擁膝獨長吟烹鯉無尺素筌魚勞寸心疎
麻空有折芳桂湛無斟廣庭含夕氣閑宇澹虚隂織蟲
垂夜砌驚鳥棲暝林懽娛百年促羈病一生侵詎堪孤
月夜流水入鳴琴
寒夜獨坐遊子多懷簡知己
故鄉眇千里離憂積萬端鶉服長悲碎蝸廬未卜安富
鉤徒有想貧鋏為誰彈柳秋風葉脆荷曉露文團晚金
叢岸菊餘佩下幽蘭伐木傷心易維桑歸去難獨有孤
明月時照客庭寒
在軍中贈先還知巳
蓬轉俱行役瓜時獨未還魂迷金闕路望斷玉門關獻
凱多慙霍論封(一作功)幾謝班風塵催白首歲月損紅顔
落雁低秋塞驚鳬起暝灣胡霜如劍鍔漢月似刀環别
後邊庭樹相思幾度攀
秋日山行簡梁大官
乘馬陟層阜回首睇山川攢峰銜宿霧疉巘架寒煙百
重含翠色一道落飛泉香吹分巖桂鮮雲抱石蓮地偏
心易遠致默體逾玄得性虚遊刃忘言巳棄筌彈冠勞
巧拙結綬倦牽纏不如從四皓丘中鳴一弦
晚泊江鎮
四運移隂律三翼泛陽侯荷香銷晚夏菊氣入新秋夜
烏喧粉堞宿雁下蘆洲海霧籠邊徼江風繞戍樓轉蓬
驚别渚徙橘愴離憂魂飛灞陵岸淚盡洞庭流振影希
鴻陸逃名謝蟻丘還嗟帝鄉遠空望白雲浮
浮槎(并序)
遊目川上觀一浮槎泛泛然若木偶之乘流迷不
知其所適也觀其根柢盤屈枝榦扶疎大則有棟
梁舟楫之材小則有輪轅榱桷之用非夫禀乾坤
之秀氣含宇宙之淳精孰能負凌雲槩日之姿抱
積雪封霜之骨向使懷材幽藪藏穎重巖絶望於
巖廊之榮遺形於斤斧之患固可垂蔭萬畝懸映
九霄與建木較其短長將大椿齊其年壽者而委
根險岸託質畏途上為疾風衝飇所摧殘下為奔
浪迅波所激射基由壤括勢以地危豈盛衰之理
繫乎時封植之道存乎我一墜泉谷萬里飄淪與
波浮沉隨時逝止雖殷仲文歎生意巳盡孔宣父
知朽質難雕然而遇良工逢仙客牛磯可託玉璜
之路非遙匠石先談萬乘之器何遠故材用與不
用時也悲夫然知萬物之相應感者亦奚必同聲
同氣而已哉感而賦詩貽諸同疾云爾
昔負千尋質高臨九仞峰眞心凌晚桂勁節掩寒松忽
值風飈折坐為波浪衝摧殘空有恨擁腫遂無庸渤海
三千里泥沙幾萬重似舟飄不定如梗泛何從仙客終
難託良工豈易逢徒懷萬乘器誰為一先容
晚泊河曲
三秋倦行役千里泛歸潮通波竹箭水輕舸木蘭橈金
隄連曲岸貝闕影浮橋水净千年近星飛五老遥疉花
開宿浪浮葉下凉飈浦荷疎晚菂津柳漬寒條恓惶勞
梗泛悽斷倦蓬飄仙槎不可託河上獨長謠
早發淮口望盱眙
養蒙分四瀆習坎奠三荆徙帝留餘地封王表舊城岸
昏涵蜃氣潮滿應雞聲洲迥連沙静川虚積溜明一朝
從捧檄千里倦懸旌背流桐柏遠逗浦木蘭輕小山迷
隠路大塊切勞生唯有真心在獨映寒潭清
邊城落日
紫塞流沙北黃圖灞水東一朝辭俎豆萬里逐沙蓬候
月恒持滿尋源屢鑿空野昏邊氣合烽迥戍煙通膂力
風塵倦疆場歲月窮河流控積石山路遠崆峒壯志凌
蒼兕精誠貫白虹君恩如可報龍劍有雌雄
宿温城望軍營
虜地寒膠折邊城夜柝聞兵符關帝闕天策動將軍塞
(一作戍)静胡笳徹沙明楚練分風旗翻翼影霜劍轉龍文
白羽搖如月青山斷若雲煙疎疑捲幔塵滅似銷氛投
筆懷班業臨戎想顧勲還應雪漢恥持此報明君
過故宋
舊國千年盡荒城四望通雲浮非隠帝日舉類遊童綺
琴朝化洽祥石夜論空馬去遙奔鄭蛇分近帶豐池文
斂束水竹影漏寒叢園兔承行月川禽避斷風故宋誠
難定從梁事未工唯當過周客獨愧吳臺空
邊夜有懷
漢地行逾遠燕山去不窮城荒猶築怨碣毁尚銘功古
戌煙塵滿邊庭人事空夜關明隴月秋塞急胡風倚伏
良難定榮枯豈易通旅魂勞泛梗離恨斷征蓬蘇武封
猶薄崔駰宦不工惟餘北叟意欲寄南飛鴻
傷祝阿王明府(并序)
夫心之悲矣非關春秋之氣聲之哀也豈移金石
之音何則事感則萬緒興端情應則百憂交軫是
以宣尼舊館流襟動激楚之悲孟嘗高臺承睫下
聞琴之淚祝阿王明府毓德丹穴襲吉黃裳靈基
峙金闕之峰層源瀨玉輪之坂既而鴻飛漸陸將
騁平輿之龍鶴鳴在隂爰絆朝歌之驥乃當名懸
闞月德貫陳星豈徒遽切夢瓊掩沈連石嗟乎輪
銷桂魄驪珠毁貝闕之前斗散紫氛龍劍沒延平
之水某昔承嘉惠曲荷恩光留連嘯歌從容風月
撫心陳迹泣血漣如然而始終者萬物之大歸生
死者百年之常分雖則知理之可有而未曉情之
可無聊綴悲歌敢貽同好諸君或締交三益列宰
一司或叶契筌蹄投心膠漆如比肩於千里遽傷
魂於九原既切芝焚彌深蕙歎盍言四始同賦七
哀庶蘭室流薰襲遺芳而化德故蓬心申拙效庸
音於起予觸目多懷周增流慟
洛川真氣上重泉惠政融含章光後烈繼武嗣前雄與
善良難騐生涯忽易窮翔鳬猶化履狎雉尚馴童錢滿
荒階綠塵浮虚帳紅夏餘將宿草秋近未驚蓬煙晦泉
門閉日盡(一作遠)夜臺空誰堪孤隴外獨聽白楊風
四月八日題七級
化城分鳥堞香閣俯龍川複棟侵黃道重簷架紫煙銘
書非晉代壁畫是梁年霸略今何在王宫尚巋然二帝
曾遊聖三卿是偶賢因(一作昔)兹遊勝侣超彼託良緣我
出有為界君登非想天悠悠青曠裏蕩蕩白雲前今日
經行處曲音(一本缺此字)號盖煙
和孫長史秋日卧病
霍第疏天府潘園近帝臺調弦三婦至置驛五侯來尚
想歡娛洽吁嗟歲月催金壇分上將玉帳引瓌材决勝
鯨波静騰謀鳥谷開白雲淮水外紫陌灞陵隈節變驚
衰柳笳繁思落梅調神和玉燭掞藻握珠胎悵矣欣懷
土居然欲死灰還因承雅曲慙喜躍沈鰓
餞鄭安陽入蜀
彭山(一作門)折坂外井絡少城隈地是三巴俗人非百里
材畏(一作長)途君悵望岐(一作别)路我裵徊心賞風煙隔容
華歲月催遙遙分鳳野去去轉龍媒遺錦非前邑鳴琴
即舊臺劍門千仞起石路五丁開海客乘槎渡仙童馭
竹回魂將離鶴遠思逐斷猿哀唯有雙鳬舄飛去復飛
來
詠懷
少年識事淺不知交道難一言芬若桂四海臭如蘭寶
劍思存楚金鎚許報韓虚心徒有託循迹諒無端太息
關山險吁嗟歲月闌忘機殊會俗守拙異懷安阮籍空
長嘯劉琨獨未懽十步庭芳斂三秋隴月團槐疎非盡
意松晩夜凌寒悲調弦中急窮愁醉裏寬莫將流水引
空向俗人彈
春日離長安客中言懷(一作春霽早行)
年華開早律霽色蕩芳晨城闕千門曉山河四望春御
溝通太液戚里對平津寶瑟調中婦金罍引上賓劇談
推曼倩驚坐揖陳遵意氣一言合風期萬里親自惟安
直道守拙忌因人談器非先木(一作先蟠木)圖榮異後薪揶
揄慙路鬼憔悴切波臣玄草終疲漢烏裘幾滯秦生涯
無歲月岐路有風塵還嗟太行道處處白頭新
夕次舊吳
維舟背楚服振策下吳畿盛德宏三讓雄圖枕(一作抗)九
圍黃池通霸迹赤壁暢戎威文物俄遷謝英靈有盛衰
行歎鴟夷沒遽惜湛盧飛地古煙塵暗年深館宇稀山
川四望是人事一朝非懸劍空留信亡珠尚識機鄭風
遙可託關月眇(一作耿)難依西北雲逾滯東南氣轉微徒
懷伯通隠多謝買臣歸唯有荒臺露薄暮濕征衣
早秋出塞寄東臺詳正學士
促駕踰三水長驅望五原天階分斗極地理接樓煩溪
月明關隴戎(一作胡)雲聚塞垣山川殊物候風壤異凉暄
戍古秋塵合(一作冷)沙寒宿霧繁昔余迷學步投迹忝詞
源蘭渚浮延閣蓬山款禁園彯纓陪紱冕載筆偶璵璠
汲冡寧詳蠧秦牢詎辨冤一朝從篚服千里騖輕軒鄉
夢隨魂斷邊聲入聽喧南圖終鎩翮北上遽催轅弔影
慙連茹浮生倦觸藩數竒何以託桃李自無言
幽縶書情通簡知已
昔歲逢楊意(一作陽歷)觀光貴(一作賁)楚材穴疑丹鳳起場似
白駒來一命淪驕餌三緘慎禍胎不言勞倚㐲忽此遘
邅迴驄馬刑章峻蒼鷹獄吏猜絶縑非易辨疑璧果難
裁揆畫(一作摖拙)慙周道端憂滯夏臺生涯一滅裂岐路幾
裵徊青陸春芳動黃沙旅思催圓扉長寂寂疎網尚恢
恢入穽先(一作方)搖尾迷津正曝腮覆盆徒望日蟄戶未
經雷霜歇蘭猶敗風多木屢摧地幽蠶室閉門静雀羅
開自憫秦冤痛誰憐楚奏哀漢陽窮鳥客梁甫卧龍才
有氣還衝斗無時會鑿坏莫言韓長孺長作不然灰
久戍邊城有懷京邑
擾擾風塵地遑遑名利途盈虚一易舛心迹兩難俱弱
齡小山志寧期大丈夫九微光賁玉千仞忽彈珠棘寺
游三禮蓬山簉八儒懷鉛慙後進投筆願前驅北走非
通趙西之似化胡錦車朝促候刁斗夜傳呼戰士青絲
絡將軍黃石符連星入寶劍半月上彫弧拜井開疎勒
鳴桴動密須戎機習短蔗祅祲静長榆季月炎初盡邊
亭草早枯層隂籠古木窮色變寒蕪海鶴聲嘹唳城烏
尾畢逋葭繁秋色引桂滿夕輪虚行後風霜久鄉園夢
想孤灞池遙夏國秦海望陽紆沙塞三千里京城十二
衢楊溝連鳳闕槐路擬鴻都璧殿規宸象金堤法斗樞
雲浮西北盖月照東南隅寶帳垂連理銀牀轉轆轤廣
筵留上客豐饌引中厨漏緩金徒箭嬌繁玉女壺秋濤
飛喻馬春水泛仙艫意氣風雲合言忘道術趨共矜名
已泰詎肯沫相濡有志慙雕朽無庸類散樗關山暫超
忽形影歎艱虞結網空知羡圖榮豈自誣忘情同塞馬
比德類宛駒隴坂肝腸絶陽關亭堠迂迷魂驚落雁離
恨斷飛鳬春去榮華盡年來歲月蕪邊愁傷郢調鄉思
繞吳歈河氣通中國山途限外區相思若可寄冰泮有
銜蘆
在軍登城樓
城上風威冷江中水氣寒戎衣何日定歌舞入長安
於易水送人
此地别燕丹壯士髮(一作壯髮上)衝冠昔時人巳沒今日水
猶寒
詠鏡
寫月無芳桂照日有花菱不持光謝水翻將影學冰
挑燈杖
禀質非貪熱焦心豈憚熬終知不自潤何處用脂膏
詠塵
凌波起羅襪含風染素衣别有知音調聞歌應自飛
翫初月(一作沈佺期詩)
忌滿光先(一作恒)缺乘昏影暫流既(一作自)能明似鏡何用
曲如鈎
送别
寒更承夜永凉夕向秋澄離心何以贈自有玉壺冰
憶蜀地佳人
東西吳蜀關山遠魚來雁去兩難聞莫怪常有千行淚
只為陽臺一片雲
詠鵝(七歲時作)
鵝鵝鵝曲項向天歌白毛浮綠水紅掌撥清波
御定全唐詩卷七十九
