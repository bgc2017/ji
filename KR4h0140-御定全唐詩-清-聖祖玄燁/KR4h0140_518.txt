欽定四庫全書
御定全唐詩卷五百十八
雍陶
雍陶字國鈞成都人太和間第進士大中八年自國子
毛詩博士出刺簡州詩一卷
明月照高樓
朗月何高高樓中簾影寒一婦獨含歎四坐誰成歡時
節屢巳移遊旅杳不還滄溟儻未涸妾淚終不乾君若
無定雲妾若不動山雲行出山易山逐雲去難願為邊
塞塵因風委君顏君顏良洗多盪妾濁冰間
酬秘書王丞見寄
朝下有閒思南溝邊水行因来見寥落轉自嘆平生白
首丈夫氣赤心知巳情留詩本相慰却憶苦吟聲
贈金河戍客
慣獵金河路曾逢雪不迷射雕青塚北走馬黑山西戍
遠旌幡少年深帳幕低酬恩須盡敵休說夢中閨
孤桐
疎桐餘一幹風雨日蕭條歲晩琴材老天寒桂葉凋巳
悲根半死復恐尾全焦幸在龍門下知音肯寂寥
秋露
白露曖秋色月明清漏中痕沾珠箔重點落玉盤空竹
動時驚鳥莎寒暗滴蟲滿園生永夜漸欲與霜同
送徐使君赴岳州
渺渺楚江上風旗搖去舟馬歸雲夢晚猨呌洞庭秋别
思滿南渡鄉心生北樓巴陵山水郡應(一作偏)稱謝公遊
送裵璋還蜀因亦懷歸
客在劒門外新年音信稀自為千里别巳送幾人歸陌
上月(一作日)初落馬前花正飛離言殊未盡春雨滿(一作濕)
行衣
送前鄠縣李少府
近出圭峯下還期又不賖身閒多宿寺官滿未移家罷
釣臨秋水開尊對月華(一作向晚花)自當蓬(一作臺)閣選豈得
卧煙霞
送宜春裵明府之任
南行春已滿路半水茫然楚望花當渡湘隂橘滿川山
横湖色上帆出鳥行前此任無辭遠親人貴用還(一作遷)
贈宗靜上人
世上方傳教(一作法)山中未得歸閒花飄講席馴鴿汙禪
衣積雨誰過寺殘鐘自掩扉寒来垂頂帽白髮剃應稀
同賈島宿無可上人院
何處銷愁宿攜囊就遠僧中宵吟有雪空屋語無燈靜
境唯聞鐸寒牀但枕肱還因愛閒客始得見南能
和劉補闕秋園寓興六首
水木夕陽冷池塘秋意多庭風吹故葉階露淨寒莎愁
燕窺燈語情人見月過砧聲聽已别蟲響復相和
閉門無事後此地即山中但覺鳥聲異不知人境同晩
花開為雨殘果落因風獨坐還吟酌詩成酒已空
自得家林趣常時在外稀對僧餐野食迎客著山衣雀
鬪翻簷散蟬驚出樹飛功成他日後何必五湖歸
秋色庭蕪上清朝見露華疎篁抽晚筍幽藥吐寒芽引
水新渠淨登臺小徑斜人来多愛此蕭爽似仙家
禁掖朝回後林園勝賞時野人来辨藥庭鶴往看棋晚
日明丹棗朝霜潤紫棃還因重風景猶自有秋詩
聖代少封事閒居方屏喧漏寒雲外闕木落月中園山
鳥宿簷樹水螢流洞門無人見清景林下自開樽
岳陽晚景
漢陽無遠寺見說過汾城雲雨經春客江山幾日程終
随鷗鳥去祗在海潮生前路逢漁父多愁問姓名
塞上宿野寺
塞上蕃僧老天寒疾上關遠煙平似水高樹暗如山去
馬朝常急行人夜始閒更深聽刁斗時到磬聲間
寒食夜池上對月懷友
人間多别離處處是相思海内無煙夜天涯有月時跳
魚翻荇葉驚鵲出花枝親友皆千里三更獨遶池
自述(一作下第)
萬事誰能問一名猶未知貧當多累日閒過少年時燈
下和愁睡花前帶酒悲無謀常委命轉覺命堪疑
送契玄上人南遊
紅葉落湘川楓明映水天尋鐘過楚寺擁錫上瀧船病
客思留藥迷人待說禪南中多古跡應訪虎溪泉
少年行(一作漢宫少年行)
不倚軍功有侠名可憐毬獵少年情戴鈴健鶻随聲下
撼珮驕驄弄影行覓匠重裝燕客劒對人新按越姬筝
豈知儒者心偏苦吟向秋風白髮生
詠雙白鷺(一作崔少府池鷺)
雙鷺應憐水滿池風飄不動頂絲垂立當青草人先見
行傍白蓮魚未知一足獨拳寒雨裏數聲相呌早秋時
林塘得爾須增價况與(一作是)詩家(一作人)物色宜
晴詩(一作塞路初晴)
晚虹斜日塞天昏一半山川帶雨痕新水亂侵青草路
殘煙猶傍綠楊村胡人羊馬休南牧漢將旌旗在北門
行子喜聞無戰伐閒看遊騎獵秋原
送徐山人歸睦州舊隠
君在桐廬何處住草堂應與戴家鄰初歸山犬翻驚主
久别江鷗却避人終日欲為相逐計臨岐(一作時)空(一作又)
羡獨行身秋風釣艇遥相憶七里灘西片月新
到蜀後記途中經歴
劒峯重疊雪雲漫憶昨来時處處難大散嶺頭春足雨
襃斜谷裏夏猶寒蜀門去國三千里巴路登山八十盤
自到成都燒酒熟不思身更入長安
憶山寄僧
塵路誰知蹋雪蹤到来空認出雲峯天晴遠見月中樹
風便細聽煙際鐘閱(一作慢)世數思僧並院憶山長羨鶴
歸松新愁舊恨多難說半在眉間半在胸
贈玉芝觀王尊師
處處煙霞尋總遍却来城市喜逢師時流見說無人在
年紀唯應有鶴知大藥巳成寧畏晚小松初種不嫌遲
長憂一日歸天去未授靈方遣問誰
哭饒州吴諫議使君
忽聞身謝滿朝驚俄感鄱陽罷市情遺愛永存今似古
高名不朽死如生神仙難見青騾事諫議空留白馬名
授(一作門)館曾為門下(一作受恩)客幾廻垂淚過宣平(舊宅在宣平里)
經杜甫舊宅
浣花溪裏花多處為憶先生在蜀時萬古只應留舊宅
千金無復換新詩沙崩水檻鷗飛盡樹壓村橋馬過遲
山月不知人事變夜来江上與誰期
河隂新城
高城新築壓長川虎踞龍盤氣色全五里似雲根不動
一重如月暈長圓河流暗與溝池合山色遥將埤堄連
自有此来當汴口武牢何用鎖風煙
秋居病中
幽居悄悄何人到落日清涼滿樹梢新句有詩愁裏得
古方無效病来抛荒簷數蝶懸蛛網空屋孤螢入燕巢
獨卧南忩秋色晚一庭紅葉掩衡茅
罷還邊將
白鬚虜將話邊事自失公權怨語多漢主豈勞思李牧
趙王猶是(一作自)用廉頗新鷹飽肉唯閒獵舊劒生衣嬾
更磨百戰無功身老去羨他年少渡黃河
永樂殷堯藩明府縣池嘉蓮詠
青蘋白石匝蓮塘水裏蓮開帶瑞光露濕紅芳雙朵重
風飄綠蔕一枝長同心梔子徒誇豔合穗嘉禾豈觧香
不獨豐祥先有應更宜花縣對潘郎
詶李紺歲除送酒
歲盡貧生(一作心)事事須就中深恨酒錢無故人充夀能
分送遠客消愁免自沽一夜四乘傾鑿落五更三點把
屠蘇巳供時節深珍重况許今朝更挈壺
蜀路倦行因有所感
亂峯碎石金牛路過客應騎鐵馬行白日欲斜催後乘
青雲何處問前程飛蠅一一皆先去度鳥雙雙亦遠鳴
蹇步不唯傷旅思此中兼見宦途情
寄永樂殷堯藩明府
古縣蕭條秋景晩昔年陶令亦如君頭巾漉酒臨黃菊
手版支頤向白雲百里豈能容驥足九霄終自别雞羣
相思不恨書来少佳句多從闕下聞
蜀中戰後感事
蜀道(一作國)英靈地山重水又回文章四子盛道路五丁
開詞客題橋去忠臣叱馭来卧龍同駭浪躍馬比浮埃
已謂無妖土那知有禍胎蕃兵依&KR1499;柳蠻旆指江梅戰
後悲逢血燒餘恨見灰空留犀猒怪無復酒除災歲積
萇弘怨春深杜宇哀家貧移未得愁上望鄉臺
答蜀中經蠻後友人馬艾見寄
茜(一作酋)馬渡瀘水北来如鳥輕幾年朝鳳闕一日破龜
城此地有征戰誰家無死生人悲還舊里鳥喜下空營
弟姪意初定交朋心尚驚自從經難後吟苦似猨聲
廬岳閒居十韻
擾擾走人寰爭如占得閒防愁心付酒求靜力登山見
藥芳時採逢花好處攀望雲開病眼臨澗洗愁顏春色
流巖下秋聲碎竹間錦文苔點點錢樣菊斑斑路遠朝
無客門深夜不關鶴飛高縹緲鶯語巧綿蠻養拙甘沈
默忘懷絶險艱更憐雲外路空去又空還
送于中丞使北蕃
朔將引雙旌山遥磧雪平經年通國信計日得蕃情野
次依泉宿沙中望火行遠鵰秋有力寒馬夜無聲看獵
臨胡帳思鄉見漢城(回鶻中有漢城)来春擁邊騎新草滿歸程
和河南白尹西池北新葺水齋招賞十二韻
二室峯前水三川府右亭亂流深竹逕分遶小花汀池
角通泉&KR0899;堂心豁地形坐中寒瑟瑟牀下細泠泠雨夜
思巫峡秋朝想洞庭千年孤鏡碧一片遠天青魚戲搖
紅尾鷗閒退白翎荷傾瀉珠露沙亂動金星藤架如紗
帳苔牆似錦屏龍門人少到仙棹自多停游憶高僧伴
吟招野客聽餘波不能惜便欲養浮萍
感興
貧女貌非醜要須緣嫁遲還似求名客無媒不及時
長安客感
日過千萬家一家非所依不及行塵影猶随馬蹄歸
春懷舊遊
吟想舊經過花時奈遠何别来長似見春夢入關多
離京城宿商山作
山月吟聲苦春風引思長無由及塵土猶帶杏花香
秋館雨夜
夜雨空館靜幽人起裵回長安醉眠客豈知新鴈来
聞子規
百鳥有啼時子規聲不歇春寒四鄰靜獨呌三更月
懷無可上人
山寺秋時後僧家夏滿時清凉多古跡幾處有新詩
長安客感
客淚如危葉長懸零落心况是悲秋日臨風制不禁
送客遥望
别遠心更苦遥將目送君光華不可見孤鶴沒秋雲
傷靡草
靡草似客心年年亦先死無由伴花落暫得因風起
放鶴
從今一去不須低見說遼東好去棲努力莫辭仙路遠
白雲飛處免羣雞
早秋月夜
身閒伴月夜深行風觸衣裳四體輕為見近来天氣好
幾萹詩興入秋成
蟬(一作聞蟬)
高(一作一)樹蟬聲入晩雲不唯(一作幾回)愁我亦愁君何時(一作)
(年)各得身(一作心)無事每到聞時似不聞
公子行
公子風流嫌(一作輕)錦繡新裁白紵作春衣金鞭留當誰
家酒拂柳穿花信馬歸
題情盡橋(陶典陽安送客至情盡橋問其故左右曰送迎之地止此陶命筆題其柱)
(曰折柳橋為詩云云)
從来只有情難盡何事名為情盡橋自此改名為折柳
任他離恨一條條
峡中行
兩崖開盡水回環一葉纔通石罅間楚客莫言山勢險
世人心更險於山
韋處士郊居
滿庭詩境(一作景)飄紅葉繞砌琴聲滴暗泉門外晚晴秋
色老萬條寒玉一溪煙
秋懷
古槐煙薄晚雅愁獨向黃昏立御溝南國望中生遠思
一行新鴈去汀洲
再下第將歸荆楚上白舍人
窮通應計一時間今日甘從則足還長倚玉人心自醉
不辭歸去哭荆山
春行武關作
風香春暖展歸程全勝遊仙入洞情一路緣溪花覆水
不妨閒看不妨行
恨别二首
知君餞酒深深意圖使行人涕不流如今郤恨酒中别
不得一言千里愁
人言日遠還疎索别後都非未别心唯我憶君千里意
一年不見一重深
送人歸吴
遠愛春波正滿湖羡君東去是歸途吟詩好向月中宿
一呌水天沙鶴孤
喜夢歸
旅館歲闌頻有夢分明最似此宵希覺来莫道還無益
未得歸時且當(一作夢)歸
路中問程知欲達青雲驛
行愁驛路問来人西去經過願一聞落日回鞭相指點
前程從此是青雲
題君山(一作洞庭詩)
風(一作煙)波不動影沈沈翠色全微碧(一作碧色全無翠)色深應
(一作疑)是水仙梳洗處一螺青黛鏡中心
離家後作
世上無媒似我希一身惟有影相隨出門便作焚舟計
生不成名死不歸
寄題峴亭
峴亭留恨為傷杯未得醒醒看便回卻想醉游如夢見
直疑元本不曾来
病鶴
憶得當時(一作年)病未遭身為仙馭雪為毛今来沙上飛
無力羞見檣烏立處高
狀春
含春笑日花心豔帶雨牽風柳態妖珍重兩般堪比處
醉時紅臉舞時腰
春詠
風惱花枝不耐頻等閒飛落易愁人殷勤最是章臺柳
一樹千條管帶春
非酒
人人漫說酒消憂我道翻為引恨由一夜醒来燈火暗
不應愁事亦成愁
苦寒
今年無異去年寒何事朝来獨忍難應是漸為貧客久
錦衣著盡布衣單
送客
若論秋思人人苦最覺愁多客又深何况病来惆悵盡
不知爭作送君心
人問應舉
莫驚西上獨遲廻只為衡門未有媒惆悵賦成身不去
一名閒事逐秋回
送客不及
水闊江天兩不分行人兩處更相聞遥遥已失風帆影
半日虛銷指點雲
聞杜鵑二首
碧竿微露月玲瓏謝豹傷心獨呌風高處已應聞滴血
山榴一夜幾枝紅
蜀客春城聞蜀鳥思歸聲引未歸心卻知(一作欲將)夜夜愁
相似爾正啼時我正吟
西歸出斜谷
行過險棧出襃斜出盡平川似到家萬里(一作無限)客愁今
日散馬前初見米囊花
宿嘉陵驛(一作嘉陵館樓)
離思茫茫正值秋每因風景卻生愁今宵難作刀州夢
月色江聲共一樓
旅懷
舊里巳悲無産業故山猶戀有煙霞自從為客歸時少
旅館僧房卻是家
貧居春怨
貧居盡日冷風煙獨向簷牀看雨眠寂寞春風花落盡
滿庭榆荚似秋天
憶江南舊居
閒思往事在湖亭亭上秋燈照月明宿客盡眠眠不得
半窗殘月帶潮聲
夷陵城
世家曾覽楚英雄國破城荒萬事空唯有郵亭階下柳
春来猶似細腰宫
訪友人幽居二首
落花門外春將盡飛絮庭前日欲高深院客来人未起
黃鸝枝上啄櫻桃
莎深苔滑地無塵竹冷花遲剰駐春盡日弄琴誰共聽
與君兼鶴是三人
宿大徹禪師故院
竹房誰繼生前事松月空懸過去心秋磬數聲天欲曉
影堂斜掩一燈深
送蜀客
劔南風景臘前春山鳥江風得雨新莫怪送君行較遠
自緣身是憶歸人
題寳應縣
雪樓當日動晴寒渭水梁山鳥外看聞說德宗曾到此
吟時不敢倚闌干
和孫明府懷舊山
五柳先生本在山偶然為客落人間秋来見月多歸思
自起開籠放白鷴
城西訪友人别墅
澧水橋西小路斜日高猶未到君家村園門巷多相似
處處春風枳殼花
題大安池亭
幽島曲池相隠映小橋虚閣半高低好風好月無人宿
夜夜水禽船上棲
送春
勿言春盡春還至少壯看花復幾回今日巳從愁裏去
明年更莫共愁来
武侯廟古栢
密葉四時同一色高枝千歲對孤峯此中疑有精靈在
為見盤根似卧龍
哀蜀人為南蠻俘虜五章
初出成都聞哭聲
但見城池還漢將豈知佳麗屬蠻兵錦江南度遥聞哭
盡是離家别國聲
過大渡河蠻使許之泣望鄉國
大渡河邊蠻亦愁漢人將渡盡回頭此中剰寄思鄉淚
南去應無水北流
出青溪關有遲留之意
欲出鄉關行步遲此生無復卻回時千冤萬恨何人見
唯有空山鳥獸知
别嶲州一時慟哭雲日為之變色
越嶲城南無漢地傷心從此便為蠻冤聲一慟悲風起
雲暗青天日下山
入蠻界不許有悲泣之聲
雲南路出陷河西毒草長青瘴色低漸近蠻城誰敢哭
一時收淚羡猨啼
宿石門山居
窗燈欲滅夜愁生螢火飛来促織鳴宿客幾回眠又起
一溪秋水枕邊聲
過舊宅看花
山桃野杏兩三栽樹樹繁花去復開今日主人相引看
誰知曾是客移来
寄襄陽章孝標
青油幕下白雲邊日日空山夜夜泉聞說小齋多野意
枳花隂裏麝香眠
洛中感事
洛城今古足繁華最恨喬家似石家行到窈娘身沒處
水邊愁見亞枝花
隂地關見入蕃公主石上手跡
漢家公主昔和蕃石上今餘手跡存風雨幾年侵不滅
分明纖指印苔痕
美人春風怨
澹蕩春風滿眼来落花飛蝶共裵回偏能飄散同心蔕
無那愁眉吹不開
過南鄰花園
莫怪頻過有酒家多情長是惜年華春風堪賞還堪恨
纔見開花又落花
勸行樂
老去風光不屬身黃金莫惜買青春白頭縱作花園主
醉折花枝是别人
渡桑乾河
南客豈曾諳塞北年年唯見雁飛回今朝忽渡桑乾水
不似身来似夢来
月下喜呂郎中除兵部
北闕雲間見碧天南宫月似舊時圓喜看列宿今朝正
休嘆参差十四年
天津橋望春
津橋春水浸紅霞煙柳風絲拂岸斜翠輦不来金殿閉
宫鶯銜出上陽花
自蔚州南入真谷有似劔門因有歸思
我家蜀地身離久忽見胡山似劔門馬上欲垂千里淚
耳邊唯欠一聲猨
再經天涯地角山
每憶雲山養短才悔緣名利入塵埃十年馬足行多少
兩度天涯地角来
題等界寺二首
吴蜀千年等界村英䧺無主豈長存思量往事今何在
萬里山中一寺門
兩國道塗都萬里来從此地等平分行人競說東西利
事不關心耳不聞
洛源驛戲題
柳隂春嶺鳥新啼暖色濃煙深處迷如恨往来人不見
水聲呦咽出花溪
遣愁
抛擲泥中一聽沈不能三嘆引愁深莫言客子無愁易
須識愁多暗損心
送友人棄官歸山居
不愛人間紫與緋卻思松下著山衣春郊雨盡多新草
一路青青蹋雨歸
山行
野(一作異)花幽鳥幾千般頭白山僧遍識難世上遊人無
復見一生唯向畫圖看
送客二首
與君同在少年場知己蕭條壯士傷可惜報恩無處所
卻提孤劔過咸陽
行人立馬強盤回别字猶含未忍開好去出門休落淚
不如前路早歸来
安國寺贈廣宣上人
馬急人忙塵路喧幾從朝出到黃昏今来合掌聽師語
一似敲冰清耳根
初醒
心中得勝暫抛愁醉卧凉風拂簟秋半夜覺来新酒醒
一條斜月到牀頭
送客歸襄陽舊居
襄陽耆舊别来稀此去何人共掩扉唯有白銅鞮上月
水樓閒處待君歸
夜聞方響
方響聞時夜巳深聲聲敲著客愁心不知正在誰家樂
月下猶疑是遠砧
路逢有似亡友者惻然賦此
吾友今生不可逢風流空想舊儀容朝来馬上頻回首
惆悵他人似蔡邕
望月懷江上舊遊
往歲曾随江客船秋風明月洞庭邊為看今夜天如水
憶得當時(一作年)水似天
途中西望
行行何處散離愁長路無因暫上樓唯到高原即西望
馬知人意亦回頭
題友人所居(即故元少尹宅)
亞尹故居經幾主只因君住有詩情夜吟鄰叟聞惆悵
十八年来無此聲
蔚州晏内遇新雪
胡盧河畔逢秋雪疑是風飄白鶴毛坐客停杯看未定
將軍巳濕褐花袍
句
古木閩州道驅羸落照間投村礙野水問店隔荒山(見泉)
(州志)
御定全唐詩卷五百十八
