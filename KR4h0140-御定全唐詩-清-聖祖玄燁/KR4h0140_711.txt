欽定四庫全書
御定全唐詩卷七百十一
徐夤
依御史(一本無御史二字)溫飛卿華清宫二十二韻
地靈蒸水暖天氣待宸遊嶽拱蓮花秀峯高玉蘂秋朝
元雕翠閣乞巧繡瓊樓碧海供驪嶺黃金絡馬頭五王
更入帳七貴迭封侯夕雨鳴鴛瓦朝陽曄柘裘伊臯爭
負鼎舜禹譲垂旒堕珥閑應拾遺釵醉不收飛煙籠劍
戟殘月照旌斿履朔求衣早臨陽解佩羞宫詞裁錦段
御筆落銀鉤帝里新豐縣長安舊雍州雪衣傳貝葉蟬
鬢插山榴對景瞻瑶兔昇天駕綵虬丹書陳北虜玄甲
擐犀牛聖誥多屯否生靈少怨尤穹旻當有輔帷幄豈
無籌鳳態傷紅豔鸞輿暖紫騮樹名端正在人欲夢魂
休䜟語山旁鬼塵銷隴畔丘重來芳草恨往事落花愁
五十年鴻業東憑渭水流
尚書命題瓦硯
遠向端溪得皆因郢匠成鑿山青靄斷琢石紫花輕散
墨松香起濡毫藻句清入臺知價重著匣恐塵生守黑
還全器臨池早著名春闈攜就處軍幕載將行不獨雄
文陣兼能助筆耕莫嫌涓滴潤深染古今情洗處無瑕
玷添時識滿盈蘭亭如見用敲戛有金聲
東風解凍省試
暖氣飄蘋末凍痕銷水中扇冰初覺泮吹海旋成空入
律三春照朝宗萬里通岸分天影闊色照日光融波起
輕搖綠鱗遊乍躍紅殷勤排弱羽飛翥趁和風
和僕射二十四丈牡丹八韻
帝王城裏看無故亦無新忍摘都緣借移栽未有因光
陰嫌太促開落一何頻羞殺登墻女饒將解佩人蘂堪
靈鳳啄香許白龍親素練籠霞曉紅妝帶臉春莫辭終
夕醉易老少年身買取歸天上寧教逐世塵
釣絲竹
籊籊拂清流堪維舴艋舟野蟲懸作餌溪月曲為鉤雨
潤搖階長風吹繞指柔若將諸樹比還使綠楊羞蠶婦
非堯女漁人是子猷湖邊舊栽處長映讀書樓
尚書會仙亭詠薔薇夤坐中聯四韻晩歸補緝所
聯因成一篇
結綠根株翡翠莖句芒中夜刺猩猩景陽妝赴嚴鐘出
楚峽神教暮雨晴躑躅豈能同日語玫瑰方可一時呈
風吹嫩帶香苞展露灑啼思淚點輕阿母蘂宫期索去
昭君榆塞闕齎行藂高恐礙含泥燕架隠宜棲報曙鶯
鬭日只憂燒密葉映階疑欲譲雙旌含煙散纈佳人惜
落地遺鈿少妓爭丹渥不因輸繡段錢圓誰把買花聲
海棠若要分流品秋菊春蘭兩恰平
和尚書詠泉山瀑布十二韻
名齊火浣溢山椒誰把驚虹挂一條天外倚來秋水刃
海心飛上白龍綃民田鑿斷雲根引僧圃穿通竹影澆
噴石似煙輕漠漠濺崖如雨冷瀟瀟水中蠶緒纏蒼壁
日裏虹精挂絳霄寒潄綠陰仙桂老碎流紅豔野桃夭
千尋練寫長年在六出花開夏日消急恐劃分青嶂骨
久應䙀裂翠微腰濯纓便可譏漁父洗耳還宜傲帝堯
林際猨猱偏得飯岸邊烏鵲擬為橋赤城未到詩先寄
廬阜曾遊夢巳遥數夜積霖聲更遠郡樓欹枕聽良宵
自詠十韻
只合滄洲釣與耕忽依螢燭愧功成未遊宦路叨卑宦
纔到名場得大名梁苑二年陪衆客温陵十載佐雙旌
錢財盡是侯王惠骨肉偕承里巷榮拙賦偏聞鐫印賣
惡詩親見畫圖呈(使宅行夤回文八體詩圖兩面庚午秋使樓赴宴親見每一倒翻讀八韻)
(也)多栽桃李期春色闊鑿池塘許月明寒益輕裯饒美
寢出乘車馬免徒行麤支菽粟防飢歉薄有桮盤備送
迎僧俗共鄰棲隠樂妻孥同愛水雲清如今便死還甘
分莫更嫌他白髮生
鏡中覽懷(一本無懷字一作覽鏡書懷)
晨起梳頭忽自悲鏡中親見數莖絲從今休說龍泉劍
世上恩讐報巳遲
楚國史
六國商於恨最多良弓休綰劍休磨君王不翦如簧舌
再得張儀欲奈何
張儀
荆楚南來又北歸分明舌在不應違懷王本是無心者
籠得蒼蠅却放飛
薔薇
朝露灑時如濯錦晩風飄處似遺鈿重門剩著黃金鎖
莫被飛瓊摘上天
大夫松
五樹旌封許歲寒挽柯攀葉也無端爭如澗底凌霜節
不受秦皇亂世(一作號此)官
杏園
杏苑簫聲好醉鄉春風嘉宴更無雙憑誰為謔穆天子
莫把瑶池並曲江
蕉葉
綠綺新裁織女機擺風搖日影離披只應青帝行春罷
閑倚東牆卓翠旗
路旁草
楚甸秦原萬里平誰教根向路傍生輕蹄繡轂長相蹋
合是榮時不得榮
讀漢紀
布衣空手取中原勁卒雄師不足論楚國八千秦百萬
豁開胸臆一時吞
李夫人二首
不望金輿到錦帷人間樂極即須悲若言要識愁中貌
也似君恩日日衰
招得香魂爵少翁九華燈燭曉還空漢王(一作皇)不及吳
王樂且與西施死處同
明妃
不用牽心恨畫工帝家無策及邊戎香魂若得昇明月
夜夜還應照漢宫
馬嵬
二(一作三)百年來事遠聞從龍誰(一作唯)解盡如雲張均兄
弟皆何在却是楊妃死報君
依韻贈南安方處士五首
七貴五侯生肯退利塵名網死當抛黔婁寂莫嚴陵卧
借問何人與結交
休把羸蹄蹋霜雪書成何處獻君王嵩山好與浮丘約
三十六峰雲外鄉
百萬僧中(一作衆)不為僧比君知道僅誰能無家寄泊南
安縣六月門前也似冰
兩鬢當春却似秋僻居誇近野僧樓落花明月皆臨水
明月不流花自流
晉楚忙忙起戰塵龔黃門外有高人一畦雲薤三株竹
席上先生未是貧
依韻荅黃校書
慈恩雁塔參差榜杏苑鶯花次第遊白日有愁猶可散
青山高卧况無愁
傷進士謝庭皓(大順中以詞賦著名與夤不相上下時號錦繡帷)
獻書猶未達明君何事先遊岱岳雲惟有春風護冤魄
與生青草蓋孤墳
聞司空侍郎訃音
園綺生雖逢漢室巢由死不謁堯階(八徵不起)夫君殁去何
人葬合取夷齊隠處埋
偶題二首
買骨須求騏驥骨愛毛宜採鳳皇毛駑駘燕雀堪何用
仍向人前價例(一作數)高
賦就長安振大名斬蛇功與樂天爭歸來延夀溪頭坐
終日無人問一聲
猨
宿有喬林飲有溪生來蹤跡遠塵泥不知心更愁何事
每向深山夜夜啼
追和賈浪仙古鏡
誰開黃帝橋山冢明月飛光出九泉狼藉蘚痕磨不盡
黑雲殘點汙秋天
蝴蝶三首
不並難飛蠒裏蛾有花芳處定(一作即)經過天風相送輕
飄去却笑蛛蜘漫織羅
苒苒雙雙拂畫欄佳人偷(一作)眼再三看莫欺翼短飛
長近試就花間撲(一作捉)巳(一作也)難
栩栩無因繫得他野園荒徑一何多不聞絲竹誰教舞
應仗(一作伏)流鶯為唱歌
新刺襪
素手春溪罷浣紗巧裁明月半彎斜齊宫合贈東昏寵
好步黃金菡蓞花
寄華山司空侍郎
山掌林中第一人鶴書時或問眠雲莫言疎野全無事
明月清風肯放君
初夏戲題
長飬薰風拂曉吹漸開荷芰落薔薇青蟲也學莊周夢
化作南園蛺蝶飛
御定全唐詩卷七百十一
