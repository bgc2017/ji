欽定四庫全書
御定全唐詩卷四百四十
白居易
江南謫居十韻
自哂沈冥客曾為獻納臣壯心徒許國薄命不如人纔
展凌雲翅俄成失水鱗葵枯猶向日蓬斷即(一作欲)辭春
澤畔長愁地天邊欲老身蕭條殘活計冷落舊交親草
合門無徑烟銷甑有塵憂方知酒聖貧始覺錢神虎尾
難容足羊腸易覆輪行藏與通塞一切任陶鈞
江樓夜吟元九律詩成三十韵
昨夜江樓上吟君數十萹詞飄朱檻底韻堕渌江前清
楚音諧律精微思入玄收將白雪麗奪盡碧雲妍寸截
金為句雙雕玉作聯八風凄間發五彩爛相宣冰扣聲
聲冷珠排字字圓文頭交比繡筋骨軟如綿澒湧同波
浪錚鏦過管弦醴泉流出地鈞樂下從天神鬼聞如泣
魚龍聽似禪星逥疑聚集(一作散)月落為留連鴈感無鳴
者猨愁亦悄然交流遷客淚停住賈人船闇被歌姬乞
潛聞思婦傳斜行題粉壁短卷寫紅箋肉味經時㤀頭
風當日痊老張知定伏短李愛應顛(張十八籍李二十紳皆攻律詩故云)
道屈才方振身閒業始專天教聲烜赫理合命迍邅顧
我文章劣知他氣力全工夫雖共到巧拙尚相懸各有
詩千首俱抛海一邊白頭吟處變青眼望中穿酬荅朝
妨食披尋夜廢眠老償文債負宿結字因緣每歎陳夫
子(陳子昂著感遇詩稱于世)常嗟李謫仙(賀知章謂李白為謫仙人)名高折人爵
思苦減天年(李竟無官陳亦早夭)不得當時遇空令後代憐相悲
今若此湓浦與通川
潯陽歲晚寄元八郎中庾三十二員外
閱水年將暮燒金道未成丹砂不肯死白髮自(一作事)湏
生病肺慚杯滿衰顔忌鏡眀春深舊鄉夢歲晚故交情
一别浮雲散雙瞻列宿榮螭頭階下立龍尾道前行封
事頻聞奏除書數見名虛懷事僚友平步取公卿漏盡
雞人報朝迴幼女(一作女使)迎可憐白司馬老大在湓城
元九以綠絲布白輕褣(一作容)見寄製成衣服以
詩報知
綠絲文布素輕褣(一作容)珍重亰華手自封貧友遠勞君
寄附病妻親為我裁縫袴花白似秋雲薄衫色青於春
草濃欲著却休知不稱折腰無復舊形容
清明日送韋侍御(一作郎)貶虔州
寂寞清明日蕭條司馬家留餳和泠粥出火煑新茶欲
别能無酒相留亦有花南遷更何處此地已天涯
九江春望
淼茫積水非吾土飄泊浮萍自我身身外信緣為活計
眼前随事覓交親鑪烟豈異終南色湓草寧殊渭北春
此地何妨便終老譬(一作匹)如元是九江人(香鑪峯上多烟湓水岸邊)
(足草因而記之)
晚題東林寺雙池
向晚雙池好初晴百物新褭枝翻翠羽濺水躍紅鱗萍
汎同遊子蓮開當麗人臨流一惆悵還憶曲江春
贈内子
白髮長興歎青娥亦伴愁寒衣補燈下小女戲牀頭闇
澹屏幃故凄涼枕席秋貧中有䓁級猶勝嫁黔婁
送客春遊嶺南二十韻(因叙嶺南方物以諭之并擬微之送崔二十二)
(之作)
已訝遊何遠仍嗟别太頻離容君蹙促贈語我殷勤迢
遰天南面蒼茫海北漘訶陵國分界交趾郡為鄰蓊鬱
三光晦温暾四氣勻隂晴變寒暑昏曉錯星辰瘴地難
為老蠻陬不易馴土民稀白首洞主盡黃巾戰艦猶驚
浪戎車未息塵(時黃家賊方動)紅旗圍卉服紫綬裹文身麫苦
桄榔裛(一作製)漿酸橄㰖新牙檣迎海舶銅鼓賽江神不
凍貪泉暖無霜毒草春雲烟蟒蛇氣刀劍鰐魚鱗路足
羈棲客官多謫逐臣天黃生颶母(颶母如斷虹欲大風即見)雨黑長
楓人(楓人因夜雷雨輙闇長數丈)逥使先傳語征軒早返輪湏防杯
裏蠱(南方蠱毒多置酒中)莫愛槖中珍北與南殊俗身將貨孰親
嘗聞君子誡憂道不憂貧
自題
功名宿昔人多許寵辱斯湏自不知一旦失恩先左降
三年随例未量移馬頭覓角生何日石火敲光住幾時
前事是身俱若此空門不去欲何之
自悲
火宅煎熬地霜松摧折身因知羣動内易死不過人
尋郭道士不遇
郡中乞假来相訪洞裏朝元去不逢看院祗留雙白鶴
入門惟見一青松藥爐有火丹應伏雲碓無人水自舂
(廬山中雲母多故以水碓𢷬鍊俗呼為雲碓)欲問参同契中事更期何日得
從容(一作未知何日得相從)
潯陽春三首(元和十二年作)
春生
春生何處闇周遊海角天涯徧始休先遣和風報消息
續教啼鳥說来由展張草色長河畔點綴花房小樹頭
若到故園應覓我為傳淪落在江州
春来
春来觸動故鄉情忽見風光憶兩京金谷蹋花香騎入
曲江碾草鈿車行誰家綠酒歡連夜何處紅樓睡失眀
獨有不眠不醉客經春冷坐古湓城
春去
一從澤畔為遷客兩度江頭送暮春白髮更添今日髩
青衫不改去年身百川未有逥流水一老終無却少人
四十六時三月盡送春争得不殷勤
夢微之(十二年八月二十日夜)
晨起臨風一惆悵通川湓水斷相聞不知憶我因何事
昨夜三逥(一作更)夢見君
贈韋鍊師
潯陽遷客為居士身似浮雲心似灰上界女仙無嗜欲
何因相顧兩裵回共疑過去人間世曾作誰家夫婦来
問劉十九
綠螘新醅酒紅泥小火壚晚来天欲雪能飲一杯無
得行簡書聞欲下峡先以詩寄
朝来又得東川信欲取春初發梓州書報九江聞暫喜
路經三峡想還愁瀟湘瘴霧加餐飯灎澦驚波穏泊舟
欲寄兩行迎爾淚長江不肯向西流
南湖早春
風逥雲斷雨初晴返照湖邊暖復眀亂點碎紅山杏發
平鋪新綠水蘋生翅低白鴈飛仍重舌澀黃鸝語未成
不道江南春不好年年衰病減心情
元十八從事南海欲出廬山臨别舊居有戀泉
聲之什因以投和兼伸别情
賢侯辟士禮從容莫戀泉聲問所從雨露初承黃紙詔
烟霞欲别紫霄峯傷弓未息新驚鳥得水難留久卧龍
我正退藏君變化一杯可易得相逢
題韋家泉池
泉落青山出白雲縈村繞郭幾家分自從引作池中水
深淺方圓一任君
醉中對紅葉
臨風杪秋樹對酒長年人醉貌如霜葉雖紅不是春
遣懷
羲和走馭趁年光不許人間日月長遂使四時都似電
争教兩髩不成霜榮銷枯去無非命壮盡衰来亦是常
已共身心要約定窮通生死不驚忙
點額魚
龍門點額意何如紅尾青鬐却返初見說在天行雨苦
為龍未必勝為魚
聞龜兒詠詩
憐渠已觧詠詩章搖膝支頤學二郎莫學二郎吟太苦
纔年四十髩如霜
對酒
未濟卦中休卜命参同契裏莫勞心無如飲此銷愁物
一餉愁銷直萬金
東牆夜合樹去秋為風雨所摧今年花時悵然
有感
碧荑紅縷今何在風雨飄將去不回惆悵去年牆下地
今春惟有薺花開
病起
病不出門無恨時今朝強出與誰期經年不上江樓醉
勞動春風颺酒旗
夢亾友劉太白同遊彰(一作章)敬寺
三千里外卧江州十五年前哭老劉昨夜夢中彰敬寺
死生魂魄暫同遊
與果上人歿時題此訣别兼簡二林僧社
本(一作願)結菩提香火社為嫌煩惱電泡身不湏惆悵從
師去先請西方作主人
贈寫真者
子騁丹青日予當醜老時無勞役神思更畫病容儀迢
逓麒麟閣圖功未有期區區尺素上焉用寫真為
劉十九同宿(時淮寇初破)
紅旗破賊非吾事黃紙除書無(一作非)我名唯共嵩陽劉
處士圍棋賭酒到天眀
十二年冬江西温暖喜元八寄金石稜(一作凌)到
因題此詩
今冬臘候不嚴凝暖霧温風氣上騰山脚崦中纔有雪
江流慢處亦無冰欲將何藥防春瘴只有元家金石稜
(一作凌)
閒意
不争榮耀任沈淪日與時疎共道親北省朋僚音信斷
東林長老往還頻病停夜食閒如社慵擁朝裘暖似春
漸老漸諳閒氣味終身不擬作忙人
送友人上峡赴東川辟命
見說瞿唐峡斜銜(一作横)灎澦根難於尋鳥路(一作道)險過
上龍門羊角風頭急桃花水色渾山逥若鼇轉舟入似
鯨吞岸(一作巖)合愁天斷波跳恐地翻憐君經此去為感
主人恩
夜送孟司功
潯陽白司馬夜送孟功曹江闇管弦急樓明燈火高湖
波翻似箭霜草殺如刀且莫開征櫂隂風正怒號
衰病
老辭遊冶尋花伴病别荒狂舊酒徒更恐五年三歲後
些些譚笑亦應無
題詩屏風絶句(并序)
十二年冬微之猶滯通州予亦未離湓上相去萬
里不見三年鬱鬱相念多以吟詠自觧前後辱微
之寄示之什殆數百萹雖藏于箧中永以為好不
若置之座右如見所思繇是掇律句中短小麗絶
者凡一百首題錄合為一屏風舉目會心參若其
人在於前矣前輩作事多出偶然則安知此屏不
為好事者所傳異日作九江一故事爾因題絶句
聊以奬之
相憶采君詩作障自書自勘不辭勞障成定被人争寫
從此南中紙價高
荅微之(微之于閬州西寺手題予詩予又以微之百萹題此屏上各以絶句相報荅之)
君寫我詩盈寺壁我題君句滿屏風與君相遇知何處
兩葉浮萍大海中
偶宴有懷
遇興尋文客因歡命酒徒春遊憶親故夜會似京都詩
思閒仍在鄉愁醉暫無狂来欲起舞慙見白髭鬚
山中酬江州崔使君見寄
眷眄情無限優容禮有餘三年為郡吏一半許山居酒
熟心相待詩来手自書庾樓春好醉明月(一作日)且回車
山枇杷
深山老去惜年華况對東谿野枇杷火樹風来翻絳燄
瓊枝日出曬紅紗回看桃李都無色映得芙蓉不是花
争奈結根深石底無因移得到人家
聞李尚書拜相因以長句寄賀微之
憐君不久在通川知已新提造化權䕫卨定求才濟世
張雷應辨氣衝天那知淪落天涯日正是陶鈞海内年
肯向泥中抛折劍不收重鑄作龍泉
歲暮
窮隂急景坐相催壮齒韶顔去不回舊病重因年老發
新愁多是夜長来膏明自爇緣多事雁默先烹為不才
禍福細尋無會處不如且進手中杯
雨中赴劉十九二林之期及到寺劉已先去因
以四韻寄之
雲中臺殿泥中路既阻同遊嬾却還將謂獨愁猶對雨
不知多興已尋山纔應行到千峯裏只校来遲半日間
最惜杜鶻花爛漫春風吹盡不同攀
薔薇正開春酒初熟因招劉十九張大夫崔二
十四同飲
甕頭竹葉經春熟階底薔薇入夏開似火淺深紅壓架
如餳氣味綠黏臺試將詩句相招去倘有風情或可来
明日早花應更好心期同醉卯時杯
李白墓
采石江邊李白墳遶田無限草連雲可憐荒壠窮泉谷
曾有驚天動地文但是詩人多薄命就中淪落不過君
對酒
漫把参同契難燒伏火砂有時成白首無處問黃芽幻
世如泡影浮生抵眼花惟將綠醅酒且替紫河車
戲荅諸少年
顧我長年頭似雪饒君壮歲氣如雲朱顔今日雖欺我
白髮他時不放君
風雨晩(一作夜)泊
苦竹林邊蘆葦叢停舟一望思無窮青苔撲地連春(一作)
(香)雨白浪掀天盡日風忽忽百年行欲半茫茫萬事坐
成空此生飄蕩何時定一縷鴻毛天地中
題崔使君新樓
憂人何處可鎖憂碧甕紅欄湓水頭從此潯陽風月夜
崔公樓替庾公樓
山中戲問幸侍御(一作郎)
我抱棲雲志君懷濟世才常吟反招隐那得入山来
贈曇禪師(夢中作)
五年不入慈恩寺今日尋師始一来欲知火宅焚燒苦
方寸如今化作灰
寄微之
帝城行樂日紛紛天畔窮愁我與君秦女笑歌春不見
巴猿啼哭夜常聞何處琵琶弦似語誰家卨堕髻如雲
人生多少歡娛事那得千分無一分
醉吟二首
空王百法學未得姹女丹砂燒即飛事事無成身老也
(一作也老)醉鄉不去欲何歸
兩髩千莖新似雪十分一醆欲如泥酒狂又引詩魔發
日午悲吟到日西
曉寢
轉枕重安寢回頭一欠伸紙窗明覺曉布被暖知春莫
強疎慵性湏安老大身雞鳴一覺(一作猶獨)睡不博早朝人
荅元八郎中楊十二博士
身覺(一作學)浮雲無所著心同止水有何情但知瀟灑疎
朝市不要﨑嶇隐姓名盡日觀魚臨澗坐有時随鹿上
山行誰能抛得人間事来共騰騰過此生
湖亭與行簡宿
潯陽少有風情客招宿湖亭盡却回水檻虛涼風月好
夜深誰(一作惟)共阿憐来
八月十五日夜湓亭望月
昔年八月十五夜曲江池畔杏園(一作林)邊今年八月十
五夜湓浦沙頭水館前西北望鄉何處是東南見月幾
逥圓臨風一歎無人會今夜清光似往年
贈江客
江柳影寒新雨地塞鴻聲急欲霜天愁君獨向(一作自)沙
頭宿水(一作岸)遶蘆花月滿船
殘暑招客
雲截山腰斷風驅雨脚迴早隂江上散殘熱日中来却
取生衣著重拈竹(一作小)簟開誰能淘晩熱閒飲兩三杯
潯陽秋懷贈許明府
霜紅二林葉風白九江波瞑色投煙鳥秋聲帶雨荷馬
閒無處出門冷少人過鹵莽還鄉夢依稀望闕歌共思
除醉外無計奈愁何試問陶家酒新篘得幾多
九日醉吟
有恨頭還白無情菊自黃一為州司馬三見歲重陽劍
匣塵埃滿籠禽日月長身從漁父笑門任雀羅張問疾
因留客聽吟偶置觴歎時論倚伏懷舊數存亾奈老應
無計治(一作醫)愁或有方無過學王績(一作勣)惟以醉為鄉
問韋山人山甫
身名身事兩蹉跎試就先生問若何從此神仙學得否
白鬚雖有未為多
送蕭鍊師步虛詞十首卷後以二絶繼之
欲上瀛州臨别時贈君十首步虛詞天仙若愛應相問
可(一作向)道江州司馬詩
花紙瑶緘松墨字把將天上共誰開試呈王母如堪唱
發遣雙成更取来
贈李兵馬使
身得貳師餘氣槩家藏都尉舊詩章江南别有樓船將
燕頷虬鬚不姓楊
題遺愛寺前溪松
偃亞長松樹侵臨小石溪静將流水對高共遠峯齊翠
盖烟籠密花幢雪壓低與僧清影坐借鶴穏枝棲茟寫
形難似琴偷韵易迷暑天風槭槭(一作瑟瑟)晴(一作静)夜露(一作)
(雨)淒淒獨契(一作憩)依為舍閒行遶作蹊棟梁君莫採留
著伴幽棲
廬山草堂夜雨獨宿寄牛二李七庾三十二員
外
丹霄攜手三君子白髮垂頭一病翁蘭省花時錦帳下
廬山雨夜草庵中終身膠漆心應在半路雲泥跡不同
惟有無生三昧觀榮枯一照兩成空
聞楊十二新拜省郎遥以詩賀
文昌新入有光輝紫界宫牆白粉闈曉日雞人傳漏箭
春風侍女護朝衣雪飄歌句(一作曲)高難和鶴拂烟霄老
慣飛官職聲名俱入手近来詩客似君稀(頃曾有贈楊詩落句云不)
(用更教詩過好折君官職是聲名今故云俱入手)
三月三日懷微之
良時光㬌長虛擲壮歲風情已闇銷忽憶同為校書日
每年同醉是今朝
贈韋八
辭君歲(一作雖)久見君初白髮驚嗟兩有餘容髩别来今
至此心情料取合何如曾同曲水花亭醉亦共華陽竹
院居豈料天南相見夜哀猿瘴霧宿匡廬
春江閒步贈張山人
江㬌又妍和牽愁發浩歌晴沙金屑色春水麴塵波紅
簇交枝杏青含卷葉荷藉莎憐輭暖憩樹愛婆娑書信
朝賢斷知音野老多相逢不閒語争奈日長何
春聽琵琶兼簡長孫司戸
四弦不似琵琶聲亂寫真珠細撼鈴指底商風悲颯颯
舌頭胡語苦醒醒如言都尉思京國似訴明妃厭虜庭
遷客共君相勸諫春腸易斷不湏聽
吳宫辭
一入吳王殿無人覩翠娥樓高時見舞宫静夜聞歌半
露胷如雪斜逥臉似波妍媸各有分誰敢妬恩多
送韋侍御量移金州司馬(時予官獨未出)
春歡雨露同沾澤冬歎風霜獨滿衣留滯多時如我少
遷移好處似君稀卧龍雲到湏先起蟄燕雷驚尚未飛
莫恨東西溝水别滄溟長短擬同歸
自到潯陽生三女子因詮真理用遣妄懷
宦途本自安身拙世累由来向老多遠謫四年徒已矣
晩生三女擬如何預愁嫁娶真成患細念因緣盡是魔
頼學空王治苦法湏抛煩惱入頭陀
江西裵常侍以優禮見待又蒙贈詩輙叙鄙誠
用伸感謝
一從簮笏事金貂每借温顔放折腰長覺身輕離泥滓
忽驚手重捧瓊瑶馬因逥顧雖增價桐遇知音已半焦
他日秉鈞如見念壮心直氣未全銷
自江州司馬授忠州刺史仰荷聖澤聊書鄙誠
炎瘴抛身遠泥塗索脚難網初鱗撥剌籠久翅摧殘雷
電頒時令陽和變歲寒遺簮承舊念剖竹授新官鄉覺
前程近心随外事寬生還應有分西笑問長安
除忠州寄謝崔相公
提拔出泥知力竭吹嘘生翅見情深劍鋒缺折難衝斗
桐尾燒焦豈望琴感舊兩行年老淚酬恩一寸歲寒心
忠州好惡何湏問鳥得辭籠不擇林
初除官蒙裵常侍贈鶻銜瑞草緋袍魚袋因謝
惠貺兼抒離情
新授銅符未著緋因君装束始光輝惠深范叔綈袍贈
榮過蘇秦佩印歸魚綴白金随步躍鶻銜紅綬遶身飛
眀朝戀别朱門淚不敢多垂恐汙衣
洪州逢熊儒登
靖安院裏辛夷(一作新荑)下醉笑狂吟氣最麤莫問别来多
少苦低頭看取白髭鬚
初著刺史緋荅友人見贈
故人安慰善為辭五十專城道未遲徒使花袍紅似火
其如蓬髩白成(一作如)絲且貪薄俸君應惜不稱衰容我
自知銀印可憐將底用只堪歸舍嚇妻兒
又荅賀客
銀章暫假為專城賀客来多嬾起迎似挂緋衫衣架上
朽株枯竹有何榮
别草堂三絶句
正聽山鳥向陽眠黃紙除書落枕前為感君恩湏暫起
爐峯不擬住多年
久眠褐被為居士忽挂緋袍作使君身出草堂心不出
廬山未要勒(一作動)移文
三間茅舍向山開一帶山泉遶舍逥山色泉聲莫惆悵
三年官滿却歸来
鍾陵餞送
翠幕紅筵高在雲歌鐘一曲萬家聞路人指點滕王閣
看送忠州白使君
潯陽宴别(此後忠州路上作)
鞍馬軍城外笙歌祖帳間乘潮發湓口帶雪别廬山暮
㬌牽行色春寒散醉顔共嗟炎瘴地盡室得生還
戲贈戸部李巡官
好去(一作語)民曹李判官少貪公事且謀歡男兒未死争
能料莫作忠州刺史看
行次夏口先寄李大夫
連山斷處大江流紅旆逶迤鎮上游幕下翺翔秦御史
軍前奔走漢諸侯曾陪劍履升鸞殿欲謁旌幢入鶴樓
假著緋袍君莫笑恩深始得向忠州
重贈李大夫
早接清班登玉陛同承别詔直金鑾鳳巢閣上容身稳
鶴鏁籠中展翅難流落多年應是命量移遠郡未成官
慚君獨不欺顦顇猶作銀臺舊眼看
對鏡吟
閒看眀鏡坐清晨多病姿容半老身誰論情性乖時事
自想形骸非貴人三殿失恩宜放棄九宫推命合漂淪
如今所得湏甘分腰佩銀龜朱兩輪
江州赴忠州至江陵已来舟中示舍弟五十韻
昔作咸秦客常思江海行今来仍盡室此去又專城典
午猶為幸分憂固是榮箳篂州乘送艛艓驛船迎共載
皆妻子同遊即弟兄寧辭浪跡遠且貴賞心并雲展帆
高挂飈馳櫂迅征泝流從漢浦循路轉荆衡山逐時移
色江随地改名風光近東早水木向南清夏口烟孤起
湘川雨半晴日煎紅浪沸月射白砂眀北渚寒留鴈南
枝暖待鶯駢朱桃露萼點翠柳含萌亥市魚鹽聚神林
鼓笛鳴壺漿椒葉氣歌曲竹枝聲繫䌫憐沙静垂綸愛
岸平水飡紅粒稲野茹紫花菁甌汎茶如乳臺黏酒似
餳膾長抽錦縷藕脆削瓊英容易来千里斯湏進一程
未曾勞氣力漸覺有心情卧穏添春睡行遲帶酒酲忽
愁牽世網便欲濯塵纓早接文場戰曾争翰苑盟掉頭
稱俊造翹足取公卿且昧随時義徒輸報國誠衆排恩
易失偏壓勢先傾虎尾憂危切鴻毛性命輕燭蛾誰救
活(一作護)蠶繭自纏縈歛手辭雙闕回眸望兩亰長沙抛
賈誼漳浦卧劉楨鶗鴂鳴還歇蟾蜍破又盈年光同激
箭鄉思極搖旌潦倒親知笑衰羸舊識驚烏頭因感白
魚尾為勞頳劍學將何用丹燒竟不成孤舟萍一葉雙
髩雪千莖老見人情盡閒思物理精如湯探冷熱似博
鬭輸贏險路應湏避迷途莫共争此心知止足何物要
經營玉向泥中潔松經雪後貞無妨隐朝市不必謝寰
瀛但在前非悮期無後患嬰多知非㬌福少語是元亨
晦即全身藥眀為伐性兵昏昏随世俗蠢蠢學黎甿鳥
以能言&KR0008;龜緣入夢烹知之一何晩猶足保餘生
題岳陽樓
岳陽城下水澷澷獨上危樓倚曲欄春岸綠時連夢澤
夕波(一作陽)紅處近長安猿攀樹立啼何苦鴈點湖飛渡
亦難此地惟堪盡圖障華堂張與貴人看
入峡次巴東
不知遠郡何時到猶喜全家此去同萬里王程三峡外
百年生計一舟中巫山暮足霑花雨隴水春多逆浪風
兩片紅旌數聲鼓使君艛艓上巴東
十年三月三十日别微之於澧上十四年三月
十一日夜遇微之於峡中停舟夷陵三宿而别
宫不盡者以詩終之因賦七言十七韻以贈且
欲記(一作寄)所遇之地與相見之時為他年會話
張本也
澧水店頭春盡日送君上馬謫通川夷陵峡口明月夜
此處逢君是偶然一别五年方見面相携三宿未逥船
坐從日暮惟長歎語到天明竟未眠齒髮蹉跎將五十
關河迢逓過三千生涯共寄滄江上鄉國俱抛白日邊
往事渺茫都似夢舊遊流落半歸泉醉悲灑淚春杯裏
吟苦支頥曉燭前莫問龍鍾惡官職且聽清脆好文(一作)
(詩)萹(微之别来有新詩數百萹麗絶可愛)别来只是成詩癖老去何曾更
酒顛各限王程湏去住重開離宴貴留連黃牛渡北移
征櫂白狗崖東卷别筵(黃牛白狗皆峡中地名即與微之遇别之所也)神女臺
雲閒繚繞使君灘水急潺湲風淒暝色愁楊柳月弔宵
聲哭杜鵑萬丈赤幢潭底日一條白練峡中天君還秦
地辭炎徼我向忠州入瘴烟未死會應相見在又知何
地復何年
題峡中石上
巫女廟花紅似粉昭君村柳翠於眉誠知老去風情少
見此争無一句詩
御定全唐詩卷四百四十
