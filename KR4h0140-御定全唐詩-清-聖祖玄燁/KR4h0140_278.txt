欽定四庫全書
御定全唐詩卷二百七十八
盧綸
天長久詞(三首附宫中樂二首一作天長詞一作天長地久詞)
玉砌紅花樹香風不敢吹春光觧天意偏發殿南枝(天長)
(久萬年昌)
虹橋千步廊半在水中央天子方清(一作消)暑宫娃起夜
(一作人重暮)妝(天長久萬年昌)
辭輦復當熊傾心奉六(一作上)宫君王若看貌(一作見)甘在
衆妃中(天長久萬年昌)
雲日呈祥禮物殊彤庭生獻五單于塞垣(一作天)萬里無
飛鳥可是(一作在)邊城用郅都
臺殿雲深(一作凉)秋色(一作風日)微君王初賜六宫衣樓船泛
罷(一作罷泛)歸猶早行遣(一作道)才人鬭射飛
和張僕射塞下曲
鷲翎金僕姑燕尾繡蝥弧獨立揚新令千營共一呼
林暗草驚風將軍夜引弓平眀尋白羽沒在石稜中
月黑鴈飛高單于夜遁逃欲將輕騎逐大雪滿弓刀
野幕敞瓊筵羌戎賀勞旋醉和金甲舞雷鼓動山川
調箭又呼鷹俱聞出世(一作百中)能奔狐(一作猨)將迸雉掃盡
古丘陵
亭亭七葉貴蕩蕩一隅清他日題麟閣唯應獨不名(一作)
(誰知獨有名)
古豔詩
殘妝色淺髻鬟開笑映朱簾覻客来推醉唯知弄花鈿
潘郎不敢使人催
自拈裙帶結同心暖處偏知(一作多)香氣深愛捉狂夫問
閒事不知歌舞用黃金
孤松吟詶渾贊善
深山荒松枝雪&KR1062;半離披朱門青松樹萬葉承(一作乘)清
露露重色逾鮮吟風似遠泉天寒香自發日麗影常圓
隂郊一夜雪榆柳皆枯折迴首望君家翠盖滿瓊花捧
君青松曲自顧同衰木曲罷不相親深山頭白人
從軍行(一作李端詩題云塞上)
二十在邊城軍中得勇名卷旗收(一作爭)敗馬占(一作斷)磧
擁(一作護)殘兵覆陣烏鳶起燒山草木眀(一作鳴)塞閒思遠
獵師老厭分營雪嶺無人跡冰河足鴈聲李陵甘此沒
惆悵漢公卿
和馬郎中畫鶴贊
高高華亭有鶴在屏削玉點漆乘軒姓丁暮雲冥冥雙
垂雪翎晨光炯炯一直朱頂含音儼容絶粒遺影君以
為真相期緱嶺
送朝長史赴荆南舊幕(末二句缺)
元瑜思舊幕幾夜夢旌旃暑退蒹葭雨秋生鼓角天月
眀三峡路浪裏九江船
送渭南崔少府歸徐郎中幕(第七句缺)
葉下山邊路行人見自悲夜寒逢雪處日暖到村時語
少心長苦愁深醉(一作意)自遲羡有幕中期
寄鄭七綱
小来落托復迍邅一辱君知二十年捨去形骸容傲慢
引随兄弟共團圓羈游不定同雲聚薄宦相縈若網牽
他日吴公如記問願將黃綬比青氊
逢南中使因寄嶺外故人
見說南来處蒼梧接桂林過秋天更暖邊(一作近)海日長
隂巴路緣雲出蠻鄉入洞深信迴人自老夢到月應沈
碧水通春色青山寄遠心炎方難久客為爾一沾襟(一作)
(莫使鬢毛侵)
代員將軍罷戰後歸舊里贈朔北(一作地)故人(一作)
(常衮詩)
結髮事壃場全生俱到(一作到海)鄉連雲防鐵嶺同日破漁
陽牧馬胡天晚(一作曉)移軍磧路長枕戈眠古戍吹角立
繁霜歸老勲仍在酬恩虜(一作慮)未亡(一作忘)獨行(一作愁)過
邑里多病對農桑雄劒依塵槖(一作席)隂(一作兵)符寄藥囊
空餘麾下將(一作士)猶逐羽林郎
江北憶崔汶
夜問江西客還知在楚鄉全身出部伍盡室逐漁商晴
日游瓜步新年對漢陽月昏驚浪白瘴起覺雲黃望嶺
家何處登山泪幾行閩中傳有雪應且住南康
早春歸盩厔舊居(一作别業)却寄耿拾遺湋李校書
端
野日初晴麥壠分竹園相接(一作村巷)鹿成羣幾(一作萬)家廢
井生青(一作秋一作新)草一樹繁花傍(一作對)古墳引水忽驚冰
滿澗向田空見石和雲可憐荒(一作芳)歲青山下(一作裏)惟
有松枝好寄(一作寄與)君
春日山中憶崔峒吉中孚(一作寄李舍人)
延步愛清晨空山日照春蜜房那有主石室自無鄰泉
急魚依藻花繁鳥近人誰言失徒侣唯與老相親
客舍喜崔補闕司空拾遺訪宿
步月訪諸鄰蓬居宿近臣烏(一作弊)裘先醉客清鏡早朝
人壊壁煙垂網香街火照塵悲榮俱是分吾亦樂吾貧
苦雨聞包諫議欲見訪戲贈
草氣廚煙咽不開繞牀連壁盡生苔常時多病因多雨
那敢煩君車馬来
客舍苦雨即事寄錢起郎士元二員外
積雨暮凄凄羇人狀鳥(一作獨自)棲響空宫樹接覆水野雲
低穴蟻多随草巢蜂半墜泥遶池牆蘚合擁溜瓦松齊
舊圃平如海新溝曲似溪壊闌留衆蝶欹棟止(一作上)羣
鷄莠盛終無實槎枯返(一作遂)有荑綠萍藏廢井黃葉隠
危堤閭里歡將絶朝昏望亦迷不知霄漢侣何路可相
擕(一作事攀躋)
郊居對雨寄趙涓給事包佶郎中
暑雨青山裏随風到野居亂漚浮曲砌懸溜響(一作滴)前
除塵鏡愁多掩蓬頭嬾更梳夜窗凄枕席隂壁潤圖書
蕭颯宜(一作移)新竹龍鍾拾野蔬石泉空自咽藥圃不堪
鋤蜀水淙深轍荒蘭擁敗渠繁枝留宿鳥碎浪出寒(一作)
(隐游一作隐行)魚桑屐(一作履)時登望荷衣自卷舒應憐在泥滓
無路託高車
藍溪期蕭道士採藥不至
春風生百藥(一作草)幾處术苗香人遠花空落溪深日復
長病多知藥性老近憶仙方清(一作青)節何由見三山桂
自芳
雪謗後書事上皇甫大夫
盛德總羣英高標仰國楨獨安廵狩日曾掩趙張名業
就難辭寵朝回更授兵曉川分牧馬夜雪覆連營長策
威殊俗嘉謀翊聖明畫圖規陣勢夢筆紀山行綬拂池
中影珂搖竹外聲賜歡徵妓樂陪醉問(一作見)公卿却憶
經前事翻疑得此生分深存沒感恩在子孫榮覽鏡愁
將老捫心喜復驚豈言沈族重但覺殺身輕有淚沾墳
典無家集弟兄東西遭世難流浪識交情閱古宗文舉
推才慕正平應憐守貧賤又欲事躬耕
春日憶司空文明
桃李風多日欲隂百勞飛處落花深貧居静久難逢信
知隔春山不可尋
卧病寓居龍興觀枉馮十七著作書知罷攝洛
陽赴緱氏因題十四韻寄馮生并贈喬尊師(時予)
(罷推官)
乞假依山宅蹉跎屬歲周弱荑輕採拾鈍質稱歸休潘
岳衰將至劉楨病未瘳步遲乘羽客起晏滯書郵幸以
編方驗終貽骨肉憂灼龜爐氣冷曝藥樹隂稠語命心
堪醉傷離夢亦愁葷羶居巳絶鸞鶴見無由世累如塵
積年光劇水流躡雲知有路濟海豈無舟倚玉翻成難
投磚敢望詶卑棲君就祿羸憊我逢秋腐葉填荒轍隂
螢出古溝依然在遐想願子勵風猷
秋夜寄馮著作
河漢淨無雲鴻聲此夜聞素心難(一作雖)比石蒼鬢欲如
君露槿月中落風螢池上分何言千(一作十)載友同迹不
同羣
洛陽早春憶吉中孚校書司空曙主簿因寄清
江上人
值迥逢高駐馬頻雪晴閒看洛陽春鶯聲報遠同芳信
柳色邀歡似故人酒貌昔將花共豔鬢毛今與草爭新
年来百事皆無緒唯與湯師結淨因
偶逢姚校書憑附書逹河南㕁推官因以戲贈
寄書常切到常遲今日憑君君莫辭若(一作君)問玉人殊
易識蓮花府裏最清羸
夜中得循州趙司馬侍郎書因寄回使
瘴海寄雙魚中宵逹我居兩行燈下淚一紙嶺南書地
說炎蒸極人稱老病餘殷勤報(一作祝)賈傅莫共酒杯疎
晚次新豐北野老家書事呈贈韓質眀府
機鳴舂響日暾暾雞犬相和漢古村數派清泉黃菊盛
一林寒露紫棃繁衰翁正席矜新社稚子齊襟讀古論
共說年来但無事不知何者是君恩
書情上大尹十兄
紫陌絶纖埃油幢千騎来剖辭紛若雨犇吏殷成雷聖
澤初憂壅羣心本在台海鱗方潑刺雲翼暫徘徊芳室
芝蘭茂春蹊桃李開江湖餘派少鴻鴈遠聲哀命厭蓍
龜誘年驚弟姪催磨鉛慙砥礪揮策愧駑駘玉管能喧
谷金爐可變灰應憐費思者銜淚亦銜枚
春思貽李方陵(一本無陵字)
長安三月春難别復難親不識冶游伴多逢憔悴人漸
知懽澹薄轉覺老殷勤去矣盡如此此辭悲未陳
驛中望山戲贈渭南陸贄主簿
官微多懼事多同拙性偏無主驛功山在門前登不得
鬢毛衰盡路(一作落)塵中
太白西峯偶宿車祝二尊師石室晨登前巘憑
眺書懷即事寄呈鳳翔齊員外張侍御(一作郎)
弱齡誠昧鄙遇勝惟求止如何羈滯中得步青冥裏青
冥有桂藂冰雪兩仙翁毛節未歸海丹梯閒倚空逍遥
擬上清洞府不知名醮罷雨雷至客辭山忽眀山眀鳥
聲樂日氣生嵓(一作石)壑嵓(一作石)壑樹倄脩白雲如水流
白雲消散盡隴塞儼然秋積阻關河固綿聮烽戍稠五
營承廟略四野失邊愁吁嗟繋塵役又負靈仙迹芝术
自芳香泥沙幾沈溺書此欲沾衣平生事每違煙霄不
可仰鸞鶴自追随
贈韓山人
見君何事不慙顔白髮生来未到山更嘆無家又無藥
往来唯在酒徒間
贈李果毅
向日磨金鏃當風著錦衣上城邀賊語走馬截鵰飛
春日書情贈别司空曙
壮志随年盡謀身意(一作獨一作覺一作竟)未安風塵交契闊(一作)
(絶)老大别離難臘近晴多暖春遲夜却寒誰堪(一作憐)少
兄弟三十又(一作復)無官(一作五十未為官)
冬曉呈鄰里
終夜寢衣冷開門思曙光空階一藂葉華室四鄰霜望
闕覺天迥憶山愁路荒途中(一作中途)一留滯雙鬢颯然蒼
首冬寄河東昭德里書事貽鄭損倉曺
清冬和暖天老鈍晝多眠日愛閭巷靜每聞官吏賢寒
葅供家食腐葉(一作藥)宿廚煙且復執杯酒無煩輕議邊
渾贊善東齋戲贈陳歸
長裾珠履颯輕塵間以琴書列上賓公子無讎可邀請
侯嬴此坐是何人
春日卧病示趙季黃(時陷在賊中)
病中饒泪眼常昏聞說花開亦閉門語少漸知琴思苦
卧多唯覺鳥聲喧黃埃滿市圖書賤黑霧連山虎豹尊
今日支離顧形影向君凡在幾重恩
秋幕中夜(一作幕中秋夜)獨坐遲眀因陪陳翃郎中晨
謁上公因(一作聊)書即事兼呈同院諸公
風淒露泫然眀月在山巔獨倚古庭樹仰看深夜天葉
翻螢不定蟲思草無邊南舍機杼發東方雲景鮮簪裘
肅已整車騎儼將前百雉拱雙戟萬夫尊一賢琳瑯多
謀藴律吕更相宣曉桂香浥露新鴻晴滿川熙熙造化
功(一作功化)穆穆唐堯年顧已草同賤誓心金匪堅蹇辭慙
自寡渴病老難痊書此更何問邊韶唯晝眠
寄贈庫部王郎中(時充折糴使)
諤諤漢名臣從天令若春叙辭皆詔旨稱宦(一作使)即星
辰草木承風偃雲雷施澤均威懲治粟尉恩洽讓田人
泉貨方將散京坻自此陳五營俱益竈千里不停輪未
遠金門籍旋清玉塞塵碩儒推慶重良友(一作史)頌公(一作)
(功)頻鶴髮逢新鏡龍門躍舊鱗荷君偏有問深感浩難
申
寄贈暢當山居
古村荒石路歲晏獨言歸山雪厚三尺社榆麄十圍虬
龍寧守蟄鸞鶴豈矜飛君子固安分毋聽勞者譏
偶宿山中憶暢當
深山夜雪晴坐憶曉山眀讀易罷三卷彈琴當五更薜
蘿枯有影嵓壑凍無聲此夕一相望君應知我誠
秋中野望寄舍弟綬兼令呈上西川尚書舅
憂来思遠望高處殊非惬夜露濕蒼山秋陂滿黃葉人
随鴈迢遰棧與雲重叠骨肉暫分離形神遂疲薾紅旌
渭陽騎幾日勞登涉蜀道藹松筠巴江盛舟檝小生意
何限簡誨偏盈箧舊恨尚填膺新悲復縈睫因求種瓜
利自喜歸耕捷井臼賴依鄰兒童亦勝汲(一作笈)塵容不
在照雪鬢那堪鑷唯有飡霞心知夫(一作未)與天接
行藥前軒呈董山人
不覺老將至瘦来方自驚朝昏多病色起坐有勞聲腠
暖(一作體緩)苦肌(一作睛)痒藏虚唯耳鳴桑公富靈術一為保
餘生
翫春因寄馮衛二補闕戲呈李益(時君與李新除侍御史)
掖垣春色自天来紅藥當階次第開萱草藂藂爾何物
等閒穿破綠莓苔
新移北廳因貽同院諸公兼呈暢博士
華軒邇台座顧影忝時倫弱質偃彌曠清風来亦頻恩
輝坐凌邁景物恣芳新終乃愧吾友無容私此身
與張擢對酌
張翁對盧叟一榼山村酒傾酒請予歌忽蒙張翁呵呵
予官非屈曲有怨詞多歌罷謝張翁所思殊不同予悲
方為老君責一何空曾看樂官錄向是悲翁曲張老聞
此詞汪汪泪盈目盧叟醉言麄一杯凡數呼迴頭顧張
老敢欲戲為儒
喜從弟激初至
儒服策羸車惠然過我廬叙年慙已長稱從意何疎作
吏清無比為文麗有餘應嗤受恩者頭白讀兵書
尋賈尊師
玉洞秦時客焚香映綠蘿新傳左慈訣曾與右軍鵝杵
臼隂苔徧方書古字多成都今日雨應與酒相和
秋中過獨孤郊居(即公主子)
開(一作閑)園過水到郊居共引家童拾野蔬高樹夕陽連
古巷菊花梨葉滿荒渠秋山近處行過寺夜雨寒時起
讀書帝里諸親别来久豈知王粲愛樵漁
同耿拾遺春中題第四郎新修書院(一作同錢員外春中)
(題薛載少府新書院)
得接西園會多因野性同引藤連樹影移石(一作柏)間花
叢學就晨昏外歡生禮樂中春游随墨客夜宿伴潛公
散帙燈驚燕開簾月帶風朝朝在門下自與五侯通
春日題杜叟山下别業
白鳥羣飛山半晴渚田相接有泉聲園中曉露青藂合
橋上春風綠野眀雲影斷来峰影出林花落盡草花生
今朝醉舞同君樂始信幽人不愛榮
過終南柳處士
五(一作野)老正相尋圍棋到煮金石摧丹井閉月過洞門
深猨鳥三時下藤蘿十里隂綠泉多草氣青壁少花林
自愧非仙侣何言見道心悠哉宿山口雷雨夜沈沈
宿澄上人院
竹窗聞遠水月出似溪中香覆經年火幡飄後夜風性
昏知道晚學淺喜言同一悟歸身處何山路不通
題李沆林園
古巷牛羊出重門接柳隂閑看入竹路自有向山心種
藥齊幽石耕田到遠林願同詞賦客得興(一作與)謝家深
御定全唐詩卷二百七十八
