欽定四庫全書
御定全唐詩卷三百九十四
李賀
南園
方領蕙帶折角巾杜若已老蘭苕春南山削秀藍玉合
小雨歸去飛涼雲熟杏暖香梨葉老草梢(一作蒲)竹柵鏁
池痕(一作漘)鄭公鄉老開酒尊坐汎楚奏(一作酒)吟招魂
假龍吟歌
石軋銅杯吟詠枯瘁蒼鷹(一作鸞)擺血白鳳下肺桂子自
落雲弄車蓋木死沙崩惡谿島阿母得仙今不老窞中
跳汰截清涎隈壖卧水埋金爪崖蹬蒼苔(一作蒼)弔石髮
江君掩帳篔簹折蓮花去國一千年雨後聞腥猶帶䥫
感諷六首
人間春蕩蕩帳暖香揚揚飛花染幽紅誇嬌来洞房舞
席泥金蛇桐竹羅花牀眼逐春暝醉粉随淚色黃王子
下馬來曲沼鳴鴛鴦焉知腸車轉一夕廵九方
苦風吹朔寒沙驚秦木折舞影逐空天畫鼓餘清節蜀
書秋信斷黑水朝波咽嬌魂從廻風死處懸鄉月
雜雜胡馬塵森森邊士戟天教胡馬戰曉雲皆血色婦
人携漢卒箭箙囊巾幗不慙金印重踉蹡腰鞬力恂恂
鄉門老昨夜試鋒鏑走馬遣書勲誰能分粉墨
青門(一作烏又作馬)放彈去馬色連空郊何年帝家物玉装鞍
上搖去去走犬歸来来坐烹羔千金不了饌狢(一作格)肉
稱盤臊試問誰家子乃老(一作云)能佩刀西山白蓋下賢
儁寒蕭蕭
曉菊泫(一作泣)寒露似悲團扇風秋涼經漢殿班子泣衰
紅本無辭輦意豈見入空宫腰衱珮珠斷灰蝶生隂松
蝶(一作蜂)飛紅粉臺柳掃吹笙道十日懸戶庭九秋無衰
(一作素)草調歌送風轉杯池白魚小水宴截香腴菱科映
青罩䒠蒙(一作茸)梨花滿春昏弄長嘯(一作笑)唯愁苦花落
不悟世衰到撫舊唯銷(一作傷)魂南山坐悲峭(一作嘯)
莫愁曲
草生龍坡下鵶噪城堞頭何人此城裏城角栽石榴青
絲繫五馬黃金絡雙牛白魚駕蓮船夜作十里遊歸來
無人識暗上沈香樓羅牀倚瑶瑟殘月傾簾鉤今日槿
花落明朝桐樹秋莫(一作若)負平生意何名何(一作作)莫愁
夜來樂
紅羅複帳金流(一作塗)蘇華燈九枝懸鯉魚麗人暎月開
銅鋪春水滴酒猩猩沽(一本有價字)重一箧香十株赤金瓜
子兼雜麩五絲封青鳬(一作五色絲封青鳬一作五色絲封青玉鳬)阿侯此
笑千萬餘南軒漢轉簾影疎桐林啞啞挾子烏劍崖鞭
節青石珠白騧吹湍凝霜鬚漏長送珮承明(一作胡)廬倡
樓嵯峨明月孤新客下馬故客去綠蟬秀黛重拂梳
嘲雪
昨日發葱嶺今朝下蘭渚喜從千里來亂笑含春語(一作)
(雨)龍沙溼漢旗鳳扇迎秦素久别遼城鶴毛衣已應故
春懷引
芳蹊密影成花洞柳結濃烟花(一作隂香)帶重蟾蜍碾玉挂
(一作作)明弓捍撥装金打仙鳳寶枕垂雲選春夢鈿合碧
寒龍腦凍阿侯繫錦覓周郎憑仗東風好相送
白虎行
火烏日暗崩騰雲秦皇虎視蒼生羣燒書滅國無暇日
鑄劍佩玦惟(一作呼)將軍玉壇設醮思冲天一世二世當
萬年燒丹未得不死藥拏舟海上尋神仙鯨魚張鬛海
波沸耕人半作征人鬼雄豪氣猛如燄烟(一作猛燄烈燒空)無
人為決天河水誰最苦兮誰最苦報人義士深相許漸
離擊筑荆卿歌荆卿把酒燕丹語劍如霜兮膽(一作腸)如
鐵出燕城兮望秦月天授秦封祚未移(一作終)衮龍衣點
荆卿血朱旗卓地白虎死漢王知(一作却)是真天子
有所思
去年陌上歌離曲今日君書遠遊蜀簾外花開二月風
臺前淚滴千行竹琴心與妾腸此夜斷還續想君白馬
懸雕弓世間何處無春風君心未肯鎮如石妾顔不久
如花紅夜殘高碧橫長河河上無梁空白波西風未起
悲龍梭年年織素攅雙蛾江山迢遰無休絶淚眼看燈
乍明滅自從孤館深鎻窗桂花幾度圓還缺鵶鵶向曉
鳴森木風過池塘響叢玉白日蕭條夢不成橋南更問
仙人卜
啁少年
青驄馬肥金鞍光龍腦入縷羅衫香美人狹坐飛瓊觴
貧人喚云天上郎別起高樓臨碧篠絲曳紅綾出深沼
有時半醉百花前背把金丸落飛鳥自說生來未為客
一身美妾過三百豈知斸地種苖(一作田)家官税頻催勿
(一作沒)人織長得(一作金)積玉誇豪毅每揖閒人多意氣生
來不讀半行書只把黃金買身貴少年安得長少年海
波尚變為桑田榮枯遞傳(一作轉)急如箭天公不(一作豈)肯
於公偏莫道韶華鎮長在髮白面皺專相待
高平縣東私路
侵侵槲葉香木花滯寒雨今夕山上秋永謝無人處石
磎遠荒澀棠實懸辛苦古者(一作道)定幽尋呼君作私路
神仙曲
碧峰海面藏靈書上帝㨂作神仙居清明(一作晴時)笑語聞
空虛鬪乘巨浪騎鯨魚春羅書字邀王母共讌紅樓最
深處鶴羽衝風過海遲不如却使青龍去猶疑王母不
相許垂露(一作霧)娃鬟更傳語
龍夜吟
鬈髮胡兒眼睛綠高樓夜静吹横竹一聲似向天上來
月下美人望鄉哭直排七點星藏指暗合清風調宫徵
蜀道秋深雲滿林湘江半夜龍驚起玉堂美人邊塞情
碧窗皓月愁中聽寒碪能𢷬百尺練粉淚凝珠滴紅線
胡兒莫作隴頭吟隔窗暗結愁人心
崑崙使者
崑崙使者無消息茂陵烟樹生愁色金盤玉露自淋漓
元氣茫茫收不得麒麟背上石文裂虬龍鱗下紅枝折
何處偏傷萬國心中天夜久高明月
漢唐姬飲酒歌
御服沾霜露天衢長蓁棘金隠秋塵姿無人為帶飾玉
堂歌聲寝芳林烟樹隔雲陽臺上歌鬼哭復何益鐵劍
常(一本缺此字)光光至兇威屢逼(一作伏劍明秋水兇威屢脅逼)彊梟噬母
心犇厲索人魄相看兩相泣淚下如波激寧用清酒為
欲作黃泉客(一作隔)不說玉山頹且無飲中色勉從天帝
訴天上寡沈厄無處張繐帷如何望松柏妾身晝團團
君魂夜寂寂蛾眉自覺長頸粉誰憐白矜持昭陽意不
肯看(一作即)南陌
聽穎師琴歌
別浦雲歸桂花渚蜀國絃中雙鳳語芙蓉葉落秋鸞離
越王夜起遊天姥暗珮清臣敲水玉渡海蛾眉牽(一作乘)
白鹿誰看挾劍赴長橋誰看浸髮題春竹竺僧前立當
吾門梵宫真相眉稜尊古琴大軫長八尺嶧陽老樹非
桐孫涼館聞絃驚病客藥嚢暫别龍鬚席請歌直(一作當)
請卿相歌奉禮官卑復何益
謠俗
上林胡蝶小試伴漢家君(一作春)飛向南城去誤落石榴
裙脈脈花滿樹翾翾燕遶雲出門不識路羞問陌頭人
静女春曙曲
嫩葉憐芳抱新蕊泣露枝枝滴天淚粉窗香咽穨曉雲
錦堆花密藏春睡戀屏孔雀搖金尾鶯舌分明呼婢子
冰洞寒龍半匣水一隻商鸞逐烟起
少年樂
芳草落花如錦地二十長遊醉鄉裏紅纓不動白馬驕
垂柳金絲香拂水吳娥未笑花不開綠鬢聳堕蘭雲起
陸郎倚醉牽羅袂奪得寶釵金翡翠
句
不見山巔樹摧杌下為薪日暏井中泥上出作埃塵(箜篌)
(謠一作豈甘井中泥時至出作塵)情知一丘趣不謝千里印倚劍
登高臺悠悠送春目(以上並見海錄碎事)
御定全唐詩卷三百九十四
