欽定四庫全書
御定全唐詩卷二百三
杜儼
杜儼新安丞詩一首
客中作
書劍催人不暫閒洛陽羈旅復秦關容顔歲歲愁邊改
鄉國時時夢裏還
趙良器
趙良器兵部員外詩二首
三月三日曲江侍宴
聖祖發神謀靈符叶帝求一人光錫命萬國荷時休雷
解圜丘畢雲需曲水遊岸花迎步輦仙仗擁行舟睿藻
天中降恩波海外流小臣同品物陪此樂皇猷
鄭國夫人挽歌詞
淑德延公胄宜家接帝姻桂宮男掌僕蘭殿女昇嬪恩
澤昭前命盈虚變此辰百年今已矣彤管列何人
黃麟
黃麟金部員外郎詩一首
郡中客舍
蟲響亂啾啾更人正數籌魂歸洞庭夜霜卧洛陽秋微
月有時隐長河到暁流起来還囑雁鄉信在吳洲
郭向
郭向太子尉詩一首
途中口號(一作盧僎詩)
抱玉三朝楚懷書十上秦年年洛陽陌花鳥弄歸人
郭良
郭良金部員外郎詩二首
題李將軍山亭
鳳轄將軍位龍門司隸家衣冠為隐逸山水作繁華徑
出重林草池搖兩岸花誰知貴公第(一作子)亭院有煙霞
早行
早行星尚在數里未天明不辨雲林色空聞風水聲月
從山上落河入斗間横漸至重門外依稀見洛城
王喬
王喬安定太守詩一首
過故人舊宅
故人軒騎罷歸来舊宅(一作國)園林閑不開唯餘挟瑟樓
中婦哭向平生歌舞臺
徐九臯
徐九臯河隂尉詩五首
關山月
玉塞抵長城金徽暎高闕遥心萬餘里直望三邊月霜
静影逾懸露晞光漸沒思君不可見空歎將焉歇
戰城南
塞北狂胡旅城南敵漢圍巉嵒一鼓氣拔利(一作刺)五兵
威虜騎瞻山哭王師拓地飛不應湏寵戰當遂勒金徽
(一作微)
詠史
亡國秦韓代榮身劉項年金槌擊政後玉斗碎增前聖
主稱三傑明離保四賢已申黃石祭方慕赤松仙
途中覽鏡
四海遊長倦百年愁半侵賴窺明鏡裏時見丈夫心
送部四鎮人往單于别知故
天下今無事雲中獨未寧忝驅更戍卒方遠送(一作送遠)邊
庭馬飲長城水軍占太白星國恩行可報何必守經營
閻寬
閻寬醴泉尉詩五首
松滋江北阻風
江風久未歇山雨復相仍巨浪天涯起餘寒川上凝憂
人勞夕惕鄉事憊晨興遠聽知音駭誠哉不可陵
曉入宜都渚
問俗周楚甸川行眇江潯興随曉光發道會春言深回
眺佳氣象遠懷得山林佇應舟楫用曷務歸閒心
古意
庭樹發華滋瑶草復葳蕤好鳥飛相從愁人深此時天
中有靈匹日夕嚬蛾眉願逐飄風花千里入遥帷心逝
愛不見空歌悲莫悲
春宵覽月
月生東荒外天雲收夕隂愛見澄清景象吾虚白心耳
目静無譁神超道性深乘興得至樂寓言因永吟
秋懷
下帷長日盡虚館早凉生芳草猶未薦如何蜻蛚鳴秋
風已振衣客去何時歸為問當途者寧知心有違
李收(一作牧)
李收右武衛(一作左威衛)錄事詩二首
和中書侍郎院壁畫雲
粉壁畫雲成如能上太清影從霄漢發光照掖垣明暎
篠多幽趣臨軒得野情獨思作霖雨流潤及生靈
幽情
幽人惜春暮潭上折芳草佳期何時還欲寄千里道
程彌綸
程彌綸開寶間進士詩一首
懷魯
曲阜國尼丘山周公邈難問夫子猶啟關履風雩兮若
見游夏興兮魯顔天孫天孫何為今兮學且難負星明
而東(一無東字)遊閑閑
屈同仙(一作屈同)
屈同仙千牛兵曹詩二首
燕歌行
君不見(一本無此三字)漁陽八月塞草腓征人相對併思歸雲
和朔氣連天黑(一作暗)蓬雜驚(一作胡)沙散野飛是時天地
隂埃遍瀚海龍城皆習(一作血)戰兩軍鼓角暗相聞四面
旌旗看不見昭君遠嫁已年多戎狄無厭不復(一作尚不)和
漢兵候月秋防塞胡騎乘冰夜渡河河塞東西萬餘里
地與京華不相似燕支山下(一作上)少春(一作光)暉黃沙磧
裏無流水金戈玉劍十年征紅粉青樓多怨情厭向殊
鄉(一作方)久離别秋来愁聽𢷬衣聲
烏江女
越豔誰家女朝遊江岸傍青春猶未嫁紅粉舊来娼錦
袖盛朱橘銀鉤摘紫房見人羞不語回艇入溪藏
豆盧復
豆盧復前崇玄生詩二首
昌年宮之作(一本無之字)
但有離宮處君王每不居旗門芳草合輦路小(一作老)槐
疎殿閉山煙滿窗凝野靄虚豐年多望幸春色待鑾輿
落第歸鄉留别長安主人
客裏愁多不記春聞鶯始歎柳條新年年下第東歸去
羞見長安舊主人
荆冬倩
荆冬倩校書郎詩一首
奉試詠青
路闢天光遠春還月道臨草濃河畔色槐結路邊隂未
映君王史先標胄子襟經明如可拾自有致雲心
梁洽
梁洽開寶間進士詩一首
觀漢水
發源自嶓冡東注經襄陽一道入溟渤别流為滄浪求
思詠游女投弔悲昭王水濱不可問日暮空湯湯
鄭紹
鄭紹武進尉詩一首
遊越溪
溪水碧悠悠猨聲斷客愁漁潭逄釣楫月浦值孤舟訪
泊随煙火迷途視斗牛今宵越鄉意還取醉忘憂
朱斌
朱斌處士詩一首
登樓(一作王之渙詩)
白日依山盡黃河入海流欲窮千里目更上一重樓
梁德裕
梁德裕四門助教詩二首
感寓二首
彩雲呈瑞質五色發人寰獨作龍虎状孤飛天地間隐
隐臨北極峩峩象南山恨在帝鄉外不逄枝葉攀
幽澗生蕙若幽渚老江蘺榮落人不見芳香徒爾為不
及綠萍草生君紅蓮池左右美人弄朝夕春風吹葉洗
玉泉水珠清湛露滋心亦願如此託君君不知
常非月
常非月西河尉詩一首
詠談容娘
舉手整花鈿翻身舞錦筵馬圍行處匝人壓(一作簇)看場
圓歌要(一作索)齊聲和情教細語傳不知心大小容得許
多憐
張良璞
張良璞長安尉詩一首
覽史
享年八十已歷數窮蒼生七虎門源上咆哮關内鳴建
都用鶉宿設險因金城舜曲煙火起汾河珠翠明海雲
引天仗朔雪留邊兵作孽人怨久其亡鬼信盈素靈感
劉季白馬從子嬰昏虐不務德百代無芳聲
孫欣
孫欣開寶間人詩一首
奉試冷井詩
仙闈井初鑿靈液沁(一作忽)成泉色湛青苔裏寒凝紫綆
邊銅瓶向影落玉甃抱虚圓永願調神鼎堯時泰萬年
王羡門
王羡門開寶間人詩一首
都中閒居
君王巡海内北闕下明臺雲物天中少煙花歲後来河
從御苑出山向國門開寂寞東京裏空留賈誼才
芮挺章
芮挺章國子進士天寶三年編國秀集集中并載挺章
詩二首
江南弄
春江可憐事最在美人家鸚鵡能言鳥芙蓉巧笑花地
(一作馬)銜金作埒水抱玉為沙薄晩青絲騎長鞭赴狭斜
少年行
任氣稱張放銜恩在少年玉階朝就日金屋夜升天軒
騎青雲際笙歌綠水邊建章明月好留醉伴風煙
樓穎
樓穎天寶中進士作國秀集序詩五首
伊水門
朝涉伊水門伊水入門流惬心乃成興澹然汎孤舟霏
微傍青靄容與随白鷗竹隂交前浦柳花媚中洲日落
隂雲生彌覺兹路幽聊以恣所適此外知何求
東郊納涼憶左威衛李錄事收昆季太原崔參
軍三首(并序)
僕三伏於通化門東北數里避暑之地地即故倅
天官顧公之舊林今貮宰君李公之别業右抵禁
籞斜界沁園空水相輝步虹橋而下視竹木交映
弄仙櫂而傍窺足滌煩襟陶蒸暑獨往成興恨不
與數公共之率然有作因以見意
水竹誰家宅幽庭向苑門今知季倫沼舊是辟疆園飢
鷺窺魚静鳴鴉帶子喧興成秪自適欲白返忘言
納凉每選地近得青門東林與繚垣接池將沁水通枝
交帝女樹橋映美人虹想是忘機者悠悠在興中
林間求適意池上得清飈稍稍斜回檝時時一度橋水
光壁際動山影浪中搖不見李元禮神仙何處要
西施石
西施昔日浣紗津石上青苔思殺人一去姑蘇不復返
岸旁桃李為誰春
李康成
李康成天寶中與李杜同時其赴使江東劉長卿有詩
送之嘗撰玉臺後集自陳後主隋煬帝江總庾信沈宋
王楊盧駱而下二百九人詩六百七十首彙為十卷自
載其詩八篇今存四首
江南行
楊柳青青鶯欲啼風光搖蕩綠蘋齊金陵城頭日色低
日色低情難極水中鳧鷖雙比翼(文苑英華首有梅花落好使香車度二句)
采蓮曲
采蓮去月沒春江曙翠鈿(一作釵)紅袖水中央青荷蓮子
雜衣香雲起風生歸路長歸路長那得久各迴船兩搖
手
玉華仙子歌
紫陽仙子名玉華珠盤承露餌丹砂轉態凝情五雲裏
嬌顔千歲芙蓉花紫陽綵女矜無數遥見玉華皆掩嫭
高堂初日不成妍洛渚流風徒自憐璇階霓綺閣碧題
霜羅幕仙娥桂樹長自春王母桃花未嘗落上元夫人
賓上清深宮寂歷厭層城解佩空憐鄭交甫吹簫不逐
許飛瓊溶溶紫庭步渺渺瀛臺路蘭陵貴士謝相逄濟
北書生尚迴顧滄洲傲吏愛金丹清心迴望雲之端羽
盖霓裳一相識傳情寫念長無極長無極永相随攀霄
歷金闕弄影下瑶池夕宿紫府雲母帳朝餐玄圃崑崙
芝不學蘭香中道絶却教青鳥報相思
自君之出矣(樂府作辛弘智誤)
自君之出矣弦吹絶無聲思君如百草撩亂逐春生
句
因緣苟會合萬里猶同鄉運命倘不諧隔壁無津梁(經籍)
(攷云康成編玉臺後集中間自載其詩八首如河陽居家女長篇一首押五十二韻若欲與木蘭及孔雀東南)
(飛之作方駕者末四句云云亦佳)
御定全唐詩卷二百三
