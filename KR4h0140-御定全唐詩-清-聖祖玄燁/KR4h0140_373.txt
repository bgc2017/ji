欽定四庫全書
御定全唐詩卷三百七十三
孟郊
織婦(一作女)辭
夫是田中郎妾是田中女當年嫁得君為君秉機杼筋
力日已疲不息窗下機如何織紈素自着藍縷衣官家
牓村路更索栽桑樹
古意
蕩子守邊戍佳人莫相從去來年月多苦愁改形容上
山復下山踏草成古蹤徒言采蘼蕪十度一不逢鍳獨
是明月識志唯寒松井桃始開花一見悲萬重人顔不
再春桃色有再濃捐(一作指)氣入空房無憀乍(一作自)從容
啟貼理針線非獨學裁縫手持未染綵繡為白芙蓉芙
蓉無染汚將以表心素欲寄未歸人當春無信去無信
反增愁愁心緣隴頭願君如隴水冰鏡水還流宛宛青
絲線(一作繩)纖纖白玉鉤玉鉤不虧缺青絲無斷絶廻環
勝雙手解盡心中結
折楊柳
楊柳多短枝短枝多别離贈遠屢攀折柔條安得垂青
春有定節離别無定時但恐人别促不怨來遲遲莫言
短枝條中有長相思朱顔與綠楊併在别離期
樓上春風過風前楊柳歌枝疎緣别苦曲怨為年多花
驚燕地雲葉映楚池波誰堪别離此征戍在交河
和丁助教塞上吟
哭雪復吟雪廣文丁夫子江南萬里寒曾未及如此整
頓氣候誰言從生靈始無令惻隱者哀哀不能已
古怨别
颯颯秋風生愁人怨離别含情兩相向欲語氣先咽心
曲千萬端悲來却難說别後唯所思天涯共明月
古别曲
山川古今路縱橫無斷絶來往天地間人皆有離别行
衣未束帶中腸已先結不用看鏡中自知生白髮欲陳
去留意聲向言前咽愁結填心胸茫茫若為(一作為君)說荒
郊烟莽蒼曠野風淒切處處得相隨人那不如月
戲贈陸大夫十二丈(一作樂府戲贈陸大夫十二文)
蓮子不可得荷(一作蓮)花生水中猶勝道傍柳無事(一作時)
蕩春風
淥萍與荷葉同此(一作在)一水(一作泉)中風吹荷葉在淥萍
西復東
蓮葉未(一作花不)開時苦心終日卷春水(一作風)徒蕩漾荷(一作)
(蓮)花未開展
勸善吟(醉會中贈郭行餘)
瘦郭有志氣相哀老龍鍾勸我少吟詩俗窄難爾容一
口百味别況在醉會中四座正當喧片言何由通顧余
昧時調居止多疎慵見書眼始開聞樂耳不聰視聽互
相隔一身且莫同天疾難自醫詩癖將何攻見君如見
書語善千萬重自悲咄咄感變作煩惱翁煩惱不可欺
(一作不可欺古劍)古劍澁亦雄知君方少年少年懷古風藏書
拄屋脊不惜與凡聾我願拜少年師之學崇崇從他笑
為矯矯善亦可宗
望夫石
望夫石夫不來兮江水碧行人悠悠朝與莫千年萬年
色如故
寒江吟
冬至日光白始知隂氣凝寒江波浪凍(一作急)千里無平
冰飛鳥絶高羽(一作樹一作去)行人皆晏興荻洲素浩渺碕岸
澌碐磳烟舟忽自阻風帆不相乘何況異形體信任為
股肱涉江莫涉凌得意須得朋結交非賢良誰免生愛
憎凍水有再浪失飛有載騰一言縱醜詞萬響無善應
取鑒諒不遠江水千萬層何當春風吹利涉吾道弘
審交
種樹須擇地惡土變木根結交若失人中道生謗言君
子芳桂性春榮冬(一作濃寒)更繁小人槿花心朝在夕不存
莫躡冬冰堅中有潛浪翻唯當金石交可以(一作與)賢達
論
怨别
一别一廻老志士白髮早在富易為容居貧難自好沉
憂損性靈服藥亦枯槁秋風遊(一作客)子衣落日行遠道
君問(一作問君)去何之(一作住蹤)賤身難(一作寧)自保
百憂
萱草女兒花不解壯士憂壯士心是劍為君射斗牛朝
思除國讐(一作難)莫思除國讐計盡山河畫意窮草木籌
智士日千慮愚夫唯四愁何必在波濤然後驚(一作生)沉
浮伯倫心不醉四皓迹難留出處各有時衆議徒啾啾
路病
病客無主人艱哉求卧難飛光赤道路内火焦肺肝欲
飲井泉竭欲醫囊用單稚顏能幾日壯志忽已殘人子
不言苦歸書但云(一作言)安愁環在我腸宛轉終無端
衰松
近世交道衰青松落顏色人心忌孤直木性隨改易既
摧棲日榦未展擎天力終是君子材還思君子識
遣興
弦貞五條音(一作五音調)松直百尺心貞弦含古風直松凌
高岑浮聲與狂葩胡為欲相侵
退居(一作退老)
退身何所食(一作何食可)敗力不能(一作得)閒種稻耕白水負
薪斫青山衆聽喜巴唱獨醒愁楚顏日莫靜歸時幽幽
扣松關
卧病
貧病誠可羞故牀無新裘(一作貧病對客羞數整藍縷裘)春色燒肌膚
時飡苦咽喉倦寢意蒙昧強言聲幽柔承顏自俛仰有
淚不敢流默默寸心中朝愁續莫愁
隱士
本末一相返漂浮(一作泊)不還眞山野多餒士市井無饑
人虎豹忌當道麋鹿知藏身奈何貪競者日與患害親
顏貎歲歲改利心朝朝新孰知富生(一作者)禍取富不取
貧寳玉忌出璞出璞先為塵松栢忌出山出山先為薪
君子隱石壁道書為我隣寢興思其(一作載)義(一作源)澹泊
味始眞陶公自放歸尚平去(一作正)有依草木擇地生禽
鳥順性飛青青與冥冥所保各不違
獨愁(一作獨怨一作贈韓愈)
前日遠别離昨日生白髮欲知萬里情曉卧半牀月常
恐百蟲鳴使我芳草歇
春日有感
雨滴草芽出一日長一日風吹柳線垂一枝連一枝獨
有愁人顔經春如等閒且持酒滿杯狂歌狂笑來
將見故人
故(一作佳)人季夏中及此百餘日無日不相思明鏡改形
色(一作質)寧知仲冬時忽有相逢期振衣起躑躅頳鯉躍
天池
傷時
常聞貧賤士之常嗟爾(一作草木)富者莫相笑男兒得路卽
榮名邂逅失途成不調古人結交而重義今人結交而
重利勸人一種種桃李種亦直須遍天地一生不愛囑
人事囑即直須為生死我亦不羡季倫富我亦不笑原
憲貧有財有勢即相識無財無勢同路人因知世事皆
(一作只)如此却向東溪卧白雲
寓言
誰言碧山曲不廢青松直誰言濁水泥不汚明月色我
有松月心俗騁風霜力貞明既如此摧折安可得
偶作
利劍不可近美人不可親利劍近傷手美人近傷身道
險不在廣十步能摧輪情愛(一作憂)不在多一夕能傷神
勸學
擊石乃有火不擊元無烟人學始知道不學非自然萬
事須已運他得非我賢青春須早為豈能長少年
贈農人
勸爾勤耕田盈爾倉中粟勸爾伐桑株減爾身上服清
霜一委地萬草色不綠狂飈一入林萬葉不著木青春
如不耕何以自結束
長安早春
旭日朱樓光東風不驚(一作起)塵公子醉未起美人爭探
春探春不為桑探春不為麥日日出西園秪望花柳色
乃知田家春不入五侯宅
罪松
雖為青松姿霜風何所宜二月天下樹綠於青松枝勿
謂賢者喻勿謂愚者規伊呂代封爵夷齊終身饑彼曲
既在斯我正實在兹涇流合渭流清濁各自持天令設
四時榮衰有常期榮合隨時榮衰合隨時衰天令既不
從甚不敬天時松乃不臣木青青獨何為
感興
拔心草不死去根柳亦榮獨有失意人恍然無力行昔
為連理枝今為斷絃聲連理時所重斷弦今所輕吾欲
進孤舟三峽水不平吾欲載車馬太行路崢嶸萬物根
一氣如何互相傾
感懷
秋氣悲萬物驚風振長道登高有所思寒雨傷百草平
生有親愛零落不相保五情今已傷安得自能老
晨登洛陽坂目極天茫茫羣物歸大化六龍頹西荒豺
狼日已多草木日已霜饑年無遺粟衆鳥(一作馬)去空場
路傍誰家子白首離故鄉含酸望松栢仰面訴穹蒼去
去勿復道苦饑形貌傷
徘徊不能寐耿耿含酸辛中夜登高樓憶我舊星辰四
時互遷移萬物何時春唯憶首陽路永謝當時人
長安佳麗地宮月生蛾眉隂氣凝萬里坐看芳草衰玉
堂有玄鳥亦以從此辭傷哉志士歎故國多遲遲深宮
豈無樂擾擾復何為朝見名與利莫還生是非(一作是與非)
姜牙佐周武世業永巍巍
舉才天道親首陽誰采薇去去荒澤遠落日當西歸羲
和駐其輪四海借餘暉極目何蕭索驚風正離披鴟鴞
鳴高樹衆鳥相因依東方有一士歲莫常苦饑主人數
相問脉脉今何為貧賤亦有樂且願掩(一作守)柴扉
火雲流素月三五何明明光曜侵白日賢愚迷至精四
時更變化天道有虧盈常恐今已没須臾還復生
河梁莫相遇(一作逢)草草不復言漢家正離亂王粲别荆
蠻野澤何蕭條悲風振空山舉頭是星辰念我何時還
親愛久别散形神各離遷未為生死訣長在心目間
有鳥東西來哀鳴過我前願飛浮雲外飲啄見青天
達士
四時如逝水百川皆東波青春去不還(一作廻)白髮鑷更
多達人識元化(一作氣)變愁為高歌傾產取一醉富者奈
貧何君看土中宅富貴(一作已矣)無偏頗
暮秋感思
西風吹垂楊條條脆如藕上有噪日蟬催人成皓首亦
恐旅步難何獨朱顏醜(一作朽)欲慰一時心莫如千日酒
優哉遵渚鴻自得養身旨不啄太倉粟不飲方塘水振
羽戞浮雲罝羅任徒爾
古興
楚血未乾衣荆虹尚埋輝痛玉不痛身抱璞求所歸
勸友
至白湼不緇至交淡不疑人生靜躁殊莫厭相箴規膠
漆武可接金蘭文可思堪嗟無心人不如松栢枝(一作青松)
(姿)
夷門雪贈主人(是贈陸長源陸有荅詩)
夷門貧士空吟雪夷門豪士皆飲酒酒聲歡閒入雪銷
雪聲激切悲枯朽悲歡不同歸去來萬里春風動江柳
堯歌(一作舜歌前篇自註賞鄭氏莊客去婦後篇註逸)
爾室何不安爾孝無與齊一言應對姑一度為出妻往
轍才晩鐘還轍及晨雞往還跡徒新很戾竟獨迷娥女
無禮數汚家如糞泥父母吞聲哭(一作瘦)禽鳥亦為啼如
何天與惡不得和鳴棲
山色挽心肝將歸盡日看村肩籃轝子野坐白髮官(一作)
(冠)鶯弄方短短花明碎攢攢瑠璃堆可掬琴瑟饒多歡
翠韻仙窈窕嵐漪出無端養館洞庭秋響答虛吹彈
御定全唐詩卷三百七十三
