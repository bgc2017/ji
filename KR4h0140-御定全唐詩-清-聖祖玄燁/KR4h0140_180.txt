欽定四庫全書
御定全唐詩卷一百八十
李白
登錦城散花樓
日照錦城頭朝光散花樓金窗夹繡戶珠箔懸銀(一作瓊)
鉤飛梯綠雲中極目散我憂(一作愁)暮雨向三峡春江繞
雙流今来一登望如上九天遊
登峨眉山
蜀國多仙山峩眉邈難匹周流試登覽絶怪安可息青
冥倚天開(一作闕)彩錯疑畫出泠然紫霞賞果得錦囊術
雲間唫瓊簫石上弄寳瑟平生有微尚歡笑自此畢煙
容如在顔塵累忽相失儻逢騎羊子携手凌白日
大庭庫
朝登大庭庫雲物何蒼然莫辨陳鄭火空霾鄒魯煙我
来尋梓慎觀化入寥天古木朔氣多松風如五絃帝圖
終冥沒歎息滿山川
登單父陶少府半月臺
陶公有逸興不與常人俱築臺像半月迴向(一作迥出)高城
隅置酒望白雲商(一作高)飈起寒梧秋山入遠海桑柘羅
平蕪水色渌且明(一作清)令人思鏡湖終當過江去愛此
暫踟蹰
天台曉望
天台鄰四明華頂高百越門標赤城霞樓棲滄島月憑
高登遠覽直下見溟渤雲垂大鵬翻波動巨鼇沒風潮
爭洶湧神怪何翕忽觀竒跡無倪好道心不歇攀條摘
朱實服藥煉金骨安得生羽毛千春卧蓬闕
早望海霞邊
四明三千里朝起赤城霞日出紅光散分輝照雪厓一
餐嚥瓊液五内發金沙舉手何所待青龍白虎車
焦山望松寥山
石壁望松寥宛然在碧霄安得五綵虹駕天作長橋仙
人如愛我舉手來相招
杜陵絶句
南登杜陵上北望五陵間秋水明落日流光滅遠山
登太白峰
西上太白峰夕陽窮登攀太白與我語為我開天關願
乘泠風去直出(一作上)浮雲間舉手可近月前行若無山
一别武功去何時復見還
登邯鄲洪波臺置酒觀發兵
我把兩赤羽來遊燕趙間天狼正可射感激無時閒觀
兵洪波臺倚劍望玉關請纓不繫越且向燕然山風引
龍虎旗歌鐘昔(一作憶一作共)追攀擊筑落高月投壺破愁顔
遥知百戰勝定掃鬼方還
登新平樓
去國登兹樓懷歸傷暮秋天長落日遠水淨寒波流秦
雲起嶺樹胡雁飛沙洲蒼蒼幾萬里目極令人愁
謁老君廟
先君懷聖德靈廟肅神心草合人蹤斷塵濃鳥跡深流
沙丹竈滅關路紫煙沉獨傷千載後空餘松柏林
秋日登揚州西靈塔
寳塔凌蒼蒼登攀覽四荒頂高元氣合標出海雲長萬
象分空界三天接畫梁水搖金刹影日動火珠光鳥拂
瓊簾度霞連繡栱張目随征路斷心逐去帆揚露浴梧
楸白霜催橘柚黃玉毫如可見於此照迷方
登金陵冶城西北謝安墩(此墩即晉太傅謝安與右軍王羲之同登)
(超然有高世之志余將營園其上故作是詩也)
晉室昔横潰永嘉遂南奔沙塵何茫茫龍虎鬭朝昏胡
馬風漢草天驕蹙中原哲匠感頽運雲鵬忽飛翻組練
照楚國旌旗連海門西秦百萬衆戈甲如雲屯投鞭(一作)
(策)可填江一埽不足論(一作一朝為我吞)皇運有返正醜虜無
遺魂談笑遏横流蒼生望斯存冶城訪古跡(一作至今古城隅)
猶有謝安墩憑覽周地險高標絶人喧想像東山姿緬
懷右軍言梧桐識嘉樹蕙草留芳根白鷺暎春洲青龍
見朝暾地古雲物在臺傾黍稷繁我來酌清波於此樹
名園功成拂衣去歸入(一作長嘯)武陵源
登瓦官閣
晨登瓦官閣極眺金陵城鍾山對北戶淮水入南榮漫
漫雨花落嘈嘈天樂鳴兩廊振法鼓四角唫(一作吹)風筝
杳出霄漢上仰攀日月行山空覇氣滅地古寒隂生寥
廓雲海晚蒼茫宫觀平門餘閶闔字樓識鳳凰名雷作
百山動神扶萬栱傾靈光何足貴長此鎮吴亰
登梅岡望金陵贈族姪高座寺僧中孚
鍾山抱金陵覇氣昔騰發天開帝王居海色照宫闕羣
峰如逐鹿奔走相馳突江水九道来雲端遥明沒時遷
大運去龍虎勢休歇我来屬天清登覽窮楚越吾宗挺
禪伯特秀鸞鳳骨(一作吾宗道門秀特異鸞鳳骨)衆星羅青天明(一作朗)
者獨有月冥居順生理草木不剪伐煙窗引薔薇石壁
老野蕨吴風謝安屐白足傲履韈幾宿一下山(一作下山来)
蕭然忘干謁談經演金倡降鶴舞海雪時聞天香来了
與世事絶佳遊不可得春風惜遠别賦詩留巗屏千載
庶不滅
登金陵鳳凰臺
鳳凰臺上鳳凰遊鳳去臺空江自流吳宫花草埋幽徑
晉代衣冠成古丘三山半落青天外二水中分白鷺洲
總為浮雲能蓛日長安不見使人愁
望廬山瀑布水二首
西登香爐峰南見瀑布水挂流三百(一作千)丈噴壑數十
里歘如飛電(一作練)來隠若白虹起初驚河漢(一作銀河)落半
灑雲天裏(一作半瀉金潭裏)仰觀勢轉雄壮哉造化功海風吹
不斷江(一作山)月照還空空中亂潨射左右洗青壁飛珠
散輕霞流沫沸穹石而我樂名山對之心益閒無論潄
瓊液還得洗塵顔且諧宿所好永願辭人間
日照香爐生紫烟遥看瀑布挂前川(一作廬山上與星斗連日照香爐生)
(紫煙)飛流直下三千尺疑是銀河落九天
登廬山五老峰
廬山東南五老峰青天削出金芙蓉九江秀色可攬結
吾將此地巢雲松
江上望皖公山
竒峰出竒雲秀木含秀氣清宴皖公山巉絶稱人意獨
遊滄江上終日淡無味但愛兹嶺高何由討靈異默然
遥相許欲往心莫遂待吾還丹城投跡歸此地
望黃鶴樓
東望黃鶴山雄雄半空出四面生白雲中峰倚紅日巗
巒行穹跨峰嶂亦冥密頗聞列仙人於此學飛術一朝
向蓬海千載空石室金竈生煙埃玉潭祕清謐地古遺
草木庭寒老芝术蹇予羡攀躋因欲保閒逸觀竒徧諸
嶽兹嶺不可匹結心寄青松永悟客情畢
鸚鵡洲
鸚鵡來過吳江水江上洲傳鸚鵡名鸚鵡西飛隴山去
芳洲之樹何青青煙開蘭葉香風暖岸夹桃花錦浪生
遷客此時徒極目長洲孤月向誰明
九日登巴陵置酒望洞庭水軍(時賊逼華容縣)
九日天氣清登高無秋雲造化闢川嶽了然楚漢分長
風鼓横波合沓蹙龍文憶昔傳遊豫樓船壮横汾今兹
討鯨鯢旌旆何繽紛白羽落酒樽洞庭羅三軍黃花不
掇手戰鼔遥相聞劍舞轉頽陽當時日停曛酣歌激壮
士可以摧妖氛齷齪東籬下淵明不足羣
秋登巴陵望洞庭
清晨登巴陵周覽無不極明湖暎天光徹底見秋色秋
色何蒼然際海俱澄鮮山青滅遠樹水綠無寒煙來帆
出江中去鳥向日邊風清長沙浦山(一作霜)空雲夢田瞻
光惜頽髮閱水悲徂年北渚既蕩漾東流自潺湲郢人
唱白雪越女歌採蓮聽此更腸斷憑厓淚如泉
與夏十二登岳陽樓
樓觀岳陽盡川迥(一作向)洞庭開雁引愁心去(一作雁别秋江去)
山銜好月來雲間連(一作逢)下榻天上接行杯醉後涼風
起吹人舞袖迴
登巴陵開元寺西閣贈衡嶽僧方外
衡岳有闡(一作開)士五峰秀真骨見君萬里心海水照秋
月大臣南溟去問道皆請謁灑以甘露言清涼潤肌髮
明湖落天鏡香閣凌銀闕登眺餐惠風新花期唘發
與賈至舍人於龍興寺剪落梧桐枝望㴩湖
剪落青梧枝㴩湖坐可窺雨洗秋山净林光澹碧滋水
閒明鏡轉雲繞畫屏移千古風流事名賢共此時
挂席江上待月有懷
待月月未出望江江自流倏忽城西郭青天懸玉鈎素
華雖可攬清㬌不同遊耿耿金波裏空瞻鳷鵲樓
金陵望漢江
漢江迴萬里𣲖作九龍盤横潰豁中國崔嵬飛迅湍六
帝淪亡後三吳不足觀我君混區宇垂拱衆流安今日
任公子滄浪罷釣竿
秋登宣城謝朓北樓
江城如畫裏山曉望晴空兩水夹明鏡雙橋落彩虹人
煙寒橘柚秋色老梧桐誰念北樓上臨風懷謝公
望天門山
天門中斷楚江開碧水東流至(一作直)北迴兩岸青山相
對出孤帆一片日邊來
望木瓜山
早起見日出暮見棲鳥還客心自酸楚况對木瓜山
登敬亭北二小山余時送客逢崔侍御並登此
地
送客謝亭北逢君縱酒還屈盤戲白馬大笑上青山迴
鞭指長安西日落秦關帝鄉三千里杳在碧雲間
過崔八丈水亭
高閣横秀氣清幽併在君簷飛宛溪水窗落敬亭雲猨
嘯風中斷漁歌月裏聞閒随白鷗去沙上自為羣
登廣武古戰場懷古
秦鹿奔野草逐之若飛蓬項王氣蓋世紫電明雙瞳呼
吸八千人横行起江東赤精斬白帝叱咤入關中兩龍
不並躍五緯與天同楚滅無英圖漢興有成功按劍清
八極歸酣歌大風伊昔臨廣武連兵决雌雄分我一杯
羹太皇乃汝翁戰爭有古跡壁壘頽層穹猛虎嘯(一作吟)
洞壑飢鷹鳴(一作獵)秋空翔雲列曉陣殺氣赫長虹撥亂
屬豪聖俗儒安可通沉湎呼䜿子狂言非至公撫掌黃
河曲嗤嗤阮嗣宗
御定全唐詩卷一百八十
