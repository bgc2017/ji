欽定四庫全書
御定全唐詩卷一百三十六
儲光羲
儲光羲兖州人登開元中進士第又詔中書試文章歷
監察御史禄山亂後坐䧟賊貶官集七十卷今編詩四
卷
述韋昭應畫犀牛
遐方獻文犀萬里隨南金大邦柔遠人以之居山林食
棘無秋冬絶流無淺深雙角前嶄嶄三蹄下駸駸朝賢
壯其容未能辨其音有我衰鳥(一作哀鳥一作衰鳳)郎新邑長鳴
琴陛閣飛嘉聲丘甸盈仁心閒居命國工作繪北堂隂
眈眈若有神庶比來儀禽昔有舞天庭為君奏龍吟
獻王威儀
入與真主言有(一作又)騎天馬來但有華清宫不用神明
臺肅肅長自閒門靜無人開
野田黃雀行
嘖嘖野田雀不知軀體微閒穿深蒿(一作叢)裏爭食復爭
飛窮老一頽(一作犢)舍棗多桑樹稀無棗猶可(一作亦何)食無
桑何以衣蕭條空蒼暮相引時來歸斜路豈不捷(一作棲)
渚田豈不肥水長路且壞(一作夐)惻惻與心違
樵父詞
山北饒朽木山南多枯枝枯枝作採薪㸑室私自知詰
朝礪斧尋視暮行歌歸先雪隱薜荔迎暄卧茅茨清澗
日濯足喬木時曝衣終年登險阻不復憂安危蕩漾與
神遊莫知是與非
漁父詞
澤魚好鳴水溪魚好上流漁梁不得意下渚潜垂鈎亂
荇時礙楫新蘆復隠舟靜言念終始安坐看沈浮素髮
隨風揚遠心與雲遊逆浪還極浦信潮下滄洲非為徇
形役所樂在行休
牧童詞
不言牧田遠不道牧陂深所念牛馴擾不亂牧童心圓
笠覆我首長蓑披我襟方將憂暑雨亦以懼寒隂大牛
隠層坂小牛穿近林同類相鼔舞觸物成謳吟取樂須
臾間寧問聲與音
采蓮詞
淺渚荇(一作荷)花繁深潭菱(一作塘茭)葉疎獨往方自得(一作獲)
恥邀淇上姝廣江無術阡大澤(一作羅)絶方隅浪中海童
語流下鮫人居春雁(一作荻)時隠舟新萍復滿湖采采乘
日暮不思賢與愚
採菱詞
濁水菱葉肥清水菱葉鮮義不遊濁水志士多苦言潮
没具區藪潦深雲夢田朝隨北風去暮逐南風旋浦口
多漁家相與邀我船飯稻以終日羹蓴(一作蓴羹)將永年方
冬水物窮又欲休山樊盡室相隨從所貴無憂患
射雉詞
曝暄理新翳迎春射鳴雉原田遥一色臯陸曠千里遥
聞吚喔聲時見雙飛起羃䍥疎高下毰毸深叢(一作麥)裏
顧敵已(一作仍)忘生爭雄方決死仁心貴勇義豈能復傷此
超遥下故墟迢遞回高畤(一作軌)大夫昔何苦取笑歡妻子
猛虎詞
寒亦不憂雪飢亦不食人人肉(一作血)豈不甘所惡傷眀神
太室為我宅孟門為我鄰百獸為我膳五龍為我賓蒙
(一作羃)馬一何威浮江一(一作亦)以仁彩章耀朝日爪牙雄
武臣高雲逐氣浮厚地隨聲震君能賈餘勇日夕長相
親
渭橋北亭作
停車渭陽(一作橋)暮望望入秦京不見鵷鸞道如聞歌吹
聲鄉魂涉江水客路指蒲城獨有故樓月今来亭上明
述華清宫五首(天寳六載冬十月皇帝如驪山温泉宫名其宮曰華清)
上在蓬莱宫莫若居華清朝朝禮玄閣日日聞體輕大
聖不私已精禋為羣氓
上出蓬莱時六龍儼齊首長道舒羽儀彤雲映前後天
聲殷宇宙真氣到林藪
昔在軒轅朝五城十二樓今我神泉宫獨在驪山輙羣
方趨順動百辟隨天遊
正月開陽和通門緝元化穆穆睟容歸豈為明燈夜高
山大風起肅肅隨龍駕
上林神君宫此地即明庭山開鴻濛色天轉招搖星三
雪報大有孰為(一作謂)非我靈
雜詠五首
石子松
盤石青巖下松生盤石中冬春無異色朝暮有清風五
鬛何人採西山舊兩童
架簷藤
得從軒墀下殊勝松柏林生枝逐架遠吐葉向門深何
許答君子簷間朝暝隂
池邊鶴
舞鶴傍池邊水清毛羽鮮立如依岸雪飛似向池泉江
海雖言曠無如君子前
釣魚灣
垂釣綠灣春春深杏花亂潭清疑水淺荷動知魚散日
暮待情人維舟綠楊岸
幽人居
幽人下山徑去去夾(一作來)青林滑處莓苔濕暗中蘿薜
深春朝煙雨散猶帶浮雲隂
題太玄閣
門外車馬喧門裏宫殿清行即翳若木坐即吹玉笙所
喧既非我真道其冥冥
至嵩陽觀觀即天皇故宅
真人上清室乃在中峯前花霧生玉井霓裳畫列仙念
兹宫故宇多此地新泉松栢有清隂薜蘿亦自妍一聞
步虚子又話逍遥篇忽若在雲漢風中意泠然
貽韋鍊師
精思莫知日意靜如空虚三鳥自來去九光遥卷舒新
池近天井玉宇停雲車余亦苦山路洗心祈道書
霽後貽馬十二㢲
高天風雨散清氣在園林况我夜初靜當軒鳴綠琴雲
開北堂月庭滿南山隂不見長裾者空歌遊子吟
題陸山人樓
暮聲雜初鴈夜色涵早秋獨見海中月照君池上樓山
雲拂高棟天漢入雲流不惜朝光滿其如千里遊(一作愁)
獻八舅東歸
高位莫能捨捨之世所賢雲車遊日華豈比龍樓前寢
疾乃就枕情感唯靈仙帝鴻思道宗臣彭亦長年天書
加羽服又許歸東川鏡水涵太清禹山朝上玄誠亡真
混沌玉立方嬋娟素業作仙居子孫當自傳門多松栢
樹篋有逍遥篇獨往不可羣滄海成桑田
泛茅山東溪
清晨登仙峯峯遠行未極江海霽初景草木含新色而
我任天和此時聊動息望鄉白雲裏發棹清溪側松栢
生深山無心自真直
喫茗粥
當晝暑氣盛鳥雀靜不飛念君高梧隂復觧山中衣數
片遠雲度曾不蔽炎暉淹留膳茶粥共我飲蕨薇敝廬
既不遠日暮徐徐歸
遊茅山五首
十年别鄉縣西去入皇州此意在觀國不言空遠遊九
衢平若水利往無(一作來)輕舟北洛反初路東江還故丘
春(一作青)山多秀木碧澗盡清流不見子桑扈當從方外
求
世業傳儒行行成非不榮其如懷獨善况以聞長生家
近華陽洞早年深此情巾車雲路入理棹瑶溪行天地
朝光滿江山春色明王庭有軒冕此日方知輕
平生非作者望古懷清芬心以道為際行將時不羣兹
山在人境靈貺久傳聞遠勢一峰出(一作幽)近形千嶂分
冬春有茂草朝暮多鮮雲此去亦何極但言西日曛
昔賢居柱下今我去人間良以直心曠兼之外視閒垂
綸非釣國好學異希顔落日登高嶼悠然望遠山溪流
碧水去雲帶清隂還想見中林士巖扉長(一作久)不關
名嶽徵仙事清都訪道書山門入松栢天路涵(一作極)空
虛南極見朝采(一作爽)西潭聞夜漁遠心尚雲宿浪跡出
林居為已存實際忘形同化初此行良已矣不樂復何
如
述降聖觀(天寳七載十二月二日玄元皇帝降於朝元閣改為降聖閣)
一山盡天苑一峰開道宫道花飛羽衛天鳥遊雲空玉
殿俯玄水春旗搖素風夾門小松栢覆井新梧桐自昔
大仙下乃知元化功神皇作桂館此意與天通
題眄上人禪居
真王清淨子燕居復行心結宇鄰居邑寤言非遠尋丹
青丈室滿草樹一庭深秀色玄冬發交枝白日隂江流
映朱戸山鳥鳴香林獨住已寂寂安知浮與沈
過新豐道中
西下長樂坂東入新豐道雨多車馬稀道上生秋草太
隂蔽臯陸莫知晩與早雷雨杳冥冥川谷漫浩浩詔書
植嘉木(二十八年有詔植果)衆言桃李好自媿(一作顧)無此容歸從
漢隂老
夜到洛口入黃河
河洲多青草朝暮增(一作滋)客愁客愁惜朝暮枉渚暫(一作)
(聊)停舟中宵大川靜解䌫逐歸流浦溆既清曠㳂洄非
阻修登艫望落月擊汰(一作楫)悲新秋倘遇乘槎客永言
星漢遊
使過彈筝峽作
鳥雀知天雪羣飛復羣(一作息復)鳴原田無遺粟日暮滿空
城達士憂世務鄙夫念王程晨過彈箏峽馬足凌兢行
雙壁隠靈曜莫能知晦明皚皚堅冰白漫漫隂雲平始
信古人言苦節不可貞
泊舟貽潘少府
行子苦風潮維舟未能發宵分(一作風)卷前幔卧視清秋
月四澤蒹葭深中洲煙火絶蒼蒼水霧起落落疎星没所
遇盡漁商與言多楚越其如念極浦又以思明哲(時潘在後浦)
常若千里餘况之異鄉别
仲夏入園中東陂
方塘深且廣伊昔俯吾廬環岸垂綠柳盈澤(一作潭)發紅
蕖上延北原秀下屬幽人居暑雨若混沌清明如空虚
此鄉多隠逸水陸見樵漁廢賞亦何貴為歡良易攄且
言重觀國當此賦歸歟
效古二首
晨登凉風臺暮走邯鄲道曜靈何赫烈四野無青草大
軍北集燕天子西居鎬婦人役州縣丁男事征討老幼
相别離哭泣無昏早稼穡既殄絶川澤復枯槁曠哉遠
此憂冥冥商山皓
東風吹大河河水如倒流河洲塵沙起有若黃雲浮頳
霞燒廣澤洪曜赫高丘野老泣相語(一作逢)無地可蔭休
翰林有客卿獨負蒼生憂中夜起躑躅思欲獻厥謀君
門峻且深踠足空夷猶
雜詩二首
混沌(一作渾胚)本無象末路多是非達士志寥廓所在能忘
機耕鑿時未至還山聊采薇虎豹對我蹲鸑鷟傍我飛
仙人空中來謂我勿復歸格澤(一作擇)為君駕虹蜺(一作雲霓)
為君衣西遊(一作近)崑崙墟可與世人違
秋氣肅天地太行高崔嵬猨狖(一作鼬)清夜吟其聲一何
哀寂寞掩圭蓽夢寐遊蓬萊琪樹遠亭亭玉堂雲中開
洪崖吹簫管玉(一作素)女飄颻來雨師既先後(一作洗道)道(一作)
(後)路無纖埃鄙哉楚㐮王獨好陽雲(一作如雲陽)臺
陸著作挽歌(陸為起居郎集賢院直學士贈著作郎吳郡人)
世業江湖側郊原休沐處獨(一作猶)言五日歸未道千秋
去鄉亭春水綠昌閣寒光暮昔為晝錦遊今成逝川路
歸路秦城下寒雲慘平田故園滄海邊綠柳覆平川送
客異他日還舟殊昔年華亭有明月長向隴頭懸
劍水千人石荆江萬里流英英有君子才德滿中州明
道俟良佐惟賢初薄遊生(一作山)涯一朝盡寂寞夜臺幽
金堂策令名仙掖居清位鳴玉朝雙闕垂纓遊兩地朝
夕既論思春秋仍書事何言魯聲伯忽下瓊珠淚
令德棄人世明朝降寵章起居存有位著作没為郎寒
水落南浦月華虚北堂松門一長想彷彿見清揚
山居貽裴十二廸
落葉滿山砌蒼煙理竹扉遠懷青冥士書劍常相依霜
卧眇兹地琴言紛已違衡陽今萬里南鴈將何歸出徑
惜松引入舟憐釣磯西林有明月夜久空微微
秦中歲晏馬舍人宅宴集
冬暮久無樂西行至長安故人處東第清夜多新歡廣
庭竹隂靜華池月色寒知音盡詞客方見交情難
薦玄德公廟
神道本無已成化亦自然君居寥天上德在玉華泉眞
遊踐王(一作玉)豫永日遲雲仙表微在營道明祀將祈年
靈山俯新邑松上生彩煙豈知穆天子遠去瑶池邊
上長史王公責躬
覆舟無伯夷覆車無仲尼自咎失明義寧由貝錦詩松
柏日已堅桃李日以滋顧已獨暗昧所居成蒺藜大賢
薦時文醜婦用蛾眉惕惕愧不已豈敢論其私方朔既
有言子建亦有詩惻隠及先世析薪成自悲靈鳥酬德
輝黃雀報仁慈若公庶伏罪此事安能遲
至嶽寺即大通大照禪塔上温上人
秋山下暎宫宫色宜朝陽迢遞在半嶺参差非一行燕
息雲滿門出遊花隠房二尊此成道禪宇遥相望鳳鐸
天中鳴巖梯松下長山墟響信鼓蘅薄生蕙香起滅一
以雪(一作息)往來亦誠亡悲哉門弟子要自知心長
終南幽居獻蘇侍郎三首時拜太祝未上
暮春天氣和登嶺望層城朝日懸清景巍峩宫殿明
聖君常臨朝達士復懸衡道近無艮(一作良)足歸來卧山
楹靈階曝仙書深室鍊金英春巖松栢秀晨路鵾雞鳴
羽化既有言無然悲不成
中歲尚微道始知將谷神抗策還南山水木自相親深
林開一道青嶂成四鄰平明去采薇日入行刈薪雲歸
萬壑暗雪罷千崖春始看玄鳥來已見瑶華新寄言搴
芳者無乃後時人
卜築青巖裡雲蘿四垂隂虚室若無人喬木自成林時
有清風至側聞樵採音鳳凰鳴南岡望望隔層岑既言
山路遠復道溪流深偓佺空中遊虬龍水間吟何當見
輕翼為我達遠心
題應聖觀
空中望小山山下見餘雪皎皎河漢女在兹養真骨登
門駭天書啓籥問仙訣池光搖水霧燈色連松月合甎
起花臺折草成玉節天雞弄白羽王母垂玄髮北有上
(一作祈)年宫一路在雲霓上心方嚮道時復朝金闕
至閒居精舍呈正上人(即天后故宫)
太室三招提其趣皆不同不同非一趣况是天遊宫雙
嶺前夾門閣道復横空寳坊若花積宛轉不可窮流泉
自成池清松信饒風秋晏景氣迥皛明丹素功將近隠
者鄰遠與西山通大師假惠照念以息微躬
酬綦毋校書夢耶溪見贈之作
校文在仙掖每有滄洲心况以(一作此)北窗下夢遊清溪
隂春看湖水(一作口)漫夜入迴塘深往往纜垂葛出舟望
前林山人松下飯釣客蘆中吟小隠何足貴長年固可
尋還車首東道惠言若黃金(一作南金)以我采薇意傳之天
姥吟(後五句一作勝遊在幽尋歷兹山水間泠然若鳴琴申章謝來意愧莫酬知音)
御定全唐詩卷一百三十六
