欽定四庫全書
御定全唐詩卷三十八
蕭德言
蕭德言字文行雍州長安人貞觀中著作郎兼弘文館
學士博涉經史晚尤篤志於學自晝逹夜略無休倦每
開五經必束帶盥濯危坐對之為春宫侍讀拜祕書少
監高宗以師傅恩加銀青光祿大夫集三十卷今存詩
一首
詠舞
低身鏘玉珮舉袖拂羅衣對簷疑燕起映雪似花飛
鄭世翼(一作鄭翼)
鄭世翼滎陽人弱冠有盛名武德中歴萬年丞揚州錄
事参軍數以言辭忤物貞觀中坐怨謗流嶲州卒集多
遺失今存詩五首
過嚴君平古井
嚴平本高尚遠蹈古人風賣卜成都市流名大漢中舊
井改人世寒泉久不通年多既罷汲(一作渫)無禽乃遂空
如何屬秋氣唯見落雙桐
登北邙還望(一作至)京洛
步登北邙坂踟蹰聊寫望宛洛盛皇居規模窮大壯三
河分設險兩崤資巨防飛觀紫烟中層臺碧雲上青槐
夹馳道迢迢修且曠左右多第宅参差居將相清晨謁
帝返車馬相追訪胥徒各異流文物紛殊狀囂塵暗天
起簫管從風颺伊余孤(一作忠)且直生平獨淪喪山幽有
桂叢何為坐惆悵
巫山高
巫山凌太清岧嶤類削成霏霏暮雨合靄靄朝雲生危
峯入鳥道深谷寫猨聲别有幽棲客淹留攀桂情
看新婚
初筓夢桃李新妝應摽梅疑逐朝雲去翻隨暮雨来雜
珮含風響叢花隔扇開姮娥對此夕何用久裵回
見佳人負錢出路
獨負千金價應從買笑来秪持難發口經為幾人開
崔信明
崔信明青州益都人博聞彊記下筆成章大業中令堯
城竇建德招之不屈去隱太行山貞觀中應詔舉終秦
川令詩一首
送金竟陵入蜀
金門去蜀道玉壘望長安豈言千里遠方尋九折難西
上君飛蓋東歸我挂冠猨聲出峽斷月彩落江寒從今
與君别花月幾新殘
句
楓落吳江冷(新唐書云信明蹇傲自伐嘗謂過李百藥議者不許鄭世翼亦傲倨數佻輕忤物遇)
(信明江中謂之曰聞公有楓落吳江冷願見其餘信明欣然多出衆篇世翼覧未終曰所見不逮所聞投諸水)
(引舟去)
孔紹安
孔紹安越州山隂人陳尚書奐之子少誦古文集數十
萬言外兄虞世南歎異之與詞人孫萬夀篤忘年好時
人稱為孫孔隋末為監察御史歸唐拜内史舍人恩禮
甚厚嘗詔撰梁史未成而卒有文集五十卷今存詩七
首
侍宴詠石榴(本傳云大業末高祖討賊河東紹安以監察御史為監軍深見接遇)
(及受禪間行来奔拜内史舍人時夏侯端亦嘗監高祖軍先紹安歸朝授祕書監紹安因侍宴)
(詠石榴詩時人稱之)
可惜庭中樹移根逐漢臣只為来時晚花開不及春
詠夭桃
結葉還臨影飛香欲徧空不意餘花落翻沈露井中
贈蔡君
疇昔同幽谷伊爾遷喬木赫奕盛青紫討論窮簡牘
結客少年場行
結客佩吳鈎横行度隴頭鴈在弓前落雲從陣後浮吳
師驚燧象燕將警奔牛轉蓬飛不息冰河結未流若使
三邊定當封萬戶(一作里)侯
傷顧學士
迢遰雙崤道超忽三川湄此中俱失路思君不可思遊
人行變橘逝者遽焚芝憶昔江湖上同詠子衿詩何言
陵谷徙翻驚鄰笛悲陳根非席卉繐帳異書帷與善成
空說殱良信在兹今日嚴夫子哀命不哀時
别徐永元秀才
金湯既失險玉石乃同焚墜葉還相覆落羽更為羣豈
謂三秋節重傷(一作陽)千里分遠離弦易轉幽咽水難聞
欲識相思處山川間白雲
落葉(一作孔德紹詩)
早秋驚落葉飄零似客心翻飛未肯下猶言惜故林
謝偃
謝偃衞縣人本姓直勒氏仕隋為散從正員外貞觀初
應詔對策及第駕幸東都詔求直諫偃極言得失太宗
稱美引為弘文館直學士為塵影二賦甚工嘗奉詔撰
述聖賦又獻惟皇誡德賦以申諷時李百藥工五言詩
偃善作賦時人稱為李詩謝賦出為湘潭令集十卷今
存詩四首
踏歌詞三首
春景嬌春臺新露泣新梅春葉參差吐新花重疉開花
影飛鶯去歌聲度鳥来倩看飄颻雪何如舞袖迴
逶迤度香閤顧步出蘭閨欲繞鴛鴦殿先過桃李蹊風
帶舒還卷簪花舉復低欲問今宵樂但聽歌聲齊
夜久星沉没更深月影斜裙輕纔動珮鬟薄不勝花細
風吹寶袂輕露濕紅紗相看樂未巳蘭燈照九華
樂府新歌應教(郭茂倩樂府作新曲)
青樓綺閣已含春凝妝艷粉復如神細細輕裙(一作裾)全
漏影離離薄扇詎障塵樽中酒色恒宜滿曲裏歌聲不
厭新紫燕欲飛先遶棟黃鶯始哢即嬌人撩亂垂絲昏
柳陌參差濃葉暗桑津上客莫畏斜光晚自有西園明
月輪
蔡允恭
蔡允恭荆州江陵人有風采善綴文仕隋歴著作佐郎
起居舍人煬帝屬詞賦多令諷誦之入唐為文學館學
士貞觀初除太子洗馬集二十卷今存詩一首
奉和出潁至淮應令(在隋時作)
久倦川塗曲忽此望淮圻波長泛淼淼眺迥情依依稍
覺金烏轉漸見錦帆稀欲知仁化洽謳歌滿路歸
杜之松
杜之松博陵曲陽人隋起居舍人貞觀中為河中刺史
嘗答王績書云康成道重不許太守稱官老莱家居羞
與諸侯為伍僕豈不能正平公之坐敬養亥唐屈文侯
之膝恭師子夏其雅尚可知矣詩一首
和衞尉寺柳
漢將本屯營遼河有戍城大夫曾取姓先生亦(一作曾)得
名高枝拂遠鴈疎影度遥星不辭攀折苦為入管弦聲
崔善為
崔善為貝州武城人善歴數仕隋為文林郎嘗領丁匠
五百人營仁夀宫楊素為總監来按實善為持簿暗唱
五百人無一差失素大驚稍遷樓煩司戶書佐密勸高
祖舉義旗兵起署為大將軍府司戶參軍轉尚書左丞
貞觀中歴大理司農二卿出為秦州刺史詩二首
荅王無功冬夜載酒鄉館
頒條忝貴郡懸榻久相望處士同楊鄭邦君謝李疆詎
知方擁篲逢子敬惟桑明朝蓬戶側會自謁任棠
荅王無功九日
秋来菊花氣深山客重尋露葉疑涵玉風花似散金摘
来還泛酒獨坐即徐斟王弘貪自醉無復覓楊林
朱仲晦
朱仲晦王績鄉人詩一首
荅王無功問故園
我從銅州来見子上京客問我故鄉事慰子羇旅色子
問我所知我對子應識朋遊總強健童稚各長成華宗
盛文史連墻富池亭獨子園最古舊林間新坰柳行隨
隄勢茅齋看地形竹從去年移梅是今年榮渠水經夏
響石苔終歲青院果早晚熟林花先後明語罷相歎息
浩然起深情歸哉且五斗餉子東臯耕
王宏
王宏濟南人與太宗幼日同學問為八體書及帝即位
因訪鄉人竟傳隱去詩一首
從軍行
兒生三日掌上珠燕頷猨肱穠李膚十五學劍北擊胡
羌歌燕筑送城隅城隅路接伊川驛河陽渡頭邯鄲陌
可憐年少把手時黃鳥雙飛梨花白秦王築城三千里
西自臨洮東遼水山邊疊疉黑雲飛海畔莓莓青草死
從来戰鬭不求勲殺身為君君不聞鳳皇樓上吹急管
落日裵回腸先斷
朱子奢
朱子奢蘇州人善文辭通春秋貞觀時累官諫議大夫
弘文館學士為人樂易能劇談以經義緣飾每侍宴帝
令與羣臣論難皆莫能及詩一首
文德皇后輓歌
神京背紫陌縞駟結行輈北去横橋道西分清渭流寒
光向壟没霜氣入松楸今日泉臺路非是濯龍遊
張文收
張文收貝州人善音律貞觀初授協律郎咸寧中遷太
子率更令撰新樂書十二卷存詩一首
大酺樂
淚滴珠難盡容殘玉易銷倘隨明月去莫道夢魂遥
毛明素
毛明素貞觀中人詩一首
與琳法師(貞觀十一年法師幽繫故致詩焉)
冶長倦縲紲韓安歎死灰始騐山中木方知貴不材
御定全唐詩卷三十八
