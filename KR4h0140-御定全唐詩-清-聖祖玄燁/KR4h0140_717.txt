欽定四庫全書
御定全唐詩卷七百十七
曹松
九江送方干歸鏡湖
一檣懸五兩此日動歸風客路抛湓口家林入鏡中譚
餘雲出嶠詠苦月欹空更若看鳷鵲(一作遊支島)何人夜坐
同
廬山訪賈匡
西城疾病日此地少尋君古跡春猶在遥泉夜盡聞片
時三處雨九疊幾重雲到者皆忘寐精神與俗分
顧少府池上(一作顧少府池亭葦)
池上分行種公庭覺少塵根離潮水岸韻爽判曹人正
午廻魚影方昏息鷺身無時不動詠滄島思方頻
喜友人歸上元别業
一檣千里外隱者興宜孤落日長邊海秋風滿故都掩
關苔色老盤逕葉聲枯匡岳来時過遲廻絶頂無
曲江暮春雪霽
霽動江池色春殘一去游菰風生馬足槐雪滴人頭北
闕塵未起南山青欲流如何多别地却得醉汀洲
立春日
春飲(一作日)一杯酒便吟春日詩木梢寒未覺地脉暖先
知鳥囀星沈後山分雪薄時賞心無處說悵望曲江池
(一作寧無剪花手贈與最芳枝)
宿溪僧院
年少雲溪裏禪心夜更閑煎茶留静者靠月坐蒼山露
白鐘尋定螢多戶未關嵩陽大(一作有)石室何日譯經還
石頭懷古
日月出又沒臺城空白雲雖寬百姓土漸缺六朝墳禾
黍是亡國山河歸聖君松聲驟雨足幾寺晚鐘聞
浙右贈陸處士
靜節灌園餘得非成隱居長當庚子日獨拜五經書白
浪吹亡國秋霜洗太虚門前是京口身外不營儲
哭胡處士
丘中久不起將謂詔書来及見凌雲說方知掩夜臺白
衣歸北路元造亦遺才世上亡君後詩聲更大哉
贈餘干袁明府
一雨西城色(一作城邑)陶家心自清山銜中郭分雲卷下湖
程公署聞流水人煙入廢城難忘楚盡處新有越吟生
贈雷鄉張明府
任官征戰後度日寄閑身封卷還高客飛書問野人廢
田教種糓生路遣尋薪若起柴桑興無先漉酒中
岳陽晚泊
輕帆下闊流便泊此沙洲湖影撼山朵日陽燒野愁白
波爭起倒青嶼或沈浮是際船中望東南仞仞(一作萬里)秋
覽春牓喜孫鄠成名
門外報春牓喜(一作羡)君天子知舊愁渾似雪見日總消
時塔下牡丹氣江頭楊柳絲風光若有分無處不相宜
巳亥歲二首(僖宗廣明元年)
澤國江山入戰圖生民何計樂樵蘇(一作漁)憑君莫話封
侯事一將功成萬骨枯
傳聞(一作波間)一戰百神愁兩岸彊兵過未休誰道滄江總
無事近来長共血爭流
亂夜入洪州西山
寂寂隂溪水漱苔塵中將得苦吟来東峰道士如相問
縣令(一作尉)而今不姓梅
送僧入廬山
若到江州二林寺遍遊應未出雲霞廬山瀑布三千仞
畫破青霄始落斜
送僧入蜀過夏
師言結夏入巴峰雲水廽頭幾萬(一作凡幾)重五月峨眉須
近火木皮領重(一作領裏)只如冬
江西逢僧省文
閩地高僧楚地逄僧遊蠻錫挂垂松白雲逆性都無定
纔出雙峰愛五峯
高僧不負雪峯期却伴青霞入翠微百(一作七)葉巖前霜
欲䧏九枝松上鶴初歸風生碧澗魚龍躍威(一作錫)振金
樓鷰雀飛想得白蓮花上月滿山猶帶舊光輝
水精念珠
等量紅縷貫晶熒盡道勻圓别未勝鑿斷玉潭盈尺水
琢成金地兩條冰輪時秪恐星侵佛掛處常疑露滴僧
幾度夜深尋不著瑠璃為殿月為燈
南海旅次
憶歸休上越王臺歸思臨高不易裁為客正當(一作逢)無
鴈處故園誰道有書来城頭早角吹霜盡郭裏殘潮蕩
(一作帶)月回心似百花開未得年年爭發(一作向)被春催
春草
不獨滿池塘夢中佳句香春風有餘力引上古城牆
金谷園
當年歌舞時不說草離離今日歌舞盡滿園秋露垂
夏日東齋
三庚到秋伏偶来松檻立熱少清風多開門放山入
南朝
三籬(一作離離)蓋馳道風烈一無取時見牧牛童嗔牛喫禾
黍
言懷
出山不得意謁帝值戈鋋豈料為文日翻成用武年
寒食日題杜鵑花
一朵又一朵併開寒食時誰家不禁火總在此花枝
鍾陵寒食日郊外閑游
可憐時節足風情杏子粥香如冷餳無奈春風輸舊火
遍教人喚作山櫻
中秋對月
無雲世界秋三五共看蟾盤上海涯直到天頭天盡處
不曾私照一人家
陪湖南李中丞宴隱溪(璋)
竹林啼鳥不知休(一作秋)羅列飛橋水亂流觸(一作飄)散柳
絲回玉勒約開蓮葉上蘭舟酒邊舊侣真何遜雲(一作歌)
裏新聲是莫愁若值主人嫌晝短應陪秉燭夜深遊
别湖上主人
門繫釣舟雲滿岸借君幽致坐移旬湖村夜呌白蕪鴈
菱市曉喧深浦人遠水日邊重作雪寒林燒後别生春
不辭更住醒還醉太一東峯歸夢頻
贈廣宣大師
憶昔同游紫閣雲别来三十二回春白頭相見雙林下
猶是清朝未退人
鍾陵寒食日與同年裴顔李先輩鄭校書郊外
閑游
寒節鍾陵香騎隨同年相命楚江湄雲間影過鞦韆女
地上聲喧蹴踘兒何處寄煙歸草色誰家送火在花枝
銀瓶冷酒皆傾盡半卧垂楊自不知
江外除夜
千門庭燎照樓臺總為年光急急催半夜臘因風卷去
五更春被角吹来寧無好鳥思花發應有游魚待凍開
不是多岐漸平稳誰能呼酒祝昭回
七夕
牛女相期七夕秋相逢俱喜鵲横流彤(一作寒)雲縹緲迴
金輅明月嬋娟掛玉鉤燕(一作翠)羽幾曾添别恨花容終
不更含羞更殘便是分襟處曉箭東来(一作南)射翠樓
羅浮山下書逸人壁
海上亭臺山下煙買時幽䆳不爭錢莫言白日催華髮
自有丹砂駐少年漁釣未歸深竹裏琴壺猶戀落花邊
可中更踐無人境知是羅浮第幾天
天台瀑布
萬仞得名云瀑布遠看如織掛天台休疑寳尺難量度
直恐金刀易剪裁噴向林梢成夏雪傾来石上作春雷
欲知便是銀河水墮落人間合却廻
桂江
未識佳人尋桂水水雲先觧傍壺觴笋林次第添斑竹
雛鳥參差護錦囊(南中有錦囊鳥)乳洞此時連越井石樓何日
到僊鄉如飛似墮皆青壁畫手不強元化強
南海
傾騰界漢沃諸蠻立望何如(一作如何)畫此看無地不同方
覺遠共天無别始知寬文魮隔霧朝含碧老蚌凌波夜
吐丹萬狀千形皆得意長鯨獨自轉身難
洞庭湖
東西南北各連空波上惟留小朵峯長與岳陽翻鼓角
不離雲夢轉魚龍吸廻日月過千頃鋪盡星河剰一重
直到劫餘還作陸是時應有羽人逢
霍山(在龍川縣)
七千七百七十丈丈丈藤蘿勢入天未必展来空似翅
不妨開去也成蓮(一作西土文殊曾印迹大中皇帝舊參禪)月將河漢分巖
轉僧與龍蛇共窟眠直是畫工須閣筆况無名畫可流
傳
巫峡
巫山蒼翠峡(一作夹)通津下有&KR0726;宫楚女真不逐彩雲歸
碧落却為暮雨撲行人年年舊事音容在日日誰家夢
想頻應是荆山留不住至今猶得覩芳塵
送陳樵校書歸泉州
巨塔列名題詩心亦罕齊除官京下闕乞假海門西别
席侵殘漏歸程避戰鼙關遥秦鴈斷家近瘴雲低候馬
春風舘迎&KR0657;曉月溪帝京須早入莫被刺桐迷
贈鏡湖處士方干二首
包含教化剩搜羅句出東甌奈峭何世路不妨平處少
才人唯是屈聲多雲来島上便幽石月到湖心忌白波
後輩難為措機杼先生織字得龍梭
秪擬應星眠越絶唯將麗什當高勲磨礱清濁人難會
織絡虚無帝亦聞鳥道未知山足雨漁家巳沒鏡中雲
他時莫為三徵起門外沙鷗解笑君
拜訪陸處士
萬卷書邊人半白冄来惟恐降玄纁性靈比鶴爭多少
氣力登山較幾分吟鬢漸無前度漆寢衣猶有昨宵雲
將知谷口耕煙者低視齊梁楚趙君
嶺南道中
百花成實未成歸未必歸心與志違但有壺觴資逸詠
盡交風景入清機半川隂霧藏高木一道晴蜺雜落暉
遊子馬前芳草合鷓鴣啼歇又南飛
春日自吳門之陽羡道中書事
勝異恣遊應未遍路岐猶去幾時還浪花湖闊虹蜺斷
柳線村深鳥雀閑千室綺羅浮畫檝兩川絲竹會茶山
眼前便是神&KR0726;事何必須言洞府間
將入關行次湘隂
背顧秦城在何處圖書作伴過湘東神鵶亂噪黃陵近
候鴈斜沈夢澤空打槳天連晴水白燒田雲隔夜山紅
也知漸老巖棲穩爭奈文闈有至公
題昭州山寺常寂上人水閣
常寂常居常寂裏年年月月是空空階前未放巖根斷
屋下常教海眼通本為入来尋佛窟不期行處踏龍宫
他時憶著堪圖畫一朵雲山二水中
廣州貽匡緒法師
口宣微密不思議不是除貪即戒癡祗待外方緣了日
爭看内殿詔来時週廻海樹侵階疾迢逓江潮應井遲
必竟懶過高坐寺未能全讓法雲師
贈道人
住山因以福為庭便向山中隱姓名閬苑駕將鵰羽去
洞天贏得綠毛生日邊腸胃餐霞火月裏肌膚飲露英
顧我從来斷浮濁擬驅雞犬上三清
送乞雨禪師臨遇南遊
活得枮樵耕者知廵方又欲向天涯珠穿閩國菩提子
杖把靈峰楖栗枝春蘚任封降虎石夜雷從旁養龍池
生緣在地南浮去自此孤雲不可期
南海陪鄭司空遊荔園
荔枝時節出旌斿南國名園盡興遊亂結羅紋照襟袖
别含瓊露爽咽喉葉中新火欺寒食樹上丹砂勝錦州
他日為霖不將去也須圖畫取風流
李郎中林亭
秪向砌邊流野水樽前上下看魚兒筍蹊巳長過人竹
藤徑從添拂面絲若許白猿垂近戶即無紅果壓低枝
大才必擬逍遥去更遣何人佐盛時
夜飲
良宵公子宴蘭堂濃麝薰人獸吐香雲帶金龍銜畫燭
星羅銀鳳瀉瓊漿滿屏珠樹開春景一曲歌聲繞翠梁
席上未知簾幕曉青娥低語指東方
駙馬宅宴罷
粉牆殘月照宫祠宴闋銀瓶一半欹學語鸎兒飛未稳
放身斜墜綠楊枝
弔建州李員外
銘旌歸故里猿鳥亦悽然已葬桐江月空廻建水&KR0657;客
傳為郡日僧說讀書年恐有吟魂在深山古木邊
弔李翰林
李白雖然成異物逸名猶與萬方傳昔朝曾侍元宗側
大夜應歸賀監邊山木易高迷故壠國風長在見遺編
投金渚畔春楊柳自此何人繫酒&KR0657;
山中
要路豪家非往還巖門先有不曾關衆心惟恐地無剰
吾意亦憂天惜閑白練曳泉窗下石綘羅垂果枕前山
樵夫豈解營生業貴欲自安麋鹿間
山寺引泉
劈碎琅玕意有餘細泉高引入香厨山僧未肻言根本
莫是銀(一作秋)河漏泄無
友人池上詠蘆(第五句缺一字)
秋聲誰種得蕭瑟在池欄葉澀栖蟬穩叢疎宿鷺難歛
烟宜下颯吹省先寒此物生蒼島令人憶釣竿
商山
垂白商於原下住兒孫共死一身忙木弓未得長離手
猶與官家射麝香
荆南道中
十月荒郊雪氣催依稀愁色認陽臺遊秦分繫三條燭
出楚心殊一寸灰高柳莫遮寒月落空桑不放夜風廻
如何住在猿聲裏却被蟬吟引下来
武德殿朝退望九衢春色
玉殿朝初退天街一看春南山初過雨北闕淨無塵夾
道夭桃滿連溝御柳新蘇舒同舜澤煦嫗並堯仁佳氣
浮軒蓋和風襲縉紳自茲憐萬物同入發生辰
弔北邙
山下望山上夕陽看(一作明)乂曛無人醫白髮少地著新
墳歲代殊相遠賢愚旋不分東歸聊一弔亂木倚寒雲
及第勅下宴中獻坐主杜侍郎
得召丘牆淚却頻若無公道也無因門前送勅朱衣吏
席上銜杯碧落人半夜笙歌教泥(一作洗)月平明桃杏放
燒春南山雖有歸蹊路爭那酬恩未殺身
梢雲
殊質資靈貺陵空發瑞雲梢梢含樹影(一作彩)郁郁動霞
文不比因風起全非觸石分葉光閒泛灔枝彩静氛氲
隱見心無宰裵回慶自君翻飛如可託長願在横汾
白角簟
角簟工夫巳到頭夏来全占滿床秋若言保惜歸華屋
秪合封題寄列侯學卷曉冰長怕綻解鋪寒水不教流
蒲桃錦是瀟湘底曾得王孫價倍酬
碧角簟
細皮重疊織霜紋滑膩鋪床勝錦茵八尺碧天無點翳
一方青玉絶纖塵蝇行只恐煙黏足客卧渾疑水浸身
五月不教炎氣入滿堂秋色冷龍鱗
滕王閣春日晚望
凌春帝子閣偶眺日移西浪勢平花塢帆隂上柳堤
句
追遊若遇三清樂行從應防一日春(李肇國史補云曲江大會先牒教坊)
(請奏上御紫雲樓觀焉時或擬作樂則為之移日故曹松詩云云)石脉水流泉滴沙
鬼燈然點松柏花(吟窗雜錄)鹿眠荒圃寒蕪白鴉噪殘陽
敗葉飛(錦繡萬花谷)華嶽影寒清露掌海門風急白潮頭
(升菴外集)
御定全唐詩卷七百十七
