欽定四庫全書
御定全唐詩卷三百二十四
權德輿
送杜尹赴東都
商於留異績河洛賀新遷朝選吳公守時推杜尹賢如
綸披鳳詔出匣淬龍泉風雨交中土簪裾敞别筵清明
人比玉照灼府如蓮佇報司州政徵黃似潁川
送孔江州(一作送人之九江)
九派尋陽郡分明似畫圖秋光連瀑布晴翠辨香鑪才
子厭蘭省邦君榮竹符江城多暇日能寄八行無
送渾鄧州
年少守南陽新恩印綬光輕軒出繞霤利刃發干將風
勁初下葉雲寒方護霜想君行縣處露冕菊潭香
埇橋逹奚四于十九陳大三侍御夜宴叙各賦
二韻(一作埇橋夜宴叙别)
滿樹鐵冠瓊樹枝罇前燭下心相知明朝又與白雲遠
自古河梁多别離
酬别蔡十二見贈
伊人茂天爵恬澹卧郊園傲世方隐几說經久顓門浩
歌曳柴車詎羡丹轂尊嚴霜被鶉衣不知狐白温游心
羲文際愛我相討論潢汙忽朝宗傳騎令載奔峥嶸歲
隂晩愀愴離念繁别館絲桐清寒郊煙雨昏中飲見逸
氣縱談窮化元佇見(一作看)公車起聖代待乞言
揚州與丁山人别
將軍易(一作亦)道令威仙華髮清談得此賢惆悵今朝廣
陵别遼東後會復何年
送台州崔錄事
不嫌臨海遠微禄代躬耕古郡紀綱職扁舟山水程詩
因琪樹麗心與瀑泉清盛府知音在何時薦政成
送信安劉少府(自常州參軍選授)
相看結離念盡此林中渌夷代輕遠遊上才隨薄禄參
卿滯(一作若)孫楚隐市同梅福吏散時泛舷賓来閒覆局
襟情無俗慮談笑成逸躅此路足灘聲羡君多水宿
送李城門罷官歸嵩陽(城門院在遺補院東)
與君相識處吏隐在牆東啟閉千門静逢迎兩掖通罷
官多暇日肄業有儒風歸去塵寰外春山桂樹(一作蘭桂)叢
送上虞丞
越郡佳山水菁(一作清)江接上虞計程航一葦試吏佐雙
鳬雲壑窺仙籍風謠驗地圖因尋黃絹字為我弔曹盱
送盧評事婺州省覲
知向東陽去晨裝見綵衣客愁青眼别家喜玉人歸漠
漠水煙晩蕭蕭楓葉飛雙溪泊船處候吏拜胡威
送崔端公郎君入京覲省
已見風姿美仍聞藝業勤清秋上國路白晳少年人帶
月輕帆疾迎霜綵服新過庭若有問一為說漳濱
送張周二秀才謁宣州薛侍郎
儒衣兩少年春棹轂(一作穀)溪船湖月供詩興嵐風(一作煙嵐)
費酒錢上帆涵浦岸(一作投極浦)欹枕傲晴天不用愁□旅
宣城太守賢
送張將軍歸東都舊業
功名不復求舊業向東周白草辭邊騎青門别故侯摧
殘寶劍折羸病綠珠愁日暮寒風起猶疑大漠秋
送句容王少府簿領赴上都
上國路綿綿行人候曉天離亭綠綺奏鄉樹白雲連江
露濕征袂山鶯宜泊船春風若為别相顧起尊前
送從弟謁員外叔父廻歸義興
異鄉兄弟少見爾自依然来酌林中酒去耕湖上田何
朝逢暑雨幾夜泊魚煙餘力當勤學成名貴少年
送梁道士謁夀州崔大夫
年少一仙官清羸駕綵鸞洞宫雲渺渺花路水漫漫歲
計芝田熟晨裝月帔寒遥知小山桂五馬待邀歡
送鄭秀才貢舉
西笑(一作去)意如何知隨貢舉(一作士)科吟詩向月露驅馬
出煙蘿晩色平(一作寒)蕪遠秋聲候鴈多自憐歸未得相
送一勞歌
送謝孝廉移家越州
家承晉太傅身慕魯諸生又見一帆去共愁千里程沙
平古(一作煙)樹迥潮滿曉(一作晩)江晴從此幽深去無妨隐
姓名
送韓孝廉侍從赴舉
貢士去翩翩如君最少年綵衣行不廢儒服代相傳曉
月經淮路繁隂過楚天清談遇知巳應訪孝廉船
送陸拾遺秖召赴行在
鵷鷺承新命翻飛入漢庭歌詩能合雅獻納每論經月
曉蜀江迥猨啼楚樹青幸因焚草暇書札訪沈冥
送暎師歸本寺
還歸柳市去遠遠出人羣苔甃桐花落山窗桂樹薰引
泉通絶澗放鶴入孤雲幸許宗雷到清談不易聞
送宇文文府赴行在(行在一作官)
送君當歲暮㪷酒破離顔車騎擁寒水雪雲凝遠山且
安黃綬屈莫羡白鷗閒從此圖南路青雲步武間
送岳州温錄事赴任
觧巾州主簿捧檄不辭遥獨鶴九霄翼寒松百尺條晨
裝沾雨雪旅宿候風潮為政閒無事清談肅郡僚
送山人歸舊隐
工為楚辭賦更著魯衣冠歲儉山田薄秋深晨服寒武
人榮燕頷志士戀漁竿會被公車薦知君久晦難
惠上人房宴别
方袍相引到龍華支策開襟路不賖法味巳同香積會
禮容疑在少施家逸民羽客期皆至疎竹青苔景半斜
究竟相依何處好匡山古社足煙霞
送裵秀才貢舉
儒衣風貌清(一作羞此别)去抵漢公卿賓貢年猶少篇章藝
已成臨流惜暮景話别起鄉情離酌不辭醉西江春草
生
送袁太祝衢婺廵覆(同用山字)
挍緡稅畆不妨閒清興自随魚鳥間知君此去足佳句
路出桐溪千萬山
送湖南李侍御赴本使賦採菱亭詩
舊俗採菱處津亭風景和沅江收暮靄楚女發清歌曲
岸縈湘葉荒階上白波蘭橈向蓮府一為枉帆過
送穆侍御歸東都
知君儒服貴綵繡兩相輝婉婉成名後翩翩擁傳歸江
深煙嶼沒山暗雨雲飛共待酬恩罷相將去息機
送崔端公赴度支江陵院三韻(照字)
津亭風雪霽㪷酒留征棹星傳指湘江瑶琴多楚調偏
愁欲别處黯黯頹陽照
送陸太祝赴湖南幕同用送字(三韻)
不憚征路遥定緣賓禮重新知折柳贈舊侣乘籃送此
去佳句多楓江接雲夢
送李處士歸弋陽山居(限姓名中用韻)
暫来城市意何如却憶葛(一作菖)陽溪上居不憚薄田輸
井稅自將嘉句著州閭波翻極浦檣竿出霜落秋郊樹
影疎想到家山無俗侣逢迎只是坐籃輿
送清皎上人謁信州陸員外
暫辭長老去隨緣候曉輕裝寄客船佳句已齊康寶月
清談遠指謝臨川灘經水瀨逢新雪路過漁潭宿暝煙
暇日若隨千騎出南巖只在郡樓前
送别同用闊字(三韻)
耿耿離念繁蕭蕭凉葉脱緇塵素衣敝風露秋江闊想
得讀書窗巖花對巾褐
送人使之江陵(賞字)
嘉招不辭遠捧檄利攸往行役念前程讌游暌舊賞征
軺星乍動江信潮應上煙水飛一帆霜風搖五兩紛紛
别袂舉切切離鴻響後會杳何時悠然勞夢想
餘干贈别張二十二侍御(一作餘干别張侍御)
蕪城陌上春風别于越亭邊歲暮逢驅車又愴南北路
返照寒江千萬峯
雜言賦得風送崔秀才歸白田限三五六七言
(暄字)
響深澗思啼猨闇入蘋洲暖輕隨柳陌暄澹蕩乍飄雲
影芳菲徧滿花源寂寞春江别君處和煙帶雨送征軒
雜言同用離騷體送張評事襄陽覲省
黯離堂兮日晚儼壺觴兮送遠遠水霽兮微眀杜蘅秀
兮白芷生波泫泫(一作沄沄)兮煙羃羃凝暮色於空碧紛離
念兮隨君泝九江兮經七澤君之去兮不可留五采裳
兮木蘭舟
嶺上逢久别者又别
十年曾一别征路(一作旆)此相逢馬首向何處夕陽千萬
峯
贈别表兄韋卿
新讀兵書事護羌腰間寶劍映金章少年百戰應輕别
莫笑儒生淚數行
古離别(一作古别離)
人生天地間瞥若六轡馳夭夀既常數奈何生别離跡
當中人域正性日已衰是非千萬境杳靄情塵滋出門
事何常暫别亦難期冉冉歎流景悠悠限山陂盡此一
夕歡華罇會前墀雞鳴東方曙夙駕臨通逵欲出強移
步欲留難致辭兩情不得已念此留何為天眀去已遠
寂默居人歸入門復上堂怳怳生驚疑經履同遊處猶
言常相隨覽物或臨盤(一作鏡)翻怪来何遲乃知前日歡
本為今日悲特此(一作翻思)别後心寧及未見時則知交疎
分久久翻易持報君未别後别後當自知
御定全唐詩卷三百二十四
