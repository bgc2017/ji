欽定四庫全書
御定全唐詩卷四百十六
元稹
酬樂天春寄微之
鸚心明黠雀幽蒙何事相將盡入籠君避海鯨驚浪裏
我隨巴蟒瘴煙中千山塞路音書絶兩地知春歷日同
一樹梅花數升酒醉尋江岸哭東風
酬樂天舟泊夜讀微之詩
知君暗泊西江岸讀我閒詩欲到明今夜通州還不睡
滿山風雨杜鵑聲
酬樂天武關南見微之題山石榴花詩
比因酬贈為花時不為君行不復知又更幾年還共到
滿牆塵土兩篇詩
酬樂天見寄
三千里外巴蛇穴四十年來司馬官瘴色滿身治不盡
瘡痕刮骨洗應難常甘人向衰容薄獨訝君將舊眼看
前日詩中高蓋字至今脣舌遍長安
酬樂天得稹所寄紵絲布白輕庸製成衣服以
詩報之
湓城萬里隔巴庸紵薄綈輕共一封腰帶定知今瘦小
衣衫難作遠裁縫唯愁書到炎涼變忽見詩來意緒濃
春草綠茸雲色白想君騎馬好儀容
和樂天尋郭道士不遇(昔常為僧於荆州相别)
昔年我見杯中渡今日人言鶴上逢兩虎定隨千歲鹿
雙林添作幾株松方瞳應是新燒藥短脚知緣舊施舂
(為僧時先有脚疾)欲請僧繇遠相畫苦愁頻變本形容
酬樂天寄生衣
秋茅處處流痎瘧夜鳥聲聲哭瘴雲羸骨不勝纖細物
欲將文服却還君
酬樂天得微之詩知通州事因成四首
茅簷屋舍竹籬州虎怕偏蹄蛇兩頭(通州元和二年偏蹄虎害人比之白)
(額兩頭蛇處處皆有之也)暗蠱有時迷酒影浮塵向日似波流沙含
水弩多傷骨田仰畬刀少用牛知得共君相見否近來
魂夢轉悠悠
平地才應一頃餘閣闌都大似巢居(巴人多在山坡架木為居自號閣闌)
(頭也)入衙官吏聲疑鳥下峽舟船腹似魚市井無錢論尺
丈田疇付火罷耘鋤此中愁殺須甘分惟惜平生舊著
書(本句云努力安心過三考已曾愁殺李尚書又予病甚將平生所為文自題云異日送白二十二郎也)
哭鳥晝飛人少見倀魂夜嘯虎行多滿身沙虱無防處
獨脚山魈不奈何甘受鬼神侵骨髓常憂岐路處風波
南歌未有東西分敢唱滄浪一字歌(本句云時時三唱濯纓歌)
荒蕪滿院不能鋤甑有塵埃圃乏蔬定覺身將囚一種
未知生共死何如饑搖困尾喪家狗熱暴枯鱗失水魚
苦境萬般君莫問自憐方寸本來虚
酬樂天聞李尚書拜相以詩見賀
初因彈劾死東川又為親情弄化權(予為監察御史劾奏故東川節度使)
(嚴礪籍沒衣冠等八十餘家由是操權者大怒分司東臺日又劾奏宰相親因緣遂貶江陵士曹耳)百口
共經三峽水一時重上兩漫天尚書入用雖旬月司馬
銜冤巳十年若待更遭秋瘴後便愁平地有重泉
酬樂天歎窮愁見寄
病煎愁緒轉紛紛百里何由說向君老去心情隨日減
遠來書信隔年聞三冬有電連春雨九月無霜盡火雲
併與巴南終歲熱四時誰道各平分
酬樂天三月三日見寄
當年此日花前醉今日花前病裏銷獨倚破簾閒悵望
可憐虛度好春朝
酬樂天歎損傷見寄
前途何在轉茫茫漸老那能不自傷病為怕風多睡月
起因花(一作行)藥暫扶牀函關氣索迷真侣峽水波翻礙
故鄉唯有秋來兩行淚對君新贈遠詩章
瘴塞
瘴塞巴山哭鳥悲紅糚少婦斂啼眉殷勤奉藥來相勸
云是前年欲病時
紅荆
庭中栽得紅荆樹十月花開不待春直到孩提盡驚怪
一家同是北來人
黃草峽聽柔之琴二首
胡笳夜奏塞聲寒是我鄉音聽漸難料得小來辛苦學
又因知向峽中彈
别鶴淒清覺露寒離聲漸咽命雛難憐君伴我涪州宿
猶有心情徹夜彈
書劍
渝工劍刃皆歐冶巴吏書蹤盡子雲唯我心知有來處
泊船黃草夜思君
内狀詩寄楊白二員外(時知制誥)
天門暗闢玉琤鍧晝送中樞曉禁清彤管内人書細膩
金奩御印篆分明衝街不避將軍令跋勅兼題宰相名
南省郎官(一作中)誰待詔與君將向世間行
别毅郎(此後三首工部侍郎時詩)
爾爺只為一杯酒此别那知死與生兒有何辜才七歲
亦教兒作瘴江行
愛惜爾爺唯有我我今顦顇望何人傷心自比籠中鶴
翦盡翅(一作羽)翎愁到身
自責
犀帶金魚束紫袍不能將命報分毫他時得見牛常侍
為爾君前捧佩刀
送公度之福建(此後並同州刺史時作)
棠隂猶在建溪(一作康)磯此去那論是與非若見白頭須盡
敬恐曾江岸識胡威
喜五兄自泗州至
眼中三十年來淚一望南雲一度垂慚媿臨淮李常侍
遠教形影暫相隨
杏花
常年出入右銀臺每怪春光例早回慚媿杏園行在景
同州園裏也先開
第三歲日詠春風憑楊員外寄長安柳
三日春風巳有情拂人頭面稍憐輕殷勤為報長安柳
莫惜枝條動軟聲
贈别楊員外巨源
憶昔西河縣下時青山顦顇宦名卑揄揚陶令緣求酒
結託蕭娘只在詩朱紫衣裳浮世重蒼黃歲序長年悲
白頭後會知何日一盞煩君不用辭
寄樂天二首
榮辱升沈影與身世情誰是舊雷陳唯應鮑叔猶憐我
自保曾參不殺人山入白樓沙苑暮潮生滄海野塘春
老逢佳景唯惆悵兩地各傷何限神
論才賦命不相干鳳有文章雉有冠羸骨欲銷猶被刻
瘡痕未沒又遭彈劍頭巳折藏須蓋丁字雖剛屈莫難
休學州前羅刹石一生身敵海波瀾
聽妻彈别鶴操
别鶴聲聲怨夜弦聞君此奏欲澘然商瞿五十知無子
更付琴書與仲宣
和王侍郎酬廣宣上人觀放牓後相賀
渥洼徒自有權竒伯樂書名世始知競走牆前希得儶
高縣日下表無私都中紙貴流傳後海外金填姓字時
珍重劉繇因首薦(進士李景述以同判解頭及第)為君送和碧雲詩
御定全唐詩卷四百十六
