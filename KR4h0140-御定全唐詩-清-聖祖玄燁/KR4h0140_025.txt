欽定四庫全書
御定全唐詩卷二十五
雜曲歌辭
輕薄篇(李益)
豪不必馳千騎雄不在垂雙鞬天生俊氣自相逐出與
鵰鶚同飛翻朝行九衢不得意下鞭走馬城西原忽聞
燕䧹一聲去迴鞭挾彈平陵園歸來青樓曲未半美人
玉色當金尊淮陰少年不相下酒酣半笑倚市門安知
我有不平色白日欲顧(集作落)紅塵昏死生容易如反掌
得意失意由一言少年但飲莫相問此中報讐亦報恩
同前二首(僧貫休)
繡林錦野春態相壓誰家少年馬蹄蹋蹋鬭雞走狗夜
不歸一擲賭却如花妾惟(集作誰)云不顛不狂其名不彰
悲夫
木落蕭蕭蛩鳴唧唧不覺朱蔫臉紅霜劫鬢漆世途多
事泣向秋日方吟少壯不努力老大徒傷悲如何
輕薄行(僧齊已)
玉鞭金鐙驊騮蹄横眉吐氣如虹霓五陵春暖芳草齊
笙歌到處花成泥日沈月上且鬭雞醉來莫問天高低
伯陽道德何涕唾仲尼禮樂徒卑棲
灞上輕薄行(孟郊)
長安無緩步況値天景暮相逢灞滻間親戚不相顧自
歎方拙身忽隨輕薄倫常恐失所避化為車轍塵此中
生白髮疾走亦未歇
遊俠篇(崔灝)
少年負膽氣好勇復知機仗劒出門去孤城逢合圍殺
人遼水上走馬漁陽歸錯落金瑣甲蒙茸貂鼠衣還家
行且獵弓矢速如飛地迥鷹犬疾草深狐兔肥腰間懸
(集作帶)兩綬轉眄生光輝顧謂今日戰何如隨建威
遊俠行(孟郊)
壯士性剛決火中見石裂殺人不迴頭輕生如暫別豈
知眼有淚肯白頭上髮平生無恩酬劒閒一百月
俠客行(李白)
趙客縵胡纓吳鉤霜雪明銀鞍照白馬颯沓如流星十
步殺一人千里不留行事了拂衣去深藏身與名閒過
信陵飲脫劒膝前横將炙啖朱亥持觴勸侯嬴三杯吐
然諾五嶽倒為輕眼花耳熱後意氣素霓生救趙揮金
槌邯鄲先震驚千秋二壯士烜赫大梁城縱死俠骨香
不慙世上英誰能書閣下白首太玄經
同前(元稹)
俠客不怕死怕在事不成事成不肯藏姓名我非竊賊
誰夜行白日堂堂殺袁盎九衢草草人面青此客此心
師海鯨海鯨露背横滄溟海波分作兩處生海鯨分海
減海力俠客有謀人不測三尺鐵蛇延二國
同前(温庭筠)
欲出鴻都門陰雲蔽城闕寶劒黯如水微紅濕餘血白
馬夜頻嘶(一作驚)三更霸陵雪
行行遊且獵篇(李白)
邊城兒生年不讀一字書但知遊獵誇輕趫胡馬秋肥
宜白草騎來躡影何矜(一作可憐)驕金鞭拂雲揮鳴鞘半酣
呼鷹出遠郊弓彎滿月不虛發雙鶬迸落連飛&KR1076;海邊
觀者皆辟易猛氣英風振沙磧儒生不及遊俠人白首
下帷復何益
遊子吟(孟郊)
慈母手中線遊子身上衣臨行密密縫意恐遲遲歸誰
言寸草心報得三春暉
同前(顧況)
故櫪思疲馬故巢思迷禽浮雲蔽我鄉躑躅遊子吟遊
子悲久滯浮雲鬱東岑客堂無絲桐落葉如秋霖艱哉
遠遊子所以悲滯淫一為浮雲詞憤塞誰能禁馳暉(集作)
(歸)百年内惟願展所欽胡為不歸歟坐使年病侵未老
霜遶鬢非狂火燒心太行何艱哉北斗不可斟夜晴星
河出耿耿辰與參佳人夐青天尺素重於金泬寥羣動
異眇默諸境森苔衣上閒階蜻蛚(集作蟋蟀)催寒砧立身計
幾悮道險無容針三年不還家萬里遺錦衾夢魂無重
阻離憂因(集作罔)古今胡為不歸歟孤負丘中琴腰下是
何物牽纏曠登尋朝與名山期夕宿楚水陰楚水殊演
漾名山杳嶇嶔客從洞庭來婉孌瀟湘深橘柚在南國
鴻雁遺秋音下有碧草洲上有青橘林引燭窺洞穴凌
波睥天琛蒲荷影參差鳧鶴雛淋涔浩歌惜芳杜散髮
輕華簪胡為不歸歟淚下霑衣襟鳶飛戾霄漢螻蟻制
鱣鱏赫赫大聖朝日月光照臨聖主雖啟迪奇人分堙
沈層城發(集作登)雲韶玉(集作王)府鏘球琳鹿鳴志豐草况
復虞人箴
同前(李益)
女羞夫壻蕩客恥主人賤遭遇同衆流低回愧相見君
非青銅鏡何事空照面莫以衣上塵不謂心如練人生
當榮盛待士勿言倦君看白日馳何異弦上箭
壯士吟(賈島)
壯士不曾悲悲即無回期如何易水上未歌先淚垂
壯士行(劉禹錫)
陰風振寒郊猛虎正咆哮徐行出燒地連吼入黃茆壯
士走馬去鐙前彎玉弰叱之使人立一發如鈹交悍睛
忽星墜飛血濺林梢彪炳為我席羶腥充我庖里中欣
害除賀酒紛號呶(集作呶號)明日長橋上傾城看斬蛟
同前(鮑溶)
西方太白高壯士羞病死心知報恩處對酒歌易水砂
鴻嘷天末横劒別妻子蘇武執節歸班超束書起山河
不足重重在遇知巳
同前(施肩吾)
一斗之膽撑臟腑如磥之筋礙臂骨有時悮入千人叢
自覺一身横突兀當今四海無煙塵胸襟被壓不得伸
凍梟殘蠆我不取汙我匣裏青蛇鱗
浩歌(李賀)
南風吹山作平地帝遣天吳移海水王母桃花千遍紅
彭祖巫咸幾回死青毛驄馬參差錢嬌春楊柳含細(一作)
(緗)煙箏人勸我今屈巵神血未凝身問誰不須浪飲(一作)
(亂舞)丁督護世上英雄本無主買絲繡作平原君有酒惟
澆趙州土漏催水咽玉蟾蜍衛娘髮薄不勝梳看(一作羞)
見秋眉換深(集作新)綠二十男兒那刺促
浩歌行(白居易)
天長地久無終畢昨夜今朝又明日鬢髮蒼浪牙齒疎
不覺身年四十七前去五十有幾年把鏡照面心茫然
既無長繩繫白日又無大藥駐朱顔朱顔日漸不如故
青史功名在何處欲留年少待富貴富貴不來年少去
去復去兮如長河東流赴海無迴波賢愚貴賤同歸盡
北邙塜墓高嵯峨古來(一作今)如此非獨我未死有酒且
酣歌顔回短命伯夷餓我今所得亦巳多功名富貴須
待命命若不來知(一作爭)奈何
歸去來引(張熾)
歸去來歸期不可違相見故明月浮雲共我歸
麗人曲(崔國輔)
紅顔稱絶代欲並真無侣獨有鏡中人由來自相許
麗人行(杜甫)
三月三日天氣新長安水邊多麗人態濃意遠淑且真
肌理細膩骨肉勻繡(一作畫)羅衣裳照暮春蹙金孔雀銀
麒麟頭上何所有翠微(一作為)㔩(一作□)葉垂鬢脣背後何
所見珠壓腰衱穩稱身就中雲幕椒房親賜名大國虢
與秦紫駞之峰(一作珍)出翠釡水晶之盤行素鱗犀筯厭
飫久未下鸞刀縷切空紛綸黃門飛鞚不動塵御廚絲
絡(一作駱驛)送八珍簫鼔(一作管)哀吟感鬼神賓從雜遝實要
津後來鞍馬何逡廵當軒(一作道)下馬入錦茵楊花雪落
覆白蘋青鳥飛去銜紅巾炙手可熱勢(一作世)絶倫慎莫
近(一作向)前丞相嗔
東飛伯勞歌(張柬之)
青田白鶴丹山鳳婺女姮娥兩相送誰家絶世綺帳前
艷粉芳脂映寶鈿窈窕玉堂褰翠幕參差繡戸懸珠箔
絶世三五愛紅妝冶袖長裾蘭麝香春去花枝俄易改
可歎年光不相待
同前(李嶠)
傳書青鳥迎簫鳳巫嶺荆臺數通夢誰家窈窕住園樓
五馬千金照陌頭羅裙(一作裾)玉佩當軒出點翠施紅競
春日佳人二八盛舞歌羞將百萬呈雙娥庭前芳樹朝
夕改空駐妍華欲誰待
同前(李暇)
秦王龍劒燕后琴珊瑚寶匣鏤雙心誰家女兒抱香枕
開衾滅燭願侍寢瓊窗半上金縷幬輕羅隱(集作掩)面不
障(集作遮)羞青綺幃中坐相憶紅羅鏡裏見愁色簷花照
月鶯對棲空將可憐暗中啼
鳴雁行(李白)
胡雁鳴辭燕山昨發委羽朝度關一一銜蘆枝南飛散
落天地間連行接翼往復還客居煙波寄湘吳凌霜觸
雪毛體枯畏逢矰繳驚相呼聞弦虛墜良可吁君更彈
射何為乎
同前(韓愈)
嗷嗷鳴雁鳴且飛窮秋南去春北歸去寒就暖識所處
(一作依)天長地闊棲息稀風霜酸苦稻粱微羽毛摧落身
不肥徘徊反顧羣侣違哀鳴欲下洲(一作淵)渚非江南水
闊朝(一作朔)雲多草長沙輭無網羅閒飛靜集鳴相和違
憂懷息(一作惠)性匪他凌風一舉君謂何
同前(鮑溶)
七月朔方雁心苦聯影翻空落南土八月江南陰復晴
浮雲繞天難夜行羽翼勞痛心虛驚一聲相呼百處鳴
楚童夜宿煙波側沙上布羅連草色月闇風悲欲下天
不知何處容棲息楚童胡為傷我神爾不曾作遠行人
江南羽族本不少寧得網羅此客鳥
同前(陸龜蒙)
朔風動地來吹起沙上聲閨中有邊思玉筯此時横莫
怕兒女恨主人烹不鳴
空城雀(李白)
嗷嗷空城雀身計何戚促本與鷦鷯羣不隨鳳凰族提
攜四黃口飲乳未嘗足食君糠粃餘常恐烏鳶逐恥涉
太行險羞營覆車粟天命有定端守分絶所欲
同前(王建)
空城雀何不飛來人家住空城無人種禾黍土間生子
草間長滿地蓬蒿幸無主近村雖有高樹枝雨中無食
長苦飢八月小兒挾弓箭家家畏我(集作向)田頭飛但能
不出空城裏秋時百草皆有子黃口(集作報言)黃口莫啾啾
長爾得成無横死
同前(聶夷中)
一雀入官倉所食能損幾所慮往損頻官倉乃害爾魚
網不在天鳥網不在水飲啄要自然何必空城裏
同前(劉駕)
飢啄空城土莫近太倉粟一粒未充腸却入公子腹且
弔城上骨幾曾害爾族不聞莊辛語今日寒蕪綠
車遥遥(孟郊)
路喜到江盡江上又通舟舟車兩無阻何處不得遊丈
夫四方志女子安可留郎自別日言無令生遠愁旅雁
忽呌月斷猨寒啼秋此夕夢君夢君在百城樓寄淚無
因波寄恨無因輈願為馭者手與郎迴馬頭
同前(張籍)
征人遥遥出古城雙輪齊動駟馬鳴山川無處無(集作不)
歸路念君長作萬里行野田人稀秋草綠日暮放馬車
中宿驚麏遊兔在我傍獨唱鄉歌對僮僕君家大宅鳳
城隅年年道上隨行車願為玉鑾繫華軾終日有聲在
君側門前舊轍久已平無由復得君消息
同前(張祜)
東方曨曨車軋軋地色不分新去轍閨門半掩牀(集作窗)
半空斑斑枕花殘淚紅君心若車千萬轉妾身如轍遺
漸遠碧川迢迢山宛宛馬蹄在耳輪在眼桑間女兒情
不淺莫道野蠶能作繭
同前(胡曾)
自從車馬出門朝便入空房守寂寥玉枕夜殘魚信絶
金鈿秋盡雁書遥臉邊楚雨臨風落頭上春雲向日銷
芳草又衰還不至碧天霜冷轉無憀
自君之出矣(辛弘智)
自君之出矣梁塵靜不飛思君如滿月夜夜減容暉
同前(李康成)
自君之出矣弦吹絶無聲思君如百草撩亂逐春生
同前(盧仝)
自君之出矣壁上蜘蛛織近取見妾心夜夜無休息妾
有雙玉環寄君表相憶環是妾之心玉是君之德馳情
增悴容蓄思損精力玉簟寒悽悽延想心惻惻風含霜
月明水泛碧天色此水有盡時此情無終極
同前(雍裕之)
自君之出矣寶鏡為誰明思君如隴水長聞嗚咽聲
同前(張祜)
自君之出矣萬物看成古千尋葶藶枝爭奈長長苦
長相思(郎大家宋氏)
長相思久離别關山阻風煙絶臺上鏡文銷袖中書字
滅不見君形影何曾有懽悅
同前(蘇頲)
君不見天津橋下東流水東望龍門北朝市楊柳青青
宛地垂桃紅李白花參差花參差柳堪結此時憶君心
斷絶
同前三首(李白)
長相思在長安絡緯秋啼金井欄微霜凄凄簟色寒孤
燈不明思欲絶卷帷望月空長歎美人如花(一作佳期迢迢)隔
雲端上有青冥之長天下有綠水之波瀾天長路遠魂
飛苦夢魂不到關山難長相思摧心肝
日色已盡花含煙月明欲素愁不眠趙瑟初停鳳凰柱
蜀琴欲奏鴛鴦絃此曲有意無人傳願隨春風寄燕然
憶君迢迢隔青天昔日横波目今成流淚泉不信妾腸
斷歸來看取明鏡前
美人在時花滿堂美人去後花餘牀牀中繡被卷不寢
至今三載猶聞香香亦竟不滅人亦竟不來相思黃葉
落白露點青苔
同前(張繼)
遼陽望河縣白首無由(一作人)見海上珊瑚枝年年寄春
燕
同前二首(令狐楚)
君行登隴上妾夢在閨中玉筯千行落銀牀一半空
綺席春眠覺紗窗曉望迷朦朧殘夢裏猶自在遼西
同前(白居易)
九月西風興月冷霜(一作露)華凝思君秋夜長一夜魂九
升二月東風來草坼花心開思君春日遲一日腸九迴
妾住洛橋北君住洛橋南十五即相識今年二十三有
如女蘿草生在松之側蔓短枝苦高縈迴上不得人言
人有願願至天必成願作遠方獸步步比肩行願作深
山木枝枝連理生
千里思(李白)
李陵没胡沙蘇武還漢家迢迢五原關朔雪亂邊(一作愁見)
(雪如)花一去隔絶域(集作國)思歸但長嗟鴻雁向西北飛(一作)
(因)書報天涯
同前(李端)
涼州風月美遥望居延路泛泛下天雲青青緣塞樹燕
山蘇武上海島田横住更是草生時行人出門去
行路難(盧照鄰)
君不見長安城北渭橋邊枯木横槎臥古田昔日含紅
復含紫常時留霧亦留煙春㬌春風花似雪香車玉轝
恒闐咽若箇遊人不競攀若箇倡家不來折倡家寶袜
蛟龍帔公子銀鞍千萬騎黃鶯一向花嬌春(集作二向花嬌)兩
兩三三(集作青鳥雙雙)將子戲千尺長條百尺枝丹(集作月)桂青
(集作星)榆相蔽虧珊瑚葉上鴛鴦鳥鳳凰巢裏雛鵷兒巢
傾枝折鳳歸去條枯葉落狂(集作任)風吹一朝零落無人
問萬古摧殘君詎知人生貴賤無終始倏忽須臾難久
恃誰家能駐西山日誰家能堰東流水漢家陵樹滿秦
川行來行去盡哀憐自昔公卿二千石咸擬榮華一萬
年不見朱脣將白貌惟聞素棘與黃泉金貂有時須換
酒玉麈但搖莫計錢寄言坐客神仙署一生一死交情
處蒼龍闕下君不來白鶴山前我應去雲間海上邈難
期赤心會合在何時但願堯年一百萬長作(一作與)巢由
也不辭
同前(張紘)
君不見温家玉鏡臺提攜抱握九重來君不見相如綠
綺琴一撫一拍鳳凰音人生意氣須及早莫負當年行
樂心荆王奏曲楚妃歎曲盡歡終夜將半朱樓銀閣正
平生碧草青苔坐蕪漫當春對酒不須疑視目相看能
幾時春風吹盡燕初至此時自謂稱君意秋露萎草鴻
始歸此時衰暮與君違人生翻覆何常足誰保容顔無
是非
同前五首(賀蘭進明)
君不見嵒下井百尺不及泉君不見山上蒿(集作苖)數寸
凌雲煙人生相(集作賦)命亦如此何苦太息自憂煎但願
親友長含笑相逢莫吝(集作不乏)杖頭錢寒夜邀歡須秉燭
豈得空(集作常)思花柳年
君不見門前柳榮曜暫時蕭索久君不見陌上花狂風
吹去落誰家誰(集作鄰)家思婦見之歎蓬首不梳心歴亂
盛年夫壻長别離歲暮相逢色凋(集作巳)換
君不見荒(集作芳)樹枝春花落盡蜂不窺君不見梁上泥
秋風始高燕不棲蕩子從軍事征戰蛾眉嬋娟空守閨
獨宿自然堪下淚况復時聞烏夜啼
君不見雲間(一作中)月暫盈還復缺君不見林下風聲遠
意難窮親故平生欲聚散歡娱未盡尊酒空自歎青青
陵上柏歲寒能與幾人同
君不見東流水一去無窮巳君不見西郊雲日夕空氛
氲羣雁裵回不能去一雁悲鳴復失羣人生結交在終
始莫為(集作以)升沈中路分
同前(崔灝)
君不見建章宫中金明枝萬萬長條拂地垂二月三月
花如霰九重幽深君不見艷彩朝含四寶宫香風吹(集作)
(旦)入朝雲殿漢家宫女春未闌愛此芳香朝暮看看去
看來心不忘攀折將安鏡臺上雙雙素手剪不成兩兩
紅妝笑相向建章昨夜起春風一花飛落長信宫長信
麗人見花泣憶此珍樹何嗟及我昔初在昭陽時朝折
(集作攀)暮折登玉墀秖言歲歲長相對不寤今朝遥相思
同前三首(李白)
金尊清酒斗十千玉盤珍羞直萬錢停杯投筯不能食
拔劒四顧心茫然欲渡黃河冰塞川將登太行雪暗天
(集作滿山)閒來垂釣坐(集作碧)溪上忽復乘舟夢日邊行路難行
路難多岐路今安在長風破浪會有時直挂雲帆濟滄海
大道如青天我獨不得出羞逐長安社中兒赤雞白狗
(一作雉)賭梨栗彈劒作歌奏苦聲曳裾王門不稱情淮隂
市井笑韓信漢朝公卿(一作侯)忌賈生君不見昔時燕家
重郭隗擁篲折腰(一作節)無嫌猜劇辛樂毅感恩分輸肝
剖(一作割)膽效英才昭王白骨縈蔓(集作爛)草誰人更掃黃
金臺行路難歸去來
有耳莫洗潁川水有口莫食首陽蕨含光混世貴無名
何用孤高比雲月吾觀自古賢達人功成不退皆殞身
子胥既棄吳江上屈原終投湘水濱陸機才多(集作雄才)豈
自保李斯稅駕苦不早華亭鶴唳詎可聞上蔡蒼鷹何
足道君不見吳中張翰稱(一作真)達士(集作生)秋風忽憶江
東行且樂生前一杯酒何須身後千載名
同前三首(顧况)
君不見古來(集作人)燒水銀變作北邙山上塵藕絲挂身
在虛空(集作在虛空中)欲落不落愁殺人睢水英雄多血刃建
章宫闕成灰(集作煨)燼淮王身死桂枝(集作樹)折徐氏(集作福)
一去音書絶行路難行路難生死皆由天秦皇漢武遭
下(集作不)脫汝獨何人學神仙
君不見擔雪塞井徒(集作空)用力炊砂作飯豈堪喫(集作食)
一生肝膽向人盡相識不如不相識冬青樹上挂凌霄
歲宴花凋樹不凋凡物各自有根本種禾終不生豆苗
行路難行路難何處是平道中心無事當富貴今日覺
(集作看)君顔色好
君不見少年頭上如雲髮少壯如雲老如雪豈知灌頂
有醍醐能使清涼頭不熱吕梁之水桂飛流黿鼉蛟蜃
不敢游少年恃險若平地獨倚長劒凌清秋行路難行
路難昔少年今巳老前朝竹帛事皆空日暮牛羊古城
草
同前(李頎)
漢家名臣楊德祖四代五公享茅土父兄子弟(集作父子兄弟)
綰銀黃躍馬鳴珂朝建章火浣單衣繡方領茱萸錦帶
玉盤囊賓客填街復滿坐片言出口生輝光世人逐勢
爭奔走瀝膽隳肝惟恐後當時一顧生青雲自謂生死
長隨君一朝謝病還鄉里窮巷蒼茫絶知已秋風落葉
閉重門昨日論交竟誰是薄俗嗟嗟難重陳深山麋鹿
下為鄰魯連所以蹈滄海古往今來稱逹人
同前二首(高適)
君不見富家翁昔時貧賤誰比數一朝金多結豪貴萬
事勝人徤如虎子孫成長(集作行)滿眼前妻能(一作解)管絃
妾能舞自矜一朝(集作身)忽如此却笑傍人獨悲(一作愁)苦
東鄰少年安所如席門窮巷出無車有才不肯學干謁
何用年年空讀書
長安少年不少錢能騎駿馬鳴金鞭五侯相逢大道邊
美人絃管爭留連黃金如斗不敢惜片言如山莫棄捐
安知顦顇讀書者暮宿虛(集作靈)臺私自憐
同前(張籍)
湘東行人長歎息十年離家歸未得弊裘羸馬苦難行
僮僕飢寒少筋力君不見牀頭黃金盡壯士無顔色龍
蟠泥中未有雲不能生彼升天翼
同前(聶夷中)
莫言行路難夷狄如中國謂言骨肉親中門如異域出
處全在人路亦無通塞門前兩條轍何處去不得
同前(韋應物)
荆山之白玉兮良工雕琢雙環連月蝕中央鏡心穿故
人贈妾初相結恩在環中尋不絶人情厚薄苦須臾昔
似連環今似玦連環可碎不可離如何物在人自移上
客勿遽歡聽妾歌路難傍人見環環可憐不知中有長
恨端
同前三首(柳宗元)
君不見夸父逐日窺虞淵跳踉北海超崑崙披霄決漢
出沆漭瞥裂左右遺星辰須臾力盡道渴死狐鼠蜂蟻
爭噬吞北方竫人長九寸門口抵掌更笑喧啾啾飲食
滴與粒生死亦足終天年睢盱大志少成遂坐使兒女
相悲憐
虞衡斤斧羅千山工命采斫杙與椽深林土翦十取一
百牛連鞅摧雙轅萬圍千尋妨道路東西蹶倒山火焚
遺餘毫末不見保躝躒磵壑何當存羣材未成質已夭
突兀&KR1895;豁空巖巒柏梁天災武庫火匠石狼顧相愁冤
君不見南山棟梁益稀少愛材養育誰復論
飛雪斷道冰成梁侯家熾炭雕玉房蟠龍吐耀虎喙張
熊蹲豹擲爭低昂攢巒叢㟧射朱光丹霞翠霧飄奇香
美人四向迴明璫雪山冰谷晞太陽星躔奔走不得止
奄忽雙燕棲虹梁風臺露榭生光飾死灰棄置參與商
盛時一去貴反賤桃笙葵扇安可常(集作當)
同前(鮑溶)
玉堂向夕如無人絲竹儼然宫商死細人何言入君耳
塵生金尊酒如水君今不念歲蹉跎雁天明明涼露多
華燈青凝久照夜綵童窈窕虛垂羅入宫見妬君不察
莫入此地出風波此時不樂早休息女顔易老君如何
同前五首(僧貫休)
不會當時(一作初)作天地剛有多般愚與智到頭還用真
宰心何如上下皆清氣大道冥冥不知處那堪頓得羲
和轡義不義兮仁不仁擬學長生更容易負心為爐復
為火緣木求魚應且止君不見燒金煉石古帝王鬼火
熒熒白楊裏
君不見道傍廢井生古木本是驕奢貴人屋幾度美人
照影來素綆銀缾濯纖玉雲飛雨散今如此繡闥雕甍
作荒谷沸渭笙歌君莫誇不應長是西家哭休說遺編
行者幾至竟終須合天理敗他成此亦何功蘇張終作
多言鬼行路難行路難不在羊腸裏
九有茫茫共堯日浪死虛生亦非一清淨玄音竟不聞
花眼酒腸暗如漆或偶因片言隻字登第光二親又不
能獻可替不航要津口談羲軒與周孔履行不及屠沽
人行路難行路難日暮途遠空悲歎
君不見道傍樹有寄生枝青青鬱鬱同榮衰無情之物
尚如此為人不及還堪悲父歸墳兮未朝夕已分黃金
爭田宅高堂老母頭似霜心作數支淚常滴我聞忽如
負芒刺不獨為君空歎息古人尺布猶可縫潯陽義犬
令人憶寄言世上為人子孝義團圓莫如此若如此不
遄死兮更何俟
君不見山高海深人不測古往今來轉青碧淺近輕浮
莫與交池(一作地)卑只解生荆棘誰道黃金如糞土張耳
陳餘斷消息行路難行路難君自看
同前二首(僧齊巳)
行路難君好看驚波不在黤黮間小人心裏藏奔湍七
盤九折寒崷崪翻車倒盖猶堪出未似是非脣舌危闇
中潛毁平人骨君不見楚靈均千古沈冤湘水濱又不
見李太白一朝却作江南客
下浸與高盤不為行路難是非真險惡翻覆作峰巒漆
媿同時黑朱慚巧處丹令人畏相識欲畫白雲看
同前(翁綬)
行路艱難不復歌故人榮逹我蹉跎雙輪晚上銅梁(一作)
(臺)雪一葉春浮瘴海波自古要津皆若此方今失路欲
如何君看西漢翟丞相鳳沼朝辭暮雀羅
同前(薛能)
何處力堪殫人心險萬端藏山難測度暗水自波瀾對
面如千里迴腸似七盤已經吳坂困欲向鴈門難南北
誠須泣高深不可干無因善行止車轍得平安
從軍中行路難二首(駱賓王)
君不見封狐雄虺自成羣馮深負固結妖氛玉璽分兵
徵惡少金壇受律動將軍將軍擁旄宣廟略戰士横行
靜夷落長驅一息背銅梁直指三巴逾劒閣閣道岧蕘
上(集作起)戍樓劒門遥裔俯靈丘卭關九折無平路江水
雙源有急流征役無期返他鄉歲華晚杳杳丘陵出蒼
蒼林薄遠途危紫盖峰路澀青泥坂去去指哀牢行行
入不毛絶壁千里險連山四望高中外分區宇夷夏殊
風土交趾枕南荒昆彌臨北戸川源饒毒霧溪谷多滛
雨行潦四時流崩查千歲古漂梗飛蓬不自安捫藤引
葛度危巒昔時聞道從軍樂今日方知行路難蒼江綠
水東流駛炎洲丹徼南中地南中南斗映星河秦川秦
塞阻煙波三春邊地風光少五月瀘中瘴癘多朝驅疲
斥候夕息倦誰何向月彎繁弱連星轉太阿重義輕生
懷一顧東伐西征凡幾度夜夜朝朝斑鬢新年年歲歲
戎衣故灞城隅滇池水天涯望轉積地際行無已徒覺
炎凉節物非不知關山千萬里棄置勿重陳重陳(集作征行)
多苦辛且悅清笳楊柳曲詎憶芳園桃李人綘節朱旗
分白羽丹心白刃酬明主但令一技(集作被)君王識誰憚
三邊征戰苦行路難行路難岐路(集無此二字)幾千端無復
歸雲馮短翰望日想長安
君不見玉關塵色暗邊亭銅鞮敵騎寇長城天子按劒
徵餘勇將軍受脤事横行七德龍韜開玉帳千里鼉鼔
疉金鉦隂山苦霧埋高壘交河孤月照連營連營去去
無窮極擁旆遥遥過絶國陣雲朝結晦天山寒沙夕漲
迷疎勒龍鱗水上開魚貫馬首山前振鵰翼長驅萬里
讋祁連分麾三命武功宣百發烏號遥碎柳七尺龍文
迥照蓮春來秋去移灰琯蘭閨柳市芳塵斷鴈門迢遰
尺書稀鴛被相思雙帶緩行路難(集重行路難三字)誓令氛祲
靜臯蘭但使封侯龍頟貴詎隨中婦鳳樓寒
變行路難(王昌齡)
向晚横吹悲風動馬嘶合前驅引旗節千里陣雲帀單
于下隂山砂礫空颯颯封侯取一戰豈復念閨閣
御定全唐詩卷二十五
