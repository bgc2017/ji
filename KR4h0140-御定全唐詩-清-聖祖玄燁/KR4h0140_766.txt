欽定四庫全書
御定全唐詩卷七百六十六
劉兼
劉兼長安人官榮州刺史詩一卷(胡震亨云雲間朱氏得宋刻唐百家詩兼)
(集中有長春節詩為宋太祖誕節其人盖五代人而入宋者)
貴遊
繡衣公子宴池塘淑景融融萬卉芳珠翠照天春未老
管絃臨水日初長風飄柳線金成穗雨洗梨花玉有香
醉後不能離綺席擬憑青帝繫斜陽
夢歸故園
桐葉飛霜落井欄菱花藏雪助衰顔夜窗颯颯搖寒竹
秋枕迢迢夢故山臨水釣舟横荻(一作葦)岸隔溪禪侶啟
柴關覺来依舊三更月離緒鄉心起萬端
舊館秋寒夜夢長水簾疎影入廻塘宦情率爾拖魚(一作)
(漁)艇客恨依然在燕梁白鷺獨飄山面雪紅蕖全謝鏡
心香起来不語無人會醉倚東軒半夕陽
蜀都春晚感懷
蜀都春色漸離披夢斷雲空事莫追宫闕一城荒作草
王孫猶自醉如泥誰家玉笛吹殘照柳市金絲拂舊堤
可惜錦江無錦濯海棠花下杜鵑啼
對雨
幽庭凝碧亦漣漪簷霤聲繁聒夢歸半岫金烏纔委照
一川石燕又交飛濯枝霡霂榴花吐吹渚飄颻暑氣微
因憶故園閑釣處蒼苔斑駁滿漁磯
春霽
春霽江山似畫圖醉垂鞭袂出康衝猖狂亂打貔貅鼓
懶慢遲(一作稽懶慵)修鴛鷺書老色漸来欺鬢髮閑情將欲
傲簪裾苔錢遍地知多少買得花枝不落無
秋夕書懷
荒僻淹留歲已深解龜無計恨難任守方半會蠻夷語
賀厦全忘燕雀心夜静倚樓悲月笛秋寒攲枕泣霜砧
宦情總逐愁腸斷一筯鱸魚直萬金
直氣從来不入時掩關慵更釣磻溪斯文未喪宣尼歎
吾道將窮阮籍悲輕粉覆霜凝夜砌亂金鋪菊織秋籬
南陽卧久無人問薄命非才有可疑
春宵
春雲春日共朦朧滿院梨花半夜風宿酒未醒珠箔捲
艷歌初闋玉樓空五湖范蠡才堪重六印蘇秦道不同
再取素琴聊假寐南柯靈夢莫相通
秋夕書懷呈戎州郎中
素律初廻枕簟涼松風飄泊入華堂譚雞寂默紗窗静
夢蝶蕭條玉漏長歸去水雲多阻隔别来情緒足悲傷
霜砧月笛休相引只有離襟淚兩行
風送秋荷滿鼻香竹聲敲玉近虛廊夢廻故國情方黯
月過疎簾夜正涼菱鏡也知移艷態錦書其柰隔年光
鸞膠處處難尋覓斷盡相思寸寸腸
晚樓寓懷
薄暮疎林宿鳥還倚樓垂袂復憑欄月沈江底珠輪淨
雲鎖峰頭玉葉寒劉毅暫貧雖壮志馮唐將老自低顔
無言獨對秋風立擬把朝簪換釣竿
征婦怨
金閨寂寞罷妆臺玉筯闌干界粉腮花落掩關春欲暮
月圓攲枕夢初廻鸞膠豈續愁腸斷龍劒難揮别緒開
曾寄錦書無限意塞鴻何事不歸来
對鏡
青鏡重磨照白鬚白鬚閑撚意何如故園迢遰千山外
荒郡淹留四載餘風送竹聲侵枕簟月移花影過庭除
秋霜滿領難消釋莫讀離騷失意書
春燕
多時窗外語呢喃只要佳人捲繡簾大厦已成湏慶賀
高門頻入莫憎嫌花間舞蝶和香趁江畔春泥帶雨銜
栖息數年情巳厚營巢爭肻傍他簷
春晚寓懷
一承兊澤蒞方州八度春光照郡樓好景幾將官吏醉
名山時領管弦遊空花任爾頻侵眼老雪從他漸滿頭
歸去杜陵池閣在只能歡笑不能愁
中春宴遊
二月風光似洞天紅英翠萼簇芳筵楚王雲雨迷巫峡
江令文章媚蜀箋歌黛入顰春袖(一作岫)斂舞衣新繡曉
霞鮮酒闌香袂初分散笑指漁翁釣暮煙
春晚閒望
東風滿地是梨花只把琴心殢酒家立處晚樓横短笛
望中春草接平沙雁行斷續晴天遠燕翼參差翠幕斜
歸計未成頭欲白釣舟煙浪思無涯
秋夕書事
搖落江天萬木空雁行斜戞塞垣風征閨𢷬月離愁遠
舊館眠雲旅夢通郢客豈能陪下里臯禽爭肻戀樊籠
此心曠蕩誰相會盡在南華十卷中
蓮塘霽望
新秋菡蓞發紅英向晩風飄滿郡馨萬疊水紋羅乍展
一雙鸂鶒繡初成採蓮女散吳歌闋拾翠人歸楚雨晴
遠岸牧童吹短笛蓼花深處信牛行
送從弟舍人入蜀
嘉陵江畔餞行車離袂難分十里餘慷慨莫誇心似鐵
留連不覺淚成珠風光川谷梅將發音信雲天雁未疎
立馬舉鞭無限意會稀别遠擬何如
新廻車院筵上作
廻車院子未廻車三載疲民詠袴襦借寇已承英主詔
乞骸湏上老臣書黃金蜀柳籠朱戶碧玉湘筠映綺疏
因問滿筵詩酒客錦江何處有鱸魚
寄長安鄭員外
屈指良交十四人隙駒風燭漸為塵當初花下三秦客
只有天涯二老身乘醉幾同遊北内尋芳多共謁東隣
此時阻隔關山遠月滿江樓淚滿巾
咸陽懷古
高秋咸鎬起霜風秦漢荒陵樹葉紅七國鬪雞方賈勇
中原逐鹿更爭雄南山漠漠雲常在渭水悠悠事旋空
立馬舉鞭遥望處阿房遺址夕陽東
春怨
繡林紅岸落花鈿故去新来感自然絶塞杪春悲漢月
長林深夜泣湘絃錦書雁斷應難寄菱鏡鸞孤貌可憐
獨倚畫屏人不會夢魂纔别戍樓邊
登樓寓望
憑高多是偶汍瀾紅葉何堪照病顔萬疊雲山供遠恨
一軒風物送秋寒背琴鶴客歸松徑横笛牛童卧蓼灘
獨倚郡樓無限意夕陽西去(一作邁)水東還
江岸獨步
醉卓寒笻傍水行漁翁不會獨吟情龜能顧印誰相重
鶴偶乘軒自可輕簪組百年終長物文章千古亦虛名
是非得喪皆閑事休向南柯與夢爭
江樓望鄉寄内
獨上江樓望故鄉淚襟霜笛共淒涼雲生隴首秋雖早
月在天心夜已長魂夢只能隨蛱蝶煙波無計學鴛鴦
蜀箋都有三千幅總寫離情寄孟光
命妓不至
琴中難挑孰憐才獨對良宵酒數杯蘇子黑貂將已盡
(一作敝)宋弘青鳥又空回月穿淨牖霜成隙風捲殘花錦
作堆攲枕夢魂何處去醉和春色入天台
宣賜錦袍設上贈諸郡客
十月芙蓉花滿枝天庭驛騎賜寒衣將同玉蝶侵肌冷
也遣金鵬遍體飛夜卧始知多忝竊晝行方覺轉光輝
深冬若得朝丹闕太華峰前衣錦歸
晨雞
朱冠金距綵毛身昧爽高聲已報晨作瑞莫慚先貢楚
擅場湏信獨推秦淮南也伴升仙犬函谷曾容借曉人
此日卑棲随飲啄宰君驅我亦相馴
芳春
微雨微風隔晝簾金爐檀炷冷慵添桃花滿地春牢落
柳絮成堆雪棄嫌寳瑟不能邀卓氏綵毫何必夢江淹
宦情歸興休相撓隼旆漁舟總未厭
春遊
柳成金穗草如茵載酒尋花共賞春先入醉鄉君莫問
十年風景在三秦
搖搖離緒不能持滿郡花開酒&KR0836;時羞聽黃鶯求善友
強隨綠柳展愁眉隔雲故國山千疊傍水芳林錦萬枝
聖主未容歸北闕且將勤儉撫南夷
重陽感懷
重陽不忍上高樓寒菊年年照暮秋萬疊故山雲總隔
兩行鄉淚血和流黃茅莽莽連邊郡紅葉紛紛落釣舟
歸計未成年漸老茱萸羞戴雪霜頭
載花乘酒上高山四望秋空八極寬蜀國江山存不得
劉家豚犬取何難張儀舊壁蒼苔厚葛亮荒祠古木寒
獨對斜陽更惆悵錦江東注似波瀾
宴遊池館
綺筵金碧照芳菲酒滿瑶巵水滿池去歲南岐離郡日
今春東蜀看花時儉蓮發臉當籌著緒柳生腰按柘枝
座客半酣言笑狎孔融懷抱正怡怡
寄高書記
齊朝慶裔祖敖曹麟角無雙鳳九毛聲價五侯爭辟命
文章一代振風騷醉琴自寄陶家意夢枕誰聽益郡刀
補衮應星曾奏舉北山南海孰為高
再見從弟舍人
屈指依稀十五年鸞臺秘閣位相懸分飛淮甸雁行斷
重見江樓蟾影圓滯跡未偕朝北闕高才方命入西川
願君通理湏還早拜慶慈親几杖前
春晝醉眠
朱欄芳草綠纖纖攲枕高堂捲晝簾處處落花春寂寂
時時中酒病懨懨塞鴻信斷雖堪訝梁燕詞多且莫嫌
自有卷書銷永日霜華未用鬢邊添
中夏晝卧
寂寂無聊九夏中傍簷依壁待清風壮圖竒策無人問
不及南陽一卧龍
春夕寓興
忘憂何必在庭萱是事悠悠竟可寬酒病未能辭錦里
春狂又擬入桃源風吹楊柳絲千縷月照梨花雪萬團
閑泥金徽度芳夕幽泉石上自潺湲
春夜
薄薄春雲籠皓月杏花滿地堆香雪醉垂羅袂倚朱欄
小數玉仙歌未闋
訪飲妓不遇招酒徒不至
小橋流水接平沙何處行雲不在家畢卓未来輕竹葉
劉晨重到殢桃花琴樽冷落春將盡幃幌蕭條日又斜
回首却尋芳草路金鞍拂柳思無涯
春宴河亭
柳擺輕絲拂嫩黃檻前流水滿池塘一筵金翠臨芳岸
四面煙花出粉墻舞袖逐風翻繡浪歌塵隨燕下雕梁
蠻箋象管休凝思且放春心入醉鄉
蜀都道中
劒關雲棧亂崢嶸得喪何由險與平千載龜城終失守
一堆鬼錄漫留名季年必不延昏主薄賞那堪激懦兵
李特後来多二世納降歸擬盡公卿
萬葛樹(第六句缺一字)
葉如羽盖豈堪論百步清隂鎖綠雲善政已聞思召伯
英風偏稱號將軍静鋪講席麟經潤高拂(闕)枝兔影分
更有歲寒霜雪操莫將樗櫟擬相羣
春夕遣懷
窮通分定莫淒涼且放歡情入醉鄉范蠡扁舟終去相
馮唐半世只為郎風飄玉笛梅初落酒汎金樽月未央
休把虛名撓懷抱九原丘隴盡侯王
西齋
西齋新竹兩三莖也有風敲碎玉聲莫恨移来欄檻遠
譬如元本此間生
新蟬
齊女屏幃失舊容侍中冠冕有芳蹤翅翻晩鬢尋香露
聲引秋絲逐遠風旅館聽時髭欲白戍樓聞處葉多紅
只知送恨添愁事誰見凌霄羽蛻功
寄滑州文秀大師
分飛屈指十三年菡蓞峰前别社蓮薄宦偶然来左蜀
孤雲何事在南燕一封瑶簡音初達兩處金沙色共圓
珍重湯休惠佳句郡齋吟久不成眠
中春登樓
金杯不以滌愁腸江郡芳時憶故鄉兩岸煙花春富貴
一樓風月夜凄凉王章莫耻牛衣淚潘岳休驚鶴鬢霜
歸去蓮花歸未得白雲深處有茅堂
古今通塞莫咨嗟謾把霜髯敵歲華失手已慙蛇有足
用心休為鼠無牙九天雲淨方憐月一夜風高便厭花
獨倚郡樓人不會釣舟春浪接平沙
自遣
未上亨衢獨醉吟賦成無處博黃金家人莫問張儀舌
國士須知豫讓心照乘始堪沽善價陽春爭忍混凡音
鵾鵬鱗翼途程在九萬風雲海浪深
偶有下殤因而自遣
彭夀殤齡共兩空幻泡緣影夢魂中缺圓宿會長如月
飄忽浮生疾似風修短百年先後定賢愚千古是非同
南柯太守知人意休問陶陶塞上翁
倦學(此首用韻錯訛)
樂廣亡来冰鏡稀宓妃嫫母混妍媸且於霧裏藏玄豹
休向窗中問碧鷄百氏典墳空自苦一堆螢雪竟誰知
門前春色芳如晝好掩書齋任所之
去年今日
去年今日到榮州五騎紅塵入郡樓貔虎只知迎太守
蠻夷不信是儒流姦豪已息時將泰疲瘵全蘇歲又周
聖主若容辭重禄便歸煙水狎羣鷗
晝寝
花落青苔錦數重書滛不覺避春慵恐情枕上飛莊蝶
任爾雲間騁陸龍玉液未能消氣魄牙籖方可滌昏蒙
起来已被詩魔引窗外寒敲翠竹風
郡齋寓興
依約樊川似旭川郡齋風物盡蕭然秋庭碧蘚鋪雲錦
晚閣紅蕖簇水仙醉筆語狂揮粉壁歌梁塵亂拂花鈿
情懷放蕩無羈束地角天涯亦信緣
郡樓閒望書懷
郡城樓閣繞江濱風物清秋入望頻銅鼓祭龍雲塞廟
蘆花飄市雪粘人蓮披淨沼羣香散鷺點寒煙玉片新
歸去杜陵池館在且將朝服拂埃塵
玉燭花
嫋嫋香英三四枝亭亭紅艷照階墀正當晩檻初開處
却似春闈就試時少女不吹方熠爚東君偏惜未離披
夜深斜倚朱欄外擬把隣光借與誰
從弟舍人惠茶
曾求芳茗貢蕪詞果沐頒霑味甚竒龜背起紋輕炙處
雲頭翻液乍烹時老丞倦悶偏宜矣舊客過從别有之
珍重宗親相寄惠水亭山閣自攜持
再看光福寺牡丹
去年曾看牡丹花蛱蝶迎人傍彩霞今日再遊光福寺
春風吹我入仙家當筵芬馥歌唇動倚檻嬌羞醉眼斜
来歲未朝金闕去依前和露載歸衙
海棠花
淡淡微紅色不深依依偏得似春心煙輕虢國顰歌黛
露重長門斂淚衿低傍繡簾人易折密藏香蘂蝶難尋
良宵更有多情處月下芬芳伴醉吟
新竹
近窗卧砌兩三叢佐静添幽别有功影鏤碎金初透月
聲敲寒玉乍搖風無憑費叟煙波碧莫信湘妃淚點紅
自是子猷偏愛爾虛心高節雪霜中
木芙蓉
素靈失律詐風流強把芳菲半載偷是葉葳蕤霜照夜
此花爛縵火燒秋謝蓮色淡爭堪種陶菊香穠亦合羞
誰道金風能肅物因何厚薄不相侔
送二郎君歸長安
我兒辭去淚雙流蜀郡秦川兩處愁紅葉滿山歸故國
黃茅徧地住他州荷衣曉挂慙官吏菱鏡秋窺訝鬢髹
好向雲泉營舊隠莫教莊叟畏犧牛
送文英大師
屈指平陽别社蓮蟾光一百度曾圓孤雲自在知何處
薄宦参差亦信緣山郡披風方穆若花時分袂更淒然
搖鞭相送嘉陵岸回首羣峰隔翠煙
酬勾評事
閑庭攲枕正悲秋忽覺新編浣遠愁才薄只愁安雁戶
(夷人内有雁戶盖徙移不定之故也)年高空憶復漁舟鷺翹皓雪臨汀岸
蓮嫋紅香匝郡樓對景却慙無藻思南金荆玉卒難酬
初至郡界
嘉陵江畔接榮川兩畔旌旗下瀨船郡印已分炎瘴地
朝衣猶惹御爐煙蓮塘小飲香隨艇月榭高吟水壓天
錦字莫嫌歸路遠華夷一統太平年
到郡後有寄(一作到郡後寄西川從弟舍人右司閻郎中齊殿院)
蜀路新修盡坦平交親深幸再逢迎正當返袂思鄉國
却似歸家見弟兄霑澤只慙堯綍重泝流還喜范舟輕
欲將感戀裁書旨多少魚箋寫得成
長春節
聖朝佳節遇長春跪捧金爐祝又焚寳藏發来天地秀
兵戈銷後帝皇尊太平基址千年永混一車書萬古存
更有馨香滿芳檻和風遲日在蘭蓀
登郡樓書事
偶奉綸書蒞旭川郡樓嘉致盡依然松攲鳥道雲藏寺
月滿漁舟水浸天望帝古祠花簇簇錦城歸路草芊芊
有時倚檻垂雙袂故國風光似眼前
旭川祁宰思家而卒因述意呈秦川知巳
歲稔民康絶訟論政成公暇自由身朝看五馬閒如社
夜擁雙姬煖似春家計不憂憑冡子官資無愧是朝臣
豈同齷齪祁員外至死悲涼一婦人
登郡樓書懷
煙雨樓臺漸晦冥錦江澄碧浪花平卞和未雪荆山耻
莊舄空傷越國情天際寂寥無雁下雲端依約有僧行
登高欲繼離騷詠魂斷愁深寫不成
邊郡荒涼悲且歌故園迢遰隔煙波琴聲背俗終如是
劔氣衝星又若何朝客漸通書信少釣舟頻引夢魂多
北山更有移文者白首無塵歸去麽
莫嗔阮氏哭途窮萬代深沈恨亦同瑞玉豈知將抵鵲
鉛刀何事却屠龍九夷欲適嗟吾道五柳終歸效古風
獨倚郡樓無限意滿江煙雨正冥濛
偶聞官吏舉請輙有一篇寄從弟舍人
官吏潜陳借寇詞宦情鄉夢兩相違青城錦水無心住
紫閣蓮峰有意歸張翰鱸魚因醉憶孟光書信近春稀
黃茅瘴色看看起貪者猶疑别是機
誡是非
巧舌如簧總莫聽是非多自愛憎生三人告母雖投杼
百犬聞風只吠聲辨玉且寬和氏罪誣金須認不疑情
因思疇昔遊談者六國交馳亦受烹
簡豎儒
蹄涔豈信有滄浪螢火何堪竝太陽淵奥未曾探禹穴
矜誇便擬越邱墻小巫神氣終湏怯下里音聲必不長
近日冰壺多晦昧虎皮羊質也觀光
貽諸學童
横經义手步還趨積善方知慶有餘五個小雛離學院
一行新雁入貧居攘羊告罪言何直䑛犢牽情理豈虛
勸汝立身湏苦志月中丹桂自扶疎
御定全唐詩卷七百六十六
