欽定四庫全書
御定全唐詩卷二百八十六
李端
贈郭駙馬(郭令公子曖尚昇平公主令於席上成此詩)
青春都尉最風流二十功成便拜侯金距鬭雞過上苑
玉鞭騎馬出長楸熏香荀令偏憐少傅粉何郎不解愁
日暮吹簫楊柳陌路人遥指鳳凰樓
方塘似鏡草芊芊初月如鈎未上弦新開金埒看調馬
舊賜銅山許鑄錢楊柳入樓吹玉笛芙蓉出水妬花鈿
今朝都尉如相顧(一作許)願脫長裾學少年
宿淮浦憶司空文明
愁心一倍長離憂夜思千重戀舊遊秦地故人成遠夢
楚天凉雨在孤舟諸溪近海潮皆應獨樹邊淮葉盡流
別恨轉(一作最)深何處寫前程唯有一登樓
送濮陽錄事赴忠州
成名不遂(一作莫歎)雙旌遠主(一作空)印還為一郡雄赤葉黃
花隨野岸青山白水映江楓巴人夜語(一作話)孤舟裏越
鳥春啼萬(一作衆)壑中聞說古書多未校肻令才子久西
東
送馬尊師(一作送侯道士)
南入商山松路深石牀溪水晝隂隂雲中採藥隨青(一作)
(旄)節洞裏耕田映綠林直上煙霞空舉手廻經丘壠自
傷心武陵花木應長在願與漁(一作門)人更一尋
題元注林園
謝家門館似山林碧石青苔滿樹隂乳鵲眄巢花巷靜
鳴鳩鼓翼竹園深桔橰轉水兼通藥方丈留僧共聽琴
獨有野人箕踞慣過君始得一長吟
野寺病居喜盧綸見訪
青青麥壠白雲隂古寺無人新草深乳燕拾泥依古井
鳴鳩拂羽歴花林千年駁蘚明山履萬尺垂蘿入水心
一臥漳濱今欲老誰知才子忽相尋
送皎然上人歸山
適來世上豈緣名適去人間豈為情古寺山中幾日到
高松月下一僧行雲隂鳥道苔(一作山)方合雪映龍潭水
更清法主欲歸須有說門人流淚厭浮生
贈道士
姓氏不書高士傳形神自得逸人風已傳花洞將秦接
更指茅山與蜀通嬾說歲年齊絳老甘為鄉曲號涪翁
終朝賣卜無人識敝服徒行入市中
題雲際寺準上人房
高僧居處似天台錫杖銅瓶對綠苔竹巷雨晴春(一作新)
鳥囀山房日午老人來園中鹿過椒枝動潭底龍遊水
沫開獨夜焚香禮遺像空林月出始應迴
山中寄苗員外
鳥鳴花發空山裏衡岳幽人藉草時既近淺流安筆硯
還因平石布蓍龜千尋楚水横琴望萬里秦城帶酒思
聞說潘安方寓直與君相見漸難期
憶故山贈司空曙
漢主金門正召才馬卿多病自遲迴舊山暫别老將至
芳草欲闌歸去來雲在高天風會起年如流水日長(一作)
(相)催知君素有栖禪意歲晏蓬門遲(一作待)爾開
閒園即事贈考功王員外
南陌晴雲稍變霞東風動柳水紋斜園林帶雪潛生草
桃李雖(一作迎)春未有花幸接上賓登鄭驛羞為長女似
黃家今朝一望還成暮(一作夢)欲別芳菲戀歲華
寄廬山真上人
高僧無跡本難尋更得禪行去轉深青草湖中看五老
白雲山上宿雙林月明潭色澄空性夜靜猨聲證道心
更謝說公南座好煙蘿到地幾重隂
題覺公新蘭若
頭白禪師何處還獨開蘭若樹林間鬼因巫祝傳移社
神見天人請施山猛虎聽經金磬動獮猴獻蜜雪窗閒
新齋結誓如相許願與宗雷永閉關
贈道者
窗(一作空)中忽有鶴飛聲方士因知道欲成來取圖書安
枕裏便驅雞犬向山行花開深洞仙門小路過懸橋羽
節輕送客自傷身易老不知何處待先生
代棄婦答賈客(一作妾薄命)
玉壘城邊爭走馬銅鞮市裏共乘舟鳴環動珮恩無(一作)
(能)盡掩袖低巾淚不流疇昔將歌邀客醉如今欲舞對
君羞忍懷賤妾平生曲(一作好)獨上襄陽舊酒樓
和李舍人直中書對月見寄
名卿步月正淹畱上客裁詩怨别遊素魄近成班女扇
清光遠似庾公樓嬋娟更稱凭高望皎㓗能傳自古愁
盈手入懷皆不見陽春曲麗轉難酬
臥病聞吉中孚拜官寄元秘書昆季
漢家採使不求聲自慰文章道欲行毛遂登門雖異賞
韓非入傳濫齊名雲歸暫愛青山出客去還愁白髮生
年少奉親皆願達敢將心事向玄成
江上逢柳中庸
舊住衡山曾夜歸見君江客憶荆屝星沉嶺上人行早
月過湖西鶴唳稀弱竹萬株頻礙幘新泉數步一褰衣
今來唯有禪心在鄉路飜成向翠微
戲贈韓判官紳卿
少尋道士居嵩嶺晩事高僧住沃洲齒髮未知何處老
身名且被外人愁欲隨山水居茅洞已有田園在虎丘
獨怪子猷緣掌馬雪時不肻更乘舟
送周長史
青楓樹裏宣城郡獨佐諸侯上板橋江客亦能傳好信
山僧多解說南朝雲隂出浦看帆小草色連天見雁遥
别有空園落桃杏知將絲組繫蘭橈
題故將軍莊
曾將數騎過(一作戰)桑乾遥對單于飭馬鞍塞北征兒諳
(一作思)用劍關西宿將許登壇田園蕪没歸耕晩弓箭開
離出獵難唯有老身如刻畫猶期聖主解衣看
夜投豐德寺謁海上人(一本作盧綸詩)
半夜中峰有磬聲偶尋(一作逢)樵者問山名上方月曉聞
僧語下界林疎見客行野鶴巢邊松最老毒龍潛處水
偏清願得遠公知姓字焚香洗鉢過餘生
塞上(一本作盧綸詩題作從軍行)
二十在邊城軍中得勇名卷旗收敗馬占磧擁殘兵覆
陣烏鳶起燒山草木明塞閒思遠獵師老厭分營雪嶺
無人跡冰河足雁聲李陵甘此没惆悵漢公卿
送彭將軍雲中覲兄
聞說蒼鷹守今朝欲下韝因令白馬將兼道覓封侯略
地關山冷防河雨雪稠飜弓騁猨臂承箭惜貂裘設伏
軍謀密坑降塞邑愁報恩唯有死莫使漢家羞
奉贈苗員外
朱戶敞高扉青槐礙落暉八龍承慶重三虎遞朝歸坐
竹人聲絶横琴鳥語稀花慙潘岳貌年稱老萊衣葉暗
新櫻熟絲長粉蝶飛應憐魯儒賤空與故山違
酬丘拱外甥覽余舊文見寄
丘遲本才子始冠即周旋舅乏郗鑒愛君如衛玠賢禮
將金友等情向玉人偏鄙俗那勞似龍鍾却要憐投甎
聊取笑贈綺一何妍野坐臨黃菊溪行踏綠錢巖高雲
反下洞黑水潛穿僻嶺猿偷栗枯池雁唼蓮身居霞外
寺思發月明田猶恨縈塵網昏昏過歲年
贈岐山姜明府
昨夜聞山雨歸心便似遲幾廻驚葉落即到白頭時雁
影將魂去蟲聲與淚期馬卿兼病老宋玉對秋悲謝客
纔為别陶公已見思非關口腹累自是雪霜姿釀酒栽
黃菊炊粳折綠葵山河方入望風日正宜詩牧豎寒騎
馬邊烽晩立旗蘭凋猶有氣柳脆不成絲别後如相問
高僧知所之
下第上薛侍郎
蓬蓽春風起開簾却自悲如何飄梗處又到採蘭時明
鏡方重照微誠寄一辭家貧求禄早身賤報恩遲幸得
皮存矣須勞翼長之銘肌非厚荅肉骨是前期縱覺新
人好寧忘舊主疑終慙太丘道不為小生私
奉和秘書元丞杪秋憶終南舊居
高門有才子能履古人蹤白社陶元亮青雲阮仲容田
園忽歸去車馬杳難逢廢巷臨秋水支頥向暮峰行魚
避楊柳驚鴨觸芙蓉石竇紅泉細山橋紫菜重鳳雛終
食竹鶴侣暫巢松願接煙霞賞羇離計不從
送歸中丞使新羅(一作李益詩)
東望扶桑日何年是到時片帆通雨露積水隔華夷浩
淼風來遠虚冥鳥去遲長波静雲月孤島宿旌旗别葉
傳秋意廻潮動客思滄溟無舊路何處問前期
暮春尋終南柳處士
龐眉一居士鶉服隠堯時種荳初成畝還丹舊日師入
溪花徑遠向嶺鳥行遲紫葛垂苔壁青菰映柳絲偶來
塵外事暫與素心期終恨遊春客同為歲月悲
雪夜尋太白道士
雪路夜朦朧尋師杏樹東石壇連竹静醮火照山紅再
拜開金籙焚香使玉童蓬瀛三島至天地一壺通别客
曾留藥逢舟或借風出遊居鶴上避禍入羊中過洞偏
廻首登門未發蒙桑田如可見滄海幾時空
得山中道友書寄苗錢二員外
有謀皆轗軻非病亦遲迴壮志年年減馳暉日日催還
山不及伴到闕又無媒高臥成長策微官稱下才詩人
識何謝居士别宗雷跡向塵中隠書從谷口來藥欄遭
鹿踐澗戶被猿開野鶴巢雲竇遊龜上水苔新歡追易
失故思渺難裁自有歸期在勞君示劫灰
酬前駕部員外郎苗發
馬融方直校閱簡復持鉛素業高風繼青春壮思全論
文多在夜宿寺不虚年自署區中職同荒郭外田山鄰
三徑絶野意八行傳煮玉矜新法留符識舊仙涵苔溪
溜淺搖浪竹橋懸複洞潛棲鷰疎楊半翳蟬詠歌雖有
和雲錦獨成妍應以馮唐老相譏示此篇
宿薦福寺東池有懷故園因寄元校書
暮雨風吹盡東池一夜凉伏流廻弱荇明月入垂楊石
竹閒開碧薔薇暗吐黃倚琴看鶴舞搖扇引桐香舊筍
方辭籜新蓮未滿房林幽花晩發地遠草先長撫枕愁
華鬢凭欄想故鄉露餘清漢直雲卷白榆行驚鵲仍依
樹遊魚不過梁繫舟偏憶戴炊黍願期張末路還思借
前恩詎敢忘從來叔夜嬾非是接輿狂衆病嬰公幹羣
憂集孝章慙將多誤曲今日獻周郎
送王副使還并州
并州近胡地此去事風沙鐵馬垂金絡貂裘犯雪花曾
持兩郡印多比五侯家繼世新恩厚從軍舊國賖戍煙
千里直邊雁一行斜想到清油幕長謀出左車
晩春過夏侯校書值其沉醉戱贈
欹冠枕如意獨寝落花前姚馥清時醉邊韶白日眠曝
禪還當屋張幕便成天謁客唯題鳳偷兒欲覘氊失杯
猶離席墜履反登筵本是墻東隠今為甕下僊臥龍髯
乍磔栖蝶腹何便阮藉供琴韻陶潛餘秫田人逢榖陽
豎春似永和年顧我非工飲期君行見憐嘗知渴羌好
亦覺醉胡賢炙熟樽方竭車回轄且全噀風仍作雨灑
地即成泉自鄙新豐過遲廻惜十年
哭張南史因寄南史姪叔宗
爭路忽摧車沈鉤未得魚結交唯我少喪舊自君初諫
草文難似圍棋智不如仲宣新有賦叔夜近無書地閉
滕公宅山荒謝客廬殱良從此恨福善竟成虚釀酒多
同醉烹雞或取餘阮公雖永別豈共仲容疎
長安感事呈盧綸
十五事文翰大兒輕孔融長裾遊邸第笑傲五侯中諫
獵一朝寝論邊素未工蹉跎潘鬢至蹭蹬阮途窮貸布
憐寧與無金命未通王陵固似戅郭最遂非雄斂板辭
羣彦回車訪老農詠詩懷洛下送客憶山東沈病魂神
濁清齋思慮空羸將衛玠比冷共鄴侯同草舍纔遮雨
荆窗不礙風梨教通子守酒是遠師供捫虱欣時泰迎
猫達歲豐原門唯有席井飲但加葱少壮矜齊德高年
覺宋聾寓書先論嬾讀易反求蒙昔慕能鳴雁今憐半
死桐秉心猶似矢搔首忽如蓬赤葉翻藤架黃花盖菊
叢聊將呈匠伯今已學愚公
遊終南山因寄蘇奉禮士尊師苗員外
半嶺逢仙駕清晨獨採芝壺中開白日霧裏捲朱旂猨
鳥知歸路松蘿見會時雞聲傳洞遠鶴語報家遲童子
閒驅石樵夫樂看棋依稀醉後拜恍惚夢中辭海上終
難接人間益自疑風塵甘獨老山水但相思願得燒丹
訣流沙永待(一作侍)師
長安書事寄盧綸
弱冠家廬岳從師歲月深翻同老夫見殊寡少年心及
此時方晏因之名亦沈趨途非要路避事樂空林素業
在山下青泉當樹隂交遊有凋喪離別代追尋向秀初
聞笛鍾期久罷琴殘愁猶滿貌餘淚可霑襟勿以朱顔
好而忘白髮侵終期入靈洞相與鍊黃金
送郭良輔下第東歸
獻策不得意馳車東出秦暮年千里客落日萬家春
妾薄命
自從君棄妾憔悴不羞人唯餘壊粉淚未免映衫勻
送暕上人遊春
獨將支遁去欲往戴顒家晴野人臨水春山樹發花
晦日同苗員外遊曲江
晦日同攜手臨流一望春可憐楊柳陌愁殺故鄉人
溪行逢雨與柳中庸
日落衆山昏(一作星分)蕭蕭暮雨緐那堪兩處宿共聽一聲
猨
和張尹憶東籬菊
傳書報劉尹何事憶陶家若為籬邊菊山中有此花
幽居作
山舍千年樹江亭萬里雲回潮迎伍相驟雨送湘君
題雲際寺暕上人故院
白髮怱怱色青山草草心遠公仍下世從此别東林
觀鄰老栽松
雖過老人宅不解老人心何事殘陽裏栽松欲待隂
贈胡居士
孔融過五十海内故人稀相府恩猶在知君未拂衣
薦福寺送元偉
送客攀花後尋僧坐竹時明朝莫回望青草馬行遲
哭苗垂(一作過故友墓)
舊友無由見孤墳草欲長月斜鄰笛盡車馬出山陽
客行贈馮著
旅行雖別路日暮各思歸欲下今朝淚知君亦濕衣
蕪城(一作蕪城懷古)
風吹城上樹草没城邊(一作下)路城裏月明時精靈自來
去(此首即前蕪城篇末四句)
贈山中老人
白首獨一身青山為四鄰雖行故鄉陌不見故鄉人
拜新月(一作耿湋詩)
開簾見新月便即下階拜細語人不聞北風吹裙帶
聽箏
鳴箏金粟柱素手玉房前欲得周郎顧時時誤拂弦
贈何兆
文章似揚馬風骨又清羸江漢君猶在英靈信未衰
同司空文明過堅上人故院(一作過堅上入影堂逢司空曙)
我與雷居士平生事遠公無人知是舊共到影堂中
雜詩
主第辭高飲石家赴宵會金谷走車來玉人騎馬待
感興
香爐最高頂中有高人住日暮下山來月明上山去
問張山人疾
先生沈病意何如蓬艾門前客轉疎不見領徒過綘帳
唯聞與婢削丹書
江上送客
故人南去漢江隂秋雨蕭蕭雲夢深江上見人應下淚
由來遠客易傷心
閨情
月落星稀天欲明孤燈未滅夢難成披衣更向門前望
不忿朝來鵲喜聲
送劉侍郎
幾人同去(一作入)謝宣城未及酬恩隔死生唯有夜猨知
客恨嶧陽溪路第三聲
重送鄭宥歸蜀因寄何兆
黃花西上路何如青壁連天雁亦疎為報長卿休滌器
漢家思見茂陵書
宿石澗店聞婦人哭
山店門前一婦人哀哀夜哭向秋雲自說夫因征戰死
朝來逢著舊將軍
與道者别
聞說滄溟今巳淺何當白鶴更歸來舊師惟有先生在
忍見門人掩淚回
長門怨(一作長信宫)
金壺漏盡禁門開飛燕昭陽侍寝回隨分獨眠秋殿裏
遥聞語笑自天來
憶友懷野寺舊居(一作答司空文明懷野寺舊居)
自嫌野性共人疎憶向西林更結廬寄謝山隂許都講
昨來頻得遠公書
聽夜雨寄盧綸
暮雨蕭條過鳳城霏霏颯颯重還輕聞君此夜東林宿
聽得荷池幾番(一作度)聲
昭君詞
李陵初送子卿回漢月明時惆悵(一作明照帳)來憶著長安
舊遊處千門萬戶玉樓臺
春晩游鶴林寺寄使府諸公
野寺尋春花已遲背巖惟有兩三枝明朝擕酒猶堪醉
為報春風且莫吹
御定全唐詩卷二百八十六
