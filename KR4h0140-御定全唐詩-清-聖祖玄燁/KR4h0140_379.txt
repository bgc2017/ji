欽定四庫全書
御定全唐詩卷三百七十九
孟郊
感别送從叔校書簡再登科東歸
長安(一作去年)車馬道高槐(一作柳)結浮隂下有名利人一人
千萬心黃鵠多遠勢(一作黃鶴共遠路)滄溟無近潯怡怡靜退
姿泠泠思歸吟菱唱忽生聽芸書廻望深清風散言笑
餘花綴衣襟獨恨魚鳥别一飛將一沈
送玄亮師(一作送道友)
蘭泉滌我襟杉月棲(一作風凄)我心茗啜綠淨花經誦清柔
音何處(一作事)笑為别淡情(一作然)愁不侵
送李尊(一作宗)師玄
口誦碧簡文身是青霞君頭冠兩片月肩(一作身)披一條
雲松骨輕自飛鶴心高不羣
同晝上人送郭(一作鄔一作邵)秀才江南尋兄弟
地(一作池)上春色生眼前詩彩明手攜片寶月言是高僧
名溪轉萬曲心(一作石)水流千里聲飛鳴向誰去江鴻弟
與兄
春日同韋郎中使君送鄒儒立少府扶侍赴雲
陽
離思著百草綿綿生無窮側聞畿甸秀三振詞策雄太
守不韻俗諸生皆變風郡齋敞西清楚瑟驚南鴻海畔
帝(一作高)城望雲陽天色中酒酣正芳景詩綴新碧叢服
綵老萊並侍車江革同過隋柳顦顇入洛花蒙籠高步
詎留足前程在層空獨慙病鶴羽飛送力難崇
送從叔校書簡南歸(一作東游)
長安别離道宛在東城隅寒草根未死愁人心已枯促
促水上景遥遥天際途生隨昏曉中皆被日月驅北騎
達(一作驥遶)山岳南帆指江湖高蹤一超越千里在須臾
送韓愈從軍
志士感恩起變衣非變性親賓改舊觀僮僕生新敬坐
作羣書吟行為孤劒詠始知出處心不失平生正凄凄
天地秋凛凛軍馬令驛塵時一飛物色極四靜王師既
不戰廟略(一作畫)在(一作盡)無競王粲有所依元瑜初應命
一章喻檄明百萬心氣定今朝旌鼓前笑别丈(一作大)夫
盛
同茅(一作第)郎中使君送河南裵文學
河南有歸客江風繞行襟送君無塵聽舞鶴清瑟音菱
蔓綴楚棹日華正嵩岑如何謝文學還起會雲(一作長)吟
送李翺習之
習之勢翩翩東南去遥遥贈(一作寄)君雙履足一為上臯
橋臯橋路逶迤碧水清風飄新秋折藕花應對吳語嬌
千巷分渌波四門生早潮湖榜輕褭褭酒旗高寥寥小
時屐齒痕有處應未銷舊憶如霧星怳見於夢消言之
燒人心事去不可招獨孤宅前曲箜篌醉中謠壯年俱
悠悠逮兹各焦焦執手復執手唯道無枯凋
送丹霞子阮芳顔上人歸山
松色不肯秋玉性不可柔登山須正路飲水須直流倩
鶴附書信索雲作衣裘仙村莫道遠枉(一作挂)策招交游
送從舅端適楚地
歸情似泛空飄蕩楚波中羽扇掃輕汗布帆篩細風江
花折菡萏岸影泊梧桐元舅唱離别賤生愁不窮
送盧汀侍御歸天德幕
仲宣領騎射結束皆少年匹馬黃河岸射鵰清霜天旌
旗防日北道路上雲巔古雪無銷鑠新冰有堆填清溪
徒聳誚白壁自招賢豈比重恩(一作思)者閉門方獨全
送草書獻上人歸廬山
狂僧不為酒狂筆自通天將書雲霞片直至清明巔手
中飛黑電象外瀉玄泉萬物隨指顧三光為廻旋聚(一作)
(驟)書雲霮䨴洗硯山晴鮮忽怒畫蛇虺噴然生風煙江
人願停筆驚浪恐傾船
和薛先輩送獨孤秀才上都赴嘉會得青字
秦雲攀窈窕楚桂搴芳馨五色豈徒爾萬枝皆有靈仙
謠天上貴林詠雪中青持此一為贈送君翔杳冥
送崔爽之湖南
江與湖相通二水洗高空定知一日帆使得(一作竭)千里
風雪唱與誰和俗情多不通何當逸翮縱(一作鶴迹)飛起泥
沙中
送超上人歸天台(一作送天台道士)
天台山最高動躡赤(一作仙)城霞何以靜雙目掃山除妄
花何以潔其性(一作鑒形影)濾泉去泥沙靈境物皆直萬松
無一斜月中見心近(一作迥)雲外將俗(一作世)賖山獸護方
丈山猿捧袈裟(一本無此二句)遺身獨得身笑我牽名華
同李益崔放送王鍊師還樓觀兼為羣公先營
山居
十(一作千)年白雲士一卷紫芝書來結崆峒侶還期縹緲
居霞冠遺彩翠月(一作丹)帔上空虛寄謝泉根水清泠閒
有餘
張徐州席送岑秀才
振振芝(一作芳)蘭步升自君子堂泠泠松(一作楓)桂吟生自
楚(一作羈)客腸羇鳥無定棲驚蓬在他鄉去兹門館閒即
彼道路長雨餘山川淨麥熟草木涼楚淚滴章句京(一作)
(荆)塵染(一作滿)衣裳贈君無餘佗久要不可忘
送黃構擢第後歸江南
澹澹滄海氣結成黃香才幼齡思奮飛弱冠遊靈臺一
鶚顧喬木衆禽不敢猜一驥騁長衢衆獸不敢陪遂得
會風雨感通如雲雷至矣小宗伯確乎心不回能令幽
靜人聲實喧九垓却憶江南道祖筵花裏開春風不能
别别罷空徘徊
送道士
千年山上行山上無遺蹤一日人間游六合人皆逢自
有意中侶白寒徒相從
送孟寂赴舉
烈士不憂身為君吟苦辛男兒久失意寶劍亦生塵浮
俗官是貴君子道所珍況當聖明主豈乏證玉臣濁水
無白日清流鑒蒼旻賢愚皎然别結交當有因
同溧陽宰送孫秀才
廢瑟難為弦南風難為歌幽幽拙疾中忽忽浮夢多清
韻始嘯侶雅言相與和訟閒每往招祖送奈若何牽苦
強為贈邦邑光峩峩
溧陽唐興寺觀薔薇花同諸公餞陳明府
忽驚紅琉璃千艷萬艷開佛火不燒物淨香空徘徊花
下印文字林間詠觴杯羣官餞宰官此地車馬來
送柳淳
青山臨黃河下有長安道世上(一作歲歲)名利人相逢不知
老
送殷秀才南遊
詩句臨(一作滿)離袂酒花薰别顔水程千里外岸泊幾宵
間風葉亂辭木雪猿清叫山南中多古事詠遍始應還
送青陽上人遊越
秋風吹白髮微官自蕭索江僧何用歎溪縣饒寂寞楚
思物皆清越山勝非薄時看鏡中月獨向衣上落多謝
入冥鴻笑予在籠鶴
奉同朝賢送新羅使
淼淼望遠國一萍秋海中恩傳日月外夢在波濤東浪
興豁胸臆泛程舟虛空既兹吟仗信亦以難私躬實怪
賞不足異鮮悅多叢安危所繫重征役誰能窮彼俗媚
文史聖朝富才雄送行數百首各以鏗奇工冗隸竊抽
韻孤屬思將同
留弟郢不得送之江南
剛有下水船白日留不得老人獨自歸苦淚滿眼黑
送陸暢歸湖州因憑題(一作弔)故人皎然塔陸羽
墳
淼淼霅寺前白蘋多清風昔游詩會滿今游詩會空孤
吟玉淒惻遠思景蒙籠杼山塼塔禪竟陵廣(一作擴)宵翁
饒彼草木聲髣髴聞餘聰因君寄數句遍為書其藂追
吟當時說來者實不窮江調難再得京塵徒滿躬送君
溪鴛鴦彩色雙飛東東多高靜鄉芳宅冬亦崇手自擷
甘旨供養歡沖融待我遂前心收拾使有終不然洛岸
亭歸死為大同
送淡公
燕本冰雪骨(一作操)越淡蓮花風五言雙寶刀聯響高飛
鴻翰苑錢舍人詩韻鏗雷公識本未識淡仰詠嗟無窮
清恨生物表朗玉傾夢中常於冷竹坐相(一作寒)語道意
冲嵩洛興不薄稽江事難同明年若不來我作黃蒿翁
何以兀其心為君學虛空
坐愛青草上意含滄海濱渺渺獨見水悠悠不問人鏡
浪洗手綠剡花入心春雖然防外觸無奈饒衣新行當
釋文字慰此吟殷勤
銅斗飲江酒手拍銅斗歌儂是拍浪兒飲則拜浪婆脚
踏小船頭獨速舞短蓑笑伊漁陽操空恃文章多閒倚
青竹竿白日奈我何
短蓑不怕雨白鷺相爭飛短楫畫菰蒲鬭作豪橫歸笑
伊水健兒浪戰求光輝不如竹枝弓射鴨無是非
射鴨復射鴨鴨驚菰蒲頭鴛鴦亦零落彩色難相求儂
是清浪兒每踏清浪游笑伊鄉貢郎踏土稱風流如何
丱角翁至死不裹頭
師得天文章所以相知懷數年伊雒同一旦江湖乖江
湖有故莊小女啼喈喈我憂未相識乳養難和諧幸以
片佛衣誘之令看齋齋中百福言催促西歸來
伊洛氣味薄江湖文章多坐緣江湖岸意識(一作織)鮮明
波銅斗短蓑行新章其奈何兹焉激切句非是等閒歌
製(一作掣)之附驛廻勿使餘風訛都城第一寺昭成屹嵯
峨為師書廣壁仰詠時經過徘徊相思心老淚雙滂沱
江南邑中寺(一作寺邑古)平地生勝山開元吳語僧律韻高
且閒妙藥溪岸平桂榜往復還(一作復往還)樹石相鬭生紅
綠各異顔風味我遥憶新竒師獨攀
報恩兼報德寺與山爭鮮橙橘金蓋檻竹蕉綠凝禪經
章音韻細風磬清泠翩離腸繞師足舊憶隨路延不知
幾千尺至死方綿綿
鄉在越境中分明見歸心鏡芳步步綠鏡水日日深異
刹碧天上古香清桂岑朗約徒在昔章句忽盈今幸因
西飛葉書作東風吟落我病枕上慰此浮恨侵
牽師袈裟别師斷袈裟歸問師何苦去感吃言語稀意
恐被詩餓欲住將底依盧殷劉言史餓死君已噫不忍
見别君哭君他是非
詩人苦為詩不如脱空飛一生空鷕氣非諫復非譏脫
枯挂寒枝棄如一唾微一步一步乞半片半片衣倚詩
為活計從古多無肥詩饑老不怨勞師淚霏霏
送魏端公入朝
東洛尚淹翫西京足芳妍大賓(一作賢)威儀肅上客冠劒
鮮豈惟空戀闕亦以將朝天局促塵末吏幽老病中弦
徒懷青雲價忽至白髮年何當補風教為薦三百篇
送盧郎中汀
洛水春渡闊别離心悠悠一生空吟詩不覺成白頭向
事每計較與山實綢繆太華天上開其下車轍流縣街
無塵土過客多淹留坐飲孤驛酒行思獨山遊逸關嵐
氣明照渭空漪浮玉珂擺新歡聲與鸞鳳儔朝謁大家
事唯余去無由
送鄭僕射出節山南(一作酬鄭興元僕射招)
國老出為將紅旗入青山再招門下生結束餘病孱自
笑騎馬醜強從驅馳間顧顧(一作傾傾)磨天路褭褭鏡下顔
文魄既飛越宦情唯等閒羡他白面少多是清朝班惜
命非所報愼行誠獨艱悠悠去住心兩說何能刪
别妻家
芙蓉濕曉露秋别南浦中鴛鴦卷(一作眷一作有)新贈遥戀東
牀空碧水不息浪清溪易生風參差坐(一作路)成阻飄颻
去(一作恨)無窮孤雲目雖斷明月心相通私情詎銷鑠積
芳在春藂
贈姚怤别
美人廢琴瑟不是無巧彈聞君郢中唱始覺知音難驚
蓬無還根馳水多分瀾倦客厭出門疲馬思解鞍何以
寫此心贈君握中丹
贈竟陵盧使君虔别
赤日千里火火中行子心孰不苦焦灼所行為貧侵山
木豈無凉猛獸蹲清隂歸人憶(一作懷)平坦别路多嶇嶔
頼得竟陵守時聞建安吟贈别折楚芳楚芳(一作芳色)搖衣
襟
與韓愈李翺張籍話别
朱弦奏離别華燈少光輝物色(一作思)豈有(一作知)異人心
顧將違客程殊未已歲華忽然(一作已)微秋桐故葉下寒
露新雁飛遠遊起重恨送人念先歸夜集類饑(一作羈)鳥
(一作烏)晨光失相依馬跡遶川水雁書還(一作妻泣守)閨闈常
恐親朋阻獨行知慮非
監察十五叔東齋招李益端公會别
欲知惜别離瀉水還清池此地有君子芳蘭步葳蕤手
掇(一作綴)雜英(一作綵)珮意搖春夜(一作夢)思莫作遶山雲循
環無定期
汴州留别韓愈(一本無留字)
不飲濁水瀾空滯此汴河坐見遶岸水(一作水)盡為還海
波四時不在家弊服斷線多遠客獨顦顇春英落(一作各)
婆娑汴水(一作荒陂)饒曲流野桑無直柯但為君子心歎息
(一作飲之)終靡他
贈别殷山人說易後歸幽墅
夫子說天地若與靈龜言幽幽人不知一一予所敦秋
月吐白夜凉風韻清源旁通忽已遠神感寂不喧一悟
祛萬結夕懷傾朝煩旅輈無停波别馬嘶去轅殷勤荒
草士會有知已論
壽安西渡奉别鄭相公
洛河向西道石波橫磷磷清風送君子車遠無還塵春
别亦蕭索況兹冰霜晨零落景易入鬱抑抱難申百宵
華燈宴一旦星散人歲去弦吐箭憂來蠶抽綸綿綿無
窮事各各馳遶身徘徊黃(一作送)縹緲倏忽春霜賓相為
物表物永謝區中姻日嗟來教士仰望無由親
東都清風減君子西歸朝獨抱歲晏恨泗吟不成謠貴
遊意多味賤别情易消廻鴈憶前叫浪鳬念後漂(一作飄)
悠悠孤飛景聳聳銜霜條昧趣多滯澀(一作趾)嬾朋寡新
僚病深理方悟悔至心自燒寂靜道何在憂勤學空饒
乃知減聞見始遂情逍遥文字徒營織聲華諒疑驕顧
慙耕稼士朴略氣韻調善士(一作才)有餘食佳畦冬生苖
養人在養身此旨清如韶願貢高古言敢望錫類招
御定全唐詩卷三百七十九
