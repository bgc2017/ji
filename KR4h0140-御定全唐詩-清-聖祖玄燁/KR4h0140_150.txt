欽定四庫全書
御定全唐詩卷一百五十
劉長卿
奉使新安自桐廬縣經嚴陵釣臺宿七里灘下
寄使院諸公
悠然釣臺下懷古時一望江水自潺湲行人獨惆悵新
安從此(一作兹)始桂檝方蕩漾回轉百里(一作里閭)間青山千
萬狀連崖去不斷對嶺遥相向夾岸黛色愁(一作秋)沈沈
綠波上夕陽留古木水鳥拂寒浪月下扣舷聲煙中採
菱唱猶憐負羈束未暇依清曠牽役徒自勞近名非所
向何時故山裏却醉松花釀回首唯白雲孤舟復誰訪
題虎丘寺
青林虎丘寺林際翠微路仰(一作却)見山僧來遥從飛鳥
處兹峰淪寶玉千載唯丘墓埋劒人空傳鑿山龍已去
捫蘿披翳薈路轉夕陽遽虎嘯崖谷寒猿鳴杉(一作桂)松
暮裵回北樓上江海窮一顧日映千里帆鴉歸萬家樹
暫因愜所適果得捐外慮庭暗棲閒雲簷香滴甘露久
迷空寂理多為繁華故永欲投死生餘生豈能誤
奉餞鄭中丞罷浙西節度還京
天上移將星元戎罷龍節三軍含怨慕横吹聲斷絶五
馬嘶城隅萬人臥車轍滄洲浮雲暮杳杳去帆發回首
不問家歸心遥向闕煙波限吳楚日夕事淮越弔影失
所依側身隨下列孤蓬飛不定長劒光未滅綠綺為誰
彈綠芳堪自擷悵然江南春獨此湖上月千里懷去思
百憂變華髮頌聲滿江海今古流不竭
送裴四判官赴河西軍試
吏道豈易愜如君誰與儔逢年將騁驥臨事無全牛鮑
叔幸相知田蘇頗同遊英資挺孤秀清論含古流(一作風流)
(又作九流)出塞佐(一作復)持簡辭家擁鳴騶憲臺貴公舉幕府
資良籌武士佇明試皇華難久留陽關望天盡洮水令
人愁萬里看一鳥曠然煙霞收晩花對古戍春雪含(一作)
(寒)邊州道路難暫隔音塵那(一作仍)可求他時相望處明
月西南樓
旅次丹陽郡遇康侍御宣慰召募兼别岑單父
客心暮千里回首煙花繁楚水渡歸夢春江連故園羇
人懷上國驕虜窺中原胡馬暫為害漢臣多負恩羽書
晝夜飛海(一作塞)内風塵昏雙鬢日已白孤舟心且(一作可)
論繡衣從此(一作北)來汗馬宣王言憂憤激忠勇悲歡動
黎元南徐爭赴難發卒如雲屯倚劒看太白洗兵臨海
門故人亦滄洲少别堪傷魂積翠下京口歸潮落山根
如何天外帆又此(一作入此)波上尊空使憶君處鶯聲催淚
痕
客舍贈别韋九建赴任河南韋十七造赴任鄭
縣就便覲省
與子頗疇昔常時仰英髦弟兄盡公器詩賦凌風騷頃
者遊上國獨能光選曹香名冠二陸精鍳逢山濤且副
倚門望莫辭趨府勞桃花照綵服草色連青袍征馬臨
素滻離人傾濁醪華山微雨霽祠上殘雲高而我倦棲
息别君良鬱陶春風亦未已旅思空滔滔拙分甘棄置
窮居長蓬蒿人生未鵾化物議如鴻毛迢遞兩鄉别殷
勤一寶刀清琴有古調更向何人操
送元八遊汝南
元生實竒邁幸此論疇昔刀筆素推高鋒鋩久無敵縱
横濟時意跌宕過人蹟破産供酒錢盈門皆食客田園
頃失計資用深相迫生事誠可憂嚴裝遠何適世情薄
恩義俗態輕窮厄四海金雖多其如向人惜迢遞朗陵
道悵望都門夕向别伊水南行看楚雲隔繁蟬動高柳
疋馬嘶平澤潢潦今正深陂湖未澄碧人生不得已自
可甘形役勿復尊前酒離居剩悽戚
奉和李大夫同吕評事太行苦熱行兼寄院中
諸公仍呈王員外
迢遞太行路自古稱險惡千騎儼欲前羣峰望如削火
雲從中出(一作起)仰視飛鳥落汗馬臥高原危旌倚長薄
清風竟(一作何)不至赤日方(一作何)煎鑠石枯(一作露)山木燋
鱗窮水泉涸九重今旰食萬里傳明略諸將候軒車元
凶愁鼎鑊何勞短兵接自有長纓縳通越事豈難渡瀘
功未博朝辭羊腸阪夕望貝丘郭漳水斜遶營常山遥
入幕永懷姑蘇下遥寄建安作白雪和難成滄波意空
託陳琳書記好王粲從軍樂早晩歸漢廷隨公(一作君)上
麟閣
洛陽主簿叔知和驛承恩赴選伏辭一首
仲父王佐材屈身仇香位一從理京劇萬事皆容易則
知無不可通變有餘地器宇溟渤寬文鋒鏌鋣利憧憧
洛陽道日夕皇華使二載出江亭一心奉王事功成良
可錄道在知無愧天府留香名銓闈就明試賦詩皆舊
友攀轍多新吏綵服辭高堂青袍擁征騎此行季春月
時物正鮮媚官柳陰相連桃花色如醉長安想在目前
路遥髣髴落日看華山關門逼青翠行襜稍已隔結戀
無能慰誰念尊酒間裵回竹林意
題冤句宋少府廳留别
宋侯人之秀獨步南曹吏世上無此才天生一公器尚
甘黃綬屈未適青雲意洞澈萬頃陂昂藏千里驥從宦
聞苦節應物推高誼薄俸不自資傾家共人費顧予倦
棲託終日憂窮匱開口即有求私心豈無愧幸逢東道
主因輟西征騎對話堪息機披文欲忘味壺觴招過客
几案無留事綠樹映層城蒼苔覆閒地一言重然諾累
夕陪宴慰何意秋風來颯然動歸思留歡殊自愜去念
能為累草色愁别時槐花落行次臨期仍把手此會良
不易他日瓊樹枝相思勞夢寐
罷攝官後將還舊居留辭李侍御
江海今為客風波失所依白雲心已負黃綬計仍非累
辱羣公薦頻霑一尉微去緣焚玉石來為采葑菲州縣
名何在漁樵事亦違故山桃李月初服薜蘿衣熊軾分
朝寄龍韜解賊圍風謠傳吏體雲物助兵威白雪飄詞
律青春發禮闈引軍横吹動援翰捷書揮草映翻營綠
花臨檄羽飛全吳爭轉戰狂虜怯知機憶昨趨金節臨
時廢玉徽俗流應不厭静者㦯相譏世難慵干謁時閒
喜放歸潘郎悲白髮謝客愛清輝樗散材因棄交親迹
已稀獨愁看五柳無事掩䨇扉世累多行路生涯向釣
磯榜連溪水碧家羨渚田肥旅食傷飄梗巖棲憶采薇
悠然獨歸去回首望旌旗
贈别于(一作韋)羣投筆赴安西
風流一才子經史仍滿腹心鏡萬象生(一作全)文鋒衆人
服頃遊靈臺下頻棄荆山玉蹭蹬空數年裵回冀微禄
朅來投筆硯長揖謝親族且欲圖(一作從)變通安能守拘
束本持鄉曲譽肻料泥塗辱誰謂命迍邅還令計反(一作)
(身翻)覆西戎今未弭(一作殄)胡騎屯山谷坐恃龍豹韜全輕
蜂蠆毒拂衣從此去擁傳一何速元帥許提攜他人佇
瞻矚出門寡儔侣矧乃無僮僕黠虜時相逢黃沙暮愁
(一作無一作難)宿蕭條遠回首萬里如在目漢境天西窮湖山
海邊綠想聞羌笛處淚盡關山曲地闊鳥飛遲風寒馬
毛縮邊愁殊浩蕩離思空斷續塞上(一作下)歸限(一作恨歸)賒
尊前别期促知君志不小一舉凌鴻鵠且願樂從軍功
名在殊俗
送薛據宰涉縣(自永樂主簿陟狀尋復選受此官)
故人河山秀獨立風神異人許白眉長天資青雲器雄
詞變文名高價喧時議下筆盈萬言皆合古人意一從
負能名數載猶卑位寶劒誠可用烹鮮是虚棄昔聞在
河上高臥自無事几案終日閒蒲鞭使人畏頃因歲月
滿方謝風塵吏頌德有輿人薦賢逢八使棲鸞往已屈
馴雀今可嗣此道如不移雲霄坐應致縣前漳水綠郭
外晉山翠日得謝客遊時堪陶令醉前期今尚遠握手
空宴慰驛路疎柳長春城百花媚裵回白日隐暝色含
天地一鳥向灞陵孤雲送行騎夫君多述作而我常諷
味賴有瓊瑶資能寬别離思槐陰覆堂殿苔色上階砌
鳥倦自歸飛雲閒獨容㵝既將慕幽絶兼欲看定慧遇
物忘世緣還家嬾生計無生妄已息有妄心可制心鏡
常虚明時人自淪翳
早春贈别趙居士還江左時長卿下第歸嵩陽
舊居
見君風塵裏意出風塵外自有滄洲期含情十餘載深
居鳳城曲(一作北)日預龍華會果得(一作有)僧家緣能遺俗
人態一身今已適萬物知何愛悟法電已空看心水無
礙且將窮妙理兼欲(一作亦)尋勝槩何獨謝客遊當為遠
公輩放舟馳楚郭負杖辭秦塞目送南飛雲令人想吳
會遥思舊遊處髣髴疑相對夜火金陵城春煙石頭瀨
滄波極天末萬里明如帶一片孤客帆飄然向青(一作殘)
靄楚天合(一作含)江氣雲色常霮䨴隐見湖中山相連數
州内君行意可得全與時人背歸路隨楓林還鄉念蓴
菜顧予尚羈束何幸承眄睞素願徒自勤清機本難逮
累幸忝賓薦末路逢沙汰濩落名不成裵回意空大逢
時雖(一作難)貴達守道甘易退逆旅鄉夢頻春風客心碎
别君日已遠離念無明晦予亦返柴荆山田事耕耒
夜宴洛陽程九主簿宅送楊三山人往天台尋
智者禪師隠居
東林問逋客何處棲幽偏滿腹萬餘卷息機三十年志
圖良已久鬢髮空蒼然調嘯寄疎曠形骸如棄捐本家
關西族别業嵩陽田雲臥能獨往山棲幸周旋垂竿不
在魚賣藥不為錢藜杖閒倚壁松花常醉眠頃辭青溪
隠來訪赤縣仙南畆自甘賤中朝唯愛賢仍空世諦法
遠結天台緣魏闕從此去滄洲知所便主人瓊枝秀寵
别瑶華篇落日掃塵榻春風吹客船此行頗目適物外
誰能牽弄棹白蘋裏挂帆飛鳥邊落潮見孤嶼徹底觀
澄漣雁過湖上月猿聲峰際天羣峰趨海嶠千里黛相
連遥倚赤城上曈曈初日圓昔聞智公隐此地常安禪
千載已如夢一燈今尚傳雲龕閉遺影石窟無人煙古
寺暗喬木春崖鳴細泉流塵既寂寞緬想增嬋娟山鳥
怨庭樹門人思步蓮夷猶懷永路悵望臨清川漁人來
夢裏沙鷗飛眼前獨遊豈易愜羣動多相纏羨爾五湖
夜往來閒扣舷
瓜洲驛奉餞張侍御公拜膳部郎中却復憲臺
充賀蘭大夫留後使之嶺南時侍御先在淮南
幕府
太華高標峻青陽淑氣盤属辭傾渤澥稱價掩琅玕楊
葉頻推中芸香早拜官後來慚轍跡先達仰門闌佐劇
勞黃綬提綱疾素餐風生趨府步筆偃觸邪冠骨鯁知
難屈鋒鋩豈易干佇將調玉鉉翻自落金丸異議那容
直專權本畏彈寸心寧有負三黜竟無端適喜鴻私降
旋驚羽檄攢國憐朝市易人怨虎狼殘天地龍初見風
塵虜未殫隨川歸少海就日背長安副相榮分寄輸忠
義不刊擊胡馳汗馬遷蜀扈鳴鑾月罷名卿署星懸上
將壇三軍搖旆出百越畫圖觀茅茹能相引泥沙肯再
蟠兼榮知任重交辟許才難勁直隨臺柏芳香動省蘭
璧從全趙去鵬自北溟摶星象銜新寵風霜帶舊寒是
非生倚伏榮辱繫悲歡疇昔偏殊眄屯蒙獨永歎不才
成擁腫失計似邯鄲江國傷移律家山憶考槃一為鷗
鳥誤三見露華團回首青雲裏應憐濁水瀾愧將生事
托羞向鬢毛看知已傷愆素他人自好丹鄉春連楚越
旅宿寄風湍世路東流水滄江一釣竿松聲伯禹穴草
色子陵灘度嶺情何遽臨流興未闌梅花分路遠揚子
上潮寬夢想懷依倚煙波限渺漫且愁無去雁寧冀少
回鸞極浦春帆迥空郊晩騎單獨憐南渡月今夕送歸
鞍
至德三年春正月時謬蒙差攝海鹽令聞王師
收二京因書事寄上浙西節度李侍郎中丞行
營五十韻
天上胡星孛人間(一作東山)反氣横風塵生汗馬河洛縱長
鯨本謂(一作為)才非據誰知(一作防)禍已萌食參將可待誅
錯輙為名萬里兵鋒接三時羽檄驚負恩殊鳥獸流毒
遍黎氓朝市成蕪沒干戈起戰争人心懸反覆(一作覆載)天
道暫虚盈略地侵中土傳烽到上京王師陷魑魅帝座
逼欃槍渭水嘶胡馬秦山泣漢兵關原馳萬騎煙火亂
千甍鳳駕瞻西幸龍樓議(一作向)北征自將行破竹誰學
去吹笙白日重輪慶玄穹再造榮鬼神潛釋(一作畜)憤夷
狄遠輸誠海内戎衣卷關中賊壘平山川隨轉戰草木
困(一作助)横行區宇神功立謳歌(一作謠)帝業成天回萬象
慶龍見五雲迎小苑春猶在長安日更明星辰歸正位
(一作路)雷雨發殘生文物登前古簫韶下太清未央新柳
色長樂舊鐘聲八使推邦彦中司案國程蒼生矚伊吕
明主仗(一作伏)韓彭兇醜將除蔓姦豪已負荆世危看柱
石時難識忠貞薄伐徵貔虎長驅擁旆旌吳山依重鎮
江月帶行營金石懸詞律煙雲動筆精運籌初減竈調
鼎未和羹北虜傳初解東人望已傾池塘催謝客花木
待春卿昔忝登龍首能傷困驥鳴艱難悲伏(一作仗)劒提
握喜懸衡巴曲誰堪聽秦臺自有情遂令辭短褐仍欲
請長纓久客田園廢初官印綬輕榛蕪上國路苔蘚北
山楹嬾慢羞趨府驅馳憶退耕榴花無暇醉蓬髮帶愁
縈地僻方言異身微俗慮(一作累)并家憐䨇鯉斷才媿小
鱗烹滄海今猶滯青陽歲又更洲香生杜若谿煖(一作遠)
戲鵁鶄煙水(一作雪)宜春候褰關(一作開)值晩晴潮聲來萬
井山色映孤城旅夢親喬木歸心亂早鶯倘無知已在
今已訪蓬瀛
尋張逸人山居
危石纔通鳥道空山更有人家桃源定在深處澗水浮
來落花
發越州赴潤州使院留别鮑侍御
對水看山别離孤舟日暮行遲江南江北春草獨向金
陵去時
送陸灃還吳中(一作李嘉祐詩)
瓜步寒潮送客楊柳(一作花)暮雨沾衣故山南望何處秋
草連天獨歸
苕溪酬梁耿别後見寄(一作荅秦徵君徐少府春日見集苕溪酬梁耿)
(别後見寄六言)
清川永路何極(一作清溪落日初低)落日(一作惆悵)孤舟解攜鳥向(一作)
(去)平蕪遠近人隨流水東西白雲千里萬里明月前溪
後溪惆悵(一作獨恨)長沙謫去江潭芳(一作春)草萋萋
蛇浦橋下重送嚴維
秋風䬃䬃鳴條風月相和寂寥黃葉一離一别青山暮
暮朝朝寒江漸出高岸古木猶依斷橋明日行人已遠
空餘淚滴回潮
七里灘重送
秋江渺渺水空波越客孤舟欲榜歌手折衰楊悲老大
故人零落已無多
家園瓜熟是故蕭相公所遺瓜種悽然感舊因
賦此詩
事去人亡跡自留黃花綠蔕不勝愁誰能更向青門外
秋草茫茫覓故侯
重送裴郎中貶吉州
猿啼客散暮江頭人自傷心水自流同作逐臣君更遠
青山萬里一孤舟
尋盛禪師蘭若
秋草黃花覆古阡隔林何處起人煙山僧獨在山中老
唯有寒松見少年
寄許尊師
獨上雲梯入翠微蒙蒙(一作濛濛)煙雪映巖扉世人知在中
峰裏遥禮青山恨不歸
酬李穆見寄
孤舟相訪至天涯萬轉雲山路更賒欲掃柴門迎遠客
青苔黃葉滿貧家
送王司馬秩滿西歸
漢主(一作代)何時(一作人)放(一作訪)逐臣江邊幾度送歸人同
官歲歲先辭滿唯有青山伴老身
寄别朱拾遺
天書遠召滄浪客幾度臨岐病未能江海茫茫春欲遍
行人一騎發金陵
會赦後酬主簿所問
江南海北長相憶淺水深山獨掩扉重見太平身(一作人)
已老桃源久住不能歸
贈秦系
向風長嘯戴紗巾野鶴由來不可親明日東歸變名姓
五湖煙水覓何人
酬靈徹公相招
石磵泉聲久不聞獨臨長路雪紛紛如今漸欲生黃髮
願脫頭冠與白雲
贈崔九載華
憐君一見一悲歌歲歲無如老去何白屋漸看秋草沒
青雲莫道故人多
同崔載華贈日本聘使
憐君異域朝周遠積水連天何處通遥指來從初日外
始知更有扶桑東
送建州陸使君
漢庭初拜建安侯天子臨軒寄所憂從此向南無限路
䨇旌已去水悠悠
送秦侍御外甥張篆之福州謁鮑大夫秦侍御
與大夫有舊
萬里閩中去渺然孤舟水(一作海)上入寒煙轅門拜首儒
衣弊貌似牢之豈不憐
聞奉迎皇太后使沈判官至因有此作(太后德宗皇帝)
(母也安史之亂失於東都帝即位分命使臣周行天下求訪終不得)
長樂宫人掃落花君王正候五雲車萬方臣妾同瞻望
疑在曾城阿母家
送劉萱之道州謁崔大夫
沅水悠悠湘水春臨岐南望一沾巾信陵門下三千客
君到長沙見幾人
過鄭山人所居
寂寂孤鶯啼杏園寥寥一犬吠桃源(一作白首深藏谷口村春山犬吠武)
(陵原)落花芳草無尋處萬壑千峰獨閉門
奉送賀若郎中賊退後之杭州
江上初收戰馬塵鶯聲柳色待行春䨇旌誰道來何暮
萬井如今有幾人
爪洲驛重送梁郎中赴吉州
渺渺雲山去幾重依依獨聽廣陵鐘明朝借問南來客
五馬雙旌何處逢
奉使鄂渚至烏江道中作
滄洲不復戀魚竿白髮那堪戴鐵冠客路向南何處是
蘆花千(一作十)里雪漫漫
新息道中作
蕭條獨向汝南行客路多逢漢騎營古木蒼蒼離亂後
幾家同住一孤城
春日宴魏萬成湘水亭
何年家住(一作在)此江濱幾度門前北渚春白髮亂生相
顧老黃鶯自語豈知人
重送道標上人
衡陽千里去人稀遥逐孤雲入翠微春草青青新覆地
深山無路若為歸
送李判官之潤州行營
萬里辭家事鼓鼙金陵驛路楚雲西江春不肯留歸(一作)
(行)客草色青青送馬蹄
將赴南巴至餘干别李十二
江上花催問禮人鄱陽鶯報越鄉春誰憐此别悲歡異
萬里青山送逐臣
時平後春日思歸
一尉何曾及布衣時平却憶臥柴扉故園柳色催南客
春水桃花待北歸
送陶十赴杭州攝掾
莫歎江城一掾卑滄洲未是阻心期浙中山色千萬狀
門外潮聲朝暮時
使還七里瀨上逢薛承規赴江西貶官
遷客歸人醉晩寒孤舟暫泊子陵灘憐君更去三千里
落日青山江上看
使回赴蘇州道中作
春風何事遠相催路盡天涯始却回萬里無人空楚水
孤帆送客到魚臺
昭陽曲
昨夜承恩宿未央羅衣猶帶御衣(一作爐)香芙蓉帳小雲
屏暗楊柳風多水殿凉
罪所留繫每夜聞長洲軍笛聲
白日浮雲閉不開黃沙誰問冶長猜只憐横笛關山月
知處愁人夜夜來
贈微上人
禪門來往翠微間萬里千峰在剡(一作别)山何時共到天
台裏身與浮雲處處閒
東湖送朱逸人歸
山色湖光併在東扁舟歸去有樵風莫道野人無外事
開田鑿井白雲中
舟中送李十八(一作送僧)
釋子身心無有分(一作紛)獨將衣鉢去人羣相思晩望西
林寺唯有鐘聲出白雲
送李穆歸淮南
揚州春草新年綠未去先愁去不歸淮水問君來早晩
老(一作無)人偏畏過芳菲
晩春歸山居題忩前竹(一作錢起詩題云暮春歸故山草堂)
溪上(一作谷口)殘春黃鳥稀辛夷花盡杏花飛始憐幽竹山
窗下不改清陰待我歸
御定全唐詩卷一百五十
