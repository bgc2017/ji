欽定四庫全書
御定全唐詩卷三百八十四
張籍
薊北旅思(一作送遠人)
日日望鄉國空謌白苧詞長因(一作於)送人處憶得別家
時失意還獨語多愁祗自知客亭門外柳折盡向南枝
江南春
江南楊柳春日暖地無塵渡口過新雨夜来生白蘋晴
沙鳴乳燕芳樹醉遊人向晚青山下誰家祭水神
西樓(一作登城)望月
城西樓上月復是(一作值)雪晴時寒夜共来望思鄉獨下
遲幽光落水塹淨色在(一作徧)霜枝明日千里去此中還
別離
別鶴
雙鶴出雲谿分飛各自迷空巢在松頂(一作杪)折羽落紅
泥尋水終不飲逢林亦未棲別離應易老萬里雨(一作兩)
淒淒
江陵孝女
孝女獨垂髮少年唯一身無家空托墓主祭不從人相
弔有行客起廬無(一作因)舊鄰江頭聞哭處寂寂楚花春
山中古祠
春草空祠(一作山)墓荒林唯鳥(一作鳥雀)飛記年(一作名)碑石在
經亂祭人稀野鼠緣朱(一作珠)帳隂塵盖(一作撲一作滿)畫衣近
門潭水黑時見宿龍歸
漁陽將
塞深沙草白都護領燕兵放火燒奚帳分旗築漢城下
營看嶺勢尋雪覺人行更向桑乾北擒生問磧名
聽夜泉
細泉深處落夜久漸聞聲獨起出門聽欲尋當澗行還
疑隔林遠復畏有風生月下常来此(一作立)無人亦到明
送南遷客
去去遠遷客瘴中衰病身青山無限路白首不歸人海
國戰騎象蠻州市用銀一家分幾處誰見日南春
薊北春懷
渺渺水雲外別(一作望)来音(一作鄉)信稀因逢過江使却寄
在家衣問路更愁遠逢人空說歸今朝薊城北又見塞
鴻飛
思遠人(一作寄遠客)
野橋春水清橋上送君行去去人應老年年草自生出
門看遠道無信(一作路)向邊城楊柳別離處秋蟬今復鳴
贈同溪客
幽居得相近烟景每(一作亦)寥寥共伐臨谿樹因(一作同)為
過水橋自教青鶴舞分採紫芝苗更愛南峯住尋君路
恐(一作恐路)遥
望行人(一作秋閨)
秋風窗下起旅雁向(一作又)南飛日日出門望家家行客
歸無因見邊使空待寄寒衣獨倚(一作閉)青樓暮烟深鳥
雀稀
送宫人入道
舊寵昭陽裏尋(一作求)仙此最稀名初出宫籍身未稱霞
衣巳別歌舞貴長随鸞鶴飛中官看入洞空駕玉輪歸
送越客
見說孤帆去東南到會稽春雲剡溪口殘月鏡湖西水
鶴沙邊立(一作宿)山鼯竹裏啼謝家曾住處烟洞入應迷
贈辟穀者
學得餐霞法逢人與(一作贈)小還身輕曾試鶴力弱未離
山無食犬猶在不耕牛自門朝朝空潄水(一作唯盥潄)叩齒
草堂間
思江南舊遊
江臯三月時花發石楠枝歸客應無數春山自不知獨
行愁道遠廻信畏家移楊(一作橋)柳東西渡茫茫欲問誰
夜到漁家(一作宿漁家)
漁家在江口潮水入柴扉行客欲投宿主人猶未歸竹
深村路遠(一作暗)月出釣船稀遥見尋沙岸春風動草衣
送遠(一作邊)使
揚旌(一作旌旗)過隴頭隴水向西流塞路依山遠戍城逢笛
秋(一作雨留)寒沙隂漫漫疲(一作瘦)馬去悠悠為問征行將誰
封定遠侯
不食姑(一作贈山中女道士)
幾年山裏住(一作女仙唯獨住)巳作綠毛身護氣常稀語存思
(一作齋心)自見神養龜同不食留藥任生塵要問西王母仙
中第幾人
古苑杏花
廢苑杏花在行人愁到(一作過一作對)時獨開新塹底半露舊
燒枝晚色連荒轍低隂覆折碑茫茫(一作濛濛)古陵下(一作路)
春盡又誰知
送流人
獨向長城北黃雲暗塞天流名屬邊將舊業作公田擁
雪添軍壘收冰當井泉知君住應老須記別鄉年
宿臨江驛(一作宿江上一作宿溪中驛)
楚驛南渡口夜深来客稀月明見潮上江靜覺鷗飛旅
宿(一作次)今巳遠此行殊(一作猶一作獨)未歸離家久無信又聽
𢷬寒衣
送蠻客
借問炎州客天南幾日行江連惡谿路山遶夜郎城柳
葉瘴雲濕桂叢(一作林)蠻鳥聲(一作驚)知君却廻日記得海
花名
襄國別友
曉(一作晚)色荒城下相看秋草時獨遊無定計不欲道来
(一作歸)期別處去家遠愁中驅馬遲歸人渡烟水遥暎(一作)
(葉落)野棠枝
送遠客
南原相送處秋水草還生(一作秋草水邊生)同作憶鄉客如今
(一作今知)分路行因誰寄歸信漸遠問前程明日重陽節無
人上古城
山中(一作上國)贈日南僧
獨向雙峯老松門閉兩崖(一作涯)翻經上蕉葉挂衲落藤
(一作橙一作蕂)花甃石新開井穿林自種茶時逢海南客蠻語
問誰家
征西將
黃沙北風起半夜又翻營戰馬雪中宿探人冰上行深
山旗未展隂磧鼓無聲幾道征西將同收碎葉城
寄友人
憶在江南日同遊三月時採茶尋遠澗鬭鴨向春池送
客沙頭宿招僧竹裏碁如今各千里無計得相随
送防秋將
白首征西將猶能射戟支元戎選部曲軍吏換旌旗逐
虜招降遠開邊舊壘移重收隴外地應似漢家時
律僧
苦行常不出清羸最少年持齋唯一食講(一作尋)律豈(一作)
(不)曾眠避草每移徑濾蟲還入泉從来天竺法到此幾
人傳
山中秋(一作春)夜
寂寂山景(一作春山)静幽人歸去(一作卧)遲横(一作移)琴當月下
壓(一作漉)酒及花時冷(一作新)露濕(一作冷)苑屋(一作席)暗泉衝
(一作通)竹籬西峯採藥(一作芝)伴此夕恨無期
送南客
行路雨脩脩青山盡海頭天涯人去遠(一作老)嶺北水空
(一作廻一作南)流夜市連銅柱巢居屬象州来時舊相識誰向
(一作問)日南(一作邊)遊
宿江店
野店臨西(一作江一作寒)浦門前有橘花停燈待賈客賣酒與
漁家夜静江水白路廻山月斜閒尋泊船處潮落見平
沙
嶺表(一作外)逢故人
過嶺萬里餘旅遊經此稀相逢去家遠共說幾時歸海
上見花發瘴中唯(一作聞)鳥(一作無雁)飛炎州(一作途)望鄉(一作行)
伴自識北人衣
出塞(一作塞上曲)
秋塞雪初下將軍遠出師分營長記火放馬不收旗月
冷邊帳濕沙昏夜探遲征人皆白首誰見滅胡時
寄紫閣隠者
紫閣氣沉沉先生住處深有人時得見無路可相尋夜
(一作野)鹿伴(一作投)茅屋秋猿守栗林唯應採靈藥更不別
營心(一作相侵)
夜宿黑竈溪
夜到碧溪裡無人秋月明逢幽更移宿取伴亦探行花
下紅泉色雲西乳鶴聲明朝記歸處石上自書名
古樹
古樹枝柯少枯来復幾春露根堪繫馬空腹定(一作恐)藏
人蠧節莓苔老燒痕霹靂新若當江浦上行客祭為神
送徐(一作隂)先生歸蜀
日暮遠歸處雲間仙觀鐘唯持青玉牒獨立碧雞峯隂
澗(一作洞)長收(一作新生)乳寒泉(一作潭)舊養龍幾時因賣藥得
向海邊逢
隠者
先生巳得道市井亦容身救病自行藥得錢多與人問
年長不定傳法又非真每(一作常)見鄰家(一作翁)說時聞(一作)
(時)使鬼神
送友人歸山
出山成北首重去結茅廬移石修廢井掃龕盛舊書開
田留杏樹分洞與僧居長在幽峯裏樵人見亦疎
霅溪西亭晚望(一作霅溪遠望)
霅(一作雲)水碧悠悠西亭柳(一作古)岸頭夕隂(一作光)生遠岫
斜照逐廻流此地動歸思逢人方倦遊吳興耆舊盡空
見白蘋洲
哭山中友人
入雲遥便哭山友隔今生遶墓招魂魄鎸巖記姓名犬
因無主善鶴為見人鳴長說能尸解多應別路行
答僧拄杖
靈籐為拄杖白淨色如銀得自高僧手將扶病客身春
遊不騎馬夜會亦呈人持此歸山去深宜戴角巾
靈都觀李道士
仙觀雨来静遶房瓊草春素書天上字花洞古時人泥
竈煮靈液掃壇朝玉真幾廻遊閬苑青節亦随身
送韋(一作韓)評事歸華隂
三峯西面住(一作蓮花峯下住)出見世人稀老大(一作白髮)誰相識
恓惶(一作青山)又獨歸埽(一作拂)窗秋菌落開箧夜(一作蟄)蛾飛
若向(一作訪)雲中伴還應着褐衣
送閩僧
幾夏京城住今朝獨遠歸修行四分律護淨七條衣谿
寺黃橙熟沙田紫芋肥九龍潭上路同去客應稀
送海南客歸舊島(一本無南字)
海上去應遠蠻家雲島孤竹船来桂浦(一作府)山市賣魚
鬚入國自獻寶(一作錦)逢人多贈珠却歸春洞口斬象祭
天吳
登咸陽北寺樓(一作登感化寺樓)
高秋原上寺下馬一登臨渭水西来直(一作急)秦山南向
(一作去)深舊宫人不住(一作見)荒碣路難尋日暮涼風起蕭
條多遠心
送新羅使
萬里為朝使離家今幾年應知舊行路却上遠歸船夜
泊(一作宿)避蛟窟朝炊求島泉悠悠到鄉國還望海西天
宿廣德寺寄從男
古寺客堂空開簾四面風移牀動棲鶴(一作鴿)停燭聚飛
蟲閒卧逐涼處遠愁生静中林西微月色思與甯家同
宿邯鄲館寄馬磁州(一作宿邯鄲寄磁州友人)
孤客到空館夜寒愁卧遲雖沽主人酒不似在家時幾
宿得歡笑如今成別離明朝行更遠廻望隔山陂
舟行寄李湖州
客愁(一作行)無次第川路重辛勤藻(一作萍)密行(一作移)舟澀
灣多轉檝頻薄遊空感惠(一作命)失計自憐貧賴有(一作誦)
汀州句時時慰遠人
送閑師歸江南
徧住江南寺随緣到上京多生修律業外學得詩(一作書)
名講殿偏追入齋家別請行青楓鄉路遠幾日盡歸程
遊襄陽山寺
秋色江邊路烟霞若有期寺貧無利施(一作施利)僧老足慈
悲薜荔侵禪窟蝦蟆占浴池閒遊殊未徧即是下山時
登城寄王秘書建(一本無秘書二字)
聞君鶴嶺住西望日(一作自)依依遠客偏相憶登城獨不
歸十年為道侣幾處共柴扉今日烟霞外人間得見稀
送從弟戴玄往蘇州
楊柳閶門路(一作外)悠悠水岸斜乘舟向山寺着屐到漁
(一作人)家夜月紅柑樹秋風白藕花江天詩景好廻日莫
令賖
送朱慶餘及第歸越
東南歸路遠幾日到鄉中有寺山皆遍無家水不通湖
聲蓮葉雨野氣(一作色)稻花(一作苗)風州縣知名久爭邀與
客同
過賈島野居
青門坊外住行坐見南山此地去人遠知君終日閒蛙
聲籬落下草色戶庭間好是經過處唯愁暮獨還
酬韓庶子
西街幽僻處正與嬾相宜尋寺獨行遠借書常送遲家
貧無易事身病足(一作是)閒時寂寞誰相問祗應君自知
贈(一作答)姚合少府
病来辭赤縣案上有丹經為客燒茶竈教兒掃竹亭詩
成添舊卷酒盡卧空缾闕下今遺逸誰瞻(一作占)隠士(一作)
(者)星
送僧遊五臺兼謁李司空(一作送顥法師往太原兼謁李司空)
遠去見雙節因行上五臺化樓(一作雲)侵曉(一作晚)出雪(一作)
(隠)路向(一作到)春開邊寺連(一作看)峯去(一作過)胡兒聽法来
定知廵禮後解夏始應廻
送鄭秀才歸寧
桂檝彩為衣行當令節歸夕潮迷浦遠(一作盡)書雨見人
稀野芰到時熟江鷗泊處飛離琴一奏罷山雨(一作水)靄
餘暉
送李評事遊越
未習風塵事初為吳越遊露沾湖草晚(一作濕一作夕)日照海
山秋梅市門何在蘭亭水尚流西陵待潮處知汝不勝
愁
夏日閒居
無事門多閉偏知夏日長早蟬聲寂寞新竹氣清涼閒
對臨書案看移曬藥牀自憐歸未得猶寄在班行
閒居
東城南陌塵紫幰與朱輪盡說無多事能閒有幾人唯
教推甲子不信守庚申誰見衡門裏終朝自在貧
寄昭應王中丞
借得街西宅開門渭(一作御)水頭長貧唯要徤漸老不禁
愁獨凭藤書案空懸竹酒鉤(一作篘)春風石甕寺作意共
(一作會擬待)君遊
酬孫洛陽(一本此下有革字)
家貧相遠住齋館入時稀獨坐看書卷閒行着褐衣早
蟬庭笋老新雨徑莎肥各離爭名地無人見是非
送人任濟隂(一作送人往濟南)
黃綬在腰下知君非旅行將書報舊里留褐與諸生贈
別盡沽酒惜歡多出城春風濟水上候吏聽車聲
晚春過崔駙馬東園
閒園多好風不意在街東早早詩名遠長長酒性同竹
香新雨後鶯語落花中莫遣經過少年光漸覺空
夏日閒居
多病逢迎少閒居又一年藥看辰(一作成)日合茶過夘時
煎草長晴来地蟲飛晚後天此時幽夢遠不覺到山邊
晚秋閒居
獨坐高秋晚蕭條足遠思家貧常畏客身老轉憐兒萬
種盡閒事一生能幾時從来疎嬾性應祗有僧知
和陸司業習静寄所知
幽室獨焚香清晨下未央山開登竹閣僧到出茶牀收
拾新琴譜封題舊藥方逍遥無別事不似在班行
酬韓祭酒雨中見寄
雨中愁不出隂黑晝連宵屋濕唯添漏泥深未放朝無
芻憐馬瘦少食信兒嬌聞道韓夫子還同此寂寥
和裴僕射移官言志(一作和裴僕射寄韓侍郎)
身(一作久)在勤勞地常思放曠時功成(一作高)歸聖主位重
委羣司看壘臺邊石閒(一作行)吟箧裏詩蒼生正瞻望(一作)
(仰)難與故山期
酬白二十二舍人早春曲江見(一作相)招
曲江冰欲盡風日已恬和柳色看猶淺泉聲覺漸多紫
蒲生濕岸青鴨戲新波仙掖高情客相招共一過
和裴僕射朝回寄韓吏部
獨愛南關裏山晴竹杪風從容朝早退蕭灑客常通案
曲新亭上移花遠寺中唯應有吏部詩酒每相同
春日李舍人宅見兩省諸公唱和因書情即事
又見帝城裏東風天氣和官閒人事少年長道情多紫
掖發章句青闈更詠歌誰知余寂寞(一作幽寂處)終日斷經
過
和李僕射秋日病中作
由来病根(一作源)淺易見藥功成(一作程)曉日杵臼静涼風
衣服輕猶疑少氣力漸覺有心情獨倚紅藤杖時時階
上行
早春(一作春日)病中
羸病及年初心情不自如多申請假牒祗送賀官書幽
徑獨行步白頭長嬾梳更憐晴日色漸漸暖貧居
送嚴大夫之桂州
旌旆過湘潭幽竒得徧探莎城百越北行路九疑南有
地多生桂無時不養蠶聽歌疑似(一作難辨)曲風俗自相諳
詠懷
老去多悲事非唯見二毛眼昏書字大耳重覺聲高望
月偏增思尋山易(一作覺)發勞都無作官意賴得在閒曹
使至藍谿驛寄太常王丞
獨上七盤去峯巒轉轉稠雲中迷象鼻雨裏下(一作上)箏
頭水沒荒橋路鴉啼古驛樓君今在城闕肯見此中愁
留別江陵王少府(一作尹)
迢迢山上路病客獨行遲况此分手處(一作襟日)當君失意
時寒林遠路驛(一作露遠邑)晚燒過荒陂別後空廻首相逢
未有期
贈海東僧
別家行萬里自說過扶餘學得中州語能為外國書與
醫收海藻持呪取龍魚更問同来伴天台幾處居
寄漢陽故人
知君漢陽住烟樹遠重重歸使雨中發寄書燈下封同
時買江塢今日別雲松欲問新移處青蘿最北峰
送安西將
萬里海西路茫茫邊草秋計程沙塞口望伴驛峰頭(一作)
(樓)雪暗非時宿沙深獨去愁塞(一作憶)鄉人易老莫住近
蕃州
題李山人幽居
襄陽南郭外茅屋一書生無事焚香坐有時尋竹行畫
苔藤杖細踏石笋鞋輕應笑風塵客區區逐世名
早春閒遊
年長身多病獨宜作冷官從来閒坐慣漸覺出門難樹
影新猶薄池光晚尚寒遥聞有花發騎馬暫行看
贈太常王建藤杖笋鞋
蠻藤剪為杖楚笋結成鞋稱與詩人用堪随禮寺齋尋
花入幽徑步日下寒階以此持相贈君應惬素懷
和周贊善聞子規
秦城啼楚鳥遠思更紛紛况是街西夜偏當雨裏聞應
投最高樹似隔數重雲此處誰能聽遥知獨有君
送李騎曹靈州歸覲
翩翩出上京幾日到邊城漸覺風沙起還將弓箭行席
箕侵路暗野馬見人驚軍府知歸慶應教數騎迎
寒食夜寄姚侍郎(一作御)
貧官多寂寞不異野人居作酒和山(一作仙)藥教兒寫道
書五湖歸去遠百事病来疎况(一作沉)憶同懷者寒庭月
上初
題清徹上人院
古寺臨壇久松間別起堂看添浴佛水自合讀經香愛
養無家客多傳得效(一作力)方過齋長不出坐卧一繩牀
寄靈一上人初歸雲門寺
寒山白雲裏法侣自招擕竹徑通城下松門隔水西方
同沃州去不作武陵迷髣髴遥看處秋風是會稽
和裴司空即事通簡舊僚
肅肅上台坐四方皆仰風當朝奉明政早日立元功獨
對赤墀下密宣黃閣中猶聞動高韻思與舊僚同
使回留別襄陽李司空
江亭寒日晚弦管有離聲從此一筵別獨為千里行遲
遲戀恩德役役限公程廻首吟新句霜雲滿楚城
和戶部令狐尚書喜裴司空見招看雪
南園新覆雪上宰曉来看誰共登春榭唯聞有地官色
連山遠静氣與竹偏寒高韻更相應寧同謌吹歡
和裴司空以詩請刑部白侍郎雙鶴
皎皎仙家(一作山)鶴遠留閒宅中徘徊幽樹月嘹唳小亭
風丞相西園好池塘野水通欲將来放此(一作從君求置此)賞
望與賓同
同綿州胡郎中清明日對雨西亭宴
郡内開新火高齋雨氣清惜花邀客賞勸酒促歌聲共
醉移芳席留歡閉暮城政閒方宴語琴筑任遥情
莊陵挽歌詞三首
白日已昭昭干戈亦漸消迎師親出道從諫早臨朝佞
倖威權薄忠良寵錫饒丘陵今一變無復白雲謠
觀風欲廵洛習戰亦(一作且)開池始改三年政旋聞七月
期陵分内外使官具吉凶儀渭北新園路簫笳遠更悲
曉日龍車動秋風閭闔開行帷六宫出執紼萬方来慘
慘郊原暮遲遲挽唱哀空山烟雨夕新陌遶陵臺
和左司元郎中秋居十首
選得閒坊住秋来草樹肥風前卷筒簟雨裏脱荷(一作生)
衣野客留方去山童取(一作收)藥歸非因入朝省過此出
門稀
有地唯栽竹無池亦養鵝學書求墨跡釀酒愛朝和古
鏡銘文淺神方謎語多居貧閒自樂豪客莫相過
閒来松菊地未省有埃塵直去多將藥朝回不訪人見
僧收酒器迎客換紗巾更恐登清要難成自在身
自知清静好不要問時豪就石安琴枕穿松壓酒槽山
晴(一作情)因月甚詩語入秋高身外無餘事唯應筆硯勞
閒堂新埽灑稱是早秋天書客多呈帖琴僧與合弦莎
臺乘晚上竹院就涼眠終日無忙事還應似得仙
醉倚斑藤杖閒眠癭木牀案頭行氣訣爐裏降真香尚
儉經營少居閒意思長秋茶莫夜飲新自作松漿
每憶舊山居新教上墨圖晚花廻地種好酒問人沽夜
後開朝簿申前發省符為郎凡幾歲巳見白髭鬚
菊地纔通履(一作屐)茶房不壘階憑醫看蜀藥寄信覓吳
鞋盡得仙家法多随道客齋本無榮辱意不是學安排
林下無拘束閒行(一作吟)放性靈好時開藥竈高處置琴
亭更撰居山記唯尋相鶴經初當授衣假無吏挽門鈴
客散高齋晚東園景象偏晴明猶有蝶涼冷漸無蟬藤
折霜来子蝸行雨後涎新詩纔上卷巳得滿城傳
經王處士原居
舊宅誰相近唯僧近竹關庭閒(一作寒)雲滿井窗曉雪通
山来客半留宿借書多寄還明時未中歲莫便一生閒
不食仙姑山房
寂寂花枝裏草堂唯素琴因山曾改眼(一作姓)見客不言
心月出溪路静鶴鳴雲樹深丹砂如可學便欲住幽林
江頭
晚步随江遠来帆過眼頻試尋新住客少見故鄉人回
首憐歸翼長吟任此身應同南浦雁更見嶺頭春
寄孫冲主簿
低折滄洲簿無書整兩春馬從同事借妻怕罷官貧道
僻收門藥詩高笑古人仍聞長吏奏表乞鎖廳頻
贈任懶
未肯求科第深坊且隠居勝遊尋野客高卧看兵書點
藥醫閑馬分泉灌遠蔬漢庭無得意誰擬薦相如
舊宫人
謌舞(一作得寵)梁(一作秦)州女歸時白髮生全家沒蕃地無(一作)
(何)處問鄉程宫錦不傳樣御香空記名一身難自說愁
逐路人行
春日留別(一作惜別)
遊人欲別離半醉(一作醉復)對花枝看著(一作却)春又晚莫輕
少年時臨行記分處廻首是相思各向天涯去重来未
可(一作有)期
沒蕃故人
前年伐月支城上(一作下)沒全師蕃漢斷消息死生長別
離無人收廢帳歸馬識殘旗欲祭疑君在天涯哭此時
贈箕山僧
久住空林下長齋耳目清蒲團借客坐石磹甃人行似
鶴難知性因山強號名時聞衣袖裏暗搯念珠聲
冬夕
寒蛩獨(一作猶)罷織湘雁猶(一作獨)能鳴月色當窗入鄉心
半夜生不成高枕夢復作遶階行廻首嗟淹(一作飄)泊城
頭北斗横
奉和陜州十四翁中丞寄雷州二十二翁司戶
之作
聯飛獨不前迥落海南天賈傅竟行矣邵公惟泫然瘴
開山更遠路極水無邊沈劣本多感况聞原上篇
老將
鬢衰頭似雪行步急如風不怕騎生馬猶能挽硬弓兵
書封錦字手詔滿香筒今日身憔悴猶誇定遠功
送友生遊峡中
風静楊柳垂看花又別離幾年同在此今日各驅馳峡
裏聞猿呌山頭見月時殷勤一杯酒珍重歲寒姿
送安法師
出郭見落日別君臨古津遠程無野寺宿處問何人原
色不分路錫聲遥隔塵山隂到家節猶及蕙蘭春
水
蕩漾空沙際虚明入遠天秋光照不極鳥色去無邊勢
引長雲闊波輕片雪連汀洲杳難測萬古覆蒼烟
岳州晚景
晚景寒鴉集秋聲旅雁歸水光浮日去霞彩暎江飛洲
白蘆花吐園紅柿葉稀長沙卑濕地九月未成衣
寒食後(一作王建詩)
田舍清明日家家出火遲白衫眠古巷紅索搭高枝紗
帶生難結銅釵重易垂斬新衣著盡還似去年時
寒食書事二首
今朝一百五出戶雨初晴舞愛雙飛蝶歌聞數里鶯江
深青草岸花滿白雲城為政多孱懦應無酷吏名
出城烟火少况復是今朝閒坐將誰語臨觴只自謠階
前春蘚徧衣上落花飄妓樂州人戲使君心寂寥
和李僕射雨中寄盧嚴二給事
郊原飛雨至城闕濕雲埋逬點時穿牖浮漚欲上階偏
滋解籜竹併灑落花槐晚潤生琴匣新涼滿藥齋從容
朝務退(一作後)放曠掖曹乖(一作儕)盡日無来客閒吟感此
懷
酬李僕射晚春見寄
戟戶洞(一作動)初晨鶯聲雨後頻虚庭清氣在衆藥濕光
新魚動芳池面苔侵老竹身教鋪嘗酒處自問探花人
獨此長多病幽(一作閑)居欲過春今朝聽高韻忽覺離埃
塵
和盧常侍寄華山鄭隠者
獨住(一作憶一作坐)三峯下年深學煉丹一間松葉屋數片石
花冠酒待山中飲琴將洞口(一作裏)彈開門移遠竹剪草
出幽蘭荒壁通泉架晴崖曬藥壇寄知騎省客長向白
雲閒
和令狐尚書平泉東(一作西)莊近居(一作屬)李僕射
有(一作因)寄十韻
平地有清泉伊南古寺邊漲池閒遶屋出野(一作流墅)徧澆
田舊隠離多日新鄰得幾年探幽皆一絶選勝又雙全
門静山光別園深竹影連斜分採藥徑直過釣魚船雞
犬還應識雲霞頓覺鮮追思(一作尋)應不遠賞愛諒(一作吟賞)
(定)難偏此處堪長往遊人早共傳各當恩寄重歸卧恐
無緣
送鄭尚書出鎮南海(各用来字)
遠鎮承新命王程不假催班行爭路送恩賜併(一作一)時
来牙旆從城展兵符到府開蠻聲喧夜市海色浸潮(一作)
(潤朝)臺(一作南臺)畫角天邊月寒關嶺上梅共知公望重多是
隔年廻
徐州試反舌無聲
夏木多好鳥偏知反舌名林幽仍共宿時過即(一作已)無
聲竹外天空曉谿頭雨自晴居人宜寂寞深院益凄清
入霧暗相失當風閒易驚来年上林苑知爾最先鳴
省試行不由徑
田裏有微徑賢人不復行孰知求(一作趨)捷步又(一作惟)恐
異端成從易衆所欲安邪(一作難)患亦生(一作平)誰能達天
道(一作違大路)共此競前程子羽有遺跡孔門傳舊聲今逢
大君子士節自光(一作應)明
新城甲仗樓
謝氏(一作守)起新樓西臨城角(一作上)頭圖功百尺(一作仗)麗
藏器五兵修結締(一作構)榱甍固虚明戶檻幽魚龍卷旗
幟霜雪積戈矛暑雨熇烝隔涼風宴位留地高形出沒
(一作遠出)山静氣清優睥睨斜光徹闌干宿靄浮芊芊秔稻
色脉脉苑谿流郡化黃丞相詩成沈隠侯居兹良得景
殊勝峴山遊
贈殷山人
鬱鬱山中客知名四十年恓惶身獨隠寂寞性應便世
業公侯籍生涯黍稷田藤懸讀書帳竹繫網魚船已種
千頭橘新開數脉泉閒遊擕酒遠幽語向僧偏入洞題
松過看花選石眠避喧長汨沒逢勝即留連自古多高
跡如君少比肩耕耘此(一作既)辛苦章句已流傳昔日交
遊盛當時省閣賢同袍還共弊連轡每推先講序居重
席羣儒願執鞭滿堂虚左待衆目望喬遷才異時難用
情高道自全畏人顔(一作頻)慘澹疎物勢迍邅賢(一作達)者
聞知命吾生復禮玄深藏報恩劒久緝養生篇憔悴衆
夫笑經過郡守憐夕陽悲病鶴霜氣動飢鸇處士誰能
薦窮途世所捐伯鸞甘寄食元淑苦無錢策蹇秋塵裏
吟詩黃葉前故裘餘白領廢瑟斷朱絃志氣終猶在逍
遥任自然家貧念婚嫁身老戀雲烟放逸棲巖鹿清虚
飲露蟬鄭逃秦谷口嚴愛越溪邊霄漢予猶阻榮枯子
不牽山城一相遇感激意難宣
夏日可畏(一作丘為詩)
赫赫温風扇炎炎夏日徂火威馳迥野畏景鑠遥途勢
矯翔陽翰功分造化罏禁城千品燭黃道一輪孤落照
頻空簟餘暉卷夕梧如何倦遊子中路獨踟蹰
罔象得玄珠
赤水今何處遺珠巳渺然離婁徒肆目罔象乃通玄皎
潔因成性圓明不在泉暗中看(一作驅)夜色塵外照晴(一作)
(情)田無脛真難掬懷疑實(一作寶)易遷今朝搜擇得應免
(一作自)媚晴川
和李僕射西園
遇午歸門處西庭(一作亭)敞四簷高眠著琴枕散帖檢書
簽印在休通客山晴好捲簾竹涼蠅少到藤暗蝶爭潛
曉(一作晚)鵲頻驚喜疎蟬不許拈石苔生紫點欄藥吐紅
尖虚坐詩情遠幽探道侣兼所營尚(一作當)勝地雖儉復
誰嫌
御定全唐詩卷三百八十四
