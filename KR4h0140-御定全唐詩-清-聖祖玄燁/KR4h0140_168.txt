欽定四庫全書
御定全唐詩卷一百六十八
李白
贈孟浩然
吾愛孟夫子風流天下聞紅顔棄軒冕白首臥松雲醉
月頻中聖迷花不事君高山安可仰徒此揖清芬
贈從兄襄陽少府皓
結髮未識事所交盡豪雄却秦不受賞擊晉(一作救趙)寧為
功(一夲此下有脫身白刃裏殺人紅塵中當朝揖高義舉世稱英雄四句)小節豈足言退
耕舂陵東歸来無産業生事如轉蓬一朝烏裘敝百鎰
黃金空彈劒徒激昂出門悲路窮吾兄青雲士然諾聞
諸公所以陳片言片言貴情通棣華儻不接甘與秋草
同
淮海對雪贈傳靄(一作淮南對雪贈孟浩然)
朔雪落吳天從風渡溟渤海樹成陽春江沙浩明月(一夲)
(此下有飄颻四荒外想像千花發瑶草生階墀玉塵散庭闕四句)興從剡溪起思繞梁
園發寄君郢中歌曲罷心斷絶(一夲此四句作剡溪興空在郢路歌未歇寄君)
(梁父吟曲盡心斷絶)
贈徐安宜
白田見楚老歌詠徐安宜製錦不擇地操刀良在茲清
風動百里惠化聞京師浮人若雲歸耕種滿郊岐川光
淨麥隴日色明桑枝訟息但長嘯賓来或解頥青橙(一作)
(槐)拂戶牖白水流園池遊子滯安邑懷恩未忍辭翳君
樹桃李歲晩託深期
贈任城盧主簿
海鳥知天風竄身魯門東臨觴不能飲矯翼思凌空鐘
鼓不為樂烟霜誰與同歸飛未忍去流淚謝鴛鴻
早秋贈裵十七仲堪
遠海動風色吹愁落天涯南星變大火熱氣餘丹霞光
&KR1402;不可廻六龍轉天車荆人泣美玉魯叟悲匏瓜功業
若夢裏撫琴發長嗟裵生信英邁崛起多才華歴抵海
岱豪結交魯朱家復攜两少女豔色驚荷葩(一作花)雙歌
入青雲但惜白日斜窮溟出寶貝大澤饒龍蛇明主儻
見收烟霞路非賖時命若不會歸應鍊丹砂(一作知飛萬里道勿)
(使歲寒嗟)
贈范金卿二首
君子枉清盼不知東走迷離家来幾月絡緯鳴中閨桃
李君不言攀花願成蹊那能吐芳信惠好相招攜我有
結綠珍久藏濁水泥時人棄此物乃與燕珉齊摭拭欲
贈之申眉路無梯遼東慙白豕楚客羞山雞徒有獻芹
心終流泣玉啼祗應自索漠留舌示山妻
范宰不買名弦歌對前楹為邦默自化日覺冰壺清百
里雞犬静千廬機杼鳴浮人少蕩析愛客多逢迎遊子
覩嘉政因之聽頌聲
贈瑕丘王少府
皎皎鸞鳳姿飄飄神仙氣梅生亦何事来作南昌尉清
風佐鳴琴寂寞道為貴一見過所聞操持難與羣毫揮
魯邑訟目送瀛洲雲我隱屠釣下爾當玉石分無由接
高論空此仰清芬
東魯見狄博通
去年别我向何處有人傳道遊江東謂言挂席度滄海
却来應是無長風
見京兆韋參軍量移東陽二首
潮水還歸海流人却到吳相逢問愁苦淚盡日南珠
聞說金華渡東連五百灘全勝若耶好莫道此行難猨
嘯千谿合松風五月寒他年一攜手搖艇入新安
贈丹陽横山周處士惟長
周子横山隱開門臨城隅連峯入戶牖勝槩凌方壺時
作白紵詞放歌丹陽湖水色傲溟渤川光秀菰蒲當其
得意時心與天壤俱閒雲随舒卷安識身有無抱石耻
獻玉沈泉笑探珠羽化如可作相攜上清都
玉真公主别館苦雨贈衛尉張卿二首
秋(一作愁)坐金張館繁隂晝不開空烟迷雨色蕭颯望中
来翳翳昏墊苦沈沈憂恨催清秋何以慰白酒盈吾杯
吟詠思管樂此人巳成灰獨酌聊自勉誰貴經綸才彈
劒謝公子無魚良可哀
苦雨思白日浮雲何由卷稷卨和天人隂陽乃(一作仍)驕
蹇秋霖劇倒井昏霧横絶巘欲往咫尺塗遂成山川限
潨潨奔溜聞(一作瀉)浩浩驚波轉泥沙塞中途牛馬不可
辨飢從漂母食閒綴羽陵簡園家逢秋蔬藜藿不滿眼
蠨蛸結思幽蟋蟀傷褊淺厨竈無青烟刀机生綠蘚投
筯觧鷫鸘換酒醉北堂丹徒布衣者慷慨未可量何時
黃金盤一斛薦檳榔功成拂衣去搖曳滄洲傍
贈韋袐書子春二首
谷口鄭子真躬耕在巖石高名動京師天下皆籍籍斯
人竟不起雲臥從所適苟無濟代心獨善亦何益惟君
家世者偃息逢休明談天信浩蕩說劒紛縱横謝公不
徒然起来為蒼生祕書何寂寂無乃羈豪英且復歸碧
山安能戀金闕舊宅樵漁地蓬蒿已應沒却顧女几峯
胡顔見雲月
徒為風塵苦一官已白鬚氣同萬里合訪我来瓊都披
雲覩青天捫蝨話良圖留侯將綺里出處未云殊終與
安社稷功成去五湖(一夲二詩合作一首)
贈韋侍御黃裳二首
太華生長松亭亭凌霜雪天與百尺高豈為微颷折桃
李賣陽艷路人行且迷春光掃(一作拂)地盡碧葉成黃泥
願君學長松慎勿作桃李受屈不改心然後知君子
見君乘驄馬知上太山(一作行)道此地果摧輪全身以為
寶我如豐年玉棄置秋田草但勖冰壺心無為歎衰老
贈薛校書
我有吳越曲無人知此音姑蘇成蔓草麋鹿空悲吟未
誇觀濤作空鬱釣鼇心舉手謝東海虛行歸故林
贈何七判官昌浩
有時忽惆悵匡坐至夜分平明空嘯咤思欲解世紛心
随長風去吹散萬里雲羞作濟南生九十誦古文不然
拂劒起沙漠收竒勲老死阡陌間何因揚清芬夫子今
管樂英才冠三軍終與同出處豈將沮溺羣
讀諸葛武侯傳書懷贈長安崔少府叔封昆季
漢道昔云季羣雄方戰争覇圖各未立割據資豪英赤
伏起頽運臥龍得孔明當其南陽時隴畆躬自耕魚水
三顧合風雲四海生武侯立岷蜀壯志吞咸京何人先
見許但有崔州平余亦草間人頗懷拯物情晚途值子
玉華髮同衰榮託意在經濟結交為弟兄毋令管與鮑
千載獨知名
贈郭將軍
將軍少年出武威(一作豪蕩有英威)入(一作昔)掌銀臺護紫微平
明拂劒朝天去薄暮垂鞭醉酒歸愛子臨風吹玉笛美
人向月舞羅衣疇昔雄豪如夢裏相逢且欲醉春暉(一作)
(今日相逢俱失路何年㶚上弄春暉)
駕去温泉後贈楊山人
少年落魄楚漢間風塵蕭瑟多苦顏自言管葛竟誰許
長吁莫錯還閉關一朝君王垂拂拭剖心輸丹雪胸臆
忽蒙白日回㬌光直上青雲生羽翼幸陪鸞輦出鴻都
身騎飛龍天馬駒王公大人借顔色金章紫綬来相趨
當時結交何紛紛片言道合惟有君待吾盡節報明主
然後相攜臥白雲
温泉侍從歸逢故人
漢帝長楊苑誇胡羽獵歸子雲叨侍從獻賦有光輝激
賞搖天筆承恩賜御衣逢君奏明主他日共飜飛
贈裵十四
朝見裵叔則朗如行玉山黃河落天走東海萬里寫入
胸懷間身騎白黿不敢度金高南山買君顧裵回六合
無相知飄若浮雲且西去
贈崔侍郎
黃河二(一作三)尺鯉本在孟津居點額不成龍歸来伴凡
魚故人東海客一見借吹嘘風濤儻相見(一作因)更欲凌
崑墟(一本此下有何當赤車使再往召相如二句)
述德兼陳情上哥舒大夫
天為國家孕英才森森矛戟擁靈臺浩蕩深謀噴江海
縱横逸氣走風雷丈夫立身有如此一呼三軍皆披靡
衛青謾作大將軍白起真成一豎子
雪讒詩贈友人
嗟予沈迷猖獗已久五十知非古人嘗有立言補過庶
存不朽包荒匿瑕蓄此頑醜月出致譏貽愧皓首感悟
遂晩事往日遷白璧何辜青蠅屢前羣輕折軸下沈黃
泉衆毛飛骨上凌青天萋斐暗成貝錦粲然泥沙聚埃
珠玉不鮮洪燄爍山發自纖烟蒼波蕩日起于微㳙交
亂四國播于八埏拾塵掇蜂疑聖猜賢哀哉悲夫誰察
予之貞堅彼婦人之猖狂不如鵲之彊彊彼婦人之滛
昏不如鶉之奔奔坦蕩(一作皎皎)君子無悅簧言擢髮續(一作)
(贖)罪罪乃孔多傾海流惡惡無以過人生實難逢此織
羅積毁銷金沈憂作歌天未喪文其如余何妲已滅紂
褒女惑周天維蕩覆職此之由漢祖吕氏食其在傍秦
皇太后毒亦滛荒螮蝀作昏遂掩太陽萬乘尚爾匹夫
何傷辭殫意窮心切理直如或妄談昊天是殛子野善
聽離婁至明神靡遁響鬼無逃形不我遐棄庶昭忠誠
贈參寥子
白鶴飛天書南荆訪高士五雲在峴山果得參寥子骯
髒辭故園昂藏入君門天子分玉帛百官接話言毫墨
時灑落探玄有竒作著論窮天人千春祕麟閣長揖不
受官拂衣歸林巒余亦去金馬藤蘿同所歡相思在何
處桂樹青雲端
贈饒陽張司戶燧
朝飲蒼梧泉夕棲碧海烟寧知鸞鳳意遠託椅桐前慕
藺豈曩古攀嵇是當年愧非黃石老安識子房賢功業
嗟落日容華棄徂川一語已道意三山期著鞭蹉跎人
間世寥落壺中天獨見遊物祖探元窮化先何當共攜
手相與排冥筌
贈清漳明府姪聿
我李百萬葉柯條布中州天開青雲器日為蒼生憂小
邑且割雞大刀佇烹牛雷聲動四境惠與清漳流弦歌
詠唐堯脫落隱簮組心和得天真風俗猶太古牛羊散
阡陌夜寢不扄戶問此何以然賢人宰吾土舉邑樹桃
李垂隂亦流芬河堤繞綠水桑柘連青雲趙女不冶容
提籠晝成羣繰絲鳴機杼百里聲相聞訟息鳥下階高
臥披道帙蒲鞭挂簷枝示耻無撲抶琴清月當戶人寂
風入室長嘯無一言陶然上皇逸白玉壺冰水壺中見
底清清光洞毫髮皎潔照羣情趙北美佳政燕南播高
名過客覽行謠因之誦德聲
贈臨洺縣令皓弟(時被訟停官)
陶令去彭澤茫然太古心大音自成曲但奏無絃琴釣
水路非遠連鼇意何深終期龍伯國與爾相招尋
贈郭季鷹
河東郭有道於世若浮雲盛德無我位清光獨暎君耻
將雞並食長與鳳為羣一擊九千仞相期凌紫氛
鄴中贈王大(一作鄴中王大勸入高鳳石門山幽居)
一身竟無託遠與孤蓬征千里失所依復將落葉并中
途偶良朋問我將何行欲獻濟時策此心誰見明君王
制六合海塞無交兵壯士伏草間沈憂亂縱横飄飄不
得意昨發南都城紫燕櫪下(一作上)嘶青萍匣中鳴投軀
寄天下長嘯尋豪英耻學瑯琊人龍蟠事躬耕富貴吾
自取建功及春榮我願執爾手爾方達我情相知同一
已豈惟弟與兌抱子弄白雲琴歌發清聲臨别意難盡
各希存令名
贈華州王司士
淮水不絶濤瀾高盛德未泯生英髦知君先負廟堂器
今日還須贈寶刀
贈盧徵君昆弟
明主訪賢逸雲泉今已空二盧竟不起萬乘高其風河
上喜相得壺中趣每同滄州即此地觀化遊無窮水落
海上清(一作青)鼇背覩方蓬與君弄倒㬌攜手凌星虹
贈新平少年
韓信在淮隂少年相欺凌屈體若無骨壯心有所憑一
遭龍顔君嘯咤從此興千金荅漂母萬古共嗟稱而我
竟何為寒苦坐相仍長風入短袂两手如懷冰故友不
相恤新交寧見矜摧殘檻中虎羈紲韝上鷹何時騰風
雲搏擊申所能
贈崔侍郎(一作御)
長劒一杯酒男兒方寸心洛陽因劇孟託宿話胸襟但
仰山嶽秀不知江海深長安復攜手再顧重千金君乃
輶軒(一作軒轅)佐予叨翰墨林高風摧秀木虚彈落驚禽不
取回舟興而来命駕尋扶搖應借力桃李願成隂笑吐
張儀舌愁為莊舄吟誰憐明月夜腸斷聽秋砧
走筆贈獨孤駙馬
都尉朝天躍馬歸香風吹人花亂飛銀鞍紫鞚照雲日
左顧右盻生光輝是時僕在金門裏待詔公車謁天子
長揖蒙垂國士恩壯心剖出酬知已一别蹉跎朝市間
青雲之交不可攀儻其公子重回顧何必侯嬴長抱關
贈嵩山焦鍊師(并序)
嵩丘有神人焦鍊師者不知何許婦人也又云生
於齊梁時其年貎可稱五六十常胎息絶榖居少
室廬遊行若飛倏忽萬里世或傳其入東海登蓬
莱竟莫能測其往也余訪道少室盡登三十六峯
聞風有寄灑翰遥贈
二室凌青天三花含紫烟中有蓬海客宛疑麻姑仙道
在喧莫染跡高想巳綿時餐金鵝蘂(一作蛾藥)屢讀青(一作古)
苔篇八極恣遊憩九垓長周旋下瓢酌潁水舞鶴来伊
川還歸空山上獨拂秋霞眠蘿月挂朝鏡松風鳴夜弦
潛光隱嵩嶽鍊魄棲雲幄霓裳(一作衣)何飄颻(一作萎蕤)鳳吹
轉緜邈願同西王母下顧東方朔紫書儻可傳銘骨誓
相學
口號贈徵君鴻(此公時被徵)
陶令辭彭澤梁鴻入會稽我尋高士傳君與古人齊雲
臥留丹壑天書降紫泥不知楊伯起早晩向關西
上李邕
大鵬一日同風起摶搖直上九萬里假令風歇時下來
猶能簸却滄溟水世人見我恒殊調聞余大言皆冷笑
宣父猶能畏後生丈夫未可輕年少(此首蕭士贇云是偽作)
贈張公洲革處士
列子居鄭圃不將衆庶分革侯遁南浦常恐楚人聞抱
甕灌秋蔬心閒遊天雲每將瓜田叟耕種漢水濆時登
張公洲入獸不亂羣井無桔橰事門絶刺繡文長揖二
千石遠辭百里君斯為真隱者吾黨慕清芬
御定全唐詩卷一百六十八
