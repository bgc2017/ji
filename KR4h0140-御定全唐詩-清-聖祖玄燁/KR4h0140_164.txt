欽定四庫全書
御定全唐詩卷一百六十四
李白
門有車馬客行
門有車馬賓(一作客)金鞍曜朱輪謂從丹(一作雲)霄落乃是
故鄉親呼兒掃中堂坐客論悲辛對酒两不飲停觴淚
盈巾歎我萬里遊飄飄三十春空談帝(一作覇)王略紫綬
不挂身雄劒藏玉匣隂符生素塵廓落無所合流離湘
水濱借問宗黨間多為泉下人生苦百戰役死託萬鬼
隣北風揚胡沙埋翳周與秦大運且如此蒼穹寧匪仁
惻愴竟何道存亡任大鈞
君子有所思行
紫閣連終南青冥天倪色凭崖望咸陽宫闕羅北極萬
井驚畫出九衢如弦直渭水銀河清(一作清銀河)横天流不
息朝野盛文物衣冠何翕赩廏馬散連山軍容威絶域
伊臯運元化衛霍輸筋力歌鐘樂未休(一作休明)榮去老還
逼圓光過滿缺太陽移中昃不散東海金何争西飛(一作)
(輝)匿無作牛山悲惻愴淚沾臆
東海有勇婦(代關中有賢女)
梁山感杞妻慟哭為之傾金石忽暫開都由激深情東
海有勇婦何慚蘇子卿學劒越處子超然(一作騰)若流星
捐軀報夫讐萬死不顧生白刃耀素雪蒼天感精誠十
步两躩(一作跳)躍三呼一交兵斬首掉國門蹴踏五藏行
豁此伉儷憤粲然大義明北海李使(一作府)君飛章奏天
庭捨罪警風俗流芳播滄瀛名(一作志)在列女籍竹帛已
光榮淳于免詔獄漢主為緹縈津妾一櫂歌脫父於嚴
刑十子若不肖不如一女英豫讓斬空衣有心竟無成
要離殺慶忌壯夫所素(一作素所)輕妻子亦何辜焚之買虚
聲豈如東海婦事立獨揚名
黃葛篇
黃葛生洛溪黃花自綿羃青烟蔓長條繚繞幾百尺閨
人費素手採緝作絺綌縫為絶國衣遠寄日南客蒼梧
大火落暑服莫輕擲此物雖過時是妾手中跡
白馬篇
龍馬花雪毛金鞍五陵豪秋霜切玉劒落日明珠袍鬭
雞事萬乘軒盖一何高弓摧南山虎手接太行猱酒後
競風采三杯弄寶刀殺人如剪草劇孟同遊遨發憤去
函谷從軍向臨洮叱咤萬戰場(一作經百戰)匈奴盡奔逃(一作)
(波濤)歸来使酒氣未肯拜(一作下)蕭曹羞入原憲室荒滛(一作)
(徑)隱蓬蒿
鳳吹笙曲(一作鳳笙篇送别)
仙人十五愛吹笙學得崑丘彩鳳鳴始聞鍊氣餐金液
復道朝天赴玉京玉京迢迢幾千里鳳笙去去無窮(一作)
(邊)已欲歎離聲發絳唇更嗟别調流纖指此時惜别詎
堪聞此地相看未忍分重吟真曲和清吹却奏仙歌響
綠雲綠雲紫氣向函關訪道應尋緱氏山莫學吹笙王
子晉一遇浮丘斷不還
怨歌行(長安見内人出嫁友人令余代為之)
十五入漢宫花顔笑春紅君王選玉色侍寢金屏(一作錦幈)
中薦枕嬌夕月卷衣戀春(一作香)風寧知趙飛燕奪寵恨
無窮沈憂能傷人綠鬢成霜蓬一朝不得意世事徒為
空鷫鸘換美酒舞衣罷雕龍(一作籠)寒苦不忍言為君奏
絲桐腸斷絃亦絶悲心夜忡忡
塞下曲六首
五月天山雪無花祇有寒笛中聞折柳春色未曾看暁
戰隨金鼓宵眠抱玉鞍願將腰下劒直為斬樓蘭
天兵下北荒胡馬欲南飲横戈從百戰直為銜恩甚握
雪海上餐拂沙隴頭寢何當破月氐然後方高枕
駿馬似(一作如)風飈鳴鞭出渭橋彎弓辭漢月插羽破天
驕陣解星芒盡營空海霧消功成畫麟閣獨有霍嫖姚
白馬黃金塞雲砂遶夢思那堪愁苦節遠憶邊城兒螢
飛秋窗滿月度霜閨遲摧殘梧桐葉蕭颯沙棠枝無時
獨不見流淚空自知
塞虜乘秋下天兵出漢家將軍分虎竹戰士臥龍沙邊
月随弓影胡霜拂劒花玉關殊未入少婦莫長嗟
烽火動沙漠連照甘泉雲漢皇按劒起還召李將軍兵
(一作殺)氣天上合鼓聲隴底聞横行負勇氣一戰淨妖氛
来日大難
来日一身携糧負薪道長(一作長鳴)食盡苦口焦唇今日醉
飽樂過千春仙人相存誘我遠學海淩三山陸憩五嶽
乘龍天飛目瞻两角授以仙(一作神)藥金丹滿握蟪蛄蒙
恩深愧短促思填東海強銜一木道重天地軒師廣成
蟬翼九五以求長生下士大笑如蒼蠅聲
塞上曲
大漢無中策匈奴犯渭橋五原秋草綠胡馬一何驕命
將征西極横行隂山側燕支落漢家婦女無華色轉戰
渡黃河休兵樂事多蕭條清萬里瀚海寂無波
玉階怨
玉階生白露夜久侵羅襪却下水晶簾玲瓏望秋月
襄陽曲四首
襄陽行樂處歌舞白銅鞮江城回渌水花月使人迷
山公醉酒時酩酊高(一作襄)陽下頭上白接䍦倒著還騎
馬
峴山臨漢江水綠沙如雪(一作水色如霜雪)上有堕淚碑青苔
久磨滅
且醉習家池莫看堕淚碑山公欲上馬笑殺襄陽兒
大堤曲
漢水臨(一作横)襄陽花開大堤暖佳期大堤下淚向南雲
滿春風無復(一作復無)情吹我夢魂散不見眼中人天長音
信斷
宫中行樂詞八首(奉詔作欲明皇坐沈香亭意有所感得白為樂章召入)
(而白已醉左右以水頮面稍解援筆成文婉麗精切)
小小生金屋盈盈在紫微山花插寶髻石竹繡羅衣每
出(一作上)深宫裏常随步輦歸只愁歌舞散(一作罷)化作綵
雲飛
柳色黃金嫩梨花白雪香玉樓巢(一作關)翡翠金(一作珠)殿
鎻鴛鴦選妓随雕(一作朝)輦徵歌出洞房宫中誰第一飛
燕在昭陽
盧橘為秦樹蒲萄出漢宫烟花宜落日絲管醉春風笛
奏龍吟水簫鳴鳳下空君王多樂事還與萬方同(一作何必)
(向回中)
玉樹(一作殿)春歸日(一作好)金宫樂事多後庭朝未入輕輦
夜相過笑出花間語嬌来竹(一作燭)下歌莫教明月去留
著醉嫦娥
繡戶香風暖紗窗曙色新宫花争笑日池草暗生春綠
樹聞歌鳥青樓見舞人昭陽桃李月羅綺自(一作坐)相親
今日明光裏還須結伴遊春風開紫殿天樂下朱樓豔
舞全知巧嬌歌半欲羞更憐花月夜宫女笑藏鉤
寒雪梅中盡春風柳上歸宫鶯嬌欲醉簷燕語還飛遲
日明歌席新花艷舞衣晩来移綵仗行樂泥光輝
水綠南薰殿花紅北闕樓鶯歌聞太液鳳吹繞瀛洲素
女鳴珠珮天人弄綵毬今朝風日好宜入未央遊
清平調詞三首(天寶中白供奉翰林禁中初重木芍藥得四夲紅紫淺紅通白)
(者移植於興慶池東沈香亭會花開上乘照夜白太真妃以步輦從詔選梨園中弟子尤者得)
(樂一十六色李龜年以歌擅一時手捧檀板押衆樂前欲歌之上曰賞名花對妃子焉用舊樂)
(詞遂命龜年持金花牋宣賜李白立進清平調三章白承詔宿酲未解因援筆賦之龜年歌之)
(太真持頗梨七寶杯酌西凉州蒲萄酒笑領歌詞意甚厚上因調玉笛以倚曲每曲徧將換則)
(遲其聲以媚之太真飲罷斂繡巾重拜上自是顧李翰林尤異於諸學士)
雲想衣裳花想容春風拂檻露華濃若非羣玉山頭見
會向瑶臺月下逢
一枝穠(一作紅)豔露凝香雲雨巫山枉斷腸借問漢宫誰
得似可憐飛燕倚新妝
名花傾國两相歡長得君王帶笑看解釋春風無限恨
沈香亭北倚闌干
入朝曲(一作鼓吹入朝曲)
金陵控海浦渌水帶吴京鐃歌列騎吹颯沓引公卿槌
鐘速嚴妝伐鼓啟重城天子憑玉几(一作案)劒履若雲行
日出照萬戶簮裾爛明星朝罷沭浴閒遨遊閬風亭濟
濟雙闕下歡娱樂恩榮
秦女休行(魏協律都尉左延年所作今擬之)
西門秦氏女秀色如瓊花手揮白楊刀(一作刃)清晝殺讐
家羅袖灑赤血英氣(一作聲)凌紫霞直上西山去關吏相
邀遮壻為燕國王身被詔獄加犯刑若履虎不畏落爪
牙素頸未及斷摧眉伏泥沙金雞忽放赦大辟得寬賖
何慙聶政姊萬古共驚嗟
秦女卷衣
天子居未央妾侍(一作来)卷衣裳顧無紫宫寵敢拂黃金
牀水至亦不去熊来尚可當微身奉(一作捧)日月飄若螢
之(一作火)光願君采葑菲無以下體妨
東武吟(一作出東門後書懷留別翰林諸公又作還山留别金門知已)
好古笑流俗素聞賢達風方希佐明主長揖辭成功白
日在高天廻光燭微躬恭承鳳凰詔歘起雲蘿中清切
紫霄(一作垣)迥優游丹禁通君王賜顔色聲價凌烟虹乘
輿擁翠盖扈從金城東寶馬麗絶㬌錦衣入新豐依(一作)
(倚)巖望松雪對酒鳴絲桐因學揚子雲獻賦甘泉宫天
書美片善清芬播無窮歸来入(一作向)咸陽談笑皆王公
(一夲無此二句)一朝去金馬飄落成飛蓬賓客(一作友)日疎散玉
樽亦已空(一作日成空)才力猶可倚(一作恃)不慙世上雄閒作
東武吟曲盡情未終書此謝知已吾尋黃綺翁(一作扁舟尋釣)
(翁)
邯鄲才人嫁為厮飬卒婦
妾夲崇(一作叢)臺女揚蛾入丹闕自倚顔如花寧知有凋
歇一辭玉階下去若朝雲沒每憶邯鄲城深宫夢秋月
君王不可見惆悵至明發
出自薊北門行
虜陣横北荒胡星耀精芒羽書速驚電烽火晝連光虎
竹救邊急戎車森已行明主不安席按劒心飛揚推轂
出猛將連旗登戰場兵威衝絶幕殺氣凌穹蒼列卒(一作)
(陣)赤山下開營紫塞傍孟冬(一作秋)風沙緊旌旗颯凋傷
畫角悲海月征衣卷天霜揮刃斬樓蘭彎弓射賢(一作訾)
王單于一平蕩種落自奔亡收功報天子行歌(一作歌舞)歸
咸陽
洛陽陌
白玉誰家郎回車渡天津看花東陌上驚動洛陽人
北上行
北上何所苦北上緣太行磴道盤且峻巉巖凌穹蒼馬
足蹶側石車輪摧高岡沙塵接幽州烽火連朔方殺氣
毒劒戟嚴風裂衣裳奔鯨夾黃河鑿齒屯洛陽前行無
歸日返顧思舊鄉慘戚冰雪裏悲號絶中腸尺布不掩
體皮膚劇枯桑汲水澗谷阻採薪隴坂長猛虎又掉尾
磨牙皓秋霜草木不可餐飢飲零露漿歎此北上苦停
驂為之傷何日王道平開顔覩天光
短歌行
白日何短短百年苦易滿蒼穹浩茫茫萬劫太極長麻
姑垂两鬢一半已成霜天公見玉女大笑億千場吾欲
攬六龍廻車挂扶桑北斗酌美酒勸龍各一觴富貴非
所願與(一作為)人駐顔(一作頽一作流)光
空城雀
嗷嗷空城雀身計何戚促本與鷦鷯羣不随鳳凰族提
擕四黃口飲乳未嘗足食君糠粃餘嘗恐烏鳶逐(一作啄)
恥涉太行險羞營覆車粟天命有定端守分絶所欲
御定全唐詩卷一百六十四
