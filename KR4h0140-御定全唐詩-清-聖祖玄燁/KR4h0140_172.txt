欽定四庫全書
御定全唐詩卷一百七十二
李白
安陸白兆山桃花喦寄劉侍御綰(一作春歸桃花嵒貽許侍)
(御)
雲卧三十年好閒復愛仙蓬壺雖冥絶鸞鶴心悠然歸
来桃花喦得憩雲窗眠(此六句一作幼采紫房談早愛滄溟仙心跡頗相誤世事空徂)
(遷歸来丹巖曲得憩青霞眠)對嶺人共語飲潭猨相連時昇翠微上
邈若羅浮巔兩岑抱東壑一嶂横西天樹雜日易隠崖
傾月難圓(一作延)芳草換野色飛蘿搖春煙入遠構石室
選幽開上田獨此林下意杳無區中緣永辭霜臺客千
載方来旋
淮南卧病書懷寄蜀中趙徵君蕤
吳會一浮雲飄如遠行客(一作萬里無主人一身獨為客)功業莫從就
歲光屢奔廹良圖俄棄捐衰疾乃綿劇古琴藏虚匣長
劒挂空壁楚冠(一作懷)懷(一作奏)鍾儀越吟比莊舄國門遥天
外鄉路遠山隔(一作臥来恨已久興發思逾積)朝憶相如臺夜夢子雲
宅旅情初結緝秋氣方寂歴風入松下清露出草間白
故人不可見幽夢誰與適寄書西飛鴻贈爾慰離析
寄弄月溪吳山人
嘗聞龐德公家住洞湖水終身棲鹿門不入襄陽市夫
君弄明月滅景清淮裏高蹤邈難追可與古人比清揚
杳莫覩白雲空望美待我辭人間携手訪松子
秋山寄衛尉張鄉及王徵君
何以折相贈白花青桂枝月華若夜雪見此令人思雖
然剡溪興不異山隂時明發懷二子空吟招隠詩
望終南山寄紫閣隠者
出門見南山引領意無限秀色難為名蒼翠日在眼有
時白雲起天際自舒卷心中與之然託興每不淺何當
造幽人滅跡棲絶巘
夕霽杜陵登樓寄韋繇
浮陽(一作雲)滅霽景萬物生秋容登樓送遠目伏檻觀羣
峰原野曠超緬關河紛雜(一作錯)重清暉映竹日翠色明
雲松蹈海寄遐想還山迷舊蹤徒然廹晩暮未果諧心
胷結桂空佇立折麻恨莫從思君達永夜長樂聞疎鐘
秋夜宿龍門香山寺奉寄王方城十七丈奉國
瑩上人從弟幼成令問
朝發汝海東暮棲龍門中水寒夕波急木落秋山空望
極九霄迥賞幽萬壑通目皓沙上月心清松下風玉斗
横網戶銀河耿花宫興在趣方逸歡餘情未終(一作咫尺世喧)
(隔微冥真理融)鳳駕憶王子虎溪懷遠公桂枝坐蕭瑟棣華不
復同流恨寄伊水盈盈焉可窮
春日獨坐寄鄭明府
燕麥青青遊子悲河堤弱柳鬱金枝長條一拂春風去
盡日飄揚無定時我在河南別離久那堪坐此對窗牖
情人道来竟不来何人共醉新豐酒
寄淮南友人
紅顔悲舊國青歲歇芳洲不待金門詔空持寶劒遊海
雲迷驛道江月隠鄉樓復作淮南客因逢桂樹留
沙丘城下寄杜甫
我来竟何事高臥沙丘城城邊有古樹日夕連秋聲魯
酒不可醉齊歌空復情思君若汶水浩蕩寄南征
聞丹丘子於城北營石門幽居中有高鳳遺跡
僕離羣遠懷亦有棲遁之志因叙舊以寄之
春華滄江月秋色碧海雲離居盈寒暑對此長思君思
君楚水南望君淮山北夢魂雖飛来會面不可得疇昔
在嵩陽同衾臥羲皇綠蘿笑簪紱丹壑賤巖廊晩途各
分析乘興任所適僕在雁門關君為峨嵋客心懸萬里
外影滯兩鄉隔長劔復歸来相逢洛陽陌陌上何喧喧
都令心意煩迷津覺路失託勢隨風飜以兹謝朝列長
嘯歸故園故園恣閒逸求古散縹帙久欲入(一作尋)名山
婚娶(一作嫁)殊未畢人生信多故世事豈惟一念此憂如
焚悵然若有失聞君臥石門宿昔契彌敦方從桂樹隠
不羡桃花源高風起遐曠幽人跡復存松風清瑶瑟溪
月湛芳樽安居偶佳賞丹心期此論
淮陰書懷寄王宗成(一作王宗城)
沙墩至梁苑二十五長亭大舶夾雙艣中流鵝鸛鳴雲
天掃空碧川嶽涵餘淸飛鳬從西來適與佳興并眷言
王喬舄婉孌故人情復此親懿會而增交道榮沿洄且
不定飄忽悵徂征暝投淮陰宿欣得漂母迎斗酒烹黃
雞一餐感素誠予為楚壯士不是魯諸生有德必報之
千金恥為輕緬書羇孤意遠寄櫂歌聲
聞王昌齡左遷龍標遥有此寄
楊花落盡(一作楊州花落)子規啼聞道龍標過五溪我寄愁心
與明月隨風直到夜郎西
寄王屋山人孟大融
我昔東海上勞山餐紫霞親見安期公食棗大如瓜中
年謁漢主不愜還歸家朱顔謝春輝白髮見生涯所期
就金液飛步登雲車願隨夫子天壇上閒與仙人掃落
花
憶舊遊寄譙郡元参軍
憶昔洛陽董糟丘為余天津橋南造酒樓黃金白璧買
歌笑一醉累月輕王侯海内賢豪青雲客就中與君心
莫逆迴山轉海不作難傾情倒意無所惜我向淮南攀
桂枝君留洛北愁夢思不忍別還相隨相随迢迢訪仙
城三十六曲水迴縈一溪初入千花明萬壑度盡松風
聲銀鞍金絡倒平地漢東太守来相迎紫陽之真人邀
我吹玉笙餐霞樓上動仙樂嘈然宛似鸞鳳鳴袖長管
催欲輕舉漢中太守醉起舞手持錦袍覆我身我醉横
眠枕其股當筵意氣凌九霄星離雨散不終朝分飛楚
關山水遥余既還山尋故巢君亦歸家渡渭橋君家嚴
君勇貔虎作尹幷州遏戎虜五月相呼度太行摧輪不
道羊腸苦行来北凉歲月深感君貴(一作重)義輕黃金瓊
杯綺食青玉案使我醉飽無歸心時時出向城西曲晉
祠流水如碧玉浮舟弄水簫鼓鳴微波龍鱗莎草綠興
来携妓恣經過其若楊花似雪何紅粧欲醉宜斜日百
尺清潭寫翠娥翠娥嬋娟初月輝美人更唱舞羅衣清
風吹歌入空去歌曲自繞行雲飛此時行(一作歡)樂難再
遇西遊因獻長楊賦北闕青雲不可期東山白首還歸
去渭橋南頭一遇君酇臺之北又離羣問余別恨知多
少落花春暮争紛紛言亦不可盡情亦不可極呼兒長
跪緘此辭寄君千里遥相憶
月夜江行寄崔員外宗之
飄飄(一作颻)江風起蕭颯海樹秋登艫美清夜挂席移輕
舟月隨碧山轉水合青天流杳如星河上但覺雲林幽
歸路方浩浩徂川去悠悠徒悲蕙草歇復聽菱歌愁岸
曲迷後浦沙明瞰前洲懷君不可見望遠增離憂
宿白鷺洲寄楊江寧
朝別朱雀門暮棲白鷺洲波光搖海月星影入城樓望
美金陵宰如思瓊樹憂徒令魂入夢飜覺夜成秋綠水
解人意為余西北流因聲玉琴裏蕩漾寄君愁
新林浦阻風寄友人
潮水定可信天風難與期清晨西北轉薄暮東南吹以
此難挂席佳期益相思海月破圓影菰蔣生綠池昨日
北湖梅開花巳滿枝今朝東門柳夾道垂青絲歲物忽
如此我来定幾時紛紛江上雪草草客中悲明發新林
浦空吟謝朓詩(一本題作金陵阻風雪書懷寄楊江寧云潮水定可信天風難與期清晨西北)
(轉薄暮東南吹以此難挂席沿洄頗淹遲使索金陵書又叨賢宰知弦歌止過客惠化聞京師歲物忽如此我)
(来復幾時紛紛江上雪草草客中悲明發新林浦空吟謝朓詩)
寄韋南陵冰余江上乘興訪之遇尋顔尚書笑
有此贈
南船正東風北船来自緩江上相逢借問君語笑未了
風吹斷聞君攜伎訪情人應為尚書不顧身堂上三千
珠履客甕中百斛金陵春恨我阻此樂淹留楚江濱月
色醉遠客山花開欲然春風狂殺人一日劇三年乘興
嫌太遲焚却子猷船夢見五柳枝已堪挂馬鞭何日到
彭澤長歌陶令前
題情深樹寄象公
腸斷枝上猨淚添山下樽白雲見我去亦為我飛翻
北山獨酌寄韋六
巢父將許由未聞買山隠道存跡自高何憚去人近紛
吾下兹嶺地閒喧亦泯門横羣岫開水鑿衆泉引屛高
而在雲竇深莫能準川光晝昏凝林氣夕凄緊於焉摘
朱果兼得養玄牝坐月觀寶書拂霜弄瑶軫傾壺事幽
酌顧影還獨盡念君風塵游傲爾令自哂(一本此下有安知世上人)
(名利空蠢蠢二句)
寄當塗趙少府炎
晩登高樓望木落雙江清寒山饒積翠秀色連州城目
送楚雲盡心悲胡雁聲相思不可見迴首故人情
寄東魯二稚子(在金陵作)
吳地桑葉綠吳蠶已三眠我家寄東魯誰種龜隂田春
事已不及江行復茫然南風吹歸心飛墮酒樓前樓東
一株桃枝葉拂青煙此樹我所種別来向三年桃今與
樓齊我行尚未旋嬌女字平陽折花倚桃邊折花不見
我淚下如流泉小兒名伯禽與姊亦齊肩雙行桃樹下
撫背復誰憐念此失次第肝腸日憂煎裂素寫遠意因
之汶陽川(嬌女字平陽下一作嬌女字平陽有弟與齊肩雙行桃樹下折花倚桃邊折花不見我淚)
(下如流泉)
獨酌淸溪江石上寄權昭夷
我携一樽酒獨上江祖石自從天地開更長幾千尺舉
杯向天笑天迴日西照永願坐此石長垂嚴陵釣寄謝
山中人可與爾同調
禪房懷友人岑倫(時南遊羅浮兼泛桂海自春徂秋不返僕旅江外書情寄)
(之)
嬋娟羅浮月搖豔桂水雲美人竟獨往而我安得羣一
朝語笑隔萬里懽情分沉吟綵霞没夢寐羣(一作瓊)芳歇
歸鴻渡三湘遊子在百粤邊塵染衣劔白日彫華髮春
風(一作氣)變楚關秋聲落吳山草木結悲緒風沙淒苦顔
朅來已永久頽思如循環飄飄(一作颻)限江裔想像空留
滯離憂每醉心別淚徒盈袂坐愁青天末出望黃雲蔽
目極何悠悠梅花南(一作徧)嶺頭空長(一作長空)滅征(一作去)鳥
水闊無還舟寶劔終難託金囊非易求歸來儻有問桂
樹山之幽
御定全唐詩卷一百七十二
