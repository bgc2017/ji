欽定四庫全書
御定全唐詩卷三百三十一
段文昌
段文昌字墨卿一字景初貞元初授校書郎累擢翰林
學士中書舍人穆宗即位拜中書侍郎同中書門下平
章事未踰年出為劍南西川節度使文宗立拜御史大
夫節度淮南徙荆南終西川節度集三十卷今存詩四
首
享太廟樂章
肅肅清廟登顯至德澤周八荒兵定四極生物咸遂羣
盜滅息明聖欽承子孫千億
題武擔寺西臺
秋天如鏡空棲閣盡玲瓏水暗餘霞外山明落照中鳥
行看漸遠松韻聽難窮今日登臨意多歡語笑同
晚夏登張儀樓呈院中諸公
重樓窗戸開四望斂煙埃遠岫林端出清波城下廻乍
疑蟬韻促稍覺雪風來併起鄉關思銷憂在酒杯
還别業尋龍華山寺廣宣上人
十里惟聞松桂風江山忽轉見龍宫正與休師方話舊
風煙幾度入樓中
姚向
姚向長慶二年西川節度判官詩二首
奉陪段相公晚夏登張儀樓
秦相駕羣材登臨契上台查從銀漢落江自雪山來儷
曲親流火凌風洽小杯帝鄉如在目欲下盡裴回
和段相公登武擔寺西臺
開閣錦城中餘閒訪梵宫九層連晝景萬象寫秋空天
半將身到江長與海通提擕出塵土曾是穆清風
温會
温會以殿中侍御史為西川安撫判官詩二首
和段相公登武擔寺西臺
桑臺煙樹中臺榭造雲空眺聽逢秋興篇辭變國風坐
愁高鳥起笑指遠人同始愧才情薄躋攀繼韻窮
奉陪段相公晚夏登張儀樓
危軒重疊開訪古上裴回有舌嗟秦策飛梁駕楚材雲
霄隨鳳到物象為詩來欲和關山意巴歌調更哀
李敬伯
李敬伯西川觀察巡官試大理評事詩二首
和段相公登武擔寺西臺
臺上起凉風乘閒覽歲功自隨台席貴盡許羽觴同樓
殿斜暉照江山極望通賦詩思共樂俱得詠時豐
奉陪段相公晚夏登張儀樓
層屋架城隈賓筵此日開文鋒摧八陣星分應三台望
雪煩襟釋當歡遠思來披雲霄漢近暫覺出塵埃
姚康
姚康字汝諧下邽人登元和十五年進士第試右武衛
曹參軍劍南觀察推官大中時終太子詹事詩四首
奉陪段相公晚登張儀樓
登覽值晴開詩從野思來蜀川新草木秦日舊樓臺池
景搖中座山光接上台近秋宜晚景極目斷浮埃
和段相公登武擔寺西臺
松逕引清風登臺古寺中江平沙岸白日下錦川紅疎
樹山根淨深雲鳥跡窮自慚陪末席便與九霄通
禮部試早春殘雪
微暖春潛至輕明雪尚殘銀鋪光漸濕珪破色仍寒無
柳花常在非秋露正團素光浮轉薄皓質駐應難幸得
依隂處偏宜帶月看玉塵銷欲盡窮巷起袁安
賦得巨魚縦大壑
水府乘閒望圓波息躍魚從來暴泥久今日脱泉初得
志寧相忌無心任宛如龍門應可度鮫室豈常居掉尾
方窮樂遊鱗每自舒乘流千里去風力藉吹噓
御定全唐詩卷三百三十一
