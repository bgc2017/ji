欽定四庫全書
御定全唐詩卷四百二十八
白居易
常樂里閒居偶題十六韻兼寄劉十五公輿王
十一起呂二炅呂四熲崔十八玄亮元九稹劉
三十二敦質張十五仲元時為校書郎
帝都名利場雞鳴無安居獨有嬾慢者日高頭未梳工
拙性不同進退迹遂殊幸逢太平代天子好文儒小才
難大用典校在秘書三旬兩入省因得養頑疎茅屋四
五間一馬二僕夫俸錢萬六千月給亦有餘既無衣食
牽亦少人事拘遂使少年心日日常晏如勿言無知已
躁靜各有徒蘭臺七八人出處與之俱旬時阻談笑旦
夕望軒車誰能讎校閒觧帶臥吾廬窗前有竹玩門外
有酒酤何以待君子數竿對一壺
荅元八宗簡同遊曲江後明日見贈
長安千萬人出門各有營唯我與夫子信馬悠悠行行
到曲江頭反照草樹明南山好顔色病客有心情水禽
翻白羽風荷嫋翠莖何必滄浪去即此可濯纓時景不
重來賞心難再并坐愁紅塵裏夕鼓鼕鼕聲歸來經一
宿世慮稍復生頼聞瑶華唱再得塵襟清
感時
朝見日上天暮見日入地不覺明鏡中忽年三十四勿
言身未老冉冉行將至白髮雖未生朱顔已先悴人生
詎幾何在世猶如寄雖有七十期十人無一二今我猶
未悟往往不適意胡為方寸間不貯浩然氣貧賤非不
惡道在何足避富貴非不愛時來當自至所以逹人心
外物不能累唯當飲美酒終日陶陶醉斯言勝金玉佩
服無失墜
首夏同諸校正遊開元觀因宿玩月
我與二三子策名在京師官小無職事閒於為客時沈
沈道觀中心賞期在兹到門車馬迴入院巾杖隨清和
四月初樹木正華滋風清新(一作寒)葉影鳥戀(一作思)殘花
枝向夕天又晴東南餘霞披置酒西廊下待月杯行遲
湏臾金魄生若與吾徒期光華一照耀殿角(一作樓殿)相参
差終夜清景前笑歌不知疲長安名利地此興幾人知
永崇里觀居
季夏中氣候煩暑自此收蕭颯風雨天蟬聲暮啾啾永
崇里巷靜華陽觀院幽軒車不到處滿地槐花秋年光
忽冉冉世事本悠悠何必待衰老然後悟浮休真隱豈
長遠至道在冥搜身雖世界(一作間)住心與虛無遊朝飢
有蔬食夜寒有布裘幸免凍與餒此外復何求寡慾雖
少病樂天心不憂何以明吾志周易在牀頭
早送舉人入試
夙駕送舉人東方猶未明自謂出太早已有車馬行騎
火高低影街鼓參差聲可憐早朝者相看意氣生日出
塵埃飛羣動互營營營營各何求無非利與名而我常
晏起虛住長安城春深官又滿日有歸山情
招王質夫(自此後詩為盩厔尉時作)
濯足雲水客折腰簪笏身諠閒跡相背十里别經旬忽
因乘逸興莫惜訪囂塵窗前故栽竹與君為主人
祇役駱口因與王質夫同遊秋山偶題三韻
石擁百泉合雲破千峰開平生烟霞侶此地重裵回今
日勤王意一半為山來
見蕭侍御憶舊山草堂詩因以繼和
琢玉以為架綴珠以為籠玉架伴野鶴珠籠鏁冥鴻鴻
思雲外天鶴憶松上風珠玉信為美鳥不戀其中臺中
蕭侍御心與鴻鶴同晩起慵冠豸閒行厭避驄昨見憶
山詩詩思浩無窮歸夢杳何處舊居茫水東秋閒杉桂
林春老芝术叢自云别山後離抱常忡忡衣繡非不榮
持憲非不雄所樂不在此悵望草堂空
病假中南亭閒望
欹枕不視事兩日門掩關始知吏役身不病不得閒閒
意不在遠小亭方丈間西檐竹梢上坐見太白山遥媿
峰上雲對此塵中顔
仙遊寺獨宿
沙鶴上階立潭月當戶開此中留我宿兩夜不能迴幸
與靜境遇喜無歸侶催從今獨遊後不擬共人來
前庭(一作亭)涼夜
露簟色似玉風幌影如波坐愁樹葉落中庭明月多
官舍小亭閒望
風竹散清韻烟槐凝綠姿日高人吏去閒坐在茅茨葛
衣禦時暑蔬飯療朝飢持此聊自足心力少營為亭上
獨吟罷眼前無事時數峰太白雪一卷陶潛詩人心各
自是我是良在兹迴謝爭名客甘從君所嗤
早秋獨夜
井梧(一作桐)涼夜動鄰杵秋聲發獨向檐下眠覺來半牀
月
聽彈古渌水(琴曲名)
聞君古渌水使我心和平欲識慢流意為聽疎泛聲西
窗竹隂下竟日有餘清
松齋自題(時為翰林學士)
非老亦非少年過三紀餘非賤亦非貴朝登一命初才
小分易足心寬體長舒充腸皆美食容膝即安居況此
松齋下一琴數帙書書不求甚解琴聊以自娱夜直入
君門晩歸臥吾廬形骸委順動方寸付空虛持此將過
日自然多晏如昏昏復默默非智亦非愚
冬夜與錢員外同直禁中
夜深草詔罷霜月淒凜凛欲卧暖殘杯燈前相對飲連
鋪青縑被對置通中枕髣髴百餘宵與君同此寢
和錢員外禁中夙興見示
窗白星漢曙窗暖燈火餘坐捲朱裏幕看封紫泥書窅
窅鐘漏盡曈曈霞景初樓臺紅照曜松竹青扶疎君愛
此時好回頭特(一作時)謂余不知上清界曉景復何如
夏日獨直寄蕭侍御
憲臺文法地翰林清切司鷹猜課野鶴驥德責山麋課
責雖不同同歸非所宜是以方寸内忽忽暗相思夏日
獨上直日長何所為澹然無他念虛靜是吾師形委有
事牽心與無事期中臆一以曠外累都若遺地貴身不
覺意閒境來随但對松與竹如在山中時情性聊自適
吟詠偶成詩此意非夫子餘人多不知
松聲(修行里張家宅南亭作)
月好好獨坐雙松在前軒西南微風來潜入枝葉間蕭
寥發為聲半夜明月前寒山颯颯雨秋琴泠泠絃一聞
滌炎暑再聽破昏煩竟夕遂不昧心體俱翛然南陌車
馬動西鄰歌吹繁誰知兹檐下滿耳不為喧
禁中
門嚴九重靜窗幽一室閒好是修心處何必在深山
贈吳丹
巧者力苦(一作若)勞智者心苦(一作若)憂(一作愁)愛君無巧智
終歲閒悠悠嘗登御史府亦佐東諸侯手操糺謬簡心
運決勝籌宦途似風水君心如虛舟泛然而不有進退
得自由今來脫豸冠時往侍龍樓官曹稱心靜居處随
跡幽冬負南榮(一作檐)日支體甚温柔夏臥北窗風枕席
如涼秋南山入舍下酒甕在牀頭人間有閒地何必隠
林丘顧我愚且昧勞生殊未休一入金門直星霜三四
周主恩信難報近地徒久留終當乞閒官退與夫子遊
初除戶曹喜而言志
詔授戶曹掾捧詔感君恩感恩非為已禄養及吾親弟
兄俱簪笏新婦儼衣巾羅列高堂下拜慶正紛紛俸錢
四五萬月可奉晨昏廩禄二百石歲可盈倉囷喧喧車
馬來賀客滿我門不以我為貪知我家内貧置酒延賀
客客容亦歡欣笑云今日後不復憂空尊荅云如君言
願君少逡廵我有平生志醉後為君陳人生百歲期七
十有幾人浮榮及虛位皆是身之賓唯有衣與食此事
粗關身苟免饑寒外餘物盡浮雲
秋居書懷
門前少賓客階下多松竹秋景下西墻涼風入東屋有
琴慵不弄有書閒不讀盡日方寸中澹然無所欲何湏
廣居處不用多積蓄丈室可容身斗儲可充腹況無治
道術坐受官家禄不種一株桑不鋤一壠糓終朝飽飯
餐卒歲豐衣服持此知愧心自然易為足
禁中曉臥因懷王起居
遲遲禁漏盡悄悄暝(一作冥)鵶喧夜雨槐花落微涼卧北
軒曙燈殘未滅風簾閒自翻每一得(一作得)靜境思與故
人言
養拙
鐡柔不為劍木曲不為轅今我亦如此愚蒙不及門甘
心謝名利滅跡歸丘園坐卧茅茨中但對琴與尊身去
韁鎻累耳辭朝市喧逍遥無所為時窺五千言無憂樂
性場寡欲清心源始知不才者可以探道根
寄李十一建
外事牽我形外物誘我情李君别來久𥚹恡從中生憶
昨訪君時立馬叩柴荆有時君未起穉子喜先迎連步
笑出門衣翻冠或傾埽階苔紋綠拂榻藤隂清家醖及
春熟園葵乘露烹看山東亭坐待月南原行門靜唯鳥
語坊遠少鼓聲相對盡日言不及利與名分手來幾時
明月三四盈别時殘花落及此新蟬鳴芳歲忽已晚離
抱悵未平豈不思命駕吏職坐相縈前時君有期訪我
來山城心賞久云阻言約無自輕相去幸非遠走馬一
日程
旅次華州贈袁右丞
渭水綠溶溶華山青崇崇山水一何麗君子在其中才
與世會合物随誠感通德星降人福時雨助歲功化行
人無訟囹圄千日空政順氣亦和黍稷三年豐客自帝
城來驅馬出關東愛此一郡人如見太古風方今天子
心憂人正忡忡安得天下守盡得如袁公
酬楊九弘貞長安病中見寄
伏枕君寂寂折腰我營營所嗟經時别相去一宿程攜
手昨何時昆明春水平離郡來幾日太白夏雲生之子
未得意貧病客帝城貧堅志士節病長高人情隠几自
恬澹閉門無送迎龍臥心有待鶴瘦貌彌清清機發為
文投我如振瓊何以慰飢渴捧之吟一聲
禁中寓(一作偶)直夢遊仙遊寺
西軒草詔暇松竹深寂寂月出清風來忽似山中夕因
成西南夢夢作遊仙客覺聞宮漏聲猶謂山泉滴
贈王山人
聞君減寢食日聽神仙說闇待非常人潛求長生訣言
長本對短未離生死轍假使得長生才能勝夭折松樹
千年朽槿花一日歇畢竟共空虛何湏誇歲月彭殤徒
自異生死終無别不如學無生無生即無滅
秋山
久病曠心賞今朝一登山山秋雲物冷稱我清羸顔白
石臥可枕青蘿行可攀意中如有得盡日不欲還人生
無幾何如寄天地間心有千載憂身無一日閒何時解
塵網此地來掩關
贈能七倫
澗松高百尋四時寒森森臨風有清韻向日無曲隂如
何時俗人但賞桃李林豈不知堅貞芳馨誘其心能生
學為文氣高功亦深手中一百篇句句披沙金苦節二
十年無人振陸沈今我尚貧賤徒為爾知音
題楊穎(一作隠)士西亭
靜得亭上境遠諧塵外蹤憑軒東南望(一作東望好)鳥滅山
重重竹露冷煩襟衫風清病容曠然宜真趣道與心相
逢即此可遺世何必蓬壺峰
題贈鄭祕書徵君石溝溪隱居(鄭生常隱天台徵起而仕今復)
(謝病隠於此溪中)
鄭君得自然虛白生心胷吸彼沆瀣精凝為冰雪容大
君貞元初求賢致時雍蒲輪入翠微迎下天台峰赤城
别松喬黃閤交䕫龍俯仰受三命從容辭九重出籠鶴
翩翩歸林鳳雝雝在火辨良玉經霜識貞松新居寄楚
山山碧溪溶溶丹竈燒煙煴黃精花丰茸蕙帳夜琴澹
桂尊春酒濃時人不到處苔石無塵蹤我今何為者趨
世身龍鍾不向林壑訪無由朝市逢終當解塵纓(一作網)
卜築來相從
及第後歸覲留别諸同年
十年常苦學一上謬成名擢第未為貴賀親方始榮時
輩六七人送我出帝城軒車動行色絲管舉離聲得意
減别恨半酣輕遠程翩翩馬蹄疾春日歸鄉情
清夜琴興(一作聽琴)
月出鳥栖盡寂然坐空林是時心境閒可以彈素琴清
冷由木性恬澹随人心心積和平氣木應正始音響餘
羣動息曲罷秋夜深正聲感元化天地清沈沈
效陶潛體詩十六首(并序)
余退居渭上杜門不出時屬多雨無以自娛會家
醖新熟雨中獨飲往往酣醉終日不醒嬾放之心
彌覺自得故得於此而有以㤀於彼者因詠陶淵
明詩適與意會遂傚其體成十六篇醉後狂言醒
輒自哂然知我者亦無隱焉
不動者厚地不息者高天無窮者日月長在者山川松
柏與龜鶴其壽皆千年嗟嗟羣物中而人獨不然早出
向朝市暮已歸下泉形質及壽命危脆若浮烟堯舜與
周孔古來稱聖賢借問今何在一去亦不還我無不死
藥萬萬随化遷所未定知者修短遲速間幸及身健日
當歌一尊前何必待人勸持(一作念)此自為歡
翳翳踰月隂沈沈連日雨開簾望天色黃雲暗如土行
潦毁我墉疾風壊我宇蓬莠生庭院泥塗失場圃村深
絶賓客窗晦無儔侶盡日不下牀跳鼃時入戸出門無
所往入室還獨處不以酒自娱塊然與誰語
朝飲一杯酒冥心合元化兀然無所思日高尚閒臥暮
讀一卷書會意如嘉話欣然有所遇夜深猶獨坐又得
琴上趣安絃有餘暇復多詩中狂下筆不能罷唯兹三
四事持用度晝夜所以隂雨中經旬不出舍始悟獨往
(一作住)人心安時亦過
東家采桑婦雨來苦愁悲蔟蠶北堂前雨冷不成絲西
家荷鋤叟雨來亦怨咨種豆南山下雨多落為萁而我
獨何幸醖酒本無期及此多雨日正遇新熟時開缾瀉
尊中玉液黃金脂持玩已可悦歡嘗有餘滋一酌發好
容再酌開愁眉連延(一作速進)四五酌酣暢入四肢忽然遺
我物誰復分是非是時連夕雨酩酊無所知人心苦顛
倒反為憂者嗤
朝亦獨醉歌暮亦獨醉睡未盡一壺酒已成三獨醉勿
嫌飲太少且喜歡易致一杯復兩杯多不過三四便得
心中適盡忘身外事更復強一杯陶然遺萬累一飲一
石者徒以多為貴及其酩酊時與我亦無異笑謝多飲
者酒錢徒自費
天秋無片雲地靜無纖塵團團新晴月林外生白輪憶
昨隂霖天連連三四旬頼逢家醖熟不覺過朝昏私言
雨霽後可以罷餘尊及對新月色不醉亦愁人牀頭殘
酒榼欲盡味彌淳攜置南檐下舉酌自殷勤清光入杯
杓白露生衣巾乃知隂與晴安可無此君我有樂府詩
成來人未聞今宵醉有興狂詠驚四鄰獨賞猶復爾何
况有交親
中秋三五夜明月在前軒臨觴忽不飲憶我平生歡我
有同心人邈邈崔與錢我有忘形友迢迢李與元或飛
青雲上或落江湖間與我不相見於今四五(一作三四)年我
無縮地術君非馭風仙安得明月下四人來晤言良夜
信難得佳期杳無緣明月又不駐(一作住)漸下西南天豈
無他時會惜此清景前
家醖飲已盡村中無酒酤(一作貰)坐愁今夜醒其奈秋懷
何有客忽叩門言語一何佳云是南村叟挈榼來相過
且喜尊不燥安問少與多重陽雖已過籬菊有殘花歡
來苦晝短不覺夕陽斜老人忽遽起且待新月華客去
有餘趣竟夕獨酣歌
原生衣百結顔子食一簞歡然樂其志有以忘飢寒今
我何人哉德不及(一作比)先賢衣食幸相屬胡為不自安
況兹清渭曲居處安且閒榆柳百餘樹茅茨十數間寒
負檐下日熱濯澗底泉日出猶未起日入已復眠西風
滿村巷清涼八月天但有雞犬聲不聞車馬喧時傾一
尊酒坐望東南山穉姪初學步牽衣戱我前即此自可
樂庶幾顔與原
湛湛尊中酒有功不自伐不伐人不知我今代其說良
將臨大敵前驅千萬卒一簞投河飲赴死心如一壯士
磨匕首勇憤氣咆勃一酣忘報讎四體如無骨東海殺
孝婦天旱踰年月一酌酹其魂通宵雨不歇咸陽秦獄
氣冤痛結為物千歲不肯散一沃亦銷失況兹兒女恨
及彼幽憂疾快飲無不消如霜得春日方知麴糵靈萬
物無與匹
煙霞(一作雲)隔懸圃風波限瀛洲我豈不欲往大海路阻
修神仙但聞說靈藥不可求長生無得者舉世如蜉蝣
逝者不重迴存者難久留踟蹰未死間何苦懷百憂念
此忽内熱坐看成白頭舉杯還獨飲顧影自獻酬心與
口相約未醉勿言休今朝不盡醉知有明朝不不見郭
門外纍纍墳與丘月明愁殺人黃蒿風颼颼死者若有
知悔不秉燭遊
吾聞潯陽郡昔有陶徵君愛酒不愛名憂醒不憂貧嘗
為彭澤令在官纔八旬愀然忽不樂掛印著公門口吟
歸去來頭戴漉酒巾人吏留不得直入故山雲歸來五
柳下還以酒養真人間榮與利擺落如泥塵先生去已
久紙墨有遺文篇篇勸我飲此外無所云我從老大來
竊慕其為人其他不可及且傚醉昏昏
楚王疑忠臣江南放屈平晉朝輕高士林下棄劉伶一
人常獨醉一人常獨醒醒者多苦志醉者多歡情歡情
信獨善苦志竟何成兀傲甕間卧顦顇澤畔行彼憂而
此樂道理甚分明願君且飲酒勿思身後名
有一燕趙士言貎甚奇瓌日日酒家去脱衣典數杯問
君何落拓(一作魄)云僕生草萊地寒命且薄徒抱王佐才
豈無濟時策君門乏良媒三獻寢不報遲遲空手迴亦
有同門生先升青雲梯貴賤交道絶朱門叩不開及歸
種禾黍三載旱為災入山燒黃白一旦化為灰蹉跎五
十餘生世苦不諧處處去不得却歸酒中來
南巷有貴人高蓋駟馬車我問何所苦四十垂白鬚荅
云君不知位重多憂虞北里有寒士甕牖繩為樞出扶
桑棗杖入卧蝸牛廬散賤無憂患心安體亦舒東鄰有
富翁藏貨徧五都東京收粟帛西市鬻金珠朝營暮計
算晝夜不安居西舍有貧者匹婦配匹夫布帬行賃舂
裋褐坐傭書以此求口食一飽欣有餘貴賤與貧富高
下雖有殊憂樂與利害彼此不相踰是以逹人觀萬化
同一途但未知生死勝負兩何如遲疑未知間且以酒
為娱
濟水澄而潔河水渾而黃交流列四瀆清濁不相傷太
公戰牧野伯夷餓首陽同時號賢聖進退不相妨謂天
不愛民胡為生稻粱謂天果愛民胡為生豺狼謂神福
善人孔聖竟栖遑謂神禍滛人暴秦終覇王顔回與黃
憲何辜早夭亾蝮蛇與鴆鳥何得壽延長物理不可測
神道亦難量舉頭仰問天天色但蒼蒼唯當多種黍日
醉手中觴
御定全唐詩卷四百二十八
