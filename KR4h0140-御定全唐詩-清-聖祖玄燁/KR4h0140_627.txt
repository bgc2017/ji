欽定四庫全書
御定全唐詩卷六百二十七
陸龜蒙
人日代客子(是日立春)
人日兼春日長懷復短懷遥知雙綵勝併作一金釵
築城詞二首
城上一培(一作杯一作掊)土手中千萬杵築城畏不堅堅城在
何處
莫歎將軍逼(一作築城勞)將軍要却敵城高功亦高爾命何
勞(一作足)惜
古意
君心莫淡薄妾意正栖託願得雙車輪一夜生四角
春曉
春庭曉景别清露花邐迤黃蜂一過慵夜夜棲香蘂
雜興
桃李傍簷楹無人賞春華時情重不見却憶菖蒲花
鴈
南北路何長中間萬弋張不知煙霧裏幾隻到衡陽
寄遠
鬢亂羞雲卷眉空羨月生中原猶將將何日重卿卿
庭前
合歡能解恚萱草信忘憂盡向庭前種萋萋特地愁
洞房怨
玉鍤朝扶鬢金梯晚下臺春衫將别淚一夜兩難裁
江行
酒旗菰葉外樓影浪花中醉帆張數幅唯待鯉魚風
巫峡
巫峡七百里巫山十二重年年自雲雨環佩竟誰逢
歸路
漸入新豐路衰紅映小橋渾如七年病初得一丸銷
南塘曲
妾住東湖下郎居南浦邊閒臨煙水望認得采菱船
黃金二首
自古黃金貴猶沽駿與才近来簪珥重無可(一作復)上高
臺
平分從滿箧醉擲任成堆恰莫持千萬眀眀買禍胎
夕陽
渡口和帆落城邊帶角收如何茂陵客江上倚危樓
殘雪
桂冷微停素峰乾不徧嵐何谿背林處猶覆定僧菴
古態
古態日漸薄新妝心更勞城中皆一尺非妾髻鬟高
大堤
大堤春日暮驄馬解鏤衢請君留上客容妾薦彫胡
金陵道
北鴈行行直東流澹澹春當時六朝客還道帝鄉人
離騷
天問復招魂無因徹帝閽豈知千麗句不敵一讒言
對酒
後代稱歡伯前賢號聖人且須謀日富不要道家貧
寄南岳客乞靈蕪香
聞說融峰下靈香似反魂春来正堪采試為斸雲根
山陽燕中郊樂錄
淮上能無雨回頭總是情蒲帆渾未織爭得一歡成
偶作
雙眉初出繭兩鬢正蔵鴉自有王昌在何勞近宋家
有示
相對莫辭貧蓬蒿任塞門無情是金玉不報主人恩
秋思三首
桐露珪初落蘭風佩欲衰不知能賦客何似枉(一作捉)刀
兒
誰作嫖姚幕能教霹靂車至今思秃尾無以代寒葅
未得同虀杵何時減藥囊莫言天帝醉秦暴不靈長
早春
雨冷唯添暑煙初不著春數枝花纇(一作類)小愁殺扈芳
人
懷仙三首
聞道陽都女連娟耳細長自非黃犢客不得到雲房
但服鐶剛子兼吟曲素詞須知臣漢客還見布龍兒
神燭光華麗靈祛羽翼生已傳餐玉粒猶自買雲英
芙蓉
閒吟鮑照賦更起屈平愁莫引西風動紅衣不耐秋
春思
怨鶯新語澀雙蝶鬭飛高作箇名春恨浮生百倍勞
風人詩四首
十萬全師出遥知正憶君一心如瑞麥長(一作惟)作兩岐
分
破檗供朝爨須憐是苦辛曉天窺落宿誰識獨醒人
旦日思雙屨眀時願早諧丹青傳四瀆難寫是秋懷
聞道更新幟多應廢舊旗征衣無伴擣獨處自然悲
樂府雜詠六首
雙吹管
長短裁浮筠參差作飛鳳高樓微(一作明)月夜吹出江南
弄
東飛鳧
裁得尺錦書欲寄東飛鳧脛短翅亦短雌雄戀菰蒲
花成子
春風等君意亦解欺桃李寫得去時真歸来不相似
月成弦
孤光照還没轉益傷離别妾若是嫦娥長圓不教缺
孤燭怨
前回邊使至聞道交河戰坐想鼓鞞聲寸心攢百箭
金吾子
嫁得金吾子常聞輕薄名君心如不重妾腰徒自輕
子夜四時歌
春
山連翠羽屏草接煙華席望盡南飛燕佳人斷消息
夏
蘭眼擡路斜鶯脣映花老金龍傾漏盡玉井敲冰早
秋
涼漢清泬寥衰林怨風雨愁聽絡緯唱似與羈魂語
冬
南雲(一作光)走冷圭北籟號空木年年任霜霰不減篔簹
綠
大子夜歌二首
歌謠數百種子夜最可憐慷慨吐清音眀轉出天然
絲竹發歌響假器揚清音不知歌謠妙聲勢出口心
子夜警歌二首
鏤椀傳綠酒雕鑪薰紫煙誰知苦寒調共作白雪絃
恃愛如欲進含羞出不前朱口發豔歌玉指弄嬌絃
子夜變歌三首
人傳歡負情我自未嘗見三更開門去始知子夜變
歲月如流邁春盡秋已至熒熒條上花零落何乃駛
歲月如流邁行已及素秋蟋蟀吟堂前惆悵使儂愁
江南曲五首
魚戲蓮葉間參差隱葉扇鵁鶄&KR2141;鳿窺瀲灩無因見
魚戲蓮葉東初霞射紅尾傍臨謝山側恰值清風起
魚戲蓮葉西盤盤舞波急潛依曲岸涼正直斜光入
魚戲蓮葉南欹危舞煙疊光搖越鳥巢影亂吳娃檝
魚戲蓮葉北澄陽動微漣回看帝子渚稍背鄂君船
御定全唐詩卷六百二十七
