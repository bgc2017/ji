欽定四庫全書
御定全唐詩卷五十三
宋之問
奉和晦日幸昆明池應制
春豫靈池會滄波帳殿開舟淩石鯨度槎拂斗牛回節
晦&KR1396;全落春遲柳暗催象溟看浴景燒劫辨沈灰鎬飲
周文樂汾歌漢武才不愁眀月盡自有夜珠来(紀事云中宗正)
(月晦日幸昆眀池賦詩羣臣應制百餘篇帳殿前結綵樓命上官昭容選一首為新翻御製曲羣臣悉集其下)
(須臾紙落如飛唯沈宋二詩不下又移時一紙飛墜乃沈詩也及聞其評曰二詩工力悉敵沈詩落句云微臣)
(雕朽質羞覩豫章材蓋詞氣已竭宋詩云不愁眀月盡自有夜珠来猶陡健騫舉沈乃伏不敢復爭)
奉和幸大薦福寺(寺即中宗舊宅)
香刹中天起宸遊滿路輝乘龍太子去駕象法王歸殿
飾金人影窗搖玉女扉稍迷新草木徧識舊庭闈水入
禪心定雲從寶思飛欲知皇劫遠初拂六銖衣
奉和幸三會寺應制(傳是倉頡造書臺)
六飛回玉輦雙樹謁金仙瑞鳥呈書字神龍吐浴泉淨
心遥證果睿想獨超禪塔湧香花地山圍日月天梵音
迎漏(一作雨)徹空樂倚雲懸今日登仁壽長看法鏡圓
奉和薦福寺應制
梵筵光聖邸遊豫覽宏規不改靈光殿因開功德池蓮
生新步葉桂長昔攀枝湧塔庭(一作花)中見飛樓海上移
聞韶三月幸觀象七星危欲識龍歸處朝朝(一作来)雲氣
隨
奉和幸神臯亭應制
清蹕喧黃道乘輿降紫宸霜戈凝曉日雲管發陽春臺
古全疑漢林餘半識秦宴酣詩布澤節改令行仁昔恃
山河險今依道德淳多慙獻嘉頌空累屬車塵
奉和幸長安故城未央宫應制
漢王未息戰蕭相乃營宫壯麗一朝盡威靈千載空皇
明悵前跡置酒宴羣公寒輕綵仗外春發幔城中樂思
回斜日歌詞繼大風今朝天子貴不假叔孫通
奉和幸韋嗣立山莊侍宴應制(一作李乂詩)
樞掖調梅暇林園藝槿初入朝榮劒履退食偶(一作樂)琴
書地隱東巖室天回北斗車旌門臨&KR0772;窱輦道屬扶疎
雲䍐眀丹壑霜笳徹紫虚水疑投石處溪似釣璜餘帝
澤頒巵酒人歡頌里閭一承黃竹詠長奉白茅居
扈從登封告成頌應制
御路回中嶽天營接下都百靈無後至萬國競前驅文
衞嚴清蹕幽仙讀寶符貝花眀漢果芝草入堯厨濟濟
衣冠會喧喧夷夏俱宗禋仰神聖刊木望川途撫已貧
非病時来本不愚願陪丹鳳輦率舞白雲衢(一作凱樂望仙途)
宴安樂公主宅得空字
英藩築外館愛主出王宫賓至星槎落仙来月宇空玳
梁翻賀燕金埒倚晴虹簫奏秦臺裏書開魯壁中短歌
能駐日豔舞欲嬌風聞有淹留處山阿滿桂叢
春日鄭協律山亭陪宴餞鄭卿同用樓字
潘園枕郊郭愛客坐相求尊酒東城外驂騑南陌頭池
平分洛水林缺見嵩丘暗竹侵山徑垂楊拂妓樓彩雲
歌處斷遲日舞前留此地何年别蘭芳空自幽
和姚給事寓直之作
清論滿朝陽高才拜夕郎還從避馬路来接珥貂行寵
就黃扉日威回白簡霜栢臺遷鳥茂蘭署得人芳禁靜
鐘初徹更疎漏漸長曉河低武庫流火度文昌寓直恩
徽(一作光輝)重乘秋藻翰揚暗投空欲報下調不成章
和庫部李員外秋夜寓直之作
相庭貽慶遠才子拜郎初起草徯(一作儀)仙閣焚香卧直
廬更深河欲斷節勁柳偏疎氣耿凌雲筆心搖待漏車
叨榮厠儔侣省已恧空虚徒斐陽春和難參麗曲餘
酬李丹徒見贈之作
鎮吳稱奥里試劇仰通才近挹人披霧遥聞境震雷一
朝逢解榻累日共銜杯連轡登山盡浮舟望海回以予
慚拙宦期子遇良媒贈曲南鳧斷征途北鴈催更憐江
上月還入鏡中開
使過襄陽登鳳林寺閣
香閣臨清漢丹梯隱翠微林篁天際密人世谷中違苔
石銜仙洞蓮舟泊釣磯山雲浮棟起江雨入庭飛信美
雖南國嚴程限北歸幽尋不可再留步惜芳菲
宋公宅送寗諫議
宋公爰創宅庾氏更誅茅間出人三秀平臨楚四郊漢
臣来絳節荆牧動金鐃尊溢宜城酒笙裁曲沃匏露荷
秋變節風柳夕鳴梢一散陽臺雨方隨越鳥巢
送合宫蘇眀府頲
鉉府誕英規公才天下知謂乘羔鴈族繼入鳳皇池赤
縣求人隱青門起路岐翟回車少别鳧化舄遥馳神哭
周南境童歌渭北垂賢哉荀奉倩衮職佇来儀
送楊六望赴金水
借問梁山道嶔岑幾萬重遥州刀作字絶壁劒為峯惜
别路窮此留歡意不從憂来生白髮時晩愛青松勿以
西南遠夷歌寢盛容台階有高位寧復久臨邛
下桂江龍目灘
停午出灘險輕舟容易前峯攢入雲樹崖噴落江泉巨
石潛山怪深篁隱洞仙鳥遊溪寂寂猿嘯嶺娟娟揮袂
日凡幾我行途已千暝投蒼梧郡愁枕白雲眠
入瀧州江
孤舟泛盈盈江流日縱横夜雜蛟螭寢晨披瘴癘行潭
蒸水沫起山熱火雲生猿躩時能嘯鳶飛莫敢鳴海窮
南徼盡鄉遠北魂驚泣向文身國悲看鑿齒氓地偏多
育蠱風惡好相鯨余本巖栖客悠哉慕玉京厚恩嘗願
答薄宦不祈成違隱乖求志披荒為近名鏡愁玄髮改
心負紫芝榮運啟中興歷時逢外域清秪應保忠信延
促付神眀
始安秋日
桂林風景異秋似洛陽春晚霽江天好分明愁殺人卷
雲山&KR0766;&KR0766;碎石水磷磷世業事黃老妙年孤隱淪歸歟
卧滄海何物貴吾身
桂州黃潭舜祠
虞世廵百越相傳葬九疑精靈遊此地祠樹日光輝禋
祭忽羣望丹青圖二妃神来獸率舞仙去鳳還飛日暝
山氣落江空潭靄微帝鄉三萬里乘彼白雲歸
登粤王臺
江上粤王臺登高望幾回南𬈑天外合北戶日邊開地
濕煙嘗起山晴雨半来冬花採盧橘夏果摘楊梅跡類
虞翻枉人非賈誼才歸心不可見(一作度)白髮重相催
早發始興江口至虛氏(一作靈長)村作
候曉踰閩嶠(一作障)乘春望越臺宿雲鵬際落殘月蚌中
開薜荔搖青氣桄榔翳碧苔桂香多露裛石響細泉回
抱葉玄猿嘯銜花翡翠来南中雖可悅北思日悠哉鬒
髮俄成素丹心巳作灰何當首歸路行剪故園莱
發藤州
朝夕苦遄征孤魂長自驚泛舟依鴈渚(一作宿)投館聽猿
鳴石髮緣溪蔓林衣埽(一作拂)地輕雲峰刻不似苔蘚(一作)
(□)畫難成露裛千花氣泉和萬籟聲攀幽紅處歇躋險
綠中行戀切芝蘭砌悲纏松栢塋丹心江北死白髮嶺
南生魑魅天邊國窮愁海上城勞歌意無限今日為誰
眀
遊稱心寺
釋事懷三隱清襟謁四禪江鳴潮未落林曉日初懸寶
葉交香雨金沙吐細泉望諧舟客趣思發海人煙顧櫪
仍留馬乘杯久棄船未憂龜負嶽且識鳥耘田理契都
無象心冥不寄筌安期庶可揖天地得齊年
遊法華寺
高岫擬耆闍真乘引妙車空中結樓殿意表出雲霞後
果纏三足(一作尺)前因感(一作取)六牙宴林薰寶樹水溜滴
金沙寒谷梅猶淺温庭橘未華臺香紅藥亂塔影綠篁
遮果漸輪王族緣超梵帝家晨行踏忍草夜誦得靈花
江郡將何匹天都亦未加朝来沿泛所應是逐仙槎
夜渡吳松江懷古
宿帆震澤口曉渡松江濆櫂發魚龍氣舟衝鴻鴈羣寒
潮頓覺滿暗浦稍將分氣出(一作赤)海生日光清湖起雲
水鄉盡天衛歎息為吴君謀士伏劍死至今悲所聞
謁禹廟
夏王乘四載兹地發金符峻命終不易報功疇敢渝先
驅總昌會後至伏靈誅玉帛空天下衣冠照海隅旋聞
厭黃屋更道出蒼梧林表祠轉茂山阿井詎枯舟遷龍
負壑田變鳥芸蕪舊物森如在天威肅未殊玄夷届瑶
席玉女侍清都奕奕扃闈(一作闔闥)邃軒軒仗衛趨氣青連
曙海雲白洗春湖猿嘯有時答禽言常自呼靈歆異蒸
糈至樂匪笙竽茅殿今文襲梅梁古製無運遥日崇麗
業盛下昭蘇伊昔力云盡而今功尚敷揆材非美箭精
享愧生芻郡職昧為理邦空寧自誣下車霰已積攝事
露行濡人隱冀多祐曷唯霑薄軀
遊禹穴回出若邪
禹穴今朝到邪溪此路通著書聞太史鍊藥有仙翁鶴
往籠猶掛龍飛劒巳空石帆搖海上天鏡落湖中水底
寒雲白山邊墜葉紅歸舟何慮晩日暮使樵風
靈隱寺(紀事云之問貶黜放還至江南遊靈隱寺夜月極眀長廊行吟曰鷲嶺鬱岧嶤)
(龍宫鎻寂寥久不能續有老僧點長明燈問曰少年夜久不寐何耶之問曰偶欲題此寺而興)
(思不屬即曰何不云樓觀滄海日門對浙江潮之問愕然訝其遒麗遲眀更訪之則不復見寺)
(僧有知者曰此駱賓王也)
鷲嶺鬱岧嶤龍宫𤨏寂寥樓觀滄海日門對浙江潮桂
子月中落天香雲外飄捫蘿登墖遠刳木取泉遥霜薄
花更發冰輕葉未凋夙齡尚遐異搜對滌煩囂待入天
台路看余度石橋
遊雲門寺
維舟探靜域作禮事尊經投跡一蕭散為心自杳冥龕
依大禹穴樓倚少微星沓嶂圍蘭若回溪抱竹庭覺花
塗砌白甘露洗山青鴈塔鶱金地虹橋轉翠屏人天宵
現景神鬼晝潜形理勝常虛寂緣空自感靈入禪從鴿
遶說法有龍聽劫累終期滅塵躬且未寧搖搖不安寐
待月詠巖扃
早發韶州
炎徼行應盡回瞻鄉路遥珠厓天外郡銅柱海南標日
夜清眀少春冬霧雨饒身經大火(一作火山)熱顔入瘴江消
觸影含沙怒逢人女(一作毒)草搖露濃看菌濕風颶(一作漾)
覺船飄直禦魑將魅寧論䲭與鴞虞翻思報國許靖願
歸朝綠樹秦京道青雲洛水橋故園長在目魂去不須
招
早入清遠峽(一作下桂江龍目灘)
傳聞峽山好旭日櫂前沂雨色搖丹嶂泉聲聒翠微兩
巖天作帶萬壑樹披衣秋菊迎霜序春藤礙日輝翳潭
花似織緣嶺竹成圍寂歴環沙浦蔥蘢轉石圻露餘江
未熱風落瘴初稀猿飲排虚上禽驚掠水飛榜童夷唱
合樵女越吟歸良候斯為美邊愁自有違誰言望鄉國
流涕失芳菲
發端州初入西江
問我將何去清晨泝越溪翠微懸宿雨丹壑飲晴霓樹
影捎雲密藤陰覆水低潮回出浦駛洲轉望鄉迷人意
長懷北江行日向西破顔看鵲喜拭淚聽猿啼骨肉初
分愛親朋忽解攜路遥魂欲斷身辱理能齊疇日三山
意于兹萬緒暌金陵有仙館即事尋丹梯
渡漢江
嶺外音書斷經冬復歴春近鄉情更怯不敢問来人
嵩山夜還
家住(一作在)嵩山下好采舊山薇自省遊泉石何曾不夜
歸
湖中别鑒上人
願與道林近在意逍遥篇自有靈佳寺何用沃洲禪
題鑒上人房二首
落花雙樹積芳草一庭春玩之堪興異(一作盡)何必見幽
人
晩入應真理經行尚未回房中無俗物林下有青苔
答田徵君
出遊杳何處遲回伊洛間歸寢忽成夢宛在嵩丘山
傷曹娘二首
鳳飛樓伎絶鸞死鏡臺空獨憐脂粉氣猶著舞衣中
河伯憐嬌態馮夷要姝妓寄言遊戲人莫弄黃河水
河陽(一作傷曹娘)
昔日河陽縣氛氲香氣多曹娘嬌態盡春樹不堪過
燕巢軍幕
非關憐翠幕不是厭朱樓故来呈燕頷報道欲封侯
苑中遇雪應制
紫禁仙輿詰旦来青旂遥倚望春臺不知庭霰今朝落
疑是林花昨夜開
送司馬道士遊天台
羽客笙歌此地違離筵數處白雲飛蓬莱闕下長相憶
桐栢山頭去不歸
登逍遥樓
逍遥樓上望鄉關綠水泓澄雲霧間北去衡陽二千里
無因鴈足繫書還
奉和春日玩雪應制
北闕彤雲掩曙霞東風吹雪舞山家瓊章定少千人和
銀樹長芳六出花
傷曹娘二首
可憐冥漠去何之獨立丰茸無見期君看水上芙蓉色
恰似生前歌舞時
前溪妙舞今應盡子夜新歌遂不傳無復綺羅嬌白日
直將珠玉閉黃泉
郡宅中齋(以下集不載)
郡宅枕層嶺春湖繞芳甸雲甍出萬家卧覽皆巳徧漁
商汗成雨廨邑眀若練越俗鏡中行夏祠雲表見兹都
信盤鬱英遠常棲眄王子事黃老獨樂恣遊衍謝公念
蒼生同憂感推薦靈越多秀士運闊無由面神理翳青
山風流滿黃卷揆予謬承奬自昔從纓弁瑶水執仙羈
金閨負時選晨趨博望苑夜直眀光殿一朝罷臺閣萬
里違鄉縣風土足慰心況悅年芳變淮廪佇滋(一作兹)實
沂歌非所羡訟寢歸四眀齡頹親九轉微尚本江海少
留豈交戰唯餘後凋色竊比東南箭
稱心寺
步陟招提宫北極山海觀千巖遞縈繞萬壑殊悠漫喬
木轉夕陽文軒劃清渙泄雲多表裏驚潮每昏旦問予
金門客何事滄洲畔謬以三署資来刺百城半人隱尚
未弭歲華豈兼玩東山桂枝芳眀發坐盈歎
新年作
鄉心新歲切天畔獨澘然老去居人下春歸在客先嶺
猿同旦暮江柳共風煙已似長沙傅從今又幾年
剪綵
駐想持金錯居然作管灰綺羅纖手製桃李向春開拾
藻蜂初泊銜花鳥未回不言將巧笑飜逐美人来
七夕
傳道仙星媛年年會水隅停梭借蟋蟀留巧付蜘蛛去
晝從雲請歸輪竚日輸莫言相見闊天上日應殊
桂州陪王都督晦日宴逍遥樓
晦節高樓望山川一半春意隨&KR1396;葉盡愁共柳條新投
刺登龍日開懷納鳥晨兀然心似醉不覺有吾身
和趙員外桂陽橋遇佳人
江雨朝飛浥細塵陽橋花柳不勝春金鞍白馬来從趙
玉面紅粧本姓秦妬女猶憐鏡中髮侍兒堪感路傍人
蕩舟為樂非吾事自歎空閨夢寐頻
函谷關(首句缺二字)
至人識仙風瑞靄丹光遠鬱蔥靈跡才辭周柱下
祥氛已入函關中不從紫氣臺端候何得青華觀裏逄
欲訪乘牛求寶籙願隨鶴駕徧瑶空
詠省壁畫鶴
粉壁圖仙鶴昂藏真氣多鶱飛竟不去當是戀恩波
廣州朱長史座觀妓
歌舞須連夜神仙莫放歸參差隨暮雨前路濕人衣
謁二妃廟
還以金屋貴留兹寶席尊江鳧嘯風雨山鬼泣朝昏
贈嚴侍御
受脤清邊服乘驄歴塞塵當聞漢雪恥羞共虜和親
在荆州重赴嶺南
夢澤三秋日蒼梧一片雲還將鵷鷺羽重入鷓鴣羣
則天皇后挽歌
象物行周禮衣冠集漢都誰憐事虞舜下里泣蒼梧
鄧國太夫人挽歌
鸞死鉛妝歇人亡錦字空悲端若能減渭水亦應窮
楊將軍挽歌
亭寒照苦月隴暗積愁雲今日山門樹何處有將軍
御定全唐詩卷五十三
