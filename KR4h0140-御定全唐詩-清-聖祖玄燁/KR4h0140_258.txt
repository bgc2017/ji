欽定四庫全書
御定全唐詩卷二百五十八
崔惠童
崔惠童博州人右驍衛將軍冀州刺史庭玉之子尚明
皇晉國公主詩一首
宴城東莊(一作崔惠詩一作崔思詩)
一月主人(一作人生)笑幾回相逢相識(一作值)且銜杯眼看春
色如流水今日殘(一作飛)花昨日開
崔敏童
崔敏童駙馬都尉惠童之昆弟也詩一首
宴城東莊
一年始有(一作又過)一年春百歲曾無百歲人能向花前(一作)
(中)幾回醉十千沽酒莫辭貧(一作頻)
苖晉卿
苖晉卿字元輔潞州壺關人擢進士第累遷吏部郎中
知選事久之進侍郎天寶二載較書判以御史中丞張
倚之子奭為第一議者不平帝御花萼樓覆實奭持紙
終日筆不下人謂之曳白坐貶安康太守俄充河北採
訪使肅宗召赴行在拜左相廣德中以太保致仕永泰
初卒謚懿獻詩一首
奉和聖製早登太行山中言志
金吾戒道清羽騎動天聲砥路方南絶(一作紀)重巖始北
征關樓前望遠河邑下觀平喜氣迴輿合祥風入(一作轉)
旆輕祝堯三老至會禹百神迎月令農先急春蒐禮復
(一作後)行仍親后土祭更理晉陽兵不似勞車轍空留八
駿名
賈躭
賈躭字敦詩滄州南皮人天寶中舉明經授臨清縣尉
上疏論時政改正平尉從事河東撿校膳部員外郎歴
邠州刺史政績茂異入為鴻臚卿自大歷至貞元三為
節鎮徵拜右僕射同中書門下平章事在相位十三年
世稱其淳德躭好地理學外國使至必䕫其山川土俗
因譔海内華夷圖及古今郡國縣道四夷述四十卷表
獻之詩一首
賦虞書歌
衆書之中虞書巧體法自然歸大道不同懷素只攻顛
豈類張芝惟創草形勢素筋骨老父子君臣相揖抱孤
青似竹更颼飀闊白如波長浩渺能方正不隳倒功夫
未至難尋奥須知孔子廟堂碑便是青箱中至寶
趙居貞
趙居貞鼓城人歴吴郡採訪使天寶中官北海郡太守
詩一首
雲門山投龍詩(幷序十序首行缺一字詩第八句缺二字)
有唐天寶玄&KR1580;歲月己巳中散大夫使持節北
海郡諸軍事北海郡太守柱國天水趙居貞登雲
門山投金龍環璧奉為開元天地大寶聖文神武
皇帝祈福也先是投禮太守不行以掾吏代之余
是年病目戾止以為聖上祈祐宜牧守躬親吏輙
代非禮也余撰良日爰及中元下元並躬行為聖
上祈壽祝拜焚香投龍禮畢有瑞雲從洞門而出
五色紛郁迴翔空中聲曰皇帝壽一萬一千一百
歲預禮者悉聞之余乃手舞足蹈賦詩以歌其事
遂於巖前刻石壁以紀之
曉登雲門山直上一千尺絶頂彌孤聳盤途幾傾窄前
對豎裂峯下臨削成壁陽巘靈芝秀陰崖半天赤大壑
靜不波渺溟無際極是時雪初霽沍寒水更積披展送
龍儀寧安服狐白沛恩惟聖主祈福在方伯三元章醮
昇五域覿帟幕翠微亘機茵丹洞闢祝起鳴天鼓
拜傳端素冊霞閒朱紱縈嵐際黃裳襞玉策奉誠信仙
佩俟奔驛香氣入岫門瑞雲出巖石至誠必招感大福
旋來格空中忽神言帝夀萬千百
蕭華
蕭華徐國公嵩之子天寶末歴官兵部侍郎上元初以
中書侍郎同平章事忤李輔國矯詔罷為禮部侍郎尋
貶峽州司馬卒詩一首
扈從回鑾應制
粤在(一作自)秦京日議乎封禪難豈知陶唐主道濟蒼生
安惟彼烈祖事增修實榮觀聲名朝萬國玉帛禮三壇
纂聖德重光建元功載刊仍開(一作聞)舊馳道不記昔迴
鑾羽衛(一作騎)搖晴日弓戈生早寒猶思檢玉處却望白
雲端
李岑
李岑天寶中宋州刺史詩二首
西河郡太原守張夫人輓歌
鵲印慶仍傳魚軒寵莫先從夫元凱貴訓子孟軻賢龍
是雙歸日鸞非獨舞年哀榮今共盡悽愴杜陵田
玄元皇帝應見賀聖祚無疆
皇綱歸有道帝系祖玄元運表南山祚神通北極尊大
同齊日月興廢應乾坤聖后趨庭禮宗臣稽首言千官
欣肆覲萬國賀深恩錫宴雲天接飛聲雷地喧祥光浮
紫閣喜氣繞皇軒未預承天命空勤望帝門
元友讓
元友讓元結子見永州志按元結集載長子友直次子
友正此盖其幼子也詩一首
復游浯溪
昔到纔三歲今来鬢已蒼剥苔看篆字薙草覓書堂引
客登臺上呼童掃樹旁石渠疏擁水門徑斸藂篁田地
潛更主林園盡廢荒悲涼問耆耋疆界指垂楊
蔣洌
蔣洌儀鳳中宰相高智周之外孫第進士考功員外郎
終尚書左丞詩七首
南溪别業
結宇依青嶂開軒對綠疇樹交花兩色溪合水同(一作重)
流竹徑春(一作風)来掃蘭尊夜不收逍遥自得意鼓腹醉
中遊
古意
冉冉紅羅帳開君玉樓上畫作同心鳥銜花兩相向春
風正可憐吹暎綠窗前妾意空相感君心何處邊
臺中書懷
持憲當休明飭躬免顛沛直繩備豪右正色清冠盖寄
切才恨薄職雄班匪大坐居三獨中立在百僚外簡牘
時休暇依然秋興多披書唯骨鯁循跡少閒和庭樹凌
霜柏池傾萎露荷歲寒應可見感此遂成歌
經埋輪地
漢家張御史晉國綠珠樓時代邈已遠共謝洛陽秋洛
陽大道邊舊地尚依然下馬獨太息擾擾城市喧時(一作)
(詩)人欣(一作歎)綠珠詩滿金谷園千載埋輪地無人興一
言正直死猶忌况乃未死前汨羅有飜浪恐是嫌屈原
我聞太古水上與天相(一作漢)連如何一落地又作九曲
泉萬古惟高步可以旌我賢(一本無如何以下四句)
山行見鵲巢
鵲巢性本高更在西山木朝下清泉戲夜近明月宿非
直避網羅兼能免傾覆豈憂五陵子挟彈来相逐
巫山之陽香谿之隂明妃神女舊跡存焉
神女歸巫峡明妃入漢宫𢷬衣餘石在薦枕舊臺空行
雨有時度谿流何日窮至今詞賦裏悽愴寫遺風
夜飛鵲
北林夜方久南月影頻移何啻飛三匝猶言未得枝
蔣渙
蒋渙洌之弟擢進士天寶末為給事中永泰初歴鴻臚
卿日本使嘗遺金帛不受惟取牋一番為書以貽其副
終禮部尚書詩五首
途次維揚望京口寄白下諸公
北望情何限南行路轉深晩帆低荻葉寒日下楓林雲
白蘭陵渚煙青建業岑江天秋向盡無處不傷心
登棲霞寺塔
三休尋磴道九折步雲霓瀍㵎臨江北郊原極海西沙
平瓜步出樹遠綠楊低南指晴天外青峰是會稽
和徐侍郎(一有中字)書叢篠韻(一無韻字)
中禁夕沈沈幽篁别作林色連雞樹近影落鳳池深為
重凌霜節能虛應(一作爽)物心年年承雨露長對紫庭陰
故太常卿贈禮部尚書李公及夫人輓歌二首
白簡嘗持憲黃圖復尹京能標百郡則威肅一朝清典
秩崇三禮臨戎振五兵更聞傳世業才子有高名
封樹遵同穴生平此共歸鏡埋鸞已去泉掩鳳何飛薤
輓疑笳曲松風思翟衣揚名將寵贈泉路滿光輝
段懷然
段懷然台州刺史天寶中人詩一首
挽湧泉寺僧懷玉(高僧傳玉修淨土業天寶元年感瑞往生)
我師一念登初地佛國笙歌兩度来唯有門前古槐樹
枝低只為挂銀臺
張偁
張偁九齡族孫見宰相世系表紀事云天寶至德閒人
詩一首
辭房相公
秋風颯颯雨霏霏愁殺恓遑一布衣辭君且作随陽鳥
(一作鴈)海内無家何處歸
陳孫
陳孫明皇時人詩一首
移耶溪舊居呈陳元初校書
雞犬漁舟裏長謠任興行即令邀客醉已被遠山迎書
笈將非重荷衣着甚輕謝安無個事忽起為蒼生
李峯
李峰開州刺史詩一首
西河郡太原守張夫人挽歌(一作李岑詩)
鵲印慶仍傳魚軒寵莫先從夫元凱貴訓子孟軻賢龍
是雙歸日鸞非獨舞年哀(一作衰)榮今共盡悽愴杜陵田
御定全唐詩卷二百五十八
