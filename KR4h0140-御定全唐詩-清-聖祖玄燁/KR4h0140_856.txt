欽定四庫全書
御定全唐詩卷八百五十六
吕巖
吕巖字洞賓一名巖客禮部侍郎渭之孫河中府永樂
(一云蒲坂)縣人咸通中舉進士不第遊長安酒肆遇鍾離權
得道不知所往詩四卷
呈鍾離雲房
生在儒家遇太平懸纓重滯布衣輕誰能世上爭名利
臣事玉皇歸上清
獻鄭思遠施真人二仙
萬劫千生到此生此生身始覺飛輕抛家别國雲山外
煉魄全魂日月精比見至人論九鼎欲窮大藥訪三清
如今獲遇真仙面紫府仙扉得姓名
得火龍真人劒法
昔年曾遇火龍君一劒相傳伴此身天地山河從結沫
星辰日月任停輪須知本性綿多劫空向人間歴萬春
昨夜鍾離傳一語六天宮殿欲成塵
七言
周行獨力出羣倫默默昏昏亘古存無象無形潛造化
有門有戶在乾坤色非色際誰窮處空不空中自得根
此道非從它外得千言萬語謾評論
通靈一顆正金丹不在天涯地角安討論窮經深莫究
登山臨水杳無看光明暗寄希夷頂赫赤高居混沌端
舉世若能知所寓超凡入聖弗為難
落魄紅塵四十春無為無事信天真生涯只在乾坤鼎
活計惟憑日月輪八卦氣中潛至寳五行光裏隠元神
桑田改變依然在永作人間出世人
獨處乾坤萬象中從頭歴歴運元功縱横北斗心機大
顛倒南辰膽氣雄鬼哭神號金鼎結雞飛犬化玉爐空
如何俗士尋常覓不逹希夷不可窮
誰信華池路最深非遐非邇奥難尋九年採煉如紅玉
一日圓成似紫金得了永袪寒暑逼服之應免死生侵
勸君門外修身者端念思惟此道心
水府尋鉛合火鉛黑紅紅黑又玄玄氣中生氣肌膚換
精裏含精性命專藥返便為真道士丹還本是聖胎仙
出神入定虚華語徒費功夫萬萬年
九鼎烹煎九轉砂區分時節更無差精神氣血歸三要
南北東西共一家天地變通飛白雪隂陽和合產金花
終期鳳詔空中降跨虎騎龍謁紫霞
憑君子後午前看一脈天津在脊端金闕内藏玄谷子
玉池中坐太和官只將至妙三周火鍊出通靈九轉丹
直指幾多求道者行藏莫離虎龍灘
返本還元道氣平虚非形質轉分明水中白雪微微結
火裏金蓮漸漸生聖汞論時非有體真鉛窮看亦無名
吾今為報修行者莫向燒金問至精
安排鼎竈煉玄根進退須明卯酉門繞電奔雲飛日月
驅龍走虎出乾坤一丸因與紅顔駐九轉能燒白髮㾗
此道幽微知者少茫茫塵世與誰論
醍醐一盞詩一篇暮醉朝吟不記年乾馬屢來遊九地
坤牛時駕出三天白龜窟裏夫妻會青鳳巢中子母圓
提挈靈童山上望重重疊疊是金錢
認得東西木與金自然爐鼎虎龍吟但随天地明消息
方識隂陽有信音左掌南辰攀鶴羽右擎北極剖龜心
神仙親口留斯旨何用區區向外尋
一本天機深更深徒言萬劫與千金三冬大熱玄中火
六月霜寒表外隂金為浮來方見性木因沈後始知心
五行顛倒堪消息返本還元在已尋
虎將龍軍氣宇雄佩符持甲去悤悤鋪排劒戟奔如電
羅列旌旗疾似風活捉三尸焚鬼窟生禽六賊破魔宫
河清海晏乾坤淨世世安居道德中
我家勤種我家田内有靈苖活萬年花似黃金苞不大
子如白玉顆皆圓栽培全賴中宫土灌溉須憑上谷泉
直候九年功滿日和根拔入大羅天
尋常學道說黃芽萬水千山覓轉差有畛有園難下種
無根無脚自開花九三鼎内烹如酪六一爐中結似霞
不日成丹應換骨飛升遥指玉皇家
四六關頭路坦平行人到此不須驚從教犢駕轟轟轉
儘使羊車軋軋鳴渡海經河稀阻滯上天入地絶欹傾
功成直入長生殿袖出神珠徹夜明
丸六相交道氣和河車晝夜迸金波呼時一一關頭轉
吸處重重脈上摩電激離門光海嶽雷轟震戶動婆娑
思量此道真長遠學者多迷溺愛河
金丹不是小金丹隂鼎陽爐裏面安盡道東山尋汞易
豈知西海覓鉛難玄珠窟裏行非遠赤水灘頭去便端
認得靈竿真的路何勞禮月步星壇
古今機要甚分明自是衆生力量輕盡向有中尋有質
誰能無裏見無形真鉛聖汞徒虚費玉室金關不觧扃
本色丹瓢推倒後却吞丸藥待延齡
浮名浮利兩何堪迴首歸山味轉甘舉世算無心可契
誰人更與道相參寸猶未到甘談尺一尚難明強說三
經卷葫蘆并拄杖依前擔入舊江南
本來無作亦無行行着之時是妄情老氏語中猶未决
瞿曇言下更難明靈竿有節通天去至藥無根得地生
今日與君無恡惜功成只此是蓬瀛
觧將火種種刀圭火種刀圭世豈知山上長男騎白馬
水邊少女牧烏龜無中出有還丹象隂裏生陽大道基
顛倒五行憑匠手不逢匠手莫施為
三千餘法論修行第一燒丹路最親須是坎男端的物
取他離女自然珍烹成不死砂中汞結出長生水裏銀
九轉九還功若就定將衰老返長春
欲種長生不死根再營隂魄及陽魂先教玄母歸離戶
後遣空王鎮坎門虎到甲邊風浩浩龍居庚内水溫溫
迷途争與輕輕泄此理須憑達者論
閉目存神玉戶觀時來火候遞相傳雲飛海面龍吞汞
風擊巖巔虎伏鉛一旦煉成身内寳等閒探得道中玄
刀圭餌了丹書降跳出塵籠上九天
千日功夫不暫閒河車搬載上崑山虎抽白汞安爐裏
龍發紅鉛向鼎間仙府記名丹巳熟隂司除籍命應還
彩雲捧足歸何處直入三清謝聖顔
觧匹真隂與正陽三年功滿結成霜神龜出入庚辛位
丹鳳翺翔甲乙方九鼎先輝雙瑞氣三元中換五毫光
塵中若有同機者共住煙霄不死鄉
修生一路就中難迷者徒將萬卷看水火均平方是藥
隂陽差互不成丹守雌勿失雄方住在黑無虧白自乾
認得此般真妙訣何憂風雨妒衰殘
纔吞一粒便安然十二重樓九曲連庚虎循環餐綘雪
甲龍夭矯迸靈泉三三上應三千日九九中延九萬年
須得有緣方可授未曾輕泄與人傳
誰知神水玉華池中有長生性命基運用須憑龍與虎
抽添全藉坎兼離晨昏點盡黃金粉頃刻修成玉石脂
齋戒餌之千日後等閑輕舉上雲梯
九天雲淨鶴飛輕銜簡翩翩别太清身外紅塵随意換
爐中白石立時成九苞鳳向空中舞五色雲從足下生
回首便歸天上去願將甘雨救焦氓
嬰兒迤邐降瑶階手握玄珠直下來半夜紫雲披素質
幾回赤氣掩桃顋微微笑處機關轉拂拂行時戶牖開
此是吾家真一子庸愚誰敢等閒猜
水得天符下玉都三千日裏積功夫禱祈天地開金鼎
收拾隂陽鎻玉壺便覺凡軀能變化深知妙道不虛圖
時來試問塵中叟這箇玄機世有無
誰識寰中逹者人生平觧法水中銀一條拄杖撑天地
三尺昆吾斬鬼神大醉醉來眠月洞高吟吟去傲紅塵
自從悟裏終身後贏得蓬壺永劫春
紅爐迸濺煉金英一點靈珠透室明擺動乾坤知道力
逃移生死見功程逍遥四海留蹤跡歸去三清立姓名
直上五雲雲路穩紫鸞朱鳳自來迎
時人若要學長生先是樞機晝夜行恍惚中間專志氣
虛無裏面固元精龍交虎戰三周畢兔走烏飛九轉成
煉出一爐神聖藥五雲歸去路分明
亦無得失亦無言動即施功静即眠驅遣赤牛耕宇宙
分張玉粒種山川栽培不憚勞千日服食須知活萬年
今日示君君好信教君見世作神仙
不須兩兩與三三秪在崑崙第一巖逢潤自然情易伏
遇炎常恐性難䧏有時直入三元戶無事還歸九曲江
世上有人燒得住夀齊天地更無雙
本末無非在玉都亦曾陸地作凡夫吞精食氣先從有
悟理歸真便入無水火自然成既濟隂陽和合自相符
爐中煉出延年藥溟渤從教變復枯
無名無利任優游遇酒逢歌且唱酬數載未曾經聖闕
千年唯只在仙州尋常水火三回進真箇夫妻一處收
藥就功成身羽化更抛塵坌出凡流
杳杳冥冥莫問涯雕蟲篆刻道之華守中絶學方知奥
抱一無言始見佳自有物如黃菊蘂更無色似碧桃花
休將心地虛勞用煮鐡燒金轉轉差
還丹功滿未朝天且向人間度有緣拄杖兩頭擔日月
葫蘆一箇隠山川詩吟自得閑中句酒飯多遺醉後錢
若問我修何妙法不離身内汞和鉛
半紅半黑道中玄水飬真金火飬鉛觧接往年三寸氣
還將運動一周天烹煎盡在隂陽力進退須憑日月權
只此功成三島外稳乘鸞鳳謁諸仙
返本還元巳到乾能升能降號飛仙一陽生是興功日
九轉周為得道年煉藥但尋金裏水安爐先立地中天
此中便是還丹理不遇奇人誓莫傳
飛龍九五巳升天次第還當赤帝權喜遇汞珠凝正午
幸逢鉛母結重玄狂猨自伏何須鍊野馬親調不着鞭
煉就一丸天上藥頓然心地永剛堅
舉世何人悟我家我家别是一榮華盈箱貯積登仙錄
滿室收藏伏火砂頓飲長生天上酒常栽不死洞中花
凡流若問吾生計遍地紛紛五彩霞
津能充渴氣充糧家住三清玉帝鄉金鼎煉來多外白
玉虚烹處徹中黃始知青帝離宫住方信金精水府藏
流俗要求玄妙理參同契有兩三行
紫詔随鸞下玉京元君相命會三清便將金鼎丹砂餌
時拂霞衣駕鶴行天上雙童持珮引月中嬌女執幡迎
此時功滿參真後始信仙都有姓名
修修修得到乾乾方號人間一醉仙世上光隂催短景
洞中花木任長年形飛峭壁非凡骨神在玄宫别有天
唯願先生頻一顧更玄玄外問玄玄
御定全唐詩卷八百五十六
