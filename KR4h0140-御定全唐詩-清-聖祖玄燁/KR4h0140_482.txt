欽定四庫全書
御定全唐詩卷四百八十二
李紳
宿越州天王寺
太和八年自浙東觀察使又除太子賓客分司東
都始發州郭越人父老男女數萬攜壺觴至江津
相送
海隅布政慙期月江上霑巾媿萬人休(一作才)按簿書懲
黠吏未齊風俗昧良臣壺冰自潔中無玷鏡水非求下
見鱗清夜佛宫觀色相却歸前老更前身
却渡西陵别越中父老
海潮晩上江風急津吏篙師語默齊傾手奉觴看故老
擁流爭拜見孩提慙非杜母臨襄峴自鄙朱翁别會稽
漸舉雲帆煙水闊杳然鳬雁各東西
却到浙西
出杭州界入蘇州八年浙西六郡災旱百姓饑殍
道路相望米價翔貴是歲浙東大稔因請出米五
萬斛賤估以救浙西居人詔下蒙允是歲王璠不
奏饑旱反怒隣境所救以為賣巳遂與王涯合計
誣構罔上奏陳米非官米足私求利及璠伏誅蒙
聖恩加察姦邪所罔初入浙西蘇州界吳人以䘏
災之惠猶懼旌幡留戒於迥野之處不及城郭之
所則相率拜泣於舟楫前是歲盧周仁為蘇州刺
史
臨平水竭蒹葭死里社蕭條旅館秋嘗歎晉郊無乞糴
豈忘吳俗共分憂野悲揚目稱嗟食林極翳桑顧所求
苛政尚存猶惕息老人偷拜擁前舟(臨平湖竭鄉人言人有饑患是歲中)
(水竭魚鳥皆死)
蘇州不住遥望武丘報恩兩寺
秋山古寺東西遠竹院松門悵望同幽鳥静時侵徑月
野煙消處滿林風塔分朱雁餘霞外刹對金螭落照中
官備散寮身却累往来慙謝二蓮宫
迴望館娃故宫
江雲斷續草綿連雲隔秋波樹覆煙飄雪荻花鋪漲渚
變霜楓葉卷平田雀愁化水喧斜日鴻怨驚風叫暮天
因問館娃何所恨破吳紅臉尚開蓮
姑蘇臺雜句
臺今遺跡平蕪連接靈巖寺採香徑響屧廊皆在
寺内越書稱越王獻吳王黃金樓楣吳王因造姑
蘇臺因獻楣遂以黃金盡飾樓以破其國
越王巧破夫差國来獻黃金重雕刻西施醉舞花艷傾
妬月嬌娥恣妖惑姑蘇百尺曉鋪開樓楣盡化黃金臺
歌清管咽歡未極越師戈甲浮江来伍胥抉目看吳滅
范蠡全身霸西越寂莫千年盡古墟蕭條兩地皆明月
靈巖香徑掩禪扉秋草荒涼徧落暉江浦迴看鷗鳥沒
碧峯斜見鷺鷥飛如今白髮星星滿却作閒官不閒散
野寺經過懼悔尤公程廹䠞悲秋館吳鄉越國舊淹留
草樹煙霞昔徧遊雲木(一作外)夢迴(一作魂)多感歎不惟惆
悵至長洲
開元寺(一本下有石字)
此寺多太湖石有峰巒竒狀者頃年多遊寓於此
及太和七年往来皆不復到寺中石大半亦無也
十層花宇真毫相數仞峰巒閟月扉攅立寳山中色界
散周香海小輪圍坐隅咫尺窺巖壑窗外高低辨翠微
難保爾形終不轉莫令偷拂六銖衣
臯橋
伯鸞憔悴甘飄寓非向囂塵隐姓名鴻鵠羽毛終有志
素絲琴瑟自諧聲故橋秋月無家照古井寒泉見底清
猶有餘風未磨滅至今鄉里重和鳴
眞娘墓
吳之妓人歌舞有名者死葬於吳虎丘寺前吳中
少年從其志也墓多花草以滿其上嘉興縣前亦
有吳妓人蘇小小墓風雨之夕或聞其上有歌吹
之音
一株繁艷春城盡雙樹慈門忍草生愁態自隨風燭滅
愛心難逐雨花輕黛消波月空蟾影歌息梁塵有梵聲
還似錢塘蘇小小祗應迴首是卿卿
却望(一作到)無錫(一本有望字)芙蓉湖
水寬山遠煙嵐迥柳岸縈迴在碧流清晝不風鳬雁少
却疑初夢鏡湖秋
丹橘村邊獨(一作燭一作煙)火微碧流明處雁初飛蕭條落葉
(一作日)垂楊岸隔水寥寥聞擣衣
逐波雲影參差遠背日嵐光隐見深猶似望中連海樹
月生湖上是山隂
舊山認得煙嵐近湖水平鋪碧岫間喜見雲泉還悵望
自慙山叟不歸山
翠崖幽谷分眀處倦鳥歸雲(一作山)在眼前惆悵白頭為
四老遠隨塵土去伊川
重到惠山
再到石泉寺内有禪師鑒玄影堂在寺南峰下頃
年與此僧同在惠山十年鑒玄在壽春相訪因追
舊歡
碧峰依舊松筠老重得經過已白頭俱是海天黃葉信
兩逢霜節菊花秋望中白鶴憐歸翼行處青苔恨昔遊
還向窗間(一作竹窗)名姓下數行添記别離愁(萬首絶句分為二首)
鑒玄影堂
香燈寂莫網塵中煩惱身須色界空龍鉢巳傾無法雨
虎牀猶在有悲風定心池上浮泡沒招手巖邊夢幻通
深夜月明松子落儼然聽法侍生公
别石泉
在惠山寺松竹之下甘爽乃人間靈液清澄鑒(一作)
(見)肌骨含漱開神慮茶得此水皆盡芳味
素沙見底空無色青石潛流暗有聲微渡竹風涵淅瀝
細浮松月透輕明桂凝秋露添靈液茗折香芽泛玉英
應是梵宫連洞府浴池今化醒泉清
别雙温樹
彺年於惠山書房前手植今巳喬柯數尋干雲蔥
翠蔭日此樹移過江多死有類丹橘
翠條盈尺憐孤秀植向西窗待月軒輕剪綠絲秋葉暗
密扶纖幹夏隂繁故山手種(一作植)空懷想温室心知不
敢言看爾拂雲今得地莫隨陵谷改深根
重别西湖
東去日前别湖中(一作西湖)雙鸂鶒翡翠早梅等三題
及西来則鸂鶒翡翠悉皆翔失梅衰秋葉重起前
歎耳
浦邊梅葉看凋落波上雙禽去寂寥吹管曲傳花易失
織文機學羽難飄雪欺春早摧芳萼隼勵秋深拂翠翹
繁艷彩毛無處所盡成愁歎别谿橋
毘陵東山
東山在毘陵驛南連水西舘館即獨孤及在郡所
置荒廢巳久至孟公簡重修植以花木松竹等可
翫孟公在郡日余以校書郎從役同宴於此今則
荒廢仍舊
昔人别館淹留處卜築東山學謝家叢桂半空摧枳棘
曲池平盡隔煙霞重開漁浦連天月(一作日)更種春園滿
地花依舊秋風還寂莫數行衰柳宿啼鴉
建元寺(一作和郭鄖寒食)
寺在常州東郭(一作常州建元寺在郡東郭)松扉竹院各在岡
阜地甚疎通連接郊外每歲寒食里人灑掃經過
之所大歴中詩人郭雲(一作鄖)曾賦寒食詩贈吏部
先兄詩云蘭陵士女滿晴川郊外紛紛拜古埏萬
井人家初禁火九原松柏自生煙人間後事非前
事鏡裏今年老去年介子終知祿不及王孫誰復
更相憐當時以為絶唱嘗在童兒即聞此詩非欲
繼和蓋紀事因書
江城物候傷心地遠寺經過禁火辰芳草壠邊迴首客
野花叢裏斷腸人紫荆繁艷空門晝紅藥深開古殿春
歎息光隂催白髮莫悲風月獨霑巾
却到金陵登北固亭
龍形江影隔雲深虎勢山光入浪沈潮蹙海風驅萬里
日浮天塹洞千尋衆峰作限横空碧一柱中維徹底(一本)
(此字缺)金還叱檝師看五兩莫令辜負濟川心
望鶴林寺
仍歲往来牽廹皆不得往元和初在故度支尚書
兄賓府多因閒暇經遊此寺寺内有木蘭杜鵑繁
茂人言至今猶未衰歇
鶴栖峰下青蓮宇花發江城世界春紅照日高殷奪火
紫凝霞曙瑩銷塵每思載酒悲前事欲問題詩想舊身
自歎秋風勞物役白頭拘束一閒人
宿瓜州
煙昏水郭津亭晩(一作曉)廻望金陵若動搖衝浦迴風翻
宿浪照沙低月歛殘潮柳經寒露看蕭索人改衰容自
寂寥官冷舊諳唯旅館歲隂輕薄是凉飇
入揚州郭
潮水舊通揚州郭内大歴巳後潮信不通李頎詩
鸕鷀山頭片雨晴揚州郭裏見潮生此可以驗
菊芳沙渚殘花少柳過秋風墜葉疎堤繞門津喧井市
路交村陌混樵漁畏衝生客呼童僕欲指潮㾗問里閭
非為掩身羞白髮自緣多病喜肩輿
宿揚州水(一本無水字)館
舟依淺岸(一作浦)參差合橋映晴虹上下連輕檝過時搖
水月遠燈繁處隔秋煙却思海嶠還悽歎近涉江濤更
凜然閒凭欄干指星漢尚疑軒蓋在樓船
州中小飲便别牛相
笙歌罷曲辭賓侶庭竹移隂就(一作近)小齋愁不解顔徒
滿酌病非傷肺為憂懷耻矜學步貽身患豈慕醒狂躡
禍階從此别離長酩酊洛陽狂狷任椎埋
却過淮隂弔韓信廟
功高自弃漢元臣遺廟隂森楚水濱英主任賢增虎翼
假王徼福犯龍鱗賤能忍恥卑狂少貴乏懷忠近佞人
徒用千金酬一飯不知明哲重防身
却入泗口
洪河一派清淮接堤草蘆花萬里秋煙樹寂寥(一作蒼茫)分
楚澤海雲明滅滿(一作見)揚州望深江漢連天遠思起鄉
閭(一作關)滿眼愁惆悵路岐眞(一作惟)此處夕陽西沒水東
流
重入洛陽東門
商顔重命伊川叟時事知非入洛人連野碧流通御苑
滿階(一作街)秋草過天津每慚清秩容衰齒猶有華簪寄
病身驅馬獨歸尋里巷日斜行處舊紅塵
拜三川守
開成元年三月二十五日蒙恩除河南尹四月六
日詔下洛陽是月自春不雨巳踰六旬此日謝恩
未詣公府馳禱龍祠止九日大降膏澤連霔浹日
時苖頓茂又里巷比多惡少皆免(一作危)帽散衣聚
為羣鬭或差肩追繞擊大毬里言謂之打棍諳論
士庶苦之車馬逢者不敢前都城為患日久詔下
之日此輩皆失所在却歸負販之業閭里間無復
前患
恭承寵詔臨伊洛静守朝章化比閭風變市兒驚偃草
雨晴郊藪謬隨車改張琴瑟移膠柱止息笙簧辨魯魚
唯有從容期一德使齊文教奉皇居
慶雲見
夏六月准詔祭中嶽宿少林寺祭畢歸寺有慶雲
見於峰初如絳綃蒙覆上下巖樹透徹虚明照日
俄頃諸崖谷間盡祥雲紛郁綿布自午至未不散
禮成中嶽陳金冊祥報卿雲冠玉峰輕未透林疑待鳳
細非行雨詎從龍卷風變彩霏微薄照日籠光映隐(一作)
(隐映)重還入九霄成沆瀣夕嵐生處鶴歸松
靈蛇見少林寺
二大松上有青蛇不知所自下馬之際忽墜於地
盤結異狀若紫組綬青光熒射逼之不怒問其寺
僧僧云嘗見因令祝以箱奩引之遂逶迤就器送
寺外倏忽如失之
𤨏文結綬靈蛇降蠖屈螭盤顧視閒鱗䠞翠光抽璀璨
腹連金彩動彎環巳應蛻骨風雷後豈效銜珠草莽間
知爾全身護崑閬不矜揮尾在常山
拜宣武軍節度使
開成元年六月二十六日制授宣武軍節度使七
月三日中使劉泰押送旌節止洛陽五日赴鎮出
都門城内少長士女相送者數萬人至白馬寺涕
泣當車者不可止少尹嚴元容鞭胥吏市人怒其
戀慕留臺御史杜牧使臺吏遮毆百姓令其廢祖
帳
油幢竝入虎旗開錦橐從天鳳詔来星應魏師新鼓角
地嫌梁苑舊池臺日暉紅旆分如電人擁青門動若雷
伊洛鏡清迴首處是非紛雜任塵埃
到宣武三十韻
七月十二日到汴州是月鄭汴間不雨巳餘月秋
苖巳悴十日至圃田天雨已餘至十二日朝旨秋
稼頓茂軍禮亦成矣
七月趨梁苑三年謝尹京舊風除物蠧新律奉師貞龍
節雙油重蛇矛百練明躍魚連後旆騰虎耀前旌路轉
金神竝川開鐵馬横擁旄差白羽分轡引紅纓在浚風
煙接維嵩鞏洛清貫魚奔騎疾連雁卷行輕煙壘風調
角秋原雨洗兵宿雲看布甲疎柳見分營鼔徹通宵警
和門候曉晴虎符三校列魚胄萬夫迎弄馬猨猱健奔
車角觝呈駕肩傍隘道張幕内連楹森戟承三令攢戈
退一聲及郊知雨過觀俗辨風行望宋憐思女遊梁念
客卿義夫留感激公子播英名澤廣䐁魚洽恩宣豈弟
生善師忘任智中略在推誠式宴歌鍾合陳筵綺繡幷
戲鼙千卒躍均酒百壺傾樂與師徒共歡從井邑盈教
通因漸染人悅尚和平授鉞慙分閫登壇荷列城虚裘
朝獨坐雄劒夜孤鳴白髮侵霜變丹心捧日驚衛青終
保志潘岳未忘情期月終迷化三年詎有成惟看波海
動天外斬長鯨
御定全唐詩卷四百八十二
