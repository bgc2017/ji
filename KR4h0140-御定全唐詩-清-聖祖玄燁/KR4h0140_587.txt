欽定四庫全書卷
御定全唐詩卷五百八十七
李頻
李頻字德新睦州夀昌人少秀悟逮長廬西山多所記
覽其屬辭於詩尤長給事中姚合名為詩士多歸重頻
走千里丐其品合大加奬挹以女妻之大中八年擢進
士第調秘書郎為南陵主簿判入等再遷武功令俄擢
侍御史守法不阿徇累遷都官員外郎表丐建州刺史
以禮法治下建賴以安卒官父老為立廟棃山歲祠之
有建州刺史集一卷又號棃岳集今編為三卷
湘口送友人
中流欲暮見湘烟葦岸無窮接楚田(一作天)去雁遠衝雲
夢雪(一作澤)離人獨上洞庭船風波盡日依山轉星漢通
霄向水連零落梅花過殘臘(一作回首羡君偏有我)故園歸醉及
(一作去醉一作去又)新年
鄂州頭陀寺上方
高寺上方無不見天涯行客思迢迢西江帆挂(一作過)東
風急夏口城銜(一作衝)楚塞遥沙渚漁歸多濕網桑林蠶
後盡空條感時歎物尋僧話(一作語)惟(一作誰)向禪心得寂
寥
寄遠
槐欲成隂分袂時君期十日復金扉槐今落葉已將盡
君向遠鄉(一作方)猶未歸化石早曾聞節婦沈湘何必獨
靈妃須知此意同生死不學他人空寄衣
題張司馬别墅
庭前樹盡手中栽先後花分幾番開巢鳥戀雛驚不起
野人思酒去還來自抛官與青山近誰訝(一作料)身為白
髮(一作日)催門外尋常行樂處重重履跡在莓苔
長安即事
長遇豪家不敢過此身誰與取高科故園久絶書來後
南國空看雁去多中夜永懷聽疊漏先秋歸夢涉層波
愁人白髮自生早我獨少年能幾何
漢上逢同年崔八
去歲曾(一作同)遊帝里春杏花開過各離秦偶先託質逢
知已獨未還家作旅人世上路岐何繚繞空中光㬌自
逡廵一回相見一回别能(一作更)得幾時(一作迴)年少身
五月一日蒙替本官不得随例入闕感懷獻送
相公
五月傾朝謁紫宸一朝無分在清塵含香已去星郎位
衣錦惟思婺女隣折獄也曾為俗吏勸農元本是耕人
知將何事酬公道只養生靈似飬身
春閨怨
紅妝女兒(一作粉兒女)燈下羞畫眉夫婿隴西頭自怨愁容
長照鏡悔教征戍覓封矦
送邊將
防秋戎馬恐來奔詔發將軍出雁門遥領短兵登隴首
獨横長劒向河源悠揚落日黃雲動蒼莽隂風白草翻
若縱干戈更深入應聞收得到崑崙
太和公主還宫
天驕發使犯邊塵漢將推功遂奪親離亂應無初去貎
死生難有却回身禁花半老曾攀樹宫女多非舊識人
重上鳳樓追故事幾多愁思向青春
將赴黔州先寄本府中丞
八月瞿塘到底翻孤舟上得已銷魂幕中職罷猶趨府
闕下官成未謝恩丹嶂聳空無過鳥青林覆水有垂猿
感知肺腑終難說從此辭歸便掃門
和友人下第北遊感懷
聖代為儒可致身誰知又别五陵春青門獨出(一作步)空
歸鳥紫陌相逢盡醉人江島去尋垂釣遠塞山來見舉
頭頻且須共漉邊城酒何必陶家有白綸
樂遊原春望
五陵佳氣晩氛氲覇業雄圖勢自分秦地山河連楚塞
漢家宫(一作樓)殿入青雲未央樹色春中見長樂鐘聲月
下聞無那楊華起愁思滿天飄落雪紛紛
黃雀行
欲竊高倉集御河翩翩疑渡畏秋波朱宫晩樹侵鶯語
畫閣香簾奪燕窠疎影暗棲寒露重空城飢噪暮烟多
誰令不解高飛去破宅荒庭有網羅
長安寓居寄柏侍郎
霜輕兩鬢欲相侵愁緒無端不可尋秦女紅妝空覓伴
郢郎白雪少知音長亭古木春先老太華青烟(一作燈)晚
更深獨向㶚陵東北望一封書寄萬重心
春日思歸
春情不斷若連環一夕思歸鬢欲斑壯志未酬三尺劒
故鄉空隔萬重山音書斷絶干戈後親友相逄夢寐間
却羡浮雲與飛鳥因風吹去又吹還
朔中即事
關門南北雜戎夷草木秋來即出師落日風沙長暝早
窮冬雨雪轉春遲山頭堠火孤明後星外行人四絶時
自古邊功何不立漢家中外自相疑
感懷獻門下相公
誰云郎選不由詩上相憐才積有時却是龍鍾到門晩
終非稽古致身遲謀將郡印歸難遂讀著家書坐欲癡
日望南宫看列宿迢迢婺女與鄕比(一作隣毘)
贈長城庾將軍
初年三十拜將軍近代英雄獨未聞向國報恩心比石
辭天作鎮氣凌雲逆風走馬貂裘卷望塞懸弧雁陣分
定擁節麾從此去安西大破犬戎羣
浙東獻鄭大夫
聖主東憂漲海濱思移副相倚陶鈞樓臺獨坐江山月
舟楫先行澤國春遥想萬家開戶外近聞羣盗竄諸鄰
幾時入去調元化天下同為堯舜人
鏡湖夜泊有懷(東晉太守馬臻所築)
廣水遥隄利物功因思太守惠無窮自從版築興農隙
長與耕耘致歲豐漲接星津流蕩漾寬浮雲岫動虚空
想當戰國開時有范蠡扁舟祗此中
宣州獻從叔大夫
清時選地任賢明從此觀風輟尹京日月天中辭洛邑
雲山江上領宣城萬家閭井俱安寢千里農桑竟起耕
聞說聖朝同漢代已愁徵入拜公卿
賀同年翰林從叔舍人知制誥
仙禁何人躡近蹤孔門先選得真龍别居雲路抛三省
專掌天書在九重五色毫揮成渙汗百寮班下獨從容
芳年貴盛誰為比鬱鬱青青嶽頂松
吴門别主人(一作吴門月夜與曹太尉話别)
早晚更看吴苑月小(一作西)齋長憶落西(一作月當)窗不知明
夜誰家見應照離人隔楚江
自黔中歸新安
朝過春關辭北闕暮參戎幕向南巴却將仙桂東歸去
江月相随直到(一作至)家
奉和鄭薰相公(一本此下有七松亭三字)
三四株松匝草亭便成彭澤柳為名蓮(一作遥)峰隠去難
辭闕滻水朝回與出城
及第後還家過峴嶺
魏䭾山前一朵(一作片)花嶺西更有幾(一作數)千家石斑魚
鮓香衝鼻淺水沙田飯遶牙
春日旅舍
未識東西南北路青春白日坐銷難如何一别故園後
五度花開五處看
過長江傷賈島
忽從一宦遠流離無罪無人子細知到得長江聞杜宇
想君魂魄也相随
自遣
永擬東歸把釣絲將行忽起半心疑青雲道是不平地
還有平人上得時
寄曹鄴
終南山是枕前雲禁鼓無因曉夜聞朝客秋來不朝日
曲江西岸去尋君
述懷
望月疑無得桂緣春天又待到秋天杏花開與槐花落
愁去愁來過幾年
客洛酬劉駕
浮世總應相送老共君偏更遠行多此回不似前回别
聽盡離歌逐櫂歌
題釣臺障子
君家盡是我家山嚴子前臺枕古灣却把釣竿終不可
幾時入海得魚還
題陽山顧煉師草堂
若到當時上升處長生何事後無人前峰自去種松子
坐見年(一作視將)來取茯神
聞金吾妓唱梁州
聞君一曲古梁州驚起黃雲塞上愁秦女樹前花正發
北風吹落滿城秋
遊蜀回簡友人
别來十二月去到漏天邊不是因逄閏還應是(一作湏知已)
隔年
贈涇州王侍御
一旦天書下紫微三年旌旆隴雲飛塞門無事春空到
邊草青青戰馬肥
夏日(一作秋夜)宿秘書姚監宅
貴宅多嘉樹先秋有好風(一作高樹密濛濛開樓待曉風)情閒離(一作眠)
闕下夢野在(一作到)山中露色浮寒瓦螢光墮(一作墜)暗叢
聽吟麗句盡河漢任西東(一作轉虚空)
過嵩隂隠者
當門看少室倚杖復披衣每日醒還醉無人是與非架
書抽讀亂庭果摘嘗稀獨有江南客思家未得歸
留别山家
閒門不易求半月在林丘已與山水别難為花木留孤
懷歸靜夜遠會隔高秋莫道無言去冥心在重遊
送人遊吴
楚田開雪(一作天雪開)後草色與君看積水浮春氣深山滯
(一作帶)雨寒毘陵孤月出建業一鍾殘為把鄕書去因收
别淚難
東渭橋晩眺
秦地有吴洲(一作舟)千檣渭曲頭人當返照立水徹故鄕
流落第春難過窮途日易愁誰知橋上思萬里在江樓
送延陵韋少府
延陵稱貴邑季子有高蹤古跡傳多代仙山管幾峰微
泉聲小雨異木色深冬去畢三年秩新詩篋不容
淮南送友人歸滄州
風色忽(一作又)西轉坐為千里分高帆背楚落寒日逆淮
曛斷燒緣喬木盤鵰隠片雲鄕關(一作園)百戰地歸去始
休軍
夏日題盩厔友人書齋
脩竹齊高樹書齋竹樹中四時無夏氣(一作日)三伏有秋
風黑處巢幽鳥隂來呌候蟲窗西太白雪萬仞在遥空
尋山
一逕入雙崖初疑有幾家行窮人不見坐久日空斜石
上生靈草泉中落異花終須結茅屋向此學餐霞
送元遂上人歸錢唐
白衣遊帝鄕已得事空王却返湖山寺高禪水月房雨
中過嶽(一作月)黑秋後宿船凉回顧秦人語他生會别方
貽友人喻坦之
從容心自切(一作别)飲水勝銜杯共在山中長相随闕下
來修身空有道取事(一作士)各無媒不信昇平代終遺草
澤才
送友人往振武
風沙遥見說道路替君愁磧夜星垂地雲明火上樓征
鴻辭塞雪戰馬識邊秋不共將軍語何因有去留
賦得長城斑竹杖
秦興版築時翦伐不知誰異代餘根在幽人得手持細
看生古意閒倚動邊思莫作鳩形並空將鶴髮期
送德清喻明府
棹返霅溪雲仍參舊使君州傳多古跡縣記是新文水
柵横舟閉湖田立木分但如詩思苦為政即超羣
送薛能少府任盩厔
不才甘下第君子蹇何重相送昆明岸同看太白峰數
瓢留頃刻殘照迫從容好去烟霞縣仙人有舊蹤
送許夀下第歸東山
吾君設禮闈誰合學㤀機却是高人起難為下第歸出
關心縱野避世事終稀莫更今秋夕相思望少微
冬夜酬范秘書(一作九衢春日酬范秘書)
九衢行一匝不敢入他門累日無餘(一作非無)事通宵得至
(一作盡)言命嗟清世蹇春覺閏冬暄翻覆吟佳句何酬國
士恩
送陸肱尉江夏
如何執簡去便作挂帆期澤國三春早江天落日遲縣
人齊候處洲鳥欲飛時免褐方三十青雲豈白髭
漢上送人西歸
幾作西歸夢因為愴别心(一作此日看行意令人動遠心)野銜天去盡
山夾(一作束)漢來深疊浪翻殘照(一作雪)高帆引片隂空留
相贈句(一作唯應留别句)畢我白頭吟
蜀中逄友人
自古有行役誰(一作無)人免别家相歡猶(一作寬湏)陌上一醉
任天涯積疊山蔵蜀潺湲(一作縈紆)水遶巴他年復(一作又)何
處共說海棠花
寄范評事
行坐不相遺轅門載筆時雅知難更遇舊分合長思夢
即重尋熟書常轉逹遲山齋終擬到何日遂心期
南遊過湘漢即事寄友人
南去遠駈逐三湘五月行巴山雪水下楚澤火雲生向
野聊中飯乘凉探暮程離懷不可說已迫峽猿聲
送許渾侍御赴潤州
家山近石頭遂意恣(一作在)東遊(一作浮)祖席離烏府歸帆
轉蜃樓隂氛出海散落月向潮流别有為霖日孤雲未
自由
喜友人厲圖南及第
相憂過已切相賀似身榮心逹無前後神交共死生承
家吾子事登第世人情未有通儒術明時道不行
送友人下第歸越
歸意随流水江湖共在東山隂何處去草際片帆通雨
色春愁裡潮聲曉夢中雖為半年客便是往來鴻
寄友人
一别一相見須臾老此生客衣寒後薄山思夜深清詩
近吟何句髭新白幾莖路岐如昨日來往夢分明
送友人下第歸宛陵
天涯長戀親闕下獨傷春擬住還求已須歸不為身臨
岐仍犯雪挂席始離塵共泣東風别同為滄海人
秋夜對月寄鳳翔范書記
月過(一作遇)秋霖後光應夜夜清一回相憶起幾度獨吟
行河漢東西直山川遠近明寸心遥往處新有雁來聲
送孫明秀才往潘州訪(一作謁)韋卿
北鳥飛不到北人今(一作誰)去遊天涯浮瘴水嶺外問潘
州草木春冬茂猿猱日夜愁定知遷客淚應只對君流
八月十五夜對月
隂盛此宵中多為雨與風坐無雲雨至看與雪霜同抱
濕離遥海傾寒向迥空年年不可值還似命(一作道)難通
及第後歸
家臨浙水傍岸對買臣鄕縱棹随歸鳥乘潮向夕陽苦
吟身得雪甘意鬢成霜况此年猶少酬知足自強
過巫峽
擁棹向驚湍巫峰(一作山)直上看削成從水(一作地)底聳出
在雲端暮雨晴時(一作歸)少啼猿渴下難一聞神女去風
竹掃空壇
御定全唐詩卷五百八十七
