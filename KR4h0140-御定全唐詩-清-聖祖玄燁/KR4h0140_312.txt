欽定四庫全書
御定全唐詩卷三百十二
劉迥
劉迥字陽卿知幾子以剛直稱大歷初吉州刺史終諫
議大夫給事中集五卷今存詩四首
爛柯山四首(按此詩見信安志爛柯山石刻並見者李幼卿李深謝勮羊滔薛戎)
(五人或一時同詠或先後繼唱皆列於後)
白雲引策杖苔徑誰往還漸見松樹偃時聞鳥聲閒豁
然喧氛盡獨對萬重山(最高頂)
石橋架絶壑蒼翠横鳥道憑檻雲脚下頽陽日猶蚤霓
裳倘一遇千載長不老(石橋)
靈境偶一尋洞天碧雲上爛柯有遺跡羽客何由訪日
暮悵欲還晴煙滿千嶂(仙人碁)
繩牀宴坐久石窟絶行跡能在人代中遂將人代隔白
雲風颺飛(一作孤峰上)非欲待歸客(石室二禪師)
李幼卿
李幼卿字長夫隴西人大歷中以右庶子領滁州刺史
滁州有庶子泉以幼卿得名詩五首
前年春與獨孤常州兄花時為别倏已三年矣
今鶯花又爾覩物增懷因之抒情聊以奉寄(時蒙)
(溪幽居在義興益增懷遡)
近日霜毛一番新别時芳草兩廻春不堪花落花開處
况是江南江北人薄宦龍鍾心懶慢故山寥落水奫淪
緣君愛我疵瑕少願竊仁風寄老身(紀事云幼卿有别業在常州義興曰)
(玉潭莊任滁州日以書托刺史獨孤及及為題玉潭云碧玉徒強名冰壺難比德唯當寂照心可並奫淪色幼)
(卿所謂故山寥落水奫淪是也)
遊爛柯山四首
拂霧理孤策簿霄眺層岑迥升煙霧外豁見天地心物
象不可及遲回空詠吟
巨石何崔嵬横橋架山頂傍通日月過仰望虹霓迥聖
者開津梁誰能度兹嶺
二仙自圍棋偶與樵夫會仙家異人代俄頃千年外笙
鶴何時還儀形尚相對
石室過雲外二僧儼禪寂不語對空山無心向來客作
禮未及終忘循舊形跡
李深
李深字士達兵部郎中衢州刺史詩四首
遊爛柯山四首
尋源路不迷絶頂與雲齊坐引羣峰小平看萬木低雙
林春色上正有子規啼
嵌空横洞天磅礴倚崖巘宛如虹勢出可賞不可轉真
興得津梁抽簪永游衍
羽客無姓名仙碁但聞見行看負薪客坐使桑田變懷
古正怡然前山早鶯囀
稽首期發蒙吾師豈無說安禪即方丈演法皆寂滅鳴
磬雨花香齋堂飯松屑
羊滔
羊滔泰山人大歷中宏詞及第詩四首
遊爛柯山
步登春巖裏更上最遠山聊見宇宙闊遂令身世閑清
輝賞不盡高駕何時還
石梁聳千尺高盼出林亘壑躡丹虹排雲弄清影路
期訪道客遊衍空井井(第二句缺一字)
採薪窮冥搜深路轉清暎安知洞天裏偶坐得棋聖至
今追靈跡可用陶静性
沙門何處人攜手俱滅跡深入不動境乃知真圓寂有
時歸羅浮白日見飛錫
薛戎
薛戎字元夫河中人歴衢湖常三州刺史終浙東觀察
使詩四首
遊爛柯山
登巖巳寂歷絶頂更岧嶤響像如天近窺臨與世遥悠
然暢心目萬慮一時銷
聖遊本無跡留此示津梁架險知何適遺名但不亡只
今成佛宇化度果難量
二仙行自適日月徒遷徙不語寄手談無心引樵子蒙
分一丸藥相偶窮年祀
仙山習禪處了知通李釋昔作異時人今成相對寂便
是不二門自生瞻仰意
謝勮
謝勮不知何許人詩四首
遊爛柯山
獨凌清景出下視衆山中雲日遥相對川原無不通自
致高標末何心待馭風
宛演横半規穹崇翠微上雲扃掩苔石千古無人賞寧
知後賢心登此共來往
仙奕示樵夫能言忘歸路因看斧柯爛孫子髮巳素孰
云遺跡久舉意如旦暮
仙僧會真要應物常淵默惟將無住理轉與信人說月
影清江中可觀不可得
御定全唐詩卷三百十二
