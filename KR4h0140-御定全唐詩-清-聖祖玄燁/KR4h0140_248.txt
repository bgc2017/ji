欽定四庫全書
御定全唐詩卷二百四十八
郎士元
郎士元字君冑中山人天寳十五載擢進士第寳應初
選畿縣官詔試中書補渭南尉歴右拾遺出為郢州刺
史與錢起齊名自丞相以下出使作牧二君無詩祖餞
時論鄙之故語曰前有沈宋後有錢郎集二卷今編詩
一卷
題劉相公三湘圖
昔别醉(一作歲别)衡霍邇来憶南州今朝平津邸兼得瀟湘
遊稍辨郢(一作荆)門樹依然芳杜洲微明(一作月)三巴峡咫
尺萬里流飛(一作去)鳥不知倦遠帆生暮愁涔陽指天末
北渚空悠悠枕上見漁父坐中常狎鷗誰言魏闕下自
有東山幽
長安逢故人
數年音信斷不意在長安馬上相逢久人中欲認難一
官今嬾道雙鬢竟羞看莫問生涯事只應持釣竿
送韋湛判官
高閣晴(一作清)江上重陽古戍閒聊因送歸客更此望鄉
山(一作關)惜别心能醉經秋鬢自斑臨流興不盡惆悵水
雲間
送長沙韋明府(一本題下有之縣二字)
秋入長沙縣蕭條旅宦心煙波連桂水官舍映楓林雲
日(一作樹)楚天(一作山)暮沙汀白露深遥知訟堂裏佳(本作嘉)
政在鳴琴
送孫願(一作頠)
悠然(一作悠)富春客憶與暮潮歸擢第人多羡如君獨步
稀亂流江渡淺遠色海山微若訪新安路嚴陵有釣磯
送林宗配雷州(一作送王棼流雷州)
昨日三峰尉今朝萬里人平生任孤直豈是不防身海
霧多為瘴山雷乍作隣遥憐北戶(一作忩)月與子獨相親
送洪州李别駕之任
南去秋江遠孤舟興自多能將流水引更入洞庭波夏
口帆初上潯陽鴈正過知音在霄漢佐郡豈蹉跎
送楊中丞和蕃
錦車登隴日邊草正萋萋舊好尋(一作隨)君長新愁聽(一作)
(送)鼓鼙河源飛鳥外雪嶺大荒西漢壘今猶在遥知路
不迷
送李將軍赴定州(一作送彭將軍)
雙旌漢飛將萬里授(一作獨)横戈春色臨邊(一作關)盡黃雲
出塞多鼓鼙悲絶漠烽戍(一作火)隔長河莫斷(一作想到)隂山
路(一作北)天驕已請和
關公祠送高員外還荆州
將軍稟天姿義勇冠今昔走馬百戰場一劍萬人敵雖
(一作誰)為感恩者竟是思歸客流落荆巫間裵回故鄉隔
離筵對祠宇灑酒暮天碧去去勿復言銜悲向陳(一作塵)
跡
送張南史(一作寄李紓)
雨餘深巷静獨酌送殘春車馬雖嫌僻鶯花不弃(一作厭)
貧蟲絲(一作聲)粘戶網鼠跡印牀塵借問(一作聞道)山陽(一作隂)
會如今有幾人
送奚賈歸吴
東南富春渚曾是謝公遊今日奚生去新安江正秋(一作)
(流)水清迎(一作容清)過客霜(一作楓)葉落(一作伴)行舟遥想赤亭
下聞猨應夜愁
送陸員外赴潮州
含香臺上客剖竹海邊州楚地(一作驛又作使)多歸信閩溪足
亂流今朝永嘉興(一作路)重見謝公遊
送裵補闕入河南(一作東)幕
皎然青𤨏客何事動行軒苦節酬知已清吟去掖垣秋
城臨海樹寒月(一作日)上營門鄒魯詩書國(一作地)應無鼙
鼓喧
送韓司直路出延陵(一作劉長卿詩)
遊吴還適越来往任風波復送王孫去其如春草何岸
(一作江)明殘雪在潮滿夕陽多季子留遺廟停舟試一過
盩厔縣鄭礒宅送錢大(一作送别錢起又作送友人别)
暮蟬不可聽落葉豈堪聞共是悲秋客那知此路分荒
城背流水遠鴈入寒雲陶令門前(一作東籬)菊餘花可贈君
送元詵還丹陽别業
已知成傲吏復見解朝衣應向丹陽郭秋山獨(一作對)掩
扉草堂連古寺江日動晴暉一别滄洲遠蘭橈幾歲歸
送崔侍御往容州宣慰
秦(一作春)原獨立望湘川擊隼南飛向楚天奉詔不言空
問(一作慰)俗清時因得訪遺賢荆門曉色兼梅雨桂水春
風過客(一作驛)船疇昔常聞陸賈說故人今日豈徒然
朱方南郭留别皇甫冉(一作皇甫冉詩題作潤州南郭留别)
縈廻楓葉岸留滯木蘭橈吴岫新經雨江天正落潮故
人勞見愛行客自無憀(一作聊)若問前程事孤雲入剡遥
贈張五諲歸濠州别業
常知罷官意果與世人疎復此凉風起仍聞濠上居故
山期採菊秋水憶觀魚一去蓬蒿徑羨君門有餘
送王司馬赴潤州
暫屈文為吏聊將禄代耕金陵且不遠山水復多名楚
塞因高出寒潮入夜生離心逐春草直到建康城
留盧秦卿(一作司空曙詩)
知有前期在歡如(一作難分)此夜中無將故人酒不及古淳
(一作石尤)風
贈強山人
或掉輕舟或杖藜尋常適(一作隨)意釣前溪草堂竹逕在
何處落日孤煙寒渚西
贈韋(一作韓)司直
聞君感歎二毛初舊友相依(一作邀)萬里餘烽火(一作戍)有
時驚暫定甲兵無處可安居客来吴地星霜久家在平
陵音信疎昨日(一作夜)風光(一作東風又作春風)還入戶登山臨水
意何如
石城館酬王將軍
誰能繡衣客肯駐木蘭舟連鴈沙邊至孤城江上秋歸
帆背南浦楚塞入西樓何處看離思滄波日夜流
酬王季友題半日村别業兼呈李明府
村映寒原日已斜煙生密竹早歸鴉長溪南路當羣岫
半景東隣照數家門通小徑連芳草馬飲春泉踏淺沙
欲待主人林上月還思潘岳縣中花
酬二十八秀才見寄
昨夜山月好故人果相思清光到枕上嫋嫋凉風時永
意能在我惜無攜手期
冬夕寄青龍寺源公
歛屨入寒竹安禪過漏聲高松殘子落深井凍痕生罷
磬風枝動懸燈雪屋明何當招我宿乘月(一作興)上方行
塞下曲
寳刀塞下兒身經(一作輕身)百戰曾百勝壮心竟未嫖姚知
白草山頭日初沒黃沙戍下悲歌(一作笳)發(一作城下歌聲發)蕭
條夜静邊風吹獨倚營門望秋月
柏林寺南望
溪上遥聞精舍鐘泊舟微徑度深松青山霽後雲猶在
畫出東(一作西)南四五峰
宿杜判官江樓
適楚豈吾願思歸秋向深故人江樓月永(一作夜)夜千里
心葉落覺(一作攪)鄉夢鳥啼驚越吟寥寥更何有斷續空
(一作孤)城碪
春宴王補闕城東别業
柳陌乍隨洲勢轉花源忽傍竹隂開能將瀑水清人境
直取流鶯送酒杯山下古松當綺席簷前片雨滴春苔
地主同聲復同舍留歡不畏夕陽催
郢城西樓吟(一作張繼詩)
連山盡處(一作塞)水縈廻山上戍(一作城)門臨水開朱欄直
下一百丈日煖遊鱗自相向昔人愛險閉層城今日愛
閒江復清(張繼集作今人復愛閒江清)沙洲楓岸無来客草綠花紅
山鳥鳴
聽鄰家吹笙
鳳吹聲如隔綵霞不知墻外是誰家重門深鎖無尋處
疑有碧桃千樹花
登丹陽北樓(一作張繼詩)
寒臯那可望旅望又初還迢遰高樓上蕭條曠(一作凉)野
閒(一作間)暮晴依遠水秋興屬連山浮(一作遊)客時相見霜
凋動(一作朱)翠顔
題精舍寺(一作酬王季友秋夜宿露臺寺見寄)
石林精舍武溪東(一作中)夜扣禪關(一作扉)謁遠公月在上
方諸品静僧持半偈萬緣空秋山竟日聞猨嘯(一作蒼苔古道)
(行應遍)落木寒泉聽不窮惟有(一作更憶)雙峰最高頂此心期
與故人同
雙林寺謁傅大士
草露(一作徑)經前代津梁及後人此方今示滅何國更分
身月色空知夜松隂不記春猶憐下生日應在一微塵
題尹眞人祠
窅窅雲旗去不還隂隂祠宇閉空山我来始悟丹青妙
稽首如逢冰雪顔
山中即事
入谷多春興乘舟棹碧潯山雲昨夜雨溪水曉来深
湘夫人二首(樂府詩作一首)
蛾眉對湘水遥哭蒼梧山(一作間)萬乘既已歿孤舟誰忍
還至今楚竹上猶有淚痕斑
南有涔陽路渺渺多新愁桂酒神降(一作昔神降回)時迴風(一作)
(風波)江上秋彩雲忽無處碧水空安流
蓋少府新除江南尉問風俗
聞君作尉向江潭吴越風煙到自(一作處)諳客路尋常隨
竹影人家大底傍山嵐緣溪花木偏宜遠避地衣冠盡
向南惟有夜猨啼海樹思鄉望國意難堪
春宴張舍人宅
嬾尋芳草徑来接侍臣筵山色知殘雨墻隂覺暮天鶯
啼(一作歸)漢宫柳花隔(一作隱)杜陵煙地與東城(一作隣)接春
光醉目前
寄李袁州桑落酒
色比瓊漿猶嫰香同甘露仍春十千提攜一斗遠送瀟
湘故人
贈萬生(一作贈高萬生)下第還吴
直道多不偶美才應息機灞陵春欲暮雲海獨言歸為
客成白首入門嗟布衣蓴羹若可憶慙出掩柴扉
送大德講(一作講師)時河東徐明府招
遠近作(一作主)人天王城指日邊宰君迎說法童子伴隨
緣到處花為雨行時杖出泉今宵松月下開閣想安禪
赴無錫别靈一上人(一作劉長卿詩一作皇甫冉詩)
高僧本姓竺開士舊名林一入春山裏千峰不可尋新
年芳草徧度(一作終)日白雲深欲問(一作徇)微官去懸知訝
此心
送粲上人兼寄梁鎮員外
季月還鄉獨未能林行溪宿厭層冰尺素欲傳三署客
雪山(一作中)愁送五天(一作溪)僧連空朔氣横秦苑滿目寒
雲隔灞陵借問從来香積寺何時攜手更同登
送韋逸人歸鍾山(一作皇甫冉詩)
逸人歸路遠弟子出山迎服藥顔猶(一作雖)駐耽書癖已
成柴扉多(一作度)歲月藜杖見公卿更作儒林傳應湏載
姓名
登無錫北樓(一作皇甫冉詩)
秋興因危堞歸心過遠山風霜征鴈早江海旅人還驛
樹寒仍密漁舟晚更閒仲宣何所賦秖欲滯柴關(一作秖歎)
(在荆蠻)
和王相公題中書叢竹寄上元相公
多時仙掖裏色並翠琅玕幽意含煙月清隂庇蕙蘭枝
繁宜露重葉老愛天寒竟日雙鸞止孤吟為一看
酬蕭二十七侍御初秋言懷
楚客秋多興江林月漸生細枝凉葉動極浦早鴻聲勝
賞暌前夕新詩報遠情曲高慙和者惆悵閉寒城
奉和杜相公益昌路作
春半梁山正落花台衡受律向天涯南去猨聲傍雙節
西来江色遶千家風吹畫角孤城曉林映蛾眉片月斜
已見廟謨能喻蜀新文更喜報金(一作京)華
賦得長洲苑送李惠
草深那可訪地久(一作主)阻相傳散漫三秋雨疎蕪萬里
煙都迷採蘭處強記館娃年客有遊吴者臨風思眇然
别房士清
世路還相見偏堪淚滿衣那能郢門别獨向鄴城歸平
楚看蓬轉連山望鳥飛蒼蒼歲隂暮况復惜馳(一作餘)暉
送彭偃房由赴朝因寄錢大郎中李十七舍人
衰病已經年西峰望楚天風光欺鬢髮秋色換山川寂
寞浮雲外支離漢水邊平生故人遠君去話潸然
送李遂之越
未習風波事初為東越遊露霑湖草晚(一作曉)月照海山
秋梅市門何處蘭亭水向(一作尚)流西興(一作陵)待潮信落
日滿孤舟
送鄭正則徐州行營(一作皇甫冉詩)
從軍非隴頭師(一作帥)在古徐州氣勁三河卒功全萬戶
侯元戎閫外略才子握(一作幄)中籌莫聽關山曲還生塞
上愁
送錢拾遺歸兼寄劉校書
墟落歲隂暮桑榆煙景昏蟬聲静空館雨色隔秋原歸
客不可望悠然林外(一作藍上)村終當報芸閣攜手醉柴門
送郴縣裵明府之任兼充宣慰
白蘋楚水三湘遠芳草秦城二月初連鴈北飛看欲盡
孤舟南去意何如渡江野老思求瘼候館郴人憶下車
别後天涯何所寄故交惟有袖中書
送李敖湖南書記
憐君才與阮家同掌記能資亞相雄入楚豈忘看淚竹
泊舟應自愛江楓誠知客夢煙波裏肯厭猨鳴夜雨中
莫信衡湘書不到年年秋鴈過巴東
送麴司直
曙雪蒼蒼兼曙雲朔風煙(一作燕)鴈不堪聞貧交此别無
他贈唯有青山遠送君
送别
穆陵關上秋雲起安陸城邊遠行子薄暮寒蟬三兩聲
逥頭(一作望)故鄉千萬里
咸陽西樓别竇審
西樓迴起寒原上霽日遥分萬井間小苑城隅連渭水
離宫曙色近京關亭臯寂寞傷孤客雲雪蕭條滿衆山
時命如今猶未偶辭君擬欲拂衣還
聞蟬寄友人(一作李端詩)
昨日始聞鶯今朝蟬又鳴朱顔向華髮定是幾年程故
國白雲遠閒居青草生因垂數行淚書寄十年兄
送李騎曹之靈武寧侍
一歲一歸寧凉天數騎行河来當塞曲山遠與沙平縱
獵旗風卷聽笳帳月生新鴻引寒色迴日滿京城
馮翊西樓(一作張繼詩)
城上西樓倚暮天樓中歸望正凄然近郭亂山横古渡
野莊喬木帶新煙北風吹鴈聲能苦遠客辭家月再圓
陶令好文常對酒相招一和白雲篇(張繼集作相招那惜醉為眠)
郢城秋望
白首思歸歸不得空山聞鴈鴈聲哀高城落日望西北
又見秋風逐水来
夜泊湘江
湘山木落洞庭波湘水連雲秋鴈多寂寞舟中誰借問
月明只自聽漁歌
留别常著
歲晏蒼郊蓬轉時遊人相見說歸期宓君堂上能留客
明日還家應未遲
送張光歸吴
看取庭蕪白露新勸君不用久風塵秋来多見長安客
解愛鱸魚能幾人
聞吹楊葉者二首
妙吹楊葉動悲笳胡馬迎風起恨賖若是鴈門寒月夜
此時應卷盡驚沙
天生一藝更無倫寥亮幽音妙入神吹向别離攀折處
當應合有斷腸人
御定全唐詩卷二百四十八
