欽定四庫全書
御定全唐詩卷三十三
子志寧
于志寧字仲謐高陵人隋末有名高祖入關禮遇之為
太宗天策府從事中郎侍從征伐兼文學館學士太宗
宴貴臣内殿志寧以非三品不至上怪之特令預宴即
加散騎常侍為太子詹事數有規諫高宗朝拜尚書左
僕射兼太子少師集四十卷今存詩一首
冬日宴羣公於宅各賦一字得杯
陋巷朱軒擁衡門緹騎来俱裁七步詠同傾三雅杯色
動迎春柳花發犯寒梅賓筵未半(一作半未)醉驪歌不用催
令狐德棻
令狐德棻宜州華原人博涉文史早知名高祖入關引
直記室轉起居舍人遷祕書丞與侍中陳叔達等奉詔
撰藝文類聚奏請修歴代史書德棻修周史仍總知類
會梁陳齊隋諸史貞觀中累官禮部侍郎國子祭酒兼
崇賢館學士國家凡有修撰無不參預集三十卷今存
詩一首
冬日宴于庶子宅各賦一字得趣
高門聊命賞羣英於此遇放曠山水情留連文酒趣夕
烟起林蘭霜枝殞庭樹落景雖已傾歸軒幸能駐
封行高
封行高觀州蓨人倫之兄子以文學知名貞觀中官至
禮部郎中詩一首
冬日宴于庶子宅各賦一字得色
夫若敬愛重歡言情不極雅引發清音麗藻窮雕飾水
結曲池冰日暖平亭色引滿既杯傾終之以弁側
杜正倫
杜正倫相州洹水人隋世重舉秀才天下不十人而正
倫與弟正玄正藏俱擢第一門三秀才為當時稱美太
宗召直秦府文學館貞觀元年以魏徵薦擢兵部員外
郎累遷中書侍郎兼太子左庶子参典機密顯慶中拜
中書令貶横州刺史集十卷今存詩二首
冬日宴于庶子宅各賦一字得節
李門余妄進徐榻君恒設清論暢玄言雅琴飛白雪寒
雲曖落景朔風凄暮節方欣投轄情且駐當歸别
玄武門侍宴(一作侍宴北門)
大君端扆暇睿賞狎林泉開軒臨禁籞藉野列芳筵參
差歌管颺容裔羽旗懸玉池流若醴雲閣聚非烟湛露
晞堯日薰風入舜弦大德侔玄造微物荷陶甄謬陪瑶
水宴仍厠栢梁篇闞名徒上月鄒辯詎談天既喜光華
旦還傷遲暮年猶冀升中日簪裾奉肅然
岑文本
岑文本字景仁鄧州人沉敏有姿儀博綜經史美談論
善屬文貞觀初除祕書郎上籍田三元二頌辭甚工擢
中書舍人所草詔誥或緐凑即命書僮六七人隨口並
寫須臾悉成時中書侍郎顔師古以譴罷太宗曰朕自
舉一人乃以授文本先與令狐德棻撰周史史論多出
文本及史成封江陵縣子後拜中書令集六十卷今存
詩四卷
奉和正(一作元)日臨朝
時雍表昌運日正叶靈符德兼三代禮功包四海圖踰
沙紛在列執玉儼相趨清蹕喧輦道張樂駭天衢拂蜺
九旗暎儀鳳八音殊佳氣浮仙掌熏風繞帝梧天文光
七政皇恩被九區方陪瘞玉禮珥筆岱山隅
奉述飛白書勢
六文開玉篆八體曜銀書飛毫列錦繡拂素起龍魚鳳
舉崩雲絶鸞驚遊霧疎别有臨池草恩霑垂露餘
冬日宴于庶子宅各賦一字得平
金蘭篤惠好尊酒暢生平既欣投轄賞暫緩望鄉情愛
景含霜晦落照带風輕於兹歡宴洽寵辱詎相驚
安德山池宴集(楊師道封安德公)
甲第多清賞芳辰命羽卮書帷通竹徑琴臺枕槿籬池
疑夜壑徙山似鬱洲移雕楹網蘿薜激瀨合塤箎鳥戲
翻新葉魚躍動清漪自得淹留趣(一作起)寧勞攀桂枝
劉洎
劉洎字思道荆州江陵人初授都督府長史貞觀中拜
給事中轉治書侍御史性疎峻敢言累官散騎常侍太
宗嘗宴羣臣賜飛白字或乘酒爭取於帝手洎登御座
引手得之帝笑曰昔聞婕妤辭輦今見常侍登牀後遷
侍中被譛賜死集十卷今存詩一首
安德山池宴集
平陽擅歌舞金谷盛招攜何如兼往烈會賞叶幽栖已
均朝野致還欣物我齊春晚花方落蘭深徑漸迷蒲新
節尚短荷小盖猶低無勞拂長袖直待夜烏啼
褚遂良
褚遂良字登善亮之子博涉文史尤工隸書貞觀中起
居郎召令侍書遷諫議大夫累官黃門侍郎參綜朝政
諫奏多所採納晉中書令永徽初出為同州刺史徵拜
吏部尚書進尚書右僕射以諫立武昭儀貶卒集二十
卷今存詩一首
安德山池宴集
伏櫪丹霞外遮園煥景舒行雲泛層阜蔽月下清渠亭
中奏趙瑟席上舞燕裾花落春鶯晚風光夏葉初良朋
比蘭蕙雕藻邁瓊琚獨有狂歌客来承歡宴餘
楊續
楊續師道之兄有辭學貞觀中為鄆州刺史詩一首
安德山池宴集
狹斜通鳳闕上路抵青樓簪紱啓賓館軒蓋臨御溝西
城多妙舞主第出名謳列峰疑宿霧疏壑擬藏舟花蝶
辭風影蘋藻含春流酒闌高宴畢自反山之幽
劉孝孫
劉孝孫荆州人弱冠知名與虞世南蔡君和孔德紹庾
抱庾自直劉斌等登臨山水結為文會武德初歴虞州
錄事參軍補文學館學士貞觀中遷太子洗馬撰古今
詩苑四十卷集三十卷今存詩七首
遊清都觀尋沈道士得仙字
紛吾因暇豫行樂極留連尋真謁紫府披霧覿青天緬
懷金闕外遐想玉京前飛軒俯松栢抗殿接雲煙滔滔
清夏景嘒嘒早秋蟬横琴對危石酌醴臨寒泉聊袪塵
俗累寧希龜鶴年無勞生羽翼自可狎神仙
早發成臯望河
清晨發巖邑車馬走轘轅迴瞰黃河上惝怳屢飛魂鴻
流遵(一作導)積石驚浪下龍門仙槎不辨處沈璧想猶存
遠近洲渚出颯沓鳧鴈喧懷古空延佇歎逝將何言
遊靈山寺
吾王遊勝地驂駕歴祇園臨風畫角憤耀日采旗翻永
懷筌了義寂念啟玄門深谿窮地脉高嶂接雲根信美
諧心賞幽邃(一作桂)且攀援曳裾欣扈從方悟屏塵諠
冬日宴于庶子宅各賦一字得鮮
解襟遊勝地披雲促宴筵清文振筆妙高論寫言泉凍
柳含風落寒梅照日鮮驪歌雖欲奏歸駕且留連
送劉散員同賦陳思王詩游人久不歸(一作賀朝詩又)
(作賀朝清)
鄉關渺天末引領悵懷歸羇旅久滛滯物色屢芳菲稍
覺私意盡行看蓬鬢衰如何千里外佇立霑裳衣
詠笛
凉秋夜笛鳴流風韻(一作詠)九成調高時慷慨曲變或淒
清征客懷離緒鄰人思舊情幸以知音顧(一作故)千載有
竒(一作高)聲
賦得春鶯送友人
流鶯拂繡羽二月上林期待雪消金禁銜花向玉墀翅
掩飛燕舞啼惱婕妤悲料取金閨意因君問所思(一本下四)
(句倒在上又作賀朝詩分作二首)
陸敬(一作凌敬)
陸敬仕竇建德為祭酒秦王軍武牢敬說建德自太行
上黨進乘唐之虚以取山北建德不從以及於敗後歸
唐集十四卷今存詩四首
巫山高
巫岫鬱岧嶤高高入紫霄白雲抱(一作間)危(一作抱)石玄猨
挂迥(一作迥挂)條懸崖激巨浪脆葉隕驚飈别有陽臺處風
雨共飄颻
遊隋故都
洛城聊顧步長想遂留連水鬭宫初毁風變鼎將遷臯
陶德不建汾隅祀忽焉宗祊曠無象聲朔緬誰傳枌榆
何冷落禾黍鬱芊綿悲歌盡商頌太息憫周篇来蘇佇
聖德濡足乃乘乾正始淳風被人勞用息肩舞象文思
澤偃伯武功宣則百昌厥後於萬永斯年兹辰素商節
灰管變星躔平原悴秋草喬木歛寒烟翻黃墜疎葉凝
翠積高天參差海曲鴈寂寞柳門蟬興悼今如此悲愁
復在旃徬徨不忍去杖策屢迴邅
遊清都觀尋沈道士得都字
聊排靈瑣闥徐步入清都青谿冥寂士思玄徇道樞十
芒生藥笥七熖發丹爐縹袠桐君錄朱書王母符宫槐
散綠穗日槿落青柎矯翰雷門鶴飛来葉縣鳧凌風自
可御安事廹中區方追羽化侣從此得玄珠
七夕賦詠成篇
夙駕鳴鸞啓閶闔霓裳遥裔儼天津五明霜紈開羽扇
百和香車動畫輪婉孌夜分能幾許靚妝冶服為誰新
片時歡娛自有極已復長望隔年人
沈叔安
沈叔安官刑部尚書武德七年遣使高麗後為潭州都
督圖形凌烟閣集二十卷今存詩一首
七夕賦詠成篇
皎皎宵月麗秋光耿耿天津横復長停梭且復留殘緯
拂鏡及早更新妝彩鳳齊駕初成輦雕鵲填河已作梁
雖喜得同今夜枕還愁重空眀日牀
何仲宣(宣一作誼)
何仲宣武德貞觀間人詩一首
七夕賦詠成篇
日日思歸勤理鬢朝朝佇望嬾調梭凌風寶扇遥臨月
映水仙車遠渡河歴歴珠星疑拖珮冉冉雲衣似曳羅
通宵道意終無盡向曉離愁已復多
趙中虚
趙中虚貞觀中人詩一首
遊清都觀尋沈道士得芳字
青谿阻千仞姑射藐汾陽未若游兹境探玄衆妙場鶴
来疑羽客雲泛似霓裳寓目雖靈宇遊神乃帝鄉道存
真理得心灰俗累㤀煙霞凝抗殿松桂肅長廊早蟬清
暮響崇蘭散晚芳即此翔寥廓非復控榆枋
楊濬
楊濬貞觀時人詩一首
送劉散員賦得陳思王詩明月照高樓
高樓一何綺素月復流明重軒望不極餘暉攬詎盈鏡
華當牖照鉤影隔簾生逆愁異尊酒對此難為情
御定全唐詩卷三十三
