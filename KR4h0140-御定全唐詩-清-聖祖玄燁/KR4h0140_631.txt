欽定四庫全書
御定全唐詩卷六百三十一
張賁
張賁字潤卿南陽人登大中進士第唐末為廣文博士
嘗隱于茅山後寓吳中與皮陸遊詩十六首
旅泊吳門
一舸吳江晩堪憂病廣文鱸魚誰與伴鷗鳥自成羣反
照縱横水斜空斷續雲異鄉無限思盡付酒醺醺
賁中間有吳門旅泊之什蒙魯望垂和更作一
章以伸酬謝
偶發陶匏響皆蒙組繡文清秋將落帽子夏正離羣有
恨書燕雁無聊賦郢雲徧看心自醉不是酒能醺
酬襲美先見寄倒來韻
尋疑天意喪斯文故選茅峰寄白雲酒後只留滄海客
香前唯見紫陽君近年巳絶詩書癖今日兼將筆硯焚
為有此身猶苦患不知何者是玄纁
奉和襲美醉中即席見贈次韻
桂枝新下月中仙學海詞鋒譽藹然文陣巳推忠信甲
窮波猶認孝廉船清標稱住羊車上俗韻慚居鶴氅前
共許逄蒙快弓箭再穿楊葉在明年
奉和襲美題禇家林亭
疎野林亭震澤西朗吟閒步喜相擕時時風折蘆花亂
處處霜摧稻穗低百本敗荷魚不動一枝寒菊蝶空迷
今朝偶得高陽伴從放山翁醉似泥
奉和襲美傷開元觀顧道士
鳳麟膠盡夜如何共歎先生劔解多幾度弔來唯白鶴
此時乘去必青騾圖中含景隨殘照琴裏流泉寄逝波
惆悵眞靈又空返玉書誰授紫微歌
和魯望白菊
雪彩冰姿號女華寄身多是地仙家有時南國和霜立
幾處東籬伴月斜謝客瓊枝空貯恨袁即金鈿不成誇
自知終古清香在更出梅粧弄晩霞
奉和襲美先輩悼鶴
池塘蕭索掩空籠玉樹同嗟一土中莎徑罷鳴唯泣露
松軒休舞但悲風丹臺舊氅難重緝紫府新書豈更通
雲減霧消無處問只留華髮與衰翁
偶約道流終乖文會荅皮陸
僊侣無何訪蔡經兩煩韶濩出彤庭人間若有登樓望
應怪文星近客星
和襲美寒夜見訪
雲孤鶴獨且相親倣效從它折角巾不用吳江歎留滯
風姿俱是玉清人
和襲美醉中先起次韻
何事桃源路忽迷惟留雲雨怨空閨僊郎共許多情調
莫遣重歌濁水泥
和皮陸酒病偶作
白編椰席鏤冰明應助楊青解宿酲難繼二賢金玉唱
可憐空作斷猿聲
送浙東德師侍御罷府西歸
孤雲獨鳥本無依江海重逄故舊稀楊柳漸疎蘆葦白
可憐斜日送君歸
以青䭀飯分送襲美魯望因成一絶
誰屑瓊瑤事青䭀舊傳名品出華陽應宜仙子胡麻拌
因送劉郎與阮即
玩金鸂鶒和陸魯望
翠羽紅襟鏤彩雲雙飛常笑白鷗羣誰憐化作彫金質
從倩沈檀十里聞
悼鶴和襲美
渥頂鮮毛品格馴莎庭閑暇重難羣無端日暮東風起
飄散春空一片雲
崔璐
崔璐登咸通七年進士第詩一首
覽皮先輩盛製因作十韻以寄用伸欵仰
河嶽挺靈異星辰精氣殊在人為英傑與國作禎符襄
陽得竒士俊邁眞龍駒勇果魯仲由文賦蜀相如渾浩
江海廣葩華桃李敷小言入無間大言塞空虚幾人遊
赤水夫子得玄珠鬼神爭奥秘天地惜洪鑪既有曾參
行仍兼君子儒吾知上帝意將使居黃樞好保千金體
須為萬姓謨
李縠
李縠字德師咸德進士唐末為浙東觀察推官兼殿中
侍御史詩四首
浙東罷府西歸酬别張廣文皮先輩陸秀才
豈有頭風筆下痊浪成蠻語向初筵蘭亭舊趾雖曾見
柯笛遺音更不傳照曜文星吳分野留連花月晉名賢
相逄只恨相知晩一曲驪歌又幾年
和皮日休悼鸖
才子襟期本上清陸雲家鸖伴閑情猶憐反顧五六里
何意忽歸十二城露滴誰聞高葉墜月沈休藉半階明
人間華表堪留語剩向秋風寄一聲
道林曾放雪翎飛應悔庭除閉羽衣料得王恭披鶴氅
倚吟猶待月中歸
醉中襲美先月中歸
休文雖即逃瓊液阿鶩還須掩玉閨月落金鷄一聲後
不知誰悔醉如泥
崔璞
崔璞清河人蘇州刺史咸通初歴右散騎常侍詩二首
奉酬皮先輩霜菊見贈
菊花開晩過秋風聞道芳香正滿叢爭奈病夫難強飲
應湏速自召車公
蒙恩除替將還京洛偶叙所懷因成六韻呈軍
事院諸公郡中一二秀才
兩載求人瘼三春受代歸務繁多簿籍才短乏恩威共
理乖天奬分憂值歲饑遽蒙交郡印(到任十二箇月除替未及三年)安
敢整朝衣作牧慙為政思鄉念式微儻容還故里高卧
掩柴扉
魏朴
魏朴字不琢毘陵人詩二首
和皮日休悼鶴
直欲裁詩問杳冥豈教靈化亦浮生風林月動疑留魄
沙島香愁似蘊情雪骨夜封蒼蘚冷練衣寒在碧塘輕
人間飛去猶堪恨况是泉臺遠玉京
經秋宋玉巳悲傷况報胎禽昨夜亡霜曉起來無問處
伴僧彈指遶荷塘
羊昭業
羊昭業字振文吳人唐末登進士第大順中嘗預修國
史有集十五卷今存詩一首
皮襲美見留小讌次韻
澤國春來少遇晴有花開日且飛觥王戎似電休推病
周顗纔醒衆却驚芳景漸濃偏屬酒煖風初暢欲調鶯
知君不肯然官燭爭得華筵徹夜明(時襲美眼疾未平不飲酒故云)
顔萱
顔萱字弘至江南進士中書舍人蕘之弟詩三首
送羊振文歸覲桂陽
高掛吳帆喜動容問安歸去指湘峯懸魚庭内芝蘭秀
馭鶴門前薜荔封(蘇耽舊宅在桂州)紅旆正憐棠影茂綵衣偏
帶桂香濃臨岐獨有霑襟戀南巷當年共化龍(先輩與拾遺叔)
(父同年)
送圓載上人
師來一世恣經行却泛滄波問去程心靜巳能防渴鹿
鼙喧時為駭長鯨(師云舟人遇鯨則鳴鼔以恐之)禪林幾結金桃重(日本)
(金桃一實重一斤)梵室重修鐵瓦輕(以鐵為瓦輕于陶者)料得還鄉無别
利只應先見日華生
過張祜處士丹陽故居(有序)
萱與故張處士祜世家通舊尚憶孩稚之歲與伯
氏嘗承處士撫抱之仁目管輅為神童期孔融於
偉器光隂徂謝二紀於兹適經其故居巳易他主
訪遺孤之所止則距故居之右二十餘步荆榛之
下蓽門啓焉處士有四男一女男曰椿兒桂子椅
兒把兒問之三巳物故唯杞為遺孕與其女尚存
欲揖把與言則又求食於汝墳矣但有霜鬢而黃
冠者杖策迎門乃昔時愛姬崔氏也與之話舊歴
然可聽嗟乎葛帔練裙兼非所有琴書圖籍盡屬
他人又云横塘之西有故田數百畆力既貧窶十
年不耕唯歲賦萬錢求免無所嗚呼昔為穆生置
醴鄭公立鄉者復何人哉因吟五十六字以聞好
事者
憶昔為兒逐我兄曾抛竹馬拜先生書齋巳換當時主
詩壁空題故友名豈是爭權留怨敵可憐當路盡公卿
柴扉草屋無人問猶向荒田責地征
鄭璧
鄭璧唐末江南進士詩四首
和襲美傷顧道士
斜漢銀瀾一夜東飄飄何處五雲中空留華表千年約
纔畢丹爐九轉功形蛻遠山孤壙月影寒深院曉松風
門人不覩飛昇去猶與浮生哭恨同
奉和陸魯望白菊
白豔輕明帶露痕始知佳色重難羣終朝疑笑梁王雪
盡日慵飛蜀帝魂燕雨似翻瑶渚浪雁風疑卷玉綃紋
瓊妃若會寬裁剪堪作蟾宫夜舞裙
和襲美索友人酒
乘興閑來小謝家便裁詩句乞榴花邴原雖不無端醉
也愛臨風從鹿車
文燕潤卿不至
巳知羽駕朝金闕不用燒蘭望玉京應是易遷明月好
玉皇留看舞雙成
御定全唐詩卷六百三十一
