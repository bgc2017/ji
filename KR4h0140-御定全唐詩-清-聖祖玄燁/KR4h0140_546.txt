欽定四庫全書
御定全唐詩卷五百四十六
權審
權審字子詢天水人累官常侍詩二首
題山院
萬葉風聲利一山秋氣寒曉霜浮碧瓦落日度朱欄
絶句
得即高歌失即休多悲多恨謾悠悠今朝有酒今朝醉
明日愁來明日愁
邢羣
邢羣與杜牧同時官歙州刺史詩一首
郡中有懷寄上睦州員外杜十三兄
城枕溪流更淺斜麗譙連帶邑人家經冬野菜青青色
未臘山梅處處花雖免嶂雲生嶺上永無音信到天涯
如今歲宴從羈滯心喜彈冠事不賒
曹汾
曹汾字道謙河南人歴忠武軍節度觀察等使戶部侍
郎詩一首
早發靈芝望九華寄杜員外使君
戴月早辭三秀館遲明初識九華峰嵯嵯玉劒寒鋩利
褭褭青蓮翠葉重竒狀却疑人畫出嵐光如為客添濃
行春若到五溪上此處褰帷正面逢
嚴惲
嚴惲字子重吳興人舉進士不第與杜牧游詩一首
落花
春光冉冉歸何處更向花前把一杯盡日問花花不語
為誰零落為誰開
殷潛之
殷潛之自稱野人與杜牧同時詩一首
題籌筆驛
江東矜割據鄴下奪孤嫠霸略非匡漢宏圖欲佐誰奏
書辭後主仗劒出全師重襲襃斜路懸開反正旗欲將
苞有截必使舉無遺沈慮經謀際揮毫决勝時圜觚當
分畫前箸此操持山秀扶英氣川流入妙思算成功在
彀運去事終虧命屈天方厭人亡國自隨艱難推舊姓
開創極初基總歎曾過地寧探作教資若歸新歷數誰
復顧衰危報德兼明道長留識者知
祝元膺
祝元膺句曲人與段成式同時詩三首
送高遂赴舉
句曲舊宅真自産日月英既涵嶽瀆氣安無神仙名松
桂邐迤色與君相送情
寄道友
兩頷凝清霜玉爐焚天香為我延歲華得入不死鄉
夢仙謠
蟾蜍夜作青冥燭(一作鏡)螮蝀晴為碧落梯好箇分明天
上(一作上天)路誰教深(一作移)入武陵溪
句
霧紋斑似豹水力健如龍(見張為主客圖)
彭蟾
彭蟾字東蟾好學不仕詩一首
賀鄧璠使君正拜袁州
六年惠愛及黎甿大府論功俟陟明尺一詔書天上降
二千石禄世間榮新添畫戟門增峻舊躡青雲路轉平
更待皇恩醒善政碧油幢到郡齋迎
王樞
王樞浙西湖州郡判官詩一首
和嚴惲落花詩
花落花開人世夢衰榮閒事且持杯春風底事輕搖落
何似從来不要開
張希復
張希復字善繼常山人歴官集賢校理學士詩一首
詠宣律和尚袈裟
共覆三衣中夜寒披時不鎮尼師壇無因蓋得龍宫地
畦裏塵飛葉相殘
錢可復
錢可復起之孫累官禮部郎中鄭注鎮鳳翔朝選充副
使注敗遇害詩一首
鶯出谷
玉律陽和變時禽羽翮新載飛初出谷一囀已驚人拂
柳宜煙暖衝花覺露春摶風翻翰疾向日弄吭頻求友
心何切遷喬幸有因華林高玉樹棲託及芳晨
張鷺
張鷺開成中人詩一首
鶯出谷
弱柳(一作質)隨儔匹遷鶯正及春乘風音響遠映日羽毛
新已得辭幽谷還將脫俗塵鴛鸞方可慕燕雀迥無鄰
遊止知難屈翻飛在此伸一枝如借便終冀託深仁
劉莊物
劉莊物開成中人詩一首
鶯出谷
幸因辭舊谷從此及芳晨欲語如調舌(一作求友)初飛似畏
人風調歸影便日煖吐聲頻翔集知無阻聯綿貴有因
喜遷喬木近寧厭對花新堪念微禽意關關也愛春
御定全唐詩卷五百四十六
