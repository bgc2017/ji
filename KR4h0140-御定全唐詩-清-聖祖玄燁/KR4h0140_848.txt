欽定四庫全書
御定全唐詩卷八百四十八
尚顔
尚顔字茂聖俗姓薛尚書能之宗人也出家荆門工五
言詩集五卷今存詩三十四首
言興
矻矻被吟牽因師賈浪仙江山風月處一十二三年雅
頌在於此浮華致那邊猶慚功未至謾道近千篇
江上秋思(一作尚志詩)
到來江上久誰念旅游心故國無秋信隣家有夜砧坐
遥翻不睡愁極却成吟即恐髭連鬢還為白所侵
匡山居
無才加性拙道理合藏蹤是處非深遠其山已萬重經
時隣境戰獨夜隔雲舂昨日泉中見常魚亦化龍
夷陵即事
不難饒白髮相續是灘波避世嫌身晚思家乞夢多暑
衣經雪著凍硯向陽呵豈謂臨岐路還聞聖主過
紫閣隱者
天高紫閣侵隱者信沉沉道長年兼長雲深草復深如
非禪客見即是獵人尋北笑長安道埃塵古到今
與陳陶處士
鍾陵城外住喻似玉沉泥道直貧嫌殺神清語亦低雪
深加酒債春盡減詩題記得曾邀宿山茶獨自攜
與王嵩隱
一生吟興僻方見業精微事若終難得鄉應不易歸亂
收西日葉雙掩北風扉合國諸卿相皆曾着布衣
懷陸龜蒙處士
布褐東南隱相傳繼謝敷高譚夫子道靜看海山圖事
免傷心否碁逢敵手無關中花數内獨不見菖蒲
寄華隂司空侍郎
劒佩已深扃茅為嶽面亭詩猶少綺美畫肯愛丹青换
筆修僧史焚香閱道經相邀来未得但想鶴儀形
送陸肱入關
舟行復陸行始得到咸京准擬何人口吹嘘六義名亂
山遥減翠叢菊早含英衣錦還鄕日他時有此榮
送劉必先
力進憑詩業心焦闕問安遠行無處易孤立本来難楚
月船中沒秦星馬上殘明年有公道更以命推看
寄方干處士
格外綴清詩詩名獨得知閒居公道日醉卧牡丹時海
鳥和濤望山僧帶雪期仍聞稱處士聖主肯相違
寄劉逸士
無愁無累者偶向市朝游此後乘孤艇依前入亂流高
眠歌聖日下釣坐清秋道不離方寸而能混俗求
送獨孤處士
萬里去非忙惟攜貯藥囊山家消夜景酒肆過年光立
鶴洲侵浪喧蛬壁近床誰人臨上路乞得變髭方
早春送人歸岳陽
久食主人魚春来復舊居遠無千里浪輕有半船書過
片晴雲淡消殘暮雪虚岳陽多異境搜思勿令疎
冬暮送人
長安冬欲盡又送一遺賢醉後情渾可言休理不然射
衣秦嶺雪搖月漢江船亦過春兼夏回期信有蟬
送徐道人東游
長安人擾擾獨自有閒心海上山中去風前月下吟引
猿秋果熟藏鶴曉雲深易姓更名數難教弟子尋
自紀
諸機忘盡未忘詩似向詩中有所依遠境等閒支枕覓
空山容易杖藜歸清猿一一居林叫白鳥雙雙避釣飛
欲畫淨名居士像楚香願見陸探微
懷智栖上人
臨水登山自有期不同游子暮何之閒眠默坐身堪賞
已去還来事可知林鳥隔雲飛一餉草蟲和雨叫多時
思君最易令人老倚檻空吟所寄詩
峽中酬荆南鄭凖
山齋西向蜀江濆四載安居復有羣風雁勢高猶可見
雪猿聲苦不堪聞新詩寫出難勝寳破衲披行却類雲
每喜泝流賓客說元瑜刀筆潤雄軍
寄荆門鄭凖
傳衣傳鉢理難論綺靡銷磨二雅尊不許姓名留月觀
終攜瓶錫去雲門窗間挂燭通宵在竹上題詩隔歲存
珍重荆門鄭從事十年同受景升恩
將欲再游荆渚留辭岐下司徒
竹錫銅瓶配衲衣殷公樓畔偶然離白蓮幾看從開日
眀月長吟到落時活計本無桑柘潤疎慵尋有水雲資
今朝回去精神别為得頭廳宰相詩
贈村公
紬衣木突此鄉尊白盡鬚眉眼未昏醉舞神筵隨鼓笛
閒歌聖代和兒孫黍苖一頃垂秋日茅棟三間映古原
也笑長安名利處紅塵半是馬蹄翻
秋夜吟
梧桐雨畔夜愁吟抖擻衣裾蘚色侵枉道一生無繋着
湘南山水别人尋
讀齊已上人集(一作栖蟾詩)
詩為儒者禪此格的惟仙古雅如周頌清和甚舜弦冰
生聽瀑句香發早梅篇想得吟成夜文星照楚天
除夜(一作棲蟾詩)
九冬三十夜寒與暖分開坐到四更後身添一歲来魚
燈延臘火獸炭化成灰青帝今應老迎新見幾廻
送人歸鄉
多才與命違末路憶柴扉白髮何人問青山一劒歸晴
煙獨鳥没野渡亂花飛寂寞長亭外依然空落暉
述懷
青門聊極望何事久離羣芳草失歸路故鄉空暮雲信
回陵樹老夢斷㶚流分兄弟正南北鴻聲堪獨聞
五城初罷構海上憶閑行觸雪麻衣靜登山竹錫輕天
寒嶽寺出日晩島泉清坐與幽期遇何湖心渺冥
宿壽安甘棠館
行人方倦役到此似還鄉流水来關外青山近洛陽溪
雲歸洞鶴松月半軒霜坐恐晨鐘動天涯道路長
山空蕙氣香乳管折雲房願值壺中客親傳肘後方三
更禮星斗寸匕服丹霜默坐樹隂下仙經横石床
送朴山人歸新羅
浩渺行無極揚帆但信風雲山過海半鄉(一作椰)樹入舟
中波定遥天出沙平遠岸窮離心寄何處目擊曙霞東
宿清遠峽山寺
寺近朝天路多聞玉佩音鑒人開慧眼歸鳥息禪心磬
接星河曙窗連夏木深此中能宴坐何必在雲林
松山嶺
平生閑放久野鹿許為羣居止隣西嶽軒窗度白雲齋
心飯松子話道接茅君漢主恩情去空山起夕氛
句
浸浸三楚白渺渺九江寒(雪雜見吟窗錄)
虚中
虚中宜春人客於馬氏住湘西粟城寺與齊已尚顔棲
蟾為詩友碧雲集一卷今存詩十四首
泊洞庭
槐柳未知秋依依舘驛頭客心俱念遠時雨自相留浪
没貨魚市帆高賣酒樓夜来思展轉故里在南州
善卷壇
耕荒鑿原時高趣在希夷大舜欲遜國先生空歛眉五
溪清不足千古美無虧縱遣亡淳者何人投所思
石城金谷
晉祚一傾摧驕奢去不回只應荆棘地猶作綺羅灰狐
兔閑生長樵蘇靜往来踟蹰意無盡寒日又西隤
庾樓
郡樓名甚遠幾换見樓人庾亮魂應在清風到白蘋晴
軒分楚漢夜酒揖星辰何必匡山上獨言無世塵
經賀監舊居
不戀眀皇寵歸来鏡水隅道裝汀鶴識春醉釣人扶逐
朵雲如吐成行雁侣驅蘭亭名景在蹤跡未為孤
獻鄭都官
早晩辭班列歸尋舊隱峰代移家集在身老詔書重藥
秘仙都訣茶開蜀國封何當荅羣望高躡傅巖蹤
寄華山司空圖二首
門徑放莎垂往来投刺稀有時開御札特地掛朝衣嶽
信僧傳去仙(一作天)香鶴帶歸他年二南化(一作旨)無復更
衰微
逍遥短褐成一劔動精靈白晝夢仙島清晨禮道經黍
苗侵野徑桑椹汚閒庭肯要為隣者西南太華青
贈屏風巖栖蟾上人
巖房高且靜住此幾寒暄鹿嗅安禪石猿啼乞食村朝
陽生樹罅古路(一作道)透雲根獨我閒相覓凄凉碧洞門
贈秀才
筠陽多勝致夫子縱游遨鳳鳥瑞不見鱸魚價轉高門
開沙觜靜船繫樹根牢誰解伊人趣村沽對鬱陶
送遷客
倏忽墮鵷行天南去路長片言曾不諂獲罪亦何傷象
戀藏牙浦人貪賣子鄉此心終合雪去已莫思量
哭悼朝賢
前昨回私第旋聞寢疾終四隣方響絶二月牡丹空塚
已遷名境碑仍待至公秪應遺愛理長在楚南風
悼方干處士
先生在世日秪向鏡湖居明主未廵狩白頭閒釣魚煙
莎一徑小洲島四隣疎獨有為儒者時来弔舊廬
聽軒轅先生琴
訣妙與功精通宵膝上横一堂風冷淡千古意分明坐
客神魂凝巢禽耳目傾酷哉商紂世曾不遇先生
芳草
綿綿芳草綠何處動深思金谷人亡後沙場日暖時龍
鱗藏有瑞風雨灑無私欲採蘭兼蕙清香可贈誰
句
喜魚在深處幽鳥立多時(馬侍中池亭紀事)菖蒲花不艷鸜
鵒性多靈(古今詩話)盤中是祥瑞天下恰炎蒸(賣冰者窗以下吟)
(雜錄)待暖還須去門前有路岐(夜坐)春雨無高下花枝
有短長(春詩)老負峨眉月閑看雲水心(贈齊已補五代史)
棲蟾
棲蟾居屏風巖詩十二首
短歌行
蟾光堪自笑浮世懶思量身得幾時活眼開終日忙千
門無壽藥一鏡有愁霜早向塵埃(一作雲泥)外光隂任短長
除夜(一作尚顔詩)
九冬三十夜寒與暖分開坐到四更後身添一歲来魚
燈延臘火獸炭化春灰青帝今應老迎新見幾回
宿巴江
江聲五十里瀉碧急于弦不覺日又夜爭教人少年一
汀巫峽月兩岸子規天山影似相伴濃遮到曉船
游邊
邊雲四顧濃飢馬嗅枯叢萬里八九月一身西北風偷
營天正黑戰地雪多紅昨夜東歸夢桃花煖色中
居南嶽懷沈彬
石房開竹扉茗外獨支頤萬木還無葉百年能幾時隔
雲聞狖過截雨見虹垂因憶嶽南客晏眠吟好詩
南中懷友生
荔枝江上立望北幾思量隔海無書劄前年在漢陽瘴
村人起早銅柱象揩光居此成何事尋君過碧湘
贈南嶽元泰布衲
曹溪入室人終老甚難羣四十餘年内青山與白雲松
和巢鶴看果共野猿分海外僧来說名高自小聞
寄問政山聶威儀
先生卧碧岑諸祖是知音得道無一法孤雲同寸心嵐
光薰鶴詔茶味敵人參苦向壺中去他年許我尊
送遷客
諫頻甘得罪一騎入南深若順吾皇意即無臣子心織
花蠻市布𢷬月象州砧蒙雪知何日凭樓望北吟
讀齊已上人集(一作尚顔詩)
詩為儒者禪此格的惟仙古雅如周頌清和甚舜弦冰
生聽瀑句香發早梅篇想得吟成夜文星照楚天
牧童
牛得自由騎春風細雨飛青山青草裏一笛一蓑衣日
出唱歌去月明撫掌歸何人得似爾無是亦無非
再宿京口禪院
灘聲依舊水溶溶岸影參差對梵宫楚樹七回凋舊葉
江人兩至宿秋風蟾蜍竹老搖疎白菡萏池乾落碎紅
多病支郎念行止晩年生計轉如蓬
御定全唐詩卷八百四十八
