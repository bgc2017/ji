欽定四庫全書
御定全唐詩卷七百三
翁承贊
翁承贊字文堯(一作饒)閩人乾寧二年登進士第又擢宏
詞科任京兆府參軍天祐元年以右拾遺受詔冊王審
知為王梁開平四年復為閩王冊禮副使尋擢諫議大
夫福建鹽鐵副使就加左散騎常侍御史大夫留相閩
卒詩一卷
晨興
晨起竹軒外逍遥清興多早凉生戶牖孤月照關河旅
食甘藜藿歸心憶薜蘿一尊如有地放意且狂歌
題莒潭安閩院
祧宗營祀舍幽異勝珠林名士穿雲訪飛禽傍竹吟窗
含孤岫影牧卧斷霞隂景福滋閩壤芳名亘古今
華下霽後曉眺
結茅幽寂近禪林霽景煙光著柳隂千嶂華山雲外秀
萬重鄉思望中深老嫌白髮還偷鑷貧對春風亦強吟
花畔水邊人不會騰騰閑步一披襟
喜弟承檢登科
兩篇佳句敵瓊瑰憐我三清道路開荆璞獻多還得售
桂堂恩在敢輕回花繁不怕尋香客榜到應傾賀喜杯
知爾苦心功業就早擕長策出山来
蒙閩王改賜鄉里
鄉名文秀里光賢别向鈞台造化權閥閱便因今日貴
德音兼與後人傳自從受賜身無力向未酬恩骨肻鐫
歸闕路遥心更切不嫌扶病倚旌旃
訪建陽馬驛僧亞齊
蕭蕭風雨建陽溪溪畔維舟訪亞齊一軸新詩劔潭北
十年舊識華山西吟魂惜向江村老空性元知世路迷
應笑乘軺青瑣客此時無暇聽猿啼
題景祥院
一溪拖碧遶崔嵬瓶鉢偏宜向此隈農罷樹隂黃犢卧
齋時山下白衣来松多往日門人種路是前朝釋子開
三卷貝多金粟語可能心煉得成灰
寄舍弟承裕員外
江花岸草晚萋萋公子王孫思合迷無主園林饒採伐
忘情鷗鳥恣(一作自)高低長江月上魚翻鬛荒圃人稀獺
印蹄何事斜陽再回首休愁離别峴(一作雁)山西
文眀殿受冊封閩王
龍墀班聽漏聲長竹帛昭勲撲御香鳴佩洞庭辭帝主
登車故里冊閩王一千年改江山瑞十萬軍蒙雨露光
吟寄短篇追往事留文功業不尋常
御命歸鄉蒙賜錦衣
九重宣旨下丹墀面對天顔賜錦衣中使擎来三殿曉
寶箱開處五雲飛德音耳聆君恩重金印腰懸已力微
更待臨軒陳鼓吹星軺便指故鄉歸
奉使封閩王歸京洛
泥緘紫誥御恩光信馬嘶風出洛陽此去願言歸梓里
預憑魂夢展維桑客程回首瞻文陛驛路乘軺憶故鄉
指日還家堪自重恩榮晝錦賀封王
奉使封王次宜春驛
微宦淹留鬢已斑此心長憶舊林泉不因列土封千乘
争得銜恩拜二天雲斷自宜鄉樹出月高猶伴客心懸
夜来夢到南臺上徧看江山勝往年
甲子歲銜命到家至榕城冊封次日閩王降旌
旗於新豐市堤餞别
登庸樓上方停樂新市堤邊又舉杯正是離情傷遠别
忽聞台旨許重来此時暫與交親好今日還將簡冊回
争得長房猶在世縮教地近釣魚臺
寄示兒孫
力學燒丹二十年辛勤方得遇真仙便随羽客歸三島
旋聽霓裳適九天得路自能酬造化立身何必戀林泉
予家藥鼎分眀在好把仙方次第傳
天祐元年以右拾遺使冊閩王而作
蓬莱宫闕曉光勻紅案舁麻降紫宸鸞奏八音諧律吕
鳳銜五色顯絲綸蕭何相印鈞衡重韓信齋壇雨露新
得侍丹墀官異寵此身何幸沐恩頻
漢上登舟憶閩
漢臯庭畔起西風半挂征帆立向東久客自憐歸路近
算程不怕酒觴空参差雁陣天初碧零落漁家蓼欲紅
一片歸心随去櫂願言指日拜文翁
對雨述懷示弟承檢
淋淋霎霎結秋霖欲使秦城歎陸沈曉勢遮回朝客馬
夜聲滴破旅人心青苔重疉封顔巷白髮蕭疎引越吟
不有惠連同此景江南歸思幾般深
題壺山
井邑斜連北蓬瀛直倚東秋高巖溜白日上海波紅
題故居
一為鵝子二連花三望青湖四石斜惟有嶺湖居第五
山前却是宰臣家
題槐
雨中妝點望中黃勾引蟬聲送夕陽憶昔當年随計吏
馬蹄終日為君忙
擢進士
霓旌引上大羅天别領新銜意自憐蝴蝶流鶯莫先去
滿城春色屬羣仙
擢探花使三首
洪崖差遣探花来檢點芳叢飲數杯深紫濃香三百朵
眀朝為我一時開
九重煙暖折槐芽自是升平好物華今日始知春氣味
長安虛過四年花
探花時節日偏長恬淡春風稱意忙每到黃昏醉歸去
紵衣惹得牡丹香
書齋謾興二首
池塘四五尺深水籬落兩三般樣花過客不須頻問姓
讀書聲裏是吾家
官事歸来衣雪埋兒童燈火小茅齋人家不必論貧富
惟有讀書聲最佳
辭閩王歸朝寄倪先軰
時人莫訝再還鄉簡冊分眀劔佩光駟馬高車太常樂
登庸門下憶賢良
曉望
清霜散漫似輕嵐玉闕参差萬象涵獨上秦臺最高處
舊山依約在東南
萬夀寺牡丹
爛漫香風引貴遊高僧移步亦遲留可憐殿角長松色
不得王孫一舉頭
松
倚澗臨溪自屈蟠雪花銷盡蘚花乾幽枝好折為談柄
入手方知有歲寒
柳
斜拂中橋遠映樓翠光駘蕩曉煙收洛陽才子多情思
横把金鞭約馬頭
高出營門遠出墻朱闌門閉綠成行將軍宴罷東風急
閑襯旌旗簇畫堂
彭澤先生酒滿船五株栽向九江邊長條細葉無窮盡
管領春風不計年
煬帝東遊意緒多宫娃眉翠兩相和一聲水調春風暮
千里交隂鎖汴河
纏繞春情卒未休秦娥蕭史兩相求玉句闌内朱簾卷
瑟瑟絲籠十二樓
隋堤柳
春半煙深汴水東黃金絲軟不勝風輕籠行殿迷天子
抛擲長安似夢中
句
煙蘿况逼神仙窟丹竈還應許獨尋(贈黃璞見福州志)
御定全唐詩卷七百三
