欽定四庫全書
御定全唐詩卷四百
元稹
清都夜境(自此至秋夕並年十六至十八時詩)
夜久連觀静斜月何晶熒寥天如碧玉歴歴綴華星樓
榭自陰暎雲牖深冥冥纖埃悄不起玉砌寒光清棲鶴
露微影枯松多怪形南廂儼容衞音響如可聆啓聖發
空洞朝真趨廣庭閒開橤珠殿暗閱金字經屏氣動方
(一作萬)息凝神心自靈悠悠車馬上浩思安得寧
春晩寄楊十二兼呈趙八(時楊生館於趙氏)
蒙蒙竹樹深簾牖多清陰避日坐林影餘花委芳襟傾
尊就殘酌舒卷續微吟空際颺高蝶風中聆素琴廣庭
備幽趣復對商山岑獨此愛時景曠懷雲外心遷鸎戀
嘉木求友多好音自無琅玕實安得蓮花簪寄之二君
子希見雙南金
與楊十二李三早入永夀寺看牡丹
曉入白蓮宫琉璃花界淨開敷多喻草凌亂被幽徑壓
砌錦地鋪當霞日輪暎蝶舞香暫飄蠭牽蕊難正籠處
彩雲合露湛紅珠瑩結葉影自交搖風光不定繁華有
時節安得保全盛色見盡浮榮希君了眞性
春餘遣興
春去日漸遅空庭草偏長餘英間初實雪絮縈蛛網好
鳥多息陰新篁巳成響簾開斜照入樹褭游絲上絶跡
念物閒良時契心賞單衣頗新綽虚室復清敞置酒奉
親賓樹萱自怡養笑倚連枝花恭扶瑞藤杖步屧恣優
游望山多氣象雲葉遥卷舒風裾(一作帬)動蕭爽簪纓固
煩雜江海徒浩蕩野馬籠赤霄無由負羈鞅
憶雲之
為魚實愛泉食辛寧避蓼人生既相合不復論窕窕滄
海良有窮白日非長皎何事一(一作二)人心各在四方表
泛若逐水萍居為附松蔦流浪隨所之縈紆牽所繞百
齡頗跼促況復迷夀夭芟髮君已衰冠歲予非小娱樂
不及時暮年壯心少感此幽念綿遂為長悄悄中庭草
木春歴亂遞相擾竒樹花冥冥竹竿鳳褭褭幽芳被蘭
徑安得寄天杪萬里瀟湘魂夜夜南枝鳥
别李三
階蓂附瑶砌藂蘭偶芳藿高位良有依幽姿亦相託鮑
叔知我貧烹葵不為薄半面契始終千金比然諾人生
繫時命安得無苦樂但感遊子顔又值餘英落蒼蒼秦
樹雲去去緱山鶴日暮分手歸楊花滿城郭
秋夕遠懷
旦夕天氣爽風飄葉漸輕星繁河漢白露逼衾枕清丹
鳥月中滅莎雞牀下鳴悠悠此懷抱況復多遠情
東西道
天皇開四極便有東西道萬古閱行人行人幾人老顧
我倦行者息陰何不早少壯塵事多那言壯年好
分流水
古時愁別淚滴作分流水日夜東西流分流幾千里通
塞兩不見波瀾各自起與君相背飛去去心如此
西還
悠悠洛陽夢鬱鬱㶚陵樹落日正西歸逢君又東去
含風夕(此後拾遺時作)
炎昏勌煩久逮此含風夕夏服稍輕清秋堂已岑寂載
欣涼宇曠復念佳辰擲絡緯驚歲功顧我何成績青熒
微月鉤幽暉洞隂魄水鏡涵玉輪若見淵泉璧參差簾
牖重次第籠虛白樹影滿空牀螢光綴深壁悵望牽牛
(一作牛斗)星復為經年隔露網褭風珠輕河泛遥碧詎無深
秋夜(一作稠景)感此乍(一作年)流易亦有遲暮年壯年良自惜
循環切中腸感念(一作今)追往昔接瞬無停陰何言問陳
積馨香推蕙蘭堅貞諭松柏生物固有涯安能比金石
況兹百齡内擾擾紛衆役日月東西馳飛車無留跡來
者良未窮去矣定奚適委順在物為營營復何益
秋堂夕
炎凉正迴互金火鬱相乘雲雷時交構川澤方蒸騰清
風一朝勝白露忽已凝草木凡氣盡始見天地澄況此
秋堂夕幽懷曠無朋蕭條簾外雨倏閃案前燈書卷滿
牀席蠨蛸懸復升啼兒屢啞咽勌僮時寢興泛覽昏夜
目詠謠暢煩膺況吟獲麟章欲罷久不能堯舜事巳遠
聖道安可勝蜉蝣不信鶴蜩鷃肻窺鵬當年且不偶沒
世何必稱胡為揭見聞襃貶貽愛憎焉用汨其泥豈在
清如冰非白又非黑誰能點青蠅處世苟無悶佯狂道
非弘無言被人覺予亦笑孫登
酬樂天(時樂天攝尉予為拾遺)
放鶴在深水置魚在高枝升沉或異勢同謂非所宜君
為邑中吏皎皎鸞鳳姿顧我何為者翻侍白玉墀昔作
芸香侣三載不暫離逮兹忽相失旦夕夢魂思崔嵬驪
山頂宫樹遥參差祗得兩相望不得長相隨多君歲寒
意裁作秋興詩上言風塵苦下言時節移官家事拘束
安得攜手期願為雲與雨會合天之垂
楊子華畫三首
楊畫遠於展何言今在兹依然古妝服但感時節移念
君一朝意遺我千載思子亦幾時客安能長苦悲
皓腕卷紅袖錦韝臂蒼鶚故人斷弦心稚齒從禽樂當
年惜貴遊遺形寄丹雘骨象或依稀鉛華巳寥落似對
古人民無復昔城郭子亦觀病身色空俱寂寞
顛倒世人心紛紛乏公是真賞(一作貴)畫不成畫賞真相
似丹青各所尚工拙何足恃求此妄中精(一作情)嗟哉子
華子
西州院(東川官舍)
自入西州院唯見東川城今夜城頭月非暗又非明文
案牀席滿卷舒贓罪名慘悽且煩勌棄之階下行悵望
天迴轉動搖萬里情參辰次第出牛女顛倒傾況此風
中柳枝條千萬莖到來籬下筍亦巳長短生感愴正多
緒鵶鵶相喚驚牆上杜鵑鳥又作思歸鳴以彼撩亂思
吟為幽怨聲吟罷終不寢鼕鼕復鐺鐺
臺中鞫獄憶開元觀舊事呈損之兼贈周兄四
十韻
憶在開元館食柏練玉顔疎慵日高卧自謂輕人寰李
生隔牆住隔牆如隔山怪我久不識先來問驕頑十過
乃一往遂成相往還以我文章卷文章甚斒斕因言辛
庾輩亦願放羸孱既迴數子顧展轉相連攀驅令選科
目若在闠與闤學随塵土墜漫數公卿關唯恐壊情性
安能懼謗訕還招辛庾李静處杯巡環進取果由命不
由趨險艱穿楊二三子弓矢次第彎推我亦上道再聯
朝士班二月除御史三月使巴蠻蠻民詀(竹感切)諵訴齧
指明痛癏憐蠻不解語為發昏帥姦歸來五六月旱色
天地殷分司別兄弟各各淚潸潸哀哉劇部職唯數贓
罪鍰死款依稀取鬭辭方便刪道心常自媿柔髮難久
黫折支望車乘支痛誰置患竒哉乳臭兒緋紫䙀被間
漸大官漸貴漸富心漸慳閙裝轡頭&KR2823;静拭腰帶斑鷂
子繡線&KR2901;㺃兒金油(去聲)鐶香湯洗驄馬翠篾籠白鷴月
請公王封(一作俸)冰求天子頒開筵試歌舞别宅寵妖嫻
坐臥摩綿(一作錦)褥捧擁綟絲鬟旦夕不相離比翼若飛
鸞而我亦何苦三十身已鰥愁吟心骨顫寒卧支體&KR0857;
(五閑切又渠云切)居處雖幽静尤悔少愉㦨不如周道士鶴嶺
臨鐘灣繞院松瑟瑟通畦水潺潺陽坡自尋蕨邨沼看
漚菅窮通兩未遂營營真老閒
韋氏館與周隱客杜歸和泛舟
天色低澹澹池光漫油油輕舟閒繳繞不遠池上樓時
物欣外奬眞元随内修神恬津藏滿氣委支節柔衆處
豈自異曠懷誰我儔風車籠野馬八荒安足遊開顔陸
渾杜握手靈都周持君寳珠贈頂戴頭上頭
劉氏館集隐客歸和子元及之子蒙晦之
溼墊緣竹徑寥落護岸冰偶然沽市酒不越四五升詩
客愛時景道人話升騰笑言各有趣悠哉古孫登
寄隱客
我年三十二鬢有八九絲非無官次第其如身早衰今
人夸貴富肉食與妖姬而我俱不樂貴富亦何為況逢
多士朝賢俊若布棋班行次第立朱紫相參差謨猷密
勿進羽檄縦横馳監察官甚小發言無所裨小官仍不
了譴奪亦已隨時或不之棄得不自棄之陶君喜不遇
顧我復何疑潛書周隱士白雲今有期
元和五年予官不了罰俸西歸三月六日至陜
府與吳十一兄端公崔二十二院長思愴曩遊
因投五十韻
小年閒愛春認得春風意未有花草時先醲曉窗睡霞
朝澹雲色霽景牽詩思漸到柳枝頭川光始明媚長安
車馬客傾心奉權貴晝夜塵土中那言早春至此時我
獨遊我遊有倫次閒行曲江岸便宿慈恩寺扣林引寒
龜疏叢出幽翠凌晨過杏園曉露凝芳氣初陽好明淨
嫩樹憐低庳排房似綴珠欲啼紅臉淚新鶯語嬌小淺
水光流利冷飲空腹杯因成日高醉酒醒聞飯鐘随僧
受遺施餐罷還復遊過從上文記行逢二月半始足遊
春騎是時春巳老我遊亦云既藤開九華觀草結三條
隧新筍踴犀株落梅飜蝶翅名倡繡轂車公子青絲轡
朝士還旬休豪家得春賜提攜好音樂翦鏟空田地同
占杏花園喧闐各叢萃顧予煩寢興復往散顦顇倦僕
色肌羸蹇驢行跛痺春衫未成就冬服漸塵膩傾蓋吟
短章書空憶難字遥聞公主笑近被王孫戲邀我上華
筵横頭坐賓位那知我年少深解酒中事能唱犯聲歌
偏精變籌義含詞待(一作徙)殘拍促舞遞繁吹叫噪擲投
盤生獰攝觥使逡巡光景晏散亂東西異古觀閉閒門
依然復幽閟無端矯情性漫學求科試薄藝何足云虛
名偶頻遂拾遺天子前密奏升平議召見不湏臾憸庸
已猜忌朝陪香案班暮作風塵尉去歲又登朝登為柏
臺吏臺官相束縛不許放情志寓直勞送迎上堂煩避
諱分司在東洛所職尤不易罰俸得西歸心知受朝庇
常山攻小寇淮右擇良帥國難身不行勞生欲何為吾
兄諳性靈崔子同臭味投此挂冠詞一生還自恣
御定全唐詩卷四百
