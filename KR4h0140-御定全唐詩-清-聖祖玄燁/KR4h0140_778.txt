欽定四庫全書
御定全唐詩卷七百七十八
李季華(詩一首里以下無世次爵可考)
題季子廟
季子讓社稷又能聽國風寧知千載後蘋藻冷祠宫
王玄(詩一首)
聽琴
拂塵開按匣何事獨顰眉古調俗不樂正聲君自知
李歸唐(詩一首)
失鷺鶿
惜養來來歲月深籠開不見意沈吟也知祗在秋江上
明月蘆花何處尋
朱光弼(詩二首)
銅雀妓
魏王銅雀妓日暮管弦清一見西陵樹心悲舞不成
宫詞
夢裏君王近宫中河漢高秋風能再熱團扇不辭勞
顧甄遠(詩九首)
惆悵詩九首
魂黯黯兮情脈脈簾風清兮窗月白夢驚枕上爐燼銷
不見蘂珠宫裏客
禁漏聲稀蟾魄冷紗厨筠簟波光淨獨坐愁吟暗斷魂
滿窗風動芭蕉影
别恨離腸空惻惻風動虛軒池水白莫言靈圃步難尋
有心終效偷桃客
愁遇人間好風景焦桐韻滿華堂靜鑑鸞釵燕恨何窮
忍向銀牀空抱影
綠槐影裏傍青樓陌上行人空舉頭煙水露花無處問
搖鞭凝睇不勝愁
役盡心神銷盡骨恩情未斷忽分離平生此恨無言處
只有衣襟淚得知
濃醪豔唱愁難破骨瘦魂銷病已成若為多羅年少死
始甘人道有風情
淚滿羅衣酒滿巵一聲歌斷怨傷離如今兩地心中事
直是瞿曇也不知
横泥杯觴醉復醒愁牽時有小詩成早知惹得千般恨
悔不天生解薄情
魏巒(詩一首)
登清居臺
迤邐清居臺連延白雲外側聆天上語下視飛鳥背
柳明獻(詩一首)
游昌化精舍
寶臺侵漢遠金地接霞高何必遊天外忻此契盧敖
蔡崑(詩一首)
善卷先生壇
幾到壇邊登閣望因思遺跡詠今朝當時為有重華出
不是先生傲帝堯
句
飄飄隨暮雨颯颯落秋山(落葉詩王正字格)
令狐挺(詩一首)
題鄜州相思鋪(一作令狐楚詩)
誰把相思號此河塞垣車馬往來多只應自古征人淚
灑向空川作逝波
滕潛(詩二首)
鳳歸雲二首
金井欄邊見羽儀梧桐枝上宿寒枝五陵公子憐文彩
畫與佳人刺繡衣
飲啄蓬山最上頭和煙飛下禁城秋曾將弄玉歸雲去
金翿斜開十二樓
夏侯子雲(詩一首)
藥圃
綠葉紅英遍僊經自討論偶移巖畔菊鋤斷白雲根
方愚(詩一首)
讀孝經
星彩滿天朝北極源流是處赴東溟為臣為子不忠孝
辜負宣尼一卷經
潘雍(詩一首)
贈葛氏小娘子
曾聞仙子住天台欲結靈姻媿短才若許隨君洞中住
不同劉阮郤歸來
梁陟(詩一首)
送孫舍人歸湘州
盛才傾世重清論滿朝歸作隼他年計(一作繫)為鴛此日
飛比肩移(一作趨)日近抗首出郊畿為報清漳水分明照
錦衣
朱延(詩一首)
再登河陽城懷古
客遊倦旅思憩駕陟崇墉元凱標竒跡安仁擅美蹤遠
近(一作遠遠)濁河流(一作溜)出没(一作浸)青山峰佇想空不極懷
古悵無從
寇埴(詩一首)
題瑩上人院
捨筏求香偈因泉演妙音是明捐俗網何獨(一作必)在山
林繚繞藤軒密逶迤竹徑深為傳同學志兹宇可清心
馮渚(詩一首)
燕啣泥(一作馮著詩)
雙燕碌碌飛入屋屋中老人喜燕歸裵回繞我牀頭飛
去年為爾逐黃雀雨多屋漏泥土落爾莫厭老翁茅屋
低梁頭作窠梁下棲爾不見東家黃&KR1663;鳴嘖嘖蛇盤瓦
溝鼠穿壁豪家大屋爾莫居驕兒少婦採爾雛井旁寫
水泥自足啣泥上屋隨爾欲
御定全唐詩卷七百七十八
