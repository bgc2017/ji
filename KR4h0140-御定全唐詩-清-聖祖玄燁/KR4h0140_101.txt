欽定四庫全書卷
御定全唐詩卷一百一
宋務光(一作宋先)
宋務光字子昂一名烈汾州西河人舉進士及第調洛
陽尉遷右衛騎曹參軍神龍初上封事直諫不省俄以
監察御史廵察河南道考最進殿中右臺御史詩一首
海上作
曠哉潮汐池大矣乾坤力浩浩去無際沄沄深不測崩
騰翕衆流泱漭環中國鱗介錯殊品氛霞饒詭色天波
混莫分島樹遥難識漢主探靈怪秦王恣遊陟搜竒大
壑東竦望成山北方術徒相誤蓬萊安可得吾君略仙
道至化孚淳默驚浪晏(一作按)窮溟飛航通絶域馬韓底
厥貢龍伯修其職粤我遘休明匪躬期正直敢輸鷹隼
執以間(一作問)豺狼忒海路行已殫輶軒未皇息勞歌玄
月暮旅睇滄浪極魏闕渺雲端馳心附歸翼
李景伯
李景伯懷遠子景龍中為給事中遷諫議大夫中宗嘗
宴侍臣及朝集使酒酣令各為回波辭衆皆為諂佞景
伯獨不然蕭至忠稱之曰此真諫官也終散騎常侍詩
一首
回波辭
回波爾時酒巵微臣職在箴規侍讌既過三爵喧譁竊
恐非儀
李行言
李行言隴西人兼文學幹事中宗時為給事中能唱步
虛歌七月七日兩儀殿會宴帝命為之行言於御前長
跪作三洞道士音詞歌數曲時論鄙之詩一首
秋晩度廢關
秦郊平舊險周德眷遺黎始聞清夜柝俄見落封泥物
色來無限津途去不迷空亭誰問馬閒戍但鳴雞山月
寒彌淨河風曉更淒贈言楊伯起非復是關西
郭利貞
郭利貞神龍中為吏部員外賦上元詩與蘇味道崔液
並為絶唱詩一首
上元
九陌連燈影千門度(一作徧)月華傾城出寳騎匝路轉香
車爛漫惟愁曉周游不問家更逄清管發處處落梅花
元希聲
元希聲河南人七歲善屬文舉進士累官司禮博士預
修三教珠英景龍初進吏部侍郎集三十卷今存詩八
首
贈皇甫侍御赴都八首
東南之美生于會稽牛斗之氣蓄于昆溪有瑶者玉連
城是齊有威者鳳非梧不棲
猗嗟衆珍以况君子公侯之胄必復其始利器長材温
儀峻峙
道心惟微厥用允塞德輝不泯而映邦國静以有神動
而作則九臯千里其聲不忒
粤在古昔分官厥初刺邪矯枉非賢勿居稜稜直指烈
烈方書蒼玉鳴珮繡衣登車
綽綽夫君是膺柱下凖繩有望名器無假寵蓋伯山氣
雄公雅立朝正色俟我能者
載懷朋情嘗接閒宴好洽昆弟官聯州縣如彼松竹春
榮冬蒨柯葉藹然不渝霜霰
會合非我關山坐違離鴻曉引别葉秋飛騑驂徐動尊
餞相依遠情超忽岐路光輝
金石其心芝蘭其室言語方間音徽自溢肅子風威嚴
兮霜質贈言歲暮以保貞吉
李澄之
李澄之尉氏人以五言詩名神龍中蹉跌不遇年六十
餘為宋州參軍卒詩一首
秋庭夜月有懷
遊客三江外單棲百慮違山川憶處近形影夢中歸夜
月明虚帳秋風入擣衣從來不慣别况屬鴈南飛
李如璧
李如璧睿宗朝為御史詩一首
明月
三五月華流炯光可憐懷歸(一作君)郢路長逾江越漢津
無梁遥遥永夜思茫茫昭君失寵辭上宫蛾眉嬋娟卧
氊穹胡人琵琶彈北風漢家音信絶南鴻昭君此時怨
畫工可憐明月光朣朧節既秋兮天向寒沅有漪兮湘
有瀾沅湘糺合淼漫漫洛陽才子憶長安可憐明月復
團團逐臣戀主心愈恪棄妻思君情不薄已悲芳歲徒
淪落復恐紅顔坐銷鑠可憐明月方照灼向影傾身比
葵藿
洪子輿
洪子輿睿宗時官侍御史姜晦時為中丞諷劾韋安石
子輿不從詩一首
嚴陵祠
漢主召子陵歸宿洛陽殿客星今安在隱迹猶可見水
石空潺湲松篁尚蔥蒨岸深翠隂合川迴白雲徧幽徑
滋蕪沒荒祠羃霜霰垂釣想遺芳掇蘋羞野薦高風激
終古語理忘榮賤方騐道可尊山林情不變
寇泚
寇泚中宗朝為長安尉張仁愿在朔方奏用分判軍事
開元十三年帝自擇刺史泚由兵部侍郎出守宋州賦
詩祖餞詩一首
度塗山
小年弄文墨不識戎旅難一朝事鞞鼔策馬度塗山塗
山横地軸萬里留荒服悠悠征旆遠騑驂一何速流月
揮金戈驚風折寒木行聞漢飛將還向臯蘭宿
吳兢
吳兢汴州浚儀人博通經史魏元忠朱敬則深器之薦
其有史才因令直史館神龍中遷右補闕與韋承慶崔
融等撰則天實錄開元中歴修文館學士居史職殆三
十年序事簡要人皆稱之出為荆州司馬以史藁自隨
蕭嵩監修國史奏取兢所撰得六十五卷累遷台洪饒
蘄四州刺史天寳初為鄴郡太守入為恒王傅嘗以梁
陳齊周隋五代史繁雜乃别撰各史又傷疎略卒年八
十餘卒後其子進兢所撰唐史八十餘卷事多紕繆不
逮壮年兢家多藏書嘗錄其卷第號吳氏西齋書目詩
二首
永泰公主挽歌二首
穠華從婦道釐降適諸侯河漢天孫合瀟湘帝子遊關
睢方作訓嗚鳳自相求可歎凌波迹東川遂不流
舜華徂北渚宸思結南陽盭綬哀榮&KR0640;游軒寵悼彰三
川謀遠日八水宅連岡無復秦樓上吹簫下鳳皇
御定全唐詩卷一百一
