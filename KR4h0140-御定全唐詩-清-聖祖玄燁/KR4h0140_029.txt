欽定四庫全書
御定全唐詩卷二十九
雜歌謠辭(聲比於琴瑟曰歌徒歌曰謠)
漁父歌(張志和)
西塞山邊(集作前)白鷺飛桃花流水鱖魚肥青箬笠綠蓑
衣春江(一作斜風)細雨不須歸
釣臺漁父褐為裘兩兩三三舴艋舟能縦棹慣乘流長
江白浪不曾憂
霅溪灣裏釣魚翁舴艋為家西復東江上雪浦邊風笑
著荷衣不歎窮
松江蟹舍主人歡菰飯蒓羹亦共餐楓葉落荻花乾醉
宿漁舟不覺寒
青草湖中月正圓巴陵漁父棹歌連釣車子掘頭船樂
在風波不用仙
同前(和凝)
白芷汀寒立鷺鶿蘋風輕翦浪花時煙羃羃日遲遲香
引芙蓉惹釣絲
同前(歐陽炯)
風浩寒溪照膽明小君山上玉蟾生荷露墜翠煙輕撥
刺遊魚幾處驚
同前(李珣)
水接衡門十里餘信船歸去臥看書輕爵禄慕玄虚莫
道漁人只為魚
避世垂綸不記年官高争得似君閒傾白酒對青山笑
指柴門待月還
棹警鷗飛水濺袍影侵潭面柳垂絛終日醉絶塵勞曾
見錢塘八月濤
雞鳴曲(王建)
雞初鳴明星照東屋雞再鳴紅霞生海腹百官待漏雙
闕前聖人亦挂山龍服寶釵命婦燈下起環珮玲瓏曉
光裏直内初燒玉案香司更尚滴銅壺水金吾衞裏直
(一作更)郎妻到明不睡聽晨雞天頭日月相送迎夜棲旦
鳴人不迷
同前(李廓)
星稀月沒上(集作入)五更膠膠角角雞初鳴征人牽馬出
門立辭妾欲向安西行再鳴引頸簷頭下月(集作樓)中角
聲催上馬纔分地色第三鳴旌旗(一作旆)紅塵已出城婦
人上城亂招手夫婿不聞遥哭聲長恨雞鳴别時苦不
遣雞栖近窗戶
吴楚歌(張籍人一曰燕美歌)
庭前春鳥啄林聲紅夹羅襦縫未成今朝社日停針線
起向朱櫻樹下行
李夫人歌(李商隠)
一帶不結心兩股方安髻慙愧白茅人月沒教星替
剰結茱萸枝多擘秋蓮的獨自有波光綵嚢盛不得
蠻絲繫條脫妍眼和香屑壽宮不惜鑄南人柔腸早被
秋波(集作眸)割清澄有餘幽素香鰥魚渴鳳真珠房不知
瘦骨類冰井更許夜簾通曉霜土花漠碧(集作漠)雲忙忙
黃河欲盡天蒼黃(集作蒼)
同前(李賀)
紫皇宮殿重重開夫人飛入瓊瑶臺綠香繡帳何時歇
青雲無光宮水咽翩聯桂花墜秋月孤鸞驚啼商絲發
紅璧(集作壁)闌珊懸佩璫歌臺小妓遥相望玉蟾滴水雞
人唱露華蘭葉参差光
同前(鮑溶)
璿閨羽帳華燭陳方士夜降夫人神葳蕤半露芙蓉色
窈窕將期環珮身麗如三五月可望難親近嚬黛含犀
竟不言春思秋怨誰能問欲求巧笑如生時歌塵在空
瑟銜絲神来未及夢相見帝比初亡心更悲愛之欲其
生又死東流萬代無回水宫漏丁丁夜向晨煙銷霧歇
愁方士
同前(張祜)
延年不語望三星莫說夫人上涕零争奈世間惆悵在
甘泉宮夜看圖形
中山孺子妾歌(李白)
中山孺子妾特以色見珍雖不如延年妺亦是當時絶
世人桃李出深井花豓驚上春一貴復一賤關天豈由
身芙蓉老秋霜團扇羞網塵戚姬髠翦(集作髮)入舂市萬
古共悲辛
臨江王節士歌(李白)
洞庭白波木葉稀燕鴻始入吴雲飛吴雲寒燕鴻苦風
號沙宿瀟湘浦節士感秋淚如雨白日當天心照之可
以事明主壯士憤雄風生安得倚天劍跨海斬長鯨
司馬將軍歌(李白皃代隴上健陳安)
狂風吹古月竊弄章華臺北落明星動光彩南征猛將
如雲雷手中電曳(集作擊)倚天劍直斬長鯨海水開我見
樓船壯心目頗似龍驤下三蜀揚兵習戰張虎旗江中
白浪如銀屋身居玉帳臨河魁紫髯若戟冠崔嵬細柳
開營揖天子始知㶚上為嬰孩羌笛横吹阿嚲回向月
樓中吹落梅將軍自起舞長劍壯士呼聲動九垓功成
獻凱見明主丹青畫像麒麟臺
鄭櫻桃歌(李頎)
石季龍僣天禄擅雄豪美人姓鄭名櫻桃櫻桃美顔香
且澤娥娥侍寢專宫掖後庭卷衣三萬人翠眉清鏡不
得親官(集作宮)軍(一作庫)女騎一千匹繁花照耀漳河春織
成花映紅綸巾紅旗掣曳鹵簿新鳴鼙走馬接飛鳥銅
釱琴瑟随去塵鳳陽重門如意館百尺金梯倚銀漢自
言富貴不可量女為公主男為王赤花雙簟珊瑚牀盤
龍斗帳琥珀光滛昏偽位神所惡滅石者陵終不誤鄴
城蒼蒼白露微世事飜覆黃雲飛
㐮陽歌(李白)
落日欲沒峴山西倒著接䍦花下迷㐮陽小兒齊拍手
攔街争唱白銅鞮傍人借問笑何事笑殺山公醉似泥
鸕鶿杓鸚鵡杯百年三萬六千日一日須傾三百杯遥
看漢水鴨頭綠恰似蒲萄初醱醅此江若變作春酒壘
麯便築糟丘臺千金駿馬換少(集作小)妾醉(集作笑)坐雕鞍
歌落梅車傍側挂一壺酒鳳笙龍管行相催咸陽市上
歎黃犬何如月下傾金罍君不見晉朝羊公一片石(一作)
(一片古碑材)龜龍(集作頭)剝落生莓苔淚亦不能為之墮心亦
不能為之哀誰能憂彼身後事金鳬銀鴨葬死灰(集無此二)
(句)清風朗月不用一錢買玉山自倒非人推舒州杓力
士鐺李白與爾同死生襄王雲雨今安在江水東流猨
夜聲
㐮陽曲(李白)
襄陽行樂處歌舞白銅鞮江城回渌水花月使人迷
山公醉酒時酩酊襄(集作高)陽下頭上白接䍦倒著還騎
馬
峴山臨漢江水渌沙如雪(一作水色如霜雪)上有墮淚碑青苔
久磨滅
且醉習家池莫看堕淚碑山公欲上馬笑殺襄陽兒
蘇小小歌(李賀)
幽蘭露如啼眼無物結同心煙花不堪翦草如茵松如
蓋風為裳水為佩油壁車久(集作夕)相待冷翠燭勞光彩
西陵下風吹雨
同前(温庭筠)
買蓮莫破劵買酒莫解金酒裏春容抱離恨水中蓮子
懷芳心吳公女兒腰似束家在錢塘小江曲一自檀郎
逐便風門前春水年年綠
同前(張祜)
車輪不可遮馬足不可絆長怨十字街使郎心四散
新人千里去故人千里来翦刀横眼底方覺淚難裁
登山不愁峻涉海不愁深中擘庭前棗教郎見赤心
挾瑟歌(陸龜蒙)
挟瑟為君撫君嫌聲太古寥寥倚浪絲㗫㗫沈湘語賴
有秋風知清泠吹玉柱
勅勒歌
勅勒金隤(温庭筠集作□)壁隂山無歲華帳外風飄雪營前月
照沙羌兒吹玉管胡姬踏錦花却笑江南客梅落不歸
家
黃麞歌(唐書五行志曰如意初里中歌黃麞後契丹李盡忠孫萬榮叛陷營州則天令)
(總管曺仁師王孝傑等將兵百萬討之大敗於硖石黃麞谷而死朝廷嘉其忠為造此曲後亦)
(為舞曲)
黃麞黃麞草裏藏彎弓射爾傷
得体歌(天寶初韋堅為陜郡太守水陸轉運使於長安城東滻水傍穿廣運潭以通吴)
(會數十郡舟楫先是民間戲唱得体歌及新潭成陜縣尉崔成甫乃翻此調為得寶歌集兩縣)
(官伎女子唱之)
得体紇那也紇嚢得体那潭裏船車鬧揚州銅器多三
郎當殿坐聽唱得体歌
得寶歌
得寶弘農野弘農得寶那潭裏船車鬧揚州銅器多三
郎當殿坐聽唱得寶歌
黃臺瓜辭(章懷太子賢武后殺太子弘立雍王賢為太子日夜憂惕乃作此辭命)
(樂工歌之冀后感悟)
種瓜黃臺下瓜熟子離離一摘使瓜好再摘令瓜稀三
摘尚(集作猶)自可摘絶抱蔓歸
古歌(沈佺期)
落葉流風向玉臺夜寒秋思洞房開水精簾外金波下
雲母窗前銀漢廻玉階隂隂苔蘚色君王履綦難再得
璇閨窈窕秋夜長繡戶徘徊秋(集作明)月光燕姬綵帳芙
蓉色秦子(集作女)金爐蘭麝香北斗七星横夜半清歌一
曲斷君腸
同前(薛維翰)
美人怨何深含情倚金閣不嚬復不語紅淚雙雙落
美人閉紅燭獨坐裁新錦頻放翦刀聲夜寒知未寝
黃曇子歌(温庭筠)
參差綠蒲短搖豓雲(一作春)塘滿紅㶑蕩融融鶯翁鸂鶒
暖萋芊小城(集作成)路馬上修蛾懶羅衫褭向風點粉金
鸝卵
邯鄲郭公辭(温庭筠)
金笳悲故曲玉座積深塵言是邯鄲伎不易鄴城人青
苔竟埋骨紅粉自傷神惟有漳河柳還向舊營春
箜篌謠(李白)
攀天莫登龍走山莫騎虎貴賤結交心不移惟有嚴陵
及光武周公稱大聖管蔡寧相容漢謠一斗粟不與淮
南舂兄弟尚路人吾心安所從它人方寸間山海幾千
重輕言託朋友對面九疑峰多(集作開)花必早落桃李不
如松管鮑死已久何人繼其蹤
鄴城童子謠(李賀)
鄴城中暮塵起將黑丸斫文吏棘為鞭虎為馬團團走
鄴城下切玉劍射日弓獻何人奉相公扶轂来關右兒
香掃塗相公歸
大麥行(杜甫)
大麥乾枯小麥黃婦人行泣夫走藏東至集壁西梁洋
問誰腰鎌胡與羌豈無蜀兵三千人部領辛苦江山長
安得如鳥有羽翅託身白雲還故鄉
白鼉鳴(張籍)
天欲雨有東風南谿白鼉鳴窟中六月人家井無水夜
聞白鼉(集作鼉聲)人盡起
步虚詞(陳羽)
漢武清齋讀鼎書内官扶上畫雲車壇上月明宮殿閉
仰看星斗禮空虚
同前(顧況)
迥步遊三洞清心禮七真飛符超羽翼禁(集作焚)火醮星
辰殘藥霑雞犬靈香出鳳麟壺中無窄處願得一容身
同前(劉禹錫)
阿母種桃雲海際花落子成二(集成三)千歲海風吹折最
繁枝跪捧瓊(集作金)盤獻天帝
華表千年鶴一(集作一鶴)歸凝丹為頂雪為衣星星仙語人
聽盡卻向五雲翻翅飛
同前(韋渠牟)
玉簡真人降金書道籙通煙霞方蔽日雲雨已生風四
極威儀異三天使命同那將人世戀不去上清宮
羽駕正翩翩雲鴻最自然霞冠將月曉珠佩與星連鏤
玉留新訣雕金(集作龍)得舊編不知飛鳥學更有幾人仙
上帝求仙使真符取玉郎三才閒布象二景鬱生光騎
吏排龍虎笙歌走鳳凰天高人不見暗入白雲鄉
鸞鶴共徘徊仙官使者催香花三洞啟風雨百神来鳳
篆文初定龍泥印已開何須生羽翼始得上瑶臺
羽節忽排煙蘇君巳得仙命風驅日月縮地走山川幾
處留丹竈何時種玉田一朝騎白虎直上紫微天
静發降靈香思神意智長虎存時促步龍想更成章扣
齒風雷響挑燈日月光仙雲在何處髣髴滿空堂
幾度遊三洞何方召百神風雲皆守一龍虎亦全真執
節仙童小燒香玉女春應須絶巖内委曲問皇人
上法杳無營玄修似有情道宮瓊作想真帝玉為名召
岳驅旌節馳雷發吏兵雲車降何處齋室有仙卿
羽衞一何鮮香雲起莫煙方朝太素帝更向玉清天鳳
曲疑猶吹龍驂儼欲前真文幾時降知在永和年
大道何年學真符此日催還持金作印未要玉為臺羽
節分明授霞衣整頓裁應緣五雲使教上列仙来
獨自授金書蕭條詠紫虚龍行還當馬雲起自成車九
轉風煙合千年井竈餘參差從太一夀等混元初
道學巳通神香花會女真霞牀珠斗帳金薦玉輿輪一
室心偏静三天夜正春靈官竟誰降仙相有夫人
上界有黃房仙家道路長神来知位次樂變協宫商競
把璢璃椀誰傾白玉漿霞衣最芬馥蘇合是靈香
珠珮紫霞英夫人會八靈太霄猶有觀絶宅豈無形暮
雨徘徊降仙歌宛轉聽誰逄玉妃輦應檢九真經
西海辭金母東方拜木公雲行疑帶雨星步欲凌風羽
袖揮丹鳳霞巾曳彩虹飄颻九霄外下視望仙宮
玉樹雜金花天河織女家月邀丹鳳舄風送紫鸞車霧
縠籠綃帶雲屏列錦霞瑶臺千萬里不覺往來賖
舞鳳凌天出歌麟入夜聽雲容衣眇眇風韻曲泠泠扣
齒端金簡焚香檢玉經仙宮知不遠只近太微星
紫府與玄洲誰来物外遊無煩騎白鹿不用駕青牛金
化顔應駐雲飛鬢不秋仍聞碧海上更用玉為樓
轡鶴復驂鸞全家去不難雞聲随羽化犬影入雲看釀
玉當成酒燒金且轉丹何妨五色綬次第給仙官
同前(僧皎然)
予因覽真訣遂感西域(集作城)君玉笙下青冥人間未曾
聞日華鍊魂魄皎皎無垢氛謂我有仙骨且令餌氤氲
俯仰媿靈顔願随鸞鶴羣俄然動風馭縹眇歸青雲
同前(高駢)
青溪道士人不識上天下天鶴一隻洞門深鎖碧窗寒
滴露研朱寫周易
步虚引(陳陶)
小隠山人十洲客莓苔為衣雙耳白青編為我忽降書
暮雨虹蜺一千尺赤城門閉六丁直曉日巳燒東海色
朝天半夜聞玉雞星斗離離礙龍翼
御定全唐詩卷二十九
