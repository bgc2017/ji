欽定四庫全書
御定全唐詩卷三百三十四
令狐楚
令狐楚字殼士宜州華原人貞元七年及第由太原掌
書記至判官德宗好文每省太原奏必能辨楚所為數
稱之召授右拾遺憲宗時累擢職方員外郎知制誥皇
甫鎛薦為翰林學士進中書舍人出為華州刺史鎛既
相復薦楚為中書侍郎同平章事穆宗即位進門下侍
郎尋出為宣歙觀察使貶衡州刺史再徙太子賓客分
司東都長慶二年擢陜虢觀察使敬宗立拜楚為河南
尹遷宣武節度使入為戶部尚書俄拜東都留守徙天
平節度使召為吏部尚書檢校尚書右僕射進拜左僕
射彭陽郡公開成元年上疏辭位拜山南西道節度使
卒贈司空諡曰文集一百三十卷歌詩一卷今編詩一
卷
夏至日衡陽郡齋書懷
一來江城守七見江月圓齒髮將六十鄉關越三千褰
帷罕遊觀閉閤多沉眠新節還復至故交盡相捐何時
羾閶闔上訴高高天
八月十七日夜書懷
三五既不留二八又還過金蟾著未出玉樹悲稍破誰
向西園遊空歸北堂臥佳期信難得永夕無可奈撫枕
獨高歌煩君為予和
九日言懷
二九即重陽天青野菊黃近來逢此日多是在他鄉晚
色霞千片秋聲鴈一行不能高處望恐斷老人腸
和寄竇七中丞
仙吏秦峨别新詩鄂渚來才推今北斗職賦舊三台雕
鏤心偏許緘封手自開何年相贈荅却得到中臺
立秋日悲懷
清曉上高臺秋風今日來又添新節恨猶抱故年哀淚
豈揮能盡泉終閉不開更傷春月過私服示無縗
秋懷寄錢侍郎
晚歲俱為郡新秋各異鄉燕鴻一聲叫郢樹盡青蒼山
露侵衣潤江風捲簟凉相思如漢水日夜向潯陽
立秋日
平日本多恨新秋偏易悲燕詞如惜别柳意己呈衰事
國終無補還家未有期心中舊氣味苦校去年時
贈毛仙翁
宣州渾是上清宫客有真人貎似童紺髮垂纓光髧髧
(醰上聲)細髯緣頷綠茸茸壺中藥物梯霞訣肘後方書縮
地功既許焚香為弟子願教年紀共椿同
遊義興寺寄上李逢吉相公
柳營無事詣蓮宫(相公久住此寺)步步猶疑是夢中勞役徒為
萬夫長閒遊曾與二人同鳳鸞(一作皇)飛去仙巢在龍象
潜來講席空松下花飛頻佇立一心千里憶梁公
遊晉祠上李逢吉相公
不立晉祠三十年白頭重到一凄然泉聲自昔鏘寒玉
草色雖秋耀翠鈿少壯同遊寧有數尊榮再會便無緣
相思臨水下雙淚寄入并汾向洛川
節度宣武酬樂天夢得
蓬萊仙監(樂天)客曹郎(劉為主客)曾枉高車客大梁見擁旌旄
治軍旅知親筆硯事文章愁看柳色懸離恨憶遞花
枝助酒狂洛下相逢肻相寄南金璀錯玉凄凉
奉和嚴司空重陽日同崔常侍崔郎及諸公登
龍山落帽臺佳宴
謝公秋思渺天涯蠟屐登高為菊花貴重近臣光綺席
笑憐從事落烏紗萸房暗綻紅珠朵茗碗寒供白露芽
詠碎(一作醉詠)龍山歸出號(一作去晚)馬奔流電妓奔車
立春後言懷招汴州李匡衙推
閒齋夜擊唾壺歌試望夷門奈遠何每聽塞笳離夢斷
時窺清鑑旅愁多初驚宵漏丁丁促己覺春風習習和
海内故人君最老花開鞭馬更相過
奉和僕射相公酬忠武李相公見寄之作
麗藻飛來自相庭五文相錯八音清初瞻綺色連霞色
又聽金聲繼玉聲才出山西文與武歡從塞北弟兼兄
白頭老尹三川上雙和陽春喜復驚
郡齋左偏栽竹百餘竿炎凉已周青翠不改而
為墻垣所蔽有乖愛賞假(一作暇)日命去齋居之
東墻由是俯臨軒階低映帷戶日夕相對頗有
翛然之趣
齋居栽竹北窗邊素壁新開映(一作見)碧鮮青藹近當行
藥處綠隂深到臥帷前風驚曉葉如聞雨月過春枝似
帶煙老子憶山心暫緩退公閒坐對嬋娟
省中直夜對雪寄李師素侍郎
密雪紛初降重城杳未開雜花飛爛漫連蝶舞徘徊灑
散千株葉銷凝九陌埃素華凝粉署清氣繞霜臺明覺
侵窗積寒知度塞來謝家争擬絮越嶺悞驚梅暗魄微
茫照嚴飈次第催(一作堆)稍封黃竹亞先集紫蘭摧孫室
臨書幌梁園泛酒杯静懷瓊樹倚醉憶玉山頹翠陌饑
烏噪蒼雲遠鴈哀此時方夜直想望意悠哉
南宫夜直宿見李給事封題其所下制敕知奏
直在東省因以詩寄
番直同遥夜嚴扃限幾重青編書白雀(其日敕鄜州奏白雀宜付史館)
黃紙降蒼龍北極絲綸句東垣翰墨蹤尚垂玄露點猶
濕紫泥封炫眼凝仙燭馳心裊禁鐘定應形夢寐暫似
接音容玉樹春枝動金樽臘釀醲在朝君最舊休澣許
過從
將赴洛下旅次漢南獻上相公二十兄言懷八
韻
台室名曾繼旌門節暫過歡情老去少苦事别離多便
為開樽俎應憐出網羅百憂今已失一醉孰知他帝德
千年日君恩萬里波許隨黃綺輩閒唱紫芝歌龍衮期
重補梅羹佇再和嵩丘來攜手君子意如何
青雲干吕
郁郁復紛紛青霄干吕雲色令天下見候向管中分遠
覆無人境遥彰有德君瑞容驚不散冥感信稀聞湛露
羞依草南風耻帶薰恭惟漢武帝餘烈尚氛氲
聖明樂
海浪恬月徼邊塵静異山從今萬里外不復鎖蕭關
春閨思
戴勝飛晴野凌澌下濁河春風樓上望誰見淚痕多
宫中樂五首
楚塞金陵靖(一作静)巴山玉壘空萬方無一事端拱大明
宫
雪霽長楊苑冰開太液池宫中行樂日天下盛明時
柳色煙相似梨花雪不如春風真(一作空)有意一一麗皇
居
月上宫花静煙含苑樹深銀臺門已閉仙漏夜沉沉
九重青𤨏闥百尺碧雲樓明月秋風起珠簾上玉鉤
春遊曲(一作遊春詞)三首
曉遊臨碧殿日上望春亭芳樹羅仙仗晴山展翠屏
一夜好風吹新花一萬枝風前調玉管花下簇金羈(一作)
(雞)
閶闔春風起蓬萊雪水(一作水雪)消相將折楊柳爭取最長
條
遠别離二首
楊柳黃金穗梧桐碧玉枝春來消息斷早晚是歸期(一作)
(時)
玳織鴛鴦履金裝翡翠篸畏人相問著不擬到城南
閨人贈遠(一作長相思)二首
君行登隴上妾夢在閨中玉筯千行落(一作淚)銀牀一半
空
綺席(一作幾度)春眠覺紗窗曉望迷朦朧殘夢裏猶自在遼
西
從軍詞五首
荒雞隔水啼汗馬逐風嘶終日隨征旆何時罷鼓鼙
孤心眠夜雪滿眼是秋沙萬里猶防塞三年不見家
却望冰河闊前登雪嶺高征人幾多在又擬戰臨洮
胡風千里驚漢月五更明縱有還家夢猶聞出塞聲
暮雪連青海隂霞覆白山可憐班定遠生入玉門關
思君恩
小苑鶯歌歇長門蝶舞多眼看春又去翠輦不經(一作曾)
過
王昭君
錦車天外去毳幕雪中開魏闕蒼龍遠蕭關赤鴈哀
發潭州寄李寧常侍
君今侍紫垣我已墮青天委廢(一作棄)從兹日旋歸在幾
年心為西靡樹眼是北流泉更過長沙去江風滿驛船
李相薨後題斷金集(一作裵夷直詩)
一覽斷金集載悲埋玉人牙弦千古絶珠淚萬行新
年少行四首
少小邊州(一作城)慣放狂驏騎蕃馬射黃羊如今年老無
筋力猶(一作獨)倚營門數鴈行
家本清河住五城須憑弓箭得(一作覓)功名等閒飛鞚
秋原上獨向寒雲試射聲
弓背霞明劒照霜秋風走馬出咸陽未收天子河湟地
不擬回頭望故鄉
霜(一作雪)滿中庭(一作庭中)月滿(一作過)樓金樽玉柱對清秋當
年稱意須行樂不到天明不(一作未)肻休
塞下曲二首
雪滿衣裳冰滿鬚曉隨飛將伐單于平生意(一作志)氣今
何在把得家書淚似珠
邊草蕭條塞鴈飛征人南望淚(一作盡)沾衣黃塵滿面長
須戰白髮生頭未得歸
遊(一作望)春詞
高樓曉(一作喜)見一花開便覺春光四面來暖日晴雲知
次第東風不用更相催
漢苑行(一作望春詞第二首)
雲霞五采浮天闕梅柳千般(一作枝)夾御溝不上黃花(一作)
(山)南北(一作樂遊原上)望豈知春色滿神(一作皇)州
中元日贈張尊師
偶來人世值中元不獻玄都永日閒寂寂焚香在仙觀
知師遥禮玉京山
赴東都别牡丹
十年不見小庭花紫萼臨開又别家上馬出門回首望
何時更得到京華
寄禮部劉郎中
一别三年在上京仙垣終日選羣英除書每下皆先看
唯有劉郎無姓名
坐中聞思帝鄉有感
年年不見帝鄉春白日尋思夜夢頻上酒忽聞吹此曲
坐中惆悵更何人
春思寄夢得樂天
花滿中庭酒滿樽平明獨坐到黃昏春來詩思偏何處
飛過函關入鼎門
皇城中花園譏劉白賞春不及
五鳳樓西花一園低枝小樹盡芳繁洛陽才子何曾愛
下馬貪趨廣運門
相思河
誰把相思號此河塞垣車馬往來多只應自古征人淚
灑向空洲作碧波
三月晦日會李員外座中頻以老大不醉見譏
因有此贈
二月唯殘一日春玉山傾倒白鷗馴不辭便學山公醉
花下無人作主人
賦山
白居易分司東洛朝賢悉會興化亭送别酒酣各
請一字至七字詩以題為韻
山聳峻回環滄海上白雲間商老深尋謝公遠攀古巖
泉滴滴幽谷鳥關關樹島西連隴塞猨聲南徹荆蠻世
人只向簮裾老芳草空餘麋鹿閒
句
何日居三署終年尾百僚(見定命錄)移石幾廻敲廢印開
箱何處送新圖(見春明退朝錄)唯應四仲祭使者暫悲嗟(宫人)
(斜)偶逢蒲家郎乃是葛仙客行常乘青竹饑即煮白
石腰間嫌大組心内保尺宅我願從之遊深山鍊上液
(見錦繡萬花谷)
御定全唐詩卷三百三十四
