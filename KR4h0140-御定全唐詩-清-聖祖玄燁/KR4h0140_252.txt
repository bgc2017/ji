欽定四庫全書
御定全唐詩卷二百五十二
劉太真
劉太真宣州人師蕭穎士天寶末舉進士大歷中拜起
居郎歴臺閣自中書舍人轉工部刑部二侍郎坐事貶
信州刺史貞元四年重九賜宴曲江亭帝製詩序賜羣
寮各一本命簡文詞之士應制同用清字明日於延英
門進之於是朝臣畢和上自考定以太真李紓等為上
等集三十卷今存詩三首
宣州東峰亭各賦一物得古壁苔(同賦袁傪崔何王緯高傪)
(李岑蘇寓袁邕郭澹)
苒苒溫寒泉綿綿古危壁光含孤翠動色與暮雲寂深
淺松月閒幽人自登歴
顧十二況左遷過韋蘇州房杭州韋睦州三使
君皆有郡中燕集詩詞章高麗鄙夫之所仰慕
顧生既至留連笑語因亦成篇以繼三君子之
風焉
寵至乃不驚罪及非無由奔迸歴畏途緬邈赴偏(一作荒)
陬牧此彫弊甿屬當賦斂秋夙興諒無補旬暇焉敢休
前日懷友生獨登城上樓迢迢西北望遠思不可收今
日車騎来曠然銷人憂晨迎東齋飯晩度南溪遊以我
碧流水泊君青翰舟莫將遷客程不為勝境留飛札謝
三守斯篇希見酬
貢院寄前主司蕭尚書聽(一作吕渭詩)
獨坐貢闈裏愁心芳草生山公昨夜事應見此時情
袁傪
袁傪官御史中丞兵部侍郎詩二首
東峰亭同劉太真各賦一物得垂㵎藤
寒澗流不息古藤終日垂迎風仍未定拂水更相宜新
花與舊葉惟有幽人知
喜陸侍御破石埭草寇東峰亭賦詩
古寺東峰上登臨興有餘同觀白簡使新報赤囊書幾
處閒烽堠千方慶里閭欣欣夏木長寂寂晩煙徐戰罷
言歸馬還師賦出車因知越范蠡湖海意何如
崔何
崔何官御史詩二首
東峰亭各賦一物得嶺上雲
佇立增遠意中峰見孤雲溶溶傍危石片片宜夕曛漸
向羣木盡殘飛更氤氲
喜陸侍御破石埭草寇東峰亭賦詩
絶景西溪寺連延近郭山高深清扄外行止翠微閒江
澈煙塵靜川源草樹閒中丞健步到柱史捷書還一戰
清戎越三吴變險艱功名麟閣上得詠入秦關
王緯
王緯官給事中詩二首
東峰亭各賦一物得幽徑石
片石東溪上陰崖剩阻脩雨餘青石靄歲晩綠苔幽從
来不可轉今日為人留
喜陸侍御破石埭草寇東峰亭賦詩
蜂蠆聚吴州推賢奉聖憂忠誠資上策仁勇佐前籌草
木成鵝鸛戈鋋復斗牛戎車一戰後殘壘五兵收野靜
山戎險江平水面流更憐羇旅客從此罷葵丘
郭澹
郭澹天寳大歷閒人詩二首
東峰亭各賦一物得臨軒桂
青青芳桂樹幽隂在庭軒向日陰還合從風葉乍翻共
看霜雪後終不變涼暄
喜陸侍御破石埭草寇東峰亭賦詩
介胄鷹揚出山林蟻聚空忽聞飛簡報曾是坐籌功迥
夜昏氛滅危亭眺望雄茂勲推世上餘興寄杯中喜色
煙霞改歡忻里巷同幸兹尊俎末飲至又從公
高傪
高傪天寶大歷閒人詩一首
東峰亭各賦一物得林中翠
杳靄無定狀霏微常滿林清風光不散過雨色偏深幽
意賞難盡終朝再招尋
李岑
李岑天寶大歷閒人詩一首
東峰亭各賦一物得棲煙鳥
從来養毛羽昔日曾飛遷變轉對朝陽差池棲夕煙遇
此枝葉覆夙舉冀冲天
蘇㝢
蘇㝢天寶大歷閒人詩一首
東峰亭各賦一物得寒溪草
羃䍥溪邊草遊人不厭看餘芳幽處老深色望中寒幸
得陪情興青青賞未闌
袁邕
袁邕天寶大歷閒人詩一首
東峯亭各賦一物得陰崖竹
終歲寒苔色寂寥幽思深朝歌猶夕嵐日永流清陰龍
鍾負煙雪自有凌雲心
李紓(一作舒)
李紓字仲舒天寶末拜祕書省校書郎大歴初以吏部
侍郎李卿薦為左補闕累遷司封員外郎知制誥改中
書舍人歴禮部侍郎嘗奏享武成王不當視文宣廟又
奉詔為興元紀功述及郊廟樂章諸所論著甚衆貞元
中重陽應制詩與劉太真皆為上等今其詩不傳存樂
章十三首
唐德明興聖廟樂章(唐書禮儀志曰明皇天寶二年三月追尊臯繇為德)
(明皇帝涼武昭王為興聖皇帝其廟樂第一迎神第二登歌奠幣第三迎俎第四酌獻第五亞)
(獻終獻第六送神)
迎神
元尊九德佐堯光宅烈祖太宗方周作伯響懷霜露樂
變金石白雲清風髣髴来格
登歌奠幣
四時有典百事来祭尊祖奉宗嚴禋大帝禮先蒼璧奠
備黜制於萬斯年熙成帝系
迎俎
盛牲實俎涓選休成鼎煁陽燧玉盥陰精有飶嘉豆既
和大羹侑以清樂細齊人情
德明酌獻
清廟奕奕和樂雍雍器尊犧象禮屬宗公白水方祼黃
流在中謨明之德萬古清風
興聖酌獻
閟宫靜謐合樂周張泰尊始獻百末重觴震澹存誠庶
幾廸嘗遥源之祚天漢靈長
亞獻終獻
惟清惟肅靡聞靡見舉備九成俛終三獻慶彰曼夀胙
撤嘉薦瘞玉埋牲禮神斯徧
送神
元精回復靈貺繁滋風灑蘭路雲搖桂旗高丘緬邈涼
部逶遲瞻望靡及纏綿永思
讓皇帝廟樂章
迎神
皇矣天宗德先王季因心則友克讓以位爰命有司式
尊前志神其降靈昭饗祀事
奠幣
惟帝時若去而上仙祀用商武樂備宫懸白璧加薦玄
纁告虔子孫拜後承兹吉蠲
迎爼
祀盛體薦禮協粢盛方周假廟用魯純牲捧撤祗敬擊
拊和鳴受釐歸胙既戒而平
酌獻
八音具舉三夀既盥潔兹宗彛瑟彼圭瓚蘭肴重錯椒
醑飄散降祚維城永為藩翰
亞獻終獻
秩禮有序和音既同九儀不忒三揖將終孝感藩后相
維辟公四時之典永永無窮
送神
奠獻巳事昏昕載分風搖雨散靈衛絪緼龍駕帝服已
(一作上)騰五雲泮宫復閟寂寞無聞
于邵
于邵字相門京兆萬年人天寶末進士登科書判超絶
授崇文館校書郎歴比部郎中出為巴州刺史時夷獠
聚衆圍州邵遣使諭降儒服出城羣盜羅拜解散節度
使李抱玉以聞遷梓州後為禮部侍郎史館修撰當時
大詔令皆出其手貞元中重陽應制詩居次等今不傳
存樂章五首
釋奠武成王樂章(唐釋奠武成王舊以文宣王樂章用之貞元中詔于邵補)
(造)
迎神
卜畋不從兆發非熊乃傾荒政爰佐一戎盛烈載垂命
祀維崇日練上戊宿嚴閟宫迎奏嘉至感而遂通
奠幣登歌
管磬升壇薌集上公進嘉幣執信以通僾如及恢帝功
錫后邑四維張百度立綿億載邈難挹
迎爼酌獻
五齊絜九牢碩梡橜循罍斝滌進具物揚鴻勣和奏發
高靈寂虔告終繁祉錫昭秩祀永無易
亞獻終獻
貳觴以獻三變其終顧此非馨尚達斯衷茅縮可致神
歆載融始神翊周極溺除凶時維降祐永絶興戎
送神
明祀方終備樂斯闋黝纁就瘞豆籩告撤肸蠁尚餘光
景云滅返歸虚極神心則悅
御定全唐詩卷二百五十二
