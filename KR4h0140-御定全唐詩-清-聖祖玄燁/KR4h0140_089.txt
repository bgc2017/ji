欽定四庫全書
御定全唐詩卷八十九
張說
奉和聖製潼關口號應制
天德平無外關門東復西不將千里隔何用一丸泥
奉蕭令嵩酒并詩(巳下三首俱賜宴東堂作)
樂奏天恩滿杯來秋興高更蒙蕭相國對席飲醇醪
奉宇文黃門融酒
聖德垂甘露天章下大風又乘黃閣賞願作黑頭公
奉裴中書光庭酒
西掖恩華降南宫命席闌詎知雞樹後更接鳳池歡
清夜酌
秋隂士多感雨息夜無塵清樽宜明月復有平生人
醉中作
醉後樂無極(一作無窮樂又作方知樂)彌(一作全)勝未醉時動容皆是
舞出語總成詩
送梁知微渡海東
今日此相送明年此相待天上客星回知君渡東海
寄劉道士舄
真人降紫氣邀我丹田宫遠寄雙飛舄飛飛不礙空
書(一作答)香能和尚塔
大師捐世去空餘法力在遠寄無礙香心隨到南海
被使在蜀
即今三伏盡尚自在臨卭歸途千里外秋月定相逄
正朝摘梅
蜀地寒猶暖正朝發早梅偏驚萬里客己復一(一作半)年
來
蜀道後期
客心爭日月來往預期程秋風不相待先至洛陽城
廣州江中作
去國年(一作歲)方晏愁心轉(一作獨)不堪離人與(一作共)江水
終日向西南
江中誦經
實相歸懸觧虚心暗在通澄江明月内應是色成空
江中遇黃領子劉隆
危石江中起孤雲嶺上還相逢皆得意何處是鄉關
欽州守歲
故歲今宵盡新年明旦來愁心隨斗柄東北望春回
岳州守歲二首
夜風吹醉舞庭戶對酣歌愁逐前年少歡迎今歲多
桃枝堪辟惡爆竹好驚眠歌舞留今夕猶言惜舊年
元朝(一本題作幽州元日)
今歲元日(一作元日今歲)樂不謝往(一作去)年春知向來心道誰
為昨夜人
耗磨日飲二首
耗磨傳兹日縱横道未宜但令不忌醉翻是樂無為
上月今朝減流傳耗磨辰還將不事事同醉俗中人
又(一本此首同前第一首為二首)
春來半月度俗忌一時閒不酌他鄉酒惟堪對楚山
九日進茱萸山詩五首
家居洛陽下舉目見嵩山刻作茱萸節情生造化間
黃花宜泛酒青嶽好登高稽首明廷内心為天下勞
菊酒攜山客萸囊繫牧童路疑隨大隗心似問鴻蒙
九日重陽數三秋萬實成時來謁軒后(一作石)罷去坐蓬
瀛
晩節歡重九高山上五千醉中知遇聖夢裏見尋仙
岳州看黃葉
白首看黃葉徂顔復幾何空慙棠樹下不見(一作未有)政成
歌
嶺南送使二首
獄中生白髮嶺外罷紅顔古來相送處凡得幾人還
萬里投荒裔來時不見親一朝成白首看取報家人
傷妓人董氏四首
董氏嬌嬈性多為窈窕名人隨秋月落韻入𢷬衣聲
粉蘂粘妝簏金花竭翠條夜臺無戲伴魂影向誰嬌
舊亭紅粉閣宿處白雲關春日雙飛去秋風獨不還
舞席沾殘粉歌梁委舊塵獨傷窗裏月不見帳中人
春閨怨
三月時將盡空房妾獨居蛾眉愁自結鬢髮沒情梳
破陳樂詞二首(樂苑曰商調曲也唐太宗所造明皇又作小破陳樂亦舞曲也)
漢兵出頓金微照日光明鐡衣百里火旛熖熖千行雲
騎霏霏蹙踏遼河自竭鼓譟燕山可飛正屬四方朝賀
端知萬舞皇威
少年膽氣凌雲共許驍雄出羣匹馬城西挑戰單刀薊
北從軍一鼓鮮卑送款五餌單于觧紛誓欲成名報國
羞將開閤論勲
舞馬詞六首
萬玉朝宗鳳扆千金率領龍媒眄鼓凝驕躞蹀聽歌弄
影徘徊(聖代昇平樂)
天鹿遥徵衛叔日龍上借羲和將共兩驂爭舞來隨八
駿齊歌(聖代昇平樂)
綵旄八佾成行時龍五色因方屈膝銜杯赴節傾心獻
夀無疆(四海和平樂)
帝皂龍駒沛艾星蘭驥子權竒騰倚驤洋應節繁驕接
迹不移(四海和平樂)
二聖先天合德羣靈率土可封擊石驂驔紫燕摐金顧
步蒼龍(四海和平樂)
聖君出震應籙神馬浮河獻圖足踏天庭鼓舞心將帝
樂躊蹰(四海和平樂)
奉和三日祓禊渭濱應制
青郊上巳豔陽年紫禁皇遊祓渭川幸得歡娛承湛露
心同草樹樂春天
桃花園馬上應制
林間豓色驕天馬苑裏穠華(一作妝)伴麗人願逐南風飛
帝席年年含笑舞青春
奉和聖製幸韋嗣立山莊應制
西京上相出扶陽東郊别業好池塘自非仁智符天賞
安能日月共回光
奉和聖製同玉眞公主遊大哥山池題石壁
池如明鏡月華開山學香爐雲氣來神藻飛為鶺鴒賦
仙聲颺出鳳凰臺
十五日夜御前口號踏歌詞二首
花萼樓前雨露新長安城裏太平人龍銜火樹千重(一作)
(燈)熖雞踏(一作上)蓮花萬歲(一作樹)春
帝宫三五戲春臺行雨流風莫妬來西域燈輪千影合
東華金闕萬重開
蘇摩遮五首
摩遮本出海西胡琉璃寶服紫髯鬍聞道皇恩遍(一作環)
宇宙來將歌舞助歡娛(億歲樂)
繡裝帕(一作拍)額寶花冠夷歌騎(一作妓)舞借人看自能激
水成隂氣不慮今年寒不寒(億歲樂)
臘月凝隂積帝臺豪(一作齊)歌急鼓送寒來油囊取得天
河水將添上夀萬年杯(億歲樂)
寒氣宜人最可憐故將寒水散庭前惟願聖君無限壽
長取新年續舊年(億歲樂)
昭成皇后帝(一作之)家親榮樂諸人不比倫往日霜前花
委地今年雪後樹逢春(億歲樂)
三月三日定昆池奉和蕭令得潭字韻
暮春三月日重三春水桃花滿禊潭廣樂逶迤天上下
仙舟搖衍鏡中酣
和尹從事&KR1026;泛洞庭
平湖一望上(一作水望)連天林景千尋下洞泉忽驚水上光
華滿疑是乘舟到日邊
送梁六自洞庭山作
巴陵一望洞庭秋日見孤峰水上浮聞道神仙不可接
心隨湖水共悠悠
同趙侍御望歸舟
山庭迥迥面長川江樹重重極遠煙形影相追(一作隨)高
翥鳥心腸併斷北風(一作飛)船
襄陽路逢寒食
去年寒食洞庭波今年寒食襄陽路不辭著處尋山水
秖畏還家落春暮
(附)詠方圓動静示李泌(詳見泌集)
方如棋局圓如棋子動如棋生靜如棋死
御定全唐詩卷八十九
