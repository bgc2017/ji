欽定四庫全書
御定全唐詩卷八百三十一
貫休
夜寒寄盧給事二首
刻羽流商否霜風動地吹邇來唯自惜知合是誰知塹
雪消難盡鄰僧睡太竒知音不可得始為一吟之
心苦味不苦世衰吾道微清如吞雪雹誰把比珠璣作
者相收拾常人任是非舊居滄海上歸去即應歸
送葉蒙赴舉
年年屈復屈惆悵曲江湄自古身榮者多非年少時空
囊投刺遠大雪入關遲來歲還公道平人不用疑
聞王慥常侍卒三首
世亂君巡狩清賢又告亡星辰皆有角日月略無光金
柱連天折瑶階被賊荒令人轉惆悵無路問蒼蒼
宗社運微衰山摧甘井枯不知千載後更有此人無政
入龔黃甲詩輕沈宋徒受恩酬未得不覺祇長吁
儻在扶天步重興古國風還如齊晏子再見狄梁公棠
樹梅溪北(公為婺州大理梅溪婺之亭名)佳城舜廟東誰修循吏傳對
此莫悤悤
秋晩野步
藤屨兼閩竹吟行一水傍樹涼蟬不少溪斷路多荒燒
岳陰風起田家濁酒香登高吟更苦微月出蒼茫
聞大願和尚順世三首
王室今如燬仍聞喪我師古容圖得否内院去無疑(大師)
(行高德廣必生彌勒内院)岳鬼月中哭松龕雪次隳直須文五色始
可立高碑
鄴衞松杉外芝蘭季孟間盡希重詔出祇待六龍還不
疾成千古令焚動四山感恩終有淚遥寄水潺潺
師禀盡名卿孤峰老稱情若遊三點外爭把七賢平苦
霧埋空室啼猨有咽聲今朝益惆悵曾沐下牀迎(愚常念法)
(華經師見即下牀迎云吾不敢以衆人相待也)
聞葉蒙及第
憶昨送君詩平人不用疑吾徒若不得天道即應私塵
土茫茫曉麟龍草草騎相思不可見又是落花時
送僧之靈夏
舊識為邊帥師遊勝事兼連天唯白草野餅有紅鹽蕃
近風多㪍河渾磧半淹因知心似月處處有人瞻
書無相道人菴
造化太茫茫端居紫石房心遺無句句頂處有霜霜白
鹿眠枯葉清泉灑毳囊寄言疑未決(一作已)須道雪溪旁
明進士北齋避暑
相訪多衝雨由來德有鄰卷簾繁暑退濕樹一蟬新道
在誰為主吾衰自有因祇應江海上還作狎鷗人
晩春寄吳融于競二侍郎
白頭為遠客常憶白雲間祇覺老轉老不知閒是閒花
含宜細雨室冷是深山唯有霜臺客依依是往還
喜不思上人來
沃州那不住一别許多時幾度懷君夜相逢出夢遲瓶
擔千丈瀑偈是七言詩若向羅浮去伊余亦願隨
秋懷赤松道士
仙觀在雲端相思星斗寒(一作闌)常憐呼鶴易却恨見君
難石罅青蛇濕風榸白菌乾終期花月下壇上聽君彈
送劉逖赴閩辟
離亂生涯盡依劉是見機從來吟太苦不得力還稀路
入閩山熟江浮瘴雨肥何須折楊柳相送已依依
苦雨中作
通宵復連夕其狀祇如傾却遣思山者忽然嫌水聲好
花飄草盡古壁欲雲生不奈天難問迢迢遠客情
送僧歸日本
焚香祝海靈開眼夢中行得達即便是無生可作輕流
黃山火著碇石索雷鳴想到夷王禮還為上寺迎(有僧遊日)
(本云彼祇有三寺上寺名兜率國王供養中寺名浮上極品官人供養下寺名祇上寺風俗供養有德行即漸)
(遷上也)
贈信安鄭道人
貌古似蒼鶴心清如鼎湖仍聞得新義便欲註陰符點
化金(一作默坐詩)常有閑行影漸無杳兮中便是應不食菖
蒲
送吏部劉相公除東川
帝念梓州民年年戰伐頻山川無草木烽火沒煙塵政
亂皆因亂安人必藉仁皇天開白日殷鼎輟誠臣一日
離君側千官送渭濱酒傾紅琥珀馬控白騏驎渥澤番
番降壺漿處處陳旌幢山色濕卭僰鳥啼新帟幕還名
儉良醫始姓秦軍雄城似岳地變物含春白必侵雙鬢
清應誡四鄰吾皇重命相更合是何人
送智光禪伯
萬事歸一衲曹溪初去尋從來相狎輩盡不是知音乞
食林花落穿雲翠巘深終希重一見示我祖師心
夜對雪寄杜使君(第十四句缺一字)
片片含天意紛紛勢莫拘灑於諸瑞後(時有柏樹再生甘露頻降)憂
恐一冬無鶴凚聲偏密風焦片益粗冷牽人夢轉清逼
瘴根徂掃徑僧傾笠為詩士棄爐橋高銀螮蝀峰峻玉
浮圖盈尺何須問豐年已可遥思郢中曲句句出冰
壺
送王轂及第後歸江西
太宗羅俊彦桂玉比光輝難得終須得言歸始是歸風
帆天際吼金鶚月中飛五府如交辟魚書莫便稀
送盧瞻罷廬陵幕歸閿鄉
文行成身事從知貴得仁歸來還寂寞何以慰交親芳
草色似動胡桃花又新昌朝有知己好作諫垣臣
避寇白沙驛作(第五句缺三字)
避亂無深淺蒼黃古驛東草枯牛尚齕霞濕燒微紅
時時人愁處處同猶逢好時否孤坐雪濛濛
聞李頻員外卒
蒼蒼難可問問荅亦難聞落葉平津岸愁人李使君文
章應力竭茅土始天分又逐東風去迢迢隔嶺雲
江陵寄翰林韓偓學士
久住荆溪北禪關挂綠蘿風清閑客去睡美落花多萬
事皆妨道孤峰謾憶他新詩舊知已始為味如何
閑居作
閑門微雪下慵惰計全成默坐便終日孤峰祇此清身
心閑少夢杉竹冷多聲唯有西峰叟相逢眼最明
和韋相公見示閒卧
刻形求得相事事未嘗眠霖雨方為雨非煙豈是煙童
收庭樹果風曳案頭牋仲虺專為誥何充雅愛禪靜嫌
山色遠病是酒杯偏蜩響初穿壁蘭芽半出甎堂懸金
粟像(相公常供養維摩居士)門枕御溝泉旦沐雖頻握融帷孰敢
褰德高羣彦表善植幾生前修補烏皮几深藏子敬氊
扶持千載聖瀟灑一聲蟬棋陣連殘月僧交似大顛(韓吏)
(部重大顛禪師)常知生似幻維重直如弦餅憶蓴羹美茶思岳
瀑煎祇聞溫樹譽堪鄙竹林賢脱穎三千士馨香四十
年寬平開義路淡泞潤清田哲后知如子空王夙有緣
對歸香滿袖吟次月當川休說慙如揵堯天即梵天
寄山中伉禪師
舉世遭心使吾師獨使心萬緣瞑目盡一句不言深野
火燒禪石殘霞照栗林秋風溪上路終願一相尋
秋寄栖一
一别一公後相思時一吁眼中瘡校未般若偈持無(公時)
(有眼瘡因為之念多心經)卷句冰團大爐煙櫪橛粗勸君君記取不
用更他圖
懷匡山山長二首
白石峰之半先生好在麽捲簾當大瀑常恨不如他杉
罅龍涎溢潭㘭石髮多吾皇摉草澤爭柰謝安何
見說面前峰尋常醉亦登雨餘多菌出燒甚古崖崩覓
句曾衝虎耕田半為僧聞名多歲也常恨不飛騰
懷高眞動二首
知爾今何處孤高獨不羣論詩唯許我窮易到無文貰
酒兒穿雪尋僧月照雲何時再相見兵寇尚紛紛
久别無消息今秋忽得書諸孤婚嫁苦求已世情疎亂
甚無喬木溪多不釣魚祇應金(一作全)岳色如爾復如余
秋末入匡山船行八首
楚國茱萸月吳吟梨栗船遠遊無定所高卧是何年浪
卷紛紛葉檣衝澹澹煙去心還自喜廬岳倚青天
蘆葦深花裏漁歌一曲長人心雖憶越帆態似浮湘石
獺銜魚白汀茅浸浪黃等閒千萬里道在亦無妨
島上離家化茅茨竹戶開黃桑雙鵲喜白日有誰來擔
浪澆秋芋緣灘取淨苔回頭深自媿舊業本蒿萊
匡阜層層翠修江疊疊波從來未曾到此去復如何水
廟寒鴉集沙村夕照多誰如垂釣者孤坐鬢皤皤
晩泊蒼茫浦風微浪亦粗估喧如亥合檣密似林枯地
峻湖無潮寒蚌有珠東西無定所何用問前途(第五句缺)
(一字)
島香思賈島江碧憶清江囊橐誰相似饞慵世少雙鼉
驚入窟月燒到繫船椿謾有歸鄉夢前頭是楚邦
南北雖無適東西亦似萍霞根生石片象跡壞沙汀莽
莽蒹葭赤微微蜃蛤腥因思范蠡輩未免亦飄零
曉色千檣去長江八月時雨淙山骨出&KR0008;擉岸形卑野
水畬田黑荒汀獨鳥癡如今是清世誰道出山遲
送僧歸華山
心枯衲亦枯歸岳揭空盂七貴留不住孤雲出更(一作便)
孤燒灰猶湯足雪片似黏鬚他日如相覓還應道到吳
送友人之嶺外(第七句缺一字)
五嶺難為客君遊早晩回一囊秋課苦萬里瘴雲開金
柱根應動風雷舶欲來明時好進苦滯長卿才
送盧舍人朝覲
羶行無為日垂衣帝道亨聖眞千載聖明必萬年明重
德須朝覲流年不可輕洪才傳出世清甲得高名罕玉
藏無映嵇松畫不成起銜軒后勅醉别亞夫營燒闊荆
州熟霞新峴首晴重重堯雨露去去漢公卿白髮應從
白清貧但更清夢緣丹陛險春傍綵衣生既握鍾繇筆
須調傅說羹倘因星使出一望問支鏗
上馮使君山水障子
憶山歸未得畫出亦堪憐崩岸全隳路荒村半有煙筆
句岡勢轉墨搶燒㾗顛遠浦深通海孤峰冷倚天柴棚
坐逸士露茗煮紅泉繡與蓮峰競威如劒閣牽石門關
麈鹿氣候有神仙茅屋書窗小苔階滴瀑圓松根擊石
朽桂葉蝕霜鮮畫出欺王墨擎將獻惠連新詩寧妄說
舊隱實如然願似窗中列時聞大雅篇
送令狐煥赴闕
渚宫遥落日相送碧江湄陟也須為相天乎更贊誰風
高檣力出霞熱鳥行遲此去多來客無忘慰所思
送吳融員外赴闕
漢文思賈傅賈傅遂生還今日又如此送君非等閑雲
寒猶惜雪燒猛似烹山應笑無機者騰騰天地間
送姚洎拾遺自江陵幕赴京
捧詔動征輪分飛楚水濱由來真廟器多作伏蒲人捨
魯知非願朝天不話貧沙頭千騎送島上一蟬新莫使
身侵貴無矜貴逼身玉階凝正色蘭苑漲芳塵鑾輅方
離華車書漸似秦流年飄儵忽書札莫因循涼雨鳴紅
葉非煙閉紫宸憑將西社意一說向荀陳
送僧入石霜(註内缺一字)
舉世祇堪吁空知與道俱論心齊至聖對鏡破凡夫業
王如雲合頭低似箭驅(牛頭大師云猶妄心起業業如雲俱合論云入地獄人頭向下)
(也)三清徒妄想千載亦須臾唯我流陽叟深雲領毳徒
盡騎香白象皆握月明珠寂寞排松榻斕斑半雪鬚苔
侵長者論嵐蝕祖師圖翠巘金鐘曉香林寶月孤兟兟
齊白趾赫赫共洪爐山色鋤難盡松根踏欲無難評傳
的的須到不區區撩舍新羅瘦爐煙榾柮粗燒畬平虎
窟分瀑入香廚師去情何切人間事莫拘穿林宿古塜
踏葉揭空盂無事終無事令枯便合枯(鳥窠和尚云無事無事為法道)
(云學向上事不入即須如枯好也)他年相覓在亦不是生蘇
送僧歸南康
殼殼學得律還鄉見苦情遠思芳草盛不入楚山行帆
入汀煙健經吟戍月清到鄉同學輩應到贑江迎
送陳秀才赴舉兼寄韓舍人
主聖臣賢日求名莫等閒直須詩似玉不用力如山草
白兵初息年豐駕巳還憑將安養意一說向曾顔(昔西社羣)
(公盡生安養安養西方也)
送友人及第後歸台州
得桂為邊辟翩翩頗合宜嫖姚留不住晝錦已歸遲島
側花藏虎湖心浪撼棋終期華頂下共禮淥身師(天台石橋)
(有帛道猷坐化身淥也)
晩春寄張侍郎
遐想涪陵岸山花半已殘人心何以遣天步正艱難(時昭)
(宗在岐下)鳥聽黃袍小(黃袍禽也)城臨白帝寒應知窗下夢日日
到江干
寄景判官兼思州葉使君
獨住西峰半尋常欲下難石多桐屐齾香甚藥花乾荏
苒新鶯老窮通亦自寬髯參與短簿始為一吟看
送盧秀才應舉
幾載阻兵荒一名終不忘還衝猛風雪如畫冷朝陽(時名)
(畫李白王昌齡常建冷朝陽冒風雪入京)句好慵將出囊空却不忙明年公
道日去去必穿楊
聞新蟬寄桂雍
新蟬終夜呌嘒嘒隔溪濆杜宇仍相雜故人聞不聞捲
簾花動月瞑目砌生雲終共謝時去西山鸞鶴羣
寄懷楚和尚二首
吾師師子兒而復貌瓌竒何得文明代不為王者師鐵
盂湯雪早石炭煮茶遲謾有參尋意因循到亂時
跳躑諸峰險回翔萬里空爭將金鎻鎻那把玉籠籠印
缺香崩火窗疎蝎喫風永懷今已矣吟坐雪濛濛
和韋相公話婺州陳事
昔事堪惆悵談玄愛白牛(法華經以白牛喻大乘)千場花下醉一
片夢中遊耕避初平石燒殘沈約樓無因更重到且副
濟川舟
御定全唐詩卷八百三十一
