欽定四庫全書
御定全唐詩卷二百九十九
王建
送人遊塞
初晴天墮絲晩色上春枝城下路分處邊頭人去時停
車數行日勸酒問回期亦是茫茫客還從此别離
塞上逢故人
百戰一身在相逢白髮生何時得鄉信每日算歸程走
馬登寒壠驅羊入廢城羌笳三兩曲人醉海西營
南中
天南多鳥聲州縣半無城野市依蠻姓山邨逐水名瘴
煙沙上起隂火雨中生獨有求珠客年年入海行
汴路水驛
晩泊水邊驛柳塘初起風蛙鳴蒲葉下魚入稻花中去
舍已云遠問程猶向東近來多怨别不與少年同
淮南使廻留别竇侍御
戀戀春恨結綿綿淮草深病身愁至夜遠道畏逢隂忽
逐酒杯會暫同風景心從今一分散還是曉枝禽
汴路即事
千里河(一作何)煙直靑槐夾岸長天涯同此路人語各殊
方草市迎江貨津橋稅海商廻看故宫柳憔悴不成行
山居
屋在瀑泉西茅簷(一作房一作屋)下有溪閉門留野鹿分食養
(一作與)山雞桂熟長收子蘭生不作畦初開洞中路深處
轉松梯
醉後憶山中故人(一作故人山中)
花開草復秋雲水自悠悠因醉暫無事在山(一作生)難免
愁遇晴須看月鬭(一作聞)健且登樓暗想山中伴如今盡
白頭
送流人
見說長沙去(一作路)無親亦共愁隂雲鬼門夜寒雨瘴江
秋水國山魈引蠻鄉洞主留漸看歸處遠(一作阻)垂白住
炎州
貧居
眼底貧家計多時總莫嫌蠧生騰藥紙(一作箧)字暗(一作脫)
換書籖避雨拾(一作濕)黃葉(一作避濕堆黃葉)遮風下黑簾近來
身不健時就六壬占
過趙居士擬置草堂處所
休師竹林北空可兩三間雖愛獨居好終來相伴閒猶
嫌近前樹為礙(一作愛)看南山的有深耕處春初須早還
新開望山處
新開望山處今朝減病眠應移千里道猶(一作獨)自數峰
偏故欲遮春巷還來遶暮天老夫行步弱免到寺門前
題東華觀
路盡煙水(一作光)外院門題上清鶴雛靈(一作虚)解語瓊葉
軟無聲白髮道心熟黃衣仙骨輕寂寥虚境裏(一作還歸對憂)
(樂)何處覓長生
飯僧
别屋炊香飯薰辛不入家溫(一作濾)泉調葛麵(一作粉)淨手
摘藤花蒲鮓除靑葉芹虀帶紫芽願師常伴食消氣有
薑茶
照鏡
忽自見憔悴壯年人亦疑髮緣多病落力為不行衰暖
手揉雙目看圖引四肢老來眞愛道所恨覺還遲
歸昭應留别城中
喜得近京城官卑意亦榮竝牀歡未定離室思還生計
拙偷閒住經過買日行如無自來分一驛是遥程
答寄芙蓉冠子
一學芙蓉葉初開映水幽雖經小(一作巧)兒手不稱老夫
頭枕上眠常(一作初)戴風前醉恐柔明年有閨閣此樣必
難求
長安春遊
騎馬傍閒坊新(一作春)衣著雨香桃花紅粉醉柳樹(一作絮)
白雲狂不覺愁春去何曾得日長牡丹相次發城裏又
須忙
冬夜感懷
晚年恩愛少耳目靜於僧竟(一作一)夜不聞語空房唯有
燈氣嘘寒被濕霜入破窗(一作冷階月照一作月照冷階)凝斷得人間
事長如此亦能
初到昭應呈同僚
白髮初為吏有慙年少郎自知身上拙不稱世間忙(一作)
(強)秋雨縣牆綠暮山宮(一作官)樹黃同官若容許長借老
僧房
縣丞廳卽事
宮&KR2204;半山上人家高下居古廳眠受魘老吏語多虛雨
水洗荒竹溪沙填廢渠聖朝收外府皆自九天除
閒居卽事
老病貪光景尋常不下簾妻愁耽酒僻人怪考詩嚴小
婢偷紅紙嬌兒弄白髯有時看舊卷未免意中嫌
林居
荒林四面通門在野田中頑僕長如客(一作友)貧居未勝
蓬舊綿衣不煖新草屋多風唯去山南近閒親販藥翁
原上新居十三首
新占原頭地本無山可歸荒藤生葉晩老杏著花稀廚
舍近(一作新)泥竈家人初飽薇弟兄今四散何日更相依
一家榆柳新四面遠無鄰人少愁聞病莊孤幸得貧(一作)
(鄰)耕牛長願飽樵僕每憐勤終日憂衣食何由得此身
長安無舊識百里是天(一作生)涯寂寞思逢客(一作友)荒凉
喜見花訪僧求賤藥將(一作將)馬中(一作市)豪家乍(一作昨)得
新蔬菜朝盤忽覺奢
雞鳴村舍遥花發亦蕭條野竹初生笋溪田未得苗家
貧僮僕瘦春冷菜蔬焦甘分長如此無名在聖朝
春來梨棗盡啼哭小兒飢鄰富雞常(一作長)去莊貧客漸
稀借牛畊地晩賣樹(一作榖)納錢遲牆下當官路依山補
竹籬
自埽一間房唯鋪獨臥牀野羹溪菜滑山紙水苔香陳
藥初和白(一作蜜)新經未入黃近來心力少休讀養生方
擬作讀經人空房置淨巾鎖茶藤篋密曝藥竹牀新老
病應隨業因緣不離身焚香向居士無計出諸塵
移家近住邨貧苦自安存細問梨果植遠求花藥根倩
人開廢井趁犢入新園長愛當山立黃昏不閉門
和煖遶林行新貧足喜聲埽渠憂竹旱澆(一作洗)地引蘭
生山客憑栽(一作移)樹家僮使入城門前粉壁上書著縣
官名
住處鐘鼓外免爭當路橋身閒時却困兒病可(一作向)來
嬌雞睡日陽暖蜂(一作蝶)狂(一作忙)花豔燒長安足門戸疉
疉看登朝
近來年紀到世事總無心古碣憑人搨閒詩任客吟送
經還野苑移石入幽林谷口春風惡梨花蓋地深
嬾更學諸餘林中埽地居膩衣穿不洗白髮短慵梳苦
相常多淚勞生(一作心)自悟虚(一作少娱)閒行人事絶親故亦
無書
住處去山近傍園麋鹿行野桑穿井長荒竹過牆生新
識鄰里面未諳邨社情石田無力及賤賃與人耕
送李評事使蜀
勸酒不依廵明朝萬里人轉江雲棧細近驛板橋(一作柳條)
新石冷啼猿影松昏戲鹿塵少年為客好況是益州春
新修道居
世間無所入學道處新成兩面有山色六時聞磬聲閒
加經遍數老愛字分明若得離煩惱焚香過一生
贈洪誓(一作哲)師
老僧眞古畫閒坐語中聽識病方書聖諳山草木靈人
來多(一作還)施藥願滿不持經相伴尋溪竹秋苔襪履青
題法雲禪院僧
不剃頭多日禪來白髮長合邨迎住寺同學乞修房覺
少持經力憂無養病糧上山猶得在自解衲衣裳
贈溪翁
溪田借四鄰不省解憂身看日和仙藥書符救病人伴
僧齋過夏中酒臥經旬應得丹砂(一作霜)力春來黑髮新
謝李續(一作績)主簿
館舍幸相近因風及病身一官雖隔水四韵(一作五字)是同
人衰臥朦朧曉貧居冷落春少年無不好莫恨滿頭塵
寒食(一作張籍詩)
田舍清明日家家出火遲白衫眠古巷紅索搭高枝紗
帶生難結銅釵重欲垂斬新衣踏(一作著)盡還似去年時
貽小尼師
新剃靑頭髮生來未埽(一作畫)眉身輕禮拜稳心慢記經
遲喚起猶侵曉催齋已過時春晴階下立私地弄花枝
惜歡
當歡須且歡過後買應難歲去停燈守花開把火(一作燭)
看狂來欺酒淺愁盡覺天寬次第頭皆白齊年人已(一作)
(幾個)殘
山中惜花
忽(一作愁)看花漸稀罪(一本缺)過酒醒時(一作遲)尋覓風來處
驚張夜落時遊絲纏(一作縈)故蘂宿葉守空枝開取當軒
(一作溪)地年年樹底期
和武門下傷韋令孔雀
孤號秋閣隂韋令在時禽覓伴海山黑思鄉橘柚深舉
頭聞舊曲顧尾惜殘金顦顇不飛去重君池上心
題所賃宅牡丹花
賃宅得花饒初開恐是妖粉(一作霞)光深紫膩肉色退(一作)
(遠)紅嬌且願風留著惟愁日炙燋(一作銷)可憐零落蘂收
取作香燒
隠者居
山人住處高看日上蟠桃雪縷靑山脈雲生白鶴毛朱
書護身咒水噀斷邪刀何物中(一作堪)長食胡麻慢火熬
昭應官舍
繞廳春草合知道縣家閒行見雨遮院臥看人上山避
風新浴後請假未醒間朝客輕卑吏從他不往還
送嚴大夫赴桂州
嶺頭分界候(一作堠)一半屬湘潭水驛門旗出山巒洞主
參辟邪犀角重解酒茘枝甘莫歎京華遠安南更有南
望行人
自從江樹秋日日望江樓夢見離珠浦書來在桂州不
(一作願)同魚比目(一作比目魚)終恨水分流久不開明鏡多應
是白頭
塞上
漫漫復淒淒黃沙暮漸迷人當故鄉立馬過舊營嘶斷
雁逢冰磧回軍占雪溪夜來山下哭應是送降奚
杜中丞書院新移小竹
此地本無竹遠從山寺移經年求養法隔日記澆時嫩
綠卷新葉殘黃收故枝色經寒不動聲與靜相宜愛護
出常數稀稠看自知貧來緣(一作原)未有客散獨行遲
同于汝錫賞白牡丹
曉日花初吐春寒白未凝月光裁(一作栽)不得蘇合點難
勝柔膩於(一作霑)雲葉新鮮掩鶴膺統心黃倒暈側莖(一作)
(面)紫重稜乍斂看如睡初開問欲譍竝香幽蕙死比艷
美人憎價數千金貴形相兩眼疼自知顔色好愁被彩
光凌
送吳(一作李)郎中赴忠州
西臺復南省淸白上天知家每因窮(一作貧)散官多為直
移遥(一作廵)邊(一作遥裝一作搖鞭)過驛近買藥出城遲朝野(一作逹)
憑人(一作朝逹留詩)别親情伴酒悲故園愁去後白髮想迴時
何處忠州界山頭卓(一作立)望旗
照鏡
終日自纏繞此身無適緣萬愁生旅夜百病凑衰年少
睡憎明屋慵行待暖(一作晩)天癢頭梳有蝨風耳炙聞蟬
搖(一作換)白方多錯迴金法不全家貧(一作悲)何所戀時在
老僧邊
秋日送杜虔州
憶(一作記)得宿新宅别來餘蕙香初聞守郡遠(一作遠郡)一日
臥空牀野(一作井)驛煙火濕路人消息狂山樓添鼓角村
柵立旗槍晚渚露荷敗早衙風桂凉謝家章句出江月
少輝光
送鄭權尚書南海
七郡雙旌貴人皆不憶廻戍頭龍腦鋪關口象牙堆勅
設薰鑪出蠻辭呪節開市喧山賊破金賤海船來白氎
家家織紅蕉處處栽已將身報國莫起望鄉臺
題别遺愛草堂兼呈李十使君(李十亦嘗隠廬山白鹿洞)
曾住鑪峰下書堂對藥臺斬新蘿徑合依舊竹窗開砌
水親看決池荷手自栽五年方暫至一宿又須回縱未
長歸得猶勝不到來君家白鹿洞聞道亦生苔
賞牡丹
此花名價别開艷益皇都香遍苓菱(一作蔆)死紅燒躑躅
枯軟光籠細脈妖色暖鮮膚滿蘂攢黃粉含稜縷絳蘇
好和薰御服堪畫入宫圖晚態愁新婦殘粧望病夫教
人知箇數畱客賞斯須一夜輕風起千金買亦無
御定全唐詩卷二百九十九
