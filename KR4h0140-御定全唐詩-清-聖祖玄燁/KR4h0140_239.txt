欽定四庫全書
御定全唐詩卷二百三十九
錢起
同程九早入中書(一作錢珝詩)
漢家賢相重英竒蟠木何材也見知不意雲霄能自致
空驚鵷鷺忽相隨臘雪初明柏子殿春光欲上萬年枝
獨慙皇鑒明如日未厭春(一作螢)光向玉墀
仲春宴王補闕城東小(一作山)池
王孫興至幽尋好芳草春深景氣和藥院愛隨流水入
山齋喜與白雲過猶嫌巢鶴窺人遠不厭叢花對客多
醉來倚玉無餘事目送歸鴻笑復歌
夜宿靈臺寺寄郎士元
西日横山含碧空東方吐月滿禪宫朝瞻䨇頂青冥上
夜宿諸天色界中石潭倒獻(一作洑一作暎)蓮花水塔院空聞
松柏風萬里故人能尚爾知君視聽我心同
題郎士元半日吳村别業兼呈李長官
半日吳村帶晩霞閒門高柳亂飛鵶横雲嶺外千重樹
流水聲中一兩家愁人昨夜相思苦閏月今年春意賖
自歎梅生頭似雪却憐潘令縣如花
猷川雪後送僧粲臨還京時避世卧疾
連步青溪幾萬重有時共立在孤峰齋到盂空餐雪麥
(一作麥雪)經傳金字坐雲松呻吟獨卧猷川水振錫先聞長
樂鐘回望羣山攜手處離心一一涕無從
和李員外扈(一作從)駕幸温(一作湯)泉宫
未央月曉度疎鐘鳳(一作步)輦時廵出九重雪(一作雨)霽山
門迎瑞日雲開水殿候飛龍輕寒不入宫中樹佳氣常
薰(一作浮)仗外峰遥羡枚臯扈仙(一作先扈)蹕偏承霄漢渥恩
濃
長信怨
長信螢來一葉秋蛾眉淚盡九重幽鳷鵲觀前明月度
芙蓉闕下絳河流鴛衾久别難為夢鳳管遥聞更起愁
誰分(一作念)昭陽夜歌舞君王玉輦正淹留
送河南陸少府
雲間陸生美且竒銀章朱綬暎金羈自料抱材將致遠
寧嗟趨府暫牽卑東城社日催巢燕上苑秋聲散御梨
朝夕詔書還柏署行看飛隼集高枝
送李評事赴潭州使幕
湖南遠去有餘情蘋葉初齊白芷生謾說簡書催物役
遥知心賞緩王程興過山寺先雲到嘯引江帆帶月行
幕下由來貴無事佇聞談笑靜黎甿
送李九貶南陽
玉柱金罍醉不歡雲山驛道向東看鴻聲斷續暮天遠
柳影蕭疎秋日寒霜降幽林霑蕙若弦驚翰苑失鴛鸞
秋來回首君門阻馬上應歌行路難
送裵頔(一作廸)侍御使蜀
柱史纔年四十強鬚髯玄髮美清揚朝天繡服乘恩貴
出使星軺滿路光錦水繁花添麗藻峨嵋明月引飛觴
多才自有雲霄望計日應追鴛鷺行
送韋信愛子歸覲
離舟解纜到斜暉春水東流燕北(一作北雁)飛才子學詩趨
露冕棠花含笑待斑衣稍聞江樹啼猨近轉覺山林過
客稀借問還珠盈合浦何如鯉也入庭闈
送興平王少府遊梁
舊識相逢情更親攀歡甚少愴離頻黃綬罷來多遠客
青山何處不愁人日斜官樹聞蟬滿(一作晚)雨過關城見
月新梁國遺風重詞賦諸侯應念馬卿貧
送張員外出牧岳州
鳳凰銜詔與何人善政多才寵寇恂臺上鴛鸞爭送遠
岳陽雲樹待行春自憐黃閣知音在不厭彤幨出守頻
應笑馮唐衰且拙世情相見白頭新
送孫十尉温縣
飛花落絮滿河橋千里傷心送客遥不惜芸香染黃綬
惟憐鴻羽下青霄雲衢有志終驤首吏道無媒且折腰
急管繁弦催一醉頹陽不駐引征鑣
送鍾評事應宏詞下第東歸
芳歲歸人嗟轉蓬含情回首灞陵東蛾眉不入秦臺鏡
鷁羽還驚宋國風世事悠揚春夢裏年光寂寞旅愁中
勸君稍盡離筵酒千里佳期難再同
送嚴維尉河南
蕙葉青青花亂開少年趨府下蓬萊甘泉未獻(一作厭)揚
雄賦吏道何勞賈誼才征陌獨愁飛蓋遠離筵只惜暝
鐘催欲知别後相思處願植瓊枝向柏臺
送馬員外拜官覲省
二十為郎事漢文鴛雛驥子自為羣筆精已許臺中妙
劒術還令世上聞歸覲屢經槐里月出師常笑棘門軍
莫言來往朝天遠看取鳴鞘入斷雲
送冷朝陽擢第後歸金陵覲省
萊子晝歸今始好潘園景色夏偏濃夕陽流水吟詩去
明月青山出竹逢兄弟相歡初讓果鄉人爭賀舊登龍
佳期少别俄千里雲樹愁看過(一作歴)幾重
九日宴浙江西亭
詩人九日憐芳菊筵客高齋宴浙江漁浦浪花搖素壁
西陵樹色入秋窗木奴向熟懸金實桑落新開瀉玉缸
四子醉時爭講習笑論黃霸舊為邦
和王員外雪晴早朝
紫微晴雪帶恩光繞仗偏隨鴛鷺行長信月留寧避曉
宜春花滿不飛香獨看積素凝清禁已覺輕寒讓太陽
題柱盛名兼絶唱風流誰繼漢田郎
避暑納涼
木槿花開畏日長時搖輕扇倚繩牀初晴草蔓緣新筍
頻雨苔衣染舊牆十旬河朔應虚醉八柱天台好納涼
無事始然知靜勝深垂紗帳詠滄浪
早夏
楚狂身世恨情多似病如憂正是魔花萼敗春多寂寞
葉隂迎夏已清和鸝黃好鳥搖深(一作紅)樹細白佳人著
紫羅軍旅閱詩裁不得可憐風景遣如何
題嵩陽焦道士石壁
三峰花畔(一作半)碧堂懸錦里真人此得仙玉體(一作醴)纔
飛西蜀雨霓裳欲向大羅天彩雲不散燒丹竈白鹿時
藏種玉田幸入桃源因(一作應)去世方期丹訣一延年
題延州聖僧穴
定力無涯不可稱未知何代坐禪僧默默山門宵閉月
熒熒石壁晝然燈四時樹長書經葉萬歲巖懸拄杖藤
昔日捨身緣救鴿今時出見有飛鷹
樂遊原晴望上(一作寄)中書李侍郎
爽氣朝來(一作分)萬里清憑高一望九秋(一作愁)輕不知鳳
沼(一作傳說)霖初霽但覺(一作見)堯天日轉明四野山河通(一作)
(同)遠色千家砧杵共秋聲遥想(一作指)青雲丞相府何時
開閤引(一作對)書生
幽居春暮書懷(一作石門暮春一作藍田春暮)
自哂鄙夫多野性貧(一作閒)居數畝半臨湍(一作村端)谿雲雜
雨來茅屋山雀(一作鳥)將雛到(一作至)藥欄仙籙滿牀閒不
厭隂符在篋老羞看更憐童子宜春服花裏尋師指(一作)
(到)杏壇
謁許由廟
故向箕山訪許由林泉物外自清幽松上挂瓢枝幾變
石間洗耳水空流綠苔唯見遮三徑青史空傳謝九州
𬗟想古人增歎惜䬃然雲樹滿巖秋
過張成侍御宅
丞相幕中題(一作吐)鳳人文章心事每相親從軍誰謂仲
宣樂入室方知顔子貧杯裏紫茶香代酒琴中綠水靜
留賓欲知别後相思意唯願瓊枝入夢頻
酬考功楊員外見贈佳句(黃卷讀來今巳老白頭受屈不曾言)
上林諫獵知才薄尺組承恩愧命牽潢潦難滋滄海潤
螢光空盡太陽前虚名濫接登龍士野性寧㤀種黍田
相國無私人守樸何辭老去上皇年
寄永嘉王十二
永嘉風景入新年才子詩成定可憐夢裏還鄉不相見
天涯憶戴復誰傳花傾曉露垂如淚鶯拂遊絲斷若弦
願得回風吹海雁飛書一宿到君邊
七盤嶺阻寇聞李端公先到南楚
日暮窮途淚滿襟雲天南望羡飛禽阮(一作隴)腸暗與孤
鴻(一作魂)斷江水遥連别恨深明月既能通憶夢青山何
用隔同心秦楚眼看成絶國相思一寄白頭吟
酬趙給事相尋不遇留贈
誰憶(一作意)顔生窮巷裏能勞馬跡破春苔忽看童子掃
花處始愧夕郎題鳳來斜景適隨詩興盡好風纔送珮
聲回豈無雞黍期他日惜此殘春阻綠杯
山中酬楊補闕見過
日暖風恬種藥時紅泉翠壁薜蘿垂幽溪鹿過苔還靜
深樹雲來鳥不(一作未)知青𤨏同心多逸興春山載酒遠
相隨却慙(一作思)身外(一作事)牽纓冕未(一作寧)勝杯(一作林)前
倒接䍦
同王錥起居程浩郎中韓翃舍人題安國寺用
上人院
慧眼沙門真遠公經行宴坐有儒風香緣不絶簮裾會
禪想寧妨藻思通曙後鑪煙生不滅晴來階色並歸空
狂夫入室無餘事唯與天花一笑同
尋司勲李郎中不遇
知已知音同舍郎如何咫尺阻清揚每恨蒹葭傍(一作倚)
芳樹多慚新燕入華堂重花不隔陳蕃榻脩竹能深夫
子牆唯有早朝趨鳳閣朝時憐羽接鴛行
贈張南史
紫泥何日到滄洲笑向東陽沈隠侯黛色晴(一作山)峰雲
外出縠文江水縣前流使臣自欲論公道才子非關厭
薄遊溪畔秋蘭雖可佩知君不得少停舟(縠江蘭溪之别名也)
暇日覽舊詩因以題咏
逍遥心地得關關偶被功名涴(一作凂)我閒有夀亦將歸
象外無詩兼不戀人間何窮默識輕洪範未喪斯文勝
大還筐篋靜開難似此蕊珠春色(一作雪)海中山
漢武出獵
漢家無事樂時雍羽獵年年出九重玉帛不朝金闕路
旌旗長繞綵霞峰且貪原獸輕黃屋寧畏漁人犯白龍
薄暮方歸長樂觀垂楊幾處綠煙濃
宴曹王宅
賢王駟馬退朝初小苑三春帶雨餘林沼葱蘢多貴氣
樓臺隠暎接天居仙雞引敵穿紅藥宫燕銜泥落綺疏
自歎平生相識願何如今日厠應徐
重贈趙給事
久飛鴛掖出時髦耻負平生稽古勞玉樹滿庭家轉貴
雲衢獨步位初高能迂騶馭尋蝸舍不惜瑶華報木桃
應念潜郎守貧病常悲休沐對蓬蒿
贈闕下(一作闕下贈)裵舍人
二月黃鶯(一作鸝)飛上林春城紫禁(一作陌)曉隂隂(一作沈沈一本)
(二句倒用)長樂鐘聲花外盡龍池柳色雨中深陽和不散窮
途恨霄漢長懷(一作懸)捧日心獻賦十年猶未遇羞將白
髮對華簮
登劉賓客高齋(時公初退相山一作春題劉相公齋)
能以功成疎寵位不將心賞負雲霞林間客散孫弘閣
城(一作壇)上山宜綺季家蝴蝶晴連(一作憐)池岸草黃鸝晩
(一作曉)出柳園花(一作山蝶成羣爭遶蕙黃鸝命子暗移花)日陪鯉也趨文苑
誰道門生隔絳紗
哭辛霽
流水辭山花别枝隨風一去絶還期昨夜故人泉下宿
今朝白髮鏡中垂音徽寂寂空成夢容範朝朝無見時
旦暮餘生幾息在不應存没未嘗悲
和慕容法曹尋漁者寄城中故人
孤煙一點綠溪湄漁父幽居即舊基飢鷺不驚收釣處
閒麛應乳負暄時茅齋對雪開尊好穉子焚枯飯客遲
勝事宛然懷抱裏頃來新得謝公詩
山花
山花照塢復燒溪樹樹枝枝盡可迷野客未來枝畔立
流鶯已向樹邊啼從容只是愁風起眷戀常須向(一作到)
日西别有妖妍勝桃李攀來折去亦成蹊
送楊著作歸東海
楊柳出關色東行千里期酒酣暫輕别路遠始相思欲
識離心盡斜陽(一作光)到海時(一本無末二句)
送李協律還東京
芳草忽無色王孫復入關長河侵驛道匹馬傍雲山愁
見離居久螢飛秋月閒
秋館言懷
蟋蟀已秋思蕙蘭仍碧滋蹉跎獻賦客歎息此良時日
夕雲臺下商歌空自悲
和劉明府宴縣前山亭
城隅勞心處雪後歲芳開山暎千花出泉經萬井來翔
鸞欲下舞上客且留杯
新雨喜得王卿書問
苦雨暗秋徑寒花垂紫苔愁中綠尊盡夢裏故人來果
有相思字銀鉤新月開
賦得巢燕送客
能棲杏梁際不與黃雀羣夜影寄紅燭朝飛高碧雲含
情别故侣花月(一作宛似)惜春分
題張藍田訟堂
角巾高枕向晴山訟簡庭空不用關秋風窗下琴書靜
夜(一作落)景門前人吏閒稍覺淵明歸思遠東臯月出片
雲還
江行無題一百首(一作錢珝詩)
傾酒向漣漪乘流東(一作欲)去時寸心同尺璧投此報馮夷
江曲全縈楚雲飛(一作氛)半自秦峴山回首望如别故關
(一作鄉)人(往年累登峴亭)
浦煙函夜色(一作寒永夜)冷日轉秋旻自有沈碑石(一作在)清
光不照人
楚岸雲空(一作初)合楚城人不來只(一作秖)今誰善舞莫恨
發陽(一作廢章)臺
行背青山郭吟當白露秋風流無屈宋空詠古荆州
晚來漁父喜罾(一作網)重欲收遲恐有長江使金錢願贖
龜
去指龍沙路徒懸象闕(一作魏)心夜涼無遠夢不為偶聞
砧
霽雲疎有葉雨浪細無花穏放扁舟去江天自有涯
好日當(一作長)秋半層波動旅腸已行千里外誰與共秋
光
潤色非東里官曹更建章宦遊難自定來喚櫂船郎
夜江清未曉徒惜月光(一作先)沈不是因行樂堪傷老大
心
翳日多喬木維舟取束薪靜聽江叟語俱(一作盡)是厭兵
人
箭漏日初短汀煙草未(一作木)衰雨餘(一作微)雖更綠不是
采蘋時
山雨(一作水)夜來漲喜魚跳滿江岸沙平欲盡垂蓼入船
窗
渚邊新雁下舟上獨淒涼俱是南來客憐君綴一行
牽路沿(一作緣)江狹沙崩岸不平盡知行處險誰肯載時
輕
雲密連江暗風斜著物鳴一杯真戰將笑爾作愁兵
柳拂斜開(一作陽)路籬邊數戸村可能還有意不掩向江
門
不識桓公(一作相如)渴徒吟子美詩江清唯獨看心外更誰
知
憔悴異靈均非讒作逐臣如逢漁父問未是獨醒人
水涵秋色靜雲帶夕陽高詩癖非吾病何妨吮短毫
登(一作帶)舟非(一作維)古岸還似阻西陵箕伯無多少回頭
詎不能
帆翅初張處雲鵬怒翼同莫愁千里路自有到來風
秋(一作愁)雲久無雨江燕社猶飛却笑舟中客今年未得
歸
佳節雖逢菊浮生(一作雲)正似(一作是)萍故山何處望荒岸
小長亭
行到楚江岸蒼茫人正迷秖知秦塞遠格磔鷓鴣啼
月下江流靜村荒人語稀鷺鷥雖有伴仍(一作乃)共影䨇
飛
斗轉月未落舟行夜已深有村知不遠風便數聲砧
櫂驚沙鳥迅飛濺夕陽波不顧魚多處應防一目羅
漸覺江天遠難逢故國書可能無往事空食鼎中魚
岸草連荒色村聲樂稔年晩晴初(一作貪)穫稻閒却采蓮
(一作菱)船
灘淺爭(一作多)遊鷺江清易見魚怪來吟未足秋物欠紅
蕖
蛩響依莎(一作沙)草螢飛透水煙夜涼誰詠史空泊運租
船
睡穏葉舟輕風微浪不驚任君(一作人居)蘆葦岸終夜動秋
聲
自念(一作守)平生意曾期一郡符豈(一作可)知因謫宦斑鬢
入江湖
煙渚復煙渚畫屏休(一作還)畫屏引愁天末去數點暮山
青
水天涼夜月不是惜(一作少)清光好物(一作景)隨人祕(一作物)
秦淮憶建康
古來多思客搖落恨江潭今日秋風至蕭疎獨(一作過)沔
南
暎竹疑村好穿蘆覺渚幽漸安無曠土薑芋當農收
秋風動客心寂寂不成吟飛上危檣立啼烏(一作鶯)報好
(一作鳥不知)音
見底高秋水開懷萬里天旅吟還有伴沙柳數枝蟬
九日自佳節扁舟無一杯曹園舊尊酒戲馬憶高臺
兵火有餘燼貧村纔數家無人爭曉閒殘月下寒沙
渚禽菱芡足不向稻粱爭靜宿凉灣月應無失侣聲
輕雲未護(一作撲)霜樹杪橘初黃信是知名物微風過水
香
渺渺望天涯清漣浸赤霞難逢星漢使烏鵲日(一作自)乘
槎
土曠深耕少江平遠釣多生平皆棄本金革竟如何
海月非常物等閒不可尋披沙應有地淺處定無金
風晩冷颼颼蘆花已白頭舊來紅葉寺堪憶玉京秋
風好來無陣雲閒去有蹤釣歌無遠近應喜罷艨艟
吳疆連楚甸楚俗異吳鄉漫把尊中物無人啄蠏筐(一作)
(黃)
岸綠野煙遠江紅斜照微撐開小漁艇應到月明歸
雨餘江始漲漾漾見流薪曾歎河(一作溝)中木斯言憶古
人
葉(一作乘)舟維夏口煙野獨行時不見頭陀寺空懷幼婦
碑
晚泊武昌岸津亭疎柳風數株曾手植好事憶陶公
墜露曉猶濃(一作霞墜日猶紅)秋花(一作清風)不易逢涉江雖已晩
高樹搴(一作攀)芙蓉
舟航依浦定星斗滿江寒若比隂霾日何妨夜未闌
近戍離金落孤岑望火門唯將知命意瀟灑向乾坤
叢菊生堤上此花長後時有人還採掇何必在(一作及)春
期
夕景殘霞落秋寒細雨晴短纓何用濯舟在月中行
堤(一作垠)壊漏(一作滿)江水地坳成野塘晩荷人不折留取
(一作此)作秋香
左(一作失)宦終何路攄懷亦自寬襞牋嘲白鷺無意喻梟
鸞
樓空人不歸雲似去時衣黃鶴無心下長應笑令威
白帝朝驚浪潯陽(一作陽臺)暮暎雲等閒生險易世路秖如
君
櫓慢開(一作生)輕浪帆虚帶白雲客船雖狹小容得庾(一作)
(瘦)將軍
風雨正甘(一作酣)寝雲霓忽晩晴放歌雖(一作須)自遣一歲
又崢嶸
靜看秋江水風微浪漸平人間馳競處塵土自波成
風勁(一作借)帆方疾風回櫂却遲較量人世事不校一毫
釐
咫尺愁風雨匡廬不可登秖疑雲(一作香)霧窟猶有六朝
僧
幽思正遲遲沙邊濯弄時自憐非博物猶未識鳧葵
曾有煙波客能歌西塞山落帆唯待月一釣紫菱灣
千頃水紋細一拳嵐影孤君山寒樹綠曾過洞庭湖
光闊重湖水低斜遠雁行未曾無興詠多謝沈東陽
晩菊繞江壘忽如開古屏莫言時節過白日有餘馨
秋寒鷹隼健逐雀下雲空知是江湖闊無心擊塞鴻
日落長亭晩山門步障青可憐(一作能)無酒分處處(一作更祝)
有旗亭(一作星)
江草何多思冬青尚滿洲誰能驚鵩鳥作賦為沙鷗
遠岸無行樹經霜有半紅停船搜(一作披)好句題葉贈江
楓
身世比行舟無風亦暫休敢言終破浪唯願穏乘流
數畝蒼苔石煙濛鶴卵洲定因詞客遇(一作過)名字始風
流
興閒停桂楫路好過松門不負佳山水還開酒一尊
幽懷念煙水長恨隔龍沙今日滕王閣分明見落霞
短楫休敲桂孤根自駐萍自憐非劒氣空向斗牛星
江流何渺渺懷古獨依依漁父非賢者蘆中但有磯
高浪如銀屋江風一發時筆端降太白才大語終竒
細竹漁家路晴陽看結繒(一作罾)喜來邀客坐分與折腰
菱
幸有煙波興寧辭筆硯勞緣情無怨刺(一作刺怨)却似反離
騷
平湖五百里江水想通波不柰扁舟去其如決計何
數峰雲斷處去岸暎高(一作西)山身到韋(一作章)江日猶應
(一作應猶)未得閒
一灣斜照水三版順風船未敢相邀約勞生秖自憐
江雨正霏微江村晩度稀何曾妨釣艇更待得魚歸
沙上獨行時高吟(一作吟情)到楚詞(一作祠)難將垂岸蓼盈(一作)
(應)把當江蘺
新野舊樓名潯陽勝賞情照人長一色江月共淒清
願飲西江水那吟北渚愁莫教留滯跡遠比蔡昭侯
湖口分江水東流獨有情當時好風物誰伴謝(一作為伴)宣
城
潯陽江畔菊應似古來秋為問幽棲客吟時得酒不
高峰有佳號千尺倚寒松(一作風)若使鑪煙在猶應為上
公
萬木已清霜江邊村事忙故溪黃稻熟一夜夢(一作甕)中
香
楚水苦縈迴征帆落又開可緣非直路却有好風來
遠謫歲時晏暮江風雨寒仍愁繫舟處驚夢近長灘
言懷
夜月霽未(一作來)好雲泉堪夢歸如何建章漏催著早朝
衣
和張僕射塞下曲(一作盧綸詩)
月黑雁飛高單于夜遁逃欲將輕騎逐大雪滿弓刀
送李明府去官
謗言三至後直道歎何如今日藍溪水無人不(一作助又作勖)
夜魚(一作漁)
赴章陵詶李卿贈别
一官叨下秩九棘謝知音芳草文園路春愁滿别心
逢俠者
燕趙悲歌士相逢劇孟家寸心言不盡前路日將斜
郎員外見尋不遇
軒騎來相訪漁樵悔晩歸更憐垂(一作乘)露跡花裏點牆
衣
過李侍御宅(一作過故吕侍御宅)
不見承明客愁聞長樂鐘(一作翰墨成千古恩榮謝九重)馬卿何早世
漢主欲登封
宿洞口館(一作驛)
野竹通溪冷秋泉(一作蟬一作泉聲又作蟬聲)入戸鳴亂(一作往)來人
不到芳(一作寒)草上階生
九日寄姪箊箕等
采菊偏相憶傳香寄便風今朝竹林下莫使桂尊空
梨花
豔靜如籠月香寒未逐風桃花徒照地終被笑妖紅
題崔逸人山亭
藥徑深紅蘚山窗滿翠微羡君花下酒(一作醉)蝴蝶夢中
飛
藍田溪雜詠二十二首
登臺(一作望山臺)
望山登春臺目盡趣難極晩景下平阡花際霞峰色
板橋
靜宜樵隠度遠與車馬隔有時行藥來喜遇歸山客
石井
片霞照仙井泉底桃花紅那知幽石下不與武陵通
古藤
引蔓出雲樹垂綸覆巢鶴幽人對酒時苔上閒花落
晩歸鷺
池上靜難厭雲間欲去晩忽背夕陽飛乘興(一作剰與)清風
遠
洞仙謠(一作伺山徑)
幾轉到青山數重度流水秦人入雲去知向桃源裏
藥圃
春畦生百藥花葉香初霽好客似風光(一作日與光風)偏來入
叢蕙
石上苔
淨(一作靜)與溪色連幽宜松雨(一作露)滴誰知古石上不染
世人跡
窗裏山
遠岫見如近千里(一作重)一窗裏坐來石上雲乍謂壺中
起
竹間路
暗歸草堂靜半入花園(一作源)去有時載酒來不與清風
遇
竹嶼
幽鳥清漣上興來看不足新篁壓水低昨夜鴛鴦宿
砌下泉
穿雲來自遠激砌流偏駛能資庭戸幽更引海禽至
戲鷗
乍依菱蔓聚盡向蘆花滅更喜好風來數片翻晴雪
遠山鐘
風送出山鐘雲霞度水淺欲知(一作尋)聲盡處鳥滅寥天
遠
東陂(一作憶皇子陂)
永日興難忘掇芳春陂曲新晴花枝下愛此苔水綠
池上亭
臨池構杏梁待客歸煙塘水上褰簾好蓮開杜若香
銜魚翠鳥
有意蓮葉間瞥然下高樹擘波得潛魚一點翠光去
石蓮花
幽石生芙蓉百花慚美色遠笑越溪女聞芳不可識
潺湲(一作溪)聲
亂石跳素波寒聲聞(一作來)幾處颼颼暝風引散出空林
去
松下雪
雖因朔風至不向瑶臺側唯助苦寒松偏明後彫色
田鶴
田鶴望碧霄無風亦自舉單飛後片雲早晩及前侣
題南陂
家住鳳城南門臨古陂曲時憐上林雁半入池塘宿
傷秋
歲去人頭白秋來樹葉黃搔頭向黃葉與爾共悲傷
送崔山人歸山
東山殘雨挂斜暉野客巢由指翠微别酒稍酣乘興去
知君不羡白雲歸
題禮上人壁畫山水
連山畫出暎禪扉粉壁香筵(一作煙)滿翠微坐來鑪氣縈
空散(一作徹)共指晴雲向嶺歸
送歐陽子還江華郡
江華勝事接湘濱千里湖山入興新才子思歸催去櫂
汀(一作江)花且為駐殘春
暮春歸故山草堂(一作劉長鄕詩題云晩春歸山居題窗前竹)
谷口春殘(一作殘春)黃鳥稀辛夷花盡杏花飛始憐幽竹山
窗下不改清隂待我歸
訪李(一本有少字)卿不遇
畫戟朱樓暎晚霞高梧寒柳度飛鴉門前不見歸軒至
城上愁看落日斜
與趙莒茶讌
竹下㤀言對紫茶全勝羽客醉(一作對)流霞塵心洗盡興
難盡一樹蟬聲片影斜
故王維右丞堂前芍藥花開悽然感懷
芍藥花開出舊欄春衫掩泪再來看主人不在花長在
更勝青松守歲寒
送張參及第還家
大(一作太)學三年聞琢玉東堂一舉早成名借問還家何
處好玉(一作中)人含笑下機迎
夜泊鸚鵡洲
月照溪邊一罩蓬夜聞(一作閑)清唱有微風小樓深巷敲
方響水國人家在處同
歸雁
瀟湘何事等閒回水碧沙明兩岸苔二十五弦彈夜月
不勝清怨却飛來
春郊
水遶(一作透)冰渠漸有聲氣融煙塢晩來明東風好作陽
和使逢草逢花報發生
晩歸嚴明府題門
降士林霑蕙草寒弦(一作空)驚翰苑失鴛鸞秋中回首君
門阻馬上應歌行路難
秋夜送趙冽歸襄陽
斗酒忘言良夜深紅萱露滴鵲(一作滴露鶴)驚林欲知别後
思今夕漢水東流(一作遊)是寸心
送符别駕還郡(一作還錢塘)
驥足駸駸吳越關(一作間)屏星復與紫書還已知從事元
無事城上愁看海上山
同王員外隴城絶句
三軍版築脱金刀黎庶翻慚將士勞不憶(一作意)新城連
嶂(一作障)起唯驚畫角入雲高
過故洛城
故城門外(一作前)春日斜故城門裏無人家市朝欲認不
知處漠漠野田空草花
校獵曲
長楊殺氣連雲飛漢主秋畋正掩圍重門日晏紅塵出
數騎胡(一作畋)人獵獸歸
晚過横灞寄張藍田
亂水東流落照時黃花滿徑客行(一作來)遲林端忽見南
山色馬上還吟陶令詩
九日田舍
今日陶(一作山一作吾)家野興偏東籬黃菊暎(一作滿)秋田浮雲
暝鳥飛將盡(一作稍飛去)始逹青山(一作愛平林)新月前
長安落第
花繁柳暗九門深對飲悲歌淚滿襟數日鶯花皆落羽
一回春至一傷心
御定全唐詩卷二百三十九
