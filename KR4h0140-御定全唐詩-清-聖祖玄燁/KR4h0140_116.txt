欽定四庫全書
御定全唐詩卷一百十六
張子容
張子容先天二年擢進士第為樂城尉與孟浩然友善
詩一卷
春江花月夜二首
&KR1045;花發岸口氣色動江新此夜江中月流光花上春分
明石潭裏宜照浣紗人
交甫憐瑶珮仙妃難重期沈沈綠江晩惆悵碧雲姿初
逄花上月言是弄珠時
雲陽驛陪崔使君邵道士夜宴
一尉東南遠誰知此夜歡諸侯傾皂盖仙客整黃冠染
翰燈花滿飛觴雲氣寒欣承國士遇更借美人看
除夜樂城逢孟浩然
遠客襄陽郡来過海岸家樽開(一作前)柏葉酒燈發九枝
花妙曲逢盧女高才得孟嘉東山行樂意非是競繁(一作)
(奢)華
送蘇倩遊天台
靈異尋滄海笙歌訪翠微江鷗迎共(一作近)狎雲鶴待將
飛琪樹嘗(一作攀)仙果瓊樓(一作枝)試羽衣遥知神女問獨
怪阮郎歸
泛永嘉江日暮迴舟
無雲天欲暮輕(一作轉)鷁大江清歸路烟中遠迴舟月上
行傍潭窺竹暗出嶼見沙明更值微風起乘流絲管聲
永嘉即事寄贛縣袁少府瓘
山繞樓臺出谿通里閈斜曾為謝客郡多有逐臣家海
氣朝成雨江天晚作霞題書報賈誼地濕似長沙
樂城歲日贈孟浩然(一作王維詩)
土地窮甌越風光肇建寅插桃銷瘴癘移竹近階墀半
是吴風俗仍為楚歲時更逢習鑿齒言在漢川湄
永嘉作
拙宦從江左投荒更海邊山將孤嶼近水共惡谿連地
濕梅多雨潭蒸竹起烟未應悲晚髮炎瘴苦華年
送孟八浩然歸襄陽二首
東越相逄地西亭送别津風潮看觧䌫雲(一作雪)海(一作雨)
去愁人鄉在桃林岸山(一作江)連楓樹春因(一作長)懷故園
意歸與孟家鄰
杜門不欲(一作復)出久與世情疎以此為長策勸君歸舊
廬醉歌田舍酒笑讀古人書好是一生事無勞獻子虚
(此篇一作王維詩)
貶樂城尉日作
竄謫邊窮海川原近惡谿有時聞虎嘯無夜不猨啼地
暖花長發巖高日易低故鄕可憶處遥指斗牛西
自樂城赴永嘉枉路泛白湖寄松陽李少府
西行礙淺石北轉入谿橋樹色烟輕重湖光風動搖百
花亂飛雪萬嶺疊青霄猿挂臨潭篠鷗迎出浦橈惟應
賞心客兹路不言遥
九日陪潤州邵使君登北固山
五馬向西(一作山)椒重陽坐麗譙徐州帶綠水楚國在青
霄張幕連江樹開筵接海潮凌雲詞客語迴雪舞人嬌
(一作腰)梅福慙仙吏羊公賞下僚新豐酒舊美况是菊花
朝
璧池望秋月
凉夜窺清沼池空水月秋滿輪沈玉鏡半魄落銀鉤蟾
影搖輕浪菱花渡淺流漏移光漸潔雲斂色偏浮似璧
悲三獻疑珠怯再投能持千里意来照楚鄉愁
長安早春(一作孟浩然詩)
開國維(一作移)東井城池起(一作對)北辰咸歌太平日共樂
建寅春雪(一作雲)盡黃(一作青)山樹冰開黑水津(一作濱)草迎
金埒馬花伴(一作醉)玉樓人鴻漸看無數鶯歌(一作聲)聽欲
頻何當桂枝擢還及柳條新
贈司勲蕭郎中
作相開黃閣為郎奏赤墀君臣道合體父子貴同時國
以推賢答家無内舉疑鳳池真水鏡蘭省得華滋未覩
風流日先聞新(一作所)賦詩江山清謝眺花木媚丘遲吏
部来何暮王言念在兹丹青無不可霖雨亦相期昔我
投荒處孤烟望島夷群鷗終日狎落葉數年悲漁父留
歌詠江妃入興詞今將獻知已相感勿吾欺
巫山
巫嶺岧嶤天際重佳期宿昔願相從朝雲暮雨連天暗
神女知来第幾峰
除日
臘月今知晦流年此夕除拾樵供歲火帖牖作春書柳
覺東風至花疑小雪餘忽逄雙鯉贈言是上冰魚
御定全唐詩卷一百十六
