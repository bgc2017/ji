欽定四庫全書
御定全唐詩卷八百九十四
薛昭藴(蜀侍郎詞十九首)
相見歡
羅𥜗繡袂香紅畫堂中細草平沙蕃馬小屏風卷羅
幕凭妝閣思無窮暮雨輕煙魂斷隔簾櫳
醉公子(一名四換頭)
慢綰青絲髮光砑吳綾韈牀上小熏籠韶州新退紅
叵耐無端處捻得從頭汙惱得眼慵開問人閑事來
女冠子
求仙去也翠鈿金篦盡捨入嵒巒霧卷黃羅帔雲雕白
玉冠野煙溪洞冷林月石橋寒静夜松風下禮天壇
雲羅霧縠新授明威法籙降真函髻綰青絲髮冠抽碧
玉篸往來雲過五去住島經三正遇劉郎使啓瑶緘
浣溪沙
紅蓼渡頭秋正雨印沙鷗跡自成行整鬟飄袖野風香
不語含嚬深浦裏幾回愁煞櫂船郎燕歸帆盡水茫
茫
鈿匣菱花錦帶垂静臨蘭檻卸頭時約鬟低珥算歸期
花茂草青湘渚闊夢餘空有漏依依二年終日損芳
菲
粉上依稀有淚痕郡庭花落欲黃昏遠情深恨與誰論
記得去年寒食日延秋門外卓金輪日斜人散暗銷
魂
握手河橋柳似金蜂須輕惹百花心蕙風蘭思寄清琴
意滿便同春水滿情深還似酒杯深楚煙湘月兩沈
沈
簾外三間出寺牆滿街垂柳綠隂長嫩紅輕翠間濃妝
瞥地見時猶可可却來閑處暗思量如今情事隔仙
鄉
江館清秋纜客船故人相送夜開筵麝煙蘭燄簇花鈿
正是斷魂迷楚雨不堪離恨咽湘弦月高霜白水連
天
傾國傾城恨有餘幾多紅淚泣姑蘇倚風凝睇雪肌膚
吳主山河空落日越王宫殿半平蕪藕花菱蔓滿平
湖
越女淘金春水上步搖雲鬢佩鳴璫渚風江草又清香
不為遠山凝翠黛只應含恨向斜陽碧桃花謝憶劉
郎
謁金門
春滿院疊損羅衣金線睡覺水精簾未卷簾前雙語燕
斜掩金鋪一扇滿地落花千片早是相思腸欲斷忍
教頻夢見
喜遷鶯
殘蟾落曉鐘鳴羽化覺身輕乍無春睡有餘酲杏苑雪
初晴紫陌長襟袖冷不是人間風景回看塵土似前
生休羨谷中鸎
金門曉玉京春駿馬驟輕塵樺煙深處白衫新認得化
龍身九陌喧千戶啓滿袖桂香風細杏園歡宴曲江
濱自此占芳辰
清明節雨晴天得意正當年馬驕泥輭錦連乾香袖半
籠鞭花色融人競賞盡是繡鞍朱鞅日斜無計更留
連歸路草和煙
小重山
春到長門春草青玉階華露滴月朧明東風吹斷紫簫
聲宫漏促簾外曉嗁鸎愁極夢難成紅妝流宿淚不
勝情手挼裙帶遶花行思君切羅幌暗塵生
秋到長門秋草黃畫梁雙燕去出宫牆玉簫無復理霓
裳金蟬墜鸞鏡掩休妝憶昔在昭陽舞衣紅綬帶繡
鴛鴦至今猶惹御爐香魂夢斷愁聽漏更長
離别難
寶馬曉鞴雕鞍羅幃乍别情難那堪春景媚送君千萬
里半妝珠翠落露華寒紅蠟燭青絲曲偏能鉤引淚闌
干良夜促香塵綠魂欲迷檀眉半歛愁低未别心先
咽欲語情難說出芳草路東西搖袖立春風急櫻花楊
柳雨凄凄
顧夐(五十五首)
荷葉杯
春盡小庭花落寂寞凭檻歛雙眉忍教成病憶佳期知
摩知知摩知
歌發誰家筵上寥亮别恨正悠悠蘭釭背帳月當樓愁
摩愁愁摩愁
弱柳好花盡拆晴陌陌上少年郎滿身蘭麝撲人香狂
摩狂狂摩狂
記得那時相見膽戰鬢亂四肢柔泥人無語不擡頭羞
摩羞羞摩羞
夜久歌聲怨咽殘月菊冷露微微看看濕透縷金衣歸
摩歸歸摩歸
我憶君詩最苦知否字字盡關心紅牋寫寄表情深吟
摩吟吟摩吟
金鴨香濃鴛被枕膩小髻簇花鈿腰如細柳臉如蓮憐
摩憐憐摩憐
曲砌蝶飛煙暖春半花發柳垂條花如雙臉柳如腰嬌
摩嬌嬌摩嬌
一去又乖期信春盡滿院長莓苔手挼裙帶獨裵回來
摩來來摩來
甘州子
一爐龍麝錦帷傍屏掩映燭熒煌禁樓刁斗喜初長羅
薦繡鴛鴦山枕上私語口脂香
每逢清夜與良晨多悵望足傷神雲迷水隔意中人寂
寞繡羅茵山枕上幾點淚痕新
曾如劉阮訪仙蹤深洞客此時逢綺筵散後繡衾同欵
曲見韶容山枕上長是怯晨鐘
露桃花裏小樓深持玉盞聽瑶琴醉歸青瑣入鴛衾月
色照衣襟山枕上翠鈿鎮眉心
紅爐深夜醉調笙敲拍處玉纖輕小屏古畫岸低平煙
月滿閑庭山枕上燈背臉波横
遐方怨
簾影細簟文平象紗籠玉指縷金羅扇輕嫩紅雙臉似
花明兩條眉黛遠山横鳳簫歇鏡塵生遼塞音書絶
夢魂長暗驚玉郎經歲負娉婷教人争不恨無情
訴衷情
香滅簾垂春漏永整鴛衾羅带重雙鳳縷黃金窗外月
光臨沈沈斷腸無處尋負春心
永夜抛人何處去絶來音香閣掩眉歛月將沈争忍不
相尋怨孤衾換我心為你心始知相憶深
楊柳枝(即柳枝)
秋夜香閨思寂寥漏迢迢鴛幃羅幌麝煙銷燭光搖
正憶玉郎遊蕩去無尋處更聞簾外雨瀟瀟滴芭蕉
醉公子(二首)
漠漠秋雲澹紅藕香侵檻枕倚小山屏金鋪向晩扄
睡起横波慢獨望情何限衰柳數聲蟬魂銷似去年
岸柳垂金線雨晴鸎百轉家住綠楊邊往來多少年
馬嘶芳草遠高樓簾半卷歛袖翠蛾攢相逢爾許難
酒泉子
楊柳舞風輕惹春煙殘雨杏花愁鸎正語畫樓東錦
屏寂寞思無窮還是不知消息鏡塵生珠淚滴損儀容
羅帶縷金蘭麝煙凝魂斷畫屏欹雲鬢亂恨難任幾
回垂淚滴鴛衾薄情何處去月臨窗花滿樹信沈沈
小檻日斜風度綠窗人悄悄翠幃閑掩舞雙鸞舊香寒
别來情緒轉難判韶顔看却老依稀粉上有嗁痕暗
銷魂
黛薄紅深約掠綠鬟雲膩小鴛鴦金翡翠稱人心錦
鱗無處傳幽意海燕蘭堂春又去隔年書千點淚恨難
任
掩却菱花收拾翠鈿休上面金蟲玉燕鎖香奩恨厭厭
雲鬟半墜嬾重篸淚侵山枕濕銀燈背帳夢方酣鴈
飛南
水碧風清入檻細香紅藕膩謝娘歛翠恨無涯小屏斜
堪憎蕩子不還家謾留羅帶結帳深枕膩炷沈煙負
當年
黛怨紅羞掩映畫堂春欲暮殘花微雨隔青樓思悠悠
芳菲時節看將度寂寞無人還獨語畫羅𥜗香粉汙
不勝愁
浣溪沙
春色迷人恨正賒可堪蕩子不還家細風輕露著梨花
簾外有情雙燕颺檻前無力綠楊斜小屏狂夢極天
涯
紅藕香寒翠渚平月籠虛閣夜蛩清塞鴻驚夢兩牽情
寶帳玉爐殘麝冷羅衣金縷暗塵生小窗孤燭淚縱
横
荷芰風輕簾幕香繡衣鸂鷘泳回塘小屏閑掩舊瀟湘
恨入空幃鸞影獨淚凝雙臉渚蓮光薄情年少悔思
量
惆悵經年别謝娘月窗花院好風光此時相望最情傷
青鳥不來傳錦字瑶姬何處鎖蘭房忍教魂夢兩茫
茫
庭菊飄黃玉露濃冷莎偎砌隱鳴蛩何期良夜得相逢
背帳風搖紅蠟滴惹香煖夢繡衾重覺來枕上怯晨
鐘
雲澹風高葉亂飛小庭寒雨綠苔微深閨人静掩屏帷
粉黛暗愁金帶枕鴛鴦空繞畫羅衣那堪孤負不思
歸
鴈響遥天玉漏清小紗窗外月朧明翠幃金鴨炷香平
何處不歸音信斷良宵空使夢魂驚簟涼枕冷不勝
情
露白蟾明又到秋佳期幽會兩悠悠夢牽情役幾時休
記得泥人微歛黛無言斜倚小書樓暗思前事不勝
愁
更漏子
舊歡娛新悵望擁鼻含嚬樓上濃柳翠晩霞微江鷗接
翼飛簾半卷屏斜掩遠岫參差迷眼歌滿耳酒盈尊
前非不要論
應天長
瑟瑟羅裙金線縷輕透鵝黃香畫袴垂交帶盤鸚鵡嫋
嫋翠翹移玉步背人勻檀注慢轉嬌波偷覻歛黛春
情暗許倚屏慵不語
漁歌子
曉風清幽沼綠倚闌凝望珍禽浴畫簾垂翠屏曲滿䄂
荷香馥郁好攄懷堪寓目身閑心静平生足酒杯深
光影促名利無心較逐
河傳
燕颺晴景小窗屏暖鴛鴦交頸菱花掩却翠鬟欹慵整
海棠簾外影繡幃香斷金鸂鷘無消息心事空相憶
倚東風春正濃愁紅淚㾗衣上重
曲檻春晩碧流紋細綠楊絲輭露華鮮杏枝緐鸎轉野
蕪平似翦直是人間到天上堪遊賞醉眼疑屏障對
池塘惜韶光斷腸為花須盡狂
櫂舉舟去波光渺渺不知何處岸花汀草共依依雨微
鷓鴣相逐飛天涯離恨江聲咽嗁猨切此意向誰說
倚蘭橈獨無憀魂銷小爐香欲焦
木蘭花(即玉樓春)
月照玉樓春漏促颯颯風搖庭砌竹夢驚鴛被覺來時
何處管弦聲斷續惆悵少年遊冶去枕上兩蛾攢細
綠曉鶯簾外語花枝背帳猶殘紅蠟燭
柳映玉樓春日晩雨細風輕烟草輭畫堂鸚鵡語雕籠
金粉小屏猶半掩香滅繡幃人寂寂倚檻無言愁思
遠恨郎何處縱疎狂長使含嗁眉不展
月皎露華窗影細風送菊香黏繡袂博山爐冷水沈微
惆悵金閨終日閉嬾展羅衾垂玉筯羞對菱花篸寶
髻良宵好事枉教休無計那他狂耍壻
拂水雙飛來去燕曲檻小屏山六扇春愁凝思結眉心
綠綺嬾調紅錦薦話别情多聲欲戰玉筯痕留紅粉
面鎮長獨立到黃昏却怕良宵頻夢見
虞美人
曉鶯嗁破相思夢簾卷金泥鳳宿妝猶在酒初醒翠翹
慵整倚雲屏轉娉婷香檀細畫侵桃臉羅袂輕輕歛
佳期堪恨再難尋綠蕪滿院柳成隂負春心
觸簾風送景陽鐘鴛被繡花重曉幃初卷冷煙濃翠勻
粉黛好儀容思嬌慵起來無語理朝妝寶匣鏡凝光
綠荷相倚滿池塘露清枕簟藕花香恨悠揚
翠屏閑掩垂珠箔絲雨籠池閣露黏紅藕咽清香謝娘
嬌極不成狂罷朝妝小金鸂鷘沈煙細膩枕堆雲髻
淺眉微歛注檀輕舊歡時有夢魂驚悔多情
碧梧桐映紗窗晩花謝鶯聲嬾小屏屈曲掩青山翠幃
香粉玉爐寒兩蛾攢顚狂年少輕離别孤負春時節
畫羅紅袂有嗁痕魂銷無語倚閨門欲黃昏
深閨春色勞思想恨共春蕪長黃鸝嬌轉泥芳妍杏枝
如畫倚輕煙瑣窗前凭闌愁立雙蛾細柳影斜搖砌
玉郎還是不還家教人魂夢逐楊花繞天涯
少年豔質勝瓊英早晩别三清蓮冠稳篸鈿篦横飄飄
羅袖碧雲輕畫難成遲遲少轉腰身嫋翠靨眉心小
醮壇風急杏枝香此時恨不駕鸞皇訪劉郎
臨江仙
碧染長空池似鏡倚樓閑望凝情滿衣紅藕細香清象
牀珍簟山障掩玉琴横暗想昔時歡笑事如今贏得
愁生博山爐煖澹煙輕蟬吟人静殘日傍小窗明
幽閨小檻春光晚柳濃花澹鶯稀舊歡思想尚依依翠
嚬紅歛終日損芳菲何事狂夫音信斷不如梁燕猶
歸畫堂深處麝煙微屏虚枕冷風細雨霏霏
月色穿簾風入竹倚屏雙黛愁時砌花含露兩三枝如
嗁恨臉魂斷損容儀香燼暗銷金鴨冷可堪孤負前
期繡襦不整鬢鬟攲幾多惆悵情緒在天涯
獻衷心
繡鴛鴦帳暖畫孔雀屏欹人悄悄月明時想昔年歡笑
恨今日分離銀釭背銅漏永阻佳期小爐煙細虚閣
簾垂幾多心事暗地思惟被嬌娥牽役魂夢如癡金閨
裏山枕上始應知
鹿虔扆(蜀永泰軍節度使加太保詞六首)
女冠子
鳳樓琪樹惆悵劉郎一去正春深洞裏愁空結人間信
莫尋竹疎齋殿迥松密醮壇隂倚雲低首望可知心
步虚壇上絳節霓旌相向引真仙玉佩搖蟾影金爐嫋
麝煙露濃霜簡濕風緊羽衣偏欲留難得住却歸天
思越人
翠屏欹銀燭背漏殘清夜迢迢雙帶繡窠盤錦薦淚侵
花暗香銷珊瑚枕膩鴉鬟亂玉&KR0655;慵整雲散苦是適
來新夢見離腸争不千斷
虞美人
卷荷香澹浮煙渚綠嫩擎新雨瑣窗疎透曉風清象牀
珍簟冷光輕水文平九疑黛色屏斜掩枕上眉心歛
不堪相望病將成鈿昏檀粉淚縱横不勝情
臨江仙
金鎖重門荒苑静綺窗愁對秋空翠華一去寂無蹤玉
樓歌吹聲斷已隨風煙月不知人事改夜闌還照深
宫藕花相向野塘中暗傷亡國清露泣香紅
無頼曉鶯驚夢斷起来殘酒初醒映窗絲柳嫋煙青翠
簾慵卷約砌杏花零一自玉郎遊冶去蓮凋月慘儀
形暮天微雨灑閑庭手挼裙帶無語倚雲屏
御定全唐詩卷八百九十四
