欽定四庫全書
御定全唐詩卷七百六十三
楊䕫
楊䕫唐末為田頵客集五卷今存詩十二首
寧州道中
城枕蕭關路胡兵日夕臨唯憑一炬火以慰萬人心春
老雪猶重沙寒草不深如何驅匹馬向此獨閑吟
尋九華王山人
下馬扣荆扉相尋春半時捫蘿盤磴險疊石渡溪危松
夾莓苔逕花藏薜荔籬卧雲情自逸名姓厭人知
金陵逢張喬
殊鄉會面時辛苦兩情知有志年空過無媒命共竒吟
餘春漏急語舊酒廵遲天爵如堪倚休驚鬢上絲
送鄒尊師歸洞庭
衆島在波心曾居(一作為)舊隐林近聞飛檄急轉億卧雲
深賣藥唯供酒歸舟只載琴遥知明月夜坐石自開襟
送日東僧遊天台
一瓶離日外行指赤城中去自重雲下来從積水東攀
蘿躋石徑挂錫憩松風廻首鷄林道唯應夢想通
題甘露寺
高殿拂雲霓登臨想虎溪風勻帆影衆煙亂鳥行迷北
倚波濤闊南窺井邑低滿城塵漠漠隔岸草萋萋虛閣
延秋磬澄江響暮鼙客心還惜去新月挂樓西
送張相公出征
得意在當年登壇秉國權漢推周勃重晉讓趙宣賢儒
德尼丘降兵鈐太白傳援毫飛鳳藻發匣吼龍泉歴火
金難耗零霜桂益堅從来稱玉潔此更讓朱妍鴛鷺臻
門下貔貅擁帳前去知清朔漠行不費陶甄獻畫符中
旨推誠契上玄願將班固筆書頌勒燕然
題鄭山人郊居
谷口今逢避世才入門瀟灑絶塵埃漁舟下釣乘風去
藥醖留賓待月開數片石從青嶂得一條泉自白雲来
竹軒相對無言語盡日(一作肆目)南山不欲廻
題宣州延慶寺益公院(咸通中入講極承恩澤)
嘿坐能除萬種情臘高兼有賜衣榮講經舊說傾朝聽
登殿曾聞降輦迎幽逕北連千嶂碧虛窗東望一川平
長年門外無塵客時見元戎駐旆旌
寄當陽袁皓明府
高人為縣在南京竹遶琴堂水遶城地古既資攜酒興
務閒偏長看山情松軒待月僧同坐藥圃尋花鶴伴行
百里甚堪留惠愛莫教空說魯恭名
送杜郎中入茶山修貢
一道澄瀾徹底清仙郎輕棹出重城採蘋虛得當時稱
述職那同此日榮劍戟步經(一作搖)高障黑綺羅光動百
花明謝公攜妓東山去何似乘春奉詔行
送鄭谷
春江㶑㶑清且急春雨濛濛密復疎一曲狂歌兩行淚
送君兼寄故鄉書
杜建徽
杜建徽字延光新登人隨錢鏐征伐累立戰功官至丞
相中書令封鄖國公詩一首
自叙(建徽累征伐皆單衣入陣敵無不披靡年老尚能騎射嘗從擊毬於廣場興酣有宿)
(中箭鏃自臂中飛出人皆壮之為詩自叙)
中劍斫耳缺被箭射胛過為將湏有膽有膽即無賈
沈韜文
沈韜文湖州人事錢鏐為元帥府典謁累官左衛上將
軍改湖州刺史詩一首
游西湖(首句缺)
菰米蘋花似故鄉不是不歸歸未得
好風明月一思量
王繼勲
王繼勲審知諸孫連重遇之亂泉州軍將留從效擁立
為刺史後執送南唐詩一首
贈和龍妙空禪師
白面山南靈慶院茅(一作卯)齋道者雪峰禪只棲雲樹兩
三畝不下煙蘿四五年猨鳥認聲呼喚易龍神降伏住
持堅誰知今日秋江畔獨步醫王闡法筵
劉乙
劉乙字子真泉州人仕閩為鳳閣舍人棄官隐安溪鳳
髻山集一卷今存詩一首
題建造寺
曾看畫圖勞健羡如今親見畫猶麄減除天半石初泐
欠却幾株松未枯題像閣人漁浦叟集生臺鳥謝城烏
我来一聽支公論自是吾身幻得吾
句
掃石雲隨帚耕山鳥傍人(閩志)
夏鴻
夏鴻閩王氏客也詩一首
和贈和龍妙空禪師
翰林遺跡鏡潭前孤峭高僧此處禪出為信門興化日
坐當吾國太平年身同瑩澈尼珠淨語並鋒鋩慧劒堅
道果已圓名巳遂即看千匝遶香筵
劉山甫
劉山甫彭城人為王審知判官詩一首
題青草湖神祠(并序)
山甫父官嶺外侍從北歸泊青草湖見天王祠廟
宇傾頽香火不續題詩云云是夜夢為天王所責
云我南嶽神主張此地何為見侮俄而驚覺風浪
暴起殆欲沈溺遽起令撤詩板然後方定
壊墻風雨幾經春草色盈庭一座塵自是神明無感應
盛衰何得却由人
張昭
張昭南漢時人詩一首
漢宗廟樂舞辭
高廟明靈再啟圖金根玉輅幸神都巢阿丹鳳銜書命
入昴飛星獻寳符正撫薰弦娱赤子忽登仙駕泣蒼梧
薦櫻鶴館笳簫咽酌鬯金楹劒珮趨星俎雲罍兼魯禮
朱干象箾雜巴渝氤氲龍麝交青瑣髣髴鍚鑾下蘂珠
薦豆奉觴親玉几配天合祖耀璿樞受釐飲酒皇歡洽
仰俟餘靈泰九區
顔仁郁
顔仁郁字文傑泉州人仕王審知為歸德場長詩二首
農家
夜半呼兒趁曉耕羸牛無力漸艱行時人不識農家苦
將謂田中榖自生
山居
栢樹松隂覆竹齋罷燒藥竈縱高懷世間應少山間景
雲遶青松水遶階
王延彬
王延彬閩王審知弟審邽之子官節度使時中原人士
楊承休鄭璘韓偓歸傳懿楊贊圖鄭戩等皆避亂入閩
依審邽審邽振賦以財遣延彬作招賢館禮焉詩二首
春日寓感
兩衙前後訟堂清軟錦披袍擁鼻行雨後綠苔侵履跡
春深紅杏鎖(一作啟)鶯聲因攜久醖松醪酒自煮新抽竹
(一作綠)筍羹也解為詩也為政儂家何似謝宣城
哭徐夤
延夀溪頭歎逝波古今人事半消磨昔除正字今何在
所謂人生能幾何(延夀溪夤所居也)
御定全唐詩卷七百六十三
