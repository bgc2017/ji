欽定四庫全書
御定全唐詩卷二十八
雜曲歌辭
竹枝(顧况沅竹枝本出於巴渝唐貞元中劉禹錫在湘以俚歌鄙陋乃依騷人九歌作)
(竹枝新辭九章教里中兒歌之由是盛於貞元元和之間其音協黃鍾羽末如吴聲含思宛轉)
(有淇濮之豔)
帝子蒼梧不復歸洞庭葉下荆雲飛巴人夜唱竹枝後
腸斷曉猨聲漸稀
同前(劉禹錫)
白帝城頭春草生白鹽山下蜀江清南人上来歌一曲
北人莫上動鄉情
山桃紅花滿上頭蜀江春水拍江(一作山)流花紅易衰似
郎意水流無限似儂愁
江上朱樓新雨晴瀼西春水縠文生橋東橋西好楊柳
人来人去唱歌行
日出三竿春霧消江頭蜀客駐蘭橈凴寄狂夫書一紙
住在成都萬里橋
兩岸山花似雪開家家春酒滿銀杯昭君坊中多女伴
永安宫外踏青来
瞿塘嘈嘈十二灘此中(集作人言)道路古來難長恨人心不
如水等閒平地起波瀾
巫峡蒼蒼烟雨時清猨啼在最高枝箇裏愁人腸自斷
由来不是此聲悲
城西門前灩澦堆年年波浪不能摧(集作推)懊惱(集作恨)人
心不如石少時東去復西来
山上層層桃李花雲間烟火是人家銀釧金釵来負水
長刀短笠去燒畬
同前(劉禹錫)
楊柳青青江水平聞郎江上唱歌聲東邊日出西邊雨
道是無情(一作晴)還(集作却)有情(一作晴)
楚水巴山江雨多巴人能唱本鄉歌今朝北客思歸去
廻入紇那披綠蘿
同前(白居易)
瞿塘峡口冷(集作水)烟低白帝城頭月向西唱到竹枝聲
咽處寒猨晴(集作闇)鳥一時啼
竹枝苦怨怨何人夜静山空歇又聞蠻兒巴女齊聲唱
愁殺江樓病使君
巴東船舫上巴西波面風生雨脚齊水蓼冷花紅簇蔟
江蘺溼葉碧萋萋(集作淒淒)
江畔誰人唱竹枝前聲斷咽後聲遲怪来調苦緣詞苦
多是通州司馬詩
同前(李涉)
荆門灘急水潺潺兩岸猨啼烟滿山渡頭年少(一作少年)應
官去月落西陵望不還
巫峡雲開神女祠綠潭紅樹影参差下牢戍口初相問
無義灘頭剰别離
石壁千重樹萬重白雲斜掩碧芙蓉昭君溪上年年月
獨自(集作偏照)嬋娟色最濃
十二峰頭月欲低空濛(集作聆)江上子規啼孤舟一夜東
歸客泣向春(集作東)風憶建溪
同前(孫光憲)
門前春水白蘋花岸上無人小艇斜商女經過江欲暮
散抛殘食飼神雅
亂繩千結絆人深越羅萬丈表長尋楊柳在身垂意緒
藕花落盡見蓮心
楊柳枝(白居易易楊柳枝者古題所謂折楊柳本白居洛中所製宣宗朝國樂唱是)
(辭帝問永豐在何處因取兩株植於禁中居易又作辭一章)
一樹春風萬萬枝嫩於金色軟於絲永豐西角荒園裏
盡日無人屬阿誰
一樹衰殘委泥土雙枝榮耀植天庭定知玄象今春後
柳宿光中添兩星
同前(白居易)
六么水調家家唱白雪梅花處處吹古歌舊曲君休聽
聽取新翻楊柳枝
陶令門前四五樹亞夫營裏百千條何似東都正二月
黃金枝映洛陽橋
依依嫋嫋復青青句引清(集作春)風無限情白雪花繁空
撲地綠絲條弱不勝鶯
紅板江橋青酒旗館娃宫暖日斜時可憐雨歇東風定
萬樹千條各自垂
蘇州楊柳任君誇更有錢塘勝館娃若解多情尋小小
綠楊深處是蘇家
蘇家小女舊知名楊柳風前别有情剥條盤作銀環樣
卷葉吹為玉笛聲
葉含濃露如啼眼枝嫋輕風似舞腰小樹不禁攀折苦
乞君留取兩三條
人言柳葉是愁眉更有愁腸似柳絲柳絲挽斷腸牽斷
彼此應無續得期
同前(盧貞)
一樹依依在永豐兩枝飛去杳無蹤玉皇曾采人間曲
應逐歌聲入九重
同前(劉禹錫)
塞北梅花羌笛吹淮南桂樹小山詞請君莫奏前朝曲
聽唱新翻楊柳枝
南陌東城春早時相逢何處不依依桃紅李白皆誇好
須得垂楊相發輝
鳳闕輕遮翡翠帷龍墀遥望麯塵絲御溝春水柳(集作相)
暉映狂殺長安年少兒
金谷園中鶯亂飛銅駝陌上好風吹城東(集作中)桃李須
臾盡争似垂楊無限時
花萼樓前初種時美人樓上鬭腰支如今抛擲上(一作長)
街裏露葉如啼欲恨誰
煬帝行宫汴水濱數株殘(集作枝楊)柳不勝春昨来風起(集作)
(晚)花如雪飛入宮牆不見人
御陌青門拂地垂千條金縷萬條絲如今綰作同心結
將贈行人知不知
城外春風滿(集作吹)酒旗行人揮袂日西時長安陌上無
窮樹惟有垂楊管别離
輕盈嫋娜占春華舞榭妝樓處處遮春盡絮飛(集作花)留
不得随風好去落誰家
同前(劉禹錫)
楊子江頭烟景迷隋家宮樹拂金堤嵯峨猶有(集作是)當
時色半蘸波中水鳥棲
迎得春光先到来淺黃輕綠映樓臺只緣嫋娜多情思
便被春風長請挼(集作倩猜)
巫峡巫山楊柳多朝雲暮雨遠相和因想陽臺無限事
為君廻唱竹(集作柳)枝歌
同前(李商隐)
暫憑樽酒送無憀莫損愁眉與細腰人世死前惟有别
春風争擬惜長條
含烟惹霧每依依萬緒千條拂落暉為報行人休盡折
半留相送半迎歸
同前(韓琮)
梁苑隋堤事巳空萬條猶舞舊春風那堪更想千年後
誰見楊花入漢宫
同前(施肩吾)
傷見路傍(集作邊)楊柳春一枝折盡一重新今年還折去
年處不送去年離别人
同前(温庭筠)
宜春苑外最長條閒嫋春風伴舞腰正是玉人腸斷處
一渠春水赤欄橋
南内牆東御路傍預知春色柳絲黃杏花未肯無情思
何事情人最斷腸
蘇小門前柳萬條毿毿金線拂平橋黃鶯不語東風起
深閉朱門伴細腰
金縷毿毿碧瓦溝六宫眉黛惹春愁晚来更帶龍池雨
半拂欄干半入樓
館娃宫外鄴城西遠映征帆近拂堤繫得王孫歸意切
不關春草綠萋萋
兩兩黃鸝色似金嫋枝啼露動芳音春来幸自長如線
可惜牽纏蕩子心
御柳如絲映九重鳳凰窗柱繡芙蓉景陽樓畔千條露
一面新妝待曉鍾
織錦機邊鶯語頻停梭垂淚憶征人塞門三月猶蕭索
縦有垂楊未覺春
同前(皇甫松)
春入行宫映翠微玄宗侍女舞烟絲如今柳向空城綠
玉笛何人更把吹
爛漫春歸水國時吴王宫殿柳垂絲黃鶯長呌空閨畔
西子無因更得知
同前(僧齊巳)
鳳樓高映綠隂隂凝碧多含雨露深莫謂一枝柔軟力
幾曾牽破别離心
館娃宫畔響廊前依託吴王養翠烟劍去國亡臺榭(集作)
(殿)毁却随紅樹噪秋蝉
穠低似中陶潜酒軟極如傷宋玉風多謝將軍遶營種
翠中閒卓戰旗紅
高僧愛惜遮江寺遊子傷殘露野橋争似著行垂上苑
碧桃紅杏對搖搖
同前(張祜)
莫折宫前楊柳枝玄宗曾向笛中吹傷心日暮烟霞起
無限春愁生翠眉
凝碧池邊歛翠眉景陽臺下綰青絲那勝妃子朝元閣
玉手和烟弄一枝
同前(孫魴)
靈和風暖太昌春舞線搖絲向昔人何似曉来江雨後
一行如畫隔遥津
彭澤初栽五樹時只應閒看一枝枝不知天意風流處
要與佳人學畫眉
暖傍離亭静拂橋入流穿檻綠搖搖不知落日誰相送
魂斷千條與萬條
春来綠樹遍天涯未見垂楊未可誇晴日萬株烟一陣
閒坊兼是莫愁家
十首當年有舊詞唱青歌翠幾無遺未曾得向行人道
不為離情莫折伊
同前(薛能楊乾符五年能為許州刺史令部伎作柳枝健舞復賦其辭為新聲)
華清高樹出離宮南陌柔條帶暖風誰見輕隂是良夜
瀑泉聲畔月明中
洛橋晴影覆江船羌笛秋聲濕塞烟閒想習池公宴罷
水蒲風絮夕陽天
嫩綠輕懸似綴旒路人遥見隔宮樓誰能更近丹墀種
解播皇風入九州
暖風晴日斷浮埃廢路新條發釣臺處處輕輕(集作隂)可
惆悵後人攀處古人栽
潭上江邊嫋嫋垂日高風静絮相随青樓一樹無人見
正是女郎眠覺時
汴水高懸百萬條風清兩岸一時搖隋家力盡虚栽得
無限春風屬聖朝
和花烟樹九重城夹路春隂十萬營惟向邊頭不堪望
一株顦顇少人行
窗外齊垂旭日初樓邊輕好暖(集作暖好)風徐遊人莫道栽
無益桃李清隂却不如
衆木猶寒獨早青御溝橋畔曲江亭陶家舊日應如此
一院春條綠遶廳
帳偃纓垂細復繁令人心想石家園風條月影皆堪重
何事侯門愛樹萱
同前(薛能)
數首新詞(集作詩)帶恨成柳絲牽我我傷情柔娥幸有腰
支稳試踏吹聲作唱聲
高出軍營遠映橋賊兵曾斫火曾燒風流性在終難改
依舊春来萬萬條
縣依陶令想嫌迂營伴將軍即大麤此日與君除萬恨
數篇風調更應無
狂似纖腰軟勝綿自多情態更誰憐遊人不折還堪恨
抛向橋邊與路邊
朝陽晴照綠楊烟一别通波十七年應有舊枝無處覓
萬株風裏卓旌旃
晴垂芳態吐牙新雨擺輕條濕面春别有出牆高數尺
不知搖動是何人
暖梳簮朵事登樓因挂垂楊立地愁牽斷綠絲攀不得
半空懸著玉搔頭
西園高樹後庭根處處尋芳有折痕終憶舊遊桃葉舍
一株斜映竹籬門
劉白蘇臺總近時當初章句是誰推纖腰舞盡春楊柳
未有儂家一首詩
同前(牛嶠)
解凍風来末上青解垂羅袖拜卿卿無端嫋娜臨官路
舞送行人過一生
吴王宫裏色偏深一簇纖條萬縷金不憤錢塘蘇小小
引郎枝(集作松)下結同心
橋北橋南千萬條恨伊張緒不相饒金羈白馬臨風望
認得羊家(一作娘)静婉腰
狂雪随風撲馬飛惹烟無力被風欹莫教移入靈和殿
宮女三千又妬伊
裊翠籠烟拂暖波舞裙新染麯塵羅章華臺畔隋堤上
倚得春風爾許多
同前(和凝)
軟碧搖烟似送人映花時把翠眉嚬青青自是風流主
漫颭金絲待洛神
瑟瑟羅裙金縷腰黛眉偎破未重描醉来咬損新花子
拽住仙郎儘放嬌
鵲橋初就咽銀河今夜仙郎自性和不是昔年攀桂樹
豈能月裏索姮娥
同前(孫光憲)
閭(集作閶)門風暖落花乾飛遍江南雪不寒獨有晩来臨
水驛閒人多凭赤闌干
有池有榭即濛濛浸潤翻成長養功恰似有人長點檢
著行排立向春風
根柢雖然傍濁河無妨終日近笙歌驂驂(集作毿毿)金帶誰
堪比還笑黃鶯不較多
萬株枯槁怨亡隋似弔吴臺各自垂好是淮隂明月裏
酒樓横笛不勝吹
浪淘沙(劉禹錫)
九曲黃河萬里沙浪淘風簸自天涯如今直上銀河去
同到牽牛織女家
洛水橋邊春日斜碧流輕(集作清)淺見瓊沙無端陌上狂
風急驚起鴛鴦出浪花
汴水東流虎眼文清淮曉色鴨頭春君看渡口淘沙處
渡却人間多少人
鸚鵡洲頭浪颭沙青樓春望日將斜銜泥燕子争歸舍
獨自狂夫不憶家
濯錦江邊兩岸花春風吹浪正淘沙女郎剪下鴛鴦錦
將向中流匹晚霞
日照澄洲江霧開淘金(集作沙)女伴滿江隈美人首飾侯
王印盡是沙中浪底来
八月濤聲吼地来頭高數丈觸山迴須臾却入海門去
卷起沙堆似雪堆
莫道讒言如浪深莫言遷客似沙沉千淘萬漉雖辛苦
吹盡狂沙始到金
流水淘沙不暫停前波未滅後波生令人忽憶瀟湘渚
迴唱迎神三兩聲
同前(白居易)
一泊沙来一泊去一重浪滅一重生相攪相淘無歇日
會教山海一時平
白浪茫茫與海連平沙浩浩四無邊暮去朝来淘不住
遂令東海變桑田
青草湖中萬里程黃梅雨裏一人行愁見灘頭夜泊處
風翻暗浪打船聲
借問江湖與海水何似君情與妾心相恨不如潮有信
相思始覺海非深
海底飛塵終有日山頭化石豈無時誰道小郎抛小婦
船頭一去沒逥期
随波逐浪到天涯遷客生還有幾家却到帝鄉重富貴
請君莫忘浪淘沙
同前(皇甫松)
灘頭細草接疎林浪惡罾船半欲沈宿鷺眠洲非舊浦
去年沙觜是江心
蠻歌豆蔻北人愁松雨蒲風夜艇秋浪起鵁鶄眠不得
寒沙細細入江流
紇那曲(劉禹錫)
楊柳欎青青竹枝無限情同郎一回顧聽唱紇那聲
踏曲興無窮調同詞不同願郎千萬夀長作主人翁
瀟湘神二曲(劉禹錫)
湘水流湘水流九疑雲物至今愁君問二妃何處所零
陵香草露中秋
斑竹枝斑竹枝淚痕點點寄相思楚客欲聽瑶瑟怨瀟
湘深夜月明時
抛毬樂(劉禹錫)
五綵繡團團登君玳瑁筵最宜紅燭下偏稱落花前上
客如先起應須贈一船
春早見花枝朝朝恨發遲及看花落後却憶未開時幸
有抛毬樂一杯君莫辭
太平樂(白居易也商調曲)
歲豐仍節儉時泰更銷兵聖念長如此何憂不太平
湛露浮堯酒薰風起舜歌願同堯舜意所樂在人和
同前(王涯)
風俗今和厚君王在穆清行看采花曲盡是太階平
同前(張仲素)
聖德超千古皇威静四方蒼生今息戰無事覺時長(集作)
(良)
昇平樂(薛能也商調曲)
正(集作瑞)氣遶宫樓皇居信上遊遠岡延(集作連)聖祚平地
載神州會合皆重譯潺湲近八流中興豈假問據此自
千秋
寥泬敞延英朝班立位横宣傳無草動拜舞有衣聲鴛
瓦雲消濕蟲絲日照明辛勤自不到遥見似前生(集作程)
處處足歡聲(集作心)時康歲巳深不同三尺劍應似五絃
琴壽笑山猶盡明嫌日有隂何當憐一物亦遣斷愁吟
曙質絶埃氛彤庭列禁軍聖顔初對日龍尾競緣雲珮
響交成韻簾隂暖帶紋逍遥豈有事於此詠南薰
一物周天至(一作至周天)洪纖盡晏然車書無異俗甲子竝
豐年竒技皆歸朴征夫亦服田君王故不有台鼎合韋
弦(一作賢)
日日聽歌謠區中盡祝堯蟲蝗初不害夷狄近全銷史
筆惟書瑞天臺絶見祅因令匹夫志轉欲事清朝
品物盡昭蘇神功復帝謨他時應有壽當代且無虞賜
歷通遐俗移關入半胡鷦鷯一何幸於此寄微軀
無戰復無私堯時即此時焚香臨極早待月卷簾遲端
拱乾坤内何言黈纊垂君看聖明驗只此是神龜
旭日上清穹明堂坐聖聰衣裳承瑞氣冠冕盖重瞳花
木經宵露旌旗立(集作入)仗風何期於此地見說似仙(集作)
(是神)宮
五帝三皇主蕭曹魏邴臣文章惟反朴戈甲盡生塵諫
紙應無用朝綱自有倫昇平不可紀所見是閒人
金縷衣
勸君莫惜金縷衣勸君惜取少年時花開堪折直須折
莫待無花空折枝
鳳歸雲(滕潜)
金井欄邊見羽儀梧桐樹上宿寒枝五陵公子憐文綵
畫與佳人刺繡衣
飲啄蓬山最上頭和烟飛下禁城秋曾將弄玉歸雲去
金翿斜開十二樓
拜新月(李端)
開簾見新月便即下階拜細語人不聞北風吹裙帶
同前(吉中孚妻張氏)
拜新月拜月出堂前暗魄深(集作初)籠桂虚弓未引弦拜
新月拜月妝樓上鸞鏡未(集作始)安臺蛾眉已相向拜新
月拜月不勝情庭前(集作花)風露清月臨人自老望月更
(集作人望月)長生東家阿母亦拜月一拜一悲聲斷絶昔年
拜月逞容儀(集作輝)如今拜月雙淚垂回看衆女拜新月
却憶紅閨年少時
憶江南(白居易裕一曰望江南本名謝秋娘李德鎮浙西為妾謝秋娘製)
江南好風景舊曾諳日出江花紅勝火春来江水綠如
藍能不憶江南
江南憶最憶是杭州山寺月中尋桂子郡亭枕上看潮
頭何日更重遊
江南憶其次憶吴宫吴酒一杯春竹葉吴娃雙舞醉芙
蓉早晚復相逢
同前(劉禹錫)
春過也共惜艷陽年猶有桃花流水上無辭竹葉醉樽
前惟待見青天
春去也多謝洛城人弱柳從風疑舉袂叢蘭裛露似霑
巾獨笑亦含嚬
宫中調笑(王建商亦謂之轉應詞調曲也)
團扇團扇美人病来遮面玉顔憔悴三年誰復商量管
絃絃管絃管春草昭陽路斷
胡蝶胡蝶飛上金花枝葉君前對舞春風百葉桃花樹
紅紅樹紅樹燕語鶯啼日暮
羅袖羅袖暗舞春風依舊遥看歌舞玉樓好日新妝坐
愁愁坐愁坐一世虚生虚過
楊柳楊柳日暮白沙渡口船頭江水茫茫商人少婦斷
腸腸斷腸斷鷓鴣夜飛失伴
同前(韋應物)
胡馬胡馬遠放燕支山下咆沙咆雪獨嘶東望西望路
迷迷路迷路邊草無窮日暮
河漢河漢曉挂秋城漫漫愁人起望相思江南塞北别
離離别離别河漢雖同路絶
轉應詞(戴叔倫)
邊草邊草邊草盡来兵老山南山北雪晴千里萬里月
明明月明月胡笳一聲愁絶
宫中行樂詞(李白)
小小生金屋盈盈在紫微山花插寳髻石竹繡羅衣每
出深宫裏常随步輦歸只愁歌舞散(一作罷)化作綵雲飛
柳色黃金嫩梨花白雪香玉樓巢(一作關)翡翠金(一作珠)殿
鎻鴛鴦選妓随雕(一作朝)輦徵歌出洞房宮中誰第一飛
燕在昭陽
盧橘為秦樹蒲萄出(一作是)漢宮烟花宜落日絲管醉春
風笛奏龍鳴水簫鳴鳳下空君王多樂事何必向回中
(集作還與萬方同)
玉樹(一作殿)春歸日(一作好)金宮樂事多後庭朝未入輕輦
夜相過笑出花間語嬌来燭(集作竹)下歌莫教明月去留
著醉姮娥
繡戶香風暖紗窗曙色新宮花争笑日池草暗生春綠
樹聞歌鳥青樓見舞人昭陽桃李月羅綺自(一作坐)相親
今日明光裏還須結伴遊春風開紫殿天樂下珠樓豓
舞全知巧嬌歌半欲羞更憐花月夜宫女笑藏鉤
寒雪梅中盡春風柳上歸宮鶯嬌欲醉簷燕語還飛遲
日明歌席新花豓舞衣晩来移綵仗行樂泥光輝
水綠南薰殿花紅北闕樓鶯歌聞太液鳳吹遶瀛洲素
女鳴珠佩天人弄綵毬今朝風日好宜入未央遊
宮中樂(令狐楚)
楚塞金陵静巴山玉壘空萬方無一事端拱大明宮
霜霽長楊苑冰開太液池宮中行樂日天下盛明時
柳色烟相似梨花雪不如春風真有意一一麗皇居
月上宮花静烟含苑樹深銀臺門已閉仙漏夜沈沈
九重青鎻闥百尺碧雲樓明月秋風起珠簾上玉鉤
同前(張仲素)
網戶交如綺紗窗薄似烟樂吹天上曲人是月中仙
翠匣開寒鏡珠釵挂步搖妝成秪畏曉更漏促春宵
江(集作紅)果瑶池實金盤露井冰甘泉將避暑臺殿曉光
凝
月彩浮鸞殿砧聲隔鳳樓笙歌臨水檻紅燭乍迎秋
竒樹留寒翠神池結夕波黃山一夜雪渭水雁(集作瀉)聲
多
踏歌詞(崔液)
綵女迎金屋仙姬出畫堂鴛鴦裁錦袖翡翠帖花黃歌
響舞分行豓色動流光
庭際花微落樓前漢已横金壺催夜盡羅䄂拂寒輕樂
笑暢歡情未半著天明
同前(謝偃)
春景嬌春臺新露泣新梅春葉參差吐新花重疊開花
影飛鶯去歌聲度鳥来倩看飄颻雪何如舞袖廻
逶迤度香閤顧步出蘭閨欲遶鴛鴦殿先過桃李蹊風
帶舒還卷簮花舉復低欲問今宵樂但聽歌聲齊
夜久星沈沒更深月影斜裙輕纔動佩鬟薄不勝花細
風吹寳袜輕露濕紅紗相看樂未巳蘭燈照九華
同前(張說)
花萼樓前雨露新長安城裏太平人龍銜火樹千燈(集作)
(重)豓雞踏(一作上)蓮花萬歲春
帝宫三五戲春臺行雨流風莫妒来西域燈輪千影合
東華金闕萬重開
踏歌行(劉禹錫)
春江月出大堤平堤上女郎連袂行唱盡新詞看(一作歡)
不見紅霞影(集作映)樹鷓鴣鳴
桃蹊柳陌好經過燈下妝成月下歌為是㐮王故宫地
至今猶自細腰多
新詞宛轉遞相傳振袖傾鬟風露前月落烏啼雲雨散
遊童陌上拾花鈿
日暮江頭(集作南)聞竹枝南人行樂北人悲自從雪裏唱
新曲直至三春花盡時
天長地久詞(盧綸久其和云天長萬年昌)
玉砌紅花樹香風不敢吹春光解天意偏發殿南枝
虹橋千步廊半在水中央天子方清暑宮人重暮(集作娃起)
(夜)妝
辭輦復當熊傾心奉上(集作六)宮君王若看貌甘在衆妃
中
雲日呈祥禮物殊北庭生獻五單于塞天(集作垣)萬里無
飛鳥可在(集作是)邊城用郅都
臺殿雲凉風日(集作深秋色)微君王初賜六宮衣樓船罷泛
(集作泛罷)歸猶早行道(集作遣)才人鬭射飛
欸乃曲(元結聲欸乃棹船也)
偏(集作偶)存名跡在人間順俗與時未安閒来謁大官兼
問政扁舟却入九疑山
湘江二月春水平滿月和風宜夜行唱橈欲過平陽戍
守吏相呼問姓名
千里楓林烟雨深無朝無暮有猨吟停橈静聽曲中意
好是雲山韶濩音
零陵郡北湘水東浯溪形勝滿湘中溪口石顛堪自逸
誰能相伴作漁翁
下瀧船似入深淵上瀧船似欲昇天瀧南始到九疑郡
應絶高人乘興船
十二月樂辭(李賀)
正月
上樓迎春新春歸(一作正月上樓迎春歸)暗黃著柳宮漏遲薄薄
淡靄弄野姿寒綠幽泥(集作風)生短絲錦牀曉卧玉肌冷
露臉未開對朝暝官街柳帶不堪折早晩菖蒲勝綰結
二月
二月飲酒采桑津宜男草生蘭笑人蒲如交劍(一作絞刀)風
如薰勞勞胡燕怨酣春薇帳逗烟生綠塵(一作香綠昏)金翅
峨髻愁暮雲沓颯起舞真珠裙津頭送别唱流水酒客
背寒南山死
三月
東方風来滿眼春花城柳暗(一作禁)愁幾(一作殺)人複宮深
殿竹風起新翠舞襟静(集作淨)如水光風轉蕙百餘里暖
霧驅雲撲天地軍装宮妓掃蛾淺搖搖錦旗夹城暖曲
水飄香去不歸梨花落盡成秋(一作愁)苑
四月
曉凉暮凉樹如盖千山濃綠生雲外依微香雨青氛氲
(一作過清氛)膩葉蟠花照曲門金塘閒水搖碧漪老景沈重
(一作帖)無驚飛墮紅殘萼暗參差
五月
雕玉押簾上(一作雕玉簾押上)輕縠籠虚門井汲鉛華水扇織
鴛鴦文回雪舞凉殿甘露洗空綠羅袖從徊翔(一作羅綬從風)
(翔)香汗霑寳粟
六月
裁生羅伐湘竹帔(一本無帔字)拂疎霜簟秋玉炎炎紅鏡東
方開暈如車輪上徘徊啾啾赤帝騎龍来
七月
星依雲渚冷露滴盤中圓好花生木末衰蕙愁空(一作故)
園夜天如玉砌池葉極青錢僅厭舞衫薄稍知花簟寒
曉風何拂拂北斗光闌干
八月
孀(一作宮)妾怨長夜(集作夜長)獨客夢歸家傍簷蟲緝(一作織)絲
向壁燈垂花簷外月光吐簾中(集作内)樹影斜悠悠飛露
姿點綴池中荷
九月
離宮散螢天似水竹黃池冷芙蓉死月綴金鋪光脉脉
凉苑虛庭空澹白霜花飛飛風草草翠錦斕斑滿層道
雞人罷唱曉瓏璁鴉啼金井下疎桐
十月
玉壺銀箭稍難傾釭花夜笑凝幽明碎霜斜舞上羅幕
燭籠兩行照飛閣珠帷怨臥不成眠金鳳刺衣著體寒
長眉對月鬭彎環
十一月
宫城團廻凛嚴光白天碎碎墮瓊芳撾鍾高飲千日酒
却天凝寒作君壽御溝泉(一作冰)合如環素火井温水在
何處
十二月
日脚淡光紅灑灑薄霜不銷桂枝下依稀和氣觧冬嚴
已就長日辭長夜
閏月
帝重光年重時七十二候回環推天官玉琯灰剰飛今
歲何長來歲遲王母移桃獻天子羲氏和氏迂龍轡
桃花行(張仁亶自朔方入朝帝宴之西苑之桃花園命李嶠等各賦絶句明日宴承慶)
(殿令宮中善謳者唱之樂府號桃花行)
歲去無言忽顦顇時来含笑吐氛氲不能擁路迷仙客
故欲開蹊侍聖君(李嶠)
綺萼成蹊遍籞芳紅英撲地滿筵香莫將秋宴傳王母
来此春華壽(集作奉)聖皇(李乂)
源水叢花無數開丹跗紅萼間青梅從今結子三千歲
預喜仙游復摘来(徐彦伯)
桃花灼灼有光輝無數成蹊點更飛為見芳林含笑待
遂同温樹不言歸(蘇頲)
紅萼競妍(集作然)春苑曙粉茸新向(集作吐)御筵開長年願
奉西王宴(集作母)近侍慙無東朔才(趙彦昭)
蘇摩遮(張說和潑寒胡戲所歌其聲云億歲樂)
摩遮本出海西胡琉璃寳服紫髯鬍聞道皇思遍宇宙
來時歌舞助歡娱
繡装帕額寳花冠夷歌騎舞借人看自能激水成隂氣
不慮今年寒不寒
臘月凝隂積帝臺豪歌擊鼓送寒来油囊取得天河水
將添上壽萬年杯
寒氣宜人最可憐故將寒水散庭前惟願聖君無限壽
長取新年續舊年
昭成皇后帝家親榮樂諸人不比倫往日霜前花委地
今年雪後樹逢春
舞馬詞(張說樂其和聲前二曲云聖代昇平後四曲云四海和平樂)
萬玉朝宗鳳扆千金率領龍媒眄鼔凝驕躞牒聽歌弄
影徘徊
天禄遥徵衛叔日龍上借羲和將共兩驂争舞來随八
駿齊歌
綵旄八佾成行時龍五色因方屈膝銜杯赴節傾心獻
壽無疆
帝皂龍駒沛艾星蘭驥子權竒騰倚驤洋應節繁驕接
迹不移
二聖先天合德羣靈率土可封擊石驂驔紫燕摐金顧
步蒼龍
聖君出震應籙神馬浮河獻圖足踏天庭鼓舞心將帝
樂踟蹰
舞馬千秋萬歲樂府詞(張說)
金天誕聖千秋節玉醴還分萬壽觴試聽紫騮歌樂府
何如騄驥舞華岡連騫勢出魚龍變蹀躞驕生鳥獸行
歲歲相傳指樹日翩翩來伴慶雲翔
聖王(集作皇)至德與天齊天馬来儀自海西踠足齊行拜
兩膝繁驕不進蹈千蹄䯱髵奮鬛時蹲踏鼔怒驤身忽
上躋更有銜杯終宴曲垂頭掉尾醉如泥
遠聽明君愛逸才玉鞭金翅引龍媒不因兹白人間有
定是飛黃天上来影弄日華相照耀噴含雲色且徘徊
莫言闕下桃花舞别有河中蘭葉開
小曲新詞(白居易和小曲及閨怨竝元中奉勑撰)
霽色鮮宫殿秋聲脆管絃聖明千歲樂歲歲似今年
紅裙(集作裾)明月夜碧殿(集作簟)早秋時好向昭陽宿天涼
玉漏遲
閨怨詞(白居易)
朝憎鶯百囀夜妒燕雙棲不慣絰春别誰知到曉啼
珠箔籠寒月紗窗背曉燈夜来巾上淚一半是春冰
關山征戍遠閨閣别離難苦戰應顦顇寒衣不要寬
皇帝感詞(盧綸)
提劍雲(集作風)雷動垂衣日月明禁花呈瑞色國老見星
精發棹魚先躍窺巢鳥不驚山呼一萬歲直入九重城
天衣(集作香)五鳳彩御馬六龍文雨露清馳道風雷翊上
軍高旍花外轉行漏樂前聞時見金鞭舉空中指瑞雲
妙算干戈止神謀宇宙清兩階文物盛七德武功成校
獵長楊苑屯軍細柳營歸来獻明主歌舞隘(集作溢)春城
天樂下天中雲軿儼在空鉛黃豓河漢語笑合笙鏞已
見長随鳳仍聞不避熊君王親試舞閶闔静無風
御定全唐詩卷二十八
