欽定四庫全書
御定全唐詩卷二百四十五
韓翃
送客一歸襄陽二歸潯陽
南驅匹馬會心期東望扁舟愜夢思熨斗山(一作坡)前春
色早(一作草色)香爐峰頂暮煙時空林欲訪龐(一作辛)居士古
寺應懷遠法師兩地由来堪取興三賢他日幸留詩
送故人赴江陵尋庾牧
主人持節拜荆州走馬應從一路遊斑竹岡連山雨暗
枇杷門向楚天秋佳期笑把齋中酒遠意閒登城上樓
文體此時看又別吾知小庾甚風流
送客水路歸陜
相風竿影曉来斜渭水東流去不賖枕上未醒秦地酒
舟前巳見陜人家春橋楊柳應齊葉古縣棠棃也作花
好是吾賢佳賞地行逢三月會連沙
送丹陽劉太真
長干道上落花朝羡爾當年賞事饒下筯已憐鵝炙美
開籠不奈鴨媒嬌春衣晚入青楊巷細馬初過皂莢橋
相訪不辭千里遠西風好借木蘭橈
送客歸江州
東歸復得采真遊江水迎君日夜流客舍不離青雀舫
人家舊在白鷗(一作蘋)洲風吹山帶遥知雨露溼荷裳巳
報秋聞道泉明居止近籃輿相訪為(一作會)淹留
題張逸人園林
花源一曲映茅堂清論閒階坐夕陽麈尾手中毛巳脱
蟹螯尊上味初香春深黃口(一作鳥)傳窺樹雨後青苔散
點墻更道小山宜助賞呼兒舒簟醉巖芳
又題張逸人園林
藏頭不復見時人愛此雲山奉養真露色點衣孤嶼曉
(一作月)花枝妨帽小園春時(一作□)攜幼稚諸峰上閒濯眉
鬚一水濱興罷歸来還對酌茅簷挂著紫荷巾
送劉將軍
明光細甲照錏鍜昨日承恩拜虎牙膽大欲期(一作欺)姜
伯約功多不讓李輕車青巾校尉遥相許墨(一作黑)矟(一作)
(鞘)將軍莫大(一作大莫)誇闕下来時親伏奏胡塵未盡不為
家
送(一作寄贈)鄭員外(鄭時在熊尚書幕府)
風流不減杜陵時五十為郎未是遲孺子亦知名下士
樂人争唱卷中詩身齊吏部還多醉心顧尚書自有期
要路眼青(一作看)知已在不應窮巷久低眉
寄徐州鄭使君
江城五馬楚雲邊不羡雍容畫省年才子舊稱何水部
使君還繼謝臨川射堂草遍收殘雨官路人稀對夕天
雖卧郡齋千里隔與君同見月初圓
送襄垣王君歸南陽別墅
都門霽後不飛塵草色萋萋滿路春雙兔坡東千室吏
三鴉水上一歸人愁眠客舍衣香滿走渡河橋馬汗新
少婦比来多遠望應知蟢子上羅巾
送王誕渤海使赴李太守行營
少年結客散黃金中歲連兵掃綠林渤海名王曾折首
漢家諸將盡傾心行人去指徐州近飲馬回看泗水深
喜見明時鍾太尉功名一似舊淮隂
送王少府歸杭州
歸舟一路轉青蘋更欲隨潮向富春吳郡陸機稱地主
錢塘蘇小是鄉親葛花滿把能消酒梔子同心好贈人
早晚重過魚浦宿遥憐佳句篋中新
贈王隨
青雲自致晚(一作未)應遥朱邸新婚樂事饒飲罷更憐雙
袖舞試来偏愛五花驕帳裏爐香春夢曉堂前燭影早
更朝更說毬場新雨歇王孫今日定相邀
同題仙游觀(一本題上無同字)
仙臺下見五城樓風物淒淒宿雨收山色遥連秦樹晚
砧聲近報漢宫秋疎松影落空壇静細草香閒(一作開)小
洞幽何用別尋方外去人間亦自有丹丘
訪王起居不遇留贈
雙龍闕下拜恩初天子令君注起居載筆巳齊周右史
論詩更事謝中書行聞漏滴随金仗入對爐煙侍玉除
賀客自知来獨晚青驪不見意何如
送劉評事赴廣州使幕
征南官屬似君稀才子當今劉孝威蠻府參軍趨傳舍
交州刺史拜行衣前臨瘴海無人過却望衡陽少雁飛
為報蒼梧雲影道明年早送客帆歸
送冷朝陽還上元
青絲䋏引木蘭船名遂身歸拜慶年落日澄江烏榜外
秋風疎柳白門前橋通小市家林近山帶平湖野寺連
別後依依寒食(一作夢)裏共君攜手在東田
送高別駕歸汴州
信陵門下(一作客)識君偏駿馬輕裘正少年寒雨送歸千
里外東風沈(一作留)醉百花前身随玉帳心應愜官佐龍
(一作銅)符勢又全久客未知何計是參差去借汶陽田
送康洗馬歸滑州
腰佩雕弓漢射聲東歸銜命見雙旌青絲玉勒康侯馬
孟(一作白)水金堤滑伯城臘雪夜看宜縱飲寒蕪晝獵(一作)
(踏)不妨行懷君又隔千山遠(一作外)別後(一作一夜)春風百草
生
寄上田僕射
家封薛縣異諸(一作褚)田(一作詩𫝊)報主榮親義兩全僕射臨
戎謝安石大夫持憲杜延年金装晝出羅千騎玉案晨
飡直萬錢應念一身留闕下闔門遥寄魯西偏
送王光輔歸青州兼寄儲(一作朱)侍郎
幾回(一作通又作封)奏事建章宫聖主偏知漢將功身著紫衣
趨闕下口銜丹詔出關東蟬聲驛路秋山裏草色河橋
落照中遠憶故人滄海別當年好躍五花驄
宴楊駙馬山池(一作陳羽詩又作朱灣詩)
垂楊拂岸草茸茸繡戸簾前花影重鱠下玉盤紅(一作金)
縷細酒開金甕綠醅濃中朝駙馬何平叔南國詞人陸
士龍落日泛舟同醉處回潭百丈映千峰
送長史李少府入蜀
行行獨出故關遲南望千山無盡期見舞巴童應暫笑
聞歌蜀道又堪悲孤城晚閉清江上匹馬寒嘶白露時
別後此心君自見山中何事不相思
送客還江東
不妨高卧順流歸五兩行看掃翠微鼯鼠夜喧孤枕近
鵁鶄曉避客船飛一壺先醉桃枝簟百和初熏苧(一作越)
布衣君到新林江口泊吟詩應賞謝玄暉
寄令狐尚書
立身榮貴復何如龍節紅旗從板輿妙略多推霍驃騎
能文獨見沈尚書臨風高會千門(一作人)帳映水連營百
乘車他日感恩慙未報舉家猶似涸池魚
扈從郊廟因呈兩省諸公
丹墀列士主恩同廐馬翩翩出漢宫奉引乘輿金仗裏
親嘗賜食玉&KR0777;中晝趨行殿旌門北夜宿齋房刻漏東
明日駕迴承雨露齊將萬歲及春風
送端州馮(一作高)使君
白晳風流似有鬚一門豪貴領蒼梧三峰亭暗橘邊宿
八桂林香節下趨玉樹羣兒争翠羽金盤少妾揀明珠
懷君樂事不可見騣馬翩翩新虎符
送王府張參軍附學及第東歸
鄰家不識鬭雞翁閉戸能齊隐者風顧步曾為小山客
成名因事大江公一身千里寒蕪上單馬重裘臘月中
寂寂故園行見在暮天殘雪洛城東
送齊明府赴東陽
綠絲帆繂(一作縴)桂為檣過盡淮山楚水長萬里移家背
春穀一官行府向東陽風流好愛杯中物豪蕩仍欺陌
上郎別後心期如在眼猨聲煙色樹蒼蒼
魯中送從事歸滎陽
故園衰草帶滎波歲晚知如君思何輕槖歸時魯縞薄
(一作滿)寒衣縫處鄭綿多萬人都督鳴騮送百里邦君枉
騎過累路盡逢知己在曾無對酒不高歌
兖州送李明府使蘇州便赴告(一作吉)期(一本題上無兖)
(州二字)
莫言水國去迢迢白馬吳門見不遥楓樹林中經楚雨
木蘭舟上踏江潮空山古寺千年石草色寒堤百尺橋
早晚盧家蘭室在(一作外)珊瑚玉佩徹青霄
送田明府歸終南別業
故園此日多心賞窗下(一作外)泉流(一作流泉)竹外雲近館應
逢沈道士比鄰自識卞田君離宫樹影登山見上苑鐘
聲過雪聞相勸早移(一作趨)丹鳳闕不須常戀白鷗羣
家兄自山南罷歸獻詩叙事
時輩巳争先吾兄未著鞭空嗟鑷鬚(一作鬢)日猶(一作獨)是
屈腰年不以殊方遠仍論水(一作賞)地偏襄橙隨客路漢
竹引歸船雲木(一作外)巴東峽林泉(一作中)峴北川池餘騎
馬處宅似卧龍邊夜簟千峰月朝窗萬井煙朱荷江女
院青稻楚人田縣舍多瀟灑城樓入(一作得)醉眠黃苞柑
正熟紅縷鱠仍鮮坐厭牽絲倦因從解綬旋初辭五斗
米唯奉一囊錢室好(一作變)生虚白書耽守太玄櫪中嘶
欵段階下引潺湲落照淵明柳春風叔夜弦綘紗儒客
帳丹訣羽人篇雅論承安石新詩與惠連興清湖見底
襟豁霧開天魏闕心猶繫周才道豈捐一丘無自(一作自無)
逸三府會招賢
奉送王相公縉(一本無此字)赴幽州巡邊(一本作奉送王相公)
(赴范陽一作張繼詩)
黃閣開帷幄丹墀侍(一作拜)冕旒位高湯左相權總漢諸
侯不改周南化仍分趙北憂雙旌過易水千騎入幽州
塞草連天暮邊風動地秋(一作愁)無因隨(一作陪)遠道結束
佩吳鉤
寄贈虢州張參軍
三十事諸侯賢豪冠北州桃花迎駿馬蘇合染輕裘觀
妓將軍第題詩關尹樓青林朝送客綠嶼晚回舟好栗
分通子名香贈莫愁洗杯新酒熟把燭故人留百雉歸
雲過千峰宿雨收蒹葭露下晚菡萏水中秋憶昨陪行
樂常時接獻酬佳期雖霧散惠問亦川流開卷酲堪解
含毫思苦(一作若)抽無因達情意西望日悠悠
送李中丞赴商州
五馬渭橋東連嘶逐(一作背)曉風當年紫髯將他日黑頭
公不異金吾寵兼齊玉帳雄閉營春雪下吹角暮山空
香麝松隂裏寒猨黛色中郡齋多賞事好與故人同
漢宫曲二首
駿馬繡(一作錦)障泥紅塵撲四蹄歸時何太晚日照杏花
西
繡幕珊瑚鉤春開(一作香閨)翡翠樓深情不肯道嬌倚鈿箜
篌
陪孟都督祭嶽途中有贈
封疆七百里禄秩二千石擁節祠太山寒天霜草白
宿甑山
山中今夜何人闕下(一作門外)當年近臣青瑣應須早去白
雲何用相親
別甑山
一身趨侍丹墀西路翩翩去時惆悵青山綠水何年更
是来(一作歸)期
送陳明府赴淮南
年華近逼(一作過)清明落日微風送行黃鳥綿蠻芳樹紫
騮躞蹀東城花間一杯促膝煙外千里含情應渡淮南
信宿諸侯擁旆相迎
送客知(一作之)鄂州
江口千家帶楚雲江花亂點雪紛紛春風落日誰相見
青翰舟中有鄂君
寒食(一作寒食日即事)
春城無(一作風何)處不飛(一作開)花寒食東風御柳斜日暮(一作)
(一夜)漢宫𫝊蠟燭輕(一作青)煙散入五侯家
羽林騎(一作羽林少年行)
駿(一作驄)馬牽来御柳中鳴鞭欲向(一作過)渭橋東紅蹄亂
蹋春城雪花頷驕(一作頻)嘶上苑風
看調馬
鴛鴦赭白齒新齊晚日花中(一作間)散(一作放)碧蹄玉勒斗
(一作乍)回初噴沫金鞭欲下不成嘶
寄贈衡州楊使君
湘竹斑斑湘水春衡陽太守虎符新朝来笑向歸鴻道
早晚南飛見主人
宿石邑山中
浮雲不共此山齊山靄蒼蒼望(一作翠)轉迷曉月暫飛高
(一作千)樹裏秋河隔在數峰西
江南曲(一作李益詩)
長樂花枝雨點(一作滴)銷江城日暮好相邀春樓不閉葳
蕤鎖綠水回通(一作連)宛轉橋
贈張千牛
蓬莱闕下是天(一作君)家上路新回白鼻騧急管晝催平
樂酒春衣夜宿杜陵花
漢宫曲二首
五柞宫中過臘看萬年枝上雪花殘綺窗夜閉玉堂静
素綆朝穿(一作垂)金井寒
家在(一作漢室)長陵小市中珠簾繡戶對春風君王昨日移
仙仗玉輦迎將入漢宫(此首一作李益詩)
贈李翼
王孫別舍擁朱輪不羡空名樂此身門外碧潭春洗馬
樓前紅燭夜迎人
少年行
千點斕斒玉勒(一作斑斕噴玉)驄青絲結尾繡纏騣鳴(一作揮)鞭
曉(一作晚)出章(一作銅)臺路葉葉春衣(一作依又作随)楊柳風
題玉真觀李祕書院
白雲斜日影深松玉宇瑶壇知幾重把酒題詩人散後
華陽洞裏有疎鐘
送客之潞府
官柳青青匹馬嘶迴風暮雨入銅鞮佳期別在春山裏
應是人薓五葉齊
送客貶五溪
南過猨聲一逐臣回看秋草淚霑巾寒天暮雪(一作雨)空
山裏幾處蠻家是主人
送齊山人歸長白山
舊事仙人白兔公掉頭歸去又乘風柴門流水依然在
一路寒山萬木中
寄裵鄆州
烏紗靈夀對秋風悵望浮雲濟水東官樹隂隂鈴閣暮
州人轉憶白頭(一作鬚)翁
梁城贈一二同幕
五營河畔列旌旗吹角鳴鼙日暮時曾是信陵門下客
兩迴相弔不勝悲
河上寄故人(第五句缺一字)
河流曉天濮水清煙日暖昆吾臺上春深顓頊城邊鶯
聲亂啁鵠花片細點龍泉西望情人早至猶應得醉
芳年
留題寧川香盖寺壁
愛遠登高塵眼開為憐蕭寺上經臺山川誰識龍蛇蟄
天地自迎風雨来柳放寒條秋已老雁搖孤翼暮空迴
何人會得其中事又被殘花落日催
寄柳氏
章臺柳章臺柳顔色青青今在否縱使長條似舊垂也
應攀折他人手
御定全唐詩卷二百四十五
