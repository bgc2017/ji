欽定四庫全書
御定全唐詩卷一百七十四
李白
秋日魯郡堯祠亭上宴別杜補闕范侍御
我覺秋興逸誰云秋興悲山將落日去水與晴空宜魯
酒白玉壺送行駐金羈歇(一作欹)鞍憩古木解帶挂横枝
歌鼓川上亭曲度神飇吹(一本無此二句却添南歌憶郢客東囀見齊姬清波忽澹)
(蕩白雪紛逶迤一隔范杜遊此歡忽若遺三韻)雲歸碧海夕鴈沒青天時相失
各萬里茫然空爾思
別魯頌
誰道泰山高下却魯連節誰云秦軍衆摧却魯連舌獨
立天地間清風灑蘭雪夫子還倜儻攻文繼前烈錯落
石上松無為秋霜折贈言鏤寳刀千歲庶不滅
別中都明府兄
吾兄詩酒繼陶君試宰中都天下聞東樓喜奉連枝會
南陌愁為落葉分城隅渌水明秋日海上青山隔暮雲
取醉不辭留夜月鴈行中斷惜離羣
夢遊天姥吟留別(一作別東魯諸公)
海客談瀛洲煙濤微茫信難求越人語天姥雲霓明滅
或可覩天姥連天向天横勢拔五嶽掩赤城天台四萬
八千丈對此欲倒東南傾我欲因之夢吳越一夜飛度
鏡湖月湖月照我影送我至剡溪謝公宿處今尚在渌
水蕩漾清猨啼脚著謝公屐身登青雲梯半壁見海日
空中聞天雞千巖萬轉路不定迷花倚石忽巳暝熊咆
龍吟殷巖泉慄深林兮驚層巔雲青青兮欲雨水澹澹
兮生煙列缺霹靂丘巒崩摧洞天石扇訇然中開青冥
浩蕩不見底日月照耀金銀臺霓為衣兮風為馬雲之
君兮紛紛而来下虎鼓瑟兮鸞迴車仙之人兮列如麻
忽魂悸以魄動怳驚起而長嗟惟覺時之枕席失向来
之煙霞世間行樂亦如此古来萬事東流水別君去時
何時還且放白鹿青崖間須行即騎訪名山安能摧眉
折腰事權貴使我不得開心顔
留別曹南羣官之江南
我昔釣白龍放龍溪水傍道成本欲去揮手凌蒼蒼時
来不關人談笑遊軒皇獻納少成事歸休辭建章十年
罷西笑覧鏡如秋霜閉劔琉璃匣鍊丹紫翠房身佩豁
落圖腰垂虎鞶囊仙人駕彩鳳志在窮遐荒戀子四五
人裵回未翺翔東流送白日驟歌蘭蕙芳仙宫兩無從
人間久摧藏范蠡說句踐屈平去懷王飄飄(一作颻)紫霞
心流浪憶江鄉愁為萬里別復此一銜觴淮水帝王州
金陵繞丹陽樓臺照海色衣馬搖川光及此北望君相
思淚成行朝雲落夢渚瑶草空高堂帝子隔洞庭青楓
滿瀟湘懷君路綿邈覽古情淒凉登岳眺百川杳然萬
恨長知(一作却)戀峨眉去弄景偶騎羊
留別于十一兄逖裵十三遊塞垣
太公渭川水李斯上蔡門釣周獵秦安黎元小魚㕙兔
何足言天張雲卷有時節吾徒莫嘆羝觸籓于公白首
大梁野使人悵望何可論旣知朱亥為壯士且願束心
秋毫裏秦趙虎争血中原當去抱關救公子裵生覽千
古龍鸞炳文章悲吟雨雪動林木放書輟劔思高堂勸
爾一杯酒拂爾裘上霜爾為我楚舞吾為爾楚歌且探
虎穴向沙漠鳴鞭走馬凌黃河耻作易水別臨岐淚滂
沱
留別王司馬嵩
魯連賣談笑豈是顧千金陶朱雖相越本有五湖心余
亦南陽子時為梁甫吟蒼山容偃蹇白日惜頽侵願一
佐明主功成還舊林西来何所為孤劍託知音鳥愛碧
山遠魚遊滄(一作江)海深呼鷹過上蔡賣畚向嵩岑他日
閒相訪丘中有素琴
夜別張五
吾多張公子別酌酣高堂聽歌舞銀燭把酒輕羅裳横
笛弄秋月琵琶彈陌桑龍泉解錦帶為爾傾千觴
魏郡別蘇明府因北遊
魏都接燕趙美女誇芙蓉淇水流碧玉舟車日奔衝青
樓夾兩岸萬室喧歌鍾天下稱豪貴遊此每相逢(一作天下)
(稱豪遊此中每相逢)洛陽蘇季子劍戟森詞鋒六印雖未佩軒車
若飛龍黃金數百鎰白璧有幾雙散盡空掉臂高歌賦
還卭落魄乃如此何人不相從遠別隔兩河雲山杳千
重(一作雲天滿愁容)何時更杯酒再得論心胸
留別西河劉少府
秋(一作我)髮已種種所為竟無成閒傾魯壺酒笑對劉公
榮謂我是方朔人間落歲星白衣干萬乘何事去天庭
君亦不得意高歌羡鴻冥世人若醯雞安可識梅生雖
為刀筆吏緬懷在赤城余亦如流萍隨波樂休明自有
兩少妾雙騎駿馬行東山春酒綠歸隠謝浮名
潁陽別元丹丘之淮陽
吾將元夫子異姓為天倫本無軒裳契素以煙霞親嘗
恨迫世網銘意俱未伸松柏雖寒苦羞逐桃李春悠悠
市朝間玉顔日緇磷所失重山岳所得輕埃塵精魄漸
蕪穢衰老相憑因我有錦囊訣可以持君身當餐黃金
藥去為紫陽賓萬事難並立百年猶崇晨別爾東南去
悠悠多悲辛前志庶不易遠途期所遵巳矣歸去来白
雲飛天津
留別廣陵諸公(一作留別邯鄲故人)
憶昔作少年結交趙與燕金羈絡駿馬錦帶横龍泉寸
心無疑事所向非徒然晩節覺此疎獵精草太玄空名
束壯士薄俗棄高賢中回聖明顧揮翰凌雲煙騎虎不
敢下攀龍忽墮天還家守清真孤潔勵秋蟬鍊丹費火
石採藥窮山川卧海不關人租稅遼東田乘興忽復起
櫂歌溪中船臨醉謝葛彊山公欲倒鞭狂歌自此別垂
釣滄浪前
廣陵贈別
玉瓶沽美酒數里送君還繫馬垂楊下銜杯大道間天
邊看渌水海上見青山興罷各分袂何須醉別顔
感時留別從兄徐王延年從弟延陵
天籟何參差噫然大塊吹玄元包(一作苞)槖籥紫氣何逶
迤七葉運皇化千齡光本支仙風生指樹大雅歌螽斯
諸王若鸞虬肅穆列藩維哲兄錫茅土聖代羅(一作含)榮
滋九卿領徐方七步繼陳思伊昔全盛日雄豪動京師
冠劍朝鳳闕樓船侍龍池鼓鐘出朱邸金翠照丹墀君
王一顧盻選色獻蛾眉列戟十八年未曾輙遷移大臣
小喑嗚謫竄天南垂長沙不足舞貝錦且成詩佐郡浙
江西病閒絶驅馳階軒日苔蘚鳥雀噪簷帷時乘平肩
輿出入畏人知北宅聊偃憩歡愉恤惸嫠羞言梁苑地
烜赫耀旌旗兄弟八九人吳秦各分離大賢達機兆豈
獨慮安危小子謝麟閣雁行忝肩隨令弟字延陵鳳毛
出天姿清英神仙骨芬馥茝蘭蕤夢得春草句將非惠
連誰深心紫河車與我特相宜金膏猶罔象玉液尚磷
緇伏枕寄賓館宛同清漳湄藥物多見饋珍羞亦兼之
誰道溟渤深猶言淺恩慈鳴蟬遊子意促織念歸期驕
陽何太(一作火)赫海水爍龍龜百川盡凋枯舟檝閣中逵
策馬搖凉月通宵出郊圻泣別目眷眷傷心步遲遲願
言保明德王室佇清夷摻袂何所道援毫投此辭
別儲邕之剡中
借問剡中道東南指越鄉舟從廣陵去水入會稽長竹
色溪下綠荷花鏡裏香辭君向天姥拂石卧秋霜
留別金陵諸公
海水昔飛動三龍紛戰争鍾山危波瀾傾側駭奔鯨黃
旗一掃蕩割壤開吳京六代更霸王遺跡(一作都)見都(一作)
(空)城至今秦淮間禮樂秀羣英地扇鄒魯學詩騰顔謝
名五月金陵西祖余白下亭欲尋廬峰頂先遶漢水行
香爐紫煙滅瀑布落太清若攀星辰去揮手緬含情
口號(一作口號留別金陵諸公)
食出野田美酒臨遠水傾東流若未盡應見別離情
金陵酒肆留別
風吹(一作白門)柳花滿店香吳姬壓酒喚(一作勸一作使)客嘗金陵
子弟来相送欲行不行各盡觴請君試問(一作問取)東流水
別意與之誰短長
金陵白下亭留別
驛亭三楊樹正當白下門吳煙暝長條漢水齧古根向
来送行處迴首阻笑言別後若見之為余一攀翻
別東林寺僧
東林送客處月出白猨啼笑別廬山遠何煩過虎溪
竄夜郎於烏江留別宗十六璟
君家全盛日台鼎何陸離斬鼇翼媧皇鍊石補天維一
迴日月顧三入鳳皇池失勢青門傍種瓜復幾時猶會
衆(一作舊)賓客三千光路岐皇恩雪憤懣松柏含榮滋我
非東牀人令姊忝齊眉浪跡未出世空名動京師適遭
雲羅解翻謫夜郎悲拙妻莫邪劍及此(一作比)二龍随慙
君湍波苦千里遠從之白帝曉猨斷黃牛過客遲遥瞻
明月峡西去益相思
留別龔處士
龔子棲閒地都無人世喧柳深陶令宅竹暗辟疆園我
去黃牛峡遙愁白帝猨贈君卷葹草心斷竟何言
贈別鄭判官
竄逐勿復哀慚君問寒灰浮雲本無意吹落章華臺遠
別淚空盡長愁心已摧二(一作三)年吟澤畔顦顇幾時迴
黃鶴樓送孟浩然之廣陵
故人西辭黃鶴樓煙花三月下揚州孤帆遠影碧山盡
唯見長江天際流
將遊衡嶽過漢陽雙松亭留別族弟浮屠談皓
秦欺趙氏璧却入邯鄲宫本是楚家玉還来荆山中丹
彩瀉(一作照)滄溟精輝凌白虹青蠅一相點流落此時同
卓絶道門秀談玄乃支公延蘿結幽居剪竹繞芳叢凉
花拂戶牖天籟鳴虚空憶我初来時蒲萄開景風今茲
大火落秋葉黃梧桐水色夢沅湘長沙去何窮寄書訪
衡嶠但與南飛鴻
留別賈舍人至二首
大梁白雲起飄颻来南洲裵回蒼梧野十見羅浮秋鼇
抃山海傾四溟揚洪流意欲託孤鳳從之摩天遊鳳苦
道路難翺翔還崑丘不肯銜我去哀鳴慙不周遠客謝
主人明珠難暗投拂拭倚天劍西登岳陽樓長嘯萬里
風掃清胷中憂誰念劉越石化為繞指柔
秋風吹胡霜凋此簷下芳折芳怨歲晩離別悽以傷&KR0861;
攀青𤨏賢延我於北堂君為長沙客我獨之夜郎勸此
一杯酒豈惟道路長割珠兩分贈寸心貴不忘何必兒
女仁相看淚成行
渡荆門送別
渡遠荆門外来從楚國遊山隨平野盡江入大荒流月
下飛天鏡雲生結海樓仍連故鄉水萬里送行舟
聞李太尉大舉秦兵百萬出征東南懦夫請纓
冀申一割之用半道病還留別金陵崔侍御十
九韻
秦出天下兵蹴踏燕趙傾黃河飲馬竭赤羽連天明太
尉杖旄鉞雲旗繞彭城三軍受號令千里肅雷霆函谷
絶飛鳥武關擁連營意在斬巨鼇何論鱠長鯨(一作鯢與鯨)
恨無左車略多愧魯連生拂劍照嚴霜彫戈鬘胡纓願
雪會稽恥將期報恩榮半道謝病還無因東南征亞夫
未見顧劇孟阻先行天奪壯士心長吁別吳京金陵遇
太守倒屣相(一作欣)逢迎羣公咸祖餞四座羅朝英初發
臨滄觀醉棲征虜亭舊國見秋月長江流寒聲帝車信
迴轉河漢復縱横孤鳳向西海飛鴻辭北溟因之出寥
廓揮手謝公卿
別韋少府
西出蒼龍門南登白鹿原欲尋商山皓猶戀漢皇恩水
國遠行邁仙經深討論洗心向溪月清耳敬亭猨築室
在人境閉門無世喧多君枉高駕贈我以微言交乃意
氣合道因風雅存別離有相思瑶瑟與金樽
南陵別兒童入京
白酒新熟山中歸黃雞啄黍秋正肥呼童烹雞酌白酒
兒女嬉笑牽人衣高歌取醉欲自慰起舞落日争光輝
游說萬乘苦不早著鞭跨馬涉遠道會稽愚婦輕買臣
余亦辭家西入秦仰天大笑出門去我輩豈是蓬蒿人
別山僧
何處名僧到水西乘舟(一作杯)弄月宿涇溪平明別我上
山去手攜金策蹈雲梯騰身轉覺三天近舉足迴看萬
嶺低謔浪肯居支遁下風流還與遠公齊此度別離何
日見相思一夜暝猨啼
贈別王山人歸布山
王子析道論微言破秋毫還歸布山隠興入天雲高爾
去安可遲瑶草恐衰歇我心亦懷歸屢夢松上月傲然
遂獨往長嘯開巖扉林壑久已蕪石道生薔薇願言弄
笙鶴歲晩来相依
江夏別宋之悌
楚水清若空遥將碧海通人分千里外興在一杯中谷
鳥吟晴日江猨嘯晩風平生不下淚於此泣無窮
御定全唐詩卷一百七十四
