欽定四庫全書
御定全唐詩卷七百二十
裴說
裴說天祐三年登進士第官終禮部員外郎詩一卷
遊洞庭湖
楚雲團翠八百里澧蘭吹香墮春水白頭漁子搖蒼煙
鸂鶒眠沙曉驚起沙頭龍叟夜歎憂鐵笛未響春風羞
露寒紫藟結新愁城角泣斷關河秋謫仙欲識雷斧手
剗却古今愁共醜鯨遊碧落杳無蹤作詩三歎君知否
瀛洲一櫂何時還滿江宫錦看湖山
懷素臺歌(一作題懷素臺)
我呼古人名鬼神側耳聽杜甫李白與懷素文星酒星
草書星永州東郭有竒怪筆塚墨池遺跡在筆塚低低
高如(一作似)山墨池淺淺深如海我来恨不巳爭得青天
化為一張紙高聲喚起懷素書搦管研朱點湘水欲歸
家重歎嗟眼前有三箇字枯樹槎烏梢蛇墨老鵶
聞砧(一作寄邊衣)
深閨乍冷鑑開(一作開香)箧玉筯微微濕紅頬一陣霜風殺
柳條濃煙半夜成黃葉垂垂(一作重重)白練明如雪獨下閒
階轉凄切祗知抱杵搗秋砧不覺高樓巳無月時聞寒
雁聲相喚紗窗只有燈相伴幾展齊紈又懶裁離腸恐
逐金刀斷細想儀形執牙尺回刀剪破澄江色愁捻銀
鍼信手縫惆悵無人試寬窄時時舉袖勻紅淚紅牋謾
有千行字書中不盡心中事一片慇勤寄邊使
春早寄華下同人
正是花時節思君寢復興市沽終不醉春夢亦無憑岳
面懸青雨河心走濁冰東門一條路離恨鎮相仍
贈衡山令
君吟十二載(一作三十載)辛苦必能官造化猶難隱生靈豈
易謾猿跳高岳静魚擺大江寬與我為同道相留夜話
闌
南中縣令
寂寥雖下邑良宰有清威苦節長如病為官豈肯肥山
多村地狭水淺客舟稀上國搜賢急陶公早晚歸
寄曹松(一作洛中作)
莫怪苦吟遲詩成鬢亦絲鬢絲猶可染詩病却難醫山
暝雲横處星沈(一作稠)月側時冥搜不可得一句至公知
贈賓貢
惟君懷至業萬里信悠悠路向東暝出枝来北闕求家
無一夜夢帆挂隔年秋鬢髮爭禁得孤舟往復愁
漢南郵亭
高閣水風清開門日送迎帆張獨鳥起樂奏大魚驚驟
雨拖山過微風拂面生閑吟雖得句留此謝多情
棋
十九條平路言平又嶮巇人心無算處國手有輸時勢
迥流星遠聲乾下雹遲臨軒才一局寒日又西垂
夏日即事
僻居門巷靜竟日坐階墀鵲喜雖傳(一作還逄)信蛩吟不見
詩筍抽通舊竹梅落(一作墜)立閑枝此際無塵撓僧来稱
所宜
送人宰邑
官小任還重命官難偶然皇恩輕一邑赤子病三年瘦
馬稀飡粟羸童不識錢如君清苦節到處有人傳
春暖送人下第
相送短亭前知君愚復賢事多憑夜夢老為待明年春
樹添山脊晴雲學曉煙雄文有公道此别莫澘然
湖外送何崇入閣
因詩相識久忽此告臨途便是有船發也須容市沽精
吟五箇字稳泛兩重湖長短逢公道清名振帝都
送進士蘇瞻亂後出家
因亂事空王孤心亦不傷梵僧為骨肉柏寺作家鄉眼
閉千行淚頭梳一把霜詩書不得力誰與問蒼蒼
秋日送河北從事
北風沙漠地吾子遠從軍官路雖非遠詩名要且聞蟬
悲欲落日鵰下擬隂雲此去難相戀前山摻袂分
喜友人再面
一别幾寒暄迢迢隔塞垣相思長有事及見却無言静
坐將茶試閑書把葉翻依依又留宿圓月上東軒
對雪
大片向空舞出門肌骨寒路岐平即易溝壑滿應難兔
穴歸時失禽枝宿處乾豪家寧肯厭五月畫圖看
冬日後作
寂寞掩荆扉昏昏坐欲癡事無前定處愁有併来時日
影纔添線鬢根巳半絲明庭正公道應許苦心詩
冬日作
糲食擁敗絮苦吟吟過冬稍寒人却健太飽事多慵樹
老生煙薄牆隂貯雪重安能只如此公道會相容
中秋月
一歲幾盈虧當軒(一作盈)重此期幸無偏照處剛有不明
時色静(一作淨)雲歸早光寒鶴睡遲相看(一作望吟)吟未足皎
皎下疎籬
塞上曲
極目望空闊馬羸程又賒月生方見樹風定始無沙楚
水辭魚窟燕山到雁家如斯名利役爭不老天涯
終南山
九衢南面色蒼翠絶纖塵寸步有閑處百年無到人禁
林寒對望太華淨相鄰誰與羣峰並祥雲瑞露(一作靄)頻
訪道士
高岡微雨後木脫草堂新惟有疎慵者来看淡薄人竹
牙生礙路松子落敲巾麤得玄中趣當期宿話頻
道林寺
獨立凭危闌高低落照間寺分一𣲖水僧鎻半房山對
面浮世隔垂簾到老閑煙雲與塵土寸步不相關
般若寺
南嶽古般若自来天下知翠籠無價寺光射有名詩一
水湧獸跡五峰排鳳儀高僧引閑(一作閑引)步晝出夕陽歸
(一作時)
兜率寺
一片無塵地高連雲夢南僧居跨鳥道佛影照魚潭朽
枿雲斜映平蕪日半涵行行不得住回首望煙嵐
鹿門寺
鹿門山上寺突兀盡無塵到此修行者應非取次人鳥
過驚石磬日出礙金身何計生煩惱虚空是四鄰
題岳州僧舍
喜到重湖北孤州(一作舟)横晚煙鷺銜魚入寺鵶接飯隨
船松檜君山迥菰蒲夢澤連與師吟論處秋水浸遥天
過洞庭湖
浪高風力大挂席亦言遲及到堪憂處爭如未濟時魚
龍侵莫測雷雨動須疑此際情無頼何門寄所思
旅行聞寇
動(一作寸)步憂(一作邊)多事將行問四鄰深山不畏虎當路
却防人豪富田園廢疲羸屋舍新自慙為旅客無計避
煙塵(後四句一作無事助明代何門銷此身空慙兩行淚飄洒向紅塵)
旅中作
妄動遠抛山其如餒與寒投人言去易開口說貧難澤
國雲千片湘江竹一竿時明未忍别猶待計窮看
旅次衡陽
欲往幾經年今来意豁然江風長借客岳雨不因天戲
鷺飛輕雪驚鴻呌亂煙晚秋紅藕裏十宿寄漁&KR0657;
不出院僧
四遠參尋徧修行却不行耳邊無俗語門外是前生塔
見移来影鐘聞過去聲一齋惟默坐應笑我營營
湖外寄處賓上人
怪得意相親高擕一軸新能搜大雅句不似小乘人嶽
麓擎枮檜瀟湘吐白蘋他年遇同道為我話風塵
寄貫休
憶昔與吾師山中靜(一作精)論時總無方是法難得始為
詩凍犬眠乾葉飢禽啄病梨他年白蓮(一作雲)社猶許重
相期
寄僧尚顔
曾居五老峯所得共誰同才大天全與吟精楚欲空客
来庭减日鳥過竹生風早晚搖輕拂(一作金錫)重歸瀑布中
哭處默上人
淒凉繐幕下香吐一燈分鬭老輸寒檜留閑與白雲挈
盂曾幾度傳衲不教焚泣罷重回首暮山鐘半聞
廬山瀑布
靜景憑高望光分翠嶂開嶮飛千尺雪寒撲一聲雷過
去雲衝斷旁来燒隔廻何當住峯下終歲絶塵埃
華山上方
獨上上方上立高聊稱心氣衝雲易黑影落縣多隂有
雲(一作雪)草不死無風松自吟會當求大藥他日復追尋
詠鸚鵡
常貴西山鳥銜恩在玉堂語傳明主意衣(一作翅)拂美人
香緩步尋珠網高飛上畫梁長安頻道樂何日從君王
鷺鷥
秋江清淺時魚過亦頻窺却為分明極翻成(一作令)所得
遲浴偎紅日色棲壓碧蘆枝會共鵷同侣翺翔應可期
牡丹
數朵欲傾城(一作色堪驚)安同桃李榮未嘗貧處見不似地
中生此物疑無價當春獨有名遊蜂與蝴蝶来往自多
情
見王貞白
共賀登科後明宣入紫宸又看重試榜還見苦吟人此
得名渾别歸来話亦新分明一枝桂堪動楚江濱
經杜工部墳
騷人久不出安得國風清擬掘孤墳破重教大雅生皇
天高莫問白酒恨難平悒怏寒江上誰人知此情
寄僧知乾
貎高清入骨帝里舊臨壇出語經相似行心佛證安
亂中偷路入故鄉
愁看賊火起諸烽偷得餘程悵望中一國半為亡國燼
數城俱作古城空
薔薇
一架長條萬朵春嫩紅深綠小窠勻只應根下千年土
曾葬西川織錦人
春日山中竹
數竿蒼翠擬龍形峭拔須教此地生無限野花開不得
半山寒色與春爭
柳
高拂危樓低拂塵㶚橋攀折一何頻思量却是無情樹
不解迎人只送人
岳陽兵火後題僧舍
十年兵火真多事再到禪扉却破顔唯有兩般燒不得
洞庭湖水老僧閑
句
讀書貧裏樂搜句靜中忙(苕溪漁隐)苦吟僧入定得句將
成功(以下詩話)是事精皆易惟詩會却難(贈貫休)因攜一
家住嬴得半年吟(石首縣)吟餘潮入浦坐久燒移山(湘江)
三年清似水六月冷如冰(贈縣令)一通紅錦重三事
紫羅輕(以下綉石書堂)瘦肌寒帶粟病眼餒生花避亂一
生多雪留寒竹寺舍冷風撼早梅城郭香(錦綉萬花谷)
畫毬輕蹴壺中地綵索高飛掌上身(清明聚事文類)
御定全唐詩卷七百二十
