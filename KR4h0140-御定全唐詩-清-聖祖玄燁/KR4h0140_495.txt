欽定四庫全書
御定全唐詩卷四百九十五
費冠卿
費冠卿字子軍池州人元和登第母卒歎曰干禄養親
得禄而親喪何以禄為遂隠池州九華山長慶中殿院
李行修舉其孝節召拜右拾遺不赴集一卷今存詩十
一首
不赴拾遺召(一作以拾遺召不起賦詩)
君親同是先王道何如骨肉一處老也知臣子合佐時
自古榮華誰可保
閒居即事
生計唯將三尺僮學他賢者隠牆東照眠夜後多因月
掃地春來秪藉風幾處紅旗驅戰士一園青草伴衰翁
子房仙去孔明死更有何人解指蹤
酬范中丞見
花宫柳陌正從行紫袂金鞍問姓名戰國方須禮干木
康時何必重侯嬴捧將束帛山僮喜傳示銀鉤邑客驚
直為雲泥相去遠一言知已殺身輕
秋日與冷然上人寺莊觀稼
世人從擾擾獨自愛身閒美景當新霽隨僧過遠山村
橋出秋稼空翠落澄灣唯有中林犬猶應望我還
題中峰
中峰高拄泬寥天上有茅菴與石泉晴景獵人曾望見
青藍色裏一僧禪
蒙召拜拾遺書情二首
拾遺帝側知難得官緊才微恐不勝好是中朝絶親友
九華山下詔來徵
三千里外一微臣二十年來任運身今日忽蒙天子召
自慙驚動國中人
挂樹藤
本為獨立難寄彼高樹枝蔓衍數條遠溟濛千朵垂向
日助成隂當風藉持危誰言柔可屈坐見蟠蛟螭
枕流石
不為幽岸隠古色涵空出願以清泚流鑒此堅貞質傍
臨玉光潤時瀉苔花密往往驚遊鱗尚疑垂釣日
久居京師感懷詩
煢獨(一作螢燭)不為苦求名始辛酸上國無交親請謁多少
難九月風到(一作刮)面羞汗成冰片求名俟公道名與公
道遠力盡得一名他喜我且輕家書十年絶歸去知誰
榮馬嘶渭橋柳特地起秋聲
答蕭建(一本有問九華山四字)
自地上青峰懸崖一萬重踐危頻側足登塹半齊胸飛
狖啼攀桂遊人喘倚松入林寒㾕㾕(一作瘁瘁)近瀑雨濛濛
徑滑石稜上寺開山掌中幡花撲淨地臺殿印晴空勝
境層層别高僧院院逢泉魚候洗鉢老玃戲撞鐘外戶
憑雲掩中廚課水舂搜泥時(一作如)和麫拾橡半添穜渡
壑緣槎險持燈入洞窮夾天開壁峭透石蹙波雄澗藹
清無土潭深碧有龍畬田一片淨谷樹萬株濃野客登
臨慣山房幽寂同寒爐樹根火夏牖竹梢風邊鄙籌賢
相黔黎託聖躬君能棄名利歲宴一相從
蕭建
蕭建蘭陵人登進士第終禮部侍郎詩一首
代書問費徵君九華亭(一作事)
見說九華峰上寺日宫猶在下方開其中幽境客難到
請為詩中圖畫來
劉虚白
劉虚白竟陵人擢元和進士第詩一首
獻主文(一本有盧坦二字虚白與盧坦交友坦主文虚白於簾前獻一絶云)
二十年前此夜中一般燈燭(一作火)一般風不知歲月能
多少猶著麻衣待至公
句
知道醉鄉無戶税任他荒却下丹田
張復
張復元和中人詩一首
山出雲(元和元年試)
山靜雲初吐霏微觸石新無心離碧岫有葉占青春散
類如虹氣輕同不讓塵凌空還似翼映澗欲成鱗異起
臨汾鼎疑隨出峽神為霖終濟旱非獨降賢人
張勝之
張勝之元和中人詩一首
山出雲
片雲初出岫孤迥色難親蓋小辭山近根輕觸石新飄
颻經綠野明麗照晴春拂樹疑舒葉臨流似結鱗從龍
方有感捧日豈無因看取為霖去恩霑雨露均
御定全唐詩卷四百九十五
