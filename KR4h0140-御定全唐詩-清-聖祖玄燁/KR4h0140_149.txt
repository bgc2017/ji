欽定四庫全書
御定全唐詩卷一百四十九
劉長卿
同諸公袁郎中宴筵喜加章服
手詔來筵上腰金向粉闈勲名傳舊閣蹈舞著新衣白
社同遊在滄洲此會稀寒笳發後殿秋草送西歸世難
常摧敵時閒巳息機魯連功可讓千載一相揮(一作輝)
毘陵送鄒結(一作紹)先赴河南充判官
王事相逢少雲山奈别何芳年臨水怨瓜步上潮過客
路方經楚鄉心共渡河凋殘春草在離亂故城多罷戰
逢時泰輕徭佇俗和東西此分手惆悵恨煙波
送徐大夫赴廣州
上將壇場拜南荒羽檄招遠人來百越元老事三朝霧
繞龍山暗山連象郡(一作嶺)遥路分江淼淼軍動馬蕭蕭
畫角知秋氣樓船逐暮潮當令輸貢賦(一作職)不使外夷
驕
九日題蔡國公主樓
主第人何在重陽客暫尋水餘龍鏡色雲罷鳳簫音暗
牖藏昏曉(一作旦)蒼苔換古今晴山卷幔出秋草閉門深
籬菊仍新吐庭槐尚舊陰年年畫梁燕來去豈無心
送荀八過山陰(一作訪)舊縣(一作任)兼寄剡中諸官
訪舊山陰縣扁舟到海涯故林嗟滿歲春草憶佳期晩
景千峰亂晴江一鳥遲桂香留客處楓暗泊舟時舊石
曹娥篆空山夏禹(一作禹帝)祠剡溪多隐吏君去(一作為)道相
(一作長)思
奉餞元侍郎加豫章採訪兼賜章服(時初停節度)
任重兼烏府時平偃豹韜澄清湘水變分别楚山高花
對彤襜發霜和白雪操黃金裝舊馬青草換新袍嶺暗
猿啼月江寒鷺映濤豫章生宇下無使翳蓬蒿
奉餞郎中四兄罷餘杭太守承恩加侍御史充
行軍司馬赴汝南行營
星使三江上天波萬里通權分金節重恩借鐵冠雄梅
吹前軍發棠陰舊府空殘春錦障外初日羽旗東岸柳
遮浮鷁江花隔避驄離心在何處芳草滿吳宫
送賈侍御克復後入京(一作江南送賈侍御入京)
對酒心不樂見君動行舟回看暮帆隐獨向空江愁晴
雲淡初夜春塘深慢流温顔風霜霽喜氣煙塵收馳馹
數千里朝天十二樓因之(一作云)報親愛白髮生滄洲
會稽王處士草堂壁畫衡霍諸山
粉壁(一作愛此)衡霍近羣峰(一作卷簾)如可攀能令堂上客見盡
湖(一作湘)南山青翠數千仞(一作千萬狀)飛來方丈間歸雲無
處滅去鳥何時還勝事日相對主人常獨閑稍看林壑
晩(一作青隂滿四壁)佳氣生重關(一本此下有頗與宿心會看看慰愁顔二句)
惠福寺與陳留諸官茶會(得西字)
到此機事遣自嫌塵網迷因知萬法幻盡與浮雲齊疎
竹映高枕空花隨杖藜香飄諸天外日隐䨇林西傲(一作)
(微)吏方見狎真僧幸相攜能令歸客意不復還東溪
金陵西泊舟臨江樓
蕭條金陵郭舊是帝王州日暮望鄉處雲邊江樹秋楚
雲不可託楚水只堪愁行客千萬里滄波朝暮流迢迢
洛陽夢獨卧清川樓異鄊共如此孤帆難久遊
題靈祐上人法華院木蘭花(其樹嶺南移植此地)
庭種南中樹年華幾度新已依初地長獨發舊園春映
日成華蓋搖風散錦茵色空榮落處香醉往來人菡萏
千燈遍芳菲一雨均高柯儻為檝渡海有良因
宿嚴維宅送包佶(一作皇甫冉詩)
江湖同避地分首自依依盡室今為客驚秋空念歸歲
儲無别墅寒服羨鄰機草色村橋晩蟬聲江樹稀夜深
宜共醉時難忍相違何事隨陽雁汀洲忽背飛
送從弟貶袁州(一作皇甫冉詩題作送從弟豫貶遠州)
何事成遷客思歸不見鄉遊吳經萬里弔屈向三湘水
與荆巫接山通鄢郢長名羞(一作嗟)黃綬繫身是白眉郎
獨結南枝恨應思北鴈行憂來沽楚酒老鬢莫凝霜
無錫東郭送友人遊越
客路風霜曉郊原春興餘平蕪不可望遊子去何如煙
水乘湖闊雲山適越初舊都懷作賦古穴覓藏書碑缺
曹娥宅林荒逸少居江湖無限意非獨為樵漁
送邵州判官往南(一作皇甫冉詩)
看君發原隰駟牡志(一作去)皇皇始罷滄江令還隨粉署
郎海沂軍未息河兖歲仍荒征稅人全少榛蕪虜近亡
新知行宋遠相望隔淮長早晩裁書寄銀鉤佇八行
出豐縣界寄韓明府
迴首古原上未能辭舊鄉西風收暮雨隐隐分芒碭賢
友此為邑令名滿徐方音容想在眼暫若升琴堂疲馬
顧春草行人看夕陽自非傳尺素誰為論中腸
别陳留諸官(一作公)
戀此東道主能令西上遲徘徊暮郊别惆悵秋風時上
國邈千里夷門難再期行人望落日歸馬嘶空陂不愧
寶刀贈維懷瓊樹枝音塵倘未接夢寐徒相思
觀李湊(一作溱)所畫美人障子
愛爾含天姿丹青有殊智無聞已得象象外更生意西
子不可見千載無重還空令浣沙態猶在含毫間一笑
豈易得䨇蛾如有情窗風不舉袖但覺羅衣輕華堂翠
幕春風來内閣金屏曙色開此中一見亂人目(一作眼)只
疑行到雲(一作行雨到)陽臺(洪邁取末四句作絶句)
送史判官奏事之靈武兼寄巴西親故
中州日紛梗天地何時泰獨有西歸心遙懸夕陽外故
人奉章奏此去論利害陽雁南渡江征驂去相背因君
欲寄遠何處問親愛空使滄洲人相思減衣帶
自鄱陽還道中寄禇徵君
南風日夜起萬里孤帆漾元氣連洞庭夕陽落波上故
人煙水隔復此遙相望江信久寂寥楚雲獨惆悵愛君
清川口弄月時櫂唱白首無子孫一生自疎曠
石梁湖有寄(一作懷陸兼)
故人千里道滄波一(一作十)年别夜上明月樓相思楚天
闊蕭蕭清秋暮嫋嫋凉風發湖色淡不流沙鷗遠還滅
煙波日已遠音問日已絶歲晏空含情江臯綠芳歇
送沈少府之任淮南
惜君滯南楚枳棘徒棲鳳獨與千里帆春風遠相送此
行山水好時物亦應衆一鳥飛長淮百花滿雲夢相期
丹霄路遥聽清風頌勿為州縣卑時來自為用
嚴子瀨東送馬處直歸蘇(一本有州字)
望君舟已遠落日潮未退目送滄海帆人行白雲外江
中遠回首波上生微靄秋色姑蘇臺寒流子陵瀨相送
苦易散動别知難會從此日相思空令減衣帶
宿懷仁縣南湖寄東海荀處士
向夕歛微雨晴開湖上天離人正惆悵新月愁嬋娟佇
立白沙曲相思滄海邊浮雲自來去此意誰能傳一水
不相見千峰隨客船寒塘起孤雁夜色分鹽田時復一
延首憶君如眼前
初至洞庭懷灞陵别業
長安邈千里日夕懷䨇闕已是洞庭人猶看灞陵月誰
堪去鄉意親戚想天末昨夜夢中歸煙波覺來闊江臯
見芳草孤客心欲絶豈訝青春來但傷經時别長天不
可望鳥與浮雲没
題蕭郎中開元寺新構幽寂亭
康樂愛山水賞心千載同結茅依翠微伐木開蒙籠孤
峰倚青霄一徑去不窮候客石苔上禮僧雲樹中曠然
見滄洲自遠來清風五馬留谷口雙旌薄煙虹沈沈衆
香積眇眇諸天空獨往應未遂蒼生思謝公
同姜濬題裴式微餘干東齋
世事終成夢生涯欲半過白雲心已矣滄海意如何藜
杖全吾道榴花飬太和春風騎馬醉江月釣魚歌散帙
看蟲蠧開門見雀羅遠山終日在芳草傍人多吏體莊
生傲方言楚俗譌屈平君莫弔腸斷洞庭波
贈元容州
擁旌臨合浦上印卧長沙海徼長無戍湘山獨種畬政
傳通歲貢才惜過年華萬里依孤劒千峰寄一家累徵
期旦暮未起戀煙霞避世歌芝草休官醉菊花舊遊如
夢裏此别是天涯何事滄波上漂漂逐海槎
夏口送長寧楊明府歸荆南因寄幕府諸公
關西楊太尉千載德猶聞白日俱終老清風獨至君身
承遠祖遺(一作後)才出衆人羣舉世貪荆玉全家戀楚雲
向煙帆杳杳臨水葉紛紛草覆昭丘綠江從夏口分高
名光盛府異姓寵殊勲百越今無事南征欲罷軍
奉和杜相公新移長興宅呈元相公
間世生賢宰同心奉至尊功高開北第機静灌中園入
並蟬冠影歸分騎士喧窗聞漢宫漏家識杜陵源獻替
常焚藁優(一作清)閒獨對萱花香逐荀令草色對王孫有
地先開閣何人不掃門江湖難自退明主託元元
湖南使還留辭辛大夫
王師勞近甸兵食仰諸侯天子無南顧元勲在上游大
才生間氣盛業拯横流風景隨搖筆山川入運籌羽觴
交餞席旄節對歸舟鶯識春深恨猿知日去愁别離花
寂寂南北水悠悠唯有家兼(一作將)國終身共(一作實)所憂
泛曲阿後湖簡同遊諸公
元氣浮積水沈沈深不流春風萬頃綠映帶至徐州為
客難適意逢君方暫遊夤緣白蘋際日暮滄浪舟渡口
微月進林西殘雨收水雲去仍濕沙鶴鳴相留且習子
陵隐能忘生事憂此中深有意非為釣魚鉤
北遊酬孟雲卿見寄
忽忽忘前事事願能相乖衣馬日羸弊誰辨行與才善
道居貧賤潔服蒙塵埃行行無定止懔坎難歸來慈母
憂疾疹室家念棲萊幸君夙姻親深見中外懷俟子惜
時節悵望臨高臺
冬夜宿揚州開元寺烈公房送李侍御之江東
遷客投百越窮陰淮海凝中原馳困獸萬里棲飢鷹寂
寂連(一作蓮)宇下愛君心自弘空堂來霜氣永夜清明燈
發後望煙水相思勞寢興暮帆背楚郭江色浮金陵此
去爾何恨近名予未能爐峰若便道為訪東林僧
南楚懷古
南國久蕪没(一作漫)我來(一作生)空鬱陶君看章華宫處處
生蓬(一作黃)蒿但見陵與谷豈知賢與豪精魂托古木寶
劒捐江臯倚棹下晴景回舟隨晩濤碧雲暮寥落湖上
秋(一作青)天高往事那堪問此心徒自勞獨餘湘水上千
載聞離騷
上湖田館南樓憶朱晏
漂泊日復日洞庭今更秋白雲如有意萬里望孤舟何
事愛成别空令登此樓天光映波動月影隨江流鶴唳
静寒渚猿啼深夜洲歸期誠已促清景仍相留頃者慕
獨往爾來悲遠遊風波自此去桂水空離憂
送姚八之句容舊任便歸江南(一作送姚八歸江南)
故人還水國春色動離憂碧草千萬里滄江朝暮流桃
花迷舊路萍葉蕩歸舟遠戍看京口空城問石頭折芳
佳麗地望月西南樓猨鳥共孤嶼煙波連數州誰家過
楚老何處戀江鷗尺素能相報湖山若箇憂
睢陽贈李司倉
白露變時候蛬聲暮啾啾飄飄洛陽客惆悵梁園秋只
為乏生計爾來成遠遊一身不家食萬事從人求且喜
接餘論足堪資小留寒城落日後砧杵令人愁歸路歲
時盡長河朝夕流非君深意願誰復能相憂
杪秋洞庭中懷亡道士謝太虚
漂泊日復日洞庭今更秋青楓亦何意此夜催人愁惆
悵客中月徘徊江上樓心知楚天遠目送滄波(一作浪)流
羽客久已殁微言無處求空餘白雲在容與隨孤舟千
里杳難望一身當獨遊故園復何許江海徒(一作此)遲留
同郭參謀詠崔僕射淮南節度使廳前竹(一作和郭)
(參謀詠崔令公庭前竹)
昔種梁王苑今移漢將壇(一作不學媚清瀾能依上將壇)蒙籠(一作朦朧)低
冕過青翠(一作蒨)捲簾看得地移根遠經霜抱節難開花
成鳳實嫩笋長魚竿藹藹軍容静蕭蕭郡宇寬細音和
角暮(一作響)疎影上門寒湘浦何年變(一作阮巷何人在)山陽(一作)
(梁園)幾處殘不知(一作空餘)軒屏側歲晩對袁(一作伴任)安
硤石遇雨宴前主簿從兄子英宅
縣城蒼翠裏客路兩崖開硤石雲漠漠東風吹雨來吾
兄此為吏薄宦知無媒方寸抱秦鏡聲名傳楚材折腰
五斗間僶俛隨塵埃秩滿少餘俸家貧仍散財誰言次
東道暫預傾金罍雖欲少留此其如歸限催
江中晩釣寄荆南一二相識(一作西江雨後憶荆南諸公)
楚郭(一作國又作隨楚)微雨收荆門遥(一作看)在目漾舟水雲裏
日暮春江(一作江山)綠霽華静洲渚暝(一作夜)色連松(一作杉)竹
月出波上時人歸渡頭宿一身已無累萬事更何欲漁
父自夷猶(一作夤緣)白鷗不羈束既憐滄浪水復(一作更)愛滄浪曲
不見眼中人相思心斷續(一作垂釣看世人那知此生足)
九日岳陽待黃遂張渙
别君頗已久離念與時積楚水空(一作共)浮(一作秋)煙江樓
望歸客徘徊正佇想髣髴如暫覿心目徒自親風波尚
相隔青林泊舟處猿鳥愁孤驛遥見郭外山蒼然雨中
夕季鷹久疎曠叔度早疇昔反櫂來何遲黃花候君摘
題王少府堯山隐處簡陸鄱陽
故人滄洲吏深與世情薄解印二十年委身在丘壑買
田楚山下妻子自耕鑿羣動心有營孤雲本無著因收
谿上釣遂接林中酌對酒春日長山村杏花落陸生鄱
陽令獨步建溪作早晩休此官隨君永棲託
晩次湖口有懷
靄然空水合目極平江暮南望天無涯孤帆落何處頃
為衡湘客頗見湖山(一作湘)趣朝氣和楚雲夕陽映江樹
帝鄉勞想望萬里心來去白髮生扁舟滄波滿歸(一作歸滿)
路秋風今已至日夜雁南度木葉辭洞庭紛紛落無(一作)
(不知)數
陪元侍御(一作郎)遊支硎山寺
支公去已久寂寞龍華會古木閉空山蒼然暮相對林
巒非一狀水石有餘態密竹藏晦明羣峰争向背峰峰
帶落日步步入青靄香氣空翠中猿聲暮雲外留連南
臺客想像西方内因逐溪水還觀心兩無礙
桂陽西州晩泊古橋村住(一作主)人
洛陽别離久江上心可得惆悵增暮情瀟湘復秋色故
山隔何處落日羨歸翼滄海空自流白鷗不相識悲蛬
滿荆渚輟櫂徒沾臆行客念寒衣主人愁夜織帝鄉片
雲去遥寄千里憶南路隨天長征帆杳無極
夕次檐石湖夢洛陽親故
天涯望不盡日暮愁獨去萬里雲海空孤帆向何處寄
身煙波裏頗得湖山趣江氣和楚雲秋聲亂楓樹如何
異鄉縣日復懷親故遥與洛陽人相逢夢中路不堪明
月裏更值清秋暮倚棹對滄波歸心共誰語
按覆後歸睦州贈苗侍御
地遠心難達天高謗易成羊腸留覆轍虎口脫餘生直
氏偷金枉于家决獄明一言知已重片議殺身輕日下
人誰憶天涯客獨行年光銷蹇步秋氣入衰情建德知
何在長江問去程孤舟百口渡萬里一猿聲落日開鄉
路空山向郡城豈令冤氣積千古在長平
奉寄婺州李使君舍人
建隼罷鳴珂初傳來暮歌漁樵識太古草樹得陽和東
道諸生從南依遠客過天清婺女出土厚綘人多永日
空相望流年復幾何崖開當夕照葉去逐寒波眼暗經
難受身閒劒懶磨似鴞(一作鵩)占賈誼上馬試廉頗窮分
安藜藿衰容勝薜蘿只應隨越鳥南翥託高柯
哭魏兼遂(公及孀妻幼子與僮數人相次亡殁葬於丹陽)
古今俱此去脩短竟誰分樽酒空如在絃琴肯重聞一
門同逝水萬事共浮雲舊館何人宅空山遠客墳艱危
貧且共少小秀而文獨行依窮巷全身出亂軍歲時長
寂寞煙月自氛(一作氤)氲壠樹隨人古山門對日曛汎舟
悲向子留劔贈徐君來去雲陽路傷心江水濆
負謫後登于越亭作
天南(一作南天)愁望絶亭上柳條新落日獨歸鳥孤舟何處
人生涯投越(一作嶺)徼世業陷胡(一作邊)塵杳杳鍾陵暮悠
悠鄱水春(一作江入千峯暮范連百越春)秦臺悲(一作憐)白首楚澤(一作水)
怨青蘋草色迷征路鶯聲傷(一作傍)逐臣(一本無此四句)獨醒空
(一作翻)取笑直道不容身得罪風霜苦全生天地仁青山
數行淚滄海一窮鱗牢落機心盡惟憐鷗鳥親(一作流落誰相)
(識空將鷗鷺親)
留題李明府霅溪水堂
寥寥(一作寂寂)此堂上幽意復誰論落日無王事青山在縣
門雲峰向高枕漁釣入前軒晩竹疎簾影春苔(一作苔生)雙
履痕荷香隨坐臥湖色映晨昏虚牖閒生白鳴琴静對
言暮禽飛上下春水(一作草)帶清渾遠岸誰家柳孤煙何
處村謫居投瘴癘離思過湘沅從此扁舟去誰堪江浦
猿
入白沙渚夤緣二十五里至石窟山下懷天台
陸山人
遠嶼(一作渚)靄將夕玩幽行自遲歸人不計日流水閒相
隨輟櫂古(一作石)崖口捫蘿春景遲偶因回舟次寧與前
山期對此瑶草色懷君瓊樹枝浮雲去寂寞白鳥相因
依何事愛高隠但令勞遠思窮年臥海嶠永望愁天涯
吾亦從此(一作君)去扁舟何所之迢迢江上帆千里東風
吹
禪智寺上方懷演和尚寺即和尚所創
絶巘東林寺高僧惠遠公買園隋苑下持(一作捧)鉢楚城
中斗極千燈近煙波萬井通遠山低月殿寒木露花宫
紺宇焚(一作燒)香淨滄洲擺(一作罷)霧空雁來秋色裏曙起
早潮東飛錫今何在蒼生待發蒙白雲翻送客庭樹(一作)
(黃葉)自辭風捨筏追開士迴舟狎釣翁平生江海意惟共
白鷗同
賈侍郎(一作御)自會稽使迴篇什盈卷兼蒙見寄
一首與余有挂冠之期因書數事率成十韻
江上逢星使南來自會稽驚年一葉落按俗五花嘶上
國悲蕪梗中原動鼓鼙報恩看鐵劔銜命出金閨風物
催歸緒雲峰發詠題天長百越外潮上小江西鳥道通
閩嶺山光落剡溪暮帆千里思秋夜一猿啼柏樹榮新
壠桃源憶故蹊若能為休去(一作若為能去此)行復草萋萋
秋日夏口涉漢陽獻李相公
日望衡門處心知漢水濆偶乘青雀舫還在白鷗羣間
氣生靈秀先朝翼戴勲藏弓身已退焚藁事難聞舊業
成青草全家寄白雲松蘿長稚子風景逐新文山帶寒
城出江依古岸分楚歌悲遠客羌笛怨孤軍鼎罷調梅
久門看種藥勤十年猶去國黃葉又紛紛
歸沛縣道中晩泊留侯城
訪古此城下子房安在哉白雲去不反危堞空崔嵬伊
昔楚漢時頗聞經濟才運籌風塵下能使天地開蔓草
日已積長松日已摧功名滿青史祠廟唯蒼苔百里暮
程遠孤舟川上迴進帆東風便轉岸前山來楚水澹相
引沙鷗閒不猜扣舷從此去延首仍裵回
關門望華山
客路瞻太華三峰高際天夏雲亘百里合沓遥相連雷
雨飛半腹太陽在其巔翠微關上近瀑布林稍懸愛此
衆容秀能令西望偏徘徊忘暝色泱漭成陰煙曾是朝
百靈亦聞會羣仙瓊漿豈易挹毛女非空傳髣髴仍佇
想幽期如眼前金天有青(一作清)廟松柏隐蒼然
奉陪蕭使君入鮑達洞尋靈山寺
山居秋更鮮秋江相映碧獨臨滄洲路如待挂帆客遂
使康樂侯披榛著雙屐入雲開嶺道永日尋泉脉古寺
隱青冥空中寒磬夕蒼苔絶行徑飛鳥無去跡樹杪下
歸人水聲過幽石任情趣逾遠移步竒屢易蘿木静蒙
蒙風煙深寂寂徘徊未能去畏共桃源隔
孫權故城下懷古兼送友人歸建業
雄圖爭割據神器終不守上下武昌城長江竟何有古
來壯臺榭事往悲陵阜寥落幾家人猶依數株柳威靈
絶想像蕪没空林藪野徑春草中郊扉夕陽後逢君從
此去背楚方東走煙際指金陵潮時過湓口行人已何
在臨水徒揮手惆悵不能歸孤帆没雲久
宿雙峰寺寄盧七李十六
寥寥禪誦處滿室蟲絲結獨與山中人無心生復滅徘
徊雙峰下惆悵雙峰月杳杳暮猿深蒼蒼古松列玩奇
不可盡漸遠更幽絶林暗僧獨歸石寒泉且咽竹房響
輕吹蘿徑陰餘雪卧澗曉何遲背巖春未發此遊誠多
趣獨往共誰閱得意空自歸非君豈能說
京口懷洛陽舊居兼寄廣陵二三知已
川闊悲無梁藹然滄波夕天涯一飛鳥日暮南徐客氣
混京口雲潮吞海門石孤帆候風進夜色帶江白一水
阻佳期相望空脉脉那堪歲芳盡更使春夢積故國(一作)
(園)胡塵飛遠(一作故)山(一作異鄕)楚雲隔家人想何在庭草為
誰碧惆悵空傷情(一作往復)滄浪有餘(一作遺)跡嚴陵七里灘
攜手同所適
登揚州栖靈(一作西巖)寺塔
北塔凌空虚雄觀壓川澤亭亭楚雲外千里看不隔遥
對黃金臺浮輝亂相射盤梯接元氣半壁棲夜魄稍登
諸劫盡若騁排霄(一作霜)翮向是滄洲人已為青雲客雨
飛千栱霽日在萬家夕鳥處高却低天涯遠如迫江流
入空翠海嶠現微碧向暮期下來誰堪復行役
湖上遇鄭田
故人青雲器何意常窘迫三(一作五)十猶布衣憐君頭已
白誰言此相見暫得話疇昔舊業今已蕪還鄉返為客
扁舟伊獨往斗酒君自適滄洲(一作海)不可涯孤帆去無
跡杯中忽復醉湖上生月(一作新)魄湛湛江色寒濛濛水
雲夕風波易迢遰千里如咫尺回首人已遥南看楚天
隔
雨中登沛縣樓贈表兄郭少府
楚澤秋更遠雲雷有時作晩陂帶殘雨白水昏漠漠佇
立收煙氛洗然静寥廓卷簾高樓上萬里看日落為客
頻改弦辭家尚如昨故山今不見此鳥那可託小邑務
常閒吾兄宦何薄高標青雲器獨立滄江鶴惠愛原上
情慇懃丘中諾何當遂良願歸臥青山郭
灞東晩晴簡同行薛棄朱訓
客心豁初霽霽色暝玄灞西向看夕陽曈曈映桑柘二
賢誠逸足千里陪征駕古樹軹道傍人煙杜陵下伊余
在羈束且復隨造化好道當有心營生苦無暇高賢幸
兹偶英達窮王霸迢遰客王程裵回主人夜一薰知異
質片玉誰齊價同結丘中緣塵埃自兹謝
對雨贈濟陰馬少府考城蔣少府兼獻成武五
兄南華二兄
繁雲兼家思彌望連濟北日暮微雨中州城帶秋色蕭
條主人静落葉飛不息鄉夢寒更頻蟲聲夜相逼二賢
縱横器久滯徒勞職笑語和風騷雍容事文墨吾兄即
時彦前路良未測秋水百丈清寒松一枝直此心欲引
託誰為生羽翼且復頓歸鞍杯中雪胸臆
李侍御河北使回至東京相訪
故人南臺秀夙擅中朝美擁傳從北來飛霜日千里貧
居幸相訪顧我柴門裏却訝繡衣人仍交布衣士王程
遽爾迫别戀從此始濁酒未暇斟清文頗垂示回瞻驄
馬速但見行塵起日暮汀洲寒春風渡流水草色官道
邊桃花御溝裏天涯一鳥夕惆悵知何已
吳中聞潼關失守因奉寄淮南蕭判官
一(一作早)鴈飛吳天羇人傷暮律松江風嫋嫋波上片帆
疾木落姑蘇臺霜收洞庭橘蕭條長洲外唯見寒山出
胡馬嘶秦雲漢兵亂相失關中因竊據天下共憂慄南
楚有瓊枝相思怨瑶瑟一身寄滄洲萬里看白日赴敵
甘負戈論兵勇投筆臨風但攘臂擇木將委質不如歸
遠山雲臥飯松栗
哭張員外繼(公及夫人相次沒于洪州)
慟哭鍾陵下東流與别離二星來不返䨇劔沒相隨獨
繼先賢傳誰刊有道碑故園荒峴曲旅櫬寄天涯白簡
曾連拜滄洲每共思撫孤憐齒穉歎逝顧身衰泉壤成
終古雲山若在時秋風鄰笛發寒日寢門悲世難愁歸
路家貧緩葬期舊賓傷未散夕臨咽常遲自此辭張邵
何由見戴逵獨聞山吏部流涕訪孤兒
登東海龍興寺高頂望海簡演公
朐山壓海口永望開禪宫元氣遠相合太陽生其中豁
然萬里餘獨為百川雄白波走雷電黑霧藏魚龍變化
非一狀晴明分衆容煙開秦帝橋隐隐横殘虹蓬島如
在眼羽人那可逢偶聞真僧言甚與静者同幽意頗相
愜賞心殊未窮花間午時梵雲外春山鐘誰念遽成别
自憐歸所從他時相憶處惆悵西南峯
奉送從兄罷官之淮南
何事浮溟渤元戎棄鏌鎁漁竿吾道在鷗鳥世情賒玄
髮他鄉換滄洲此路遐泝沿隨桂檝醒醉任松華離别
誰堪道艱危更可嗟兵鋒搖海内王命隔天涯鐘漏移
長樂衣冠接永嘉還當拂氛祲那復臥雲霞溪路漫岡
轉夕陽歸鳥斜萬艘江縣郭一樹海人家揮袂看朱紱
揚帆指白沙春風獨迴首愁思極如麻
落第贈楊侍御兼拜員外仍充安大夫判官赴
范陽
職副旌旄重才兼識量通使車遥肅物邊策遠和戎擲
地金聲著從軍寶劔雄官成稽古力名達濟時功肅穆
烏臺上雍容粉署中含香初待漏持簡舊生風黠吏偏
驚隼貪夫輒避驄且知榮已隔誰謂道仍同念舊追連
茹謀生任轉蓬泣連三獻玉瘡懼再傷弓戀土函關外
瞻塵(一作雲)灞水東他時書一札猶冀問途窮
初貶南巴至鄱陽題李嘉祐江亭
巴嶠南行遠(一作南出巴人嶠)長江萬里隨不才甘謫去流水
亦何之(一作知)地遠明君棄(一作瘴近餘生怯)天高酷吏欺青山
獨往路芳草未歸時流落還相見悲懽話所思猜嫌(一作)
(讒)傷薏苡愁暮向江蘺柳色迎高塢荷衣照下帷(一本無此)
(二句)水雲初起重暮鳥遠來遲白首(一作淚盡)看長劔滄洲(一作)
(心閒)寄釣絲沙鷗驚小吏湖月上高枝(一本無此二句)稚子能吳
語新文怨楚辭憐君不得意川谷自逶迤(一作容髮老南枝)
自紫陽觀至華陽洞宿侯尊師草堂簡同遊李
延年(一作陵)
石門(一作林)媚煙景句曲盤江甸南向佳氣濃數峰遥隱
見漸臨華陽口雲路入蔥蒨七曜懸洞宫五雲抱仙殿
銀函竟誰發金液徒堪薦千載空桃花秦人深不見東
溪喜相遇貞白如會面青鳥來去閒紅霞朝夕變一從
換仙骨萬里乘飛電蘿月延步虚松花醉閒宴幽人即
長往茂宰應交戰明發歸琴堂知君嬾為縣
御定全唐詩卷一百四十九
