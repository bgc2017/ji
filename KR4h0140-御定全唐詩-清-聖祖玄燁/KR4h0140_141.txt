欽定四庫全書
御定全唐詩卷一百四十一
王昌齡
詠史
荷畚至洛陽杖策遊北門天下盡兵甲豺狼滿中原眀
夷方遘患顧我徒崩犇自慙菲薄才誤蒙國士恩位重
任亦重時危志彌敦西北未及終東南不可吞進則耻
保躬退乃為觸藩歎息嵩山老而後知其尊(本集詠史云荷畚至)
(洛陽胡馬屯北門天下裂其土豺狼滿中原眀夷方濟世斂翼黃埃昏披雲見龍顔始蒙國士恩位重謀亦深)
(所舉無遺奔長策寄臨終東南不可吞賢智苟有時貧賤安所論惟然嵩山老而後知我言)
雜興
握中銅匕首粉剉楚山鐡義士頻報讎殺人不曾缺可
悲燕丹事終被狼虎滅一舉無兩全荆軻遂為血誠知
匹夫勇何取萬人傑無道吞諸侯坐見九州裂
秋興
日暮西北堂凉風洗脩木著書在南窗門館常肅肅苔
草延古意視聽轉幽獨㦯問余所營刈黍就寒谷
齋心
女蘿覆石壁溪水幽濛朧紫葛蔓黃花娟娟寒露中朝
飲花上露夜卧松下風雲英化為水光采與我同日月
蕩精魄寥寥天宇(一作府)空
獨遊
林卧情每(一作自)閒獨遊景常晏時從㶚陵下垂釣往南
澗手携雙鯉魚目送千里雁悟彼飛(一作非)有適如此罹
憂患放之清冷泉因得省疎慢永懷青岑客廻首白雲
間神超物無違(一作超然無遺事)豈繫名與宦
香積寺禮拜萬廻平等二聖僧塔
真無御化(一作比)来借(一作昔)有乘化(一作花)歸如彼雙塔内
孰能知是非愚也駭蒼生聖哉為帝師當為時世出不
由天地資萬廻主(一作至)此方平等性無違今我一禮心
億劫同不移肅肅松柏下諸天来有時
就道士問周易參同契
仙人騎白鹿髮短耳何長時余采菖蒲忽見嵩之陽稽
首求丹經乃出懷中方披讀了不悟歸来問稽康嗟余
無道骨發我入太行
諸官遊招隠寺
山館人已空青蘿換風雨自從永眀世月向龍宫吐鑿
井長幽泉白雲今如古應真坐松柏錫杖挂窗戶口云
七十餘能救諸有苦回指巖樹花如聞道場鼓金色身
壊滅真如性無主僚友同一心清光遣誰取
宴南亭
寒江暎村林亭上納鮮潔楚客共閒飲靜坐金管闋酣
竟(一作意)日入山暝来雲歸穴城樓空杳靄猿鳥(一作鳴)備
清切物狀如絲綸上(一作道)心為予決訪君東溪事早晩
樵路絶(一作闊)
何九於客舍集
客有住桂陽亦如巢林鳥罍觴且終宴功業曾未了山
月空霽時江眀高樓曉門前泊舟檝行次入松篠此意
投贈君滄波風(一作空)褭褭(一作嫋嫋)
洛陽尉劉晏與府掾(一作縣)諸公茶集天宫寺岸
道上人房
良友呼我宿月眀懸天宫道安風塵外灑掃青林中削
去府縣理豁然神機空自從三湘還始得今夕同舊居
太行北遠宦滄溟東各有四方事白雲處處通
觀江淮名勝圖
刻意吟雲山尤知隠淪妙遠公何為者再詣臨海嶠而
我高其風披圖得遺照援毫無逃境遂展千里眺淡掃
荆門煙眀標赤城燒青葱林間嶺隠見淮海徼但指香
爐頂無聞白猿嘯沙門既云滅獨往豈殊調感對懷拂
衣胡寧事漁釣安期始遺舄千古謝榮耀投跡庶可齊
滄浪有孤棹
㶚上閒居
鴻都有歸客偃卧滋陽村軒冕無枉顧清川照我門空
林網夕陽寒鳥赴荒(一作幽)園廓落時得意懷哉莫與言庭
前有孤鶴欲啄常翩翻為我銜素書弔彼顔與原二君
既不朽所以慰其魂
風凉原上作
隂岑宿雲歸煙霧濕松柏風凄日初曉下嶺望川澤遠
山無晦(一作遺)眀秋水千里白佳氣盤未央聖人在凝碧
關門阻天下信是帝王宅海内方晏然廟堂有竒策時
貞守全運罷去遊說客予忝蘭臺人幽尋免貽責
裴六書堂
閑堂閉空隂竹林(一作木)但清響窗下長嘯客區中無遺
想經綸精微言兼濟當獨往
江上聞笛
横笛怨江月扁舟何處尋聲長楚山外曲繞胡關深相
去萬餘里遥傳此夜心寥寥浦溆寒響盡惟幽林不知
誰家子復奏邯鄲音水客皆擁棹空霜遂盈襟羸馬望
北走遷人悲越吟何當邊草白旌節隴(一作龍)城隂
太湖秋夕
水宿煙雨寒洞庭霜落微月眀移舟去夜靜魂夢歸暗
覺海風度蕭蕭聞雁飛
趙十四兄見訪
客来舒長簟開閣延清風但有無絃琴共君盡尊中晩
来常讀易頃者欲(一作獨)還嵩世事何須道黃精且養蒙
嵇康殊寡識張翰獨知終忽憶鱸魚鱠扁舟往江東
過華隂
雲起太華山雲山(一作山色)互眀滅東峰始含景了了見松
雪羈人感幽棲窅暎轉竒絶欣然忘所疲永望吟不輟
信宿百餘里出關玩新月何意昨来心(一作乍冥冥)遇物遂
遷别人生屢如此何以肆愉悅
九江口作
漭漭江勢闊雨開潯陽秋驛門是高岸望盡黃蘆洲水
與五谿合心期萬里遊眀時無棄才謫去隨孤舟鷙鳥
立寒木丈夫佩吳鈎何當報君恩却繫單于頭
大梁途中作
怏怏步長道客行渺無端郊原欲下雪天地稜稜寒當
時每酣醉不覺行路難今日無酒錢悽惶向誰歎
途中作
遊人愁歲晏早起遵王畿墜葉吹未曉疎林月微微驚
禽棲不定寒獸相因依歎此霜露下復聞鴻雁飛渺然
江南意惜與中途違羇旅悲壯髮别離念征衣永圖豈
勞止眀節期所歸寧厭楚山曲無人長掩扉
山行入涇州
倦此山路長停驂問賓御林巒信回惑(一作坰林往㦯回)白日
落何處徙倚望長風㴞㴞引歸慮微雨隨雲收濛濛傍
山去西臨有邊邑北走盡亭戍涇水横白煙州城隠寒
樹所嗟異風俗已自少情趣豈伊懷土多(一作戀懷土)觸目
(一作解物)忻所遇
小敷谷龍潭祠作(第十九句缺一字)
崖谷歕疾流地中有雷集百泉勢相蕩巨石皆却立跳
波沸崢嶸深處不可挹昏為蛟龍怒(一作窟)清(一作時)見雲
雨入靈怪崇偏祠廢興自兹邑沈滛頃多昧檐宇遂不
葺吾聞被眀典盛德惟世及生人載山川血食報原隰
豈伊駭微險將以循甿揖飛振吕梁忠信亦我習波
流浸已廣悔吝在所汲谿水有清源褰裳靡沾濕
段宥廳孤桐
鳳皇所宿處月暎孤桐寒槁葉零落盡空柯蒼翠殘虛
心誰能見直影非無端響發調尚苦清商勞一彈
琴
孤桐秘虚鳴樸素傳幽真髣髴絃指外遂見初古人意
遠風雪苦時来江山(一作上)春高宴未終曲誰能辨經綸
初日
初日淨金閨先照牀前暖斜光入羅幕稍稍親絲管雲
髮不能梳楊花更吹滿
失題
姦雄乃得志遂使羣心搖赤風蕩中原烈火無遺巢一
人計不用萬里空蕭條
贈宇文中丞(本暢當詩)
僕本濩落人辱當州郡使量力頗及早謝歸今即已蕭
蕭若凌虚衿帶頃消靡車服卒然来涔陽作遊子鬱鬱
寡開顔默默獨行李忽逢平生友一笑方在此秋清寧
風日楚思浩雲水為語弋林者冥冥鴻遠矣
箜篌引
盧谿郡南夜泊舟(盧谿在辰州龍標故地即馬援歌中武溪水所出也㦯作瀘溪者非)夜
聞兩(一作南)岸羌戎謳其時月黑猿啾啾微雨霑衣令人
愁有一遷客登高樓不言不寐彈箜篌彈作薊門桑(一作)
(葉)葉秋風沙颯颯青塚頭將軍鐡騘汗血流深入匈奴
戰未休黃旗一點兵馬收亂殺胡人積如丘瘡病驅来
配(一作役)邊州仍披漠北羔羊裘顔色飢枯掩面羞眼眶
淚滴深兩眸思還本鄉食氂牛欲語不得指咽喉或有
強壯能吚嚘意說被他邊將讎五世屬藩漢主留碧毛
氊帳河曲遊槖駞五萬部落稠勅賜飛鳳金兜鍪為君
百戰如過籌靜掃隂山無鳥投家蔵鐡劵特承優黃金
千(一作百)斤不稱求九族分離作楚囚深谿寂寞絃苦幽
草木悲感聲颼飀僕本東山(一作山東)為國憂眀光殿前論
九疇簏讀兵書盡冥搜為君掌上施權謀洞曉山川無
與儔紫宸詔發遠懷柔搖筆飛霜如奪鈎鬼神不得知
其由憐愛蒼生比蚍蜉朔(一作緣)河屯兵須漸抽盡遣降
来拜御溝便令海内休戈矛何用班超定遠侯史臣書
之得已不
烏棲曲
白馬逐朱車黃昏入狭邪(一本重狭邪二字)柳樹烏爭宿爭枝
未得飛上屋東房少婦壻從軍每聽烏啼知夜分
城傍曲
秋風鳴桑條草白狐兔驕邯鄲飲(一作飯一作飽)来酒未消城
北原平掣皂雕射殺空營兩騰虎廻身却月佩弓弰
行路難
雙絲作綆繫銀瓶百尺寒泉轆轤上懸絲一絶不可望
似妾傾心在君掌人生意氣好遷捐只重狂花不重賢
宴罷調筝奏離鶴廻嬌轉盼泣君前君不見眼前事豈
保須臾心勿異西山日下雨足稀側有浮雲無所寄但
願莫忘前者言剉骨黃塵亦無愧行路難勸君酒莫辭
煩(一作勸酒莫辭煩)美酒千鍾猶可盡心中片愧(一作恨)何可論
一聞漢主思故劍使妾長嗟萬古魂
奉贈張荆州
祝融之峯紫雲銜翠如何其雪嶄嵓邑西有路緣石壁
我欲從之卧穹嵌魚有心兮脫網罟江無人兮鳴楓杉
王君飛舄(一作鳥)仍未去蘇躭宅中意遥緘
御定全唐詩卷一百四十一
