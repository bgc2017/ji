欽定四庫全書
御定全唐詩卷五百七十
李羣玉
靜夜相思
山空天籟寂水榭延輕(一作清)凉浪定一浦月藕花閒自
香
桂州經佳人故居
桂水依舊綠佳人本(一作今)不還秪應隨暮雨飛入九疑
山
放魚
早覓為龍去江湖莫漫(一作浪)遊須知香餌下觸口是銛
鉤
蓮葉
根是泥中玉心承露下珠在君塘下(一作上)種埋没任春
蒲
客愁二首
客愁看柳色日日逐春深蕩漾(一作浩蕩)春風起誰知歴亂
心
客愁看柳色日日逐春長憑送湘流水綿綿入帝鄉
洞庭乾二首
借問蓬莱水誰逢清淺年傷心雲夢澤歲歲作桑田
朱宫紫貝闕一旦作沙洲八月還平在魚蝦不用愁
病起别主人
益媿千金少情將一飯殊恨無泉客淚盡泣感恩珠
火爐前坐
孤燈照不寐風雨滿西林多少關心事書(一作畫)灰到夜
深
古詞
一合相思淚臨江灑素秋碧波如會意却與向西
流
嘲賣藥翁
斸盡春山土辛勤賣藥翁莫抛破笠子留作敗(一作販)天
公
傷小女癡(一作疑)兒
哭爾春日短支頤長嘆嗟不如半死樹猶吐一枝(一作半邊)
花
青鷁
獨立蒹葭雨低飛浦嶼風須知毛色下(一作異)莫入鷺鷥
叢
池塘晩景
風荷珠露傾驚起睡鵁鶄月落池塘靜金刀剪一聲
投從叔
可惜出羣蹄毛焦久卧泥孫陽如不顧騏驥向誰嘶
惱自澄
常聞天女會玉指散天花莫遣春風裏紅芳點袈裟
讀賈誼傳
卑濕長沙地空抛出世才巳齊生死理鵩鳥莫為災
寄人
寄語雙蓮子須知用意深莫嫌一點苦便擬棄蓮心
寄韋秀才
荆臺蘭渚客寥落共含情空館相思夜孤燈照雨聲
春日寄友(一作春日南臺初晴望寄友)
晴氣熏櫻蘂丰濛雪滿林請君三斗酒醉卧白羅岑
題竹
一頃含秋綠森(一作春)風十萬竿氣吹朱夏轉聲掃碧霄
寒
懷初公
不見休上人空傷碧雲思何處開寶書秋風海光寺
龍安寺佳人阿最歌八首
團團明月面冉冉柳枝腰未入鴛鴦被心長似火燒
見面知何益聞名憶轉深拳孿荷葉子未得展蓮心
欲摘不得摘如看波上花若教親玉樹情願作蒹葭
門路穿茶焙(一作竈)房門映竹煙會湏隨鹿女乞火到窗
前
不是求心印都緣愛綠珠何湏同泰寺然後始為奴
既為金界客任改淨人名願掃琉璃地燒香過一生
素腕撩金索輕紅約翠紗不如欄下水終日見桃花
第一龍宫女相憐是阿誰好魚輸獺盡(一作畫)白鷺鎮長
飢
野鴨
鸂鶒借毛衣喧呼鷹隼稀雲披菱藻地任汝作羣飛
題二妃廟
黃陵廟前春巳空子規啼血滴松風不知精爽歸何處
疑是行雲秋色中
寄友二首
野水晴山雪後時獨行邨落(一作路)更相思無因一向溪
頭(一作橋)醉處處寒梅映酒旗
花落輕寒酒熟遲醉眠不及落花期愁人相(一作想)憶春
山暮煙樹蒼蒼播(一作撥)榖時
桃源
我到瞿真(一作童)上升處山川四(一作西)望使人愁紫雲白
鶴去不返唯有桃花(一作源)溪水流
題王侍御宅
門向滄江碧岫開地多鷗鷺少塵埃綠陰十里灘聲裏
閒自(一作去一作即)王家看竹来
聞湘南從叔朝覲
長沙地窄郤回時舟檝駸駸向鳳池為報湘川神女道
莫教雲雨濕旌旗
漢陽太白樓
江上層(一作晴)樓翠靄間滿簾春水滿窗山青楓綠草將
愁去遠入吳雲暝不還
送客
沅水羅文海燕回柳條牽恨到荆臺定知行路春愁裏
故郢城邊見落梅
醴陵道中
别酒離亭十里強半醒半醉引愁長無端(一作人)寂寂春
山路雪打溪梅狼籍香
校書叔遺暑服
翠雲(一作芸)箱裏疊樬櫳(一作櫳樬)楚葛湘紗淨似空便著清
江明月夜輕凉與挂(一作致)一身風
贈魏三十七
名珪字玉淨無瑕美譽芳聲有數車莫放燄光高二丈
来年燒殺杏園花
酬崔表仁(一作臣)
昨日朱門一見君忽驚野鶴在雞羣不應長啄潢汙水
早晩歸飛碧落雲
旅遊番禺獻凉公
帝鄉羣侣杳難尋獨立滄洲歲暮心野鶴棲飛(一作飛棲)無
遠近稻粱多處是(一作則)恩深
長沙元門寺張璪員外壁書
片石長松倚素楹翛然雲壑見高情世人只愛凡花鳥
無處不知梁廣名
請告出春明門(一本無請告二字)
本不將心挂名利亦無情意在樊籠鹿裘藜杖且歸去
富貴榮華春夢中
引水行
一條寒玉走秋泉引出深蘿洞口煙十里暗流聲不斷
行人頭上過潺湲
移松竹
龍髯鳳尾亂颼(一作飂)颼帶霧停風一畝秋待取滿庭蒼
翠合酒尊書案閉門休
歎靈鷲寺山榴
水蝶巖蜂俱不知露紅凝艷數千枝山深春晩無人賞
即是杜鵑催落時
黃陵廟(一作李遠詩)
黃陵廟前莎草春黃陵女兒茜裙新輕舟短(一作小)櫂(一作)
(檝)唱(一作隨)歌去水遠山長愁殺人
北亭
斜雨飛絲織曉空疎簾半捲野亭風荷花向盡秋光晩
零落殘紅綠沼中
送客往涔陽
春與春愁逐日長遠人天畔遠思鄉蘋生水綠不歸去
孤負東溪七里莊
寄友人鹿胎冠子
數(一作散)點疎星紫錦斑仙家新樣剪三山宜與謝公松
下戴淨簪雲髮翠微間
江南
鱗鱗别浦起微波汎汎輕舟桃葉歌斜雪北風何處宿
江南一别酒旗多
荅友人寄新茗
滿火芳香碾麴塵吳甌湘水綠花新媿君千里分滋味
寄與春風酒渴人
峽山寺上方
滿院泉聲水(一作山)殿涼疎(一作殿)簾微雨野松香東峰下
視南溟月笑踏金波看海光
秋登涔陽城(一作樓)二首
萬戶砧聲水國秋凉風吹起故鄉愁行人遠望偏傷思
白浪青楓滿北樓
穿針樓上閉秋煙織女佳期又隔年斜笛(一作漢)夜深吹
不落一條銀漢(一作浪)挂秋天
釣魚
七尺青竿一丈絲菰蒲(一作蔣)葉裏逐風吹幾回舉手抛
芳餌驚起沙灘水鴨兒
酬魏三十七
靜裏(一作裛)寒香觸思初開緘忽見二瓊琚一吟麗句風
流極沒得弘文李校書
贈琵琶妓
我見鴛鴦飛水上君還望月苦相思一雙裙帶同心結
早寄黃鸝孤鴈兒
落帆後賦得二絶
平湖茫茫春日落危檣獨映沙洲泊上岸閒尋細草行
古查飛起黃金鶚
水浮秋煙沙曉雪皎潔無風鐙影徹(一作影澄澈)海客雲帆
未挂時相與緣江拾眀月
贈人
曾留宋玉舊衣裳惹得巫山夢裏香雲雨無情難管領
任他别嫁楚襄王
贈妓人
誰家少女字千金省向人間逐(一作觸)處尋今日分明花
裏見一雙紅臉動春心
山榴
洞中春氣蒙籠暄尚有紅英千樹繁可憐夾水錦步障
羞數石家金谷園
鸂鶒
錦羽相呼暮沙曲波上雙聲戛哀玉霞眀川靜極望中
一時飛滅青山綠
沅江漁者
倚櫂汀洲沙日晩江鮮野菜桃花飯長歌一曲煙靄深
歸去滄江(一作浪)綠波遠
題金山寺石堂
白波四面照樓臺日夜潮聲繞寺迴千葉紅蓮高會處
幾曾龍女獻珠来
戲贈魏十四
蘭浦秋来煙雨深幾多情思在琴心知君調得東家子
早晩和鳴入錦衾
和人贈别
嚬黛低紅别怨多深亭(一作停)芳恨滿横波聲中唱出纏
綿意淚落鐙前一曲歌
宿巫山廟二首
寂寞高堂别楚君玉人天上逐行雲停舟十二峰巒下
幽佩仙香半夜聞
廟閉春山曉月光波聲回合樹蒼蒼自從一别襄王夢
雲雨空飛巫峽長
傷柘枝妓
曾見雙鸞舞鏡中聮飛接影對春風今来獨在花筵散
(一作上)月滿秋天一半空
題櫻桃
春初攜酒此花間幾度臨風倒玉山今日葉深(一作聲)黃
滿樹再来惆悵不能攀
惱從兄
芳草萋萋新燕飛芷汀南望鴈書稀武陵洞裏尋春客
已被桃花迷不歸
紫極宫齋後
紫府空歌碧落寒曉星寥亮月光殘一羣白鷺高飛上
(一作散)唯有松風吹石壇
春晩
思鄉之客空凝嚬(一作顰)天邊欲盡未盡春獨攀江樹深
不語芳草落花愁殺人
喜渾吉見訪
公子春衫桂水香遠衝飛(一作霏)雪過書堂貧家冷落難
消日唯有松筠滿院凉
索曲送酒
簾外春風正落梅湏求狂藥解愁回煩君玉指輕攏撚
慢撥鴛鴦送一桮
山驛梅花
生在幽崖獨無主溪蘿澗鳥為儔侣行人陌上不留情
愁香空謝深山雨
重陽日上渚宫楊尚書
落帽臺邊菊半黃行人惆悵對重陽荆州一見桓宣武
為趁悲秋入帝鄉
書院二小松
一雙幽色出凡塵數粒秋煙二尺鱗從此靜窗聞細韻
琴聲長伴讀書人
勸人廬山讀書
憐君少雋利如鋒氣爽神清刻骨聰片玉若磨唯轉瑩
莫辭雲水入廬峯
言懷
白鶴高飛不逐羣嵇康琴酒鮑昭文此身未有棲歸處
天下人(一作之)間一片雲
聞笛
冉冉生山草何異截而吹之動天地望鄉臺上望鄉時
不獨落梅兼落淚
曉讌(一作粧)
金波西傾銀漢落綠樹含煙倚朱閣曉華朧&KR0008;(一作曨&KR0008;)聞
調笙一點殘燈隔羅幕
將遊荆州投魏中丞
貧埋病壓老巑岏拂拭菱花不喜看又恐無人肻青眼
事須憑仗小還丹
二辛夷
狂吟亂舞雙白鶴霜翎玉羽紛紛落空庭向晩春雨微
却斂寒香抱瑶萼
題龍潭西齋
寂寞幽齋暝煙起滿徑西風落松子遠公一去兜率宫
唯有面(一作門)前虎溪水
中秋寄南海梁侍御(一本無梁字)
海靜天高景氣殊鯨睛失彩蚌潛珠不知今夜越臺上
望見瀛洲方丈無
戲贈姬人(一本此下有賦尖字韻四字一作張祐與杜牧聮句詩)
骰子廵抛裹手拈無因得見玉纖纖但知謔道金釵落
圖向人前露指尖
大庾山嶺別友人
篔簹無子鴛雛飢毛彩凋摧不得歸誰念火雲千嶂裏
低身猶傍鷓鴣飛
石門戍
到此空思吳隱之潮痕草蔓上幽碑人來皆望珠璣去
誰詠貪泉四句詩
文殊院避暑
赤日黃埃滿世間松聲入耳即心閑願尋五百仙人去
一世清凉住雪山
南莊春晩二首
連雲草映一條陂鸂鶒雙雙帶水飛南邨小路桃花落
細雨斜風獨自歸
草暖沙長望去舟微茫烟浪向巴丘沅江(一作湘)寂寂春
歸盡水綠蘋香人自愁
湘妃廟
少將風月怨平湖見盡扶桑水到枯相約杏花壇上去
畫欄紅紫鬭樗蒱
御定全唐詩卷五百七十
