欽定四庫全書
御定全唐詩卷八百八十六
曹松(詩九首)
中秋月
九十日秋色今秋巳十分孤光吞列宿四面絶微雲衆
木排疎影寒流疉細紋遥遥望丹桂心緒更紛紛
寄方干(以下皆見元人錄本唐人詩賦)
桐廬江水閒終日對柴關因想别離處不知多少山釣
舟春岸闊(一作泊)庭樹晩煙(一作鶯)還莫便求棲隠桂枝堪
恨顔
宿山寺
溪山盡日行方聽遠鐘聲入院逢僧定登樓見月生露
垂羣木潤泉落一巖清此景關吾事通宵寐不成
冬日登江樓
高樓臨古岸野步晩來登江水因寒落山雲為雪凝遠
村雖入望危檻不堪凭親老未歸去鄉愁徒自興
寄李處士
僧話磻溪叟平生重赤松夜堂悲蟋蟀秋水老芙蓉吟
坐倦垂釣閒行多倚笻聞名來已久未得一相逢(一作何日)
(一相逢)
客中立春
玉燭傳佳節陽和應此辰土牛呈歲稔綵燕表年春臘
盡星回次寒餘月建寅梅花將柳色偏思越鄉人
南塘暝興
水色昏猶白霞光暗漸無風荷搖破扇波月動連珠蟋
蟀啼相應鴛鴦宿不孤小僮頻報夜歸步尚踟蹰
送鄭谷歸宜春
無成歸故國上馬亦高歌况是飛鳴後殊為喜慶多暑
消嵩岳雨涼吹洞庭波莫使閒吟去須期接盛科
送曾德邁歸寧宜春
湘東山川有清輝袁水詞人得意歸幾府爭馳毛義檄
一鄉看侍老萊衣筵開㶚岸臨清淺路去藍關入翠微
想到宜陽更無事併將歡慶奉庭闈
李洞(詩一首)
山泉
半空飛下水勢去響如雷静徹啼猨寺高凌坐客臺耳
同經劒閣身苦到天台濺樹吹成凍凌祠觸作灰深中
試榔栗淺處落莓苔半夜重城閉潺湲枕上(一作底)來
盧士衡(詩二首)
松
雲外千尋好性靈伴杉陪柏事孤貞招呼暑氣終無分
應和涼風别有聲細雨灑時花旋落道人食處葉重生
如逢郢匠垂搜採為棟為梁力不輕
再遊紫陽洞重題小松
仙家種此充朝食葉葉枝枝造化力去年見時似鶴高
今年蕭騷八九尺不同矮檜終委地定向晴空倚天碧
好期逸士統貞根昂枝點破秋苔色尋思凡眼重花開
寧知此木超塵埃祗是十年五年間堪作大厦之宏材
熊皎(詩六首)
湘江曉望
笙歌歡罷散離筵水色朦朧蘸宿煙山響疎鐘何處寺
火光收釣下灘船微雲過島侵微月古岸平江浸遠天
歸夢巳闌風色動孤帆仍要住無緣
早行
結束何妨早將行四顧頻山前猶見月陌上未逢人遠
樹動宿鳥危橋怯病身漸明恒自慰應免復迷津
遊嵩山
獨背焦桐訪洞天暫攀靈迹棄塵緣深逢野草皆疑藥
靜見樵人恐是仙翠木入雲空自老古碑横水莫知年
可憐幽景堪長往一任人間歲月遷
九華望廬山
九江山勢盡崢嶸惟有匡廬最得名萬疊影遮殘雪在
數峰嵐帶夕陽明冷侵醉榻鋪秋色高亞吟龍送水聲
只待丹霄酬志了白雲深處是歸程
道傍松(第五句缺一字)
偃蓋當衢莫記年獨含蒼翠鶴應憐垂隂獨向笙歌地
有韻自成風雨天塵路岐分夜月燒侵根脚起殘煙
論功只合行人賞銷得煩蒸古道邊
月中桂
斵破重輪種者誰銀蟾何事便相隨莫言望夜無攀處
却是吟人有得時孤影不凋清露滴異香常在好風吹
幾回目斷雲霄外未必姮娥惜一枝
孫魴(詩二十八首)
湖上望廬山
輟櫂南湖首重迴笑青吟翠向崔嵬天應不許人全見
長把雲藏一半來
題梅嶺泉
梅嶺舊聞傳林亭勢峞然登臨真不易幽勝恐無先楚
野平千里吳江曲一邊標形都大别洞府豈知焉飛閣
横空去征帆落面前南雄雉堞峻北壯鳳臺連爛漫三
春媚參差百卉妍風桃諸處錦洛竹半溪煙燕入晴梁
語鶯從暖谷遷石根朝靄碧簾際晩霞鮮逕柳行難約
庭莎醉好眠清明時更異造化意疑偏不獨宜韶景尤
須看暑天藥苖䋣似結蘿蔓猛如編珠亞垂枝果冰澄
汲井泉粉牆蜩蛻落丹檻雀雛顛炎氣微茫覺清飈左
右穿雲峰從勃起葵葉豈勞扇又見秋天麗渾將夏日
懸紅黰著霜樹香老卧池邊菱芡誰鋪繡莓苔自學錢
暗蟲依砌響明月逗簾圓小砌滋新菊高軒噪暮蟬雨
聲寒颯颯雁影曉聯聯釋此何堪玩深冬更可憐窗中
看短景樹裏見重川岡阜分明出杉松氣概全謳成白
雪曲吟是早梅篇剏制誰人解根基太守賢或時留皂
盖盡日簇華筵雅詠憂黎庶狂遊泥管弦交加豐玉食
來去迸金船侍從非常客俳諧像列仙畫旗張赫奕妖
妓舞嬋娟罷宴心猶戀將歸興尚牽秪應愁逼夜寧厭
賞經年孤賤今何幸躋攀奈有緣展眉驚豁逹徐步喜
周旋諷詠雖知苦推功靡極玄聊書四十韻甘責未精
專
廬山瀑布
有山來便有萬丈落雲端霧噴千巖濕雷傾九夏寒圖
中僧寫去湖上客迴看却羨為猨鶴飛鳴近碧湍
牡丹
意態天生異轉看看轉新百花休放豓三月始為春蝶
死難離檻鶯狂不避人其如豪貴地清醒復何因
主人司空後亭牡丹
佳卉挺芳辰夭容乃絶倫望開從隔歲愁過即無春體
物真英氣餘花似庶人蜂攢知眷戀鳥語亦殷勤況在
豪華地寧同里巷塵酷憐應喪德多賞奈怡神忌穢栽
時土嘗甜折處津繞行那識倦圍坐豈辭頻入夢殊巫
峽臨池勝洛濱樂喧絲雜竹露漬卯連寅飲興尤思滿
吟情自合新怕風惟怯夜憂雨不經旬欄檻為良援亭
臺是四鄰雖非能伐性爭免礙還淳鬭豓何慚蜀矜䋣
未讓秦私心期一日許近看逡巡
看牡丹二首
莫將紅粉比穠華紅粉那堪比此花隔院聞香誰不惜
出欄呈豓自應誇北方有態須傾國西子能言亦喪家
輸我一枝和曉露真珠簾外向人斜
看花長到牡丹月萬事全忘自不知風促乍開方可惜
雨淋將謝可堪悲閒年對坐渾成偶醉後抛眠恐負伊
也擬便休還改過迢迢争奈一年期
題未開牡丹
青苞雖小葉雖疎貴氣高情便有餘渾未盛時猶若此
算應開日合何如尋芳蝶已棲丹檻襯落苔先染石渠
無限風光言不得一心留在暮春初
主人司空見和未開牡丹輙却奉和
把筆臨芳不自怡首徵章句促妖期已驚常調言多鄙
遽捧高吟媿可知絶代貞名應愈重千金方笑更難移
狂歌狂醉猶堪羡大拙當時是老時
又題牡丹上主人司空
一年芳勝一年芳愛重賢侯意異常手闢紅房看闊狹
自張青幄盖馨香白疑美玉無多潤紫覺靈芝不是祥
秪恐夢徵他日去又須疑向鳳池傍
牡丹落後有作
未發先愁有一朝如今零落更魂銷青叢别後無多色
紅線穿來巳半焦蓄恨綺羅猶眷眷薄情蜂蝶去飄飄
明年雖道還期在爭奈憑欄乍寂寥
柳絮詠
年年三月裏隨處自悠揚雨過渾疑盡風來特地狂入
花蜂有礙遮水燕無妨苦是添離思青門道路長
甘露寺紫薇花
蜀葵鄙下兼全落菡萏清高且未開赫日迸光飛蝶去
紫薇擎豓出林來聞香不稱從僧舍見影尤思在酒杯
誰笑晩芳為賤劣便饒春麗已塵埃牽吟過夏惟憂盡
立看移時亦忘迴惆悵寓居無好地嬾能分取一枝栽
芳草
何處不相見煙苖捧露心萋萋綠遠水苒苒在空林野
吹閒搖闊遊人醉卧深南朝古城裏碑石又應沈
春苔
底物最牽吟秋苔獨自尋何時連夜雨疉翠滿松隂湘
岸荒祠靜吳宫古砌深侯門還可惜長被馬蹄侵
老松(第三句缺一字)
鬱鬱復蒼蒼秋風韻更長空心應有老葉不知霜子
落生深澗隂清背夕陽如逢東岱雨猶得覆秦王
柳(十一首)
蘢葱二月初青軟自相紆意態花猶少風流木更無影
䋣晴陌上煙重古城隅煬帝河聲裏幾番榮又枯
數樹新栽在畫橋春來猶自長長條東風多事剛牽引
已解纖纖學舞腰
金堤堤上一林煙況近清明二月天别有數枝遥望見
畫橋南面拂鞦韆
春物牽情不奈何就中楊柳態難過也知是處無花去
爭奈看時未覺多
小眉初展綠條稠露壓煙濛不自由莫是折來偏屬意
依稀相似是風流
九衢春霽濕雲凝着地毶毶礙馬行擬折無端抛又戀
亂穿來去羡黃鶯
千樹隂隂蓋御溝雪花金穗思悠悠先朝事後應無也
惟是荒根逐碧流
搖蕩和風恃賴春蘸流遮路逐年新顛狂絮落還堪恨
分外欺凌寂寞人
暖催春促吐芳芽伴雨從風處處斜莫道玄功無定配
不然爭得見桃花
小池前後碧江濱窣翠抛青爛漫春不是和風為擡舉
可能開眼向行人
深綠依依配淺黃兩般顔色一般香到頭嬝娜成何事
秪解年年斷客腸
看桑
簇簇牙相遮閒看實可嗟藉多雖是葉栽盛不如花春
綠暗連麥秋乾暮立鴉舊鄉曾種得經亂屬誰家
劉昭禹(詩五首)
僊都山留題
林下事無非塵中竟不知白雲深擁我青石合眠誰山
靜擣靈藥夜閒論古詩此來親羽客何日變枯髭
晩霽望嶽麓
湘西斜日邊峭入幾尋天翠落重城内屏開萬戶前崖
崚危濺瀑林罅静通仙誰肯功成後相攜掃石眠
石筍
千古海門石移歸吟叟居竅腥蛟出後形瘦浪衝餘工
語寧無玉僧知忽有書好期仙者叱變化向庭隅
傷雨後牡丹
廢功看不已醉起又持杯數日簾常卷中宵雨忽來淒
涼無戲蝶零落在蒼苔造化根難問令人首可迴
送人紅花栽
世上紅蕉異因移萬里根艱難離瘴土瀟灑入朱門葉
戰青雲韻花零宿露痕長安多未識誰想動吟魂
劉乙(詩二首)
曉望
地祗逃秀境神化或殷雷裂漢媧補合高峰劒躍開即
今新定業何世不遺才若是浮名道須言有禍胎
山中早起
雞調扶桑枝秋空隠少微闊雲霞並曜高日月爭輝若
厥開天道同初發帝機以言當代事閒闢紫宸扉
姚揆(詩二首)
晩步
陋巷貧疑本姓顔晩來閑步出林間數聲長笛吹沈日
一片殘雲點破山島寺漸疎敲石磬漁家方半掩柴關
遲迴從此搜吟久待得溪頭月上還
秋日江東晩行
迢迢驅馬過江東此際令人恨莫窮一撮秋煙堤上白
半輪殘日嶺頭紅路岐滋味猶如舊鄉曲聲音漸不同
含思看看到梁苑畫樓絲竹徹遥空
陳光(詩二首)
題陶淵明醉石
片石露寒色先生遺素風醉眠芳草合吟起白雲空道
出乾坤外聲齊日月中我知彭澤後千載與誰同
長安新柳
九陌雲初霽皇衢柳巳新不同天苑景先得日邊春色
淺微含露絲輕未惹塵一枝方欲折歸去及兹晨
楊凝式(詩一首)
春來冰未泮冬至雪初晴為報方袍客豐年瑞已成
御定全唐詩卷八百八十六
