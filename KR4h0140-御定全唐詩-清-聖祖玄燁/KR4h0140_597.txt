欽定四庫全書
御定全唐詩卷五百九十七
徐商
徐商字義聲(一云字秋卿)新鄭人擢進士第大中時尚書左
丞咸通四年以兵部尚書同平章事後出為襄州節度
詩一首
賀襄陽副使節判同加章綬
朱紫花前賀故人兼榮此會頗關身同年坐上聯賓榻
宗姓亭中布錦裀晴日照旗紅灼爍韶光入隊影玢璘
芳菲解助今朝喜嫩蘂青條滿眼新
句
萍聚只因今日浪荻斜都為夜來風
高璩
高璩字瑩之渤海人登進士第累佐使府大中朝歴丞
郎咸通中守中書侍郎平章事詩一首
和薛逢贈别
劒外綿州第一州尊前偏喜接君留歌聲婉轉添長恨
管色凄涼似到秋但務歡娛思曉角獨耽雲水上高樓
莫言此去難相見怨别徵黃是順流
句
公齋一到人非舊詩板重尋墨尚新
高湘
高湘字濬之銖從子也擢進士第咸通中歴諫議大夫
僖宗朝終江西觀察使詩一首
和李尚書命妓餞崔侍御
謝安春渚餞袁宏千里仁風一扇清歌黛慘時方酩酊
不知公子重飛觥
句
惟有高州是當家(玉泉子云湘從兄中書舍人湜與路相巖親善而湘厚劉相瞻巖既逐瞻)
(除不附己者十司戸湘得高州到日憤湜不佑巳賦詩云)
崔安潛
崔安潛字進之齊州人大中三年進士登第咸通中累
擢忠武節度使拒王仙芝有功代高駢鎮西川終太子
太傅諡貞孝詩一首
報何澤
四十九年前及第同年唯有老夫存今日殷勤訪吾子
穏將鬐鬛上龍門
裴鉶
裴鉶高駢客也官成都節度副使加御史大夫詩一首
題文翁石室
文翁石室有儀形庠序千秋播德馨古栢尚留今日翠
高岷猶藹舊時青人心未肻抛羶蟻弟子依前學聚螢
更歎沲江無限水爭流秖願到滄溟
劉損
劉損咸通時人詩三首
憤惋詩三首(一作劉禹錫詩題作懷妓)
寶釵分股合無緣魚在深淵日在天得意紫鸞休舞鏡
斷蹤青鳥罷銜箋金杯倒覆難收水玉軫傾欹嬾續弦
從此蘼蕪山下過祗應將淚比黃泉
鸞辭舊伴知何止鳳得新梧想稱心紅粉尚存香幕幕
白雲將散信沈沈已休磨琢投泥玉嬾更經營買笑金
願作山頭似人石丈夫衣上淚痕深
舊嘗游處徧尋看覩物傷情死一般買笑樓前花巳謝
畫眉窗下月空殘雲歸巫峽音容斷路隔星河去住難
莫道詩成無淚下淚如泉滴亦須乾
鄭愚
鄭愚番禺人咸通中觀察桂管入為禮部侍郎黃巢平
後出鎮南海終尚書左僕射詩二首
幼作
臺山初罷霧岐海正分流漁浦颺來笛鴻逵翼去舟
茶詩
嫩芽香且靈吾謂草中英夜臼和烟𢷬寒爐對雪烹惟
憂碧粉散嘗見綠花生
霍總
霍總咸通時池州刺史詩七首
郡樓望九華歌
樓上坐見九子峰翠雲赤日光溶溶有時朝昏變疎密
八峰和烟一峰出有時風卷天雨晴聚立連連如弟兄
陽烏生子偶成數丹鳳養雛同此名日日遥看機巳靜
未離塵躅思真境子明龍駕騰九垓陵陽相對空崔嵬
玉漿瑤草不可見自有神仙風馬來
塞下曲
曾當一面戰頻出九重圍但見爭鋒處長須得勝歸雪
沾旗尾落風斷節毛稀豈要銘燕石平生重武威
關山月
珠瓏翡翠牀白晳侍中郎五日來花下雙童問道傍到
門車馬狹連夜管弦長每笑東家子窺他宋玉牆
驄馬
青驪八尺高俠客倚雄豪踏雪生珠汗障泥護錦袍路
傍看驟影鞍底卷旋毛豈獨連錢貴酬恩更代勞
雉朝飛
五色有名翬清晨挾兩雌羣羣飛自樂步步飲相隨覘
葉逢人處驚媒妬寵時綠毛春鬭盡強敵願君知
木芙蓉
本自江湖遠常開霜露餘爭春候穠李得水異紅蕖孤
秀曾無偶(一作遇)當門幸不鉏誰能政搖落繁綵照階除
採蓮女
舟中採蓮女兩兩催妝梳聞早渡江去日高來起居
陳琡
陳琡咸通中佐廉使郭常侍銓于徐性耿介不合挈家
居茅山焚香習禪詩一首
别僧(一作留别蘭若僧)
行若獨輪車常畏大道覆止若員底器常恐他物觸行
止既如此安得不離俗
裵虔(一作乾)餘
裵虔餘咸通末佐北門李相蔚淮南幕乾寧初官太常
少卿詩二首
早春殘雪
霽日彫瓊彩幽庭減夜寒梅飄餘片積日墮晩光殘零
落偏依桂霏微不掩蘭陰林披霧縠小沼破冰盤曲檻
霜凝砌疎篁玉碎竿巳聞三徑好猶可訪袁安
柳枝詞詠篙水濺妓衣
半額微黃(一作滿額蛾黃)金縷衣玉搔頭褭鳳雙飛(一作翠翹浮動玉釵)
(垂)從教水濺羅裙濕還道朝來(一作知道巫山)行雨歸
李嶸
李嶸咸通時人詩一首
獻淮南帥(一作獻李僕射)
雞樹烟含瑞氣凝鳳池波待玉山澄國人久倚東關望
擬築沙堤到廣陵
袁郊
袁郊字之儀朗山人滋之子也咸通時為祠部郎中昭
宗朝為翰林學士詩四首
月
嫦娥竊藥出人間藏在蟾宮不放還后羿遍尋無覓處
誰知天上却容奸
霜
古今何事不思量盡信鄒生感彼蒼但想燕山吹暖律
炎天豈不解飛霜
露
湛湛騰空下碧霄地卑濕處更偏饒菅茅豐草皆霑潤
不道良田有旱苗
雲
楚甸嘗聞旱魃侵從龍應合解為霖荒淫却入陽臺夢
惑亂懷襄父子心
張叢
張叢咸通中官桂管觀察使詩一首
游東觀山
巖岫碧孱顏靈蹤若可攀樓臺烟靄外松竹翠微間玉
液寒深洞秋光秀遠山憑君指歸路何處是人寰
馮袞
馮袞東陽人定之子登進士第咸通中歴任臺省嘗為
蘇州刺史詩二首
擲盧作
八尺臺盤照面新千金一擲鬭精神合是賭時須賭取
不妨回首乞閑人
戲酒妓
醉眼從伊百度斜是他家屬是他家低聲向道人知也
隔坐剛抛豆蔲花
鄭綮
鄭綮字蘊武進士及第累官散騎常侍昭宗時以禮部
侍郎同中書門下平章事詩三首
老僧
日照四山雪老僧門未開凍缾黏柱礎宿火陷爐灰童
子病歸去鹿麑寒入來齋鐘知漸近枝鳥下生臺
題盧州郡齋
九衢塵裏一書生多達逢時擁旆旌醉裏眼開金使字
紫旂風動耀天明
别郡後寄席中三蘭(三妓並以蘭為名)
淮淝兩水不相通隔岸臨流望向東千顆淚珠無寄處
一時彈與渡前風
溫庭皓
溫庭皓初為襄陽徐商從事咸通中辟徐州崔彥曾幕
府龐勛反使庭皓草表求節度庭皓拒之遂遇害詔贈
兵部郎中詩四首
觀山燈獻徐尚書
一峰當勝地萬點照嚴城勢異崑岡發光疑玄圃生焚
書翻見字舉燧不招兵況遇新春夜何勞秉燭行
九枝應並耀午夜忽潛然景集青山外螢分碧草前輝
華侵月影歴亂寫星躔望極高樓上搖光滿綺筵
春山收暝色爝火集餘輝麗景饒紅焰祥光出翠微白
榆行自比青桂影相依唯有偷光客追游欲忘歸
梅
一樹寒林外何人此地栽春光先自暖陽艷暗相催曉
覺霜添白寒迷月借開餘香低惹袖墮蘂逐流杯零落
移新暖飃颺上故臺雪繁鶯不識風裊蝶空迴羌吹應
愁起征徒異渴來莫貪題詠興商鼎待鹽梅
御定全唐詩卷五百九十七
