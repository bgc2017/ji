欽定四庫全書
御定全唐詩卷七百五十五
徐鉉
送陳先生之洪井寄蕭少卿
聞君仙袂指洪厓我憶情人别路賒知有歡娛游楚澤
更無書札到京華雲間驛閣連江静春滿西山倚漢斜
此處相逢應見問為言搔首望龍沙
送龔明府九江歸寧
茂宰隳官去扁舟著綵衣湓城春酒熟匡阜野花稀解
䌫垂楊綠開帆宿鷺飛一朝吾道泰還逐落潮歸
和江西蕭少卿見寄二首
亡羊岐路媿司南二紀窮通聚散三老去何妨從笑傲
病來看欲嬾朝參離腸似線常憂斷世態如湯不可探
珍重加餐省思慮時時斟酒壓山嵐
身遥上國三千里名在朝中二十春金印不須辭入幕
麻衣曾此歎迷津卷舒由我真齊物憂喜忘心即養神
世路風波自翻覆虚舟無計得沉淪
送薛少卿赴青陽
我愛陶靖節吏隱從絃歌我愛費徵君高卧歸九華清
風激頽波來者無以加我志兩不遂漂淪浩無涯數竒
時且亂此圖今愈賒賢哉薛夫子高舉凌晨霞安民即
是道投足皆為家功名與權位悠悠何用誇攜朋出遠
郊酌酒藉平沙雲收遠天静江闊片帆斜離懷與企羡
南望長咨嗟
送高起居之涇縣
右史罷朝歸之官句水湄别我行千里送君傾一巵酒
罷長歎息此歎君應悲亂中吾道薄卿族舊人稀胡為
佩銅墨去此白玉墀吏事豈所堪民病何可醫藏用清
其心此外慎勿為縣郭有佳境千峰谿水西雲樹杳廻
合巖巒互蔽虧彈琴坐其中世事吾不知時時寄書札
以慰長相思
宿茅山寄舍弟
茅許禀靈氣一家同上賓仙山空有廟舉世更無人獨
往誠違俗浮名亦累真當年各自勉雲洞鎮長春
晩憩白鶴廟寄句容張少府
日入林初靜山空暑更寒泉鳴細巖竇鶴唳眇雲端拂
榻安棋局焚香戴道冠望君殊不見終夕凭欄干
題紫陽觀
南朝名士富仙才追步東卿遂不廻丹井自深桐暗老
祠宫長在鶴頻來巖邊桂樹攀仍倚洞口桃花落復開
惆悵霓裳太平事一函真跡鎖昭臺
贈奚道士(含象)
先生曾有洞天期猶傍天壇摘紫芝處世自能心混沌
全真誰見德支離玉霄塵閉人長在金鼎功成俗未知
他日飈輪謁茅許願同雞犬去相隨
題碧巖亭贈孫尊師
絶境何人識高亭萬象含凭軒臨樹杪送目極天南積
靄生泉洞歸雲鎖石龕丹霞披翠巘白鳥帶晴嵐仙去
留虚室龍歸漲碧潭幽巖君獨愛玄味我曾耽世上愁
何限人間事久諳終須脫羈鞅來此會空談
題白鶴廟
平生心事向玄關一入仙鄉似舊山白鶴唳空晴眇眇
丹砂流澗暮潺潺嘗嗟多病嫌中藥擬問真經乞小還
滿洞煙霞互陵亂何峰臺榭是蕭閑
步虚詞五首
氣為還元正心由抱一靈凝神歸罔象飛步入青冥整
服乘三素旋綱躡九星瓊章開後學稽首奉真經
天帝黃金闕真人紫錦書霓裳紛蔽景羽服迥凌虚白
鶴能為使班麟解駕車靈符終願借轉共世情疎
聖主過幽谷虚皇在蘂宫五千宗物母七字祕神童世
上金壺遠人間玉籥空唯餘養身法脩此與天通
何處求玄解人間有洞天勤行皆是道謫下尚為仙蔽
景乘朱鳳排虚駕紫煙不嫌園吏傲願在玉宸前
三素霏霏遠盟威凛凛寒火鈴空滅沒星斗曉闌干佩
響流虚殿爐煙在醮壇蕭寥不可極驂駕上雲端
留題仙觀
瑶壇醮罷晩雲開羽客分飛俗士廻為報移文不須勒
未曾游處待重來
和陳洗馬山莊新泉
已開山館待抽簪更要巖泉欲洗心常被松聲迷細韻
忽流花片落高岑便疏淺瀨穿莎徑始有清光映竹林
何日煎茶醖香酒沙邊同聽暝猿吟
奉和十夕應令
今宵星漢共晶光應笑羅敷嫁侍郎斗柄易傾離恨促
河流不盡後期長静聞天籟疑鳴佩醉折荷花想艷粧
誰見宣猷堂上宴一篇清韻振金鐺
又和八日
微雲疎雨淡新秋曉夢依稀十二樓故作别離應有以
擬延更漏共無由那教人世長多恨未必天仙不解愁
博望苑中殘酒醒香風佳氣獨遲留
和印先輩及第後獻座主朱舍人郊居之作
成名郊外掩柴扉樹影蟬聲共息機積雨暗封青蘚徑
好風輕透白綀(所於切)衣嘉魚始賦人爭誦荆玉頻收國自
肥獨坐公廳正煩暑喜吟新詠見玄微(印以南有嘉魚賦及第)
和致仕張尚書新創道院
梓澤成新致金丹有舊情挂冠朝睡足隠几暮江清藥
圃分輕綠松窗起細聲養高寧厭病默坐對諸生(尚書時有瘖疾)
和尉遲贊善秋暮僻居
登高節物最堪憐小嶺疎林對檻前輕吹斷時雲縹緲
夕陽明處水澄鮮江城秋早催寒事望苑朝稀足晏眠
庭有菊花尊有酒若方陶令媿前賢
和陳贊善致仕還京口
海門山下一漁舟中有高人未白頭已駕安車歸故里
尚通閨籍在龍樓泉聲潄玉窗前落江色和煙檻外流
今日君臣厚終始不須辛苦畫雙牛
京使廻自臨川得從兄書寄詩依韻和
珍重還京使殷勤話故人别離長挂夢寵祿不關身趣
向今成道聲華舊絶塵莫嗟客鬢老詩句逐時新
陪鄭王相公賦筵前垂冰應教依韻
窗外虚明雪乍晴簷前垂霤盡成冰長廊瓦疊行行密
晚院風高寸寸增玉指乍拈簪尚媿金階時墜磬難勝
晨餐堪醒曹參酒自恨空腸病不能
送禮部潘尚書致仕還建安
名遂功成累復輕鱸魚因起舊鄉情履聲初下金華省
帆影看離石首城化劒津頭尋故老同亭會上問仙卿
冥鴻高舉真難事相送何須淚滿纓(幔亭亦號同亭)
和尉遲贊善病中見寄
仙郎移病暑天過却似冥鴻避罻羅晝夢乍驚風動竹
夜吟時覺露霑莎情親稍喜貧居近性嬾猶嫌上直多
望苑恩深期勿藥青雲岐路未蹉跎
池州陳使君見示游齊山詩因寄
往歲曾游弄水亭齊峰濃翠暮軒横哀猿出檻心雖喜
傷鳥聞弦勢易驚病後簪纓殊寡興老來泉石倍關情
今朝池口風波静遥賀山前有頌聲
再領制誥和王明府見賀
蹇步還依列宿邊拱辰重認舊雲天自嗟多難飄零困
不似當年膽氣全雞樹晚花疎向日龍池輕浪細含煙
從來不解為身計一葉悠悠任大川
送高舍人使嶺南
西掖官曹近南溟道路遥使星將渡漢仙櫂乍乘潮柳
映(一作䀹)靈和折梅依大庾飄江帆風淅淅山館雨蕭蕭陸
賈真迂闊終童久寂寥送君何限意把酒一長謠
和王明府見寄
時情世難消吾道薄宦流年危此身莫歎京華同寂寞
曾經兵革共漂淪對山開戶唯求静貰酒留賓不道貧
善政空多尚淹屈不知誰是解憂民
和方泰州見寄
逐客凄凄重入京舊愁新恨兩難勝雲收楚塞千山雪
風結秦淮一尺冰置醴筵空情豈盡投湘文就思如凝
更殘月落知孤坐遥望船窗一點星
文獻太子挽歌詞五首
國有承祧重人知秉哲尊清風來望苑遺烈在東藩此
日升緱嶺何因到寢門天高不可問煙靄共昏昏
夏啟吾君子周儲上帝賓音容一飄忽功業自紛綸露
泣承華月風驚麗正塵空餘商嶺客行淚(一作哭)下宜春
出處成交讓經綸有大功淚碑瓜步北棠樹蒜山東百
揆方時叙重離遂不融故臣偏感咽曾是歎三窮
甲觀光隂促園陵天地長簫笳咽無韻賓御哭相將盛
烈傳彜鼎遺文被樂章君臣知已分零淚亂無行
綵仗清晨出非同齒胄時愁煙鎖平甸朔吹繞寒枝楚
客來何補緱山去莫追廻瞻飛蓋處掩袂不勝悲
送王員外宰德安
家世朱門貴官資粉署優今為百里長應好五峰游柳
影連彭澤湖光接庾樓承明須再入官滿莫淹留
以端谿硯酬張員外水精珠兼和來篇
請以端谿潤酬君水玉明方圓雖異器功用信俱呈自
得山川秀能分日月精巾箱各珍重所貴在交情
奉使九華山中途遇青陽薛郎中
故人相别動相思此地相逢豈素期九子峰前閑未得
五谿橋上坐多時甘泉從幸余知忝宣室徵還子未遲
且飲一杯消别恨野花風起漸離披
奉命南使經彭澤(值王明府不在留此)
遠使程途未一分離心常要醉醺醺那堪彭澤門前立
黃菊蕭疎不見君
南都遇前嘉魚劉令言游閩嶺作此與之
我持使節經韶石君作閑游過武夷兩地山光成獨賞
隔年鄉思暗相知洪厓壇上長岑寂孺子亭前自别離
珍重分岐一杯酒強加餐飯數吟詩
閣皂山
殿影高低雲掩映松隂繚繞步徘徊從今莫厭簪裾累
不是乘軺不得來
玉笥山留題
仙鄉會應遠王事知何極征傳莫辭勞玉峰聊一息形
骸巳銷散心想都凝寂真氣自清虚非關好松石九仙
皆積學洞壑多遺跡游子歸去來胡為但征役
廬陵别朱觀先輩
桂籍知名有幾人翻飛相續上青雲觧憐才子寧唯我
遠作卑官尚見君嶺外獨持嚴助節宫中誰薦長卿文
新詩試為重高詠朝漢臺前不可聞
文彧少卿文山郎中交好深至二紀已餘暌别
數年二子長逝奉使嶺表途次南康弔孫氏之
孤於其家覩文彧手書於僧室慷慨悲歎留題
此詩
孫家虚座弔諸孤張叟僧房見手書二紀歡游今若此
滿衣零淚欲何如腰間金印從如斗鏡裏霜華巳滿梳
珍重遠公應笑我塵心唯此未能除
朱處士相與有山水之願見送至南康作此以
别之
憐君送我至南康更憶梅花庾嶺芳多少仙山共遊在
願君百歲尚康強
清明日清遠峽作
嶺外春過半途中火又新殷勤清遠峽留戀北歸人
廻至南康題紫極宫裏道士房
王事信靡盬飲冰安足辭胡為擁征傳乃至天南陲天
南非我鄉留滯忽踰時還經羽人家豁若雲霧披何以
寬吾懷老莊有微詞逹士無不可至人豈偏為客愁勿
復道為君吟此詩
和歙州陳使君見寄
新安風景好時令肅轅門身貴心彌下功多口不言韜
鈐家法在儒雅素風存簪履陪游盛鄉閭俗化敦臨窗
山色秀繞郭水聲喧織絡文章麗矜嚴道義尊樓臺秋
月靜京庾晩雲屯暁吹傳衙鼓晴陽展信旛一篇貽友
好千里倍心論未見歸驂動空能役夢魂
和賈員外戩見贈玉蘂花栽
瓊瑶一簇帶花來便劚蒼苔手自栽喜見唐昌舊顔色
為君判病酌金罍
光穆皇后挽歌三首
仙馭期難改坤儀道自光閟宫新表德沙麓舊膺祥素
帟堯門掩凝笳畢陌長東風慘陵樹無復見親桑
永樂留虚位長陵啓夕扉返虞嚴吉仗復土掩空衣功
業投三母光靈極四妃唯應彤史在不與露花晞
隱隱閶門路煙雲曉更愁空瞻金輅出非是濯龍游德
感人倫正風行内職脩還隨偶物化同此思軒丘
嚴相公宅牡丹
但是豪家重牡丹争如丞相閣前看鳳樓日暖開偏早
雞樹隂濃謝更難數朵巳應迷國艷一枝何幸上塵冠
不知更許憑欄否爛漫春光未肯殘
侍宴賦得歸鴈
夜靜羣動息翩翩一鴈歸清音天際遠寒影月中微何
處雲同宿長空雪共飛陽和常借便免與素心違
又賦早春書事
苑裏芳華早皇家勝事多弓聲逹春氣奕思養天和煖
酒紅爐火浮舟綠水波雪晴農事起擊壤聽賡歌
依韻和令公大王薔薇詩
綠樹成隂後羣芳稍歇時誰將新濯錦挂向最長枝卷
箔香先入凭欄影任移賞頻嫌酒渴吟苦怕霜髭架迥
籠雲幄庭虚展繡帷有時縈舞袖無力罥遊絲嫩蘂鶯
偷采柔條柳伴垂荀池波自照梁苑客嘗窺玉李尋皆
謝金桃亦暗衰花中應獨貴庭下故開遲委艷妝苔砌
分華借槿籬低昂勻灼爍濃淡疊參差幸植王宫裏仍
逢宰府知芳心向誰許醉態不能支芍藥天教避玫瑰
衆共嗤光明烘晝景潤膩裛輕𩅰麗似期神女珍如重
衛姬君王偏屬詠七子盡搜竒
和門下殷侍郎新茶二十韻
暖吹入春園新芽競粲然才教鷹觜拆未放雪花妍荷
杖青林下攜筐旭景前(採茶須在日未出前)孕靈資雨露鍾秀自山
川碾後香彌遠烹來色更鮮名隨土地貴味逐水泉遷
力藉流黃暖形模紫筍圓(茶之美者有圓捲紫筍)正當鑽柳火遥想
湧金泉(陽羡茶山有金沙泉脩貢時出)任道時新物須依古法煎輕甌浮綠
乳孤竈散餘煙甘薺非予匹宫槐讓我先(槐芽亦可為茶)竹孤空
冉冉荷弱謾田田觧渴消殘酒清神感夜眠十漿何足
饋百榼盡堪捐采擷唯憂晩營求不計錢任公因焙顯
陸氏有經傳愛甚真成癖嘗多合得仙亭臺虚靜處風
月艷陽天自可臨泉石何妨雜管弦東山似蒙頂願得
從諸賢
春雪應制
繁隂連曙景瑞雪灑芳辰勢密猶疑臘風和始覺春縈
林開玉蘂飄座裛香塵欲識宸心悅雲謠慰兆人
進雪詩
欲使新正識有年故飄輕絮伴春還近看瓊樹籠銀闕
遠想瑶池帶玉關潤逐麳(力該切)麰鋪綠野暖隨杯酒上朱
顔朝來花萼樓中宴數曲賡歌雅頌間
自題山亭三首
簪組非無累園林未是歸世喧長不到何必故山薇
小舫行乘月高齋卧看山退公聊自足爭敢望長閑
跂石仍臨水披襟復挂冠機心忘未得棋局與魚竿
和陳表用員外求酒
暑天頻雨亦頻晴簾外閑雲重復輕珍重一壺酬絶唱
向風遥想醉吟聲
奉和右省僕射西亭高卧作
院靜蒼苔積庭幽怪石欹蟬聲當檻急虹影向簷垂晝
漏猶憐永叢蘭未覺衰疎篁巢翡翠折葦覆鸕鷀對酒
襟懷曠圍棋旨趣遲景皆隨所尚物各遂其宜道與時
相會才非世所羈賦詩貽座客秋事爾何悲
憶新淦觴池寄孟賓于員外
往年淦水駐行軒引得清流似月圓自有谿光還碧甃
不勞人力逓金船潤滋苔蘚欺茵席聲入杉松當管弦
珍重詩人頻管領莫教塵土咽潺潺
右省僕射後湖亭閑宴鉉以宿直先歸賦詩留
獻
湖上一陽生虚亭啟高宴楓林煙際出白鳥波心見主
人忘貴達座客容疵賤獨慚殘照催歸宿明光殿
御定全唐詩卷七百五十五
