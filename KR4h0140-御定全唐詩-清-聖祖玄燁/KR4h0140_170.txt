欽定四庫全書
御定全唐詩卷一百七十
李白
贈王判官時余歸隠居廬山屛風曡
昔別黃鶴樓蹉跎淮海秋俱飄零落葉各散洞庭流中
年不相見蹭蹬遊吳越何處我思君天台綠蘿月會稽
風月好却遶剡溪迴雲山海上出人物鏡中来一度浙
江北十年醉楚臺荆門倒屈宋梁苑傾鄒枚苦(一作若)笑
我誇誕知音安在哉大盜割鴻溝如風掃秋葉吾非濟
代人且隠屛風曡中夜天中望憶君思見君明朝拂衣
去永與海鷗羣
在水軍宴贈幕府諸侍御
月化五白龍翻飛凌九天胡沙驚北海電掃落陽川虜
箭雨宫闕皇輿成播遷英王受廟略秉鉞清南邊雲旗
卷海雪金戟羅江煙聚散百萬人弛張在一賢霜臺降
羣彦水國奉戎旃繡服開宴語天人借樓船如登黃金
臺遥謁紫霞仙卷身編蓬下冥機四十年寧知草間人
腰下有龍泉浮雲在一决誓欲清幽燕願與四座公静
談金匱篇齊心戴朝恩不惜微軀捐所冀旄頭滅功成
追魯連
贈武十七諤(幷序)
門人武諤深於義者也質本沉悍慕要離之風潜
釣川(一作江)海不數數於世間事聞中原作難西来
訪(一作謁)余余愛子伯禽在魯許將冐胡兵以致之
酒酣感激援筆而贈
馬如一匹練明日過吳門乃是要離客西来欲報恩笑
開燕匕首拂拭竟無言狄犬吠清洛天津成塞垣愛子
隔東魯空悲斷腸猨林回棄白璧千里阻同奔君為我
致之輕齎涉淮源精誠合天道不媿遠遊(一作鄧攸)魂
贈閭丘宿松
阮籍為太守乘驢上東平剖竹十日間一朝風化清偶
来拂衣去誰測主人情夫子理宿松浮雲知古城掃地
物莾然秋来百草生飛鳥還舊巢遷人返躬耕何慙宓
子賤不減陶淵明吾知千載後却掩二賢名
獄中上崔相渙
胡馬渡洛水血流征戰場千門閉秋景萬姓危朝霜賢
相燮元氣再欣海縣康台庭有䕫龍列宿粲成行羽翼
三元聖發輝兩太陽應念覆盆下雪泣拜天光
中丞宋公以吳兵三千赴河南軍次尋陽脫余
之囚參謀幕府因贈之
獨坐清天下專征出海隅九江皆渡虎三郡盡還珠組
練明秋浦樓船入郢都風高初選將月滿欲平胡殺氣
横千里軍聲動九區白猨慙劒術黃石借兵符戎虜行
當翦鯨鯢立可誅自憐非劇孟何以佐良圖
流夜郎贈辛判官
昔在長安醉花柳五侯七貴同杯酒氣岸遥凌豪士前
風流肯落他人後夫子紅顔我少年章臺走馬著金鞭
文章獻納麒麟殿歌舞淹留玳瑁筵與君自謂長如此
寕知草動風塵起函谷忽驚胡馬来秦宫桃李向明(一作)
(胡)開我愁遠謫夜郎去何日金雞放赦回
贈劉都使
東平劉公榦南國秀餘芳一鳴即朱紱五十佩銀章飲
冰事戎幕衣錦華水鄉銅官幾萬人諍訟清玉堂吐言
貴珠玉落筆迴風霜而我謝明主銜哀投夜郎歸家酒
債多門客粲成行高談滿四座一日傾千觴所求竟無
緒裘馬欲摧藏主人若不顧明發釣滄浪
贈常侍御
安石在東山無心濟天下一起振横流功成復瀟灑大
賢有卷舒季葉輕風雅匡復屬何人君為知音者傳聞
武安將氣振長平瓦燕趙期洗清周秦保宗社豋朝若
有言為訪南遷賈
贈易秀才
少年解長劒投贈即分離何不斷犀象精光暗往時蹉
跎君自惜竄逐我因誰地遠虞翻老秋深宋玉悲空摧
芳桂色不屈古松姿感激平生意勞歌寄此辭
經亂離後天恩流夜郎憶舊遊書懷贈江夏韋
太守良宰
天上白玉京十二樓五城仙人撫我頂結髮受長生誤
逐世間樂頗窮理亂情九十六聖君浮雲挂空名天地
賭一擲未能忘戰争試涉覇王略將期軒冕榮時命乃
大謬棄之海上行學劒翻自哂為文竟何成劒非萬人
敵文竊四海聲兒戲不足道五噫出西京臨當欲去時
慷慨淚沾纓嘆君倜儻才標舉冠羣英開筵引祖帳慰
此遠徂征鞍馬若浮雲送余驃騎亭歌鍾不盡意白日
落昆明十月到幽州戈鋋若羅星君王棄北海掃地借
長鯨呼吸走百川燕然可摧傾心知不得語却欲棲蓬
瀛彎弧懼天狼挟矢不敢張攬涕黃金臺呼天哭昭王
無人貴駿骨騄耳空騰驤樂毅儻再生于今亦奔亡蹉
跎不得意驅馬還貴鄉逢君聽弦歌肅穆坐華堂百里
獨太古陶然臥羲皇徵樂昌樂館開筵列壺觴賢豪間
青娥對燭儼成行醉舞紛綺席清歌繞飛梁歡娛未終
朝秩滿歸咸陽祖道擁萬人供帳遥相望一别隔千里
榮枯異炎凉炎凉幾度改九土中横潰漢甲連胡兵沙
塵暗雲海草木搖殺氣星辰無光彩白骨成丘山蒼生
竟何罪函關壯帝居國命懸哥舒長戟三十萬開門納
兇渠公卿如犬羊忠讜醢與葅二聖出遊豫兩京遂丘
墟帝子許專征秉旄控強楚節制非桓文軍師擁熊虎
人心失去就賊勢騰風雨惟君固房陵誠節冠終古僕
臥香爐頂餐霞潄瑶泉門開九江轉枕下五湖連半夜
水軍来潯陽滿旌旃空名適自誤廹脅上樓船徒賜五
百金棄之若浮煙辭官不受賞飜謫夜郎天夜郎萬里
道西上令人老掃蕩六合清仍為負霜草日月無偏照
何由訴蒼昊良牧稱神明深仁恤交道一忝青雲客三
登黃鶴樓顧慙禰處士虛對鸚鵡洲樊山霸氣盡寥落
天地秋江帶峨眉雪川横三峡流萬舸此中来連帆過
揚州送此萬里目曠然散我愁紗窗倚天開水樹綠如
髮窺日畏銜山促酒喜得月吳娃與越豔窈窕誇鉛紅
呼来上雲梯含笑出簾櫳對客小垂手羅衣舞春風賓
跪請休息主人情未極覽君荆山作江鮑堪動色清水
出芙蓉天然去雕飾逸興横素襟無時不招尋朱門擁
虎士列戟何森森剪鑿竹石開縈流漲清深豋臺坐水
閣吐論多英音片辭貴白璧一諾輊黃金謂我不愧君
青鳥明丹心五色雲間鵲飛鳴天上来傳聞赦書至却
放夜郎迴暖氣變寒谷炎煙生死灰君登鳳池去忽棄
賈生才桀犬尚吠堯匈奴笑千秋中夜四五歎常為大
國憂旌旆夹兩山黃河當中流連雞不得進飲馬空夷
猶安得羿善射一箭落旄頭
江夏使君叔席上贈史郎中
鳳凰丹禁裏銜出紫泥書昔放三湘去今還萬死餘仙
郎久為別客舍問何如涸轍思流水浮雲失舊居多慙
華省貴不以逐臣疎復如竹林下叨陪芳宴初希君生
羽翼一化北溟魚
博平鄭太守自廬山千里相尋入江夏北市門
見訪却之武陵立馬贈別
大梁貴公子氣盖蒼梧雲若無三千客誰道信陵君救
趙復存魏英威天下聞邯鄲能屈節訪博從毛薛夷門
得隠淪而與侯生親仍要鼓刀者乃是袖槌人好士不
盡心何能保其身多君重然諾意氣遥相託五馬入市
門金鞍照城郭都忘虎竹貴且與荷衣樂去去桃花源
有時見歸軒相思無終極腸斷朗江猨
江上贈竇長史
漢求季布魯朱家楚逐伍胥去章華萬里南遷夜郎國
三年歸及長風沙聞道青雲貴公子錦帆遊戱西江水
人疑天上坐樓船水淨霞明兩重綺相約相期何太深
棹歌搖艇月中尋不同珠履三千客別欲論交一片心
贈王漢陽
天落白(一作上墮)玉棺王喬辭葉縣一去未千年漢陽復相
見猶乘飛鳧舄尚識仙人面鬢髮何青青童顔皎如練
吾曾弄海水清淺嗟三變果惬麻姑言時光速流電與
君數杯酒可以窮歡宴白雲歸去来何事坐交戰
贈漢陽輔錄事二首
聞君罷官意我抱漢川湄借問久疎索何如聽訟時天
清江月白心静海鷗知應念投沙客空餘弔屈悲
鸚鵡洲横漢陽渡水引寒煙沒江樹南浦豋樓不見君
君今罷官在何處漢口雙魚白錦鱗令傳尺素報情人
其中字數無多少祗是相思秋復春
江夏贈韋南陵冰
胡驕馬驚沙塵起胡雛飲馬天津水君為張掖近酒泉
我竄三巴九千里天地再新法令寬夜郎遷客帶霜寒
西憶故人不可見東風吹夢到長安寧期此地忽相遇
驚喜茫如墮煙霧玉簫金管喧四筵苦心不得申長句
昨日繡衣傾綠尊病如桃李竟何言昔騎天子大宛馬
今乘欵叚諸侯門賴遇南平豁方寸復兼夫子持清論
有似山開萬里雲四望青天解人悶人悶還心悶苦辛
長苦辛愁来飲酒二千石寒灰重暖生陽春山公醉後
能騎馬別是風流賢主人頭陀雲月多僧氣山水何曾
稱人意不然(一作能)鳴笳按鼓戲滄流呼取江南女兒歌
櫂謳我且為君槌碎黃鶴樓君亦為吾倒却鸚鵡洲赤
壁争䧺如夢裏且須歌舞寬離憂
贈盧司戶
秋色無遠近出門盡寒山白雲遥相識待我蒼梧間借
問盧躭鶴西飛幾歲還
贈從弟南平太守之遥二首
少年不得意落魄無安居願隨任公子欲釣吞舟魚常
時飲酒逐風景壯心遂與功名疎蘭生谷底人不鋤雲
在高山空卷舒漢家天子馳駟馬赤車蜀道迎相如天
門九重謁聖人龍顔一解四海春彤廷左右呼萬歲拜
賀明主收沉淪翰林秉筆回英眄麟閣峥嶸誰可見承
恩初入銀臺門(一作侍從甘泉宫)著書獨在金鑾殿龍駒雕鐙
白玉鞍象牀綺席黃金盤當時笑我微賤者却来請謁
為交歡一朝謝病遊江海疇昔相知幾人在前門長揖
後門關今日結交明日改愛君山岳心不移隨君雲霧
迷所為夢得池塘生春草使我長價豋樓詩别後遥傳
臨海作可見羊何共和之
東平與南平今古兩步兵素心愛美酒不是顧專城謫
官桃源去尋花幾處行秦人如舊識出戶笑相迎(南平時因)
(飲酒過度貶武陵)
贈潘侍御論錢少陽
繡衣柱史何昂藏鐵冠白筆横秋霜三軍論事多引納
階前虎士羅干將雖無二十五老者且有一翁錢少陽
眉如松雪齊四皓調笑可以安儲皇君能禮此最下士
九州拭目瞻清光
贈柳圓
竹實滿秋浦鳳来何苦飢還同月下鵲三繞未安枝夫
子即瓊樹傾柯拂羽儀懷君戀明德歸去日相思
流夜郎半道承恩放還兼欣尅復之美書懷示
息秀才
黃口為人羅白龍乃魚服得罪豈怨天以愚䧟網目鯨
鯢未翦滅豺狼(一作虎)屡翻覆悲作楚地囚何日(一作由)秦
庭哭遭逢二明主前後兩遷逐去國愁夜郎投身竄荒
谷半道雪屯蒙曠如鳥出籠遥欣剋復美光武安可同
天子廵劔閣儲皇守扶風揚袂正北辰開襟攬羣䧺胡
兵出月窟雷破關之東左掃因右拂旋收洛陽宫廻輿
入咸京席卷六合通叱咤開帝業(一作宇)手成天地功大
駕還長安兩日忽再中一朝讓寳位劒璽傳無窮媿無
秋毫力誰念矍鑠翁弋者何所慕高飛仰冥鴻棄劒學
丹砂臨罏雙玉童寄言息夫子歲晩陟方蓬
贈張相鎬二首(時逃難在宿松山作蕭士贇云此下八首非白作)
神器難竊弄天狼窺紫宸六龍遷白日四海暗胡塵昊
穹䧏元宰君子方經綸澹然養浩氣歘起持大鈞秀骨
象山嶽英謀合鬼神佐漢解鴻門生唐為後身擁旄秉
金鉞伐鼓乘朱輪虎將如雷霆總戎向東廵諸侯拜馬
首猛士騎鯨鱗澤被魚鳥悦令行草木春聖智不失時
建功及良辰醜虜安足紀可貽幗與巾倒瀉溟海珠盡
為入幕珍馮異獻赤伏鄧主倏来臻庶同昆陽舉再覩
漢儀新昔為管將鮑中奔吳隔秦一生欲報主百代期
榮親其事竟不就哀哉難重陳臥病宿松山(一作古松滋)蒼
茫空四隣風雲激壯志枯槁驚常倫聞君自天来目張
氣益振亞夫得劇孟敵(一作七)國空(一作定)無人捫蝨對桓
公願得論悲辛大塊方噫氣何辭鼓青蘋斯言儻不合
歸老漢江濱
本家隴西人先為漢邊將功略蓋天地名飛青雲上苦
戰竟不侯富(一作當)年頗惆悵世傳崆峒勇氣激金風壮
英烈遺厥孫百代神猶王十五觀竒書作賦凌相如龍
顔惠殊寵麟閣憑天居(一作侍從承明廬)晩途未云巳蹭蹬遭
讒毁想像晉末時崩騰胡塵起衣冠䧟鋒鏑戎虜盈(一作)
(荆棘生)朝市石勒窺神州劉聰劫天子撫劔夜吟嘯䧺心
日千里誓欲斬鯨鯢澄清洛陽水六合(一作三台)灑霖雨萬
物(一作六合)無彫枯我揮一杯水自笑何區區因人耻成事
貴欲决良圖滅虜不言功飄然陟(一作向)蓬壺惟有安期
舄留之滄海隅
聞謝楊兒吟猛虎詞因此有贈
同州隔秋浦聞吟猛虎詞晨朝来借問知是謝楊兒
宿清溪主人
夜到清溪宿主人碧巖裏簷楹挂星斗枕席響風水月
落西山時啾啾夜猨起
繫尋陽上崔相渙三首
邯鄲四十萬同日䧟長平能迴造化筆或冀一人生
毛遂不墮井曾參寧殺人虚言誤公子投杼惑慈親白
璧雙明月方知一玉真
虚傳一片雨枉作陽臺神縱為夢裏相隨去不是襄王
傾國人(此首蕭士贇云非上崔相)
巴陵贈賈舍人
賈生西望憶京華湘浦南遷莫怨嗟聖主恩深漢文帝
憐君不遣到長沙
御定全唐詩卷一百七十
