欽定四庫全書
御定全唐詩卷五百五十一
盧肇
盧肇字子發袁州人會昌三年登第初為鄂岳盧商從
事後除著作郎遷倉部員外郎充集賢院直學士咸通
中出知歙州移宣池吉三州卒賦集八卷詩文集十三
卷今編詩一卷
漢隄詩(并序)
上元年秋漢水大溢齧襄隄以入既沈漢郛遂滅
峴趾棟榱且流壓溺無算襄之城僅以門免三日
水去䧟為大塗餘民棲於楚山號不敢下餒躓相
挽其能全者什六七上大憂曰襄惟東南實脰荆
海若氣不息吾躬曷瘳今天下災於有漢庭垣盡
潴胔骼在淖有嬰墜井母實號之今襄人盡墜吾
號尚及哉咨乃卿士疇能振之以易吾亂咸以地
官范陽公舊理南粤島夷率化甘於民心俾踐於
襄必克底乂上俞以往公既至省漢之溺由舊防
之不固幾五十載又詢之漢水之不犯襄郛惟是
甚災既魚士庶災或能嗣孰以遏之募民新漢之
隄食敵其功資三其食因故隄之址廣倍之高再
倍之距襄之郊繚半百里明年春隄成公具以疏
上大歡復襄之疲民一祀賑糓十萬斛民既保寧
謳歌怡愉既而舒蘇不知曩之災也昔狄敗衞侯
於熒澤齊桓公帥諸侯城緣陵以居之而衞國忘
亡君子是以稱桓公之德今公之為是隄也襄有
衞人之思焉而况宣天子之慈以生厥民曷齊桓
之尚哉噫五材之生沴也必極於物物之既極天
必資明哲以蘇之理之常也古之人有力保一邑
勇禦一寇謂之有功尚以金石載之况捍大災救
大患其美若是豈得無稱焉是宜以聲詩播之登
於樂府惟漢亦有瓠子之歌是可類之謹按正考
甫作商詩公子奚斯命太史克請於周作魯詩皆
其國之公族也肇於公為族孫幸力於文所不宜
默唯峴之碑曰羊公惟隄之詩曰盧公是古今之
相光昭也其誰曰不然詩曰
隂沴姦陽来暴於襄洎入大郛波端若鋩觸厚摧高不
知其防駭潰顛委萬室皆毁竈登蛟鼉堂集鱣鮪惟恩
若讎母不能子洪潰既涸閈閎其虛以隳我堵以剝我
廬酸傷顧望若踐丘墟帝曰念嗟朕日南顧流災降慝
天曷台怒滔滔襄郊捽我嬰孺於惟餘甿飢傷喘呼斯
為滛痍孰往膏傅惟汝元寮僉舉明哲我公用諧苴茅
杖節來視襄人噢咻提挈不日不月咍乎忭悅乃泳故
隄䧟於沙泥缺落坳圯由東訖西公曰嗚呼漢之有隄
實命襄人不力乃力則及乃身具鍤與畚漢隄其新帝
廪有粟帝府有緡爾成爾隄必錫爾勤襄人怡怡聽命
襄滸背囊肩杵奔走蹈舞分之卒伍令以麾鼓尋尺既
度日月可數登登嶪嶪周旋上下披峴斵楚飛石輓土
舉築殷雷駭汗霏雨疲癃鰥獨奮有筋膂呀吁来助提
筐負筥不勞其勞雜沓笑語咸曰盧公來賜我生斯隄
既成蜿蜿而平確爾山固屹如雲横漢流雖狂堅不可
蝕代千年億與天無極惟公之隄昔在人心既築既成
横之於南萌渚不峻此門不深今復在慈於漢之隂斯
隄已崇兹民獲祐齯童相慶室以完富貽於襄人願保
厥夀繄公之功赫焉如晝捍此巨災崪若京阜天子賜
之百姓載之族孫作詩昭示厥後
題甘露寺
北固巖端寺佳名自上台地從京口斷山到海門廻曙
色煙中滅潮聲日下来一隅通雉堞千仞聳樓臺林暗
疑降虎江空想度杯福庭增氣象仙磬落昭回覺路花
非染流年景謾催隋宫凋綠草晉室散黃埃西蜀波湍
盡東溟日月開如登最高處應得見蓬莱
江陵府初試澄心如水
丹心何所喻唯(一作為)水並清虛莫測千尋底難知一勺
初内明非有物上善本無魚澹泊随高下波瀾逐卷舒
養蒙方浩浩出險(一作海)每徐徐若灌情田裏常流盡不
如
風不鳴條
習習和風至過條不自鳴暗通青律起(一作暖)遠傍白蘋
生拂樹花仍落經林鳥自(一作詎)驚幾牽蘿蔓動潛惹柳
絲輕入谷(一作幽澗)迷松響(一作韻)開(一作閑)窗失竹聲薰弦方
在御萬國仰皇情
别宜春赴舉
秋天草木正蕭疎西望秦關别舊居筵上芳樽今日酒
篋中黃卷古人書辭鄉且伴(一作離山且作)銜蘆雁入海終為
戴角魚長短九霄飛直上不教毛羽落空虛
射策後作
射策明時愧不才敢期青律變寒灰晴憐斷雁侵雲去
暖見醯雞傍酒来箭發尚憂楊葉遠愁生只恐杏花開
曲江春淺人游少盡日看山醉獨回
和主司王起(一作奉和主司王僕射答周侍郎賀放榜作)
嵩高降德為時生洪筆三題造化名鳳詔佇歸專北極
驪珠搜得盡東瀛褒衣已換金章貴禁掖曾随玉樹榮
明日定知同相印青衿新列柳間營
及第(一本有後字)送潘圖歸宜春
三載皇都恨食貧北溟今日化窮鱗青雲乍喜逢知已
白社猶悲送故人對酒共驚千里别看花自感一枝春
君歸為說龍門寺(一作事)雷雨初生電遶身
將歸宜春留題新安館
東里如今號鄭鄉西家昔日近丘墻芸臺四部添新學
秘殿三年學老郎天外鴛鸞愁不見山中雲鶴喜相忘
猶張皂蓋歸蓬蓽直謂時無許子將
競渡詩(一作及第後江寧觀競渡寄袁州刺史成應元)
石溪久住思端午館驛樓前看發機鞞鼓動時雷隠隠
獸頭凌處雪微微衝波笑出人齊噉躍浪争先鳥退飛
向道是龍剛不信果然奪得錦標歸
除歙州途中寄座主王侍郎(一本題上有咸通初恩四字)
忽忝專城奉六條自憐出谷屢遷喬驅車雖道還家近
捧日惟愁去國遥朱戶昨經新棨戟風帆常覺戀簞瓢
江天夜夜知消息長見台星在碧霄
御溝水
萬壑朝溟海縈廻歲月多無如此溝水咫尺奉天波
楊柳枝
青鳥泉邊草木春黃雲塞上是征人歸來若得長條贈
不憚風霜與苦辛
新植紅茶花偶出被人移去以詩索之
嚴(一作最)恨柴門一樹花便隨香遠逐香車花如解語還
應道欺我郎君不在家
戲題(肇初計偕至襄陽竒章公方有眞珠之惑)
神女初離碧玉階彤雲猶擁牡丹鞋知道相公憐玉腕
強將纖手整金釵
成名後作
桂在蟾宫不可攀功成業熟也何難今朝折得東歸去
共與鄉閭年少看
登祝融寺蘭若(一作登南岳月宫蘭若)
祝融絶頂萬餘層策杖攀蘿步步登行到月宫霞外寺
白雲相伴兩三僧
被謪連州
黃絹外孫翻得罪華顛故老莫相嗤連州萬里無親戚
舊識唯應有荔支
謫後再書一絶
崆峒道士悞燒丹赤鼠黃牙幾許難墜墮閻浮南斗下
不知何事犯星官
題清遠峽觀音院二首
清潭洞澈深千丈危岫攀蘿上幾層秋盡更無黃葉樹
夜闌唯對白頭僧
風入古松添急雨月臨虚檻背殘燈老猨嘯狖還欺客
來撼忩前百尺藤
喜楊舍人入翰林
御筆親批翰長銜夜開金殿送瑶緘平明玉案臨宣室
巳見龍光出傅巖
謫連州書春牛榜子
陽和未解逐民憂雪滿群山對白頭不得職田饑欲死
兒儂何事打春牛
送弟
去日家無擔石儲汝須勤苦事樵漁古人盡向塵中遠
白日耕田夜讀書
牧童
誰人得似牧童心牛上横眠秋聽深時復往來吹一曲
何愁南北不知音
嘲小兒
貪生只愛眼前珍不覺風光度歲頻昨日見來騎竹馬
今朝早是有年人
金錢花
輪郭休誇四字書紅窠寫出對庭除時時買得佳人笑
本色金錢却不如
木筆花
媆如新竹管初齊粉膩紅輕樣可攜誰與詩人偎檻看
好於牋墨併分題
句
君夢涔陽月中秋憶棹歌(見岳州府志)妙吹應諧鳳工書
定得鵝(李羣玉善急就章喜食鵝肇贈句云云見紀事)亭邊古木晝隂隂
亭下寒潭百丈深黃菊舊連陶令宅青山遥負向平心
(題綠隂亭臨江府志)(見)
御定全唐詩卷五百五十一
