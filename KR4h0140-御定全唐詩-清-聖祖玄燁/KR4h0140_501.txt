欽定四庫全書
御定全唐詩卷五百一
姚合
和東都令狐留守相公(一作奉寄東都留守令狐相公)
除官(一作書)東守洛陽宫恩比藩方任更雄拜表出時傳
七刻排班衙日有三公旌旗嚴重(一作動)臨關外庭宇(一作)
(寺府)清深接禁中三十六峰詩酒思朝朝閒望與誰同
和高諫議蒙兼賓客時入翰苑
兼秩恩歸第一流時尋仙路向瀛洲鐘聲迢遞銀河曉
林色蔥籠玉露秋紫殿講筵鄰御座青宫賓榻入龍樓
從來共結歸山侣今日多應獨自休
和盧給事酬裴員外
南山雪色徹皇州鐘鼓聲交曉氣浮鴛鷺簪裙上龍尾
蓬萊宫殿壓鼇頭夕郎夜直吟仙掖天樂和聲下禁樓
贈荅詩成才思敵病夫欲和(一作破)幾朝愁
和裴結端公早朝(一作和郭端公早朝)
魚鑰千門啟雞人唱曉傳冕旒臨玉殿丞相入爐烟列
位同居左分行忝在前(給事中與侍御史班同行此東給事中立在臺官前故有句)
仰聞天語近俯拜珮聲連綵仗祥光動彤庭霽色鮮威
儀誰可紀柱史有新篇
和門下李相餞西蜀相公
聖朝同舜日作相有䕫龍理化知無外烝黎盡可封燮
和皆逹識出入並登庸武騎增餘勇儒冠貴所從贈詩
全六義出鎮越千峰連日陳天樂芳筵疊酒鍾烏臺情
巳洽鳳閣分彌濃(元和十四年崔相公與門下相公連御史臺今又在中書矣)棧轉
旌搖水崖高馬蹋松恩深施遠俗化美見前蹤(太和四年門下)
(相公出鎮至今西蜀理化清淨民俗歌謠不絶)江曉流巴字山晴聳劍峰雙油
擁上宰四海羨臨卭先路聲華遠離京詔旨重歲除今
向盡春色即相逢嫩葉抽頳蘂新苔長翠茸冰銷魚潎
潎林煖鳥噰噰泉落聞難盡花開看不供青城方眷戀
黃閣竟從容計日歸台席還聽長樂鐘
和座主相公西亭秋日即事
西亭秋望好寧要更垂簾夫子牆還峻酇侯宅過謙微
風紅葉下新雨綠苔黏窗外松初長欄中藥旋添海圖
裝玉軸書目記牙籖竹色晴連地山光遠入簷酒濃杯
稍重詩冷語多尖屬和才雖淺題高免客嫌
和祕書崔少監春日遊青龍寺僧院
官清書府足閒時曉起攀花折柳枝九陌城中尋不盡
千峰寺裏看相宜高人酒味多和藥自古風光只屬詩
見說往來多靜者未知前日更逢誰
和李紳助教不赴看花
笑辭聘禮深坊住門舘長閒似退(一作野)居太學官資清
品秩高人公事說經書年華未是登朝晩春色何因向
酒疎且看牡丹吟麗句不知此外復何如
和李十二舍人冬至日
獻夀人皆慶南山復北堂從今千萬日此日又初長
和裴令公新成綠野堂即事
結搆立嘉名軒窗四面明丘牆高莫比蕭宅僻還清池
際龜潛戲庭前藥旋生樹深簷稍邃石峭徑難平道曠
襟情遠神閑視聽精古今功獨出大小隠俱成曙雨新
苔色秋風長桂聲攜詩就竹寫取酒對花傾古寺招僧
飯方塘看鶴行人間無此貴半仗暮歸城
和厲玄侍御題戶部李相公廬山西林草堂
茅屋臨江起登庸復應期遥知歸去日自致太平時幽
藥禪僧護高窗宿鳥窺行人盡歌詠唯子獨能詩
和鄭相演楊尚書蜀中唱和詩
天福坤維厚忠賢擁節旄江同渭濱遠山似傅巖高元
氣符才格文星照筆毫五言全麗則六義出風騷聖日
麻雙下洪爐柄共操寵榮連雨露先後比蕭曹唱絶時
難和吟多客詎勞四方雖紙貴誰怕費錢刀
和戶部侍郎省中晩歸
寒日南宫晩閒吟半醉歸位高行路靜詩好和人稀古
樹苔文匝遥峰雪色微寧知逢彩筆寂寞有光輝
和元八郎中秋居
聖代無為化郎中似散仙晩眠隨客醉夜坐學僧禪酒
用林花釀茶將野水煎人生知此味獨恨少因緣
和李十二舍人裴四二舍人兩閣老酬白少傅
見寄(一作和李裴二舍人酬白少傅見寄)
罷草王言星歲久嵩高山色日相親蕭條雨夜吟連曉
撩亂花時看盡春此世逍遥應獨得古來閒散有誰鄰
林中長老呼居士天下書生仰達人酒挈數瓶杯亦闊
詩成千首語皆新綸闈竝命誠宜賀不念衰年寄上頻
和劉禹錫主客冬初拜表懷上都故人
九陌喧喧騎吏催百官拜表禁城開林疎曉日明紅葉
塵靜寒霜覆綠苔玉佩聲微班始定金函光動接初來
此時共想朝天客謝食方從閣裏迴
和太僕田卿酬殷堯藩侍御見寄
往還知分熟酬贈思同新嗜飲殷偏逸間吟卿亦貧古
苔寒更翠脩竹靜無鄰促席燈浮酒聽鴻霜滿身淺才
唯是我高論更何人攜手宜相訪窮行少路塵
和膳部李郎中秋夕
淅淅復修修凉風似水流此生難免老舉世大同愁螢
影明苔蘚鴻聲傍斗牛猶分省署直何日是歸休
和前吏部韓侍郎夜泛南溪
辭得官來疾漸平世間難有此高情新秋月滿南溪裏
引客乘船處處行
和王(一作劉)郎中題華州李中丞廳
蓮華峰下郡齋前遶砌穿池貯瀑泉君到亦應閒不得
主人草聖復詩仙
和厲玄侍御無可上人會宿見寄
九衢難會宿況復是寒天朝客清貧老林僧默悟禪眠
遲消漏水吟苦墮寒涎異日來尋我滄江有釣船
和令狐六員外直夜即事寄上相公
霜臺同處軒窗接粉署先登語笑疎皓月滿簾聽玉漏
紫泥盈手發天書吟詩清美(一作冷)招閒客對酒逍遥臥
直廬榮貴人間難有比相公離此十年餘
答孟侍御早朝見寄
河傾月向西九陌鼓聲齊塵靜霜華遠烟生曙色低禁
門人已度宫樹鳥猶棲疎懶勞相問登山有舊梯
和友人新居園上
新居多野思不似在京城牆上雲相壓庭前竹亂生尋
師望藥力依譜上琴聲好是中秋夜無塵有月明
和裴令公遊南莊憶白二十韋七二賓客
四郊初雨歇高樹滴猶殘池滿紅蓮濕雲收綠野寬花
開半山曉竹動數村寒鬭雀翻衣袂驚魚觸釣竿樽前
多野客膝下盡郎官斸石通泉脈移松出藥欄關東分
務重天下似公(一作比功)難半醉思韋白題詩染彩翰
和李舍人秋日卧疾言懷
閒臥襟情遠西風菊漸芳虛窗通曉景珍簟卷秋光果
墜青莎徑塵離綠蘚牆藥奩開靜室書閣出叢篁對酒
吟難盡思山夢稍長王言生彩筆朝服惹爐香松影幽
連砌蟲聲冷到牀詩成誰敢和清思若懷霜
和李十二舍人直日放朝對雪
今朝街鼓何人聽朝客開門對雪眠豈比直廬丹禁裏
九重天近色彌鮮
荅李頻秀才
一年離九陌壁上挂朝袍物外詩情遠人間酒味高思
歸知病長失寢覺神勞衰老無多思因君把筆毫
荅胡遇
一會一分離貧遊少定期酒多為客穏米貴入城遲晴
日偷將睡秋山乞與詩縱然眉得展不似見君時
荅友人招遊
不來知盡怪失意懶春遊聞鳥寧驚夢看花怕引愁賭
棋招敵手沽酒自扶頭何似華筵上推辭候到籌
答竇知言
冬日易慘惡暴風拔山根塵沙落黃河濁波如地翻飛
鳥皆束翼居人不開門獨我赴省期冒此馳轂轅陜城
城西邊逢子亦且奔所趨事一心相見如弟昆我慘得
子舒我寒得子温同行十日程僮僕性亦敦到京人事
多日無閒精魂念子珍重我吐辭發蒙昏反復千萬意
一百六十言格高思清冷山低濟渾(一作水)渾嘗聞朋友
惠贈言始為恩金玉日消費好句長存存倒篚别收貯
不與俗士論每當清夜吟使我如哀猿
酬田就
閒居多僻靜猶恐道相違只是夜深坐那堪春未歸嫩
苔粘野色香絮撲人衣縱有野僧到終朝不話非
酬禮部李員外見寄
本求仙郡是閒居豈向郎官更有書溪石誰思玉匠愛
煙鴻願與弋人疎自來江上眠方穏舊在城中病悉除
唯見君詩難便捨寒宵吟到曉更初
酬令狐郎中見寄
昨是兒童今是翁人間日月急如風常聞欲向滄江去
除我無人與子同
酬李廓精舍南臺望月見寄
看月空門裏詩家境有餘露寒僧梵出林靜鳥巢疎遠
色當秋半清光勝夜初獨無臺上思寂寞守吾廬
酬光祿田卿末伏見寄
下伏秋期近還知扇漸疎驚飇墜鄰果暴雨落江魚貴
寺雖同秩閒曹只管書朝朝廊下食相庇在肴葅
酬薛奉禮見贈之作
栖栖滄海一耕人詔遣江邊作使君山頂雨餘青到地
濤頭風起白連雲詩成客見書牆和藥熟僧來就鼎分
珍重來章相借分芳名未識已曾聞
酬盧汀諫議
粟如流水帛如山依念倉邊(一作衣食還君)語笑間篇什縱横
文案少親朋撩亂吏人閒杯觴引滿從衣濕牆壁書多
任手頑遥賀來年二三月綵衣先輩過春關
酬萬年張郎中見寄
貢籍常同府周行今一時諫曹誠已忝京邑豈相宜黑
(一作白)髮年來盡滄江歸去遲何時(一作常)得攜手林下靜
吟詩(一本以後四句為絶句)
酬光禄田卿六韻見寄
以病辭朝謁迂疎種藥翁心彌(一作惟)念魚鳥詔遣理兵
戎遶尸旌旗影吹人鼓角風雪晴嵩岳頂樹老陜城宫
莅職才微薄歸山路未通名卿詩句峭誚我在關東
酬楊汝士尚書喜人移居
未得滄江外衰殘讀藥書聖朝優上秩仁里許閒居樹
對枝相接泉同井不疎酬章深自鄙欲寄復躊蹰
酬(一本有太僕二字)田卿書齋即事見寄
幽齋琴思靜晩下紫宸朝舊隠同溪遠周行隔品遥深
槐蟬唧唧疎竹雨蕭蕭不是相尋懶煩君舉酒瓢
酬張籍司業見寄
日日在心中青山青桂叢高人多愛靜歸路亦應同罷
吏方無病因僧得解空新詩勞見問吟對(一作向)竹林風
謝汾州田大夫寄茸氊蔔萄
筐封紫蔔萄筒卷白茸毛卧煖身應健含消(一作清)齒免
勞衾衣疎不稱梨栗鄙難高曉起題詩報寒凘滿筆毫
牧杭州謝李太尉德裕
皇恩特許拜杭壇欲謝旌旄去就難偷擬白頭瞻畫戟
四神俱散髮毛寒
杏園宴上謝座主
得陪桃李植芳叢别感生成太昊功今日無言春雨後
似含冷涕謝東風
謝(一作遇)韜光上人
上方清淨無因住唯願他生得住持只恐無生復無我
不知何處更逢師
謝秦校書與無可上人見訪
道同無宿約三伏自從容窗豁山侵座扇搖風下松客
吟多遶竹僧飯只憑鐘向晩分歸路莓苔行跡重
喜胡遇至
窮居稀出入門戶滿塵埃病少閒人問貧唯密友來茅
齋從埽破藥酒遣生開多事經時别還愁不宿迴就林
燒嫩筍遶樹揀香梅相對題新什遲成舉罰杯
喜賈島至
布囊懸蹇驢千里到貧居飲酒誰堪伴留詩自與書愛
眠知不醉省語似相疎軍吏衣裳窄還應暗笑余
喜喻鳬至
欲出心還懶閒吟遶寢牀道書蟲食盡酒律客偷將愁
至為多病貧來減得狂見君何所似如熱得清凉
喜雍陶秋夜訪宿
曉立侍爐煙夜歸蓬蓽眠露華明菊上螢影滅燈前清
漏和碪疊棲禽與葉連高人來此宿為似在山顛
喜賈島雨中訪宿
雨裏難逢客閒吟不復眠蟲聲秋併起林色夜相連愛
酒此生裏趨朝未老前終須攜手去滄海棹魚船
喜馬戴冬夜見過期無可上人不至
客來初夜裏藥酒自開封老漸多歸思貧惟長病容苦
寒燈熖細近曉鼔(一作漏)聲重僧可還相捨深居閉古松
内殿臣相命開罇話舊時夜鐘催鳥絶積雪阻僧期林
靜寒聲遠天隂曙色遲今宵復何夕鳴珮坐相隨
訪僧法通(一作法通師)不遇
訪師師不遇禮佛佛無言依舊將煩惱黃昏入宅門
夜期友生(一作賈島)不至
忍寒停酒待君來酒作凌凘火作灰半夜出門重立望
月明先自下高臺
尋僧不遇
入門愁自散不假見僧翁花落煎茶水松生醒酒風拂
牀尋古畫拔剌看新叢别有遊人見多疑住此中
過友人山莊
蕙帶纏腰復野蔬一莊水竹數房書舉頭忽見南山雪
便說休官相近居
奉和前司封蘇郎中喜嚴常侍蕭給事見訪驚
斑鬢之什
遶鬢滄浪有幾莖珥貂相問夕郎驚祗應為酒微微變
不是因年漸漸生東觀詩成號良史中臺官罷揖高名
即提彩筆裁天詔誰得吟詩自在行
奉和門下相公雨中寄裴給事
曉起閑看雨垂簷自滴階風清想林壑雲濕似江淮石
信浮漚重泥從積蘚埋氣消濃酒力心助獨吟懷颯颯
通琴韻蕭蕭靜竹齋綵毫無限思念與夕郎乖
荅韓湘
疎散無世用為文乏天格把筆日不休忽忽有所得所
得良自慰不求他人識子獨訪我來致詩過相飾君子
無浮言此詩應亦直但慮憂我深鑒亦隨之惑子在名
場中屢戰還屢北我無數子明端坐空歎息昨聞過春
關(一作闈)名係吏部籍三十登高科前塗浩難測詩人多
峭冷如水在胸臆豈隨尋常人五藏為酒食期(一作朝)來
作酬章危坐吟到夕難為間其辭益貴我紙墨(一作益媿滿紙黑)
奉和四松(一作和兵部鄭侍郎省中四松注云松是中書相公任兵部侍郎日手裁)
(數年後鄭澣繼之因為詩獻相公合與唐扶劉禹錫等同和)
四松相對植蒼翠映中臺擢榦凌空去移根斸石開隂
陽氣潛煦造化手親裁日月滋佳色煙霄長異材清音
勝在澗寒影徧生苔靜遶霜霑履閒看酒滿杯同榮朱
戶際永日白雲隈密葉聞風度高枝見鶴來賞心難可
盡麗什妙難裁此地無因到循環(一作牆)幾百回
御定全唐詩卷五百一
