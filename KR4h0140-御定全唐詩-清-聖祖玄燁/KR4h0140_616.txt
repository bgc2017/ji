欽定四庫全書
御定全唐詩卷六百十六
皮日休
雜體詩(并序)
案舜典帝曰䕫命汝典樂教胄子詩言志歌永言
在焉周禮太師之職掌教六詩諷賦既興風雅互
作雜體遂生焉後係之於樂府盖典樂之職也在
漢代李延年為恊律造新聲雅道雖缺樂府乃盛
鐃歌鼓吹拂舞予俞因斯而興詞之體不得不因
時而易也古樂書論之甚詳今不能備載載其他
見者案漢武集元封三年作柏梁臺詔羣臣二千
石有能為七言詩者乃得上坐帝曰日月星辰和
四時梁王曰驂駕駟馬從梁來由是聯句興焉孔
融詩曰漁父屈節水潛匿方作郡姓名字離合也
由是離合興焉晉傅咸有迴文反覆詩二首云反
覆其文者以示憂心展轉也悠悠遠邁獨煢煢是
也由是反覆興焉晉溫嶠有迴文虛言詩云寧神
静泊損有崇亡由是迴文興焉梁武帝云後牖有
朽柳沈約云偏眠船舷邊由是疊韻興焉詩云螮
蝀在東又曰鴛鴦在梁由是雙聲興焉詩云維南
有箕不可以簸揚維北有斗不可以挹酒漿近乎
戲也古詩或為之盖風俗之言也古有采詩官命
之曰風人圍棋燒敗襖看子故依然由是風人之
作興焉梁書云昭明善賦短韻吳均善壓強韻今
亦效而為之存於編中陸生與余各有是為凡八
十六首至如四聲詩三字離合全篇雙聲疊韻之
作悉陸生所為又足見其多能也案齊竟陵王郡
縣詩曰追芳承荔浦揖道信雲丘縣名由是興焉
案梁元藥名詩曰戍客恒山下當思衣錦歸藥名
由是興焉陸與予亦有是作至如鮑昭之建除沈
炯之六甲十二屬梁簡文之卦名陸惠曉之百姓
梁元帝之鳥名龜兆蔡黃門之口字古兩頭纖纖
藁砧五雜組已降非不能也皆鄙而不為噫由古
至律由律至雜詩之道盡乎此也近代作雜體唯
劉賓客集中有迴文離合雙聲疊韻如聯句則莫
若孟東野與韓文公之多他集罕見足知為之之
難也陸與予竊慕其為人遂合己作為雜體一卷
屬予序雜體之始云
苦雨雜言寄魯望
吳中十日涔涔雨歊蒸庳下豪家苦可憐臨頓陸先生
獨自翛然守環堵兒飢僕病漏空厨無人肯典破衣裾
螺蠃時時上几案鼃黽往往跳琴書桃花米斗半百錢
枯荒濕壊炊不然兩牀苮席一素几仰卧高聲吟太玄
知君志氣如鐵石甌冶雖神銷不得乃知苦雨不復侵
枉費畢星無限力鹿門人作州從事周章似鼠唯知醉
府金廪粟虛請來憶著先生便知媿媿多饋少真徒然
相見唯知攜酒錢豪華滿眼語不信不如直上天公牋
天公牋方修次且榜鳴篷來一醉
奉和魯望齊梁怨别次韻
芙蓉泣恨紅鉛落一朵别時煙似幕鴛鴦剛解惱離心
夜夜飛來櫂邊泊
奉和魯望曉起迴文
孤煙曉起初原曲碎樹微分半浪中湖後釣筒移夜雨
竹傍眠几側晨風圖梅帶潤輕霑墨畫蘚經蒸半失紅
無事有杯持永日共君惟好隠墻東
奉詶魯望夏日四聲四首
平聲
塘平芙蓉低庭閒梧桐高清烟埋陽烏藍空含秋毫冠
傾慵移簪杯乾將餔糟翛然非隨時夫君真吾曹
平上聲
溝渠通疎荷浦嶼隠殘篠舟閒攢輕蘋槳動起静鳥隂
稀餘桑閒縷盡晩繭小吾徒當斯時此道可以了
平去聲
怡神時高吟快意乍四顧村深啼愁鵑浪霽醒睡鷺書
疲行終朝罩困卧至暮吁嗟當今交暫貴便異路
平入聲
先生何違時一室習寂歴松聲將飄堂岳色欲壓席彈
琴奔玄雲斸藥折白石如教題君詩若得札玉冊
苦雨中又作四聲詩寄魯望
平聲
涔涔將經旬昏昏空迷天鸕鷀成羣嬉芙蓉相偎眠魚
通蓑衣城帆過菱花田秋收吾無望悲之真徒然
平上聲
河平州橋危壘晩水鳥上衝崖搜松根點沼寫芡響舟
輕通縈紆棧墮阻指掌攜橈將尋君渚滿坐可往
平去聲
狂霖昏悲吟瘦桂對病卧檐虛能彯斜舍蠹易漏破宵
愁將琴攻晝悶用睡過堆書仍傾觴富貴未換箇
平入聲
羇棲愁霖中缺宅屋木惡荷傾還驚魚竹滴復觸鶴閒
僧千聲琴宿客一笈藥悠然思夫君忽憶蠟屐著
奉和魯望疊韻雙聲二首
疊韻山中吟
穿烟泉潺湲觸竹犢轂觫荒篁香牆匡熟鹿伏屋(一作屈)
曲
雙聲溪上思
疎杉低通灘冷鷺立亂浪草彩欲夷猶雲容空澹蕩
奉和魯望疊韻吳宫詞二首
侵深尋嶔岑勢厲衛睥睨荒王將鄉亡細麗蔽袂逝
枍栺替製曳康莊傷荒涼主虜部伍苦嬙亡房廊香
奉和魯望閒居雜題五首
晩秋吟(以題十五字離合)
東臯煙雨歸耕日免去玄(一作黃)冠手刈禾火滿酒爐詩
在口今人無計奈儂何
好詩景
青盤香露傾荷女子墨風流更不言寺寺雲蘿堪度日
京塵到死撲侯門
醒聞檜
解洗餘酲晨半酉(一作酒)星星先吹起雲門耳根無(一作莫)
厭聽佳木會盡山中寂静源
寺鐘暝
百緣斗藪無塵土寸地章煌欲布金重擊蒲牢㟏山日
冥冥烟樹覩棲禽
砌思步
襹襹古薜繃危石切切隂螿應晩田心事萬端何處止
少夷峰下舊雲泉
奉和魯望藥名離合夏日即事三首
季春人病抛芳杜仲夏溪波繞壊垣衣典濁醪身倚桂
心中無事到雲昏
數曲急溪衝細竹葉舟來往盡能通草香石冷無辭遠
志在天台一遇中
桂葉似茸含露紫葛花如綬蘸溪黃連雲更入幽深地
骨錄閒㩦相獵郎
懷錫山藥名離合二首
暗竇養泉容決決明園護桂放亭亭歴山居處當天半
夏裏松風盡足聽
曉景半和山氣白薇香清淨雜纖雲實頭自(一事)作是眠
平石腦側空林看虎羣
懷鹿門縣名離合二首
山瘦更培秋後桂溪澄閒數晩來魚臺前過雁盈千百
泉石無情不寄書
十里松蘿隂亂石門前幽事雨來新野霜濃處憐殘菊
潭上花開不見人
奉和魯望寒日古人名一絶
北顧歡遊悲沈宋(梁武改為北顧)南徐陵寢歎齊梁水邊韶景
無窮柳寒被江淹一半黃
胥口即事六言二首
波光杳杳不極霽景澹澹初斜黑蛺蝶粘蓮蘂紅蜻蜓
褭蔆花鴛鴦一處兩處舴艋三家五家會把酒船偎荻
共君作箇生涯
拂釣清風細麗飄蓑暑雨霏微湖雲欲散未散嶼鳥將
飛不飛換酒帩頭把看載蓮艇子撐歸斯人到死還樂
誰道剛須用機
夜會問荅十
寒夜清(日休問龜蒙)簾外迢迢星斗明况有蕭閒洞中客吟
為紫鳳呼凰聲(時華陽廣文先生在焉)
癭木杯(龜蒙問日休)杉贅楠瘤刳得來莫怪家人畔邊笑渠
心祗爱黃金罍
落霞琴(日休問賁)寥寥山水揚清音玉皇仙馭碧雲遠空使
松風終日吟
蓮花燭(賁問日休)亭亭嫰蘂生紅玉不知含淚怨何人欲問
無由得心曲
金火障(日休問龜蒙)紅獸飛來射羅幌夜來斜展掩深爐半
睡芙蓉香蕩漾
憶山月(龜蒙問賁)前溪後溪清復絶看看又及桂花時空寄
子規啼處血
錦鯨薦(賁問日休)碧香紅膩承君宴幾度閒眠却覺來彩鱗
飛出雲濤面
懷溪雲(日休問龜蒙)漠漠閒籠鷗鷺羣有時日暮碧將合還
被魚舟來觸分
霜中笛(龜蒙問日休)落梅一曲瑤華滴不知青女是何人三
奏未終頭已白
月下橋(日休問龜蒙)風外拂殘衰柳條倚欄杆處獨自立青
翰何人吹玉簫
御定全唐詩卷六百十六
