欽定四庫全書
御定全唐詩卷四百六十二
白居易(以下補遺)
勸酒(以下見文苑英華)
昨與美人對尊酒朱顔如花腰似柳今與美人傾一杯
秋風颯颯頭上來年光似水向東去兩鬢不禁白日催
東鄰起樓高百尺璇題照日光相射珠翠無非二八人
盤筵何啻三千客鄰家儒者方下帷夜誦古書朝忍飢
身年三十未入仕仰望東鄰安可期一朝逸翮乘風勢
金榜高張登上第春闈未了冬登科九萬摶風誰與繼
不逾十稔居台衡門前車馬紛縱横人人仰望在何處
造化筆頭雲雨生東鄰高樓色未改主人(一作父)云亡息
猶在金玉車馬一不存朱門更有何人待牆垣反鎖長
安春樓臺漸漸屬西鄰松篁薄暮亦栖鳥(一作鳴栖鳥)桃李
無情還笑人憶昔東鄰宅初搆雲甍彩棟皆非舊瑇瑁
筵前翡翠栖芙蓉池上鴛鴦鬭日往月来凡幾秋一衰
一盛何(一作皆)悠悠但教帝里笙歌在池上年年醉五侯
南陽小將張彦硖口鎮稅人場射虎歌
海内昔年狎太平横目穰穰何崢嶸天生天殺豈天怒
忍使朝朝餵猛虎關東驛路多丘荒行人最忌稅人場
張彦雄特制殘暴見之叱起如叱羊鳴弦霹靂越幽阻
往往依林猶旅拒草際旋看委錦茵腰間不更(一作見)抽
白羽老饕已斃衆雛恐童穉揶揄皆自勇忠良效順勢
亦然一劍猜狂敢輕動有文有武方為國不是英雄伏
不得試徵張彦作將軍幾箇將軍願策勲
隂雨
潤葉濡枝浹四方濃雲来去勢何長曠然寰宇清風滿
救旱功高暑氣凉
喜雨
西北油然雲勢濃湏臾霶沛雨飄空頓疎萬物焦枯意
定看秋郊稼穡豐
過故洛城
故城門前春日斜故城門裏無人家市朝欲認不知處
漠漠野田飛草花
江南喜逢蕭九徹因話長安舊遊戲贈五十韻
(見才調集)
憶昔嬉遊伴多陪歡宴場寓居同永樂幽會共平康師
子尋前曲聲兒出内坊花深態奴宅竹錯得憐堂庭晩
開紅藥門閒蔭綠楊經過悉同巷居處盡連墻時世高
梳髻風流澹作妝戴花紅石竹帔暈紫㯽榔鬢動懸蟬
翼釵垂小鳳行拂胷輕粉絮煖手小香囊選勝移銀燭
邀歡舉玉觴爐煙凝麝氣酒色注鵝黃急管停還奏繁
弦慢更張雪飛迴舞袖塵起繞歌梁舊曲翻調笑新聲
打義揚名情推阿軌巧語許秋孃風暖春將暮星迴夜
未央宴餘添粉黛坐久换衣裳結伴歸深院分頭入洞
房綵帷開翡翠羅薦拂鴛鴦留宿争牽袖貪眠各占牀
綠窗籠水影紅壁背燈光索鏡收花鈿邀人解袷襠暗
嬌妝靨笑私語口脂香怕聽鐘聲坐羞明映縵藏眉殘
蛾翠淺鬟解綠雲長聚散知無定憂歡事不常離筵開
夕宴别騎促晨装去住青門外留連滻水傍車行遥寄
語馬駐共相望雲雨分何處山川共異方野行初寂寞
店宿乍恓惶别後嫌宵永愁来厭歲芳幾看花結子頻
見露為霜歲月何超忽音容坐渺茫往還書斷絶来去
夢遊揚自我辭秦地逢君客楚鄉常嗟異岐路忽喜共
舟航話舊堪垂淚思鄉數斷腸愁雲接巫峡淚竹近瀟
湘月落江湖闊天高節候涼浦深煙渺渺沙冷月蒼蒼
紅葉江楓老青蕪驛路荒野風吹蟋蟀湖水浸菰蒋帝
路何由見心期不可忘舊遊千里外往事十年強春晝
提壺飲秋林摘橘嘗強歌還自感縱飲不成狂永夜長
相憶逢君各共傷殷勤萬里意并寫贈蕭郎
贈薛濤(見張為主客圖)
蛾眉山勢接雲霓欲逐劉郎北路迷若似剡中容易到
春風猶隔武陵溪
酬令狐留守尚書見贈十韻
長慶清風在䕫龍燮理餘太和膏雨降周邵保釐初嵩
少當宫署伊瀍入禁渠曉關開玉兔夕鑰納銀魚舊眷
憐移疾新吟念索居離聲雙白鸝行色一籃轝罷免無
餘俸休閒有敝廬慵於嵇叔夜渴似馬相如酒每蒙酤
我(詩鄭箋云酤賣也音沽)詩嘗許起予洛中歸計定一半為尚書
聽蘆管
幽咽新蘆管淒涼古竹枝似臨猨峡唱疑在雁門吹調
為高多切聲緣小乍遲麤豪嫌觱篥細妙勝參差雲水
巴南客風沙隴上兒屈原收淚夜蘇武斷腸時仰秣胡
駒聽驚栖越鳥知何言胡越異聞此一同悲
送滕庶子致仕歸婺州
春風秋月携歌酒八十年來翫物華已見曾孫騎竹馬
猶聽侍女唱梅花入鄉不杖歸時健出郭乘軺到處誇
兒著繡衣身衣錦東陽門戶勝滕家
送劉郎中赴任蘇州
仁風膏雨去随輪勝境歡遊到逐身水驛路穿兒店月
花船棹入女湖春(語兒店女墳湖皆勝地也)宣城獨詠窗中岫柳惲
單題汀上蘋何似姑蘇詩太守吟詩相繼有三人(領吴郡日)
(劉嘗贈予詩云蘇州刺史例能詩西掖今来替左司故有三人之戲耳)
福先寺雪中餞劉蘇州
送君何處展離筵大梵王宫大雪天庾嶺梅花落歌管
謝家柳絮撲金田亂從紈袖交加舞醉入籃轝取次眠
却笑召鄒兼訪戴只持空酒駕空船
除夜言懷兼贈張常侍
三百六旬今夜盡六十四年明日催不用歎身随日老
亦湏知夀逐年來加添雪興憑氊帳消殺春愁付酒杯
唯恨詩成君去後紅箋紙卷為(一作共)誰開
送張常侍西歸
二年花下為閒伴一旦尊前棄老夫西午橋街行悵望
南龍興寺立踟躕洛城久住留情否省騎重歸稱意無
出鎮歸朝但相訪此身應不離東都
和河南鄭尹新歲對雪
白雪吟詩鈴閣開故情新興兩裵回昔經勤苦照書卷
今助歡娱飄酒杯楚客難酬郢中曲吴公兼占洛陽才
銅街金谷春知否又有詩人作尹來
吹笙内人出家
雨露難忘君念重電泡易滅妾身輕金刀已剃頭然髮
(佛經云若救頭然)玉管休吹腸斷聲新戒珠從衣裏得初心蓮
向火中生道場夜半香花冷猶在燈前禮佛名
醉中見微之舊卷有感
今朝何事一霑襟檢得君詩醉後吟老淚交流風病眼
春箋搖動酒杯心銀鉤塵覆年年暗玉樹泥埋日日深
聞道墓松高一丈更無消息到如今
夀安歇馬重吟
春衫細薄馬蹄輕一日遲遲進一程野棗花含新蜜氣
山禽語帶破匏聲垂鞭晚就槐隂歇低倡閒衝柳絮行
忽憶家園湏速去櫻桃欲熟筍應生
贈張處士山人
蘿襟蕙帶竹皮巾雖到塵中不染塵每見俗人多惨澹
唯逢美酒即殷勤浮雲心事誰能會老鶴風標不可親
世說三生如不謬共疑巢許是前身
池畔閒坐兼呈侍中
池畔最平處樹隂新合時移牀解衣帶坐任清風吹舉
棹鳥先覺垂綸魚未知前頭何所有一卷晉公詩
初冬即事憶皇甫十
冷竹風成韻荒街葉作堆欲尋聯句卷先飲煖寒杯帽
為迎霜戴爐因試火開時時還有客終不當君来
小庭寒夜寄夢得
庭小同蝸舍門閒稱雀羅火將燈共盡風與雪相和老
睡随年減衰情向夕多不知同病者争奈夜長何
西還夀安路西歇馬
槐隂歇鞍馬柳絮惹衣巾日晩獨歸路春深多思人去
家纔百里為客只三旬巳念紗窗下應生寶瑟塵
雨中訪崔十八
肩舁仍挈榼莫怪就君来秋雨經三宿無人勸一杯
夢得得新詩
池上今宵風月涼閒教少樂理霓裳集仙殿裏新詞到
便播笙歌作樂章
初見劉二十八郎中有感
欲話毘陵君反袂欲言夏口我霑衣誰知臨老相逢日
悲歎聲多笑語稀
夜題玉泉
遇客多言愛山水逢僧盡道厭囂塵玉泉潭畔松間宿
要且經年無一人
拜表早出贈皇甫賓客
一月一回同拜表莫辭侵早過中橋老於君者應無數
猶趁西京十五朝
贈鄭尹
府池東北舊亭臺久别長思醉一回但請主人空埽地
自携杯酒管弦來
别楊同州後却寄
潘驛橋南醉中别下邽邨北醒時歸春風怪我君知否
榆葉楊花撲面飛
狐泉店前作
野狐泉上柳花飛逐水東流便不歸花水悠悠兩無意
因風吹落偶相依
贈盧績
餘杭縣裏盧明府虛白亭中白舍人今日相逢頭似雪
一杯相勸送殘春
與裴華州同過敷水戲贈
使君五馬且踟蹰馬上能聽絶句無每過桑間試留意
何妨後代有羅敷
閒遊
欲笑随情酒逐身此身雖老未辜春春來點檢閒遊數
猶自多於年少人
招韜光禪師(見咸淳臨安志)
白屋炊香飯葷膻不入家濾泉澄葛粉洗手摘藤花青
芥除黃葉紅薑帶紫芽命師相伴食齋罷一甌茶
和柳公權登齊雲樓
樓外春晴百鳥鳴樓中春酒美人傾路傍花日添衣色
雲裏天風散珮聲向此高吟誰得意偶来閒客獨多情
佳時莫起興亡恨遊樂今逢四海清
毛公壇
毛公壇上片雲閒得道何年去不還千載鶴翎歸碧落
五湖空鎮萬重山
靈巖寺
館娃宫畔千年寺水闊雲多客到稀聞說春来更惆悵
百花深處一僧歸
白雲泉
天平山上白雲泉雲自無心水自閒何必奔衝山下去
更添波浪向人間
寄韜光禪師
一山門(一作分)作兩山門兩寺原從一寺分東澗水流西
澗水南山雲起北山雲前臺花發後臺見上界鐘聲下
界聞遥想吾師行道處天香桂子落紛紛
和夢得夏至憶蘇州呈盧賓客
憶在蘇州日常諳夏至筵糉香筒竹嫩炙脆子鵝鮮水
國多臺榭吴風尚管弦每家皆有酒無處不過船交印
君相次褰帷我在前此鄉俱老矣東望共依然(予與劉盧三人)
(前後相次典蘇州今同分司老於洛下)洛下麥秋月江南梅雨天齊雲樓
上事已上十三年
曲江
細草岸西東酒旗搖水風樓臺在花杪鷗鷺下煙中翠
幄晴相接芳洲夜暫空何人賞秋景興與此時同
歲夜詠懷兼寄思黯
徧數故交親何人得六旬(與思黯夢得數還淪没者少過得六十)今年已
入手餘事豈關身老自無多興春應不揀人陶窗與弘
閣風景一時新
寒食日過棗糰店
寒食棗糰店春低楊柳枝酒香留客住鶯語和人詩困
立攀花久慵行上馬遲若為將此意前字與僧期
宿張雲舉院
不食胡麻飯杯中自得仙隔房(一作籬)招好客可室致芳
筵美(一作家)醖香醪嫩時新異果鮮夜深唯畏曉坐稳不
(一作豈)思眠棋罷嫌無敵詩成愧在前明朝題壁上誰得
衆人傳
惜花
可憐夭(一作妍)豓正當時剛被狂風一夜吹今日流鶯来
舊處百般言語泥(一作啼)空枝
七夕
煙霄微月澹長空銀漢秋期萬古同幾許歡情與離恨
年年并在此宵中
宿誠禪師山房題贈
不出孤峰上人間四十秋視身如傳舍閱世任東流法
為因緣立心從次第脩中宵問真偈有住是吾憂
新池
數日自穿鑿引泉來近陂尋渠通咽處繞岸待清時深
好求魚養閒堪與鶴期幽聲聽難盡入夜睡常遲
南池
蕭條微雨絶荒岸抱清源入舫山侵塞分泉道接邨秋
聲依樹色月影在蒲根淹泊方難遂他宵關夢魂
宿池上
泉来從絶壑亭敞在中流竹密無空岸松長可絆舟蟪
蛄潭上夜河漢島前秋異夕期新漲携琴却此遊
翻經臺(見咸淳臨安志)
一會靈山猶未散重翻貝葉有來由是名精進纔開眼
巖石無端亦點頭
寄題上強山精舍寺(見王象之地輿紀勝)
慣遊山水住南州行盡天台及虎丘惟有上強精舍寺
最堪遊處未曾遊
一字至七字詩(賦得詩化樂天分司東洛朝賢悉會興池亭送别酒酣各請)
(一字至七字詩以題為韻)
詩綺美瓌竒明月夜落花時能助歡笑亦傷别離調清
金石怨吟苦鬼神悲天下只應我愛世間唯有君知自
從都尉別蘇句便到司空送白辭
九老圖詩(并序)
會昌五年三月胡吉劉鄭盧張等六賢於東都敝
居履道坊合尚齒之會其年夏又有二老年貌絶
倫同歸故鄉亦来斯會續命書姓名年齒寫其形
貌附於圖右與前七老題為九老圖仍以一絶贈
之(二老謂洛中遺老李元爽年一百三十六歸洛僧如滿年九十五歲)
雪作鬚眉雲作衣遼東華表鶴雙歸當時一鶴猶希有
何况今逢兩令威
和裵相公傍水閒行絶句
行尋春水坐看山早出中書晩未還為報野僧巖客道
偷閒氣味(一作意味)勝長閒
御定全唐詩卷四百六十二
