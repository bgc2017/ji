欽定四庫全書
御定全唐詩卷五百六十八
李羣玉
李羣玉字文山澧州人性曠逸赴舉一上而止惟以吟
詠自適裵休觀察湖南延致之及為相以詩論薦授弘
文館校書郎未幾乞假歸卒集三卷後集五卷今編詩
三卷
烏夜號(一作啼)
層波隔夢渚(一作時)一望青楓林有鳥在其間逹曉自悲
吟是時月黑天四野煙雨深如聞生離哭其聲痛人心
悄悄夜正長空山響哀音遠客不可聽坐愁華髮侵既
非蜀帝魂恐是桓(一作恒)山禽四子各分散母聲猶至今
昇仙操
嬴女去秦宫瓊笙(一作簫)飛(一作生)碧空鳳臺閉煙霧鸞吹
飄天風復聞周太子亦遇浮丘公叢簧發天(一作仙)弄輕
舉紫霞中濁世不久駐清都路何窮一去霄漢上世人
那得逢
雨夜呈長官
遠客坐長夜雨聲孤寺秋請量東海水看取淺深愁愁
窮重於山終年壓人頭朱顔與芳景暗赴東波流鱗翼
思風水青雲方阻脩孤鐙冷素豔蟲響寒房幽借問陶
淵眀何物號忘憂無因一酩酊高枕萬情休
小弟艎南遊近書来(一作近来書)
湘南客帆稀遊子寡消息經時停尺素望盡雲邊翼笑
言頻(一作憑)夢寐獨立想容色落景無来人脩江入天白
停停倚門念瑟瑟風雨夕何處泊扁舟迢遰湍波側秋
歸舊窗竹永夜一淒寂吟爾鶺鴒篇中宵慰相憶
贈方處士
白衣方外人高閑溪中鶴無心戀稻粱但以林(一作雲)泉
樂赤霄終得意天池俟飛躍歲晏入帝鄉期君在寥廓
秋怨(一作悲)
瑟瑟凉海氣西来送愁容金風死綠蕙玉露生寒松所
思在溟(一作冥)碧無因一相逢登樓睇去翼目盡滄波重
虛窗度流螢斜月啼幽蛩疎紅落殘艷冷水凋芙蓉歲
暮空太息年華逐遺蹤凝情耿不寐攬涕起疎慵
感春
春情不可狀豔豔令人醉暮水綠楊愁深窗落花思吳
宫新暖日海燕雙飛至秋(一作愁)思逐煙光空濛滿天地
山中秋夕
抱琴出南樓氣爽浮雲滅松風吹(一作吟)天簫竹路踏碎
月後山鶴唳定前浦荷香發境寂良(一作長)夜深了與人
間别
將遊羅浮登廣陵楞伽臺别羽客
清遠登高臺晃朗縱覽歴濯泉喚仙風於此盪靈魄冷
光邀(一作激)遠目百里見海色送雲歸蓬壺望鶴滅秋碧
波瀾收日氣天自(一作上)回澄寂百越落掌中十洲點空
白身居飛鳥上口詠玄元籍飄如出塵籠想望吹簫客
冥冥人間世歌笑不足惜朅来羅浮巔披雲煉瓊液謝
公雲岑興可以躡高跡吾將抱瑶琴絶境縱所適
盧溪道中
曉發潺湲亭夜宿潺湲水風篁掃(一作拂)石瀨琴聲九十
里光奔覺来眼寒落夢中耳曾向三峽行巴江亦如此
湖中古愁三首
涼風西海来直渡洞庭水翛翛木葉下白浪連天起蘅
蘭委皓雪(一作霜)百草一時死摧殘負志人感歎何窮巳
昔我覩雲夢窮秋經汨羅靈均竟不返怨氣成微波奠
桂開古祠朦朧入幽蘿落日瀟湘上淒凉吟九歌
南雲哭重華水死悲二女天邊九點黛白骨迷處所朦
朧波上瑟清夜降北渚萬古一雙魂飄飄在煙雨
别狄佩(梁公玄孫旅於南國)
翠竹不著花鳳雛長忍飢未開丹霄翮空抱碧梧枝聖
人奏雲韶祥鳳一来儀文章耀白日衆鳥莫敢窺鬱抑
(一作菀柳)不自言凡鳥何由知當看九千仞飛出太平時
古鏡
眀月何處来朦朧在人境得非軒轅作妙絶世莫竝瑶
匣開旭日白電走孤影泓澄一尺天徹底寒(一作涵)霜景
冰輝凛毛髮使我肝膽冷忽驚行深幽面落九秋井雲
天入掌握爽朗神魂(一作魄)淨不必負局仙金沙發光炯
隂沈蓄靈怪可與天地永恐為悲龍吟飛去在俄頃
我思何所在
我思何所在乃在陽臺側良宵相望時空此眀月色歸
魂泊湘雲飄蕩去不得覺来理舟檝波浪春湖白煙光
浩(一作皓)楚秋瑶草不忍摘因書天末(一作莫)心繫此雙飛
翼
送蕭綰之桂林(時羣玉遊豫章)
蘭香(一作江)佩蘭人弄蘭(一作三弄)蘭江春爾為蘭林(一作陵)秀
芳藻驚常倫燦燦鳳池裔一毛今再新竹花不給口憔
悴清湘濱一朝南溟飛彩翮不可親蒼梧雲水晩離思
空凝顰(一作嚬)我亦縱煙櫂西浮彭蠡津丈夫未虎變落
魄甘風塵大禹惜寸隂况我無才身流光銷道路以此
生嗟辛萬里闊分袂相思杳難申桂水秋更碧寄書西
上鱗
感興四首
子雲吞白鳳遂吐太玄書幽微十萬字枝葉何扶疎婉
孌猛虎口甘言累其初一覩美新作斯瑕安可除
昔竊不死藥奔空有(一作二)嫦(一作姮)娥盈盈天上豔孤潔
棲金波織女了無語長宵隔銀河軋軋揮素手幾時停
玉梭
洞房三五夕金釭凝焰滅美人抱雲和斜倚紗窗月沈
吟想幽夢閨思深不說弦冷玉指寒含顰待(一作逹)眀發
朔鴈(一作鴈口)銜邊秋寒聲落燕代先驚愁人耳顔髮潛消
改凝雲蔽洛浦夢寐勞光彩天邊無書来相思淚成海
將之吳越留别坐中文酒諸侣
秋色滿水國江湖興蕭然氛埃斂八極萬里淨澄鮮涔
浦縱孤櫂吳門渺三千迴(一作迥)隨衡陽鴈南入洞庭天
早聞陸士龍矯掌跨山川非思鱸魚膾且弄五湖船暝
泊遠浦霞曉飯蘆洲煙風流訪王謝佳境恣洄㳂霜剪
别岸柳香枯北池蓮歲華坐搖落寂寂(一作戚戚)感流年眀
朝即漂萍離憾(一作恨)無由宣相思空江上何處金波圓
大雲池泛舟(第五句缺三字)
九月蓮花死萍枯霜水清船浮天光遠櫂拂翠瀾輕古
木了無煙靄生游鱗泳皎潔洞見逍遥情漁父
一曲歌滄浪遂知名未知斯水上可以濯吾纓
送友人之(此下一本有巫字)峽
東吳有賦客願識陽臺仙彩毫飛白雲(一作雪)不減郢中
篇楚水五月浪輕舟入暮煙巫雲多感夢桂檝早回旋
登宜春醉宿景星寺寄鄭判官兼簡空上人
曉發碧水陽暝宿金山寺松風灑寒雨淅瀝醒餘醉夜
中香積飯蔬粒俱(一作具)精異境寂滅塵愁神高得詩思
皎皎滎陽子芳春富才義漲海豁心源冰壺見門地碧
霄有鳩(一作鴻一作鵷)序未展聯行翅俱(一作但)笑一尺繩三年
絆騏驥摧藏擔簦客(一作容)鬱抑胸襟事名業爾(一作兩)未
從臨風嘿舒志(一作氣)一身渺(一作眇)雲嶺中夜空涕泗側
枕對孤鐙衾寒不成寐糧薪極桂玉大道生榛刺耻息
惡木陰難書劒歌意揚鞭入莽蒼山驛凌煙翠越鳥日
南飛芳音願相次
江樓獨酌懷從叔
水國發爽氣川光靜高秋酣歌金尊醁送此清風愁楚
色忽滿目灘聲落西樓雲翻天邊葉月弄波上(一作中)鉤
芳意長(一作悵)搖落蘅蘭謝汀洲長吟碧雲合悵望江之
幽
登章華樓
楚子故宫地蒼然雲水(一作木)秋我来覽從(一作後)事落景
空生愁伯業沒荆棘䧺圖成古丘沈吟問鼎語但見東
波流征鴻引鄉心一去何悠悠晴湖碧雲晩暝色空高
樓迢遰趨遠嶠微茫入孤舟空路不堪望西風白浪稠
驄馬
浮雲何權竒絶足世未知長嘶清(一作青)海風蹀躞振雲
絲由来渥洼種本是蒼龍兒穆滿不再活無人崑閬騎
若(一作君)識躍嶠(一作蹻)怯寧勞耀金羈青芻與白水空笑
駑駘肥伯樂倘一見應驚耳長垂當思八荒外逐日向
瑶池
贈方處士兼以寫别
天與雲鶴情人間恣詩酒龍宫奉採覓澒洞一千首清
如南薰絲韻若黃鍾吼喜於風騷地忽見陶謝手籍籍
九江西篇篇在人口芙蓉為芳菲未落諸花後所知心
眼大别自開戶牖才力佀風鵬誰能算(一作弄)升斗無營
(一作云)傲雲竹琴帙靜為友鸞鳳戢羽儀騏驥在郊藪鏡
湖春水綠越客憶歸否白衣四十秋逍遥一何久此身
無定跡又逐浮雲走離思書不窮殘陽落江(一作紅)柳
湘西寺霽夜
雨過瑠璃宫佳興浩清絶松風冷晴灘竹路踏碎月月
波蕩如水氣爽星朗滅皓夜千樹寒(一作霜)崢嶸萬巖雪
後山鶴唳斷前池荷香發境寂凉夜深神思空飛越
傷思
八月白露濃芙蓉抱香死紅枯金粉墮寥落寒塘水西
風團葉下疊縠參差起不見櫂歌人空垂綠房子
送鄭京昭之雲安
君吟高唐賦路過巫山渚莫令巫山下幽夢惹雲雨往
事幾千年芬菲(一作芳)今尚傳空留荆王館巖嶂深蒼然
楚水五月浪輕舟入蘋煙送君揚檝去愁絶郢城篇
送處士自番禺東遊便歸蘇臺别業
啞軋暮江上櫓聲搖落心宛陵三千里路指吳雲深蓴
菜動歸興忽然聞會吟南浮龍川(一作舟)月東下敬亭岑
多君(一作道)咏(一作吟)逍遥結蘿碧溪隂高籠華表(一作亭)鶴
靜對幽蘭琴汗漫江海思傲然抽冠簪歸嶼(一作歟)未云
寂還家(一作許)應追尋二陸文苑秀岧嶤懷所欽惜我入
洛晩不睹雙南金江左風流盡名賢成古今送君無限
意别酒但加斟
法華微上人盛話金山境勝舊遊在目吟成此
篇
江上青蓮宫人間蓬莱㠀煙霞與波浪隱暎樓臺好潮
門(一作朝聞)梵音靜海日天光(一作風)早願與靈鷲人吟經此
終老
洞庭入澧江寄巴丘故人
四月桑半枝吳蠶初弄絲江行好風日燕舞輕波時去
事旋成夢来歡難預期唯憑東流水日夜寄相思
自澧浦東遊江表途出巴丘投員外從公虞
短翮後飛者前攀鸞鶴翔力微應萬里(一作點)矯首空蒼
蒼誰昔探花源考槃西岳(一作丘)陽高風動商洛綺皓無
馨香一朝下蒲輪清輝照巖廊孤醒立衆醉古道何由
昌經術震浮盪國風掃齊梁文襟即玄圃筆下成琳琅
霞水散吟嘯松筠奉琴觴冰壺避皎潔武庫羞(一作差)鋒
鋩小子書代耕束髮頗自強艱哉水投石壯志空摧藏
十年侣龜魚垂頭在沅湘巴歌揜白雪鮑肆埋蘭芳騷
雅道未喪(一作消)何憂名不彰飢寒束困厄默塞飛星霜
百志不成一東波擲年光塵生脫粟甑萬里違高堂中
夜恨火来焚燒九回腸平眀梁山淚緣枕霑匡牀依泊
洞庭波木葉忽巳黃哀碪𢷬秋色曉月啼寒螿復此櫂
孤舟雲濤浩茫茫朱門待媒勢(一作䞇)短褐誰揄揚仰羡
野陂鳧無心憂稻梁不如天邊鴈南北皆成行男兒白
日間變化未可量所希困辱地剪拂成騰驤咋筆話肝
肺詠兹枯魚章何由首西路目斷白雲鄉
洞庭驛樓雪夜讌集奉贈前湘州張員外(第十二句)
(下缺八字)
昔與張湘州閒登岳陽樓目窮衡巫表興盡荆吳秋擲
筆落郢曲巴人不能酬是時簪裾會景物窮冥搜誤忝
瑇筵秀得陪文苑遊幾篇雲楣上風雨沈銀鉤
滄洲童兒待郭伋竹馬空遲留路指雲漢
津誰能吟四愁銀壺傲海雪青管羅名謳賤子迹未安
謀身拙如鳩分隨煙霞老豈有風雲求不逐萬物化但
貽知已羞方窮立(一作力)命說戰勝心悠悠不然蹲會稽
鉤下三(一作二)五牛所期波濤助燀赫呈吞舟(一本自童兒以下另)
(為一首題作滄洲)
送鄭子寬棄官東遊便歸女几
八月湖浸天揚帆入秋色岷峨雪氣来寒漲瀟湘碧子
真冥鴻志不逐籠下翼九女疊雲屏於焉恣栖息新詩
山水思靜入陶謝格(一作室)困(一作因)醉松花春追攀紫煙
客相逢十年舊嚬笑等歡慽一飯玉露蔬(一作□)中腸展
堆積停食不盡意傾意(一作景)悵可惜雲水一分飛離憂
洞庭側迴車三鄉路仙菊正堪摘寄謝杜蘭香何年别
張碩
長沙九日登東樓觀舞
南國有佳人輕盈綠腰舞華筵九秋暮飛袂拂雲雨翩
如蘭苕翠(一作緩如祥煙泛)婉如(一作若)游龍舉越豔罷前溪吳
姬停白紵
慢態不能窮繁姿曲向終低回蓮破(一作簸一作被)浪凌亂雪
縈風墜珥時流盼脩裾欲遡空唯愁捉不住飛去逐驚
鴻
龍山人惠石廪方及團茶
客有衡岳隱遺余石廪茶自云凌煙露采掇春山芽珪
壁相壓疊積芳莫能加碾成黃金粉輕嫩如松花紅鑪
㸑霜枝越兒斟井華灘聲起魚眼滿鼎漂清霞凝澄坐
曉鐙病眼如蒙紗一甌拂昏寐襟鬲開煩拏顧渚與方
山誰人留品差持甌默吟味搖膝空咨嗟
宿鳥遠峽化(一作北)臺遇風雨
孤鶴長松顛獨宿萬巖雨龍湫在石脚引袂時一取驚
風折喬木飛焰獵窗戶半夜霹靂聲高齋有人語
岳陽春晩
不覺春物老塊然湖上樓雲沙鷓鴣思風日沅湘愁去
翼滅雲夢来帆指昭丘所嗟芳桂晩寂寞對汀洲
漢陽春晩
漢陽抱青山飛樓暎湘渚白雲蔽黃鶴綠樹藏鸚鵡憑
高送春目(一作日)流恨傷千古遐思(一作想)禰衡才令人怨
黃祖
將離澧浦置酒野嶼奉懷沈正字昆弟三人聯
登高第
春月(一作日)三改兔花枝成綠隂年光東流水浩歎傷羇
心酌桂煙嶼晩鴂(一作鶗)鳴江草深良圖一超忽萬恨空
相尋上國刈(一作列)翹楚才微甘陸沈無鐙假貧女有淚
沾牛衾衡岳三麒麟各振黃鍾音卿雲被文彩芳價搖
(一作傾)詞林夫子芸閣英養鱗湘水潯晴沙踏蘭菊隱几
當青岑眀月(一作日)洞庭上悠揚挂離襟停觴一搖筆聊
寄生芻吟
湘中别成威闍黎
至哉彼上人冰霜凛規則遊心杳何境宴坐入冥默解
空與密行名臘信崇德吐論駕秋濤龍宫發胸臆羣迷
行大夜浩浩一昏黑赤水千丈深玄珠幾人得持桮挹
(一作浥)溟漲至理安可測寧假喻芭蕉真成嗅薝蔔松聲
掃白月霽夜来靜域清梵罷法筵天香滿衣襋(一作裓)何
方濟了岸秪仗慈航力願與十八賢同棲翠蓮國
别尹鍊師
吾家五千言至道懸日月若非函谷(一作關)令誰注流沙
說多君飛昇志機悟獨超拔學道玉笥山燒丹白雲穴
南窮衡疑秀采藥歴幽絶夜卧瀑布風朝行碧巖雪洞
宫四百日玉籍恣探閱徒以菌蟪姿緬攀修真訣塵籠
罩浮世遐思空飛越一罷棋酒歡離情滿寥泬願騎紫
蓋鶴早向黃金闕城市不可留塵埃穢仙骨
飯僧
好讀天竺書為尋無生理焚香面金偈一室唯巾几交
信方外言(一作所交信方外)二三空門子峻範照秋霜高標揜
僧史清晨潔蔬茗延請良有以一落喧譁競(一作競塗)栖心
願依止奔曦入半百冉冉頹濛汜雲汎名利心風輕(一作)
(經)是非齒向(一作尚)為情愛縛未盡金仙旨以静制猨心
將虞瞥然起綸巾與藜杖此意真巳矣他日雲壑間来
尋幽(一作龐)居士
贈回雪
回雪舞縈盈縈盈若回雪腰支一把玉秪恐風吹折如
能買一笑滿斗量眀月安得金蓮花步步承羅襪
將之京國贈薛員外
黃葉下空館寂寥寒雨愁平居歲華晏絡緯啼林幽節
物凋壯志咄嗟不能休空懷趙鞅歎變化良無由所思
杳何如側身仰(一作望)皇州蒼煙晦楚野寒浪埋昭丘趙
壹賦命薄陳思多世憂翻然羡魚鳥暢矣山川遊薛公
龍泉姿其氣在斗牛南冠束秀(一作秃)髮白石勞悲謳圭
衮照崇閱(一作閥)文儒嗣箕裘曠然方寸地霽海浮雲舟
澧浦一遺佩郢南再悲秋叫閽路既阻浩蕩懷靈修莫
奏武溪笛且(一作是)登仲宣樓亨通與否閉物理相沈浮
天子坐宣室䕫龍奉謨(一作謀)猷行當賜環去豈作遺賢
羞
送魏珪覲省
木落楚(一作秋)色深風高浪花白送君飛一葉鳥逝入空
碧猗歟白華秀傷心倚門夕不知雲漲遥萬里看咫尺
蕭蕭青楓岸去揜江山(一作上)宅離觴有黃花節物助淒
戚瀟湘入&KR0893;桂一路縈水石煙蘿拂行舟玉瀨鏘枕席
多君林泉趣耽翫日成癖長嘯凌清暉襟情當雪(一作當空)
滌登龍屈指内飛譽甚籍籍未折月中枝寧隨宋都鶂
曰(一作日)余吞聲地舉足傷瓦礫見爾一開顔温眀乃珠
璧春風到雲嶠把酒時相憶荳䓻花入船鷓鴣啼送客
颺天與瘴(一作嶂)海此去備㳂歴珍重春官英加餐數刀
帛
始忝四座奏狀聞薦蒙恩授官旋進歌詩延英
宣賜言懷紀事呈同館諸公二十四韻
兩鬢有二毛光隂流浪中形骸日土木志氣隨雲風冥
默楚江畔蕭條林巷空幽鳥事翔翥斂翼依蒿蓬一飯
五放箸愀然念途窮孟門在步武所向何由通秪徵(一作)
(徵諸)大易言物否不可終庶期白雪調一奏驚凡聾昨忝
丞相召揚鞭指冥鴻姓名挂丹詔文句飛天聰解薜龍
鳳署懷鉛蘭桂叢聲名仰聞見煙漢陪高蹤峩峩羣玉
山肅肅紫殿東神飈泛鐘漏佳氣浮筠松自顧珉玞璞
何緣侣圭琮羣賢垂重價省已增磨礲天子棲穆清三
台付䕫龍九霄降雨露萬國望時雍巍巍致君期勛華
將比崇承天四柱石嶷若窺衡嵩日見帝道昇謀猷垂
景鍾寰瀛納壽域翔泳皆冲融百神儼云亭佇將告成
功吾徒事文藻驤首歌登封
穆天子
穆滿恣逸志而輕天下君一朝得八駿逐日西溟濆寂
漠(一作寥)崦嵫幽絶迹留空文三千閟(一作閉)宫豔怨絶寧
勝云或言帝軒轅乘龍凌紫氛橋山葬弓劒曖(一作冥)昧
竟難分不思五弦琴作歌詠南薰但聽西王母瑶池吟
白雲
廣州重别方處士之封川(久約同遊羅浮期素秋而行)
楚國傲名客九州徧芳聲(一作馨)白衣謝簪紱雲卧重巖
扃長波飛素舸五月下南溟大笑相逢日天邊作酒星
七(一作十)年一雲雨常恨輝容隔天末又分襟離憂鬢堪
白願回凌(一作陵)潮檝且著登山屐共期羅浮秋與子醉
海色
洞庭遇秋
塵愁老来顔久與江山(一作上)隔逍遥澄湖上洗眼見秋
色凉波弄輕櫂湖(一作湘)月生遠碧未減遥客情西望杳
何極
寄短書歌
骨肉萍蓬各天末十度附書九不逹孤臺冷眼無来人
楚水秦天莽空闊翔鴈横秋過洞庭西風落日浪崢嶸
三年音信凝顰外一曲哀歌白髮生
王内人琵琶引(皓魄翻以下缺)
檀槽一曲黃鍾羽細撥紫雲金鳳語萬里胡天海塞秋
分眀彈出風沙愁三千宫嬪推第一斂黛傾鬟艷蘭室
嬴女停吹降浦簫嫦(一作帝)娥淨揜空波瑟翠幕横雲蠟
燄光銀龍吐酒菊花香皓魄(一作腕)翻
醒起獨酌懷友
西風靜夜吹蓮塘芙蓉破紅金粉香摘花把酒弄秋芳
吳雲楚水愁茫茫美人此夕不入夢獨宿高樓眀月涼
競渡時在湖外偶為成章
雷奔電逝三千兒彩舟畫檝射初暉喧江雷鼔鱗甲動
三十六龍銜(一作衝)浪飛靈均昔日投湘死千古沈魂在
湘水綠(一作荒)草斜(一作寒)煙日暮時笛聲幽遠(一作怨)愁江
鬼
御定全唐詩卷五百六十八
