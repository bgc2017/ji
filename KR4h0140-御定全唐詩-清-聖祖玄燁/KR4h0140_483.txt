欽定四庫全書
御定全唐詩卷四百八十三
李紳
江南暮春寄家
雒陽城見梅迎雪魚口橋逢雪送梅劍水寺前芳草合
鏡湖亭上野花開江鴻斷續翻雲去海燕差池拂水回
想(一作料)得心知近寒食潜聽喜鵲望歸来
奉酬樂天立秋夕有懷見寄
深夜星漢靜秋風初報凉階篁淅瀝響露葉參差光冰
兔半升魄銅壺微滴(一作漏)長薄帷乍飄卷襟帶輕搖颺
此際(一作北除)昏(一作魂)夢清斜月滿軒房履屣步前楹劍戟
森在行重城宵正分號鼔互相望獨坐有所思夫君鸞
鳳章天津落星河一葦安可航龍泉白玉首魚服黃金
装報國未知效惟鵜徒在梁裵回顧戎旃顥氣生東方
衰葉滿欄草斑毛盈鏡霜羸牛未脫轅老馬強騰驤吟
君白雪唱慙愧巴人腸
山出雲
杳靄祥雲起飄颺翠嶺新縈峰開石秀吐葉間松春林
靜翻空少山明度嶺頻迴崕時掩鶴幽澗或隨人姑射
朝凝雪陽臺晩伴神悠悠九霄上應坐玉京賓
上黨奏慶雲見
飛龍久馭宇真氣尚興雲五色傳嘉瑞千齡表聖君從
風忽蕭索依漢更氛氲影徹天初霽光鮮日未曛表祥
近(一作來)自遠垂化聚還分寧作無依者空傳陶令文
華山慶雲見
聖主祠名岳高峰發慶雲金柯初繚繞玉葉漸氛氲氣
色含珠日晴光吐翠雰依稀来鶴態髣髴列仙羣萬樹
流光影千潭寫錦文蒼生欣有望祥瑞在吾君
欲到西陵寄王行周
西陵沙岸回流急(西陵渡在蕭山縣西二十里錢王以陵非吉語改曰西興)船底黏
沙去岸遥驛吏遞呼催下䌫棹郎閒立道齊橈猶瞻伍
相青山廟(盧文輔伍子胥祠銘曰漢史胥山今名青山謬也)未見雙童白鶴橋
欲責舟人無次第自知貪酒過春潮
華頂
欲向仙峰煉九丹獨瞻華頂禮仙壇石標琪樹凌空碧
水挂銀河映月寒天外鶴聲隨綘節洞中雲氣隱琅玕
浮生未有從師地空誦仙經想羽翰(見天台勝蹟錄)
鶯鶯歌(一作東飛伯勞西飛燕歌為鶯鶯作)
伯勞飛遲燕飛疾垂楊綻金花笑日綠窗嬌女字鶯鶯
金雀婭鬟年十七黃姑上天阿母在寂寞霜姿素蓮質
門掩重關蕭寺中芳草花時不曾出
贈毛仙翁
憶昔我祖神仙主玄元皇帝周柱史曾師軒黃友堯湯
混迹和光佐周武周之天子無仙氣成武康昭都瞥爾
穆王麤識神仙事八極輪蹄方逞志鶴髮韜真世不知
日月星辰幾回死金鼎作丹丹化碧三萬六千神入宅
仙兄受術幾千年已是當時駕鴻客海光悠容天路長
春風玉女開宮院紫筆親教書姓名玉皇詔刻青金簡
桂窗一别三千春秦妃鏡裏蛾眉新忽控香虬天上去
海隅劫石霄花塵一從仙駕辭中土頑日昏風老無主
九州爭奪無時休八駿垂頭避豺(一作狼)虎我亦玄元千
世孫眼穿望斷蒼煙根花麟白鳳竟冥寞飛春走月勞
神昏百年命促奔馬疾愁腸盤結心摧崪今朝稽首拜
仙兄願贈丹砂化秋骨
和晉公三首
鳳儀常欲附蚊力自知微願假罇罍末膺門自此依
貂蟬公獨步鴛鷺我同羣插羽先飛酒交鋒便著文
窮隂初莽蒼離思漸氛氲殘雪午橋岸斜陽伊水濱
古風(一作憫農)二首
春種一粒粟秋成(一作收)萬顆子四海無閒田農夫猶餓
死
鋤禾日當午汗滴禾下土誰知盤中餐粒粒皆辛苦
柳二首
陶令門前罥接䍦亞夫營裏拂朱旗人事推移無舊物
年年春至綠垂絲(一作絲垂)
千條垂(一作楊)柳拂金絲日暖牽風葉學眉愁見花飛狂
(一作狂飛)不定還同輕薄五陵兒
題白樂天文集(樂天藏書東都聖善寺號白氏文集紳作詩以美之)
寄玉蓮花藏緘珠貝葉扃院閒容客讀講倦許僧聽部
列雕金榜題存刻石銘永添鴻寶集莫雜小乘經
答章孝標
假金方用眞金鍍若是真金不鍍金十載長安得一第
何湏空腹用高心(來詩有金湯鍍了之句)
朱槿花
瘴煙長暖無霜雪槿豔繁花滿樹紅每歎芳菲四時厭
不知開落有春風
至潭州聞猿
昔陪天上三清客今作端州萬里人湘浦更聞猿夜嘯
斷腸無淚可霑巾
江亭
瘴江昏霧連天合欲作家書更斷腸今日病身悲狀候
豈能埋骨向炎荒
紅蕉花
紅蕉花樣炎方識瘴水溪邊色最深葉滿叢深殷似火
不唯燒眼更燒心
憶漢月
花開花落無時節春去春來有底憑燕子不藏雷不蟄
燭煙昏霧暗騰騰
端州江亭得家書二首
雨中鵲語喧江樹風處蛛絲颺水潯開拆遠書何事喜
數行家信抵千金
長安别日春風早嶺外今來白露秋莫道淮南悲木葉
不聞搖落更堪愁
聞猨
見說三聲巴峽深此時行者盡沾襟端州江口連雲處
始信哀猿傷客心
贈韋金吾
自報金吾主禁兵腰間寶劒重横行接輿也是狂歌客
更就將軍乞一聲
長門怨
宮殿沈沈曉欲分昭陽更漏不堪聞珊瑚枕上千行淚
不是思君是恨君
龜山寺魚池
汲水添池活白蓮十年鬐鬛盡生天凡庸不識慈悲意
自葬江魚入九泉
剃髮多緣是代耕好聞人死惡人生袛園說法無高下
爾輩何勞尚世情
賦月
白樂天分司東洛朝賢悉會興化亭送別酒酣各
請一字至七字詩以題爲韻
月光輝皎潔耀乾坤靜空闊圓滿中秋玩爭詩哲玉兔
鏑難穿桂枝人共折萬象照乃無私瓊臺豈遮君謁抱
琴對彈别鶴聲不得知音聲不切
句
君咏風月夕余當童稚年閒窗讀書罷偷咏左司篇(韋應)
(物爲滁州刺史有登北樓詩紳後爲刺史繼和存句止此見方輿覽勝)
御定全唐詩卷四百八十三
