欽定四庫全書
御定全唐詩卷三百九十二
李賀
追和何謝銅雀妓
佳人一壺酒秋容滿千里石馬卧新烟憂来何所似歌
聲且潛弄陵樹風自起長裾壓高臺淚眼看花机(同几)
送秦光祿北征
北虜膠堪折秋沙亂曉鼙髯胡頻犯塞驕氣似横霓灞
水樓船渡營門細柳開將軍馳白馬豪彦騁雄材箭射
欃槍落旗懸日月低榆稀山易見甲重馬頻嘶天遠星
光沒沙平草葉齊風吹雲路火雪汙玉關泥屢斷呼韓
頸曾然董卓臍太常猶舊寵光祿是新隮(一作階)寶玦麒
麟起銀壺狒狖啼桃花連馬發綵絮撲鞍来呵臂懸金
斗當脣注玉罍清蘇和碎蟻紫膩卷浮杯虎鞹先蒙馬
魚腸且斷犀䟃𧽼西旅狗蹙額北方奚守帳然香暮看
鷹永夜棲黃龍就別鏡青塚念陽臺周處長橋役侯調
短弄哀錢塘階鳳羽正室擘鸞釵内子攀琪樹羌兒奏
落梅今朝擎劍去何日刺蛟廻
酬荅二首
金魚公子夾衫長密装腰鞓割玉方行處春風随馬尾
柳花偏打内家香
雍州二月梅(一作海)池春御水鵁鶄暖白蘋試問酒旗歌
板地今朝誰是拗花人
畫角東城
河轉曙蕭蕭鴉飛睥睨高帆長摽(一作標)越甸壁冷挂吴
刀淡菜生寒日鮞魚潠白濤水花霑抹額旗鼔夜迎潮
謝秀才有妾縞練改從於人秀才引留之不得
從生感憶座人製詩嘲謝賀復繼四首
誰知泥憶雲望斷梨花春荷絲製機練竹葉剪花裙月
明啼阿姊燈暗會良人也識君夫壻金魚挂在身
銅鏡立青鸞燕脂拂紫綿腮花弄暗粉眼尾淚侵寒碧
玉破不復(一作破瓜後)瑶琴重撥弦今日非昔日何人敢正
看
洞房思不禁蜂子作花心灰暖殘香炷髮冷青蟲簪夜
遥燈熖短睡熟小屏深好作鴛鴦夢南城罷𢷬碪
尋常輕宋玉今日嫁文鴦戟幹横龍簴刀環倚桂窗邀
人裁半袖端坐據胡牀淚溼紅輪重棲烏上井梁
昌谷讀書示巴童
蟲響燈光薄宵寒藥氣濃君憐垂翅客辛苦尚相從
巴童荅
巨鼻宜山褐龐眉入苦吟非君唱樂府誰識怨秋深
代崔家送客
行盖柳烟下馬啼白翩翩恐随行(一作送)處盡何忍重(一作)
(復)揚鞭
出城
雪下桂花稀啼烏被彈歸關水乘驢影秦風帽帶垂入
鄉試萬里(一作誠可重)無印自堪悲卿卿忍相問鏡中雙淚
姿(一作垂)
莫種樹
園中莫種樹種樹四時愁獨睡南牀(一作窗)月今秋似去
秋
將發
東牀卷席罷護落將行去秋白遥遥空日滿門前路
追賦畫江潭苑四首
吴苑曉蒼蒼宫衣水濺黃小鬟紅粉薄騎馬珮珠長路
指臺城迥羅薰袴褶香行雲霑翠輦今日似襄王
寶袜菊衣單蕉花密露寒水光蘭澤葉帶重剪刀錢角
暖盤弓易靴長上馬難淚痕霑寝帳勻粉照金鞍
剪翅小鷹斜縚根玉鏇花鞦垂妝鈿粟箭箙釘文牙&KR1757;
&KR1757;啼深竹鵁鶄老溼沙宫官燒蠟火飛燼汚鉛華
十騎簇芙蓉宫衣小隊紅練香熏宋鵲尋箭踏盧龍旗
溼金鈴重霜乾玉鐙空今朝畫眉早不待景陽鐘
潞州張大宅病酒遇江使寄上十四兄
秋至昭關後當知趙國寒繫書随短羽寫恨破長箋病
客眠清曉疎桐墜綠鮮城鴉啼粉堞軍吹壓蘆烟岸幘
褰沙幌枯塘卧折蓮木窗銀跡畫石磴水痕錢旅酒侵
愁肺離歌繞懦弦詩封兩條淚露折一枝蘭莎老沙雞
泣松乾瓦獸殘覺騎燕地馬夢載楚溪船椒桂傾長席
鱸魴斫玳筵豈能忘舊路江島滯佳年
難忘曲
夾道開洞門弱楊低畫戟簾影竹華(一作葉)起簫聲吹日
色蜂語繞妆鏡拂(一作畫)蛾學春碧亂繫丁香梢滿欄花
向夕
賈公閭貴壻曲
朝衣不須長分花對袍縫嚶嚶白馬来(一作春)滿腦黃金
重今朝香氣苦珊瑚澀難枕且要弄風人暖蒲沙上飲
燕語踏簾鉤日虹屏中碧潘令在河陽無人死芳色
夜飲朝眠曲
觴酣出座東方高腰横半解星勞勞柳苑鴉啼公主醉
薄露壓花蕙園(一作蘭)氣玉轉溼絲牽曉水熟(一作熱)粉生
香琅玕紫夜飲朝眠斷無事楚羅之幃卧皇子
王濬墓下作
人間無阿童猶唱水中龍白草侵烟死秋梨遶地紅古
書平黑石袖(一作神)劒斷青銅耕勢魚鱗起墳科(一作斜)馬
鬛封菊花垂溼露棘徑卧乾蓬松柏愁香澀南原幾夜
風
客遊
悲滿千里心日暖南山石不謁承明廬老作平原客四
時別家廟三年去鄉國旅歌屢彈鋏歸問時裂帛
崇義里滯雨
落莫誰家子来感長安秋壯年抱羇恨夢泣生白頭瘦
馬秣敗草雨沫飄寒溝南宫古簾暗溼景傳籖籌家山
遠千里雲脚天東頭憂眠枕劍匣客帳夢封侯
馮小憐
灣頭見小憐請上琵琶弦破得春風恨今朝直幾錢裙
垂竹葉帶鬢溼杏花烟玉冷紅絲重齊宫妾駕鞭
贈陳商
長安有男兒二十心已朽楞伽堆案前楚辭繫肘後人
生有窮拙日暮聊飲酒秪今道巳塞何必須白首淒淒
陳述聖披褐鉏俎豆學為堯舜文時人責衰偶柴門車
轍凍日下榆影瘦黃昏訪我来苦節青陽皺太華五千
仞劈地抽森秀旁古無寸尋一上戞牛斗公卿縱不憐
(一作言)寧能鎖吾口李生師太華大坐看白晝逢霜作樸
&KR0554;得氣為春柳禮節乃相去顦顇如芻狗風雪直齋壇
墨組貫銅綬臣妾氣態間唯欲承箕帚天眼何時開古
劒庸一吼
釣魚詩
秋水釣紅渠仙人待素書菱絲縈獨繭蒲(一作菰)米蟄雙
魚斜竹垂清沼長綸貫碧虛餌懸春蜥蜴鉤墜小蟾蜍
詹子情無限龍陽恨有餘為看烟浦上楚女淚霑裾
奉和二兄罷使遣馬歸延州
空留三尺劒不用一丸泥馬向沙場去人歸故國来笛
愁翻隴水酒喜瀝春灰錦帶休驚雁羅衣尚鬭雞還吴
已渺渺入郢莫淒淒自是桃李樹何畏不成蹊
荅贈
本是張公子曾名萼綠華沈香薰小像楊柳伴啼鴉露
重金泥冷杯闌玉樹斜琴堂沽酒客新買後園花
題趙生壁
大婦然竹根中婦舂玉屑冬暖拾松枝日烟坐蒙滅木
蘚青桐老石井(一作泉)水聲發曝背卧東亭桃花滿肌骨
感春
日暖自蕭條花悲北郭騷榆穿莱子眼柳斷舞兒腰上
幕迎神燕飛絲送伯勞胡琴今日恨急語向檀槽
仙人
彈琴石壁上翻翻一仙人手持白鸞尾夜掃南山雲鹿
飲寒澗下魚歸清海濱當時漢武帝書報桃花春
河陽歌
染羅衣秋藍難著色不是無心人為作臺(一作臨)卭客花
燒中潬(音誕)城顔郎身巳老惜許兩少年抽心似春草今
日見銀牌今夜鳴玉讌牛頭高一尺隔坐應相見月從
東方来酒從東方轉觥船飫口紅密炬千枝爛
花遊曲(并序)
寒食日諸王妓遊賀入座因採梁簡文詩調賦花
遊曲與妓彈唱
春柳南陌態冷花寒露姿今朝醉城外拂鏡濃掃眉烟
溼愁車重紅油覆畫衣舞裙香不暖酒色上来遲
春晝
朱城報春更漏轉光風催蘭吹小殿草細堪梳柳長如
線卷衣秦帝掃粉趙燕日含畫幕蜂上羅薦平陽花塢
河陽花縣越婦榰機吴蠶作繭菱汀繫帶荷塘倚扇江
南有情塞北無恨
安樂宫
深(一作漆)井桐烏起尚復牽情(一作清)水未盥邵陵瓜缾中
弄長翠新成(一作城)安樂宫宫如鳳皇翅歌廻蠟板鳴左
悺提壺使綠蘩悲水曲茱萸別秋子
胡蝶飛(一作舞)
楊花撲帳春雲熱龜甲屏風醉眼纈東家胡蝶西家飛
白騎少年今日歸
梁公子
風彩出蕭家本是菖蒲花南塘蓮子熟洗馬走江沙(一作)
(涯)御牋銀沫冷長簟鳳窠斜種柳營中暗題書賜館娃
牡丹種曲
蓮枝未長秦蘅老走馬䭾金斸春草水灌香泥却月盆
一夜綠房迎白曉美人醉語園中烟晚華巳散蝶又闌
梁王老去羅衣在拂袖風吹蜀國弦歸霞帔拖蜀帳昏
嫣紅落粉罷承恩檀郎謝女眠何處樓臺月明燕夜語
後園鑿井歌
井上轆轤牀上轉水聲繁弦聲淺情若何荀奉倩城頭
日長向城頭住一日作千年不須流下去
開愁歌(華下作)
秋風吹地百草乾華容碧影生晚寒我當二十不得意
一心愁謝如枯蘭衣如飛鶉馬如狗臨岐擊劍生銅吼
旗亭下馬解秋衣請貰宜陽一壺酒壺中喚天雲不開
白晝萬里閒淒迷主人勸我養心骨莫受俗物相填&KR0008;
(玉篇廣韻俱無&KR0008;字統籖云按&KR0008;即豗字音灰相擊也)
秦宫詩(并序)
漢人秦宫將軍梁冀之嬖奴也秦宫得寵内舍故
以驕名大譟於人予撫舊而作長辭以馮子都之
事相為對望又云昔有之詩
越羅衫袂(一作夹衫)迎春風玉刻麒麟腰帶紅樓頭曲宴仙
人語帳底吹笙香霧濃人間(一作閒)酒暖春茫茫花枝入
簾白日長飛窗複道傳籌(一作頭)飲十夜銅盤(一作半夜朦隴)膩
燭黃秃衿小袖調鸚鵡紫繡麻䪗踏哮(同虓)虎斫桂燒金
待曉筵白鹿青蘇(一作清酥)夜半煮桐英永巷騎新(一作主)馬
内屋深(一作珍)屛生色畫開門爛用水衡錢卷起黃河向
身瀉皇天厄運猶曾裂秦宫一生花底(一作裏)活鸞篦奪
得不還人醉睡氍毹滿堂月
古鄴城童子謠效王粲刺曹操
鄴城中暮塵起將(一作探)黑丸斫文吏棘為鞭虎為馬團
團走鄴城下切玉劍射日弓獻何人奉相公扶轂来關
右兒香掃塗相公歸
楊生青花紫石硯歌
端州石工巧如神踏天磨刀割紫雲傭刓抱水含滿脣
暗灑萇弘冷血痕紗帷晝暖墨花春輕漚漂沫松麝薰
乾膩薄重立脚勻數寸光秋無日昏圓毫促點聲静新
孔硯寬頑(一作碩)何足云
房中思
新桂如蛾眉秋風吹小綠行輪出門去玉鑾聲斷續月
軒下風露曉庭自幽澀誰能事貞素卧聽莎雞泣
石城曉
月落大隄上女垣棲烏起細露溼團紅寒香解夜醉女
牛(一作石子)渡天河柳烟滿城曲上客留斷纓殘蛾鬪雙綠
春帳依微蟬翼羅横茵突金隠體花帳前輕絮鶴(一作鵝)
毛起欲說春心無所似
苦書短
飛光飛光勸爾一杯酒吾不識青天高黃地厚唯見月
寒日暖来煎人夀食熊則肥食蛙則瘦神君何在太一
安有天東有若木下置銜燭龍吾將斬龍足嚼龍肉使
之朝不得廻夜不得伏自然老者不死少者不哭何為
服(一作餌)黃金吞白玉誰似(一作是)任公子雲中騎碧(一作白)
驢劉徹茂陵多滯骨嬴政梓棺費鮑魚
章和二年中
雲蕭索田(一本無田字)風拂拂麥芒如篲黍如粟關中父老
百領襦關東吏人乏詬租健犢春耕土膏黑菖蒲叢叢
沿水脈殷勤為我下田租百錢携償(一作賞)絲桐客遊春
漫光塢花白野林散香神降席拜神得夀獻天子七星
貫斷姮娥死
春歸昌谷
束髮方讀書謀身苦不早終軍未乘傳顔子鬢先老天
網信崇大矯士常慅慅逸目駢甘華羇心如荼蓼旱雲
二三月岑岫相顛倒誰揭赬玉盤東方發紅照春熱張
鶴盖兔目官槐小思焦面如病嘗膽腸似絞京國心爛
漫夜夢歸家少發軔東門外天地皆浩浩青樹驪山頭
花風滿秦道宫臺光錯落装盡(一作畫)偏(一作徧)峰嶠細綠
及團紅當路雜啼笑香風下高廣鞍馬正華耀獨乘雞
棲車自覺少風調心曲語形影祗身焉足樂豈能脱負
擔刻鶴(一作鵠)曾無兆幽幽太華側老柏如建纛龍皮相
排戞翠羽更蕩掉驅趨委憔悴眺覽強容貌花蔓閡行
輈縠烟暝深徼少健無所就入門愧家老聽講依大樹
觀書臨曲沼知非出柙虎甘作藏霧豹韓鳥處繒繳湘
鯈在籠罩狹行無廓落壯士徒輕躁
昌谷詩(五月二十七日作)
昌谷五月稻細青滿平(一作草平秋)水遥巒相壓疊頹綠愁
堕地光潔無秋思(一作絲)涼曠吹浮媚竹香滿淒寂粉節
塗生翠草髮垂恨鬢光露泣幽淚層圍爛洞曲芳徑老
紅醉攅蟲鎪古柳蟬子鳴高邃大帶委黃葛紫蒲交狭
涘石錢差復藉厚葉皆蟠膩汰沙好平白立馬印青字
晚鱗自遨遊瘦鵠暝單跱嘹嘹溼蛄聲咽源驚濺起紆
緩玉真路(自註近武后廵幸路)神娥蕙花裏苔絮縈澗礫山實垂
赬紫小柏儼重扇肥松突丹髄鳴流走響韻壠秋拖光
穟鶯唱閔女歌瀑懸楚練帔風露滿笑眼駢巖雜舒墜
亂條(一作篠)迸石嶺細頸喧島毖日脚埽昏翳新雲啓華
閟謐謐厭夏光商風道清氣高眠服(一作復)玉容燒桂祀
天几(谷與女山嶺坂相承山即蘭香神女上天處也遺几在焉)霧衣夜披拂眠壇夢
真粹待駕棲鸞老故宫椒壁圮(福昌宫在谷之東)鴻瓏數鈴響
羇臣發涼思隂藤束朱鍵龍帳著魈魅碧錦帖花檉香
衾事殘貴歌塵蠧木在舞綵長雲似珍(一作玲)壤割繡段
里俗祖風義鄰凶不相杵疫病無邪祀鮐皮識仁惠丱
角知靦恥縣省司刑官戶乏詬租吏竹藪添堕簡石磯
引鉤餌溪灣轉水帶芭蕉傾蜀紙岑光晃縠襟孤景拂
繁事泉尊陶宰酒月眉謝郎妓丁丁幽鐘遠矯矯單飛
至霞巘殷嵳峩危溜聲争次淡蛾流平碧薄月眇隂悴
涼光入澗岸廓盡山中意漁童下宵網霜禽竦烟翅潭
鏡滑蛟涎浮珠噞魚戲風桐(一作松)瑶匣瑟螢星錦城使
柳綴長縹帶篁掉短笛吹石根緣綠蘚蘆筍抽丹漬漂
旋弄天影古檜拏雲臂愁月薇帳紅罥雲香蔓刺芒麥
平百井閒乘列千肆刺促成紀人好學鴟夷子
銅駝悲
落魄三月罷尋花去東家誰作送春曲洛岸悲銅駝橋
南多馬客北山饒古人客飲杯中酒駝悲千萬春生世
莫徒勞風吹盤上燭厭見桃株笑銅駝夜来哭
自昌谷到洛後門
九月大野白蒼岑竦秋門寒涼十(一作交)月末露(一作雪)霰
濛曉昏澹色結晝天心事填空雲道上千里風野竹蛇
涎痕石澗涷(一作東)波聲雞呌清寒晨強行到東(一作都)舍
解馬投舊鄰東家名廖者鄉曲傳姓辛杖頭非飲酒吾
請造其人始欲南去楚又將西適秦襄王與武帝各自
留青春聞道蘭臺上宋玉無歸魂緗縹兩行字蟄蟲蠧
秋芸為探秦臺意豈命余負薪
七月一日曉入太行山
一夕遶山秋香露溘蒙菉新橋倚雲阪候蟲嘶露樸洛
南(一作陽)今巳遠越衾誰為熟石氣何淒淒老莎如短鏃
秋涼詩寄正字十二兄
閉門感秋風幽姿任契闊大野生素空天地曠肅殺露
光(一作光露)泣殘蕙蟲響連夜發房寒寸輝薄迎風絳紗折
披書古芸馥恨唱華容歇百日不相知花光變涼節弟
兄誰念慮牋翰既通達青袍度白馬草簡奏東闕夢中
相聚笑覺見半牀月長思劇尋環亂憂抵覃葛
御定全唐詩卷三九十二
