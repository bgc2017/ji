欽定四庫全書
御定全唐詩卷十八
横吹曲辭(横吹曲其始亦謂之鼓吹馬上奏之蓋軍中之樂也其後分為二部有簫笳者)
(為鼔吹用之朝會道路亦以給賜有鼓角者為横吹用之軍中自隋以後始以横吹與鼔吹列為四)
(部以供大駕及皇太子王公等唐制太常鼔吹令掌鼔吹施用調習之節以備鹵簿之儀而分五部)
(一曰鼓吹部其樂噐有棡鼓金鉦大鼓小鼔長鳴角次鳴角六種棡鼔一曲十疊大鼓十五曲嚴用)
(三曲警用十二曲金鉦無曲以為鼓節小鼔九曲上馬用一曲嚴警用八曲長鳴一曲三聲上馬嚴)
(警用之中鳴一曲三聲用與長鳴同二曰羽葆部其樂噐有歌鼓簫笳錞于五種凡十八曲三曰鐃)
(吹部其樂噐與羽葆部同凡七曲四曰大横吹部其樂噐冇角節鼓笛簫篳篥笳桃皮篳篥七種凡)
(二十四曲五曰小横吹部其樂噐有角笛簫篳篥笳桃皮篳篥六種其曲不見疑同用大横吹曲也)
(凡大駕行幸則夜警晨嚴大駕夜警十二曲中警七曲晨嚴三通皇太子夜警九曲公卿以下夜警)
(七曲晨嚴並三通夜警衆一曲轉次而振也)
隴頭(張籍頭一曰隴水)
隴頭已(集作路)斷人不行胡騎夜入凉州城漢家處處格
鬭死一朝盡没隴西地驅我邊人胡中去散放牛羊食
禾黍去年中國養子孫今著氊裘學胡語誰能更使李
輕車收取涼州屬(集作入)漢家
隴頭吟(王維)
長安少年遊俠客夜上戍樓看太白隴頭明月迥臨關
隴上行人夜吹笛關西老將不勝愁駐馬聽之雙淚流
身經大小百餘戰麾下偏裨萬戶侯蘇武纔為典屬國
節旄空(集作落)盡海西頭
同前(翁綬)
隴水潺湲隴樹黃征人隴上盡思鄉馬嘶斜日朔風急
雁過寒雲邊思長殘月出林明劒戟平沙隔水見牛羊
横行俱足(一作是)封侯者誰斬樓蘭獻未央
隴頭水(楊師道)
隴頭秋月明隴水帶關城笳添别離曲風送斷腸聲映
雪峯猶暗乘冰馬屢驚霧中寒雁至沙上轉蓬輕天山
傳羽檄漢地急徵兵陣開都護道劒聚伏波營於兹覺
無度方共濯胡纓
同前(盧照鄰)
隴坂高無極征人一望鄉關河别去水沙塞斷歸腸馬
繫千年樹旌懸九月霜從來共嗚咽皆是為勤王
同前(王建)
隴水何年隴頭别不在山中亦嗚咽(一作嗚亦咽)征人塞耳
馬不行未到隴頭聞水聲謂是西流入蒲海還聞北海
(一作去)繞龍城隴東隴西多屈曲野麋飲水長簇簇胡兵
夜回水傍住憶著来時磨劒處向前無井復無泉放馬
回看隴頭樹
同前(于濆)
借問隴頭水終年恨何事深疑嗚咽聲中有征人淚昨
日上山下達曙不能寐何處接長波東流入清渭(集本前四)
(句與羅隠詩全同)
同前(僧皎然)
隴頭心欲絶隴水不堪聞碎影搖槍壘寒聲咽帳軍素
從鹽海積綠帶柳城分日落天邊望逶迤入塞雲
秦隴逼氐羌征人去未央如何幽咽水并欲斷君腸西
注悲窮漠東分憶故鄉旅魂聲攪亂無夢到遼陽
同前(鮑溶)
隴頭水千古不堪聞生歸蘇屬國死别李將軍細響風
凋草清哀雁落雲
同前(羅隠)
借問隴頭水年年恨何事全疑嗚咽聲中有征人淚自
古無長策况我非深智何計謝潺湲一宵空不寐
出關(魏徵)
中原還(集作初)逐鹿投筆事戎軒縱横計不就慷慨志猶
存策杖謁天子驅馬出關門請纓羈(集作繫)南越憑軾下
東藩鬱紆陟高岫出没望平原古木吟寒鳥空山啼夜
猨既傷千里目還驚九折魂豈不憚艱險深懷國士恩
季布無二諾侯嬴重一言人生感意氣功名誰復論
入關(賈馳)
河上微風来關頭樹初溼今朝關城吏又見孤客入上
國誰與期西来徒自急
同前(張祜)
都城連百二(集作三百里)雄險北(一作此)回環地勢遥尊岳河
流側譲關秦皇曾虎視漢祖亦(集作昔)龍顔何事梟兇輩
干戈自不閒
出塞(竇威)
匈奴屢不平漢將欲縱横看雲方結陣却月始連營潛
軍渡馬邑揚旆掩龍城會勒燕然石方傳車騎名
同前(陳子昂)
忽聞天上將關塞重横行始返樓蘭國還向朔方城黃
金装戰馬白羽集神兵星月開天陣山川列地營晩風
吹畫角春色耀飛旌寧知班定遠獨(集作猶)是一書生
同前(張易之)
侠客重恩光驄(集作駿)馬飾金装瞥聞傳羽檄馳突救邊
荒轉戰磨笄地横行戴斗鄉將軍占太白小婦怨流黃
騕褭青絲騎娉婷紅粉妝一春鶯度曲八月雁成行誰
堪坐秋思羅袖拂空牀
同前(沈佺期)
十年通大漠萬里出長平寒日生戈劒隂雲搖旆旌飢
烏啼舊壘疲馬戀空城辛苦蘭臯北胡霜損漢兵
同前(王維)
居延城外獵天驕白草連天野火燒暮雲空磧時驅馬
秋日平原好射鵰護羌校尉朝乘障破虜將軍夜渡遼
玉靶角弓珠勒馬漢家將賜霍嫖姚
同前(王昌齡)
秦時明月漢時關萬里長征人未還但使龍城飛將在
不教胡馬度隂山
白花垣上望京師黃河水流無盡時窮秋曠野行人絶
馬首東来知是誰
同前(馬戴)
金帶連環束戰袍馬頭衝雪度臨洮卷旗夜劫單于帳
亂斫胡兵(集作兒)缺寳刀
前出塞九首(杜甫)
戚戚去故里悠悠赴交河公家有程期亡命嬰禍羅君
已富土境開邊一何多棄絶父母恩吞聲行負戈
出門日已遠不受徒旅欺骨肉恩豈斷男兒死無時走
馬脫轡頭手中挑青絲捷下萬仞岡俯身試搴旗
磨刀嗚咽水水赤刃傷手欲輕腸斷聲心緒亂已久丈
夫誓許國憤惋復何有功名圖麒麟戰骨當速朽
送徒既有長遠戍亦有身生死向前去不勞吏怒嗔路
逢相識人附書與六親哀哉兩决絶不復同苦辛
迢迢萬餘里領我赴三軍軍中異苦樂主將寧盡聞隔
河見胡騎倏忽數百羣我始為奴僕幾時樹功勲
挽弓當挽彊用箭當用長射人先射馬擒賊先擒王殺
人亦有限列國自有疆苟能制侵陵豈在多殺傷
驅馬天雨雪軍行入高山逕危抱寒石指落曾冰間已
去漢月遠何時築城還浮雲暮南征可望不可攀
單于寇我壘百里風塵昏雄劒四五動彼軍為我奔虜
其名王歸繫頸授轅門潛身備行列一勝何足論
從軍十年餘能無分寸功衆人貴苟得欲語羞雷同中
原有鬭爭况在狄與戎丈夫四方志安可辭固窮
後出塞五首(杜甫)
男兒生世間及壮當封侯戰伐有功業焉能守舊丘召
募赴薊門軍動不可留千金買馬鞭(一作鞍)百金装刀頭
閭里送我行親戚擁道周斑白居上列酒酣進庶羞少
年别有贈含笑看吳鉤
朝進東門營暮上河陽橋落日照大旗馬鳴風蕭蕭平
沙列萬幕部伍各見招中天懸明月令嚴夜寂寥悲笳
數聲動壮士惨不驕借問大將誰恐是霍嫖姚
古人重守邊今人重高勲豈知英雄主出師亘長雲六
合已一家四夷且孤軍遂使貔虎士奮身勇所聞拔劒
擊大荒日牧(一作收)胡馬羣誓開玄冥北持以奉吾君
獻凱日繼踵兩蕃靜無虞漁陽豪俠地擊鼔吹笙竽雲
帆轉遼海粳稻来東吳越羅與楚練照耀輿臺軀主將
位益崇氣驕陵上都邊人不敢議議者死路衢
我本良家子出師亦多門將驕益愁思身貴不足論躍
馬二十年恐辜明主恩坐見幽州騎長驅河洛昏中夜
間道歸故里但空村惡名幸脫免窮老無兒孫
出塞(皇甫冉)
吹角出塞門前瞻即胡地三軍盡回首皆灑望鄉淚轉
念關山長行看風㬌異由來征戍客各負(集作負得)輕生義
同前(王之渙)
黃沙直(集作河遠)上白雲間一片孤城萬仞山羌笛何須怨
楊柳春光不度玉門關
同前(耿湋)
漢家邊事重竇憲出臨戎絶漠秋山在陽關舊路通列
營依茂草吹角向高風更就燕然石看銘破(集作行看奏)虜
功
同前(張籍)
秋塞雪初下將軍遠出師分營長記火放馬不收旗月
冷邊帳溼沙昏夜探遲征人皆白首誰見滅胡時
同前(劉駕)
胡風不開花四氣多作雪北人尚凍死况我本南越古
来犬羊地巡狩無遺轍九土耕不盡武皇猶征伐中天
有高閣圖畫何時歇坐恐塞上山低於沙中骨
出塞曲(劉濟)
將軍在重圍音信絶不通羽書如流星飛入甘泉宫倚
是并州兒少年心膽雄一朝隨召募百戰爭王公去年
桑乾北今年桑乾東死是征人死功是將軍功汗馬牧
秋月疲兵卧霜風仍聞左賢王更欲圖雲中
同前(于鵠)
微雪將軍(集作軍將)出吹笳天未明觀兵登古戍斬將對雙
旌分陣瞻山勢潛軍(集作兵)制馬鳴如今新(集作青)史上已
有滅胡名
單于驕愛獵放火到軍城待(集作乘)月調新弩(集作馬)防秋
置遠營空山朱戟影寒磧鐵衣聲逢著降(集作度水逢)胡說
隂山有伏兵
同前(僧貫休)
埽盡狂胡跡回戈(集作頭)望故關相逢唯死鬭豈易得生
還縱宴参胡樂收兵過雪山不封十萬戶此事亦應閒
玉帳將軍意慇懃把酒論功高寧在我陣没與招魂塞
色干戈束軍容喜氣屯男兒今始是敢出玉關門
回首隴山頭連天草木秋聖君應入夢半路遣封侯水
不擔隂雪柴令倒戍樓歸來麟閣上春色滿皇州
入塞(劉希夷)
將軍陷虜圍邊務息戎機霜雪交河盡旌旗入塞飛曉
光隨馬度春色伴人歸課績朝明主臨軒拜武威
入塞曲(耿緯)
將軍帶十圍重錦製戎衣猨臂銷弓力虯鬚長劒威首
登平樂宴新破大宛歸樓上姝姬笑門前問客稀暮烽
玄菟急秋草紫騮肥未奉君王詔高槐晝掩扉
同前(僧貫休)
單于烽火動都護去天涯别賜黃金甲親臨白玉墀塞
垣須靜謐師旅審安危定遠條支寵如今勝古時
方見將軍貴分明對冕旒聖恩如遠被狂虜不難收臣
節唯期死功勲敢望侯終辭修里第從此出皇州
百里精兵動参差便渡遼如何好白日亦照此天驕遠
樹深疑賊驚蓬迥似鵰凱歌何日唱磧路共天遥
同前(沈彬)
欲為皇王服遠戎萬人金甲鼓鼙中陣雲暗塞三邊黑
兵血愁天一片紅半夜飜營旗攪月深秋防戍劒磨風
謗書未及明君爇卧骨將軍已歿功
苦戰沙間卧箭痕戍樓閒上望星文生希國澤分偏將
死奪河源荅聖君鳶覻敗兵眠白草馬驚邊鬼哭隂雲
功多地遠無人紀漢閣笙歌日又曛
折楊柳(盧照鄰角唐書樂志曰梁樂府有胡吹歌即鼓横吹曲折楊柳是也按古樂)
(府又有小折楊柳相和大曲有折楊柳行清商四曲有月節折楊柳歌十三曲與此不同)
倡樓啓曙扉園(集作楊)柳正依依鳥鳴知歲隔條變識春
歸露葉疑啼臉(集作愁黛)風花亂舞衣攀折聊將寄軍中書
(集作音)信稀
同前(沈佺期)
玉窗朝日映羅帳春風吹拭淚攀楊柳長條踠地垂白
花飛歴亂黃鳥思参差妾自肝腸斷旁人那得知
同前(喬知之)
可憐濯濯春楊柳攀折將来就纖手妾容與此同盛衰
何必君恩獨能久
同前(劉憲)
沙塞三河道金閨二月春碧煙楊柳色紅粉綺羅人露
葉憐啼臉風花思舞巾攀持君不見為聽曲中新
同前(崔湜)
二月風光半三邊戌不還年華妾自惜楊柳為君攀落
絮緣(集作縈)衫袖垂條拂髻鬟那堪音信斷流涕望陽關
同前(韋承慶)
萬里邊城地三春楊柳節葉似鏡中眉花如關外雪征
人遠鄉思倡婦高樓别不忍擲年華含情寄攀折
同前(歐陽瑾)
垂柳拂妝臺葳蕤葉半開年華枝上見邊思曲中來嫩
色宜新雨輕花伴落梅朝朝倦攀折征戌幾時回
同前(張祜)
紅粉青樓曙垂楊仲月春懷君重攀折非妾妬腰身舞
帶縈絲斷嬌娥向葉嚬横吹凡幾曲獨自最愁人
同前(張九齡)
纖纖折楊柳持此寄情人一枝何足貴憐是故園春遲
㬌那能久流芳不及新更愁征戍客鬢老邊城塵
同前(余延壽)
大道連國門東西種楊柳葳蕤君不見褭娜垂來久緣
枝棲暝禽雄去雌獨吟餘花怨春盡微月起秋隂坐望
窗中蝶起攀枝上葉好風吹長條妸娜何如妾妾見柳
園新高樓四五春莫吹胡塞(一作笳)曲愁殺隴頭人
同前(李白)
垂楊拂綠水搖豔(一作豔裔)東風年花明玉關雪葉暖金窗
煙美人結長恨(集作想)相對(集作對此)心悽然攀條折春色遠
寄龍庭前(一作龍沙邊)
同前(孟郊)
楊柳多短枝短枝多别離贈遠累(集作屢)攀折柔條安得
垂青春有定節離别無定時但恐人别促不怨來遲遲
莫言短枝條中有長相思朱頗與綠楊并在别離期
樓上春風過風前楊柳歌枝疎緣别苦曲怨為年多花
驚燕地雪葉映楚池波誰堪别離此征戍在交河
同前(李端)
東城攀柳葉柳葉低著草少壮莫輕年輕年有人(集作衰)
老柳發徧川岡登高堪斷腸雨煙輕漠漠何樹近君鄉
贈君折楊柳顔色豈能久上客莫霑巾佳人正回首新
柳送君行古柳傷君情突兀臨荒渡婆娑出舊營隋家
兩岸盡陶宅五株平(集作榮)日暮偏愁望春山有鳥聲
同前(翁綬)
紫陌金堤映綺羅遊人處處動離歌隂移古戍迷荒草
花帶殘陽落遠波臺上少年吹白雪樓中思婦斂青蛾
殷勤攀折贈行客此去關山雨雪多
望行人(王建)
自從江樹秋日日上(一作望)江樓夢見離珠浦書來在桂
州不(一作願)同魚比目終恨水分流久不開眀鏡多應是
白頭
同前(張籍)
秋風窗下起旅雁向南飛日日出門望家家行客歸無
因見邊使空待寄寒衣獨閉(集作倚)青樓暮煙深鳥雀稀
關山月(盧照鄰山按相和曲有度關亦類此也)
塞垣通碣石虜障抵祁連相思在萬里明月正孤懸影
移金岫北光斷玉門前寄書(集作言)謝中婦時看鴻雁天
同前(沈佺期)
漢月生遼海曈曨出半暉合昏玄兔(一作菟)郡中夜白登
圍暈落關山迥光含霜霰微將軍聽曉角戰馬欲南歸
同前(李白)
明月出天山蒼茫雲海間長風幾萬里吹度玉門關漢
下白登道胡窺青海灣由來征戰地不見有人還戍客
望邊色(一作邑)思歸多苦顔高樓當此夜歎息未應閒
同前(長孫佐輔)
淒淒還切切戍客多離别何處最傷心關山見秋月關
月竟如何由來遠近過始經玄兔(一作菟)塞終繞白狼河
忽憶秦樓婦流光應共有已得並蛾眉還知攬纖手去
歲照同行比翼復連形今宵照獨立顧影自煢煢餘暉
漸西落夜夜看如昨借問映旌旗何如鑒帷幕拂曉朔
風悲蓬驚雁不飛幾時征戍罷還向月中歸
同前(耿緯)
月明邊徼靜戍客望鄉時塞古柳衰盡關寒榆發遲蒼
蒼萬里道戚戚十年悲今夜青樓上還應照(一作有)所思
同前二首(戴叔倫)
月出照關山秋風人未還清光無遠近鄉淚半書間
一雁過連營繁霜覆古城胡笳在何處半夜起邊聲
同前(崔融)
月生西海上氣逐邊風壮萬里度關山蒼茫非一状漢
兵開郡國胡馬窺亭障夜夜聞悲笳征人起南望
同前(李端)
露溼月蒼蒼關頭榆葉黃回輪照海遠分彩上樓長水
凍頻移幕兵疲數望鄉祗應城影外萬里共如(集作胡)霜
同前(王建)
關山月營開道白前軍發凍輪當磧光悠悠照見三堆
兩堆骨邊風割面天欲明金莎(一作沙)嶺西看看没
同前(張籍)
秋月朗朗關山上山中行人馬蹄響關山秋來雨雪多
行人見月唱邊歌海邊漠漠天氣白胡兒夜度黃龍磧
軍中探騎暮出城伏兵暗處低旌戟溪水連地(集作天)霜
草平野駞尋水磧中鳴隴頭風急雁不下沙場苦戰多
流星可憐萬國關山道年年戰骨多秋草
同前(翁綬)
裵回漢月滿邊州照盡天涯到隴頭影轉銀河寰海靜
光分玉塞古今愁笳吹遠戍孤烽滅雁下平沙萬里秋
况是故園搖落夜那堪少婦獨登樓
同前(鮑氏君微)
高高秋月明北照遼陽城塞迥光初滿風多暈更生征
人望鄉思戰馬聞鞞驚(一作聲)朔風悲邊草胡沙昏(一作暗)
虜營霜疑匣中劒風憊原上旌早晩謁金闕不聞刁斗
聲(一作鳴)
洛陽道(于武陵)
浮世若浮雲千回故復新旋添青草冢更有白頭人歲
暮客將老雪晴山欲春行行車與馬不盡洛陽塵
同前(鄭渥)
客亭門外路東西多少喧騰事不齊楊柳惹鞭公子醉
紵麻掩淚魯人迷通霄塵土飛山月是處經營夹御堤
頃刻知音幾存殁半回依約認輪蹄
洛陽陌(李白)
白玉誰家郎回車渡天津看花東上陌(一作陌上)驚動洛陽
人
長安道(崔顥)
長安甲第高入雲誰家居住霍將軍日晩朝回擁賓從
路傍拜揖(集作揖拜)何紛紛莫言炙手手可熱須臾火盡灰
亦滅莫言貧賤即可欺人生富貴自有時一朝天子賜
顔色世上悠悠應始知
同前(孟郊)
胡風激秦樹賤子風中泣家家朱門開得見不可入長
安十二衢投樹鳥亦急高閣何人家笙簧正喧吸
同前(顧况)
長安道人無衣馬無草何不歸來山中老
同前(聶夷中)
此地無駐馬夜中猶走輪所以路旁草少於衣上塵
同前(韋應物)
漢家宫殿含雲煙兩宫十里相連延晨霞出沒弄丹闕
春雨依微自甘泉春雨依微春尚早長安貴遊愛芳草
寳馬横來下建章香車却轉避馳道貴遊誰最貴衛霍
世難比何能蒙主恩幸遇邊塵起歸來甲第拱皇居朱
門峨峨臨九衢中有流蘇合歡之寳帳一百二十鳳皇
羅列含明珠下有錦鋪翠被之粲爛博山吐香五雲散
麗人綺閣情飄颻頭上鴛釵雙翠翹低鬟曳袖回春雪
聚黛一聲愁碧霄山珍海錯棄藩籬烹犢炰羔如折葵
既請列侯封部曲還將金印授廬兒歡榮若此何所苦
但恐白日西南馳
同前(白居易)
花枝缺處青樓開豔歌一曲酒一杯美人勸我急行樂
自古朱顔不再來君不見外州客長安道一回來一回
老
同前(薛能)
汲汲復營營東西連兩京關繻古若在山岳累應成各
自有身事不相知姓名交馳喧(集作兼)衆類分散入重城
此路(集作去)去無盡萬方人始(集作旋)生空餘片言苦來往
覓劉楨
同前(僧貫休)
憧憧合合八表一轍黃塵霧合車馬火熱名湯風雨利
輾霜雪千車萬䭾半宿關月上有堯禹下有夔卨紫氣
銀輪兮常覆金闕仙掌捧日兮濁河澄澈愚將草木兮
有言與華封人兮不别
同前(沈佺期)
秦地平如掌層層出(集作入)雲漢樓閣九衢春車馬千門
旦綠柳開復合紅塵聚還散日晚鬭雞回經過狹斜看
梅花落(盧照鄰亦梅花落本笛中曲也按唐大角曲有大梅花小梅花等曲)
梅嶺花初發天山雪未開雪處疑花滿花邊似雪回因
風入舞袖雜粉向妝臺匈奴幾萬里春至不知來
同前(沈佺期)
鐵騎幾時回金閨怨早梅雪中(一作寒)花已落風暖葉應
開夕逐新春管香迎小歲杯感(集作盛)時何足貴書裏報
輪臺
同前(劉方平)
新歲芳梅樹繁苞(集作花)四面同春風吹漸落一夜幾枝
空小(集作少)婦今如此長城恨不窮莫將遼海雪來比後
庭中
紫騮馬(盧照鄰)
騮馬照金鞍轉戰入臯蘭塞門風稍急長城水正寒雪
暗鳴珂重山長噴玉難不辭横絶漠流血幾時乾
同前(李白)
紫騮行且嘶雙飜碧玉蹄臨流不肯渡似惜錦障泥白
雪關山(一作城)遠黃雲海樹(一作戍)迷揮鞭萬里去安得念
(一作變)春閨
同前(李益)
爭場看鬭雞白鼻紫騧(一作騮)嘶漳水春歸晩叢臺日向
低歇鞍珠作汗試劒玉如泥為謝紅梁燕年年妾獨棲
同前(秦韜玉)
渥洼竒骨本難求况是豪家重紫騮臕大宜懸銀壓銙
(一作胯)力渾欺却(集作著)玉銜頭生獰弄影風隨起(集作步)躞
蹀衝塵汗滿溝若遇丈夫皆調御(集作能控馭)任從騎(一作驅)
取覓封侯
驄馬(李羣玉驅一曰驄馬)
浮雲何權竒絶足勢(一作世)未知長嘶青(集作清)海風躞蹀
振雲絲由來渥洼種本是蒼龍兒穆滿不再活無人崑
閬騎君(集作若)識躍嶠怯寧勞耀金羈青芻與白水空笑
駑駘肥伯樂儻一見應驚耳長垂當思八荒外逐日向
瑶池
驄馬曲(紀唐夫)
連錢出塞蹋沙蓬豈比當時御史驄逐北自諳深磧路
連嘶誰念靜邊功登山每與青雲合弄影應(一作因)知碧
草同今日虜平將換妾不如(一作知)羅袖舞春風
雨雪曲(李端)
天山一丈雪雜雨夜霏霏溼馬胡歌亂經烽漢火微丁
零蘇武别疎勒范羌歸若著(集作看)關頭過(集作下)長榆葉
定稀
同前(翁綬)
邊聲四合殷河流雨雪飛来徧隴頭鐡嶺探人迷鳥道
隂山飛將溼貂裘斜飄旌旆過戎帳半雜風沙入戍樓
一自塞垣無李蔡何人為觧北門憂
劉生(盧照鄰)
劉生氣不平抱劒欲專征報恩為豪俠死難在横行翠
羽装劒鞘黃金飾馬纓但令一顧重不吝百身輕
雍臺歌(温庭筠)
太子池南樓百尺八(一作入)窗新樹疎簾隔黃金鋪首畫
鉤陳羽葆亭童(集作停幢)拂交戟盤紆闌楯臨高臺帳殿臨
流鸞扇開早雁聲鳴細波起映花鹵簿龍飛回
捉搦歌(張祜)
門上關墻上棘窗中女子聲唧唧洛陽大道徒自直女
子心在婆舍側嗚嗚籠鳥觸四隅養男男娶婦養女女
嫁夫阿婆六十翁七十不知女子長日泣從他嫁去無
悒悒
幽州胡馬客歌(李白)
幽州胡馬客綠眼虎皮冠笑拂兩隻箭萬人不可干彎
弓若轉月白雁落雲端雙雙掉鞭行遊獵向樓蘭出門
不顧後報國死何難天驕五單于狼戾好凶殘牛馬散
北海割鮮若虎餐雖居燕支山不道朔雪寒婦女馬上
笑顔如赬玉盤飜入(集作飛)射鳥獸花月醉雕鞍旄頭四
光芒爭戰若蠭攢白刃灑赤血流沙為之丹名將古誰
是疲兵良可歎何時天狼滅父子得閒安(一作安閒)
白鼻騧(李白)
銀鞍白鼻騧綠地障泥錦細雨春風花落時(一作春風細雨落花)
(時)揮鞭且(一作直)就胡姬飲
同前(張祜)
為底胡姬酒長來白鼻騧摘蓮抛水上郎意在浮花
御定全唐詩卷十八
