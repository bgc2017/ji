欽定四庫全書
御定全唐詩卷八十七
張說
奉和聖製登驪山矚眺應制
寒山上半空臨眺盡寰中是日廵遊處晴光遠近同川
明分渭水樹暗辨新豐巖壑清音暮天歌起大風
奉和聖製幸白鹿觀應制
洞府寒山曲天遊日旰廻披雲看石鏡拂雪上金臺竹
徑龍驂下松庭鶴轡來雙童還獻藥五色耀仙材
奉和聖製送金城公主適西蕃應制
青海和親日潢星出降時戎王子壻寵(一作禮)漢國舅家
慈春野開離讌雲天起别詞空彈馬上曲詎減鳳樓思
(一作悲)
奉和同皇太子過慈恩寺應制二首
翼翼宸恩永煌煌福地開離光升寶殿震氣繞香臺上
界幡花合中天伎樂(一作日月)來願君無量夀仙樂屢徘徊
朗朗神居峻軒軒瑞象威聖君成願果太子拂天衣至
樂三靈會深仁四皓歸還聞渦水曲更繞白雲飛
侍宴武三思山第應制賦得風字
梁王池館好曉日鳳樓通竹町羅千衛蘭筵降兩宫清
歌芳樹下妙舞落花中臣覺筵中聽還如大國風
奉和聖製過寧王宅應制
進酒忘憂觀簫韶喜降臨帝堯敦族(一作睦)禮王季友兄
心竹院龍鳴笛梧宫鳳遶林大風將小雅一字盡千金
奉和聖製同玉真公主過大哥山池題石壁應
制
綠竹初成苑丹砂欲化金乘龍與驂鳳歌吹滿山林爽
氣凝情(一作波)迥寒光映浦深忘憂題此觀為樂賞同心
奉和聖製賜王公千秋鏡應制
寶鏡頒神節凝規寫聖情千秋題作字長夀帶為名(以長)
(綬為帶取長夀之義)月向天邊下花從日裏生不承懸象意誰辨
照心明
奉和聖製經鄒魯祭孔子應制
孔聖家鄒魯儒風藹典墳龍驂廻舊宅鳳德詠餘芬入
室神(一作人)如在升堂樂似聞懸知一王法今日待明君
侍宴蘘荷亭應制
回鑾青嶽觀帳殿紫煙峰仙路迎三鳥雲衢駐兩龍園
林看化(一作故)塔壇墠識餘封山外聞簫管還如天上逢
(三鳥見劉向九辨惜賢篇兩龍出山海經)
侍宴滻水賦得濃字
千行發御柳一葉下仙笻青浦宸遊至朱城佳氣濃雲
霞交暮色草樹喜春容藹藹天旗轉清笳入九重
奉和聖製同劉晃喜雨應制
青氣含春雨知從岱嶽來行雲避師出灑雨待車廻厭
浥塵清道空濛柳映臺最宜三五夜晴月九重開
奉和聖製觀拔河俗戲應制
今歲好拖鉤横街敞御樓長繩繫日住貫索挽河流鬭
力頻催鼓爭都更上籌春來百種戲天意在宜秋
奉和聖製途次陜州應
周召嘗分陜詩書空復傳何如萬乘睠追賞二南篇郡
帶洪河側宫臨大道邊洛城將日近佳氣滿山川
奉和聖製野次喜雪應制
寒更玉漏催曉色御(一作幄)前開泱漭雲隂積氤氲風雪
廻山知銀作甕宫見璧成臺欲驗豐年象飄搖仙藻來
奉和聖製温泉言志應制
温谷媚新豐驪山横半空湯池薰水殿翠木暖煙宫起
疾逾仙藥無私合聖功始知堯舜德心與萬人同
皇帝降誕日集賢殿賜宴
仲秋金帝起五日土行昭(一作標)瑞表壬寅露光傳甲子
宵隂風吹大澤夢日照昌朝不獨華封老千年喜祝堯
晦日詔宴永穆公主亭子賦得流字
堂邑山林美朝恩晦日遊園亭含淑氣竹樹遶春流舞
席千花妓歌船五彩樓羣歡與王澤歲歲滿皇州
恩制賜食於麗正殿書院宴賦得林字
東壁圖書府西園(一作垣)翰墨林誦詩聞國政講易見天
心位竊和羹重恩叨醉酒深緩(一作載)歌春興曲情竭為
知音
羽林恩召觀御書王太尉碑
隴首名公石來承聖札歸魚龍生意態鉤劍動鋩輝字
得神明保詞慙少女徽誰家羽林將又逐鳳書飛
東都酺宴四首
先天元祀孟冬十月東都留守韋公夤奉聖朝述
宣嘉旨乃合洛京之五省招河伊之二縣將吏咸
集佩章有序鏘鏘濟濟侃侃誾誾供張于興教之
門式酺宴也原夫樂生于心非因結風之奏和逹
于氣無待陽春之節蓋澤之所及也深則情之所
感者遠國家天地一統君臣百年朝榮舊德之序
野頼先疇之業玄化漸清洪恩既久太上功德不
宰夏后命子之初皇帝孝理無為漢祖事親之日
生堯舜于天屬見文武于同時前古未逢斯人何
幸是日六樂振作萬舞苒弱鳥獸徘徊士女踴躍
則知衆庶觀德之所樂也旨酒絡繹大庖燔炙芳
溢風煙醉流阡陌又知衣冠之所適也由近而視
遠萬國之慶皆然自明而察幽三靈之欣可接若
夫吟詠德澤播越人聲斯固雅頌之餘波政教之
遺美凡我詞客安敢闕如賦詩展事垂列于後
重華昇寶歷軒帝眇閒居政成天子孝俗返上皇初忘
味因觀樂歡心寄合酺自憐疲馬意戀戀主恩餘
朱城塵曀滅翠幕景情開震震靈鼉起翔翔舞鳳來雕
盤裝草樹綺乘結樓臺共喜光華日酣歌捧玉杯
曉月調金闕(一作鼓)朝暾對玉盤争馳羣鳥散鬪伎百花
團遇聖人知幸承恩物自歡洛橋將舉燭醉舞拂歸鞍
愷宴惟今席餘歡殊未窮入雲歌嫋嫋向日伎叢叢駛
管催酣興留關待曲終長安若為樂應與萬方同
道家四首奉敕撰
金壇啓曙闈真氣肅微微落月銜仙竇初霞拂羽衣香
隨龍節下雲逐鳳簫飛暫住蓬萊戲千年始一歸
窈窕流精觀深沉紫翠庭金奩調上藥寶案讀仙經作
賦看神雨乘槎辨客星秪應謝人俗輕舉託雲軿
金爐承道訣玉牒啓玄機雲逐笙歌度星流宫殿飛乘
風嬉浩蕩窺月弄光輝唯有三山鶴應同千載歸
道記開中籙真官表上清焚香三鳥至煉藥九仙成天
上靈書下空中妙伎迎迎來出煙霧渺渺戲蓬瀛
鳳樓尋勝地
西掖持醇酒東山就白雲開軒綠池映命席紫蘭芬舞
度花為伴鶯來管作羣太平多樂事春物共氛氲
幽州夜飲
凉風吹夜雨蕭瑟動寒林正有高堂宴能忘遲暮心軍
中宜劔舞塞上重笳音不作邊城將誰知恩遇深
崔禮部園亭得深字
窈窕留清館虚徐步晚隂水連伊闕近樹接夏陽深柳
蔓憐垂拂藤梢(一作苖)愛上尋訝君軒盖侣非復俗人心
送鄭大夫惟忠從公主入蕃
鳳吹遥將斷龍旗送欲還傾都邀節使傳酌緩離顔春
磧沙連海秋城月對關和戎因賞魏定遠莫辭班
送崔二長史日知赴潞州
東山懷卧理南省悵悲翁共見前途促何知後會同莫
輕一筵宴明日半成空況爾新離闕思歸迷夢中
同賀八送兖公赴荆州
疇昔同聲友鶱飛出鳳池風雲一蕩薄日月屢参差此
别黃葉下前期安可知誰憐楚南樹不為歲寒移
餞唐州高使君
常時好閒獨朋舊少相過及爾宣風去方嗟别日多淮
流春晼晚江海路蹉跎百歲屢分散歡言復幾何
送王晙自羽林赴永昌令
將星移北洛神雨避東京為負剛腸譽還追強項名白
雲向伊闕黃葉散昆明多謝弦歌宰稀聞桴鼓聲
同王僕射山亭餞岑廣武羲得言字
聞道長岑令奮翼宰旅門長安東陌上送客滿朱軒琴
爵留佳境山池借好園兹遊恨不見别後綴離言
送任御史江南發糧以賑河北百姓
河朔人無歲荆南義廪開將興泛舟役必仗濟川才夜
月臨江浦春雲歴楚臺調饑坐相望繡服幾時回
送王尚一嚴嶷二侍御赴司馬都督軍
漢掖通沙塞邊兵護草腓將行司馬令助以鐡冠威白
露鷹初下黃塵騎欲飛明年春酒熟留酌二星歸
送李問政河北簡兵
斗酒貽朋愛躊蹰出御溝依然四牡别更想八龍遊密
親仕燕冀連年邇宼讐因君閱河朔垂淚語幽州
送薛植入京
青組言從史鴻都忽見求款言人向老飲别歲方秋髣
髴長安陌平生是舊遊何時復相遇宛在水中流
相州前池别許鄭二判官景先神力
數步圓塘水雙鴻戢羽儀一飛喬木上一返故林垂澹
泊含秋景虚明抱夜規無因留絶翰雲海意差池
岳州宴别潭州王熊二首
絲管清且哀一曲傾一杯氣將然諾重心向友朋開古
木無生意寒雲若死灰贈君芳杜草為植建章臺
縉雲連省閣溝水遽西東然諾心猶在榮華歲不同孤
城臨楚塞遠樹入秦宫誰念三千里江潭一老翁
廣州蕭都督入朝過岳州宴餞得冬字
孤城抱大江節使往朝宗果是臺中舊依然水上逢京
華遥比日疲老颯如冬竊羡能言鳥銜恩向九重
岳州别姚司馬紹之制許歸侍
和玉悲無己長沙宦不成天從扇枕願人遂倚門情方
外懷司馬江東憶步兵問君棲泊處空嶺夜猿驚
送岳州李十從軍桂州
送客之江上其人美且才風波萬里闊故舊十年來劍
拔蛟隨斷弓張鳥自摧陽橋書落落驛馬定先回
岳州别趙國公王十一琚入朝
昔濫貂蟬長同承雨露霏今參魚鱉守望美洞庭歸浦
樹懸秋影江雲燒落輝離魂似征帆(一作旆又作雁)恒往帝鄉
飛
岳州别子均
離筵非燕喜别酒正銷魂念汝猶童孺嗟予隔遠藩津
亭拔心草江路斷腸猿他日將何見愁來獨倚門
端州别高六戩
異壤同羈竄途中喜共過愁多時舉酒勞罷或長歌南
海風潮壯西江瘴癘多於焉復分手此别傷如何
南中别蔣五岑向青州
老親依北海賤子棄南荒有淚皆成血無聲不斷腸此
中逢故友彼地送還鄉願作楓林(一作江楓)葉隨君度洛陽
南中别陳七李十
二年共遊處一旦各西東請君聊駐馬看我轉征蓬畫
鷁愁南海離駒思北風何時似春雁雙入上林中
南中别王陵成崇
握手與君别岐路贈一言曹卿禮公子楚媪饋王孫倏
爾生六翮翻飛唳九門常懷客鳥意會答主人恩
嶺南送使
秋雁逢春返流人何日歸將余去國淚灑子入鄉衣飢
狖啼相聚愁猿喘更飛南中不可問書此示京畿
幽州别隂長河行先
惠好交情重(一作惠愛交千里)辛勤世事多荆南久為别薊北
遠來過寄目雲中鳥留歡酒上歌影移春復間遲暮兩
如何
和朱使欣道峡似巫山之作
江如曉天淨石似暮霞(一作雲)張征帆一流覧宛若巫山
陽楚客思歸路秦人謫異鄉猿鳴孤月夜再使淚沾裳
和朱使欣二首
南土多為寇西江盡畏途山行阻篁竹水宿礙萑蒲使
越才應有征蠻力豈無空傳人贈劍不見虎銜珠
江勢連山遠天涯此夜愁霜空極天静寒月帶江流思
起南征棹文高北望樓自憐如墜葉泛泛侣仙舟
過庾信宅
蘭成追宋玉舊宅偶詞人筆湧江山氣文驕雲雨神包
胥非救楚隨會反留秦獨有東陽守來嗟古樹春
盧巴驛聞張御史張判官欲到不得待留贈之
旅竄南方遠傳聞北使來舊庭知玉樹合浦識珠胎白
髮因愁改(一作變)丹心(一作誠)託夢廻皇恩若再造為憶不
然灰
南中贈高六戩
北極辭明代南溟宅放臣丹誠由義盡白髮帶愁新鳥
墜炎洲氣花飛洛水春平生歌舞席誰憶不歸人
岳州山城
山城豐日暇閉戶見天心東曠迎朝色西樓引夕隂書
觀千載近學静二毛深忽有南風至吹君堂上琴
和尹懋秋夜遊㴩湖
㴩湖佳可遊既近復能幽林裏棲精舍山間轉去舟雁
飛江月冷猿嘯野風秋不是迷鄉客尋竒處處留
與趙冬曦尹&KR1026;子均登南樓
危樓瀉洞湖積水照城(一作南)隅命駕邀漁火(一作父)通家
引鳳雛山晴紅蘂匝洲曉綠苗鋪舉目思鄉縣春光定
不殊
遊㴩湖上寺
湖上竒峰積山中芳樹春何知絶世境來遇賞心人清
舊巖前樂呦嚶鳥獸馴静言觀聽裏萬法自成輪
晦日
晦日嫌春淺江浦看湔衣道傍花欲合枝上鳥猶稀共
憶浮橋晩無人不醉歸寄書題此日雁過洛陽飛
湘州九日城北亭子
西楚茱萸節南淮戲馬臺寧知沅(一作湘)水上復有菊花
杯亭帳憑高出親朋自遠來短歌將急景同使興情催
翻著葛巾呈趙尹
昔日接䍦倒今我葛巾翻宿酒何時醒形骸不復存忽
聞有嘉客躧步出閒門桃花春徑滿誤識武陵源
戲題草樹
忽驚石榴樹遠出渡江來戲問芭蕉葉何愁心不開微
霜拂宫桂凄吹掃庭槐榮盛更如此慚君獨見哀
岳州贈廣平公宋大夫
亞相本時英歸來復國楨朝推長孺直野慕隱之清傳
節還閩嶂皇華(一作恩)入漢京寧思江上老歲宴獨(一作蹇)
無成
和魏僕射還鄉
富貴還鄉國光華滿舊林秋風樹不静君子歎何深故
老空懸劍鄰交日(一作自)散金衆芳搖落盡獨有歲寒心
和張監觀赦
日御臨雙闕天街儼百神雷兹(一作舒)作觧氣歲復建寅
春喜候開星驛歡聲發市人金環能作賦來入管弦聲
寄天台司馬道士
世上求真客天台去不還傳聞有仙要夢寐在兹山朱
闕青霞斷瑶堂紫月間何時枉飛鶴笙吹接人間
下江南向䕫州
天明江霧歇洲浦棹歌來綠水逶迤去青山相向開城
臨蜀帝祀雲接楚王臺舊知巫山上遊子共徘徊
還至端州驛前與高六别處
舊館分江日(一作口)悽然望落暉相逢傳旅食臨别換征
衣昔記山川是今傷人代非往來皆此路生死不同歸
四月一日過江赴荆州
春色沅湘盡三年客始回夏雲隨北帆同日過江來水
漫荆門出山平郢路開比肩羊叔子千載豈無才
湘州北亭
人務南亭少風煙北院多山花迷徑路池水拂藤蘿萍
散魚時躍林幽鳥任(一作乍)歌悠然白雲意乘興抱琴過
荆州亭入朝
巫山雲雨峡湘水洞庭波九辨人猶擯三秋鴈始過旃
裘吳地盡髫薦楚言多不果朝宗願其如江漢何
岳州守歲
除夜清樽滿寒庭燎火多舞衣連臂拂醉坐合聲歌至
樂都忘我冥心自委和今年只如此來歲知如何
詠塵
仙浦生羅襪神京染素衣禆山期益峻照日幸增輝夕
伴龍媒合朝遊鳳輦歸獨憐范甑下思繞畫梁飛
闕題
㛰禮知無賀承家歎有輝親迎驥子躍吉兆鳳雛飛温
席開華扇梁門換褧衣遥思桃李日應賦採蘋歸
深渡驛
旅泊青山夜荒庭白露秋洞房懸月影高枕聽江流猿
響寒巖樹螢飛古驛樓他鄉對搖落併覺起離憂
惠文太子挽歌二首
碣館英靈在瑶山美諡尊剪桐悲曩戲攻玉愴新恩宫
仗傳馳道朝衣送國門千秋榖門外明月照西園
梁國深文雅淮王愛道仙帝歡同宴日神奪上賓年旒
旐飛行樹帷宫宿野煙指言君愛弟揮淚滿山川
節義太子楊妃挽歌二首
西華三公族東闈五可才玉環初受慶金玦反逢灾桂
殿花空落桐園月自開朝雲將暮雨長繞望思臺
昔日三朝路逶迤四望車繡腰長命綺隐髻連枝花今
春戾園樹索然無歲華共傷千載後惟號一王家
韋譙公挽歌二首
五瑞分王國雙珠映后家文飛書上鳳武結笥中蛇出
豫榮前馬廻鸞喪後車衮衣將錫命泉路有光華
國騁雙騏驥庭儀兩鳳皇將星連相位玉樹伴金鄉歌
舞侯家豔軒裘戚里光安知杜陵下碑版已相望
右丞相蘇公挽歌二首
王宰丹青化春卿禮樂才緇衣傳舊職華衮贈新哀路
泣羣官送山嘶駟馬廻佳辰無白日賓閣有青苔
門(一作聞)歌出野田冠帶寢窮泉萬事皆身外平生尚目
前西垣紫泥綍東岳白雲篇自惜同聲處從今遂絶弦
崔尚書挽詞
相宅隆(一作當)坤寶承家占海封庭中男執雁門外女乘
龍鳴玉遊三省摐金侍九重一朝賓客散留劍在青松
右侍郎(一作常侍)集賢院學士徐公挽詞二首
才美臨淄北名高淮海東羽儀三省遍漁獵五車通玉
殿孤新榜珠英落舊叢徒懸一寶劍何處訪徐公
歎息書林友才華天下選並賦三陽宫集詩集賢殿具
物衣如在咄嗟長不見既哀薤露詞豈忘平生眷
崔司業挽歌二首
海岱英靈氣膠庠禮樂資風流滿天下人物擅京師疾
起揚雄賦魂遊謝客詩從今好文主遺恨不同時
象設存華館威儀下墓田鳳池傷舊草麟史泣遺編帷
蓋墟煙沒千旌隴日懸古來埋玉樹流恨滿山川
李工部挽歌三首
錦帳為郎日金門待詔時楊宫先上賦柏殿幾連詩瞬
息琴歌斷凄凉簫挽悲那堪霸陵岸回首望京師
宅兆西陵上平生雅志從城臨丹闕近山望白雲重會
葬知元伯看碑識蔡邕無由接神理揮涕向青松
常時好賓客永日對弦歌是日歸泉下傷心無奈何墓
庭人己散祭處鳥來過碑石生苔蘚榮名豈復多
贈工部尚書馮公挽歌三首
忠鯁難為事平生盡畏途如弦心自直秀木勢恒孤詔
葬南陵道神遊北斗樞貴門傳萬石餘慶在雙珠
爵位題龍旐威儀出鳳城路傍人泣送門外馬嘶迎萬
事非吾有千悲是世情昔焉稱夏日今也諡冬卿
窅然長夜臺舉世可哀哉泉戶一朝閉松風四面來石
碑填駮蘚珠服聚塵埃誰言(一作遥望)遼東鶴千年往復廻
徐高御挽歌
蒲密遥千載鳴琴始一追公卿傳世範仁義續靈基不
待南遊禄何先北帝期玉棺從此閉金鼎代相欺
奉和聖製春日幸望春宫應制
别館芳菲上苑東飛花澹蕩御(一作舞)筵紅城臨渭水天
河靜(一作近)闕對南山雨露(一作雲霧)通繞殿流鶯凡幾樹當
蹊亂蝶許多叢春園既醉心和樂共識皇恩造化同
侍宴隆慶池應制
靈池月滿直城隈黻帳天臨御路開東沼初陽疑吐出
南山曉翠若浮來魚龍百戲紛容與鳬鷁雙舟較泝洄
願似金隄青草馥(一作色)長承瑶水白雲杯
奉和聖製春日出苑應制(一作矚日應令一作明皇詩)
禁林豓裔發青陽春望逍遥出畫堂雨洗亭臯千畆綠
風吹梅李一園香鶴飛不去隨青管魚躍翻來入綵航
睿賞歡承天保定遒文更覩日重光
扈從温泉宫獻詩
温泉啓蟄氣氛氲渭浦歸鴻日數羣騎仗聯聯環北極
鳴笳步步引南熏松間彩殿籠佳氣山上朱旗繞瑞雲
不知遠夢華胥國何如親奉帝堯君
三月三日詔宴定昆池宫(一作官)莊賦得筵字
鳳皇樓下對(一作帶)天泉鸚鵡洲中匝(一作雜)管弦舊識平
陽佳麗地今逢上巳盛明年舟將水動千尋日暮共林
横兩岸煙不降王人觀禊飲誰令醉舞拂賓筵
先天應令
三陽麗景早芳辰四序嘉園物候新梅花百般障行路
垂柳千條暗廽津鳥驚直為飛風葉魚躍都由怯岸人
唯願聖主南山夀何愁不賞萬年春
舞馬千秋萬歲樂府三首(按唐禮樂志明皇嘗以馬百匹盛餙分左)
(右施三重榻舞傾杯數十曲壯士舉榻馬不動樂工少年姿秀者十數人衣黃衫文玉帶立左)
(右每千秋節舞于勤政樓下千秋節者明皇以八月五日生因以其日名節云)
金天誕聖千秋節玉醴還分萬夀觴試聽紫騮歌樂府
何如騄驥舞華岡(一作觴)連鶱勢出魚龍變躞蹀驕生鳥
獸行歲歲相傳指樹日翩翩來伴慶雲翔
聖皇至德與天齊天馬來儀自海西腕足徐行拜兩膝
繁驕不進踏千蹄䯱髵奮鬛時蹲踏鼓怒驤身忽上躋
更有銜杯終宴曲垂頭掉尾醉如泥
遠聽明君愛逸才玉鞭金翅引龍媒不因兹白人間有
定是飛黃天上來影弄日華相照耀噴含雲色且徘徊
莫言闕下桃花舞别有河中蘭葉開
同趙侍御巴陵早春作
江上春來早可觀巧將春物(一作色)妬餘寒水苔共繞留
烏石花鳥爭開鬪鴨欄佩勝芳辰日漸暖然燈美夜月
初團意隨北雁雲飛去直待南州蕙草殘
㴩湖山寺
空山寂歴道心生虚谷迢遥野鳥聲禪室從來塵外賞
香臺豈是世中情雲間東嶺千尋(一作重)出樹裏南湖一
片明若使巢由知此意不將蘿薜易簪纓
幽州新歲作
去歲荆南梅似雪今年薊北雪如梅共知人事何常定
且喜年華去復來邊鎮戍歌連夜動京城燎火徹明開
遥遥西向長安日願上南山夀一杯
御定全唐詩卷八十七
