欽定四庫全書
御定全唐詩卷七百四十五
陳陶
陳陶字嵩伯嶺南(一云鄱陽一云劍浦)人大中時遊學長安南唐
昇元中隐洪州西山後不知所終詩十卷今編爲二卷
塞下曲
邊頭能走馬猨臂李將軍射虎羣胡伏開弓絶塞聞海
山諳向背攻守别風雲只爲坑降罪輕車未轉勲
望湖關下戰雜虜喪全師鳥啄豺狼將沙埋日月旗牛
羊奔赤狄部落散燕耆都護凌晨(一作臨城)出銘功瘞死屍
胡無人行
十萬羽林兒臨洮破郅支殺添胡地骨降足漢營旗塞
闊牛羊散兵休帳幕移空流隴頭水嗚咽向人悲
悲哉行
中嶽仇先生遺余餌松方服之一千日肢體生異香步
履如風旋天涯不齎糧仍云(一作聞)爲地仙不得朝虚皇
狡兔有三穴人生又何常悲哉二廉士餓死於首陽
塗山懷古
落拓書劍晩清秋鷹正籠塗山間來上敬愛如登龍覽
古覺神王翛然天地空東南更(一作竟)何有一醉先王風
惟昔放勲世隂晦徹(一作胤)成洪皇圖化魚鱉天道漂無
蹤帝乃命舟檝掇芳儒素中高陳九州力百道驅歸東
舊物復光明洪爐再埏鎔經門不私子足知(一作示)天下
公亮曰那並生唐虞禪華蟲兹山朝萬國一賦寰海同
十載有區㝢秋毫皆(一作亦)帝功垂衣不驕德子桀如何
聾握髮聞禮賢葺茅見卑宫凡夫色難事神聖安能恭
道隐(一作德)三千年遺芳播笙鏞當時執圭處佳氣仍童
童海嶼儼清廟天人盛祇供元恩及花木丹讖名崆峒
異代草澤臣何由樹勲庸堯階未曾識誰信平生忠恨
不當際會預爲執鞭僮勞歌下山去懷德心無窮
遊子吟
栖烏喜林曙驚蓬傷歲闌關河三尺雪何處是天山朔
風無重衣僕馬飢且寒慘慽别妻子遲回出門難男兒
值休明豈是長泥蟠何者爲木偶何人侍金鑾鬱鬱守
貧賤悠悠亦無端進不圖功名退不處巖巒窮通在何
日光景如跳丸富貴苦不早令人摧心肝誓期春之陽
一振摩霄翰
懷仙吟二首
丹陵五牙(一作霞)客昨日羅浮歸赤斧尋不得煙霞空滿
衣試於華陽問果遇三茅知採藥向十洲同行牧羊兒
十洲隔八海浩渺不可期空留雙白鶴巢在長松枝
雲溪古流水春晩桃花香憶與我師别片帆歸滄浪滄
浪在何許相思淚如雨黃鶴不復來雲深離别處石渠
泉泠泠三見菖蒲生日夜勞夢魂隨波注東溟空懷别
時惠長讀消魔經
海昌望月
何處無今夕豈期在海頭賈客不愛月嬋娟閑(一作避一作入)
滄洲浩然傷歲華獨望湖邊樓煙島青歷歷藍田白悠
悠誰無破鏡期繄我信虚舟誰無桂枝念繄我方摧輈
始見彎環春又逢團圓秋莫厭綾扇夕百年多銀鉤金
盤誰雕鐫玉窟難冥搜重輪運時節三五不自由疑抛
雲上鍋(一作碢)欲摟天邊毬孀居應寒冷𢷬藥青冥愁兔
子樹下蹲蝦䗫池中遊如何名金波不共水東流天花
辟膻腥野雲無邊陬蚌蛤乘大運含珠相對醻夜鵲思
南鄉露華清東甌百寶安可覷老龍鏁深湫䆒究如情
人盜者即(一作如)仇讐海涯上皎潔九門更清幽亭亭勸
金尊夜久喘吳牛夷俗皆輕擲北山思今(一作遨)遊鴈聲
故鄉來客淚墮南洲平生煙霞志讀書覓封侯四海尚
白身豈無故鄉羞壈坎何足歎壯如水中虬獵獵谷㡳
蘭搖搖波上鷗中途喪資斧兩地生繁憂一杯太隂君
鷦鷯豈無求明日將片葉三山東南浮
蒲門戍觀海作
廓落溟漲曉蒲門鬱蒼蒼登樓禮東君旭日生扶桑毫
釐見蓬瀛含(一作吞)吐金銀光草木露未晞蜃樓氣若藏
欲遊蟠桃國慮涉魑魅鄉徐市惑秦朝何人在巖廊惜
哉千童子葬骨於眇茫恭聞槎客言東池接天潢即此
聘牛女曰祈長夀方靈津水清(一作深)淺余亦慕脩航
番禺道中作
博羅程遠近海塞愁先入瘴雨出虹蝀蠻江渡山急常
聞島夷俗犀象滿城邑鴈至草猶春潮廻檣半濕丹邱
鳳皇隐水廟蛟龍集何處樹能言幾鄉珠是泣千年趙
佗國霸氣委原隰齷齪笑終軍長纓禍先及
贈江西周大夫(一作贈周太史)
否極生大賢九元降靈氣獨立正始風蔚然中興瑞淵
淪照三古磊落涵涇渭眞貌月懸秋雄詞雷出地具瞻
先皇寵欲踐東華貴咫尺時不來千秋鼎湖淚因分三
輔職進領南平位報政黃霸慙提兵吕蒙醉歲星臨斗
牛水國嘉祥至不獨蒼生蘇仍兼六騶喜(一作師治)恭聞廟
堂略欲斷匈奴臂剗釋自宸衷平戍在連帥時康簪笏
冗世梗忠良議邱壑非無人松香有私志三朝倚天劍
十萬浮雲騎可使河曲清羣公信兒戲滄溟用謙德百
谷走童稚禦衆付深人參籌須偉器他年蓬蓽賤願附
鵷鸞翅
旅次銅山途中先寄温州韓使君
亂山滄海曲中有横陽道束馬過銅梁苕華坐堪老鳩
鳴高崖裂熊鬭深樹倒絶壑無坤維重林失蒼昊躋攀
寡儔侣扶接念輿皂俛仰慄嵌空無因掇靈草梯(一作睇)
窮聞戍鼓魂續賴邱禱敞豁天地歸縈紆村落好悠悠
思蔣徑擾擾愧商皓馳想永嘉侯應傷此懷抱
種蘭
種蘭幽谷㡳四遠聞馨香春風長養深枝葉趁人長智
水潤其根仁鋤護其芳蒿藜不生地惡鳥弓已藏椒桂
夾四隅茅茨居中央左隣桃花塢右接蓮子塘一月薰
手足兩月薰衣裳三月薰肌骨四月薰心腸幽人飢如
何採蘭充餱糧幽人渴如何醖蘭爲酒漿地無青苗租
白日如散王(一作羲皇)不嘗仙人藥端坐紅霞房日夕望美
人佩花正煌煌美人久不來佩花徒生光刈穫及葳蕤
無令見雪霜清芬信神鬼一葉豈可忘舉頭愧青天鼓
腹詠時康下有賢公卿上有聖明王無階荅風雨願獻
蘭一筐
草木言
何生我蒼蒼何育我黃黃草木無知識幸君同三光始
自受姓名葳蕤立衣(一作表)裳山河既分麗齊首乳青陽
甘辛各有榮好醜不相防常憂刀斧劫竊慕仁壽鄉願
天雨無暴願地風無狂雨足因衰&KR0629;風多因夭傷在山
不爲桂徒辱君高岡在水不爲蓮徒占君深塘勿輕培
塿阜或有竒棟梁勿輕蒙朧澤或有竒馨香涓毫可蔍
差朝菌夀爲長擁腫若無取大椿命爲傷婆娑不材生
苒苒向秋荒幸遭薰風日有得皆簸揚所愧雨露恩願
效幽微芳希君頻採擇勿使枯雪霜
題僧院紫竹
喜遊蛟井寺復見炎州竹杳靄萬丈間嘯風清獨速江
南正霜霰吐秀弄顓頊似瑞驚堅貞如魔試金粟笋非
孝子泣文異湘靈哭金碧誰與鄰蕭森自成族新聞赤
帝種子落毛人谷遠祖賜鷦鵬遺芳遍南陸對煙蘇麻
醜夾澗篔簹伏美譽動丹青瓌姿艷秦蜀因緣鹿苑識
想像蛇丘劚幾葉别黃茅何年依白足龍樹蟄一花砌
瑶掃雲屋色靜曼仙花名高給孤獨青蔥太子樹灑落
觀音目法雨每霑濡玉毫時照燭離居鸞節變住冷金
顏縮豈念葛陂榮幸無祖父辱光搖水精串影送蓮花
軸江鶩日相尋野鶚時寄宿幽香入茶竈靜翠直碁局
肻羡垣上蒿自多籬下菊從來道生一況伴龜藏六棲
託詎星迥檀欒已雲矗霞杯傳縹葉羽管吹紫玉久絶
(一作無)釣竿歌聊裁竹枝曲媿生黃金地千秋爲師綠
早發始興
雲裏山已曙舟中火初爇綠浦待行橈元猨催落月沿
流信多美況復秋風發挂席借前期晨雞莫嘲&KR1116;
寄元孚道人
梵宇(一作楚寺)章句客佩蘭三十年長乘碧雲馬時策(一作借)
翰林鞭曩事五岳遊金衣曳祥煙高攀桐君手左倚鸑
鷟肩哭玉秋雨中摘星春風前横輈截洪偃憑几見廣
宣爾來寤華胥石壁孤雲眠龍降始得(一作聽)偈龜老方
巢蓮内殿無文僧騶虞誰能牽因之問楚水弔屈幾潺
湲
和西江(一作江南)李助副使早登開元寺閣(第十五句缺一)
(字)
虚豁登寶閣三休極層構獨立天地間煙雲滿襟袖鰲
荒初落日劍野呈綺繡秋檻祝融微隂軒九江湊拂簷
皇姑舍錯落白榆秀倚砌天竺祠蛟龍蟠古甃翛然觀
六合一指齊宇宙書劍忽若(闕)青雲日方晝南朝空蒼
莽楚澤稀耕耨萬事溺頽波一航安可涭徒云寄麟泣
六五終難就資斧念餘生湖光隐圭竇早聞羣黃鶴飄
舉此江岫陵谷空靄然人樵已鶵&KR1663;燕宫豸冠客憑覧
發清奏珠玉難嗣音㧿(一作樅)轅愧孤陋
將歸鍾陵留贈南海李尚書
楚國有田舍炎州長夢歸懷恩似秋燕屢遶玉堂飛越
酒豈不甘海魚寧無肥山裘醉歌舞事與初心違曄曄
文昌公英靈世間稀長江浩無際龍蜃皆歸依賤子感
一言草茅發光輝從來雞鳬質得假鳳皇威常欲討元
珠青雲報巍巍龍門竟多故雙淚别旍(一作旌)旂
宿島徑夷山舍
百里遵島徑蓬征信邅迴暝依漁樵宿似過(一作遇)黃金
臺缺齧心未理寥寥夜猨哀山深石牀冷海近腥氣來
主人意不淺屢獻流霞杯對月撫長劍愁襟紛莫開九
衢平如水胡爲涉崔嵬一飯未遑飽鵬圖信悠哉山濤
謔細君吾豈厭蓬萊明發又驅馬客思一裵回
避世翁
海上一蓑笠終年垂釣絲滄洲有深意冠蓋何由知直
鉤不營魚蝸室無妻兒渴飲寒泉水飢飡紫术(一作靈)芝
鶴髮披兩肩高懷如澄陂嘗聞仙老言云是古䲭夷石
竇閟雷雨金潭養蛟螭乘槎上玉津騎鹿遊峩嵋以人
爲語默與世爲雄雌兹焉乃磻溪豹變應須時自古隐
淪客無非王者師
冬夜吟
黑夜天寒愁散玉東皇海上張仙燭侯家歌舞按梨園
石氏賓寮醉金谷魯家䄡䄖闇披水雪花燈下甘垂翅
散帙高編折桂枝披紗密甃青雲地霜白溪松轉斜蓋
銅龍喚曙咽聲細八埏螻蟻厭寒栖早晩青旗引春帝
展轉城烏啼紫天(一作烟)曈曚千騎衙樓前
西川座上聽金五雲唱歌
蜀王殿上華筵開五雲歌從天上來滿堂羅綺悄無語
喉音止(一作只)駐雲裵回管弦金石還依轉不隨歌出靈
和殿白雲飄颻(一作飄)席上聞貫珠歷歷聲中見舊樣釵
篦淺澹衣元和梳洗青黛眉低叢小鬢膩䰀鬌(徒果切小貌剪)
(髮爲鬌)碧牙鏤掌山參差曲終暫起更衣過還向南行座
頭坐低眉欲語謝貴侯檀臉雙雙淚穿破自言本是宫
中嬪武皇改號承恩新中丞御史不足比(中丞御史皆當時宫中歌)
(者)水殿一聲愁殺人武皇鑄鼎登真籙嬪御蒙恩免幽
辱茂陵弓劍不得親嫁與卑官到西蜀卑官到官年未
周堂衡禄罷東西遊蜀江水急駐不得復此萍蓬二十
秋今朝得侍王侯宴不覺途中妾身賤願持巵酒更唱
歌歌是伊州第三遍唱著右丞征戍詞更聞閨(一作明)月
添相思如今聲韻尚如在何況宫中年少時五雲處處
可憐許明朝道向褎中去須臾宴罷各東西雨散雲飛
莫知處
飛龍引
有熊之君好神仙飡霞鍊石三千年一旦黃龍下九天
騎龍枿枿昇紫煙萬姓攀髯髯墮地啼呼弓劍飄寒水
紫鸞八九墮玉笙金鏡空留照魑魅羽幢䙰褷銀漢秋
六宫望斷芙蓉愁應龍下揮中園笑泓泓水遶青苔洲
瑞風颯遝(一作還)天光淺瑶闕峩峩横露苑沆瀣樓頭紫
鳳歌三株樹下青牛飯鴻朧九闕相玉皇鈞天樂引金
華郎散花童子鶴衣短投壺姹女蛾眉長彤庭侍宴瑶
池席老兔舂高桂宫白蓬萊下國賜分珪阿母金桃容
小摘仙流萬緘蟲篆春三十六洞交風雲千年小兆一
蟬蛻丹臺職亞扶桑君金烏試浴青門水下界蜉蝣幾
迴死
謫仙詞
牧龍丈人病高(一作歌)秋羣童擊節星漢愁瑶臺鳳輦不
勝恨太古一聲龍白頭玉氣蘭光久摧折上清雞犬音
書絶蜺旌失手遠於天三島空雲對秋月人間磊磊浮
漚客鸑鷟蜻蜓飛自隔不應冠蓋逐黃埃長夢真君舊
恩澤
步虚引(一作仙人詞)
小隐山人十洲客莓苔爲衣雙耳白青編爲我忽降書
(一作隐身)暮雨虹蜺(一作霞)一千尺赤城門閉(一作開)六丁直曉
日已燒(一作紅)東海色朝天半夜聞玉雞星斗離離礙龍
翼(一本後四句另作一首)
獨搖手
漢宫新燕矜蛾眉春臺豔妝蓮一枝迎春侍宴瑶華池
游龍七盤嬌欲飛冶袖鶯鸞拂朝曦摩煙褭雪金碧遺
愁鴻連翾蠶曳絲颯遝眀珠掌中移仙人龍鳳雲雨吹
朝哀暮愁引啞(一作喔)吚鴛鴦翡翠承宴私南山一笑君
無辭仙蛾泣月清露垂六宫燒燭愁風欷
空城雀
古城濛濛花覆水昔日住人今住鬼野雀荒臺遺子孫
千年飲啄枯桑根不隨海燕柏梁去應無玉環銜報恩
近村紅栗(一作粟)香壓枝嗷嗷黃口訴朝飢生來未見鳳
皇語欲飛常怕蜘蛛絲斷腸四隅天四絶清泉綠蒿無
恐疑
雞鳴曲
雞聲春曉上林中一聲驚落蝦蟇宫二聲喚破枕邊夢
三聲行人煙海紅平旦慵將百雛語蓬鬆錦繡當陽處
媿君飲食長相呼爲君晝鳴下高樹
小笛弄(一作小弄篴)
一尺玲瓏握中翠&KR0726;娥月浦呼龍子五夜流珠(一作球)粲
(一作渠)夢卿(一作鄉)九青鸞倚洪崖醉丹穴飢兒笑風雨媧
皇碧玉星星語蛇蝎愁聞骨髓寒江山恨老眠秋霧綺
席鴛鴦冷朱翠星流露泫誰驅使江南一曲罷伶倫芙
蓉水殿春風起
將進酒
金尊莫倚青春健齷齪浮生如走電琴瑟盤傾從世珠
黃泥局瀉流年箭麻姑爪秃瞳子昏東皇肉角生魚鱗
靈鼇柱骨半枯朽驪龍德悔愁耕人周孔蓍龜久淪汲
黃蒿誰認賢愚骨兔苑詞才去不還蘭亭水石空明月
姮(一作巫)娥弄簫香雨(一作天女)收江濱迸瑟魚龍愁靈芝九
折楚蓮醉翾風一歎梁庭秋(一作塵愁)醁亞(一作凸)蠻觥奉君
壽玉山三獻春紅透銀鴨金鵝言待誰隋家嶽瀆皇家
有珊瑚座上凌香雲鳳䑎龍炙猩猩脣芝蘭此日不傾
倒南山白石皆賢人文康調笑麒麟起一曲飛龍壽天
地
錢塘對酒曲
風天鴈悲西陵愁使君紅旗弄濤頭東海神魚騎未得
江天大笑閑悠悠嵯峨吳山莫誇碧河陽經年一宵白
南洲彩鳳爲君生古獄愁蛇待恩澤三清羽童來何遲
十二玉樓胡蝶飛炎荒翡翠九門去遼東白鶴無歸期
(一作家歸)䲭夷公子休悲悄六鼇如鏡天始老(一作曉)尊前事
去月團圓琥珀無情憶蘇小
巫山高
玉峰青雲(一作翠聳)十二枝金母和雲賜瑶姬花宫磊砢楚
宫外(一作列)列仙(一作仙客)八面星斗垂秀色無雙怨三峽春
風幾夢襄王獵青鸞不在嬾吹簫斑竹題詩寄江妾飄
颻絲散巴子天苔裳玉轡紅霞幡(一作鮮)歸時白帝掩青
瑣瓊枝草草遺(一作迷)湘煙
贈别離
碧玉飛天星墜地玉劍分風交合水楊柳聽歌莫向隅
雞鳴一石留髠醉蹄輪送客溝水東月娥揮手崦嵫峰
蠻天列嶂儼相待風官掃道迎遊龍天姥剪霞鋪曉空
漴漴大帝開明宫文鯨掉尾四海通分明瀑布收靈桐
山妖水魅騎旋風魘夢齧魂黃瘴中借君朗鑒入崆峒
靈光草照閒花紅
關山月
昔年嫖姚護羌月今照嫖姚雙鬢雪青塜曾無尺寸歸
錦書(一作囊)多(一作曾)寄窮荒骨百戰金瘡體沙磧鄉心一
片懸秋碧漢城(一作帝)應期(一作啼)破鏡時胡塵萬里嬋娟
隔度磧衝雲朔風起邊笳欲晩生青珥隴上横吹霜色
刀(一作色如刀)何年斷得匈奴臂
殿前生桂樹
僊娥玉宫秋夜明桂枝拂檻參差瓊香風下天漏丁丁
牛渚翠梁横淺清羽帳不眠恨吹笙棲烏(一作鳥)暗驚僊
子落步月鬃雲墮金雀蕙樓凉簟翠波空銀縷香寒鳳
皇薄東海即為郎斟酌綺疏長懸七星杓
古鏡篇
紫皇玉鏡蟾蜍字墮地千年光不死發匣身沈古井寒
懸臺日照愁成水海戶山窗幾梳綰菱花開落何人見
野老曾耕太白星神狐夜哭秋天片下國青銅旋磨滅
迴鸞萬影成枯骨會待摶風雨泬寥長恐莓苔蝕明月
自歸山
海嶽南歸遠天門北望深暫爲青瑣客難換(一作不替)白雲
心富貴老閑事猨猱思舊林清平無樂志(一作道)尊酒有
(一作自)瑶琴
渡(一作濟)浙江
適越一輕艘凌兢截鷺濤曙光金海近晴雪玉峰高静
寇思投筆傷時欲釣鼇壯心殊未展登涉漫勞勞
清源途中旅思
古木閩州道驅羸落照間投村(一作林)礙野水問店隔荒
山身事幾時了蓬飄何日閑看花滯南國鄉月十灣環
南海送韋七使君赴象州任
一鶚韋公子新恩頒郡符島夷通荔浦龍節過蒼梧地
理金城近天涯玉樹孤聖朝朱紱貴從此展雄圖
送沈次魯南遊(一作盧堠石送沈次魯)
高(一作南)臺贈君别滿握軒轅風落日一揮手金鵝雲(一作)
(煙)雨空鼇洲石梁外劍浦羅浮東兹興不可接翛翛煙
際鴻
南海石門戍懷古
漢家征百越落地喪貔貅大野朱旗没長江赤血流鬼
神尋覆族宫廟變荒邱惟有朝臺月千年照戍樓
賦得池塘生春草
謝公遺詠處池水夾通津古往人何在年來草自春色
宜波際綠香異雨中新今日青青意空悲行路人
題居上人法華新院
浮名深般若方寺設蓮華鐘唄成僧國湖山稱法家一
塵多寶塔千佛大牛車能誘泥犂客超然識聚沙
送秦鍊師
紫府靜沈沈松軒思别吟(一作到琴)水流寧有意雲泛本無
心錦洞桃花遠青山竹葉深不因時賣藥何路更相尋
哭寶月三藏大禪師
五峰習聖罷乾竺化身歸帝子傳真印門人哭寶衣一
囊窮海沒三藏故園稀無復天花落悲風滿鐵圍
湓城贈别
楚岸青楓樹長隨送遠心九江春水闊三峽暮雲深氣
調桓伊笛才華蔡琰琴迢迢嫁湘漢誰不重黃金
贈别
海國一尺綺冰壺萬縷絲以君西攀桂贈此金蓮枝高
鳥思茂林窮魚樂洿池平生握中寶無使歲寒移
御定全唐詩卷七百四十五
