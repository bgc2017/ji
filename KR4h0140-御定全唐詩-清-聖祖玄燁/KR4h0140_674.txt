欽定四庫全書
御定全唐詩卷六百七十四
鄭谷
鄭谷字守愚袁州人光啟三年擢第官右拾遺歴都官
郎中幼即能詩名盛唐末有雲臺編三卷宜陽集八卷
外集三卷今編詩四卷
感興
禾黍不陽艷競栽桃李春翻令力耕者半(一作多)作賣花
人
望湘亭
湘水似伊水湘人非故人登臨獨無語風柳自搖春
採桑
暁陌携籠去桑林(一作村)路隔淮何如鬭百草賭取鳳皇
釵
悶題
落第春相困無心惜落花荆山歸不得歸得亦無家
中臺五題
松格一何高何人號乳毛霜天寓直夜媿爾伴閑曹
右乳毛松
賢人骨巳銷墓樹幾(一作半)榮凋正直魂如在齋心願一
招
右樗里子墓
亂前看不足亂後眼偏明却得蓬蒿力遮藏見太平
右牡丹
唐昌樹巳荒天意眷文昌暁入微風起春時雪滿牆
右玉蕊(亂前唐昌觀玉蕊最盛)
暴亂免遺折森羅賢逹名末郎何所取叨繼外門榮
右石柱(外祖在南宫七轉名曹鐫記皆在)
别同志
所立共寒苦平生同與遊相看臨遠水獨自上孤舟天
澹滄浪晩風悲蘭杜秋前程吟此景為子上高樓
送進士盧棨東歸
灞岸草萋萋離觴我獨擕流年俱老大失意又東西暁
楚山雲滿春吳水樹低到家梅雨歇猶有子規啼
從叔郎中諴輟自秋曹分符安陸屬羣盜倡熾
流毒江壖竟以援兵不來城池失守例削今任
却叙省銜退居荆漢之間頗得琴尊之趣因有
寄獻
華省稱前任何慙削一麾滄洲失孤壘白髮出重圍苦
節翻多難空山自喜歸悠悠清漢上漁者日相依
送徐渙端公南歸(一本無渙字)
青衿離白社朱綬(一作紱)始言歸此去應多(一作多□)羡初心
盡不違江帆和日落越鳥近鄉飛一路春風裏楊花雪
滿衣
送祠部曹郎中鄴出守洋州
為儒欣出守上路亦戎装舊製詩多諷分憂俗必康開
懷江稻熟寄信露橙香郡閣清吟夜寒星識望郎
送進士許彬
泗上未休兵壺關事可驚流年催我老遠道念君行殘
雪臨晴水寒梅發故城何當食新稻歲稔又時平
次韻和王駕校書結綬見寄之什
直應歸諫署方肯别山村勤苦常同業孤單共感恩醉
披仙鶴氅吟扣野僧門夢見君高趣天涼自灌園
祕閣伴直
祕閣鎻書深牆南列晩岑吏人同野鹿庭木似山林淺
井寒蕪入廻廊疊蘚侵閒看薛稷鶴共起五湖心
送太學顔(一作時)明經及第東歸
平楚干戈後田園失耦耕艱難登一第離(一作喪)亂省諸
兄樹沒春江漲人繁野渡晴閑來思學館猶夢雪窗明
送進士趙能卿下第南歸
不歸何慰親歸去舊風塵灑淚慙關吏無言(一作書)對越
人遠帆花月夜微岸水天春莫便隨漁釣平生已苦辛
送人遊邊
春亦怯邊遊此行風正秋别離逄雨夜(一作聞夜雨)道路向
雲州磧樹藏城近沙河漾日流將軍方破虜莫惜獻良
籌
送人之九江謁郡侯苖員外紳
澤國尋知巳南浮不偶遊湓城分楚塞廬岳對江州暁
飯臨孤嶼春帆入亂流雙旌相望處月白庾公樓
送許棠先輩之官涇縣
白頭新作尉縣在故(一作古)山中高第能卑宦前賢尚此
風蕪湖春蕩漾梅雨晝溟濛佐理人安後篇章莫廢功
(一作攻)
送司封從叔員外徼赴華州裵尚書均辟
如何抛錦帳蓮府對蓮峯舊有雲霞約暫留鵷鷺蹤敷
溪秋雪岸樹谷夕陽鐘盡入新吟境歸朝興莫慵
送京參翁先軰歸閩中
觧印東歸去人情此際多名高五七字道勝兩重科宿
館明寒燒(一作燭)吟船兀夜波家山春更好越鳥在庭柯
贈别
南遊曾共遊相别倍相留行色㢠燈曉離聲滿竹(一作笛)
秋穩眠彭蠡浪好醉岳陽樓明日逄佳景為君成白頭
南遊
淒凉懷古意湘浦弔靈均故國經新歲扁舟寄病身山
城多曉瘴澤國少晴春漸遠無相識青梅獨向(一作問)人
巴賨旅寓寄朝中從叔
驚秋思浩然信美向巴天獨倚臨江樹初聞落日蟬衰
榮悲往事漂泊念多年未便甘休去吾宗盡見憐
寄司勲張員外學士
平昔偏知我司勲張外郎昨來聞俶擾憂甚欲顛狂煙
暝搔愁鬢春隂賴酒鄉江樓倚不得横笛數聲長
寄邊上從事
男兒懷壯節何不(一作河外)事嫖姚高壘觀諸寨全師護大
朝淺山寒放馬亂火夜防苗下第春愁甚勞君遠見招
寄左省韋起居序(一作宇)
風神何藴藉張緒正當年端簡爐香裏濡毫洞案邊飾
装無雨備著述減春眠旦夕應彌入銀臺暁候宣
寄贈藍田韋少府先輩
王畿第一縣縣尉是詞人館殿非初意圖書是舊貧斫
冰泉竇響賽雪廟松春自此昇通籍清華日近(一作逼)身
寄懷元秀上人
悠悠干禄利草草廢漁樵身世堪惆悵風騷頗寂寥高
秋期野步積雨放趨朝得句如相憶莎齋且見招
贈圓昉公(昉蜀僧僖宗幸蜀昉堅免紫衣)
天階讓紫衣冷格鶴猶卑道勝嫌名出身閑覺老遲晩
香延宿火寒磬度高枝長說長松寺他年與我期
寄題方干處士
山雪照湖水漾舟湖畔歸松篁調遠籟(一作韻)臺榭發清
輝野岫分閒(一作開)徑漁家並掩扉暮年詩力在新(一作析)
句更幽微
寄獻湖州從叔員外
顧渚山邊郡溪將罨畫通遠看城郭裏(一作外又作處)全在水
雲中西閣歸何晩東吳興未窮茶香紫笱露洲迥白蘋
風歌緩眉低翠杯明蠟翦紅政成尋往事輟棹問漁翁
訪姨兄王斌渭口别墅(一本無王斌二字)
枯桑河(一作桑柘江)上村寥(一作牢)落舊田園少小曾來此悲
涼不可言訪隣多指塜問路半移原久歉家僮散初晴
野薺繁客帆懸極浦漁網曬危軒若澀詩盈箧荒唐酒
滿尊高枝霜果在幽渚暝禽喧遠靄籠樵響微煙起燒
痕哀榮孤族分感激外兄恩三宿忘歸去圭峰恰對門
放朝偶作
寒極放朝天欣聞半夜宣時安逄密雪日晏得(一作待)高
眠擁褐同休假吟詩賀有年坐來幽興在松亞小窗前
順動後藍田偶作(時丙辰初夏月)
小諫昇中諫三年侍玉除且(一作直)言無所(一作以)補浩歎
欲何如宫闕飛灰燼嬪嬙落里閭藍峯秋更碧霑灑望
鑾輿
府中寓止寄趙大諫
老作含香客貧無僦舍錢神州容寄跡大尹是同年密
邇都忘倦乖慵益見憐雪風花月好中夜便招延
峽中寓止二首
荆州未觧圍小縣結茅茨強對官人笑甘(一作偏)為野鶴
欺江春鋪網闊市晩鬻蔬遲子美猶如此翻然不敢悲
傳聞殊不定鑾輅幾時還俗易無常性江清見老顔夜
船歸草市春步上茶山寨將來相問兒童競啟關
顔惠詹事即孤姪舅氏謫官黔巫舟中相遇愴
然有寄
猶子在天末念渠懷渭陽巴山偶會遇江浦共悲涼謫
宦君何遠窮遊我自強瘴村三月暮雨熟野梅黃
訪題進士孫秦延福南街居
多病久離索相尋聊觧顔短牆通御水疎樹出南山歲
月何難老園林未得還無門共榮逹孤坐却如閑
訪題進士張喬延興門外所居
平生苦節同旦夕會原東掩卷斜陽裏看山落(一作萬)木
中星霜今(一作吟)欲老江海業全空近日文場内因君起
古風
寄南浦謫官
多才翻得罪天末抱窮憂白首為遷客青山繞萬州醉
敧梅障暁(一作晩)歌厭竹枝秋望闕懷鄉淚荆江水共流
李夷遇侍御久滯水鄉因抒寄懷
簮豸年何久懸帆興甚長江流愛吳越詩格愈(一作邁)齊
梁竹寺晴吟遠蘭洲晩(一作曉)泊香高閑徒自任華省待
為郎
寄膳部李郎中昌符
鄠郊陪野步早歲偶因詩自後吟新句長愁減舊知静
燈微落燼寒硯旋生澌夜夜冥搜苦那能鬢不衰
寄前水部賈員外嵩
謝病别文昌仙舟向越鄉貴為金馬客雅稱水曹郎白
鷺同孤潔清波共渺茫相如詞賦外騷雅(一作野)趣何長
寄棋客
松窗楸局穩相顧思皆凝幾局賭山果一先饒海僧覆
圖聞夜雨下子對秋燈何日無羈束期君向杜陵
聞進士許彬罷舉歸睦州悵然懷寄
桐廬歸舊廬垂老復樵漁吾子雖言命鄉人嬾讀書煙
舟撐晩浦雨屐翦春蔬異代名方振哀吟莫廢初
長安夜坐寄懷湖外嵇處士
萬里念江海浩然天地秋風高羣木落夜久數星流鐘
絶分宫漏螢微隔御溝遥思(一作知)洞庭上葦露滴(一作滿)
漁舟
贈文士王雄
知己竟何人哀(一作夫)君尚苦辛圖書長在手文學老於
身公道天難廢貞姿世(一作士一作玉)任嗔(一作真)小齋松菊静
願卜子為鄰
贈富平李宰
夫君清且貧琴鶴最相親簡肅諸曹事安閑一境人陵
山雲裏拜渠路雨中廵易得連宵醉千缸石凍春
贈尚顔上人
相尋喜可知放鍚便論詩酷愛山兼水唯應我與師風
雷吟不覺猨鶴老為期近輩椎(一作唯)棲白其如趣向卑
贈泗口苗居士
歲宴樂園林維摩契道心江雲寒不散庭雪夜方深酒
勸漁(一作共遊)人飲詩憐稚子吟四郊多壘日勉我捨朝簮
梁燭處士辭金陵相國杜公歸舊山因以寄贈
相庭留不得江野有苔磯兩浙尋山徧孤舟載鶴歸世
間書讀盡雲(一作僧)外客來稀諫署搜賢急應難惜(一作借)
布衣
哭建州李員外頻
令終歸故里末歲道如初舊友誰為誌清風豈易書雨
墳生野蕨鄉奠釣江魚獨夜吟還泣前年伴直廬
哭進士李洞二首(李生酷愛賈浪仙詩長江在東蜀境内浪仙塜於此處)
所惜絶吟聲不悲君不榮李端終薄宦賈島得高名旅
葬新墳小遺孤遠俗輕猶疑隨計晩昨夜草蟲鳴
自聞東蜀病唯我獨關情若近長江死想君勝在生瘴
蒸丹旐溼燈隔素帷清塜樹僧栽後新蟬一兩聲
南康郡牧陸肱郎中辟許棠先輩為郡從事因
有寄贈
末路(一作振鷺)思前侣猶(一作難)為戀故巢江山多勝境(一作景)
賓主是貧交飲舫閑依葦琴堂雅結茅夜清僧伴宿水
月在松梢
久不得張喬消息(一本題下有有寄二字)
天末去程孤沿淮復向吳亂離何處甚安穩到家無樹
盡雲垂野檣稀月滿湖傷心繞村落(一作路)應少舊耕夫
題嵩高隠者居
豈易訪仙蹤雲蘿千萬重他年來卜隠此景(一作境)願相
容亂水林中路深山雪裏鐘見君琴酒樂廻首興何慵
趙璘(一作林)郎中席上賦蝴蝶
尋豔復尋香似閒還似忙暖煙沈蕙徑微雨宿花房書
幌輕隨夢歌樓誤採粧王孫深屬意繡入舞衣裳
賀進士駱用錫登第
苦辛垂二紀擢第却霑裳春榜到春晩一家榮一鄉題
名登塔喜醵宴為花忙好是東歸日高槐蕊半黃
興州東池
南連乳郡流闊碧浸晴楼徹底千峰影無風一片秋垂
楊拂蓮葉返照媚漁舟鑑貎還惆悵難遮兩鬢羞
渠江旅思
流落復蹉跎交親半逝波謀身非不切言命欲如何故
楚春田廢窮巴瘴雨多引人鄉淚盡夜夜竹枝歌
登杭州城(一作題杭州樟亭一作題樟亭驛楼)
漠漠(一作故國)江天外登臨返照間潮來(一作平)無别浦木落
見他山沙鳥晴飛遠漁人夜唱閑歲窮歸未得心逐片
帆還
曲江
細草岸西東酒旗搖水風樓臺在煙(一作花)杪鷗鷺下沙
(一作煙)中翠幄晴相接芳洲夜暫空何人賞秋景興與此
時同
沙苑
茫茫信馬行不似近都城苑吏猶迷路江人莫問程聚
來千嶂出落去一川平日暮客心速愁聞鴈數聲
通川客舍
奔走失前計淹留非本心巳難消永夜況復聽秋霖漸
觧巴兒語誰憐越客吟黃花徒滿手白髮不勝簮
潼關道中
白道暁霜迷離燈照馬嘶秋風滿關樹殘月隔河雞來
往非無倦窮通豈易齊何年歸故社披雨翦春畦
終南白鶴觀
步步景通真門前衆水分檉蘿諸洞(一作洞口)合鐘磬上清
聞古木千尋雪寒山萬丈雲終期埽壇級來事(一作伴)紫
陽君
題興善寺寂上人院
客來風雨後院静似荒涼罷講蛩離砌思山葉滿廊臘
高興故疾爐暖發餘香自說匡廬側杉(一作移)隂半石牀
題水部李羽員外招國里居
野色入前軒翛然琴與尊畫僧依寺壁栽葦學江村自
醖(一作醒)花前酒(一作醉)誰敲雪裏門不辭朝謁遠唯要近
慈恩
信美寺岑上人(一作司空圖詩)
廵禮諸方徧湘南頗有緣焚香老山(一作僧)寺乞食向江
船紗碧籠名畫燈寒照淨禪我來能永日蓮漏滴階前
池上
池榭(一作樹)惬幽獨狂吟學觧嘲露荷香自在(一作任)風竹
冷相敲喪志嫌孤宦忘機愛澹交仙山如有分必擬訪
三茅
遊貴侯城南林墅
韋杜八九月亭臺高下風獨來新霽後閒步澹煙中荷
密(一作莎軟)連池綠柿繁和葉紅主人貪貴逹清境屬隣翁
江行
漂泊病難任逄人淚滿襟關東多事日天末未歸心夜
雨荆江漲(一作闊)春雲郢樹深殷勤聽漁唱漸次(一作漸)入
吳音
舟次通泉精舍
江清如洛汭寺好似香山勞倦孤舟裏登臨半日間樹
涼巢鶴健巖響語僧閒更共幽雲約秋隨絳帳還(時谷將之)
(瀘州省拜恩地)
水軒
日日狎沙禽偷安且放吟讀書老不入愛酒病還深歉
後為羈(一作飢)客兵餘問故林楊花滿牀席搔首度春隂
潯陽姚宰廳作
縣幽公事稀庭草是山薇足(一作縱)得招棋侣何妨著道
衣野泉當案落汀鷺入衙飛寺去東林近多應隔宿歸
梓潼歲暮
江城無宿雪風物易為春酒美消磨日梅香著莫人老
吟窮景象多難損精神漸有還京望綿州減戰塵
咸陽
咸陽城下宿往事可悲思未有謀身計頻遷反正期凍
河孤棹澀老樹疉巣危莫問今行止漂漂不自(一作自不)知
長安感興
徒勞悲喪亂自古戒繁華落日狐兔徑近年公相家可
悲聞玉笛不見走香車寂寞牆匡裏春隂挫杏花
聞所知遊樊川有寄(一本無有寄二字)
誰無泉石趣朝下少同過貪勝覺程近愛閑經宿多片
沙留白鳥高木引青蘿醉把漁竿去殷勤藉岸莎
張谷田舍
縣官清且儉深谷有(一作自)人家一徑入寒竹小橋穿野
花碓喧春澗滿梯倚綠桑斜自說年來稔前村酒可賒
深居
吾道有誰同深居自固窮殷勤謝綠樹朝夕惠清風書
滿閑窗下琴横野艇中年來頭更白雅稱釣魚翁
端居
葉葉下高梧端居失所圖亂離時軰少風月夜吟孤舊
疾衰還有窮愁醉暫無秋光如水國不語理霜鬚
郊園
相近復相尋山僧與水禽煙蓑春釣静雪屋夜棋深雅
道誰開口時風未醒(一作省)心溪光何以報秖有醉和吟
郊野(一作墅)
蓼水菊籬邊新晴有亂蟬秋光終寂寞晚醉自留連野
溼禾(一作林)中露村閒社後天題詩滿紅葉何必浣花牋
旅寓洛南村舍
村落清明近鞦韆稚女誇春隂妨柳絮月黑見棃花白
鳥窺魚網青帘認酒家幽棲雖自適交友在京華
杏花
不學梅欺雪輕紅照碧池小桃新謝後雙燕却來時香
屬登龍客(一作室)煙籠宿蝶枝臨軒須貌取風雨易離披
水林檎花
一露一朝新簾櫳曉景分豔和蜂蝶動香帶管絃聞笑
擬春無力粧濃酒漸醺直疑風起(一作雨)夜飛去替行雲
蓼花
蔟蔟復悠悠年年拂漫流差池伴黃菊冷澹過清秋晩
帶鳴蟲(一作蛩)急寒藏宿鷺愁故溪歸不得憑仗繫漁舟
江梅
江梅且緩飛前輩有歌詞莫惜黃金縷難忘白雪枝吟
看歸不得醉嗅立如癡和雨和煙折含情寄所思
荔枝
平昔誰相愛驪山遇貴妃枉教生處遠愁見摘来稀晩
(一作曉)奪紅(一作江)霞色晴欺瘴日威南荒何所戀(一作慰)為
爾即忘歸
駐蹕華下同年司封員外從翁許共遊西溪久
違前契戲成寄贈
北渚牽吟興西溪爽共遊指期乘(一作承)禁馬(故事初入内庭恩賜)
(飛龍馬)無暇狎沙鷗縱目懷青島澄心想碧流明公非不
愛應待泛龍舟
谷自亂離(一作離亂)之後在西蜀半紀之餘多寓止
精舍與圓昉上人為淨侣昉公於長松山舊齋
嘗約他日訪會勞生多故遊官數年曩契未諧
忽聞謝世愴吟四韻以弔之
每(一作幾)思聞淨話雨夜對禪牀未得重相見秋燈照影
堂孤雲終負約薄宦轉堪傷夢繞長松塔遥焚一炷香
投時相十韻
何以保孤危操修自(一作日)不知衆中常杜口夢裡亦吟
詩失計辭山早非才得仕(一作事)遲薄冰安可履暗室豈
能欺勤苦流螢信吁嗟宿燕知殘鐘殘漏曉落葉落花
時故舊寒門少文章外族衰此生多轗軻半世足漂離
省署隨清品漁舟爽素期戀恩休未遂雙鬢漸成絲
御定全唐詩卷六百七十四
