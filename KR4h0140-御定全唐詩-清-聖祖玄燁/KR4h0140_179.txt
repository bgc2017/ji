欽定四庫全書
御定全唐詩卷一百七十九
李白
遊南陽白水登石激作
朝涉白水源暫與人俗疎島嶼佳境色江天涵清虚日
送去海雲心閒遊川魚長歌盡落日乘月歸田廬
遊南陽清泠泉
惜彼落日暮愛此寒泉清西輝逐流水蕩漾遊子情空
歌望雲月曲盡長松聲
尋魯城北范居士失道落蒼耳中見范置酒摘
蒼耳作
雁度秋色遠日靜無雲時客心不自得浩漫將何之忽
憶范野人閒園飬幽姿茫然起逸興但恐行来遲城壕
失往路馬首迷荒陂不惜翠雲裘遂為蒼耳欺入門且
一笑把臂君為誰酒客愛秋蔬山盤薦霜梨他筵不下
筯此席忘朝飢酸棗垂北郭寒瓜蔓東籬還傾四五酌
自詠猛虎詞近作十日歡遠為千載期風流自簸蕩謔
浪偏相宜酣来上馬去却笑高陽池
東魯門泛舟二首
日落沙眀天倒開波搖石動水縈迴輕舟泛月尋溪轉
疑是山隂雪後来
水作青龍盤石堤桃花夹岸魯門西若教月下乘舟去
何啻風流到剡溪
秋獵孟諸夜歸置酒單父東樓觀妓
傾暉速短炬走海無停川冀餐圓丘草欲以還頽年此
事不可得微生若浮煙駿發跨名駒雕弓控鳴弦鷹豪
魯艸白狐兔多肥鮮邀遮相馳逐遂出城東田一掃四
野空喧呼鞍馬前歸来獻所獲炮炙宜霜天出舞兩美
人飄颻若雲仙留歡不知疲清曉方来旋
遊泰山六首(天寶元年四月從故御道上泰山)
四月上泰山石屏(一作平)御道開六龍過萬壑澗谷随縈
迴馬跡遶碧峰于今滿青苔飛流灑絶巘水急松聲哀
北眺崿嶂竒傾崖向東摧洞門閉石扇地底興雲雷登
高望蓬瀛想像金銀臺天門一長嘯萬里清風来玉女
四五人飄颻下九垓含笑引素手遺我流霞杯稽首再
拜之自愧非仙才曠然小宇宙棄世何悠哉
清曉騎白鹿直上天門山山際逢羽人方瞳好容顔捫
蘿欲就語却掩青雲關遺我鳥跡書飄然落巗間其字
乃上古讀之了不閒感此三歎息從師方未還
平眀登日觀舉手開雲關精神四飛揚如出天地間黃
河從西来窈窕入遠山憑崖攬(一作覽)八極目盡長空閒
偶然值青童綠髮雙雲鬟笑我晩學仙蹉跎凋朱顔躊
躇忽不見浩蕩難追攀
清齋三千(一作十)日裂素寫道經唫誦有所得衆神衛我
形雲行信長風颯若羽翼生攀崕上日觀伏檻窺東溟
海色動遠山天雞巳先鳴銀臺出倒景白浪翻長鯨安
得不死藥高飛向蓬瀛
日觀東北傾兩崕夾雙石海水落眼前天光遥(一作搖)空
碧千峰爭攅聚萬壑絶凌歴緬彼鶴上仙去無雲中跡
長松入雲(一作霄)漢遠望不盈尺山花異人間五月雪中
白終當遇安期於此鍊玉液
朝飲王母池暝投天門關獨抱綠綺琴夜行青山間山
明月露白夜靜松風歇仙人遊碧峰處處笙歌發寂静
(一作聽)娱清暉玉真連翠微想像鸞鳳舞飄颻龍虎衣捫
天摘匏瓜恍惚不憶歸舉手弄清淺誤攀織女機明晨
坐相失但見五雲飛
秋夜與劉碭山泛宴喜亭池
明宰試舟楫張燈宴華池文招梁苑客歌動郢中兒月
色望不盡空天交相宜令人欲泛海只待長風吹
携妓登梁王棲霞山孟氏桃園中
碧艸已滿地柳與梅爭春謝公自有東山妓金屏笑坐
如花人今日非昨日明日還復来白髮對綠酒強歌心
巳摧君不見梁王池上月昔照梁王樽酒中梁王巳去
眀月在黃鸝愁醉啼春風分眀感激眼前事莫惜醉卧
桃園東
與從姪杭州刺史良遊天竺寺
挂席凌蓬丘觀濤憩樟樓三山動逸興五馬同遨遊天
竺森在眼松風颯驚秋覽雲測變化弄水窮清幽疊嶂
隔遥海當軒寫歸流詩成傲雲月佳趣滿吴洲
同友人舟行遊台越作
楚臣傷江楓謝客拾海月懷沙去瀟湘挂席泛溟渤蹇
予訪前跡獨往造窮髮古人不可攀去若浮雲沒願言
弄倒景從此鍊真骨華頂窺絶溟蓬壺望超忽不知青
春度但怪綠芳歇空持釣鼇心從此謝魏闕
下終南山過斛斯山人宿置酒
暮從碧山下山月随人歸却顧所来徑蒼蒼横翠微相
携及田家童稚開荆扉綠竹入幽徑青蘿拂行衣歡言
得所憩美酒聊共揮長歌吟松風曲盡河星(一作星河)稀我
醉君復樂陶然共忘機
朝下過盧郎中叙舊遊
君登金華省我入銀臺門幸遇(一作逢)聖明主俱承雲雨
恩復此休浣時閒為疇昔言却話山海事宛然林壑存
明湖思曉月叠嶂憶清猿何由返初服田野醉芳樽
侍從遊宿温泉宫作
羽林十二將羅列應星文霜仗懸秋月霓旌卷夜雲嚴
更千戶肅清樂九天聞日出瞻佳氣蔥蔥繞聖君
邯鄲南亭觀妓
歌鼓(一作妓)燕趙兒魏姝弄鳴絲粉色豔日(一作月)彩舞袖
(一作衫)拂花枝把酒顧美人請歌邯鄲詞清筝何繚繞度
曲綠雲垂平原君安在科斗生古池座客三千人于今
知有誰我軰不作樂但為後代悲
春日遊羅敷潭
行歌入谷口路盡無人躋攀崕度絶壑弄水尋迴溪雲
從石上起客到花間迷淹留未盡興日落羣峰西
春陪商州裴使君遊石娥溪(時欲東歸遂有此贈)
裴公有仙標拔俗數千丈澹蕩滄州雲飄颻紫霞想剖
竹商洛間政成心巳閒蕭條出世表冥寂閉玄關我來
屬芳節解榻時相悅褰帷對雲峰揚袂指松雪暫出東
城邊遂遊西巗前横天聳翠壁噴壑鳴紅泉尋幽殊未
歇愛此春光發溪傍饒名花石上有好月命駕歸去來
露華生翠(一作綠)苔淹留惜將晩復聽清猿哀清猨斷人
腸遊子思故鄉眀發首東路此懽焉可忘
陪從祖濟南太守泛鵲山湖三首
初謂鵲山近寧知湖水遥此行殊訪戴自可緩歸橈
湖闊數千里湖光搖碧山湖西正有月獨送李膺還
水入北湖去舟從南浦回遥看鵲山轉却似送人来
春日陪楊江寧及諸官宴北湖感古作
昔聞顔光祿攀龍宴京(一作重一作明)湖樓船入天鏡帳殿開
雲衢君王歌大風如樂豐沛都延年獻佳作邈與詩人
俱我來不及此獨立鍾山孤楊宰穆清風(一作飈)芳聲騰
海隅英僚滿四座粲若瓊林敷鷁首弄倒景蛾眉綴眀
珠新弦採(一作来)梨園古舞嬌吴歈曲度繞雲(一作清)漢聽
者皆歡娱雞棲何嘈嘈㳂(一作江)月沸笙竽古之帝宫苑
今乃人樵蘇感此勸一觴願君覆瓢壺榮盛(一作盛時)當作
樂無令後賢吁
宴鄭參卿山池
爾恐碧草晩我畏朱顔移愁看楊花飛置酒正相宜歌
聲送落日舞影迴清池今夕不盡杯留歡更邀誰
遊謝氏山亭
淪老卧江海冄歡天地清病閒久寂寞歲物徒芬榮借
君西池遊聊以散我情掃雪松下去捫蘿石道行謝公
池塘上春草颯巳生花枝拂人来山鳥向我鳴田家有
美酒落日與之傾醉罷弄歸月遥欣稚子迎
把酒問月(故人賈淳令予問之)
青天有月来幾時我今停杯一問之人攀明月不可得
月行却與人相随皎如飛鏡臨丹闕綠烟滅盡清輝發
但見宵從海上来寧知曉向雲間沒白兔𢷬藥秋復春
嫦娥孤棲與誰鄰今人不見古時月今月曾經照古人
古人今人若流水共看明月皆如此唯願當歌對酒時
月光長照金樽裏
同族姪評事黯遊昌禪師山池二首
遠公愛康樂為我開禪關蕭然松石下何異清涼山花
將色不染水與心俱閒一坐度小劫觀空天地間
客來花雨際秋水落金池片石寒青錦疎楊挂綠絲高
僧拂玉柄童子獻霜梨惜去愛佳景煙蘿欲暝時
金陵鳳皇臺置酒
置酒延落景金陵鳳皇臺長波寫萬古心與雲俱開借
問往昔時鳳皇為誰來鳳皇去巳久正當今日迴明君
越羲軒天老坐三台豪士無所用彈弦醉金罍東風吹
山花安可不盡杯六帝沒幽草深宫冥綠苔置酒勿復
道歌鐘但相催
秋浦清溪雪夜對酒客有唱山鷓鴣者
披君(一作我)貂襜褕對君白玉壺雪花酒上滅頓覺夜寒
無客有桂陽至能吟山鷓鴣清風動窗竹越鳥起相呼
持此足為樂何煩笙與竽
與周剛清溪玉鏡潭宴别(潭在秋浦桃樹陂下余新名此潭)
康樂上官去永嘉遊石門江亭(一作中)有孤嶼千載跡猶
存我来遊(一作憩)秋浦三入桃陂源千峰照積雪萬壑盡
啼猿興與謝公合文因周子論掃厓去落葉席(一作帶)月
開清樽溪當大樓南溪水正南奔迴作玉鏡潭澄眀洗
心魂此中得佳境可以絶囂喧清夜方歸来酣歌出平
原别後經此地為余謝蘭蓀
遊秋浦白笴陂二首
何處夜行好月明白笴陂山光搖積雪猿影挂寒枝但
恐佳景晩小令歸櫂移人来有清興及此有相思
白笴夜長嘯爽然溪谷寒魚龍動陂水處處生波瀾天
借一明月飛来碧雲端故鄉不可見腸斷正西看
宴陶家亭子
曲巷幽人宅高門大士家池開照膽鏡林吐破顔花綠
水藏春日青軒祕晩霞若聞絃管妙金谷不能誇
在水軍宴韋司馬樓船觀妓
搖曳帆在空清流(一作川)順歸風詩因鼔吹發酒為劍歌
雄對舞青樓妓雙鬟白玉童行雲且莫去留醉楚王宫
流夜郎至江夏陪長史叔及薛明府宴興德寺
南閣
紺殿横江上青山落鏡中岸迴沙不盡日暎水成空天
樂流(一作聞)香閣蓮舟颺晚風恭陪竹林宴留醉與陶公
泛沔州城南郎官湖(并序)
乾元歲秋八月白遷於夜郎遇故人尚書郎張謂
出使夏口沔州牧杜公漢陽宰王公觴於江城之
南湖樂天下之再平也方夜水月如練清光可掇
張公殊有勝槩四望超然乃顧白曰此湖古來賢
豪遊者非一而枉踐佳景寂寥無聞夫子可為我
標之嘉名以傳不朽白因舉酒酹水號之曰郎官
湖亦猶鄭圃之有僕射陂也席上文士輔翼岑靜
以為知言乃命賦詩紀事刻石湖側將與大别山
共相磨滅焉
張公多逸興共泛沔城隅當時秋月好不減武昌都四
座醉清光為歡古来無郎官愛此水因號郎官湖風流
若未減名與此山俱
陪侍郎叔遊洞庭醉後三首
今日竹林宴我家賢侍郎三杯容小阮醉後發清狂
船上齊橈樂湖心泛月歸白鷗閒不去爭拂酒筵飛
剗却君山好平鋪湘水流巴陵無限酒醉殺洞庭秋
夜泛洞庭尋裵侍御清酌
日晩湘水綠孤舟無端倪眀湖漲秋月獨泛巴陵西過
憩裴逸人巗居陵丹梯抱琴出深竹為我彈鵾雞曲盡
酒亦傾北窗醉如泥人生且行樂何必組與珪
陪族叔刑部侍郎曄及中書賈舍人至遊洞庭
五首
洞庭西望楚江分水盡南天不見雲日落長沙秋色遠
不知何處弔湘君
南湖秋水夜無烟耐可乘流直上天且就(一作問)洞庭賖
月色將船買酒白雲邊
洛陽才子謫湘川元禮同舟月下仙記得長安還欲笑
不知何處是西天
洞庭湖西秋月輝瀟湘江北早鴻飛醉客滿船歌白苧
不知霜露入秋衣
帝子瀟湘去不還空餘秋草洞庭間淡掃明湖開玉鏡
丹青畫出是君山
楚江黃龍磯南宴楊執戟治樓
五月入五洲碧山對青樓故人楊執戟春賞楚江流一
見醉(一作波)漂月三杯歌(一作縱)櫂謳桂枝攀不盡他日更
相求
銅官山醉後絶句
我愛銅官樂千年未擬還要須逥舞袖拂盡五松山
與南陵常贊府遊五松山(山在南陵銅井西五里有古精舍)
安石泛溟渤獨嘯長風還逸韵動海上高情出人間靈
異可並跡澹然與世閒我来五松下置酒窮躋攀徵古
絶遺老因名五松山五松何清幽勝境美沃州蕭颯鳴
洞壑終年風雨秋響入百泉去聽如三峡流剪竹掃天
花且從傲吏遊龍堂若可憩吾欲歸精修
宣城青溪(一作入清溪山)
青溪勝桐廬水木有佳色山貌日高古石容天傾側綵
鳥昔未名白猨初相識不見同懷人對之空歎息
與謝良輔遊涇川陵巗寺
乘君素舸泛涇西宛似雲門對若溪且從康樂尋山水
何必東遊入會稽
遊水西簡鄭明府
天宫水西寺雲錦照東郭清湍鳴迴溪綠水繞飛閣凉
風日瀟灑幽客時憩泊五月思貂裘謂言秋霜落石蘿
引古蔓岸筍開新籜唫翫空復情相思爾佳作鄭公詩
人秀逸韵宏寥廓何當一来遊愜我雪山諾
九日登山
淵明歸去来不與世相逐為無杯中物遂偶夲州牧因
招白衣人笑酌黃花菊我来不得意虚過重陽時題輿
何俊發遂結城南期築土按響山俯臨宛水湄胡人呌
玉笛越女彈霜絲自作英王胄斯樂不可窺赤鯉湧琴
高白龜道馮夷靈仙如彷彿奠酹遥相知古來登高人
今復幾人在滄洲違宿諾明日猶可待連山似驚波合
沓出溟海揚袂揮四座酩酊安所知齊歌送清揚起舞
亂參差賓随落葉散帽逐秋風吹别後登此臺願言長
相思
九日
今日雲景好水綠秋山明携壺酌流霞搴菊泛寒榮地
遠松石古風揚絃管清窺觴照歡顔獨笑還自傾落帽
醉山月空歌懷友生
九日龍山飲
九日龍山飲黃花笑逐臣醉看風落帽舞愛月留人
九月十日即事
昨日登高罷今朝更舉觴菊花何太苦遭此兩重陽
陪族叔當塗宰遊化城寺升公清風亭
化城若化出金牓天宫開疑是海上雲飛空結樓臺升
公湖上(一作山)秀粲然有辯才濟人不利已立俗無嫌猜
了見水中月青蓮出塵埃閒居清風亭左右清風來當
暑隂廣殿太陽為裵回茗酌待幽客珍盤薦彫梅飛文
何灑落萬象為之摧季父擁鳴琴德聲布雲雷雖遊道
林室亦舉陶潜杯清樂動諸天長松自吟哀留歡若可
盡劫石乃成灰
御定全唐詩卷一百七十九
