欽定四庫全書
御定全唐詩卷五百六
章孝標
章孝標桐廬人登元和十四年進士第除祕書省正字
太和中試大理評事詩一卷
上浙東元相
婺女星邊喜氣頻越王臺上坐詩人雪晴山水勾留客
風暖旌旗計會春黎庶已同猗頓富煙花却為相公貧
何言禹跡無人繼萬頃湖田又斬新
贈茅山高拾遺蔓
人皆貪禄利白首更營營若見無為理兼忘不朽名幽
禽窺飯下好藥入籬生夢覺幽泉滴應疑禁漏聲
次韻和光禄錢卿二首
大隠嚴城内閒門向水開扇風知暑退樹影覺秋來望
遠雲生海行稀砌長苔廢興今古事何必歎池灰
閒論憂王室愁眉仗酒開方嗟三覆役又喜四愁來晨
起螢穿竹晡飱鳥下苔同期陽月至靈室祝葭灰
贈廬山錢卿
象魏抽簮早匡廬築室牢宦情歸去薄天爵隠来高箧
有新徵詔囊餘舊緼袍何如捨麋鹿眀主仰風騷
山中送進士劉蟾赴舉
去住跡雖異愛憎情不同因君向帝里使我厭山中故
友多朝客新文盡國風藝精心更苦何患不成功
送進士陳嶢往睦州謁馮郎中
孤帆幾日程投刺水邊城倚櫂逢春老登筵見月生飲
酣杯有浪棋散漏無聲太守憐才者從容禮不輕
豐城劒池即事
神物不復見小池空在兹因嫌衝斗夜未是偃戈時岸
古魚蔵穴蒲凋翠立危吾皇别有劒何必鑄金為
詠弓
較量武藝論勲庸曾發將軍箭落鴻握内從誇彎似月
眼前還怕撇來風只知擊起穿雕鏃不觧容和射鵠功
得病自從杯裏後至今形状怕相逢
送無相禪師入關
九衢車馬塵不染了空人暫舍中峯雪應看内殿春齋
心無外事定力見前身聖主方崇教深宜謁紫宸
贈匡山道者
嘗聞一粒功足以反衰容方寸如不逹此生安可逢寄
書時態盡憶語道情濃争得擕巾屨同歸鳥外峰
道者與金丹開合已失因為二首再有投擲
木鑚鑚盤石辛勤四十年一朝纔見物五色互呈妍七
魄憎陽盛三彭惡命延被他迷失却歎息只潸然
隂陽曾作炭造化亦分功減自青囊裏收安玉合中凡
材難度世神物自歸空惆悵流年速看成白首翁
思越中山水寄朱慶餘
忩戸潮頭雪雲霞鏡裏天島桐秋送雨江艇暮搖煙藕
折蓮芽脆茶挑茗眼鮮還將歐冶劒更淬若耶泉
蜀中上王尚書
梓桐花幕碧雲浮天許文星寄上頭武略劒峰環相府
詩情錦浪浴仙洲丁香風裏飛牋草卭竹煙中動酒鈎
自古名高閑不得肻容王粲賦登樓
贈陸鬯浙西進詩除官
帝城雲物得陽春水國煙花失主人昨日天風吹樂府
六宫絲管一時新
古行宫
瓦煙疎冷古行宫寂寞朱門反(一作暗)鏁空殘粉水銀流
砌下墮環秋月落泥中鶯傳舊語嬌春日花學嚴妝妬
晚風天子時清不廵幸祗應鸞鳳集梧桐
題上皇觀
煙霞星(一作五雲深)蓋七星壇想像先朝駐禁鑾輦路已平
栽藥地皇風猶在步虛寒樓臺瑞氣晴蕭索杉檜龍身
老屈蟠翻感惠休并李郭劒門空處望長安
鷹
星眸未放瞥秋毫頻掣金鈴試雪毛會使老拳供口腹
莫辭親手啖腥臊穿雲自怪身如電煞兔誰知吻勝刀
可惜忍飢寒日暮向人&KR2154;(苦咸切一作爪)斷碧絲絛
方山寺松下泉
石脉綻寒光松根噴曉霜注瓶雲母滑漱齒茯苓香野
客偷煎茗山僧惜淨床三禪不要問孤月在中央
瀑布
秋河溢長空天灑萬丈布深雷隠雲壑孤電掛巖樹滄
溟曉噴寒碧落晴盪素非趨下流急勢使不得住
送張使君赴饒州(一作送饒州張蒙使君赴仕)
饒陽因富得州名不獨農桑别有營日暖提筐依茗樹
天隂把酒(一作抱火)入銀坑江寒魚動槍旗影山晚雲和鼓
角聲太守能詩兼愛静西樓見月幾篇成
和滕邁先輩傷馬
浮雲變化失龍兒始憶嘶風噴沫時蹄想塵中翻碧玉
尾休烟裏掉青絲曾同客舍吞飢渴久共名場踏嶮巇
今日櫪前興一歎不關行李乏金羈
省試騏驥長鳴
有馬骨堪驚無人眼暫眀力窮吳坂峻嘶苦朔風生逐
逐懷良御蕭蕭顧樂鳴瑶池期弄影天路擬飛聲皎月
誰知種浮雲莫問程鹽車今願脱千里為君行
鯉魚
眼似真珠鱗似金時時動浪出還沈河中得上龍門去
不歎江湖歲月深
飢鷹詞
遥想平原兔正肥千廻礪吻振毛衣縦令啄解絲絛結
未得人呼不敢飛
歸燕詞辭工部侍郎(一作下第後獻主司)
舊壘危(一作泥)巢泥已落今年故(一作固)向社前歸連雲大
厦無棲處更望(一作繞一作傍)誰家門戶飛
歸海上舊居
鄉路繞蒹葭縈紆出海涯人衣披(一作被)蜃氣馬(一作鳥)跡
印鹽花草沒題詩石潮摧坐釣槎還歸舊忩裏凝思向
餘(一作賞烟)霞
答友人惠牙簮
牙簮不可忘來處隔炎荒截得半環月磨成四寸霜曉
辭梳齒膩秋入髮根凉好是紗巾下纖纖錐出囊
日者
十指中央了五行說人休咎見前生我來本乞真消息
却怕呵錢卦欲成
送金可紀歸新羅
登唐科第語(一作諳)唐音望日初生憶故林鮫室夜眠隂
火冷蜃樓朝怕曉霞深風高一葉飛魚背潮淨三山出
海心想把文章合夷樂蟠桃花裏醉人參
聞角
邊秋畫角怨金微(一作徽)半夜對吹驚賊圍塞鴈繞空秋
不下胡雲著草凍還飛關頭老馬嘶看月磧裏疲兵淚
濕衣餘韻嫋空何處盡戍天寥落曉星稀
夢鄉
家住吴王舊苑東屋頭山水勝屏風尋常夢在秋江上
釣艇游揚藕葉中
織綾詞
去年蠶惡綾帛貴官急無絲織紅淚殘經脆緯不通梭
鵲鳳闌珊失頭尾今年蠶好繰白絲鳥鮮花活人不知
瑶臺雪裏鶴張翅禁苑風前梅折枝不學隣家婦慵懶
蠟揩粉拭謾官眼
諸葛武侯廟
木牛零落陣圖殘山姥燒錢古栢寒七縦七擒何處在
茅花櫪葉盖神壇
長安秋夜(一作田家)
田家無五行水旱卜蛙聲牛犢乘春放兒童候暖耕池
塘煙未起桑柘雨初晴歲晚香醪熟村村自送迎
錢塘贈武翊黃
曾將心劒作戈矛一戰名場造化愁花錦文章開四面
天人科第上(一作占)三頭鴛鴻待侣飛清禁山水緣情住
外州時伴庾公看海月好吟詩斷望潮樓
風不鳴條(一作左牢詩)
旭日懸清景微風在綠條入松聲不發過柳影空搖長
養應潛變(一作徧)扶疎每暗飄有林時杳杳無樹暫蕭蕭
漫逐清煙散輕和瑞氣饒豐年知有待歌詠美唐堯
貽美人
諸侯悵下慣新妝皆怯劉家薄媚娘寶髻巧梳金翡翠
羅裙宜著繡鴛鴦輕輕舞汗初沾袖細細歌聲欲遶梁
何事不歸巫峽去故來人世斷人腸
聞雲中唳鶴
久住青田唳天高忽暫聞翩翻縈碧落嘹唳入重雲出
谷鶯何待鳴岐鳳欲羣九臯寧足道此去透絪緼
柘枝
柘枝初出鼓聲招花鈿羅衫聳細腰移步錦靴空綽約
迎風繡帽動飄颻亞身踏節鸞形轉背面羞人鳳影嬌
祗恐相公看未足便隨風雨上青霄
上太皇先生
顥氣貫精神蒼崖老姓名煙霞空送景水木若無情劚
藥雲根斷眠花石面平折松開月色决水放秋聲顔為
忘憂嫰身緣絶粒輕圍棋看局勢對鏡戮妖精過海量
鯨力歸天算鶴程露凝鍾乳冷風定玉簫清坐覺衣裳
古行疑羽翼生應憐市朝客開眼鏁浮榮
破山水屏風(一作姚合詩)
時人嫌古畫倚壁不曾收雨滴膠山斷風吹絹海秋殘
雲飛屋裏片水落床頭尚勝凡花鳥君能補綴不
覽楊校書文卷
跪伸霜素剖琅玕身墮瑶池魄暗寒冰錦晚開雲母殿
白珠秋瀉水精盤情高鶴立崑崙峭思壯鯨跳渤澥寬
誰有軒轅古銅片為持相並照妖看
送陳校書赴蔡州幕
天假縱横入幕籌東南頓減一方憂行賫健筆辭天閣
坐見妖星落蔡州青草袍襟翻日脚黃金馬鐙照旄頭
此行領取從軍樂莫慮功名不拜侯
少年行
平眀小獵出中軍異國名香滿袖薰畫榼倒懸鸚鵡觜
花衫對舞鳳凰文手擡白馬嘶春雪臂竦青骹入暮雲
落日胡姬樓上飲風吹簫管滿樓聞
蜀中贈廣上人
曾持麈尾引金根萬乘前頭草五言疏講青龍歸禁(一作)
(㮏)苑歌抄白雪乞梨園朝驚雲氣遮天閣暮踏猿聲入
劒門今日西川無子美詩風又起浣花村
和顧校書新開(一作穿)井
霜鍤破桐隂青絲試淺深月輪開地脉鏡面寫天心碧
甃花千片香泉乳百尋欲知争汲引聽取轆轤音
遊雲際寺
衫袖拂青冥推鞍上翠屏塵埃辭馬尾城闕入窗櫺雲
領浮名去鐘撞大夢醒茫茫山下事滿眼送流萍
贈劉寬夫昆季(一作贈劉侍郎兄弟三人同時及弟)
文聚(一作動)星辰衣彩霞問誰兄弟是劉家雁行雲摻(一作)
(接)參差翼瓊樹風開次第花天假聲名懸(一作喧)日月國
憑騷雅變浮華曾窮晉漢儒林(一作家一作流)傳龍虎雖多未
足誇
贈杭州嚴史(一作使)君
州青縣白淛河濆飽向蒼龍闕下聞鼓角自嚴寒海月
旌旗不動濕江雲風騷處處文章主井邑家家父母君
長恐抱轅留不住九天鴛鷺待成羣
題朱秀城南亭子
朱家亭子象懸匏階瑩青莎棟剪苑癭挂眼開欺鴝鵒
花緣網結妬螵蛸有時風月輸三虎無壁琴書屬四郊
土木欲知精潔處社天歸燕怯安巣
上西川王尚書
人人入蜀謁文翁妍醜終須露鏡中詩景荒凉難道合
客情疎密分當同城南歌吹琴臺月江上旌旗錦水風
下客低頭來又去暗堆冰炭在深衷
駱谷行
捫雲褭棧入青冥鞿馬鈴騾傍日星仰踏劒&KR0994;梯萬仞
下緣冰岫杳千尋山花織錦時聊看澗水彈琴不暇聽
若比争名求利處尋思此路却安寧
初及第歸酬孟元翊見贈
六年衣破帝城塵一日天池雨脫鱗未有片言驚後輩
不無慚色見同人每豋公讌思來日漸聽鄉音認本身
何幸致詩相慰賀東歸花發杏桃春
淮南李相公紳席上賦春雪
六出花飛處處飄粘忩著(一作拂)砌上寒條朱門到曉(一作)
(晚)難盈尺盡是三軍喜氣消
及第後寄廣陵故人(一作寄淮南李相公紳)
及第全勝十政(一作改)官金鞍鍍(一作湯渡)了出長安馬頭漸
入(一作向)揚州郭為報時人洗眼看
小松
爪葉鱗條龍不盤梳風幕翠一庭寒莫言只是人長短
須作浮雲向上看
宫詞(一作無題)
眀日鑾輿欲向東守宫金翠帶愁紅九門佳氣已西去
千里花開一夜風
題杭州樟亭驛
樟亭驛上題詩客一半尋為山下塵世事日隨流水去
紅花還似白頭人
劉侍中宅盤花紫薔薇
真宰偏饒麗景家當春盤出帶根霞從開一朵朝衣色
免踏塵埃看雜花
題東林寺寄江州李員外
山勢&KR0994;層入杳冥寺形高下趁山行象牙床坐蓮花佛
瑪瑙函盛貝葉經日映砌隂移寶閣風吹天樂動金鈴
門前更有清江水便是潯陽太守廳
玄都觀栽桃十韻
驅使鬼神功攅栽萬樹紅薰香丹鳳闕妝點紫瓊宫寶
帳重遮日妖金遍累空色然燒藥火影舞步虛風粉撲
青牛過枝驚白鶴冲拜星春錦上服食晚霞中棋局隂
長合簫聲祕不通豔陽迷俗客幽邃失壺公根柢終盤
石桑麻自轉蓬求師飽靈藥他日訪遼東
僧院小松
抛杉背栢冷僧簾鎻月梳風出殿簷還似天台新雨後
小峯雲外碧尖尖
春原早望
一忝鄉書薦長安未得回年光逐渭水春色上秦臺燕
掠平蕪去人衝細雨來東風生故里又過幾花開
西山廣福院
野寺孤峰上危樓聳翠微捲簾滄海近洗鉢白雲飛竹
影臨經案松花點衲衣日斜登望處湖畔一僧歸
遊地肺
市朝擾擾千古林壑冥冥四賢(謂楊郭二許)黃鶴不歸丹竈
白雲自養芝田溪灘永夜流月羽翼清秋在天高跡無
人更躡碧峰寥落孤煙
八月
徙倚仙居遶翠樓分眀宫漏静兼秋長安夜夜家家月
幾處笙歌幾處愁
題紫薇山上方(見杭州府舊志)
地勢連滄海山名號紫薇景閒僧坐久路僻客來稀峽
影雲相照河流石自圍塵喧都不到安得此忘歸
御定全唐詩卷五百六
