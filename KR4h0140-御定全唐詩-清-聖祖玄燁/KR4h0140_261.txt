欽定四庫全書
御定全唐詩卷二百六十一
任華
任華李杜同時人初為桂州刺史參佐嘗與賈京尹杜
中丞嚴大夫牋多所致責又與庾中丞書云華本野人
常思漁釣尋當杖策歸乎舊山非有機心致斯扣擊其
亦狂狷之流歟詩三首
寄李白
古来文章有能奔逸氣聳高格清人心神驚人魂魄我
聞當今有李白大獵(一作鵬)賦鴻猷文嗤長卿笑子雲班
張所作瑣細不入耳未知卿雲得在嗤笑限登廬山觀
瀑布海風吹不斷江月照還空(一作明)余愛此兩句登天
台望渤海雲垂大鵬飛山壓巨鰲背斯言亦好在(一本無在)
(字)至於他作多不拘常律振擺超騰既俊且逸或醉中
操(一作掃)紙或興来(一作乘興)走筆手下忽然(一作有)片雲飛眼
前劃見孤峰出而我有時白日忽欲睡睡覺歘然起攘
臂任生知有君君也知有任生未中閒聞道在長安及
余戾止君已江東訪元丹邂逅不得見君面每常(一作有時)
把酒向東望良久見說往年在翰林胸中矛戟何森森
新詩傳在宫人口佳句不離明主心身騎天馬多意氣
目送飛鴻對豪貴承恩召入凡幾迴待詔歸来仍半醉
權臣妬盛名羣犬多吠聲有勅放君却歸隱淪處(一本無處)
(字)高歌大笑出關去且向東山為外臣諸侯交迓馳朱
輪白璧一雙買交者黃金百鎰相知人平生傲岸其志
不可測數(一本無數字)十年為客未嘗一日低顔色八詠樓
中坦腹眠五侯門下無心憶繁花越臺上細柳吴宫側
綠水青山知有君白雲明月偏相識養高兼養閒可望
不可攀莊周萬物外范蠡五湖閒人傳(一作又聞)訪道滄海
上丁令王喬每往還蓬莱徑是曾到来方丈豈唯方一
丈伊余每欲乘興往(一作遠)相尋江湖擁隔勞寸心今朝
忽遇東飛翼寄此一章表胸臆儻能報我一(一作以)片言
但訪任華有人識
寄杜拾遺
杜拾遺名甫第二才甚竒任生與君别别来已多時何
嘗一日不相思杜拾遺知不知昨日有人誦得數篇黃
絹詞吾怪異竒特借問果然(一本無然字)稱是杜二之所為
勢攫虎豹氣騰蛟螭滄海無風似鼓盪華嶽平地欲奔
馳曹劉俯仰慚大敵沈謝逡巡稱小兒昔在帝城中盛
名君一個諸人見所作無不心膽破郎官叢裡作狂歌
丞相閣中常醉卧前年皇帝歸長安承恩闊步青雲端
積翠扈游花匼匝披香寓直月團欒英才特達承天睠
公卿無(一作誰)不相欽羨只緣汲黯好直言遂使安仁却
爲掾如今避地錦城隅幕下英寮每日相隨(一作就)提玉
壺半醉起舞捋髭鬚乍低乍昂傍若無古人制禮但為
防俗士豈得爲君設之乎而我不飛不鳴亦何以只待
朝廷有知己已曾讀却無限書拙詩一句兩句在人耳
如今看之總無益又不能崎嶇傍(一作倚)朝市且當事耕
稼豈得便徒爾南陽葛亮為友朋東山謝安作鄰里閒
常把琴弄悶即攜樽起鶯啼二月三月時花發千山萬
山裏此時幽曠無人知火急將書憑驛使為報杜拾遺
懷素上人草書歌
吾嘗好奇古来草聖無不知豈不知右軍與獻之雖有
壮麗之骨恨無狂逸之姿中閒張長史獨放蕩而不羈
以顛為名傾蕩於當時張老顛殊不顛於懷素懷素顛
乃是顛人謂爾從江南来我謂爾從天上來負顛狂之
墨妙有墨狂之逸才狂僧前日動京華朝騎王公大人
馬暮宿王公大人家誰不造素屏誰不塗粉壁粉壁搖
晴光素屏凝曉霜待君揮灑兮不可彌㤀駿馬迎来坐
堂中金盈盛酒竹葉香十桮五桮不觧意(一作起)百桮巳
後始顛狂一顛一狂多意氣大呌一聲起攘臂揮毫倏
忽千萬字有時一字兩字長丈二翕若長鯨潑刺動海
島歘若長蛇戍律透深草回環繚繞相拘連千變萬化
在眼前飄風驟雨相擊射速禄颯拉動簷隙擲華山巨
石以為點掣衡山陣雲以為畫興不盡勢轉雄恐天低
而地窄更有何處最可憐褭褭枯藤萬丈懸萬丈懸拂
秋水映秋天或如絲或如髮風吹欲絶又不絶鋒芒利
如歐冶劍勁直渾是并州鐵時復枯燥何䙰褷忽覺陰
山突兀横翠微中有枯松錯落一萬丈倒挂絶壁蹙枯
枝千魑魅兮萬魍魎欲出不可何閃屍又如瀚海日暮
愁陰濃忽然躍出千黑龍夭矯偃蹇入乎蒼穹飛沙走
石滿窮塞萬里颼颼西北風狂僧有絶藝非數仞高牆
不足以逞其筆勢或逢花箋與絹素凝神執筆守恒度
别來筋骨多情趣霏霏微微點長露三秋月照丹鳳樓
二月花開上林樹終恐絆騏驥之足不得展千里之步
狂僧狂僧爾雖有絶藝猶當假良媒不因禮部張公將
爾来如何得聲名一旦喧九垓
魏萬
魏萬嘗居王屋山後名顥上元初登第初遇李白於廣
陵白曰爾後必著大名於天下因盡出其文命集之其
還王屋山也白為之序稱其愛文好古今存詩一首
金陵酧李翰林謫仙子
君抱碧海珠我懷藍田玉各稱希代寶萬里遥相燭長
卿慕藺久子猷意已深平生風雲(一作雅)人暗合江海心
去秋忽乘興命駕来東土謫仙遊梁園愛子在鄒魯二
處一不見拂衣向江東五兩挂海(一作淮)月扁舟随長風
南遊吴越徧高揖二千石雪(一作雲)上天台山春逢翰林
伯宣父敬項槖(一作託)林宗重黃生一長復一少相看如
弟兄惕然意不盡更逐西南去同舟入秦淮建業龍盤
處楚歌對(一作醉)吴酒借問承恩初宫買長門賦天迎駟
馬車才高世難容道廢可推命安石重攜妓子房空謝
病金陵百萬戸六代帝王都虎石據西江鍾山臨北湖
二(一作湖)山信為美王屋人相待應為岐路多不知歲寒
在君游早晩還勿久風塵閒此别未遠别秋期到仙山
崔宗之
崔宗之名成輔以字行日用之子襲封齊國公歴左司
郎中侍御史謫官金陵與李白詩酒唱和常月夜乘舟
自采石達金陵詩一首
贈李十二白
凉風八九月白露滿空庭耿耿意不暢捎捎(一作稍稍)風葉
聲思見雄俊士共話今古情李侯忽来儀把袂苦不早
清論既抵掌玄談又(一作多)絶倒分明楚漢事歴歴王霸
道擔囊無俗物訪古千里餘袖有匕首劍懷中茂陵書
雙眸光照人詞賦凌子虚酌酒弦素琴霜氣正(一作風氣)凝
潔平生心中事今日為君說我家有别業寄在嵩之陽
明月出高岑清谿澄素光雲散窗戶靜風吹松桂香子
若同斯遊千載不相忘
崔成甫
崔成甫官校書郎再尉關輔貶湘隂有澤畔吟李白為
之序其為陕縣尉時韋堅為陜郡太守兼水陸轉運使
鑿潭望春樓下成甫因變得(丁紇反)体(都董反)歌爲得寶歌
堅命舟人歌之成甫又廣為十闋今不傳存詩一首
贈李十二白
我是瀟湘放逐臣君辭明主漢江濱天外常求太白老
金陵捉得酒仙人
嚴武
嚴武字季鷹華州人工部侍郎挺之之子以蔭調太原
府參軍累遷殿中侍御史從明皇入蜀擢諫議大夫至
德初房琯以其名臣子薦為給事中歴劍南節度使入
為太子賓客兼御史大夫改吏部侍郎尋轉黃門侍郎
再為成都尹以破吐蕃功進撿校吏部尚書封鄭國公
最善杜甫其復鎮劍南甫往依之詩六首
寄題杜拾遺錦江野亭
漫向江頭把釣竿懶眠沙草愛風湍莫倚善題鸚鵡賦
何須不著鵕䴊冠腹中書籍幽時曬肘後醫方靜處看
興發會能馳駿馬應須直到使君灘
酬别杜二
獨逢堯典日再覩漢官時未效風霜勁空慙雨露私夜
鐘清萬戶曙漏拂千旗並向殊庭謁俱承别館追斗城
憐舊路渦水惜歸期(自注昔會秦關今别巴嶺)峰樹還相伴江雲更
對垂試迴滄海櫂莫妬敬亭詩秖是書應寄無㤀酒共
持但令心事在未肯鬢毛衰最悵巴山裏清猿醒(一作惱)
夢思
題巴州光福寺楠木
楚江長流對楚寺楠木幽生赤崖背臨谿插石盤老根
苔色青蒼山雨痕高枝閙葉鳥不度半掩白雲朝與暮
香殿蕭條轉密陰花龕滴瀝垂清露聞道偏多越水頭
煙生霽斂使人愁月明忽憶湘川夜猿呌還思鄂渚秋
看君幽靄幾千丈寂寞窮山今遇賞亦知鐘梵報黃昏
猶卧禪牀戀竒響
班婕妤(一作嚴識玄詩)
賤妾如桃李君王若歲時秋風一已勁搖落不勝悲寂
寂蒼苔滿沈沈綠草滋繁華非此日指輦競何辭
巴嶺答杜二見憶
卧向巴山落月時兩鄉千里夢相思可但步兵偏愛酒
也知光祿最能詩江頭赤葉楓愁客籬外黃花菊對誰
跂馬望君非一度冷猿秋鴈不勝悲
軍城早秋
昨夜秋風入漢關朔雲邊月(一作雪)滿西山更催飛將追
驕虜莫遣沙場疋馬還
韋迢
韋迢京兆人爲都官郎歴嶺南節度行軍司馬卒贈同
州刺史與杜甫友善其出牧韶州甫有詩送之存詩二
首
潭州留别杜員外院長
江畔長沙驛(一作澤)相逢纜客船大名詩獨步小郡海西
偏地濕愁飛鵩天炎畏跕鳶去留俱失意把臂共澘然
早發湘潭寄杜員外院長
北風昨夜雨江上早来涼楚岫千峰翠湘潭一葉黃故
人湖外客白首尚為郎相憶無南鴈何時有報章
郭受
郭受大歷閒人杜甫有酬郭十五判官詩盖受曾為衡
陽判官詩一首
寄杜員外(員外垂示詩因作此寄上)
新詩海内流傳久舊德朝中屬望勞郡邑地卑饒霧雨
江湖天闊足風濤松花酒熟傍看醉蓮葉舟輕自學操
春興不知凡幾首衡陽紙價頓能高(衡陽出五家紙又云出五里紙)
御定全唐詩卷二百六十一
