欽定四庫全書
御定全唐詩卷九十四
富嘉謨
富嘉謨雍州武功人舉進士長安中累官晉陽尉預修
三教珠英中興初歴左臺御史與吴少微友善屬詞竝
以經典為本文體一變號為富吴體張說稱其文如孤
峯絶岸壁立萬仞濃雲鬱興震雷俱發誠可畏也若施
於廊廟則駭矣集十卷今存詩一首
眀冰篇
北陸蒼茫河海凝南山闌干晝夜冰素彩峨峨眀月升
深山窮谷不自見安知採斲備嘉薦陰房涸沍掩寒扇
陽春二月朝始暾春光潭沲度千門眀冰時出御至尊
彤庭赫赫九儀備腰玉煌煌千官事眀冰畢賦周在位
憶昨沙漠(一作朔)寒風漲崑崙長河冰始壮澷汗崚嶒積
亭障嗈嗈鳴雁江上来禁苑池臺冰復開搖青涵綠映
樓臺豳歌七月王風始鑿冰藏用昭物軌四時不忒千
萬祀(一作䙫)
吴少微
吴少微新安人舉進士累至晉陽尉與富嘉謨同官中
興初以韋嗣立薦拜右臺御史嘗為幷州長史張仁亶
撰進九鼎銘表集十卷今存詩六首
長門怨
月出映層城孤圓上太清君王眷愛歇枕席涼風生怨
咽不能寝踟蹰步前楹空階白露色百草寒蟲鳴念昔
金房裏猶嫌玉座輕如何嬌所悮長夜泣恩情
和崔侍御日用遊開化寺閣
左憲多才雄故人尤鷙鶚護贈單于使休軺太原郭館
次厭煩歊清懷尋寂寞西緣十里餘北上開化閣初入
雲樹間冥蒙未昭廓漸出欄榥外萬里秋景焯(一作灼)歲
晏風落山天寒水歸壑覽物頌幽景三乘動玄鑰但敷
利(一作相)解言永用忘昏著
哭富嘉謨(幷序)
維三月癸丑河南富嘉謨卒予時寝疾於洛陽北
里聞之投枕而起淚沾乎袵席匍匐於寝門之外
病不能哭仰天而呼曰天乎天乎俾予曷所朋曷
有律曷可得而見抑斯文也以存乎哀太常少卿
徐公鄜州刺史尹公中書徐元二舍人兵部張郎
中未嘗值我不歎于朝夫情悼之賦詩以寵亡也
其詞曰
吾友適不死於戲社稷臣直祿非造利長懷大庇人乃
通承眀籍遘(一作遇)此敦牂春藥厲其可畏皇穹故匪仁
疇昔與夫子孰云異天倫同病一相失茫茫不重陳子
之文章在其殆尼父新鼔興斡河岳貞詞毒鬼神可悲
不可朽車輤沒荒榛聖主賢為寳吁兹大國貧(紀事云少微與)
(嘉謨齊名竝為御史卧疾聞其亡號哭賦詩其詞莫不歎美既而病亟歎曰生死人之大分何恨焉然官職十)
(分未作其一乃至是耶慷慨而終)
過漢故城
大漢昔未定強秦猶擅場中原逐鹿罷高祖鬱龍驤經
始謀帝座兹焉壮未央規模窺棟宇表裏浚城隍羣后
崇長樂中朝增建章句陳被蘭錡樂府奏芝房翡翠眀
珠帳鴛鴦白玉堂清晨寶鼎食閒夜鬱金香天馬来東
道佳人傾北方何其赫隆盛自謂寶靈長歷數有時盡
哀平嗟不昌冰堅成巨猾火德遂頽綱奥位匪虚校貪
天竟速亡魂神吁社稷豹虎鬭巖廊金狄移㶚岸銅盤
向洛陽君王無處所年代幾荒涼宫闕誰家域蓁蕪罥
我裳井田唯有草海水變為桑昔在高門内於今岐路
傍餘基不可識古墓列成行狐兔驚魍魎鴟鳥嚇獝狂
空城寒日晚平野暮雲黃烈烈樊青棘蕭蕭吹白楊千
秋幷萬歲空使詠歌傷
古意
洛陽芳樹向春開洛陽女兒平旦来流車走馬紛相催
折芳瑶華向曲臺曲臺自有千萬行重花累葉間(一作映)
垂楊北林朝日鏡(一作錦)明光南國微風蘇合香可憐窈
窕女不作邯鄲娼妙舞輕逥拂長袖高歌浩唱發清商
歌終舞罷歡無極樂往悲来長歎息陽春白日不少留
紅榮(一作花)碧樹無顔色碧樹風花先春度珠簾粉澤無
人顧如何年少忽遲暮坐見眀月與白露眀月白露夜
巳寒香衣錦帶空珊珊今日陽春一妙曲鳳皇樓上與
君彈
怨歌行
城南有怨婦含情傍芳叢自謂二八時歌舞入漢宫皇
恩數流盼承幸玉堂中綠柏黃花催夜酒錦衣羅袂逐
春風建章西宫煥若神燕趙美女三千人君王厭德不
忘新況羣豓冶紛来陳是時别君不再見三十三春長
信殿長信重門晝掩關清房曉帳幽且閒綺窗蟲網氛
塵色文軒鶯對(一作樹)桃李顔天王貴宫不貯老浩然含
淚(一作淚隕)今来還自憐春色轉晚暮試逐佳遊芳草路小
腰麗女奪人竒金鞍少年曾不顧(有逸句)歸来誰為夫請
謝西家婦莫辭先醉解羅襦
員半千
員半千晉州臨汾人本名餘慶其師王義方器之曰五
百歲一賢者生子宜當之因改名半千應八科師舉授
武陟尉歲旱發粟賑饑為薛元超所稱垂拱中補左衛
胄曹充吐蕃宣慰使則天曰久聞卿名謂是古人不意
乃在朝列即使入閣供奉證聖中為弘文館學士仍分
日待制五遷正諫大夫預修三教珠英中宗時為濠州
刺史睿宗徵拜太子右諭德兼崇文館學士性樂山水
開元中卜居堯山年九十四卒集十卷今存詩三首
隴頭水
路出金河道山連玉塞門旌旗雲裏度楊柳曲中喧喋
血多壮膽裹革無怯魂嚴霜斂曙色大眀辭朝暾塵銷
營卒壘沙静都尉垣霧卷白山出風吹黃葉翻將軍獻
凱入萬里絶河源
隴右途中遭非語
趙有兩毛遂魯聞二曾参慈母猶且惑況在行路心冠
冕無醜士賄賂成知己名利我所無清濁誰見理敝服
空逢春緩帶不著身出遊非懷璧何憂乎忌人正須自
保愛振衣出世塵
儀坤廟樂章
孝享云畢維徹有章雲感玄羽風悽素商瞻望神座祇
戀匪遑禮終樂闋肅雍鏘鏘
王適
王適幽州人則天時敕吏部糊名考選人判以求才俊
適與劉憲司馬鍠梁載言相次入第二等官至雍州司
功参軍詩五首
銅雀妓
日暮銅雀迥秋深玉座清蕭森松柏望委鬱綺羅情君
恩不再得妾舞為誰輕
蜀中言懷
獨坐年將暮常懷志不通有時須問影無事却書空棄
置如天外平生似夢中蓬心猶是客華髮欲成翁跡滯
魂逾窘情乖路轉窮别離同夜月愁思隔秋風老少悲
顔駟(一作叟)盈虚悟翟公時来不可問何用求童蒙
古别離
昔歲驚楊柳高樓悲獨守今年芳樹枝孤棲怨别離珠
簾晝不捲羅幔曉長垂苦調琴先覺愁容鏡獨知頻年
雁度無消息罷却(一作去)鴛文何用織夜還羅帳空有情
春著帬腰自無力青軒桃李落紛紛紫庭蘭蕙日(一作香)
氛氲巳能顦顇今如此更復含情一待君
江上有懷
湛湛江水見底清荷花蓮子傍江生採蓮將欲寄同心
秋風落花空復情櫂歌數曲如有待正見眀月度東海
海上雲盡月蒼蒼萬里分輝滿洛陽洛陽閨閣夜何央
蛾眉嬋娟斷人腸寂寥金屏空自掩青熒銀燭不生光
應憐水宿洞庭子今夕迢遥天一方
江濱梅
忽見寒梅樹開花漢水濱不知春色早疑是弄珠人
閭丘均
閭丘均益州成都人以文章著稱景龍中為安樂公主
所薦拜太常博士主敗坐貶循州司倉集十卷今存詩
一首
臨水亭
高館基曾山微羃生花草傍對野村樹下臨車馬道清
朗悟心術幽遐備瞻討迴合峯隱雲聮綿渚縈島氣似
滄洲勝風為青春好相及盛年時無令歎衰老
齊澣
齊澣字洗心定州義豐人聖歷中制科登第調蒲州司
法参軍歴監察御史開元中遷中書舍人論駮書詔皆
凖古義宋璟蘇頲竝重之與修四庫羣書杜暹表宋璟
為吏部尚書澣及蘇晉為侍郎時稱高選後為江南採
訪使以瓜步多風濤乃移漕路於京口又立伊婁埭迄
今利濟終平陽太守詩二首
長門怨
煢煢孤思逼寂寂長門夜妾妬亦知非君恩那不借攜
琴就玉階調悲聲未諧將心託(一作寄)眀月流影入君懷
長門怨(一作劉皂詩)
宫殿沈沈月欲分昭陽更漏不堪聞珊瑚枕上千行淚
不是思君是恨君(一作半是思君半恨君)
祝欽眀
祝欽眀字文思京兆始平人舉眀經長安元年累遷太
子率更令兼崇文館學士中宗在春宫欽眀充侍讀及
即位擢拜國子祭酒同中書門下三品歴刑部禮部二
尚書嘗與羣臣侍宴欽眀自言能八風舞據地搖頭睆
目顧盼吏部侍郎盧藏用歎曰祝公是舉五經掃地矣
景雲初為侍御史倪若水所劾貶饒州刺史詩一首
儀坤廟樂章
閟宫實實清廟微微降格無象馨香有依式昭纂慶方
融嗣徽眀禋是享神保聿歸
劉知幾
劉知幾後名子玄以詞學知名弱冠舉進士授獲嘉主
簿證聖中詔九品巳上各言時政知幾上陳四事詞甚
切直累遷左史擢鳳閣舍人景龍初轉太子中允仍修
國史時監修者多知幾奏記蕭至忠言五不可以為汗
青無日頭白可期又著史通二十卷備論史策之體徐
堅重其書謂居史職者宜置座右景雲中遷太子左庶
子兼崇文館學士開元初為左散騎常侍在史職二十
年嘗對鄭惟忠曰史才須有三長才也學也識也時人
以為知言詩一首
儀坤廟樂章
妙算申帷幄神謀出廟廷兩階文物備七德武功成挍
獵長楊苑屯軍細柳營將軍獻凱入歌舞溢重城
胡雄
胡雄開元時人詩一首
儀坤廟樂章
送文迎武遞参差一始一終光聖儀四海生人歌有慶
千齡孝享肅無虧
張齊賢
張齊賢聖歷初為太常奉禮郎累遷諫議大夫詩一首
儀坤廟樂章
祼圭既濯鬱鬯既陳畫幕雲舉黃流玉醇儀充獻酌禮
盛衆禋地察惟孝愉焉饗親
鄭善玉
鄭善玉開元時人詩一首
儀坤廟樂章
酌鬱既灌取蕭方爇籩豆静器簠簋芬飶魚腊薦美牲
牷表絜是戢是將載迎載列
丘悅
丘悅開元時人詩一首
儀坤廟樂章
孝哉我后沖乎廼聖道映重華德輝文命慕深視箧情
殷撫鏡萬國移命兆人承慶
御定全唐詩卷九十四
