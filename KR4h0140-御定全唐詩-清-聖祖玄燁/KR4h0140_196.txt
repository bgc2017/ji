欽定四庫全書
御定全唐詩卷一百九十六
孟彦深
孟彦深字士源登天寶二年進士第為武昌令元結居
樊上常作退谷銘曰干進之客不得遊之又作杯湖銘
曰為人厭者勿汎杯湖孟士源嘗黜官無情干進在武
昌不為人厭可遊退谷可汎杯湖矣詩一首
元次山居武昌之樊山(一作上)新春大雪以詩問
之
江山十日雪雪深江霧濃起來望樊山但見羣玉峰林
鶯却不語野獸翻有蹤山中應大寒短褐何以完(一作安)
皓氣凝書帳清著釣魚竿懷君欲進謁谿滑渡舟難
劉灣
劉灣字靈源西蜀人天寶進士祿山之亂以侍御史居
衡陽與元結相友善詩六首
出塞曲(一作劉濟詩)
將軍在重圍音信絶不通羽書如流星飛入甘泉宫倚
是并州兒少年心膽雄一朝隨召募百戰争王公去年
桑乾北今年桑乾東死是征人死功是將軍功汗馬牧
(一作敗)秋月瘁卒卧霜風仍聞左賢王更將(一作欲)圍雲中
雲南曲
百蠻亂南方羣盗如蝟起騷然疲中原征戰從此始白
門太和城來往一萬里去者無全生十人九人死岱馬
卧陽山燕兵哭瀘水妻行求死夫父行求死子蒼天滿
愁雲白骨積空壘哀哀雲南行十萬同已矣
李陵别蘇武
漢武愛邊功李陵提步卒轉戰單于庭身隨漢軍没李
陵不愛死心存歸漢闕誓欲還國恩不為匈奴屈身辱
家已無長居虎狼窟胡天無春風虜地多積雪窮隂愁
殺人况與蘇武别發聲天地哀執手肺腸絶白日為我
愁隂雲為我結生為漢宫臣死為胡地骨萬里長相思
終身望南月
虹縣嚴孝子墓
至性孝不及因心天(一作天然得)所資禮聞三年喪爾(一作汝)
獨終身期下由(一作布)骨肉恩上報父母慈禮聞哭有卒
汝獨哀無時前有松柏林荆蓁(一作棘)結朦朧墓門白日
閉泣血黃泉中草服蔽枯骨垢容戴飛蓬舉聲哭蒼天
萬木皆悲風
對雨愁悶寄錢大郎中
積雨細紛紛飢寒命不分攬衣愁見肘窺鏡覓從文九
陌成泥海千山盡濕雲龍鍾驅欵段到處倍思君
即席賦露中菊
衆芳春競發寒菊露偏滋受氣何曾異開花獨自遲晩
成猶有分欲採未過時勿棄東籬下看隨秋草衰
孫昌胤
孫昌胤登天寶進士第柳宗元與韋中立書稱其為子
舉冠禮事人以為迂詩四首
遇旅鶴
靈鶴産絶境昂昂無與儔羣飛滄海曙一呌雲山秋野
性方自得人寰何所求時因戲祥風偶爾來中州中州
帝王宅園沼深且幽希君惠稻粱欲并離丹丘不然奮
飛去將適汗漫遊肯作池上鶩年年空沈浮
清明
清明暮春裏悵望北山陲燧火開新熖桐花發故枝沈
冥慙歲物歡宴阻朋知不及林間鳥遷喬並羽儀
和司空曙劉眘虚九日送人
京邑歎離羣江樓喜遇君開筵當九日汎菊外浮雲朗
詠山川霽酣歌物色新君看酒中意未肯喪斯文
越裳獻白翟(一作丁仙芝詩)
聖哲符休運伊臯列上台覃恩丹徼遠入貢素翬來北
闕欣初見南枝顧未迴斂容殘雪净矯翼片雲開馴擾
將無懼翻飛幸莫猜甘從上苑裏飲啄自裵回
喬琳
喬琳太原人天寶間舉進士累授興平尉郭子儀辟為
節度掌書記拜監察御史貶巴州司戶歷果綿遂三州
刺史入為大理少卿國子祭酒又出為懷州刺史以張
涉稱引拜御史大夫平章事後受朱泚偽署伏誅詩一
首
綿州越王樓即事
三蜀澄清郡政閒登樓攜酌日躋攀頓覺胸懷無俗事
廻看掌握是人寰灘聲曲折涪州水雲影低銜富樂山
行雁南飛似鄉信忽然西笑向秦關
柳渾
柳渾字夷曠一字惟深本名載襄州人天寶初擢進士
第大歷中累官至尚書右丞貞元三年以兵部侍郎同
中書門下平章事集十卷今存詩一首
牡丹
近來無奈牡丹何數十千錢買一顆今朝始得分明見
也共戎葵不校多
御定全唐詩卷一百九十六
