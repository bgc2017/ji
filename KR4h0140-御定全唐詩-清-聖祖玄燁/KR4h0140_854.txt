欽定四庫全書
御定全唐詩卷八百五十四
杜光庭
杜光庭字聖賓括蒼人喜讀書工辭章翰墨應百篇舉
不中入天台山為道士僖宗召見賜以紫服充麟德殿
文章應制後隠青城山白雲溪自稱東瀛子蜀主王建
賜號廣成先生有廣成集一百卷壺中集三卷今存詩
一卷
初月
始看東上又西浮圓缺何曾得自由照物不能長似鏡
當天多是曲如鈎定無列宿敢爭耀好伴晴河相映流
直使奔波急於箭祗應白盡世間頭
題仙居觀
往歲真人朝玉皇四真三代住繁陽初開九鼎丹華熟
繼躡五雲天路長烟鎻翠嵐迷舊隠池凝寒鏡貯秋光
時從白鹿岩前往應許潛通不死鄉
題鴻都觀
亡吳覇越已功全深隠雲林始學仙鸞鶴自飄三蜀駕
波濤猶憶五湖船雙溪夜月明寒玉衆嶺秋空歛翠烟
也有扁舟歸去興故鄉東望思悠然
題都慶觀
三仙一一駕紅鸞仙去雲閑遶古壇煉藥舊臺空處所
掛衣喬木兩推殘清風嶺接猿聲近白石溪涵水影寒
二十四峰皆古隠振纓長往亦何難
贈將軍(首二句缺)
八表順風驚雨露
四溟隨劒息波濤手扶北極鴻圖永雲卷長天聖日高
未會漢家青史上韓彭何處有功勞
題鶴鳴山
五氣雲龍下泰清三天真客已功成人間回首山川小
天上凌雲劔佩輕花擁石壇何寂寞草平轍跡自分明
鹿裘高士如相遇不待岩前鶴有聲
題空明洞
窅然靈岫五雲深落翮標名振古今芝术迎風香馥馥
松檉蔽日影森森從師祗擬尋司馬訪道終期謁奉林
欲問空明竒勝處地藏方石恰如金
題北平沼
桐栢真人曾此居焚香厓下誦靈書朝回時宴三山客
澗盡閑飛五色魚天柱一峯凝碧玉神燈千點散紅蕖
寶芝常在知誰得好駕金蟾入太虛
題平蓋沼
勢壓長江空八陣吳都仙客此脩真寒江向晩波濤急
深洞無風草木春江上玉人應可見洞中仙鹿巳來馴
龍車鳳輦非難遇只要塵心早出塵
題本竹觀
樓閣層層冠此山雕軒朱檻一躋攀碑刊古篆龍蛇動
洞接諸天日月閑帝子影堂香漠漠真人丹澗水潺潺
掃空雙竹今何在只恐投波去不還
題福唐觀二首
盤空躡翠到山巔竹殿雲樓勢逼天古洞草深微有路
舊碑文滅不知年八州物象通簷外萬里烟霞在目前
自是人間輕舉地何須蓬島訪真仙
曾隨雲水此山遊行盡層峰更上樓九月登臨須有意
七年岐路亦堪愁樹紅樹碧高低影烟淡烟濃遠近秋
暫爇爐香不須去佇陪天仗入神州
題莫公臺
竒絶巍臺峙濁流古來人號小瀛洲路通霄漢雲迷晩
洞隠魚龍月浸秋舉首摘星河有浪自天圖畫筆無鈎
將軍悟却希夷訣嬴得清名萬古流
讀書臺
山中猶有讀書臺風掃晴嵐畫障開華月冰壺依舊在
青蓮居士幾時來
贈人
静神凝思仰青冥此夕長天降瑞星海上昨聞鵬羽翼
人間初見鶴儀形
贈蜀州刺史
再扶日月歸行殿却領山河鎮夢刀從此雄名壓寰海
八溟爭敢起波濤
題劒門
誰運乾坤陶冶功鑄為雙劒倚蒼穹題詩曾駐三天駕
礙日長含八海風
題龍鵠山
抽得閑身伴瘦笻亂敲青碧喚蛟龍道人掃徑收松子
缺月初圓天柱峰
富貴曲(以下十一首一作鄭遨詩)
美人梳洗時滿頭間珠翠豈知兩片雲戴却數鄉稅
詠西施
素面巳云妖更著花鈿飾臉横一寸波浸破吳王國
傷時
帆力劈開滄海浪馬蹄踏破亂山青浮名浮利過於酒
醉得人心死不醒
題霍山秦尊師
老鶴玄猿伴採芝有時長嘆獨移時翠娥紅粉嬋娟劒
殺盡世人人不知
偶題
似鶴如雲一箇身不憂家國不憂貧擬將枕上日高睡
賣與世間榮貴人
思山詠
因賣丹砂下白雲鹿裘惟惹九衢塵不如將耳入山去
萬是千非愁殺人
景福中作
悶見戈鋋匝四溟恨無竒策救生靈如何飲酒得長醉
直到太平時節醒
招友人遊春
難把長繩繫日烏芳時偷取醉功夫任堆金璧磨星斗
買得花枝不老無
山居三首
悶見有人尋移菴更入深落花流澗水明月照松林醉
勸頭陁酒閒教孺子吟身同雲外鶴斷得世塵侵
冥心栖太室散髮浸流泉採柏時逄麝看雲忽見仙夏
狂衝雨戲春醉戴花眠絶頂登雲望東都一點煙
不求朝野知卧見歲華移採藥歸侵夜聽松飯過時荷
竿尋水釣背局上岩棋祭廟人來說中原正亂離
紀道德(以下二首俱一言至十五言)
道德清虛玄默生帝先為聖則聽之不聞搏之不得至
德本無為人中多自惑在洗心而息慮亦知白而守黑
百姓日用而不知上士勤行而必克既鼓鑄於乾坤品
物信充仞乎東西南北三皇高拱兮任以自然五帝垂
衣兮修之不忒以心體之者為四海之主以身彎之者
為萬夫之特有皓齒青娥者為伐命之斧藴竒謀廣智
者為盜國之賊曾未若軒后順風兮清静自化曾未若
臯陶邁種兮温恭允塞故可以越圓清方濁兮不始不
終何止乎居九流五常兮理家理國豈不聞乎天地於
道德也無以清寧豈不聞乎道德於天地也有踰繩墨
語不云乎仲尼有言朝聞道夕死可矣所以垂萬古歴
百王不敢離之於頃刻
懷古今
古今感事傷心驚得喪歎浮沈風駈寒暑川注光隂始
衒朱顔麗俄悲白髮侵嗟四豪之不返痛七貴以難尋
夸父興懷於落照田文起怨於鳴琴鴈足凄凉兮傳恨
緒鳳臺寂寞兮有遺音朔漠幽囚兮天長地久瀟湘隔
别兮水闊煙深誰能絶聖韜賢餐芝餌术誰能含光遁
世鍊石燒金君不見屈大夫紉蘭而發諫君不見賈太
傅忌鵩而愁吟君不見四皓避秦峩峩戀商嶺君不見
二疎辭漢飄飄歸故林胡為乎冒進貪名踐危途與傾
轍胡為乎怙權恃寵顧華飾與彫簮吾所以思抗跡忘
機用虛無為師範吾所以思去奢滅慾保道德為規箴
不能勞神傚蘇子張生兮於時而縱辯不能勞神傚楊
朱墨翟兮揮涕以沾襟
句
銅壺滴滴禁漏起三十六宫爭捲簾(月萬以下錦繡花谷)斜陽
古岸歸雅晩紅蓼低沙宿鴈愁霜彫曲徑寒蕪白鴈
下遥村落照黃恩威欲寄黃丞相仁信先聞郭細侯
兵氣此時來世上文星今日到人間降因天下思姚
宋出為儒門繼孔顔丹竈河車休矻矻蚌胎龜息且
緜緜馭景必能趨日域騎箕終擬躡星躔返樸還淳皆
至理遺形忘性盡真詮(山居百韻見鑑戒錄)
御定全唐詩卷八百五十四
