欽定四庫全書
御定全唐詩卷四百四十四
白居易
郡齋旬假始命宴呈座客示郡寮(自此後在蘇州作)
公門日兩衙公假月三旬衙用決簿領旬以會親賓公
多及私少勞逸常不均况為劇郡長安得閒宴頻下車
已二月開筵始今晨初黔軍厨突一拂郡搨塵既備獻
酬禮亦具水陸珍萍醅箬溪醑水鱠松江鱗侑食樂懸
動佐懽妓席陳風流吳中(一作地)客佳麗江南人歌節點
隨袂舞香遺在茵清奏凝未闋酡(一作朱)顔氣(一作酡)已春
衆賓勿遽起羣(一作郡)寮且逡廵無輕一日醉用犒九日
勤微彼九日勤何以治吾民微此一日醉何以樂吾身
題西亭
朝亦視簿書暮亦視簿書簿書視未竟蟋蟀鳴座隅始
覺芳歲晩復嗟塵務拘西園景多暇可以少躊躇池鳥
澹容與橋柳高扶疎煙蔓嫋青薜水花披白蕖何人造
兹亭華敞綽有餘四簷軒鳥翅複屋羅蜘蛛直廊抵曲
房䆗窱深且虚修竹夾左右清風来徐徐此宜宴佳(一作)
(嘉)賓鼔瑟吹笙竽荒淫即不可廢曠將何如幸有酒與
樂及時歡且娛忽其解郡印他人来此居
郡中西園
閒園多芳草春夏香靡靡深樹足佳禽旦暮鳴不已院
門閉松竹庭徑穿蘭芷愛彼池上橋獨来聊徙倚魚依
藻長樂鷗見人暫起有時舟隨風盡日蓮照水誰知郡
府内景物閒如此始悟喧静緣何嘗繫遠邇
北亭卧
樹(一作遠)綠晚隂合池涼朝氣清蓮開有佳色鶴唳無凡
聲唯此閒寂境惬我幽獨情病假十五日十日卧兹亭
明朝吏呼起還復視黎甿
一葉落
煩暑鬱未退涼飇潜已起寒温與盛衰逓相為表裏蕭
蕭秋林下一葉忽先委勿言微搖落(一作一葉微)搖落從此
始
崔湖州贈紅石琴薦煥如錦文無以荅之以詩
酬謝
頳錦支綠綺韻同相感深千年古澗石八月秋堂琴引
出山水思助成金玉音人間無可比比我與君心
九日宴集醉題郡樓兼呈周殷二判官
前年九日餘杭郡(一作在餘杭)呼賓命宴虚白堂去年九日
到東洛今年九日来吳鄉兩邊蓬鬢一時白三處菊花
同色黃一日日知添老病(一作態)一年年覺惜重陽江南
九月未搖落柳青蒲綠稻穟香姑蘇臺榭倚蒼靄太湖
山水含清光可憐假日好天色公門吏静風景涼榜舟
鞭馬取賓客掃樓拂席排壺觴胡琴錚鏦指撥剌吳娃
美(一作細)麗眉眼長笙歌一曲思凝絶金鈿再拜光低昂
日腳欲落備燈燭風頭漸高加酒漿觥醆豓飜菡萏葉
舞鬟擺落茱萸房半酣憑檻起四顧七堰八門六十坊
遠近高低寺間出東西南北橋相望水道脉分櫂鱗次
里閭碁布城冊方人煙樹色無隙罅十里一片青茫茫
自問有何才與政高廳大館居中央銅魚今乃澤國節
刺史是古吳都王郊無戎馬郡無事門有棨戟腰有章
盛時儻来合慚媿壯歲忽去還感傷從事醒歸應不可
使君醉倒亦何妨請君停杯聽我語此語真實非虚狂
五旬已過不為夭七十為期蓋是常須知菊酒登高會
從此多無二十場
同微之贈别郭虚舟鍊師五十韻
我為江司馬君為荆判司俱當愁悴日始識虚舟師師
年三十餘白晳好容儀專心在鉛汞餘力工琴碁静彈
弦數聲閒飲酒一巵因指塵土下蜉蝣良可悲不聞姑
射上千歲冰雪肌不見遼城外古今塜纍纍嗟我天地
間有術人莫知得可逃死籍不唯走三尸授我參同契
其辭妙且微六一閟扄鐍子午守雄雌我讀随日悟心
口了無疑黃芽與紫車謂其坐致之自負因自歎人生
號男兒若不佩金印即合翳玉芝高謝人間世深結山
中期泥壇方合矩鑄鼎圓中規鑪槖一以動瑞氣紅輝
輝齋心獨歎拜中夜偷一窺二物正訢合厥狀何怪竒
綢繆夫婦體狎獵魚龍姿簡寂館鐘後紫霄峰曉時心
塵未淨潔火候遂參差萬壽覬刀圭千功失毫釐先生
彈指起姹女隨煙飛始知緣會間隂隲不可移藥竈今
夕罷詔書明日追追我復追君次第承恩私官雖小大
殊同立白玉墀我直紫微闥手進賞罰詞君侍玉皇座
口含生殺機直躬易媒孽浮俗多瑕疵轉徙今安在越
嶠吳江湄一提支郡印一建連帥旗何言四百里不見
如天涯秋風旦夕来白日西南馳雪霜各滿鬢朱紫徒
為衣師從廬山洞訪舊来於斯尋君又覓我風馭紛逶
迤帔裾曳黃絹鬚髮垂青絲逢人但斂手問道亦頷頤
孤雲難久留十日告將歸欵曲話平昔殷勤勉衰羸後
會杳何許前心日磷緇俗家無異物何以充别資素牋
一百句題附元家詩朱頂鶴一隻與師雲間騎雲間鶴
背上故情若相思時時摘一句唱作步虚辭
霓裳羽衣(一有舞字)歌(和微之)
我昔元和侍憲皇曾陪内宴宴昭陽千歌百(一作萬)舞不
可數就中最愛霓裳舞舞時寒食春風天玉鉤欄下香
案前案前舞者顔如玉不著人家(一作間)俗衣服虹裳霞
帔步搖冠鈿瓔纍纍佩珊珊娉婷似不勝羅綺顧聽樂
懸行復止磬簫筝笛逓相攙擊擫彈吹聲邐迤(凡法曲之初衆)
(樂不齊唯金石絲竹次苐發聲霓裳序初亦復如此)散序六奏未動衣陽臺宿雲
慵不飛(散序六徧無拍故不舞也)中序擘騞初入拍秋竹竿裂春冰
拆(中序始有拍亦名拍序)飄然轉旋(去聲)廻雪輕嫣然縱送游龍驚
小垂手後柳無力斜曳裾時雲欲生(四句皆霓裳舞之初態)煙蛾
斂略不勝態風袖低昂如有情上元點鬟招萼綠王母
揮袂别飛瓊(許飛瓊萼綠華皆女仙也)繁音急節十二徧跳珠撼玉
何鏗錚(霓裳破凡十二徧而終)翔鸞舞了却收翅唳鶴曲終長引
聲(凡曲將畢皆聲拍促速唯霓裳之末長引一聲也)當時乍見驚心目凝視諦
聽殊未足一落人間八九年耳冷不曾聞此曲湓城但
聽山魈語巴峡惟聞杜鵑哭(予自江州司馬轉忠州刺史)移領錢唐
第二年始有心情問(一作聞)絲竹玲瓏箜篌謝好箏陳寵
觱栗沈平笙清弦脆管纖纖手教得霓裳一曲成(自玲瓏以)
(下皆杭之妓名)虚白亭前湖水畔前後祇應三度按便除庶子
抛却来聞道如今各星散今年五月至蘇州朝鐘暮角
催白頭貪看案牘常侵夜不聽笙歌直到秋秋来無事
多悶悶忽憶霓裳無處問聞君部内多樂徒問有霓裳
舞者無荅云七縣十(一作州千)萬戶無人知有霓裳舞唯寄
長歌與我来題作霓裳羽衣譜四幅花牋碧間紅霓裳
實錄在其中千姿萬状分明見恰與昭陽舞者同眼前
髣髴覩形質昔日今朝想如一疑從魂夢呼召来似著
丹青圖寫出我愛霓裳君合知發於歌詠(一作引)形於詩
君不見我歌云驚破霓裳羽衣曲(長恨歌云)又不見我詩云
曲愛霓裳未拍時(錢唐詩云)由来能事皆有主楊氏創聲君
造譜(開元中西涼府節度楊敬述造)君言此舞難得(一作其)人須是(一作得)
傾城可憐女吳妖小玉飛作煙(夫差女小玉死後形見於王其母抱之霏微若)
(煙霧散空)越豓西施化為土嬌花巧笑久寂寥娃館苧蘿空
處所如君所言誠有是君試從容聽我語若求國色始
翻傳但恐人間廢此舞妍媸優劣寧相遠大都只在人
擡舉李娟(一作嬋)張態君莫嫌亦擬隨宜(一作時)且教取(娟態)
(蘇妓之名)
小童薛陽陶吹觱栗歌(和浙西李大夫作)
剪削乾蘆插寒竹九孔漏聲五音足近来吹者誰得名
關璀老死李衮生衮今又老誰其嗣薛氏樂(一作小)童年
十二指點之下師授聲含嚼之間天與氣潤州城高霜
月明吟霜思月欲發聲山頭江(一作水)底何悄悄猨聲不
喘魚龍聽翕然聲作疑管裂詘然聲盡疑刀截有時婉
(一作脆)軟無筋骨有時頓挫生稜節急聲圓轉促不斷轢
轢(一作栗栗)轔轔似珠貫緩聲展(一作辰)引長有條(一作餘)有(一作)
(條)條直直如筆描下聲乍墜石沈重高聲忽舉雲飄蕭
眀旦公堂陳宴席主人命樂娛賓客(一作僚)碎絲細竹徒
紛紛宫調一聲雄出羣衆音覼縷不落道有如部伍隨
將軍嗟爾陽陶方稚齒下手發聲巳如此若教頭白吹
不休但恐聲名壓關李
啄木曲(才調集英華題並作四不如酒)
莫買寳剪刀虚費千金直我有心中愁知君剪不得莫
磨解結錐徒勞人氣力(一作費心力)我有腸中結知君解不
得莫染紅絲線徒誇好顔色我有雙淚珠知君穿不得
莫近紅爐火炎氣徒相逼我有兩鬢霜知君銷不得刀
不能剪心愁錐不能解腸結線不能穿淚珠火不能銷
鬢雪不如飲此神聖(一作且飲長命)桮萬念千憂(一作愁)一時歇
題靈巖寺(寺即吳館娃宫鳴屧廊硯池採香徑遺跡在焉)
娃宫屧廊尋巳傾硯池香徑又欲平二三月時但草綠
幾百年来空月明使君雖老頗多思攜觴領妓處處行
今愁古恨入絲竹一曲涼州無限情直自當時到今日
中間歌吹更無聲
雙石
蒼然兩片石厥狀怪且醜俗用無所堪時人嫌不取結
從胚渾始得自洞庭口萬古遺水濱一朝入吾手擔舁
来郡内洗刷去泥垢孔黑煙痕深罅青苔色厚老蛟蟠
作足古劍插為首忽疑天上落不似人間有一可支吾
琴一可貯吾酒峭絶高數尺坳泓容一斗五弦倚其左
一桮置其右窪樽酌未空玉山頹已久人皆有所好物
各求其偶漸恐少年場不容垂白叟廻頭問雙石能伴
老夫否石雖不能言許我為三友
宿東亭曉興
温温土爐火耿耿紗籠燭獨抱一張琴夜入東齋宿窗
聲度殘漏簾影浮初旭頭癢曉梳多眼昏春睡足負暄
簷宇下散步池塘曲南雁去未廻東風来何速雪依瓦
溝白草遶牆根綠何言萬戶州太守常幽獨
日漸長贈周殷二判官
日漸長春尚早牆頭半露紅萼枝池岸新鋪綠芽草蹋
草攀枝仰頭歎何人知此春懷抱年顔盛壯名未成官
職欲高身已老萬莖白髮真堪恨一片緋衫何足道頼
得君来勸一桮愁開悶破心頭好
花前歎
前歲花前五十二今年花前五十五歲課年功頭髮知
從霜成雪君看取(五年前在杭州有詩云五十二人頭似霜)幾人得老莫自
嫌樊李吳韋盡成土(樊絳州宗師李諫議景儉吳饒州丹韋侍郎覬皆舊往還相繼喪逝)
南州桃李北州梅且喜年年作花主花前置酒誰相勸
容坐唱歌滿起舞(容滿皆妓名也)欲散重拈花細看爭知明日
無風雨
自詠五首
朝亦隨羣動暮亦隨羣動榮華瞬息間求得將何用形
骸與冠蓋假合相戲弄何異睡著人不知夢是夢
一家五十口一郡十萬戶出為差科頭入為衣食主水
旱合心憂飢寒須手撫何異食蓼蟲不知苦是苦
公私頗多事衰憊殊少歡迎送賓客嬾鞭笞黎庶難老
耳倦聲樂病口厭桮盤既無可戀者何以不休官
一日復一日自問何留滯為貪逐日俸擬作歸田計亦
須隨豐約可得無限劑若待足始休休官在何歲
官舍非我廬官園非我樹洛中有小宅渭上有别墅既
無婚嫁累幸有歸休處歸去誠已遲猶勝不歸去
和微之聽妻彈别鶴操因為解釋其義依韻加
四句
義重莫若妻生離不如死誓將死同穴其奈生無子商
陵追(一作廹)禮教婦出不能止舅姑明旦辭夫妻中夜起
起聞雙鶴别若與人相似聽其悲唳聲亦如不得已青
田八九月遼城一萬里裵回去住雲嗚咽東西水寫之
在琴曲聽者酸心髓况當秋月彈先入憂人耳怨抑掩
朱絃沈吟停玉指一聞無兒歎相念兩如此無兒雖薄
命有妻偕老矣幸免生别離猶勝商陵氏
題故元少尹集後二首
黃壌詎知我白頭徒憶君唯將老年淚一灑故人文
遺文三十軸軸軸金玉聲龍門原上土埋骨不埋名
和微之四月一日作
四月一日天花稀葉隂薄泥新燕影忙蜜熟蜂聲樂麥
風低冉冉稻水平漠漠芳節或蹉跎遊心稍牢落春華
信為美夏景亦未惡颭浪嫩青荷熏欄晚紅藥吳宫好
風月越郡多樓閣兩地誠可憐其奈久離索
吳中好風景二首
吳中好風景八月如三月水荇葉仍香木蓮花未歇海
天微雨散江郭纖埃滅暑退衣服乾潮生船舫活兩衙
漸多暇亭午初無熱騎吏語使君正是遊時節
吳中好風景風景無朝暮曉色萬家煙秋聲八月樹舟
移管弦動橋擁旌旗駐改號齊雲樓重開武丘路况當
豐歲熟好是歡遊處州民勸使君且莫抛官去
荅劉禹錫白太守行
吏滿六百石昔賢輙去之秩登二千石今我方罷歸我
秩訝已多我歸慙已遲猶勝塵土下終老無休期臥乞
百日告起吟五篇詩(謂將罷官自詠五首)朝與府吏别暮與州民
辭去年到郡時麥穗黃離離今年去郡日稻花白霏霏
為郡已周歲半歲罹旱飢襦袴無一片甘棠無一枝何
乃老與幼泣别盡沾衣下慙蘇人淚上媿劉君辭
别蘇州
浩浩姑蘇民鬱鬱長洲城来慙荷寵命去媿無能名青
紫行將吏班白列黎甿一時臨水拜十里隨舟行餞筵
猶未收征櫂不可停稍隔煙樹色尚聞絲竹聲悵望武
丘路沈吟滸水亭還鄉信有興去郡能無情
卯時酒
佛法讚醍醐仙方誇沆瀣未如卯時酒神速功力倍一
杯置掌上三嚥入腹内煦若春貫腸暄如日炙背豈獨
肢體暢仍加志氣大當時遺形骸竟日忘冠帶似遊華
胥國疑反混元代一性既完全萬機皆破碎半醒思往
来往来吁可怪寵辱憂喜間惶惶二十載前年辭紫闥
今歲抛皂蓋去矣魚返泉超然蟬離蛻是非莫分别行
止無疑礙浩氣貯胸中青雲委身外捫心私自語自語
誰能會五十年来心未如今日泰况兹杯中物行坐常
相對
自問行何遲
前月發京口今辰次淮涯二旬四百里自問行何遲還
鄉無他計罷郡有餘資進不慕富貴退未憂寒飢以此
易過日騰騰何所為逢山輙倚櫂遇寺多題詩酒醒夜
深後睡足日高時眼底一無事心中百不知想到京國
後嬾放亦如斯何必冒風水促促赴程歸
除日荅夢得同發楚州
共作千里伴俱為一郡廻歲隂中路盡鄉思先春来山
雪晚猶在淮冰晴欲開歸歟吟可作休戀主人杯
問楊瓊
古人唱歌兼唱情今人唱歌唯唱聲欲說向君君不會
試將此語問楊瓊
有感三首
鬢髮(一作毛)已斑白衣綬方朱紫窮賤當壮年富榮臨暮
齒車輿紅塵合第宅青煙起彼来此須去品物之常理
第宅非吾廬逆旅暫留止子孫非吾有委蛻而已矣有
如蠶造繭又似花生子子結花暗凋繭成蠶老死悲哉
可奈何舉世皆如此
莫飬瘦馬駒莫教小妓女後事在目前不信君看取馬
肥快行走妓長能歌舞三年五歲間已聞換一主借問
新舊主誰樂誰辛苦請君大帶上把筆書此語
往事勿追思追思多悲愴来事勿相迎相迎已(一作亦)惆
悵不如兀然坐不如塌然卧食来即開口睡来即合眼
二事最關身安寢加餐飯忘懷任行止委命隨修短若
更有興来狂歌酒一醆
宿滎陽
生長在滎陽少小辭鄉曲迢迢四十載復向滎陽宿去
時十一二今年五十六追思兒戲時宛然猶在目舊居
失處所故里無宗族豈唯變市朝兼亦遷陵谷獨有溱
洧水無情依舊綠
經溱洧
落日駐行騎沈吟懷古情鄭風變已盡溱洧至今清不
見士與女亦無芍藥名
就花枝
就花枝移酒海今朝不醉明朝悔且算歡娛逐日来任
他容鬢隨年改醉翻衫袖抛小令笑擲骰盤呼大采自
量氣力與心情三五年間猶得在
喜雨
圃旱憂葵董農旱憂禾菽人各有所私吾旱憂松竹松
乾竹焦死眷眷在心目灑葉溉其根汲水勞僮僕油雲
忽東起涼雨淒相續似面洗垢塵如頭得膏沐千柯習
習潤萬葉欣欣綠十日澆灌功不如一霡霂方知宰生
靈何異活草木所以聖與賢同心調玉燭
題道宗上人十韻(并序)
普濟寺律大德宗上人法堂中有故相國鄭司徒
歸尚書陸刑部元少尹及今吏部鄭相中書韋相
錢左丞詩覽其題皆與上人唱詶閱其人皆朝賢
省其文皆義語予始知上人之文為義作為法作
為方便智作為解脫性作不為詩而作也知上人
者云爾恐不知上人者謂為護國法振靈一皎然
之徒與故予題二十句以解之
如来說偈讚菩薩著論議是故宗律師以詩為佛事一
音無差别四句有詮次欲使第一流皆知不二義精潔
霑戒體閒淡藏禪味從容恣語言縹緲離文字旁延邦
國彦上逹王公貴先以詩句牽後令入佛智人多愛師
句我獨知師意不似休上人空多碧雲思
寄皇甫賓客
名利既兩忘形體方自遂卧掩羅雀門無人驚我睡睡
足斗擻衣閒步中庭地食飽摩挲腹心頭無一事除却
玄晏翁何人知此味
寄庾侍郎
一雙華亭鶴數片太湖石巉巉蒼玉峰矯矯青雲翮是
時歲云暮淡薄煙景夕庭霜封石稜池雪印鶴迹幽致
竟誰别閒静聊自適懷哉庾順之好是今宵客
寄崔少監
微微西風生稍稍東方明入秋神骨爽琴曉絲桐清彈
為古宫調玉水寒泠泠自覺弦指下不是尋常聲須臾
羣動息掩琴坐空庭直至日出後猶得心和平惜哉意
未已不使崔君聽
醉題沈子明壁
不愛君池東(池東一作家)十叢菊不愛君池南(池南一作家)萬竿
竹愛君簾下唱歌人色似芙蓉聲似玉我有陽關君未
聞若聞亦應愁殺君
勸酒
勸君一醆(一作杯下同)君莫辭勸君兩醆君莫疑勸君三醆
君始知面上今日老昨日心中醉時勝醒時天地迢遥
自(一作迢日)長久白兔赤烏相趁走身後堆金拄北斗不如
生前一樽酒君不見春明門外天欲明喧喧歌哭半死
生遊人駐馬出不得白轝素車争路行歸去来頭已白
典錢將用買酒喫
落花
留春春不住春歸人寂寞厭風風不定風起花蕭索既
興風前歎重命花下酌勸君嘗綠醅教人拾紅萼桃飄
火𦦨𦦨梨墮雪漠漠獨有病眼花春風吹不落
對鏡吟
白頭老人照鏡時掩鏡沈吟吟舊詩二十年前一莖白
如今變作滿頭絲(余二十年前嘗有詩云白髮生一莖朝来明鏡裏勿言一莖少滿頭從此)
(始今則滿頭矣)吟罷廻頭索杯酒醉来屈指數親知老於我者
多窮賤設使身存寒且飢少於我者半為土墓樹已抽
三五枝我今幸得見頭白禄俸不薄官不卑眼前有酒
心無苦只合歡娛不合悲
耳順吟寄敦詩夢得
三十四十五慾牽七十八十百病躔五十六十卻不惡
恬淡清淨心安然已過愛貪聲利後猶在病羸昏耄前
未無筋力尋山水尚有心情聽管弦閒開新酒嘗數醆
醉憶舊詩吟一篇敦詩夢得且相勸不用嫌他耳順年
别氊帳火爐
憶昨臘月天北風三尺雪年老不禁寒夜長安可徹頼
有青氊帳風前自張設復此紅火爐雪中相暖熱如魚
入淵水似兔藏深穴婉軟蟄鱗蘇温燉凍肌活方安隂
慘夕遽變陽和節無奈時候遷豈是恩情絶毳䈴逐日
卷香燎隨灰滅離恨屬三春佳期在十月但令此身健
不作多時别
六年春贈分司東都諸公(時為河南尹)
我為同州牧内愧無才術忝擢恩已多遭逢幸非一偶
當榖賤歲適值民安日郡縣獄空虚鄉閭盗奔逸其間
最幸者朝客(一作夕)多分秩行接鴛鷺羣坐成芝蘭室時
聯拜表騎間動題詩筆夜雪秉燭遊春風攜榼出花教
鶯點檢柳付風排比法酒淡清漿含桃嫋紅實洛童調
(去聲)金管盧女鏗瑶瑟黛慘歌思深腰凝舞拍密每因同
醉樂自覺忘衰疾始悟肘後方不如杯中物生涯隨日
過世事何時畢老子苦乖慵希君數牽率
九日代羅樊二妓招舒著作(齊梁格)
羅敷歛雙袂樊姬獻一杯不見舒員外秋菊為誰開
憶舊遊(寄劉蘇州)
憶舊遊舊遊安在哉舊遊之人半白首舊遊之地多蒼
苔江南舊遊凡幾處就中最憶吳江隈長洲苑綠柳萬
樹齊雲樓春酒一杯閶門曉嚴旗鼔出臯橋夕閙船舫
廻脩蛾慢臉燈下醉急管繁弦頭上催六七年前狂爛
熳三千里外思裵回李娟張態一春夢周五殷三歸夜
臺虎丘月色為誰好娃宫花枝應自開頼得劉郎解吟
詠江山氣色合歸来(娟態蘇州妓名周殷蘇州從事)
荅崔賓客晦叔十二月四日見寄(来篇云共相呼喚醉歸来)
今歲日餘二十六来歲年登六十二尙不能憂眼下身
因何更算人間事居士忘筌默默坐先生枕麴昏昏睡
早晚相從歸醉鄉醉鄉去此無多地
勸我酒
勸我酒我不辭請君歌歌莫遲歌聲長辭亦切此辭聽
者堪愁絶洛陽女兒面似花河南大尹頭如雪
贈韋處士六年夏大熱旱
驕陽連毒暑動植皆枯槁旱日乾密雲炎煙焦茂草少
壯猶困苦况予病且老脫(一作既)無白栴檀何以除熱惱
(華嚴經云以白栴檀塗身能除一切熱惱而得清涼也)汗巾束頭鬢羶食熏襟抱
始覺韋山人休糧散髮好
御定全唐詩卷四百四十四
