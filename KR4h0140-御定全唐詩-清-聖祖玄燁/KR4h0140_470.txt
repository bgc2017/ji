欽定四庫全書
御定全唐詩卷四百七十
盧殷(宋時避諱改作隠)
盧殷范陽人為登封尉詩十三首
妾換馬
伴鳳樓中妾如龍櫪上宛同年辭舊寵異地受新恩香
閣更衣處塵蒙噴草痕連嘶將忍淚俱戀主人門
七夕
河耿月涼時牽牛織女期歡娱方在此(一作此在)漏刻竟由
誰定不嫌秋駛唯當乞夜遲全勝客子媍十載泣生離
月夜
露下涼生簟無人月滿庭難聞逆河浪徒望白榆星樹
遶孤棲鵲窗飛就暗螢移時宿蘭影思共習芳馨
仲夏寄江南
五月行將近三年客未廽夢成千里去酒醒百憂来晚
暮時看槿悲酸不食梅空將白團扇從寄復裵回
欲銷雲
欲隠從龍質仍餘觸石文霏微依碧落髣髴悮非雲度
月光無隔傾河影不分如逢作霖處當為起氤氲
遇邊使
累年無的信每夜夢邊城袖掩千行淚書封一尺情
移住别居(一作友)
自到西川住唯君别有情常逢對門遠又隔一重城
堋口逢友人
艱難别離久中外往還深已改當時法空餘舊日心
雨霽登北岸(一作原)寄友人
稲黃撲撲黍油油野樹連山澗自(一作北)流憶得年時馮
翊部謝郎相引上樓頭
長安親故
楚蘭不佩佩吴鉤帶酒城頭别舊遊年事已多筋力在
試將弓箭到幷州
悲秋
秋空雁度青天遠疎樹蟬嘶白露寒階下敗蘭猶有氣
手中團扇漸無端
晩蟬
深藏高柳背斜暉能軫孤愁減昔圍猶畏旅人頭不白
再三移樹帶聲飛
維揚郡西亭贈友人
萍颯風池香滿船楊花漠漠暮春天玉人此日心中事
何似乘羊入市年
獨孤申叔
獨孤申叔字子重以博學宏詞為校書郎詩一首
終南精舍月中聞磬
精廬殘夜景天宇滅埃氛幽磬此時擊餘音幾處聞隨
風樹杪去支策月中分斷絶如殘漏淒清不隔雲羈人
方罷夢獨鴈忽迷羣響盡河漢落千山空紏紛
嚴公弼
嚴公弼梓州人擢進士第襲父震爵封鄖國公詩一首
題漢州西湖
西湖創置自房公心匠縱横造化同見說鳳池推獨步
高名何事滯川中
嚴公貺
巖公貺公弼之弟詩一首
題漢州西湖
鳳沼才難盡餘思鑿西湖珍木羅修岸冰光映坐隅琴
臺今寂寞竹島尚縈紆猶藴濟川志芳名終不渝
莊南傑
莊南傑進士與賈島同時雜歌行一卷今存詩五首
湘弦曲
楚雲錚錚戞秋露巫雲峽雨飛朝暮古磬高敲百尺樓
孤猨夜哭千丈樹雲軒碾火聲瓏瓏連山卷盡長江空
鶯啼寂寞花枝雨鬼嘯荒郊松栢風滿堂怨咽悲相續
苦調中含古離曲繁弦響絶楚魂遥湘江水碧湘山綠
黃雀行
穿屋穿墻不知止争樹争巢入營死林間公子挾弹弓
一丸致斃花叢裏小口黃雛未有知青天不解高高飛
虞人設網當要路白日啾嘲禍萬機
雁門太守行
旌旗閃閃搖天末長笛横吹虜塵闊跨下嘶風白練獰
腰間切玉青蛇活擊革摐金燧牛尾犬羊兵敗如山死
九泉寂寞葬秋蟲濕雲荒草啼秋思
陽春曲
紫錦紅嚢香滿風金鸞玉軾搖丁冬沙鷗白羽剪晴碧
野桃紅艷燒春空芳草緜延鏁平地壠蝶䨇雙舞幽翠
鳳叶龍吟白日長落花聲底仙娥醉
傷歌行
兔走烏飛不相見人事依稀速如電王母夭桃一度開
玉樓紅粉千回變車馳馬走咸陽道石家舊宅空荒草
秋雨無情不惜花芙蓉一一驚香倒勸君莫謾栽荆棘
秦皇虚費(一作負)驅山力英風一去更無言白骨沈埋暮
山碧
李溟
李溟與賈島同時詩一首
無題
喬木挂斗邑(一作色)水驛壞門開向月片帆去背雲行雁
来晩年名利跡寧免路岐哀前計不能息若為玄鬢廽
賀蘭朋吉
賀蘭朋吉與賈島同時詩一首
客舍喜友人相訪
荒居無四隣誰肯訪來頻古樹秋中葉他鄉病裏身鴈
聲風送急螢影月流新獨為成名晩多慙見友人
王魯復
王魯復字夢周連江人從事邕府詩四首
詣李侍郎
文字元無底功夫轉到難苦心三百首暫請侍郎看
弔靈均
萬古汨羅深騷人道不沈明明唐日月應見楚臣心
弔韓侍郎
星落少微宮高人入古風幾年才子淚倂寫五言中
故白巖禪師院
能師還世名還在空閉禪堂滿院苔花樹不隨人寂寞
數枝猶自出牆來
徐希仁
徐希仁與盧仝同時詩一首
招玉川子詠新文
清氣宿我心結為清泠音一夜吟不足君来相和吟
御定全唐詩卷四百七十
