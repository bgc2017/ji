欽定四庫全書
御定全唐詩卷一百八
李元紘
李元紘字大綱京兆萬年人本姓丙氏曾祖粲率衆歸
高祖因賜姓元紘初為雍州司戶太平公主占民碾磑
元紘斷還民雍州長史竇懷貞懼勢促令改斷元紘大
署判後曰南山可移此斷不可搖開元初擢京兆尹帝
欲用為尚書執政以其資淺乃拜戶部侍郎尋進中書
侍郎同中書門下平章事元紘當國峻崖檢抑奔競家
無儲積宋璟嘗稱之詩三首
奉和聖製送張說上集賢學士賜宴(賦得私字)
碩儒延鳳沼金馬被鴻私饌玉趨(一作廻一作還)丹禁牋花降
紫墀銜恩傾旨酒鼔舞詠康時暫覯(一作搆)羣書緝逾昭
盛業丕接筵欣有命搦管媿無詞自驚一何幸太陽還
及葵
綠墀怨
征馬噪金珂嫖姚向北河綠苔行跡少紅粉淚痕多寶
屋粘花絮銀筝覆網羅别君如昨日青海雁頻過
相思怨
望月思氛氲朱衾嬾更熏春生翡翠帳花點石榴帬燕
語時驚妾鶯啼轉憶君交河一萬里仍隔數重雲
裵漼
裵漼絳州聞喜人應大禮舉累官監察御史三遷中書
舍人開元中拜吏部侍郎典選數年多所甄拔再轉黃
門侍郎漼早與張說善說為相數薦之漼長於敷奏上
亦自嘉重由是擢為吏部尚書太子賓客詩四首
奉和聖製送張說上集賢學士賜宴(賦得昇字)
問道圖書盛尊儒禮教興石渠因學廣金殿為賢昇日
月恩光照風雲寵命膺謀謨言可範舟檝事斯憑宴喜
明時洽光輝湛露凝大哉堯作主天下頌歌稱
奉和御製旋師喜捷
殊類驕無長王師示有征中軍纔受律妖宼已亡精斬
虜還遮塞綏降更築城從來攻必克天策振竒兵
奉和御製平胡
玄漠聖恩通由來書軌同忽聞窺月滿相聚寇雲中廟
略占黃氣神兵出絳宮將軍行逐虜使者亦和戎一舉
轒轀滅(一作减)再麾沙漠空直將威禁暴非用武為雄飲
至明軍禮醻勳錫武功干戈還載戢文德在唐風
奉和聖製龍池篇(第十章)
乾坤啓聖吐龍泉泉水年年勝一年始看魚躍方成海
即覩飛龍利在天洲渚遥將銀漢接樓臺直與紫微連
休氣榮光恒不散懸知此地是神仙
劉昇
劉昇德威之後能文章善草隸官中書舍人詩一首
奉和聖製送張說上集賢學士賜宴(賦得賓字)
圖書應明主策府宴嘉賓台曜臨東壁乾光自北辰網
羅窮象繫述作究天人聖酒千鍾洽仙廚百味(一作品)陳
成山徒可仰涉海詎知津幸逢文教(一作雅)盛還覩頌聲
新
蕭嵩
蕭嵩梁宣帝裔孫初與陸象先為僚壻象先相門子嵩
尚未入仕相者曰陸郎十年内位極人臣然不及蕭郎
一門盡貴官高多壽景雲元年嵩為醴泉尉時象先已
為中書侍郎引為監察御史驟遷殿中開元初拜中書
舍人與王丘齊澣同列未之異獨姚崇許其致遠三遷
尚書左丞尋以兵部尚書節度河西以破吐蕃功入為
中書令遥領河西節度終太子太師年八十餘子衡尚
新昌公主以三品就養時論榮之詩二首
奉和聖製送張說上集賢學士賜宴(賦得登字)
帝曰(一作日)簡才能旌賢在股肱文章體一變禮樂道逾
弘芸閣英華入賓門鵷鷺登恩筵(一作延)過所望聖澤實
超恒夏葉開紅藥(一作蘂)餘花發紫藤微臣亦何幸叨此
預文朋
奉和御製左丞相說右丞相璟太子少傅乾曜
同日上官命宴都堂賜詩
審官思共理多士屬惟唐(一作誰當)歴選台庭舊來熙帝業
昌入朝師百辟論道協三光垂拱咨元老親賢輔少陽
登庸崇(一作崇榮)禮送寵德耀宸章御酒飛觴洽仙闈雅樂
張荷恩思有報陳力媿無良願罄公忠節同心奉我皇
韋抗
韋抗安石從父兄子弱冠舉明經累官吏部郎中以清
謹著稱遷御史中丞開元中自左庶子出為益州長史
入拜黃門侍郎終刑部尚書所薦梁昇卿王倕王壽皆
為顯人詩一首
奉和聖製送張說上集賢學士賜宴(賦得西字)
廣庭臨璧沼多士侍金閨英宰文儒叶明君日月齊集
賢光首拜改殿(一作賜)發新題早夏初移律餘花尚拂溪
壺觴接雲上經術引關西聖德鴻名遠將陪玉檢泥
李暠
李暠清河王孝節孫開元初汝州刺史入為太常少卿
三遷黃門侍郎兼太原尹仍充諸軍節度使俄拜工部
尚書東都留守持節使吐蕃既還金城公主請定漢蕃
界樹碑赤嶺以奉使稱職轉兵部尚書終太子少傅詩
一首
奉和聖製送張說上集賢學士賜宴(賦得催字)
偃武堯風接崇文漢道(一作帝)恢集賢更内殿清選自中
台佐命留侯業詞華博物才天廚(一作昊天)千品降御酒(一作)
(夏旨)百壺催鵷鷺方成列神仙喜暫陪復欣同拜手叨此
頌良哉
韋述
韋述京兆人家有書二千卷兒時記覽皆徧綴文操牘
便就舉進士時甚少儀形眇小考功郎宋之問曰韋學
士童年有何事業對曰性好著書之問曰本求異才果
得遷固開元中詔馬懷素編次圖書乃奏用元行冲齊
澣王珣吳兢并述等二十六人同於祕閣詳錄四部書
五年而成述好譜學又於柳沖姓族系錄外撰開元譜
二十卷張說引為集賢院直學士累遷尚書工部侍郎
在書府四十年居史職二十年勒成國史事簡記詳蕭
穎士以為譙周陳壽之流後陷賊流渝州卒詩四首
奉和聖製送張說上集賢學士賜宴(賦得華字)
修文中禁啓改字(一作物)令名加台座徵人傑書坊應國
華賦詩開廣宴賜酒酌流霞雲散明金闕池開照玉沙
掖垣留宿鳥温樹落餘花謬此天光及銜恩醉日斜
晩渡伊水
悠悠涉伊水伊水清見石是時春向深兩岸草如積迢
遰望洲嶼逶迤亘津陌新樹落疎紅遥原上深碧回瞻
洛陽苑遽有長山隔煙霧猶辨家風塵已為客登陟多
異趣往來見行役雲起早巳昏鳥飛日將夕光隂逝不
借超然慕疇昔遠游亦何為歸來存竹帛
春日山莊
初歲開韶月田家喜載陽晩晴搖水態遲景蕩山光浦
淨漁舟遠花飛樵路香自然成野趣都使俗情忘
廣陵送别宋員外佐越鄭舍人還京(一本題止還京二字)
(一作張諤詩)
朱紱臨秦望皇華赴洛橋文章南渡越書奏北歸朝樹
入江雲盡城銜海月遥秋風將客思川上晩蕭蕭
陸堅
陸堅河南洛陽人善書初為汝州參軍再遷通事舍人
以給事中兼學士初名友悌明皇嘉其剛正更賜名為
中書舍人以集賢學士供儗太厚議白罷之張說曰麗
正乃天子禮樂之司所費細而所益者大陸生之言蓋
未達耶帝知遂薄堅詩一首
奉和聖製送張說上集賢學士賜宴(賦得今字)
聖主崇文教層霄降德音尊賢澤既厚式宴寵逾深復
有䕫龍相良哉簡帝心得人惟邁昔多士諒推今書殿
榮光滿儒門喜氣臨顧惟誠(一作成)濫吹徒此接衣簪
句
千秋節應制
風移覃土宇雲上浹羣臣(海錄碎事)
程行諶
程行諶與鄠縣尉裵子餘同舍行諶以文法稱而子餘
以儒顯長史陳崇業曰蘭菊異芬無可廢者詩一首
奉和聖製送張說上集賢學士賜宴(賦得廻字)
聖主崇文化鏘鏘得盛才相因歸夢立殿以集賢開象
繫微言闡詩書至道該堯尊承帝澤禹膳自天來禮洽
歡逾長風恬暑更廻國朝將舜頌同是一康哉
褚琇
褚琇開元時人詩一首
奉和聖製送張說上集賢學士賜宴(賦得風字)
講習延東觀趨陪盛北宮惟師恢帝則敷教叶天工宣
室恩嘗異金華禮更崇洞門清永日華綬接微(一作徽)風
萐降堯廚翠榴開舜酒紅文思光萬宇高議待升中
裵光庭
裵光庭字連城絳州聞喜人行儉之子母厙狄氏則天
時召入宮甚見親待光庭由是累遷太常丞以武三思
壻坐貶郢州司馬開元中擢兵部郎中從東封還拜中
書侍郎同平章事從謁諸陵拜侍中兼吏部尚書加弘
文館學士撰瑶山往則維城前規二篇獻之手制褒美
其為吏部因行儉長名牓為循資格并促選限任門下
省主事閻麟之專主選官每麟之裁定光庭隨而下筆
時人語曰麟之手光庭口博士孫琬以其用循資格非
奬勸之道諡為克詩一首
奉和御製左丞相說右丞相璟太子少傅乾曜
同日上官命宴都堂賜詩(時為兵部侍郎)
樂賢聞往誥褒德偶兹辰端揆升元老師謀擇累仁紫
庭崇讓畢粉署禮容陳既荷恩榮舊俱承寵命新天文
懸瑞色聖酒汎華茵雜遝喧(一作陳)簫鼓歡娛洽搢紳掖
垣招近侍虚薄側清塵共保堅貞節常期雨露均
宇文融
宇文融京兆萬年人明辨有吏幹開元初拜監察御史
充使搜括戶口奏置勸農判官十人分行天下頗擾人
不便進御史中丞出為魏州刺史請復九河舊道開稻
田以利人迴易陸運入為鴻臚卿兼戶部侍郎轉黃門
侍郎同中書門下平章事薦宋璟為右丞相裵耀卿許
景先為侍郎甚允朝廷之望未幾罷相坐事貶巖州卒
詩一首
奉和聖製左丞相說右丞相璟太子少傅乾曜
同日上官命宴都堂賜詩
申甫生周日宣慈舉舜年何如偶昌運比德邁前賢寵
獲(一作護)元良密榮瞻端揆遷職優三事老位在(一作極)百
僚先北極廻宸渥南宮飾御筵飛文瑶札降賜酒玉杯
傳謬列台衡重俱承雨露偏誓將同竭力相與效塵涓
(紀事云融為張說所惡欲先事中傷說張九齡謂說融辯給多詐不可忽說曰狗鼠何能其後乃與崔隱甫廷)
(劾說受賕事帝詔說致仕而出融詩有誓將同竭力相與效塵涓之語欣附說之辭也)
崔沔
崔沔字善沖京兆長安人事親至孝應制舉高第俄被
黜落者所援則天令所司重試沔對策又工於前為天
下第一岑羲器之曰今之郄詵也特薦為左補闕開元
中拜中書侍郎出為魏州刺史徵還分掌十銓以清直
歴祕書監太子賓客沔深明禮經詳定宗廟籩豆之數
及六親服紀多所建議詩一首
奉和聖製同二相已下羣官樂游園宴
五日酺纔畢千年樂未央復承天所賜(一作錫)終宴國(一作)
(園)之陽地勝春逾好恩深樂更張落花飛廣座垂柳拂
行(一作搖)觴庶尹陪三史(一作吏)諸侯具萬方酒酣同抃躍
歌舞詠時康
崔尚
崔尚登久視六年進士第官祠部郎中詩一首
奉和聖製同二相已下羣臣樂游園宴
春日照長安皇恩寵庶官合錢承罷宴賜帛復追歡供
帳憑高列城池入迥寬花催相國醉(一作飲)鳥和樂人弹
北闕雲中見南山樹杪看樂游宜締賞舞詠惜將闌
胡皓
胡皓開元中人張孝暠出塞皓與張九齡韓休崔沔王
翰賀知章撰送行詩號朝英集詩六首
奉和聖製同二相以下羣官樂游園宴
五酺終宴集三錫又歡娛仙阜崇高異神州眺覽殊南
山臨皓雪北闕對明珠廣座鵷鴻滿昌庭駟馬趨綺羅
含草樹(一作木)絲竹吐郊衢銜杯不能罷歌舞樂唐虞
奉和聖製送張尚書廵邊
燕公為漢將武德奉文思利用經戎莽英圖叶聖詒塞
沙制長策窮石卷搖旗萬里要相賀三邊又在兹稜威
方逐逐談笑坐怡怡寵餞紛郊道充廚竭御司嘗醪企
行邁聽樂罷漣洏衮旒垂翰墨纓蕤迭賦詩金山無積
阻玉樹有華滋請迨炎風暮歸旌候此時
和宋之問寒食題臨江驛
聞道山隂會仍為火忌辰途中甘棄日江上苦傷春流
水飜催淚寒灰更伴人丹心終不改白髮為誰新
出峽
巴東三峽盡曠望九江開楚塞雲中出荆門水上來魚
龍潛嘯雨鳧雁動成雷南國秋風晩客思幾悠哉
同蔡孚起居詠鸚鵡(一作裵漼詩)
鸚鵡殊姿致鸞皇得比肩常尋金殿裏每話玉階前賈
誼才方逹揚雄老未遷能言既有地何惜為聞天
大漠行
單于犯薊堧虜騎略蕭邊南山木葉飛下地北海蓬根
亂上天科斗連營太原道魚麗合陣武威川三軍遥倚
伏萬里相馳逐旌旆悠悠静潮源鼙鼓喧喧動盧谷窮
徼出幽陵吁嗟倦寝興馬蹄凍溜石胡毳煖生冰雲沙
泱漭天光閉河塞陰沈海色凝崆峒北(一作異)國誰能託
蕭索邊心常不樂近見行人畏白龍遥聞公主愁黃鶴
陽春半岐路間瑶臺苑玉門關百花芳樹紅將歇二月
蘭臯綠未還陣雲不𣪚魚龍水雨雪猶飛鴻鵠(一作雁)山
山嶂緜連那(一作不)可極路遠辛勤夢顔色北堂萱草不
寄來東園桃李長相憶漢將紛紜攻戰盈胡寇蕭條幽
朔清韓昌拜節偏知送鄭吉驅旌坐見迎火絶煙沈左
(一作右)西極谷静山空右(一作左)北平但得將軍能百勝不
須天子築長城
御定全唐詩卷一百八
