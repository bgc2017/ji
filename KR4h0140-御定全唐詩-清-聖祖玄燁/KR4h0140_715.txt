欽定四庫全書
御定全唐詩卷七百十五
盧延讓
盧延讓字子善范陽人光化九年進士第朗陵雷滿辟
從事滿敗歸王建授水部員外郎累遷給事中終刑部
侍郎詩一卷今存十首
苦吟
莫話詩中事詩中難更無吟安一箇字撚斷數莖鬚險
覓天應悶狂搜海亦枯不同文賦易為著者之乎
雪
瑞雪落紛華隨風一向斜地平鋪作月天迥撒成花客
滿燒煙舍牛牽賣炭車吾皇憂挾纊猶自問君家
松寺
山寺取涼當夏夜共僧蹲坐石階前兩三條電欲為雨
七八箇星猶在天衣汗稍停牀上扇茶香時撥澗中泉
通宵聽論蓮華義不藉松窗一覺眠
贈僧
浮世浮華一斷空偶抛煩惱到蓮宫高僧解語牙無水
老鶴能飛骨有風野色吟餘生竹外山隂坐久入池中
禪師莫問求名苦滋味過於食蓼蟲
逢友人赴闕
正當天下待雍熙丹詔徵来早為遲倚馬才高猶愛藝
問牛心在肯容私吏開黃閣排班處民擁青門看入時
却笑郡人留不得感恩唯擬立生祠
哭李郢端公
軍門半掩槐花宅每過猶聞哭臨聲北固暴亡兼在路
東都權葬未歸塋漸窮老僕慵看馬著慘佳人暗理筝
詩侣酒徒消散盡一場春夢越王城
謝楊尚書惠櫻桃
滿合虚紅怕動搖尚書知重賜櫻桃揉藍尚帶新鮮葉
潑血猶殘舊折條萬顆真珠輕觸破一團甘露軟含消
春来老病尤珍荷併食中腸似火燒
寒食日戲贈李侍御
十二街如市紅塵咽不開灑蹄驄馬汗沒處看花来
樊川寒食二首
寒食權豪盡出行一川如畫雨初晴誰家絡絡游春盛
擔入花間軋軋聲
鞍馬和花總是塵歌聲處處有佳人五陵年少麤於事
栲栳量金買斷春
句
只訛些子緣應耗沒多光(八月十六夜)臂鷹健卒懸氊帽
騎馬佳人卷畫衫(送周太保赴浙西)每過私第邀看鶴長著
公裳送上驢(寄友)名紙毛生五門下家僮骨立六街中
(旅舍言懷)雲間鬧鐸騾駝至雪裏殘骸虎拽来(蜀路)樹上
諮諏批頰鳥窗間壁駮叩頭蟲(冬夜)莫欺零落殘牙齒
曾吃紅綾餅餤来渡水蹇驢雙耳直避風羸僕一肩
高(雪)高據襄陽播盛名問人人道是詩星(弔孟浩然以上並)
(見海錄碎事)涼雨打低殘菡蓞急風吹散小蜻蜓(見錦繡萬花谷)
裵皡
裵皡字司東河東人光化中進士第歴事梁唐晉官至
尚書左僕射詩一首
示門生馬侍郎胤孫
宦途最重是文衡天與愚夫著盛名三主禮闈年八十
門生門下見門生
王希羽(一作王羽)
王希羽池州人天復元年登進士第授秘書省正字後
與楊䕫康駢客於田頵詩一卷今存一首
贈杜荀鶴
金榜曉懸生世日玉書潛記上升時九華山色高千尺
未必高於第八枝
柯崇(一作宗)
柯崇閩人天復元年進士第授太子校書詩二首
宫怨二首
塵滿金爐不炷香黃昏獨自立重廊笙歌何處承恩寵
一一隨風入上陽
長門槐柳半蕭疎玉輦沈思恨有餘紅淚漸消傾國態
黃金誰為達相如
劉象
劉象京兆人天復元年登第詩十首
早春池亭獨游三首
春意送殘臘春晴融小洲蒲茸纔簇岸柳頰巳遮樓便
有杯觴興可攄羈旅愁鳧鷖亦相狎盡日戲清流
清流環綠篠清景媚虹橋鶯刷初遷羽莎拳擬拆苖細
沙擢暖岸淑景動和飇倍憶同袍侣相歡倒一瓢
一瓢歡自足一日興偏多幽意人先賞疎叢蝶未過知
音新句苦窺沼醉顔酡萬慮從相擬今朝欲奈何
鷺鷥
潔白孤高生不同頂絲清軟冷搖風窺魚翹立荷香裏
慕侣低翻柳影中幾日下朝辭紫閣多時凝目向晴空
摩霄志在潛修羽會接鸞凰别葦叢
春夜二首
幾處兵戈阻路岐憶山心切與山違時難何處披懷抱
日日日斜空醉歸
一别杜陵歸未期秪憑魂夢接親知近来欲睡兼難睡
夜夜夜深聞子規
曉登迎春閣
未櫛憑欄眺錦城煙籠萬井二江明香風滿閣花盈戶
(一作滿樹)樹樹樹梢啼曉鶯
詠仙掌
萬古亭亭倚碧霄不成擎亦不成招何如掬取天(一作蓮)
池水灑向人間救旱苖
郪中感舊
頃年曾住此中来今日重游事可哀憶得幾家歡宴處
家家家業盡成灰
白髭
到處逢人求至藥幾回染了又成絲素絲易染髭難染
墨翟當時合泣髭
沈顔
沈顔字可鑄吳郡人天復初登進士第授校書郎入吳
仕至翰林學士知制誥陵陽集五卷今存詩二首
題縣令范傳真化洽亭
前有淺山屹然如屏後有卑嶺繚然如城跨池左右足
以建亭斯亭何名化洽而成
書懷寄友人
江湖勞遍尋秪自長愁襟到處慵開口何人可話心登
樓得句遠望月抒情深却憶山齋後猨聲相伴吟
楊凝式
楊凝式字景度宰相涉之子昭宗朝登進士第歴事唐
晉漢周官至太子太保詩三首
題壁
院似禪心靜花如覺性圓自然知了義爭肯學神仙
贈張全義
洛陽風景實堪哀昔日曾為瓦子堆不是我公重葺理
至今猶是一堆灰
題懷素酒狂帖後
十年揮素學臨池始識王公學衛非草聖未須因酒發
筆端應解化龍飛
句
押引蝗蟲到洛京合消郡守遠相迎(歸洛寄尹張從恩時蝗適至)
到此今經三紀春(洛陽聞並見紀)
李琪
李琪字台秀燉煌人昭宗時舉進士累官殿中侍御史
入梁為翰林學士末帝時拜門下平章事唐明宗朝位
至太子少傅集十卷今存詩二首
奉試詔用拓拔思恭為京北收復都統(一作聞詔作)
飛騎經巴棧鴻恩及夏臺將從天上去人自日邊来此
處金門遠何時玉輦廻早平關右賊莫待詔書催
題廣愛寺楞伽山
善高天外遠方丈海中遥自有山神護應無刧火燒壞
文侵古壁飛劍出寒霄何似蒼蒼色嚴妝十七朝
句
哀痛不下詔登封誰上書(僖宗幸蜀詠)
劉崇龜
劉崇龜滑州人擢進士第大順中終清海軍節度嶺南
東道觀察使詩一首
寄桂帥
碧幢仁施合洪鈞桂樹林前倍得春莫戀此時好風景
磻溪不是釣漁人
劉崇魯
劉崇魯字郊文崇龜弟也擢進士第景福中官水部郎
中知制誥坐崔昭緯黨貶崖州司戶詩一首
席上吟
南行忽見李深之手舞如蜚令不疑任有風流兼蘊藉
天生不似鄭都知
孫定
孫定字志元涪州大戎之族子景福中應舉無成詩一
首
寄孫儲(一作下第醉中寄儲)
行行血淚灑塵襟事逐東流渭水深秋跨蹇驢風尚緊
靜投孤店日初沈一枝猶掛東堂夢千里空馳北巷心
明月悲歌又前去滿城煙樹噪春禽
許晝
許晝睢陽人天復四年及第詩二首
江南行
江南瀟灑地本自與君宜固節還同我虚心欲待誰澗
泉傍借響山木共含滋粉膩蟲難篆叢疎鳥易窺盡應
逢野渡中忽見村祠葉掃秋空靜根横古塹危影迷寒
靄裏聲出夜風時客棹深深過人家遠遠移游邊曾結
念到此數題詩莫恨成龍晚成龍會有期
中秋月
應是蟾宫别有情每逢秋半倍澄清清光不向此中見
白髮爭教何處生閑地占將真可惜幽窗分得始為明
殷勤好長来年桂莫遣平人道不平
薛凖
薛凖員外郎天復中卒詩一首
臨終詩
舊國深恩不易酬又離繼母出他州誰知天怒無因息
積媿終身乞速休
裵諧
裵諧說之昆季也天祐三年登第終桂嶺攝令詩一首
觀修處士畫桃花圖歌
一從天寳王維死於今始遇修夫子能向鮫綃四幅中
丹青暗與春爭工勾芒若見應羞殺暈綠勻紅漸分别
堪憐彩筆似東風一朵一枝隨手發燕支乍溼如含露
引得嬌鶯癡不去多少遊蜂盡日飛看遍花心求入處
工夫妙麗實竒絶似對韶光好時節偏宜留著待深冬
鋪向樓前殛霜雪
句
風回山火斷朝落岸冰高(湘江吟)名終埋不得骨任朽
何妨(經杜甫墳龜見詩話總)
御定全唐詩卷七百十五
