欽定四庫全書
御定全唐詩卷六百五十八
羅隱
詠月(一本題上無詠字一本月上有中秋二字)
湖上風高動白蘋暫延清景此逡廵隔年違(一作為)别成
(一作因)何事半夜相看似故人蟾向靜中矜爪距兔隈(一作)
(於)明處弄精神嫦娥老大應惆悵倚泣(一作獨倚)蒼蒼桂一
輪
宿荆州江陵驛(一作館)
西遊象闕媿(一作跡闕)知音東下荆溪稱越吟風動芰荷香
四散月明(一作高)樓閣影相侵閒欹别枕千般夢醉送征
帆萬里心薜荔衣裳木蘭檝異時煙雨好追尋
撫州别阮兵曹
雪晴天外見諸峰幽軋行輪有去蹤内史宅邊今獨恨
步兵厨畔舊相容十年别鬢疑朝鏡千里歸心著晩鐘
若不他時更青眼未知誰肯薦臨卭
新安投所知
少年容易捨樵漁曾辱明公薦子虚漢殿夜寒時不食
宋都風急命何疎雲埋野艇吟歸去草沒山田賦遂初
長劒一尋歌一奏此心爭肯為鱸魚
江邊有寄
江邊舊業半彫殘每軫歸心即萬端狂折野梅山店暖
醉吹村笛酒樓寒只言聖代謀身易爭柰貧儒得路難
同病同憂更何事為君提筆畫漁竿
送友人歸夷門
二年流落大梁城每送君歸即有情别路算來成底事
舊遊言著似前生苑(一作壇)荒嬾認詞人會門在空憐烈
士名至竟男兒分應定不須惆悵谷中鶯
湘中見進士喬詡
吳公臺下别經秋破虜城邊暫駐留一笑有情堪解夢
數年無故(一作處)不同遊雲牽楚思横魚艇柳送鄉心入
酒樓且酌松醪依舊醉誰能相見向春愁
上霅川(一作贈湖州)裴郎中
貴提金印出咸秦瀟灑江城兩度春一派水清疑見膽
數重山翠欲留人望崇早合歸黃閣詩好何妨戀白蘋
自是受恩心未足却垂雙翅羡吳均
錢塘江潮
怒聲洶洶勢悠悠羅刹江邊地欲浮漫道往來存大信
也知反覆向平流任(一作狂)抛巨浸疑無(一作傾)底猛過西
陵只(一作似)有頭至竟朝昏誰主掌好騎赬鯉問陽侯
送人赴職任褒中
物態時情難重陳夫君此去莫傷春男兒只要有知已
才子何堪更問津萬轉江山通蜀國兩行珠翠見褒人
海棠花謝東風老應念京都共苦辛
臨川投穆中丞
試將生計問蓬根心委寒灰首戴盆翅弱未知三島路
舌頑虚掉五侯門嘯煙白狖沈高木𢷬月清砧觸旅魂
家在碧江歸不得十年魚艇長苔㾗
早春送張坤歸大梁(一題作早春送大梁盧從事一作送處士張坤歸汴)
(州)
蕭蕭羸馬正(一作立)塵埃又送輶(一作歸)軒向吹臺别酒莫
辭今夜醉(一作酌)故人知是幾時回(一作來)泉經華岳猶應
凍花到梁園始合開為謝(一作若見)東門抱關吏(一作者)不堪
(一作為言)惆悵滿離杯
東歸途中作
松(一作村)橘蒼黃覆釣磯早年生計近年違老知風月終
堪恨貧覺家山不易歸别岸客帆和鴈落晩程霜葉向
人飛買臣嚴助精靈在應笑無成一布衣
送進士臧濆下第後歸池州
賦成無處換黃金却向春風(一作東遊)動越吟天子愛才雖
仄席諸生多病又沾襟柳攀灞岸狂遮袂水憶池陽淥
滿心珍重綵衣歸正好莫將閒事繫升沈
湘中贈范鄖
丹桂無心彼此諳二年疎嬾共江潭愁知酒醆終難捨
老覺人情轉不堪雲外鴛鴦(一作鵷鸞)非故舊眼前膠漆似
煙嵐勞歌一曲(一作奏)霜風暮擊折湘妃白玉簪
寄張侍郎
衰羸豈合話荆州爭柰思(一作恩)多不自由無路重趨桓
典馬有詩曾上仲宣樓塵銷别跡堪垂淚樹拂他門嬾
舉頭一種人間太平日獨教零落憶滄洲
渚宫秋(一作愁)思
楚城日暮煙靄深楚人駐馬還登臨襄王臺下水無賴
神女廟前雲有心千載是非難重問一江風雨好閑吟
欲招屈宋當時魄蘭敗荷枯不可尋
閑居早秋
槐杪清蟬煙(一作咽)雨餘蕭蕭凉葉墮衣裾噪槎烏散沈
蒼嶺弄杵風高上碧虚百歲夢生悲蛺蝶一朝香死泣
芙蕖六宫誰買相如賦團扇恩情日日疎
建康(一作臺城)
潮平遠岸草侵沙東晉衰來最可嗟庾舅已能窺帝室
王都(一作郎)還是預人家山寒老樹啼風曲泉暖枯骸動
芷(一作齒)牙欲𧺫九原看一徧秦淮聲急日西斜
送舒州宿松縣傅少府(一題作送宿松傅少府)
江蘺(一作離江)漠漠樹重重東過清淮到宿松縣好也知臨
浣水官閒應得看灊峰春生綠野(一作草)吳歌怨雪霽平
郊楚酒濃留取餘杯待張翰明年歸棹一從容
經故洛陽城
敗垣危堞跡依稀試駐羸驂弔落暉跋扈以成梁冀在
簡書難問杜喬歸由來世事須翻覆未必餘才解是非
千載昆陽好功業與君門下作恩威
夏州胡常侍
百尺高臺勃勃州大刀長戟漢諸侯征鴻過盡邊雲闊
戰馬閒來塞草秋國計已推肝膽許家財不為子孫謀
仍聞隴蜀由多事深喜將軍未白頭
寄進士盧休
半年池口恨萍蓬今日思量已夢中遊子馬蹄難重到
故人尊酒與誰同山横翠後千重綠蠟想歌時一燼紅
從此客程君不見麥秋梅雨徧江東
贈(一作滈)先輩令狐補闕
中間(一作年)聲跡早薰然阻避鈞衡過十年碧海浪高終
濟物蒼梧雲好已歸天花迎綵服離鶯谷柳傍東風觸
馬鞭應念淒凉洞庭客夜深雙淚憶漁船
送秦州從事
一枝何足解人愁抛却還隨定遠侯紫陌紅塵今别恨
九衢雙闕夜同遊芳時易失勞行止良會難期且駐留
若到邊庭有來使試批書尾話梁州
湖州裴郎中赴闕後投簡寄友生
錦帳郎官塞(一作奉)詔年汀洲曾駐木蘭船禰衡酒醒春
瓶倒柳惲詩成海月圓歌蹙遠山珠滴滴漏催香燭淚
漣漣使君入拜吾徒在宣室他時豈偶然
秋日泊平望驛寄太常裴郎中
蘋洲重到杳(一作窅)難期西(一作徙)倚郵亭憶往時北海尊
中常有酒東陽樓上豈無詩地清每負生靈望官重方
升禮樂司聞說江南舊歌曲至今猶自(一作是)唱吳姬
西塞山(在武昌界孫吳以之為西塞)
吳塞當時指此山吳都亡後綠(一作水)孱顔嶺梅乍暖殘
妝恨沙鳥初晴小隊閑波闊魚龍應混雜壁危猿狖柰
(一作正)姦(一作驕)頑會將一副寒蓑笠來與漁翁作往還
秋日汴河客舍酬友人(一作汴州客舍有酬)
梁宋追遊早歲同偶然違(一作為)别事皆空年如流水催
何急道似危途動即窮醉舞且欣連夜月狂吟還聚上
樓風煩君更枉騷人句白鳳靈蛇滿袖中
東歸
仙桂高高似有神貂裘敝盡取無因難(一作惟一作只)將白髮
期公道不覺丹枝屬别人雙闕往來慙請(一作聘)謁五湖
歸後恥交親盈盤紫蟹千巵酒添得臨岐淚滿巾
廣陵李僕射借示近詩因投獻
朝論國計暮論兵餘力猶隨鳳藻生語繼盤盂抛俗格
氣兼河岳帶商聲閒尋綺思千花麗靜想高吟六義清
天(一作文)柄已持堯典在更堪回首問緣情
三衢哭孫員外
燕戀雕梁馬戀軒此心從此更何言直將塵外三生命
未敵君侯一日恩紅蠟有時還入夢片帆何處獨銷魂
忍看明發衣襟上珠淚痕中見酒痕
篋中得故王郎中書
鳳里前年别望郎丁寧唯恐滯吳鄉勸疎杯酒知妨事
乞與書題作褁糧苹鹿未能移海曲縣花尋已落河陽
九原自此無因見反覆遺蹤淚萬行
淚
逼臉横頤咽復勻也曾讒毁也傷神自從魯國澘然後
不是姦人即婦人
子規
銅梁路遠草青青此恨那堪枕上聽一種有冤猶(一作無)
可報不如銜石疊滄溟
姑蘇臺
讓高泰伯開基日賢見延陵復命時未會子孫因底事
解崇臺榭為西施
王濬墓
男兒未必盡英雄但到時來即命(一作命即)通若使吳都猶
(一作有)王氣將軍何處立殊功
京中晩望
心如野鹿跡如萍謾向人間性一靈往事不知多少夢
夜來和酒一時醒
寄竇澤處士二首
蘭亭醉客舊知聞欲問平安隔海雲不是金陵錢太尉
世間誰肯更容身
鼇背樓臺拂白榆此中槎客亦踟蹰牢山道士無仙骨
却向人間作酒徒
御定全唐詩卷六百五十八
