欽定四庫全書
御定全唐詩卷四百四十一
白居易
夜入瞿唐峡
瞿唐天下險夜上信難(一作艱)哉岸似雙屏合天如匹帛
(一作練)開逆風驚浪起拔&KR1850;暗船来欲識愁多少高於&KR1527;
澦堆
初到忠州贈李六(一作李大夫)
好在天涯李使君江頭相見日黃昏吏人生梗都如鹿
市井疎蕪(一作蕭疎)只抵村一隻蘭(一作葉)船當驛路(一作步)百
層石磴上州門更無平地堪行處虚受朱輪五馬恩
郡齋暇日憶廬山草堂兼寄二林僧社三十韻
多叙貶官巳来出處之意
諫諍知無補遷移分所當不堪(一作能)匡聖主只合事空
王龍象投新社鵷鸞失故行沉吟辭北闕誘引向西方
便住雙林寺仍開一草堂平治行道路(一作地)安置坐禪
牀手版支為枕頭巾閣在牆先生烏几舄居士白衣裳
竟歲何曾悶終身不擬忙滅除殘夢想換盡舊心腸世
界多煩惱形神久損傷正從風鼓浪轉作日銷霜(佛經云此)
(生死無休已如風鼓海浪又云煩惱如霜露慧日能消除)吾道尋知止君恩偶未㤀
忽蒙頒鳳詔兼謝(一作借)剖魚章蓮静方依水葵枯重仰
陽三車猶夕會五馬已晨装去似尋前世来如别故鄉
眉低出鷲嶺脚重下蛇岡(廬山岡名)漸望廬山遠彌愁峡路
長香爐峯隐隐巴字水茫茫瓢挂留庭(一作亭)樹經收在
屋梁春抛紅藥圃夏憶白蓮塘唯(一作准)擬捐塵事將何
荅寵光有期追永遠(晉時永遠二法師曾居此寺)無政繼龔黃南國
秋猶熱西齋夜暫(一作漸)涼閒吟四句偈静對一爐香身
老同丘井心空是道場覓僧為去伴留俸作歸糧為報
山中侣憑看竹下房會應歸去在(一作住)松菊莫教荒
贈康叟
八十秦翁老不歸南賓太守乞寒衣再三憐汝非他意
天寶遺民見漸稀
鸚鵡
竟日語還默中宵棲復驚身囚緣彩翠心苦為分眀暮
起歸巢思春多憶侣聲誰能拆籠破從放快飛鳴
亰使回累得南省諸公書因以長句詩寄謝蕭
五劉二元八吳十一韋大陸郎中崔二十二牛
二李七庾三十二李六李十楊三樊大楊十二
員外
雪壓泥埋未死身每勞存問媿交親浮萍飄泊三千里
列宿参差十五人禁月落時君待漏畬烟深處我行春
瘴鄉得老猶為幸豈敢傷嗟白髮新
東城春意
風輭雲不動郡城東北隅晚来春澹澹天氣似京都弦
管随宜有杯觴不道無其如親故遠無可共歡娱
木蓮樹生巴峡山谷間巴民亦呼為黃心樹大
者高五丈涉冬不凋身如青楊有白文葉如桂
厚大無脊花如蓮香色豔膩皆同獨房蘂有異
四月初始開自開迨謝僅二十日忠州西北十
里有鳴玉谿生者穠茂尤異元和十四年夏命
道士母丘元志寫惜其遐僻因題三絶句云
如折芙蓉栽(一作投)旱地似抛芍藥挂高枝雲埋水隔無
人識惟有南賓太守知
紅似燕支膩如粉傷心好物不湏臾山中風起無時節
明日重来得在無
已愁花落荒巖底復恨根生亂石間幾度欲移移不得
天教抛擲在深山
種桃杏
無論海角與天涯大抵心安即是家路遠誰能念鄉曲
年深兼欲㤀亰華忠州且作三年計種杏栽桃擬待花
新秋
二毛生鏡日一葉落庭時老去爭由我愁来欲泥誰空
銷閒歲月不見舊親知惟弄扶牀女時時強展眉
龍昌寺荷池
冷碧新秋水殘紅半破蓮從来寥落意不似此池邊
聽竹枝贈李侍御
巴童巫女竹枝歌懊惱何人怨咽多暫聽遣君猶悵望
長聞教我復如何
寄胡餅與楊萬州
胡麻餅樣學亰都麺脆油香新出爐寄與饑饞楊大使
嘗看得似輔興無
感櫻桃花因招飲客
櫻桃昨夜開如雪髩髮今年白似霜漸覺花前成老醜
何曾酒後更顛狂誰能聞此来相勸共泥春風醉一埸
東亭閒望(一作閒坐)
東亭盡日坐誰伴寂寥身綠桂(一作樹)為佳客紅焦當美
人笑言雖不接情状似相親不作(一作若不)悠悠想如何度
晚春
畫木蓮花圖寄元郎中
花房膩似紅蓮朵豔色鮮如紫牡丹惟有詩人能(一作應)
觧愛丹青寫出與君看
和李澧州題韋開州經藏詩
既悟蓮花藏湏遺貝葉書菩提無處所文字夲空虚觀
指非知月㤀筌是得魚聞君登彼岸捨筏復何如
九日題塗溪
蕃(一作香)草席鋪楓葉岸竹枝歌送菊花杯明年尚作(一作)
(任)南賓守或可重陽更一来
即事寄微之
畬田澀米不耕鉏旱地荒園少菜蔬想念(一夲缺一作此)土風
今若此料看生計合何如衣縫紕類黃絲絹飯下腥鹹
白小魚飽暖饑寒何足道此身長短是空虚
題郡中荔枝詩十八韵兼寄萬州楊八使君
竒果標南土芳林對北堂素華春漠漠丹寔夏煌煌葉
捧低垂戸枝擎重&KR1062;墻始因風弄色漸與日争光夕訝
條懸火朝驚樹點妆深於紅躑躅大校白檳榔星綴連
心朵珠排耀眼房紫羅裁襯殼白玉裹填瓤早歲曾聞
說今朝始摘嘗嚼疑天上味嗅異世間香潤勝蓮生水
鮮逾橘得霜燕支掌中顆甘露舌頭漿物少尤珍重天
高苦渺茫己教生暑月又使阻遐方粹液靈難駐妍姿
嫩易傷近南光景熱向北道途長不得充王賦無由寄
帝鄉唯君堪擲贈面白似潘郎
留北客
峡外相逢遠樽前一會難即湏分手别且強展眉歡楚
䄂蕭條舞巴絃趣數(從速反)弹笙歌随分有莫作帝鄉看
重寄荔枝與楊使君時聞楊使君欲種植故有
落句之戲
摘来正帶凌晨露寄去湏憑下水船映我緋衫渾不見
對公銀印最相鮮香連翠葉真堪畫紅透青籠實可憐
聞道萬州方欲種愁君得喫是何年
和萬州楊使君四絶句
競渡
競渡相傳為汨羅不能止遏意無他自經放逐来顦顇
能校靈均死幾多
江邊草
聞君澤畔傷春草憶在天門街衷時漠漠淒淒愁(一作秋)
滿眼就中惆悵是江蘺
嘉慶李
東都綠李萬州栽君手封題我手開把得欲嘗先悵望
與渠同别故鄉来
白槿花
秋蕣晚英無豔色何因栽種在人家使君自(一作只)别羅
敷面争觧回頭愛白花
和行簡望郡南山
反照前山雲樹明從君苦道似華清試聽腸斷巴猿呌
早晩驪山有此聲
種荔枝
紅顆珍(一作真)珠誠可愛白鬚太守亦何癡十年結子知
誰在自向庭中(一作前)種荔枝
隂雨
嵐霧今朝重江山此地深灘聲秋更急峡氣曉多隂望
闕雲遮眼思鄉雨(一作淚)滴心將何慰幽獨頼此北窗琴
送客歸亰
水陸四千里何時歸到秦舟辭三峡雨馬入九衢塵有
酒留行客無書寄貴人唯憑遠傳語好在曲江春
送蕭處士遊黔南
能文好飲老蕭郎身似浮雲髩似霜生計抛来詩是業
家園忘却酒為鄉江從巴峡初成字猿過巫陽始斷腸
不醉黔中争去得磨圍山月正蒼蒼
東樓醉
天涯深峡無人地歲暮窮隂欲夜天不向東樓時一醉
如何擬過二三年
寄微之(時微之為虢州司馬)
高天默默物茫茫各有来由致損傷鸚為能言長剪翅
龜緣難死久搘牀莫嫌冷落抛閒地猶勝炎蒸卧瘴鄉
外物竟關身底事謾排門戟繫腰章
東樓招客夜飲
莫辭數數醉東樓除醉無因破得愁唯有綠樽紅燭下
暫時不似在忠州
醉後戲題
自知清冷似冬凌每被人呼作律僧今夜酒醺羅綺暖
被君融盡玉壺冰
冬至夜
老去襟懷常濩落病来鬚髩轉蒼浪心灰不及爐中火
髩雪多于砌下霜三峡南賓城最遠一年冬至夜偏長
今宵始覺房櫳冷坐索寒衣託(一作䛏)孟光
竹枝詞四首
瞿唐峡口水(一作冷)烟低白帝城頭月向西唱到竹枝聲
咽處寒猿闇鳥一時啼
竹枝苦怨怨何人夜静山空歇又聞蠻兒巴女齊聲唱
愁殺江樓(一作南)病使君
巴東船舫上巴西波面風生雨脚齊水蓼冷花紅簇簇
江蘺濕葉碧淒淒
江畔誰人唱竹枝前聲斷咽後聲遲怪来調苦緣詞苦
多是通州司馬詩
酬嚴中丞晚眺黔江見寄
江水三逥曲愁人兩地情磨圍山下色明月峡中聲晚
後連天碧秋来徹底清臨流有新恨照見白鬚生
寄題楊萬州四望樓
江上新樓名四望東西南北水茫茫無由得與君携手
同凭欄干一望鄉
荅楊使君登樓見憶
忠萬樓中南北望南州烟水北州雲兩州何事偏相憶
各是籠禽作使君
除夜
歲暮紛多思天涯渺未歸老添新甲子病减舊容輝鄉
國仍留念功名已息機明朝四十九應轉悟前非
聞雷
瘴地風霜早温天氣候催窮冬不見雪正月已聞雷震
蟄蟲蛇出驚枯草木開空餘客方寸依舊似寒灰
春至
若為南國春還至争向東樓日又長白片落梅浮澗水
黃梢新柳出城牆閒拈蕉葉題詩詠悶取藤枝引酒嘗
樂事漸無身漸老從今始擬負風光
感春
巫峡中心郡巴城四面春草青臨水地頭白見花人憂
喜皆心火榮枯是眼塵除非一杯酒何物更關身
春江
炎涼昏暁苦推遷不覺忠州已二年閉閣只聽朝暮鼓
上樓空望往来船鶯聲誘引来花下草色勾留坐水邊
唯有春江看未厭縈砂遶石渌潺湲
題東樓前李使君所種櫻桃花
身入青雲無見日手栽紅樹又逢春惟留花向樓前著
(一作看)故故抛愁與後人
巴水
城下巴江水春来似麴塵軟沙如渭曲斜岸憶天津影
蘸新黃柳香浮小白蘋臨流搔首坐惆悵為何人
野行
草潤衫襟重沙乾屐齒輕仰頭聽鳥立信脚望花行暇
日無公事衰年有道情浮生短於夢夢裏莫營營
送高侍御使迴因寄楊八
明月峡邊逢制使黃茅岸上是忠州到城莫說忠州惡
無益虚教楊八愁
奉酬李相公見示絶句(時初聞國喪)
碧油幢下捧新詩榮賤雖殊共一悲涕淚滿襟君莫怪
甘泉侍從最多時
喜山石榴花開(去年自廬山移来)
忠州州裏今日花廬山山頭去時樹已憐根損斬新栽
還喜花開依舊數赤玉何人少琴軫紅纈誰家合羅袴
但知爛漫恣情開莫怕南賓□李妬
戲贈蕭處士清禪師
三杯嵬峩忘機客百衲頭陀任運僧又有放慵巴郡守
不營一事共騰騰
錢虢州以三堂絶句見寄因以本韻和之
同事空王歲月深相思遠寄定中吟遥知清净中和化
祗用金剛三昧心(予早歲與錢君同習讀金剛三昧經故云)
三月三日
暮春風㬌初三日流世光隂半百年欲作閒遊無好伴
半江惆悵却回船
寒食夜
四十九年身老日一百五夜月明天抱膝思量何事在
癡男騃(一作癡)女喚鞦韆
代州民問
龍昌寺底開山路巴子臺前種柳林官職家鄉都㤀却
誰人會得使君心
荅州民
宦情斗擻随塵去鄉思銷磨逐日無惟擬騰騰作閒事
遮渠不道使君愚
荔枝樓對酒
荔枝新熟雞冠色燒酒初開琥珀香欲摘一枝傾一醆
西樓無客共誰嘗
房家夜宴喜雪戲贈主人
風頭向夜利如刀頼此温爐輭錦袍桑落氣薰珠翠暖
柘枝聲引管弦高酒鈎送醆推蓮子燭淚黏盤壘蒲萄
不醉遣儂争散得門前雪片似鵝毛
醉後贈人
香毬趁拍回環匼花醆抛巡取次飛自入春来未(一作不)
同醉那能夜去獨先歸
初除尚書郎脫刺史緋
親賓相賀問何如服色恩光盡反初頭白喜抛黃草峡
眼眀驚拆紫泥書便留朱紱還鈴閣却著青袍侍玉除
無奈嬌癡三歲女繞腰啼哭覓金(一作銀)魚
留題開元寺上方
東寺臺閣好上方風㬌清數来猶未厭長别豈無情戀
水多臨坐辭花剰繞行最憐新岸柳手種未全成
别種東坡花樹兩絶
三年留滯在江城草樹禽魚盡有情何處殷勤重回首
東坡桃李種新成
花林好住莫顦顇春至但知依舊春樓上明年新太守
不妨還是愛花人
别橋上竹
穿橋迸竹不依行恐礙行人被損傷我去自慙遺愛少
不教君得似甘棠
發白狗峡次黃牛峡登高寺却望忠州
白狗次黃牛灘如竹節稠路穿天地險人續古今愁忽
見千花塔因停一葉舟畏途常廹促靜境暫淹留巴曲
春全盡巫陽雨半收北歸雖引領南望亦回頭昔去悲
殊俗今来念舊遊别僧山北寺抛竹水西樓郡樹花如
雪軍廚酒似油時時大開口自笑憶忠州
棣華驛見楊八題夢兄弟詩
遥聞旅宿夢兄弟應為郵亭名棣華名作棣華来早晩
自題詩後屬楊家
商山路有感
萬里路(一作途)長在六年身始歸所經多舊館大半主人
非
商山路驛桐樹昔與微之前後題名處
與君前後多遷謫五度經過此路隅笑問中庭老桐樹
這回歸去免来無
惻惻吟
惻惻復惻惻逐臣返鄉國前事難重論少年不再得泥
塗絳老頭班白炎瘴靈均面黎黑六年不死却歸来道
著姓名人不識
德宗皇帝挽歌詞四首
執象宗玄祖貽謀啓孝孫文高柏梁殿禮薄霸陵原宫
仗辭天闕朝儀出國門生成不可報二十七年恩
虞帝南廵後殷宗諒闇中初辭鑄鼎地已閉望仙宫曉
落當陵月秋生滿旆風前星承帝座不使北辰空
業大承宗祖功成付子孫睿文詩播樂遺訓史標言節
表中和德方垂廣利恩懸知千載後理代數貞元
夢減三齡夀哀延七月期寝園愁望遠宫仗哭行遲雲
日添寒慘笳簫向晚悲因山有遺詔如葬漢文時
昭德皇后挽歌詞
仙去逍遥境詩留窈窕章春歸金屋少夜入夀宫長鳳
引曾辭輦蠶休昔採桑隂靈何處感沙麓月無光
太平樂詞二首(已下七首在翰林院時奉勅撰進)
歲豐仍節儉時泰更銷兵聖念長如此何憂不太平
湛露浮堯酒薰風起舜歌願同堯舜意所樂在人和
小曲新詞二首
霽色鮮宫殿秋聲脆管弦聖眀千歲樂歲歲似今年
紅裾(一作帬)眀月夜碧簟早秋時好向昭陽宿天凉玉漏
遲
閨怨詞三首
朝憎鶯百囀夜妬燕雙棲不慣經春别誰知到曉啼
珠箔籠寒月紗窗背曉燈夜来巾上淚一半是春冰
關山征戍遠閨閣别離難苦戰應顦顇寒衣不要寬
殘春曲(禁中口號)
禁苑殘鶯三四聲㬌遲風慢暮春情日西無事牆隂下
閒蹋宫花獨自行(一作吟)
長安春
青門柳枝軟無力東風吹作黃金色街東酒薄醉易醒
滿眼春愁銷不得
長樂坡送人賦得愁(一下有字字)
行人南北分征路流水東西接御溝終日坡前恨離别
謾名長樂是長愁
獨眠吟二首
夜長無睡起階前寥落星河欲曙(一作曉)天十五年来眀
月夜何曾一夜不孤眠
獨眠客夜夜可憐長寂寂就中今夜最愁人涼月清風
滿牀席
期不至
紅燭青樽久延佇出門入門天欲曙星稀月落竟不来
烟柳朧朧鵲飛去
長洲苑
春入長洲草又生鷓鴣飛起少人行年深不辨娃宫處
夜夜蘇臺空月明
憶江柳
曾栽楊柳江南岸一别江南兩度春遥憶青青江岸上
不知攀折是何人
南浦别
南浦淒淒别西風嫋嫋秋一看腸一斷好去莫回頭
三年别
悠悠一别已三年相望相思明月天腸斷青天望明月
别来三十六回圓
傷春詞
深淺簷花千萬枝碧紗窗外囀黃鸝殘妝含淚下簾坐
盡日傷春春不知
後宫詞
淚濕(一作盡)羅巾夢不成夜深前殿按歌聲紅顔未老恩
先斷斜倚薰籠坐到明
御定全唐詩卷四百四十一
