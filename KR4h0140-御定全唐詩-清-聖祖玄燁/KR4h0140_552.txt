欽定四庫全書
御定全唐詩卷五百五十二
丁稜
丁稜字子威會昌三年進士是歲王起再知貢舉盧肇
丁稜姚鵠以李德裕薦依次放榜詩二首
塞下曲
北風鳴晚角雨雪塞雲低烽舉戰軍動天寒征馬嘶出
營紅旆展過磧暗沙迷諸將年皆老何時罷鼓鼙
和主司王起(一作和主司王僕射荅華州周侍郎賀放榜作)
公心獨立副天心三轄春闈冠古今蘭署門生皆入室
蓮峰太守别知音同升(一作飛)翰苑時名重遍歴朝端主
意深新有受恩江海客坐聽朝夕繼為霖
高退之
高退之字遵聖會昌三年進士第詩一首
和主司王起(一作和主司王僕射酬周侍郎賀放榜)
昔年桃李已滋榮今日蘭蓀又發生葑菲采時皆有道
權衡分處且無情叨陪鴛鷺朝天客共作門闌出谷鶯
何事感恩偏覺重忽聞金榜扣柴荆(自注退之自頋微劣不敢有叨竊之)
(望策試之後遂歸盩厔山居不期一旦選士及第遣人齎榜扣關相報方知忝矣)
孟球
孟球字廷玉會昌三年進士第咸通中撿挍工部尚書
徐州刺史詩一首
和主司王起(一作和主司酬周侍郎)
當年門下化龍成今日餘波進後生仙籍共知推麗藻
(一作則)禁垣同得薦嘉名桃蹊早茂誇新萼菊圃初開耀
晚英誰料羽毛方出谷許教齊和九臯鳴
劉耕
劉耕會昌三年進士第詩一首
和主司王起(一作和主司酬周侍郎)
孔門頻建鑄顔功紫綬青衿感激同一簣勤勞成太華
三年恩德仰(一作等)維嵩楊随前軰穿皆中桂許平人折
欲空慚和周郎應見顧感知大造竟無窮
裵翻
裵翻字雲章會昌三年進士第詩一首
和主司王起(一作和主司酬周侍郎)
常將公道選群生猶被春闈屈重名文柄久持殊歲紀
恩門三啓動寰瀛雲霄幸接鴛鸞盛變化欣同草木榮
乍得陽和如細柳參差長近亞夫營
樊驤
樊驤字元龍會昌三年進士第詩一首
和主司王起(一作和主司酬周侍郎)
滿朝簪髮半門生又見新書甲乙名孤進自今開道路
至公依舊振寰瀛雲飛太華清詞著花發長安白屋榮
忝受恩光同上客惟將報德是經營
崔軒
崔軒字鳴山(一作嵐)會昌三年進士第詩一首
和主司王起(一作和主司酬周侍郎)
滿朝朱紫半門生新榜勞人又得名國器舊知收片玉
朝宗轉覺集登瀛同升翰苑三千美繼入花源九族榮
共仰蓮峰聽雪唱欲賡仙曲意怔營
蒯希逸
蒯希逸字大隠會昌三年登第杜牧有池州送希逸詩
詩一首
和主司王起(一作和主司酬周侍郎)
一振聲華入紫薇三開秦鏡照春闈龍門舊列金章貴
鶯谷新遷碧落飛恩感風雷宜(一作皆)變化詩裁錦繡借
(一作惜)光輝誰知散質多榮忝鴛鷺清塵接布衣
句
蟾蜍醉裏破蛺蝶夢中飛(牛相在揚州常稱之)山險不曾離馬
後酒醒長見在牀前(希逸有僕武幹相随十餘歲希逸擢第乞歸飬親留之不得以詩送)
(之士人皆有繼和並見紀事)
林滋
林滋字後象閩人會昌三年進士第與同年詹雄鄭諴
齊名時稱雄詩諴文滋賦為閩中三絶官終金部郎中
詩六首
望九華山
茲山突出何怪竒上有萬狀無凡姿大者嶙峋若奔兕
小者&KR1041;嵬如嬰兒玉柱金莖相拄枝干空踰碧勢參差
虚中始訝巨靈擘阧處乍驚愚叟移蘿煙石月相蔽虧
天風褭褭猨咿咿龍潭萬古濆飛溜虎穴幾人能得窺
吁予比年愛靈境到此始覺魂神馳如何獨得百丈索
直上高峰抛俗羈
春望
春海鏡(一作接)長天青郊麗上年林光虚霽曉山翠薄晴
煙氣暖禽聲變風恬草色鮮散襟披石磴韶景自深憐
蠡澤旅懷
誰言行旅日况復桃花時水即滄溟(一作浪)遠星從天漢
垂川光獨鳥暮林色落英遲豈是王程急偏多游子悲
宴韋侍御新亭
煙磴披青靄風筵藉紫苔花香凌桂醑竹影落藤桮鳴
籟將歌遠飛枝拂舞開未愁留興晚明月度雲来
人日(一下有題日二字)
春輝新入碧煙開芳院初將穆景来共向花前圖瑞勝
試看池上動輕苔林香半落沾羅幌蕙色微含近酒桮
聞道宸游方命賞應随恩賚喜昭回
和主司王起(一作和主司酬周侍郎)
龍門一變荷生成况是三傳不朽名美譽早聞喧北闕
頹波今見走東瀛鴛行既接參差影雞樹仍同次第榮
從此青衿與朱紫升堂侍宴更何營
李宣古
李宣古字垂後會昌三年進士第詩四首
聽蜀道士琴歌(第五句缺一字)
至道不可見正聲難得聞忽逢羽客抱綠綺西别峨嵋
峰頂雲初排(闕)面躡輕響似擲細珠鳴玉上忽揮素爪
畫七絃蒼崖劈裂迸碎泉憤聲高怨聲咽屈原呌天兩
妃絶朝雉飛雙鶴離屬玉夜啼獨鶩悲吹我神飛碧霄
裏牽我心靈入秋水有如驅逐太古来邪滛辟蕩貞心
開孝為子忠為臣不獨語言能教人前弄嘯後弄嚬一
舒一慘非冬春從朝至莫聽不足相將直說瀛洲宿更
深彈罷背孤燈忩雪蕭蕭打寒竹人間豈合值仙蹤此
别多應不再逢抱琴却上瀛洲去一片白雲千萬峰
和主司王起(一作和主司酬周侍郎)
恩光忽逐曉春生金榜前頭忝姓名三感至公禆造化
重揚文德振寰瀛佇為霖雨曾相賀半在雲霄覺更榮
何處新詩添照灼碧蓮峰下柳間營
杜司空席上賦(紀事云杜司空悰自忠武軍節度使出鎮澧陽宣古數陪游宴)
(乘醉慢侮悰欲辱之長林公主曰豈有飲而舉人細過耶謂宣古請為詩冀彌縫也宣古得韻)
(立成此詩)
紅燈初上月輪高照見堂前萬朵桃觱栗調清銀象(一作)
(字)管琵琶聲亮紫檀槽能歌姹女顔如玉解引蕭郎眼
似刀争奈夜深抛耍令舞來挼(一作接)去使人勞
賦寒食日亥時(一作寒食夜)
人定朱門尚未(一作半)開初星粲粲照人回此時寒食無
煙火(一作燈燭)花柳蒼蒼月欲来
句
翠蓋不西来池上天池歇冉冉池上煙盈盈池上柳
生貴非道傍不斷行人手(張為主客圖)
黃頗
黃頗宜春人以洪奥文章蹉跎者一十三載至會昌三
年登第官監察御史詩三首
風不鳴條(一作舒元輿)
五緯(一作習習)起祥飇無聲瑞聖朝稍開舍露蘂(一作萼)纔轉
惹煙條密葉應潛變(一作長)低枝幾暗搖林間鶯欲囀花
下蝶微飄初滿㳂堤草因生逐水苗太平無一事天外
奏虞(一作雲)韶
和主司王起(一作和主司酬周侍郎)
二十二年文教主三千上士滿皇州獨陪宣父蓬瀛奏
方接顔生魯衛遊多羡龍門齊變化屢看雞樹第名流
升堂何處最榮美朱紫環鐏幾處酬
聞宜春諸舉子陪郡主登河梁翫月
一年秋半月當空遥羡飛觴接庾公虹影迥分銀漢上
兔輝全寫玉筵中笙歌送盡迎寒漏冰雪吟消永夜風
雖向東堂先折桂不如賓席此時同
張道符
張道符字夢錫會昌三年進士第詩一首
和主司王起(一作和主司酬周侍郎)
三開文鏡繼芳聲暗暗雲霄接去程會壓(一作厭)洪波先
得路早陞清禁共垂名蓮峰對處朱輪貴金榜傳時玉
韻成更許下(一作不)才聽白雪一枝今過郄詵榮
丘上卿
丘上卿字陪之會昌三年進士第詩一首
和主司王起(一作和主司酬周侍郎)
常將公道選諸生不是鴛鴻不得名天上宴回聯步武
禁中麻出滿寰瀛簪裾盡過前賢貴門館仍叨舊學榮
看著鳳池相繼入都堂那肯滯關營
石貫
石貫字總之會昌三年進士第詩一首
和主司王起(一作和主司酬周侍郎)
重德由來為國生五朝清顯冠公卿風波久佇濟川檝
羽翼三遷出谷鶯綘帳青衿同日貴春蘭秋菊異時榮
孔門弟子皆賢哲誰料竆儒忝一名
李潛
李潛字德隠宜春人會昌三年進士第詩一首
和主司王起(一作和主司酬周侍郎)
文學宗師心秤平無私三用佐貞明恩波舊是仙舟客
德宇新添月桂名蘭署崇資金色重蓮峰高唱玉音清
羽毛方荷生成力難繼鸞皇上漢聲
孟守
孟守(一作宁)字處中長慶三年王起主文嘗放及第為時
相所退至會昌三年起再知貢舉守龍鍾就試成名詩
一首
和主司王起(一作和主司酬周侍郎)
科文又主守初時光顯門生濟會期美擅東堂登甲乙
榮同内署侍恩私羣鶯共喜新遷木雙鳳皆當即入池
别有倍深知感士曾經兩度得芳枝
唐思言
唐思言字子文會昌三年進士第詩一首
和主司王起(一作和主司酬周侍郎)
儒雅皆傳德教行幾從浮俗贊文明龍門昔上波濤遠
禁署同登渥澤榮虚散謬當陪杞梓後先寕異感生成
時方側席徵賢急况說謌謠近帝京
戈牢(戈英華作左)
戈牢字德膠會昌三年進士第詩二首
風不鳴條(一作章孝標詩)
旭日懸清景微風在綠條入松聲不發度(一作過)柳影空
搖長養應潛變(一作遍)扶疎每暗飄有林時嫋嫋無樹漸
(一作暫)蕭蕭慢(一作誤)逐青煙散輕和瑞氣(一作樹色)饒豐年知
有待歌詠美唐堯
和主司王起(一作和主司酬周侍郎)
聖乾文德最稱賢自古儒生少比肩再啟龍門將二紀
兩司鶯谷已三年蓬山皆美成榮貴金榜誰知忝後先
正是感恩流涕日但思旌旆碧峰前
金厚載
金厚載字化光會昌三年進士第詩二首
風不鳴條
寂寂曙風生遲遲散野輕露華搖有滴林葉褭無聲暗
翦藂芳發空傳谷鳥鳴悠揚韶景静澹蕩霽煙横遠水
波瀾息荒郊草樹(一作木)榮吾君垂至化萬類共澄清
和主司王起(一作和主司酬周侍郎)
長慶曾收間世英果居臺閣冠公卿天書再受恩波遠
金榜三開日月明已見差肩趨翰院更期連步掌台衡
小儒謬蹟雲霄路心仰蓮峰望太清
王甚夷
王甚夷字無黨會昌三年進士第詩二首
風不鳴條
聖日祥風起韶暉助發生蒙蒙遥野色褭褭細條輕荏
弱看漸動怡和吹不鳴枝含餘露濕林霽曉煙平縹緲
春光媚悠揚景氣晴康哉帝堯代寰宇共澄清
和主司王起(一作和主司酬周侍郎)
春闈帝念主生成長慶公聞兩歲名有藴赤心分雨露
無私和氣浹寰瀛龍門乍出難勝幸鴛侣先行是最榮
遥仰高峰看白雪多慚屬和意屏營
御定全唐詩卷五百五十二
