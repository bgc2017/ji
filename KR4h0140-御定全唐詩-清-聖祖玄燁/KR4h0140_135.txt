欽定四庫全書
御定全唐詩卷一百三十五
綦毋潛
綦毋潛字季通荆南人開元十四年登進士第由宜夀
尉入為集賢待制遷右拾遺終著作郎詩一卷
冬夜寓居寄儲太祝(一作薛據詩)
自為洛陽客夫子吾知音盡(一作愛)義能下士時人無此
心奈何離居夜巢鳥悲(一作飛)空林愁坐至月上復聞南
隣砧
春泛若耶溪
幽意無斷絶此去隨所偶晚(一作好)風吹行舟花路入溪
口際夜轉西壑隔山望南斗潭煙飛溶溶林月低向後
生事且瀰漫願為持竿叟
題鶴林寺
道林(一作門)隠形勝向背臨層霄(一作法橋)松覆山殿冷花藏
谿路遥珊珊寳幡挂熖熖明燈燒遲日半空谷春風連
上潮少憑(一作適)水木興暫令身心調願謝攜手客兹山
禪誦(一作侶)饒
題栖霞寺
南山勢迴合靈境依此住殿轉雲崖隂僧探石泉度龍
蛇爭翕習神鬼皆密護萬壑奔道場羣峰向雙樹天花
飛不著水月白成路今日觀身我(一作我身)歸心復何處
送儲十二還莊城
西坂何繚繞青林問子家天寒噪野雀日晚度城鴉寂
歴道傍樹曈曨原上霞兹情不可說長恨隠淪賒
送章彛下第
長安渭(一作㶚)橋路行客别時心獻賦温泉畢無媒魏闕
深黃鶯啼就馬白日暗歸林三十名未立君還惜寸隂
送崔員外黔中監選
持衡出帝畿星指夜郎飛神女雲迎馬荆門雨濕衣聽
猿收淚罷繫鴈待書稀蠻貊雖殊俗知君肝膽微
送賈恒明府兼寄温張二司戶
越客新安别秦人舊國情舟乘晚風便月帶上潮平花
路西施石雲峰句踐城明州報兩掾相憶二毛生
送宋秀才
冠古積榮盛當時數戟門舊交丞相子繼世五侯孫長
劒倚天外短書盈萬言秋風一送別江上黯消魂
送平判官入秦(一作盧象詩)
謫遠自安命三年已忘歸同聲(一作心)願執手驛騎到門
扉云是帝鄉去軍書謁紫微曾為金馬客向日淚沾衣
送鄭務拜伯父
名公作逐臣驅馬拂行塵舊國問鄖子勞歌過郢人一
川花送客二月柳宜春奉料竹林興寬懷此别晨
題招隠寺絢公房
開士度人久空巖(一作山)花霧深徒知燕坐處不見有為
心蘭若門對壑田家路隔林還言證(一作澄)法性歸去比
黃金
宿太平觀
夕到玉京寢窅冥雲漢低魂交仙室蝶曙聽羽人雞滴
瀝花上露清冷松下谿明當訪真隠揮手入無倪
題靈隠寺山頂禪院
招提此山頂下界不相聞塔影挂清漢鐘聲和白雲觀
空静室掩行道衆香焚且駐西來駕人天日未曛
若耶溪逢孔九
相逢此溪曲勝託在煙霞潭影竹間動巖隂簷外(一作際)
斜人言(一作生)上皇代犬吠武陵家借問淹留日春風滿
(一作深歸)若耶
宿龍興寺
香刹夜忘歸松青古殿扉燈明方丈室珠繫比丘衣白
日(一作月)傳心静青蓮喻法微天花落不盡處處鳥銜飛
題沈東美員外山池
仙郎偏好道鑿沼象瀛洲魚樂隨情性船行任去留秦
人辨雞犬堯日識巢由歸客衡門外仍憐返景幽
茅山洞口
華陽仙洞口半嶺拂雲看窈窕穿苔壁(一作陸)差池對石
壇方隨地脉轉稍覺水晶寒未果變金骨歸來兹路難
過方尊師院
羽客北山尋草堂松徑深飬神宗示法得道不知心洞
戶逢雙履寥天有一琴(一作禽)更登玄圃上仍種杏成林
經陸補闕隠居
不敢要君徵亦起致君全得似唐虞讜言昨歎離天聽
新象今聞入縣圖琴鎻壊窗風自響鶴歸喬木隠難呼
學書弟子何人在點檢猶存諫草無
登天竺寺
郡有化城最西窮疊嶂深松門當澗口石路在峰心幽
見夕陽霽高逢暮雨隂佛身瞻紺髮寳地踐黃金雲向
竹谿盡月從花洞臨因物成真悟遺世在兹(一作孤)岑
滿公房
世界蓮花藏行人香火緣燈王照不盡中夜寂相傳
過融上人蘭若(一作孟浩然詩)
山頭禪室挂僧衣窗外無人溪(一作水又作越)鳥飛黃昏半在
下山路却聽鐘(一作泉又作松)聲連(一作戀)翠微
早發上東門
十五能行(一作文)西入秦三十無家作路人時命不將明
主合布衣空染(一作惹)洛陽塵
祗園寺
寳坊求往跡神理駐沿洄鴈塔酬前願王身更後來加
持將瞑合朗悟豁然開兩世分明見餘生復幾哉
送集賢學士伊闕史少府放歸江東覲省(一作陶翰)
(詩)
墨客鍾張侶材高吳越珍千門來謁帝駟馬去榮親吏
邑沿清洛鄉山指白蘋歸期應不遠當及未央春
御定全唐詩卷一百三十五
