欽定四庫全書
御定全唐詩卷八百九十五
魏承班(蜀太尉詞二十首)
訴衷情(五首)
高歌宴罷月初盈詩情引恨情煙露冷水流輕思想夢
難成羅帳嫋香平恨頻生思君無計睡還醒隔層城
春深花簇小樓臺風飄錦繡開新睡覺步香階山枕印
紅顋鬢亂墜金釵語檀偎臨行執手重重屬幾千回
銀漢雲情玉漏長蛩聲悄畫堂筠簟冷碧窗凉紅蠟淚
飄香皓月瀉寒光割人腸那堪獨自步池塘對鴛鴦
金風輕透碧窗紗銀釭燄影斜欹枕臥恨何賒山掩小
屏霞雲雨別吴娃想容華夢成幾度遶天涯到君家
春情滿眼臉紅消嬌妒索人饒星靨小玉璫搖幾共醉
春朝別後憶纖腰夢魂勞如今風葉又蕭蕭恨迢迢
生查子(三首)
煙雨晚晴天零落花無語難話此時心梁燕雙來去
琴韻對薰風有恨和情撫腸斷斷絃頻淚滴黃金縷
寂寞畫堂空深夜垂羅幕燈暗錦屏欹月冷珠簾薄
愁恨夢難成何處貪歡樂看看又春來還是長蕭索
離別又經年獨對芳菲景嫁得薄情夫長抱相思病
花紅柳綠間晴空蝶舞雙雙影羞看繡羅衣為有金鸞
並
菩薩蠻
羅裾薄薄秋波染眉間畫得山兩點相見綺筵時深情
暗共知翠翹雲鬢動歛態弹金鳳宴罷入蘭房邀人
解佩璫
羅衣隠約金泥畫瑇筵一曲當秋夜聲顫覻人嬌雪鬟
嫋翠翹酒醺紅玉輭眉翠秋山遠繡幌麝煙沈誰人
知兩心
玉容光照菱花影沈沈臉上秋波冷白雪一聲新雕梁
起暗塵寶釵搖翡翠香惹芙蓉醉攜手入鴛衾誰人
知此心
漁歌子
柳如眉雲似髮鮫綃霧縠籠香雪夢魂驚鐘漏歇窗外
曉鶯殘月幾多情無處說落花飛絮清明節少年郎
容易別一去音書斷絶
滿宫花
雪霏霏風凛凛玉郎何處狂飲醉時想得縱風流羅帳
香幃鴛寢春朝秋夜思君甚愁見繡屏孤枕少年何
事負初心淚滴縷金雙袵
寒夜長更漏永愁見透簾月影王孫何處不歸來應在
倡樓酩酊金鴨無香羅帳冷羞更雙鸞交頸夢中幾
度見兒夫不忍罵伊薄倖
謁金門
煙水闊人値清明時節雨細花零鶯語切愁腸千萬結
鴈去音徽斷絶有恨欲憑誰說無事傷心猶不徹春
時容易別
春欲半堆砌落花千片早是潘郎長不見忍聽雙語燕
飛絮晴空颺遠風送誰家弦管愁倚畫屏凡事嬾淚
霑金縷線
長思憶思憶佳辰輕擲霜月透簾澄夜色小屏山凝碧
恨恨君何太極記得嬌嬈無力獨坐思量愁似織斷
腸煙水隔
木蘭花
小芙蓉香旖旎碧玉堂深清似水閉寶匣掩金鋪倚屏
拖袖愁如醉遲遲好景煙花媚曲渚鴛鴦眠錦翅凝
然愁望静相思一䨇笑靨嚬香蘂
玉樓春
寂寂畫堂梁上燕高捲翠簾横數扇一庭春色惱人來
滿地落花紅幾片愁倚錦屏低雪面淚滴繡羅金縷
線好天涼月盡傷心為是玉郎長不見
輕歛翠蛾呈皓齒鶯轉一枝花影裏聲聲清迥遏行雲
寂寂畫梁塵暗起玉斝滿斟情未已促坐王孫公子
醉春風筵上貫珠勻豔色韶顔嬌旖旎
黃鍾樂
池塘煙㬉草萋萋惆悵閑宵含恨愁坐思堪迷遙想玉
人情事遠音容渾似隔桃溪偏記同歡秋月低簾外
論心花畔和醉暗相攜何事春來君不見夢魂長在錦
江西
尹鶚(蜀參卿詞十六首)
江城子
裙拖碧步飄香纖腰束素長鬢雲光拂面瓏璁膩玉碎
凝妝寶柱秦筝彈向晚弦促鴈更思量
何滿子
雲雨常陪勝會笙歌慣逐閑遊錦里風光應占玉鞭金
勒驊驑戴月潛穿深曲和香醉脫輕裘方喜正同鴛
帳又言將往皇州每憶良宵公子伴夢魂長挂紅樓欲
表傷離情味丁香結在心頭
醉公子
暮煙籠蘚砌戟門猶未閉盡日醉尋春歸來月滿身
離鞍偎繡袂墜巾花亂綴何處惱佳人檀痕衣上新
女冠子
䨇成伴侶去去不知何處有佳期霞帔金絲薄花冠玉
葉危嬾乘丹鳳子學跨小龍兒叵耐天風緊挫腰肢
菩薩蠻
隴雲暗合秋天白俯窗獨坐窺煙陌樓際角重吹黃昏
方醉歸荒唐難共語明日還應去上馬出門時金鞭
莫與伊
嗚嗚曉角調如語畫樓三會喧雷鼓枕上夢方殘月光
鋪水寒蛾眉應歛翠只尺同千里宿酒未全消滿懷
離恨饒
錦茵閑襯丁香枕銀釭燼落猶慵寢顒坐遍紅爐誰知
情緒孤少年狂蕩慣花曲長牽絆去便不歸來空教
駿馬回
杏園芳
嚴妝嫩臉花明教人見了關情含羞舉步越羅輕稱娉
婷終朝咫尺窺香閣迢遙似隔層城何時休遣夢相
縈入雲屏
清平樂
偎紅歛翠盡日思閒事髻滑鳳皇釵欲墜雨打梨花滿
地繡衣獨倚闌干玉容似怯春寒應待少年公子鴛
幃深處同歡
芳年妙妓淡拂鉛華翠輕笑自然生百媚争那尊前人
意酒傾琥珀杯時更堪能唱新詞賺得王孫狂處斷
腸一搦腰肢
滿宫花
月沈沈人悄悄一炷後庭香嫋風流帝子不歸來滿地
禁花慵掃離恨多相見少何處醉迷三島漏清宫樹
子規啼愁鎖碧窗春曉
臨江仙
一番荷芰生池沼檻前風送馨香昔年於此伴蕭娘相
偎佇立牽惹叙衷腸時逞笑容無限態還如菡萏争
芳別來虚遣思悠颺慵窺往事金鎻小蘭房
深秋寒夜銀河静月明深院中庭西窗幽夢等閑成逡
廵覺後特地恨難平紅燭半條殘焰短衣稀暗背銀
屏枕前何事冣傷情梧桐葉上點點露珠零
撥櫂子
風切切深秋月十朵芙蓉繁豔歇小檻細腰無力空贏
得目斷魂飛何處說寸心恰似丁香結看看瘦盡胸
前雪偏挂恨少年抛擲羞覩見繡被堆紅閑不徹
丹臉膩雙靨媚冠子縷金裝翡翠將一朵瓊花堪比窠
窠繡鸞鳳衣裳香窣地銀臺蠟燭滴紅淚醁酒勸人
教半醉簾幕外月華如水特地向寶帳顚狂不肯睡
秋夜月
三秋佳節罥晴空凝碎露茱萸千結菊蘂和煙輕撚酒
浮金屑徵雲雨調絲竹此時難輟歡極一片豔歌聲揭
黃昏慵別炷沈煙熏繡被翠帷同歇醉並鴛鴦雙枕
煖偎春雪語丁寧情委曲論心正切夜深窗透數條斜
月
金浮圖
繁華地王孫富貴瑇瑁筵開下朝無事壓紅茵鳳舞黃
金趐玉立纖腰一片揭天歌吹滿目綺羅珠翠和風淡
蕩偷散沈檀氣堪判醉韶光正媚折盡牡丹豔迷人
意金張許史應難比貪戀歡娱不覺金烏墜還惜會難
別易金&KR0657;更勸勒住花驄轡
毛熙震(蜀秘書監詞二十九首)
定西番
蒼翠濃隂滿院鶯對語蝶交飛戲薔薇斜日倚闌風
好餘香出繡衣未得玉郎消息幾時歸
何滿子
寂寞芳菲暗度歲華如箭堪驚緬想舊歡多少事轉添
春思難平曲檻絲垂金柳小窗弦斷銀筝深院空聞
燕語滿園閑落花輕一片相思休不得忍教長日愁生
誰見夕陽孤夢覺來無限傷情
無語殘妝淡薄含羞嚲袂輕盈幾度香閨眠過曉綺窗
疎日微明雲母帳中偷惜水精枕上初驚笑靨嫩疑
花拆愁眉翠歛山横相望只教添悵恨整鬟時見纖瓊
獨倚朱扉閒立誰知別有深情
女冠子(二首)
碧桃紅杏遲日媚籠光影綵霞深香煖熏鶯語風清引
鶴音翠鬟冠玉葉霓袖捧瑤琴應共吹簫侶暗相尋
修蛾慢臉不語檀心一點小山妝蟬鬢低含綠羅衣澹
拂黃閒來深院裏閒步落花傍纖手輕輕整玉爐香
酒泉子
閑臥繡幃慵想萬般情寵錦檀偏翹股重翠雲欹暮
天屏上春山碧映香煙霧隔蕙蘭心魂夢役歛蛾眉
鈿匣舞鸞隠映豔紅修碧月梳斜雲鬢膩粉香寒曉
花微歛輕呵展嫋釵金燕輭日初升簾半卷對妝殘
浣溪沙
春暮黃鶯下砌前水精簾影露珠懸綺霞低映晚晴天
弱柳萬條垂翠帶殘紅滿地碎香鈿蕙風飄蕩散輕
煙
花榭香紅煙景迷滿庭芳草綠萋萋金鋪閒掩繡簾低
紫燕一雙嬌語碎翠屏十二晚峰齊夢魂銷散醉空
閨
晚起紅房醉欲消綠鬟雲散嫋金翹雪香花語不勝嬌
好是向人柔弱處玉纖時急繡裙腰春心牽惹轉無
憀
一隻横釵墜髻叢静眠珍簟起來慵繡羅紅嫰抹蘇胸
羞歛細蛾魂暗斷困迷無語思猶濃小屏香靄碧山
重
雲薄羅裙綬帶長滿身新裛瑞龍香翠鈿斜映豔梅妝
佯不覻人空婉約笑和嬌語太猖狂忍教牽恨暗形
相
碧玉冠輕嫋燕釵捧心無語步香階緩移弓底繡羅鞋
暗想歡娱何計好豈堪期約有時乖日高深院正忘
懷
半醉凝情臥繡茵睡容無力卸羅裙玉籠鸚鵡厭聽聞
慵整落釵金翡翠象梳欹鬢月生雲錦屏綃幌麝煙
薰
後庭花(或加玉樹二字)
鶯啼燕語芳菲節瑞庭花發昔時歡宴歌聲揭管絃清
越自從陵谷追遊歇畫梁塵黦傷心一片如珪月閒
鎻宫闕
輕盈舞伎含芳豔競妝新臉步搖珠翠修蛾歛膩鬟雲
染歌聲慢發開檀點繡衫斜掩時將纖手勻紅臉笑
拈金靨
越羅小袖新香蒨薄籠金釧倚闌無語搖輕扇半遮勻
面春殘日㬉鶯嬌嬾滿庭花片爭不教人長相見畫
堂深院
菩薩蠻
梨花滿院飄香雪高樓夜静風筝咽斜月照簾帷憶君
和夢稀小窗燈影背燕語驚愁態屏掩斷香飛行雲
山外歸
繡簾高軸臨塘看雨翻荷芰眞珠散殘暑晚初涼輕風
渡水香無憀悲往事争那牽情思光影暗相催等閒
秋又來
天含殘碧融春色五陵薄倖無消息盡日掩朱門離愁
暗斷魂鶯啼芳樹㬉燕拂回塘滿寂寞對屏山相思
醉夢間
清平樂
春光欲暮寂寞閑庭戶粉蝶䨇䨇穿檻舞簾卷晩天疎
雨含愁獨倚閨幃玉爐烟斷香微正是銷魂時節東
風滿院花飛
更漏子
秋色清河影淡深戶燭寒光暗綃幌碧錦衾紅博山香
炷融更漏咽蛩鳴切滿院霜華如雪新月上薄雲收
映簾懸玉鈎
煙月寒秋夜静漏轉金壺初永羅幕下繡屏空燈花結
碎紅人悄悄愁無了思夢不成難曉長憶得與郎期
竊香私語時
南歌子(一名望秦川一名風蝶令)
遠山愁黛碧横波慢臉明膩香紅玉茜羅輕深院晩堂
人静理銀筝鬢動行雲影裙遮點屐聲嬌羞愛問曲
中名楊柳杏花時節幾多情
惹恨還添恨牽腸即斷腸凝情不語一枝芳獨映畫簾
閑立繡衣香暗想為雲女應憐傅粉郎晩來輕步出
閨房髻慢釵横無力縱猖狂
木蘭花
掩朱扉鈎翠箔滿院鶯聲春寂寞勻粉淚恨檀郎一去
不歸花又落對斜暉臨小閣前事豈堪重想着金帶
冷畫屏幽寶帳慵熏蘭麝薄
小重山
梁燕䨇飛畫閣前寂寥多少恨嬾孤眠曉來閑處想君
憐紅羅帳金鴨冷沈煙誰信損嬋娟倚屏啼玉筯溼
香鈿四支無力上鞦韆羣花謝愁對豔陽天
臨江仙
南齊天子寵嬋娟六宫羅綺三千潘妃嬌豔獨芳妍椒
房蘭洞雲雨降神仙縱態迷歡心不足風流可惜當
年纖腰婉約步金蓮妖君傾國猶自至今傳
幽閨欲曙聞鶯囀紅窗月影微明好風頻謝落花聲隔
幃殘燭猶照綺屏筝繡被錦茵眠玉煗炷香斜嫋煙
輕淡蛾羞歛不勝情暗思閑夢何處逐雲行
御定全唐詩卷八百九十五
