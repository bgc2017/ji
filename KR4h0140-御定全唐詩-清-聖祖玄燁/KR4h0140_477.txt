欽定四庫全書
御定全唐詩卷四百七十七
李涉
李涉洛陽人初與弟渤同隱廬山後應陳許辟憲宗時
為太子通事舍人尋謫峽州司倉參軍太和中為太學
博士復流康州自號清谿子集二卷今編詩一卷
懷古
尼父未適魯屢屢倦迷津徒懷教化心紆鬱不能伸一
遇知已言萬方始喧喧至今百王則孰不挹其源
詠古
大智思濟物道行心始休垂綸自消息歲月任春秋紂
虐武既賢風雲固可求順天行殺機所向協良謀況以
丈人師將濟安川流何勞問枯骨再取陰陽籌霸國不
務仁兵戈恣相酬空令渭水迹千古獨悠悠
題清溪鬼谷先生舊居
翠壁開天池青崖列雲樹水容不可状杳若清河霧常
聞先生教指示秦儀路二子才不同逞詞過尺度偶因
從吏役遠到冥棲處松月想舊山煙霞了如故未遑鍊
金鼎日覺容光暮萬慮隨境生何由返真素寂寞天籟
息清迥鳥聲曙迴首望重重無期挹風馭
感興
隋氏造宫闕峨峨倚雲煙搜竒竭四海立制謀千年秦
兵半夜來烈火焚高臺萬人聚筋血一旦為塵埃君看
汴河路尚說隋家柳但問哭陵人秋草没來久
鷓鴣詞二首
湘江煙水深沙岸隔楓林何處鷓鴣飛日斜斑竹隂二
女空(一作虛)垂淚三閭枉自沉惟有鷓鴣啼獨傷行客心
越岡連越井越鳥更南飛何處鷓鴣啼夕煙東嶺歸嶺
外(一作頭)行人少天涯北客稀鷓鴣啼别處相對淚沾衣
山中
無奈牧童何放牛喫我竹隔林呼不譍呌笑如生鹿欲
報田舍翁更深不歸屋
寄荆娘寫真
章華臺南莎草齊長河柳色連金堤青樓曈曨曙光蚤
梨花滿巷鶯新啼章臺玉顏年十六小來能唱西梁曲
教坊大使久知名郢上詞人歌不足少年才子心相許
夜夜高堂夢雲雨五銖香帔結同心三寸紅牋替傳語
緣池並戲雙鴛鴦田田翠葉紅蓮香百年恩愛兩相許
一夕(一作日)不見生愁腸上清仙女徵遊伴欲從湘靈住
河漢只愁陵谷變人寰空歎桑田歸海岸願分精魄定
形影永似銀壺挂金井召得丹青絶世工寫真與身真
相同忽然相對兩不語疑是妝成來鏡中豈期人願天
不違雲軿却駐從山歸畫圖封裹寄箱篋洞房豔艷生
光輝良人翻作東飛翼却遣江頭問消息經年不得一
封書翠幕雲屛遶空壁結客有少年名總身姓江征帆
三千里前月發豫章知我别時言識我馬上郎恨無羽
翼飛使我徒怨滄波長開篋取畫圖寄我形影與客將
如今憔悴不相似恐君重見生悲傷蒼梧九疑在何處
斑斑竹淚連瀟湘
與弟渤新羅劒歌
我有神劒異人與暗中往往精靈語識者知從東海來
來時一夜因風雨長河臨曉北斗殘秋水露背青螭寒
昨夜大梁城下宿不借&KR0932;跌光顔看刃邊颯颯塵沙缺
瘢痕半是蛟龍血雷煥張華久已無沉冤知向何人說
我有愛弟都九江一條直氣今無雙青光好去莫惆悵
必斬長鯨須少壯
六歎(并序存本六首今三首)
五噫四愁九歌七啟皆創文者立意之終紀其數
而名之也清江白雲孤山遠嶼皆得時之人吟咏
性情耳余無暇於是焉窮居歲隂偶懷無悰因追
感聞見成文六篇目曰六歎懼質文之不備復何
全於比興乎錄之私齋以示同道格韻枯缺多慙
見知
綺羅(一作幕)香風翡翠車清明獨傍芙蓉渠上有雲鬟洞
仙女垂羅掩縠煙中語風月頻驚桃李時滄波久别鴛
鴻侶欲傳一札孤飛翼山長水遠無消息却鎖重門一
院深半夜空庭明月色
深院梧桐夾金井上有轆轤青絲索美人清晝汲寒泉
寒泉欲上銀缾落迢迢碧甃千餘尺竟日倚闌空歎息
惆悵不來照明鏡却掩洞房抱(一作花)寂寂
漢臣一没丁零塞牧羊西過隂沙外朝憑南鴈信難回
夜望北辰心獨在漢家茅土横九州高門長戟封(一作分)
王侯但將鐘鼓悅私愛肯以犬羊(一作戎)為國羞夜宿(一作)
(夜夜)寒雲卧冰雪嚴風觸刃垂旌節丁年奉使白頭歸泣
盡李陵衣上血
春山三朅來
釣魚朅來春日暖沿溪不厭舟行緩野竹初栽碧玉長
澄潭欲下青絲短昔人避世兼避讐暮棲雲外朝悠悠
我今無事亦如此赤鯉忽到長竿頭汎汎隨波凡幾里
碧莎如煙沙似砥瘦壁横空怪石危山花鬭日禽爭水
有時帶月歸扣舷身閒自是漁家仙
山上朅來採新茗新花亂發前山頂瓊英動搖鍾乳碧
叢叢高下隨崖嶺未必蓬萊有仙藥能向鼎中雲漠漠
越甌遥見裂鼻香欲覺身輕騎白鶴
採藥朅萊藥苖盛藥生只傍行人徑世人重耳不重目
指似藥苖心不足野客住山三十載妻兒共寄浮雲外
小男學語便分别已辯君臣知匹配都市廣長開大鋪
疾來求者多相悞見說韓康舊姓名識之不識先相怒
牧童詞
朝牧牛牧牛下江曲夜牧牛牧牛度村谷(一作村口)荷蓑(一作)
(笠)出林春雨細蘆管卧吹莎草綠亂插蓬蒿箭滿腰不
怕猛虎欺黃犢
醉中贈崔膺
與君兄弟匡嶺故與君相逢楊子渡白浪南分吳塞雲
綠楊深入隋宫路隋家文物今雖改舞館歌臺基尚在
煬帝陵邊草木深汴河流水空歸海古今悠悠人自别
此地緐華終未歇大道青樓夾翠煙瓊墀繡帳開明月
與君一言兩相許外捨形骸中爾女揚州歌酒不可追
洛神映箔湘妃語白馬黃金為身置誰能獨羡他人醉
暫到香爐一夕間能展愁眉百世(一作年)事君看白日光
如箭一度别來顏色變早謀侯印佩腰間莫遣看花鬢
如霰
岳陽别張祐
十年蹭蹬為逐臣鬢毛白盡巴江春鹿鳴猨嘯雖寂寞
水蛟山魅多精神山瘧困中聞有赦死灰不望光隂借
半夜州符喚牧童虛教衰病生驚怕巫峽洞庭千里餘
蠻陬水國何親疎由來真宰不宰我徒勞歎者懷吹噓
霸橋昔與張生别萬變桑田何處說龍蛇縱在没泥塗
長衢却為駑駘設愛君氣堅風骨峭文章真把江淹笑
洛下諸生懼刺先烏鳶不得齊鷹鷂岳陽西南湖上寺
水閣松房遍文字新釘張生一首詩自餘吟著皆無味
策馬前途須努力莫學龍鍾虛歎息
寄河陽從事楊潛
憶昨天台尋石梁赤城枕下看扶桑金烏欲上海如血
翠色一點蓬萊光安期先生不可見蓬萊目極滄海長
回舟偶得風水便煙帆數夕歸瀟湘瀟湘水清巖嶂曲
夜宿朝遊常不足一自無名身事閒五湖雲月偏相屬
進者恐不榮退者恐不深魚遊鳥逝兩雖異彼此各有
遂生心身解耕耘妾能織歲晏飢寒免相逼稚子纔年
七歲餘漁樵一半分渠力吾友從軍在河上腰佩吳鉤
佐飛將偶與嵩山道士期西尋汴水來相訪見君顏色
猶憔悴知君未展心中事落日驅車出孟津高歌共歎
傷心地洛邑秦城少年别兩都陳事空聞說漢家天子
不東遊古木行宫閉煙月洛濱老翁年八十西望殘陽
臨水泣自言生長開元中武皇恩化親霑及當時天下
無甲兵雖聞賦斂毫毛輕紅車翠蓋滿衢路洛中歡笑
爭逢迎一從戎馬來幽薊山谷虎狼無捍制九重宫殿
閉豺狼萬國生人自相噬蹭蹬瘡痍今不平干戈南北
常縱横中原膏血焦欲盡四郊貪將猶憑陵秦中豪寵
爭出羣巧將言智寬明君南山四皓不敢語渭上釣人
何足云君不見昔時槐柳八百里路傍五月清隂起只
今零落幾株殘枯根半死黃河水
重登滕王閣
滕王閣上唱伊州二十年前向此遊半是半非君莫問
好山長在水長流
重到襄陽哭亡友韋夀朋
故人墳樹立秋風伯道無兒跡便空重到笙歌分散地
隔江吹笛月明中
再至長安
十年謫宦鬼方人三遇鴻恩始到秦今日九衢騎馬望
却疑渾是刹那身
贈道器法師
冰作形(一作儀)容雪作眉早知談論兩川知如今不用空
求佛但把令狐宰相詩
廬山得元侍御書
慙君知我命龍鍾一紙書來意萬重正著白衣尋古寺
忽然郵遞到雲峰
竹枝詞(一作歌)
荆門灘急水潺潺兩岸猨啼煙滿山渡頭少年(一作年少)應
官去月落西陵望不還
巫峽雲開神女祠綠潭紅樹影參差不勞(一作下牢)戍口初
相問無義灘頭剰别離
石壁千重樹萬重白雲斜掩碧芙蓉昭君溪上年年月
偏照(一作獨自)嬋娟色最濃
十二峰頭月欲低空聆(一作濛义作澪)灘上子規啼孤舟一夜
東歸客泣向東(一作春)風憶建溪
京口送朱晝之淮南(一作寄贈妓人)
兩行客淚愁中落萬樹山花雨後(一作裏)殘君到揚州見
桃葉為傳風水渡江難
題鶴林寺僧舍(寺在鎮江)
終日昏昏醉夢間忽聞春盡強登山因過竹院逢僧話
又(一作偷)得浮生半日閒
重過文上人院
南随越鳥北燕鴻松月三年别遠公無限心中不平事
一宵清話又成空
雙峰寺得舍弟書
暫入松門拜祖師殷勤再讀塔前碑回頭忽向(一作見)尋
陽使太守如今是惠持
木蘭花
碧落真人著紫衣始堪相並木蘭枝今朝繞郭花看遍
盡是深村田舍兒
過招隱寺
每憶中林訪惠持今來正遇早春時自從休去無心事
唯向高僧說便知
酬舉生許遇山居
琉璃潭上新秋月清淨泉中智惠珠不似本宗疎二教
許過雲壑訪潛夫
春晚遊鶴林寺寄使府諸公
野寺尋花春已遲背巖唯有兩三枝明朝攜酒猶堪賞
(一作醉)為報春風且莫吹
題開聖寺
宿雨初收草木濃羣鴉飛散下堂鐘長廊無事僧歸院
盡日門前獨看松
奉使淮南
漢使徵兵詔未休兩行(一作南行)旌旆接揚州試上高樓望
春色一年風景盡堪愁
登北固山亭
海繞重山江抱城隋家宫苑此分明居人不覺三吳恨
却笑關河(一作山)又戰爭
秋日過員太祝林園
望水尋山二里餘竹林斜到地仙居秋光何處堪消日
玄晏先生滿架書
題武關
來往悲歡萬里心多從此路計浮沉皆緣不得空門要
舜葬蒼梧直至今
題温泉(一本此下有宫字)
能使時平四十春開元聖主得賢臣當時姚宋并燕許
盡是驪山從駕人
經溳川館寄使府羣公
溳川水竹十家餘漁艇蓬門對岸居大勝塵中走鞍馬
與他軍府判文書
葺夷陵幽居
負郭依山一徑深萬竿如束翠沉沉從來愛物多成癖
辛苦移家為竹林
再遊頭陀寺
無因暫泊魯陽戈白髮兼愁日日多只恐雪晴花便盡
數來山寺亦無他
看射柳枝
玉弝朱絃敕賜弓新加二斗得秋風萬人齊看翻金勒
百步穿楊逐箭空
寄峽州韋郎中
年過五十鬢如絲不必前程更問師幸得休耕樂堯化
楚山深處最相宜
贈田玉卿
長安里巷舊鄰居未解梳頭五歲餘今朝嫁得風流壻
歌舞閑時看讀書
題招隱寺即戴顒舊宅
兩崖古樹千般色一井寒泉數丈冰欲問前朝戴居士
野煙秋色(一作草)是丘陵
山居送僧(一本題上有青溪二字)
失意因休便買山白雲深處寄柴關若逢城邑人相問
報道花時也不閒
過襄陽上于司空頔
方城漢水舊城池陵谷依然世自移歇馬獨來尋故事
逢人唯說峴山碑
送魏簡能東遊二首
獻賦論兵命未通却乘羸馬出(一作去)關東灞陵原上重
回首十載長安似(一作是)夢中
燕市悲歌又送君目隨征鴈過寒雲孤亭宿處時看劒
莫使塵埃蔽斗文
中秋夜君山臺望月
大堤花裏錦江前詩酒同遊四十年不料中秋最明夜
洞庭湖上見當天
酬彭伉
公孫閣裏見君初衣錦南歸二十餘莫歎屈聲猶未展
同年今日在中書
硤石遇赦
天網初開釋楚囚殘骸已廢自知休荷簔不是人間事
歸去滄江有釣舟
贈龍泉洞塵上人
八十山僧眼未昏獨尋流水到窮源自言共得龍神語
擬作茅菴住洞門
題湖臺
山有松門江有亭不勞他處問青冥有時帶月牀舁到
一陣風來酒盡醒
送妻入道
人無回意似波瀾琴有離聲為一彈縱使空門再相見
還如秋月水中看
遇湖州妓宋態宜二首
曾識(一作嘗憶)雲仙至小時芙蓉頭上綰青絲當時驚覺高
唐夢唯有如(一作而)今宋玉知
陵陽夜會(一作讌)使君筵解語花枝出(一作在)眼前一(一作自)
從明月西沉海不見嫦娥二十年
逢舊二首
碧落高高雲萬重當時孤鶴去無蹤不期陵谷遷朝市
今日遼東特地逢
將作乘槎去不還便尋雲海住三山不知留得支機石
却逐黃河到世間
潤州聽暮角(一作晚泊潤州聞角)
江(一作孤)城吹角水茫茫曲引邊聲(一作風引胡笳)怨思長驚起
暮天沙上鴈海門斜去兩三行
頭陀寺看竹
寺前新笋已成竿策馬重來獨自看可惜班皮空滿地
無人解取作頭冠
奉使京西
盧龍已復兩河平烽火樓邊處處耕何事書生走羸馬
原州城下又添兵
題連雲堡
由來天地有關扄斷壑連山接杳冥一出縱知邊上事
滿朝誰信語堪聽
再宿武關(一作從秦城回再題武關)
遠别秦城萬里遊亂山高下出商州關門不鎖寒溪水
一夜潺湲(一作潺潺)送客愁
長安悶作
宵分獨坐到天明又策羸驂信脚行每日除書空(一作雖)
滿紙不曾聞有介推名
和尚書舅見寄
欲隨流水去幽棲喜伴歸雲入虎溪深謝陳蕃憐寂寞
遠飛芳字警沉迷
送王六覲巢縣叔父二首
巢岸南分戰鳥山水雲程盡到東關弦歌自是君家事
莫怪今來一邑閒
長憶山隂舊會時王家兄弟盡相隨老來放逐瀟湘路
淚滴秋風引(一作别)獻之
偶懷
轉知名(一作久)宦是悠悠分付空源始到頭待送妻兒下
山了便隨雲水一生休
秋夜題夷陵水館
凝碧初高海氣秋桂輪斜落到江樓三更浦上巴歌歇
山影沉沉水不流
與梧州劉中丞
三代盧龍將相家五分符竹到天涯瘴山江上重相見
醉裏同看荳蔲花
聽多美唱歌
黃鶯慢轉(一作囀語)引秋蟬衝斷行(一作浮)雲直入天一曲梁
州聽初了為君别唱想夫憐
題澗飲寺
百年如夢竟何成白髮重來此地行還似蕭郎許玄度
再看庭石悟前生
題蘇仙宅枯松
幾年蒼翠在仙家一旦枝枯類海槎不如酸澁棠梨樹
却占高城獨放花
山居
一從身世兩相遺往往關門到午時想得俗流應大笑
不知年老識便宜
聽鄰女吟
含情遥夜幾人知閒詠風流小謝詩還似霓旌下煙露
月邊吹落上清詞
題宇文秀才櫻桃
風光莫占少年家白髮殷勤最戀花今日顛狂任君笑
趁愁得醉眼麻茶
漢上偶題
謫仙唐世游兹郡花下聽歌醉眼迷今日漢江煙樹盡
更無人唱白銅鞮
送楊敬之倅湖南
久嗟塵匣掩青萍見說除書試一聽聞君却作長沙傅
便逐秋風過洞庭
送孫堯夫赴舉
自說軒皇息戰威萬方無復事戎衣却教孫子藏兵法
(一作術)空把文章向禮闈
題水月臺
平流白日無人愛橋上閒行若箇知水似晴天天似水
兩重星點碧琉璃
早春霽後發頭陀寺寄院中
紅樓金刹倚晴岡雨雪初收望漢陽草檄可中能有暇
迎春一醉也無妨
哭田布
魏師臨陣却抽營誰管豺狼作信兵縱使將軍能伏劒
何人島上哭田横
黃葵花
此花莫遣俗人看新染鵝黃色未乾好逐秋風上天(一作)
(天上)去紫陽宫女要頭冠
别南溪二首
如雲不厭蒼梧遠似鴈逢春又北飛唯有隱山溪上月
年年相望兩依依
常歎春泉去不回我今此去更難來欲知别後留情處
手種巖花次第開
井欄砂宿遇夜客(涉嘗過九江至皖口遇盗問何人從者曰李博士也其豪)
(首曰若是李涉博士不用剽奪久聞詩名願題一篇足矣涉遂贈詩云云)
暮(一作春)雨蕭蕭江上村綠林豪客夜知聞(一作敲門)他時不
用逃名姓(一作他時不用相廻避一作相逢不必論相識)世上如今半是君
謝王連州送海陽圖
謝家為郡實風流畫得青山寄楚囚驚起草堂寒氣晚
海陽潮水到牀頭
再謫夷陵題長樂寺
當時謫宦向夷陵願得身閒便作僧誰知漸漸因緣重
羞見長燃一盞燈
譴謫康州先寄弟渤
唯將直道信蒼蒼可料無名抵憲章隂隲却應先有謂
已交鴻鴈早随陽
贈廖道士
膏已明煎信矣哉二年人世不歸來庭前為報仙桃樹
今歲花時好好開
山花
六出花開赤玉盤當中紅濕耐春寒長安若在五侯宅
誰肯將錢買牡丹
聽歌
颯颯先飛梁上塵朱脣不動翠眉顰願得春風吹更遠
直教愁殺滿城人
送顔覺赴舉
顏子將才應四科料量時輩更誰過居然一片荆山玉
可怕無人是卞和
題五松驛
雲木蒼蒼數萬株此中言命的應無人生不得如松樹
却遇秦封作大夫
湘妃廟
斑竹林邊有古祠鳥啼花發盡堪悲當時惆悵同今日
南北行人可得知
贈長安小主人
上清真(一作童)子玉童(一作真)顔花態嬌羞月思閒仙路迷
人應有術桃源不必在深山
邠州詞獻高尚書三首
單于都護再分疆西引雙旌出帝鄉朝日詔書添戰馬
即聞千騎取河湟
將家難立是威聲不見多傳衛霍名一自元和平蜀後
馬頭行處即長城
朔方忠義舊來聞盡是邠城父子軍今日兵符歸上將
旄頭不用更妖氛
游西林寺
十地初心在此身水能生月即離塵如今再結林中社
可羡當年會裏人
題白鹿蘭若
只去都門十里強竹隂流水遶回廊滿城車馬皆知有
每喚同游盡道忙
寄趙凖乞湘川山居
閒說班超有舊居山横水曲占商於知君不用磻溪石
乞取終年獨釣魚
曉過函谷關
因韓為趙兩游秦十月冰霜渡孟津縱使鷄鳴遇關吏
不知余也是何人
奉和九弟渤見寄絶句
忽啓新緘吟近詩詩中韻出碧雲詞且喜陟岡愁已散
登舟只恨渡江遲
贈友人孩子
驪龍頷下亦生珠便與人間衆寳殊他時若要追風日
須得君家萬里駒
奉宣慰使魚十四郎
年纔二十衆知名孤鶴儀容徹骨清口傳天語來人世
却逐祥雲上玉亰
題善光寺
雲門天竺舊姻緣臨老移家住玉泉早到可中溳南寺
免得翻經住幾年
題宣化寺道光上人居
二十年前不繋身草堂曾與雪為鄰常思和尚當時語
衣鉢留將與此人
柳枝詞
錦池江上柳垂橋風引蟬聲送寂寥不必如絲千萬縷
只禁離恨兩三條
竹枝詞
十二山晴花盡開楚宫雙闕對陽臺細腰爭舞君沉醉
白日秦兵天下來
竹裏
竹裏編茅倚石門竹莖疎處見前村閒眠盡日無人到
自有春風為掃門
失題
華表千年一鶴歸丹砂為頂雪為衣泠泠仙語人聽盡
却向五雲翻翅飛
御定全唐詩卷四百七十七
