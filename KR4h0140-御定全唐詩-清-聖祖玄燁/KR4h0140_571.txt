欽定四庫全書
御定全唐詩卷五百七十一
賈島
賈島字浪(一作閬)仙范陽人初為浮屠名無本來東都時
洛陽令禁僧午後不得出島為詩自傷韓愈憐之因教
其為文遂去浮屠舉進士詩思入僻當其苦吟雖逢公
卿貴人不之覺也累舉不中第文宗時坐飛謗貶長江
主簿會昌初以普州司倉參軍遷司戶未受命卒有長
江集十卷小集三卷今編詩四卷
古意
碌碌復碌碌百年雙轉轂志士終(一作中)夜心良馬白日
足俱為不等閒誰是知音(一作者)目眼中兩行淚曾弔三
獻玉(一作别來兩淚盡誰向荆山哭)
望山
南山三十里不見踰一旬冒雨時立望望之如朋親虬
龍一掬波洗蕩千萬春日日雨不斷愁殺望山人天事
不可長勁風來如奔陰霪(一作霾)一以掃浩翠寫國門長
安百萬家家家張屏新誰家最好山我願為其鄰
北嶽廟
天地有五嶽恒嶽居其北巖巒疊萬重詭怪浩難測人
來不敢入祠宇白日黑有時起霖雨一灑天地德神兮
安在哉水康我王國
朝飢
市中有樵山此(一作北)舍朝無煙井底有甘泉釡中乃空
然我要見白日雪來塞青天坐(一作立)聞西牀琴凍折兩
三弦飢莫詣他門古人有拙言
哭盧仝
賢人無官死不親者亦悲空令古鬼哭更得新鄰比平
生四十年惟著白布衣天子末辟召地府誰來追長安
有交友託孤遽棄移塜側誌石短文字行參差無錢買
松栽自生蒿草枝在日贈我文淚流把讀時從兹加敬
重深藏恐失遺
劍客(一作述劍)
十年磨一劍霜刃未曾試今日把似(一作示一作事)君誰為(一作)
(有)不平事
口號
中夜忽自起汲此百尺泉林木含白露星斗在青天
寄遠
别腸多鬱紆豈能肥肌膚始知相結密不及(一作若)相結
疎疎别恨應少密離(一作别)恨難袪門前南流(一作去)水中
有北飛魚魚飛向北海可以寄遠書(一夲無此句多此情復何如欲剪衣)
(上襟裁作寄遠書三句)不惜寄遠書故人今在無(一作華山苕嶤形遥望齊平蕪)
况此數尺身阻彼萬里途自非日月光難以知子軀
齋中
耽靜非謬(一作偽)為夲性實疎索齋中一就枕不覺白日
落低扉礙軒轡寡德謝接(一作然)諾叢菊在墻陰秋窮未
開萼所餐(一作食)類病馬動影似移嶽欲駐迫逃衰豈殊
辭綆縳已見飽時雨應豐蔬與藥
感秋
商氣颯已來歲華又虛擲朝雲藏竒峰暮雨灑疎滴幾
蜩嘿(一作番飛)涼葉數蛩思陰壁落日空館中歸心遠山碧
昔人多秋感今人何異昔四序馳百年玄髮坐成白喧
喧徇聲利擾擾同轍迹儻無世上懷去偃松下石
翫月
寒月破東北賈生立西南西南立倚何立倚青青杉近
月有數星星名未詳諳但愛杉倚月我倚杉為三月乃
不上杉上杉難相參眙&KR0787;子細視睛瞳桂枝劖目常有
熱疾久視無煩炎以手捫衣裳零露已濡霑久立雙足
凍時向股䏶淹立久病足折兀然黐膠粘他人應巳睡
轉喜此景恬此景亦胡及而我苦淫耽無異市井人見
金不知廉不知此夜中幾人同無厭待得上頂(一作頂上)看
未擬歸枕函強步望寢齋步步情不堪步到竹叢西東
望如隔簾却坐竹叢外清思刮幽潛量知愛月人身願
化為蟾
辭二知已
一雙千歲鶴立别孤翔鴻波島忽已暮海雨寒濛濛離
人聞美彈亦與哀彈同況兹切切弄繞彼行行躬雲飛
北嶽碧火息(一作思)西山紅何以代遠誠折芳臘雪中
義雀行和朱評事
玄鳥雄雌俱春雷驚蟄餘口銜黃河泥空(一作去)即翔天
隅一夕皆莫歸嘵嘵遺衆雛雙雀抱仁義哺食勞劬(一作)
(㤀勞)劬雛既邐迤(一作衆雛既邐)飛雲中聲相呼燕雀雖微類感
媿誠不殊(一作燕感雀深恩雀媿揚不殊)禽賢難自彰幸得主人書
宿懸泉驛
曉行瀝水樓暮到懸泉驛林月値雲遮山燈照愁寂
辯士
辯士多毁訾不聞談已非猛虎恣殺暴未嘗齧妻兒此
理天所感(一作惑)所感(一作惑)當問誰求食飼雛禽吐出美
言詞善哉君子人揚光掩瑕玼
不欺
上不欺星辰下不欺鬼神知心兩如此然後何所陳食
魚味在鮮食蓼味在辛掘井須到流結交須到頭此語
誠不謬敵君三萬秋
絶句
海底有明月圓於天上輪得之一寸光可買千里春
寓興
莫居暗室中開目閉目同莫趨碧霄路容飛不容步暗
室未可居碧霄未可趨勸君跨仙鶴(一作竹)日下雲為衢
遊仙
借得孤鶴騎高近金烏飛掬河洗老(一作古)貎照月生光
輝天中鶴路直天盡鶴一息歸來不騎鶴身自有羽翼
若人無仙骨芝术徒(一作無)煩食
枕上吟
夜長憶白日枕上吟千詩何當苦寒氣忽被東風吹冰
開魚龍别天波殊路岐
雙魚謠(時韓職方書中以孟常州簡詩見示)
天河墮雙魴飛我(一作來)庭中央掌握尺餘雪劈開腸有
璜見令饞舌短烹遶鄰舍香一得古詩字與玉含異藏
易水懷古
荆卿重虛死節烈書前史我歎方寸心誰論一時事至
今易水橋寒風兮蕭蕭易水流得盡荆卿名不消(一作凋)
早起
北客入西京(一作涼)北鴈再離北秋寝獨前興天梭星落
織耽翫餘恬爽顧盼輕痾力旅途少顔盡明鏡勸仙食
出門路縱横張家路最直昨夜夢見書張家廳上壁
客喜
客喜非實喜客悲非實悲百迴信到家未當身一歸未
歸長嗟愁嗟愁填中懷開口吐愁聲還却入耳來常恐
淚滴(一作滴淚)多自損兩目輝鬢邊雖有絲不堪織寒衣
延壽里精舍寓居
旅託避華館荒棲遂愚慵短庭無繁植珍果春亦濃側
廬廢(一作發)扄樞纖魄時臥逢耳目乃鄽井肺肝即巖峰
汲泉飲酌餘見我閒靜容霜蹊猶舒英寒蝶斷來蹤雙
履與誰逐一(一作欲)尋青瘦笻
贈智朗禪師
上人分明見玉兔潭底沒上人光慘貎古來恨峭發涕
辭孔顔廟笑訪禪寂室步隨青山影坐學白塔骨解聽
無弄琴不禮有身佛欲問師何之忽與我相别率賦贈
遠言言慙非子曰
送沈秀才下第東歸
曲言惡者誰悅耳如彈絲直言好者誰刺耳如長錐沈
生才俊秀心腸無邪欺君子忌苟合擇交如求師毁出
疾夫口騰入禮部闈下第子不恥遺才人恥之東歸家
室遠掉轡時參差浙雲近吳見汴柳接楚垂明年春光
别回首不復疑
酬棲上人
夜久城館閒情幽出(一作只)在山新月有微輝朗(一作亦)朗
空庭間處世雖(一作不)識機伊余多掩關松姿度臘見籬
藥知春還靜覽冰雪詞厚為酬贈顔東林有躑躅脫屣
期共攀
冬月長安雨中見終南雪
秋節新已盡雨(一作林)疎露山雪西峯稍覺明殘滴猶未
絶氣侵瀑布水(一作冰)凍著白雲穴今朝灞滻鴈何夕瀟
湘月想彼石房人對雪扉不閉(必結切)
寄孟協律
我有弔古泣不泣向路岐揮淚灑暮天滴著(一作每滴)桂樹
枝别後冬節至離心北風吹坐孤雪扉夕(一作久)泉落石
橋時不驚猛虎嘯難辱君子詞欲酬空覺老無以堪遠
持岧嶤倚角窗(一作窗角)王屋懸清思
和劉涵
京官始云滿野人依舊閒閉扉一畝居中有古風還市
井日已午幽窗夢南山喬木覆北齋有鳥鳴其間前日
遠嶽僧來時與開關新題驚我瘦窺鏡見醜顔陶情惜
清澹此意復(一作共)誰(一作羣)攀
明月山懷獨孤崇魚琢
明月長在目明月長在心在心復在目何得稀去尋試
望明月人孟夏樹蔽岑想彼嘆此懷樂喧忘幽林(一作森)
鄉本北嶽外悔(一作每)恨東夷深願縮地脈還豈待天恩
臨非不渴隱秀(一作季)却嫌他事侵或云岳樓鐘來繞草
堂吟當從令尹後再往步柏林
投張太祝
風骨高更老向春初陽葩泠泠月下韻一一落海涯有
子不敢和一聽千嘆嗟身卧東北泥魂挂西南霞手把
一枝栗往輕覺程賖水天朔方色暖日嵩根花達(一作逵)
閒幽棲山遣尋種藥家欲買雙瓊瑶慙無一木瓜
詠韓氏二子
千巖一尺璧八月十五夕清露墮桂花白鳥舞虛碧
送别
丈夫未得意(一作志)行行且低眉素琴彈復彈會有知音
知
攜新文詣張籍韓愈途中成
袖有新成詩欲見張韓老青竹未生翼一步萬里道仰
望青冥天雲雪壓我腦失却終南山惆悵滿懷抱安得
西北風身願變蓬草地祇聞此語突出驚我倒
上谷送客遊江湖
莫歎迢遰分何殊咫尺别江樓到夜登還見南臺月
重酬姚少府
隙月斜枕旁諷詠夏貽什如今何時節蟲虺亦已蟄答
遲禮涉傲抱疾思加澀僕本胡為者銜肩貢客集茫然
九州内譬如一錐立欺暗少此懷自明曾瀝泣量無趫
勇士誠欲戈矛戢原閣期躋攀潭舫偶俱入深齋竹木
合(一作多)畢夕風雨急俸利沐均分價稱煩嘘噏百篇見
刪罷一命嗟未及滄浪愚將還知音激所習
投孟郊
月中有孤芳天下聆薰風江南有高唱海北初來通容
飄清冷餘自藴襟抱中止息乃流溢推尋却冥濛我知
雪山子謁(一作渴)彼偈句空必竟獲所實爾焉遂深衷錄
之孤燈前猶恨百首終一吟動狂機萬疾辭頑躬生平
面未交永夕夢輒同叙詰(一作詩)誰君師詎言無吾宗余
求履其跡君曰可但攻啜波腸易(一作未)飽揖險神難從
前歲曾入洛差池阻從龍萍家復從(一作徙)趙雲思長縈
縈(一作嵩)嵩海(一作海剷)每可詣長途追再(一作難)窮願傾肺腸
事盡入焦梧桐
代邊將
持戈簇邊日戰罷浮雲收露草泣寒霽夜泉鳴隴頭三
尺握中鐵氣衝星斗牛報國不拘貴憤將平虜讎
寄劉棲楚
趨走與偃卧去就自殊分當窗一重樹上有萬里雲離
披不相顧髣髴類人羣友生去更遠來書絶如焚蟬吟
我為聽我歌蟬豈聞歲暮儻旋歸晤言桂氛氲
寄丘儒
地近輕數見地遠重一面一面如何重重甚珍寶片自
經失歡笑幾度騰霜霰此心鎮懸懸天象固(一作因)迴轉
長安秋風高子在東甸縣儀形信寂蔑風雨豈乖間憑
人報消息何易憑筆硯俱不盡我心終須對君宴
送陳商
古道長荆棘新岐路交横君於荒榛中尋得古轍行足
踏聖人路貎端禪士形我曾接夜談似聽講一經聮翩
曾數舉昨登高第名釡底絶烟火曉行皇帝京上客遠
府遊主人須目(一作月)明青雲别青山何日復可(一作同)升
(一作并)
送張校書季霞
從京去容州馬在船上多(一作賖)容州幾千里直傍青天
涯掌記試校書未稱高詞華義往(一作枉)不可屈出家如
入家城市七月初熱與夏未差餞君到野地秋涼滿山
坡(一作垞)南境異北候風起無塵沙秦吟宿楚澤海酒落
桂花暫醉即還醒彼土生桂茶
寄友人
同人半年别一别寂來音賴有别時文相思時一吟我
常倦投跡君亦知此衿筆硯且勿棄蘇張曾陸沈但存
舌在口當冀身遂心君看明月夜松桂寒森森
答王參
寸晷不相待四時互(一作去)如競客思先覺秋蟲聲苦知
暝霜松積舊翠露月團(一作圓)如鏡詩負屬景同琴孤坐
堂聽相期黃菊節别約紅桃徑每把式微篇臨風一長
詠
延康吟
寄居延夀里為與延康鄰不愛延康里愛此里中人人
非十年故人非九族親人有不朽語得之煙山春
戲贈友人
一日不作詩心源如廢井筆硯為轆轤吟詠作縻(一作縈)
綆朝來重汲引依舊得清冷書贈同懷人詞中多苦辛
寓興
真集道方至貎殊妬還多山泉入城池自然生渾波今
時出古言在衆翻為訛有琴含正韻知音者如何一生
足感激世言(一作顔)忽嵯峨不得市井味思響(一作向)吾巖
阿浮華豈我事日月徒蹉跎曠哉潁陽風千載無其他
懷鄭從志
西風吹陰雲(一作雪)雨雪(一作雲)半夜收忽憶天涯人起看
斗與牛故人别二年我意如百秋音信兩杳杳誰云昔
綢繆平明一封書寄向(一作來)東北舟(一作州)翩翩春歸鳥
會自為匹儔
易州登龍興寺樓望郡北高峰
郡北最高峰巉巖絶雲路朝來上樓望稍覺得幽趣朦
朧碧煙裏羣嶺若相附何時一登陟萬物皆下顧
送鄭山人遊江湖
南遊衡嶽上東往天台裏足躡華頂峰(一作峰頂)目觀滄海
水
就峰公宿
河出鳥宿後螢火白露中上人坐不倚共我論量空殘
月華晻曖遠水響玲瓏爾時無了夢(一作寤)兹宵方未窮
劉景陽東齋
松陰連竹影中有蕪苔井清風此地多白日空自永景
陽公幹孫詩句得真景勸我不須歸月出東齋靜
對菊
九日不出門十日見黃菊灼灼尚繁英美人無消息
送集文上人遊方
來從道陵井雙木(一作去求)溪邊會分首芳草時遠意青天
外此遊詣幾嶽嵩華衡恒泰
題岸上人郡内門居
靜向方寸求不居山(一作千)嶂幽池開菡蓞香閒閉莓苔
秋金玉重四句粃糠輕九流鑪煙上喬木鐘磬下危樓
手種一株松貞心與師儔
遊子
遊子喜鄉遠非吾憶歸廬誰知奔他山自欲早旋車朝
賞暮已足圖歸願無餘當期附鵬翼未偶方躊躇
寄山中王參
我看嶽西雲君看嶽北月長懷燕城南相送十(一作千)里
别别來千餘日日日憶不歇遠寄一紙書數字論白髮
送汲鵬
淮南卧理後復逢君姓汲文采非尋常志願期卓立深
江東泛舟夕陽眺原隰夏夜言詩會往往追不及
寄令狐相公(一作赴長江道中)
策杖(一作馬)馳山驛逢人問梓州長江那可(一作日)到行客
替生愁
御定全唐詩卷五百七十一
