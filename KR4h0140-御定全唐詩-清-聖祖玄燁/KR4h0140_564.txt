欽定四庫全書
御定全唐詩卷五百六十四
于興宗
于興宗大中時御史中丞守綿州後為洋州節度詩二
首
夏杪登越王樓臨涪江望雪山寄朝中知友
巴西西北樓堪望亦堪愁山亂江迴遠川清樹欲秋晴
明中雪嶺烟靄下漁舟寫寄朝天客知余恨獨遊(初在左綿)
(時作此詩和者李朋楊牢軰皆朝中之友也)
東陽涵碧亭(金華志興宗寶歴初令東陽剏此亭)
高低竹雜松積翠復留風路劇隂溪裏寒生暑氣中
李朋
李朋刑部員外郎詩一首
奉酬綿州中丞以江山小圖遠垂賜及兼寄詩
巴江與雪山井邑共迴環圖寫丹青内分明烟靄間移
君名郡興助我小齋閑日想登臨處高蹤不可攀
楊牢
楊牢字松年弘農人父從田弘正死於趙軍牢走常山
二千里號伏叛壘求屍歸葬銜哀雨血時稱孝童年十
八登大中二年進士第最有詩名詩二首
奉酬于中丞登越王樓見寄之什
劔外書来日驚忙自拆封丹青得山水強健慰心胸事
少勝諸郡江迴見幾重寧悲久作别且似一相逢詩合
焚香詠愁應賴酒濃庾樓寒更憶腸斷雪千峯
贈舍弟
秦雲蜀浪兩堪愁爾飬晨昏我遠遊千里客心難寄夢
兩行鄉淚為君流早驅風雨知龍聖餓食魚鰕覺虎羞
袖裏鏌鎁光似水丈夫不合等閑休
句
蝦蟆欲喫月保護常教圓心明外不察月向懷中圓
羅幃若不卷誰道中無人(牢性情急累居幕府主人多不容同列有讒之者與)
(之詩見語林)魁形下方天頂亞二十四寸窗中月(牢年六歲)
(母俾就學誤入人家乃父友也方彈碁戱以局為題命俾賦之牢應聲而作見紀事)
李續
李續趙郡人嘗為柳公綽幕僚終曺州刺史詩一首
和綿州于中丞登越王樓見寄(時為同州刺史)
早年登此樓退想不勝愁地遠二千里時將四十秋(續相)
(從東川奏舉過綿州刺史韋洪臯尚書攜登此樓於今三十七年矣)邅迍多失路華皓任
虛舟詩酒雖堪使何因得共遊
李汶儒
李汶儒太和五年登第官翰林學士詩一首
和綿州于中丞登越王樓作
珍重巴西守殷勤寄遠情劔峰當戸碧詩韻滿樓清日
照涪川闊烟籠雪嶠明徵黃看即及莫歎滯江城
田章
田章開成四年進士第詩一首
和于中丞夏杪登越王樓望雪山見寄
志乖多感物臨眺更增愁暑候雖云夏江聲巳似(一作報)
秋雪遥難辨木村近好維舟莫恨歸朝晩朝簪擬勝遊
薛蒙
薛蒙考功郎詩一首
和綿州于中丞登越王樓作
左綿江上樓五馬此銷愁暑退千山雪風来萬木秋邅
迴猶刺郡繫滯似維舟即有徵黃日名川莫厭遊
李鄴
李鄴戶部郎詩一首
和綿州于中丞登越王樓作
長聽巴西事看圖勝所聞江樓明返照雪嶺亂晴雲景
象詩情在幽竒筆跡分使君徒說好不祗怨離羣
于瓌
于瓌字正德敖之子大中七年進士第一人詩二首
和綿州于中丞登越王樓作二首(時為校書郎)
樓因藩邸號川勢似依樓顯敞含清暑嵐(一作風)光入素
秋山宜姑射貌江泛李膺舟郢曲思朋執輕紗畫勝遊
極目郡城樓浮雲拂檻愁政成多暇日詩思動先秋遠
霽千巖雪隨波一葉舟昔曾窺粉繪今願許陪遊
王嚴
王嚴大中時布衣詩一首
和于中丞登越王樓
雉堞臨朱檻登兹便散愁蟬聲怨炎夏山色報新秋江
轉穿雲樹心閒隨葉舟仲宣徒有歎謝守幾追遊
劉暌(一作騤)
劉暌大中時鄉貢進士詩一首
題越王樓寄獻中丞使君
朱軒迥壓碧煙州昔歲賢王是勝遊山簇劔峰朝闕遠
水如巴字遶城流人間物象分千里天上笙歌醉五侯
今日登臨無限意同霑惠化自銷愁
李渥
李渥大中時鄉貢進士後登第詩一首
秋日登越王樓獻于中丞
越王曾牧劔南州因向城隅建此樓横玉遠開千嶠雪
暗雷下聽一江流畫簷先弄朝陽色朱檻低臨衆木秋
徒學仲宣聊四望且將詞賦好依劉
劉璐
劉璐嘗刺蜀州代于興宗為綿州刺史詩一首
洋州于中丞頃牧左綿題詩越王樓上朝賢繼
和輙課四韻
隔政代君侯多慚跡令猷山光来戶牖江鳥滿汀洲雅
韻徵朝客清詞寫郡樓至今謠未已注意在洋州
盧栯(一作郁)
盧栯弘文館學士詩一首
和于中丞登越王樓作
圖畫越王樓開緘慰别愁山光涵雪冷水色帶江秋雲
島孤征鴈烟帆一葉舟嚮風舒霽景如伴謝公遊
李體仁
李體仁續之子也官至江州刺史詩一首
飛鴻響遠音
漠漠微霜夕翩翩出渚鴻清聲流迥野高韻入寥空舊
質經寒塞殘音響遠風縈雲猶類網避月尚疑弓弱羽
雖能振丹霄竟未通欲知多怨思聽取暮烟中
御定全唐詩卷五百六十四
