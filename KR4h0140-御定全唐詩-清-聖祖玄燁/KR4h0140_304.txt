欽定四庫全書
御定全唐詩卷三百四
劉商
怨婦
淨掃黃金階飛霜皎如雪下簾彈箜篌不忍見秋月
綠珠怨
從來上臺榭不敢倚闌干零落知成血高樓直下看
古意
達曉(一作連曙)寢衣冷開帷(一作門)霜露凝風吹昨夜淚一片
枕前冰
哭蕭掄
何處哭故人青門水如箭當時水頭别從此不相見
送從弟赴上都
車騎秦城遠囊裝楚客貧月眀思遠道詩罷訴何人
登相國寺閣
晴日登臨好春風各望家垂楊夾城路客思逐楊花
酬濬上人采藥見寄
玉英期共采雲嶺獨先過應得靈芝也詩情一倍多
曲水寺枳實
枳實遶僧房攀枝置藥囊洞庭山上橘霜落也應黃
酬問師
虚空無處所髣髴似琉璃詩境何人到禪心又過詩
殷秀才求詩
傾蓋見芳姿晴天瓊樹枝連城猶隠石唯有卞和知
行營即事
萬姓厭干戈三邊尚未和將軍誇寶劔功在殺人多
送劉寰北歸
南巢登望縣城孤半是青山半是湖知爾素多山水興
此回歸去更來無
送王閈歸蘇州
深山窮谷沒人來邂逅相逢眼漸開雲鶴洞宫君未到
夕陽帆影幾時回
送人往虔州
莫歎乘軺道路賖高樓日日望還家人到南康皆下淚
唯君笑向此中花
送僧往湖南(一作送清上人)
閒出東林日影斜稻苖深淺映袈裟船到南湖風浪静
可憐秋水照蓮花
送元使君自楚移越
露冕行春向若耶野人懷惠欲移家東風二月淮隂郡
唯見棠棃一樹花
移居深山謝别親故
不食黃精不采薇葛苖為帶草為衣孤雲更入深山去
人絶音書雁自飛
送王永二首(一作合溪送王永歸東郭)
君去春山誰共遊鳥啼花落水空流如今送别臨溪水
他日相思來水頭
綿衣似熱裌衣寒時景雖和春巳闌誠知暫别那惆悵
眀日籐花獨自看
送别
灞岸青門有弊廬昨來聞道半丘墟陌頭空送長安使
舊里無人可寄書
送王貞
清陽玉潤復多才邂逅佳期過早梅槿花亦可浮杯上
莫待東籬黃菊開
送薛六暫遊揚州
志在乘軒鳴玉珂心期未快隐青蘿廣陵行路風塵合
城郭新秋砧杵多
送楊行元赴舉
晩渡䢴溝惜别離漸看烽火馬行遲千鈞何處穿楊葉
二月長安折桂枝
行營送人
鞞鼓喧喧對古城獨尋歸鳥馬蹄輕回來看覓鶯飛處
即是將軍細柳營
滑州送人先歸
河水冰消鴈北飛寒衣未足又春衣自憐漂蕩經年客
送别千回獨未歸
送濬上人
木落前山霜露多手持寒錫遠(一作送)頭陀眼看庭樹梅
花發不見詩人獨詠歌
高郵送弟遇北遊
門臨楚國舟船路易見行人易别離今日送君心最恨
孤帆水下又風吹
送豆盧郎中赴海陵
烟波極目巳霑襟路出東塘水更深看取海頭秋草色
一(一作恰)如江上别離心
送女子
青娥宛宛聚為裳烏鵲橋成别恨長惆悵梧桐非舊影
不悲鴻鴈暫随陽
酬道芬寄畫松
聞道鉛華學沈寧寒枝淅瀝葉青青一株將比囊中樹
若箇年多有茯苓
山翁持酒相訪以畫松酬之
白社風霜驚(一作逼)暮年銅瓶桑落慰秋天憐君意厚留
新畫不著松枝當酒錢
題潘師房
渡水傍山尋石壁(一作壑)白雲飛處洞門開仙人來往行
無跡石徑春風長綠苔
謝自然却還舊居
仙侣招邀自有期九天升降五雲随不知辭罷虛皇日
更向人間住幾時
寄李俌
挂却衣冠披薜荔世人應是笑狂愚年來漸覺髭鬚黑
欲寄松花君用無
贈頭陀師
少壯從戎馬上飛雪山童子未緇衣秋山年長頭陀處
說我軍前射虎歸
贈嚴四草屨
輕微管蒯將何用容足偷安事頗同日入信陵賓館靜
贈君閒步月眀中
題劉偃莊
何事退耕滄海畔閒看富貴白雲飛門前種稻三回熟
縣裏官人四考歸
題黃陂夫人祠
蒼山雲雨逐眀神唯有香名萬歲春東風三月黃陂水
只見桃花不見人
題道濟上人房
何處營求出世間心中無事即身閒門外水流風葉落
唯將定性對前山
棃樹隂
福庭人静少攀援雨露偏滋影易繁磊落紫香香(一作金風)
亞樹清隂滿地晝當軒
秋蟬聲
蕭條旅舍客心驚斷續僧房靜又清借問蟬聲何所為
人家古寺兩般聲
歸山留别子姪二首
車馬驅馳人在世東西南北鶴随雲莫言貧病無留别
百代簮纓將付君
不逐浮雲不羡魚杏花茅屋向陽居鶴鳴華表應傳語
鴈度霜天懶寄書
與湛上人院畫松
水墨乍成巖下樹摧殘半隠洞中天猷公曾住天台寺
隂雨猨聲何處邊
白沙宿竇常宅觀妓
揚子澄江映晩霞柳條垂岸一千家主人留客江邊宿
十月繁霜見杏花
上巳日兩縣寮友會集時主郵不遂馳赴輒題
以寄方寸(一作上巳日縣寮會集不遂馳赴)
踏青看竹共佳期春水晴山祓禊詞獨坐郵亭心欲醉
櫻桃(一作花)落盡暮愁時
懷張璪
苔石蒼蒼臨澗水隂風褭褭動松枝世間唯有張通會
流向衡陽那得知
與于中丞
萬頃荒林不敢看買山容足擬求安田園失計全蕪沒
何處春風種蕙蘭
袁十五遠訪山門
僻居謀道不謀身避病桃源不避秦遠入青山何所見
寒花滿徑白頭人
行營病中
心許征南破虜歸可言羸病卧戎衣遲遲不見憐弓箭
惆悵秋鴻敢近飛
合谿水漲寄敬山人
共愛碧谿臨水住相思來往踐莓苔而今却欲嫌谿水
雨漲春流隔往來
不羡花
惆悵朝陽午又斜剰栽桃李學仙家花開花落人如舊
誰道容顔不及花
醉後
春草(一作月)秋風老此身一瓢長醉任家貧醒來還愛浮
萍草漂寄官河不屬人
題水洞二首
桃花流出武陵洞夢想仙家雲樹春今看水入洞中去
却是桃花源裏人
長看巖穴泉流出忽聽懸泉入洞聲莫摘山花抛水上
花浮出洞世人驚
代人村中悼亡二首
花落茅簷轉寂寥魂随暮雨此中銷邇來庭柳無人折
長得垂枝一萬條
虛室無人乳燕飛蒼苔滿地履㾗稀庭前唯有薔薇在
花似殘粧葉似衣
觀獵三首
夢非熊虎數年間驅盡豺狼宇宙閒傳道單于聞校獵
相期不敢過隂山
日隠寒山獵未歸鳴絃落羽雪霏霏梁園射盡南飛鴈
淮楚人驚陽鳥啼
松月東軒許獨遊深恩未報復淹留梁園日暮從公獵
每過青山不舉頭
畫石
蒼蘚千年粉繪傳堅貞一片色猶全那知忽遇非常用
不把分銖補上天
詠雙開蓮花
菡萏新花曉竝開濃䊋美笑面相隈西方采畫迦陵鳥
早晩雙飛池上來
夜聞鄰管
何事霜天月滿空鸝雛百囀向春風鄰家思婦更長短
楊柳如絲在管中
山中寄元二侍御二首
心期汗漫卧雲扄家計漂零水上萍桃李向秋彫落盡
一枝松色獨青青
拖紫鏘金濟世才知君倚玉望三台深山窮谷無人到
唯有狂愚獨自來
上崔十五老丈
天漢乘槎可問津寂寥深景到無因看花獨往尋詩客
不為經時謁丈人
袁德師求畫松
柏偃松㩻勢自分森梢古意出浮雲如今眼暗畫不得
舊有三株持贈君
早夏月夜問王開
清風首夏夜猶寒嫩筍侵階竹數竿君向蘇臺長見月
不知何事此中看
裴十六廳即事
主人能政訟庭閑帆影雲峰戶牖間每到夕陽嵐翠近
只言籬障倚前山
春日行營即事
風引雙旌馬首齊曹南戰勝日平西為儒不觧從戎事
花落春深聞鼔鼙
畫樹後呈濬師
翔鳳邊風十月寒蒼山古木更摧殘為君壁上畫松柏
勁雪嚴霜君試看
弔從甥
日晩河邊訪惸獨衰柳寒蕪遶茅屋兒童驚走報人來
孀婦開門一聲哭
句
郵筒不觧獻茱萸(容齋随筆)趙侯首帶鹿耳巾規模出自
陶弘景(鹿耳巾歌海錄碎事)
御定全唐詩卷三百四
