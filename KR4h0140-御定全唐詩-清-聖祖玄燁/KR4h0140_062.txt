欽定四庫全書
御定全唐詩卷六十二
杜審言
杜審言字必簡襄陽人善五言詩工書翰少與李嶠崔
融蘇味道為文章四友擢進士第為隰城尉性矜誕嘗
語人曰吾文章合得屈宋作衙官吾之書跡合得王羲
之北面累轉洛陽丞坐事貶吉州司戶參軍尋免歸武
后召見令賦歡喜詩甚見嘉賞授著作佐郎遷膳部員
外郎神龍中坐交張易之兄弟流峰州尋入為國子監
主簿修文館直學士卒有文集十卷今編詩一卷
南海亂石山作
漲海積稽天羣山高嶪地相傳稱亂石圖典失其事懸
危悉可驚大小都不類乍將雲島極還與星河次上聳
忽如飛下臨仍欲墜朝暾赩丹紫夜(一作交)魄炯(一作烟)青
翠穹崇霧雨蓄幽隐靈仙閟萬尋挂鶴巢千丈垂猿臂
昔去景風涉今來姑洗至觀此得詠歌長時想精異
送和西蕃使
使出鳳皇池京師陽春晩聖朝尚邊策詔諭兵戈偃拜
手明光殿搖心上林苑種落踰青羌關山度赤坂疆場
及無事雅歌而餐飯寧獨錫和戎更當封定遠
蓬萊三殿侍宴奉敕詠終南山應制
北斗挂城邊南山倚殿前雲標金闕迥樹杪玉堂懸半
嶺通佳氣中峰繞瑞煙小臣持獻夀長此戴堯天
望春亭侍遊應詔
帝出明光殿天臨太液池堯樽隨步輦舜樂繞行麾萬
夀禎祥獻三春景物滋小臣同酌海歌頌荅無為
宿羽亭侍宴應制
步輦千門出離宫二月開風光新柳報宴賞落花催碧
水搖空(一作雲)閣青山繞吹臺聖情留晩興歌管送餘杯
歲夜安樂公主滿月侍宴應制
戚里生昌胤天杯宴重臣畫樓初滿月香殿早迎春睿
作堯君寶孫謀梁國珍明朝元會日萬夀樂章陳
奉和七夕侍宴兩儀殿應制
一年銜别怨七夕始言歸斂淚開星靨微步動雲衣天
迴兔欲落河曠鵲停飛那堪盡此夜復往弄殘機
大酺(永昌元年)
聖后乘乾日皇明御歷辰紫宫初啟坐蒼璧正臨春雷
雨垂膏澤金錢贈下人詔脯歡賞徧交泰覩維新
賦得妾薄命
草綠長門掩(一作閉)苔青永巷幽寵移新愛奪淚落故情
留啼鳥驚殘夢飛花攪獨愁自憐春色罷團扇復迎秋
和韋承慶過義陽公主山池五首
野興城中發朝英物外求情懸朱紱望契動赤泉(一作松)
遊海燕巢書閣山雞舞畫樓雨餘清晩夏共坐北巖幽
逕轉危峰逼橋回缺岸妨玉泉移酒味石髓換粳香綰
霧青絲(一作條)弱牽風紫蔓長猶言宴樂少别向後池塘
攜琴遶碧沙搖筆弄青霞杜若幽庭草芙蓉曲沼花宴
遊成野客形勝得仙(一作山)家往往留仙步登攀日易斜
攅石當軒倚懸泉度牖飛鹿麛衝妓席鶴子曳童衣園
果嘗難遍池蓮摘未稀卷簾唯待月應在醉中歸
賞翫期他日高深愛此時池分(一作為)八水背峰作九山
疑地静魚偏逸人閑鳥欲欺青溪留别興更與白雲期
和晉陵陸丞早春遊望(一作韋應物詩)
獨有宦遊人偏驚物候新雲霞出海曙梅柳渡江春淑
氣催黃鳥晴光轉綠蘋忽聞歌古調歸思欲霑巾
秋夜宴臨津鄭明府宅
行止皆無地招尋獨有君酒中堪累月身外即浮雲露
(一作霜)白宵鐘徹風清曉漏聞坐攜餘興往還似未離羣
和康五庭芝望月有懷
明月高秋迥愁人獨夜看暫將弓並曲翻與扇俱團霧
(一作露)濯清輝苦風飄素影寒羅衣一此鑒頓使别離難
登襄陽城
旅客三秋至層城四望開楚山横地出漢水接天回冠
蓋非新里章華即舊臺習池風景異歸路滿塵埃
旅寓安南
交趾殊風候寒遲暖復催仲冬山果熟正月野花開積
雨生昏霧輕霜下震雷故鄉踰萬里客思倍從來
春日懷歸
心是傷歸望春歸異往年河山鑒魏闕桑梓憶秦川花
雜芳園鳥風和綠野煙更懷歡賞地車馬洛橋邊
代張侍御傷美人
二八泉扉掩帷屏寵愛空淚痕消夜燭愁緒亂春風巧
天人疑在新妝曲未終應憐脂粉氣留著舞衣中
送高郎中北使
北狄願和親東京發使臣馬銜邊地雪衣染異方塵歲
月催行旅恩榮變苦辛歌鐘期重錫拜手落花春
都尉山亭
紫藤縈葛藟綠刺罥薔薇下釣看魚躍探巢畏鳥飛葉
疎荷巳晚枝亞果新肥勝迹都無限只應伴月歸
夏日過鄭七山齋
共有樽中好言尋谷口來薜蘿山逕入荷芰水亭開日
氣含殘雨雲陰送晚雷洛陽鐘鼓至車馬繫遲回
送崔融
君王行出將書記遠從征祖帳連河闕軍麾動洛城旌
旃(一作旗)朝朔氣笳吹夜邊聲坐覺煙塵掃秋風古北平
經行嵐州
北地春光晚邊城氣候寒往來花不發新舊雪仍殘水
作琴中聽山疑畫裏看自驚牽遠役艱險促征鞍
重九日宴江陰
蟋蟀期歸晚茱萸節候新降霜青女月送酒白衣人高
興要長夀卑棲隔近臣龍沙即此地舊俗坐為隣
除夜有懷
故節當歌守新年把燭迎冬氛戀虬箭春色候雞鳴興
盡聞壺覆宵闌見斗横還將萬億壽更謁九重城
晦日宴遊
日晦隨蓂莢春情著杏花解紳宜就水張幕會連沙歌
管風輕度池臺日半斜更看金谷騎争向石崇家
七夕
白露含明月青霞斷綘河天街七襄轉閣(一作關)道二神
過袨服鏘環珮香筵拂綺羅年年今夜盡機杼别情多
守歲侍宴應制
季冬除夜接新年帝子王孫捧御筵宫闕星河低拂樹
殿廷燈燭上薰天彈弦奏節梅風入對局探鈎栢酒傳
欲向正元歌萬夀暫留歡賞寄春前
大酺
毘陵震澤九州通士女歡娛萬國同伐鼓撞鐘驚海上
新妝袨服照江東梅花落處疑殘雪柳葉開時任好風
火德雲官逢道泰天長地久屬年豐
春日京中有懷
今年遊寓獨遊秦愁思看春不當春上林苑裏花徒發
細柳營前葉漫新公子南橋應盡興將軍西第幾留賓
寄語洛城風日道明年春色倍還人
扈從出長安應制
分野都畿列時乘六御均京師舊西幸洛道此東廵文
物驅三統聲名(一作明)走百神龍旗縈漏夕鳳輦拂(一作出)
鈎陳撫跡地靈古游情皇鑒新山追散馬日水憶釣魚
人禹食傳中使堯樽遍下臣省方稱國阜問道識風淳
歲晩天行吉年豐景從親歡娱包歴代宇宙忽疑春
春日江津遊望
旅客搖邊思春江弄晩晴煙銷垂柳弱霧捲落花輕飛
棹乘空下回流向日平鳥啼移幾處蝶舞亂相迎忽歎
人皆濁隄防水至清谷王常不讓深可戒中盈
泛舟送鄭卿入京
帝座蓬萊殿恩追社稷臣長安遥向日宗伯正乘春相
宅開基地傾都送别人行舟縈綠水列戟滿紅塵酒助
歡娛洽風催景氣新此時光乃命誰為惜無津
度石門山
石門千仞斷迸水落遥空道束懸崕半橋欹絶澗中仰
攀人屢息直下騎纔通泥擁奔蛇徑雲埋伏獸叢星躔
牛斗北地脉象牙東開塞隨行變高深觸望同江聲連
驟雨日氣抱殘虹未改朱明律先含白露風堅貞深不
憚險澁諒難窮有異登臨賞徒為造化功
贈崔融二十韻
十年俱薄宦萬里各他方雲天斷書札風土異炎涼太
息幽蘭紫勞歌竒樹黃日疑懷叔度夜似憶真長北使
從江表(一作左)東歸在洛陽相逢慰疇昔相對敘存亡草
深窮巷毁竹盡故園荒雅節君彌固衰顔余自傷人事
盈虚改交遊寵辱妨雀羅争去翟鶴氅競(一作更)尋王思
極歡娱至朋情詎可忘琴樽横宴席巖谷(一作沼)臥詞場
連騎追佳賞城中及路傍三川宿雨霽四月晚花芳復
此開懸榻寧唯入後堂興酣雊鵒舞言洽鳳皇翔高選
俄遷職嚴程巳飭装撫躬銜道義攜手戀輝光玉振先
推美金銘舊所防勿嗟離别易行役共時康
贈蘇味道
北地寒應苦南庭戍未歸邊聲亂羌笛朔氣卷戎衣雨
雪關山暗風霜草木稀胡兵戰欲盡虜騎獵猶肥(一作漢卒)
(尚重圍)鴈塞何時入龍城幾度圍(一作雲淨妖星落秋深塞馬肥)據鞍雄
劒動插(一作搖)筆羽書飛輿駕還京邑朋遊滿帝畿方期
來獻凱歌舞共春暉
和李大夫嗣真奉使存撫河東
六位乾坤動三微歷數遷謳歌移大德圖䜟在金天子
月開階統房星受命年禎符龍馬出寶籙鳳皇傳地即
交風雨都仍卜澗瀍明堂唯御極清廟乃尊先不宰神
功運無為(一作私)大象懸八荒平(一作憑)物土四海接人煙
已屬羣生泰猶言至道偏璽書傍問俗旌節近推賢秩
比司空位官臨御史員雄詞執刀筆直諫罷樓船國有
大臣器朝加小會筵將行備禮樂送别仰神仙城闕周
京轉關河陜服連稍觀汾水曲俄指絳臺前姑射聊長
望平陽遂宛然舜耕餘草木禹鑿舊山川昔出諸侯上
(一作静)無何覇業全中軍歸戰敵外府絶兵權隐隐帝鄉
遠瞻瞻肅命虔西河偃風俗東壁挂星躔井邑枌榆社
陵園松栢田榮光晴(一作朝)掩代佳氣曉(一作晩)侵燕雨霈
(一作濡)鴻私滌風行睿旨宣惸嫠訪疾苦屠釣採貞堅人
樂逢刑措時康洽賞延賜踰秦氏級恩倍漢家錢擁傳
咸翹首稱觴競比肩拜迎彌道路舞詠溢郊鄽殺氣西
衡(一作衝)白窮隂北暝(一作土)玄飛霜遥渡海殘月迥臨邊
緬邈朝廷問周流朔塞旋興來探馬策俊發抱龍泉學
總八千卷文傾三百篇澄清得使者作頌有人焉莫以
崇班閡而云勝託捐偉材何磊落陋質幾翩翾江海寧
為讓巴渝轉自牽一聞歌聖道助曲荷陶甄
贈蘇綰書記
知君書記本翩翩為許從戎赴朔邊紅粉樓中應計日
燕支山下莫經年
渡湘江
遲日園林悲昔遊今春花鳥作邊愁獨憐京國人南竄
不似湘江水北流
戲贈趙使君美人
紅粉青娥暎楚雲桃花馬上石榴帬羅敷獨向東方去
謾學他家作使君
御定全唐詩卷六十二
