欽定四庫全書
御定全唐詩卷一百十四
包融
包融潤州人(一云湖州人)開元初與賀知章張旭張若虚皆
有名號吴中四士張九齡引為懷州司馬遷集賢直學
士大理司直子何佶世稱二包各有集融詩今存八首
(按唐藝文志融與儲光羲皆延陵人曲阿有餘杭尉丁先芝緱氏主簿蔡隠丘監察御史蔡希周渭南尉蔡希)
(寂處士張彦雄張潮校書郎張翬吏部常選周瑀長洲尉談戭句容有王府參軍殷遥硖石主簿樊晃横陽主)
(簿沈如筠江寧有右拾遺孫處玄處士徐延夀丹徒有江都主簿馬侹武進尉申堂構十八人皆有詩名殷璠)
(彙為丹陽集今存者包融以下十五人儲光羲别見張彦雄馬侹無考申堂構止存句)
登翅頭山題儼公石壁
晨登翅頭山山曛黃霧起却瞻迷向背直下失城市暾
日銜東郊朝光生邑里掃除諸煙氛照出衆樓雉青為
洞庭山白是太湖水蒼茫遠郊樹倏忽不相似萬象以
區别森然共盈几坐令開心胸漸覺落塵滓北巖千餘
仞結廬誰家子願陪中峰遊朝暮白雲裏
阮公嘯臺
荒臺森荆杞蒙籠無上路傳是古人跡阮公長嘯處至
今清風来時時動林樹逝者共已遠升攀想遺趣静然
荒榛門久之若有悟靈光未歇滅千載知仰慕
酬忠公林亭
江外有真隠寂居歲已侵結廬近西術種樹久成隂人
迹乍及戸車聲遥隔林自言觧塵事咫尺能輜塵為道
豈廬霍會静由吾心方秋院木落仰望日蕭森持我興
来趣采菊行相尋塵念到門盡遠情對君深一談入理
窟再索破幽襟安得山中信致書移尚禽
送國子張主簿
湖岸䌫初觧鶯啼别離處遥見舟中人時時一迴顧坐
悲芳歲晩花落青軒樹春夢随我心悠揚逐君去
和陳校書省中翫雪
芸閣朝来雪飄颻正滿空褰開明月下校理落花中色
向懷鉛白光因翰簡融能令草玄者迴思入流風
和崔會稽詠王兵曹廳前湧泉勢城中字
茂德来徵應流泉入詠歌含靈符上善作字表中和有
草恒垂露無風欲偃波為看人共水清白定誰多
賦得岸花臨水發
笑笑傍溪花叢叢逐岸斜朝開川上日夜發浦中霞照
灼如臨鏡䒠茸勝浣紗春来武陵道幾樹落仙家
武陵桃源送人
武陵川徑入幽遐中有雞犬秦人家先時見者為誰耶
源水今流桃復花
丁仙芝(仙一作先)
丁仙芝曲阿人登開元進士第為餘杭尉詩十四首
和薦福寺英公新搆禪堂
上人久棄世中道自忘筌寂照出群有了心清衆緣所
以於此地築館開青蓮果藥羅砌下烟虹垂戸前咒中
灑甘露指處流香泉禪遠目無事體清宵不眠枳聞廬
山法松入漢陽禪一枕西山外虚舟常浩然
贈朱中書
十年種田濱五湖十年遭澇盡為蕪頻年井稅常不足
今年緡錢誰為輸東鄰轉榖五之利西鄰販繒日已貴
而我守道不遷業誰能肯敢效此事紫微侍郎白虎殿
出入通籍迴天眷晨趨綵筆柏梁篇晝出雕盤大官膳
會應憐爾居素約可即長年守貧賤
戲贈姚侍御
繁霜暁幕鳴桕烏待子獸炭然金爐重門啟鎖紫髯胡
新披驄馬隴西駒頭戴獬豸急晨趨明光殿前見天子
今日應彈佞倖夫
餘杭醉歌贈吴山人
曉幕紅襟燕春城白項烏只来梁上語不向府中趨城
頭坎坎鼓聲曙滿庭新種櫻桃樹桃花昨夜撩亂開當
軒發色映樓臺十千兊得餘杭酒二月春城長命杯酒
後留君待明月還將明月送君回
京中守歲
守歲多然燭通宵莫掩扉客愁當暗滿春色向明歸玉
斗廵初匝銀河落漸微開正獻歲酒千里間庭闈
渡揚子江
桂檝中流望空波两畔明林開揚子驛山出潤州城海
盡邊隂静江寒朔吹生更聞風葉下淅瀝度秋聲
長寧公主舊山池
平陽舊池館寂寞使人愁座卷流黃簟簾垂白玉鉤庭
閒花自落門閉水空流追想吹簫處應随仙鶴(一作騎)遊
剡谿館聞笛
夜久聞羌笛寥寥虚客堂山空響不散谿静曲宜長草
木生邊氣城池泛(一作逗)夕凉虚然異風出髣髴宿平陽
越裳貢白雉(一作孫昌胤詩)
聖哲承(一作符)休運伊䕫列上台覃恩丹徼遠入貢素翬
来北闕欣初見南枝顧未廻歛容殘雪净矯翼片雲開
馴擾將無懼翻飛幸不猜(一作莫猜)甘從上林(一作苑)裏飲啄
自徘徊
江南曲五首
長干斜路北近浦是兒家有意来相訪明朝出浣紗
發向横塘口船開值急流知郎舊時意且請攏船頭
昨暝逗南陵風聲波浪阻入浦不逄人歸家誰信汝
未曉已成妝乘潮去茫茫因從京口渡使報邵陵王
始下芙蓉樓言發瑯琊岸急為打船開惡許傍人見
句
窮花常閉戸秋城聞搗衣樹迴早秋色川長遲落暉
(見吟窗雜錄)
蔡隠丘
蔡隠丘曲阿人緱氏主簿善書詩一首
石橋琪樹(文苑作蔡隠石萬首絶句作僧隠丘詩)
山上天將近人間路漸遥誰當雲裏見知欲渡仙橋
句
整巾千嶂聳曳履百泉鳴
蔡希周
蔡希周曲阿人監察御史詩一首
奉和扈從温泉宫承恩賜浴
天行雲從指驪宫浴日餘波錫詔同綵殿氤氲擁香溜
紗窗宛轉閉和風来將蘭氣衝皇澤去引星文捧碧空
自憐遇坎便能止願托仙槎路未通
蔡希寂
蔡希寂曲阿人希周弟為渭南尉(一云濟南人官至金部郎中)詩五
首
同家兄題渭南王公别業
好閒知在家退跡何必深不出人境外蕭條江海心軒
車自来往空名(一作石)對清隂川涘將釣玉鄉亭期散金
素暉射流瀨翠色綿森林曾為詩書癖寧惟耕稼任吾
兄許微尚枉道来相尋朝慶老莱服夕閒安道琴文章
遥頌美寤寐增所欽既鬱蒼生望明時豈陸沉
登福先寺上方然公禪室
名都標佛刹梵構臨河干舉目上方峻森森青翠攅步
登諸劫盡忽造浮雲端當暑敞扃闥却嫌絺綌寒禪房
最高頂静者殊閒安疎雨向空城數峰簾外盤午鐘振
衣坐招我同一餐真味雜飴露衆香唯茝蘭晚来恣偃
俛茶果仍留歡
陕中作
西别秦關近東行陕服長川原餘讓畔歌吹憶遺棠河
水流城下山雲起路傍更憐棲泊處池館繞林篁
洛陽客舍逄祖詠留宴
緜緜鐘漏洛陽城客舍貧居絶送迎逄君貰酒因成醉
醉後焉知世上情
贈張敬微(敬一作鏡)
大河東北望桃林雜樹冥冥結翠隂不知君作神仙尉
特訝行来雲霧深
張潮(一作朝)
張潮曲阿人大歷中處士詩五首
江風行(一作長干行)
壻貧如珠玉壻富如埃塵貧時不忘舊富日(一作貴)多寵
新妾本富家女與君為偶匹惠(一作念)好(一作汝)一何深中
門不曾出妾有繡衣裳葳蕤金縷光念君貧且(一作與)賤
易此從遠方遠方三千里思君心未已(一作三千路役思發竟悔不已)
日暮情更来空望去時水孟夏麥始秀江上多南風商
賈歸欲盡君今尚(一作向)巴東巴東有巫山窈窕神女顔
常恐遊此方(一作山)果然不知還
襄陽行
玉盤轉明珠君心無定凖昨見襄陽客剰說襄陽好無
盡襄漢水峴山垂漢水東流風北吹只言一世長嬌寵
那悟今朝(一作夕)見别離君渡清羌渚知人獨不語妾見
鳥(一作木)棲林憶君相思深莫作雲間鴻離聲顧儔侣尚
如匣中劒分形會同處是君婦識君情怨君恨君為此
行下牀一宿不可保况乃萬里襄陽城襄陽傳近大堤
北君到襄陽莫回(一作迷)惑大堤諸女兒憐錢不憐德
采蓮詞
朝出沙頭日正紅晚来雲起半江中賴逄鄰女曾相識
並著蓮舟不畏風
江南行
茨(一作茈)菰葉爛别西灣蓮子花開(一作新)猶未還妾夢不
離江水上(一作上水)人傳郎在鳳凰山
長干行(一作李白詩一作李益詩)
憶昔深閨裏烟塵不曾識嫁與長千人沙頭候風色五
月南風興思君下巴(一作江)陵八月西風起想君發揚子
去来(一作時)悲如何見少離别多湘潭幾日到妾夢越(一作)
(常)風波昨夜狂風度吹折江頭樹淼淼暗無邊行人在
何處北客真(一作至)三公朱衣滿江中薄(一作日)暮来投宿
數朝不肯東(今夲無以上四句)好乘浮雲驄佳期蘭渚東鴛鴦
綠浦上翡翠錦屏中自憐十五餘顔色桃花紅那作商
人婦愁水復愁風
句
寒林苞晩橘風絮露垂楊(紀事詩又見周瑀中)
張翬(一作暈)
張翬曲阿人開元二十三年進士為蕭穎士同年生官
校書郎詩二首
遊(一作題)棲霞寺
躋險入幽林翠微含竹殿泉聲無休歇山色時隠見潮
来雜風雨梅落成霜霰一從方外遊頓覺塵心變
絶句
茫茫煙水上日暮隂雲飛孤坐正愁緒湖南誰𢷬衣
周瑀
周瑀曲阿人吏部常選詩三首
潘司馬别業
門對青山近汀牽綠草長寒深包(一作抱)晚橘風緊落垂
楊湖畔聞漁唱天邊數雁行蕭然有高士清思滿書堂
送潘三入京
故人嗟此别相送出烟坰柳色分官路荷香入水亭離
歌未盡曲酌酒共忘形把手河橋上孤山日暮青
臨川山行
朝見青山雪暮見青山雲雲山無斷絶秋思日紛紛
談戭
談戭曲阿人長洲尉詩一首
清谿館作
指途清谿裏左右惟深林雲蔽望鄉處雨愁為客心遇
人多物役聽鳥時幽音何必滄浪水庶兹浣塵襟
句
清清江潭樹日夕增所思
殷遥
殷遥句容人天寶間忠王府曹參軍詩五首
塞上
萬里隤城在三邊虜氣衰沙填孤嶂角燒斷故關碑馬
色經寒惨鵰聲帶晚悲將軍正閒暇留客換歌辭
送友人下第歸省(一作劉得仁詩)
君此卜行日高堂應夢歸莫將和氏淚滴著老莱衣嶽
雨連河細田禽出麥飛到家調膳後吟好送斜暉
送杜士瞻楚州覲省
風流與才思俱似晉時人淮月歸心促江花入興新雲
深滄海暮柳暗白門春共道官猶小憐君孝養親
友人山亭
故人雖(一作從)薄宦往往涉清溪鑿牖對山月褰裳拂澗
霓遊魚逆水上宿鳥向風棲一見桃花發能令秦漢迷
春晩山行(一無春晚二字)
寂歴青山晚山行趣不稀野花成(一作垂)子落江燕引雛
飛暗草薰苔徑(一作渚)晴楊掃(一作拂)石磯俗人猶語此余
亦轉忘歸
沈如筠
沈如筠句容人横陽主簿詩四首
寄張徵古
寂歴遠山意微冥半空碧綠蘿無冬春彩雲竟朝夕張
子海内竒久(一作耐)為巖中客聖君當(一作勞)夢想安得老
松石
閨怨二首
鴈盡書難寄愁多夢不成願随孤月影流照伏波營
隴底嗟長别流襟一慟君何言幽咽所更作死生分
寄天台司馬道士
河洲花豔爚庭樹光彩蒨白雲天台山可思不可見
句
思酸寒鴈斷淅瀝秋樹空漁陽燕舊都美女花不如
(見吟窗雜錄)
孫處玄(一作立)
孫處玄江寧人則天長安中官左拾遺神龍初論時事
不合歸里開元初薦不起詩二首
詠黃鶯(一作鄭愔詩又作鄭縉)
欲囀聲猶澁將飛羽未調高風不借便何處得遷喬
失題
漢家輕壯士無狀殺彭王一遇風塵起令誰守四方
句
殘花與露落堕葉随風翻日側南澗幽風凝北林暮
徐延夀(徐一作余)
徐延夀江寧人開元間處士詩三首
折楊柳
大道連國門東西種楊柳葳蕤君不見嫋娜垂来久緣
枝棲暝禽雄去雌獨吟餘花怨春盡微月起秋隂坐望
窗中蝶起攀枝上葉好風吹長條婀娜何如妾妾見柳
園新高樓四五春莫吹胡塞(一作笳)曲愁殺隴頭人
南州行
搖艇至南國國門連大江中洲西(一作兩)邊岸數步一垂
楊金釧越溪女羅衣胡粉香織縑春卷幔采蕨暝提筐
弄瑟嬌垂幌迎人笑下堂河頭浣衣處無數紫鴛鴦
人日剪綵
閨婦持刀坐自憐裁剪新葉催情綴色花寄手成春帖
燕留妝戸黏雞待餉人擎来問夫壻何處不如真
樊晃(一作光)
樊晃句容人硖石主簿詩一首
南中感懷
南路蹉跎客未回常嗟物候暗相催四時不變江頭草
十月先開嶺上梅
句
巧裁蟬鬢畏風吹畫作蛾眉恐人妒
御定全唐詩卷一百十四
