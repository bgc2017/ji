欽定四庫全書
御定全唐詩卷四百七十九
柳公權
柳公權字誠懸公綽之弟精於書學元和初擢進士第
穆宗時拜右拾遺侍書學士改弘文館學士文宗復召
侍書尋以諫議為學士知制誥轉工部侍郎咸通初改
太子少師詩五首
應制賀邊軍支春衣
去歲雖無戰今年未得歸皇恩何以報春日得春衣
挾纊非真纊分衣是假衣從今貔虎士不憚戍金微
應制為宫嬪詠(太平廣記云武宗嘗怒一宫嬪久之既而復召謂公權曰朕怪)
(此人若得學士一篇當釋然矣公權略不佇思而成一絶上大悅賜錦綵二百疋命宫人上前)
(拜謝之)
不分前時忤主恩已甘寂寞守長門今朝郤得君王顧
重入椒房拭淚痕
題朱審寺壁山水畫
朱審偏能視夕嵐洞邊深墨寫秋潭與君一顧西牆畫
從此看山不向南
閶門即事
耕夫占募逐樓船春草青青萬頃田試上吴門看郡郭
清明幾處有新煙
吴武陵
吴武陵信州人元和初擢進士第竇易直判度支表武
陵主鹽北邊入為太學博士太和中出刺韶州尋貶潘
州司戶參軍詩一卷今存二首
貢院樓北新栽小松
拂檻愛貞容移根自遠峰巳曾經草沒終不任苔封葉
少初陵雪鱗生欲化龍乘春濯雨露得地近垣墉逐吹
香微動含煙色漸濃時迴日月照為謝小山松
題路左佛堂
雀兒来逐颺風高下視鷹鸇意氣豪自謂能生千里翼
黃昏依舊委(一作入)蓬蒿
韋處厚
韋處厚字德載京兆人元和初登第又擢賢良方正異
等授秘書郎兼史職改咸陽尉遷右拾遺轉考功員外
出為開州刺史入拜戶部郎中知制誥穆宗召入翰林
為侍講學士改中書舍人文宗即位拜兵部侍郎尋以
中書侍郎同平章事集七十卷今存詩十二首
盛山十二詩
隠月岫
初映鉤如線終銜鏡似鉤遠澄秋水色高倚曉河流
流桮渠
激曲縈飛箭浮溝泛滿巵將来山太守早向習家池
竹巖
不資冬日秀為作暑天寒先植誠非鳳来翔定是鸞
繡衣石榻(為温侍御置)
巉(一作嵓)巉雪中嶠磊磊(一作落)標方峭勿為枕蒼山還當
礎清廟
宿雲亭
雨合飛危砌天開卷曉窗齊平聯郭柳帶繞抱城江
梅谿
夾岸凝清素交枝漾淺淪味調方薦實臘近又先春
桃塢
噴日舒紅景通蹊茂綠隂終期王母摘不羡武陵深
胡盧沼
流鑿徒為巧圓窪自可澄倒花紛錯秀鑑月静涵冰
茶嶺
顧渚吴商絶蒙山蜀信稀千叢因此始含露紫英肥
盤石磴
繚繞緣雲上璘玢甃玉聯高高曾幾折極目瞰秋鳶
琵琶臺
褊地難層土因厓遂削成淺深嵐嶂色盡向此中呈
上士缾泉(為柳律師置)
綆汲豈無井顛崖貴非浚願灑塵垢餘一雨根莖潤
楊敬之
楊敬之字茂孝元和初登進士第擢累屯田戶部二郎
中坐李宗閔黨貶連州刺史文宗向儒術以敬之為國
子祭酒詩二首
客思吟
禾黍正離離南園翦白芝細腰沈趙女高髻唱蠻姬路
愧前岡月梳慚一頷絲鄉人不可語獨念畏人知
贈項斯
幾度見詩詩總好及觀標格過於詩平生不解藏人善
到處逢人說項斯
句
霜樹烏棲夜空街雀報明碧山相倚暮歸鴈一行斜
(並見張為主客圖)
李虞仲
李虞仲字見之端之子元和初登進士第累官中書舍
人知制誥終吏部侍郎詩集四卷今存一首
初日照鳳樓
旭日煙雲殿朝陽燭帝居斷霞生峻宇通閣麗晴虛流
彩連朱檻騰輝照綺疏曈曨晨景裏明減曉光初戶牖
仙山近軒楹鳳翼舒還如王母過遥度五雲車
張又新
張又新字孔昭工部侍郎薦之子元和中擢第歴左右
補闕坐李逢吉黨貶江州刺史後附李訓遷刑部郎中
訓死復貶申州刺史詩十七首
郡齋三月下旬作(以下三首一作崔護詩)
春事日已歇池塘曠幽尋殘紅披獨墜初綠間淺深偃
仰倦芳褥顧步愛新隂謀春未及竟夏初遽見侵
五月水邊柳
結根挺涯涘垂影覆清淺睡臉寒未開嬾腰晴更軟搖
空條已重拂水帶方展似醉煙景凝如愁月露泫絲長
魚悮恐枝弱禽驚踐悵别幾多情含春任攀搴
三月五日陪大夫泛長沙東湖(一作李羣玉詩)
上已餘風景芳辰集遠坰綵舟浮泛蕩繡轂下娉婷棲
樹迴蔥蒨笙歌轉杳冥湖光迷翡翠草色醉蜻蜓鳥弄
桐花日魚飜穀雨萍泛今留勝會誰看畫蘭亭
贈廣陵妓
雲雨分飛二十年當時求夢不曾眠今来頭白重相見
還上襄王玳瑁筵
牡丹(成作㛰)
牡丹一朵值千金將謂□来色最深今日滿欄開似雪
一生辜負看花心
游白鶴山(末句缺一字)
白鶴山邊秋復春張文宅畔少風塵欲驅五馬尋真隠
誰是當初(闕)竹人
行田詩(一作白石巖)
白石巖前湖水春湖邊舊境有清塵欲追謝守行田意
今古同憂是長人
羅浮山
江北重巒積翠濃綺霞遥映碧芙蓉不知末後滄溟上
減却瀛洲第幾峰
青障山(一作慈湖山)
一派遠光澄碧月萬株聳翠獵金飇陶仙謾學長生術
暑往寒来更寂寥
中界山
琴瑟峰頭玉水流晉時遺跡更堪愁愁人到此勞長望
何處煙波是祖州
帆遊山
漲海嘗從此地流千帆飛過碧山頭君看深谷為陵後
翻覆人間未肯休
謝池
郡郭東南積穀山謝公曾是此躋攀今来惟有靈池月
猶是嬋娟一水間
華蓋山
一岫坡陀凝綠草千重虛翠透紅霞愁来始上消歸思
見盡江城數百家
吹臺山
吹臺山上綵煙凝日落雲收疊翠屏應謂焦桐堪採斵
不知誰是柳吴興
青㠗山
靈海泓澄匝翠峰昔賢心賞已成空今朝亭館無遺制
積水滄浪一望中
孤嶼
碧水逶迤浮翠巘綠蘿蒙密媚晴江不知誰與名孤嶼
其實中川是一雙
春草池
謝公夢草一差微謫宦當時道不機且謂飛霞遊賞地
池塘煙柳亦依依
封敖
封敖字碩夫蓚人元和中登第會昌初以左司員外郎
召為翰林學士知制誥遷御史中丞大中中歴平盧興
元節度使終尚書右僕射翰藁八卷今存詩二首
春色滿皇州
帝里春光正蔥蘢喜氣浮錦鋪仙禁側鏡寫曲江頭紅
萼開蕭閣黃絲拂御樓千門歌吹動九陌綺羅游日近
風先滿仁深澤共流應非顦顇質辛苦在神州
題西隠寺
三年未到九華山終日披圖一室間秋寺喜因晴後賞
靈峰看待足時還猨從有性留僧坐雲靄無心伴客閒
勝事儻能銷歲月已拚名利不相關
馬植
馬植字存之扶風人元和中進士擢第歴安南招討黔
中觀察使宣宗朝以戶部侍郎同中書門下平章事尋
罷為太子賓客分司東都起忠武節度使徙宣武卒詩
一首
奉和白敏中聖道和平致兹休運歲終功就合
詠盛眀呈上
舜德堯仁化犬戎許提河隴欵皇風指揮貙虎皆神算
恢拓乾坤是聖功四帥有征無汗馬七關雖戍已弢弓
天留此事還英主不在他年在大中
李廓
李廓宰相程之子登元和進士第累官潁州刺史大中
中終武寧節度使詩十八首
夏日途中
樹夾炎風路行人正午稀初蟬數聲起戲蝶一團飛日
色欺清鏡槐膏點白衣無成歸故里自覺少光輝
長安(一作漢宫)少年行
金紫少年郎繞街鞍馬光(一作狂)身從左中尉官屬右春
坊剗戴揚州帽重薰異國香垂鞭踏青草来去杏園芳
追逐輕薄伴閒遊不著緋長攏出獵馬數换打毬衣曉
日尋花去春風帶酒歸青樓無晝夜歌舞歇時稀
日高春睡足帖馬賞年華倒插銀魚袋行隨金犢車還
攜新市酒遠醉曲江花幾度歸侵黑金吾送到家
好勝耽長夜天眀燭滿樓留人看獨脚賭馬换偏頭樂
奏曾無歇杯廵不暫休時時遥冷笑怪客有春愁
遨遊攜豔妓裝束似男兒杯酒逢花住笙歌簇馬吹鶯
聲催曲急春色送(一作訝)歸遲不以聞街鼓華筵待月移
賞春惟逐勝大宅可曾歸不樂還逃席多狂慣衩衣歌
人踏日起語燕卷簾飛婦好(一作好婦)唯相妬倡樓不醉稀
戟門連日閉苦飲惜殘春開鎖通新客教姬屈醉人倩
(一作請)歌牽白馬自舞踏紅茵時輩皆相許平生不負身
新年高殿上始見有光輝玉鴈排方帶金鵝立仗衣酒
深和椀賜馬疾打珂飛朝下人争看香街意氣歸
遊市慵騎馬隨姬入坐車樓邊聽歌吹簾外見鶯(一作插釵)
花樂服從人閙歸心畏日斜蒼頭来去報飲伴到倡家
小婦教鸚鵡頭邊唤醉醒犬嬌眠玉簟(一作鼻)鷹掣憾金
鈴碧地攅花障紅泥待客亭雖然長按曲不飲不曾聽
鷄鳴曲
星稀月沒入(一作上)五更膠膠角角鷄初鳴征人牽馬出
門立辭妾欲向安西行再鳴引頸簷頭下樓中角聲催
上馬纔分曙色第二(應作三)鳴旌旆紅塵已出城婦人上
城亂招手夫婿不聞遥哭聲長恨鷄鳴别時苦不遣鷄
栖近窗戶
鏡聽詞(古之鏡聽猶今之瓢卦也)
匣中取鏡辭竈王羅衣掩盡眀月光昔時長著照容色
今夜潛將聽消息門前地黑(一作黑地)人来(一作未)稀無人錯
道朝夕歸更深弱體冷如鐵繡帶菱花懷裏熱銅片銅
片如有靈願照得(一作得照)見行人千里形
猛士行
戰鼓驚沙惡天色猛士虬髯眼前黑單于衣錦日行兵
陣頭走馬生擒得幽并少年不敢輕虎狼窟裏空手行
送振武將軍
葉葉歸邊騎風頭萬里乾金裝腰帶重鐵(一作錦)縫耳衣
寒蘆酒燒蓬煖霜鴻撚箭看黃河古戍道秋雪白漫漫
落第
牓前潛制淚衆裏自嫌身氣味如中酒情懷似别人煖
風張樂席晴日看花塵盡是添愁處深居(一作宫)乞過春
贈商山東于嶺僧
商嶺東西路欲分兩間茅屋一溪雲師言耳重知師意
人是人非不欲聞
上令狐舍人
名利生愁地貧居歲月移買書添架上斷酒過花時宿
客嫌吟苦乖童恨睡遲近来唯儉静持此荅深知
御定全唐詩卷四百七十九
