欽定四庫全書
御定全唐詩卷三十七
王績
王績字無功絳州龍門人文中子之弟隋末授祕書省
正字不樂在朝求為六合丞嗜酒不任事尋還鄉里唐
高祖武德初以前官待詔門下省時太樂署史焦革家
善釀績求為丞革死棄官歸東臯著書號東臯子集五
卷今編詩一卷
古意六首
幽人在何所紫巖有仙躅月下横寶琴此外將安欲材
抽嶧山榦徽點崑丘玉漆抱蛟龍脣絲纏鳳凰足前彈
廣陵罷後以明光(一作光明)續百金買一聲千金傳一曲世
無鍾子期誰知心所屬
竹生大夏谿蒼蒼富竒質綠葉吟風勁翠莖犯霄密霜
霰封其柯鵷鸞食其實寧知軒轅後更有伶倫出刀斧
俄見尋根株坐相失裁為十二管吹作雄雌律有用雖
自傷無心復招疾不如山上草離離保終吉
寶龜尺二寸由来宅深水浮遊五湖内宛轉三江裏何
不深復深輕然至溱洧溱洧源流狭春秋不濡軌漁人
遞往還網罟相縈藟一朝失運會刳腸血流死豐骨輸
廟堂鮮腴藉籩簋棄置誰怨尤自我招此否餘靈寄明
卜復来欽所履
松生北巖下由来人徑絶布葉捎雲煙插根擁巖穴自
言生得地獨負凌雲潔何時畏斤斧幾度經霜雪風驚
西北枝雹隕東南節不知歲月久稍覺枝榦折藤蘿上
下碎枝榦縦横裂行當糜爛盡坐共灰塵滅寧關匠石
顧豈為王孫折盛衰自有時聖賢未嘗屑寄言悠悠者
無為嗟大耋
桂樹何蒼蒼秋来花更芳自言歲寒性不知露與霜幽
人重其德徙植臨前堂連拳(一作蜷)八九樹偃蹇二三行
枝枝自相糾葉葉還相當去来雙鴻鵠栖息兩鴛鴦榮
蔭誠不厚斤斧亦勿傷赤心許君時此意那可㤀
彩鳳欲將歸提羅出郊訪羅張大澤已鳳入重雲颺朝
栖崑閬木夕飲蓬壺漲問鳳那遠飛賢君坐相望鳳言
荷深德微禽安足尚但使雛卵全無令繒繳放皇臣力
牧舉帝樂簫韶暢自有来巢時眀年阿閣上
石竹詠
萋萋結綠枝曄曄垂朱英常恐零露降不得全其生歎
息聊自思此生豈我情昔我未生時誰者令我萌棄置
勿重陳委化何足驚
田(一作山)家三首(一作王勃詩)
阮籍生涯(一作年一作平)懶嵇康意氣疎相逢一醉飽獨坐數
行書小池聊養鶴閒田且牧豬草生元亮徑花暗子雲
居倚牀看婦織登壠課兒鋤迴頭尋仙事併是一空虚
家住箕山下門枕潁川濱不知今有漢唯言昔避秦琴
伴前庭月酒勸後園春自得中林士何忝上皇人
平生唯酒樂作性不能無朝朝訪鄉里夜夜遣人酤家
貧留客久不暇道精麤抽簾持益炬拔簀更燃爐恒聞
飲不足何見有殘壺
贈李徵君大夀
孔淳辭散騎陸昶謝中郎幅巾朝帝罷杖策去官忙附
車還趙郡乘船向武昌九徵書未巳十辟譽彌彰副君
迎綺季天子送嚴光灞陵幽徑近磻谿隱路長編蓬還
作室績草更為裳會稽置樵處蘭陵賣藥行看書惟道
德開教止農桑别有幽懷侣由来高讓王前年辭厚幣
今歲返寒鄉有書横石架無氊坐土牀蘭英猶足釀竹
實本無糧澗松寒轉直山菊秋自香管寧存祭禮王霸
重朝章去去相隨去披裘驕盛唐
山中叙志(一本題上有未婚二字)
物外知何事山中無所有風鳴静夜琴月照芳春酒直
置百年内誰論千載後張奉(一作鳳)聘賢妻老莱藉嘉偶
孟光儻未嫁梁鴻正湏婦
贈梁公
我欲圖世樂斯樂難可常位大招譏嫌祿極生禍殃聖
莫若周公忠豈踰霍光成王已興誚宣帝如負芒范蠡
何智哉單舟戒輕裝疏廣豈不懷策杖還故鄉朱門雖
足悅赤族亦可傷履霜成堅冰知足勝不祥我今窮家
子自言此見長功成皆能退在昔(一作自古)誰滅亡
薛記室收過莊見尋率題古意以贈
伊昔逢喪亂歴數閏當餘豺狼塞衢路桑梓成丘墟余
(一作吾)及爾皆亡東西各異居爾為背(一作培)風鳥我為涸
轍魚逮承雲雷後欣逢天地初東川聊下釣南畝試揮
鋤資稅幸不及伏臘常有儲散誕時須酒蕭條嬾向書
朽木不可雕短翮將焉攄故人有深契過我蓬蒿廬曳
裾出門迎握手登前除相看非舊顔忽若(一作對接)形骸疎
追道宿昔事切切心相於憶我少年時攜手遊東渠梅
李夹兩岸花枝何扶疏同志亦不多西莊有姚徐嘗愛
陶淵明酌醴焚枯魚嘗學公孫弘策杖牧羣豬追念甫
如昨奄忽成空虚人生詎能幾歲歲(一作蹙廹)常不舒賴有
北山僧教我以眞如使我視聽遣自覺塵累袪何事須
筌蹄今巳得兔魚舊遊儻多暇同此釋紛挐
晚年叙志示翟處士(正師)
弱齡慕竒調無事不兼修望氣登重閣占星上小樓眀
經思待詔學劍覓封侯棄繻頻北上懷刺幾西遊中年
逢喪亂非復昔追求失路青門隱藏名白社遊風雲私
所愛屠博暗為儔觧紛曾霸越釋難頗存周晚歲聊長
想生涯太若浮歸来南畝上更坐北溪頭古岸多磐石
春泉足細流東隅誠已謝西景懼難收無謂退耕近伏
念已經秋庚桑逢處跪陶潛見人(一作吏)羞三晨寧舉火
五月鎮披裘自有居常樂誰知身世憂
春日(一作初春)
前旦出園遊林華都未有今朝下堂来(一作望)池冰開已
久雪被(一作避)南軒梅風催北庭柳遥呼竈前妾却報機
中婦年光恰恰来滿甕營春酒
採藥
野情貪藥餌郊居倦蓬華青龍護道符白犬遊仙術腰
鎌戊已月負鍤庚辛日時時斷嶂遮(一作横)往往孤峰出
行披葛仙經坐檢神農(一作農皇)帙龜蛇採二苓赤白尋雙
术地凍根難盡藂枯苗易失從容肉作名薯蕷膏成質
家豐松葉酒器貯參花蜜且復歸去来刀圭輔衰疾
在京思故園見鄉人問
旅泊多年歲老去不知迴忽逢門前客道發故鄉来斂
眉俱握手破涕共銜杯殷勤訪朋舊屈曲問童孩衰宗
多弟姪若箇賞池臺舊園今在否新樹也應栽柳行疎
密布茅齋寬窄裁經移何處竹别種幾株梅渠當無絶
水石計總生苔院果誰先熟林花那後開羇心祗欲問
為報不須猜行當驅下澤去剪故園莱
春桂問答二首
問春桂桃李正芬(一作芳)華年光隨處滿何事獨無花
春桂荅春華詎能久風霜搖落時獨秀君知不
北山
舊知山裏絶氛埃登高日暮心悠哉子平一去何時返
仲叔長遊遂不来幽蘭獨夜清琴曲桂樹凌雲濁酒杯
槁項同枯木丹心等死灰
野望
東臯薄暮望徙倚欲何依樹樹皆秋(一作春)色山山惟落
暉牧人驅犢返獵馬帶禽歸相顧無相識長歌懷采薇
贈程處士
百年長擾擾萬事悉悠悠日光隨意落河水任情流禮
樂囚姬旦詩書縛孔丘不如高枕枕(一作上)時取醉消愁
九月九日贈崔使君善為
野人迷節候端坐隔塵埃忽見黃花吐方知素節回映
巖千叚發臨浦萬株開香氣徒盈把無人送酒来
獨坐
問君樽酒外獨坐更何須有客談名理無人索地租三
男婚令族五女嫁賢夫百年隨分了未羡陟方壺
遊仙四首
暫出東陂路過訪北巖前蔡經新學道王烈舊成仙駕
鶴来無日乘龍去幾年三山銀作地八洞玉為天金精
飛欲盡石髓溜應堅自悲生世促無暇待桑田
上自芝蘭徑中巖紫翠房金壺新煉乳玉釡始煎香六
局黃公術三門赤帝方吹沙聊作鳥動石試為羊緱氏
還程促瀛洲會日長誰知北巖(一作阜)下延首詠霓裳
結衣尋野路負杖入山門道士言無宅仙人更有村斜
溪横桂渚小徑入桃源玉牀塵稍冷金爐火尚温心疑
遊北極望似陟西崑逆愁歸舊里蕭條訪子孫
真經知那是仙骨定何為許邁心長切嵇康命似竒桑
疎金闕迥苔重石梁危照水然犀角遊山費虎皮鴨桃
聞已種龍竹未經騎為向天仙道棲遑君詎知
策杖尋隱士
策杖尋隱士行行路漸賖石梁横澗斷土室映山斜孝
然縦(一作疑)有舍威輦遂無家置酒燒枯葉披書坐落花
新垂滋水釣舊結茂陵罝歲歲長如此方知輕世華
贈學仙者
採藥層城遠尋師海路賒玉壺横日月金闕斷烟霞仙
人何處在道士未還家誰知彭澤意更覓(一作道)步兵那
(一作邪)春釀煎松葉秋杯浸菊花相逢寧可醉定不學丹
砂
黃頬山
别有青溪道斜亘碧巖隈崩榛横古蔓荒石擁寒苔野
心長寂寞山徑本幽迴步步攀藤上朝朝負藥来幾看
松葉秀頻值菊花開無人堪作伴歲晚獨悠哉
建德破後入長安詠秋蓬示辛學士(一本無建德破後四)
(字)
遇坎聊知止逢風或未歸孤根何處斷輕葉強能飛
過酒家五首(一作題酒店壁)
洛陽無大宅長安乏主人黃金銷未盡祗為酒家貧
此日長昏飲非關養性靈眼看人盡醉何忍獨為醒
竹葉連糟翠蒲萄帶麴紅相逢不令盡别後為誰空
對酒但知飲逢人莫強牽倚壚便得睡横甕足堪眠
有客湏教飲無錢可别沽来時長道貰慚愧酒家胡(一作)
(壺)
夜還東溪
石苔應可踐叢枝幸易攀青溪歸路直乘月夜歌還
山中别李處士
為向東溪道人来路漸賖山中春酒熟何處得停家
初春
春来日漸長醉客喜年光稍覺池亭好偏宜酒甕香
醉後
阮籍醒時少陶潛醉日多百年何足度乘興且長歌
題酒店壁
昨夜缾始盡今朝甕即開夢中占夢罷還向酒家来
戲題卜舗壁
旦逐劉伶去宵隨畢卓眠不應長賣卜湏得杖頭錢
嘗春酒
野觴浮鄭酌山酒漉陶巾但令千日醉何惜兩三春
獨酌
浮(一作在)生知幾日無狀逐空名不如多釀酒時向竹林
傾
秋夜喜遇王處士
北場芸藿罷東臯刈黍歸相逢秋月滿更值夜螢飛
山夜調琴
促軫乘明月抽弦對白雲從来山水韻不使俗人聞
看釀酒
六月調神麴正朝汲美泉從来作春酒未省不經年
食後
田家無所有晚食遂為常菜剪三秋綠飱炊百日黃胡
麻山麨樣楚豆野麋方始暴松皮脯新添杜若漿葛花
消酒毒萸帶發羹香鼓腹聊乘興寧知逢世昌
過漢故城
大漢昔未定強秦猶擅場中原逐鹿罷高祖鬱龍驤經
始謀帝坐兹焉壯未央規模窮棟宇表裏浚城隍羣后
崇長樂中朝增建章鉤陳被蘭錡樂府奏芝房翡翠明
珠帳鴛鴦白玉堂清晨寶鼎食閒夜鬱金香天馬来東
道佳人傾北方何其赫隆盛自謂保靈長歴數有時盡
哀平嗟不昌冰堅成巨猾火德遂頽綱奥位匪虚校貪
天竟速亡魂神吁社稷豺虎鬭巖廊金狄移灞岸銅盤
向洛陽君王無處所年代幾荒凉宫闕誰家域蓁蕪罥
我裳井田唯有草海水變為桑在昔高門内於今岐路
傍餘基不可識古墓列成行狐兔驚魍魎鴟鴞嚇獝狂
空城寒日晚平野暮雲黃烈烈焚青棘蕭蕭吹白楊千
秋并萬歲空使詠歌傷
益州城西張超亭觀妓(一作盧照鄰詩一作王勣詩)
落日明歌席行雲逐舞人江南飛暮雨梁上下輕塵冶
服看疑畫粧臺望似春高車勿遽返長袖欲相親
詠妓(一作王勣詩)
妖姬飾靚妝窈窕出蘭房日照當軒影風吹滿路香早
時歌扇薄今日舞衫長不應令曲誤持此試周郎
辛司法宅觀妓(一作王勣詩)
南國佳人至北堂羅薦開長裙隨鳳管促柱送鸞杯雲
光身後蕩雪態掌中回到愁金谷晚不怪玉山頽
詠巫山
電影江前落雷聲峡外長霽雲無處所臺館曉蒼蒼
詠懷
故鄉行雲是虚室坐間同日落西山暮方知天下空
句
琴曲唯留古書多半是經(見周氏涉筆)横裁桑節杖直剪
竹皮巾鶴警琴亭夜鶯啼酒甕春顔回唯樂道原憲豈
傷貧(被召謝病見西清詩話)寄身千載下聊遊萬物初欲令無
作有翻覺實成虚(獨坐)雙關防易斷隻眼畏難全魚鱗
張九拒鶴翅擁三邊(圍棋長篇見韻語陽秋)
御定全唐詩卷三十七
