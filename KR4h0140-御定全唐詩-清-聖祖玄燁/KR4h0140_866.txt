欽定四庫全書
御定全唐詩卷八百六十六
九華山白衣
吟(晉昌唐燕士隐九華山夜步林中有白衣丈夫戴紗巾貎孤俊年近五十循澗而來吟步)
(自若將與之言未及而没明日燕士問里人有識者曰是吳氏子舉進士善為詩卒數年矣)
澗水潺潺聲不絶溪壠茫茫野花發自去自來人不知
歸時唯對空山月(河東記無名小鬼贈韋齊休詩與此正同云澗水濺濺流不絶芳草綿綿)
(野花發自去自來人不知黃昏惟有青山月)
田達誠借宅鬼
詩(廬陵賈人田達誠治第新城有鬼自言居龍泉舍欲修葺借達誠廳事暫住又借其後堂)
(為子婚樟樹神女鬼善詩達誠具酒置紙筆須臾酒盡詩成凡數十篇筆作柳體或問其姓字)
(不言賦詩寄言衆亦不諭後歲餘辭謝去)
天然與我一靈通還與人間事不同要識吾家真姓字
天地南頭一段紅
長安中鬼
秋夜吟(長安秋夜有人聞鬼吟又有和者相傳務本門是鬼市或風雨晦冥皆聞其諠)
(聚之聲焉)
六街鼓歇行人絶九衢茫茫室有月(吟)九衢生人何勞
勞長安土盡槐根高(和)
隔窗鬼
題窗上詩(明經王紹夜深讀書有人隔窗借筆紹借之於窗上題詩題訖寂然無聲)
(乃知非人也)
何人窗下讀書聲南斗闌干北斗横千里思家歸不得
春風腸斷石頭城
巴陵館鬼
柱上詩(巴陵江岸古館有一廳多怪物扄鎖巳十年矣山人劉方玄宿館中聞有婦人)
(及老青衣言語俄有歌者歌訖復吟詩聲殊酸切明日啓其廳見前間東柱上有詩一首墨色)
(甚新乃知即夜來人也復以此訪於人終不能知之)
爺娘送我青楓根不記青楓幾迴落當時手刺衣上花
今日為灰不堪著
徐侃
留别安鳳(夀春人徐侃與安鳳友善相期同覓舉長安鳳先行侃以母老中止十年)
(後侃忽至長安仍約鳳同歸鳳辭以久漂泊恥還故鄉各為詩贈荅然侃死於家已三年矣)
君寄長安久恥不還故鄉我别長安去切在慰高堂不
意與離恨泉下亦難忘
(附)安鳳贈别徐侃
一自離鄉國十年在咸秦泣盡卞和血不逢一故人今
日舊友别羞此漂泊身離情吟詩處麻衣掩淚頻泪别
各分袂且及來年春
商山客死書生
述懷(祖詠之孫價落第後嘗遊商山夜宿空佛寺中秋月甚明忽有一人自殿後出揖價)
(共坐語笑說經史云今夕偶相遇後會難期輒賦三兩篇以述懷賦訖再三吟之夜久遂揖而)
(退至明日問鄰人云此前後數里並無人居但有書生客死者葬在佛殿後南崗山上價為文)
(弔之而去)
家住驛北路百里無四鄰往來不相問寂寂山家春
南岡夜蕭蕭青松與白楊家人應有夢遠客已無腸
白草寒露裏亂山明月中是夕苦吟罷寒燭與君同
冡中人
續鄭郊吟(郊河北人下第遊陳蔡間過一冡上有竹二竿青翠可愛因吟詩二句久)
(不能續忽聞冡中續此郊驚問之不復言矣)
冡上兩竿竹風吹常嫋嫋(郊)下有百年人長眠不覺曉
(冡中人)
崇聖寺鬼
題壁(漢州崇聖寺寒食日忽有朱衣一人紫衣一人驅殿僕馬極盛各題一絶句於壁而)
(去失其所在)
禁煙佳節同遊此正值酴醿夾岸香𬗟首(一作想)十年前
往事強吟風景亂愁腸(朱衣人)
策馬暫尋原上路落花芳草尚依然家亡國破一場夢
惆悵又逢寒食天(紫衣人)
任彦思家鬼
血書詩(蜀昌州牧任彦思家有鬼空中奏樂索食食之無遺凡七八年一日不聞樂聲)
(置食無所饗廳舍栿上血書一詩彦思以刀剗之字已入木)
物類易遷變我行人不見珍重任彦思相别日已遠
峽中白衣
贈馬植
截竹為筒作笛吹鳳凰池上鳳凰飛勞君更向黔南去
即是陶鈞萬類時
張仁寶
題芭蕉葉上(校書郎張仁寶素有才學年少而逝自成都歸葬閬中權殯東津寺)
(其家寒食日聞扣門甚急出視無人唯見門上有芭蕉葉題詩端午日又聞扣門聲其父於門)
(罅伺之見其子身長三丈許足不踐地門上題五月五日天中節題未畢其父開門即失所在)
寒食家家盡禁煙野棠風墜小花鈿如今空有孤魂夢
半在嘉陵半錦川
崔常侍
官坡館聯句(有中官宿官坡館燈下見有三人至皆古衣冠相謂曰崔常侍來何)
(遲俄有一人續至悽悽然有離别之意盖崔常侍也舉酒賦詩聮句末即崔常侍之詞也中官)
(將起四人相顧哀嘯而别)
牀頭錦衾斑復斑架上朱衣殷復殷空庭朗月閒復閒
夜長路遠山復山
李煜
亡後見形詩(賈魏公尹京日忽有人來展刺謁曰前江南國主李煜相見則一清)
(瘦道士爾自言今為師子國王偶思鍾山而來懷中取一詩授賈讀之随身灰滅)
異國非所志煩勞殊清閒驚濤千萬里無乃見鍾山
龐德公
同鹿門少年馬紹隆冥遊詩
千年故國歲華奔一柱高臺已斷魂唯有峴亭清夜月
與君長嘯學蘇門(同望荆門)
高名宋玉遺閑麗作賦蘭成絶盛才誰似遼東千歲鶴
倚天華表却歸來(憶荆南)
朱均
貽常夷詩(建康常夷家近清溪一日有人齎書至稱吳郡朱秀才均相聞悉非生人)
(語末有一詩夷尅期書中請與相見秀才着角巾葛单衣曳履可年五十許風度閑和雅有清)
(致自云梁朝朱异從子本州舉秀才高第屬四方多難遂無宦情陳永定末終此地問梁陳間)
(事歷歷分明後數相來往談宴賦詩)
平生遊城郭殂没委荒榛自我辭人世不知秋與春牛
羊久來牧松柏幾成薪分絶車馬好甘随狐兔羣何處
清風至君子幸為鄰烈烈盛名德依依佇良賓千年何
旦暮一室動人神喬木如在望通衢良易遵高門儻無
隔向與析龍津
夷陵女郎
空館夜歌(文明中竟陵劉諷投夷陵空館夜見一女郎命青衣紫綏邀劉家六姨姨)
(十四舅母南鄰翹翹小娘子溢奴同歌詠歌竟有黃衫人奉婆提王命召去因不見)
明月清風良宵會同星河易翻歡娛不終綠樽翠杓為
君斟酌今夕不飲何時歡樂
楊柳楊柳嫋嫋随風急西樓美人春夢長繡簾斜捲千
條入
玉戶金缸願陪君王邯鄲宫中金石絲簧衛女秦娥左
右成行紈縞繽紛翠眉紅妝王歡顧盼為王歌舞願得
君歡常無災苦
孔氏
贈夫詩三首(開元中有幽州衙將姓張者妻孔氏生五子而卒後娶妻李氏悍妬)
(虐遇五子日鞭箠之五子不堪其苦哭於其母墓前母忽于冡中出撫其子悲慟久之因以白)
(布巾題詩贈張令五子呈其父連帥上聞勑李氏決一百流嶺南張停所職)
不忿成故人掩涕每盈巾死生今有隔相見永無因
匣裏殘妝粉留將與後人黃泉無用處恨作冡中塵
有意懷男女無情亦任君欲知腸斷處明月照孤墳
唐晅妻張氏
荅夫詩二首(晉昌唐晅娶姑女張氏頗有令德開元十八年晅入洛妻卒於衛南)
(莊後數歲得歸追感陳迹賦詩悲吟忽見張氏前來曰感君記念冥司特放兒來因相拜欵語)
(下簾幃申繾綣宛如平生晅以詩贈張氏氏亦裂帶題詩以荅天明别去)
不分殊幽顯那堪異古今陰陽徒(一作途)自隔聚散兩雞
(一作難為)心
蘭階兔月斜銀燭半含花自憐長夜客泉路以為家
(附)唐晅悼妻詩
寢室悲長簟妝樓泣鏡臺獨悲桃李節不共夜泉開魂
兮若有感髣髴夢中來
常時華堂静笑語度更籌恍惚人事改冥寞委荒邱陽
原歌薤露陰壑惜(一作悼)藏舟清夜妝臺月空想畫眉愁
贈妻詩
嶧陽桐半死延津劒一沈如何宿昔内空負百年心
韋璜
贈姊(潞城縣令周混妻韋璜容色妍麗性多黠惠恒與其嫂姊期先死以幽冥事相報乾)
(元中卒月餘忽至其家空中靈語謂家人曰本期相報故以是來後復附婢靈語又制五言詩)
(與姊嫂夫數首)
修短各有分浮華亦非真斷腸泉壤下幽憂難具陳凄
凄白楊風日暮堪愁人
贈夫二首(題云泉臺客韋璜)
不得長相守青春夭蕣華舊遊今永已泉路却為家
早知離别切人心悔作從來恩愛深黃泉冥寞雖長逝
白日屏帷還重尋
贈嫂(序云阿嫂相疑留詩)
赤心用盡為相知慮後防前抵定疑案牘可申生節目
(一作日)桃符雖聖欲何為
臨淄縣主
與獨孤穆冥會詩(貞元中河南獨孤穆者隋將獨孤盛裔孫也客遊淮南夜)
(投大儀縣宿路逢青衣引至一所見門館甚肅酒食衾褥備具有二女子出見自稱隋臨淄縣)
(主齊王之女死於廣陵之變以穆隋將後裔世禀忠烈欲成冥婚召來護兒歌人同至賦詩就)
(禮且云死時浮瘞草草囑穆改葬洛陽北坂穆於異日發地數尺果得遺骸因如言擕葬其夜)
(縣主復見曰歲至已夘當遂相見至貞元十五年巳夘穆果暴亡與之合窆)
江都昔喪亂闕下多搆兵豺虎恣吞噬干戈日縱横逆
徒自外至半夜開重城膏血浸宫殿刀槍倚簷楹今知
從逆者迺是公與卿白刃汚黃屋邦家遂因傾疾風知
勁草世亂識忠臣哀哀獨孤公臨死乃結纓天地既板
蕩雲雷時未亨今者二百載幽懷猶未平山河風月古
陵寢露煙青君子秉(一作稟)祖德方垂忠烈名華軒一惠
顧土室以為榮丈夫立志操存没感其情求義若可託
誰能抱幽貞(縣主贈穆)
皇天昔降禍隋室若綴旒患難在雙闕干戈連九州出
門皆凶䜿所向多逆謀白日忽然暮頽波不可收望夷
既結釁宗社亦貽羞温室兵始合宫闈血已流憫哉吹
簫子悲啼下鳳樓霜刃徒見逼玉笄不可求羅襦遺侍
者粉黛成仇讐邦國已淪覆餘生誓不留英英將軍祖
獨以社稷憂丹血濺黼扆豐肌染戈矛今來見禾黍盡
日悲宗周玉樹已寂寞泉臺千萬秋感兹一顧重願以
死節酬幽顯儻不昧終焉契綢繆(穆荅縣主)
平陽縣中樹久作廣陵塵不意何郎至黃泉重見春(來家)
(歌人詩)
金閨久無主羅袂坐生塵願作吹簫伴同為騎鳳人(穆諷)
(縣主就禮)
朱軒下長路青草啟孤墳猶勝陽臺上空看朝暮雲(縣主)
(許穆詩)
露草芊芊頽塋未遷自我居此於今幾年與君先祖疇
昔恩波死生契闊忽此相過誰謂佳期尋當别離俟君
之北攜手同歸(縣主請遷葬詩)
伊彼維揚在天一方驅馬悠悠忽來異鄉情通幽顯獲
此相見義感疇昔言存繾綣清江桂洲可以遨遊惟子
之故不遑淹留(穆荅縣主)
王氏婦
與李章武贈荅詩(中山李章武貞元三年客遊華州於市北街見一婦甚美)
(遂賃舍其家主人姓王此則其子婦也兩相悅而私焉月餘計用直三萬餘子婦所供費亦倍)
(之情好彌切章武告歸贈鴛鴦綺子婦荅以玉指環各為詩别至十一年重遊則王氏長老捨)
(業遠遊室無一人子婦殁巳再周矣有東鄰婦楊道其臨沒相托語云李十八郎至此乞暫留)
(止冀神會於髣髴中章武於是仍就其家借憩具酒食呼祭果見王氏從室北角冉冉至迎擁)
(共宿叙平生歡至五更下牀嗚咽仍各為詩叙别自屋角去不復見)
鴛鴦綺知結幾千絲别後尋交頸應傷未别時(章武贈王氏鴛)
(鴦綺)
捻指環相思見環重相憶願君永持翫循環無終極(王氏)
(荅李章武白玉指環)
河漢巳傾斜神魂欲超越願郎更迴抱終天從此訣(王氏)
(贈别李章武)
分從幽顯隔豈謂有佳期寧辭重重别所歎去何之(章武)
(荅王氏)
昔辭懷後會今别便終天新悲與舊恨千古閉窮泉(王氏)
(再贈章武)
後期杳無約前恨已相尋别路無行信何因得寄心(章武)
(再荅王氏)
水不西歸月暫圓令人惆悵古城邊蕭條明早分岐路
知更相逢何歲年
(附)李助為章武賦(章武與道友隴西李助話其事助亦感而賦詩)
石沈遼海闊劍别楚天長會合知無日離心滿夕陽
王麗貞
與曾季衡冥會詩(太和四年塩州防禦使曾孝安有孫季衡居使宅西院前)
(使君王有女麗貞暴終於此魂現與季衡欵合近六十日少年好色不以為疑偶洩之人麗貞)
(責其負約留詩為别季衡不能詩強為一篇酬之遂絶後詢五原紉針婦云王使君女歸葬北)
(邙山陰晦人多見其魂遊於此則女詩所云北邙空恨清秋月也)
五原分袂真吳越燕拆鶯離芳草歇年少煙花處處春
北邙空恨清秋月(麗貞留别)
莎草青青雁欲歸玉腮珠淚灑臨岐雲鬟飄去香風盡
愁見鶯啼紅樹枝(季衡酬别)
客戶里女子
贈段何(進士段何太和八年賃居客戶里卧疾小愈有美人徑至閤中從二青衣皆絶)
(色說諭再三何終不應乃以紅箋題詩一篇置案上而去書迹柔媚紙末惟書一我字何自此)
(疾日退)
樂廣清羸經幾年姹娘相托不論錢輕盈妙質歸何處
惆悵碧樓紅玉鈿
密陀僧
湖城廳吟(太和中閿鄉主簿沈恭禮攝湖城尉有人自稱李忠義江淮人傭於此客)
(死丐祈一食兼一小帽恭禮許之忠義曰此廳人居多不安有一女子年可十七八名曰密陀)
(僧來恭甚不可與交言少間果有一女子來微笑轉盻自薦恭禮不頋女吟此詩恭禮又不顧)
(逡巡而去在湖城每夜輒來後歸閿鄉亦隔夜至一年餘方漸稀然終不能為患也)
黃帝上天時鼎湖元在兹七十二玉女化作黃金芝
西施
謝王軒(太和中進士王軒少為詩頗有才思嘗遊西江泊舟苧蘿山下題詩於石俄見)
(一女子自稱西施振璚璫扶石笋以詩酬謝歡會而别)
妾自吳宫還越國素衣千載無人識當時心比金石堅
今日為君堅不得
(附)王軒題西施石詩
嶺上千峯秀江邊細草春今逢浣紗石不見浣紗人
(附)軒詩
佳人去千載溪山久寂寞野水浮白煙巖花自開落猨
鳥舊清音風月閒樓閣無語立斜陽幽情入天幕
西施詩
高花巖外曉相鮮幽鳥雨中啼不歇紅雲飛過大江西
從此人間怨風月
(附)軒詩
當時計拙笑將軍何事安邦賴美人一自仙葩入吳國
從兹越國更無春
西施詩
雲霞出沒羣峰外鷗鳥浮沉一水間一自越兵齊振地
夢魂不到虎丘山
甄后
與蕭曠冥會詩(太和處士蕭曠善琴東遊至洛水之上見一美人自稱洛浦神)
(女即甄后也性好鼓琴願一聽君操曠為彈别鶴及悲風后又召龍王織綃女傳觴叙語各為)
(詩而别)
玉筯凝腮憶魏宫朱絃(一作絲)一弄洗清風明晨追賞應
愁寂沙渚煙銷翠羽空(甄后留别蕭曠)
織綃泉底少歡娛更勸蕭郎盡酒壺愁見玉琴彈别鶴
又將清淚滴真珠(織綃女詩)
紅蘭吐艷間夭桃自喜尋芳數已遭珠珮鵲橋從此斷
遥天空恨碧雲高(蕭曠荅詩)
沙磧女子
五原夜吟(進士趙合太和初游五原夜卧沙磧中聞沙中女子悲吟起問之自陳姓)
(李家奉天城南小李村往省姊道遭党羌撾殺於此今已三年倘能歸骨必有以報合如言收)
(骨擕至奉天訪得小李村葬之明日見此女來謝曰吾大父有演恭同契續混元經子能窮之)
(龍虎之丹不日成矣合受之女子已沒合遂究其玄微得度世)
雲鬟消盡轉蓬稀埋骨窮荒(一作鄉)失(一作無)所依牧馬不
嘶沙月白孤魂空逐雁南飛
陳宫妃嬪
與顔濬冥會詩(會昌中進士顔濬下第遊廣陵同載有青衣年二十許自云姓)
(趙名幼芳臨别期之中元游瓦官閣當一會神仙中人濬如言果往見美人及幼芳亦在美人)
(言家在清溪邀濬過之則陳朝張麗華也須臾孔貴嬪亦來問幼芳乃是麗華侍兒後為隋宫)
(御女死於江都之亂者命酒賦詩濬因留與麗華同寢達曙而别尋其處地近清溪乃陳朝宫)
(人墓濬惨惻而返)
秋草荒臺響夜蛩白楊凋(一作聲)盡減悲風綵箋曾擘欺
江總綺閣塵消(一作清)玉樹空(麗華賦)
寶閣排雲稱望仙五雲高艷擁朝天清溪猶有當時月
應照瓊花綻綺筵(貴嬪賦)
素(一作皓)魄初圓恨翠娥繁華濃豓竟如何南(一作兩)朝唯有
長江水依舊門前作逝波(幼芳賦)
簫管清吟怨麗華秋江寒月綺窗斜慚非後主題箋(一作)
(詩)客得見臨春閣上花(濬詩)
湘中女子
驛樓誦詩(鄭僕射愚嘗游湘中宿於驛樓夜遇女子誦詩頃刻不見)
紅樹醉秋色碧溪彈夜弦佳期不可再風雨杳如年
薛濤
贈楊藴中(進士楊藴中得罪下成都府獄夜夢一婦人曰我即薛濤也幽死此室因)
(贈此詩)
玉漏聲長燈耿耿東牆西牆時見影月明窗外子規啼
忍使孤魂愁夜永
孟蜀妃張太華
葬後見形詩(孟昶廣政初與妃張太華同遊青城山丈人觀太華死即葬其地數)
(年後道士李若沖忽見其現形因吟一詩懇若沖超拔幽魂若沖於中元節黃籙齋會為太華)
(奠長生金簡生神玉章得度夢太華復吟一詩來謝壁間有黃土書)
獨卧經秋墮鬢蟬白楊風起不成眠尋思往日椒房寵
淚濕衣襟損翠鈿
謝李若沖
符吏匆匆叩夜扃便隨金簡出幽冥蒙師薦拔恩非淺
領得生神九過經
安邑坊女
幽恨詩(上都安邑坊陸氏宅人常謂為凶宅冇進士臧夏僦居其中晝寢忽夢魘見一)
(女人綠帬紅袖弱質纖腰如霧濛花收淚而云聽妾一篇幽恨之句良久方悟)
卜得上峽日秋江(一作天)風浪多巴陵一夜雨腸斷木蘭
歌
韋檢亡姬
和檢詩(檢舉進士不第有美姬捧心而卒追痛不勝舉酒吟詩一日忽夢姬言有後期)
(遂和前詩檢終日悒悒更夢姬曰即遂相見矣覺來神魂恍惚復題詩一首未幾果即世皆符)
(兆)
春雨濛濛不見天家家門外柳和煙如今腸斷空垂淚
歡笑重追别有年
(附)檢悼亡姬詩
寶劍化龍歸碧落嫦娥隨月下黃泉一杯酒向青春晩
寂寞書窗恨獨眠
夢後自題
白浪漫漫去不迴浮雲飛盡日西頽始皇陵上千年樹
銀鴨金鳧也變灰
蘇檢妻
與夫同詠詩(蘇檢登第歸吳行及澄城止於縣樓上夢其妻取紅箋剪數寸題詩)
(檢亦裁蜀箋而賦焉詩成俱送所卧席下及寤果於席下得其詩視篋中紅箋亦有剪處歸家)
(妻死已葬矣問其死日乃澄城所夢之日謁其塋四面多是海棠花也一作鍾輻事互異)
楚水平如鏡周迴白鳥飛金陵幾多地一去不知歸(檢妻)
還吳東去過(一作下)澄城樓上清風酒半醒想得到家春
已暮海棠千樹已凋零(檢)
宫嬪
冥會詩
争不逢人話此身此身長夜不知春自從國破家亡後
隴上惟添芳草新(京昭儀寶仙)
休說人間恨戀多况逢佳客此相過堂中縱有千般樂
争及陽春一曲歌(張夫人華國)
幽谷窮花似妾身縱懷香艷吐無因多情公子能相訪
應解回風暫借春(景才人舜英)
恩情未足曉光催數朵眠花未得開却羡一雙金扼臂
得随人世出將來(一作隨君此去出泉臺)
金車美人
與謝翺贈荅詩(陳郡謝翺舉進士寓居長安昇道里庭中多植牡丹一日見冇)
(一美人乘金車至門年可十六七風貎閑麗謂翺曰聞此地冇名花故來與君一醉耳固問為)
(何人曰君但知非人則已安用問耶夜闌辭歸乞詩為贈翺悵然命筆美人荅之翺明年下第)
(東歸至新豐逆旅步月長望追感前事賦詩朗吟忽聞車音自西來視之乃前美人也曰將之)
(弘農感君意故一面耳嗚咽不自勝翺亦忍泣誦所製詩美人復酬一詩翺别之去雖知為怪)
(不能忘枉道弘農留數日求之竟絶影響還洛陽不數月以怨結卒)
陽臺後會杳無期碧樹煙深玉漏遲半夜香風滿庭月
花前空賦别離詩(一作花前竟發楚王悲翺)
相思無路莫相思風裏花開只片時惆悵金閨却歸去
(一作處)暁鶯啼斷綠楊枝(美人)
一紙華箋灑(一作麗)碧雲餘香猶在墨猶新空添滿目凄
凉事不見三山縹緲人斜月照衣今夜夢落花啼鳥去
年春紅閨更有堪愁處窗上蟲絲几(一作鏡)上塵(翺)
惆悵佳期一夢中武陵春色盡成空欲知離别偏堪恨
只為音塵兩不通愁態上眉凝淺綠淚痕侵臉落輕紅
雙輪暫與王孫駐明日西馳又向東(美人)
魏朋妻
贈朋詩(建州刺史魏朋辭滿後客居南昌素無詩思後遇病迷惑失心如有人相引接)
(忽索筆書詩詩意如其亡妻以贈朋也後十餘日朋卒)
孤墳臨清江每覩白日晩松影搖長風蟾光落嵓甸故
鄉千里餘親戚罕相見望望空雲山哀哀淚如霰恨為
泉臺客復此異鄉縣願言敦疇昔勿以棄疵賤
劉氏亡婦
題明月堂二首
蟬鬢驚秋華髮新可憐紅隙盡埃塵西山一夢何年覺
明月堂前不見人
玉鉤風急響丁東回首西山似夢中明月堂前人不到
庭前一夜老秋風
故臺城妓
詩(金陵黃進士夢過臺城故妓自云今為吳神樂部其詩云)
歌罷玉樓月舞殘金縷衣勻鈿收迸節歛黛别重闈網
斷蛛猶織梁春燕不歸那堪回首處江步野棠飛
金陵詞
宫中細草香紅濕宫内纖腰碧窗泣唯有虹梁春燕雛
猶傍珠簾玉鈎立
無名女鬼
示宋善威
月落三株樹日映九重天良夜歡宴罷暫别庚申年
無名鬼
詩
江上檣竿一百尺山中樓臺十二重山僧樓上望江上
指點檣竿笑殺儂
仙人未必便仙去還在人間人不知手把白鬚從兩鹿
相逢却問姓名誰
穠華
句(浚儀王氏葬其母有壻裴郎醉卧棺後家人不知遂掩其壙酒醒見文柏為堂羣婢連臂)
(踏歌一婢名穠華歌云)
柏堂新成樂未央迴來迴去繞裴郎
張守中
句
薄命蘇秦頻去國多情潘岳旋興悲今夜若棲芳草
徑為傳幽意達王孫(詠蝶)
無名鬼
句
芫花半落松風晩清
御定全唐詩卷八百六十六
