欽定四庫全書
御定全唐詩卷一百四十二
王昌齡
駕出長安(一作宋之問詩)
聖德超千古皇風扇九圍天廻萬象出駕動六龍飛淑
氣来黃道祥雲覆紫微太平多扈從文物有光輝
駕幸河東
晉水千廬合汾橋萬國從開唐天業盛入沛聖恩濃下
輦廻三象題碑任六龍睿眀懸日月千歲(一作載)此時逢
胡笳曲
城南虜已合一夜幾重圍自有金笳引能霑出塞衣(一作)
(能令出塞飛)聽臨關月苦清入海風微三奏高樓曉胡人掩
涕歸
潞府客亭寄崔鳳童
蕭條郡城閉旅館空寒煙秋月對愁客山鐘搖暮天新
知偶相訪斗酒情依然一宿阻長會清風徒滿川
和振上人秋夜懷士會
白露傷草木山風吹夜寒遥林夢親友高興發雲端(一作)
(巖巒)郭外秋聲急城邊月色殘瑶琴多遠思更為客中彈
送李擢遊江東
清洛日夜漲微風引孤舟離腸(一作觴)便千里遠夢生江
樓楚國橙橘暗吳門煙雨愁東南具今古歸望山雲秋
(一作收)
沙苑南渡頭
秋霧連雲白歸心浦溆懸津人空守䌫村館復臨川篷
(一作峯)隔蒼茫雨波連(一作通)演漾田孤舟未得濟入夢在
何年
客廣陵
樓頭廣陵近九月在南徐秋色眀海縣寒煙生里閭夜
帆歸楚客昨日度江書為問易名叟垂綸不見魚
靜法師東齋
築室(一作山)在人境遂得真隠情春盡草木變雨来池館
清琴書全雅道視聽已無生閉戶脫三界白雲自虛盈
素上人影塔
物化同枯木希夷眀月珠夲来生滅盡何者是虛無一
坐看如故千齡獨向隅至人非别有方外不應殊
遇薛眀府謁聰上人
欣逢柏梁故共謁聰公禪石室無人到繩牀見虎眠隂
崖常抱雪枯澗為生泉出處雖云異同歡在法筵
謁焦鍊師
中峯青苔壁一點雲生時豈意石堂裏得逢焦鍊師爐
香淨琴(一作金)案松影閒瑶墀拜受長年藥翩翻西海期
宿京江口期劉眘虛不至
霜天起長望殘月生海門風靜夜潮滿城高寒氣昏故
人何寂寞久已乖清言眀發不能寐徒盈江上尊
寒食即事
晉陽寒食地風俗舊来傳雨滅龍蛇火春生鴻雁天泣
多流水漲歌發舞雲旋西見之推廟空為人所憐
九日登高
青山遠近帶皇州霽景重陽上北樓雨歇亭臯仙菊潤
霜飛天苑御梨秋茱萸插鬢花宜夀翡翠横釵舞作愁
謾說陶潛籬下醉何曾得見此風流
萬歲樓
江上巍巍萬歲樓不知經歴幾千秋年年喜見山長在
日日悲看水獨流猿狖何曾離暮嶺鸕鷀空自泛寒洲
誰堪登望雲煙裏向晩茫茫發旅愁
夏月花萼樓酺宴應制
土德三元正堯心萬國同汾隂備冬禮長樂應和風賜
慶垂天澤流歡舊渚宫樓臺生海上簫鼓出天中霧曉
筵初接宵長曲未終雨隨青幕合月照(一作向)舞羅空玉
陛分朝列文章發聖聰愚臣忝書賦歌咏頌絲桐
送歐陽會稽之任
懷祿貴心賞東流山水長官移會稽郡地邇上虞鄉緩
帶屏紛雜漁舟臨訟堂逶迤廻谿趣(一作曲)猿嘯飛鳥行
萬室霽朝雨千峰迎夕陽輝輝遠洲暎曖曖澄湖(一作江)
光白髮有高士青春期上皇應須枉車歇(一作過)為我訪
荷裳
同王維集青龍寺曇壁上人兄院五韻
夲来清淨所竹樹引幽隂簷外含山翠人間出世心圓
通無有象聖境不能侵真是吾兄法何妨友弟深天香
自然會靈異識鐘音
東谿翫月(一作王維詩)
月從斷山口遥吐柴門端萬木分(一作紛)空霽流隂中夜
攅光連虛象白氣與風露寒谷靜秋泉響巖深青靄殘
澄清入幽夢破影抱空巒恍惚琴窗裏松谿曉思難
御定全唐詩卷一百四十二
