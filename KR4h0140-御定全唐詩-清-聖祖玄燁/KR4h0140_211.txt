欽定四庫全書
御定全唐詩卷二百十一
高適
高適字達夫渤海蓚人舉有道科釋褐封丘尉不得志
去游河右哥舒翰表為左驍衛兵曹掌書記進左拾遺
轉監察御史潼關失守適奔赴行在擢諫議大夫節度
淮南李輔國譖之左授太子少詹事出為蜀彭二州刺
史進成都尹劒南西川節度使召為刑部侍郎轉散騎
常侍封渤海縣侯永泰二年卒贈禮部尚書諡曰忠適
喜功名尚節義年過五十始學為詩以氣質自高每吟
一篇已為好事者傳誦開寳以来詩人之達者惟適而
已集二卷今編四卷
銅雀妓
日暮銅雀迥秋深玉座清蕭森松柏望委鬱綺羅情君
恩不再得妾舞為誰輕
塞下曲
結束浮雲駿翩翩出從戎且憑天子怒復倚將軍雄萬
鼓雷殷地千旗火生風日輪駐霜戈月魄懸琱弓青海
陣雲匝黑山兵氣衝戰酣太白高戰罷旄頭空(一本無戰酣二)
(句)萬里不惜死一朝(一作陣)得成功畫圖麒麟閣入朝明
光宮大笑向文士一經何足窮古人昧此道往往成老
翁
塞上
東出盧龍塞浩然客思孤亭堠列萬里漢兵猶備胡邊
塵漲北溟虜騎(一作塞馬)正南驅轉鬭豈長策和親非遠圖
惟昔李將軍按節出皇(一作臨此)都總戎掃大漠一戰擒單
于常懷感激心願效縦横謨倚劒欲誰語關(一作山)河空
鬱紆
薊門行五首
薊門逄古(一作故)老獨立思氛氲一身既零丁頭鬢白紛
紛勲庸今已矣不識霍將軍
漢家能用武開拓窮異域戍卒厭糠覈降胡飽衣食關
(一作開)亭試一望吾欲淚沾臆
邊城十一月雨雪亂霏霏元戎號令嚴人馬亦輕肥羌
胡無盡日征戰幾時歸
幽州多騎射結髮重横行一朝事將軍出入有聲名紛
紛獵秋草相向角弓鳴
黯黯(一作茫茫)長城外日沒更煙塵胡騎雖憑陵漢兵不顧
身古樹滿空塞黃雲愁殺人
效古贈崔二
十月河洲時一看有歸思風飈生慘烈雨雪暗天地我
輩今胡為浩哉迷所至緬懷當塗者濟濟居聲位邈然
在雲霄寧肻更淪躓周旋多燕樂門館列車騎美人芙
蓉姿狭室蘭麝氣金鑪陳獸炭談笑正得意豈論草澤
中有此枯槁士我慙經濟策久欲甘棄置君負縦横才
如何尚顦顇長歌增鬱怏對酒不能醉窮達自有時夫
子莫下淚
鉅鹿贈李少府
李侯雖薄宦時譽何籍籍駿馬常借人黃金每留客投
壺華館静縦酒凉風夕即此遇神仙吾欣知損益
東平留贈狄司馬(曾與田安西充判官)
古人無宿諾兹道以(一作未)為難萬里赴知已一言誠可
歎馬蹄經月窟劒術指樓蘭地出北庭盡城臨西海寒
森然瞻武庫則是(一作剛若)弄儒翰入幕綰銀綬乘軺兼鐡
冠練兵日精銳殺敵無遺殘獻捷見天子論功俘可汗
激昂丹墀下顧盻青雲端誰謂縦横策翻為權勢干將
軍既坎壈使者亦辛酸耿介挹(一作揖)三事羇離從一官
知君不得意他日會鵬摶
過盧明府有贈
良吏不易得古人今可傳静然本諸已以此知其賢我
行挹高風羡爾兼少年胸懷豁清夜史漢如流泉明日
復行春逶迤出郊壇登高見百里桑野鬱芊芊時平俯
鵲巢歲熟多人烟奸猾唯閉戶逃亡歸種田迴軒自郭
南老幼滿馬前皆賀蠶農至(一作事)而無徭役牽君觀黎
庶心撫之誠萬全何幸逄大道願言烹小鮮能奏明廷
主(一作誰能奏明主)一試武城弦
單父逄鄧司倉覆倉庫因而有贈
邦牧今坐嘯羣賢趨紀綱四人忽不擾耕者遥相望粲
粲府中妙授詞如履霜炎炎伏熱時草木無晶光匹馬
度睢水清風何激揚校緡閱帑藏發廪欣斯箱邂逅得
相逄歡言至夕陽開襟自公餘載酒登琴堂舉桮挹山
川寓目窮毫芒白鳥向田盡青蟬歸路長醉中不惜别
況乃正遊梁
薊門不遇王之煥郭密之因以留贈
適遠登薊丘兹晨獨搔屑賢交不可見吾願終難說迢
遞千里遊羇離十年别才華仰清興功業嗟芳節曠蕩
阻雲海蕭條帶風雪逄時事多謬失路心彌折行矣勿
重陳懷君但愁絶
寄孟五少府
秋氣(一作風)落窮巷離憂兼暮蟬後時已如此高興亦徒
然知君念淹泊憶我屢周旋征路見来雁歸人悲遠天
平生感(一作各)千里相望在貞堅(一作賢)
苦雨寄房四(一作休)昆季
獨坐見多雨况兹兼索居茫茫十月交窮隂千里餘彌
望無端倪北風擊林箊白日(一作月)渺難覩(一作見)黃雲争
卷舒安(一作焉)得造化功曠然一掃除滴瀝簷宇愁寥(一作)
(寂)寥談笑疎泥塗擁城郭水潦盤丘墟惆悵憫田農裵
回傷里閭曾是力井(一作耕)税曷為(一作云)無斗儲萬事切
中懷十年思上書君門嗟緬邈身計念居諸沈吟顧草
茅鬱怏任盈虚黃鵠(一作鶴)不可羨雞鳴時起予故人平
臺側高館臨通衢兄弟方荀陳才華冠應徐弹棋自多
暇飲酒更(一作復)何如知人想林宗直道慙史魚携手風
流(一作流風)在開襟鄙吝袪寧能訪窮巷相與對園(一作嘉一作家)
蔬
和賀蘭判官望北海作
聖代務平典輶軒推上才迢遥(一作亭)溟海際曠望滄波
開四牡未遑息三山安在哉巨鼇不可釣高浪何崔嵬
湛湛朝百谷茫茫連九垓挹流納廣大觀異增遲迴日
出見魚目月圓知蚌胎跡非想像到心以精靈猜遠色
帶孤嶼虚聲涵殷雷風行越裳貢水遏天吳災攬轡隼
將擊忘機鷗復来緣情韻騷雅獨立遺塵埃吏道竟殊
(一作吾)用翰林仍忝陪長鳴謝知己所媿非龍媒
和崔二少府登楚丘城作
故人亦不遇異縣久棲託辛勤失路意感歎登樓作清
晨眺原野獨立窮寥廓雲散芒碭山水還睢陽郭繞梁
即襟帶封衛多漂泊事古悲城池年豐愛墟落相逄俱
未展攜手空蕭索何意千里心仍求百金諾公侯皆我
輩動用在謀略聖心思賢才朅来刈葵藿
酬司空璲少府
飄颻未得意感激與誰論昨日遇夫子仍欣吾道存江
山滿詞賦札翰起涼温吾見風雅作人知德業尊驚飈
蕩萬木秋氣屯高原燕趙何蒼茫鴻雁来翩翻此時與
君别握手欲無言
酬李少府
出塞魂屢(一作猶)驚懷賢意難說誰知吾道間乃在客中
别日夕捧瓊瑶相思無休歇伊人雖薄宦舉代推高節
述作凌江山聲華滿冰雪一登薊丘上(一作山)四顧何慘
烈来雁無盡時邊風正騷屑將從崖谷遁且與沈浮絶
君若登青雲余當投魏闕
酬裴秀才
男兒貴得意何必相知早飄蕩與物永(一作華)蹉跎覺年
(一作身)老長卿無産業季子慙妻嫂此事難重陳未於(一作)
(為)衆人道
酬陸少府
朝臨淇水岸還望衛人邑别意在山阿征途背原隰蕭
蕭(一作稍稍)前村口唯見轉蓬入水渚人去遲霜天雁飛急
固應不遠别(一作我行應不遠)所與路(一作終)未及欲濟川上舟
相思空佇立
奉酬北海李太守丈人夏日平隂亭
天子股肱守丈人山嶽靈出身侍丹墀舉翮凌青冥當
昔皇運否人神俱未寧諫官莫敢議酷吏方專刑谷永
獨言事匡衡多引經兩朝納深衷萬乘無不聽盛烈播
南史雄詞豁東溟誰謂整隼旟翻然憶柴扃寄書汶陽
客迴首平隂亭開封見千里結念存百齡隐軫江山麗
(一作来)氛氲蘭茝馨自憐遇時休漂泊随流萍春野變木
德夏天臨火星一生徒羨魚四十猶聚螢從此日閒放
焉能懷拾青
酬馬八效古見贈
深(一作谿)崖無綠竹秀色徒氛氲時代種桃李無人顧此
君奈何冰雪操尚與蒿莱羣願託靈仙子一聲吹入雲
酬鴻臚裴主簿雨後睢陽北樓見贈之作(一作王昌)
(齡詩)
幕霞照新晴歸雲猶相逐有懷晨昏暇想見登眺目問
禮侍彤襜題詩訪茅屋高樓多古今陳事滿陵谷地久
微子封臺餘孝王築裵回顧霄漢豁達俯川陸遠水對
秋城長天向喬木公門何清淨列戟森已肅不歎攜手
稀恒思着鞭速終當拂羽翰輕舉随鴻鵠
酬裴員外以詩代書
少時方浩蕩遇物猶塵埃脱略身外事交遊天下才單
車入燕趙獨立心悠哉寧知戎馬間忽展平生懷且欣
清論高豈顧夕陽頽題詩碣石館縦酒燕王臺北望沙
漠垂漫天雪皚皚臨邊無策略覧古空裵回樂毅吾所
憐拔齊翻見猜荆卿吾所悲適秦不復廻然諾多死地
公忠成禍胎與君從此辭每恐流年催如何俱老大始
復忘形骸兄弟真二陸聲名連八裴乙未將星變賊臣
候天災胡騎犯龍山乘輿經馬嵬千官無倚着萬姓徒
悲哀誅呂鬼神動安劉天地開奔波走風塵倏忽值雲
雷擁旄出淮甸入幕徵楚材誓當剪鯨鯢永以竭駑駘
小人胡不仁讒我成死灰賴得日月明照耀無不該留
司洛陽宮詹府唯蒿莱是時掃氛祲尚未殱渠魁背河
列長圍師老將亦乖歸軍劇風火散卒争椎埋一夕瀍
洛空生靈悲曝腮衣冠投草莽予欲馳江淮登頓宛葉
下棲遑襄鄧隈城池何蕭條邑屋更崩摧縦横荆棘叢
但見瓦礫堆行人無血色戰骨多青苔遂除彭門守因
得朝玉階激昂仰鵷鷺獻替欣鹽梅驅傳及遠蕃憂思
鬱難排罷人紛争訟賦稅如山崖所思在畿甸曾是魯
宓儕自從拜郎官列宿煥天街那能訪遐僻還復寄瓊
瓌金玉本高價塤箎終易諧朗詠臨清秋涼風下庭槐
何意宼盜間獨稱名義偕辛酸陳侯誄(陳二補闕銘誄即裴所為)歎
息李膺杯白日屢分手青春不再来卧看中散論愁憶
太常齋酬贈徒為爾長歌還自咍
酬龐十兵曹
憶昔遊京華自言生羽翼懷書訪知己末路空相識許
國不成名還家有慙色託身從畎畝浪跡初自得雨澤
感天時耕耘忘帝力同人洛陽至問我睢水北遂爾欵
津涯淨然見胸臆高談懸物象逸韻投翰墨别岸迥無
垠海鶴鳴不息梁城多古意攜手共悽惻懷賢想鄒枚
登高思荆棘世情惡疵賤之子憐孤直酬贈感并深離
憂豈終極
同呂員外酬田著作幕(一作莫)門軍西宿盤山秋
夜作
磧路天早秋邊城夜應永遥傳戎旅作己報關山冷上
將頓盤阪諸軍徧泉井綢繆閫外書慷慨幕中請能使
勲業高動令氛霧屏遠途能自致短步終難騁羽翮時
一看窮愁始三省人生感然諾何啻若形影白髮知苦
心陽春見佳境(一作景)星河連塞絡刁斗兼山静憶君霜
露時使我空引領
酬祕書弟兼寄幕下諸公(并序)
乙亥歲適徵詣長安時侍御楊公任通事舍人詩
書起予盖終日矣今年適自封丘尉統吏卒於青
夷途經博陵得太守賈公之政相見如舊他日之
意存焉司業張侯周旋迨兹僅三十載將疇昔是
好匪窮達之異乎族弟祕書鴈序之白眉者風塵
一别俱東西南北之人愴然相逄適與願契旅館
之暇長懷益增因賦是詩愧非六義之流也
亞相膺時傑羣才遇良工翩翩幕下来拜賜甘泉宮信
知命世竒適會非常功侍御執邦憲清詞煥春叢末路
望繡衣他時常發蒙孰云三軍壮懼我彈射雄誰謂萬
里遥在我樽爼中光禄經濟器精微自深衷前席屢榮
問長城兼在躬高蹤激頽波逸翮馳蒼穹將副節制籌
欲令沙漠空司業志應徐雅度思沖融相思三十年憶
昨猶兒童今来抱青紫忽若披鵷鴻說劒增慷慨論交
持始終祕書即吾門虛白無不通多才陸平原碩學鄭
司農獻封到關西獨步歸山東永意久知處嘉言能亢
宗客從梁宋来行役随轉蓬酬贈欣元弟憶賢瞻數公
游鱗戲滄浪鳴鳳棲梧桐並負垂天翼俱乘破浪風眈
眈天府間偃仰誰敢同何意搆廣厦翻然顧雕蟲應知
阮步兵惆悵此途窮
淇上酬薛三據兼寄郭少府微(一作王齡昌詩)
自從别京華我心乃蕭索十年守章句萬事空寥落北
上登薊門茫茫見沙漠倚劒對風塵慨然思衞霍拂衣
去燕趙驅馬悵不樂天長滄洲路日暮邯鄲郭酒肆或
淹留漁潭屢棲泊獨行備艱險所見窮善惡永願拯芻
蕘孰云(一作辭)干鼎鑊皇情念淳古時俗何浮薄理道資
(一作湏)任賢安人在求瘼故交負靈竒逸氣抱謇諤隐軫
經濟具縦横建安作才望忽先鳴風期無宿諾飄颻勞
州縣迢遞限言謔東馳眇貝丘西顧彌虢略淇水徒自
流浮雲不堪託吾謀適可用天路豈寥廓不然買山田
一身與耕鑿且欲同鷦鷯焉能志鴻鵠(一作鶴)
酬岑二十主簿秋夜見贈之作
舍下蛩亂鳴居然自蕭索緬懷高秋興忽枉清夜作感
物我心勞凉風驚二毛池枯菡蓞死月出梧桐高如何
異鄉(一作州)縣復得交才彦汨沒嗟後時蹉跎耻相見箕
山别来久魏闕誰不戀獨有江海心悠悠(一作然)未嘗倦
答侯少府
常日好讀書晚年學垂綸漆園多喬木睢水清𥻘𥻘詔
書下柴門天命敢逡巡赫赫三伏時十日到咸秦褐衣
不得見黃綬翻在身吏道頓羈束生涯難重陳北使經
大寒關山饒苦辛邊兵若芻狗戰骨成埃塵行矣勿復
言歸歟傷我神如何燕趙陲忽遇平生親開館納征騎
彈絃娛遠賓飄颻天地間一别方兹晨東道有佳作南
朝無此人性靈出萬象風骨超常倫吾黨謝王粲羣賢
推郄詵明時取秀才落日過蒲津節苦名已富禄微家
轉貧相逄愧薄遊撫己荷陶鈞心事正堪盡離居(一作憂)
寧太頻兩河歸路遥二月芳草新柳接滹沱暗鶯連渤
海春誰謂行路難猥當希代珍提握每終日相思猶比
鄰江海有扁舟丘園有角巾君意定何適我懷知所遵
浮沈各異宜老大貴全真莫作雲霄計遑遑随搢紳
宋中别周梁李三子
曾是不得意適来兼别離如何一尊酒翻作滿堂悲周
子負高價梁生多逸詞周旋梁宋間感激建安時白雪
(一作雲)正如此青雲(一作天)無自疑李侯懷英雄(一作清英)骯髒
乃天資方寸且無間衣冠當在斯俱為千里遊忽(一作勿)
念兩鄉辭且見壮心在莫嗟攜手遲凉風吹北原落日
滿(一作照)西陂露下草初白天長雲屢滋我心不可問(一作)
(得)君去(一作兮)定何之京洛多知已誰能憶左思
宋中别李八
歲晏誰不歸君歸意可說將趨倚門望還念同人别駐
馬臨長亭飄然事明發蒼茫眺千里正值苦寒節舊國
多轉蓬平臺下明月世情薄疵賤夫子懷賢哲行矣各
勉旃吾當挹餘烈
别王徹
歸客自南楚悵然思北林(一作臨)蕭條秋風暮廻首江淮
深留君終日(一作留連愁作)歡或為梁父吟時輩想鵬舉他人
嗟陸沈載酒登平臺贈君千里心浮雲暗長路落日有
歸禽離别未足悲辛勤當自任吾知十年後季子多黃
金
送蕭十八與房侍御廻還
常苦(一作悲)古人遠今見斯人古澹泊遺聲華周旋必鄒
魯故交在梁宋遊方出庭戶匹馬鳴朔風一身濟河滸
辛勤采蘭詠欵曲翰林主歲月催别離庭闈遠風土寥
寥寒煙静莽莽夕隂吐(一作雲苦)明發不在兹青天眇難覩
宋中送族姪式顔(時張大夫貶括州使人召式顔遂有此作)
大夫擊東胡胡塵不敢起胡人山下哭胡馬海邊死部
曲盡公侯輿臺亦朱紫當時有勲業末路遭讒毁轉旆
燕趙間剖符括蒼裏弟兄莫相見親族遠枌梓不改青
雲心仍招布衣士平生懷感激本欲候知已去矣難重
陳飄然自兹始遊梁且未遇適越今何以鄉山西北愁
竹箭東南美峥嶸縉雲外蒼莽幾千里旅雁悲啾啾朝
昏孰云己登臨多瘴癘動息在風水雖有賢主人終為
客行子我攜一尊酒滿酌聊勸爾勸爾惟一言家聲勿
淪滓
又送族姪式顔
惜君才未遇愛君才若此世上五百年吾家一千里俱
遊帝城下忽在梁園裏我今行山東離憂不能已
贈别王十七管記
故交吾未測薄宦空年歲晩節蹤曩賢雄詞冠當世堂
中皆食客門外多酒債産業曾未言衣裘與人敝飄颻
戎幕下出入關山際轉戰輕壮心立談有邊計雲沙自
迥合天海空迢遞星高漢將驕月盛胡兵銳沙深冷陘
斷雪暗遼陽閉亦謂掃欃槍旋驚陷蜂蠆歸旌告東捷
鬭騎傳西敗遥飛絶漢書已築長安第畫龍俱在葉寵
鶴先居衛勿辭部曲勲不藉將軍勢相逄季冬月悵望
窮海裔折劒留贈人嚴装遂云邁我行將悠緬(說文與緬同)
及此還羈滯曾非濟代謀且有臨深誡随波混清濁與
物同醜麗眇憶青巗棲寧忘褐衣拜自言愛(一作偕)水石
本欲親蘭蕙何意薄松筠翻然重菅蒯恒深取與分孰
慢平生契欵曲雞黍期酸辛别離袂逄時愧名節遇坎
悲淪替適趙非解紛遊燕往(一作獨)無說浩歌方振蕩逸
翮思凌勵倏若異鵬摶吾當學蟬蜕
漣上别王秀才
飄颻經遠道客思滿窮秋浩蕩對長漣君行殊未休﨑
嶇山海側想像無前儔何意(一作豈謂)照乘珠忽然欲暗投
東路方蕭條楚歌復悲愁暮帆使人感去鳥兼離憂行
矣當自愛壮年莫悠悠余亦從此辭異鄉難久留贈言
豈終極慎勿滯滄洲
贈别沈四逸人(一作士)
沈侯未可測其况信浮沈十載常獨坐幾人知此心乘
舟蹈滄海買劒投黃金世務不足煩有田西山岑我来
遇知己遂得開清襟何意閫閾間沛然江海深疾風掃
秋樹濮上多鳴砧耿耿尊酒前聯雁飛愁音(一作隂)平生
重離别感激對孤琴(一作吟)
送韓九
惆悵别離日裵回岐路前歸人望獨樹匹馬随秋蟬常
與天下士許君兄弟賢良時正可用行矣莫徒然
送崔錄事赴宣城
大國非不理小官皆用才欲行宣城印住飲洛陽桮晩
景為人别長天無鳥迴舉帆風波渺倚棹江山来羨爾
兼乘興蕪湖千里開
别(一作送)張少府
歸客留不住朝雲縦復横馬頭向春草斗柄臨高城嗟
我久離别羨君看弟兄歸心更難道回首一(一作益)傷情
淇上别劉少府子英
近来住淇上蕭條惟空林又非耕種時閒散多自任伊
君獨知我驅馬欲招尋千里忽攜手十年同苦心求仁
見交態於道喜甘臨逸思乃天縦微才應陸沈飄然歸
故鄉不復問離襟南登黎陽渡莽蒼寒雲隂桑葉原上
起河凌山下深途窮更遠别相對益(一作一)悲吟
别耿都尉
四十能學劒時人無此心如何耿夫子感激投知音翩
翩白馬来二月青草深别易小千里興酣傾百金
御定全唐詩卷二百十一
