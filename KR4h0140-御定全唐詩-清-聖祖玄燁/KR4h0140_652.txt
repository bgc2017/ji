欽定四庫全書
御定全唐詩卷六百五十二
方干
贈天台葉尊師
莫(一作難)見平明離少室須知(一作猶須)薄暮入天台常時愛
縮山川去有夜自(一作曾)攜星月來靈藥不知何代得古
松應是長(一作少)年栽先生暗笑看(一作觀)棋者半局棋邊
白髮催
寄台州孫從事百篇(登第初授華亭尉)
聖世(一作代)科名酬志業仙州(一作山川)秀色(一作絶)助神機梅
真入仕提雄筆阮瑀從軍著綵衣晝寢不知山雪積春
遊應趁(一作趣)夜潮歸相思莫訝音書晩(一作絶)鳥去猶須
叠(一作累)日飛
送睦州侯郎中赴闕
昔著政聲聞國外今留儒術化江東青雲舊路歸仙掖
白鳳(一作雪)新詞入聖聰弦管未知銀燭曉旌旗(一作旗旛)已
侍(一作待)錦帆風郡人難議(一作誰識)酬恩德徧在三年禮遇
中
朱秀才庭際薔薇
繡難相似畫難真(一作成)明媚鮮妍絶比倫露壓盤條方
到地風吹豔色欲燒春斷霞轉影侵西壁濃麝分香入
四隣看取後時歸故里庭花應讓(一作爛花須譲)錦衣新
登龍瑞觀北巖
縱目下看浮世事方知峭崿與天通湖邊風力歸帆上
嶺頂雲根在雪中促韻寒鐘催落照斜行白鳥入遥空
前人去後後人至今古異時登眺同
送婺州許錄事
之官便是還鄉路白日堂堂著錦衣八詠遺風資逸興
一溪寒色助清威曙星沒盡提綱去暝角吹殘鏁印歸
笑我中年更愚僻醉醒多在釣漁磯
題龍泉寺絶頂
未明先見海底日良久遠鷄方報晨古樹含風長帶雨
寒巖四月始知春中天氣爽星河近下界時豐雷雨勻
前後登臨思無盡年年改换去(一作往)來人
贈上虞胡少府百篇
求仙不在鍊金丹輕舉由來別有門日晷未移三十刻
風騷已及四千言宏才尚遣居卑位公道何曾雪至冤
歛板塵中無恨色應緣利禄副晨昏
上鄭員外
為郡至公兼至察古今能有幾多人憂民一(一作亦)似清
吟苦守節還如未達貧利刅從前堪切玉澄潭到底不
容塵潛夫豈合干旌旆甘棹漁舟下釣綸
桐廬江閣
風煙百變無定態𬗟想畫人虛損心卷箔檻前沙鳥散
垂鉤牀下錦鱗沈白雲野寺凌晨磬紅樹孤村遥夜砧
此地四時抛不得非唯盛暑事開襟
題澄聖塔院上方
地靈直是饒風雨杉檜老於雲雨間只訝窗中(一作前)常
見海方知砌下更多(一作不離)山遠泉勢曲猶須引野果枝
低可要攀若把重門諭玄寂何妨善閉却無關
僧院小泉井
亦恐淺深同禹穴兼云制度象汙罇窺尋未見泉來路
𬗟想應穿石裂痕片段似冰猶可把澄清如鏡不曾昏
欲知到底無塵染堪與吾師比性源
過姚監故居(一作經陸補闕故居)
不敢要君徵亦起致君全得似唐虞讜言昨歎離天聽
新塜今聞入縣圖琴鎖壊窗風自觸鶴歸喬木月(一作日)
難呼學書(一作詩)弟子何人在檢點猶逢諫草無
陪李郎中夜晏
間世星郎夜晏時丁丁寒漏滴聲稀(一作微)琵琶弦促(一作)
(急)千般語(一作調)鸚鵡杯深四散飛遍請玉容歌白雪高
燒紅蠟(一作燭)照朱衣人間有此榮華事(一作人間盛事猶如此)爭
遣漁翁戀釣磯
狂寇後上劉尚書
孫武傾心與萬夫削平妖孽在斯須纔施偃月行軍令
便見台星逼座隅獨柱搘天寰海正雄名盖世古今無
聖君爭不酬功業仗下高懸破賊圖
劉尚書新創敵樓二首
下馬政成無一事應須勝地過朝昏笙歌引出桃花洞
羅繡擁來金谷園十里水雲吞半郭九秋山月入千門
常聞大厦堪棲息燕雀心知不敢言
異境永為歡樂地歌鐘夜夜復年年平明旭日生牀底
薄暮殘霞落酒邊雖向檻前窺下界不知窗裏是中天
直須分付丹青手畫出旌幢遶謫仙
贈李郢端公
非唯孤峭與世絶(一作飛動)吟處斯須能變通物外搜羅歸
(一作添)大雅毫端剪削有餘功山川正氣侵靈府雪月清
輝引思風别得人間上昇術丹霄路在五言中
送孫百篇遊天台
東南雲(一作去)路落斜行入樹穿村見赤城遠近常時(一作)
(聞)皆藥氣高低無處不泉聲映巖日(一作月)向牀頭沒濕
燭雲從柱底生更有仙花與靈鳥(一作草)恐君多半未(一作)
(不)知名
陸山(一作睦上)人畫水
毫末用功成一水水源山脉固難尋逡廵便可見波浪
咫尺不能知淺深但有片雲生海口終無明月在潭心
我來擬學磻溪叟白首釣璜非陸沈
郭中山居
莫見一瓢離樹上猶須四壁在林間沈吟不寐先聞角
屈曲登高自有山濺石迸泉聽未足亞窗紅果卧堪攀
公卿若便遺名姓却與禽魚作往還
雪中寄李知誨判官
聚散聯翩急復遲解將華髮兩相欺雖云竹重先蔵路
却訝巢傾不損枝入戸便從風起後照窗翻似月明時
此時門巷無行跡塵滿尊罍誰得知
途中言事寄居遠上人
舉目時時(一作看)似故園鄉心自動向誰言白雲曉濕寒
山寺紅葉夜飛明月村震澤風帆歸橘岸錢塘水府抵
城根羡師了達無牽束竹徑生苔掩竹門
雪中寄薛郎中
野禽未覺巢枝仄稚子先憂徑竹摧半夜忽明非月午
前庭旋釋被春催碎花若入樽中去清氣應歸筆底來
深擁紅爐聽仙樂忍教愁坐畫寒灰
題盛令新亭
舉目豈知新智慧存思便是小天台偶嘗嘉果求枝去
因問名花寄種(一作子)來春物誘才歸健筆夜歌牽醉入
叢杯此中難遇逍遥事計日應為印綬催
贈鄭仁規
一石雄才獨占難應分二斗借人寰澄心不出風騷外
落筆全歸教化間蓮幕未來須更聘桂枝纔去即先攀
可憐麗句能飛動荀宋精靈亦厚顔
送縉(一作晉)陵王少府赴舉(一作選)
相看不忍盡離觴五兩牽風速去檣遠驛新砧應弄月
初程殘角未吹霜越山直下分吳苑淮水横流入楚鄉
珍重郄家好兄弟明年禄位在何方
路入剡中作
截灣衝瀨片帆通高枕微吟到剡中掠草並飛憐燕子
停橈獨飲學漁翁波濤漫撼長潭月楊柳斜牽一岸風
便擬乘槎應去得仙源直恐接星東
東山瀑布
遥夜看來疑月照平明失去(一作却)被雲迷掛巖遠勢穿
松島(一作塢)擊石(一作落地)殘聲注稻畦素色噴成三伏雪餘
波流作萬年溪不緣(一作若非)真宰能開决應向前山(一作山前)
雜淤泥
水墨松石
三世精能舉世無筆端狼籍見功夫添來勢逸隂崖黑
潑處痕輕灌木枯垂地寒雲吞大漠過江春雨入全吳
蘭堂坐久心彌惑不道山川是畫圖
獻浙東王大夫二首
出鎮當時移越俗致君何日不堯年到來唯飲長溪水
歸去應將一箇錢吟處美人擎筆硯行時飛鳥避旌旃
四方皆是分憂寄獨有東南戴二天
王臣夷夏仰清名領鎮猶為失意行已見玉璜曾上釣
何愁金鼎不和羹譽將星月同時朽身應山河滿數生
泥滓雲霄至懸闊漁翁不合見公卿
越州使院竹
莫見凌風(一作雲)飄粉籜須知礙石作盤根細看枝上蟬
吟處猶是筍時蟲蝕痕月送綠隂斜上砌露凝(一作含)寒
色濕遮門列仙終日逍遥地鳥雀潛來不敢喧
題贈李校書
名場失手一年年月桂嘗聞到手邊誰道高情偏似鶴
自云長嘯不如蟬衆花交豓多成實深井通潮半雜泉
却是偶然行未到元來有路上寥天
送王侍郎浙東入朝
自將苦節酬清秩肯要厖眉一箇錢恩愛已蘇句踐國
程途却上大羅天魚池菊島還公署沙鶴松栽入畫船
密奏無非經濟術從容幾刻在爐煙
贈黃處士
閉戶先生無是非竹灣松樹(一作榭)藕苗(一作絲)衣愁吟密
雪思難盡醉倒殘(一作落)花扶不歸若出薜蘿迎鶴簡應
抛舴艋别漁磯到頭苦節終何益空改文星作少微
獻王大夫二首
都緣聲價振皇州高卧中條不自由早副(一作赴)急徵來
鳳沼(一作闕)常陪内宴醉龍樓鏘金五字能援筆釣玉三
年信直鉤必恐借留終(一作應)不遂(一作得)越人相顧巳先
(一作生)愁
功成猶自更行春塞路旌旗十里塵只用篇章為教化
不知夷夏望陶鈞金章照耀浮光動玉面生獰細步勻
歷任聖朝清峻地至今依(一作休)是少年身
贈五(一作王)牙山人洗(一作沈)修白
變通惟在片時間此事全由一粒丹若取夀長延至易
如嫌地遠縮何難先生闊别能輕舉弟子纔來學不飡
篋裏生塵是閒藥外沾猶可救衰殘(一作顔)
處州獻盧員外
纔下軺車即歲豐方知盛德與天通清聲漸出寰瀛外
喜氣全歸教化中落地遺金終日在經年滯獄當時空
直緣後學無功業不慮文翁不至公
石門瀑布
奔傾漱石亦噴苔此是便隨(一作事皆從)元化來長片(一作片影)
掛巖輕似練遠聲離洞咽於雷氣含(一作侵)松桂(一作樹)千
枝潤勢畫雲(一作壓煙)霞一道開直是銀河分派落兼聞碎
滴濺天台
題仙巖瀑布呈陳明府
方知激蹙與噴飛直恐古今同一時遠壑流來多石脉
寒空撲碎作凌澌謝公巖上衝雲去織女星邊落地遲
聚向山前更誰測深沈見底是澄漪
贈山隂崔明府
用心何况兩衙間退食孜孜亦不閒壓酒曬書猶檢點
修琴取藥似交關笙歌入夜舟中月花木知春縣裏山
平叔正堪湯餅試風流不合問年顔
山井
灔灔濕光凌竹樹寥寥清氣襲衣襟不知側穴通潮信
却訝輕漣動鏡心夜久即疑星影過早來猶見石痕深
轆轤用智終何益抱甕遺名亦至今
偶作
直為篇章非動衆遂令軒盖不經(一作輕)過未妨溪上泛
漁艇又為門前張雀羅夜學事(一作似)須憑雪照朝厨爭
奈絶煙何若於巖洞求倫類今古疎愚似我多
賊退後贈劉將軍
非唯吳起與穰苴今古推排盡不如白馬知無髀上肉
黃巾泣向箭頭書二(一作五)年戰地成桑茗千里荒榛作
比閭功業更多身轉貴佇看幢節引戎車
感時三首
不覺年華似箭流朝看春色暮逢秋正嗟新塜垂青草
便見故交梳白頭雖道了然皆是夢應還達者即無愁
破除生死須齊物誰向穹蒼問事由
日烏往返無休息朝出扶桑暮却廻夜雨旋驅殘熱去
江風吹送早寒來纔憐飲處飛花片又見書邊聚雪堆
莫恃少年欺白首須臾還被老相催
世途擾擾復憧憧真恐華夷事亦同歲月自消寒暑内
榮枯盡在是非中今朝猶作青襟子明日還成白首翁
堪笑愚夫足紛競不知流水去無窮
牡丹
不逢盛暑不衝寒種子成叢用法難醉眼若為抛去(一作)
(含)得狂心更擬折來看凌霜烈火吹無豔裛露隂霞曬
不乾莫道嬌紅怕風雨經時猶自未凋殘
贈進士章碣
織錦雖云用舊機抽梭起樣更新竒何如且破望中葉
未可便攀低處枝藉地落花春半後打窗斜雪夜深時
此時才子吟應苦吟苦鬼神知不知
與桐廬鄭明府
字人心苦達神明何止重門夜不扄莫道耕田全種秫
兼聞退食亦逢星暎林顧兔停琴望隔水寒猨駐筆聽
却恐南山盡無石南山有石合為銘
謝王大夫奏表
非唯言下變榮衰大海可傾山可移如剖夜光歸暗室
似驅春氣入寒枝死灰到底翻騰焰朽骨隨頭却長肥
便殺微躬復何益生成恩重報無期
送道人歸舊巖
舊巖終副却歸期巖下有人應識師目覩嬰孩成老叟
手栽松柏有枯枝前山低校無多地東海淺於初去時
若把古今相比類姓丁仙鶴亦如斯
送錢特卿赴職天台
路入仙溪氣象清垂鞭樹石罅中行霧昏不見西陵岸
風急先聞瀑布聲山下縣寮張樂送海邊津吏棹舟迎
詩家弟子無多少唯只於余别有情
題新竹
青苔斸破植貞堅細碧竿排鬱眼鮮小鳳凰聲吹嫰葉
短蛟龍尾褭輕煙節環膩色端勻粉根拔秋光暗長鞭
怪得入門肌骨冷綴風粘月滿庭前
哭王大夫(第二句缺三字)
俗人皆嫉謝臨川果中常情為政舊規方利國
降生直性已歸天峴亭惋咽知無極渭曲馨香莫計年
從此心喪應畢世忍看墳草讀殘篇
贈乾素上人
苦用貞心傳弟子即應低眼看公卿水中明月無蹤跡
風裏浮雲可計程庭際孤松隨鶴立窗間清磬學蟬鳴
料師多刦長如此豈筭前生與後生
題應天寺上方兼呈謙上人
中天坐卧見人寰峭石垂藤不易攀晴卷風雷歸故壑
夜和猿鳥鎖寒山勢横綠野蒼茫外影落平湖㶑灔間
師在西巖最高處路尋之字(一作子)見禪關
題法華寺絶頂禪家壁
蒼翠岧嶤逼窅冥下方雷雨上方晴飛流便向砌邊挂
片月影從窗外行馴鹿不知誰結侣野禽都是自呼名
只應禪者無來去坐看千山白髮生
春日
春去春來似有期日高添睡是歸時雖將細雨催蘆笋
却用東風染柳絲重霧已應吞海色輕霜猶自剉花枝
此時野客因花醉醉卧花間應不知
上越州楊嚴中丞
連枝棣萼世無䨇未秉鴻鈞擁大邦折桂早聞推獨步
分憂暫輟過重江晴尋鳳沼雲中樹思遶稽山枕上窗
試把十年辛苦志問津求拜碧油幢
月
桂輪秋半出東方巢鵲驚飛夜未央海上風雲搖皓影
空中露氣濕流光斜臨戶牖通宵燭㢠照階墀到曉霜
庾亮恃才高更逸方聞墨翰已成章
早春
運行元化不參差四極中華共一時正氣纔隨灰律變
殘寒便被柳條(一作野梅)欺冰融大澤朝陽覺草綠陳根夜
雨知不信風光疾於箭年來年去變霜髭
對花
清曉入花如步障戀花行步步遲遲含風欲綻中心朵
似火應燒外面枝野客須拚終日醉流鶯自有隔年期
使君坐處笙歌合便是列仙身不知
除夜
玉漏斯須即達晨四時吹轉任風輪寒燈短燼方燒臘
畫角殘聲已報春明日便為經歲客昨朝猶是少年人
新正定數隨年减浮世惟應百遍新
題松江驛
便向中流出太陽兼疑大岸逼浮桑門前(一作樹間)白道通
丹闕浪裏青山占幾鄉帆勢落斜依浦溆鐘聲斷續在
滄茫古今悉不知天意偏把雲霞媚一方
思桐廬舊居便送鑒上人
莫道東南路不賖思歸一步是天涯林中夜半雙臺月
(嚴光釣臺渚有東西臺)洲上春深九里花(桐廬有九里洲)綠樹遶村含細
雨寒潮背郭卷平沙聞師却到鄉中去為我殷勤謝酒
家
送僧歸日夲
四極雖云共二儀晦明前後即難知西方尚在星辰下
東域已過寅卯時大海浪中分國界扶桑樹底是天涯
滿帆若有歸風便到岸猶須隔歲期
寧國寺(新城縣)
深僻孤高無四鄰白雲明月自相親海中日出山先曉
世上寒輕谷未春窗逼野溪聞唳鶴林通村徑見樵人
此時惟有雷居士不厭監輿去住頻
御定全唐詩卷六百五十二
