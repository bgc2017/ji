欽定四庫全書
御定全唐詩卷八百七
拾得
拾得貞觀中與豐干寒山相次垂跡於國清寺初豐干
禪師遊松徑徐步赤城道上見一子年可十歲遂引至
寺付庫院經三紀令知食堂每貯食滓於竹筒寒山子
來負之而去一夕僧衆同夢山王云拾得打我旦見山
王果有杖痕衆大駭及閭丘太守禮拜後同寒山子出
寺沈迹無所後寺僧於南峰采薪見一僧入巖挑鎻子
骨云取拾得舍利方知在此巖入滅因號為拾得巖今
編詩一卷
詩
諸佛留藏經只為人難化不唯賢與愚箇箇心構架造
業大如山豈解懷憂怕那肻細尋思日夜懷姦詐
嗟見世間人箇箇愛喫肉盌碟不曾乾長時道不足昨
日設箇齋今朝宰六畜都緣業使牽非干情所欲一度
造天堂百度造地獄閻羅使來追合家盡啼哭鑪子邊
向火鑊子裏澡浴更得出頭時換却汝衣服
出家要清閑清閑即為貴如何塵外人却入塵埃裏一
向迷本心終朝役名利名利得到身形容巳顦顇況復
不遂者虛用平生志可憐無事人未能笑得爾(一作汝)
養兒與娶妻養女求媒娉重重皆是業更殺衆生命聚
集會親情總來看盤飣目下雖稱心罪簿先注定
得此分叚身可笑好形質面貌似銀盤心中黑如漆烹
豬又宰羊誇道甜如蜜死後受波吒更莫稱冤屈
佛哀三界子總是親男女恐沈黑暗阬示儀垂化度盡
登無上道俱證菩提路教汝癡衆生慧心勤覺悟
佛捨尊榮樂為愍諸癡子早願悟無生辦集無上事後
來出家者多緣無業次不能得衣食頭鑽入於寺
嗟見世間人永劫在迷津不省這箇意修行徒苦辛
我詩也是詩有人喚作偈詩偈總一般讀時(一作者)須子
細緩緩細披尋不得生容易依此學修行大有可笑事
有偈有千萬卒急述應難若要相知者但入天台山巖
中深處坐說理及談玄共我不相見對面似千山
世間億萬人面孔不相似借問何因緣致令遣如此各
執一般見互說非兼是但自修已身不要言他已
男女為婚嫁俗務是常儀自量其事力何用廣張施取
債誇人我論情入骨癡殺他雞犬命身死墮阿鼻
世上一種人出性常多事終日傍街衢不離諸酒肆為
他作保見替他說道理一朝有乖張過咎全歸你
我勸出家輩須知教法深專心求出離輒莫染貪淫大
有俗中士知非不愛(一作受)金故知君子志任運聽浮沈
寒山住(一作自)寒山拾得自拾得凡愚豈見知豐干却相
識見時不可見覓時何處覓借問有何緣却道無為力
從來是拾得不是偶然稱别無親眷屬寒山是我兄兩
人心相似誰能徇俗情若問年多少黃河幾度清
若解捉老鼠不在五白猫若能悟理性那由錦繡包真
珠入席袋佛性止蓬茅一羣取相漢用意總無交
運心常寬廣此則名為布輟已惠於人方可名為施後
來人不知焉能會此義未設一庸僧早擬望富貴
獼猴尚教得人何(一作可)不憤發前車既落阬後車須改
轍若也不知此恐君惡合殺此(一作比)來是夜义變即成
菩薩
自從到此天台寺經今早已幾冬春山水不移人自老
見却多少後生人(一作寒山詩)
君不見三界之中紛擾擾只為無明不了絶一念不生
心澄然無去無來不生滅(一本以上二首合作一首)
故林又斬新剡源谿上人天姥峽關嶺通同次海津灣
深曲島間淼淼水雲雲借問松禪客日輪何處暾
自笑老夫筋力敗偏戀松巖愛獨遊可歎往年至今日
任運還同不繫舟
一入雙谿不計春鍊暴黃精幾許斤鑪竈石鍋頻煮沸
土甑久烝氣味珍誰來幽谷餐仙食獨向雲泉更勿人
延齡夀盡招手石(一作拍手去)此棲終不出山門
躑躅一羣羊沿山又入谷看人貪竹塞且遭豺狼逐元
不出孳生便將充口腹從頭喫至尾□□無餘肉
銀星釘稱衡綠絲作稱紐買人推向前賣人推向後不
顧他心(一作人)怨唯言我好手死去見閻王背後插掃箒
閉門私造罪凖擬免災殃被他惡部童抄得報閻王縱
不入鑊湯亦須臥鐵牀不許雇人替自作自身當
悠悠塵裏人常道塵中樂(一作常樂塵中趣)我見塵中人心生
多(一作多生)慜顧何哉慜此流念被塵中苦
無去無來本湛然不居内外及中間一顆水精絶瑕翳
光明透滿出人天
少年學書劒叱馭到荆(一作京)州聞伐匈奴盡婆娑無處
遊歸來翠巖下席草翫(一作枕)清流壯士志未騁(一作朱紱)獼
猴騎土牛
三界如轉輪浮生若流水蠢蠢諸品類貪生不覺死汝
看朝垂露能得幾時子
閑入天台洞訪人人不知寒山為伴侣松下噉靈芝每
談今古事嗟見世愚癡箇箇入地獄早晩(一作那得)出頭時
古佛路凄凄愚人到却迷只緣前業重所以不能知欲
識無為理心中不挂絲生生勤苦學必定覩天(一作吾)師
各有天真佛號之為寳王珠光日夜照玄妙卒難量盲
人常兀兀那肻怕災殃唯貪淫泆業此輩實堪傷
出家求出離哀念苦衆生助佛為揚化令教選路行何
曾解救苦恣意亂縱横一時同受溺俱落大深阬
常飲三毒酒昏昏都不知將錢作夢事夢事成鐵圍以
苦欲捨苦捨苦無出期應須早覺悟覺悟自歸依
雲山疊疊幾千重幽谷路深絶人蹤碧澗清流多勝境
時來鳥語合人心
後來出家子論情入骨癡本來求解脫却見(一作如何)受驅
馳終朝遊俗舍禮念作威儀博錢沽酒喫翻成客作兒
若論常(一作無事閑)快活唯有隱居人林花長似錦四季色
常新或向巖間坐旋瞻見桂輪雖然身暢逸却(一作猶)念
世間人
我見出家人總愛吃酒肉此合上天堂却沈歸地獄念
得兩卷經欺他道(一作市)鄽俗豈知鄽俗士大有根性熟
(下五首與前長偈語句同)
我見頑鈍人燈心柱(一作挂)須彌蟻子齧大樹焉知氣力
微學咬兩莖菜言與祖師齊火急求懺悔從今輒莫迷
若見月光明照燭四天下圓暉掛太虛瑩淨能蕭灑人
道有虧盈我見無衰謝狀似摩尼珠光明無晝夜
余住無方所盤泊(一作礴)無為理時陟涅盤山或翫香林
寺尋常只是閒言不干名利東海變桑田我心誰管你
左手握驪珠右手執慧劒先破(一作射)無明賊神珠自吐
(一作吐光)燄傷嗟愚癡人貪愛那生厭一墮三途間始覺前
程險
般若酒泠泠飲多人易醒余住天台山凡愚那見形常
遊深谷洞終不逐時情無思亦無慮無辱亦無榮(此下與寒)
(山詩大同小異語意相涉)
平生何所憂此世隨緣過日月如逝波光隂石中火任
他天地移我暢巖中坐
嗟見多知漢終日枉用心岐路逞嘍囉欺謾一切人唯
作地獄滓不修來世因忽爾無常到定知亂紛紛
迢迢山徑峻萬仞險隘危石橋莓苔綠時見白(一作片)雲
飛瀑布懸如練月影落潭暉更登華頂上猶待孤鶴期
松月(一作風)冷颼颼片片雲霞起匼匝幾重山縱目千萬
里谿潭水澄澄徹底鏡相似可貴靈臺物七寳莫能比
世有多解人愚癡學閒文不憂當來果唯知造惡因見
佛不解禮覩僧倍生瞋五逆十惡輩三毒以為鄰死去
入地獄未有出頭辰
人生浮世中箇箇願富貴高堂車馬多一呼百諾至吞
併田地宅凖擬承後嗣未逾七十秋冰消瓦解去
水浸泥彈丸思量無道理浮漚夢幻身百年能幾幾不
解細思惟將言長不死誅剥壘千金留將與妻子
雲林最幽棲傍澗枕月谿松拂盤陁石甘泉涌凄凄靜
坐偏佳麗虛巖曚霧迷怡然居憩地日(以下缺)
可笑是林泉數里少人煙雲從巖嶂起瀑布水潺潺猿
啼唱道曲虎嘯出人間松風清颯颯鳥語聲關關獨步
繞石澗孤陟上峰巒時坐盤陀石偃仰攀蘿沿遥望城
隍處惟聞閙喧喧(此首係别本增入)
豐干
豐干禪師居天台山國清寺晝則舂米供僧夜則扄房
吟詠一日騎虎松徑來入國清廵廊唱道衆皆驚怖嘗
於京輦為閭丘太守救疾閭丘之任台州便至國清問
豐干禪院所在云在經藏後無人住得每有一虎時來
此吼閭丘至師院開房惟見虎迹今存房中壁上詩二
首
壁上詩二首
余自來天台凡(一作曾)經幾萬迴一身如雲水悠悠任去
來逍遥絶無鬧忘機隆佛道世途岐路心衆生多煩惱
兀兀沈浪海漂漂輪三界可惜一靈物無始被境埋電
光瞥然起生死紛塵埃寒山特相訪拾得常往來論心
話明月太虛廓無礙法界即無邊一法普徧該
本來無一物亦無塵可拂若能了逹此不用坐兀兀
御定全唐詩卷八百七
