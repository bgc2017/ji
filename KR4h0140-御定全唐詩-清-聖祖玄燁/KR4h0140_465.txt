欽定四庫全書
御定全唐詩卷四百六十五
楊衡
楊衡字仲師吴興人初與符載崔羣宋濟隐廬山號山
中四友後登第官至大理評事詩一卷
盧十五竹亭送姪偁歸山
落葉寒擁壁清霜夜霑石正是憶山時復送歸山客殷
勤一尊酒曉月當窗白
旅次江亭
扣舷不能寐皓露清衣襟彌傷孤舟夜遠結萬里心幽
興惜瑶草素懷寄鳴琴三奏月初上寂寥寒江深
賦得夜雨滴空階送魏秀才
委簷方滴滴霑紅復洒綠醉聽作朦朧愁聞多斷續始
兼泉(一作松)響細稍雜更聲促百慮自縈心况有人如玉
征人(一作思歸)
西風屢鳴雁東郊未升日繁煙羃羃昏暗騎蕭蕭出望
雲愁玉塞眠月想蕙質借問露霑衣何如香滿室
遊陸先生故巖居
獨壑臨萬(一作高)嶂蒼苔絶行跡仰窺猨挂樹(一作松)俯對
鶴巢石上有一巖屋相傳靈人宅深林無陽暉幽水轉
鮮碧拾薪遇遺鼎探穴得古籍結念候(一作俟)雲興燒香
坐終夕
題玄和師仙藥室
山邊蕭寂(一作寥)室石掩浮雲扄遶室微有路松煙深冥
冥入松汲寒水對鶴問仙經石几香未盡水花風欲零
何年去華表幾度窮蒼冥却顧宦遊子眇如霜中螢
宿陸氏齋賦得殘燈詩
殷勤照永夜屬思未成眠餘暉含薄霧落燼迸空筵誰
比秦樓曉緘愁別幌前
夷陵郡内叙別
禮娶嗣明德同牢夙所欽况蒙生死契豈顧蓬蒿心雁
幣任野薄恩愛緣義深同聲若鼓瑟合韻似鳴琴將迓
空未立就贅意難任皎月託言誓滄波信浮沈荆臺理
晨轍巫渚疑宵襟憫憫百慮起回回萬恨深候更促徒
侶先曉徹夜禽燈彩凝寒風蟬思噪密林留念同心帶
贈遠芙蓉簮撫懷極投漆感物重黃金分鸞豈遐阻别
劍念相尋儻甘蓬戸賤願俟故山岑
將之荆州南與張伯剛馬惣鍾陵夜别
荆臺別路長密緒分離狀莫訴杯来促更籌屢巳倡燭
花侵霧暗瑟調寒風亮誰(一作詎)念曉帆開默睇(一作點淚)參
差浪
經端溪峡中
隂岸東流水上有微風生素羽漾翠澗碧苔敷丹英重
林宿雨晦遠岫孤霞眀飛猱相攀牽白雲亂縱横有客
泝輕檝閱勝匪羈程逍遥一息間糞土五侯榮搴茗庶
蠲熱潄泉聊析酲(禮樂志秦尊柘漿析朝酲)寄言絲竹者詎識松風
聲
南海苦雨寄贈王四侍御
炎風雜海氣苦雨每成霖塗泥親杖屨苔蘚漬衣襟念
近劇懷遠涉淺定知深暗溝夜滴滴荒庭書霪霪折簡
展離曠理逕俟招尋處隂誠多慘况乃觸隅禽
秋夜閒居即事寄廬山鄭員外蜀郡符處士
憂思繁未整良辰會無由引領遲佳音星紀屢以周蓬
閬絶華耀况乃處窮愁墜葉寒擁砌燈火(一作光)夜悠悠
開琴弄清弦窺月俯澄流冉冉鴻雁度蕭蕭帷箔秋悵
懷石門詠𬗟慕碧雞遊髣髴蒙顔色崇蘭隐芳洲
寄贈田倉曺灣
芳蘭媚庭除灼灼紅英舒身為陋巷客門有絳轅車朝
覽夷胡(一作吴)傳暮習潁陽書盻雲高羽翼待賈藴璠璵
纓弁雖云阻音塵豈復疎若因風雨晦應念寂寥居
詠春色
靄靄復濛濛非(一作霏)霧滿晴空密添宮柳翠暗泄路(一作)
(露)桃紅縈絲光乍失緣隟影纔通夕迷鴛枕上朝漫綺
弦中促駟馳香陌勞鶯轉豔叢可憐腸斷望倂在洛城
東
送春
三月三十日春歸日復暮惆悵問春風明朝應不住送
春曲江上眷眷東西顧但見撲水花紛紛不知數人生
似行客兩足無停步日日進前程前程幾多路兵刅與
水火盡可違之去惟有老到来人間無避處感時良未
已獨倚池南樹今日送春心心如别親故
遊峽山寺
結搆天南畔勝絶固難儔幸蒙時所漏遂得恣閒遊路
石蔭松蓋檻藤維鶴舟雨霽花木潤風和景氣柔寶殿
敞丹扉靈幡垂綘旒照曜芙蓉壺金人居上頭翔禽拂
危刹落日避層樓端溪瀰漫駛曲澗潺湲流高居何重
沓登覽自夷猶煙霞無隠態巖洞詎遺幽奔駟非久耀
馳波肯暫留會從香火緣滅跡此山丘
宿陟岵寺雲律師院
像宇鬱參差寶林疎復密中有彌天子燃燈坐虚室心
證紅蓮喻跡羈青眼律玉爐揚翠煙金經開縹帙肆陳
堅固學破我夢幻質碧水灑塵纓涼扇當夏日宿禽詎
相保迸火煙欲失願廻戚促勞趨隅事休逸
秋夜桂州宴送鄭十九侍御
秋至觸物愁况當離别筵短歌銷夜燭繁緒遍高弦桂
水舟始泛蘭堂榻詎懸一杯勾(一作勿)離阻三載奉周旋
鴉噪更漏颯露濡風景鮮斯湏不共此且為更留連
九日陪樊尚書龍山宴集
孟嘉從宴地千乘復登臨緣危陟高步憑曠寫幽襟黃
花翫初馥翠物喜盈斟雲雜組繡色樂和山水音旆搖
秋吹急筵卷夕光沈都人瞻騎火猶知隔寺深
江陵送客歸河北
遠客歸故里臨路結裵回山長水復闊無因重此来聊
將歌一曲送子手中杯
送鄭丞之羅浮中習業
百年泛飄忽萬事繫衰榮高鴻脫矰繳逹士去簮纓始
從天目遊復作羅浮行雲卧石林密月窺花洞明全形
在氣和習默憑境清夙秘綘嚢訣屡投金簡名鐘管促
離觴煙霞隨去程何當真府内重得欵平生
送王秀才往安南
君為蹈海客客路誰諳悉鯨度乍疑山鷄鳴先見日所
嗟廽櫂晩倍結離情密無貪合浦珠念守江陵橘
送公孫器自桂林歸蜀
桂林淺復碧濕湲半露石將乘觸物舟暫駐飛空錫蜀
鄉異青眼蓬戶高朱戟風度杳難尋雲飄詎留跡舊戶
閒花草馴鴿傍簷隟揮手共忘懷日堕千山夕
贈羅浮易鍊師
海上多仙嶠靈人信長生榮衛冰雪姿嚥嚼日月精默
書絳符遍晦步斗文成翠髮披肩長金蓋凌風輕曉籟
息塵響天雞(一作鹿)叱幽聲碧樹來戶隂丹霞照窗明焚
香叩虚寂稽首廻太清鸞鷺振羽儀飛翻拂旆旌左挹
玉泉液右搴雲芝英念得參龍駕攀天度赤城
登紫霄峰贈黃仙師
紫霄不可陟靈峰信穹崇下有瓊樹枝上有翠髮翁雞
鳴秋漢側日出紅霞中璨璨真仙子執旄為侍童焚香
杳忘言默念合(一作思含)太空世華徒熠耀虚室自朦朧雲
飛瓊瑶圃龜息芝蘭藂玉籙掩不開天窗微微風兹焉
悟佳旨塵境亦幽通浩渺臨廣津永用挹無窮
烏啼曲
可憐楊葉復楊花雪净煙深碧玉家烏栖不定枝條弱
城頭夜半聲啞啞浮萍流蕩門前水任罥芙蓉莫浣紗
白紵歌(一作詞)二首
玉纓翠佩雜輕羅香汗微漬朱顔&KR0755;為君起唱白紵歌
清聲褭雲繁思(一作思繁)多凝笳哀瑟(一作琴)時相和金壺半
傾芳夜促梁塵霏霏暗紅燭令君安坐聽終曲墜葉飄
花難再復
躡珠履步瓊筵輕身起舞紅燭前芳姿艷態妖且妍廻
眸轉袖暗催弦涼風蕭蕭漏(一作流)水急月華泛艷紅蓮
濕牽裙攬帶翻成泣
長門怨
絲聲繁兮管聲急珠簾不捲風吹入萬遍凝愁枕上聽
千廽候命花間立望望昭陽信不来廽眸獨掩紅巾泣
寄徹公
北風吹霜霜月明荷葉枯盡越水清别來幾度龍宮宿
雪山童子應相逐
哭李象
白雞黃犬不將去寂寞空餘葬時路草死花開年復(一作)
(更幾)年後人知是何人墓憶君思君獨不眠夜寒月照青
楓樹
宿雲溪觀賦得秋燈引送客
雲房寄宿秋夜客一燈熒熒照虛壁蟲聲呼客客未眠
幾人語話清景側不可離别愁紛多秋燈秋燈奈别何
採蓮曲
凝鮮霧渚夕陽豔綠波風魚遊乍散藻露重稍欹紅楚
客傷暮節吴娃泣敗藂促令芳本固寧望雪霜中
他鄉七夕(一本無他鄉二字)
漢渚(一作浦)常多别山(一作星)橋忽重遊向雲迎翠輦當月
拜珠旒寢幌凝宵態妝奩閉曉(一作晩)愁不堪鳴杼日空
對白榆秋
春日偶題
何處春先到橋東水北亭涷花開未得冷酒酌難醒就
日移輕榻遮風展小屛更無(一作不勞)人勸飲(一作醉)鶯語漸
叮嚀
題山寺
千峯白露後雲(一作雪)壁挂殘燈曙色海邊日(一作月)經聲
松下僧意閒門不閉年去水空澄稽首如何問森羅盡
一乘
廣州石門寺重送李尚赴朝時兼宗正卿
象闕趨雲陛龍宮憩石門清鐃猶啓路黃髮重攀轅藻
變朝天服珠懷委地言那令蓬蒿客兹席未(一作咏)離尊
送孔周之南海謁王尚書
泛櫂若(一作送)流萍桂寒山更青望雲生碧落看日下滄
溟潮盡收珠母沙閒拾翠翎自趨龍戟下再為誦芳馨
冬夜舉公房送崔秀才歸南陽
聞君動征櫂犯夜故来尋強置一尊酒重欵百年心燈
白霜氣冷室虚松韻深南陽三顧地幸偶價千金
送陳房謁撫州周使君
匡山一畝宫尚有桂蘭叢鑿壁年雖異穿楊志幸同貌
羸緣塞苦道蹇為囊空去謁臨川守因憐鶴在籠
山齋獨宿贈晏上人
幢(一作石)幢雲樹秋黃葉下山頭蟲響夜難(一作空)度夢閒
神不遊窗燈寒几盡(一作淨)簾雨曉階愁何以禅棲客灰
心在沃州
桂州與陳羽念别
慘戚損志抱因君時解顔重歎今夕會復在幾夕間碧
桂水連海蒼梧雲滿山茫茫從此去何路入秦關
經趙處士居
雲居避世客髮白習儒經有地水空綠無人山自青廢
梁悲逝水臥木思荒庭向夕霏煙斂徒看處士星
病中赴袁州次香館
病輿憩上館繚繞向山隅荒葛漫欹壁幽禽啄朽株力
微怯升降意欲結踟躇誰能挹香水一為濯煩紆
送人流雷州
逐客指天涯人間此路賖地圖經大庾水驛過長沙臘
月雷州雨秋風桂嶺花不知荒徼外何處有人家
送(一作贈)徹公
白首年空度幽居俗豈知敗蕉依晩日孤鶴立秋墀(一作)
(池)久客何由造禪門不可窺會同塵外友齋沐奉威儀
贈廬山道士
寂寥高室古松寒松下仙人字委鸞頭垂白髮朝鳴磬
手把青芝夜遶壇物像自隨塵外滅真源長向性中看
悠悠萬古皆如此秋比松枝春比蘭
賦得直如朱絲絃
寂寞瑶琴上深知直者情幸傳朱鷺曲那止素絲名瑞
草人空仰王言世久行大方聞正位樂府動清聲文武
音初合宫商調屢更誰能向機杼終日泣無成
早春即事
眼重朝眠足頭輕宿醉醒陽光滿前戶雪水半中庭候
(一作物)變隨天氣春生逐地形北簷梅晩白東岸柳先青
葱壠抽羊角松巢墮鶴翎老来詩更拙吟罷少人聽
題花樹
都無看花意偶到樹邊來可憐枝上色一一為愁開
宿吉祥寺寄廬山隱者
風(一作鳳)鳴雲外鐘鶴宿千年松相思杳不見月出山重
重(一作孤月出山重)
邊思
蘇武節旄盡李陵音信稀梅(一作花)當隴上發人向隴頭
歸
夜半步次古城
茫茫死復生(一作行復坐)惟有古時城夜半無鳥雀花枝當
月明
春夢
空庭日照花如錦紅妝美人當晝寝傍人不知夢中事
唯見玉釵時墜枕
宿青牛谷(一本此下有梁鍊師隱居五字)
隨雲步入青牛谷青牛道士留我宿可憐夜久月明中
唯有壇邊一枝竹
槿(一作戎昱詩)
自用金錢買槿栽二年方始一花開憐紅未許家(一作佳)
人見胡蝶爭知早到来
九日
黃菊(一作花)紫菊傍籬落摘菊泛酒愛芳新不堪今日望
鄉意強插茱萸隨衆人
仙女詞
玉京(一作笄)初侍紫皇君金縷鴛鴦滿絳裙仙宫一閉無
消息遥結芳心向碧雲
句
賢人處霄漢荒澤自耕耘隴首降時雨雷聲出夏雲
(荅崔錢二補闕見詩式)一一鶴聲飛上天(見紀事)
御定全唐詩卷四百六十五
