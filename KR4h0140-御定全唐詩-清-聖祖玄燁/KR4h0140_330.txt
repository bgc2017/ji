欽定四庫全書
御定全唐詩卷三百三十
張薦
張薦字孝舉深州人鷟之孫敏銳有文辭為顔真卿所
賞真卿陷李希烈薦上疏論救為左拾遺論盧杞姦惡
德宗納之擢諫議大夫將疏裴延齡惡延齡知之遣使
回鶻還為秘書少監復使吐蕃三臨絶域占對詳辯卒
贈禮部尚書詩三首
奉酬禮部閣老轉韻離合見贈(一作和權載之離合詩時為)
(秘書監)
移居既同里多幸陪君子弘雅重當朝弓旌早見招植
根瓊林圃直夜金閨步勸深子玉銘力競相如賦間闊
向春闈日復想光儀格言信難繼木石強為詞
和潘孟陽春日雪迴文絶句
遲遲日氣暖漫漫雪天春知君欲醉飲思見此交親
享文恭太子廟樂章
三獻具舉九旗將旋追勞表德罷享賓天風引仙管堂
虚畫筵芳馨常在瞻望悠然
崔邠
崔邠字處仁貝州武城人第進士官補闕疏論裴延齡
姦由中書舍人遷吏部侍郎久乃為太常卿知吏部尚
書銓為人沈密淸儉兄弟以孝敬聞詩二首
禮部權侍郎閣老史館張秘監閣老有離合酬
贈之什宿直吟翫聊繼此章(一作和權載之離合詩時為中書)
(舍人)
脉脉羡佳期月夜吟麗詞諫垣則隨步東觀方承顧林
雪消艷陽簡冊漏華光坐更芝蘭室千載各芬芬節苦
文俱盛即時人(一作仍)竝命翩翻紫霄中羽翮相輝映
享文恭太子廟樂章
醴齊泛罇彛軒縣動干戚入室僾如在升階虔所歴奮
疾合威容定利舒皦澤方崇廟貌禮永被君恩錫
楊於陵
楊於陵字達夫弘農人年十九擢進士第節度使韓滉
奇之妻以女滉為相方權幸於陵不欲進取退廬建昌
滉卒乃為膳部員外郎歴中書舍人戶部侍郎元和初
出為嶺南節度使穆宗立遷戸部尚書以左僕射致仕
於陵器量方峻節操堅明時人尊仰之卒贈司空詩三
首
和權載之離合詩(時為中書舍人)
校德盡珪璋才臣時所揚於情寄文律方茂經邦術王
猷符(一作三獻偕)發揮十載契心期晝遊有嘉話書法無隠
辭信兹酧和美言與芝蘭比昨來恣(一作念)吟繹日覺祛
蒙鄙
郡齋有紫薇雙本自朱明接于徂暑其花芳馥
數旬猶茂庭宇之内迥無其倫予嘉其美而能
久因詩紀述(於陵憲宗朝嘗為桂陽郡守詩為桂陽時作)
晏朝受明命繼夏走天衢逮兹三伏候息駕萬里途省
躬既跼蹐結思多煩紆簿領幸無事宴休誰與娱内齋
有嘉樹雙植分庭隅綠葉下成幄紫花紛若鋪摛霞晚
舒豓凝露朝垂珠炎沴晝方鑠幽姿閒且都夭桃固難
匹芍藥寧為徒懿此時節久詎同光景驅陶甄試一致
品彙乃散殊濯質非受彩無心那奪朱粤予負羈縶留
賞益踟蹰通夕靡云倦西南山月孤
贈毛仙翁
先生赤松侶混俗遊人間崑閬無窮路何時下故山千
年猶孺質秘術救塵寰莫便冲天去雲雷不可攀
許孟容
許孟容京兆長安人舉進士甲科貞元初為張建封從
事四遷侍御史德宗知其才徵為禮部員外郎遷給事
中多所論奏元和中由太常卿為尚書左丞居官守正
善拔士議論人物有大臣風采詩三首
答權載之離合詩(時為給事中)
史(一作敏)才司秘府文哲今超古亦有擅風騷六聯文墨
曹聖賢三代意工㙯千金字化識從臣謠人推仙閣吏
如登崑閬時口誦靈真詞孫簡下威鳳系霜瓊玉枝
奉和武相公春曉聞鶯
碧樹當窗啼曉鶯間關入夢聽難成千回萬囀盡愁思
疑是血魂哀困聲
享文恭太子廟樂章
觴牢具品管弦有節祝道寅恭神儀昭晰桐珪早貴象
輅追設罄達樂成降歆豐潔
馮伉
馮伉魏州元城人大歷初舉五經又舉宏詞三遷膳部
員外郎使澤潞不受幣德宗以其清可用授醴泉令為
著諭蒙書以勸俗韋渠牟薦為給事中再領國子祭酒
卒贈禮部尚書詩三首
和權載之離合詩(時為給事中)
車馬退朝後聿懷在文友動詞宗伯雄重美良史功亦
曾吟鮑謝二妙尤增價雨(于叶反)霜鴻唳天匝樹鳥鳴夜
覃思各(一作客)縱横早擅希代名息心欲焚硯自靦(一作忝)
陪羣英
享文恭太子廟樂章二首
撰日瞻景誠陳樂張禮容秩秩羽舞煌煌肅將滌濯祗
薦芬芳永錫繁祉思深享嘗
干旄羽籥相虧蔽一進一退殊行綴昔獻三雍盛禮容
今陳六脩崇儀制
潘孟陽
潘孟陽侍郎炎之子以蔭進登博學宏辭母劉晏女也
公卿多父友及外祖賓從故得薦用累至兵部郎中權
知戶部侍郎年未四十憲宗初巡省江淮憲宗嘗誡江
淮宣慰使鄭敬曰朕宮中用度一匹己上皆有簿領惟
贈䘏貧民無所計筭卿宜體吾懷勿學潘孟陽奉使但
務酣飲遊山寺也詩三首
和權載之離合詩
詠歌有離合永夜觀酬答笥中操綵牋竹簡何足編意
深俱妙絶心契交情結計彼官接聯言初竝清切翔集
本相隨羽儀良在斯煙雲競文藻因喜翫新詩
春日雪以迴文絶句呈張薦權德輿(一作春日雪寄上張)
(二十九丈大監請招禮部權曹長迴文絶句時為戶部侍郎)
春梅雜落雪發樹幾花開真須盡興飲仁里願同來
元日和布澤
至德生成泰咸歡照育恩流輝霑萬物布澤在三元北
闕祥雲迥東方嘉氣繁青陽初應律蒼玉正臨軒恩洽
因時令風和比化原自慙同草木無以答乾坤
武少儀
武少儀元和中嘗為大理卿詩二首
和權載之離合詩(時為國子司業)
少年慕時彦小悟(一作晤)文多變木鐸比羣英八方流德
聲雷陳美交契雨雪音塵繼(一作寄)恩顧各飛翔因詩覩
瑰麗傅野絶遺賢人希有盛遷早欽風與雅日詠贈酬
篇
諸葛丞相廟(蜀志一作武候祠)
執簡焚香入廟門武候神象儼如存因機定蜀延衰漢
以計連吳振弱孫欲盡智能傾僣盗善持忠節轉庸昏
宣王請戰貽巾幗始見才吞亦氣(一作勢)吞
御定全唐詩卷三百三十
