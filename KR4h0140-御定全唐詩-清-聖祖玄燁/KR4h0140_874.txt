欽定四庫全書
御定全唐詩卷八百七十四
廉州人歌(武德初顔遊秦為廉州刺史時承劉黑闥初平之後風俗未安遊秦撫恤)
(之化大行邑里歌之高祖賜璽書勉勞)
廉州顔有道性行同莊老愛民如赤子不殺非時草
滄州百姓歌(貞觀中薛大鼎為滄州刺史州界有無棣河隋末填廢大鼎奏開之)
(引魚鹽於海百姓歌之云)
新河得通舟檝利直逹滄海魚鹽至昔日徒行今騁駟
美哉薛公德滂被
薛將軍歌(薛仁貴擊九姓突厥於天山賊遣驍健逆戰仁貴發三矢射殺三人自餘)
(一時下馬請降大捷而還軍中歌云云於是九姓衰弱不復為患)
將軍三箭定天山戰士長歌入漢關
郢州人歌(永徽中田仁會為郢州刺史有善政屬旱自暴得雨其年大稔人歌之)
父母育我田使君精神為人上天聞田中致雨山出雲
但願常在不患貧(一作父母育我兮田使君挺精誠兮上天聞中田致雨兮山出雲倉廩實)
(兮禮義申願君常在兮不患貧)
雒縣輿人誦(雒縣令張知古為令綏亡固存蠲虐去暴與百姓更始輿人斐然為)
(作誦云云)
我有聖帝撫令君遭暴昏椽惸寡紛民戶流散日月曛
君去來兮惠我仁百姓蘇矣見陽春
黃麞歌(如意年已來始唱黃麞歌俄而契丹反叛總管曹仁師張玄遇麻仁節王孝傑)
(前後百萬衆敗於硤石黃麞谷罔有子遺)
黃麞黃麞草裏蔵彎弓射爾傷
桑條歌(永徽以後人唱桑條歌神龍年中韋后臨朝鄭愔作桑條歌樂詞十餘首進之)
(逆韋大喜)
桑條韋也女時韋也樂(一作桑條韋也女韋也)
景龍中嘲宰相歌(景龍中洛下霖雨百餘日宰相不能調隂陽乃閉坊市北)
(門卒無效霶溢更甚人歌云云)
禮賢不解開東閣爕理惟能閉北門
選人歌(姜晦為吏部侍郎眼不識字手不解書濫掌銓衡曾無分别選人歌云云)
今年選數恰相當都由座主無文章案後一腔凍豬肉
所以名為姜侍郎
魯城民歌(姜師度好竒詭為滄州刺史開河築堰州縣鼎沸魯城界内種稻置屯蟹)
(食穗盡又差夫打蟹民苦之歌曰)
魯地抑種稻一槪被水沫年年索蟹夫百姓不可活
王法曹歌(王熊為澤州都督府法曹斷略糧賊惟各決杖一百通判熊曰總略幾人)
(法曹曰略七人合決七百法曹曲斷府司科罪時人哂之前尹正義為都督公平後熊來替百)
(姓歌云云)
前得尹佛子後得王癩獺判事驢齩瓜喚人牛嚼沫(一作)
(鐡)見錢滿面喜無鏹從頭喝常逄餓夜叉百姓不可活
得体歌(天寶初韋堅為陜郡太守水陸轉運使於長安城東滻水傍穿廣運潭以通吳)
(會數十郡舟檝若廣陵郡船即堆積廣陵所出錦鏡銅器餘郡皆然舟人大笠寬衫芒履如吳)
(楚之製先是民間戲唱得体歌至開元末田同秀上言見玄元皇帝云有寶符在陜州桃林縣)
(古關令尹喜宅遣中使求得之以為殊祥改縣為靈寶及堅鑿新潭成又致揚州銅器陜縣尉)
(崔成甫乃翻其詞為得寶歌集兩縣官伎女子唱之成甫又作歌詞十章自衣缺胯綠衫錦半)
(臂偏袒膊紅抹額於第一船作號頭唱之和者女子百人皆鮮服靚妝齊聲接影鼔笛雜部以)
(應之明皇臨觀大悦下詔褒賞)
得(丁紇反)体(都董反)紇那也紇囊得体那潭裏船車閙揚州
銅器多三郎當殿坐聽唱得体歌
得寶歌(開元末弘農古函谷關得寶符因改元為天寶其符白石赤文正成桑字觧者)
(云桑者四十八以示御歷之數及帝幸蜀之來歲正四十八年得寶之時天下歌之云云)
得寶耶弘農耶弘農耶得寶耶
崔成甫翻得寶歌
得寶弘農野弘農得寶那潭裏船車閙揚州銅器多三
郎當殿坐聽唱得寶歌
袁仁敬歌(開元二十一年大理卿袁仁敬暴卒繫囚聞之皆慟哭悲歌云云)
天不恤冤人兮何奪我慈親兮有理無申兮痛哉安訴
陳兮
京兆二尹歌(李仲通天寶末為京兆尹弟叔明乾元中復為京兆長安歌云云)
前尹赫赫具瞻允若後尹熙熙具瞻允斯
黃州左公歌(乾元二年贊善大夫左震出為黃州刺史黃人歌云)
我欲逃鄉里我欲去墳墓左公今旣來誰忍棄之去
又歌(肅宗嘗遣女巫分行天下祭名山大川祈福巫所至因緣為姦至黃州震斬巫閱其)
(贓籍奏焉)
吾鄉有鬼巫惑人人不知天子正尊信左公能殺之
舒州人歌(寶應中榮陽鄭穀守舒州蝗蟲不入界人歌之云云)
鄰邑谷不登我土豐粢盛禾稼美如雲實繫我使君
建州人歌(陸長源建中初為建州刺史有惠政百姓歌美之云)
令我州郡泰令我戶口裕令我活計大陸員外
令我家不分令我馬成羣令我稻滿囷陸使君
吳人歌(滕遂貞元末登科歴大理評事長洲令攝吳縣時人歌之云)
朝判長洲暮判吳道不拾遺人不孤
汴州人歌(宣武節度董晉薨汴州人歌之云云)
濁流洋洋有闢其郛闐道嚾呼公來之初今公之歸公
在喪車
公旣來止東人以完今公歿矣人誰與安
建昌民歌(何易于會昌中攝令有惠政民歌之云)
我有父何易于昔無儲今有餘
巴州薛刺史歌
日出而耕日入而歸吏不到門夜不掩扉有孩有童願
以名垂何以字之薛孫薛兒
高苑令歌(高苑令劉敬和先為鄒淄二縣令後在高苑歲饑擅發倉施賑民得全活)
(歌之云云)
高苑之樹枯巳榮淄川之水渾已澄鄒邑之民仆巳行
九龍帳歌(閩王鏻以婢金鳳為后嬖吏歸守明通之鏻嘗命工作九龍帳國人歌云)
誰謂九龍帳惟貯一歸郎
偽蜀鴛鴦樹歌(蜀王孟昶說宫婢春燕末年與某人等遭殺竝命合葬墓上有)
(樹生異花似鴛鴦交頸人名曰鴛鴦樹有歌云云)
願作墳上鴛鴦來作雙飛去作雙歸
曲江遊人歌(曲江貴家遊賞翦百花装成師子繫小連瓌以蜀錦流蘇牽之互相)
(送遺送時唱歌云云)
春光且莫去留與醉人看
蜥蜴求雨歌(唐時求雨法以土實巨甕作木蜥蜴小童操青竹衣青衣以舞歌云)
(云)
蜥蜴蜥蜴興雲吐霧雨若滂沱放汝歸去
輓歌
紅輪決定沈西去未委魂靈往那方
御定全唐詩卷八百七十四
