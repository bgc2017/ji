欽定四庫全書
御定全唐詩卷一百六十七
李白
秋浦歌十七首
秋浦長似秋蕭條使人愁客愁不可度行上東大樓正
西望長安下見江水流寄言向江水汝意憶儂不遥傳
一掬淚為我達揚州
秋浦猨夜愁黃山堪白頭清溪非隴水翻作斷腸流欲
去不得去薄遊成久遊何年是歸日雨淚下孤舟
秋浦錦駝鳥人間天上稀山雞羞渌水不敢照毛衣
两鬢入秋浦一朝颯已衰猨聲催白髮長短盡成絲
秋浦多白猨超騰若飛雪牽引條上兒飲弄水中月
愁作秋浦客強看秋浦花山川如剡縣風日似長沙
醉上山公馬寒歌寗戚牛空吟白石爛淚滿黑貂裘
秋浦千重嶺水車嶺最竒天傾欲堕石水拂寄生枝
江祖一片石青天掃畫屛題詩留萬古綠字錦苔生
千千石楠樹萬萬女貞林山山白鷺滿澗澗白猨吟君
莫向秋浦猨聲碎客心
邏人(一作义)横鳥道江祖出魚梁水急客舟(一作行)疾山花
拂面香
水如一匹練此地即平天耐可乘明月看花上酒船
渌水淨素月月明白鷺飛郎聽採菱女一道夜歌歸
爐火照天地紅星亂紫烟𧹞郎明月夜歌曲動寒川
白髮三千丈緣愁似个長不知明鏡裏何處得秋霜
秋浦田舍翁採魚水中宿妻子張白鷴結罝暎深竹
桃波(一作陂)一步地了了語聲聞闇與山僧别低頭禮白
雲
當塗趙炎少府粉圖山水歌
峩眉高出西極天羅浮直與南溟連名公繹思揮彩筆
驅山走海置眼前滿堂空翠如可掃赤城霞氣蒼梧烟
洞庭瀟湘意渺綿三江七澤情洄㳂驚濤洶湧向何處
孤舟一去迷歸年征帆不動亦不旋飄如随風落天邊
心搖目斷興難盡幾時可到三山巔西峯峥嶸噴流泉
横石蹙水波潺湲東厓合沓蔽輕霧深林雜樹空芊綿
此中冥昧失晝夜隱几寂聽無鳴蟬長松之下列羽客
對坐不語南昌仙南昌仙人趙夫子妙年歴落青雲士
訟庭無事羅衆賓杳然如在丹青裏五色粉圖安足珍
真仙可以全吾身若待功成拂衣去武陵桃花笑殺人
永王東廵歌十一首(永王璘明皇子也天寶十五載安祿山反詔璘領山)
(南嶺南黔中江南四道節度使十一月璘至江陵募士得數萬遂有窺江左意十二月引舟師)
(東廵)
永王正月東出師天子遥分龍虎旗樓船一舉風波静
江漢翻為雁鶩池
三川北虜亂如麻四海南奔似永嘉但用東山謝安石
為君談笑静胡沙
雷鼓嘈嘈喧武昌雲旗獵獵過潯陽秋毫不犯三吳悅
春日遥看五色光
龍蟠虎踞帝王州帝子金陵訪古丘春風試暖昭陽殿
明月還過鳷鵲樓
二帝廵遊俱未廻五陵松栢使人哀諸侯不救河南地
更喜賢王遠道来
丹陽北固是吳關畫出樓臺雲水間千巖烽火連滄海
两岸旌旗繞碧山
王出三山按五湖樓船跨海次陪都戰艦森森羅虎士
征帆一一引龍駒
長風挂席勢難廻海動山傾古月摧君看帝子浮江日
何似龍驤出峽来
祖龍浮海不成橋漢武尋陽空射蛟我王樓艦輕秦漢
却似文皇欲渡遼(此首蕭士贇云是偽作)
帝寵賢王入楚關掃清江漢始應還初從雲夢開朱邸
更(一作直)取金陵作小山
試借君王玉馬鞭指揮戎虜坐瓊筵南風一掃胡塵静
西入長安到日邊
上皇西廵南京歌十首(天寶十五載六月已亥祿山䧟京師七月庚辰)
(次蜀郡八月癸已皇太子即皇帝位於靈武十二月丁未上皇天帝至自蜀郡大赦以蜀郡為)
(南京)
胡塵輕拂建章臺聖主西廵蜀道来劒壁門高五千尺
石為樓閣九天開
九天開出一成都萬戶千門入畫圖草樹雲山如錦繡
秦川得及此間無
華陽春樹號(一作似)新豐行入新都若舊宫柳色未饒秦
地綠花光不減上陽(一作林)紅
誰道君王行路難六龍西幸萬人歡地轉錦江成渭水
天廻玉壘作長安
萬國同風共一時錦江何謝曲江池石鏡更明天上月
後宫親(一作新)得照蛾眉
濯錦清江萬里流雲帆龍舸下揚州北地雖誇上林苑
南京還有散花樓
錦水東流繞錦城星橋北挂象天星四海此中朝聖主
峨眉山下列仙庭
秦開蜀道置金牛漢水元通星漢流天子一行遺聖跡
錦城長作帝王州
水綠天青不起塵風光和暖勝三秦萬國烟花随玉輦
西来添作錦江春
劒閣重關蜀北門上皇歸馬若雲屯少帝長安開紫極
雙懸日月照乾坤
峩眉山月歌
峩眉山月半輪秋影入平羌江水流夜發清溪向三峽
思君不見下渝州
峩眉山月歌送蜀僧晏入中京
我在巴東三峽(一作月)時西看明月憶峩眉月出峩眉照
滄海與人萬里長相随黃鶴樓前月華白此中忽見峩
眉客峩眉山月還送君風吹西到長安陌長安大道横
九天峩眉山月照秦川黃金獅子乘高座白玉麈尾談
重玄我似浮雲殢吳越君逢聖主遊丹闕一振高名滿
帝都歸時還弄峩眉月
赤壁歌送别
二龍争戰决雌雄赤壁樓船掃地空烈火張天照雲海
周瑜於此破曹公君去滄江望(一作弄)澄碧鯨鯢唐突留
餘跡一一書来報故人我欲因之壯心魄
江夏行
憶昔嬌小姿春心亦自持為言嫁夫壻得免長相思誰
知嫁商賈令人却愁苦自從為夫妻何曾在鄉土去年
下揚州相送黃鶴樓眼看帆去遠心逐江水流只言期
一載誰謂歴三秋使妾腸欲斷恨君情悠悠東家西舍
同時發北去南来不逾月未知行李遊何方作箇音書
能斷絶適来往南浦欲問西江船正見當壚女紅粧二
八年一種為人妻獨自多悲悽對鏡便垂淚逢人只欲
啼不如輕薄兒旦暮長相随悔作商人婦青春長别離
如今正好同懽樂君去容華誰得知
懷仙歌
一鶴東飛過滄海放心散漫知何在仙人浩歌望我來
應攀玉樹長相待堯舜之事不足驚自餘囂囂直可輕
巨鼇莫戴三山去我欲蓬莱頂上行
玉真仙人詞
玉真之仙人時往太華峰清晨鳴天鼓飈歘騰雙龍弄
電不輟手行雲夲無蹤幾時入少室王母應相逢
清溪行(一作宣州清溪)
清溪清我心水色異諸水借問新安江見底何如此人
行明鏡中鳥度屏風裏向晩猩猩啼空悲遠遊子
詶殷明佐見贈五雲裘歌
我吟謝朓詩上語朔風颯颯吹飛雨謝朓已沒青山空
後来繼之有殷公粉圖珍裘五雲色曄如晴天散彩虹
文章彪炳光陸離應是素娥玉女之所為輕如松花落
金粉濃似苔錦含碧滋遠山積翠横海島殘霞飛丹暎
江草凝毫採掇花露(一作霧)容幾年功成奪天造故人贈
我我不違著令山水含清暉頓驚謝康樂詩興生我衣
襟前林壑斂暝色袖上雲霞收夕霏羣仙長歎驚此物
千厓萬嶺相縈鬱身騎白鹿行飄颻手翳紫芝笑披拂
相如不足誇鷫鸘王恭鶴氅安可方瑶臺雪花數千點
片片吹落春風香為君持此凌蒼蒼上朝三十六玉皇
下窺夫子不可及矯首相思空斷腸
臨路歌
大鵬飛兮振八裔中天摧兮力不濟餘風激兮萬世遊
扶(一作搏)桑兮挂石(一作左)袂後人得之傳此仲尼亡兮誰
為出涕
古意
君為女蘿草妾作兔絲花輕條不自引為逐春風斜百
丈託遠松纏綿成一家誰言會面(一作合)易各在青山厓
女蘿發馨香兔絲斷人腸枝枝相紏結葉葉競飄揚生
子不知根因誰共芬芳中巢雙翡翠上宿紫鴛鴦若識
二草心海潮亦可量
山鷓鴣詞
苦竹嶺頭秋月輝苦竹南枝鷓鴣飛嫁得燕山胡雁壻
欲銜我向雁門歸山雞翟雉来相勸南禽多被北禽欺
紫塞嚴霜如劒戟蒼梧欲巢難背違我今誓死不能去
哀鳴驚呌淚沾衣
歴陽壯士勤將軍名思齊歌(并序贇以下二首蕭士云是偽作)
歴陽壯士勤將軍神力出於百夫則天太后召見
竒之授遊擊將軍賜錦袍玉帶朝野榮之後拜横
南將軍大臣慕義結十友即燕公張說館陶公郭
元振為首余壯之遂作詩
太古歴陽郡化為洪川在江山猶鬱盤龍虎祕光彩蓄
洩數千載風雲何霮䨴特生勤將軍神力百夫倍
草書歌行
少年上人號懷素草書天下稱獨步墨池飛出北溟魚
筆鋒殺盡中山兔八月九月天氣凉酒徒詞客滿高堂
牋麻素絹排數廂宣州石硯墨色光吾師醉後倚繩牀
須臾掃盡數千張飄風驟雨驚颯颯落花飛雪何茫茫
起来向壁不停手一行數字大如斗怳怳如聞神鬼驚
時時只見龍蛇走左盤右蹙如驚電狀同楚漢相攻戰
湖南七郡凡幾家家家屏障書題徧王逸少張伯英古
來幾許浪得名張顛老死不足數我師此義不師古古
來萬事貴天生何必要公孫大娘渾脫舞
和盧侍御通塘曲
君誇通塘好通塘勝耶溪邇塘在何處遠在尋陽西青
蘿嫋嫋挂烟樹白鷴處處聚沙堤石門中斷平湖出百
丈金潭照雲日何處滄浪垂釣翁鼓櫂漁歌趣非一相
逢不相識出没繞通塘浦邊清水明素足别有浣沙吳
女郎行盡綠潭潭轉幽疑是武陵春碧流秦人雞犬桃
花裏將比通塘渠見羞通塘不忍别十去九遲回偶逢
佳境心巳醉忽有一鳥從天來月出青山送行子四邊
苦竹秋聲起長吟白雪望星河雙垂兩足揚素波梁鴻
德耀會稽日寧知此中樂事多
御定全唐詩卷一百六十七
