欽定四庫全書
御定全唐詩卷三百九十
李賀
李賀字長吉系出鄭王後七歲能辭章韓愈皇甫湜始
聞未信過其家使賀賦詩援筆輙就自目曰高軒過二
人大驚自是有名賀每旦日出騎弱馬從小奚奴背古
錦囊遇所得書投囊中及暮歸足成之率為常以父名
晉肅不肯舉進士詩尚奇詭絶去畦徑當時無能效者
樂府數十篇雲韶諸工皆合之弦管仕為協律郎卒年
二十七詩四卷外集一卷今編詩五卷
李憑箜篌引
吴絲蜀桐張高秋空白(一作山)凝雲頽不流江娥啼竹素
女愁李憑中國彈箜篌崑山玉碎鳳皇呌芙蓉泣露香
蘭笑十二門前融冷光二十三絲動紫皇女媧鍊石補
天處石破天驚逗秋雨夢入坤(一作神)山教神嫗老魚跳
波瘦蛟舞吴質不眠倚桂樹露脚斜飛溼寒兔
殘絲曲
垂楊葉老鶯哺兒殘絲欲斷黃蜂歸綠鬢年少(一作少年)金
釵客縹粉壺中沈琥珀花臺欲暮春辭去落花起作廻
風舞榆荚相催不知數沈郎青錢夾城路
還自會稽歌(并序)
庾肩吾於梁時嘗作宫體謠引以應和皇子及國
世(一作勢)淪敗肩吾先潛難會稽後始還家僕意其
必有遺文今無得焉故作還自會稽歌以補其悲
野粉椒壁黃溼螢(一作蛩)滿梁殿臺城應教人秋衾夢銅
輦吴霜點歸鬢身與塘蒲晚脈脈辭金魚羈臣守迍賤
出城寄權璩楊敬之
草暖雲昏萬里春宫花拂面送行人自言漢劒當飛去
何事還車載病身
示弟
別弟三年後還家一(一作十)日餘醁醽今夕酒緗帙去時
書病骨猶(一作獨)能在人間底事無何須問牛馬抛擲任
梟盧
竹
入水文光動抽空綠影春露華生(一作垂)筍逕苔色拂霜
根織可承香汗裁堪釣錦鱗三梁曾入用一節奉王孫
同沈駙馬賦得御溝水
入苑白泱泱宫人正靨黃遶堤龍骨冷拂岸鴨頭香別
館驚殘夢停杯泛小觴幸因流浪處暫得見何郎
始為奉禮憶昌谷山居
掃斷馬蹄痕衙廻自閉門長鎗江米熟小樹棗花春向
壁懸如意當簾閱角巾犬書曾去洛鶴病悔遊秦土甑
封茶葉山杯鎖竹根不知船上月誰櫂滿溪雲
七夕
別浦今朝暗羅帷午夜愁鵲辭穿線月花入曝衣樓天
上分金鏡人間望玉鉤錢塘蘇小小更(一作又)值一年秋
過華清宫
春月夜啼鴉宫簾隔御花雲生朱絡暗石斷紫錢斜玉
椀盛殘露銀燈點舊紗蜀王無近信泉上有芹芽
送沈亞之歌(并序)
文人沈亞之元和七年以書不中第返歸于吴江
吾悲其行無錢酒以勞又感沈之勤請乃歌一解
以勞之
吴興才人怨春風桃花滿陌千里紅紫絲竹斷驄馬小
家住錢塘東復東白藤交穿織書笈短策齊裁如梵夾
雄光寶礦獻春卿烟底驀波乘一葉春卿拾材白日下
擲置黃金解龍馬携笈歸江(一作家)重入門勞勞誰是憐
君者吾聞壮夫重心骨古人三走無摧捽請君待旦事
長鞭他日還轅及秋律
詠懷二首
長卿懷茂陵綠草垂石井彈琴看文君春風吹鬢影梁
王與武帝棄之如斷梗惟留一簡書金泥泰山頂
日夕著(一作看)書罷驚霜落素絲鏡中聊自笑詎是南山
期頭上無幅巾苦蘗巳染衣不見清溪雨飲水得自(一作)
(相)宜
追和柳惲
汀州白蘋草柳惲乘馬歸江頭□(一作櫨)樹香岸上蝴蝶
飛酒杯箬葉露玉軫蜀桐虚朱樓通水陌沙暖一雙魚
春坊正字劒子歌
先輩匣中三尺水曾入吴潭斬龍子隙月斜明刮露寒
練帶平鋪吹不起蛟胎皮老蒺藜刺鸊鵜淬花白鷴尾
直是荆軻一片心莫教照見春坊字挼絲團金懸䍡&KR1913;
神光欲截藍田玉提出西方白帝驚嗷嗷鬼母秋郊哭
貴公子夜闌曲
褭褭沈水烟烏啼夜闌景曲沼芙蓉波腰圍白玉冷
雁門太守行(幽閒鼓吹云賀以詩歌謁韓愈時愈送客歸極困解帶讀之首篇乃)
(雁門太守行即束帶見之)
黑雲壓城城欲摧甲光向日(一作月)金鱗開角聲滿天秋
色裏塞上(一作土)燕脂凝夜紫半卷紅旗臨易水霜動鼓
寒聲(一作聲寒)不起報君黃金臺上意提携玉龍為君死
大堤曲
妾家住横塘紅紗滿桂香青雲教綰頭上髻明月與作
耳邊璫蓮風起江畔春大堤上留北人郎食鯉魚尾妾
食猩猩脣莫指襄陽道綠浦歸帆少今日菖蒲花明朝
楓樹老
蜀國弦
楓香晚花静錦水南山影驚石墜猿哀竹(一作行)雲愁半
嶺涼月生秋浦玉沙粼粼(一作鱗鱗)光誰家紅淚客不忍過
瞿塘
蘇小小墓(一作歌)
幽蘭露如啼眼無物結同心烟花不堪剪草如茵松如
蓋風為裳水為珮油壁車夕(一作久)相待冷翠燭勞光彩
西陵下風吹雨
夢天
老兔寒蟾泣天色雲樓半開壁斜白玉輪軋露溼團光
鸞佩相逢桂香陌黃塵清水三山下更變千年如走馬
遥望齊州九點烟一泓海水杯中瀉
唐兒歌(杜豳公之子)
頭玉磽磽眉刷翠杜郎生得真男子骨重神寒天廟器
一雙瞳人剪秋水竹馬梢梢搖綠尾銀鸞睒(音閃)光踏半
臂東家嬌娘求對值濃笑畫(一作書)空作唐字眼大心雄
知所以莫忘作歌人姓李
綠章封事(為吴道士夜醮作)
青霓(一作猊)扣額呼宫神鴻龍玉狗開天門石榴花發滿
溪津溪(一作漢)女洗花染白雲綠章封事諮元父六街馬
蹄浩無主虚空風氣不清泠短衣小冠作塵土金家香
衖(同巷)千輪鳴揚雄秋室無俗聲願携漢戟招書鬼休令
恨骨填蒿里
河南府試十二月樂詞(并閏月)
正月
上樓迎春新春歸(一作正月上樓迎春歸一本無正月)暗黃著柳宫漏遲
薄薄淡靄弄野姿寒綠幽風(一作泥)生短絲錦牀曉卧玉
肌冷露臉未開對朝暝官街柳帶不堪折早晚菖蒲勝
綰結
二月
二月(一本無二月二字)飲酒採桑津宜男草生蘭笑人蒲如交
劒(一作絞刀)風如薰勞勞胡(一作鶯)燕怨酣春薇帳逗烟生綠
塵(一作香霧昏)金翹峨(一作蛾)髻愁暮雲沓颯起舞真珠裙津
頭送別唱流水酒客背寒南山死
三月
東方風来滿眼春花城柳暗(一作禁)愁殺(一作幾)人複宫深
殿竹風起新翠舞衿淨(一作襟静)如水光風轉蕙百餘里暖
霧驅雲撲天地軍装宫妓掃蛾淺搖搖錦旗夾城暖曲
水漂香去不歸梨花落盡成秋(一作愁)苑
四月
曉涼暮涼樹如蓋千山濃綠生雲外依微香雨青氛氲
(一作過青氛)膩葉蟠花照曲門金塘閒水搖碧漪老景沈重
(一作帖)無驚飛堕紅殘萼暗參差
五月
雕玉押簾額(一作上)輕縠籠虚門井汲鉛華水扇織鴛鴦
紋(一作文)廻雪舞涼殿甘露洗空綠羅袖(一作綬)從徊(一作風)
翔香汗沾寶粟
六月
裁生羅伐湘竹帔(一本無帔字)拂疎霜簟秋玉炎炎紅鏡東
方開暈如車輪上裵回啾啾赤帝騎龍来
七月
星依雲渚冷露滴盤中圓好花生木末衰蕙愁空(一作故)
園夜天如玉砌池葉極青錢僅厭舞衫薄稍知花簟寒
曉風何拂拂北斗光闌干
八月
孀(一作宫)妾怨夜長獨客夢歸家傍簷蟲緝(一作織)絲向壁
燈垂花簾外月光吐簾内(一作中)樹影斜悠悠飛露姿點
綴池中荷
九月
離宫散螢(一作雲)天似水竹黃池冷芙蓉死月綴金鋪光
脈脈涼苑虚庭空澹白露(一作霜)花飛飛風草草翠錦斕
斑滿層道雞人罷唱曉瓏璁鴉啼金井下疎桐
十月
玉壺銀箭稍難傾釭花夜笑凝幽明碎霜斜舞上羅幕
燭龍兩行照飛閣珠帷怨卧不成眠金鳳刺(音戚)衣著體
寒長眉對月鬭彎環
十一月
宫城團廻凛嚴光白天碎碎堕瓊芳撾鍾高飲千日酒
却天(一作戰却)凝寒作君夀御溝泉(一作冰)合如環素火井温
泉(一作水)在何處
十二月
日脚淡光紅灑灑薄霜不銷桂枝下依稀和氣排(一作解)
冬嚴巳就長日辭長夜
閏月
帝重光年(一作午)重時七十二候廻環推天官玉琯灰剰
飛今歲何長来歲遲王母移桃獻天子羲氏和氏迂龍
轡
天上謠
天河夜轉漂廻星銀浦流雲學冰聲玉宫桂樹花未落
仙妾採香垂珮纓秦妃卷簾北窗曉窗前植桐青鳳小
王子吹笙鵝管長呼龍耕烟種瑶草粉霞紅綬藕絲裙
青洲步拾蘭苕春東指羲和能走馬海塵新生石山下
浩歌
南風吹山作平地帝遣天吴移海水王母桃花千遍紅
彭祖巫咸幾回死青毛驄馬參差錢嬌春楊柳含細烟
筝人勸我金屈巵神血未凝身問誰不須浪飲(一作亂舞)丁
都護世上英雄本無主買絲繡作平原君有酒惟澆趙
州土漏催水咽玉蟾蜍衞娘髮薄不勝梳看(一作羞)見秋
眉換新(一作深)綠二十男兒那刺促
秋来
桐風驚心壮士苦衰燈絡緯啼寒素誰看青簡一編書
不遣花蟲粉空蠧思牽今夜腸應直雨冷香魂弔書客
秋墳鬼唱鮑家詩恨血千年土中碧
帝子歌
洞庭明月(一作帝子)一千里涼風雁啼天在水九節菖蒲石
上死湘神彈琴迎帝子山頭老桂吹古香雌龍怨吟寒
水光沙浦走魚白石郎閒取真珠擲龍堂
秦王飲酒
秦王騎虎遊八極劒光照空天自碧羲和敲日玻瓈聲
劫灰飛盡古今平龍頭瀉酒邀酒星金槽琵琶夜棖棖
洞庭雨脚来吹笙酒酣喝月使倒行銀雲櫛&KR0808;瑤殿明
宫門掌事報一更花樓玉鳳聲嬌獰海綃紅文香淺清
黃鵝跌舞千年觥仙人燭樹蠟烟輕清琴醉眼淚泓泓
洛姝真珠
真珠小娘下清(一作青)廓洛苑香風飛綽綽寒鬢斜釵玉
燕光高樓唱月敲懸璫蘭風桂露灑幽翠紅弦褭雲咽
深思花袍白馬不歸来濃蛾疊柳香脣醉金鵝屏風蜀
山夢鸞裾鳳帶行烟重八驄籠晃臉差移日絲繁散曛
羅洞市南曲陌無秋涼楚腰衞鬢四時芳玉喉窱窱排
空光牽雲曳雪留陸郎
李夫人歌(一本無歌字)
紫皇宫殿重重開夫人飛入瓊瑤臺綠香繡帳何時歇
青雲無光宫水咽翩聯(一作翩)桂花墜秋月孤鸞驚啼商
絲發紅壁闌珊懸珮璫歌臺小妓(一作柏)遥相望玉蟾滴
水雞人唱露華蘭葉參差光
走馬引
我有辭鄉劒玉鋒堪截雲襄陽(一作長安)走馬客(一作使)意氣
自生春朝嫌劒花(一作光)淨暮嫌劒光冷能持劒向人不
解持照身(一作解持照身影)
湘妃
筠竹千年老不死長伴秦(一作神)娥蓋湘水蠻娘吟弄滿
寒空九山静綠淚花紅離鸞別鳳煙梧中巫雲蜀雨遥
相通幽愁秋氣上青楓(一作清峰)涼夜波間吟古龍
南園十三首
花枝草蔓眼中開小白長紅越女腮可憐日暮嫣香落
嫁與春風不用媒
宫北田塍曉氣酣黃桑飲露窣宫簾長腰健婦偷攀折
將餧吴王八蠒蠶
竹裏繰絲挑網車青蟬獨噪日光斜桃膠迎夏香琥珀
自課越傭能種瓜
三十未有(一作滿)二十餘白日長飢小甲蔬橋頭長老相
哀念因遺戎韜一卷書
男兒何不帶吴鉤(一作横刀)收取關山五十州請君暫上凌
烟閣若箇書生萬戶侯
尋章摘句老雕蟲曉月當簾挂玉弓不見年年遼海上
文章何處哭秋風
長卿牢落悲空舍曼倩詼諧取自容見買若耶溪水劒
明朝歸去事猨公
春水初生乳燕飛黃蜂小尾撲花歸窗含遠色通書幌
魚擁香鉤近石磯
泉沙耎卧鴛鴦暖曲岸廻篙舴艋遲瀉酒木欄椒葉盖
病容扶起種菱絲
邊讓今朝憶蔡邕無心裁曲卧春風舍南有竹堪書字
老去溪頭作釣翁
長巒谷口倚嵇家白晝千峰老翠華自履藤鞋收石蜜
手牽苔絮長蒓花
松溪黑水新龍卵桂洞生硝舊馬牙誰遣(一作為又作道)虞卿
裁道帔輕綃一疋染朝霞
小樹開朝逕長茸溼夜烟柳花驚雪浦麥雨漲溪田古
刹疎鐘度遥嵐破月懸沙頭敲石火燒燭照漁船
御定全唐詩卷三百九十
