欽定四庫全書
御定全唐詩卷六百四十一
曹唐
小遊仙詩九十八首
玉簫金瑟發商聲桑葉枯乾海水清淨埽蓬萊山下路
(一作上地)略邀王母話長生
上元元日豁明堂五帝望空拜玉皇萬樹琪花千圃藥
心知不敢輒形相
騎龍重過玉溪頭紅葉還春碧水流省得壺中見天地
壺中天地不曾秋
眞王未許久從容立在花前别甯封手把玉簫頭不舉
自愁如醉倚黃龍
金殿無人鏁絳煙玉郎並不賞丹田白龍蹀躞難廻跋
爭下紅綃碧玉鞭
玄洲草木不知黃甲子初開浩劫長無限萬年年少女
手攀紅樹滿殘陽
宫闕重重閉玉林崑崙高闢彩雲深黃龍掉尾引郎去
使妾月眀何處尋
風滿塗山玉蕊(一作葉)稀赤龍閒臥鶴東(一作閒)飛紫棃爛
盡無人喫何事韓(一作蘇)君去不歸
武帝徒勞厭暮年不曾清淨不精專上元少女絶還往
滿竈丹成白玉煙
百辟朝回閉玉除露風清宴桂花疎西歸使者騎金虎
嚲鞚垂鞭唱步虛
南斗闌珊北斗稀茅君夜著紫霞衣朝騎白(一作獨乘青)鹿
趁朝去鳳押笙歌逐(一作随)後飛
焚香獨自上天壇桂樹風吹玉簡寒長怕嵇康乏&KR0726;骨
與將僊籍再尋看
冰屋朱扉曉未開誰將金策扣瓊臺碧花紅尾小僊犬
閒吠五雲嗔客來
酒釅(一作灔)春濃瓊(一作瑶)草齊眞公飲散醉如泥朱(一作玉)
輪軋軋入雲去行到半天聞馬嘶
白石山中自有天竹花藤葉隔(一作滿)溪煙朝來洞口(一作)
(裏)圍碁了賭得青龍直幾錢
海水西飛照柏林青雲斜倚錦雲深水風暗入古山葉
吹斷步虚清磬音
玉詔新除沈侍郎便分茅土鎮東方不知今夕游何處
侍從皆騎白鳳凰
洞裏煙霞無歇時洞中天地足金芝月眀朗朗溪頭樹
白髮老人相對棋
飢即飡霞悶即行一聲長嘯萬山清穿花渡水來(一作能)
相訪珍重多才阮步兵
東妃閑著翠霞裙自領笙歌出五雲清思密談誰第一
不過邀取小茅君
月影悠悠秋樹明露吹犀簟象床輕嬪妃久立帳門外
暗笑夫人推酒聲
九天天路入雲長燕使何由到上方玉女暗來花下立
手挼裙帶問昭王
玉皇賜妾紫衣裳教向桃源嫁阮郎爛煮瓊花勸君喫
恐君毛鬢暗成霜
花底休傾綠玉巵雲中含笑向安期窮陽有數不知數
大似人間年少兒
玉色雌龍金絡頭眞妃騎出縱閑遊崑崙山上桃花底
一曲商歌天地秋
偷(一作閒)來洞口訪(一作等)劉君緩步輕擡玉線(一作綠繡)裙細
擘(一作細拍又作旋擘)桃花逐流水更無言語倚彤雲
西漢夫人下太虛九霞裙幅五雲輿欲將碧字相教示
自解盤囊出素書
天上雞鳴海日紅青腰侍女掃朱宫洗(一作灑)花烝葉濾
清酒待與夫人邀五翁
汗漫眞遊實可竒人間天上幾(一作與)人知周王不信長
生話空使萇弘碧淚垂
青錦縫裳綠(一作白)玉璫(一作襠)滿身新帶五雲香閑依碧
海攀鸞駕笑就蘇君覓橘嘗
鶴不西飛龍不行露乾雲破洞簫清少年僊子說閑事
遥隔彩雲聞笑聲
洞裏煙深木葉麤乘風使者降玄都隔花相見遥相賀
擎出懷中赤玉符
芝蕙(一作草)芸花爛漫春瑞香煙露濕衣巾玉童私地誇
書札偷寫雲謠暗贈人
天上邀來不肻來人間雙鶴又空回秦皇漢武死何處
海畔紅桑花自開
紫羽麾幢下玉京却邀眞母入三清白龍久住渾相戀
斜倚祥雲不肻行
鶴呌風悲竹葉疎誰來五嶺拜雲車人間肉馬無輕步
踏破先生一卷書
夜降西壇宴巳終花殘月榭霧朦朧誰遊八海門前過
空洞一聲風雨中
忘却教人鎖後宫還丹失盡玉壺空嫦娥若不偷靈藥
爭得長生在月中
暘谷先生下宴時月光初冷紫瓊枝淒清金石揭天地
事在世間人不知
共愛初平住九霞焚香不出閉金華白羊成隊難收拾
喫盡溪頭巨勝花
酒盡香殘夜欲分青童拜問紫陽君月光悄悄笙歌遠
馬影龍聲歸五雲
海樹靈風吹彩煙丹陵朝客欲昇天無央公子停鸞轡
笑泥嬌妃索玉鞭
八景風回五鳳車崑崙山上看桃花若教使者沽春酒
湏覓餘杭阿母家
叔卿遍覽九天春不見人間故舊人怪得蓬萊山下水
半成沙土半成塵
欲飲尊中雲母漿月明花裏合笙簧更教小奈將龍去
便向金壇取阮郎
海上桃花千樹開麻姑一去不知來遼東老鶴應慵惰
教探桑田便不回
昨夜相邀宴杏壇等閒乘醉走青鸞紅雲塞路東風緊
吹破芙蓉碧玉冠
雲鶴冥冥去不分落花流水恨空存不知玉女無期信
道與留門却閉門
采女平明受事回暗交丹契錦囊開欲書密詔防人見
佯喝青虬使莫來
太一元君昨夜過碧雲高髻綰婆娑手擡玉策紅於火
敲斷金鸞使唱歌
碧瓦彤軒月殿開九天花落瑞風來玉皇欲著紅龍衮
親喚金妃下手裁
長房自貴解飛飜五色雲中獨閉門看却桑田欲成海
不知還往幾人存
赤龍(一作紫雲)停步彩雲飛共道眞王(一作皇)海上歸千歲紅
桃(一作千載桃花)香破鼻玉盤盛出與金妃
碧海靈童夜到時徒勞相喚上瓊池因循天子能閑步
縱與青龍不解騎
且欲留君飲桂漿九天無事莫推忙青龍舉步行千里
休道蓬萊歸路長
侍女親擎玉酒巵滿巵傾酒勸安期等閒相别三千歲
長憶水邊分棗時
萬歲蛾眉不解愁旋彈清瑟旋門遊忽聞下界笙簫曲
斜倚紅鸞笑不休
去住樓臺一任風十三天洞暗相通行廚侍女炊何物
滿竈無煙玉炭紅
風動閒(一作寒)天清桂隂水精簾箔(一作外)冷沉沉西妃少
女多春思(一作春思亂)斜倚彤雲盡日吟
王母相留不放回偶然沉醉臥瑶臺憑君與向蕭郎道
教著青龍取妾來
絳節笙歌繞殿飛紫皇欲到五雲歸細腰侍女瑶花外
爭向紅房報玉妃
聞君新領八霞司此别相逢是幾時妾有一觥雲母酒
請君終宴莫推辭
方士飛軒駐(一作住)碧霞酒寒(一作香)風冷月初斜不知誰
唱歸春(一作春歸)曲落盡溪頭白葛(一作玉)花
方朔朝來到我家欲將靈樹出丹霞三千年後知誰在
擬種紅桃待放花
水滿桑田白日沉凍雲乾霰濕重隂遼東歸客閑相過
因話堯年雪更深
朝回相引看紅鸞(一作泉)不覺風吹鶴氅偏好是興來(一作)
(好見上清)騎白鶴(一作鵠)文妃為伴上重天(一作旋驅旌節旋昇天)
公子閑吟八景文花南拜别上陽君金鞭遥指玉清路
龍影馬嘶歸五雲
一百年中是一春不教日月輒移輪金鼇頭上蓬萊殿
唯有人間鍊骨人
笑擎雲液紫瑶觥共請雲和碧玉笙花下偶然吹一曲
人間因識董雙成
東皇長女没多年從洗(一作洒)金芝到水邊無事伴他棋
一局等閒輸却賣花錢
紅草青林日半斜閒乘(一作随)小鳳出彤霞略(一作路)尋舊
路(一作故舊)過西國(一作谷)因得冰園一尺(一作顆)瓜
樹下星沉月欲高前溪水影濕龍毛洞天雲冷玉(一作五)
花發公子盡披雙錦袍
紫水風吹劒樹寒水邊年少下紅鸞未知百一窮陽數
略請先生止的看
武皇含笑把金觥更請霓裳一兩聲護帳宫人最年少
舞腰時挈繡裙輕
瓊樹扶疎壓瑞煙玉皇朝客滿花前東風小飲人皆醉
短尾青龍枕水眠
彤閣鐘鳴碧鷺飛皇君催熨紫霞衣丹房玉女心慵甚
貪看投壺不肻歸
崑崙山上自(一作白)雞啼羽客爭昇碧玉梯因駕五龍看
較藝白鸞功用不如妻
沙野先生閉玉虛焚香夜寫紫微書供承童子閒無事
教剉瓊花餵白驢
雲隴瓊花滿地香碧沙紅水遍朱堂外人欲壓長生籍
拜請飛瓊報玉皇
玉洞長春風景鮮丈人私宴就芝田笙歌暫向花間盡
便是人間一萬年
青童傳語便湏回報道麻姑玉蘂開滄海成塵等閑事
且乘龍鶴看花來
絳樹彤雲戶半開守花童子怪人來青牛臥地喫瓊草
知道先生朝未回
石洞沙溪二十年向明杭日夜朝天白礬煙盡(一作裏)水
銀冷不覺小龍牀下眠
紫微深鎖敞丹軒太帝親談不死門從此百寮俱拜後
走龍鞭虎下崑崙
雲衫玉帶好威儀三洞眞人入奏時頻着金鞭打龍角
為嗔西去上天遲
太子眞娥相領行當天合曲玉簫清棃花新折東風軟
猶在緱山樂笑聲
洞裏月明瓊樹風畫簾青室影朦朧香殘酒冷玉妃睡
不覺七眞歸海中
青苑紅堂壓瑞雲月明閒宴九陽君不知昨夜誰先醉
書破明霞八幅裙
東溟兩度作塵飛一萬年來會面稀千樹棃花百壺酒
共君論飲莫論詩
滄海令抛即未能且緣鸞鶴立相仍蔡家新婦莫嫌少
領取眞珠三五升
溪影沉沙樹影清人家皆踏五音行可憐三十六天路
星月滿空瓊草青
北斗西風吹白榆穆公相笑夜投壺花前玉女來相問
賭得青龍許贖無
九天王母皺蛾眉惆悵無言倚桂枝悔不長留穆天子
任將妻妾住瑶池
暫随鳬伯縱閑遊飲鹿因過翠水頭宫殿寂寥人不見
碧花菱角滿潭秋
新授金書八素章玉皇教妾主扶桑與君一别三千歲
却厭僊家日月長
八海風涼水影高上卿教製赤霜袍蛟絲玉線難裁割
湏借玉妃金剪刀
海上風來吹杏枝崑崙山上看花時紅龍錦䄡黃金勒
不是元君不得騎
絳闕夫人下北方細環清珮響丁當攀花笑入春風裏
偷折紅桃寄阮郎
又遊仙詩一絶(見唐詩紀事)
靖節先生幾代孫青娥曾接玉郎魂春風流水還無賴
偷放桃花出洞門
題武陵洞五首
此生終使此身閒不是春時且要還寄語桃花與流水
莫辭相送到人間
溪口回舟日已昏却聽雞犬隔前村殷勤重與秦人别
莫使桃花閉洞門
却恐重來路不通殷勤回首謝春風白雞黃犬不將去
且寄桃花深洞中
桃花夾岸杳何之花滿春山水去遲三宿武陵溪上月
始知人世有秦時
渡水傍山尋絶壁白雲飛處洞天開仙人來往無行跡
石逕春風長綠苔
句
斬蛟青海上射虎黑山頭(見紀事)簫聲欲盡月色苦依舊
漢家宫樹秋一曲哀歌茂陵道漢家天子葬秋風
誰知漢武無仙骨滿竈黃金成白煙(以上見張為主客圖)
御定全唐詩卷六百四十一
