欽定四庫全書
御定全唐詩卷六百九十九
韋莊
與東吳生相遇(及第後出關作)
十年身事(一作世)各如萍白首相逄淚滿纓老去不知花
有態亂來唯覺酒多情貧疑陋巷春偏少貴想豪家月
最明且(一作獨)對一尊開口笑未衰應見泰階平
庭前桃
曾向桃源爛漫遊也同漁父泛僊舟皆言洞裏千株好
未勝庭前一樹幽帶露似垂湘女淚無言如伴息媯愁
五陵公子饒春恨莫引香風上酒樓
丙辰年鄜州遇寒食城外醉吟五首
滿街楊柳綠絲煙畫出清明二月天好是隔簾花樹動
女郎撩亂送鞦韆
雕陰寒食足遊人金鳳羅衣濕麝薰腸斷入城芳草路
淡紅香白一羣羣
開元坡下日初斜拜掃歸來走鈿車可惜數株紅艷好
不知今夜落誰家
馬驕風疾玉鞭長過去唯留一陣香閒客不須燒破眼
好花皆屬富家郎
雨絲煙柳欲清明金屋人閑煖鳳笙永日(一作晝)迢迢無
一事隔街聞築(一作蹴)氣毬聲
宜君(一作春)縣比卜居不遂留題王秀才别墅二
首
本期同此臥林丘榾拙爐前擁布裘何事却騎羸馬去
白雲紅樹不相留
明月嚴霜撲早貂羡君高臥正逍遥門前積雪深三尺
火滿紅爐酒滿瓢
鄜州留别張員外
江南相送君山下塞北相逄朔漠(一作相幕)中三楚故人皆
是夢十年陳事只如風莫言身世他時異且喜琴尊數
日同惆悵却愁明日别馬嘶山店雨濛濛
病中聞相府夜宴戲贈集賢盧學士
滿筵紅蠟照香鈿一夜歌鐘欲沸天花裏亂飛金錯落
月中爭認繡連乾尊前莫話詩三百醉後寧辭酒十千
無那兩三新進士風流長得飲徒憐
出關
馬嘶煙岸柳陰斜東去(一作回首)關山路轉賖到處因循緣
嗜酒一生惆悵為判花危時祗合身無著白日那堪事
有涯正是灞陵春酎綠仲宣何事獨辭家
過樊川舊居(時在華州駕前奉使入蜀作)
却到樊川訪舊遊夕陽衰草杜陵秋應劉去後苔生閣
嵇阮歸來雪滿頭能說亂離惟有燕解偷閒暇不如鷗
千桑萬海無人見横笛一聲空淚流
長安舊里
滿目牆匡(一作垣)春草深傷時傷事更傷心車輪馬跡今
何在十二玉樓無處尋
過渼陂懷舊
辛勤曾寄玉峰前一别雲溪二十年三徑荒凉迷竹樹
四鄰凋謝變桑田渼陂可是當時事紫閣空餘舊日煙
多少亂離無處問夕陽吟罷涕澘然
汧陽間(一作汧陽縣閣)
汧水悠悠去似絣遠山如書翠眉横僧尋野渡歸吳嶽
雁帶斜陽入渭城邊静不收蕃帳馬地貧惟賣隴山鸚
牧童何處吹羌笛一曲梅花出塞聲
焦崖閣
李白曾歌蜀道難長聞白日上青天今朝夜過焦崖閣
始信星河在馬前
雞公幘(去褒城縣二十里)
石狀雖如幘山形可類雞向風疑欲鬭帶雨似聞啼蔓
織青籠合松長翠羽低不鳴非有意為怕客奔齊
御定全唐詩卷六百九十九
