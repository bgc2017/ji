欽定四庫全書
御定全唐詩卷三百五十六
劉禹錫
更衣曲
博山炯炯吐香霧紅燭引至更衣處夜如何其(一作如何其夜)
夜漫漫鄰雞未鳴寒雁渡庭前雪壓松桂叢廊下點點
懸紗籠滿堂醉客爭笑語嘈囋琵琶青幕中
桃源行
漁舟何招招浮在武陵水拖(一作垂)綸擲餌信流去誤入
桃源行數里清源尋盡花綿綿踏花覓徑至洞前洞門
蒼黑煙霧生暗行數步逢虚明俗人毛骨驚仙子爭来
致詞何至此須臾皆破冰雪顔笑言(一作語)委曲問人(一作)
(世)間因嗟隱身来種玉不知人世(一作間)如風燭筵羞石
髓勸客飡燈爇松脂留客宿雞聲犬聲遥相聞曉色葱
籠開五雲漁人振衣起出戶滿庭無路花紛紛翻然恐
失(一作迷)鄉縣處一息不肯桃源住桃花滿溪水似鏡塵
心如垢洗不去仙家一出尋無蹤至今流水(一作水)山重
重
洞庭秋月行
洞庭秋月生湖心層波萬頃如(一作豁)鎔金(一作鎔黃金)孤輪
徐轉光不定遊氣濛濛隔寒鏡是時白露三秋中湖平
月上天地空岳陽樓(一作城)頭暮角絶蕩漾已過君山東
山(一作孤)城蒼蒼夜寂寂水月逶迤繞城白蕩槳巴童歌
竹枝連檣估客吹羌笛勢高夜久隂力全金(一作爽)氣肅
肅開星(一作清)躔浮雲野馬歸四裔遥望星斗當中天天
雞相呼曙霞出歛影含光讓朝日日出喧喧人不閒夜
来清景非人間
九華山歌(幷引)
九華山在池州青陽縣西南九峯競秀神采竒異
昔予仰太華以為此外無竒愛女几荆山以為此
外無秀及今年見九華始悼前言之容易也惜其
地偏且遠不為世所稱故歌以大之
竒峰一見驚魂魄意想洪罏始開闢疑是九龍夭矯欲
攀天忽逢霹靂一聲化為石不然何至今悠悠億萬年
氣勢不死如騰仚(音騫輕舉貌一音嫣)雲含幽兮月添冷月凝暉
兮江漾影結根不得要路津迥秀長在無人境軒皇封
禪登雲亭大禹會計臨東溟乘樏(力最反山行具)不来廣樂絶
獨與猿鳥愁青熒君不見敬亭之山黃(一作廣)索漠兀如
斷岸無稜角宣城謝守(一作眺)一首詩遂使聲名齊五岳
九華山九華山自是造化一尤物焉能籍甚乎人間
泰娘歌(并引)
泰娘夲韋尚書家主謳者初尚書為吳郡得之命
樂工誨之琵琶使之歌且舞無幾何盡得其術居
一二歲攜之以歸京師京師多新聲善工於是又
捐去故技以新聲度曲而泰娘名字往往見稱於
貴遊之間元和初尚書薨於東京泰娘出居民間
久之為蘄州刺史張愻所得其後愻坐事謫居武
陵郡愻卒泰娘無所歸地荒且遠無有能知其容
與藝者故日抱樂器而哭其音焦殺以悲(一夲此下有雒)
(字)客聞之為歌其事以續於樂府云
泰娘家夲閶門西門前綠水環金隄有時妆成好天氣
走上臯(一作高)橋折花戲風流太守韋尚書路傍忽見停
隼旟斗量明珠鳥傳意紺&KR0008;迎入專城居長鬟如雲衣
似霧錦茵羅薦承輕步舞學驚鴻水榭春歌傳(一作撩)上
客蘭堂暮從郎西入帝城中貴遊簪組香簾櫳低鬟緩
視抱明月纖指破撥生胡風繁華一旦有消歇題劍無
光履聲絶洛陽舊宅生草莱杜陵蕭蕭松柏哀妝奩蟲
網厚如蠒博山爐側傾寒灰蘄州刺史張公子白馬新
到銅駝里自言買笑擲黃金月墮雲中(一作月墜雲收)從此始
安知鵩鳥座隅飛寂寞旅魂招不歸秦嘉(一作家)鏡有前
時結韓夀香銷故箧衣山城少人江水碧斷鴈哀猿風
雨夕朱弦已絶為知音雲鬢未秋私自惜舉目風煙非
舊時夢尋(一作歸)歸路多參差如何將此千行淚更灑湘
江斑竹枝
龍陽縣歌
縣門白日無塵土百姓縣前挽魚罟主人引客登大隄
小兒縱觀黃犬怒鷓鴣驚鳴繞籬落橘柚垂芳(一作芬)照
窗戶沙平草綠見吏稀寂歴(一作寥)斜陽照縣鼔
牆隂歌
白日左右浮天潢(一作光)朝晡影入東西牆昔為兒童在
隂戲當時意小覺日長東鄰侯家吹笙簧隨隂促促移
象牀西鄰田舍乏糟糠就影汲汲舂黃粱因思九州四
海外家家只占牆隂内莫言牆隂數尺間老却主人如
等閒君看眼前光隂促中心莫學太行山
踏潮歌(并引)
元和十年夏五月終風駕濤(一作大風駕潮)南海泛(一作羡)
溢南人云踏潮也率三歲一有之客或言其状因
歌之
屯門積日無回飈滄波不歸成踏潮轟如鞭石矻且搖
亘空欲駕黿鼉橋驚湍蹙縮悍而驕大陵高岸失岧嶤
四邊無阻音響調背負元氣掀重霄介鯨得性方逍遥
仰鼻噓吸揚朱翹海人狂顧送相招罽衣髽首聲嘵嘵
征南將軍登麗譙赤旗指麾不敢囂翌日風回沴氣消
歸濤納納景昭昭烏泥白沙復滿海海色不動如青瑶
白鷺兒
白鷺兒最高格毛衣新成雪不敵衆禽喧呼獨凝寂孤
眠芊芊草久立潺潺石前山正無雲飛去入遥碧
平齊行二首
胡塵昔起薊北門河南地屬平盧軍貂裘代馬繞東岳
嶧陽孤桐削為角地形十二虜意驕恩澤含容歴四朝
魯人皆解帶弓箭齊人不復聞簫韶今朝天子聖神武
手握玄符平九土初哀狂童襲故事文告不来方振怒
去秋詔下誅東平官軍四合猶嬰城春来羣烏噪且驚
氣如壊山墮其庭牙門大將有劉生夜半射落攙搶星
帳中虜血流滿地門外三軍舞連臂(一作舞臂盟)驛騎函首
過黃河城中無賊天氣和朝廷侍郎来慰撫耕夫滿野
行人歌
泰山沈寇六十年旅祭不享生愁煙今逢聖君欲封禪
神使隂兵来助戰妖氛掃盡河水清日觀杲杲卿雲見
開元皇帝東封時百神受職爭奔馳千鈞猛簴順流下
洪波涵淡浮熊羆侍臣燕公秉文筆玉檢告天無媿詞
當今睿孫承聖祖岳神望幸河宗舞青門大道屬車塵
共待葳蕤翠華舉
送裵處士應制舉詩(并引)
晉人裵昌禹讀書數千卷於周官小戴禮尤邃性
嗜古敢言雖侯王不能卑下故與世相參差凡抵
有位以索合行天下幾遍常歎諸侯莫可遊欲一
見天子而未有路會今年詔書徵賢良昌禹大喜
以為可以盡豁平生搏髀躍曰一觀雲龍庭足矣
繇是裹三月糧而西徂咨予以七言為遊之資藉
耳
裵生久在風塵裏氣勁言高少知已注書曾學鄭司農
歴國多於孔夫子往年訪我到連州無窮絶境終日遊
登山雨中(一作日長)試蠟屐入洞夏裡披貂裘白帝城邊又
相遇歛翼三年不飛去忽然結束如秋蓬自稱對策明
光宫人言策中說何事掉頭不答看飛鴻彤庭翠松迎
曉日鳳銜金榜雲間出中(一作七)貴腰鞭立傾酒(一作間傾酒觥)
宰臣委佩觀搖筆古稱射策如彎弧一發偶中何時無
由来草澤無忌諱努力滿挽當亨(一作雲)衢憶得當(一作童)
年識君處嘉禾驛後聯牆住垂鈎釣得王餘魚踏芳共
登蘇小墓此事今同夢想間相看一笑且開顏老大希
逢舊鄰里為君扶病到方(一作芳)山
三鄉驛樓伏覩玄宗望女几山詩小臣斐然有
感
開元天子萬事足唯惜當時光景促三鄉陌上望仙山
歸作霓裳羽衣曲仙心從此在瑶池三清八景相追(一作)
(催)隨天上忽乘白雲去世間空(一作惟)有秋風詞
城西行
城西簇簇三叛族叛者為誰蔡吳蜀中使提刀出禁来
九衢車馬轟如(一作成)雷臨刑與酒杯未覆讐家白官先
請肉守吏能然董卓臍飢烏来覘桓玄目城西人散泰
階平雨洗血痕春草生
武昌老人說笛歌
武昌老人(一作將)七十餘手把庾令相問書自言少小(一作)
(年少)學吹笛早事曹王曾賞激往年鎮戍到(一作征鎮戍)蘄州
楚山蕭蕭笛竹秋當時買材恣搜索典却身上烏貂裘
古苔蒼蒼封老節石上(一作山)孤生飽風雪商聲五音(一作)
(商音五聲)隨指發水中龍應行雲絶曾將黃鶴樓上吹一聲
占盡秋江月如今老去語尤(一作興猶)遲音韻高低耳不知
氣力已微心尚在時時一曲夢中吹
西山蘭若試茶歌
山僧後檐茶數叢春来映竹抽新茸宛然為客振衣起
自傍芳叢摘鷹觜斯須炒成滿室香便酌砌下金砂水
驟雨松聲入鼎来白雲滿盌花徘徊悠揚噴鼻宿酲散
清峭徹骨煩襟開陽崖隂嶺各殊氣未若竹下莓苔地
炎帝雖嘗未解煎桐君有籙那知味新芽連拳半未舒
自摘至煎俄頃餘木蘭霑(一作墜)露香微似瑶草臨波色
不如僧言靈味宜幽寂采采翹英為嘉客不辭緘封寄
郡齋甎井銅爐損標格何况蒙山顧渚春白泥赤印走
風塵欲知花乳清泠味須是眠雲跂石人
聚蚊謠
沈沈夏夜蘭堂開飛蚊伺暗聲如雷嘈然歘起初駭聽
殷殷若自南山来喧騰鼔舞喜昏黑昧者不分聽者惑
露花滴瀝月上天利觜迎人著不得我(一作微)軀七尺爾
如芒我孤爾衆能我傷天生有時不可遏為爾設幄潛
匡牀清商一来秋日曉羞爾微形飼丹鳥
百舌吟
曉星寥落春雲低初聞百舌間關啼花樹(一作枝)滿空迷
處所搖動繁英墜紅雨笙簧百囀音韻多黃鸝吞聲燕
無語東方朝日遲遲升迎風弄景如自矜(一作驚)數聲不
盡又飛去何許(一作處)相逢綠楊路綿蠻宛轉似娛人一
心百舌何紛紛酡顏俠少停歌聽墜珥妖姬和睡聞可
憐光景何時盡誰能低回避鷹隼廷尉張羅自不關潘
郎挟彈無情損天生羽族爾何微舌端萬變乘春暉南
方朱鳥一朝見索漠(一作寞)無言蒿下飛
飛鳶操
鳶飛杳杳青雲裏鳶鳴蕭蕭風四起旗尾飄揚勢漸高
箭頭砉劃聲相似長空悠悠霽日懸六翮不動凝風(一作)
(飛)煙(一作飛凝煙)遊鵾翔鴈出其下慶雲清景相回旋忽聞
饑烏一噪聚瞥下雲中爭腐鼠騰音礪吻相喧呼仰天
大嚇疑鵷雛畏人避犬投高處俛啄無聲猶屢顧青鳥
自愛玉山禾仙禽徒貴華亭(一作山)露樸遫(一作棘)危巢向
暮時毰毸飽腹蹲枯枝遊童挟彈一麾肘(一作射)臆碎羽
分人不悲天生衆禽各有類威鳳文章在仁義鷹隼儀
形螻蟻心雖能戾天何足貴
秋螢引
漢陵秦苑遥蒼蒼陳根腐葉秋螢光夜空寥寂金氣淨
千門九陌飛悠揚紛綸暉映互明滅金爐星噴鐙花發
露華洗濯清風吹低昂不定招搖垂高麗罘罳照蛛網
斜歴璇題舞羅幌曝衣樓上拂香帬承露臺前轉仙掌
槐市諸生夜讀(一作對)書北窗分明辨魯魚行子東山起
征思中郎騎省悲秋氣銅雀人歸自入簾長門帳開来
照淚誰言向晦常自明兒童走步嬌女爭天生有光非
自衒遠近低昂暗中見撮蚊妖鳥亦夜起(一作飛)翅如車
輪而已矣(一作人不見)
傷秦姝行
河南房開士前為虞部郎中為余語曰我得善箏
人於長安懷遠里其後開士為赤縣牧容州求國
工而誨之藝工而夭今年開士遺余新詩有悼佳
人之句顧余知所自也惜其有良妓獲所從而不
克久乃為傷詞以貽開士
長安二月花滿城插花女兒彈(一作弄)銀箏南宫仙郎下
朝晚曲頭駐馬聞新聲馬蹄逶遲心蕩漾高樓巳遠猶
頻望此時意重千金輕鳥傳消息紺輪迎芳筵銀燭一
相見淺笑低鬟初目成蜀弦錚摐指如玉皇帝弟子韋
家曲青牛文梓赤金簧玫瑰寶柱秋鴈行歛蛾收袂凝
清光抽弦緩調怨且長八鸞鏘鏘渡銀漢九雛威(一作成)
鳳鳴朝陽曲終韻盡意不足餘思悄絶愁空堂從郎鎮
南别城闕樓船理曲瀟湘月馮夷蹁躚舞渌波鮫人出
聽停綃梭北池含煙瑶草短萬松亭下清風滿(北池萬松皆容)
(州勝槩)秦聲(一作歌)一曲此時聞嶺泉嗚咽南雲(一作腸堪)斷来
自長陵小市東蕣華零落瘴江風侍兒掩泣收(一作悲)銀
甲鸚鵡不言愁玉籠博山爐中香自滅鏡奩塵暗同心
結從此東山非昔遊長嗟人與弦俱絶
競渡曲(競渡始於武陵及今舉檝而相和之其音咸呼云何在斯招屈之義事見圖經)
沅(一作湘)江五月平堤流邑人相將浮綵舟靈均何年歌
已矣哀謠振檝從此起楊桴(一作枹)擊節雷闐闐亂流齊
進聲轟然蛟龍得雨鬐鬛動螮蝀飲河形影聯刺史臨
流褰翠幃揭竿命爵分雄雌先鳴餘勇爭鼓舞未至銜
枚顔色沮百勝夲自有前期一飛由来無定所風俗如
狂重此時縱觀雲委江之湄綵旂夹岸照蛟室羅韈凌
波呈水嬉曲終人散空愁暮招屈亭前水東注
翰林白二十二學士見寄詩一百篇因以答貺
(一作贈)
吟君遺我百篇詩使我獨坐形神馳玉琴清夜人不語
琪樹春朝風正吹郢人斤斲無痕跡仙人衣裳棄刀尺
世人方内欲相尋行盡四維無處覓
憶春草(春草樂天舞妓名)
憶春草處處多情洛陽道金谷園中見日遲銅駝陌上
迎風早河南大尹頻出難只得池塘十步看府門閉後
滿街月幾處遊人草頭歇館娃宫外姑蘇臺鬱鬱芊芊
撥不開無風自偃君知否西子帬裾曾拂来
樂天寄憶舊遊因作報白君以答
報白君别来幾度江南春江南春色何處好燕子雙飛
故官道春城三百七十橋夹岸朱樓隔柳條了頭小兒
蕩畫槳長袂女郎簪翠翹郡齋北軒卷羅幕碧池逶迤
遶畫閣池邊綠竹桃李花花下舞筵鋪彩霞吳娃足情
言語黠越客有酒巾冠斜坐中皆言白太守不負風光
向杯酒酒酣襞牋飛逸韻至今傳在人人口報白君相
思空望嵩丘雲其奈錢塘蘇小小憶君淚點石榴帬(白君)
(有妓近自洛歸錢塘)
兩如何詩謝裵令公贈别二首
一言一顧重重何如今日陪遊清洛苑昔年别入承明
廬
一東一西别别何如終期大冶再鎔鍊願託扶搖翔碧
虚
唐侍御寄遊道林嶽麓二寺詩并沈中丞姚員
外所和見徵繼作
湘西古刹雙蹲蹲羣峰朝拱如駿奔青松步障深五里
龍宫黯黯神為閽高殿呀然壓蒼巘俯瞰長江疑欲吞
橘洲泛浮金實動水郭繚繞朱樓騫語餘百響入天籟
衆竒引步輕翩翻泉清石布博(一作似)棋子蘿密鳥韻如
簧言回廊架險高且曲新徑穿林明復昏淺流忽濁山
獸過古木半空天火痕星使雙飛出禁垣元侯餞之遊
石門紫髯翼從紅袖舞竹風松雪香温黁遠持清𤨏照
巫峡一戞驚斷三聲猨靈山會中身不預吟想峭絶愁
精魂恨無黃金千萬餅布地買取為丘園
將赴汝州途出浚下留辭李相公
長安舊遊四十載鄂渚一别十四年後来富貴已零落
歲寒松柏猶(一作尚)依然初逢貞元尚文主雲闕天池共
翔舞相看却數六朝臣屈指如今無四五夷門天下之
咽喉昔時往往生瘡疣聯翩舊相来鎮壓四海吐納皆
通流久别凡經幾多事何由說得平生意(一作愁)千思萬
慮盡如空一笑一言真可貴(一作休)世間何事最殷勤白
頭將相逢故人功成名遂會歸老請向東山為近鄰
平蔡州三首
蔡州城中衆心死妖星夜落照壕(一作河)水漢家飛將下
天来馬箠一揮門洞開賊徒崩騰望旗拜有若羣蟄驚
春雷狂童面縳登檻車太白(一作大帛)夭矯垂捷書相公從
容来鎮撫常侍郊迎負文弩四人歸業閭里閒小兒跳
浪(一作踉跳)健兒舞
汝南晨雞喔喔鳴城頭鼓角音和平路傍老人憶舊事
相與感激皆涕零老人收泣(一作淚)前致辭官軍入城人
不知忽驚元和十二載重(一作喜)見天寶承平時
九衢車馬渾渾流使臣来獻淮西囚四夷聞風失匕筯
(一作皆失據一作皆失筯)天子受賀登高樓妖童擢髮不足數血汚
城西一抔土南峯(一作烽一作風)無火楚澤閒夜行不鎖穆陵
關策勲禮畢天下泰猛士按劒看恒山(時唯恒山不庭)
送僧仲剬東遊兼寄呈靈澈上人
釋子道成神氣閒住持曾上清凉山晴空(一作清室)禮拜見
真像金毛五(一作五)髻卿雲間西遊長安(一作樂)棣僧籍夲
寺門前曲江碧松間白月照寶書竹下香泉灑瑶席前
時學得經論成奔馳象馬開禪扄高筵談柄一麾拂講
下門徒如醉醒舊聞南方多長(一作禪)老次第来入荆門
道荆州夲自重彌(一作諸)天南朝塔廟猶依然宴坐東陽
枯樹下經行居止(一作此)故臺邊忽憶遺民社中客為我
衡陽駐飛錫講罷同尋相鶴經閑来共蠟登山屐一旦
揚眉望沃州自言王謝許(一作與)同遊憑將雜擬三十首
寄與江南湯慧休
觀棋歌送儇師西遊
長沙男子東林師閒讀藝經工奕棋有時凝思如入定
暗覆一局誰能知今年訪予来小桂方袍袖中貯新勢
山人無事秋(一作愁)日長白晝懵懵眠匡牀因君臨局看
鬭智不覺遲景沈西牆自從仙(一作山)人遇樵子直到開
元王長史前身後身付餘習百變千化無窮(一作看不)已初
疑磊落曙天星次見搏擊三秋兵鴈行布陳衆未曉虎
穴得子人皆驚行盡三湘不逢敵終日饒人損機格自
言臺閣有知音悠然遠起西遊心商山夏木隂寂寂好
處徘徊駐飛錫忽思爭道畫(一作盡)平沙獨笑無言心有
適藹藹京城在九天貴遊豪士足華筵此時一行出人
意賭取聲名不要錢
吐綬鳥詞(并序)
滑州牧尚書李公以吐綬鳥詞見示兼命繼聲蓋
尚書前為御史時所作有翰林二學士同賦之今
所謂追和也鳥之所異具於夲篇
越山有鳥翔寥廓嗉中天(一作吐)綬光若若越人偶見而
竒之因名吐綬江南知四明天姥神仙地朱鳥星精鍾
異氣赤玉雕成彪炳毛紅綃翦出玲瓏翅湖煙始開山
日高迎風吐綬盤花絛臨波似染瑯琊草映葉疑開阿
母桃花紅草綠人間事未若靈禽自然貴鶴吐明珠暫
報恩鵲銜金印空為瑞春和秋霽野花開翫景尋芳處
處来翠幕雕籠非所慕珠丸柘彈莫相猜棲月嗁煙凌
縹緲高林先見金霞暁三山仙路寄遥情刷羽揚翹欲
上征不學碧雞依井絡願隨青鳥向層城太液池中有
黃鵠憐君長向高枝宿如何一借羊角風来聽簫韶九
成曲
八月十五日夜桃源翫月
塵中見月心亦閒况是清秋仙府間凝光悠悠寒露墜
此時立在最高山碧虚無雲風不起山上長松山下水
羣動翛然一顧中天高地平千萬里少君引我昇玉壇
禮空遥請真仙官雲軿欲下星斗動天樂一聲肌骨寒
金(一作朝)霞昕昕漸東上輪欹影促猶頻望絶景良時難
再并他年此日應惆悵(叔父元和中徵昔事為桃源行後貶官武陵復為翫月作並題)
(於觀壁爾来星紀再周蔇牽故此郡仰見文字闇缺伏慮他年轉將塵沒故鐫在貞石以期不朽太和四年蔇)
(謹記)
送鴻舉遊江南(并引)
始余謫朗州爾時是師振麻衣斐然而前持文篇
以為僧贄唧唧而清如蟲吟秋自然之響無有假
合有足佳者故為賦二章以聲之距今年遇於建
平赤頿益蕃文思益深而内外學益富既訊巳探
裓中出前所與詩閱之紙勞墨瘁與我同来因思
夫冉冉之光渾渾之輪時而言有初中後之分日
而言有今昨明之稱身而言有幼壮艾之期乃至
一謦欬一彈指中際皆具何必求三生以異身耶
然而視予之文昔與今有莛楹之别視予之書昔
與今有鈞石之懸視予之仕昔與今乃唯阿之差
耳豈有工拙之數存乎其間哉蓋可勉而進者與
日月而至矣彼儻来外物雖日月無能至焉是歲
師告予遊江西復為賦七言以為遊地耳
禪客學禪兼學文出山初似無心雲從風卷舒来何處
繚繞巴山不得去山州(一作川)古寺好門居讀盡龍王宫
裏書使君灘頭揀石硯白帝城邊尋野蔬忽然登高心
瞥起又欲浮杯信流水煙波浩淼魚鳥情東去三千三
百里荆門峡(一作硖)斷無盤渦湘平漢闊清光多廬山霧
開見瀑布江西月淨聞漁歌鍾陵八郡多名守半是西
方社中友與師相見便談空想得(一作竚聽)高齋(一作聲)獅子吼
採菱行(并引一作採芰女)
武陵俗嗜芰菱歲秋矣有女郎盛遊於馬湖薄言
採之歸以御客古有採菱曲罕傳其詞故賦之以
俟採詩者
白馬湖平秋日光紫菱如錦綵鴛翔蕩舟遊女滿中央
採菱不顧馬上郎爭多逐勝紛相向時轉蘭橈破輕浪
長鬟弱袂動(一作披)參差釵影釧文(一作紋)浮蕩漾笑語哇
咬顧晚暉蓼花緣岸扣舷(一作船)歸歸来共到市橋步野
蔓繫船萍滿(一作惹)衣家家竹樓臨廣陌下有連檣多估
客擕觴薦芰夜經過醉踏大隄相應歌屈平祠下沅江
水月照寒波白煙起一曲南音此地聞長安北望三千
里
和牛相公南溪醉歌見寄
脱屣將相守冲謙唯於山水獨不廉枕伊背洛得勝地
鳴臯少室来軒簷相形面勢默指畫言下變化隨顧瞻
清池曲榭人所致野趣幽芳天與添有時轉入潭島間
珍木如幄藤為簾忽然便有江湖思沙礫平淺草纖纖
怪石釣出太湖底珠樹移自天台尖崇蘭迎風綠泛豓
坼蓮含露紅&KR0008;䄡脩廊架空遠岫入弱柳覆檻流波霑
渚蒲抽芽(一作英)劒脊動岸荻迸笋錐頭銛攜觴命侶極
永日此會雖數心無厭人皆置莊身不到富貴難與逍
遥兼唯公出處得自在决就放曠辭炎炎座賓盡歡恣
談謔媿我掉頭還奮髯能令商於多病客亦覺自適非
沈潛
和浙西李大夫霜夜對月聽小童吹觱篥歌依
夲韻
海門雙青暮煙歇萬頃金波湧明月侯家小兒能觱篥
對此清光天性發長江凝練樹無風瀏慄一聲霄漢中
涵胡畫角怨邊草蕭瑟清蟬吟野叢冲融頓挫心使指
雄吼如風轉如水思婦多情珠淚垂仙禽欲舞雙翅起
郡人寂聽衣滿霜江城月斜樓影長纔驚指下繁韻息
已見樹杪明星光謝公高齋吟激楚戀闕心同在羈旅
一奏荆人白雪歌如聞雒客扶風鄔吳門水驛接山隂
文字殷勤寄意深欲識陽陶能絶處少年榮貴道傷心
歎水别白二十二(一韻至七韻)
水至清盡美從一勺至千里利人利物時行時止道性
淨皆然交情淡如此君遊金谷堤上我在石渠署裏兩
心相憶似流波潺湲日夜無窮已
同留守王僕射各賦春中一物從一韻至七
鶯能語多情春將半天欲明始逢南陌復集東城林疎
時見影花密但聞聲營中緣催短笛樓上来定哀箏千
門萬戶垂楊裏百轉如簧煙景晴
傷我馬詞
生於磧礰善馳走萬里南来困丘阜青菰寒菽非適口
病聞北風猶舉首金臺已平骨空朽投之龍淵從爾友
清湘詞(一作瀟湘曲)二首
湘水流湘水流九疑雲物至今愁君問二妃何處所零
陵香草雨(一作露)中收
斑竹枝斑竹枝淚痕點點寄相思楚客欲聞瑶瑟怨瀟
湘深夜月明時
和樂天春詞依憶江南曲拍為句
春去也多謝洛城人弱柳從風疑舉袂叢蘭裛露似霑
巾獨坐亦含嚬
春過也笑惜豓陽年猶有桃花流水上無辭竹葉醉樽
前惟待見青天
澤宫詩(四言)
秩秩澤宫有的維鵠祁祁庶士於以干祿彼鵠斯微若
止若翔千里之差起於毫芒我矢既直我弓既良依於
高墉因我不臧高墉伊何維器與時視之以心誰謂鵠
微
酬令狐相公六言見寄(六言)
已嗟别離太遠更被光隂苦催吳苑燕辭人去汾川鴈
帶書来愁吟月落猶望憶夢天明未回今日便令歌者
唱兄詩送一杯
荅樂天臨都驛見贈(六言)
北固山邊波浪東都城裏風塵世事不同心事新人何
似故人
再贈樂天(六言)
一政政官軋軋一年年老駸駸身外名何足算别(一作到)
来詩且同吟
酬楊侍郎憑見寄(六言)
十年毛羽摧頽一旦天書召回看看瓜時欲到故侯也
好歸来
御定全唐詩卷三百五十六
