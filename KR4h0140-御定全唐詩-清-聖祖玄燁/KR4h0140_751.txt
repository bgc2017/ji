欽定四庫全書
御定全唐詩卷七百五十一
徐鉉
徐鉉字鼎臣廣陵人十歲能屬文與韓熙載齊名江東
謂之韓徐仕吳為袐書郎仕南唐歴中書舍人翰林學
士吏部尚書歸宋為散騎常侍坐貶卒鉉文思敏速凡
所撰述往往執筆立就精小學篆隸尤工集三十卷今
編詩六卷
早春左省寓直
旭景鸞臺上微雲象闕間時清政事少日永直官閒遠
籟飛簫管零冰響珮環終軍年二十默坐叩玄關
寒食宿陳公塘上
垂楊界官道茅屋倚高坡月下春塘水風中牧豎歌折
花閒立久對酒遠情多今夜孤亭夢悠揚奈爾何
將去廣陵别史員外南齋
家聲曾與金張輩官署今居何宋間起得高齋臨静曲
種成竒樹學他山鴛鸞終日同醒醉蘿薜常時共往還
賤子今朝獨南去不堪回首望清閒
將過江題白沙館
少長在維揚依然認故鄉金陵佳麗地不道少風光稍
望吳臺遠行登楚塞長殷勤語江嶺歸夢莫相妨
登甘露寺北望
京口潮來曲岸平海門風起浪花生人行沙上見日影
舟過江中聞櫓聲芳草遠迷揚子渡宿煙深映廣陵城
游人鄉思應如橘相望須含兩地情
山路花
不共垂楊映綺寮倚山臨路自嬌嬈游人過去知香遠
谷鳥飛來見影搖半隔煙嵐遥隱隱可堪風雨暮蕭蕭
城中春色還如此幾處笙歌按舞腰
京口江際弄水
退公求静獨臨川揚子江南二月天百尺翠屛甘露閣
數帆晴日海門船波澄瀨石寒如玉草接汀蘋綠似煙
安得乘槎更東去十洲風外弄潺湲
早春旬假獨直寄江舍人
省署皆歸沐西垣公事稀詠詩前砌立聽漏向申歸遠
思風醒酒餘寒雨濕衣春光已堪探芝蓋共誰飛
從駕東幸呈諸公
吳公臺下舊京城曾掩衡門過十春别後不知新景象
信來空問故交親宦游京口無高興習隱鍾山限俗塵
今日喜為華表鶴况陪鵷鷺免迷津
重游木蘭亭
繚繞長隄帶碧潯昔年遊此尚青衿蘭橈破浪城隂直
玉勒穿花苑樹深宦路塵埃成久别仙家風景有誰尋
那知年長多情後重凭欄干一獨吟
賦得綵燕
縷綵成飛燕迎和啓蟄時翠翹生玉指繡羽拂文楣詎
費銜泥力無勞剪爪期化工今在此翻怪社來遲
送魏舍人仲甫為蘄州判官
從事蘄春興自長蘄人應識紫薇郎山資足後抛名路
蒓菜秋來憶故鄉以道卷舒猶自適臨戎談笑固無妨
如聞郡閣吹横笛時望青谿憶野王
題殷舍人宅木芙蓉
憐君庭下木芙蓉嫋嫋纖枝淡淡紅曉吐芳心零宿露
晩搖嬌影媚清風似含情態愁秋雨暗减馨香借菊叢
默飲數杯應未稱不知歌管與誰同
送史館高員外使嶺南
東觀時閑暇還修喻蜀書雙旌馳縣道百越從軺車桂
蠧晨餐罷貪泉訪古初(一作餘)春江多好景莫使醉吟疎
春日紫巖山期客不至
郊外春華好人家帶碧谿淺莎藏鴨戲輕靄隔雞啼掩
映紅桃谷夤緣翠柳堤王孫竟不至芳草自萋萋
宿蔣帝廟明日遊山南諸寺
便返城闉尚未甘更從山北到山南花枝似雪春雖半
桂魄如眉日始三松蓋遮門寒黯黯柳絲妨路翠毶毶
登臨莫怪偏留戀游宦多年事事諳
賦得有所思
所思何在杳難尋路遠山長水復深衰草滿庭空佇立
清風吹袂更長吟忘情好醉(一作酹)青田酒寄恨宜調綠綺
琴落日鮮雲偏聚散可能知我獨傷心
贈王貞素先生
先生嘗已佩真形紺髮朱顔骨氣清道祕未傳鴻寳術
院深時聽步虚聲遼東幾度悲城郭吳市終應變姓名
三十六天皆有籍他年何處問歸程
春夜月
幽人春望本多情况是花繁月正明竟夕無言亦無寐
繞階芳草影隨行
愛敬寺有老僧嘗游長安言秦雍間事歴歴可
聽因贈此詩兼示同行客
白首棲禪者嘗談灞滻游能令過江客偏起失鄉愁室
倚桃花崦門臨杜若洲城中無此景將子剰淹留
游蔣山題辛夷花寄陳奉禮(本約陳同遊不至)
今歲游山已恨遲山中仍喜見辛夷簪纓且免全為累
桃李猶堪别作期晴後日高偏照灼晩來風急漸離披
山郎不作同行伴折得何由寄所思
和殷舍人蕭員外春雪
萬里春隂乍履端廣庭風起玉塵乾梅花嶺上連天白
蕙草階前特地寒晴去便為經歲别興來何惜徹宵看
此時鴛侣皆閒暇贈答詩成禁漏殘
寄蘄州高郎中
賈傅棲遲楚澤東蘭臯三度換秋風紛紛世事來無盡
黯黯離魂去不通直道未能勝社鼠孤飛徒自歎冥鴻
知君多少思鄉恨併在山城一笛中
寄和州韓舍人
急景駸駸度遥懷處處生風頭乍寒暖天色半隂晴久
别魂空斷終年道不行殷勤雲上鴈為過歴陽城
從兄龍武將軍沒於邊戍過舊營宅作
前年都尉沒邊城帳下何人領舊兵徼外瘴煙沉鼓角
山前秋日照銘旌笙歌却返烏衣巷部曲皆還細柳營
今日園林過寒食馬蹄猶擬入門行
景陽臺懷古
後主忘家不悔江南異代長春今日景陽臺上閑人何
用傷神
春分日
仲春初四日春色正中分綠野徘徊月晴天斷續雲燕
飛猶箇箇花落已紛紛思婦高樓晩歌聲不可聞
寄駕部郎中(瞻)
賤子乖慵性頻為省直牽交親每相見多在相門前君
獨疎名路為郎過十年災風久成别南望思悠然
和王庶子寄題兄長建州廉使新亭
謝守高齋結搆新一方風景萬家情羣賢詎減山隂會
遠俗初聞正始聲水檻片雲長不去訟庭纖草轉應生
阿連詩句偏多思遥想池塘晝夢成
謝文靖墓下作(時閩嶺用師契丹䧟梁宋)
越徼稽天討周京亂虜塵蒼生何可奈江表更無人豈
憚尋荒壟猶思認後身春風白楊裏獨步淚霑巾
御定全唐詩卷七百五十一
