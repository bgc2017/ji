欽定四庫全書
御定全唐詩卷四十五
杜易簡
杜易簡襄州襄陽人九歲能屬文及長博學有高名姨
兄岑文本推重之登進士第累轉殿中侍御史咸亨中
為考功員外郎坐黨裵行儉左遷開州司馬集二十卷
存詩二首
湘州新曲二首
昭潭深無底橘洲淺而浮本欲凌波去飜為目成(一作挑)
留願君稍弭檝無令賤妾羞
二八相招攜采菱渡前谿弱腕隨橈起纖腰向舸低自
解看花笑憎聞染竹啼
陳元光
陳元光字廷炬光州人高宗朝以左郎將戍閩進嶺南
行軍總管奏開漳州為郡世守刺史詩三首
落成會詠一首
泉潮天萬里一鎮屹天中筮宅龍鍾地承恩燕翼宫環
堂巍嶽秀帶礪大江雄輪奂雲霄望晶華日月通凌煙
喬木茂獻寶介圭崇昆俊歌棠棣民和教即戎盤庚遷
美土陶侃效兼庸設醴延張老開軒禮吕蒙無孤南國
仰庶補聖皇功
示珦(元光子也)
恩銜楓陛渥策向桂淵弘載筆沿儒習持弓纘祖風袪
灾勦猛虎溥德翊飛龍日閱書開士星言駕勸農勤勞
思命重戲謔逐時空百粤霧紛滿諸戎澤普通願言加
壯努勿坐鬢霜蓬
太母魏氏半徑題石
喬岳標仙蹟元扄妥夀姬烏號非嶺海鶴仰向京師繫
牒公侯裔懸弧將相兒清貞蜚簡籍規範肅門楣萬里
提兵路三年報母慈劔埋龍守壤石卧虎司碑憂闋情
猶結祥回禫届期竹符忠介凜桐杖孝思淒許史峋嶙
篆曹侯感舊詩鴻濛山暝啟駿彩德昭垂華表瑶池冥
清漳玉樹枝昭題盟岳瀆展墓慶重熙
許天正
許天正汝南人為陳元光副使博學能文歴宣威將軍
詩一首
和陳元光平潮寇詩(元光贈詩云參軍許天正是用紀邦勛天正和之)
抱磴從天上驅車返嶺東氣昂無醜虜策妙詘羣雄飛
絮隨風散餘氛向日鎔長戈收百甲聚騎破千重落劔
惟戎首游繩繫脅從四野無堅壁羣生未化融龍湖膏
澤下早晚徧枯窮
許圉師
許圉師安陸人有器幹博涉藝文舉進士顯慶中累遷
黃門侍郎同中書門下三品四遷為左相坐事貶刺史
吏有犯贓圉師賜清白詩以激之遂改節為廉士其寬
厚如此詩一首
詠牛應制
逸足還同驥竒毛自偶麟欲知花跡遠雲影入天津
趙謙光
趙謙光咸亨中登進士第自彭州司馬入為大理正遷
戶部郎中詩一首
答戶部員外賀遂涉戲贈(唐時郎中不自員外拜者謂之土山頭故)
(遂涉戲謙光曰員外由來美郎中望亦優寧知粉署裏飜作土山頭謙光答之)
錦帳隨情設金爐任意熏惟愁員外署不應列星文
鄭惟忠
鄭惟忠宋州人儀鳳中舉進士則天召見稱旨授胄曹
參軍再遷鳳閣舍人中宗即位拜黃門侍郎守大理卿
推斷大獄多所全活開元初為禮部尚書太子賓客詩
一首
送蘇尚書赴益州
離憂將歲盡歸望逐春來庭花如有意留艷待人(一作君)
開
張鷟
張鷟字文成深州深澤人兒時夢紫色大鳥五彩成文
降於家庭其祖謂之曰五色赤文鳳也紫文鸑鷟也為
鳳之佐吾兒當以文章瑞於明廷因以為名字調露中
登進士第八中制科四參選判員半千謂人曰張子之
文如青錢萬簡選中未聞退時因號青錢學士開元中
歴司門員外郎其文遠播外夷撰朝野僉載及龍筋鳳
髓判百道詩一首
詠燕
變石身猶重銜泥力尚微從來赴甲第兩起一雙飛(按唐)
(新語此是末章非全篇也)
李福業
李福業調露二年進士登第後為侍御史五王誅二張
亦與謀及敗放於番禺匿志州參軍敬元禮家吏獲之
就刑詩一首
嶺外守歲(一作李德裕詩)
冬去更籌盡春隨斗柄回寒暄一夜隔客鬢兩年催
薛眘惑
薛眘惑善投壺背後投之龍躍隼飛百發百中時推為
絶藝詩一首
奉和進船洛水應制(一作孫逖詩)
禁園紆睿覽仙櫂叶宸(一作時)遊洛北風花樹江南彩畫
舟榮(一作芳)生蘭蕙草春入鳳皇樓興盡離宫暮煙光起
夕流
賀敳
賀敳山隂人歴官率更令崇文館學士詩一首
奉和九月九日應制
商飇凝素籥元覽賁黃圖曉霜驚斷雁晨吹結栖(一作相)
烏寒花低岸菊凉葉下庭梧澤宫申舊典相圃叶前模
玉砌分雕戟金溝轉鏤衢帶星飛夏箭映月上軒弧慶
展簪裾洽恩融雨露濡天文發丹篆寶思掩玄珠承歡
徒抃舞負弛竊忘軀
御定全唐詩卷四十五
