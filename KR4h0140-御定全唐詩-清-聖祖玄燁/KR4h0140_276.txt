欽定四庫全書
御定全唐詩卷二百七十六
盧綸
盧綸字允言河中蒲人大歷初數舉進士不第元載取
其文以進補閿鄉尉累遷監察御史輙稱疾去坐與王
縉善久不調建中初為昭應令渾瑊鎮河中辟元帥判
官累遷檢校戶部郎中貞元中舅韋渠牟表其才驛召
之會卒集十卷今編詩五卷
送惟良上人歸江南(一作郢上人)
落日映危檣歸僧向岳陽注瓶寒浪靜讀律夜船香苦
霧沈山影隂霾(一作霞)發海光羣生一何負多(一作臨)病禮
(一作别)毉王
送韓都護還邊
好勇知名早爭雄上將間戰多春入塞獵慣夜登(一作燒)
山陣合龍蛇動軍移草木閒今来部曲盡白首過蕭關
送吉中孚校書歸楚州舊山(中孚自仙官入仕)
青袍芸閣郎談笑挹侯王舊籙藏雲穴新詩滿帝鄉名
高閒不得到處人争識誰知冰雪顔已雜風塵色此去
復如何東臯岐路多藉芳(一作茅)臨紫陌回首憶(一作望)滄
波年来倦蕭索但說淮南樂並檝湖上(一作中)遊連檣月
中(一作下)泊沿溜(一作流)入閶(一作閭一作閣)門千燈夜市喧喜逢
鄰舍伴遥語問鄉園下淮風自急樹杪分郊邑送客随
岸行離人出帆(一作船)立漁村繞水田澹澹(一作浦)隔晴煙
欲就林中醉先期石上眠林昏天未曙但向雲邊去暗
入無路山心知有花處登高日轉明下望見春城洞裏
草空長塚邊人自耕寥寥行異境過盡千峰影露色凝
古壇泉聲落寒井仙成不可期多别自堪悲為問桃源
客何人見亂時(一本此篇分作絶句十一首)
送姨弟裴均尉諸暨(此子先君元相舊判官)
相悲得成長同是外家恩舊業廢三畝弱年成(一作承)一
門城開山日早吏散渚禽喧東閣&KR0861;容止予心君冀言
送鄧州崔長史
出山車騎次諸侯坐領圖書見督郵遶郭桑麻通浙口
滿川風景接襄州高城鳥過方催夜廢壘蟬鳴不待秋
聞說元規偏愛月知君長得伴登樓
送鹽鐡裴判官入蜀
傳詔收方貢登車著賜衣𣙜商蠻客富稅地芋田肥雲
白風雷歇林清洞穴稀炎凉君莫問見即在忘歸
送魏廣下第歸揚州
楚鄉雲水内春日衆山開淮浪參差起江帆次第来獨
歸初失桂共醉忽停杯漢詔年年有何愁掩上才
送潘述應宏詞下第歸江南
愁與醉相和昏昏竟若何感年懷闕久失意夢鄉多雨
裏行青草山前望白波江樓覆棋好誰引仲宣過
送從舅成都縣丞廣歸蜀
襃谷通岷嶺青冥此路深晚程椒瘴熱野飯荔枝隂古
郡三刀夜春橋萬里心唯應對楊柳暫醉卓家琴
送宋校書赴宣州幕
南想宣城郡清江野戍閒艨艟高映浦睥睨曲随山名
寄圖書内威生將吏間春行板橋暮應伴庾公還
送李縱别駕加員外郎却赴常州幕
霄漢正聮飛江湖又獨歸暫歡同賜被不待易朝衣山
雨迎軍晚蘆風候火微還當宴鈴閣謝守亦光輝
送元贊府重任龍門縣
二職亞陶公歸程與夢同柳垂平澤雨魚躍大河風混
跡威長在孤清志自雄應嗤向隅者空寄路塵中
送黎燧尉陽翟
玉貌承嚴訓金聲稱上才列筵青草偃驟馬綠楊開潘
縣花添發梅家鶴暫来誰知望恩者空逐路人回
送丹陽趙少府(即給事中涓親弟)
恭聞林下别未至亦霑裳荻岸雨聲盡江天虹影長佩
韋宗嬾慢偷橘愛芳香遥想從公後稱榮在上堂
送菊潭王明府
組綬掩衰顔輝光里第間晚凉(一作凉宵)經㶚水清晝入商
山行境逢花發彈琴見鶴還唯應理農後鄉老賀君閒
送陳明府赴萍縣
素舸載陶公南随萬里風梅花成雪嶺橘樹當家僮祠
掩荒山下田開野荻中歲終書善績應與古碑同
送申屠正字往湖南迎親兼謁趙和州因呈上
侍郎使君并戲簡前歴陽李明府
曉月朣朦(一作朧)映水關水邊因到歴陽山千艘財(一作物)
貨朱橋下一曲閭閻青荻間坦腹定逢潘令醉上樓應
伴庾公閒歡餘若問南行計知念天涯負米還
送李尚書郎君昆季侍從歸覲滑州
鳳雛聮翼美王孫綵服戎裝擬塞垣金鼎對筵調野膳
玉鞭齊騎引行軒冰河一曲旌旗滿墨詔千封雨露繁
更說務農將罷戰敢持謌頌慶晨昏
送張調參軍侍從歸覲荆南因寄長林司空十
四曙(得潛字)
玉勒侍行䄡郗超未有髯守儒輕獵騎(一作騎獵)承誨訪沈
潛雲勢將峰雜江聲與嶼兼還當見王粲應念二毛添
送馬尚書郎君侍從歸覲太原
玉人垂玉鞭百騎帶櫜鞬從賞野郵靜獻新秋果鮮塞
屯豐雨雪虜帳失山川遥想稱觴後唯當共被眠
送張成季往江上賦得垂楊
垂楊真可憐地勝覺春偏一穗雨聲裏千條池色前露
繁光的皪日麗影團圓若到隋隄望應逢花滿船
送陕府王司法
東門雪覆塵出送陜城人粉郭朝喧市朱橋夜掩津上
寮應重學小吏巳甘貧謝朓曾為掾希君一比鄰
送太常李主簿歸覲省
粲粲美仍都清閒一貴儒定交分玉劒發詠寫冰壺風
景随台位河山入障(一作陣)圖上堂多慶樂肯念谷中愚
送從叔程歸西川幕
千山冰雪晴山靜錦花明羣鶴棲蓮府諸戎拜柳營浪
依巴字息風入蜀關清豈念在貧巷竹林鳴鳥聲
送萬巨
把酒留君聽琴難堪歲暮離心霜葉無風自落秋雲不
雨空隂人愁荒村路細馬怯寒溪水深望斷(一作盡)青山
獨立更知何處相尋
途中遇雨馬上口號留别張劉二端公
隂雷慢轉野雲長駿(一作驄)馬雙嘶愛雨凉應念龍鍾在
泥滓(一作客)欲摧肝膽事王章(一作君王)
送夔州班使君
曉日照樓船三軍拜峽前白雲随浪散青壁與城連萬
嶺岷峨雪千家橘柚川還知楚(一作如赴)河内天子許經年
送從舅成都丞廣(一本有南字)歸蜀(一作李端詩)
巴字天邊水秦人去是歸棧長山雨響溪亂火田稀俗
富行應樂官雄祿豈微魏舒終有淚還濕寗家衣
無題(第七句缺)
恥將名利託交親只向尊前樂此身才大不應成滯客
時危且喜是閒人高歌猶愛思歸引醉語惟誇漉酒巾
豈能偏遣老風塵
題念濟寺
靈空聞偈夜清淨雨裏花枝朝暮開故友(一作里)九泉留
語别逐臣千里寄書来
河口逢江州朱道士因聽琴
廬山道士夜擕琴映月相逢辨語音引坐霜中彈一弄
滿船商客有歸心
送夏侯校書歸華隂别墅
山前白鶴村竹雪覆柴門候客定為黍務農因燎原乳
冰懸暗井蓮石照晴軒貰酒鄰里睦曝衣(一作禾)場圃喧
依然望君去余性亦(一作一)何昏
送絳州郭參軍
炎天故綘路千里麥花香董澤雷聲發(一作晚)汾橋水氣
凉府趨随宓賤野宴接王祥送客今何幸經宵醉玉堂
中書舍人李座上送潁陽徐少府
潁陽春色似河陽一望繁花一縣香今日送官(一作君)君
最恨可憐才子白鬚長
與從弟瑾同下第後出關言別
同作金門獻賦人二年悲見故園春到闕不沾新雨露
還家空帶舊風塵
雜花飛盡柳隂隂官路逶迤綠草深對酒巳成千里客
望山空寄兩鄉心
出關愁暮一沾裳滿野蓬生古戰場孤村樹色昏殘雨
遠寺鐘聲帶夕陽
誰憐苦志巳三冬却欲躬耕學老農流水白雲尋不盡
期君何處得相逢
赴虢州留别故人
世故相逢各未閒百年多在别離間昨夜秋風今夜雨
不知何處入空山
冬夜贈别友人
愁聽千家流水聲相思獨向月中行侵階暗草秋(一作冬又)
(作寒)霜重遍(一作遶)郭寒山夜月明連年客舍唯多病數畞
田園久廢耕更送乘軺歸上國應憐貢禹未成名
送顧秘書獻書後歸岳州
黃葉落不盡蒼苔随雨生當軒置尊酒送客歸江城竹
裏聞機杼舟中見弟兄岳陽賢太守應為改鄉名
送衛司法河中覲省(即故王吏部延昌外甥)
出身因強學不以外家榮年少無遺事官閒有政聲曉
山臨野渡落日照軍營共賞高堂下連行弟與兄
送從叔牧永州
五侯軒盖行何疾零陵太守登車日零陵太守泪盈巾
此日長安方欲春虎符龍節照岐路何苦愁為江海人
彼方韶景無時節山水諸花恣開發客投津戍少聞猨
鴈過瀟湘更逢雪郡齋無事好閒眠秔稻油油綠滿川
浪裏爭迎三蜀貨月中喧泊九江船今朝小阮同夷老
欲問明年(一作君)借幾年
送趙真長歸夏縣舊山依陽徵君讀書
臨杯忽泫然非是惡離弦塵陌望松雪我衰君少年幽
(一作閒)僧曝山果寒鹿守冰泉感物如有待况依回也賢
留别耿湋侯釗馮著
相識少相知與君俱巳衰笙鏞新宅第岐路古山陂學
道功難就為儒事本遲惟當與漁者終老遂其私
送渾鍊歸覲却赴闕庭
露幕擁簪裾台庭餞伯魚綵衣人競看銀詔帝親書知
子當元老為臣餞二疎執珪期巳廹捧膳步寧徐而我
誠愚者夫君豈病諸探題多决勝饌玉每分餘榮比成
功後恩同造化初甑塵方欲合籠翮或將舒榆莢錢難
比楊花雪不如明朝古隄路心斷玉人車
送崔邠拾遺
皎潔無瑕清玉壺曉(一作晚)乘華幰向天衢石建每聞宗
謹孝劉歆不敢衒師儒諫修郊廟開宸慮議按休徵淺
瑞圖今日攀車復何者轅門垂白一愚夫
送渾别駕赴舒州
江平蘆荻齊五兩貼檣低遶郭覆晴雪滿船(一作川)聞曙
雞鱣魴宜入貢橘柚亦成蹊還似海沂日風清無鼓鼙
送從叔士凖赴任潤州司士
雲起山城暮沈沈江上天風吹建業雨浪入廣陵船久
是吴門客嘗聞謝守賢終悲去國遠淚盡竹林前
送尹樞令狐楚及第後歸覲
佳人比香草君子即芳蘭寶器金罍重清音玉珮寒貢
文齊受寵獻禮(一作醴)兩承歡鞍馬并汾地爭迎陸與潘
東潭宴餞河南趙少府
十載奉戎軒日聞君子言方將賀榮爵遽乃愴離尊岸
轉臺閣麗潭清弦管繁松篁難晦節雨露不私恩坐使
吏相勉居為儒所尊可憐桃李樹先發信陵門
賦得館娃宫送王山人游江東
蒼蒼楓樹林草合廢宫深越水風浪起吴王歌管沈燕
歸巢已盡鶴語塚難尋旅泊彼何夜希君抽玉琴
送暢當還舊山
常逢明月馬塵間是夜照君歸處山山中松桂花盡發
頭白屬君如等閒
斆顔魯公送挺贇歸翠微寺
挺贇惠學該儒釋䄂有顔徐真草跡一齋三請紀行詩
誚我垂鞭弄鳴鏑寺懸金榜半山隅石路荒凉松樹枯
虎跡印雪大如斗閏月暮天過得無
送契玄法師赴内道場
昏昏醉老夫灌頂遇醍醐嬪御呈心鏡君王賜髻珠降
魔須戰否問疾敢行無深契何相秘儒宗本不殊
送暢當赴山南幕
含情脱佩刀持以佐賢豪是月霜霰下伊人行役勞事
將名共易文與行空高去矣奉戎律悲君為我曺
顔侍御廳叢篁詠送薛存誠
玉幹百餘莖生君此堂側拂簾寒雨響擁砌深溪色何
事鳳凰雛兹焉理歸翼
秋晚河西縣樓送渾中允赴朝闕
高樓吹玉簫車馬上河橋岐路自奔隘壺觴終寂寥芳
蘭生貴里片玉立清朝今日台庭望心遥非地(一作路)遥
逹奚中丞東齋壁畫山水各賦一物得樹杪懸
泉送長安趙元陽少府
素壁畫飛泉從雲落樹顛練垂疑葉響雲并覺枝(一作松)
偏利物得雙劒為儒當一賢應思灑塵陌調饍亦芳鮮
送信州姚使君
朱幡(一作轓)徐轉候(一作擁)羣官猨鳥無聲郡宇寬楚國上
腴收賦重漢家良牧得人難銅鉛滿穴山能富鴻鴈連
羣(一作洲)地亦寒幾日政聲聞(一作關一作開)戶外九江行旅得
相歡
送暢當
四望無極路千里流大河秋風滿離袂唯老事唯多
送史兵曺判官赴樓煩
渥洼龍種散雲時千里繁花乍别(一作合)離中有重臣承
霈澤外無輕虜犯旌旗山川自與郊坰合帳幕時因水
草移敢謝親賢得瓊玉仲宣能賦亦能詩
送曇延法師講罷赴上都
金縷袈裟國大師能銷壊宅火燒時復来擁膝說無住
知向人天何處期
送道士郄彝素歸内道場
病老正相仍忽逢張道陵羽衣風淅淅仙貌玉稜稜叱
我問中夀教人祈上昇樓居五雲裏幾與武皇登
賦得彭祖樓送楊德宗歸徐州幕
四戶八窗明玲瓏逼上清外欄黃鵠下中柱紫芝生每
帶雲霞色時聞簫管聲望君兼有月幢盖儼層城
送餞從叔辭豐州幕歸嵩陽舊居
白鬚宗孫侍坐時願持夀酒前致詞鄙詞何所擬請自
邊城始邊城貴者李將軍戰鼓遥疑天上聞屯田布錦
周千里牧馬攢花溢萬羣白雲本是喬松伴来遶青營
復飛散三聲畫角咽不通萬里蓬根一時斷豐州聞說
似凉州沙塞晴明部落稠行客巳去依獨戍主人猶自
在高樓夢親旌旆何由見每阻(一作值)清風一回面洞裏
先生那怪遲人天無路自無期砂泉丹井非同味桂樹
榆林不並枝吾翁致身殊得計地仙亦是三千歲莫著
戎衣期上清東方曼倩逢人輕
送静居法師
五色香幢重復重寶輿升座發神鐘薝蔔名花飄不斷
醍醐法味灑何濃九天論道當宸眷七祖傳心合聖蹤
願比靈山前世别多生還得此相逢
送劉判官赴豐州(一作赴天德軍)
銜杯吹急管滿眼起風砂大漠山沈雪長城草發花策
行須恥戰虜在莫言家余亦祈勲者如何别左車
將赴京留獻令公
沙鶴驚鳴野雨收大河風物颯然秋力微恩重諒難報
不是行人不解愁
落第後歸山下舊居留别劉起居昆季
寂寞過朝昏沈憂豈易論有時空卜命無事可酬恩寄
食依鄰里成家望子孫風塵知世路衰賤到君門醉裏
因多感愁中欲強言花林逢廢井戰地識荒園悵别臨
晴野悲春上古原鳥歸山外樹人過水邊村潘岳方稱
老嵇康本厭喧誰堪將落羽迴首仰飛翻
將赴閿鄉灞上留别錢起員外
暖景登橋望分明春色来離心自惆悵車馬亦裵回遠
雪和霜積高花占日開從官竟何事憂患巳相催
虢州逢侯釗同尋南觀因贈别(時居停務)
相見翻惆悵應憐責廢官過深慙祿在識淺賴刑寬獨
失耕農業同思弟姪歡衰貧羞客過卑末會君難放鶴
登雲壁澆花遶石壇興還江海上跡在是非端林密風
聲細(一作結)山高雨色(一作氣)寒悠然此中别賓僕亦闌干
(一作珊)
赴池州拜覲舅氏留上考功郎中舅(時舅氏初貶官池州)
孤賤易蹉跎其如酷似何衰榮同族少生長外家多别
業桑榆在沾衣血淚和應憐失行鴈霜霰寄煙波
送從姪滁州覲省
愛爾似龍媒翩翩千里迴書從外氏學竹自晉時栽擁
棹逢鷗舞憑闌見雨来上堂多慶樂不醉莫停杯
奉和聖製麟德殿宴百寮
雲闢(一作闕)御筵張山呼聖夀長玉欄豐瑞草金陛立神
羊台鼎資庖膳天星奉酒漿蠻夷陪作位犀象舞成行
網巳袪三面歌因守四方千秋不可極花發滿宫香
和考功王員外杪秋憶終南舊居(一作和大理裴卿杪秋憶)
(山下舊居一作岑參詩一作常衮詩)
靜憶溪邊宅知君許謝公曉霜凝耒耜初日照梧桐澗
鼠喧藤蔓山禽竄石藂白雲當嶺雨黃葉遶階風野果
垂橋上高泉落水中懽榮来自間羸賤賞(一作往)曾(一作難)
同月滿珠藏海天晴鶴在籠餘隂如可寄願得隠牆東
詶暢當尋嵩岳麻道士見寄
聞逐樵夫閒看棋忽逢人世是秦時開雲種玉嫌山淺
渡海傳書怪鶴遲隂洞石牀(一作幢)微有字古壇松樹半
無枝煩君遠示青囊籙願得相從一問師
詶李端長安寓居偶詠見寄(一本作酬暢當尋嵩山麻道士見寄)
(第二首)
自别前峰隠同為外累侵幾年親酒會此日有僧尋學
稼功還棄論邊事亦沈衆歡徒滿目專愛久離心覽鬢
絲垂鏡彈琴(一作弦)泪灑襟(一作琴)訪田悲洛下寄宅憶山
隂薄溜漫青石横雲架碧林壊簷藤障密衰菜(一作楝)棘
籬深流散俱多故憂傷併在今唯當竢高躅歸止共抽
簪
和常舍人晩秋集賢院即事十二韻寄贈江南
徐薛二侍郎
綸閣九華前森沈綵(一作綺)仗連洞門開旭日清禁肅秋
天霜滿朝容備鐘餘漏(一作曉)唱傳搖璫陪羽扇端弁入
爐煙麟筆刪金篆龍綃薦玉編汲書荀勗定漢史蔡邕
專御竹潛通筍宫池暗瀉泉亂藂榮弱蕙墜葉灑枯蓮
列署齊游日重江並謫年登封思議草侍講憶同筵滄
海風濤廣黝山瘴雨偏唯應緘上寶贈遠一呈妍
詶苗員外仲夏歸郊居遇雨見寄
雷響風仍急人歸鳥亦還亂雲方至水驟雨巳喧山田
鼠依林上池魚戲草間因兹屏(一作高比)埃霧一詠一開顔
和太常王卿立秋日即事
嵩(一作山)高雲日明潘岳賦初成籬槿花無色階桐葉有
聲綘紗垂簟淨白羽拂衣輕鴻鴈悲天遠龜魚覺水清
别弦添楚思牧馬動邊情田雨農官問林風苑吏驚松
篁終茂盛(一作盛茂)蓬艾自衰榮遥仰憑軒夕惟應喜(一作善一)
(作苦)宋生
御定全唐詩卷二百七十六
