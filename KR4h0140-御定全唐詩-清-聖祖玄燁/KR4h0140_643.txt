欽定四庫全書
御定全唐詩卷六百四十三
李山甫
李山甫咸通中屢舉不第依魏博幕府為從事嘗逮事
樂彦禎羅弘信父子文筆雄健名著一方詩一卷
菊
籬下霜前偶得存忍教遲晩避蘭蓀也銷造化無多力
未受陽和一點恩栽處不容依玉砌要時還許上金尊
陶潛殁後誰知已露滴幽叢見淚㾗
風
喜怒寒暄直不勻終無形狀始無因能將塵土平欺客
愛把波瀾枉陷人飄樂逓香随日在綻花開柳逐年新
深知造化由君力試為吹嘘借與春
月
狡兔頑蟾死復生度雲經漢澹還明夜長雖耐對君坐
年少不禁随爾行玉桂影搖烏鵲動金波寒注鬼神驚
人間半被虛抛擲唯向孤吟客有情
秋
傍雨依風冷漸勻更憑青女事精神來時將得幾多雁
到處愁他無限人能被綠楊深懊惱謾偎黃菊送殷勤
鄒家不用偏吹律到底榮枯也自均
松
地聳蒼龍勢抱雲天教青共衆材分孤標百尺雪中見
長嘯一聲風裏聞桃李傍他眞是佞藤蘿攀爾亦非羣
平生相愛應相識誰道修篁勝此君
讀漢史
四百年間反覆尋漢家興替好沾襟每逢姦詐湏挼手
眞(一作直)遇英雄始醒心王莽弄來曾半破曹公將去便
平沈當時虚受君恩者謾向青編作鬼林
上元懷古二首
南朝天子愛風流盡守江山不到頭緫是戰爭收拾得
却因歌舞破除休堯行(一作將)道德終無敵秦把金湯可
自由試問繁華何處有(一作在)雨苔煙草古(一作石)城秋
爭帝圖王(一作皇)德盡衰驟興(一作王)馳霸亦何為君臣都
是一場笑家國共(一作同)成千載悲排岸遠檣森似槊落
波殘照爀如旗今朝城上難廻首不見樓船索戰時
隋堤柳
曾傍龍舟拂翠華至今凝恨倚天涯但經春色還秋色
不覺楊家是李家背日古隂從北朽逐波疎影向南斜
年年只有晴風便遥為雷塘送雪花
蒲關西道中作
國東王氣凝蒲關樓臺帖出晴空間紫煙横捧大舜廟
黃河直打中條山地鎖咽喉千古壯風傳歌吹萬家閑
來來去去身依舊未及潘年鬢已斑
送李秀才入軍
弱柳貞松一地栽不因霜霰自難媒書生只是平時物
男子爭無亂世才鐵馬已随紅旆去同人猶著白衣來
到頭功業湏如此莫為初心首重回
送蘄州裵員外
正作南宫第一人暫随霓旆愴離羣曉從闕下辭天子
春向江頭待使君五馬尚迷青𤨏路雙魚猶惹翠蘭芬
明朝無路尋歸處禁樹參差隔紫雲
代孔明哭先主
憶昔南陽顧草廬便乘雷電捧乘輿酌量諸夏湏平取
期刻羣雄待遍鋤南面未能成帝業西陵那忍送宫車
九疑山下頻惆悵曾許微臣水共魚
送職方王郎中吏部劉員外自太原鄭相公幕
繼奉徵書歸省署
雙鳳銜書次第飛玉皇催促列仙歸雲開日月臨青𤨏
風卷煙霞上紫微蓮影一時空儉府蘭香同處撲堯衣
此生長掃朱門者每向人間夢粉闈
寒食二首
柳帶東風一向斜春隂澹澹蔽人家有時三點兩點雨
到處十枝五枝花萬井樓臺疑繡畫九原珠翠似煙霞
年年今日誰相問獨臥長安泣歲華
風煙放蕩花披猖鞦韆女兒飛短(一作出)牆繡袍馳馬拾
遺翠錦䄂鬭雞喧廣場天地氣和融霽色池臺日暖燒
春光自憐塵土無他事空脫荷衣泥醉鄉
又代孔明哭先主
鯨鬛翻騰四海波始將天意用干戈盡驅神鬼随鞭策
全罩英雄入網羅提劒尚殘吳郡國垂衣猶欠魏山河
鼎湖無路追仙駕空使羣臣泣血多
貧女
平生不識繡衣裳閑把荆釵(一作簪)亦自傷鏡裏只應諳
素貌人間多自信(一作重)紅妝當年未嫁還憂老終日求
媒即道狂兩意定知無說處暗垂珠淚濕蠶筐
寓懷
萬古交馳一片塵思量名利孰如身長疑好事皆虛事
却恐閑人是貴人老逐少來(一作年)終不放辱随榮後直
(一作定)湏勻勸君不用(一作莫謾)誇頭角夢裏輸贏緫未眞
蜀中寓懷
千里煙霞錦水頭五丁開得也風流春裝寳闕(一作鈿)重
重樹日照仙州萬萬樓蛙似公孫雖不守龍如諸葛亦
須休此中無限英雄鬼應對江山各自羞
下第臥疾盧員外召遊曲江
眼前何事不傷神忍向江頭更弄春桂樹既能欺賤子
杏花爭肯採閑人麻衣未掉渾身雪皂蓋難遮滿面塵
珍重列星相借問嵇康慵病也天眞
司天臺
拂雲朱檻捧昭回靜對銅渾水鏡開太史只知頻奏瑞
蒼生無計可防灾景公進德星曾退漢帝推誠日為㢠廻
何事曠官全不語好天良月鎻高臺
落花
落拓東風不藉春吹開吹謝兩何因當時曾見笑筵主
今日自為行路塵顔色却還天上女馨香留與世間人
明年寒食重相見零淚無端又滿(一作濕一作沾)巾
赴舉别所知
腰劒囊書出戶遲壯心竒命兩相疑麻衣盡舉一雙手
桂樹只生三兩(一作十)枝黃祖不憐鸚鵡客誌公偏賞麒
麟兒叔牙憂(一作知)我應相痛回首天涯寄所思
賀邢州盧員外
紫泥飛詔下金鑾列象分明世仰觀北省諫書藏舊草
南宫郎署握新蘭春歸鳳沼恩波暖曉入鴛行瑞氣寒
偏是此生棲息者滿衣零淚一時乾
方干隱居
咬咬嘠嘠水禽聲露洗松隂滿院清溪畔印沙多鶴跡
檻前題竹有僧名問人遠岫千重意對客閑雲一片情
早晩塵埃得休去且將書劒事先生
早春微雨
怪來鶯蝶似凝愁不覺看花暫濕頭疎影未藏千里樹
遠隂微翳萬家樓青羅舞䄂紛紛轉紅臉啼珠旋旋收
歲旱且湏教濟物為霖何事愛風流
謁翰林劉學士不遇
夢繞清華宴地深洞宫横鎻曉沈沈鵬飛碧海終難見
鶴入青霄豈易尋六尺羇魂迷定止兩行愁血謝知音
平生只耻淩風翼随得鳴珂上禁林
答劉書記見贈
吟近秋光思不窮酷探騷雅愧無功茫然心苦千篇拙
瞑坐神凝萬象空月上開襟當北戶竹邊回首揖西風
知音頻有新詩贈白雪紛紛落郢中
賀友人及第
得水蛟龍失水魚此心相對兩何如敢辭今日須行卷
猶喜他年待薦書松桂也應情未改萍蓬爭奈迹還疎
春風不見尋花伴遥向青雲泥子虛
雨後過華嶽廟(第二句缺兩字)
華山黑影霄崔嵬金天門未開雨淋鬼火滅不滅
風送神香來不來牆外素錢飄似雪殿前隂栢吼如雷
知君暗宰人間事休把蒼生夢裏裁
贈彈琴李處士
情知此事少知音自是先生枉用心世上幾時曾好古
人前何必更沾襟致身不似笙竽(一作簧)巧悅耳寧如鄭
衞滛三尺焦桐七條線子期師曠兩沈沈
劉員外寄移菊
秋來緣樹復緣牆怕共平蕪一例荒顔色不能随地變
風流唯解逐人香煙含細葉交加碧露拆寒英次第黃
深謝栽培與知賞但慙終歲待重陽
南山
鈍碧頑青幾萬秋直無天地始應休莫嫌塵土佯遮面
能向樓臺強出頭霽色陡添千尺翠夕陽閒放一堆愁
假饒不是神仙骨終抱琴書向此遊
山中覽劉書記新詩
記室新詩相寄我藹然清絶更無過溪風滿䄂吹騷雅
巖瀑無時滴薜蘿雲外山高寒色重雪中松苦夜聲多
靜酬嘉唱對幽景蒼鶴羸棲古木柯
早秋山中作
榮枯無路入千峯肥遯誰諧此志同司宼亦曾遭魯黜
步兵何事哭途窮檜松瘦徤滴秋露戶牖虛明生晩風
山思更清人影絶隴雲飛入草堂中
賦得寒月寄齊已
松下清風吹我襟上方鐘磬夜沈沈已知廬嶽塵埃絶
更憶寒山雪月深高謝萬緣消祖意朗吟千首亦師心
豈知名出徧(一作徧出)諸夏石上棲禪竹影侵
曲江二首
南山低對紫雲樓翠影紅隂瑞氣浮一種是春長富貴
大都為水也風流爭攀柳帶千千手間插花枝萬萬頭
獨向江邊最惆悵滿衣塵土避王侯
江色沈天萬草齊暖煙晴靄自相迷蜂憐杏蕊細香落
鶯墜柳條濃翠低千隊國娥輕似雪一羣公子醉如泥
斜陽怪得長安動陌上分飛萬馬蹄
遷居清谿和劉書記見示
擔錫歸來竹繞谿過津曾笑魯儒迷端居味道塵勞息
扣寂眠雲心境(一作行)齊還似村家無寵祿時將隣叟話
幽棲山衣毳爛唯添野石井源清不貯泥祖意豈從年
臘得松枝肯為雪霜低晩天吟望秋光重雨陣横空蔽
斷霓
隂地關崇徽公主手跡
一拓(一作搯)纖㾗更不收翠微蒼蘚幾經秋誰陳帝子和
番策我是男兒為國羞寒雨洗來香已盡澹煙籠著恨
長留可憐汾水知人意旁與吞聲未忍休
題李員外廳
石砌蛩吟響草堂人語稀道孤思絶唱年長漸知非名
利終成患煙霞亦可依高丘松蓋古閒地藥苗肥猨鳥
啼嘉景牛羊傍晚暉幽棲還自得清嘯坐忘機愛彼人
深處白雲相伴歸
山中寄梁判官
歸臥東林計偶諧柴門深向翠微開更無塵事心頭起
還有詩情象外來康樂公應頻結社寒山子亦患多才
星郎雅是道中侣六藝拘牽在隗臺
禪林寺作寄劉書記
坐近松風骨自寒茅齎直拶白雲邊玄關不閉何人到
此事誰論在佛先天竺老師留一句曹溪行者答全篇
今朝林下忘言說強把新詩寄謫仙
山中病後作
臥病厭厭三伏盡商飇初自水邊來高峯枯槁骨偏峭
野樹扶疎葉未摧時序追牽從鬢改蟬聲酸急是誰催
雲門不閉全無事心外沈然一聚灰
寄衞别駕
曉屐歸來嶽寺深嘗思道侣會東林昏沈天竺看經眼
蕭索淨名老病心雲蓋數重横隴首苔花千點遍松隂
知君超逹悟空旨三徑閑行抱素琴
遣懷
長松埋澗底鬱鬱未出原孤雲飛隴首高潔不可攀古
道貴拙直時事不足言莫飲盗泉水無為天下先智者
與愚者盡歸北邙山唯有東流水年光不暫閑
酬劉書記一二知已見寄
見說金臺客相逢秖論詩坐來殘暑退吟許野僧(一作人)
知自喜幽棲僻唯慙道義虧身閑偏好古句冷不求竒
晦迹全無累安貧自得宜同人終念我蓮社有歸期
山中依韻答劉書記見贈
幽居少人事三徑草不開隱几虛室靜閑雲入坐來至
道非内外詎言才不才寶月當秋空高潔無纖埃心滅
(一作減)百慮減(一作滅)詩成萬象回亦有吾廬在寂寞舊山
隈從容未歸去滿地生青苔謝公寄我詩清竒不可陪
白雪飛不盡碧雲欲成堆驚風出地戶虩虩似震雷吟
哦山嶽動令人心膽摧思君覽章句還復如望梅慷慨
追古意曠望登高臺何當陶淵明遠師勸傾杯流年將
老來華髮自相催野寺連屛障左右相裵回
山中答劉書記寓懷
貴門多冠冕日與榮辱並山中有獨夫笑傲出衰盛正
直任天眞鬼神亦相敬之子賁丘園戶牖松蘿暎骨將
槁木齊心同止水淨筆頭指金波座上横玉柄芙蓉出
秋渚繡段流清詠高古不稱時沈默豈相競窮搜萬籟
息危坐千峯靜林僧繼嘉唱風前亦為幸
項羽廟
為虜為王盡偶然有何羞見漢江船停分天下猶嫌少
可要行人贈紙錢
春日商山道中作
一逕春光裏揚鞭入翠微風來花落帽雲過雨沾衣谷
鳥銜枝去巴人負笈歸殘陽更惆悵前路客亭稀
古石硯
追琢他山石方圓一勺深抱眞唯守墨求用每虛心波
浪因文起塵埃為廢侵憑君更研究何啻直千金
惜花
未會春風意開君又落君一年今爛漫幾日便繽紛别
豔那堪賞餘香不忍聞尊前恨無語應解(一作得)作朝雲
别楊秀才
因亂與君别相逢悲且驚開襟魂自慰拭淚眼空明故
國已無業舊交多不生如何又分袂難話别離情
自歎拙
自憐心計拙欲語更悲辛世亂僮欺主年衰鬼弄人鏡
中顔欲老江上業長貧不是劉公樂(一作藥)何由變此身
亂後途中
亂離尋故園朝市不如村慟哭翻無淚顚狂覺少魂諸
侯貪割據羣盗恣幷吞為問登壇者何年答漢恩
燕
每歲同辛苦看人似有情亂飛春得意幽語夜聞聲整
羽莊姜恨廻身漢后輕豪家足金彈不用汚雕楹
題慈雲寺僧院
帝城深處寺樓殿壓秋江紅葉去寒樹碧峯來曉窗煙
霞生淨土苔蘚上高幢欲問吾師語心猨不肯降
聞子規(末句缺二字)
冤禽名杜宇此事更難知昔帝一時恨後人千古悲斷
腸思故國啼血濺芳枝况是天涯客那堪眉
送劉將軍入關討賊
世人多恃武何者是眞雄欲滅黃巾賊湏憑黑矟公指
星憂國計望氣識天風明日凌雲上期君第一功
陪鄭先軰華山羅谷訪張隱者
白雲閑洞口飛蓋入嵐光好鳥共人語異花迎客香谷
風聞鼓吹苔石見文章不是陪仙侣無因訪阮郎
兵後尋邊三首
千里煙沙盡日昏戰餘燒罷閉重門新成劒戟皆農器
舊著衣裳盡血㾗卷地朔風吹白骨柱(一作挂)天青氣泣
幽魂自憐長策無人問羞戴儒冠傍塞垣
旗頭指處見黃埃萬馬横馳鶻翅廻劒戟遠腥凝血在
山河先暗陣雲來角聲惡殺悲於哭鼓勢爭強怒若雷
日暮却登寒壘望飽鴟清嘯伏屍堆
風怒邊沙逬鐵衣胡兒胡馬正驕肥將軍對陣誰教入
戰士辭營不道歸新血濺紅粘蔓草舊骸堆白映寒暉
胸中縱有銷兵術欲向何門說是非
滄浪峽
走轂飛蹄過此傍幾人留意問滄浪煙波莫笑趨名客
為愛朝宗日夜忙
公子家二首
曾是皇家幾世侯入雲高第照神州柳遮門戶横金鎻
花擁弦歌咽畫樓錦䄂妬姬爭巧笑玉銜嬌馬索閒遊
麻衣酷獻平生業醉倚春風不點頭
柳底花隂壓露塵醉(一作瑞)煙輕罩一團春鴛鴦占水能
嗔客鸚鵡嫌籠解駡人騕褭似龍随日換輕盈如燕逐
年新不知買盡長安笑活得蒼生幾戶貧
山下(一作中)殘夏偶作
等閒三伏後獨臥此高丘殘暑炎於火林風爽帶秋聲
名何要出吟詠亦堪休自許紅塵外雲溪好潄流
夜吟
除却閒吟外人間事事慵更深成一句月冷上孤峯窮
理多瞑目含毫靜倚松終篇渾不寐危坐到晨鐘
代崇徽公主意
金釵墜地鬢堆雲自别朝(一作昭)陽帝豈聞遣妾一身安
社稷不知何處用將軍
下第獻所知三首
偶向江頭别釣磯等閑經歲與心違虛教六尺受辛苦
枉把一身憂是非青桂本來無欠負碧霄何處有因依
春風不用相催促㢠廻避花時也解歸
不識人間巧路岐只將端拙泥神祗與他名利本無分
却共水雲曾有期大抵物情應莫料近來天意也湏疑
自憐心計今如此憑仗春醪為解頤
十年磨鏃事鋒鋩始逐朱旗入戰場四海風雲難際會
一生肝膽易開張退飛鶯谷春零落倒卓龍門路渺茫
今日慙知也慙命笑餘歌罷忽(一作緫)淒涼
寄太常王少卿
别後西風起新蟬坐臥聞秋天靜如水遠岫碧侵雲雅
飲純和氣清吟冰雪文相思重回首梧葉下紛紛
遊俠兒
好把雄姿渾世塵一場閑事莫因循荆軻只為閑言語
不與燕丹了得人
下第出春明門
曾和秋雨驅愁入却向春風領恨回深謝㶚陵堤畔柳
與人頭上拂塵埃
望思臺
君父昏蒙死不回謾將平地築高臺九層黃土是何物
銷得向前冤恨來
病中答劉書記見贈
病來雙樹下雲脚上禪袍頻有瓊瑶贈空瞻雪月高已
知捐俗態時許話風騷衰疾(一作病)未能起相思徒自勞
早秋山中作
誰到山中語雨餘風氣秋煙嵐出澗底瀑布落牀頭至
道亦非遠僻詩湏苦求千峰有嘉景柱杖獨廵遊
别墅
此地可求息開門足野情窗明雨初歇日落風更清蒼
蘚槎根匝碧煙水面生翫竒心自樂暑月聽蟬聲
柳十首
㶚岸江頭臘雪消東風偷軟入纖條春來不忍登樓望
萬架金絲著地嬌
受盡風霜得到春一條條是逐年新尋常送别無餘事
爭忍攀將過與人
長恨陽和也世情把香和豔與紅英家家只是栽桃李
獨自無根到處生
只為遮樓又拂橋被人摧折好枝條假饒張緒如今在
湏把風流暗裏銷
弱帶低垂可自由傍他門戶倚他樓金風不解相擡舉
露壓煙欺直到秋
終日堂前學畫眉幾人曾道勝花枝試看三月春殘後
門外青隂是阿誰
也曾飛絮謝家庭從此風流别有名不是向人無用處
一枝愁殺别離情
從來只是愛花人楊柳何曾占得春多向客亭門外立
與他迎送往來塵
強扶柔態酒難醒殢著(一作漠漠)春風别有情公子王孫且
相伴與君俱得幾時榮
無賴秋風斗覺(一作送)寒萬條煙草(一作罩)一時乾遊人若
要春消息直向江頭臘後看
酬劉書記見贈(第七句缺一字第十五句缺)
獨在西峯末憐君和氣多勞生同朽索急景似傾波禪
者行擔錫樵師語隔坡旱生赤蘚古木架青蘿石澗
新蟬蛻茅簷舊燕窠篇章蒙見許松月好相過思苦通
眞理吟清合太和風起送漁歌
贈徐三十(一本題缺一本作酬劉書記見贈第二首)
春滿南宫白日長夜來新直錦衣郎朱排六相(一作戟)助
神聳玉襯一廳侵骨涼砌竹拂袍爭草色庭花飄豔妬
蘭香從今不羨乘槎客曾到三星列宿傍
牡丹
邀勒春風不早開衆芳飄後上樓臺數苞仙豔火中出
一片異香天上來曉露精神妖欲動暮煙情態恨成堆
知君也解相輕薄斜倚闌干首重廻
贈宿將
校獵燕山經幾春雕弓白羽不離身年來馬上渾無力
望見飛鴻指似人
御定全唐詩卷六百四十三
