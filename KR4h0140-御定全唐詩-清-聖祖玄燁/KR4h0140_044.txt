欽定四庫全書
御定全唐詩卷四十四
劉褘之
劉褘之字希美常州晉陵人少以文藻知名上元中為
左史弘文館直學士與元萬頃等皆召入禁中論次新
書又密令參决時政以分宰相權時謂此門學士則天
時拜中書侍郎同中書門下三品及官名改易為鳳閣
侍郎同鳳閣鸞臺三品垂拱中賜死集七十卷今存詩
五首
奉和太子納妃太平公主出降(時咸亨四年)
夢梓光青陛穠桃藹紫宫德優宸念遠禮備國姻崇萬
戶聲明發三條騎吹通香輪送重景綵旆引仙虹
奉和別越王
周屏辭金殿梁驂整玉珂管聲依折柳琴韻動流波鶴
蓋分隂促龍軒別念多延襟小山路還起大風歌
酬鄭沁州
麒閣一代良熊軒千里躅緝圖昭國典按部留宸矚匪
厭承明廬佇兼司隸局芸書暫輟載竹使方臨俗節變
風緒高秋深露華溽寒山斂輕靄霽野澄初旭已切(一作)
(覺)長年悲誰堪岐路促遥林征馬迅别館嘶驂跼雅贈
響摐金索居暌倚玉悽斷離鴻引勞歌思足曲
孝敬皇帝挽歌(上元二年追謚太子弘為孝敬皇帝)
戒奢虛蜃輅錫號紀鴻名地叶蒼梧野途經紫聚城重
照掩寒色晨飇斷曙聲一隨仙驥遠霜雪愁隂生
九成宫秋初應詔
帝(一作懸)圃疏金闕仙臺駐玉鑾野分鳴鸑岫路接寶雞
壇林樹千霜積山宫四序寒蟬急知秋早鶯疎覺夏闌
怡神紫氣外凝睇白雲端舜海詞波發空驚遊聖難
李敬玄
李敬玄亳州譙人博覽羣書特善五禮貞觀末高宗在
東宫以馬周薦召入崇賢館侍讀歴西臺侍郎撿挍司
列常伯典銓有序選者歲萬餘人每於街衢見之無不
知其姓名時人服其強記儀鳳中為中書令劉仁軌奏
鎮河西敬玄自知非邊將才上強遣之敗於湟州坐貶
集三十卷今存詩二首
奉和别魯王(高祖子靈夔歴五州刺史)
綠車旋楚服丹蹕佇秦川珠皋轉歸騎金岸引行旃一
朝限原隰千里間風煙鶯喧上林谷(一作右)鳬響御溝泉
(一作前)斷雲移魯蓋離歌動舜弦别念凝神扆崇恩洽玳
筵顧惟慙叩寂徒自仰鈞天
奉和别越王(太宗子貞則天時為豫州刺史)
飛蓋迴蘭坂宸襟佇柏梁别館分涇渭歸路指衡漳關
山通曙色林籞徧春光帝念紆千里詞波照五潢
張大安
張大安魏州繁水人公謹之子上元中歴太子庶子同
中書門下三品時章懷太子令與劉訥言等同注范曄
後漢書後貶普州刺史終横州司馬詩一首
奉和别越王
盛藩資右戚連萼重皇情離襟愴雎苑分途指鄴城麗
日開芳甸佳氣積神京何時驂駕入還見謁承明
元萬頃
元萬頃洛陽人後魏景穆皇帝之裔起家通事舍人乾
封中從英國公李勣征高麗令作檄文萬頃譏其不知
守鴨綠之險莫離支報曰謹聞命矣遂移兵守鴨綠兵
不得入坐流嶺外遇赦還為北門學士則天時遷鳳閣
侍郎坐與徐敬業兄弟友善貶死詩四首
奉和太子納妃太平公主出降
象輅初乘雁璇宫早結褵離元應春夕帝子降秋期鳴
瑜合清(一作薦)響冠(一作比)玉麗穠姿和聲躋鳳掖交影步
鸞墀
奉和春日池臺
日影飛花殿風文積草池鳳樓通夜敞虬輦望春移
奉和春日二首
花輕蘂亂仙人杏葉密鶯喧帝女桑飛雲閣上春應至
明月樓中夜未央(此首一作上官儀詩)
鳳輦迎風乘紫閣鸞車避日轉彤闈巾堂促管淹春望
後殿清歌開夜扉
郭正一
郭正一定州鼓城人貞觀中舉進士累轉中書舍人弘
文館學士永隆二年遷秘書少監撿挍中書侍郎與魏
玄同郭待舉並同中書門下平章事宰相以平章事為
名自正一等始也則天時出為晉州刺史後為酷吏所
䧟竄死嶺南詩一首
奉和太子納妃太平公主出降
桂宫初服冕蘭掖早升笄禮盛親迎晉聲芬出降齊金
龜開瑞鈕寶翟上仙袿(一作梯)轉扇承宵月揚旌照夕蜺
胡元範
胡元範申州義陽人介廉有才則天時為鳳閣侍郎坐
救裵炎流死巂州詩三首
奉和太子納妃太平公主出降三首(别本作一首)
帝子威儀絶儲妃禮度優疊鼓陪仙觀凝笳翼畫輈鬱
鬱神香滿弈奕彩雲浮排空列錦罽騰歡溢皇州
金閨未息火玉樹鍾天愛月路飾還装星津動歸佩紫
極流宸渥清規佇慈誨恩波洽九流光輝軼千載
列席詔親賢式宴坐神仙聖文飛聖筆天樂奏鈞天曲
池涵瑞景文宇孕祥煙小臣同百獸率舞悅堯年
任希古(一作知古一作奉古)
任希古字敬臣棣州人五歲喪母刻志從學年十六刺
史崔樞欲舉秀才自以學未廣遯去後舉孝廉虞世南
器之永徽初與郭正一崔融等同為薛元超所薦終太
子舍人詩六首
奉和太子納妃太平公主出降
帝子陞青陛王姬降紫宸星光移雜珮月彩薦重輪龍
旌翻地杪鳳管颺天濱槐隂浮淺瀨葆吹翼輕塵
和東觀羣賢七夕臨泛昆明池
秋風始搖落秋水正澄鮮飛眺牽牛渚激賞鏤鯨川岸
珠淪曉魄池灰斂曙煙泛查分寫(一作瀉)漢儀星别搆(一作)
(架)天雲光波處動日影浪中懸驚鴻絓蒲弋遊鯉入莊
筌萍葉疑江上菱花似鏡前長林代輕幄細草即芳筵
文峰開翠瀲筆海控清漣不挹蘭樽聖空仰桂舟仙
和左僕射燕公春日端居述懷
豐野光三傑媯庭贊五臣綈緗歌美譽絲竹詠芳塵聖
歴開環象昌年降甫申高門非捨築華構豈垂綸鳳邸
摶霄翰龍池躍海鱗玉鼎昇黃閣金章謁紫宸禮闈通
政本文昌總國均調風振薄俗清教敘彛倫星迥應緹
管日御警寅賓葉上曾槐變花發小堂春思挂五(一作東)
都冕言訪北山巾赫赫容臺上千祀耀平津
和長孫祕監伏日苦熱
玉署三時曉金羈五日歸北林開逸徑東閣敞閒扉池
鏡分天色雲峰減日輝游鱗映荷聚驚翰繞林飛披襟
楊子宅舒嘯仰重闈
和李公七夕(謝惠連體)
落日照高牖涼風起庭樹悠悠天宇平昭昭月華度開
軒卷綃幕延首晞雲路層漢有靈妃仙居無與晤履化
悲流易臨川怨遲暮昔從九春徂方此三秋遇瑶駕越
星河羽蓋凝珠露便妍耀井色窈窕凌波步始閱故人
新俄見新人故掩淚收機石銜啼襞紈素惆悵何傷巳
裵回勞永慕無由西北歸空自東南顧
和長孫祕監七夕
三秋叶神媛七夕望仙妃影照河陽妓色麗平津闈鵲
橋波裏出龍車霄外飛露泫低珠佩雲移薦錦衣更深
黃月落夜久靨星稀空接靈臺下方恧辨支機
裵守真
裵守真絳州人高宗時為太常博士天授中官司憲府
丞令推究詔獄多平恕不稱旨出刺成州徙寧州卒詩
三首
奉和太子納妃太平公主出降三首(别本作一首)
瑜珮升青殿穠華降紫微還如桃李發更似鳳皇飛金
屋真離象瑶臺起婺徽綵纓紛碧坐績羽泛褕衣
雲路移彤輦天津轉明鏡仙珠照乘歸寶月重輪映望
園嘉宴洽主第歡娛盛絲竹揚帝熏簪裾奉宸慶
藂雲靄曉光湛露晞朝陽天文天景麗睿藻睿詞芳玉
庭散秋色銀宫生夕涼太平超䆳古萬夀樂無疆
楊思玄
楊思玄師道兄子高宗時為吏部侍郎國子祭酒詩二
首
奉和聖製過温湯
豐城觀漢迹温谷幸秦餘地接幽王壘塗分鄭國渠風
威肅文衛日彩鏡雕輿遠岫凝氛重寒叢對影疎迴瞻
漢章闕佳氣滿宸居
奉和别魯王
元玉詩傳博文后寵靈優鶴盖動宸眷龍章送遠游圅
關疏别道灞岸引行舟北林分苑樹東流溢御溝鳥聲
含羽碎騎影曳花浮聖澤九垓普天文七曜周方圖獻
雅樂簪帶奉鳴球
王德真(一作貞)
王德真武后時為納言又為侍中後以罪流象州詩一
首
奉和聖製過温湯
握圖開萬㝢屬聖啟千年驪阜疏緹騎驚鴻映綵旃玉
霜鳴鳳野金陣藻龍川祥煙聚危岫德水溢飛泉停輿
興睿覽還舉大風篇
鄭義真
鄭義真高宗時人詩一首
奉和聖製過温湯
洛川方駐蹕豐野暫停鑾湯泉恒獨涌温谷豈知寒漏
鼓依巖畔相風出樹端嶺煙遥聚草山月迥臨鞍日用
誠多幸天文遂仰觀
蕭楚材
蕭楚材高宗時為太常博士詩一首
奉和展禮岱宗塗經濮濟
拂漢星旗轉分霄日羽明將追會阜迹更勒岱宗銘林
戈咽濟岸獸鼔震河庭葉箭凌寒矯烏弓望曉驚已降
汾水作仍深迎渭情
薛克(一作堯)構
薛克構天授中官至麟臺監詩一首
奉和展禮岱宗塗經濮濟
龍圖冠胥陸鳳駕指云亭非煙泛濟浦綠字啟河汀畫
裳晨應月文戟曙分星四田廵揖禮三驅道契經行欣
奉萬歲竊抃偶千齡
徐珩
徐珩高宗時人詩一首
日暮望涇水
𨗳源徑隴阪屬汭貫嬴都下瀨波常急迥圻溜亦紆毒
流秦卒斃泥糞漢田腴獨有迷津客懷歸軫暮途
賀遂亮
賀遂亮官御史詩一首
贈韓思彦(唐新語云遂亮與思彦同在憲臺欽思彦之風韻贈詩)
意氣百年内平生一寸心欲交天下士未面已虛襟君
子重名義直道冠衣簪風雲行可託懷抱自然深落霞
靜霜景墜葉下風林若上南登岸希訪北山岑
韓思彦
韓思彦與賀遂亮同官御史高宗時待詔弘文館上元
中卒詩一首
酬賀遂亮
古人一言重嘗謂百年輕今投歡會面顧盼盡平生簪
裾非所託琴酒冀相併累日同游處通宵欵素誠霜飄
知柳脆雪冒覺松貞願言何所道幸得歲寒名
魏求巳
魏求巳官御史謫山陽丞詩一首
自御史左授山陽丞
朝昇照日檻夕次下烏臺風竿一眇邈月樹幾裵回翼
向高標斂聲隨下調哀懷燕首自白非是為年催
劉懷一
劉懷一瀛州司法拜右臺殿中侍御史詩一首
贈右臺監察鄧茂遷左臺殿中
惟昔參多士無雙仰異才鷹鸇同效逐鵷鷺忝游陪入
仕光三命遷榮歴二臺隔墻欽素躅對問限清埃紫署
春光早蘭闈曙色催誰言夕鳥至空想鄧林隈
御定全唐詩卷四十四
