欽定四庫全書
御定全唐詩卷四百五
元稹
代曲江老人百韻(年十六時作)
何事花前泣曾逄舊日春先皇初在鎬賤子正遊秦撥
亂干戈後經文禮樂辰徽章懸象魏貔虎畫騏驎光武
休言戰唐堯念睦姻琳瑯鋪柱礎葛藟茂河漘尚齒惇
耆艾搜材拔積薪裴王持藻鏡姚宋斡陶鈞内史稱張
敞蒼生借寇恂名卿唯講德命士恥憂貧杞梓無遺用
芻蕘不忘詢懸金收逸驥鼓瑟薦嘉賓羽翼皆隨鳳圭
璋(一作瑜璉)肯雜(一作稱)珉班行容濟濟文質道彬彬百度依
皇極千門闢紫宸措(一作理)刑非苟簡稽古蹈因循書謬
偏求伏詩亡遠聽申雄推(一作繼登)三虎賈羣擢八龍荀海
外恩方洽寰中教不泯儒林精閫奥流品重清淳(一作儒林)
(一同異冠履盡清淳)天淨三光麗時和四序均卑官休力役蠲賦
免(一作賤職少)艱辛蠻貊同車軌鄉原盡里仁帝途高蕩蕩
風俗厚誾誾(一作忳忳)暇(一作秋)日耕耘足豐年雨露頻戍煙
生不見村豎老猶純耒耜勤千畆牲牢奉六禋南郊禮
天地東野闢原畇校獵求初吉先農卜上寅萬方來合
雜五色瑞輪囷池籞呈朱鴈壇埸得白麟酹金光照耀
奠璧綵璘玢掉蕩雲門發蹁躚鷺羽振集靈撞玉磬和
鼓奏金錞建簴崇牙盛銜鐘獸目嗔總干形屹崪戛敔
背嶙峋文物千官會夷音九部陳魚龍華外戲歌舞洛
中嬪佳節修酺禮非時宴侍臣梨園眀月夜花萼豔陽
晨李杜詩篇敵蘇張筆力勻樂章輕鮑照碑板笑顔竣
泰嶽陪封禪汾隂頌鬼神星移逐西顧風暖助東廵浴
德留湯谷蒐畋過渭濱沸天雷殷殷匝地轂轔轔沃土
心逾熾豪家禮漸湮老農羞荷鍤貪賈學垂紳曲藝爭
工巧彫機變組紃青鳬連不解紅粟朽相因山澤長孳
貨梯航競獻珍翠毛開越嶲龍眼弊(一作敞)甌閩玉饌薪
然蠟椒房燭用銀銅山供横賜金屋貯宜嚬班女恩移
趙思王賦感甄輝光隨顧步生死屬搖脣世族功勲久
王姬寵愛親街衢連甲第冠盖擁朱輪大道垂珠箔當
壚踏錦茵軒車隘南陌鐘磬滿西鄰出入張公子驕奢
石季倫雞場潛介羽馬埒並揚塵韜䄂誇狐腋弓弦尚
鹿&KR1569;紫絛牽白犬繡䪜被(一作錦韀覆)花駰箭倒南山虎鷹
擒東郭㕙翻身迎過鴈劈肘(一作坐射)取廽鶉竟蓄朱公産
爭藏邴氏緡橋桃矜馬鶩倚頓數牛犉(一作金銀)虀鬭冬中
韭羹憐遠處蓴萬錢纔下筯五酘(一作&KR1997;)未稱醇曲水閒
銷(一作流觴)日倡樓(一作優)醉度旬探丸依郭解投轄伴陳遵
共謂長之(一作安)泰那知遽搆屯姦心興桀黠凶醜比頑
嚚斗柄侵妖彗天泉化逆鱗背(一作貸)恩欺(一作歎)乃祖連
禍及吾民䝟貐當前路鯨鯢得要津王師纔(一作方)業業
暴卒已䖜䖜雜虜同謀夏宗周暫去豳陵園深暮景霜
露下秋旻鳳闕悲巢鵩鵷行亂野麏華林荒茂草寒竹
碎貞筠村落空垣壊城隍舊井堙破船沉古渡戰鬼聚
隂燐振臂誰相應攢眉獨不伸毁容懷赤紱混跡戴黃
巾木梗隨波蕩桃源斆隐淪弟兄書信斷鷗鷺往來馴
忽遇山光澈遥瞻海氣眞祕圖推廢王後聖合經綸野
杏渾休植幽蘭不復紉但驚心憤憤誰戀水粼粼盡室
離深洞輕橈盪小䑳殷勤題白石悵望出青蘋夢寐平
生在經過處所新阮郎迷里巷遼鶴記城闉虛過休明
代旋為朽病身勞生常矻矻語舊苦諄諄晩歲多衰柳
先秋媿大椿眼前年少客無復昔時人
開元觀閒居酬吴士矩侍御三十韻(中有問行藏求藥物)
(之句作十八時)
静習狂心盡幽居道氣添神編啓黃簡祕籙捧朱籖爛
漫煙霞駐優游歲序淹登壇擁旄節趨殿禮胡髯(殿有明皇)
(眞容)醮起彤庭燭香開白玉匳結盟金劒重斬魅寶刀銛
禹步星綱動焚符竈鬼詹冥搜呼直使章奏役飛廉仙
籍聊憑檢浮名復為占赤誠祈皓鶴綠髮代青縑虚室
常懷素玄關屢引枮貂蟬徒自寵鷗鷺不相嫌始悟身
為患唯欣禄未恬(一作沾)龜龍戀淮海雞犬傍閭閻松笠
新偏翠山峰遠更尖簫聲吟茂竹虹影逗虚簷初日先
通牖輕颸每透簾露盤朝滴滴鉤月夜纖纖巳得餐霞
味應嗤食蓼甜工琴閑度晝躭酒醉銷炎几案随宜設
詩書逐便拈灌園多抱甕刈藿乍腰鎌野鳥終難縶鷦
鷯本易厭風高雲遠逝波駭鯉深潜邸第過從隔蓬壺
夢寐瞻所希顔頗練誰恨突無黔思拙慙圭璧詞繁雜
米鹽諭錐言太小求藥意何謙(來詩有永慙沾藥犬多謝出囊錐)語默
君休問行藏我詎兼狂歌終此曲情盡口長箝
病減逄春期白二十二辛大不至十韻(校書郎時作)
病與窮隂退春從血氣生寒膚漸舒展陽脉乍虚盈就
日臨階坐扶牀履地行問人知面瘦祝鳥願身輕風暖
牽詩興時新變賣聲饑饞看藥忌閒悶點書名舊雪依
深竹微和動早萌推遷悲往事疎數辨交情琴待嵇中
散杯思阮步兵世間除却病何者不營營
黃明府詩(并序)
小年曾於解縣連月飲酒予常為觥錄事曾於竇
少府廳中有一人後至頻犯語令連飛十二觥不
勝其困逃席而去醒後問人前虞鄉黃丞也此後
絶不復知元和四年三月予奉使東川十六日至
褒城東數里遥望驛亭前有大池樓榭甚盛逡廵
有黃明府見迎瞻其形容髣髴似識問其前銜即
曩時之(時一作日無之字)逃席黃丞也說向前事黃生惘
然而寤因饋酒一槽艤舟請予同載予不免(一作違)
其意與之盡歡徧問座隅山川則曰又褒次其右
(紀事作徧問褒陽山水則褒姒所奔之城在其左諸葛所征之路在其右)感今懷古作
黃明府詩云
少年曾痛飲黃令苦飛觥席上當時走馬前今日迎依
稀迷姓氏積漸識平生故友身皆遠他鄉眼暫明便邀
連榻坐兼共榜船行酒思臨風亂霜稜埽(一作拂)地平不
堪深淺酌貪愴古今情邐迤七盤路坡陁數丈城花疑
褒女笑棧想武侯征一種埋幽石老閒(紀事作空聞)千載名
酬翰林白學士代書一百韻(并序時此後江陵作)
玄元氏之下元日會予家居至枉樂天代書詩一
百韻鴻洞卓犖令人興起心情且置别書美予前
和七章章次用本韻韻同意殊謂為工巧前古韻
耳不足難之今復次排百韻以答懷思之貺云
昔歲俱充賦同年遇有司八人稱迥拔兩郡濫相知(同年)
(八人樂天拔萃登科予平判入等)逸驥初翻步鞲鷹暫脱羈遠途憂地
窄高視覺天卑並入紅蘭署偏親白玉規近朱憐冉冉
伐木願偲偲魚魯非難識鉛黃自嬾持心輕馬融帳謀
奪子房帷秀發幽巖電清澄隘岸陂九霄排直上萬里
整前期勇贈棲鸞句慙當古井詩(予贈樂天詩云皎彼鸞鳳姿樂天贈予詩)
(云無波古井水)多聞全受益擇善頗相師脱俗殊常調潜工大
有為還醇憑酎酒運智託圍棋情會招車胤門行覓戴
逵僧餐月燈閣醵宴劫灰池(予與樂天杓直拒非軰多於月燈閣門遊又嘗與秘)
(省同官醵宴昆明池)勝㮣爭先到篇章競出竒輸贏論破的點竄
肯容絲山岫當街翠牆花拂面枝(昔予賦詩云為見牆頭拂面花時唯樂天)
(知此)鶯聲愛嬌小燕翼翫逶迤轡為逄車緩鞭緣趁伴施
密攜長上樂偷宿静坊姬僻性慵朝起新晴助晩嬉相
歡常滿目别處鮮開眉翰墨題名盡光隂聽話移(樂天每與)
(予游從無不書名屋壁又嘗於新昌宅說一枝花話自寅至已猶未畢詞也)綠袍因醉典烏
帽逆風遺暗插輕籌箸仍提小屈巵(予有&KR0034;箕草籌筯小盞酒胡之軰當)
(時嘗在書&KR0809;以供飲備)本絃纔一舉下口已三遲逃席衝門出歸
倡借(去聲)馬騎狂歌繁節亂醉舞半衫垂散漫紛長薄邀
遮守隘岐幾遭朝士笑兼任巷童随苟務形骸達渾將
性命推何曾愛官序不省計家資忽悟成虚擲翻然歎
未宜使回躭樂事堅赴策賢時寢食都忘倦園廬遂絶
闚勞神甘慼慼攻短過孜孜葉怯穿楊箭嚢藏透穎錐
超遥望雲雨擺落占泉坻略削荒凉苑搜求激直詞那
能作牛後更擬助洪基(舊說制策皆以惡訐取容為美予與樂天指病危言不顧成敗)
(意在決求高等初就業時今裴相公戒予慎勿以策苑為美予深佩其言然而怪其多大擬取有可取遂切求)
(潜覽功及累月無所獲先是穆員盧景亮同年應制俱以詞直見黜予求獲其策皆手自寫之置在筐篋樂天)
(損之軰常詛予篋中有不第之祥而又哂予決求高第之僣也)唱第聽雞集趨朝忘馬
疲内人輿御案朝景麗神旗首被呼名姓多慙冠等衰
千官容眷盼五色照離披鵷侣從兹洽鷗情轉自縻分
張殊品命中外却驅馳出入稱金籍東西侍碧墀鬭班
雲洶湧開扇雉參差切愧尋常質親瞻咫尺姿日輪光
照耀龍服瑞葳蕤誓欲通愚謇生憎效喔吚佞存真妾
婦諫死是男兒便殿承偏召權臣懼撓私廟堂雖稷契
城社有狐貍似錦言應巧如弦數易欺敢嗟身暫黜所
恨政無毗(予元和元年任拾遺八十三日延英對九月十三貶授河南尉)謬辱良由此
昇騰亦在斯再令陪憲禁依舊履阽危使蜀常綿遠分
臺更嶮巇匿姦勞發掘破黨惡持疑斧刃迎皆碎盤牙
老未萎乍能還帝笏詎忍折(音浙)吾支虎尾元來險圭文
却類疵浮榮齊壤芥閒氣詠江蘺闕下殷勤拜樽前嘯
傲辭飄沈委蓬梗忠信敵蠻夷戲誚青雲驛譏題皓髮
祠(予途中作青雲驛詩病其雲泥一致作四皓廟詩譏其出處不常)貪過谷隐寺留讀
峴山碑(寺在亭側)草沒章臺阯隄横楚澤湄野蓮侵稻隴亞
柳壓城陴遇物傷凋換登樓思漫瀰金攢嫩橙子瑿泛
遠鸕鷀仰竹藤纏屋苫茆荻補籬(南人以大竹為瓦用荻為籬也)麪梨
通蔕朽火米帶芒炊(麵梨軟爛無味火米粗□不精)葦筍鍼筒束鯾魚
箭羽鬐芋羹真底可鱸鱠漫勞思北渚銷魂望南風著
骨吹度梅衣色漬食稗馬蹄羸(南方衣服經夏謂之度梅顔色盡黦馬食菰蔣)
(盖北地稊稗之屬)院𣙜和泥鹼官酤小麴醨訛音煩繳繞輕(去聲)
俗醜威儀樹罕貞心柏畦豐衛足葵坳窪饒尰矮游隋
壓庸緇病賽烏稱鬼巫占瓦代龜(南人染病競賽烏鬼楚巫列肆悉賣瓦卜)
連隂䵷張王瘴瘧雪治醫(雨中井作蛙池終冬往往無雪)我正窮於是
君寧念及兹一篇從日下雙鯉送天涯坐捧迷前席行
吟忘結綦匡床鋪錯繡几案踴靈芝形影同初合參商
喻此離扇因秋棄置鏡異月盈虧壯志誠難奪良辰豈
復追寗牛終夜永潘鬢去年衰(予今年始三十二去歲巳生白髮)溟渤
深那測穹蒼意在誰馭方輕騕褭車肯重辛夷卧轍希
濡沫低顔受頷頤世情焉足怪自省固堪悲溷鼠虚求
潔籠禽方訝饑猶勝憶黃犬幸得早圖之
御定全唐詩卷四百五
