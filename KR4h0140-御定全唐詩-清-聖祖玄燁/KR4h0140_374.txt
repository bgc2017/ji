欽定四庫全書
御定全唐詩卷三百七十四
孟郊
亂離
天下無義劍中原多瘡痍哀哀陸大夫正直神反欺子
路已成血嵇康今尚嗤為君每一慟如劍在四肢折羽
不復飛逝水不復歸直松摧高柯弱蔓將何依朝為春
日歡夕為秋日悲淚下無尺寸紛紛天雨絲積怨成疾
疹積恨成狂癡怨草豈有邊恨水豈有涯怨恨馳我心
茫茫日何之
勸酒
白日無定影清江無定波人無百年壽百年復如何堂
上陳美酒堂下列清歌勸君金曲(一作屈)巵勿謂朱顔&KR0755;
松栢歲歲茂丘陵日日多君看終南山千古青峨峨
去婦
君心匣中鏡一破不復全妾心藕中絲雖斷猶牽連安
知御輪士今日翻回轅一女事一夫安可再移天君聽
去鶴言哀哀七絲弦
君子勿鬱鬱士有謗毁者作詩以贈之
君子勿鬱鬱聽我青蠅歌人間少平地森聳山嶽多折
輈不在道覆舟不在河須知一尺水日夜增高波叔孫
毁仲尼臧倉掩孟軻蘭艾不同香自然難為和良玉燒
不熱直竹文不頗自古皆如此其如道在何
日往復不見秋堂莫仍學玄髮不知白曉入寒銅覺為
林未離樹有玉猶在璞誰把碧梧枝刻作雲門樂
聞砧
杜鵑聲不哀斷猿啼不切月下誰家砧一聲腸一絶杵
聲不為客客聞髮自(一作盡)白杵聲不為衣欲令遊子歸
遊子
萱草生堂階遊子行天涯慈親倚堂門不見萱草花
自歎
愁與髮相形一愁白數莖有髮能幾多禁愁日日生古
若不置兵天下無戰爭古若不置名道路無欹傾太行
聳巍峩是天產不平黃河奔濁浪是天生不清四蹄日
日多雙輪日日成二物不在天安能免營營
求友
北風臨大海堅冰臨河面下有大波瀾對之無由見求
友須在良得良終相善求友若非良非良中道變欲知
求友心先把黃金鍊
投所知
苦心知苦節不容一毛髮鍊金索堅貞洗玉求明潔自
慙所業微功用如鳩拙何殊嫫母顔對彼寒塘月君存
古人心道出古人轍盡美固可揚片善亦不遏朝向公
卿說暮向公卿說誰謂黃鍾管化為君子舌一說清嶰
竹二說變嶰谷三說四說時寒花拆寒木&KR3125;&KR3125;家道路
燦燦我衣服豈直輝友朋亦用慰骨肉一暖荷疋素一
飽荷升粟而況大恩恩此身報得足且將食檗勞酬之
作金刀
病客吟
主人夜呻吟皆入妻子心客子(一作遠客)晝呻吟徒為蟲鳥
音妻子手中病愁思不復深僮僕手中病憂危獨難任
丈夫久漂泊神氣自然沈況於滯疾中何人免噓&KR0008;大
海亦有涯高山亦有岑沈(一作此)憂獨無極塵淚互(一作欲)
盈襟
感懷
孟冬隂氣交兩河正屯兵烟塵相馳突烽火日夜驚太
行險阻高輓粟輸連營奈何操弧者不使梟巢傾猶聞
漢北兒怙亂謀縱橫擅搖干戈柄呼呌豺狼聲白日臨
爾軀胡為喪丹誠豈無感激士以致天下平登高望寒
原黃雲鬱崢嶸坐馳悲風莫歎息空沾纓
離思
不寐亦不語片月秋稍舉孤鴻憶霜羣獨鶴叫雲侶怨
彼浮花心飄飄無定所高張繫繂帆遠過梅根渚廻織
别離字機聲有酸楚
結交
鑄鏡須青銅青銅易磨拭結交遠小人小人難姑息鑄
鏡圖鑑微結交圖相依凡銅不可照小人多是非
傷春
兩河春草海水清十年征戰城郭腥亂兵殺兒將女去
二月三月花冥冥千里無人旋風起鶯啼燕語荒城裏
春色不揀墓傍株紅顔皓色逐春去春去春來那得知
今人看花古人墓令人惆悵山頭路
擇友
獸中有人性形異遭人隔人中有獸心幾人能眞識古
人形似獸皆有大聖德今人表似人獸心安可測雖笑
未必和雖哭未必戚面結口頭交肚裏生荆棘好人常
直道不順世間逆惡人巧諂多非義苟且得若是傚眞
人堅心如鐵石不諂亦不欺不奢復不溺面無恡色容
心無詐憂惕君子大道人朝夕恒的的
夜憂
豈獨科斗死所嗟文字捐蒿蔓轉驕弄(一作王)菱荇減嬋
娟未遂擺鱗志空思吹浪旋何當再霖雨洗濯生華鮮
惜苦
于鵠値諫議以毬不能官焦蒙値舍人以杯不得完(一作)
(官)可惜大雅旨意此小團欒名廻不敢辨心轉實是難
不惜為君轉轉非君子觀轉之復轉之強轉誰能歡哀
哉虛轉言不可窮波瀾
寒地百姓吟(自註為鄭相其年居河南畿内百姓大蒙矜䘏)
無火炙地眠半夜皆立號冷箭何處來棘針風騷勞(一作)
(騷)霜吹破四壁苦痛不可逃高堂搥鐘飲到曉聞烹炮
寒者願為蛾燒死彼華膏華膏隔仙羅虛遶千萬遭到
頭落地死踏地為遊遨遊遨者是誰君子為鬱陶
出東門
餓馬骨亦聳獨驅出東門少年一日程衰叟十日奔寒
景不我為疾走落平原眇默荒草行恐懼夜魄翻一生
自組織千首大雅言道路如抽蠶宛轉羈腸繁
教坊歌兒
十歲小小兒能歌得朝(一作聞)天六十孤老人能詩獨臨
川去年西京寺衆伶集講筵能嘶竹枝詞供養繩牀禪
能詩不如歌悵望三百篇
訪疾
冷氣入瘡痛夜來痛如何瘡從公怒生豈以私恨多公
怒亦非道怒消乃天和古有煥輝句嵇康閒婆娑請君
吟嘯之正氣庶不訛
酒德
酒是古明鏡輾開小人心醉見異舉止醉聞異聲音酒
功如此多酒屈亦以深罪人免罪酒如此可為箴
冬日
老人行人事百一不及周凍馬四蹄吃陟卓難自收短
景仄飛過午光不上頭少壯日與輝衰老日與愁日(一作)
(自)愁疑在日歲箭迸如讐萬事有何味一生虛自囚不
知文字利到死空遨遊
饑雪吟
饑烏夜相啄瘡聲互悲鳴冰腸一直刀天殺無曲情大
雪壓梧桐折柴墮崢嶸安知鸞鳳巢不與梟鳶傾下有
幸災兒拾遺多新爭但求彼失所但誇此(一作誇誔自)經營
君子亦拾遺拾遺非拾名將補鸞鳳巢免與梟鳶幷因
為饑雪吟至曉竟(一作意)不平
偷詩
餓犬齚枯骨自喫饞饑涎今文與古文各各稱可憐亦
如嬰兒食餳桃口旋旋唯有一點味豈見逃景延繩床
獨坐翁默覽有所傳終當罷文字别著逍遥篇從來文
字淨君子不以賢
晚雪吟
貧富喜雪晴出門意皆饒鏡海見纖悉冰天步飄颻一
一仙子行家家塵聲銷小兒擊玉指大耋歌聖朝睿氣
流不盡瑞仙何夐寥始知望幸色終疑異禮招市井亦
清潔閭閻聳岧嶤蒼生願東顧翠華仍西遥天念豈薄
厚宸衷多憂焦憂焦致太平以兹時比堯古耳有未通
新詞有潛韶甘為酒伶擯坐恥歌女嬌選音不易言裁
正逢今朝今朝前古文律異同一調願於堯琯中奏盡
鬱抑謠
自惜
傾盡眼中力抄詩過於人自悲風雅老恐被巴竹嗔零
落雪文字分明鏡精神坐甘冰抱晚永謝酒懷春徒有
言言舊慙無默默新始驚儒教誤漸與佛乘親
老恨
無子抄文字老吟多飄零有時吐向床枕席不解聽鬭
蟻甚微細病聞亦清泠小大不自識自然天性靈
湖州取解述情
霅水徒清深照影不照心白鶴未輕舉衆鳥爭浮沉因
兹挂帆去遂作歸山吟
落第
曉月難為光愁人難為腸誰言春物榮獨(一作豈一作起)見葉
(一作花)上霜鵰鶚失勢病(一作鶴鵲飛失勢)鷦鷯假(一作改)翼翔棄
置復棄置情如刀劍(一作刃)傷
詠懷(一作詠情一作感寓)
濁水心易(一作已)傾明波興初發思逢海底人乞取蚌中
月此興若未諧此心終不歇
病起言懷
強行尋溪(一作淨)水洗却殘病姿花景晼晚盡麥風清泠
吹交道賤(一作卧)來見世情貧去知高閒思楚逸澹泊(一作)
(淺薄)厭齊兒終伴碧山侶結言青桂枝
秋夕貧居述懷
卧冷無遠夢聽秋酸别情高枝低枝風千葉萬葉聲淺
井(一作水)不供飲瘦田長廢耕今交非古交貧語聞皆輕
夜感自遣(一作失志夜坐思歸楚江又作苦學吟)
夜學曉未休苦吟神鬼愁如何不自閒心與身為讐死
辱片時痛生辱長年羞清桂無直枝碧江思舊遊
再下第
一夕九起嗟夢短不到家兩度長安陌空將淚見花
下第東歸留别長安知已
共照日月影獨為愁思人豈知鶗鴂鳴(一作鶗鴂等閑鳴)瑶草
不得春一片兩片雲千里萬里身雲歸嵩之陽身寄江
之濱棄置復何道楚情吟白蘋
失意歸吳因寄東臺劉復侍御
自念西上身忽隨東歸風長安日下影又落江湖中離
婁豈不明子野豈不聰至寳非眼别至音非耳通因緘
俗(一作物)外詞(一作調)仰(一作遠)寄高天(一作飛)鴻
下第東南行
越風東南清楚日瀟湘明試逐伯鸞去還作靈均行江
蘺伴我泣海月投人驚失意容貌改畏途性命輕時聞
喪侶猿一叫千愁并(一作生)
歎命
三十年來命唯藏一卦中題詩還問(一作怨問一作還怨)易問易
蒙復蒙本望文字達今因文字窮影孤别離月衣破道
路風歸去不自息耕耘成楚農
遠遊
慈烏不遠飛孝子念先歸而我獨何事四時心有違江
海戀空積波濤信來稀長為路傍食(一作客)著盡家中衣
别(一作烈)劍不割物離人難作威遠行少僮僕驅使無是
非為性玩好盡積愁心緒微始知時節駛夏(一作愛)日非
長輝
商州客舍
商山風雪壯遊子衣裳單四望失道路百憂攢肺肝日
短覺易老夜長知至寒淚流瀟湘弦調苦屈宋彈識聲
今所易識意古所難聲意今詎(一作竟誰)辨高明鍳其端
長安旅情
盡說青雲路有足皆可至我馬亦四蹄出門似無地玉
京十二樓峩峩倚青翠下有千朱門何門薦孤士
長安羇旅
聽樂别離中聲聲入幽腸曉淚滴楚瑟夜魄遶吳鄉幾
回羇旅情夢覺殘燭光
渭上思歸
獨訪千里信回臨千里河家在(一作住)吳楚鄉淚寄東南
(一作流)波
登科後
昔日齷齪不足誇今朝放(一作曠)蕩思無涯(一作今日坦然未可涯)
春風(一作青春)得意馬蹄疾一日看盡長安花
初於洛中選
塵土日易没驅馳力無餘青雲不我與白首方選書宦
途事非遠拙者取自疎終然戀皇邑誓以結吾廬帝城
富高門京路遶(一作饒)勝居碧水走龍蛇(一作狀)蜿蜒遶庭
除尋常異方客過此亦踟蹰
乙酉歲舍弟扶侍歸興義莊居後獨止舍待替
人
誰言舊居止主人忽成客僮僕強與言相懼終脉脉出
亦何所求入亦何所索飲食迷精麤衣裳失寬窄回風
卷閑簟新月生空壁士有百役身官無一姓宅丈夫恥
自餙衰鬢從颯白蘭交早已謝榆景徒相廹惟予心中
鏡不語光歴歴
西齋養病夜懷多感因呈上從叔子雲
遠客夜衣薄厭眠待雞鳴一床空月色四壁秋蛩聲守
淡遺衆俗養疴念餘生方全君子拙恥學小人明蚊蚋
亦有時羽毛各有成如何騏驥跡踡跼未能行西北有
平路運來無相輕
御定全唐詩卷三百七十四
