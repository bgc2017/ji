欽定四庫全書
御定全唐詩卷六百三
許棠
許棠字文化宣州涇縣人咸通十二年登進士第授涇
縣尉又嘗為江寧丞集一卷今編詩二卷
過洞庭湖
驚波常不定半日鬢堪斑四顧疑無地中流忽有山鳥
高(一作飛)恒(一作應)畏墜(一作堕)帆遠却如閒漁父閒(一作時)相
引時(一作行)歌浩渺間
登渭南縣樓
近甸名偏著登城(一作樓)景又寬半空分太華極目是長
安雪助河流漲(一作廣一作急)人耕燒色殘閒來時甚少欲下
重憑欄
送李頻之南陵主簿
赴縣是還鄉途程豈覺長聽鶯離灞岸盪槳入陵陽野
蕨生公署閒雲拂印床(一作章)晴天調膳外垂釣有池塘
寫懷
汨没與辛勤全鍾在此身半生爲下客終老託何人兩
鬢關中改千巖海上春青雲知有路(一作非有礙)自是致無
因
過中條山
徒爲經異岳不得訪靈蹤日盡行難盡千重復萬重雲
垂多作雨雷動半和鐘孤竹人蔵處無因認本峰
早發洛中
半夜發清洛不知過石橋雲增中岳大樹隱上陽遥塹
黑初沉月河明欲認潮孤村人尚夢無處暫停橈
汝州郡樓望嵩山
不共衆山同岧嶤出迥空幾層高鳥外萬仞一樓中水
落難歸地雲離便逐風唯應霄漢客絶頂路方通
將歸江南留别友人
連春不得意所業已疑非舊國亂離後新年惆悵歸雪
開還楚地(一作路)花惹别秦衣江徼多留滯高秋會恐違
塞外書事
征路出窮邊孤吟傍戍煙河光深蕩塞磧色迥連天殘
日沉鵰外驚蓬到馬前空懷釣魚所未定卜歸年
日暮江上
孤帆收廣岸落照在遥峰南北渡人少高低歸鳥重潮
回沙出樹雨過浦沉鐘漁父雖相問那能話所從
客行
旅食(一作日日)唯草草此生誰我同故園䰟夢外長路别離
中人事萍隨水年光鳥過空欲吟先落淚多是怨途窮
送李員外知楊子州留務(一作後)
帝命分留務東南向楚天幾程迴送騎中路見迎船冶
例開山鑄民多酌海煎青雲名素重此去豈經年
春暮途次華山下
他皆宴牡丹獨又出長安遠道行非易無圖住自難離
城風已暖近岳雨翻寒此去知誰顧閒吟祇自寬
旅次滑臺投獻陸侍御
已是鴻來日堪驚却背秦天遥三楚樹路遠兩河人旅
夢難歸隱吟魂不在身霜臺欹冠豸(一作豸次)頼許往來頻
重歸江南
無成歸故里不似在他鄉歲月逐流水山川空夕陽回
潮迷古渡迸竹過鄰墻(一作岸移迷釣石竹廣認鄰墻)耆舊休(一作稀)存
省(一作者)胡爲止淚行
寄黔南李校書
從戎巫峽外吟興更應多郡響蠻江漲山昏蜀雨過公
筵饒越味俗土尚巴歌中夜懷吳夢知經(一作驚)&KR1527;澦波
東歸留辭沈侍郎
一第久乖期深心(一作終身)已自疑滄江歸恨遠紫閣別愁
遲稽古成何事龍鐘負巳知依門非近日不慮舊恩移
題開明里友人居
城中塵(一作園)外住入望是田家井出深山(一作泉)水闌蔵
異國花風巢和鳥動雪竹向人斜來往唯君熟鄉園共
海涯
遣懷
此生何處遂屑屑復悠悠舊國歸無計他鄉夢亦愁飛
塵長滿眼衰髮暗添頭章句非經濟終難動五侯
送龍州樊使君
曾見卭人說龍州地未深碧溪飛白鳥紅旆映青林土
産唯宜藥王租只貢金政成開(一作閑)宴日誰伴使君吟
寄盩厔薛能少府
滿縣唯雲水何曾似近畿曉庭猿(一作禽)集慣寒署吏衙
稀冰色封深澗樵聲出(一作在)紫(一作翠)微時聞迎隱者依
舊著山衣
送李左丞廵邊
狂戎侵内地左轄去蕭關走馬衝邊雪鳴鞞動塞山風
收枮草定月滿(一作日閉)廣沙閒西繞河蘭匝應多隔歲還
題青山館(即謝公舊居)
境槩殊諸處依然是謝家遺文齊日月舊井照煙霞水
隔平蕪遠山横度鳥斜無人能此隱來往謾興嗟
鴈門關野望
高關閑獨望望久轉愁人紫塞唯多雪胡山不盡春河
遥分斷野樹亂起飛塵時見東來騎心知近别秦
五原書事
西出黃雲外東懷白浪遥星河愁立夜雷電獨行朝磧
迥人防寇天空鴈避鵰如何非戰卒弓劒不離腰
送從弟歸泉州
問省歸南服懸帆任北風何山猶見雪半路已無鴻瘴
雜春雲重星垂夜海空往來如不住亦是一年中
留別故人
殊(一作孤)立本不偶非唯今所難無門(一作聞)閒共老盡日
泣相看鳥畏聞鶗鴂花慚(一作愁)背牡丹何人知此計復
議出長安
塞下二首
胡虜偏狂悍邊兵不敢閒防秋朝伏弩縱火夜搜山鴈
逆風鼙振沙飛獵騎還安西雖有路難更出陽關
征役已不定又緣無定河塞深烽砦密山亂犬羊多漢
卒聞笳泣胡兒擊劒歌番情終未測今昔謾言和
題張喬昇平里居
下馬似無人開門只一身心同孤鶴静行過老僧眞亂
水蔵幽徑高原隔遠津匡廬曾共隱相見自相親
題鄭拾遺南齋
明時無事諫豈是隠明君每值離丹陛多陪宴白雲門
連蕭洞僻地(一作路)與曲江分滿院皆檉竹(一作柏)期棲鸞
鶴羣
渭上送人南歸
遠役與歸愁同來渭水頭南浮應到海北去阻無州楚
雨天連地胡風夏甚秋江人如見問爲話復貧遊
寄睦州陸(一作侯)郎中(一作寄陸睦州)
下國多高趣終年半是吟海濤(一作汐潮)通越分部伍雜閩
(一作蠻)音曉郭雲藏市春山鳥護林東浮(一作遊)雖未遂日
日至中心
投徐端公
無謀尋舊友強喜亦如愁丹桂阻丹懇白衣成白頭窮
吴迷釣業大漠事貧遊霄漢期提引龍鍾未擬休
出塞門
步步經戎虜防兵不離身山多曾戰處路斷野行人暴
雨聲同瀑奔沙勢異塵片時懷萬慮白髮數莖新
新年呈友
一月月相似一年年不同清晨窺古鏡旅貌近衰翁處
世閒難得關身事半空浮生能幾許莫惜醉春風
銀州北書事
南辭采石遠北背乞銀深磧路雖多險(一作阻)江人不廢
吟鵰依孤堠立鷗向迥沙沉因共邊人熟行行起戰心
寄趙能卿
我命同君命君詩似我詩俱無中道計各失半生期素
業滄江遠清時白髮垂蹉跎一如此何處卜棲遲
夏州道中
茫茫沙漠廣漸遠赫連城堡迥烽(一作旗)相見河移浪旋
生無蟬嘶折柳有寇似防兵不耐饑寒迫終誰(一作難)至
此行
經故楊太尉舊居
在漢信垂功於唐道更隆一川留古迹多代仰高風樹
折巢墮鳥階荒草覆蟲行人過豈少獨駐夕陽中
東歸次采石江
東下經牛渚依然是故關客程臨岸盡鄉思入鷗閒雨
漲巴來(一作天)浪雲增楚際(一作國)山漁翁知未逹相顧不
開顔
隴上書事
城疉(一作堞)連雲壑人家似隱居樹飛鸚鵡衆川下鶺鴒
疎滴夢關山雨資餐隴水魚誰知江徼客此景倍相於
陳情獻江西李常侍五首
二十二三年遊秦復滯燕徒陪羣彥後自苦此生前徑
折啼猿樹巖荒噴月泉東堂曾受薦垂白志猶堅
淅淅復棲棲人間只自迷終年愁遠道到老去何蹊始
見紅葉落又聞黃鳥啼不因趨大旆誰肻暫提攜
童蒙即苦辛未識杏園春謾倚無為日還成不偶人鄉
程長恨遠旅夢亦愁貧天地雖云廣殊難寄此身
春闈久巳滯秋賦又逄停選士疑(一作宜)長阻傷時自不
寧秦城還逐夢楚徼影隨形此去吟雖苦何人更肻聽
孤立時全塞求名勢轉難身多離下國分合阻長安越
鳥啼春早蠻花送雨寒丘門沾顧重未别欲闌干
經八合坂
躡險入高空初疑勢不窮又緣千嶂盡還共七盤同下
辨東流水平隨北去鴻天然無此道應免患窮通
送友人北遊
北出陰關去何人肻待君無青山擁晉半濁水通汾鴈
塞雖多鴈雲州却少雲兹遊殊不惡莫恨暫離羣
登凌歊臺
平蕪望已極况復倚凌歊江截吳山斷天臨楚澤遥雲
帆高出樹水市迥分橋立久斜陽盡無言似寂寥
曲江三月三日
滿國賞芳辰飛蹄復走輪好花皆折盡明日恐無春鳥
避連雲幄魚驚遠浪塵如何當此節獨自作愁人
贈棲白上人
閒身却不閒日日對天顔巳住城中寺難歸海上山詩
傳華夏外偈布市朝間欲問空門事空門豈有關
野步
閒賞步易遠野吟聲自高路無人到跡林有鶴遺毛物
外趣都别塵中心枉勞沿溪收墮果坐石喚飢猱
過湍溝(一作浦)谷
西去窮胡(一作湖)處嵓崖境不常石形相對聳天勢一條
長棧底鳴流水林端歛夕陽雖隨兵馬至未免畏豺狼
送友人遊蜀(一本無友字)
巴興千萬岑此去若為心蟋蟀既將定獮猴應正吟劒
門秋斷鴈褒谷夜多砧自古西南路艱難直至今
題秦州城
聖澤滋遐徼河隄四向通大荒收虜帳遺土復秦風亂
燒迷歸路遥山似夢中此時懷感切極目思無窮
寄敬亭山清越上人
南朝山半寺謝眺故鄉鄰嶺上非無主秋詩復有人高
禪星月近野火虎狼馴舊許陪閒社終應待此身
秋江霽望
高秋偏入望霽景倍關情落木(一作葉)滿江水離人懷渭
城山高孤戍斷野極暮天平漁父時相問羞(一作修)真道
姓名
隴州旅中(一作舍)書事寄李中丞
三伏客吟過長安未擬還蛩聲(一作驚)秋不動燕别思仍
閒亂葉隨寒雨孤蟾起暮關經時高嶺(一作枕)外來往旆
旌間
秋日歸舊山
山雲蟬滿樹欲住更何安上國回將晩孤峰别自難磧
遥鴻未到江近夜先寒泉石雖堪戀行人不願看
下黃耳盤
獨下黃盤路多虞部落連雲晴仍著地樹古自參天亂
鳥飛人上驚麋起馬前行行無郡邑唯見虎狼煙
旅懷
終年唯旅舍只似已無家白髮除還出丹霄去轉賖夏
遊窮塞路春醉負秦花應是穹蒼意空教老若耶
題金山寺
四面波濤匝中樓(一作峰)日月鄰上窮如出世下瞷忽驚
神刹(一作塔)礙長空鳥船通外國人房房皆疉石風掃永
無塵
送王侍御(一作郎)赴宣城
朝回離九陌島外賞殘春經宿留閒客看雲作主人時
清難議隱位重亦甘貧岩洞真仙境應休别卧鄰
題汧湖二首
偶得湖中趣都忘隴坻愁邊聲風下鴈楚思浪移舟静
極亭連寺凉多島近樓吟遊終不厭還似曲江頭
隴首時無事湖邊日縱吟遊魚來復去浴鳥出還沉蜃
氣藏孤嶼波光到遠林無人見垂釣暗起洞庭心
宿青山舘
下馬青山下無言有所思雲藏李白墓苔暗謝公詩烈
燒飛荒野棲鳬宿廣陂東來與西去皆是不閒時
宿同州厲評事舊業寄華下
從戎依遠地無日見家山地近風沙處城當甸服間阻
河通渭水曲苑帶秦關待月登樓夜何人相伴閒
聞蟬十二韻
造化生微物常能(一作偏宜)應候鳴初離何處樹又發去年
聲未蛻唯愁(一作微能)動纔飛似解驚聞來鄰海徼恨起過
邊城騷屑隨風遠悠揚類雪輕報秋凉漸至嘶月思偏
清互默疑相荅微搖似欲行繁音人已厭朽殼蟻猶爭
朝士嚴冠飾宫嬪逞鬢名亂依西日噪多引北歸情篠
露凝潛吸蛛絲忽迸縈此時吟立者(一作聽久)不覺萬愁生
(一本只十韻云造化全微物常能應候鳴初離何處樹又發去年聲騷屑隨風遠悠揚類葉輕報秋凉漸至嘶)
(夜思偏清默守疑相荅微搖似欲行繁音人已厭朽殼蟻相爭朝士嚴冠飾宫嬪逞鬢名亂依西月噪多引北)
(歸情篠露凝潛吸蛛絲迸忽縈此時吟立久萬緒一時生)
冬杪歸陵陽别業五首
無媒歸别業所向自乖心閭里故人少田園荒草深浪
翻全失岸竹迸别成林鷗鳥猶相識時來聽苦吟
眠雲終未遂策馬暫休期上國勞魂夢中心甚别離冰
封巖溜斷雪壓砌松欹骨肉嗟名晚看歸却淚垂
學劒雖無術吟詩似有魔已貧甘事晚臨老愛閑多雞
犬唯隨鹿兒童只衣簔時因尋野叟狂醉復狂歌
鄉國亂離後交親半旅遊遠聞誠可念歸見豈無愁敗
葦迷荒徑寒蓑没壞舟衡門終不掩倚杖看波流
遊秦復滯燕不覺近衰年旅貌同柴毁行衣對骨穿籬
寒多啄雀木落斷浮煙楚夜聞鳴鴈猶疑在塞天
送王侍御赴宣城(一作赴越城令)
戴豸却(一作忽)驅雞東南上句溪路過金谷口(一作外一作盡)帆
轉石城西水樹連天暗山禽繞郡(一作縣)啼江人諳舊化
那復俟招攜
春日烏延道中
邊窮厄未窮復此逐歸鴻去路多相似行人半不同山
川藏北狄草木背東風虚負男兒志無因立戰功
寄華隂劉拾遺
堅心持諫諍自古亦艱難寄邑雖行化眠雲似去官河
分中野斷岳入半天寒瀑布冰成日誰陪吟復看
憶江南
南楚西秦遠名遲别歲深欲歸難遂去閒憶自成吟雷
電閒傾雨猿猱鬭墮林眠雲機尚在未忍負初心
御定全唐詩卷六百三
