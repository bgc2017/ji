欽定四庫全書
御定全唐詩卷一百六
鄭愔
鄭愔字文靖滄州人年十七進士擢第天后時張易之
兄弟薦為殿中侍御史易之敗貶宣州司戶既而附武
三思累遷吏部侍郎後預譙王重福謀被誅詩一卷
侍宴長寧公主東莊應制
公門襲漢環(一作佩)主第稱秦玉池架祥鱣序(一作宇)山吹
鳴鳳曲拂席蘿薜垂廻舟芰荷觸平陽妙舞處日暮清
歌續
采蓮曲
錦䋏(一作檝)沙棠艦羅帶石榴帬綠潭采荷芰清江日稍
曛魚鳥争唼喋花葉相芬氲不覺芳(一作湘)洲暮菱(一作棹)
歌處處聞
夜遊曲
漢室歡娛盛魏國文雅遒許史多暮宿應陳從夜遊西
園讌公子北里召王侯詎似將軍獵空嗟亭尉留
少年行
潁川豪横客咸陽輕薄兒田竇方貴幸趙李新相知軒
蓋終朝集笙竽此夜吹黃金盈篋笥白日忽西馳
中宗降誕日長寧公主滿月侍宴應制
春殿猗蘭美仙階柏樹榮地逄芳節應時覩聖人生月
滿增祥莢天長發瑞靈南山遥可獻常願奉皇明
奉和幸上官昭容院獻詩四首
地軸樓居遠天台闕路賒何如遊帝宅即此對仙家座
拂金壺電池搖玉酒霞無云(一作勞)秦漢隔别訪武陵花
堯茨(一作祠)姑射近漢苑建章連十五蓂知月三千桃紀
年鸞(一作鶯)歌隨鳳吹鶴舞向鵾弦更覓瓊妃伴來過玉
女泉
宫掖賢才重山林高尚難不言辭輦地更有結廬歡池
棟清温燠巖牎起沍寒幽亭有仙桂聖主萬年看
槎流天上轉茅宇禁中開河鵲填橋至山熊避檻來庭
花采菉蓐巖石步莓苔願奉輿圖泰長開錦翰裁
送金城公主適西蕃應制
下嫁戎庭遠和親漢禮優笳聲出虜塞簫曲背秦樓貴
主悲黃鶴征人怨紫騮皇情眷億兆割念俯懷柔
奉和幸望春宫送朔方大總管張仁亶
御蹕下都門軍麾出塞垣長楊跨武騎細柳接戎軒睿
曲風雲動邊威鼓吹喧坐帷將閫外俱是報明恩
奉和九月九日登慈恩寺浮圖應制
湧霄開寶塔倒影駐仙輿鴈子乘堂處龍王起藏初秋
風聖主曲佳氣史官書願獻重陽壽承歡萬歲餘
銅雀妓
日斜漳浦望風起鄴臺寒玉座平生晩金尊妓吹闌舞
餘依帳泣歌罷向陵看蕭索松風暮愁煙入井闌
胡笳曲
漢將留邊朔遥遥歲序深誰堪牧馬思正是胡笳吟曲
斷關山月聲悲雨雪隂傳書問(一作向)蘇武陵也獨何心
折楊柳
青柳映紅顔黃雲蔽紫關忽聞邊使出枝葉為君攀舞
腰愁欲斷春心望不還風花滚成雪羅綺亂斑斑
秋閨
征客向輪臺幽閨寂不開音書秋鴈斷機杼夜蛩催虛
幌風吹葉閒階露濕苔自憐愁思影常共月裵回
人日重宴大明宮恩賜綵縷人勝應制
瓊殿含光映早輪玉鸞嚴蹕望初晨池開凍水仙宮麗
樹發寒花禁苑新佳氣裵回籠細網殘霙淅瀝染輕塵
良時荷澤皆迎勝窮谷晞陽猶未春
奉和春日幸望春宫
晨蹕凌高轉翠旌春樓望遠背朱城忽排花上遊天苑
却坐雲邊看帝京百草香心初罥蝶千林嫩葉始藏鶯
幸同葵(一作微)藿傾陽早願比盤根應候榮
奉和幸三會寺應制(寺傳蒼頡造書臺)
鳥籀遺新閣龍旂訪古臺造書臣頡往觀跡(一作籍)帝羲
來睿覽(一作法界)山川匝宸心宇宙該梵音隨駐輦天步接
乘杯舊苑經寒露殘池問劫灰散花將捧日俱喜聖慈
(一作詞)開
奉和幸大薦福寺(寺即中宗舊宅)
舊邸三乘闢佳辰萬騎留蘭圖奉葉偈芝蓋拂花樓國
會人王法宫還天帝遊紫雲成寶界白水作禪流鴈塔
昌基遠鸚林睿藻(一作蕙草)抽欣承大風曲竊預小童謳
同韋舍人早朝
瑞闕龍居峻宸庭鳳掖深才良寄天綍趨拜侣朝簪飛
馬看來影喧車識駐音重軒輕霧入洞戶落花侵聞有
題新翰依然想舊林同聲慙卞玉謬此托韋金
塞外三首
塞外蕭條望征人此路賒邊聲亂朔馬秋色引(一作動)胡
笳遥嶂侵歸日長城帶晩霞斷蓬飛古戍連鴈聚寒沙
海暗雲無葉山春雪作花丈夫期報主萬里獨辭家
荒壘三秋夕窮郊萬里平海隂凝獨樹日(一作月)氣下連
營戎旆霜旋(一作疑)重邊裘夜更輕將軍猶轉戰都尉不
成名折柳悲春曲吹笳斷夜聲明年漢使返須築受降
城
陽鳥南飛夜隂山北地寒漢家征戍客年歲在樓蘭玉
塞(一作關)朔風起金河秋月團邊聲入鼓吹霜氣下旌竿
海外歸書斷天涯旅鬢殘子卿猶奉使常向節旄看
春怨
春朝物候妍愁婦鏡臺前風吹數蝶亂露洗百花鮮試
出褰羅幌還來著錦筵曲中愁夜夜樓上别年年不及
隨蕭史高飛向紫煙
貶降至汝州廣城驛
近郊憑汝海遐服指江干尚憶趨朝貴方知失路難曙
宫平樂遠秋澤廣城寒岸葦新花白山棃晩葉丹鄉關
千里暮歲序四時闌函塞雲間别旋門霧裏看夙年追
騄驥暮節仰鵷鸞疲駑勞垂耳騫騰(一作飛)詎矯翰將調
梅鉉實不正李園冠荆玉終無玷隨珠忽已彈曉装違
鞏洛夕夢在長安北上頻傷阮西征未學潘傾車無共
轍同派有殊瀾去去懷知已何由報一餐
哭郎著作
詩禮康成學文章賈誼才已年人得夢庚日鳥為災書
草藏天閣琴聲入夜臺荒階羅駁蘚虚座網(一作滿)浮埃
白馬賓徒散青烏隴隧開空憐門下客(一作悲凉門舘下)懷舊
幾遲迴
詠黃鶯兒
欲轉聲猶澀將飛羽未調高風不借便何處得遷喬
百舌
百舌鳴高樹弄音無常則借問聲何煩末俗不尚默
御定全唐詩卷一百六
