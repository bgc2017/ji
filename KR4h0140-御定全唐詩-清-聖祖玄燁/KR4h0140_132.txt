欽定四庫全書
御定全唐詩卷一百三十二
李頎
李頎東川人家於潁陽擢開元十三年進士第官新鄉
尉集一卷今編詩三卷
湘夫人
九嶷日巳暮三湘雲復愁窅靄羅袂色潺湲江水流佳
期來北渚捐佩(一作玦)在芳洲
塞下曲
黃雲雁門郡日暮風沙裏千騎黑貂裘皆稱羽林子金
笳吹朔雪鐵馬嘶雲水帳下飲蒲萄平生寸心是
古塞下曲
行人朝走馬直指薊城傍薊城通漠北萬里别吾鄉海
上千烽火沙中百戰場軍書發上郡春色度河陽褭褭
漢宮柳青青胡地桑琵琶出塞曲横笛斷君腸
漁父歌
白首何老人蓑笠蔽其身避世長不仕釣魚清江濱浦
沙明濯足山月靜垂綸寓宿湍與瀨行歌秋復春持竿
(一作橈)湘岸竹爇火蘆洲薪綠水飯香稻青荷包紫鱗於
中還自樂所欲全吾真而笑獨醒者臨流多苦辛
東京(一作郊)寄萬楚
濩落久無用隠身甘采薇仍聞薄宦者還事田家衣潁
水日夜流故人相見稀春山不可望黃鳥東南飛濯足
豈長往一樽聊可依(一作持)了然潭上月適我胷中機在
昔同門友如今出處非優遊白虎殿偃息(一作出入)青瑣闈
且(一作日)有薦君表當看攜手歸寄書不待(一作代)面蘭茞
空芳菲
寄焦鍊師
得道凡百歲燒丹惟一身悠悠孤峰頂日見三花春白
鶴翠微裏黃精幽澗濱始知世上客不及山中人仙境
若在夢朝雲如可親何由覩顔色揮手謝風塵
望鳴臯山白雲寄洛陽盧主簿
飲馬伊水中白雲鳴臯上氛氲山絶頂行子時一望照
日龍虎姿攢空冰雪狀嵡嵸殊未巳崚嶒忽相向皎皎
横綠林霏霏澹青嶂遠映村更失孤高鶴來傍勝氣欣
有逢仙遊且難訪故人吏京劇每事多閒放室畫峨眉
峯心格(一搖)作洞庭浪惜哉清興裏不見子所尚
寄萬齊融
名高不擇仕委世隨虛舟小邑常歎屈故鄉行可遊青
楓半村戶香稻盈田疇為政日清淨何人同海鷗搖巾
北林夕把菊東山秋對酒池雲(一作風)滿向家湖水流岸
隂止鳴鵠山色映潛虬靡靡俗中理蕭蕭川上幽昔年
至吳(一作東)郡常隠臨(一作憶卧)江樓我有一書札因之芳杜
洲
贈張旭
張公性嗜酒豁達無所營皓首窮草隸時稱太湖精露
頂據胡牀長呌三五聲興來灑素壁揮筆如流星下舍
風蕭條寒草滿戶庭問家何所有生事如浮萍左手持
蟹螯右手執丹經瞪目視霄漢不知醉與醒諸賓且方
坐旭日臨東城荷葉裹江魚白甌貯香秔微禄心不屑
放神於八紘時人不識者即是安期生
贈蘇明府
蘇君年幾許狀貌如玉童采藥傍梁宋共言隨日翁常
辭小縣宰一往東山東不復有家室悠悠人世中子孫
皆老死相識悲轉蓬髮白還更黑身輕行若風汎然無
所繫心與孤雲同出入雖(一作唯)一杖(一作枝)安然知始終
願聞素女事去采山花叢誘我為弟子逍遥尋葛洪
登首陽山謁夷齊廟
古人已不見喬木竟誰過寂寞首陽山白雲空復多蒼
苔歸地骨皓首采薇歌畢命無怨色成仁其若何我來
入遺廟時候微清(一作辨淳)和落日弔山鬼回風吹女蘿石
崖向(一作門正)西豁引領望黃河千里一飛鳥孤光東逝波
驅車層城路惆悵此巖阿
謁張果先生
先生谷神者甲子焉能計自說軒轅師于今幾千歲寓
遊城郭裏浪跡希夷際應物雲無心逄時舟不繫餐霞
斷火粒野服兼荷製白雪淨肌膚青松(一作春)養身世韜
精殊豹隠鍊骨(一作質)同蟬蜕忽去不知誰偶來寧有契
二儀齊夀考六合隨(一作同)休憩彭聃猶嬰孩松期且微
細嘗聞穆天子更憶漢皇帝親屈萬乘尊將窮四海裔
車徒徧草木錦帛招談說八駿空往還三山轉虧蔽吾
君感至德玄老欣來詣受籙金殿開清齋玉堂閉笙歌
迎拜首羽帳崇嚴衛禁柳垂香鑪宮花拂仙袂祈年寳
祚廣致福蒼生惠何必待龍髯鼎成方取濟
光上座廊下衆山五韻
名嶽在廡下(一作廊)吾師居一牀每聞楞伽經只對清翠
光百谷聚雪色莓苔侵屋梁氣盤古壁轉勢引幽階長
願遊薜葉下日見金鑪香
九月九日劉十八東堂集
風俗尚九日此情安可忘菊花辟惡酒湯餅茱萸香雲
入授衣假風吹閒宇凉主人盡歡意林景晝微茫清切
晚砧動東西歸鳥行淹留悵為别日醉秋雲光
宋少府東谿泛舟
登岸還入舟水禽驚笑語晚葉低衆色濕雲帶殘(一作繁)
暑落日乘醉歸溪流復幾許
與諸公遊濟瀆泛舟
濟水出王屋其源來不窮洑泉數眼沸平地流清通皇
帝崇祀典詔書視三公分官禱靈廟奠璧沈河宮神應
每如荅松篁氣葱蘢蒼螭送飛雨赤鯉噴迴風灑酒布
瑶席吹簫下玉童玄冥掌隂事祝史告年豐百谷趨潭
底三光懸鏡中淺深露沙石蘋藻生虛空晚景臨汎美
亭臯輕靄紅晴山傍舟楫白鷺驚絲桐我本家潁北開
(一作出)門見維嵩焉知松峰外又(一作猶)有天壇東左手正
接䍦浩歌眄青穹夷猶傲清吏偃仰狎漁翁對此川上
閒非君誰與同霜凝遠村渚月淨蒹葭叢兹境信難遇
為歡殊未終淹留悵言别烟嶼夕微濛
送綦母三謁房給事
夫子大名下家無鍾石儲惜哉湖海上曾校蓬萊書外
物非本意此生空澹如所思但乘興遠適唯單車高道
時坎坷故交願吹噓徒言青瑣闥不愛承明廬百里人
戶滿片言爭訟疎手持蓮花經目送飛鳥餘晚景南路
别炎雲中伏初此行儻不遂歸食蘆洲魚
送劉四
愛君少岐嶷高視白雲鄉九歲能屬文謁帝遊明光奉
詔赤墀下拜為童子郎爾來屢遷易三度尉洛陽洛陽
十二門官寺鬱相望青槐羅四面渌水貫中央聽訟破
秋毫應物利干將辭滿如脱屣立言無否臧歲暮風雪
暗秦中川路長行人飲臘酒立馬帶晨霜生事豈湏問
故園寒草荒從今署右職莫笑在農桑
送裵騰
養德為衆許森然此丈夫放情白雲外爽氣連虬鬚衡
鏡合知子公心誰謂無還令不得意單馬遂長驅桑野
蠶忙時憐君久踟蹰新晴荷卷葉孟夏雉將雛令弟為
縣尹高城汾水隅相將薄領閒倚望恒峰孤香露圑(一作)
百草紫梨分萬株歸來授衣假莫使故園蕪
送司農崔丞
黃鸝鳴官寺香草色未已同時皆省郎而我獨留此維
監太倉粟常對府小史清隂羅廣庭政事如流水奉使
往長安今承朝野歡宰臣應記識明主必遷官塞外貔
將虎池中鴛與鸞詞人洞簫賦公子鵕䴊冠邑里春方
晚昆明花欲闌行行取高位當使路傍看
送崔侍御赴京
綠槐蔭長路駿馬垂青絲柱史謁承明翩翩將有期千
官大朝日奏事臨赤墀肅肅儀仗裏風生鷹隼姿一從
登甲科三拜皆憲司按俗又如此為郎何太遲送君暮
春月花落城南陲惜别醉芳草前山勞夢思
春送從叔遊㐮陽
言別恨非一棄置我宗英向用五經笥今為千里行裹
糧顧庭草羸馬詰朝鳴斗酒對寒食雜花宜晚晴春衣
采洲路夜飲南陽城客夢峴山曉漁歌江水清楚俗少
相知遠遊難稱情同人應館縠刺史在郊迎只合侍丹
扆翻令辭上京時方春欲暮歎息向流鶯
贈别高三十五
五十無産業心輕百萬資屠酤亦與羣不問君是誰飲
酒或垂釣狂歌兼詠詩焉知漢高士莫識越鴟夷寄跡
棲霞山蓬頭睢水湄忽然辟命下衆謂趨丹墀沐浴著
賜衣西來馬行遲能令相府重且有圅關期僶俛從寸
禄舊遊梁宋時皤皤邑中叟相候鬢如絲官舍柳林静
河梁杏葉滋摘芳雲景宴把手秋蟬悲小縣情未愜折
腰君莫辭吾觀主(一作聖)人意不久召京師
崔五宅送劉跂入京
行人惜寸景繫馬暫留歡昨日辭小沛何時到長安鄉
中飲酒禮客裏行路難清洛雲鴻度故關風日寒維將
道可樂不念身無官生事東山遠田園芳歲闌東歸余
謝病西去子加餐宗伯非徒爾明時正可干躬耕守貧
賤失計在林端宿昔奉顔色慙無雙玉盤
送馬錄事赴永陽(一作嘉)
子為郡從事主印清淮邊談笑一州裏從容羣吏先手
持三尺令遣决如流泉太守既相許諸公誰不然孤城
連海樹萬室帶山烟春日谿湖淨芳洲葭菼連炊秔蟹
螯熟下筯鱸魚鮮野鶴宿簷際楚雲飛面前聽歌送離
曲且駐木蘭船贈爾八行字當聞佳政傳
臨别送張諲入蜀
出門便為客惘然悲徒御四海維一身茫茫欲何去經
山復歴水百恨將千慮劒閣望(一作送)梁州是君斷腸處
孤雲傷客心落日感君深夢裏蒹葭渚(一作慕江畔)天邊橘
柚林蜀江流不測蜀路險難尋木有相思號猿多愁苦
音莫向愚山隠愚山地非近故鄉可歸來眼見芳菲盡
送王昌齡
漕水東去遠送君多暮情淹留野寺出向背孤山明前
望數千里中無蒲稗生夕陽滿舟檝但愛微波清舉酒
林月上觧衣沙鳥鳴夜來蓮花界夢裏金陵城歎息此
離别悠悠江海行
留别王盧二拾遺
此别不可道此心當報誰春風灞水上飲馬桃花時誤
作好文士只令遊宦遲留書下朝客我有故山期
贈别穆元林
貳職久辭(一作九載)滿藏名三十年丹墀策頻獻白首官不
遷明主日徵士吏曹何忽賢空懷濟世業欲棹滄浪船
舉酒洛門外送君春海邊彼鄉有令弟小邑試烹鮮轉
浦雲壑媚涉江花島連綠芳暗楚水白鳥飛吳烟贈贐
亦奚貴流亂期早旋金閨會通籍生事豈徒然
不調歸東川别業
寸禄言可取託身將見遺慙無匹夫志悔與名山辭紱
冕謝知已林園多後時葛巾方濯足蔬食但垂帷十室
對河岸漁樵祗在兹青郊香杜若白水映茅茨晝景徹
雲樹夕隂澄古(一作石)逵渚花獨開晚田鶴静飛遲且復
樂生事前賢為我師清歌聊鼔楫永日望佳期
晚歸東園
出郭喜見山東行亦未遠夕陽帶歸路(一作鷺)靄靄秋稼
晚樵者乘霽歸野夫(一作人)及星飯請謝朱輪客垂竿不
復返
龍門西峰曉望劉十八不至
春臺臨永路跂足望行子片片雲觸峯離離鳥渡水叢
林遠山上霽景(一作色)雜花裏不見攜手人下山采綠芷
裴尹東溪别業
公才(一作朝)廊廟器官亞河南守别墅臨都門驚湍激前
後舊交與羣從十日一攜手幅巾望寒山長嘯對高柳
清歡信可尚散吏亦何有岸雪清城隂水光遠(一作搖)林
首閒觀野人筏或飲川上酒幽雲澹徘徊白鷺飛左右
庭竹垂卧内村烟隔南阜始知物外情簪紱同芻狗
無盡上人東林禪居
草堂每多暇時謁山僧門所對但羣木終朝無一言我
心愛流水此地臨清源含吐山上日蔽虧松(一作雲)外村
孤峯隔身世百衲老寒暄禪戶積朝雪花龕來暮猿顧
余守耕稼十載隠田園蘿篠慰舂汲巖潭恣討論洩雲
豈知限至道莫探元且願啟關鎻(一作籥)於焉微尚存
題綦母校書别業
常稱挂冠吏昨日歸滄洲行客暮帆遠主人庭樹秋豈
伊問(一作得)天命但欲為山遊萬物我何有白雲空自幽
蕭條江海上日夕見丹丘生事非(一作本)漁釣賞心隨去
留惜哉曠微月欲濟無輕舟倏忽令人老相思河水流
題盧道士房
秋砧響落木共坐茅君家惟見兩童子林前汲井華空
壇静白日神鼎飛丹砂麈尾拂霜草金鈴搖霽霞上章
人世隔看奕桐隂斜稽首問仙要黃精堪餌花
題神力師院
大師神傑貌五嶽森禪房堅持日月珠豁見滄江長隨
病拔諸苦致身如法王階庭藥草徧飯食天花香樹色
向高閣晝隂横半墻每聞第一義心淨琉璃光
題僧房雙桐
青桐雙拂日傍帶凌霄花綠葉傳僧磬清隂潤井華誰
能事音律焦尾蔡邕家
粲公院各賦一物得初荷
微風和衆草大(一作木)葉長圓隂晴露珠共(一作垂)合夕陽
花映深從來不著水清淨本因心
李兵曹壁畫山水各賦得桂水帆
片帆浮(一作在)桂水落日天涯時飛鳥看共度閑雲相與
遲長波無曉夜泛泛欲何之
題合歡
開花復卷葉豓眼又驚心蝶遶西枝露風披東幹隂黃
衫漂細蘂時拂女郎砧
御定全唐詩卷一百三十二
