欽定四庫全書
御定全唐詩卷九十八
趙冬曦
趙冬曦定州人進士擢第歷左拾遺開元初遷監察御
史坐事流岳州時與刺史張說數賦詩相倡和後召還
復官累遷中書舍人内供奉終國子祭酒冬曦兄冬日
弟和璧等六人韋述弟亦六人並詞學登科張說稱之
曰韋趙昆季人之杞梓詩十九首
陪張燕公登南樓
抑鬱(一作寬慰)何以歡陰氛(一作氣)亦登望孤島輕霧裏行舟
白波上目勞西北雲心醉東南嶂昔日青谿子胡然此
無状
酬燕公出湖見寄
綸綍有成命旌麾不可攀湘川朝目(一作日)斷荆闕夕波
還果枉東瞻唱興言夕放閒攜琴仙洞中置酒㴩湖上
芳景恣行樂謫居忽如忘聚散本相因離情自悲悵鸞
翮非常戢鵬天會昭曠永懷宛洛游曾是彈冠望
奉和張燕公早霽南樓
方曙躋南樓凭軒肆遐矚物華蕩暄氣春景媚晴旭川
霽湘山孤林芳楚郊縟列巖重疊翠遠岸逶迤綠風帆
摩天垠魚艇散彎曲鴻歸鶴舞送(一作遠)猨叫鶯聲續羣
動皆熙熙噫予獨羈束常欽才子意(一作義)忌鵩傷踡跼
雅尚騷人文懷沙何廹促未知二賢意去矣從所欲
㴩湖作(幷序)
巴丘南㴩湖者盖沅湘澧汨之餘波焉兹水也淪
匯洞庭澹澹千里夏潦奔注則泆為此湖冬霜既
零則涸為平野按爾雅云水反入為㴩斯名之作
有由焉爾而此鄊炎暑子月草生彌望青青相與
遊藉豈盈虚之可歎亦風景之多傷感物增懷因
書其事
三湖返入兩山間畜作㴩湖彎復彎暑雨奔流潭(一作湘)
正滿微霜及潦水初還水還波卷谿潭涸綠草芊芊岸
嶄岝適来(一作方)飛櫂共迴旋已復揚鞭恣行樂道傍耆
老步躚躚楚言兹事不知年試就湖邊披草径莫疑東
海變桑田君訝今時盡陵陸我看眀歲更淪漣来今自
昔無終始人事迴環常若是應(一作懸)思闕下聲華日誰
謂江潭旅遊子初貞正喜固當然往蹇来譽宜可俟盈
虚用舍輪輿旋勿學靈均遠問天
和燕公岳州山城
為吏恩猶舊投沙惠此蒙江邊悠爾處泗上宛然同訪
道精言合論經大義通鳴琴有真(一作竒)氣況巳沐清風
和尹&KR1026;秋夜遊㴩湖二首
政理常多暇方舟此泝洄吹笙虚洞荅舉楫便風催山
暗雲猶辨潭幽月稍来清谿無數曲未盡莫先逥
煙靄夕微蒙幽灣賞未窮艤舟待初月褰幌招遠風鶴
聲聒前浦漁火眀暗叢東山雲壑意不謂爾来同
陪燕公遊㴩湖上寺
江外多山水招要步馬来琴將天籟合酒共鳥聲(一作歌)
催巖坐攀紅藥谿行愛綠苔所懷非此地遊望亦裵回
荅張燕公翻著葛巾見呈之作
美酒值芳春醒餘氣益真降歡時倒履乘興偶翻巾徐
榻思方建左車理自均傲然歌一曲一醉濯纓人
奉荅燕公
語别意淒淒零陵湘水西佳人金谷返愛(一作遊)子洞庭
迷舊館逢花發他山值鳥啼江天千里望誰見綠蘋齊
奉和聖製同二相巳下羣官樂遊園宴
爽塏三秦地芳華二月初酺承奠璧罷宴是合錢餘柳
翠垂堪結桃紅卷欲舒從容會鵷鷺延曼戲龍魚喜氣
流雲物歡聲浃里閭聖恩將報厚(一作厚意)請述記言書
奉和聖製荅張說扈從南出雀鼠谷
軒轅應順動力牧正趨陪道合殷為礪時行楚有材省
方西禮設振旅北京逥地理分中壤天文照上台寒依
汾谷去春入晉郊来竊比康衢者長歌仰大哉
奉和聖製送張說上集賢學士賜宴賦得蓮字
淺術方觀海深恩忽見天學開丹殿籍名與石渠賢良
輔膺休命微生謬采甄春餘仍哢鳥夏近未舒蓮牋札
来宸禁衣冠集詔筵史臣知醉德欲記升中(一作平)年
奉荅燕公
誰道零陵守東過此地遊友僚同省閣昆弟接荆州我
逐江潭鴈君隨海上鷗屢傷神氣阻久别鬢毛秋疑嶺
春應徧陽臺雨欲收主人情未盡高駕少淹留
陪張燕公行郡竹籬
良臣乃國寳麾守去承眀外戶人無閉浮江獸巳行隨
来晉盗逸民化蜀風清郛郭從彛典州閭荷德聲小人
投(一作被)天涯(一作渥)流落巴丘城所賴中和作優游鑿與
耕
和燕公别㴩湖
南湖美泉石君子翫幽竒灣澳陪臨泛巖峿共踐窺秋
風赬桂竦春景綠楊垂郢路委分竹湘濱擁去麾枉帆
懷勝賞留景惜差池水木且不棄情由良可知
奉酬燕公見歸田賦垂贈之作
窮鳥嬰籠綴孤飛任播遷鷦鷯王佐用復此挫沖天楚
雲何掩鬱湘水亦逥邅懷哉愧木鴈忽爾枉蘭荃愈疾
同枚叔銷憂比仲宣歸途書可畏弱操石猶堅覆載雖
云廣涔陽直塊然
和張燕公耗磨日飲
上月今朝減流傳耗磨辰還將不事事同醉俗中人
春来半月度俗忌一朝閒不酌他鄊酒無堪對楚山(此二)
(首一作張說詩)
尹&KR1026;
尹&KR1026;河間人為張說岳州從事官補闕詩四首
奉陪張燕公登南樓
君子每垂眷江山共流盼水遠林外眀巖近霧中見終
日西北望何處是京縣屢登高春臺徒使淚如霰
秋夜陪張丞相趙侍御游㴩湖二首(幷序)
燕公以司馬初到趙侍御客焉聿理方舟嬉游㴩
壑覽山川之異探泉石之竒騁望崇朝留尊待月
一時之樂豈不盛歟賦詩者列之於左
㷱軾巴陵地鷁舟湘水潯江山與勢遠泉石自幽深杳
靄入天壑冥茫見道心超然無俗事清宴有空(一作深)林
江上饒竒山㠝羅雲水間風和(一作秋)樹色雜苔古石文
斑巴俗將千溠㴩湖凡幾灣嬉遊竟不盡乘月汎舟還
同燕公汎洞庭
風光淅淅草中飄日彩熒熒水上搖幸奏瀟湘雲壑意
山傍容與動仙橈
王琚
王琚懷州河内人神龍初為駙馬王同皎所器預謀刺
武三思後太平公主謀逆琚勸眀皇先事誅之薦張說
劉幽求郭元振等與決議事平進戶部尚書眷委特異
参豫大政時號内宰相後以讒見疏歴典外郡卒為李
林甫所搆貶死詩四首
奉荅燕公
郡遠途且艱宜悲良自得胡為心獨爾惠好在南國亦
既清顔披冏然良碩克與君蘭時會羣物如藻飾煙景
惜歡賞雲山起翰墨接藝奇思微偶談玄言直永日不
知倦逾旬猶謂亟如何酌離尊移櫂巴城側浦口勞長
望舟中獨太息疾風吹飛帆倏忽南與北目盡不復見
懷哉無終極唯當衡峰上遥辨湖水色
美女篇
東鄰美女實名倡絶代容華無比方濃纖得中非短長
紅素天生誰飾妝桂樓椒閣木蘭堂繡戶雕軒文杏梁
屈曲屏風繞象牀萎蕤翠帳綴香囊玉臺龍鏡洞徹光
金爐沈煙酷烈芳遥聞行佩音鏘鏘含嬌欲笑出洞房
二八三五閨心切褰簾捲幔迎春節清歌始發詞怨咽
鳴琴一弄心斷絶借問哀怨何所為盛年情多心自悲
須臾破顔倏斂態一悲一喜併相宜何能見此不注心
惜無媒氏為傳音可憐盈盈直千金誰家君子為藁砧
自荆湖入朝至岳陽奉别張燕公
五載朝天子三湘逢舊僚扁舟方輟櫂清論遂終朝遠
樹煙間沒長江地際遥帝城馳夢想歸帆滿風飇
游㴩湖上寺
春山臨遠壑水木自幽清夙昔懷微尚兹焉一放情雲
間聽弄鳥煙上摘初英地僻方無悶逾知道思精(一作生)
陰行先
隂行先開元間為張說湘州從事詩一首
和張燕公湘中九日登高
重陽初唘節無射正飛灰寂寞風蟬至連翩霜鴈来山
棠紅葉下岸菊紫花開今日桓公座多愧孟嘉才
王熊
王熊潭州都督詩二首
奉别張岳州說二首(一作荅張燕公岳州宴别)
長沙辭舊國洞庭逢故人薰蘭敦久要披霧轉相親歲
月空嗟老江山不惜春忽聞黃鶴曲更作白頭新
平生共風月倏忽間山川不期交淡水暫得欵忘年興
逸方罷釣帆開欲解船離心若危旆朝夕為君懸
梁知微
梁知微嗣聖初登進士第嘗守潭州與張說相贈荅詩
一首
入朝别張燕公
華容佳山水之子厭承眀符竹紆小郡江湖被德聲三
年計吏入路指巴丘城鳬舟纔結纜騶駕巳相迎别離
他鄊酒委曲故人情孤嶼早煙薄長波晩氣清辛勤方
遠騖勝賞屢難并逥瞻洞庭浦日暮愁雲生
李伯魚
李伯魚臨淄人善為文登開元六年進士第擢校書郎
出為青州司功詩一首
桐竹贈張燕公
北竹青桐北南桐(一作家)綠竹南竹林君早愛桐樹我初
貪鳳栖桐不媿鳳食竹何慙棲食更如此餘非鳳所堪
楊重玄
楊重元開元進士詩一首
正朝上左相張燕公
歲去愁終在春還命不来長吁問丞相東閣幾時開
朱使欣
朱使欣張說同時人詩一首
道峡似巫山
江如曉天静石似暮雲張征帆一流覽宛若巫山陽楚
客思歸路秦人謫異鄊猨鳴孤月夜再使淚霑裳
御定全唐詩卷九十八
