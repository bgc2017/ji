欽定四庫全書
御定全唐詩卷二百八十四
李端
李端字正己趙郡人大歷五年進士與盧綸吉中孚韓
翃錢起司空曙苗發崔峒耿湋夏侯審唱和號大歷十
才子嘗客駙馬郭曖第賦詩冠其坐客初授校書郎後
移疾江南官杭州司馬卒集三卷今編詩三卷
古别離二首
水國葉黃時洞庭霜落夜行舟聞(一作問)商估宿在楓林
下此地送君還茫茫似夢間後期知幾日前路轉多山
巫峽通湘浦迢迢隔雲雨天晴見海檣(一作嶠一作橋)月落聞
津鼓人老自多愁水深難急流清宵歌一曲白首對汀洲
與君桂陽别令君岳陽待後事忽差池前期日空在木
落雁嗷嗷洞庭波浪高遠山雲似盖極浦樹如毫朝發
能幾里暮來風又起如何兩處愁皆在孤舟裏昨夜天
月明長川寒且清菊花開欲盡薺菜泊來生下江帆勢
速五兩遥相逐欲問去時人知投何處宿空令猿嘯時
泣對湘簟(一作潭)竹
折楊柳(一作折楊柳送别)
東城攀柳葉柳葉低著草少壮莫輕年輕年有衰老柳
發遍川岡登高堪斷腸雨煙輕漠漠何樹近君鄉贈君
折楊柳顔色豈能久上客莫沾巾佳人正回首新柳送
君行古柳傷君情突兀臨荒渡婆娑出舊營隋家兩岸
盡陶宅五株榮(一作平)日暮偏愁望春山有鳥聲(一本截後八句)
(為五律)
留别柳中庸
惆悵流水時蕭條背城路離人出古亭嘶馬入寒樹江
海正風波相逢(一作挂蓬)在(一作向)何處
野亭三韻送錢員外
野菊開欲稀寒泉流漸淺(一作緩)幽人步林後歎此年華
晩倚杖送行雲尋思故山遠
歸山招王逵
日長原野静杖策步幽巘雉雊麥苖隂蝶飛溪草晩我
生好閒放此去殊未返自是君不來非關故山遠
過谷口元贊善所居(一作贈池陽谷口)
入谷訪君來秋泉已堪涉林間人獨坐月下山相接重
露濕蒼苔明燈照黃(一作紅)葉故交一不見素髮何稠疊
旅次岐山得山友書却寄鳳翔張尹
本與戴徵君同師竹上坐偶為名利引久廢論真果昨
日山信迴寄書來責我
九日贈司空文明
我有惆悵詞待君醉時說長來逢九日難與菊花别摘
却正開花暫言花未發
蕪城
昔人登此地丘隴已前悲今日又非昔春風能幾時風
吹城上樹草没城邊路城裏月明時精靈自來去(洪邁取後)
(四句為絶句)
送吉中孚拜官歸楚州
才子神骨清虚竦(一作疎)眉眼眀貌應同衞玠鬢且異潘
生初戴莓苔幘來過丞相宅滿堂歸道師衆口宗詩伯
須臾里巷傳天子亦知賢出詔升高士馳聲在少年自
為才哲愛日與侯王會匡主一言中榮親千里外更聞
仙士友往往東回首驅石不成羊指(一作捐)丹空斃狗孤
帆淮上歸商估夜相依海霧寒將盡天星曉欲稀潮頭
來始歇浦口喧爭發鄉樹尚和雲鄰船猶帶月到洞必
傷情廵房見舊名醮疎壇路澀汲少井欄傾別我長安
道前期共須老方隨水向山肯惜花辭島悵望執君衣
今朝風景好
荆州泊
南樓西下時月裡聞來棹桂水舳艫迴(一作還)荆州津濟
閙移帷望(一作掩)星漢引帶思容貌今夜一江人唯應妾
身覺
春遊樂(一作曲)
遊童蘇合彈(一作帶)倡女蒲葵扇初日映城時相思忽相
見褰裳蹋路草理鬢回花面薄暮不同歸留情此芳甸
千里思
凉州風月美遥望居延路汎汎下天雲青青緣塞樹燕
山蘇武上海島田横住更是草生時行人出門去
白鷺詠
迥起來應近高飛去自遥映林同落雪拂水状翻潮猶
有幽人興相逢到碧霄
冬夜與故友聚送吉校書
途窮別則怨何必天涯去共作出門人不見歸鄉路殷
勤執杯酒悵望送親故月色入閒軒風聲落高樹雲霄
望且遠齒髮行應暮九日泣黃花三秋悲白露君行過
洛陽莫向青山度
與苗員外山(一作出)行
古人留路去今日共君行若待青山盡應逢白髮生誰
知到蘭若流落一書名
早春同庾侍郎題青龍上方院
相見惜餘輝齊行登古寺風煙結遠恨山水含芳意車
馬莫前歸畱看巢鶴至
送從叔赴洪州
榮家兼佐幕叔父似還鄉王粲名雖重郗超髯未長鳴
橈過夏口斂笏見潯陽後夜相思處中庭月一方
送路司諫侍從叔赴洪州
郗超本絶倫得意在芳春勲業耿家盛風流荀氏均聲
名金作賦白晢玉為身斂笏辭天子乘龜從丈人度關
行且獵鞍馬何躞蹀猿嘯暮應愁湖流春好涉潯陽水
分送于越山相接梅雨細如絲蒲帆輕似葉逢風鷰不
定值石波先疊樓見遠公廬船經徐穉業邑人多秉筆
州吏亦負笈村女解收魚津童能用檝唯我有荆扉無
成未得歸見君兄弟出今日自霑衣
病後遊青龍寺
病來形貌穢齋沐入東林境静聞神遠身羸向道深芭
蕉高自折荷葉大先沈
夜尋司空文明逢深上人因寄晉侍御
鶴裘笻竹杖語笑過林中正是月明夜陶家見遠公自
嫌山客務不與漢官同
長安書事寄薛戴
朔雁去成行哀蟬響如昨時芳一憔悴暮序何蕭索笑
語且無聊逢迎多約略三山不可見百歲空揮霍故事
盡為愁新知無復樂夫君又離别而我加寂寞惠遠縱
相尋陶潛祗獨酌主人恩則厚客子才自薄委曲見提
攜因循成蹇剥論邊書未上招隠詩還作貴者已朝餐
豈能敦宿諸飛禽雖失樹流水長思壑千里寄瓊枝夢
寐青山郭
鮮于少府宅看花
謝家能植藥萬簇相縈倚爛漫綠苔前嬋娟青草裏垂
欄復照戶映竹仍臨水驟雨發芳香廻風舒錦綺孤光
雜(一作耀)新故衆色更重累散碧出疎莖分黃成細蘂游
蜂高更下驚蝶坐還起玉貌對應慙霞標(一作橾)方不似
春隂憐弱蔓夏日同短晷迴落報(一作勞)榮衰交關鬭紅
紫花時苟未賞老至誰能止上客屢移牀幽僧勞憑几
初合雖薄劣却得陪君子敢問賢主人何如種桃李
慈恩寺懷舊(并序)
余去夏五月與耿湋司空文明吉中孚同陪故考
功王員外來游此寺員外相國之子雅有才稱遂
賦五物俾君子射而歌之其一曰凌霄花公實賦
焉因次諸屋壁以識其會今夏又與二三子游集
于斯流涕語舊既而擕手入院值凌霄更花遺文
在目良友逝矣傷心如何陸機所謂同宴一室盖
痛此也觀者必不以秩位不侔則契分曾(一作甚)厚
詞理不至則悲哀在中因賦首篇故書之
去者不可憶舊遊相見時凌霄徒更發非是看花期倚
玉交文友登龍年月久東閣許聯牀西郊亦攜手彼蒼
何曖昩薄劣飜居後重入遠師谿誰嘗陶令酒伊昔會
禪宫容輝在眼中籃輿來問道玉柄解談空孔席亡顔
子僧堂失謝公遺文一書壁新竹再移叢始聚終成散
朝歡暮不同春霞方照日夜燭忽迎風蟻鬭聲猶在鴞
災道已窮問天應默默歸宅太匆匆悽其履還路莽蒼
雲林暮九陌似無人五陵空有霧緬懷山陽笛永恨平
原賦錯莫過門欄分眀識行路上智本全真郗公况重
臣唯應撫靈運暫是憶嘉賓存信松猶小緘哀草尚新
鯉庭埋玉樹那忍見門人
贈薛戴
曉霧(一作露)忽為霜寒蟬還罷響行人在長道日暮多歸
想射策本何功名登綘帳中遂矜丘室重不料阮途窮
交結慙時軰龍鍾似老翁機非鄙夫正懶是平生性欹
枕鴻雁高閉關花藥盛厨煙當雨絶階竹連窗暝欲賦
苦饑行無如消渴病舊業歴胡塵荒原少四鄰田園空
有處兄弟未成人毛義心長苦袁安家轉貧今呈胷臆
事當為淚沾巾
東門送客
綠楊新草路白髮故鄉人既壮還應老遊梁復滯秦逢
花莫漫折能有幾多春
送韓紳卿
春雨昨開花秋霜忽霑草榮枯催日夕去住皆須老君
望漢家原高墳漸成道
襄陽曲
襄陽堤路長草碧柳枝黃誰家女兒臨夜妝紅羅帳裏
有燈光雀釵翠羽動明璫欲出不出脂粉香同居女伴
正衣裳中庭寒月白如霜賈生十八稱才子空得門前
一斷腸
胡騰兒(一作歌)
胡騰身是凉州兒肌膚如玉鼻如錐桐布輕衫前後卷
葡萄長帶一邊垂帳前跪作本音語拾(一作拈)襟攪(一作擺)
袖為君舞安西舊牧收淚看洛下詞人抄曲與揚眉動
目踏花氊紅汗交流珠帽偏醉却東傾又西倒雙靴柔
弱滿燈前環行急蹴皆應節反手义腰如却月絲桐忽
奏一曲終嗚嗚畫角城頭發胡騰兒胡騰兒故鄉路斷
知不知
贈康洽
黃鬚康兄酒泉客平生出入王侯宅今朝醉臥又明朝
忽憶故鄉頭巳白流年恍惚瞻西日陳事蒼茫指南陌
聲名恒壓鮑參軍班位不過揚執戟邇來七十遂無機
空是咸陽一布衣後輩輕肥賤衰朽五侯門館許因依
自言萬物有移改始信桑田變成海同時獻賦人皆盡
共壁題詩君獨在步出東城風景和青山滿眼少年多
漢家尚壮今則老髮短心長知奈何華堂舉杯白日晚
龍鍾相見誰能免君今已反我正來朱顔宜笑能幾回
借問朦朧花樹下誰家畚插築高臺
瘦馬行
城傍牧馬驅未過一馬徘徊起還臥眼中有淚皮有瘡
骨毛焦瘦令人傷朝朝放在兒童手誰覺舉頭看故鄉
往時漢地相馳逐如雨如風過平陸豈意今朝驅不前
蚊蚋滿身泥上腹路人識是名馬兒(一作衰)疇昔三軍不
得騎玉勒金鞍既已遠(一作過)追奔獲獸有誰知終身櫪
上食君草遂與駑駘一時老儻借長鳴隴上風猶期一
戰安西道
雜(一作樵)歌呈鄭錫司空文明
昨宵夢到亡何鄉忽見一人山之陽高冠長劍立石堂
鬢眉颯爽瞳子方胡麻作飯瓊作漿素書一帙在柏牀
啖我還丹拍我背令(一作命)我延年在人代乃書數字與
我持小兒歸去須讀之覺來知是虛無事山中雪平雲
覆地東嶺啼猿三四聲捲簾一望心堪碎蓬萊有梯不
可躡向海回頭淚盈睫且聞童子是蒼蠅誰謂莊生異
蝴蝶學仙去來辭故人長安道路多風塵
雜歌
漢水至清泥則濁松枝至堅蘿則弱十三女兒事他家
顔色如花終索寞蘭生當門燕巢幕蘭芽未吐燕泥落
為姑偏忌諸嫂良作婦翻嫌壻家惡人生照鏡須自知
無鹽何用妬西施秦庭野鹿忽為馬巧偽亂真君試思
伯奇掇蜂賢父逐曾參殺人慈母疑酒沽千日人不醉
琴弄一絃心已悲常聞善交無爾汝䜛口甚甘良藥苦
山雞錦翼豈鳳凰隴鳥人言止鸚鵡向栩非才徒隠竈
田文有命那關戶犀燭江行見鬼神木人登席呈歌舞
樂生東去(一作仕)終居趙陽虎北轅飜適楚世間反覆不
易陳緘此貽君淚如雨
烏栖曲
白馬逐朱(一作牛)車黃昏入狹斜狹斜柳樹烏争宿爭枝
未得飛上屋東房少婦壻從軍每聽烏啼知夜分
送客東歸
昨夜東風吹盡雪兩京路上梅花發行人相見便東西
日暮溪頭飲馬别把君衫袖望垂楊兩行淚下思故鄉
王敬伯歌
妾本舟中女聞君江上琴君初感妾意(一作歎)妾亦感君
心遂出合歡被同為交頸禽傳杯唯畏淺接膝猶嫌遠
侍婢奏箜篌女郎歌宛轉宛轉怨如何中庭霜漸多霜
多葉可惜昨日非今夕徒結萬重歡終成一宵客王敬
伯綠水青山從此隔
救生寺望春寄暢當
東西南北望望遠悲潛蓄紅黃綠紫花花開看不足今
年與子少相隨他年與子老相逐
荆門(一本此下有雨字)歌送兄赴䕫州
余兄佐郡經西楚餞行因賦荆門雨□□燮燮聲漸緐
浦裏人家收市喧重隂大點過欲盡碎浪柔文相與飜
雲間悵望荆衡路萬里青山一時暮琵琶寺裏響空廊
熨斗陂前濕荒戍沙尾長檣發漸稀竹竿草屩涉流歸
夷陵已遠(一作遠色)半成燒漢上游倡始濯衣船門相對多
商估葛服龍鍾篷下語自是湘州石鷰飛那關齊地商
羊舞曾為江客念江行腸斷秋荷雨打聲摩天古木不
可見住岳高僧空得名今朝拜首臨欲别遥憶荆門雨
中發
妾薄命
憶妾初嫁君花鬟如綠雲迴燈入綺帳轉面脫羅裙折
步教人學偷香與客熏容顔南國重名字北方聞一從
失恩意轉覺身顦顇對鏡不梳頭倚窗空落淚新人莫
恃新秋至會無春從來閉在長門者必是宫中第一人
御定全唐詩卷二百八十四
