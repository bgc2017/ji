欽定四庫全書
御定全唐詩卷七百七十
董初(詩一首)
昭君怨
新年猶尚小那堪遠聘秦裾衫沾馬汗眉黛染胡塵舉
眼無相識路逢皆異人唯有梅將李猶帶故鄉春(一作董思)
(恭詩)
賀朝清(詩二首)
南山(一作賀朝詩)
湖北雨初晴湖南山盡見嵒嵒石帆影如得海風便仙
穴茅山峰彩雲時一見邀君共探此異籙殘幾卷
賦得遊人久不歸(一作劉孝孫詩又作賀朝詩)
鄉關𦕈天末引領悵懷歸羈旅久淫滯物色屢芳菲稍
覺私意盡行看鬔鬢稀如何千里外佇立霑裳衣
楊衡(詩二首)
白紵辭(此二首又見貞元進士楊衡集中詩紀詩所俱編入初唐)
玉纓翠珮雜輕羅香汗微漬朱顔酡為君起唱白紵歌
清聲褭雲思繁多凝笳哀琴時相和金壺半傾芳夜促
梁塵霏霏暗紅燭令君安坐聽終曲墜葉飄花難再復
躡珠履步瓊筵輕身起舞紅燭前芳姿豔態妖且妍廽
眸轉袖暗催弦涼風蕭蕭漏(一作流)水急月華泛溢紅蓮
濕牽裙攬帶翻成泣
唐暄(詩三首)
還渭南感舊二首
寢室悲長簟妝樓泣鏡臺獨悲桃李節不共一時(一作夜泉)
開魂兮若有感髣髴夢中來
常時華室靜笑語度更籌恍惚人事改冥漠委荒丘陽
原歎薤露陰壑悼蔵舟清夜妝臺月空想畫眉愁
贈亡妻張氏
嶧陽桐半死延津劔一沈如何宿昔内空負百年心
李韶(詩一首)
題司空山觀
梁代真人上紫微水盤山脚五雲飛松杉老盡無消息
猶得千年一度歸
韋鵬翼(詩一首)
戲題盱眙壁
豈肻閑尋竹徑行却嫌絲管好蛙聲自從煮鶴燒琴後
背却青山臥月明
安鴻漸(詩一首)
題楊少卿書後
端溪石硯宣城管王屋松煙紫兔毫更得孤卿老書札
人間無此五般高
李延陵(詩一首)
自紫陽觀至華陽洞宿侯尊師草堂簡同遊
石林媚煙景句曲盤江甸南向佳氣濃峰峰遥隠見漸
臨華陽口微路入葱蒨七曜懸洞宫五雲抱山殿銀函
意誰發金液徒堪薦千載桃花春(一作空桃花)秦人深不見
東溪喜相遇貞白如會面青鳥来去閑紅霞朝夕變一
從化真骨萬里乘飛電蘿月延步虛松花醉閑晏幽人
即長往茂宰應交戰明發歸琴堂知君嬾為縣
秦尚運(詩一首)
題鍾雅青紗枕
陰香装豓入青紗還與欹眠好事家夢裏却成山色雨
沈山不敢鬭青華
張仲謀(詩一首)
題搔口
嘗聞燒尾便拏空只過天門更一重大禹未生門未鑿
可能天下總無龍
馮少吉(詩一首)
山寺見楊少卿書壁因題其尾
少卿真跡滿僧居祇恐鍾王也不如為報遠公湏愛惜
此書書後更無書
殷陶(詩一首)
經杜甫舊宅
浣花溪裏花多處為憶先生在蜀時萬古只應留舊宅
千金無復換新詩沙棚水檻鷗飛盡樹壓村橋馬過時
山月不知人事變夜来江上與誰期
羅炯(詩一首)
行縣至浮查寺(一作羅晌詩)
二十年前此布衣鹿鳴西上虎符歸行時賓從光前事
到處松杉長舊圍野老競遮官道拜沙鷗遥避隼旟飛
春風一宿琉璃地自有泉聲惬素機
韓雄(詩一首)
敕和元相公家園即事寄王相公
共列中台貴能齊物外心迴車青閣晩解帶碧芳深夜
水隨畦入晴花度竹尋題詩更相應一字重千金
苗仲方(詩一首)
仲秋太常寺觀公輅車拜陵
南宫初開律金風已戒凉拜陵將展敬車輅儼成行士
庶觀祠禮公卿習舊章郊原佳氣引園寢瑞煙長鹵簿
辭丹闕威儀列太常聖心何所寄惟德在無忘
陳嶰(詩一首)
尋易尊師不遇
爛漫紅霞光照衣苔封白石路微微華陽洞裏何人在
落盡松花不見歸
張起(詩二首)
早過棃嶺喜雪書情呈崔判官
度嶺逢朝雪行看馬跡深輕標南國瑞寒慰北人心皎
潔停丹嶂飄颻映綠林共君歌樂土無作白頭吟
春情
畫閣餘寒在新年舊燕歸梅花猶帶雪未得試春衣
陳政(詩一首)
贈竇蔡二記室入蜀
崑山積良寶大厦構衆材馬卿委官去鄒子背淮來風
流信多美朝夕豫平臺逸翮獨不羣清才復遒上六輔
昔推名二江今振響英華雖外發磨琢終内朗四海奮
羽儀清風久播馳沈鬱林難厠青山翻易阻迴首望煙
霞誰知慕儔侣飄然不繫舟為情自可求若奉西園夜
浩想北園愁無因逐萍藻從爾泛清流
李建業(詩一首)
採菊
簇簇竟相鮮一枝開幾番味甘資麴蘗香好勝蘭蓀古
道風搖遠荒籬露壓繁盈筐時採得服餌近知門
羅維(詩一首)
水精環
王室符長慶環中得水精任圓循不極見素質仍貞信
是天然瑞非因樸斵成無瑕勝玉美至潔過冰清未肻
齊珉價寧同雜佩聲能銜任黃雀亦欲應時明
殷益(詩一首)
看牡丹
擁毳對芳叢由来趣不同髮從今日白花是去年紅豓
色隨朝露馨香逐晩風何須待零落然後始知空
李得(詩一首)
賦得垣衣
漠漠復霏霏為君垣上衣昭陽輦下草應笑此生非掩
藹青春去蒼茫白露稀猶勝萍逐水流浪不相依
王邵(詩一首)
冬晩對雪憶胡處士
寒更傳唱晩清鏡覧衰顔隔牖風驚竹開簾雪滿山灑
空深巷静積素廣庭閑借問袁安舍翛然尚閉關
曹脩古(詩一首)
池上
荷葉罩芙蓉圓青映嫰紅佳人南陌上翠盖立春風
朱子真(詩一首)
對趙穎歌
人間幾日變桑田誰識神仙洞裏天短促雖知有殊異
且須歡醉(一作笑)在生前
嚴郭(詩一首)
賦百舌鳥
此禽輕巧少同倫我聽長疑舌滿身星未没河先報曉
柳猶粘雪便迎春頻嫌海燕巢難定却訝林鶯語不真
莫倚清風更多事玉樓還有晏眠人
張子明(詩一首)
孤雁
隻影翩翩下碧湘傍池鴛鷺宿銀塘雖逢夜雨迷深浦
終向晴天著舊行憶伴幾回思片月蛻翎多為繫繁霜
江南塞北俱關念兩地飛歸是故鄉
李謹言(詩二首)
水殿抛毬曲二首
侍宴黃昏曉未休玉階夜色月如流朝来自覺承恩最
笑倩傍人認繡毬
堪恨隋家幾帝王舞裀揉盡繡鴛鴦如今重到抛毬處
不是金鑪舊日香
吴燭(詩一首)
銅雀妓
秋色西陵滿綠蕪繁絃急管強歡娱長舒羅袖不成舞
却向風前承淚珠
張保嗣(詩一首)
戲示諸妓
綠羅裙上標三棒紅粉腮邊淚兩行抄手向前咨大使
這回不敢惱兒郎
潘圖(詩一首)
末秋到家
歸来無所利骨肉亦不喜黃犬却有情當門卧搖尾
潘佐(詩一首)
送人往宣城
江畔送行人千山生暮氛謝安團扇上為畫敬亭雲
李逸(詩一首)
洛陽河亭奉酬留守郡公追送(一作李益詩)
離亭餞落暉臘酒減征衣歲晩煙霞重川寒雲樹微戎
裝千里至舊路十年歸還似汀洲雁相逢又背飛
沈麟(詩一首)
送道士曾昭瑩
南北東西事人間會也無昔曾棲玉笥今也返玄都雪
片隨天闊泉聲落石孤丹霄人有約去採石菖蒲
安鳳(詩一首)
贈別徐侃
一自離鄉國十年在咸秦泣盡卞和血不逢一故人今
日舊友別羞此漂泊身離情吟詩處麻衣掩淚頻淚别
各分袂且及来年春
李倫(詩一首)
顧城
世久荒墟在白雲幾代耕市㕓新草綠里社故煙輕不
謹罹天討来蘇豈忿兵誰云殷鑒遠今古在人程
盧子發(詩一首)
金錢花
輪廓休誇四字書紅窠寫出對庭除時時買得佳人笑
本色金錢却不如
王夢周(詩一首)
故白巖禅師院
能師還世名還在空閉禅堂滿院苔花樹不隨人寂寞
數株猶自出墻来
孫咸(詩一首)
題九天使者廟(又見䜟記卷)
獨入玄宫禮至真焚香不為賤貧身秦淮兩岸沙埋骨
湓浦千家血染塵廬阜煙霞誰是主虎溪風月屬何人
九江太守勤王事好放天兵渡要津
李澣(詩一首)
房公舊竹亭聞琴
石室寒飇警孫枝雅器裁坐来山水操絃斷弔塵埃
錢戭(詩一首)
清溪館作
指途清溪裏左右唯深林雲蔽望鄉處雨愁為客心遇
人多物役聽鳥時幽音何必滄浪水庶兹浣塵襟
韋道遜(詩一首)
晩春宴
日斜賓館晚春輕麥候初簷暄巢幕燕池躍戲蓮魚石
聲隨流響桐影傍巖疎誰能千里外獨寄八行書
王揆(詩一首)
長沙六快詩
湖外風物奇長沙信難續衡峰排古青湘水湛寒綠舟
檝通大江車輪會平陸昔賢官是邦仁澤流豐沃今賢
官是邦刳㗖人脂肉懷昔甘棠花傷今猛虎毒然此一
郡内所樂人纔六漕與二憲僚守連兩通屬高堂日暮
會深夜繼以燭幃幕皆綺紈器皿盡金玉歌喉若珠纍
舞腰如素束千態與萬狀六人歡不足因成快活詩薦
之堯舜目
王言史(詩一首)
廣州王園寺伏日即事寄北中親友
南越逢初伏東林度一朝曲池煎畏景高閣絶微飇竹
簟移先灑蒲葵破復搖地偏毛瘴近山毒火威饒裛汗
絺如濯親牀枕並燒墮枝傷翠羽萎葉惜紅蕉且困流
金熾難成獨酌謠望霖窺潤礎思吹候纖條旅恨生烏
滸鄉心繫浴橋誰憐在炎客一夕壯容銷
御定全唐詩卷七百七十
