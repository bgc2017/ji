欽定四庫全書
御定全唐詩卷二百二十九
杜甫
哭嚴僕射歸櫬
素幔隨流水歸舟返舊京老親如(一作知)宿昔部曲異平
生風送(一作逆)蛟龍雨(一作匣)天長驃騎營一哀三峽暮遺
後見君情
宴戎州楊使君東樓
勝絶驚身老情忘發興竒座從歌妓密樂任主人為重
碧拈(一作酟一作擎一作拓)春(一作筒)酒輕紅擘荔枝樓高欲愁思
横笛未休吹
渝州候嚴六侍御不到先下峽
聞道乘驄發沙邊待至今不知雲雨散虚費短長吟山
帶烏蠻闊江連白帝深船經一柱觀留眼(一作滯)共登臨
撥悶(一作贈嚴二别駕)
聞道雲安麴米春(唐人呼酒為春)纔傾一醆即醺人乘舟取醉
非難事下峽消愁定幾廵長年三老遥憐汝棙柂開頭
(一作鳴鐃)捷有神巳辦青錢防雇直當令美味入吾脣
聞高常侍亡(原注忠州作)
歸朝不相見蜀使忽傳亡虚歴金華省何殊地下郎致
君丹檻折哭友白雲長獨步詩名在秪令故舊傷
宴忠州使君姪宅
出守吾家姪殊方此日歡自須遊阮巷(一作舍)不是怕湖
(一作溪)灘樂助長歌逸(一作送)杯(一作林)饒旅思寬昔曾如意
舞牽率強為看
禹廟(此忠州臨江縣禹祠也)
禹廟空山裏秋風落日斜荒庭垂橘柚古屋畫龍蛇雲
氣生虚(一作嘘清)壁江聲走白沙早知乘四載(去聲即乘輴等乘字義)
疏鑿(一作流落)控三巴
題忠州龍興寺所居院壁
忠州三峽内井邑聚雲根小市常争米孤城早閉門空
(一作豈)看過客淚莫覓主人恩淹泊(一作薄)仍愁虎深居賴
獨園
旅夜書懷
細草微風岸危檣獨夜舟星垂(一作隨)平野闊月湧大江
流名豈文章著官因(一作應)老病休飄飄(一作零)何所似天
地(一作外)一沙鷗
别常徵君
兒扶猶杖策臥病一秋強白髮少新洗寒衣寬總長故
人憂見及此别淚相忘各逐萍流轉來書細作行
三絶句
前(一作去)年渝州殺刺史今年開州殺刺史羣盜相隨劇
虎狼食人更肻留妻子
二十一家同入蜀惟殘一人出駱谷自說二女齧臂時
回頭却向秦雲哭
殿前兵馬雖驍雄縱暴略與羌渾同聞道殺人漢水上
婦女多在官軍中
十二月一日三首
今朝臘月春意動雲安縣前江可憐一聲何處送書鴈
百丈誰家上水(一作瀨)船未將梅蘂驚愁眼要(一作更)取楸
(一作椒)花媚遠天明光起草人所羡肺病幾時朝日邊
寒輕市上山煙碧日滿樓前江霧黃負鹽出井此谿女
打鼓發船何郡郎新亭舉目風景切茂陵著書消渴長
春花不愁不爛漫楚客唯聽棹相將
即看燕子入山扉豈有黃鸝歴翠微短短桃花臨水岸
輕輕柳絮點人衣春來準擬開懷久老去親知見面稀
他日一杯難強進重嗟筋力故山違
又雪
南雪不到地青崖霑未消微微向日薄脈胍去人遥冬
熱鴛鴦病峽深豺虎驕愁邊有江水焉得北之朝
奉漢中王手札
國有乾坤大王今叔父尊剖符來蜀道歸蓋取荆門峽
險通舟過(一作峻)江長注海奔主人留上客避暑得名園
前後緘書報分明饌玉恩天雲浮絶壁風竹在華軒已
覺良(一作涼)宵永(一作逸)何看駭浪翻入期朱邸雪朝傍紫
微垣枚乘文章老河間禮樂存悲秋宋玉宅失路武陵
源淹薄俱崖口東西異石根夷音迷咫尺鬼物傍(一作倚)
黃昏犬馬誠為戀狐貍不足論從容草奏罷宿昔奉清
罇
贈崔十三評事公輔
飄飄(一作颻)西極馬來自渥洼池颯飁定(一作寒一作鄧)山桂低
徊風雨枝我聞龍正直道屈爾何為且有元戎命悲歌
識者誰(一作知)官聯辭冗長行路洗欹危脱劔主人贈去
帆春色隨隂沉鐵鳳闕教練羽林兒天子朝侵早雲臺
仗數移分軍應供給百姓日支離黠吏因封已公才或
守雌燕王買(一作賈)駿骨渭老得熊羆活國名公在拜壇
羣寇疑冰壺動瑶碧野水失蛟螭入幕諸彦集(一作聚)渴
賢高選宜騫騰坐可致九萬起於斯復進出矛戟昭然
開鼎彝會看之子貴歎及老夫衰豈但江曾決還思霧
一披暗塵生古鏡拂匣照西施舅氏多人物無慙困翮
垂
長江二首
衆水會涪萬瞿塘争一門朝宗人共挹盜賊爾誰尊孤
石隐如馬高蘿垂飲猨歸心異波浪何事即飛翻
浩浩終不息乃知東極臨(一作深)衆流歸海意萬國奉君
心色借瀟湘闊聲驅灩澦深(一作沉)未辭添霧雨接上遇
(一作過)衣襟
承聞故房相公靈櫬自閬州啓殯歸葬東都有
作二首
遠聞房太守(一作尉)歸葬陸渾山一德興王後孤魂久客
間孔明多故事(陳夀等定諸葛亮故事二十四篇以進)安石竟崇班他日
嘉陵涕仍沾楚水還
丹旐飛飛日初傳發閬州風塵終不解江漢忽同流劔
動新(一作親)身匣書歸故國樓盡哀知有處為客恐長休
雲安九日鄭十八攜酒陪諸公宴
寒花開巳盡菊蘂獨盈枝舊摘人頻異輕香酒暫隨地
偏初衣裌山擁更登危萬國皆戎馬酣歌淚欲垂
答鄭十七郎一絶
雨後過畦潤花殘步屐遲把文驚小陸好客見當時
將曉二首
石城除擊柝鐵鎖欲開關鼓角悲荒塞星河落曙(一作曉)
山巴人常小梗蜀使動無還垂老孤帆色飄飄犯百(一作)
(白)蠻
軍吏回官燭舟人自楚歌寒沙蒙薄霧落月去清波壯
惜身名晩衰慙應接多歸朝日簪笏筋力定如何
懷錦水居止二首
軍旅西征僻風塵戰伐多猶(一作獨)聞蜀父老不忘舜謳
歌天險終難立柴門豈重過朝朝巫峽水遠逗(一作遠)錦
江波
萬里橋南(一作西)宅百花潭北莊層軒皆面水老樹飽經
霜雪嶺界天白錦城曛日黃惜哉形勝地回首一茫茫
子規
峽裏雲安縣江樓翼瓦齊兩邊山木合終日子規啼眇
眇春風見蕭蕭夜色淒(一作棲)客愁那聽此故作傍(一作傍旅)
人低
立春
春日春盤細生菜忽憶兩京梅發時盤出高門行白玉
菜傳纖手送青絲巫峽寒江那對眼杜陵遠客不勝悲
此身未知歸定處呼兒覓紙一題詩
漫成一絶(一本無一絶二字)
江月去人只數尺風燈照夜欲三更沙頭宿鷺聯拳静
(一作起)船尾跳魚撥(一作䟦一作潑)刺鳴
老病
老病巫山裏稽留楚客中藥殘他日裹花發去年叢夜
足霑沙雨春多逆水風合分雙賜筆猶作一飄蓬
南楚
南楚青春異暄寒早早分無名江上草隨意嶺頭雲正
月蜂相見非時鳥共聞杖藜妨躍馬不是故離羣
寄常徵君
白水青山空復春徵君晩節傍風塵楚妃堂上色殊衆
海鶴階前鳴向人萬事糾紛猶絶粒一官羈絆實藏身
開州入夏知涼冷不似雲安毒熱新
寄岑嘉州(原注州據蜀江外)
不見故人十年餘不道故人無素書願逢顔色關塞遠
豈意出守江城居外江三峽且相接斗酒新詩終日(一作)
(自)疎謝朓每篇堪諷誦馮唐已老聽吹嘘泊船秋夜經
春草伏枕青楓限玉除眼前所寄選何物贈子雲安雙
鯉魚
移居䕫州郭
伏枕雲安縣遷居白帝城春知催柳別江與(一作巳)放船
清農事聞人說山光見鳥情禹功饒斷石且就土微平
船下䕫州郭宿雨濕不得上岸別王十二(一作二十)
判官
依沙宿舸船石瀨月娟娟風起春燈亂江鳴夜雨懸晨
鐘雲外(一作岸)濕勝地石堂煙(一作偏)柔櫓輕鷗外含悽(一作)
(情)覺汝賢
雨不絶
鳴雨既過漸細(一作細雨)微映空搖颺如絲飛階前短草泥
不亂院裏長條風乍稀舞石旋應將乳子行雲莫自濕
仙衣眼邊江舸何怱促未待(一作得)安流逆浪歸
崔評事弟許相迎不到應慮老夫見泥雨怯出
必愆佳期走筆戲簡
江閣要賓許馬迎午時起坐自天明浮雲不負青春色
細雨何孤白帝城身過花間霑濕好醉於馬上往來輕
虚疑皓首衝泥怯實少銀鞍傍險行
宿江邊閣(即後西閣)
暝色延山徑高齋次水門薄雲巖際宿孤月浪中翻鸛
鶴追飛静(一作盡)豺狼得食喧不眠憂戰伐無力正乾坤
夜宿西閣曉呈元二十一曹長
城暗更籌急樓高雨雪微稍通綃幕霽遠帶玉繩稀門
鵲晨光起(一作喜)牆(一作檣)烏宿處飛寒江流甚細有意待
人歸
西閣口號(呈元二十一)
山木抱雲稠寒江繞上頭雪崖纔變石風幔不依樓社
稷堪流涕安危在運籌看君話王室感動幾銷憂
西閣雨望
樓雨霑雲幔山寒(一作高)著水城徑添沙面出湍減石稜
生菊蘂淒疎放松林駐遠情滂沲朱檻濕萬慮傍(一作倚)
簷楹
不離西閣二首
江柳非時發江花冷色頻地偏應有瘴臘近已含春失
學從愚子無家住(一作任)老身不知西閣意肻别定留(一作)
(何)人
西閣從人别人今亦故亭江雲飄素練(一作葉)石壁斷(一作)
(斬)空青滄海先迎日銀河倒列星平生耽勝事吁駭(一作)
(怪)始初經
西閣三度期大昌嚴明府同宿不到
問子能來宿今疑索故要匣琴虚夜夜手板自朝朝金
吼霜鐘徹花催臘(一作蠟)炬銷早鳧江檻底雙影漫飄颻
西閣二首
巫山小搖落碧色見(一作是)松林百鳥各相命孤雲無(一作)
(非)自心層軒俯江壁要路亦高深朱紱猶紗帽新詩近
玉琴功名不早立衰病謝知音哀世非(一作無)王粲終然
(一作朝)學越吟
嬾心似江水日夜向滄洲不道含香賤其如鑷白休經
過調(一作凋)碧柳蕭索(一作瑟)倚朱樓畢娶何時竟消中得
自由豪(一作榮)華看古往服食寄冥搜詩盡人間興兼須
入海求
閣夜
歲暮隂陽催短景天涯霜雪霽寒宵五更鼓角聲悲壯
三峽星河影動搖野哭幾(一作千)家聞戰伐夷歌數(一作是)
處起漁樵臥龍躍馬終黃土人事依依漫(一作音塵日一作音書頗)
寂寥
西閣夜
恍惚寒山暮逶迤白霧昏山虚風落石樓静月侵門擊
柝可憐子無衣何處村時危關百慮盜賊爾猶存
瀼西寒望(䕫人以澗水通江者為瀼大昌縣西有千頃池水分三道其一南流奉節)
(縣為西瀼水)
水色含羣動朝光切太虚年侵(一作終)頻悵望興遠一蕭
疎猨挂時相學鷗行炯自如瞿唐春欲至定卜瀼西居
入宅三首(大歴二年春甫自西閣遷赤甲)
奔峭背赤甲斷崖當白鹽客居愧遷次春酒(一作色)漸多
添花亞欲移竹鳥窺新捲簾衰年不敢恨勝槩欲相兼
亂後居難定春歸客未還水生魚復浦雲暖麝香山半
(一作判)頂梳頭白過眉拄杖斑相看多使者一一問函關
宋玉歸州宅雲通白帝城吾人淹老病旅食豈才名峽
口風常急江流氣不平只應與兒子飄轉任浮生
赤甲
卜居赤甲遷居新兩見巫山楚水春炙背可以獻天子
美芹由來知野人荆州鄭薛(鄭審薛據)寄書(一作詩)近蜀客郗
岑(郗昂岑參)非我鄰笑接郎中評事飲病從深酌道吾真
卜居
歸羡遼東鶴吟同楚執珪未成遊碧海著處覓丹梯雲
障(一作嶂)寬江左(一作北)春耕破瀼西桃紅客若至定似昔
(一作晉)人迷
暮春題瀼西新賃草屋五首
久嗟三峽客再與暮春期百舌欲無語繁花能幾時谷
虚雲氣薄波亂日華遲戰伐何由定哀傷不在兹
此邦千樹橘不見比封君養拙干戈際全生麋鹿羣畏
人江北草旅食瀼西雲萬里巴渝曲三年實飽聞
綵雲隂復白錦樹曉(一作晩)來青身世雙蓬鬢乾坤一草
亭哀歌時自短(一作惜)醉舞為誰醒細雨荷鋤立江猨吟
翠屏
壯年(一作志)學書劒他日委泥沙事主非無祿浮生即有
涯高齋依藥餌絶域改春華喪亂丹心破王臣未一家
欲陳濟世策巳老尚書郎未息豺虎鬭空慙鴛鷺行時
危人事急(一作惡)風逆(一作急)羽毛傷落日悲江漢中宵淚
滿床
園
仲夏流多水清晨向小園碧溪搖艇闊朱果爛枝繁始
為江山静終防市井喧畦蔬繞茅屋自足媚盤餐
豎子至
樝梨且(一作纔)綴碧梅杏半傳黃小子幽園至輕籠熟㮏
香山風猶滿把野露及新嘗欲寄(一作欹枕)江湖客提攜日
月長
示獠奴阿段(獠乃南蠻别種無名字男稱阿謩阿段女稱阿夷阿等之類)
山木蒼蒼落日曛竹竿褭褭細泉分郡人入夜争餘瀝
豎(一作穉)子尋源獨不聞病渴三更迴白首傳聲一注濕
青雲曾驚陶侃胡奴異(陶侃有一胡奴胡僧見之曰此海山使者也是夜即失所在)
怪爾常穿虎豹羣
秋野五首
秋野日疏(一作荒一作蔬)蕪寒江動碧虚繫舟蠻井絡(一作路)卜
宅楚村墟棗熟從(一作行)人打葵荒欲自(一作且)鋤盤餐老
夫食分減及溪(一作樵)魚
易識浮生理難教一物違水深魚極樂林茂鳥知歸吾
(一作衰)老甘貧病榮華有是非秋風吹几杖不厭此(一作北)
山薇
禮樂攻吾短山林引興長掉頭紗帽仄曝背竹書光風
落收松子天寒割蜜房稀疎小紅翠駐屐近微香
遠岸秋沙白連山晩照紅潛鱗輸駭浪歸翼會高風砧
響家家發樵聲箇箇同飛霜任青女賜被隔南宫
身許麒麟畫年衰鴛鷺羣大江秋易盛空峽夜多聞徑
隐千重石帆留一片雲兒童解蠻語不必作參軍(郝隆詩娵)
(隅躍清池桓温問是何物答曰蠻以魚為娵隅温曰何為作蠻語答曰千里從公僅得蠻府參軍安得不作蠻)
(語)
溪上
峽内淹留客溪邊四五家古苔生迮(音謫一作濕一作窄)地秋竹
隐疎花塞俗人無井山田飯有沙西江使船至時復問
京華
樹間
岑寂雙甘樹婆娑一院香交柯低几杖垂實礙衣裳滿
歲如松碧同時待菊黃幾迴霑葉(一作落)露乘月坐胡床
課小豎鉏斫舍北果林枝蔓荒穢淨訖移牀三
首(一作秋日閒居三首)
病枕依茅棟荒鉏淨果林背堂資僻遠在野興清深山
雉防求敵江猨應獨吟洩雲高不去隐几亦無心
衆壑生寒早長林卷霧齊青蟲懸就日朱果落封(一作成)
泥薄俗防人(一作狸)面全身學馬蹄吟詩坐(一作重)迴首隨
意葛巾低
籬弱門何向沙虚岸只(一作自)摧日斜魚更食客散鳥還
來寒水光難定秋山響易哀天涯稍曛黑倚杖更(一作&KR0870;)
裵回
寒雨朝行視園樹
柴門雜(一作擁)樹向千株丹橘黃甘此(一作北)地無江上今
朝寒雨歇籬中秀(一作邊新)色畫屏紆桃蹊李徑年雖故(一作)
(古)梔子紅椒豔復殊鏁石藤稍元自落倚(一作到)天松骨
見來枯林香出實垂將盡葉蔕辭(一作離)枝(一作柯)不重蘇
愛日恩光蒙借貸清霜殺氣得憂虞衰顔更(一作動)覓藜
床坐緩步仍須竹杖扶散騎未知雲閣處啼猨僻在楚
山隅
季秋江村
喬木村墟古疎籬野蔓懸清(一作素)琴將暇日白首望霜
天登俎黃甘重支床錦石圓遠遊雖寂寞難見此山川
小園
由來巫峽水本自楚人家客病留因藥春深買為花秋
庭風落果瀼岸雨頽沙問俗營寒事將詩待物華
自瀼西荆扉且移居東屯茅屋四首
白鹽危嶠北赤甲古城東平地一川稳高山四面同煙
霜淒野日秔稻熟天風人事傷蓬轉吾將守桂叢
東屯復瀼西一種住青溪來往皆(一作兼)茅屋淹留為稻
畦市喧宜近利(原注西居近市)林僻此無蹊若訪衰翁語湏令
賸客迷
道北馮都使高齋見一川子能渠細石吾亦沼清泉枕
帶(一作席)還相似柴荆即有焉斫畬應費日解纜不知年
牢落西江外參差北戶間久遊巴子國(一作宅)卧病楚人
山幽獨移佳境清深隔遠關寒空見鴛鷺迴首憶(一作想)
朝班
茅堂檢校收稻二首
香稻三秋末平田百頃間喜無多屋宇幸不礙雲山御
裌侵寒氣嘗新破旅顔紅鮮終日有玉粒未吾慳
稻米炊能白秋葵煮復新誰云滑易飽老藉軟俱勻種
幸房州熟苗同伊闕(甫有莊墅在河南)春無勞映渠盌(車渠也彝盌銘)
(珍逾渠盌)自有色如銀
東屯月夜
抱疾漂萍老防邊舊穀屯春農親異俗歲月在衡門青
女霜楓重黃牛峽水喧泥留虎鬭跡月挂客愁村喬木
澄稀影輕雲倚細根數驚聞雀噪暫睡想猨蹲日轉東
方白風來北斗昏天寒不成寢無夢寄(一作有)歸魂
東屯北崦
盜賊浮生困誅求異俗貧空村惟見鳥落日未(一作不)逢
人步壑風吹面看松露滴身遠山迴白首戰地有黃塵
從驛次草堂復至東屯(一本有茅屋二字)二首
峽(一作山)内(一作裏)歸田客(一作舍)江邊借馬騎非尋戴安道
似向習家池峽(一作地)險風煙僻(一作合)天寒橘柚垂築場
看斂積一學楚人為
短景難高臥衰年強此身山家蒸栗暖野飯射麋新世
路知交薄門庭畏客頻牧童斯(一作須)在眼田父實為鄰
暫往(一作住)白帝復還東屯
復作歸田去猶殘穫稻功築場憐穴蟻拾穗許村童落
杵光輝白除(一作殊)芒子粒紅加餐可扶老倉庾(一作廩)慰
飄蓬
刈稻了咏懷
稻穫空雲水川平對石門寒風疎落(一作草)木旭(一作曉)日
散雞豚野哭初聞戰樵歌稍出村無家問消息作客信
乾坤
上白帝城(公孫述僭位於此自稱白帝)
城峻隨天壁(城臨大江)樓高更(一作望)女牆江流思夏后風至
憶襄王老去聞悲角人扶報夕陽公孫初恃險躍馬意
何長
上白帝城二首
江城含變態一上一回新天欲今朝雨山歸萬古春英
雄餘事業衰邁久風塵取醉他鄉客相逢故國人兵戈
猶擁蜀賦斂強(一作尚)輸秦不是煩形勝深慙(一作愁)畏損
神
白帝空祠廟孤雲自往來江山城宛轉棟宇客裵回勇
略今何在當年亦壮哉後人將酒肉虚殿日塵埃谷鳥
鳴還過林花落又開多慙病無力騎馬入青苔
武侯廟(廟在白帝西郊)
遺廟丹青落(一作古)空山草木長猶聞辭後主不復臥南
陽
八陣圖(諸葛亮八陣圖有三一在䕫一在彌牟鎮一在棋盤市此在䕫之永安宫前者)
功蓋三分國名高八陣圖江流石不轉遺恨失吞吳
謁先主廟(劉昭烈廟在奉節縣東六里)
慘淡風雲會乘時各有人力侔分社稷志屈偃經綸復
漢留長策中原仗老臣雜耕心未已歐(嘔同)血事酸辛(雜耕)
(嘔血皆諸葛亮事)霸氣西南歇雄圖歴數屯錦江元過楚劔閣
復通秦舊俗存祠廟空山立(一作泣)鬼神虚簷交(一作扶)鳥
道(一作過)枯木半龍鱗竹送清(一作青)溪月苔移玉座春閭
閻兒女換歌舞歲時新絶域歸舟遠荒城繫馬頻如何
對搖落况乃久風塵孰(一作勢)與關張並功臨耿鄧親應
(一作繼)天才不小得士(一作土)契無鄰遲暮堪帷幄飄零且
釣緡向來憂國淚寂寞洒衣巾
白鹽山(白鹽崖高千餘丈在州城東十七里)
卓立羣峰外蟠根積水邊(下臨神淵)他皆任厚地爾(一作我)獨
近高天白牓千家邑清秋萬估(一作里一作古)船詞人取佳句
刻畫竟誰傳(一作刷練始堪傳)
灩澦堆
巨積(一作石)水中央江寒出水長沉牛答雲雨如馬戒舟
航天意存傾覆神功接混茫干戈連解纜行止憶垂堂
&KR1527;澦
&KR1527;澦既沒孤根深西來水多愁太隂江天漠漠鳥雙去
風雨時時龍一吟舟人漁子歌迴首估客胡商淚滿襟
寄語舟航惡年少休翻鹽井横(一作摸一作擲)黃金
白帝
白帝城中(一作頭)雲出門(一作若屯)白帝城下雨翻盆高江急
峽雷霆鬭翠(一作古)木蒼(一作長)藤日月昏戎(一作去)馬不如
歸馬逸千家今有百(一作十)家存哀哀寡婦誅求盡慟哭
秋原何處村
白帝城樓
江度寒山閣城高絶塞樓翠屏宜晩對白谷會深遊急
急能嗚鴈輕輕不下鷗彝陵春色起漸擬放扁舟
曉望白帝城鹽山
徐步移班杖看山仰白頭翠深開斷壁紅(一作江)遠結飛
樓日出清(一作寒)江望暄和散旅愁春城見松雪始擬進
歸舟
白帝城最高樓
城尖徑仄(一作翼)旌旆愁獨立縹緲之飛樓峽坼雲霾龍
虎臥(一作睡)江清日抱黿鼉遊扶桑西枝對(一作封)斷石弱
水東影隨長流杖藜歎世者誰子泣血迸空迴白頭
白帝樓
漠漠虛無裏連連睥睨侵樓光去日遠峽影入江深臘
破思端綺春歸待一金去年梅柳意還欲攪邊心
陪諸公上白帝城(一本有頭字一本有樓字)宴越公堂之作
(越公楊素所建)
此堂存古製城上俯江郊落構垂雲雨荒階蔓草茅柱
穿蜂溜蜜棧缺燕添巢坐接春杯氣心傷豔蘂梢英靈
如過隙宴衎願投膠莫問東流水(一作水清淺)生涯未即抛
峽隘
聞說江陵府雲沙静(一作淨)眇然白魚如切玉朱橘不論
錢水有遠湖樹人今何處船青山各(一作若)在眼却望峽
中天
諸葛廟
久遊巴子國屢入武侯祠竹日斜虚寢溪風滿薄帷君
臣當共濟賢聖亦同時翊戴歸先主并吞更出師蟲蛇
穿畫壁巫覡醉蛛絲欻憶吟梁父躬耕也(一作起)未遲
峽口二首
峽口大江間西南控百(一作白)蠻城欹連粉堞岸斷更青
山開闢多(一作當)天險防隅一水關亂離聞鼓角秋氣動
衰顔
時清關失險世亂戟如林去矣英雄事荒哉割據心蘆
花留客晩楓樹坐猨深疲薾煩親故諸侯數賜金(原注主人)
(柏中丞頻分月俸)
天池
天池馬不到嵐壁鳥纔通百頃青雲杪層波白石中鬱
紆騰秀氣蕭瑟浸寒空直對巫山出(一作峽)兼疑夏禹功
魚龍開闢有菱芡(一作芰)古今同(一作豐)聞道奔雷黑初看
浴日紅飄零神女雨斷續楚王風欲問支機石如臨獻
寶宫九秋驚鴈序萬里狎漁翁(一作樵童)更是無人處誅茅
(一作勞)任薄躬
瞿塘兩崖
三峽傳何處雙崖壯此門入天猶石色穿水忽雲根猱
玃鬚髯古蛟龍窟宅尊羲和冬(一作驂)馭近愁畏日車翻
䕫州歌十絶句
中巴之東巴東山江水開闢流其問白帝高為三峽鎮
䕫州(一作瞿唐)險過百牢關(關在漢中西南)
白帝䕫州各異城(古白帝在䕫州城東)蜀江楚峽混殊名(瞿唐舊名西陵)
(峽與荆州西陵峽相混)英雄割據非天意霸主(一作王)并吞在物情
羣雄競起問(一作聞一作向)前朝(音潮)王者無外見今朝比訝漁
陽結怨恨元聽舜日舊簫韶
赤甲白鹽俱刺天閭閻繚繞接山巔楓林橘樹丹青合
複道重樓錦繡懸
瀼東瀼西一萬家江北江南(一作江南江北)春冬花背飛鶴子
遺瓊蘂相趁鳧雛入蔣牙
東屯稻畦一百頃北有澗水通青苗晴浴狎鷗分處處
雨隨神女下朝朝
蜀麻吳鹽自古通萬斛之舟行若風長年三老長歌裏
白晝(一作買)攤錢(一作白馬灘前)高浪中
憶昔咸陽都市合山水之圖張賣時巫峽曾經寶屏見
楚宫猶對碧峰疑
武侯祠堂(一作生祠)不可忘中有松柏參天長干戈滿地客
愁破雲日如火炎天涼
閬風玄圃與蓬壺中有高堂(一作唐)天下無借問䕫州壓
何處峽門江腹擁城隅
上卿翁請修武侯廟遺像缺落時崔卿權䕫州
(崔卿甫之舅氏)
大賢為政即多聞刺史真符不必分尚有西郊諸葛廟
卧龍無首對江濆
御定全唐詩卷二百二十九
