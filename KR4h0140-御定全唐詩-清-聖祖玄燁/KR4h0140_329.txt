欽定四庫全書
御定全唐詩卷三百二十九
權德輿
秖役江西路上以詩代書寄内
辛苦事行役風波倦晨暮搖搖結遐心靡靡即長路别
来如昨日每見缺蟾兔潮信催客帆春光變江樹宦遊
豈云愜歸夢無復數愧非超曠姿循此跼促步笑言思
暇日規勸多遠度鶉服我久安荆釵君所慕伊予多昧
理初不涉世務適因擁腫材成此嬾慢趣一身常抱病
不復理章句胸中無町畦與物且多忤既非大川檝則
守南山霧胡為出處間徒使名利汚羈孤望予禄孩穉
待我餔未能即忘懷恨恨以此故終當税鞿鞅豈待畢
㛰娶如何久人寰俛仰學舉措衡茅去迢逓水陸兩馳
騖晰晰窺曉星塗塗踐朝露静聞田鶴起遠見沙&KR3961;聚
怪石不易躋急湍那可泝漁商聞遠岸煙火明古渡下
碇夜已深上碕波不駐畏途信非一離念紛難具枕席
有餘清壺觴無與晤南方出蘭桂歸日自分付北窗留
琴書無乃委童孺春江足魚鴈彼此勤尺素早晩到中
閨怡然兩相顧
夜泊有懷
棲鳥向前林暝色生寒蕪孤舟去不息衆感非一途川
程方浩淼離思方鬱紆轉枕眼(一作睡)未熟擁衾淚已濡
窘然風水上寢食疲朝晡心想洞房夜知君還向隅
自桐廬如蘭溪有寄
東南江路舊知名惆悵春深又獨行新婦山頭雲半歛
女兒灘上月初明風前蕩颺雙飛蝶花裏間關百囀鶯
滿目歸心何處說欹眠搔首不勝情
相思樹
家寄(一作遠)江東遠(一作道)身對江西春空見相思樹不見
相思人
石楠樹
石楠紅葉透簾春憶得妝成下錦茵試折一枝含萬恨
分明說向夢中人
斗子灘
斗子灘頭夜已深月華偏照此時心春江風水連天闊
歸夢悠揚何處尋
黃蘗館
驅車振楫越山川候曉通宵冐煙雨青楓浦上魂巳銷
黃蘗館前心自苦
清明日次弋陽
自歎清明在遠鄕桐花覆水葛溪長家人定是持新火
點作孤燈照洞房
中書夜直寄贈
通籍在金閨懷君百慮迷迢迢五夜永脈脈兩心齊步
履疲青瑣開緘倦紫泥不堪風雨夜轉枕憶鴻妻
病中寓直代書題寄
愚夫何所任多病感君深自謂青春壯寧知白髮侵寢
興勞善祝疎嬾愧良箴寂寞聞宫漏那堪直夜心
端午日禮部宿齋有衣服綵結之貺以詩還荅
良辰當五日偕老祝千年綵縷同心麗輕裾暎體鮮寂
寥齋畫省欵(一作疑)曲擘香牋更想傳觴處孫孩徧目前
酬九日
重九共遊(一作歡)娛秋光景氣殊他時頭似雪還對插茱
萸
和九日從楊氏姊遊
秋光風露天令節慶初筵易象家人吉閨門女士賢招
邀菊酒會屬和柳花篇今日同心賞全勝落帽年
上巳日貢院考雜文不遂赴九華觀祓禊之會
以二絶句申贈(一作上巳日貢院贈内)
三日韶光處處新九華仙洞七香輪老夫留滯何由往
(一作去)珉玉相和正遶身(時以沽美玉為詩題)
禊飲尋春興有餘深情婉婉見雙魚同心齊體如身到
臨水煩君便祓除
和九華觀見懷貢院八韻
上已好風景仙家足芳菲地殊蘭亭會人似山隂歸丹
竈綴珠掩白雲巖逕微真宫集女士虚室涵春輝拘限
心杳杳歡言望依依滯兹文墨職坐與琴觴違麗曲滌
煩虚幽緘發清機支頤一吟想恨不雙翻飛
桃源篇
小年嘗讀桃源記忽覩良工施繪事巖逕初欣繚繞通
溪風轉覺芬芳異一路鮮雲雜彩霞漁舟遠遠逐桃花
漸入空濛迷鳥道寧知掩映有人家龐眉秀骨争迎客
鑿井耕田人世隔不知漢代有衣冠猶說秦家變阡陌
石髓雲英甘且香仙翁留飯出青囊相逢自是松喬侣
良會應殊劉阮郎内子閒吟倚瑶瑟翫此沈沈銷永日
忽聞麗曲金玉聲便使老夫思閣筆
新月與兒女夜坐聽琴舉酒
泥泥露凝葉騷騷風入林以兹皓月圓不厭良夜深列
坐屏輕箑放懷弦素琴兒女各冠笄孫孩遶衣襟乃知
大隐趣宛若滄洲心方結偕老期豈憚華髮侵笑語向
蘭室風流傳玉音愧君袖中字價重雙南金
七夕
今日雲軿渡鵲橋應非脈脈與迢迢家人競喜開妝鏡
月下穿針拜九霄
縣君赴興慶宫朝賀載之奉行冊禮因書即事
合卺交歡二十年今朝比翼共朝天風傳漏刻香車度
日照旌旗綵仗鮮顧我華簪鳴玉珮看君盛服耀金鈿
相期偕老宜家處鶴髮魚軒更可憐
元和元年蒙恩封成紀縣伯時室中封安喜縣
君感慶兼懷聊申賀贈
啟土封成紀宜家縣安喜同欣井賦開共受閨門祉珩
璜聫采組琴瑟諧宫徵更待懸車時與君歡暮齒
河南崔尹即安喜從兄宜于室家四十餘歲一
昨寓書病傳永寫告身既枉善祝因成絶句
五色金光鸞鳳飛三川墨妙巧相輝尊崇善祝今如此
共待曾玄捧翟衣
奉使豐陵職司鹵簿通宵涉路因寄内
綵仗列森森行宫夜漏深殳鋋方啟路鉦鼓正交音曙
月思蘭室前山辨榖林家人念行役應見此時心
酬南園新亭宴會璩新第慰慶之作時任賓客
南宫(一作亭)煙景濃平視中(一作終)南峯官閑似休沐盡室
来相從日抱漢隂甕或成蝴蝶夢樹老欲連雲竹深疑
入洞歡言交羽觴列坐儼成行歌吟不能去待此眀月
光好逑藴眀識内顧多慙色不厭梁鴻貧常譏伯宗直
予壻信時英諫垣金玉聲男兒纔弱冠射策幸成名偃
放斯自足翛然去營欲散木固無堪虚舟常任觸大隐
本吾心喜君流好音相期懸車歲此地即中林
七夕見與諸孫題乞巧文
外孫争乞巧内子共題文隐暎花匳對參差綺席分鵲
橋臨片月河鼓掩輕雲羡此嬰兒輩歡呼徹曙聞
太常寺宿齋有寄
轉枕挑燈候曉雞相(一作想)君應歎太常妻長年多病偏
相憶不遣歸時醉似泥
朝迴閱樂寄絶句
子城風煖百花初樓上龜兹引導車曲罷卿卿理騶馭
細君相望意何如
中書宿齋有寄
銅壺漏滴(一作滴漏)斗闌干泛灔金波照露盤遥想洞房眠
正熟不堪深夜鳳池寒
中書送勅賜齋饌戲酬
常日每齊眉今朝共觧頤遥知大官膳應與衆雛嬉
勅賜長夀酒因口號以贈
恩霑長夀酒歸遺同心人滿酌共君醉一杯千萬春
湖南觀察使故相國袁公挽歌二首(一作劉禹錫詩以下)
(五首並見文苑英華)
五驅龍虎節一入鳳皇池令尹自無喜羊公人不疑天
歸京兆日葉下洞庭時湘水秋風至淒凉吹素旗
丹旐發江臯人悲鴈(一作馬)亦號湘南罷亥市漢上改詞
曹表墓雙碑立尊名一字襃常聞平楚獄為報里門高
玉山嶺上作
悠悠驅匹馬征路上連岡晩翠深雲竇寒苔淨石梁荻
花偏似雪楓葉不禁霜愁見前程遠空郊下夕陽
題邵端公林亭
春光何處好(一作足)柱史有林塘鶯囀風初暖花開日欲
長鑿池通野(一作舊)水掃徑閱新芳更置盈尊酒時時醉
楚狂
酬裵傑秀才新櫻桃
新果真瓊液来應宴紫蘭圓疑竊龍頷色巳奪雞冠遠
火微微辨殘星隐隐看茂先知味易(一作好)曼倩恨偷難
忍用烹騂駱從將翫玉盤流年如可駐何必九華丹
次滕老莊
征途無旅館當晝喜逢君羸病仍留客朝朝掃白雲
宿嚴陵
身羈從事驅征傳江入新安泛暮濤今夜子陵灘下泊
自慙相去九牛毛
題雲師山房
雲公蘭若深山裏月明松殿微風起試問空門清淨心
蓮花不著秋潭水
棲霞寺雲居室
一徑縈紆至此窮山僧盥潄白雲中閒吟定後更何事
石上松枝常有風
舟行夜泊
蕭蕭落葉送殘秋寂寞寒波急暝流今夜不知何處泊
斷猨晴月引孤舟
發硤石路上却寄内
莎柵東行五谷深千峯萬壑雨沈沈細君幾日路經此
應見悲翁相望心
冬至宿齋時郡君南内朝謁因寄
清齋獨向丘園拜盛服想君興慶朝明日一陽生百福
不辭相望阻寒宵
和河南羅主簿送校書兄歸江南
兄弟泣殊方天涯指故鄉斷雲無定處歸鴈不成行草
莽人煙少風波水驛長上虞親渤澥東楚隔瀟湘古戍
隂傳火寒蕪曉帶霜海門潮灎灎沙岸荻蒼蒼京輦辭
芸閣衡方憶草堂知君始寧隐還緝舊荷裳
與故人夜坐道舊
笑語歡今夕煙霞愴昔遊清羸還對月遲暮更逢秋勝
理方自得浮名不在求終當製初服相與卧林丘
句
耒水波紋細湘江竹葉輕(耒口勝見衡州名志)古時樓上清
明夜月照樓前撩亂花今日成隂復成子可憐春盡未
歸家新婦磯頭雲半斂女兒灘畔月初明(以上見野客叢談)
迴合千峯裏晴光似畫圖征車隨反照候吏暎白
雲(石塘路有懷院)
御定全唐詩卷三百二十九
