欽定四庫全書
御定全唐詩卷二百九十七
王建
王建字仲初潁川人大歷十年進士初為渭南尉歴秘
書丞侍御史太和中出為陜州司馬從軍塞上後歸咸
陽卜居原上建工樂府與張籍齊名宫詞百首尤傳誦
人口詩集十卷今編為六卷
送人
白日向西(一作天)沒黃河復東流人生足著地寧免四方
遊我行無返顧祝(一作况)子勿回頭當須向前去何用起
離憂但恐無廣路平地作山丘令我車與馬欲疾反停
留蜀客多積貨邊人易封侯男兒戀家鄊歡樂為仇讐
丁寧相勸勉苦口幸無尤對面無相識不如豺虎儔彼
遠不寄書此寒莫寄裘與君俱絶蹟兩念無因由
主人故亭
主人昔專城城南起高亭貴與賓客遊工(一作上)者夜不
寧酒食宴圃人栽接望早成經年使家僮遠道求異英
郡中暫閒暇遶樹引諸生開泉浴山禽為愛山中聲世
間事難保一日各徂征死生不相及花落實方榮我来
至此中守吏非本名重君昔為主相與下馬行舊島日
日摧池水不復清豈無後人賞所貴手自營澆酒向所
思風起如有靈此去不重來重來傷我形
古從軍
漢家(一作軍)逐單于日沒處(一作交)河曲浮雲道旁起行子
車下宿槍城圍鼓角氈帳依山谷馬上懸壺漿刀頭分
頰(一作頓)肉來時高堂上父母親結束回面(一作首)不見家
(一作客)風吹破衣服金瘡在(一作生)肢節相與拔(一作取)箭鏃
聞道西凉州家家婦女(一作人)哭
邯鄲主人
遠客無主人夜投邯鄲市飛蛾繞殘燭半夜人醉起壚
邊酒家女遺我湘綺被合成䨇鳳花宛轉不相離縦令
顔色改(一作故)勿遣合歡異一念始為難萬金誰足貴門
前長安道去者如流水晨風羣鳥翔裵回別離此
泛水曲
載酒入煙浦方舟泛綠波子酌我復飲子飲我還歌蓮
深微路通(一作通路)峰曲幽氣(一作風)多閱芳無留瞬弄桂不
停柯水上秋日(一作月)鮮西山碧峩峩兹歡良可貴誰復
更来過
江南雜體二首
江上風翛翛竹間湘水流日夜桂花落行人去悠悠復
見離别處蟲聲陰雨秋
處處江草(一作山)綠行人發瀟湘瀟湘回雁多日夜思故
鄉春夢不知數空山蘭蕙(一作桂)芳
遠征歸
萬里發遼陽處處問家鄉回車不淹轍雨雪滿衣裳行
見日月疾坐思道路長但令不征戍暗鏡生重光
思遠人
妾思常懸懸君行復綿綿征途向何處碧海與青天歲
久(一作羈人)自有念誰令長在邊少年若不歸蘭室如黃泉
傷近者不見
離人隔中庭幸不為遠征雕梁下有壁聞語亦聞行天
涯尚寄信此處不傳情君能並照水形影自分眀
元日早朝
大國禮樂備萬邦朝元正東方色未動冠劍門已盈帝
居在蓬莱肅肅鐘漏清將軍領羽林持戟巡宫城翠華
皆宿陳雪仗羅天兵庭燎遠煌煌旗上日月明聖人龍
火衣寝殿開璇扄龍樓横紫煙宫女天中行六蕃倍(一作)
(陪)位次衣服各異形舉頭看玉牌不識宫殿名左右雉
(一作翟又作翣)扇開蹈舞分滿庭朝服帶金玉珊珊相觸聲泰
階備雅樂九奏鸞鳳鳴裵回慶雲中竽(一作笙)磬寒錚錚
三公再獻壽上帝錫永貞天明告四方羣后保太平
聞故人自征戍回
昔聞著征戍三年一還鄉今来不換兵須死在戰場念
子無氣力徒學事戎行少年得生還(一作随)有同堕穹蒼
自去報爾家再行上高堂爾弟脩廢櫪爾母縫新裳恍
恍恐不真猶未苦(一作來若)承望每日空出城畏渴攜壺漿
安得縮地經忽使在我傍亦知遠行勞人悴馬玄黃慎
莫多停留苦我(一作哉)居者腸
七泉寺上方
長年好名山本性今得從回看塵蹟遥稍見麋鹿蹤老
僧雲中居石門青重重陰泉養成龜古壁飛却(一作虬)龍
掃石禮新經懸幡上高峰日夕猿鳥合覓食聽山鐘將
火尋遠泉煮茶傍寒松晩随收藥人便宿南澗中晨起
衝露行濕花枝茸茸歸依向禪師願作香火翁
從元太守夏讌西樓
六月晨亦熱卑居多煩昏五馬遊西城几杖隨朱輪西
樓臨方塘嘉木當華軒鳬鷖滿中流有酒復盈樽山東
地無山平視大海垠高風凉氣來灝景沈清源青衿儼
坐傍禮容益敦敦(一作存存)願為顔氏徒歌詠夫子門
酬栢侍御聞與韋處士同遊靈臺寺見寄
西域傳中說靈臺屬雍州有泉皆聖蹟有石皆佛頭所
出薝蔔香外國俗(一作欲)來求毒蛇護其下樵者不可偷
古碑在雲巔備載置寺由魏家移下來後人始增修近
與韋處士愛此山之幽各自具所須竹籠盛茶甌牽馬
過危棧襞衣涉奔流草間平路盡林下大石稠過郭(一作)
(廻廊)轉經峰忽見東西樓瀑布當寺門迸落衣裳秋石苔
鋪紫花溪葉裁碧油(一作流)松根載(一作戴)殿高飄颻仙山
浮縣中賢大夫一月前此遊賽神賀得雨豈暇多停留
二十韵新詩遠寄尋山儔清泠玉澗泣冷切石磬愁君
名高難閒余身愚終休相將長無因從今生離憂
荆南贈别李肇著作轉韻詩
輝天復耀(一作輝)地再為歌詠始素傳學道徒(一作素業傳學徒)
清門有君子文澗瀉潺潺德峰来壘壘兩京二十(一作十二)
年投食公卿(一作卿相)間封章既不下故舊多慙顔賣馬市
耕牛却歸湘浦山麥收(一作秋)蠶上簇衣食應豐足碧澗
伴僧禪秋山對雨宿且歡身體適(一作遥)幸免纓組束上
宰鎮荆州敬重同歲遊歡逢通世友簡授畫(一作盡)戎籌
遲遲就公食愴愴别野裘主人開宴席禮數無形迹醉
笑或顛吟發談皆損益臨甃理芳鮮升堂引賓客早歲
慕嘉名遠思今始平孔門忝同轍潘館(一作室)幸諸甥自
知再婚娶豈望為親情欣欣還切切又二千里别楚筆
防寄書蜀茶憂遠熱關山足(一作正)重疉會合何時節莫
歎(一作勸)各從軍且愁岐路分美人停玉指離瑟不中聞
爭向巴山夜猿聲滿碧雲
早發金堤驛
蟲聲四野合月色滿城白家家閉戶眠行人發孤驛離
家尚苦熱衣服唯輕綌時節忽復遷秋風徹經脈人睡
落塹轍馬驚入蘆荻慰遠時問程驚昏忽搖策從軍豈
云樂憂患常縈積唯願在(一作住)貧家(一作在家貧)團圓過朝
夕
和裴相公道中贈别張相公
雲間雙鳳鳴一去一歸城鞍馬朝天色(一作邑)封章戀闕
情日臨宫(一作官)樹高煙蓋沙草平會當戎事息聯影遶
池(一作江)行
和錢舍人水植詩
盆裏盛野泉晩鮮幽更(一作池)好初活草根浮重生荷葉
小多時水馬(一作鳥)出盡日蜻蜓遶朝早獨來看冷星沈
碧曉
題壽安南館
明蒙(一作發)竹間亭天暖幽桂碧雲生四面山水接當階
石濕樹(一作堤)浴鳥痕破苔臥鹿蹟不緣塵駕觸堪(一作復)
作商皓宅
送張籍歸江東
清泉澣塵緇靈藥釋昏狂君詩發大雅正氣回我腸復
令五彩姿潔白歸天常昔歲同講道青襟在師傍出處
兩相因如彼衣與裳行行成此歸(一作行成歸此去一作歸計)離我
適咸陽失意未還家馬蹄盡四方訪余詠新文不倦道
路長僮僕懷昔念亦如還故鄉相親惜晝夜寝息不異
牀猶將在遠道忽忽起思量黃金未為罍無以挹酒漿
所念俱貧賤安得相發揚回車遠歸省舊宅江南廂歸
鄉非得意(一本缺此五字)但貴情意彰五月天氣熱波濤毒於
湯慎勿多飲酒藥膳願自強
勵學
買地不肥實其繁繫耕鑿良田少鋤理蘭焦香亦薄勿
以聽者迷故使宫徵錯誰言三歲童還能分善惡孜孜
日求益猶恐業未博况我性頑蒙復不勤修學有如朝
暮食暫虧憂隕穫若使無六經賢愚何所託
山中寄及第故人
長長南山松短短北磵楊俱承日月照幸免斤斧傷去
年與子别誠言暫還鄉如何棄我去天路忽騰驤誰謂
有雙目識貌不識腸豈知心内乖著我薜蘿裳尋君向
前事不歎今異翔往往空室中寤寐(一作語)說珪璋十年
居此溪松桂日蒼蒼自從無佳(一作故)人山中不(一作少)輝
光盡棄所留藥亦焚舊草堂還君誓已書歸我學仙方
既為參與辰各願(一作願各)不相望始終名利途慎勿罹咎
殃
求友
鑒形須明(一作初)鏡療疾須良醫若無傍人見形疾安自
知世路薄言行學成棄其師每懷一飯恩不重勸勉詞
斆學旣不誠朋友道日虧遂作名利交四海爭奔馳常
慕正直人生死不相離苟能成我身甘與(一作為)僮僕随
我言彼當信彼道我無疑針藥及病源以石投(一作探)深
池終朝舉善道敬愛當行之縱令誤所見亦貴本相規
不求立名聲所貴去瑕玼(一作疵)各願貽子孫永為後世
資
寄李益少監兼送張實遊幽州
大雅廢已久人倫失其常天若不生君誰復為文綱迷
者得道路溺者遇舟航國風人已變山澤增輝光星辰
有其位豈合離帝傍賢人既遐征鳳鳥(一作皇)安來翔少
小慕高名所念隔山岡集卷新紙封每讀常焚香古來
難(一作誰)自逹取鑑在(一作有)賢良未為知音故徒恨名不
彰諒無金石堅性命豈能長常恐一世中不上君子堂
偉(一作倞)哉清河子少年志堅強箧中有素文千里求發
揚自顧音韻乖無因合宫商幸君達精誠為我求回章
寄崔列中丞
火山無冷地(一作氣)濁流無清源人生在艱世何處避䜛
言諸侯鎮九州天子開四門尚有忠義士不得申其冤
嘉木移遠植為我當行軒君子居要途易失主人恩我
愛古人道師君直且溫貪泉誓不飲邪路誓不奔如何
非岡坂故使車輪翻妓妾随他人家事幸獲(一作護)存當
時門前客默默空冤煩從今遇明代善惡亦須論莫以
曾見疑直道遂不敦
喻時
去者如弊帷來者如新衣鮮華非久長色落還棄遺詎
知行者夭豈悟壮者衰區區未死間回面相是非好聞
苦不樂好視忽生疵乃明萬物情皆逐人心移古今盡
如此達士將何為
贈王侍御
愚者昧邪正貴將平道行君子抱仁義不懼(一作罹)天地
傾三受主人辟方出咸陽城遲疑匪自崇將顯求賢名
自来掌軍書無不盡臣誠何必操白刃始致海内平恭
(一作忝)事四海人甚於敬公卿有惡如已辱聞善如巳榮
或人居飢寒進退陳中情徹晏(一作宴)聽苦辛坐臥身不
寕以心應所求盡家猶為輕衣食有親疎但恐踰禮經
我今願求益詎敢為友生幸君揚素風永作来者程
宋氏五女
貝州宋處士若(一作廷)芬五女若華若昭若倫若憲
若茵(一作荀)
五女誓終養貞孝内自持兔絲自縈紆不上青松枝晨
昏在親傍閒則讀書詩自得聖人心不因儒者知(一作資)
少年絶音華貴絶父母詞素釵垂兩髦短窄(一作穿)古時
衣(一作儀)行成聞四方徵詔環珮随同時入皇宫聯影步
玉墀鄉中尚其風重為修茅茨聖朝有良史將此為
女師
送于丹移家洺州
憶昔門館前君當童子年今来見成長俱過遠(一作述)所
傳詩禮不外學兄弟相攻研如彼販海翁豈種溪中田
四方尚爾文獨我敬爾賢但愛金玉聲不貴金玉(一作石)
堅孤遺一室中寝食不相捐飽如腸胃同疾若膚體連
耕(一作居)者求沃土漚者求深源彼邦君子居一日可徂
(一作得)遷念此居處近各為衣食牽從今不見面猶勝異
山川既乖歡會期鬱鬱兩難宣素琴苦(一作若)無徽安得
宫商全他皆緩别日我願促行軒送人莫長歌長歌離
恨延羸馬不知去過門常盤旋會當為爾鄰有地容一
泉
留别舍弟
孤賤相長(一作長相)育未曾為遠遊誰不重歡愛晨昏闕珍
羞出門念衣單草木當窮秋非疾有憂歎實為人子
尤世情本難合對面隔山丘况復干戈地懦夫何所投
與爾俱長成尚為溝壑憂豈非輕歲月少小不勤修從
今解思量勉力謀善猷但(一作伊)得成爾身衣食寧我求
固合受此訓堕(一作惰)慢為身羞(一作讐)歲暮當歸来慎莫
懷遠遊
壊屋
官家有壊屋居者願離得苟或幸其遷(一作還)回(一作因)循
任傾側若當君子住一日還修餙必使換榱(一作椽)楹先
須木端直永令雀與鼠無處求棲息堅固傳後人從今
勉勞力以兹喻臣下亦可成邦國雖曰愚者詞將来幸
無惑
送薛蔓應舉
四海重貢獻珠賮(一作貝)稱至珍聖朝開禮闈所貴集嘉
賓若生在世間此路出常倫一士登甲科九族光彩新
憧憧車馬徒爭路(一作踏)長安塵萬目視高天(一作天高)昇者
得(一作寧)苦辛况子當少年丈(一作文)人在咸秦出門見宫
闕獻賦侍(一作待)朱輪有賢大國豐無子一家貧男兒富
邦家豈為榮其身煌煌文明代俱幸生此辰自顧非國
風難以合聖人子去東堂上我歸南澗濱願君勤作書
與我山中鄰
將歸故山留别杜侍御(一作郎)
有川不得涉有路不得行沈沈百憂中一日如一生錯
来干諸侯石田廢春耕虎戟衛重門何因達中誠日月
俱照輝(一作耀)山川異隂晴如何百里間開目不見明我
今歸故山誓與草木并願君去丘坂長使道路平
送韋處士老舅
憶昨癡小年不知有經籍常随童子遊多向外家(一作人)
劇偷花入隣里弄筆書牆壁照水學梳頭應門未穿幘
人前賞文性棃果蒙不惜賦字詠新泉探題得幽石自
從出關輔三十年作客風雨一飄颻親情多阻隔如何
二千里塵土驅蹇瘠良久陳苦辛從頭嘆衰白既来今
又去暫笑還成戚落日動征車春風捲離席雲臺觀西
路華嶽祠(一作峰)前栢會得過帝鄉重尋舊行蹟
送同學故人
各為四方人此地同事師業成有先後不得長相隨出
林多道路緣岡復遶陂念君辛苦行令我形體疲黃葉
墮車前四散當此時亭上夜蕭索山風水離離
幽州送申稷評事歸平盧
行子遶天北山高塞(一作寒)復深升堂展客禮臨水濯纓
襟(一作衿一作塵纓)驅馳戎地馬聚散林間禽一杯瀉東流各
願無異心薊亭雖苦寒春夕勿重衾從軍任白頭莫賣
故山岑
温門山
早入温門山羣峰亂如戟崩崖欲相觸呀(一作谺)豁斷行
跡脫屐尋淺流定足畏欹石路盡十里溪地多千歲柏
洞門晝隂黑深處惟石壁似見丹砂光亦聞鍾乳滴靈
池出山底沸水衝地脈暖氣成濕烟濛濛窗中白隨僧
入古寺便是雲外客月出天氣凉夜鐘山寂寂
代故人新姬侍疾
雙轂不回轍子疾巳在旁侍坐常搖扇迎醫漸(一作暫)下
床(一作近醫慚下牀)新施箱中幔未洗来時妝奉君纏綿意幸
願莫相忘
採桑
鳥鳴(一作啼)桑葉間綠條復柔柔(一作葉綠條復柔)攀看去手近
放(一作散)下長長鉤黃花蓋野田白馬少年遊所念豈回
顧(一作志)良人在高樓
曉思
曉氣生綠水春條露霏霏(一作靡靡)林間棲鳥散遠念征人
起幽花宿含彩早蝶寒弄翅君行非晨風詎能從門至
(首聯一作春條露霏霏曉氣生綠水)
早起
回燈正衣裳(一作冠)出戶星未稀堂前候姑(一作始)起環珮
生晨輝暗池光羃䍥密樹花葳蕤九城鐘漏絶遥聽直
郎歸
酬張十八病中寄詩
本性慵遠行綿綿病自生見君綢繆思慰我寂寞情風
幌夜不掩秋燈照雨眀彼愁此又憶一夕兩盈盈
御定全唐詩卷二百九十七
