欽定四庫全書
御定全唐詩卷四百五十六
白居易
從同州刺史改授太子少傅分司
承華東署三分務履道西池七過春歌酒優游聊卒歲
園林蕭灑可終身留侯爵秩誠虚貴疏受生涯未苦貧
月俸百千官二品朝廷雇我作閒人(張良疏受並為太子少傅)
奉和裵令公新成午橋莊綠野堂即事
舊徑開桃李新池鑿鳳皇只添丞相閣不改午橋莊遠
處塵埃少閒中日月長青山為外屏綠野是前堂引水
多隨勢栽松不趁行年華玩風景春事看農桑花妬謝
家妓蘭偷荀令香遊絲飄酒席瀑布濺琴牀巢許終身
稳蕭曹到老忙千年落公便進退處中央(時裵加中書令)
自題小草亭
新結一茅茨規模儉且卑土階全壘塊山木半留皮隂
合連藤架藂香近菊籬壁宜藜杖倚門稱荻簾垂窗裏
風清夜簷間月好時留連嘗酒客句引坐禪師伴宿雙
棲鶴扶行一侍兒綠醅量醆飲紅稻約升炊齷齪豪家
笑酸寒富室欺陶廬閒自愛顔巷陋誰知螻蟻謀深穴
鷦鷯占小枝各隨其分足焉用有餘為
自詠
細故隨緣盡衰形具體微鬭閒僧尚閙較瘦鶴猶肥老
遣寬裁襪寒教厚絮衣馬從銜草展雞任啄籠飛只要
天和在無令物性違自餘君莫問何是復何非
新亭病後獨坐招李侍郎公垂
新亭未有客竟日獨何為趁暖泥茶竈防寒夹竹籬頭
風初定從眼闇欲眀時淺把三分酒閒題數句詩應須
置兩榻一榻待公垂
閒卧寄劉同州
軟褥短屏風昏昏醉卧翁鼻香茶熟後腰暖日陽中伴
老琴長在迎春酒不空可憐閒氣味唯欠與君同
殘酌晩餐
閒傾殘酒後煖擁小爐時舞看新翻曲歌聽自作詞魚
香肥潑火飯細滑流匙除却慵饞外其餘盡不知
喜見劉同州夢得
紫綬白髭鬚同年二老夫論心共牢落見面且歡娛酒
好㩦来否詩多記得無應須為春草五馬少踟蹰
裵令公席上贈别夢得
年老官高多别離轉難相見轉相思雪銷酒盡梁王起
便是鄒枚分散時
尋春題諸家園林
聞健朝朝出乘春處處尋天供閒日月人借好園林漸
以狂為態都無悶到心平生身得所未省似而今
又題一絶
貌隨年老欲何如興遇春牽尚有餘遥見人家花便入
不論貴賤與親疎
家園三絶
滄浪峡水子陵灘路遠江深欲去難何似家池通小院
卧房階下插魚竿
籬下先生時得醉甕間吏部暫偷閒何如家醖雙魚榼
雪夜花時長在前
鴛鴦怕捉竟難親鸚鵡雖籠不著人何似家禽雙白鶴
閒行一步亦隨身
老来生計
老来生計君看取白日遊(一作閒)行夜醉吟陶令有田唯
種黍鄧家無子不留金人間榮耀因緣淺林下幽閒氣
味深煩慮漸消虛白長一年心勝一年心
早春題少室東巖
三十六峰晴雪銷嵐翠(一作氣)生月留三夜宿春引四山
行遠草初含色寒禽未變聲東巖最高石唯我有題名
早春即事
眼重朝眠足頭輕宿酒醒陽光滿前戶雪水半中庭物
變隨天氣春生逐地形北簷梅晩白東岸柳先青葱壠
抽羊角松巢墮鶴翎老来詩更拙吟罷少人聽
歎(一作笑)春風兼贈李二十侍郎二絶
樹根雪盡催花發池岸冰消放草生唯有鬚霜依舊白
春風扵我獨無情
道場齋戒今初畢酒伴歡娛久不同不把一杯来勸我
無情亦得似春風
春来頻與李二賓客郭外同遊因贈長句
風光引步酒開顔送老消春嵩洛間朝蹋落花相伴出
暮隨飛鳥一時還我為病叟誠宜退君是才臣豈合閒
可惜濟時心力在放教臨水復登山
二月二日
二月二日新雨晴草芽菜甲一時生輕衫細馬春年少
十字津頭一字行
奉和令公綠野堂種花
綠野堂開占物華路人指道令公家令公桃李滿天下
何用堂前更種花
清眀日登老君閣望洛城贈韓道士
風光煙火清眀日歌哭悲歡城市間何事不隨東洛水
誰家又葬北邙山中橋車馬長無已下渡舟航亦不閒
冢墓纍纍人擾擾遼東悵望鶴飛還
三月三日
畫堂三月初三日絮撲窗紗燕拂簷蓮子數杯嘗冷酒
柘枝一曲試春衫階臨池面勝看鏡戶映花藂當下簾
指點樓南玩新月玉鉤素手兩纖纖
雨中聽琴者彈别鶴操
雙鶴分離一何苦連陰雨夜不堪聞莫教遷客孀妻聽
嗟歎悲啼䛏(一作泥)殺君
酬鄭二司錄與李六郎中寒食日相過同宴見
贈(二人並是同年)
偶因冷節會嘉賓况是平生心所親迎接須矜疎傳老
祗供莫笑阮家貧杯盤狼籍宜侵(一作親)夜風景闌珊欲
過春相對喜歡還悵望同年只有此三人
喜楊六侍御同宿(一喜下有與字)
岸幘静言眀月夜匡牀閒卧落花朝二三月裏饒春睡
七八年来不早朝濁水清塵難會合高鵬低鷃各逍遥
眼看又上青雲去更卜同衾一兩宵
殘春詠懷贈楊慕巢侍郎
位逾三品日(太子少傅官三品)年過六旬時(予今年六十五)不道官班
下其如筋力衰猶憐好風景轉重舊親知少壮難重得
歡娛且強為興来池上酌醉出袖中詩静話開襟久閒
吟放醆遲落花無限雪殘鬢幾多絲莫說傷心事春翁
易酒悲
閒居春盡
閒泊池舟静掩扉老身慵出客来稀愁應暮雨留教住
春被殘鶯喚遣歸揭甕偷嘗新熟酒開箱試著舊生衣
冬裘夏葛相催促垂老光陰速似飛
春盡日天津橋醉吟偶(一無偶字)呈李尹侍郎
宿雨洗天津無泥未有塵初晴迎早夏落照送殘春興
發詩隨口狂来酒寄身水邊行嵬峨橋上立逡巡疎傅
心情老吳公政化新三川徒有主風景屬閒人
池上逐涼二首
青苔地上消殘暑綠樹陰前逐晩涼輕屐單衫薄紗帽
淺池平岸庳藤牀簮纓怪我情何薄泉石諳君味甚長
偏問交親為老計多言宜静不宜忙
窗間睡足休高枕水畔閒(一作行)来上小船櫂遣秃頭奴
子撥茶教纖手侍兒煎門前便是紅塵地林外無非赤
日天誰信好風清簟上更無一事但翛然
香山避暑二絶
六月灘聲如猛雨香山樓北暢師房夜深起凭闌干立
滿耳潺湲滿面涼
紗巾草履竹疎衣晩下香山蹋翠微一路涼風十八里
卧乘籃轝睡中歸
老夫
七八年来遊洛都三分遊伴二分無風前月下花園裏
處處唯殘个老夫世事勞心非富貴人間(一作生)實事是
歡娛誰能逐我来閒坐時共酣歌傾一壺
香山下(一無下字)卜居
老須為老計老計在抽簮山下初投足人間久息心亂
藤遮石壁絶澗護雲林若要深藏處無如此處深
無長物
莫訝家居窄無嫌活計貧只緣無長物始得作閒人青
竹單牀簟烏紗獨幅巾其餘皆稱是亦足奉吾身
宿香山寺酬廣陵牛相公見寄(来詩云唯羡東都白居士月明)
(香積問禪師時牛相三表乞退有詔不許)
手札八行詩一篇無由相見但依然君匡聖主方行道
我事空王正坐禪支許徒思遊白月夔龍未放下青天
應須且為蒼生住猶去懸車十四年(牛相公今年五十七)
以詩代書寄戶部楊侍郎勸買東鄰王家宅
勸君買取東鄰宅與我衡門相並開雲映嵩峯當戶牖
月和伊水入池臺林園亦要趁閒置筋力應須及健迴
莫學因循白賓客欲年六十始歸来
贈談客
上客清談何亹亹幽人閒思自寥寥請君休說長安事
膝上風清琴正調
初入香山院對月(大和六年秋作)
老住香山初到夜秋逢白月正圓時從今便是家山月
試問清光知不知
題龍門堰西澗
東岸菊叢西岸柳柳陰煙合菊花開一條秋水琉璃色
闊狭纔容小舫(一作艇)迴除却悠悠白少傅何人解入此
中来
秋霖中奉裵令公見招早出赴會馬上先寄六
韻
雨暗三秋日泥深一尺時老人平旦出自問欲何之不
是尋醫藥非干送别離素書傳好語絳帳赴佳期續借
桃花馬催迎楊柳姬只愁張錄事罰我怪来遲
嘗酒聽歌招客
一甕香(一作新)醪新插芻(一作篘)雙鬟小妓薄能謳管弦漸
好新教得羅綺雖貧免外求世上貪忙不覺苦人間除
醉即須愁不知此事君知否君若知時從我遊
八月三日夜作(一無夜字)
露白月微眀天凉景物清草頭珠顆冷樓角玉鉤生氣
爽衣裳健風疎砧杵鳴夜衾香有思秋簟冷無情夢短
眠頻覺宵長起暫行燭凝臨暁影蟲怨欲寒聲槿老花
先盡蓮凋子始成四時無了日何用歎衰榮
病中贈南鄰覓酒
頭痛牙疼三日卧妻看煎藥婢来扶今朝自校擡頭語
先問南鄰有酒無
暁眠後寄楊戶部
輭綾腰褥薄緜被涼冷秋天稳暖身一覺曉眠殊有味
無因寄與早朝人
秋雨夜眠
涼冷三秋夜安閒一老翁卧遲燈滅後睡美雨聲中灰
宿温瓶火香添煖被籠暁晴寒未起霜葉滿階紅
喜夢得自馮翊歸洛兼呈令公
上客新從左輔迴高陽興助洛陽才已將四海聲名去
又占三春風景来甲子等頭憐共老文章敵手莫相猜
鄒枚未用争詩酒且飲梁王賀喜杯
齋戒滿夜戲招夢得
紗籠燈下道場前白日持齋夜坐禪無復更思身外事
未能全盡世間緣眀朝又擬親杯酒今夕先聞理管弦
方丈若能来問疾不妨兼有散花天
和令公問劉賓客歸来稱意無之作
水南秋一半風景未蕭條皂蓋迴沙苑藍轝上洛橋閒
嘗黃菊酒醉唱紫芝謠稱意那勞問請(平聲)錢不早朝
酬夢得窮秋夜坐即事見寄
焰細燈將盡聲遥漏正長老人秋向火小女夜縫裳菊
悴籬經雨萍銷水得霜今冬煖寒酒先擬共君嘗
偶扵維揚牛相公處覓得筝筝未到先寄詩来
走筆戲荅(来詩云但恐封寄去魔物或驚禪)
楚匠饒巧思秦筝多好音如能惠一面何啻直雙金玉
柱調須品朱絃染要深會教魔女弄不動是禪心
荅夢得秋庭獨坐見贈
林梢隐映夕陽殘庭際蕭疎夜氣寒霜草欲枯蟲思急
風枝未定鳥棲難容衰見鏡同惆悵身健逢杯且喜歡
應是天教相煖熱一時垂老與閒官
長齋月滿攜酒先與夢得對酌醉中同赴令公
之宴戲贈夢得
齋宮(一作公)前日滿三旬酒榼今朝一拂塵乘興還同訪
戴客解酲仍對姓劉人病心湯沃寒灰活老面花生朽
木春若怕平原怪先醉知君未慣吐車茵
奉酬淮南牛相公思黯見寄二十四韻(每對雙關分敘)
(兩意)
白老忘機客牛公濟世賢鷗棲心戀水鵬舉翅摩天累
就優閒(一作賢)秩連操造化權貧司甚蕭灑榮路自喧闐
望苑三千日台階十五年是人皆棄忘何物不陶甄(居易)
(三任宮寮皆分司東都扵兹八載思黯出入外内凡十五年皆同平章事)籃轝遊嵩嶺油幢
鎮海壖竹篙撑釣艇金甲擁樓船雪夜尋僧舍春朝列
妓筵長齋儼香火密宴簇花鈿自覺閒勝閙遥知醉笑
禪是非分未定會合杳無緣我正思楊府君應望洛川
西来風褭褭南去雁連連日落龍門外潮生瓜步前秋
同一時盡月共兩鄉圓舊眷交歡在新文氣調全慙無
白雪曲難荅碧雲篇金谷詩誰賞蕪城賦衆傳珠應哂
魚目鉛未伏龍泉遠訊(一作許)驚魔物深情寄酒錢霜紈
一百疋玉柱十三弦(思黯遠寄筝来先寄詩云但愁封寄去魔物或驚禪仍與酒資同去)
楚醴来尊裏秦聲(一作筝)送耳邊何時(一作如)紅燭下相對
一陶然
吳祕監每有美酒獨酌獨醉但蒙詩報不以飲
招輙此戲酬兼呈夢得
蓬山仙客下煙霄對酒唯吟獨酌謠不怕道狂揮玉爵
(記云飲玉爵者弗揮)亦曾乘興解金貂(吳監前任散騎常侍)君稱名士誇能
飲(王孝伯云但常無事讀離騷痛飲即可稱名士)我是愚夫肯(一作可)見招(獨酌謠云)
(愚夫子不招)頼有伯倫為醉伴何愁不解傲松喬
酬夢得霜夜對月見懷
淒清冬夜景搖落長年情月帶新霜色碪和遠雁聲煖
憐爐火近寒覺被衣輕枕上酬佳句詩成夢不成
初冬月夜得皇甫澤州手札并詩數篇因遣報
書偶題長句
清泠玉韻兩三章落箔銀鉤七八行心逐報書懸雁足
夢尋来路繞羊腸水南地空多眀月山北天寒足早霜
(履道所居在水南澤州在太行之北地也)最恨潑醅新熟酒迎冬不得共君
嘗
雪中酒熟欲攜訪吳監先寄此詩
新雪對新酒憶同傾一杯自然須訪戴不必待延枚(雪賦)
(云延枚叟)陳榻無辭解袁門莫嬾開笙歌與談笑隨事自將
来
酬令公雪中見贈訝不與夢得同相訪
雪似鵝毛飛散亂人披鶴氅立裵回鄒生枚叟非無興
唯待梁王召即来
題酒甕呈夢得
若無清酒兩三甕争向白鬚千萬莖麴糵銷愁真得力
光陰催老苦無情凌煙閣上功無分伏火爐中藥未成
更擬共君何處去且来同作醉先生
迂叟
一辭魏闕就商賓散地閒居八九春初時被目為迂叟
近日蒙呼作隐人冷暖俗情諳世路是非閒論任交親
應須繩墨機關外安置疎愚鈍滯身
洛下閒居寄山南令狐相公
已收身向園林下猶寄名扵禄仕間不鍜嵇康彌嬾静
無金疎傅更貧閒支分門内餘生計謝絶朝中舊往還
唯是相君忘未得時思漢水夢巴山
惜春贈李尹
春色有時盡公門終日忙兩衙但(平聲)不闕一醉亦何妨
芳樹花團雪衰翁鬢撲霜知君倚年少未苦惜風光
對酒勸令公開春遊宴
時泰歲豐無事日功成名遂自由身前頭更有忘憂日
向上應無快活人自去年来多事故從今日去少交親
宜須數數謀歡會好作開成第二春
與夢得偶同到敦詩宅感而題壁
山東纔副蒼生碩(漢書云山東出相)川上俄驚逝水波履道淒
涼新第宅(敦詩宅在履道修造初成)宣城零落舊笙歌(崔家妓樂多歸宣州也)
園荒唯有薪堪採門冷兼無雀可羅今日相逢(一作隨)偶
同到傷心不是故經過
楊六尚書新授東川節度使代妻戲賀兄嫂二
絶
劉綱與婦共昇仙弄玉隨夫亦上天何似沙哥領崔嫂
碧油幢引向東川
金花銀椀饒君(一作兄)用罨畫羅衣盡(上聲)嫂裁覓得黔婁
為妹壻可能空寄蜀茶来
閒遊即事
郊野遊行熟村園次第過驀山尋浥澗蹋水渡伊河寒
食青青草春風瑟瑟波逢人共杯酒隨馬有笙歌勝事
經非少芳辰過亦多還須自知分不老擬如何
六十六
七十欠四歲此生那足論每因悲物故還且喜身存安
得頭長黑争教眼不昏交游成拱木婢僕見曾孫瘦覺
腰金重衰憐鬢雪繁將何理老病應付與空門
池上早春即事招(英華作嘲)夢得
老更驚年改閒先覺日長晴熏榆荚黑春染柳梢黃雲
(一作雪)破山呈色冰融水放光低平稳船舫輕暖好衣裳
白角三升榼紅茵六尺牀偶遊難得伴獨醉不成狂我
有中心樂君無外事忙經過莫慵嬾相去兩三坊
因夢得題公垂所寄蠟燭因寄公垂
照梁初日光相似出水新蓮豓不如却寄兩條君令(一作)
(領)取眀年雙引入中書(宰相入朝舉雙燭餘官各一)
令公南庄花柳正盛欲偷一賞先寄二篇
最憶樓花千萬朵偏憐堤柳兩三株擬提社酒攜村妓
擅入朱門莫怪無(映樓桃花拂堤垂柳是莊上最勝絶處故舉以為對)
可惜亭臺閒度日欲偷風景暫遊春只愁花裏鶯饒舌
飛入宮城報主人
春夜宴席上戲贈裵淄川
九十不衰真地仙(裵年九十不衰羸)六旬猶健亦天憐(予自謂也)今
年相遇鶯花月此夜同歡歌酒筵四座齊聲和絲竹兩
家隨分鬭金鈿留君到曉無他意圖向君前作少年
贈夢得
年顏老少與君同眼未全昏耳未聾放醉卧為春日伴
趁歡行入少年叢尋花借馬煩川守弄水偷船惱令公
聞道洛城人盡怪呼為劉白二狂翁
晩春欲攜酒尋沈四著作先以六韻寄之
病容衰惨澹芳景晩蹉跎無計留春得争能奈老何篇
章慵報荅杯讌喜經過顧我酒狂久負君詩債多(沈前後惠)
(詩十餘首春来多醉竟未酬荅今故云爾)敢辭攜綠蟻只願見青娥最憶陽
關唱真珠一串歌(沈有謳者善唱西出陽關無故人詞)
三月三日祓禊洛濱(并序斗才調集作祓禊日遊扵門亭一本無此題)
(序即題也)
開成二年三月三日河南尹李待價以人和歲稔
將禊扵洛濱前一日啟留守裵令公令公眀日召
太子少傅白居易太子賓客蕭籍李仍叔劉禹錫
前中書舍人鄭居中國子司業裵惲河南少尹李
道樞倉部郎中崔晉司封員外郎張可續(一作績)駕
部員外郎盧言虞部員外郎苖愔和州刺史裵儔
淄州刺史裵洽檢校禮部員外郎楊魯士四門博
士談弘謩等一十五人合宴扵舟中由斗亭歴魏
堤抵津橋登臨沂㳂自晨及暮簮組交映歌笑間
發前水嬉而後妓樂左筆硯而右壺觴望之若仙
觀者如堵盡風光之賞極遊泛之娛美景良辰賞
心樂事盡得扵今日矣若不記錄謂洛無人晉公
首賦一章鏗然玉振頋謂四座繼而和之居易舉
酒抽毫奉十二韻以獻(座上作)
三月草萋萋黃鶯歇又啼柳橋晴有絮沙路潤無泥禊
事修初半(一作畢)遊人到欲齊金鈿耀桃李絲管駭鳧鷖
轉岸迴船尾臨流簇馬蹄閙翻(一作扵)揚子渡蹋破魏王
堤妓接謝公宴詩陪荀令題舟同李膺泛醴為穆生攜
水引春心蕩花牽醉眼迷塵街從鼓動煙樹任鴉棲舞
急紅腰軟(一作凝)歌遲翠黛低夜歸何用燭新月鳳樓西
同夢得暮春寄賀東西川二楊尚書
龍節對持真可愛雁行相接更堪誇兩川風景同三月
千里江山屬一家魯衛定知連氣色潘楊亦覺有光華
(予與二公皆忝姻眷)應憐洛下分司伴冷宴閒遊老看花
喜小樓西新柳抽條
一行弱柳前年種數尺柔條今日新漸欲拂他騎馬客
未多遮得上樓人須教碧玉羞眉黛莫與紅桃作麴塵
為報金堤千萬樹饒伊未敢苦争春
晩春酒醒尋夢得
料合同惆悵花殘酒亦殘醉心忘老易醒眼别春難獨
出雖慵嬾相逢定喜歡還攜小蠻去試覓老劉看(小蠻酒榼)
(名也)
感事
服氣崔常侍(晦叔)燒丹鄭舍人(居中)常期生羽翼那忽化灰
塵每遇淒涼事還思潦倒身唯知趁杯酒不解鍊金銀
睡適三尸性慵安五藏神無憂亦無喜六十六年春
和裵令公南庄絶句(裵云野人不識中書令喚作陶家與謝家)
陶廬僻陋那堪比謝墅幽微不足攀何似嵩峰三十六
長隨申甫作家山
宅西有流水牆下構小樓臨玩之時頗有幽趣
因命歌酒聊以自娛獨醉獨吟偶題五絶句
伊水分来不自由無人解愛為誰流家家抛向牆根底
唯我栽蓮越(一作起)小樓
水色波文何所似麴塵羅帶一條斜莫言羅帶春無主
自置樓来屬白家
日&KR1527;水光搖素壁風飄樹影拂朱欄皆言此處宜弦管
試奏霓裳一曲看
霓裳奏(一作試)罷唱梁州紅袖斜翻翠黛愁應是遥聞勝
近聽行人欲過盡逥頭
獨醉還須得歌舞自娛何必要親賓當時一部清商樂
亦不長將樂外人
偶作
籃舁出即忘歸舍柴戶昏猶未掩關聞客病時慙體健
見人忙處覺心閒清涼秋寺行香去和暖春城拜表還
木雁一篇須記取致身才與不才間
因夢得酬牛相公初到洛中小飲見贈(時牛相公辭罷)
(揚州節度就拜東都留守)
淮南揮手抛紅旆洛下迴頭向白雲政事堂中老丞相
制科場裏舊將軍宫城煙月饒全占關塞風光請半分
詩酒放狂猶得在莫欺白叟與劉君
幽居早秋閒詠
幽僻囂塵外清涼水木間卧風秋拂簟步月夜開關且
得身安泰從他世險艱但休争要路不必入深山軒鶴
留何用泉魚放不還誰人知此味臨老十年閒
和令狐僕射小飲聽阮咸
掩抑復淒清非琴不是筝還彈樂府曲别占阮家名古
調何人識初聞滿座驚落盤珠歴歴搖珮玉琤琤似勸
杯中物如含林下情時移音律改豈是昔時聲
燒藥不成命酒獨醉
白髮逢秋王(去聲)丹砂見火空不能留姹女争免作衰翁
頼有杯中綠能為面上紅少年心不遠只在半酣中
送盧郎中赴河東裵令公幕
别時暮雨洛橋岸到日涼風汾水波荀令見君應問我
為言秋草閉門多
送李滁州
君扵覺路深留意我亦禪門薄致功未悟病時須去病
已知空後莫依空白衣卧病(一作疾)嵩山下皂蓋行春楚
水東誰道三年千里别兩心同在道場中
長齋月滿寄思黯
一日不見如三月一月相思如七年似隔山河千里地
仍當風雨九秋天眀朝齋滿相尋去挈榼抱衾同醉眠
冬夜對酒寄皇甫十
霜殺中庭草冰生後院池有風空動樹無葉可辭枝十
月苦長夜百年強半時新開一瓶酒那得不相思
歲除夜對酒
衰翁歲除夜對酒思悠然草白經霜地雲黃欲雪天醉
依(烏皆切)香枕坐慵傍煖爐眠洛下閒来久眀朝是十年
御定全唐詩卷四百五十六
