欽定四庫全書
御定全唐詩卷一百九十二
韋應物
登高望洛城作
高臺造雲端遐瞰周四垠雄都定鼎地勢據萬國尊河
岳出雲雨土圭酌乾坤舟通(一作盈)南越貢城背北邙原
帝宅夾清洛丹霞捧朝暾葱蘢瑶臺榭&KR0772;窱雙闕門十
載構屯難兵戈若(一作久)雲屯膏腴滿榛蕪比屋空毁垣
聖主乃東眷俾賢拯元元熙熙居守化泛泛太府恩至
損當(一作方)受益苦寒必生温平明四城開稍見市井喧
坐感理亂迹永懷經濟言吾生自不達空鳥何翩翻天
高水流遠日晏城郭昏裵回訖旦夕聊用寫憂煩
同德寺閣集眺
芳節欲云晏遊遨樂相從高閣照丹霞飀飀含遠風寂
寥氛氲廓超忽神慮空旭日霽皇州岧嶤見两宫嵩少
多秀色羣山莫與崇三川浩東注瀍澗亦來同隂陽降
太和宇宙得其中舟車滿川陸四國靡不通舊堵今既
葺庶甿亦已豐周覽思自奮行當遇時邕
登寶意寺上方舊遊(寺在武功曾居此寺)
翠嶺香臺出半天萬家烟樹滿晴川諸僧近住不相識
坐聽微(一作岩)鐘記往年
登樂遊廟作
高原出東城鬱鬱見咸陽上有千載事乃自漢宣皇頹
壖久凌遲陳迹翳丘荒春草雖復綠驚風但飄揚周覽
京城内雙闕起中央微鐘何處來暮色忽蒼蒼歌吹喧
萬井車馬塞康莊昔人豈不爾百世同一傷(一作場)歸當
守冲漠跡寓心自忘
登西南岡卜居遇雨尋竹浪至灃壖縈帶數里
清流茂樹雲物可賞
登高創危構林表見川流微雨颯已至蕭條川氣秋下
尋密竹盡忽曠沙際遊紆曲(一作直)水分野綿延稼盈疇
寒花明廢墟樵牧笑榛丘雲水成(一作交)隂澹竹樹更清
幽適自戀佳賞(一作愜心賞又一作幽賞)復兹永日留
灃上與幼遐月夜登西岡翫花
置酒臨高隅佳人自城闕已翫滿川花還看滿川月花
月方浩然賞心何由歇
臺上遲客
高臺一悄(一作聊)望遠樹間朝暉但見東西騎坐(一作端)令
心賞違始霽郊原綠暮春啼鳥稀徒然對芳物何能獨
醉歸
登樓
兹樓日登眺流歲暗蹉跎坐厭淮南守秋山紅樹多
善福寺閣
殘霞照高閣青山出遠林晴明一登望瀟灑此幽襟
樓中月夜
端令倚懸檻長望抱沈憂寧知故園月今夕在兹樓衰
蓮送餘馥華露湛新秋坐見蒼林變清輝愴已休(一作收)
寒食後北樓作
園林過新節風花亂高閣遥聞擊鼓聲蹴踘軍中樂
西樓
高閣一長望故園何日歸烟塵擁(一作在)函谷秋雁過來
稀
夜望
南樓夜巳寂暗鳥動林間不見城郭事沈沈唯四山
晩登郡閣
悵然高閣望巳掩東城關春風偏送柳夜景欲沈山
登重玄寺閣
時暇陟雲構晨霽澄景光始見吳都(一作郡)大十里鬱蒼
蒼山川表明麗湖海呑大荒合沓臻水陸駢闐會四方
俗繁節又暄雨順物亦康禽魚各翔泳草木遍芬芳於
兹省甿俗一用勸農桑誠知虎符忝但恨歸路長
觀早朝
伐鼔通嚴城車馬溢廣躔煌煌列明燭朝服照華鮮金
門杳深沈尚聽清漏傳河漢忽已没司閽啟晨關丹殿
據龍首崔嵬對南山寒生千門裏日照雙闕間禁旅下
成列爐香起中天輝輝覩明聖濟濟行(音航)俊賢媿無鴛
鷺姿短翮空飛還誰當假毛羽雲路相追攀
陪元侍御春遊
何處醉春風長安西復東不因俱罷職豈得此時同貰
酒宣平里尋芳下苑中往來楊柳陌猶避昔年驄
遊龍門香山泉
山水本自佳遊人已忘慮碧泉更幽絶賞愛未(一作不)能
去潺湲寫幽磴繚繞帶(一作對)嘉樹激轉忽殊流歸泓又
同注羽觴自成(一作伐)翫永日亦延趣靈草有時香仙(一作)
(山)源不知處還當候圓月攜手重遊寓
龍門遊眺
鑿山導伊流中斷若天闢都門遥相望佳氣生朝夕素
懷出塵意適有携手客精舍遶(一作繚)層阿千龕隣(一作鱗)
峭壁緣雲路猶緬憩澗鐘已寂花樹發烟華淙流散石
脈長嘯招遠風臨潭潄金碧日落望都城人間何役役
(一作襄回悵還駕城闕多物役)
洛都遊寓
東風日已和元化亮無私草木同時植生條有高畢罷
官守園廬豈不懷渴飢窮通非所干跼促當何為佳辰
幸可遊親友亦相追朝從華林宴暮返東城期掇英出
蘭臯翫月步川坻軒冕誠可慕所憂在縶維
再遊龍門懷舊侣(嘗與竇黃州洛陽韓丞澠池李丞密鄭二尉同遊)
两山鬱相對晨策方上干靄靄眺都城悠悠俯清瀾邈
矣二三子兹焉屢遊盤良時忽已周獨往念前歡好鳥
始云至衆芳亦未闌遇物豈殊昔慨傷自有端
莊嚴精舍遊集
良遊因時暇乃在西南隅綠烟凝層城豐草滿通衢精
舍何崇曠煩跼一弘舒架虹施廣蔭構雲眺八區即此
塵境遠忽聞幽鳥殊新林(一作秋)泛景光叢綠含露濡永
日亮難遂平生少歡娛誰能遽還歸幸與(一作得)高士俱
府舍月遊
官舍(一作寺)耿深夜佳月喜同遊横河俱半落泛露忽驚
秋散彩疎羣樹分規澄素流心期與浩景蒼蒼殊未收
任鄠令渼陂遊眺
野水灔長塘烟花亂晴日氤氲綠樹多蒼翠千山出遊
魚時可見新荷尚未密屢往心獨閒恨無理人術
西郊遊矚
東風散餘沍陂水淡巳綠(一本作渌)烟芳何處尋杳靄春山
曲新禽哢暄節晴光泛嘉木一與諸君遊華觴忻見屬
再遊西郊渡
水曲一追遊遊人重懷戀嬋娟昨夜月還向波中見驚
禽棲不定流芳寒未徧携手更何時佇看花似霰
月溪與幼遐君貺同遊(時二子還城)
岸篠覆廻溪廻溪曲如月沈沈水容綠寂寂流鶯(一作鶯初)
歇淺石方凌亂遊禽時出没半雨夕陽霏緣源雜花發
明晨重來此同心應巳闕
與幼遐君貺兄弟同遊白家竹潭
清賞非素期偶遊方自得前登絶嶺險下視深潭黑密
竹已成暮歸雲殊未極春鳥依谷暄紫蘭含幽色巳將
芳景遇復欵平生憶終念一歡别臨風還默默
秋夕西齋與僧神静遊
晨登西齋望不覺至夕曛正當秋夏交原野起烟氛坐
聽凉飈舉華月稍披雲漠漠山猶隠灧灧川始分物幽
夜更殊境静興彌臻息機非傲世于時乏嘉聞究空自
為理况與釋子羣
觀田家
微雨衆卉新一雷驚蟄始田家幾日閒耕種從此起丁
壯俱在野場圃亦就理歸來景常晏飲犢西澗水飢劬
不自苦膏澤且為喜倉廪無宿儲徭役猶未巳方慙不
耕者禄食出閭里
園亭覽物
積雨時物變夏綠滿園新殘花已落實高笋半成筠守
此幽棲地自是忘機人
觀灃水漲
夏雨萬壑湊灃漲(一作流)暮渾渾草木盈川谷澶漫一平
吞槎梗方瀰泛濤沬亦洪翻北来注涇渭所過無安源
雲嶺同昏黑觀望悸心魂舟人空斂棹風波正自奔
陪王卿郎中遊南池
鵷鴻俱失侣同為此地遊露浥荷花氣風散柳園秋烟
草凝衰嶼星漢泛歸流林高初上月塘深未轉舟清言
屢往復華樽始獻酬終憶秦川賞端坐起離憂
南園陪王卿遊矚
形跡雖拘檢世事澹無心郡中多山水日夕聽幽禽几
閣文墨暇園林春景深雜花芳意散綠池暮色沈君子
有高躅相携在幽尋一酌何為貴可以寫冲襟
遊西山
時事方擾擾幽賞獨悠悠弄泉朝涉澗采石夜歸州揮
翰題蒼峭下馬歴嵌丘所愛唯山水到此即淹留
春遊南亭
川明氣巳變巖寒雲尚擁南亭草心綠春塘泉脈動景
煦聽禽響雨餘看柳重逍遥池舘華益媿專城寵
再遊西山
南譙古山郡信是高人居自歎乏弘量終朝親簿書於
時忽命駕秋野正蕭疎積逋誠待責尋山亦有餘測測
石泉冷曖曖烟谷虚中有釋門子種果(一作藥)結茅廬出
身厭名利遇境即躊躇守直雖多忤視險方晏如况將
塵埃外襟抱從此舒
遊靈巖寺
始入松路永獨忻山寺幽不知臨絶檻乃見西江流吳
岫分烟景楚甸散林丘方悟關塞眇重軫故園愁聞鐘
戒歸騎憩澗惜良遊地疎泉谷狹春深草木稠兹焉賞
未極清景(一作澹)期杪秋
與盧陟同遊永定寺北池僧齋
密竹行已遠子規啼更深綠池芳草氣閒齋春樹隂晴
蝶飄蘭逕遊蜂遶花心不遇君携手誰復此幽尋
遊溪
野水烟鶴唳楚天雲雨空翫舟清景晩垂釣綠蒲中落
花飄旅衣歸流澹清風緣源不可極遠樹但青葱
遊開元精舍
夏衣始輕體遊步愛僧居果園新雨後香臺照日初綠
隂生晝静(一作寂)孤花表春餘符竹方為累形跡一來疎
襄武舘遊眺
州民知禮讓訟簡得遨遊高亭憑古地山川當暮秋是
時秔稻熟西望盡田(一作平)疇仰恩慙政拙念勞喜歲收
澹泊風景晏繚繞雲樹幽節往情惻惻天高思悠悠嘉
賓幸雲集芳罇始淹留還希習池賞(一作還喜曲池濱)聊以駐
鳴騶
秋景詣瑯瑘精舍
屢訪塵外跡未窮幽賞情高秋天景遠始見山水清上
陟巖殿憩暮看雲壑平蒼茫寒色起迢遞晩鐘鳴意有
清夜戀身為符守嬰悟言(一作方愛)緇衣子蕭灑中林行
同韓郎中閒庭南望秋景
朝下抱餘素地高心本閒如何趨府客罷秩見秋山疎
樹共寒意遊禽同暮還因君悟清景西望一開顔
慈恩精舍南池作
清境豈云遠炎氛忽如遺重門布綠隂菡蓞滿廣池石
髮散清淺林光動漣漪緣崖摘紫房扣檻集靈龜浥浥
餘露氣馥馥幽襟披積喧忻物曠躭玩覺景馳明晨復
趨府幽賞當反思
雨夜宿清都觀
靈飈動閶闔微雨灑瑶林復此新秋夜高閣正沈沈曠
歲恨殊跡兹夕一披襟洞戶含凉氣網軒構層隂况自
展良友芳罇遂盈斟適悟委前妄清言怡道心豈戀腰
間綬如彼籠中禽
善福精舍秋夜遲諸君
廣庭獨閒步夜色方湛然丹閣已排雲皓月更(一作正)高
懸繁露降秋節蒼林鬱芊芊仰觀天氣凉高詠古人篇
撫已亮無庸結交賴羣賢屬予翹思時方子中夜眠相
去隔城闕佳期屢徂(一作阻)遷如何日夕待見月三四圓
東郊
吏舍跼終年出郊曠清曙楊柳散和風青山澹吾慮依
叢適自憩緣澗還復去微雨靄芳原春鳩鳴何處樂幽
心屢止遵事跡猶遽終罷斯(一作期)結廬慕陶真可庶
秋郊作
清露澄境遠旭日照林初一望秋山淨蕭條形迹疎登
原忻時稼采菊行故墟方願沮溺耦淡泊守田廬
行寬禪師院
北望極長廊斜扉映(一作掩)藂竹亭午一來尋院幽僧亦
獨唯聞山鳥啼愛此林下宿
神静師院
青苔幽巷徧新林露氣微經聲在深竹高齋獨掩扉憩
樹愛嵐嶺聽禽悦朝暉方耽静中趣自與塵事違
精舍納凉
山景寂巳晦野寺變蒼蒼夕風吹高殿露葉散林光清
鐘始戒夜幽禽尚歸翔誰復掩扉卧不詠南軒凉
藍嶺精舍
石壁精舍高排雲聊直上佳遊愜始願忘險得前賞崖
傾景方晦谷轉川如掌綠林含蕭條飛閣起弘敞道人
上方至深夜還獨往日落羣山隂天秋百泉響所嗟累
已成安得長偃仰
道晏寺主院
北隣有幽竹潜筠穿我廬往來地已密心樂道者居殘
花廻往節輕條蔭夏初聞鐘北窗起嘯傲永日餘
義演法師西齋
結茅臨絶岸隔水聞清磬山水曠蕭條登臨散情性稍
指緣原騎還尋汲澗逕長嘯倚亭樹悵然川光暝
澄秀上座院
繚繞西南隅鳥聲轉幽静秀公今不在獨禮高僧影林
下噐未收何人適煮茗
至西峰蘭若受田婦饋
攀崖復緣澗遂造幽人居鳥鳴泉谷暖土起萌甲舒聊
登石樓憩下翫潭中魚田婦有嘉獻潑撒新歲餘常怪
投錢飲事與賢逹疎今我何為答鰥寡欲焉如
曇智禪師院
高年不復出門徑(一作援)衆草生時夏方新雨果藥發餘
榮疎澹下林景流暮幽禽情身名两俱遣獨此野寺行
起度律師同居東齋院
釋子喜相偶幽林俱避喧安居同僧夏清夜諷道言對
閣景恒晏步庭隂始繁逍遥無一事松風入南軒
遊瑯瑘山寺
受命恤人隠兹遊久未遑鳴騶響幽澗(一作谷)前旌耀崇
岡青冥臺砌寒綠縟草木香填壑躋花界疊石構雲房
經製隨巖轉繚繞豈定方新泉泄隂壁高蘿蔭綠塘攀
林一栖止飲水得清凉物累誠可遣疲甿終未忘還歸
坐郡閣但見山蒼蒼
同越瑯瑘山(趙氏生辟彊)
石門有雪無行跡松壑凝烟滿衆香餘食施庭寒鳥下
破衣掛樹老僧亡
詣西山深師
曹溪舊弟子何緣住此山世有征戰事心將流水閒埽
林驅虎出宴坐一林間藩守寧為重擁騎造雲關
尋簡寂觀瀑布
躡石欹危過急澗攀崖迢遞弄懸泉猶將虎竹為身累
欲付歸人絶世緣
簡寂觀西澗瀑布下作
淙(一作深)流絶壁散虚烟翠澗深叢際松風起飄來灑塵
襟窺蘿翫猿鳥解組傲雲林茶果邀真侣觴酌洽同心
曠歲懷兹賞行春始重尋聊將横吹笛一寫山水音
遊南齋
池上鳴佳禽僧齋日幽寂高林晚露清紅藥無人摘春
水不生烟荒岡筠翳石不應朝夕遊良為蹉跎客
南園
清露夏天曉荒園野氣通水禽遥泛雪池蓮迥披紅幽
林詎知暑環舟似不窮頓灑塵喧意長嘯滿襟風
西亭
亭宇麗朝景簾牖散暄風小山初搆石珍樹正然紅弱
藤已扶樹(一作援)幽蘭欲成叢芳心幸如此佳人時不同
夏景園廬
羣木晝隂静北窗凉氣多閒居逾時節夏雲巳嵯峨搴
葉愛繁綠緣澗弄驚波豈為論夙志對此青山阿
夏至避暑北池
晝晷已云極宵漏自此長未及施政教所憂變炎凉公
門日多暇是月農稍忙高居念田里苦熱安可當亭午
息羣物獨遊愛方塘門閉隂寂寂城高樹蒼蒼綠筠尚
含粉圓荷始散芳於焉灑煩抱可以對華觴
題從姪成緒西林精舍書齋
棲身齒(一作始)多暮息心君獨少慕謝始精文依僧欲觀
妙冽泉前階注清池北窗照果藥雜芬敷松筠疎蒨峭
屢躋幽人境每肆芳辰眺採栗玄猿窟擷芝丹林嶠紵
衣豈寒禦蔬食非飢療雖甘巷北單(一作簟)豈塞青紫耀
郡有優賢榻朝編貢士詔欲同(一作求)朱輪載勿憚移文
誚
題鄭弘憲侍御遺愛草堂
居士近依僧青山結茅屋疎松映嵐晚春池含苔綠繁
華冒陽嶺新禽響幽谷長嘯攀喬林慕兹高世躅
同元錫題瑯瑘寺
適從郡邑喧又兹三伏熱山中清景多石罅寒泉潔花
香天界事松竹人間别殿分嵐嶺明磴臨懸(一作玄)壑絶
昏旭窮陟降幽顯盡披閱嶔(一作嶺)駭風雨區寒知龍蛇
穴情虚澹泊生境寂塵妄滅經世豈非道無為厭車(一作)
(歸)轍
題鄭拾遺草堂
借地結茅棟横竹掛朝衣秋園雨中綠幽居塵事違隂
(一作凉)井夕蟲亂高林霜果稀子有白雲意搆此想巖扉
御定全唐詩卷一百九十二
