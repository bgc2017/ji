欽定四庫全書
御定全唐詩卷二百二十
杜甫
觀打魚歌
緜州江水之(一作水)東津魴魚鱍鱍色勝銀漁人漾舟沈
大網截江一擁數百鱗衆魚常才盡却棄赤鯉騰出如
有神潛龍無聲老蛟怒回(一作西)風颯颯吹沙塵饔子左
右揮雙刀膾飛金盤白雪高徐州禿尾(即鱮似魴而大頭)不足
憶(一作惜)漢隂槎頭遠遁逃魴魚肥美知第一既飽歡娛
亦蕭瑟君不見朝來割素鬐咫尺波濤永相失
又觀打魚
蒼江魚(一作漁)子清晨集設網提綱萬(一作取)魚急能者操
舟疾若風撐突波濤挺叉入小魚脱漏不可記(一作紀)半
死半生猶戢戢大魚傷損皆垂頭屈強泥沙(一作沙頭)有時
立東津觀魚已再來主人罷鱠還傾杯日暮蛟龍改窟
穴山根鱣鮪隨雲雷干戈兵革鬭未止(一作干戈格鬭尚未已)鳳
凰麒麟安在哉吾徒胡為縱此樂暴殄天物聖所哀
越王樓歌(太宗子越王貞為緜州刺史作臺扵州城西北樓在臺上)
緜州州府何磊落顯慶年中越王作孤城西北起高樓
碧瓦朱甍照城郭樓下長江百丈清山頭落日半輪明
君王舊跡今人賞轉見千秋萬古情
海棕行(亦椶類但不皮而幹葉菆扵杪一云波斯棗木無旁枝三五年一著子)
左緜公館清江濆海棕一株高入雲龍鱗犀甲相錯落
蒼稜白皮十抱文自(一作但)是衆木亂紛紛海棕焉知身
出羣移栽北辰不可得時有西域胡僧識
姜楚公畫角鷹歌(姜皎上邽人善畫鷹鳥官至太常封楚國公)
楚公畫鷹鷹戴角殺氣森森(一作如)到幽朔觀者貪愁(一作)
(徒驚)掣臂(一作壁)飛畫師不是無心學此鷹寫真在左緜却
嗟眞骨遂虚傳梁間燕雀休驚怕亦未摶空上九天
相逄歌(一作從行)贈嚴二别駕(一作嚴别駕相逄歌)
我行入東川十步一回首成都亂罷氣蕭颯(一作瑟一作索)浣
花草堂亦何有梓中(一作州)豪俊(一作貴)大者誰本州從事
知名久把臂開尊飲我酒酒酣擊劒蛟龍吼烏帽拂塵
青螺(一作騾)粟紫衣將炙緋衣走銅盤燒蠟光(一作炎)吐日
夜如何其初促䣛黃昏始扣主人門誰謂俄頃(一作我傾)膠
在漆萬事盡付形骸外百年未見(一作及)歡娛畢神傾意
豁真佳士久客多憂今愈疾高視乾坤又可(一作何)愁一
軀(一作體)交態同(一作真)悠悠垂老遇君未恨晚似君須向
古人求
光禄坂(在梓州銅山縣)行
山行落日下絶壁西望千山萬山(一作水)赤樹枝有鳥亂
鳴(一作棲)時暝色無人獨歸客馬驚不憂深谷墜草動只
怕長弓射安得更似開元中道路即今多(一作何)擁隔
冬到金華山觀因得故拾遺陳公學堂遺跡(陳子)
(昂射洪人少讀書金華山後節度使李叔明為立旌德碑扵山之讀書堂側)
涪右衆山内金華紫崔嵬上有蔚藍天垂光抱瓊臺繫
舟接絶壁杖策窮縈回四頋俯層巔澹然川谷開雪嶺
日色(一作光)死霜鴻有餘哀焚香玉女跪霧裏仙人來陳
公讀書堂石柱仄青苔悲風為我起激烈傷雄才
陳拾遺故宅(宅在射洪縣東七里東武山下)
拾遺平昔居大屋(一作宅)尚修椽悠揚(一作悠)荒山日慘澹
(一作崔崒)故園(一作國)煙位下曷足傷所貴者聖賢有才繼騷
雅哲匠不比肩公生揚馬後名與日月懸同遊英俊人
多秉輔佐權彦昭(趙彦昭字奐然甘州人與郭元振張說相友善)超(一作趙)玉價
郭振起通泉(元振為通泉尉)到今素璧滑灑翰銀鉤連盛事會
一時此堂豈千年終古立(一作占)忠義感遇有遺編
謁文公上方
野寺隱喬木山僧高下居石門日色異絳氣横扶疎窈
(一作窅)窕入風磴長蘆紛卷舒庭前猛虎臥遂得文公廬
俯視萬家邑煙塵對階除吾師雨花外不下十年餘長
者自布金禪龕只晏如大(一作火)珠脱玷翳白月(一作日)當
空虚甫也南北人蕪蔓少耘鋤久遭詩酒汚何事忝簪
裾王侯與螻蟻同盡隨丘墟願聞第一義回向心地初
金篦刮眼膜價重百車渠無生有汲引兹理儻吹嘘
奉贈射洪李四丈(明甫)
丈人屋上烏人好烏亦好人生意氣豁不在相逄早南
京亂初定所向邑(一作色)枯槁遊子無根株茅齋付秋草
東征下月峽挂席窮海島萬里湏十金妻孥未相保蒼
茫風塵際蹭蹬騏驎老志士懷感傷心胸已傾倒
早發射洪縣南途中作
將老憂貧窶筋力豈能及征途乃(一作後一作復)侵星得使諸
病入鄙人寡道氣在困無獨立俶装逐徒旅達曙(一作曉)
凌險澀寒日出霧遲清江轉山急僕夫行不進駑馬若
(一作苦)維縶汀洲稍疏散風景開怏(一作悁)悒空慰所尚懷
終非曩遊集衰顔偶一破勝事難屢(一作皆空)挹茫然阮籍
途更灑楊朱泣
通泉驛南去通泉縣十五里山水作
溪行衣自濕亭午氣始散冬溫蚊蚋在(一作集)人遠鳬鴨
亂登頓生曾隂欹傾出高岸驛樓衰柳側縣郭輕煙畔
一川何綺麗盡目(一作日)窮壮觀山色遠寂莫江光夕滋
漫傷(一作知)時媿孔父去國同王粲我生苦飄零所歴有
嗟歎
過郭代公故宅(郭元振貴鄉人宅在京師宣陽里此當是尉通泉時所居)
豪俊初未遇其跡或脱略代公尉通泉放意何自若及
夫登衮冕直氣森噴薄(一本此下有精魄凛如在所歴終蕭索)磊落見異
人豈伊常情度定策神龍後(先天二年明皇誅太平公主睿宗御承天門大臣俱)
(走匿獨郭元振總兵扈宿禁中事定封代國公此云神龍盖太平擅寵亂政禍胎在神龍時也)宫中翕
清廓俄頃辨尊親指揮存頋託羣公有(一作見)慙色王室
無削弱迥出名臣上丹青照臺閣我行得遺跡(一作址)池
館皆疏鑿壮公臨事斷頋步涕横落(草堂本精魄凛如在一聯在此下)
高詠寶劒篇神交付冥漠(武后索其文上寶劎篇)
觀薛稷少保書畫壁(稷汾隂人工書畫官至太子少保封晉國公以太平)
(公主亂坐知謀賜死)
少保有古風得之陜郊篇(稷秋日還京詩云驅車越陜郊)惜哉功名忤
但見書畫傳我游梓州東遺跡涪江邊畫藏青蓮界書
入金牓懸仰看垂露姿不崩亦不騫鬱鬱三大字(通泉夀聖)
(寺聚古堂有薛稷所書慧普寺三字徑三尺)蛟龍岌相纏又揮西方變發地
扶屋椽慘澹壁飛動到今色未填此行疊壮觀郭薛俱
才賢不知百載後誰復來通泉
通泉縣署屋壁後薛少保畫鶴(稷尤善畫鶴屏風六扇鶴樣自)
(稷始)
薛公十一鶴皆寫青田(青田有雙白鶴年年生子長大便去只餘二老鶴在耳多云神)
(仙所養)真畫色久欲盡蒼然猶出塵低昂各有意磊落如
長人佳此志氣遠豈惟粉墨新萬里不以力羣遊森會
神威遲白鳳態非是倉庚鄰高堂未傾覆常(一作幸)得慰
嘉賓曝露牆壁外終嗟風雨頻赤霄有真骨恥飲洿池
津冥冥任所往脱略誰能馴
陪王侍御同登東山最高頂宴姚通泉晚攜酒
泛江(東山在潼川涪江上)
姚公美政誰與儔不減昔時陳太丘邑中上客有柱史
多暇日陪驄馬遊東山高頂羅珍羞下頋城郭銷我憂
清江白日落欲盡復攜美人登綵舟笛聲憤怨(一作怒)哀
中流妙舞逶迤夜未休燈前往往大魚出聽曲低昂如
有求三更風起寒浪湧取樂喧呼覺船重滿空星河光
破碎四座賓客色不動請公臨深(一作江)莫相違回船罷
酒上馬歸人生歡會豈有極無使霜過(一作露)霑人衣
春日戲題惱郝使君兄(一本無兄字)
使君意(一作俊)氣凌青霄憶昨歡娛常見招細馬時鳴金
騕褭佳人屢出董嬌饒(一作嬈)東流江水西飛燕可惜春
光不相見願擕王趙兩紅顔再騁肌膚如素練通泉百
里近梓州請(一作諸)公一來開我愁舞處重看花滿面尊
前還有錦纏頭
短歌行贈王郎司直(草堂本此首編入大歴三年以詩中仲宣樓頭之句)
(宜客荆州時作也)
王郎酒酣拔劒斫地歌莫哀我能拔爾抑塞磊落之竒
才豫章翻風白日動鯨魚跋浪滄溟開且脱佩劒(一作劒佩)
休裵回西得諸侯櫂錦水欲向何門趿(一作颯)珠履仲宣
樓頭春色(一作已)深青眼高歌望吾子眼中之人吾老矣
短歌行送祁錄事歸合(一作卭)州因寄蘇使君
前者途中一相見人事經年記君面後生相動(一作勸)何
寂寥君有長才不貧賤君今起柁春江流余亦沙邊具
小舟幸為達書賢府主江花未盡會江樓
陪章留後惠義寺餞嘉州崔都督赴州(節度使朝覲擇)
(置留後一人時章彜為梓州留後)
中軍待上客令肅事有恒前驅入寶地祖帳飄金繩南
陌(一作伯)既留歡兹山亦深登清聞樹杪磬遠謁雲端僧
回策匪新岸(一作崖)所攀仍舊藤耳激洞門飈目存寒谷
冰出塵閟軌躅畢景遺炎蒸永願坐長夏將衰棲大乘
羇旅惜宴會艱難懷友朋勞生共幾何離恨兼相仍
將適吳楚留别章使君留後兼幕府諸公得柳
字
我(一作甫)來入蜀門歲月亦已久豈惟長兒童自覺成老
醜常恐性坦率失身為杯酒近辭痛飲徒折節萬夫(一作)
(人)後昔如(一作若)縱壑魚今如喪家狗既無遊方戀行止
復何有相逄半新故取别隨薄厚不意青草湖扁舟落
吾手眷眷章梓州開筵俯高柳樓前出騎馬帳下羅賓
友健兒簸紅旗此樂或(一作幾)難朽日車隱崐崘鳥雀噪
戶牖波濤未足畏(一作慰)三峽徒雷吼所憂盜賊多重見
衣冠走中原消息斷黃屋今安否終作適荆蠻安排用
莊叟隨雲拜東皇挂席上南斗有使即寄書無使長回
首
山寺(原注得開字章留後同遊)
野寺根(一作限)石壁諸龕徧崔嵬前佛不復辨百身一莓
苔雖(一作惟)有古殿存世尊亦塵埃如聞龍象泣足令信
者哀使君騎紫馬捧擁從西來樹羽静千里臨江久裵
回山僧衣藍縷告訴棟梁摧公為頋(一作領)賓徒(一作從一作兵)
(從)咄嗟檀施開吾知多羅樹却倚蓮華臺諸天必歡喜
鬼物無嫌猜以兹撫士卒孰曰非周才窮子失淨處(見法)
(華經)高人憂禍胎歲晏風破肉荒林寒可迴思量入(一作人)
道苦自哂同嬰孩
椶拂子
椶拂且薄陋豈知身效能不堪代白羽有足除蒼(一作青)
蠅熒熒金錯刀擢擢朱絲繩非獨顔色好亦用(一作由)顧
盼稱吾老抱疾病家貧卧炎蒸咂膚倦撲滅頼爾甘服
膺物微世競棄義在誰肯徵三歲清秋至未敢闕緘縢
桃竹杖引贈章留後(竹兼可為蕈名桃笙)
江心(一作上)蟠石生桃竹蒼波噴浸尺度足斬根削皮如
紫玉江妃水仙惜不得梓潼使君(一作者)開一束滿堂賓
客皆歎息憐我老病贈兩莖出入爪甲鏗有聲老夫復
欲東南征乘濤鼔枻(一作棹)白帝城路幽必為鬼神奪拔
(一作仗)劒或與蛟龍争重為告曰杖兮杖兮爾之生也甚
正直慎勿見水踴躍學變化為龍使我不得爾之扶持
滅跡扵君山湖上之青峰噫風塵澒(一作鴻)洞兮豺虎齩
人忽失雙杖兮吾將曷從
寄題江外草堂(原注梓州作寄成都故居)
我生性放誕雅欲逃自然嗜酒愛風(一作修)竹卜居必(一作)
(此)林泉遭亂到蜀江臥疴遣(一作遺)所便誅茅初一畆廣
地方(一作必)連延經營上元始斷手寶應年敢謀土木麗
自覺面勢堅(一作賢)臺亭(一作亭臺)隨高下敞豁當清川雖(一作)
(惟)有會心侣數能同釣船干戈未偃息安得酣歌眠蛟
龍無定窟黃鵠摩蒼天古來達士志(一作賢達士)寧受外物
牽顧惟魯鈍姿豈識悔吝先偶擕老妻去慘澹凌風煙
事跡無固必幽貞媿雙全尚念四小松蔓草易(一作已)拘
纏霜骨不甚長永為鄰里憐
韋諷錄事宅觀曹將軍畫馬圖(一本下有歌字一本有引字曹)
(霸官左武衞將軍)
國初巳來畫鞍馬神妙獨數江都王(江都王緒霍王元軌子善書畫)將
軍得名三(一作四)十載人間又見真乘黃曾貎先帝照夜
白龍池十日飛霹靂内府殷紅馬腦盌(一作盤)偼伃傳詔
才人索盌賜將軍拜舞歸輕紈細綺相追飛(一作隨)貴戚
權門得筆跡始覺屏障生光輝昔日太宗拳毛騧(太宗六駿)
(五曰拳毛騧平劉黑闥所乘)近時郭家師子花今之新(一作畫)圖有二
馬復令識者久歎嗟此皆騎戰一敵萬縞素漠漠開風
沙其餘七匹亦殊絶迥若寒空動煙雪霜蹄蹴蹋長楸
間馬官厮養森成列可憐九馬(曹將軍九馬圖後藏薛紹彭家)争神駿
顧視清高氣深穏借問苦心愛者誰後有韋諷前支遁
憶昔廵幸新豐宫翠華拂天來向東騰驤磊落三萬匹
皆與此圖筋骨同自從獻寶朝河宗(用穆天子西征事)無復射
蛟江水中(用漢武帝事)君不見金粟(明皇泰陵在奉先縣金粟山)堆前松
柏裏龍媒去盡鳥呼風
送韋諷上閬州錄事參軍
國步猶艱難兵革未衰息萬方哀(一作尚)嗷嗷十載(一作年)
供軍食庶官務割剥不暇憂反側誅求何多門賢者貴
為德(一作賢俊媿為力)韋生富春秋洞徹有清識操持紀綱地
喜見朱絲直當令(一作因循)豪奪吏自此無顔色必若救瘡
痍先應去蟊賊揮淚臨大江高天意悽惻行行樹佳政
慰我深相憶
丹青引贈曹將軍霸
將軍魏武之子孫扵今為庶為清門英雄割據雖(一作皆)
巳矣文彩風流猶(一作今)尚存學書初學衞夫人(衞夫人名鑠展)
(之女李矩妻學書扵鍾繇)但恨無(一作未)過王右軍(王羲之學書扵衞夫人)丹青
不知老將至富貴於我如浮雲開元之中(一作年)常引見
承恩數上南薰殿凌煙功臣少顔色將軍下筆開生面
(當是重畫)良相頭上進賢冠猛將腰間大羽箭褒公鄂公(貞觀)
(十七年詔閻立本畫凌煙閣功臣二十四人鄂國公尉遲敬德第七褒國公叚志玄第十)毛髮動英
姿颯爽(一作颯)來(一作猶)酣戰先帝天(一作御)馬玉花驄畫工
如山貌不同是日牽來赤墀下迥(一作夐)立閶闔生長風
詔謂將軍拂絹素意(一作法)匠慘澹經營中斯湏九重真
龍出一洗萬古凡馬空玉花却在御榻上榻上庭前屹
相向(明皇好大馬西域大宛歲有獻貢命悉圖其駿)至尊含笑催賜金圉人太
僕皆惆悵弟子韓幹(幹大梁人初師曺霸後入供奉令師陳閎對曰陛下内廐馬乃臣師)
(也)早入室亦能畫馬窮殊相(一作状)幹惟畫肉不畫骨忍
使驊騮氣凋喪將軍畫(一作盡)善(一作妙一作善畫)盖有神必(一作)
(偶)逢佳士亦寫真即今飄泊干戈際屢貎尋常行路人
途窮反遭俗眼白世上未有如公貧(一作他富至今我徒貧)但看
古來盛名下終日坎壈纏其身
閬州東樓筵奉送十一舅往青城縣得昏字
曾城有高樓(一作會)制古丹雘存迢迢百餘尺豁達開四
門(東樓在保寧府治南嘉陵江上)雖有(一作會)車馬客而無人世喧遊目
俯大江列筵慰别魂是時秋冬交節往顔色昏天寒鳥
獸休(一作伏)霜露在草根今我送舅氏萬感集清尊豈伊
山川間回首盜賊繁高賢意不暇王命久崩奔臨風欲
慟哭聲出已復吞
嚴氏溪放歌行(溪在閬州東百餘里)
天下甲(一作兵)馬未盡銷豈免溝壑常漂漂劎南歲月不
可度邊頭公卿仍獨(一作何其)驕費心姑息是一役肥肉大
酒徒相要嗚呼古人已糞土獨覺志士甘漁樵况我飄
轉(一作蓬)無定所終日慽慽忍羇旅秋宿(一作夜)霜(一作清)溪
素月高喜得與子長夜語東遊西還力實倦從此將身
更何許知子松根長茯苓遲暮有意來同煑
南池(在閬中縣東南即彭道將魚池)
峥嶸巴閬間所向盡山谷安知有蒼池萬頃浸坤軸呀
然閬城南枕(一作控)帶巴江腹芰荷入異縣稉稻共比屋
皇天不無意美利戒止足高田失西成此物頗豐熟清
源多衆魚遠岸富喬木獨歎楓香林春時好顔色南有
漢王(一作主)祠(池在漢高祖廟旁)終朝走巫祝歌舞散靈衣荒哉
舊風俗高堂(一作皇)亦明王魂魄猶正直不應空陂上縹
緲親酒食滛祀自古昔非唯一川瀆干戈浩茫茫地僻
傷極目平生江海(一作溟渤)興遭亂身局促駐馬問漁舟躊
躇慰羈束
發閬中
前有毒蛇後猛虎溪行盡日無邨塢江風蕭蕭雲拂地
山木慘慘天欲雨女病妻憂歸意速(一作急)秋風錦石誰
復(一作能)數别家三月一得書(一作書來)避地何時免愁苦
寄韓諫議(舊本有注字一云注乃汯之誤韓休之子汯上元中為諫議大夫此詩為)
(李泌隠衡山而作欲諫議貢薦之也)
今我不樂思岳陽身欲奮飛病在牀美人娟娟隔秋水
濯足洞庭望八荒鴻飛冥冥日月白青楓葉赤天雨(一作)
(飛)霜玉京羣帝集北斗或騎騏驎翳鳳皇芙蓉旌旗(一作)
(旄)煙霧樂(一作落)影動倒景搖瀟湘星宫之君醉瓊漿羽
人稀少不在旁似聞昨者(一作夜)赤松子恐是漢代韓張
良昔隨劉氏定長安帷幄未改神慘傷國家成敗吾豈
敢色難腥腐餐風(一作楓)香周南留滯古所(一作莫)惜南極
老人應夀昌美人胡為隔秋水焉得置之貢玉堂
憶昔二首
憶昔先皇(謂肅宗)廵朔方千乘萬騎入咸陽隂山驕子汗
血馬長驅東胡胡走藏鄴城反覆不足怪關中小兒(李輔)
(國閑廐馬家小兒)壞紀綱張后不樂上為忙至今今上(謂代宗)猶
撥亂勞身焦思補四方我昔近侍叨奉引出兵(一作兵出)整
肅不可當(一作忘)為留猛士守未央致使岐雍防西羌犬
戎直來坐御牀百官跣足隨天王(程元振數譖郭子儀遂觧兵柄乾元後數)
(年邠鳳西北盡䧟蕃戎代宗幸陜詩盖指此)願見北地傅介子老儒不用尚
書郎
憶昔開元全盛日小邑猶藏萬家室稻米流脂粟米白
公私倉廪俱豐(一作富一作盈)實九州道路無豺虎(一作狼)遠行
不勞吉日出齊紈魯縞車班班男耕女桑不相失宫中
聖人奏雲門天下朋友皆膠漆百餘年間未災變叔孫
禮樂蕭何律豈聞一絹直萬錢有田種榖今流血洛陽
宫殿燒焚盡宗廟新除狐兔穴傷心不忍問耆舊復恐
初從亂離說小臣魯鈍無所能朝廷記識蒙禄秩周宣
中興望我皇灑血(一作淚)江漢身(一作長)衰疾
冬狩行(原注時梓州刺史章彛兼侍御史留後東川)
君不見東川節度兵馬雄校獵亦似觀成功夜發猛士
三千人清晨合圍步驟同禽獸已斃十七八殺聲落日
回蒼穹幕前生致九青兕馲駝&KR1041;峞垂玄熊東西南北
百里間髣髴蹴蹋寒山空有鳥名鸜鵒力不能高飛逐
走蓬肉味不足登鼎俎何為見羈虞羅中春蒐冬狩侯
(一作候)得同使君五馬一馬驄(彝兼侍御故云一馬驄)況今攝行大
將權號令頗有前賢風飄然時危一老翁十年厭見旌
旗紅喜君士卒甚整肅為我回轡擒西戎草中狐兔盡
何益天子不在咸陽宫朝廷雖無幽王禍得不哀痛塵
再蒙嗚呼得不哀痛塵再蒙(時代宗幸陜詔徵天下兵無一人應召者故感激言)
(之)
自平
自平宫中(一作中宫一作中官)呂太一(中使吕太乙為市舶使矯詔募兵作亂)收珠
南海千餘日近供生犀翡翠稀復恐征戎(一作戍)干戈密
蠻溪豪族小(一作山)動搖世封刺史非時(一作常)朝蓬萊殿
前(一作裏)諸主將才如伏波不得驕
釋悶
四海十年不觧兵犬戎(一作羊)也復臨咸京失道非關出
襄野(黃帝將見大隗至襄城之野)揚鞭忽是過胡(一作湖)城(即今蕪湖晉明帝察)
(王敦軍扵湖在當塗縣)豺狼塞路人斷絶烽火照夜屍縱横天子
亦應厭奔走羣公固合思升平但恐誅求不改轍聞道
嬖孽能(一作今)全生江邊老翁錯料事眼暗不見風塵清
贈别賀蘭銛
黃雀飽野粟羣飛動荆榛今君(一作吾)抱何恨寂莫向時
人老驥倦驤首蒼(一作饑)鷹愁易馴高賢世未識固合嬰
飢貧國步初返正(代宗幸陜初還)乾坤尚風塵悲歌鬢髮白遠
赴湘吳春我戀岷下芋君思千里(千里湖在溧陽縣)蓴生離與
死别自古鼻酸辛
别唐十五誡因寄禮部賈侍郎(賈至)
九載一相逢百年能幾何復為萬里别送子山之阿白
鶴久同林潛魚本同河未知棲集期衰老強高歌歌罷
兩悽惻六龍忽蹉跎相視髮皓白況難駐羲和胡星墜
燕地漢將仍横戈蕭條四海内人少豺虎多少人慎莫
投多虎信所過飢有易子食獸猶畏虞羅子負經濟才
天門鬱嵯峨飄颻(一作飄)適東周來往若(一作亦)崩波南宫
吾故人白馬金盤陀雄筆映千古見賢心靡(一作匪)他念
子善師事歲寒守舊柯為吾謝賈公病肺臥江沱
閬山歌
閬州城東靈(一作雪)山白閬州城北玉臺(一作壺)碧松浮欲
盡不盡雲江動將崩未(一作已)崩石那知根無鬼神會已
覺氣與嵩華敵中原格鬪且未歸應結茅齋看(一作著一作應)
(著茅齋向)青壁
閬水歌
嘉陵江色(一作山)何所似石黛碧玉相因依正憐日破浪
花(一作閬山)出更復春從沙際歸巴童蕩槳攲側過水雞銜
魚來去飛閬中勝事可腸斷閬州城南天下稀
草堂
昔我去草堂蠻夷塞成都今我歸草堂成(一作此)都適無
虞請陳初亂時反復乃湏臾(一作斯湏)大將赴朝廷羣小起
異圖(初嚴武入朝徐知道反旋為其下李忠厚所殺)中宵斬白馬盟歃氣已麤
西取邛南兵北斷劒閣隅布衣數十人亦擁專城居其
勢不兩大始聞蕃漢殊西卒却倒戈賊臣互相誅焉知
肘腋禍自及梟獍(一作鏡)徒義士皆痛憤紀綱亂相踰一
國實三公萬人欲為魚唱和作威福孰肯(一作能)辨無辜
眼前列杻械背後吹笙竽談笑行殺戮濺(一作流)血滿長
衢到今用鉞地風雨聞號呼鬼(一作人)妾與鬼馬色悲充
爾娛國家法令在此又足驚吁賤子且奔走三年望東
吳弧矢暗江海難為遊五湖不忍竟舍此復來薙榛蕪
入門四松在步屧萬竹疎舊犬喜我歸低徊入衣裾鄰
舍喜我歸酤酒擕胡蘆(一作提榼壺)大官喜(一作知)我來遣騎
問所湏城郭喜(一作知)我來賓客隘(一作溢)村墟天下尚未
寧健兒勝腐儒飄颻(一作飄)風塵際何地置(一作致)老夫於
時見(一作是)疣贅骨髓幸未枯飲啄媿殘生食薇不敢餘
四松
四松初移時大抵三尺強别來忽三載(一作歲)離立如人
長會看根不拔莫計枝凋傷幽色幸(一作會)秀發疎柯亦
(一作已)昂藏所插小藩籬本亦有隄防終然掁撥損得恡
(一作媿)千葉黃敢為故林主黎庶猶未康避賊今始歸春
草滿空堂覽物歎衰謝及兹慰淒凉清風為我起灑面
若微霜足以(一作為)送老姿(一作資)聊待(一作將)偃盖張我生
無根帶(一作蔕)配爾(一作汝)亦茫茫有情且賦詩事迹可兩
(一作兩可)忘勿矜千載後惨澹蟠穹蒼
水檻
蒼江多風飈雲雨晝夜飛茅軒駕巨浪焉得不低垂遊
子久在外門戶無人持高岸尚如(一作為)谷何傷浮柱欹
扶顚有勸誡恐貽識者嗤既殊大厦傾可以一木支臨
川視萬里何必闌檻為人生感故物慷慨有餘悲
破船
平生江海心宿昔具扁舟豈惟青溪上日傍柴門遊蒼
皇避亂兵緬邈懷舊丘鄰人亦已非野竹獨修修船舷
不重扣埋沒已經秋仰看西飛翼下媿東逝流故者或
可掘新者亦易求所悲數奔竄白屋難久留
營屋
我有隂江竹能令朱夏寒隂通積水内高入浮雲端甚
(一作如)疑鬼物憑不顧翦伐殘東偏若面勢戶牖永可安
愛惜已六載兹晨去千竿蕭蕭見白日洶洶開奔湍度
堂匪華麗養拙異考槃草茅雖薙葺衰疾方少寬洗然
順所適此足代加餐寂無斤斧響庶遂憩息歡
除草(原注去䕭草也䕭音潛一云即燖麻一云山韭非大約是惡草)
草有害扵人曾何生阻修其毒甚蠭蠆其多彌道周清
晨步前林江色未散憂芒刺在我眼焉能待高秋霜露
(一作雪)一霑凝(一作衣)蕙葉亦難留荷鋤先童穉日入仍討
求轉致水中央豈無雙釣舟頑根易滋蔓敢使依舊丘
自兹(一作移)藩籬曠更覺松竹幽芟夷不可闕疾惡信如
讐
揚旗(原注二年夏六月成都尹嚴公置酒公堂觀騎士試新旗幟)
江(一作風)雨颯長夏府中有餘清我公會賓客肅肅有異
聲初筵閱軍装羅列照廣庭庭空六(一作四)馬入駊騀揚
旗(一作旆)旌回回偃飛盖熠熠迸流星來纏(一作衝)風飈急
去擘山岳傾材歸俯身盡妙取略地平虹霓就掌握舒
卷隨人輕三州䧟犬戎(廣德元年劎南節度高適不能軍吐蕃䧟松維保三州)但
見西嶺青公來練猛士欲奪天邊城此堂不易升庸蜀
日已寧吾徒且加餐休適蠻與荆
太子張舍人遺織成褥段
客從西北來遺我翠(一作細)織成開緘風濤湧中有掉尾
鯨逶迤羅水族瑣細不足名客云充君褥承君終宴榮
空堂魑魅(一作魍魎)走高枕形神清領客珍重意顧我非公
卿留之懼不祥施之混柴荆服飾定尊卑大哉萬古程
今我一賤老裋(一作短)褐更無營煌煌珠宫物寝處禍所
嬰(一作縈)歎息當路子干戈尚縱横掌握有權柄衣馬自
(一作已)肥輕李鼎死岐陽實以驕貴盈來瑱賜自盡氣豪
直阻兵皆(一作昔)聞黃金多坐見悔吝生奈何田舍翁受
此厚貺情錦鯨卷還客始覺心和平振我麤席塵媿客
茹(一作飯)藜羹(史稱嚴武累年在蜀肆志逞欲恣行猛政窮極奢靡甫在幕下此詩特借以諷諭朋)
(友責善之道也)
莫相疑行
男兒生無所(一作一生無)成頭皓白牙齒欲落真可惜憶獻
三賦蓬萊宫自怪一日聲輝(一作燀一作烜)赫集賢學士如堵
牆觀我落筆中書堂往時文彩動人主此(一作今)日飢寒
趨路旁晚將末契託(一作節契)年少當面輸(一作論)心背面笑
寄謝悠悠世上兒不(一作莫)争好惡莫相疑
别蔡十四著作
賈生慟哭後寥落無其人安知蔡夫子高義邁等倫獻
書謁皇帝志已清風塵流涕灑丹極萬乘為酸辛天地
則創痍朝廷當(一作多)正臣異才復間出周道日惟新使
蜀見知已别顔始一伸主人薨城府(謂嚴武)扶櫬歸咸秦
巴道此相逢會我病江濱憶念鳳翔郡聚散俄十春我
衰不足道但願子意(一作音)陳稍令社稷安自契魚水親
我雖消渴甚敢㤀帝力勤尚思未朽骨復覩耕桑民積
水駕三峽浮龍倚長津(一作輪囷)揚舲洪濤間仗子濟物身
鞍馬下秦塞王城通北辰玄甲聚不散兵久食恐貧窮
谷無粟帛使者來相因若憑(一作逢)南轅吏(一作使)書札到
天垠
御定全唐詩卷二百二十
