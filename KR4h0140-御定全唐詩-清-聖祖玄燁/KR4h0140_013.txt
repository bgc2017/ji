欽定四庫全書
御定全唐詩卷十三
郊廟歌辭
享太廟樂章(唐書樂志曰貞觀中享太廟樂迎神用永和九變詞同皇帝行用太)
(和登歌酌鬯用肅和迎爼用雍和獻皇祖宣簡公皇祖懿王同用長發之舞景皇帝用大基之)
(舞元皇帝用大成之舞高祖用大眀之舞皇帝飲福用夀和送文舞出迎武舞入用舒和武舞)
(用凱安撤爼用雍和送神用永和其太和凱安詞同冬至圜丘並魏徵禇亮等作)
永和
於穆烈祖弘此丕基永言配命子孫保之百神既洽萬
國在兹是用孝享神其格思
肅和
大哉至德允兹眀聖格于上下聿遵誠敬嘉樂斯登鳴
球以詠神其降止式隆景命
雍和
崇兹享祀誠敬兼至樂以感靈禮以昭事粢盛咸絜牲
牷孔備永言孝思庶幾不匱
長發舞(唐會要曰貞觀十四年詔用顔師古許敬宗議皇祖宣簡公懿王廟並奏)
(長發之舞取詩云濬哲維商長發其祥也)
濬哲維唐長發其祥帝命斯祐王業克昌配天載德就
日重光本支百代申錫無疆
大基舞
猗與祖業皇矣帝先翦商德厚封唐慶延在姬猶稷方
晉踰宣基我鼎運於萬斯年
大成舞
周稱王季晉美帝文眀眀盛德穆穆齊芬藏用四履屈
道三分鏗鏘鍾石載紀鴻勲
大眀舞(唐會要曰貞觀十四年詔用顔師古䓁議高祖廟奏大眀之舞取易曰大)
(眀終始六位時成詩有大眀之篇稱文王有眀德也)
五紀更運三正逓升勛華既沒禹湯勃興神武命代靈
睠是膺望雲彰德察緯告徵上紐天維下安地軸徵師
涿野萬國咸服偃伯靈臺九官允穆殊域委賮懷生介
福大禮既飾大樂已和黑章擾囿赤字浮河功宣載籍
德被詠歌克昌厥後百祿是荷
夀和
八音斯奏三獻畢陳寳祚惟永暉光日新
舒和
聖敬通神光七廟靈心薦祚和萬方嚴禋克配鴻基遠
眀德惟馨鳳歷昌
雍和
於穆清廟聿修嚴祀四懸載陳三獻斯止籩豆徹薦人
祇介祉神維格思錫祚不已
永和
肅肅清祀烝烝孝思薦享昭備虔恭在兹雍歌徹俎祝
嘏陳辭用光武志永固鴻基
享太廟樂章(唐書樂志曰高宗永徽已後續造享太廟樂章獻太宗用崇德之舞)
(高宗用鈞天之舞中宗用太和之舞睿宗用景雲之舞皇祖宣皇帝用光大之舞舊樂章宣元)
(二宫同用長發其詞亦同開元十年始別造詞而宣帝更用光大云)
崇德舞
五運改卜千齡啟聖彤雲曉聚黃星夜暎葉闡珠囊基
開(後為圖開)玉鏡下臨萬㝢上齊七政霧開三象塵清九服
海溓星暉遠安邇肅天地交泰華夷輯睦翔泳歸仁中
外禔福績踰黜夏勲高翦商武陳七德刑設三章祥禽
巢閣仁獸遊梁卜年惟永景福無疆
鈞天樂
承天撫籙纂聖登皇遐清萬㝢仰協三光功成日用道
濟時康璇圖載永寳歷斯昌日月揚暉煙雲爛色河嶽
修貢神祇效職舜風攸偃堯曦先就睿感通寰孝思浹
宙奉揚先德虔遵曩狩展義天扄飛英雲岫化逸王表
神凝帝先乘雲厭俗馭日登玄
太和舞
廣樂既備嘉薦既新述先惟德孝饗惟親七獻具舉五
齊畢陳錫兹祚福於萬斯春
景雲舞
惟睿作聖惟聖登皇精感耀魄時膺會昌舜慙大孝堯
推讓王能事斯極振古誰方文眀履運車書同軌巍巍
赫赫盡善盡美衢室凝旈大庭端扆釋負之寄事光復
子脫屣高天登遐上玄龍湖超忽象野芊綿遊衣複道
薦果初年新廟奕奕眀德配天
光大舞
大業龍祉徽音駿尊潛居皇德赫嗣天昆展儀宗祖重
誠孝孫春秋無極享奏存存
享太廟樂章(唐書樂志曰太樂舊有享太廟迎神次金奏及送神詞三章不詳所)
(起)
迎神
七廟觀德百靈攸仰俗荷財成物資含養道光執契化
籠提象肅肅雍雍神其来饗
金奏
肅肅清廟巍巍盛唐配天立極累聖重光樂和管磬禮
備烝嘗永惟来格降福無疆
送神
五聲備奏三獻終祠車移鳳輦旆轉虹旗禮周籩豆誠
效虔祇皇靈徙蹕簮紳拜辭
武后享清廟樂章十首
第一
建清廟贊玄功擇吉日展禋宗樂已變禮方崇望神駕
降仙宫
第二
隆周創業寳命惟新敬宗茂典爰表虔禋聲眀已備文
物斯陳肅容如在懇志方申
第三登歌
肅敷大禮上謁尊靈敬申筐幣載表丹誠
第四迎神
敬奠蘋藻式罄虔襟潔誠斯展佇降靈歆
第五飲福
爰陳玉醴式奠瓊漿靈心有穆介福無疆
第六送文舞
帝圖草創皇業初開功高佐命業贊雲雷
第七迎武舞
赫赫玄功被穹壤皇皇至德洽生靈開基撥亂妖氛廓
佐命宣威海内清
第八武舞作
荷恩承顧託執契恭臨撫廟略静邊荒天兵耀神武
第九徹俎
登歌已闋獻禮方周欽承景福肅奉鴻休
第十送神
大禮言畢仙衞將歸莫申丹懇空瞻紫微
享太廟樂章(唐書樂志曰中宗神龍元年享太廟樂迎神用嚴和九變詞同皇帝)
(行用升和登歌祼鬯用虔和迎爼用歆和光皇帝酌獻用長發景皇帝酌獻用大基元皇帝酌)
(獻用大成高祖酌獻用大眀太宗酌獻用崇德五室舞詞並同貞觀高宗酌獻用鈞天舞詞同)
(光宅孝敬皇帝酌獻用承光皇帝飲福用延和送文舞出迎武舞入用同和武舞用寧和撤爼)
(用恭和送神用通和皇后助享皇后行用正和詞同貞觀中宫朝會登歌奠鬯用昭和皇后酌)
(獻飲福用誠敬撤爼用肅和送神用昭感)
嚴和
肅肅清廟赫赫玄猷功高萬古化奄十洲中興丕業上
荷天休祗奉先構禮備懷柔
昇和
顧惟菲薄纂歷應期中外同軌夷狄来思樂用崇德禮
以陳詞夕惕若厲欽奉弘基
虔和
禮標薦鬯肅事祠庭敬申如在敢託非馨
歆和
崇禋已備粢盛聿修潔誠斯展鍾石方遒
承光舞
金相載穆玉裕重輝養德清禁承光紫微乾宫候色震
象增威監國方永賓天不歸孝友自衷温文性與龍樓
正啟鶴駕斯舉丹扆流念鴻名式序中興考室永陳彛
俎
延和
巍巍累聖穆穆重光奄有區夏祚啟隆唐百蠻飲澤萬
國来王本枝億載鼎祚逾長
同和
惟聖配天敷盛禮惟天為大闡洪名恭禋展敬光先德
蘋藻申虔表志誠
寧和
炎馭失天(一作王)綱土德承天命英猷被寰宇懿躅隆邦
政七德已綏邊九夷咸底定景化覃遐邇深仁洽翔泳
恭和
禮周三獻樂闋九成肅承靈福悚惕兼盈
通和
祠容既畢仙座爰興停停鳳舉靄靄雲升長隆寳運永
錫休徵福覃貽厥恩被黎蒸
昭和
道洽二儀交泰時休四㝢和平環珮肅於庭實鍾石揚
乎頌聲
誠敬
顧惟菲質忝位椒宫虔奉蘋藻肅事神宗敢申誠絜庶
罄深衷睟容有裕靈享無窮
肅和
月禮已周雲和將變爰獻其醑載遷其奠眀德逾隆非
馨是薦澤霑動植仁覃㝢縣
昭感
鏗鏘韶濩肅穆神容洪規赫赫祠典雍雍已周三獻將
乘六龍虔誠有託懇志無從
享太廟樂章(唐書樂志曰眀皇開元七年享太廟樂迎神用永和皇帝行用太和)
(登歌酌瓚用肅和迎爼用雍和皇帝酌醴齊用文舞獻宣皇帝用光大舞光皇帝用長發舞景)
(皇帝用大政舞元皇帝用大成舞高祖用大眀舞太宗用崇德舞高宗用鈞天舞中宗用大和)
(舞睿宗用景雲舞皇帝飲福受脤用福和送文舞出迎武舞入用舒和亞獻終獻行事武舞用)
(凱安撤豆用登歌送神用永和按景皇帝舊用大基至是改用大政云樂章並特進行尚書左)
(丞相燕國公張說撰)
永和三章
肅九室諧八音歌皇慕動神心禮宿設樂妙尋聲眀備
祼奠臨
律迓氣音入玄依玉几御黼筵聆愾息僾周旋九韶遍
百福傳
信工祝永頌聲来祖考聽和平相百辟貢九瀛神休委
帝孝成
太和
時文聖后清廟肅邕致誠勤薦在貌思恭玉節肆夏金
鏘五鍾䋲䋲雲步穆穆天容
肅和
天子享孝工歌溥將躬祼鬱鬯乃焚膋薌臭以達隂聲
以求陽奉時烝嘗永代不忘
雍和二章
在滌嘉豢麗碑敬牲角握之牡色純之騂火傳陽燧水
溉隂精太公胖爼傅說和羹
俎豆有馥粢盛絜豐亦有和羹既戒既平鼔鐘管磬肅
唱和鳴皇皇后祖来我思成
文舞
聖謩九德真言五千慶集昌胄符開帝先高文杖鉞克
配彼天三宗握鏡六合渙然帝其承祀率禮罔愆圖書
霧出日月清懸舞形德類詠諗功傳黃龍蜿蟺彩雲蹁
躚五行氣順八佾風宣介此百祿於皇萬年
光大舞
肅肅藝祖滔滔濬源有雄玉劔作鎮金門玄王貽緒后
稷謀孫肇禋九廟四海来尊
長發舞
具禮崇德備樂承風魏推幢主周贈司空不行而至無
成有終神興王業天歸帝功
大政舞
於赫元命權輿帝文天齊八柱地半三分宗廟觀德笙
鏞樂勲封唐之兆成天下君
大成舞
帝舞(一作符)季歷龍(一作襲)聖生昌后歌有蟜胎炎孕黃天
地合德日月齊光肅雝孝享祚我萬方
大眀舞
赤精亂德四海困窮黃旗舉義三靈會同旱望春雨雲
披大風溥天来祭高祖之功
崇德舞
皇合一德朝宗百神削平天地大拯生人上帝配食單
于入臣戎歌陳舞曄曄震震
鈞天舞
高皇邁道端拱無為化懷獯鬻兵賦(一作戢)句驪禮尊封
禪樂盛来儀合位媧后同稱伏羲
大和舞
退居江水鬱起丹陵禮物還舊朝章中興龍圖友及駿
命恭膺鳴球香瓚大糦是承
景雲舞
景雲霏爛告我帝符噫帝冲德與天為徒笙鏞遥遠俎
豆虛無春秋孝獻迴復此都
福和
備禮用樂崇親致尊誠通慈降敬徹愛存獻懷稱夀啐
感承恩皇帝孝德子孫千億大包天域長亘不極
舒和
六鍾翕協六變成八佾徜徉八風生樂九韶兮人神感
美七德兮天地清
凱安四章
瑟彼瑶爵亞惟上公室如屏氣門不容躬禮殷其本樂
執其中聖皇永慕天地幽通
禮匝三獻樂遍九成降循軒陛仰欷皇情福與仁合德
因孝眀百年福位四海風行
總總干戚填填鼔鐘奮揚增氣坐作為容離若鷙鳥合
如戰龍萬方觀德肅肅雝雝
烈祖順三靈文宗威四海黃鉞誅羣盗朱旗掃多罪戢
兵天下安約法人心改大哉干羽意常見風雲在
登歌
止笙磬撤豆籩廓無響窅入玄主在室神在天情餘慕
禮罔愆喜黍稷屢豐年
永和
眇嘉樂授靈爽感若来思如往休氣散迴風上返寂寞
還惚恍懷靈駕結空想
享太廟樂章(唐書樂志曰代宗寳應已後續造享太廟樂章獻眀皇用廣運之舞)
(肅宗用惟新之舞代宗用保大之舞德宗用文眀之舞順宗用大順之舞憲宗用象德之舞穆)
(宗用和寧之舞武宗用大定之舞昭宗用咸寧之舞宣宗懿宗有舞詞而名不傳)
廣運舞(司徒中書令汾陽王郭子儀撰)
於赫皇祖昭眀有融惟文之德惟武之功河海静謐車
書混同虔恭孝饗穆穆玄風
惟新舞(吏部尚書平章事彭城郡公劉晏撰)
漢祚惟永神功中興風驅氛祲天覆黎蒸三光再朗庶
績其凝重熙累洽景命是膺
保大舞(尚父郭子儀撰)
於穆文考聖神昭章肅(一作簫)勺(一作清)羣慝含光遠方萬
物茂遂九夷賓王愔愔雲韶德音不忘
文眀舞(尚書左丞平章事鄭餘慶撰)
開邸除暴時邁勛尊三元告命四極駿奔金枝翠葉輝
燭瑶琨象德億載貽慶湯孫
大順舞(中書侍郎平章事鄭絪撰)
於穆時文受天眀命允恭玄默化成理定出震嗣德應
乾傳聖猗歟緝熙千億流慶
象德舞(中書侍郎平章事叚文昌撰)
肅肅清廟登顯至德澤周八荒兵定四極生物咸遂羣
盗滅息眀聖欽承子孫千億
和寧舞(中書侍郎平章事牛僧孺撰)
湜湜頎頎融昭德輝不紐不舒貫成九圍武烈文經敷
施當宜纂堯付啟億萬熙熙
大定舞(門下侍郎平章事李回撰)
受天眀命敷佑下土化時以儉衞文以武氛消夷夏俗
臻往古億萬斯年形于律吕
宣宗室舞(門下侍郎夏侯孜撰)
於鑠令主聖祚重昌興起教義申眀典章俗尚素朴人
皆樂康積德可報流慶無疆
懿宗室舞(中書侍郎平章事蕭倣撰)
聖祚無疆慶傳樂章金枝繁茂玉葉延長海瀆常宴波
濤不揚汪汪美化垂範今王
咸寧(一作亨)舞(不詳作者)
於鑠丕嗣惟帝之光羽籥象德金石薦祥聖系無極景
命永昌神降上哲惟天配長
御定全唐詩卷十三
