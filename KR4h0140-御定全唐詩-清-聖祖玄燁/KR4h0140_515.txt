欽定四庫全書
御定全唐詩卷五百十五
朱慶餘
省試晦日與同志昆明池泛舟
故人同泛處遠色望中明靜見沙痕露微思月魄生周
回餘雪在浩渺暮雲平戲鳥随蘭棹空波盪石鯨劫灰
難問理島樹偶知名自省曾追賞無如此日情
送崔拾遺赴闕
清貌凌寒玉朝来拜拾遺行承天子詔去感主人知劒
佩分班日風霜獨立時名高住不得非與九霄期
酬李處士見贈
于上非無援才多却累身雲霄未得路江海作閒人久
别唯謀道相逢不話貧行藏一如此可便老風塵
送僧遊温州
夏滿随所適江湖非繫緣卷經離嶠寺隔葦上秋船水
落無風夜猿啼欲雨天石門期獨往謝守有遺篇
夢謝亭
夢後何人見孤亭似舊時褰開誠得地冥感竟因詩不
往過應少悲来下獨遲顧慙非謝客靈貺杳難追
河亭
孤亭臨絶岸猨鳥識幽蹊花落曾誰到詩成獨未題潮
痕經雨在石筍與杉齊謝守便登陟秋来屐齒低
送吴秀才之山西
澤潞西邊路蘭橈北去人出門誰恨别投分不緣貧桮
酒從年少知音在日新東湖發詩意夏卉竟如春
和處州嚴郎中遊南溪
四望非人境從前洞穴深潭清蒲遠岸嵐積樹無隂看
草初移屐捫蘿忽並簪世嫌山水僻誰伴謝公吟
秋宵讌别盧侍御
風亭絃管絶玉漏一聲新綠茗香醒酒寒燈靜照人清
班無意戀素業本来貧明發青山道誰逢去馬塵
酬于訢校書見貽(第一句缺一字第二句缺三字)
能(闕)得從軍清嬴(闕)綺羅徒滿目山水不離心暫
别愁花老相思倚竹隂家貧無以養未可話抽簪
送石協律歸吴興别業
識来無定居此去復何如一與耕者遇轉將朝客疎資
身唯(一作空)藥草(一作石)教子但詩書曾許黃庭本斯言豈
合(一作復)虚
同盧校書遊新興寺
山深雲景别有寺亦堪過才子將迎遠林僧氣性和潭
清蒲影定松老鶴聲多豈不思公府其如野興何
送馬秀才
清貎不識睡見来嘗苦吟風塵歸省日江海寄家心與
鶴期前島随僧過遠林相於竟何事無語與知音
贈律師院
粉壁通蓮徑扁舟到不迷葦聲過枕上湖色滿忩西但
見修行苦誰論夏臘低閒看種来樹已覺與身齊
送僧往台嶽
五城初罷講海上憶閒行觸雪麻衣靜登山竹錫輕天
寒嶽寺出日晚島泉清坐與幽期遇何人識此情
送惠雅上人西遊
五湖僧獨往此去與誰期興遠常憐鶴禪餘肯廢詩望
雲回寺晚為講到城遲還想安居日應當後夏時
將之上京留别淮南書記李侍御
半似無名位門當靜處開人心皆向德物色不供才酒
興春邊過軍謀意外来取名榮相府却慮詔書催
送祝秀才歸衢州
舊隐縠溪上憶歸年巳深學徒花下别鄉路雪邊尋騎
吏陪春賞江僧伴晚吟高科如在意當自惜光隂
過孟浩然舊居
命合終山水才非不稱時冢邊空有樹身後獨無兒散
盡詩篇本長存道德碑平生誰見重應只是王維
送虛上人遊天台
青冥通去路誰見獨随緣此地春前别何山夜後禪石
橋隠深樹朱闕見晴天好是修行處師當住幾年
孔尚書致仕因而有寄贈
高人心易足三表乞身閒與世長疎索唯僧得往還直
聲留闕下生事(一作計)在林間時復逢清(一作晴)景乘車看
遠山
和處州韋使君新開南溪
地里光圖讖樵人共說深悠然想高躅坐使變荒岑疏
鑿因殊舊亭臺亦自今靜容猨暫下閒與鶴同尋轉旆
馴禽起褰帷瀑溜侵石稀潭見底嵐暗樹無隂躋險難
通屐攀栖稱抱琴雲風開物意潭水識人心攜榼廵花
遍移舟惜景沈世嫌山水僻誰伴謝公吟
送羅先輩書記歸後却還閩中留别
同是越人從小别忽歸鄉里見皆驚湖邊訪舊知誰在
幕下留歡但覺榮望嶺又生紅槿思登車豈倦白雲程
况當季父承恩日廉問南州政已成
送浙東陸中丞
坐將文教鎮藩維花滿東南聖主知公務肯容私暫入
豐年長與德相隨無賢不是朱門客有子皆如玉樹枝
自愛此身居樂土詠歌林下日(一作自)忘疲
送元處士遊天台
青冥路口絶人行獨與僧期上赤城樹列煙嵐春更好
溪藏冰雪夜偏明空山雉雊禾苗短野館風来竹氣清
若過石橋看瀑布不妨高處便題名
吴興新隄
春隄一望思無涯樹勢還同水勢斜深映菰蒲三十里
晴分功利幾千家謀成既不勞人力境遠偏宜隔浪花
若與青山長作固汀洲肯恨柳絲(一作條)遮
酬蕭員外見寄
麥風吹雨正徘徊忽報書從郡閤来道薄謬應宗伯選
詩成徒費謝公才九霄示路空知感十上(一作載)驚魂尚
未回勝寄幸容溪館宿龍鍾慙見妓筵開儻期霽後陪
新興一滴還須當一桮
台州鄭員外郡齋雙鶴
丹頂分明音響别况聞来處隔雲濤情懸碧落飛何晚
立近清池意自高向夜雙栖驚玉漏臨軒對舞拂朱袍
仙郎為爾開籠早莫慮回翔損羽毛
送竇秀才
江南才子日紛紛少有篇章得似君清話未同山寺宿
離歌已向客亭聞梅天馬上愁黃鳥澤國帆前見白雲
通籍名高年又少回頭應笑晚從軍
送邵州林使君
軒車此去也逢時地近(一作屬)湘南頗入詩一月計程那
是遠中年出守未為遲水邊花氣熏章服嶺上嵐光照
(一作濕)畫旗想得化行風土變州人應為立生祠
送饒州張使君
白頭為郡清秋别山水南行豈覺賖楚老只(一作巳)應思
入境吴兒從此去移家館依高嶺分樟葉路出重江見
葦花務退唯當吟詠苦留心曾不在生(一作天)涯
題開元寺
西入山門十里程粉墻書字甚分明蕭帝壊陵深虎跡
廣師遺院閉松聲長廊畫剥僧形影石壁塵昏客姓名
何必更將空色遣眼前人事是浮生
與龐復言攜酒望洞庭
南湖春色通平遠貪記詩情㤀酒桮帆自巴陵山下過
雨從神女峡邊来青蒲映水疎還密白鳥翻空去復回
盡日與君同看望了然勝見畫屏開
送浙東周判官
久聞從事滄江外誰謂無官巳白頭来備戎裝嘶數騎
去持丹詔入孤舟蟬鳴遠驛(一作驛樹)殘陽樹(一作遠)鷺起湖
田片(一作夕)雨秋到日重陪丞相宴鏡湖新月在城樓
塞下曲
萬里去(一作事)長征連年慣野營入羣来擇馬抛伴去擒
生箭撚雕翎闊弓盤鵲角輕問看行近遠西過受降城
送僧
客行皆有為(一作求)師去是閒遊野望攜金策禪棲寄(一作)
(倚)石樓山深松翠冷潭靜菊花秋幾處題青壁袈裟濺
瀑流
望早日
忩下聞鷄後蒼茫映遠林纔分天地色便禁虎狼心是
處程塗遠何山洞府深此時堪竚望萬象豁塵襟
旅中秋月有懷
久客未還鄉中秋倍可傷暮天飛旅鴈故國在衡陽島
外歸雲迥林間墜葉黃數宵千里夢時見舊書堂
十六夜月
昨夜忽巳過冰輪始覺虧孤光猶不定浮世更堪疑影
落澄江海寒生靜路岐皎然銀漢外長有衆星随
行路難
世事澆浮後艱難向此生人心不自足公道為誰平德
喪淳風盡年荒蔓草盈堪悲山下路非祗客中行
閒居冬末寄友人
短亭分袂後倚檻思偏孤雨雪落殘臘輪蹄在遠塗人
情難故舊草色易凋枯共有男兒事何年入帝都
望九疑
浮生猶役役未得便尋真白日如無路青山豈有人煙
收遥岫小雨過晚川新倚杖何凝望中宵夢往頻
送陳逸人
樂道辭榮祿安居桂水東得閒多事外知足少年中藥
圃無凡草松庭有素風朝昏吟步處琴酒與誰同
湖中閒夜遣興
釣艇同琴酒良宵背水濱風波不起處星月盡随身浦
迥湘煙卷林香嶽氣春誰知此中興寧羡五湖人
題娥皇廟
娥皇揮涕處東望九疑天往事難重問孤峰尚慘然夜
深寒峒響秋近碧蘿鮮未省明君意遺蹤萬古傳
送友人赴舉(第一句第七句並缺二字)
世路(闕)久嗟君進取身十年雖苦志萬里托何人處
困非乖道求名本為親惟應(闕)意先與化龍鱗
中秋月
自古分功定唯應缺又盈一宵當皎潔四海盡澄清靜
覺風微起寒過雪乍傾孤高稀此遇吟賞倍牽情
宿山居
山店燈前客醻身未有媒鄉關貧後别風雨夜深来上
國求丹桂衡門長綠苔堪驚雙鬢雪不待歲寒催
夏末留别洞庭知巳
清秋時節近分袂獨凄然此地折高柳何門聽暮蟬浪
搖湖外日山背楚南天空感迢迢事榮歸在幾年
過洞庭
帆挂狂風起茫茫既往時波濤如未息舟楫亦堪疑旅
鴈投孤島長天下四維前程有平處誰敢與心期
旅中過重陽
一歲重陽至羈遊在異鄉登高思舊友滿目是窮荒草
際飛雲片天涯落鴈行故山籬畔菊今日為誰黃
送人下第歸
獨立身難達新春與志違異鄉青草長故國白頭歸岸
闊湖波溢程遥楚岫微高秋期再會此去莫忘機
叙吟
雅道辛勤久潛疑鬢雪侵未能酬片善難更免孤吟有
景皆牽思無愁不到心遥天一輪月幾夜見西沈
塞下感懷
塞下閒為客鄉心豈易安程塗過萬里身事尚孤寒竟
日風沙急臨秋草木殘何年方致主時拂劔塵看
宿江舘
江館迢遥處知音信漸賖夜深鄉夢覺忩下月明斜起
鴈看荒草驚波尚白沙那堪動鄉思故國在天涯
早梅
天然根性異萬物盡難陪自古承春早嚴冬鬭雪開豔
寒宜雨露香冷隔塵埃堪把依松竹良塗一處栽
夏日訪貞上人院
炎夏尋靈境高僧澹蕩中命棋隈綠竹盡日有清風流
水離經閣閒雲入梵宫此時袪萬慮直似出塵籠
春日旅次
林中鶯又囀為客恨因循故里遥千里青春過數春弟
兄来漸少歲月去何頻早晚榮(一作營)歸計中堂會所親
贈至寂禪師
處世唯披衲禪門幾歲寒法空無所染性悟不多看竟
日門長掩相逢草自殘有時尋道侣飛錫度峯巒
閒居即事
深嶂多幽景閒居野興清滿庭秋雨過連夜綠苔生石
面横琴坐松隂採藥行超然塵事外不似絆浮名
廢宅花
數樹荒庭上芬芳映綠苔自緣逢暖發不是為人開色
艷鶯猶在香消蝶巳回相從無勝事誰向此傾桮
寄友人
當代知音少相思在此身一分南北路長問往来人是
處應為客何門許掃塵憑書正惆悵蜀魄數聲新
塗中感懷
世上名利牽塗中意惨然到家能幾日為客便經年跡
似萍随水情同鶴在田何當功業(一作勤苦)遂歸路下遥天
贈道者
獨住神仙境門當瀑布開地多臨水石行不惹塵埃風
起松花散琴鳴鶴翅回還歸九天上時有故人来
長安春日野中
青春思楚地閒步出秦城滿眼是岐路何年見弟兄煙
霞装媚景霄漢指前程盡日徘徊處歸鴻過玉京
長城
秦帝防邊繳關心倍可嗟一人如有德四海盡為家往
事乾坤在荒基草木遮至今徒者骨猶自哭風沙
酬李躔侍御
此去非關興君行不當遊無因兩處馬共飲一溪流
别李侍御後亭夜坐却寄
巳作亭下别未忘燈下情吟多欲就枕更漏轉分明
題錢宇别墅
林居向晚饒清景惜去非關戀酒桮石淨每因杉露滴
地幽漸覺水禽来藥蔬秋後供僧盡竹杖吟中望月回
紅葉閒飄籬落迥行人遠見草堂開
近試上張籍水部(一作閨意獻張水部)
洞房昨夜停紅燭待暁堂前拜舅姑装罷低聲問夫壻
畫眉深淺入時無
留别盧元休歸荆門
江邊離别心言罷各霑襟以我去帆遠知君離恨深雲
開孤鳥出浪起白鷗沈更作来年約陽臺許伴尋
采蓮
隔煙花草遠濛濛恨箇来時路不同正是停橈相遇處
鴛鴦飛去(一作出)急流中
都門晚望
綠槐花堕御溝邊步出都門雨後天日暮野人耕種罷
烽樓原上一條烟
舜井
碧甃磷磷不記年青蘿鎻在小山顛向来下視千山水
疑是蒼梧萬里天
商州王中丞留喫枳殼
方物就中名最遠只應愈疾味偏佳若交盡乞(一作喫)人
人與采盡商山枳殼花
登玄都閣
野色晴宜上閣看樹隂遥映御溝寒豪家舊宅無人住
空見朱門鎖牡丹
贈鳳翔柳司錄
杏園北寺題名日數到如今四十年點檢生涯與官職
一莖野竹在身邊
啄木兒
丁丁向晚急還稀啄遍(一作盡)庭槐未肻歸終日與君除
蠧害莫嫌(一作嗔)無事不頻(一作平)飛
榜曲
荷花明滅水煙空惆悵来時徑不同欲到前洲堪入處
鴛鴦飛出碧流中
逢山人
星月相逢現此身自然無跡又無塵秋来若向金天會
便是青蓮葉上人
過耶溪
春溪繚繞出無窮兩岸桃花正好風恰是扁舟堪入處
鴛鵝飛起碧流中
賀張水部員外拜命
省中官最美無似水曹郎前代佳名遜當時重姓張白
鬚吟麗句紅葉吐朝陽徒有歸山意君恩未可忘
送璧州劉使君
王府登朝後巴鄉典郡新江分入峡路山見採鞭人舊
業孤城夢生祠幾處身知君素清儉料得却来貧
贈江夏盧使君
詩人中最屈無與使君儔白髮雖求退明時合見收登
山猶自徤縦酒可多愁好是能騎馬相逢見鄂州
送崔秀才遊江陵
樽前荆楚客雲外思滎迴秦野春巳盡商山花正開鷗
驚帆乍起虹見雨初来自有歸期在蟬聲處處催
觀濤
木落霜飛天地清空江百里見潮生鮮飇出海魚龍氣
晴雪噴山雷鼓聲雲日半隂川漸滿客帆皆過浪難平
高樓曉望無窮意丹葉黃花繞郡城
南湖
湖上微風小檻凉翻翻菱荇滿廻塘野船着岸入春草
水鳥帶波飛夕陽蘆葉有聲疑露雨浪花無際似瀟湘
飄然蓬艇東歸客盡日相看憶楚鄉
鏡湖西島言事
慵拙幸便荒僻地縦聞猨鳥亦何愁偶因藥酒欺梅雨
却著寒衣過麥秋歲計有餘添橡實生涯一半在漁舟
世人若便無知巳應向此溪成白頭
送劉思復南河從軍
七千里别寧無恨且貴從軍樂事多不駐節旄先候發
偶逢山寺亦難過蠻人獨放畬田火海獸羣遊落日波
遠作受恩身不易莫抛書劒近笙歌
御定全唐詩卷五百十五
