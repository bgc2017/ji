欽定四庫全書
御定全唐詩卷七百五十八
孟貫
孟貫字一之建安人初客江南後仕周詩一卷
宿山寺
溪山盡日行方聽遠鍾聲入院逢僧定登樓見月生露
垂羣木潤泉落一岩清此景關吾事通宵寐不成
贈棲隱洞譚先生
先生雙鬢華深谷卧雲霞不伐有巢樹多移無主花石
泉春釀酒松火夜煎茶因問山中事如君有幾家
歸鴈
春至衡陽鴈思歸塞路長汀洲齊奮翼霄漢共成行雪
盡翻風暖寒收度月凉直應到秋日依舊返瀟湘
春江送人
春江多去情相去枕長汀數鴈别湓浦片帆離洞庭雨
餘莎草綠雲散岸峰青誰共觀明月漁歌夜好聽
過秦嶺
古今傳此嶺高下勢崢嶸安得青山路化為平地行蒼
苔留虎跡碧樹障溪聲欲過一回首踟蹰無限情
送吳夢誾歸閩
甌閩在天末此去整行衣久客逢春盡思家冒暑歸海
雲添晚景山瘴滅(一作減)晴暉相憶吟偏苦不堪書信稀
山中夏日
深山宜避暑門戶映嵐光夏木蔭溪路晝雲埋石牀心
源澄道静衣葛蘸泉凉算得紅塵裏誰知此興長
宿故人江居
渡口樹冥冥南山漸隱青漁舟歸舊浦鷗鳥宿前汀静
榻懸燈坐閑門對浪扃相思頻到此幾番醉還醒
寄伍喬
蹉跎春又晚天末信来遲長憶分攜日正當搖落時獨
遊饒旅恨多事失歸期君看前溪樹山禽巢幾枝
山中訪人不遇
負琴兼杖藜特地過巖西巳見竹軒閉又聞山鳥啼長
松寒倚谷細草暗連溪久立無人事煙霞歸路迷
贈隱者
世路爭名利深山獨結茅安情自得所非道豈相交百
尺松當戶千年鶴在巢知君於此景未欲等閑抛
寄暹上人
聞罷城中講来安頂上禪夜燈明石室清磬出巖泉欲
訪慙多事相思恨隔年終期息塵慮接話虎溪邊
江邊閑步
閑来南渡口迤邐看江楓一路波濤畔數家蘆葦中遠
汀排晚樹深浦漾寒鴻吟罷慵回首此情誰與同
過王(一作林)逸人園林
谷口何時住煙霞一徑深水聲離遠洞山色出疎林雪
彩從沾鬢年光不計心自言人少到猶喜我来尋
寄李處士
僧話磻溪叟平生重赤松夜堂悲蟋蟀秋水老芙蓉吟
坐倦垂釣閑行多倚笻聞名来已久未得一相逢
夏日寄史處士
掩關苔滿地終日坐騰騰暑氣冷衣葛暮雲催燭燈寂
寥知得趣疎嬾似無能還憶舊遊否何年别杜陵
夏日登瀑頂寺因寄諸知已
曾於塵裏望此景在煙霄巖静水聲近山深暑氣遥杖
藜青石路煮茗白雲樵寄語為郎者誰能訪寂寥
懷果上人
擁鍚南遊去名香幾處焚别来無遠信多恐在深雲好
月曾同步幽香省共聞相思不相見林下葉紛紛
寄故園兄弟
久與鄉關阻風塵損舊衣水思和月泛山憶共僧歸林
想添鄰舍溪應改釣磯弟兄無苦事不用别庭闈
早秋吟眺
新秋初(一作新)雨後獨立對遥山去鳥望中沒好雲吟裏
還長年慙道薄明代取身閑從有西征思園林嬾閉關
送江為歸嶺南
舊山臨海色歸路到天涯此别各多事重逢是幾時江
行晴望遠嶺宿夜吟遲珍重南方客清風失所思
山中荅友人
偶愛春山住因循值暑時風塵非所願泉石本相宜坐
久松隂轉吟餘蟬韻移自慙疎野甚多失故人期
山齋早秋雨中
深居少往還卷箔早秋間雨灑吟蟬樹雲藏嘯狖山炎
蒸如便退衣葛亦堪閑静坐得無事酒巵聊暢顔
送人遊南越
孑然南越去替爾畏前程見說路岐嶮不通車馬行瘴
煙迷海色嶺樹帶猨聲獨向山家宿多應鄉思生
酬東溪史處士
咫尺東溪路年来偶訪遲泉聲迷夜雨花片落空枝石
徑逢僧出山牀見鶴移貧齋有琴酒曾許月圓期
秋江送客
秋風楚江上送子話遊遨遠水宿何處孤舟春夜濤浦
雲沈鴈影山月照猨嘷莫為飢寒苦便成名利勞
寄山中高逸人
煙霞多放曠吟嘯是尋常猨共摘山果僧鄰住石房躡
雲雙屐冷採藥一(一作滿)身香我憶相逢夜松潭月色凉
懷友人
浮世況多事飄流每歎君路岐何處去消息幾時聞吟
裏落秋葉望中生暮雲孤懷誰慰我夕鳥自成羣
送人歸别業
别業五湖上春殘去路賖還尋舊山水重到故人家門
徑掩芳草園林落異花君知釣磯在猶喜有生涯
冬日登江樓
高樓臨古岸野步(一作老)晚来登江水因寒落山雲為雪
凝遠村雖入望危檻不堪憑親老未歸去鄉愁徒自興
寄張山人
草堂南澗邊有客嘯雲煙掃葉林風後拾薪山雨前野
橋通竹徑流水入芝田琴月相親夜更深戀不眠
御定全唐詩卷七百五十八
