欽定四庫全書
御定全唐詩卷三
明皇帝
帝諱隆基睿宗第三子始封楚王後為臨淄郡王景雲
元年進封平王立為皇太子英武多能開元之際勵精
政事海内殷盛旁求宏碩講道藝文貞觀之風一朝復
振在位四十五年諡曰明詩一卷
過晉陽宫
緬想封唐處實惟建國初俯察伊晉野仰觀乃參虚井
邑龍斯躍城池鳳翔餘林塘猶沛澤臺榭宛舊居運革
祚中否時遷命兹符顧循承丕構怵惕多憂虞尚恐威
不逮復慮化未孚豈徒勞轍迹所期訓戎車習俗問黎
人親廵慰里閭永言念成功頌德臨康衢長懷經綸日
歎息履庭隅艱難安可忘欲去良踟躕
行次成臯途經先聖擒建德之所緬思功業感
而賦詩
有隋政昏虐羣雄巳交爭先聖按劒起叱咤風雲生飲
馬河洛竭作氣嵩華驚克敵睿圖就擒俘帝道亨顧慙
嗣寶歴恭承天下平幸過翦鯨地感慕神且英
校獵義成喜逢大雪率題九韻以示羣官
弧矢威天下旌旗遊近縣一面施鳥羅三驅教人戰暮
雲成積雪曉色開行殿皓然原隰同不覺林野變北風
勇士馬東日華組練觸地銀麞出連山縞鹿見月兔落
高矰星狼下急(一作飛)箭旣欣盈尺兆復憶磻谿便歲豐
將遇賢俱荷皇天眷
賜諸州刺史以題座右(開元十六年帝自擇廷臣為諸州刺史許景先)
(虢州源光裕鄭州寇泚宋州鄭温琦邠州袁仁恭杭州崔志廉㐮州李昇期邢州鄭放定州蔣)
(挺湖州裴觀滄州崔誠遂州凡十一人行詔宰相諸王御史以上祖道洛濱盛供具奏太常樂)
(帛舫水嬉賜詩令題座右且給筆紙令自賦焉)
眷言思共理鑑㝱(一作古)想維良猗歟此推擇聲(一作評)績
著周行賢能既俟進黎獻實佇康視人當如子愛人亦
如傷講學試誦論阡陌勸耕桑虚譽不可飾清知不可
忘求名迹易見安貞德自彰訟獄必以情教民貴有常
恤&KR1103;且存老撫弱復綏強勉哉各祗命知予眷萬方
送忠州太守康(紀事作唐)昭遠等
端拱臨中樞緬懷共予理不有臺閣英孰振循良美分
符侯甸内拜手明庭裏誓節期飲冰調人方導水嘉聲
馳九牧惠化光千祀時雨侔昔賢芳猷貫前史佇爾頌
中和吾將令卿士
送李邕之任滑臺
漢家重東郡宛彼白馬津黎庶既蕃殖臨之勞近臣遠
别初首路今行方及春課成應第一良牧爾當仁
端午三殿宴羣臣探得神字(并序)
律中蕤賓獻酬之象著火在盛德文明之義燀故
以式宴陳詩上和下暢者也朕宵衣旰食輯聲教
於萬方卜戰行師總兵鈐於四海勤貪日給憂忘
心勞聞蟬聲而悟物變見槿花而驚候改所頼濟
濟朝廷視成鵷鷺桓桓邊塞責辦熊羆喜麥秋之
有登玩梅夏之無事時雨近霽西郊靃靡而一色
炎雲作峰南山嵯峨而異勢正當召儒雅宴高明
廣殿肅而清氣生列樹深而長風至廚人嘗散熱
之饌酒正行逃暑之飲庖捐惡鳥俎獻肥龜新筒
裹練香蘆角黍恭儉之儀有序慈惠之意溥洽諷
味黃老致息心於真妙抑揚游夏滌煩想於詩書
超然玄覽自足為樂何止柏枕桃門驗方術於經
記綵花命縷觀問遺於風俗感婆娑於孝女憫枯
槁之忠臣而巳哉歎節氣之循環美君臣之相樂
凡百在會咸可賦詩五言紀其日端七韻成其火
數豈獨漢武之殿盛朝士之連章魏文之臺壯辭
人之竝作云爾
五月符天數五音調夏鈞舊來傳五日無事不稱神穴
枕通靈氣長絲續命人四時花競巧九子糉爭新方殿
臨華節圓宫宴雅臣進對一言重遒文六義陳股肱良
足詠風化可還淳
温湯對雪
北風吹同雲同雲飛白雪白雪乍廻散同雲(一作北風)何慘
烈未見温泉冰寧知火井滅表瑞良在兹庶幾可怡悦
登蒲州逍遥樓
長榆息烽火高柳静風塵卜征廵九洛展豫出三秦昔
是潛龍地今為上理辰時平乘(一作承)道泰聊賞遇年春
黃河分地絡(一作脈)飛觀接天津一覽遺芳翰千載肅如
神
經河上公廟
昔聞有耆叟河上獨遺榮跡與塵囂隔心將道德并詎
以天地累寧為寵辱驚矯然翔寥廓如何屈堅貞玄玄
妙門啓肅肅祠宇清冥漠無先後那能紀(一作記)姓名
過王濬墓
吳國分牛斗晉室命龍驤受任敵巳滅策勲名不彰居
美未盡善矜功徒自傷長戟今何在孤墳此路傍不觀
松柏茂空餘荆棘場歎嗟懸劒隴誰識夢刀祥
初入秦川路逢寒食
洛陽(一作川)芳樹映天津灞岸(一作上)垂楊窣地新直為經
過行處樂不知虚度兩京春去年餘(一作有)閏今春早曙
色和風著花草可憐寒食與清明光輝幷在長安道自
從關路(一作内)入秦川爭道何人不戲鞭公子途中妨(一作)
(方)蹴踘佳人馬上廢(一作戲)鞦韆渭水長橋今欲渡蔥蔥
漸見新豐樹遠看驪岫入雲霄預想湯池起煙霧煙霧
氛氲水殿開暫拂香輪歸去來今歲清明行巳晩明年
寒食更相陪
春臺望
暇景屬三春高臺聊四望目極千里際山川一何壯太
華見重巖終南分叠嶂郊原紛綺錯參差多異狀佳氣
滿通溝遲步入綺樓初鶯一一鳴紅樹歸雁雙雙(一作遲遲)
去綠洲太液池中下黃鶴昆明水上映牽牛聞道漢家
全盛日别館離宫趣非一甘泉逶迤亘明光五柞連延
接未央周廬徼道縱横轉飛閣廽軒左右長須念作勞
居者逸勿言我(一作身)後焉能恤為想雄豪壯柏梁何如
儉陋卑茅室陽烏黯黯向山沈夕鳥喧喧入上林薄暮
賞餘回步輦還念中人罷百金
過大哥宅探得歌字韻
魯衛情先重親賢愛轉多冕旒豐暇日乘景暫經過戚
里申高宴平臺奏雅歌復尋為善樂方驗保山河
同玉真公主過大哥山池
地有招賢處人傳樂善名鶩池臨(一作尋)九逹龍岫對層
(一作重)城桂月先秋冷蘋風向晩清鳳樓遥可見彷彿玉
簫聲
經鄒魯祭孔子而歎之
夫子何為者栖栖一代中地猶鄹氏邑宅即魯王宫歎
鳳嗟身否傷麟怨道窮今看兩楹奠當與夢時同
惟此温泉是稱愈疾豈予獨受其福思與兆人
共之乘暇廵遊乃言其志
桂殿與山連蘭湯湧自然隂崖含秀色温谷吐潺湲績
為蠲邪著功因養正宣願言將億兆同此共昌延
旋師喜捷(一作平胡)
邊服胡塵起長安漢將飛龍蛇開陣法貔虎振軍威詐
虜腦塗地征夫血染衣今朝書奏入明日凱歌歸
過老子廟
仙居懷聖德靈廟肅神心草合人蹤斷塵濃鳥跡深流
沙丹竈沒關路紫煙沈獨傷千載後空餘松柏林
途次陜州
境出三秦外途分二陜中山川入虞虢風俗限西東樹
古棠隂在耕餘譲畔空鳴笳從此去行見洛陽宫
野次喜雪
拂曙闢行宫寒臯野望通繁雲低遠岫飛雪舞長空賦
象恒依物縈廻屢逐風為知勤恤意先此示年豐
送賀知章歸四明(并序)
天寶三年太子賓客賀知章鑒止足之分抗歸老
之疏觧組辭榮志期入道朕以其年在遲暮用循
挂冠之事俾遂赤松之遊正月五日將歸會稽遂
餞東路乃命六卿庶尹大夫供帳青門寵行邁也
豈惟崇德尚齒抑亦勵俗勸人無令二疏獨光漢
冊乃賦詩贈行
遺榮期入道辭老竟抽簮豈不惜賢逹其如高尚心寰
中得袐要方外散幽襟獨有青門餞羣僚(一作英)悵别深
軒遊宫十五夜
行邁離秦國廵方赴洛師路逢三五夜春色暗中期關
外長河轉宫中淑氣遲歌鐘對明月不減舊遊時
觀拔河俗戲(并序)
俗傳此戲必致年豐故命北軍以求歲稔
壯徒恒賈勇拔拒抵長河欲練英雄志須明勝負多譟
齊山岌嶪氣作水騰波預期年歲稔先此樂時和
同劉晃喜雨
節變寒初盡時和氣巳春繁雲先合寸膏雨自依旬颯
颯飛平野霏霏静暗塵懸知花葉意朝夕望中新
千秋節賜羣臣鏡
鑄得千秋鏡光生百鍊金分將賜羣后遇象見清心臺
上冰華澈窗中月影臨更銜長綬(一作壽)帶留意感人深
賜道士鄧紫陽
太乙三門訣元君六甲符下傳金版術上刻玉清書有
美探真士囊中得祕書自知(一作兹)三醮後翊我滅殘胡
幸蜀西至劒門
劒閣横雲峻鑾輿出狩回翠屏千仞合丹嶂五丁開灌
木縈旗轉仙雲拂馬來乘時方在德嗟爾勒銘才(肅宗至德)
(二載普安郡守賈深勒石)
答司馬承禎上劒鏡
寶照含天地神劒合隂陽日月麗光景星斗裁文章寫
鑑表容質佩服為身防從兹一賞玩永德保齡長
送趙法師還蜀因名山奠簡
道家奠靈簡自昔仰神仙真子今將命蒼生福可傳江
山尋故國城郭信依然二室遥相望雲回洞裏天(紀事趙法)
(師觀宇在今蜀州新津縣也)
送道士薛季昌還山
洞府修真客衡陽念舊居將成金闕要願奉玉清書雲
路三天近松溪萬籟虚猶期傳祕訣來往候仙輿
送玄同真人李抱朴謁灊山仙祠
城闕天中近蓬瀛海上遥歸期千載鶴春至一來朝采
藥逢三秀餐霞臥九霄參同如有旨金鼎待君燒
春日出苑遊矚(太子時作一作張說詩)
三陽麗景早芳辰四序佳園物候新梅花百樹(一作般)障
去路垂柳千條暗回津鳥飛直為驚風葉魚沒都由怯
岸人惟願聖主南山壽何愁不賞萬年春
春晩(一作曉)宴兩相及禮官麗正殿學士探得風
字(并序)
朕以薄德祗膺歷數正天柱之將傾紉地維之巳
絶故得承奉宗廟垂拱巖廊居海内之尊處域中
之大然後祖述堯典憲章禹績敦睦九族會同四
海猶恐烝黎未乂徭戍未安禮樂之政虧師儒之
道喪乃命使者衣繡服行郡縣因人所利擇其可
勞所以便億兆也乃命將士擐介胄礪矢石審山
川之向背應歲月之孤虚所以靜邊陲也乃命禮
官考制度稽典則序文昭武穆享天地神祇所以
申嚴潔也乃命學者繕落簡緝遺編纂魯壁之文
章綴秦坑之煨燼所以修文教也故能使流寓返
枌榆之業戎狄稱藩屏之臣神祇歆其禋祀庠序
闡其經術既家六合時廵兩京函秦則委輸斯遠
鼎邑則朝宗所利封畿四塞從來測景之都城闕
千門自昔交風之地隂陽代謝日月相推豈可使
春色虚捐韶華竝歇乃置旨酒命英賢有文苑之
高才有掖垣之良佐舉杯稱慶何樂如之同吟湛
露之篇宜振凌雲之藻於時歲在乙丑開元十三
年三月二十七日
乾道運無窮恆將人代工隂陽調歷象禮樂報玄穹介
胄清荒外衣冠佐域中言談延國輔詞賦引文雄野霽
伊川綠郊明鞏樹紅冕旒多暇景詩酒會春風
首夏花萼樓觀羣臣宴寧王山亭回樓下又申
之以賞樂賦詩(并序)
萬物莫不氣兆乎上而形視乎下鐵石異品雲蒸
竝溼草木無心春來咸喜故聖人弘道先王法天
酒星主獻酬之義需卦陳飲食之象近命羣官(一作)
(臣)欣時樂宴盡九春之麗景匝三旬之暇日暢飲
桂山櫂歌沁水醇以養德味以平心本將導逹陽
和助成長育亦朝廷多慶軍國餘閒者也前月之
晦細風飄雨繁弦中止列席半醉佳辰易失絕興
難追良可惋也今年帶閏節候全晩暑氣猶清芳
草未歇申布雅意復叙初筵披樂善之邸坐忘憂
之觀東郊跬步南山在目足以締夏首之新賞補
春餘之墜歡朕登覽上宫俯臨長陌暢衆心之怡
虞懽歸騎之逶迤鼓之以琴瑟侑之以筐篚衢尊
意洽場藿思暢賦我有嘉賓之詩奏君臣相悦之
樂踟躕西日吟玩乘風不知衷情之發於翰墨也
今年通閏月入夏展春輝樓下風光(一作花)晩(一作媚)城隅
宴賞歸九歌揚政要六舞散朝(一作征)衣天喜時相合人
和事不違禮中推意厚樂處感心微别賞陽臺樂前旬
暮雨飛
同二相巳下羣官樂遊園宴(二相謂張說宋璟)
撰(一作㢲)日巖廊暇需雲宴樂初萬方朝玉帛千品會簪
裾地入南山近城分北斗餘池(一作林)塘垂柳密原隰野
(一作野雜)花疎帟幕看逾暗歌鐘聽自虚興闌歸騎轉還奏
弼違書
集賢書院成送張說上集賢學士賜宴得珍字
廣學開書院(一作殿)崇儒引席珍集賢招(一作昭)衮職論道
命台臣禮樂沿今古文章革舊新獻酬尊俎列賓主位
班陳節變雲初夏時移氣尚春所希光史冊千載仰兹
晨
王屋山送道士司馬承禎還天台
紫府求賢士清谿祖逸人江湖與城闕異跡且殊倫間
(一作聞)有幽棲者居然厭俗塵林泉先得性芝(一作松)桂欲
調神地道踰稽(一作雞)嶺天台接海濱(一作瀕)音徽從此間
萬古一芳春
早度蒲津關
鐘鼓嚴更曙山河野望通鳴鑾下蒲坂飛旆入秦中地
險關逾壯天平鎮尚雄春來(一作深)津樹合月落戍樓空
馬色分朝景雞聲逐曉風所希常道泰非復候(一作俟又作棄)
繻同
途經華嶽
飭駕去京邑鳴鸞指洛川循(一作修)途經太華回蹕暫周
旋翠崿留斜影懸巖冒(一作凝)夕煙四方皆石壁五位配
金天彷彿看高掌依稀聽子先終當銘歲月從此記靈
仙
喜雪
日觀卜先征時廵順物情風行未僃禮雲密遽飄霙委
樹寒花發縈空落絮輕朝如玉巳會庭似月猶明旣覩
膚先合還欣尺有盈登封何以報因此謝功成
幸鳳泉湯
西狩觀周俗南山歴漢宫薦鮮知路近省斂覺年豐隂
谷含神爨湯泉養聖功益齡仙井合愈疾醴源通不重
鳴岐鳳誰矜陳寶雄願將無限澤霑沐衆心同
南出雀鼠谷答張說(紀事云帝登封泰山南出雀鼠谷張說獻詩帝答之)
(仍命羣臣應制)
雷出應(一作膺)乾象風行順(一作訓)國人川途猶在晉車馬
漸歸秦背陜(一作硤)關山險横汾鼓吹頻(一作震)草依陽谷
變花待北巖春聞有鵷鸞客清詞雅調新求音思欲報
心跡竟難陳
賜崔日知往潞州
潞國開新府壺關寵舊林妙旌(一作精)循吏德持(一作特)悅
庶氓心禮樂中朝貴神明列郡欽揚風非贈扇易俗是
張琴藩鎮謳謠滿(一作洽)行宫雨露深會書丞相策先賜
潁川金
為趙法師别造精院過院賦詩(并序)
秋九月聽政觀風在乎遊息退朝之後歴西上陽
入清虚院則法師所居之地也法師得玄元之法
養浩然之氣故法此仙家特建真宇紫房對聳綠
竹羅生旣親重其人每經過其地以怡神洗雪進
德修業何必齋心累月遠在順風因而賦詩用適
其(一作真)意云爾
宗師心物外為道運虚舟不戀巖泉賞來從宫禁遊探
玄知幾歲習靜更宜秋煙樹辨朝色風湍聞夜流坐朝
繁聽覽尋勝在清幽欲廣無為化因兹庶可求
端午(一作端午武成殿宴羣臣)
端午臨中夏時清日復長鹽梅巳佐鼎麯糵且傳觴事
古人留迹年深縷積(一作續)長當軒知槿茂向水覺蘆香
億兆同歸壽羣公共保昌忠貞如不替貽厥後昆芳
春中興慶宫酺宴(并序)
夫抱器懷才含仁蓄德可以坐而論道者我於是
乎闢重門以納之作扞四方折衝萬里可運籌帷
幄者我於是乎懸重禄以待之是故外無金革之
虞朝有搢紳之盛所以巖廊多暇垂拱無為不言
而海外知歸不教而寰中自肅元亨之道其在兹
乎况乎天地交而萬物通隂陽和而四時序所寶
者粟所貴者賢故以宵旰為懷黎元在念盡力溝
洫不知宫室之巳卑致敬鬼神不知飲食之斯薄
往以仲冬建子南至初陽爰詔司存式陳郊祀挹
夷夏之誠請答人神之厚睠煙歸太乙禮僃上玄
足以申昭報之情足以極嚴禋之道然心融萬類
歸雷雨之先春慶洽百僚象雲天而高宴歲二月
地三秦水泛泛而龍池滿日遲遲而鳳樓曙青門
左右軒庭映梅柳之春紫陌東西帟幕動煙霞之
色撞鐘伐鼓雲起雪飛歌一聲而酒一杯舞一曲
而人一醉詩以言志思吟湛露之篇樂以忘憂慙
運臨汾之筆
九逹長安道三陽别館春還將聽朝暇回作豫遊晨不
戰要荒服無刑禮樂新合酺覃土宇歡宴接羣臣玉斝
飛千日瓊筵薦八珍舞衣雲曳影歌扇月開輪伐鼓魚
龍雜撞鐘角觝陳曲終酣興晩須有醉歸人
千秋節宴(并序)
令節肇開情兼感慶率題八韻以示羣臣
蘭殿千秋節稱名(一作君)萬壽(一作歲)觴風傳率土慶日表
繼天祥玉宇開花萼宫(一作金)縣動會昌衣冠白鷺(一作露)
下帟幕翠雲長獻遺(一作壽)成新俗朝儀入舊章月銜花
綬鏡露綴綵絲囊處處祠田祖年年宴杖鄉深思一德
事小獲萬人康(開元十八年禮部奏請秋社會竝就千秋節先賽白帝報田祖然後坐飲散之)
(故詩云云)
左丞相說右丞相璟太子少傅乾曜同日上官
命宴東(一作都)堂賜詩
赤帝收三傑黃軒舉二臣由來丞相重分掌國之鈞(一作)
(均)我有握中璧雙飛席上珍子房推道要仲子訝風神
復輟台衡老將為調護人鵷鸞同拜日車騎擁行塵樂
聚南宫宴觴連北斗醇俾予成百揆垂(一作端)拱問彝倫
早登太行山中言志
清蹕度河陽凝笳上太行火龍明鳥道鐵騎繞羊腸白
霧埋隂壑丹霞助曉光澗泉含宿凍山木(一作草)帶餘霜
野老茅為屋樵人薜作裳宣風問耆艾敦俗勸耕桑凉
德慙先哲徽猷慕昔皇不因今展義何以(一作必)冒垂堂
平胡(并序)
戎羯不虔竊我荒服命偏師之俘翦彼應期而咸
殄一麾克定告捷相仍爰作是詩聊以言志
雜虜忽猖狂無何敢亂常羽書朝繼入烽火夜相望將
出凶門勇兵因死地強蒙輪皆突騎按劒盡鷹揚鼓角
雄山野龍蛇入戰場流膏潤沙漠濺血染鋒鋩霧埽清
玄塞雲開静朔方武功今已立文德媿前王
遊興慶宫作(并序同一作暇日與兄弟遊興慶宫作)
暇日與兄弟同遊興慶宫登勤政務本及華萼相
輝之樓所以觀風俗而勸人崇友于而敦睦詩以
言志歌以永言情發於衷率題此什
代邸青門右離宫紫陌陲庭如過沛日水若渡江時綺
觀連雞岫朱樓接雁池從來敦棣萼今此茂荆枝萬葉
傳餘慶千年志不移凭軒聊屬目輕輦共追隨務本方
崇訓相輝保羽儀時康俗易漸德薄政難施鼓吹迎飛
蓋弦歌送羽巵所希覃率土孝弟一同規
送張說廵邊
端拱復垂裳長懷御遠方股肱申教義戈劒靖要荒命
將綏邊服雄圖出廟堂三台入武帳八座起文昌寶(一作)
(瑶)胄匡韓主華宗輔漢王茂先慙博物平子謝文章盡
節恢時佐輸誠禦寇場三軍臨朔野駟馬即戎行鼔吹
威夷狄旌軒溢洛陽雲臺先著美今日更貽芳
餞王晙廵邊
振武威荒服揚文肅遠墟金壇申將禮玉節授軍符免
胄三方外銜刀萬里餘昔時吳會靜今日虜庭虚分閫
仍推轂援桴且訓車風揚旌旆遠雨洗甲兵初坐見台
階謐行聞祅祲除檄來雖插羽箭去亦飛書舟楫功須
著鹽梅望匪疎不應陳七德欲使化先敷
廵省途次上黨舊宫賦(并序)
朕昔在初九佐貳此州未遇扶搖之力空俟海沂
之詠洎大横入兆出處斯易一揮寶劒遽履瑶圖
承歴數而順謳謠著天衣而御區夏嗟乎向時沈
默駕四馬而朝京師今日逍遥乘六龍而問風俗
爰因廵省途次舊居山川宛然人事無間忽其鼎
革周遊館宇觸目依然雖迹異漢皇而地如豐邑
擊筑慷慨酌桂(紀事作杯)留連空想大風題兹短什
三千初擊浪九萬欲摶空天地猶驚否隂陽始遇蒙存
貞(一作身)期歴試佐貳佇昭融多謝時康理良慙實頼(一作)
(寶劒)功長懷問鼎氣夙負拔山雄不學劉琨舞先歌漢祖
風英髦既包括豪傑自牢籠人事一朝異謳歌(一作謠)四
海同如何昔朱邸今此作離宫雁沼澄瀾翠猿巖落照
紅小山秋(一作餘)桂馥長坂舊蘭叢即是淹留處乘歡樂
未窮
潼關口號
河曲回千里關門限二京所嗟非恃德設險到(一作致)天
平
千秋節賜羣臣鏡
瑞露垂花綬寒冰澈寶輪對兹臺上月聊以慶佳辰
續薛令之題壁(本事詩云開元中東宫官僚清淡薛令之題詩自悼有無以謀)
(朝夕何由保歲寒句上幸東宫覽之索筆題其傍云云令之遂謝病歸)
啄木觜距長鳳凰羽毛短苦(一作若)嫌松桂寒任逐桑榆
煖
送胡眞師還西山(眞仙通鑑)
仙客厭人間孤雲比性閒話離情未巳煙水萬重山
過大哥山池題石壁
澄潭皎鏡石崔巍萬壑千巖暗綠苔林亭(一作臺)自有幽
貞趣况復秋深爽氣來
題梅妃畫眞
憶昔嬌妃在紫宸鉛華不御得天眞霜綃雖似當時態
爭奈嬌波不顧人
鶺鴒頌(并序乘俯同魏光作)
朕之兄弟唯有五人比為方伯歲一朝見雖載崇
藩屏而有暌談笑是以輟牧人而各守京職每聽
政之後延入宫掖申友于之志詠棠棣之詩邕邕
如怡怡如展天倫之愛也秋九月辛酉有鶺鴒千
數棲集於麟德殿之庭樹竟旬焉飛鳴行搖得在
原之趣昆季相樂縱目而觀者久之逼之不懼翔
集自若朕以為常鳥無所志懷左清道率府長史
魏光乘才雄白鳳辯壯碧雞以其宏逹博識召至
軒檻預觀其事以獻其頌夫頌者所以揄揚德業
褒讚成功顧循虚昧誠有負矣美其彬蔚俯同頌
云
伊我軒宫竒樹青葱藹周廬兮冒霜停雪以茂以悦恣
卷舒兮連枝同榮吐綠含英曜春初兮蓐收御節寒露
微結氣清虚兮桂宫蘭殿唯所息宴棲雍渠兮行搖飛
鳴急難有情情有餘兮顧惟德涼夙夜兢惶慙化疎兮
上之所教下之所效實在予兮天倫之性魯衛分政親
賢居兮爰遊爰處爰笑爰語廵庭除兮觀此翔禽以悅
我心良史書兮
傀儡吟(一作梁鍠詠木老人詩)
刻木牽絲作老翁雞皮鶴髮與眞同須臾弄罷寂無事
還似人生一夢中(紀事云明皇為李輔國遷於西内曾詠此詩)
句
昔見漳濱臥言將人事違今逢慶誕日猶謂學仙歸棠
棣花重發鴒原鳥再飛(薛王疾瘳置酒更為初生之歡見舊唐書)
德比代雲布心如晉水清(餞裵寬為太原尹)
(王象之輿地碑記載明皇昭州丹霄驛詩驛前南面架危橋久欲登臨畏路遙今日偶然尋得到直從平地上)
(丹霄疑後人妄託附記)
御定全唐詩卷三
