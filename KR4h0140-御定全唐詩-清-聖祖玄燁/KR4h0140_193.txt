欽定四庫全書
御定全唐詩卷一百九十三
韋應物
詠玉
乾坤有精物至寶無文章雕琢為世噐真性一朝傷
詠露珠
秋荷一滴露清夜墜玄天將來玉盤上不定始知圓
詠水精
映物隨顔色含空無表裏持來向明月的皪愁成水
詠珊瑚
絳樹無花葉非石亦非瓊世人何處得蓬萊石上生
詠瑠璃
有色同寒冰無物隔纖塵象筵看不見堪將對玉人
詠琥珀
曾為老茯神本是寒松液蚊蚋落其中千年猶可覿
詠曉
軍中始吹角城上河初落深沈猶隠帷晃朗先分閣
詠夜
明從何處去暗從何處來但覺年年老半是此中催
詠聲
萬物自生(一作此)聽太空恒寂寥還從(一作應)静中起却向
静中消
任洛陽丞請告一首
方鑿不受圓直木不為輪揆材各有用反性生苦辛折
腰非吾事飲水非吾貧休告卧空館養病絶囂塵遊魚
自成族野鳥亦有羣家園杜陵下千歲心氛氲天晴嵩
山高雪後河洛春喬木猶未芳百草日巳新著書復何
為當去東臯耘
縣齋
仲春時景好草木漸舒榮公門且無事微雨園林清&KR1177;
決水泉動忻忻衆鳥鳴閒齋始延矚東作興庶甿即事
翫文墨抱冲披道經於焉日淡泊徒使芳尊盈
晩出府舍與獨孤兵曹令狐士曹南尋朱雀街
歸里第
分曹幸同簡聯騎方愜素還從廣陌歸不覺青山暮翻
翻鳥未沒杳杳鐘猶度尋草遠無人望山多枉路聊参
世士跡嘗得静者顧出入雖見牽忘身緣所(一作明)晤
休暇東齋
由來束帶士請謁無朝暮公暇及私身何能獨閒步摘
葉愛芳在捫竹怜粉汚岸幘偃東齋夏天清曉露懷仙
閱真誥貽友題幽素榮逹頗知疎恬然自成度綠苔日
已滿幽寂誰來顧
夜直省中
河漢有秋意南宫生早凉玉漏殊杳杳雲闕更蒼蒼華
燈發新燄輕(一作爐)烟浮夕香顧跡知為忝束帶愧周行
郡内閒居
棲息絶塵侣孱鈍得自怡腰懸竹使符心與(一作如)廬山
緇永日一酣寢起坐兀無思長廊獨看雨衆藥發幽姿
今夕已云罷明晨復如斯何事能為累寵辱豈要辭
燕居即事
蕭條竹林院風雨叢蘭折幽鳥林上啼青苔人跡絶燕
居日巳永夏木紛成結几閣積羣書時來北窗閱
幽居
貴賤雖異等出門皆有營獨無外物牽遂此幽居情微
雨夜來過不知春草生青山忽已曙鳥雀繞舍鳴時與
道人偶或隨樵者行自當安蹇劣(一作拙)誰為薄世榮
野居書情
世事日可見身名良蹉跎尚瞻白雲嶺聊作負薪歌
郊居言志
負暄衡門下望雲歸遠山但要尊中物餘事豈相關交
無是非責且得任疎頑日夕臨清澗逍遥思慮閒出去
唯空屋弊簀委窗間何異林棲鳥戀此復來還世榮斯
獨已頽志(一作思)亦何攀唯當歲豐熟閭里一歡顔
夏景端居即事
北齋有凉氣嘉樹對層城重門永日掩清池夏雲生遇
此庭訟簡始聞蟬初鳴逾懷故園愴默默以緘情
始至郡
湓城古雄郡(一作鎮)横江千里馳高樹上迢遞峻堞繞歌
危井邑烟火晩郊原草樹滋洪流蕩(一作薄)北阯崇嶺鬱
南圻斯民本樂生逃逝竟何為旱歲屬荒歉舊逋積如
坻到郡方逾月終朝理亂絲賓朋未及讌簡牘巳云疲
昔賢播高風得守愧無施豈待干戈戢且願撫惸婺
郡中西齋
似與塵境(一作世)絶蕭條齋舍秋寒花獨經雨山禽時到
州清觴養真氣玉書示道流豈將符守戀幸已棲心幽
新理西齋
方將甿訟理久翳西齋居草木無行次閒暇一芟除春
陽土脉起膏澤發生初養條刊朽枿護藥鋤穢(一作荒)蕪
稍稍覺林聳歷歷忻竹疎始見庭宇曠頓令煩抱舒兹
焉即可愛何必是吾廬
曉坐西齋
鼕鼕城鼔動稍稍林鵶去柳意不勝春巖光已知曙寢
齋有單祶(一作茅)靈藥為朝茹盥潄忻景清焚香澄神慮
公門自常事道心寧易(一作異)處
郡齋卧疾絶句
香爐宿火滅蘭燈宵影微秋齋獨卧病誰與覆寒衣
寓居永定精舍(蘇州)
政拙忻罷守閒居初理生家貧何由往夢想在京城野
寺霜露月農興羈旅情聊租二頃田方課子弟耕眼暗
文字廢身閒道心精即與人羣遠豈謂是非嬰
永定寺喜辟強夜至
子有新歲慶獨此苦寒歸夜叩竹林寺山行雪滿衣深
爐正燃火空齋共掩扉還將一尊對無言百事違
野居
結髮屢辭秩立身本疎慢今得罷守歸幸無世欲忠棲
止且偏僻嬉遊無早晏逐兔上坡岡捕魚緣赤澗高歌
意氣在貰酒貧居慣時啟北窗扉豈將文墨間
同褎子秋齋獨宿
山月皎如燭風霜時動竹夜半鳥驚栖窗間人獨宿
餌黃精
靈藥出西山服食採其根九蒸換凡骨經著上世言候
火起中夜馨香滿南軒齋居感衆靈藥術啟妙門自懷
物外心豈與俗士論終期脱印綬永與天壤存
昭國里第聽元老師彈琴
竹林高宇霜露清朱絲玉徽多故情暗識啼烏與别鶴
秪緣中有斷腸聲
野次聽元昌奏横吹
立馬蓮塘吹横笛微風動柳生水波北人聽罷淚將落
南朝曲中怨更多
樓中閱清管
山陽遺韻在林端横吹驚響迥憑高閣曲怨繞秋城淅
瀝危葉振蕭瑟凉氣生始遇兹管賞巳懷故園情
寒食
晴明寒食好春園百卉開綵繩拂花去輕毬度閣來長
歌送落日緩吹逐殘杯非關無燭罷良為羈思催
七夕
人世拘形迹别去間山川豈意靈仙偶相望亦彌年夕
衣清露濕晨駕秋風前臨歡定不住當為何所牽
九日
今朝把酒復惆悵憶在杜陵田舍時明年九日知何處
世難還家未有期
秋夜
暗窗凉葉動秋天(一作齋)寢席單憂人半夜起明月在林
端一與清景遇每憶平生歡如何方惻愴披衣露更(一作)
(轉)寒
秋夜一絶
高閣漸凝露凉葉稍飄闈憶在南宫直夜長鐘漏稀
滁城對雪
晨起滿闈雪憶朝閶闔時玉座分曙早金爐上烟遲飄
散雲臺下凌亂桂樹姿厠跡鴛鷺末蹈舞豐年期今朝
覆山郡寂寞復何為
雪中
空堂歲巳晏密室獨安眠壓篠夜偏積覆閣曉逾妍連
山暗古郡驚風散一川此時騎馬出忽省京華年
詠春雪
裵回輕雪意似惜豓陽時不悟風花冷翻令梅柳遲
對春雪
蕭屑杉松聲寂寥寒夜慮州貧人吏稀雪滿山城曙春
塘看幽谷栖禽愁未去開闈正亂流寧辨花枝處
對殘燈
獨照碧窗久欲隨寒燼滅幽人將遽眠解帶翻成結
對芳尊
對芳尊醉來百事何足論遥見青山始一醒欲著接離
還復昏
夜對流螢作
月暗竹亭幽螢光拂席流還思故園夜更度一年秋自
惬觀書興何慙秉燭遊府中徒冉冉明發好歸休
對新篁
新綠苞初解嫩氣筍猶香含露漸舒葉抽叢稍自長清
晨止亭下獨愛此幽篁
夏花明
夏條綠巳密朱萼綴明鮮炎炎日正午灼灼火俱燃翻
風適自亂照水復成妍歸視窗間字熒煌滿眼前
對萱草
何人樹萱草對此郡齋幽本是忘憂物今夕(一作日)重生
憂叢疎露始滴芳餘蝶尚留還思杜陵圃離披風雨秋
見紫荆花
雜英紛巳積含芳獨暮春還如故園樹忽憶故園人
翫螢火
時節變衰草物色近新秋度月影纔斂繞竹光復流
對雜花
朝紅争景新(一作鮮)夕素含露翻妍姿如有意流芳復滿
園單棲守遠郡永日掩重門不與花為偶終遣與誰言
種藥
好讀神農書多識藥草名持縑購山客移蒔羅衆英不
改幽澗色宛如此地生汲井既蒙澤插楥亦扶傾隂穎
夕房斂陽條夏花明悦翫從兹始日夕繞庭行州民自
寡訟養閒非政成
西澗種柳
宰邑乖所願僶俛愧昔人聊將休暇日種柳西澗濱置
鍤息微倦臨流睇歸雲封壤自人力生條在陽(一作王)春
成隂豈自取為茂屬佗辰延詠留佳賞山水變夕曛
種瓜
率性方鹵莽理生尤自疎今年學種瓜園圃多荒蕪衆
草同雨露新苖獨翳如直以春窘廹過時不得鋤田家
笑枉費日夕轉空虚信非吾儕事且讀古人書
喜園中茶生
潔性不可汙為飲滌塵煩此物信靈味本自出山原聊
因理郡餘率爾植荒園喜隨衆草長得與幽人言
移海榴
葉有苦寒色山中霜霰多雖此蒙陽景移根意如何
郡齋移杉
櫂幹方數尺幽姿已蒼然結根西山寺來植郡齋前新
含野露氣稍静高窗眠雖為賞心遇豈有巖中緣
花徑
山花夾徑幽古甃生苔澀胡牀理事餘玉琴承露濕朝
與詩人賞夜携禪客入自是塵外蹤無令吏趨急
慈恩寺南池秋荷詠
對殿含凉氣裁規覆清沼衰紅受露多餘馥依人少蕭
蕭遠塵跡颯颯凌秋曉節謝客來稀迴塘方獨遶
題桐葉
参差剪綠綺瀟灑覆瓊柯憶在灃東寺偏書此葉多
題石橋
遠學臨海嶠横此莓苔石郡齋三四峰如有靈仙(一作山)
跡方愁暮雲滑始照寒池碧自與幽人期逍遥竟朝夕
池上
郡中卧病久池上一來賖榆柳飄枯葉風雨倒横查
滁州西澗
獨憐幽(一作芳)草澗邊生(一作行)上有黃鸝深樹(一作處)鳴春
潮帶雨晩來急野渡無人舟自横
西塞山
勢從千里奔直入江中斷嵐横秋色雄地束驚流滿
山耕叟
蕭蕭垂白髮默默詎知情獨放寒林燒多尋虎跡行暮
歸何處宿來此空山耕
上方僧
見月出東山上方高處禪空林無宿火獨夜汲寒泉不
下藍溪寺今年(一作來)三十年
烟際鐘
隠隠起何處迢迢送落暉蒼茫隨思遠蕭散逐(一作入)烟
微秋野寂云(一作方)晦望山僧獨歸
始聞夏蟬
徂夏暑未晏蟬鳴景巳曛一聽知何處高樹但侵雲響
悲遇衰齒節謝屬離羣還憶郊園日獨向澗中聞
射雉
走馬上東岡朝日照野田野田雙雉起翻射斗迴鞭雖
無百發中聊取一笑妍羽分繡臆碎頭(一作頸)弛錦鞘懸
方將悦羈旅非關學少年弢弓一長嘯憶在灞城阡
夜聞獨鳥啼
失侣度山覓投林舍北啼今將獨夜意偏知對影栖
述園鹿
野性本難畜翫習亦逾年麑班始力直麚角已蒼然仰
首嚼園柳俯身飲清泉見人若閒暇蹷起忽低騫兹獸
有高貎凡類寧比肩不得遊山澤跼促誠可憐
聞鴈
故園眇何處歸思方悠哉淮南秋雨夜高齋聞鴈來
子規啼
高林滴露夏夜清南山子規啼一聲隣家孀婦抱兒泣
我獨展轉何時明(一作為情)
始建射侯
男子本懸弧有志在四方虎竹忝明命熊侯始張皇賓
登時事畢諸將備戎装星飛的屢破鼓譟武更揚曾習
鄒魯學亦陪鴛鷺翔一朝願投筆世難激中腸
仙人祠
蒼岑古仙子清廟閟華容千載去寥廓白雲遺舊蹤歸
來灞陵上猶見最高峰
鷓鴣啼(一作李嶠詩)
可憐鷓鴣飛飛向樹南枝南枝日照暖北枝霜露滋露
滋不堪栖使我夜常啼願逄雲中鶴銜我向寥廓願作
城上烏一年生九雛何不舊巢住枝弱不得(一作若)去何
意道苦辛客子常畏人
御定全唐詩卷一百九十三
