欽定四庫全書
御定全唐詩卷五百八十一
溫庭筠
送洛南李主簿
想君秦塞外因(一作應)見楚(一作遠)山青槲葉曉迷路枳花
春滿庭祿優仍侍膳官散得專經子敬懷(一作余亦還)愚谷
歸心在翠屏
巫山神女廟
黯黯閉宫殿霏霏蔭薜蘿曉峰眉上色春水臉前波古
樹芳菲盡扁舟離恨多一叢斑(一作湘)竹夜環佩響如何
地肺(一作脉)山春日
冉冉(一作苒苒)花明岸涓涓水繞山幾時抛俗事來共白雲
閒
題陳處士幽居
松軒塵外客高枕(一作竹)自蕭疎雨後苔侵井霜來葉滿
渠閒看鏡湖畫秋(一作時)得越僧書若待前溪月誰人伴
釣魚
握(一作屈)柘詞
楊柳縈橋綠玫瑰拂地紅繡衫金騕褭花髻玉瓏璁宿
雨香潛潤春流水暗通畫樓初夢斷曉(一作晴)日照湘風
題盧處士山居(一作處士盧岵山居)
西溪問樵客遙識(一作指)楚(一作主)人家古樹老連石急泉
清露沙千峰隨雨暗一逕入雲斜日暮飛鴉集(一作鳥飛散)
滿山(一作庭)&KR1593;麥花
初秋寄友人
閒夢正悠悠涼風生竹樓夜琴知欲雨曉簟覺新秋獨
鳥楚山遠一蟬關樹愁憑將離别(一作别離)恨江外(一作水)問
同(一作東)遊
題豐安里王相林亭二首(公明太玄經)
花竹有薄埃嘉遊集上才白蘋安石渚紅葉子雲臺朱
戶雀羅設黃門馭騎來不知淮水濁丹藕為誰開
偶到烏衣巷含情更惘然西州曲堤柳東府舊池蓮星
坼悲元老雲歸送墨仙誰知濟川檝今作野人船
早秋山居
山近覺寒早草堂霜氣晴樹凋窗有日池滿水無聲果
落見猿過葉乾聞鹿行素琴機慮靜(一作息)空伴夜泉清
和友人盤石寺逢舊友
楚寺上方宿滿堂皆舊遊月溪逢遠客煙浪有歸舟江
館白蘋夜水關紅葉秋西風吹暮雨汀(一作江)草更堪愁
送人南遊
送君遊楚國江浦樹蒼然沙淨有波迹岸平多草煙角
悲臨海郡月到渡淮船唯以一桮酒相思高楚(一作隔遠)天
贈鄭處士
飄然隨釣艇雲水是天(一作生)涯紅葉下荒井碧梧侵古
槎醉收陶令菊貧賣邵平瓜更有相期處南籬一樹花
江岸即事
水容侵古岸峰影度青蘋廟竹唯聞鳥江帆不見人雀
聲花外暝客思柳邊春别恨轉難盡行行(一作年年)汀草新
贈隱者
茅堂對薇蕨爐暖一裘輕醉後楚山夢覺來春鳥聲採
茶溪樹綠煮藥(一作茗)石泉清不問人間事忘機過此生
渚宫晩春寄秦地友人
風華巳眇然獨立思江天鳧鴈野塘水牛羊春草煙秦
原曉(一作晩)重疊灞浪夜潺湲今日思歸客愁容在(一作滿)
鏡懸(一作前)
碧澗驛曉思
香燈伴殘夢楚國在天涯月落子規歇滿庭山杏花
送并州郭書記
賓筵得佳客侯印有光輝候騎不傳箭迴文空上機塞
城(一作塵)收(一作牧)馬去烽火射鵰歸惟有嚴家瀨回環逕
草微
贈越僧岳雲(一作雪)二首
世機消巳盡巾屨(一作履)亦飄然一室故山月滿瓶秋澗
泉禪庵過微雪鄉寺隔寒煙應共白蓮客相期松桂前
蘭亭舊都講今日意如何有樹關深院無塵到淺莎(一作)
(沙)僧居隨處好人事出門多不及新春雁(一作鳥)年年鏡
水波
詠山雞
萬(一作石)壑動晴景山禽凌翠微繡翎翻草去紅觜啄花
歸巢暖碧雲色影孤清鏡輝不知春樹伴(一作畔)何處又
分飛
清旦題採藥翁草堂
幽人尋藥逕來自曉雲邊衣濕术花雨語成松嶺煙解
藤開澗戶踏石過溪泉林外晨光動山昏鳥滿天
商山早行
晨起動征鐸客行悲故鄉雞聲茅店月人迹板橋霜槲
葉落山路枳花明驛牆因思杜陵夢鳧雁滿迴塘
題竹谷神祠(一作谷神廟)
蒼蒼松竹(一作色)晩一逕入荒祠古樹風吹馬虚廊日照
旗煙煤朝奠處風(一作雲)雨夜歸時寂寞東湖(一作湘江)客空
看蔣帝碑
途中有懷
驅車何日閒擾擾路岐(一作岐路)間歲暮自多感客程殊未
還亭皋汝陽道風雪穆陵關臘後寒梅發誰人在故山
經李處士杜城别業
憶昔幾遊集今來倍歎傷百花情易老一笑事難忘白
社(一作杜)巳蕭索青樓空豓陽不閑雲雨夢猶欲過高唐
登李羽士東樓
經客有餘音他年終故林高樓本危睇涼月更傷心此
意竟難折(一作訴)伊人成古今流塵其(一作無)可欲非復嬾
鳴琴
題僧泰恭院二首
昔歲東林下深公識姓名爾來辭半偈空復歎勞生憂
患慕禪味寂寥遺世情所歸心自得何事倦塵纓
微生竟勞止晤言猶是非出門還有淚看竹暫忘機爽
氣三秋近浮生一笑稀故山松菊在終欲掩荆(一作柴)扉
西遊書懷
渭川通野戍有路上桑乾獨鳥青天暮驚麏赤燒殘高
秋辭故國昨日夢長安客意自如此非關行路難
送人東遊(一作歸)
荒戍落黃葉浩然離故關高風漢陽渡初日郢門山江
上幾人在天涯孤櫂還何當重相見尊酒慰離顔
寄山中友人
惟昔有歸趣今兹固願言嘯歌成往事風雨坐涼軒時
物信佳節歲華非故園固(一作因)知春草色何意為王孫
偶題(一作夜宴)
孔雀眠高閣(一作樹)櫻桃拂短簷畫明金冉冉(一作苒苒)箏語
玉纖纖細雨無妨燭輕寒不隔簾欲將紅錦段因夢寄
(一作與)江淹
贈考功盧郎中
白首方辭滿荆扉對渚田雪中無陋巷醉後似當年一
笈負山藥兩瓶攜澗泉夜來風浪起何處認漁船
題蕭山廟
故道木陰濃荒祠山影東杉松(一作松杉)一庭雨幡蓋滿堂
風客奠曉(一作晩)莎(一作沙)濕馬嘶秋(一作春)廟空夜深池上
(一作雷電)歇龍入古潭中
春日寄岳州從事李員外二首
苒(一作荏)弱樓前柳輕空花外窗蝶高飛有伴鶯早語無
雙剪勝裁春字開屏見曉江從來共情戰今日欲歸降
從小識賓卿恩深若弟兄相逢在何日此别不勝情紅
粉座中客綵斿(一作雲)江上城尚平婚嫁累無路逐雙旌
和段少常柯古
稱觴慙座客懷刺即門人素向(一作尚)寧知貴清談不厭
貧野梅江上晩堤柳雨中春未報淮南詔何勞問白蘋
海橊
海橊開似火先解報春風葉亂裁牋綠花宜插鬢(一作髻)
紅蠟珠攢作蔕緗綵剪成叢鄭驛多歸思相期一笑同
李先生别墅望僧舍寶刹因作雙韻聲(一作雙聲)
棲息消心象簷楹溢豓陽簾櫳蘭露落鄰里柳(一作樹)林
涼高閣過空谷孤竿隔古岡潭廬同淡蕩髣髴復芬芳
敷水小桃盛開因作
敷水小橋東娟娟(一作涓涓)照露叢所嗟非勝地堪恨是春
風(洪邁取此四句為絶句)二月豓陽節一枝惆悵紅定知畱不住
吹落路塵中
御定全唐詩卷五百八十一
