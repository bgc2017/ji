欽定四庫全書
御定全唐詩卷二百九十
楊凝
楊凝字懋功由恊律郎三遷侍御史為司封員外郎徙
吏部稍遷右司郎中終兵部郎中集二十卷今存一卷
送别
樽酒郵亭暮雲帆驛使歸野鷗寒不起川雨凍難飛吳
會家移遍軒轅夢去稀姓楊皆足淚非是強沾衣
送客東歸
君向古營州邊(一作春)風戰地愁草青縵(一作蒙)别路柳亞
拂孤樓人意傷難醉鶯啼咽不流芳菲只合樂離思返
如秋
送客歸湖南
湖南樹色(一作葉)盡了了辨(一作見)潭州雨散今為别雲飛
何處遊情来偏似醉淚逬(一作送)不成流那向蕭條路緣
湘篁(一作黃)竹愁
送客歸淮南
畫舫照河堤暄風百草齊行絲直網蝶去燕旋遺泥郡
向高天近人從别路迷非關御溝上今日各東西
春情
舊宅洛川陽曾遊遊俠場水添楊柳色花絆綺羅香趙
瑟多愁曲秦家足豔妝江潭遠相憶春夢不勝長
秋夜聽擣衣
砧杵聞秋夜裁縫寄遠方聲微漸濕露響細未經霜蘭
牖唯遮樹風簾不礙凉雲中望何處聽此斷人腸
從軍行
都尉出居延強兵集五千還將張博望直救范祁連漢
卒悲簫鼓胡姬濕采旃如今意氣盡流淚挹流泉
和直禁省
宵直丹宫近風傳碧樹凉漏稀銀箭滴月度網軒光鳳
詔裁多暇蘭燈夢更長此時顔范貴十步舊連行
留别
玉節隨東閣金閨别舊僚若為花滿寺躍馬上河橋
送客往洞庭
九江歸路遠萬里客舟還若過巴江水湘東滿碧煙
别友人
倦客驚危路傷禽遶樹枝非逢暴公子不敢涕流離
初渡淮北岸
别夢雖難覺悲魂最易銷慇勤淮北岸鄉近去家遥
詠雨
塵浥多人路泥歸足燕家可憐繚亂點濕盡滿宫花
柳絮
河畔多楊柳追遊盡狹斜春風一回送亂入莫愁家
花枕
席上沈香枕樓中蕩子妻那堪一夜裏長濕兩行啼
送客往鄜州
新參將相(一作略)事營(一作西)平錦帶騂弓結束輕曉上關
城吟畫角暗馳(一作驅)羌馬發支兵回中地近(一作遠)風常
急鄜畤年多草自生近喜扶陽係戎相從来衛霍笑長
纓
送客往夏州
憐君此去過居延古塞黃雲共渺然沙闊獨行尋(一作尋邊)
馬跡路迷遥指戍樓(一作人)煙夜投孤店愁吹笛朝望行
塵避控弦聞有故交今從騎何須著論更言錢
春霽晩(一作曉)望
細雨晴深小苑東春雲開氣逐光風雄兒走馬神光上
静女看花佛寺中書劍學多心欲嬾田園荒廢望頻空
南歸路極天連海惟有相思明月同
唐昌觀玉蘂花
瑶華瓊蘂種何年蕭史秦嬴向紫煙時控綵鸞過舊邸
摘花持獻玉皇前
别李協
江邊日暮不勝愁送客霑衣江上樓明月峽添明月照
蛾眉峰似兩眉愁
初次巴陵
西江浪接洞庭波積水遥連天上河鄉信為憑誰寄去
汀洲燕雁漸来多
上已
帝京元已足繁華細管清弦七貴家此日風光誰不共
紛紛皆是掖垣花
春怨
花滿簾櫳欲度春此時夫壻在咸秦綠窗孤寢難成寐
紫燕雙飛似弄人
送客歸常州
行到河邊從此辭寒天日遠暮帆遲可憐芳草成衰草
公子歸時過綠時
送别
春愁不盡别愁来舊淚猶長新淚催相思倘寄相思字
(一作子)君到揚州楊子廻
送客入蜀
劍閣迢迢夢想間行人歸路遶梁山明朝騎馬搖鞭去
秋雨槐花子午關
送别
仙花笑盡石門中石室重重掩綠空暫下雲峰能幾日
却廻煙駕馭春風
殘花
五馬踟蹰在路岐南来只為看花枝鶯銜蝶弄紅芳盡
此日深閨那得知
戲贈友人
湘隂直與地隂連此日相逢憶醉年美酒非如平樂貴
十升不用一千錢
贈同遊(首句缺一字)
此風雨後巳覺减年華若待皆無事應難更有花管
弦臨夜急榆柳向江斜且莫看歸路同須醉酒家
送人出塞
北風吹雨雪舉目巳悽悽戰鬼秋頻哭征鴻夜不棲沙
平關路直磧廣郡樓低此去非東魯人多事鼓鼙
尋僧元皎因病
此僧迷有著因病得尋師話盡山中事歸當月上時高
松連寺影亞竹入窗枝閒憶草堂路相逢非素期
夜泊渭津
飄飄東去客一宿渭城邊遠處星垂岸中流月滿船凉
歸夜深簟秋入雨餘天漸覺家山小殘程尚幾年
晩夏逢友人
一别同袍友相思已十年長安多在客久病忽聞蝉驟
雨纔沾地隂雲不徧天微凉堪話舊移榻晩風前
别謫者
此地聞猶惡人言是所之一家書絶久孤驛夢成遲八
月三湘道聞猨冐雨時不須祠楚相臣節轉堪疑
行思
千里豈云去欲歸如路窮人間無暇日馬上又秋風破
月銜高岳流星拂曉空此時皆在夢行色獨怱怱
感懷題從舅宅
郗家庭樹下幾度醉春風今日花還發當時事不同流
言應未息直道竟難通徒遣相思者悲歌向暮空
與友人會
蟬吟槐蘂落的的是愁端病覺離家遠貧知處事難真
交無所隱深語有餘歡未必聞歌吹羇心得暫寬
下第後蒙侍郎示意指於新先輩宣恩感謝
才薄命如此自嗟兼自疑遭逢好交日黜落至公時倚
玉甘無路穿楊却未期更慙君侍坐問許可言詩
御定全唐詩卷二百九十
