欽定四庫全書
御定全唐詩卷二百六十八
耿湋
耿湋字洪源河東人登寶應元年進士第官右拾遺工
詩與錢起盧綸司空曙諸人齊名號大歷十才子湋詩
不深琢削而風格自勝集三卷今編詩二卷
發南康夜泊灨石中
倦客乘歸舟春溪杳將暮羣林結暝色孤泊有佳趣夜
山轉長江赤月吐深樹颯颯松上吹泛泛(一作泥泥)花間露
險石俯潭渦跳湍礙沿泝豈唯垂堂戒兼以臨深懼稍
出回雁峰明登斬蛟柱連雲向重山杳未見鍾路
過王山人舊居
故宅春山中來逢(一作遲)夕陽入汲少井味變開稀戶樞
澀樹朽鳥不棲階閒雲自濕先生何處去惆悵空獨立
晚次昭應
落日向林路東風吹麥隴藤草蔓古渠牛羊下荒塜驪
宫戶久閉温谷泉長湧為問全盛時何人最榮寵
聽早蟬歌
蟬鳴兮夕曛聲和兮夏雲白日兮將短秋意兮已滿乍
悲鳴(一作吟)兮欲長猶嘶澀兮多斷風蕭蕭兮轉清韻嘒
嘒兮初成依婆娑之古樹思遼落之荒城閒院支頤深
林倚策猶(一作獨)惆悵而無語鬢星星而已白
蘆花動
連素穗翻秋氣細節疎莖任長吹共作月中聲孤舟發
鄉思
賦得寒蛩
爾誰造鳴何早趯趯連聲徧階草復與夜雨和遊人聽
堪老
宣城逢張二南史
全家宛陵客文雅世難逢寄食年將老干時計未從秋
來句曲水雨後敬亭峯西北長安遠登臨恨幾重
題童子寺
半偈留何處全身棄此中雨餘沙塔壞月滿雪山空聳
刹臨回磴朱樓間碧叢朝朝日將暮長對晉陽宫
夏日寄東溪隱者
日華浮野水草色合遥空處處山依舊年年事不同閒
田孤壘外暑雨片雲中惆悵多塵累無由訪釣翁
之江淮留别京中親故
長雲迷一雁漸遠向南聲已帶千霜鬢初為萬里行繁
蟲滿夜草連雨暗秋城前路諸侯貴何人重客卿
太原送許侍御出幕歸東都
昔隨劉越石今日獨歸時汾水風煙冷幷州花木遲荒
庭增别夢野雨失行期莫向山陽過隣人夜笛悲
華州客舍奉和崔端公春城曉望
不語看芳徑悲春嬾獨行向人微月在報雨早霞生貧
病催年齒風塵掩姓名頼逢驄馬客郢曲緩羇情
題清蘿翁雙泉
側弁向清漪門中夕照移異源生暗石疊響落秋池葉
擁沙㾗沒流回草蔓隨泠泠無限意不獨遠公知
酬李文(一作汶)
落照長楊苑秋天渭水濱初飛萬木葉又長一年人貧
病仍為客艱虞更問津多慙惠然意今日肯相親
贈嚴維
許詢清論重寂寞住山陰野路接(一作客投)寒(一作荒)寺閒門
當(一作傍)古林海田秋熟早湖水夜漁深世上窮通理誰
人(一作能)奈此心
春日題苖發竹亭
春亭及策上郎吏謝玄暉閒詠疎篁近高眠遠岫微偏
宜留野客暫得解朝衣猶憶東溪裏雷(一作當)雲掩故扉
題孝子陵
荒墳秋陌上霜露正霏霏松柏自成拱苫廬長不歸浮
埃積蓬鬢流血在(一作存)麻衣何必曾參傳千年至行稀
題莊上人房
不語焚香坐心知道已成流年衰此世定力見他生暮
雪餘春冷寒燈續晝明尋常五侯至敢望下階迎
宋中
日暮黃雲合年深白骨稀舊村喬木在秋草遠人歸廢
井莓苔厚荒田路徑微唯餘近山色相對似依依
秋夜思歸
來時猶暑服今已露漫漫多雨逢初霽深秋生夜寒投
人心似(一作自)切為客事皆難何處無留滯誰能暫問看
送李端
世上許劉楨洋洋風雅聲客來空改歲歸去未成名遠
近天初暮關河雪半晴空懷諫書在回首戀承明
送崔明府赴青城
清冬賓御出蜀道翠微間遠霧開羣壑初陽照近關霜
潭浮紫菜雪棧繞青山當似遺民去柴桑政自閒
送王將軍出塞
漢家邊事重竇憲出臨戎絕漠秋山在陽關舊路通列
營依茂草吹角向高風更就燕然石行看奏虜功(一作看銘)
(破虜功)
雨中留别
東西無定客風雨未休時憫默此中别飄零何處期青
山違舊隱白髮入新詩歲歲迷津路生涯漸可悲
送楊將軍
一身良將後萬里討烏孫落日邊陲靜秋風鼓角喧遠
山當磧路茂草向營門生死酬恩寵功名豈敢論
送夏侯審遊蜀
暮峰和玉壘回望不通秦更問蜀城路但逢巴語人石
林鶯囀曉板屋月明春若訪嚴夫子無嫌卜肆貧
送張侍御赴郴州别駕
佐郡人難料分襟日復斜一帆隨遠水百口過長沙明
月江邊夜平陵夢裏家王孫對芳草愁思杳無涯
送苗贇(一作斌)赴陽翟丞
夕陽芳草上去馬弟兄看年少初辭闕時危遠效官山
行獨夜雨旅宿二陵寒詩興生何處嵩陽羽客壇
送絳州郭參軍
遠事諸侯出青山古晉城連行麴水閣獨入議中兵夜
雨新田濕春風曙角鳴人傳府公政記室有參卿
常州留别
萬里南天外求書禹穴間往來成白首旦暮見青山夜
浦凉雲過秋塘好月閒殷勤陽羨桂别此幾時攀
關山月
月明邊徼靜戍客望鄉時塞古柳衰盡關寒榆發遲蒼
蒼萬里道戚戚十年悲今夜青樓上還應照(一作有)所思
代宋州將淮上乞師
脣齒幸相依危亡故遠(一作郡)歸身輕(一作經)百戰出(一作後)
家在數重圍上將堅深壘殘兵鬭落暉常聞鐵劔利早
晚借餘威
秋晩臥疾寄司空拾遺曙盧少府綸
寒几坐空堂疎髯似積霜老醫迷舊疾朽藥誤新方晩
果紅低樹秋苔綠徧牆慙非蔣生徑不敢望求羊
贈海明上人(一作贈朗公)
來自西天竺(一作竺國)持經奉紫微年深梵語變行苦俗流
(一作人)歸月上安禪久苔生出院稀梁間有馴鴿不去復
(一作亦)何依(一作為無機)
津亭有懷
津亭一望鄉淮海晩茫茫草没棲洲鷺天連暎浦檣往
來通楚越旦暮易漁商惆悵緘書畢何人向洛陽
晩投江澤浦即事呈柳兵曹泥
落日過重霞輕烟上遠沙移舟衝荇蔓轉浦入蘆花斷
岸迂來客連波漾去槎故鄉何處在更道向天涯
東郊别業
東臯占薄田耕種過餘年護藥栽山刺澆蔬引竹泉晩
雷期稔歲重霧報晴天若問幽人意思齊沮溺賢
早朝
鐘鼓餘聲裏千官向紫微冒寒人語少乘月燭來稀清
漏聞馳道輕霞暎瑣闈猶看嘶馬處未啟掖垣扉
屏居盩厔
百年心不料一卷日相知乘興偏難改憂家是強為縣
城寒寂寞峰樹遠參差自笑無謀(一作媒)者秖應道在斯
進秋隼
豈悟因羅者迎霜獻紫微夕陽分素臆秋色上花衣舉
翅雲天近回眸燕雀稀應隨明主意百中有光輝
詠宣州筆
寒竹慙虚受纖毫任幾重影端緣守直心勁懶藏鋒落
紙驚風起搖空見露濃丹青與文事捨此復何從
春日洪州即事
鍾陵春日好春水滿南塘竹宇分朱閣桐花間綠楊蹉
跎看鬢色留滯惜年芳欲問羇愁發秦關道路長
雪後宿王純池州草堂
宿君湖上宅琴韻靜參差夜雪入秋浦孤城連貴池流
年看共老銜酒發中悲良會應難再晨雞自有期
旅次漢故(一作好)畤
我行過漢畤寥落見孤城邑里經多難兒童識五兵廣
川桑遍綠叢薄雉連鳴惆悵蕭關道終軍願請纓
過三郊驛却寄楊評事時此子郭令公欲有表
薦
冉冉青衫客悠悠白髮人亂山孤驛暮長路百花新終
歲行他縣全家望此身更思君去就早晩問平津
隴西行
雪下陽關路人稀隴戍頭封狐猶未翦邊將豈無羞白
草三冬色黃雲萬里愁因思李都尉畢竟不封侯
巴陵逢洛陽鄰舍(一作書情逢故人)
因君知北(一作世)事流浪(一作恨)已忘機客久(一作久客)多人識
(一作厭)年高(一作高年)衆病歸連雲湖(一作朝)色遠度雪雁聲稀
又說家林盡悽傷淚滿衣
哭張融
早歲能文客中年與世違有家孀婦少無子弔人稀繐
帳塵空暗(一作積)銘旌雨不飛依然舊鄉路寂寞幾回歸
送友貶嶺南
暮年從遠謫落日别交親湖上北飛雁天涯南去人夢
成湘浦夜淚盡桂陽春歲月茫茫意何時雨露新
春日即事二首
詩書成志業嬾慢致蹉跎聖代丹霄遠明時白髮多淺
謀堪自笑窮巷憶誰過寂寞前山暮(一作路)歸人樵採歌
數畝東皋宅青春獨屏居家貧僮僕慢官罷友朋疎強
飲沽來酒羞看讀了書閑花開(一作更)滿地惆悵復何如
贈田家翁
老人迎客處籬落稻畦間蠶屋朝寒閉田家晝雨閒門
閭新薙草蹊徑(一作樵採)舊諳山自道誰相及(一作友)邀予試
往還
贈韋山人
失意成逋客終(一作經)年獨掩扉無機狎鷗慣多病見人
稀流水知行藥孤雲伴採薇空齋莫閒笑(一作暮還坐)心事
與時違
濬公院懷舊
遠公傳教畢身没向他方弔客來何見門人閉影堂紗
燈臨古砌塵札在空牀寂寞疎鐘後秋天有夕陽
雨中宿義興寺
遥夜宿東林蟲聲階草深高風初落葉多雨未歸心家
國身猶負星霜鬢已侵滄洲縱不去何處有知音
送王祕書歸江東
迴首望知音逶迤桑柘林人歸海郡遠路入雨天深萬
木經秋葉孤舟向暮心唯餘江畔草應見白頭吟
渭上送李藏器移家東都
求名雖(一作須)有據(一作援)學稼(一作道)又無田(一作緣)故國三
千里新春五十年移家還作客避地莫知賢洛浦今何
處風帆去渺然
春尋柳先生
言是商山老塵心莫問年白髯垂策短烏帽據梧偏酒
熟飛巴雨丹成見海田疎雲披遠水景動石牀前
題藏公院
古院林公住疎篁近井桃俗年人見少禪地自知高藥
草(一作物)誠多喻滄溟在一毫仍悲次宗軰塵事日為勞
夏夜西亭即事寄錢員外
高亭賓客散暑夜醉相和細汗迎(一作凝)衣集微凉待扇
過風還池色定月晩樹陰多遥想隨行者珊珊動曉珂
與清江上人及諸公宿李八昆季宅
湯公多外友洛社自相依遠客還登會秋懷欲忘歸驚
風林果少驟雨砌蟲稀更過三張價東遊愧陸機
春日即事
鄰里朝光徧披衣夜醉醒庖廚非舊火林木發新青接
果移天性疎泉逐地形清明來幾日戴勝巳堪聽
秋夜會宿李永宅憶江南舊遊
偶宿俱南客相看喜盡歸湖山話不極歲月念空違子
夜高梧冷秋陰遠漏微那無此良會惜在謝家稀
冬夜尋李永因書事贈之
棲遑偏降志疵賤倍修身近覺多衰鬢深知獨故人天
垂五夜月霜覆九衢塵不待逢沮溺而今惡問津
立春日宴高陵任明府宅
春灰今變候密雪又霏霏坐客同心滿流年此會稀風
成空處亂素積夜來飛且共銜杯酒陶潛不得歸
春日遊慈恩寺寄暢當
浮世今何事空門此諦真死生俱是夢哀樂詎關身遠
草光連水春篁色離塵當從庾中庶詩客更何人
晩秋過蘇少府
九江迷去住羣吏且因依高木秋垂露寒城暮掩扉隨
雲心自遠看草伴應稀肯信同年友相望青𤨏闈
登鸛雀樓
久客心常醉高樓日漸低黃河經海内華嶽鎮關西去
遠千帆小來遲獨鳥迷終年不得意空覺負東溪
賦得沙上雁
衡陽多道里弱羽復哀音還塞知何日驚弦亂此心夜
陰前侣遠秋冷後湖深獨立汀洲意寧知(一作憂)霜霰侵
夜尋盧處士
月高雞犬靜門掩向寒塘夜竹深茅宇秋庭冷石牀住
山年已遠服藥夀偏長虚棄如吾者逢君益自傷
邠州留别
終歲山川路(一作長路來還去)生涯總(一作竟)幾(一作若)何艱難為
客慣貧賤受恩多暮角寒山色秋風遠水波(一作暮角飄長韻寒)
(流起細波)無人見惆悵垂鞚入煙蘿(一作懸愁茂陵宅春色又相過)
贈張將軍(一作開府)
寥落軍城暮重門返照間鼓鼙經雨暗士馬過秋閒慣
守臨邊郡曾營近海(一作磧)山關西舊業在夜夜夢中還
(一作誰云張校尉萬里鑿空還)
贈隱公(一作贈隱上人)
世間無近遠定裏徧曾過東海經長在南朝寺最多暮
年聊(一作)化俗初地即(一作却)摧魔今日忘塵慮看心義
若何
贈别安邑韓少府
子眞能自在(一作說)江海意何如門掩疎塵吏心閒閱道
書古城寒欲雪遠客暮無車杳杳思前路誰堪千里餘
送胡校書秩滿歸河中
古樹汾陰(一作陽)道悠悠東去長位卑仍解印身老又(一作)
(得)還鄉河水平秋岸關門向夕陽音書須數附(一作寄)莫
學晉嵇康
送河中張胄曹往太原計會迴
北風長至遠四牡向幽并衰木新田路寒蕪故絳城遥
聽邊上信遠計朔南程料變當臨事遥知外國情
送郭正字歸郢上
濟江篇已出(一作上)書府俸猶貧積雪商山道全家楚塞
人大堤逢落日廣漢望通津却别(一作到)漁潭下驚鷗那
可(一作肯)親
題李孝廉書房
野情專易外(一作商瞿傳易教)一室向青山業就三編絶心通
萬事(一作象)閒鶯稀(一作啼)春木上草徧暮階(一作夕陽)間莫道
歸(一作符)繻在來時棄故關
酬暢當
同遊漆沮後已是十年餘幾度曾相夢何時定得書月
高城影盡霜重柳條疎且對尊中酒千般想未如
留别解縣韓明府(一作别解明府)
閑人州縣厭賤士友朋譏朔雪逢初下秦關獨暮歸寒
茅(一作蕪)下(一作上)原淺殘雪(一作燒)過風微一路何相慰唯
君能政稀(一作致歸)
遊鍾山紫芝觀
繫舟仙宅下清磬落春風雨數芝田長雲開石路重古
房清磴接深殿紫烟濃鶴駕何時去遊人自不逢
晩秋宿裴員外寺院(得逢字)
仲言多麗藻晚水獨芙蓉梁苑仍秋過仁祠又夜逢回
林通暗竹去雨帶寒鐘願向空門裏修持比晝(一作畫)龍
秋夜喜盧司直嚴少府訪宿
寂寂閉層城悠悠此夜情早凉過鬢髮秋思入柴荆嚴
子多高趣盧公有盛名還如杜陵下暫拂蔣元卿
下邽客舍喜叔孫主薄鄭少府見過
良宵復杪秋把酒說羇遊落木東西别寒萍遠近流蕭
條旅館月寂歴曙更籌不是仇梅至何人問百憂
盩厔客舍
寂寥荒壘下客舍雨微微門見苔生滿心慙吏到稀籬
花看未發海燕欲先歸無限堪惆悵誰家復擣衣
宿韋員外宅
傳經韋相後賜筆漢家郎幽閣諸生會寒宵幾刻長座
中燈泛酒簷外月如霜人事多飄忽邀歡詎可忘
登沃州山
沃州初望海攜手盡時髦小暑開鵬翼新蓂長鷺濤月
如芳草遠身比夕陽高羊祜傷風景誰云異我曹
宿岐山姜明府廳
暝色休羣動秋齋遠客情細風和雨氣寒竹度簾聲日
覺蹉跎近天教嬾慢成誰能謁卿相朝夕筭浮榮
上巳日
共來修禊事内顧一悲翁玉鬢風塵下花林絲管中故
山離水石舊侣失鵷鴻不及遊魚樂裵回蓮葉東
登樂遊原
園廟何年廢登臨有故丘孤村連日靜多雨及霖休常
與秦山對曾經漢主遊豈知千載後萬事水東流
題惟幹上人房
繩牀茅屋下獨坐味閑安苦行無童子忘機避宰官是
非齊已久夏臘比應難更悟眞如性塵心稍自寬
會鳳翔張少尹南亭
遠過張正見詩興自依依西府軍城暮南庭吏事稀草
簷宜日過花圃任煙歸更料重關外羣僚候啟扉
早春宴高陵滑少府(得昇字)
且寬沈簿領應賴酒如澠春夜霜猶下東城月未昇清
言饒醉客亂舞避寒燈名字書仙籍諸生病未能
寒蜂採菊蕊
遊颺下晴空尋芳到菊叢帶聲來蕊上連影(一作飲)在香
中去住霑餘霧高低順過風終慙異蝴蝶不與夢䰟通
題楊著别業
柳巷向陂斜回陽噪亂鵶農桑子雲業書籍蔡邕家暮
葉初翻砌寒池轉露沙如何守儒行寂寞過年華
送太僕寺李丞赴都往桃林塞
遠過桃林塞休年自昔聞曲河隨暮草重阜接閒雲造
父為周御詹嘉守晉軍應多懷古思落葉又紛紛
宋中
百戰無軍食孤城陷虜塵為傷多易子翻弔淺為臣漫
漫東流水悠悠南陌人空思前事往向曉淚霑巾
陪讌湖州公堂
謝公為楚郡坐客是瑶林文府重門奥儒源積浪深壺
觴邀薄醉笙磬發高音末至才仍短難隨白雪吟
尋覺公因寄李二端司空十四曙
少年嘗昩道無事日悠悠及至悟生死尋僧已白頭雲
迴廬瀑雨樹落給園秋為我謝宗許塵中難久留
送郭秀才赴舉
鄉賦鹿鳴篇君為貢士先新經夢筆夜纔比棄繻年海
雨沾隋柳江潮赴楚船相看南去雁(一作岸去)離恨倍潸然
送王閏(一作潤)
相送臨漢(一作寒)水愴然望故關江蕪連夢澤楚雪入商
山語我他年舊看君此日還因將自悲淚一灑别離間
送蜀客還
萬峯深積翠路向此中難欲暮多羇思因高莫遠看卓
家人寂寞揚子業荒殘唯見岷江水悠悠帶月寒
送海州盧錄事
之官逢計吏風土問如何海口潮陽近青州春氣多郊
原鵬影到樓閣蜃雲和損益關從事期聽勞者歌
登鍾山館
匹馬宜春路蕭條背館心澗花寒夕雨潭水黑朝林野
市魚鹽隘江村竹葦深子規何處發青樹滿高岑
秋日(一作落照)
照耀天山外飛鵶幾共過微紅拂秋漢片白透長波影
促寒汀薄光殘古木多金霞與雲氣散漫復相和
贈苖員外
為郎日賦詩小謝少年時業繼儒門後心多道者期晩
(一作曉)迴長樂殿新出夜(一作永)明祠行樂西園暮春風動
柳絲
詣順公問道
此身知是妄遠遠詣支公何法住持後能逃生死中秋
苔經古徑蘀葉滿疎叢方便如開誘南宗與北宗
廢慶寶寺(一作司空曙詩)
黃葉前朝寺無僧寒(一作閑)殿開池晴龜出曝松暝鶴飛
迴古井(一作砌)碑横草陰廊畫雜苔禪宫亦銷(一作衰)歇塵
世轉堪哀
赴許州留别洛中親故
淳風今變俗末學誤為文幸免投湘浦那辭近汝墳山
遮魏闕路日隱洛陽雲(一作城)誰念聯翩翼烟中獨失羣
送葉尊師歸處州
風馭南行遠長山與夜江羣祅離分野五嶽拜旌幢石
髓調金鼎雲漿實玉缸㹞㹞吠聲曉洞府有仙厖
御定全唐詩卷二百六十八
