欽定四庫全書
御定全唐詩卷二百四十
元結
元結字次山河南人少不羈十七乃折節向學擢上第
復舉制科國子司業蘇源明薦之結上時議三篇擢右
金吾兵曹參軍攝監察御史為山南西道節度參謀以
討賊功遷監察御史裏行代宗立授著作郎久之拜道
州刺史為民營舍給田免徭役流亡歸者萬餘進容管
經略使罷還京師卒年五十贈禮部侍郎集十卷今編
詩二卷
二風詩(并序)
天寶丁亥中元子以文辭待制闕下著皇謨三篇
二風詩十篇將欲求干司匭氏以裨天監會有司
奏待制者悉去之於是歸於州里後三歲以多病
習静於商餘山病間遂題括存之此亦古之賤士
不忘盡臣之分耳其義有論訂之
治風詩五篇
至仁
古有仁帝能全仁明以封天下故為至仁之詩
二章四韻十二句
猗皇至聖兮至惠至仁德施藴藴藴藴如何不全不缺
莫知所貺
猗皇至聖兮至儉至明化流瀛瀛瀛瀛如何不虢不赩
(一作□)莫知其極
至慈
古有慈帝能保静順以涵萬物故為至慈之詩
二章四韻十四句
至化之深兮猗猗娭娭(嬉同)如煦如吹如負如持而不知
其慈故莫周莫止静和而止
至化之極兮瀛瀛溶溶如涵(一本無如涵二字)如封如随如從
而不知其功故莫由莫己順時而理
至勞
古有勞王能執勞儉以大功業故為至勞之詩
三章六韻二十四句
至哉勤績不盈不延誰能頌之我請頌焉於戲勞王勤
亦何極濟爾九土山川溝洫
至哉儉德不豐不敷誰能頌之我請頌夫於戲勞王儉
亦何深戒爾萬代奢侈荒淫
至哉茂功不升不圮誰能頌之我請頌矣於戲勞王功
亦何大去爾兆庶洪湮災害
至正
古有正王能正慎恭和以安上下故為至正之
詩一章四韻八句
為君之道何以為明功不濫賞罪不濫刑讜言則聽諂
言不聽王至是然可為明焉
至理
古有理王能守清一以致無刑故為至理之詩
一章三韻十二句
理何為兮系修文德加之清一莫不順則意彼刑法設
以化人致使無之而化益純所謂代刑以道去殺嗚呼
嗚呼人不斯察
亂風詩五篇
至荒
古有荒王忘戒慎道以逸豫失國故為至荒之
詩一章三韻十二句
國有世謨仁信勤歟王實惽荒終亡此乎焉有力恣諂
惑而不亡其國嗚呼亡王忍為此心敢正亡王永為世
箴
至亂
古有亂王肆極凶虐亂亡乃巳故為至亂之詩
二章二韻十二句
嘻乎王家曾有凶王中世失國豈非驕荒復復之難令
則可忘
嘻乎亂王王心何思暴淫虐惑無思不為生人冤怨言
何極之
至虐
古有虐王昏毒狂忍無惡不及故為至虐之詩
二章四韻十八句
夫為君上兮慈順明恕可以化人忍行昏恣獨樂其身
一徇所欲萬方悲哀扵斯而喜當云何哉
夫為君上兮兢慎儉約可以保身忍行荒惑虐暴於人
前世失國如王者多於斯不寤當如之何
至惑
古有惑王用姦臣以虐外寵妖女以亂内内外
用亂至於崩亡故為至惑之詩二章六韻二十
句
賢聖為上兮必儉約戒身鑒察化人所以保福也如何
不思荒恣是為上下隔塞人神怨奰(音備)敖惡無厭不畏
顛墜
聖賢為上兮必用賢正黜姦佞之臣所以長久也如何
反是以為亂矣寵邪信惑近佞好䛕廢嫡立庶忍為禍
謨
至傷
古有傷王以崩盪之餘無惡不為也亂亡之由
固在累積故為至傷之詩一章二韻十二句
夫何傷兮傷王乎欲何為乎將蠧枯矣無人救乎蠧枯
及矣不可救乎嗟傷王自為人君變為人奴為人君者
忘戒(一本有此字)乎
補樂歌十首(并序)
自伏羲(一作羲軒)氏至于殷室凡十代樂歌有其名無
其辭考之傳記而義或存焉鳴呼樂聲自太古始
百世之後盡亡古音嗚呼樂歌自太古始百世之
後遂亡古辭今國家追復純古列祠往帝歲時薦
享則必作樂而無雲門咸池韶夏之聲故探其名
義以補之誠不足全化金石反正宫羽而或存之
猶乙乙冥冥有純古之聲豈幾乎司樂君子道和
焉爾凡十篇十有九章各引其義以序之命曰補
樂歌
網罟
網罟伏羲氏之樂歌也其義盖稱伏羲能易人
取禽獸之勞凡二章章四句
吾人苦兮水深深網罟設兮水不深
吾人苦兮山幽幽網罟設兮山不幽
豐年
豐年神農氏之樂歌也其義盖稱神農教人種
植之功凡二章章四句
猗太帝兮其智如神分草實兮濟我生人
猗太帝兮其功如天均四時兮成我豐年
雲門
雲門軒轅氏之樂歌也其義盖言雲之出潤益
萬物如帝之德無所不施凡二章章四句
玄雲溶溶(一作溟溟)兮垂雨濛濛類我聖澤兮涵濡不窮
玄雲漠漠兮含暎逾光類我聖德兮溥(一作庥)被無方
九淵
九淵少昊氏之樂歌也其義盖稱少昊之德淵
然深遠凡一章章四句
聖德至深兮奫奫(紆倫切一作藴藴)如淵生類娭娭(同嬉)兮孰知
其然
五莖
五莖顓頊氏之樂歌也其義盖稱顓頊得五德
之根莖凡一章章八句
植植萬物兮滔滔根莖五德涵柔兮渢渢(音風又音泛)而生
其生如何兮秞秞(音由)天下皆自我君兮化成
六英
六英高辛氏之樂歌也其義盖稱帝嚳能總六
合之英華凡二章章六句
我有金石兮擊考(一作拊)崇崇(一作淙淙)與汝歌舞兮上帝之
風由六合兮英華渢渢
我有絲竹兮韻和泠泠與汝歌舞兮上帝之聲由六合
兮根底(一作柢)嬴嬴
咸池
咸池陶唐氏之樂歌也其義盖稱堯德至大無
不僃全凡二章章四句
元化油油兮孰知其然至德汨汨兮順之以先
元化浘浘(音尾)兮孰知其然至道泱泱兮由之以全
大韶
大韶有虞氏之樂歌也其義盖稱舜能紹先聖
之德凡二章章四句
森森羣象兮日見生成欲聞朕初兮玄封冥冥
洋洋至化兮日見深柔欲聞大(一作涵)濩兮大淵油油
大夏
大夏有夏氏之樂歌也其義盖稱禹治水其功
能大中國凡三章章四句
茫茫下土兮乃生九州山有長岑兮川有深流
茫茫下土兮乃均四方國有安乂(一作民人)兮(一作有國安人)野有
封疆
茫茫下土兮乃歌萬年上有茂功兮下戴仁天
大濩
大濩有殷氏之樂歌也其義盖稱湯救天下濩
然得所凡二章章四句
萬姓苦兮怨且哭不有聖人兮誰護(一作濩)育
聖人生兮天下和萬姓熙熙兮舞且歌
系樂府十二首(并序)
天寶辛未中元子將前世嘗可稱歎者為詩十二
篇為引其義以名之總命曰系樂府古人詠歌不
盡其情聲者化金石以盡之其歡怨甚邪戲盡歡
怨之聲者可以上感於上下化於下故元子系之
思太古
東南三千里沅湘為太湖湖上山谷深有人多似愚嬰
孩寄樹顚就水捕鷠(於都切)鱸所歡同鳥獸身意復何拘
吾行遍九州此風皆已無吁嗟聖賢教不覺久躊蹰
隴上歎
援車登隴坂窮高遂停駕延望戎狄鄉廵廻復悲咤滋
移有情教草木猶可化聖賢禮讓風何不遍西夏父子
忍猜害君臣敢欺詐所適今若斯悠悠欲安舍
頌東夷
嘗聞古天子朝會張新樂金石無全聲宫商亂清濁東
(一作来)驚且悲歎節變何煩數始知中國人耽此亡純朴
爾為外方客何為獨能覺其音若或在蹈海吾將學
賤士吟
南風發天和和氣天下流能使萬物榮不能變羇愁為
愁亦何爾自請說此由諂競實多路苟邪皆共求嘗聞
古君子指以為深羞正方終莫可江海有滄洲
欸乃曲
誰能聽欸乃欸乃感人情不恨湘波深不怨湘水清所
嗟豈敢道空羡江月明昔聞扣斷舟引釣歌此聲始歌
悲風起歌竟愁雲生遺曲今何在逸為漁父行
貧婦詞
誰知苦貧夫家有愁怨妻請君聽其詞能不為酸悽(一作)
(嘶)所憐抱中兒不如山下麑(一作麛)空念庭前地化為人
吏蹊出門望山澤回頭(一作顧)心復迷何時見府主長跪
向之啼
去鄉悲
躊蹰古塞關悲歌為誰長日行見孤老羸弱相提將聞
其呼怨聲聞聲問其方乃言無患苦豈棄父母鄉非不
見其心仁惠誠所望念之何可說獨立為悽傷
夀翁興
借問多夀翁何方自修育惟云順所然忘情學草木始
知世上術勞苦化(一作分)金玉不見充所求空聞肆(一作恣)
耽欲清和存王母潜濩無亂黷誰正好長生此言堪佩
服
農臣怨
農臣何所怨乃欲干人主不識天地心徒然怨風雨將
論草木患欲說昆蟲苦廵廻宫闕傍其意無由吐一朝
哭都市淚盡歸田畆謠頌若采之此言當可取
謝大(一作天)龜
客来自江漢云得雙大(一作天)龜且言龜甚靈問我君何
疑自昔保方正顧嘗無妄私順和固鄙分全守眞常規
行之恐不及此外將何為惠恩如可謝占問敢終辭
古遺歎
古昔有遺歎所歎何所為有國遺賢臣萬世為冤悲所
遺非遺望所遺非可遺所遺非遺用所遺在遺之嗟嗟
山海客全獨竟何辭心非膏濡類安得無不遺
下客謠
下客無黃金豈思主人憐客言勝黃金主人然不然珠
玉成(一作誠)彩翠綺羅如嬋娟終恐見斯好有時去君前
豈知保忠信長使令德全風聲與時茂歌頌萬千年
漫歌八曲(并序)
壬寅中漫叟得免職事漫家樊上修耕釣以自資
作漫歌八曲與縣大夫孟士源欲士源唱而和之
故城東
漫惜故城東良田野草生說向縣大夫大夫勸我耕耕
者我為先耕者相次焉誰愛故城東今為近郭田
西陽城
江北有大洲洲上堪力耕此中宜五榖不及西陽城城
畔多野桑城中多古荒衣食可力求此外何所望
大回中
樊水欲東流大江又北来樊山當其南此中為大回回
中魚好遊回中多釣舟漫欲作漁人終焉無所求
小回中
叢石横大江人言是釣臺水石相衝激此中為小回回
中浪不惡復在武昌郭来客去客船皆向此中泊
將牛何處去二首
將牛何處去耕彼故城東相伴有田父相歡惟牧童
將牛何處去耕彼西陽城叔閑修農具直者伴我耕(叔□)
(漫叟韋氏甥直者漫叟長子也)
將船何處去二首
將船何處去釣彼大回中叔靜能鼓橈正者随弱翁(叔静)
(漫翁李氏甥正者漫翁次子也)
將船何處去送客小回南有時逢惡客還家亦少酣
引極三首(并序)
引極興也喻也引之言演極之言盡演意盡物引
興極喻故曰引極
思元極
天曠莽兮杳泱茫氣浩浩兮色蒼蒼上何有兮人不測
積清寥兮成元極彼元極兮靈且異思一見兮藐難致
思不從兮空自傷心慅&KR3834;兮意惶懹思假翼兮鸞鳳乘
長風兮上羾(音貢)揖元氣兮本深實餐至和兮永終日
望仙府
山鑿落兮眇嶔岑雲溶溶兮木棽棽中何有兮人不覩
遠欹差兮閟仙府彼仙府兮深且幽望一至兮藐無由
望不從兮知如何心混混兮意渾和思假足兮虎豹超
阻絶兮凌趠詣仙府兮從羽人餌五靈兮保清真
懷潛君
海浩淼兮汨洪溶流藴藴兮濤洶洶下何有兮人不聞
深溢漭兮居潜君彼潜君兮聖且神思一見兮藐無因
思不從兮空踟蹰心回迷兮意縈紆思假鱗兮鯤龍激
沆浪兮奔從拜潜君兮索玄寶佩元符兮軌皇道
演興四首(并序)
商餘山有太靈古祠傳云豢龍氏祠大帝所立祠
在少餘西乳之下邑人修之以祈田予因為招詞
訟閔之文以演興辭曰
招太靈
招太靈兮山之巔山屹屼兮水淪漣祠之襰(音頼墜壞也)兮
眇何年木脩脩兮草鮮鮮嗟魑魅兮淫厲自古昔兮崇
祭禧太靈兮端清予願致夫精誠久愵兮㤝㤝招捃&KR0008;
兮呼風風之聲兮起飀飀吹玄雲兮散而浮望太靈兮
儼而安澹油溶兮都清閒
初祀
山之乳兮葺太祠木孫為桷兮木母榱雲纓為&KR2482;兮愚
木栭洞淵禪兮揭巍巍塗木蘭兮蒔糅蔫被弱草兮禘
礿聯仡渾洪兮馥闐闐管化石兮洞刳天翹修釤(山鑒切大)
(鎌也)兮掉蕪殳靈巫&KR0008;(力水切)兮舞顒干薦天&KR0008;兮酒陽泉
獻水芸兮飯霜秈與太靈兮千萬年
訟木魅(第二十句缺一字)
登高峰兮俯幽谷心悴悴兮念羣木見樗栲兮相隂覆
憐梫榕兮不豐茂見榛梗之森梢閔樅橎兮合蠧槢(音習)
橈橈兮未堅椲桹桹兮可屈櫁(音蜜香木)□樽兮不香拔丰
茸兮巳實豈元化之不均兮非雨露之偏殊諒理性之
不等於順時兮不如瘱吾心以冥想終念此兮不怡佁
予莫識天地之意兮願截惡木之根傾梟獍之古巢取
童以為薪割大木使飛熖徯枯腐之燒焚實非吾心
之不仁惠也豈耻夫善惡之相紛且欲畚三河之膏壤
裨濟水之清漣將封灌乎善木令橚橚以梴梴尚畏乎
衆善之未茂兮為衆惡之所挑凌思聚義以為曹令敷
扶以相勝取方所以柯如兮吾將出於南荒求夀藤與
蟠木吾將出於東方祈有德而来歸輔神檉與堅香且
憂顒之翩翩又愁㺠(狖同)之奔馳及隂陽兮不和惡此土
之失時令神檉兮不茂使堅香兮不滋重嗟惋兮何補
每齊心以精意切援祝於神明冀感通於天地猶恐衆
妖兮木魅魍魎兮山精上誤惑扵靈心經紿于言兮不
聽敢引佩以指水誓吾心兮自明
閔岭中(首句缺一字)
羣山以延想吾獨閔乎岭中彼岭中兮何有有天含
之玉峰殊閟絶之極顛上聞産乎翠茸欲采之以將夀
眇不知夫所從大淵藴藴兮絶嶘岌岌非梯梁以通險
當無路兮可入彼猛毒兮曹聚必憑託乎阻脩常儗儗
兮伺人又如何兮不愁彼妖精兮變怪必假見於風雨
常閃閃而伺人又如何兮不苦欲仗仁兮託信將徑往
兮不難久懹懹以㥄惋却遲逥而永歎懼大靈兮不知
以予心為永惟若不可乎遂巳吾終保夫直方則必蒙
皮篻(莫遥切)以為矢弦毋筱(篠同)以為弧化毒銅以為戟刺
棘竹以為殳得猛烈之材獲與之而並驅且舂刺乎惡
毒又引射夫妖怪盡羣類兮使無令善仁(一作人)兮不害
然後采梫榕以駕深收樅橞兮梯險躋予身之飄飄承
予步之&KR0008;&KR0008;入岭中而登玉峰極閟絶而求翠茸將吾
夀兮随所從思未得兮馬如龍獨翳蔽扵山顛久低逥
而愠瘀空仰訟(一作訴)於上玄彼至精兮必應寧古有而
今無將與身而皆亡豈言之而巳乎
御定全唐詩卷二百四十
