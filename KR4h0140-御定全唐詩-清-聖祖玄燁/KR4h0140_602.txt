欽定四庫全書
御定全唐詩卷六百二
汪遵(一作王遒)
汪遵宣城人幼爲縣吏後辭役就貢咸通七年登進士
第詩一卷
彭澤
鶴愛孤松雲愛山宦情微祿免相關栽成五柳吟歸去
漉酒巾邊伴菊閒
杜郵館
殺盡降兵熱血流一心猶自逞戈矛功成若解求身退
豈得將軍死杜郵
細腰宫
鼓聲連日燭連宵貪向春風舞細腰爭奈君王正沈醉
秦兵江上促征橈
瑤臺
仙夢香魂不久留滿川雲雨滿宫愁直須待得荆王死
始向瑤臺一處遊
吴坂
踡跼鹽車萬里蹄忽逢良鑒始能嘶不緣伯樂稱竒骨
幾與駑駘價一齊
箕山
薄世臨流洗耳塵便歸雲洞任天真一瓢風入猶嫌閙
何況人間萬種人
息國
家國興亡身獨存玉容還受楚王恩銜冤只合甘先死
何待花間不肯言
梁寺
立國從來爲戰功一朝何事却談空臺城兵匝無人敵
閒卧高僧滿梵宫
南陽
陸困泥蟠未適從豈妨耕稼隱高蹤若非先主垂三顧
誰識茅廬一卧龍
杞梁墓
一呌長城萬仞摧把梁遺骨逐妻回南鄰北里皆孀婦
誰解堅心繼此來
夷門
晉鄙兵回爲重難秦師收旆亦西還今來不是無朱亥
誰降軒車問抱關
汴河
隋皇意欲泛龍舟千里崑崙水别流還待春風錦颿暖
柳隂相送到迷樓
燕臺
禮士招賢萬古名高臺依舊對燕城如今寂寞無人上
春去秋來草自生
聊城
刃血攻聊已越年竟憑儒術罷戈鋋田單漫逞燒牛計
一箭終輸魯仲連
西河
花貌年年溺水濱俗傳河伯娶生人自從明宰投巫後
直至如今鬼不神
密縣
百里能將濟猛寬飛蝗不到邑人安至今閭里逢災沴
猶祝當時卓長官
昇仙橋
題橋貴欲露先誠此日人皆笑率情應訝臨卭沽酒客
逢人還作漢公卿
破陳
獵獵朱旗映綵霞紛紛白刃入陳家看看打破東平苑
猶舞庭前玉樹花
白頭吟
失却青絲素髮生合歡羅帶意全輕古今人事皆如此
不獨文君與馬卿
短歌行
箭飛烏兔競東西貴賤賢愚不夢齊匣裏有琴樽有酒
人間便是武陵溪
晉河
風引征帆管吹高晉君張晏俟雄豪舟人笑指千餘客
誰是煙霄六翮毛
干將墓
槖籥冰霜萬古聞拍灰松地見餘墳應緣神劒飛揚久
水水山山盡是雲
金谷
晉臣榮盛更誰過常向階前舞翠娥香散豔消如一夢
但留風月伴煙蘿
三閭廟
爲嫌朝野盡陶陶不覺官高怨亦高憔悴莫酬漁父笑
浪交(一作教)千載詠離騷
易水
匕首空磨事不成誤留龍袂待琴聲斯須却作秦中鬼
青史徒標烈士名
嚴陵臺
一釣淒涼在杳冥故人飛詔入山扄終將寵辱輕軒冕
高卧五雲爲客星
淮陰
秦季賢愚混不分只應漂母識王孫歸榮便累千金贈
爲報當時一飯恩
雞鳴曲
金距花冠傍舍棲清晨相呌一聲齊開關自有馮生計
不必天明待汝啼
採桑婦
為報躊躇陌上郎蠶飢日晩妾心忙本來若愛黃金好
不肯攜籠更採桑
漁父
棹月眠流處處通綠蓑葦帶混元風靈均說盡孤高事
全與逍遥意不同
越女
玉貌何曾爲浣沙只圖句踐獻夫差蘇臺日夜唯歌舞
不覺干戈犯翠華
望思臺
不憂家國任姦臣骨肉翻為驀路人巫蠱事行冤莫雪
九層徒築見無因
比干墓
國亂時危道不行忠賢諫死勝謀生一沈冤骨千年後
壠水雖平恨未平
郢中
莫言白雪少人聽高調都難稱俗情不是楚詞詢宋玉
巴歌猶掩繞梁聲
北海
漢臣曾此作縲囚茹血衣毛十九秋鶴髮半垂龍節在
不聞青史說封侯
招屈亭
三閭溺處殺懷王感得荆人盡縞裳招屈亭邊兩重恨
遠天秋色暮蒼蒼
屈祠
不肯迂回入醉鄉乍吞忠梗沒滄浪至今祠畔猨啼月
了了猶疑恨楚王
銅雀臺
銅雀臺成玉座空短歌長袖盡悲風不知仙駕歸何處
徒遣顰眉望漢宫
斑竹祠
九處煙霞九處昏一回延首一銷魂因憑直節流紅淚
圖得千秋見血痕
題李太尉平泉莊
水(一作平)泉花木好高眠嵩少縱横滿目前惆悵人間不
平事今朝身在海南邊
戰城南
風沙刮地塞雲愁平旦交鋒晚未休白骨又霑新戰血
青天猶列舊旄頭
延平津
三尺晶熒射斗牛豈隨凡手報冤讐延平一旦為龍處
看取風雲布九州
項亭
不修仁德合文明天道如何擬力爭隔岸故鄉歸不得
十年空負拔山名
烏江
兵散弓殘挫虎威單槍匹馬突重圍英雄去盡羞容在
看却江東不得歸
綠珠
大扺花顔最怕秋南家歌歇北家愁從來幾許如君貌
不肯如君墜玉樓
升仙橋
漢朝卿相盡風雲司馬題橋衆又聞何事不如楊得意
解搜賢哲薦明君
隋柳
夾浪分堤萬樹餘為迎龍舸到江都君看靖節高眠處
只向衡門種五株
楊柳
亞夫營畔柳濛濛隋主堤邊四路通攀折贈君還有意
翠眉輕嫩怕春風
桐江
光武重興四海寧漢臣無不受浮榮嚴陵何事輕軒冕
獨向桐江釣月明
招隱
罷聽泉聲看鹿羣丈夫才策合匡君早攜書劒離巖谷
莫待蒲輪輾白雲
陳宫
椒宫荒宴竟無疑倏忽山河盡入隋留得後庭亡國曲
至今猶與酒家吹
樊將軍廟
玉輦曾經陷楚營漢皇心怯擬休兵當時不得將軍力
日月須分一半明
東海
漾舟雪浪映花顔徐福攜將竟不還同作危時避秦客
此行何似武陵灘
昭君
漢家天子鎮寰瀛塞北羌胡未罷兵猛將謀臣徒自貴
蛾眉一笑塞塵清
五湖
已立平吴覇越功片帆高颺五湖風不知戰國官榮(一作)
(縱横)者誰似陶朱得始終
澠池
西秦北趙各稱高池上張筵列我曹何事君王親擊缶
相如有劒可吹毛
函谷關
脫禍束奔壯氣摧馬如飛電轂如雷當時若不聽彈鋏
那得關門半夜開
詠酒二首
九醖松醪一曲歌本圖閒放養天和後人不識前賢意
破國亡家事甚多
萬事銷沉向一杯竹門啞軋為風開秋宵睡足芭蕉雨
又是江湖入夢來
蒼頡臺
觀跡成文代結繩皇風儒教浩然興幾人從此休耕釣
吟對長安雪夜燈
長城
秦築長城比鐵牢蕃戎不敢過臨洮雖然萬里連雲際
爭及堯階三尺高
御定全唐詩卷六百二
