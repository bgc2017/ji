欽定四庫全書
御定全唐詩卷八百四十六
齊巳
春寄尚顔
含桃花謝杏花開杜宇新啼燕子来好事可能無分得
名山長似有人催簷聲未斷前旬雨電影還連後夜雷
心跡共師爭幾許似人嫌處自遲迴
寄梁先軰
慈恩塔下曲江邊别後多應夢到仙時去與誰論此事
亂来何處覓同年陳琳筆硯甘前席甪里煙霞待共眠
愛惜麻衣好顔色未教朱紫汚天然
荆渚偶作
無味吟詩即把經竟將疎野訪誰行身依江寺庭無樹
山遶天涯路有兵竹瓦雨聲漂永日紙窗燈焰照殘更
從容一覺清涼夢歸到龍潭掃石枰
城中晩夏思山
葛衣霑汗功雖健紙扇搖風力甚卑苦熱恨無行脚處
微涼喜到立秋時竹軒靜看蜘蛛挂莎徑閑聽蟋蟀移
天外有山歸即是豈同遊子暮何之
憶舊山
誰請衰羸住北州七年魂夢舊山丘心清檻底瀟湘月
骨冷禪中太華秋高節未聞馴虎豹片言何以傲王侯
應須脫灑孤峰去始是分明箇剃頭
寄體休
南州君去為尋醫病色應除似舊時久别莫忘廬阜約
却来須有洞庭詩金陵往歲同窺井峴首前秋共讀碑
兩處山河見興廢相思更切卧雲期
過陸鴻漸舊居(陸生自有傳于井石又云行坐誦佛書故有此句)
楚客西来過舊居讀碑尋傳見終初佯狂未必輕儒業
高尚何妨誦佛書種竹岸香連菡萏煑茶泉影落蟾蜍
如今若更生来此知有何人贈白驢(時太守贈白驢)
寄懷鍾陵舊遊因寄知巳
洗井僧来說舊遊西江東岸是城樓昔年淹跡因王化
長日凴欄看水流眞觀上人棲樹石陳陶處士在林丘
終拖老病重尋去得到匡廬死便休
遣懷
病腸休洗老休醫七十能饒百歲期不死任還蓬島客
無生自有雪山師浮雲聚散俱關慮明月相逢好展眉
既兆未萌閒酌度不如中抱是尋思
懷武陵因寄幕中韓先軰何從事
武陵嘉致跡多幽每見圖經恨白頭溪浪碧通何處去
桃花紅過郡前流常聞相幕鴛鴻興日向神仙洞府遊
鑿井耕田人在否如今天子正徵搜
贈樊處士
小子聲名天下知滿簪霜雪白麻衣誰將一著争先後
共向長安定是非有路未曾迷日用無貪終不亂天機
閑尋道士過仙觀賭得黃庭兩卷歸
荆渚逢禪友
澤國相逢話一宵雲山偶别隔前朝社思匡岳無宗炳
詩憶揚州有鮑昭晨野黍離春漠漠水天星粲夜遥遥
閒吟莫忘傳心祖曾立階前雪到腰
送僧歸洛中
赤日彤霞照晩坡東州道路興如何蟬離楚柳鳴猶少
葉到嵩雲落漸多海内自為閒去住關頭誰問舊經過
叮嚀與訪春山寺白樂天眞在也麽
道林寓居
秋泉一片樹千株暮汲寒燒外有餘青嶂這邊来巳熟
紅塵那畔去應疎風騷未肯忘雕琢瀟灑無妨更剃除
即問沃州開士僻愛禽憐駿意何如
仙掌
峭形寒倚夕陽天毛女蓮花翠影連雲外自為高出手
人間誰合鬭揮拳鶴抛青漢來巖檜僧隔黃河望頂煙
晴露紅霞長滿掌只應栖託是神仙
中秋月
空碧無雲露濕衣羣星光外湧清規東樓(一作林)莫礙漸
高勢四海待(一作正)看當午(一作路)時還許分明吟皓魄肯
教幽暗取丹枝可憐半夜嬋娟影正對五侯殘酒池(一作)
(巵)
送禪者遊南岳
忽隨南櫂去衡陽誰住江邊樹下房塵夢是非都覺了
野雲心地更何妨漸臨瀑布聽猨思却背岣嶁有鴈行
想到中峰上層寺石窗秋霽見瀟湘
聞道林諸友嘗茶因有寄
槍旗冉冉綠叢園榖雨初晴呌杜鵑摘帶嶽華蒸曉露
碾和松粉煮春泉高人夢惜藏巖裏白硾封題寄火前
應念苦吟耽睡起不堪無過夕陽天
將歸舊山留别錯公
舊峰前昨下来時白石叢叢間紫薇章句不堪歌有道
溪山只合退無機雲含曖態晴猶在鶴飬閑神晝不飛
欲去更思過丈室二年頻此揖清暉
聞尚顔上人剏居有寄
麓山南面橘洲西别搆新齋與竹齊野客巳聞將鶴贈
江僧未說有詩題窗臨杳靄寒千嶂枕遍潺湲月一溪
可想乍移禪(一作吟)榻處松隂冷濕壁新泥
庚午歲九日作
門底秋苔嫩似藍此中消息興何堪亂離偷過九月九
頭尾筭来三十三雲影半晴開夢澤菊花微暖傍江潭
故人今日在不在胡鴈背風飛向南
逢進士沈彬
欲話趨時首重搔因君倍惜剃頭刀千般貴在能過逹
一片心閒不那高山疊好雲藏玉鳥海翻狂浪隔金鼇
時應記得長安事曾向文場屬思勞
聞王員外新恩有寄
欲退無因貴逼來少儀官美右丞才青袍早許淹花幕
霜簡方聞謝柏臺金諾静宜資講誦玉山寒稱奉尊罍
西峰有客思相賀門隔瀟湘雪未開
秋夕言懷寄所知
休問蒙莊材不材孤燈影共傍寒灰忘筌話道心甘死
候體論詩口嬾開窗外風濤連建業夢中雲水憶天台
相疎却是相知分誰訝經年一度來
答禪者
五老峰前相遇時兩無言語只揚眉南宗北祖皆如此
天上人間更問誰山衲靜披雲片片鐵刀涼削鬢絲絲
閒吟莫學湯從事抛却袈裟負本師
寄尚顔(公受徐州薛尚書見知)
莫向孤峰道息機有人偷眼羡吾師滿身光化年前寵
幾軸開平歲裏詩北闕故人隨喪亂南山舊寺在參差
清吟但憶徐方政應恨當時不見時
梓栗杖送人
禪家何物贈分襟只有天台杖一尋拄去客歸青洛遠
採来僧入白雲深遊山曾把探龍穴出世期將指佛心
此日江邊贈君後却攜笻杖向東林
寄朗陵二禪友
瀟湘曾宿話詩評荆楚連秋阻野情金錫罷遊雙鬢白
鐵盂終守一齋清篇章老欲齊高手風月閒思到極精
南望山門石何處滄浪雲夢浸天横
燈
幽光耿耿草堂空窗隔飛蛾恨不通紅燼自凝清夜朵
赤心長謝碧紗籠雲藏水國城臺裏雨閉松門殿塔中
金屋玉堂開照睡豈知螢雪有深功
寄金陵幕中李郎中
龍門支𣲖富才能年少飛翔便大鵬久待尊罍臨鐵甕
又從&KR1242;節鎮金陵精神一隻秋空鶴騷雅千尋夏井冰
長憶相招宿華館數宵忘寢盡寒燈
寄韓蛻秀才
松門高不似侯門蘚逕鞋蹤觸處分遠事即為無害鳥
多閒便是有情雲那憂寵辱来驚我且寄風騷去敵君
和伴李膺琴酒外絳紗閒卷共論文
湘中春興
雨歇江明苑樹乾物妍時泰恣遊盤更無輕翠勝楊柳
盡覺濃華在牡丹終日去還抛寂寞遶池迴却凭欄干
紅芳片片由青帝忍向西園看落殘
送錯公栖公南遊
洪偃湯休道不殊高帆共載興何俱北京喪亂離丹鳳
南國煙花入鷓鴣明月團圓臨桂水白雲重疊起蒼梧
威儀本是朝天士暫向遼荒住得無
寄南岳諸道友
南望衡陽積瘴開去年曾踏雪遊迴謾為楚客蹉跎過
却是邊鴻的當来乳竇孤明含海日石橋危滑長春苔
終尋十八高人去共坐蒼崖飬聖胎
送韓蛻秀才赴舉
槐花館驛暮塵昏此處分明吏部孫才器合居科第首
風流幸是縉紳門春和洛水清無浪雪洗高峰碧斷根
堪想都人齊指點列仙相次上崑崙
洖居寓言
秋蔬數壠傍潺湲頗覺生涯異俗緣詩興難窮花草外
野情何限水雲邊蟲聲遶屋無人語月影當松有鶴眠
寄向東溪老樵道莫摧丹桂博青錢
遣懷
詩病相兼老病深世醫徒更費千金餘生豈必虚抛擲
未死何妨樂詠吟流水不迴(一作回)休歎息白雲無跡莫
追尋閒身自有閒消處黃葉清(一作秋)風蟬一林
自湘中將入蜀留别諸友
巾舄初随入蜀船風帆吼過洞庭煙七千里路到何處
十二峰雲更那邊巫女暮歸林淅瀝巴猨吟斷月嬋娟
來年五月峨嵋雪坐看消融滿錦川
寄匡阜諸公二首
松頭栢頂碧森森虚檻寒吹夏景深靜社可追長往跡
白蓮難問久修心山圍四面纔容寺月到中宵始滿林
爭學忘言住幽勝吾師遺集盡清吟
峰前林下東西寺地角天涯來往僧泉月淨流閒世界
杉松深鎖盡香燈爭無大士重修社合有諸賢更服膺
曾寄鄰房挂缾錫雨聞巖溜解春冰
送人入蜀
何必閒吟蜀道難知君心出嶮巇間尋常秋泛江陵去
容易春浮錦水還兩面碧懸神女峡幾重青出丈人山
文君酒市逢初雪滿貰新沽洗旅顔
酬廬山張處士
髮枯身老任浮沉嬾泥秋風更役吟新事向人堪結舌
舊詩開卷但傷心苔牀卧憶泉聲遶麻履行思樹影深
終謝柴桑與彭澤醉遊閑訪入東林
寄峴山道人
鳳門高對鹿門青往歲經過恨未平辯鼎上人方話道
卧龍丞相忽追兵爐峰已負重迴計華嶽終懸未去情
聞說東周天子聖會搖金錫却西行
送王處士遊蜀
又挂寒帆向錦川木蘭舟裏過殘年自修姹姹爐中物
擬作飄飄水上仙三峡浪喧明月夜萬州山到夕陽天
来年的有荆南信迴札應緘十色牋
懷金陵李推官僧自牧
秣陵長憶共吟遊儒釋風騷道上流蓮幕少年輕謝朓
雪山眞子鄙湯休也應有作懷清苦莫謂無心過白頭
欲附别來千萬意病身初起向殘秋
寄尋萍公
聞在湓城多寄住隨時談笑渾塵埃孤峰恐憶便歸去
浮世要看還下來萬頃野煙春雨斷九條寒浪晩窗開
虎溪橋上龍潭寺曾此相尋踏雪迴
得李推官近寄懷
荆門前歲使乎迴求得星郎近制來連日借吟終不巳
一燈忘寢又重開秋風漫作牽情賦春草眞為入夢才
堪笑陳宫諸狎客當時空有箇追陪
對菊
蝶醉風狂半折時冷煙清露壓離披欲傾琥珀杯浮爾
好把茱萸朵配伊孔雀毛衣應者是鳳凰金翠更無之
何因栽向僧園裏門外重陽過不知
憶東林因送二生歸
好向東林度此生半天山脚寺門平紅霞嶂底潺潺色
清夜房前瑟瑟聲偶别十年成瞬息欲來千里阻刀兵
可憐二子同歸興南國煙花路好行
渚宫西城池上居
城東移錫住城西綠遶春波引杖藜翡翠滿身衣有異
鷺鷥通體格非低風搖柳眼開煙小暖逼蘭芽出土齊
猶有幽深不相似剡溪乘櫂入耶溪
中秋夕愴懷寄荆幕孫郎中
白蓮香散沼痕乾綠篠隂濃蘚地寒年老寄居思隱切
夜涼留客話時難行僧盡去雲山遠賓鴈同來澤國寬
時謝孔璋操檄外每將空病問衰殘
酬湘幕徐員外見寄
東海儒宗事業全冰稜孤峭類神仙詩同李賀精通鬼
文擬劉軻妙入禪珠履早曾從相府玳簪今又别官筵
篇章幾謝傳西楚空想雄風度十年
寄蜀國廣濟大師
冰壓霜壇律格清三千傳授盡門生禪心盡入空無跡
詩句閑搜寂有聲滿國緐華徒自樂兩朝更變未曾驚
終思相約岷峨去不得攜笻一路行
答獻上人卷
衲衣禪客袖篇章江上相尋共感傷秦甸亂來栖白沒
杼山空後皎然亡清留島月秋凝露苦寄巴猨夜呌霜
珍重南宗好才子灰心冥目外無妨
寄武陵貫微上人二首
知泛滄浪櫂未還西峰房鎖夜潺潺春陪相府遊仙洞
雪共賓寮對玉山詩裏幾添新菡萏衲痕應換舊斕斑
莫忘一句曹溪妙堪塞孫孫騁度關
吳頭東面楚西邊雲接蒼梧水浸天兩地别離身巳老
一言相合道休傳風騷妙欲凌春草蹤跡閒思遶嶽蓮
不是傲他名利世吾師本在雪山巔
懷體休上人
仲宣樓上望重湖君到瀟湘得健無病遇何人分藥餌
詩逢誰子論功夫杉蘿寺裏尋秋早橘柚洲邊度日晡
許送自身歸華嶽待来朝暮拂缾盂
招湖上兄弟
去歲得君消息在兩憑人信過重湖忍貪風月當年少
不寄音書慰老夫藥鼎近聞傳祕訣詩門曾說擁寒爐
漢江江路西來便好傍扁舟訪我無
江居寄關中知巳
多病多慵漢水邊流年不覺已皤然舊栽花地添黃竹
新陷盆池換白蓮雪月未忘招遠客雲山終待去安禪
八行書札君休問不似風騷寄一篇
中秋十五夜寄人
高河瑟瑟轉金盤歕露吹光逆凭欄四海魚龍精魄冷
五山鸞鶴骨毛寒今宵盡向圓時望後夜誰當缺處看
何事清光與蟾兔却教才小少留難
謝人自鍾陵寄紙筆
故人猶憶苦吟勞所惠何殊金錯刀霜雪剪栽新剡硾
鋒鋩管束本宣毫知君倒篋情何厚借我臨池價斗高
詞客分張看欲盡不堪来處隔秋濤
移居西湖作二首
火雲陽焰欲燒空小檻幽窗想舊峰白汗此時流枕簟
清風何處動杉松殘更正好眠涼月遠寺俄聞報曉鐘
只待秋聲滌心地衲衣新洗健形容
官園樹影晝隂隂咫尺清涼莫浣心桃李别教人主掌
煙花不稱我追尋蜩螗晩噪風枝稳翡翠閑眠宿處深
爭似出塵地行止東林苔徑入西林
題玉泉寺
高韻雙懸張曲江聯題兼是孟襄陽後人才地誰稱短
前輩經天盡負長勝景飽於閑采拾靈蹤銷得正思量
時移兩板成塵跡猶挂吾師舊影堂
看金陵圖
六朝圖畫戰爭多最是陳宫計數訛若愛蒼生似歌舞
隋皇自合恥干戈
寄南嶽泰禪師
江頭默想坐禪峰白石山前萬丈空山下獵人應不到
雪深花鹿在菴中
片雲
水底分明天上雲可憐形影似吾身何妨舒作從龍勢
一雨吹銷萬里塵
寄清溪道者
萬重千疊紅霞嶂夜燭朝香白石龕常寄溪窗凭危檻
看經影落古龍潭
病中勉送小師往清涼山禮大聖
豐衣足食處莫住聖跡靈蹤好遍尋忽遇文殊開慧眼
他年應記老師心
謝人惠挂杖
何處雲根採得来黑龍狂欲作風雷知師念我形骸老
教把經行拄綠苔
送楚雲上人往南岳刺血寫法華經
剥皮刺血誠何苦欲寫靈山九會文十指瀝乾終七軸
後来求法更無君
送胎髮筆寄仁公
内唯胎髮外(一作内)秋毫綠玉新栽管束牢老病手疼無
那爾却資年少寫風騷
謝西川曇城大師玉筯篆書
玉筯眞文久不興李斯傳到李陽冰正悲千載無来者
果見僧中有箇僧
偶作寄王祕書
七絲湘水秋深夜五字河橋日暮時借問秘書郎此意
靜彈高詠有誰知
謝人惠紙
烘焙幾工成曉雪輕明百幅疊春冰何消才子題詩外
分與能書貝葉僧
答文勝大師清柱書
纔把文章干聖主便承恩澤換禪衣應嫌六祖傳空(一作)
(空傳)衲只向曹溪求(一作永)息機
寄懷曾口寺文英大師(一本無曾口寺三字)
著紫袈裟名巳貴吟紅菡萏價兼高秋風曾憶西遊處
門對平湖滿白濤
懷道林寺道友(一本無道友二字)
四絶堂前萬木秋碧參差影壓湘流閑思宋杜題詩板
一日(一作上)憑欄到夜休
辭主人絶句四首
放鶴
華亭来(一作又)復去芝田丹頂霜毛性可憐縱與乘軒終
悞主不如還放却(一作去)遼天
放猨
堪憶春雲十二峰野桃山杏摘香紅王孫可念愁金鎖
從(一作縱)放斷腸明月中
放鷺鷥
白萍紅蓼碧江涯日暖雙雙立睡時顧揭金籠放歸去
却随沙鶴鬭輕絲
放鸚鵡
隴西蒼獻結巢高本為無人識翠毛今日籠中強言語
乞歸天外啄含桃
御定全唐詩卷八百四十六
