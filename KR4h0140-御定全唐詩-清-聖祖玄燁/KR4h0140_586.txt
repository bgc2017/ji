欽定四庫全書
御定全唐詩卷五百八十六
劉滄
劉滄字藴靈魯人大中八年進士第調華原尉遷龍門
令詩一卷
長洲懷古
野燒原空盡荻灰吴王此地有樓臺千年事往人何在
半夜月明潮自來白鳥影從江樹沒清猨聲入楚雲哀
停車日晚薦蘋藻風静寒塘花正開
經煬帝行宫
此地曾經翠輦過浮雲流水竟如何香銷南國美人盡
怨入東風芳草多殘柳宫前空露葉夕陽川上浩烟波
行人遥起廣陵思古渡月明聞棹歌
春日遊嘉陵江
獨泛扁舟映綠楊嘉陵江水色蒼蒼行看芳草故鄉遠
坐對落花春日長曲岸危檣移渡影暮天棲鳥入山光
今來誰識東歸意把酒閒吟思洛陽
秋日山齋書懷
啟戶清風枕簟幽蟲絲吹落挂簾鉤蟬吟高樹雨初霽
人憶故鄉山正秋浩渺蒹葭連夕照蕭疎楊柳隔沙洲
空將方寸荷知巳身寄烟蘿恩未酬
晩秋洛陽客舍
清洛平分兩岸沙沙邊水色近人家隋朝古陌銅駝柳
石氏荒原金谷花庭葉霜濃悲遠客宫城日晩度寒鵶
未成歸計關河阻空望白雲鄕路賖
深愁喜友人至
不避驅羸道路長青山同喜惜年光燈前話舊階草夜
月下醉吟谿樹霜落葉已經寒燒盡衡門猶對古城荒
此身未遂歸休計一半生涯寄岳陽
秋日望西陽
古木蒼苔墜幾層行人一望旅情增太行山下黃河水
銅雀臺西武帝陵風入蒹葭秋色動雨餘楊柳暮烟凝
野花似泣紅妝淚寒露滿枝枝不勝
鄴都懷古
昔時霸業何蕭索古木唯多鳥雀聲芳草自生宫殿處
牧童誰識帝王城殘春楊柳長川迥落日蒹葭遠水平
一望青山便惆悵西陵無主月空明
題龍門僧房
静室遥臨伊水東寂寥誰與此身同禹門山色度寒磬
蕭寺竹聲來晩風僧宿石龕殘雪在鴈歸沙渚夕陽空
偶將心地問高士坐指浮生一夢中
秋夕山齋即事
衡門無事閉蒼苔籬下蕭疎野菊開半夜秋風江色動
滿山寒葉雨聲來鴈飛關塞霜初落書寄鄕閭人(一作山客)
未迴獨坐高窗此時節一彈瑶瑟自成哀
江行書事
遠渚蒹葭覆綠苔姑蘇南望思裵徊空江獨樹楚山背
暮雨一(一作孤)舟吴苑來人度深秋風葉落鳥飛殘照水
烟開寒潮欲上泛萍藻寄薦三閭情自哀
過鑄鼎原
黃帝修真萬國朝鼎成龍駕上丹霄天風乍起鶴聲遠
海霧漸深龍節遥仙界日長青鳥度御衣香散紫霞飄
唯留古跡寒原在碧水蒼蒼空寂寥
秋日寓懷
海上生涯一釣舟偶因名利事淹留旅途誰見客青眼
故國幾多人白頭霽色滿川明水驛蟬聲落日隠城樓
如何未盡此行役西入潼關雲木秋
江城晩望
一望江城思有餘遥分野逕入樵漁青山經雨菊花盡
白鳥下灘蘆葉疎靜聽潮聲寒木杪遠看風色暮帆舒
秋期又涉潼關路不得年年向此居
宿蒼谿舘
孤舘門開對碧岑竹窗燈下聽猨吟巴山夜雨别離夢
秦塞舊山迢遰心滿地莓苔生近水幾株楊柳自成隂
空思知已隔雲嶺鄉路獨歸春草深
題王母廟
寂寥珠翠想遺聲門掩煙微水殿清拂曙紫霞生古壁
何年絳節下層城鶴歸遼海春光晚花落閒階夕雨晴
武帝無名在仙籍玉壇星月夜空明
留别復本修古二上人
二遠相知是昔年此身長寄禮香烟綠蕪風晩水邊寺
清磬月高林下禪臺殿虚窗山翠入梧桐疎葉露光懸
西峰話别又須去終日關山在馬前
邊思
漢將邊方背轆轤受降城北是單于黃河晩凍雪風急
野火遠燒山木枯偷號甲兵衝塞色銜枚戰馬踏寒蕪
蛾眉一沒空留怨青塜月明啼夜烏
登龍門敬善寺閣
獨步危梯入杳冥天風瀟灑拂簷楹禹門煙樹正春色
少室雲屏向晚晴花落院深清禁閉水分川闊綠蕪平
瑣窗朱檻同仙界半夜緱山有鶴聲
題王校書山齋
猨鳥無聲晝掩扉寒原隔水到人稀雲晴古木月初上
雪滿空庭鶴未歸藥囿(一作圃)地連山色近樵家路入樹
烟微栖遲慣得滄浪思雲閣還應夢釣磯
浙江晚渡懷古
蟬噪秋風滿古隄荻花寒渡思萋萋潮聲歸海鳥初下
草色連江人自迷碧落晴分平楚外青山晚出穆陵西
此來一見垂綸者郤憶舊居明月溪
及第後宴曲江
及第新春選勝遊杏園初宴曲江頭紫毫粉壁題仙籍
柳色簫聲拂御樓霽㬌露光明遠岸晩空山翠墜芳洲
歸時不省花間醉綺陌香車似水流
秋日山寺懷友人
蕭寺樓臺對夕隂淡烟疎磬散空林風生寒渚白蘋動
霜落秋山黃葉深雲盡獨看晴塞鴈月明遥聽遠村砧
相思不見又經歲坐向松窗彈玉琴
八月十五日夜玩月
中秋朗月静天河烏鵲南飛客恨多寒色滿窗明枕簟
清光凝露拂烟蘿桂枝斜漢流靈魄蘋葉微風動細波
此夜空亭聞木落蒹葭霜磧鴈初過
晩春宿僧院
蕭寺春風正落花淹留數宿惠休家碧空雲盡磬聲遠
清夜月高窗影斜白日(一作社)閒吟為道侣青山遥指是
生涯微微一點寒燈在鄉夢不成聞曙鵶
懷汶陽兄弟
回看雲嶺思茫茫幾處(一作度)關河隔汶陽書信經年鄉
國遠弟兄無力海田荒天高霜月砧聲苦風滿寒林木
葉黃終日路岐歸未得秋來空羡鴈成行
題天宫寺閣
丹闕侵霄壯復危排空霞影動簷扉城連伊水禹門近
烟隔上陽宫樹微天歛暮雲殘雨歇路穿春草一僧歸
此來閒望更何有無限清風生客衣
遊上方石窟寺
苔徑縈迴景漸分翛然空界静埃氛一聲疎磬過寒水
半壁危樓隠白雲雪下石龕僧在定日西山木鳥成羣
幾來吟嘯立朱檻風起天香處處聞
懷江南友人
久絶音書隔塞塵路岐誰與子相親愁中獨坐秦城夜
别後幾經吴苑春湘岸風來吹綠綺海門潮上沒青蘋
空勞兩地望明月多感斷篷千里身
題敬亭山廟
森森古木列巖隈迥壓寒原霽色開雲雨只從山上起
風雷多向廟中來三江入海聲長在雙鶴啼天影未迴
花落空庭春晝晩石牀松殿滿青苔
經麻姑山
麻姑此地鍊神丹寂寞煙霞古竈殘一自仙娥歸碧落
幾年春雨洗紅蘭帆飛震澤秋江遠雨過陵陽晚樹寒
山頂白雲千萬片時聞鸞鶴下仙壇
對殘春
楊花漠漠暗長隄春盡人愁鳥又啼鬢髮近來生處白
家園幾向夢中迷霏微遠樹荒郊外牢落空城夕照西
唯有年光堪自惜不勝烟草日萋萋
過滄浪峽
山疊雲重一徑幽蒼苔古石瀨清流出巗樹色見來静
落澗泉聲長自秋遠入虚明思白帝寒生浩㬌想滄洲
如何地近東西路馬足車輪不暫留
經過建業
六代興衰曾此地西風露泣白蘋花烟波浩渺空亡國
楊柳蕭條有幾家楚塞秋光晴入樹浙江殘雨晩生霞
凄凉處處漁樵路鳥去人歸山影斜
贈道者
真趣淡然居物外忘機多是隠天台停燈深夜看仙籙
拂石高秋坐釣臺賣藥故人湘水别入簷栖鳥舊山來
無因朝市知名姓地僻衡門對嶽開
題馬太尉華山莊
别開池館背山隂近得幽竒物外心竹色拂雲連嶽寺
泉聲帶雨出谿林一庭楊柳春光暖三徑烟(一作春一作松)蘿
晚翠深自是功成閒劍履西齋長卧對瑶琴
秋日夜懷
砧杵寥寥秋色長遶枝寒鵲客情傷關山雲盡九秋月
門柳葉凋三徑霜近日每思歸少室故人遥憶隔瀟湘
如何節候變容髮明鏡一看愁異常
題巫山廟
十二嵐峯挂夕暉廟門深閉霧烟微天高木落楚人思
山迥月殘神女歸觸石晴雲凝翠鬢度江寒雨濕羅衣
嬋娟似恨襄王夢猨呌斷巗秋蘚稀
題吴宫苑
吴苑荒凉故國名吳山月上照江明殘春碧樹自留影
半夜子規何處聲蘆葉長侵洲渚暗蘋花開盡水烟平
經過此地千年恨荏苒東風(一作流)露色清
旅館書懷
秋看庭樹換風烟兄弟飄零寄海邊客計倦行分陜路
家貧休種汶陽田雲低遠塞鳴寒鴈雨歇空山噪暮蟬
落葉蟲絲滿窗戸秋堂獨坐思悠然
贈天台隠者
静者多依猨鳥叢衡門野色四郊通天開宿霧海生日
水泛落花山有風迴望一巢懸木末獨尋危石坐巗中
看書飲酒餘無事自樂樵漁狎(一作名)釣翁
洛陽月夜書懷
疎柳高槐古巷通月明西照上陽宫一聲邊鴈塞門雪
幾處遠砧河漢風獨榻閒眠移嶽影寒窗幽思度烟空
孤吟此夕驚秋晩落葉殘花樹色中
江行夜泊
白浪連空極渺漫孤舟此夜泊中灘岳陽秋霽寺鐘遠
渡口月明漁火殘綠綺韵高湘女怨青葭色映水禽寒
鄉遥楚國生歸思欲曙山光上木蘭
贈顓頊山人
浩氣含真玉片輝著書精義入玄微洛陽紫陌幾曾醉
少室白雲時一歸松雪月高唯鶴宿烟嵐秋霽到人稀
知君濟世有長策莫問滄浪隠釣磯
長安冬夜書情
上國棲遲歲欲終此情多寄寂寥中鐘傳半夜旅人館
鵶呌一聲疎樹風古巷月高山色静寒蕪霜落灞原空
今來唯問心期事獨望青雲路未通
經古行宫
玉輦西歸已至今古原風&KR1402;自沉沉御溝流水長芳草
宫樹落花空夕隂蝴蝶翅翻殘露滴子規聲盡野烟深
路人不記當年事臺殿寂寥山影侵
秋日登醴泉縣樓
門上高樓時一望綠蕪寒野静中分人行直路入秦樹
鴈截斜陽背塞雲渭水自流汀島色漢陵空長石苔紋
秋風高柳出危葉獨聽蟬聲日欲曛
春日旅遊
玄髮辭家事遠遊春風歸鴈一聲愁花開忽憶故山樹
月上自登臨水樓浩浩晴原人獨去依依春草水分流
秦川楚塞烟波隔怨别路岐何日休
送友人下第歸吴
共惜年華未立名路岐終日軫羇情青春半是往來盡
白髮多因離别生楚岸帆開雲樹映吴門月上水烟清
東歸自有故山約花落石牀苔蘚平
訪友人郊居
登原過水訪相如竹塢莎庭似故居空塞山當清晝晚
古槐人繼綠隂餘休彈瑟韵傷離思已有蟬聲報夏初
醉唱勞歌翻自歎釣船漁浦夢難疎
匡城尋薛閔秀才不遇
音容一别近三年往事空思意浩然疋馬東西何處客
孤城楊柳晚來蟬路長草色秋山綠川闊晴光遠水連
不見故人勞夢寐獨吟風月過南燕
與僧話舊
巾舄同時下翠微舊遊因話事多違南朝古寺幾僧在
西(一作北)嶺空林唯鳥歸莎徑晩烟凝竹塢石池春色染
苔衣此時相見又相别即是關河朔鴈飛
寄遠
西園楊柳暗驚秋寶瑟朱弦結遠愁霜落鴈聲來紫塞
月明人夢在青樓蕙心迢遰湘雲暮蘭思縈迴楚水流
錦字織成添别恨關河萬里路悠悠
長安逄友人
上國相逢塵滿襟傾杯一話昔年心荒臺共望秋山立
古寺多同雪夜吟風度重城宫漏盡月明高柳禁烟深
終期白日青雲路休感鬢毛霜雪侵
下第東歸途中書事
峽路誰知倦此情往來多是半年程孤吟洛苑逢春盡
幾向秦城見月明高柳斷烟侵嶽影古隄斜日背灘聲
東歸海上有餘業牢落田園荒草平
經龍門廢寺
因思人事事無窮幾度經過感此中山色不移樓殿盡
石臺依舊水雲空唯餘芳草滴春露時有殘花落晚風
楊柳覆灘清瀨響暮天沙鳥自西東
下第後懷舊居
幾到青門未立名芳時多負故鄉情雨餘秦苑綠蕪合
春盡灞原白髮生每見山泉長屬意終期身事在歸耕
蘋花覆水曲溪暮獨坐釣舟歌月明
經無可舊居兼傷賈島
塵室寒窗我獨看别來人事幾凋殘晝空蕭寺一僧去
雪滿巴山孤客寒落葉墮巢禽自出蒼苔封砌竹成竿
碧雲迢遰長江遠向夕苦吟歸思難
贈隠者
何時止此幽棲處獨掩衡門長綠苔臨水靜聞靈鶴語
隔原時有至人來五湖仙島幾年别九轉藥爐深夜開
誰識無機養真性醉眠松石枕空杯
題書齋
一日不曾離此處風吹疎牖夕雲晴氣凌霜色劒光動
吟對雪華詩韵清高木宿禽來遠嶽古原殘雨隔重城
西齋瑶瑟自為侣門掩半春苔蘚生
題秦女樓
珠翠香銷鴛瓦堕神仙曾向此中遊青樓月色桂花冷
碧落蕭聲雲葉愁杳杳蓬萊人不見蒼蒼苔蘚路空留
一從鳳去千年後迢遰岐山水石秋
題桃源處士山居留寄
白雲深處葺茅廬退隠衡門與俗疎一洞曉烟留水上
滿庭春露落花初閒看竹嶼吟新月特酌山醪讀古書
窮逹盡為身外事浩然元氣樂樵漁
宿題天壇觀
沐髮清齋宿洞宫桂花松韵滿巗風紫霞曉色秋山霽
碧落寒光霜月空華表鶴聲天外迥蓬萊仙界海門通
冥心一悟虚無理寂寞玄珠象罔中
洛神怨
子建東歸恨思長飄颻神女步池塘雲鬟高動水宫影
珠翠乍搖沙露光心寄碧沉空婉戀夢殘春色自悠揚
停車綺陌傍楊柳片月青樓落未央
龍門留别道友
一顧恩深荷道安獨垂雙淚下層巒飛鳴北鴈塞雲暮
搖落西風關樹寒春谷終期吹羽翼萍身不定逐波瀾
裵徊偏起舊枝戀半夜獨吟孤燭殘
題四皓廟
石壁蒼苔翠靄濃驅車商洛想遺蹤天高猨呌向山月
露下鶴聲來廟松葉墮隂巗疎薜荔池經秋雨老芙蓉
雪髯仙侣何深隠千古寂寥雲水重
望未央宫
西上秦原見未央山嵐川色晚蒼蒼雲樓欲動入清渭
鴛瓦如飛出綠楊舞席歌塵空歲月宫花春草滿池塘
香風吹落天人語綵鳳五雲朝漢皇
秋日過昭陵
寢廟徒悲劒與冠翠華龍馭杳漫漫原分山勢入空塞
地匝松隂出晩寒上界鼎成雲縹緲西陵舞罷淚闌干
那堪獨立斜陽裏碧落秋光烟樹殘
夏日登慈恩寺
金界時來一訪僧天香飄翠瑣窗凝碧池静照寒松影
清晝深懸古殿燈晚㬌風蟬催節候高空雲鳥度軒層
塵機消盡話玄理暮磬出林疎韻澄
宿題金山寺
一點青山翠色危雲巗不掩與星期海門烟樹潮歸後
江面山樓月照時獨鶴唳空秋露下高僧入定夜猨知
蕭疎水木清鐘梵顥氣寒光動石池
送友人遊蜀
北去西遊春未半蜀山雲雪入詩情青蘿拂水花流影
翠靄隔巗猨有聲日出空江分遠浪鳥歸高木認孤城
心期萬里無勞倦古石蒼苔峽路清
題鄭中丞東溪
一境新開雉堞西綠苔微徑露凄凄高軒夜静竹聲遠
曲岸春深楊柳低山霽月明常此醉草芳花暗省曾迷
即随鳳詔歸清列幾憶風花夢小溪
代友人悼姬
羅帳香微冷錦裀歌聲永絶想梁塵蕭郎獨宿落花夜
謝女不歸明月春青鳥罷傳相寄字碧江無復採蓮人
滿庭芳草坐成恨迢遰蓬萊入夢頻
夏日登西林白上人樓
幾到西林清淨境層臺高視有無間寒光遠動天邊水
碧影出空烟外山苔點落花微萼在葉藏幽鳥碎聲閒
曠然多慊登樓意永日重門深掩關
江樓月夜聞笛
南浦蒹葭疎雨後寂寥横笛怨江樓思飄明月浪花白
聲入碧雲楓葉秋河漢夜闌孤鴈度瀟湘水闊二妃愁
髮寒衣濕曲初罷露色河光生釣舟
送友人下第東歸
漠漠楊花灞岸飛幾迴傾酒話東歸九衢春盡生鄕夢
千里塵多滿客衣流水雨餘芳草合空山月晚白雲微
金門自有西來約莫待螢光照竹扉
從鄭郎中高州遊東潭
烟嵐晚入濕旌旗高檻風清醉未歸夾路野花迎馬首
出林山鳥向人飛一溪寒水涵清淺幾處晴雲度翠微
自是謝公心近得登樓望月思依依
罷華原尉上座主尚書
自憐生計事悠悠浩渺滄浪一釣舟千里夢歸清洛近
三年官罷杜陵秋山連絶塞渾無色水到平沙幾處流
白露黃花歲時晩不堪霜鬢鏡前愁
雨後遊南門寺
郭南山寺雨初晴上界尋僧竹裏行半壁樓臺秋月過
(一作迥)一川烟水夕陽平苔封石室雲含潤露滴松枝鶴
有聲木葉蕭蕭動歸思西風畫角漢東城
題古寺
古寺蕭條偶宿期更深霜壓竹枝低長天月影高窗過
疎樹寒鴉半夜啼池水竭來龍已去老松枯處鶴猶棲
傷心可惜從前事寥落朱廊墮粉泥
晩秋野望
秋盡郊原情自哀菊花寂寞晩仍開高風疎葉帶霜落
一鴈寒聲背水來荒壘幾年經戰後故山終日望書回
歸途休問從前事獨唱勞歌醉數杯
秋月望上陽宫
苔色輕塵鎻洞房亂鵶羣鴿集殘陽青山空出禁城日
黃葉自飛宫樹霜御路幾年香輦去天津終日水聲長
此時獨立意難盡正值西風砧杵凉
入關留别主人
此來多愧食魚心東閣將辭強一吟羸馬客程秋草合
晩蟬關樹古槐深風生野渡河聲急鴈過寒原嶽勢侵
對酒相看自無語幾多離思入瑶琴
留别山中友人
欲辭松月戀知音去住多同羇鳥心秋盡書窗驚白髮
晩衝霜葉下青岑大河風急寒聲遠高嶺雲開夕影深
别後寂寥無限意野花門路草蟲吟
春晩旅次有懷
晩出關河綠野平依依雲樹動鄉情殘春花盡黃鶯語
遠客愁多白髮生野水亂流臨古驛斷烟凝處近孤城
東西未遂歸田計海上青山久廢耕
與重幽上人話舊
雲飛天末水空流省與師同别異州庭樹蟬聲初入夏
石牀苔色幾經秋燈微静室生鄕思月上嚴城話旅遊
自喜他年接巾舄滄浪地近虎溪頭
月夜聞鶴唳
碧落風微月正明霜毛似怨有離情莓苔石冷想孤立
楊柳葉疎聞轉清空夜露殘驚墮羽遼天秋晩憶歸程
鳳凰樓閣知猶戀終逐烟霞上玉京
過北邙山
散漫黃埃滿北原折碑横路碾苔痕空山夜月來松影
荒塜春風變木根漠漠兔絲羅古廟翩翩丹旐過孤村
白楊落日悲風起蕭索寒巢鳥獨奔
咸陽懷古
經過此地無窮事一望凄然感廢興渭水故都秦二世
咸原秋草漢諸陵天空絶塞聞邊鴈葉盡孤村見夜燈
風景蒼蒼多少恨寒山半出白雲層
送友人罷舉赴薊門從事
人生行止在知已遠佐諸侯重所依綠綬便當身是貴
青霄休怨志相違晩雲遼水疎殘雨寒角邊城怨落暉
此去黃金臺上客相思應羡鴈南歸
看榜日
禁漏初停蘭省開列仙名目上清來飛鳴曉日鶯聲遠
變化春風鶴影回廣陌萬人生喜色曲江千樹發寒梅
青雲已是酬恩處莫惜芳時醉酒杯
送李休秀才歸嶺中
南泛孤舟㬌自饒蒹葭汀浦晚蕭蕭秋風漢水旅愁起
寒木楚山歸思遥獨夜猨聲和落葉晴(一作空)江月色帶
回潮故園新過重陽節黃菊滿籬應未凋
寓居寄友人
雨餘虚館竹隂清獨坐書窗軫旅情芳草衡門無馬跡
古槐深巷有蟬聲夕陽雲盡嵩峰出遠岸烟消洛水平
今夜南原賞佳景月高風定苦吟生
經曲阜城
行經闕里自堪傷曾歎東流逝水長蘿蔓幾凋荒隴樹
莓苔多處古宫牆三千弟子標青史萬代先生號素王
蕭索風高洙泗上秋山明月夜蒼蒼
汶陽客舍
年光自感益蹉跎岐路東西竟若何窗外雨來山色近
海邊秋至鴈聲多思鄕每讀登樓賦對月空吟叩角歌
迢遰舊山伊水畔破齋荒徑閉烟蘿
留别崔澣秀才昆仲
汶陽離思水無窮去住情深夢寐中歲晩蟲鳴寒露草
日西蟬噪古槐風川分遠岳秋光静雲盡遥天霽色空
對酒不能傷此别尺書憑鴈往來通
和友人憶洞庭舊居
客舍經時益苦吟洞庭猶憶在前林青山殘月有歸夢
碧落片雲生遠心溪路烟開江月出草堂門掩海濤深
因君話舊起愁思隔水數聲何處砧
晩歸山居
寥落霜空木葉稀初行郊野思依依秋深頻憶故鄉事
日暮獨尋荒徑歸山影暗随雲水動鐘聲潛入遠烟微
娟娟唯有西林月不惜清光照竹扉
送元叙上人歸上黨(時節鎮罷兵)
太行關路戰塵收白日思鄉别沃州薄暮焚香臨野燒
清晨潄齒涉寒流溪邊殘壘空雲木山上孤城對驛樓
此去寂寥尋舊跡蒼苔滿徑竹齋秋
秋日旅途即事
驅羸多自感烟草遠郊平鄕路幾時盡旅人終日行渡
邊寒水驛山下夕陽城蕭索更何有秋風兩(一作向)鬢生
早行
旅途乘早景(一作起)策馬獨凄凄殘影郡樓月一聲關樹
雞聽鐘烟柳外問渡水雲西當自勉行役終期功業齊
句
海曙雲浮日江遥水合天(發浙江屑見詩人玉)
御定全唐詩卷五百八十六
