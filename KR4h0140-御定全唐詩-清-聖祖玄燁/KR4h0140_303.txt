欽定四庫全書
御定全唐詩卷三百三
劉商
劉商字子夏彭城人少好學工文善畫登大歷進士第
官至檢挍禮部郎中汴州觀察判官集十卷今編詩二
卷
銅雀妓
魏主矜蛾眉美人美於玉高臺無晝夜歌舞竟未足盛
色如轉圜夕陽落深谷仍令身歿後尚縱平生慾紅粉
淚縱横(一作紅粉横淚痕)調絃向空屋舉頭君不在惟見西陵
木玉輦豈再來嬌鬟為誰綠那堪秋風裏更舞陽春曲
曲罷(一作終)情不勝凭闌向西哭臺邊生野草來去罥羅
縠况復陵寢間雙雙見麋鹿
哭韓淮端公兼上崔中丞
堅貞與和璧利用歸干將金玉徒自寶高賢無比方挺
生巖松姿孤直凌雪霜亭亭結清隂不競桃李芳讀書
哂覇業翊贊思皇王千載有疑議一言能否臧儒風久
淪弊顔閔夀不長邦國豈(一作既)殄瘁斯人今又亡别離
長春草存沒隔楚鄉聞問尚書慟淚凝向日黃奄忽薤
露晞杳冥泉夜長賢愚自修短天色空蒼蒼銘旌歛歸
魂荆棘生路傍門柳日蕭索繐帷掩空堂燈孤晦處眀
高節歿後彰芳蘭巳灰燼幕府留餘香常愛獨坐尊繡
衣如雁行至今虚左位言發淚霑裳
秋夜聽嚴紳巴童唱竹枝歌
巴人遠從荆山(一作江)客回首荆山楚雲隔思歸夜唱竹
枝歌庭槐葉落秋風多曲中歴歷叙鄉土鄉思綿綿楚
詞古身騎吳牛不畏虎手提蓑笠欺風雨猨啼日暮江
岸邊綠蕪(一作林)連山水連天來時十三今十五一成新
衣巳再補鴻雁南飛報鄰伍在家歡樂辭家苦天晴露
白鐘漏遲淚痕滿面看竹枝曲終寒竹風裊裊西方落
日東方曉
烏夜啼(一作烏栖曲)
遶樹啞啞驚復栖含烟碧樹高枝齊(一作迷)月眀露濕枝
亦滑城上女墻西月低愁人出戶聽烏啼團團眀月墮
墻西月中有桂樹日中有伴侣何不上天去一聲啼到
曙
随陽雁歌送兄南遊
塞鴻聲聲飛不住終日南征向何處大漠窮隂多沍寒
分飛不得長懷安春去秋來年歲疾湖南薊北關山難
寒飛萬里胡天雪夜度千門漢家月去住應多兩地情
東西動作經年别南州風土復何如春雁歸時早寄書
賦得射雉歌送楊協律表弟赴婚期
昔日才高容貌古相敬如賓不相覩手奉蘋蘩喜盛門
心知禮義感君恩三星照戶春空盡一樹桃花竟不言
結束車輿強遊往和風霽日東皐上鸞鳳參差陌上行
麥苗縈隴雉初鳴修容盡餙將何益極慮呈材欲道情
六藝從師得機要百發穿楊含絶妙白羽風馳碎錦毛
青娥怨處嫣然笑楊生詞賦比潘郎不似前賢貌不揚
聽調琴弄能和室更解彎弧足自防秋深為爾持團扇
莫忘魯連飛一箭
泛舒城南溪賦得沙鶴歌奉餞張侍御赴河南
元博士赴揚州拜覲僕射
終日閭閻逐羣鷄喜逢野鶴臨清溪綠苔春水水中影
夜月平沙沙上棲驚謂汀洲白蘋發又疑曲渚前年雪
紫頂昂蔵肯狎人一聲嘹喨(一作唳)冲天闕素質翩翩帶
落暉湖南渭陽相背飛東西分散别離促宇宙蒼茫相
見稀皇華地仙如鶴馭乘駕飃飄留不住延望乘虛入
紫霞陌頭回首空烟樹會使摶風羽翮輕九霄雲路随
先鳴
姑蘇懷古送秀才下第歸江南
姑蘇臺枕吴江水層級鱗差向天倚秋高露白萬林空
低望吳田三百里當時雄盛如何比千仞無根立平地
臺前夾(一作來)月吹玉鸞臺上迎凉撼金翠銀河倒瀉君
王醉灔酒峩冠盻西子宫娃酣態舞娉婷香飈四颯(一作)
(颭)青城(一作真珠)墜伍員結舌長噓&KR1077;忠諫無因到君耳城
烏啼盡海霞銷深掩金屏日高睡王道潛隳伍員死可
嘆斗間瞻王氣會稽句踐擁長矛萬馬鳴蹄掃空壘瓦
解冰銷真可耻凝艷妖芳安足恃可憐荒堞晩冥濛麋
鹿呦呦達(一作遶)遺址君懷逸氣還東吳吟狂日日遊姑
蘇興來下筆到(一作倒)竒景瑶盤迸灑鮫人珠大鵬矯翼
翻雲衢嵩峰霽後凌天孤海潮秋打羅刹石月魄夜當
彭蠡湖有時凝思家虚無霓幢彷彿遊仙都琳瑯暗戛
玉華殿天香靜褭金芙蕖君聲日下聞來久清贍何人
敢敵手我逃名迹遁西林不得㶚陵傾别酒莫便五湖
為隠淪年年三十昇仙人
金井歌
文眀化洽天地清和氣(一作元氣)氤氲孕至靈(一作精)瑞雪不
散抱層嶺陽谷霞光射山頂薙草披沙石竇開生金曜
日眀金井虞衡相賀為禎祥畏人採攫持殳戕羊馳馬
走塵滿道郡邸封章開建章君王儉德先簡易贍國肥
家在仁義山澤蔵金與萬人宣言郡邑無專利閭閻少
長競奔凑黃金滿䄂家富有驩心蹈舞歌皇風願載謳
歌青史中
柳條歌送客
露井夭桃春未到遅日猶寒柳開早高枝低枝飛鸝黃
千條萬條覆宫墻幾回離别折欲(一作欲折)盡一夜東風吹
又長毿毿拂人行不進依依送君無遠近青春去住随
柳條却寄來人以為信
胡笳十八拍
第一拍
漢室將衰兮四夷(一作方)不賓動干戈兮征戰頻哀哀父
母生育我見離亂兮當此辰紗窗對鏡未經事將謂珠
簾能蔽身一朝胡騎入中國蒼黃處處逢胡人忽將薄
命委鋒鏑可惜紅顔随虜塵
第二拍
馬上將余向絶域厭生求死死不得戎羯腥膻豈是人
豺狼喜怒難姑息行盡天山足霜霰風土蕭條近胡國
萬里重隂鳥不飛寒沙莽莽無南北
第三拍
如□囚兮在縲絏憂慮萬端無處說使余力兮剪余髮
食余肉兮飲余血誠知殺身願如此以余為妻不如死
早被蛾眉累此身空悲弱質柔如水
第四拍
山川路長誰記得何處天涯是鄉國自從驚怖少精神
不覺風霜損顔色夜中歸夢來又去朦朧豈解傳消息
漫漫胡天呌不聞眀眀漢月應相識
第五拍
水頭宿兮草頭坐風吹漢地衣裳破羊脂沐髮長不梳
羔子皮裘領仍左狐襟貉袖腥復膻晝披行兮夜披卧
氊帳時移無定居日月長兮不可過
第六拍
怪得春光不來久胡中風土無花柳天翻地覆誰得知
如今正南看北斗姓名音信兩不通終日經年常閉口
是非取與在指撝言語傳情不如手
第七拍
男兒婦人帶弓箭塞馬蕃羊卧霜霰寸步東西豈自由
偷生乞死非情願龜兹觱篥愁中聽碎葉琵琶夜深怨
竟夕無雲月上天故鄉應得重相見
第八拍
憶昔私家恣嬌小遠取珍禽學馴擾如今淪棄念故鄉
悔不當初放林表朔風蕭蕭寒日暮星河寥落胡天曉
旦夕思歸不得歸愁心想似籠中鳥
第九拍
當日蘇武單于問道是賓鴻解傳信學他刺血寫得書
書上千重萬重恨髯胡少年能走馬彎弓射飛無遠近
遂令邊雁轉怕人絶域何由達方寸
第十拍
恨凌辱兮惡腥膻憎胡地兮怨胡天生得胡兒欲棄捐
及生母子情宛然貌殊語異憎還愛心中不覺常相牽
朝朝暮暮在眼前腹生手飬寧不憐
第十一拍
日來月往相催遷迢迢星歲欲周天無冬無夏卧霜霰
水凍草枯為一年漢家甲子有正朔絶域三光空自懸
幾回鴻雁來又去腸斷蟾蜍虧復圓
第十二拍
破瓶落井空永沈故鄉望斷無歸心寧知遠使問姓名
漢語泠泠傳好音夢魂幾度到鄉國覺後翻成哀怨深
如今果是夢中事喜過悲來情不任
第十三拍
童稚牽衣雙在側將來不可留又憶還鄉惜别兩難分
寧棄胡兒歸舊國山川萬里復邊戍背面無由得消息
淚㾗滿面對殘陽終日依依向南北
第十四拍
莫以胡兒可羞耻恩情亦各言其子手中十指有長短
截之痛惜皆相似還鄉豈不見親族念此飄零隔生死
南風萬里吹我心心亦随風度遼水
第十五拍
歎息襟懷無定分當時怨來歸又恨不知愁怨情若何
似有鋒鋩擾方寸悲歡竝行情未快心意相尤自相問
不緣生得天屬親豈向仇讐結恩信
第十六拍
去時只覺天蒼蒼歸日始知胡地長重隂白日落何處
秋雁所向應南方平沙四顧自迷惑遠近悠悠随雁行
征途未盡馬蹄盡不見行人邊草黃
第十七拍
行盡胡天千萬里唯見黃沙白雲起馬飢跑雪銜草根
人渴敲冰飲流水燕山髣髴辨烽戍鼙鼓如聞漢家壘
努力前程是帝鄉生前免向胡中死
第十八拍
歸來故鄉見親族田園半蕪春草綠眀燭重燃煨燼灰
寒泉更洗沈泥玉載持巾櫛禮儀好一弄絲桐生死足
出入關山十二年哀情盡在胡笳曲
雜言同豆盧郎中郭南七里橋哀悼姚倉曹
橋邊足離别終日為悲辛登橋因歎逝却羡别離人橋
下東流水芳樹櫻桃蘂流水與潮迴花落眀年開可憐
三語掾長作九泉灰宿昔歡遊在何處花前飲足求仙
去
春日卧病
楚客經年病孤舟人事稀晩晴江柳變春暮(一作夢)塞鴻
歸今日方知命前身(一作年)自覺非不能憂歲計無限故
山薇
題禪居廢寺
凋殘精舍在連步訪緇衣古殿門空掩楊花雪亂飛鶴
巢松影薄僧少磬聲稀青眼能留客疎鐘逼夜歸
題山寺(一作題悟空寺)
扁舟水淼淼曲岸復長塘古寺春山上登樓憶故鄉雲
烟横極浦花木擁廻廊更有思歸意晴眀陟上方
題楊侍郎新亭
毘陵過柱史簡易在茅茨芳草如(一作和)花種脩篁帶笋
移徑幽人未賞簷静燕初窺野客憐霜壁青松畫一枝
同徐城季眀府遊重光寺題晃師壁(一作同遊重光寺題)
(僧壁)
野寺僧房遠陶潛引客來鳥喧殘果落蘭敗幾花開真
性知無住微言欲望廻竹風清磬晩歸策步蒼苔
送林袞侍御東陽秩滿赴上都
幾年烏府内何處逐鳬歸關吏迷驄馬銅章累繡衣野
亭山草綠客路柳花飛况復長安遠音書從此稀
送人之江東
含香仍佩玉宜入鏡中行盡室随乘興扁舟不計程渡
江霖雨霽對月夜潮生莫慮當炎暑稽山水木清
送李元規昆季赴舉
見誦甘泉賦心期折桂歸鳳雛皆五色鴻漸又雙飛别
思看衰柳秋風動客衣眀朝問禮處暫覺雁行稀
送楊閑侍御拜命赴上都
賀客移星使絲綸出紫微手中霜作簡身上繡為衣驄
馬朝天疾臺烏向日飛親朋皆避路不是送人稀
賦得月下聞蛩送别
物候改秋節炎涼此夕分暗蟲聲徧草眀月夜無雲清
迥簷外見淒其籬下聞感時兼惜别羇思自紛紛
重陽日寄上饒李眀府
重陽秋雁未&KR0742;蘆始覺他鄉節候殊旅館但知聞蟋蟀
郵童不解獻茱萸陶潛何處登高醉倦客停橈一事無
來歲公田多種黍莫教黃菊笑楊朱
同諸子哭張元易
盛德高名總是空神眀福善大朦朧遊魂永永無歸日
流水年年自向東素帷旅櫬鄉關遠丹旐孤燈客舍中
伯道共悲無後嗣孀妻老母斷根蓬
合肥至日愁中寄鄭眀府
失計為卑吏三年滯楚鄉不能随世俗應是昧行蔵白
璧空無玷黃沙只自傷暮天鄉思亂曉鏡鬢毛蒼灰管
移新律窮隂變一陽歲時人共換幽憤日先長拙宦慚
知己無媒悔自強迍邅羞薄命恩惠費餘光衆口誠難
稱長川却易防魚竿今尚在行此掉滄浪
送廬州賈使君拜命
考績朝稱貴時清武用文二天移外府三命佐元勲佩
玉兼高位摐金閱上軍威容冠是鐡圖畫閣名芸人詠
甘棠茂童謠竹馬羣懸旌風肅肅卧轍淚紛紛特達恩
難報升沈路易分侯嬴不得從心逐信陵君
御定全唐詩卷三百三
