欽定四庫全書
御定全唐詩卷三百七
丘丹
丘丹蘇州嘉興人諸暨令歴尚書郎隐臨平山與韋應
物鮑防吕渭諸牧守往還存詩十一首
憶長安
四月
憶長安四月時南郊萬乘旌旗嘗酎玉巵更獻含桃絲
籠交馳芳草落花無限金張許史相随
狀江南
季冬
江南季冬月紅蟹大如□湖水龍為鏡爐峰氣作煙
和韋使君秋夜見寄
露滳梧葉鳴秋風桂花發中有學仙侣吹簫弄山月
奉酬韋蘇州使君
久作煙霞侣暫將簪組親還同褚伯玉入館忝州人(一作)
(民)
和韋使君聽(一作臨)江笛送陳侍御(一作陸侍郎)
離樽聞夜笛寥亮入寒城月落車馬散悽惻主人情
奉酬韋使君送歸山之作
側聞郡守至偶乘黃犢出不别桃源(一作園)人一見經累
日蟬鳴念秋稼蘭酌動離瑟臨水降麾幢野艇纔容膝
參差碧山路目送江帆疾涉海得驪珠棲梧慚鳳質媿
非鄭公里歸掃蒙蘢室
奉酬重送歸山
賣藥有時至自知來往疎遽辭池上酌新得山中書步
出芙蓉府歸乘觳&KR1100;車猥蒙招隐作豈愧班生廬
經湛長史草堂(一作題湛長史舊居有序)
無錫縣西郊七里有慧山寺即宋司徒右長史湛
茂之之别墅也舊名歷山故南平王劉鑠有過湛
長史歷山草堂詩湛有酬和其文野而興特以松
石自怡逍遥沈寂終見止足之意可謂當時高賢
矣至齊竟陵王友江淹亦有繼作余登兹山以覩
三篇列於石壁仰覽遺韻穆若清風遽訪湛氏胄
裔山下猶有一二十族得十三代孫略觀其譜書
牋墨塵蠧年世雖邈塋壠尚存余披宋史略不見
其人心每惻歎悲夫斯人也而史闕書然有其一
篇則為不朽矣因復追緝六韻以次三賢之末時
有釋若冰者蹤跡兹山修念之餘鑿嵌注壑釃入
諸界無非金碧鉢帽之資悉償工費是以道友邑
僚風翫嘉賞嗚呼得非茂之之緣果而隂隲於上
人不然者何竭慮之至耶余聖唐山令臣也屏居
臨平山墅亦有年矣嘗諷茂之篇句云衰廢歸丘
樊歲寒見松柏不覺禪意超散若在廬霍之間矣
異時同歸猶茂之之不忘也嗟乎湛君用刊巖石
徯俟後世之知我者得不繼之乎貞元六年歲在
庚午檢校尚書戶部員外郎兼侍御史丘丹誌
身退謝名累道存嘉止足設醴降華幡挂冠守空谷偶
尋野外寺仰慕賢者躅不見昔簪裾猶有舊松竹煙霞
雖異世風韻如在矚余即江海上(一作人)歸轍青山曲
蕭山祗園寺
東晉許徵君西方彦上人生時猶定見悟後了前因(一本)
(無此四句)靈塔多年古高僧苦行頻碑存纔記日藤老豈知
春車(一作散)騎歸蕭詧雲林識許詢千秋不相見悟定是
吾身
奉使過石門觀瀑(有序)
謝康樂宋景平中為永嘉守有宿石門巖上詩余
六代叔祖梁中書侍郎天監中有過石門瀑布詩
後亦為此郡小子大歷中奉使竊有繼作雖不足
克紹祖德追蹤昔賢蓋造竒懷感之志也
溪上望懸泉耿耿雲中見披榛上巖岫峭壁正東面千
仞瀉聯珠一潭噴飛霰嵯□滿山響坐覺炎氛變照日
類虹霓從風似綃練靈竒既天造惜處窮海甸吾祖昔
登臨謝公亦遊衍王程懼淹泊下磴空延眷千里雷尚
聞巒迴樹葱蒨此來共賤役探討愧前彦永欲洗塵纓
終當愜此願
秋夕宿石門館
暝從石門宿搖落四巖空潭月漾山足天河瀉澗中杉
松寒似雨猨鳥夕驚風獨卧不成寢蒼然想謝公
賈弇
賈弇長樂人登大歷進士第為校書郎詩一首
狀江南
孟夏
江南孟夏天慈竹笋如編蜃氣為樓閣蛙聲作管弦
沈仲昌
沈仲昌臨汝人登天寶九年進士第詩一首
狀江南
仲秋
江南仲秋天鱏鼻大如船雷是樟亭浪苔為界石錢
謝良輔
謝良輔天寶十一年進士第德宗時商州刺史詩四首
憶長安
正月
憶長安正月時和風喜氣相随獻夀彤庭萬國燒燈青
玉五枝終南往往殘雪渭水處處流澌
十二月
憶長安臘月時溫泉彩仗新移瑞氣遥迎鳳輦日光先
暖龍池取酒蝦蟇陵下家家守歲傳巵
狀江南
仲春
江南仲春天細雨色如煙絲(一作疎)為武昌柳布作石門
泉
孟冬
江南孟冬天荻穗軟如綿綠絹芭蕉裂黃金橘柚懸
鮑防
鮑防字子慎襄陽人天寶末進士第歴福建江西觀察
使貞元中累禮部侍郎遷工部尚書致仕防善屬文尤
工詩與中書舍人謝良弼友善時號鮑謝詩八首
憶長安
二月
憶長安二月時玄鳥初至禖祠百囀宫鶯繡羽千條御
柳黃絲更有曲江(一作池)勝地此來寒食佳期
狀江南
孟春
江南孟春天荇葉大如錢白雲装梅樹青袍似葑田
雜感
漢家海内承平久萬國戎王皆稽首天馬常銜苜蓿花
胡人歲獻葡萄酒五月荔枝初破顔朝離象郡夕函關
鴈飛不到桂陽嶺馬走先過(一作從)林邑山甘泉御果垂
仙閣日暮無人香自落遠物皆重近皆輕雞雖有德不
如鶴
送薛補闕入朝(一作鮑溶詩)
平原門下十餘人獨受恩多未殺身每歎陸家兄弟少
更憐楊氏子孫貧柴門豈(一作已)斷施行馬魯酒那堪(一作)
(能)醉近臣賴有軍中遺令在猶將談笑對(一作静)風塵
人日陪宣州范中丞傳正與范侍御傳眞(一作貞)
宴東峰亭(一作鮑溶詩)
人日春風綻早梅謝家兄弟看花來吳姬對酒歌千曲
秦女留人酒百杯絲柳向空輕(一作初)婉轉玉山看日漸
裵回流光易去懽難得莫厭頻頻上此臺
上巳寄(一作呈下有浙東二字)孟中丞(一作鮑溶詩)
世間禊事風流處鏡裏雲山若畫屏今日會稽王内史
好將賓客醉蘭亭
秋暮憶中秋夜與王璠侍御賞月因愴遠離聊
以奉寄(見鮑溶集作寄王璠侍御)
前月月眀夜美人同遠(一作清)光清(一作音)塵一以間今夕
坐相忘(一作望)風落芙蓉露疑(一作疑)餘繡被香
元日早朝行(見鮑溶集旌旗以下缺三字下有斷爾春風前直如朱繩非爾妍二)
(句師曠以下句俱無)
乾元發生春為宗盛德在木(一作天)斗建東東方歲星大
眀宫南山喜氣搖晴空望雲五等舞萬玉獻夀一聲出
千峰文昌随(一作垂)彩禮樂正太平(一作白)下直旌旗紅師
曠應律調黃鍾王良運策調時龍玄冥無事歸朔土青
帝放身入朱宫九韶九變五聲裏四方四友一身中天
何言哉樂無窮廣成彭祖為三公野臣潛随擊壤老日
下鼔腹歌可封
杜奕
杜奕貞元時人詩一首
憶長安
憶長安三月時上苑遍是花枝青門幾場送客曲水竟
(一作競)日題詩駿馬金鞭(一作鞍)無數良辰美景追随
鄭槩
鄭槩貞元時人詩二首
憶長安
六月
憶長安六月時風臺水榭(一作閣)逶迤朱果雕籠香透分
眀紫禁寒随塵驚九衢客散赭珂(一作汗)滴瀝青驪
狀江南
孟秋
江南孟秋天稻花白如氊素腕慙新藕殘妝妒晩蓮(一作)
(煙)
陳元初
陳元初(元一作允)校書郎居麻源僧靈一有送元初卜居麻
源詩詩一首
憶長安
七月
憶長安七月時槐花點散(一作散點)罘罳七夕針樓競出中
元香供初移繡轂金鞍無限遊人處處歸遲(一作随)
吕渭
吕渭字君載河中人第進士為浙西支使後貶歙州司
馬貞元中累遷禮部侍郎出為潭州刺史詩五首
憶長安
八月
憶長安八月時闕下天高舊儀衣冠共頒金鏡犀象對
舞丹墀更愛終南灞上可憐秋草碧滋
狀江南
仲冬
江南仲冬天紫蔗節如鞭海將鹽作雪山用火耕田
貞元十一年知貢舉撓閣(一作悶)不能定去留寄
詩前主司
獨坐貢闈裏愁多芳草生仙翁昨日事應見此時情
皇帝移晦日為中和節(一作王季友詩誤)
皇心不向晦改節號中和淑氣同風景嘉名别詠謌湔
裙移舊俗賜尺下新科歷象千年正酺醵四海多花随
春令發鴻(一作鳥)度歲陽過天地齊休慶歡聲欲盪波
經湛長史草堂
巖居舊風景人世今成昔木落古山空猨啼秋月白誰
同西府僚幾謝南平客摧殘松桂老蕭散煙雲夕跡留
異代遠境入空門寂惟有草堂僧陳詩在石壁
范燈
范燈貞元時人詩二首
憶長安
九月
憶長安九月時登高望見昆池上苑初開露菊芳林正
獻霜梨更想千門萬戶自眀砧杵參差
狀江南
季夏
江南季夏天身熱汗如泉蚊蚋成雷澤袈裟作水田
樊珣
樊珣貞元時人詩二首
憶長安
十月
憶長安十月時華清士馬相馳萬國來朝漢闕五陵共
獵秦祠晝夜歌鐘不歇山河四塞京師
狀江南
仲夏
江南仲夏天時雨下如川盧橘垂金彈甘蕉吐白蓮
劉蕃
劉蕃登天寶六年進士第詩二首
憶長安
十一月
憶長安子月時千官賀至丹墀御苑雪開瓊樹龍堂冰
作瑶池獸炭氊爐正好貂裘狐白相宜
狀江南
季秋
江南季秋天栗熟(一作實)大如拳楓葉紅霞舉蒼蘆(一作蘆花)
白浪川(一作穿)
御定全唐詩卷三百七
