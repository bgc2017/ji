欽定四庫全書
御定全唐詩卷六百八十一
韓偓
感事三十四韻(丁卯已後)
紫殿承恩歲金鑾入直年人歸三㠀路日過八花磚鴛
鷺皆廻席臯蘷亦慕羶慶霄舒羽翼塵世有神仙雖遇
河清聖慙非岳降賢皇慈容散拙公議逼陶甄江總参
文會陳暄侍狎筵腐儒親帝座太史認星躔側弁聆神
算濡毫俟密宣宫司持玉研書省擘香箋(宫司書省皆宫人職名)
唯理心無黨憐才膝屢前焦勞皆實錄宵旰豈虛傳始
議新堯歷將期整舜弦(上自出東内幽辱勵心庶政延接丞相之暇日在直學士詢以)
(理道將致升平)去梯言必盡仄席意彌堅上相思懲惡中人詎
省愆鹿窮唯觝觸兔急且㺦猭夲是謀賒死因之致劫
遷氛霾言下合日月暗中懸恭顯誠甘罪韋平亦恃權
畏聞巢幕險寧寤積薪然諒直尋鉗口奸纖益比肩晉
讒終不解魯瘠竟難痊祗擬誅黃皓何曾識霸先嗾獒
飜醜正養虎欲求全萬乘煙塵裏千官劍戟邊斗魁當
北坼地軸向西偏袁董非徒爾師昭豈偶然中原成劫
火東海遂桑田濺血慙嵇紹遲行笑禇淵四夷同效順
一命敢虛捐山岳還青聳穹蒼舊碧鮮獨夫長啜泣多
士已忘筌鬱鬱空狂呌微微幾病癲丹梯倚寥廓終去
問青天
向隅
守道得途遲中兼遇亂離剛腸成繞指玄髮轉垂絲客
路少安處病牀無穏時弟兄消息絶獨斂向隅眉
社後
社後重陽近雲天澹薄間目随棋客静心共睡僧閑歸
鳥城銜日殘虹雨在山寂寥思晤語何夕欵柴關
息慮
息慮狎羣鷗行藏合自由春寒宜酒病夜雨入鄉愁道
向危時見官因亂世休外人相待淺獨說濟川舟
早起探春
句芒一夜長精神臘後風頭已見春煙柳半眠藏利臉
雪梅含笑綻香脣漸因閑暇思量酒必怨顛狂泥摸人
若箇高情能似我且應欹枕睡清晨
味道
如含瓦礫竟何功癡黠相兼似得中心繫是非徒悵望
事須光景旋虛空升沈不定都如夢毁譽無恒却要聾
弋者甚多應扼腕任他閒處指冥鴻
秋郊閒望有感
楓葉微紅近有霜碧雲秋色滿吳鄉魚衝駭浪雪鱗健
鴉閃夕(一作殘)陽金背光心為感恩長惨慼鬢緣經亂早
蒼浪可憐廣武山前語楚漢寧(一作虛)教作戰場
李太舍池上玩紅薇醉題
花低池小水泙泙花落池心片片輕酩酊不能羞白鬢
顛狂猶自睠紅英乍為旅客顔常厚每見同人眼暫明
京洛園林(一作林園)歸未得天涯相顧一含情
余寓汀州沙縣病中聞前鄭左丞璘随外鎮舉
薦赴洛兼云繼有急徵旋見脂轄因作七言四
韻戲以贈之或冀其感悟也(已已年)
莫恨當年入用遲通材何處不逄知桑田變後新舟檝
華表歸來舊路岐公幹寂寥甘坐廢子牟歡抃促行期
移都已改侯王第惆悵沙堤别築基
又一絶請為申逹京洛親交知余病廢
鬢惹新霜耳舊聾眼昏腰曲四肢風交親若要知形候
嵐嶂煙中折臂翁
夢中作
紫宸初啓列鴛鸞直向龍墀對揖班九曜再新環北極
萬方依舊祝南山禮容肅睦纓緌外和氣熏蒸劒履間
扇合却循黃道退廟堂談笑百司閑
已已年正月十二日自沙縣抵邵武軍將謀撫
信之行到纔一夕為閩相急脚相召却請赴沙
縣郊外泊船偶成一篇
訪戴船迴郊外泊故鄉何處望天涯半明半暗山村日
自落自開江廟花數醆綠醅桑落酒一甌香沫火前茶
(缺二句)
建谿灘波心目驚眩余平生溺奇境今則畏怯
不暇因書二十八字
長貪山水羡漁樵自笑揚鞭趁早朝今日建谿驚恐後
李將軍畫也須燒
自沙縣抵龍(一作尤)溪縣值泉州軍過後村落皆
空因有一絶(此後庚午年)
水自潺湲日自斜盡無雞犬有鳴鴉千村萬落如寒食
不見人煙空見花
此翁(此後在桃林場)
高閣羣公莫忌儂儂心不在宦名中嚴光一唾垂緌紫
何胤三遺大帶紅金勁任從千口鑠玉寒曾試幾爐烘
唯應鬼眼兼天眼窺見行藏信此翁
失鶴
正憐標格出華亭况是昂藏入相經碧落順風初得志
故巢因雨却聞腥幾時翔集來華表每日沈吟看畫屏
為報雞羣虛嫉妬紅塵向上有青冥
卜隠
屏跡還應減(一作識)是非却憂藍玉又光輝桑梢出舍蠶
初老柳絮蓋溪魚正肥世亂豈容長惬意景清還覺易
㤀機世間華美無心問藜藿充腸苧作衣
晨興(一作起)
曉景山河爽閑居巷陌清已能消滯念兼得散餘酲汲
水人初起迴燈燕暫驚放懷殊未(一作不)足圓隙已塵生
暴雨
電尾燒黑雲雨脚飛銀線急點濺池心微煙昏水面氣
涼氛祲消暑退松篁健叢蓼亞赬茸擎荷飜綠扇風期
誰與同逸趣余探徧欲去更遲留胸中久交戰
山院避暑
行樂江郊外追涼山寺中靜隂生晚綠寂慮延清風運
塞地維窄氣蘇天宇空何人識幽抱目送冥冥鴻
閒興
景寂有玄味韻高無俗情他山冰雪觧此水波瀾生影
重驗花密滴稀知酒清忙人常擾擾安得心和平
漫作二首
暑雨灑和氣香風吹日華瞬龍驚汗漫翥鳳綷雲霞懸
圃珠為樹天池玉作砂丹霄能幾級何必待乘槎
黍谷純陽入鸞霄瑞彩生岳靈分正氣仙衛借神兵汚
俗迎風變虛懷遇物傾千鈞將一羽輕重在平衡
騰騰
八年流落醉騰騰點檢行藏喜不勝烏帽素餐兼施藥
前生(一作身)多恐是醫僧
寄隠者
煙郭雲扃路不遥懷賢猶恨太迢迢長松夜落釵千股
小港春添水半腰已約病身抛印綬不嫌門巷似(一作是)
漁樵渭濱晦迹南陽臥若比吾徒更寂寥
閑居
厭聞趨競喜閒居自種蕪菁亦自鋤麋鹿跳梁憂觸撥
鷹鸇摶擊恐麤疎拙謀却為多循理所短深慙盡信書
刀尺不虧繩墨在莫疑張翰戀鱸魚
僧影
山色依然僧已亡竹間疎磬隔殘陽智燈已滅餘空燼
猶自光明照十方
洞庭玩月
洞庭湖上清秋月月皎湖寬萬頃霜玉椀深沈潭底白
金杯細碎浪頭光寒驚烏鵲離巢噪冷射蛟螭换窟藏
更憶瑶臺逄此夜水晶宫殿挹瓊漿
贈隠逸
靜景須教靜(一作隠)者尋清狂何必在山隂蠭穿窗紙塵
侵研鳥鬭庭花露滴琴莫(一作方)笑亂離方(一作纔)解印猶
勝顛蹶未抽簪築金總(一作所一作誘)得非名士况是無人解
築金
南浦
月若半環雲若吐高樓簾卷當南浦應是石城(一作磯)艇
子來兩槳吚啞過花塢正值連宵酒未醒不宜此際兼
微雨直教筆底有文星亦應難狀分明苦
桃林場客舍之前有池半畝木槿櫛比閼水遮
山因命僕夫運斤梳沐豁然清朗復覩太虛因
作五言八韻(一夲題下有以記之三字)
插槿作藩籬叢生覆小池為能妨遠目因遣去閑枝鄰
叟偷來賞棲禽欲下疑虛空無障處蒙閉有開時葦鷺
憐瀟灑泥鰌畏日(一作赫)曦稍寬春水面盡見晚山眉岸
穏人偷(一作垂)釣階明日上基(一作棋)世間多弊(一作少)事事
事要良醫
中秋寄楊學士(一作中秋永夕奉寄楊學士兄弟)
鱗差甲子漸衰遲依舊年年困亂離八月夜長鄉思切
鬢邊添得幾莖絲
寄禪師
他心明與此心同妙用忘言理暗通氣運隂陽成世界
水浮天地寄虛空劫灰聚散銖錙黑日御奔馳繭栗紅
萬物盡遭風鼓動唯應禪室静無風
清興
隂沈天氣連翩醉摘索花枝料峭寒擁鼻繞廊吟看雨
不知遺却竹皮冠
深院
鵝兒唼啑梔黃觜鳳子輕盈膩粉腰深院下簾人晝寢
紅薔薇架(一作映)碧芭蕉
淒淒
深將寵辱齊往往亦淒淒白日知丹抱青雲有舊蹊嗜
鹹凌魯濟惡潔助涇泥風雨今如晦堪憐報曉雞
火蛾
陽光不照臨積隂生此類非無惜死心奈有滅明(一作趨炎)
意妝(一作鬚)穿粉燄焦翅撲蘭膏沸為爾一傷嗟自棄非
天棄
信筆
春風狂似虎春浪白於鵝柳密藏煙易松長見日多石
崖(一作生涯)采芝叟鄉俗摘茶歌道在無伊鬱天將奈爾何
雷公
閑人倚柱笑雷公又向深山霹怪松必若有蘇天下意
何如驚起武侯龍
船頭
兩岸綠蕪齊似翦掩映雲山相向晚船頭獨立望長空
日豔波光逼人眼
喜涼
爐炭燒人百疾生鳳狂龍躁減心情四山毒瘴乾坤濁
一簟涼風世界清楚調忽驚淒玉柱漢宫應已溼金莖
豪強頓息蛙脣吻爽利重新鶻眼睛穏想海槎朝犯斗
健思胡馬夜飜營東南亦是中華(一作原)分蒸鬱相凌太
不平
天鑒
何勞謟笑學趨時務實清修勝用機猛虎十年搖尾立
蒼鷹一旦醒心飛神依正道終潛衞天鑒衷腸競不違
事歴艱難人始重九層成後喜從微
江岸閒步(此後壬申年作在南安縣)
一手擕書一杖笻出門何處覓情通立談禪客傳心印
坐睡漁師著背蓬青布旗誇千日酒白頭浪吼半江風
淮隂市裏人相見盡道途窮未必窮
野塘
侵曉乘涼偶獨來不因魚躍見萍開卷荷忽被微風觸
瀉下清香露一杯
余臥疾深村聞一二郎官今稱繼使閩越笑余
迂古潛於異鄉聞之因成此篇
枕流方采北山薇驛騎交迎市道兒霧豹祗憂無石室
泥鰌唯要有洿池不羞莽卓黃金印却笑羲皇白接䍦
莫負美名書信史清風埽地更無遺
安貧
手風慵(一作難)展一行書眼暗休尋九局圖窗裏(一作外)日
光飛野馬案頭(一作前)筠管長蒲盧謀身拙為安蛇足報
國危曾捋虎鬚舉世可能無默識未知誰擬試齊竽
殘春旅舍
旅舍殘春宿雨晴恍然心地憶咸京樹頭蠭抱花鬚落
池面魚吹柳絮行禪伏詩魔歸淨域酒衝愁陣出奇兵
兩梁免被塵埃汚拂拭朝簮待眼明
鵲
偏承雨露潤毛衣黑白分明衆所知高處營巢親鳳闕
(一作閣)靜時閒語上龍墀化為金印新祥瑞飛向銀河舊
路岐莫怪天涯棲不稳託身須是萬年枝
露
鶴非(一作飛)千歲飲猶難鶯舌偷含豈自安光溼最宜叢
菊亞蕩搖無奈綠荷乾名因霈澤随天睠分與濃霜保
歲寒五色呈祥須得處戛雲仙掌有金盤
贈僧
盡說歸山避戰塵幾人終肯别囂氛缾添澗水盛將月
衲挂松枝惹得雲三接舊承前席遇一靈今用戒香熏
相逄莫話金鑾事觸撥傷心不願聞
感舊
省趨弘閣侍貂璫指座深恩刻寸腸秦苑已荒空逝水
楚天無恨更斜陽時昏却笑朱絃直事過方聞鎻骨香
入室故寮流落盡路人惆悵見靈光
八月六日作四首
日離黃道十年昏敏手重開造化門火帝動爐銷劍戟
風師吹雨洗乾坤左牽犬馬誠難測右袒簮纓最負恩
丹筆不知誰定罪莫留遺跡怨神孫
金虎挻災不復論搆成狂猘犯車塵御衣空惜侍中血
國璽幾危皇后身圖霸未能知盗道飾非唯欲害仁人
黃旗紫氣今仍舊免使老臣攀畫輪
簮裾皆是漢公卿盡作鋒鋩劒血腥顯負舊恩歸亂主
難教新國用輕刑穴中狡兔終須盡井上嬰兒豈自寧
底事亦疑懲未了更應書罪在泉扃
坐看包藏負國恩無才不得預經綸袁安墜睫尋憂漢
賈誼濡毫但過秦威鳳鬼應遮矢射靈犀天與隔埃塵
隄防瓜李能終始免媿於心負此身
驛步(癸酉年在南安縣)
暫息征車病眼開况穿松竹入樓臺江流燈影向東去
樹逓雨聲從北來物近劉輿招垢膩風經庾亮汚塵埃
高情自古多惆悵頼有南華養不材
訪隠者遇沈醉書其門而歸
曉入江村覓釣翁釣翁沈醉酒缸空夜來風起閑花落
狼藉柴門鳥徑中
疎雨
疎雨從東送疾雷小庭涼氣淨莓苔卷簾燕子穿人去
洗研魚兒觸手來但欲進賢求上賞唯將拯溺作良媒
戎衣一挂清天下傅野非無濟世才
南安寓止
此地三年偶寄家枳籬茅厰(一作屋)共桑麻蝶矜翅暖徐
窺草蠭倚身輕凝(去聲)看花天近函關屯瑞氣水侵吳甸
浸晴霞豈知卜肆嚴夫子潛指星機認海槎
十月七日早起作時氣疾初愈
疾愈身輕覺數通山無嵐障海無風陽精欲出(一作去)隂
精落天地包含紫氣中
有感
堅辭羽葆與吹鐃翻向天涯困繫匏故老未曾忘炙背
何人終擬問苞茅融風漸暖將迴雁滫(一作滌)水猶腥近
斬蛟萬里關山如咫尺女牀唯待鳳歸巢
觀鬭雞(一作雞鬭)偶作
何曾解報稻粱恩金距花冠氣遏雲白日梟鳴(一作鴟梟)無
意問唯將芥羽害同羣
蜻蜓
碧玉眼睛雲母翅輕於粉蝶瘦於蠭坐來迎(一作并)拂波
光久豈(一作可)是殷勤為(一作戀)蓼叢
即日
書牆暗記移花日洗甕先知醖酒期須信閒人有忙事
早來衝雨覓漁師
寄鄰莊道侣
聞說經旬不啓關藥窗誰伴醉開顔夜來雪壓村前竹
賸見溪南幾尺山
初赴期集
輕寒著背雨淒淒九陌無塵未有泥還是平時舊滋味
慢垂鞭袖過街西
惜花
皺(一作毵)白離情高處切膩香(一作紅)愁態静中深眼随片
片沿流去恨滿枝枝被雨淋(一作侵)總得遮苔猶慰意若
教泥汚更傷心臨軒(一作階)一醆悲春酒明日池塘是綠
隂
半醉
水向東流竟不迴紅顔白髮逓相催壯心暗逐高歌盡
往事空因半醉來雲護雁霜籠澹月雨連鶯曉落殘梅
西樓悵望芳菲節處處斜陽草似苔
春盡
惜春連日醉昏昏醒後衣裳見酒㾗細水浮(一作漾)花歸
别澗(一作浦)斷雲含雨入孤村人閒易有(一作得)芳時恨地
勝(一作迥)難招自古魂慙媿流鶯相厚意清晨猶為到西
園
睡起
睡起牆隂下藥闌瓦松花白閉柴關斷年不出僧嫌癖
逐日無機鶴伴閑塵土莫尋行止處煙波長在夢魂間
終撑舴艋稱漁叟賒買湖心一崦山
寄友人
傷時惜别心交加搘頤一向千咨嗟曠野風吹寒食月
廣庭煙著黃昏花長擬醺酣遺世事若為局促問生涯
夫君亦是多情者幾處將愁殢酒家
見别離者因贈之
征人草草盡戎裝征馬蕭蕭立路傍尊酒闌珊將遠别
秋山迤邐(一作逶)更斜陽白髭兄弟中年後瘴海程途萬
里長曾向天涯懷此恨見君嗚咽更(一作倍)淒涼
傷亂
岸上花根總倒垂水中花影幾千枝一枝一影寒山裏
野水野花清露時故國幾年猶戰鬪異鄉終日見旌旗
交親流落身羸病誰在誰亡兩不知
南亭
每日在南亭南亭似僧院人語静先聞鳥啼深不見松
瘦石稜稜山光溪澱澱壍蔓墜長茸㠀花垂小蒨行簮
隠士冠卧讀先賢傳更有興來時取琴彈一編
太平谷中玩水上花
山頭水從雲外落水面花自山中來一溪紅點我獨惜
幾樹蜜房誰見開應有妖魂随暮雨豈無香跡在蒼苔
凝眸不覺斜陽盡忘逐樵人躡石回
雨
坐來簌簌山風急山雨随風暗原隰樹帶繁聲出竹間
溪將大點穿籬入餉婦寥翹布領寒牧童擁腫蓑衣溼
此時高味(一作詠)共誰論擁(一作掩)鼻吟詩空佇立
幽獨
幽獨起侵晨山鶯啼更早門巷掩蕭條落花滿芳草煙
和魂共遠春與人同老默默又依依淒然此懷抱
江行
浪蹙青山江北岸雲含黑雨日西邊舟人偶語憂風色
行客無聊罷晝眠爭似槐花九衢裏馬蹄安穏慢垂鞭
漢江行次
村寺雖深已暗知幡竿殘日迥依依沙頭有廟青林合
驛步無人白鳥飛牧笛自由随草遠漁歌得意扣舷歸
竹園相接春波暖痛憶家鄉舊釣磯
偶題
俟時輕進固相妨實行丹心仗彼蒼蕭艾轉肥蘭蕙瘦
可能天亦妬馨香
湖南絶少含桃偶有人以新摘者見惠感事傷
懷因成四韻
時節雖同氣候殊不知堪薦寢園無合充鳳食留三㠀
誰許鶯偷過五湖苦筍恐難同象匕(秦中為櫻筍之會乃三月也)酪
漿無復瑩蠙珠(湖南無牛酪之味)金鑾歲歲長宣賜忍淚看天
憶帝都(每歲初進之後先宣賜學士)
隰州新驛
盛德已圖形胡為忽搆兵燎原雖自及誅亂不無名擲
鼠湏防誤連雞莫憚驚夲期將係虜末策但嬰城肘腋
人情變朝廷物論生果然荒谷縊旋覩藳街烹帝怒今
方息時危喜暫清始終俱以此天意甚分明
亂後春日途經野塘
世亂他鄉見落梅野塘晴暖獨裵回船衝水鳥飛還住
(一作止)袖拂楊花去却(一作又)來季重舊遊多喪逝子山新
賦極悲哀眼看朝市成陵谷始信昆明是(一作有)劫灰
贈易卜崔江處士(袁州)
白首窮經通祕義青山養老度危時門傳組綬身能退
家學漁樵跡更竒四海盡聞龜策妙九霄堪歎鶴書遲
壺中日月將何(一作安)用借與閑人試一窺
過臨淮故里
交遊昔歲已凋零第宅今來亦變更舊廟荒涼時饗絶
諸孫饑凍一官成五湖竟負他年志百戰空垂異代名
榮盛幾何流落久遣人襟(一作懷)抱薄浮生
贈湖南李思齊處士
兩板船頭濁酒壺七絲琴畔白髭鬚三春日日黃梅雨
孤客年年青草湖燕俠冰霜難狎近楚狂鋒刃觸凡愚
知余絶粒窺仙事許到名山看藥鑪
御定全唐詩卷六百八十一
