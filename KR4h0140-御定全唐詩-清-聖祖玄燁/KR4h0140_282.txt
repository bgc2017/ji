欽定四庫全書
御定全唐詩卷二百八十二
李益
李益字君虞姑臧人大歷四年登進士第授鄭縣尉久
不調益不得意北遊河朔幽州劉濟辟為從事嘗與濟
詩有怨望語憲宗時召為祕書少監集賢殿學士自負
才地多所凌忽為衆不容諫官舉其幽州詩句降居散
秩俄復用為祕書監遷太子賓客集賢學士判院事轉
右散騎常侍太和初以禮部尚書致仕卒益長於歌詩
貞元末與宗人李賀齊名每作一篇教坊樂人以賂求
取唱為供奉歌辭其征人歌早行篇好事畫為屏障集
一卷今編詩二卷
從軍有苦樂行(時從司空魚公北征魚一作冀)
勞者且莫(一作勿)歌我欲(一作歌)送君觴從軍有苦樂此曲
樂未央僕居在(一作本居又作本起)隴上隴水斷人腸東過秦宫
路宫路(一作樹)入咸陽時逢漢帝出諫獵至長楊詎馳遊
俠窟非結少年場一旦承嘉惠輕身(一作命)重恩光秉筆
參帷帟從軍至朔方邊地多隂風草木自淒凉斷絶海
雲去出没胡沙長參差引雁翼隱轔騰軍装劒文夜如
水馬汗凍成霜俠氣五都少矜功六郡良山河起目前
睚眦死路傍北逐驅獯(一作種)虜西臨復舊疆昔還賦(一作)
(尠)餘資今出乃贏糧一矢弢夏服我弓不再張寄語(一作)
(言)丈夫雄苦樂身自當
登長城(一題作塞下曲)
漢家今上郡秦塞古長城有日雲長慘無風沙自驚當
今聖天子不戰四夷平
雜曲
妾本蠶家女不識貴門儀藁砧持玉斧交結五陵兒十
日或一見九日在路岐人生此夫壻富貴欲何為楊柳
徒可折南山不可移婦人貴結髮寧有再嫁資嫁女莫
望高女心願所宜寧從賤相守不願貴相離藍葉鬱重
重藍花若榴色少婦歸少年華光(一作光華)自相得誰言配
君子以奉百年身有義即夫壻無義還他人愛如寒爐
火棄若秋風扇山嶽起面前相看不相見丈夫非小兒
何用強相知不見朝生菌易成還易衰征客欲臨路居
人還出門北風河梁上四野愁雲繁豈不戀我家夫壻
多感恩前程有日月勲績在河源少婦馬前立請君聽
一言春至草亦生誰能無別情殷勤展心素見新莫忘
故遥望孟門山殷勤報君子既為隨陽雁勿學西流水
嘗聞生别離悲莫悲於此同器不同榮堂下即千里與
君貧賤交何異萍上水託身天使然同生復同死
送遼陽使還軍
征人歌且行北上遼陽城二月戎馬息悠悠邊草生青
山出塞斷代地入雲平昔者匈奴戰多聞殺漢兵平生
報國憤(一作意)日夜角弓鳴勉君萬里去勿使虜塵驚
賦得早燕送别
碧草縵(一作漫)如綫去來雙飛燕長門未有春先入班姬
殿梁空繞不(一作復)息簷寒窺欲遍今至隨紅萼(一作蕊)昔
還悲素扇一别與秋鴻差池詎相見
秋晚溪中寄懷大理齊司直(時齊分司洛下有東山之期)
鳳翔屬明代羽翼文葳蕤崑崙進琪樹飛舞下瑶池振
儀自西睠東夏復分釐國典唯平法伊人方在斯荒寧
(一作亭)桁楊肅芳輝蘭玉滋明質鶩高景飄颻服纓綏天
寒清洛苑秋夕白雲司况復空巖側蒼蒼幽桂期歲寒
坐流霰山川猶别離浩思憑尊酒氛氲獨含辭
溪中月下寄楊子尉封亮
蘅若奪幽色銜思恍無悰宵長霜霧(一作霰)多歲晏淮海
風團團山中月三五離夕(一作席)同露凝朱弦絶觴至蘭
玉空清光液流波盛明難再逢嘗恐河漢遠坐窺烟景
窮小人諒處隂君子樹大(一作元)功永願厲高翼慰我丹
桂叢
春晩賦得餘花落(得起字)
留春春竟去春去花如此蝶舞遶應稀鳥驚飛詎已衰
紅辭故萼繁綠扶彫蕊自委不勝愁庭風那更起
聞亡友王七嘉禾寺得素琴
故人惜此去留琴明月前今來我訪舊淚灑白雲天詎
欲匣孤響送君歸夜泉撫琴猶可絶况此故無弦何必
雍門奏然後淚(一作使)潺湲
校書郎楊凝往年以古鏡貺別今追贈以詩
明鏡出匣時明如雲間月一别青春鑑回光照華髮美
人昔自愛鞶帶手中(一作所)結願以(一作似)三五期經天無
玷缺
置酒行(一本無行字)
置酒命所歡憑觴遂為戚日往不再來茲辰坐成昔百
齡非久長五十將半百胡為勞我形已鬚(一作鬢又作鬒)還復
白西山鸞鶴羣(一作顧)矯矯煙霧翮明霞(一作訣)發金丹隂
洞潛水碧安得凌風羽崦嵫駐靈魄無然坐衰老慙歎
(一作觀)東陵柏
長社竇明府宅夜送王屋道士常究子
旦隨三鳥去羽節凌霞光暮與䨇鳧宿雲車下紫陽天
壇臨月近洞水出山長海嶠年年别丘陵徒自傷
觀回軍三韻
行行上隴頭隴月(一作麥)暗悠悠萬里將軍没回旌隴戍
(一作樹)秋誰令嗚咽水重入故營流
華山南廟
隂山臨古道古廟閉山碧(一作廟閉空山碧)落日春草中搴芳
薦瑶席明靈達精意髣髴如不隔巖(一作微)雨神降時回
飈入松栢當聞坑儒後此地返秦(一作曾返)璧自古害忠良
神其輔宗祏
喜邢校書遠至對雨同賦遠晚飯阮返五韻
雀噪空城隂木衰羇思遠已(一作似)蔽青山望徒悲白雲
晚别離千里風雨中同一飯開徑說逢康臨觴方接阮
旅宦竟何如勞飛思自返
城西竹園送裴佶王達
葳蕤凌風竹寂寞離人觴愴懷非外至沈鬱自中腸遠
行從此始别袂重淒霜
月下喜邢校書至自洛
天河夜未央漫漫復蒼蒼重君遠行至及此明月光華
星暎衰柳暗水入寒塘客心定何似餘歡方自長
北至太原
炎祚昔昏替皇基此鬱盤玄命久己集撫運良乃(一作乃良)
艱南阨羊腸險北走雁門寒始於一戎定垂此億世安
唐風本憂思王業實艱難中歷雖横潰天紀未可干聖
明所興國靈嶽固不殫咄咄薄遊客斯言殊不刊
入華山訪隱者經仙人石壇
三考四(一作西)嶽下官曹少休沐久負青山諾今還獲所
欲嘗聞玉清洞金簡受玄籙夙駕昇天行雲遊恣霞宿
(一作雲霞恣遊宿)平明矯輕策捫石入空曲仙人古石壇苔遶
青瑶局陽桂凌煙紫隂蘿冒水綠隔世(一作山)聞丹經懸
泉注明玉前驚羽人會白日天居肅問我將致辭笑之
自相目竦身雲遂起仰見雙白鵠墮其一紙書文字類
鳥足視之了不識三返又三復歸來問方士舉世莫解
讀何必若蜉蝣然後為跼促鄙哉宦游子身志俱降辱
再往不及期勞歌叩山木
罷鏡
手中青銅鏡照我少年時衰颯一如此清光難復持欲
令孤月掩從遣半心疑縱使逢人見猶勝自見悲
華隂東泉同張處士詣藏律師兼簡縣内同官
因寄齊中書
蒼崖抱寒泉淪照洞金碧潛鱗孕明晦山靈閟幽(一作精)
賾前峯何其詭萬變窮日夕松老風易悲山秋雲更白
故人邑中吏五里仙霧隔美質簡瓊瑶英聲鏗金石煩
君竟相問問我此何適我因贊時理書寄西飛翮哲匠
熙百工日月被光澤大國本多士荆岑無遺璧高網彌
八紘皇圖明四闢羣材既兼暢顧我在草澤貴無身外
名賤有區中役忽忽百齡内殷殷千慮廹人生已如寄
在寄復為客舊國不得歸風塵滿阡陌
答郭黃中孤雲首章見贈
孤雲生西北從風東南飄帝鄉日已遠蒼梧無還飈已
矣玄鳳歎嚴霜集靈苕君其勉我懷歲暮孰不彫
合源溪期張計不至
霜露肅時序緬然方獨尋暗溪遲仙侣寒澗聞松禽寂
歴茲夜(一作夜茲)永清明秋序深微波澹澄夕煙景含虚林
素志久淪否幽懷方自吟(一作今)
竹溪
訪竹越雲崖即林若溪絶寧知脩幹下漠漠秋苔潔清
光溢空曲茂色臨幽澈採摘愧芳鮮奉君歲暮節
送諸暨王主簿之任
别愁已萬緒離曲方三奏遠宦一辭鄉南天異風候秦
城歲芳老越國春山秀落日望寒濤公門閉清晝何用
慰相思裁書寄關右
罷秩後入華山採茯苓逢道者
委綬來(一作采)名山觀竒恣所停山中若有聞言此不死
庭遂逢五老人一謂西嶽靈或聞樵人語飛去入昴星
授我出雲路蒼然凌石屏視之有文字乃古黃庭經左
右長松列動搖風露零上蟠千年枝隂虬負青冥下結
九秋霰流膏為茯苓取之砂石間異若龜鶴形况聞秦
宫女華髮變已青有如上帝心與我千萬齡始疑有仙
骨鍊魂可永寧何事逐豪遊飲啄以羶腥神物亦自閟
風雷護此扄欲傳山中寶回策忽已暝乃悲世上人求
醒終不醒
自朔方還與鄭式瞻崔稱鄭子周岑贊同會法
雲寺三門避暑
予本疎放士朅來非外矯誤落邊塵中愛山見山少始
投清涼宇門值煙岫表參差互明滅彩翠竟昏曉泠泠
遠風來過此羣木杪英英二三彦襟曠去煩擾(一作撓)遊
川出潛魚息隂勌飛鳥徇物不可窮唯於此心了
來從竇車騎行(自朔方行作)
束髮逢世屯懷恩抱明義讀書良有感(一作不武)學劒慙非
智遂别魯諸生來從竇車騎追兵赴邊急絡馬黃金轡
出入燕南陲由來重意氣自經臯蘭戰又(一作入)破樓煩
地西北護三邊東南留一尉時過歘如雲(一作如雲雨)參差
不自(一作自不)意將軍失恩澤萬事從此異置酒高臺上薄
暮秋風至長戟與我歸歸來同棄置自酌還自飲非名
又非利歌出易水寒琴下雍門淚出逢平樂舊言在天
階侍問我從軍苦自陳少年貴丈夫交四海徒論身自
致漢將不封侯蘇卿勞(一作來又作還)遠使今我終此曲此曲
誠不易貴人難識心何由知忌諱
夜發軍中
邊馬櫪上驚雄劒匣中鳴半夜軍書至匈奴宼六城中
堅分暗陣太乙起神兵出没風雲合蒼黃豺虎爭今日
邊庭戰緣賞不緣名
將赴朔方早發漢武泉
弭盖出故關窮秋首邊路問我此何為平生重一顧風
吹山下草繫馬河邊樹奉役良有期回瞻終未屢去鄉
幸未遠戎衣今已故豈惟幽朔寒念我機中素去矣勿
復言所酬知音(一作者)遇
城傍少年(一作漢宫少年行)
生長邊城傍出身事弓馬少年有膽氣獨獵隂山下偶
與匈奴逢曾擒射鵰者名懸壮士籍請君少相假
游子吟
女羞夫壻薄客耻主人賤遭遇同衆流低回媿相見君
非青銅鏡何事空照面莫以衣上塵不謂心如練人生
當榮盛待士勿言倦君看白日馳何異弦上箭
飲馬歌
百馬飲一泉一馬爭上游一馬噴成泥百馬飲濁流上
有滄浪客對之空歎息自顧纓上塵裵回終日夕為問
泉上翁何時見沙石
蓮塘驛(在盱眙界)
五月渡淮水南行遶山陂江村遠雞應竹裏聞繰絲楚
女肌髮美蓮塘煙露滋菱花覆碧渚黃鳥雙飛時渺渺
泝洄遠憑風託微詞斜光動流睇此意難自持女歌本
輕豔客行多怨思女蘿蒙幽蔓擬上青桐枝
五城道中
金鐃隨玉節落日河邊路沙鳴後騎來雁起前軍度五
城鳴斥堠三秦新召募天寒白登道塞濁隂山霧仍聞
舊兵老尚在烏蘭戍笳簫漢思繁旌旗邊色故寝興倦
弓甲勤役傷風露來遠賞不行鋒交勲乃茂未知朔方
道何年罷兵賦
與王楚同登青龍寺上方
連岡出古寺流睇移芳讌鳥没漢諸陵草平秦故殿搖
光淺深樹拂木(一作水)參差鷰春心斷易迷遠目傷難徧
壮日各輕年暮年方自見
登夏州城觀送行人賦得六州胡兒歌
六州胡兒六蕃語十歲騎羊逐(一作射)沙鼠沙頭牧馬孤
雁飛漢軍遊騎貂錦衣雲中征戍三千里今日征行(一作)
(人)何歲歸無定河邊數株柳共送行人一杯酒胡兒起
作和(一作六)蕃歌齊唱嗚嗚盡垂手心知舊國西州遠西
向胡天望鄉久回頭忽作異方聲一聲回盡征人首蕃
音虜曲一(一作自)難分似說邊情向塞雲故國關山無限
路風沙滿眼堪斷魂不見天邊青作(一作草)塜古來愁殺
漢昭君
從軍夜次六胡北飲馬磨劒石為祝殤辭
我行空磧見沙之磷磷與草之羃羃半没胡兒磨劒石
當時洗劒血成川至今草與沙皆赤我因扣石問以言
水流嗚咽幽草根君寧獨不怪隂燐吹火熒熒又為碧
有鳥自稱蜀帝魂南人伐竹湘山下交根接葉滿淚痕
請君先問湘江水然我此恨乃可論秦亡漢絶三十國
關山戰死知何極風飄雨灑水自流此中有冤消不得
為之彈劒作哀吟風(一作蓬)沙四起雲沈沈滿營戰馬嘶
欲盡畢昴不見胡天隂東征曾弔長平苦往往晴明獨
風雨年移代去感精魂空山月暗聞鼙鼓秦坑趙卒四
十萬未若格鬭傷戎虜聖君破胡為六州六州又盡為
(一作空)胡丘韓公三城斷胡路漢甲百萬屯邊秋乃分司
空授朔土擁以玉節臨諸侯漢為一雪萬世讐我今抽
刀勒劒石告爾萬世為唐休又聞招魂有美酒為我澆
酒祝東流殤為魂兮可以歸還故鄉些沙場地無人兮
爾獨不可以久留
登天壇夜見海(一本海下有日字)
朝遊碧峯三十六夜上天壇月邊宿仙人攜我搴玉英
壇上夜半東方明僊鐘撞撞近海日海中離離三山出
霞梯赤城遥可分霓旌綘節倚彤雲八鸞五鳳紛在御
王母欲上朝元君羣仙指此為我說幾見塵飛滄海竭
竦身别我期丹宫空山處處遺清風九州下視杳未旦
一半浮生皆夢中始知武皇求不死去逐瀛洲羡門子
大禮畢皇帝御丹鳳門改元建中大赦
大明曈曈天地分六龍負日升天門鳳凰飛來銜帝籙
言我萬代金皇孫靈雞鼓舞承天赦高翔百尺垂朱幡
宸居穆清受天歷建中甲子合上元昊穹景命即已至
王(一作三)事乃可酬乾坤升中告成答玄貺泥金檢玉昭
鴻恩云亭之事略可記七十二君寧獨尊小臣欲上封
禪表(一作草)久而未就(一作召)歸文(一作陵)園
輕薄篇
豪不必馳千騎雄不在垂雙鞬天生俊氣自相逐出與
鵰鶚同飛翻朝行九衢不得意下鞭走馬城西原忽聞
燕雁一聲去回鞍挾彈平陵園歸來青樓曲未半(一作辛)
美人玉色當金尊淮隂少年不相下酒酣半笑倚市門
安知我有不平色白日欲落紅塵昏死生容易如反掌
得意失意由一言少年但飲莫相問此中報讐亦(一作兼)
報恩
野田行(一作于鵠詩)
日没出古城野田何茫茫寒狐嘯(一作上)青塜鬼火燒白
楊昔人未為泉下客行到此中曾斷腸
古别離
雙劒欲别風(一作心)淒然雌沈水底雄上天江回漢轉兩
不見雲交雨合知何年古來萬事皆由命何用臨岐苦
涕漣(一作涕苦相連)
效古促促曲為河上思婦作
促促何促促黃河九回曲嫁與棹船郎空牀將影宿不
道君心不如石那教(一作令)妾貌長如玉
漢宫少年行
君不見上宫警夜營八屯鼕鼕街鼓朝朱軒玉階霜仗
擁未合少年排入銅龍門暗聞弦管九天上宫漏沈沈
清吹繁平明走馬絶馳道呼鷹挾彈通繚垣玉籠金鎻
飬黃口探雛取卵伴王孫分曹陸博快一擲迎歡先意
笑語喧巧為柔媚學優孟儒衣嬉戲冠沐猿晩來香街
經柳市行過倡舍宿桃根相逢杯酒(一作酒後)一言失迴朱
點白聞至尊金張許史伺顔色王侯將相莫敢論豈知
人事無定勢朝歡暮戚如掌翻椒房寵移子愛奪一夕
秋風生戾園徒用黃金將買賦寧知白玉暗成痕持杯
收水水已覆徙薪避火火更燔欲求四老張丞相南山
如天不可上
御定全唐詩卷二百八十二
