欽定四庫全書
御定全唐詩卷四百六十九
長孫佐輔
長孫佐輔德宗時人其弟公輔為吉州刺史往依焉其
詩號古調集今存十七首
擬古詠河邊枯樹
野火(一作人)燒枝水洗根數圍孤樹(一作枯朽)半心存應是無
機承雨露却將春色寄苔痕
别友人
愁多不忍醒時别想極還尋静處行誰遣同衾又分手
不如行路本無情
傷故人歌妓
愁臉無紅衣滿塵萬家門戶不容身曾將一笑君前去
悮殺幾多回顧人
南中客舍對雨送故人歸北
猨聲啾啾雁聲苦卷簾相對愁不語幾年客吴君在楚
况送君歸我猶阻家書作得不忍封北風吹斷階前雨
杭州秋日别故友
相見又相别大江秋水深悲歡一世事去住兩鄉心淅
瀝籬下葉淒清階上琴獨隨孤櫂去何處更同衾
代别後夢别
别中還夢别悲後更生悲覺夢俱千里追隨難再期翻
思夢裏苦却恨覺來遲縱是非真事何妨夢會時
答邊信(一作代答邊信同心結)
征人去年戍遼水夜得邊書字盈紙揮刀就燭裁紅綺
結作同心答千里君寄邊書書莫絶妾答同心心自結
同心再解心不離書字頻看字愁滅結成一夜和淚封
貯書只在懷袖中莫如書字故難久願學同心長可同
對鏡吟
憶昔逢君新納娉青銅鑄出千年鏡意憐光彩固無瑕
義比恩情永相暎每將鑒面兼鑒心鑒來不輟情逾深
君非結心空結帶結處尚新恩巳背開簾覽鏡悲難語
對面相看孟門阻掩匣徒慙雙鳳飛懸臺欲效孤鸞舞(王安)
(石百家詩選此下有妆成持照尚當時只畏愁多遽變衰二句)昔日照來人共許今朝照
罷自生疑鏡上有塵猶可淬(一作拂)君恩詎肯無廻時
山行書事
日落風䬘䬘驅車行遠郊中心有所悲古墓穿黃茅茅
中狐兔窠四面烏鳶巢鬼火時獨出人煙不相交行行
近破村一徑欹還坳迎霜聽蟋蟀向月看蠨蛸翁喜客
来至(一作坐)客來羞厨庖濁醪誇潑(一作撥)螘時果仍新苞
相勸對寒燈呼兒爇枯梢性朴頗近古其言無斗筲憂
歡世上并歲月途中抛誰知問津客空作揚雄嘲
古宮怨
窗前好樹名玫瑰去年花落今年開無情春色尚識返
君心忽斷何時来憶昔妝成候僊仗宮璅玲瓏日新上
拊心却笑西子顰掩鼻誰憂鄭姬謗草染文章衣下履
花粘甲乙牀前帳三千玉貎休自誇十二金釵獨相向
盛衰傾奪欲何如嬌愛翻悲逐佞䛕重遠豈能慙沼鵠
棄前方見泣船魚看籠不記薰龍腦詠扇空曾秃鼠鬚
始喜(一作意)類蘿新託栢終傷如薺却甘荼院深(一作深院)獨
開還獨閉鸚鵡驚飛苔覆地滿箱舊賜前日衣漬枕新
垂夜来淚痕多開鏡照還悲綠髻青蛾尚未衰莫道新
縑長絶比猶逢故劔會相追
關山月
凄凄還切切戍客多離别何處最傷心關山見秋月關
月竟如何由來遠近過始經玄莵塞終繞(一作照)白狼河
忽憶秦樓婦流光應共有巳得並蛾眉還知攬纖手去
歲照同行比翼復連形今宵照獨立顧影自煢煢餘暉
漸西落夜夜看如昨借問暎旌旗何如鑒帷幕拂曉朔
風悲蓬驚雁不飛幾時征戍罷還向月中歸
隴西行
隂雲凝朔氣隴上正飛雪四月草不生北風勁如切朝
來羽書急夜救長城窟道隘行不前相呼抱鞍歇人寒
指欲墮馬凍蹄亦裂射雁旋充飢斧冰還止渴寧辭解
圍鬭但恐乘疲没早晚邊候空歸来養羸卒(一作骨)
尋山家(見才調集紀事作羊士諤詩)
獨訪山家歇還涉(一作步還歇)茅屋斜連隔松葉主人聞語
未開門繞籬野菜飛黃蝶
山居
看書愛幽寂結宇青冥間飛泉引風聽古桂和雲攀地
深草木稠境静魚鳥閒隂氣晩出谷朝光先照山有時
獨杖藜入夜猶啓關星昏歸鳥過火出樵童還神體自
和適不是離人寰
楚州鹽壒古牆望海
混沌本冥冥泄為洪川流雄哉大造化萬古横中州我
從西北来登高望蓬丘隂晴乍開合天地相沈浮長風
卷繁雲日出扶桑頭水淨露鮫室煙銷凝蜃樓時來會
雲翔道蹇即津遊明發促歸軫滄波非宿謀
聞韋駙馬使君遷拜台州
溟藩軫帝憂見說初鳴騶德勝禍先戢情閒思自流蠶
殷桑柘空廪實雀鼠稠諫虎昔賜駿安人將問牛曾陪
後乘光共逐平津遊旌旆擁追賞歌鐘催獻酬音徽一
寂寥貴賤䨇沈浮北郭乏中崖東方稱上頭躋山望百
城目盡增遐愁海逼日月近天高星漢秋無階異漸鴻
有志慙馴鷗終期促孤櫂暫訪天台幽
山行經村徑
一徑有人迹到來唯數家依稀聽機杼寂歷看桑麻雨
濕渡頭草風吹墳上花却驅羸馬去數點歸林鴉
張碧
張碧字太碧貞元時人孟郊讀其集詩云天寶太白沒
六義巳消歇先生今復生斯文信難缺下筆證興亡陳
辭備風骨高秋數奏琴澄潭一輪月推之者至矣詩十
六首
野田行
風昏晝色飛斜雨冤骨千堆髑髏語八紘牢落人物悲
(一作稀)是箇(一作盡是)田園荒廢主悲嗟自古争天下(一作子)幾
度乾坤復如此秦皇矻矻築長城漢祖(一作主)區區白蛇
死野田之骨兮又成塵樓閣風煙兮還復新願得華山
之下長歸馬野田無復堆冤者
貧女
豈是昧容華豈不知機織自是生寒門良媒不相識
幽思
金爐煙靄微銀釭殘影滅出戶獨裵回落花滿明月
惜花三首
千枝萬枝占春開彤霞著地紅成堆一窖閒愁驅不去
殷勤對爾酌金杯
老鴉拍翼盤空疾准擬浮生如瞬息阿母蟠桃香未齊
漢皇骨葬秋山碧
朝開暮落煎人老無人為報東君道留取穠紅伴醉吟
莫教少女来吹掃
遊春引三首
勾芒愛弄春風權開萌發翠無黨偏句芒小女精神巧
機羅杼綺滿平川
五陵年少輕薄客蠻錦花多春袖窄酌桂鳴金翫物華
星蹄繡轂填香陌
千條碧綠輕拖水金毛泣怕春江死萬彙俱含造化恩
見我春工無私理
農父
運鋤耕斸侵星起隴畝豐盈滿家喜到頭禾黍屬他人
不知何處抛妻子
古意
鑾輿不碾香塵滅更殘三十六宮月手持紈扇獨含情
秋風吹落横波血
秋日登岳陽樓晴望
三秋倚練飛金盞洞庭波定平如剗天高雲卷綠羅低
一點君山礙人眼漫漫萬頃鋪琉璃煙波闊遠無鳥飛
西南東北競(一作竟)無際直疑侵斷青天涯屈原回日牽
愁吟龍宮感激致應沈賈生憔悴說不得茫茫煙靄堆
湖心(又云范蠡張帆一掌風無人來往繼其中)
鴻溝
毒龍銜日天地昏八紘靉靆生愁雲秦園走鹿無藏處
紛紛爭處蜂成羣四溟波立鯨相(一作用)吞蕩搖五岳崩
山根魚蝦舞浪(一作渡)狂鰍鯤龍蛇膽戰登鴻門星旗羽
鏃強者尊黑風白雨東西屯山河欲拆人煙分壯士鼓
勇君王存項莊憤氣吐不得亞父㪷聲天上聞玉光墮
地驚崑崙留侯氣魄吞太華舌頭一寸生陽春神農女
媧愁不言蛇枯老媪啼淚痕星曹定秤秤王孫項籍骨
輕迷精魂沛公仰面争乾坤湏臾垓下賊星起歌聲繚
繞悽人耳吴娃捧酒横秋波霜天月照空城壘力拔山
兮忽(一作呼)到此騅嘶懶渡烏江水新豐瑞色生樓臺西
楚寒蒿哭愁鬼三尺霜鳴金匣裏神光一掉(一作透)八千
里漢皇驟馬意氣生西南掃地迎天子
美人梳頭
玉堂花院小枝紅綠窗一片春光曉玉容驚覺濃睡醒
圓蟾挂出妝臺表金盤解下叢鬟碎三尺巫雲綰朝翠
皓指高低寸黛愁水精梳滑參差墜湏臾攏掠蟬鬢生
玉釵冷透冬冰明芙蓉拆向新開臉秋泉慢轉眸波横
鸚鵡偷來話心曲屏風半倚遥山綠
題祖山人池上怪石
寒姿數片竒突兀曾作秋江秋水骨先生應是厭風雲
(一作雷)著向江邊塞龍窟我来池上傾酒尊半酣書破青
煙痕參差翠縷擺不落筆頭驚怪粘秋雲我聞吴中項
容水墨有高價(一作溶溶水墨有高價)邀得將来倚松下鋪却䨇
繒直道難掉首空歸不成畫
山居雨霽即事(一作長孫佐輔詩)
結茅蒼嶺下自與喧卑隔况值雷雨晴郊原轉岑寂出
門看反照繞屋殘溜滴古路絶人行荒陂響螻蟈籬崩
&KR1000;豆蔓圃壞牛羊跡斷續古祠鴉高低遠村笛喜聞東
臯潤欲往未通屐杖策試危橋攀蘿瞰苔壁隣翁夜相
訪緩酌聊跂石新月出汙尊浮雲在巾舄常隳腐儒操
謬習經邦畫有待時未知非關慕沮溺
張瀛
張瀛碧之子事廣南劉氏官至曹郎詩一首
贈琴棋僧歌
我嘗聽法師一說波上蓮花水中月不垢不淨是色空
無法無空亦無滅我嘗聽師禪一觀浪溢鰲頭蟾魄滿
河沙世界盡空空一寸寒灰冷燈畔我又聽師琴一撫
長松喚住秋山雨弦中雅弄若鏗金指下寒泉流太古
我又聽師棋一著山頂坐沈紅日腳阿誰稱是國手人
羅浮道士賭却鶴輸却藥法懷斟下紅霞丹束手不敢
爭頭角
御定全唐詩卷四百六十九
