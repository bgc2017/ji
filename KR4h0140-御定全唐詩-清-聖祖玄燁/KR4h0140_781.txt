欽定四庫全書
御定全唐詩卷七百八十一
趙鐸(一作驛詩一首)
玄元皇帝應見賀聖祚無疆
聖主今司契神功格上玄豈唯求傅野更有叶鈞天審
夢西(一作南)山下焚香北闕前道光尊聖日福應集靈年
咫尺真容近巍峩大象懸觴從百寮獻形為萬方傳聲
教唯皇矣英威固邈然慚無美周頌徒上祝堯篇
徐元鼎(詩一首)
太常寺觀舞聖夀樂
舞字傳新慶人文邁舊章冲融和氣洽悠遠聖功長盛
德流無外明時樂未央日華增顧眄風物助低昂翥鳳
方齊首高鴻忽斷行雲門與兹曲同是奉陶唐
嚴巨川(詩二首)
太清宫聞滴漏
玉漏移中禁齊車入太清漸知催辨色復聽續餘聲乍
逐微風轉時因雜珮輕青樓人罷夢紫陌騎將行殘魄
棲初盡餘寒滴更生慚非朝謁客空有振衣情
仲秋太常寺觀公卿輅車拜陵
南呂初開律金風已戒涼拜陵將展敬車輅儼成行士
庶觀祠禮公卿習舊章郊原佳氣引園寢瑞煙長鹵簿
辭丹闕威儀列太常聖心何所寄惟德在無忘
吕炅(詩一首)
貢舉人謁先師聞雅樂
禮聖來羣彦觀光在此時聞歌音乍遠合樂和還遲調
朗能諧竹聲微又契絲輕泠流簨簴繚繞動纓緌九變
將隨節三終必盡儀國風由是正王化自雍熙
劉公興(詩一首)
望凌煙閣
畫閣凌虛搆遥瞻在九天丹楹崇壯麗素壁繪勲賢靄
靄浮元氣亭亭出瑞煙近看分百辟遠揖誤羣仙圖列
青雲外儀刑紫禁前望中空霽景驤首幾留連
王卓(詩一首)
觀北番謁廟
肅肅層城裏巍巍祖廟清聖恩覃布濩異域獻精誠冠
蓋分行列戎夷變姓名禮終齊百拜心潔盡忠貞瑞氣
千重色簫韶九奏聲杖移迎日轉旆動逐風輕休運威
儀盛豐年爼豆盈不堪慚頌德空此望簪纓
石倚(詩一首)
舞干羽兩階
干羽能柔遠前階舞正陳欲稱文德盛先表樂聲新肅
肅行初列森森氣益振動容和律吕變曲靜風塵化美
超千古恩波及七旬巳知天下服不獨有苖人
葉元良(一作亮詩一首)
御製段太尉碑
多難全高節時清軫聖君園塋標石篆雨露降天文義
激忠貞没詞傷蘭蕙焚國人皆墮淚玉府已銘勲揭出
臨新陌長留對古墳睿情幽感處應使九泉聞
裵大章(詩一首)
恩賜魏文貞公諸孫舊第以導直臣
邢茅雖舊錫邸第是初榮迹往傷遺事恩深感直聲雲
孫方慶襲池館忽春生古甃開泉井新禽繞畫楹自然
垂帶礪况復激忠貞必使千年後長書竹帛名
崔宗(詩一首)
恩賜耆老布帛(一作李絳詩)
渙汗中天發殊私海外存衰顔逢聖代華髮受皇恩燭
物明堯日垂衣闢禹門惜時悲落景賜帛慰餘魂厚澤
沾祥詠微生保子孫盛明今尚齒歡洽九衢罇
鄭馥(詩一首)
東都父老望幸
鑾輿秦地久羽衞洛陽空彼土雖憑固兹川乃得中龍
顔覲白日鶴髮仰清風望幸誠逾邈懷來意不窮昔因
封泰岳今佇躡維嵩天地心無異神祇理亦同翠華翔
渭北玉檢候關東衆願其難阻明君早勒功
吳叔逹(詩一首)
言行相顧
聖人垂政教萬古意常傳立志言為本修身行乃先相
須寧得闕相顧在無偏榮辱當於已忠貞必動天大名
如副寶(一作實)至道亦通玄千里猶能應何云邇者焉
孟翺(詩一首)
言行相顧
將使言堪復常聞行欲先比珪斯不玷修已直如弦跬
步非全進吹噓禀自然當令夫子察無宿仲由賢正遇
興邦際因懷入署年坐知清鑑下相顧有人焉
鄭昉(詩一首)
人不易知
如面誠非一深心豈易知入秦書十上投楚歲三移和
玉翻為泣齊竽或濫吹周行雖有寘殷鑒在前規寅亮
推多士清通固賞竒病諸方號哲敢相反成疵冬日承
餘愛霜雲喜暫披無令見瞻後廻照復云疲
袁求賢(詩一首)
早春送郎官出宰
仙郎今出宰聖主下憂民紫陌軒車送丹墀雨露新趨
程猶犯雪行縣正逢春粉署時廻首銅章已在身鳴琴
化欲展起草戀空頻今日都門外悠悠别漢臣
孟匡明(詩一首)
餞王將軍赴雲中
一師憑廟略分閫佐元戎勢亞彤弓寵時推金印雄關
山横代北旌節壯河東日轉前茅影春生細柳風飲冰
君(一作傳)命速揮涕餞(一作别)筵空佇聽隂山靜誰爭萬里
功
李子昂(詩一首)
西戎即叙
懸首藁街中天兵破犬戎營收低隴月旗偃度湟風肅
殺三邊勁蕭條萬里空元戎咸服罪餘孽盡輸忠聖理
符軒化仁恩契禹功降逾洞庭險梟擬郅支窮已散軍
容捷還資廟算通今朝觀即敘非與獻獒同
御定全唐詩卷七百八十一
