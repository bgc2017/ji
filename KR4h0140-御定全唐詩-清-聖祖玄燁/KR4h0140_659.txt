欽定四庫全書
御定全唐詩卷六百五十九
羅隱
省試秋風生桂枝
凉吹從何起中霄景象清漫隨雲葉動高傍桂枝生漠
漠看無際蕭蕭别有聲遠吹斜漢轉低拂白榆輕寥泬
工夫大乾坤歲序更因悲遠(一作未)歸客長望一枝榮
思故人
故人不可見聊復拂鳴琴鵲繞風枝急螢藏露草深平
生四方志此夜五湖心惆悵友朋盡洋洋漫好音
寄陸龜蒙(李相公在淮南徵陸龜蒙詩)
龍樓李丞相昔歲仰高文黃閣尋無主青山竟未焚夜
船乘海月秋寺伴江雲却恐塵埃裏浮名點汚君
題方干詩
中間李建州夏汭偶同遊顧我論佳句推君最上流九
霄無鶴板雙鬢老漁舟世難方如此何當浣旅愁
秋江
秋江待晩潮客思旆旌搖(一作遥)細雨翻蘆葉高風却(一作)
(怯)柳條兵戈村落破饑儉虎狼驕吾土兼連此離魂望
裏消
寄制誥李舍人
梁王握豹韜雪裏見枚臯上客趨丹陛遊人歎二毛門
閑知待詔星動想濡毫一首長楊賦應嫌索價高
秋日懷孟夷庚
秋日(一作葉)黃陂下孤舟憶共誰江山三楚分風雨二妃
祠知已秦貂沒流年賈鵩悲中原正兵馬相見是何時
送李右丞分司(一本題下有東城二字)
分漕(一作曹)得洛川讜議更昭然在(一作左)省曾批敕中臺
肯避權所悲時漸薄共賀道由(一作尢)全賣與清平代相
兼直幾錢
郴江遷客
不是逢清世何由見皂囊事雖危虎尾名勝泊(一作汨)鵷
行毒霧郴江闊愁雲楚驛長歸時有詩賦一為弔沈湘
感舊
劔佩孫弘閣戈鋋太尉(一作大將)營重言虛有位孤立竟無
成丘隴笳簫咽池臺歲月平此恩何以報歸處(一作底事)是
柴荆
鷹
越海霜天暮辭韜野草乾俊通司隸職嚴奉武夫官眼
惡藏蜂(一作鋒)在心麤逐物殫近來脂膩足驅遣不妨難
秋日寄狄補闕
紅塵擾擾間立馬看南山謾道經年往何妨逐日閑病
中霜葉赤愁裏鬢毛斑不為良知在驅車已出關
寄易定公乘億侍郎(侍郎有明皇再見阿蠻舞及龍池柳賦時稱冠絶也)
(無一本題下侍郎二字)
謝舞仍宫柳高竒世少雙侍中生不到園令死須降班
秩通烏府罇罍奉碧幢昭王有餘烈試為禱迷邦
寄大理徐郎中(一本大理下有寺字)
佐棘竟誰同因思證聖中事雖(一作難)忘(一作亡)顯報理合
有陰功官序詵枝老幽塵(一作生涯)范甑空幾時潘好禮重
與話清風(證聖中徐有功為大理少卿執法平恕鹿城主簿潘好禮著論以美之也)
寄蘇拾遺(拾遺許公之後今猶居開元中舊第)
早歲長楊賦當年(一作今)諫獵書格高時輩伏言數宦情
疎慷慨傳丹桂艱難保舊居退朝觀(一作焚)藁草(一作應課草)
能望(一作忘)馬相如
寄許融(一題作與干韞玉話别)
多病仍疎拙唯君與我同帝鄉年共老江徼(一作外)業俱
空燕冷辭華屋蛩(一作蟬)凉恨(一作咽)曉叢白雲高幾許全
屬採芝翁
寄禮部鄭員外
欒郄門風大裴王禮樂優班資冠雞舌人品壓龍頭夜
直爐香細晴編疏草稠近聞潘散騎三十二悲秋
菊
籬落歲云暮數枝聊自芳雪裁纖蘂密金拆小苞香千
載白衣酒一生青女霜春叢莫輕薄彼此有行藏
臺城
水國春常在臺城夜未寒麗華承寵渥江令捧杯盤宴
罷明堂爛詩成寶炬殘兵來吾有計金井玉鉤欄
舊遊
良時不復再漸老更難言遠水猶經眼高樓似斷魂依
依宋玉宅歴歴長卿村今日空江畔相於只酒樽
寄虔州薛大夫
祝融峰下别三載夢魂勞地轉南康重官兼亞相高海
鵬終負日神馬背眠槽會得窺成績幽窗染兔毫
蘇小小墓
魂兮檇李城猶未有人耕好月當年事殘花觸處情向
誰曾豔冶隨分得聲名應侍吳王宴(一作日)蘭橈暗送迎
寒食日早出(一作春)城東
青門欲曙天車馬已喧闐禁柳疎(一作搖)風雨(一作細)牆花
拆露鮮向誰誇麗景只(一作此)是歎流年不得高飛便迴
頭望紙鳶
秋日懷賈隨進士
邊宼日騷動故人音信稀長纓慙賈誼孤憤(一作塜)憶韓
非曉匣魚腸冷春園鴨掌肥知君安未得聊且示忘機
亂後逢友人
滄海去未得倚舟聊問津生靈宼盜盡方鎮改更貧(一作)
(頻)夢裏舊行處眼前新貴人從來事如此君莫獨霑巾
殘花(一作楊發詩)
已歎良時晩仍悲别酒催暖芳隨日薄輕片逐風迴黛
歛愁歌扇妝殘泣鏡臺繁陰莫矜衒終是共塵埃
秋日富春江行
遠岸平如翦澄江靜似鋪紫鱗仙客馭金顆李衡奴冷
疉羣(一作千)山闊清涵萬象殊嚴陵亦高見歸臥是良圖
寄侯博士
規諫揚雄賦邅迴賈誼官久貧還往少孤立轉遷難清
鏡流年急高槐旅舍寒侏儒亦何有飽食向長安
送沈光侍御赴職閩中
未至應居右全家出帝鄉禮優逢苑雪官重帶臺霜夜
浦吳潮吼(一作亂)春灘建水狂延平有風雨從此是騰驤
寄袁皓侍郎
東臺(一作堂)失路岐榮辱事堪悲我寢牛衣敝君居豸角
危風塵慙上品才業愧明時千里芙蓉幕何由話所思
寄金吾李蓀常侍
西班掌禁兵蘭錡最分明曉色嚴天仗春寒避火城安
危雖已任韜略即嘉聲請問何功德壺關宼始平
商於驛與于藴玉話别
南朝徐庾流洛下憶同遊酒采閑坊菊山登遠寺樓相
思勞寄夢偶别已經秋還被青青桂催君不自由
封禪寺居
盛禮何由覩嘉名偶寄居周南太史淚蠻徼長卿書砌
竹搖風直庭花泣(一作滴)露疎誰能賦秋興千里隔吾廬
錢
志士不敢道貯之成禍胎小人無事藝假爾作梯媒解
釋愁腸結能分睡眼開朱門狼虎性一半逐君回
投寄韋右(一作左)丞
赤壁徵文聘中臺拜郄詵官(一作班)資參令僕曹署轄(一作)
(豁)星辰幞被從誰起持綱自此新舉朝明典教(一作舉明朝典)
(數)封納詔書頻禁樹曾摛藻臺烏舊避塵便應酬倚注
何處話(一作活)窮鱗
紅葉
不奈荒城畔那堪晩照中野晴霜浥綠山冷雨催紅遊
子灞陵道美人長信宫等閒居(一作俱)歲暮搖落意無窮
期徐道者不至
遼鶴虚空語冥鴻未易親偶然來即是必擬見無因霜
霰窮冬令(一作冷)杯盤旅舍貧只應薊子訓醉後嬾分身
歲除夜(一本題上無歲字)
官歷行將盡村醪強自傾厭寒思暖律畏老惜殘更歲
月已如此宼戎猶未平兒童不諳事歌吹待天明
雪
盡道豐年瑞豐年事若何長安有貧者為瑞不宜多
旅夢
旅夢思(一作無)遷次窮愁有歎嗟子鵝京口遠粳米會稽
賖漏澀纔成滴燈寒不作花出門聊一望蟾桂向人斜
秋寄張坤
庭樹已黃落閉門俱寂寥未知棲託處空羡聖明朝酒
醒鄉心闊雲晴客思遥吾徒自多感顔子只簞瓢
傷華髮
舊國迢迢遠清秋種種新已衰曾軫慮初見忽霑巾日
薄梳兼嬾根危鑷恐頻青銅不自見只擬老他人
九江早秋
雨過晩凉生樓中枕簞清海風吹亂木巖磬落孤城百
歲幾多日四蹄無限程(一作塵)西鄰莫高唱俱是别離情
初秋寄友人
九華曾屛跡罹亂與心違是處堪終老新秋又未歸病
中芳草歇愁裏白雲飛樵侣兼同志音書近亦稀
秋居有寄
端居湖岸東生計有無中魘處千般鬼寒時百種風性
靈從道拙心事柰成空多謝金臺客何當一笑同
雪霽
南山雪乍晴寒氣轉崢嶸鎻却閑門出隨他駿馬行一
竿如有計五鼎豈須烹愁見天街草青青又欲生
堠子
終日路岐旁前程亦可量未能慙面黑只是恨頭方雅
旨逾千里高文近兩行君知不識字第一莫形相
初夏寄顧紹宗
江上偶分袂四回寒暑更青山無路入白髮滿頭生郢
浦鴈尋過鏡湖蟬又鳴憐君未歸日杯酒若為情
寄第五尊師
苕溪煙月久因循野鶴衣裘獨繭綸只說泊船無定處
不知攜手是何人朱黃揀日囚尸鬼青白臨時注腦神
欲訪先生問經訣世間難得不(一作自)由身
寄西華黃鍊師
西華有路入中華依約山川認永嘉羽客昔時留篠簜
故人今又種煙霞壇高已降三清鶴海近應通八月槎
盛事兩般君總得老萊衣服戴顒家
所思(一題作西上)
西上青雲未有期東浮滄海一(一作去)何遲酒闌夢覺不
稱意花落月(一作眼)明空所思長恐病侵多事日可堪貧
過少年時鬭雞走狗(一作大)五陵道惆悵輸他輕薄兒
御定全唐詩卷六百五十九
