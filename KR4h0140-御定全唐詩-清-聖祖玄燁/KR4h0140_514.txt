欽定四庫全書
御定全唐詩卷五百十四
朱慶餘
朱慶餘名可久以字行越州人受知於張籍登寶歴進
士第詩二卷
泛溪
曲渚迴花舫生衣卧向風鳥飛溪色裏人語棹聲中餘
卉纔分影新蒲自作叢前灣更幽絶雖淺去猶通
宿陳處士書齋
結茅當此地下馬見高情菰葉寒塘晚(一作淺)杉隂白石
(一作光小徑)明向爐(一作燈)新茗色隔雪遠鐘聲閒得相逢少
吟多寐不成
上宣州沈大夫
科名繼世古来稀高步何年下紫微帝命幾曾移重鎮
時清猶望領春闈登朝舊友常思見開幕賢人併望歸
今日得遊風化地却回滄海有光輝
杭州送蕭寶校書
馬識青山路人随白浪船别君猶有淚學道謾經年
送盛長史(盛随軍)
莫辭東路遠此別豈閒行職處中軍要官兼上佐榮野
亭楓葉暗秋水藕花眀拜省期將近孤舟促去程
宿道士觀
堂閉僊人影空壇月露初閒聽道家子盥潄讀靈書
湖州韓使君置宴(一作陪韓中丞宴不飲酒)
老大成名(一作無成)仍足病縱聽絲竹也(一作亦)無歡高情太
守容閒坐借與青山盡日看
題僊遊寺
石抱龍堂蘚石乾山遮白日寺門寒長松瀑布饒竒狀
曾有僊人駐鶴看
宫詞
寂寂花時閉院門美人相並立瓊軒含情欲說宫中事
鸚鵡前頭不敢言
公子行
閒從(一作蹤)結客冶遊時忘却紅樓薄暮期醉上黃金堤
上去馬鞭捎斷綠楊絲
送陳摽
滿酌勸童僕好(一作相)随郎馬蹄春風(一作花時)慎行李莫上
白銅鞮
尋古觀
僊觀曾過知不遠花藏石室杳難尋泉邊白鹿聞人語
看過天(一作仙)壇漸入深(一作林)
南嶺(一作嶺南)路
越嶺向南風景異人人傳說到京城經冬来往不踏雪
盡在刺桐花下行
陪江州李使君重陽宴百花亭
閒攜九日酒共到百花亭醉裏求詩境回看島嶼青
上張水部
出入門闌久兒童亦有情不忘將姓字常(一作長)說向公
卿每許連牀坐仍(一作時)容並馬行恩深轉無語懷抱甚
(一作自)分明
鳳翔西池與賈島納凉
四面無炎氣清池闊復深蝶飛逢草住魚戲見人沉拂
石安茶器移牀選樹隂幾廻同到此盡日得閒吟
上汴州(一作淮南)令狐相公
罷相恩猶在那容處靜司政嚴初領節名重更因詩公
事廵營外(一作後)戎裝拜勅時恭聞長與善應念出身遲
送于中丞入蕃册立
上馬生邊思戎裝别衆僚雙旌銜命重空磧去程(一作城)
遥迥沒(一作出)沙中樹孤飛雪外鵰蕃庭過册禮幾日却
回(一作歸)朝
送淮隂丁明府
之官未入境巳有愛人心遣吏回中路停舟對遠林島
(一作鳥)聲淮浪靜雨色(一作氣)稻苗深暇日公門掩唯應伴
客吟
送韋校書佐靈州幕
共知行處樂猶惜此時分職巳為書記官曾校典墳寒
城初落葉高戍遠(一作樹晚)生雲邊事何須問深謀祇在君
上江州李使君(一作員外)
起家聲望重自古更誰過得在朝廷少還因諫諍多經
年愁瘴癘幾處遇(一作想)恩波入境無餘事唯聞父老歌
發鳳翔後塗中懷田少府
識君春(一作心)未半意欲住(一作往)經秋見酒連(一作聯)詩句
逢花跋馬頭别来唯獨宿夢裏尚同游所在求飱過無
因離(一作解)得愁
雪夜與真上人宿韓協律宅
斜雪微霑砌空堂夜語清逆風聽(一作孤)漏短回燭向樓
明盥潄随禪伴謳吟得野情此歡那敢忘世貴丈夫名
與賈島顧非熊無可上人宿萬年姚少府宅
莫厭通宵坐(一作話)貧中會聚難堂虚雪氣入燈在漏聲
殘役思因生病(一作成疾)當禪豈覺寒開門各有事非(一作誰)
不惜餘歡
震為蒼筤竹
為擢東方秀修然異衆筠青蒼(一作葱)纔映粉蒙密正含
春嫩籜霑微雨幽根絶細塵乍憐分徑小偏覺帶煙新
結實皆留鳳垂隂似庇人顧唯(一作願為)竿在手深水掛頳
鱗
題青龍寺
寺好因崗勢登臨值夕陽青山當佛閣紅葉滿僧廊竹
色連平地蟲聲在上方最憐東面靜為近楚城牆
送滕庶子致仕歸江南
常懷獨往意此日去朝簪丹詔榮歸騎清風滿故林諸
侯新起敬遺老重相尋在處饒山水堪行慰所心
夏日題武功姚主簿(此下一本有齋字一本有廳壁二字)
亭午無公事垂簾樹色間僧来茶竈動吏去印牀閒傍
竹行尋(一作過)巷當門立看山吟詩老不倦未省話官班
送張景宣下第東歸揚州覲省
歸省值花時閒吟落第詩高情憐道在公論覺才遺春
雨連淮暗私(一作官)船過馬遲離心可惆悵為有入城期
送顧非熊下第歸
但取詩名遠寧論下第頻惜為今日别共受幾年貧聽
雨宿吳(一作貝)寺過江逢越人知從本府薦秋晚又辭親
送韋繇校書赴浙東幕
丞相辟書新秋關獨去人官離芸閣早名占甲科頻水
驛迎船火山城候騎(一作吏)塵湖邊寄家久到日喜(一作倍)
榮親
尋賈島所居
求閒身未得此日到京東獨在鐘聲外相逢樹(一作雪)色
中誰言人漸老所向意皆同月上因留宿移牀對藥叢
題毗陵上人院
院深終日靜落葉覆秋蟲盥潄新齋後修行未老中映
松山色遠隔水磬聲通此處宜清夜高吟永與同
送李侍御入蕃
遠使随雙節新官屬外臺戎裝非好武書記本多才移
帳(一作歸使)依泉宿迎人帶雪来心知玉關道稀見一花開
望蕭關
漸見風沙暗蕭關欲到時兒童能探火婦女觧縫旗川
絶銜魚鷺林多帶箭麋暫来戎馬地不敢苦吟詩
送韓校書赴江西幕
從軍五湖外終是稱詩人酒後愁將别塗中過却春山
橋槲葉暗水館燕巢新驛舫迎應遠京書寄自頻野情
随到處公務日關身久共趨名利龍鍾獨滯秦
題寄王秘書
唯求買(一作賣)藥價此外更無機扶病看紅葉辭官著白
衣斷籬通野徑高樹蔭鄰扉時復留僧宿餘(一作遊)人得
見(一作見亦)稀
山居
歸来青壁下又見滿籬霜轉覺琴齋靜閒從菊地荒山
泉共鹿飲林果讓僧嘗時復收新藥随雲過石梁
重過惟貞上人院
老去唯求靜都忘外學名掃牀秋葉滿對客遠雲生香
閤閒留宿晴階暖共行忩西暮山色依舊入詩情
與石晝秀才過普照寺
問人知寺路松竹暗春山潭黑龍應在巢空鶴未還經
年為客倦半日與僧閒更共嘗新茗聞鐘笑語間
題任處士幽居
惜與幽(一作故)人別停舟對草堂湖雲侵卧位杉露滴茶
牀山月吟時在池花覺後香生涯無一物誰與讀書糧
送僧往太原謁李司空
已共鄰房别應無更住心中時過野店後夜宿寒林寺
去人煙遠城連塞雪深禪餘得新句堪對上公吟
將之上京别淮南書記李侍御
心(一作此)地偶相見語多為别難詩成公府晚路入翠微
寒逢石自應坐有花誰共看身為當(一作惟當随)去鴈雲盡
到長安
韓協律相送精舍讀書四韻奉寄呈陸補闕
白鶴西山别更看上去船遥知尋寺路應念宿江煙到
處無閒日迴期已隔年何因陪夜坐清論諫臣邊
過蘇州曉上人院
夏滿律當清無中景自生移松不避遠取石亦親行經
案離時少繩牀著處平若將林下比應只欠泉聲
送僧遊縉雲
但望青山去何山不是緣寺幽堪講律月冷稱當禪水
落無風夜猨吟欲雨天尋師若有路終作緩歸年
贈道者
自識来清瘦尋常語論真藥成休伏火符驗不傳人獨
有年過鶴曾無病到身潛教問弟子居處與誰鄰
杭州盧錄事山亭
山色滿公署到来詩景饒解衣臨曲榭隔竹見紅蕉清
漏焚香夕輕嵐視事朝靜中看鎻印高處見迎潮曳履
庭蕪近當身樹葉飄傍城餘菊在步入一僊瓢
送品上人入秦(一作北遊)
獨去何人見林塘共寂寥生緣聞磬早覺路出塵遥江
雪霑新草秦園發故條心知禪定處石室對(一作映)芭蕉
題薔薇花
四面(一作遶架)垂條密浮隂(一作雲)入夏清綠攢傷手刺紅墮
斷腸英粉著蜂鬚膩光凝蝶翅明雨中(一作来)看亦好况
復值初晴
題胡氏溪亭
亭與溪相近無時不有風澗松生便黑野蘚看多紅雨
足秋聲後山沈夜色中主人能守靜略與客心同
看濤
不知来遠近但見白峩峩風雨驅寒玉(一作翻前駐)魚龍迸
上波聲長勢未盡曉去夕還過要路横天壍其如造化
何
和劉補闕秋園寓興之什十首
閒園清氣滿新興日堪追隔水蟬鳴後當簷鴈過時雨
餘槐穟重霜近藥苗衰不以(一作似)朝簪貴多將野客期
誰言高靜意不異在衡茅竹冷人離洞天晴鶴出巣深
籬藏白菌荒蔓露青匏幾見中宵月清光墜樹梢
逍遥人事外杖屨入杉蘿草色寒猶在蟲聲晩漸多靜
逢山鳥下幽稱野僧過幾許新開菊閒從落葉和
留情清景宴朝罷有餘閒蝶散紅蘭外螢飛白露間牆
高微見寺林靜遠分山吟足期相訪殘陽自掩關
深齋嘗獨處詎肯厭秋聲翠篠寒愈靜孤花晚更明每
因逢石坐多見抱書行入夜聽疎杵遥知耿此情
蒼翠經宵在園廬景自深風淒欲去燕月思向来砧碧
石當莎逕寒煙冐竹林桮瓢閒寄詠清絶是知音
門巷唯苔蘚誰言不稱貧臺閒人下晚果熟鳥来頻石
脈潛通井松枝靜離塵殘蔬得晴(一作雨)後又見一番新
捲簾天色靜近瀨覺衣單蕉葉猶停翠桐隂巳爽寒雲
從高處望琴愛靜時彈正去重陽近吟秋意未闌
竹逕通鄰圃清深稱獨遊蟲絲交影細藤子墜聲幽積
潤苔紋厚迎寒薺葉稠閒来尋古畫未廢執茶甌
風物巳蕭颯晚煙生霽容斜分紫陌樹遠隔翠微鐘宿
客論文靜閒燈落燼重無窮林下意真得古人風
上翰林蔣防舍人
清重可過知内制從前禮絶外庭人看花在處多随駕
召宴無時不及旬馬自賜来騎覺穩詩緣得後意長新
應憐獨在文場久十有餘年浪過春
上翰林李舍人
記得早年曾拜識便憐孤進賞文章免令汨沒慙時軰
與作聲名徹舉場一自鳳池承密旨今因世路接餘光
雲泥雖隔思長在縦使無成也不忘
題章正字道正新居(孝標)
獨在御樓南畔住生涯還似舊時貧全無竹可侵行逕
一半花猶屬别人吟處不妨嫌鼓閙眼前唯稱與僧鄰
近来漸覺青莎巷車馬過從巳有塵
送李餘及第歸蜀
從得高科名轉盛亦言歸去滿城知發時誰不開筵送
到處人爭與馬騎劍路紅蕉明棧閣巴村綠樹蔭神祠
鄉中後輩遊門舘半是来求近日詩
送(一作和)唐中丞開淘西湖夏日遊泛因書示郡
人
萍岸新淘見碧霄中流相去忽成遥空餘孤嶼来詩景
無復横槎礙柳條紅旆路幽山翠濕錦帆風起浪花飄
共知浸潤同雷澤何慮川源有旱苗
過舊宅(一作題王侯廢宅)
古巷戟門誰舊宅早曾聞說屬官家更無新燕来巢屋
唯有閒人去看花空廐欲摧塵滿櫪小池初涸草侵沙
榮華事歇皆(一作多)如此立馬踟蹰到(一作對)日斜
鄂渚(一作夏口)送白舍人赴杭州
豈知鸚鵡洲邊路得見鳳皇池上人從此不同諸客禮
故鄉西與郡城鄰
題崔駙馬林亭
選居幽近御街東易得詩人聚會同白練鳥飛深竹裏
朱絃琴在亂書中亭開山色當高枕樓靜簫聲落遠風
何事宦塗猶寂寞都緣清苦道難通
贈韓協律
永日微吟在竹前骨清唯愛潄寒泉門閒多有投文客
身病長無買藥錢嶺寺聽猿頻獨宿湖亭避宴動經年
親知盡怪疎榮禄的是將心暗學禪
自蕭關望臨洮
玉關西路出臨洮風卷邊沙入馬毛寺寺院中無竹樹
家家壁上有弓刀惟憐戰士垂金甲不尚游人著白袍
日暮獨吟秋色裏平原一望戍樓高
送崔約下第歸淮南覲省
遠憶拜親留不住出門行計與誰同程塗半是依船上
請謁多愁值雨中堰水靜連隄樹綠村橋時映野花紅
廻期須及来春事莫便江邊逐釣翁
羽林郎
紫髯年少奉恩初直閤將軍盡不如酒後引兵圍百草
風前駐旆領邊書宅將公主同時賜官與中郎共日除
大笑魯儒年四十腰間猶未識金魚
歸故園
桑柘駢闐數畆間門前五柳正堪攀尊中美酒長須滿
身外浮名總是閒竹逕有時風為掃柴門無事日常關
於焉巳是忘機地何用將金别買山
同(一作聞)友人看花
尋花不問春深淺縱是殘紅也入詩每箇樹邊行一匝
誰家園裏最多時
種花
憶昔兩京官道上可憐桃李晝隂垂(一作盡成蹊)不知誰作
廵花使空記玄宗遣種時
早發廬江塗中遇雪寄李侍御
蘆葦聲多雁滿陂濕雲連野見山稀遥知將吏相逢處
半是春城賀雪歸
登望雲亭招友
日日恐無雲可望不辭逐靜望来頻共知亭下眠雲遠
觧到上頭能幾人
劉補闕西亭晚宴
蟲聲巳盡菊花乾共立(一作五老)松隂向晚寒對酒看山俱
惜去不知斜月(一作殘日)下欄干
送長安羅少府
科名再得年猶少今日休官更覺賢去國巳辭趨府伴
向家還入渡江船雪晴新雁斜行出潮落殘雲遠色鮮
在處若逢山水住到時應不及秋前
林下招胡長官(一作寄招胡明府)
語低清貌似休糧稱著朱衣入草堂銷暑近来無别物
桂隂當午滿繩牀
與真上人一二禪師題玢寺主院
杖屨相随任(一作在)處便不唯空寄上方眠歸時亦取湖
邊路(一作去)晚映楓林共上船
尋僧
吟背春城出草遲天晴紫閣赴僧期山邊樹下行人少
一派新(一作清)泉日午時
題王丘長史宅
更無人吏在門前不似居官似學僊藥氣暗侵朝服上
花隂晚到簿書邊玉琴閒把看山坐筒簟長鋪與客眠
時見街中騎瘦馬低頭只是為詩篇
寄劉少府
唯愛圖書兼古器在官猶自(一作似)未離貧更聞縣去青
山近稱與詩人作主人
哭胡遇
尋僧昨日尚相随忽見緋幡意可知題處舊詩休更讀
買(一作置)来新馬憶曾騎不應随分空營奠終擬求人與
立碑每向宣陽里中過遥聞哭臨淚先垂
自述
詩人甘寂寞居處遍蒼苔後夜蟾光滿鄰家樹影来豈
知蓮帳好自愛草堂開願答相思意援毫愧不才
御定全唐詩卷五百十四
