欽定四庫全書
御定全唐詩卷二百七十九
盧綸
過司空曙村居
南北與山鄰蓬菴庇一身繁霜疑有雪枯草似無人遂
性在(一作有)耕稼所交唯賤貧何言張掾傲每重德璋親
題念濟寺暈上人院
泉響竹瀟瀟潛公居處遥虚空聞偈夜清淨雨花朝放
鶴臨山閣降龍步石橋世塵徒委積劫火定焚燒苔壁
雲難聚風篁露易搖浮生亦無著况乃是芭蕉
題楊虢縣竹亭
夜宿密公室話餘將晝興遶階三逕雪當戶一池冰家
訓資風化心源隠政能明朝復何見莱(一作葉)草古溝堘
過樓觀李尊師(一作過李尊師院)
城闕望煙霞常悲仙路賖寧知樵子徑得到葛洪家犬
吠松間月人行洞裏花留詩千歲(一作載)鶴送客五雲車
訪(一作傲)世山空在觀棋日未斜不知塵俗士誰觧種胡
麻
雪謗後逢李叔度
相逢空握手往事不堪思見少情難盡愁深語自遲草
生分路處雨散出山時強得寬離恨唯當說後期
春日過李侍御(一作郎)
高柳滿春城東園有鳥聲折花朝露滴潄石野泉清心
許陶家醉詩逢謝客呈應憐末行吏曾是魯諸生
出山逢耿湋
雲雪離披山(一作千)萬里别来曾住最高峰暫到人間歸
不得長安陌上又相逢
題金吾郭將軍石伏茅堂(一作常衮詩)
雲戟曙沈沈軒墀清且深家傳成棟美堯寵結茅心玉
佩多依石油幢亦在林爐香諸洞暖殿影衆山隂草奏
風生筆筵開雪滿琴客從龍闕至僧自虎溪尋蕭灑延
清賞風流會素襟終朝息塵步一醉間華簪
題賈山人園林
竹影朦朧松影長素琴清簟好風凉連春詩會煙花滿
半夜酒醒蘭蕙香五字每將稱玉友一尊曾不顧金囊
長沙流謫君非遠莫遣英名負洛陽
秋夜同暢當宿藏公院
禮足一垂淚醫王知病由風螢方喜夜露槿巳傷秋顧
以兒童(一作童子)愛每從仁者求將祈(一作来)竟何得滅跡在
緇流
重同暢當奘公院聞琴
悮以音聲祈遠公請將徽軫付秋風漾漾硤流吹不盡
月華如在白波中
同耿湋宿陸澧旅舍
當軒雲月開清夜故人桮擁褐覺霜下抱琴聞雁来迎
風君顧步臨路我遲迴雙鬢共如此此懽非易陪
題苗員外竹間亭
高甃絶行塵開簾似有春風傾竹上雪山對酒邊人步
暖先逢日書空遠見鄰還同内齋暇登賞及諸姻
奉陪侍中登白樓(一作奉陪渾侍中五日登白鶴樓)
高樓倚玉梯朱檻與雲齊顧盼親(一作臨)霄漢談諧息鼔
鼙洪河斜(一作迴)更直野雨急仍低今日陪尊俎唯當(一作)
(還應)醉似泥
九日奉陪侍郎(一作陪渾侍中)登白樓
碧霄孤鶴發清音上宰因添望闕心睥睨三層連步障
茱萸一朵映華簪紅霞似綺河如帶白露團珠菊散金
此日所從何所問儼然冠劍(一作盖)擁成林
春日喜雨奉和馬侍中宴白樓
鸛鶴相呼綠野寬鼎臣閒倚玉欄干洪河擁沫流仍急
蒼嶺和雲色更寒豔豔風光呈瑞歲泠泠歌頌振琱盤
今朝醉舞共(一作同)鄉老不覺傾(一作頻)欹(一作斜)獬豸冠
奉陪侍中游石笋溪十二韻
朝日照靈山山溪浩紛錯圖書無舊記鯀禹應新鑿雙
壁瀉天河一峰吐蓮萼潭心亂雪卷嵓腹繁珠落彩蛤
攢錦囊芳蘿嫋花索猨羣曝陽嶺龍穴腥隂壑静得漁
者言閒聞洞仙博欹松倚朱幰廣石屯油幕國泰事留
侯山春縦康樂間關殊狀鳥爛漫無名藥欲騐少君方
還吟大隠作旌幢不可駐古塞新沙漠
九日奉陪侍中宴白(一本有鶴字)樓
露白菊氛氲西樓盛襲(一作寵盛)文玉筵秋令節金鉞漢元
勲說劍風生座抽琴鶴遶雲謏儒無以荅願得備前軍
九日奉陪侍中宴後亭
玉壺傾菊酒一顧得淹留彩筆徵枚叟花筵舞莫愁管
弦能駐景松桂不停秋為謝蓬蒿輩如何霜霰稠
九日奉陪令公登白樓同詠菊
瓊尊猶有(一作有僊)菊可以獻留侯願北三花秀非同百卉
秋金英分蘂(一作葉)細玉露結房稠黃雀知恩在銜飛亦
上樓
奉陪渾侍中上巳日泛渭河
青(一作素)舸錦帆開浮天接上台晚鶯和玉笛春浪動金
罍舟檝方朝海鯨鯢自曝腮應憐似萍者空逐榜人回
奉陪侍中春日過武安君廟
長裾間貔虎遺廟盛攀登白羽三千騎紅林一萬層元
臣逹幽契祝史告明徵撫坐悲今古瞻容感廢興迴風
卷藂栢驟雨濕諸陵倏忽煙花霽當營看月生
過玉貞公主影殿
夕照臨(一作閑)窗起暗塵青松繞(一作鎖)殿不知春君看白
髮誦經者半是宫中歌舞人
題嘉祥殿南溪印禪師壁畫影堂
雙屐(一作屨)參差錫仗斜衲衣交膝對天花瞻容(一作空)悟
問脩持劫似指前溪無數沙
題伯夷廟
中條山下黃礓石壘作夷齊廟裏神落葉滿階塵滿座
不知澆酒為(一作是)何人
早春游樊川野居却寄李端校書兼呈崔峒補
闕司空曙主簿耿湋拾遺
白水徧溝堘青山對杜陵晴明人望鶴曠野鹿随僧古
柳連巢折荒堤帶草崩隂橋全覆雪瀑(一作深)溜半垂冰
鬭鼠搖松影游龜落石層韶光偏不待衰敗巧相仍桂
樹曾爭折龍門幾共登琴師阮校尉詩和柳吴興䑛筆
求書扇張屏看畫蠅卜鄰空遂約問卦獨無徵投足經
危路收才遇直繩守農窮自固行樂病何能掩帙蓬蒿
晚臨川景氣澄颯然成一叟誰更慕騫騰
同錢郎中晚春過慈恩寺
不見僧中舊仍逢雨後春惜花將愛寺俱是白頭人
曲江春望
菖蒲翻葉柳交枝暗上蓮舟鳥不知更到無花最深處
玉樓金殿影參差
翠黛紅粧畫鷁中共驚雲色帶微風簫管曲長吹未盡
花南水北雨濛濛
泉聲遍野入芳洲擁沫吹花草上(一作上碧)流落日(一作二月)行
人漸無路巢烏(一作蜂)乳燕滿高樓
春日陪李庶子遵善寺東院曉望
映竹水田分當山起鴈羣陽峰高對寺隂井下通雲雪
晝(一作盡)唯逢鶴花時此見君由来禪誦地多有謝公文
華清宫
漢家天子好經過白日青山宫殿多見說只今生草處
禁泉荒石已相和
水(一作天)氣朦朧滿(一作暖)畫梁一迴開殿滿山香宫娃幾
許經歌舞白首翻令憶建章
題興善寺後池
隔窗棲白鶴(一作鳥)似與鏡湖鄰月照何年樹花逢幾遍
(一作世一作番一作度)人岸莎青有路苔徑(一作逕石)綠無塵永願容
依止僧(一作山)中老此身
陪中書李紓舍人夜泛東池
看月復聽琴移舟出樹隂夜村機杼急秋水芰荷深石
靜龜潛上萍開果(一作葉)暗沈何言奉杯酒(一作杯酒興)得見
五湖心
宴趙氏昆季書院因與會文并率爾投贈
詩禮挹餘波相懽在琢磨琴尊方會集珠玉忽駢羅謝
族風流盛于門福慶多花攢騏驥櫪錦絢鳳凰窠詠雪
因饒妹書經為愛鵝仍聞廣練被更有遠儒過
題天華觀
峰嶂徘徊霞景新一潭寒水絶纖鱗朱字靈書千萬軸
(一作卷)蒼髯道士兩三人芝童觧說壺中事玉管能留天
上春眼見仙丹求不得漢家簪紱(一作綬)在羸身
宿石瓮寺
殿有寒燈草有螢千林萬壑寂無聲烟凝積水龍蛇蟄
露濕空山星漢眀昏靄霧中悲世界曙霞光裏見王城
迴瞻相好因垂淚苦海波濤何日平
題悟真寺
萬峰交掩一峰開曉色常從天上来似到西方諸佛國
蓮花影裏數樓(一作層)臺
題雲際寺上方
松高蘿蔓輕中有石牀平下界水長急上方燈自眀空
門不易唘初地本無程迴步忽山盡萬緣從此生
九日同司直九叔崔侍御登寶雞南樓
把菊歎將老上樓悲未還短長新白髮重(一作稠)疊舊青
山霜氣清衿袖琴聲引醉顔竹林唯七友何幸亦登攀
同王員外雨後登開元寺南樓因寄西巖警(一作)
(𧦬)上人
過雨開樓看晚虹白雲相逐水相通寒蟬噪暮野無日
古樹傷秋天有風數穗遠煙凝壠上一枝繁果憶山中
何言暫别東林友惆悵人間事不同
同趙進馬元陽春日登長春宫古城望河中因
寄鄭損倉曺(損進馬之舅)
城頭春靄曉濛濛指望關橋滿袖風雲騎閒嘶宫柳外
玉人愁立草花中鐘分寺路山光綠河繞軍州日氣紅
跡忝巳成(一本此二字缺)方戀賞此時離恨與君同
同崔峒補闕慈恩寺避暑
寺凉高樹合卧石綠隂中伴鶴慙僊侣依僧學老翁魚
沈荷葉露鳥散竹林風始悟塵居者應將火宅同
春日登樓有懷
花正濃時人正愁逢花却欲替花羞年来笑伴皆歸去
今日晴眀(一作春風)獨上樓
長安春望
東風吹雨過青山却望千門草(一作柳)色閒家在夢中何
日到春生(一作歸又作来)江上幾人還川原繚繞浮雲外宫闕
參差落照間誰念為儒逢世難(一作多失意)獨將衰鬢客秦
關
冬日登城樓有懷因贈程騰
生涯何事多羈束賴此登臨暢心目郭南郭北無數山
萬井逶迤流水間彈琴對酒不知暮岸幘題詩身自(一作)
(且)閒風聲肅肅鴈飛絶雲色茫茫欲成雪遥思海客天
外歸坐想征人兩頭别世情多以(一作似)風塵隔泣盡無
因畫(一作對)籌策誰知白首窗下人不接朱門坐中客賤
亦不足歎貴亦不足陳長卿未遇楊朱泣蔡澤無媒原
憲貧如今萬乘方用武國命天威借貔虎窮達皆為身
外名公侯可廢刀頭取君不見漢家邊將在邊庭白羽
三千出井陘當風看獵擁珠翠豈在終年窮一經
過仙游寺
上方下方雪中路白雲流水如閒步(一作閒數步)數峰行盡
(一作峰到盡時)猶未歸寂寞經聲竹隂暮
同路郎中韓侍御春日題野寺
寺前山遠古陂寬寺裏人稀(一作移)春草寒何事最堪悲
色相折花將與老僧看
奉和李益游栖巖寺(一作登西巖寺一作常衮詩)
林香雨氣新山寺綠無塵遂結雲外賞(一作侣)共游天上
春鶴鳴金闕(一作閣)麗僧語(一作話)竹房鄰待月水流急惜
花風起頻何方非壊境此地有歸人迴首空門路皤(一作)
(皓)然一幻身
秋夜同暢當宿潭上西亭
圓月出山頭七賢林下游梢梢寒葉墜灩灩月波流鳬
鵠共思曉菰蒲相與秋眀當此中别一為望汀洲
山中一絶
飢食松花渴飲泉偶從山後到山前陽坡軟草厚如織
因(一作閑)與鹿麛相伴眠
與暢當夜泛秋潭
螢火颺蓮叢水凉多夜風離人將落葉俱在一船中
秋夜宴集陳翃(一作雄)郎中圃亭美校書郎張正
元歸鄊
泉清蘭菊稠紅果落城溝保慶臺榭古感時琴瑟秋碩
儒歡頗至名士禮能周為謝邑中少無驚池上鷗
春游東潭
移舟試望家漾漾似天涯日暮滿潭雪白鷗和柳花
同薛存誠登栖巖寺
衰蹇步難前上山如上天塵泥来自晚猨鶴到何先萬
壑應孤磬百花通一泉蒼蒼此眀月下界正沈眠
河中府崇福寺看花
聞道山花如火紅平眀登寺巳經風老僧無見亦無說
應與看人心不同
冬日宴郭監林亭
玉勒聚如雲森森鸞鶴羣據梧花罽接沃盥石泉分華
味慙初識新聲喜盡聞此山招老賤敢不謝夫君
奉和李舍人昆季詠玫瑰花寄贈徐侍郎(一作郎中)
(一作常衮詩)
獨鶴寄煙霜雙鸞思晩芳舊隂依謝宅新豔出蕭(一作丘)
牆蝶散(一作起)搖輕露鶯銜入夕陽雨朝勝濯錦風夜劇
焚香斷(一作麗)日(一作燒)千層(一作重)豔孤霞一(一作萬)片光密
来驚葉少動處覺枝長布影期高賞留春為遠方嘗聞
贈瓊玖叨和愧升(一作登)堂
同耿湋司空曙二拾遺題韋員外東齋花樹
綠砌紅花樹狂風獨未吹光中疑有燄密處似無枝鳥
動香輕發人愁影屢移今朝數片落為報漢郎知
觀袁修(一作傪)侍郎(一作崔郎中)漲新池
引水香(一作春)山近穿雲復遶林纔聞籬外響巳覺石邊
深滿處侵苔色澄来見柳隂微風月明夜知有五湖心
和徐法曺贈崔洛陽斑竹杖以詩見荅
玉幹一尋餘苔花錦不如勁堪和醉倚輕好向空書採
拂稽山曲因依釋氏居方辰將獨步豈與此君疎
早(一作仲)秋望華清宫中樹因以成詠(一作常衮詩)
可憐雲木藂滿禁碧濛濛色潤靈(一作虚)泉近隂清輦路
通玉壇標八桂金井識雙桐交映凝寒露相和起夜風
數枝盤石上幾葉落雲中燕拂宜秋霽蟬鳴覺晝空翠
屏更隠見珠綴共玲瓏雷雨生成早樵蘇禁令雄野藤
高助綠仙果迥呈紅惆悵繚垣暮兹山聞暗蛩
小魚詠寄涇州楊侍郎
蓮花影裏暫相離纔出浮萍值罟師上得龍門還失浪
九江何處是歸期
賊中與嚴越卿曲江看花
紅枝欲折紫枝殷(一作繁)隔水連宫不用攀會待長風吹
落盡始能開眼向青山
同暢當詠蒲團
團團錦花結乃是前溪蒲擁坐稱儒褐倚眠宜病夫唯
當學禪寂終老與之俱
焦籬店醉題(時看弄邵翁伯)
洛下渠頭百卉新滿筵歌笑獨傷春何須更弄邵(一作郤)
翁伯即我此身如此人
陳翃中丞東齋賦白玉簪
美矣新成太華峰翠蓮枝折葉重重松隂滿澗閒飛鶴
潭影通雲暗上龍漠漠水香風頗馥涓涓乳溜味何濃
因聲遠報浮丘子不奏登封時不容
新茶詠寄上西川相公二十三舅大夫二十舅
三獻蓬萊始一嘗日調金鼎閱芳香貯之玉合才半餅
寄與阿連(一作誰)題數行
泊揚子江岸
山映(一作影)南徐暮千帆入古(一作吉)津魚驚出浦火月照
渡江人清鏡催雙鬢滄波寄一身空憐莎草色長接故
園春
晚次鄂州(至德中作)
雲開遠見漢陽城猶是孤帆一日程估客晝眠知浪静
舟人夜語覺潮生三湘衰(一作愁)鬢逢秋色萬里歸心對
月眀舊業巳随征戰盡更堪江上鼓鼙聲
夜投(一本有終南二字)豐德寺謁海(一作液)上人(一作李端詩)
半夜中峰有磬聲偶逢樵者問山名上方月曉聞僧語
(一作話)下路(一作界)林疎見客行野鶴巢邊松最老毒龍潜
處水偏清願得遠公知姓氏焚香洗鉢過浮生
江行次武昌縣
家寄五湖間扁舟往復還年年生白髮處處上青山去
國空知遠安身竟不閒更悲江畔柳長是北人攀
夜泊金陵
圓月出高城蒼蒼照水營江中正吹笛樓上又無更洛
下仍傳箭關西欲進兵誰知五湖外諸將但(一作將吏更)爭
名
渡浙江
前船後船未相及五兩頭平北風急飛沙卷地日色昏
一半征帆浪花(一作潮浪)濕
御定全唐詩卷二百七十九
