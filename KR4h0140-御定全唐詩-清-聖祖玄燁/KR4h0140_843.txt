欽定四庫全書
御定全唐詩卷八百四十三
齊已
寄東林言之禪子
聞思相送後幽院閉苔錢使我吟還廢聞君病未痊聽
秋唯困坐怕客但佯眠可惜東窗月無聊過一年
寒節日寄鄉友
歲歲逢寒食寥寥古寺家踏青思故里垂白看楊花原
野稀疎雨江天冷澹霞滄浪與湘水歸恨共無涯
聞西蟾從弟卜巖居嶽西有寄(末句缺一字)
瀑布見高低巖開巖壁西碧雲多舊作紅葉幾新題滴
瀝中疎磬嵌空半倚梯仍聞樵子徑不到前溪
寄懷西蟾師弟(蟾師有萬里八九月一身西北風之句)
萬里八九月一身西北風自從相示後長記在吟中見
說南遊遠堪懷我姓同江邊忽得信迴到岳門東
撲滿子(一作咏撲滿)
祗愛滿我腹争如滿害身到頭須撲破却散與他人
寄西川惠光大師曇城
禪月有名子相知面未曾筆精垂壁溜詩澀滴杉冰蜀
國從棲泊蕪城幾廢興憶歸應寄夢東北過金陵
憶别匡山寄彭澤乾晝上人
憶别匡山日無端是遠遊却迴看五老飜悔上孤舟蹭
蹬三千里蹉跎二十秋近来空寄夢時到虎溪頭
又寄彭澤晝公
聞君彭澤住結搆近陶公種菊心相似嘗茶味不同湖
光秋枕上嶽翠夏窗中八月東林去吟香菡萏風
因覽支使孫中丞看可凖大師詩序有寄
一千篇裏選三百首菁英玉尺新量出金刀舊剪成錦
江增古翠仙掌減元精(凖公曾以詩道訪司空圖於華下)自此為風格
留傳諸後生
新秋病中枕上聞蟬
枕上稍醒醒忽聞蟬一聲此時知不死昨日即前生更
欲臨窗聽猶難策杖行尋應同蛻殼重飲露華清
寄雲盖山先禪師
曾尋湘水東古翠積秋濃長老禪棲處半天雲盖峰閑
牀饒得石雜樹少於松近有誰堪語瀏陽妙指蹤
落葉
落多秋亦晚窗外見諸鄰世上誰驚盡林間獨掃頻蕭
騷微月夜重疊早霜晨昨日繁隂在鶯聲樹樹春
次耒陽作
遶岳復沿湘衡陽又耒陽不堪思北客從此入南荒旦
夕多猨狖淹留少雪霜因經杜公墓惆悵學文章
舟中晚望祝融峯
天際卓寒青舟中望晚晴十年關夢寐此日向峥嶸巨
石凌空黑飛泉照夜明終當躡孤頂坐看白雲生
弔杜工部墳
鵬翅蹋於斯明君知不知城中詩價大荒外土墳卑瘴
雨無時滴蠻風有穴吹唯應李太白魂魄往来疲
嶽中寄殷處士
出嶽與入嶽前題繼後題遍尋僧壁上多在雁峰西近
說遊江寺將誰話石梯相思立高巘山下草萋萋
送幽禪師
霜繁野葉飛長老倦行衣浮世不知處白雲相待歸磬
和天籟響禪動嶽神威莫便言長往勞生待發機
觀燒
獵獵寒蕪引承風勢不還放来應有主焚去到何山焰
入空濛裏煙飛蒼莽間石中有良玉惆悵但傷顔
詠茶十二韻
百草讓為靈功先百草成甘傳天下口貴占火前名出
處春無雁收時谷有鶯封題從澤國貢獻入秦京齅覺
精新極嘗知骨自輕研通天柱響摘遶蜀山明賦客秋
吟起禪師晝卧驚角開香滿室爐動綠凝鐺晚憶涼泉
對閑思異果平松黃乾旋泛雲母滑随傾頗貴高人寄
尤宜别匱盛曾尋修事法妙盡陸先生
寄陽岐西峰僧
西峰殘照東瀑布灑冥鴻閑憶高窗外秋晴萬里空藤
隂蔵石磴衣毳落杉風日有誰来覓層層鳥道中
廻雁峯
瘴雨過孱顔危邊有徑盤壮堪扶夀嶽靈合置仙壇影
北鴻聲亂青南客道難他年思隐遯何處凭闌干
贈詢公上人
威儀何貴重一室貯冰清終日松杉徑自多蟲蟻行像
前孤立影鐘外數珠聲知悟修来事今為第幾生
秋興
所見背時情閒行亦獨行晚涼思水石危閣望峥嶸雨
外殘雲片風中亂葉聲舊山吟友在相憶夢應清
古寺老松
百歲禪師說先師指此松小年行道遶早見偃枝重月
檻移孤影秋亭卓一峯終當因夜電拏攫從雲龍
題無余處士書齋
閒地從莎蘚誰人愛此心琴棋懷客遠風雪閉門深枕
外江灘響窗西樹石隂他年衡嶽寺為我一相尋
歲暮江寺住
山依枯槁容何處見年終風雪軍城外蒹葭古寺中孤
村誰認磬極浦夜鳴鴻坐憶匡廬隐泉聲滴半空
新燕
棲託近佳人應憐巧語新風光華屋暖弦管牡丹晨遠
采江泥膩雙飛麥雨勻差池自有便敢觸杏梁塵
喻吟
日用是何專吟疲即坐禪此生還可喜餘事不相便頭
白無邪裏魂清有象先江花與芳草莫染我情田
過湘江唐弘書齋
四鄰無俗迹終日大開門水晚来邊雁林秋下楚猨一
家随難在雙眼向書昏沈近騷人廟吟應見古魂
讀賈島集
遺篇三百首首首是遺冤知到千年外更逢何者論離
秦空得罪入蜀但聽猨還似長沙祖唯餘賦鵩言
寄山中諸友
自歸城裏寺長憶宿山門終夜冥心客諸峰呌月猨嵐
光生眼力泉滴爽吟魂只待遊方遍還来埽樹根
懷終南僧
擾擾一京塵何門是了因萬重千疊嶂一去不来人鳥
道春殘雪蘿龕晝定身寥寥石窗外天籟動衣巾
送二友生歸宜陽
二生俱我友清苦軰流稀舊國居相近孤帆秋共歸殘
陽沙鳥亂疎雨島楓飛幾宿多山處猨啼燭影微
懷從弟
孤窗燭影微何事阻吟思兄弟斷消息山川長路岐日
沈栖鶴塢霜著呌猨枝可想為懷抱多愁多難時
岳陽道中作
客思尋常動未如今斷魂路岐經亂後風雪少人村大
澤鳴寒雁千峰啼晝猨争教此時白不上鬢鬚根
赴鄭谷郎中招遊龍興觀讀題詩坂謁七真儀
像因有十八韻
何處陪遊勝龍興古觀時詩懸大雅作殿禮七真儀遠
繼周南美彌旌拱北思雄方垂朴略後軰仰箴規對坐
茵花暖偕行蘚陣隳僧絛初學結朝服久慵披到處琴
碁傍登樓筆硯随論禪忘視聽譚老極希夷照日江光
遠遮軒檜影欹觸鞋松子響窺立鶴雛癡始貴茶廵爽
終憐酒散遲放懷還把杖憩石㦯搘頤眺遠凝清眄吟
高動白髭風鵬心不小蒿雀志徒卑顧我專無作於身
忘有為叨因五字解每忝重言期捨此應休也何人更
賞之淹留仙境晚迴騎雪風吹
書李秀才壁
干戈阻上日南國寄貧居舊里荒應盡新年病未除窗
風連島樹門逕接鄰蔬我有閑来約相看雪滿株
聞尚顔下世
嶽僧傳的信聞在麓山亡郡有為詩客誰来一影堂夢
休尋灞滻跡已絶瀟湘遠憶同吟石新秋檜栢涼
薔薇
根本似玫瑰繁英㓨外開香高藂有架紅落地多苔去
住閒人看晴明遠蝶来牡丹先幾日銷歇向塵埃
送隆公上人
獨攜譚柄去千里指人寰未斷生徒望難教白日閑空
江横落照大府向西山好騁陳那孔誰云劫石頑
宿簡寂觀
萬壑雲霞影千年松檜聲如何教下士容易信長生月
共虚無白香和沆&KR1197;清閒尋古廊畫記得列仙名
遇元上人
七澤過名山相逢黃落(一作葉)殘杉松開寺晚泉月話心
寒祖遍諸方禮經曾幾處看應懷出家院紫閣近長安
早梅
萬木凍欲折孤根暖獨迴前村深雪裏昨夜一枝開風
遰幽香去(一作出)禽窺素豔来明年如(一作猶)應律先發映
春臺
聽泉
落日幾萬仞冷(一作遠)聲飄遠(一作冷)空高秋初雨後半夜
亂山中只有照壁月更無吹葉風幾(一作昔)曾廬岳聽到
曉與僧同
送孫逸人歸廬山
獨自擔琴鶴還歸瀑布東逍遥非俗趣楊柳謾春風草
遶村程綠花盤石磴紅他時許相覓五老亂雲中
聽李尊師彈琴
仙子弄瑶琴仙山松(一作杉)月深此聲含太古誰聽到無
心灑石霜千片歕崖泉(一作歕空瀑)萬尋何人傳指法携向
海中岑
寄武陵微上人
善卷臺邊寺松筠遶祖堂秋聲度風雨曉色遍滄浪白
石同誰坐清吟過我狂近聞為古律雅道更重光
匡山寓居棲公
外物盡已外閑遊且自由好山逢過夏無事住經秋樹
影殘陽寺茶香古石樓何時定休講歸漱虎溪流
湘西道林寺陶太尉井
太尉遺孤井寒澄七百年未聞陵谷變終與姓名傳影
浸無風樹光含有月天林僧曉来此滿汲灑金田
寄松江陸龜蒙處士
萬卷功何用徒稱處士休閑欹太湖石醉聽洞庭秋道
在誰開口詩成自點頭中間欲相訪尋便阻戈矛
閉門
外事休關念灰心獨閉門無人来問我白日又黃昏燈
集飛蛾影窗銷迸雪痕中心自明了一句祖師言
看水
范蠡東浮闊靈均北泛長誰知遠煙浪别有好思量故
國門前急天涯照(一作櫂)裏忙難收上樓興渺漫正斜陽
寄棲白上人
萬國争名地吾師獨此閑題詩招上相看雪下南山内
殿承恩久中條進表還常因秋貢客少得掩禪關
自題
禪外求詩妙年来鬢已秋未嘗將一字容易謁諸侯挂
夢山皆遠題名石盡幽敢言梁太子傍采碧雲流
孫支使来借詩集因有謝
冥搜從少小随分得淳元聞說吟僧口多傳過蜀門相
尋江島上共看夏雲根坐落遲遲日新題互把論
夏日言懷
苦被流年廹衰羸老病情得歸青嶂死便共白雲生樹
枿燒爐響崕稜躡屐聲此心人信否魂夢自分明
早秋寄友生
雨多殘暑歇蟬急暮風清誰有閒心去江邊看水行河
遥紅蓼簇野闊白煙平試折秋蓮葉題詩寄竺卿
送王秀才往松滋夏課
松滋聞古縣明府是詩家静理餘無事歌眠盡落花江
光搖夕照柳影帶殘霞君去應相與乘船泛月華
喜𧦬公自武陵至
已盡滄浪興還思相楚行鬢全無舊黑詩别有新清暫
憩臨寒水時来扣静荆嚢中有靈藥終不獻公卿
假山(并序)
假山者盖懷匡廬有作也往歲嘗居東郭因夢覺
遂圖于壁迄于十秋而攢青疊碧於寤寐間宛若
捫蘿挽樹而昇彼絶頂令所作倣像一面故不盡
萬壑千巖神仙鬼怪之宅聊得解懷既而功就乃
激幽抱而作是詩終于一百八十言爾
匡廬久别離積翠杳天涯静室曾圖峭幽亭復創竒典
衣酬土價擇日運工時信手成重疊随心作蔽虧根盤
驚院窄頂聳訝簷卑鎮地那言重當軒未厭危巨靈何
忍擘秦政肯輕移晚覺莎煙觸寒聞竹籟吹藍灰澄古
色泥水合凝滋引看僧来數牽吟客散遲九華渾髣髴
五老頗參差蛛網藤蘿挂春霖瀑布垂加添雙石笋映
帶小蓮池舊說雷居士曾聞遠大師紅霞中結社白壁
上題詩顧此誠徒爾勞心是妄為經營慙培塿賞翫愧
童兒會入千峰去聞蹤任屬誰
謝西川可準上人遠寄詩集
匡社經行外沃洲禪宴餘吾師還繼此後輩復何如江
上傳風雅静中時卷舒堪随樂天集共伴白芙蕖
秋空
已覺秋空極更堪寥泬青只應容好月争合有妖星耿
耿高河截翛翛一雁經曾於洞庭宿上下徹心靈
與聶尊師話道
伯陽遺妙旨杳杳與冥冥說即非難說行還不易行藥
中迷九轉心外覓長生畢竟荒原上一般蒿隴平
送相里秀才自京至却迴
夷門詩客至楚寺閉蕭騷老病語言澀少年風韻高難
於尋閬島險甚涉雲濤珍重西歸去無忘役思勞
謝人寄南榴卓子
幸附全材長良工斸器殊千林文柏有一尺錦榴無品
格宜仙果精光稱玉壺憐君遠相寄多愧野蔬麤
寄舊居隣友
别後知何趣搜竒少客同幾層山影下萬樹雪聲中晚
鼎烹茶綠晨厨㸑粟紅何時攜卷出世代有名公
送朱秀才歸閩
荆門来幾日欲往又囊空遠客歸南越單衣背北風近
鄉微有雪到海漸無鴻努力成詩業無謀謁至公
龍潭作
乍臨毛髮竪雙壁夾湍流白日鳥影過青苔龍氣浮蔽
空雲出石應禱雨翻湫四面耕桑者先聞賀有秋
依韻酬謝尊師見贈二首(師欲調舉)
南國搜竒久偏傷杜甫墳重来經漢浦又去入嵩雲舊
别人稀見新朝事漸聞莫將高尚跡閑處傲明君
嶽頂休高卧荆門訪掩扉新詩遺我别舊約與誰歸賢
路曾無滯良時肯自違明年窺日窟仙桂露霏微
送冰禪再往湖中
行心寧肯住南去與誰羣碧落高空處清秋一片雲穿
林瓶影滅背雨錫聲分應笑遊方久龍鍾椘水濆
喜表公往楚王城
已聞人捨地結構舊基平一面湖光白鄰家竹影清應
難尋輦道空說是王城誰信興亡跡今来有磬聲
春雪初晴喜友生至
數日不見日飄飄勢忽開雖無忙事出還有故人来已
盡南簷滴仍殘北牖堆明朝望平遠相約在春臺
殘春連雨中偶作懷故人
南鄰阻杖藜屐齒遶牀泥漠漠門長掩遲遲日又西不
知何興味更有好詩題還憶東林否行苔傍虎溪
送崔判官赴歸倅
白首從顔巷青袍去佐官只應微俸禄聊補舊飢寒地
說丘墟甚民聞旱歉殘春風吹綺席賓主醉相歡
寒食日懷寄友人
萬井追寒食閑扉獨不開梨花應折盡柳絮自飛来夢
覺懷仙島吟行遶砌苔浮生已悟了時節任相催
懷巴陵舊遊
洞庭雲夢秋空碧共悠悠孟子狂題後何人更倚樓日
西来遠棹風外見平流終欲重尋去僧窗古岸頭
招乾晝上人宿話
連夜因風雪相留在寂寥禪心誰指示詩卷自焚燒語
默鄰寒漏窗扉向早朝天台若長往還渡海門潮
荆門秋日寄友人
青溪知不遠白首要難歸空想煙雲裏春風鸞鶴飛誰
論傳法偈自補坐禪衣未謝侯門去尋常即掩扉
哭鄭谷郎中
朝衣閑典盡酒病覺難醫下世無遺恨傳家有大詩新
墳青嶂疊寒食白雲垂長憶招吟夜前年風雪時
御定全唐詩卷八百四十三
