欽定四庫全書
御定全唐詩卷一百六十一
李白
李白字太白隴西成紀人涼武昭王暠九世孫或曰山
東人或曰蜀人白少有逸才志氣宏放飄然有超世之
心初隱岷山益州長史蘇頲見而異之曰是子天才英
特可比相如天寶初至長安往見賀知章知章見其文
歎曰子謪仙人也言於明皇召見金鑾殿奏頌一篇帝
賜食親為調羹有詔供奉翰林白猶與酒徒飲於市帝
坐沈香亭子意有所感欲得白為樂章召入而白已醉
左右以水頮面稍解援筆成文婉麗精切帝愛其才數
宴見白常侍帝醉使高力士脫鞾力士素貴恥之摘其
詩以激楊貴妃帝欲官白妃輙沮止白自知不為親近
所容懇求還山帝賜金放還乃浪跡江湖終日沈飲永
王璘都督江陵辟為僚佐璘謀亂兵敗白坐長流夜郎
會赦得還族人陽冰為當塗令白往依之代宗立以左
拾遺召而白已卒文宗時詔以白歌詩裵旻劒舞張旭
草書為三絶云集三十卷今編詩二十五卷
古風
大雅久不作吾衰竟誰陳王風委蔓草戰國多荆榛龍
虎相啖食兵戈逮狂秦正聲何微茫哀怨起騷人揚馬
激頹波開流蕩無垠廢興雖萬變憲章亦已淪自從建
安来綺麗不足珍聖代復元古垂衣貴清真羣才屬休
明乘運共躍鱗文質相炳煥衆星羅秋旻我志在刪述
垂輝暎千春希聖如有立絶筆於獲麟
蟾蜍薄太清蝕此瑶臺月圓光虧中天金魄遂淪没螮
蝀入紫微大明夷朝暉浮雲隔兩曜萬象昏隂霏蕭蕭
長門宫昔是今已非桂蠧花不實天霜下嚴威沈歎終
永夕感我涕沾衣
秦皇掃六合虎視何雄哉飛(一作揮)劒決浮雲諸侯盡西
来明斷自天啟大略駕羣才收兵鑄金人函谷正東開
銘功會稽嶺騁望瑯琊臺刑徒七十萬起土驪山隈尚
採不死藥茫然使心哀連弩射海魚長鯨正崔嵬額鼻
象五嶽揚波噴雲雷鬐鬛蔽青天何由覩蓬萊徐市載
秦女樓船幾時廻但見三泉下金棺葬寒灰
鳳飛九千仞五章僃綵珍銜書且虚歸空入周與秦横
絶歴四海所居未得隣吾營紫河車千載落風塵藥物
秘海嶽採鉛青溪濱時登大樓山舉手(一作首)望仙真羽
駕滅去影颷車絶廻輪尚恐丹液遲志願不及申徒霜
鏡中髮羞彼鶴上人桃李何處開此花非我春唯應清
都境長與韓衆親
太白何蒼蒼星辰上森列去天三百里邈爾與世絶中
有綠髮翁披雲臥松雪不笑亦不語冥棲在巖穴我来
逢真人長跪問寶訣粲然啟玉齒(一作忽自哂)授以鍊藥說
銘骨傳其語竦身已電滅仰望不可及蒼然五情熱吾
將營丹砂永與世人别
代馬不思越越禽不戀燕情性有所習土風固其然(一作)
(其固然)昔别雁門關今戍龍庭前驚沙亂海日飛雪迷胡
天蟣蝨生虎鶡心魂逐旌㫋苦戰功不賞忠誠難可宣
誰憐李飛將白首没三邊
五鶴西北来飛飛淩太清仙人綠雲上自道安期名两
两白玉童雙吹紫鸞笙去影忽不見回風送天聲我欲
一問之(一作舉首遠望之)飄然若流星願餐金光草夀與天齊
傾(一作客有鶴上仙飛飛淩太清揚言碧雲裏自道安期名两两白玉童雙吹紫鸞笙飄然下倒影倏忽無)
(留形遺我金光草服之四體輕將随赤松去對博坐蓬灜)
咸陽二三月宫柳黃金枝綠幘誰家子賣珠輕薄兒日
暮醉酒歸白馬驕且馳意氣人所仰冶遊方及時子雲
不曉事晩獻長楊辭賦達身已老草玄鬢若絲投閣良
可歎但為此輩嗤
莊周夢胡蝶胡蝶為莊周一體更變易萬事良悠悠乃
知蓬萊水復作清淺流青門種瓜人舊日東陵侯富貴
故(一作固)如此營營何所求
齊有倜儻生魯連特高妙明月出海底一朝開光曜却
秦振英聲後世仰末照意輕千金贈顧向平原笑吾亦
澹蕩人拂衣可同調
黃河走東溟白日落西海逝川與流光飄忽不相待春
容捨我去秋髮已衰改人生非寒松年貎豈長在吾當
乘雲螭吸㬌駐光彩(一作誰能學天飛三秀與君採)
松栢夲孤直難為桃李顔昭昭嚴子陵垂釣滄波間身
將客星隱心與浮雲閒長揖萬乘君還歸富春山清風
灑六合邈然不可攀使我長歎息冥棲巖石間
君平既棄世世亦棄君平觀變窮太易探元化羣生寂
寞綴道論空簾閉幽情騶虞不虚来鸑鴦有時鳴安知
天漢上白日懸高名海客去已久誰人測沈冥
胡關饒風沙蕭索竟終古木落秋草黃登高望戎虜荒
城空大漠邊邑無遺堵白骨横千霜嵯峨蔽榛莽借問
誰凌虐天驕毒威武赫怒我聖皇勞師事鼙鼓陽和變
殺氣發卒騷中土三十六萬人哀哀淚如雨且悲就行
役安得營農圃不見征戍兒豈知關山苦(一夲此下有争鋒徒死節)
(秉鉞皆庸䜿戰士死蒿莱將軍獲圭組四句)李牧今不在邊人飼豺虎
燕昭延郭隗遂築黃金臺劇辛方趙至鄒衍復齊来奈
何青雲士棄我如塵埃珠玉買歌笑糟糠飬賢才方知
黃鶴舉千里獨裵回
寶劒雙蛟龍雪花照芙蓉精光射天地雷騰不可衝一
去别金匣飛沈失相從風胡滅已久所以潜其鋒吳水
深萬丈楚山邈千重雌雄終不隔神物會當(一作相)逢
金華牧羊兒乃是紫煙客我願從之遊未去髮已白不
知繁華子擾擾何所廹崑山採瓊蘂(一作蕤)可以煉精魄
天津三月時千門桃與李朝為斷腸花暮逐東流水前
水復後水古今相續流新人非舊人年年橋上遊雞鳴
海色動謁帝羅公侯月落西上陽(一作上陽西)餘輝半城樓
衣冠照雲日朝下散皇州鞍馬如飛龍黃金絡馬頭行
人皆辟易志氣横嵩丘入門上高堂列鼎錯珍羞香風
引趙舞清管随齊謳七十紫鴛鴦雙雙戲庭幽行樂争
晝夜自言度千秋功成身不退自古多愆尤黃犬空歎
息綠珠成釁讐何如鴟夷子散髮櫂(一作弄)扁舟
西嶽(一作上)蓮花山迢迢見明星素手把芙蓉虚步躡太
清霓裳曳廣帶飄拂昇天行邀我登雲臺高揖衛叔卿
恍恍與之去駕鴻凌紫冥俯視洛陽川茫茫走胡兵流
血塗野草豺狼盡冠纓
昔我遊齊都登華不注峯茲山何峻秀綠翠如芙蓉蕭
颯古仙人了知是赤松借子一白鹿自挾两青龍含笑
凌倒㬌欣然願相從(一夲此十句作一首)泣與親友别欲語再三
咽勖君青松心努力保霜雪世路多險艱白日欺紅顔
分手各千里去去何時還(一夲此八句作一首)在世復幾時倏如
飄風度空聞紫金經白首愁相誤撫已忽自笑沈吟為
誰故名利徒煎熬安得閒余步終留赤玉舄東上蓬莱
(一作山)路秦帝如我求蒼蒼但煙霧(一夲此十二句作一首)
郢客吟白雪遺響飛青天徒勞歌此曲舉世誰為傳試
為巴人唱和者乃數千吞聲何足道歎息空淒然
秦水别隴首幽咽多悲聲胡馬顧朔雪躞蹀長嘶鳴感
物動我心緬然含歸情昔視秋蛾飛今見春蠶生嫋嫋
桑柘葉萋萋柳垂榮急節謝流水羈心搖懸旌揮涕且
復去惻愴何時平
秋露白如玉團圑下庭綠我行忽見之寒早悲歲促人
生鳥過目胡乃自結束㬌公一何愚牛山淚相續物苦
不知足得隴又望蜀人心若波瀾世路有屈曲三萬六
千日夜夜當秉燭
大車揚飛塵亭午暗阡陌中貴多黃金連雲開甲宅路
逢鬭雞者冠盖何輝赫鼻息干虹蜺行人皆怵惕世無
洗耳翁誰知堯與跖
世道日交喪澆風散淳源不採芳桂枝反棲惡木根所
以桃李樹吐花竟不言大運有興没羣動争飛奔歸来
廣成子去入無窮門
碧荷生幽泉朝日艷且鮮秋花冐綠水密葉羅青烟秀
色空絶世馨香竟誰傳坐看飛霜滿凋此紅芳年結根
未得所願託華池邊
燕趙有秀色綺樓青雲端眉目艷皎月一笑傾城歡常
恐碧草晩坐泣秋風寒纖手怨玉琴清晨起長歎焉得
偶君子共乘雙飛鸞
容顔若飛電時㬌如飄風草綠霜已白日西月復東華
鬢(一作髮)不耐秋颯然成衰蓬古来賢聖人一一誰成功
君子變猿鶴小人為沙蟲不及廣成子乘雲駕輕鴻
三季分戰國七雄成亂麻王風何怨怒世道終紛拏至
人洞玄象高舉凌紫霞仲尼欲浮海吾祖之流沙聖賢
共淪没臨岐胡咄嗟
玄風變太古道喪無時還擾擾季葉(一作市井)人雞鳴趨四
關但識金馬門誰(一作詎)知蓬莱山白首死羅綺笑歌無
時閒綠酒哂丹液青娥凋素顔(一作萋萋千金骨風塵凋素顔)大儒揮
金椎琢之詩禮間蒼蒼三珠樹冥目焉能攀
鄭客西入關行行未能已白馬華山君相逢平原里璧
遺鎬池君明年祖龍死秦人相謂曰吾屬可去矣一往
桃花源千春隔流水
蓐收肅金氣西陸弦海月秋蟬號階軒感物憂不歇良
辰竟何許大運有淪忽天寒悲風生夜久衆星没惻惻
不忍言哀歌逮明發
北溟有巨魚身長數千里仰噴三山雪(一作雲)横吞百川
水憑陵随海運燀赫因風起吾觀摩天飛九萬方未已
羽檄如流星虎符合專城喧呼救邊急羣鳥皆夜鳴白
日曜紫微三公運權衡天地皆得一澹然四海清借問
此何為荅言楚徵兵渡瀘及五月將赴雲南征(一作行)怯
卒非戰士炎方難遠行(一作征)長號别嚴親日月慘光晶
泣盡繼以血心摧两無聲困獸當猛虎窮魚餌奔鯨千
去不一回投軀豈全生如何舞干戚一使有苗平
醜女来效顰還家驚四隣夀陵失夲步笑殺邯鄲人一
曲斐然子雕蟲喪天真棘刺造沐猴三年費精神功成
無所用楚楚且華身大雅思文王頌聲久崩淪安得郢
中質一揮成斧斤
抱玉入楚國見疑古所聞良寶終見棄徒勞三獻君直
木忌先伐芳蘭哀自焚盈滿天所損沈冥道為羣東海
沈碧水西關乘紫雲魯連及柱史可以躡清芬(此詩一作感興)
(云朅来荆山客誰為珉玉分良寶絶見棄虚持三獻君直木忌先伐芬蘭哀自焚盈滿天所損沈冥道所羣東)
(海有碧水西山多白雲魯連及夷齊可以躡清芬)
燕臣昔慟哭五月飛秋霜庶女號蒼天震風擊齊堂精
誠有所感造化為悲傷而我竟何辜遠身金殿傍(一夲無此)
(二句)浮雲蔽紫闥白日難回光羣沙穢明珠衆草凌孤芳
古来共歎息流淚空霑裳
孤蘭生幽園衆草共蕪没雖照陽春暉復悲高秋月飛
霜早淅瀝綠豔恐休歇若無清風吹香氣為誰發
登高望四海天地何漫漫霜被羣物秋風飄大荒寒榮
華東流水萬事皆波瀾白日掩徂輝浮雲無定端梧桐
巢燕雀枳棘棲鴛鸞且復歸去来劒歌行(一作悲)路難(一作)
(登高望四海天地何漫漫霜被羣物秋風飄大荒寒殺氣落喬木浮雲蔽層巒孤鳳鳴天倪遺聲何辛酸遊人)
(悲舊國撫心亦盤桓倚劒歌所思曲終涕泗瀾)
鳳飢不啄粟所食唯琅玕焉能與羣雞刺蹙(一作蹙促)争一
餐朝鳴崑丘樹夕飲砥柱湍歸飛海路遠獨宿天霜寒
幸遇王子晉結交青雲端懷恩未得報感別空長歎
朝弄紫沂海(一作朝駕碧鸞車)夕披丹霞裳揮手折若木拂此
西日光雲卧(一作舉)遊八極玉顔已千(一作如清)霜飄飄入無
倪稽首祈上皇呼我遊太素玉杯賜瓊漿一餐歴萬歲
何用還故鄉永随長風去天外恣飄揚(一夲無此二句)
搖裔雙白鷗鳴飛滄江流宜與海人狎豈伊雲鶴儔寄
形(一作影)宿沙月㳂芳戲春洲吾亦洗心者忘機從爾遊
周穆八荒意漢皇萬乘尊滛樂心不極雄豪安足論西
海宴王母北宫邀上元瑶水聞遺歌玉杯竟空言靈跡
成蔓草徒悲千載魂
綠蘿紛葳蕤繚繞松栢枝草木有所託歲寒尚不移奈
何天桃色坐歎葑菲詩玉顔豔紅彩雲髮非素絲君子
恩已畢賤妾將何為
八荒馳驚飈萬物盡凋落浮雲蔽頹陽洪波振大壑龍
鳳脫罔罟飄颻將安託去去乘白駒空山詠場藿
一百四十年國容何赫然隱隱五鳳樓峨峨横三川王
侯象星月賓客如雲煙(以上六句一作帝京信佳麗國容何赫然劒戟擁九關歌鍾沸)
(三川蓬莱象天構珠翠誇雲仙)鬭雞金宫裏蹴踘瑶臺邊舉動搖白日
指揮回青天當塗何翕忽失路長棄捐獨有揚執戟閉
關草太玄
桃花開東園含笑誇白日偶蒙東風榮生(一作矜)此豔陽
質豈無佳人色但恐花不實宛轉龍火飛零落早相失
詎知南山松獨立自蕭飋(此詩一作感興云芙蓉嬌綠波桃李誇白日偶蒙春風榮)
(生此豔陽質豈無佳人色但恐花不實宛轉龍火飛零落互相失詎知凌寒松千載長守一)
秦皇按寶劒赫怒震威神逐日廵海右驅石駕(一作架)滄
津徵卒空九㝢作橋傷萬人但求蓬島藥豈思農鳸春
力盡功不贍千載為悲辛
美人出南國灼灼芙蓉姿皓齒終不發芳心空自持由
来紫宫女共妬青蛾眉歸去瀟湘沚沈吟何足悲
宋國梧臺東野人得燕石(一作宋人枉千金去國買燕石)誇作天下珍
却哂趙王璧趙璧無緇磷燕石非貞真流俗多錯誤豈
知玉與珉
殷后亂天紀楚懷亦已昏夷羊滿中野菉葹盈高門比
干諫而死屈平竄湘源虎口何婉孌女&KR0912;空嬋媛彭咸
久淪没此意與誰論
青春流驚湍朱明(一作火)驟回薄不忍看秋蓬飄揚竟何
託光風滅蘭蕙白露洒葵藿(一作委蕭藿)美人不我期草木
日零落
戰國何紛紛兵戈亂浮雲趙倚两虎鬭晉為六卿分姦
臣欲竊位樹黨自相羣果然田成子一旦殺齊君
倚劒登高臺悠悠送春目蒼榛蔽層丘瓊草隱深谷鳳
鳥鳴西海欲集無珍木鸒斯得所居蒿下盈萬族晉風
日已頽窮途方慟哭(以上六句一作翩翩衆鳥飛翺翔在珍木羣花亦便娟榮耀非一族)
(歸来愴途窮日暮還慟哭)
齊瑟彈(一作揮)東吟秦絃弄西音慷慨動顔魄(一作色)使人
成荒滛彼美佞邪子婉孌来相尋一笑雙白璧再歌千
黃金珍色不貴道詎惜飛光沈安識紫霞客瑶臺鳴素
(一作玉)琴
越客採明珠提攜出南隅清輝照海月美價傾皇都獻
君君按劍懷寶空長吁魚目復相哂寸心增煩紆
羽族禀萬化小大各有依周周亦何辜六翮掩不揮願
銜衆禽翼一向黃河飛飛者莫我顧歎息將安歸
我到(一作行)巫山渚尋古登陽臺天空綵雲滅地遠清風來
神女去已久襄王安在哉荒滛竟淪替(一作没)樵牧徒悲哀
惻惻泣路岐哀哀悲素絲路岐有南北素絲易變移萬
事固如此人生無定期田竇相傾奪賓客互盈虧
世途多飜覆(一作谷風刺輕薄)交道方嶮巇斗酒強然諾寸心
終自疑張陳竟火滅蕭朱亦星離衆鳥集榮柯窮魚守
枯池嗟嗟失權(一作懽)客勤問何所規(一作悲)
御定全唐詩卷一百六十一
