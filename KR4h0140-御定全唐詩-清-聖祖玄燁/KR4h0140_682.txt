欽定四庫全書
御定全唐詩卷六百八十二
韓偓
亂後却至近甸有感(乙夘年作)
狂童容易犯金門比屋齊人作旅魂夜戸不扄生茂草
春渠自溢浸荒園關中忽(一作却)見屯邊卒塞外翻聞有
漢村堪恨無情清渭水渺茫(一作東流)依舊繞秦原
同年前虞部李郎中自長沙赴行在余以紫石
研贈之賦詩代書
斧柯新樣勝珠璣堪贊星郎染翰時不向東垣修直疏
即須西掖草妍詞紫光稱近丹青筆聲韻宜裁錦繡詩
蓬㠀侍臣今放逐羡君廽去逼龍墀
甲子歲夏五月自長沙抵醴陵貴就深僻以便
疎慵由道林之南步步勝絶去綠口分東入南
小江山水益秀村籬之次忽見紫薇花因思玉
堂及西掖廳前皆植是花遂賦詩四韻聊寄知
心
職在内庭宫闕(一作禁)下廳前皆種紫薇花眼明忽傍漁
家見魂斷方驚魏闕賒淺色暈成宫裏錦濃香染著洞
中霞此行若遇支機石又被君平驗海槎
和王舍人撫州飲席贈韋司空
樓臺掩映入春寒絲竹錚鏦向(一作入)夜闌席上弟兄皆
杞梓花前賓客盡鴛鸞孫弘莫惜頻開閤韓信終期别
築壇削玉風姿官水土黑頭公自(一作相)古來難
避地寒食
避地淹留已自悲况逄寒食欲霑衣濃(一作殘)春孤館人
愁坐斜日空園花亂飛路遠(一作辱)漸憂知已少(一作薄)時
危又與賞心違一名所繫無窮事争敢當年便息機
山驛
参差西北數行雁寥落東方幾片雲疊石小松張水部
暗山寒雨李將軍秋花粉黛宜無味獨鳥笙簧稱静聞
瀟灑襟懷遺世慮驛樓紅葉自紛紛
早發藍關
關(一作閉)門愁立候鷄鳴搜景馳魂入杳冥雲外日随千
里雁山根霜共一潭星路盤暫(一作偶)見樵人火棧轉時
聞驛使鈴自問辛勤緣底事半年(一作生)驅馬傍長亭
深村(末句缺四字)
甘向(一作老)深村固不材猶勝摧折傍塵埃清宵翫月唯
紅葉永日關門但綠苔幽院菊荒同寂寞野橋僧去獨
裵回隔籬農叟遥相賀膏雨來
重遊(一作過)曲江
追尋前事立江汀漁者應聞太息聲避客野鷗如有感
損花微雪似無情疎林自覺長堤在春水空連古岸平
惆悵引人還到夜鞭鞘風冷柳煙輕
三月
辛夷纔謝小桃發蹋青過後寒食前四時最好是三月
一去不廻惟少年吳國地遥江接海漢陵魂斷草連天
新愁舊恨真(一作知)無奈須就鄰家甕底眠
秋村
稻壟蓼紅溝水清荻園葉白秋日明空坡路細見騎過
遠田人静聞水行柴門狼藉牛羊氣竹塢幽深雞犬聲
絶粒看經香一炷心知無事即長生
殘花
餘霞殘雪幾多在蔫香冶態猶無窮黃昏月下惆悵白
清明雨後寥&KR0008;(一作稍)紅樹底草齊千片淨牆頭風急數
枝空西園此日傷心處一曲高歌水向東
夜船
野雲低迷煙蒼蒼平波揮目如凝霜月明船上簾幕卷
露重岸頭花木香村遠夜深無火燭江寒坐久换衣裳
誠知不覺天將曙幾簇青山雁一行
傷春
三月光景(一作春光)不忍看五陵春色何摧殘窮途得志反
惆悵飲席話舊多闌珊中酒向陽成美睡惜花衝雨覺
傷(一作輕)寒野棠飛盡蒲根暖寂寞南溪倚釣竿
歸紫閣下
一笈擕歸紫閣峰馬蹄閑慢水溶溶黃昏後見山田火
朧&KR0008;時聞縣郭鐘瘦竹迸生僧坐石野籐纏殺鶴翹松
釣磯自别經秋雨長得莓苔更幾重
夜坐
天似空江星似波時時珠露滴圓荷平生蹤跡慕真隐
此夕襟懷深自多格是厭厭饒酒病終須的的學漁歌
無名無位堪休去猶擬朝衣换釣蓑
午寢夢江外兄弟(一作午夢曲江兄弟)
長夏居閑門不開繞門青草(一作堇)絶塵埃空庭日午獨
眠覺旅夢天涯相見廻鬢向此時應有雪心從别(一作到)
處即成灰如何水陸三千里幾月書郵始一來
曲江夜思
鼓聲將絶月斜痕園外閒坊半掩門池裏紅蓮凝(一作迎)
白露苑中青草伴黃昏林塘閴寂偏宜夜煙火稀疎便
似村大抵世間幽獨景最關詩思與離魂
過漢口
濁世清名一槩休古今飜覆賸堪愁年年春浪來巫峽
日日殘陽過沔州居雜商徒偏富庶地多詞客自風流
聮翩半世騰騰過不在漁船即酒樓
惜春
願言未偶非高臥多病無憀(一作心)選勝遊一夜雨聲三
月盡萬般人事五更頭年踰弱冠即為老節過清明却
似秋應是西園花已落滿溪紅片向東流
及第過堂日作
早随真侣集蓬瀛閶闔門開尚見星龍尾樓臺迎曉日
鼇頭宫殿入青冥暗驚凡骨升仙籍忽訝麻衣謁相庭
百辟歛容開路看片時輝赫勝圖形
夏課成感懷
别離終日心忉忉五湖煙波歸夢勞淒涼身事夏課畢
濩落生涯秋風高居世無媒多困躓昔賢因此亦號咷
誰憐愁苦多衰改未到潘年有二毛
離家第二日却寄諸兄弟
睡起褰簾日出時今晨初恨間容輝千行淚激傍人感
一點心随徤步歸却望山川空黯黯廻看僮僕亦依依
定知兄弟高樓上遥指征途羡鳥飛
遊江南水陸院
早於喧雜是深讎猶恐行蔵墜俗流高寺嬾為擕酒去
名山長恨送人游關河見月空垂淚風雨看花欲白頭
除却祖師心法外浮生何處不堪愁
江南送别
江南行止忽相逄江館棠梨葉正紅一笑共嗟成往事
半酣相顧似衰翁關山月皎清風起送别人歸野渡空
大抵多情應易(一作已)老不堪岐路數西東
格卑
格卑嘗恨足牽仍欲學㤀(一作無)情似(一作盡)不能入意雲
山輸畫匠動人風月羡琴僧南朝峻潔推弘景東晉清
狂數季鷹惆悵後塵流落盡自抛懷抱醉懵騰
冬日
蕭條古木銜斜日戚(一作淅)瀝晴寒滯早梅愁處雪煙連
野起静時風竹過牆來故人每憶心先見新酒偷嘗手
自開景狀入詩兼入畫言情不盡恨無才
再止廟居
去值秋風來值春前時今日共銷魂頹垣古柏疑山觀
高柳鳴鴉似水村菜甲未齊初出葉樹隂方合掩重門
幽深凍餒皆推分静者還應為討論
老將
折槍黃馬倦塵埃掩耳凶徒怕疾雷雪密酒酣偷號去
月明衣冷斫營回行驅貔虎披金甲立聽笙歌擲玉杯
坐久不須輕矍鑠至今雙擘硬弓開
邊上看獵贈元戎
繡簾臨曉覺新霜便遣移廚較獵場燕卒鐡衣圍漢相
魯儒戎服從梁王搜山閃閃旗頭遠出樹斑斑豹尾長
贊獲一聲(一作方)連朔漠賀杯環騎舞優倡軍廻野静秋
天白角怨城遥晚照黃紅袖擁門持燭炬解勞今夜宴
華堂
余自刑部員外郎為時權所擠值盤石出鎮藩
屏朝選賓佐以余充職掌記鬱鬱不樂因成長
句寄所知
正叨清級忽從戎况與燕臺事不同開口漫勞矜道在
撫膺唯合哭途窮操心未省(一作必)趨浮俗點額尤慙自
至公他日陶甄尋墜履滄洲何處覓漁翁
北齊二首
任道驕奢必敗亡且將繁盛悦嬪嬙幾千籨鏡成樓柱
六十間雲號殿廊後主獵回初按樂胡姬酒醒更新妝
綺羅堆裏春風畔年少多情一帝王
神器傳時異至公敗亡安可怨悤悤犯寒獵士朝頻戮
告急軍書夜不通幷部義旗遮日暗鄴城飛燄照天紅
周朝將相還無體(一作禮)寧死何須入鐡籠
寄京城親友二首
苦吟看墜葉寥落共天涯壯歲空為客初寒更憶家雨
牆經月蘚山菊向陽花因味碧雲句傷哉後會賒
相思凡幾日日欲詠離衿直得吟成病終難狀此心解
衣悲緩帶搔首悶(一作問)遺簮西嶺斜陽外潜疑是故林
野寺
野寺看紅葉縣城聞𢷬衣自憐癡病苦猶共賞心違高
閣正臨夜前山應落暉離情在煙鳥(一作㠀)遥入故關飛
吳郡懷古
主暗臣忠枉就刑遂教強國醉中傾人亡建業空城在
花落西江春水平萬古壯夫猶(一作應)抱恨至今詞客盡
傷情徒勞鐡鏁長千尺不覺樓船下晉兵
守愚
深院寥寥竹蔭廊披衣欹枕過年芳守愚不覺世途險
無事始知春日長一畝落花圍隙地半竿濃(一作斜)日界
空牆今來自責趨時嬾飜恨松軒書滿牀
村居
二月三月雨晴初舍南舍北唯平蕪前懽入望盈千恨
勝景牽心非一途日照神堂聞啄木風含社樹呌提壺
行看旦夕梨霜發猶有山寒傷酒壚
離家
八月初長夜千山第一程欵(一作懽)顔唯有夢怨泣却無
聲祖席諸賓散空郊匹馬行自憐非逹(一作遠)識局促為
浮名
秋雨内宴(乙卯年作)
一帶清風入畫堂撼真珠箔碎玎璫更看檻外霏霏雨
似勸湏教醉玉觴
寒食日沙縣雨中看薔薇(已巳)
何處遇薔薇殊鄉冷節時雨聲籠錦帳風勢偃羅幃通
體全無力酡顔不自持綠疎微露刺紅密欲藏枝惬意
憑闌久貪吟放醆遲傍人應見訝自醉自題詩
地爐
兩星殘火地爐畔夢斷背燈重擁衾側聽空堂聞静響
似敲疎磬褭清音風燈有影随籠轉臘雪無聲逐夜深
禪客釣翁徒自好那知此際湛然心
隰州新驛贈刺史
賢侯新換古長亭先定心機指顧成高義盡招秦逐客
曠懷偏接魯諸生萍逄到此銷離恨燕雀飛來帶喜聲
却笑昔賢交易極一開東閤便垂名
草書屏風
何處一屏風分明懷素蹤雖多塵色染猶見墨痕濃怪
石奔秋澗寒籐挂古松若教臨水畔字字恐成龍
永明禪師房
景色方妍媚尋真出近郊寶香爐上爇金磬佛前敲蔓
草稜山徑晴雲拂樹梢支公禪寂處時有鶴(一作鵲)來巢
登樓有題
暑氣檐前過蟬聲樹杪交待潮生浦口看雨過山㘭才
見蘭舟動仍聞桂檝敲窣雲朱檻好終覩鳳來巢
朝退書懷
鶴帔星冠羽客裝寢樓西畔坐書堂山禽養久知人喚
窗竹芟多漏月光粉壁不題新拙惡小屏唯錄古篇章
孜孜莫患勞心力富國安民理道長
元夜即席
元宵清景亞元正絲雨霏霏向晚傾桂兔韜光雲葉重
燭龍銜耀月輪明煙空但仰如膏潤綺席都忘滴砌聲
更待今宵開霽後九衢車馬未妨行
大慶堂賜宴元璫而有詩呈吳越王
非為親賢展綺筵恒常寧敢恣遊盤綠搓楊柳緜初輭
紅暈櫻桃粉未乾谷鳥乍啼聲似澀甘霖方霽景猶寒
笙歌風緊(一作急)人酣醉却繞珍叢爛漫看
又和
櫻桃花下會親賢風遠銅烏轉露盤蝶下粉牆梅乍(一作)
(半)坼蟻浮金斝酒難乾雲和緩奏泉聲咽珠箔低垂水
影寒狂簡斐然吟詠足却邀羣彦重吟看
再和
我有嘉賓宴乍歡畫簾紋細鳳雙盤影籠沼沚修篁密
聲透笙歌羯鼔乾散後便依書篋寐渴來潜想玉壺寒
櫻桃零落紅桃媚更俟旬餘共醉看
重和
冷宴殷勤展小園舞鞇(一作䄄)柔輭綵虯盤篸花盡日疑
頭重病酒經宵覺口乾嘉樹倚樓青瑣暗晚雲蔵雨碧
山寒文章天子文章别八米盧郎未可看
余作探使以繚綾手帛子寄賀因而有詩
解寄繚綾小字封探花筵上映春叢黛眉印在微微綠
檀口消來薄薄紅鞭處直應心共緊砑時兼恐汗先融
帝臺春盡還東去却繫帬腰伴雪胸
别錦兒(及第後出京别錦兒與蜀妓)
一尺紅綃一首詩贈君相别兩相思畫眉今(一作此)日空
留語解佩他年更可期臨去莫論交頸意清歌休著斷
腸詞出門何事休(一作仍)惆悵曾夢良人折桂枝
閑步
莊南縱步遊荒野獨鳥寒煙輕惹惹傍山疎雨溼秋花
僻路淺泉浮敗果樵人相見(一作聚)指驚麏牧童四散收
嘶馬一壺傾盡未能歸黃昏更望諸𤇺火
乾寧三年丙辰在奉天重圍作
仗劍夜廵城衣襟滿霜霰賊火徧郊坰飛燄侵星漢積
雪似空江長林如斷岸獨凭女牆頭思家起長歎
雨中
青桐承雨聲聲(一作雨)聲何重疊疎滴下高枝次打敧低
葉鳥溼更梳翎人愁方拄頰獨自上西樓風襟寒帖帖
與僧
江海扁舟客雲山一衲僧相逄兩無語若箇是南能
晚岸
揭起青&KR0008;上岸頭野花和雨冷脩脩春江一夜無波浪
校得行人分外愁
仙山
一炷心香洞府開偃松皺澀半莓苔水清無底山如削
始有仙人騎(一作跨)鶴來
過茂陵
不悲霜露但傷春孝理何因感兆民景帝龍䫇消息斷
異香空見李夫人
曲江秋日
斜煙縷縷鷺鶯棲藕葉枯香折野泥有箇高僧入(一作似)
圖畫把經吟立水塘西
流年
三月傷心仍(一作逄)晦日一春多病更(一作是)隂天䧺豪亦
有流年恨况是離魂易黯然
商山道中
雲横峭壁水平鋪渡口人家日欲晡却憶往年看粉夲
始知名畫有工夫
招隐
立意忘機機已生可能朝市汙高情時人未會嚴陵志
不釣鱸魚只釣名
雨村
雁行斜拂雨村樓簾下三重(一作更)幕一鉤倚柱不知身
半溼黃昏獨自未廻頭
使風
茶煙(一作香)睡覺心無事一卷黃庭在手中欹枕卷簾(一作)
(已過)江萬里舟人不語滿帆風
阻風
平生情趣(一作性)羡漁師此日煙江惬所思肥鱖香秔小
艛艓斷腸滋味阻風時
幷州
戍旗青草接榆關雨裏并州四月寒誰會憑闌潜忍淚
不勝天際似江干
夏夜
猛風飄電黑雲生霎霎高林簇雨聲夜久雨休風又定
斷雲流月却斜明
闌干
埽花雖恨夜來雨把酒却憐晴後寒吳質謾言愁得病
當時猶不凭闌干
以庭前海棠梨花一枝寄李十九員外
二月春風澹蕩時旅人虛對海棠梨不如寄與星郎去
想得朝回正畫眉
驛樓
流雲溶溶水悠悠故鄉千里空廽頭三更猶(一作獨)凭闌
干月淚滿關山孤驛樓
頻訪盧秀才(盧時在選末)
藥訣綦經思致論柳腰蓮臉夲忘情頻頻強入風流坐
酒肆應疑阮步兵
荅友人見寄酒
雖可忘憂矣其如作病何淋漓滿襟袖更發楚狂歌
野釣
細雨桃花水輕鷗逆浪飛風頭阻歸櫂坐睡倚蓑衣
曲江晚思
雲物隂寂歴竹木寒青蒼水冷鷺鷀立煙月愁昏黃
贈友人
莫嫌談笑與經過却恐閒多病亦多若遣心中無一事
不知争奈日長何
半睡
眉山暗澹向殘燈一半雲鬟墜枕&KR0994;四體著人嬌欲泣
自家揉損(一作碎)砑繚綾
已涼
愁多却訝天涼早思倦飜嫌夜漏遲何處山川孤館裏
向燈彎盡(一作畫)一雙眉
寄禪師
從無入有雲峰聚已有還無電火銷銷聚夲來皆是幻
世間閒口漫囂囂
訪明公大德
寸髮如霜袒右肩倚肩笻竹貌怡然懸燈深屋夜分坐
移榻向陽齋後眠刮膜且揚三毒論攝心徐指二宗禪
清涼藥分能知味各自胸中有醴泉
大酺樂
晚日催弦管春風入綺羅杏花如有意偏落舞衫多
思歸樂
淚滴珠難盡容殊玉易銷儻随明月去莫道夢魂遥
御製春遊長句
天意分明道已光春遊嘉景勝仙鄉玉爐煙直風初静
銀漢雲消日正長柳帶似眉全展綠杏苞如臉半開香
黃鶯歴歴啼紅樹紫燕關關語畫梁低檻晚晴籠翡翠
小池波暖浴鴛鴦馬嘶廣陌貪新草人醉花堤怕夕陽
比屋管絃呈妙曲連營羅綺鬭時妝全吳霸越千年後
獨此升平顯萬方
御定全唐詩卷六百八十二
