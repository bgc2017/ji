欽定四庫全書
御定全唐詩卷七百二十三
李洞
贈曹郎中崇賢所居(一作上崇賢曹郎中)
閑坊宅枕穿宫水聽水分衾蓋蜀繒(一作盡蜀僧)藥杵聲中
擣殘夢茶鐺影裏煮孤燈刑曹樹蔭千年井華嶽樓開
萬仞冰詩句變風官漸緊夜濤舂斷海邊藤
贈昭應沈少府
行宫接縣判雲泉袍色雖青骨且仙鄠杜憶過梨栗墅
瀟湘曾棹雪霜天華山僧别留茶鼎渭水人来鎻釣船
東送西迎終幾考新詩覓得兩三聯
上司空員外
禪心高卧似疎慵詩客經過不厭重藤杖幾擕量磧雪
玉鞭曾把數嵩峰夜眠古巷(一作卷)當城月秋值清曹入
省鐘禹鑿故山歸未得河聲暗(一作䀨)老兩三松
叙舊遊寄栖白
老着重袍坐石房竺經休講白眉長省衝鼉沒投江島
曾看魚飛倚海檣曉炙凍盂原日氣夜挑蓮椀禁燈光
吟詩五嶺尋無可倏忽如今四十霜
哭栖白供奉
聞說孤窗坐化時白莎蘿雨滴空池吟詩堂裏秋關影
禮佛燈前夜照碑賀雪巳成金殿夢看濤終負石橋(一作)
(樓)期逢山對月還惆悵爭得無言似祖師
贈入内供奉僧
内殿談經惬帝懷沃州歸隱計全乖數條雀尾来南海
一道蟬聲噪御街石枕紋含山裏葉銅缾口塞井中柴
因逢夏日西明講不覺宫人拔鳳釵
感恩書事寄上集義司徒相公
積雪峯西遇奬稱半家寒骨起溝塍鎮時賢相回人鏡
報德慈親點佛燈授鉞巳聞諸國靜坐籌重見大河澄
功居第一圖煙閣依舊終南滿杜陵
贈永崇李將軍充襄陽制置使
拜官門外發輝光宿衛隂符注幾行行處近天龍尾滑
獵時陪帝馬鬃香九城王氣生旗隊萬里寒風入箭瘡
從此浩然聲價歇武中還有李襄陽
寄淮海惠澤上人
海濤㾗滿舊征衣長憶初程宿翠微竹裏橋鳴知馬過
塔中燈露見鴻飛眉毫(一作毛)别後應盈尺嵒木居来定
幾圍他日願師容一榻煎茶埽地學忘機
春日隱居官舍感懷
風吹燒燼雜汀沙還似青溪舊寄家入戶竹生牀下葉
隔窗蓮謝鏡中花苔房毳客論三學雪嶺巢禽看兩衙
銷得人間無限事江亭月白誦南華
春日即事寄一二知巳
浴馬池西一帶泉開門景物似樊川朱衣暎水人歸縣
白羽遺泥鶴上天索米夜燒風折木無車(一作驢一作輿)春養
雪藏鞭縉紳處士知章句忍使孤窗枕淚眠
廢寺閑居寄懷一二罷舉(一本無此二字)知巳(一作省歸郎)
病居廢廟冷吟煙無力爭飛類病蟬槐省老郎蒙主棄
月陂(一作波)孤客望誰憐税房兼得調猿石租地仍分浴
鶴泉處世堪驚又堪媿一坡山色不論錢
題尼大德院
雲鬟早歲斷金刀戒律曾持五百條臺上燈紅蓮葉密
眉間毫白黛㾗銷繡成佛國銀為地畫出王城雪覆橋
清淨高樓松檜寺世雄翻媿自低腰
懷張喬張霞
西風吹雨葉還飄憶我同袍隔海濤江塔照山青入佛
邊城履雪白連鵰身離世界歸天竺影挂虚空度石橋
應念無成獨流轉嬾磨銅片鬢毛焦
贈徐山人
徐生何代降坤維曾伴園公採紫芝瓦礫變黃憂世換
髭鬚放白怕人疑山房古竹麄於樹海島靈童壽等龜
知歎有唐三百載光隂未抵一先棋
寄南嶽僧
新秋日後曬書天白日當松影却圓五字句求方寸佛
一條街擘兩行蟬不曾著事於機内長合教山在眼前
花落儔公房外石調猿弄虎歎無緣
華山
碧山長凍地長秋日夕泉源䀨華州萬戶烟侵關令宅
四時雲任使君樓風驅雷電臨河震鶴引神仙出月遊
峰頂高眠靈藥熟自無霜雪上人頭
和曹監春晴見寄
竺廟鄰鐘震曉鴉春隂蓋石似仙家蘭臺架列排書目
顧渚香浮瀹茗花膠溜石松粘鶴氅泉離冰井熨僧牙
功成名著扁舟去愁覩前題罩碧紗
贈三惠大師
楓猿嶠角别多時三教兼修内學師藥樹影中頻綴偈
蓮峰朵下幾窺棋遊歸筍長齊童子病起巢成露鶴兒
詔落五天開夏&KR0688;兩街人競禮長眉
送醉畫王處士
幾年乘興住南吳狂醉蘭舟夜落湖别後鶴毛描轉細
近来牛角飲還麄同餐夏果山何處共釣秋濤石在無
關下相逢怪予老篇章役思繞寰區
聞杜鵑
萬古瀟湘波上雲化為流血杜鵑身長疑啄破青山色
秪恐啼穿白日(一作月)輪花落玄宗廻(一作歸)蜀道雨收(一作)
(飛)工部宿江津聲(一作一)聲猶得到(一作恐聒)君耳不見千秋
(一作家)一(一作愁)甑塵
賦得送軒轅先生歸羅浮山
舊山歸隱浪搖青綠鬢山童一帙經詩(一作符)帖布帆猿
鳥看藥煎金鼎鬼神聽洞深頭上聆仙語(一作覺&KR0657;過)&KR0657;(一作)
(樓)靜鼻中聞海腥此處先生應不住吾君南望漫勞形
送包處士
秋(一作愁)思枕月卧瀟湘寄宿慈恩竹(一作寺)裏房性急却
(一作還)於棋上慢身閑未免藥中忙休抛手網驚龍睡曾
挂頭巾拂鳥行聞說石門君舊隱寒峰濺瀑壞書堂
贈龐鍊師(女人)
家住涪江漢語嬌一聲歌戞玉樓簫睡融春日柔金縷
妝發秋霞戰翠翹兩臉酒醺紅杏妬半胸酥嫩白雲饒
若能攜手隨仙令皎皎銀河渡鵲橋
送友罷舉赴邊職
出剡篇章入洛文無人細讀歎俱焚莫辭秉笏隨紅旆
便好擕家住白雲過水象浮蠻境見隔江(一作關)猿呌漢
州聞高談闊略陳從事盟誓邊庭壯我軍
病猿
瘦纏金鎻惹朱樓一别巫山樹幾秋寒想蜀門清露滴
暖懷湘岸白雲流罷抛簷果沉僧井休拗崖冰濺客舟
啼過三聲應有淚(一作恨)畫堂深不徹王侯
斃驢
蹇驢秋斃瘞荒田忍把敲吟舊竹鞭三尺焦桐(一作桐輕)背
殘月一條藜杖卓(一作藤瘦斵)寒煙通吳白浪寬圍國倚蜀
青山峭入天如畫海門搘肘望(一作看)阿誰家(一作教)賣釣
魚船
宿葉公棋閣
帶風棋閣竹相敲局瑩無塵拂樹梢日到長天征未斷
鐘来嶽頂刧須抛挑燈雪客棲寒店供茗溪僧爇廢巢
因悟修身試貪教不須焚火向三茅
送郄先輩歸覲華隂
桂枝博得鳳棲枝歡覲家僮舞翠微僧向瀑泉聲裏賀
鳥穿仙掌指間飛休停硯筆吟荒廟永别燈籠赴鎻闈
騷雅近来頽喪甚送君傍覺有光輝
贈可上人
寺門和鶴倚香杉月吐秋光到思嚵將法傳来穿泱漭
持詩吟去入嵌巖糢糊書卷煙嵐滴狼籍衣裳瀑布緘
不斷清風牙底嚼無因内殿得名銜
東川高僕射
油幢影裏拜清風十里貔貅一片雄二印鎻開霜滿地
四門關定月當空泉浮山葉人家過詔惹罏香鳥道通
新起畫樓攜客上絃歌筵内海榴紅
宿成都松溪院
松持節操溪澄性一炷煙嵐壓寺隅翡翠鳥飛人不見
琉璃缾貯水疑無夜聞子落真山雨曉汲波圓入畫圖
塵擁蜀城抽鎻後此中猶夢在江湖
弔曹監
宅上愁雲吹不散桂林詩骨葬雲根滿樓山色供鄰里
一洞松聲付子孫甘露施衣封淚點秘書取集印苔㾗
吟魂醉魄歸何處御水嗚嗚夜遶門
贈長安畢郎中
高門寒沼水連雲鷺識朱衣傍主人地肺半邊晴帶雪
天街一面靜無塵朝迴座客酬琴價衙退留僧寫鶴真
從此幾遷為計相蓬莱三刻奏東巡
寄東蜀幕中友
官亭池碧海榴殷遥想清才倚畫欄柳絮漲天籠地暖
角聲經雨透雲寒曉侵台座香煙濕夜草軍書蠟燭乾
為話門人吟太苦風摧蘭秀一枝殘
曲江漁父
兒孫閒弄雪霜髯浪颭南山影入簷卧稳篷舟龜作枕
病来茅舍網為簾值春游子憐蓴滑通蜀行人說鱠甜
數尺寒絲一竿竹豈知浮世有猜嫌
和劉駕博士贈莊嚴律禪師
人言紫綬有光輝不二心觀似草衣塵劫自營還自壞
禪門無住亦無歸松根穴蟻通山遠塔頂巢禽見海微
每話南遊偏起念五峰波上入&KR0657;扉
智新上人話舊
蟋蟀燈前話舊遊師經幾夏我經秋金陵市合月光裏
甘露門開峰朵頭晴眺遠帆飛入海夜禪隂火吐當樓
相看未得東歸去滿壁寒濤瀉白鷗
和淮南太尉留題鳳州王氏別業
清秋看長鷺雛成說向湘僧亦動情節屋折將松上影
印龕移鎻月中聲野人陪賞增詩價太尉因居著谷名
閑想此中遺勝事宿齋吟遶鳳池行
乙酉歲自蜀隨計趁試不及
客卧涪江蘸月廳知音喚起進趨生寒梅折後方離蜀
臘月圓前未到京風卷壞亭羸僕病雪糊危棧蹇驢行
文昌一試應關分豈校褒斜兩日程
龍州韋郎中先夢六赤後因打葉子以詩上
紅蠟香煙撲畫楹梅花落盡庾樓清光輝圓魄銜山冷
彩鏤方牙着腕輕寳帖牽来獅子鎮金盆引出鳳凰傾
微黃喜兆莊周夢六赤重新擲印成
和壽中丞傷猿
遺挂朱欄鎻半尋清聲難買恨黃金懸崖接果今(一作身)
何在淺井窺星影巳沉歸宅葉鋪曾睡石入朝燈照舊
啼林小山罷遶隨湘客高樹休升對嶽禽天竺省憐傷
倍切親知寬(一作知覓)和思難任相門恩重無由報竟託仙
郎日夜吟
上靈州令狐相公(一作贈高僕射自安西赴闕一作贈功臣)
征蠻(一作南)破虜漢功臣提劍歸来萬里身笑(一作閑)倚凌
煙金柱看形容憔悴(一作消瘦又作惆悵)老於真
寓言
三千宫女露蛾眉笑煮黃金日月遲麟鳳隔雲攀不及
空山惆悵夕陽時
客亭對月
游子離魂隴上花風飄浪卷遶天涯一年十二度圓月
十一回圓不在家
宿鄠郊贈羅處士
川靜星高櫟(一作栗)已枯南山落石水聲麤白雲釣客窗
中宿卧數嵩峰聽五湖
有寄(一作贈)
愛酒耽棋田處士彈琴咏史賈先生御溝臨岸有雲石
不見鶴来何處行
送三藏歸西天國
十萬里程多少磧沙中(一作磧頭)彈舌授䧏龍(奘公彈舌念梵語心經以)
(授流沙之龍)五天到日應頭白月落長安半夜鐘
金陵懷古
古来無此戰爭功日日戈船卷海風一遇(一作度)靈鼇開
睡眼六朝灰盡九江空
長安縣廳
主人寂寞客迍邅愁絶(一作列)終南滿案(一作眼)前乞取中
庭藤五尺(一作丈)為君高斸扣(一作望)青天
題晰上人賈島詩卷
賈生詩卷惠休裝百葉蓮花萬里香供得半年吟不足
長須字字頂司倉
送僧清演歸山
毛褐斜肩背負經曉思吟入竇山青峰前野水横官道
踏着秋天三四星
贈僧
不羡王公與貴人唯將雲鶴自相親閒来石上觀流水
欲洗禪衣未有塵
題學公院池蓮
竹引山泉玉甃池栽蓮莫(一作却一作休)怪藕生絲如何不似
麻衣客坐對秋風待一枝
山居喜友人見訪
入雲晴斸茯苓還日暮逢迎木石間看待詩人無别物
半潭秋水(一作燒)一房山
秋宿長安韋主簿廳
水木清凉夜直廳愁人樓上唱寒更坐勞同步簾前月
鼠動牀頭印鎻聲
冬憶友人
吟上山前數竹枝葉翻似雪落霏霏枕前明月誰動影
睡裏驚来不覺歸
懷圭峯影林泉
吾家舊物賈生傳入内遥分錫杖泉鶴去帝移宫女散
更堪嗚咽過樓前
贈青龍印禪師
雨澀秋刀剃雪時菴前曾禮草堂師居人昨日相過說
鶴已生孫竹滿池
戲贈侯常侍
葛洪卷與江淹賦名動天邊傲石居兩蜀詞人多載後
同君諱却馬相如
繡嶺宫詞
春日遲遲春草綠(一作春草萋萋春水綠)野棠開盡飄香玉繡嶺
宫前鶴髮翁猶唱開元太平曲
中秋月(一作廖凝詩)
九十日秋色今秋已半分孤光吞列宿四面絶微雲衆
木排疎影寒流疊細紋遥遥望丹桂心緒更紛紛
宿書僧(一作記)院
夜水筆前澄時推外學能書成百箇字庭轉幾遭燈寄
墨大壇吏分牋蜀國僧為題江寺塔牌挂入雲層
雪
迢迢来極塞連闕謂(一作渭)風吹禪客呵金錫征人擘凍
旗細填蟲穴滿重壓鶴巢欹有影晴飄野無聲夜落池
正緐秦甸暖漸厚楚宫飢凍挹分泉澀光凝二閣癡踏
遺蘭署跡聽起石門思用表豐年瑞無令埽玉墀
述懷二十韻獻覃懷相公
帝夢求良弼生申屬聖明青雲縣器業白日貫忠貞(一作)
(精)靄靄隨春動忻忻共物榮靜宜浮競息坐覺好風生
萬國聞應躍千門望盡傾瑞含楊柳色氣變管絃聲百
辟尋知度三階正有程魯儒規藴藉周誥美和平碧水
遺幽抱朱絲寄遠情風流秦印綬儀表漢公卿忠讜期
登用回邪自震驚雲開長劍倚路絶一峰横九野方無
事滄溟本不争國將身共計心與衆為城早晚中條下
紅塵一顧清南潭容伴鶴西笑忽遷鶯折樹恩難報懷
仁命甚輕二年猶困辱百口望經營未在英侯選空勞
短羽征知音初(一作祈)相國從此免長鳴
歲暮自廣江至新興往復中題峡山寺
薄暮緣西峡停橈一訪僧鷺巢行卧柳猿飲倒垂藤水
曲巖千疊雲深樹百層山風寒殿磬溪雨夜船燈灘漲
危槎沒泉衝怪石崩中臺一襟淚歲杪别良朋
冬日送凉州刺史
寵餞西門外雙旌出漢陵未辭金殿日巳夢雪山燈地
遠終峰盡天寒朔氣凝新年行已到舊典聽難勝吏掃
盤雕影人遮散馬乘移軍駝䭾角下塞掾河冰獵近崑
崙獸吟招磧石僧重輸右藏實方見左車能兵聚邊風
急城寬夜月澄連營煙火嶺望詔幾迴登
過賈浪仙舊地
鶴外唐来有謫星長江東注冷滄溟境搜松雪仙人島
吟歇林泉主簿廳片月巳能臨榜黑遥天何益抱墳青
年年誰不登高第未勝騎驢入畫屛
句
公道此時如不得昭陵慟哭一生休(北夢𤨏言云洞三榜裴贄第二榜策)
(夜簾前獻詩云云尋卒蜀中贄無子人謂屈洞所致)
御定全唐詩卷七百二十三
