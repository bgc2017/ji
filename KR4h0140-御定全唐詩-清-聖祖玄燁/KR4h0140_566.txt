欽定四庫全書
御定全唐詩卷五百六十六
王傳
王傳大中三年登第辟山南觀察判官加授監察御史
詩一首
和襄陽徐相公商賀徐副使加章綬(一作和徐商賀盧員)
(外賜緋魚)
朱紫聯輝照日新芳菲全屬斷金人華筵重處宗盟地
白雪飛時郢曲春仙府色饒攀桂侶蓮花光讓握蘭身
自憐亦是膺門客吟想恩榮氣益振
盧鄴
盧鄴大中四年登第為浙東觀察副使詩一首
和李尚書命妓餞崔侍御
何郎載酒别賢侯更吐歌珠宴庾樓莫道江南不同醉
即陪舟檝上京遊
陸肱
陸肱大中九年登進士第咸通六年自前振武從事試
平判入等後牧南康郡詩一首
松
雪霜知勁質今古占嘉名斷砌盤根遠疎林偃蓋清鶴
棲何代色僧老四時聲鬱鬱心彌久煙高萬井生
崔澹
崔澹字知之博陵人父璵兄弟八人並顯貴時謂崔氏
八龍大中十三年登第終吏部侍郎詩一首
贈王福娘(一作贈美人)
怪得清(一作輕)風送異香娉婷仙子曳霓裳惟應錯認偷
桃客曼倩曾為漢侍郎
莫宣卿
莫宣卿字仲節封州人大中間舉第一官台州别駕詩
三首
荅問讀書居
書屋倚麒麟不同牛馬路牀頭萬卷書溪上五龍渡井
汲冽寒泉桂花香玉露茅簷無外物只見青雲護
百官乘月早朝聽殘漏
建禮儼朝冠重門耿夜闌碧空蟾魄度清禁漏聲殘候
曉車輿合凌霜劍佩寒星河猶皎皎銀箭尚珊珊杳靄
祥光起霏微瑞氣攅忻逢聖明代長願接鵷鸞
賦得水懷珠
長川含媚色波底孕靈珠素魄生蘋末圓規照水隅淪
漣冰彩動蕩漾瑞光鋪迥夜(一作夜廻)星同貫清秋(一作秋清)岸
不枯江妃思在掌海客亦忘軀合浦當還日恩威信巳
敷
句
我本南山鳳豈同凡鳥羣(見封川志)
封彦卿
封彦卿蓚人大中進士第咸通中累官中書舍人坐于
琮貶司戶詩一首
和李尚書命妓餞崔侍御
蓮府纔為綠水賓(舊注庾杲之在王儉幕府似芙蓉泛綠水故有此句)忽乘驄馬
入咸秦為君唱作西歌調日暮偏傷去住人
李節
李節登大中進士第嘗為河東節度盧鈞巡官詩三首
贈釋疏言還道林寺詩(有序)
會昌季年武宗大翦釋氏巾其徒且數萬人民隸
其居容貌於土木者沈諸水言詞於紙素者烈諸
火分命御史乘馹走天下察敢隱匿者罪之由是
天下名祠珍宇毁撤如掃天子建號之初雪釋氏
之不可廢也詔徐復之而自湖已南遠人畏法不
能酌朝廷之體前時焚撤書像殆無遺者故雖明
命復許創立莫能得其書道林寺湘川之勝游也
有釋疏言警辨有謀獨曰太原府國家舊都多釋
祠我聞其帥司空范陽公天下仁人我第往求釋
氏遺文以惠湘川之人宜其聽我而助成之矣即
杖而北游既上謁軍門范陽公果諾之因四求散
逸不成藴帙者至釋祠而不見焚而副剩者又命
講丐以補繕缺漏者未幾凡得釋經五千四十八
卷以大中九年秋八月輦自河東而歸於湘焉喜
釋氏之助世既言之矣向非我君洞察理源其何
能復立之即既立之且亡其書非有疏言識遠而
誠堅孰克洪之耶吾嘉疏言奉君之令演釋之宗
不憚寒暑之勤德及遠人為叙其事且贈以詩
湘川狺狺兮俗獷且佷利殺業偷兮吏莫之馴繄釋氏
兮易暴使仁釋何在兮釋在斯文
湘水㴞㴞兮四望何依猨狖騰拏兮雲樹飛飛月沈浦
兮煙暝山檣席卷兮櫓牀閒偃仰兮嘯詠鼓長江兮何
時還
湘川超忽兮落日晼晼松覆秋亭兮蘭被春苑上人去
兮幾千里何日同遊兮湘川水
韋蟾
韋蟾字隠珪下杜人大中登進士第初為徐商掌書記
咸通末終尚書左丞詩十首
和柯古窮居苦日喜雨
貞機澹少思雅尚防多僻攬葛猶不畏勞形同處瘠頭
焦詎是焚背汗寧關炙方欣見潤礎那虞悲鑠石道與
古人期情難物外適幾懷朱邸綬頗曠金門籍清奥已
蕭蕭陳柯將槭槭玉律詩調正瓊巵酒腸窄衣桁襲中
單浴牀抛下綌黎侯寓於衛六義非凡格
岳麓道林寺
石門迥接蒼梧野愁色隂深二妃寡廣殿崔嵬萬壑間
長廊詰曲千巖下靜聽林飛念佛鳥細看壁畫䭾經馬
暖日斜明螮蝀梁濕烟散羃鴛鴦瓦北方部落檀(一作泥)香
塑西國文書貝葉寫壊欄迸竹醉好題窄路垂藤困堪
把沈裵筆力鬭雄壯宋杜詞源兩風雅他方居士來施
齋彼岸上人投結夏悲我未離擾擾徒勸我休學悠悠
者何時得與劉遺民同入東林遠公社
上元(一作奉和山燈)三首
新正圓月夜尤重看燈時累塔嫌沙細成文訝筆遲歸
牛疑燧落過鴈悞書遲生惜蘭膏燼還為隔歲期
舉燭光纔起揮毫勢競分點時驚墜石挑處接崩雲辭
異秦丞相銘非竇冠軍唯愁殘焰落逢玉亦俱焚
多寶神光動生金瑞色浮照人低入郭伴月夜當樓熏
穴應無取焚林固有求夜闌陪玉帳不見九枝畱
梅
高樹臨溪豔低枝隔竹繁何須是桃李然後欲忘言擬
折魂先斷須看眼更昏誰知南陌草却解望王孫
送盧潘尚書之靈武
賀蘭山下果園成塞北江南舊有名水木萬家朱戶暗
弓刀千隊鐵衣鳴心源落落堪為將膽氣堂堂合用兵
却使六番諸子弟馬前不信是書生
題僧壁
一竹横簷挂淨巾竈無煙火地無塵剃頭未必知心法
要且閒於名利人
贈商山僧
商嶺東西路欲分兩間茅屋一溪雲師言耳重知師意
人是人非不欲聞
長樂驛謔李湯給事題名
渭水秦川拂(一作照)眼明希仁(一作笑人)何事寡詩情只應學
得虞姬壻書字纔能記姓名
句
爭揮鉤弋手競聳踏搖身傷頰詎關舞捧心非效嚬(襄陽)
(風光亭夜宴有妓醉毆賦見紀事)
盧渥
盧渥字子章范陽人大中進士第歴中書舍人陕府觀
察使終檢校司徒詩二首
賦得夀星見
玄象今何應時和政亦平祥為一人夀色映九霄明皎
潔垂銀漢光芒近斗城含規同月滿表瑞得天清甘露
盈條降非煙向日生無如此嘉祉率土荷秋成
題嘉祥驛
交親榮餞洛城空秉鉞戎裝上將同星近自天丹詔下
雕鞍照地數程中馬嘶靜谷聲偏響旆映晴山色更紅
到後定知人易化滿街棠樹有遺風
郭䕫(一作藁)
郭䕫大中時江南進士詩一首
九華山
巖翠凌雲出迥然岧嶤萬丈倚秋天暮風飄送當軒色
曉霧斜飛入檻烟簾捲倚屏雙影聚鏡開朱戶九條懸
畫圖何必家家有自有畫圖来目前
柳珪
柳珪公綽之孫大中中擢進士杜悰表為西川幕府後
以藍田尉直弘文館遷右拾遺終衛尉少卿詩一首
送莫仲節狀元歸省
青驄聚送謫仙人南國榮親不及君椰子味從今日近
鷓鴣聲向舊山聞孤猨夜呌三湘月匹馬時侵五嶺雲
想到故鄉應臘過藥欄猶有異花薰
御定全唐詩卷五百六十六
