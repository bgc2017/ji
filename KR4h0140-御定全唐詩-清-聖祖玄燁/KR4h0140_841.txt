欽定四庫全書
御定全唐詩卷八百四十一
齊已
登祝融峯
猨鳥共不到我来身欲浮四邊空碧落絶頂正清秋宇
宙知何極華夷見細流壇西獨立久白日轉神州
寄貫休
子美曾吟處吾師復去吟是何多勝地銷得二公心錦
水流春闊峨嵋疊雪深時逢蜀僧說或道近遊黔
送唐禀正字歸萍川
霜鬚芸閣吏久掩白雲扉来謁元戎後還騎病馬歸煙
村蔬飲淡江驛雪泥肥知到中林日春風長澗薇
寄懷江西栖公
龍沙為别日廬阜得書年不見来香社相思遶白蓮江
僧歸海寺楚路接吳煙老病何堪說扶羸寄此篇
山中喜得友生書
柴門關樹石未省夢塵埃落日啼猨裏同人有信来自
成為拙隐難以謝多才見說相思處前峰對古臺
謝人惠扇子及茶
鎗旗封蜀茗圓潔製鮫綃好客分烹煑青蠅避動搖陸
生誇妙法班女恨涼飇多謝崔居士相思寄寂寥
寄監利司空學士
詩家為政别清苦日聞新亂後無荒地歸来盡遠人寬
容民賦稅憔悴吏精神何必河陽縣空傳桃李春
荅陳秀才
萬事皆可了有詩門最深古人難得志吾子苦留心野
疊涼雲朵苔重怪木隂他年立名字笑我老雙林
遊橘洲
春日上芳洲經春蘭杜幽此時尋橘岸昨日在城樓鷺
立青楓杪沙沈白浪頭漁家好生計簷底繫扁舟
寄武陵道友
阮肇迷仙處禪門接紫霞不知尋鶴路幾里入桃花晚
樹隂搖蘚春潭影弄砂何當見招我乞與片生涯
謝人惠藥
五金元造化九鍊更精新敢謂長生客將遺必死人久
餐應換骨一服已通神終逐淮王去永抛浮世塵
還族弟卷(第五句缺一字)
豈要私相許君詩自入神風騷何句出瀑布一聯新
若長如此名須遠逐身閑齋舒復卷留滯忽經旬
送周秀遊峽
又向蘷城去知難動旅魂自非亡國客何慮斷腸猨灔
澦分高仞瞿塘露淺痕明年期此約平稳到荆門
荆門夏日寄洞山節公
湖光搖翠木靈洞疊雲深五月經行處千秋檜栢隂山
形臨北渚僧格繼東林莫惜相招信余心是此心
再經蒋山與諸長老夜話
遠迹都如雁南行又北迴老僧猶記得往歲已曾来話
遍名山境燒殘黑櫟灰無因伴師住歸思在天台
寄當陽張明府
玉泉神運寺寒磬徹琴堂有境靈如此為官興亦長吏
愁清白甚民樂賦輸忘聞說巴山縣今来尚憶張
遊三覺山
白石路重重縈紆勢忽窮孤峰擎像閣萬木蔽星空世
論随時變禪懷歴劫同良宵正冥目海日上窗紅
庭際晚菊上主人
九月將欲盡幽叢始綻芳都緣含正氣不是背重陽採
去蜂聲遠尋来蝶路長王孫歸未晚猶得泛金觴
送趙長史歸閩川
荆門與閩越關戍隔三千風雪揚帆去臺隍指海邊客
情消旅火王化似堯年莫失春迴約江城穀雨前
擬嵇康絶交寄湘中貫微
何處同嵇懶吾徒道異諸本無文字學何有往来書嶽
寺逍遥夢侯門勉強居相知在玄契莫訝八行疎
寄許州清古
北来儒士說許下有吟僧白日身長倚清秋塔上層言
雖依景得理要入無徵敢望多相示孱微老不勝
謝丁秀才見示賦卷
五首新裁翦搜羅盡指歸誰曾師古律君自負天機聖
后求賢久明公得雋稀乘秋好攜去直望九霄飛
驚秋
褰簾聽秋信晚傍竹聲歸多故堪傷骨孤峯好拂衣梧
桐凋綠盡菡萏墮紅稀却恐吾形影嫌心與口違
夏日雨中寄幕中知已
北風吹夏雨和竹亞南軒豆枕欹涼冷蓮峰入夢魂窗
多斜迸濕庭徧瀑流痕清興知無限晴来示一言
夜次湘隂
風濤出洞庭帆影入澄清何處驚鴻起孤舟趁月行時
難多戰地野闊絶春耕骨肉知存否林園近郡城
寄唐禀正字
疎野還如舊何曾稱在城水邊無伴立天際有山横落
日雲霞赤高窗筆硯明鮑昭多所得時憶寄湯生
宿舒湖希上人房
入寺先来此經窗半在湖秋風新菡萏暮雨老菰蒲任
聽浮生速能消默坐無語来燈焰短嘒唳發高梧
戊辰歲江南感懷
忽忽動中私人間何所之老過離亂世生在太平時桃
李春無主杉松寺有期曾吟子山賦何啻舊凌遲
送林(一作休)上人歸永嘉舊居
東越常懸思山門在永嘉秋光浮椘水帆影背長沙城
黑天台雨村明海嶠霞時尋謝公跡春草有瑶花
荅友生山居寄示
嘉遁有新吟因僧寄竹林静思来鳥外閒味遶松隂兵
寇憑陵甚溪山幾許深休為反招隐攜取一相尋
新秋霽後晚眺懷先公
雨霽湘楚晚水涼天亦澄山中應解夏渡口有行僧鳥
列滄洲隊雲排碧落層孤峰磬聲絶一點石龕燈
池上感興
所向似無端風前吟凭欄旁人應悶見片水自閑看碧
底紅鱗鬛澄邊白羽翰南山衆木葉飄著竹聲乾
和曇域上人寄贈之什
百病煎衰朽栖遲戰國中思量青壁寺行坐赤松風道
寄虚無合書傳往復空可憐禪月子香火國門東
弔雙泉大師真塔
塔聳層峰後碑鐫巨石新不知將一句分付與何人静
坐雲生衲空山月照真後徒游禮者猶認指迷津
暮冬送璘上人歸華容
故園雖不遠那免愴行思莽蒼平湖路霏微過雪時全
無山阻隔或有客相随得見交親後春風動柳絲
秋夜聽業上人彈琴
萬物都寂寂堪聞彈正聲人心盡如此天下自和平湘
水瀉秋碧古風吹太清往年廬岳奏今夕更分明
謝人惠丹藥
别後聞餐餌相逢訝道情肌膚紅色透髭髮黑光生仙
洞誰傳與松房自鍊成常蒙遠分惠亦覺骨毛輕
荆門病中寄懷貫微上人
我衰君亦老相憶更何言除泥安禪力難醫必死根梅
寒争雪彩日冷讓冰痕早晚東歸去同尋入石門(匡山遠大)
(師嘗與諸賢遊石門洞玩錦繡谷)
荅孔秀才
早向文章裏能降少壮心不愁人不愛閒處自閒吟水
國雲雷闊僧園竹樹深無嫌我衰颯時此一相尋
秋江
兩岸山青映中流一櫂聲遠無風浪動正向夕陽横島
嶼蟬分宿沙洲客獨行浩然心自合何必濯吾纓
船窗
孤舸凭幽窗清波逼面涼舉頭還有礙低眼即無妨瞥
過沙禽翠斜分夕照光何時到山寺上閣看江鄉
永夜
永日還欹枕良宵亦曲肱神閒無萬慮壁冷有殘燈香
影浮龕象瓶聲著井冰尋思到何處海上斷崖僧
中春愴懷寄二三知已
眼暗心還白逢春強凭欄因聞積雨夜(一作夜雨)却憶舊山
寒竹撼煙叢滑花燒露朵乾故人相會處應話此衰殘
自遣
了然知是夢既覺更何求死入孤峰去灰飛一燼休雲
無空碧在天静月華流免有諸徒弟時来弔石頭
送陳霸歸閩
涼風動行興含笑話臨途已得身名了全忘客道孤鄉
程過百越帆影遶重湖家在飛鴻外音書可寄無
寄孫闢呈鄭谷郎中
衡岳去都忘清吟戀省郎淹留才半月詶唱頗盈箱雪
長松檉格茶添語話香因論樂安子年少老篇章
荆門送人自峩嵋游南岳
峩嵋来已遠衡岳去猶賖南浦懸帆影西風亂荻花天
涯遥夢澤山衆近長沙有興多新作攜將大府誇
謝主人石筍
西園罷宴遊東閣念林邱特減花邊峭来添竹裏幽憶
過陽朔見曾記大湖求從此頻吟遶歸山意亦休
經安公寺
大聖威靈地安公宴坐蹤未知長寂默不見久從容塔
影高羣木江聲壓暮鐘此遊幽勝後来夢亦應重
秋夕寄諸姪
每到秋殘夜燈前憶故鄉園林紅橘柚窗戶碧瀟湘離
别身垂老艱難路去長弟兄應健在兵火裏耕桑
謝炭
正擁寒灰次何當惠寂寥且留連夜向未敢滿爐燒必
恐吞難盡唯愁撥易消豪家捏為獸紅迸錦茵焦
夏滿日偶作寄孫支使(其年閏五月)
一百二十日煎熬幾不勝憶歸滄海寺冷倚翠崕稜舊
扇猶操執新秋更鬱蒸何當見涼月擁衲訪詩朋
寄清溪道友
山門搖落空霜霰滿杉松明月行禪處青苔遶石重泉
聲喧萬壑鐘韻遍千峰終去焚香老同師大士蹤
謝重緣舊山水障子
敢望重緣飾微茫洞壑春坐看終未是歸卧始應真已
覺中心朽猶憐四面新不因公子鍳零落幾成塵
寺居
鄰井雙梧上一蝉鳴隔牆依稀舊林日撩亂遶山堂難
嘿吟風口終清飲露腸老僧加護物應任噪殘陽
剃髮
金刀閃冷光一剃一清涼未免随朝夕依前長雪霜夏
林欹石膩春澗水泉香向老凋疎盡寒天不出房
謝高輦先軰寄新唱和集
敢謂神仙手多懷老比丘編聯来鹿野酬唱在龍樓洛
浦精靈懾邙山鬼魅愁二南風雅道從此化東周
送徐秀才遊吳國
西江東注急孤櫂若流星風浪相随白雲中獨(一作瞥)過
青他時誰共說此路我曾經好向吳朝看衣冠盡漢庭
憶在匡廬日
憶在匡廬日秋風八月時松聲虎溪寺塔影雁門師步
碧葳蕤徑吟香菡萏池何當舊泉石歸去洗心脾
寄三覺山從益上人
山下人来說多時不下山是應終未是閑得且須閑海
面雲歸竇猨邊月上關尋思亂峰頂空送衲僧還
殘秋感愴
日日加衰病心心趣寂寥殘陽起閑望萬木聳寒條楚
寺新為客吳江舊看潮此懷何以寄風雨暮蕭蕭
寄南徐劉員外二首
竟陵兵革際歸復舊園林早歲為官苦常聞說此心海
邊山夜上城外寺秋尋應訝嵩峰約蹉跎直到今
晝公評衆製姚監選諸文風雅誰收我編聯獨有君餘
生終此道萬事盡浮雲争得重携手探幽椘水濆
貽王秀才
功到難搜處知難始是詩自能探虎子何慮屈男兒此
道真清氣前賢早白髭須教至公手不惜付丹枝
贈孫生
見君(一作傳家)詩自别君是繼詩人道出千途外功争一字
新寂寥中影跡霜雪裏精神待折東堂桂歸来更苦辛
酬元員外
清洛碧嵩根寒流白照門園林經難别桃李幾株存衰
老江南日淒涼海上村閒来曬朱紱淚滴舊朝恩
與楊秀才話别
庾信哀何極仲宣悲苦多因思學文賦不勝弄干戈自
古有如此於今終若何到頭重策蹇歸去舊煙蘿
寄何崇邱員外
門底桃源水涵空復映山高吟煙雨霽殘日郡樓間變
俗真無事分題是不閒尋思章岸見全未有年顔
贈劉五經
往年長白山發憤忍飢寒埽葉雪霜濕讀書唇齒乾羣
經通講解八十尚輕安今日江南寺相逢話世難
送游山道者
我亦遊山者常經舊所經雪消天外碧春曉海中青可
見亂離世况臨衰病形憐君此行興獨入白雲屏
舟中江上望玉梁山懷李尊師
殘照玉梁巔峩峩遠櫂前古来傳勝異人去學神仙白
鹿老碧壑黃猨啼紫煙誰心共無事局上度流年
角
聞說征人說嗚嗚何處邊孤城沙塞地殘月雪霜天會
轉飈風急吹長磧雁連應傷漢車騎名未勒燕然
言詩
畢竟將何状根元在正思逹人皆一貫迷者自多岐觸
類風騷遠懷賢肺腑衰河橋送别者二子好相知
詶王秀才
離亂幾時休儒生厄遠遊亡家非漢代何處覓荆州旅
夢寒燈屋鄉懷晝雨樓相逢話相殺誰復念風流
春居寄友生
莎徑荒蕪甚君應共此情江村雷雨發竹屋夢魂驚社
過多来燕花繁漸老鶯相思意何切新作未曾評
寄答武陵幕中何支使二首
十萬雄軍幕三千上客才何當談笑外遠慰寂寥来騷
雅鏘金擲風流醉玉頽争知江雪寺老病向寒灰
南州無百戰北地有長征閒殺何從事傷哉蘇子卿江
樓聯雪句野寺看春耕門外滄浪水風波雜雨聲
浙江晚渡
去年曾到此久立滯前程岐路時難處風濤晚未平汀
蟬含老韻岸荻簇枯聲莫泥關河險多遊自遠行
送人下第東歸再謁舊主人
一戰偶不捷東歸計未空還㩦故書劒去謁舊英雄楚
雪連吳樹西江正北風男兒藝若是會合值明公
寄謝高先輩見寄二首
穿鑿堪傷骨風騷久痛心永言無絶唱忽此惠希音楊
柳江湖晚芙蓉島嶼深何因會仙手臨水一披襟
詩在混茫前難搜到極玄有時還積思度歲未終篇片
月雙松際高樓闊水邊前賢多此得風味若為傳
御定全唐詩卷八百四十一
