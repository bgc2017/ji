欽定四庫全書
御定全唐詩卷三百十五
朱放
朱放字長通襄州人隐扵越之剡溪嗣曹王臯鎮江西
辟節度參謀貞元初召為拾遺不就詩一卷
剡溪行却寄新别者
潺湲寒溪上自此成離别廽首望歸人移舟逄暮雪頻
行識草樹漸老傷年髮唯有白雲心為向東山月
九日陪劉中丞宴昌樂寺送梁廷評
獨坐三臺妙重陽百越間水心觀遠俗霜氣入秋山不
棄遺簮舊寧辭落帽還仍聞西上客咫尺謁天顔
經故賀賓客鏡湖道士觀
已得歸鄉里逍遥一外臣那随流水去不待鏡湖春雪
裏登山屐林間漉酒巾空餘道士觀誰是學仙人
送著公歸越(一作皇甫曾詩)
誰能愁此别到越會相逄長憶雲門寺門前千萬峰石
牀埋積雪山路倒枯松莫學白道(一作衣)士無人知去蹤
秣陵送客入京
秣陵春已至君去學歸鴻綠水琴聲切青袍草色同鳥
喧金谷樹花滿洛陽宮日日相思處江邊楊柳風
靈(一作雲)門寺贈靈一上人
所思勞旦(一作日)夕惆悵去湘(一作湖)東禪客知何在春山
幾處同獨行殘雪裏相見暮雲中請住東林寺彌(一作窮)
年事遠公
江上送别
浦邊新見柳搖時北客相逄只自悲惆悵空知思後會
艱難不敢料前期行看漢月愁征戰共折江花怨别離
向夕孤城分首處寂寥横笛為君吹
歸桐廬舊居寄嚴長史(一作章八元詩)
昨辭天子棹歸舟家在桐廬憶舊丘三月暖時花競發
兩溪分處水争流近聞江老傳鄉語遥見家山減旅愁
或在醉中逄夜雪懷賢應向剡川遊
竹
青林(一作什)何森然沈沈獨曙前出墻同淅瀝開戶滿嬋
娟籜卷初呈粉苔侵亂上錢疎中思水過深處若山連
疊夜常栖露(一作鷺)清朝乍有蟬砌隂迎緩策簷翠對欹
眠迸笋雙分箭繁梢一向偏月過驚散雪風動極聞泉
幽谷添詩譜高人欲製篇蕭蕭意何限不獨往湘川
銅雀妓
恨唱歌聲咽愁翻舞䄂遲西陵日欲暮是妾斷腸時
毘陵留别
别離非一處此處最傷情白髮將春草相随日日生
題竹(一作鶴)林寺
歲月人間促煙霞此地多殷勤竹林寺能(一作更)得幾廻
過
答陸灃
松葉堪為酒春来釀幾多不辭山路遠踏雪也相過
楊子津送人
今朝楊子津忽見五溪人老病無餘事丹砂乞五斤
山中謁皇甫曾
尋源路已盡笑入白雲間不觧乘軺客那知有此山
剡山夜月(一題剡溪舟行)
月在沃洲山上人歸剡縣溪邊漠漠黃花覆水時時白
鷺驚船
九日與楊凝崔淑期登江上山會有故不得往
因贈之
欲從携手登高去一到門前意已無那得更將頭上髮
學他年少插茱萸
山中聽子規(一作顧况詩)
幽人自愛山中宿又近葛洪丹井西窗中有箇長松樹
半夜子規来上啼
亂後經淮隂岸
荒村古岸誰家在野水浮雲處處愁唯有河邊衰柳樹
蟬聲相送到揚州
送張山人
知君住處足風煙古寺荒村在眼前便欲移家逐君去
唯愁未有買山錢
别李季蘭
古岸新花開一枝岸傍花下有分離莫將羅袖拂花落
便是行人腸斷時
遊石澗寺
聞道幽深石澗寺不逄流水亦難知莫道山僧無伴侣
獼猴(一作猴猿)長在古松枝
新安所居答相訪人所居蕭使君為制
謝公見我多愁疾(一作病)為我開門對碧山君若欲来看
猿鳥不須争把桂枝攀
送魏校書
長恨江南足别離幾廽相送復相随楊(一作柳)花撩亂撲
流水愁殺人行知不知
送温台
𦕈眇天涯君去時浮雲流水自相随人生一世長如客
何必今朝是别離
句
愛彼雲外人求取磵底泉風吹芭蕉拆鳥啄梧桐落
(並詩式)
御定全唐詩卷三百十五
