欽定四庫全書
御定全唐詩卷二百四十二
張繼
張繼字懿孫襄州人登天寶進士第大歷末檢校祠部
員外郎分掌財賦於洪州高仲武謂其累代詞伯秀發
當時詩體清迥有道者風今編詩一卷
郢城西樓吟(一作郎士元詩)
連山盡塞(一作處)水縈迴山上戍(一作城)門臨水開珠簾(一作)
(朱欄)直下一百丈日暖遊鱗自相向昔人愛(一作受)險閉層
城今人復愛閒江清(郎集作今日愛閒江復清)沙洲楓岸無来客草
綠花開(一作紅)山鳥鳴
登丹陽樓(一作郎士元詩)
寒臯那可望旅客又初還迢遰高樓上蕭疎凉(一作曠)野
間暮晴依遠水秋興屬連山浮(一作游)客時相見霜彫朱
(一作動)翠顔
春夜皇甫冉宅歡宴(一作對酒)
流落時相見悲歡共此情興因尊酒洽愁為故人輕暗
滴花莖(一作垂)露斜暉月過城那知横吹笛(一作曲)江外作
邊聲
會稽秋晚奉呈于太守
寂寂(一作寞)訟庭幽森森戟戸秋山光隐危堞湖色上高
樓禹穴探書罷天台作賦遊雲浮(一作浮雲)將越客歲晚共
淹留
題嚴陵釣臺
舊隐人如在清風亦似秋客星沈夜壑釣石俯春流鳥
向喬(一作深)枝聚魚依淺瀨遊古来芳餌下誰是不吞鈎
清明日自西午橋至瓜巗村有懷
晚霽龍門雨春生汝穴風鳥啼官路静花發毁垣空鳴
玉慙時輩垂絲學老翁舊遊人不見惆悵洛城東
洛陽作(一作初出徽安門)
洛陽天子縣金谷石崇(一作家)鄉草色侵官道花枝出苑
牆書成休逐客賦罷遂為郎貧賤非吾事西遊思(一作當)
自強
晚次淮陽
微凉風葉下楚俗轉清閒侯館臨秋水郊扉掩暮山月
明潮漸近(一作滿)露濕雁初還浮客了無定萍流淮海間
送竇十九判官使江南
遊客(一作宦)淹星紀裁詩鍊土風今看乘傳去那與問津
同南郡迎(一作過)徐子(一作穉)臨川謁謝公思歸一惆悵於
越古亭中
江上送客遊廬山
楚客自相送霑裳春水邊晚来風信好併發上江船花
映新林岸雲開瀑布泉愜心應在此佳句向誰傳
酬張二十員外前國子博士竇叔向
故交日零落心賞寄何人幸與馮唐遇心同跡復親語
言未終夕離別又傷春結念湓城下聞猨詩興新
會稽郡樓雪霽(一作望雪)
江城昨夜雪如花郢客登樓齊望(一作望霽)華夏(一作大)禹壇
前仍聚玉西施浦(一作渚)上更飛沙(一作飄紗)簾櫳向晚寒風
度睥晲初晴落景斜數處微明銷不盡湖山清(一作青)映
越人家
馮翊西樓(一作郎士元詩)
城上西樓倚暮天樓中歸望正凄然近郭亂山横古渡
野莊喬木帶新烟北風吹雁聲能苦遠客辭家月再圓
陶令好文常對酒相招那惜醉為眠(一作一和白雲篇)
送鄒判官往陳留(一作洪州送郄紹充河南租庸判官)
齊宋(一作魯)傷心(一作分廵)地頻年此用兵女停襄邑杼農廢
汶陽耕國使(一作使者)乘軺去諸侯(一作藩)擁節迎深仁荷(一作)
(佐又作頼)君子薄賦恤黎甿火燎原猶熱波(一作風)搖海未平
應將否泰理一問魯諸生
酬李書記校書越城秋夜見贈
東越秋城夜西人白髮年寒城警刁斗孤憤抱龍泉鳳
輦棲岐下鯨波鬭洛川量空海陵粟賜乏水衡錢投閣
嗤揚子飛書代魯連蒼蒼不可問余亦賦思玄
感懷(一作陸沈詩題作上禮部楊侍郎)
調與時人背(一作等)心將静者論終年帝(一作在)城裏不識
五侯門
長相思
遼陽望河縣白首無由(一作人)見海上珊瑚枝年年寄春
燕
奉寄皇甫補闕
京口情人別久楊州估客来疎潮至潯陽回(一作来)去相
思無處通書
楓橋夜泊(一作夜泊楓江)
月落烏啼霜滿天江楓漁父(一作火)對愁眠姑蘇城外寒
山寺夜半鐘聲到客船
閶門即事
耕夫召(一作占)募逐樓船春草青青萬頃田試上吳門窺
郡郭清明幾處有新煙
安公房問法
流年一日復一日世事何時是了時試向東林問禪伯
遣將心地學琉璃
上清詞
紫陽宫女捧丹砂王母令(一作今)過漢帝家春風不肯停
仙馭却向蓬莱看杏花
送顧況泗上覲叔父
吳鄉歲貢足嘉賓後進之中見此人別業更臨洙泗上
擬將書卷對殘春
留別(一作皇甫冉詩題作又得雲字)
何事千年遇聖君坐令雙鬢老江雲南行更入山深淺
岐路悠悠水自分
送張中丞歸使幕(一作韓翃詩)
獨受主恩歸當朝似者稀玉壺分御酒金殿賜春衣拂
席流鶯醉鳴鞭駿馬肥滿臺簮白筆捧手戀清輝
華州夜宴庾侍御宅(一作韓翃詩)
世故他年別心期此夜同千峰孤燭外片雨一更中酒
客逢山簡詩人得謝公自憐驅匹馬拂曙向關東
贈章八元
相見談經史江樓坐夜闌風聲吹戸響燈影照人寒俗
薄交游盡時危出處難衰年逢二妙亦得悶懷寬
城西虎跑寺(第七句缺二字)
石勢虎蹲伏山形龍屈盤寺開梁殿閣墳掩晉衣冠出
澗泉聲細斜陽塔影寒近城多棲息此中安
褚主簿宅會畢庶子錢員外郎使君(一作韓翃詩)
開甕臘酒熟主人心賞同斜陽疎竹上殘雪亂山中更
喜宣城印朝廷與謝公
奉送王相公赴幽州(一作韓翃詩題下有巡邊二字)
黃閣開幃幄丹墀拜冕旒位高湯左相權總漢諸侯不
改周南化仍分趙北憂雙旌過易水千騎入幽州塞草
連天暮邊風動地愁無因随遠道結束佩吳鈎
重經巴丘
昔年高接李膺歡日泛仙舟醉碧瀾詩句亂随青草落
酒腸俱逐洞庭寬浮生聚散雲相似往事冥微夢一般
今日片帆城下去秋風回首淚闌干
九日巴丘楊公臺上宴集
凄凄霜日上高臺水國秋凉客思哀萬叠銀山寒浪起
一行斜字早鴻来誰家搗練孤城暮何處題衣遠信回
江漢路長身不定菊花三笑旅懷開
遊靈巖
靈巖有路入煙霞臺殿高低釋子家風滿迴廊飄墜葉
水流絶澗泛秋花青松閱世風霜古翠竹題詩歲月賖
誰謂無生真可學山中亦自有年華
河間獻王墓
漢家宗室獨稱賢遺事閒中見舊編偶過河間尋往跡
却憐荒塚帶寒煙頻求千古書連帙獨對三雍策幾篇
雅樂未興人巳逝雄歌依舊大風傳
秋日道中
齊魯西風草樹秋川原高下過東州道邊白鶴来華表
陌上蒼麟卧古丘九曲半應非禹跡三山何處是仙洲
徑行俯仰成今古却憶當年賦遠遊
華清宫
天寶承平奈樂何華清宫殿鬱嵳峩朝元閣峻臨秦嶺
羯鼔樓高俯渭河玉樹長飄雲外曲霓裳閒舞月中歌
只今惟有温泉水嗚咽聲中感慨多
春申君祠
春申祠宇空山裏古柏隂隂石泉水日暮江南無主人
彌令過客思公子蕭條寒景傍山村寂寞誰知楚相尊
當時珠履三千客趙使懷慚不敢言
人日代客子是日立春
人日兼春日長懷復短懷遥知雙彩勝併在一金釵
寄鄭員外
經月愁聞雨新年苦憶君何時共登眺整屐待晴雲
飲李十二宅
重門敞春夕燈燭靄餘輝醉我百尊酒留連夜未歸
山家
板橋人渡泉聲茅簷日午雞鳴莫嗔焙茶煙暗却喜晒
榖天晴
歸山
心事數莖白髮生涯一片青山空林有雪相待古道無
人獨還
金谷園
綵樓歌館正融融一騎星飛錦帳空老盡名花春不管
年年啼鳥怨東風
郵亭
雲淡山横日欲斜郵亭下馬對殘花自從身逐征西府
每到開時不在家
宿白馬寺
白馬䭾經事已空斷碑殘刹見遺蹤蕭蕭茅屋秋風起
一夜雨聲羈思濃
明德宫
碧瓦朱楹白晝閑金衣寶扇暁風寒摩雲觀閣高如許
長對河流出斷山
讀嶧山碑
六國平来四海家相君當代擅才華誰知頌德山頭石
却與他人戒後車
句
漢月經時掩胡塵與歲深(詠鏡見詩式)
御定全唐詩卷二百四十二
