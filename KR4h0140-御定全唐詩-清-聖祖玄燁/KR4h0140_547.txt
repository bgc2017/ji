欽定四庫全書
御定全唐詩卷五百四十七
朱景玄
朱景玄會昌時人官至太子諭德詩一卷今存十五首
題呂食新水閣兼寄南商州郎中
丹檻初結構孤高冠清川庭臨谷中樹簷落山上泉曉
色挂殘月夜聲雜繁絃青春去如水康樂歸何年
華山南望春
靈嶽多異狀巉巉出虛空閒雲戀巖壑起滅蒼翠中皓
氣澄野水神光秘瓊宮鶴巢前林雪瀑落滿澗風春盡
花未發川廻路難窮何因著山屐鹿跡尋羊公
水閣
樓居半池上澄影共相空謝守題詩處蓮開淨碧中
迎風亭
山雨留清氣溪飇送早凉時回石門步階下碧雲光
雙櫧亭
連簷對雙樹冬翠夏無塵未肯慙桃李成隂不待春
蓮亭
回塘冣幽處拍水小亭開莫怪闌干濕鵁鶄夜宿來
中峯亭
中峰上翠微窗曉早霞飛幾引登上屐春風踏雪歸
飛雲亭
上結孤圓頂飛軒出泰清有時迷處所梁棟曉雲生
四望亭
高亭羣峰首四面俯晴川每見晨光曉階前萬井煙
望蓮臺
秋臺好登望菡萏發清池半似紅顔醉凌波欲暮時
茶亭
静得塵埃外茶芳小華山此亭真寂寞世路少人閒
宿新安村步
淅淅寒流漲淺沙月明空渚徧蘆花離人偶宿孤村下
永夜聞砧一兩家
遠聞本郡行春到舊山二首
一身從宦留京邑五馬遥聞到舊山已領煙霞光野徑
深慚老幼候柴關
清風借響松筠外畫隼停暉水石間定掩溪名在圖傳
共知軒蓋此登攀
和崔使君臨發不得觀積雪
貧居稍與池塘近旬日軒車不降來一樹瓊花空有待
曉風看落滿青苔
句
塞鴻先秋去邊草入夏生(見酉陽雜爼)
薛宜僚
薛宜僚會昌中為左庶子詩二首
别青州妓叚東美
經年郵驛許安棲一會他鄉别恨迷今日海帆飄萬里
不堪腸斷對含啼
阿母桃花方似錦王孫草色正如煙不須更向滄溟望
惆悵歡情恰一年
郭圓
郭圓會昌中為劒南節度使李固言從事檢校司門員
外郎詩一首
詠韋臯
宣父從周又適秦昔賢誰少出風塵當時甚訝張延賞
不識韋臯是貴人(張延賞妻苖夫人有鑑特選韋臯為壻延賞悔之不加齒禮後臯持節西)
(川以代延賞延賞曰吾不識人)
崔鉉
崔鉉字台碩博陵人擢進士第累遷翰林學士中書舍
人會昌二年拜中書侍郎同中書門下平章事與李德
裕不叶罷為陕虢觀察使宣宗初以御史大夫召進尚
書左僕射兼門下侍郎尋出為淮南節度使帝餞於太
液亭賜詩寵之咸通初徙山南東道荆南二鎮封魏國
公詩二首
進宣宗收復河湟詩
邊陲萬里注恩波宇宙羣芳洽凱歌右地名王争觧辮
遠方戎壘盡投戈煙塵永息三秋戍瑞氣遥清九折河
共遇聖明千載運更觀俗阜與時和
詠架上鷹(太平廣記云鉉為兒時隨父元略訪韓晉公滉滉指架上鷹令詠鉉吟云)
(云滉曰此兒可前程萬里也)
天邊心膽架頭身欲擬飛騰未有因萬里碧霄終一去
不知誰是觧絛人
元晦
元晦稹之從子會昌初桂管觀察使終散騎常侍詩二
首
越亭二十韻
乏才叨八使徇祿非三顧南服頒詔條東林證迷誤未
聞述職效偶脫囂煩趣激水濬坳塘緣崖欹磴步西巖
煥朝旭深壑嚢宿霧影氣爽衣巾凉飇輕杖履臨高神
慮寂遠眺川原布孤帆逗汀煙翻鵶集江樹獨探洞府
静怳若偓佺遇一瞬契真宗百年成妄故孱顔石戶啟
杳靄溪雲度松籟韻宫商鴛甍勢翔遡津梁危彴架濟
物虚舟渡環流馳羽觴金英妬妝嫮笳吟寒壘迥鳥噪
空山暮悵望麋鹿心低廻車馬路懸冠謝陶令褫珮懷
疏傅遐想蛻纓緌徒慙䘏襦袴福盈禍之倚權勝道所
惡何必棲禪關無言自冥悟
除浙東留題桂郡林亭
紫泥遠自金鑾降朱旆翻馳鏡水頭陶令風光偏畏夜
子牟衰鬢暗驚秋西隣月色何時見南國春光豈再游
莫遣豔歌催客醉不堪回首翠蛾愁
句
石静如開鏡山高若聳蓮筍竿抽玉管花蔓綴金鈿(巖光)
(亭樓海虞衡志)
路貫
路貫與元晦同登第官桂管觀察副使詩一首
和元常侍除浙東留題
謝安致理逾三載黃霸清聲徹九重猶輟珮環歸鳳闕
且將仁政到稽峯林間立馬羅千騎池上開筵醉一鍾
共喜甘棠有新詠獨慚霜鬢又攀龍
鄭薰
鄭薰字子溥擢進士第歴宣歙觀察使懿宗初召還太
常少卿累吏部侍郎進左丞後以太子少師致仕號所
居為隐巖蒔松于庭號七松處士存詩一首
贈鞏疇(并序)
九華處士鞏疇擅玄言之要通易老其於淨名僧
肇尤精達余在句溪時重其能車幣而致之及到
官舍再說易一說老氏將兒侄軰執卷列坐而傳
之老氏畢業而寇難作與鞏各散去不知其何如
存耶亡耶余既休居洛師鎖扉獨静巳卯冬十一
月半雪中有客叩柴門樵童視之走復曰鞏處士
遽下榻開關執手話艱苦鞏背簦笈草履杖靈壽
下笠且咍笑曰聞公恬養澹逸不屑于榮悴故以
玄成來助成之升榻觧笈散四書即易老淨肇也
明日講肇論階前多偃松高桂冰棟墮落有琴瑟
金石聲理致明妙神骨超爽自謂一時之遇曰與
故人為徒又意此樂之難偕也遂成二十韻贈之
密雪松桂寒書窗導餘清風撼冰玉碎階前琴磬聲榻
静几硯潔帙散縑緗明高論展僧肇精言資鞏生立意
加玄虛析理分縱横萬化悉在我一物安能驚江海何
所動丘山常自平遲速不相閡後先徒起争鏡照分妍
醜秤稱分重輕顔容寧入鑑銖兩豈關衡藴微道超忽
剖鐙音泠泠紙上掣牢鍵舌端搖利兵圓澈保直性客
塵排妄情有住即非住無行即是行疏越捨朱絃哇滛
鄙秦筝淡薄貴無味羊斟慙大羹洪遠包乾坤幽窅潛
沈冥罔煩跬步舉頓逹萬里程廬遠尚莫曉隐留曾誤
聽直須持妙說共詣毗耶城
句
項斯逢水部誰道不關情
御定全唐詩卷五百四十七
