欽定四庫全書
御定全唐詩卷三百六十六
張弘靖
張弘靖字元理蒲州人嘉貞之孫延賞之子以蔭為河
南參軍擢監察御史累遷戶部侍郎河中節度使元和
中拜刑部尚書同中書門下平章事封高平縣侯出為
太原節度使終太子少師詩一首
山亭懷古
叢石依古城懸泉灑清池高低袤丈内衡霍相蔽虧歸
田竟何因為郡豈所宜誰能辨人野寄適聊在斯
韓察
韓察官歴太原節度判官侍御史明州刺史詩一首
和張相公太原山亭懷古詩
公府政多暇思與仁智全為山想嵓穴引水聽潺湲軒
冕迹自逸塵俗無由牽蒼生方矚望詎得賦歸田
崔恭
崔恭官歴太原節度副使檢校右散騎常侍汾州刺史
詩一首
和張相公太原山亭懷古詩
高情樂閒放寄跡山水中朝霞鋪座右虛白貯清風潛
竇激飛泉石路躋且崇步武有勝槩不與俗情同
陸瀍
陸瀍登貞元元年進士第官給事中詩一首
和張相公太原山亭懷古詩
激水瀉飛瀑寄懷良在兹如何謝安石要結東山期入
座蘭蕙馥當軒松桂滋於焉悟幽道境寂心自怡
胡證
胡證字啟中河東人舉進士第累官金吾大將軍嶺南
節度使詩一首
和張相公太原山亭懷古詩
飛泉天台狀峭石蓬萊姿潺湲與青翠咫尺當幽竒居
然盡精道得以書妍詞豈無他山勝懿此清軒墀
句
詩書入京國旌旆過鄉關(因話錄云證拜振武節度使道河中時趙宗儒為帥證備)
(桑梓禮入謁持刺稱百姓獻趙公詩云云州里榮之)
張賈
張賈弘靖之從姪官至兵部尚書詩二首
和太原山亭懷古詩
中庭起崖谷潄玉下漣漪丹丘誰云遠寓象得心期豈
不貴鍾鼎至懷在希夷唯當蓬萊閣靈鳳復來儀
和裵司空答張秘書贈馬詩
閣下從容舊客卿寄來駿馬賞高情(司空詩云古寺閒行獨與君)任
追煙景騎仍醉知有文章倚便成步步自憐春日影蕭
蕭猶起朔風聲湏知上宰吹嘘意送入天門上路行
句
夫子生知者相期妙理中(送劉禹錫發華州)
張丈規
張文規弘靖之子嘗為吳興守終桂管防禦觀察使詩
二首
吳興三絶
蘋洲湏覺池沼俗苧布直勝羅紈輕清風樓下草初出
明月峽中茶始生吳興三絶不可捨勸子強為吳會行
湖州貢焙(一本此下有看發二字)新茶
鳳輦尋春半醉回僊娥進水御簾開牡丹花笑金鈿動
傳奏吳興紫筍來
句
誰云隼旟吏長對虎頭岩(見吳興掌故)
御定全唐詩卷三百六十六
