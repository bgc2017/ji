欽定四庫全書
御定全唐詩卷五百十六
王彦威
王彦威太原人孤貧力學淹識古今典禮舉明經甲科
撰元和新禮上之拜博士累擢司封郎中弘文舘學士
開成時歴忠武宣武節度使詩一首
宣武軍鎮作
天兵十萬勇如貔正是酬恩報國時汴水波瀾喧鼔角
隋堤楊柳拂旌旗前驅紅旆關西將坐間青娥趙國姬
寄語長安舊冠盖麤官到底是男兒
庾敬休
庾敬休字順之鄧州新野人太和中累官戶部侍郎尚
書左丞詩一首
春雪映早梅
清晨凝雪彩新候變庭梅樹愛春榮徧忩驚曙色催寒
光添粉壁積潤履青苔分明六出瑞隐映幾枝開聞笛
花疑落揮琴興轉来曲成非寡和長使思悠哉
許玫
許玫太和元年登進士第兄弟琯瓘皆高科詩一首
題雁塔
寳輪金地壓人寰獨坐蒼冥啟玉關北嶺風煙開魏闕
南軒氣象鎮商山灞陵車馬垂楊裏京國城池落照間
暫放塵心游物外六街鐘鼓又催還
厲玄
厲玄登太和二年進士第官終侍御史姚合同時人詩
五首
從軍行
邊草旱(一作早)不春劒光增野(一作濘)塵戰(一作廣)場收驥尾
清瀚怯龍鱗帆色起(一作巳)歸越松聲厭避秦幾時逢范
蠡處處是通津
寄婺州温郎中(時刺睦州)
積雪沒蘭溪鄰州望不迷波中分雁宿樹杪接猨啼婺
女家空在星郎手未攜故山新寺額掩泣荷重題(中丞捨宅)
(為寺郎中為題寺額故有此句)
送顧非熊及第歸茅山
故山登第去不似舊歸難帆卷江初夜梅生洞少寒採
薇留客飲折竹掃仙壇名在儀曹籍何人肯挂冠
送黃曄明府岳州湘隂赴任
恩霑譴雪幾人同歸宰湘隂六月中商嶺馬嘶殘暑雨
席帆高(一作洞庭帆)挂早秋風貢名頻向書闈失飛檄曾傳
朔漠空西省尚嗟君宦遠水雞啼處莫聽鴻
緱山月夜聞王子晉吹笙
緱山明月夜岑寂隔塵氛紫府参差曲清宵次第聞韻
流多入洞聲度半和雲拂竹鸞驚侣經松鶴對(一作舞)羣
蟾光聽處合仙路望中分坐惜千巖曙遺音過汝墳
魏扶
魏扶太和四年進士第大中三年兵部侍郎同平章事
詩三首
和白敏中聖德和平致兹休運歲終功就合詠
盛明呈上
蕭關新復舊山川古戌秦原景象鮮戎虜乞降歸惠化
皇威漸被懾腥膻穹廬遠戍煙塵滅神武光揚竹帛傳
左袵盡知謌帝澤從兹不更備三邊
貢院題
梧桐葉落滿庭隂鎖閉朱門試院深曾是昔年辛苦地
不將今日負初心
賦愁(并序)
白樂天分司東洛朝賢悉會興化亭送别酒酣各
請一字至七字詩以題為韻
愁迥野深秋生枕上起眉頭閨閤危坐風塵遠遊巴猨
啼不住谷水咽還流送客泊舟入浦思鄉望月登樓煙
波旦晚長羈旅絃管終年樂五侯
楊漢公
楊漢公字用乂虞卿之弟太和八年擢進士第累官司
封郎中坐虞卿出刺舒州徙湖亳蘇三州終桂林觀察
使詩二首
登郡中銷暑樓寄東川汝士
岧嶤下瞰霅溪流極目煙波望梓州雖有清風當夏景
只能銷暑不銷憂
明月樓
吴興城闕水雲中畫舫青簾處處通溪上玉樓樓上月
清光合作水晶宫(上二句一作江南地煖少嚴風九月炎凉正得中)
何扶
何扶太和九年及第詩二首
送閬州妓人歸老
竹翠嬋娟草逕幽佳人歸老傍汀洲玉蟾露冷梁塵暗
金鳳花開雲鬢秋十畝稲香新綠野一聲歌斷舊青樓
芭蕉半卷西池雨日暮門前雙白鷗
寄舊同年
金榜題名墨尚新今年依舊去年春花間每被紅妝問
何事重来只一人
柴䕫
柴䕫太和中登進士第詩一首
望九華山
九華如劍插雲霓青靄連空望欲迷北截吳門疑地盡
南連楚界覺天低龍池水蘸中秋月石路人攀上漢梯
惆悵舊游無復到會須登此出塵泥
房千里
房千里字鵠舉登太和進士第官國子博士終高州刺
史詩一首
寄妾趙氏(有序一作趙氏詩)
余初上第游嶺徼有進士韋滂者自南海邀趙氏
而来為余妾西上京都調於天官余乃與趙别約
中秋為會期趙極悵戀余乃抒詩寄情
鸞鳳分飛海樹秋忍聽鐘鼓越王樓只應霜月明君意
緩撫瑶琴送我愁山遠莫教雙淚盡雁来空寄八行幽
相如若返臨卭市畫舸朱軒萬里游
劉郇伯
劉郇伯太和進士詩一首
早行
鐘靜人猶寢天高月自凉一星深戍火殘月半橋霜客
老愁塵下蟬寒怨路傍青山依舊色宛是馬卿鄉
句
人生分外愁(郇伯與范酇為友酇得句云歲盡天涯雨久而莫屬郇伯云云范甚賞之見北夢瑣)
(言)
李章武
李章武太和末官成都少尹詩一首
贈成都僧
南宗尚許通方便何處心中更有經好去苾芻雲水畔
何山松栢不青青
蕭倣
蕭倣登太和進士第歴諫議大夫給事中咸通初遷左
散騎常侍懿宗時擢禮部侍郎出為滑州刺史充義成
軍節度鄭滑潁觀察處置䓁使入為兵部尚書判度支
轉吏部尚書同平章事出為嶺南節度使詩二首
享太廟樂章
聖祚無疆慶傳樂章金枝繁茂玉葉延長海瀆常晏波
濤不揚汪汪美化垂範今王
享太廟樂章
於鑠丕嗣惟帝之光羽籥象德金石薦祥聖系無極景
命永昌神降上哲維天配長
柳棠
柳棠東川人應進士舉才思優贍開成中楊汝士鎮東
川棠每於座上賦詩狂縦後參越嶲軍事卒詩二首
荅楊尚書
未向燕臺逢厚禮幸因社會接餘歡一魚喫了終無媿
鵾化為鵬也不難
席上戲東川楊尚書
莫言名位未相儔風月何曾阻獻酬前軰不須輕後軰
靖安今日在衡州
鍾輅
鍾輅崇文舘校書郎詩一首
緱山月夜聞王子晉吹笙(與厲玄同題)
月滿緱山夜風傳子晉笙初聞盈谷遠漸聽入雲清杳
異人間曲遥分鶴上情孤鸞驚欲舞萬籟寂無聲此夕
留煙駕何時返玉京唯愁音響絶曉色出都城
御定全唐詩卷五百十六
