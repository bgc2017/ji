欽定四庫全書
御定全唐詩卷六百九十八
韋莊
不出院楚公(自三衢至江西作)
一自禪關閉心猿日漸馴不知城郭路稀識市朝人履
帶階前雪衣無寺外塵却嫌山翠好詩客往來頻
江邊吟
江邊烽燧幾時休江上行人雪滿頭誰信亂離花不見
只應惆悵水東流陶潛政事千杯酒張翰生涯一葉舟
若有片颿歸去好可堪重倚仲宣樓
江南送李明府入關
雨花煙柳傍江邨流落天涯酒一樽分首不辭多下淚
回頭唯恐更消魂我為孟館三千客君繼寧王五代孫
正是中興磐石重莫將顦顇入都門
送福州王先輩南歸
豫章城下偶相逄自說今方遇至公八韻賦吟梁苑雪
六銖衣惹杏園風名標玉籍僊壇上家寄閩山畫障中
明日一杯何處别綠楊煙岸雨濛濛
夜雪泛舟遊南溪
大江西面小溪斜入竹穿松似若耶兩岸嚴風吹玉樹
一灘明月曬(一作照)銀砂因尋野渡逄漁舍更泊前灣上
酒家去去不知歸路遠棹聲煙裏獨嘔啞
江行西望
西望長安白日遥半年無事駐蘭橈欲將張翰秋(一作松)
江雨畫作屏風寄鮑昭
銅儀
銅儀一夜變葭灰暖律還吹嶺上梅已喜漢官今再覩
更驚堯歷又重開窗中遠岫青如黛門外長江綠似苔
誰念閉關張仲蔚滿庭春雨長蒿萊
含香
含香高步已難陪鶴到清霄勢未回遇物旋添芳草句
逄春寧滯碧雲才微紅幾處花心吐嫩綠誰家柳眼開
却去金鑾為近侍便辭鷗鳥不歸來
春雲
春雲春水雨溶溶倚郭樓臺晩翠濃山好只因人化石
地靈曾有劒為龍官辭鳳闕頻徑歲家住峨嵋第幾峰
王粲不知多少恨夕陽吟斷一聲鐘
雲散
雲散天邊落照和關關春樹鳥聲多劉伶避世唯沈醉
寗戚傷時亦浩歌已恨歲華添皎鏡更悲人事逐頽波
青雲自有鵷鴻待莫說他山好薜蘿
袁州作
家家生計只琴書一郡清風似魯儒山色東南連紫府
水聲西北屬洪都煙霞盡入新詩卷郭邑閑開古畫圖
正是江村春酒熟更聞春鳥勸提壺
題袁州謝秀才所居
主人年少已能詩更有松軒挂夕暉芳草似袍連徑合
白雲如鳥傍簷飛但將竹葉消春恨莫遣楊花上客衣
若有前山好煙雨與君吟到暝鐘歸
謁巫山廟
亂猿啼處訪高唐路入煙霞草木香山色未能忘宋玉
水聲猶似哭㐮王朝朝暮暮陽臺下為雨為雲楚國亡
惆悵廟前無限柳春來空鬭畫眉長
鷓鴣
南禽無侣似相依錦翅雙雙傍馬飛孤竹廟前啼暮雨
汨羅祠(一作江)畔弔殘暉秦人只解歌為曲越女空能畫
作衣懊惱澤家非(一作知)有恨年年長憶鳳城(一作皇)歸(懊惱)
(澤家鷓鴣之音也)
宿蓬船
夜來江雨宿蓬船臥聽淋鈴不忍眠却憶紫微情調逸
阻風中酒過年年
送李秀才歸荆溪
八月中秋月正圓送君吟上木蘭船人言格調勝元度
我愛篇章敵浪僊晩渡去時衝細雨夜灘何處宿寒烟
楚王宫去陽臺近莫倚風流滯少年
洪州送西明寺省上人遊福建
記得初騎竹馬年送師來往御溝邊荆榛已失當時路
槐柳全無舊日煙遠自嵇山遊楚澤又從廬岳去閩川
新春闕下應相見紅杏花中覓酒僊
建昌渡暝吟
月照臨官渡鄉情獨浩然鳥棲彭蠡樹月上建昌船市
散漁翁醉樓深賈客眠隔江何處笛吹斷綠楊煙
歲除對王秀才作
我惜今宵促君愁玉漏頻豈知新歲酒猶作異鄉身雪
向寅前凍花從子後春到明追此會俱是隔年人
酒渴愛江清
酒渴何方療江波一掬清瀉甌如練色潄齒作泉聲味
帶他山雪光含白露精只應千古後長稱伯倫情
和李秀才郊墅早春吟興十韻
暖律變寒光東君景漸長我悲遊海嶠君說住柴桑雪
色隨高嶽冰聲陷古塘草根微吐翠梅朵半含霜酒市
多逋客漁家足夜航匡廬雲傍屋彭蠡浪衝牀綠擺楊
枝嫩紅挑菜甲香鳳皇城已盡鸚鵡賦應狂佇見龍辭
沼寧憂雁失行不應雙劒氣長在斗牛傍
泛鄱陽湖
四顧無邊鳥不飛大波驚隔楚山微紛紛雨外靈均過
瑟瑟雲中帝子歸迸鯉似梭投遠浪小舟如葉傍斜暉
鴟夷去後何人到愛者雖多見者稀
黃藤山下聞猿
黃藤山下駐歸程一夜號猿弔旅情八耳便能生百恨
斷腸何必待三聲穿雲宿處人難見望月啼時兔正明
好笑五陵年少客壯心無事也沾纓
章江作
杜陵歸客正裵回玉笛誰家呌落梅之子棹從天外去
故人書自日邊來楊花慢惹霏霏雨竹葉閑傾滿滿杯
欲問維揚(一作旌揚)舊風月一江紅樹亂猿哀
南遊富陽江中作
南去又南去此行非自期一颿雲作伴千里月相隨浪
跡花應笑衰容鏡每知鄉園不可問禾黍正離離
饒州餘干縣琵琶洲有故韓賓客宣城裴尚書
脩行李侍郎舊居遺址猶存客有過之感舊因
以和吟
琵琶洲近斗牛星鸞鳳曾於此放情已覺地靈因昴降
更聞川媚有珠生一灘紅樹留佳氣萬古清弦續政聲
戟戶盡移天上去里人空說舊簪纓
九江逄盧員外
前年風月宿琴堂大媚僊山近帝鄉别後幾沾新雨露
亂來猶記舊篇章陶潛豈是銅符吏田鳳終為錦帳郎
莫怪相逄倍惆悵九江煙月似瀟湘
南昌晩眺
南昌城郭枕江煙章水悠悠浪拍天芳草綠遮僊尉宅
落霞紅襯賈人船霏霏閣上千山雨嘒嘒雲中萬樹蟬
怪得地多章句客庾家樓在斗牛邊
衢州江上别李秀才
千山紅樹萬山雲把酒相看日又曛一曲離歌兩行淚
更知何地(一作處)再逄君
湘中作
千重煙樹萬重波因便何妨弔汨羅楚地不知秦地亂
南人空怪北人多臣心未肻教遷鼎天道還應欲止戈
否去泰來終可待夜寒休唱飯牛歌
桐廬縣作
錢塘江盡到桐廬水碧山青畫不如白羽鳥飛嚴子瀨
綠蓑人釣季鷹魚潭心倒影時開合谷口閑雲自卷舒
此境只應詞客愛投文空弔木元虛
東陽贈别
繡袍公子出旌旗送我搖鞭入翠微大抵行人難訴酒
就中辭客易沾衣去時此地題橋去歸日何年佩印歸
無限别情言不得回看溪柳恨依依
寄湖州舍弟
半年江上愴離襟把得新詩喜又吟多病似逄秦氏藥
久貧如得顧家金雲煙但有穿楊志塵土多無作吏心
何况别來詞轉麗不愁明代少知音
信州西三十里山名僊人城下有月巖山其狀
秀拔中有山門如滿月之狀余因行役過其下
聊賦是詩
驅車過閩越路出饒陽西僊山翠如畫簇簇生虹蜺羣
峰若侍從衆阜如嬰提巖巒互吞吐嶺岫相追攜中有
月輪滿皎潔如圓珪玉皇恣遊覽到此神應迷嫦娥曳
霞帔引我同攀躋騰騰上天半玉鏡懸飛梯瑶池何悄
悄鸞鶴煙中棲回頭望塵世露下寒凄凄
婺州水館重陽日作
異國逄佳節憑高獨苦吟一杯今日醉(一作酒)萬里故園
心水館紅蘭合山城紫菊深白衣雖不至鷗鳥自相尋
避地越中作
避世移家遠天涯歲已周豈知今夜月還是去年愁露
果珠沈水風螢燭上樓傷心潘騎省華髮不禁秋
撫州江口雨中作
江上閑衝細雨行滿衣風灑綠荷聲金騮掉尾横鞭望
猶指廬陵半日程
信州溪岸夜吟作
夜倚臨溪店懷鄉獨苦吟月當山頂出星倚水湄沈霧
氣漁燈冷鐘聲谷寺深一城人悄悄琪樹宿僊禽
訪潯陽友人不遇
不見安期悔上樓寂寥人對鷺鷥愁蘆花雨急江煙暝
何處潺潺獨棹舟
東林寺再遇僧益大德
見師初事懿皇朝三殿歸來白馬驕上講每教傾國聽
承恩偏得内官饒當時可愛人如畫今日相逄鬢已凋
若向君門逄舊友為傳音信到雲霄
西塞山下作
西塞山前水似籃亂雲如絮滿澄潭孤峰漸映湓城北
片月斜生夢澤南㸑動曉煙烹紫蕨露和香蔕摘黃柑
他年却棹扁舟去終傍蘆花結一菴
齊安郡
彌棹齊安郡孤城百戰殘傍村林有虎帶郭縣無官暮
角梅花怨清江桂影寒黍離緣底事撩我起長歎
夏口行寄婺州諸弟
回頭煙樹各天涯婺女星邊遠寄家盡眼楚波連夢澤
滿衣春雪落江花雙雙得伴爭如雁一一歸巢却羡鵶
誰道我隨張博望悠悠空外泛僊槎
南省伴直(甲寅年自江南到京後作)
文昌二十四僊曹盡倚紅簷種露桃一洞煙霞人迹少
六行槐柳鳥聲高星分夜彩寒侵帳蘭惹春香綠映袍
何事愛留詩客宿滿庭風雨竹蕭騷
鄠杜舊居二首
却到山陽事事非谷雲谿鳥尚相依阮咸貧去田園盡
向秀歸來父老稀秋雨幾家紅稻熟野塘何處錦鱗肥
年年為獻東堂策長是蘆花别釣磯
一徑尋村渡碧溪稻花香澤水千畦雲中寺遠磬難識
竹裏巢深鳥易迷紫菊亂開連井合紅榴初綻拂簷低
歸來滿把如澠酒何用傷時歎鳳兮
寄江南諸弟
萬里逄歸雁鄉書忍淚封吾身不自保爾道各何從性
拙唯多蹇家貧半為慵祗思溪影上臥看玉華峰
投寄舊知
却將顦顇入都門自喜青霄足故人萬里有家留百越
十年無路到三秦摧殘不是當時貎流落空餘舊日貧
多謝青雲好知已莫教歸去重沾巾
癸丑年下第獻新先輩
五更殘月省牆邊絳旆蜺旌卓曉煙千炬火中鶯出谷
一聲鐘後鶴冲天皆乘駿馬先歸(一作爭先)去獨被羸童笑
晩眠對酒暫時情豁爾見花依舊涕澘然未酬闞澤傭
書債猶欠君平賣卜錢何事欲休休不得來年公道似
今年
題汧陽縣馬跑泉李學士别業
水滿寒塘菊滿籬籬邊無限彩禽飛西園夜雨紅櫻熟
南畞清風白稻肥草色自留閒客住泉聲如待主人歸
九霄岐路忙於火肻戀斜陽守釣磯
絳州過夏留獻鄭尚書
朝朝沈醉引金船不覺西風滿樹蟬光景暗消銀燭下
夢魂長寄玉輪邊因循每被時流誚奮發須由國士憐
明月客腸何處斷綠槐風裏獨揚鞭
綏州作
雕陰無樹水難(一作南)流雉堞連雲古帝州帶雨晩駞鳴
遠戍望鄉孤客倚高樓明妃去日花應笑蔡琰歸時鬢
已秋一曲單于暮𤇺起扶蘇城上月如鉤
御定全唐詩卷六百九十八
