欽定四庫全書
御定全唐詩卷六百三十八
張喬
張喬池州人咸通中進士黃巢之亂罷舉隱九華詩二
卷
宴邊將
一曲梁州金石清邊風蕭颯動江城座中有老沙場客
横笛休吹塞上聲
郢州即事
孤城臨遠水千里見寒山白雪無人唱滄洲盡日閑鳥
歸殘燒外帆出斷雲間此地秋風起應隨計吏還
送賓貢金夷吾(一作魚)奉使歸本國
渡海登仙籍還家備漢儀孤舟無岸泊萬里有星隨積
水浮魂夢流年半别離東風未廻日音信杳難期(一作知)
華山
誰將倚天劒削出倚天峰衆水背流急他山相向重樹
黏青靄合崖夾白雲濃一夜盆傾雨前湫起毒龍
滕王閣(一本下有寫望二字)
昔人登覽處遺閣大江隅(一作創來人世殊幾度繞汀蘆)疊浪有時有
閑雲無日無早凉先燕去返照後帆孤未得營歸計菱
歌滿舊湖
寄處士梁燭
賢哉君子風諷(一作誦)與古人同採藥楚雲裏移家湘水
東星霜秋野闊雨雹夜山空早晩相招隱深耕老此中
送許棠下第遊蜀
天下猿多處西南是蜀關馬登青壁瘦人宿(一作度)翠微
閑帶雨逢殘日(一作火)因江見斷山行歌風月好莫老錦
城間
題終南山白鶴觀
上徹鍊丹峰求玄意未窮古壇青草合往事白雲空仙
境日月外帝鄉(一作城)煙霧中人間足煩暑欲去戀松(一作)
(清)風
贈邊將
將軍誇膽氣功在殺人多對酒擎鍾飲臨風拔劒歌翻
師平碎葉掠地取交河應笑孔門客年年羡四科
弔建州李員外
銘旌歸故里猿鳥亦悽然巳葬桐江月空廻建水船客
傳為郡日(一作政)僧說讀書年恐有吟魂在深山古木邊
送許棠及第歸宣州
雅調一生吟誰為晩逹心傍人賀及第獨自却霑襟宴
别喧天樂家歸礙日岑青門許攀送故里接雲林
送龐百篇之任青陽縣尉
都堂公試日詞翰獨超羣品秩台庭與篇章聖主聞鄉
連三楚樹縣對九華雲多少青門客臨岐共羡君
曲江春
尋春與送春多遶曲江濱一片鳬鷖水千秋輦轂塵岸
凉隨衆木波影逐(一作送)遊人自是遊人老年年管吹新
秦原春望
無窮名利塵軒蓋逐年新北闕東堂路千山萬水人雲
離僧榻曙燕遠鳳樓春荏苒文明代難歸釣艇身
遊華山雲際寺(一作遊少華山甘露寺)
少華中峰寺高秋衆景歸地連秦塞起河隔晉山微晩
木蟬相應凉天鴈並飛殷勤記巖石秪恐再來稀
送碁待詔朴球歸新羅
海東誰敵手歸去道應孤闕下傳新勢船中覆舊圖窮
荒廻日月積水載寰區故國多年别桑田復在無
送鄭谷先軰赴汝州辟命
看花興未休巳散曲江遊載筆離秦甸從軍過洛州嵩
雲將雨去汝水背城流應念依門客蒿萊滿徑(一作目)秋
贈敬亭清越上人
海上獨隨緣(一作海畔與窮邊)歸來二十年久閑時得句漸老
不離禪砌木欹臨水窗峰(一作蓬)直倚天猶期向雲裏别
掃石床眠
題(一作遊)靈山寺
樹凉清島寺虛閣敞禪扉四面閑雲入中流獨鳥歸湖
平幽徑近船泊夜燈(一作香)微一宿秋風裏煙波隔擣衣
弔栖白上人
今古遞相送幾時無逝波篇章名不朽寂滅理如何内
殿留真影閑房落貝多從兹高塔寺惆悵懶經過
北山書事
黃河一曲山天半鎻重關聖日雄藩静秋風老將閑車
輿穿(一作寄)谷口市井響雲間大野無飛鳥元戎校獵還
長安書事
出送鄉人盡滄洲未得還秋風五陵樹晴日六街山有
景終年住無機是處閑何當向雲外免老别離間
送鄭侍御赴汴州辟命
官從諫署清暫去佐戎旌朝客多相戀(一作送)吟僧欲伴
行河冰天際白嶽雪眼前明即見東風起梁園聽早鶯
弔造微上人
至人隨化往遺路自堪傷白塔收真骨青山閉影堂鐘
殘含細韻煙(一作印)滅有餘香松上齋烏在遲遲立夕陽
經隱巖舊居(一作懷舊遊)
夜久村落静徘徊楊柳津青山猶有路明月巳無人夢
寐空(一作生)前事星霜倦此身嘗期結茅處來往躡遺塵
再題敬亭清越上人山房
重來訪惠休巳是十年遊向水千松老空山一磬秋石
窗清吹入河漢夜光流久别多新作長吟洗俗愁
浮汴東歸
日暖泗濱西無窮岸草齊薄煙衰草樹微月迥城雞水
近滄浪急山隨綠野低羞將舊名姓還向舊遊題
雨中宿僧院
千燈有宿因長老許相親夜永樓臺雨更深江海人勞
生無了日妄念起微塵不是真如理何門静此身
江行至沙浦
煙霞接杳冥旅泊寄廻汀夜雨雷電歇春江蛟蜃腥城
侵潮影白嶠截鳥行青徧欲探泉石南須過洞庭
送友人歸江南
辛勤同失意迢遰獨還家落日江邊笛殘春島上花親
安誠可喜道在亦何嗟誰伴高吟處晴天望九華
劉補闕自九華山拜官因以寄獻
冥鴻久不羣徵拜動天文地主迎過郡山僧送出雲登
車殘月在宿館亂流分若更思林下還須共致君
岳陽即事
遠色岳陽樓湘帆數片愁竹風山上路沙月水中洲力
學桑田廢思歸鬢髮秋功名如不立豈易狎汀鷗
題興善寺僧道深院
江峰峰頂人受法老西秦法本無前業禪非為後身院
栽他國樹堂展祖師真甚願依宗旨求閑未有因
送龍門令劉滄
去宰龍門縣應思變化年還將魯儒政又與晉人傳峭
壁開中古長河落半天幾鄉因勸勉耕稼滿雲煙
送友人往(一作歸)宜春(一作江南)
落花兼柳絮無處不紛紛遠道空歸去流鶯獨自聞野
橋喧磑水山郭入樓雲故里南陵(一作陔)曲秋期更送君
書邊事
調角斷清秋征人倚戍樓春風對青塜白日落梁州大
漢(一作漢)無兵阻窮邊有客遊蕃情似(一作如)此水長願向
南流
送僧雅覺歸東海(一作海東)
山川心地内一念即千重老别關中寺禪(一作秋)歸海外
峰鳥行來有路帆影去無蹤幾夜波濤息先聞本國鐘
和薛監察題興善寺古松(薛一作崔)
種在法王城前朝古寺名瘦根盤地遠香吹入雲清鶴
動池臺影僧禪雨雪聲看來人旋老因此歎浮生
聽琴
清月轉瑶軫弄中湘水寒能令坐來客不語自相看静
恐鬼神出急疑風雨殘幾時歸嶺嶠更過洞庭彈
送友人遊蜀
此心知者稀欲别倍相依無食擬同去有家還未歸巴
山開國遠劒道入天微必恐臨卭客疑君學賦非
聞仰山禪師往曹溪因贈
曹溪松下路猨鳥重相親四海求玄理千峰遶定身異
花天上墮靈草雪中春自惜經行處焚香禮舊真
藍溪夜坐
藍水警塵夢夜吟開草堂月臨山靄薄松滴露花香詩
外真風遠人間静興長明朝訪禪侣更上翠微房
題鄭侍御藍田别業
秋山清若水吟客静於僧小徑通商嶺高窗見杜陵雲
霞朝入鏡猨鳥夜窺燈許作前峰侣終來寄上層
送友人進士許棠(一本無進士二字)
離鄉積歲年歸路遠依然夜火山頭市春江樹杪船干
戈愁鬢改瘴癘喜家(一作身)全何處營甘旨潮(一作波)濤浸
薄田
秘省伴直
喬枝聚暝禽疊閣鎻遥岑待月當秋直看書廢夜吟殘
薪留火細古井下(一作汲)瓶深縱欲抄前史貧難遂此心
宿昭應
夜憶開元寺凄凉里巷間薄煙通魏闕明月照驪山半
壁空宫閉連天白道閑清晨更回首獨向灞陵還
送陸處士
樽前放浩歌便起(一作處)泛煙波舟楫故人少江湖明月
多孤峰經宿上僻寺共雲過若向仙巖住還應著薜蘿
送韓處士歸少室山
江外歷千岑還歸少室吟地閒緱嶺月窗迥洛城砧石
竇垂寒(一作新)乳松枝長别琴他年瀑泉下亦擬置家林
贈初上人
竹色覆禪棲幽禽遶院啼空門無去住行客自東西井
氣春來歇庭枝雪後低相看念山水盡日話曹溪
送新羅僧
東來此學禪多病念佛緣把錫離巖寺收經上海船落
(一作捲)帆敲石火宿島汲瓶泉永向扶桑老知無再少年
題山僧院
谿路曾來日年多與舊同地寒松影裏僧老磬聲中遠
水清風落閒雲别院通心源若無礙何必更論空
書梅福殿壁二首
梅真從羽化萬古是須臾此地名空在西山雲亦孤井
痕平野水壇級上春蕪縱有雙飛鶴年多松巳枯
一自白雲去千秋壇月明我來思往事誰更得長生雅
韻磬鐘遠真風樓殿清今來為尉者天下有仙名
荆楚道中
前程曾未到岐路擬何(一本作巳奚)為返照行人急荒郊去
鳥遲春宵多旅夢夏閏遠秋期處處牽愁緒無窮是柳
絲
送南陵尉李頻
重作東南尉生涯尚似僧客程淮館月鄉思海船燈晩
霧看春轂晴天見朗陵不應三考足先授詔書徵
將歸江淮書(一作冬歸有感)
東風搖衆木即有看花期紫陌頻來日滄洲獨去時郡
因兵役苦家為海翻移未老多如此那堪鬢不衰
㳂漢東歸
北去窮秦塞南歸遶漢川深山逢古跡遠道見新年絶
壁雲銜寺空江雪灑船縈廻還此景多坐夜燈(一作煙)前
送蜀客
劒閣緣空去西南轉(一作過第)幾州丹宵行客語明月杜鵑
愁露帶山花落雲隨野水流相如曾醉地莫滯少年遊
塞上(一作塞下曲)
勒兵遼水邊風急卷旌旃絶塞寒(一作陰)無樹(一作草)平沙
勢盡(一作去藎)天雪晴廻探騎月落控鳴弦永定山河誓南
歸改漢年(一作下營看斗建傳號信狼煙聖代垂青史當書破虜年)
送友人歸袁州
袁江猨鳥清曾向此中行才子登科去諸侯掃榻迎山
藏明月浦樹遶白雲城遠想安親後秋風夢不驚
贈别李山人
分(一作未)合老西秦年年夢白蘋曾為洞庭客還送洞庭
人語别惜殘夜思歸愁見春遥知泊舟處沙月自相親
(一作滄浪濯纓處應念滿衣塵)
思宜春寄友人
勝遊雖隔年魂夢亦依然瀑水喧秋思孤燈動夜船斷
虹全嶺雨斜月半溪煙舊日吟詩侣何人更不眠
江行夜雨
江風木落天遊子感流年萬里波連蜀三更雨到船夢
殘燈影外愁積葦叢邊不及樵漁客全家住島田(一作不是)
(貪名利家無負郭田)
贈仰山大師
仰山因久住天下仰山名井邑身雖到林泉性本清野
(一作嶺)雲居(一作看)處盡江月定中(一作時)明髣髴曾相識今
來隔幾生
江南逢洛下友人
洛下吟詩侣南遊只有君波濤歸路見蟋蟀在船聞曉
月江城出晴霞島樹分無窮懷古意豈獨遶湘雲
東湖贈僧子蘭(一作題蘭上人)
名利了無時何人暫訪師道情閒外見心地語來知竹
落穿窗(一作忽穿)葉松寒蔭井枝匡山許同社願卜挂帆期
隐巖陪鄭少師夜坐
幸喜陪騶馭頻來向此宵硯磨清澗石厨㸑白雲樵竹
外村煙細燈中禁漏遥衣冠與文理静語(一作話)對前朝
送三傳赴長城尉(一作送前輩讀三傳任長城尉)
登科精魯史為尉及良時高論窮諸國長才併幾司地
傾流水疾山疊過雲遲暇日琴書畔何人對手棋
送李道士歸南嶽
千峰隔湘水迢遰挂帆歸掃月眠蒼壁和雲著褐衣洞
虛懸溜滴徑狹長松圍只恐相尋日人間舊識稀
延福里秋懷
終年九陌行要路跡皆生苦學猶難至甘貧豈有成病
攜秋卷重閑著暑衣輕一别林泉久中宵御水聲
題玄哲禪師影堂
吾師視化身一念即遺塵巖谷藏虛塔江湖散學人雲
迷禪處石院掩寫來真寂寞焚香後閑階細草生
登慈恩寺塔
窗戶幾(一作響)層風清凉碧落中世人來往别煙景古今
同列岫横秦斷長河極塞空斜陽越鄉思天末見歸鴻
送友人東歸
遠涉期秋卷將行不廢吟故鄉芳草路來往别離心挂
席春風盡開齋夏景深子規誰共聽江月上清岑
送僧鸞歸蜀寧親
歌詩精外學天子是知音坐夏宫鐘近寧親劒閣深高
名徹西國舊跡寄東林自此棲禪者因師滿蜀吟
送人歸江南
貧歸無定程水宿與山行未有安親計難為去國情島
煙孤寺磬江月遠船箏思苦秋廻日多應吟更清
將離江上作
白衣歸樹下青草戀江邊三楚足深隱五陵多少年寂
寥聞蜀魄清絶怨湘弦岐路在何處西行心渺然
别李參軍
王孫遊不遇况我五湖人野店難投宿漁家獨問津嶺
分中夜月江隔兩鄉春静想青雲路還應寄此身
送睦州張參軍
重禄輕身日清資近故鄉因知送君後轉自惜年芳遠
水分林影層峰起鳥行扁舟此中去溪月有餘光
贈棋僧侣
機謀時未有多向奕棋銷巳與山僧敵無令海客饒静
驅雲陣起(一作出)疎點鴈行遥夜雨如相憶松窗更見招
題湖上友人居
豈得戀樵漁全家湖畔居遠無潮客信閑寄嶽僧書野
白梅繁後山明雨散初逍遥向雲水莫與宦情疎
送友人歸宣州
失計復離愁君歸我獨遊亂花藏道發春水遶鄉流暝
火叢橋市晴山疊郡樓無為謝公戀吟過曉(一作晩)蟬秋
題古觀
急景遰衰老此經誰養真松留千載鶴碑隔六朝人洞
水流花早壺天閉雪春其如為名利歸踏五陵塵
送友人及第歸江南
豈易及歸榮辛勤致此名登車思往事廻首勉諸生路
遶山光曉(一作曙)帆通海氣清秋期却閑坐林下聽江聲
送朴充侍御歸海東
天涯離二紀闕下歴三朝漲海雖然闊歸帆不覺遥驚
波時失侣舉火夜相招來往尋遺事秦皇有斷橋
弔前水部賈員外
籠中江海禽日夕有歸心魏闕長謠久吳山獨往深别
時羣木落終處亂猨吟李白墳前路溪僧送入林
題(一作移)小松
松子落何年纖枝長水邊斸開深(一作新)澗雪移出遠林
煙帶月棲幽鳥兼花灌冷泉微風動清韻閑聽罷琴眠
寄中岳顓頊先生
先生顓頊後得道自何人松柏卑於壽兒孫老却身夜
窗峰頂曙寒澗洞中春戀此逍遥境雲間不可親
送沈先輩尉昭應
餘才不廢詩佐邑喜閑司丹陛終須去青山未可期葉
凋温谷晩雲出古宫遲若草東封疏君王到有時
送友人遊湖南
所投非舊知亦似有前期路向長江上帆揚細雨時春
生南嶽早日轉大荒遲盡採瀟湘句重來會近期
江上送友人南遊
何處積鄉愁天涯聚亂流岸長羣岫晩湖闊片帆秋買
酒過漁舍分燈與釣舟瀟湘見來鴈應念獨邊遊
江南别友人
勞生故白頭頭白未應休闕下難孤立天涯尚旅遊聽
猨吟島寺待月上江樓醉别醒惆悵雲帆滿亂流
商山道中
春去計秋期長安在夢思多逢山好處少值客行時雲
起爭峰勢花交隱澗枝停驂一惆悵應秪嶺猨知
吳江旅次
行人愁落日去鳥倦遥林曠野鳴流水空山響暮砧旅
途歸計晩鄉樹别年深寂寞逢村酒漁家一醉吟
寄南中友人
相夢如相見相思去後頻舊時行處斷華髮别來新浪
動三湘月煙藏五嶺春又無歸北客書札寄何人
寄績溪陳明府
古邑猨聲裏空城只半存岸移無舊路沙漲别成村鼓
角喧京口江山盡汝濆六朝興廢地行子一銷魂
試月中桂
與月轉洪濛扶疎萬古同根非生下土葉不墜秋風每
以(一作向)圓時足還隨缺處空影高羣木外香滿一輪中
未種丹霄日應虛玉(一作白)兔宫何當因(一作如何當)羽化細
得問玄(一作神)功
遊歙州興唐寺
山橋通絶境到此憶天台竹裏尋幽徑雲邊上古臺鳥
歸殘照出鐘斷細泉來為愛澄溪月因成隔宿廻
題詮律師院
院凉松雨聲相對有山情未許谿邊老猶(一作還)思嶽頂
行紗燈留火細石井灌瓶清欲問吾師外何人得此生
金山寺空上人院
巳老金山頂無心上石橋講移三楚遍梵譯五天遥板
閣禪秋月銅瓶汲夜潮自暫昏醉客未坐亦通宵
題廣信寺
亭北敞靈溪林梢與檻齊野雲來影遠沙鳥去行低晩
渡明村火晴山響郡鼙思鄉值搖落賴不有猨啼
御定全唐詩卷六百三十八
