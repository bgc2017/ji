欽定四庫全書
御定全唐詩卷六百五十七
羅隱
錢尚父生日
大昴分光降斗牛興唐宗社作諸侯伊䕫事業扶千載
韓白機謀冠九州貴盛上持龍節鉞延長應續鶴春秋
錦衣玉食將何報(一作補)更俟莊椿一舉頭
寄前戸部陸郎中
出馴桑雉入朝簪蕭灑清名映士林近日篇章欺(一作期)
白雪早年詞賦得黃金桂堂縱道探龍頷蘭省何曾駐
鶴心離亂事多人不會酒濃花暖且閑吟
登瓦棺寺閣
下盤空跡上雲浮偶逐僧行步步愁暫憩已知須用意
漸來爭忍不回頭煙中(一作鐘)樹老重江晩鐸外風輕四
境秋嬾指臺城更東望鵲飛龍鬭盡荒丘
九華山費徵君所居
草堂何處試徘徊見說遺蹤向此開蟾桂自歸(一作啼)三
徑後鶴書曾降九天來白雲事跡依前在青𤨏光陰竟
不迴盡夕為君思曩日(一作昔)野泉嗚咽路莓苔
途中寄懷
不知何處是前程合眼騰騰信馬行兩鬢已衰時未遇
(一作與)數峰雖在病相攖塵埃鞏洛虚光景詩酒江湖漫
姓名試哭軍門看誰問舊來還似禰先生
京口見李侍郎
傞傞江柳欲矜春鐵甕城邊見故人屈指不堪言甲子
披風常記是庚申别來且喜身俱健亂後休悲業盡貧
還有杖頭沽酒物待尋山寺話逡廵
秋日酬張特玄
病寄南徐兩度秋故人依約亦揚州偶因鴈足思閒事
擬棹孤舟訪舊遊風急幾聞江上笛月高誰共酒家樓
平生意氣消磨盡甘露軒前看水流
登高詠菊盡(一作李山甫詩)
籬畔霜前偶得存苦教遲晩避蘭蓀能銷造化幾多力
不受陽和一點恩生處豈容依玉砌要時還許上金樽
陶公沒後無知已露滴幽叢見淚㾗
登夏州城樓
寒聲獵獵戌旗風獨倚危樓悵望中萬里山河(一作川)唐
土地千年魂魄晉英雄離心不忍聽邊馬往事應須問
塞鴻好脫儒冠從校尉一枝長戟六鈞弓
水邊偶題
野水無情去不(一作早)回水邊花好為誰開只知事逐眼
前去(一作過)不覺老從頭上來窮似丘軻休歎息逹如周
召亦塵埃思量此理何人會蒙邑先生最有才
故洛陽公鎮大梁時隱得遊門下今之經歴事
往人非聊抒所懷以傷以謝
孤舟欲泊思何窮曾憶西來值雪中珠履少年初滿座
白衣遊子也從公狂抛賦筆琉璃冷醉倚歌筵瑇瑁紅
今日斯文向誰說淚碑棠樹兩成空
杜陵秋思
南望商於北帝都兩堪棲託兩無圖只聞斥逐張公子
不覺悲同楚大夫巖畔早凉生紫桂井邊疎影落高梧
一杯淥酒他年憶瀝向清波寄五湖
隱嘗在江陵忝故中令白公叨蒙知遇今復重
過渚宫感事悲身遂成長句
往歲酇侯鎮渚宫曾將清律暖孤蓬才憐曼倩三冬後
藝許由基一箭中言重不能輕薄命地寒終是泣春風
鳳凰池涸(一作也合)台星拆迴首岐山憶至公
夜泊毘陵無錫縣有寄
草蟲幽咽樹(一作露)初團獨繫孤舟夜已闌濁浪勢奔吳
苑急疎鐘聲徹惠山寒愁催鬢髮凋何易貧戀家鄉别
漸難他日親朋應大笑始知書劔是無端
桃花(一作杏花)
暖觸衣襟漠漠香間梅遮柳不勝芳數枝豔拂文君酒
半里紅欹宋玉墻盡日無人疑悵望有時經雨乍(一作更)
凄凉舊山山下還如此廻首東風一斷腸
籌筆驛
抛擲南陽(一作鄉)為主憂北征東討盡良籌時來天地皆
同力運去英雄不自由千里山河輕孺子兩朝冠劒恨
譙周唯餘巖下多情水猶解年年傍驛流
重過隨州故兵部李侍郎恩知因抒長句(一本隨州)
(下有憶字)
莊周高論伯牙琴閑夜思量淚滿襟四海共誰言近事
九原從此負初心鷗翻漢浦風波急鴈下鄖溪霧雨深
慙媿蒼生還有意解歌襦袴至如今
商於驛樓東望有感
山川去接漢江東曾伴隋侯醉此中歌繞夜梁珠宛轉
舞嬌春席雪朦朧棠遺善政陰猶在薤送哀聲事已空
惆悵知音竟難得兩行清淚白楊風
寄南城韋逸人
杜甫詩中韋曲花至今無頼尚(一作向)豪(一作家)家美人曉
折露沾袖公子醉時香滿車萬里丹青傳不得二年風
雨恨無涯羡他南澗高眠客春去春來任物華
梅花
吳王醉處十餘里照野拂衣今正繁經雨不隨山烏散
倚風疑(一作如)共路人言愁憐粉豔飄歌席靜愛寒香撲
酒罇欲寄所思無好信為人(一作君)惆悵又黃昏
淮南高駢所造迎仙樓
鸞音鶴信杳難迴鳳駕龍車早晩來仙境是誰知處所
人間空自造樓臺雲侵朱檻應難到蟲(一作塵)網閑窗永
不開子細思量成底事露凝風擺作塵埃
和禪月大師見贈
高僧惠我七言詩頓豁塵心展白眉秀似谷中花媚日
清如潭底月圓時應觀法界蓮千葉肯折人間桂一枝
漂蕩秦吳十餘載因循猶恨識師遲
謁文宣王廟
晩來乘興謁先師松柏淒淒人不知九仞蕭牆堆瓦礫
三間茅殿走狐狸雨淋狀似悲麟泣露滳還同歎鳳悲
儻使小儒名稍(一作粗)立豈教吾道受栖遲
代文宣王答
三教之中儒最尊止戈為武武尊文吾今尚自披蓑笠
你等何須讀典墳釋氏寶樓侵碧漢道家宫殿拂青雲
若教顔閔英靈在終不羞他李老君
重送朗(一作閬)州張員外
朱輪此去正春風且駐青雲(一作門一作驄)聽斷蓬一榻早年
容孺子雙旌今日别文翁誠知汲(一作與)善心長在爭柰
干時跡轉窮酬德酬恩兩無路謾勞惆悵鳳城東
廣陵秋夜讀進士常修三篇因題
入蜀歸吳三首詩藏於笥篋重於師劒關夜讀相如聽
瓜步秋吟煬帝悲景物也知輸健筆時情誰不許高枝
明年二月春風裏江島閑人慰所思
逼試投所知(一作思)
桃在仙翁舊苑傍暖煙輕靄撲人香十年此地頻偷眼
二月春風最斷腸曾恨夢中無好事也知囊裏有仙方
尋思仙骨終難得始與回頭問玉皇
漢江上作
漢江波浪淥於苔每到江邊病眼開半雨半風終日恨
無名無跡幾時迴雲生岸谷秋陰合樹接帆檣晩思來
對此空慚聖明代忍教纓上有塵埃
秋夜寄進士顧榮
秋河耿耿夜沈沈往事三更盡到心多病謾勞窺聖代
薄才終是費知音家山夢後帆千尺塵土搔來髮一簪
空羡良朋盡高價可憐東箭與南金
寄渭北徐從事
暖雲慵墮柳垂條驄馬徐郎過渭橋官秩舊參荀祕監
罇罍今伴霍嫖姚科隨鵠箭頻曾中禮向侯弓以重招
莫恨東風促行李不多時節却歸朝
徐宼南逼感事獻江南知已次韻
酒闌離思浩無窮西望維揚憶數(一作次)公萬里飄零身
未了一家知奬意曾同雲横(一作遮)晉國塵應暗路轉吳
江信不通今日便成盧子諒滿襟珠淚墮霜風
寄三衢孫員外
小敷文伯見何時南望三衢渴復飢天子未能崇典誥
諸生徒欲戀旌旗風高綠野苗千頃露冷平樓酒滿巵
盡是數旬陪奉處使君爭肯不相思
淮南送盧端公歸臺
鳳鸞勢逸九霄寬北去南來任羽翰朱紱兩參(一作驂)王
儉府繡衣三領杜林官道從上(一作澤)國曾匡濟才向牢
盆始重難應笑張綱謾生事埋輪不得在長安
煬帝陵
入郭登橋出郭船紅樓日日柳年年君王忍把平陳業
只博(一作換)雷塘數畝田
馬嵬坡
佛屋前頭野草春貴妃輕(一作香)骨此為塵從來絶色知
難得不破(一作得)中原未是人
柳
灞岸晴來送别頻相偎相倚不勝春自家飛絮猶無定
爭解垂絲絆路人(一作爭把長條絆得人)
隋堤柳
夾路(一作岸)依依千(一作十)里遥路人回首認隋朝春風未
借(一作惜)宣華意猶費工夫長綠條
孟浩然墓
數步荒榛(一作村)接舊蹊寒江(一作郊)漠漠草(一作雨)淒淒(一作)
(萋萋)鹿門黃土無多少恰到書(一作先)生塜便低
秦紀
長策東鞭及海隅黿鼉奔走鬼神趨憐君未到沙丘日
肯信人間有死無
仙掌
掌前流水駐無塵(一作痕一作日)掌下軒車日日新謾向山頭
高舉手何曾招得路行人
御定全唐詩卷六百五十七
