欽定四庫全書
御定全唐詩卷五百四十八
薛逢
薛逢字陶臣蒲州河東人會昌初擢進士第授為萬年
尉直弘文館歴侍御史尚書郎出為巴州刺史復斥蓬
州尋以太常少卿召還歴給事中遷祕書監卒集十卷
今編詩一卷
鑷白曲
去年鑷白鬢鏡裏猶堪認年少今年鑷白髮(一作髭)兩眼
昏昏手戰跳滿酌濃酹假顔色顔色不揚翻自笑少年
曾讀古人書本期獨善安有餘雖盖長安一片瓦未遑
卒歲容寧居前年依亞成都府月請俸緍六十五妻兒
骨肉愁欲来偏梁閣道歸得否長安六月塵亘天池塘
鼎沸林欲燃合家慟哭出門送獨驅匹馬陵山巔到官
只是推誠信終日兢兢幸無恡丞相知憐為小心忽然
奏佩專城印專城俸入一倍多况兼職祿霜峩峩山妻
稚女悉迎到時列綠罇酣酒歌醉來便向罇前倒風月
滿頭絲皓皓雖然减得闔門憂又加去國五年老五年
老知奈何來日少去日多金鎚鎚碎黃金鑷更唱罇前
老去歌
君不見
君不見馬侍中氣吞河朔稱英雄君不見韋太尉二十
年前鎮蜀地一朝冥漠歸下泉功業聲名兩憔悴奉誠
園裏蒿棘生長興街南沙路平當時帶礪在何處今日
子孫無地畊或聞羈旅甘常調簿尉文参各天表清明
縱便天使來一把紙錢風樹杪碑文半缺碑堂摧祁連
塚象狐兔開野花似雪落何處棠棃樹下香風来馬侍
中韋太尉盛去衰來片時事人生倏忽一夢中何必深
深固權位
老去也
惆悵人生不滿百一事無成頭雪白迴看幼累與老妻
俱是途中遠行客匣中舊鏡照膽明昔曾見我髭未生
朝巾暮櫛不自省老皮皴皺文縱横合掌髻子蒜許大
此日方知非是我暗數七旬能幾何不覺中腸熱如火
老去也爭奈何敲酒盞唱短歌短歌未竟日已沒月映
西南庭樹柯
追昔行
朝光如飛猶尚可暮更如箭不容卧犍為穿城更漏頻
一一皆從枕邊過一夕凡幾更一更凡幾聲青春枉向
鏡中老白髮虚從愁裏生曾窺帝里東鄰女自比桃花
鏡中許一朝嫁得征戍兒荷戈千里防秋去去時只作
旦暮期别後生死俱不知風驚粉色入蟬鬢愁送鏡花
潛墮枝前年因出長安陌見一女人頭雪白日中扶杖
憩樹隂髣髴形容認相識向予吁嗟還獨語曾與君家
鄰舍住當時妾嫁與征人幾向牆頭誚夫主花開葉落
何推遷屈指數當三十年眉頭薤葉同枮葉琴上朱絃
成斷絃嫁時寶鏡依然在鵲影菱花滿光彩夢裏長嗟
離别多愁中不覺顔容改歎息人生能幾何喜君顔貌
未蹉跎因君下馬重相顧請奏青門腸斷歌
醉春風
去年春似今年春依舊野花愁殺人犍為縣裏古城上
開是好花飛是塵戲蝶狂蜂相往返一枝花上聲千萬
時節先從暖處開北枝未發南枝晩江城太守鬚髯蒼
忽然置酒開華堂歌兒舞女亦隨後暫醉始知天地長
頃年曾作東周掾同舍尋春屢開宴斗門亭上柳如絲
洛水橋邊月如練洛陽風俗不禁街騎馬夜歸香滿懷
坐客争吟雲碧句美人醉贈珊瑚釵日往月來何草草
今年又校三年老槽中駿馬不能騎惆悵落花開滿道
為報時人知不知看花對酒定無疑君看野外孤墳下
石羊石馬是誰家
鄰相反行
東家有兒年十五只向田園獨辛苦夜開溝水遶稻田
曉叱耕牛墾塉土西家有兒纔弱齡儀容清峭雲鶴形
涉書獵史無早暮坐期朱紫如拾青東家西家兩相誚
西兒笑東東又笑西云養志與榮名彼此相非不同調
東家自云雖苦辛躬耕早暮及所(一作得及)親男舂女㸑二
十載堂上未為衰老人朝機暮織還充體餘者到兄還
及弟春秋伏臘長在家不許妻奴暫違禮爾今二十方
讀書十年取第三十餘往來途路長離别幾人便得昇
公車縦令得官(一作貴)身須老銜恤終天向誰道百年骨
肉歸下泉萬里枌榆長秋草我今躬耕奉所天耘鋤刈
穫當少年面上笑添今日喜肩頭薪續厨中煙縱使此
身頭雪白又有(一作見)兒孫還稼穡家藏一卷古孝經世
世相傳皆得力為報西家知不知何須謾笑東家兒生
前不得供甘滑殁後揚名徒爾為
靈臺家兄古鏡歌
一尺圓潭深黑色篆文如絲人不識耕夫云住赫連城
赫連城下親耕得鏡上磨瑩一月餘日中漸見菱花舒
金膏洗拭鉎(音生)澀盡黑雲吐出新蟾蜍人言此是千年
物百鬼聞之形暗慄玉匣曾經龍照來豈宜更鑒農夫
質有時霹靂半夜驚窗中飛電如晦明盤龍鱗脹玉匣
溢牙爪觸風時有聲耕夫不觧珍靈異翻懼赫連神作
祟十千賣與靈臺兄百丈靈湫坐中至溢匣水色如玉
傾兒童不敢窺泓澄寒光照人近不得坐愁雷電湫中
生吾兄吾兄須愛惜將来慎勿虛抛擲興雲致雨會有
時莫遣紅妝穢靈跡
觀競渡(一作劉禹錫詩一作張建封詩)
三月三日天清明楊花繞江啼曉鶯使君未出郡齋内
江上已聞齊和聲使君出時皆有引馬前已被紅旗陣
兩岸羅衣破鼻香銀釵照日如霜刃鼓聲三下紅旗開
兩龍躍出浮水來擢影幹波飛萬劒鼓聲劈浪鳴千雷
雷聲衝急波相近兩龍望標目如瞬江上人呼霹靂聲
竿頭綵挂虹霓暈前船搶水已得標後船失勢空揮橈
瘡眉血首争不定輸岸一朋心似燒只將標示輸嬴賞
兩岸十舟五來往須臾戲罷各東西竟脫文身請書上
吾今細觀競渡兒何殊當路權相持不思得所各休去
會到摧舟折楫時
酬牛秀才登樓見示
旅館再經秋心煩嬾上樓年光同過隙人事且隨流骨
肉憑書問鄉關託夢遊所嗟山郡酒傾盡只添憂
夏夜宴明月湖
夏夜宴南湖琴觴興不孤月搖天上桂星泛浦中珠助
照螢隨舫添盤筍迸厨聖朝思静默堪守谷中愚
大水
暴雨逐(一作隨)驚雷從風忽驟來浪驅三島至江拆二儀
開勢恐圓樞折聲疑厚軸摧冥心問元化天眼幾時回
席上酬東川嚴中丞叙舊見贈
昔記披雲日今逾二十年聲名俱是夢恩舊半歸泉朱
紱慙衰齒紅妝惨别筵離歌正凄切休更促危絃
禁火
日日冒煙塵忽忽禁火辰塞榆關水濕邊草賊迴春歲
月傷風邁瘡痍念苦辛沙中看白骨腸斷故鄉人
詠柳
弱植驚風急自傷暮來翻遣思悠揚曾飄紫(一作綺)陌隨
高下敢拂朱門競短長縈砌乍飛還乍舞撲池如雪又
如霜莫令岐路頻攀折漸擬垂(一作清)隂到畫堂
宫詞
十二樓中盡暁妝望仙樓上望君王鎖銜金獸連環冷
水滴銅龍晝漏長雲髻罷梳還對鏡羅衣欲换更添香
遥窺正殿簾開處袍袴宫人掃御牀
長安春日
窮途日日困泥沙上苑年年好物華荆棘不當車馬道
管絃長奏綺羅家王孫草上悠揚蝶少女風前爛漫花
嬾出任從遊子笑入門還是舊生涯
韋夀博書齋(一作温庭筠詩)
玄晏先生已白頭不隨鵷鷺狎羣鷗元卿謝免開三逕
平仲朝歸卧一裘醉後獨知殷甲子病來猶作晉春秋
塵纓未濯今如此野水無情處處流
潼關河亭
重岡如抱嶽如蹲屈曲(一作氣蹙)秦川勢自尊天地併功開
帝宅山河相凑束龍門櫓聲嘔軋中流渡柳色微茫遠
岸村滿眼波濤終古事年來惆悵與誰論
送衢州崔員外
笑分銅虎别京師嶺下山川想到時紅樹暗藏殷浩宅
綠蘿深覆偃王祠風茅向暖抽書帶露竹迎風舞釣絲
休指巖西數歸日知君已負白雲期
開元後樂
莫奏開元舊樂章樂中歌(一作高)曲斷人腸邠王玉笛三
更咽虢國金車十里香一自犬戎生薊北便從征戰老
汾陽中原駿馬搜求盡沙苑年來草又芳
漢武宫辭
漢武(一作武帝)清齋夜築壇自斟明水醮仙官殿前玉(一作童)
女移香案雲(一作庭)際金人捧露盤絳節幾(一作有)時還入
夢碧桃何處(一作事)更驂鸞茂陵煙雨埋弓(一作冠)劒石馬
無聲蔓草寒
潼關驛亭
河上關門日日開古今名利旋堪哀終軍壯節埋黃土
楊震豐碑翳綠苔寸祿應知霑有分一官常懼處非才
猶驚往歲同袍者尚逐江東計吏來
五峯隐者
煙霞壁立水溶溶路轉崖回旦暮中鸂鶒畏人沈澗月
山羊投石挂巖松高齋既許陪雲宿晚稻何妨為客舂
今日見君嘉遯處悔將名利役疎慵
上吏部崔相公
龍門曾共戰驚瀾雷電浮雲出濬湍紫府有名同羽化
碧霄無路(一作伴)却泥蟠公車未結王生襪客路虛彈貢
禹冠今日鑪錘任真宰暫回風水不應難
送劉郎中牧杭州
一州横制浙江灣臺榭參差積翠間樓下潮回滄海浪
枕邊(一作前)雲起剡溪山吳江水色連隄闊越俗舂聲隔
岸還聖代牧人無遠近好將能事濟清閒
貧女吟
殘妝滿面淚闌干幾許幽情欲話難雲髻嬾梳愁拆鳳
翠蛾羞照恐驚鸞南鄰送女初鳴珮北里迎妻已夢蘭
惟有深閨顦顇質年年長凭繡牀看
夜宴觀妓
燈火熒煌醉客豪捲簾羅綺豔仙桃纖腰怕束金蟬斷
鬢(一作鬒)髮宜簪白燕高愁傍翠蛾深八字笑回丹臉利
雙刀無因得薦陽臺夢願拂餘香到緼袍
送西川杜司空赴鎮
黑眉玄髮尚依然紫綬金章五十年三入鳳池操國柄
八分龍節付兵權東周城闕中天外西蜀樓臺落日邊
莫遣洪罏曠真宰九流人物待陶甄
長安夜雨
滯雨通宵又徹明百憂如草雨中生心關桂玉天難暁
運落風波夢亦驚壓樹早鴉飛不散到窗寒鼓濕無聲
當年志氣俱消盡白髮新添四五莖
獵騎
兵印長封入衛稀碧空雲盡早霜微滻川桑落鵰初下
渭曲禾收兔正肥陌上管絃清似語草頭弓馬疾如飛
豈知萬里黃雲戍血迸金瘡卧鐵衣
金城宫
憶昔明皇初御天玉輿頻此駐神仙龍盤藻井噴紅豔
獸坐金牀吐碧煙雲外笙歌岐薛醉月中臺榭后妃眠
自從戎馬生河雒深鎖蓬萊一百年
驚秋
霜竹風蟬昨夜秋百年心事付東流明霜義分成虛話
(一作語)阜俗文章惜暗投長笑李斯稱溷鼠每多莊叟喻
犧牛五湖煙水盈歸夢蘆荻花中一釣舟
六街塵
六街塵起鼓鼕鼕馬足車輪在處通百役並驅衣食内
四民長走路岐中年光與物隨流水世事如花落曉風
名利到身無了日不知今古旋成空
悼古
細推今古事堪愁貴賤同歸土一丘漢武玉堂人豈在
石家金谷水空流光隂自旦還將暮草木從春又到秋
閒事與時俱不了且將身暫醉鄉遊
九華觀廢月池(一作題昭華公主廢池館)
曾發簫聲水檻前夜蟾寒沼雨嬋娟微波有恨終歸海
明月無情却上天白鳥帶將林(一作簾)外雪綠荷(一作蘋)枯
盡渚中蓮榮(一作浮)華不肯人間(一作向莊周)住須讀莊生第
一(一作南華齊物)篇
社日遊開元觀(時當水荒之後)
松栢當軒蔓桂籬古壇衰草暮風吹荒凉院宇無人到
寂寞煙霞只自知浪漬法堂餘像設水存虚殿半科儀
因求天寶年中夢故事分明載折碑
九日曲池遊眺
陌上秋風動酒旗江頭絲竹競相追正當海晏河清日
便是修文偃武時繡轂盡為行樂伴豔歌皆屬太平詩
微臣幸忝頒堯歷一望郊原惬所思
九日郡齋有感
白日貪長夜更長百般無意更思量三冬不見秦中雪
九日唯添鬢畔霜霞泛水文沈暮色樹凌金氣發秋光
樓前野菊無多少一雨重開一番黃
九日嘉州發軍亭即事
三江分注界平沙何處雲山是我家舞鶴洲中翻白浪
掬金灘上折黃花不愁故國歸無日却恨浮名苦有涯
向暮酒酣賓客散水天狼籍變餘霞
九日雨中言懷
餻果盈前益自愁那堪風雨滯刀州單牀冷席他鄉夢
紫榝黃花故國秋萬里音書何寂寂百年生計甚悠悠
潛將滿眼思家淚灑寄長江東北流
題劒門先寄上西蜀杜司徒
峭壁横空限一隅劃開元氣建洪樞梯航百貨通邦計
鍵閉諸蠻屏帝都西蹙犬戎威北狄南吞荆郢制東吳
千年管鑰誰鎔範只自先天造化爐
八月初一駕幸延喜樓看冠帶降戎
城頭旭日照闌干城下降戎綵仗攢九陌塵埃千騎合
萬方臣妾一聲歡樓臺乍仰中天易衣服初迴左袵難
清水莫教波浪濁從今赤嶺屬長安
送司徒相公赴闕
丞相銜恩赴關時錦城寒菊始離披龍媒舊識朝天路
雞樹長虛入夢枝十載殿廷連步武兩來庸蜀撫疲羸
莫愁中土無人識自有明明聖主知
送靈州田尚書
隂風獵獵滿旗(一作旌)竿白草颼颼劒氣(一作戟)攢九姓羌
渾隨漢節六州蕃落從戎鞍霜中入塞琱弓硬(一作響)月
下翻營玉帳寒今日路傍誰不指穰苴門戸慣登壇
座中走筆送前蕭使君
笙歌慘惨咽離筵槐柳隂隂五月天未學蘇秦榮佩印
却思平子賦歸田芙蓉欲綻溪邊蘂(一作臉)楊柳初迷渡
口煙自笑無成今老大送君垂淚郭門前
重送徐州李從事商隠
暁乘征騎帶犀渠醉别都門惨袂初蓮府望高秦御史
柳營官重漢尚書斬蛇澤畔人煙暁戲馬臺前樹影疎
尺組挂身何用處(一作說)古來名利盡丘墟
醉中(一作間)聞甘州
老聽笙歌亦解愁醉中因遣合甘州行追赤嶺千山外
坐想黃河一曲流日暮豈堪征婦怨路旁能結旅人愁
左綿刺史心先死淚滿朱絃催白頭
北亭醉後叙舊贈東川陳書記
二十年前事盡空半隨波浪半隨風謀身喜斷韓雞尾
辱命羞攜楚鵲(一作鶴)籠符竹謬分錦水外妻孥猶隔散
關東臨岐莫怪朱弦絶曾是君家入爨桐
宣政殿前陪位觀冊順宗憲宗皇帝尊(一作徽)號
樓頭鐘鼓逓相催曙色當衙曉仗開孔雀扇分香案出
衮龍衣動冊函來金泥照耀傳中旨玉節從容引上台
盛禮永尊徽號畢聖慈南面不勝哀
元日樓前觀仗
千門曙色鏁寒梅五夜疎鐘暁箭催寶馬占隄朝闕去
香車争路進名來天臨玉几班初合日照金雞仗欲廻
更傍紫微瞻北斗上林佳氣滿樓臺
曈曈初日照樓臺漠漠祥雲雉扇開星駐冕旒三殿暁
雲翻珠翠六宫來山呼聖夀煙霞動風轉金章鳥獸迴
欲識普恩無遠近萬方歡忭一聲雷
醉中看花因思去歲之任
去歲乘軺出上京軍機旦暮促前程狂花野草途中恨
春月秋風劒外情愁見瘴煙遮路色厭聞溪水下灘聲
不辭醉伴諸年少羞對紅妝白髮生
題白馬驛
晩麥芒乾風似秋旅人方作蜀門遊家林漸隔梁山遠
客路長依漢水流滿壁存亡俱是夢(一作幻)百年榮辱盡
(一作不)堪愁胸中憤氣文難遣強指豐碑哭武侯
題籌筆驛
天地三分魏蜀吴武侯倔起贊訏謨身依豪傑傾心術
目對雲山演陣圖赤伏運衰功莫就皇綱力振命先徂
出師表上留遺懇猶自千年激壯夫
賀楊收作相
闕下憧憧車馬塵沈浮相次宦遊身須知金印朝天客
同是沙隄避路人威鳳偶時因瑞聖應龍無水謾通神
立門不是趨時客始向窮途學問津
元日田家
東村晴雪北村梅樹裏茅簷曉盡開蠻榼出門兒婦去
烏龍(一作鳥飛)迎路女郎來相逄但祝新正夀對舉那愁暮
景催長笑士林因宦别一官輕是十年迴
送慶上人歸湖州因寄道儒座主
上人今去白蘋洲霅水苕溪我舊遊夜雨暗江漁火出
夕陽沈浦鴈花收閒聽别鳥啼紅樹醉看歸僧櫂碧流
若見儒公憑寄語數莖霜鬢已驚秋
早發剡山(一作趙嘏詩)
正懷何謝俯長流更覽餘封識嵊州樹色老依官舍晩
溪聲凉傍客衣秋南巖氣爽横郛郭天姥雲晴拂寺樓
日暮不堪還上馬蓼花風起路悠悠
題春臺觀
殿前松栢晦蒼蒼杏遶仙壇水遶廊垂露額題精思院
博山爐褭降真香苔侵古碣迷陳事雲到中峰失上方
便擬尋溪弄花去洞天誰更待劉郎
春晩東園曉思
劒外春餘日更長東園留醉樂高張松杉露滴無情淚
桃杏風飄不語香鶯戀葉深啼綠樹燕窺巢穏坐彫梁
也知留滯年華晩爭那罇前樂未央
芙蓉溪送前資州裴使君歸京寧拜戸部裴侍
郎
桑柘林枯&KR1593;麥乾欲分離𬒮百憂攢臨溪莫話前途遠
舉酒須歌後會難薄宦未甘霜髮改夾衣猶耐水風寒
遥知阮巷歸寧日幾院兒童候馬看
伏聞令公疾愈對見延英因有賀詩遠封投獻
吉語云云海外傳令公疾愈起朝天皇風再扇寰區内
人鏡重開日月邊光啟四門通夀域深疏萬頃溉情田
陪臣自訝迷津久願識方舟濟巨川
題獨孤處士村居
江上園廬荆作扉男驅耕犢婦鳴機林巒當戸蔦蘿暗
桑柘繞村薑芋肥幾畆稲田還謂業兩間苑舍亦言歸
何如一被風塵染到老云云相是非
題上皇觀
狂寇窮兵犯帝畿上皇曾此振戎衣門前衛士傳清警
砌下奚官掃翠微雲駐夀宫三洞啟日迴仙杖六龍歸
當時丹鳳銜書處老柏蒼蒼巳合圍
奉和僕射相公送東川李支使歸使府夏侯相
公
兩地交通布政和上台深喜使星過歡留白日千鍾酒
調入青雲一曲歌寒柳翠添微雨重臘梅香綻細枝多
平津萬一言卑散莫忘高松寄女蘿
送封尚書節制興元
大封茅土鎮襃中醉出都門殺氣雄陌上晩花迎虎節
馬前新月學彎(一作琱)弓珂臨響澗聲先合旆到春山色
更紅欲識真心報天子滿旗全是發生風
送西川梁常侍之新築龍山城并錫賚兩州刺
史及部落酋長等
聖主憂夷貊屯師剪束欽(浪吉一名束欽)皇家思眷祐星使忽
登臨用命期開國違天必釁碪化須均草樹恩不間飛
沈束馬凌蒼壁捫蘿上碧岑瘴川風自熱劒閣氣長隂
迅瀨從天急喬松入地深仰觀唯一逕俯瞰即千尋水
作新城帶山為故壘襟東開洞君聽南闢納蠻心渥澤
濡三部(謂三王部落)衣冠化雨(一作兩)林帶文雕白玉符理篆
黃金鳥道經卬僰星纏過觜参廻軒如(一作知)睿奬休作
苦辛吟
河滿子
繋馬宮槐老持杯店菊黃故交今不見流恨滿川光
題黃花驛
孤戍迢迢蜀路長鳥鳴山館客思鄊更看絶頂煙霞外
數樹巖花照夕陽
凉州詞
昨夜蕃兵(一作軍)報國讐沙州都護破凉州黃河九曲今
歸漢塞外縱横戰血流
嘉陵江
備問嘉陵江水湄百川東去爾西之但教清淺源流在
天(一作得)路朝宗會有期
觀獵
馬縮寒毛鷹落臕角弓初暖箭新調平原踏盡無禽出
竟日翻身望碧霄
狼煙
三道狼煙過磧來受降城上探旗開傳聲却報邊無事
自是官軍入抄回
俠少年
綠眼胡鷹踏錦韝五花驄馬白貂裘往來三市無人識
倒把金鞭上酒樓
感塞
滿塞旌旗鎮上遊各分天子一方憂無因得見哥舒翰
可惜西山十八州
聽曹剛彈琵琶
禁曲新翻下玉都四絃振觸五音殊不知天上彈多少
金鳳銜花尾半無
定山寺
十里松蘿映碧苔一川晴色鏡中開遥聞上界翻經處
片片香雲出院來
越王樓送高梓州入朝
乘遞初登建外州傾心喜事富人侯方當游藝依仁日
便到攀轅卧轍秋容聽巴歌消子夜許陪仙躅上危樓
欲知恨戀情深處聽取長江旦暮流
送李藴赴鄭州因獻盧郎中(以下九首並見趙嘏集)
僕射陂西想到時滿川晴色見旌旗馬融閑卧笛聲遠
王粲醉吟樓影移幾日賦詩秋水寺經年草詔白雲司
唯君此去人多羡却是恩深自不知
送裴評事
塞垣從事識兵機只擬平戎不擬歸入夜笳聲含白(一作)
(素)髮報秋榆葉落征衣城臨(一作連)戰壘黃雲晩馬渡寒
沙夕照微此别(一作别後)不應書斷絶滿天霜雪有鴻飛
送沈單作尉江都(一作許渾詩)
煬帝都城春水邊笙歌夜上木蘭船三千宫女自塗地
十萬人家如洞天焰焰花枝官舍晩重重雲影寺牆連
少年作尉須矜慎莫向樓前墜馬鞭
送薛耽先軰歸謁漢南
雲繞千峯驛路長謝家聯句待檀郎手持碧落新攀桂
月在東軒舊選牀幾日旌幢延駿馬到時冰玉動華堂
孔門多少風流處不遣顔回識醉鄉
送同年鄭祥先軰歸漢南(時恩門相公鎮山南)
年來驚喜兩心知高處同攀次第枝人倚繡屏閑賞夜
馬嘶花徑醉歸時聲名本自文章得藩溷曾勞筆硯隨
家去恩門四千里只應從此夢旌旗
李先輩擢第東歸有贈送
金榜前頭無是非平人分得一枝歸正憐日暖雲飄路
何處宴㢠廻風滿衣門掩長淮心更遠渡連芳草馬如飛
茂陵自笑猶多病空有書齋在翠微
送韓絳歸淮南寄韓綽先軰
島上花枝繋釣船隋家宫畔水連天江帆自落鳥飛外
月觀静依春色邊門巷草生車轍在朝廷恩及鴈行聯
相逄且(一作莫)問昭(一作揚)州事曾鼓莊盆對逝川
送盧緘歸揚州
曾向雷塘寄掩扉荀家燈火有餘輝關河日暮望空極
楊柳渡頭人獨(一作未)歸隋苑荒臺風褭褭灞陵殘雨夢
依依今年春色還相悞為我江邊謝釣磯
送剡客
兩重江外片帆斜數里林塘遶一家門掩右軍餘水石
路横諸謝舊煙霞扁舟幾處逢溪雪長笛何人怨(一作思)
柳花若到天台洞陽觀葛洪丹井(一作竈)在雲涯
凉州詞(第一首第三句缺一字)
千里東歸客無心憶舊遊挂帆遊(闕)水高枕到靑州
君住孤山下煙深夜徑長轅門渡綠水遊苑繞垂楊
樹發花如錦鶯啼柳若絲更遊懽宴地愁見别離時
送蕭俛相公歸山(一作趙嘏詩)
眼前軒冕是鴻毛天上人情謾自勞脫却朝衣便東去
青雲不及白雲高
石膏枕
表裏通明不假彫冷於春雪白於瑶朝來送在凉牀上
只怕風吹日炙銷
句
草荒留客院泥卧餵生臺(遊廢寺碎以下見海錄事)碧碎鴛鴦
瓦香埋菡萏罏初日暉暉上彩旄金鞍俯鞚塵間
影銀鏑離弦中處聲(獵)昨日鴻毛萬鈞重今朝山岳
一朝輕(舊唐書本傳王鐸作相逢有詩云云鐸怨之)
御定全唐詩卷五百四十八
