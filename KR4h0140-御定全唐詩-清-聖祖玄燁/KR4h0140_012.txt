欽定四庫全書
御定全唐詩卷十二
郊廟歌辭
祭方丘樂章(唐書樂志曰貞觀中夏至祭皇地祇於方丘迎神用順和皇帝行用)
(太和登歌奠玉帛用肅和迎爼用雍和酌獻飲福用夀和送文舞出迎武舞入用舒和武舞用)
(凱安其太和夀和凱安三章詞同冬至圜丘並禇亮䓁作)
順和
萬方資以化交泰屬昇平易從業惟簡得一道斯寧具
儀光玉帛送舞變咸英黍稷良非貴眀德信惟馨
肅和
至矣坤德皇哉地祇開元綂紐合大承規九宫肅列六
典相儀永言配命長保無虧
雍和
柔而能方直而能敬厚載以德大亨以正有滌斯牷(一作牲)
有馨斯盛介兹景福祚我休慶
舒和
玉幣牲牷分薦享羽旄干戚遞成容一德惟寧两儀泰
三才保合四時邕
順和
隂祇協贊厚載方貞牲幣具舉簫管備成其禮惟肅其
德惟眀神之聽矣式鑒虔誠
武后大享拜洛樂章(唐書樂志曰則天皇后永昌元年大享拜洛樂禮設)
(用昭和次致和次咸和乘輿初行用九和次拜洛受圖用顯和登歌用昭和迎爼用敬和酌獻)
(用欽和送文舞出迎武舞入用齊和武舞用德和撤爼用禋和辭神用通和送神用歸和按樂)
(志又有歸和一章亦送神詞也並載本集逸酌獻一章)
昭和
九玄眷命三聖基隆奉承先旨眀臺畢功宗祀展敬冀
表深衷永昌帝業式播淳風
致和
神功不測兮運隂陽包藏萬宇兮孕八荒天符既出兮
帝業昌願臨眀祀兮降禎祥
咸和
坎澤祠容備舉坤壇祭典爰申靈睠遙行祕躅嘉貺荐
委殊珍肅禮恭禋載展翹襟邈志逾殷方期交際懸應
(下一句逸)
九和
祗荷坤德欽若乾靈慙惕罔寘興居匪寧恭崇禮則肅
奉儀形惟憑展敬敢薦非馨
顯和(拜洛)
菲躬承睿頋薄德忝坤儀乾乾遵後命翼翼奉先規撫
俗勤雖切還淳化尚虧未能弘至道何以契眀祇
顯和(受圖)
顧德有慙虛菲眀祇屢降禎符汜水初呈祕象温洛薦
表昌圖玄澤流恩載洽丹襟荷渥增愉
昭和
舒隂致養合大資生德以恒固功由永貞升歌薦序垂
幣翹誠虹開玉照鳳引金聲
敬和
蘭俎既昇蘋羞可薦金石載設咸英已變林澤斯總山
川是遍敢用敷誠實惟忘倦
齊和
沈潛演貺分三極廣大凝禎總萬方既薦羽旌文化啟
還呈干鏚武威揚
德和
夕惕司龍契晨兢當鳳扆崇儒習舊規偃伯循先旨絶
壤飛冠盖遐區麗山水幸承三聖餘忻屬千年始
禋和
百禮崇容千官肅事靈降無兆神凝有粹奠享咸周威
儀畢備奏夏登列歌雍徹肆
通和
皇皇靈睠穆穆神心暫動凝質還歸積隂功玄樞紐理
寂高深銜恩佩德聳志翹襟
歸和
言旋雲洞兮躡煙途永寧中宇兮安下都包涵動植兮
順榮枯長貽(一作徼)寳貺兮贊璇圖
又歸和
調雲闋兮神座興驂雲駕兮儼將昇騰絳霄兮垂景祐
翹丹懇兮荷休徵
祭方丘樂章(唐書樂志曰睿宗太極元年祭皇地祇於方丘迎神用順和八變加)
(金奏皇帝行用太和登歌奠玉帛用肅和迎爼及酌獻用雍和送文舞出迎武舞入用舒和武)
(舞用凱安送神用順和太和凱安詞同貞觀冬至圜丘肅和雍和辭同貞觀太廟舒和詞同皇)
(帝朝羣臣)
順和
坤厚載物德柔垂祉九域咸雍四溟為紀敬因良節虔
修隂祀廣樂式張靈其降止
金奏
坤元至德品物資生神凝博厚道協高眀列鎮五嶽環
流四瀛于何不載萬寳斯成
順和
樂備金石禮光尊爼大享爰終洪休是舉雨零感節雲
飛應序纓紱載辭皇靈具舉
祭汾隂樂章(唐書樂志曰眀皇開元十一年祭皇地祇於汾隂迎神用順和八變)
(皇帝行用太和登歌奠玉用肅和迎爼用雍和酌獻飲福用夀和送文舞出迎武舞入用舒和)
(武舞用凱安送神用順和)
順和(林鍾宫思黃門侍郎韓復作)
大樂和暢殷薦眀神一降通感八變必臻有求斯應無
德不親降靈醉止休徵萬人
太簇角(中書侍郎盧從愿作)
坤元載物陽樂發生播殖資始品彙咸亨列俎棋布方
壇砥平神歆禋祀后德惟眀
姑洗徵(司勲郎中劉晃作)
大君出震有事郊禋齋戒既肅馨香畢陳樂和禮備候
暖風春恭惟降福實賴眀神
南吕羽(禮部侍郎韓休作)
於穆濬哲維清緝熙肅事昭配永言孝思滌濯静嘉馨
香在兹神之聽之用受福釐
太和(吏部尚書王晙作)
於穆聖皇六葉重光太原刻頌后土疏場寳鼎呈符歊
雲孕祥禮樂備矣降福穰穰
肅和(刑部侍郎崔玄暐作)
聿脩嚴配展事禋宗祥符寳鼎禮備黃琮祝詞以信眀
德惟聰介兹景福永永無窮
雍和(徐州刺史賈曾作)
蠲我餴饎絜我膋薌有豆孔碩為羞既臧至誠無昧精
意惟芳神其醉止欣欣樂康
夀和(禮部尚書蘇頲作)
禮物斯具(一作備)樂章乃陳誰其作主皇考聖真對越在
天聖眀佐神窅然汾上厚澤如春
舒和(太常少卿何鸞作)
樂奏云闋禮章載虔禋宗於地昭假扵天惟馨薦矣既
醉歆焉神之降福永永萬年
凱安(主爵郎中蒋挺作)
維歲之吉維辰之良聖君紱冕肅事壇場大禮已備大
樂斯張神其醉止降福無疆
順和(尚書右丞源光裕作)
方丘既膳嘉饗載謐齊敬畢誠陶匏貴質秀畢(一作簠)豐
薦芳(一作芬)爼盈實永永福流其昇如日
禪社首樂章(唐書樂志曰眀皇開元十三年禪社首山祭地祇樂迎神用順和皇)
(帝行用太和登歌奠玉帛用肅和迎爼入用雍和初獻用夀和飲福用福和還宫用太和送神)
(用靈具醉以代順和前七章太常少卿賀知章撰後送神一章侍中源乾曜撰)
順和
至哉含柔德萬物資以生常順稱厚載流謙通變盈聖
心事能察增廣陳厥誠黃祇僾如在泰折俟咸亨
太和
肅我成命於昭黃祇裘冕而祀陟降在斯五音克備八
變聿施緝熙肆靖厥心匪離
肅和
黃祇是祗我其夙夜寅畏誠絜匪遑寧舍禮以琮玉薦
厥茅藉念兹降康胡寧克暇
雍和
夙夜宥密不敢寧宴五齊既陳八音在縣粢盛以潔房
爼斯薦惟德惟馨尚兹克徧
夀和
惟以眀發有懷載殷樂盈而反禮順其禋立清以獻薦
欲是親於穆不已裒對斯臻
福和
穆穆天子告成岱宗大裘如濡執珽有顒樂以平志禮
以和容上帝臨我云胡肅邕
太和
昭昭有唐天俾萬國列祖應命四宗順則申錫無疆宗
我同德曾孫繼序享神配極
靈具醉
靈具醉杳熙熙靈將往𦕈禗禗顧眀德吐正辭爛遺光
流禎祺
祭神州樂章(唐書樂志曰貞觀中祭神州於北郊迎神用順和皇帝行用太和登)
(歌奠玉帛用肅和迎爼用雍和酌獻飲福用夀和送文舞出迎武舞入用舒和武舞用凱安送)
(神用順和順和詞同夏至方丘太和夀和凱安詞同冬至圜丘並褚亮等作)
肅和
大矣坤儀至哉神縣包含日域牢籠月竁露絜三清風
調六變皇祇介祉式歆恭薦
雍和
泰折嚴享陰郊展敬禮以導神樂以和性黝牲在列黃
琮俯暎九土既平萬邦貽(一作遺)慶
舒和
坤道降祥和庶品靈心載德厚羣生水土既調三極泰
文武畢備九區平
祭神州樂章(唐書樂志曰太樂舊有祭神州迎送神詞二章不詳所起)
迎神
黃輿厚載赤寰歸德含育九區保安萬國誠敬無怠禋
祀有則樂以迎神其儀不忒
送神
神州隂祀洪恩廣濟草樹霑和飛沈沐惠禮修鼎爼奠
歆瑶幣送樂有章靈軒其逝
祭大社樂章(唐書樂志曰貞觀中祭太社樂迎神用順和皇帝行用太和登歌奠)
(玉帛用肅和迎爼用雍和酌獻飲福用夀和送文舞出迎武舞入用舒和武舞用凱安送神用)
(順和順和詞同夏至方丘太和夀和凱安詞同冬至圜丘並褚亮等作)
肅和
后土凝德神功協契九域底平兩儀交際戊期應序隂
墉展幣靈車少留俯歆樽桂
雍和
美報崇本嚴恭展事受露疎壇承風啟地絜粢登爼醇
犧入饋介福遠流羣生畢遂
舒和
神道發生敷九稼隂極乘仁暢八埏緯武經文隆景化
登祥薦祉啟豐年
祭太社樂章(唐書樂志曰太樂舊有太社迎送神詞二章不詳所起)
迎神
烈山有子后土有臣播種百榖濟育兆人春官緝禮宗
伯司禋戊為吉日迎享兹辰
送神
吉祥式就酬功載畢親地尊天禮文經術貺徵令序福
流初日神馭爰歸祠官其出
蜡百神樂章(唐書樂志曰貞觀中蜡百神樂降神用豫和皇帝行用太和登歌奠)
(玉帛用肅和迎爼用雍和酌獻飲福用夀和送文舞出迎武舞入用舒和武舞用凱安送神用)
(豫和其豫和太和夀和凱安五章詞同冬至圜丘)
肅和
序廹歲隂日躔星紀爰稽茂典聿崇清祀綺幣霞舒瑞
珪虹起百&KR1124;(一作禮一作靈)垂裕萬靈薦(一作方受)祉
雍和
緹籥勁序玄英晚候姬蜡開儀豳歌入奏蕙馥雕俎蘭
芬玉酎大享眀祇永綏多祐
舒和
經緯兩儀文化洽削平方域武功成瑶絃自樂乾坤泰
玉鏚長歡(一作歌)區宇寧
蜡百神樂章(唐書樂志曰太樂舊有蜡百神迎送神詞二章不詳所起)
迎神(此詞廢不行用)
八蜡開祭萬物合祀上極天維下窮坤紀鼎爼流芬(一作)
(馥)罇彛薦美有靈有祇咸希来止
送神(此詞後尚行用)
十旬歡洽一日祠(一作祀)終澄彛拂俎報德酬功慮虔容
肅禮縟儀豐神其降祉整馭随風
享先農樂章(唐書樂志曰貞觀中享先農樂迎神用咸和皇帝行用太和登歌奠)
(玉帛用肅和迎爼用雍和酌獻飲福用夀和送文舞出迎武舞入用舒和武舞用凱安送神用)
(咸和其太和夀和凱安詞同冬至圜丘並禇亮䓁作)
咸和
粒食伊始農之所先古今攸賴是曰人天耕斯帝藉播
厥公田式崇眀祀神其福焉
肅和
樽彛既列瑚簋方薦歌工載登幣禮斯奠肅肅享祀顒
顒纓弁神之聽之福流寰縣
雍和
前夕視牲質眀奉俎沐芳整弁其儀式序盛禮畢陳嘉
樂備舉歆我懿德非馨稷黍
舒和
羽籥低昂文綴巳干戚蹈厲武行初望歲祈農神所聽
延祥介福豈云虛
享先農樂章(唐書樂志曰太樂舊有享先農送神樂章不詳所起)
咸和
三推禮就萬庾祈凝夤賓志遠藨蓘惟興降歆肅薦垂
祐祗膺送神有樂神其上昇
享先蠶樂章(唐書樂志曰顯慶中皇后親蠶内出享先蠶樂章迎神用永和亦曰)
(頌德皇后昇壇用肅和登歌奠幣用展敬迎爼用絜誠飲福送神用昭慶)
永和
芳春開令序韶苑暢和風惟靈申廣祐利物表神功綺
會周天宇黼黻藻寰中庶幾承慶節歆奠下帷宫
肅和
眀靈光至德深功掩百神祥源應節啟福緒逐年新萬
宇承恩覆七廟佇恭禋于(一作一)兹申至懇方期遠慶臻
展敬
霞莊列寳衞雲集動和聲金巵薦綺席玉幣委芳庭因
心罄丹欵先已勵蒼生所冀延眀福於兹享至誠
絜誠
桂筵開玉俎蘭圃薦瓊芳入音調鳳歷三獻奉鸞觴絜
粢申大享庭㝢冀降祥神其覃有慶契福永無疆
昭慶
仙壇禮既畢神駕儼將昇佇屬深祥起方期庶績凝虔
誠資宇内務本勖黎蒸靈心昭備享率土洽休徵
釋奠文宣王樂章(唐書樂志曰皇太子親釋奠迎神用誠和亦曰宣和皇太)
(子行用承和登歌奠幣用肅和迎爼用雍和送文舞出迎武舞入用舒和武舞用凱安詞同冬)
(至圜丘送神用誠和詞同迎神通典曰開元中又造三和樂一曰裓和三公升降及行則奏之)
(二曰豐和享先農則奏之三曰宣和祭孔宣父齊太公則奏之)
誠和
聖道日用神幾(一作機)不測金石以陳弦歌載陟爰釋其
菜匪馨于稷来顧来享是宗是極
承和
萬國以貞光上嗣三善茂德表重輪視膳寢門遵要道
高闢崇賢引正人
肅和
粤惟上聖有縦自天傍周萬物俯應千年舊章允著嘉
贄孔虔王化兹首儒風是宣
雍和
堂獻瑤篚庭敷璆懸禮備其容樂和其變肅肅親享雍
雍執奠眀德惟馨蘋蘩可薦
舒和
隼集龜開昭聖烈龍蹲鳳跱肅神儀尊儒敬業宏圖闡
緯武經文盛德施
享孔子廟樂章(唐書樂志曰太樂舊有享孔子廟迎送神詞二章不詳所起)
迎神
通吴表聖問老探真三千弟子五百賢人億齡規法萬
載嗣禋潔誠以祭奏樂迎神
送神
醴溢犧象羞陳爼豆魯壁類聞泗川如覯里校覃福胄
筵承祐雅樂清音送神具奏
釋奠武成王樂章(郭茂倩樂府云唐釋奠武成王舊以文宣王樂章用之德)
(宗貞元中詔于邵補造)
迎神
卜畋不從兆發非㷱乃傾荒政爰佐一戎盛烈載垂命
祀惟崇日練上戊宿嚴閟宫迎奏嘉至感而遂通
奠幣登歌
管磬升羶薌集上公進嘉幣執信以通僾如及恢帝功
錫后邑四維張百度立綿億載邈難挹
迎俎酌獻
五齊潔九牢碩梡橜循罍斝滌進具物揚鴻績和奏發
高靈寂虔告終繁社錫昭秩祀永無易
亞獻終獻
貳觴以獻三變其終顧此非馨尚達斯衷茅縮可致神
歆載融始神翊周拯溺除凶時維降祐永絶興戎
送神
眀祀方終備樂斯闋黝纁就瘞豆籩告撤肸蠁尚餘光
景云滅返歸虛極神心則悅
享龍池樂章(唐書樂志曰眀皇龍潛時宅隆慶坊宅南坊人所居忽變為池望氣)
(者異焉故中宗季年泛舟池中眀皇正位以坊為宫池水逾大彌漫數里因為龍池樂以歌其)
(祥新書禮樂志曰龍池樂舞者十二人冠芙蓉冠攝履備用雅樂惟無鐘磬唐逸史曰眀皇在)
(東都晝寢夢一女子容豔異常梳交心髻大袖寬衣帝曰汝何人曰妾凌波池中龍女也衞宫)
(護駕妾實有功今陛下洞暁鈞天之樂願賜一曲以光族類帝扵夢中為鼔胡琴倚歌為凌波)
(池之曲龍女拜謝而去及寤盡記之命禁樂自御琵琶習而飜之因宴于凌波宫臨池奏新聲)
(忽池波湧起有神女出扵波心乃夢中之女也望拜御座良久乃沒因置祠池上每歲祀之會)
(要曰開元元年内出祭龍池樂章十六年築壇於興慶宫以仲春月祭之)
第一章(紫微令姚崇作)
恭聞帝里生靈沼應報眀君鼎業新既協翠泉光寳命
還符白水出真人此時舜海潛龍躍此地堯河帶馬廵
獨有前池一小雁叨承舊惠入天津
第二章(左拾遺蔡孚作)
帝宅王家大道邊神馬龍龜涌聖泉昔日昔時經此地
看来看去漸成川歌臺舞榭宜正月柳岸梅洲勝往年
莫言波上春雲少祗為從龍直上天
第三章(太府少卿沈佺期作)
龍池躍龍龍已飛龍德先天天不違池開天漢分黃道
龍向天門入紫微邸第樓臺多氣色君王鳬雁有光輝
為報寰中百川水来朝此地莫東歸
第四章(黃門侍郎盧懷慎作)
代邸東南龍躍泉清漪碧浪遠浮天樓臺影就波中出
日月光從鏡裏懸雁沼回流成舜海龜書薦祉應堯年
大川既濟慙為檝報德空思奉細涓
第五章(殿中監姜皎作)
龍池初出此龍山常經此地謁龍顔日日芙蓉生夏水
年年楊柳變春灣堯壇寳匣餘煙霧舜海漁舟尚往還
願似飄颻五雲影從来從去九天間
第六章(吏部尚書崔日用作)
龍興白水漢興符聖主時乘運斗樞岸上丰茸五花樹
波中的皪千金珠操環昔聞迎夏啟發匣先来瑞有虞
風色雲光随隱見赤雲神化象江湖
第七章(紫薇侍郎蘇頲作)
西京鳳邸躍龍泉佳氣休光鎮在天軒后霧圖今已得
秦王水劔昔常傳恩魚不似昆眀釣瑞鶴長如太液仙
願侍廵遊同舊里更聞簫鼔濟樓船
第入章(黃門侍郎李乂作)
星分邑里四人居水洊源流萬頃餘魏國君王稱象處
晉家藩邸化龍初青蒲暫似遊梁馬綠藻還疑宴鎬魚
自有神靈滋液地年年雲物史官書
第九章(工部侍郎姜晞作)
靈沼縈迴邸第前浴日涵天(一作春)寫曙天始見龍臺昇
鳳闕應如霄漢起神泉石匱渚旁還啟聖桃李初生更
有仙欲化帝圖從此受正同河變一千年
第十章(兵部郎中裵璀作)
乾坤啟聖吐龍泉泉水年年勝一年始看魚躍方成海
即覩龍飛利在天洲渚遙將銀漢接樓臺直與紫微連
休氣榮光常不散懸知此地是神仙
御定全唐詩卷十二
