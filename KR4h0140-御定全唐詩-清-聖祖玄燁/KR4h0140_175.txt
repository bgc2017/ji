欽定四庫全書
御定全唐詩卷一百七十五
李白
南陽送客
斗酒勿為薄寸心貴不忘坐惜故人去偏令遊子傷離
顔怨芳草春思結垂楊揮手冄二別臨岐空斷腸
送張舍人之江東
張翰江東去正值秋風時天清一鴈遠海闊孤帆遲白
日行欲暮滄波杳難期吳洲如見月千里幸相思
送王屋山人魏萬還王屋(幷序)
王屋山人魏萬云自嵩宋沿吳相訪數千里不遇
乘興遊台越經永嘉觀謝公石門後於廣陵相見
美其愛文好古浪跡方外因述其行而贈是詩(一作)
(見王屋山人魏萬云自嵩歴兗遊梁入吴計程三千里相訪不遇因下江東尋諸名山往復百越後)
(於廣陵一面遂乘興共過金陵此公愛竒好古獨出物表因述其行李遂有此作)
僊人東方生浩蕩弄雲海沛然乘天遊獨往失所在(一作)
(東方不辭家獨訪紫泥海時人少相逢往往失所在)魏侯繼大名本家聊攝城卷
舒入元化跡與古賢幷十三弄文史揮筆如振綺辯折
田巴生心齊魯連子西涉清洛源頗驚人世喧采秀卧
王屋因窺洞天門朅来遊嵩峰羽客何雙雙朝攜月光
子暮宿玉女窗鬼谷上窈窕龍潭下奔潨東浮汴河水
訪我三千里逸興滿吳雲飄颻淛江汜揮手杭越間樟
亭望潮還濤卷海門石雲横天際山白馬走素車雷奔
駭心顔遥聞會稽美且度(一作一弄)耶溪水萬壑與千巖峥
嶸鏡湖裏秀色不可名清輝滿江城人遊月邊去舟在
空中行此中久延佇入剡尋王許笑讀曹娥碑沈吟黃
絹語天台連四明日入向國清五峰轉月色百里行松
聲靈溪咨沿越華頂殊超忽石梁横青天側足履半月
忽然思永嘉不憚海路賖挂席歴海嶠迴瞻赤城霞赤
城漸微沒孤嶼前嶢兀水續萬古流亭空千霜(一作山)月
縉雲川谷難石門最可觀瀑布挂北斗莫窮此水端噴
壁灑素雪空濛生晝寒却思(一作尋)惡溪去寧懼惡溪惡
咆哮七十灘水石相噴薄路創李北海巖開謝康樂松
風和猨聲搜索連洞壑徑出梅花橋雙溪納歸潮落帆
金華岸赤松若可招沈約八詠樓城西孤岧嶤岧嶤四
荒外曠望羣川會雲卷天地開波連浙西大亂流新安
口北指嚴光瀨釣臺碧雲中邈與蒼嶺對稍稍来吳都
裵回上姑蘇煙綿横九疑漭蕩見五湖目極心更遠悲
歌但長吁迴橈楚江濱揮策揚子津身著日本裘(裘則朝卿)
(所贈日本布為之)昂藏出風塵五月造我語知非佁(一作儓)儗人
相逢樂無限水石日在眼徒干五諸侯不致百(一作千)金
産吾友揚子雲弦歌播清芬雖為江寧宰好與山公羣
乘興但一行且知我愛君君来幾何時僊臺應有期東
窗綠玉樹定長三五枝至今天壇人當笑爾歸遲我苦
惜遠別茫然使心悲黃河若不斷白首長相思
送當塗趙少府赴長蘆
我来揚都市送客回輕舠因誇楚太子便覩廣陵濤仙
尉趙家玉英風凌四豪維舟至長蘆目送煙雲高搖扇
對酒樓持袂把蟹螯前途儻相思登嶽一長謠
送友人尋越中山水
聞道稽山去偏宜謝客才千巖泉灑落萬壑樹縈迴東
海横秦望西陵遶越臺湖清霜鏡曉濤白雪山来八月
枚乘筆三吳張翰杯此中多逸興早晩向天台
送族弟凝之滁求婚崔氏
與爾情不淺忘筌巳得魚玉臺挂寳鏡持此意何如坦
腹東牀下由来志氣疎遥知向前路擲果定盈車
送友人遊梅湖
送君遊梅湖應見梅花發有使寄我来無令紅芳歇暫
行新林浦定醉金陵月莫惜一鴈書音塵坐胡越
送崔十二遊天竺寺
還聞天竺寺夢想懷東越每年海樹霜桂子落秋月送
君遊此地巳屬流芳歇待我来歲行相隨浮溟渤
送楊山人歸天台
客有思天台東行路超忽濤落浙江秋沙明浦陽月今
遊方厭楚昨夢先歸越且盡秉燭歡無辭凌晨發我家
小阮賢剖竹赤城邊詩人多見重官燭未曾然興引登
山屐情催泛海船石橋如可度攜手弄雲煙
送温處士歸黃山白鵝峰舊居
黃山四千仞三十二蓮峰丹崖夾石柱䓿蓞金芙蓉伊
昔昇絶頂下窺天目松仙人鍊玉處羽化留餘蹤亦聞
温伯雪獨往今相逢採秀辭五岳攀巖歴萬重歸休白
鵝嶺渴飲丹砂井鳳吹我時來雲車爾當整去去陵陽
東行行芳桂叢迴溪十六度碧嶂盡晴空他日還相訪
乘橋躡綵虹
送方士趙叟之東平
長桑曉洞視五藏無全牛趙叟得秘訣還從方士遊西
過獲麟臺為我弔孔丘念別復懷古澘然空淚流
送韓凖裴政孔巢父還山
獵客張兔罝不能挂龍虎所以青雲人高(一作浩)歌在巖
戸韓生信英彥裴子含淸眞孔侯復秀出俱與雲霞親
峻節凌遠松同衾卧盤石斧冰𠻳寒泉三子同二屐時
時或乘興往往雲無心出山揖牧伯長嘯輕衣簪昨宵
夢裏還云弄竹溪月今晨魯東門帳飲與君別雪崖滑
去馬蘿徑迷歸人相思若煙草歴亂無冬春
送楊少府赴選
大國置衡鏡凖平天地心羣賢無邪人朗鑒窮情深吾
君詠南風衮冕彈鳴琴時泰多美(一作英)士京國會(一作富)
纓簪山苖落澗底幽松出高岑夫子有盛才主司得球
琳流水非鄭曲前行遇知音衣工剪綺繡一悮傷千金
何惜刀尺餘不裁寒女衾我非彈冠者感別但開襟空
谷無白駒賢人豈悲吟大道安棄物時来或招尋爾見
山吏部當應無陸沉
對雪奉餞任城六父秩滿歸京
龍虎謝鞭策鵷鸞不司晨君看海上鶴何似籠中鶉獨
用天地心浮雲乃吾身雖將簪組狎若與煙霞親季父
有英風白眉超常倫一官即夢寐脫屣歸西秦竇公敞
華筵墨客盡来臻燕歌落胡鴈郢曲迴陽春征馬百度
嘶遊車動行塵躊躇未忍去戀此四座人餞離駐高駕
惜別空殷勤何時竹林下更與步兵鄰
魯郡堯祠送吳五之瑯琊
堯沒三千歲青松古廟存送行奠桂酒拜舞清心魂日
色促歸人連歌倒芳樽馬嘶俱醉起分手更何言
魯郡堯祠送竇明府薄華還西京(時久病初起作)
朝策犁眉騧舉鞭力不堪強扶愁疾向何處角巾微服
(一作步)堯祠南長楊掃地不見日石門噴作金沙潭笑誇
故人指絶境山光水色青於藍廟中往往来擊鼓堯本
無心爾何苦門前長跪雙石人有女如花日歌舞銀鞍
繡轂往復迴簸林蹶(一作冰)石鳴風雷遠煙空翠時明滅
白鷗歴亂長飛雪紅泥亭子赤闌干碧流環轉青錦湍
深沈百丈洞海底那知不有蛟龍蟠君不見綠珠潭水
流東海綠珠紅粉沈光彩綠珠樓下花滿園今日曾無
一枝在昨夜秋聲閶闔来洞庭木落騷人哀遂將三五
少年輩登高遠望形神開生前一笑輕九鼎魏武何悲
銅雀臺我歌白雲倚窗牖爾聞其聲但揮手長風吹月
度海来遥勸僊人一杯酒酒中樂酣宵向分舉觴酹堯
堯可聞何不令臯繇擁篲横八極直上青天揮(一作掃)浮
雲高陽小飲真𤨏𤨏山公酩酊何如我竹林七子去道
賖蘭亭䧺筆安足誇堯祠笑殺五湖水至今顦顇空荷
花爾向西秦我東越暫向瀛洲訪金闕藍田太白若可
期為余掃灑石上月
金鄉送韋八之西京
客自長安来還歸長安去狂風吹我心西挂咸陽樹此
情不可道此別何時遇望望不見君連山起煙霧
送薛九被讒去魯
宋人不辨玉魯賤東家丘我笑薛夫子胡為兩地遊黃
金消衆口白璧竟難投梧桐生蒺藜綠竹乏佳實鳳凰
宿誰家遂與羣雞匹田家養老馬窮士歸其門蛾眉笑
躄者賓客去平原却斬美人首三千還駿奔毛公一挺
劍楚趙兩相存孟嘗習狡兔三窟賴馮諼信陵奪兵符
為用侯生言春申一何愚刎首為李園賢哉四公子撫
掌黃泉裏借問笑何人笑人不好士爾去且勿諠桃李
竟何言沙丘無漂母誰肯飯王孫
單父東樓秋夜送族弟沈之秦(時凝弟在席)
爾從咸陽来問我何勞苦沐猴而冠不足言身騎土牛
滯東魯沈弟欲行凝弟留孤飛一雁秦雲秋坐来黃葉
落四五北斗已挂西城樓絲桐感人絃亦絶滿堂送君
皆惜別卷簾見月清興来疑是山隂夜中雪明日斗酒
別惆悵清路塵遥望長安日不見長安人長安宫闕九
天上此地曾經為近臣一朝復一朝髮白心不改屈原
憔悴滯江潭亭伯流離放遼海折翮翻飛隨轉蓬聞弦
虚墜下霜空聖朝久棄青雲士他日誰憐張長公
送族弟凝至晏堌(單父三十里)
雪滿原野白戎裝出盤遊揮鞭布獵騎四顧登高丘兔
起馬足間蒼鷹下平疇喧呼相馳逐取樂銷人憂舍此
戒禽荒微聲列齊謳鳴雞發晏堌別雁驚淶溝西行有
東音寄與長河流
魯城北郭曲腰桑下送張子還嵩陽
送別枯桑下凋葉落半空我行懵道遠爾獨知天風誰
念張仲蔚還依蒿與蓬何時一杯酒更與李膺同
御定全唐詩卷一百七十五
