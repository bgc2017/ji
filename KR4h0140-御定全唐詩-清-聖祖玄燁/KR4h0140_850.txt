欽定四庫全書
御定全唐詩卷八百五十
曇翼(詩一首)
招隱(第四句缺一字)
連峰數千里修林帶平津雲起遠山翳風至荒榛茅
茨隱不見雞鳴知有人躡蹬踐其跡處處見遺薪乃知
百代下固有上皇民
隱求(一作隱邱詩一首)
石橋琪樹
山上天將近人間路漸遥誰當雲裏見知欲渡仙橋
智遠(詩一首)
律僧
濾水與龕燈長長護有情(衆生謂有情)自從青草出便不下
階行北闕應無夢南山舊有名將何喻浮世惟指浪漚
輕
無悶(詩二首)
暮春送人
折柳亭邊手重攜江煙澹澹草萋萋杜鵑不解(一作顧)離
人意更向落花枝上啼
寒林石屏
草堂無物伴身閒惟有屏風枕簟間本向他山求得石
却於石上看他山
尚志(詩一首)
江上秋志
到来江上久誰念旅游心故國無秋信隣家有暮砧坐
遥翻不睡愁極却成吟即恐髭連鬢還為白所侵
元寶(詩一首)
路
南北東西去茫茫萬古塵關河無盡處風雪有行人險
極山通蜀平多地入秦營營名利者来往豈辭頻
懷浦(詩二首)
贈智舟三藏
壯歲心難伏師心伏豈難尋常獨在院行坐不離壇岳
雪當禪暝松聲入咒寒更因文字外多把史書看
初冬旅舍早懷
枕上角聲微離情未息機夢回三楚寺寒入五更衣月
沒棲禽動霜晴凍葉飛自慙行役早深與道相違
亞棲(詩二首)
對御書後一絶
通神筆法得玄門親入長安謁至尊莫怪出来多意氣
草書曾悅聖明君
題英禪師
將知德行異尋常每見持經在道場欲識用心精潔處
一瓶秋水一爐香
惟審(詩三首)
别友人
一身無定處萬里獨銷魂芳草迷歸路春衣滴露㾗幾
時休(一作同)旅食向夜宿江村欲識異鄉苦空山啼暮猨
賦得聞曉鶯(一作黃鳥)啼
捲簾清夢後芳樹引流鶯隔葉傳春意穿花送曉聲未
調雲路翼空負桂枝情莫盡關關(一作西)興羇愁正厭生
春日旅懷呈知已
生涯萬事有蒼蒼應任流萍便越鄉春水獨行人漸遠
故園歸夢(一作路)夜空長一聲隔浦猨啼處數滴驚心淚
滿裳不為知音皆鮑叔信誰(一作憑)江上去茫茫
慕幽(詩六首)
劒客
去住知(一作如)何處空將一劒行殺人雖取次為事愛公
平戟立嗔髭鬢星流忿眼睛曉来湘市(一作相共)說拂曙别
遼城
酬和友人見寄(一作冬日淮上别文上人)
勞歌好自看終久偶齊桓五字若教易一名爭得難侵
窗紅樹(一作葉)老蔭砌雪花殘莫效齊僚屬東歸翦釣竿
冬日淮上别文上人(一作酬和友人見寄)
家國各萬里同吟六七年可堪隨北雁迢遰向南天水
共(一作與)行人遠山將落日連春淮有雙鯉莫忘尺書傳
柳
今古憑君一贈行幾回折盡復重生五株斜傍淵明宅
千樹低垂太尉營臨水帶煙藏翡翠倚風兼雨宿流鶯
隋皇隄畔(一作上)依依在曾惹當時歌吹聲
三峽聞猨
誰向兹来不恨生聲聲都是斷腸聲七千里外一家住
十二峰前獨自行瘴雨晚藏神女廟蠻煙寒鎻夜郎城
憑君且聽(一作莫)哀吟好會待青雲道路平
燈
鐘斷危樓鳥不飛熒熒何處最相宜香然水寺僧開卷
筆寫春幃客著詩忽爾思多穿壁處偶然心盡斷纓時
孫康勤苦誰能念少減餘光借與伊
釋彪(詩一首)
寶琴
吾有一寶琴價重雙南金刻作龍鳳象彈為山水音星
從徽裏發風来弦上吟鍾期不可遇誰辨曲中心
法輪(詩一首)
觀大駕出叙事寄懷(見文苑英華)
紫臺宵漏竭青門曙鼓通輕霞照複道徐吹轉相風玉
鸞光萬騎金輿鬱五戎鳴笳猶度闕清蹕尚喧宫雲旗
亂陌紫羽旆雜塵紅百城歸北麗兩漢久慚雄吾曹陋
薄技餘慶洽微躬平原已起洛印手亦還豐得奉衣冠
盛仍觀書軌同猶言待封告未忍向華嵩
尚能(詩一首)
中秋旅懷
所畜惟騷雅兼之得固窮望鄉連北斗聽雨帶西風稼
穡村坊遠煙波路逕通冥搜清絶句恰似有神功
句
霜洲楓落盡月館竹生寒(見萬花谷)
常雅(詩一首)
題伍相廟
蒼蒼古廟映林巒漠漠煙霞覆古壇精魄不知何處在
威風猶入浙江寒
滄浩(詩一首)
懷舊山(一作別嘉興知已)
一坐西林寺從来未下山不因尋長者無事到人間宿
雨愁為客寒花笑未還(一作寒禽散未還)空懷舊山月童子誦
經閒
若水(詩一首)
題慧山泉
石&KR0899;綻寒光松根噴曉凉注缾雲母滑潄齒茯苓香野
客偷煎茗山僧借淨牀安禪何所問孤月在中央
文鑒(詩一首)
題馬跡山
瀛洲西望沃洲山山在平湖縹緲間常說使君千里馬
至今龍跡尚堪攀
御定全唐詩卷八百五十
