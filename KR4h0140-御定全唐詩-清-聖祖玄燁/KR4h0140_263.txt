欽定四庫全書
御定全唐詩卷二百六十三
嚴維
嚴維字正文越州山陰人至德二載進士擢辭藻宏麗
科調諸暨尉辟河南幕府終祕書省校書郎與劉長卿
善詩一卷
酬耿拾遺題贈
掩扉常自静驛吏忽傳呼水巷驚馴鳥藜床起病軀顧
身悲欲老戒子力為儒明日公西(一作歸)去煙霞復作徒
酬王侍御西陵渡見寄
前年萬里別昨日一封書郢曲西陵渡秦官使者車柳
塘薰晝日花水溢春渠若不嫌雞黍先令掃弊廬
酬劉員外見寄
蘇耽佐郡時近出白雲司藥補清羸疾窗吟絶妙詞柳
塘春水慢(一作漫)花塢夕陽遲欲識懷君意明(一作朝)朝訪
檝師
同韓(一作韋)員外宿雲門寺
小嶺路難近仙郎此夕過潭空觀月定澗静見雲多竹
翠煙深鎖松聲雨點和萬緣俱不有對境自垂蘿
酬諸公宿鏡水宅
幸免低頭向府中貴將藜藿與君同陽雁呌霜来枕上
寒山映月在湖中詩書何德名夫子草木推年長數公
聞道漢家偏尚少此身那此(一作比)訪芝翁
送薛尚書入蜀(一作朝)
卑情不敢(一作可)論拜首入(一作手立)轅門列郡諸侯長登朝
八座尊凝笳臨水發行旆向風飜幾許遺黎(一作民)泣同
懷父母恩
送李祕書往儋州
魑魅曾為伍蓬莱近拜郎臣心瞻北闕家事在南荒莎
草山城小毛洲海驛長玄成知必大寧是泛滄浪
送人入金華(一作贈別東陽客)
明月雙溪水清(一作春)風八詠樓昔(一作少)年為客處今日
送君遊
送崔峒使往睦州兼寄薛司戶
如今相府用(一作重)英髦獨往南州肻告勞冰水近開漁
浦出雪雲初卷定山高木奴花映(一作發)桐廬縣青雀舟
隨白露濤使者應須訪廉吏府中惟有范功曹
送房元直赴北京
猶道樓蘭十萬師書生疋馬去何之臨岐未斷歸家目
(一作日)望月空吟出塞詩常欲激昂論上策不應憔悴老
明時遥知到日逢寒食彩筆長裾會晉祠
荆溪館呈丘義興
失路荆溪上依人(一作仁)忽暝投長橋今夜月陽羡古時
州野燒明山郭寒更出縣樓先生能館我無事五湖遊
一公新泉(一作題靈一上人院新泉)
山下新泉出泠泠北去(一作比法)源落池纔有響噴(一作漬又作濺)
石未成㾗獨映孤松色殊分衆鳥喧唯當清夜月(一作月夜)
觀此啓(一作定)禪門
奉試水精環(一本無奉試二字)
王室符長慶環中得水精任圓循不極見素質仍貞信
是天然瑞非因樸斵成無瑕勝玉美至潔過冰清未肻
齊珉價寧同雜佩聲能銜任黃雀亦欲應時明(一作鳴)
自雲陽歸晚泊陸澧宅
天陰行易晚前路故人居孤棹所思久寒林相見初閒
燈忘夜永清漏任更疎(一作餘)明發還須去離家幾歲(一作)
(歲欲)除
九日陪崔郎中北山讌
上客南臺至重陽此會文菊芳寒露洗杯翠(一作桐葉)夕陽
曛務簡人同醉溪閒鳥自羣府中官最小唯有孟參軍
留別鄒紹劉長卿
中年從一尉自笑此身非道在甘微祿時難(一作輕)耻息
機晨趨本郡府晝掩故山扉待見干戈畢何妨更採薇
書情獻相公(一本獻下有劉字)
年来白髮欲星星誤却生涯是一經魏闕望中(一作来)何
日見商歌奏罷復誰聽孤根獨弃慙山木弱質(一作植)無
成狀水萍今日更須詢哲匠不應休去老巖扄
贈送朱放
昔年居漢水日醉習家池道勝迹常在名高身不知欲
(一作久)依天目住新自始寧移生事曾無長惟將白接䍦
剡中贈張卿侍御
辟疆年正少公子貴初還早列月(一作何)卿位新參柱史
班千夫馳驛道駟馬入家山深巷烏衣盛高閒畫戟閒
逶迤天樂下照耀剡溪間自賤遊章句空為衰草顔
贈萬經
萬公長慢世昨日(一作夜)又隳官縱酒真彭澤論詩得建
安家山伯禹穴別墅小(一作少)長干輙有時人至窗前白
眼看
書情上李蘇州(一本州下有大夫二字)
東土苖人尚有殘皇皇亞相出朝端手持國憲羣僚畏
口喻天慈百姓安禮數自憐今日絶風流(一作塵)空計往
年歡誤著青袍將十載忍令(一作来)漁浦却垂竿
餘姚祗役奉簡鮑參軍
童年獻賦在皇州方寸思量君與侯萬事無成新白首
兩春虚擲對滄流歌詩盛賦文星動簫管新亭晦日遊
知已欲依何水部鄉人今正賤東丘
奉和獨孤中丞遊雲門寺
絶壑開花界耶溪極上源光輝三獨(一作石)坐登陟五雲
門深木鳴騶馭晴山曜武賁亂泉觀坐卧疎磬發朝昏
蒼翠新秋色莓苔積雨㾗上方看度鳥後夜聽吟猿異
跡焚香對新詩酌茗論歸来還撫俗諸老莫攀轅
奉和皇甫大夫夏日遊花嚴(一作巖)寺(時大夫昆季同行)
初第(一作地)華嚴(一作花巖)會王家少長行到宫龍節駐禮塔
雁行成蓮界千峰静梅天一雨清禪庭未可戀聖主寄
蒼生
宿法華寺
一夕雨沈沈哀猿萬木陰(一作吟)天龍来護法長老密看
心魚梵空山静紗燈古殿深無生久已學白髮浪相侵
題茅山李尊師所居
天師百歲少如童不到山中更不逢洗藥每臨新瀑水
步虚時遶最高峯籬根五月留殘雪座右千年蔭古松
此去人寰知近遠逥看路隔一重重
送薛居士和州讀書
孤雲獨鶴共悠悠萬卷經書一葉舟楚地巢城民舍少
煙村社樹鷺湖秋蒿莱織妾晨炊黍隅(一作籬)落耕童夕
放牛年少不應辭苦節諸生若遇亦封侯
憶長安(共十二詠丘丹等同賦各見本集)
憶長安五月時君王避暑華池進膳甘瓜朱李續命芳
蘭綵絲競處高明臺榭槐陰柳色通逵
狀江南
江南春季天蓴葉細如絃池邊草作逕湖上葉如船
遊㶚陵山
入山未盡意勝跡聊獨尋方士去在昔藥堂留至今四
隅白雲間一路清溪深芳秀惬春目高閒宜遠心潭分
化丹水路逵(一作出)昇仙林此道人不悟坐鳴松下琴
入唐溪
嘯終萬籟起吹去當溪雲環嶼或明昧遠峯尚氛氲雨
新翠葉發夜早玄象分金澗流不盡入山深更聞
送桃巖成上人歸本寺
長老歸緣起桃花憶舊巖清晨雲抱石深夜月籠杉道
具門人捧齋粮谷鳥銜餘生願依止文字欲三緘
酬普選二上人期相會見寄
本意宿東林因聽子賤琴遥知大小朗(傳燈錄惠朗禪師號大朗振朗)
(禪師號小朗)已斷去来心夜静溪聲近庭寒月色深寧知塵
外意定後便成吟
相里使君宅聽澄上人吹小管
秦僧吹竹閉秋城早在梨園稱主情今夕襄陽山太守
座中流淚聽商聲
贈別至弘上人
最稱弘偃少早歲草茆居年老從僧律生知解佛書衲
衣求壊帛野飯拾春蔬章句無求斷時(一作詩)中學有餘
奉和劉祭酒傷白馬(此馬勅賜寧王轉贈祭酒)
沛艾如龍馬来從上苑中棣華恩見賜伯舅禮仍崇鏡
點黃金眼花開白雪騣性柔君子德足逸大王風色照
鳴珂静聲連噴玉雄食場恩未盡過隟命旋終練影依
雲没銀鞍向月空仍聞樂府唱猶(一作應)念代勞功
哭靈一上人
一公何不住空有遠公名共說岑山路今時不可行舊
房松更老新塔草初生經論傳緇侣文章遍墨卿禪林
枝幹折法宇棟梁傾誰復修僧史應知傳已成(一本無後四句)
題鮑行軍小閣
宇下無留事經營意獨新文房已得地相閣是推輪席
上招賢急山隂對雪頻虚明先旦暮啓閉異冬春談笑
兵家法逢迎幕府賓還將負暄處時借在陰人
陪皇甫大夫謁禹廟
竹使羞殷薦松龕拜夏祠為魚歌德(一作致美)後舞羽降神
時文(一作仗)衛瞻如在精靈信有期夕陽陪醉止塘上鳥
咸遲
同王徵君湘中有懷(一作張謂詩)
八月洞庭秋瀟湘水北流還家萬里夢為客五更愁不
用看書帙偏宜上酒樓故人京洛滿何日復同遊
奉和皇甫大夫祈雨應時雨降
致和知必感歲旱未書災伯禹明靈降元戎禱請来九
成陳夏樂三獻奉殷罍掣曳旗交電鏗鏘鼔應雷行雲
依蓋轉飛雨逐車回欲識皇天意為霖貺在哉
贈別劉長卿時赴河南嚴中丞幕府
早見登郎署同時跡(一作即)下僚幾年江路永今去國門
遥文孌騷人體官移漢帝朝望山吟度日接枕話通宵
萬里趨公府孤帆恨(一作限)信潮匡(一作康)時知已老聖代
耻逃堯
晦日宴遊
晦日湔裾俗春樓致酒時出山還已醉謝客舊能詩溪
柳薰晴淺巖花待閏遲為邦久無事比屋自熙熙
夏日納涼
山陰過野客鏡裏接仙郎盥漱臨寒水褰闈入夏堂杉
松交日影枕簟上湖光衮衮承嘉話清風納晚涼
僧房避暑
支公好閒寂庭宇愛林篁幽曠無煩暑恬和不可量蕙
風清水殿荷氣雜天香明月談空坐怡然道術忘
九日登高
詩家九日憐芳菊遲客高齋瞰浙江漢(一作漁)浦浪花搖
素壁西陵樹色入秋(一作雲)窗木奴向熟懸金實桑落新
開瀉玉缸四子醉時争講德笑論黃覇屈為邦
九月十日即事
家貧惟種竹時幸故人看菊度重陽少林經閏月寒宿
酲猶落帽華髮強扶冠美景良難得今朝更盡歡
送丘為下第歸蘇州
滄江一身客獻賦空十年明主豈能好今人誰舉賢國
門稅征駕旅食謀歸旋皦日媚春水綠蘋香客船無媒
既不達余亦思歸田
送少微上人東南遊
舊遊多不見師在翟公門瘴海空山熱雷州白日昏片
心應為法萬里獨無言人盡酬恩去平生未感恩
贈送崔子向(一本無贈字)
旅食来江上求名赴洛陽新詩蹤謝守内學似支郎行
怯秦為客心依越是鄉何人作知已送爾淚浪浪
答劉長卿七里瀨重送
新安非欲(一作故)枉帆過海内如君有幾何醉裏別時秋
水色老人南望一狂歌
歲初喜皇甫侍御至
湖上新正逢故人情深應不笑家貧明朝別後門還掩
脩竹千竿一老身(一作人)
送舍弟
疎懶吾成性才華爾自彊早稱眉最白何事綬仍黃時
暑嗟于邁家貧念聚糧秪應宵夢裏詩興屬池塘
示外生
牽役非吾好寬情爾在傍經過悲井邑起坐倦舟航相
宅生應貴逢時學可強無輕吾未用世事有行蔵
詠孩子
嘉客會初筵宜時魄再圓衆皆含笑戲誰不點頤憐繡
被花堪摘羅綳色欲妍將鶵有舊曲還入武城弦
酬謝侍御喜王宇及第見賀不遇之作
寂寞柴門掩經過柱史榮老夫寧有力半子自成名柳
映三橋發花連上道明緘書到別墅郢曲果先成
秋日與諸公文會天(缺一字)寺
相訪從吾道因緣會爾時龍盤餘帝宅花界古人祠明
月虚空色青林大小枝還將經濟學来問道安師
答劉長卿蛇浦橋月下重送
月色今宵最明庭閒夜久天清寂莫(一作愁盡)多年老(一作左)
宦慇懃遠别深情溪臨修竹煙色風落高梧雨聲耿耿
相看不寐遥聞曉柝山城
發桐廬寄劉員外
處處雲山無盡時桐廬南望轉參差舟人莫道新安近
欲上潺湲行自遲
秋夜船行
扁舟時屬暝月上有餘輝海鷰秋還去漁人夜不歸中
流何寂寂孤棹也依依一點前村火誰家未掩扉
重送新安劉員外
秋江渺渺水空波越客孤舟欲榜歌手折衰楊悲老大
故人零落已無多
句
五色驚綵鳳千里象驄威(張侍御孩子)三伏軒車動堯心
急諫官名通内籍貴立近御牀寒(送皇甫拾遺歸朝)波從少
海息雲自大風開(代宗輓歌並詩式)
御定全唐詩卷二百六十三
