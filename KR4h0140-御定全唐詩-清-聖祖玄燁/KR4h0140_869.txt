欽定四庫全書
御定全唐詩卷八百六十九
高祖
嘲蘇世長(世長嘗事偽鄭王世充為行臺右僕射洛陽平歸國高祖與之有舊釋之)
(授玉山屯監恩禮殊厚嘗嘲之云云世長對曰名長意短實如聖旨口正心邪未敢奉詔昔竇)
(融以河西降漢十世封侯臣以山南歸國惟蒙屯監即日擢拜諫議大夫)
名長意短口正心邪棄忠貞於鄭國忘信義於吾家
睿宗
戲題畫
喚出眼何用苦深藏縮却鼻何畏不聞香
歐陽詢
嘲蕭瑀射(宋公蕭瑀不解射九月九日賜射瑀箭俱不著垜詢詠之云云)
急風吹緩箭弱手馭強弓欲高飜復下應西還更東十
廻俱著地兩手并擎空借問誰為此乃應是宋公
長孫無忌
與歐陽詢互嘲(無忌見詢姿形麽陋嘲之詢荅云云太宗聞之笑曰詢此嘲曾)
(不畏皇后邪無忌皇后兄也)
聳膊成山字埋肩不(一作畏)出頭誰家麟角上畫此一獼
㺅(無忌)
索頭連背暖漫(一作&KR0008;)襠畏肚寒只因心渾渾所以面團
團(詢)
裵略
為温僕射嘲竹(宿衛裵略試判落第詣僕射温彦博披訴不理略自云能嘲戲)
(彦博回意與語指廳前竹令嘲應聲云云)
竹風吹青肅肅凌冬葉不凋經春子不熟虚心未得待
國士皮上何湏生節目(一作竹冬月不肻凋夏月不肻熟肚裏不能容國士皮外何勞)
(生節目)
又嘲屏牆(彦博又令嘲屏牆略云云彦博曰此語似傷博略曰即扳公筋何止傷膊)
(博慙而與官)
高下八九尺東西六七步突兀當廳坐幾許遮賢路
省吏
嘲崔左丞(武德中清河崔善為為尚書左丞諸曹吏惡其聰察其人短傴嘲之云云)
(高祖勞之曰齊末姦吏歌斛律明月高緯昏不察至滅其家朕雖不德幸免是下令求謗者謗)
(遂止)
崔子曲如鉤隨例得封侯髆上全無項胷前别有頭
選人
嘲高士廉木履(士廉掌選有選人自云解嘲謔士廉時著木履令嘲之應聲云)
(云士廉笑而引之)
刺鼻何曾嚏蹋面不知嗔高生兩箇齒自謂得勝人
裵玄智
書化度蔵院壁(西京化度寺内有無盡蔵院施捨日盛開國而後其積至不可)
(勝計常使名僧監蔵一分供天下伽藍修理之用一分施天下飢餓一分充舊供無遮之會城)
(中士女有大車載錢帛捨之棄去不知姓名者貞觀中有道士裵玄智者嘗入寺灑埽十年有)
(餘寺中觀其戒行修謹宛是修行高人使之守蔵一日潛走去不還寺衆驚异於玄智寝房内)
(看壁上有詩四句盜去黃金不可知數竟莫知所之矣後武后移蔵東都福光寺日久漸耗尋)
(移歸本院至開元九年以所餘散京師諸寺蔵遂絕焉)
將肉遣狼守置骨向狗頭自非阿羅漢焉能免得偷(首二)
(句一作放羊狼頷下置骨狗前頭)
竇昉
嘲許子儒(子儒舊任奉禮郎永徽中造國子學子儒經紀當有階級後不得階竇昉)
(詠之云云)
不能專習禮虚心強覓階一年辭爵弁半歲履麻鞋瓦
惡頻蒙&KR0008;(音國)牆虚屢被扠映樹便側睡過匱即放乖歲
暮良工畢言是越朋儕今日綸言降方知愚計喎(口淮切)
梁寳
與趙神德互嘲(唐初梁寳好嘲戲因公行至貝州問佐史云此州趙神德甚能)
(嘲令召之寳甚黑神德兩眼俱赤因互嘲寳無以答謝遣之)
趙神德天上既無雲閃電何以無準則(寳)向者入門來
案後惟見一挺墨(神德)官裏料朱砂半眼供一國(寳)磨公
小拇指塗得太社北(神德)
釋元康
與講師互謔(元康入京見一法師盛集徒衆講經與申問往返戲之云云講師亦)
(復之蓋譏康之無生徒也康為之解詞理更渙然太宗聞之詔入安國寺講)
甘桃不結實苦李壓低枝(元康)輪王千箇子巷伯勿孫兒
(講師)
李榮
詠興善寺佛殿災(京城流俗僧道常争二教優劣逓相非斥總章中興善寺)
(為火災所焚尊像蕩盡東明觀道士李榮因詠此榮巴西人也)
道善何曾善言興且不興如來燒赤盡惟有一羣僧
張元一
叙可笑事(元一則天朝為左司郎中善滑稽時蕃人上封事多加官賞有為右臺御)
(史者則天問元一在外有何可笑事元一云云胡御史胡元禮也於是蕃人為御史者尋改他)
(官)
朱前疑著綠逯仁傑著朱閻知微騎馬馬吉甫騎驢將
名作姓李千里將姓作名吳栖梧左臺胡御史右臺御
史胡
嘲武懿宗(契丹寇幽州武懿宗統兵禦之至邠畏懦而遁懿宗短陋元一嘲云云則)
(天未曉曰懿宗無馬耶元一曰騎豬夾豕也則天大笑懿宗曰此元一宿搆不是卒辭則天曰)
(以韻與之懿宗曰請以菶韻元一應聲云云則天大悦懿宗極有慙色)
長弓短度箭蜀馬臨階騗去賊七百里隈牆獨自戰忽
然逢著賊騎豬向南□
又嘲
裹頭極草草掠鬢不菶菶未見桃花面皮漫作杏子眼
孔
詠静樂縣主(静樂縣主懿宗妹懿宗短醜武氏最長時號大哥縣主與則天竝馬)
(行命元一詠云云則天大笑縣主又極慙也)
馬帶桃花錦帬銜綠草羅定知幃帽底儀容似大哥
杜易簡
嘲格輔元(格輔元拜監察遷殿中充使次龍門遇盜行装都盡袒被而坐監察御史)
(杜易簡戲詠之云云)
有恥宿龍門精彩先瞰渾眼瘦呈近店睡響徹遥林埒
囊將舊識製被異新婚誰言驄馬使飜作蟄熊蹲
石抱忠(則天時檢校天官郎中)
始平諧詩
平明發始平薄暮至何城庫墖朝雲上晃池夜月明略
彴橋頭逢長史欞星門外揖司兵一羣縣尉驢騾驟數
箇參軍鵝鴨行
梁載言
詠傅巖監祠(傅巖嘗在左臺監察中霤而中霤小祠無犧牲之禮比廻悵望曰初)
(以為大祠乃全疎薄殿中梁載言詠之云云)
聞道監中霤初言是大祠很傍索傳馬偬動出安徽衞
司無帟幕供膳乏鮮肥形容消瘦盡空往復空歸
劉行敏
嘲崔生(行敏長安令有崔生飲酒歸犯夜被武候執縛五更初猶未解行敏向朝至街)
(逢之與解縛因詠之云云)
崔生犯夜行武候正嚴更幞頭拳下落高髻掌中擎杖
迹胷前出繩文腕後生愁人不惜夜隨意曉参横
又嘲楊文瓘(武陵公楊文瓘任戶部侍郎以能飲令宴蕃客渾王遂錯與延陀兒)
(宴行敏詠之云云)
武陵敬愛客終宴不知疲遣共渾王飲錯宴延陀兒始
被鴻臚識終蒙御史知精神既如此長歎復何為
嘲李叔慎賀蘭僧伽杜善賢(善賢長安令三人皆黑)
叔慎騎烏馬僧伽把漆弓喚取長安令共獵北山熊
陸子
嘲父(尚書右丞陸餘慶轉洛川長史善論事而謬於判決其子嘲之送案褥下餘慶得而)
(讀之曰必是那狗遂鞭之)
陸餘慶筆頭無力觜頭硬一朝受辭訟十日判不竟(先是)
(人有嘲陸者云說事則喙長三寸判事則手重五斤)
楊廷玉(則天表姪為嘉興令貪猥無厭御史康訔推奏斷死敕免)
廻波詞
廻波爾時廷玉打獠取錢未足阿姑婆見作天子傍人
不得棖觸
中宗朝優人
廻波詞(御史大夫裵談妻悍妬談畏之如嚴君時韋庶人頗襲武后之風中宗漸畏之)
(内宴互唱廻波詞有優人云云后意色自得以束帛賜之)
廻波爾時栲栳怕婦也是大好外邊祗有裵談内裏無
過李老
崔日用
乞金魚詞(日用為御史中丞賜紫是時佩魚須冇特恩因會宴日用撰詞云云中宗)
(以金魚賜之)
臺中鼠子直須諳信足跳梁上壁龕倚飜燈脂汚張五
還來齧帶報韓三莫浪語直王相大家必若賜金龜賣
却貓兒相報賞
又賜宴自歌(中宗宴日用起舞自歌云云其日以日用兼修文館學士制曰日用)
(書窮萬卷學富三冬日用舞蹈拜謝)
東館總是鵷鸞南臺自多杞梓日用讀書萬卷何忍不
蒙學士墨制簾下出來微臣眼看喜死
吳人
詠癡(鄭愔曾罵選人為癡漢選人曰僕是吳癡漢即是公愔令詠癡吳人云云愔本姓鄚)
(改姓鄭時人號為鄚鄭)
榆兒復榆婦造屋兼造車十七八九夜還書復借書
封抱一
歇後(抱一任櫟陽尉有客過之既短又患眼及鼻塞用千字文語嘲之)
面作天地玄鼻有雁門紫旣無左逹承何勞罔談彼(一說)
(人有患側眼及翳又有患鼻齆者互嘲一云眼能日月盈為有陳根委一云不别似蘭斯都由雁門紫)
麴崇裕
送司功入京(崇裕為冀州參軍嘗有司功入京以詩送之云云司功曰大才士先)
(生其誰曰吳兒博士教此聲韻司功曰師眀弟子哲)
崇裕有幸會得遇明流行司士向京去曠野哭聲哀
權龍褒(中宗時為瀛州刺史)
嶺南歸後獻詩
龍褒有何罪天恩放嶺南敕知無罪過追來與將軍(龍褒)
(初以親累遠貶洎歸獻此一云無事向容山今日向東都陛下敕追來今作右金吾)
初到滄州呈州官
遥看滄海城楊柳鬱青青中央一羣漢聚坐打杯觥(州官)
(見此詩謂曰公有逸才褒曰不敢趁韻而已)
秋日述懷
檐前飛七百雪白後園彊飽食房裏側家糞集野蜋(時有)
(參軍不曉其義請釋之褒曰鷂子檐前飛直七百丈洗衫挂後園乾白如雪飽食房中側臥家裏便轉集得野)
(澤蜣蜋也)
喜雨
暗去也沒雨明來也沒雲日頭赫赤出地上綠氤氲
皇太子夏日賜宴詩
嚴霜白浩浩明月赤團團(太子援筆為讚曰龍褒才子秦州人士明月晝耀嚴霜夏)
(起如此詩章趁韻而已)
崔泰之
哭李嶠詩
臺閣神仙地衣冠君子鄉昨朝猶對坐今日忽云亡魂
隨司命鬼魄逐見閻王此時罷歡笑無復向朝堂
蘇頲
詠尹字(頲幼年有京兆尹過父瓌命詠尹字)
丑雖有足甲不全身見君無口知伊少人
張敬忠
詠王主敬(武德貞觀以來尚書郎吏兵部為前行最為要劇考功員外掌試貢舉人)
(郎之最望者司門都比屯田虞水膳部主客皆在後行閑簡先天中王主敬為侍御史自以才)
(望清雅當入省常望前行忽除膳部員外郎微有悵惋吏部郎中張敬忠戲詠云云膳部在省)
(中最東北隅故有比句)
有意嫌兵部專心望考功誰知脚踜蹬却落省牆東
韋鏗
嘲邵景蕭嵩(邵景擢第遷至右臺監察考功員外時神武即位景與殿中御史蕭)
(嵩韋鏗俱升殿行事制出景嵩俱授朝散大夫而鏗無命景嵩貌皆類胡景鼻高而嵩鬚多同)
(時服朱紱對立於庭鏗獨簾下竊窺而詠云云)
一雙胡子著緋袍一箇鬚多一鼻高相對廳前捺且(去聲)
立自慙身品世間毛
邵景
嘲韋鏗(他日睿宗御承天門百僚備列鏗忽風眩而倒鏗肥而短景詠之云云)
飄風忽起團團旋倒地還如著脚䭔莫怪殿上空行事
却為元非五品才
李休烈
詠毁天樞(長夀三年則天徵天下銅五十餘萬斤鐵一百三十餘萬斤于定鼎門内)
(鑄八稜銅柱高九十尺徑一丈二尺題曰大周萬國述德天樞紀革命之功下置鐵山銅龍負)
(載獅子麒麟圍繞上有雲蓋施盤龍以托珠高一丈圍三丈金綵熒煌光侔日月開元中詔毁)
(天樞發卒鎔鑠彌月不盡休烈為洛陽尉賦詩以詠之先是有訛言云一條麻線挽天樞言其)
(不經久也故休烈詩及之士庶莫不詠諷)
天門街上倒天樞火急先須卸火珠計合一條麻線挽
何勞兩縣索人夫
石惠泰(岐王府參軍)
與李全交詩(全交監察御史)
御史非常任參軍不久居待君遷轉後此職還到余
黃幡綽(伶人)
嘲劉文樹(安西牙將劉文樹口辨善奏對明皇每嘉之文樹髭生頷下貎類猴上令)
(黃幡綽嘲之文樹切惡猿㺅之號乃密賂幡綽不言幡綽許而進嘲云云上知其遺賂大笑)
可憐好箇劉文樹髭鬚共頦頤别住文樹面孔不似猢
猻猢猻面孔強似文樹
祖詠
尚書省門吟(開元中進士唱第尚書省落第者至省門散去詠吟云云)
落去他兩兩三三戴帽子日暮祖侯吟一聲長安竹柏
皆枯死
王昌齡
上馬當山神(開元中昌齡自吳抵京舟行至馬當山先有禱神僃屬風便不能駐)
(命使齎獻於廟及草履致於夫人題詩云云當市草履時兼市金錯刀一副貯履内忘取之并)
(將往行數里忽有赤鯉魚長三尺躍入舟中剖腹得刀焉)
青驄一匹崐崘牽奏上大王不取錢直為猛風波滚驟
莫怪昌齡不下船
張懷慶
竊李義府詩(棗強尉張懷慶好偷竊名士文章李義府嘗賦詩云鏤月為歌扇裁)
(雲作舞衣自憐廻雪影好取洛川歸懷慶乃為詩云云)
生情鏤月為歌扇出性裁雲作舞衣照鏡自憐廻雪影
來時好取洛川歸(時人因為懷慶語云活剝王昌齡生吞郭正一)
賀知章
荅朝士(朝士以知章吳越人戲云南金復生中土知章賦詩云云)
鈒鏤銀盤盛蛤蜊鏡湖蓴菜亂如絲鄉曲近來佳此味
遮渠不道是吳兒
顧況
和知章詩
鈒鏤銀盤盛炒鰕鏡湖蓴菜亂如麻漢兒女嫁吳兒婦
吳兒盡是漢兒爺
續茅山秀才吟(顧著作在茅山有一秀才行吟得句久不得屬顧云云秀才以)
(其無禮審知是況慙惕而退)
駐馬上山阿(茅山秀才)風來屎氣多(況)
史思明
櫻桃子詩(思明在東都遇櫻桃熟其子在河北寄之因作詩同去詩成衆皆贊美之)
(曰此詩大佳若押作一半周至一半懷王即與黃字聲勢稍穩思明大怒曰我兒豈可居周至)
(之下)
櫻桃子半赤半已黃一半與懷王一半與周至(至當作贄思明)
(僭號以子朝義為懷王周贄為相)
御定全唐詩卷八百六十九
