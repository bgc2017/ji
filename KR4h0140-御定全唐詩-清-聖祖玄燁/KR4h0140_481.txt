欽定四庫全書
御定全唐詩卷四百八十一
李紳
七年初到洛陽寓居宣教里時已春暮而四老
俱在洛中分司
青莎滿地無三徑白髮緣(一作簪)頭忝四人官職謬齊商
嶺客姓名那重漢廷臣聖朝寡罪容衰齒愚叟多慙未
退身惟有門人憐鈍拙勸教沈醉洛陽春
初秋忽奉詔除浙東觀察使檢校右貂
龍樓寄引簪裾客鳳闕陪趨朔望朝疎受杜門期脱屣
買臣歸邸忽乘軺印封龜紐知頒爵冠飾蟬緌更珥貂
飛詔寵榮歡里舍豈徒斑白與垂髫
憶至鞏縣河宿待家累追懷
鞏樹翻紅秋日斜水分伊洛照餘霞弓開後騎低初月
鶚駐前旌拂暮鴉閨信坐遲青玉案弄兒閒望白羊車
今來憶事涼風晩烟浦空悲黃(一作寒)菊花
宿揚州
江横渡闊烟波晩潮過金陵落葉秋嘹唳塞鴻經楚澤
淺深紅樹見揚州夜橋燈火連星漢水郭帆檣近斗牛
今日市朝風俗變不須開口問迷樓
憶被牛相留醉州中時無他賓牛公夜出真珠
輩數人(余有換樂曲詞時小有傳於歌者)
嚴城畫角三聲閉清宴金樽一夕同銀燭坐隅聽子夜
寶筝筵上起春風酒徵舊對慙衰質曲換新詞感上宫
(一作公)淮海一從雲雨散杳然俱是夢魂中
早渡楊子江(時王璠在浙西)
日衝海浪翻銀屋江轉秋波走雪山青嶂迥開蹲虎戍
碧流潛伏躍龍關地分吳楚星辰内水廹滄溟宇宙間
焚却戍船無戰伐使知風教被烏蠻
憶過潤州
元和二年余以前進士為鎮海軍書奏從事秋九
月兵亂余以不從書奏飛檄之詐(一作請)遭庶人李
錡暴怒腰領不殊者再三後軍平尚書李公欲具
事以聞余以本乃誓節非欲求榮請罷所奏
昔年從宦干戈地黃綬青春一魯儒弓犯控弦招武旅
(一作族)劒當抽匣問狂夫帛書投筆封魚腹玄髮衝冠捋
虎鬚談笑謝金何所媿(一作貴)不為偷買用兵符
憶登棲(一作西)霞寺峰(效梁簡文一本下有懷望一字)
香印烟火息法堂鐘磬餘紗燈耿晨焰釋子安禪居林
葉脫紅影竹烟含綺疎星珠錯落耀月宇參差虚顧眺
匪恣適曠襟懷卷舒江海淼清盪丘陵何所如滔滔可
問津耕者非長沮茅嶺感仙客蕭園成古墟移步下碧
峰涉澗更躊躇烏噪(一作戲)啄秋果翠驚銜素魚廻塘彩
鷁來落景標(一作在)林箊漾漾棹翻月蕭蕭風襲裾勞歌
起舊思戚(一作感)歎竟難(一作誰)攄却數共遊者凋落非里
閭
憶萬歲樓望金山
里言金山有龍盤護吳志云金陵虎踞又云萬歲
樓往年清夜浮於江中有宿樓者覺之金鏁縻於
城上
樓高雉堞千師壘峰拔驚波萬壑攢山絶地維消虎踞
水浮天險尚(一作上)龍盤蜃嘘雲拱飛江島鼇噴仙巖隔
海瀾長對碧波臨古渡幾經風月與悲歡
過梅里七首家於無錫四十載今敝廬數堵猶
存今列題於後
上家山(山即惠山)
余頃居梅里常於惠山肄業舊室猶在垂白重遊
追感多思因效吳均體
上家山家山依舊好昔去松桂長今來容鬚老上家山
臨古道高低入雲樹蕪没連天草草色綠萋萋寒蛩徧
草啼噪鴉啼樹遠行雁帖雲齊嵒光翻落日僧火開經
室竹洞磬聲長松樓鐘韻疾苔階泉溜缺石甃青莎密
舊徑行處迷前交坐中失歎息整華冠持杯強自歡笑
歌憐稚孺絃竹縱吹彈山明溪月上酒滿心聊放丱髮
此淹留垂絲匪閒曠青山不可上昔事還惆悵況復白
頭人追懷空望望
憶東郭居(效丘遲)
昔余過稚齒從師昧知奥徒懷利物心不獲藏身寶曳
婁一縫掖出處勞昏早醒醉迷啜哺衣裳辨顛倒忠誠
貫白日直已憑蒼昊卷舌墮讒諛驚波息行潦衰禽識
(一作息)舊木疲馬知歸道楊柳長庭柯蘭荃覆階草旌旄
光里舍騎服歡妻嫂綠髩絶新知蒼鬚稀舊老冠緌身
忝貴齋沐心常禱笙磬諒諧和庭除還灑掃栖遲還竹
巷物役浸江島倏忽變星霜悲傷滿衷(一作懷)抱
憶題惠山寺書堂
故山一别光隂改秋露清風歲月多松下壯心年少去
池邊衰影老人過白雲生滅依巖岫青桂榮枯託薜蘿
惟有此身長是客又驅旌旆寄烟波
憶西湖雙鸂鶒(效鮑明遠)
雙鸂鶒錦毛斕斑長比翼戲繞蓮藂迴錦臆照灼花叢
兩相得漁歌驚起飛南北繚繞追隨不迷惑雲間上下
同棲息不作驚禽遠相憶東家少婦機中語剪斷迴文
泣機杼徒嗟孔雀銜毛羽一去東南别離苦五里裵回
竟何補
早梅橋
早梅花滿枝發東風報春春未徹紫萼迎風玉珠裂楊
柳未黃鶯結舌委素飄香照新月橋邊一樹傷離别遊
蕩行人莫攀折不競江南豔陽節任落東風伴春雪
翡翠塢
翡翠飛飛繞蓮塢一啄嘉魚一鳴舞蓮莖觸散蓮葉欹
露滴珠光似還浦虞人掠水輕浮弋翡翠驚飛飛不息
直上層空翠影高還向雲間雙比翼彈射莫及弋不得
日暮虞人空歎息
憶放鶴
頃年無錫閒居里人獻鶴雛余馴養之周歲羽毛
既成見其宛頸長鳴有煙霄之志開籠放之一舉
冲天復迴翔久之乃去
羽毛似雪無瑕點顧影秋池舞白雲閒整素儀三島近
迴飄清唳九霄聞好風順舉應摩日逸翮將成(一作翔)莫
戀羣凌勵坐看空碧外更憐鳬鷺老江濆
過吳門二十四韻
煙水吳都郭閶門架碧流綠楊深淺巷青翰往來舟朱
戶千家室丹楹百處樓水光搖極浦草色辨長洲憶作
(一作昨)麻衣翠(一作日一作客)曾為旅棹遊放歌隨楚老清宴奉
諸侯(貞元中余以布衣多遊吳郡中韋夏卿首為知遇常陪宴席段平仲李季何劉從周綦母咸十餘輩)
(日同杯酒及余以太和七年領鎮會稽則當時賓客羣吏樂徒寺僧里客無一人存者至于韋公子凋喪略盡)
花寺聽鶯入春湖看雁留里吟傳綺唱鄉語認歈謳橋
轉攢虹飲(一作影)波通鬭鷁浮竹扉梅圃静水巷橘園幽
縫堵荒麋苑穿巖破虎丘舊風猶越鼓餘俗尚吳鉤故
館曾閒訪遺基(一作蹤)亦徧搜吹臺山木盡香徑佛宫秋
帳殿菰蒲掩雲房露霧收苧蘿妖覆(一作廢)滅荆棘鬼包
羞風月俄黃綬經過半白頭(元和七年余以校書郎從役再至蘇州時范十五傳)
(正為郡而貞元中賓客散落半已殂謝及宴而伶人酒徒悉往日者問僧惟令起二人已疾)重來冠
蓋客非復别離愁(太和七年余鎮會稽劉禹錫為郡則元和中蘇州相識知與不知索然皆)
(盡河柳衰謝邑居更易乃甚令□之歎也)候火分通陌前旌駐外郵水風搖
綵旆堤柳引鳴騶問吏兒孫隔呼名禮敬修顧瞻殊宿
昔語默過悲憂義感心空在容衰日易偷還持滄海詔
從此布皇猷
杭州天竺靈隐二寺頃歲亦布衣一遊及赴鎮
會稽不敢以登臨自適竟不復到寺寺多猨猱
謂之孫團彌長其類因追思為詩二首(此寺殷富)
翠巖幽谷高低寺十里松風碧嶂連開盡春花芳草澗
徧通秋水月明泉石文照日分霞壁竹影侵雲拂暮煙
時有猨猱擾鍾磬老僧無復得安禪
人煙不隔江城近水石雖清海氣深波動只觀羅刹相
静居難識梵王心魚扃晝鏁龍宫寶雁塔高摩欲界金
近日尤聞重雕飾世人遥禮二檀林
渡西陵十六韻
七年冬十有三日早渡浙江寒雨方霖軍吏悉在
江次越人年榖未成霪雨不止田畝浸溢水不及
穗者數寸余至驛命押衙裴行宗先齎祝辭東望
拜大禹廟且以百姓請命雨收雲息日朗者三旬
有五日刈穫皆畢有以見神之不欺也
雨送奔濤遠風收駭浪平截流張旆影分岸走鼙聲獸
逐銜波湧龜艨噴棹輕海門凝霧暗江渚濕雲横雁翼
看舟子魚鱗辨水營騎交遮戍合戈簇擁沙明謬履一
夫長將詢百吏情下車占黍稷冬雨害粢盛望禱依前
聖垂休冀厚生半江猶慘澹全野已澄清愛景三辰朗
祥農萬庾盈浦程通曲嶼海色媚重城弓日鞬櫜動旗
風虎豹争及郊揮白羽入里卷紅旌愷悌思陳力端莊
冀表誠臨人與安俗非止奉師貞
新樓詩二十首
到越州日初引家累登新樓望鏡湖見元相微之
題壁詩云我是玉京天上客謫居猶得小蓬萊四
面尋常對屏障一家終日在樓臺微之與樂天此
時只隔江津日有酬和相答時余移官九江各乖
音問頃在越之日荏苒多故未能書壁今追思為
新樓詩二十首
新樓
戎容罷引旌旗卷朱戶褰開雉堞高山聳翠微連郡閣
地臨滄海接靈鼇坐疑許宅驅雞犬笑類樊妻化羽毛
惆悵桂枝零落促莫思方朔種仙桃
海榴亭(在新樓北花開最早所望更高)
海榴亭早開繁蘂光照晴霞破碧煙高近紫霄疑菡萏
迥依江月半嬋娟懷芳不作翻風艷别萼猶含泣露妍
搖落舊叢雲水隔不堪行坐數流年
望海亭(在卧龍山頂上越中最高處)
烏盈兔缺天涯迥鶴背松梢拂檻低湖鏡坐隅看匣滿
海濤生處辨雲齊夕嵐明滅江帆小煙樹蒼茫客思迷
蕭索感心俱是夢九天應共草萋萋
杜鵑樓
七年冬所造自西軒延架城隅樓前植其杜鵑
因以為名宴遊多在其上
杜鵑如火千房圻丹檻低看晩景中繁艷向人啼宿露
落英飄砌怨春風早梅昔待佳人折好月誰將老子同
惟有此花隨越鳥一聲啼處滿山紅
滿桂樓
八年春造架州城西南臨眺於外盡見湖山别
開水扉通杜鵑樓不啟重扃清夜可以閒宴因
以滿桂為名也
為憐湖水通宵望不學樊楊却月樓惟待素規澄滿鏡
莫看纖魄挂如鉤卷簾方影侵紅燭繞竹斜暉透碧流
蕭瑟曉(一作晩)風聞木落此時何異(一作似)洞庭秋
東武亭
亭在鏡湖上即元相所建亭至宏敞春秋為競
渡大設會之所余為增以板檻延入湖中足加
步廊以列環衛
綠波春水湖光滿丹檻連楹碧嶂遥蘭鷁對飛漁棹急
彩虹翻影海旗搖鬪疑斑虎歸三島散作遊龍上九霄
鼉鼓若雷争勝負柳堤花岸萬人招
龍宫寺
此寺摧毁積歲貞元十六年余為布衣東游天
台故人江西觀察使崔公以殿中謫官移疾剡
溪崔公坐中有僧人修真自言居龍宫寺起謂
余言異日(一本此下有必當鎮此四字)為修此寺時以狂易
之言不之應僧相視久之而退至元和二年余
以前進士為故薛革(一作苹)常侍招至越中此僧
已卧疾使門人相告曩日所言必當鎮此修寺
之託幸不見忘僧又偶言寺中靈祗所相告耳
余問疾而已不能對及後符其言而訊其存没
則僧及門人悉已殂謝寺更頹毁惟荒基餘像
而已因召僧人會真余出俸錢為葺之累月而
畢以成其往願
銀地溪邊遇衲師笑將花宇指潛知定觀玄度生前事
不道靈山别後期真相有無因色界化城興滅在蓮基
好令滄海龍宫子長護金人舊浴池
禹廟
削平水土窮滄海畚鍤東南盡會稽山擁翠屏朝玉帛
穴通金闕架雲霓秘文鏤石蔵青壁寶檢封雲化紫泥
清廟萬年長血食始知明德與天齊
晏安寺
寺在州城東北隅越中謂之小北邙
寺深松桂(一作徑)無塵事地接荒郊帶夕陽啼鳥歇時山
寂寂野花殘處月蒼蒼絳紗凝焰(一作艷)開金像清梵銷
聲閉竹房邱壠漸平連茂草九原何處不心傷
龜山
在鏡湖中山形如龜山上有寺名永安則元相
所移置者
一峰凝黛當明鏡十仞喬松倚翠屏秋月滿時侵兔魄
素波搖處動龜形舊深崖谷藏仙島新結樓臺起佛扃
不學大蛟憑水怪等閒雪(一作雷)雨害生靈
重臺蓮
綠荷舒卷凉風曉紅萼開縈紫菂重游(一作雙)女漢臯争笑
臉二妃湘浦並(一作對)愁容自含秋露貞姿結(一作潔)不競春
妖冶態穠終恐玉京仙子識却將(一作持)歸種碧池峰(一作中)
橘園
江城霧斂輕霜早園橘千株欲變金朱實摘時天路(一作)
(露)近素英飄處海雲深懼同枳棘愁遷徙每抱馨香委
照臨憐爾結根能(一作宜)自保不隨寒暑換貞心
寒林寺
寺在城郭最囂煩處自有一峰巖壑皆入寺中
最深城郭在人煙疑借壺中到梵天巖樹桂花開月殿
石樓風鐸繞金仙地無塵染多靈草室鑒真空有定泉
應是法宫傳覺路使無煩惱見青蓮
北樓櫻桃花
開花占得春光早雪綴雲裝萬萼輕凝艷拆時初照日
落英頻處乍聞鶯舞空柔弱看無力帶月蔥蘢似有情
多事東風入閨闥盡飄芳思委江城
城上薔薇
薔薇繁艷滿城隂爛漫開紅次第深新蘂度香翻宿蝶
密房飄影戲晨(一作新)禽竇閨織婦慙詩句南國佳人怨
錦衾風月寂寥思往事暮春空賦白頭吟
南庭竹
東南舊美凌霜操五月凝隂入坐寒煙惹翠梢含玉露
粉開春籜聳琅玕莫令戲馬童兒見試引為龍道士看
知爾(一作須信)結根香實在鳳皇終擬下雲端
琪樹
琪樹垂條如弱柳結子如碧珠三年子可一熟
每歲生者相續一年綠二年碧三年者紅綴於
條上璀錯相間
石橋峰上栖玄鶴碧闕(一作澗)巖邊蔭羽人冰葉萬條垂
碧實玉珠千日保青春月中泣露應同浥澗底侵雲尚
有塵徒使茯苓成琥珀不為松(一作枯)老化龍鱗(一本第三聯缺)
(第七句作長向月中清泣露)
海棠(一本下有梨字)
海邊佳樹生竒彩知是仙山取得栽瓊蘂籍中聞閬苑
紫芝圖上見蓬萊淺深芳萼通宵換委積紅英報曉開
寄語春園百花道莫争顔色泛金杯
水寺
煙波野寺經過處水國蒼茫夢想中雲散浦間江月迥
日曛洲渚海潮通坐看魚鳥沈浮遠静見樓臺上下同
聞道化城方便喻只應從此到龍宫
靈汜橋
靈汜橋邊多感傷分明湖派繞廻塘岸花前後聞幽鳥
湖月高低怨(一作映)綠楊能促歲隂惟白髮巧乘風馬是
春光何須化鶴歸華表却數凋零念越鄉
若耶溪
西施採蓮歐冶鑄劒所
嵐光花影繞山隂山轉花稀到碧潯傾國美人妖艷遠
鑿山良冶鑄鑪深凌波莫惜臨妝面瑩鍔當期出匣心
應是蛟龍長不去若耶秋水尚沈沈
登(一作祭)禹廟迴降雪五言二十韻
此詩一首在越所作今編入卷内大和八年十月
冬暄無雪自訪禹廟所(一作祈)禱其日廻舟至湖半
隂雲四合飛霰大降者三日積雪盈尺浙江中流
乃分隂雪杭州並無所霑
金奏雲壇畢同雲拂雪(一作海)來玉田千畝合瓊室萬家
開湖暗冰封鏡山明樹變梅裂繒分井陌連璧混樓臺
麻引詩人興鹽牽謝女才細疑歌響盡旋作舞腰廻著
水鵝毛失鋪松鶴羽摧半崖雲掩映當砌月裵回遇物
纖能狀隨方巧若裁玉花全綴萼珠蚌盡呈胎志士書
頻照鮫人杼正催妬妝凌粉匣欺酒上瓊杯海使迷奔
轍江濤認暗雷疾飄風作馭輕集霰為媒劒客休矜利
農師正念摧瑞彰知有感靈貺表無災堯歴占新慶虞
階想舊陪粉凝鸞閣下銀結鳳池隈鷄樹花驚笑龍池
絮欲猜勞歌會稽守遥祝永康哉
題法華寺五言二十韻(注内缺一字)
此一首亦在越所作寺内靈異隨注其下以越人
題詩者前後皆不備言今編于追昔遊卷中寺内
&KR1561;禪師草廬持經感普賢見於前
花界無生地慈宫有相天化娥騰寶像留影閟金仙(寺内)
(因普賢見身於持經僧前因此置寺)殿湧全身塔池開半月泉十峰排碧
落雙澗合清漣(寺前後有十峰廻繞雙澗合流之)藥草經行徧香燈次
第燃戒珠高臘護心印祖僧傳(此寺僧律嚴肅持經皆承師教)瓶識先
羅漢衣存舊福田(寺内有約法師水瓶梁朝宫人所製袈裟)幻身觀火宅昏
眼照青蓮住覺超真境依遊渡法船化城珠百億靈跡
冠三千蕭壁將沈影梁薪尚綴煙(寺前昭明太于畫真又梁時薪公影尚在)
色塵知有數劫燼豈無年龍噴疑通海鯨吞想漏川(寺内)
(有梁朝銅龍吐泉銅鯨飲水以注諸院)磬疎聞啟梵鐘息見安禪指喻三
車覺開迷五隂纏教通方便入心達是非詮貝葉千花
藏檀林萬寶篇坐嚴獅子迅幢飾網珠懸極樂知無礙
分明應有緣還將意功德(一作功德意)留偈法王前
御定全唐詩卷四百八十一
