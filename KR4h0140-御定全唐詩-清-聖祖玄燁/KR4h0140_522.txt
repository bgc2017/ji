欽定四庫全書
御定全唐詩卷五百二十二
杜牧
揚州三首
煬帝雷塘土迷藏有舊樓誰家唱水調明月滿揚州(煬帝)
(鑿汴渠成自造水調)駿馬宜閒出千金好舊(一作暗)游喧闐醉年少半
脱紫茸裘
秋風放螢苑春草鬭雞臺金絡擎鵰去鸞環拾翠來蜀
船紅錦重越槖水沈堆處處皆華表淮王奈却回
街垂千步柳霞映兩重城天碧樓臺麗風涼歌管清纖
腰間長袖玉珮雜繁纓拖軸誠為壯豪華不可名自是
荒淫罪何妨作帝京
潤州二首
勾吳亭東千里秋放歌曾作昔年遊青苔寺裏無馬(一作)
(鳥)跡綠水橋邊多酒樓大抵南朝皆曠達可憐東晉最
風流月明更想桓伊在一笛聞吹出塞愁
謝眺詩中佳麗地夫差傳裏水犀軍城高鐵瓮横強弩
(潤州城孫權築號為鐡瓮)柳暗朱樓多夢雲畫角愛飄江北去釣歌
長向月中聞揚州塵土試回首不惜千金借與君
題揚州禪智寺
雨過一蟬噪飄蕭松桂秋青苔滿階砌白鳥故遲留暮
靄生深樹斜陽下小樓誰知竹西路歌吹是揚州
西江懷古
上吞巴漢控瀟湘怒似連山淨鏡光魏帝縫囊真戲劇
苻堅投箠更荒唐千秋釣艇(一作舸)歌明月萬里沙鷗弄
夕陽范蠡清塵何寂寞好風唯屬往來商
江南懷古
車書混一業無窮井邑山川今古同戊辰年向金陵過
惆悵閒吟憶庾公
江南春絶句
千里鶯啼綠映紅水村山郭酒旗風南朝四百八十寺
多少樓臺煙雨中
將赴宣州留題揚州禪智寺
故里溪頭松柏雙來時盡日倚松窗杜陵隋苑已絶國
秋晩南遊更渡江
題宣州開元寺水閣閣下宛溪夾溪居人
六朝文物草連空天淡雲閒今古同鳥去鳥來山色裏
人歌人哭水聲中深秋簾幕千家雨落日樓臺一笛風
惆悵無因見(一作逢)范蠡參差煙樹五湖東
宣州送裴坦判官往舒州時牧欲赴官歸京
日暖泥融雪半銷行人(一作人行)芳草馬聲驕九華山路雲
遮寺清弋江村柳拂橋君意如鴻高的的我心懸旆正
搖搖同來不得同歸去故國逢春一寂寥
句溪夏日送盧霈秀才歸王屋山將欲赴舉
野店正紛泊繭蠶初引絲行人碧溪渡繫馬綠楊枝苒
苒跡始去悠悠心所期秋山念君别惆悵桂花時
自宣城赴官上京
瀟灑江湖十過秋酒杯無日不淹(一作遲)留(一作封侯)謝公城
畔溪驚夢蘇小門前柳拂頭千里雲山何處好幾人襟
韻一生休塵冠挂却知閒事終擬(一作把)蹉跎訪舊遊
春末題池州弄水亭
使君四十四兩佩左銅魚為吏非循吏論書讀底書晩
花紅豔静高樹綠隂初亭宇清無比溪山畫不如嘉賓
能嘯咏宫妓巧糚梳逐日愁皆碎隨時醉有餘偃須求
五鼎陶秪愛吾廬趣向人皆異賢豪莫笑渠
登池州九峰樓寄張祜
百感中來不自由角聲孤起夕陽樓碧山終日思無盡
芳草何年恨即(一作始)休睫在眼前長(一作猶)不見道非身
外更(一作欲)何求誰人得似張公子千首詩輕萬戶侯
齊安郡晩秋
柳岸風來影漸疎使君家似野人居雲容水態還堪賞
嘯志歌懷亦自如雨暗殘燈碁散後(一作欲散)酒醒孤枕鴈
來初可憐赤壁爭雄渡唯有蓑翁坐釣魚
九日齊安(一作齊山)登高
江涵秋影鴈初飛與客攜壺上翠微塵世難逢開口笑
菊花須插滿頭歸但將酩酊酬佳節不用登臨歎(一作恨)
落暉古往今來只如此牛山何必淚(一作獨)霑衣
池州春送前進士蒯希逸
芳草復芳草斷腸還斷腸自然堪下淚何必更殘陽楚
岸千萬里燕鴻三兩行有家歸不(一作未)得況舉别君觴
齊安郡中偶題二首
兩竿落日溪橋上半縷輕煙柳影中多少綠荷相倚恨
一時回首背西風
秋聲無不攪離心夢澤蒹葭楚雨深自滴階前大梧葉
干君何事動哀吟
齊安郡後池絶句
菱透浮萍綠錦池夏鶯千囀弄薔薇盡日無人看微雨
鴛鴦相對浴紅衣
題齊安城樓
嗚咽(一作軋)江樓角一聲微陽瀲瀲落寒汀不用憑闌苦
回首故鄉七十五長亭
池州李使君沒後十一日處州新命始到後見
歸妓感而成詩
縉雲新命詔初行纔是孤魂壽器(一作受氣一作壽氣)成黃壤不
知新雨露粉書空(一作唯)換舊銘旌巨卿哭處雲空斷阿
鶩歸來月正明多少四年遺愛事鄉閭生子李為名
見劉秀才與池州妓别
遠風南浦萬重波未似生離别恨多楚管能吹柳花怨
吳姬爭唱竹枝歌金釵横處綠雲墮玉筯凝時紅粉和
待得枚臯相見日自應糚鏡笑蹉跎
池州廢林泉寺
廢寺林(一作碧)溪上頹垣倚亂峰看棲歸樹鳥猶想過山
鐘石路尋僧去此生應不逢
憶齊安郡
平生睡足處雲夢澤南州一夜風欺竹連江雨送秋格
卑常汩汩力學強悠悠終掉塵中手(一作首)瀟湘釣漫流
池州清溪
弄溪終日到黃昏照數秋來白髮根何物賴君千遍洗
筆頭塵土漸無㾗
遊池州林泉寺金碧洞
袖拂霜林下石稜潺湲聲斷滿溪冰攜茶臘月遊金碧
合有文章病茂陵
即事(黃州作)
因思上黨三年戰閒詠周公七月詩竹帛未聞書死節
丹青空見畫靈旗蕭條井邑如魚尾早晩干戈識虎皮
莫笑一麾東下計滿江秋浪碧參差
贈李秀才(是上公孫子)
骨清年少眼如冰鳳羽參差五色層天上麒麟時一下
人間不獨有徐陵
寄李起居四韻
楚女梅簪白雪&KR1086;前溪碧水凍醪時雲罍心凸知難捧
鳳管簧寒不受吹南國劒眸能盼眄侍臣香袖愛僛垂
自憐窮律窮途客正怯(一作劫)孤燈一局碁
題池州貴池亭
勢比凌歊宋武臺分明百里遠帆開蜀江雪浪西江滿
強半春寒(一作風)去却回
蘭溪(在蘄州西)
蘭溪春盡碧泱泱映水蘭花雨發香楚國大夫憔悴日
應尋此路去瀟湘
睦州四韻
州在釣臺邊溪山實可憐有家皆掩映無處不潺湲好
樹鳴幽鳥晴樓(一作巒)入野煙殘春杜陵客中酒落花前
秋晚早發新定
解印書千軸重陽酒百缸涼風滿紅樹曉月下秋江巖
壑會歸去塵埃終不降懸纓未敢濯巖瀨碧淙淙
除官歸京睦州雨霽
秋半吳天霽清凝萬里光水聲侵笑語嵐翠撲衣裳遠
樹疑羅帳孤雲認粉囊溪山侵兩越時節到重陽顧我
能甘賤無由得自強悞曾公觸尾不敢夜循墻豈意籠
飛鳥還為錦帳郎網今開傅燮書舊識黃香(曾在史館四年)姹
女真虚語飢兒欲一行淺深須揭厲休更學張綱
夜泊桐廬先寄蘇臺盧郎中
水檻桐廬館歸舟繫石根笛吹孤戍月犬吠隔溪村十
載違清裁(一作義)幽懷未一論蘇臺菊花節何處與開樽
新轉南曹未叙朝散初秋暑退出守吳興書此
篇以自見志
捧詔汀洲去全家羽翼飛喜抛新錦帳榮借舊朱衣且
免材為累何妨拙有機宋株聊自守魯酒怕旁圍清尚
寧無素光隂亦未晞一杯寬幕席五字弄珠璣越浦黃
柑嫩吳溪紫蟹肥平生江海志佩得左魚歸
題白蘋洲
山鳥飛紅帶亭薇拆紫花溪光初透徹秋色正清華静
處知生樂喧中見死誇無多珪組累終不負煙霞
題茶山(在宜興)
山實東吳秀茶稱瑞草魁剖符雖俗吏修貢亦仙才溪
盡停蠻櫂旗張卓翠苔柳村穿窈窕松澗渡喧豗等級
雲峰峻寬平洞府開拂天聞笑語特地見樓臺泉嫩黃
金湧(山有金沙泉修貢出罷貢即絶)牙香紫璧裁拜章期沃日輕騎疾
奔雷舞袖嵐侵澗(一作潤)歌聲谷答回磬音藏葉鳥雪艷
照潭梅好是全家到兼為奉詔來樹隂香作帳花徑落
成堆景物殘三月登臨愴一杯重遊難自尅俛首入塵
埃
茶山下作
春風最窈窕日曉柳村西嬌雲光占岫健水鳴分溪燎
巖野花遠戛瑟幽鳥啼把酒坐芳草亦有佳人攜
入茶山下題水口草市絶句
倚溪侵嶺多高樹誇酒書旗有小樓驚起鴛鴦豈無恨
一雙飛去却回頭
春日茶山病不飲酒因呈賓客
笙歌登畫船十日清明前山秀白雲膩溪光紅粉鮮欲
開未開花半隂半晴天誰知病太守猶得作茶仙
不飲贈官妓
芳草正得意汀洲日欲西無端千樹柳更拂一條溪幾
朵梅花折何人手好㩦誰憐佳麗地春恨却悽悽
早春贈軍事薛判官
雪後新正半春來四刻長晴梅朱粉艷嫩水碧羅光弦
管開雙調花鈿坐兩行唯君莫惜醉認取少年場
代吳興妓春初寄薛軍事
霧冷侵紅粉春隂撲翠鈿自悲臨曉鏡誰與惜流年柳
暗霏微雨花愁黯淡天金釵有幾隻抽當酒家錢
八月十二日得替後移居霅溪館因題長句四
韻
萬家相慶喜秋成處處樓臺歌板聲千歲鶴歸猶有恨
一年人住豈無情夜凉溪館留僧話風定蘇潭看月生
景物登臨閒始見願為閒客此閒行
初冬夜飲
淮陽多病偶求歡客袖侵霜與燭盤砌下梨花一堆雪
明年誰此凭闌干
栽竹
本因遮日種却似為溪移歴歴羽林影疎疎煙露姿蕭
騷寒雨夜敲劼晩風時故國何年到塵冠挂一枝
梅
輕盈照溪水掩斂下瑶臺妬雪聊相比欺春不逐來偶
同佳客見似為凍醪開若在秦樓畔堪為弄玉媒
山石榴
似火山榴映小山繁中能薄艷中閒一朵佳人玉釵上
秪疑燒却翠雲鬟
柳長句
日落水流西復東春光不盡柳何窮巫娥廟裏低含雨
宋玉宅前斜帶風不嫌(一作莫將)榆莢共爭翠深與桃(一作感杏)
花相映紅灞上漢南千萬樹幾人遊宦别離中
隋堤柳
夾岸垂楊三百里秪應圖畫最相宜自嫌流落西歸疾
不見東風二月時
柳絶句
數樹新開翠影齊倚風情態被春迷依依故國樊川恨
半掩村橋半掩溪(一作拂溪)
獨柳
含煙一株柳拂地搖風久佳人不忍折悵望回纖手
早鴈
金河秋半虜弦開雲外(一作際)驚飛四散哀仙掌月明孤
影過長門燈暗數聲來須知胡騎紛紛在(一作雖隨胡馬翩翩去)
豈逐春風一一回莫厭(一作好是)瀟湘少人處水多菰米岸
莓苔
鵁鶄
芝莖抽紺趾清唳擲金梭日翅閒張錦風池去罥羅静
眠依翠荇(一作竹)暖戲折高荷山隂豈無爾繭字換羣鵝
鸚鵡
華堂日漸高雕檻繫紅縚故國隴山樹美人金剪刀避
籠交翠尾罅嘴净新毛不念三緘事世途皆爾曹
鶴
清音迎曉月愁思立寒蒲丹頂西施頰霜毛四皓鬚碧
雲行止躁白鷺性靈粗終日無羣伴溪邊弔影孤
鴉
擾擾復翻翻黃昏颺冷煙毛欺皇后髮聲感楚姬弦蔓
壘盤風下霜林接翅眠秪如西旅樣頭白豈無緣
鷺鷥
雪衣雪髮青玉觜羣捕魚兒溪影中驚飛遠(一作低)映碧
山去一樹梨花落晩風
村舍燕
漢宫一百四十五多下珠簾閉瑣窗何處營巢夏將半
茅簷煙裏語雙雙
歸燕
畫堂歌舞喧喧地社去社來人不看長是江樓使君伴
黃昏猶待倚闌干
傷猨
獨折南園一朵梅重尋幽坎已生苔無端晩吹驚高樹
似裊長枝欲下來
還俗老僧
雪髮不長寸秋寒力更微獨尋一徑葉猶挈衲殘衣日
暮千峰裏不知何處歸
斫竹
寺廢竹色死宦家(一作官家)寧爾留霜根漸隨斧風玉尚敲
秋江南苦吟客何處送悠悠
將赴湖州留題亭菊
陶菊手自種楚蘭心有期遙知渡江日正是擷芳時
折菊
籬東菊逕深折得自孤吟雨中衣半濕擁鼻自知心
雲(一作禇載詩)
盡日看雲首不回無心都大似無才可憐光彩一片玉
萬里晴(一作青)天何處來
醉後題僧院
離心忽忽復悽悽雨晦傾瓶取醉泥可羨高僧共心語
一如攜穉往東西
題禪院(一作醉後題僧院)
觥船一櫂(一作棹)百分空十歲(一作千載)青春不負公今日鬢
絲禪榻畔茶煙輕(一作悠)颺落花風
哭李給事中敏
陽陵郭門外陂陁丈五墳九泉如結友兹地好埋君(朱雲)
(葬陽陵郭外)
黃州竹徑圖
竹濁(一作岡)蟠小徑屈折鬭蛇來三年得歸去知遶幾千回
題愛敬寺樓
暮景千山雪春寒百尺樓獨登還獨下誰會我悠悠
送劉秀才歸江陵
綵服鮮華覲渚宫鱸魚新熟别江東劉郎浦夜侵船月
宋玉亭春弄(一作滿)袖風落落精神終(一作將)有立飄飄才
思杳無窮誰人世上為金口借取明時一薦雄
見吳秀才與池妓别因成絶句
紅燭短時羌笛怨清歌咽處蜀弦高萬里分飛兩行淚
滿江寒雨正蕭騷
湖南正初招李郢秀才
行樂及時時已晩對酒當歌歌不成千里暮山重叠翠
一溪寒水淺深清高人以飲為忙事浮世除詩盡強名
看著白蘋芽欲吐雪舟相訪勝閒行
贈朱道靈
劉根丹篆三千字郭璞青囊兩卷書牛渚磯南謝山北
白雲深處有巖居
屛風絶句
屛風周昉畫纖腰歲久丹青色半銷斜倚玉窗鸞髮女
拂塵猶自妬嬌嬈
哭韓綽
平明送葬上都門紼霎交横逐去魂歸來冷笑悲身事
喚婦呼兒索酒盆
新定途中
無端偶效張文紀下杜鄉園别五秋重過江南更千里
萬山深處一孤舟
題新定八松院小石
雨滴珠璣碎苔生紫翠重故關何日到且看小三峰
往年隨故府吳興公夜泊蕪湖口今赴官西去
再宿蕪湖感舊傷懷因成十六韻
南指陵陽路東流似昔年重恩山未答雙鬢雪飄然數
仞慙投跡羣公愧拍肩駑駘蒙錦繡塵土浴潺湲郭隗
黃金峻虞卿白璧鮮貔貅環玉帳鸚鵡破蠻牋極浦沈
碑會秋花落帽筵旌旗明迥野冠佩照神仙籌畫言何
補優容道實全謳謠人撲地雞犬樹連(一作齊)天紫鳳超
如電青襟散似煙蒼生未經濟墳草已芊綿往事惟沙
月孤燈但客船峴山雲影畔棠葉水聲前故國還歸去
浮生亦可憐高歌一曲淚明日夕陽邊
御定全唐詩卷五百二十二
