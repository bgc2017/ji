欽定四庫全書
御定全唐詩卷十一
郊廟歌辭
五郊樂章(唐書樂志曰祀五方上帝五郊樂祀黃帝降神奏宫音皇帝行用太和登)
(歌奠玉帛用肅和迎爼用雍和酌獻飲福用夀和送文舞出迎武舞入用舒和武舞用凱安送)
(神用豫和其太和夀和凱安豫和四章辭同圜丘祀青帝降神奏角音祀赤帝降神奏徵音祀)
(白帝降神奏商音祀黑帝降神奏羽音餘同黃帝並貞觀中魏徵等作)
黃帝宫音
黃中正位含章居貞既長六律兼和五聲畢陳萬舞乃
薦斯牲神其下降永祚休平
肅和
眇眇方輿蒼蒼圓盖至哉樞紐宅中圖大氣調四序風
和萬籟祚我眀德時雍道泰
雍和
金縣夕肆玉爼朝陳饗薦黃道芬流紫宸廼誠廼敬載
享載禋崇薦斯在惟皇是賓
舒和
御徵乘宫出郊甸安歌率舞逓將迎自有雲門符帝賞
猶持雷鼔荅天成
青帝角音
鶴雲旦起鳥星昏集律候新風陽開初蟄至德可饗行
潦斯挹錫以無疆蒸人乃粒
肅和
玄鳥司春蒼龍登歲節物變柳光風轉蕙瑤席降神朱
絃饗帝誠備祝嘏禮殫珪幣
雍和
大樂稀音至誠簡禮文物棣棣聲眀濟濟六變有成三
登無體乃眷豐潔恩覃愷悌
舒和
笙歌籥舞屬年韶鷺鼔鳬鐘展時豫調露初迎綺春節
承雲遽踐蒼霄馭
赤帝徵音
青陽告謝朱眀戒序延長是祈敬陳椒醑博碩斯薦笙
鏞備舉庶盡肅恭非馨稷黍
肅和
離位克眀火中宵見峰雲暮起景風晨扇木槿初榮含
桃可薦芬馥百品鏗鏘三變
雍和
昭昭丹陸奕奕炎方禮陳牲幣樂備箎簧瓊羞溢爼玉
醑浮觴恭惟正直歆此馨香
舒和
千里温風飄絳羽十枝炎景賸朱干陳觴薦爼歌三獻
拊石摐金會七盤
白帝商音
白藏應節天高氣清歲功既阜庶類收成萬方静謐九
土和平馨香是薦受祚聰眀
肅和
金行在節素靈居正氣肅霜嚴林彫草勁豺祭隼擊潦
收川鏡九榖已登萬箱流詠
雍和
律應西成氣躔南吕珪幣咸列笙竽備舉必必蘭羞芬
芬桂醑式資宴貺用調霜序
舒和
璿儀氣爽驚緹籥玉吕灰飛含素商鳴鞞奏管芳羞薦
會舞安歌葆毦揚
黑帝羽音
嚴冬季月星廻風厲享祀報功方祚来歲
肅和
律回(一作周)玉琯星周(一作回)金度次極陽烏紀窮隂兔火
林霰雪陽泉凝沍八蜡已登三農息務
雍和
陽月斯紀應鍾在候載潔牲牷爰登爼豆既高既遠無
聲無臭静言格思惟神保祐
舒和
執籥持羽初終曲朱干玉鏚始分行七德九功咸已暢
眀靈降福具穰穰
五郊樂章(唐書樂志曰大樂舊有五郊迎送神辭十章不詳所起)
黃郊迎神
朱眀季序黃郊王辰厚以載物甘以養人毓金為體禀
火成身宫音式奏奏以迎神
送神
春末冬暮徂夏杪秋土王四月(一作季)時季一周黍稷巳
享籩豆宜收送神有樂神其賜休
青郊迎神
緹幕移候青郊啟蟄淑景遲遲和風習習璧玉宵備旌
旄曙立張樂以迎帝神其入
送神
文物流彩聲眀動色人竭其恭靈昭其飭歆薦不巳垂
禎無極送禮有章惟神還軾
赤郊迎神
青陽節謝朱眀候改靡草彫華(一作花)含桃流彩虡列鐘
磬筵陳脯醢樂以迎神神其如在
送神
炎精式降蒼生攸仰羞列豆籩酒陳犧象昭祀有應冥
期(一作令儀)不爽送樂張音惟靈之往
白郊迎神
序移玉律節應金商天嚴殺氣吹警秋方槱燎既積稷
奠並芳樂以迎奏庶降神光
送神
祀遵五禮時屬三秋人懷肅敬靈降禎休奠歆旨酒薦
享珍羞載張送樂神其上遊
黑郊迎神
玄英戒序黑郊臨候掌禮陳彛司筵執豆寒氛歛色沍
泉凝漏樂以迎神八音斯奏
送神
北郊時冽南陸輝處奠本虔誠獻彌恭慮上延祉福下
承歡豫廣樂送神神其整馭
朝日樂章(唐書樂志曰貞觀中朝日樂降神用豫和皇帝行用太和登歌奠玉帛用)
(肅和迎爼用雍和酌獻飲福奏夀和送文舞出迎武舞入用舒和武舞用凱安送神用豫和其)
(豫和太和夀和凱安五章辭同冬至圜丘)
肅和
惟聖格天惟眀饗日帝郊肆類王宫戒吉珪奠春舒鐘
歌暁溢禮云克備斯文有秩
雍和
晨儀式薦眀祀惟光神物爰止靈暉載揚玄端肅事紫
幄興祥福履攸假於昭允王
舒和
崇牙樹羽延調露旋宫扣律掩承雲誕敷懿德昭神武
載集豐功表睿文
朝日樂章(唐書樂志曰太樂舊有朝日迎送神辭二章不詳所起)
迎神
太陽朝序王宫有儀蟠桃彩駕細柳光馳軒祥表合漢
歷彰竒禮和樂備神其降斯
送神
五齊兼酌百羞具陳樂終廣奏禮畢崇禋眀鑑萬㝢照
臨兆人永流洪慶式動曦輪
夕月樂章(唐書樂志曰貞觀中夕月樂降神用豫和皇帝行用太和登歌奠玉帛用)
(肅和迎爼用雍和酌獻飲福用夀和送文舞出迎武舞入用舒和武舞用凱安送神用豫和其)
(豫和太和夀和凱安五章辭同冬至圜丘)
肅和
測妙為神通微曰聖坎祀貽則郊禋展敬璧薦登光金
歌動映以載嘉德以流曾慶
雍和
朏晨爭舉天宗禮闢夜典涼秋隂眀湛夕有&KR1997;斯旨有
牲斯碩穆穆其暉穰穰是積
舒和
合吹八風金奏動分容萬舞玉鞘驚詞昭茂典光前烈
夕曜乘功表盛眀
祀九宫貴神樂章(唐天寶中祀九宫貴神樂降神用豫和六變皇帝行用太)
(和登歌用肅和迎爼用雍和酌獻用夀和飲福酒用福和退文舞迎武舞用舒和亞獻終獻用)
(凱安登歌撤豆用肅和送神用豫和)
豫和
於昭上穹臨下有光羽翼五佐周流八荒誰其饗之時
文對敭虞絰夏典兹禮未遑
黑帝旋馭青躔導日金籙上玄玉堂初吉鈎陳夕次鑾
和先蹕藹藹羣靈昭昭咸秩
帝臨中壇受釐元神皇靈萃止羽旄肅陳攝提運衡招
搖移輪光光宇宙電耀雷震
夜如何其眀星煌煌天清容衞露結壇場樹羽幢幢佩
玉鏘鏘凝精駐目瞻望神光
九位既肅萬靈畢會天門啟扄日馭飛蓋煥兮棽離儐
兮暗靄如山之福惟聖時對
崇崇泰壇靈具臨兮鏗鍠大樂振動心兮神之降矣卿
雲郁兮神之至止清風肅兮
太和
帝在靈壇大眀登光天回雲粹穆穆皇皇金奏九夏圭
陳八薌曠哉動植如熙春陽
肅和
歌工既奏神位既秩天符衆星運行太一聲和十管氣
應中律肅肅眀廷介兹元吉
雍和
爼豆有踐黃流在尊九宫之祀三代莫存樂變六宫壇
開八門聖皇昭對祐我黎元
夀和
時文哲后肅事嚴禋馨我眀德享於(一作我)貴神大庖載
盈旨酒斯醇精意所屬期扵利人
福和
祀既云畢眀靈告旋禮洽和應神歆福延(一作福至神虔)動植
咸若隂陽不愆錫兹純嘏天子萬年
舒和
羽籥既闋干戚陳八音克諧六變新愉貴神兮般以樂
保皇祚兮萬斯春
凱安
盛德陳萬舞威稜暢九垓風雲交律候日月麗昭回行
慶休祥發乘和春氣来百神肅臨享蕩蕩天門開
肅和
精意嚴恭眀祠(一作祀)豐潔獻酬既備俎豆斯撤日麗天
儀風和樂節事光祀典福覃有截
豫和
享申百禮慶洽百靈上排閶闔洞入杳冥奠玉高壇燔
柴廣庭神之降福萬國咸寧
祀風師樂章(包佶撰辭)
迎神
太皥御氣句芒肇功蒼龍青旗爰候祥風律以和應神
以感通鼎爼修蠁時惟禮崇
奠幣登歌
旨酒告絜青蘋應候禮陳瑤幣樂獻金奏彈弦自昔解
凍惟舊仰瞻肸蠁羣祥来湊
迎俎酌獻
德盛昭臨迎拜巽方爰候發生式薦馨香酌醴具舉工
歌載揚神歆六律恩降百祥
亞獻終獻
膋薌備玉帛陳風動物樂感神三獻終百神臻草木榮
天下春
送神
微穆敷華能應節飄揚發彩宜行慶送迎靈駕神心享
跪拜靈壇禮容盛氣和草木發萌芽德暢禽魚遂翔泳
永望翠盖逐流雲自兹率土調春令
祀雨師樂章(包佶撰辭)
迎神
陟降左右誠達幽圜(一作玄)作解之功樂惟有年雲軿戾
止灑霧飄煙惟馨展禮爰列豆籩
奠幣登歌
歲正朱眀禮布元(一作玄)制惟樂能感與神合契隂霧離
翍靈馭搖裔膏澤之慶期於稔歲
迎俎酌獻
陽開幽蟄躬奉鬱鬯禮備節應震来靈降動植求聲飛
沈允望時康氣茂惟神之貺
亞獻終獻
奠既備獻將終神行令瑞飛空迎乾德祈歲功乘煙燎
儼從風
送神
整駕昇車望寥廓垂隂薦祉蕩昏氛饗時靈貺僾如在
樂罷餘聲遙可聞飲福陳誠禮容備撤爼終獻曙光分
跪拜臨壇結空想年年應節候油雲
御定全唐詩卷十一
