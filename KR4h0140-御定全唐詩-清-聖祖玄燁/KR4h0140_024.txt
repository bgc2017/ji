欽定四庫全書
御定全唐詩卷二十四
雜曲歌辭(詩之流有八名曰行曰引曰歌曰謠曰吟曰詠曰怨曰歎皆六義之餘也至其)
(恊聲律播金石總謂之曲)
秦女休行(李白)
西門秦氏女秀色如瓊花手揮白楊刀清晝殺讐家羅
袖灑赤血英聲(集作氣)凌紫霞直上西山去關吏相邀遮
壻為燕國王身被詔獄加犯刑若履虎不畏落爪牙素
頸未及斷摧眉伏泥沙金雞忽放赦大辟得寬賒何慙
聶政姊萬古共驚嗟
出門行二首(孟郊)
長河悠悠去無極百齡同此可歎息秋風白露霑人衣
壮心凋落奪顔色少年出門將訴誰川無梁兮路無岐
一聞陌上苦寒奏使我佇立驚且悲君今得意厭粱肉
豈復念我貧賤時
海風蕭蕭天雨霜窮愁獨坐夜何長驅車舊憶太行險
始知遊子悲故鄉美人相思隔天闕長望雲端不可越
手持琅玕欲有贈愛而不見心斷絶南山峩峩白石爛
碧海之波浩漫漫參辰出沒不相待我欲横天無羽翰
同前(元稹)
兄弟同出門同行不同志悽悽分岐路各各營所為兄
上荆山巔翻石辨虹氣弟沈滄海底偷珠待龍睡出門
不數年同歸亦同遂俱用私所珍升沈自兹異獻珠龍
王宫值龍覓珠次但喜復得珠不求珠所自酬客雙龍
女授客六龍轡遣充行雨神雨澤隨客意雩夏鐘鼔繁
禜秋玉帛積彩色畫廊廟奴僮被珠翠驥騄千萬雙鴛
鴦七十二言者禾稼枯(集作未搖舌)無人敢輕議其兄因獻
璞再刖不履地門戸親戚疎匡牀妻妾棄銘心有所待
視足無所愧持璞自枕頭淚㾗雙血漬一朝龍醒寤本
問偷珠事因知行雨偏妻子五刑備仁兄捧屍哭勢友
掉頭諱喪車黔首葬弔客青蠅至楚有望氣人王前忽
長跪賀王得貴寶不遠王所莅求之果如言剖則(集作出)
浮雲(集作筠)膩白珩無顔色垂棘有瑕累在楚列地封入
趙連城貴秦遣李斯書書為傳國瑞秦亡漢魏傳傳者
得神器卞和名永永與寶不相墜勸爾出門行行難莫
行易易得還易失難同亦難離善賈識貪廉良田無稙
穉磨劒莫磨錐磨錐成小利
出自薊北門行(李白)
虜陣横北荒胡星曜精芒羽書速驚電烽火晝連光虎
竹救邊急戎車森已行明主不安席按劒心飛揚推轂
出猛將連旗登戰場兵威衝絶幕殺氣凌穹蒼列卒(一作)
(陣)赤山下開營紫塞傍途(集作窮)冬沙風(集作風沙)緊旌旗颯
凋傷畫角悲海月征衣卷天霜揮刃斬樓蘭彎弓射賢
王單于一平蕩種落自奔亡收功報天子行歌(一作歌舞)歸
咸陽
薊門行五首(高適)
邊城十一月雨雪亂霏霏元戎號令嚴人馬亦輕肥羌
胡無盡日征戰幾人歸
幽州多騎射結髮重横行一朝事將軍出入有聲名紛
紛獵秋草相向角弓鳴
薊門逢古老獨立思氛氲一身既零丁頭鬢白紛紛勲
庸今已矣不識霍將軍
茫茫(集作黯黯)長城外日沒更煙塵胡騎雖憑陵漢兵不顧
身古樹滿空塞黃雲愁殺人
漢家能用武開拓窮異域戍卒厭糠覈降胡飽衣食開
亭試一望吾欲涕(集作淚)霑臆
同前(李希仲)
旄頭有精芒胡騎獵秋草羽檄南渡河邊庭用兵早漢
家愛征戰宿將今已老辛苦羽林兒從戎榆關道一身
救邊速烽火連(集作通)薊門前軍鳥飛(集作飛鳥)斷格鬭塵沙
昏寒日鼔聲急單于夜火(集作將)奔當須徇忠義身死報
國恩(一身救邊速以下集另作一首)
君子有所思行(李白)
紫閣連終南青冥天倪色憑崖望咸陽宫闕羅北極萬
井驚畫出九衢如弦直渭水清銀河(集作銀河清)横天流不
息朝野盛文物衣冠何翕赩廐馬散連山軍容威絶域
伊臯運元化衛霍輸筋力歌鐘樂未休榮去老還逼圓
光過滿缺太陽移中昃不散東海金何爭西輝(集作飛)匿
無作牛山悲惻愴淚霑臆
同前二首(僧貫休)
我愛正考甫思賢作商頌我愛揚子雲理亂皆如鳳振
衣中夜起露花香旖旎撲碎驪龍明月珠敲出鳳凰五
色髓陋巷蕭蕭風淅淅緬想斯人勝珪璧寂寥千載不
相逢無限區區盡虛擲君不見沈約道佳人不在兹春
光為誰惜
安得龍猛筆點石為黃金散問(一作向)酷吏家使無貪殘
心甘棠密葉成翠幄潁鳳不來天地塞所以(集作傾國二字)傾
城人如今(集有如今二字)不可得
傷歌行(張籍曲側調)
黃門詔下促收捕亰兆君(一作尹)繫御史府出門無復部
曲隨親戚相逢不容語辭成謫尉南海州受命不得須
臾留身著青衫騎惡馬東門之東(集作外)無送者郵夫防
吏急喧驅往往驚墮馬蹄下長安里中荒大宅朱門已
除十二戟高堂舞榭鎖管絃美人遥望西南天
同前(孟郊)
衆毒蔓貞松一枝難久榮豈知黃庭客仙骨生不成春
色舍芳蕙秋風遶枯莖彈琴不成曲始覺知音傾館月
改舊照弔賓寫餘情還舟空江上波浪送銘旌
同前(莊南傑)
兔走烏飛不相見人事依稀速如電王母夭桃一度開
玉樓紅粉千回變車馳馬走咸陽道石家舊宅空荒草
秋雨無情不惜花芙蓉一一驚香倒勸君莫謾栽荆棘
秦皇虛費(一作負)驅山力英風一去更無言白骨沈埋暮
山碧
悲歌(李白)
悲來乎悲來乎主人有酒且莫斟聽我一曲悲來吟悲
來不吟還不笑天下無人知我心君有數斗酒我有三
尺琴琴鳴酒樂兩相得一杯不啻千鈞金悲來乎悲來
乎天雖長地雖久金玉滿堂應不守富貴百年能幾何
死生一度人皆有孤猨坐啼墳上月且須一盡杯中酒
悲來乎悲來乎鳳鳥不至河無圖微子去之箕子奴漢
帝不憶李將軍楚王放却屈大夫悲來乎悲來乎秦家
李斯早追悔虛名撥向身之外范子何曾愛五湖功成
名遂身自退劒是一夫用書能知姓名惠施不肯千萬
乘卜式未必窮一經還須黑頭取方伯莫謾白首為儒
生
悲哉行(孟雲卿)
孤兒去慈親遠客喪主人莫吟苦辛曲誰忍聞可聞(集作)
(此曲誰忍聞)可聞不可說去去無期别行人念前程不待參
辰沒朝亦常苦飢暮亦常苦飢飄飄萬餘里貧賤多是
非少年莫遠遊遠遊多不歸
同前(白居易)
悲哉為儒者力學不能(集作知)疲讀書眼欲暗秉筆手生
胝十上方一第成名常苦遲縱有宦達者兩鬢已成絲
可憐少壯日適在窮賤時丈夫老且病焉用富貴為沈
沈朱門宅中有乳臭兒狀貌如婦人光明膏粱肌手不
把書卷身不擐戎衣二十襲封爵門承勲戚資春來日
日出服御何輕肥朝從博徒飲暮有倡樓期評(集作平)封
還酒債堆金選蛾眉聲色狗馬外其餘一無知山苗與
澗松地勢隨高卑古來無奈何非君獨傷悲
同前(鮑溶)
促促晨復昏死生同一源貴年不懼老賤老傷久存朗
朗哭前歌絳旌引幽魂來為千金子去臥百草根黃土
塞生路悲風送回轅金鞍舊良馬四顧不出(集作入)門生
結千歲念榮及百代孫(集作榮華及百孫)黃金買性命白刃讐
(集作酬)一言寧知北山上松柏侵田園
妾薄命(崔國輔)
雖入秦帝宫不上秦帝牀夜夜玉窗裏與他卷羅(集作衣)
裳
同前(武平一)
有女妖且麗裵回湘水湄水湄蘭杜芳采之將寄誰瓠
犀發皓齒雙蛾嚬翠眉紅臉如開蓮素膚若凝脂綽約
多逸態輕盈不自持常矜絶代色復恃傾城姿子夫前
入侍飛燕復當時正悅掌中舞寧哀團扇詩洛川昔云
遇高唐今尚違幽閤禽雀噪閒階草露滋流景一何速
年華不可追解佩安所贈怨咽空自悲
同前(李百藥)
團扇秋風起長門夜月明羞聞拊背入恨說舞腰輕太
常應(集作先)已醉劉君恒帶酲横陳每虛設吉夢竟何成
同前(杜審言)
草綠長門閉(集作掩)苔青永巷幽寵移新愛奪泣下故情
留啼鳥驚殘夢飛花攪獨愁自憐春色罷團扇復迎秋
同前(劉元淑)
自從離别守空閨遥聞征戰起(集作赴)雲梯夜夜愁(集作思)
君遼海外(集作北)年年棄妾渭橋西陽春白日照空暖紫
燕銜花向庭滿綵鸞琴裏怨聲多飛鵲鏡前妝梳斷誰
家夫壻不從征應是漁陽別有情莫道紅顔燕地少家
家還似洛陽城且(集作旦)逐新人殊未歸還令秋至夜霜
飛北斗星前横度(集作旅)鴈南樓月下擣寒衣夜深聞鴈
腸欲絶獨坐縫衣燈又滅暗啼羅帳空自憐夢度陽關
向誰說每憐容貌宛如神如何薄命不勝人願君朝夕
燕山至好作明年楊柳春
同前(李白)
漢帝重(集作寵)阿嬌貯之黃金屋咳唾落九天隨風生珠
玉寵極愛還歇妒深情却疎長門一步地不肯暫回車
雨落不上天水覆難再(一作重難)收君情與妾意各自東西
流昔日芙蓉花今成斷根草以色事他人能得幾時好
同前(孟郊)
不惜十指弦為君千萬彈常恐新聲至(一作發)坐使(一作使我)
故聲(一作曲)殘棄置今日悲即是昨日歡將新變故易持
故為新難青山有蘼蕪淚葉長不乾空令後代人采掇
幽思攢(一作思幽蘭)
同前(張籍)
薄命婦良家子無事從軍去萬里漢家天子平四夷護
羌都尉裹屍歸念君此行為死別對君裁縫泉下衣與
君一日為夫婦千年萬歲亦相守君愛龍城征戰功妾
願青樓歡樂同人生各各有所欲詎得將心入君腹
同前三首(李端)
憶妾初嫁君花鬟如綠雲回燈入綺帳對(一作轉)面脫羅
裙折步教人學偷香與客熏容顔南國重名字北方聞
一從失恩意轉覺身憔悴對鏡不梳頭倚窗空落淚新
人莫恃新秋至會無春從來閉在長門者必是宫中第
一人
玉壘城邊爭走馬銅蹄(集作駝)市裏共乘舟鳴環動佩思
無盡掩袖低巾淚不流疇昔將歌邀客醉如今欲舞對
君羞忍懷賤妾平生曲獨上襄陽舊酒樓
自從君棄妾憔悴不羞人惟餘壞粉淚未免映衫勻
同前(盧綸)
妾年初二八兩度嫁狂夫薄命今猶在堅貞掃地無
同前(盧弼)
君恩已斷盡成空追想嬌歡恨莫窮長為蕣華光曉日
誰知團扇送秋風黃金買賦心徒切清路飛塵信莫通
閒凭玉欄思舊事幾回春暮泣殘紅
同前(胡曾)
阿嬌初失漢皇恩舊賜羅衣亦罷熏欹枕夜悲金屋雨
卷簾朝泣玉樓雲宫前葉落鴛鴦瓦架上塵生翡翠裙
龍騎不廵時漸久長門長(集作空)掩綠苔文
同前(王貞白)
薄命頭欲白頻年嫁不成秦娥未十五昨夜事公卿豈
有機杼力空傳歌舞名妾專修婦德媒氏却相輕
羽林行(王建)
長安惡少出名字樓下劫商樓上醉天明下直明光宫
散入五陵松柏中百回殺人身合死赦書尚有收城功
九衢一日消息定鄉吏籍中重改姓出來依舊屬羽林
立在殿前射飛禽
同前(孟郊)
朔雪寒斷指朔風勁裂冰胡中射鵰者此日猶不能翩
翩羽林兒錦臂飛蒼鷹揮鞭决(集作快)白馬走出黃河凌
同前(鮑溶)
朝出羽林宫入參雲臺議獨請萬里行不奏和親事君
王重年少深納開邊利寶馬雕玉鞍一朝從萬騎煌煌
都門外祖帳光七貴歌鐘樂行軍雲物慘別地簫笳整
部曲幢盖動郊次臨風親戚懷滿袖兒女淚行行復何
贈長劒報恩字
白馬篇(李白)
龍馬花雪毛金鞍五陵豪秋霜切玉劒落日明珠袍鬭
雞事萬乘軒盖一何高弓摧宜(集作南)山虎手接泰山猱
酒後競風彩三杯弄寶刀殺人如翦草劇孟同遊遨發
憤去函谷從軍向臨洮叱咤萬戰場(一作經百戰)匈奴盡波
濤(集作奔逃)歸來使酒氣未肯拜蕭曹羞入原憲室荒徑(集作)
(滛)隱蓬蒿
升天行(僧齊已)
身不沈骨不重驅青鸞駕白鳳幢盖飄飄入冷空天風
瑟瑟星河動瑶闕參差阿母家樓臺戲閉凝彤霞五三
(集作三五)仙子乘龍車堂前碾爛蟠桃花回頭却顧蓬山(集作)
(萊)頂一點濃嵐在深井
神仙曲(李賀)
碧峰海面藏靈書上帝揀作神仙居晴時(集作清明)笑語聞
空虛鬭乘巨浪騎鯨魚春羅翦字邀王母共宴紅樓最
深處鶴羽衝風過海遲不如卻使青龍去猶疑王母不
相許垂露娃鬟更傳語
北風行(李白)
燭龍棲寒門光曜猶旦開日月照之何不及此惟有北
風怒號天上來燕山雪花大如席片片吹落軒轅臺幽
州思婦十二月停歌罷笑雙蛾摧倚門望行人念君長
城苦寒良可哀別時提劒救邊去遺此虎文金髀釵(集作)
(鞞靫)中有一雙白羽箭蜘蛛結網生塵埃箭空在人今戰
死不復迴不忍見此物焚之已成灰黃河捧土尚可塞
北風雨雪恨難裁(一作哉)
苦熱行(王維)
赤日滿天地火雲成山嶽草木盡焦卷川澤皆竭涸輕
紈覺衣重密樹苦陰薄莞簟不可近絺綌再三濯思出
宇宙外曠然在寥廓長風萬里來江海蕩煩濁却顧身
為患始知心未覺忽入甘露門宛然清凉樂
同前(王轂)
祝融南來鞭火龍火旗熖熖燒天紅日輪當午凝不去
萬國如在洪爐中五嶽翠乾雲彩滅陽侯海底愁波竭
何當一夕金風發為我掃却天下熱
同前(僧皎然)
六月金數伏兹辰日在庚炎曦曝(集作爍)肌膚毒霧昏檐
楹(集作性情)安得奮翅(集作輕)翮超遥出雲征不知天地心如
何匠生成火德燒百卉瑶草不及榮省客當此時忽貽
懷中瓊捧翫煩袂滌嘯歌美風生遲君佐元氣調使四
序平中令霜不祅火餘氣常貞江南詩騷客休吟苦熱
行
同前(僧齊已)
離宫劃開赤帝怒喝起六龍奔日馭下土熬熬若煎煮
蒼生惶惶無處處火雲崢嶸焚泬寥東臯老農腸欲焦
何當一雨蘇我苗為君擊壤歌帝堯
太行苦熱行(劉長卿)
迢迢太行路自古稱險惡千騎儼欲前羣峰望如削火
雲從中起(集作出)仰視飛鳥落汗馬臥高原危旌倚長薄
清風何不至赤日方煎爍石露(集作枯)山木焦鱗窮水泉
涸九重今旰食萬里傳明略諸將候軒車元兇愁鼎鑊
何勞短兵接自有長纓縛通越事豈難渡瀘功未博朝
辭羊腸坂夕望貝丘郭漳水斜遶營常山遥入幕永懷
姑蘇下因(集作遥)寄建安作白雪和誠難滄波意空託陳
琳書記好王粲從軍樂早晩歸漢庭隨君(集作公)上麟閣
同前(獨孤及)
駟馬上太行修途亘遼碣王程無留駕日昃未遑歇請
問此何時恢台朱明月長蛇稽天討上將方北伐明主
命使臣皇華得時傑已忘羊腸險豈憚温(集作濕)風入(集作)
(熱)搖策汗滂沲(集作滄)登崖(集作岸)思紆結炎雲如煙火溪
谷將恐竭晝景赩可畏凉飈何由發山長飛鳥墮目極
行車絶趙魏方俶擾安危俟明哲歸路豈不懷飲冰有
苦節會同傳檄至疑議立談决況有阮元瑜翩翩秉書
札起予歌赤坂永好踰白雪誰念剖竹人無因執羈紲
春日行(李白)
深宫高樓入紫清金作蛟龍盤繡(一作繡作)楹佳人當窗弄
白日絃將手語彈鳴箏春風吹落君王耳此曲乃是升
天行因出天池汎蓬瀛樓船蹙沓波浪驚三千雙蛾獻
歌笑撾鐘考鼔宫殿傾萬姓聚舞歌太平我無為人自
寧三十六帝欲相迎仙人飄翩下雲軿帝不去留鎬亰
安能為軒轅獨往入窅冥小臣拜獻南山壽陛下萬古
垂鴻名
同前(張籍)
春日融融池上暖竹牙出土蘭心短草堂晨起酒半醒
家僮報我園花滿頭上皮冠未曾整直入花間不尋徑
樹樹殷勤盡遶行舉(集作攀)枝未徧春日暝不用積金著
青天不用服藥求神仙但願園裏花長好一生飲酒花
前老
朗月行(李白)
小時不識月呼作白玉盤又疑瑶臺鏡飛在青(集作白)雲
端仙人垂兩足桂樹作團團白兔擣藥成問言與誰餐
蟾蜍蝕圜影天明夜巳殘羿昔落九烏天人清且安陰
精此淪惑去去不足觀憂來其如何惻(集作悽)愴摧心肝
前有一尊酒行二首(李白)
春風東來忽相過金尊綠酒生微波落花紛紛稍覺多
美人欲醉朱顔&KR0755;青軒桃李能幾何流光欺人忽蹉跎
君起舞日西夕當年意氣不肯傾(集作平)白髮如絲歎何益
琴奏龍門之綠桐玉壺美酒清若空催絃拂柱與君飲
看朱成碧顔始紅明姬貌如花當壚笑春風笑春風舞
羅衣君今不醉欲(集作將)安歸
緩歌行(李頎)
小來託身攀貴遊傾財破産無所憂暮擬經過石渠署
朝將出入銅龍樓結交杜陵輕薄子謂言可生復可死
一沈一浮會有時棄我翻然如脫屣男兒立身須自彊
十五閉戸潁水陽業就功成見明主擊鐘鼎食坐華堂
二八蛾眉梳墮馬美酒清歌曲房下文昌宫中賜錦衣
長安陌上退朝歸五侯(集作陵)賓從莫敢視三省官寮揖
者稀早知今日讀書是悔作從來(集作前)任俠非
結客少年場行(虞世南)
韓魏多竒節倜儻遺名(集作聲)利共矜然諾心各負縱横
志結友(集作交)一言重相思(集作期)千里至綠沈明月弦金
絡浮雲轡吹簫入吳市擊筑游燕肆尋源博望侯結客
遠相求少年重(集作懷)一顧長驅背隴頭燄燄霜戈(集作戈霜)
動耿耿劒虹浮天山冬夏雪交河南北流雲起龍沙暗
木落鴈行(集作門)秋輕生徇知已非是為身謀
同前(虞羽客)
幽并俠少年金絡控連錢竊符方救趙擊筑正懷燕輕
生辭鳳闕揮袂上祁連陸離横寶劒出沒驚(集作騖)徂旃
蒙輪恒顧敵超乘忽爭先摧枯逾百戰拓地遠三千骨
都魂巳散樓蘭首復傳龍城含曉霧瀚海隔(集作接)遥天
歌吹金微返振旅玉門旋烽火今已息非復照甘泉
同前(盧照鄰)
長安重遊俠洛陽富才雄玉劒浮雲騎金鞍(集作鞭)明月
弓鬭雞過渭北走馬向關東孫賓遥見待郭解暗相通
不受千金爵誰論萬里功將軍下天上虜騎入雲中烽
火夜似月兵氣曉成虹横行徇知己負羽遠從戎龍旌
昏朔霧鳥陣卷寒風追奔瀚海咽戰罷陰山空歸來謝
天子何如馬上翁
同前(李白)
紫燕黃金瞳啾啾(一作稜稜)搖綠鬉平明相馳逐結客洛門
東少年學劒術凌轢白猨公珠袍曳錦帶匕首插吳鴻
由來萬夫勇挾此生雄風託交從劇孟買醉入新豐笑
盡一杯酒殺人都市中羞道易水寒從令日貫虹燕丹
事不立虛沒秦帝宫舞陽死灰人安可與成功
同前(沈彬)
重義輕生一劒知白虹貫日報讐歸片心惆悵清平世
酒市無人問布衣
少年子(李百藥)
少年飛翠盖上路動(集作勒)金鑣始酌文君酒新吹弄玉
簫少年不歡樂何以盡芳朝千金笑裏面一搦抱(集作掌)
中腰挂冠(集作纓)豈憚宿迎拜(一作落珥)不勝嬌寄語少年子
無辭歸路遥
同前(李白)
青雲少年子挾彈章臺左鞍馬四邊開突如流星過金
丸落飛鳥夜入瓊樓臥夷齊是何人獨守西山餓
少年樂(李賀)
芳草落花如錦地二十長遊醉鄉裏紅纓不重(集作動)白
馬驕垂柳金絲香拂水吳娥未笑花不開綠鬢聳墮蘭
雲起陸郎倚醉牽羅袂奪得寶釵金翡翠
同前(張祜)
二十便封侯名居第一流綠鬟深小院清管下高樓醉
把金船擲閒敲玉鐙遊帶盤紅鼹鼠袍砑紫犀牛錦袋
歸調箭羅鞋起撥毬眼前長貴盛那信世間愁
少年行三首(李白)
擊筑飲美酒劒歌易水湄經過燕太子結託并州兒少年
負壯氣奮烈自有時因聲(集作擊)魯句踐爭情(一作博)勿相欺
五陵年少金市東銀鞍白馬度春風落花踏盡遊何處
笑入胡姬酒肆中
君不見淮南少年遊俠客白日毬獵夜擁擲呼盧百萬
終不惜報讐千里如咫尺少年遊俠好經過渾身裝束
皆綺羅蘭蕙相隨喧妓女風光去處滿笙歌驕矜自言
不可有俠士堂中養來久好鞍好馬乞與人十千五千
旋沽酒赤心用盡為知已黃金不惜栽桃李桃李栽來
幾度春一回花落一回新府縣盡為門下客王侯皆是
平交人男兒百年且樂命何須徇書受貧病男兒百年
且榮身何須徇節甘風塵衣冠半是征戰士窮儒浪作
林泉民遮莫枝根長百丈不如當代多還往遮莫姻親
連帝城不如當身自簪纓看取富貴眼前者何用悠悠
身後名
同前四首(王維)
新豐美酒斗十千咸陽遊俠多少年相逢意氣為君飲
繫馬高樓垂柳邊
漢家君臣歡宴終高議雲臺論戰功天子臨軒賜侯印
將軍佩出明光宫
出身仕漢羽林郎初隨驃騎戰漁陽孰知不向邊庭苦
縱死猶聞俠骨香
一身能臂(集作擘)兩雕弧虜騎千羣(集作重)只似無偏坐金
鞍調白羽紛紛射殺五單于
同前二首(王昌齡)
西陵俠年少送客過長亭青槐夾兩路(集作道)白馬如流
星聞道羽書急單于寇井陘氣高輕赴難誰顧燕山銘
走馬還(集作遠)相尋西樓下夕陰結交期一劒留意贈千
金高閣歌聲遠重關柳色深夜閒須盡醉莫負百年心
同前(張籍)
少年從出獵(集作獵出)長楊禁中新拜羽林郎獨到輦前射
雙虎君王手賜黃金鐺(集作璫)日日鬭雞都市裏贏得寶
刀重刻字百里報讐夜出城平明還在倡樓醉遥聞虜
到平陵下不待詔書行上馬斬得名王獻桂宫封侯起
第一日中不為六郡良家子百戰始取邊城功
同前三首(李嶷)
十八羽林郎戎衣事(集作侍)漢王臂鷹金殿側挾彈玉輿
旁馳道春風起陪遊出建章
侍獵長楊下承恩更射飛塵生馬影滅箭落鴈行稀薄
暮歸隨(集作隨天)仗聯翩入瑣闈
玉劒膝邊横金杯馬上傾朝遊茂陵道暮宿鳳凰城豪
吏多猜忌無勞問姓名
同前(劉長卿)
射飛誇侍獵行樂愛聯鑣薦枕青娥豔鳴鞭白馬驕曲
房珠翠合深巷管絃調日晚春風裏衣香滿路飄
同前四首(令狐楚)
少小邊州慣放狂驏騎蕃馬射黃羊如今年事無筋力
猶倚營門數鴈行
家本清河住五城須憑弓箭得功名等閒飛鞚秋原上
獨向寒雲試射聲
弓背霞明劒照霜秋風走馬出咸陽未收天子河湟地
不擬回頭望故鄉
霜滿中庭月過(集作滿)樓金尊玉柱對清秋當年稱意須
為樂不到天明未肯休
同前二首(杜牧)
官為駿馬監職帥羽林兒兩綬藏不見落花何處期獵
敲白玉鐙怒袖紫金鎚田竇長留醉蘇辛曲護(集作讓)岐
豪持出塞節笑別遠山眉捷報雲臺賀公卿拜壽巵
連環羈玉聲光碎綠錦蔽泥虬卷高春風細雨走馬去
珠落璀璀白罽袍
同前三首(杜甫)
莫笑田家老瓦盆自從盛酒長兒孫傾銀注玉驚人眼
共醉終同臥竹根
巢燕養雛渾去盡紅花結子已無多黃衫年少來宜數
不見堂前東逝波
馬上誰家白面(一作薄媚)郎臨階下馬坐人牀不通姓字麄
豪甚指點銀瓶索酒嘗
同前(張祜)
少年足(集作年少好)風情垂鞭賣眼(集作䀝睚)行帶金師子小裘
錦騏驎獰選(集作揀)匠裝金(集作銀)鐙推(集作堆)錢買細箏李
陵雖效死時論得虛名
同前(韓翃)
千點斕斒噴玉(集作玉勒)驄青絲結尾繡纏鬃鳴鞭晚(集作曉)
出章臺路葉葉春依(集作衣)楊柳風
同前(施肩吾)
醉騎白馬走空衢惡少皆稱電不如五鳳街頭閒勒轡
半垂衫袖揖金吾
同前三首(僧貫休)
錦衣鮮華手擎鶻閒行氣貌多輕忽稼穡艱難總不知
五帝三皇是何物
自拳五色毬迸入他人宅郤捉蒼頭奴玉鞭打一百
面白如削玉猖狂曲江曲馬上黃金鞍適來新賭得
同前(韋莊)
五陵豪客多買酒黃金賤醉下酒家樓美人雙翠幰揮
劒邯鄲市走馬梁王苑樂事殊未央年華已云晚
漢宫少年行(李益)
君不見上宫警夜營八屯鼕鼕街鼔朝朱軒玉階霜仗
擁未合少年排入銅龍門暗聞絃管九天上宫漏沈沈
清吹繁纔明走馬絶馳道呼鷹挾彈通繚垣玉籠金瑣
養黃口探雛取卵伴王孫分曹六博快一擲迎歡先意
笑語喧巧為柔媚學優孟儒衣嬉戲冠沐猨晚來香街
經柳市行過倡市宿桃根相逢杯酒一言失回朱點白
聞至尊金張許史伺顔色王侯將相莫敢論豈知人事
無定勢朝歡暮戚如掌翻椒房寵移子愛奪一夕秋風
生戾園徒用黃金將買賦寧知白玉暗成痕持杯收水
水巳覆徙薪避火火更燔欲求四老張丞相南山如天
不可上
長樂少年行(崔國輔)
遺卻珊瑚鞭白馬驕不行章臺折楊柳春草(集作日)路旁
情
長安少年行十首(李廓)
金紫少年郎繞街鞍馬光身從左中尉官屬右春坊剗
戴揚州帽重熏異國香垂鞭踏青草來去杏園芳
追逐輕薄伴閒遊不著緋長攏出獵馬數換打毬衣曉
日尋花去春風帶酒歸青樓無晝夜歌舞歇時稀
日高春睡足帖馬賞年華倒插銀魚袋行隨金犢車還
攜新市酒遠醉曲江花幾度歸侵黑金吾送到家
好勝躭長行天明燭滿樓留人看獨脚賭馬換偏頭樂
奏曾無歇杯廵不暫休時時遥冷笑怪客有春愁
遨遊攜豔妓裝束似男兒杯酒逢花住笙歌簇馬吹鶯
聲催曲急春色訝(集作送)歸遲不以聞街鼔華筵待月移
賞春惟逐勝大宅可曾歸不樂還逃席多狂慣&KR1651;衣歌
人踏月起語燕卷簾飛好婦(集作婦好)惟相妒倡樓不醉稀
戟門連日閉苦飲惜殘春開瑣通新客教姬屈醉人請
(集作倩)歌牽白馬自舞踏紅茵時輩皆相許平生不負身
新年高殿上始見有光輝玉鴈排方帶金鵝立仗衣酒
深和椀賜馬疾打珂飛朝下人爭看香街意氣歸
遊市慵騎馬隨姬入坐車樓邊聽歌吹簾外市釵(集作見鶯)
花樂眼從人鬧歸心畏日斜蒼頭來去報飲伴到倡家
小婦教鸚鵡頭邊喚醉醒犬嬌眠玉簟鷹掣撼金鈴碧
地攢花障紅泥待客亭雖然長按曲不飲不曾聽
同前(僧皎然)
翠樓春酒蝦蟇陵長安少年皆共矜紛紛半醉綠槐道
蹀躞花驄驕不勝
渭城少年行(崔灝)
洛陽二(集作三)月梨花飛秦地行人春憶歸揚鞭走馬城
南陌朝逢驛使秦川客驛使前日發章臺傳道長安春
早來棠梨宫中燕初至葡萄館裏花正開念此使人歸
更早三月便達長安道長安道上春可憐搖風蕩日曲
河邊萬戸樓臺臨渭水五陵花柳滿秦川秦川寒食盛
繁華遊子春來喜見花(集作不見花)鬭雞下杜塵初合走馬
章臺日半斜章臺帝城稱貴里青樓日晚歌鐘起貴里
豪家白馬驕五陵年少不相饒雙雙挾彈來金市兩兩
鳴鞭上渭橋渭城橋頭酒新熟金鞍白馬誰家宿可憐
錦瑟箏琵琶玉堂清酒就君(集作倡)家小婦春來不解羞
嬌歌一曲楊柳花
邯鄲少年行(高適)
邯鄲城南遊俠子自矜生長邯鄲裏千場縱博家仍富
幾度報讐身不死宅中歌笑日紛紛門外車馬如雲屯
(集作常如雲)未知肝膽向誰是令人却憶平原君君不見今
人交態薄黃金用盡還疎索以兹感激(一作歎)辭舊遊更
於時事無所求且與少年飲美酒往來射獵西山頭
同前(鄭錫)
霞鞍金口騮豹袖紫貂裘家住叢臺下(集作近)門前漳水
流喚人呈楚舞借客試吳鉤見說秦兵至甘心赴國讐
御定全唐詩卷二十四
