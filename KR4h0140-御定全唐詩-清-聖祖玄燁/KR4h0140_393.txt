欽定四庫全書
御定全唐詩卷三百九十三
李賀
艾如張
錦襜褕繡襠襦強飲啄哺爾雛隴東卧穟滿風雨莫信
(一作逐)籠(一作龍)媒隴西去齊人織網如素空張在野田(一作)
(春)平碧中網絲漠漠無形影誤爾觸之傷首紅艾葉綠
花誰剪刻中藏禍機不可測
上雲樂
飛香走紅滿天春花龍盤盤上紫雲三千宫(一作綵)女列
金屋五十絃瑟海上聞天江(一作河)碎碎銀沙路嬴女機
中斷烟素斷烟素縫衣縷(一作舞衣)八月一日君前舞
摩多樓(一作棲)子
玉塞去金人二萬四千里風吹沙作雲一時渡遼水天
白水如練甲絲雙串斷行行莫苦辛城月猶殘半曉氣
朔烟上趢趗胡馬蹄行人臨水別隔隴(一作隴水)長東西
猛虎行(四言)
長戈莫舂長弩莫抨乳孫哺子教得生獰舉頭為城掉
尾為旌東海黃公愁見夜行道逢騶虞牛哀不平何用
尺刀壁上雷鳴泰山之下婦人哭聲官家有程吏不敢
聽
日出行
白日下崑崙發光如舒絲徒照葵藿心不照遊子悲折
折黃河曲日從中央轉暘谷耳曾聞若木眼不見奈爾
(一作何)鑠石胡為銷人羿彎弓屬矢那不中足令(一本有烏不得)
(翔四字)久(一作火)不得奔詎教晨光夕昏
苦篁調嘯引
請說軒轅在時事伶倫採竹二十四伶倫採之自崑丘
(一作崙)軒轅詔遣中分作十二伶倫以之正音律軒轅以
之調元氣當時黃帝上天時二十三管咸相随唯留一
管人間吹無德不能得此管此管沈埋虞舜祠
拂舞歌辭
吴娥聲絶天空雲閒裵回門外滿車馬亦須生綠苔尊
有烏程酒勸君千萬夀全勝漢武錦樓上曉望晴寒(一作)
(空)飲花露東方日不破天光無老時丹成作蛇乘白霧
千年重化玉井上從蛇作土一(一作二)千載吴堤綠草年
年在背有八卦稱神仙邪鱗頑甲滑腥涎
夜坐吟
踏踏馬蹄誰見過眼看北斗直天河西風羅幕生翠波
鉛華笑妾顰青蛾為君起唱(一作舞)長相思簾外嚴霜皆
倒飛明星爛爛東方陲紅霞梢出東南涯陸郎去矣乘
班騅
箜篌引(又曰公無渡河)
公乎公乎提壺將焉如屈平沈湘不足慕徐衍入海誠
為愚公乎公乎牀有菅席盤有魚北里有賢兄東隣有
小姑隴畝油油黍與葫(一作禾)瓦甒濁醪蟻浮浮黍可食
醪可飲公乎公乎其奈居被髮奔流竟何如賢兄小姑
哭嗚嗚
巫山高
碧叢叢高(一作齊)插(一作撐)天大江飜瀾神曳烟楚魂尋夢
風颸(一作颯)然曉風飛雨生苔錢瑶姬一去一千年丁香
笻竹啼老猨古祠近月蟾桂寒椒花墜紅溼雲間(一作端)
平城下
飢寒平城下夜夜守明月别劍無玉花海風斷鬢髮塞
長連白空遥見漢旗紅青帳吹短笛烟霧溼晝龍日晚
在城上依稀望城下風吹枯蓬起城中嘶瘦馬借問築
城吏去關幾千里惟愁裹屍歸不惜倒戈死
江南弄
江中綠霧起涼波天上疊巘紅嵯峨水風浦雲生老竹
渚暝蒲帆如一幅鱸魚千頭酒百斛酒中倒卧南山綠
吴歈越吟未終曲江上團團帖寒玉
榮華樂(一作東洛梁家謠)
鳶肩公子二十餘齒編貝脣激朱氣如虹霓飲如建瓴
走馬夜歸呌嚴更徑穿複道遊椒房龍裘金玦雜花光
玉堂調笑金樓子臺下戲學邯郸倡口吟舌話稱女郎
錦袪繡面漢帝旁得明珠十斛白璧一雙新詔垂金曳
紫光煌煌馬如飛人如水九卿六官皆望履將廻日月
先反掌欲作江河唯畫地峩峩虎冠上切雲竦劍晨趨
凌紫氛繡段千尋貽皂隸黃金百鎰貺家臣十二門前
張大宅晴春烟起連天碧金鋪綴日雜紅光銅龍齧環
似争力瑶姬凝醉卧芳席海素籠窗空下隔丹穴取鳳
充行庖貜貜如拳那足食金蟾呀呀蘭燭香軍装武妓
聲琅璫誰知花雨夜來過但見池臺春草長嘈嘈絃吹
匝天開洪厓簫聲遶天來天長一矢貫雙虎雲弝絶騁
聒旱雷亂袖交竿管兒舞吳音綠鳥學言語能教刻石
平紫金觧送刻毛寄新兔三皇皇(一本少一皇字)后七貴人五
十校尉二將軍當時飛去逐彩雲化作今日京華春
相勸酒
羲和騁六轡晝夕不曾閒彈烏崦嵫竹(一作石)抶馬蟠桃
鞭蓐收既斷翠柳青帝又造紅蘭堯舜至今萬萬歲數
子將為傾盖間青錢白璧買無端丈夫快意方為歡臛
蠵臛熊何足云會須鍾飲北海箕踞南山歌淫淫管愔
愔橫波好送雕題金人生得意且如此何用強知元化
心相勸酒終無輟伏願陛下鴻名終不歇子孫綿如石
上葛来長安車駢駢中有梁冀舊宅石崇故園
瑶華樂
穆天子走龍媒八轡冬瓏逐天廻五精掃地凝雲開高
門左右日月環四方錯鏤稜層殷舞霞垂尾長盤珊江
澄海淨神母顔施紅點翠照虞泉曳雲拖玉下崑山列
旆如松張盖如輪金風殿(一作斂)秋清明發春八鑾十乘
矗如雲屯瓊鍾瑶席甘露文玄霜絳雪何足云薰梅染
柳將贈君鉛華之水洗君骨與君相對作真質
北中寒
一方黑照三方紫黃河冰合魚龍死三尺木皮斷文理
百石強車上河水霜花草上大如錢揮刀不入迷濛天
爭(一作淨)瀯海水飛凌喧山瀑無聲玉虹懸
梁臺古愁(一作意)
梁王臺沼空中立天河之水夜飛入臺前鬪玉作蛟龍
綠粉掃天愁露濕撞鐘飲酒行射天金虎蹙裘噴血斑
朝朝暮暮愁海翻長繩繫日樂當年芙蓉凝紅得秋色
蘭臉别春啼脈脈蘆洲客雁報春來寥落野篁秋漫白
公無出門
天迷迷地密密熊虺食人魂雪霜斷(一作風破)人骨嗾犬狺
狺相索索䑛掌偏宜佩蘭客帝遣乘軒災自息玉星點
劍黃金軛我雖跨馬不得還歴陽湖波大如山毒虬相
視振金環狻猊猰㺄吐嚵涎鮑焦一世披草眠顔回廿
九鬢毛斑顔回非血衰鮑焦不違天天畏遭銜齧所以
致之然分明猶懼公不信公看呵壁書問天
神絃别曲
巫山(一作陽)小女隔雲别春風松花(一作松花春風)山上發綠盖
獨穿香徑歸白馬花竿前孑孑蜀江風澹水如羅堕蘭
誰泛相經過南山桂樹為君死雲衫淺汚紅脂花
綠水詞
今宵好風月阿侯在何處為有傾人色(一作城人)翻成足愁
苦東湖採蓮葉南湖拔(一作折)蒲根(一作茸)未持寄小姑且
持感愁魂(一作秋風)
沙路曲
柳臉(一作隂)半眠丞相樹珮馬釘鈴踏沙路斷燼遺香褭
翠烟燭(一作獨)騎啼(一作蹄)烏(一作鳴)上天去帝家玉龍開九
關帝前動(一作簪)笏移南山獨垂重印押千官金窠(一作科)
篆字紅屈盤沙路歸來聞好語旱火不光天下雨
上之回
上之回大旗喜懸紅雲撻鳳尾劍匣破舞蛟龍蚩尤死
鼓逢逢天高慶雷齊墜地地無驚烟海千里
高軒過(韓員外愈皇甫侍御湜見過因而命作)
華裾織翠青如葱金環壓轡搖玲(一作冬)瓏馬蹄隱耳(一作)
(隠)聲隆隆入門下馬氣如虹云是(一本無云是二字)東京才子
文章鉅(一本無鉅字)公二十八宿羅心胸九精照耀(一作元精耿耿)
貫當中殿前作賦聲摩空筆補造化天無功龐眉書客
感秋蓬誰知死草生華風我今垂翅附冥鴻他日不羞
蛇作龍
貝宫夫人
丁丁海女弄金環(一作錢)雀釵翹揭雙翅關六宫不語一
生閒高懸銀牓照青山長眉凝綠幾千年清涼堪老鏡
中鸞秋肌稍覺玉衣寒空光帖妥水如天
蘭香神女廟(三月中作)
古春年年在閒綠搖暖雲松香飛晩華柳渚含日昏沙
砌落紅滿石泉生水芹幽篁畫新粉蛾綠橫曉門弱蕙
不勝露山秀愁空春舞珮剪鸞翼帳帶塗輕銀蘭桂吹
濃香菱藕長莘莘看雨逢瑶姬乘船值江君吹簫飲酒
醉結綬金絲裙走天呵白鹿遊水鞭錦鱗密髮虛鬟飛
&KR1401;頬(一作靨)凝花勻團鬢分蛛巢穠眉籠小脣弄蝶和輕
妍風光怯腰身深幃金鴨冷奩鏡幽鳳塵踏霧乘風歸
撼玉山上聞
送韋仁實兄弟入關
送客飲别酒千觴無赭顔何物最傷心馬首鳴金鐶野
色浩無主秋明空曠間坐來壮膽破斷目不能看行槐
引西道青梢長攅攅韋郎好兄弟疊玉生文翰我在山
上舍一畝蒿磽田夜雨呌租吏春聲暗交(一作聞暗)關誰解
念勞勞(一苦)作蒼突唯南山
洛陽城外别皇甫湜
洛陽吹别風龍門起斷烟冬樹束生澀晚紫凝華天單
身野霜上疲馬飛蓬間凭軒一雙淚奉墜綠衣前
溪晚涼
白狐向月號山風秋寒掃雲留碧空玉烟青溼白如幢
銀灣曉轉流天東溪汀眠鷺夢征鴻輕漣不語細游溶
層岫廻岑複疊龍苦篁對客吟歌筒
官不来題皇甫湜先輩廳
官不來官庭秋老桐錯幹青龍愁書司曹佐走如牛疊
聲問佐官来不官不来門幽幽
長平箭頭歌
漆灰骨末丹水沙淒淒古血生銅花白翎金簳雨中盡
直餘三脊(一作徑寸)殘狼牙我尋平原乘兩馬驛東石田蒿
塢下風長日短星蕭蕭黑旗雲溼懸空夜左魂右魄啼
肌瘦酪瓶倒盡將羊炙蟲棲雁病蘆筍紅廻風送客吹
隂火訪古汍瀾收斷鏃折鋒赤璺曾刲肉南陌東城馬
上兒勸我將金換簝竹
江樓曲
樓前流水江陵道鯉魚風起芙蓉老曉釵催(一作擁)鬢語
南風抽帆歸来一日功鼉吟浦口飛梅雨竿頭酒旗換
青苧蕭騷浪白雲差池(一作參差)黃粉油衫寄郎主新槽酒
聲苦無力南湖一頃菱花白眼前便有千里愁小玉開
屏見山色
塞下曲(樂府詩作三首)
胡角引北風薊門白於水天含青海道城頭月千里露
下旗濛濛寒金鳴夜刻蕃甲鏁蛇鱗馬嘶青塚白秋静
見旄頭沙遠席羈(一作箕)愁帳北天應盡河聲出塞流
染絲上春機
玉罌泣(一作汲)水桐花井舊絲沈水如雲影美人嬾態燕
脂愁春梭抛擲鳴高樓綵線結茸背複疊白袷玉郎寄
桃葉為君挑鸞作腰綬願君處處宜春酒(一作雪)
五粒小松歌(并序)
前謝秀才杜雲卿命予作五粒小松歌予以選書
多事不治曲辭經十日聊道八句以當命意
蛇子蛇孫鱗蜿蜿新香幾粒洪厓飯綠波浸葉滿濃光
細束龍髯鉸刀剪主人壁上鋪州圖主人堂前多俗儒
月明白露秋淚滴(一作露泣懸秋淚)石筍溪雲肯寄書
塘上行
藕花涼露溼花缺藕根澀飛下雌(一作雄)鴛鴦塘水聲溘
溘
吕將軍歌
吕將軍騎赤兔獨携大膽出秦門金粟堆邊哭陵樹北
方逆氣汙青天劍龍夜呌將軍閑將軍振袖揮劍鍔玉
闕朱城有門閣榼榼銀龜搖白馬傅粉女郎火(一作大)旗
下恒山鐵騎請金槍遥聞箙中花箭香西郊寒蓬葉如
刺皇天新(一作親)栽養神驥廏中高桁排(一作挑)蹇蹄飽食
青芻飲白水圓蒼低迷蓋張地九州人事皆如此赤山
秀鋌禦時英綠眼將軍會天意
休洗紅
休洗紅洗多紅色淺卿卿騁少年昨日殷橋見封侯早
歸来莫作弦上箭
神弦曲
西山日沒東山昏旋風吹馬馬踏雲畫弦素管聲淺繁
花裙綷䌨步秋塵桂葉刷風桂墜子青狸哭血寒狐死
古壁彩虬金帖尾雨工騎入秋(一作夜騎入)潭水百年老鴞
成木魅笑聲碧火巢中起
野歌
鵶翎羽箭山桑弓仰天射落銜蘆鴻麻衣黑肥衝北風
帶酒日晩歌田中男兒屈窮心不窮枯榮不等嗔天公
寒風又變為春柳條條看即烟濛濛
神弦
女巫澆酒雲滿空玉爐炭火香鼕鼕海神(一作寒雲)山鬼來
座中紙錢窸窣鳴&KR0146;風相思木帖金舞鸞攅蛾一啑重
一彈呼星召鬼歆杯盤山魅食時人森寒終南日色低
平灣神兮長在有無間神嗔神喜師更顔送神萬騎還
青山
將進酒
琉璃鍾琥珀濃小槽酒滴真珠紅烹龍炮鳳玉脂泣羅
屏(一作幃)繡幕圍香(一作春)風吹龍笛擊鼉鼓皓齒歌細腰
舞况是青春日將暮桃花亂落如紅雨勸君終日酩酊
醉(一作歸)酒不到劉伶墳上土
美人梳頭歌
西施曉夢綃帳寒香鬟堕髻半沈檀轆轤吚啞轉鳴玉
驚起芙蓉睡新足雙鸞開鏡秋水光解鬟臨鏡立象牀
一編香絲雲撒地玉釵落處無聲膩纖手却盤老鵶色
翠滑寳釵簪不得春風爛漫惱嬌慵十八鬟多無氣力
妆成&KR2052;鬌欹不斜雲裾數步踏雁沙背人不語向何處
下階自折櫻桃花
月漉漉篇
月漉漉波烟(一作咽)玉莎青桂花繁芙蓉别江木粉態裌
羅寒雁羽鋪烟溼誰能看石帆乘船鏡中入秋白鮮紅
死水香蓮子齊挽菱隔歌袖綠刺罥銀泥
京城
驅馬出門意牢落長安心兩事誰向道自作秋風吟
官街鼓
曉聲隆隆催轉日暮聲隆隆呼月出漢城黃柳映新簾
柏陵飛燕埋香骨磓發(一作碎)千年日長白孝武秦王(一作)
(皇)聽不得從君翠髮蘆花色獨共南山守中國幾廻天
上葬神仙漏聲相將無斷緣(一作續又作絶)
許公子鄭姬歌(鄭園中請賀作)
許史世家外親貴宫錦千端買沈醉銅駝酒熟烘明膠
古堤大柳烟中翠桂開客花名鄭袖入洛聞香鼎門口
先將芍藥獻粧臺後解黃金大如斗莫愁簾中許合歡
清絃五十為君彈彈聲咽春弄君骨骨興牽人馬上鞍
兩馬八蹄踏蘭苑情如合竹誰能見夜光玉枕栖鳳皇
袷羅當門刺純綫長翻蜀紙卷明君轉角含商破碧雲
自從小靨来東道曲裏長眉少見人相如塜上生秋柏
三秦誰是言情客蛾鬟醉眼拜諸宗為謁皇孫請曹植
新夏歌
曉木千籠真蠟綵落(一作絳)蕊(一作蔕)枯香數分在隂枝秀
(一作拳)牙卷縹茸長風廻氣扶葱蘢野家麥畦上新壠長
畛裵回桑柘重刺香滿地菖蒲草雨梁燕語悲身老三
月搖揚入河道天濃地濃(一作穠)柳梳掃
題歸夢
長安風雨夜書客夢昌谷怡怡中堂笑小弟栽澗菉家
門厚重意望我飽飢腹勞勞一寸心燈花照魚目
經沙苑
野水泛長瀾宫牙開小蒨無人柳自春草渚鴛鴦暖晴
嘶卧沙馬老去悲啼展今春還不歸塞嚶折翅雁
出城別張又新酬李漢
李子別上國南山崆峒春不聞今夕鼓差慰煎情人趙
壹賦命薄馬卿家業貧鄉書何所報紫蕨生石雲長安
玉桂國戟帶披侯門惨隂地自光寳馬踏曉昏臘春戲
草苑玉輓鳴□轔綠網縋金鈴霞卷清池漘開貫瀉蚨
母買冰防夏蠅時宜裂大袂(一作被)劍客車盤茵小人如
死灰心切生秋榛皇圖跨四海百姓拖(一作施)長紳光明
靄不發腰龜徒甃銀吾將譟禮樂聲調摩清新欲使十
千歲帝道如飛神華實自蒼老流采(一作來)長傾湓沒沒
暗齰舌涕血不敢論今將下東道祭酒而別秦六郡無
勦兒長刀誰拭塵地理陽無正快馬逐服轅二子美年
少調道講(一作講道調)清渾譏笑斷冬夜家庭疎篠穿曙風
起四方秋月當東懸賦詩面投擲悲哉不遇人此別定
霑臆越布先裁巾
御定全唐詩卷三百九十三
