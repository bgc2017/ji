欽定四庫全書
御定全唐詩卷二百七十二
韋元甫
韋元甫初任白馬尉採訪使韋陟深噐之奏充支使累
遷蘇州刺史浙江西道團練觀度等使大歷初徵拜尚
書右丞出為淮南節度使詩一首
木蘭歌
木蘭抱杼嗟借問復為誰欲聞所慽慽感激彊其顔老
父隸兵籍氣力日衰耗豈足萬里行有子復尚少胡沙
沒馬足朔風裂人膚老父舊羸病何以彊自扶木蘭代
父去秣馬備戎行易却紈綺裳洗却鉛粉妝馳馬赴軍
幕慷慨擕干將朝屯雪山下暮宿青海傍夜襲燕支虜
更攜于闐羌將軍得勝歸士卒還故鄉父母見木蘭喜
極成悲傷木蘭能承父母顔却卸巾韝理絲簧昔為烈
士雄今為(一作復)嬌子容親戚持酒賀父母始知生女與
男同門前舊軍都十年共崎嶇夲結弟兄交死戰誓不
渝今者見木蘭言聲雖是顔貌殊驚愕不敢前歎息徒
嘻吁世有臣子心能如木蘭節忠孝兩不渝千古之名
焉可滅
王鋌
王鋌大歷中為綿州刺史詩一首
登越王樓見喬公詩偶題
雲架重樓出郡城虹梁雅韻仲宣情越王空置千年跡
丞相兼揚萬古名過鳥時時衝客會閒風往往弄江聲
謬將蹇步尋高躅魚目驪珠豈繼明
潘炎
潘炎禮部侍郎坐劉晏壻貶澧州司馬詩一首
清如玉壺冰
琰玉性惟堅成壺體更圓虚心含景象應物受寒泉温
潤資天質清貞禀自然日融光乍散雪照色逾鮮至鑒
功寧宰無私照豈偏明將冰鏡對白與粉花連拂拭終
為美提擕佇見傳勿令毫髮累遺恨鮑公篇
張叔良
張叔良登廣德二年進士第詩一首
長至日上公獻夀
鳳闕晴鐘動雞人曉漏長九重初啟鑰三事正稱觴日
至龍顔近天旋聖歷昌休光連雪淨瑞氣雜爐香化被
君臣洽恩霑士庶康不因稽舊典誰得紀朝章
呂牧
呂牧東平人永泰二年擢進士第自尚書郎為澤州刺
史詩一首
涇渭揚清濁
涇渭横秦野逶迤近帝城二渠通作潤萬戶映皆清明
晦看殊色潺湲聽一聲岸虚深草掩波動曉烟輕御獵
思投釣漁歌好濯纓合流知禹力同共到滄瀛
韋夏卿
韋夏卿字雲客京兆萬年人大歷中與弟正卿同舉賢
良方正高等授高陵主簿累遷刑部員外郎擢給事中
出為常蘇二州刺史徐州節度使張建封辟為徐泗行
軍司馬俄召為吏部侍郎進檢校工部尚書東都留守
改太子少保詩三首
别張賈
束簡下高閣買符驅短轅故人惜分袂結念醉芳樽切
切別思纏蕭蕭征騎煩臨歸無限意相視却忘言
送顧況歸茅山
聖代為遷客虚皇作近臣法尊稱大洞(著作巳受上清畢法)學淺
忝初真(夏卿初受正一)鸞鳳文章麗烟霞翰墨新羡君尋句曲
白鵠是三神
和丘員外題湛長史舊居
道勝物能齊累輕身易退苟安一丘上何必三山外雲
霞長若綺松石常如黛徒有昔王過竟遺青史載詩因
埜寺詠酒向山椒酹異時逢爾知兹辰駐余旆
綦毋誠
綦毋誠官正字詩一首
同韋夏卿送顧况歸茅山
謫宦聞嘗賦遊仙便作詩白銀雙闕戀青竹一龍騎先
入茅君洞旋過葛稚陂無然列禦寇五日有還期
姚倫
姚倫揚州大都督府參軍詩二首
感秋
試向疎林望方知節候殊亂聲千葉下寒影一巢孤不
蔽秋天雁驚飛夜月烏霜風與春日幾度遣榮枯
過章秀才洛陽客舍
達人心自適旅舍當閒居不出来時徑重(一作猶)看讀了
書晚山嵐色近斜日樹陰疎盡是忘言客聽君誦子虚
于結
于結大歷間人崔寧嘗欲薦為御史為楊炎所沮詩一
首
賦得生芻一束
比玉人應重為芻物自輕向風傾弱葉裛露示纖莖蒨
練宜春景芊綿對雨情每慙蘋藻用多謝&KR0581;蘭榮孺子
才雖遠公孫策未行諮詢(一作詢謀)如不棄終冀及微生
鄭孺華
鄭孺華大歷間人詩一首
賦得生芻一束
孫弘期射策長倩贈生芻至潔心將比忘憂道不孤芝
蘭方入室蕭艾莫同途馥馥香猶在青青色更殊芳寧
九春歇薰豈十年無葑菲如堪採山苖自可逾
張叔卿
張叔卿官御史詩二首
空靈岸
寒盡鴻先去江廽客未歸早知名是幻不敢繡為衣霧
積川原暗山多郡縣稀今朝下湘岸更逐鷓鴣飛
流桂州
莫問蒼梧遠而今世路難胡塵不到處即是小長安
房孺復
房孺復琯之子七歲即解綴文歴官杭辰兩州刺史容
州經略使詩一首
酬竇大閒居見寄
来自三湘到五溪青楓無樹不猨啼名慙竹使宦情少
路隔桃源歸思迷鵩鳥賦成知性命鯉魚書至恨暌擕
煩君強著潘年比騎省風流詎可齊
楊郇伯
楊郇伯與竇常同時詩一首
送妓人出家
盡出花鈿與四隣雲鬟剪落厭殘春暫驚風燭難留世
便是蓮花不染身貝葉欲翻迷錦字梵聲初學悮梁塵
從今豔色歸空後湘浦應無解珮人
陳潤
陳潤大歷間人終坊州鄜城縣令詩八首
宿北樂舘
欲眠不眠夜深淺越鳥一聲空山遠庭木蕭蕭落葉時
溪聲雨聲聽不辨溪流潺潺雨習習燈影山光滿窗入
棟裏不知渾是雲曉来但覺衣裳濕
東都所居寒食下作
江南寒食早二月杜鵑鳴日暖山初綠春寒雨欲晴浴
蠶當(一作看)社日改火待清明更喜瓜田好令人憶邵平
登西靈塔
塔廟出招提登臨碧海西不知人意遠漸覺鳥飛低稍
與雲霞近如將日月齊遷喬未得意徒欲躡雲梯
送駱徵君
野人膺辟命溪上掩柴扉黃卷猶將去青山豈更歸馬
留苔蘚迹人脫薜蘿衣他日相思處天邊望少微
賦得浦外虹送人
日影化為虹彎彎出浦東一條微雨後五色片雲中輪
勢隨天度橋形跨海通還將飲水處持送使車雄
賦得秋河曙耿耿
晚望秋高(一作曉鏡高秋)夜微明欲曙河橋成鵲已去機罷女
應過月上殊開練雲行類動波尋源不可到耿耿復如
何
賦得池塘生春草(一作陳陶詩)
謝公遺詠處池水夹通津古往人何在年來草自春色
宜波際綠香愛雨中新今日青青意空悲行路人
闕題
丈夫不感恩感恩寧有淚心頭感恩血一滴染天地
杜誦
杜誦大歷間詩人詩一首
哭長孫侍郎(一作杜甫詩)
道為詩書(一作謀猷)重名因賦頌雄禮闈曾擢桂憲府既(一作)
(近)乘驄流水生涯盡浮雲世事空唯餘舊臺(一作松)栢蕭
瑟九原中
鄭丹
鄭丹大歷間詩人蘄州錄事參軍詩二首
明皇帝挽歌
律歷千年會車書萬里同固期常戴日(一作載物)豈意厭觀
風地慘新彊理城摧舊戰功山河萬古壯(一作在)今夕盡
歸空
肅宗挽歌
國以重明受天從諒闇移諸侯方北面白日忽西馳龍
影當泉落鴻名向廟垂永言青史上還見戴(一作載)無為
鄭昈
鄭昈大歷詩人詩一首
落花
早春見花枝朝朝恨發遲直看花落盡却意未開時以
此方人世彌令感盛衰始知山簡達頻向習家池
朱長文
朱長文大歷間江南詩人詩六首
宿新安江深渡館寄鄭州王使君
霜飛十月中搖落衆山空孤館閉寒木大江生夜風賦
詩忙(一作情)有意(一作憶)沈約在關東
春眺揚州西上(一無上字)崗寄徐員外
蕪城西眺極蒼流漠漠春烟間曙樓瓜步早潮吞建業
蒜山晴雪照揚州隋家故事不能問鶴在仙(一作山)池期
我遊(一本無此二句)
送李司直歸浙東幕兼寄鮑將軍(一作朱灣詩)
翩翩書記早曾聞二十年来願見君今日相逢悲(一作朝廷)
(思)白髮同時幾許在青雲人從北固山邊去水到西陵
渡口分會作王門曳裾客為余前謝鮑將軍(自注時節度大夫初)
(封東平郡王)
望中有懷
龍向洞中銜雨出鳥從花裏帶香飛白雲斷處見明月
黃葉落時聞𢷬衣
題虎丘山西寺
王氏家山昔在兹陸機為賦陸雲詩青蓮香匝東西宇
日月與僧無盡時
吳興送梁補闕歸朝賦得荻花
柳家汀洲孟冬月雲寒水清荻花發一枝持贈朝天人
願(一作應)比蓬莱殿前雪
句
夜静忽疑身是夢更聞寒雨滴芭蕉(宿僧房見詩式)
御定全唐詩卷二百七十二
