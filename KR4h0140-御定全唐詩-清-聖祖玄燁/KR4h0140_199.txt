欽定四庫全書
御定全唐詩卷一百九十九
岑參
臨河客舍呈狄明府兄留題縣南樓
黎陽城南雪正飛黎陽渡頭人未歸(一作渡口人渡稀)河邊酒
家堪寄宿主人小女能縫衣故人高卧黎陽縣一别三
年不相見邑中雨雪偏着時隔河東郡人遥羡鄴都唯
見古時丘漳水還如舊日流城上望鄉應不見朝來好
是嬾登樓
客舍悲秋有懷兩省舊遊呈幕中諸公
三度為郎便白頭一從出守五經秋莫言聖主長不用
其那蒼生應未休人間歲月如流水客舍秋風今又起
不知心事向誰論江上蟬鳴空滿耳
白雪歌送武判官歸京
北風捲地白草折胡天八月即飛雪忽如一夜春風來
千樹萬樹梨花開散入珠簾濕羅幕狐裘不煖錦衾薄
將軍角(一作雕)弓不得控都護鐵衣冷難着瀚海闌干百
丈(一作千尺)冰愁雲黲淡萬里凝中軍置酒飲歸客胡琴琵
琶與羌笛紛紛暮雪下轅門風掣紅旗凍不翻輪臺東
門送君去去時雪滿天山路山廻路轉不見君雪上空
留馬行處
熱海行送崔侍御還京
側聞隂山胡兒語西頭熱海水如煮海上衆鳥不敢飛
中有鯉魚長且肥(海中有赤鯉)岸傍青草常不歇空中白雪
遥旋滅蒸沙爍石然虜雲沸浪炎波煎漢月隂火潛燒
天地鑪何事偏烘西一隅勢吞月窟侵太白氣連赤坂
通單于送君一醉天山郭正見夕陽海邊落柏臺霜威
寒逼人熱海炎氣為之(一作君)薄
輪臺歌奉送封大夫出師西征
輪臺城頭夜吹角輪臺城北旄頭落羽書昨夜過渠黎
單于已在金山西戍樓西望煙塵黑漢兵屯在輪臺北
上將擁旄西出征平明(一作小胡)吹笛大軍行四邊伐(一作戍)
鼔雪海湧三軍大呼隂山動虜塞兵氣連雲屯戰場白
骨纏草根劒河風急雪片闊沙(一作河)口石凍馬蹄脫亞
相勤王甘苦辛誓將報主静邊塵古來青史誰不見今
見功名勝古人
敷水歌送竇漸入京
羅敷昔時秦氏女千載無人空處所昔時流水至今流
萬事皆逐東流去此水東流無盡期水聲還似舊來時
岸花仍自羞紅臉隄柳猶能學翠眉春去秋來不相待
水中月色常不改羅敷飬蠶空耳聞使君五馬今何在
九月霜天水正寒故人西去度征鞍水底鯉魚幸無數
願君别後垂尺素
天山雪歌送蕭治(一作沼)歸京
天山有雪常不開千峰萬嶺雪崔嵬北風夜捲赤亭口
一夜天山雪更厚能兼漢月照銀山復逐胡風過鐵關
交河城邊飛鳥絶輪臺路上馬蹄滑晻靄寒氛萬里凝
闌干隂崖千丈冰將軍狐裘卧不暖都護寶刀凍欲斷
正是天山雪下時送君走馬歸京師雪中何以贈君别
惟有青青松樹枝
火山雲歌送别
火山突兀赤亭口火山五月火雲厚火雲滿山凝未開
飛鳥千里不敢來平明乍逐胡風斷薄暮渾隨塞雨回
繚繞斜吞鐵關樹氛氲半掩交河戍迢迢征路火山東
山上孤雲隨馬去
青門歌送東臺張判官
青門金鎖平旦開城頭日出使車回青門柳枝正堪折
路傍一日幾人别東出青門路不窮驛樓官樹灞陵東
花撲征衣看似繡(一作錦)雲隨去馬色疑驄胡姬酒壚日
未午絲繩玉缸酒如乳灞頭落花没馬蹄昨夜微雨花
成泥黃鸝翅濕飛轉低關東尺書醉嬾題須臾望君不
可見揚鞭飛鞚疾如箭借問使乎何時來莫作東飛伯
勞西飛燕
梁園歌送河南王說判官
君不見梁孝王脩竹園頹牆隱轔勢仍存嬌娥曼臉成
草蔓羅帷珠簾空竹根大梁一旦人代改秋月春風不
相待池中幾度雁新來洲上千年鶴應在(梁園中有雁池鶴洲)梁
園二月梨花飛却似梁王雪下時當時置酒延枚叟肯
料平臺狐兔走萬事翻覆如浮雲昔人空在今人口單
父古來稱宓生祗今為政有吾兄(家兄時宰單父)輶軒若過梁
園道應傍琴臺聞政聲
走馬川行奉送出師西征(一作行)
君不見走馬川行雪海邊(一作君不見走馬滄海邊)平沙莽莽黃入
天輪臺九月風夜吼一川碎石大如斗隨風滿地石亂
走匈奴草黃馬正肥金山西見煙塵飛漢家大將西出
師將軍金甲夜不脱半夜軍行戈相撥風頭如刀面如
割馬毛帶雪汗氣蒸五花連錢旋作冰幕中草檄硯水
凝虜騎聞之應膽懾料知短兵不敢接車師西門佇獻
捷
函谷關歌送劉評事使關西
君不見函谷關崩城毁壁至今在樹根草蔓遮古道空
谷千年長不改寂寞無人空舊山聖朝無外(一作事)不須
關白馬公孫何處去青牛老人更不還蒼苔白骨空滿
地月與古時長相似野花不省見行人山鳥何曾識關
吏故人方乘使者車吾知郭丹却不如請君時憶關外
客行到關西多致書
胡笳歌送顔真卿使赴河隴
君不聞胡笳聲最悲紫髯綠(一作碧)眼胡人吹吹之一曲
猶未了愁殺樓蘭征戍兒涼秋八月蕭關道北風吹斷
天山草崑崙山南月欲斜胡人向月吹胡笳胡笳怨兮
將送君秦山遥望隴山雲邊城夜夜多愁夢向月胡笳
誰喜聞
秦筝歌送外甥蕭正歸京
汝不聞秦箏聲最苦五色纏絃十三柱怨調慢聲如欲
語一曲未終日移午紅亭水木不知暑忽彈黃鐘和白
紵清風颯來雲不去聞之酒醒淚如雨汝歸秦兮彈秦
聲秦聲悲兮聊送汝
與獨孤漸道别長句兼呈嚴八侍御
輪臺客舍春草滿潁陽歸客腸堪斷窮荒寂寞鳥不飛
萬磧千山夢猶嬾憐君白面一書生讀書千卷未成名
五侯貴門脚不到數畆山田身自耕興來浪跡無遠近
及至辭家憶鄉信無事垂鞭信馬頭西南幾欲窮天盡
秦使三年獨未歸邊頭詞客舊來稀借問君來得幾日
到家不覺換春衣高齋清晝卷帷幕紗帽接䍦慵不着
中酒朝眠日色高彈棋夜半燈花落冰片高堆金錯盤
滿堂凛凛五月寒桂林蒲萄新吐蔓武城㓨蜜未可餐
軍中置酒夜撾鼔錦筵紅燭月未午花門將軍善胡歌
葉河蕃王能漢語知爾園林壓渭濱夫人堂上泣羅帬
魚龍川北盤谿雨鳥鼠山西洮水雲臺中嚴公於我厚
别後新詩滿人口自憐棄置天西頭因君為問相思否
送費子歸武昌
漢陽歸客悲秋草旅舍葉飛愁不掃秋來倍憶武昌魚
夢着只在巴陵道曾隨上將過祈連離家十年恒在邊
劒鋒可惜虚用盡馬蹄無事今已穿知君開舘常愛客
樗蒱百金每一擲平生有錢將與人江上故園空四壁
吾觀費子毛骨竒廣眉大口仍赤髭看君失路尚如此
人生貴賤那得知高秋八月歸南楚東門一壺聊出祖
路指鳳皇山北雲衣沾鸚鵡洲邊雨勿歎蹉跎白髮新
應須守道勿羞貧男兒何必戀妻子莫向江村老却人
送韓巽入都覲省便赴舉
槐葉蒼蒼柳葉黃秋高八月天欲霜青門百壺送韓侯
白雲千里連嵩丘北堂倚門望君憶東歸扇枕後秋色
洛陽才子能幾人明年桂枝是君得
送李副使赴磧西官軍
火山六月應更熱赤亭道口行人絶知君慣度祈連城
豈能愁見輪臺月脱鞍(一作衣)暫入酒家壚送君萬里西
擊胡功名祗向馬上取真是英雄一丈夫
凉州館中與諸判官夜集
彎彎月出挂城頭城頭月出照梁(一作凉)州凉州七里(一作)
(城)十萬家胡人半觧彈琵琶琵琶一曲腸堪斷風蕭蕭
兮夜漫漫河西幕中多故人故人别來三五春花門樓
前見秋草豈能貧賤相看老一生大笑能幾廻斗酒相
逄須醉倒
酒泉太守席上醉後作
琵琶長笛曲相和羌兒胡雛齊唱歌渾炙犁牛烹野駝
交河美酒歸(一作金)叵羅三更醉後軍中寢無奈秦山歸
夢何
偃師東與韓樽同詣景雲(英華無景雲二字)暉上人即
事
山隂老僧觧楞伽潁陽歸客遠相過煙深草濕昨夜雨
雨後秋風渡漕河空山終日塵事少平(一作出)郊遠見行
人小(一作人行渺)尚書磧上黃昏鐘别駕渡頭一歸鳥
醉題匡城周少府廳壁
婦姑城南風雨秋婦姑城中人獨愁愁雲遮却望鄉處
數日不上西南樓故人薄暮公事閒玉壼美酒琥珀殷
潁陽秋草今黃盡醉卧君家猶未還
燉煌太守後庭歌
燉煌太守才且賢郡中無事高枕眠太守到來山出泉
黃砂磧裏人種田燉煌耆舊鬢皓然願留太守更五年
城頭月出星滿天曲房置酒張錦筵美人紅妝色正鮮
側垂高髻插金鈿醉坐藏鈎紅燭前不知鈎在若箇邊
為君手把珊瑚鞭射得半段黃金錢此中樂事亦已偏
喜韓樽相過
三月灞陵春已老故人相逄耐醉倒甕頭春酒黃花脂
祿米只充沽酒資長安城中足年少獨共韓侯開口笑
桃花點地紅斑(一作如錦)斑有酒留君且莫還與君兄弟日
攜手世上虚(一作浮)名好是閒
銀山磧西館
銀山磧口風似箭鐵門關西月如練雙雙愁淚沾馬毛
颯颯胡沙迸人面丈夫三十未富貴安能終日守筆硯
感遇
五花驄馬七香車云是平陽帝子家鳳皇城頭日欲斜
門前高樹鳴春鴉漢家魯元君不聞今作城西一古墳
昔來唯有秦王女獨自吹簫乘白雲
太白胡僧歌(并序)
太白中峰絶頂有胡僧不知幾百歲眉長數寸身
不製繒帛衣以草葉恒持楞伽經雲壁迥絶人跡
罕到嘗東峰有鬭虎弱者將死僧杖而觧之西湫
有毒龍久而為患僧器而貯之商山趙叟前年采
茯苓深入太白偶值此僧訪我而說予恒有獨往
之意聞而悦之乃為歌曰
聞有胡僧在太白蘭若去天三百尺一持楞伽入中峰
世人難見但聞鐘窗邊錫杖觧兩虎牀下鉢盂藏(一作盛)
一龍草衣不鍼復不線兩耳垂肩眉覆面此僧年幾那
得知手種青松今十圍心將流水同清淨身與浮雲無
是非商山老人已曾識願一見之何由得山中有僧人
不知城裏看山空黛色
衛節度赤驃馬歌
君家赤驃畫不得一團旋風桃花色紅纓紫鞚珊瑚鞭
玉鞍錦韀黃金勒請君鞲(一作鞁)出看君騎尾長窣地如
紅絲自矜諸馬皆不及却憶百金新買時香街紫陌鳳
城内滿城見者誰不愛揚鞭驟急白汗流弄影行驕碧
蹄碎紫髯胡雛金剪刀平明剪出三&KR1058;高櫪上看時獨
意氣衆中牽出偏雄豪騎將獵向南山口城南狐兔不
復有草頭一點疾如飛郤使蒼鷹翻向後憶昨看君朝
未央鳴珂擁蓋滿路香始知邊將真富貴可憐人馬相
輝光男兒稱意得如此駿馬長鳴北風起待君東去埽
胡塵為君一日行千里
田使君美人舞如蓮花北鋋歌(此曲本出北同城)
美人舞如蓮花旋世人有眼應未見高堂滿地紅氍毺
試舞一曲天下無此曲胡人傳入漢諸客見之驚且歎
慢臉嬌娥纖復穠輕羅金縷花葱蘢回裾轉袖若飛雪
左鋋右鋋生旋風琵琶横笛和未匝花門山頭黃雲合
忽作出塞入塞聲白草胡沙寒颯颯翻身入破如有神
前見後見回回新始知諸曲不可比采蓮落梅如聒耳
世人學舞祗是舞恣(一作姿)態豈能得如此
裴將軍宅蘆管歌
遼東九月蘆葉斷遼東小兒采蘆管可憐新管清且悲
一曲風飃海頭滿海樹蕭索天雨霜管聲寥亮月蒼蒼
白狼河北堪愁恨玄兔城南皆斷腸遼東將軍長安宅
美人蘆管會佳客弄調啾颼勝洞簫發聲窈窕欺横笛
夜半高堂客未回祗將蘆管送君杯巧能陌上驚楊柳
復向園中誤落梅諸客愛之聽未足高捲珠簾列紅燭
將軍醉舞不肯休更使美人吹一曲
韋員外家花樹歌
今年花似去年好去年人到今年老始知人老不如花
可惜落花君莫埽君家兄弟不可當列卿御史尚書郎
朝回花底恒會客花撲玉缸春酒香
醉後戲與趙歌兒
秦州歌兒歌調苦偏能立唱濮陽女座中醉客不得意
聞之一聲淚如雨向使逄着漢帝憐董賢氣咽不能語
范公叢竹歌(并序)
職方郎中兼侍御史范公乃於陜西使院内種竹
新製叢竹詩以見示美范公之清致雅操遂為歌
以和之
世人見竹不觧愛知君種竹府城内此君託根幸得地
種來幾時聞已大盛暑翛翛叢色寒閒宵槭槭葉聲乾
能清案牘簾下見宜對琴書窗外看為君成隂將蔽日
迸笋穿階踏還出守節偏凌御史霜虚心願比郎官筆
君莫愛南山松樹枝竹色四時也不移寒天草木黃落
盡猶自青青君始知
玉門關蓋將軍歌
蓋將軍真丈夫行年三十執金吾身長七尺頗有鬚玉
門關城迥且孤黃沙萬里白草枯南鄰犬戎北接胡將
軍到來備不虞五千甲兵膽力麤軍中無事但歡娛暖
屋繡簾紅地爐織成壁衣花氍毺燈前侍婢瀉玉壺金
鐺亂點野酡酥紫紱金章左右趨問着只是蒼頭奴美
人一雙閒且都朱脣翠眉映明矑(一作眸)清歌一曲世所
無今日喜聞鳳將雛可憐絶勝秦羅敷使君五馬謾踟
蹰野草繡窠紫羅𥜗紅牙縷馬對樗蒱玉盤纖手撒(一作)
(摋)作盧衆中誇道不曾輸櫪上昂昂皆駿駒桃花叱撥
價最殊騎將獵向城南隅臘日射殺千年狐我來塞外
按邊儲為君取醉酒剰沽醉爭酒盞相喧呼忽(一作却)憶
咸陽舊酒徒
贈酒泉韓太守
太守有能政遥聞如古人俸錢盡供客家計常清貧酒
泉西望玉關道千山萬磧皆白草辭君走馬歸長安憶
君倏忽令人老
贈西嶽山人李岡
君隱處當一星蓮花峰頭飯黃精仙人掌上演丹經鳥
可到人莫攀隱來十年不下山袖中短書誰為逹華隂
道士賣藥還
送張獻心充副使歸河西雜句
將門子弟君獨賢一從受命常在邊未至三十已高位
腰間金印色赭然前日承恩白虎殿歸來見者誰不羡
篋中賜衣十重餘案上軍書十二卷看君謀智若有神
愛君詞句皆清新澄湖萬頃深見底清冰一片光照人
雲中昨夜使星動西門驛樓出相送玉瓶素蟻臘酒香
金鞭白馬紫遊韁花門南燕支北張掖城頭雲正(一作磧雲)
黑送君一去天外憶
送郭乂雜言
地上青草出經冬今始歸博陵無近信猶未換春衣憐
汝不忍别送汝上酒樓初行莫早發且宿㶚橋頭功名
須及早歲月莫虚擲早年已工詩近日兼注易何時過
東洛早晩度盟津朝歌城邊柳嚲地邯鄲道上花撲人
去年四月初我正在河朔曾上君家縣北樓樓上分明
見恒嶽中山明府待君來須計行程及早回到家速覓
長安使待汝書封我自開
送魏升卿(一作叔虹)擢第歸東都因懷魏校書陸渾
喬潭
井上桐葉雨(一作赤)灞亭卷秋風故人適戰勝匹馬歸山
東問君今年三十幾能使香名滿人耳君不見三峰直
上五千仞見君文章亦如此如君兄弟天下稀雄辭健
筆皆若飛將軍金印嚲紫綬御史鐵冠重繡衣喬生作
尉别來久因君為問平安否魏侯校理復何如前日人
來不得書陸渾山下佳可賞蓬閣閒時日應往自料青
雲未有期誰知白髮偏能長壚頭青絲白玉瓶别時相
顧酒如傾搖鞭舉袂忽不見千樹萬樹空蟬鳴
送魏四落第還鄉
東歸不稱意客舍戴勝鳴臘酒飲未盡春衫縫已成長
安柳枝春欲來洛陽梨花在前開魏侯池館今尚在猶
有太師歌舞臺君家盛德豈徒然時人注意在吾賢莫
令别後無佳句祗向壚頭空醉眠
送宇文南金放後歸太原寓居因呈太原郝主
簿
歸去不得意北京關路賖却投晉山老愁見汾陽花翻
作灞陵客憐君丞相家夜眠旅舍雨曉辭春城鴉送君
繋馬青門口胡姬壚頭勸君酒為問太原賢主人春來
更有新詩否
西亭子送李司馬
高高亭子郡城西直上千尺與雲齊盤崖緣壁試攀躋
羣山向下鳥飛低使君五馬天半嘶絲䋲玉壺為君提
坐來一望無端倪紅花綠柳鶯亂啼千家萬井連迴谿
酒行未醉聞暮雞點筆操紙為君題為君題惜觧攜草
萋萋没馬蹄
漁父
扁舟滄浪叟心與滄浪清不自道鄉里無人知姓名朝
從灘上飯暮向蘆中宿歌竟還復歌手持一竿竹竿頭
釣絲長丈餘鼓栧乘流無定居世人那得識(一作觧)深意
此翁取適非取魚
登古鄴城
下馬登鄴城城空復何見東風吹野火暮入飛雲殿(一作)
(入暮飛雲電)城隅南對望陵臺漳水東流不復回武帝宫中
人去盡年年春色為誰來
邯鄲客舍歌
客從長安來驅馬邯鄲道傷心叢臺下一帶生蔓草客
舍門臨漳水邊垂楊下繫釣魚船邯鄲女兒夜沽酒對
客挑燈誇數錢酩酊醉時日正午一曲狂歌壚上眠
宿蒲關東店憶杜陵别業
關門鎖歸客一夜夢還家月落河上曉遥聞秦樹鴉長
安二月歸正好杜陵樹邊純是花
感遇
北山有芳杜靡靡花正發未及得采之秋風忽吹殺君
不見拂雲百丈青松柯縱使秋風無奈何四時常作青
黛色可憐杜花不相識
優鉢羅花歌(幷序)
參嘗讀佛經聞有優鉢羅花目所未見天寶庚申
歲參忝大理評事攝監察御史領伊西北庭度支
副使自公多暇乃於府庭内栽樹種藥為山鑿池
婆娑乎其間足以寄傲交河小吏有獻此花者云
得之於天山之南其狀異於衆草勢巃嵸如冠弁
嶷然上聳生不傍引攢花中折(一作拆)駢葉外包異
香騰風秀色媚景因賞而歎曰爾不生於中土僻
在遐裔使牡丹價重芙蓉譽高惜哉夫天地無私
隂陽無偏各遂其生自物厥性豈以偏地而不生
乎豈以無人而不芳乎適此花不遭小吏終委諸
山谷亦何異懷才之士未會明主擯於林藪邪因
感而為歌歌曰
白山南赤山北其間有花人不識綠莖碧葉好顔色葉
六瓣花九房夜掩朝開多異香何不生彼中國兮生西
方移根在庭媚我公堂恥與衆草之為伍何亭亭而獨
芳何不為人之所賞兮深山窮谷委嚴霜吾竊悲陽關
道路長曾不得獻於君王
蜀(一作戎)葵花歌(英華作劉眘虚詩注云附見岑參詩)
昨日一花開今日一花開今日花正好昨日花已老始
知人老不如花可惜落花君莫埽(上二句與韋員外家花樹歌相重他本多無此)
(二句)人生不得長少年莫惜牀頭沽酒錢請君有錢向酒
家君不見蜀葵花
題李士曹廳壁畫度雨雲歌
似出棟梁裏如和風雨飛掾曹有時不敢歸謂言雨過
濕人衣
入蒲關先寄秦中故人
秦山數點似青黛渭上(一作水)一條如白練京師故人不
可見寄將兩眼看飛燕
御定全唐詩卷一百九十九
