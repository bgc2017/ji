欽定四庫全書
御定全唐詩卷四百六十八
劉言史
劉言史邯鄲人與李賀同時歌詩美麗恢贍自賀外世
莫能比亦與孟郊友善初客鎮冀王武俊奏為棗強令
辭疾不受人因稱為劉棗強後客漢南李夷簡署司空
掾尋卒歌詩六卷今編一卷
苦婦詞
地遠易驕崇用刑匪精硏哀㦲苦婦身夫死百殃纏草
草催出門衣墮髮披肩獨隨軍吏行當夕余(一作途)欲遷
(一作還)來時巳厭生(一作坐)到此自不全臨江卧黃沙二子
死在邊氣噦不發聲背頭血涓涓有時強為言祇是尤
青天藁蓐無一枝冷氣兩懸懸窮荒夷教卑骨肉病棄
捐況非本族音(一作姻)肌露誰為憐事痛感行賓住得貪
程船必當負嚴法豈有胎孕篇遊畋復釋麛羔兔尚免
鸇何處擯逐深一罪三見顛校尉勲望重(一作崇)幕府才
且賢蘭裙間珠履食玉處花筵但勿輕所暗莫慮無人
焉
與孟郊洛北野泉上煎茶
粉細越笋芽野煎寒溪濱恐乖靈草性觸事皆手親敲
石取鮮火撇泉避腥鱗熒熒爨風鐺拾得墜巢薪潔色
旣爽别浮氲亦慇懃以兹委曲静求得正味真宛如摘
山時自歠指下春湘瓷泛輕花滌盡昏渴神此遊惬醒
趣可以話高人
七夕歌
星寥寥兮月細輪佳期可想兮不可親雲衣香薄粧態
新彩輧悠悠渡天津玉幌相逢夜將極妖紅慘黛生愁
色寂寞低容入舊機歇著金梭思往夕人間不見因誰
知萬家閨艷求此時碧空露重彩盤濕花上乞得蜘蛛
絲
立秋日
商風動葉初蕭索一貧居老性容茶少羸肌與簟疎舊
醅難重漉新菜未勝鉏才薄無潘興便便畫(一作晝)偃廬
題茅山仙臺藥院
擾擾浮生外華陽一洞春道書金字小仙圃玉苖新芝
草迎飛燕桃花笑俗人樓臺争聳漢鷄犬亦嫌秦願得
青芽散長年駐此身
送婆羅門歸本國
刹利王孫字迦攝竹錐横寫叱蘿葉遥知漢地未有經
手牽白馬遶天行龜兹磧西胡雪黑大師凍死來不得
地盡年深始到船海裏更行三十國行多耳斷金環落
冉冉悠悠不停脚馬死經留却去時往来應盡一生期
出漠(一作漢)獨行人絶處磧西天漏雨絲絲
瀟湘遊
夷女采山蕉緝紗浸江水野花滿髻妝色新閒歌款乃
深峡裏款乃知從何處生當時泣舜腸斷聲翠華寂寞
嬋娟没野篠空餘紅淚情青煙冥冥覆杉桂崖壁凌天
風雨細昔人幽恨此地遺綠芳紅艷含怨姿清猨未盡
鼯鼠切淚水流到湘妃祠北人莫作瀟湘遊九疑雲入
蒼梧愁
放螢怨
放螢去不湏留聚時年少今白頭架中科斗萬餘卷一
字千回重照見青雲杳渺不可親開嚢欲放增餘怨且
逍遥還酩酊仲舒漫不窺園井那將寂寞老病身更就
微蟲借光影欲放時淚沾裳衝籬落千點光(一作去衝籬落千點)
(光)
觀繩伎(潞府李相公席上作)
泰陵遺樂何最珍綵繩冉冉天仙人廣場寒食風日好
百夫伐鼓錦臂新銀畫青綃抹雲髮高處綺羅香更切
重肩接立三四層著屐背行仍應節兩邊丸(一作圓)劔漸
相迎側身交步何輕盈閃然欲落却收得萬人肉上寒
毛生危機險勢無不有倒挂纖&KR0034;學垂柳下來一一芙
蓉姿粉薄鈿稀態轉奇坐中還有沾巾者曾見先皇初
教時
買(一作賣)花謠
杜陵村人不田穡入谷經谿復緣壁每至南山草木春
即向侯家取金碧幽豔凝華春景曙林(一作村)夫(一作采來)移
得將何處蝶惜芳叢送下山尋斷孤香始回去豪少居
連鳷鵲東千金使買一株紅院多花少栽未得零落綠
娥纖指中咸陽親戚長安里無限將金買花子澆紅溼
綠千萬家青絲玉轤聲啞啞
王中丞宅夜觀舞胡騰(王中丞武俊也)
石國胡兒人見少蹲舞尊前急如鳥織成蕃帽虚頂尖
細㲲胡衫䨇袖小手中抛下蒲萄盞西顧忽思鄉路遠
跳身轉轂寳帶鳴弄脚繽紛錦靴軟四坐無言皆瞪目
横笛琵琶徧頭促亂騰新毯雪朱毛傍拂輕花下紅燭
酒闌舞罷絲管絶木槿花西見殘月
竹裏梅
竹裏(一作與)梅花相竝枝梅花正發竹枝垂風吹總向竹
枝上直似王家雪下時
春過趙墟
下馬邯鄲陌頭歇寂寥崩隧臨車轍古栢重生枝亦乾
餘燎(一作漆)見風幽燄滅白蒿微發紫槿新行人感此復
悲春
初下東周贈孟郊
鶴老身(一作耳)更卬(一作工)龜死殼亦靈正信(一作性)非外㳂
終始全本情童子不戲塵積書就巖扃身著木葉衣養
鹿兼牸耕偶随下山雲荏苒失故程漸入機險中危思
難太行十髮九縷絲悠然東周城言詞野麋態出口多
累形因依漢元寮未似羇細輕冷竈助新熱静砧與寒
聲斷蓬在門欄豈當桃李榮寄食若蠧蟲侵損利微生
固非拙為強懦劣外(一作寂)療幷素堅冰蘖心潔持保堅
貞修文返正風刊字齊古經慙將衰末分高棲喧世名
過春秋峽
峭壁蒼蒼苔色新無風晴景自勝春不知何樹(一作事)幽
崖裏臘月開花似北人
長門怨
獨坐爐邊結夜愁暫時思(一作恩)去亦難畱(一作收)手持金
筯垂紅淚亂撥寒灰不舉頭
春遊曲(一作樂府)
花頷紅騣(一作顔鬢髮)一何(一作向)偏綠槐香陌欲朝天仍嫌
衆裏嬌行疾傍鐙深藏白玉鞭
噴沫(一作珠噴)團香小桂條玉鞭兼賜霍嫖姚弄影便從天
禁出碧蹄聲碎五門橋
廣州王園寺伏日即事寄北中親友
南越初逢伏東林度一朝曲池煎畏景高閣絶微飇竹
簟移先灑蒲葵破復搖地偏毛瘴近山毒火威饒裛汗
絺如濯親牀枕竝燒墮枝傷翠羽萎葉惜紅蕉且困流
金熾難成獨酌謠望霖窺潤礎思吹候生(一作鳴)條旅恨
生烏滸鄉心繫洛橋誰憐在炎客一夕壯容銷
立秋
茲晨戒流火商飇早巳驚雲天收夏色木葉動秋聲
别落花
風艷霏霏去羈人處處游明年縱相見不在此枝頭
登甘露臺
偶至無塵空翠間雨花甘露境閑閑身心未寂終為累
非想天中獨退還
夜泊潤州江口
秋江欲起白頭波賈客占風無渡河千船火絶寒宵半
獨聽鐘聲覺寺多
看山木瓜花二首
裛露凝氛紫艷新千般婉娜不勝春年年此樹花開日
出盡丹陽郭裏人
柔枝濕艷亞朱欄暫作庭芳便欲殘深藏數片將歸去
紅縷金針繡取看
題十三弟竹園
繞屋扶疎聳翠莖苔滋粉漾有幽情丹陽萬戶春光静
獨自君家秋雨聲
樂府雜詞三首
紫禁梨花飛雪毛春風絲管翠樓高城裏萬家聞不見
君王試舞鄭櫻桃
蟬鬢紅冠粉黛輕雲和新教羽衣成月光如雪金階上
迸却頗梨義甲聲
不耐簷前紅槿枝薄妝春寝覺仍遲夢中無限風流事
夫壻多情亦未知
歲暮題楊錄事江亭(楊生蜀客)
垂絲蜀客涕濡衣歲盡長沙未得歸腸斷錦帆風日好
可憐桐鳥出花飛
冬日峽中旅泊
霜月明明雪復殘孤舟夜泊使君灘一聲鐘出遠山裏
暗想雪窗僧起寒
泊花石浦
舊業叢臺廢苑東幾年為梗復為蓬杜鵑啼斷回家夢
半在邯鄲驛樹中
聞崔倚旅葬
遠客那能返故廬蒼梧埋骨痛何如他時親戚空相憶
席上同悲一紙書
賦蕃子牧馬
磧淨山高見極邊孤烽引上一條煙蕃落多晴塵擾擾
天軍獵到鸊鵜泉
牧馬泉
平沙漫漫馬悠悠弓箭閒抛郊水頭鼠毛衣裏取羌笛
吹向秋天眉眼愁
越井臺望
獨立陽臺望廣州更添羈客異鄉愁晚潮未至早潮落
井邑暫依沙上頭
扶病春亭
強梳稀髮著綸巾捨杖空行試病身花間自欲裵回立
穉子牽衣不許人
贈童尼
舊時艷質如明玉今日空心是冷灰料得㐮王惆悵極
更無雲雨到陽臺
讀故友于君集
大底從頭總是悲就中偏愴築城詞依然想得初成日
寄出秋山與我時
病僧二首
竺國鄉程算不回病中衣錫徧浮埃如今漢地諸經本
自過流沙遠背来
空林衰病卧多時白髮從成數寸絲西行却過流沙日
枕上寥寥心獨知
右軍墨池
永嘉人事盡歸空逸少遺居蔓草中至今池水涵餘墨
猶共諸泉色不同
送僧歸山
楚俗飜(一作蕃)花自送迎密人来往豈知情夜行獨自寒
山寺雪徑泠泠金錫聲
題源分竹亭
繞屋扶疎千萬竿年年(一作人)相誘獨行看日光不透煙
常在先校諸家一月寒
山寺看櫻桃花題僧壁
楚寺春風臘盡時含桃先坼一千枝老僧不語傍邊坐
花發人來總不知
傷清江上人
往年偏共仰師遊聞過流沙淚不休此身豈得多時住
更著塵心起外愁
山寺看海榴花
琉璃地上紺宮前發翠凝紅已(一作幾)十年夜久月明人
去盡火光霞燄遞相燃
贈成鍊師四首
花冠蘂帔色嬋娟一曲清簫凌紫煙不知今日重來意
更住人間幾百年
黃昏騎得下天龍廵遍茅山數十峰採芝却到蓬莱上
花裏猶殘碧玉鐘
等閒何處得靈方丹臉雲鬟日月長大羅過却三千歲
更向人間魅阮郎
曾隨阿母漢宮齋鳳駕龍軿列玉(一作御)階當時白燕無
尋處今日雲鬟見玉釵
上巳日陪㐮陽李尚書宴光風亭
碧池萍嫩柳垂波綺席絲鏞舞翠娥為報會稽亭上客
永和應不勝元和
奉酬
閏餘春早景沈沈禊飲風亭恣賞心紅袖青娥留永夕
漢隂寧肯羡山隂
病中客散復(一作後)言懷
華髮離披卧滿頭暗蟲衰草入鄉愁枕前人去空庭暮
又見芭蕉白露秋
處州月夜穆中丞席和主人
羌竹繁弦銀燭紅月光初出柳城東忽見隠侯裁一詠
還湏書向郡樓中
尋花
遊春未足春將度訪紫尋紅少在家借問流鶯與飛蝶
更知何處有幽花
贈陳長史妓(本内宮人)
寳鈿雲和玉禁僊深含媚靨褭朱絃春風不怕君王恨
引出幽花落外邊
題王況故居
入巷蕭條起悲緒兒女猶居舊貧處塵滿空牀屋見天
獨作驢鳴一聲去
偶題
遲日新妝遊冶娘盈盈綵艇白蓮塘掬水遠濕岸邊郎
紅綃縷中玉釧光
慟柳論
孀妻棲戶仍無嗣欲訪孤墳誰引至裵回無處展哀情
惟有衣襟知下淚
夜入簡子古城
遠火熒熒聚寒鬼綠燄欲銷還復起夜深風雪古城空
行客衣巾汗如水
桂江中題香頂臺
岧岧香積凌空翠天上名花落幽地老僧相對竟無言
山鳥却呼諸佛字
僧簷前獨竹詠
亂石田中寄孤本亭亭不住凌虛引欲以袈裟拂著来
一邊碧玉無輕粉
送人隨姊夫任雲安令
閒逐維私向武城北風青雀片時行孤帆瞥過荆州岸
認得瞿塘急浪聲
山中喜崔補闕見尋
鹿袖青藜鼠耳巾潛夫豈解拜朝臣白屋藜牀還共入
山妻老大不羞人
偶題二首
金榜榮名俱失盡病身為庶更投魑春娥慢笑無愁色
别向人家舞柘枝
得罪除名謫海頭驚心無暇與身愁中使不知何處住
家書莫寄向春州
嘉興社日
消渴天涯寄病身臨卭知我是何人今年社日分餘肉
不值陳平又不均
席上贈李尹
傴僂山夫髮似絲松間石上坐多時瓢飲不曾看酒肆
世人空笑亦何為
弼公院問病
一頭細髮兩分絲卧見芭蕉白露滋欲令居士身無病
直待衆生苦盡時
惜花
年少共憐含露色老人偏惜委塵紅如何遂得心中事
每要花時不厭風
代胡僧留别
此地緣疎語未通歸時老病去無窮定知不徹南天竺
死在條支隂磧中
桂江逢王使君旅櫬歸
故人丹旐出南威少婦隨喪哭漸歸遥想北原新壠上
日寒光淺水松稀
玉京詞
絶景寥寥日更遲人間甲子不同時未知樵客終何得
歸後無家是看棋
葛巾歌(貝州漳南縣贈楊炯燗)
一片白葛巾潛夫自能結籬邊折枯蒿聊用簮華髮有
時醉倒長松側酒醒不見心還憶谷鳥銜將却趁來野
風吹去還尋得十年紫竹溪南住跡同玄豹依深霧草
堂窗底漉春醅山寺門前逢暮雨臨汝袁郎得相見閒
雲引到東陽縣魯性將他類此身還拈野物贈傍人空
留梲杖犢鼻褌濛濛煙雨歸山村
北原情三首
錯莫天色愁挽歌出重闉誰家白網車送客入幽塵銘
旌下官道葬輿去轔轔蕭條黃蒿中奠酒花翠新米雪
晚霏微墓成悄無人烏鳶下空地煙火殘荒榛生人更
多苦入戶事盈身營營日易深却到不得頻寂寥孤隧
頭草綠棠梨春
洛陽城北山古今葬冥客聚骨朽成泥此山土多白近
來送葬人亦去聞歸聲豈能車輪疾漸是墓侵城城中
人不絶哀挽相次行莫非北邙後重向洛城生
卜地起孤墳全家送葬去歸來却到時不復重知處疊
疊葬相續土乾草已綠列紙瀉壺漿空向春雲哭
林中獨醒
晚來林沼静獨坐間瓢尊向巳非前跡齊心欲不言微
凉生亂篠輕馥起孤萱未得渾無事瓜田草正繁
江陵客舍留别樊尚書
信陵門館下多病有歸思墜履忘情後寒灰更濕時委
欄芳蕙晩憑几雪髫垂明日秋關外單車風雨隨
御定全唐詩卷四百六十八
