欽定四庫全書
御定全唐詩卷八百九十八
張泌(二十七首)
浣溪沙
鈿轂香車過柳堤樺煙分處馬頻嘶為他沈醉不成泥
花滿驛亭香露細杜鵑聲斷玉蟾低含情無語倚樓
西
馬上凝情憶舊遊照花淹竹小溪流鈿筝羅幕玉搔頭
早是出門長帶月可堪分袂又經秋晩風斜日不勝
愁
獨立寒階望月華露濃香泛小庭花繡屏愁背一燈斜
雲雨自從分散後人間無路到仙家但憑魂夢訪天
涯
依約殘眉理舊黃翠鬟抛擲一簪長暖風晴日罷朝妝
閒折海棠看又撚玉纖無力惹餘香此情誰會倚斜
陽
翡翠屏開繡幄紅謝娥無力曉妝慵錦帷鴛被宿香濃
微雨小庭春寂寞燕飛鶯語隔簾櫳杏花凝恨倚東
風
花月香寒悄夜塵綺筵幽會暗傷神嬋娟依約畫屏人
人不見時還暫語令纔抛後愛微嚬越羅巴錦不勝
春
偏戴花冠白玉簪睡容新起意沈吟翠鈿金鏤鎮眉心
小檻日斜風悄悄隔簾零落杏花陰斷香輕碧鎖愁
深
晩逐香車入鳳城東風斜揭繡簾輕慢回嬌眼笑盈盈
消息未通何計是便須佯醉且隨行依稀聞道太狂
生
小市東門欲雪天衆中依約見神仙蘂黃香畫貼金蟬
飲散黃昏人草草醉容無語立門前馬嘶塵烘一街
煙
臨江仙
煙收湘渚秋江靜蕉花露泣愁紅五雲雙鶴去無蹤幾
回魂斷凝望向長空翠竹暗留珠淚怨閑調寶瑟波
中花鬟月鬢綠雲重古祠深殿香冷雨和風
女冠子
露花煙草寂寞五雲三島正春深貌減潛銷玉香殘尚
惹襟竹疎虛檻靜松密醮壇陰何事劉郎去信沈沈
河傳
渺莽雲水惆悵暮帆去程迢遞夕陽芳草千里萬里雁
聲無限起夢魂悄斷煙波裏心如醉相見何處是錦
屏香冷無睡被頭多少淚
紅杏交枝相映密密濛濛一庭濃豓倚東風香融透簾
櫳斜陽似共春光語蝶爭舞更引流鶯妬魂銷千片
玉罇前神仙瑶池醉暮天
酒泉子
春雨打窗驚夢覺來天氣曉畫堂深紅燄小背蘭缸
酒香噴鼻嬾開缸惆悵更無人共醉舊巢中新燕子語
雙雙
紫陌青門三十六宮春色御溝輦路暗相通杏園風
咸陽沽酒寶釵空笑指未央歸去插花走馬落殘紅月
明中
生查子
相見稀喜相見相見還相遠檀畫荔支紅金蔓蜻蜓輭
魚雁疎芳信斷花落庭陰晩可惜玉肌膚消瘦成慵
嬾
思越人
燕雙飛鶯百轉越波堤下長橋鬭鈿花筐金匣恰舞衣
羅薄纖腰東風澹蕩慵無力黛眉愁聚春碧滿地落
花無消息月明腸斷空憶
滿宮花
花正芳樓似綺寂寞上陽宮裏鈿籠金鎖睡鴛鴦簾冷
露華珠翠嬌豓輕盈香雪膩細雨黃鶯雙起東風惆
悵欲清明公子橋邊沈醉
柳枝
膩粉瓊妝透碧紗雪休誇金鳳搔頭墜鬢斜髮交加
倚著雲屏新睡覺思夢笑紅顋隱出枕函花有些些
南歌子
柳色遮樓暗桐花落砌香畫堂開處遠風涼高卷水精
簾額襯斜陽
岸柳拖烟綠庭花照日紅數聲蜀魄入簾櫳驚斷碧窗
殘夢畫屛空
錦薦紅鸂鶒羅衣繡鳳皇綺疏飄雪北風狂簾幕盡垂
無事鬱金香
江城子
碧闌干外小中庭雨初晴曉鶯聲飛絮落花時節近清
明睡起卷簾無一事勻面了沒心情
浣花溪上見卿卿臉波秋水明黛眉輕綠雲高綰金簇
小蜻蜓好事問他來得麽和笑道莫多情
窄羅衫子薄羅裙小腰身晚妝新每到花時長是不宜
春蚤是自家無氣力更被伱惡憐人
河瀆神
古樹噪寒鴉滿庭楓葉蘆花晝燈當午隔輕紗畫閣珠
簾影斜門外往來祈賽客翩翩帆落天涯回首隔江
煙火渡頭三兩人家
胡蝶兒
胡蝶兒晚春時阿嬌初著淡黃衣倚窗學畫伊還似
花間見雙雙對對飛無端和淚拭燕脂惹教雙翅垂
馮延巳(七十八首)
如夢令
塵拂玉臺鸞鏡鳳髻不堪重整綃帳泣流蘇愁掩玉屏
人靜多病多病自是行雲無定
三臺令
春色春色依舊青門紫陌日斜柳暗花蔫醉臥春風少
年年少年少行樂直須及早
明月明月照得離人愁絶更深影入空牀不道帷屛夜
長長夜長夜夢到庭花陰下
南浦南浦翠鬟離人何處當時攜手高樓依舊樓前水
流流水流水中有傷心雙淚
歸國謠
何處笛深夜夢回情脈脈竹風簷雨寒窗隔離人幾
歲無消息今頭白不眠特地重相憶
春豔豓江上晚山三四點柳絲如剪花如染香閨寂
寂門半掩愁眉斂淚珠滴破臙脂臉
江水碧江上何人吹玉笛扁舟遠送瀟湘客蘆花千
里霜月白傷行色來朝便是關山隔
長相思
紅滿枝綠滿枝宿雨厭厭睡起遲閑庭花影移憶歸
期數歸期夢見雖多相見稀相逢知幾時
相見歡
曉窗夢到昭華向瓊家欹枕殘妝一朵臥枝花情極
處却無語玉釵斜翠閣銀屏回首巳天涯
抛毬樂
酒罷歌餘興未闌小橋清水共盤桓波搖梅蘂傷心白
風入羅衣貼體寒且莫思歸去須盡笙歌此夕歡
逐勝歸來雨未晴樓前風重草煙輕谷鶯語輭花邊過
水調聲長醉裏聽欵舉金觥勸誰是當筵最有情
梅落新春入後庭眼前風物可無情曲池波晚冰還合
芳草迎船綠未成且上高樓望相共凭闌看月生
霜積秋山萬樹紅倚巖樓上掛朱櫳白雲天遠重重恨
黃葉煙深淅淅風髣髴梁州曲吹在誰家玉笛中
盡日登高興未殘紅樓人散獨盤桓一鈎冷霧懸珠箔
滿面西風凭玉闌歸去須沈醉小院新池月乍寒
坐對高樓千萬山鴈飛秋色滿闌干燒殘紅燭暮雲合
飄盡碧梧金井寒咫尺人千里猶憶笙歌昨夜歡
點綘唇
蔭綠圍紅夢瓊家在桃源住畫橋當路臨水開朱戸
柳徑春深行到關情處顰不語意憑風絮吹向郎邊去
酒泉子
庭下花飛月照妝樓春事晚珠簾風蘭燭燼怨空閨
迢迢何處寄相思玉筯零零腸斷屏幃深更漏永夢魂
迷
芳草長川柳映危橋橋下路歸鴻飛行人去碧山邊
風微煙淡雨蕭然隔岸馬嘶何處九回腸雙臉淚夕陽
天
青色融融飛燕乍來鶯未語小桃寒垂柳晚玉樓空
天長煙遠恨重重消息燕鴻歸去枕前燈窗外月閉朱
籠
深院空幃廊下風簾驚宿燕香印灰蘭燭灺覺來時
月明人自擣寒衣剛愛無端惆悵階前行闌外立欲雞
啼
采桑子
小庭雨過春將盡片片花飛獨折殘枝無語凭闌秖自
知玉堂香煖珠簾卷雙燕來歸君約佳期肯信韶華
得幾時
馬嘶人語春風岸芳草綿綿楊柳橋邊落日高樓酒旆
懸舊愁新恨知多少目斷遥天獨立花前更聽笙歌
滿畫船
西風半夜簾櫳冷遠夢初歸夢過金扉花謝窗前夜合
枝昭陽殿裏新翻曲未有人知偷取笙吹驚覺寒蛩
到曉啼
酒闌睡覺天香煖繡戶慵開香印成灰獨背寒屏理舊
眉朦朧却向燈前臥窗月徘徊曉夢初回一夜東風
綻早梅
小堂深静無人到滿院春風惆悵墻東一樹櫻桃帶雨
紅愁心似醉兼如病欲語還慵日暮疎鐘雙燕歸栖
畫閣中
畫堂燈煖簾櫳卷禁漏丁丁雨罷寒生一夜西窗夢不
成玉娥重起添香印回倚孤屛不語含情水調何人
吹笛聲
笙歌放散人歸去獨宿江樓月上雲收一半珠簾掛玉
鉤起來檢點經遊地處處新愁憑仗東流將取離心
過橘州
昭陽記得神仙侶獨自承恩水殿燈昏羅幕輕寒夜正
春如今别舘添蕭索滿面啼痕舊約猶存忍把金環
别與人
微風簾幕清明近花落春殘尊酒留歡添盡羅衣怯夜
寒愁顔恰似燒殘燭珠淚闌干也欲高拌爭奈相逢
情萬般
畫堂昨夜愁無睡風雨淒淒林鵲爭棲落盡燈花雞未
啼年光往事如流水休說情迷玉筯雙垂秖是金籠
鸚鵡知
寒蟬欲報三秋候寂靜幽居葉落閑階月透簾櫳遠夢
回昭陽舊恨依前在休說當時玉笛纔吹滿袖猩猩
血又垂
洞房深夜笙歌散簾幕重重斜月朦朧雨過殘花落地
紅昔年無限傷心事依舊東風獨倚梧桐閑想閑思
到曉鐘
花前失却遊春侶極目尋芳滿眼悲涼縱有笙歌亦斷
腸林間戲蝶簾間燕各自雙雙忍更思量綠樹青苔
半夕陽
菩薩蠻
金波遠逐行雲去疎星時作銀河渡花影臥秋千更長
人不眠玉筝彈未徹鳳髻黃釵脱憶夢翠蛾低微風
吹繡衣
畫堂昨夜西風過繡簾時拂朱門鎖驚夢不成雲雙蛾
枕上顰金爐煙嫋嫋燭暗紗窗曉殘日尚彎環玉箏
和淚彈
梅花吹入誰家笛行雲半夜凝空碧欹枕不成眠關山
人未還聲隨幽怨絶空斷澄霜月月影下重簷輕風
花滿簾
回廊遠砌生秋草夢魂千里青門道鸚鵡怨長更碧籠
金鎖横羅幃中夜起霜月清如水玉露不成圓寶筝
悲斷弦
嬌鬟堆枕釵横鳳溶溶春水楊花夢紅燭淚闌干翠屏
煙浪寒錦壺催畫箭玉佩天涯遠和淚試嚴妝落梅
飛夜霜
西風嫋嫋凌歌扇秋期正與行雲遠花葉脱霜紅流螢
殘月中蘭閨人在否千里重樓暮翠被巳銷香夢隨
寒漏長
沈沈朱戸横金鎖紗窗月影隨花過燭淚欲闌干落梅
生晚寒寶釵横翠鳳千里香屏夢雲雨巳荒涼江南
春草長
欹鬟墮髻搖雙槳采蓮晚出清江上顧影約流萍楚歌
嬌未成相逢顰翠黛笑把珠璫解家住柳陰中畫橋
東復東
謁金門
風乍起吹皺一池春水閑引鴛鴦芳徑裏手挼紅杏蘂
鬭鴨闌干獨倚碧玉搔頭斜墜終日望君君不至舉
頭聞鵲喜
楊柳陌寶馬嘶空無跡新著荷衣人未識年年江海客
夢覺巫山春色醉眼飛花狼藉起舞不辭無氣力愛
君吹玉笛
清平樂
深冬寒月庭戶凝霜雪風鴈過時魂斷絶塞管數聲嗚
咽披衣獨立披香流蘇亂結愁腸往事總堪惆悵前
歡休更思量
雨晴煙晚綠水新池滿雙燕飛來垂柳院小閣畫簾高
卷黃昏獨倚朱闌西南新月眉彎砌下落花風起羅
衣特地春寒
西園春早夾逕抽新草冰散漪瀾生碧沼寒在梅花先
老與君同飲金杯飲餘相取徘徊次第小桃將發軒
車莫厭頻來
更漏子
風帶寒枝正好蘭蕙無端先老情悄悄夢依依離人殊
未歸褰羅幕凭朱閣不獨堪悲搖落月東出鴈南飛
誰家夜擣衣
夜初長人近别夢覺一窗殘月鸚鵡臥蟪蛄鳴西風寒
未成紅蠟燭彈棋局牀上畫屏山綠褰繡幌倚瑶琴
前歡淚滴襟
玉爐煙紅燭淚偏對畫堂秋思眉翠薄鬢雲殘夜長衾
枕寒梧桐樹三更雨不道離情最苦一葉葉一聲聲
空階滴到明
喜遷鶯
宿鶯啼鄉夢斷春樹曉朦朧殘燈和燼閉朱櫳人語隔
屏風香巳寒燈巳絶忽憶去年離别石城花雨倚江
樓波上木蘭舟
霧濛濛風淅淅楊柳帶疎煙飄飄輕絮滿南園牆下草
芊綿燕初飛鶯巳老拂面春風長好相逢攜酒且高
歌人生得幾何
阮郎歸
南園春半踏青時風和聞馬嘶青梅如豆柳如絲日長
蝴蝶飛花露重草煙低人家簾幕垂鞦韆慵困解羅
衣畫梁雙燕棲
角聲吹斷隴梅枝孤窗月影低塞鴻無限欲驚飛城烏
休夜啼尋斷夢掩深閨行人去路迷門前楊柳綠陰
齋何時聞馬嘶
賀聖朝
金絲帳暖牙牀稳懷香方寸輕顰輕笑汗珠微透柳霑
花潤雲鬟斜墜春應未巳不勝嬌困半欹犀枕亂纏
珠被轉羞人問
應天長
石城山下桃花綻宿雨初晴雲未散南去棹北飛鴈水
闊山遥腸欲斷倚樓情緒嬾無限春心無限燕度蒹
葭風晚欲歸愁滿面
醉花間
獨立階前星又月簾櫳偏皎潔霜樹盡空枝腸斷丁香
結夜深寒不寐疑恨何曾歇凭闌干欲折兩條玉筯
為君垂此宵情誰共說
月落霜繁深院閉洞房人正睡桐樹倚雕簷金井臨瑶
砌曉風寒不啻獨立成顦顇閑愁渾未巳離人心緒
自無端莫思量休退悔
芳草渡
梧桐落蓼花秋煙初冷雨纔收蕭條風物正堪愁人去
後多少恨在心頭燕鴻遠羌笛怨渺渺澄波一片山
如黛月如鉤笙歌散夢魂斷倚高樓
南鄉子
細雨濕流光芳草年年與恨長煙鎖鳳樓無限事茫茫
鸞鏡鴛衾兩斷腸魂夢任悠揚睡起楊花滿繡牀薄
倖不來門半掩斜陽負你殘春淚幾行
細雨泣秋風金鳳花殘滿地紅閒促黛眉慵不語情緒
寂寞相思知幾許玉枕擁孤衾挹恨還聞歲月深簾
卷曲房誰共醉顦顇惆悵秦樓彈粉淚
舞春風(一名瑞鷓鴣)
嚴妝纔罷怨春風粉牆畫壁宋家東蕙蘭有恨枝尤綠
桃李無言花自紅燕燕巢兒羅幕卷鶯鶯啼處鳳樓
空少年薄倖知何處每夜歸來春夢中
虞美人
玉鉤鸞柱調鸚鵡宛轉留春語雲屏冷落畫堂空薄晚
春寒無奈落花風搴簾燕子低飛去拂鏡塵鸞舞不
知今夜月眉彎誰佩同心雙結倚闌干
春風拂拂横秋水掩映遥相對秪知長作碧窗期誰信
東風吹散彩雲飛銀屏夢與飛鸞遠只有珠簾卷揚
花零落月溶溶塵掩玉箏絃柱畫堂空
臨江仙
冷紅飄起桃花片青春意緒闌珊高樓簾幕卷輕寒酒
餘人散獨自倚闌干夕陽千里連芳草風光愁殺王
孫徘徊飛盡碧天雲鳳城何處明月照黃昏
蝶戀花
窗外寒雞天欲曙香印成灰坐起渾無緒庭際高梧凝
宿霧卷簾雙鵲驚飛去屏上羅衣閑繡縷一晌關情
憶遍江南路夜夜夢魂休謾語巳知前事無情處
蕭索清秋珠淚墜枕簟微涼展轉渾無寐殘酒欲醒中
夜起月明如練天如水階下寒聲啼絡緯庭樹金風
悄悄重門閉可惜舊歡攜手地思量一夕成憔悴
幾度鳳樓同飲宴此夕相逢却勝當時見低語前歡頻
轉面雙眉斂恨春山遠蠟燭淚流羌笛怨偷整羅衣
欲唱情猶嬾醉裏不辭金爵滿陽關一曲腸千斷
幾日行雲何處去忘了歸來不道春將暮百草千花寒
食路香車繫在誰家樹淚眼倚樓頻獨語雙燕飛來
陌上相逢否撩亂春愁如柳絮悠悠夢裏無尋處
六曲闌干偎碧樹楊柳風輕展盡黃金縷誰把鈿筝移
玉柱穿簾海燕雙飛去滿眼遊絲兼落絮紅杏開時
一霎清明雨濃醉覺來鶯亂語驚殘好夢無尋處
誰道閑情抛棄久每到春來惆悵還依舊日日花前常
病酒不辭鏡裏朱顔瘦河畔青蕪堤上柳為問新愁
何事年年有獨立小樓風滿袖平林新月人歸後
壽山曲
銅壺滴漏初盡高閣雞鳴半空吹起五門金鎖猶垂三
殿簾櫳階前御柳搖綠仗下宮花散紅鴛瓦數行曉日
鶯旗百尺春風侍臣舞蹈重拜聖壽南山永同
思越人(與本調不同)
酒醒情懷惡金縷褪玉肌如削寒食過却海棠零落
乍倚遍闌干煙淡薄翠幕簾櫳畫閣春睡著覺來失鞦
韆期約
上行杯(與夲調不同)
落梅暑雨消殘粉雲重煙深寒食近羅幕遮香柳外鞦
韆出畫牆春山顛倒釵横鳳飛絮入簾春睡重夢裡
佳期秖許庭花與月知
薄命妾
春日宴綠酒一杯歌一遍再拜陳三願一願郎君千
歲二願妾身長健三願如同梁上燕歲歲長相見
金錯刀(一名醉瑶瑟)
雙玉斗百瓊壺佳人歡飲笑喧呼麒麟欲畫時難偶鷗
鷺何猜興不孤歌婉轉醉糢糊高燒銀燭臥流蘇只
銷幾覺懵騰睡身外功名任有無
日融融草芊芊黃鶯求友啼林前柳條嫋嫋拖金線花
蘂茸茸簇錦氊鳩逐婦燕穿簾狂蜂浪蝶相翩翩春
光堪賞還翫惱殺東風悞少年
憶江南(二首與本調不同)
去歲迎春樓上月正是西窗夜凉時節玉人貪睡墜釵
雲粉消妝薄見天眞人非風月長依舊破鏡塵筝一
夢經年瘦今宵簾幕颺花陰空餘枕淚獨傷心
今日相逢花朱發正是去年别離時節東風次第有花
開恁時須約却重來重來不怕花堪折秪恐明年花
發人離别别離若向百花時東風彈淚有誰知
徐昌圖(莆田人入宋終殿中丞詞三首)
木蘭花
沈檀煙起盤紅霧一箭霜風吹繡戶漢宮花面學梅妝
謝女雪詩栽柳絮長垂夾幕孤鸞舞旋炙銀笙雙鳳
語紅窗酒病嚼寒冰冰損相思無夢處
臨江仙
飲散離亭西去浮生常恨飄蓬回頭煙柳漸重重淡雲
孤鴈遠寒日暮天紅今夜畫船何處潮平淮月朦朧
酒醒人靜奈愁濃殘燈孤枕夢輕浪五更風
河傳
秋光滿目風清露白蓮紅水綠何處夢回弄珠拾翠盈
盈倚闌橈眉黛蹙采蓮調稳吳侶聲相續倚棹吳江
曲鷺起暮天幾雙交頸鴛鴦入蘆花深處宿
徐鉉(一首)
抛毬樂
歌舞送飛毬金觥碧玉籌管絃桃李月簾幕鳳皇樓一
笑千場醉浮生任白頭
灼灼傅花枝紛紛度畫旂不知紅燭下照見彩毬飛借
勢因期尅巫山暮雨歸
御定全唐詩卷八百九十八
