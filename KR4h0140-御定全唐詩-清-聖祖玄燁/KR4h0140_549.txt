欽定四庫全書
御定全唐詩卷五百四十九
趙嘏
趙嘏字承祐山陽人會昌二年登進士第大中間仕至
渭南尉卒嘏為詩贍美多興味杜牧嘗愛其長笛一聲
人倚樓之句吟歎不已人因目為趙倚樓有渭南集三
卷編年詩二卷今合編為二卷
汾(一作江)上宴别(一作許渾詩)
雲物如故鄉山川知異路(一作異岐路)年來未歸客馬上春
色(一作欲)暮一尊花下酒殘日水西樹不待管絃終搖鞭
背花去
書齋雪後
擁褐坐茅簷春晴喜初日微風入桃徑爽氣歸(一作生)縹
帙頻時苦風雪就景理巾櫛樹暖高鳥來忩閒曙雲出
鄉遥路難越道蹇時易失欲静又不(一作未)能東山負芝
术
寄道者
洞庭先生歸路長海雲望極春茫茫别來幾度向蓬島
自傍瑤臺折靈草
虎丘寺贈漁處士
蘭若雲深處前年客重過巖空秋色動水闊夕陽多早
負江湖志今如鬢髮何唯思閒勝我釣艇在煙波
陪崔璞侍御和崔㻂(音瓶)春日有懷
詩家本多感況值廣陵春暖駐含忩日香餘醉袖塵浮
名皆有分一笑最關身自此容依託清才兩故人
昔昔鹽二十首(以薛道衡詩每句為題)
垂柳覆金堤
新年垂柳色嫋嫋對空閨不畏芳菲好自緣離别啼因
風飄玉戶向日映金堤驛使何時度還將贈隴西
蘼蕪葉復齊
提筐紅葉下度日採蘼蕪掬翠香盈袖看花憶故夫葉
齊誰復見風暖恨偏孤一被春光累容顔與昔殊
水溢芙蓉沼
淥沼春光後青青草色濃綺羅驚翡翠暗粉妬芙蓉雲
遍忩前見荷翻鏡裏逢將心託流水終日渺無從(一作窮)
花飛桃李蹊
遠期難可託桃李自依依花徑無容跡戎裘(一作装)未下
機隨風開又落度日掃還飛欲折枝枝贈那知歸不歸
採桑秦氏女
南陌採桑出誰知妾姓秦獨憐傾國貎不負早鶯春珠
履盪花濕龍鉤折桂新使君那駐馬自有侍中人
織錦竇家妻
當年誰不羡分作竇家妻錦字行行苦羅幃日日啼豈
知登隴遠秪恨下機迷直候陽關使殷勤寄海西
關山别蕩子
那堪聞蕩子迢遞涉關山腸為(一作共)馬嘶斷衣從淚滴
斑愁看塞上路詎惜鏡中顔儻見征西雁應傳一字還
風月守空閨
良人猶遠戍耿耿夜閨空繡戶流宵月羅幃坐晩(一作曉)
風魂飛沙帳北腸斷玉關中尚自無消息錦衾那得同
恒歛千金笑
玉顔恒自歛羞出鏡臺前早惑陽城客今悲華錦筵從
軍人更遠投(一作報)喜鵲空傳夫婿交河北迢迢路幾千
長垂雙玉啼
雙雙紅淚墮度日暗中啼雁出居延北人猶遼海西向
燈垂玉枕對月灑金閨不惜羅衣濕惟愁歸意迷
蟠龍隨鏡隠
鸞鏡無由照蛾眉豈忍看不知愁髮換空見隠龍蟠那
愜紅顔改偏傷白日殘今朝窺玉匣雙淚落闌干
彩鳳逐帷低
巧繡雙飛鳳朝朝伴下帷春花那見照暮色已頻欺欲
卷思君處將啼裛淚時何年征戍客傳語報佳期
驚魂同夜鵲
萬里無人見衆情難與論思君常入夢同鵲屢驚魂孤
寢紅羅帳雙啼玉筯痕妾心甘自保豈復暫忘恩
倦寢聽晨鷄
去去邊城騎愁眠掩夜閨披衣窺落月拭淚待鳴鷄不
憤連年别那看長夜啼功成應自恨早晚發遼西
暗牖懸蛛網
暗中蛛網織歴亂綺忩前萬里終無信一條徒自懸分
從珠露滴愁見隟風牽妾意何聊賴看看劇斷絃
空梁落燕泥
春至今朝燕花時伴獨啼飛斜珠箔隔語近畫梁低帷
卷閒窺戶牀空暗落泥誰能長對此雙去復雙栖
前年過代北
代北幾千里前年又復經燕山雲自合胡塞草應青鐡
馬喧鼙鼓(一作嚴陣)蛾眉怨錦屏不知羌笛曲掩淚若為聽
今歲往遼西
萬里飛書至聞君已渡遼祗諳新别苦忘却舊時嬌烽
戍年將老紅顔日向彫胡沙兼漢苑相望幾迢迢
一去無還意
良人征絶域一去不言還百戰穿金甲三冬阻玉關蕭
蕭邊馬思獵獵戍旗閒獨抱千重恨連年未解顔
那能惜馬蹄
雲中路杳杳江畔草凄凄妾久垂珠淚君何惜馬蹄邊
風悲曉(一作晚)角營月怨春鼙未道休征戰愁眉又復低
送韋處士歸省朔方
映柳見行色故山當落暉青雲知已殁白首一身歸滿
袖蕭關雨連沙塞雁飛到家翻有喜借取老萊衣
送權先軰歸覲信安
衣綵獨歸去一枝蘭更香馬嘶芳草渡門掩百花塘野
色亭臺晩灘聲枕簟凉小齋松島上重葉覆書堂(一作重拂)
(讀書牀)
風蟬
風蟬旦夕鳴伴夜送秋聲故里客歸盡水邊身獨行噪
軒高樹合驚枕暮山横聽處無人見塵埃滿甑生
重寄盧中丞
賤子來還去何人伴使君放歌迎晩醉指路上高雲此
夜雁初至空山雨獨聞别多頭欲白惆悵惜餘醺
曉發(一作姚鵠詩)
旅行宜早發况復是南歸月影緣山盡鐘聲隔浦微星
殘螢共映葉落鳥驚飛去去渡南渚村深人出稀
送友人鄭州歸覲
為有趨庭戀應忘道路賖風消滎澤凍雨静圃田沙古
陌人來遠遥天雁勢斜園林新到日春酒酌梨花
洛中逢盧郢石歸覲
不堪俱失意相送出東周緣切倚門戀倍添為客愁春
山和雪静寒水帶冰流别後期君處靈源紫閣秋
贈越客
故國波濤隔明時心久留獻書䨇闕晩看月五陵秋南
棹何當返長江憶共遊定知釣魚伴相望在汀州
經無錫縣醉後吟
客過無名姓扁舟繫柳隂窮秋南國淚殘日故鄉心京
洛衣塵在江湖酒病深何須覓陶令乘醉自横琴
東歸道中二首
平生事行役今日始知非歲月老將至江湖春未歸傳
家有天爵主祭用儒衣何必勞知已無名亦息機
未明喚僮僕江上憶殘春風雨落花夜山川驅馬人星
星一鏡髮草草百年身此日念前事滄洲情更親
旅次商山
役役依山水何曾似問津斷崖如避馬芳樹欲留人日
夕猿鳥伴古今京洛塵一枝甘已失辜負(一作惆悵)故園春
長洲
扁舟殊不繫浩蕩路纔分范蠡湖中樹吳王苑外雲悲
心人望月獨夜雁離羣明發還驅馬關城見日曛
江邊
終日勞車馬江邊款竹扉殘花春浪闊小酒故人稀戍
鼓客帆遠津雲夕照微何由兄與弟俱及暮春(一作潮)歸
宿靈巖寺(即古吳宫)
明月溪頭寺蟲聲滿橘洲倚欄香徑晩移石太湖秋古
樹(一作老樹一作樹老)雲歸盡荒臺(一作臺荒)水更流無人見惆悵獨
上最高樓
越中寺居
遲客疎林下斜溪小艇通野橋連寺月高竹半樓風水
靜魚吹浪枝閒鳥下空數峯相向綠日夕郡城東
贈金剛三藏(一作許渾詩)
心法云無住流沙歸復來錫隨山鳥動經附海船回洗
足柳遮寺坐禪花委苔惟將一童子又欲過天台
長安晩秋(一作秋望一作秋夕)
雲物凄凉(一作清)拂曙流漢家宫闕動高秋殘星幾點鴈
横塞長笛一聲人倚樓紫豔半開籬菊靜紅衣落盡渚
蓮愁鱸魚正美不歸去空帶南冠學楚囚
齊安早秋
流年堪惜又堪驚砧杵風來滿郡城高鳥過時秋色動
征帆落處暮雲平思家正歎江南景聽角仍含塞北情
此日沾襟念岐路不知何處是前程
東望(一作草堂)
楚江(一作練江)横在草堂前楊柳洲西(一作邊)載酒船兩見梨
花歸不(一作不歸)得每逢寒食一潸(一作雲鳥即依)然斜陽映閣山
當寺微綠含風月(一作樹)滿川同郡故人攀桂盡把詩吟
向泬寥天
長安月夜與友人話故山(一作舊山一作故人)
宅邊秋水浸苔磯日日持竿去不歸楊柳風多潮未落
蒹葭霜冷(一作在)雁初飛重嘶匹馬吟紅葉却聽疎鐘憶
翠微今夜秦城(一作關)滿樓(一作城)月故人相見一沾衣
題横水驛雙峰院松(一作横水館雙松)
故園溪上雪中别野館門(一作枕)前雲外逢白髮漸多何
事(一作自)苦清隂長在好相容(一作從)迎風幾拂朝天騎(一作)
(蓋)帶月猶含度嶺鐘更憶葛洪丹井畔(一作側)數株臨水
欲成龍
發剡中(武德中置嵊州)
正懷何謝俯長流更覽餘封識嵊州樹色老依官舍晩
溪聲凉傍客衣秋南巖氣爽横郛郭天姥雲晴拂寺樓
日暮不堪還上馬蓼花風起路悠悠
登安陸西樓
樓上華筵日日開眼前人事祗堪哀征車自入紅塵去
遠水長穿綠樹來雲雨暗更歌舞伴山川不盡别離杯
無由併寫春風恨欲下鄖城首重回
九日陪越州元相燕龜山寺
佳晨何處泛花遊丞相筵開水上頭雙影旆搖山雨霽
一聲歌動(一作褭)寺雲秋林光(一作花)静帶高城晩湖(一作水)
色寒分半檻流共賀萬家逢此節可憐風物似(一作滿)荆
州
經漢武泉
芙蓉苑裏起清秋漢武泉聲落御溝他日江山映蓬鬢
二年楊柳别漁舟竹間駐馬題詩去物外何人識醉遊
盡把歸心付紅葉晩來隨水向東流
曲江春望懷江南故人
杜若洲邊人未歸水寒煙暖想柴扉故園何處風吹柳
新(一作一)雁南來雪滿衣目極思隨原草遍浪高書到海
門稀此時愁望情多少萬里春流遶釣磯
上令狐相公
鶚在卿雲冰在壺代天才業奉訏謨榮同伊陟傳朱戶
秀比王商入畫圖昨夜星辰回劔履前年風月滿江湖
不知機務時多暇猶許詩家屬和無
憶山陽
家在枚臯舊宅邊竹軒晴與楚坡連芰荷香遶垂鞭袖
楊柳風横弄笛船城礙十洲煙島路寺臨千頃夕陽川
可憐時節堪歸去花落猿啼又一年
二(一作寒食遣懷)
折柳城(一作磯)邊起暮愁可憐春色獨懷憂(一作羞)傷心正
歎人間事回首更慚江上鷗鶗鴂聲中寒食雨(一作酒)芙
蓉花外夕陽樓憑高滿眼送清渭去傍故山山下流
送僧歸廬山
禪棲忽憶五峯遊去著方袍謝列侯經(一作花)啓樓臺千
葉曙錫含風雨一枝秋題詩片石侵雲在洗鉢香泉覆
菊流却憶前年别師處馬嘶殘月虎溪頭
贈天卿寺神亮上人(師不下寺已五年)
五看春盡此江濆花自飄零日自曛空有慈悲隨物(一作)
(佛)念已無蹤跡在人羣迎秋日色簷前見入夜鐘(一作經)
聲竹外聞笑指白蓮心自得世間煩惱是浮雲
降虜
廣武溪頭降虜稀一聲寒角怨金微河湟不在春風地
歌舞空裁雪夜衣鐡馬半嘶邊草去狼煙高映塞鴻飛
揚雄尚白相如吃今日何人從獵歸
平戎(時諫官諭北虜未回天德軍帥請修城偹之)
邊聲一夜殷秋鼙牙帳連烽擁萬蹄武帝未能忘塞北
董生(一作仲舒)纔足使膠西冰横曉渡胡兵合雪滿窮沙漢
騎迷自古平戎有良策將軍不用倚雲梯
宿楚國寺有懷
風動衰荷寂寞香斷煙殘月共蒼蒼寒生晩寺波搖壁
(一作碧)紅墮疎林月滿床起雁似驚南浦棹隂雲欲護北
樓霜江邊松菊荒應盡八月長安夜正長
早發剡中石城寺
暫息勞生樹色(一作一日)間平明機慮(一作塵事)又相關吟辭宿
處煙霞去(一作古)心負秋來水石閒竹戶半開鐘未絶松
枝静霽鶴初還明朝一倍堪惆悵回首塵中見此山
寄歸
三年踏盡化衣塵只見(一作在)長安不見春馬過雪街天
未曙客迷關路(一作鄉遥雲樹)淚空頻桃花塢接啼猿寺野竹
庭(一作亭)通畫鷁津早晩相(一作麤)酬身事了水邊歸去一
閒人
獻淮南李相公
傅巖高静見台星廟略當時討不庭萬里有雲歸碧落
百川無浪到滄溟軍中老將傳兵術江上諸侯受政經
聞道國人思再入鎔金新鑄鶴儀形
宛陵寓居上沈大夫二首
滿耳歌謠滿眼山宛陵城郭翠微間人情已覺春長在
溪戶仍將水共閒曉色入樓紅藹藹夜聲尋砌碧潺潺
幽雲高鳥俱無事晚伴西風醉客還
溪樹參差綠可攀謝家雲水滿東山能忘天上他年貴
來結林中一日閒醉叩玉盤歌褭褭暖鳴幽澗鳥關關
觥籌不盡須歸去路在春風縹緲間
淮信賀滕邁台州
凋瘵民思太古風上賢綏輯副宸衷舟移清鏡禹祠北
路轉翠屏天姥東旌旆影前横竹馬詠歌聲裏樂樵童
遥知到郡滄波晏三島離離一望中
下第寄宣城幕中諸公
一醉曾將萬事齊暫陪歡去便如泥黃花李白墓前路
(一作草)碧浪桓彛宅後溪九月霜中隨吏計十年江上灌
春畦莫言春盡不惆悵自有閒眠到日西
送令狐郎中赴郢州
佐幕才多始拜侯一門清貴動神州霜蹄曉駐秦雲斷
野旆晴翻郢樹秋幾處塵生隨候騎半江帆盡見分流
大馮罷相吟詩地莫惜頻登白雪樓
送盧緘(一作鍼)歸揚州
曾向雷塘寄(一作静)掩扉荀家燈火有餘輝關河日暮望
空極楊柳渡頭人獨(一作未)歸隋苑荒臺風褭褭灞陵殘
雨夢(一作夢雨)依依今年春色還相悞為我江邊謝釣磯
送李裴評事(一本無李字)
塞垣從事識兵機只擬平戎不擬歸入夜笳聲含白(一作)
(素)髮報秋榆葉落征衣城臨(一作連)戰壘黃雲晩馬渡寒
沙夕照微此别(一作别後)不應書斷絶滿天霜雪有鴻飛
别麻氏
曉哭呱呱(一作嗚嗚)動四隣于君我作負心人出門便涉(一作)
(作)東西路回首初驚枕席塵滿眼淚珠和語咽舊忩風
月更誰親分(一作傷)離况値花時節從此東風不似春
代人贈别
月自斜忩夢自驚衷腸中有萬愁生清猿處處三聲盡
碧落悠悠一水横平子定情詞麗絶詩人匪石誓分明
會須㩦手乘鸞去簫史樓臺在玉京
寒食新豐别友人
一百五日家未歸新豐雞犬獨依依滿樓春色傍人醉
半夜雨聲前計非繚繞溝塍含綠(一作景)晚荒凉樹石向
川微東風吹淚對花落憔悴故交相見稀
李侍御歸山同宿華嚴寺
家有青山近玉京風流柱史早知名園林手植自含綠
霄漢眼看當去程處處白雲迷駐馬家家紅樹近流鶯
相逢一宿最高寺夜夜翠微泉(一作松)落聲
今年新先軰以遏密之際每有(一作月)讌集必資
清談書此奉賀
天上高高月桂叢分明三十一枝風滿懷春色向人動
遮路亂花迎馬紅鶴馭廻(一作尚一作迥)飄雲雨外蘭亭(一作堂)
不在管絃中居然自是前賢事何必青樓倚翠空
自遣
晩樹疎蟬起别愁遠人回首憶滄洲江連故國無窮恨
日帶殘雲一片秋久客轉諳時態薄多情只共酒淹留
到頭生長煙霞者須向煙霞老始休
浙東陪元相公遊雲門寺
松下山前一徑通燭迎千騎滿山(一作川)紅溪雲乍歛幽
(一作高)巖雨曉氣初高(一作開)大旆風小檻宴花容客醉上
方看竹與僧同歸來吹盡嚴城角路轉横塘亂水東
陪韋中丞宴扈都頭花園(一作楚州宴花樓)
門下(一作外)煙横載酒船謝家(一作公)㩦客醉華筵尋花偶
坐將軍樹飲水(一作酒)方重刺史天幾曲豔歌春色裏斷
(一作數)行高鳥(一作雁)暮雲邊分明聽得輿人語願及行春
更一年
花園即事呈常(一作韋)中丞(一作侍郎)
煙煖池塘柳覆臺百花園裏看花來燒衣焰席三千樹
破鼻醒愁一萬杯不肻為歌隨拍落却因令舞帶香廻
山公仰爾延(一作留)賓客好傍春風(一作城)次第開
宿何書記先輩延福新居
松下有琴閒未收一燈高為石(一作桂)叢留詩情似到山
家夜樹色輕含御水秋小榼提攜終(一作宜)永日半斑(一作)
(年)客鬢漫生愁因君撫掌問時俗紫閣堆簷不舉頭
秦中逢王處士(一作先生)
萬水東流去不廻先生獨自負仙才蘂宫横浪海邊别
鶴翅駐雲天上來幾處吹簫森羽衞誰家殘月下樓臺
春風正好分瓊液乞取當時白玉杯
江上逢許逸人
是非處處生塵埃唯君襟抱無嫌猜收帆依雁湓浦宿
帶雨别僧衡嶽廻芳罇稍駐落日唱醉袖更拂長雲開
清秋華髮好相似却把釣竿歸去來
和令狐補闕春日獨遊西街
左掖初辭近侍班馬嘶尋得過街閑映鞭柳色微遮水
隨(一作迎)步花枝欲礙山暖泛鳥聲來席上醉從詩句落
人間此時失意哀吟客更覺風流不可攀
廣陵答崔琛
棹倚隋家舊院墻柳金梅雪撲簷香朱樓映日重重晚
碧水含光灧灧長八斗已聞傳姓字一枝何足計行藏
聲名官職應前定且把旌麾(一作紅旌)入醉鄉
答友人
詩家才子酒家仙遊宦曾依積水邊窗戶動搖三島樹
琴尊安穏五湖船羅浮道士分瓊液錦席佳人艷楚蓮
今日相逢朗吟罷滿城砧杵一燈前
送張又新除温州
東晉江山稱永嘉莫辭紅旆向天涯凝絃夜醉松亭月
歇馬暁尋溪寺花地與剡川分水石境將蓬島共(一作接)
煙霞却愁明詔徵非晩不得秋来(一作乘秋)見海槎
送滕邁郎中赴睦州
郡齋秋盡一江横頻命郎官地更清星月去隨新詔動
旌旗遥映故山明詩尋片石依依晩帆挂孤雲杳杳輕
想到釣臺逄竹馬只應歌詠伴猿聲
送剡客(一作薛逢詩)
兩重江外片帆斜數里林塘遶一家門掩右軍餘水石
路横諸謝舊煙霞扁舟幾處逄溪雪長笛何人怨(一作思)
柳花若到(一作到日)天台洞陽觀葛洪丹井在雲涯(一作崖)
李先輩擢第東歸有贈送(一作薛逢詩)
金榜前頭無是非平人分得一枝歸正憐日煖雲飄路
何處宴廻風滿衣門掩長淮心更遠渡連芳草馬如飛
茂陵自笑猶多病空有書齋在翠微
送同年鄭祥先輩歸漢南(時恩門相公鎮山南)
年来驚喜兩心知高處同攀次第枝人倚繡屏閒賞夜
馬嘶花徑醉歸時聲名本是(一作自)文章得藩閫(一作溷)曾
勞筆硯隨家去恩門四千里只應從此夢旌旗
送沈單作尉江都(一作許渾詩)
煬帝都城春水邊笙歌夜上木蘭船三千宫女自塗地
十萬人家如洞天焰焰花枝官舍晩重重雲影寺墻連
少年作尉須矜慎莫向樓前墜馬鞭
送李藴赴鄭州因獻盧郎中(一作中丞)俶
僕射陂西想到(一作别)時滿川晴色見旌旗馬融閒卧笛
聲遠王粲醉吟樓影移幾日賦詩秋水寺經年草詔(一作)
(起草)白雲司唯君此去人多羡却是恩深自不知
送韓絳歸淮南寄韓綽先輩
島上花枝繫釣船隋家宫畔水連天江帆自落鳥飛外
月觀静依春色邊門巷草生車轍在朝廷恩及雁行聯
相逢且(一作莫)問昭(一作揚)州事曾鼓莊盆對逝川
送薛耽先輩歸謁漢南
雲繞千峰驛路長謝家聯句待檀郎手持碧落新攀桂
月在東軒舊選牀幾日旌幢延駿馬到時冰玉動華堂
孔門多少風流處不遣(一作許)顔回識醉鄉
送陳嘏登第作尉歸覲
千峰歸去舊林塘溪縣門前即故鄉曾把桂誇春里巷
重憐身稱錦衣裳洲邊翠羽雲遮檻露濕紅蕉月滿廊
就養舉朝人共羡清資譲却校書郎
送裴延翰下第歸覲滁州
失意何曾恨解携問安歸去秣陵西郡斜楊柳春風岸
山映樓臺明月溪江上詩書懸素業日邊門戶倚丹梯
一枝攀折回頭是莫向清秋惜馬蹄
題崇聖寺簡雲端僧錄
暮塵飄盡客愁長來扣禪關月滿廊宋玉逢秋空雪涕
淨名無地可容牀高雲覆檻千巖樹疎磬含風一夜霜
回首故園紅葉外只將多病苦醫王
越中寺居寄上主人
野寺初容訪静来晩晴江上見樓臺中林有路到花盡
一日無人(一作愁)看竹廻自曬詩書經雨後别留門戶為
僧開苦心若是酬恩事不敢吟春憶酒杯
早出洞仙觀
露濃如水灑蒼苔洞口煙蘿密不開殘月色低當戶後
曉鐘聲迥隔山來春生藥圃芝猶短夜醮齋壇鶴未廻
愁是獨尋歸路去人間步步是塵埃
題昭應王明府溪亭
靖節何須彭澤逢菊洲松島水悠溶行人自折門前柳
高鳥不離溪畔峰暁渭度簷帆的的晩原含雨樹重重
軒車過盡無公事枕上一聲長樂鐘
贈王先生
太一眞人隠翠霞早年曾降蔡經家羽衣使者峭於鶴
鳥爪侍娘飄若花九鼎欄干歸(一作窺)馬齒三山窕窈步
雲涯時因弟子偷靈藥散落人間駐(一作潤)物華
贈道者
華蓋飄飄綠鬢翁往來朝謁蘂珠宫幾年山下隂陽鼎
盡日澗邊桃李風野跡似雲無處著仙容如水與誰同
應憐有客外妻子思在長生一顧(一作諾)中
王先生不别而去
仙翁歸袖拂煙霓一卷素書還獨㩦劚藥滿囊身不病
抱琴何處鶴同棲霑衣盡日看山坐搔首殘春向路迷
樹樹白雲幽徑絶短船空倚武陵溪
山陽盧明府以雙鶴寄遺白(一作伯)氏以詩回答
因寄和
緱山雙去羽翰輕應為仙家好弟兄茅固枕前秋對舞
陸雲溪上夜同鳴紫泥封處曾回首碧落歸時莫問程
自笑滄江一漁叟何由似爾到層城
贈李秘書
束帶臨(一作隨)風氣調新孔門才業獨誰倫杉松韻冷(一作)
(静)雪溪暗鸞鶴勢高天路春美玉韞來休問價芳枝攀
去正無塵莫將芸閣輕科第須作人間(一作詞場)第一人
廻於道中寄舒州李珏相公
都無鄙吝隔塵埃昨日丘門避席來静語乍臨清廟瑟
披風如在九層臺幾煩命妓浮溪棹再(一作每)許論詩注
酒杯從此微塵知感戀七眞臺上(一作壇畔)望三台
舒州獻李相公
野人留得五湖船丞相興歌郡國年醉筆倚風飄澗雪
静襟披月坐樓天鶴歸華表山河在氣返青雲雨露全
聞說萬方思舊德一時傾望重陶甄
成名年獻座主僕射兼呈同年
拂煙披月羽毛新千里初辭九陌塵曾失玄珠求㒺象
不將雙耳負伶倫賈嵩詞賦相如手楊乘歌篇李白身
除却今年仙侣外堂堂又見兩三春
抒懷上歙州盧中丞宣州杜侍郎
東來珠履與旌旗前者登朝亦一時竹馬迎呼逢稚子
柏臺長告見男兒花飄舞袖樓相倚角送歸軒客盡隨
獨有賤夫懷感激十年兩地負恩知
山陽韋中丞罷郡因獻
笙歌只是舊笙歌腸斷風流奈别何照物二年春色在
感恩千室淚痕多盡將魂夢隨西去猶望旌旗暫一過
今日尊前無限思萬重雲月隔煙波
山陽即席獻裴中丞
早年天上見清塵今日樓中醉一春暫肻剖符臨水石
幾曾焚筆動星辰瓊臺雪映迢迢鶴蓬島波横浩浩津
好是仙家羽衣使欲教垂涕問何人
西峰即事獻沈大夫
松竹閑遊道路身衣襟落盡往來塵山連謝宅餘霞在
水映(一作應)琴溪(一作金雞)舊浪春拂榻從容今有地酬恩寂
寞久無人安知不及屠沽者曾對青萍淚滿巾
杜陵貽杜牧侍御(一作題杜侍御别業)
紫陌塵(一作煙)多不可尋南溪酒熟一披襟山高(一作當)晝
枕石牀隠(一作穏)泉落夜窗煙樹深白首尋人嗟(一作羞)問
計青雲無(一作何)路覓知音唯君懷抱安如(一作閑于一作安于)水
他日門墻許醉吟
下第後上李中丞
落第逢人慟哭初平生志業欲何如鬢毛灑盡一枝桂
淚血滳來千里書谷外風高摧羽翮江邊春在憶樵漁
唯應感激知恩地不待功成死有餘
淛東贈李副使員外
妙盡戎機佐上台少年清苦自霜臺馬嘶深竹閑宜貴
花拂朱衣美稱才早入半緣分務重晩吟多是看山廻
名高漸少翻飛伴幾度煙霄獨去來
寄淮南幕中劉員外
郎官何遜最風流愛月憐山不下樓三佐戎旃換朱紱
一辭蘭省見清秋桂生巖石本瀟灑鶴到煙空更自由
休向西齋久閒卧滿朝傾蓋是依劉
薛廷範從事自宣城至因贈
少年從事霍嫖姚來自楓林度柳橋金管别筵樓(一作花)
灼灼玉溪回首馬蕭蕭清風氣調眞君輩知已風流滿
聖朝獨有故人愁欲死曉簷疎雨動空瓢
寄潯陽趙校書
簾下秋江夜影空倚樓人在月明中不將行止問朝列
唯脫衣裳與釣翁幾處别巢悲去燕十年回首送歸鴻
那應更結廬山社見說心閒勝遠公
贈李從貴
白馬嘶風何處還鞭梢拂地看南山珠簾捲盡不回首
春色欲闌休閉關花外鳥歸殘雨暮竹邊人語夕陽閒
知君舊隠嵩雲下巖桂從今幾更攀
贈陳正字
魯儒今日意何如名挂春官選籍初野艇幾曾尋水去
故山從此與雲疎吟憐受露花隂足行覺嘶風馬力餘
聞說晩心心更静竹間依舊卧看書
洞庭寄所思
目斷蘭臺空望歸錦衾香冷夢來稀書中自報(一作空有)刀
頭約天上三(一作頻)看破鏡飛孤浪謾疑紅臉笑輕雲忽
似舞羅衣遥知不語坐相憶寂寞洞房寒燭微
代人贈杜牧侍御(宣州會中)
郎作東臺御史時妾長西望歛雙眉一從詔下人皆羡
豈料恩衰不自知高闕如天縈曉夢華筵似水隔秋期
坐来情態猶無限更向樓前舞柘枝
旅館聞雁别友人
路遶秋塘首獨搔背羣燕雁正呼號故關何處重相失
碧落有雲終自高旅宿去緘他日恨單飛誰見(一作訝)此
生勞行衣濕盡千山雪腸斷金籠好羽毛
泊鳬磯江館
風雪晴来歲欲除孤舟晩下意何如月當軒色湖(一作潮)
平後雁斷雲聲夜(一作客)起初傍曉管絃何處静犯寒楊
柳遶津疎三間茅屋東溪上歸去生涯竹與書
春盡獨遊慈恩寺南池
竹外池塘煙雨收送春無伴亦遲留秦城馬上半年客
潘鬢水邊今日愁氣變晚雲紅映闕風含高樹碧遮樓
杏園花落遊人盡獨為圭峰一舉頭
重遊楚國寺
往事飄然去(一作竟)不廻空餘山色在樓臺池塘風(一作春)
暖雁尋去松桂寺(一作樹)高人獨來莊叟著書眞逹者賈
生揮涕信悠哉老僧心地閒於水猶被流年日日(一作白髮)
催
三像寺酬元秘書
官總芸香閣署崇可憐詩句落春風偶然侍坐水聲裏
還許醉吟松影中車馬照来紅樹合煙霞詠盡翠微空
不因高寺閒回首誰識飄飄(一作零)一塞翁
獻淮南李僕射
早年曾謁富民(一作人)侯今日難甘失鵠羞新諾似山無
力負舊恩如水滿身流馬嘶紅葉蕭蕭晩日照長江灧
灧秋功德萬重知不惜一言抛得百生愁
江亭晩望
碧江凉冷雁来疎閒望江亭思有餘秋館池亭荷葉歇
野人籬落豆花初無愁自得仙翁術多病能忘太史書
聞說故園香稻熟片帆歸去就鱸魚
贈曺處士幽居
勾漏先生冰玉然曾將八石問羣仙中山暫醉一千日
南苑往来三百年碁局不收花滿洞霓旌欲别浪翻天
何須更學鴟夷子頭白江湖一短船
重陽日示舍弟(時在吳門)
多少鄉心入酒杯野塘今日菊花開新霜何處雁初下
故國窮秋首正廻漸老向人空感激一生驅馬傍塵埃
侯門無路提㩦爾虛共扁舟萬里来
客至(一作許渾詩)
得路逢津更俊才可憐鞍馬照春来殘花幾日小齋閉
大笑一聲幽抱開袖拂碧溪寒繚繞冠欹紅樹晩裵回
相逢少别更堪恨何必秋風江上臺
御定全唐詩卷五百四十九
