欽定四庫全書
御定全唐詩卷一百二十八
王維
奉和聖(一作御)製從蓬萊向興慶閣道中留春雨
中春望之作應制
渭水自縈秦塞(一作句)曲黃山舊遶漢宫斜鑾輿迥出千
(一作仙)門柳閣道廻(一作遥)看上苑花雲裏帝城雙鳳闕雨
中春樹萬人家為乘陽氣行時令不是宸遊翫(一作重)物
華
大同殿柱産玉芝龍池上有慶雲神光照殿百
官共覩聖恩便賜宴樂敢書即事
欲笑周文歌宴鎬遥輕漢武樂横汾豈知(一作如)玉殿生
三秀詎有銅池出五雲陌上堯樽傾北斗樓前舜樂動
南薰共歡天意同人意萬歲千秋奉聖君
敇賜百官櫻桃(時為文部郎)
芙蓉闕下會千官紫禁朱櫻出上闌纔(一作緫)是寢園春
薦後非關御苑鳥銜殘歸鞍競帶青絲籠中使頻傾赤
玉盤飽食不湏愁(一作憂)内熱大官還有蔗漿寒
敕借岐王九成宫避暑應教
帝子遠辭丹鳳闕天書遥借翠微宫隔窗雲霧生衣上
卷幔山泉入鏡中林下水聲喧語笑巖間樹色隱房櫳
仙家未必能勝此何事吹笙(一作簫)向碧空
和賈舍人早朝大明宫之作
絳幘雞人送(一作報)曉籌尚衣方進翠雲裘九天(一作重)閶
闔開宫殿萬國衣冠拜冕旒日色纔臨仙掌動香煙欲
傍衮龍浮朝罷湏裁五色詔佩聲歸向(一作到)鳳池頭
和太常韋主簿五郎温湯寓目之作
漢主離宫接露臺秦川一半夕陽開青山盡是朱旗繞
碧澗翻從玉殿來新豐樹裏行人度小苑城邊獵騎廻
聞道甘泉能獻賦懸知獨有子雲才
苑舍人能書梵字兼逹梵音皆曲盡其妙戲為
之贈
名儒待詔滿公車才子為郎典石渠蓮花法藏心懸悟
貝葉經文手自書楚(文苑作歲注云集作楚非)詞共許勝揚馬梵字
何人辨魯魚故舊相望在三事願君莫厭承明廬
重酬苑郎中(并序員時為庫部外)
頃輙奉贈忽枉見酬叙末云且久不遷因而嘲及
詩落句云應同羅漢無名欲故作馮唐老歲年亦
觧嘲之類也
何幸含香奉至尊多慙未報主人恩草木盡(一作豈)能酬
雨露榮枯安敢問乾坤僊郎有意憐同舍丞相無私斷
埽門揚子觧嘲徒自遣馮唐已老復何論(咸為李林甫記室丞相蓋)
(指李也)
酬郭給事
洞門高閣靄餘輝桃李陰陰柳絮飛禁裏疎鐘官舍晚
省中啼鳥吏人稀晨搖玉佩趨金殿夕奉天書拜瑣闈
強欲從君無那老將因卧病觧朝衣
出塞(題下一有作字上時為御史監察塞作)
居延城外獵天驕白草連山野火燒暮雲空磧時驅馬
秋日平原好射鵰護羌校尉朝乘障破虜將軍夜渡遼
玉靶角弓珠勒馬漢家將賜霍嫖姚
既蒙宥罪旋復拜官伏感聖恩竊書鄙意兼奉
簡新除使君等諸公
忽蒙漢詔還冠冕始覺殷王觧網羅日比皇明猶自暗
天齊聖夀未云多花迎喜氣皆知(一作猶能)笑鳥識歡心亦
觧歌聞道百城新佩印還來雙闕共鳴珂
送方尊師歸嵩山
仙官欲往(一作住)九龍潭旄(一作毛)節朱幡倚石龕山壓天
中半天上洞穿江底出江南瀑布杉松常帶雨夕陽蒼
(一作彩)翠忽成嵐借問迎來雙白鶴巳曾衡嶽送蘇耽
送楊少府貶郴州
明到衡山與洞庭若為秋月聽猿聲愁看北渚三湘遠
(一作近一作客)惡說南風五兩輕青草瘴時過夏口白頭浪裏
出湓城長沙不久留才子賈誼何湏弔屈平
過乘如禪師蕭居士嵩丘蘭若
無着天親弟與兄嵩丘蘭若一峰晴食隨鳴磬巢烏下
行踏空林落葉聲迸水定侵香案濕雨花應共石牀平
深洞長松何所有儼然天竺古先生
春日與裴廸過新昌里訪吕逸人不遇
桃源一向(一作四面一作面面)絶風塵柳市南頭訪隠淪到門不
敢題凡鳥看竹何湏問主人城上(一作外)青山如屋裏東
家流水入西鄰閉戶著書多歲月種松皆老作龍鱗
酌酒與裴廸
酌酒與君君自寬人情翻覆似波瀾白首相知猶按劒
朱門先達笑彈冠草色全經(一作輕)細雨濕花枝欲動春
風寒世事浮雲何足問不如高卧且加餐
輞川别業
不到東山向一年歸來纔及種春田雨中草色綠堪染
水上桃花紅欲(一作亦)然優婁比丘經論學傴僂丈人鄉
里賢披衣倒屣且相見相歡語笑衡門前
早秋山中(一作居)作
無才不敢累明時思向東谿守故籬豈厭尚平婚嫁早
却嫌陶令去官遲草間蛩響臨秋急山裏蟬聲薄暮悲
寂寞柴門人不到空林獨與白雲期
積雨輞川莊(一有上字)作(一作秋歸輞川莊作)
積雨空林煙火遲蒸藜炊黍餉東菑漠漠水田飛白鷺
陰陰夏木囀黃鸝山中習静觀朝槿松下清齋折露葵
野老與人爭席罷海鷗何事(一作處)更相疑
聽百舌鳥
上蘭門外草萋萋未央宫中花裏栖亦有相隨過御苑
不知若箇向金堤入春觧作千般語拂曙能先百鳥啼
萬戶千門應覺曉建章何必聽鳴雞
息夫人(題下一有怨字一作息媯怨餅時年二十本事云寧王宅左有賣者妻纖)
(白明媚王一見屬意厚遺其夫取之寵惜逾等歲餘因問曰汝復憶餅師否使見之其妻注視)
(䨇淚垂頰若不勝情王座客十餘人皆當時文士無不悽異王命賦詩維詩先成座客無敢繼)
(者王乃歸餅師以終其志)
莫以今時(一作朝)寵難忘(一作寧無一作能忘)舊(一作昔)日恩看花滿
眼(一作目)淚不共楚王言
班婕妤三首
玉窗螢影度金殿人聲絶秋夜守羅帷孤燈耿不滅
宫殿生秋草君王恩幸疎那堪聞鳳吹門外度金輿(此首)
(河嶽英靈集選題作婕好怨)
怪來妝閣閉朝下不相迎總向(一作在)春園裏花間笑語
聲(此首國秀集選題作扶南曲)
輞川集(并序)
余别業在輞川山谷其遊止有孟城坳華子岡文
杏館斤竹嶺鹿柴(去聲)木蘭柴茱萸沜(潘上)宫槐陌臨
湖亭南垞(音茶)欹湖柳浪欒家瀨金屑泉白石灘北
垞竹里館辛夷塢漆園椒園等與裴廸閒暇各賦
絶句云
孟城坳
新家孟城口古木餘衰柳來者復為誰空悲昔人有
華子岡
飛鳥去不窮連山復秋色上下華子岡惆悵情何極
文杏館
文杏裁為梁香茅結為宇不知棟裏雲去作人間雨
斤竹嶺
檀欒暎空曲青翠漾漣漪暗入商山路樵人不可知
鹿柴(柴土邁切本作砦籬落也)
空山不見人但聞人語響返景入深林復照青苔上
木蘭柴
秋山斂餘照飛鳥逐前侣彩翠時分明夕嵐無處所
茱萸沜(沜普半切義與泮通)
結實紅且綠復如花更開山中儻留客置此芙蓉(一作茱萸)
杯
宫槐陌
仄逕蔭宫槐幽陰多綠苔譍門但迎埽畏有山僧來
臨湖亭
輕舸迎上(一作仙)客悠悠湖上來當軒對尊酒四面芙蓉
開
南垞
輕舟南垞去北垞淼難即隔浦望人家遥遥不相識
欹湖
吹簫凌極浦日暮送夫君湖上一回首(一作看)青山卷白
雲
柳浪
分行接綺樹倒影入清漪不學御溝上春風傷别離
欒家瀨
颯颯秋雨中淺淺石溜瀉跳波自相濺白鷺驚復下
金屑泉
日飲金屑泉少當千餘歲翠鳳翊(一作翔)文螭羽節朝玉
帝
白石灘
清淺白石灘綠浦向堪把家住水東西浣紗明月下
北垞
北垞湖水北雜樹暎朱闌逶迤南川水明滅青林端
竹里館
獨坐幽篁裏彈琴復長嘯深林人不知眀月來相照
辛夷塢
木末芙蓉花山中發紅萼澗戶寂無人紛紛開且落
漆園
古人非傲吏自闕經世務偶寄一微官婆娑數株樹
椒園
桂尊迎帝子杜若贈佳人椒漿奠瑶席欲下雲中君(一作)
(身)
皇甫嶽雲溪雜題五首
鳥鳴磵
人閒桂花落夜静春山空月出驚山鳥時鳴春澗中
蓮花塢
日日采蓮去洲長多暮歸弄篙莫濺水畏濕紅蓮衣
鸕鷀堰
乍向紅蓮沒復出清蒲颺獨立何䙰褷銜魚古查上
上平田
朝耕上平田暮耕上平田借問問津者寧知沮溺賢
萍池
春池深且廣會待輕舟廻靡靡綠萍合垂楊埽復開
荅裴廸輞口遇雨憶終南山之作
淼淼寒流廣蒼蒼秋雨晦君問終南山心知白雲外
山中寄諸弟妹(一本無妹字)
山中多法侣禪誦自為羣城郭遥相望唯應見白雲
聞裴秀才廸吟詩因戱贈
猿吟一何苦愁朝復悲夕莫作巫峽聲腸斷秋江客
贈韋穆十八
與君青眼客共有白雲心不向東山去日(一作自)令春草
深
送别(一作山中送别一作送友)
山中相送罷日暮掩柴扉春草明年(一作年年)綠王孫歸不
歸
臨高臺送黎拾遺
相送臨高臺川原杳何極日暮飛鳥還行人去不息
别輞川别業
依遲動車馬惆悵出松蘿忍别青山去其如綠水何
崔九弟欲往南山馬上口號與别(一無馬上口號與别六字)
城隅一分手幾日還相見山中有桂花莫待花如霰
題友人雲母障子(時年十五)
君家雲母障時(一作持)向野庭開自有山泉入非因(一作關)
采畫來
紅牡丹
綠艷閒且静紅衣淺復深花心愁欲斷春色豈知心
左掖梨花(一作海棠同與丘為皇甫冉作)
閒灑階邊草輕隨箔外風黃鶯弄不足銜入未央宫
菩提寺禁口號又示裴廸
安得捨羅(一作廛)網拂衣辭世喧悠然策藜杖歸向桃花
源
雜詩三首
家住孟津河門對孟津口常有江南船寄書家中否
君自故鄉來應知故鄉事來日綺窗前寒梅着花未
已見寒梅發復聞啼鳥聲心心視春草畏向階前生
崔興宗寫真詠(題上一有與字)
畫君年少時如今君已老今時新識人知君舊時好
山茱萸
朱實山下開清香寒更發幸與(一作有)叢桂花窗前向秋
月
相思
紅豆生南國秋來發故(一作幾)枝願(一作贈)君多采擷(一作勸君)
(休采擷)此物最相思
書事(出天廚禁臠)
輕陰閣小雨深院晝慵開坐看蒼苔色欲上人衣來
哭孟浩然(時為殿中侍御史知南選至襄陽有作)
故人不可見漢水日東流借問襄陽老江山空蔡洲(峴山)
(東南一里有蔡洲蔡瑁居之故云)
闕題二首
荆谿白石出天寒紅葉稀山路元無雨空翠濕人衣
相看不忍發慘淡暮潮平語罷更攜手月明洲渚生(集中)
(太平樂從軍辭塞上隴上游春送春及闔人贈遠等絶句本三舍人集内王涯張仲素詩今從洪邁萬首絶句)
(删正)
田園樂七首(一作輞川六言)
厭見(一作出入)千門萬戶經過北里南鄰官府(一作蹀躞)鳴珂有
底崆峒散髮何人
再見封侯萬戶立談賜璧一雙詎勝耦耕南畝何如高
臥東窗
采菱渡頭風急(一作起)策杖林西日斜杏樹壇邊漁父桃
花源裏人家
萋萋春草秋綠(一作碧)落落長松夏寒牛羊自歸村巷童
稚不識衣冠
山下孤煙遠村天邊獨樹高原一瓢顔回陋巷五柳先
生對門
桃紅復含宿雨柳綠更帶朝煙花落家童未埽鶯(一作鳥)
啼山客猶眠(此首一作皇甫曾詩)
酌酒會臨泉水抱琴好倚長松南園露葵朝折東谷(一作)
(西舍)黃粱夜舂
少年行四首
新豐美酒斗十千咸陽遊俠多少年相逢意氣為君飲
繫馬高樓垂柳邊
出身仕漢羽林郎初隨驃騎戰漁陽孰知不向邊庭苦
(一作死)縱死猶聞侠骨香
一身能擘(一作臂)兩雕弧虜騎千重(一作羣)只似無偏坐金
鞍調白羽紛紛射殺五單于
漢家君臣歡宴終高議雲臺論戰功天子臨軒賜侯印
將軍佩出明光宫
贈裴旻將軍
腰間寶劍七星文臂上琱弓百戰勲見說雲中擒黠虜
始知天上有將軍
九月九日憶山東兄弟(時年十七)
獨在異鄉為異客每逢佳節倍思親遥知兄弟登高處
遍插茱萸少一人
送王尊師歸蜀中拜埽(一無拜埽二字)
大羅天上神仙客濯錦江頭花柳春不為碧雞稱使者
唯令白鶴報鄉人
渭城曲(一作送元二使安西人渭城一曰陽關王維之所作也本送使安西詩後遂)
(被於歌劉禹錫與歌者詩云舊人唯有何戡在更與慇懃唱渭城白居易對酒詩云相逢且莫)
(推辭醉聽唱陽關第四聲即勸君更盡一杯酒西出陽關無故人也渭城陽關之名蓋因辭云)
渭城朝雨浥輕塵客舍青青(一作依依)楊柳春(一作柳色新)勸君
更盡一杯酒西出陽關無故人
齊州送祖二(一作送别)
送君南浦淚如絲君向東州(一作周)使我悲為報故人顦
顇盡如今不似洛陽時
送韋評事
欲逐將軍取右賢沙場走馬向居延遥知漢使蕭關外
愁見孤城落日邊
靈雲池送從弟
金杯緩酌清歌轉畫舸輕移艷舞回自歎鶺鴒臨水别
不同鴻鴈向池來
送沈子歸江東(一作送沈子福之)
楊柳渡頭行客稀罟師盪槳向臨圻惟有相思似春色
江南江北送君(一作春)歸
與盧員外象過崔處士興宗林亭
綠樹重(一作垂)陰蓋四鄰青苔日厚自無塵科頭箕踞長
松(一作林)下白眼看他世上(一作君是甚)人
寒食汜上作(一作途中口號)
廣武城邊逢暮春汶陽歸客淚沾巾落花寂寂啼山鳥
楊柳青青渡水人
戲題輞川别業
柳條拂地不湏折松樹披雲從更長藤花欲暗藏猱子
柏葉初齊飬麝香
戲題盤石
可憐盤石臨(一作鄰)泉水復有垂楊拂(一作梢)酒杯若道春
風不觧意何因(一作因何)吹送落花來
寄河上叚十六
與君相見即相親聞道君家在孟津為見行舟試借問
客中時有洛陽人
菩提寺禁裴迪來相看說逆賊等凝碧池上作
音樂供奉人等舉聲便一時淚下私成口號誦
示裴廸
萬戶傷心生野煙百寮何日更朝天秋槐葉落空宫裏
凝碧池頭奏管弦
涼州賽神(時為節度判官在涼州作)
涼州城外少行人百尺峰頭望虜塵健兒擊鼓吹羌笛
共賽城東越騎神
劇嘲史寰
清風細雨濕梅花驟馬先過碧玉家正值楚王宫裏至
門前初下七香車
歎白髮
宿昔朱顔成暮齒湏臾白髮變垂髫一生幾許傷心事
不向空門何處銷
伊州歌
清風明月苦相思蕩子從戎十載餘征人去日慇懃囑
歸鴈來時數附書
送殷四葬(一作哭殷遥)
送君返葬石樓山松柏蒼蒼賓馭還埋骨白雲長已矣
空餘流水向人間
疑夢(事文類聚)
莫驚寵辱空憂喜莫計恩讐浪苦辛黃帝孔丘何處問
安知不是夢中身(舊有獻夀游春從軍平戎秋思秋夜春思贈遠十五篇本王涯張仲素詩)
(今刪去)
句
人家在仙掌雲氣欲生衣(見董逌畫䟦楊慎詩話補遺)
御定全唐詩卷一百二十八
