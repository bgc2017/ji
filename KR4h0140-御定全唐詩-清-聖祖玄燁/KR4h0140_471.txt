欽定四庫全書
御定全唐詩卷四百七十一
雍裕之
雍裕之貞元後詩人也詩一卷
五雜組
五雜組刺繡窠往復還織錦梭不得已戌交河
剪綵花
敢競桃李色自呈刀尺功蝶猶迷剪翠人豈辨裁紅
春晦送客(一作三月晦日郊外送客)
野酌亂無廵送君兼送春明年春色至莫作未歸人
自君之出矣
自君之出矣寶鏡為誰明思君如隴水長聞嗚咽聲
四氣
春禽猶競囀夏木忽交隂稍覺秋山遠俄驚冬霰深
四色
壺中冰始結盤上露初圓何意瑶池雪欲奪鶴毛鮮
道士牛已至仙家鳥亦来骨為神不朽眼向故人開
勞魴蓮渚内汗馬火旂間平生血誠盡不獨左輪殷
已見池盡墨誰言突不黔漆身恩未報貂裘弊豈嫌
大言
四溟杯渌醑五嶽髻青螺揮汗曾成雨畫地亦成河
細言
蚊眉自可託蝸角豈勞争欲效絲毫力誰知螻蟻誠
山中桂
八樹拂丹霄四時青不凋秋風何處起先褭最長條
蘆花
夾岸復連沙枝枝搖浪花月明渾似雪無處認漁家
江邊柳
嫋嫋古堤邊青青一樹煙若為絲不斷留取繋郎船
江上山(一本無山字)
綺霞明赤岸錦纜繞丹枝楚客正愁絶西風且莫吹
游絲
游絲何所似應最似春心一向風前亂千條不可尋
柳絮
無風纔到地有風還滿空緣渠偏似雪莫近鬢毛生
殘鶯
花闌鶯亦嬾不語似含情何言百囀舌唯餘一兩聲
早蝉
一聲清溽暑幾處促流年志士心偏苦初聞獨泫然
秋蛩
雨絕蒼苔地月斜青草階蛩鳴誰不怨况是正離懷
江上聞猨
楓岸月斜明猨啼旅夢驚愁多腸易斷不待第三聲
折柳贈行人
那言柳亂垂盡日任風吹欲識千條恨和烟折一枝
題蒲葵扇
傾心曾向日在手幸搖風羡爾逄提握知名自謝公
贈苦行僧
幽深紅葉寺清净白毫僧古殿長鳴磬低頭禮晝燈
兩頭纖纖
兩頭纖纖八字眉半白半黑燈影帷腷腷膞膞曉禽飛
磊磊落落秋果垂
了語
掃却烟塵寇初勦深水高林放魚鳥雞人唱絶殘漏曉
仙樂拍終天悄悄
不了語
浮名世利知多少朝市喧喧塵擾擾車馬交馳往復來
鐘鼓相催天又曉
聽彈沈湘
賈誼投文弔屈平瑶琴能寫此時情秋風一奏沈湘曲
流水千年作恨聲
豪家夏冰詠
金錯銀盤貯賜冰清光如聳玉山稜無論塵客閒停扇
直到消時不見蠅
宿棣華館聞雁
不堪旅宿棣花館况有離羣鴻雁聲一點秋燈殘影下
不知寒夢幾回驚
農家望晴
嘗聞秦地西風雨為問西風早晚回白髮老農如鶴立
麥場高處望雲開
宫人斜
幾多紅粉委黃泥野鳥如歌又似啼應有春魂化為燕
年來(一作年年)飛入未央栖
曲江池上
殷勤春在曲江頭全藉羣仙占勝遊何必三山待鸞鶴
年年此地是瀛洲
御定全唐詩卷四百七十一
