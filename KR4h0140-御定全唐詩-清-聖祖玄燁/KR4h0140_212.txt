欽定四庫全書
御定全唐詩卷二百十二
高適
宋中遇林慮楊十七山人因而有别
昔余涉漳水驅車行鄴西遥見林慮山蒼蒼戞天倪邂
逅逢爾曹說君彼巖棲蘿徑垂野蔓石房倚雲梯秋韭
何青青藥苖數百畦栗林隘谷口栝樹森迴谿耕耘有
山田紡績有山妻人生苟(一作但)如此何必組與珪誰謂
遠相訪曩情殊不迷簷前舉醇醪竈下烹隻雞朔風忽
振蕩昨夜寒螀啼遊子益思歸罷琴傷解携出門盡原
野白日黯已低始驚道路難終念言笑暌因聲謝岑壑
歲暮一攀躋
酬别薛三蔡大留簡韓十四主簿
迢遞辭京華辛勤異鄉縣登高俯滄海逥首淚如霰同
人久離别失路還相見薛侯懷直道德業應時選蔡子
負清才當年擢賓薦韓公有竒節詞賦凌羣彦讀書嵩
岑間作吏滄海甸伊余寡棲託感激多愠見縱誕非爾
情飄淪任疵賤忽枉瓊瑶作乃深平生眷始謂吾道存
終嗟客遊倦歸心無晝夜别事除言宴復值凉風時蒼
茫夏雲變
送虞城劉明府謁魏郡苖太守
天官蒼生望出入承眀廬肅肅領舊藩皇皇降璽書茂
宰多感激良將復吹噓永懷一言合誰謂千里疎對酒
忽命駕茲情何起予炎天晝如火極目無行車長路出
雷澤浮雲歸孟諸魏郡十萬家歌鐘喧里閭傳道賢君
至閉關常晏如君將挹高論定是問樵漁今日逢眀聖
吾為陶隠居
途中酬李少府贈别之作
西上逢節換東征私自憐故人今卧疾欲别還留連舉
酒臨南軒夕陽滿中筵寧知江上興乃在河梁偏行李
多光輝札翰忽相鮮誰謂歲月晩交情尚貞堅終嗟州
縣勞官謗復迍邅雖負忠信美其如方寸懸連帥扇清
風千里猶眼前曾是趨藻鏡不應翻棄捐日来知自強
風氣殊未痊可以加藥物胡為輙憂煎驅馬出大梁原
野一悠然柳色感行客雲隂愁遠天皇眀燭幽遐德澤
普照宣鵷鴻列霄漢燕雀何翩翩余亦惬所從漁樵十
二年種瓜漆園裏鑿井盧門邊去去勿重陳生涯難勉
旃或期遇春事與爾復周旋投報空回首狂歌謝比肩
睢陽酬别暢大判官
吾友遇知已策名逢聖朝高才擅白雪逸翰懷青霄承
詔選嘉賓(一作兵一作賢)慨然即馳軺清晝下公館尺書忽相
邀留歡惜别離畢景駐行鑣言及沙漠事益令胡馬驕
丈夫拔東蕃聲冠霍嫖姚兜鍪衝矢石鐡甲生風飈諸
將出冷(一作井)陘連營濟石橋酋豪盡俘馘子弟輸征徭
邊庭絶刁斗戰地成漁樵榆關夜不扃塞口長蕭蕭降
胡滿薊門一一能射鵰軍中多宴樂馬上何輕趫戎狄
本無厭羇縻非一朝飢附誠足用飽飛安可招李牧制
儋藍遺風豈寂寥君還謝幕府慎勿輕芻蕘
宴韋司戶山亭院
人幽想靈山意愜憐遠水習静務為適所居還復爾汲
流漲華池開酌宴君子苔逕試窺踐石屏可攀倚入門
見中峰携手如萬里横琴了無事垂釣應有以高館何
沈沈颯然凉風起
同諸公登慈恩寺浮圖
香界冺羣有浮圖豈諸相登臨駭孤高披拂欣大壯言
是羽翼生迥出虛空上頓疑身世别乃覺形神王宫闕
皆戶前山河盡簷向秋風昨夜至秦塞多清曠千里何
蒼蒼五陵鬱相望盛時慚阮步末宦知周防輸效獨無
因斯焉可遊放
同薛司直諸公秋霽曲江俯見南山作
南山鬱初霽曲江湛不流若臨瑶池前想望崑崙丘逥
首見黛色眇然波上秋深沈俯峥嶸清淺延阻脩連潭
萬木影插岸千巗幽杳靄信難測淵淪無暗投片雲對
漁父獨鳥隨虛舟我心寄青霞世事慚白鷗得意在乘
興忘懷非外求良辰自多暇欣與數子遊
登廣陵棲靈寺塔
淮南富登臨茲塔信竒最直上造雲族憑虛納天籟迥
然碧海西獨立飛鳥外始知高興盡適與賞心會連山
黯吳門喬木吞楚塞城池滿窗下物象(一作華)歸掌内遠
思駐江帆暮時(一作情一作晴)結春靄軒車疑蠢動造化資大
塊何必了無身然後知所退
登百丈峰二首
朝登百丈峰遥望燕支道漢壘青冥間胡天白如掃憶
昔霍將軍連年此(一作北)征討匈奴終不滅寒山徒草草
唯見(一作有)鴻雁飛令人傷懷抱
晉武輕後事惠皇終已昏豺狼塞瀍洛胡羯争乾坤四
海如鼎沸五原徒自尊而今白庭路猶對青陽門朝市
不足問君臣隨草根
同羣公秋登琴臺
古跡使人感琴臺空寂寥静然顧遺塵千載如昨朝臨
眺自茲始羣賢久相邀德與形神高孰知天地遥四時
何倏忽六月鳴秋蜩萬象歸白帝平川横赤霄猶是對
夏伏幾時有凉飈燕雀滿簷楹鴻鵠摶扶搖物性各自
得我心在漁樵兀然還復醉尚握尊中瓢
同羣公出獵海上
畋獵自古昔况伊心賞俱偶與羣公遊曠然出平蕪層
隂漲溟海殺氣窮幽都鷹隼何翩翩馳驟相傳呼豺狼
竄榛莽麋鹿罹艱虞高鳥下騂弓困獸鬭匹夫塵驚大
澤晦火燎深林枯失之有餘恨獲者無全軀咄彼工拙
間恨非指蹤徒猶懷老氏訓感歎此歡娛
同羣公題鄭少府田家(此公昔任白馬尉今寄住滑臺)
鄭侯應悽惶五十頭盡白昔為南昌尉今作東郡客與
語多遠情諭心知所益秋林既清曠窮巷空淅瀝蝶舞
園更閒雞鳴日云夕男兒未稱意其道固無適勸君且
杜門勿歎人事隔
同羣公題中山寺
平原十里外稍稍雲巖深遂及清淨所都無人世心名
僧既禮謁高閣復登臨石壁倚松徑山田多栗林超遥
盡巘崿偪側仍嶇嶔吾欲休世事於焉聊自任
同羣公宿開善寺贈陳十六所居
駕車出人境避暑投僧家裵徊龍象側始(一作如)見香林
花讀書不及經飲酒不勝茶知君悟此道(一作理)所未搜
(一作披)袈裟談空忘外物持戒破諸邪則是無心地相看
(一作知)唯月華
同韓四薛三東亭翫月
遠遊悵不樂茲賞吾道存款曲故人意辛勤清夜言東
亭何寥寥佳境無朝昏階墀近洲渚戶牖當郊(一作高)原
矧乃窮周旋游時(一作日)怡討論樹隂蕩瑶瑟月氣延清
尊眀河(一作月)帶飛雁野火連荒村對此更愁予悠哉懷
故園
同敬八盧五汎河間清河
清川在城下沿汎多所宜同濟惬數公翫物欣良時飄
颻波上興燕婉舟中詞昔涉乃平原今来忽漣漪東流
逹滄海西流延滹池雲樹共晦眀井邑相逶迤稍隨歸
月帆若與沙鷗期漁父更留我前潭水未滋
同房侍御山園新亭與邢判官同遊
隠隠春城外朦朧陳跡深君子顧榛莽興言傷古今决
河導新流䟽逕蹤舊林開亭俯川陸時景宜招尋肅穆
逢使軒夤緣事登臨忝遊芝蘭室還對桃李隂岸遠白
波来氣喧(一作暄)黃鳥吟因睹歌頌作始知經濟心灌壇
有遺風單父多鳴琴誰為久州縣蒼生懷德音
同馬太守聽九思法師講金剛經
吾師晉陽寶傑出山河最途經世諦間心到空王外鳴
鐘山虎伏說法天龍會了義同建瓴梵法若吹籟深知
億劫苦善喻恒沙大捨施割肌膚攀緣去親愛招提何
清淨良牧駐輕蓋露冕衆香中臨人覺苑内心持佛印
久標割魔軍(一作鬼)退願開(一作聞)初地因永奉彌天對
漣上題樊氏水亭
漣上非所趣偶爲世務牽經時駐歸棹日夕對平川莫
論行子愁且得主人賢亭上酒初熟厨中魚每鮮自說
宦遊来因之居住偏煮鹽滄海曲種稲長淮邊四時常
晏如百口無飢年菱芋藩籬下漁樵耳目前異縣少朋
從我行復迍邅向不逢此君孤舟已言旋明日又分首
(一作手)風濤還渺然
同吕判官從哥舒大夫破洪濟城逥登積石軍
多福(一本有寺字)七級浮圖
塞口連濁河轅門對山寺寧知鞍馬上獨有登臨事七
級凌太虛千崕列蒼翠飄飄(一作颻)方寓目想像見深意
高興殊未平凉風颯然至拔城陣雲合轉旆胡星墜大
將何英靈官軍動天地君(一作常)懷生羽翼本欲附騏驥
款叚苦不前青冥信難致一歌陽春後三歎終自愧
三君詠(并序)
開元中適遊於魏郡郡北有故太師鄭公舊館里
中有故尚書郭公遺業邑外又有故太守狄公生
祠焉覩物增懷遂爲三君詠
魏鄭公(徵)
鄭公經綸日隋氏風塵昏濟代取高位逢時敢直言道
光先帝業義激舊君恩寂寞卧龍處英靈千載魂
郭代公(元振)
代公實英邁津涯浩難識擁兵抗矯徵仗節歸有德縱
横負才智顧盻安社稷流落勿重陳懷哉為悽惻
狄梁公(仁傑)
梁公乃貞固勳烈垂竹帛昌言太后朝潛運儲君策待
賢開相府共理登方伯至今青雲(一作霄)人猶是門下客
宓公琴臺詩三首
甲申歲適登子賤琴臺賦詩三首首章懷宓公之
德千祀不朽次章美太守李公能嗣子賤之政再
造琴臺末章多邑宰崔公能繼子賤之理
宓子昔為政鳴琴登此臺琴和人亦閒千載稱其才臨
眺忽悽愴人琴安在哉悠悠此天壤唯有頌聲来
邦伯感遺事慨然建琴堂乃知静者心千載猶相望入
室想其人出門何茫茫唯見白雲合東臨鄒魯鄉
皤皤邑(一作巴)中老自誇邑中理何必升君堂然後知君
美開門無犬吠早卧常晏起昔人不我欺今我還復爾
李雲南征蠻詩(并序)
天寶十一載有詔伐西南夷右相楊公兼節制之
寄乃奏前雲南太守李宓涉海自交趾擊之道路
險艱往復數萬里蓋百王所未通也十二載四月
至於長安君子是以知廟堂使能而李公效節適
忝斯人之舊因賦是詩
聖人赫斯怒詔伐西南戎肅穆廟堂上深沈節制雄遂
令感激士得建(一作見)非常功料死不料敵顧恩寧顧終
鼓行天海外轉戰蠻夷中梯巘近高鳥穿林經毒蟲鬼
門無歸客北戶多南風蜂蠆隔萬里雲雷隨九攻長驅
大浪破急擊羣山空餉道忽已遠懸軍垂欲窮精誠動
白日憤薄連蒼穹野食掘田鼠晡餐兼𤏡僮收兵列亭
堠拓地彌西東臨事耻苟免履危能飭躬將星獨照耀
邊色何溟濛瀘水夜可涉交州今始通歸来長安道召
見甘泉宫廉藺若未死孫吴知暗同相逢論意氣慷慨
謝深衷
題尉遲將軍新廟
周室既板蕩賊臣立嬰兒將軍獨激昂誓欲酬恩私孤
城日無援高節終可悲家國共淪亡精魂空在斯沈沈
積冤氣寂寂無人知良牧懷深仁與君建眀祠父子俱
血食軒車每逶迤我来薦蘋蘩感歎興此詞晨光上階
闥殺氣翻旌旗眀眀幽冥理至誠信莫欺唯夫二千石
多慶方自茲
觀李九少府翥樹宓子賤神祠碑
吾友吏茲邑亦嘗懷宓公安知夢寐間忽與精靈通一
見興永歎再来激深衷賓從何逶迤二十四老翁於焉
建層碑突兀長林東作者無愧色行人感遺風坐令高
岸盡獨對秋山空片石勿謂輕斯言固難窮龍盤色絲
外鵲顧偃波中形勝駐羣目堅貞指蒼穹我非王仲宣
去矣徒發蒙
同觀陳十六史興碑(并序)
楚人陳章甫繼毛詩而作史興碑遠自周末迨乎
隋季善惡不隠蓋國風之流未藏名山刊在樂石
僕美其事而賦是詩焉
荆衡氣偏秀江漢流不歇此地多精靈有時生才傑伊
人今獨步逸思能間發永懷掩風騷千載常矻矻新碑
亦崔嵬佳句懸日月則是刊石經終然繼檮杌我来觀
雅製慷慨變毛髮季主盡荒滛前王徒貽厥東周既削
弱兩漢更淪沒西晉何披猖五胡相唐突作歌乃彰善
比物仍惡訐感歎將謂誰對之空咄咄
宋中十首
梁王昔全盛賓客復多才悠悠一千年陳跡唯高臺寂
寞向秋草悲風千里来
朝臨孟諸上忽見芒碭間赤帝終已矣白雲長不還時
清更何有禾黍徧空山
景公德何廣臨變莫能欺三請皆不忍妖星終自移君
心本如此天道豈無知
梁苑白日暮梁山秋草時君王不可見脩竹令人悲九
月桑葉盡(一作落)寒風鳴樹枝
登高臨舊國懷古對窮秋落日鴻雁度寒城砧杵愁昔
賢不復有行矣莫淹留
出門望終古獨立悲且歌憶昔魯仲尼悽悽此經過衆
人不可向伐樹將如何
逍遥漆園吏冥沒不知年世事浮雲外閒居大道邊古
来同一馬今我亦忘筌
五覇遞征伐宋人無戰功解圍幸竒說易子傷吾衷唯
見盧門外蕭條多轉蓬
常愛宓子賤鳴琴能自親邑中静無事豈不由其身何
意千年後寂寞(一作寥)無此人
閼伯去已久(一作遠)高丘臨道傍人皆有兄弟爾獨為參
商終古猶如此而今(一作人)安可量
薊中(一作送兵還)作
策馬自沙漠(一作海)長(一作上)驅登塞垣邊城何(一作高)蕭條
白日黃雲昏一到征戰處每愁胡虜翻豈無安邊書諸
將已承恩惆悵孫吳事歸来獨閉門
自淇涉黃河途中作十三首
川上常極目世情今已閒去帆帶落日征路隨長山親
友若雲霄可望不可攀於茲任所惬浩蕩風波間
清晨泛中流羽族滿汀渚黃鵠何處来昂藏寡儔侣飛
鳴無人見飲啄豈得所雲漢爾固知胡為不輕舉
野人頭盡白與我忽相訪手持青竹竿日暮淇水上雖
老美容色雖貧亦閒放釣魚三十年中心無所向
南登滑臺上却望河淇間竹樹夹流水孤城(一作邨)對遠
山念茲川路闊羡爾沙鷗閒長想(一作遥憶)别離處猶(一作獨)
無音信還
東入黃河水茫茫汎紆直北望太行山峩峩半天色山
河相映帶深淺未可測自昔有賢才相逢不相識
秋日登滑臺臺高秋已暮獨行既未惬懷土悵無趣晉
宋何蕭條羌胡散馳騖當時無戰略此地即邊戍兵革
徒自勤山河孰云固乘閒喜臨眺感物傷遊寓惆悵落
日前飄颻遠帆處北風吹萬里南雁不知數歸意方浩
然雲沙更廻互
亂流自茲遠(一作始)倚檝時一望遥見楚漢城崔嵬高山
上天道昔未測人心無所向屠釣稱侯王龍蛇争覇王
緬懷多殺戮顧此生慘愴聖代休甲兵吾其得閒放
茲川方悠邈(一作悠)雲沙無前後古堰(一作塔)對河壖長林
出淇口獨行非吾意東向(一作南)日已久憂来誰得知且
酌尊中酒
朝從北岸来泊船南河(一作河南)滸試共野人言深覺農夫
苦去秋雖薄熟今夏猶未雨耕耘日勤(一作自劬)勞租税兼
舄鹵園蔬空(一作定)寥落産業(一作薄産)不足數尚有獻芹心
無因見眀主
茫茫濁河注懷古臨河濱禹功夲豁達漢跡方因循坎
德昔(一作竟)滂沱馮夷胡不仁激(一作渤)潏陵隄防東郡多
悲辛天子忽驚悼從官皆負薪畚築豈無謀祈禱如有
神宣房今安在高岸空嶙峋
我行倦風湍輟棹將問津空傳歌瓠子感慨獨愁人孟
夏桑葉肥穠隂(一作濛濛)夹長津蠶農有時節田野無閒人
臨水狎漁樵(一作商)望山懷隠淪誰能去京洛顦顇對風
塵(自孟夏以下英華作一首)
朝景入平川川長復垂柳遥看魏公墓突兀前山後憶
昔大業時羣雄角(一作各)奔走伊人何電邁獨立風塵首
傳檄舉敖倉擁兵屯洛口連營一百萬六合如可有方
項終比肩亂隋將假手力争固難恃驕戰曷能久若使
學蕭曹功名當不朽
皤皤河濱叟相遇似有恥輟榜聊問之荅言盡終始一
生雖貧賤九十年未死且喜對兒孫彌慙遠城市結廬
黃河曲垂釣長河裏漫(一作溟)漫望雲沙蕭條聽風水所
思強飯食永願在鄉里萬事吾不知其心只如此
宋中遇陳二(一作兼)
常忝(一作參)鮑叔義所期(一作寄)王佐才如何守苦節獨此
(一作自一作歸)無良媒離别十年外(一作内)飄颻千里来安知(一作)
(能)罷官後惟見柴門開窮巷隠東郭高堂詠南陔籬根
長花草井上(一作口)生(一作垂)莓苔伊昔(一作寕敢)望霄漢於今
倦蒿莱(一作終然俟塵埃)男兒命未(一作須命)逹(一作須逹命又作人生各有命)且
盡(一作醉)手中桮
宋中遇劉書記有别
何代無秀士高門生此才森然覩毛髮若見河(一作江)山
来幾載困常調一朝時運催白身謁眀主待詔登雲臺
相逢梁宋間與我醉蒿莱寒楚眇千里雪天晝(一作閉)不
開末路終離别不能強悲哀男兒争富貴勸爾莫遲迴
魯郡途中遇徐十八錄事(時此公學王書嗟别)
誰謂嵩潁客遂經鄒魯鄉前臨少昊墟始覺東蒙長獨
行豈吾心懷古激中腸聖人久已矣游夏遥相望裵回
野澤間左右多悲傷日出見闕里川平知汶陽弱冠負
高節十年思自強終然不得意去去任行蔵
遇沖和先生
沖和生何代或謂遊東溟三命謁金殿一言拜(一作授)銀
青自云多方術往往通神(一作精)靈萬乘親問道六宫無
敢聽昔去(一作者)限霄漢今来覩儀形頭戴鶡鳥(一作雛鳳)冠
手搖白鶴翎終日飲醇酒不醉復不醒常(一作猶)憶雞鳴
山每誦西昇經拊背念離别依然出戶庭莫見今如此
曾為一客星
魯西至東平
沙岸拍不定石橋水横流問津見魯俗(一作叟)懷古傷家
丘寥落千載後空傳褒聖侯
東平路作三首
南圖適不就東走豈吾心索索凉風動行行秋水深蟬
鳴木葉落茲夕更愁霖
眀時好畫策動欲干王公今日無成事依依親老農扁
舟向何處吾愛汶陽中
清曠凉夜月裵回孤客舟渺然風波上獨愛(一作夢)前山
秋秋至復搖落空令行者愁
東平路中遇大水
天災自古有昏墊彌今秋霖霪(一作霔)溢川原澒洞涵田
疇指途適汶陽挂席經蘆洲永望齊魯郊白雲何悠悠
傍沿鉅野澤大水縱横流蟲蛇擁獨樹麋鹿奔行舟稼
穡隨波瀾西成不可求室居相枕籍蛙黽聲啾啾仍憐
穴蟻漂益羨雲禽游農夫無倚着野老生殷憂聖主當
(一作多)深仁廟堂運良籌倉廪終爾給田租應罷收我心
胡鬱陶征旅亦悲愁縱懷濟時策誰肻論吾謀
登壠(應作隴詩同)
壠頭遠行客壠上分流水流水無盡期行人未云巳淺
才登一命孤劍通萬里豈不思故鄉從来感知已
苦雪四首
二月猶北風天隂雪冥冥寥落一室中悵然慚百齡苦
愁正如此門柳復青青
惠連發清興袁安念高卧余故非斯人為性兼懶惰頼
茲尊中酒終日聊自過
濛濛灑平陸淅瀝至幽居且喜潤羣物焉能悲斗儲故
交久不見鳥雀投吾廬
孰云久閒曠本自保知寡窮巷獨無成春條秪盈把安
能羡鵬舉且欲歌牛下乃知古時人亦有如我者
哭單父梁九(一作洽)少府
開篋淚沾臆見君前日書夜臺今(一作空)寂寞猶是子雲
居疇昔探(一作貪)靈竒登臨賦山水同舟南浦(一作楚)下(一作)
(夜)望月西江裏契闊多别離綢繆到生死九原即(一作知)
何處(一作在)萬事皆如此晉山徒峩峩斯人已冥冥常時
禄且薄歿後家復貧妻子在遠道弟兄無一人十上多
苦辛一官恒自哂青雲將可(一作何)致白日忽先(一作西)盡
唯有(一作獨)身後名空留(一作流)無遠近
哭裴少府
世人誰不死嗟君非生慮扶(一作無)病適到官田園在何
處公才羣吏感葬事他人助余亦未識君深悲哭君去
御定全唐詩卷二百十二
