欽定四庫全書
御定全唐詩卷四十三
李百藥
李百藥字重規定州安平人七歲能屬文隋時襲父德
林爵為太子通事舍人兼學士煬帝銜之奪爵還鄉里
唐太宗重其名拜中書舍人授太子右庶子卒謚曰康
百藥藻思沉鬱尤長五言雖樵童牧子亦皆吟諷及懸
車告老穿池築山文酒譚詠以盡生平之志詩一卷
少年行(一作詞)
少年飛翠蓋上路勒(一作動)金鑣(紀事文粹無此二句)始酌文君酒
新吹弄玉簫少年不歡樂何以盡芳朝(此二句一作少年子歡樂盡今)
(朝)千金笑裏面一搦掌(一作抱)中腰挂纓(一作冠)豈憚宿落
珥(一作迎拜)不勝嬌寄語(一本無此二字)少年子無辭歸路遥
渡漢江
東流既瀰瀰南紀信滔滔水激沈碑岸波駭弄珠皋含
星映淺石浮蓋下奔濤溜闊霞光近川長曉氣高檣烏
轉輕翼戲鳥落風毛客心既多緒長歌且代勞
秋晩登古城
日落征途遠悵然臨古城頹墉寒雀集荒堞晩烏驚蕭
森灌木上迢遰孤煙生霞景煥餘照露氣澄晩清秋風
轉搖落此志安可平
途中述懷
伯喈遷塞北亭伯之遼東伊余何為客獨守雲臺中途
遥巳日暮時泰道斯窮拔心悲岸草半死落巖桐目斷
衡陽雁情傷江上楓福兮良所伏今也信難通丈夫自
有志寧傷官不公
郢城懷古
客心悲暮序登墉瞰平陸林澤窅芊綿山川鬱重複王
公(一作霸功)資設險名都拒江隩方城次北門溟海窮南服
長策挫吳豕雄圖競周鹿萬乘重沮漳九鼎輕伊榖(紀事)
(無此二句)大蒐雲夢掩(一作崦)壮觀章華築人世更盛衰吉凶
良倚伏遽見鄰交斷仍覩賢臣逐南風忽不競西師日
侵蹙運圯屬馳驅時屯恣敲朴莫救夷陵火無復秦庭
哭鄢郢遂丘墟風塵俄慘黷狐兔時遊踐霜露日霑沐
釣渚故(一作曲)池平神臺層宇覆陣雲埋夏首窮隂慘荒
谷悵矣舟壑遷悲哉年祀倏雖異三春望終傷千里目
晩渡江津
寂寂江山晩蒼蒼原野暮秋氣懷易悲長波淼難泝索
索風葉下離離早鴻度丘壑列夕隂葭菼凝寒霧日落
亭皋遠獨此懷歸慕(一作暮)
王師渡漢水經襄陽
𨗳漾疏源遠歸海會流長延波接荊夢通望邇沮漳高
岸沈碑影曲溆麗珠光雲昏翠島沒水廣素濤揚閱川
巳多歎遐睇幾增傷臨谿猶駐馬望峴欲霑裳喬木下
寒葉亭林落曉霜山公不可遇誰與訪高陽
謁漢高廟
纂堯靈命啓滅楚餘閏(一作閏餘)終飛名膺帝籙沈(一作汎)迹
韞神功瑞氣朝浮碭祥符夜告豐抑揚駕人傑叱咤掩
時雄締構三靈改經綸五緯同干戈革宇内聲教盡寰
中運謝年逾遠魂歸道未窮樹碑留故邑抗殿表祠宫
沐蘭祈泗上(一作上祀)謁帝動深衷英威肅如在文物杳成
空竹皮聚寒徑枌社落霜叢蕭索隂雲晚長川起大風
登葉縣故城謁沈諸梁廟
總轡臨秋原登城望寒日煙霞共掩映林野俱蕭瑟楚
塞鬱不窮吳山高漸出客行殊未巳沐澡期終吉椒桂
奠芳樽風雲下虛室館宇肅而靜神心康且逸伊我非
真龍勿驚疲朽質
安德山池宴集(安德楊師道封號)
朝宰論思暇高宴臨方塘雲飛鳳臺管風動令君香細
草開金埒流霞泛羽觴虹橋分水態鏡石引菱光上才
同振藻小技謬連章懷音自蘭室徐步返山莊
和許侍郎遊昆明池(一本無許字)
神池望不(一作北)極滄波接遠天儀星似河漢落景類虞
泉年深平館宇道泰偃戈船差池下鳬雁掩映生雲煙
浪花開巳合風文直且連稅馬金堤外横舟石岸前羽
觴傾綠蟻飛日落紅鮮積水浮深智明珠曜雅篇大鯨
方遠擊沉灰獨未然知君嘯儔侣短翮徒聮翩
賦得魏都
炎運精華歇清都寶命開帝里三方盛王庭萬國來玄
武疏遥隥金鳳上層臺乍進仙童藥時傾避暑杯南館
招竒士西園引上才還惜劉公幹疲病清漳隈
賦禮記
玉帛資王會郊丘叶聖情重廣(一作典)開環堵至道軼金
籯盤薄依厚地遥裔騰太清方悅升中禮足以慰餘生
奉和正日臨朝應詔
化歴昭唐典承天順夏正百靈警朝禁(一作軒籞)三辰揚旆
旌充庭富禮樂高讌齒簪纓獻夀符萬歲移風韻九成
妾薄命
團扇秋風起長門夜月明羞聞拊背入恨說舞腰輕太
常先(一作應)巳醉劉君恒帶酲横陳每虛設吉夢竟何成
火鳳詞二首
歌聲扇後(一作裏)出妝影鏡(一作扇)中輕未能令掩笑何處
欲障聲知音自不惑得念是分明莫見雙嚬斂疑人含
笑情
佳人靚晚妝清唱動蘭房影出(一作入)含風扇聲飛照日
梁嬌嚬眉際斂逸韻口中香自有横陳會(一作分)應憐秋
夜長
奉和初春出遊應令
鳴笳出望苑飛蓋下芝田水光浮落照霞彩淡輕煙柳
色迎三月梅花隔二年日斜歸騎動餘興滿山川
寄楊公
公子盛西京光華早著名分庭接遊士虛館待時英高
閣浮香出長廊寶釧鳴面花無隔笑歌扇不障聲
戲贈潘徐城門迎兩新婦
秦晉稱舊匹潘徐有世親三星宿已會四德婉而嬪雲
光鬢裏薄月影扇中新年華與妝面共作一芳春
送别
眷言一杯酒悽愴起離憂夜花飄露氣暗水急還流雁
行遥上月蟲聲迥映(一作應)秋明日(一作月)河梁上誰與論
仙舟
雨後
晩來風景麗晴初物色華薄雲向空盡輕虹逐望斜後
窗臨岸竹前階枕浦沙寂寥無與晤尊酒論(一作對)風花
文德皇后挽歌
裵回兩儀殿悵望九成臺玉輦終辭宴瑶筐遂不開野
曠隂風積川長思鳥來寒山寂已暮虞殯有餘哀
詠蟬
清心自飲露哀響乍吟風未上華冠側先驚翳葉中
詠螢火示情人
窗裏憐燈暗階前畏月明不辭逢露濕祗為重宵行
春眺
疲痾荷拙患淪躓合幽襟栖息在何處丘中鳴素琴
句
今日持團扇非是為秋風(賦得班去趙姬升見詩式)
御定全唐詩卷四十三
