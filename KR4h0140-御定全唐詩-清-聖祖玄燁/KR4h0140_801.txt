欽定四庫全書
御定全唐詩卷八百一
郎大家宋氏(詩五首)
採桑
春來南鴈歸日去西蠶遠妾思紛何極客(一作君)遊殊未
返
宛轉歌(一作擬晉女劉妙容宛轉歌)二首(一作崔液詩)
風巳清月朗琴復鳴掩抑非千態殷勤是一聲歌宛轉
宛轉和且長願為雙鴻(一作黃)鵠比翼共翺翔
日巳暮長簷鳥聲度此時(一本無上二字)望君君不來此時(一本)
(無上二字)思君君不顧歌宛轉宛轉那能異棲宿願為形與
影出入恒相逐
長相思
長相思久離别關山阻風煙絶臺上鏡文銷袖中書字
滅不見君形影何曾有歡悦
朝雲引
巴西巫峡指(一作連)巴東朝雲觸石上朝空巫山巫峡高
何已行雨行雲一時起一時起三春暮若言來且就陽
臺路
梁瓊(詩四首)
宿巫山寄遠人
巫山雲巫山雨朝雲暮雨無定所南峰忽暗北峰晴空
裏仙人語笑聲曾侍荆(一作君)王枕席處直至如今如有
靈春風澹澹白雲閒驚湍流水響千山一夜此中對明
月憶得此中與君别感物情懷如舊時君今渺渺在天
涯曉看襟上淚流處點點血痕猶在衣
昭君怨
自古無和親貽災(一作天貽)到妾身朔風嘶去馬漢月出行
輪衣薄狼山雪妝成紫塞春迴看父母國生死畢沙塵
銅雀臺
歌扇向陵開齊行奠玉杯舞時飛燕列夢裏片雲来月
色空餘恨松聲莫更哀誰憐未死妾掩袂下銅臺
遠意
脉脉長攄氣微微不離(一作動)心叩頭從此去煩惱阿誰
禁
句
玉枕空流别後淚羅衣巳盡去時香(古意)
劉雲(詩三首)
有所思
朝亦有所思暮亦有所思登樓望君處藹藹蕭關道掩
淚向浮雲誰知妾懷抱(一作靄靄浮雲飛浮雲遮却陽關道向晩誰知妾懷抱)玉
井蒼苔春院深桐花落盡(一作地)無人埽
婕妤怨
君恩不可見妾豈如秋扇秋扇尚有時妾身永微賤莫
言朝花不復落嬌容幾奪昭陽殿
望月(一作張瑛詩)
天漢凉秋夜澄澄一鏡明山空猨屢嘯林静鵲頻驚
崔萱(字伯容詩三首)
古意
灼灼葉中花夏萎春又芳明明天上月蟾缺圓復光未
如君子情朝違夕巳忘玉帳枕猶暖紈扇思何長願因
西南風吹上玳瑁牀嬌眠錦衾裏展轉雙鴛鴦
叙别
碧池漾漾春水綠中有佳禽暮棲宿願持此意永相貽
秖慮君情中反覆
豪家子
年少家藏累代金紅樓盡日醉沈沈馬非躞蹀寧酬價
人不嬋娟肯動心
句
豈知一隻鳳釵價沽得數村蝸舍人(豪家妓)
崔仲容(詩四首)
贈所思
所居幸接隣相見不相親一似雲間月何殊鏡裏人丹
誠(一作成)空有夢腸斷不禁春願作梁間燕無由變此身
戲贈
暫到崑崙未得歸阮郎何事教人非如今身佩上清籙
莫遣落花霑羽衣
贈歌姬
水翦雙眸霧翦衣當筵一曲媚春輝(一作時)瀟湘夜瑟怨
猶在巫峡曉雲愁不稀(一作飛)皓齒乍分寒玉細黛眉輕
蹙遠山微渭城朝雨休重唱滿眼陽關客未歸
句
妾心合君心一似影隨形(寄贈)梁燕無情困雙棲語此
時(春怨)不覺紅顔去空嗟白髮生(感懷)桐花落盡春又
盡紫塞征人猶未歸(古意)
崔公遠(一作逹詩一首)
獨夜詞
晴天霜落寒風急錦帳羅幃羞更入秦筝不復續斷弦
回身掩淚挑燈立
句
看花獨不語裵回雙淚潸君今遠戍在何處遣妾秋
來長望天
張琰(詩三首)
春詞二首
垂柳鳴黃鸝關關若求友春情不可耐愁殺閨中婦日
暮登高樓誰憐小垂手
昨日桃花飛今朝梨花吐春色能幾時那堪此愁緒蕩
子遊不歸春来淚如雨
銅雀臺(一作張瑛詩)
君王冥漠不可見銅雀歌舞空裴回西陵嘖嘖悲宿鳥
高(一作空)殿沈沈閉青苔青苔無人跡紅粉空自(一作相)哀
句
年年人自老日日水東流庭芳自搖落永念結中腸
裴羽仙(詩二首)
哭夫二首(時以夫征戎輕入被擒音信斷絶作詩哭之)
風卷平沙日欲曛狼煙遥認虎狼羣李陵一戰無歸日
望斷冰天哭塞雲
良人平昔逐蕃渾力戰輕行(一作生)出塞門從此不歸成
萬古空留賤妾怨黃昏
劉媛(一作瑗詩三首)
長門怨
雨滴梧桐(一作長門)秋夜長愁心和雨到昭陽淚痕不學(一作)
(共)君恩斷拭却千行更萬行
學畫蛾眉獨出羣當時人道便承恩經年不見君王面
花落黃昏空掩門
送遠
聞道瞿塘灧澦堆青山流水近陽臺知君此去無還日
妾亦隨波不復迴
句
春風報梅柳一夜發南枝傍人那得知心事一面殘
妝空淚痕
葛鵶兒(詩三首)
懷良人(一云朱㴞時河北士人作)
蓬鬢荆釵世所稀布裙猶是嫁時衣胡麻好種無人種
正是歸時不見(一作底不)歸
會仙詩
彩鳳搖搖下翠微煙光(一作花)漠漠徧芳枝玉窗仙會何
人見唯有春風仔細知
煙霞迤邐接蓬萊宫殿參差曉日開羣玉山前人别處
紫鸞飛起望仙臺
劉(一作裴)瑤(詩三首)
暗别離
槐花結子桐葉焦單飛越鳥啼青霄翠軒輾雲輕遥遥
燕脂淚迸紅線條瑶草歇芳心耿耿玉佩無聲畫屏冷
朱弦暗斷不見人風動花枝月中影青鸞脉脉西飛去
海闊天高不知處
古意曲
梧桐階下月團團洞房如水秋夜闌吳刀翦破機頭錦
茱萸花墜相思枕綠窗寂寞背燈時暗數寒更不成寢
闔閭城懷古
五湖春水接遥(一作碧連)天國破君亡不記(一作計)年唯有妖
娥曾舞處古臺寂寞起愁(一作寒)煙
廉氏(詩三首)
峽中即事
清秋一峽此中去鳴(一作啼)鳥孤猨不可聞一道水聲多
亂石四時天色少晴雲日暮泛舟溪溆口那堪夜永(一作)
(客)思氛氲
懷遠
隟城何微微朝夕通其輝人生各有託君去獨不歸青
林有蟬響赤日無鳥飛裴回東南望雙淚空霑衣
寄征人
淒淒北風吹鴛被娟娟西月生蛾眉誰知獨夜相思處
淚滴寒塘蕙草時
田娥(詩三首)
寄遠
憶昨會詩酒終日相逢迎今来成故事歲月令人驚淚
流紅粉薄風度羅衣輕難為子猷志虚負文君名
攜手曲
攜手共惜芳菲節鶯啼錦花滿城闕行樂逶迤念容色
色衰秖恐君恩歇鳳笙龍管白日隂盈虧自感青(一作中)
天月
長信宫
團圓手中扇昔為君所持今日君棄捐復值秋風時悲
將入篋笥自歎知何為
句
春至偏無興秋来秖是眠(閑居)
劉淑柔(詩一首)
中秋夜泊武昌
兩城相對峙一水向東流今夜素娥月何年黃鶴樓悠
悠蘭棹晩渺渺荻花秋無奈柔腸斷關山總是愁
薛瓊(詩一首)
賦荆(一作金)門
黃鳥翻紅樹(一作葉)青牛卧綠苔渚宫歌舞地輕霧鎖樓
臺
趙虚舟(詩一首)
戲贈
砌下梧桐葉正齊花繁雨後壓枝低報道不須鵶鳥亂
他家自有鳳凰棲
張瑛(一作英詩二首)
銅雀臺(一作張琰詩)
君王冥漠不可見銅雀歌舞空裴回西陵嘖嘖悲宿鳥
高(一作空)殿沈沈閉青苔青苔無人跡紅粉空相(一作自)哀
望月(一作劉雲詩)
天漢&KR0765;秋夜澄澄一鏡明山空猨屢嘯林静鶴頻驚
長孫佐輔妻(詩一首)
荅外(佐輔戍邊不歸寄書與妻作詩荅之)
征人去年戍邊水夜得邊書字盈紙揮刀就燭裁紅綺
結作同心荅千里君寄邊書書莫絶妾荅同心心自結
同心再解不心離離字頻看字愁滅結成一衣和淚封
封書只在懷袖中莫如書故字難久願學同心長可同
劉元載妻(詩一首)
早梅(一作觀梅女仙詩)
南枝向暖北枝寒一種春風有兩般憑仗高樓莫吹笛
大家留取倚闌干
劉氏婦(詩二首)
明月堂
蟬鬢驚秋華髮新可憐紅隙盡埃塵西山一夢何年覺
明月堂前不見人
玉鉤風急響丁東回首西山似夢中明月堂前人不到
庭梧一夜老秋風
葛氏女(詩一首)
和潘雍
九天天遠瑞煙濃駕鶴驂鸞意巳同從此三山山上月
瓊花開處照春風(潘雍贈葛氏詩云曾聞仙子住天台欲結靈姻媿短才若許隨君洞中住)
(不同劉阮却歸來)
李主簿姬(詩一首)
寄詩(李主簿不知其名秋游廣陵迨春未返其姬以詩寄之)
去時盟約與心違秋日離家春不歸應是維揚風景好
恣情歡笑到芳菲(李主簿荅姬詩云偶到揚州悔到家親知留滯不因花塵侵寶鏡雖相待)
(長短歸時不及瓜)
京兆女子(唐末人不詳姓氏詩一首)
題興元明珠亭
寂寥滿地落花紅獨有離人萬恨中回首池塘更無語
手彈珠淚與(一作背)春(一作東)風
湘驛女子(詩一首)
題玉泉溪
紅葉(一作樹)醉秋色碧溪彈夜弦佳期不可再風雨杳如
年
若耶溪女子(詩一首)
題三鄉詩(并序)
余家本若耶溪東與同志者二三紉蘭佩蕙每貪
幽閑之境翫花光於風(一作松)月之亭竟晝綿宵往
往忘倦洎乎初䈂五換星霜矣自後不得巳從良
人西入函關寓居晉昌里第其居迥絶塵囂花木
叢翠東西隣二佛宫皆上國勝游之最伺其閑寂
因游覽焉亦不辜一時之風月也不意良人巳矣
邈然無依帝里方(一作芳)春弔影(一作光景)東邁涉滻水
歴渭川背終南陟太華經虢略抵陜郊挹嘉祥之
清流面女几之蒼翠凡經過之所皆曩昔燕笑之
地銜冤茹(一作興)歎舉目魂銷雖殘骸尚存而精爽
都失假使潘岳復生無以悼其幽思也遂命筆聊
題終不能滌其懷抱絶筆慟哭而去時會昌壬戌
歲仲春十九日二九子為父後玉無瑕弁無首荆
山石往往有題
昔逐良人西入關良人身殁妾空還謝娘衞女不相待
為雨為雲歸此山(彤管遺編云若耶溪女隠名不書後李舒解之曰二九十八十加八木字)
(子為父後木下子李字也玉無瑕去其點也弁無首存其卄也王下卄弄字也荆山石往往有者荆山多玉當)
(是姓李名弄玉也)
誰氏女(詩一首)
題沙鹿門
昔逐良人去上京良人身殁妾東征同來不得同歸去
永負朝雲暮雨情
光威裒(姊妹三人失其姓)
聯句
朱樓影直日當午玉樹隂低月巳三(光)膩粉暗銷銀鏤
合錯刀閒翦泥金衫(威)繡牀怕引烏龍吠錦字愁教青
鳥銜(裒)百味鍊來憐益母千花開處鬭宜男(光)鴛鴦有
伴誰能羨鸚鵡無言我自慚(威)浪喜游蜂飛撲撲佯驚
孤燕語喃喃(裒)偏憐愛數螆蛦掌每憶光抽玳瑁簪(光)
煙洞幾年悲尚在星橋一夕帳空含(威)窗前時節羞虚
擲世上風流笑苦諳(裒)獨結香綃偷餉送暗垂檀袖學
通參(光)須知化石心難定却是為雲分易甘(威)看見風
光零落盡絃聲猶逐望江南(裒)
越溪楊女(楊女越溪人為詩不過兩句有謝生求婚其父出女句令續之女覽而歎曰天生吾)
(夫也後七年忽題二句示謝謝訝其不祥女曰君且續之謝應聲就女即以首枕其膝而逝)
聯句
珠簾半牀月青竹滿林風(楊女)何事今宵景無人解語
同(謝生)
春日
春盡花隨盡其如自是花(楊女)從来說花意不過此容
華(謝生)
明月易虧輪好花難戀春(楊女)常將花月恨并作可憐
人(謝生)
曹文姬
句
鑿開天外長生地煉出人間不死丹(題梅仙山丹井)
御定全唐詩卷八百一
