欽定四庫全書
御定全唐詩卷五百七十二
賈島
哭柏巖和尚
苔覆石床新師曾占(一作吾師去)幾春寫留行道影焚却坐
禪身塔院關松雪(一作路)經房鎖隙塵自嫌雙淚下不是
解空人
山中道士
頭髮梳千下休糧帶瘦容養雛成大(一作老)鶴種子作高
松白石通宵煮寒泉盡日舂不曾離隱處那得世人逢
就可公宿
十里尋幽寺寒流數𣲖分僧同雪夜坐鴈向草堂聞靜
語終燈熖餘生許嶠雲由來多抱疾聲不達明君
旅遊
此心非一事書札若為傳舊國别多日故人無少年空
巢霜葉落疎牖水螢穿留得林僧宿中宵坐默然
送鄒明府遊靈武
曾宰西畿縣三年馬不肥債多平(一作憑)劍與官滿載書
歸邊雪藏行徑林風透卧衣靈州聽曉角客館未開扉
題皇甫荀藍田廳
任官經一年縣與玉峰連竹籠拾山果瓦瓶擔石泉客
歸秋雨後印鎖暮鐘前久別丹陽浦時時夢釣船
贈王將軍
宿衛爐煙近除書墨未乾馬曾金鏃中身有寶刀瘢父
子同時捷君王畫陣看何當為外帥白日出長安
下第(一本有別人二字)
下第只(一作惟)空囊(一作鬢毛蒼)如何住(一作裵回懸)帝鄉杏園啼
百舌誰醉在花傍(一作鶯聲寒食後人醉曲江傍)淚落故山遠病來春
草長知音逢(一作酬)豈易(一作豈易别)孤棹負(一作復)三湘
寄賀蘭朋吉
往往東林下花香似火焚故園從小别夜雨近秋聞野
菜連寒水枯株簇古墳泛舟同遠客尋寺入幽雲斜日
扉多掩荒田徑細分相思蟬幾處偶坐蝶成羣會宿曾
論道登高省議文苦吟遥可想邊葉向紛紛
憶吳處士
半夜長安雨燈前越客吟孤舟行一月萬水與千岑島
嶼夏雲起汀洲芳草深何當折松葉拂石剡溪陰
哭孟郊
身死(一作没)聲名在多應萬古傳寡妻無子息破宅帶林
泉塜近登山道詩隨過海船故人相弔後斜日下寒天
送崔定
未知遊子意何不避炎蒸幾日到漢水新蟬鳴杜陵秋
江待得月夜語(一作話)恨無僧巴峽吟過否連天十二層
寄白閣默公
已知歸白閣山遠晚(一作曉)晴看石室人心靜冰潭月影
殘微雲分片滅古木落薪乾後(一作夜)夜誰聞(一作風飄)磬西
峰絶頂寒
雨後宿劉司馬池上
藍溪秋潄玉此地漲清澄蘆葦聲兼雨芰荷香遶燈岸
頭秦古道亭面漢荒陵靜想泉根本幽崖落幾層
送朱可久歸越中
石頭城下泊北固暝鐘初汀鷺潮衝(一作衝潮)起船窗月過
(一作過月)虚吳山侵越衆隋柳入唐疎日欲躬調膳辟來何
府書
送田卓入華山
幽深足(一作入)暮蟬驚覺石床眠瀑布五千仞草堂瀑布
邊壇松涓滴露嶽月泬寥天鶴過君須看上頭應有仙
送董正字常州覲省
相逐一行鴻何時出磧中江流翻白浪木葉落青楓輕
檝浮吳國繁霜下楚空春來懽侍阻正字在東宫
酬姚少府
梅(一作海)樹與山木俱應搖落初柴門掩寒雨蟲響出秋
蔬枯槁彰清鏡孱愚友道書刊文非不朽君子自相於
送無可上人
圭峰霽色新送此草堂人麈尾同離寺蛩鳴暫别親(一作)
(秦)獨行潭底影數息樹邊身終有煙霞約天台作近隣
送李騎曹(一作冑)
歸騎雙旌遠懽生此别中蕭關分磧路嘶馬背寒鴻朔
色晴天北河源落日東賀蘭山頂草時動捲帆(一作旂)風
送烏行中(一夲有還字)石淙(一作琮)别業
寒水長繩汲丁泠數滴翻草通石淙派硯帶海潮痕嶽
色何曾遠蟬聲尚未繁勞思當此夕苖稼在西原
送覺興上人歸中條山兼謁河中李司空
又憶西巖寺秦原草白時山尋樵徑上人到雪房遲暮
磬(一作壑)潭泉凍荒林野燒(一作火)移聞師新譯偈說擬對
旌麾
寄無可上人
僻寺多高樹凉天憶重遊磬過溝水盡月入草堂秋穴
蟻苔痕靜藏蟬柏葉稠名山思徧往早晚到嵩丘
南池
蕭條微雨絶荒岸抱清源入舫山侵塞分泉稻(一作道)接
村秋聲依樹色月影在蒲根淹泊方難遂他宵關夢魂
寄龍池寺貞空二上人
受請終南住俱妨去石橋林中秋信絶峰頂夜禪遥寒
草煙藏虎高松月照鵰霜天期到寺寺置即前朝
送貞空二上人
林下中餐後天涯欲去時衡陽過有伴夢澤出應遲石
磬疎寒韻銅瓶結夜澌殷勤訝此别且未定歸期
送裵校書
拜官從秘省署職在藩維多故長疎索高秋遠别離天
寒泗上醉夜靜岳陽碁使府臨南海帆飛到不遲
昇道(一作丹陽)精舍南臺對月寄姚合
月向南臺見秋霖洗滌餘出逢危葉落靜看(一作益)衆峰
疎冷露常(一作尋)時有禪窗此夜虛相思聊悵望潤氣徧
衣初(一作裾)
即事
索莫對孤(一作寒)燈陰雲積幾層自嗟憐(一作薛)十上誰肯
待三徵心被通人見文叨大匠稱悲秋秦塞草懷古漢
家陵城靜高崖樹漏多幽沼冰過聲沙島鷺絶行石菴
僧豈謂(一作為)舊廬在誰言歸未曾
黃子陂上韓吏部
石樓云(一作雲)一别二十二三春相逐升堂者幾為埋骨
人涕流聞度(一作染)瘴病起喜(一作賀)還秦曾是令(一作今)勤
道非惟䘏在□疎衣蕉縷細爽味茗芽新鐘絶滴殘雨
螢多無近隣溪潭承到數位秩見辭頻若箇山招(一作中)
隱機忘任此身
投李益
四十歸燕字千(一作十)年外始吟已將書北嶽不用比南
金
弔孟協律
才行古人齊生前品位低葬時貧賣馬遠(一作逝)日哭惟
妻孤塜北邙外空齋中嶽西集詩應萬首物象徧曾題
送人適越
高城滿夕陽何事欲霑裳遷客蓬蒿暮遊人道路長晴
湖勝鏡碧寒柳似金黃若有相思夢殷勤載八行
送僧遊衡嶽
心知衡嶽路不怕去人稀船裏猶鳴磬溪頭自曝衣有
家從小别無寺不言歸料得逢寒住當禪雪滿扉
送路(一夲有某從軍三字)
别我就蓬蒿日斜飛伯勞龍門流水急嵩岳片雲高歎
命無知已梳頭落白毛從軍當此去風起廣陵濤
洛陽道中寄弟
趨走迫流年慙經此路(一作地)偏密雲埋二室積雪度三
川生類梗萍泛悲無金石堅翻鴻有歸翼極目仰聯翩
登江亭晚望
浩渺浸雲根煙嵐沒遠村鳥歸沙有跡帆過浪無痕望
水知柔性看山欲倦魂縱情猶未巳迴馬欲黃昏
送耿處士
一瓶離别酒未盡即言行萬水千山路孤舟幾月程川
原秋色靜蘆葦晩風鳴迢遰不歸客人傳虚隱名
過唐校書書齋
池滿風吹竹時時得爽神聲齊雛鳥語畫卷老僧眞月
出行幾步花開到四鄰江湖心自切未可挂頭巾
送杜秀才東遊
東遊誰見待盡室寄長安别後(一作夜)葉頻落去程(一作登途)
山已寒大河風色度曠野燒煙殘匣有青銅鏡時將照
鬢看
送天台僧
遠夢歸華頂扁舟背岳陽寒蔬修淨食夜浪動禪床鴈
過孤峰曉(一作晩)猨啼一樹霜身心無别念餘習在詩(一作)
(文)章
懷紫閣隱者
寂寥思隱者孤獨坐秋霖梨栗猨喜熟雲山僧說深寄
書應不到結伴擬同尋廢寝方終夕迢迢(一作沈沈)紫閣心
雨夜同厲玄懷皇甫荀
桐竹遶庭匝雨多風更吹還如舊山夜卧聽瀑泉時磧
鴈來期近秋鐘到夢遲溝西吟苦客中夕話兼思
秋暮
北門楊柳葉不覺已繽紛值鶴因臨水迎僧忽背雲白
鬚相並出清(一作暗)淚兩行分默默空朝夕苦吟誰喜聞
哭胡遇
夭夀知齊理何曾免歎嗟祭迴(一作葬時)收朔雪弔後(一作罷)
折寒花野水秋吟(一作吟秋)斷空山暮影(一作影暮)斜弟兄相識
徧猶(一作那)得到(一作見)君家
送丹師歸閩中
波濤路杳然衰柳洛陽蟬行李經雷電禪前潄島泉歸
林久别寺過越未離船自說從今去身應老海邊
送安南惟鑒法師
講經春殿裏花遶御牀飛南海幾迴渡(一作過)舊山臨老
歸潮搖蠻草落月溼島松微(一作觸風香損印霑雨磬生衣)空水既如
彼(一作雲水路迢遰)往來消息稀
題李凝幽居
閒居少鄰並草徑入荒園鳥宿池邊(一作中)樹僧敲月下
門過橋分野色移石動雲根暫去還來此幽期不負言
送韓湘
挂席從古(一作中)路長風起廣津楚城花未發上苑蝶來
新半沒湖波月初生島草春孤霞臨石鏡極浦映村神
細響吟乾葦餘馨動遠蘋欲憑將一札寄與沃洲人
寄董武
雖同一城裏少省得從容門掩園林僻日高巾幘慵孤
鴻來半夜積雪在諸峰正憶毘陵客聲聲隔水鐘
宿贇上人房
階前多是竹閒地擬栽松朱點草書疏雪平麻履蹤御
溝寒夜雨宫寺靜時鐘此時(一作室)無他事來尋(一作多)不
厭重
訪李甘原居
原西居處靜門對曲江開石縫銜枯草查根上淨(一作漬古)
苔翠微泉夜落紫閣鳥時來仍憶尋淇岸同行採蕨回
題山寺井
沈沈百尺餘功就豈斯須汲早僧出定鑿新蟲自無藏
源重嶂底澄翳太空隅此地如經劫涼潭會共枯
僻居無可上人相訪
自從居此地少有事相關積雨荒鄰圃秋池照遠山硯
中枯葉落枕上斷雲閒野客將禪子依依偏往還
送李餘及第歸蜀
知音伸久屈覲省去光輝津渡逢清夜途程盡翠微雲
當綿竹疊鳥離錦江飛肯寄書來否原居出亦(一作甚)稀
荒齋
草合徑微微終南對掩扉晚凉疎雨絶初曉遠山(一作蟬)
稀落葉無青地閒身著白衣朴愚猶(一作由)夲性不是學
忘機
夜喜賀蘭三見訪
漏鐘仍夜淺時節欲秋分泉聒棲松鶴風除翳月雲踏
苔行引興枕石臥論文即此尋常靜來多秖是君
題青龍寺鏡公房
一夕曾留宿終南搖落時孤燈岡(一作龕)舍掩殘磬雪風
吹樹老因寒折泉深出井遲疎慵豈有事多失上方期
送陳判官赴綏(一作天)德
將軍邀入幕束帶便離家身暖蕉衣窄天寒磧日斜火
燒岡斷葦(一作草)風卷雪平(一作和)沙絲竹豐州有春來秖
欠花
送唐環歸敷水莊
毛女峰當戶日高頭未梳地侵山影掃葉帶露痕書松
徑僧尋藥(一作廟)沙泉鶴見魚一川風景好(一作人境别)恨不
有吾廬
原東居喜唐溫琪頻至
曲江春草生紫閣雪分明汲井嘗泉味聽鐘問寺名墨
硏秋日雨茶試老僧鐺地近勞頻訪烏紗出送迎
送敭法師
度歲不相見嚴冬始(一作知)出關孤煙寒色樹高雪夕陽
山瀑布寺應到牡丹房甚閒(一作寒)南朝遺跡在此去幾
時還
寄錢庶子
曲江春水滿北岸掩(一作枕)柴關秖有僧鄰舍全無物映
山樹陰終日掃藥債(一作詩價)隔年還猶記聽琴夜寒燈竹
屋間
原上秋居
關西(一作山)又落木心事復如何歲月辭山久秋霖入夜
多鳥從井口出人自洛(一作岳)陽過倚杖聊閒望田家未
翦禾
夏夜
原寺偏鄰近開門物景澄磬通多葉罅月離片雲稜寄
宿山中鳥相尋海畔僧唯愁秋色至乍可在炎蒸
冬夜
羇旅復經冬瓢空盎亦空淚流寒枕上跡絶舊山(一作溪)
中淩結浮萍水雪和衰柳風曙光鷄未報嘹唳兩三鴻
送厲宗上人
擁策背岷峨終南雨雪和漱泉秋鶴至禪樹夜猨過高
頂白雲盡前山黃葉多曾吟廬嶽上月動九江波
寄李存穆
聞道船中病似憂親弟兄信來從水路身去到柴城久
别長鬚鬢相思書姓名忽然消息絶頻夢却還京
贈無懷禪師
身從劫劫修果以此生周禪定石床暖月移山樹秋捧
盂觀宿飯敲磬過清流不掩玄關路教人問白(一作到)頭
寄武功姚主簿
居枕江沱北情懸渭曲西數宵曾夢見幾處得書披驛
路穿荒坂公田帶淤泥靜棋功奥妙閒作韻清淒鋤草
留叢藥尋山上石梯客迴河水漲風起夕陽低空地苔
連井孤村火隔溪卷簾黃葉落鎖印子規啼隴色澄秋
月邊聲入戰鼙會須過縣去况是屢招攜
題劉華書齋
白石床無塵青松樹(一作枿)有鱗一鶯啼帶雨兩樹合(一作)
(各)從春荒榭苔膠砌幽叢果墮榛偶來疎或數當暑夕
勝晨露滴星河水巢重草木薪終南同往意趙北獨遊
身渡葉司天漏驚蛩遠地人機清公幹族(一作疾)也莫卧
漳濱
送盧秀才遊潞府
雨餘滋潤在風不起塵沙邊日寡文思送君吟月華過
山干相府臨水宿僧家能賦焉長屈芳(一作他)春宴杏花
送南康姚明府
銅章美少年小邑在南天版籍多遷客封疆接洞田靜
江鳴野鼓發䌫帶村煙却笑陶元亮何須憶醉眠
送友人棄官遊江左
羨君休作尉萬事且全身寰海多虞日江湖獨往人姓
名何處變鷗鳥幾時親别後吳中使應須訪子真
雨中懷友人
對雨思君子嘗茶近竹幽儒家鄰古寺不到又逢秋
寄遠
家住錦水上身征遼海邊十書九不到一到忽經年
南齋
獨自南齋卧神閒景亦空有山來枕上無事到心中簾
卷侵床月屏遮入座風望春春未至應在海門東
早春題友人湖上新居二首(一作項斯詩)
近得雲中路(一作看)門長侵早開到時猶有雪行處已無
苔勸酒客初醉留茶僧未來每逢晴暖日惟見乞花栽
門不當官道行人到亦稀故從餐後出多是夜深歸開
篋收詩卷掃牀移卧衣幾時同買宅相送(一作近)有柴扉
送雍陶入蜀
江山事若諳那肯滯雲南草色分危磴杉陰近古潭日
斜襃谷鳥夏淺巂州蠶吾自疑雙鬢相逢更不堪
張郎中過原東居
年長惟添懶經旬止掩關高人餐藥後下馬此林間對
坐天將暮同來客亦閒幾時能重至水味似深山
荅王建(一夲無建字)祕書
人皆聞蟋蟀我獨恨(一作歎)蹉跎白髮無心鑷青山去意
多信來漳浦岸期負洞庭波時掃高槐影朝迴或恐過
送李餘往湖南
昔去候溫涼秋山滿楚鄉今來從辟命春物徧涔陽岳
石挂海雪野楓堆渚檣若尋吾祖宅寂寞在瀟湘
偶作
野步隨吾意那知是與非稔年時雨足閏月暮蟬稀獨
樹依岡老遥峰出草微園林自有主宿鳥且同歸
過雍秀才居
夏木鳥巢邊終南嶺色鮮就涼安坐石煑茗汲鄰泉鐘
遠清霄半蜩稀暑雨前幽齋如葺罷約我一來眠
寄顧非熊
知君歸有處山水亦難齊猶去瀟湘遠不聞猨狖啼穴
通茆嶺下潮滿石頭(一作城)西獨立生遥思秋原日漸低
送神邈法師
柳絮落濛濛西州道路中相逢(一作留)春忽盡獨去講初
終行疾遥山雨眠遲後夜風繞房三兩樹迴日(一作去)葉
應紅
送慈恩寺霄韻法師謁太原李司空
何故謁司空雲山知幾重磧遥來鴈盡雪急去僧逢清
磬先寒角禪燈徹曉烽(一作峯)舊房閒片石倚著最高松
送知興上人
久住巴興寺如今始拂衣欲臨秋水别不向故園(一作山)
歸錫挂天涯樹房開(一作閑)嶽頂扉下看千(一作萬)里曉霜
海日生微
送惠雅法師歸玉泉
秖到(一作向)瀟湘水洞庭湖未遊飲泉看月别下峽聽猨
愁(一作浮)講不停雷雨吟當(一作曾)近海流降霜歸楚夕星
冷玉泉秋
憶江上吳處士
閩國揚帆去蟾蜍虧(一作還)復團秋風生渭水落葉滿長
安此地聚會夕當時雷雨寒蘭橈殊未返消息海雲端
題張(一作章)博士新居
青楓何不種林在洞庭村應為三湘遠難移萬里根斗
牛初過伏䓿蓞欲香門(一作斗移亭北榭蓮照水邊門)舊即湖山隱新
廬葺此原
石(一作百)門陂留辭從叔謩
幽鳥飛不遠此行千里間寒衝陂水霧醉下菊花山有
恥長為客無成又入關何時臨澗柳吾黨共來攀
送朱兵曹迴越
星彩練中見澄江豈有泥潮生垂釣罷楚盡去檣西磧
鳥辭沙至山鼯隔水啼會稽半侵海濤白禹祠溪
懷博陵故人
孤城易水頭不㤀舊交遊雪壓圍碁石風吹飲酒樓路
遥千萬里人别十三秋吟苦相思處天寒水急流
夕思
秋宵巳難曙漏向二更分我憶山水坐蟲當寂寞聞洞
庭風落木天姥月離雲會自東浮去將何欲致君
寄河中楊少尹
非惟咎曩時投刺詣門遲悵望三秋後參差萬里期禹
留疏鑿跡舜在寂寥祠此到(一作致)杳難共迴風逐所思
孟融逸人
孟君臨水居不食水中魚衣褐唯麤帛筐箱秖素書樹
林幽鳥戀世界此心疎擬棹孤舟去何峰又結廬
晩晴見終南諸峰
秦分(一作下)積多峰連巴勢不窮半旬藏雨裏此日到窗
中圓魄將昇兔高空(一作虚)欲呌鴻故山思不見碣石泬
寥東
宿池上
泉來從絶壑亭敞在中流竹密無空岸松長可絆舟蟪
蛄潭上夜河漢島前秋異夕(一作日)期深漲擕琴却此遊
喜姚郎中自杭州迴
路多楓樹林累日泊清陰來去泛流水翛然適此心一
披江上作三起月中吟東省期司諫雲門悔不尋
送鄭長史之嶺南(一夲題作送鄭史)
雲林頗重疊岑渚復幽竒汨水斜陽岸騷人正則祠蒼
梧多蟋蟀白露溼江蘺擢第榮南去晨昏近九疑
送李溟謁宥州李權使君
英䧺典宥州迢遰苦吟遊風宿驪山下月斜灞水流去
時初落葉回日定非(一作無)秋太守攜才子看鵬百尺樓
永福湖和楊鄭州
積水還平岸春來引鄭溪舊渠通郭下新堰絶湖西嵩
少分明對瀟湘闊狹齊客遊隨庶子孤嶼草萋萋
題長江(一夲有廳字)
言心俱好靜廨署落暉空歸吏封宵鑰行蛇入古桐長
江頻雨後明月衆星中若任遷人去西溪(一作浮)與剡通
泥陽館
客愁何併起暮送故人回廢館秋螢出空城寒雨來夕
陽飄白露樹影掃青苔獨坐離容慘孤燈照不開
送徐員外赴河中
原野正蕭瑟中間分散情吏從甘扈罷詔許朔方行邊
日(一作月)沈殘角河關截夜城雲居閑獨往長老出房迎
送賀蘭上人
野僧來别我略坐傍泉沙遠道擎空鉢深山蹋落花無
師禪自解有格句堪誇此去非緣事孤雲不定家
御定全唐詩卷五百七十二
