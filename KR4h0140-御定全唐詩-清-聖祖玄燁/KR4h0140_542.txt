欽定四庫全書
御定全唐詩卷五百四十二
紀唐夫
紀唐夫開成中中書舍人詩三首
送友人歸宜春
落花兼柳絮無處不紛紛遠道空歸去流鶯獨自聞墅
橋喧碓水山郭入樓雲故里南陔曲秋期欲送君
驄馬曲
連錢(一作年)出塞蹋沙蓬豈比當時御史驄逐北自諳深
磧路連(一作長)嘶誰念静邊功登山每與青雲合弄影應
知碧草同今日虜平將换妾不如羅䄂舞春風
送温庭筠尉方城
何事明時泣玉頻長安不見杏園春鳳皇詔下雖霑命
鸚鵡才高却累身且盡(一作飲)綠醽銷積恨莫辭黃綬拂
行塵方城若比長沙路猶隔(一作有)千山與萬津
裵思謙
裵思謙開成登第官衞尉卿詩一首
及第後宿平康里(一作平康妓詩)
銀缸斜背觧鳴璫小語偷(一作低)聲賀玉郎從此不知蘭
麝貴夜来新染(一作惹)桂枝香
李衢
李衢開成中為屯田郎中詩一首
都堂試貢士日慶春雪
錫瑞來豐歲旌賢入貢辰輕搖梅共笑飛褭柳知春遶
砌封瓊屑依階噴玉塵蜉蝣吟更古科斗映還新鶴毳
迷難辨冰壺鑒易真因歌大君德率舞詠陶鈞
李損之
李損之文宗朝進士詩一首
都堂試貢士日慶春雪
春雪晝悠颺飄飛試士場綴毫疑起草霑字共成章匝
地如鋪練凝階似截肪鵝毛縈樹合柳絮帶風狂息疫
方殊慶豐年已報祥應知郢上曲高唱出東堂
李景
李景隴西人文宗朝進士詩二首
除夜長安作(一作李京詩)
長安朔風起窮巷掩雙扉新歲明朝是故鄉何路歸鬢
絲饒鏡色隟雪奪燈輝却羡秦州鴈逄春盡北飛
都堂試貢士日慶春雪
密雪分天路羣才坐粉廊靄空迷書景臨宇借寒光似
暖花消地無聲玉滿堂灑池偏誤曲留硯忽因方幾處
曹風比何人謝賦長春暉早相照莫滯九衢芳
張元(一作亢)宗
張元宗太和時人詩二首
登景雲寺閣
胡馬飲河洛我家從此遷今來獨垂淚三十六峰前
望終南山
紅塵白日長安路馬足車輪不暫閒唯有茂陵多病客
每來高處望南山
李肱
李肱開成二年苐一人及第官齊岳二牧詩一首
省試霓裳羽衣曲
開元太平時萬國賀豐歲梨園獻舊曲玉座流新製鳳
管遞参差霞衣競搖曳醼罷水殿空輦餘春草細蓬壺
事已久仙樂功無替詎肯聽遺音聖明知善繼
句
水光先見月露氣早知秋(見萬花谷)
鄭史
鄭史字惟直宜春人開成元年舉進士第國子博士歴
永州刺史即谷之父也詩三首
永州送姪歸宜春
宋玉正秋悲那堪更别離從來襟上淚盡作鬢邊絲永
水清如此袁江色可知到家黃菊坼亦莫怪歸遲
秋日零陵與幕下諸賓遊河夜飲(一作宴)
湘月蘋風乍暢襟燭前江水練千尋新秋宋玉能為賦
永夕袁安好共吟輦下翠蛾須強展尊中綠蟻且徐斟
汀沙漸有珠凝露緩棹蘭橈任夜深
贈妓行雲詩
最愛鉛華薄薄妝更兼衣著又鵝黃從来南國名佳麗
何事今朝在北(一作此)行
許瀍
許瀍開成初進士詩一首
紀夢(一作夢入瓊臺蹶逸史瀍游河中忽大病親友環守三日起取茟大書於壁第二)
(句云坐中惟有許飛瓊明日驚起又取筆改第二句兀然如醉良久漸言曰昨夢到瑶臺有仙)
(女三百餘人一人自云許飛瓊遣賦詩及成又令改曰不欲世間人知有我也既畢甚被賞歎)
(若有人導引得回)
晚入瑶臺露氣清天風飛下步虚聲塵心未盡俗緣在
十里下山空月明(此首本事詩及唐詩紀事並作許渾)
牛叢
牛叢字表齡僧孺之子開成初登第歴踐臺省方鎮終
吏部尚書詩一首
題朝陽巖
躡石攀蘿路不迷暁天風好浪花低洞名獨占朝陽號
應有梧桐待鳳棲
陳上美
陳上美開成二年登進士第詩一首
咸陽有懷
山連河水碧氛氲瑞氣東移擁聖君秦苑有花空笑日
漢陵無主自侵雲古槐堤上鶯千囀遠渚沙中鷺一羣
賴與淵明同把菊煙郊西望夕陽曛
楊鴻
楊鴻開成二年登進士第詩一首
晴望九華山
九華閒望簇清虚氣象羣峰盡不如惆悵都南挂冠吏
無人觧向此山居
趙璜
趙璜開成三年登第詩四首
正月
正月今朝半陽臺信未迴水芹寒不食山杏雨應開世
網留三宿真源寄一杯因聲謝猿鳥歲宴會歸来
七夕詩(一作李郢詩)
烏鵲橋頭雙扇開年年一渡過河来莫嫌天上稀相見
猶勝人間去不迴欲减煙花饒俗世暫煩雲月掩樓臺
别時舊路長清淺豈肯離情似死灰
曲江上巳
長堤十里轉香車兩岸煙花錦不如欲問神仙在何處
紫雲樓閣向空虚
題七夕圖
帝子吹簫上翠微秋風一曲鳳皇歸明年七月重相見
依舊高懸織女機
潘咸(一作成又作誠)
潘咸與喻鳧同時集一卷今存詩五首
登明戍堡
来經古城上極目思無窮寇盡煙蘿外人歸蔓草中峰
巒當闕古堞壘對雲空不見昔名將徒稱有戰功
送陳明府之任
客見天台縣閭閻樹色間驂回幾臨水帶緩獨開山吏
散落花盡人居遠島閒過於老菜子端簡獨承顔
長安春暮
客在關西春暮夜還同江外巳清明三更獨立看花月
惟欠子規啼一聲
舟行
平沙極浦無人度猶繫孤舟寒草西半夜起看潮上月
萬山中有一猨啼
送僧
闕下僧歸山頂寺却看朝日下方明莫道野人尋不見
半天雲裏有鐘聲
句
棧踏猨聲暮江看劍影秋(送人遊蜀)僧老白雲上磬寒高
鳥邊心已同猨狖不聞人是非行人渡流水白馬
入前山秋深雪滿黃金塞夜夜鴻聲入漢陽(以上並見主客)
(圖)
薛瑩
薛瑩文宗時人洞庭詩集一卷今存十首
秋晩同友人閒步
藉草與行莎相看日未斜斷崖分鳥道疎樹見人家望
遠臨孤石吟餘落片霞野情看不足歸路思猶賒
宿仙都觀隂王二君修道處
十載别仙峯峯前千古蹤隂王修道處雲雪滿高松洞
口風雷異池心星漢重明朝下山去片月落殘鐘
宿東巖寺曉起
野寺寒塘曉遊人一夢分鐘殘數樹月僧起半巖雲宿
鳥驚初見幽泉落不聞吟餘憑前檻紅葉下紛紛
秋日湖上
落日五湖遊煙波處處愁沈浮千古事誰與問東流
江山閒望
渺渺無窮盡風濤幾日平年光與人事東去一聲聲
訪武陵道者不遇
花發鳥仍啼行行路欲迷二真無問處虚度武陵溪
寄舊山隐侶
舊山諸隐淪身在苦無身莫鎖白雲路白雲多悮人
羡僧
處世曾無著生前事盡非一缾兼一衲南北去如歸
錦
軋軋弄寒機功多力漸微惟憂機上錦不稱舞人衣
中秋月
三十六旬盈復缺百年堪喜又堪傷勸君莫惜登樓望
雲放嬋娟不久長
句
單棹横疎雨江灘秋泊時花留身住越月遞夢還秦
崔元略
崔元略博州人第進士更辟諸府累遷殿中侍御史進
中丞改京兆少尹歴散騎常侍出為黔南觀察使敬宗
初拜戶部侍郎太和三年以戶部尚書判度支留守東
都改義成節度使卒贈左僕射詩一首
贈毛仙翁
莫將凡聖比雲泥椿菌之年本不齊度世無勞大稲米
昇天只用半刀圭人間嗟對黃昏槿海上閒聽碧落雞
旌節行中令引道便從塵外踏丹梯
馮涯
馮涯開成中進士第詩一首
太學創置石經(盧氏雜說云開成中高鍇知舉内出霓裳羽衣曲賦及此詩題)
聖唐復古制德義功無替奥旨悅詩書遺文分篆隸銀
鉤互交映石壁靡塵翳永與乾坤期不逐日月逝儒林
道益廣學者心彌銳從此理化成恩光遍遐裔
御定全唐詩卷五百四十二
