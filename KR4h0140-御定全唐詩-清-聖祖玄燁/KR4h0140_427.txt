欽定四庫全書
御定全唐詩卷四百二十七
白居易
驪宮高美天子重惜人之財力也
高高驪山上有宮朱樓紫殿三四重遲遲兮春日玉甃
暖兮温泉溢嫋嫋兮秋風山蟬鳴兮宮樹紅翠華不來
歲月久牆有衣兮瓦有松吾君在位已五載何不一幸
乎(一作於)其中西去都門(一作城)幾多地吾君不遊(一作來)有
深(一作深有)意一人出兮不容易六宮從兮百司僃八十一
車千萬騎朝有宴飫暮有賜中人之産數百家未足充
君一日費吾君修已人不知不自逸兮不自嬉吾君愛
人人不識不傷財兮不傷(一作奪)力驪宮高兮高入雲君
之來兮為一身君之不來兮為(一本此下有千字)萬人(一作民)
百鍊鏡辨皇王鑒也
百鍊鏡(一本疊此三字)鎔範非常規日辰處所(一作置處)靈且祗(一作)
(竒)江心波上舟中鑄五月五日日午時瓊粉金膏磨瑩
已化為一片秋潭水鏡成將獻蓬萊宮揚州長吏(一作史)
手自封(一作鈿函金匣鎻幾重)人間臣妾不合照(一作用)背有九五
飛天龍人人呼為天子鏡我有一言聞太宗太宗常以
人為鏡鑒古鑒今不鑒容四海安危居掌内百王治亂
懸心中乃知天子别有鏡不是揚州百鍊銅
青石激忠烈也
青石出自藍田山兼車運載來長安工人磨琢欲何用
石不能言我代言不願作人家墓前神道碣墳土未乾
名已滅不願作官家道旁德政碑不鐫實錄鐫虛辭願
為顔氏叚氏(一作叚氏顔氏)碑雕鏤太尉與太師刻此(一作用)兩
片堅貞質狀彼二人忠烈姿義心如石屹不轉死節如
石(一作名流)確不移如觀奮擊朱泚日似見叱訶希烈時各
於其上題名諡(一作字)一置高山一沉水陵谷雖遷碑(一作)
(碣)獨(一作猶)存骨化為塵名不死長使不忠不烈臣觀碑
改節慕為人慕為人勸事君
兩朱閣刺佛寺寖多也
兩朱閣南北相對起借問何人家貞元雙帝子帝子吹
簫雙得仙五雲飄颻飛(一作迎)上天第宅亭臺不將去化
為佛寺在人間妝閣伎樓何寂静柳似舞腰池似鏡花
落黃昏悄悄時不聞歌(一作鼓)吹聞鐘磬寺門敕牓金字
書尼院佛庭寬有餘青苔明月多閒地比屋疲(一作齊)人
無處居憶昨平陽宅初置吞并平人幾家地仙去雙雙
作梵宮漸恐人間(一作家)盡為寺
西涼伎刺封疆之臣也
西涼伎(一本下疊西涼伎三字)假面胡人假獅子刻木為頭絲作
尾金鍍眼睛銀帖齒奮迅毛衣擺雙耳如從流沙來萬
里紫䫇深目兩(一作羌)胡兒鼓舞跳梁前致辭應似(一作道是)
涼州未陷日安西都護進來時湏臾云得新消息安西
路絶歸不得泣向獅子涕雙垂涼州䧟沒知不知獅子
回頭向西望哀吼一聲觀者悲貞元邊將愛此曲醉坐
笑看看不足娱(一作享)賓犒士宴監(一作三)軍獅子胡兒長
在目有一征夫年七十見弄涼州低面泣泣罷斂手白
將軍主憂臣辱昔所聞自從天寳兵戈起犬戎日夜吞
西鄙涼州䧟來四十年河隴侵將七(一作九)千里平時安
西萬里疆今日邊防在鳳翔(平時開遠門外立堠云去安西九千九百里以示戍)
(人不為萬里行其實就盈數也今蕃漢使往來悉在隴州交易也)緣邊空屯十萬卒飽
食温(一作厚)衣閒過日遺民腸斷在涼州將卒相看無意
收天子每(一作長)思長痛惜將軍欲說合慙羞奈何仍看
西涼(一作涼州)伎取笑資歡無所媿縱無智力未能收忍取
西涼弄為戱
八駿圖戒奇物懲佚遊也
穆王八駿天馬駒後人愛之寫為圖背如龍兮頸如象
(一作鳥)骨聳筋高脂(一作肌)肉壯(一作少)日行萬里疾(一作速)如
飛穆王獨乘何所之四荒八極蹋欲徧三十二蹄無歇
時屬車軸折趁不及黃屋草生棄如遺瑶池西赴王母
宴七廟經年不親薦璧臺南與盛姬遊明堂不復朝諸
侯白雲黃竹歌聲動一人荒樂萬人愁周從后稷至文
武積德累功世勤苦豈知纔及四(一作五)代孫心輕王業
如灰土由來尤物不在大能蕩君心則為害文帝却之
不肯乘千里馬去漢道興穆王得之不為戒八駿駒(一作)
(千里馬)來周室壊至今此物尚(一作世)稱珍不知房星之精
下為怪八駿圖君莫愛
澗底松念寒儁也
有(一作青)松百尺大十圍生在澗底寒且卑澗深山險人
路絶老死不逢工度之天子明堂欠梁木(一作棟)此(一作彼)
求彼(一作此)有(一作棄)兩不知誰喻蒼蒼造物意但與之材
不與地金張世禄原憲貧(一作黃憲賢)牛衣寒賤貂蟬貴貂
蟬與牛衣高下雖有殊高者未必賢下者未必愚君不
見沈沈海底生珊瑚歴歴天上種白榆
牡丹芳美天子憂農也
牡丹芳牡丹芳黃金蘂綻紅玉房千片赤英霞爛爛百
枝綘點(一作燄)燈煌煌照地初開錦繡叚當風不結蘭麝
囊(一作裳)仙人琪樹白無色王母桃花小不香宿(一作曉)露
輕盈泛紫艷朝陽照耀生紅光紅紫二色間深淺向背
萬態随低昂映葉多情隠羞面卧叢無力含醉妝低嬌
笑容疑掩口凝思怨人如斷腸穠姿貴彩信奇絶雜卉
亂花無比方石竹金錢何細碎芙蓉芍藥苦尋常遂使
王公與卿士遊花冠蓋日相望庳車輭轝貴公主(一作子)
香衫細馬豪家郎衛公宅靜閉東院西明寺深開北廊
戱蝶雙舞看人(一作花)久殘鶯一聲春(一作嬌)日長共愁日
照芳難駐仍張帷(一作羅)幕垂隂涼花開花落二十日一
城之人皆若狂三代以還文勝質人心重華不重實重
華直至牡丹芳其來有漸非今日元和天子憂農桑卹
下動天天降祥去歲嘉禾生九穗田中寂莫無人至今
年瑞麥分兩岐君心獨喜無人知無人知可歎息我願
暫求造化力減却牡丹妖艷色少迴卿士愛(一作士女看)花
心同似(一作助)吾君憂(一作愛)稼穡
紅線毯憂蠶桑之費也
紅線毯擇蠒繰絲清水煮揀(一作練)絲練線紅藍染染為
紅線紅於藍(一作花)織作披香殿上毯披香殿廣十丈餘
紅線織成可殿鋪綵絲茸茸香拂拂線輭花虛不勝物
美人蹋上歌舞來羅襪繡鞋随步沒太原毯澀毳縷硬
蜀都褥薄錦花冷不如此毯温且柔年年十月來宣州
宣州太守加樣織自謂為臣能竭力百夫同擔進宮中
線厚絲多卷不得宣城太守知不知一丈毯(一本此下有用字)
千兩絲地不知寒人要暖少奪人衣作地衣(貞元中宣州進開樣)
(加絲毯)
杜陵叟傷農夫之困也
杜陵叟杜陵居歲種薄田一頃餘三月無雨旱風起麥
苖不秀多黃死九月降霜秋早寒禾穗未熟皆青乾長
吏明知不申破急斂暴徵求考課典桑賣地納官租明
年衣食將何如剝我身上帛奪我口中粟虐人害物即
豺狼何必鉤爪鋸牙食人肉不知何人奏皇帝帝心惻
隠知人(一作八)弊白麻紙上書德音京畿盡放今年稅昨
日里胥方到門手持尺牒牓鄉村十家租稅九家畢虛
受吾君蠲免恩
繚綾念女工之勞也
繚綾繚綾何所似不似羅綃與紈綺應似天台山上月
明(一作明月)前四十五尺瀑布泉中有文章又竒絶地鋪白
烟花簇雪織者何人衣者誰越溪寒女漢宮姬去年中
使宣口敇天上取樣人間織織為雲外秋雁行染作江
南春水色廣裁衫䄂長製帬金斗熨波刀剪紋異彩奇
文相隠映轉側看花花不定昭陽舞人恩正深春衣一
對直千金汗霑粉汚不再著曳土蹋泥無惜心繚綾織
成費功績莫比尋常繒與帛絲細繰多女手疼扎扎千
聲不盈尺昭陽殿裡歌舞人若見織時應也(一作合)惜
賣炭翁苦官(一作宮)市也
賣炭翁伐薪燒炭南山中滿面塵灰烟火色兩鬢蒼蒼
十指黑賣炭得錢何所營身上衣裳口中食可憐身上
衣正單心憂炭賤願天寒夜來城上一尺雪曉駕炭車
輾冰轍牛困人飢日已高市南門外泥中歇翩翩兩騎
(一作兩騎翩翩)來是誰黃衣使者白衫兒手把文書口稱敕迴
車叱牛牽向北一車炭(一本此下有重字)千餘斤官使驅將惜
不得半匹紅紗一丈綾繫向牛頭充炭直
母别子刺新間舊也
母别子子别母白日無光哭聲苦關西驃騎大將軍去
年破虜新策勲敇賜金錢二百萬洛陽迎得如花人新
人迎來舊人棄掌(一作堂)上蓮花眼中刺迎新棄舊未足
悲悲在君家留兩兒一始扶行一初坐坐啼行哭牽人
衣以汝夫婦新燕婉使我母子生别離不如林中烏與
鵲母不失雛雄伴雌應似園中桃李樹花落随風子在
(一作住)枝新人新人聽我語洛陽無限紅樓女但願將軍
重立功更有新人勝於汝
隂山道疾貪虜也
隂山道隂山道紇邏敦肥水泉好每至戎人送(一作進)馬
時道旁千里無纖草草盡泉枯馬病羸飛龍但印骨與
皮五十匹縑易一匹縑去馬來無了日養無所用去非
宜每歲死傷十六七縑絲不足女工苦疎織短截充匹
數藕絲蛛網三丈餘迴紇(一作回鶻)訴稱無用處咸安公主
號可敦遠為可汗頻奏論元和二年下新敇内出金帛
酬馬直仍詔江淮馬價縑從此不令疎短織合羅將軍
呼萬歲捧授金銀與縑綵誰知黠虜啟貪心明年馬多
來一倍縑漸少馬漸多隂山虜奈爾何
時世妝儆戎也(一作儆將變也)
時世妝時世妝出自城中傳四方時世流行無遠近顋
不施朱面無粉烏膏注脣脣似泥雙眉畫作八字低妍
媸黑白失本態妝成盡似含悲啼圓鬟無(一作垂)鬢堆(一作)
(椎)髻樣斜紅不暈赭面狀昔聞被髮伊川中辛有見之
知有戎元和妝梳君記取髻堆(一作椎)面赭非華風
李夫人鑒嬖惑也
漢武帝初喪李夫人夫人病時不肯别死後留得生前
恩君恩不盡念未已甘泉殿裏令寫真丹青畫(一作寫)出
竟何益不言不笑愁殺人又令方士合靈藥玉釡煎鍊
金鑪焚九華帳深夜悄悄反魂香降夫人魂夫人之魂
在何許香煙引到焚香處既來何苦不湏臾縹緲悠揚
還滅去去何速兮來何遲是耶非耶兩不知翠蛾髣髴
平生貌不似昭陽寢疾時魂之不來君心苦魂之來兮
君亦悲背燈隔帳不得語安用暫來還見違傷心不獨
漢武帝自古及今皆若斯君不見穆王三日哭重璧臺
前傷盛姬又不見泰陵一掬淚馬嵬坡下念楊妃縱令
妍姿豔質化為土此恨長在無銷期生亦惑死亦惑尤
物惑人忘不得人非木石皆有情不如不遇傾城色
陵園妾憐幽閉也(一作託幽閉喻被讒遭黜也)
陵園妾顔色如花命如葉命如葉薄將奈何一奉寢宮
年月多年月多時光換春愁秋思知何限青絲髮落叢
鬢疎紅玉膚銷繫帬慢(一作縵)憶昔宮中被妬猜因讒得
罪配陵來老母啼呼趁車别中官監送鏁門迴山宮一
閉無開日未死此身(一作此身未死)不令出松門到曉月裵回
柏城盡日風蕭瑟松門柏城幽閉深聞蟬聽燕感光隂
眼看菊蘂重陽淚手把棃花寒食心把花掩淚無人見
綠蕪牆繞青苔院四季徒支妝粉錢三(一作一)朝不識君
王面遥想六宮奉至尊宣徽雪夜浴堂春雨露之恩不
及者猶聞不啻三千人三千人(一無三字)我爾君恩何厚薄
願令輪轉直陵園三歲一來均苦樂
鹽商婦惡幸人也
鹽商婦多金帛不事田農與蠶績南北東西不失家風
水為鄉船作宅本是揚州小家女嫁得西江大商客綠
鬟富(一作溜)去金釵多皓腕肥來銀釧窄前呼蒼頭後叱
婢問爾因何得如此壻作鹽商十五年不屬州縣屬天
子每年鹽利入官時少入官家多入私官家利薄私家
厚鹽鐵尚書遠不知何況江頭魚米賤紅膾黃橙香稻
飯飽食濃妝倚柁樓兩朵紅顋花欲綻鹽商婦有幸嫁
鹽商終朝美飯食終歲好衣裳好衣美食來何(一作有來)處
亦須慙媿桑弘羊桑弘羊死己久不獨漢時今亦有
杏為梁刺居處僭也
杏為梁桂為柱何人堂室李開府碧砌紅軒色未乾去
年身歿今移主高其牆大其門誰家第宅盧將軍素泥
朱版光未滅今日官收别賜人開府之堂將軍宅造未
成時頭已白逆旅重居逆旅中心是主人身是客更有
愚夫念身後心雖甚長計非久窮奢極麗越規模付子
傳孫令保守莫教門外過客聞撫掌回頭笑殺君君不
見馬家宅尚猶存宅門題作奉誠園君不見魏家宅屬
他人詔贖賜還五代孫(元和四年詔特以官錢贖魏徵勝業坊中舊宅以還其後孫用)
(奬忠儉)儉存奢失今在目安用高牆圍大屋
井底引銀缾止滛奔也
井底引銀缾銀缾欲上絲繩絶石上磨玉簪玉簪欲成
中央折缾沉簪折知奈何似妾今朝與君别憶昔在家
為女時人言舉動有殊姿婵娟兩鬢秋蟬翼宛轉雙蛾
遠山色笑随女伴後園中此時與君未相識妾弄青梅
憑(一作倚)短牆君騎白馬傍垂楊牆頭馬上遥相顧一見
知君即斷腸知君斷腸共君語君指南山松柏樹感君
松柏化為心闇合雙鬟逐君去到君家舍五六年君家
大人頻有言聘則為妻奔是妾不堪主祀奉蘋蘩終知
君家不可住其奈出門無去處豈無父母在高堂亦有
親情滿故鄉潜來更不通消息今日悲羞歸不得為君
一日恩誤妾百年身寄言癡小人家女慎勿將身輕許
人
官牛諷執政也
官牛官牛駕官車滻水岸邊般(一作驅)載沙一石沙幾斤
重朝載(一作駕)暮載將何用載向五門官道西綠槐隂下
鋪(一作填)沙堤昨來新拜右丞相恐怕泥塗(一作深)汚馬蹄
右丞相馬蹄蹋沙雖淨潔牛領牽車欲流血右丞相但
能濟人治國調隂陽官牛領穿亦無妨
紫毫筆譏(一作誡)失職也
紫毫筆尖(一作纖)如錐兮利如刀江南石上有老兔喫竹
飲泉生紫毫宣城之(一作工)人采為筆千萬毛中揀(一作選)
一毫毫雖輕功甚重管勒工名充歲貢君兮臣兮勿輕
用勿輕用將何如願賜東西府御史願頒左右臺起居
搦(一作握)管趨入黃金闕抽毫立在白玉除臣有奸邪正
衙奏君有動言直筆書起居郎侍御史爾知紫毫不易
致每歲宣城進筆時紫毫之價如金貴慎勿空將彈失
儀慎勿空將錄制詞
隋堤柳憫亡國也
隋堤柳日久年深盡衰朽風飄飄兮雨蕭蕭三株兩株
汴河口老枝病葉愁殺人曾經大業年中春大業年中
煬天子種柳成行夾流水西自黃河東至(一作接)淮綠隂
一千三百里大業末年春暮月柳色如煙絮如雪南幸
江都恣佚遊應將此柳繫龍舟紫䫇郎將護錦纜青娥
御史直迷樓海内財力此時竭舟中歌笑何日休上荒
下困勢不久宗社之危如綴旒(一本此下有煬天子自言歡樂殊未極豈知明)
(年正朔歸武德三句)煬天子自言福祚長無窮豈知皇子封酅公
龍舟未過彭城閤義旗已入長安宮蕭墻禍生人事變
晏駕不得歸秦中土墳數尺何處葬吳公臺下多悲風
二百年來汴河路沙草和煙朝復暮後王何以鑒前王
請看隋堤亡國樹
草茫茫懲厚葬也
草茫茫土蒼蒼蒼蒼茫茫在何處驪山脚下秦皇墓墓
中下涸三重泉當時自以為深固下流水銀象江海上
綴珠光作烏兔别為天地於其間擬將富貴随身去一
朝盗掘墳陵破龍椁神堂三月火可憐寳玉歸人間暫
借泉中買身禍奢者狼藉儉者安一凶一吉在眼前憑
君回首向南望漢文葬在覇陵原
古冢狐戒豔色也
古冢狐妖且老化為婦人顔色好頭變雲鬟面變妝大
尾曳作長紅裳徐徐行傍荒村路日欲暮時人靜處或
歌或舞或悲啼翠眉不舉花顔(一作鈿)低忽然一笑千萬
態見者十人八九迷假色迷人猶若是真色迷人應過
此彼真此假俱迷人人心惡假貴重真狐假女妖害猶
淺一朝一夕迷人眼女為狐媚害即(一作則一作却)深日長月
增(一作日增月長)溺人心何況褒妲之色善蠱惑能喪人家覆
人國君看為害淺深間豈將假色同真色
黑潭龍疾貪吏也
黑潭水深黑如墨傳有神龍人不識潭上架屋官立祠
龍不能神人神(一作異)之豐凶水旱與疾疫鄉里皆言龍
所為家家飬豚漉清酒朝祈暮賽依巫口神之來兮風
飄飄紙錢動兮錦傘搖神之去兮風亦靜香火滅兮杯
盤冷肉堆潭岸石酒潑廟前草不知神龍享幾多林鼠
山狐長醉飽狐何幸豚何辜年年殺豚將餧狐狐假龍
神食豚盡九重泉底龍知無
天可度惡詐人也
天可度地可量唯有人心不可防但見丹誠赤如血誰
知偽言巧似簧勸君掩鼻君莫掩使君夫婦為參商勸
君掇蠭君莫掇使君父子成豺狼海底魚兮天上鳥高
可射兮深可釣唯有人心相對時咫尺之間不能料君
不見李義府之輩笑欣欣笑中有刀潛殺人隂陽神變
皆可測不測人間笑是瞋
秦吉了哀冤民也
秦吉了出南中彩毛青黑花頸紅耳聰心慧舌端巧鳥
語人言無不通昨日長爪鳶今朝大觜烏鳶捎乳燕一
窠(一作巢)覆烏啄母雞雙眼枯雞號墮地燕驚(一作巳)去然
後拾卵攫其雛豈無鵰與鶚嗉中肉飽不肯搏亦有鸞
鶴羣閒立高颺如不聞秦吉了人云爾是能言鳥豈(一作)
(爾)不見雞燕之冤苦吾聞鳳皇百鳥主爾竟不為鳳皇
之前致一言(一作詞)安用噪噪(一作嗏嗏)閒言語
鵶九劔思決壅也
歐冶子死千年後精靈闇授張鵶九鵶九鑄劒吳山中
天與日時神借功金鐵騰精火飜燄踴躍求為鏌鎁劍
劍成未試十餘年有客持金買一觀誰知閉(一作開)匣長
思用三尺青蛇不肯蟠客有心劍無口客代劍言告(一作)
(報)鵶九君勿矜我玉可切君勿誇我鐘可刜不如持我
決浮雲無令漫漫蔽白日為君使無私之光及萬物蟄
蟲昭蘇萌草(一作芽)出
采詩官監前王亂亡之由也
采詩官采詩聽歌導人言言者無罪聞者誡下流上通
上下泰周滅秦興至隋氏十代采詩官不置郊廟登歌
贊君美樂府豔詞(一作調)悅君意若求興(一作諷)諭規刺言
萬句千章無一字不是章句無規刺漸及朝廷絶諷議
諍臣杜口為冗員諫鼓高懸作虛器一人負扆常端默
百辟入門兩(一作皆)自媚夕郎所賀皆德音春官每奏唯
祥瑞君之堂兮千里遠君之門兮九重閟君耳唯聞堂
上言君眼不見門前事貪吏害民無所忌奸臣蔽君無
所畏君不見厲王胡亥(一作煬帝)之末年羣臣有利君無利
君兮君兮願聽此欲開壅蔽逹(一作遠)人情先向歌詩求
諷刺
御定全唐詩卷四百二十七
