欽定四庫全書
御定全唐詩卷八百八十九
詞(唐人樂府元用律絶等詩雜和聲歌之其幷和聲作實字長短其句以就曲拍者為填詞開元)
(天寶肇其端元和太和衍其流大中咸通以後迄於南唐二蜀尤家工戶習以盡其變凡有五音二)
(十八調各有分屬今皆失傳)
明皇帝
好時光
寶髻偏宜宮樣蓮臉嫩體紅香眉黛不須張敞畫天教
入鬢長莫倚傾國貌嫁取箇有情郎彼此當年少莫
負好時光
昭宗皇帝
巫山一段雲
縹緲雲間質盈盈波上身袖羅斜舉動埃塵明豔不勝
春翠鬢晩妝煙重寂寂陽臺一夢冰眸蓮臉見長新
巫峽更何人
蝶舞棃園雪鶯啼柳帶煙小池殘日豔陽天苧蘿山又
山青鳥不来愁絶忍看鴛鴦雙結春風一等少年心
閒情恨不禁
菩薩蠻(一名子夜歌一名巫山一片雲一名重疊金)
登樓遥望秦宮殿茫茫只見雙飛燕渭水一條流千山
與萬丘遠煙籠碧樹陌上行人去安得有英雄迎歸
大内中(一作何處是英雄迎儂歸故宮)
飄飄且在三峰下秋風往往堪霑灑腸斷憶仙宮朦朧
煙霧中思夢時時睡不語長如醉早晩是歸期蒼
穹知不知
後唐莊宗(名存勖在位四年諡曰光聖神閔詞四首)
一葉落
一葉落搴朱箔此時景物正蕭索畫樓月影寒西風吹
羅幕吹羅幕往事思量著
如夢令(一名憶仙姿一名宴桃源一名比梅)
曾宴桃源深洞一曲清歌舞鳳長記别伊時和淚出門
相送如夢如夢殘月落花煙重
陽臺夢
薄羅衫子金泥縫困纖腰怯銖衣重笑迎移步小蘭叢
嚲金翹玉鳳嬌多情脈脈羞把同心撚弄楚天雲雨
却相和又入陽臺夢
歌頭
賞芳春暖風飄箔鶯啼綠樹輕煙籠晩閣杏桃紅開緐
萼靈和殿禁柳千行斜金絲絡夏雲多竒峯如削紈扇
動微涼輕綃薄梅雨霽火雲爍臨水檻永日逃緐暑泛
觥酌露華濃冷高梧彫萬葉一霎晩風蟬聲新雨歇
惜惜此光隂如流水東籬菊殘時歎蕭索緐隂積歲時
暮景難留不覺朱顔失却好容光且且須呼賓友西園
長宵讌雲謠歌皓齒且行樂
南唐嗣主李璟
浣溪沙(一作浣紗溪一名小庭花)
風壓輕雲貼水飛乍晴池舘燕争泥沈郎多病不勝衣
沙上未聞鴻雁信竹間時聽鷓鴣啼此情惟有落花
知
攤破浣溪沙(一名山花子)
菡萏香銷翠葉殘西風愁起綠波間還與韶光共顦顇
不堪看細雨夢回雞塞遠小樓吹徹玉笙寒多少淚
珠何限恨倚闌干
手卷眞珠上玉鈎依前春恨瑣重樓風裏落花誰是主
思悠悠青鳥不傳雲外信丁香空結雨中愁回首綠
波三峽暮接天流
後主煜
漁父(一名漁歌子)
浪花有意千里雪桃花無言一隊春一壺酒一竿身快
活如儂有幾人
一櫂春風一葉舟一綸繭縷一輕鉤花滿渚酒滿甌萬
頃波中得自由
憶江南(一名望江南一名夢江南一名江南好一名夢江口一名望江梅一名歸塞北)
(一名謝秋娘一名春去也)
多少恨昨夜夢魂中還似舊時遊上苑車如流水馬如
龍花月正春風
多少淚霑袖復横頤心事莫將和淚滴鳳笙休向月明
吹腸斷更何疑
閒夢遠南國正芳春船上管絃江面綠滿城飛絮混輕
塵愁殺看花人
閒夢遠南國正清秋千里江山寒色暮蘆花深處泊孤
舟笛在月明樓
擣練子(一名深院月)
深院静小庭空斷續寒砧斷續風無柰夜長人不寐數
聲和月到簾櫳
雲鬟亂晩妝殘帶恨眉兒遠岫攅斜托香顋春筍嬾為
誰和淚倚闌干
相見歡(一名烏夜啼一名上西樓一名西樓子一名月上瓜洲一名秋夜月一名憶真)
(妃)
林花謝了春紅太悤悤無柰朝来寒雨晩来風胭脂
淚相留醉幾時重自是人生長恨水長東
無言獨上西樓月如鉤寂寞梧桐深院鎻清秋翦不
斷理還亂是離愁别是一般滋味在心頭
長相思(一名雙紅豆一名山漸青一名憶多姣)
一重山兩重山山遠天高烟水寒相思楓葉丹菊花
開菊花殘塞雁高飛人未還一簾風月閑
雲一緺玉一梭澹澹衫兒薄薄羅輕顰雙黛螺秋風
多雨如和簾外芭蕉三兩窠夜長人柰何
浣溪沙
紅日已高三丈透金爐次第添香獸紅錦地衣隨步皺
佳人舞點金釵溜酒惡時拈花蕊齅别殿遥聞簫鼓
奏
轉燭飄蓬一夢歸欲尋陳迹悵人非天教心願與身違
待月池臺空逝水蔭花樓閣漫斜暉登臨不惜更霑
衣
采桑子(一名醜奴兒一名羅敷媚一名羅敷艷歌)
轆轤金井梧桐晩幾樹驚秋晝雨如愁百尺蝦須上玉
鉤瓊窗春斷雙蛾皺回首邊頭欲寄鱗游九曲寒波
不泝流
亭前春逐紅英盡舞態徘徊細雨霏微不放雙眉時暫
開綠窗冷静芳音斷香印成灰可柰情懷欲睡朦朧
入夢来
菩薩蠻
花明月暗籠輕霧今宵好向郎邊去剗韤步香階手提
金縷鞋畫堂南畔見一晌偎人顫奴為出来難教君
恣意憐
蓬莱院閉天台女畫堂晝寢無人語抛枕翠雲光繡衣
聞異香潛来珠鎻動驚覺鴛鴦夢慢臉笑盈盈相看
無限情
銅簧韻脆鏘寒竹新聲慢奏移纖玉眼色暗相鉤秋波
横欲流雨雲深繡戶来便諧衷素宴罷又成空夢迷
春睡中
人生愁恨何能免消魂獨我情何限故國夢重歸覺来
雙淚垂高樓誰與上長記秋晴望往事已成空還如
一夢中
清平樂(一名憶蘿月)
别来春半觸目愁腸斷砌下落梅如雪亂拂了一身還
滿雁来音信無憑路遥歸夢難成離恨却如春草更
行更遠還生
喜遷鶯(一名鶴沖天一名燕歸来)
曉月墜宿雲微無語枕頻欹夢回芳草思依依天遠雁
聲稀啼鶯散餘花亂寂寞畫堂深院片紅休埽儘從
伊留待舞人歸
阮郎歸(一名醉桃源一名碧桃春)
東風吹水日銜山春来長是閑落花狼藉酒闌珊笙歌
醉夢間春睡覺晚妝殘無人整翠鬟留連光景惜朱
顔黃昏獨倚闌
錦堂春(一名烏夜啼)
昨夜風兼雨簾幃颯颯秋聲燭殘漏滴頻欹枕起坐不
能平世事漫隨流水算来一夢浮生醉鄉路穩宜頻
到此外不堪行
應天長
一鉤初月臨妝鏡蟬鬢鳳釵慵不整重簾静層樓迥惆
悵落花風不定柳堤芳草徑夢斷轆轤金井昨夜更
闌酒醒春愁過却病
望遠行
碧砌花光照眼明朱扉長日鎮長扃餘寒欲去夢難成
爐香煙冷自亭亭遼陽月秣陵砧不傳消息但傳情
黃金臺下忽然驚征人歸日二毛生
浪淘沙(一名賣花聲)
簾外雨潺潺春意闌珊羅衾不耐五更寒夢裏不知身
是客一晌貪歡獨自暮凭闌無限江山别時容易見
時難流水落花春去也天上人間
往事只堪哀對景難排秋風庭院蘚侵階一桁珠簾閑
不卷終日誰来金劒已沉埋壯氣蒿莱晩凉天淨月
華開想得玉樓瑶殿影空照秦淮
木蘭花(一名玉樓春一名春曉曲一名惜春容)
晩妝初了明肌雪春殿嬪娥魚貫列鳳簫聲斷水雲閒
重按霓裳歌徧徹臨風誰更飄香屑醉拍闌干情未
切歸時休放燭花紅待蹋馬蹄清夜月
虞美人
風回小院庭蕪綠柳眼春相續凭欄半日獨無言依舊
竹聲新月似當年笙歌未散尊罍在池面冰初解燭
明香暗畫樓深滿鬢清霜殘雪思難禁
春花秋月何時了往事知多少小樓昨夜又東風故國
不堪回首月明中雕闌玉砌應猶在只是朱顔改問
君能有幾多愁恰似一江春水向東流
一斛珠(一名醉落魄)
晩妝初過沈檀輕注些兒箇向人微露丁香顆一曲清
歌暫引櫻桃破羅袖裛殘殷色可杯深旋被香醪涴
繡牀斜凭嬌無那爛嚼紅茸笑向檀郎唾
臨江仙
櫻桃落盡春歸去蝶飜輕粉雙飛子規啼月小樓西玉
鉤羅幕惆悵暮煙垂别巷寂寥人散後望殘煙草低
迷爐香閑嫋鳳皇兒空持羅帶回首恨依依
蝶戀花(一名一蘿金一名黃金縷一名明月生南浦一名鳳棲梧一名鵲蹋枝一名卷)
(珠簾一名魚水同歡)
遥夜亭臯間信步纔過清明漸覺傷春暮數點雨聲風
約住朦朧澹月雲来去桃李依依香暗度誰在鞦韆
笑裏輕輕語一片芳心千萬緒人間沒箇安排處
破陣子(一名十拍子)
四十年来家國三千里地山河鳳闕龍樓連霄漢玉樹
瓊枝作煙蘿幾曾識干戈一旦歸為臣虜沈腰潘鬢
銷磨最是蒼黃辭廟日教坊獨奏别離歌垂淚對宮娥
蜀主王衍
醉妝詞
者邊走那邊走只是尋花柳那邊走者邊走莫厭金杯
酒
甘州曲
畫羅帬能解束稱腰身柳眉桃臉不勝春薄媚足精神
可惜淪落在風塵
後蜀主孟㫤
木蘭花
冰肌玉骨清無汗水殿風来暗香滿繡簾一點月窺人
欹枕釵横雲鬢亂起来瓊戶啓無聲時見疎星渡河
漢屈指西風幾時来只恐流年暗中換(蘇軾洞仙歌即櫽括此詞)
御定全唐詩卷八百八十九
