欽定四庫全書
御定全唐詩卷二百五十
皇甫冉
温泉(一作湯)即事
天仗星辰轉霜冬景氣和樹含温液潤山入繚垣多丞
相金錢賜平陽玉輦過魯儒求一謁無路獨如何(一作接輿)
(来自楚朝夕值行歌)
送張南史(效何記室體)
馬卿工詞賦位下年將暮謝客愛雲山家貧身不閒風
波杳未極幾處逢相識冨貴人皆變誰能念貧賤岸有
經霜草林有故年枝俱應待春色獨使客心悲
廬山歌送至弘法師兼呈薛江州
釋子去兮訪名山禪舟容與兮住仍前猿啾啾兮怨月
江渺渺兮多煙東林西林兮入何處上方下方兮通石
路連湘接楚饒桂花事久年深無杏樹使君愛人兼愛
山時引雙旌萬木間政成人野皆不擾遂令法侣性安
閒
送薛秀才
雖是尋山客還同慢世人讀書惟務靜無褐不憂貧野
色春冬樹雞聲遠近鄰郄公即吾友合(一作益)與爾相親
使往(一作至)壽州淮路寄劉長卿(一作判官)
榛草荒涼村落空驅馳卒歲亦何功蒹葭曙色蒼蒼遠
蟋蟀秋聲處處同鄉路遥知淮浦外故人多在楚雲東
日夕煙霜(一作波)那可道壽陽西去水無窮
酬李司兵直夜見寄
江城聞鼓角旅宿復何如寒月此宵半春風舊歲餘徒
云資薄禄未必勝閒居見欲扁舟去誰能畏簡書
送薛判官之越
時難自多務職小亦求賢道路無辭遠雲山併在前樟
亭待潮處已是越人烟
同温丹(一作司)徒登萬歲樓(一作劉長卿詩)
高樓獨立(一作上)思依依極浦遥山合(一作&KR0636;)翠微江客不
堪頻北顧(一作望)塞鴻何事復(一作獨又作又)南飛丹陽古渡寒
煙積爪步空洲遠樹稀聞道王師猶轉戰誰能談笑解
重圍
賦得簷燕
拂水競何忙傍簷如有意翻風去每遠帶雨歸偏駛令
君裁杏梁更欲年年去
送李萬州赴饒州覲省(得西字)
前程觀(一作歡)拜慶舊館(一作異縣)惜招攜荀氏風流遠胡家
清白齊川廻吴岫失塞闊楚雲低舉目親(一作觀)魚鳥驚
心怯鼓鼙人稀漁浦外灘淺定山西無限青青草王孫
去不迷
送鄒判官赴河南(一作劉長卿詩)
看君發原隰四牡去皇皇始罷滄江吏還隨粉署郎海
沂軍未息河畔歲仍荒征稅人全少榛蕪虜近亡所行
知宋遠相隔歎淮長早晚裁書寄銀鉤佇八行
宿淮隂南樓酬常伯能
淮隂日落上南樓喬木荒城古渡頭浦外野風初入戶
窗中海月早知秋滄波一望通(一作知)千里畫角三聲起
百憂佇立分宵絕(一作獨立宵分遠)来客煩君步屐(一作履又作屣)忽
相求
送歸中丞使新羅
詔使殊方遠朝儀舊典行浮天無盡處望日計前程暫
喜孤山出長愁積水平野風飄叠鼓海雨濕危旌異俗
知文教通儒有令名還將大戴禮方外授諸生
小江懷靈一上人
江上年年春早津頭日日人行借問山隂遠近猶聞薄
暮鍾聲
送唐别駕赴郢州
莫歎辭家遠方看佐郡榮長林通楚塞高嶺見秦城雪
向嶢關下人從郢路迎翩翩駿馬去自是少年行
送魏中丞還河北
寧知貴公子本是魯諸生上國風塵舊中司印綬榮辛
勤戎旅事雪下護羌營
送李使君赴邵州
出送東方騎行安南楚人城池春足雨風俗夜迎神郢
路逢歸客湘川問去津爭看使君度皂蓋雪中新
寄振上人無碍寺所居
戀親時見在人羣多在東山(一作南)就白雲獨坐焚香誦
經處深山古寺雪紛紛
酬李補闕
十年歸客但心傷三徑無人已自荒夕宿靈臺伴煙月
晨趨建禮逐衣裳偶因麋鹿隨豐草謬荷鴛鸞借末行
縱有諫書猶未獻春風拂地日空長
故齊王贈承天皇帝挽歌
禮盛追崇(一作宗)日人知友悌恩舊居從代邸新隴入文
園鴻寶仙書祕龍旂帝服尊蒼蒼松裏月萬古此高原
贈恭順皇后挽歌
徂謝年方久哀榮事獨稀雖殊百兩迓同是九泉歸詔
使歸金策神人送玉衣空山竟不從寧肯學湘妃
病中對石竹花
散點空階下閒凝細雨中那能久相伴嗟爾殢秋風
寄鄭二侍御歸新鄭無礙寺所居
何事休官早歸来作鄭人雲山隨伴侣伏臘見鄉親南
畝無三徑東林寄一身誰當便靜者莫使甑生塵
送廬(一作盧)山人歸林慮山
無論行遠近歸向舊煙林寥落人家少青冥鳥道深白
雲長滿目芳草自知心山色連東海相思何處尋
送榮别駕赴華州
直到羣(一作三)峯下應無累日程高車入郡舍流水出關
城草色田家迥槐隂府吏迎還將海沂詠籍甚漢公卿
(一本缺此五字)
送常大夫加散騎常侍赴朔方
故壘煙塵(一作霞)後新軍河塞間金貂寵漢將玉節度蕭
關澶漫沙中雪依稀漢口山人知竇車騎計日勒銘還
送王翁信還剡中舊居
海岸耕殘雪溪沙釣夕陽客(一作家)中何所有春草漸看
長
酬張繼(并序)
懿孫余之舊好祇役武昌枉(一本無此字)六言詩見懷
今(一作余)以七言裁答蓋拙於事者繁而費也
悵望南徐登北固迢遥西塞恨(一作限又作望)東關落日臨川
問音信寒潮唯帶夕陽還
送柳八員外赴江西
岐路窮(一作多)無極長江九𣲖分行人隨旅雁楚樹入湘
雲久在征南役何殊薊北勲離心不可問歲暮雪紛紛
賦長道一絶送陸邃潛夫(并序上一本無題五字)
頃者江淮征鎮屢有掄材之舉子不列焉有司之
過予方耕山釣湖避人如逃宼徒欲羅高鴻捕深
魚窮年竭日其可得也今齒髮向暮執勞無力衆
雛嗷嗷開口待哺如有知者子其行乎無為自苦
一絶賦長道(二字一作之)
高山迥欲登遠水深難渡杳杳復漫漫行人别家去
又得雲字(一作張繼詩題作留别)
何事千年遇聖君坐令雙鬢老如(一作江)雲南行更入深
山淺(一作山深淺)岐路悠悠水自分
送陸潜夫往茅山賦得華陽洞(一本題上有重字)
游仙洞兮訪真官奠瑶席兮禮石壇忽髣髴兮雲擾杳
隂深兮夏寒欲迴頭兮揮手便辭家兮可否有㛰嫁(一作)
(姻)兮嬰纏綿(一作待)歸来兮已久
又送陸潜夫茅山尋友
登山自補屐訪友不齎粮坐嘯(一作歇)青楓(一作松)晚行吟
白日長人煙隔水見草氣入林香誰作招尋侣清齋宿
紫陽
賦得越山三韻(一本題上有又送陸潜夫五字)
西陵猶隔水北岸已春山獨鳥連天去孤雲伴客還秖
應結茅宇出入石林間
送盧郎中使君赴京
三年期上國萬里自東溟曲蓋遵長道油幢憩短亭楚
雲山隱隱淮雨草青青康樂多新興題詩紀所經
楊氏林亭探得古槎
千年古貌多八月秋濤晚偶被主人留那知来近遠
送鄭二之茅山
水流絶澗終日草長深山暮春犬吠雞鳴幾處條桑種
杏何人
和王給事(一本有維字)禁省梨花詠
巧解逢(一作迎)人笑還(一作偏)能亂蝶飛春時風(一作風時)入戶
幾片落朝衣
送鄭員外入茅山居
但(一作且)見全家去寧知幾日還白雲迎谷口流水出人
間冠冕情(一作人)遺世神仙事滿山其中應有物豈貴一
身閒
送志彌師往淮南
已能持律藏復去禮禪亭長老偏摩頂時流尚誦經獨
行寒野曠旅宿遠山青眷屬空相望鴻飛已杳冥
謝韋大夫柳栽
本在胡笳曲今從漢將營濃隂方待庇弱植豈無情比
雪花應吐藏烏葉未成五株蒙遠賜應使號先生
問李二司直所居雲山
門外水流(一作流水)何處天邊樹遶誰家山色東西多少朝
朝幾度雲遮
劉侍御朝命許停官歸侍
孟孫唯問孝莱子復辭官幸遂温清願其甘稼穡難採
芝供上藥拾槿奉晨餐棟裏雲藏雨山中暑帶寒非時
應有筍閒地盡生蘭賜告承優詔(一作老)長筵永日歡
送陸鴻漸赴越(并序)
君自數百里訪予羈病牽力迎門握手心喜宜涉
旬日始至焉䆒孔釋之名理窮歌詩之麗則遠墅
孤島通舟必行魚梁釣磯隨意而往餘興未盡告
去遐征夫越地稱山水之鄉轅門當節鉞之重進
可以自薦求試退可以閒居保和吾子所行蓋不
在此尚書郎鮑侯知子愛子者將推食解衣以拯
其極講德遊藝以凌其深豈徒嘗鏡水之魚宿耶
溪之月而已吾是以無間勸其晨装同賦送遠客
一絕
行隨新樹深夢隔重江(一作山)遠迢遞風日間蒼茫洲渚
晚
送竇叔向
楚客怨逢秋閒吟興非一棄官守貧病作賦推文律樵
徑未經(一作沾)霜茅簷初負日今看泛月去偶見乘潮出
卜地會為隣還依仲長室
題蒋道士房
軒窗縹緲起烟霞誦訣存思白日斜聞道崑崙有仙籍
何時青鳥送丹砂
夜集張諲所居(得飄字)
江南成久客門館日蕭條惟有圖書在多傷鬢髮凋諸
生陪講誦稚子給漁樵虚室寒燈静空階落葉飄滄洲
自有趣誰道隠湏招
酬權器
南望江南滿山雪此情惆悵將誰說徒隨羣吏不曾閒
顧與諸生為久别聞君靜坐轉耽書種樹葺茅還(一作遠)
舊居終日白雲應自足明年芳草又何如人生有懷若
(一作苦)不展出入公門猶未免迴舟朝夕(一作早晚)待春風先
報華陽洞深淺
寄劉方平大谷田家
故山聞獨往樵路憶相從冰結泉聲絶霜清野翠濃籬
邊潁陽道竹外少姨峯日夕田家務寒煙隔幾重
送雲陽少府(得歸字)
渭曲春光無遠近池陽谷口傍芳菲官舍村橋来幾日
殘花寥落待君歸
魯(一作曾)山送别(一作劉長卿詩)
淒淒遊子若飄蓬明月清罇秖暫同南望千山如黛色
愁君客路在其中
題高雲客舍
孤興日自深浮雲非所仰窗中西城(一作嶺)峻樹外東川
廣晏起簪葛巾閒吟倚藜杖阮公道在醉莊子生常養
五柳轉扶疎千峰恣来往清秋香秔穫白露寒菜長吴
國滯風煙平陵延夢想時人趨纓弁高鳥違羅網世事
徒亂紛吾心方浩蕩唯將山與水處處諧真賞
臺頭寺願上人院古松下有小松裁毫末新生
與纖草不辨重其有凌雲干霄之志與趙八員
外裴十補闕同賦之
細草亦全高秋毫乍堪比及至干霄日何人復居此
漁子溝寄趙員外裴補闕(一本題上有淮口二字)
欲逐淮潮上暫停漁子溝相望知不見終是屢迴頭
送崔使君赴壽州(一作劉長卿詩)
列郡專城分國憂彤幨皂蓋古諸侯仲華遇主年猶少
公瑾論兵位已酬草色青青宜建隼蟬聲處處雜鳴騶
千里相思如可見淮南木落早驚秋
送謝十二(一作二十)判官
四牡驅馳千里餘越山稠叠海林疎不辭終日離家遠
應為劉公一紙書
送處州裴使君赴京
使君朝北闕車騎發東方别喜天書召寧憂地脉長山
行朝復夕水宿露為霜秋草連秦塞孤帆落漢陽新銜
趨建禮舊位識文昌唯有東歸客應隨南雁翔
送田濟之揚州赴選
家貧不自給求禄為荒年調補無高位卑棲屈此賢江
山欲霜雪吴楚接風煙相去誠非遠離心亦渺然
送袁郎中破賊北歸(第七句缺)
優詔親賢時獨稀中途紫紱(一作綬)換征衣黃香省闥登
朝去楊僕樓船振旅歸萬里長聞隨戰角十年不得掩
(一作偃)郊扉(缺)但將詞賦奉恩輝
同李萬晚望南岳寺懷普門上人
釋子身心無垢紛(一作氛)獨將衣鉢去人羣相思晚望松
林寺唯有鐘聲出白雲
奉和獨孤中丞遊法華寺
謝君臨郡府越國舊山川訪道三千界當仁五百年巖
空騶馭響樹密旆旌連閣影凌空壁松聲助亂泉開門
得初地伏檻接諸天向背春光滿樓臺古制(一作製)全羣
峰爭彩翠百谷會風煙香象隨僧久祥烏報客先清心
乘暇日稽首慕良緣法證無生偈詩成大雅篇蒼生望
已久迴駕獨依然
之京留别劉方平
客子慕儔侣含悽整晨装邀歡日不足况乃前期長離
袂惜嘉月遠還(一作懷)勞折芳遲迴越二陵迴首但蒼茫
(一作蒼)喬木清宿雨故關愁夕陽人言長安樂其奈緬相
望
出塞
吹角出塞門前瞻即胡地三軍盡迴首皆洒望鄉淚轉
念關山長行看風景異由来征戍客負得(一作各負)輕生義
赴李(一作季)少府莊失路
君家南郭白雲連正待情人(一作天晴)弄石泉月照煙花迷
客路蒼蒼何處是伊川
雨雪
風沙悲久戍雨雪更勞師絶漠無人境將軍苦戰時山
川迷向背氛霧失旌旗徒念天涯隔(一作事)中人(一作年年)芳
草期
館陶李丞舊居
盛名天下挹餘芳棄置終身不拜郎詞藻世傳平子賦
園林人比鄭公鄉門前墜葉浮秋水籬外寒臯帶夕陽
日日青松成古木秖應来者為心傷
送劉兵曹還隴山居
離堂徒讌語行子但悲辛雖是還家路終為隴上人先
秋雪已滿近夏草初新唯有聞羌笛梅花曲裏春
同李三月夜作
霜風驚度雁月露皓(一作皎)疎林處處砧聲發星河秋夜
深
同裴少府安居寺對雨
共結尋真會還當退食初爐煙雲氣合林葉雨聲餘溽
暑銷珍簟浮凉入綺疏歸心從念遠懷此復何如
送元晟(一作盛)歸潛山所居(一作送王山人歸别業)
深山秋事(一作意)早君(一作歸)去復(一作意)何如裛露收新稼
迎寒葺舊廬題詩即招隱作賦是(一作足)閒居别後空(一作)
(應)相憶嵇康懶寄書
送康判官往新安賦得江路西南永(一作劉長卿詩)
不向新安去那知江路長猿聲比(一作近)廬霍水色勝瀟
湘驛樹(一作路)收殘雨漁家帶夕陽何湏愁旅泊使者有
輝光
宿洞靈觀
孤煙靈洞遠積雪滿(一作暮)山寒松柏凌高殿莓苔封古
(一作石)壇客来清夜久仙去白雲殘明日開金籙焚香更
(一作又)沐蘭
酬盧十一過宿
乞還方未遂日夕望雲林况復逢(一作經)春草何勞(一作妨)
問此心閉(一作閒)門公務散枉策故情深遥(一作靜)夜他鄉
酒同君梁甫吟
酬裴十四(得晏字)
淮海各聯翩三年方一見素心終不易玄髮何湏變舊
國想平陵春山滿陽羨隣雞莫遽唱共惜良夜晏
彭祖井(一本題上有奉和王相公五字)
上公旌節在徐方舊井莓苔近寝堂訪古因知彭祖宅
得仙何必葛洪鄉清虛不共春池竟(一作競)盥潄偏宜夏
日長聞道延年如玉液欲將調鼎獻明光
奉和對雪(一本作奉和王相公喜雪)
春雪偏當夜暄風却變寒庭深不復掃城曉更宜看命
酒閒令(一作今又作全)酌披蓑(一作裘)晚未冠連營鼓角動忽似
戰桑乾
送蕭獻士(一本題下有往鄴中三字)
惆悵煙郊晚依然此送君長河隔旅夢浮客伴孤(一作閒)
雲淇上春山直黎陽大道分西陵倘一弔應有士衡文
賣藥人處得南陽朱山人書
賣藥何為者逃名市井居唯通遠山信因致逸人書已
報還丹效全將世事疎秋風景溪(一作溪景)裏蕭散寄樵漁
初出沅江夜入湖
放溜出江口迴瞻松栝深不知舟中月更引湖間心
送裴員外往(一作赴)江南
分務江南遠留歡幕下榮楓林縈(一作䤸)楚塞(一澤)作水驛
到湓城岸草知春晚沙禽好夜驚風帆幾泊處(一作日到一作)
(渡泊)處處暮潮清(一作平)
奉和王相公早春登徐州城
落日憑危堞春風似故鄉川流通楚塞山色遶徐方壁
壘依寒草旌旗動夕陽元戎資上策南畝起(一作富)耕桑
奉和對山僧(一作同杜相公對山僧)
吏散重門掩僧来閉閣閒遠心馳北闕春興寄東山草
長風光裏鶯喧(一作啼)静默間芳辰不可住惆悵暮禽還
奉和待勤照上人不至
東洛居賢相南方待本師旌麾儼欲動杯(一作杖)錫杳仍
遲積雪迷何處驚風泊幾時大臣能護法况有故山期
奉和漢祖廟下之作
古廟風煙積春城車騎過方修漢祖祀更使沛童歌寝
帳巢禽出香煙水霧和神心降福處應在故鄉多
和朝郎中揚子翫雪寄山隂嚴維
凝隂晦長箔積雪滿通川征客寒猶去愁人晝更眠謝
家興詠日漢將出師年聞有招尋興隨君訪戴船
閒居作
多病辭官罷閒居作賦成圖書唯藥籙飲食止藜羹學
謝淹中術詩無鄴下名不堪趨建禮詎是厭承明已輟
金門步方從石路行遠山期道士高柳覓先生性懶尤
因疾家貧自省(一作少)營種苖雖尚短糓價幸全輕篇詠
投康樂壺觴就步兵何人肯相訪開戶一逢迎
歸渡洛水
暝色赴春愁歸人南渡頭渚煙空翠合灘月碎光流澧
浦饒芳草滄浪有釣舟誰知放歌客此意正悠悠
送鄭二員外
置酒竟長宵送君登遠道羈心看旅雁晚泊依秋草秋
草尚芊芊離憂亦渺然元戎辟才彦行子犯風煙風煙
積惆悵淮海殊飄蕩明日是重陽登高遠相望
酬崔侍御期籍道士不至兼寄
一心求妙道幾歲候真師丹竈今何在(一作處)白雲無定
期崑崙煙景絶汗漫往還遲君但焚香待人間到有時
送裴陟歸常州
夜雨湏停棹秋風暗入衣見君嘗北望何事却南歸
贈别(一作贈寄權三客舍)
南橋春日暮楊柳帶青(一作清)渠不得同攜手空成(一作城)
意有餘
和袁郎中破賊後經剡中山水
武庫分帷幄儒衣事鼓鼙兵連越徼外宼盡海門西節
比全疎勒功當雪會稽旌旗迴剡嶺士馬濯(一作躍)耶(一作)
(靈)溪受律梅初發班師草未齊行看佩金(一作侯)印豈得
訪丹梯
徐州送丘侍御之越
時鳥催春色離人惜歲華遠山隨擁傳芳草引還家北
固潮當闊西陵路稍斜縱令寒食過猶有鏡中花
閒居(一作王維詩)
桃紅復含宿雨柳綠更帶春煙花落家童未掃鶯啼山
客猶眠
送延(一作江)陵陳法師赴上元
延陵初罷講建業去隨緣翻譯推多學壇場最少年浣
衣逢(一作隨)野水乞食向人煙遍禮南朝寺(一作峰頂)焚香古
像前
賦得海邊樹
歴歴緣荒岸溟溟入遠天每同沙草發長共水雲連搖
落潮風早離披海雨偏故傷遊子意多在客舟前
題昭上人房
沃洲傳教後百衲老空林慮盡朝昏磬禪隨坐卧心鶴
飛湖草迥門閉野雲深地(一作願)與天台接中峯早晚尋
送李使君赴撫州
遠送臨川守還同康樂侯歲時徒改易今古接風流五
馬嘶長道雙旌向本州鄉心寄西北應上郡城樓
同樊潤州遊郡東山
北固多陳迹東山復盛遊鐃聲發大道草色引行騶此
地何時有長江自古流頻隨公府步南客寄徐州
酬楊侍御寺中見招
貧居依柳市閒步在蓮宫高閣宜春雨長廊好嘯風誠
如雙樹下豈比一丘中
重陽日酬李觀
不見白衣来送酒但令(一作憐)黃菊自開花愁看日晚良
辰過步步行尋陶令家
寄權器
露濕青蕪時欲晚水流黃葉意無窮節近重陽念歸否
眼前籬菊帶秋風
酬李判官度梨嶺見寄
隴首怨西征嶺南雁(一作應)北顧行人與流水共向閩中
去
送魏六侍御葬
哭葬寒郊外行將何所從盛曹徒列柏新墓已栽松海
月同千古江雲覆(一作復)幾重舊書曾諫獵遺草議登封
疇昔輕三事嘗期老一峯門臨商嶺道窗引洛城鐘應
積泉中恨無因世上逢招尋偏見厚疎慢亦相容張范
唯通夢求羊永絶蹤誰知長卿疾歌賦不還卭
送張道士歸茅山謁李尊師
向山獨有一人行近洞應逢雙鶴迎嘗以素書傳弟子
還因白石號先生無窮杏樹行時(一作何年)種幾許芝田向
(一作帶)月耕師事少君年歲久欲隨旄節往層城
詶裴補闕吴寺見尋(一作詶袁補闕中天寺見寄)
東林初結構(一作社)已有晩鐘聲窗戶背流水房廊半架
城遠山重叠見芳草淺深生每與君攜手多煩長老迎
送王相公之(一作赴)幽州
自昔蕭曹任難兼衛霍功勤勞無遠近旌節屢西東不
選三河卒還令萬里通雁行緣古塞馬鬛起長風(一作御□)
(分善馬武庫出彤弓)遮虜關山靜防秋鼓角雄徒思一攀送羸老
(一作病)蓽門中
題竹扇贈别
湘竹殊堪製齊紈且未工幸親芳袖日猶帶舊林風掩
笑歌筵裏傳書卧閣中竟將為别贈寧與合歡同
歸陽羨兼送劉八長卿
湖上孤帆别江南謫宦歸前程愁更遠臨水淚沾衣雲
夢春山徧瀟湘過客稀武陵招我隱歲晚閉(一作向)柴扉
東郊迎春
曉見蒼龍駕東郊春已迎綵雲天仗合玄象太階平佳
氣山川秀和風政令行句陳霜騎肅御道雨師清律向
韶陽變人隨草木榮遥觀(一作歡)上林樹(一作苑)今日遇遷
鶯
招隱寺送閻(一作聞)判官還江州
離别那逢秋氣悲東林更作上方期共知客路浮雲外
暫愛僧房墜葉時長江九𣲖人歸少寒嶺千重雁度遲
借問潯陽在何處每看潮落一相思
送李山人還(一本題下有山字)
從来無檢束只欲老煙霞雞犬聲相應深山有幾家
韋中丞西廳海榴
海花(一作榴又作流)爭譲候榴花犯雪先開内史家末客朝朝
鈴閣下從公步履玩年華
洪澤館壁見故禮部尚書題詩
底事洪澤壁空留黃絹詞年年淮水上行客不勝悲
望南山雪懷山寺普上人
夜夜夢蓮宫無由見遠公朝来出門望知在雪山中
送䕫州班使君
晚日照樓邊三軍拜峽前白雲隨浪散青壁與山連萬
嶺岷峨雪千家橘柚川還如赴河内天上去經年
尋戴處士
車馬長安道誰知大隱心蠻僧留古鏡蜀客寄新琴晒
藥竹齋暖擣茶松院深思君一相訪殘雪似山隂
早發中嚴寺别契上人
蒼蒼松桂隂殘月半西岑素壁寒燈暗紅爐夜火深厨
開山鼠散鐘盡嶺猿吟行役方如此逢師懶話心
華清宫
驪岫接新豐岧嶤駕翠空鑿山開祕殿隱霧閉仙宫綘
闕猶棲鳳雕梁尚帶虹温泉曾浴日華館舊迎風肅穆
瞻雲輦沈深閉綺櫳東郊倚望處瑞氣靄濛濛
送孔巢父赴河南軍(一作劉長卿詩)
江城相送阻煙波况復新秋一雁過聞道全師征北虜
更言諸將會南河邊心杳杳鄉人絕塞草青青戰馬多
共許陳琳工奏記知君名宦未蹉跎
李二侍御丹陽東去新亭
姑蘇東望海陵間幾度裁書信未還長在府中持白簡
豈知天畔有青山人歸極浦寒流廣雁下平蕪秋野閒
舊日新亭更攜手他鄉風景亦相關
夜發沅江寄李潁川劉侍郎(時二公貶于此)
半夜回舟入楚鄉月明山水共蒼蒼孤猨更發秋風裏
不是愁人亦斷腸
浪淘沙二首(一作皇甫松詩)
蠻歌荳蔻北人愁松雨蒲風野艇秋浪起鵁鶄眠不得
寒沙細細入江流
瀨頭細草接疎林惡浪罾船半欲沈宿鷺眠洲非舊浦
去年沙觜是江心
春思(一作劉長卿詩)
鶯啼燕語報新年馬邑龍堆路幾千家住秦城鄰漢苑
心隨明月到胡天機中錦字論長恨樓上花枝笑獨眠
為問元戎竇車騎何時反旆勒燕然
逢莊納因贈
世故還相見天涯共向東春歸江海上人老别離中郡
吏名何晚沙鷗道自同甘泉湏早獻且莫歎飄蓬
送韋山人歸鍾山所居(一作郎士元詩)
逸人歸路遠弟子出山迎服藥顔雖駐耽書癖已(一作未)
成柴扉度歲月藜杖見公卿更作(一作閱)儒林傳還應有
姓名
送普門上人(一作皇甫曾詩題下有還陽羨三字)
花宫難(一作雖)久别道者憶千燈殘雪入林路深(一作暮)山
歸寺僧日光依嫰草泉響滴春冰何用求方便看心是
一乘
怨回紇歌二首
白首南朝女愁聽異域歌收兵頡利國飲馬胡蘆河毳
布腥膻久穹廬歲月多雕巢城上宿吹笛淚滂沱
祖席駐征櫂開帆信候潮隔煙桃葉泣吹管杏花飄船
去鷗飛閣人歸塵上橋别離惆悵淚江路濕紅蕉
句
微官同侍蒼龍闕直諫偏推白馬生(寄李補闕出詩式)
御定全唐詩卷二百五十
