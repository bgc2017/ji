欽定四庫全書
御定全唐詩卷八百六十四
洞庭龍君
宴柳毅詩(洞庭龍君女嫁涇川龍君之子不得於夫因遭斥辱路遇儒生柳毅歸鄉)
(托其寓書於父其叔錢塘龍君性尤暴烈聞而與涇川戰迎女歸宴毅各為歌勸酬後龍女至)
(人間與毅婚儀鳳中事也)
大天蒼蒼兮大地茫茫人各有志兮何可思量狐神鼠
聖兮薄社依墻雷霆一發兮其孰敢當荷貞人兮信義
長令骨肉兮還故鄉永言慙媿兮何時忘(洞庭龍君歌奉柳毅酒)
上天配合兮生死有途此不當婦兮彼不當夫腹心辛
苦兮涇水之隅風霜滿鬢兮雨雪羅襦賴明公兮引素
書令骨肉兮家如初永言珍重兮無時無(錢塘君歌奉柳毅酒)
碧雲悠悠兮涇水東流傷嗟美人兮雨泣花愁尺書遠
達兮以解君憂哀冤果雪兮還處其休荷君和雅兮感
甘羞山家寂寞兮難久留欲將辭去兮悲綢繆(柳毅和荅二龍)
(君)
龍護老人
鑄鏡歌(天寶三載揚州進水心鏡縱横九寸肯有盤龍勢如生動七載秦中大旱葉法)
(善用鏡龍祈雨雲從之出甘霖大霈初鑄鏡時有老人自稱龍護同一小童名玄冥至鑪所經)
(三日失之於鑪前獲素書一紙并一歌移爐於揚子江心五月五日午時鑄成焉)
盤龍盤龍隐於鏡中分野有象變化無窮興雲吐霧行
雨生風上清仙子來獻聖聰
冥吏
示韋泛禄命(韋泛者大歷初罷金壇尉客遊忽暴卒再宿而甦言見故人為冥官)
(檢繫誤追叱吏送歸因求其禄夀令一吏書其左手後調授陽曲縣主簿秩滿為楊子縣巡官)
(後終於建中初六月其日乃立秋日也)
前陽復後楊後楊年年強七月之節歸玄鄉
滕傳胤
贈僧(大歷中有郎子神降於桐廬女子王法智自言姓滕名𫝊胤京兆萬年人縣令鄭鋒)
(者好竒之士嘗呼法智至舍令屈滕久之方至其辨對言語深有士風每與詞人談經誦詩歡)
(言終日有客僧詣法智乞丐神贈詩云)
卓立不求名出家長懷片志在青霞今日英風氣衝盖
誰能久坐寶蓮花
贈人
平生才不足立身信有餘自歎無大故君子莫相疎
鄭鋒宅神詩(鋒嘗集諸賢與神獻酬數百言各為詩一章神亦率然誦詩一首曰)
(衆人莫厮笑又云此作亦頗蹀躞)
浦口潮來初淼漫蓮舟搖颺採花難春心不愜空歸去
會待潮回更折看
忽然潮上片雲飛不覺舟中雨濕衣折得蓮花渾忘却
空將荷葉盖頭歸
水府君
與鄭德璘竒遇詩(貞元中湘潭尉鄭德璘家居長沙每歲省親過江夏多遇)
(老叟鬻菱芡者德璘挈松醪春飲之叟亦不甚媿荷有鹺賈韋者女美艷夜與鄰舟女知詩者)
(同泊鄰舟女聞江中有秀才吟所作拾芙蓉詩取紅箋寫之置韋女奩中及旦分舟去德璘舟)
(自江夏歸適與韋舟同宿洞庭韋氏於水忩中垂釣德璘窺見之以紅綃題詩投之惹其鉤女)
(收得恥無所報遂以夜來鄰舟女所寫紅箋投之德璘謂女所製恨無計欵曲而韋舟遽張帆)
(先去歿于洞庭德璘聞之悲惋夜為詩弔而投之遂感水神持詣水府府君曰曩有義相及不)
(可不曲活此女召主者擕韋氏返魂送德璘舟納為室後德璘調選巴陵使人迎韋氏舟至洞)
(庭值逆風挽舟韋氏見一老篙工即水府君也韋氏拜謝府君以詩書韋氏巾而去後德璘詳)
(詩意方悟即昔日鬻菱芡老叟歲餘有秀才崔希周投詩卷于德璘内有江上夜拾得芙蓉詩)
(因知韋氏所投德璘紅箋詩是希周所作耳德璘官至刺史)
物觸輕舟心自知風恬煙(一作浪)静月光微夜深江上解
愁思拾得紅蕖香惹衣(崔希周秀才拾芙蓉詩)
纖手垂鉤對水窗紅蕖秋色艷長江既能解珮投交甫
更有明珠乞一雙(鄭德璘投韋氏詩)
湖面狂風且莫吹浪花初綻月光微沈潛暗想横波淚
得共鮫人相對垂(此下二首德璘弔韋氏詩)
洞庭風軟荻花秋新沒青娥細浪愁淚滴白蘋君不見
月明江上有輕鷗(德璘弔韋氏)
昔日江頭菱芡人蒙君數飲松醪春活君家室以為報
珍重長沙鄭德璘(水府君題韋氏巾上)
李序
笑巫詩(元和四年夀州霍邱縣有李六郎神自稱御史大夫李序與人言不見其形聲)
(如女人吐詞切要宛轉笑詠)
魍魎何曾見頭旋即下神圖他衫子段詐道大王嗔
水神
霅溪夜宴詩(霅溪蔣琛常設網罟給食一夕風雨晦冥見魚鼈蹙波為城蛟蜃嘘)
(氣為樓臺宫殿有松江太湖霅溪諸神為境會夜宴同預者湘江神鴟夷君范相國及申屠狄)
(徐衍諸人各有詩歌云)
濁波揚揚兮凝暁霧公無渡河兮公竟渡風號水激兮
呼不聞提衣看入兮中流去浪排衣兮随步沒沈屍深
入兮蛟螭窟蛟螭盡醉兮君血乾推出黃沙兮泛君骨
當時君死兮妾何適遂就波瀾兮合魂魄願持精衛銜
石心窮斷河源塞泉脉(諸神命麗玉唱公無渡河歌)
悲風浙浙兮波緜緜蘆花萬里兮凝蒼煙虬螭窟宅兮
淵且玄排波疊浪兮沈我天所覆不全兮身寧全溢眸
恨血兮徒漣漣誓將柔荑抉鋸牙之喙空水府而藏其
腥涎青娥翠黛兮沈江壖碧雲斜月兮空嬋娟吞聲飲
恨兮語無力徒揚哀怨兮登歌筵(命曹娥唱怨江波三疊)
白露漙兮西風高碧波萬里兮翻洪濤莫言天下至柔
者載舟覆舟皆我曹(太湖神歌)
君不見夜來渡口擁千艘中載萬姓之脂膏當樓船泛
泛於疊浪恨珠貝又輕於鴻毛又不見朝來津亭維一
舠中有一士青其袍赴宰邑之良日任波吼而風號是
知溺名溺利者不免為水府之腥臊(松江神歌)
山勢縈迴水脉分水光山色翠連雲四時盡入詩人詠
役殺吳興柳使君(霅溪神歌)
渺渺煙波接九疑幾人經此泣江蘺年年綠水青山色
不改重華南狩時(湘江神歌)
浪闊波澄秋氣涼沈沈水殿夜初長自憐休退五湖客
何幸追陪百谷王香裊碧雲飄几席觥飛白玉豓椒漿
酒酣獨泛扁舟去笑入琴高不死鄉(范相國獻境會夜宴詩)
珠光龍耀火燑燑夜接朝雲宴渚宫鳳管清吹淒極浦
朱絃間奏冷秋空論心幸遇同歸友揣分慚無輔佐功
雲雨各飛真境後不堪波上起悲風(徐處士衍獻境會夜宴詩并簡范相國)
鳳騫騫以降瑞兮患山雞之雜飛玉温温以呈器兮因
碔砆之争輝當侯門之四闢兮墐嘉謨之重扉既瑞器
而無庸兮宜昏昧之相微徒刳石以為舟兮顧沿流而
志違將刻木而作羽兮與超騰之理非矜孑孑於空江
兮靡羣援之可依血淋淋而滂流兮顧江魚之腹而將
歸西風蕭蕭兮湘水悠悠白芷芳歇兮江蘺秋日晼晼
兮川雲收櫂四起兮悲風幽羈魂汩沒兮我名水浮碧
波雖涸兮厥譽長流向使甘言盛行於曩昔豈今日居
君王之座頭是知貪名徇禄而随世磨滅者雖正寢之
死乎無得與吾儔當鼎足之嘉會兮獲周旋於君侯雕
盤玉豆兮羅珍羞金巵瓊斝兮方獻酬敢寫心兮歌一
曲無誚余持杯以淹留(屈大夫歌)
行殿秋未晩水宫風初涼誰言此中夜得接朝宗行靈
鼉振鼕鼕神龍耀煌煌紅樓壓波起翠幄連雲張玉簫
冷吟秋瑶瑟清含商賢臻江湖叟貴列川瀆王諒予衰
俗人無能振頽綱分辭皆亂世樂寐蛟螭鄉棲遲幽島
間幾見波成桑爾來盡流俗難與傾壺觴今日登華筵
稍覺神揚揚方歡滄浪侶遽恐白日光海人瑞錦前豈
敢言文章聊歌靈境會此會誠難忘(申屠先生獻境會夜宴詩)
雪集大野兮血波洶洶玄黃交戰兮吳無全隴既霸業
之將墜宜嘉謨之不從國步顛蹶兮吾道遘凶處鴟夷
之大困入淵泉之九重上帝愍余之非辜兮俾大江鼓
怒其冤蹤所以鞭浪山而疾驅波岳亦粗足展余拂鬱
之心胷當靈境之良宴兮謬尊俎之相容擊簫鼓兮撞
歌鐘吳謳越舞兮歡未極遽軍城曉鼓之鼕鼕願保上
善之柔德何行樂之地兮難相逢(鴟夷君歌)
輔國將軍
為劉洪作(檀州太和廢屯任者輒死冇沛國劉洪給事薛楚玉性剛直不畏妖請為)
(屯官神附架屋匠人自稱吾輔國將軍也汝為人強直有才幹將任汝以職因索紙作詩二章)
(書跡特妙可方右軍洪未幾果死有人見洪紫衣從騎甚壯曰吾為輔國將軍所用大富貴矣)
烏烏在虛飛玄駒遂野依名今編戶籍翠過葉生稀
箇樹枝條朽三花五面啼移家朝度日誰覺(此下缺三字)
太白山神
語(唐廢帝初舉兵有客將房暠素信瞽者張濛能下太白山神盖魏崔浩也暠使問之神傳)
(語不能解後即位受冊曰維應順元年歲次甲午四月庚午朔帝頋暠曰神言不驗哉由是暠)
(益親信專以巫祝為事)
三珠併一珠驢馬沒人驅歲月甲庚午中興戊已土
瀵水神
月夜吟(馮翊之屬縣夏陽有瀵泉水清徹亳縷無隐太和中有趙生者尉於夏陽與友)
(步於泉上見一人貎甚黑被綠袍自水中流沿泳吟詩久之入水沒明日又至泉所有神祠曰)
(瀵水神入廟見偶人被綠袍者前所見水中人也)
夜月明皎皎綠波空悠悠
湘中蛟女
荅鄭生歌(垂拱中太學進士鄭生在洛下有蛟女與之合號為汜人居數歲而别後)
(生登岳陽樓望鄂渚愁吟云云忽見女出舞波上歌訖而逝)
泝青山兮江之隅拖湘波兮褭綠裾荷拳拳兮情未舒
匪同歸兮將焉如
風光詞
隆佳秀兮昭盛時播薰綠兮淑華歸故里(一作室)荑與處
萼兮潛重房以飾姿見雅(一作耀)態之韶華兮蒙長靄以
為幃醉融光兮渺渺瀰瀰迷千里兮涵煙眉晨陶陶兮
暮熙熙舞嫋娜之穠條兮娉盈盈以披遲酡遊顔兮倡
蔓卉縠流倩電兮石髮髄施(以上二首沈亞之撰詞)
(附)鄭生詩
情無垠兮水湯湯(一作蕩蕩洋洋)懷佳期兮屬三湘
龍女
感懷詩(汝南許漢陽貞元中舟行洪饒間到一小湖中亭宇甚盛額曰夜明宫女郎六)
(七人揖坐命酒一女郎曰有感懷一章請誦之别後回頋飲所無見至&KR2560;口有人云昨夜溺四)
(人一人得活言龍王諸女洞庭宵宴取四人血作酒緣客少不多飲我却得來問客為誰曰一)
(措大耳漢陽默自疑吐出血數升方平)
海門連洞庭每去三千里十載一歸來辛苦瀟湘水
廣利王女
寄張無頗(長慶中進士張無頗游番禺有善易袁大娘者與之玉龍膏一合教其立)
(標治疾可獲名姝無頗依教果有黃衣將廣利王命邀治貴主疾出膏令吞之立愈貴主與之)
(目成辭歸月餘遣青衣送紅牋詩二首頃之主有疾如初王復召無頗治因以女歸之遣還人)
(間居韶陽後恐人疑訝去不知所適無頗嘗詰妻袁大娘何人乃袁天綱女程先生妻也)
羞解明璫尋漢渚但憑春夢訪天涯紅樓日暮鶯飛去
愁殺深宫落砌花
燕語春泥墮錦筵情愁無意整花鈿寒閨欹枕不成夢
香炷金爐自褭煙
湘妃廟
與崔渥冥會雜詩
萬里同心别九重定知涉歷此相逢誰人翻向羣峰路
不得蒼梧徇玉容(崔渥題湘妃廟)
春鳥交交引思濃豈期塵跡拜仙宫鸞歌鳳舞飄珠翠
疑是陽臺一夢中(渥感會湘妃席上作)
鸞輿昔日出蒲關一去蒼梧更不還若是不留千古恨
湘江何事竹猶斑(湘妃賦)
愁聞黃鳥夜關關潙汭春來有夢還遺美代移刊勒絶
唯聞留得淚痕斑
方承恩寵醉金杯豈為干戈驟到來亡國破家皆有恨
捧心無語淚蘇臺(西施同賦)
桃花流水兩堪傷洞口煙波月漸長莫道仙家無别恨
至今垂淚憶劉郎(桃源仙子同賦)
涇陽平野草初春遥望家鄉淚滴頻當此不知多少恨
至今空憶在靈姻(洞庭龍女同賦)
目斷魂銷正惘然九疑山際路漫漫何人知得心中恨
空有湘江竹萬竿(尤啓中題二妃廟)
常說仙家事不同偶陪花月此宵中錦屛銀燭皆堪恨
惆悵紗窗向曉風(啓中湘妃席上)
又湘妃詩四首(一作女仙題湘妃廟詩)
渺渺三湘萬里程淚篁幽石助芳貞孤雲目斷蒼梧野
不得攀龍到玉京
碧社紅蘅縹緲香冰絲彈月弄(一作夢)清涼峰巒一一俱
相似九處堪疑九斷腸
玉輦金根去不回湘川秋晩楚弦哀自從泣盡江蘺血
夜夜愁風怨雨來
少將風月怨平湖見盡扶桑水到枯相約杏花壇上去
畫闌紅子鬭樗蒱
明月潭龍女
與何光遠贈荅詩
簷上簷前燕語新花開柳發自傷神誰能將我相思意
說與江隈解佩人(何光遠傷春吟)
坐久風吹綠綺寒九天月照水晶盤不思却返沈潛去
為惜春光一夜歡(龍女贈光遠)
澹蕩春光物象饒一枝瓊豔不勝嬌若能許解相思佩
何羡天星渡鵲橋(光遠荅龍女)
玉漏涓涓銀漢清鵲橋新架路初成催妝既要裁篇詠
鳳吹鸞歌早會迎(催妝二首)
寶車輾駐彩雲開誤到蓬萊頂上來瓊室既登花得折
永將凡骨逐風雷
負妾當時寤寐求從兹粉面阻綢繆宫空月苦瑶雲斷
寂寞巴江水自流(龍女留别光遠)
黃陵美人
寄紫盖陽居士
落葉棲鴉掩廟扉菟絲金縷舊羅衣渡頭明月好擕手
獨自待郎郎不歸
吳興神女
贈謝府君
玉釵空中墮金釧色已歇獨泣謝春風秋夜傷明月
御定全唐詩卷八百六十四
