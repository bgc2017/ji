欽定四庫全書
御定全唐詩卷四百九十三
沈亞之
沈亞之字下賢吳興人登元和十年進士第歴殿中丞
御史内供奉太和初為德州行營使柏耆判官耆貶亞
之亦謫南康尉終郢州掾集九卷今編詩一卷
虎丘山真娘墓
金釵淪劒壑兹地似花臺油壁何人值(一作遇)錢塘度曲
哀翠餘長染柳香重欲薰梅但道行雲去應隨魂(一作蝶)
夢來
荅殷堯藩贈罷涇原記室
勞君輟雅話聽說事壃場提筆從征虜飛書始伏羌河
流辭馬嶺節卧聽龍驤孤負平生劒空憐射斗光
五月六日發石頭城步望前船示舍弟兼寄侯
郎
客子去淮陽逶迤(一作蹉跎)别夢長水關開夜鎖霧櫂起晨
涼(一作裝)煙月期同賞風波忽異行隠山(一作帆)曾撼櫓轉
瀨指遥檣蒲葉吳(一作翦一作錢)刀綠筠筒楚粽香因書報惠
(一作司)遠為我憶檀郎
别龐子肅
自為應仙才丹砂鍊幾迴山秋夢桂樹月曉憶瑶臺雨
雪依巖避(一作别)煙雲逐步開今朝龍仗去早晩鶴書來
春色滿皇州
何處春輝(一作歸)好偏宜在雍州花明夾城道柳暗曲江
頭風軟遊絲重光融瑞氣浮鬭雞憐短草乳燕傍高樓
繡轂盈香陌新泉溢御溝迴(一作行)看日欲暮還(一作迴)騎
似川流
宿白馬津寄寇立(一作至)
客思聽蛩嗟秋懷似亂砂劒頭懸日影蠅(一作龜)鼻落燈
花天外歸鴻斷漳南别路賖聞君同旅舍幾得夢還家
汴州船行賦岸傍所見
古木曉蒼蒼秋林拂岸香露珠蟲網細金縷兔絲長秋
浪時迴沫驚鱗乍觸航蓬煙拈綠線棘實綴紅囊亂穗
搖鼯尾出(一作垂)根挂鳳腸聊持一濯足誰道比滄浪
送文穎上人遊天台
露花浮翠瓦鮮思起芳叢此際斷客夢況復别志公既
歴天台去言過赤城東莫說人間事﨑嶇塵土中
宿後自華陽行次昭應寄王直方
重歸能幾日物意早如春暖色先驪岫寒聲别鴈羣川
光如戲劒帆態似翔雲為報東園蝶南枝日已曛
題海榴樹呈八叔大人
曾在蓬壺伴衆仙文章枝葉五雲邊(一作鮮)幾時奉宴瑶
臺下何日移榮玉砌前染日裁霞深(一作假)雨露凌寒送
暖占風煙應笑強如河畔柳逢波逐(一作隨)浪送(一作逐)張
騫
西蕃請謁廟
肅肅層城裏巍巍祖廟清聖恩覃布濩異域獻精誠冠
蓋分行列戎夷辨姓名禮終齊百拜心潔表忠貞瑞氣
千重色簫韶九奏聲仗移迎日轉旌動逐風輕休運威
儀正年推爼豆盈不才慙聖澤空此望華纓
勸政樓下觀百官獻壽(一本無觀字)
御氣黃花節臨軒紫陌頭早陽生彩仗霽色入仙樓獻
壽皆(一作比)鴛鷺瞻天在冕旒菊尊開九日鳳歴啓千秋
樂闋祥煙起杯酣瑞影收年年歌舞夕此地慶皇休
山出雲
片雲朝出岫孤色迥難親蓋小辭山早根輕觸石新飄
揚經綠野明麗照青春拂樹疑舒葉臨江似結鱗從龍
方有感捧日豈無因看助為霖去恩沾雨露均
曲江亭望慈恩杏花發
曲臺晴好望近接梵王家十畝開金地千株發杏花帶
雲猶誤雪映日欲欺霞紫陌傳香遠紅泉落影斜園中
春尚早亭上路非賖芳景偏堪賞其如積歲華
村居
有(一作無)樹巢宿鳥無酒共客醉月上蟬韻殘梧桐隂繞
地獨出村舍門吟劇微風起蕭蕭蘆荻叢呌嘯如山鬼
應緣我憔悴為我哭秋(一作發愁)思
春詞酬元微之(一作施肩吾詩)
黃鶯(一作鳥)啼時春日高紅芳發盡井邊桃美人手暖裁
衣易片片輕花落翦刀
題侯仙亭
新創仙亭覆石壇雕梁峻宇入雲端嶺北嘯猨高枕聽
湖南山(一作春)色捲簾看
送龐子肅
三年遊宦也迷津馬困長安九陌塵都作無成不歸去
古來妻嫂笑蘇秦
夢輓秦弄玉(亞之自記略云太和初沈亞之將之邠出長安城客槖泉邸舍春時)
(晝夢入秦主内史廖家廖舉亞之拜左庶長尚公主弄玉其日有黃衣中貴騎疾馬來延亞之)
(入宫闕甚嚴呼公主出鬒髮著偏袖衣芳姝明媚侍女祗承分立左右者數百人召見亞之便)
(舘居亞之於宫題其門曰翠微宫宫人呼為沈郎院一年公主卒公追傷不已將葬咸陽原公)
(命亞之作輓歌應教而作公讀詞善之時宫中有失聲若不忍者公隨泣下亞之送葬咸陽還)
(以悼悵過戚被病猶在翠微宫然處殿外特室不居宫中矣居月餘病良已公謂亞之曰敝秦)
(不足辱大夫盍適大國乎亞之對曰臣無狀不能從死公主使得歸骨父母國臣不忘君恩時)
(日將去公追酒高會執爵亞之前曰願沈郎歌以塞别亞之受命立為歌辭授舞者雜其聲而)
(和之四座皆泣既再拜辭去公復命至翠微宫與公主侍人别重入殿内時見珠翠遺碎青階)
(下窗紗檀點依然宫人泣對亞之亞之感咽良久因題宫門竟别去公命車駕送出函谷關出)
(關已送吏曰公命盡此且去亞之與别語未卒忽驚覺卧邸舍)
泣葬一枝紅生同死不同金鈿墜芳草香繡滿春風舊
日聞簫處高樓當月中梨花寒食夜深閉翠微宫
夢别秦穆公
擊髆舞恨滿煙光無處所淚如雨欲擬著辭不成語金
鳳銜紅舊繡衣幾度宫中同看舞人間春日正歡樂日
暮東風何處去
夢游秦宫(一作題宫門)
君王多感放東歸從此秦宫不復期春景似傷秦喪主
落花如雨淚臙脂
湘中怨(并序)
湘中怨者事本怪媚為學者未嘗(一作不當)有述然而
滛溺之人往往不寤今欲槩其所論以著誠而已
從生韋敖善撰樂府故牽而廣之以應其詠
隆佳秀兮昭盛時播薰(一作芳)綠兮淑華歸顧室荑與處
萼兮潛重房以飾姿見稚態之韶羞(一作容)兮蒙長靄以
為幃醉融光兮渺渺瀰瀰迷千里兮涵煙眉晨陶陶兮
暮熙熙舞婑那之穠條兮騁盈盈以披遲酡遊(一作容)顏
兮倡蔓卉縠流蒨霓兮石髮髓旎(風光詞)
泝青山兮江之隅拖湘波兮褭綠裾荷拳拳兮未舒匪
同歸兮將焉知(汜人歌宫亞之自撰觧曰垂拱年中駕在上陽太學進士鄭生晨發銅駞里)
(乘曉月度洛橋聞橋下有哭甚哀生下馬循聲索之見一艷女翳然蒙袖曰我孤養於兄嫂惡常苦我今欲赴)
(水故留哀須臾生曰能逐我歸乎應曰婢御無悔遂載歸與居號曰汜人能誦楚人九歌招魂九辯之書亦常)
(擬其調賦為怨句其詞麗絶世莫屬者因撰風光詞生居貧汜人解篋出輕綃一端與賣胡人酬之千金居數)
(歲生遊長安是夕謂生曰我湘中蛟宫之娣也謫而從君今歲滿無以久留君所欲為訣耳即相持啼泣生留)
(之不能竟去後十餘年生之兄為岳州刺史會上巳日與家徒登岳陽樓望鄂渚張宴樂酣生愁吟曰情無垠)
(兮蕩洋洋懷佳期兮屬三湘聲未終有畫艫浮漾而來中為綵樓高百餘尺其上施帷帳欄籠畫飾帷褰有彈)
(絃鼓吹者皆神仙蛾眉被服煙霓裙袖皆廣尺其中一人起舞且歌含頻凄怨形類汜人舞畢斂袖翔然凝望)
(樓中縱觀方怡須臾風濤崩怒遂迷所往元和十三年余聞之朋中因悉補其詞題之曰湘中怨蓋欲使南昭)
(嗣煙中志為偶倡也)
文祝延二闋(并序)
文祝延之指其本禱祠閩人歌其質也閩侯居政
民蔭而安他日侯恙在體巷野之祈祠于神者皆
以請侯益憂焉後得間而詞乃舒其俗以為言俚
不足自道或謂軍副者能變風從律善闡物志因
耆耋為請於是與文以通其意且以古之得人者
皆祝延之今復用言命為篇目其詞二(一本有闋字)
閩山之杭杭兮水堋堋吞荒抱大兮香疊層騰氣清渾
兮朝昏神生其中兮宅幽凝居如山兮惠如水處端卓
兮赴下而忘鄙集人之祈兮從人之所市攀清明兮叩
髣髴我民清兮期吉日願聽誠兮陳所當侯臨我兮恩
如光照導兮天(一作煦)覆惠流吾兮樂且康恭聞侯兮飲
食失常民縈(一作煢)憂兮心苦(一作若)瘡飽我之饑兮侯由
有(一作百)榖神有澤兮宜蔭沃脫侯之恙兮歸侯之多福
羣卑勤之恭潔兮(一作潔恭)鑒貞盟乎山竹(右一闋為祈神)
兕載吹兮音咿咿銅鐃呶兮睋呼眓(一作眠)睢樟之蓋兮
麓下雲垂幄兮為帷合吾民兮將安維吾侯之康兮樂
欣肴盤列兮荅(一作合)神神擺漁篁兮降拂窣窣(一作崒崒)右
持妓兮左夫人態修邃兮佻眇調丹含瓊兮瑳(上聲)佳笑
馨炮羶燔兮溢按豆爵盎無虚兮菓摭雜佑秋雲清醉
兮流融光巫裾旋兮覡袖翔瞪虚凝兮覽迴楊(一作陽)語
神歡兮酒云(一作味)央望吾侯兮遵賞事朝馬駕兮搦寶
轡千弭函弦兮森道騎吾何樂兮神軒維侯之康兮居
遊自遂(右一闋為酬神)
御定全唐詩卷四百九十三
