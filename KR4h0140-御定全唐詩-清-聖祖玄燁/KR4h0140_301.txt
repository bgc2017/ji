欽定四庫全書
御定全唐詩卷三百一
王建
題栢巖禪師影堂
山中磚塔閉松下影堂新恨不生前識今朝禮畫身
送人
河亭收酒器語盡各西東回首不相見行車秋雨中
春意二首
去日丁寧别情知寒食歸緣逢好天氣教熨看花衣
誰是杏園主一株臨古岐從傷早春意乞取欲(一作舊)開
枝
夜聞子規
子規啼不歇到曉口應穿况是不眠夜聲聲在耳邊
四望驛松
當初北澗(一作此間)别直至此庭中何意聞鞞(一作聲)耳聽君
(一作他)枝上風
江館
水面細風生菱歌慢慢聲客亭臨小市燈火夜妝明
題江臺驛(一作江臺驛有題)
水北金臺路年年行客稀近聞天子使多取雁門歸
贈謫者
何罪過長沙年年北望家重封嶺頭信一樹海邊花
戲酬盧秘書
芸香閣裏人採(一作手)摘御園春取此和仙藥猶治老病
身
小松
小松初數尺未有直生枝閒即傍邊立看多長却遲
秋夜
夜久葉露滴秋蟲入戸飛臥多骨髓冷起覆舊綿衣
水精
映水色不别向月光還度傾在荷葉中有時看是露
香印
閒坐燒印香(一作香印)滿戸松柏氣火盡轉分明靑苔碑上
字
秋燈
白壁暖悠悠(一作對孤燈)羅(一作秋)幃寒寂寂斜照碧山圖松
間一片石
落葉
陳綠向(一作尚)參差初紅巳重叠中庭初(一作新)掃地繞樹
(一作池)三兩葉
園果
雨中梨果病每樹無數箇小兒出入(一作戸)看一半鳥啄
破
野菊
晩艷出荒籬冷香著秋水憶向山中見(一作尋)伴蛩(一作蟲)
石壁裏
荒園
朝日滿園霜牛衝籬落壞掃掠黃葉中時時一窠薤
南澗
野桂香滿溪石莎寒覆水愛此南澗頭終日潺湲(一作潺)
裏
晩蝶
粉翅嫩如水繞砌乍依風日高山露解飛入菊(一作棗)花
中
田家
啾啾雀滿樹靄靄東坡雨田家夜無食水中摘禾黍
新嫁娘詞三首
鄰家人未(一作不)識牀上坐堆堆郎來傍門戸滿口索錢
財
錦幛兩邊橫遮掩侍(一作待)娘行遣郎鋪簟席相並拜親
情
三日入厨下洗手作羹湯未諳姑食性先遣小姑(一作娘)
嘗
故行宫
寥落古行宫宫花寂寞紅白頭宫女在閒坐說玄宗
酬從姪再看詩本(一作酬從姪借詩本)
眼(一作看)暗沒功夫慵來翦刻麤(一作磨一作客鬒)自看花樣古
稱得少年無
别自栽小樹
去年今日栽臨去見花開好住守空院夜間人不來
早發汾南
橋上車馬發橋南煙樹開靑山斜不斷迢遞故鄉來
宫中三臺詞二首
魚藻池邊射鴨芙蓉園裏看花日色柘袍(一作黃)相似不
著紅鸞扇遮
池北池南草綠(一作色)殿前殿後花紅天子千年(一作秋)萬
歲未央明月清風
江南三臺詞四首
揚州橋邊少(一作小)婦長安(一作干)城(一作市)裏商人二(一作三)
年不得消息各自拜鬼求神
靑草湖(一作臺)邊草色飛猿嶺上猿聲萬里湘江(一作三湘)客
到有風有雨人行
樹頭花落花開道(一作岸)上人去人來朝愁暮愁(一作恨)即
老百年幾度三臺
聞(一作鬭)身強健且(一作早)為頭白齒落難追凖擬百年千
歲能得(一作不知)幾許多時
御獵
靑山直遶(一作入)鳳城頭滻水斜分入御溝新教(一作校)内
人唯射鴨長隨天子苑東遊
長門燭
秋夜牀前蠟燭微銅壺滴盡曉鐘遲殘光(一作花)欲(一作吹)
滅還吹著年少宫人未(一作不)睡時
過綺岫宫(東都永寧縣西五里)
玉樓傾倒(一作側)粉牆空重叠靑山遶故宫武帝去來羅
袖盡野花黃蝶領春風
朝天詞十首寄上魏博田侍中
山川初展(一作定)國圖寬未識龍顔坐不安風動白髯旌
節下過時天子御樓看
相感君臣總淚流恩深舞蹈不知休初從戰地來無物
唯奏新添十八州
催修水(一作奏催三)殿宴沂公與别(一作别與)諸侯總不同隔月
太常先習樂金書牌纛彩雲中
無人敢奪在先籌天子門邊送與毬遥索綵(一作十)箱新
樣錦内人舁出(一作到)馬前頭
御馬牽來親自試珠毬到處玉蹄知殿頭宣賜連催上
未解紅纓不敢騎
老作三公經獻壽臨時猶自語差池私從班裏來長跪
捧上金杯便合儀
四海無波乞放閒三封手疏(一作跪)犯(一作獻)龍顔他時若
有邊塵動不待天書自出山
胡馬悠悠未盡歸玉關猶隔吐蕃旗老臣一(一作三)表求
高臥邊事從今欲(一作遣)問誰
威容難畫改頻頻眉目分毫恐不真有詔别圖書閣上
先教粉本定風神
重賜弓刀内宴回看人城外滿樓(一作高)臺君臣不作多
時别收盡邊旗當日來
霓裳詞十首
弟子部中留一色聽風聽水(一作雨)作霓裳散聲未足重
來授直到牀前見上皇
中管五弦初半曲遥教合上隔簾聽一聲聲向天頭落
效(一作學)得仙人夜唱經
自直(一作入)棃園得出稀更番上曲不教歸一時跪拜霓
裳徹立地階前賜紫(一作彩)衣
旋翻新(一作自修曲)譜聲初足(一作起)除却(一作在)棃園未教人
宣與(一作示)書家分手寫中官走馬賜功臣
伴教霓裳有貴妃從初直到曲成時日長耳裏聞聲熟
拍數分毫錯總知
弦索摐摐隔彩雲五更初發一山(一作滿宫)聞武皇自(一作目)
送西王母新換(一作染)霓裳月(一作日)色裙
敕賜宫人澡浴回遥看美女院門開一山星月霓裳動
好字先從殿裏(一作後)來
傳呼法部按霓裳新得承恩别作行應是(一作日晩)貴妃樓
上看内人舁下(一作出)綵羅箱
朝元閣上山風起(一作風初起)夜聽霓裳玉露(一作露坐)寒宫女
月中(一作明)更替(一作潛)立黃金梯滑並行難
知向(一作在)華清年(一作秋)月滿山頭山底種長生去時留
下霓裳曲總(一作半)是離宫别館聲
宫前早春(一作華清宫)
酒幔高樓一百家宫前楊柳寺前花内園分得温湯水
二(一作三)月中旬巳進(一作破)瓜
奉同曾郎中題石甕寺得嵌韻
寺門(一作天宫)連内遶丹巖下界雲開數過帆(一作塵蓋雲間落數帆)
遥指上皇翻曲處百官題字滿西嵌
舊宫人
先帝舊宫宫女在亂絲猶挂鳳皇釵霓裳法曲渾抛却
獨自花間埽玉階
新授戒尼師
新短方裙叠作稜聽鐘洗鉢繞靑蠅自知戒相分明後
先出壇場禮大僧
太和公主和蕃
塞黑雲黃欲渡河風沙眯眼雪相和琵琶淚濕行聲小
斷得人腸不在多
元太守同遊七泉寺
盤磴回廊古塔深紫芝紅藥入雲尋晩吹簫管秋山裏
引得獮猴出象(一作橡)林
望定州寺
回看佛閣青山半三四年前到上頭省得老僧留不住
重尋更可(一作可更)有因由
道中寄杜書記
西南東北暮天斜巴字江邊楚樹花珍重荆州杜書記
閒時多在廣師家
聽琴
無事此身離白雲松風溪水不曾聞至心聽著仙翁引
今看靑山圍繞君
贈陳評事
識君雖向歌鐘會說事不離雲水間春夜酒醒長起坐
燈前一紙洞庭山
寄畫松僧
天香寺裏古松僧不畫枯松落石層最愛臨江兩三樹
水禽棲處解無藤
花褐裘
對織芭蕉雪毳新長縫雙袖窄裁身到頭須向邊城著
消殺秋風稱獵塵(一作愁殺秋風射獵塵)
夜看美人宫棋
宫棋布局不依經黑白分明(一作相和)子數停廵拾玉沙天
漢曉猶殘織女兩三星
上田僕射
一方新地隔河煙曾(一作會)接諸生聽管弦却憶去年寒
食會看花猶在水堂前
江陵道中
菱葉參差萍葉重新蒲半折夜來風江村水落平地出
溪畔漁船青草中
冬至後招于秀才
日近山紅暖氣新一陽先入御溝春聞閒(一作君)立馬(一作)
(乘閒走馬)重來此沐浴明年稱意身
别曲
毒蛇在腸瘡滿背去年别家今别弟馬頭對哭各東西
天邊柳絮無根蔕
長安别
長安清明好時節只宜相送不宜别惡心(一作他)牀上銅
片明照見離人白頭髮
宫人斜
未央牆西青草路宫人斜裏紅妝墓一邊載出一邊來
更衣不减尋常數
春詞
良人朝早(一作早朝)半夜起櫻桃如珠露如水下堂把火送
郎回移枕重眠曉窗裏
野池
野池水滿連秋隄菱花結實蒲葉齊川口雨晴風復止
蜻蜓上下魚東西
題崔秀才里居
自知名出休呈卷愛去人家遠處居時復打門無别事
鋪頭來索買殘書
酬栢侍御荅酒
茱萸酒法大家同好是盛來白椀中這度自知顔色重
不消詩裏弄溪翁
别藥欄
芍藥丁香手裏栽臨行一日繞千回外人應怪難辭别
總是山中自取來
長門
長門閉定不求生燒却頭花卸却箏病臥玉窗秋雨下
遥聞别院喚人聲
題渭亭
雲開遠水傍秋天沙岸蒲帆隔野煙一片蔡州青草色
日西鋪在古臺邊
過喜祥山館
夜過深山算驛程三回黑地聽泉聲自離軍馬身輕健
得向溪邊盡足行
送遷客
萬里潮州一逐臣悠悠青草海邊春天涯莫道無回日
上嶺還逢向北人
廢寺
廢寺亂來為縣驛荒松老柏不生煙空廊屋漏畫僧盡
梁上猶書天寶年
題禪師房
浮生不住葉隨風填海移山總是空長向人間愁老病
誰來閒坐此房中
看石楠花
留得行人忘却歸雨中須是石楠枝明朝獨上銅臺路
容見花開少許時
長安縣後亭看畫
水凍橫橋雪滿池新排石笋繞巴籬縣門斜掩無人吏
看畫雙飛白鷺鷥
華嶽廟二首
女巫遮客買神盤爭取琵琶廟裏彈聞有馬蹄生拍樹
路人來去向南看
自移西嶽門長鎖一箇行人一遍開上廟參天今見在
夜頭風起覺神來
酬趙侍御
年少同為鄴下游門尋野寺醉登樓别來衣馬從勝舊
爭向邊塵滿白頭
鑷白
總道老來無用處何須白髮在前生如今不用偷年少
拔却三莖又五莖
送山人二首
嵩山古寺離來久回見溪橋野葉黃辛苦老師看守處
為懸秋藥閉空房
山客狂來跨白驢袖中遺却潁陽書人間亦有妻兒在
抛向嵩陽古觀居
揚州尋張籍不見
别後知君在楚城揚州寺裏覓君名西江水闊吳山遠
却打船頭向北行
宿長安縣後齋
新向金階奏罷兵長安縣裏繞池行喜歡得伴山僧宿
看雪吟詩直到明
夜看揚州市
夜市千燈照碧雲高樓紅袖客紛紛如今不似時平日
猶自笙歌徹曉聞
寄韋諫議
百年看似暫(一作片)時間頭白(一作白首)求官亦未閒獨有龍
門韋諫議三徵不起戀靑山
尋補闕舊宅
知得清名二十年登山上坂乞新篇除書近拜侍臣去
空院鳥啼風竹前
初冬旅遊
遠投人宿趁房遲童僕傷寒馬亦飢為客悠悠十月盡
莊頭栽竹巳過時
江館對雨
鳥聲愁雨似秋天病客思家一向眠草館門臨廣州路
夜聞蠻語小江邊
雨過山村
雨裏鷄鳴一兩家竹溪村路板橋斜婦姑相喚浴蠶去
閒看(一作著)中庭梔子花
山店(一作盧綸詩)
登登石路何時盡決決溪泉到處聞風動葉聲山犬吠
一(一作幾)家松火隔秋雲
雨中寄東溪韋處士
雨中溪破無乾地浸著牀頭濕著書一箇月來山水隔
不知茅屋若為居
乞竹
乞取池西三兩竿房前栽著病時看亦知自惜難判割
猶勝橫根引出欄
人家看花
年少狂疎逐君馬去來憔悴到京華恨無閒地栽仙藥
長傍人家看好花
未央風
五更先起玉階東漸入千門萬戸中總向高樓吹舞袖
秋風還不及春風
歸山莊
長安寄食半年餘重向人邊乞薦書山路獨歸衝夜雪
落斜騎馬避柴車
寒食憶歸
京中曹局無多事寒食貧兒要在家遮莫杏園勝别處
亦須歸看傍村花
留别張廣文
謝恩新入鳳皇城亂定相逢合眼明千萬求方好將息
杏花寒食約同行
送鄭山人歸山
玉作車轅蒲作輪當初不起(一作記)潁陽人一家總入嵩
山去天子何因(一作因何)得諫臣
傷墮水烏
一烏墮水百烏啼相吊相號遶故堤眼見行人車輾過
不妨同伴各東西
看碁
彼此抽先局勢平傍人道死的還生兩邊對坐無言語
盡日時聞下子聲
設(一作稅)酒寄獨孤少府
自看和釀一依方緣看(一作綠著)松花色較黃不分君家新
酒熟好詩(一作時)收得被回將
贈人二首(一作贈工部郎中)
金爐煙裏要班頭欲得歸山可自由每度報朝愁入閣
(一作閤)在先教示小千牛
多在蓬萊少(一作可)在家越緋衫上有紅霞朝回不向諸
餘處騎馬城西檢校花
樓前
天寶年前勤政樓每年三日作千秋(一作韆鞦)飛龍老馬曾
教舞聞著音聲總(一作忽)舉頭
寄劉蕡問疾
年少病多應為酒誰家將息過今春賖来半夏重熏(一作)
(煎)盡投著山中舊主人
聽雨(一作司空圖詩)
半夜思家睡裏愁雨聲落落(一作滴滴)屋簷頭照泥星出依
前黑淹爛庭花不肯休
新晴
夏夜新晴星校少雨收殘水入天河簷前熟著(一作著熟)衣
裳坐風冷渾無僕火蛾
秋日後(一作新晴後)
住處近山常足雨聞晴㬠曝舊芳茵立秋日後無多熱
漸覺生衣不著身
哭孟東野二首
吟損(一作哭盡)秋天月不明蘭無香氣鶴無聲自從東野先
生死側近雲山得散行
老松臨死不生枝東野先生早哭兒但是洛陽城裏客
家傳一本杏(一作長)殤詩
寄蜀中薛濤校書(一作胡曾詩)
萬里橋邊女校書枇杷花裏閉門(一作寄閑)居掃眉才子于
今(一作無多)少(一作知多少)管領春風總不如
路中上田尚書
去路(一作婦)何詞見六親手中刀尺不如人可憐池閣秋
風夜愁(一作怨)綠嬌紅一遍新
于主簿廳看花
小葉稠枝粉壓摧暖風吹動鶴翎開若無别事為留滯
應便抛(一作抛却貧)家宿看來
江樓對雨(一作面)寄杜書記
竹煙花雨(一作竹風斜雨又作竹煙江雨)細相和看著閑書睡更多好
是主人無事日應持小酒(一作拍)按新歌
觀蠻妓
欲說昭君歛翠蛾清聲委曲怨于歌誰家年少春風裏
抛與金錢唱好多
送顧非熊秀才歸丹陽
江城柳色海門煙欲到茅山始下船知道君家當瀑布
菖蒲潭在草堂前
老人歌
白髮老(一作歌)人垂泪行上皇生日出京城如今供奉多
新意錯唱當時一半聲
和元郎中從八月十二(一作一)至十五夜翫月五
首
半秋(一作夜)初入中旬夜巳向階前守月明從未圓時看
却好一分分(一作一)見傍輪生
亂雲遮却臺東月不許教依次第看莫為詩家先見鏡
(一作境一作影)被他籠與作艱難
今夜月明勝昨夜新添桂樹近東枝立多地濕舁牀坐
看過牆西寸寸遲
月似圓來色漸(一作漸漸)凝玉盆盛水欲侵稜夜深盡放家
(一作佳)人睡(一作醉)直到天明不炷燈
合望月時常望月分明不得似今年仰頭五(一作午)夜風
中立(一作坐)從未圓時(一作團圓)直到圓
對酒
為病比來渾斷絶(一作酒)緣(一作因)花不免却知聞從來事
(一作樂)事關身少主領春風只在君
曉望華清宫
曉來樓閣更鮮明日出闌干見鹿行武帝自知身不死
看修玉殿號長生
贈李愬僕射二首
和雪翻營一夜行神旗凍定馬無聲遥看火號連營赤
知是先鋒巳上城
旗旛四面下(一作著)營稠手詔頻來老將憂(一作愁)每日城
南空挑戰不知生縛入唐州
秋夜對雨寄石甕寺二秀才
夜山秋雨(一作秋山夜雨)滴空廊燈照堂(一作房)前樹葉光對坐
讀書終(一作經)卷後自披(一作鋪)衣被(一作服)掃僧房
華清宫前柳
楊柳宫前忽地春在先(一作先歸)驚動探春人曉來唯欠驪
山雨洗却枝頭(一作秋條)綠上(一作土)塵
别楊校書
從軍秣(一作抹一作走)馬十三年白髮營中聽早蟬故作老丞
身不避縣名昭應管山泉
和門下武相公春曉聞鶯
侵黑行飛一兩聲春寒囀小未分明若教更解諸餘語
應向宫花不惜(一作說)情
田侍郎(一作中)歸鎮(一作上魏博田侍中八首)
去處長將决勝籌回回身在陣前頭賊城破後先鋒入
看著紅妝不敢收
熨帖朝衣抛戰袍夔龍班裏侍中高對時先奏牙間(一作)
(門)將次第天恩與節旄
踏著家鄉馬腳輕暮山秋色眼前明老人上酒齊頭(一作)
(行)拜得侍中來盡再生
功成誰不擁藩方富貴還須是本鄉萬里雙旌汾水上
玉鞭遥指白雲莊
鼓吹旛旗(一作旗旛)道兩邊行男走女喜騈闐(一作闐闐)舊交省
得當時别指點如今却少年
廣場破陣樂初休彩纛高于百尺樓老將氣雄爭起舞
管弦回作大纏頭
笳(一作威)聲萬里動燕山(一作寒煙)草白天清塞馬閒觸處不
如(一作知生)别處樂(一作不知生處樂)可憐秋月照江關(一作山)
將士請衣忘却貧綠窗紅燭酒樓新家家盡踏還鄉曲
明月街中不絶人
寄廣文張博士
春明門外作卑官病友經年不得看莫道長安近于日
昇天却易到城難
早春書情
漸老風光不著人花溪柳陌早逢(一作大家)春近來行到門
前少趁暖閒眠似病人
唐昌觀玉蕊花
一樹籠總玉刻成飄廊點地色輕輕女冠夜覓香來處
唯見階前碎(一作璧)月明
眼病寄同官
天寒眼痛少心情隔霧看人夜裏行年少往來常不住
牆西凍地馬蹄聲
九日登叢臺
平原池閣在誰家雙塔叢臺野菊花零落故宫無入路
西來澗水繞城斜
題酸棗縣蔡中郎碑
蒼苔滿字土埋龜風雨銷磨絶妙詞不向圖經中舊見
無人知是蔡邕碑
江陵使至汝州
回看巴路在雲間寒食離家麥熟還日暮數峰青似染
商人說是汝州山
十五夜望月寄杜郎中
中庭地白樹棲鴉冷露無聲濕桂花今夜月明人盡望
不知秋思在(一作落)誰家
寄同州田長史
除聽好語耳常聾不見詩人眼底(一作亦)空莫怪出城為
長史總(秪作)緣山在白雲中
外按
夾城門向野田開白鹿非時出洞來日暮秦陵塵土起
從東外按使初回
御定全唐詩卷三百一
