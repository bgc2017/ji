欽定四庫全書
御定全唐詩卷四百六十一
白居易(以下别集)
窗中列遠岫(題中以平聲為韻鵠見本集宣州試射中正賦後)
天靜秋山好窗開曉翠通遥憐峰窈窕不隔竹朦朧(一作)
(蒙籠)萬點當虛室千重疊遠空列檐攢秀氣緣隙助清風
碧愛新晴後明宜反照中宣城郡齋在望與古時(一作古詩)
同
玉水記方流(以流字為韻六十字成省試性習相遠近賦後)(見本集中書侍)
(郎高郢下試貞元十六年二月十四日及第第四人)
良璞含章久寒泉徹底幽矩浮光&KR1527;&KR1527;(一作尹和光泛泛)方折
浪悠悠凌亂波紋異縈迴水性柔似風搖淺瀨疑(一作如)
月落清流潛潁應傍達藏真豈上浮玉人如不見淪棄
即千秋
大社觀獻捷詩(以功字為韻四韻成賢元和二年十一月四日自集院召赴)
(銀臺候旨五日召入翰林奉敕試制書詔批荅詩等五首翰林院使梁守謙奉宣宜授翰林學)
(士數月除左拾遺)
淮海妖氛滅乾坤嘉(一作喜)氣通班師郊社内操袂凱歌
中廟算無遺策天兵不戰功小臣同鳥獸率舞向皇風
自誨
樂天樂天來與汝言汝宜拳拳終身行焉物有萬類錮
人如鎖事有萬感爇人如火萬類遰来鏁汝形骸使汝
未老形枯如柴萬感遰至火汝心懷使汝未死心化為
灰樂天樂天可不大哀汝胡不懲往而念来人生百歲
七十稀設使與汝七十期汝今年已四十四却後二十
六年能幾時汝不思二十五六年来事疾速倏忽如一
寐往日来日皆瞥然胡為自苦於其間樂天樂天可不
大哀而今而後汝宜飢而食渴而飲晝而興夜而寢無
浪喜無妄憂病則卧死則休此中是汝家此中是汝鄉
汝何捨此而去自取其遑遑遑遑兮欲安往哉樂天樂
天歸去来
三謠(并序)
余廬山草堂中有朱藤杖一蟠木机一素屏風二
時多杖藤而行隐机而坐掩屏而卧宴息之暇茟
研在前偶為三謠各導其意亦猶座右陋室銘之
類爾
蟠木謠
蟠木蟠木有似我身不中乎器無用於人下擁腫而上
轔菌桷不桷兮輪不輪天子建明堂兮既非梁棟諸侯
斵大輅兮材又不中唯我病夫或有所用用爾為几承
吾臂支吾頤而巳矣不傷爾性不枉爾理爾怏怏為几
之外無所用爾爾既不材吾亦不材胡為乎人間裵回
蟠木蟠木吾與汝歸草堂去來
素屏謠
素屏素屏胡為乎不文不飾不丹不青當世豈無李陽
冰之篆字張旭之筆迹邊鸞之花鳥張璪之松石吾不
令加一點一畫於其上欲爾保真而全白吾於香爐峰
下置草堂二屏倚在東西牆夜如明月入我室(一作懷)曉
如白雲圍我牀我心久養浩然氣亦欲與爾表裏相輝
光爾不見當今甲第與王宫織成步障銀屏風綴珠陷
鈿貼雲母五金七寶相玲瓏貴豪待此方悅目晏然寢
卧乎其中素屏素屏物各有所宜用各有所施爾今木
為骨兮紙為面捨吾草堂欲何之
朱藤謠
朱藤朱藤温如紅玉直如朱繩自我得爾以為杖大有
裨於股肱前年左選東南萬里交遊别我於國門親友
送我於滻水登高山兮車倒輪摧渡漢水兮馬跙蹄開
中途不進部曲多迴唯此朱藤實隨我來瘴癘之鄉無
人之地扶衞衰病驅訶魑魅吾獨一身賴爾為二或水
或陸自北徂南泥黏雪滑足力不堪吾本兩足得爾為
三紫霄峰頭黃石巖下松門石磴不通輿馬吾與爾披
雲撥水環山繞野二年蹋徧匡廬間未嘗一步而相捨
雖有佳子弟良友朋扶危助蹇不如朱藤嗟乎窮既若
是通復何如吾不以常杖待爾爾勿以常人望吾朱藤
朱藤吾雖青雲之上黃泥之下誓不棄爾於斯須
無可奈何歌(一無歌字)
無可奈何兮白日走而朱顔頽少日往而老日催生者
不住兮死者不迴況乎寵辱豐顇之外物又何常不十
去而一來去不可挽兮来不可推無可奈何兮已焉哉
惟天長而地久前無始兮後無終嗟吾生之幾何寄瞬
息乎其中又如太倉之稊米委一粒於萬鍾何不與道
逍遥委化從容縱心放志洩洩融融胡為乎分愛惡於
生死繫憂喜於窮通倔強其骨髄齟齬其心胷合冰炭
以交戰祗自苦其厥躬彼造物者云何不為此與化者
云何不随或喣或吹或盛或衰雖千變與萬化委一順
以貫之為彼何非為此何是誰冥此心夢蝶之子何禍
非福何吉非凶誰達此觀喪馬之翁俾吾為秋毫之杪
吾亦自足不見其小俾吾為泰山之阿吾亦無餘不見
其多是以逹人静則脗然與隂合迹動則浩然與陽同
波委順而已孰知其他時耶命耶吾其無奈彼何委耶
順邪彼亦無奈吾何夫兩無奈何然後能冥至順而合
太和故吾所以飲太和扣至順而為無可奈何之歌
池上篇(并序)
都城風土水木之勝在東南偏東南之勝在履道
里里之勝在西北隅西閈北垣第一第即白氏叟
樂天退老之地地方十七畆屋室三之一水五之
一竹九之一而島樹橋道間之初樂天既為主喜
且曰雖有臺無粟不能守也乃作池東粟廩又曰
雖有子弟無書不能訓也乃作池北書庫又曰雖
有賓朋無琴酒不能娱也乃作池西琴亭加石樽
焉樂天罷杭州刺史時得天竺石一華亭鶴二以
歸始作西平橋開環池路罷蘇州刺史時得太湖
石白蓮折腰菱青版舫以歸又作中高橋通三島
徑罷刑部侍郎時有粟千斛書一車洎臧獲之習
筦磬弦歌者指百以歸先是潁川陳孝山與釀法
酒味甚佳博陵崔晦叔與琴韻甚清蜀客姜發授
秋思聲甚淡弘農楊貞一與青石三方長平滑可
以坐卧太和三年夏樂天始得請為太子賓客分
秩於洛下息躬於池上凡三任所得四人所與洎
吾不才身今率為池中物矣每至池風春池月秋
水香蓮開之旦露清鶴淚之夕拂楊石舉陳酒援
崔琴弹姜秋思頽然自適不知其他酒酣琴罷又
命樂童登中島亭合奏霓裳𣪚序聲随風飄或凝
或散悠揚於竹煙波月之間者久之曲未竟而樂
天陶然已醉睡於石上矣睡起偶詠非詩非賦阿
龜握筆因題石間視其麤成韻章命為池上萹云
爾
十畆之宅五畆之園有水一池有竹千竿勿謂土狭勿
謂地偏足以容膝足以息肩有堂有庭有橋有船有書
有酒有歌有弦有叟在中白鬚飄然識分知足外無求
焉如鳥擇木姑務巢安如龜居坎不知海寬靈鶴怪石
紫菱白蓮皆吾所好盡在吾前時飲一杯或吟一篇妻
孥熙熙雞犬閑閑優哉游哉吾將終老乎其間
齒落辭(并序)
開成二年予春秋六十六瘠黑衰白老狀具矣而
雙齒又堕慨然感歎者久之因為齒落辭以自廣
其辭曰
嗟嗟乎雙齒自吾有之爾俾爾嚼肉咀蔬銜杯潄水豐
吾膚革滋吾血髄從幼逮老勤亦至矣幸有輔車非無
齗齶胡然捨我一旦雙落齒雖無情吾豈無情老與齒
别齒随涕零我老日来爾去不迴嗟嗟乎雙齒孰謂而
來哉孰謂而去哉齒不能言請以意宣為口中之物忽
乎六十餘年昔君之壮也血剛齒堅今君之老矣血衰
齒寒輔車齗齶日削月朘上參差而下[危瓦][危臬]曾何足以
少安嘻君其聽哉女長辭姥臣老辭主髮衰辭頭葉枯
辭樹物無細大功成者去君何嗟嗟獨不聞諸道經我
身非我有也盖天地之委形君何嗟嗟又不聞諸佛說
是身如浮雲湏臾變滅由是而言君何有焉所宜委百
骸而順萬化胡為乎嗟嗟於一牙一齒之間吾應曰吾
過矣爾之言然
不能忘情吟(并序)
樂天既老又病風乃錄家事會經費去長物妓有
樊素者年二十餘綽綽有歌舞態善唱楊枝人多
以曲名名之由是名聞洛下籍在經費中將放之
馬有駱者駔壮駿稳乘之亦有年籍在經物中將
鬻之圉人牽馬出門馬驤首反顧一鳴聲音間佀
知去而旋戀者素聞馬嘶惨然立且拜婉孌有辭
(辭具下)辭畢泣下予聞素言亦愍默不能對且命迴
勒反袂飲素酒自飲一杯快吟數十聲聲成文文
無定句句随吟之短長也凡二百五十五言噫予
非聖達不能忘情又不至於不及情者事來攪情
情動不可柅因自哂題其篇曰不能忘情吟吟曰
鬻駱馬兮放楊柳枝掩翠黛兮頓金羈馬不能言兮長
鳴而却顧楊柳枝再拜長跪而致辭辭曰主乘此駱五
年凡千有八百日銜橜之下不驚不逸素事主十年凡
三千有六百日巾櫛之間無違無失今素貌雖陋未至
衰摧駱力猶壮又無虺隤即駱之力尚可以代主一步
素之歌亦可以送主一杯一旦雙去有去無迴故素將
去其辭也苦駱將去其鳴也哀此人之情也馬之情也
豈主君獨無情哉予俯而歎仰而咍且曰駱駱爾勿嘶
素素爾勿啼駱反廐素反閨吾疾雖作年雖頽幸未及
項籍之將死何必一日之内棄騅兮而别虞兮乃目素
兮素兮為我歌楊柳枝我姑酌彼金罍我與爾歸醉鄉
去來
御定全唐詩卷四百六十一
