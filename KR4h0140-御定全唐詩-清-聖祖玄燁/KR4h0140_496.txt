欽定四庫全書
御定全唐詩卷四百九十六
姚合
姚合陜州硤石人宰相崇曾孫登元和進士第授武功
主簿調富平萬年尉寳歷中監察御史戶部員外郎出
荆杭州刺史後為給事中陜虢觀察使開成末終秘書
監與馬戴費冠卿殷堯藩張籍遊李頻歸之合詩名重
於時人稱姚武功云詩七卷
送狄尚書鎮太原
授鉞儒生貴傾朝赴餞筵麾幢官在省禮樂將臨邊代
馬龍相雜汾河海暗連遠戎移帳幕高鳥避旌旃天下
屯兵處皇威破虜年防秋嫌壘近入塞必身先中外恩
重疊科名歲接連散材無所用老向瑣闈眠
送楊尚書祭西(一本無西字)嶽
報功嚴祀典寵詔下明庭酒氣飄林嶺香煙入杳冥樂
清三奏備詞直百神聽衣拂雲霞濕詩通水石靈何因
逐騶騎暫得到巖扃
送李侍御過夏州(一作送李廓侍郎)
酬恩不顧名走馬覺身輕迢遞河邊路蒼茫塞上城沙
寒無宿雁虜近少閒兵飲罷揮鞭去旁人意氣生
送李起居赴池州
天子念疲民分憂輟侍臣紅旗高起焰綠野净無塵闕
下親知別江南惠化新朝昏即千里且願話逡廵
送劉詹事赴夀州
慇懃莫遽起四坐悉同袍世上詩難得林中酒更高隋
隄傍楊柳楚驛在波濤別後書頻寄無辭費筆毫
送裴大夫赴亳州
杭人遮道路垂泣浙江前譙國迎舟艦行歌汴水邊周
旋君量遠交代我才偏寒日嚴旌戟晴風出管絃一桮
誠淡薄四坐願留連異政承殊澤應為天下先
送徐州韋僅行軍
餞幕儼征軒行軍歸大藩山程度函谷水驛到夷門暁
日詩情遠春風酒色渾逡廵何足貴所貴盡殘罇
送劉禹錫郎中赴蘇州
三十年來天下名銜恩東守闔閭城初經咸(一作函)谷眠
山驛漸入梁園問水程霽日滿江寒浪静春風遶郭白
蘋生虎丘野寺吳中少誰伴吟詩月裏行
州城全是故吳宫香徑難尋古蘚中雲水計程千里遠
軒車送別九衢空鶴聲高下聽無盡潮色朝昏望不同
太守吟詩人自理小齋閒卧白蘋風
送賈謩赴共城營田
上國羞長選戎裝貴所從山田依法種兵食及時供水
氣詩書軟嵐煙筆硯濃幾時無事擾相見得從容
送裴宰君
見說為官處煙霞思不窮夜猿啼戶外瀑水落廚中名
藥人難識仙山路易通還應施静(一作施清淨)化誰復與君
同
送顧非熊下第歸越
失意尋歸路親知不復過家山去城遠日月在船多楚
塞數逢雁浙江長有波秋風別鄉老還聽鹿鳴歌
送雍陶遊蜀
春色三千里愁人意未開木梢穿棧出雨勢(一作氣)隔江
來荒館因花宿深山羡客廻相如何物在應只有琴臺
送崔約下第歸揚州
滿座詩人吟送酒離城此會亦應稀春風下第時稱屈
秋卷呈親自束歸日晩山花當馬落天隂水鳥傍船飛
江邊道路多苔蘚塵土無由得上衣
送李廓侍御赴西川行營
不道弓箭字罷官唯醉眠何人薦籌策走馬逐旌旃陣
變孤虚外功成語笑前從今嶲州路無復有烽煙
送楊尚書赴東川
郤縠詩書將銜恩赴梓州遶身垂印綬護馬執戈矛劒
閣和銘峭巴江帶字流從來皆惜別此別復何愁
送邢郎中赴太原
上將得良策恩威作長城如今并州北不見有胡兵晉
野雨初足汾河波亦清所從古無比意氣送君行
送裴中丞赴華州
我夢何曾應看君渡滻川自無仙掌分非是聖心偏(去年)
(曾夢除華州刺史故此敘述而已)徑草多生藥庭花半落泉人間有此
郡况在鳳城邊
送徐員外赴河中從事
赤府從軍美儒衣結束輕凉飇下山寺曉浪滿關城閒
坐饒詩景高眠長道情將軍不戰術計日立功名
送殷堯藩侍御赴同州
吟詩擲酒船仙掌白樓前從事關中貴主人天下賢此
生無了日終歲踏離筵何計因歸去深山恣意眠
送崔中丞赴鄭州
僕射陂前郡清高越四鄰丹霄鳳詔下太守虎符新霧
濕關城月花香驛路塵連枝栢庭樹歲歲一家春
送丁端公赴河隂
炎天木葉焦曉夕絶凉飇念子獨歸縣何人不在朝市
連風浪動帆徹海門遥飲盡樽中酒同年同(一作共)寂寥
送鄭尚書赴興元
儒有登壇貴何人得此功紅旗燒密雪白馬踏長風斧
鉞來天上詩書理漢中方知百勝略應不在彎弓
送田使君赴蔡州
長年離别情百盞酒須傾詩外應無思人間半是行路
遥嘶白馬林斷出紅旌功業今應立淮西有勁兵
送無可上人遊邊
一鉢與三衣經行遠近隨出家還養母持律復能詩春
雪離京厚晨鐘近塞遲亦知蓮府客夜坐喜同師
送僧
人間擾擾唯閒事自見高人只有詩寂寞(一作舊住)嵩峰雲
外寺常多夢(一作聞定)裏過齋時
城中聽得新經論却過關東說向人舊國門徒終日望
見時應是見真身
送宋慎言
童穉便知聞如今秪有君百篇詩盡和一盞酒須分驛
路多連水州城半在雲離情同落葉向晚更紛紛
送家兄赴任招義
早得白眉名之官濠上城別離浮世事迢遰長年情廣
陌垂花影遥林起雨聲出關春草長過汴夏雲生黠吏
先潛去疲人相次迎宴餘和酒拜魂夢共東行
送崔玄亮赴果州冬夜宴韓卿宅
蘭燭照重茵飛杯復幾分主人寒不寐上客暁離羣騎
吏緣青壁旌旗度白雲劒銘生蘚色巴字疊冰文華省
思仙侣疲民愛使君泠泠唯自適郡邸有誰聞
送喻鳬校書歸毘陵
主人庭葉黑詩稿更誰書闕下科名出鄉中賦籍除山
春煙樹衆江遠晚帆疎吾亦家吳者無因到弊廬
送董正字武歸常州覲親
路岐知不盡離別自無窮行客心方切主人罇未空楚
檣收月下江樹在潮中人各還家去還家慶不同
送蕭正字往蔡州賀裴相淮西平
相府旌旄重還邀上客行今朝郭門路初徹蔡州城從
馬唯(一作還)提酒防身不要兵從來皆作使君去是時平
送進士田卓入華山
何物隨身去六經與一琴辭家計已久入谷住(一作住谷跡)
應深偶坐僧同石閒書葉滿林業成(一作他年)須謁帝無貯
白雲心
送右司薛員外赴處州
懷中天子書腰下使君魚瀑布和雲落仙都與世疎遠
程兼水陸半歲在舟車相送難相別南風入夏初
送王建秘書往渭南莊
白鬚芸閣吏羸馬月中行莊僻難尋路官閒易出城看
山多失(一作炊)飯過寺故題名秋日田家作唯添集卷成
送殷堯藩侍御遊山南
詩境西南好(一作勝一作來遠)秋深(一作聲)晝夜蛩人家連水影
驛路在山峰谷(一作地一作溪)静雲生石天寒(一作晴)雪覆松我
為公府繋不得此相從
送李植侍御
聖代無邪觸空林獬豸歸誰知隴山鳥長繞玉樓飛風
雨依山急雲泉入郭微無同昔年別別後寄書稀
送王澹
常省為(一作居)官處門前數樹松尋山屐費齒書石筆無
鋒果熟猿偷亂花繁鳥語重今來為客去惜(一作借)取最
高峰
送崔之仁(一作別劉得仁)
欲出還成住前程甚謫遷佯眠隨客醉愁坐似僧禪舊
國歸何處春山買欠錢幾時無一事長在故人邊
送孫山人
山翁來帝里(一作人言語質)不肯住(一作住世恨)多時塵土衣裳重
腥羶僕隸飢(一作肥)林中愁不到城外老應遲喧寂一為
(一作離)別相逢未有期
送費驤
兄寒弟亦飢力學少閒時何路免為客無門賣得詩幾
人攜酒送獨我入山遲少小同居止今朝始別離
送河中楊少府宴崔駙馬宅
鳳凰樓下醉醺醺晚出東門蟬漸聞不使鄉人治(一作修)
驛路却將家累宿(一作上)山雲閒時採藥隨僧去每月請
錢共客分縣吏若非三載滿自知無計更尋君
送文著上人遊越
水石隨緣豈計程東吳相遇別西京夜禪月下袈裟濕
曉上山巔錫杖鳴念我為官應易老羡師依佛學無生
越中多有前朝寺處處鐵(一作金)鐘石磬聲
送無可上人遊越(一作送無可住越州)
清晨相訪立門前麻履方袍一少年嬾讀經文求作佛
願攻詩句覓昇(一作成)仙芳春山影花連寺獨夜潮聲月
滿船今日送行偏惜別共師文字有因緣
送洛陽張員外
餞客未歸城東來騶騎迎千山嵩岳峭百縣洛陽清朔
雁和雲度川風吹雨(一作雪)晴蘚庭公事暇(一作少)應祗獨
吟行
送少府田中丞入西蕃
蕭關路絶久石堠亦為塵護塞空兵帳和戎在使臣風
沙去國遠雨雪換衣頻若問凉州事凉州多漢人
送王龜處士
送客客為誰朱門處士稀唯修曾子行不著老莱衣古
寺隨僧飯空林共鳥歸壺中駐年藥燒得獻庭闈
送崔郎中赴常州
貴是鴒原在紫微榮逢知已領黃扉人間盛事今全得
江上政聲復欲歸風起滿城山果落雨餘穿宅水禽飛
昔年嘗作毘陵客石峭泉清天下稀
送林使君赴邵州
詔書飛下五雲間才子分符不等閒驛路筭程多是水
州圖管地少於山江頭斑竹尋應遍洞裏丹砂自採還
清淨化人人自理終朝無事更相關
送別友人(一作別友人山居)
獨(一作偶)向山中覓紫芝山人勾引住多時摘花浸酒春愁
盡燒竹煎茶夜卧遲泉落林梢多碎滴松生石底足旁
枝明朝却欲歸城市問我來期總(一作自)不知
送李琮歸靈州覲省
餞席離人起貪程醉不眠風沙移道路僕馬識山川塞
樹花開小關城雪下偏胡塵今已盡應便促朝天
送任畹評事赴沂海
擲筆不作尉戎衣從嫖姚嚴冬入都門僕馬氣益豪沂
州右鎮䧺士勇旌旗高洛東無憂虞半夜開虎牢丈夫
貴功勲不貴爵祿饒仰眠作書生衣食何由銷任生非
常才臨事膽不搖必當展長畫逆波斬鯨鼇九陌塵土
黑話別立遠郊孟堅勒燕然豈獨在漢朝
送李餘及第歸蜀
蜀山高岧嶢蜀客無平才日飲錦江水文章盈其懷十
年作貢賓九年多邅迴春來登高科升天得梯階手持
冬集書還家獻庭闈人生此為榮得如君者稀李白蜀
道難羞為無成歸子今稱意行所歴安覺危與子久相
從今朝忽乖離風飄海中船會合難自期長安米價高
伊我常渴飢臨岐歌送子無聲但陳詞義交外不親利
交内相違勉子慎其道急若食與衣苦爇(一作熱)道路赤
(一作跡)行人念前馳一杯不可輕遠别方自兹
送饒州張使君
鄱陽勝事聞難比千里連連是稻畦山寺去時通水路
郡圖開處是詩題化行應免農人困庭静惟多野鶴棲
飲罷春明門外別蕭條驛路夕陽低
送張宗原
東門送客道春色如死灰一客失意行十客顔色低住
者旣無家去者又非歸窮愁一成疾百藥不可(一作能)治
子賢我且愚命分不合齊誰開蹇躓門日日同遊棲子
行何所之切切食與衣誰能買仁義令子無寒飢野田
不生(一作草)草四向生路岐士人甚商賈終日須東西鴻雁
春北去秋風復南飛勉君向前路無失相見期
送王求
士有經世籌自無活身策求食道路間勞困甚徒役我
身與子同日被飢寒廹側望卿相門難入堅如石為農
昧耕耘作商迷貿易空把書卷行投人(一作入)買罪責六
月南風多苦旱土色赤坐家心尚焦况乃遠作客羸馬
出郭門餞飲曉連夕願君似醉腸莫謾生憂慼
送朱慶餘及第後歸越
勸君緩上車鄉里有吾廬未得同歸去空令相見疎山
晴棲鶴起天曉落潮初此慶將誰比獻親冬集書
送朱慶餘越州歸覲
鄉書落姓名太守拜親榮訪我波濤郡還家霧雨城海
山窗外近鏡水世間清何計隨君去鄰牆過此生
送任尊師歸蜀覲親
白雲修道者歸去春風前玉簡通仙籍金丹駐母年錦
文江一色酒氣雨相連衆說君平死真師易義全
送友人遊蜀
送君一壺酒相别野庭邊馬上過秋色舟中到錦川峡
猿啼夜雨蜀鳥噪晨煙莫便不廻首風光促幾年
送杜立歸蜀
迢遞三千里西南是去程杜陵家已盡蜀國客重行雪
照巴江色風吹棧閣聲馬嘶山稍煖人語店初眀旅夢
心多感狐吟氣(一作意)不平誰為李白後為訪錦官城
送韓湘赴江西從事
年少登科客從軍詔命新行裝有兵器祖席盡詩人細
雨湘城暮微風楚水春潯陽應足雁夢澤豈無塵猿叫
來山頂潮痕在樹身從容多暇日佳句寄須頻
送潘傳秀才歸宣州
李白墳三尺嵯峨萬古名因君還故里為我弔先生晴
日移虹影空山出(一作聚)鶴聲老郎閒未得無計此中行
送僧默然
出家侍母前至孝自通禪伏日江頭別秋風檣下眠鳥
聲猿更促石色樹相連此路多如此師行亦有緣
送陟遐(一作霞)上人遊天台
萬疊赤城路終年遊客稀朝來送師去自覺有家非石
淨山光遠雲深海色微此詩成亦鄙為我寫巖扉
送盛秀才赴舉
重重吳越浙江潮刺史何門始得消五字州人唯有此
(一作誰有比)四鄰風景合相饒橘村籬落香潛度竹寺虛空
翠自飄君去九衢須說我病成疎嬾嬾趨朝
送僧貞實歸杭州天竺
石橋寺裏最清涼聞說苑庵寄上方林外猿聲連院(一作)
(曉)磬月中潮色到禪牀他生念我身何在此世唯師性
亦忘九陌相逢千里別青山重疊樹蒼蒼
送盧二弟茂才罷舉遊洛謁新(一作劉)相
踏碎作賦筆驅車出上京離筵俯岐路四坐半公卿守
命貧難擲憂身夢數驚今朝赴知已休詠苦辛行
送任畹及第歸蜀中覲親
子規啼欲死君聽固無愁闕下聲名出鄉中意氣遊東
川横劒閣南斗近刀州神聖(一作到處)題前字千人看不休
送杜觀罷舉東遊
秋風離九陌心事豈云安曾是求名苦當知此去難辛
勤程自遠寂寞夜多寒詩句無人識應須把劍看
送狄兼謩下第歸故山
慈恩塔上名昨日敗垂成賃舍應無術居山豈釣聲半
年猶小隐數日得閒行映竹窺猿劇尋(一作循)雲探(一作採)
鶴情(一作清)愛花高酒戸煮藥汙茶鐺莫便多時住煙霄
路在城
送源中丞赴新羅
赤墀賜(一作名)對使殊方官重霜臺紫綬光玉節在船清
海怪金函開䛇拜夷王雲晴漸覺山川異風便那(一作寧)
知道路長誰得似君將雨露海東萬里灑扶桑
送陳倜(一作稠一作彤)赴江陵從事
荆州勝事衆皆聞幕下今朝又得君才子何須藉(一作中)
科第男兒終久要功勲江村竹樹多於草山路塵埃半
是雲新什定知饒景思不應一向賦從軍
送張郎中副使赴澤潞
暁陌事戎装風流粉署郎機籌(一作權)通變化除拜出尋
常地冷饒霜氣山高礙雁行應無離別恨車馬自生光
送陸暢侍御歸揚州
故園偏接近霅水洞庭邊歸去知何日相逢各長年山
川南北路風雪别離天椘色窮冬燒淮聲獨夜船從軍
丞相府談笑酒杯前
送韋瑶校書赴越
寄家臨禹穴乘傳出秦關霜落橘滿地潮來帆近山相
門賓益貴水國事多閒晨省高堂後餘歡杯酒間
送雍陶及第歸覲
獻親冬集書比橘復何如此去關山遠相思笑語疎路
尋丹壑斷人近白雲居幽石題名處憑君亦記余
送李秀才赴舉
羅刹樓頭醉送君西入京秦吳無限地山水半分程海
上煙霞濕關中日月明登科舊鄉里當為改嘉名
送李傳秀才歸宣州
謝守青山宅山孤宅亦平池塘無復見春草野中生常
日登樓望今朝送客行慇懃拂石壁為我一書名
送元緒上人遊商山
萬法空門裏師修歴幾生過來心已悟未到行彌精溪
寂鐘還度林昏錫獨鳴朝簪抽未得此別豈忘情
送僧棲真歸杭州天竺寺
吏事日紛然無因到佛前勞師相借問知我亦通禪古
寺杉松出殘陽鐘磬連草菴盤石上歸此是因緣
送敬法師歸福州
結得隨緣伴蟬鳴方出關新經譯舊寺故國與誰還齋
為無鐘早心因罷講閒東南數千里何處不逢山
送清敬闍黎歸浙西
大地無生理吳中豈是歸自翻貝葉偈人施福田衣夏
盡灘聲出潮來日色微郡齋師去後寂寞夜吟稀
送賈島及鍾渾
日日攻詩亦自彊年年供應在名場春風驛路歸何處
紫閣山邊是草堂
送僧遊邊(一作送無可)
師向邊頭去邊人業障輕腥羶齋自㓗部落講還成傳
教多離寺隨緣不計程三千世界内何處是無生
送澄江上人赴興元鄭尚書招
師經非紙上師佛在心中覺路何曾異行人自不同水
雲晴亦雨山木(一作舍)夜多風聞結西方社尚書待遠公
送馬戴下第客遊
昨來送君處亦是九衢中此日慇懃別前時寂寞同鳥
啼寒食雨花落暮春風向晩離人起(一作別)筵收罇未空
送薛二十三郎中赴婺州
我住浙江西君去浙江東日日心來往不畏浙江風
送獨孤煥評事赴豐州
東門攜酒送廷評結束從軍塞上行深磧路移唯馬覺
斷蓬風起與鵰平煙生遠戍侵雲色冰疊黃河長雪聲
須鑿燕然山上石登科記裏是閒名
送張齊物主簿赴内鄉(一作送張主簿赴山)
幾年山下事仙翁名在長生籙籍中燒得藥成須寄我
曾為主簿與君同
送王嗣之典儀城
日日思(一作困)朝位偷閒城外行唯求採藥者(一作法)不道
在官名(一作行)好異嫌山淺尋幽喜逕生病來文字拙不
(一作休)要把歸城
別賈島
嬾作住山人貧(一作官)家日(一作月)賃身書多筆漸秃睡少
枕長新野客狂無過詩仙瘦始真秋風千里去誰與我
相親
別李餘
病童隨瘦馬難筭往來程野寺僧相送河槗酒滯行足
愁無道性久客會人情何計羈窮盡同居不出城
別胡逸
記得春闈同席試逡廵何啻十年餘今日相逢又相送
予乘五馬子單車
惜別
酒闌歌罷更遲留攜手思量凭翠樓桃李容華猶歎月
風流才器亦悲秋光隂不覺朝昏過岐路無窮早晚休
似把剪刀裁別恨兩人分得一般愁
欲別
山川重疊遠茫茫欲別先憂別恨長紅芍藥花雖共醉
綠蘼蕪影又分將鴛鴦有路高低去鴻雁南飛一兩行
惆悵與君煙景迥(一作隔)不知何日到瀟湘
別杭州
醉與江濤別江濤惜我遊他年婚嫁了終老此江頭
御定全唐詩卷四百九十六
