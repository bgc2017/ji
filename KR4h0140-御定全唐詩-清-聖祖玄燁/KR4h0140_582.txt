欽定四庫全書
御定全唐詩卷五百八十二
温庭筠
寄山中人
月中一雙鶴石上千(一作百)尺松素琴入爽籟山酒和春
容幽瀑有時(一作間)斷片雲無所從何事蘇門生(一作坐一作嘯)
攜手東南峰
送淮隂孫令之官
隋堤楊柳煙孤櫂正悠然蕭寺通淮戌蕪城枕楚壖(一作)
(田)魚鹽橋上市燈火雨中船故老青葭岸先知虙子賢
宿輝公精舍
禪房無外物清話此宵同林彩水煙裏澗聲山月中橡
霜諸壑霽杉火一爐空擁褐寒更徹心知覺路通
旅泊新津却寄一二知巳
維舟息行役霽景近江村併起别離恨(一作念)似(一作思)聞
歌吹喧高林月初上遠水霧猶昏王粲平生感登臨幾
斷魂
贈僧雲栖
麈尾與笻杖幾年離石壇梵餘林雪厚棋罷岳鐘殘開
局喜先悟漱缾知早寒衡陽寺前雁今日到長安
雪夜與友生同宿曉寄近鄰
閉門羣動息積雪透疎林有客寒方覺無聲曉已深正
繁聞近雁併落起栖禽寂寞寒塘路憐君獨阻尋(一作履跡)
(行當滿依依欲阻尋)
題造微禪師院
夜香聞偈後岺寂掩雙扉照竹燈和雪看松月到衣草
堂疎磬斷江寺故人稀唯憶湘南雨春風獨鳥歸
正見寺曉别生公
清曉盥秋水高窗留夕陰初陽到古寺宿鳥起寒林香
火有良願宦名非素心靈山緣未絶他日重來(一作相)尋
旅次盱眙縣
離離麥擢芒楚客意(一作思)偏傷波上旅愁起天邊歸路
長孤橈(一作帆)投楚驛(一作岸)殘月在淮檣外杜三千里誰
人數雁行
鄠郊别墅寄所知
持頤望平綠萬景集所思南塘遇新雨百草生容姿幽
鳥不相識美人如何(一作何可)期徒然委搖蕩惆悵春風時
京兆公池上作
稻香山色疊平野接荒陂蓮折(一作少)舟行遠萍多釣下
遲壞堤泉落處凉簟雨來時京口兵堪用(一作問)何因入
夢思
盧氏池上遇雨贈同遊者
簟翻凉氣集溪上潤殘棋萍皺風來後荷喧雨到時寂
寥(一作寞)閒望久飄洒獨歸遲無限松江恨煩(一作勞)君觧
釣絲
題薛昌之所居
所得乃清曠寂寥常掩關獨來春尚在相得暮方還花
白風露晚柳青街陌閒翠微應有雪窗外見南山
東歸有懷
晴川通野(一作古)陂此地昔傷離一去迹常在獨來心自
知鷺眠茭葉折魚靜蓼花垂無限高秋淚扁舟極路岐
休澣日西掖謁所知
赤墀高閣自從容玉女窗扉報曙鐘日麗九門(一作華)青
鎖(一作瑣)闥雨晴雙闕翠微峰毫端蕙露滋仙草琴上薰
風入禁松荀令鳳池春婉娩(一作晼晚)好將餘潤變(一作拂)魚
龍
博山
博山香重欲成雲錦段機絲妬鄂君粉蝶團飛花轉影
彩鴛雙泳水生紋青樓二月春將半碧瓦千家日未曛
見說楊朱無限淚豈能空爲路岐分
送盧處士(一作生)遊吳越
羡君東去見殘梅唯有王孫獨未廻吳苑夕陽明古堞
越宮春草上高臺波生野水(一作渚)雁初下風滿驛樓潮
欲來試逐漁舟看雪浪幾多江燕荇花開
過新豐
一劒乘時帝業成沛中鄉里到咸京寰區已作皇居(一作)
(都)貴風月猶含白社情泗水舊亭春(一作秋)草徧(一作變)千
門遺瓦古苔生至今留得離家恨雞犬相聞落照明
過潼關
地形盤屈帶河流景氣澄明是勝遊十里曉雞關樹暗
(一作靜)一行寒雁隴雲愁片時無事溪泉好盡日凝眸岳
色秋麈尾角巾應曠望更嗟芳靄隔秦樓
題西平王舊賜屏風
曾向金扉玉砌來百花鮮濕隔塵埃披香殿下櫻桃熟
結綺樓前芍藥開朱鷺已隨新鹵簿黃鸝猶囀(一作識)舊
池臺世間剛有東流水一送思波更不廻
河中陪帥遊亭(一作陪河中節度使遊河亭)
倚闌愁立獨徘徊欲賦慙非宋玉才滿座山光搖劒戟
繞城波色動樓臺鳥飛天外斜陽盡人過橋心(一作邊)倒
影來添得五湖多少恨柳花飄蕩似寒梅
和趙嘏題岳寺
疎鐘細響亂鳴泉客省高臨似水天嵐翠暗來空覺潤
澗茶餘爽不成眠越僧寒立孤燈外岳月秋當萬木前
張邴宦情何太薄遠公窗外有池蓮
蘇武廟
蘇武魂銷漢使(一作史)前古祠高樹兩茫然雲邊雁斷(一作)
(落)胡天月隴上羊歸塞草煙廻日樓臺非甲帳去時冠
劒(一作蓋)是丁年茂陵不見封侯印空向秋波哭逝川
送客(一作途中)偶作
石路荒凉(一作唐)接野蒿西風吹馬利如刀小橋連驛楊
柳晚(一作暮程投驛蕙蘭靜)廢寺入門禾黍高雞犬夕陽喧縣市
鳧鷖秋水曝城壕故山有夢不歸去官樹(一作路)陌塵何
太勞
寒食前有懷
萬物鮮華(一作相鮮)雨乍晴春寒寂(一作戚)歴(一作歷)近清明殘
芳荏苒雙飛蝶曉(一作晚)睡朦朧(一作濛籠)百囀鶯舊侣(一作約)
不歸成獨酌故園雖在有誰耕悠然更(一作便)起嚴灘恨
一宿東風蕙草生
宿雲際寺
白蓋微雲一逕深東峰(一作風)弟子遠相尋蒼苔路熟僧
歸寺紅葉聲乾鹿在林高閣清香生靜境夜堂疎磬發
禪心自從紫桂巖前别不見南能直至(一作到)今
寄岳州李外郎遠(一作肱)
含嚬不語坐持(一作搘)頤天遠(一作近)樓高宋玉悲湖上殘
棋人散後岳陽微雨鳥來(一作歸)遲早梅猶得廻歌扇春
水還應理釣絲獨(一作唯)有袁宏(一作安)正(一作易)憔悴一罇
惆悵落花時
遊南塘寄知者(一作王知白)
白鳥梳翎立岸莎藻花菱刺泛微波煙光似帶侵垂柳
露點如珠落卷荷楚水曉(一作晚)凉催客早杜陵秋思傍
蟬多鎦公不信歸心切聽取江樓一曲歌
寄盧生
遺業荒凉近故都門前堤路枕平湖綠楊陰裏千家月
紅藕香中萬點珠此地别來雙鬢改幾時歸去片帆孤
他年猶擬金貂換寄語黃公舊酒壚
春日訪李十四處士
花深橋轉水潺潺甪里先生自閉關看竹已知行處好
望雲空(一作定)得暫時閒誰言有策堪經世自是無錢可
買山一局殘棋千點雨綠萍池上暮方還
宿松門寺
白石青崖世界分卷簾孤坐對氛(一作氤)氳林間禪室春
深雪潭上龍堂夜半雲落月(一作日)蒼(一作荒)凉登閣在(一作)
(遠)曉鐘搖蕩隔江(一作牆)聞西山舊是經行地願漱寒缾
逐(一作在)領軍
詠寒宵
寒宵何耿耿良讌有餘姿寶靺徘徊處熏鑪悵望時曲
瓊垂翡翠斜月到罘罳委墜金釭(一作缸)燼闌珊玉局棋
話窮猶注睇歌罷尚持頣晻暖(一作曖)遥相屬(一作矚)氛氳
(一作絪緼)積所思秦蛾(一作娥)卷衣(一作簾)晚胡雁度雲遲上郡
歸來夢那知錦字詩
寄渚宫遺民宏里生
柳弱湖堤曲籬疎水巷深酒闌初促席歌罷欲分襟波
(一作坡)月欺華燭汀(一作江)雲潤故琴鏡清花並蔕(一作共葉)牀
冷簟連心荷疊平橋暗(一作闊)萍稀敗舫沈城頭五通(一作)
(更)鼓窗外萬家砧異縣魚投浪當年鳥共林八行香(一作)
(書)未滅(一作減)千里夢(一作歎)難尋未肯暌良願空期(一作知)
嗣好音他時因詠(一作詠懷)作猶得比南金
春盡與友人入裴氏林探(一作采)漁竿
一逕互紆直茅棘亦已繁晴陽入荒竹曖曖如春園倚
杖息慚(一作憩)倦徘徊戀微暄歴尋嬋娟節翦破蒼筤根
地閉(一作閒)修莖孤林振餘籜翻適心在所好非必尋湘
沅
春日
問君何所思迢遞豓陽時門靜人歸晚牆高蝶過遲一
雙青瑣燕千萬綠楊絲屏上吳山遠樓中朔管悲寶書
無寄處香轂有來期草色將林彩相添(一作將)入黛眉
洛陽
鞏樹先春雪滿枝上陽宫柳囀黃鸝桓譚未便忘西笑
豈爲長安有鳳池
題賀知章故居疊韻作
廢砌翳薜荔枯湖無菰蒲老媪飽(一作寶)藁草愚儒輸逋
租
雨中與李先生期垂釣先後相失因作疊韻
隔石覓屐跡西溪迷雞啼小鳥擾曉沼犂泥齊低畦
御定全唐詩卷五百八十二
