欽定四庫全書
御定全唐詩卷七十一
劉憲
劉憲字元度宋州寧陵人弱冠擢進士第累遷左臺監
察御史貶潾水令召為鳳閣舍人神龍初自吏部侍郎
出刺渝州尋入為修文館學士歴太子詹事卒武后時
勅吏部糊名考判求高才惟憲與王適司馬鍠梁載言
入第二等集三十卷今編詩一卷
奉和聖製立春日侍宴内殿出剪綵花應制
上林宫館好(一作裏)春光(一作心)獨早知剪花疑始發刻燕
似新窺色濃輕雪點香淺嫩風吹此日叨陪侍恩榮得
數枝
奉和人日清暉閣宴羣臣遇雪應制
輿輦乘人日登臨上鳳京風尋歌曲颺雪向舞行縈千
官隨興合萬福與時(一作春)并承恩長若此微賤幸昇平
奉和七夕宴兩儀殿應制
秋吹過䨇闕星仙動二靈更深移月鏡河淺度雲軿殿
上呼(一作徵)方朔人間失(一作識)武丁天文兹夜裏光映紫
微庭
奉和九月九日聖製登慈恩寺浮圖應制
飛(一作香)塔雲(一作層)霄半清晨羽旆遊(一作仙鑣淨境遊)登臨憑
季月廖廓見中州御酒新寒退天文瑞景留(一作寶氣浮)辟
(一作却)邪將獻壽兹日奉千秋
閏九月九日幸總持寺登浮圖應制
重陽登閏序上界叶時廵駐輦天花落開筵妓樂陳城
端刹柱見雲表露盤新臨睨光輝滿飛文動睿神
侍宴長寧公主東莊
公主林亭地清晨降玉輿畫橋飛渡水仙閣涌臨(一作凌)
虚晴新看蛺蝶夏早摘芙蕖文酒娛遊盛忻叨侍從餘
奉和送金城公主入西蕃應制
外館踰河右行營指路岐和親悲遠嫁忍愛泣將離旌
旆羌風引軒車漢月隨那堪馬上曲時向管中吹
奉和聖製登驪山高頂寓目應制
驪阜鎮皇都鑾遊眺八區原隰旌門裏風雲扆座隅直
城如斗柄官樹似星榆從臣詞賦末濫得上天衢
奉和幸白鹿觀應制
玄遊乘落暉仙宇藹霏微石梁縈澗轉珠旆掃壇飛芝
童薦膏液松鶴舞驂騑還似瑶池上歌成周馭歸
折楊柳
沙塞三河道金閨二月春碧煙楊柳色紅粉綺羅人露
葉憐啼臉風花思舞巾攀持君不見為聽曲中新
奉和立春日内出綵花樹應制(一作人日大明宫應制)
禁苑韶年(一作華又作光)此日歸東郊道上轉青旂柳色梅芳
何處所風前雪裏覓芳菲開冰池内魚新(一作初)躍剪綵花
間燕始飛欲識王遊布陽氣為觀天藻競春暉
奉和春日幸望春宫應制
暮春春色最便妍苑裏花開列御筵商(一作南)山積翠臨
城起滻水浮光共幕連鶯藏嫩葉歌相喚蝶礙芳叢舞
不前歡娛節物今如此願奉宸遊億萬年
奉和幸安樂公主山莊應制
主家别墅帝城隈無勞海上覓蓬萊沓石(一作嶂)懸流平
地起危樓曲閣半天開庭莎作薦舞行出浦樹相將(一作)
(障)歌棹回此日風光與形勝祗言作伴聖詞來
興慶池侍宴應制
蒼龍闕下天泉池軒駕來遊簫管吹緣堤夏篠縈不散
冐水新荷卷復披帳殿疑從畫裏出樓船直在鏡中移
自然東海神仙處何用西崑轍迹疲
奉和幸大薦福寺應制
地靈傳景福天駕儼鉤陳佳哉藩邸舊赫矣梵宫新香
塔魚山下禪堂雁水濱珠幡映白日鏡殿寫青春甚歡
延故吏大覺拯生人幸承歌頌末長奉屬車塵
奉和幸三會寺應制
岧嶤倉史臺敞朗紺園開戒旦壺人集(一作警)翻霜羽騎
來下輦登三襲褰旒望九垓林披舘陶牓水浸昆明灰
網戶飛花綴幡竿度鳥廻豫遊仙唱動瀟灑出塵埃
奉和幸長安故城未央宫應制
漢宫千祀外軒駕一來遊夷蕩長如此威靈不復留憑
高睿賞發懷古聖情周寒向南山斂春過北渭浮土功
昔云盛人英今所求幸聽熏風曲方知霸道羞
奉和幸禮部尚書竇希玠宅應制(一作陪幸五王宅)
北斗樞機任西京肺腑親疇昔王門下今兹御(一作制)幸
辰恩光山水被聖作管弦新遶坐熏紅藥當軒暗綠筠
摘荷纔早夏聽鳥尚餘春行漏今徒晩風煙起觀津
奉和聖製幸望春宮送朔方大總管張仁亶
命將擇耆年圖功勝必全光輝萬乘餞威武二庭宣中
衢横鼓角曠野蔽旌旃推食天厨至投醪御酒傳凉風
過雁苑殺氣下雞田分閫恩何極臨岐動睿篇
奉和幸韋嗣立山莊侍宴應制
東山有謝安枉道降鳴鑾緹騎分初日霓旌度曉寒雲
蹕巖間下虹橋澗底盤幽棲俄以届聖矚宛餘歡(一作觀)
崖懸飛溜直岸轉綠潭寬桂華堯酒泛松響舜琴彈明
主恩斯極賢臣節更殫不才叨侍從詠德以濡翰
人日翫雪應制
勝日登臨雲葉起芳風搖蕩雪花飛呈(一作星)暉幸得承
金鏡颺彩(一作影)還將(一作持)奉玉衣
上巳日祓禊渭濱應制
桃花欲落柳條長沙頭水上足風光此時御蹕來遊處
願奉年年祓禊觴
苑中遇雪應制
龍驂曉入望春宫正逢春雪舞東(一作香)風花光併灑(一作)
(在)天文上寒氣行(一作都)消御酒中
夜宴安樂公主新宅
層軒洞戶旦新披度曲飛觴夜不疲綺綴玲瓏河色曉
(一作繞)珠簾隱映月華窺
奉和聖製幸韋嗣立山莊
非吏非隱晉尚書一丘一壑降乘輿天藻緣情兩曜合
山巵獻壽萬年餘
餞唐永昌
始見郎官拜洛陽旋聞近侍發雕章緒言巳勖期年政
綺字當(一作先)生滿路光
御定全唐詩卷七十一
