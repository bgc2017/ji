欽定四庫全書
御定全唐詩卷三百十八
李吉甫
李吉甫字弘憲以父栖筠蔭補倉曹參軍為太常博士
憲宗立拜考功郎中知制誥入翰林為學士轉中書舍
人元和二年同平章事後為淮南節度雖居外每朝廷
得失輙以聞帝尊任之官而不名卒贈司空吉甫該洽
典故詳練故實善任賢良朝倫式序集二十卷今存詩
四首
癸巳歲吉甫圜丘攝事合於中書後閣宿齋常
負忝愧移止於集賢院會門下相公以七言垂
寄亦有所酬短章絶韻不足抒意因叙所懷奉
寄相公兼呈集賢院諸學士
淮海同三入樞衡過六年(後漢牟融六年任職)廟齋兢永夕書府
會羣仙粉壁連霜曙冰池對月圓歲時憂裏換鐘漏静
中傳蓬髮顔空老松心契獨全贈言因傅說垂訓在三
篇
夏夜北(一作後)園即事寄門下武相公
結構非華宇登臨(一作仙)似古原僻殊蕭相宅蕪勝邵平
園避暑依南廡追涼在北軒煙霞霄外静草露月中繁
鵲繞驚還止蟲吟思不喧懷君欲有贈宿昔貴忘言
九日小園獨謠贈(贈一作奉寄)門下武相公
小園休沐暇暫與故山期樹杪懸丹棗苔隂落紫梨舞
叢新菊徧繞格(一作樹)古藤垂受露紅蘭晚迎霜白薤肥
上公留鳳沼(一作詔)冠劒侍清祠應念(一作命)端居者長慙
補衮詩
懷伊川賦
龍門南岳盡伊源草樹人煙目所存正是北州梨棗熟
夢魂秋日到郊園
鄭絪
鄭絪字文明滎陽人擢進士宏詞初為張延賞掌書記
入為起居郎翰林學士累遷中書舍人憲宗立拜中書
侍郎同平章事太和中以太子少傅致仕絪少好學大
歷中有高名後踐歴華顯出入中外踰四十年守道寡
欲不為烜赫事時推耆德集三十卷今存詩五首
奉和武相公省中宿齋酬李相公見寄
高閣安仁省名園廣武廬沐蘭朝太一種竹詠華胥禁
静疎鐘徹庭開(一作閑)爽韻虚洪鈞齊萬物縹帙整羣書
寒露滋新菊秋風落故蕖同懷不同賞幽意竟何如
寒夜聞霜鐘
霜鐘初應律寂寂出重林拂水宜清聽凌空散迥音㫪
容時未歇搖曳夜方深月下和虚籟風前間(一作聞)遠砧
淨兼寒漏徹閒畏曙更侵遥想千山外泠泠何處尋
奉酬宣一上人九月十五日東亭望月見贈因懷
紫閣舊遊
中年偶逐鴛鸞侣弱歲多從麋鹿羣紫閣道流今不見
紅樓禪客早曾聞松齋月朗星初散苔砌霜繁夜欲分
一覽綵牋佳句滿何人更詠惠休文
九日登高懷邵二
簮茱泛菊俯平阡飲過三杯却惘然十歲此辰同醉友
登高各處巳三年
享太廟樂章
於穆時文受天明命允恭玄默化成理定出震嗣德應
乾傳聖猗歟緝熙千億流慶
句
情人共惆悵良友不同遊(紀事云絪九日有懷邵二詩又懷林十二云云其重友如)
(此)
鄭餘慶
鄭餘慶字居業大歷中舉進士第初為嚴震山南從事
貞元初歴庫部郎中為翰林學士以工部侍郎知吏部
選後拜中書侍郎同平章事憲宗時為尚書左僕射詳
定典制引韓愈李程為副崔郾陳珮楊嗣復庾敬休為
判官損益儀規號為詳衷終太子太師檢校司徒集五
十卷今存詩二首
和黃門相公詔還題石門洞(黃門武元衡也)
紫氛随馬處黃閣駐車情嵌壑驚山勢周灘戀水聲(一作)
(清)地分二蜀限關志百牢名琬琰攀酬郢微言鼎飪情
(用韻重)
享太廟樂章
開邸除暴時邁勛尊三元告命四極駿奔金枝翠葉輝
燭瑶琨象德億載貽慶湯孫
趙宗儒
趙宗儒字秉文鄧州穰人舉進士初授弘文舘挍書郎
拜左拾遺充翰林學士與父曄秘書少監同日竝命當
時榮之貞元十二年以給事中同中書門下平章事罷
相為右庶子端居守道勤奉朝請遷吏部侍郎改尚書
前後三鎮方任八領選部歴憲穆敬文四朝以司空致
仕詩一首
和黃門武相公詔還題石門洞
益部恩輝降同榮漢相還韶芳滿歸路軒騎出重關望
日朝天闕披雲過蜀山更題風雅韻永絶翠嵓間
柳公綽
柳公綽字寬京兆華原人舉賢良方正直言極諫武元
衡節度劒南與裴度俱為判官相引重召為吏部郎中
元和初進太醫箴遷御史中丞歴六鎮太和中終兵部
尚書性耿介有大臣節為文不尚浮靡所取士如許康
佐鄭朗盧簡辭崔璵夏侯孜李拭韋長皆知名顯貴詩
三首
和武相錦樓翫月得濃字(時為西川營田副使)
此夜年年月偏宜此地逄近看江水淺遥辨雪山重萬
井金花(一作風)肅千林玉露濃不唯樓上思飛盖亦陪從
題梓州牛頭寺
一出西城第二橋兩邊山木晚蕭蕭井花淨洗行人耳
留聽溪聲入夜潮
贈毛仙翁
桃源千里遠花洞四時春中有含真客長為不死人松
高枝葉茂鶴老羽毛新莫遣同籬槿朝榮暮化(一作絶)塵
張正一
張正一德宗末左補闕以上書召見王叔文之黨疑其
言已隂事令韋執誼譛之坐貶詩一首
和武相公中秋錦樓翫月得蒼字(時為西川觀察判官)
高秋今夜月皓色正蒼蒼遠水澄如練孤鴻迥帶霜旅
人方積思繁宿稍沈光朱檻叨陪賞尤宜清漏長
徐放
徐放字逹夫武元衡西川從事元和九年為衢州刺史
見韓愈徐偃王廟碑詩一首
奉和武相公中秋錦樓翫月得来字
玉露中秋夜金波碧落開鵲驚初泛濫鴻思共裵回遠
月(一作日)清光徧高空爽氣来此時陪永望更得上燕臺
崔備
崔備建中進士第為西川節度使判官終工部郎中詩
六首
和武相公中秋錦樓玩月(得前字秋字二篇)
清景同千里寒光盡一年竟天多鴈過通夕少人眠照
别江樓上添愁野帳前隋侯恩未報猶有(一作感)夜珠圓
四時皆有月一夜獨當秋照耀初含露裵回正滿樓遥
連雪山淨迥入錦江流願以清光末年年許從遊
奉陪武相公西亭夜宴陸郎中
賓閣玳筵開通宵逓玉杯塵随歌扇起雪逐舞衣廻剪
燭清光發添香煖氣来令君敦宿好更為一裵回
清溪路中寄諸公(一作寄韋于二侍御)
偏郡隔雲岑廻溪路更深少留攀桂樹長(一作畏)渴望梅
林野筍資公膳山花慰客心别来無信息可謂井瓶沈
奉酬中書相公至日圜丘行事合於中書宿直
移止於集賢院叙情見寄之什(一作崔曙詩)
典籍開書府恩榮避鼎司郊丘資有事齋戒守無為宿
霧蒙瓊樹餘香覆玉墀進經逄乙夜展禮值明時勲共
山河列名同竹帛垂年年佐堯舜相與致雍熙
使院憶山中道侣兼懷李約
松竹去名嶽衡茅思舊居山君水上印天女月中書舊
秩芸香在空奩藥氣餘褐衣寬易攬白髮少難梳病柳
傷摧折殘花惜掃除憶巢同倦鳥避網甚跳魚阮巷(一作)
(嵇阮)慚交絶商嵓(一作求羊)愧跡疎與君非宦侣何日共樵漁
蕭祜
蕭祜字祐之蘭陵人以處士徵拜拾遺元和初歴御史
中丞桂管防禦觀察使為人閒澹貞退善鼓琴賦詩精
妙書畫遊心林壑名人高士多與之遊詩二首
奉陪武相公西亭夜晏陸郎中(時為武元衡幕僚)
弘閣陳芳晏佳賓此會難交逄貴日重醉得少時歡舒
黛凝歌思求音足筆端一聞清佩動珠玉夜珊珊
遊石堂觀
西山高高何所如上有古昔真人居嶔崖巨石自成室
其下磅礴含清虚我来斯邑訪遺迹乃遇沈生躭載籍
沈生為政哀惸婺又能索隐探靈竒欣然向我話佳境
與我﨑嶇到山頂甘瓜剖綠出寒泉碧甌浮花酌春茗
嚼瓜啜茗身清凉汗消絺綌如迎霜胡為空山百草花
倏爾籩豆肆我旁始驚知周無小大力寡多方驗斯在
妙用騰聲冠盖間勝遊恣意煙霞外故碑石像凡幾年
雲欝雨霏生綠煙我知遊此多靈仙縹緲月中飛下天
天風微微夕露委松梢颼颼曉聲起鳳去空遺簫管音
星翻寥落銀河水勸君學道此時来結茅獨宿何遼哉
齋心玄默感靈衛必見鸞鶴相裵回我愛崇山雙劒北
峰如人首拄天黑(俗呼為人頭山)羣仙傴僂勢奔走状若歸尊
趨有德半巖有洞頂有池出入靈怪潛蛟螭我去不得
晝夜思夢遊曾信南風吹南風吹我到林嶺故國不見
秦天迥山花名藥撲地香月色泉聲洞心冷蔭松散髮
逄異人寂莫曠然口不言道陵公遠莫能識髮短耳長
誰獨存司農驚覺忽惆悵可惜所遊俱是妄藴懷耿耿
誰與言直至今来意通形神開擁傳又恨斜陽催一丘
人境尚堪戀何况海上金銀臺
王良士
王良士貞元進士為西川劉闢幕僚闢敗應坐高崇文
宥之詩二首
奉陪武相公西亭夜宴陸郎中
芳氣襲猗蘭青雲展舊歡仙来紅燭下花發綵毫端海
嶽期方遠松筠歲正寒仍聞言贈處一字重琅玕
南至日隔霜仗望含元殿爐煙(一作車&KR1210;詩)
抗殿䟽龍首高高接上玄節當南至日星是北辰天寶
(一作霜)戟羅仙仗金爐引御煙霏微雙闕麗容曳九門連
拂曙祥光滿分晴瑞色鮮一陽今在歷生植仰陶甄
獨孤實
獨孤實嘗為武元衡鎮西川時僚吏詩一首
奉陪武相公西亭夜宴陸郎中
仙郎膺上才夜宴接三台燭引銀河轉花連錦帳開静
看歌扇舉不覺舞腰回寥落東方曙無辭盡玉杯
盧士政(一作玟)
盧士政山東人為西川觀察支使後歴瀛鄚節度入為
太子賓客分司詩一首
奉陪武相公西亭夜宴陸郎中
華堂良宴開星使自天来舞轉朱絲(一作弦)逐歌餘素扇
回水光凌曲檻夜色靄高臺不在賓階末何由接上台
于敖
于敖字蹈中江南人登進士第長慶中給事中尋轉工
部侍郎出為宣歙觀察使兼御史中丞詩一首
聞鶯
玉䋲河漢曉縦横萬籟潛收鶯獨鳴能將百囀清心骨
寧止閒窗夢不成
皇甫鏞
皇甫鏞字和卿朝那人第進士元和中為河南少尹時
兄鏄領度支聚歛勾剝天下怨恨鏞每極言不聽乃求
分司為右庶子開成初終太子少保鏞能文尢工詩什
集十八卷今存詩一首
和武相公聞鶯
華館沈沈曙境清伯勞初囀月微明不知台座宵吟久
猶向花窗驚夢聲
御定全唐詩卷三百十八
