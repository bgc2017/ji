御製讀高啟威愛論
高啟著鳬藻集首章即威愛論讀之卒篇歎其知一而
未知其二也夫兵者非常用之事以仲康之賢討羲和
之亂承命者猶恐其威之不立而功之不成啟所云好
生惡死人之至情有威則怯者勇無威則勇者怯其言
皆是也至謂使國君而知此則國可以治天子而知此
則天下可得而理則失之甚矣夫治國平天下非若用
兵偶行之事也御衆以寬寬則得衆猶恐吾仁之不能
廣被焉孰謂徒作其威使下無所容而可以治國平天
下哉且自古亡國者多矣失之威者其亡速失之寬者
其亡緩致亡雖同然緩速之間斯有别矣吾非謂當失
之寬盖闢啟謂宜威克之言示有君人之責者當體天
心仁民愛物雖辟以止辟仍存哀矜惻怛得情勿喜之
意非不用威而不可徒恃其威威者猛之類愛者寬之
施寬以濟猛威愛並行或者其庶幾耳余故謂啟知其
一而未知其二論者不可不察也
鳬藻集目錄别集類五(明)
卷一
論
記
卷二
序
卷三
序
卷四
傳
贊
箴
銘
賦
題
跋
評史
卷五
雜著
墓誌銘
哀辭
書簡
(臣)等謹案鳬藻集五卷明高啓撰啓有詩集
别著錄唐時為古文者主於矯俗體故成家
者蔚為鉅製不成家者則流於僻澁宋時為
古文者主於宗先正故歐蘇王曾而後沿及
於元成家者不能盡闢門戶不成家者亦具
有典型啓在明初其詩才藻富健工於摹古
為一代巨擘而古文則不甚著名然生於元
末距宋未遠猶有前輩軌度非洪宣以後漸
流為膚廓冗沓號臺閣體者所及是集不知
誰所編以其詩集例之殆亦啓所自定末有
魏夫人宋氏墓志銘魏夫人者蘇州知府魏
觀母也按明史本傳啓坐為觀作上樑文見
法則為其末年之作蓋平生古文盡於此集
矣初無刻本周忱為蘇州巡撫時始得抄本
於郡人周立立之姑即啓婦也正統九年監
察御史錢塘鄭士昂又得本於忱因命教授
張素校刊之而忱為之序此本為雍正戊申
桐鄉金檀所刻即因鄭本而正其譌多所校
正檀即注啓詩集者故併刻是集成一家完
書云乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
