顧曲雜言詞曲類五(南北曲之屬)
提要
(臣)等謹案顧曲雜言一卷明沈德符撰德符
有飛鳬語略已著錄此書專論雜劇南曲北
曲之别其論元人未滅南宋以前以雜劇試
士核以元史選舉志絶無影響乃委巷之鄙
談其論遼史樂志有大食調曲譜訛作大石
因有小石調配之其意以大食為國名如龜
兹之類不知自宋已有此名故王珪詩號至
寶丹秦觀詩號小石調不由曲譜之訛其論
五六工尺上四合凡一為出於宋樂書亦未
免附會考南曲無凡一上字有高下之分宋
時樂歌未必分南北曲也如此之類間有小
疵然如論北曲以絃索為主板有定制南曲
笙笛不妨長短其聲以就板立說頗為精確
其推原諸劇牌名自金元以至明代縷晰條
分徵引亦為該洽詞曲雖伎藝之流然亦樂
中之末派故唐人樂府雜錄之類至今尚傳
存此一編以考南北曲之厓略未始非博物
之一端也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
