申忠愍詩集卷四
明申佳允撰
七言律詩
帝京樂(次韵)
春明車馬接清鑾風雨誰歌載道難瑞日羣峯看拄笏
浮雲雙闕問彈冠鶴廳藤樹垂朱實鯨海虹橋散碧瀾
石磴竹菴魚鳥闊相將嘉會證檀欒
家園樂
吟魂日逐滏河濱擊鉢呼瓢待主人白社生涯懸十畝
青鞋消息屬三春藤蘿啟事江湖邈風月憐才雨雪新
矯首午橋煙樹外醉醒雙眼臥苔茵
春興(和韵)
霰氣寒花處處飄春城煙水濕青條觱聲細柳墻隂落
帘影新豐酒市遥日静䨇扉虚鳥雀宵深清簟冷霜綃
樹低縹緲孤雲矗蕪草茸茸踏午橋
其二
冉冉晴煙碣石塵聲繁簫鼔濺花春劍摇赤羽星寒渡
月蝕黃霾斷野榛炊火湮零山墅闊毳廬迤邐塞雲屯
寒衙索米凌凄月芳樹村醪傍葛巾
其三
雪苑銅駝問淼茫丹樓粉堞擊沙棠煙深王屋山山白
秋慘陳橋樹樹黃萬事滄桑雲窈窕孤城燈火月蒼凉
并州花鳥吟魂媚冷雨青燐泣野篁
其四
榆關如線碧天流紫塞黃崖鐡篴秋白日漁陽山戍黑
霜花島嶼陣雲稠孤帆影斷呼庚癸一𣲖星熹照髑髏
掩袂長歌雙鬢老絲絲淚雨濕箜篌
其五
依然百雉險巃嵸一夜酸風射埜叢鉅鹿孤營沙磧外
滹沱古渡夕陽中健兒奔駾颺驍馬諸將逍遙掛角弓
重憶昔年村社酒麥秋無恙雨濛濛
其六
漢水樊城遍鼓鞞大堤花艷曉烟迷九江鉦鼓凌天險
萬國梯航問野湄開府登壇懸鵲印朝廷推轂擁龍旗
秣陵笙管秦淮渡欸乃魂摇畫角吹
其七
閶闔霜廻紫氣寒女墻高砦霧漫漫天懸埤堄盧溝月
山逼巑岏易水灘羽檄横馳連朔漠鐃歌飛捷沸長安
明光𢋫和陽春曲氣合雙龍倚劍看
其八
春明愁緒倚青柯細雨孤尊此嘯歌人事物華餘汗馬
朔雲邊月悟煙蘿浮丘山畔懸丹竈菡蓞池臺掛碧簔
矯首看天天遠近吟髭如雪夜來多
季夏仝李郁林盧省潛盧静虛劉建侯郊外泛舟
歸飲賈襄一書舍
乘興飄摇一葉舟閬仙許我過齋頭青氊趺坐翻書帙
白眼斜看醉酒甌樹隱蟬聲方噪暑風生羽扇忽驚秋
歸來不盡登臨意何日聯翩續壯遊
寓清河聞警
甘陵一夜客心驚聞報中州近苦兵共道聖明方應運
如何盗賊敢横行千軍滿地骷髏血百里連天鼙鼔聲
肉食尋常矜勝算問誰今日請長纓
余侍御隨車雨
驄馬南行豸繡香如焚天氣忽生凉隨車喜灑平原雨
驅魃驚迴御史霜靈貺有權何杲日麥秋無恙即甘棠
商霖遍慰瞻霓處豈獨流膏在滏陽
元宵風雨寄懷小有(次賈襄一韻)
冷落春城澹似秋蕭蕭良夜阻狂遊風吹燈火雲何黯
雨亂笙歌月亦愁獨坐有懷燒燭盡相思無夢到牀頭
應知白也偎紅翠醉倚朱欄十二樓
其二
陰隂火樹滿天秋風雨誰堪秉燭遊笑我孤吟偏不韻
憐君獨醉更多愁三生意氣何青眼一夜相思幾白頭
願得來春燈市裡長安同上酒家樓
聞捷
公車落魄壯心殘捧檄魂驚拂眼看數載自憐三刖足
十年誰料一彈冠征袍雪滿痕猶濕匣劍光摇色尚寒
莫向春風誇蹀躞機聲斷續憶熊丸
隨駕步禱天壇恭紀
文華齋宿帝咨深南望郊壇玉趾臨祗為萬民祈潤澤
敬將六事問桑林星馳鷺序清光靄雲覆龍旂夏木陰
趨侍天顔看尺五乍驚茅賤厠華簮
過大廷尉張滸東先生故居
勲庸那復悵夷陵春敞龍門喜乍登官以素盟知世胄
事從父老問中丞恒山猶借甘棠蔭浚水應騰桂玉稱
回首午橋開府墅松楸似此鬱葱曾
其二
文章牛耳斗山名振起中原白雪聲鐘鼎器從爐冶出
綸扉春向藥籠生箕裘世衍青緗業杖履風高白社情
莫道樵漁忘魏闕陰陰桃李自峥嶸
其三
春滿滹沱憶使君名垂竹帛淨煙氛燕關不改旌旄色
麟閣猶驚頗牧勲正色拂衣何矯矯低顔獻媚任紛紛
哲人雖逝芳聲在不是虛傳諫獵文
其四
十年南北渺䨇魚浚水新除六月書蔽芾棠陰留召澤
繽紛玉樹拂潘輿兩河聲著鳴珂巷四壁詩留退食居
公子風期殊落落懶于官舍曳長裾
渡河閱兵
春風百里大河清釃酒臨流欲洗兵帆影低垂迷野渡
浪花高濺射霓旌登舟氣奪萑苻魄鳴鏑音連欸乃聲
青野塵恬煙火寂桑麻踏遍話隂晴
壬申元旦
十年落魄老燕京蹀躞春風荷聖明一命濫膺花縣宰
兩河羞振鐸音鳴椒盤初薦歌堯壽斗柄星廻詠夏正
願得浚郊為樂土桑麻無恙綠林平
元宵夜酌
簫鼓花城處處聲衙齋命酒牘塵清踏歌斷續屏音亂
燭熖參差火樹明香入詩脾梅問約寒侵韻骨雪尋盟
春風淡宕絃笙沸卧理閒舒樂只情
課農
霏微曉色促星車踏遍春畦到日斜負郭四郊俱種榖
河陽一縣即栽花犬聲斷續知邨塢帘影高低辨酒家
父老共商南畝約公餘重喜話桑麻
讀王肅敏公集
灼灼聲華北斗縣青緗大業照遺編中原才子先何李
魯國文衡竝蜀燕采振木天驚鳳翥名高梧掖媿寒蟬
如今海内知司馬一劍龍精有世傳
壬申初度
崧高惟嶽媿生申狗馬微辰又值春螢火十年孤子淚
風塵初度宰官身衣冠客集稱觴滿玳瑁筵開戲綵新
去歲草堂今日宴泥金聲到滏陽濱
同熊輝玉蘇石公渡河感賦
檄傳東海又横戈浩浩洪流感慨多我軰為情原似水
此心不共有如河懸旌一掃欃槍氣擊劍争聞欸乃歌
無恙布帆春色老扁舟釃酒問重過
贈别駕王仁之
藜光照映極星高白社青山醉濁醪滹水盈盈懸劍履
浚郊孑孑媿旌旄騷壇久豎中原幟寶氣常涵别駕刀
何李淪亡春雪黯乾坤同調屬吾曹
煉城口閱工
水來天上險黃河牛馬風煙日日過雁落長堤寒杵動
鴻飛中澤夕陽多荆隆一夜桃花發練苑三秋瓠子歌
收得安瀾碑勒績禹功樓上望仙舸
課士
落落文星璧水清中原牛耳悵寒盟草玄乍厰談經席
問字偏含下榻情劍合虹霓成五色賦裁珠玉動連城
春林載酒聽黃鳥遮莫嚶嚶喚友聲
偶懷
秋風一棹浚城灣斗大孤村此抱關病却風塵聊濁酒
倦登齋閣即青山麥秋無恙花封寂詩社多緣韻事閒
渺渺予懷天際闊藕花十里夢中還
贈熊輝玉廣文
南州高士久馳聲載酒玄亭韻骨清虹氣一天龍劍合
祥光百里德星明文章君豈青氊老肝膽吾將白水盟
落莫相看交道古紛紛輕薄自人情
喜雨
長堤夏木拂輕隂輿夢悠然灑素襟遠近山光含蜺影
參差樹色隱蟬吟千箱共話逢年約五斗應知退食心
喜雨亭成翻罷酒河流極目悵秋霪
聞廣文賈襄一被劾
彈章何事到寒氊歸路蕭蕭俠骨堅道巳將窮文未喪
世皆欲殺我猶憐青山白社囊新草赤水丹爐譜大還
荒蕪故園松菊老一犂春雨汶陽田
贈别徐紘亭
一榻塵封退食軒何來徐孺下陳蕃不辭剡水三冬棹
豈但平原十日尊風月有緣分主客菊松無恙訊田園
蒼茫雲樹天涯别雪滿高衙有寤言
咏汝南先祖姑太宜人
月旦高懸畫荻堂神從地下欲相將婺星久照宜人傳
皎日長垂太史章有子能存千載祀此身不死百年康
于公駟馬臨祠宇彤管香留鬱秀芳
楊海來報最
聖主旁求耳目臣三年課最報楓宸都亭早辦豺狼疏
𤨏闥行清輦轂塵兩邑歌聲出畏壘九重勅命下徵輪
于今虚却山公席指日雲霄問要津
訊王仁之病
燈花綵勝滿舂城高卧如何一榻清白社苦吟憐大瘦
丹爐新熟問長生虹流劍氣大邊合蚌産珠胎掌上明
好踏星橋扶杖起簫絃隊裏雜吹笙
黎伯雍報最
才子專符捧御除循良今上雒陽書三城花繡潘安宅
萬樹棠甘召伯閭丹鳳詔來雲作錦䨇鳬舄下雨隨車
長安近日虚銓席翹首新綸出帝居
留别劉熙隆
夷梁劍氣滿寒林一葉浮沉碧水深客淚滛滛驚夜雨
予懷渺渺悵蛩吟十年伯仲朱絃奏千里芝蘭白雪音
蕩漾波光催去棹相思夜夜滏陽潯
贈别盧隣虚
春風夜夜步兵厨宦思鄉愁兩地俱下榻十年憐刻鳳
揮琴一室愧飛鳬梁園白雪虹光合浚野朱旄劍氣殊
回首午橋天際碧青山何日賦蓴鱸
贈别盧省潛
寒衙月霽客星懸握手重期下榻緣螢火十年風雨夜
漁邨一棹孝廉船燒燈醉拂青萍劍擊筑高吟白雪篇
魂逐筍輿飛夢繞相思遮莫滏陽川
松棚侍宴
曈曈曉日靄晴暉松幕蘢葱傍紫薇丹闕趨蹌歌湛露
御筵錯落肅天威春浮庖膾瑯玕合香沁壺觴沆瀣晞
稽首鳳樓廻鶴署聯翩一路瑞煙歸
秋夜讌集
苔痕樹影鹿牀凉冰雪相憐萬感忘暑逼疎藤雲濯濯
雨廻寒篴月蒼蒼半歌半嘯新詩侠非謔非騷舊酒狂
宦海天涯青眼合春華偏艷柳漁鄉
端午日鳳樓侍宴
裊裊薰風靄建章衮龍高倚鳳樓墻旌旂披拂霏霞爛
鴛鷺聯翩劍珮光角黍宴排天正午瓊漿杯滿席生香
一聲天語千官坐響徹雲霄瑞鳥翔
贈李聰巒
赤羽朱旗映翠鑾風塵落魄旅情難雲霄敢負山濤鑒
霜雪休彈貢禹冠高館疎燈懸夜雨春溝紅葉拂晴瀾
青湘片玉千秋合桂樹懷人慰瘦欒
其二
孝廉船泊藕華濱醉眼横看捧檄人五色虹霓龍劍氣
十年風雨建章春浮雲碣石金莖瑞池草寒塘玉樹新
落落中原吾輩在花磚睥睨綠莎茵
贈李台臣
關塞笳聲動角弓春愁摇落旅煙中綈袍繾綣燕門月
綵筆縱横漢苑風春雨一燈寒夜碧浮雲雙闕夕陽紅
千秋莫負蒲輪意曳履傳家屬鉅公
其二
烽火遥驚塞上行那堪握手問浮名閉門擬著潛夫論
載酒相憐白也情家衍縹緗傳素譜詩連春雪是難兄
龍精一劍虹光合宫草霏微御水平
歸興
嵐氣氤氳水一涯蒼茫落日樹煙斜午橋歴歴紅亭樹
秋渚隂陰白藕花卜夜呼瓢隣舍酒停雲試屐埜人家
相將二仲譚風月何必青雲問碧紗
宿普惠禪舍張太史如盤來晤
羣峰亂石踏青霜駘宕秦淮水一方南國煙花容我輩
東籬風雨過重陽寺銜野樹窺青靄杯落藤花問舊狂
寒夜霜鐘驚旅夢乾坤漠漠塞雲荒
雪霽登謝公墩
蒼茫俯眺冶城横灑酒凌虚醉曉晴梁寺煙斜林影澹
鍾山瑞靄雪花明風流點綴圍碁事凴弔霏微蠟屐情
縹緲謫仙詩句老荒臺古樹自峥嶸
靈谷寺
春濕青苔媚客襦斜廻十里野雲迂珠皈佛塔懸衣舄
繡抹春嵐點畫圖苔逕長松煙不斷石街䨇屐響相呼
禪宮香傍梅花墅絳雪披紛簇野酤
贈别李非熊侍御
姑射山人退食餘紫微十載晝翻書玉皇凴几浮香篆
金殿開軒曳繡裾萬里風煙西粤外九天雨露北辰居
翩翩驄馬秋聲迅明月相思客夢蘧
遣懷(次王錫周韻)
抱影蕭蕭晝掩關竹窗松几墨花寒雙龍氣掩青萍劍
五嶽光凌紫籜冠眞幻禪鋒惺後悅贏輸奕局静中看
燒燈倚徙懸高榻細雨霏微鶴夢殘
其二
春明久已賦懷歸南國秋山澹客衣游戲一官聊寄託
棲遲三徑任依違花慵白日呼僮睡草鬱青軒看鶴飛
明月相思梨樹白漁竿冷落滏陽磯
其三
雨聲滴瀝馬聲嘶野水青煙聽唱驪春樹冷魂雲淰淰
月明客夢草萋萋溪堂鷗隱寒暄習山寺雞鳴信宿題
長揖梅花澆酒别讀書枌社一青藜
游清凉寺登江山一覽亭
樹杪風高四望山青廻幽逕竹閒閒春浮煙雨霏微合
日擁江湖指顧間絲管紛紛吹客袂香林寂寂倚禪關
千秋羅綺胭脂井消盡鶯花載酒還
壬午九日口占
去年今日到滁州太僕先生折柬留豐樂亭前蒼樹直
陽明祠上曉霜稠煙雲天縱䨇眸入風日山容二客遊
荻港未荒三徑在黃花一笑故園秋
白下再歸倦焉卧病郡公枉顧衡門率爾賦謝
蒼煙漂落野雲浮湖海扁舟汗漫游懸榻秋吟慚臥隱
褰帷春色破窮愁星輝赤羽虹光合劍拂朱霞紫氣收
才子暫隨仙守珮青緗奕葉有金甌
其二
瑞靄滹沱雨霽餘藤蘿三徑枉高車風流太守恩光劇
潦倒狂生禮法疎十里蓮花窺製錦孤城秋色映繙書
干旄孑孑林煙直肯踏溪橋訪釣魚
其三
劍影凌霄一嘯歌寒芒豈逐世消磨名懸雙闕朱轓重
賦製連城白雪多恒嶽岧嶤驚草木海天浩渺壮煙波
醉餘擊石婆娑舞白眼風塵問若何
其四
黃金為佩玉為人明月清光炤水濆晴日看山迎爽氣
春風載酒草玄文隨車瑞靉千林雨遍地花濃萬樹蕡
羅爵門深躭伏枕朱絃裊裊日相聞
壬午除夕
萬騎雲奔匝野塵寒埤觱栗倍酸辛不知今夕為何夕
恰喜明春尚有春畫角風聲吹寂寂戌樓燈影黯燐燐
青徐不在榆關外寄語籌兵借箸人
人日
墻陰寂寂盪春澌茗椀繩牀伏枕宜凍壁霏微梅樹綻
拂天歴落雪花垂今年相憶風煙老到處遥驚角鼓移
烽火但能邊外遠東山好辦草堂資
早朝
三年此日又鵷班回首鱸魚亦汗顔瑞靄北辰仍雨露
秋深南國自間關邊横煙燧今方劇宦拙風塵敢擬閒
羸馬敝袍凌曙色蕭蕭客思矚西山
清明
去年寒食雨花臺冉冉春明又客杯南北天涯萍水合
陰晴風日柳煙開高齋羅雀䨇扉静塞上鳴笳萬騎回
憑檻清吟天莫莫行藏飄泊野雲催
初度
蚤朝鷄唱曙鐘寒䨇闕浮雲傍鶡冠時逼暮春猶雨雪
人逢初度又長安頭顱漸老行藏拙面目堪憎歲月闌
戲綵袛懸游子夢青青滏水問檀欒
懷夷陵夫子
盍簮秋合媿魚魚孤影蕭蕭斷續初吾道一時揮麈夜
春風十載草玄閭紉蘭香滿懸明月萍梗霜殷憶埜渠
頫首舂陵江樹碧笈書縹緲欲躊躇
贈張通政重光
霏微雪逕掩莓苔綠野煙花炤紫杯皎月雙枝今玉樹
春風八座大銀臺贏輸奕局青山老醒醉禪鋒白社開
泉石依然蓬島在蒲輪天上問鹽梅
重陽前五日買菊數本招蘇進士張中翰張戶部
小飲
溟濛煙雨自清娛木榻蒼然客夢孤人我是非雲栩栩
古今消息月瞿瞿他鄉聲氣杯無恙此日寒暄菊與俱
秋耐逶迤春樹老相思滏水問蓴鱸
上范質公先生(次方孩未先生韻)
玉尺金繩喆匠能巋然吾道炤淵凝風高奮擊江河楫
天霽孤懸日月燈吏部文章垂斗極老成風節峙岡陵
東山勉為蒼生起白社青鞵又豈應
其二
南國蒼煙澹隱林蒲輪光罨五雲深星辰清切凌霄漢
魚鳥霏微問陸沉九廟有靈餘碩果五湖無興寄騷吟
圖書寂寞司空署秋静雲涵如水心
其三
倚伏飛潛願力能雝雝鳳鳥九霄層孤臣折檻原無黨
衆正彈冠頼有朋廊廟此時瞻北斗秦淮久已掛秋罾
蕭蕭憂國霜花老莫向寒煙憶笠僧
其四
烽火西京鐡騎秋蓴鱸何事賦三休雲霄重曳尚書履
煙雨能容釣客裘醒夢當年憐塞馬勲華隨地泛江鷗
明光虚左鹽梅席八座春風遍百州
張進士父紹軒八十五初度
雪汎滹沱白社開晴煙縹緲入寒梅壺天風月呼瓢度
閬苑鶯花擊鉢催黃髮丹爐懸五嶽宮袍斑綵兆三台
卜隣何日延高榻竹墅松谿杖履陪
癸未除夕(次韻)
清漳客歲女墻風觱栗魂吹雪影中人又忽來天地暮
時餘今夕性情空閉門一榻初無恙讀易殘宵恰有功
脈脈静香春事逼澹然菽水不言窮
題瀛國太夫人壽册
寶婺流暉燦曉煙笙簫吹徹艷陽天帝城佳氣貂蟬里
王母春風玳瑁筵百歲含飴萱草旭九霄接羽鳳毛翩
渭陽世沐恩光渥國慶家禎奕葉延
甲申元旦
澄襟危坐認元正隱隱鐘聲入曙更烽火夢餘天欲旦
霰霜陰盡日為明千官袍笏春煙合一夜屠蘇旅炊清
滏水石橋&KR0714;雪綻紫筠綠樹憶峥嶸
甲申二月二十三日問馬坰野寓寶坻公署有感
時令君曹公將内召
山映崆峒帶遠暉晴樓沙樹昔年非地經烽火寒煙亂
鳥積斜陽塞草肥古梵疎鐘聲遶夢孤城細雨淚沾衣
春風信宿神明宰又復搴惟傍紫薇
三月十一日宿天寧寺
妙香疎磬宕新煙花雨霏微一澹然餐素相人猶相馬
淚餘憂國更憂天邨帘寒食懸千里竹院浮生悟小年
鳥静孤雲啣塔影青嵐窈窕夕陽還
申忠愍詩集卷四
