申忠愍詩集卷一
明申佳允撰
五言古詩
見聖堂感賦
少讀封人編惓焉懷遠託今者至於斯封人不可作風
物尚依稀衣冠半零落顧兹太古民渾渾而噩噩河北
綠林秋前年恣焚掠登萊倒干戈曹濮驚風鶴余亦抱
關者夜深催擊柝災害復相仍彼蒼一何虐安得封人
起呼天叩求莫欃槍兩地清禾黍三秋穫道路無聾瞶
春風何寥廓一簾案牘閒萬戶絃歌約天下惟有道人
心自木鐸
黃粱祠
鉅鹿樹殷腥黃河碧濤死蛇豕偪荒林魚龍積斷垝縹
渺叢臺月春風炤黿水邯鄲孤堞懸黃粱埜祠峙馬影
競夕陽鳥聲沸㟪&KR1394;午移炊火新秋合煙光紫醉醒蕉
鹿場眞幻鶯花市天地劃然迴榮枯率爾駛裋褐狎風
塵甆枕認原委稽首叩仙人吾師注夢史
王祁連先生書薦相士
有客楚中來叩門投雙鯉為誰寄書郵云是王夫子夫
子令邯鄲四野歌樂只風塵髫穉中期予天下士發祥
扁敝廬母節揚閭里感此覆載恩而敢忘沒齒鳬飛入
長安天涯真尺咫今春解組歸扼腕遭讒毁夢魂楚山
遥捧讀胡不喜大業勗千秋低眉欲愧死叮嚀寄書人
相士莫踰此慚予骨氣酸握手憐相視貧更苦贈貽無
計充行李東郭一相招濁酒淡于水尺素懸齋頭如坐
春風裡
贈建德徐君顯
有客清源來蕭寺傾談吐翩翩文獻家季叔徐工部工
部涖荆州司李遷廣武手不持一錢兒卒詫清苦布素
屏綺羅脫粟絶羞脯志不在飽溫面目存酸腐性復好
施予不但無所取入嗇出偏奢蕭然一貧寠典輿佐饔
餐賣襦賑鰥姥任滿陞冷曹厰署清源滸清源何繁華
工部視如土亦如廣武時閉眼却阿堵貌癯弱不勝那
復見華膴貪世獲兹人是謂今而古北斗仰高風忽于猶
子覩了無膏粱容落落一叔父不敢欵酒肴况乎給資
斧猶子豈為竒孤高世德譜飄然上平陽傾蓋情如縷
贈以玉壺冰工部應無怒
清獄
下車泣囚心千載生生意顧兹縲絏場慘烈魂為悸旱
魃煽炎威能無冤氣積齋沐虔以清滌掃周為視爰築
好生房庶廣犴狴嗣入獄疫自除生子吳為字善氣滿
慳囊慈航渡法地虐吏何為者競以殺為媚
訓子
顧爾髻未垂詩書急討論人禽此其界得失為之根勿
驕貴而氣勿縱放而言清貧念爾祖忠厚乃吾門十寒
則一暴舍亡則操存寧拙勿為巧過朴不厭渾斯語置
座右奉為金石尊
憂旱
河伯怒未已旱魃驕益熾山川何滌滌千里幾赤地仰
瞻雲漢憂能無監門淚竭兹齋禱心勅罷屠酤肆愆尤
省厥躬精白感天意一雨霡霂生再雨優渥遂大有卜
今年小民戴靈賜聲歡動千雷憂隠中如刺人曰旱之
終予謂澇伊始旱澇巧循環相因復相視亢陽滿則除
隂霖芽且孳寄語河上翁莫以泄沓戲
賑饑
羣盜蝟河北長堤嚙陽侯顧兹孑遺黎能無惕惕憂捧
檄煑粥糜晨起驗斛區傴僂積厰市匍匐飽菑疇寒風
何淅淅野杵亦叟叟嘔心輸粒籽屈指數麥秋緩徵白
骨起減租菜色瘳耘兹一寸田何必萬石麰撫字甦蔀
隱陋彼移粟謀
南雍七子詩
天涯宦蹟左遷多每誦斯言殊增浩嘆南雍豈其地
耶何遷人蝟集也良友如雲蔚焉劒合亦一時之異
也作七子詩
姚都諫思孝
淮南春翠藹幽谷何窈窕文章煥國華風雅矜清妙花
磚拂瑞煙梧掖紅庭燎摇筆掃欃槍請劍撼蒼嶠錯落
風雷泣震盪山鬼嘯敵氣驕秋塵神龍軼險突環玦循
無端瑚璉重清廟南國有佳人北極遥瞻眺
李侍御謨
天上仙人謫三吳起鳳翥趨庭冨縹緗譜縣蜚清譽驄
豸驚郊甸繡斧侮貴倨蕭蕭仗馬鳴菶菶朝陽曙園桃
寄行謠槃澗矢寤語文史閟高齋公侯爾逸豫
王給諫之晉
氤氲積河雒蕩宕水瀰瀰高慧追前喆秀挺産靈姿三
輔漢循良梧垣振風規抗筆摇青霄折檻鳴赤墀勁骨
激高倡素氣歛冲夷焚香而隱几悠悠證退思羡門子
何人仰止是吾師
張檢討居
上谷鬱英蔚灝氣涵淵穆峭石逼嶙峋孤煙浮大陸冠
笏玉階升簪珥金甌卜紅藥霧霏霏瑶草風謖謖霄漢
翔鳳鸞霜雨凌鴻鶩倚徙鐘簴間蒼莽崧衡矗
金選部郎麗兼
大雅推前輩領袖羣宷先翩翩皇華節蹀躞春明間山
川何碩儼湖水亦凝然清輝澄金鏡冰雪静炎天遁思
林泉駕省眼借名賢時事值紛紜砥礪徒自憐矯矯煙
霄客猗歟簮紱仙猿鶴久相狎芝草若為延顧兹秣陵
選秋風速錦韉
劉儀部士璉
湯湯遼水闊之子揚清芬駿骨黃金重天衢浩鴻文飄
然𦕈華要肝腸澹雪雯胸攬梁園秀筆空薊塞塵抱志
在静遠世味何氤氲素心夙相炤夢寐若為羣
自序
凄凄風雨夕俯仰更誰論束帶趨承明惕惕戒晨昏爰
覽山川勝春晴照白門蕩然天地在庶幾吾道存睥睨
浮雲意嘯歌金石文慷慨隨所如形骸若為珍此行殊
寥廓玉汝以淵源
贈姬太僕太僕舊滕令也滕陷太僕死之贈今官
子琨為戶部郎乞詩贈焉
天荒塵日霾谷撼沙風謖寒戍吹悲笳嚴城拂迅鏃羣
甝積埜叢萬狸竄厓瀆妖虹繁炎颷兵焰毒龜麓紏桓
鳥獸訌刀戟煙雲縮三日黯琴鳬孤軍慘髏髑樓櫓横
危埤韔弓懸磬婺嚼齦噴雪寒漬血濺霜肅紫電氣陰
森青史星光昱強哉昔常山巋然今太僕
申忠愍詩集卷一
