申忠愍詩集卷三
明申佳允撰
五言律詩
夏日齋居
斗室裊幽光爐薰百和香累書堪作枕支石可當床樹
色連雲密蟬聲帶雨凉北窗高臥久一夢晤羲皇
懷李聰巒隨宦新甫
少年何大雅標格更多竒灑落羲之字風流白也詩舊
狂看擊筑新恨聽歌驪無奈相思處空階夜雨時
其二
謫仙天下士聲價仰雞林我質堪攻玉君情可斷金風
騷推酒聖山水識琴心悵望天涯隔啼痕灑素襟
其三
御李非朝夕相看眼自青秋風同宴鹿夜雨共囊螢乍
别分雲樹餘愁付醁&KR0812;出門誰是侶白晝小齋扄
其四
臨别河橋上扶桑日正暾披襟頻握手岐袂欲消魂濁
酒留征騎清風促去轅今宵何處宿曾否憶家園
其五
從宦遊齊魯雲山望裡開清光留宴席佳氣照徂徠獨
我翻書帙同誰酌酒罍歸期何日是把臂坐莓苔
其六
榆社纔分袂臨淄聚客星晝長知課弟衙静憶趨庭夙
好憐風月離愁恨水萍寒窗今冷落悵我倚疎櫺
其七
一望雲煙渺蛩聲四壁秋有懷頻問月無興強登樓水
隔三秋恨星分兩地愁相思渾不寐欲汎剡溪舟
其八
飛鴻啣尺素秋杪是歸程掃徑迎霜色留杯醉月明窗
虚看雁影院静聽砧聲好踐庾樓月狂歌整舊盟
元宵風雪獨酌(次宋仍白韵)
暮雲含月影燈映雪樓明梅凍寒香散簾疎冷氣生煙
花迷火市笙鼔亂春城半榻偎爐坐陶然酌巨觥
哭鄭蕙圃八首
憐君方壯歲一病果難支仁者何無夀天乎詎有知共
欣初展驥豈料遽騎箕言笑依然在凄風攪夢思
其二
白玉樓為記翩然去不辭六旬應念父七歲忍抛兒黃
卷生前事青衫死後遺幽明從此隔渺渺竟安之
其三
功名同頡頏意氣許千秋愧我貧如洗憐君病不瘳歌
&KR0714;流水調影散碧雲樓吾黨今寥落交情何處投
其四
百年俱幻影修短問誰逃吾社無牛耳君家失鳳毛雄
心三十折苦志半生勞知已頻揮淚寧堪續楚騷
其五
共恨哲人逝千秋事業虚蕭疎空院竹冷落滿床書夢
斷池塘草魂依廣柳車黃昏風雨夜獨坐幾欷歔
其六
天上庚星暗脩文奪雋才荆花欣共茂蕙草恨先摧劍
掩流虹色珠埋長夜臺臨風歌薤露瑟瑟助餘哀
其七
讖應龍蛇夢年來失鄭玄遺琴悲響絶剰筆羡如椽易
簀應憐爾撫膺叩彼天圖書收入箧不上孝廉船
其八
三年纔際泰一旦又遭屯長恨遺妻妾孔懷頼弟昆有
銘聊紀蹟無賦可招魂不信英雄淚靈衾試騐痕
登盧見白新樓
忽訝朱樓起凌空氣象殊藻香分璧水樹色傍城隅劍
合長虹燦燈懸片月孤臨風慙作賦叨醉步兵厨
其二
空齋不耐寂乘興數登樓問月敲棋夜翻書下榻秋煙
光四野合雲樹一天浮吟眺渾忘去凭欄豁醉眸
且隱齋
不必山林臥空齋白日幽苔溟晴亦雨雲冷夏疑秋香
篆沉金鴨湘簾下玉鈎此中多隱意抱膝思悠悠
除夕
長安烽火熾愁問歲華新正是勤王日誰為破賊人乍
驚離亂地回憶太平身願得春音捷安居不厭貧
除書
除書六月下束帶促星軺憑我誇強項逄人自折腰紛
紜驚積牘奔走溷卑寮仙令俱虚語幾人王子喬
之任
問渡大河口離舟即下車登樓城樹迥掃榻夢思賖暫
乞趨迎假閒排朔望衙予懷忽渺渺滏水天之涯
雍丘道中
望望雍丘驛村雞報午餘遠林銜塔影細雨落肩輿瘦
骨風塵倦吟眸眺覽舒平蕪敷野綠山叟荷春鋤
贈别陳子
悠悠滏水夢落落剡溪舟竹亂連床雨燈懸一榻秋奚
囊詩草黯客舍墨香浮前路誰知已天涯破阮愁
贈郭子
下榻留征騎燒燈共客吟萬金烽火信一夜故園心韻
骨風塵老交情契闊深行行須鄭重兵氣滿山岑
其二
策蹇成孤往吟魂逐夜賖平生猶雪意消息此梅花賊
起兵為路身閒客是家寒雲迷去眼翹首葛山遐
其三
避亂疑無地清平尚有斯千軍猶勝負一水即安危梅
苑調孤鶴琴軒鈔舊詩清緣應共享落落問何之
其四
為有探梅約飄然訪戴船干戈行路滿詩酒客心偏孤
榻無塵牘寒衙欲雪天此宵須痛飲離思在前川
過黎含中生祠
山斗關西望文星照浚儀攀留依衆母瞻拜仰吾師兩
地絃歌績千秋德政碑春風霏化雨釃酒使君祠
夜泛
蒼茫浮一艇兩岸受風徐拂袂塵顔澹懸帆客感疎星
輝不似夜浪定穩于輿片月神孤往蘧蘧夢覺餘
杞園晤秦聖俞
逐逐風塵色聊偷一席閒聯床刪宦格伏枕話時艱舊
好添愁鬢新聞冷笑顔脊梁須豎起百折耐間關
感事
借箸偏曹濮長城失太行黃榆飛潞澤王屋下邢襄骨
悸聞風鶴魂腥逐刅鋩大河千百里莫謂惜鞭長
其二
烽火連輝濟横尸覆野蒿金錢明主詔斨斧大軍勞精
悍矜三捷縱横問六韜彤弓方鄭重敵愾自同袍
其三
洪流天塹折防渡勝防城樓櫓寒濤斷旗帆落日横此
中大澤險到處野狐鳴莫但愁河北三湘亦弄兵
其四
羽檄夷梁震兵荒患剥膚飽騰催市駿匍匐問蠲租戰
捷功方上仳離骨已枯將軍馳露布願附監門圖
吊劉烈婦
衛國有烈女高風俗可維形骸委土木巾幗傲鬚眉冰
雪霏煙樹松筠覆野碑三年官媿我為補栢舟詩
甲戌二月九日
春明千里雪回首五雲深眞幻當年夢推敲此夜心彈
冠悲往遇擊筑欲長吟荏苒俄三載牢騷思不禁
贈别馮作霖
宦情驚夜雨蹇影度春陰侍立憐僮意興居慰客心劍
分虹自合雪滿玉為林明月今何夕高吟拂素琴
李映碧給諫謫歸
落落江煙白翛然孤眺餘浮雲凌短筑春色隱華裾焚
草乾坤在脂車風雨疎首搔天際碧湖海祝虛徐
其二
醉酌春明酒高雯漫遠潮挂帆江國邈彈劍野雲遥骯
&KR1507;千秋戅崢嶸一葉驕氤氲霏雨露環珮接仙韶
懷歸
秋澹寒煙合浮雲碣石宮乾坤惟伏枕身世此驚弓山
雪霏輕霰藤蘿靄碧虹聰明山不遠青翠落空濛
其二
紫葛參差秀臨風欲躡從林巒鄉思切霜雪宦心慵芳
草隨䨇屐疎煙傍短笻百年春事老幸我未龍鍾
其三
滏水午橋曲遨遊即錦江鷗盟依雪棹漁酤泛春缸仕
蹟慚冰鏡鄉心傲碧幢入林甘自矢漫隱學南淙
其四
一線清漳水瀰瀰泛遠陂江湖原汗漫菰藻任葳蕤霜
老伊人在春深季女饑採芝南澗下從此慰期頥
其五
十里芙蓉國城闉香氣霏樓心浮翠杳潭影下清暉世
路俱流水秋風一釣磯疎狂原具癖能與素心違
其六
煙樹中丞墓南園十畝居醉餘澆野竹睡起摘畦𬞞佃
僕驅犁犢兒童慰筍輿春城風雨事搔首問村墟
其七
蒹葭天際碧歸夢矚平蕪秋墅開蓴渚煙堤集埜鳬茅
茨諳素業風月恕狂夫不信沙洲遠雲空雁北呼
其八
未熟邯鄲夢黃粱祠在西水村煙杵隔野火嶺雲低車
馬山靈笑鶯花客思迷仙人不可見咫尺是丹梯
其九
逐逐塵顔老蕭森木石齋論文惟白社歸計只青鞋澹
宕煙簔月參差玉樹階掩關秋雨静如水夙心諧
其十
鋤茅結草屋逶邐滏陽隈樹樹嵐光合村村寒日開雨
聲凌野塔月氣射叢臺非市非山際横襟一舉杯
其十一
寺憶讀書處清鐘識慧因閒僧皈貝葉薄宦媿霜筠水
木通禪理人天有静春灑然塵劫外印合宰官身
其十二
望望南堤路春遊靄岫雲虹霓原劍合車笠倏星分不
爽幽蘭約重尋白鷺羣荻花沙水岸鳥語隔煙聞
其十三
黃沙村塢合層樹數衡門靈雨浸畬徑麥秋灌菉園烽
煙客夢繞雞黍古風存半隱䨇扉寂棲遲問主恩
其十四
愁鬢驚秋簟幽棲夢亦安辛勤唯採蕨報答此和丸煙
雨從芒屩風華傍鶡冠京華高馬足客思濁漳干
其十五
羣盗縱横極愁來冷笑顔洺州關上月枌社夢中山天
怒風霾惡雲空木葉閒家園一夜淚隱几落澘澘
其十六
荒塜荆榛裏溪橋細雨天浮名銷白日流水託朱絃塵
滿横戈地雲生落照邊猿鳴空谷外憑弔亦跫然
其十七
城角高樓起清輝眺碧寥凌風堪拂袖凭檻任横簫放
浪浮鷗嶼艱危悟鹿蕉旱蝗千里赤三徑已蕭條
其十八
青天蜀道險安步入南郊載酒謀逃市藏書著絶交馬
瘏凴蠟屐鳩拙認春巢白眼雲霄上無材自苦匏
其十九
趙陵新戰壘愁思在東臯野水消塵騎春煙醉濁醪素
琴奄往事高枕屬吾曹感慨官為累晨風拂鬢毛
其二十
非不春明戀其如風雨何孤煙歸大麓曉日渡滹沱縹
緲空聲相鴻蒙發嘯歌佛樓霄漢迴醉眼碧嵯峨
其二十一
秣馬晨征意心旌亂曉衙低回憐鶴影消息問藤花紫
蘚春前綠婁山雨後霞豐林千里夢渺渺落天涯
其二十二
豈敢嗟時事風塵已辦裝行藏餘馬骨歲月悸羊腸雲
滿鳬鷖國沙高薜荔墻升沉天莫問倚杖聽滄浪
其二十三
刻鳳樓頭月芸暉續舊盟綠筠垂几席白酒坐柴荆離
亂朋情合登臨雁羽輕連床虚榻待鄉國有嚶鳴
其二十四
草堂尋舊蹟結搆水南亭竊禄三年素謀生十畝青秋
闌舂藥臼竹院譜茶經携手同心侶京華悵落星
其二十五
蓬蓽臨寒井春欄憶共凭一行膺紱組十載隔晨興羅
雀堪題署冥鴻亦避繒春陰臨大伾矯首欲飄凌
其二十六
支離愁病骨畿甸朔風柔此日多麟鳳一官自馬牛霞
城青岱嶽龍瀦碧潭秋䨇眼乾坤外生涯在十洲
其二十七
盤礴高雯上蕭疎萬樹隂世情何按劍吾道合抽簮黃
鳥春林語秋蟲夜雨吟中懷聊自喻山水寤言深
其二十八
亂後修山墅新豐易水南邢州烽燧逼王屋樹煙含故
老存袍澤鄉風是織蠶索居何落寞村市有叢譚
其二十九
籃輿菡蓞下春夢攬霞襜詩酒情原狎溪山興不廉狂
其從畢卓簡則學陶潛豈必麒麟閣勲名乃合尖
其三十
桑乾河水白無恙挂秋帆雪滿高人屧風吹隱士衫論
交俱六吉閱世欲三緘蒼莽恒陽樹天風振石巉
臨淮道中(次李小有壁間韵)
驅車巉石路日暮倦高翰山鬱啣青靄星微澹野瀾敲
詩燈熖逼拂劍旅魂安名勝乾坤在霜風木榻寒
九日過滁冏卿洧盤先生招飲陽明先生祠
東籬何處酒此日恰登山雙屐濤煙濕孤笻柿葉斑逐
臣天地闊勝會壑雲閒學道他年事蕭騷澹客顔
木末亭觀雨
樹杪懸空靄亭臯引杖藜江涵光淰淰日暈濕垂垂我
輩人天合羣山煙雨宜僧閒掃落葉霞影散葳蕤
鷄籠山晚眺
落日陟高原臺城秋樹存客勞湖影静佛古塔光尊山
宕僧能睡竹深鳥不言空虚皈片石把臂欲探論
水西門外泛舟
載酒臨寒渡春陰罨客厨翠微天闕樹煙雨莫愁湖雙
鬢憐沙岸孤舟寄野鳬江雲何黯澹欸乃若相娛
雨花臺
梅岡春雨霽遊屐滿嶕嶢煙柳矜三月風華澹六朝霏
微禪逕濕醒醉粉香銷漳水南園綠相思客夢遥
秦淮夜泛
客夢寒村水春浮細雨天桃笙清吹落梅閣翠花懸燈
影翻詩葉漁煙罨酒船相思芳樹老纖月亦嫣然
鄭超宗孝廉同姚永言都諫招飲影園賦贈
片艇匆匆渡深宵澹澹過道心蘭社合星氣影園多季
女相憐語孤臣一晤歌清漳懸十畝倣汝問煙蘿
連白石前輩贈鵓鴿翁詩一章後學申子偶讀而
壯之次其韻
莽莽寒煙矗蒼茫關樹深山青碑是史官墨埜存箴萬
乘批鱗氣千春仗馬心歲寒詩句在倚劍雪花侵
即事
世事今寥闊春風且客杯天高雲澹宕客静鳥徘徊海
國烽煙劇西山翠色開悠悠薄宦意倚徙蕩塵埃
其二
峥嶸雙闕迥縹緲宦情微掃榻春深巷扶笻日掩扉江
湖猶汗漫琴酒亦清徽往事看炎雪浮雲澹客衣
其三
名豈山公著疎狂曼倩同塞雲憐失馬鳥羽悟傷弓萬
事春煙外孤亭細雨中病看山遠近倚檻慰飄蓬
其四
赤羽孤城合黃塵野獸悲乾坤何觱栗風日自逶迤官
冷禽魚狎庭閒草樹滋天涯懸客夢渺渺濁漳湄
申忠愍詩集卷三
