申忠愍詩集卷二
明申佳允撰
七言古詩
冉子祠
煙火寥寥瓜井村秋風落日伯牛墳巋然老樹碑陰矗
嵐影波光拂壠雲仰止斯人名不腐科懸德行書懸譜
平原賓客氣如虹沙草榛蕪何處土半世車塵歷落中
九京贏得鄆侯封一抔伏臘驚樵牧靈雨春滋卉木穠
傳浴溫泉事恍忽石青篆碧探殘碣聞風興起古今情
何問衣冠何問骨
楊椒山先生祠
十載公車過上谷成仁祠下霜風肅拜像擬招忠愍魂
拂碑欲食分宜肉父子閣老燄薰天滿朝那復羞奴顔
十罪五奸鳴仗馬誅兇一䟽日星懸天地昏霾神鬼泣
浩氣丹心血化碧含笑龍逢地下遊英靈縹緲直聲奕
吁嗟乎蜃市冰山頃刻形蘋蘩俎豆千秋榮分宜當日
心已死忠愍今日氣猶生
寄祝楊春臺同年
吾郡同年十七人惟君與我情更親地分百里雖懸隔
夢寐周旋笑語頻一日君來謁太守留連蕭寺三更酒
約予共作清源遊雞黍相邀不置口長至纔過踐素盟
奚囊驢背到甘陵欵扉倒屣歡迎入下榻挑燈意氣横
暢飲高歌幾日夜忽聞兵逼遵陽下匆匆分袂整歸鞭
半擾離憂半恐怕冬盡都門報解圍春光倏忽柳花飛
小窗偶坐翻年譜二月知君誕降時不謂同年爾我獨
同年同月伊為熟只兹明媚仲春天廿九為予君廿六
選箑題詩代舉觴維祺首為祝高堂蘭芽蚤接瓊林瑞
棣萼平分桂樹香大物明年知唾手南宮奮發仍黃耉
同飛願得附青雲予亦因之而不朽
登刻鳳樓懷李小有
仙李當年寓此樓下樓倏忽已三秋每于碁罷閒登眺
搔首渾如天際頭刻鳳主人曾到魯邸逢小有話離苦
重來樓上問何期日選十三月選五五月明朝恰十三
計程三日至清源先期不見飛鴻信予懷渺渺默無言
安得翩然蚤握手樓頭十日留小有如雲樓下訂前盟
一曲長歌百斗酒
將進酒
君不見健兒騎馬捷追風縱横十萬屯盧龍又不見漁
陽將領燕姬妾骷髏半帶豺狼血洺干還是太平春咲
爾何為愁不輟寬解胃腸惟醉眠羞澀囊中探數錢且
酌且歌且自舞醉來白眼欲問天高陽徒麯秀才呼我
共追陪秉燭熬長夜狂呼大呌聲如雷百斗頹然復一
斛星淡蟲飛晨光開卧倒如泥醉欲死強起顧酒心不
灰一日餘生一日醉酩酊傲殺醒眼輩不必玉薤并羅
浮濁者澆臍清沁肺一片月十里荷携壺處處醉顔酡
那問人世有干戈
太康令魏于野殉城烈烈吊以詩
秋風獵獵葵丘道衰草枯林吹野燒令君躑躅女墻低
煙火陰陰照寒嶠黃沙慘澹太康城賊騎環圍萬堞平
羅掘雀鼠紅㷔起令君血淚裂雙睛戌樓霹靂天鬼怒
睢陽平原君其伍青史白虹刀戟横千家髑髏泣酸雨
滄桑易位陵谷翻精靈不死鬚眉尊憶君道左綈袍語
短歌凄咽擬招魂
申忠愍詩集卷二
