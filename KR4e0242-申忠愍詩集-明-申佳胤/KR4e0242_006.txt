申忠愍詩集卷六
明申佳允撰
七言絶句
搏雲吟(次李香巖韻)
燒雲爍火雪冰敲霧市煙樓撞海潮寒透玻瓈香透水
凌虚丹閣紫雯招
其二
冶嵐濃澹竹風閒萬派紅光迸火然驚眼怒濤聲觸樹
千層旭靄一晴川
其三
月影瞿瞿鶴影疎雨簾清閟淨名書虎狼喝夜蛟螭舞
十丈酸風不怖余
其四
波紋苔繡艷高春青棗黃芽混沌人笑破蓮花踏秋雨
白茅䨇屐紫陽巾
其五
琥珀光瑩綠雪烹漱松嚼石咀霜英凌空縹緲羣巖静
譜盡千春海嶽程
其六
山閣高嚴帶雨眠鹿蹤鷗跡伴壺天茫茫大地炎雲毒
抱影蕭疎玉麈寒
其七
風雲法界電雷書俯仰蒼淵碧玉除甲子火流晴雨速
閒消静息驗居諸
其八
驚虹灼灼碾車塵高揖氤氲演谷神姑射逍遥風月主
湖山介紹我為賓
其九
星辰歴歴電光微瑞雨繽紛豔雪霏絶頂崑崙天闕迥
琪花陣陣綠雲揮
其十
太乙玄根法海塵縱横龍虎位仙人個中認取眞開落
水涸霜銷萬樹新
其十一
摩天霹靂石尤風魚静蛟潛澹碧空脈脈淨香焚柏葉
五湖煙雨恰相容
其十二
紅塵盤礴紫霄顚水印波痕月印天寶筏翩翩浮玉海
篴聲風逓鷺洲邊
黎城遇雨
策蹇聊為汗漫遊流光倏忽又驚秋蕭蕭黃葉濛濛雨
惹起離人一叚愁
獨酌聞蛙
風散濃雲月色開柴扉半掩獨啣杯休嫌幽士貪岑寂
鼓吹城南遠送來
寒食
郭外風吹撲面沙如雲紅粉扇輕遮歸忙只怕清明雨
懶向堤頭折杏花
傳臚日馬上口占
馬逐香塵走帝邦雪霜十載破螢窗沙堤攬轡頻廻想
敢競看花汎曲江
題盧鄰虚别業
東坰亭傍横塘水霞浸波痕影借蓮載酒日來聊潄石
凉陰偏趁片雲天
其二
報道盧仝載茗來園丁解把小門開碁聲敲得斜陽下
溪寂林暝尚懶回
其三
刻鳳主人山水癖林塘卜築觧抛金寥寥莫笑山光遠
幽絶單消水一潯
其四
螺舟只欲汎霞觴一鏡盈盈望欲狂歸去溪雲飛入夢
吟魂日遶藕花香
元夜口占
驚魂無夜不飛摇纔歇蘆笳便管簫醉裡凄然雙淚下
豈知今日有元宵
寒食
輕寒雨霽綠楊天士女春畦競翠鈿輿夢依稀山色在
滏陽極目午橋煙
黎含中招飲雙㙮寺
㙮影雙懸夏木菲燒燈酌酒話斜暉風輕兩袖香隨馬
一路清塵傍舄飛
觀麥
雨霽新晴濕野田花城十里麥秋天微官羞列循良傳
大有應書太史篇
河上
長堤野市入驚濤秋老蛟龍分外驕人逐波光輕似蟻
那從一葉竹編橋
其二
秋濤聲滿夕陽舂野樹蒼茫瓠子宫極目平沙煙水斷
寥寥雞犬識新豐
水平感賦
依然河上一舟横去月茫茫此月平回首風濤轉眼定
凴虚一任自然行
于蕃姪備兵穎上過儀信宿
絲綸新下五雲間劍佩翩翩侍從班屐踏衙齋驚齒折
鐃歌吹送八公山
懷盧隣虚
南浦春深汎鷁舟烟光樹色午橋頭吟魂幻作清漳夢
舄影雙飛刻鳳樓
宿小宋
一帶河流抱浚城寒煙野杵古林平依稀渡蟻橋頭月
照破塵顔一榻清
聞鄒縣大兄謫官
風塵潦倒折腰難回首浮雲問鶡冠夢入寒廬驚夜雨
池塘詩思落河干
哭賈襄一
天上新成白玉樓人間忽失鳳麟洲低徊翁句為翁慟
蕭瑟長途苜蓿秋(首二句襄一原詩)
遷杞别儀封父老口占
三載慙無赫赫名去時贏得士民情相思一夜并州夢
月色秋聲滿故城
元夕雨雪戲占
自從年裡看春後日盼元宵恣咲遊到得試燈忙櫛沐
風吹雪片打簾鈎
其二
元夕燃燈陰亦暖紅裙誰耐坐深閨只因笙管吹心去
新著春鞵不怕泥
其三
燈花影裡如雲亂笑語喁喁怕失羣冶興未闌雞早唱
床頭盼殺醉郎君
其四
煙火光殘人漸少歸家簫鼓夢中聞明朝收起新花鈿
只到清明始上墳
遊黃梁祠即景雜咏
傳來仙蹟在仙祠惹得癡人望更癡一遇喬粧魔道士
幾迴呆盼授青磁
其二
日日青駒不斷塵却于此地說仙因遍看四壁題詩客
半是當年學步人
其三
石像玲瓏仰面看紛紛踏碎碧香龕摩來摩去渾無動
畢竟盧生睡得酣
其四
行行古道問仙蹤驢背䭾來睡眼矇莫道仙緣非易結
仙鄉今在睡鄉中
贈盧十二竹枝詞十二首(次李小有韵)
梅花破臘發瓊枝乍轉東風淡蕩時天上恰開王母宴
仙郎醉捧紫金巵
其二
金谷春光爛錦絲和風吹拂萬年枝碧雲名謫青雲裡
玉液恩濃太液池
其三
花枝濃淡映青陽把酒輕浮琥珀光願得年年春色嬾
紅梅香遞九霞觴
其四
輕煙晴日百年初五色玄芝産玉除學得長生丹已熟
蓬萊何事覓仙書
其五
瑞雲渺渺葛山巔柳軟花柔艷雪天太白謫來塵世裡
陽春一曲吐青蓮
其六
瀟灑盧生意自如樽前今日問何吁想因素室傳書後
天半飛來素女無
其七
何姑曾共泛螺舟咫尺相思天際悠恨殺青鸞無處覓
春風醉過岳陽樓
其八
雲隔巫山十二峯玄霜獨酌醉思濃莫愁應早歸金屋
織女何須七夕逢
其九
章臺柳色應知改回首青青可奈何莫恨瑶臺無爾伴
雲中好去覓仙娥
其十
西行怪道懶于雲方朔原來為細君但得玄珠生老蚌
何勞飛舄渡河汾
其十一
白玉仙童吹紫鸞飛來次第落洺干他年亂舞瓊筵上
贏得吳姬笑眼看
其十二
不獻蟠桃唱竹枝願君富壽更多兒明春再祝長安道
同上紅樓續舊詞
申忠愍詩集卷六
