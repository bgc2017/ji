襄陵文集卷三宋許翰撰
誥
周與齡除凝神殿授經誥
朕惟層霄之間金簡玉籍衆真策名焉朕用制為榮秩
甄叙修能以爾久勤至教彌䆳微言秘殿横經懋膺殊
擢峩冠盛服往率清流無怠精禋益承休寵
詔勅
廬山靈顯感應公勅
勅某神山川之神能以其威靈利澤綱紀一方大慰民
志則封爵加焉國之典也爾盖自熙寧始以列侯受封
其後進爵益號寵褒屢加朕嘉神能眷佑千里時節雨
暘以濟登其歲功久兹不懈是用金璽盭綬王神於廟
尚歆寵光勿替嘉德
武勝軍普潤廟嘉顯侯祈雨有應封崇應公勅
勅某神神能以威靈利澤震聳一方而惠施其民則封
爵加焉國之典也今神進封至公過古四瀆所視可謂
盛矣尚其勤民務副一方祈嚮之意以稱名寵
冬祀贈故父宣教郎敕
勅朕制真館之榮名咸視治朝之列著敦以家庭之祚
慰其霜露之心天道攸存人心豈遠某官生不受祉沒
乃遭時有子誕興為予闡化屬熙成於毖祀遂申錫於
龍光靈其欽哉寵孰大此
綱朗凌等陣亡恩澤勅
國家用兵能使豪雋伏節於矢石創夀於旗幢而無顧
憂者知身有忠義之名可矜而家有勤恤之典可恃故
也今擢爾等充備官使族婣並寵以慰九原馬革之心
生為壯節豹皮之諺沒有榮名故伏波為漢功臣而彦
章稱梁驍將朕欲戰士之志咸懷古人之風肆於致命
之家每厚恤亡之典往膺殊渥其慰遺忠朕閔矜伏節
死難之士厚撫其孤恩施婣婭爰及爾功爾其永念爵
秩所從俛恤其家仰忠於國斯為知報體朕至懷
趙宗古等勅
戎醜不廷邊師深入破天豪原斬馘甚衆爾與奏功肆
加擢序往率種落為國藩籬朕攘闢羌戎控扼要害遐
荒萬里樓堞相望凡與事功罔不甄錄
蕃官張逵勅
爾以拳勇之材忠勁之氣長雄部族首奮戎行幕府上
功朕所嘉賞紓此綸綍以焜燿爾躬於士馬之間可謂
榮矣益思立效以稱鴻私破堅拔敵奉國威靈念功簡
勞以類褒錄往膺榮秩思報優恩
蕃官王誦勅
從軍歸者鮮不蒙澤而爾云有獲焉賞之加厚以勸戎
功
蕃官成凌等勅
朕設爵秩序功錄能以公天下無間華戎而鎮番又加
厚焉者所以旌慕用之純固而褒捍禦之積勞也往圖
立效以報殊私
蕃官侯剛勅
息兵肆賞凡與有勞者皆觖望焉爾於勝負略相當失
亡者多有增階秩以錄爾勞所以責後效也
納木哩遥郡轉官勅
夫以身奮起於荒陬戎落之間而論功薦名於黼扆之
前膺受寵渥高至遙紓郡紱下猶不失躐遷官秩其亦
可謂能矣若是而不能終以翦滅強敵盪洗絶域之竒
功報則非夫也疆陲振旅將吏第功秩遷公朝光震戎
落益圖異效往稱鴻私
趙青轉官勅
還師第賞爾之武勝未有章章可數也而躐遷爾官况
復有竒勳可策者乎所以褒嘉將如何矣往其勉之自
致寵顯
楚凌轉官勅
邊陲奏勞以次論賞爾屬未有竒功也而獲厚如此其
帥種族往圖来報
張端回授勅
軍吏謝事擢序其子使嗣其祿以佚其老所以示國恩
之無已也惟孝惟忠往圖報稱
牛萬等歸明授承信郎勅
畔而不討何以示威服而不柔何以示懷此春秋之善
志也朕比用兵西夏而爾等震疊面内奔我明德秘於
祿位被以恩榮往其欽承勵爾忠順
傳應法師張守真加通妙二字勅
勅某人盖聞諸傳國家將興有神降之監其德也昔我
藝祖既定天下德輝上昭神保来格監我興運佑此丕
圖爾以名在玉籍精壹勤共禋祓為神據依永懷真風
申錫嘉號靈其未沬尚服寵休
隨龍輦官馬吉轉遙刺勅
奉輿衞之嚴在顧眄之近蒙恩宜厚疏寵用光其遙總
於郡符往增耀於軍籍尚其祇服勿替忠勤可
李裕轉遙團勅
古稱摘山煮海可使民不加賦而國用足今茶之利與
幹鹽等而爾能以強濟克佐厥長使商賈阜通歲收有
登焉不可以不勉也可
藍瑞等為措置脩閉堤岸有勞勅
勅某官等夫地之有溝洫猶天之有河漢疏通無盡皆
應自然而比年以来水衡少弛畿甸之間使水故道堙
塞圮壊豈天理哉爾等奉詔經畫不日告功載加勤庸
有兹擢序往其祇服是亦隆恩可
李誠陣亡恩澤勅
爾父從偏師度戎境弗獲返命國典所矜加恩諸孤以
慰隕往
親從都指揮使馬隠落權差充皇城四面廵檢
勅
勅朕象天閶闔重國威靈作新端門臨&KR0681;區㝢某官董
振庶役濟登百工蔚有勞能確乎忠力其釋權於軍籍
往專席於使華祇護宫城懋膺龍任
宋珪等勅
鳩工偕作雉堞並興不日奏功有嘉忠力爾等與祇役
事具著庸能俾進榮資用昭寵典
張恕等勅
端闈之役爾與有勞秩以官榮示厥褒勵可
知丹州劉洪轉遙刺勅
勅爾殿藩維比膺詔旨遂使泉布一日復重流行千里
之間民不殆疑物無踴躍載覽報功之奏宜有過人之
能其仍總於州麾俾增榮於郡刺是昭異數往服明恩
可
梁震為管勾御膳局有勞轉遙團勅
勅某官等朕觀成周之盛羣公服采膳夫酒正各率其
屬列於天官以贊邦治夫一人之躬天下之治聽焉則
能董饔羞鼎爼以奉一人之養者皆有功於治者也爾
等祇服禁嚴承業匪懈潔珍品庶率禮無違懋進厥官
用疇勤恪益共乃事往報恩榮可
王通勅
至化隆洽遠人豫附奉其寳贄臻於闕廷曾是綏懷每
敦寵數有舍館委積之事有饔餼加勞之文所總實繁
非材莫濟具官某久以眷簡服在禁嚴屬荒服之咸賓
示鴻私而兼撫受命典領克諧蠻蜑朕嘉爾能詔增厥
秩往服恩榮之渥益勤圖報之衷
耿南仲贈故父勅
勅天人合符誕興嘉祉君臣一德濟登孝熙肆朕受休
於郊宫則必加惠於朝著推斯尊祖之義為被逮親之
榮某官履慶自躬流光於世克有胄嗣来翔禁途為時
碩儒輔朕元子經術至於其奥誠德可以為儀致是華
資莫非幹譽凡追崇於廟祀一無愧於綸言靈其欽哉
胙孰大此可
贈故母勅
禮大報天而主日配以月著隂陽之義焉是謂立天之
道朕受釐上帝錫命羣工即昭厥考亦右其妣使配廟
祀咸承天休某氏託躬大家来儀君子是膺間氣克生
名臣遂收追遠之榮以申罔極之報侈兹祉福慰爾憑
依可
李處勵等勅
改作之際政幾所慎朕比詔四方收斂祝髮之士為天
竺之學者而加冠巾焉爾等乃能宣諭至意綏靖羣心
令用不壅於千里之間靡然變服無所騷動朕甚嘉之
懋官一等以旌厥勤
莫琚勅
谿洞内附州處其民撫納經營爾在煩使以勞增秩用
示甄錄
折彦野等贈五資勅
師出熙河帥不反命將吏隨難伏節原野朕甚震悼不
忘於心深詔有司追榮將吏厚撫其孤以稱朕意庶幾
爾等英氣不忘顧懷無憾可
管軍周寧封贈故父勅
勅朕精禋昊穹慶賜綿宇眷言在列位至禁嚴圖顯其
親禮宜褒序某官夙膺器使備著勞能雖寵榮已被於
躬而慶澤更鍾其子是錫郊官之胙以為家廟之榮奕
世逢時存没何憾可
繼母勅
朕祇見天帝慶賜海邦眷維禁衞之勤可忘褒序之典
肆推榮胙以逮親闈某氏託躬慶門来儀吉士克有世
嗣自著朝聫遂膺追遠之榮以申罔極之報侈兹祉福
慰爾憑依可
故妻勅
勅國家故事妻不追贈神宗皇帝垂仁在位矜式家之
積勤軫林墟之遺恨俾因郊胙咸被綸恩自是德周於
鬼神逮今澤漏於泉壤某氏獲依良人之寵與蒙封號
之榮靈尚有知其克祗享可
妻勅
惟禁從臣實佑相朕熙成祀事並受寵休而室家於此
不蒙則恩澤缺焉未洽肆推彜典咸使襃陞某氏褒然
房闥之賢應此絲綸之訓著其碩德比於莊姜永念何
修益稱斯寵可
趙進忠勅
夫身居軍服職而遙刺千里之郡盖寵顯矣戎昭所矜
朕不輕授以爾有勇知方奉義震討奏功帥府進秩公
朝超此榮資是維異數往思懋勉以副褒嘉
胡誼勅
揖遜征誅古無二義雍容果毅比鮮兼資以爾出當矢
石於疆陲入贊等威於軒陛文無失則武有奏功既膺
新褒復典舊職是皆寵奬往惟懋哉
李抗勅
總戎敵愾上下同心還師奏功小大差錄爾能冒犯矢
石之險匽薄風雨之勞勤歸疇庸咸有擢序尚圖忠報
以對恩榮
劉棟勅
勅某人朕欽崇天道祈進民心頃詔天下蒐採方聞志
介竒材隠德之士冀得其真而爾襃然来對便殿有異
聞焉朕甚嘉之顧賞錫以先生之號而辭不受今其所
去宜視厥秩以寵其行内聫延閣之華外總殊廷之秘
並為異數往服休榮
蕃官伊凌等勅
黠羌弗率興師震討渙爵班秩以勵有功爾等躬以長
技掎角醜敵天兵凱旋宜有褒序昔唐名將奮起於蕃
豪而策勲於史籍者多矣爾其往報恩榮思庶幾焉
房仕忠勅
武臣之職至於典領使事防患禦侮任綦重矣而爾以
積勞疆陲有此擢序是維異數勉思報忠
王澤勅
邊陲有興爵賞隨之寵秩厚祿可以積勞致也元帥比
數軍實第功于朝而爾有名焉推於兵團既寵以厚益
思立效往稱異恩
葛彦實勅
勅某人樞臣奉辭邊兵告凱爾與有勞於其間不可以
不錄也
崔詩勅
勅某人朕簡服士大夫於甲兵思酧其勞不愛爵賞邊
書列功爾與有名進官一等以示褒勵
張德元等勅
邊書奏功爾等與焉增秩差錄往示褒嘉
燕瑛勅
勅某人朕儲中秘書於延閣以養天下之英才而吏能
因事為功自求寵奬者亦加此職以華其躬爾奉使遐
方能使嶺海之人為釋氏者順命變服無所震驚祇若
予意用錫榮名是維異數往思忠信以保光華
尹昭明勅
王師凱旋軍吏第賞雖云干戈轉戰廓清之力亦有羽書
期會典領之勞肆疇爾庸往服予寵
孟拳勅
朕分將帥深踐戎境城其要害鎮以師屯黠寇翔兵無
敢犯獵告功定賞用嘉爾勞往服恩榮勿忘勵翼
龍世延勅
戎事既藏衆勲咸策譬如千金之裘不止一狐之腋也
爾等承天之威以揚厲於醜虜而歸蒙此賞盖與有力
乎師旅之間則寵光斯被矣
表
賀郊禮表
郊見上帝命施四方熙事備成鴻恩溥洽中賀臣聞高
宗思道商衰更興宣王任賢周亂可撥因時有造惟聖
其能定申命於顥蒼羣傾心於海㝢此盖伏遇皇帝陛
下誠贊天地孝通神明綏靖愁勞削平寇亂修精禋於
干戈之下遂格天庥霈德澤於廵狩之時不忘民隠臣
歎嬰衰疾阻奉齊明但慶三靈之功復開千歲之統
代謝賜歷日表
革極數而去故賁乘象以觀文協為成書誕頒明詔中
謝恭惟皇帝陛下上齊七政下式九圍湛羣雍於春祺
凝萬有於秋寳雖曰神明不測莫知帝力之生成至於
祇翼有為必謹天時之先後迎推秘歷分錫遠臣敢不
寅奉聖謨罔愆使指日成月要警吏治以遵繩東作西
平省農勤而敦務庶單綿薄少助鴻明
代謝歷日表
履端歸餘是詔叙事發祥隤祉用協彛倫中謝恭惟皇
帝陛下至通神明大配天地坐至千歲之日以為四方
之綱溥彼要荒受兹正朔顧臣既愚且賤亦云有社與
民曲被匪頒孤奉靈寵但勤日月之凡要難酧雨露之
生成
賀今上皇帝即位表
歷數在躬謳歌有屬神明其位宗社再安恭惟皇帝陛
下大明昭於四方神武服於萬物輕軺赴敵天地感其
精誠秉鉞誓師夷狄服其英氣方清亂紀永紹丕圖大
化鴻恩見大平之有象珍光醇耀知昌祚之無疆
謝脩哲宗寳訓成書轉官回授表
史奏成書名不參於後列寵疏茂典恩尚錄於前勞翰
動玉宸光流蔀屋臣中謝竊以天扶景祚世有聖明言
如六經誦於四海紬彤墀之記注儲延閣之典謨盖自
歴朝具有故事惟泰陵之御極紹寧考之圖休澹然天
淵之藏發為金玉之振是修大訓用詔萬年而臣以備
官繆分汗簡但仰蕩蕩巍巍之盛莫知灝灝噩噩之宜
僅於六七年與定二三策弗圖序績亦至薄躬此盖伏
遇皇帝陛下孝弟通乎神明化育參乎天地克篤保邦
之慶方重奕世之光惇重典章嚴恭宗廟不愛褒嘉之
數以旌編削之臣顧雖引疾而離朝猶使蒙榮於衰緒
條章釐舉莫窺微婉於獲麟利澤衡加端愧支離之受
粟
賀獲方賊表
豕孚躑躅警彼隅方虎虓振嶔興我戎旅即俘首惡歸
正邦刑臣中賀臣聞威克安強盖道德所有寇為姦宄
雖堯舜不無其惟積厚而時康自將奸宄而力屈何攻
不拔何討不平恭惟皇帝陛下紆軫生民遵揚聖統詔
音寬大坐使壊植而散羣廟算沈潛迄觀執訊而獲醜
屋廬底定江山穆清臣迹伏衡門名塵從槖羽書薄遽
曾微一策之陳黼扆慶成不在千官之例徒欣遲暮永
託昇平
謝除待制表
官辭事任猶賦祿於祠宫身去朝行尚蒙榮於從槖鴻
恩無量元造難名臣中謝伏念臣少也讀書不無心於
進取晚而信道亦有意於施為撫辰休明致位寵顯而
孤危之衷未效則衰疾之勢已侵内抱潰魚之憂外支
槁木之悴每追參於時儁輒愧怍於古人不謀引分以
小休將致羣言之交謫既蒙全度更冒頻繁此盖伏遇
皇帝陛下道隆黃虞勳格蒼昊撫豐年於姑射使物無
疵御廣樂於洞庭令人難老至兹鞅掌之役亦適逍遙
之遊臣敢不祇祓真修謳歌聖治尋共公遂初之賦聊
以窮年續宣王考牧之詩猶云報國
謝除資政殿學士宫祠表
鞠躬避位議不震於明廷禋服奉祠職尚聫於秘殿蒙
恩過望銜感何言中謝伏念臣身事四朝志窮一節頗
闚易象春秋之䆳欲明道數治亂之原老矣何施&KR1102;然
難用三以倉皇而去國皆由迂闊以干時逮聖武之勃
興參羣英而迅召冀攄淺陋得佐艱虞顧忠力之未陳
已衰疾而難強自傷竒薄不副登崇敢云酌損之時更
冒褒嘉之福徘徊聖念形為恩禮之繁隠閔情顏歎失
功名之會銘心莫報雪涕無從此盖伏遇皇帝陛下道
德祲微神明基祚方收雋乂往濟經綸謂葉公好畫而
致真龍取燕昭市骨而来駿馬故寵光於一介以風示
於多方臣敢不思效涓塵懷忠畎畆續訪落之頌庶冊
書永燦於王勳反招隠之詩使草莽咸知於帝力
謝再任宫祠表
賓靈圉於閒館可考暮年選巫咸以呌閽復紆俞旨服
休則舊加惠維新臣中謝伏念臣志介弗通學孤無法
自勤郡縣汔侍軒墀終乏國能可補時事青天不盡知
倦鳥之宜還滄海難窮信潛魚之永逝活身以祿報國
何功此盖伏遇皇帝陛下治盛唐虞化參天地明清在
位敷佑多方卓犖紆餘器羣材而弗棄蕃滋零落陶庶
彙於無私如臣之微亦得其所茂陵多病慚無封禪之
書華封何知徒有富夀之祝
謝再任宫祠表
寬疾歴年顧何功於祿次犯嚴再凟迺復累於官施媿
集無顔感深至骨臣中謝伏念臣器難大受命亦數竒
一去丹墀三易草木儲藥石而輔老散竹素以忘憂臨
渚濯纓盡清時之惠澤負𤾉晞髮皆化國之恩輝未損
此生無非帝力刈滋蘭之九畹汔乏脩能睨旨酒之一
盛尚兹貪得干祈曲遂閑散獲安此盖伏遇皇帝陛下
陶養無方感通不測念兹一介曾辱侍於清光俾與羣
生各遂宜於至分隆施遐闊大惠累仍方士術家知頽
齡之可濟道人野老慶同社之重留臣敢不三祝堯仁
九歌舜治賦好雨知時之作己心化於農疇識薰風解
愠之音但夢遊於帝所
亳州到任謝追錄表
賜對於圍城之中定計於割地之後豈珪璋之特達夙
誤簡知若松柏之孤生初何倚附自擢登於言路逮參
與於政機樂廣任誠初無心於適莫傅咸偏亮不委己
以浮沈但挈缻之智易窮而負薪之憂彌積時方多故
每虞辭位之難試以罔功空歎避賢之晚尚賴慈祥之
全度以釋重負於兢危
