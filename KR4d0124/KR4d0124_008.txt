襄陵文集卷八宋許翰撰
唘
謝方憲舉改官臺閣清要啟
非吏非隠誰收流落之餘不介不求忽被特逹之遇得
非所望悸不自安竊考載籍之傳究見聖賢之域維志
行必逹而莫禦斯爵禄並至而不窮故精明自信之誠
能不變移於此道則忠固可觀之節必將著見於他時
俗益不敦士始有徇莫悟錫環之惡爭傳負鼎之竒志
方患於得之動常屑於蹴爾自其起於州縣固已負於
詩書夫惟利害之務知豈復緩急而可倚必將清舉遂
復古風非得淵偉之才不稱懋明之意如某者清苦建
志感激受書妄睎古人分窮斯世獨抱咫尺之義不為
枯朽之資祭竈請隣敢追參於高妙抱關擊柝聊卒歲
以優游蕭然山谷之間厥有民社之寄是亦為政舍此
何求靄北斗之夜光莫收淪迹望西山之朝氣日有歸
心寧為適越之資耻挾鑚秦之策衆皆靳其遲鈍人多
勸以經營已矣莫知要委懷於義命斯之未信行絶景
於功名詎意監觀遠蒙慰薦欲革簿書之俗吏俾聫臺
閣之英遊賁以偉詞震於衆聽豈非事國必先於忠信
取其近民而無華矯時方尚於潔廉察其避衆而不競
姑欲甄明於公義未暇博選而拔竒粲爾寵褒得此固
陋斯盖伏遇某官搢紳盛德朝省望人勱相國家旁招
俊乂孤根蟠屈惡有先容之自將雙璧光華不待立談
而並降斯道變於齊魯法義舉於春秋士得引分以俟
知俗稍聞風而止遽足資誦說以媿淺浮維是不敏之
謭材無以克成於異數徒受恩於孤遠知啣感之刻深
奉檄以歸想慈闈之慰望彈冠而去睠恩地以何酬銘
志不忘撫躬有待
謝陳州趙待制無愧舉令啓
羣吏俱升獨未書於資考一章有待竟受獲於恩輝知
遇益隆省循惟幸竊以道之所在固曰壯而行之仕非
為貧豈苟容而已矣顧惟聖賢之求試鮮能志業之必
行開迹諸侯或七十說而無所遇上書時相有四十日
而不得通無援於時不詘於道直循義命以事功名故
特逹之知難一遇於傾盖而憔悴之士常千載而彈冠
夫豈榮耀之不懷類皆疎直而難進以今准古得寵若
驚如某者亢世數竒起家薄援簡編千古歲月三餘朝
辭耕隴之雲暮就讀書之雪古風有志誰為國士之知
春草無情空詠王孫之隠宸極發詔郡國獻書偶撫劔
以辭親遂飄纓而入仕簿書其務寧居軒輊之重輕冠
盖如雲豈繫飛集之多少強顔逐衆撫跡甚孤繆為適
越之資莫挾鑚秦之策蒼茫自失思回阮籍之車談說
孰先莫束蒯通之藴獨頼仁明之在上竊知志願之有
歸敢類近名遽圖遠引采山間之三秀或有意於俟知
揚堂下之一言固無心於干進豈期妙簡乃至薄躬此
盖伏遇某官愛士之心惇大成裕輔世之德光輝日新
度材取遺為國建本矜其節孤而少與直賜優容知其
志大而未成曲加奬勸已激平生之感重懷今日之恩
矧兹藩輔之雄實為衣冠之會裳裳其葉皆貴遊之子
孫韡韡之華有執政之兄弟奈何微賤辱在薦揚斯大
臣之用仁心故君子以為義舉傾壯心而銘刻庶幾永
譽於終託舊物於鈞陶此為受恩之始尚圖報效不媿
古人過此以還未知所措
謝孫傅師舉學官啓
斷裳空履已安州縣之勞誦詩讀書久墜膠庠之緒横
叨論薦誤玷聽聞伏念某分乎天資本非世噐徒干禄
仕欲慰慈闈偶感激以受書得推擇而為吏起家一紀
操術無竒受縣三年治行不錄隕沉山谷遽失歲時每
類畫墁媿何功於廩食不為詭遇分莫獲於馳驅念時
數之安歸眷惷廸其未替懷金躍馬必無富貴之儻來
被髮騎麟亦有雲泉之獨往阨非不久恃此以安庶飯
牛而牛肥已忘懷於寵利冀好龍而龍見尚長想於古
風夫何末路之逄獲此青雲之附念趨走之日淺復僻
遠之勢孤蹤跡不勤於館人問訊不通於几御豈期妙
簡忽至薄躬實務謹於無能顧受知於不競謂其粗有
志尚可以置之燕閒宿瘤因醜而得傳虎賁以似而見
引正慚固陋反竊寵褒此盖伏遇判府留守密學識望
萬夫名昭四海察斷斷一介之有利悼悠悠六合之無
公力采沈英務鎮浮俗兹傳一時之舉殆空千里之才
哀孤遠之弗蒙卒兼收而無棄不愛餘論使為歸榮憤
世絶絃人固難知於此俗隕身束脯士常易德於窮時
凛焉此生期之異日
謝趙待制舉學官啓
弦歌肄業實秉文多士之時几席傳經盖盛服先王之
事横蒙清舉曷寄媿顔自度力之所窮不待教而知困
伏念某清苦建志感激受書妄睎古人分窮斯世獨抱
咫尺之義不為枯朽之資往試一官更事六守志在奉
公孤立久之無所知名偃蹇危機陵遲末學特受獲於
左右遂大庇其始終不愛東壁之光與起西山之譽連
章極薦並進所矜報大德之優游迄無纖介悼本志之
變化空歷歲時爰既反耕庶幾卒業斯之未信敢竊冀
夫功名已矣莫知要一歸諸義命但苦立道之甚卓不
知去日之已賖非出哀憐亦誰顧省夫推衆望者易為
力拔孤迹者難為功豈特形勢之相傾抑或噐能之自
取惟聲塵不著於萬一故奏請卒煩於再三力為之容
難變唐突之質數更其鑄終非踴躍之材寵辱若驚進
退維谷此盖伏遇某官旁招俊乂勱相國家凡厥一介
之無他咸在兼收而弗棄省循何有眷逮獨深察其久
在於詩書惜其壊之於州縣欲使竊燕閒之禄庶幾成
固陋之材立人逹人甚於自謀之曲盡生我知我實惟
戴德之均隆敢不竊體於仁心終焉勿替於古制抗顔
求試則或懼於無名刻意自循願少安而有待
謝舉薦官啓
與文舉薦鶚之表出元禮登龍之門夫何一介之無他
得兼二者於所欲伏念某守方不變蒙術無竒屬當衆
材陳力之時竊慕古人行志之事莫参高妙自取竒窮
事業紛以就荒日月忽其易失蹇超搖而無冀欲寂寞
而絶端世路強顔幾三戰而皆北人生有志要萬折而
必東士盖有時乎為貧身或不去以歸潔掃空布席尚
分四壁之明鼓筴播精亦足十人之食受容不逐假寵
已多弗圖枯朽之資更累雍容之論静言被舉孰不䘖
恩唯拜賜非竿牘之求故難報有丘山之重此盖伏遇
某官盛節修偉明謨靖深翊亮一人挈維多士哀其陻
阨而不競察其醇樸而無華藉以虛名收之末路初乏
超詣弗稱懋明某敢不睎君子之進修無忘愛日譬農
夫之作苦以待豐年庶不辱於知人期自見於斯世亦
復迂闊而無益終媿恩私之不讎
謝鄧聖和舉令啓
憤世絶弦人固難知於比俗隕身束脯士常易德於窮
時方謀卒歲以歸休忽報奏書而論薦受恩孤遠懷感
刻深伏念某起於衰門妄有大志念厄艱之日久則思
寵禄以逮親審耿介之所安復欲虛心而避衆奉簡書
而自試聽時命之安歸而三歲莫知人多戒其偃蹇一
官不競衆皆作為侵陵分乎天資本非世噐然智能常
益於拂亂心性之日而文辭多發於羈旅草野之間輙
舉古而况今尚以得而酬失敢圖妙簡更至薄躬豈非
安民要在於無華或見忘懷於進取從政當戒於乃逸
必先更事之艱難仰愧曲成俯矜幸會此盖伏遇某官
搢紳盛德臺省望人廸哲懋明體仁惇大察斷斷一介
之有利悼悠悠六合之無公務擇遺才躋登斯世至此
部中之甚賤俱為門下之所收奉檄以歸知慈闈之慰
望彈冠而去睠恩地以何酬庶幾異日之可圖終視古
人而不愧
代人謝薦舉啓
塵埃孤跡曾無蟠屈之先容霄漢飛章乃出特逹之一
遇得非所望悸不自安竊以上聖重明之時多士一隆
之會山林豪傑之特起冠冕世類之嗣興童子羞管仲
之功名壯夫薄揚雄之雕篆誠能義舉孰曰才難如某
者術業空虛時命竒薄厥服官常而自試尚席世德之
遺榮一尉之微三年於此振名何有徒懷李勉之心廢
務則多媿竊孟郊之禄豈意薦書之辱拔諸羣吏之中
夙夜以思始終知幸此盖伏遇某官懋明獨斷閎逹兼
容道合志從務建國家之本言揚事舉遂空屬部之才
逮此賤微不忍遐棄某敢不勉勵一割報稱萬分不孤
舉善之明自獻圖終之譽
謝薦舉啟
論薦之格正自竒窮寵念所惇必將振理頻繁恩重感
激心傾伏念某分乎天資本非世噐膠膠擾擾亦效將
迎踽踽凉凉卒難嫵媚託微躬於郡府聽造物之機緘
獻替何功徒費幕中之辯浮沉無譽寧希席上之珍粲
此光華錄兹捐棄此盖伏遇某官挈維衆雋翼亮鴻明
智高天下而不忽於一能行比古人而不遺於片善逮
兹固陋亦與搜揚材乏異觀誤一方之師錫績微明效
叨諸吏之恭先蒙被已繁褒加未整重以今兹之舉致
諸遷改之榮哀其有托於故恩成其無求之素守仁心
則厚義概維公某官盛節修偉明謨靖深肅將發於四
方甄别服於多士遊刅之所入不見全牛執策以有臨
必空羣馬故兹庸𤨏不忍棄捐
回道州趙守冬啓
周室太和象方觀於挾日魯邦多祉祥已兆於書雲未
修賀慶之勤先媿緘籐之辱知府提舉謙冲得士豈弟
近民諒乘來復之休益被往諧之寵容旅人之弛擔正
託華光壽君子而稱觴徒馳夢想
代回翟戶部啓
懋膺推擇寵寄承宣宸誥誕敷邦人咸喜知府戶部資
禀優毅術業鴻深英氣發於文辭遠猷靄於政績飛揚
䟦扈早傳場屋之聲碩大光明晚重朝廷之望入翔省
戶出擁使軺雖用之未䆒其能必凛然所至有迹眷兹
西北之要郡昔惟潛躍之名藩控營室東壁之墟連孟
門太行之險煩長孺於卧治帝簡方隆歌叔度之暮來
民和已屬静言不敏將具是依未遑牋敬之修已媿驛
音之至傳聞旌旆寖邇封圻日竚瞻承用慰虚聳
代賀陜西安撫啓
錫命宸廷撫封關輔金章華紱總十郡之權綱錦旆高
牙擁萬兵之制節一方奠枕千里折衝伏惟某官噐識
中閎氣猷外肅總德而立直道而行學焉求古人之心
其已久矣作而任天下之重孰能禦之簡注寵光雍容
法從玉堂訓誥蔚為盛世之華黼扆論思凛作治朝之
表文武是憲左右具宜歷殿名邦用彰佳政聖神廣運
方勤圖任之誠天地奥區益重撫綏之寄襟帶蜀漢封
域周秦慶分陜之有人誕開關而無事帥旌西控更歌
亹亹之功相衮東歸竚仰巖巖之節斯國體之所繫宜
士論之久傾秋氣正剛歲功方就尚綏福履爰副具瞻
代賀提刑轉官啓
伏審欽奉明恩懋增新秩恭惟慶慰某官躬服仁義世
濟忠嘉深結帝輝蔚為世表盖暫煩於攬轡當即召於
追鋒夫豈一方久私盛德籍焉朝論是惟槐棘之臣倬
彼家聲更追金玉之友某叨居守服阻與賓榮竊仰寵
光倍勤稱頌
代賀執政轉官啓
懋頒明制褒序顯庸御爵載崇䟽封有衍凡居禀仰共
起贊譽竊以揚厲兵威擴清戎裔河湟故地圖歸職方
唐漢遺民籍登天府酋豪授首區落歸心曾折鏃之無
遺誕傳檄而争下壓萬兵於月窟方觀德覆之宏復一
候於玉關已是謨明之定眷言休烈發自聖神至於巖
廊圖國之機是惟宗公翊亮之事恭惟相公鴻綸大化
彌陶衆宜勲格於天澤被斯世星辰為之軌道草木罔
不若時方詰戎兵以開境圉左顧而武谿入右靡而邈
川澄師帥受其成謀夷狄讋其英氣是膺異數式慰具
瞻凝象太平既垂休而有裕承輝隆極方受祉而無窮
某猥以凡才誤蒙遠使但慶逄辰之盛阻陪望履之榮
代賀黃運使啓
昭被寵綸懋更詔節襜帷所嚮郡縣皆澄恭惟慶慰某
官宏遠䆳深惇大静重居為盛德協於昌辰養以詩書
肅有圭璋之望遊乎表著蔚為麟鳳之祥簡孚帝衷纉
膺使事乃眷西北尚勤顧憂輟自朔方濟兹大計兵屯
遠控益觀牣集於將輸師錫載俞佇聽迅登於禁從某
分符以守大庇是依將望履於高明更側席而虚聳
代賀漕使啓
昭奉帝俞懋更使旨凡分符竹争望襜帷恭惟慶慰某
官宏遠疏明惇大静重居為盛德佑我昌辰簡自嚴衷
付之大計乃仆荆揚之節來觀齊魯之風寵數則新統
臨維舊皇皇照路重遊故部之山川凛凛列城尚守當
年之條教諒於調度坐以濟登即報政於阜康遂陞華
於嚴近
回前人啓
寬疾奉祠顧吹嘘之何力論材說士亦晤賞之難忘廼
煩牋翰之加曲示眷存之厚用華羈旅俾慰違離雨漲
春江知行舟之易遠雲横暮嶺空回首以為勞尚慎調
綏時遣音旨
罷政别宰執啟
蒙恩造化寬疾休閒既免陛辭難陪旅謁扁舟解去空
回首於門墻野服栖遲尚託躬於鑪錘益綏福履用副
康屯
