存悔齋稿别集類四(元)
提要
(臣)等謹案存悔齋稿一卷補遺一卷元龔璛
撰璛字子敬自高郵遷居平江父潗宋末官
司農卿國亡不食卒璛少為憲使徐琰辟置
幕下舉和靖學道兩書院山長當路者交薦
其宜居館閣調寧國路儒學教授遷上饒主
簿改宜春丞以浙江儒學副提舉致仕所著
有存悔齋詩稿一卷明朱存理復輯其佚篇
為補遺一卷附之蓋存理作鐵網珊瑚行世
所見前人書畫題跋為多故所錄往往得之
手蹟也盛儀嘉靖維揚志稱璛善屬文刻意
學書有晉人風度蓋亦一時知名之士而篇
什所存無幾當已不免散佚然其詩格伉爽
頗能自出清新在元人諸集中猶為獨開生
面者焉乾隆四十二年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
