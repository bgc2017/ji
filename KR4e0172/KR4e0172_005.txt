東巖集卷五
明夏尚樸撰
誌銘類
婁一齋先生行實
先生諱諒字克貞姓婁氏號一齋世為廣信上饒人幼
有異質弱冠慨然有志於道聞聘君吳康齋講學小陂
往從之遊康齋一見器之謂學者須帶性氣老夫聰明
性緊賢友亦聰明性緊小兒&KR1729;聰明而性氣不逮賢友
先生豪邁不屑世務康齋一日填地栿召謂之曰學者
須親細務由是益加下學之功在館中雖掃除之事必
親不以責備家僮年若干領鄉薦自以學不足不急于
仕退而藏修於家往來師門者十有餘年後為父兄強
赴會試至三衢登舟風逆飄然以歸家人訝之先生慰
之曰此行非惟不中必有竒禍未幾春闈果災死者不
可勝計由是皆服其有神見某年以乙榜授成都府學
訓導先生嘆曰是殆天玉成吾也乃擕妻子赴任朱子
語錄未刻獨康齋族中有古刻一部先生遣家人擕白
金一斤購求未得遂假以歸募人抄完擕往舟中翻閱
謂吾道盡在此矣到任兩閱月即謝病而歸因號病夫
杜門却掃足跡不履公門與弟蓮塘先生輩日以講學
為事時先生聲聞已著前後郡守皆知其賢往往偕僚
佐候之先生皆不報謁惟俟其初至及解任去時往途
次一拜而已先生之學以主敬窮理為主早起深衣幅
巾拜於家廟出御廳事受家人諸生揖唯二蒼頭侍焉
内外肅然凛若朝廷雖逹官貴人至者必整飾襟裾而
入應接之暇即翻閱古書有至言格論契於心者吟諷
不已悉用朱筆圈點紙弊墨渝不能去手至夜深方入
内寢未嘗頃刻少懈嘗謂孔子佩象環取中虚之意因
製象環佩之終日不去身或者謂非孔子意然能虚中
無我如先生者其去子絶四者幾矣孰謂非孔子意耶
議論慷慨善開發人聽者忘倦賢士大夫有道信者必
造其廬請教至有終日不忍去者先生雖退老於家然
愛君憂國甚誠切每讀邸報見行一善政用一善人則
喜動顔色若事有病於政治之大者必憂形于色不啻
身立其朝目擊其弊憲宗晏駕先生聞之慟時以子貴
受封于家朝夕哭臨垂涕不已郡邑政令有不便于民
者必諫止之有不善惟恐先生知之田里頼之稍安先
生既殁小民困於貪漁者皆思先生之德矣歲有旱潦
蝗蟲之災先生憂嘆不已籲天祈禱輒有響應樂道人
善鄉鄰有為不義如迎神搬戲划船及建齋醮之類必
痛加禁止蓋其齒德既尊以正風俗為己任雖得罪士
夫有所不顧然皆出於愛人之誠久之亦自信服雖仇
家無怨言此豈聲音笑貎為哉先生氣象巖巖衆皆以
為靈山降神所致一日忽聞靈山白雲峰頽數十丈先
生嘆曰吾殆死矣越數日即寢疾而卒張東白銘其墓
云靈峰信之主山哲人之萎豈偶然哉時屬盛暑忽
隂涼數日颯然如秋逮殮畢日出如故似亦非偶然者時
龍游余元默先生分教郡庠祭之以文云先生以剛毅
之質受業康齋之門明正學迪正道為世鴻儒非惟門
生子姓恪遵其教凡有官於此土者亦皆有所憚而不
敢為惡是誠大有功於名教也識者以為名言先生之
學不事辭章之末所作詩文皆攄發胸中之藴取其達
意而止名寫心集成化丁亥始有日錄冊子紀其為學
工程間有所得輒書數語其上平正明白多有補于世
教先生歿締姻寧藩不幸遭逆濠之變舉族逮繫遺文
散失無存獨日錄數冊假錄於先幸存予家意者天意
有在乎中間敬用纂錄俟訪遺逸續書於後以備考德者
擇焉
施拙庵墓誌
拙庵既卒之明年厥子鑾將奉母柩而合葬焉遣兄子
濬恩具狀來請銘予邑僻在山中與閩浙接壤鄉先生
多出朱吕真西山之門以故俗尚禮義視他邑為勝予
少時猶及見長老類皆敦重質朴言必及義有足畏者
近年相繼淪謝風俗日趍於下求其好賢尚義庶幾前
輩如處士者已不多得今一旦逝去能無感於中乎因
據其狀而銘之處士諱宏字文裕姓施氏號拙庵宋名
臣參知政事正憲公之裔也其先霅川人五季時徙家
信永豐之施村復徙邑里乾封處士生感異夢既長儀
狀魁梧識者異之其父嘗遣饋藥邑令莆田陳公裕公
賢令也一見器之勸之讀書自是手不釋卷舉史文輒
能語其興亡得失大意對客亹亹談論不倦以故賢士
大夫至邑者必造其廬酬酢終日不能去居恒簡出出
必正衣冠顒顒昂昂望之知為長者治家嚴整早起受
子婦揖然後處分家事家人惴惴惟恐有過以犯其怒
邑大夫屢以鄉飲禮之堅辭不赴正憲公歴世既遠子
孫寖以微弱處士能大其門閭建祠而祀之維謹且敦
請名士以教其子孫俾不墜先業亦可謂賢矣病且革
命扶出正寢顧謂侍者曰吾甚安之達旦神愈精明言
辭慷慨平生英邁之氣不少減生於某年某月某日卒
於某年某月某日享年七十有六娶夏氏予從姐也幼
失怙恃鞠於兄嫂自幼至長終日不離房闥雖家人罕
見其面事舅姑以孝聞下逮臧獲撫教如子女子婦化
之不敢以惡聲加焉處士愛賓客戶外之屨常滿隨其
人而為之治具未嘗有惰容予每過之寒暄之外無一
剰語終日凝坐如塑羣婢奔走受命於側不動聲氣而
事無有不如其意者歸語家衆未嘗不共嘆其賢也生
於某年某月某日先處士卒實某年某月某日也享年
七十子男二長鏊邑庠生早卒次即鑾王府良醫孫男
五長即濬恩郡庠生次某合葬於施村獵壇之原
銘曰易著家人天地大義其吉其凶何假卜筮賢哉處
士亦有賢配宜得吉阡以裕後嗣
止軒劉君墓誌銘
君諱珹字子美别號止軒世居信永豐之霞坊曾大父
諱某大父諱伯淵號直翁君性剛直是是非非無所回
互人皆以為有父風嘗為鄰族所苦衆皆勸其少屈以
自全君曰我性如石可斷而不可屈也晩厭喧雜卜居
李公塢課僕種藝之餘惟延師教子而已因更名愚塢
有羣盜夜入其室胠篋而去覺戒家人勿追家人尾其
後得其跡具以告君君曰我富于貲彼竊幾何何校家
人卒得其人送之官獄成而盜逃有司遣邏卒捕詣君求
賞而後行君曰彼盜吾物執而送之官操縱在彼我何
與焉衆皆無辭而去後有因獲盜致累者皆嘆君之識
度好讀古書而篤信其說於世俗方技若星命地理之
說俱不信嘗謂六經不言此而後儒或言之此所以不
逮孔子耶然君宅葬精于堪輿之說者不能議豈非存
心正直而鬼神默有以相之歟於此益信其言亦足以
祛世俗之惑君讀書未多而所見如此豈非天&KR1269;之高
耶生于某年某月某日卒于某年某月某日享年若干
子男二次賓議聘予女以卒之明年某月某日卜葬龍
回坂之下原去直翁之墓為近
銘曰直翁有子宜有父風卜葬於兹宜近直翁
冰溪婁先生墓誌銘
宸濠叛逆冰溪以妃族被逮死獄中聖天子御極詔議
獄開釋無辜婁氏皆得原宥有大臣閱奏牘見冰溪姓
名顧謂同列曰是即所謂樓上先生昔嘗不受宸濠衰
服之命豈有從逆之意耶不死當見原士論惜之逮繫
之初衆皆懼禍不敢近獨其婿太學生上瀘余錠奉其父
英藪之命周旋其間不避艱險及械送臬司遣人潛隨
其後為之給衣藥服食晏然如在家時不幸以疾卒其
衣衾棺槨殯殮以禮某年某月某日卜葬上瀘之郭墩
予以門生得相役而視其窆錠以墓銘見屬義不得而
辭也按冰溪諱忱字誠善其先信陽人元季有諱子福
者逃難南奔遂家上饒之盈濟坊曾祖諱德華祖諱思
顯贈河南道監察御史輕財尚義鄉稱長者妣楊氏父
諱諒字克貞成都訓導封南京兵部職方司郎中號一
齋受業聘君吳康齋得河洛之傳妣余氏幼有竒質落
語輒驚人顧為文不能徇時好以故連不得志於有司
晩由歲貢受歸安訓導未幾即棄官而歸忿其兄之所
為托疾不下樓者十年自號病閣戶部侍郎邵二泉呼
為樓上先生及兄死作下樓歌以諷之國母之喪類受
衰服獨冰溪以弔服從事且力陳古義却之幾為宸濠捶
挫以死頼都憲王陽明救解得免生於某年某月某日
卒於某年某月某日享年七十娶王氏生三女長適杭
州府知府永豐吕䕫次適錠次適李某皆同邑人也側
室楊氏生男仕幼名瑞松女一皆幼宸濠逆節將萌婁
妃泣諫不從事敗妃死檻送京師每食必取飯呼婁妃
食嘆曰恨不用爾之言至此湖廣參政同邑鄭毅立之
以詩哭之曰道義傳心有定論賢妃原是一齋孫夫以
一女子尚知用祖之訓識君臣大義曾謂賢如冰溪老
且死而乃亡父之訓甘為逆賊之黨耶因誌其墓而系
之以銘
銘曰有山蒼蒼有水洋洋是為陳克齋之鄉公死有知
當撰杖履與之徜徉
教諭潘德夫墓誌銘
予友潘德夫不幸卒於官賴諸生得成殯殮之禮妻子
旅寓數千里外而川蜀道險慮無以歸時同郡鄭立之
以鈇鉞鎮成都而同邑鄭文川亦在臬司皆與君有舊
好聞訃嗟悼不已時出符傳命有司給官舫送之歸江
行數月如履平地而無風波盜賊之虞人皆以謂君為
善之報歸未數月適典學徐公至以表章賢哲為事學
中師生具事狀白之兼得其實遂祠祀鄉賢鄉人無異
議焉厥子時恢將卜葬而以墓銘屬予予舊遊婁門賴
君啓迪居多君之志行莫詳於予及今不為之撰述後
欲考論鄉賢以正祀典者曷從稽焉乃不辭而為之銘
使刻而掩諸幽併以告夫後之君子君諱潤德夫其字
姓潘氏號玉齋世居信永豐縣前之南洲君端莊誠慤
見之童稚甫就外傅即知勤誦習從叔憲副公珪見之
喜顧謂其師曰是子可教宜善導之稍長從郡人婁冰
溪業舉子冰溪大器之擕以見其父一齋先生遂收置
講下一齋嚴毅英邁慨然以師道自任諸生中獨致重
德夫嘗謂潘生可謂文質彬彬者矣至輒留宿語連日
夜不倦嘗顧謂君曰致禮以治躬外貎斯須不莊不敬
而慢易之心入之矣致樂以治心中心斯須不和不樂
而鄙詐之心入之矣此禮樂之本身心之學也君佩服
其教不敢忘由是言動舉止率循矩度而胸次坦然無
纖芥可疑望之者皆知其為君子家故富於貲至君父
已貧君取束修為養父母兄弟安其孝友冠婚賓祭未
嘗以貧廢禮人以為難在庠邑士論歸之典學李崆峒
嘗進諸生以人才為問衆以君對時君居憂於家李公
命有司以禮存問且欲延見君以衰服不敢見往拜於
門李公嘉嘆以為知禮為文平正典實不事綺麗能發
所見於筆墨畦徑之外屢試居上游顧厄于數竒竟不
得志場屋晩由歲貢授辰州麻陽訓導麻陽僻陋人鮮
知學君至日升講堂課諸生解義作文根極理致拳拳
以務本敦俗為訓諸生多化之者予友張常甫視學湖
湘雅知君學時就麻地擇諸生十餘輩俾廪麻陽而就
學焉六年陞成都彭縣教諭君已老矣猶日課諸生如
在麻城時退而燕居焚香默坐時取古書翻閱而涵泳
其義間發為詩類有冲淡和平之味非中有所養者能
如是乎欲謝病東歸與予尋舊約一旦寢疾而卒豈亦
予之不幸也德夫生於甲申年九月卒于丙戌年正月
享年六十三歲娶張氏子男三以卒之明年卜葬十六
都汘洋嶺之南原
銘曰昔在一齋講學小陂河洛之傳實在于兹君從之
游學得其師匪善曷敦匪教曷施腏祀鄉賢匪衆之私
監察御史李君墓誌銘
吾友李子芳卒之年厥子廷玉方在髫年及此始克卜
地啓殯而襄事焉先期走予山中求誌其墓予不能辭
乃據其事狀為之誌而銘之君諱艾姓李氏子芳其字
也别號靈崖世居上饒遼源之鳳村其先素以財力雄
其鄉元季能糾集鄉人據險阨立營寨以捍紅巾之難
鄉人皆獲安堵如故至今父老猶能言其事君生有異
質早遊邑庠受業同邑婁冰溪先生冰溪諱忱字誠善
先正一齋先生之子遼源抵郡城百五十餘里兩躡峻
嶺若登天然往返皆徒步雖蠒足有所不顧時從冰溪遊
者甚衆僧舍不能容乃就棟宇高處因梁架木為閣懸
寄簷牙猶鳥巢然終日閉戶讀書其中至夜分篝燈假
寐几上少頃即起誦讀逹旦如是者數年冰溪憫其勤
作詩贈之有讀殘蕭寺三更月踏破青山萬里雲之句
為文屢更竄易積成卷帙動盈几篋士子争相傳錄由
鄉薦登弘治乙丒進士簡入翰林為庶吉士詔命大學
士東閣張東白先生教之東白諱元禎字廷祥與一齋
先生為交邃於理學為海内文宗君受業踰年所學大
進正德丁夘擢北道監察御史時閹宦劉瑾居中用事
賊虐諫輔中外以言為諱君偕同列傅元等三十餘人
上疏極諫瑾怒傳旨罰跪門一日時盛暑跪久率僵仆
至有死者君獨挺然不撓奉命按治兩廣潛奸宿弊洗
雪殆甚貪汚屏息未幾丁内艱歸哀毁踰禮服闋竟被
誣不復起士論惜之事親以孝聞兄子壁早卒字其婦
加厚為立嗣充産業贍之弟英為姚源羣盜所獲君不
避艱險極力營救得免於難盜勢猖獗兵力無功率誣
良民為盜君為白于總制都憲愈公得解釋者甚衆鄉
人死于寇者悉收其尸骸瘞之李氏族大以蕃故有祠
堂甚巨毁於寇君合族衆議復之規制弘厰加舊祀田
為宗人所侵者諭以大義悉復之歲時率宗族奉祀唯
謹推其餘增置田三百餘畆併建義學延師以教子弟
及鄉鄰有志於學者避寇徙居郡城之西街得周公墩
構書齋數楹課僕種藝之餘不忘誦習倦即杖履行吟
以自娱時與冰溪及門人費子和輩往復𢋫酬每有佳
句為冰溪嘆賞晩抱羸疾予往候之連榻晤語議論慷
慨早年英氣不少衰享年若干卜以今年葬縣西龍潭
江家山之源娶韓氏男一即廷玉邑庠生
銘曰太上無言太上忘情孰謂靈崖數尺之墓下有東
巖百世之銘
劉東皋孺人周氏墓誌銘
孺人姓周氏世家信之永豐大南嶺後父溥廣東陽江
縣令母王氏年二十歸于霞坊劉東皋先生東皋諱珠
字子明廣州府經歷事舅姑以孝謹稱東皋夷簡質直
不以内事經心孺人綜理于内早作晏息事無巨細處
之各有成法閨門整肅寂無人聲東皋甚宜之性嚴而
仁恕撫御僮僕有方雖撻之而不怒桃源盜起喧傳攻
及邑里里中望風奔竄而乘機投間攘奪者衆孺人從
容暇豫料簡衣服器用及文集之類分命羣僕之機警
慎密者藏之尋遇火災一無所失東皋嘆曰使汝為男
子才不當過我耶家富于貲而厚自節約唯供祭祀宴
賓客則必躬治酒饌極其洗腆而後已予官南都時先
妣在家議聘其女以室貢子予恐孺人恩養太過異日
時或不能安我之貧及歸事予唯謹閑習女工無不如
法歲值少歉察其意未嘗有幾微見於辭色詢之皆孺
人之教且有次第古人謂子之不肖皆由母蔽其過而
父不知觀此尤信孺人屢舉子不育惟一女即配貢恩
能逮下晩得二男撫之不啻已出以今年月日卜葬里
之郭山東皋具狀囑貢子求銘於予予以多病廢學戒
不作此久矣重東皋之請且德孺人之能教我子婦也
因不辭而為之銘
銘曰易繫家人以嚴為貴婦子嘻嘻悔吝隨至賢哉孺
人默與易契卜藏於此宜昌厥世
南京工部主事李君墓誌銘
君諱滄字一清姓李氏初號石泉後以彌文且近名遂
去之世為金華永康人其先有諱遠者唐杭州刺史其
子暘為參軍破賊有功遂家於杭暘之孫德明為永康
始遷之祖曾祖諱秉良嘗代父詣獄而卒人稱其孝祖
諱仁仲父諱鑑母蔣氏蘭溪楓山章先生嘗誌其墓君
自幼凝重不妄語笑常侍父母側承候起居如成人見
者莫不嘆異甫長即有志讀書事師惟謹年十四補邑
庠生弘治戊午領鄉薦赴春官落第南歸適父疾博延
名醫湯藥必親衣不解帶者月餘及卒哀毁骨立葬祭
悉凖文公家禮服除入太學時楓山先生為祭酒甚器
之正德戊辰登進士第奔母喪哭至絶而復蘇者數每
以不得躬視湯藥殯殮忽忽如癡醉者兩閱歲遇忌日
輒涕泣曰今雖欲盡孝敬不可得矣仲兄患足疾每自
外歸必至寢前省視祁寒盛暑不廢家事無巨細必咨
禀而後行季兄澤早世遺孤友杜方在抱撫育教娶若
已子卒以成立服除拜南京工部營繕司主事莅官廉
慎有為時冡宰孫公為工部尚書雅知君凡有造作悉
委之君條其材用徒庸率減前所計者什之五事不勞
而集孫公甚敬信之遂差督甓儀徵君措置有方凡前
官踵襲之弊非職守所當為而有病于人者悉罷之舟
航往來及居民商賈之在儀徵者皆稱便儀徵當漕河
之衝宦官有道此者至輒欲啓壩以行君具以法難之
類懾以威屹不為懼或贈以文綺之屬君亦辭不受平
生有守類如此踰年竣事而還復差司龍江竹木抽分
厰君以疾辭時石公以吏部侍郎掌工部事曰此非李
主事不可必需其愈而遣之不得已起而視事執法益
嚴雖宦官同事者咸憚之冡宰陸公聞其名方欲擢置
吏部以自助不意寢疾而卒實正德十年七月十七日
也享年四十有一病革時顧謂其所親曰吾即死慎勿
須材于公家為吾平生之累及卒無以為殮貨馬賣屋
始克歸其柩賢士大夫相與弔於朝行旅之人故有德
于君者相與哭於野門生耆老之在鄉者相與白于有
司為立里門以旌之非誠所感其能然乎友人王誕敷
以詩哭之有傷心病革買棺言千古須同易簀論之句
識者以為名言配徐氏子男一名彬臣側室某氏所出
尚幼以卒之明年某月某日卜葬於霞里祖塋之傍去
家數里而近一清為人誠篤果毅好義樂善不啻饑渴
之於飲食遊太學聞楓山論學慨然有求道之志及官
南都日以親賢講學為事退食自公輒閉戶不出潛心
六經語孟及程朱文字以求窮理修身之方凡異端之
說及近世辭章功利之習一毫不以經心嘗曰人之為
學當從人倫日用上實下功夫庶幾步步著實不為空
言予嘗舉論語數處微與文公不合一清不以為然予
曰程朱論學及解經要義雖聖人復起不能易也至于
文義之間豈無一二可疑處耶一清曰是固然矣但吾
輩今日且當謹守儒先之訓未可如此立論予深以為
然嗚呼一清之質近於道矣而學又不失其道天假以
年則其所造非予可得以知而不幸賫志以殁不亦重
可哀乎世衰道微異說蜂起程朱之言又將為天下之
大禁予為此懼而力不足以振之方欲求助於人以為
内修外攘之計得友如一清者而又一旦化去踽踽涼
涼獨學無助則所哀者豈直朋舊之情而已耶因誌其
墓而銘之
銘曰昔在孔門參以魯得君惟質魯故其學力垂絶有
言事符易簀後欲知君視此石刻
亡友劉君元素行狀
君諱絢姓劉氏字元素號定庵世居信永豐之霞坊曾
大父斯清大父宗禮父伯安應詔輸粟旌為義官俱以
善稱於鄉母徐氏君幼有異質書過目輒成誦少長即
肆力于學下筆衮衮有竒語年十三補邑庠生典學使
者至得君之文讀之驚嘆曰此子必魁天下自是聲聞
日起屢必居上游然君性作文好竒古不肯少徇時好
以故久困場屋年三十二始與弟繪同薦于鄉正德辛
未會試京師寢疾而卒賢士大夫弔者相屬于途如有
爵者之喪然予昔與君同業舉子恒竊以為不多讓及
在太學一日督課甚急君退即操筆疾書不屬草兩月
程課不終日而畢予疑其為應文逃責之計及取視之
辭氣浩發議論層出予始嘆其不可及時同遊太學者
多四方名士皆以天下竒才目之而竟止于此豈非命
耶君早歲豪邁好使酒以氣加人醒輒自愧或閉戶數
日不敢出及聞郡人婁一齋先生講學于家得其議論
慨然有志于學自是不敢縱飲與予同處山寺者數年
終日危坐潛心六經語孟及程朱文字每造一齋質所
疑一齋深器之繼遊太學師事祭酒蘭溪楓山章先生
退即執經請益於燕居楓山甚愛敬之事關出處之大
義必召與之商確君亦盡言不敢隠作書力陳古義以
風之楓山喜曰可謂愛人以德矣嘗讀書山居有處女
造其室誘之君不為之動又嘗處家居樓上鄰有侍子
躡梯以上視歸於君不顧去而復至者三君正色叱之
下予嘗問之君豈無慾者耶君曰烏得無慾第有邪僻
之心時即覺面發赤身熱如焚雖欲為而有所不能每
論古人忠義之士辭氣慷慨激烈聽者竦然閒居燕飲
必歌杜詩及岳武穆文文山諸作以侑觴觀此則其志
之所尚可知矣所著有詩文若干卷藏於家辭嚴義正
類其為人生于成化三年六月十二日卒于正德六年
四月十日享年四十有五娶楊氏子男三長朝俞先君
一年卒次朝舉次朝宗女三皆適士族以卒之又明年
葬里之楊塢去家五里而近予嘗讀歐公之文見其銘
當時宗室之墓雖貴且顯者亦不過叙其三代勲爵及
生死年月間有行之可取者據事書之數言而止耳至
於賢士大夫或銘其墓或序其文累千數言不能自己
惟恐其湮没無聞于天下後世其心公矣今先生大人
主盟斯道非若歐公以銘章自任而已如劉絢者雖不
幸賫志而没然能以正自守不為淫邪之所惑雖古魯
男子不是過也㐲乞一言以表其墓庶不没其為善之名
幸甚謹狀
東巖集卷五
