東巖集别集類五(明)
提要
臣等謹案東巖集六卷明夏尚樸撰尚樸字
敦夫東巖其號也永豐人正德辛未進士官
至南京太僕寺少卿尚樸受業於婁諒故明
史儒林傳附見諒傳中然史於薛瑄傳末又
稱瑄之門人有周蕙蕙之門人有薛敬之李
錦王爵夏尚樸與諒傳不合考傳末惟叙敬
之錦爵三人事迹一字不及尚樸則瑄傳列
樸之名殆衍文歟諒以勿忘勿助為敬胡居
仁羅順欽多譏其近禪而史載尚樸常言纔
提起便是天理纔放下便是人欲魏校亟稱
之王守仁少時亦學於諒然守仁贈尚樸詩
有舍瑟春風之句尚樸則答曰孔門沂水春
風景不出虞廷敬畏中至謂心所以窮理未
足以盡理又謂學不難於一貫而難於萬殊
則與守仁即心即理之說&KR1199;異又與湛若水
書斤斤以厭常喜新為戒其語錄中復取陳
獻章論學詩一一為之箋疏指其謬誤正德
之際學問漸岐而尚樸獨恪守先儒不為高
論可謂篤實之士矣至其論中庸分八節獨
不用朱子之說則見仁見智各有所得其不
為苟同即其不為苟異者也史載所著有中
庸說東巖文集此本為其壻劉賓所編以語
錄中庸說為第一卷與文集併為一編史蓋
據其初出各行之本也尚樸本講學之士不
以文章為工然其言醇正固亦不乖於大雅
焉乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
