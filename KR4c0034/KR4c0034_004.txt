毘陵集卷第四
朝散大夫使持節常州諸軍事守常州刺史賜紫金魚袋獨孤及
表上
代文武百官賀芝草表
賀擒周智光表(代宗永泰二年)
賀袁傪破賊表
請降誕日置天興節表
賀櫟陽縣醴泉表
賀太陽當虧不虧表
賀潞州芝草嘉禾表
諫表
爲李給事讓起復尙書右丞兼御史大夫表六
首
爲譙郡唐太守賀赦表
爲張濠州謝上表
代文武百官賀芝草表(英華無文武二字)
臣某(英華某下有等字無臣等二字)言臣等伏見開府儀同三司魚朝
恩奏含暉院及白華亭院内竝芝草生者臣等謹披圖
按牒(五字英華作謹按圖牒)竊考前志(英華作典)蓋王者以道莅天下
而德及庶物則有神木靈草(英華作靈木神草)儲祥(英華作祉)效異
陛下賢聖恭儉慈仁愛人開闡學校尊教勸德將以五
經根本庶政風化所浹人神以和和氣㫄感蒸而爲瑞
(八字作和氣㫄達感蒸爲瑞)不然豈靈芝菌蠢異處同植不產他宇
必於宸居曄曄九葩之蓋煌煌三秀之質蓋表陛下之
欽明光宅以人文成化靈根碩茂萬葉無疆神應炳然
天意如荅臣等獲忝朝列幸覩禎祥臣無任嘉慶之至
賀擒周智光表(代宗永泰二年)
臣等言臣聞征而無戰王者之師也將而必誅春秋之
義也臣伏見周智光傲佷頑虐昏迷猖狂(英華作狡)敢專生
煞之威以慢王度崇飾姦慝之志自干天誅陛下謂罪
在己躬視人如子永言式遏之義不得巳而用師而將
纔受鉞兵未血刃巳梟元惡之首載安舊汚之俗昔漢
征黥布望陳(英華作塵)而憂殷伐鬼方積年乃克豈若陛下
朝命將帥夕殲渠魁制勝神速從古未有臣等無任(英華)
(作不勝)慶快之至(懷玉桉此表文苑英華誤作獨孤受)
賀袁傪破賊表(代宗寶應二年)
臣某等言臣等伏見河南副元帥行軍司馬太子右庶
子兼御史中丞袁傪露布奏今年五月十七日破石埭
城賊方淸幷降烏石山賊陳㽵等徒黨二(一作三)萬五千
五百人者臣聞聖人之生不能使大盜不起故唐虞之
代時則有三苗之師姦宄草竊爲患舊矣山賊方淸等
蕞爾狂狡敢干天誅聚椎(英華作輕)剽之徒謂險遠可恃作
爲蛇豕以荐食句吳乃有跨據大江吞噬東土之計七
州之地人罷耕織(英華作物弊)百姓業業全活無所陛下方
銳志於偃武不得巳而用兵(英華作師)乃命將受略使先勝
後戰故傪等役不再舉而師(英華作用)有成績巢窟皆傾俾
無遺類詿誤之輩得返故業汙俗更始流人汔康此三
代之舉也非陛下齊聖格天文思柔遠豈能㡳綏盜亂
如此其速臣等幸覩成功不勝大慶臣無任抃躍之至
云云
請降誕日置天興節表
臣某等言臣聞天有春秋冬夏之氣時也時有分至啓
閉之候節也至若寒食上巳端午重陽或因人崇尙亦
播爲風俗況歴運光啓聖人降生固宜紀載震之辰與
八節同號故元宗生日命曰天長節肅宗生日命曰天
平地成節竝以飲食宴樂布慶萬方使賜及同軌風流
後代陛下纂祖宗純懿與天地同德禮樂克修憲章咸
備而誕聖之日未有嘉名將何以表出震之期慶流虹
之瑞率土延企思扇舊風是以臣等顒顒不勝大願願
以十月十三日爲天興節其王公士庶上壽作樂悉如
開元乾元故事上以殷薦崇先天不違之德下以布澤
錫萬代無疆之休使知社鳴河淸實在兹日臣無任
賀櫟陽縣醴泉表
臣等言伏見京兆尹李勉奏櫟陽縣有醴泉湧出飲之
者痼疾皆愈臣聞王者澤周庶類則神降百祥天地之
心去人不遠陛下厚德載物與坤同符以善利人如水
潤下故后土獻瑞湧泉療疾靈源酌而不竭沈痼飲而
皆痊勿藥之喜萬人是賴仰窺天意豈不以是彰陛下
之德施乎不然何衆庶顒顒強名聖水彼丹井朱草白
麟赤雁徒稱太平之瑞未聞功施於人方之聖泉豈喻
神異臣等無任喜慶之至
賀太陽當虧不虧表(代宗大歴十三年)
臣某等言伏見今月一日雲物陰晦太陽當虧不虧者
臣聞殷太戊宋景公皆修德立言而妖變爲福陛下以
日月薄蝕勞謙惕厲而災不勝德雲爲垂陰若天降衷
使其謫收(英華收作故)不見易象曰旣憂之咎不長也臣等
無任欣戴之至
賀潞州芝草嘉禾表
臣某等言臣伏見陳鄭澤潞隴右節度使奏潞州使院
行軍司馬裴政廳梁柱上生紫芝草七莖長子縣厚載
鄕生嘉禾兩莖同一穗者臣聞靈芝嘉禾太平之瑞昔
在周漢嘗表休徵當時福應疾如影響今庶政方乂而
二瑞荐臻是天降殊祥用彰有德豈非陛下寶持慈儉
輯柔遠邇克俾天下和平當如周漢之盛乎神祇景貺
實甚昭晰彼唐叔之獻與齊房之歌明德所感古今同
契臣無任
諫表
臣某言伏見陛下屢發德音招延獻納使左右侍臣得
直言極諫忠謇者無不聽狂(英華作犯)訐者無不容又辛丑
(唐書作壬辰)詔書詔裴冕崔渙等十有三人竝集賢殿待制
以僃詢事考言之問此五帝之盛德也而臣以目睹生
則幸矣然頃者陛下雖容其直而不錄其言進匭上封
者大抵皆事寢不報書畱不下但有容諫之名竟無聽
諫之實遂使諫者稍稍自引(英華作省)鉗口就列飽食倫安
相招爲祿仕此忠鯁之士所以竊歎而臣亦恥之十室
之邑必有忠信如孔丘者況以朝廷之大卿大夫之衆
而陛下選受之精與假令不能如文王之多士堯舜之
比屋其中豈不有溫故知新可使懋陳政要而億則屢
中者乎陛下唯虛存其儀令條奏不曠及議政之際曾
不採其一說堯之疇咨禹之昌言豈若是耶昔堯設謗
木於五達之衢孔子亦曰以能問於不能以多問於寡
又曰丘也幸苟有過人必知之然則多聞闕疑不恥下
問聖人之心也臣不勝大願願陛下試(英華作誠)以堯孔之
心爲心日降淸問啓其宏說(英華有其字)不可者罷之可者
議之於朝與執事者共之(英華有使字)知之必言言之必行
行之必恭則君臣無私論朝廷無私政(英華作事)天下無私
是(英華作政)陛下以此辯可否於獻替而建太平之階可也
況國體乎自師興不息十年矣萬(英華作百)姓之生產空於
杼軸擁兵者第館亙街陌奴婢厭酒肉而貧人羸餓就
役剝牀(英華作刻剝)及膚長安城中白晝椎剽京兆尹不敢
而師友之黜棄貪佞不肖而竊位者下哀痛之(英華無四字)
詔去天下所疾苦廢無用之官罷不急之費禁止暴兵
節用愛人罔使宦官亂國政佞言敗厥度兢兢乾乾以
徼福於上下必能使天諴感而神心應(英華作天神感而地祇應)反
妖灾以爲和(英華作嘉)氣彼太戊桑榖宋景熒惑焉足爲陛
下道哉臣一(英華無一字)昨陳奏請減江淮山南等諸道兵
馬以贍國用陛下初不以臣言爲愚妄許當施行然及
今日未有沛然之詔臣竊遲之今天下唯朔方隴西有
吐蕃僕固之虞邠涇鳳翔等兵足(英華有以字)當之矣自此
而往東洎海南至番禺西盡巴蜀萬里無鼠竊之盜巳
積歲矣而兵不爲之解傾天下之貨竭天下之穀以給
不用之軍(英華作兵)而爲無竭(英華作端)之費臣不知其故假令
居安思(英華作慮)危用(唐書作以)僃不虞自可於阨要(英華作害)之地
少置屯禦餘悉休之以其糧儲屝屨之資充疲人貢賦
歲可以減國賦之半陛下豈遲(英華作持)疑于改作逡巡于
舊貫使大議有所壅而率土(英華作兵卒)之患日甚一日是
益其弊而厚其疾也臣竊惑焉夫療癰者必決之使潰
今兵之爲患猶癰也不以漸戢之其害滋大大而圖之
必力倍而功寡豈周易不俟終日之義與伏惟圖其始
而要其終天下幸甚臣無任懇款之至
爲李給事讓起復尙書左丞兼御史大夫等二表
草土臣某言臣昨以哀瘵愚懇昧死上陳冀迴日月之
光曲全(英華作成)螻蟻之志(英華作命)伏奉丁酉詔報未蒙矜允
捧讀聖旨五情殞絕臣某(中謝)臣伏以適四方宣王命之
任必擇職位素貴(英華作高)聞望炳著學能專對才有餘力
者以充其選臣以宗室末屬妄荷寵命惟(英華作推)才與智
俱不如人況今衰羸殘喘加以病苦支離沈瘵歴夏及
秋終日不過一食不杖不能自起自料若力疾祗命適
數千里雖欲自強必中道委頓璽書詔旨廢失是憂臣
伏見廣德二年七月赦書罷天下起復之官許(英華作俾)終
喪禮此陛下孝德過於兩漢(英華作雨露)然渙汗之發率土
霑霈(霈英華作濡)豈獨令臣隔在赦外又尙書右丞會府之
樞轄御史大夫天下之繩準(英華作準繩)宣慰巡檢(英華作撫)朝
廷之大寄今臣授此三職而以起復爲名因臣過舉破
陛下法(英華作德)今使百寮師師何以取則臣夙遭不造僃
生人之艱官始一命先臣棄背慈(英華作養非)母鞠育至於
成立遭罹二京覆沒弱弟以宗室見害臣惸然茹痛獨
侍板輿僃嘗險阻冀及榮養纔擢掖垣慈顏違代罔極
之痛終天莫追今靈筵未塵墳土尙溼遽令(英華作命)臣荷
金印之寵處皇華之榮使繐帷廓然奠祭無主此恆情
之所不忍也陛下其忍之乎伏乞以聖慈曲臨皇明下
照矜臣尫(英華作哀)瘵察臣不逮更擇時彥授之使職許臣
得以羸骸終其喪紀實天地之施鍾於臣身倘殘魂未
(英華作不)滅朽(英華作賤)質可委誓當摩頂至踵以荅聖造臣無
任哀瘵懇迫之至
勅卿朝廷雅望宗室良才爰自居喪頗聞過禮將宣國
命允藉親賢舉其權道之文以申必行之旨載循來表
具悉哀誠宜抑情而奉公佇銜恤以從政卽宜斷表也
第三表
草土臣某言臣再以微誠伏闕(英華作閤)請命綸言累降天
聽未回仰戴聖情俯循哀感(感吳本旁校作慼)悲懼交迫悼心
失圖臣某(中謝)臣才能不及中人且未嘗有毫髮勳效陛
下不以臣不肖特降殊私授以驅馳之任賜以親賢之
目臣且匍匐奉詔戮力將命寧敢矯禮爲名以讓自飾
顧臣羸瘵奄奄行步支離力有所不任用有所不逮風
憲重任也宣撫大典也誠恐以疾墜王(英華作天)命隳使職
負陛下所舉以重臣之罪方今濟濟多士盈於朝列陛
下捨而勿(英華作不)用而拔臣於苫廬之中必以臣智識(英華)
(作守職)爲小有可採臣之他日猶不如人況今尫劣餘息
方寸紊矣焉能爲陛下震揚休命覽觀風俗竊自惟忖
知不勝任是以拳然丹誠猶冀識察陛下仁聖孝德錫
類海内豈令善貸不霑臣身敢希(英華作冀)殊造俯遂微懇
則死之日生之年也臣無任哀懼之至
第四表
臣某言一昨臣以哀瘵叨奉恩私封章三上不蒙矜允
猥以羸薾之質謬銜出疆之命賴陛下威靈免貽咎責
復得待罪朝闕(英華作廷)許(英華作拜)守几筵仰荷天慈(英華作恩)俯
慙靈祐臣某(中謝)頃陛下不以臣駑蹇特加寵渥者豈非
知臣屬忝宗盟曾奉使河朔謂能闡揚天旨懷柔遠方
而尙書省材賢如林庶政必舉陛下垂拱羣臣守職固
不假臣以區區之力重尸省闈明矣今將命旣復本職
未解敢恃皇眷輒復陳乞臣煢然在疚獨無兄弟荼毒
日淺創鉅痛甚且又疾疹(英華作病)四體支離重寄榮遇人
之所欲力有不任名(英華作豈)敢虛受此臣所由拳拳不巳
有望於陛下也臣伏以三年之喪未足申罔極之恩先
王制禮以節人情臣在喪未踰(英華作及)一年奉使巳歴三
月若又假國家名器食陛下祿俸是臣亡母於臣有終
身之愛而臣於亡母無數月之報先聖以孝感爲號陛
下以孝德格天錫類之恩宜及海內今寵命一降使臣
有不孝之目子而不孝如臣(英華作臣亦)不忠不孝不忠人
所當棄豈足爲陛下操持綱轄彌綸憲章臣之頑固猶
知不可況天下僉論朝廷公(英華作輿)議乎伏願許臣免官
遂臣私志倘終喪紀尙有餘息誓當摩頂粉骨以荅殊
恩臣無任
第五表
臣某言臣去冬十一月某日又詣銀臺門下上表陳情
(英華作乞)至今積旬未奉恩旨屏營無地哀惶疚心臣某(中謝)
臣蕞爾朽質叨奉明恩違天固辭豈不知辠實由恃陛
下蒸蒸之德故敢守臣子區區之意伏以忠孝之道禮
生於情資親事君愛敬同等臣生處聖代齒力未衰致
身日長效節途遠獨慈親違棄永往莫追先王制禮居
喪之紀有限昊天不弔欲報之德罔極而今茹痛緘哀
冒(英華作恃)寵干責雖欲僶俛從事使臣何以爲心蓋三年
之喪金革無避自魯公伯禽晉襄公始也實以徐戎秦
師之役有爲爲之非是則否故孔子對子夏問曰以三
年之喪從利者吾不知也今朝廷無徐秦之難臣非金
革之任竊陛下名器是從利於喪也食稻錦衣之責捨
臣誰歸凡曲全萬物使不失性(英華作情)天地之仁也鞠育
嫗煦知寒熱疾痛父母之慈也兼(英華有仁慈二字)而有之明
君之惠也臣是以又持悃款昧死上言竊希天父之恩
不奪臣子之志泣血待命惟陛下省察臣無任
第六表
臣頃頓首昧死詣闕累陳情狀肝膽悉以披露懇誠冀
蒙識察於今浹辰德音不下實由臣詞淺意陋無以動
天哀懼(英華作惶)失圖跼蹐無地臣某(中謝)臣雖親忝葭莩才
實駑鈍位忽過量(英華作重)恩亦加等宜竭筋力仰酬造化
豈敢飾讓自言企禮顧望嘗聞上有至仁之君則下無
失性之人(英華作臣)陛下以蒸蒸聖德格於上下故哀哀孝
思敢辭榮祿(英華作寵榮)陛下豈忍抑其微誠假令臣損情
變禮陳力就列亦猶雙鳬乘雁何補江海況敢貪不次
之寵遺罔極之報因喪從利以哀爲榮此臣所以屢黷
天威望迴宸(英華作卑)聽懇至之願形於累表拳然待命惟
聖慈察之臣無任
第七謝免起復表
臣某言伏奉某月日批勅矜臣荒謬(英華作涼)之情許以殘
喘終喪使奉几筵獲展哀報陛下誕敷五教惇敘九族
以臣屬忝枝葉哀纏蓼莪故恤以皇慈使及於禮天地
之意曲全人欲日月迴照下及苫廬伏讀詔書感懼交
集仰戴聖造若蚊負山屏營瞻奉惶懼隕越臣無任哀
戴之至
爲譙郡唐太守賀赦表
臣某言伏奉二月五日制書大赦天下喜氣動天榮光
被物百(英華作鬼)神踊躍衆庶悅豫臣某(中謝)臣聞大(英華作天)道
所寶莫先於慈聖人之德無以加孝陛下執大象以御
物不得已而用兵假一戎之威爲萬物戡難再造區宇
以匡(英華作康)黎元慈之至也纂服配天不失舊物然後增
鴻名以嚴父正榮號以恭已元元本本尊尊親親孝之
大也猶慮物有不遂其性政有不阜於俗宏肆眚之恩
與天下更始滌瑕蕩穢燭幽及微風行物表鏡照海内
雷作而萬戸蟄振網開而三面鳥飛陽春無私品物何
毘陵集卷第四終
