毘陵集卷第十
朝散大夫使持節常州諸軍事守常州刺史賜紫金魚袋獨孤及
靈表(一首)
唐故朝散大夫潁川郡長史贈祕書監河南獨
孤公靈表
墓誌上(七首)
唐故潁川郡長史贈祕書監獨孤公第三子憕
墓誌
唐故浙江東道節度掌書記越州剡縣主簿獨
孤丕墓誌
唐故潁川郡長史贈祕書監獨孤公第六子萬
墓誌
唐故亳州刺史鄭公故夫人河南獨孤氏墓版
文
前左驍衞兵曹參軍獨孤公故夫人韋氏墓誌
殤子韋八墓誌
唐故大理寺少卿兼侍御史河南獨孤府君墓
誌銘(幷序)
唐故朝散大夫潁川郡長史贈祕書監河南獨孤
公靈表
公諱某其先劉氏出自漢世祖光武皇帝之裔世祖生
沛獻王輔輔生釐王定定生節王正正(本作丏英華同誤据後漢書沛)
(獻王傳改)生長子廣嗣王位次(英華作少)子廙仕漢爲洛陽令廙
生穆穆生進伯爲度遼將軍擊匈奴兵少援不至戰敗
爲單于所獲遷居獨孤山下生戶(英華作尸是下同)利單于加
以谷蠡王之位號獨孤部戶利生烏和和生二子長曰
去卑爲右賢王建安中獻帝自長安東歸有李傕郭氾
之亂右(英華作左)賢王率其部衛車駕還洛(英華有陽字)遂徙遷
許復(英華作後)歸國卒次弟猛代立生嗣(英華作富下同)論嗣論生
路孤路孤生眷眷生羅辰從魏文帝遷都洛陽遂爲司
州洛陽人始以其(其字英華作獨孤)部爲氏用勲伐錫爵永安
公位征東將軍定州刺史征東生萬齡官至廷尉諡曰
貞廷尉生稽字延平善左右射學窮(一作究)金匱之奥魏
世祖初從平滑臺以功授散騎常侍歷守冀定相三州
時新定律令愼選廷尉徵公拜焉再世爲法官俱以廉
平不苛顯名當時榮之加鎮東將軍薨諡曰文鎮東生
歸辯聰而才又爲鎮東薨贈太尉太尉生冀字希顏以
博學侍講東宮歷安南將軍定州刺史贈司徒司徒生
永業以文武兼僃佐齊王入洛定鄴都督幽洛二州由
行臺尙書令陞司徒封臨川郡王語在齊史臨川王生
忠孝大略不索隱𦣱(四字英華作不探𦣱索隱)屬詞止乎禮義不止
(英華作主)詠性情而巳太極元年詔舉文可以經邦國者宣
勞使源乾曜以公充賦時對策者數百人公與滎陽鄭
少微特冠科首起家拜同州郃陽縣尉歲滿授好畤縣
尉開元十四年元宗初登封泰山注意二千石令長以
煦嫗下民授公益州溫江令公治縣如治家明不至察
威不至猛去煩苛繳繞之政施德信刑禮以訓齊之溫
江人飲公之化逋者復疲者悅善者勸(英華有而字)不善者
知恥益州刺史張敬忠以狀聞詔授監察御史轉殿中
侍御史會權臣惡直斥去不附已者貶公廬州長史明
年惡直者罷位公稍移武功令未到官病免二十三年
除寧州司馬二十八年遷潁川郡長史初公爲御史嘗
以直忤吏部侍郞李林甫至是林甫當國嘗欲騁憾於
我而五府三署每有高選羣公皆昌言稱公全才且各
以臧文竊位自引由是免咎然十年再遷位(英華無位字)不
離郡佐或勸公卑其道可以取容於世公曰可卑非道
也屈伸天也非人也人如予何天寶元年加朝散大夫
二年七月七日寢疾終於位春秋五十七位不尊壽不
遐志不行善不報其(英華作與)直虛語守道者相弔以爲痛
是歲八月殯于郡東至德二年歲次癸酉(按通鑑目錄當作丁酉)
十月十有(英華無有字)四日權遷窆于洛陽龍門山西岡大
歷四年五月十三(英華作二)日詔贈祕書監命卿之位錫于
身後嗚呼哀哉夫人河南洛陽人也薛國長孫覽之元
孫咸陽縣(英華無縣字)丞諱頓(英華作頲)府君之女左(英華作右)金吾
將軍諱子哲府君之妹稟天元和生知孝慈含德之厚
與坤體合執笄助祭四十餘載人莫見夫人喜怒之容
躬歡(英華作勤是)順承動協(英華作合)禮經宗族以睦長幼以序
無言無爲化成於家公之加命服也夫人封封(英華作雍)邱
縣君氾等旣孤夫人棄采蘋之度修釋氏教受正觀法
於長老(英華作者)比邱尼上方服勤一年得四念處三昧視
去諸結猶棄涕唾至德二年隨子東征明年歲在甲戌
七月二十四日終于會稽享壽六十有四八月某日權
殯于䨓門之南氾巨及正等遭天不弔無恃無怙(英華作無)
(怙無恃)以世故坎壈不克遷祔者十一年矣欲報顧復天
胡有極今年問宅兆于前都水使者張係係卜甘泉東
伊水西甘泉鄕之原吉謹以歲次已酉秋七月壬午遷
公夫人靈坐合(英華有安字)厝于此原猶懼陵谷世人(四字英華)
(作人世陵谷)之不我期也故不敢不志抆血勒石以遺後嗣
唐故潁川郡長史贈祕書監獨孤公第三子憕墓
誌
唐天寶元年歲次壬午潁川郡長史府君第三子曰憕
寢疾卒于潁川至德二載冬十月四日權窆於洛陽龍
門西山大歷四年五月十二日詔追贈潁川府君祕書
監是歲七月壬午遷宅兆于壽安甘泉鄕之原以君之
喪葬於塋之左禮也君沈毅果斷聰敏好學弱歲專左
氏春秋工於畫尤善音律圖書之奧靡不深究性倜儻
達節不欲以細行竊名志氣方遠未仕不幸多病年纔
二十二而殁脩短之經聖人罕論同塵顏冉茹恨何言
嗚呼
唐故浙江東道節度掌書記越州剡縣主簿獨孤
丕墓誌
皇唐故潁川郡長史贈祕書監河南獨孤公遷宅兆于
壽安縣甘泉鄕之原公第五子丕陪葬于塋之西序第
三兄憕墳在右第六弟萬墳在左三穴齊列如平生侍
立之序禮也丕字山甫少聰明有志操好學博古年十
五能屬文祖述典謨實而不華有古人風彩至若探綜
圖緯推步六甲昊天歷象太乙之奧悉究其趣尤好黃
老道與&KR0899;藏榮衞之數奉之以爲衞生之經每餌藥鍊
氣謂丹砂可學乾元二年從季父峻爲御史中丞都督
江東軍事盛選僚佐表爲剡縣主簿軍書羽檄悉以諮
訪觀其志氣遙遠沖然有騁長途致靑雲之勢不幸短
命臥疾累旬卒于會稽春秋纔二十三位不過部從事
其宏識明略眞氣妙用藏於身而未形也世無得而稱
之矣嗚呼哀哉是歲乾元三年歲次己亥秋九月也臨
殁歎曰孝道以冀全眞策名期于顯親未中道二志俱
棄命也夫是月也殯于雷門之南先夫人壽宮之傍行
巳十年反葬此宮無兒可以主祭悲孰甚焉故月而日
之以僃朽壤洒淚紀德哀罔有極
唐故潁川郡長史贈祕書監獨孤公第六子萬墓
誌
萬潁川長史府君第六子性專靜内敏有幹局多才藝
嗜學好古誦老耼莊周之書究其大略罹于多難未遑
筮仕乾元三年夏六月與昆弟同侍板輿將如吳遇疾
殁于楚州春秋二十九七月殯於廣陵山光南之西大
歴四年五月詔贈潁川府君祕書監是歲七月壬午奉
遷神座令祔于壽安縣甘泉鄕之原先是萬之喪至自
廣陵是日陪葬于塋西隅禮也夫惟夭壽之數雖聖智
所無柰何今尅石志美冀其名之悠久也
唐故亳州刺史鄭公故夫人河南獨孤氏墓版文
夫人河南洛陽人也其先劉氏出自沛獻王輔其裔孫
因山命氏中復劉自獻王十九世至齊行臺尙書令永
業始復爲獨孤氏自臨川至潁川郡長史府君六葉明
德道炳于世夫人潁川府君長女性聰略有志尙寬仁
慈順加之以明柔而不惑儉必中禮歸鄭氏生二男二
女而寡男始孩女未齓鞠而育之導之義方長男曰季
華次曰子華旣長皆敦閱詩禮被服文行時人稱夫人
善誘善教乾元三年因洛陽再擾隨子北征永泰二年
某月終于鉅鹿郡享年若干嗚呼仁而宐壽慈儉宐福
二者反是爲善者惑焉初夫人少因有行思歸寧而不
得晩值多故去邦族而無復由是終身有遠父母兄弟
之痛焉臨終故謂(二字吳本作顧)其子葬我必於先夫人之壠
季華等泣奉遺旨大歴三年歲在戊申以夫人之喪至
自鉅鹿冬十一月庚寅反葬洛陽龍門潁川府君塋兆
之側夫人之志也及敢書伯姊之德銘諸墓石云
前左驍衞兵曹參軍河南獨孤公故夫人京兆韋
氏墓誌
夫人諱某字某楚王交傅孟裔孫唐許州司馬皎曾孫
渭南(英華有縣字)主簿懿(唐世系表及英華皆作憼)之孫兖州金鄕縣尉
商伯季女祕書省著作郞(英華有偉字)睦州刺史儹之妹其
先自彭城郡徙京兆從丞相賢後九世至本州大中正
穆始有東西眷之號二十三世至徵士夐居魏周二代
出不降志處不隨(英華作遁)俗時人號爲逍遙公夫人之七
世祖也逍遙公生民部尙書建(世系表作達)安公世恭(世系表作)
(瓘字世恭)建安生上大將軍宋州刺史仁祚(表作仁祚乃仁基之子本脫祚)
(字据表增仁基乃世恭之弟也)將軍生給事中旅卽(英華有爲字)許州之禰
也夫以四言之遺直一經之餘烈十徵之高風焯于古
今(英華作今古)宐其秉哲垂懿百代不隕地之華望之崇與
春秋之唐杜范氏漢晉之袁楊王謝侔其熾大矣哉二
(英華作三是)十八葉之明德茂祉降衷于夫人故孝慈貞儉
溫惠淑愼文敏好禮三者皆天機生知不待師訓而至
廣德二年夏六月歸于我衣服飲食躬自菲薄夙夜戒
敬致孝于荇菜接娣姒以謙馭幼賤以敬敦善勸義恕
不知而矜不能喜怒未嘗見(英華作形)于容止也其德禮所
化宗族以睦兒童知讓生一子四歲而夭大歴四年夏
六月癸丑再孕不育乙卯殁于舒州春秋若干仁厚(英華)
(作人至)而不福德僃而不壽是天不惠于我家也向使錫
厥永年正家承筐宐爾子孫百祿(英華作福)是享非夫人曷
歸啓手足之日長幼號咷外姻内姻(英華作内外親姻)親疎(英華)
(無二字)皆行哭失聲也宐哉是歲九月甲申以輤裧裳帷
遷于洛陽十一月丁酉(英華作丁巳是)安宅兆于舅姑先塋之
西南隅恐時逝事遷景行不貽于後故刻石以志卒葬
且謹而日之
殤子韋八墓誌
殤子河南獨孤氏小字韋八以其弱而未名也故以字
稱北齊司徒行臺尙書令臨川郡王七代孫左驍衞兵
曹參軍公之元子祕書省著作郞京兆韋儹(二字英華作偉)之
甥生有奇表溫明(英華作朗)聰秀賈訏于保姆傅婢之手嶷
然異于凡童氣閑體和取予必時諸父諸姑(英華作母)每謂
興我家者必此兒也賓客之至者看玉人不暇倘(英華有蒙)
(字)假以壽命則成器致位未易度也不幸多病大歴六
僕射洛州刺史永業府君五代孫國朝明威將軍文惠
府君第二子越州都督浙江東道節度觀察處置使兼
御史中丞左(英華作右)金吾大將軍峻府君之季弟也聰明
仁恕專直寬信擾而毅溫而厲弱冠筮仕以藝卽戎藏
器安卑非其志也天寶十四年安祿山反朝廷以淮淝
(英華作服)海沂三吳咽喉宐擇良佐以貳藩鎮命府君爲泗
州長史無何換滁(英華作徐非)濠二州倅戎僃參吏職忠敏
(英華作毅)肅給所莅(英華作屆)繄賴御史中丞崔公昭之尹河南
也盛選僚佐表府君爲太常丞兼殿中侍御史營田判
官使罷轉湖州別駕大歴五年崔公受詔持節牧宣歙
擁旄浙(英華作是)東也拔崔公於羣吏(英華有人字)之中升爲軍
司馬推誠委政之兮猶晉得韓厥宋得子罕及中丞之
開府辟掾府君爲首旣而府君之喪也中丞哭之慟贈
賻賙給加于人一等由是稚子孀妻得奉喪而西三月
而葬禮無違者賻布之餘足備祭器君子謂金吾之明
哲貽厥兄弟宣州之交情見于死生知己之道斯其行
者鮮矣及敢不以直詞書仲父之美于墓石其辭曰
叔父懿德承家令儀惠迪哲兄踐修靡違移治于官發
迹淮沂及佐皇華亦繡其衣天子命我再參軍機駱馬
嘽嘽所從其誰顯允君子爲諸侯師府君委質咨諏載
馳式壯其猷耄未及之陰陽爲寇子鵩洽(英華作語)期昔也
陟岡哀哀永思今也反(英華作還)眞匪公曷依伯兮叔兮今
乎巳耐他年九原公誰與歸
毘陵集卷第十終
