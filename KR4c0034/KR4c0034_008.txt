毘陵集卷第八
朝散大夫使持節常州諸軍事守常州刺史賜紫金魚袋獨孤及
頌(二首)
唐故太子賓客兼御史大夫洪州刺史洪吉八
州防禦觀察處置使平原郡開國公張公遺
愛碑頌(幷序)
唐故開府儀同三司試太常卿兼懷州刺史贈
太子少傅楊公遺愛碑頌(幷序)
碑(三首)
唐故睢陽郡太守贈祕書監李公神道碑銘
(幷序)
唐故朝議大夫申王府司馬上柱國贈太常卿
韋公神道碑銘(幷序)
唐故朝議大夫高平郡別駕權公神道碑銘
(幷序)
唐故太子賓客兼御史大夫洪州刺史洪吉八州
都防禦觀察處置使平原郡開國公張公遺愛碑
頌(幷序英華作唐故洪州刺史張公遺愛頌)
北斗魁戴匡六星曰文昌宮其三曰貴相聖人法天建
官作爲台司以左右民於是乎有敬敷五教平章百姓
之職居之者下代天工上應星宿其或一麾出守八命
作牧內爲吉甫外爲方叔宏道利物其政一也惟唐七
世皇帝誅羿澆纂舊服得柱石之臣曰平原張公諱鎬
字從周秉中庸之德舍光大之量輟耕隴畝爲唐臯䕫
推轂於河南樹風於荆門作賓銅樓登侍禁掖牧撫人
半歲洪州再稔鰥寡不侮神人咸若慈惠之政洽於百
城享壽六十有一歲在癸卯七月壬寅薨於位夫德之
被物也厚則物之興感也至故公之捐館自九江至於
敷淺原南曁於梅嶺東臻於閩徼而蚩蚩之民靡幼靡
艾泣涕乎遺風悽愴乎棠陰懇懇乎若求而不得企而
不及者(英華作也)僉曰平原其可謂盛德也巳子惠困窮俾
富而庶若解衣衣我輟食食我公棄我往矣(英華作其)誰育
我矣逝矣遠矣音徽沫矣吾儕小人嗚呼疇依盍詠謌
之刻諸金石秋八月旣殯耆壽(英華作老)吉州安福縣丞鄧
琳(英華作林)玉等一百十有(二字英華作一十)五人乃率籲衆慼謀
及故吏從事州長縣尹虎賁亞旅卿(卿字英華作鄕老)大夫相
與稽乎陳跡見頌表德用廣畱侯之世家紀子產之遺
愛禮也公曾祖曰善見位朝散大夫越州司馬司馬生
武定任荆州都督府戶曹參軍戶曹生知古官止代州
司功參軍(四字英華作司馬)廣德元年贈太子少傅自司馬至
少傅世以儒顯天鍾美于其後嗣四世而生平原河目
(英華作燕頷)犀額山立玉色森然若大厦棟梁淸廟祭器該
綜六學大抵以周易爲師將探(英華作觀)化元恥觀朵頤隱
居南山蓋三十朞天寶十有四祀(英華作年)始褐衣召見凡
用舍繫乎(英華作于)才行止牽乎(英華作于)時當無爲無事則(則字)
(英華作卽詔)許由善卷各得安其節及人思俾乂則黃公角
里不能逃于(英華作其)用勢使然也由是一命左拾遺再命
右補闕修國史三命侍御史四命諫議大夫五命中書
侍郎同中書門下平章事起布衣三歲(英華作二年)綰相印
佐王業名敡之盛輝動今古(英華作古今)于時至德二載也
天王(英華作子)方以復夏之師蒐于岐陽三河之人左袵是
懼公入除(英華作敘是)百揆出分二陜帥東諸侯之兵收復
宋鄭誅後至者以懲不恪安危之機懸于方寸方將董
正東夏懷柔山戎會帝咨百工曰有能典朕荆楚俾姦
宄不作予惟克邁乃勳於是拜公荆州大都督府長史
明年元良肇建上曰疇若予樂正父師之職汝作賓客
卒調護太子嘉言惟允於是授太子賓客上思夙夜出
納言語侍從之臣命公作左散騎常侍會鍾陵鄱陽之
閒人咨艱食上又曰命汝作州伯惣十連(英華作聯)之任俾
予全無虞惟汝(英華作爾)賢於是有洪州之拜粵寶應元年
冬十月公朝服受命至自臨川彰善用明癉惡用威一
法度用信布愷悌用德慰薦掾吏勞徠鰥寡化以公廉
扇以禮讓煦而嫗之使自得淸而靜之使自定於是豪
民猾吏革面斂手家有忠信人懷恥格(英華作孝弟)暢于事
業播(英華作布)于風俗浹于人心被于歌詠是歲也三吳飢
民(英華作人)相食厲(英華作勵非)鬼出行札喪毒痡淮湖之境骼
胔成岳而我倉如陵我民孔阜犬牙之境疫(英華作疵)癘不
入(英華作作)災不勝德也臨海賊帥袁晁狃于會稽之役侵
我東鄙江界大恐民斯繹騷公命左軍屯上饒隘塞常
山之口斬其搪突者二千餘級(英華作三千餘人)自是姦黨散
落不敢南向而諸郡人安焉(十字英華作不敢南向而射邦人安焉是)舒城
賊帥楊昭憑蜂聚之衆殺同安郡守(英華無守字)劉狄(英華作秋)
子以叛師潰而奔犯我疆場公覆而取之懸其首于五
達之衢凶徒殲焉沈千載(英華作乘)者新安大豪結椎剽(一作掠)
之黨爲之囊槖弄(英華作用)兵潢池虔劉我民桴鼓之聲相
聞郡國二千石不能禁公命次將斬之以徇鉏其根株
俾無遺類新安民庶家室(英華作室家)相慶江干淸焉振六
條之宏綱開布大信從善如不及視民如赤子(赤子英華作流)
克已推誠以百姓心爲心飲之以和俾服從教化輕剽
呰窳奪攘矯虔之俗罔或干正(英華作干于政)憀悴蹇亟苛察
繳繞之吏不能見其巧哀(二字本缺從英華補)敬明庶(庶疑當作恕)期
于無詞德政行焉愼選乃僚必國之良有若博陵崔賁
昌黎韓洄趙郡李惟岳北海王士華河閒邢宙河東裴
孝智隴西李道昌(英華無昌字)皆卿才也以嘉言碩畫參公
軍事澄淸之内無濁流審克之下無冤民淑&KR1135;(英華作德)旌
焉公之解裋褐而施(英華作拖)國章也十有一年矣雖匪躬
之故宣力不暇而滄州願言未始弭忘每曰少伯子房
吾之師也累乞駭骨將角巾故山朝廷方虛三老五更
之位(英華作員)待公而除書未下(英華作僃書未及下)而公薨焉嗚呼
哀哉褒德之盛典退身之正志嚮(英華作享)用之遐福三者
俱未從人欲斯可以歎矣唯公出將入相文武爲憲讜
言成略藏在策(英華作冊)府代莫得而聞也今采其德刑禮
義之善利物者頌之于石慰彼墮淚者之心焉爾其文
曰
純粹之氣升爲星辰降爲賢人皇王得之以釐百工以
騭下民九江之南五品不遜百姓不親平原來斯(英華作思)
道(英華作遵)之以德俾民化湻寬厚淸靜(英華作以寧)飭躬率先
是訓是勤猛獸不噬夜犬不吠豐年來臻藹藹令德家
有膏雨戶有陽春牧我若暮(英華作晚)棄我若早(英華作新)實天
不仁南州寥寥東山依依德音若存千載之後魂魄登
此頌聲不泯
唐故開府儀同三司試太常卿懷州刺史贈太子
少傅楊公遺愛碑頌(幷序)
皇帝嗣位二載河内得賢二千石曰猗氏楊承仙者剛
毅公廉仁明愛人起鞞鼓閒爲唐循吏天生(英華作性)貞方
非有經術潤飾推誠御衆以身帥先民用不擾政是以
茂于時王師始平河北而賈懷纔歸于我大兵(英華作軍)之
後城郭爲墟相國梁公拔公于戎馬之上表爲刺史俾
尉安斯人(英華作民)公旣至則弔其瘡痍爲翦荆棘省事節
用寬其征而均其力然後濬決古溝引丹水以漑田田
之汙萊遂爲沃野衣食河内數千萬口流人襁負不召
自至如歸市焉鰥煢無告不能自耕者貸其種與農器
而教之視五穀所宐督其程課勞來不怠使民(英華作人)無
不咸返其本每循行屬縣問所疾痛時其飢飽心爲慘
怛如身之恤臂指慈父(英華作母)之視幼子也性嚴不(不字据英)
(華補)殘而恭於奉法訓軍以律禁暴以(英華作必)肅有抵刑者
雖拔葵犯(英華作把)禾煞之無赦由是兵不爲盜猛獸不食
人河內之犬無夜吠者人人得敦其業而厚其生上奇
其能以璽書勞勉封宏農郡公邑二千戶拜其男銳河
南府參軍方倚以牧人(英華人作民竝重一民字)不遐其福大歴二
年八月六日公薨于州春秋五(英華作四)十四皇帝悼惜詔
曰軍興巳來列郡凋耗二千石少能以教(英華作政)化稱者
唯承先苦心精力惠此一州家給而人知禮節氣和而
無災害三年有成表課第一賢守旣殁誰其嗣之宐(英華)
(作可)贈太子少傅好事者譔公景行謂公淸直強力能勤
其官百城之州三軍之帥可使居其任量(英華作重)不極(英華)
(作期)而殁惜哉初岐國公魯炅之守穰(英華作襄)鄧也公爲新
軍佐敢殊(英華作冒)死督戰奮士卒先矢(英華作藺)石亂中敗面
滅鼻而不言病卒以是挫敵軍中服其義勇及涼公秉
鉞而(英華作公)委質焉前後保河陽守高平安潞鎮鄴董戎
壺口戮力危機之中賈勇倉卒之閒唯盡敵是求未嘗
(英華作嘗不)顧身元戎賴之䘚集大勳由是歴羽林金吾光
祿(光祿下英華多殿中由光祿五字)大夫加開府儀同三司試太常卿
而後至於是州也公嘗表請歸葬途由于洛洛陽人聞
楊懷州之至也環而觀之及其還也懷人數千須于路
其亡也闔境相弔童子不巷歌凡立誠應物者信不足
則不信(二字英華作行失)飾知沽名者實不足則名喪若楊公
者非仁必由已而誠在言前則不能使千萬人悅之之
速如是某官某耆壽某等願復攀公之朱轓望公之淸
揚而靡因也故立石爲碑慰彼永思云(五字英華作慰彼後人思)其
詞曰(其詞曰三字据英華補)
吳公文翁遭時無危因而綏之其績易施公之來斯(英華)
(作思)大盜始夷師旅饑饉丁(英華作因)于此時頑民反側比屋
流離飲公醇仁而忘怨咨飢者得食寒者得衣豈知典
謨以吏爲師豈必法令信則不欺功倍古人愛及煢嫠
宐從人欲俾壽無期嗚呼不傭捨我曷歸公俾我活何
以報之我思公兮泣淚此碑
唐故睢陽郡太守贈祕書監李公神道碑銘(幷序)
漢家之建侯親親也以荆燕吳楚爲首封而後嗣多材
世濟厥美辟疆路叔更生子駿比肩而(英華有首字)出慶鍾
故也唐有天下肺腑是依有若江夏淮安河閒東平以
明略茂勲左右大業其休德粹氣降爲百祥公子公孫
或哲或仁勤勞王家焜燿國牒從東平三葉後生睢陽
言春秋者謂公族多士與炎漢侔矣公諱少康字某太
祖景皇帝五代孫(英華有也字)太祖生雍王繪雍王(二字英華作繪)
生東平王紹東平王(三字英華作紹)生高平王道立高平王(三字)
(英華作道立)生畢公景淑初畢公娶于太常京兆韋萬石女
有才子三人伯曰孟康忠敬直溫謙光不耀官至太子
左贊善大夫仲曰仲康宏毅密重文敏貞諒由尙書主
客郞中剖符楚州楚人到於今由其教而思其躅公楚
州之母弟也纂二昭二穆愼身(二字英華作爲修)之烈迪(英華作允)
(迪)元方季方裕蠱之範家貽其謀天鍾其休故蓄爲和
氣播爲盛德年始孩而畢公捐館七歲授孝經至喪親
章捧書孺慕哀哽不食鄰伍(英華作里)長幼爲之涕泗旣冠
遭太夫人棄孝(英華作敬)養苴(英華作毀)㒵茹毒血泣無聲者三
年自是孝稱鄕(英華作親)黨名冠宗室會垂拱永昌巳後天
下有燕啄之謠(英華作譖非)七廟支庶不絕若綖(英華作綫)公正
志蒙難危行全德貞厲二十年以俟(人作後据英華改)道長中
興後乃筮仕由朝邑縣尉凡七徙官至尙書祠部郞中
以大府上(英華作司)佐授潞州司馬因(英華作用)考績彰聞拔爲
靑州刺史于時海岱貢篚衣履天下俗尙夸侈吏務豪
奪(英華作奢)公以德禮示法度以誅賞禁淫慝宣明教化飭
行帥先(英華作尊師)使刺繡倚市者悉返耕織於是貪者廉
善者勸海濱之俗變至鄒魯按察使戶部侍郞宋遙以
狀聞璽書褒異遷公於常州賜一子出身常之吏民望
公風聲其奇衺(英華作苛詭)僭濫者解印綬自去比及下車
無爲而人和復以高第擢拜徐州刺史先是歲比大歉
(英華作旱)人流者什五六公條奏逋逃之名削去其版然後
節用務本薄征緩刑以來之歲則大穰人不患寡浮游
(英華作墮)自古者至數千萬優詔嘉歎(英華作美)賜帛二百匹元
宗後(後英華作天寶)元年改宋州爲睢陽郡命公爲太守淮湖
漕輓刀布輻湊萬商射利姦之所由聚也公謂非勝之
艱安之惟艱故峻其侵漁之令宏其幷容之仁吏或不
廉不恪不惠不迪糾之詰之必誠必信誠信不欺故獄
市不擾(英華多獄市不擾故五字)閭井輯睦由是飲(英華有公字)純固之
德者如餒者得哺寒者得纊有司方將計課以聞天不
惠於宋乃崇降癘(英華作厲)疾三年春賜告歸洛陽是歲十
二月丙午薨春秋六十有四宗室悽欷士友矢圖(英華作共)
(悲)宋人徐人輟舂相唁明年某月遷宅兆于京兆見子
原先塋禮也公雅善屬詞有集二十卷晚節住(英華作好)禪
味耽道論嘗傳道德上下經五千言爲之訓解以究微
旨其爲政貞方廉靜明達端懿嚴不殘直不訐淸不矯
時善不徇名友交推誠好惡中節博見強志親仁愛士
居險(英華作儉)用晦遭時利往行藏之機與道屈伸未始以
去就寵辱瀆其出處(四字英華作繫于懷)而壽位未極其量也故
休祐復集於後昆夫人某縣太君廣平陳氏生元子曰
涵以忠文孝讓儀型王室天子謂可內司九法外鎮百
城大歴七年夏五月由尙書兵部侍郎爲御史大夫蘇
州刺史巡省江左邁德貽訓之所及也夫人沛國武氏
以繼室生仲子汘汘弟(弟英華作季子)濃皆公(英華作卿)材而不幸
早世(英華作亡)某年(据英華補)月日朝廷建推恩之令追贈公祕
書監大夫之孝達于祖禰也及嘗忝禮官之屬知王侯
(英華作族)之廟祧昭穆與功烈德善故受命於大夫酌而爲
志著之樂石以代蒸夷曰(英華作云)
敦敘九族皇風所始公生德門運叶麟趾王曰叔父高
陽才子纘乃祖服似(英華作以)續介祉㡳績三署舊章孔修
赤舄彤襜牧彼四州明照姦訛仁覆隱憂神罔時怨民
斯輯柔民之不幸公壽不永王曰彼天匪憗俾屏仁浹
鰥寡道在彝鼎臧孫有後遺烈煥炳
唐故朝議大夫申王府司馬上柱國贈太常卿韋
公神道碑銘(幷序)
楚元王傅後五世長孺相漢始自魯國徙家杜陵其後
十六世孫景略仕魏爲靑州刺史靑州生隨倉部侍郞
南皮公瓚南皮(英華有公字)生三子皆才同時爲郞長曰季
武實居主爵次曰叔諧典司庫部季曰叔謙歴吏部考
功時人號曰三列宿考功生(英華有而字)知人以司庫員外
郞爲職方郞中自長孺至靑州二丞相一侍中十一二
千石自南皮至職方二葉五尙書郞爲當(英華無二字)世言
婚宦者謂之郞官韋家楩柟瑤琨非崇山濬源不生故
公侯卿大夫實鍾德門事業名聲與冠蓋俱四牡龍旂
之慶百代彌熾盛矣哉公諱縝字某職方之仲子也忠
廉無邪溫直好禮用誠明博厚祇若祖考之訓雖顚沛
不違仁非得之不苟求言足以成事濟衆默足以居易
愼獨鄕舉經行吏部登賢能拔(英華作科)授祕書省校書郞
親累徙(英華作免)官再遷至亳州臨渙縣令寬仁愷悌之政
行乎千室朞年而頌聲興遷薛王府文學轉祕書郞王
宮圖牒天祿典籍公皆以儒服參焉藝文修而彝章敘
歴佐濮徐仙三州淸恪如一入爲申王府司馬以達才
居陪臣之列宏道以奉職安義以直已諫從政肅繄忠
亮是賴掌邦典者謂王門之治可移於公卿方議登之
三府會寢疾終于位是歲開元十二年歲在甲子冬十
月二十二日春秋若干夫人河南元氏益州唐安縣主
簿知柔之女承先祖供祭祀之謂職閔勤勞勸以義之
謂德莊敬恭順婉娩聽從(英華作柔惠)之謂禮顧復勞瘁均
養善訓之謂慈夫人兼有焉某年月春秋若干卒某年
月日合葬于某原嗚呼才宐貴仁宐壽世祿宐富三者
公夫人皆居其地不臻(英華作極)其分鄕黨宗族以命不可
說相弔焉唯明德必有後之言也信有若孟子幼成博
見利器鏗若金錫(英華作堅若金石)天寶十年自尙書兵部郞
出守漢中兼山南西道採訪處置使移典河内河内人
至今頌之仲子幼卿洛陽縣丞(縣丞英華作尉)叔子幼奇宋州
楚邱縣令季子幼章有貞幹密識恭寬而明前後八執
憲而再起草自兵(英華作武)部郞中持節典泗楚二州錫金
印紫綬咨以屯田(英華有入字)贍軍食如漢營平侯故事以
言以立皆公之教訓也寶應二年春三月以子爲大夫
故詔追贈公太常卿君子謂公之義方慶及其身而楚
州之孝誠格于宗祏禮也猶以爲與化(英華作物)俱者人事
不我期者邱隴雖大宗小宗可詳諸姓氏譜命官日時
各存乎(英華有其字)屋壁之志若遺直與故事非金石刻則
無以示後世也繇是楚州稽首于廟見託譔德垂懿萬
億孝思罔極其銘(英華作詞)曰
肅肅乃祖翼商屏周惣羣邦兮退傅閒生扶陽重侯德
乃(英華作功)降兮龜紐虎符黼衣彤弓世相副兮百代純嘏
鍾仁於公德斯(英華作乃)懋兮爲邦三年民足知方政之臧
兮校文石渠觀書魯堂志自強兮三佐列郡曳裾遊梁
道未光兮巳矣介福不充景行于嗟命兮一經之遺垂
裕果盛哀榮竝兮子子孫孫丕承忠敬荷餘慶兮
唐故朝議大夫高平郡別駕權公神道碑銘(幷序)
開元天寶之際元宗始以八柄付三公由是台司得專
其廢置其中或憑寵固位(英華作因寵憑位)懼天下有異己者
諸附離之者皆出入三臺若公才令名以望見憚則稍
稍優其俸而黜其職故天水權公幼明由新安縣(英華無縣)
(字)令爲絳郡司馬高平郡別駕而殁同於道者皆竊歎
之是歲天寶六載秋八月也殁後廿(英華作二十)有二載歲
次己未春二月返葬洛陽故塋夫人新鄭縣君滎陽鄭
氏祔焉縣君某縣某官某之孫某之子(十字英華作某官某之孫某官)
(某之子)以仁儉好禮輔佐懿德柔明之風訓齊閨門壽六
十五大歴二年十月某日終于丹陽初公娶于博陵崔
氏生子曰驊而終新鄭以繼室生四子曰軼(英華作駃下同)曰
申曰器曰舒舒不幸短命驊軼申器悉忠信好學善屬
文位未顯而令名歸之慶之垂訓之流也至是旣卜宅
兆驊等懼日月逾(英華作逝)遠後裔不知其先人之德善謂
及忝鄕舉(英華作聲華)之舊故使錄而銘之云公諱徹(英華作允)
字幼明隴西天水人也權氏之先出於顓頊其遠祖殷
武丁之小(英華作少)子生而有文在(英華有其字)手曰權因以權
受封且命氏(二字英華作受疑作受氏)焉至周爲楚武王所滅國除
其後有仕隴西者遂家于天水歴漢魏晉宋閒子孫世
都尉爲郡守至裔孫翼與王景略同佐苻堅官至僕射
後僕射數世至(六字英華作翼生)景宣景宣生士玢竝知名於
時士玢生萬春歴華州刺史封千金縣公華州嗣(英華作生)
右領軍將軍曰文奬領軍嗣(英華作生)永興令曰懷育公永
興之嗣也奕葉之明德粹氣藂于(英華作乎)其躬故融而爲
仁行播而爲文學童子時舅氏崔湜奇其文嘗謂有何
無忌之似其鄕舉也考功郞中蘇頲拔諸羣萃之中(英華)
(作閒)連尉湖城汾陰新繁渭南河南五縣開元二十三年
拜監察御史會監祭太廟先時同會(英華無會字)事者約相
與偕赴及將赴祭約者有故不至遽不暇告公曰人約
我矣可先己而後信乎遂不赴坐是降爲河南府法曹
君子義之初選部舊制每歲孟冬以書判選多士至開
元十八年(英華作八年)乃擇公廉無私工於文者考校甲乙
丙丁科以辨論其品是歲公受詔與徐安貞王敬從吳
鞏裴朏李宙張烜(英華作恆)等十學士參焉凡所(英華作究其)升
奬皆當時才彥考判之目由此始也于時天下無兵百
二十餘載搢紳之徒用文章爲耕耘登高不能賦者童
子大笑公攘臂其閒以仁義爲己任片言隻字動爲學
者所法時輩榮之而居家淸方唯德禮是仗潤身飭吏
不過經術不矯持操以游媚貴倖(五字英華作以媚貴游)行威作
福者忌之由是官徙而階不遷從法曹數歲而後有新
安之拜及至歷絳郡高平任愈疎遠安貞中立(英華作守中)
未嘗易方虛舟其心與位升降春秋六十四而終蓋道
之行止與時不幷論者以漢梁叔敬桓君山爲比公所
著文二十卷其立言之宗趙郡李華(英華有嘗字)編而序之
(英華有矣字)若世系事業則書諸斯(英華無斯字)文其文曰
咺兮權公有德有言忠恕廉淸道直而溫行有餘力足
言斯文居官釐績勤約是守與明以信寧黜不(英華作無)苟
跡屈志伸義彰身後冉政游學左詩潘誄風流遺烈足
以遺子九原與歸末由也巳
毘陵集卷第八
