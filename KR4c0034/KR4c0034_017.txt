毘陵集卷第十七
朝散大夫使持節常州諸軍事守常州刺史賜紫金魚袋獨孤及
記述(一十二首)
風后八陣圖記
上元二年豫章冠蓋盛集記
江州刺史廳壁記
吏部郞中廳壁記
太常少卿廳壁記
金剛經報應述(幷序)
瑯琊溪述(幷序)
盧郞中尋陽竹亭記
馬退山茅亭記
撫州南城縣新亭記
鄭駙馬孝行記
慧山寺新泉記
風后八陣圖記
物不終靜必受之以動當純坤用事陰疑於陽則飛龍
戰大朴巳(英華作以)散聖盜竝起故戎馬生乃有幷(英華作力)吞
八荒爭截九有大者天柱折地維絕小者作慝盧山負
阻中冀上帝憑怒下土是恤乃眷武德黃帝受之始順
煞氣以作兵法文昌以命將於是乎征不服討不庭其
誰佐命曰元老風后蓋戎行之不修則師律用爽陰謀
之不作則凶氣何恃故天命聖者以光(英華作廣)戰術俾懸
衡於未然察變於倚數(英華作奇獸)握機制勝作爲陣圖夫
八宮之位正則數不愆神不惑(文粹作忒)故八其陣所以定
位也衡抗於外軸布於内風雲負(英華作附)其四維所以僃
物也虎張翼以進蛇向敵而蟠飛龍翔鳥上下其勢所
以致用也至若疑兵以固其餘地遊軍以案其後列門
具將發然後合戰弛張則二廣迭舉犄角則四奇皆出
必使陷堅陣拔深壘若星馳天旋雷動山破彼(文粹無彼字)
魏之鶴列鄭之魚麗周(文粹有成字)之熊羆昆陽之虎豹出
匪以律我異於是旣而圖成罇俎帝用經略北逐獯鬻
南平蚩尢戡黎於阪泉省方於崆峒底定萬國旁羅七
曜鼎成龍至去而上僊於是在(英華無在字)遺風冥冥時亡
而圖存(文粹有焉字)於戲聖跡長往神機未昩酌其流者猶
足以決勝九(英華作三)軍禦侮萬里故項藉得之以霸西楚
黥布得之奄有九江孝武得之攘匈奴服甌越東收獩
貊西拓大夏然則聖圖幽贊未始有涯唐(文粹無唐字)天寶
中客有爲韜鈐者得其遺制於黃帝書之外篇裂素而
圖之則(文粹無則字)勝敗之眹在我股(英華作指)掌天地之心見
於毫末議欲獻諸策府用廣武事會天子以不戰爲師
無爲爲寶則是圖也興於多難廢於升平堙淪不書盛
德其没及(英華作乃)旌諸圖側以爲三皇之故事六藝之餘
伎云
上元二年豫章冠蓋盛集記
鳳皇鵷雛翔于碧霄非梧竹不下而食賢人君子有四
方之志非樂國不適其土豫章郡左九江而右洞庭接
苗民(英華作氏)之遺墟非觀風按郡(英華作部)參事蕆職(二字英華作莅)
(職者)則長者車轍莫由至也歲次辛丑孟(英華無孟字)春正月
東諸侯之師有事于淮泗是伇也以蜂蠆竊發華夷(類聚)
(作夏)震驚執事者匪遑啓居亦旣播越我都督防禦觀察
處置使兼御史中丞韋公元甫克振遠略殷爲長城且
修好于鄰侯從交相見敦(英華作執)同盟戮力之義圖靜難
勤王之舉故三吳舟車八使冠蓋名公髦士羣后庶尹
輻輳(英華作輳輻)鱗集其來如歸於是戸部尚書兼御史大
夫李公峘至自廣陵越州刺史兼御史中丞杜公鴻漸
至自會稽潤州刺史試鴻臚少卿韋公儇至自京口蘇
州刺史韋公之晉至自吳廬州長(英華作刺)史前尚書右丞
徐公浩至是合肥由是越人吳人荆人徐人以其孥行
駱驛漸(英華作洊)至大江之涯於是乎宏舸巨鷁舳接艫隘
輶車鸞鑣轊挂轂擊每講射合禮賓主好會峩星弁執
象笏雁行而揖(英華有者字)五十有九人凡處八座者一歴
中司者三尚書司轄者二建隼旟者九冠獬豸者十一
其載筆掖垣曳裾廷寺分曹環衞典校蓬萊(英華作閣)者印
纍纍綬若若架肩於宇下(十一字英華作印綬纍然若差肩駕於宇下)翼如
也夫衞甸侯也以多君子而夸列國梁孝王漢寵弟也
有鄒枚嚴馬之盛而焜耀後世孰與以一郡之狹五湖
之阻而濟濟俊乂馳軒冕而就客位者殆九州多士之
半則鵷鳳羣翔而萃止(英華作至)不若也彼昔人所評(英華作稱)
方斯其陋乎歲二月楚氛掃除江介底定然後皆整歸
旂分鑣言旋縶維莫從音徽將遠不頌不述後嗣何觀
公於是謹而月(英華作目)之且列其爵里名氏於館俾來世
知衆君子之車塵在此境也
江州刺史廳壁記
古者國有史氏君舉必書倚相董狐史鰌史賀(英華作嚚是)
卽其人也秦已來國化爲郡史官廢職策牘之事(英華作制)
浸滅記事者但用名氏歲月書於公堂而春秋檮杌存
乎屋壁其來舊矣是州也在荆之域于潯之陽江(英華作酉)
從岷山東注渤澥洪濤至是派分爲九而廬山湓水周
于雉堞洞庭彭蠡爲之襟帶故自晉元康迄于梁陳出
入五代四百餘載世稱雄鎮且曰大(英華作天)府匪親匪賢
莫荷其寄唐有天下六合一軌設險斯廢惟民之(英華作是)
恤則命官擇任與列郡等矣至德已來戎馬生而楚氛
惡猶以是邦咽喉秦吳跨躡荆徐而提封萬井岐路五
裂每使臣計郡縣之財入調軍府之儲峙璽節旁午羽
書絡繹走閩禺而馳於越必出此之(之字衍英華無)路而防虞
供億功倍他郡故亦大其任而難其人今年春渤海封
公繼踐厥位夫爲政猶工之攻木也得于手應于心則
盤曲擁腫迎刃而解況美材乎故公以發硎之利導勝
殘之俗布政三月而人從乂每歎曰茫茫舊壤千載在
目觀乎版築則灌嬰之業皎(英華作朗或作廓)而存焉披乎圖
牒則溫太眞庾元規之車塵若可窺焉義寧巳來百四
十有九載纂斯位者風聲相聆軌躅相躡前賢後賢纍
纍如貫珠善惡成敗我之元龜酌而行之吾師存焉于
是徵諸故老鳩其名氏之存者凡若干人揭而書之以
爲九江郡國志
吏部郞中廳壁記
太微五帝星座後十五星曰郞位秦漢之君則而象之
乃建郞官(英華作中)至魏世祖分尚書曹爲六郞各六人今
之吏部魏之選曹也掌選舉銓覈以正公卿大夫士羣
綸舊章悉(英華作厥)如初政嘗以前哲軌躅我之韋弦而武
德以來廨署鼎新者數官曹易名者五若姓不表年不
紀是廢德也將來何觀故謹而列之俾我曹之春秋存
乎座右其選部司列天官文部之目各因其所革時之
先後冠于其首以爲志云
太常少卿廳壁記
太常掌玉帛鍾鼓等威文物以報本乎天神人鬼地祇
(六字英華作天地神祇人鬼)凡吉凶賓軍嘉之禮唐虞謂之秩宗周
謂之宗伯秦謂之奉常漢謂之太常其掌一也後魏太
和十五年始建少卿官少小也用別二卿大小之序亦
猶宗伯有小宗伯列國有上卿下卿郡有守丞亦位亞
一等以少參長而佐其成務焉故事自御史中丞給事
中中書舍人遷秩爲亞卿者必於是司故官因職雄地
以人貴餘八卿不敢與太常齒廣德中上尢審官注意
禮樂其選也以才(據英華補)能不以資以恩澤不以勞謂李
公卿材也是用超拜公將以忠孝敬愼肅恭神人且懋
其官府政令俾無不恪方議酌前賢之遺塵而損益之
乃瞻屋(英華作居)壁史(英華作所)記漫滅於是夏五月己丑皆姓
而名之使如珠之貫盱衡指顧儼若對面曰賢者吾得
而師之不賢者丑韋而弦之賢遠乎哉旣進牘然後命
博士河南獨孤及爲之志
金剛經報應述(幷序)
洪州牧刑部尚書兼御史大夫魏公身挂元冕心冥眞
如昔常奉般若法以宏正見雖顚沛造次必與經俱十
有若干年矣皇帝中元年冬十月車駕有避狄之師百
僚蒼黃南馳商於公爲盜所攘而亡其經其往也匪家
之念唯經是悼行與其獲七寶也寧見經生與其亡四
句也寧捨身明年王正月大駕返正公爲京兆尹痛宏
誓之未從也則唯經是圖末於元法寺之藏藏人以送
公發函披卷乃商於所亡之本也問守藏者(英華作云)亦曰
不知其所自而能得公瞻禮悲喜捧持而泣然後知精
專感達故隨心而至昭報肸蠁其疾若荅顧謂孟子太
常博士友順志之或曰得與喪偶然耳何必謂誠感乎
及對曰誠於此者形於彼故出其言善千里之外應之
此以仁義忠信感於物者也況弟一義諦超貫仁義自
在惠力不啻忠信則因發而果從心誠而經還是法味
幽贊非思議所及豈佛以般若之雨啓公善牙使因相
以(英華有次字)獲願進登(英華作啓)乎無願法之(英華作之法)法歟不
然何心境元合若律呂相召歲在乙酉公以異見告及
跪而述之曰
上士勤道精誠(英華作應)若馳願形於心報亦隨之至感無
礙經斯來歸護公身田俾公斷疑公之善根疇可度思
瑯琊溪述(幷序文粹誤瑯琊溪述序)
隴西李幼卿字長夫以右庶子領滁州而滁人之飢者
粒流者占乃至無訟以聽故居多暇日常寄傲此山之
下因鑿石引泉釃其流以爲溪溪左右建上下方(文粹作坊)
作禪堂琴臺以環之探異好古故也按圖經晉元帝之
居瑯琊邸而爲鎮東也嘗遊息是山厥迹猶存故長夫
名溪曰瑯琊溪他日賦八題題於岸石及亦狀而述之
是歲大歴六年歲在辛亥春三月丙午述曰
自有此山便有此泉不濬不刊幾萬斯年造物遺功若
俟後賢天鍾靈奇公潤飾(文粹作色)之流(文粹作疏)爲迴溪削成
崇臺(文粹有山字)不過十仞意擬衡霍溪(文粹有不字)袤數丈趣
侔江海知足造適境不在大怪石磑磑涌湍潺潺洞壑
無底雲興其閒仲春氣至草木華發亘陵被坂吐火噴
雪公登山樂樂者畢同無大無小乘興從公公舉觴酒
酒酣氣振溪水爲主人(文粹作而)身爲賓捨瑟詠歌同風舞
雩時時醉歸與夕鳥俱明月滿山朱轓徐驅石門松風
聲類笙竽於戲人實宏道物不自美向微羊公遊漢之
涘峴山寂寞千祀誰紀彼美新溪維公嗣之念茲疲人
繄公其肥後之聆淸風而歎息者挹我於泉乎已而(文粹)
(作而已)
盧郞中尋陽竹亭記(懷玉按記字原本譌作序據英華改正)
古者半夏生木槿榮君子居高明處臺榭後代作者或
用山林水澤魚鳥草木以深其趣而嘉(英華作家)景有大小
道機有廣狹必以寓目放神爲情性筌蹄則不俟滄洲
而閑不出戶庭而適前尚書右司郞中盧公地甚貴心
甚遠欲卑其志(英華作製)而高其興故因數仞之邱伐竹爲
亭其高出於林表可用遠望工不過鑿戶牖費不過翦
茅茨以儉爲飾以靜爲師辰之良景之美必作於是憑
南軒以瞰原隰沖然不知錦帳粉闈之貴於此亭適也
亭前有香草怪石杉松羅生密篠翠筠(英華作竿)臘月碧鮮
風動雨下聲比簫籟亭外有山圍湓城峯名香鑪歸雲
輪囷片片可數天香天鼓若在耳鼻是其所以誇逋客
而傲漢貂者百里奚爵祿不入故飯牛而牛肥盧公恬
智相養於是竹亭構而天機暢嘗試論亭之趣夫物不
感則性不動故境(英華作景)對而心馳也欲不足則患不去
(英華作至)故意愜而神王(英華作完)也耳目之用繫於物得喪之
源牽乎事哀樂之柄成乎心心和於内而事(英華有物字)應
於外則登臨殊途其適一也何必嬉東山禊蘭亭爽志
蕩目然後稱賞公欲其迹之可久故命予爲志
馬退山茅亭記
冬十二月作新亭於馬退山之陽因高邱之阻以面勢
無欂櫨節梲之華不斲椽不翦茨不列墉白雲爲藩籬
碧山爲屛風昭儉也是山崒然起於莽蒼之中蛇奔雲
矗數十百里尾蟠荒陬首注大溪諸山來朝勢若(英華作落)
星拱蒼翠萬(英華作跪非柳集作詭)狀綺布繡錯蓋天鍾(英華作儲)秀
於是不限於遐裔也然以壤接荒服俗參夷徼周王之
馬跡不到謝公之屐齒不及巖逕蕭條登採(英華作探柳集同)
者以爲歎歲在辛卯我仲兄以方牧之命試於是邦夫
其德及故信孚信孚故人和人和故政多暇日繇是嘗
徘徊此山以寄勝槩迺構迺墍(英華少二字柳集作迺墍迺塗)作我攸
宇於是不崇朝而攻木之功(四字柳集作木工英華功作工)告成每風
止雨收煙霞澄鮮輒角巾鹿裘率昆弟友生冠者五六
人步山椒而登焉於是手彈絲桐目送還雲西山爽氣
在我襟袖八極萬類攬不盈掌夫美不自美因人而彰
使蘭亭不遭右軍則淸湍修竹蕪沒於空山矣是亭也
僻介嶺閩(英華作閩嶺柳集同)佳境罕到不書所作使盛迹鬱堙
是貽林㵎之媿也故志之(懷玉按此文見柳子厚河東集二十七卷文苑英華八百)
(二十四卷則作獨孤至之之文前輩謂文之造句頗與李太白顧逋翁近又多直用前人語決非柳作辛卯爲)
(元和六年子厚旣振拔當時文體豈尚有是且前此辛卯爲天寶十載至之有初晴抱琴登馬退山對酒望遠)
(醉後作一篇詩中有王旅方伐叛虎臣皆披堅魯人著儒服甘就南山田之語于時方討南詔則此文必出於)
(至之有可徵也)
撫州南城縣客館新亭記
古者國野之道十里有廬廬有飲食三十里有宿宿有
路室於是此(英華作乎)賓客有底止(英華作止之)羈旅有寄寓而
是邦也(英華作下)與兩粤(英華作越)七閩犬牙其疆守官者以爲
地遐途窮而瑣瑣行邁之罕到也則殺其禮而闕其物
焉無修除之僃無井樹之設及賓(英華作客)至則候人不爲
導里不受館而盤飧薪芻之貺弆(英華作業)如也由其(英華作是)
途而往者僉曰陋如之何是歲也台司審縣尹之寄擢
王公昕爲南城公至之日則考於(英華作制其)事典陳其藝
極視年之上下去民所(英華作之)疾苦凡三月而南城之人
和於是飾廏置以候賓客葺旅次以待羈旅夏六月築
其館辨其域於道周(英華作用)作新亭于館之陽廈屋耽耽
俯瞰濬壑賓位在左主位在右然後剗(英華作剷)墝埆堙坎
窞以爲大逵屬之于溪設雙航(英華作船)于淸津以僃經度
(二字英華作逕渡)每將之迎之則自郊勞至于致餼(英華作飲是)無
曠禮無違物而茲亭之經始也取廢徹之材以移(英華作利)
用用迺有節入鞭朴之贖以庀工工忘其勞杜燥溼之
虞(五字英華作崇棟宇之製)以憩賓賓至如歸三者不愆于素功是
以懋政是以立若行者有犯軷之祭居者修飲餞之好
登斯臨斯釃酒以贈之則溪雲竹風生于棟牖(英華作戸)而
綠野靑山爲吾庭衢三爵之後可以送千里之目道四
方之志焉茲又勝會之佳境也(英華無也字)凡底績以興利
革故以謀始修禮以僃物僝功以成務政之大者宜其
刊作者之茂實以示後嗣不然他山之石何以在茲亭
乎(三字英華作此)是歲廣德二年也
鄭駙馬孝行記
特進駙馬都尉滎陽鄭潛曜字某(五字英華作鄭潛曜其字)&KR1078;宗
外孫元宗之甥代國長公主之才子也膚敏而文生知
純孝開元中長公主寢疾公年二十八觿燧侍左右帶
不解面不靧者累月嘗藥請禱憂懇僃至而疾無瘳乃
刺血濡翰書爲策(英華作榮非)祝請命于上下神祇願以身
代親之身乞靈祈死泣盡繼血旣而誠達於神感而遂
契徹筵俟命焚其章草(英華作畢)獨神道許三字在乎(二字作存)
(於)煨燼之中翌日長公主疾閒公固命左右勿敢言於
其請天之章公之客尹靈琛之辭也向微靈琛言之則
人莫知之者矣君子謂天道遠人道邇其死生冥運吉
凶陰騭未嘗與人(英華作天)同功也而孝子竭誠上元爲感
神符靈貺來若響荅乃知行或精至則幽明(英華作冥)不能
逃其應而況人乎鄭氏之子其事親也可謂孝矣惟武
王周公與天合德三壇之祝宜有丕應若公者也(英華作地)
在綺襦紈袴之中非有植璧秉珪之禮而精誠上之神
亦降福非德性純至其孰能致感如此其速者歟公開
元二十八年尚元宗第十二女臨晉長公主公主柔明
而賢輔佐以禮公力行好學處貴不驕跋履夷險無替
忠信歴太僕光祿嗣滎陽郡公佩金印列長戟垂三十
餘載克荷大業而崇其家聲善而必慶爲不誣矣懼他
日史氏闕疑也故著之於篇
若釃醴(二字作醴濃)乳噴發(英華作及)于禪牀周于僧房灌注于
德地(英華作池)經營于法堂潺潺有聲聆之耳淸濯其源飲
其泉能使貪者讓躁者靜靜(英華作惰)者勤道道者堅固境
淨故也夫物不自美因人美之泉出于山發于自然非
夫人疏之鑿之之功(英華作工)則水之時用不廣亦猶無錫
之政煩(英華作頗)民貧深源導之則千室襦袴仁智之所及
功用之所格動若(英華作者)響荅其揆一也予飲其泉而悅
之乃志美于石
毘陵集卷第十七
