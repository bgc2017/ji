毘陵集卷第六
朝散大夫使持節常州諸軍事守常州刺史賜紫金魚袋獨孤及
議九首
景皇帝配昊天上帝議
故太保韓國公贈太師苗晉卿諡議
故御史中丞盧奕諡議
故左武衞大將軍使持節隴右節度經略大使
兼鴻臚卿御史中丞贈梁州都督太原郡開
國公郭知運諡議幷酬荅三首
故江陵尹兼御史大夫呂諲諡議幷酬荅三首
行狀一首
唐故尙書祠部員外郎贈陜州刺史裴稹行狀
景皇帝配昊天上帝議(永泰二年)
謹按禮經王者禘其祖之所自出以其祖(英華作而以祖)配之
凡受命始封之君皆爲太祖繼太祖以(英華無以字唐志會要有)下
六廟則以親盡迭毀於(英華作而)太祖之廟雖百代不遷此
五帝三王所以尊祖敬宗也故受命於神宗禹也而夏
后氏祖顓頊而郊鮌纘禹黜夏湯也而殷人郊冥而祖
契革命作周武王也而周人郊稷而祖文王則明自古
必以首封之君配昊天上帝唯漢氏(文粹無氏字)崛起豐沛
豐公太公皆無位無功德不可以爲祖宗故漢以高皇
帝爲太祖其先細(英華無細字)微故也非足爲後代法伏唯
太祖景皇帝以柱國之任翼周弼魏肇啓(文粹作成)王業建
封於唐高祖因之遂以爲有天下之號天所命也亦猶
契之封商后稷之封邰禘郊宗祖之位宜在百代不遷
之典郊祀太祖宗祀高祖(八字文粹但作郊禮高祖非)猶周之祖文
王而宗武王也今若以高祖創業當躋其祀是棄三代
之令典遵(英華作尊)漢氏(文粹作代)之末制黜景皇帝之大業同
於豐公太公之不祀反古違道失(英華作斯)孰甚焉(失孰甚焉舊唐)
(志孰莫大焉會要作孰將甚焉)夫追尊景皇帝廟號太祖高祖太宗所
以崇尊尊(三字英華作崇尊會要作尊崇)之禮也時更七聖載經二百
名臣碩儒僃經討論未嘗有獻同異於宗廟今將議其
全典變更先聖制度曷知其可(自時更至此四十一字英華無)若配天
之位旣易(唐志作異)則太祖之號宜廢祀之不脩廟亦當毀
尊祖報本之道其墜於地乎漢制擅議宗廟以大不敬
論今武德貞觀之憲章未改國家方將敬祀事以和神
人禘郊之閒恐非所宜臣謹稽禮文(二字英華作禮之舊文)參諸
夏殷周漢故事配饗天帝(四字英華作配食天地)之制(自謹稽至之制唐志)
(作謹稽禮文參諸往制)請仍舊典(英華作禮)謹議
故太保贈太師韓國苗公諡議(懷玉按此題與目錄不合文粹又作)
(唐丞相故太保贈太師苗晉卿諡議未知孰是)
太師稟天純懿爲唐股肱兩朝當國庶績唯允論道賦
政送往事居協恭秉彝動罔違德惠和以懋其事明哲
以保其身昔嘗懸衡九流剖竹四郡刀尺之下無渫(文粹)
(作滯)用襦袴之間無貧人洛陽居守東夏輯睦天寶之季
二京爲戎皇輿西狩億兆左袵太師踐危機不易心處
橫潰不忘國奮身拔跡于豺狼之口道不汚而節不奪
忠之大者至德乾元年(文粹無年字)中天下多故皇綱未張
肅宗循(文粹作脩)漢宣故事用刑名繩下而太師以曹參爲
師持淸靜守職勵翼王度將順事典人亦寧一厥猷茂
焉能知人能官人愼選乃僚言刈其楚至有拔羣萃而
取公器不五六年比肩衮職者光映策府當代榮之漢
史稱胡廣與故吏陳蕃竝爲三司太師有焉夫九德咸
事寬之爲首百工惟時能哲則惠(文粹作哲則能惠)宜其享天
眉壽爲國元老古者生以行觀其志殁以諡易其名諡
之美惡視行之大小後代或三字以表其德貞惠文子
是也或二字以彰善酇文終侯畱文成侯是也蓋有績
(二字文粹作其跡)大名盛則禮優諡崇太師德冠搢紳位侔周
召將加誄諡之制宜以酇畱爲準謹按大戴禮體和居
中曰懿文賢有成曰獻稽千載之令典合二名以配德
請諡曰懿獻謹議
故御史中丞盧奕諡議(時任太常博士)
盧奕剛毅朴(朴字舊唐書會要同英華作而)忠直方而淸勵精吏事所
居可紀天寶十四載洛陽覆沒于時東州人士狼狽鹿
駭猛武(英華作虎)磨牙而爭其肉居位者皆欲保性命而完
妻子或先策高足(四字英華作競先策蹇)爭脫羿彀或不恥苟活
甘飲盜泉奕獨正身守位(英華位下有蹈字諸本無)義不去以死全
節誓(英華誓下有之字諸本無)不辱勢窘力屈以朝服受(英華作就)執猶
忼慨感憤(英華無感憤二字)數賊梟獍之罪觀者股栗奕不變
色(文粹無猶忼慨至變色十九字)西向而辭君(英華無君字舊唐書作西北面辭君會要作西)
(面辭君)然(會要作而)後受害雖古烈士方之者鮮矣或曰洛陽
之存亡操兵者實任其咎非執法吏所能抗師敗(文粹無敗)
(字)將犇去之可也委身寇讐以死誰懟及以爲不然勇
者禦(文粹有而字)忠者守必社稷是衞則死生以之危而去
之是智免也忠於(舊唐書文粹作於忠)何有蓋(舊唐書作昔)荀息殺身
於晉不食其言也仲由結纓於衞(舊唐書不避上有食焉二字)不避
其難也元冥(文粹作石正)勤其官而水死守位而忘軀也伯
姬待保姆而火死先禮而後身也彼四人者死之日皆
於事無補夫豈愛死而賈禍也以爲死輕於義故蹈義
而(英華無而字)捐生古人書之使事君者勸然則祿山之亂
大於里克(英華作丕)孔悝(會要二唐書悝下有奕字)廉察之任切於元冥
之官分命所繫不啻保姆逆黨兵威烈(舊唐書作甚)於水火
於斯時也能與執干戈者同其戮力挽之不來推之不
去豈不以師可虧義(吳華作免)不可苟身可殺節不可奪故
全其操持(舊唐書作特操)於白刃之下孰與夫(文粹無夫字)懷安偷
生者同其風哉謹按諡法圖國忘死(舊唐書作身下同)曰貞秉
德遵業曰烈奕執憲戎馬之閒志藩王室可謂圖國矣
國危不能救(英華作拯)而繼之以死可謂忘死矣歴官十一
任言必正事必果而淸節不撓去之若始至可謂秉德
矣(矣字据英華補下同)先時(英華無時字是)黃門以直道佐時奕嗣之以
吏士任必以才往往超倫績用茂著王君奐(文粹誤作奐)以
果勇代處分閫之寄牛仙客出將入相以淸幹信謹稱
斯又奬拔之明也當時議者謂知運與郭虔瓘王晙薛
訥竝爲中興名將至今隴上將士思之或有起祠宇於
故城遺壘尸而祝之者上元中肅宗加太公望以武成
王之號知運列於配食之位則是(文粹作其)勳伐事業宜有
以美稱易其名者謹按諡法服叛懷遠曰威易曰厥孚
威如繫辭曰弧矢之利以威天下虞書曰董之用威傳
曰非威非懷何以示德則威者聖人所以佐仁義以濟
(文粹作齊)天下者也施於名號可以表將帥之德請諡知運
曰威謹議
附崔厦駁議
左司員外郞崔厦議曰郭知運承恩詔葬向五十(會要有餘)
(字)年今請易名竊恐非禮謹按禮經(英華作記)云禮時爲大
又曰過時不(通典會要有及字)爲禮也昔衞公叔文子卒將葬
其子戍請諡於君曰日月有時將葬矣請(通典會要有所以二字)
易其名者蓋時不可踰也節度旣(通典有卒字)名不浮行數
紀之間(英華無間字)前門生故吏已合謀諡今乃申請竊將
有爲而作節度嗣子英乂頃屬多故屢制方隅朝廷策
勳位表端揆附從者竊不中之(文粹脫之字)禮會無妄之求
況節度當開元之(英華無之字)初賵贈特加碑誌竝建(英華作踰)
(等)皆出恩命追悼之遇(文粹作過)亦巳當矣今又鹵莽外於
典章追送往之闕遺啓將來之冒昧況今裂土者接畛
專征者百輩若率而行之誰曰無請不唯有司疲於簡
牘抑恐名器等於草芥雖欲曲全竊將不可又禮經云
已孤暴貴不爲父作諡若節度合諡而不以其時則嗣
子廢先君之德若不合諡而苟遂其志則先君因嗣子
而見尊以僕射而言之(英華無之字)恐貽越禮之議(英華作讓)以
國家而言之(英華無之字)又殊旌善之體請下太常重議謹
議
博士獨孤及(英華無五字)議曰禮時爲大順次之葬將(二字文粹)
(作將次葬按當作將葬)易名時也有故(文粹作古有非)闕禮追遠請諡順
也假如諸侯五月而葬魯惠公之薨也有宋師(一本師下有太)
(子少葬有闕六字)至隱公元年十月而(文粹作已)改葬不以踰時(英華)
(有而字)廢禮又公叔戍請諡適當葬前謹按禮經(二字通典會要)
(作三百禮經三千威儀)曾不言已葬則不可追諡況帝王殊途不
相沿襲(會要作禮)新禮(會要作制)則死必有諡不云日月有時今
請易名者五家無非葬後苗太師一年矣呂諲四年矣
盧奕五年矣顏杲(吳本作眞非)卿八年矣竝荷褒寵無異同
之論獨知運以其子不幸遂以過時見抑苟必以已葬
未葬爲節則八年與五十年其緩(會要作後)一也而與奪殊
制無乃不可乎議云已孤暴貴不爲父作諡此謂其父
無位而子居大官(英華作貴位)不當以已(通典作子)之貴加榮於
父也禮不云乎父爲士子爲大夫葬以士禮(英華作耳)若知
運者處方面之寄(通典會要作重)位列九卿茂勲崇名與衞霍
侔飾終之禮宜加於他將一等豈待因依嗣子然後作
諡今之專征(舊作政据英華改通典作征鎮)者(者字下通典會要有卒多起屠販皂隸之中九)
(字)雖逢風雲化爲侯王其(其字通典會要作而其閒有)祖父爵位與
知運齒者鮮矣(通典會要作與知運等當請諡者有幾)柰何(通典作何乃)懼名
器等於草芥以是殺(通典會要作廢)禮竊謂近誣乾元以來累
有詔追贈百官祖父内外文武具寮之先悉蒙恩錫或
音徽久沫或墓木巳拱受大名貴位於九原者以萬數
未嘗以沒代遠近爲限夫贈諡一也贈者一時之寵諡
者不刊之令今以歲久而廢易名是王澤浹於天下而
獨隔於一人也當開元二年吐蕃以舉國之師入五原
塞擊柝之聲聞於咸(英華作秦)雍知運與郭虔瓘(英華有等字)討
平之以張王室當時微知運則汧隴之西左袵是懼今
朝廷方命將帥(四字英華作方將命師)以征不服討不庭宜褒寵
(文粹無寵字)之以勸握兵者安可以葬久而廢大典況夫諡
法者蓋考其言行事業之邪正必以字褒貶之使生者
聞美諡而慕覩惡諡而懼不待賞罰而賢不肖皆勸是
一字之諡賢於三千之刑本非爲沒者之子孫以爲哀
榮寵贈之具假令知運無子且未嘗立勳苟位至上將
則諡不可廢豈以其子之存亡爲請諡之可否竊稽載
籍徵諸舊章易名之禮請如前議謹議
故江陵尹兼御史大夫呂諲諡議(文粹故上有唐丞相三字)
呂諲任職從政聰敏肅給能以才智潤飾吏道至德中
與三司同鞫大獄獨引律文附會經義而平反之當時
卒用中典諲參其論在台司齪齪雖無匪躬之能然平
章法度守而勿失其爲荆州一年有成號令明具賦斂
均一物有制而事有倫大抵以威信爲主戮陳希昂按
申太芝之姦而三楚之人悅服厥功茂焉自至德以來
荷推轂受脤之寄處方面者數十輩而將不驕卒不墮
政脩人和如諲者蓋鮮(文粹有矣字)豈不以人散久矣而兵
未戢(本作戰据文粹改)挹濁流者難俟淸整棼絲者難爲功諲
當此時能以慈惠易其疾苦且訓其三軍如臂使指闔
境無拔葵噉棗之盜而楚人到於今猶歌詠之此其才
略必有過人者雖欲(文粹無欲字)勿褒之其可乎按諡法威
德克就曰肅禁暴威也愛人德也考禮議名而擬諸(文粹)
(有其字)形容請諡曰肅謹議
附嚴郢議
度支員外郞嚴郢議曰伏以故相國江陵尹兼御史大
夫贈吏部尙書呂公諲昔事先朝累當大任至德之初
天步艱難公首披荆棘(文粹作榛)扈蹕靈武忘軀進忠一日
三接先朝察匪躬之節納沃心之議爰立作相弼諧神
人其嘉謀嘉猷獻可替否之跡入則造辟出則詭辭溫
樹不言難可得而知也至有爛焉明白欲蓋而彰者請
區而載之乾元收復之際兩都衣冠多繫於三司詔獄
御史中丞崔良器議事失入時宰相(文粹脫相字)苗太師崔
趙公等雖廷諍之然未堅決公有犯無隱引經正辭上
是其言刑爲之省所全活者蓋數百人明主收雷(文粹作霜)
電之威聖朝行寬大之典者繄公之力也古者進賢受
上賞書不云乎咎繇曰都在知人公踐台衡專以推賢
任人爲務故相國房公琯故吏部尙書韋公陟入登左
職皆公之由今相國黃門侍郞杜公之涖江陵也公薦
在方面之任今相國中書侍郞元公之在度支也公咨
以幕府之政曾未數歲而二相接武於上台天地交泰
聖賢相得庶績咸熙五典克從者資公之舉善也則子
皮之舉子產鮑叔之舉管仲蕭何之舉曹參武侯之舉
蔣琬方之前人我有餘地其在荆南也戢兵和衆令行
禁止理績爲天下最雖古之羊杜無得而踰今太常議
荆南之政詳矣而曰在台司齪齪無匪躬之能者乃抉
瑕掩德之論非適中(文粹作中適)之言也國家故事宰臣之
諡皆有二字以彰善旌德焉夫以呂公文能無害武能
禁暴貞則幹事忠則利人盛烈宏規不可備舉傳敘八
元之德曰忠肅恭懿若以美諡擬於形容請諡呂公曰
忠肅謹議
博士獨孤及議曰呂諲任宰相日淺當時會肅宗躬親
萬幾庶政羣臣畏威奉職而巳雖有謨謀於巖廊之上
莫由有知之者及(文粹無及字)其荆門之政爲仁由已其略
見於事其恩惠被於物其(文粹無其字)風謠存乎人故(文粹有人)
(字)得而稱之議名之際敢不闕其所疑而錄其尢著者
有司之職也其閱實詔獄在未執政之前已(文粹無已字)議
之詳矣敢辱再告至若推進名賢使當大任旣同溫室
之樹且行狀所不載孔子曰君子於其所不知蓋闕如
也故不書今奉符令必用二字且以忠配肅謹按舊儀
凡殁者之故吏得以行狀請諡於尙書省而考行定諡
則有司存朝(文粹無朝字非)廷辨可否宜在衆議今駁議撰諡
異同之說竝故吏專之伏恐亂庖人尸祝之分違公器
不私之戒且非唐虞師錫僉曰之道昔周道衰孔子作
春秋以繩當代而亂臣賊子懼諡法亦春秋之微旨也
在懲惡勸善不在哀榮在議美惡不在字多文王伐崇
周公殺三監誅淮夷晉重耳一戰而霸諸侯武功盛矣
而皆諡曰文以冀缺之恪德臨事甯俞之忠於其國隨
會之納諫不忘其師謀身不失其友其文德不優乎而
竝諡曰武固知書法者必稱其大而略其細故言武不
言文言文不言武(文粹故下十字倒)三代以下朴散禮壞乃有
二字之諡二字諡非古也其源生於衰周施及戰國之
君漢興蕭何張良霍去病霍光俱以文武大略佐漢(文粹)
(有時字)致太平其事業不一謂一名不足以紀其善於是
乎有文終文成景桓宣成之諡雖瀆禮甚矣然猶褒不
失人唐興參用周漢之制謂魏徵以王道佐時近文直
言極諫愛君而忘身近貞二德竝優廢一莫可故曰文
貞公謂蕭瑀端直鯁亮近貞性多猜貳近褊言褊則失
其謇正稱貞則遺其吝狹非一言所能名故曰貞褊公
其餘舉凡推類大抵準此皆有爲爲之也若跡無殊途
事歸一貫則直以一字目之故杜如晦諡成封德彝諡
明王珪諡懿陳叔達諡忠溫彥博諡恭岑文本諡憲常
巨源諡昭唐休璟諡忠魏知古諡忠崔日用諡昭其流
不可悉數此竝當時赫赫以功名居宰相位者諡不過
一字不聞其子孫佐吏有以少稱屈者由此言之二字
不必爲褒一字不必爲貶若褒貶果在字數則是堯舜
禹湯文武成康不如周威烈王愼靚王也齊桓晉文不
如趙武威(文粹作武靈)魏安釐秦莊襄楚考烈也杜如晦王
珪以下或成或明或懿或憲不如蕭瑀之貞褊也歴考
古訓及貞觀以來制度似皆不然今奉所議云國家故
事宰相必以二字爲(文粹無爲字)諡未知出何品式請具示
謹當以爲按據若忠者臣事君之常道苟靖恭於位誰
則非忠非有炳然之異則不以爲諡至(文粹無至字)如議獄
緩死任賢舉善德之美者然肅者威德克就之名足以
表之矣月令曰孟秋天地始肅詩曰曷不肅雍及曰肅
肅王命仲山甫將之肅嚴也敬也忠之屬也天地不肅
則歲不成宗廟不肅則禮不立軍旅不肅則人不服肅
之時義大矣哉以諲之從政也威能閑邪德可濟衆故
以肅易名而忠在其中矣亦猶隨會甯俞之不稱文豈
必因而重之然後爲美魏晉以來以賈詡之籌算賈逵
之忠壯張旣之政能程昱之智勇顧雍之密重王渾之
器量(本作重据文粹改)劉惔之鑒裁庾翼之志略彼八君子者
方之東平宜無慙德死之日竝諡曰肅當代不以爲貶
何嘗徵(本作微据文粹改)一字二字爲之升降乎謹上稽前典
下據甲令參之禮經而究其行事請依前諡曰肅謹議
唐故尙書祠部員外郞贈陜西刺史裴公行狀
曾祖仁基隋光祿大夫行左光祿大夫皇朝贈
使持節都督原州諸軍事原州刺史諡曰忠
祖行儉皇朝銀靑光祿大夫禮部尙書聞喜縣
開國公贈太尉揚州大都督諡曰獻
父光庭皇朝光祿大夫行侍中兼吏部尙書正
平縣開國男(英華作公非)贈太師諡曰忠獻
絳州聞喜縣崇慶(英華作唐)鄕太平里裴稹年若干行
狀
公天姿英拔德字宏曠顒昂公器磊砢高節武庫森戟
玉山照人起家以門調補千牛僃身歴太子通事舍人
太常寺主簿是時萬邦方乂獻公當國天子垂衣穆淸
以有天下而衮職之闕疇咨之府公入則竭力出則匪
躬外詢輿人以僃過庭之問陰薦多士用宏審官之選
旣而濟濟俊士(英華作乂)爛盈東閤邦之得賢於斯爲盛畫
一之詩作而嘉魚之頌興公之幹蠱也轉京兆府司錄
參軍輦轂之大綱轄之劇牒訢浩穰文墨填委公投刃
餘地而大郄斯批若網(英華作綱)在條而衆目不紊談笑之
隙簿領肅如論者知逸驥(英華作倫)之足方自此始開元十
一年獻公捐館惸然在疚哀越乎禮會執事者醜正作
福怙寵匿怨乃因喪乘釁將逞憾於我言之如簧上亦
投杼公乃含恤進牘叫閽抗憤危言自明至誠旁感由
是宗祏垂祉高天聽迴恩方照微神(英華作尋)亦悔禍卒令
臧孫有加等(英華作葬)之葬(英華作禮)公業有不忘之歎公之克
家也服闋授起居郞載筆赤墀書法不隱開元二十四
年三庶人以罪廢事出宫闈變生飛語時壽王以母寵
子愛議者頗有奪宗之嫌道路憫默(英華作然)朝野疑懼公
乃從容請聞慷慨獻諫上述新城之殷鑒下陳戾園之
元龜謂興亡之由在廢立之地天子感悟改容以謝因
詔以給事中授公公曰陛下絕招諫之路爲日固久今
臣一言而荷殊寵則言者衆矣何以錫之上善其敏而
多其讓乃止不拜尋除尙書祠部員外郞恪居禮闈休
問惟穆宏濟之略因(英華作固)爲己任于是搢紳高議方以
靑雲期公不弔昊天降此短歴開元二十九年某月日
薨于(英華有私字)第春秋若干君子謂公貂蟬之葉瑚璉之
器壽不及黃耉名不登明堂天其未亡狐趙之勳成宣
之德也非昌其身必大於後果介繁祉有才子四人長
曰倩尙書駕部員外郞兼殿中侍御史江西道租庸鹽
鐵等使次曰儆尙書司勳員外郞兼殿中侍御史參中
軍元率雍王軍事次曰倚殿中侍御史試守萬年縣令
季曰侑太原府榆次縣尉搆厦瓌材切玉利器價敵三
虎族擬八王朝廷褒之方倚以成(英華作戎)務元年春建辰
月肆大眚因命有司錄勳追舊於是詔贈公諫議大夫
猶以禮未超倫位不充德秋八月詔曰贈諫議大夫裴
某操履貞純器能溫敏素推雅(英華作令)望嘗踐淸班志業
屈於當時風猷悲於旣往顧其允嗣久在周行雖禮及
前脩己(英華作以)申追遠而恩霑後命宜有贈榮俾高列岳
之班更表重泉之飾可贈使持節陜州刺史禮也公天
機超邁雅有大略氣直而溫性擾而毅貞可(英華作乃)幹事
善足救物外坦蕩豪舉朗然不羈内敦敏純固忠而能
力至苦輕死重義貴身賤名視錢帛(英華作刀)如糞土戲公
卿若草芥其於履危機(英華作險)臨大節則氣冠賁育勁侔
風霜未嘗以得喪夷險蠆芥於胸臆詩云昭明有融高
朗令終公實有焉謂宜荷天之休俾熾而大龍泉未試
隙駟先往天乎斯才而有斯壽今寵優八命澤及九原
(一作泉)己伸(英華作沐)追遠之恩請遵易名之典
寶應二年某月日故吏某官某謹上(英華作謹狀上)
尙書省考功夫存以行觀其志沒以諡表其德則名(英華)
(作賓)實不虧善(英華作美)惡知勸謹按故尙書祠部員外郞贈
使持節陜州刺史裴稹鼎鉉公族珪璋令名孝克負荷
忠能匡諫宏圖方壯利涉未息舟壑遽遷音徽巳沫命
官褒德合荷寵章(英華作寵荷令章)考行飾終敢徵前典謹上
毘陵集卷第六終
