毘陵集卷第十三
朝散大夫使持節常州諸軍事守常州刺史賜紫金魚袋獨孤及
集序(三首)
檢校尙書吏部員外郞趙郡李公中集序
唐故左補闕安定皇甫公集序
唐故殿中侍御史贈考功郞中蕭府君文章集
錄序
讚(六首)
蘇州刺史兼御史大夫襄武李公寫眞圖讚
尙書右丞徐公寫眞圖讚(幷序)
楊起居畫古松樹讚
張侍御寫眞圖讚
佛頂尊勝陁羅尼幢讚(幷序)
觀世音菩薩等身繡像讚(幷序)
檢校尙書吏部員外郞(英華無九字)趙郡李公(一作華)中
集序
志非言不形言非文不彰是三者相爲用亦猶涉川者
假舟檝而後濟自典謨缺雅頌寢世(文粹作王)道陵夷文亦
(英華作教)下衰故作者往往先文字後比興其風流蕩而不
返乃至有飾其辭而遺其意者則潤色愈工其實愈喪
及其大壞也儷偶章句使枝對葉比以八病四聲爲梏
拲拳拳(文粹無二字)守之如奉法令聞臯繇史克之作則呷
然笑之天下雷同風驅(英華作馳)雲趨文不足言言不足志
亦猶木蘭爲舟翠羽爲檝玩之於陸而無涉川之用痛
乎流俗之惑人也舊(英華作久)矣帝唐以文德旉祐(英華作乂)于
下民被王風俗稍丕變至則天太后(四字文粹作天后)時陳子
昂以雅易鄭圓(英華作學)者浸而嚮方天寶中公與蘭陵蕭
茂挺長樂賈幼幾勃焉復起振中古之風以宏文德(二語)
(英華及文粹俱作用三代文章律度當世)公之作本乎王道大抵以五經爲
泉源抒情性以託諷然後有歌詠美教化獻箴諫然後
有賦頌懸權衡以辯天下公是非(原本無非字据文粹增)然後有
論議至若記敘編錄銘鼎刻石之作必採其行事以正
褒貶非夫子之旨不書故風雅之指歸刑政之本根(英華)
(作根本)忠孝之大倫皆見於詞(英華於詞下有然後中古之風復形於今十字)於
時文士馳騖颷扇波委二十年閒學者稍厭折楊(英華作抑)
(揚)皇華而窺咸池(英華作韶)之音者什五六識者謂之文章
中興公實啟之公名華字遐叔趙郡人安邑令府君第
三子質直而和純固而明曠達(文粹作遠)而有節中行而能
斷孝敬忠廉根於天機執親之喪哀達神明其(英華作而)任
職釐績(英華作務)外若坦蕩而内持正性諫不犯顏(英華作謙而不)
(犯)見義乃勇舉善唯懼不及務去惡如復讎與朋友交
然諾著於天下其偉詞麗藻(文粹無藻字非)則和氣之餘也學
博而識有餘才多而體愈迅每述作筆鋒(二字英華作則筆端)風
生聽者耳駭開元二十三年舉進士天寶二年舉博學
宏詞皆爲科首由南和尉擢祕書省校書郞八年歴伊
闕尉當斯時唐興百三十餘年天下一家朝廷尙文夫
羿工乎中微拙於使人無己譽公才與時幷故不近名
而名彰時輩歸望如鱗羽之於虬鸞也十一年拜監察
御史會權臣竊(英華有政字)柄貪猾當路公入司方書出按
二千石持斧所嚮郡邑(英華作列郡)爲肅爲姦黨所嫉不容
於御史府除右補闕祿山之難方命圮族者蔽天聰明
勇者不得奮明者不得謀公危行正詞獻納以誠累陳
誅兇渠完封疆之策&KR1377;犬迎吠故書畱不下時繼太夫
人在鄴初潼關敗書聞或勸公走蜀詣行在所公曰柰
方寸何不若(文粹無二字)閒行問安否然後輦母安輿而逃
謀未果爲盜所獲二京旣復坐謫杭州司功參軍(文粹脫司)
(功二字)太夫人棄敬養公自傷悼以事君故踐位亂而不
能安親旣受汙非其疾而貽親之憂及隨牒願終養而
遭天不弔由是銜罔極之痛者三故雖除喪抱終身之
戚焉謂志巳虧(文粹作厭)息陳力之願焉因屛居江南(二字英華)
(作江淮閒)省躬遺名誓心自絕無何詔復授左補闕又加尙
書司封員外郞璽書連徵公卿巳下傾首延佇至止之
日將以司言處公公曰焉有隳節奪(英華作辱)志者可以荷
君之寵乎遂移疾(英華作稱病)請告故相國梁公峴之領選
江南也表爲從事加檢校吏部郞中(文粹無中字)明年遇風
痺徙家於楚州(英華作楚州山陽縣文粹作山陽)疾痼(英華作痛)貧甚課子
弟力農圃贍衣食(英華作服)雅好修無生法以冥寂歴(文粹無歴)
(字是)思慮視爵祿形骸與遺土同唯吳楚之士君子譔家
傳修墓版及都(英華作郡)邑頌賢守宰功德者靡不齎貨幣
越江湖求文於公得請者以爲子孫榮公遇暇(英華作勝)日
時復綴錄以應其求過是而往不復著書少時(二字英華作素)
所著書多散落人閒自志學至校書郞巳(文粹作以)前八卷
幷常山公主誌文竇將軍神道碑崔河南生祠碑禮部
李侍郞碑安定三孝論哀舊遊詩韓幼深避亂詩序祭
王端員外沈起居興宗裴員外騰文別元亘詩幷楊騎
曹集序王常山碑竝因亂失之(懷玉按自志學至失之八十六字從文粹及英)
(華補)名存而篇亡自監察御史巳後所作頌賦詩歌碑表
敘論誌記贊祭凡一百四十三篇公長子羔字宗緒編
爲二十卷號中集其中陳王業則無疆頌主文而譎諫
則言毉含元殿賦敦禮教則哀節婦賦靈武三孝讚表
賢達盛德則崔賓客集序元魯山碣房太尉德政碑平
原張公頌梁國李公傳德先生誄權著作墓志李太夫
人傳盧夫人頌一死一生之閒杼其交情則祭蕭功曹
劉評事張評事文吟詠情性達於事變則詠古詩思舊
則三賢論辨卿大夫之族姓則盧監察神道碑思自敘
則别相里造范倫序詮佛教心要而合其異同則南泉
眞禪師左溪朗禪師碑其餘雖波瀾萬變而未始不根
於典謨故覽公之文知公之質不俟覿容貌聽詞氣假
令束帶立於史臣之位足以潤色王度天而病之時不
幸歟(時不幸以後文粹絕異)公之病也嘗以斯文見託詒某書曰
桓譚論揚雄當有身後名華亦謂足下一桓譚也及於
公才宜播其述作之美明於後人故拜命之辱而不讓
今著其文德冠於篇首焉(自監察御史已後迄至于今所著述者公長男字宗敘)
(編而集之斷自監察御史巳前十卷號爲前集其後二十卷頌賦詩碑表敘論誌記讚祭文凡一百四十四篇)
(爲中集其中陳王業則無疆頌議世道則原卜論質文論主文而譎諫則言醫含文殿賦敦禮教則哀節婦賦)
(靈武二孝讚與外孫女二孩書表賢達盛德則元魯山碣房太尉頌德銘崔賓客集序平原張公頌梁國李公)
(傳德先生誄權著作墓表李夫人傳盧夫人頌一死一生之閒杼其交情則祭蕭功曹劉評事張博士文吟詠)
(情性達於事變則詠古詩辨卿大夫族姓則盧監察神道碑思舊則三賢論自敘則别相里造范倫序詮佛教)
(心要而會其異同則南泉眞禪師左溪朗禪師碑其餘雖比興萬變而未始不根於道德故覽公之文知公之)
(質不俟覿容貌聽詞氣而後覩其行若使束帶立於史臣之位具僃獻替足以潤色王度正一代之訓典天而)
(病之國不幸也然遐叔身甚病而心甚壯文益贍而才不竭則前路逸氣詎可度矣他日繼於此而作者當爲)
(後集及常游公之藩也久故錄其述作之所以然著於篇懷玉按自監察御史以下見於文苑英華者如此)
(而英華注中但載然遐叔以下五十八字與原集公之病也以下文字互異今僃錄之以俟考焉文粹脫平)
(原張公頌梁公李公傳十字餘同)
唐故(英華無二字)左補闕安定皇甫公集(二字文粹作冉文集)序
五言詩之源生於國風廣於離騷著於李蘇盛於曹劉
其所自(英華有者字)遠矣當漢魏之(英華無之字)閒雖已朴散爲
器作者猶質有餘而文不足以今揆昔則有朱絃疎越
大羹遺味之歎歴千餘歲至沈詹事宋考功(英華作員外)始
財成六律(英粹作呂)彰施五色使言之而中倫歌之而成聲
緣情綺靡之功至是乃僃雖去雅寖遠其麗有過(英華作近)
(是)於古者亦猶路鼗出於土鼓篆籒生於鳥跡也沈宋
旣殁而崔司勳顥王右丞維復崛起於開元天寶之閒
得其門而入者當代不過數人補闕其人也補闕諱冉
字茂政元晏先生之後(英華有也字文粹無)銀靑光祿大夫澤州
刺史諱敬德之曾孫朝散大夫饒州(文粹無銀靑下二十二字)樂平
縣令諱价之孫中散大夫(文粹無四字)潭州刺(英華作長)史諱顗
之子十歲能屬(文粹無屬字)文十五歲(文粹無歲字)而老成右丞
相曲江張公深所歎異謂淸穎秀拔有江徐之風(文粹無謂)
(下十字)伯父祕書少監彬尢器之自是令問休暢舉進士
第一歴無錫縣(文粹無縣字)尉左金吾兵曹今相國太原公
之推轂河南也辟爲書記大歴二年(文粹作載)遷左拾遺轉
右(文粹作左)補闕奉使江表因省家至丹陽朝廷虛三署郞
位以待君之復不幸短命年方五十四而沒嗚呼惜哉
君忠恕廉恪居官可紀孝友菾讓自內刑外言必依仁
交不苟合得喪喜慍罕見於容故覩君述作知君所尙
以景命不永斯文未臻其極也蓋存於遺札者凡三百
有五十篇其詩大略以古之比興就今之聲律涵詠風
騷憲章顏謝至若麗曲感動逸思奔發則天機獨得非
師資所奬每舞雩詠歸或金谷文會曲水修禊南浦愴
別新意(文粹作聲)秀句輒加於常時一等才鍾於情故也君
母弟殿中侍御史(英華無五字)曾字孝常與君同稟學詩之
訓君有誨誘之助焉旣而麗藻競爽盛名相亞同乎聲
者方之景陽孟陽孝常旣除喪懼遺製之墜於地也以
及(英華作予)與茂政前後爲諫官故銜痛編次(文粹作集)以論譔
見託遂著其始終以冠於篇
唐故(英華無二字)殿中侍御史贈考功郞中(英華無五字)蕭
府君(英華作蕭君)文章集錄序
足志者言足言者文(八字英華作詩者志之所之也)情動於中而形於
聲文之微也粲於歌頌暢於事業文之著也君子修其
詞立其誠生以比興宏道殁以述作垂裕此之謂不朽
侍御諱立南蘭陵人也御史中丞汝州刺史府君之仲
子奕世純嘏(英華作厚)及公始大襁褓克岐十五而立神靜
氣和才與道幷孝悌忠信以爲己任行有餘力故幼而
學文嘗謂揚馬言大而迂屈宋詞侈而怨㳂其流者或
文質交喪雅鄭相奪盍爲之中道乎故夫子之文章深
其致婉其旨直而不野麗而不豔天寶元年詔徵賢良
方正以僃多士公時年十七射策甲科盛名翕然震諠
(英華作怛)京邑論者知遠大之跡自此始也旣而荏苒宦途
遭遇世故歴佐戎幕周旋江海攸徂之邦必聞其政嘉
謨成績藏在諸侯之策旣言中彝倫亦動與吉會由是
自廷評尉拜監察御史轉殿中侍御史(三字英華作丞)觀其逐
逐利往冥冥翰飛方將乘驚風以騁騖視靑雲如咫尺
天道何善而無報與其才而不與其壽成其器而不成
其志命矣夫斯才也而有斯年也公之元兄尙書庫部
員外郞兼侍御史曰某與公俱以文學政事爲臺閣領
袖丹穴之雙鳳纔舉棠棣之一花先落天倫之慟可勝
旣耶以公瑰姿瑋(英華作璞)度利器淑德與東流皆逝今則
已矣可以藏遺芳以示後嗣者其唯夙昔麗藻平生翰
墨乎於是茹痛開緘抆(英華作收)血散帙緝其遺札得詩賦
贊論表啟序頌銘誄誌記凡若干篇編爲五卷以爲集
錄庶幾弔賈生者省鵩集之日問相如者知禪草(英華作封)
(禪)猶存云爾
蘇州刺史兼御史大夫襄武李公寫眞圖讚
作繢精至於藝懸解擬公德容(四字英華作擬公之德容)與化同製
獨立正色神和氣邁婉兮淸揚若聞嘉話公綽不欲仲
山匪懈形乎懿範觀者目駭百城仰止羣吏儆戒成務
安民亦猶此(英華作作)畫
尙書右(文粹作左非)丞徐公寫眞圖讚(幷序)
侍御史韓公志(英華作至)淸以學藝書畫之美聞於天下辛
丑歲三月以王事靡盬館(英華作客)於豫章與前尙書右丞
徐公同舍於慧命(英華作明)寺之淨室(室一作宇)嘗以暇日裂素
灑翰寫(英華作畫)徐公之容(英華作貌)陳於公之座隅而美目方
(一作箕)口和氣秀骨毫釐無差若分形於鏡入自外者或
欲擎跽曲拳(文粹作揖讓)俯僂拜(英華作上)謁不知其畫也衆君
子嗟嘆之不足則言以讚其美及亦繼唱於後(二字一作其)
讚(英華作詞)曰(文粹無讚曰二字)
哲匠運思天姿是具假之筆精實以神遇居然成象豁
若披霧瞻仰(一作如瞻)神鋒如窺武庫婉婉高識昂昂獨步
絕頂孤松空陂(英華作波)白鷺不犯之色匪躬之故孰知造
(文粹作其)化亦在毫素
楊起居畫古松樹讚
道在毫末神凝意注闖然物生千歲古樹龍蠖盤屈精
魅固護霜封雪埋翠幄如故宜搆大厦胡爲中路豈猶
有待公輸之顧落落貞姿傳之繪素
張侍御寫眞圖讚
堂堂乎張洵美且恭執法柱下分形畫工玉立天(英華作冰)
姿霜淬神鋒武庫森戟寒山勁松方彈獬豸以佐䕫龍
他年雲臺與古同風
佛頂尊勝陁羅尼幢讚(幷序)
道無形相心(英華作不)離文字非言無以導引故諸法生於
假名非智無以調伏故大音傳於密教茫茫五濁客塵
覆之根識相緣生滅相隨世未(英華作王)有爲之牢獄二乘
求惠而著空十地(英華作住)見性而弗(英華作不)了微我智印侯
誰司南敦(英華作故)如來以大悲自定之慧力示惣持無畏
之祕藏雲覆世界雷震羣有淨除我垢令入法性設字
(英華作宗)根本假文以筌意也足聲齒舌因音以見法也以
十四音(英華作意)攝一切智雖入無漏而不捨有爲卽色以
證空也奉之者惡趣固可使開(英華作關)閉黑業必爲之淸
淨況勝緣乎初太保韓國苗公以兩朝秉鈞所積廩賜
顧命(英華作令)宗子家老曰喪祭之餘以庀功德於是我相
國潁川公將演成公宏誓之果也(五字英華作宏恩廣慧)是以樹
因此幢韓公生代天工德本植焉殁無鬼責惠牙滋焉
而潁川公猶興哀於絕絃之地將乞靈於無我之法度
(英華作庶)俾法雨雨公身田故琢貞(英華作堅)石以刊微言仰之
贊之如揭日月烏戲墨點之界有極鐵圍之山有壞唯
梵音與法印等空虛而無窮則公之前際疇可宏(英華作彌)
(婺本作宏)度其辭曰
六趣輪轉根塵相刃死生變化如響如瞬(英華作如嚮如勝)何
用拯溺揔持祕印道罔不在宏之者人乃經(英華作繼)靈幢
公子之(英華作是)因贊持大力啟迪迷津天魔遁形地獄開
門拔箭解縛如日破昏韓公善根與石長存
觀世音菩薩等身繡像讚(幷序)
元年建寅月前相州安陽縣令何昌系以是月甲子當
受生之辰痛欲報而罔極哀見在之無住顧非大雄之
慈法雲之悲則莫能救拯我無明苦果敷祐我宏誓願
力乃彰施五色以刺繡成文寫菩薩之眞相等觀音之
全身於是乎諦觀晬(英華作慈)容瞻仰聖位知海潮之梵音
不遠蓮花之法座(英華作塵)可識將令功德池水漑灌(英華作灌)
(漑)其三業菩提根牙發生於一雨至哉安陽之樹善也
宏矣欲廣其善利以偈讚云(英華作日)
法雲垂蔭光破黑業五眼周視四魔怖懾以色觀空於
相見法永殖慈(英華作茲)緣恆(英華作河)沙億劫
毘陵集卷第十三
