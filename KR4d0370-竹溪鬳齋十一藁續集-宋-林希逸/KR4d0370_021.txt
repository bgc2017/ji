竹溪鬳齋十一藁續集卷二十一
宋林希逸撰
墓誌銘
將仕林君父子墓誌銘
三溪之南昔有隱君子廬於古榕之陰曰林氏余識其
家四世矣若君之父子余實加敬愛焉君諱鶚翁字朝
叔早事樂軒於西軒頗能場屋語年三十杜門如處女
動守繩度不苟言笑築樓於其居面挹西南諸峰梅荔
列牆左右余為名曰登明時引接賓友壺觴其間於世
泊如也無親疎遠近皆曰德人延師教子尤盡禮課督
甚嚴故諸子皆穎出少孤終鮮母子相守四十五年孝
養甚至潘夫人卒歲時悲慕不已咸淳丙寅正月三日
以疾終享年五十六補將仕郎曾祖某祖某父某娶張
氏男子二俱登仕郎胄其長也浚漕貢進士女一人適
俞慶嗣鄉貢進士胄字甲父丱角聰敏出羣兒既長恂
恂如也於人不妄交從余學易春秋頗有得余築三文
書舍溪干致名師聚學侣胄居其中下筆多奇語同舍
推先之將仕病執藥餌不頃刻離居喪哀毁骨立卒哭
猶往來課藝不輟俄以怯病卒後翁一年丁夘四月也
年三十一朋友入哭皆慟余尤痛悼之娶余弟義女一
男某方齓戊辰十二月十有四日庚寅與將仕共葬董
漈東灣山之原嗚呼傷哉先是壬戌余待罪秘書監乞
以元士一階貤秩網山林先生樂軒陳先生既特贈迪
功郎仍許以文介文遠易名余又疏于朝以二師嗣皆
絶旁支無一家乞從諸生僉議立後朝家俞之然二師
松楸僅存斷垣敗屋不守歸謀諸人無肯即者朝叔慨
然曰胄守三文之學文介吾宗也願以在籍田分其半
為文介戶俾胄承祀焉白之臺府諸使義其為皆奮筆
褒許於是甲父為文介直下孫而文遠亦得嗣君實倡
之鄉之舊門人喜網山之有傳也共植華表於其廬之
右扁曰文介坊余方冀其有成以振遺緒而天嗇之迺
竟爾嗚呼傷哉浚好學性孝友執喪治冡舍尤謹哀其
父兄不得年涕泣以銘請余廢食抆淚序而銘之銘曰
結廬何年松陰翳翳自我識之倏已四世有德必年胡
夭而逝哀哀何心銘此翁季矧曰胄乎文介之裔
適軒黃君墓誌銘
永陽龍嶼黃革叟遯齋紏曹公之次子也諱自信與其
兄某同事樂軒陳先生以見趣稱早歲有場屋聲亦嘗
走江湖矣交游甚衆諸老頗許之中年喜學詩盡焚他
藁築室以適軒名日夕吟詠其間暇則焚香鼓瑟有蕭
然自得之趣雖先世簮紱華盛自視漠如也生平守師
學鄙夷流俗緇黃占卜之事至死不變潜心經典大抵
以詩發之故有適軒吟藁紀行游湘游岳諸集余嘗及
見其半為之䟦矣今存者一千六十八首無非輸寫已
意略不蹈踐古人前死知其期學力也咸淳己巳三月
六日終於寢春秋七十有二其年五月十六日葬薌巒
山弟某來乞銘曰君垂歿所囑也余少因樂軒翁識君
父子於溪上紏曹南游初程也于時君兄弟如玉雪人
皆以遠業期之今止爾傷哉余初記薌巒菴又銘朴齋
墓今又銘君俯仰五十年如一瞬息感今懷昔能不慨
然遂廢一食為之銘君娶陳氏先君卒三十年子一人
公裕其世次見朴齋銘兹不重出銘曰
得於師者正得於天者高不耽於進其適者哦不羨何
欠不求何遭畸於人者多我以銘之何
梁秘閣墓誌銘
咸淳四年十有二月二十有八日秘閣梁公卒年九十
一余未能遠弔為文馳哭之其孤以書復曰前數載吾
父治竁買棺百需具矣且預為遺令曰銘我必竹溪吾
兄弟未忍死吾父朝晡守柩哭如生存吾族親友乃以
陰陽說語余謂葬莫難於得日失此春恐其期愈緩非
孝也吾兄弟且哀且懼又相與謀曰葬必銘得葬不得
銘如不葬死之日何以見吾父期逼奈何余讀而悲之
不忍辭恨本末未詳姑紀其大者梁著姓也其系遠世
居三山閩縣曾大父德昭妣陳氏大父成慶妣王氏父
元輔贈承仕郎妣林氏贈孺人公諱應庚字本仁自號
止堂生有異質早著文聲交游皆前一輩聞人二十四
拔解鄉漕寶慶丙戌始擢第孺人老矣公既得簿泉之
南安易請祠禄以養甫三載孺人卒公哀哭自誓曰母
亡矣吾何仕終歲不入京汀守李公華高其行以武平
簿辟邑瘴鄉盜窟前至者多死公感其知己勉為一出
俄攝令四𠞰強寇一廉如冰霜民德之呼慈父繼守右
司張公翀以勞績上得旨循一資與堂除差遣丁酉陞
從政五月循文林堂差江西節制司準遣丙申改辟
兵鈐司峒寇作公宣力多太守胡公泓又以勞績上得
旨與陞擢鈐司無歲不薦將以郡剡改奏公辭之甲辰堂
差都大司凖遣胡適居豸府又薦不報公宦情愈薄矣
泉使訥齋程公憲使後村劉公皆授以京削苦辭不受
二公列薦于朝又有堂除之命秩將滿訥齋辟留陞檢
察二公召余與蔡久軒俱在番其不可凂者如故癸丑
堂差幹辦江西帥司漕使浩堂翁公以上賓禮之時訥
齋入相久軒與政矣方屬意料理之公急告老不得已
如其請乙卯甫一考就轉通直郎賜緋魚致仕浩堂大
書見一二字贈之公歸築圃當門名以三徑吏書節齋
陳公書其扁鄉帥矩山徐公架見一堂圃中余為之記
癸亥矩山為大儀以孝廉奏除直秘閣余適待罪西掖
制詞余所草也朝野榮之丁卯陽巖洪公帥吾閩又以
鄉諸老狀聞更乞褒擢未報而公逝矣公雖五為使客
世味泊然殊非所樂歲晩得閒即三徑之間為窩曰安
樂為亭曰玉堂何似為室曰村田樂往來吟奕客至即
飲步履視聽如少年人自以為身退而力強造物乘除
之賜余居隔一江相去四舍嘗三至其廬留必旬日對
語超然無一點塵翳然公忠孝人也用世才略甚長憂
愛猶至時有所聞稍異必仰天嗟惜不已端平丙申禋
夕雷雨一疏幾千言皆冰人語癸亥致書廟堂條内外
之弊剴切當事情聞者益敬之始知公雖樂於退老而
一念之忠不忘也余嘗謂仕而去有幾有以折腰為屈
而去者有掛冠畏禍而去者有墜笏自憊而去者有買
山資足而去者公游上幕何屈居明時何畏強於力何
憊貧而廉何足由由然而就舒舒然而去愛士者求我
我辭焉當國者致我我避焉漫乎仕有元次山之風確
乎止有邴曼容之志陽巖之誄有曰早不求舉晩為逸
民如公高尚世有幾人真篤論也余自楚東為僚知其
心而愛之閒居相望倡詶之筆還往之書成帙矣去秋
聞以蹶傷亟問亟答殊無它苦輿以兩竹日涉自如忽以訃
傳曰俄而逝吁惜哉死生之際亦異矣今以己巳中春
八日甲申葬公龍窟山之岡娶林氏贈孺人先公歿三
十有一年合窆焉治命也三子垓國安寅之二孫壯孫
定孫女孫七是宜銘銘曰
五墓之游三徑之適名齊二疏壽踰九&KR1030;彼窟誰營崇
以數尺彼車何送來者千百老而康強去不寢疾幾能
如斯允矣見一
陳夫人墓誌銘
夫人諱善堅世居福清蘇溪湖北計議陳公煥其父也
儀真貳車丘公升其夫也莆陽李曹應甲其子也儀真
歿李曹方齓夫人守貧課其學壬戌擢兵科夫人喜曰
吾無愧吾夫矣尉崇安夫人訓尤嚴每曰重囚之死生
羣盜之重輕其獄自尉始是之不審徒廉爾秩滿得掾
夫人頗以便家喜歸至建驟得疾随愈抵舍如常時無
何疾仍作年七十二卒之日咸淳丙寅六月二十有八
日也儀真兩娶前夫人林氏一女夫人一男二女庶子
一女一男應斗治命為其弟井後四壻登仕郎吳之遂
武經大夫淮西副總管李應龍顔襲公黃裒一孫真錫
儀真與余同里同師又同年進士余嘗狀其本末矣葬
龍山先夫人二十八年卜以九月十七日祔甲也以銘
請余曰夫人盛年嫠貧自守有共姜之節焉拊諸息其
愛均有程母之慈焉訓理曹以學進有翟母之賢焉是
可銘也已銘曰
嫠而居成其孤老而殂從其夫驥有駒大其閭遲有需
榮其墟
潘左藏墓誌銘
咸淳五年五月十五日靖州太守左藏開國潘公年八
十九卒其孤公助以狀來請銘曰此吾兄告院公湜所
作也余讀之悚然曰公輩行高而得閒久余後進也景
定甲子始拜公於里第挹其容聽其言知其為鉅人長
德也而公於湖湘知名許早治兵料敵獨有古名將之
風賞不償勞以老自遯世之負公多矣而略無幾微見
於辭色賢矣哉遂叙次而銘之余雖荒拙忝前史官盍
紀其事庶公之尚有傳也惟長樂之潘為閩大姓實唐
御史中丞季旬之後徙而城居著籍閩邑衣冠之盛自
五世祖通奉公常始宣義郎建州教授贈朝議師孔於
公為曾王父朝奉郎肇慶府贈太中飛英於公為王父晦
翁以種德名其塋者是也朝奉大夫兵部郎中贈銀青
光禄子韶則公皇考也銀青三室前後兩朱氏公母周
夫人以夢得之生而三乳頗有異質銀青酷愛之初補
將仕郎銀青歿事繼母人以伯奇悲之屏而不怨嘉定
辛未銓調常德龍陽尉朱夫人歿終喪為黃巖買納鹽
場以廉謹得譽丞郴桂東時東南盜作如螗如蝟江西
舒慶二黃十五吾閩晏頭陀羅五官郴之高垓衡之妙
甫則扶友嵩謝了負包全李纂九皆其最桀黠者也自
紹定己丑朝廷調兵遣將憂勞凡數此邑萬山之中為
湖南江西廣東三路門戸乃黑風洞羅李二巨賊窟穴
也其民暴悍易動小忤意則刀鞘四起臺閫以公辟公
曰辭難非義也慷慨就職一以赤子待之民安其政俄
桂陽寇急權令盛桂以城危告公曰解圍不如擣虛自
提官軍義勇入戰洞中簿尉何琛死于陣公之氣愈厲
相持巖谷數日出奇掩襲高垓賊先奔諸黨隨潰桂陽
圍遂解諸公益知其能遂以招撫一委之公曰屈以力
易得其心難吾為張綱可也單車造賊地不以兵自隨
羣獠章章競出迎拜曰我儂非敢弄兵以自速禍常時
不堪侵枉使我至此公生佛也今惟令是從公停馬留
食與語惻惻然曉譬以逆順禍福聞者相顧泣下送公
還邑巢落幾空辭拜之際有出而言者曰我儂何以報
公苟有驅令願為朝廷盡死力皆舉手加額而去諸峒
聞風相繼聽命公知其可用矣適廬陵守趙公彦覃江
西憲魏公大有以&KR0702;求援公遣七甲義士助之於是舒
慶二自隕黃十五乞降臺閫皆以義士功居多爭上其
事得旨因任改官理為須入仍與陞擢差遣公又為之
儲粟治藥剏立義塚使飢者病者死者有資焉然後傷
死事之家旌孝婦之節以揉其心新學校之宫還教導
之員以回其習于時蠻俗為之一變添差通判潭州朝
廷知公得溪洞之心留之於此蓋有待也嘉熙丁酉酋
為邊禍烈史制垣&KR0702;公以七甲三洞策應公即日就道
點集壯勇八百人直抵壽昌突圍以進北酋驚顧曰赤
脚蠻兵來矣或守月城或戰清淮門我軍屢捷敵遂退
制府上功得旨全軍補轉三官資赤脚蠻之聲遂振於
境外當是時公之名於兵間何如也秩滿除監左藏東
庫人謂公鄉用矣無何出守潯州衆以為訝而公自視
猶若欿然在郡孜孜如理家事以嶺民去天遠疾痛不
得上聞切切然毛縷診治之損例卷損浮費代其民輸
夏税一年帥謝公逵狀公治行累數百言上之不報繼
知韶州以父諱辭改梅州未上朝以黃平為慮改知靖
州公亦喜於自用初公以潯陛辭援漢唐蒙晉董元二
事痛言蜀廣可通之路黔鬱共下之江時幹腹之傳未
的也先事之見已如蓍龜及抵渠陽訪求大理自杞蹊
徑嚴如防遏曾未三月以侍御史周坦疏罷公論惜之
歸食崇道禄尋擢廣東參議官時有諫官居寓里者欲
請大奚山墾田同僚憚其聲勢噤齘閣筆公獨奮然曰
此盜窟也居海中心昔在淳熙為朝廷憂甚久幸而鋤
薙不許生聚種植其間著在令甲是烏可許其事遂寢
聞者韙之公諱周伯字宗之莊重沉默即之粹然無嶄
崕異之行與人極和易居官不求赫赫譽而人自稱之
間關盜賊叢中十一年不徙邑勞績著甚亦既登朝隨
以一麾而去其在渠陽甫為邊計而又斥之史之當國
其失士大抵如此老留瘴嶺非其所樂於是慨然歸而
請老矣至於開慶之元湖廣蟊訌向公所藉之士赫然
有聞臨陣爭先多為朝廷死節而主其兵者羅詮亦公
在邑時薦之帥垣留之飛虎者也縉紳之士以此為譽
而公絶口不自言公朝亦無知者此余所以為公恨也
優游里社歲晩康寧人以為造物所報門無雜客時與
鄰曲年德相若者往來樂以忘憂至於沒齒人無遠近以
潘佛稱尚德哉若人也積階朝議大夫閩縣開國男食邑
三百戶娶劉氏繼趙氏庸齋忠清公女兄也子三人長公
湜故通判撫州次公助漳州推官次公嵓將仕郎女二人
楊某趙某其倩也孫男四人成祖將仕郎廣祖興祖彰祖
女孫四人其年七月二十有八日葬洪塘山之原銘曰
士於今世患不知兵既仁且勇如公幾人一紀于
郴七甲三洞何以得之惟公所用彼獠所穴白刃
如林單車直詣示以赤心人獮以禽我視如子所以其
人為公效死援淮之役自將往還敵亦憚之曰赤脚蠻
上功雖頻賞功何薄曾是登畿亦爾落落天南何所一
再易麾渠陽甫至又以斥歸邊猶未寧失此偉士俾之得
閒幾二十䙫勞而不報所得者年一身之嗇百世之延
伊昔公家名以種德是又種之以銘以勒
劉夫人墓誌銘
夫人之子必鍪辱與余子泳游且嘗問詩於余余愛之
己巳秋居夫人之喪識其事與家世銘狀介泳以來且
曰吾父沒鍪也稺不得銘今吾母棄我不銘不子矣余
讀而悲之抑自念曰夫人之二祖龍溪東莱實銘之奈
何敢雖然不忍辭也夫人生名家自荆溪徙武川舊矣
高祖光禄公諱滂太常博士守盱江全家死於難汪公
藻合諸賢奏其事高皇帝惻然優贈之汪為誌辭甚哀
曾祖梧州刺史諱墉早退有重名吕公祖謙甚高之祖
上元令諱續父諱琮母趙氏房公元孫歸於趙朱陳之
好也夫人諱孟温幼小有見聞言動應準繩在家為賢
女既嬪為賢婦既嫠為賢母檢法登己丑第初調晉陵
尉嚴陵征官皆以憂不及上再調丹徒簿秩滿為毗陵
錄參改差浙西檢法官將就班卒官下生事索如也夫
人奉其輤以歸為塋為庵事事整集痛其夫之出門折
軸也勤苦治生以起家屬其子鍪幼章句自授之稍長
延師極勤敬既壯縱遊四方取友當世豪俊費雖厚不
少靳時以聞人相與言歸白膝下夫人喜見顔色必勉
以毋倦初檢法該祖澤遜其弟撫州汝䚛之子撫州痛
其兄迄以遺澤奏鍪也丙寅銓得(缺)州海門簿夫人每
訓之曰汝曾王父鼓院王父司理與汝父皆由科目選
不應以此自畫也海門將問戍夫人以疾卒夫人嫠居
二十年治家如烈士教子如嚴師自飾去其華時祀竭
其敬接内外婣族有恩待賓親上下有禮戊辰上元中
夕俄感疾危甚禱而愈謂鍪曰吾為終計百需已具今
雖精強明年今日猶及見否言之不戚若有前知達矣
哉生嘉泰四年卒咸淳五年其日正月初六日是歲冬
季庚寅合葬于太平鄉白峰講堂山之原男鍪也孫良
畛銘曰
嫠之劉唐巨族以節名死光禄世積隆其文郁夫人生
陶染熟婦德全慈訓篤嫠而居儉以足二十年甘守獨
一甲子餘數六養有期臯不復講山原為夫卜袝于兹
後來福
徑山偃溪佛智禪師塔銘
景定四年六月十四日徑山佛智禪師廣聞示寂遺奏
聞皇帝悼惜賜錢助葬塔在大明山下以大明菴御書
其扁且給田以食守者嗚呼盛矣非師能賢穆陵豈輕
畀哉師於余為鄉人初得其名於鄭丞相所為偃溪序
壬戌還朝始見於京疎眉秀目哆口豐頤道貎粹然出
語有味益敬之東澗侍郎湯公於師尤稔每相與言其
賢方聞其病即以書别余與東澗俱為文以奠之東澗
筆甚奇南歸五載其徒普暉來溪上乞銘狀曰師候官
林家子世業儒母陳氏夢僧伽振錫入其室娠而生師
貎與像肖人曰僧伽再來也劍負未言見佛即合爪稍
長誦書如流年十五父母以夙緣俾從小父智隆於宛
陵廣孝十八受戒其初謁印鐵牛印名具眼深奇之曰
法棟也徧參諸老與少室睦無際派追隨甚久卒嗣琰
浙翁初見於天童針芥雖投自知未隱去再見於雙徑
翁知梅將熟矣迎曰汝來耶一夕坐簷前聞更三轉將
入雲堂曳履而蹶如夢忽醒翼朝造室翁舉趙州洗鉢
語師將啟吻翁拄止之平生疑情篦下冰釋機鋒自是
不可當叢林曰有兩浙翁矣紹定戊子四明制閫胡公
以小淨慈致之郡有貴公謀竁寺後時安晚當國師以
詩馳白即行相苦留之事遂止無何移住香山相功德
寺也相還里又移城之萬壽貴卿名士爭先游從晩每
至忘歸為師作序此時也乙巳雪竇虛榻制閫顔公以
師聞如奏勑下此山給勑自師始上又親灑應夢名山
四字以賜戊申移育王辛亥移淨慈時教家有挾坐禪
宗上帥奏疏百言條析明備上是之詔仍舊時璫焰方
熾師以理折聞者敬服甲寅移徑山寺更兩燼而復始
務速成傾漏相仍日費苴補師始至歲仍儉輟衣盂以
贍來者厨堂忽敗撤而新獨雄於一寺其有為之功不
苟類此庚申賜號佛智舊莊二所指水為田東餉按籍
索租害此寺二紀師為奏免踰年又以和糴病告穆陵
雅敬師每請必俞師雖於世泊然而所居利興弊革不
可盡書賢矣哉連住八山幾四十年誘納其徒證悟者
衆海東夷相叩讀書沓至師之道化遠矣病中危坐如
常時問疾往來與語不倦將終獨以急明己事為門人
戒侍僧求偈靡去益請書十六字而化時方炎夏飛霞
紛紛非積行所感乎住世七十五年五十八夏其夀若
臘與佛日同金書菴名共一明字聞者異之師襟量素
宏與人和易所至緇徒雲集敬慕之沒齒無疾聲遽色
遇事雖劇處之如如不逼而成随願必應他人不可學
也或疑主法過慈其弊也弛余曰百丈規則嚴南陽門
戶大臨濟峻峭雪峰粹夷教雖不同其道一也師以身
率何弛云余雖交師晩而知師深是宜銘銘曰
振錫何人再來何故夢覺何分歸游何處無為有為一
手呈露全提半提八會言句我翫我珠無汝喜怒汝傳
汝薪自我來去大明峰前遺蜕所寓枯木衆中法髓誰
付金字扁題龍君呵護百世之藏與龍共住
鼓山愚谷佛慧禪師塔銘
愚谷名元智枯禪法子密菴二世孫也枯禪道眼高師
初從枯禪於鳳山叩請甚勤禪已奇之去而游方謁浙
翁琰於雙徑謁少林崧於北山留掌記有聲稱少林移
徑山枯禪嗣席師喜曰青鳳山前事未竟今竟矣禪至
仍掌記俄而機契萬境如如禪移天童甫至而寂師往
奠有偈甚悲其詞曰擬擘春雲作錢楮傳徧諸方曰石
屏風又題破矣歸留南北頗久妙峯石田皆以座元晩
之石田病貴璫當至俾師領客璫有數問師與語要而
明璫以密聞名徹中禁其人約師一見師力辭之一衆
驚服嘉熙己亥出住吳門薦福移翠峰又移毗陵芙蓉
道價日隆辭歸靈隱寶祐某年泉守以法石致三夏遷
西禪寺久廢師興之增築二莊海田曰福清太寧長樂
大澤居六年俄退席踰歲帥閫竹居王公移處崱屴甫
一夏以病告退老東菴咸淳丙寅正月十七日趺坐書
偈而化壽七十一臘五十八塔于鼓山南院師生薛氏
世為長溪儒家廉村薛補闕之後年十四治書筆穎出
非其所好出家邑之清潭二十受具道貌充然識踐兼
美渟涵愈富退歛若虛和而有容犯亦不校其所造詣
未易涯涘余初得師於冷泉余老溪上師自法石北來
一見良喜自此書問不絶師素寡言每見默然以意相
怡悅余多方外友師尤質重者也師沒三載其門人九
峰某謁銘於我語愴然曰吾無以報吾師師不得銘吾
弗子也余知師之賢而多某之義遂為銘曰
欿然而虛雖有若無是曰愚淡然而足雖下不辱是曰
谷有屴其崇有萃其封我誌此翁
前天竺住持同菴法師塔銘
錢塘上天竺諸教寺之冠冕也位置其人亦猶五山之
雙徑焉况是六龍駐蹕大士之奉尤嚴主席之來必有
宸命疇咨聲望畀予不輕故先後相承多其宗大尊宿
若同菴則其一也師諱允憲越之暨陽劉家子母楊氏
夢僧入室而師生以為再來人也少即緇之初游育王
有老衲具眼曰子緣在台宗且教以鄉往遂從逸堂某
於西山又從北峰某於超果精勤十載洞造其微於是
學侣奔趨爭就爐錘名山虛席迭求致焉自台大龍歴
秀廣福與台白蓮遂由鄞之延慶擢主上竺乃探名於
大士得之師嘗兩為座元一衆心服居八載軌行之化
私淑門徒有為之功徧新堂宇淳祐一再明禋隨禱隨
應兩遷左右街穆陵特旨也初成傑閣以超諸有海賜
名宸奎昭回亦惟師是寵丁未季夏朔祝香甫畢就與
清衆語違人皆駭之翼朝書偈趺化留龕旬浹危坐如
生報年六十九夏五十三葬寺之東其徒以師沒二十
年塔未有誌介古源清來請余曰佛學莫難於頓悟台
宗尤妙於講明苟獲造其玄微豈必離於文字能窮玄
辯何鈔疏之俱焚既悟此心寧法華之自轉即師所學
觀其終始豈非雙修之全功圓位之極致歟遂為銘曰
南北互興空有汨龍勝之傳佛隴出二溪而上肅也述
玄珠相付同一佛上竺自唐為法窟累朝妙選多人物
同菴八年玉柄拂見地光明語剞&KR1403;往來如蜕沒不沒
書以傳之鑱崷崒千載宗傳指可詘來者伊誰覓靈骨
林孺人墓誌銘
古囊山之前有處士曰蕭宋珍其室孺人林氏玉融鏡
江人也為處士繼室以賢名余嘗造其家處士父子皆
龐眉皓髮有古君子之風其翁精於内典嘗寫華嚴盡
其帙余與後村為之䟦處士好善如迺翁輕財樂施孺
人力助之雖厚費無靳也其平生可稱者於公姑盡孝
於賓親盡禮於鄰里上下盡情人無親疎遠近皆敬譽
之處士以次子留上庠遇禋恩封迪功郎戊辰轉承奉
郎賜緋魚袋林氏封孺人年七十五某年某月某日以
疾終某年某月某日合葬某山之原子二人長桂芳次
桂發為存心長升前廡擢戊辰龍飛第調泉州教官孫
四人麒麟福巖桂發未歸而承奉沒甫歸而孺人沒痛
父母之不及榮養也為承奉求銘於後村乃以此見囑
兩謁余溪上余悲其志而知其家世之賢亦樂為之書
銘曰
承奉之妻廣文之母善積于躬福貽爾後誰其銘之竹
溪老叟
竹溪鬳齋十一藁續集卷二十一
