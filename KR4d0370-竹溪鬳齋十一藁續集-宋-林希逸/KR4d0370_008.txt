竹溪鬳齋十一藁續集卷八
宋林希逸撰
少作
春秋義(興化軍秋補都魁)
三卜何以禮四卜何以非曰求吉之道三禘
嘗不卜郊何以小
禮有可止而不止者君子有以知其心之僭禮有不用
而或用者君子有以知其心之疑甚矣人心之不能自
秘也率然一卜而君子乃得以推原其疑僭之所由則
是心所存人焉廋哉吾於僖公見之矣夫卜亦有禮也
簡之則失於慢繁之則失於瀆一再之未止懼其簡也
至三而不止則瀆矣僖公之於卜可止而不止豈非其
心之急於僭歟夫卜則有疑也習常則自信求異則自
危褅嘗之不卜安其常也非其所祀則危矣僖公之於
卜不用而或用豈非其心之懷於疑歟春秋王政衰微
僖公將以諸侯而僭天子之事其心雖急而又疑焉迹
僖公之事求僖公之心是知法制之不足畏而猶懼神
明之不可欺也公羊於僖三十一年傳云云自圖書演
於聖人而天下有卜筮之事卜筮之道成變化而行鬼
神也蓋理隱於太虛而寓於神明太虛之理隱於人心
而神明之道顯於天下齋明盛服以承祭祀誰不知神
明之可敬知神明之可敬則知神明之可信人心不能
無疑而求信於神明此卜之所由興也故凡卜不可瀆
而卜必有疑我之懷也將以求之神也始之從違猶未
容己故必諄諄而再告之再告之從違而又審之則吉
凶斷矣是豈容更瀆者哉曲禮所謂卜筮不過三者此
也然我之自信也可以質之神也心之對越自已無愧
尚何必喋喋而叩之既叩之是非而聽之則必非安矣
是豈為無疑者哉此鬭廉所謂不疑何卜者此也僖公
之心何心也僖公之時何時也名分不存紀綱不正王
章之不能以自用征伐禮樂其權同出二百四十二年
之諸侯猶有以征伐自用者大柄既移其如禮何此欲
僭之心所以勃勃不能自遏也僖公之卜何卜也僖公
之祀何祀也典章雖亂法制雖亡王法雖不足以為懼
公議雖不足以為畏而帝鑒昭明不可欺罔八十六年
之祖宗未聞以郊禮自用者此日雖僭其謂天何此自
疑之心所以昧昧而不能專决也僭有所不可僭疑其
所不必疑既卜而瀆甚矣僖公之不思也吾嘗求古之
卜矣易有再三凟者矣太玄有三經三緯者矣未聞有
過是者蓋祀神之禮不可以簡也亦不可以繁也簡之
罪則慢神慢神為不敬繁之罪則瀆神瀆神亦不敬夫
敬禮之本也曾為祀神而可不敬哉再卜而未己知神
之不可慢也三卜之不敢過知神之不可瀆也求吉之
道止於是矣公羊據古以明今而斷之以曰之一辭所
以著僖公之急心也僖公之急僭也道非所知也禮非
所知也再三而不己猶庶幾蒼蒼之或從不知神不可
誣天不可欺四卜而不從上天之神明可見矣故曰事
有可止而不止君子有以知其心之僭吾嘗求魯之祀
矣前乎此者有禘嘗矣後乎此者亦有禘嘗矣而未聞
有卜之者蓋凡人之情於其常者安之於其異者危之
心之安則自信自信何卜心之危則自疑不卜何决故
未卜者疑之端也曾謂卜而無疑哉禘嘗之不卜知其
心之危也考魯之祀盡於此矣公羊由前以證後而設
禘嘗之問所以察僖公之疑心也僖公之疑宜也禘所
可用也嘗所可用也僭禮而為郊恐神之或我吐是知
王法不足威明鑒有可畏自僭而自疑人心之神明可
見矣故曰事有不用而或用者君子有以知其心之疑
經著其非而傳發其義非惟有以察僖公之心而天人
之道亦盡於此矣夫天有神明而人心亦有神明隱顯
雖殊而理實相因不能以間斷僖公之不畏其心而畏
天不卜于心而卜於天疑其不可而後卜卜之不從而
後已是知天之神明而不知心之神明也夫人心本明
昏之者有所惑也僖公之昏惑於僭矣僖公之疑覺之
機也不知自覺而又愈瀆焉僖公其有蓬之心也夫然
公之在位猶一二年而終不言此者非王可畏而天可
畏也嗣是而後有五卜者矣有用郊者矣卜而至於五
瀆愈甚也其欲僭之心愈急於僖公矣不卜而用懼不
從也其疑之之心蓋有懲於僖公矣僖公萌於前而子
孫成於後周公其衰矣雖然四卜固非也使魯而三卜
則得禮歟吁傳之言論常事也禮有之天子不卜郊當
郊則不卜矣非所當祀而祀何取其得禮也哉禘固不
卜也在魯而行禘所宜用歟吁傳之言失其義也禮有
之禘者禘其帝之所自出非天子則不宜禘矣非所當
用而用何取其不卜也哉學者又當詳傳之論而求傳
之失
第二道
名有公萬世之所重者聖人之書法辭有出一時之所
樂者聖人之述史此春秋之作所以辭嚴而事信也夫
孰不名也而於季友曰季子一字之褒稱萬世之貴重
聖人之書法宜不苟也夫孰不歸也而於季子乃曰來
歸民望之所屬一時之喜辭聖人之述史宜不易也貴
名褒於夫子而喜辭稱於國人季子其賢矣哉穀梁於
閔公元年傳曰其曰季子貴之也其曰來歸喜之也意
或如此夫經作於聖人固將以垂法也然其事其辭聖
人亦因舊史以成文特加刊削耳文存而義自見聖人
無容心也且夫名也者聖人之所重書爵書人曰名曰
字聖人固不以輕假人一字之華衮不以加非義之人
一言之斧鉞不以及知禮之士此書法所以甚嚴而甚
重也然其事則國史之所述其會其盟曰與曰及聖人
豈得以私生義非弑而曰弑則以為誅心之法或與而
不與則以為文實之異此辭義所以愈窮而愈遠也夫
春秋正名也亦述事也正名之不當固不足以為訓述
事之不信亦何以為經此季子之稱所以垂萬世之褒
而來歸之義所以著一時之喜也夫季子何如人也知
國之將亂先之五年假辭而出季子知幾矣知宗國之
不可忘嗣君新立翻然而歸季子知義矣魯之國以季
子輕以季子重魯之君以季子安以季子危聖人之貴
貴此者也國人之喜喜此者也聖人則曰季為宗臣也
可以去則去而不留可以歸則歸而不怨卒能扶持國
祚平定患難宗國不亡伊誰之力名所當歸聖人安得
而靳之國人則曰季為賢臣也昔其去我我何望矣今
其歸我我獲依矣來矣我喜去矣我悲辭之所稱聖人
亦烏得而沒之名為季子簡冊著榮著榮非聖人之所
貴萬世之所貴也來歸之稱如愛如慕非聖人之所喜
一時之所喜也萬世之所貴書法所以甚嚴一時之喜
述史所不容冺其辭如此豈不為嚴其事如此豈不為
信此春秋之所以無異說也嗟夫季子何以得此哉曾
顔荀孟之流則以子稱此名不輕予也而季子得於聖
人周公之東留則西人欲其歸此情不易得也而季子
得於一國季子信賢矣然則春秋外此有之乎曰有天
王使季子來聘齊人來歸子叔姬辭同而旨異
第三道
禮有不同意亦隨異甚矣禮之不苟制也知其禮而不
知其意非知禮也夫備物有儀謂之享燕樂相歡謂之
宴儀必有節歡必相親此之訓示所以不同也知燕享
之異名又知宴享之異意始可與言禮矣左氏於成公
十二年之傳著卻至曰享以訓共儉宴以示慈惠其義
如此夫禮作於唐虞三代而著於六經愚嘗於六經求
禮矣虞氏養老以燕周享公侯有三享再享昌歜白黑
形鹽物備之享也厭厭夜飲不醉無歸湛樂之燕也嘉
賓之交際一也而禮有不同古人豈無意哉夫享以儀
觀而燕以情親備物而陳登殺有數使之視而知共盈
而不飲乾而不食使之視而知儉此享之所訓也獻酬
之交錯尊卑之忘分非慈而何俎豆之所交珍羞之所
逮非惠而何此宴之所示也享不徒享而必有訓焉宴
不徒宴而必有示焉則唐虞三代之聖人所以制禮者
莫不有深意也春秋之世禮已亡矣荆楚何邦禮不及
焉卻至聘楚而陳之左氏作傳而著之使禮意不亡於
後世者二子之功也愚嘗因是而求春秋之士其所以
知禮者非一寗子之於衛知享食之觀威儀叔孫穆子
之於晉知飫嘗之親和同是皆講求禮意不徒言者也
雖然朋酒斯享曰殺羔羊享亦有示也鹿鳴賓燕講道
修政宴亦有訓也是不可以不備論
策
分野
銀河著象横首尾以經天水脉沿山順高卑而流地星
視河而分面勢地由水以别隂陽此天文分野之所由
辨也抑嘗深攷其來粤自圓明布位歷象有司蓋造化
之機寓乎其喙言星則必言分傳記所傳雖自堯封閼
伯扵商丘使主辰然分野之說必非昉乎是矣自是厥
後周有保章氏漢有孟堅地理志其詳則蔡邕之月令
其纖悉毫末則陳卓之州郡躔次是固其傳歷歷可考
也然竟莫遡其所由將無所據耶則員穹辰位猶人間
也地之凝也固少天之覆也固宏擬之而議亦必有故
是何吳東南而位星紀星紀東北也周土中而位鶉火
鶉火南正也晉北趙亦北而或西正或東南鄭中宋亦
中而或東南或東正負海之齊而居元枵之北西戎之
秦而在鶉首之維乾維不可以為魯衞而為魯衞巽維不
可以為荆楚而為荆楚十有二次而僅一燕可言何以
為據也將以為誣耶則熒惑之入其分崔浩以姚興為
必亡太白經其方傅奕以秦王為得位星孛大辰光芒
及漢則魯梓定四國之灾玄枵失次禍行其衝則禆竈
指鳥帑之惡仰觀俯察其騐若神何以為誣也欲據之
莫據之欲誣之莫誣之果何以為定論其分封之始斷
諸歲星之所位乎其南北之陸指日行以為次乎吁古
之人其如有所至矣有以天河斷兩戒者至矣盡矣不
可以有加矣且天猶卵也經星之次環其四周銀河之
所界者半其餘則天市太微布列焉故二十八舍其附
於河者三之二矣沿之河以分其勢稽之紫宫以定其
餘井井乎其條秩秩乎其次况夫廣輪之數雖若散漫
而天傾西北地不滿東南則上下流之勢自可攷也江
源河源截為二紀則南北之疆又不容紊也是故秦雖
西而位坤維之鶉首雲漢之升兩戒之道也吳雖東南
而位艮維之星紀雲漢之降兩戒之終也燕窮北紀之
曲故以末𣲖之析木為燕晉趙河隂之國故以上流之
參昴為晉趙接紫微者為中州則衛非在西北也連太
微者位純陽則楚非居東南矣降婁玄枵與山河首尾
相遠非中州負海之齊魯乎鶉火離正上接黃帝之祗
非寒燠所均之伊洛乎壽星在天門之内則近畿者鄭
也何有於巽維大火布明堂之和則中州者宋也何有
於東正蓋以星河之流起於井終於箕則南者反北北
者反南矣又自是而分内外則一彼一此皆有定論無
復顧其方維四正也他人之見執方位而言一行之見
反方位而言他人之見膠柱之瑟也一行之見脱囊之
錐也傳上世之微妙破萬古之昏迷雖隸首復生無能
易斯言愚故曰銀河著象横首尾以經天水脉沿山順
高卑而流地星視河而分面勢地由水以别隂陽此誠
要談至論也雖然一行之意蓋亦得於兩戒夫山川之
論馬融三條康成四列其分其合脉絡不通疆理猶膠
何以言星分惟一行也斷以南江北河而為兩紀又以
胡門越門而定兩戒於是引之以合銀河折之以論上
下宜乎了然易明也嗚呼兩戒之論亦非強為臆說禹
貢之言山也錯綜不一焉而南北曰導者二雖非言戒
孰謂戒參之理而得其當稽之經而知其源故敢確然
以復師問
離騷
聞之師曰不知詩之旨趣無以知騷之風骨不知詩之
蹊徑無以知騷之門戶詩者騷之宗而騷者詩之異名
也蓋乾坤之宫商而寓以詩人之喙其寫情寄興多出
於元冥罔象之中而言語血脉有不可以文字格律求
者自夫詩𣲖不傳文習益勝辭尚於浮靡而不務於真
實言出於口耳而不根於肝鬲流蕩於風雲月露之形
祖襲於四六紅白之體三百篇之義尚以章句訓詁求
之而况騷乎故夫天問近誣九歌似怪宓妃娀女非典
謨所談崑崙元圃非經義所載求於筆舌而不索於性
情無怪乎昧真而失實也其或好名之士以文相高指
瑕前軰輕議古人至又有援筆而為廣騷反騷辨騷悼
騷之辭者悲夫原之不遇也原宗臣也楚宗國也其愛
君則鴟鴞也其傷讒則巷伯也懷黍離靡靡之憂有柏
舟悄悄之念遭詩人之所遭懷詩人之所懷放言遣辭
寫心寄意非惟以鳴一身之憂亦以鳴宗國之恨非惟
以鳴一身之不平亦以鳴吾國之不幸荃化為茅則惜
芳草之為此艾也偭繩墨以改錯則又不忍為此態也
鷙鳥不羣蛾眉衆嫉余固知蹇蹇之為害而不能舍也
故行吟非怨而人以為怨被髮非狂而人以為狂出處
進退既律以聖賢之規矩而言語文辭又不免後人之
指摘悲夫原之不遇也蓋嘗以詩求之静言思之不能
奮飛非變風之辭乎原之所謂懷椒糈召巫咸者其萌
芽於此也夫内懷憂憤情不自逹駕言出遊以寫我憂
而寄情於無何有之地此詩人之逸興也何有於譎怪
夫遭窮遇厄歲月易暮懷疑蓄恨委命於天而欲求訊
於冥漠之内此詩人之真情也何有於虛誕且其驅飛
廉指望舒興言扶桑屬意沅浦其興若遠矣而終篇乃
有反乎故都之懷則其所以若譎若怪者子虛烏有之
談耳非真有涉於神仙之迹且其要靈氛召太卜屬辭
拂策駕意卜居其事若信矣而終篇乃有龜筴不能事
之語則其所以若虛若誕者假辭設問之類耳非真有
涉於鬼神之事演而伸之觸而長之則其所謂澆羿姚
娀驅雲役神者皆詩人之寄興者也反於吾心苟有得
於詩之遺味則當於此一唱而三嘆矣又何暇議其曰
經曰傳也哉三百篇之詩出於小夫賤隸者不少而皆
以經目之繫辭之文古之大傳也而槩以易經列之離
騷之曰經九歌而下之曰傳又何足論也故夫求騷以
文者不若求之以詩求騷以義者不若求之以情以文
求騷則得騷之門戶晁補之新序有曰離騷既作詩雖
亡而不亡此知騷者而昔人之讀騷至有以焚香者以
痛飲者是豈可與淺淺者道哉故嘗謂三閭憂憤之辭
當與杜子美論不當與揚雄賈誼論二十五篇逸放之
辭當與李太白論不當與班固劉勰論揚雄賈誼憂在
一身而不在天下其行已可考也故指笑湘纍以為其
度未廣託諷鳳凰以為不避繒&KR1508;若夫一飯不忘君者
又肯為此談耶班固劉勰綴緝詞章而不逹比興其文
可考也故露才揚已妄致其譏不合典雅竊生異議若
夫俱懷逸興壯思飛者又肯為此言耶是故雖乏諫諍
姿恐君有遺失此杜拾遺之詩也非騷之憂憤乎仰天
攬明月散髮弄扁舟此李翰林之詩也非騷之放逸乎
由此觀之則信乎詩家之風骨蹊徑與騷為同出也千
載而下不遇詩人使綴文之士指議騷之是非未有一
人如王安石謂劉向非強聒而實其宗臣之情也愚不
敏嘗學於詩矣敢以此謝明問
閏
戴履之民固有終身聽用歲月而不知所以有閏者又
有操觚握筭研精筭數而不知所謂本無閏者愚嘗窮
思有年矣竊有以得其起閏者推閏者置閏者而後知
夫在天本無閏也起閏之法係於月行周天三百六十
五度四分度之一日行一度月行十三度十九分度之
七月常速而日常遲故三歲之久為朔望者不止三十
六此閏所由起也推閏之術係於日法或以九百四十
分或以八十一分最後又有千三百四十分或繁或約
要皆定其餘於二十九日半強而紐於周天之所未足
者故有月餘歲餘之法此歷所由推也若夫置閏必求
之節氣焉一氣則十有五日而有餘分常月刻皆未盡
故有越歲而氣未周者漸而積之至於月氣之中者或
加乎晦則閏之所在矣故曰校中朔以正閏分又曰閏
月有朔而無中者此也雖然是特起於歷家爾在天之
歲本無贏分何以有閏人之為年也以月天之為歲也
以氣以日氣始於立春則必盡之大寒而後為終也冬
至日始牽牛一度則必復至於是而後為始也初何為
而縮初何為而贏明生魄死係於我者也合則為朔對
則為望漸近則受明離遠則生魄我之行也十九周而
彼生於我也二百三十五此歷家所謂一章閏分盡是
月自月也而為歲者如彼故常歲之日每求於周天之
法而未盡乃以日行為餘分是在彼者未足而以在我
者為有贏古歷所謂十一日弱者此也然彼之積餘必
於歲終也歲果自何而終自何而始嘗試求之古今之
歷矣唐虞以前歷不可得聞秦用顓歷非果顓歷也以
其用水行合於顓帝故取以為名是古歷蓋不可考矣
吾求之三正夏以寅商以丑周以子三代之歲首各異
建子者則歲分終於亥而積為贏矣丑也者則終於子
寅也者則終於丑在周為餘商分則未餘也在商為餘
夏分則未餘也以其餘之名加於我而所由餘者在此
在彼又無一定之論果且為有餘乎哉求之節氣莫得
而餘是之謂無閏且其於是歲也閏農時作息又常聽
於是氣之何如析因夷隩乃在鳥火虛昴之候雖閏弗
閏候常在也是則歲在天下本以歲不以月月也者有
國者自為朝會頒正之節也故晉人有曰山中無甲子
代謝自成歲以代謝而論歲則復何閏矣且歷家之閏
又取證於斗故有斜指於兩辰之說冬至夜半是為杓
建之始始於子終於亥二氣盡則一辰終初未嘗少加
進退惟其常月求之斗而有餘故其積既久乃有回斡
於二次之間者以斗而定閏則可以斗為有閏餘則不
可故嘗謂歸餘之名不在於斗不在於氣歷家自為法
也公羊釋經謂天無是月非無是月朔晦弦望固有贏
者求之二十四氣初無餘分也雖然於此又可以窺天
地之巧焉天之運不周於一周而過其周月之行不盡
於可盡而為半強是則雖歷家之法亦造化自有不齊
者潛思而默識之觀化之妙也先生曰古之業是者或
有道不專乎技愚曰信然
太玄
博書著文千載而上有若揚子雲者吾當斂衽矣讀書
摘疑千載而下有若蘇老泉者子雲當斂衽矣子雲之
文固不可以六經論亦自為一家之長勞心苦思理不
足而才誠有餘皓首之年羞與賈馬等列故搜竒摘異
以盡其筆力之餘健惜其閉戶窮巷載酒與遊者獨嚴
李仲光之徒無可商略一人獨見故不能無偏蔽使其
有高見遠識之士相與細論一二則其成書必不至若
是之䟽故嘗因雄書而觀老泉之例未始不掩卷慨嘆
而重惜其不遇也老泉之論大槩有二曰筮曰歷其於
筮法也曰一扐之多不過乎六其餘可以為九而不可
為七八不若再之則八扐之餘四位自成著書之始不
應有差必其傳之訛也吾固不以是疵子雲而旦夕之
用經緯之說與夫二六一九之數虛三於地以扮天之
論是則子雲之蔽也去其旦夕經緯之㳒而從其辭之
不可以前定舍其扮天二九之數而正以三十三為不
可加損斯論例之至談惜子雲之不遇老泉者此也其
於歷法也曰日書斗書而月不書則無以齊其不齊者
定一朞之說於前而存五盡之法於後似若強存而無
與乎其書然太玄以節氣言也一歲已成而千歲可致
月視日而進退日書矣則月在其中五盡之說吾不以
是疵子雲獨七百二十九贊可以當朞之日三百六十
四有半其不盡者四分日之三加以踦贏之贊而又餘
四分日之一是四歲而加一日也且玄擬易作也重以
歷不足而輕加其書是為太初歷也是則子雲之蔽也
今以一百八分而為日則四分日之三所得者八十一
加之其首而無贏求之於天而相直不必為贏不必為
踦而歷自成斯為論例之巧說惜子雲之不遇老泉者
此也蓋自三聖絶筆之後虛空之間是數猶有所未盡
者子雲之書一而三三而九九而二十七二十七而八
十一是或一數也黃鍾之長八十一分則是法蓋始於
律河圖之數藏十用九則是法亦得於河圖故列之成
書散之為圖整整而可觀子雲之文筆自聖賢不作之
後誠為獨步當世研精覃思有得於是借之以攄其才
雖未免於好名之累實苦學之用心獨其考論不精故
有所不必強而強為者夫易之於筮特因是以神明其
德於六十四卦初無輕重六日七分之說不見於大傳
是特起於後人縱出於後人亦自然之數所配合耳而
非其䆒心雄也何必膠擾而用力於是耶使雄有得於
至理借是以為書不為乎占不詳乎歷將不為玄邪後
之人將以求筮也曷不為易之直且徑而奚事於玄之
紛紛將以為歷也曷不為易之流且通而奚事於玄之
拘拘雄之心將以追蹤古人而刻畫嫫母唐突西施反
以取識者之笑然雄之書亦未易侮理不勝詞固其文
不能如大易之天成而莊騷之下誰可與並驅争駕今
觀其辭如曰陽氣潛萌於黃宫信無不在其中又如曰
月闕其博不如開明於西險古竒異豈耳目所易到之
語海水羣飛誠狀物之至工侯尫尫天撲其顙寧非措
辭之極到使雄能脫然自為一書祗以文鳴誰敢輕議
凡其自為牴牾者皆雄自為拙也故嘗謂太玄一經後
有子雲者作復加刊正真可以抗衡於後世作者之上
請試言之說卦雜卦乃聖人紬繹其所未盡者玄何必
倣乎則衝可去也錯亦可去也文言大傳乃當時議論
之所及者玄何必倣乎則攡可去也瑩亦可去也玄文
亦可去也無乾之四德則何必為罔直酋蒙冥無十三
卦創物之義則何必為元掜無八卦自然之象則何必
取五行之常論而及形色聲味之繁且碎也故其數可
存其圖可存若此則不必存者惜乎雄之無所考論而
不遇作者也大抵一人之見自非大聖大賢則不能無
所蔽老泉之言著論將以子雲復生當無愧乎其言而
方州部家之筭紬繹於太元所未盡者而為圖自五十
四至於三部之筭六皆以三乘也而三家之筭參則以
兩乘之是豈得為渾成而非出於有心况不盡之分歸
於贏踦者如故前之論以為不可加而又若不可去殆
何為邪向使老泉以首加一分而算之則其餘分難總
九之半之終不可合又使老泉以踦贏為一度如所謂
歲羡四分日之三者而附之三家焉則三家之算又奇
而難乘推之而又不合則是圖似亦不必作也一子雲
著之於前而不自覺其失一老泉正之於後而不自覺
其非後之作者有能刊之正之而存其餘不以占不以
歷不附於易而玄自玄則論文之士亦安敢有覆醬瓿
之譏
古封建唐藩鎮
(闕)
距蓋復得於羣雄之手而不止乎係組捧璽之日秦之
郡縣其果郡縣乎七國之變諉以懲艾之失猶可也炎
德既微劉袁董曹之衆尺攻寸取連城自固卒除鼎峙之
勢鼎峙之勢方除而分裂之禍已起迄六代而後歸一
是非春秋戰國之勢乎故嘗謂封建者天地自然之形
也法雖立於古而非古之所能立制雖亡於秦而非秦
之所可亡當其盛也雖封建未嘗不郡縣及其衰也雖
郡縣何嘗郡縣哉唐人藩鎮之禍渾然封建之勢也方
貞觀之初世襲刺史之議紛然不已卒亦罷之節度之
名始於永徽而景雲都督復罷之慮亦甚悉也尾大之
嘆豈非監周漢乎然而河北一裂於因循之主背脅疽
根終以促唐家之命八鎮之雄更強迭叛或暫服而復
暌或已平而終亂才如德裕空爾慨想賢如裴度僅亦
一清此其可歸咎貽謀者之不臧歟世之論封建者曷
嘗不曰狂嬴賊之計乃自私不公之童心是豈後世之
所可循者土地自有人民自保無朝夕苟簡之謀嗣子
傳孫自貽家法必有豐芑燕翼之念與夫視官居如傳
舍憑熊軾如逆旅往來勞費道里憧憧忽略無賴歲月
是計蓋不同日語也反覆唐事果何如耶若夫咎之者
則又曰髖髀相依自貽問鼎之患脛股不稱終遺腹心
之憂是必罷置自我則可以操臂指之權更易不常豈
復有抗衡之慮然而名雖不存形勢若在孰能有之孰
能無之蓋嘗因是而論之天下之勢未始不可一也亦
惟始終一也為君人者必當有以立天下之治不當求
以制天下之勢凡立治有二道其上也權其次也就日
之民相孚於不識不知之中望霓之衆潛格於克寬克
仁之際汝墳江漢之國蟲鳴螽躍之情蓋有不可得而
遏者日臨月照勲應丕傒雖推之而不去此聖人盛德
事也固不可以是望之後世若夫樞機周密者必無耳
目不及之憂權綱總攬者必有裁抑保全之策山東之
禍不可以亡秦而秦亡於斯高之弄權諸雄之亂不可
以敗漢而漢敗於閹官之擅政無弄權之楊李必無幽
燕之師無害正之朝恩必無永泰之亂盤根仙李之祚
所以終於蹙絶者實僖昭之昏庸躬招而已致也他何
尤哉失在於政不在於制子厚之言猶信
竹溪鬳齋十一藁續集卷八
