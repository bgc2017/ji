竹溪鬳齋十一藁續集卷十四
宋林希逸撰
四六
理宗皇帝大祥疏文
臣必慕君終身之謂大孝喪無過禮天子以達庶人既
終遏密之期敢伸梵唄之祝大行皇帝陛下乘雲獨樂
慧日同輝渭北出遊之衣冠第勤追慕天上已成之宮
闕永遂逍遙
理宗皇帝大祥疏文
千歲厭世至於帝鄉德忱罔極三年服喪達自天子禮
必有終祥而曠然嗟何及矣即梵宫而祝讚合率土以
悲號伏願大行理宗皇帝與道逍遥在天對越廟
配太祖為百世不遷之宗聖即如来有萬劫長存
之性
丁卯賀郊祀表(代作)
中國一人祇襲寶圖之慶正月上日肅陳圭邸之儀熙
事備成受命用懌恭惟皇帝陛下儼君臨之始弘郊見
之恭湯又日而日新德隆昭格舜薦天而天受禮重肇
禋柴燎而宵景穆清鑾回而朝光絢爛符萬國謳歌之
望昭先皇付託之明宗社尊安神人鼓舞臣際時龍御
與數駿奔丹鳳樓前幸伻從而班賀金雞赦下知喜動
於驛馳
丁卯賀聖節二首
鴻名鏤牒備天下養以為榮虹節稱觴與佛降生而同
慶敬憑清唄仰祝遐齡壽和皇太后殿下如月之恒俔
天之妹其來有自諸仙振金策之鄉惟休無疆萬歲並
瑶池之母叨利天之佛母方慶誕彌金輪王之如來相
期示現合臣黎而欣戴資梵唄以虔祈皇帝陛下介福
萬年並明兩曜昨日今日瑞迭紀於虹流先天後天壽
永齊於鼇立
賀生皇子表(戊辰閏正月六日皇子生代作)
璪旒高拱萬年方頌於怡愉銀榜儲休彌月載歌於覃
訏懽騰鼇抃祜篤燕詒恭惟皇帝陛下惟德紹明自天
施祉帝天之功九叙洽於羣生華封之祝多男得於一
索况昔惟誕節瑞當蓂莢之五生今閏亦建寅數比雪
花之六出以聖祖神孫之繼美知皇天眷命以無窮臣
等際世重熙逢辰大慶吉日維戊肇開暉暈之祥千歲
為春可卜治安之盛
賀皇太后表
惟聖憲明受兹福于王母今天命哲肖其德以神孫懽
奉東朝瑞騰北闕伏惟皇太后殿下德備姜任之聖壽
齊箕翼之長帝捧瑶觴既先天後天之同祝祖詒玉葉
又五日六日以相仍閏亦建寅帝為施祉即造物安排
之巧知皇家眷祐之隆臣粗綴班趨遥陳表賀怡愉問
膳喜看朱芾之祥歡笑含飴竚見綠車之侍
賀皇后表
萬年為母奉太后以怡愉一索得男歌生民之岐嶷懽
傳萬宇喜動六宫恭惟皇后殿下以坤承乾如月嬪日
諫而脫珥朝必謹於雞鳴禖以授兮占喜符於熊夢福
隆基祚瑞塞堪輿臣遥企椒塗重伸華祝小星及下之
惠宜爾繩繩後天不老之期相維穆穆
賀丞相進封魏國公劄子
位峻上台國隆新命爵尊以勸屢辭尚父之師官無可
酬特錫大名之魏勤勞既懋謙遜尤高共惟某官旋乾
轉坤功成再造扶天浴日翼贊兩朝屬當訪落之初綽
著無前之績仇魚之蠧重窒曾龍之徑掃清詔令罷行
皆先帝欲為之志弓旌收召多前朝未至之人修内攘
外而德威彊開忱布公而容量大氣象挽回於慶祐聲
華遠輩於伊周快活新條丕變一和之效明良嘉會共
期千歲之安某欣際熙明遥瞻穹邃雖少陵已老敢忘
左丞誦句之恩恨史克不生莫繼周室啓宇之頌
賀丞相除太師
國重元勛階崇極品兹惟后矣宅牧宅凖以式四方曰
吾師乎為仁為義而澤萬世維垣之遜必陟告廷之命
又新喜動埏垓輝流簡冊竊以宗社之重所寄一賢古
今之難莫如二事誥今王以敬德時惟升陑之伊保冲
子以居師是亦征東之旦自漢唐以來鮮此惟殷周之
老兼之乃若皇家非無名哲澶淵之寇遺恨於天禧好
水之韓始稱於嘉祐吕相有不名之寵於平世何為紫
巖任中興之功而末揚不與蓋嘗觀田文吳起之問答
誦采薇天保之聲詩我思古人式至今日恭惟某官盛
德元老耆儒宗工聲猷遠輩於典謨勲烈徧銘於彛鼎
力侔再造在長江飲馬之初忠濟兩朝實大寶遺龜之
際搢笏垂紳而聲色不動諏經訂禮而冊號具嚴快活
新條皆述行於先志登延衆正即詒燕之初謀屹成磐
石之安亟了因山之役爾乃攀烏號而如慕奉龍輴以
請行兩宫迭勉諭以莫留四海誦奏篇而竦立導恭八
翣歸秩九虞清廟之對在天心質祖宗而無愧咸池之
浴出日功於社稷以愈隆爰即止垣榮躋絶席殊咈撝
謙之志實無可酬之官雖韓以勛潞以年未有如公之
全美使河如帶山如礪所宜與國以長存弼予一人期
之千載某叨居化冶喜際明時卑棲莫望於鴟嚴踴躍
敢鳴於燕賀第慙拙陋曷究形容如正台之席而啓黃
扉公何樂此追先帝之遇以光遺德世所望焉
賀魏國公再拜相
九垓宣制元老還朝今王即命曰功宗方切時中之念
先帝寄臣以大事敢忘陛下之忠是以衮歸能令鼎重
嘗謂甘盤舊學姬旦大勲高宗興罔顯之思迄容遯野
成后有弗知之悔猶待反風是皆簡冊之夸談未盡君
臣之全美卓如今者皇乎盛哉共惟某官以文德規乾
矩坤以鉅力扶天浴日保金甌而無缺茂著勤勞奉玉
几之末揚具明忠孝登延衆正允契詒謀快活新條無
非先志既奉襄城之駕功即方中樂慕子房之游疏却
復上扁舟徑渡飛鞚莫追宸章疊十數以苦留朝紳隨
班次而迭奏謂唐於裴令所謂佩安危之身漢去酇侯
信如失左右之手庚牌沓下丙枕皇安殿學士與持槖
以逓行王叔父亦載酒而勉諭賴高帝之靈啓我幸阿
衡之志幡然都人欣司馬之來天下慶紫巖之相師維
尚父必成會盟一正之功心若老臣宜盡開濟兩朝之
事某戀德恨去天之遠歡顔聽動地之聲蚓亦何鳴燕
知有厦蒼生厚福欣聞再提筆之期紫極隃瞻但竭一
瓣香之敬褰裳舞蹈端笏敷陳
繳劄
共審宸旒凝竚公衮來歸子房為帝者師雖念授書之
約予旦篤前人烈宜膺作冊之新勲華極千古以獨崇
聲節比二公而兼美基圖益固日月增明某方吟遵渚
之詩欣聽告廷之命亟憑儷牘僭露慶忱因思君奭序
言有所謂召公不悅者訓解久訛未得其旨獨艾軒先
生以為召之不悅蓋欲歸而未許也方周公東征未還
公嘗獨當國矣卜洛既成浩然動念周公以二人共濟
苦留之公之不悅蓋此時也夫何自此既留之後終始
王室獨相兩朝三十餘年是豈淺心狹量者所知哉蓋
功成欲逸固為賢哲之本心眷篤必留是乃君臣之大
義九廟之託重則一身之計輕此古大臣事也竊惟師
相先生始焉之請既同召公之心今者之留必踵召公
之武翼扶初政昭答先皇萬年敬天之體蓋自今日始
區區排偶未竟願言敢述此比拳拳為斯世所有賀啟
一通謹百拜敬具短札&KR0819;申欲望鈞慈一賜電覽擲去
賀賈平章啓
注倚眷深辨章位正兩朝開濟侔建武再造之功一老
褒崇繼元祐二公之美軍容國容之俱肅天心人心之
允符遠思盛朝喜見今日共惟某官元勲大德碩量鴻
儒和野和朝致治慕虞周之懿知兵知國禦戎笑秦漢
之疎雍頌變局而躋至寧艱難定策而了大事既弼成
於新政且蒐舉於彌文元旦奉瑄賡昊天有成命之頌
兩宫作冊續思齊所以聖之詩然後欵謁儒師以至躋
升哲祀丕煥恢弘之烈允殫勱相之勞帝方念無可酬
之官公乃有成不居之意爰登絶席就斡洪鈞聳世觀
瞻對時尊禮首百辟而獨立宰臣之上定三日而一游
廟堂之儀時於熙明坐而經論恩禮有加於潞國眷留期
比於召公稱瑶池之觴孰若黃扉之榮養作角招之樂
宜於清廟以美成某退服鋤犁遥依衮黼傳觀制詔與
臯謨說命以同誇歸美君親願天保南陔之再作
丁卯賀平章生日(八月八日)
共審嶽駿生申奎明聚卯帝夢予而賚弼久殫啟沃之
忠時申命以登庸式協平章之治兩朝元老千載昌期
共惟某官箕昴瑞儲乾坤名塞三日繼千秋之節生德
於予中天成再造之功弼基自我躋時雍而衆芳和聚
穆天縡而大化敷明丕宣擎柱之勞獨任賜圖之託大
舜協華而類帝姬公作誥以明農惟玉皇注倚之隆而
奎畫眷留之切謂天生李晟非為朕實惟社稷之臣矧
時若甘盤又有殷可微師保之訓勉就湖山之賜第優
崇廊廟之重臣慈闈養志以含飴瑞旦同聲而稱壽遥
想賀床之萬笏沓來御府之八珍野言富貴神仙雖山
人而亦美克頌燕喜壽母何魯國之足云某扶犂正託
於化鈞滌筆僭修於慶牘静惟今昔未見擬倫潞國以
德韓王以勛既備兩公之美廣成之壽汾陽之考所宜
二者之兼舞抃惟深形容罔既
賀常樞密
共審誕敡制冊晉斡鈞樞躬一德以享心時則有伊尹
籌千里而决勝吾不如子房朝登真儒國成強勢敬惟
某官以魁壘之名瑞世以學問之道致君二紀踐敭兩
朝聞望名為殿上虎義不留而莫留拔去眼中丁時可
進而後進燁矣常揚之制凛乎袁李之風天綸奮筆以
塗歸星履拂衣而徑去先帝雅知於大器留遺後人嗣
皇簡記於直聲式至今日乃者還望之於試政位坡老
於大儀熙事備成功疇咨於五使基命宥密班峻陟於
一堂益聳巖瞻嗣膺廷告萊公為文正所重蓋本同年
潞國與忠宣俱賢竚須共政某身逃空谷心企層霄晦
叔得時老固難於言仕司馬作相禮不可以無書所恨
衰遲有慙後賀
賀葉右相
播告楓墀延登槐宰招旌不至如舊學之遯于荒有衮
是歸喜良弼之置諸右宗祧增重廉陛益崇共惟某官
德備乾坤之和學得聖賢之奥筆全大巧文為六館多
士之宗王立清聯名在百辟千官之上雍容出入密勿
論思其浹於下也皆仁聞仁心其沃於上者必大計大
慮社稷之臣惟黯廟堂之量如安琴瑟更張獨首諸賢
而召衣冠甚偉有如四皓之來方煩公調護之時即咨
汝弼承之意兩地共擎於鼇極一朝扶上於羲輪弓劔
是藏所以報先帝而忠陛下麾幢於邁亦惟光萬邦而
至海隅屬時圖任於舊人將旨趣還者累月九重虛竚
百疏告辭朝有潞公次輔必資於司馬相惟蒙正元勲
庶佚於韓王及此告麻聞者舉笏問朝問左右孰不屬
心惟天惟祖宗生而佑我相須一體在時二人必如三賢
推慶歷之車主行而已將見萬國貢王朝之籍曰盛哉
乎無疆惟休俾耆而艾某迹慙孤遠格合遯閒聞宰路
之尊隆為世道而鼓舞公來西洛想萬人環馬以共觀
僕老香山雖一翁自漁而亦樂
賀留樞使
作冊明廷顓柄宥府斗魁宣化第一星而曰樞天佑生
賢五百年而名世朝聳巖巖之望國隆濯濯之聲共惟
某官學貫幾神姿函經濟文軋漢周而上名垂宇宙之
中射策大廷以直言為多士之冠彯纓華省即上疏訟
故王之冤帝簡知於是時士期許以異日暨燕詒之謀
决首鴻碩以習居固知注倚之密隆猶且從容而入出
著於朝者直節孚於衆者仁聲即華使以趣還實先皇
之深意持荷紫禁藹如君謨永叔之言講德青宫隱然
温國申公之望嗣王纘服舊學奮庸經綸二府之間才
兼文武翊贊萬微之化力罄忠勤屬時修攘加意申儆
謂知兵知國莫如希文之賢况同德同心庶協裴公之
議疇咨元哲帝曰欽哉獨斡洪樞相尊等爾是必以魯
經而正夷夏之分以周雅而規内外之功當使函谷泥
封然後天河甲洗邊無南牧敵宜襲冠帶以稱藩聖壽
東朝公亦戱衮衣而娛母慶關家國福等山河某晩際
熙明格當閒退迹遠方盟於鷗鷺才衰莫頌於䕫龍為
世道以激昂企台垣而鼓舞西周二老時哉如鷹之必
揚元和一翁僕也雖漁而亦樂
賀後村八十劄
曳履名臣垂弧瑞節新吟傳藁己誇孩兒貼額之年初
度銜杯恰是老子出胎之日大手時需於閣老元身壽
等於壺公某夙沐殊知欣逢盛際允協周熊之兆曷伸
夏燕之私輒課疎蕪仍羞輶菲僭祈容納倍切皈依三
子七孫再入共游於兩地十年一賀百篇更紀於千齡
賀劉朔齋除鄉漕兼建寧
帝眷耆英詔兼臺府持兩使之節孰如朔翁之賢緫大
漕之權仍領南州之牧列城雷動千里春濃為丹山碧
水而小留聽綠霧紅雲之遽召某逃閒既老知已惟公
廣厦懽顔遂釣艇漁簔之適彤墀接武看龍藩驪駕之
歸
賀陳提刑(淳祖)
九陛䟽恩七閩司臬轡絲遣使由赤霞選表而來衣綉
問民稱霽月洗冤之志令如霜肅至與春同共惟某官
偉矣文宗燁然政譽惟當官必於行義此先帝所以知
名星渚抗言有不受之豺虎日畿持節安肯問於狐狸
雖許辭鷺序而歸實深有燕貽之意於皇嗣聖簡在勝
流初元須共理之良寬書布矣正旦霈好生之澤丹筆
付之禁武稍迂宸知殊密欽哉惟恤姑登孟博之車道
之將行即補仲山之衮某散人號久遺老傳成蓮葉操
舟息意但尋於溪友薇花殘夢回思幸識於省郎乃以
堅民託之冀部皇華吾善處愧莫陪騎竹之迎短褐人
更嗤喜或遂扶犂之適率然箋賀幸甚鏡原
賀吳恕齋除兵侍
疇咨閫庸趣還禁省詩書元帥方進直於老龍筆槖清
班特峻躋於司馬邦人戀嫪輦路懽迎共惟某官瑞世
一賢牧閩三載行盡世間之好事何求身外之虛名來
從佛地位中用心仁矣得於書冊子上皆學知之宜其
推行如此光偉今嗣聖正朝之始謂先皇得力之臣與
其遠惠於一方孰若歸游於兩禁有文必有武熟師友
之講聞志刑不志兵笑史家之疎缺於此獻論思之益
佇焉運宥密之籌某辱知素隆受㕓尤幸雖聽頒綸而
喜預牽卧轍之情民願借留莫遏九重之眷公歸奏對
請言七聚之貧
賀洪福帥劄(天錫)
帝疇法從詔領元戎兩朝之召五載之辭但見奏篇之
沓上十乘之雄七閩之寄肯為鄉部而一來吏民争輅
於福星主相欣聞於上日共惟某官學扶人紀道結聖
知直聲發於世喑啞之時雅操見於局轉移之後人誦
排姦之九䟽我如横野之孤舟大老歸乎來嗣聖薦勤
乎出綍諫官徵不起諸公應愧於彈冠繳還紫禁之除
書苦遜清湘之賜鉞有臣不召欲治其誰想宵衣之思
賢至於側席即晝錦而命率姑以起家玉音不住以丁
寧輿誦又從而慫慂迫斯可矣樂則行之碧油幢下之
書生何必冨貴琉璃瓶中之清望竚見登庸某辱眷素
隆受㕓伊始兹候迎於茅慮敢率越以箋忱老愧惰荒
拙難模寫作堂而刻詩於石固知相人之所榮要路而
請造於朝尚願齊王之得見
賀劉尚書生日
聽履星辰儲精箕昴歐老之生丁未昔皆謂之再來祁
相之會丙申今已多於一筭為文章之宗主備福祉於
元身名重兩朝夀期千歲某欣逢盛旦莫效慶忱素不
工詞又恥借君房之筆姑惟存禮敢併羞野老之芹
賀徐倉兼憲(明叔)
帝眷一賢詔兼兩使飢者溺者既捐例卷以活其窮欽
哉恤哉又證古書而行所學廷頒綸命鄉詫錦行某聽
崇臺布德之新為聖世用人而喜始了澄清之寄具知
簡記之深老固歡顔布被安凍廬之雨公宜歸覲繡衣
立霄漢之春道與時行施由閩始
賀陳提刑兼泉州
帝提三印詔付一賢紫帽雄藩特移於簜節繡衣御史
就領於金珠部曲歡呼商夷鼓舞共惟某官傳止齋涵
古茹今之學推濓溪洗冤澤物之心平反之筆春和廉
按之章霜凛即使星之躔次專佛地之拊摩森戟凝香
竚見藩條之肅連檣接舳抑令䌖市之通雍容荷禁之
歸迓續芝綸之至某欣聆郵令倚俟郊迎與野老共談
喜即瞻於標宇雖崇臺漸遠要不外於提封
賀劉朔齋除中書禮侍
荷槖真除薇垣再入周使載馳之蹟方慶衮歸賀公二
命之華兹聞詔下九陛虛懷而圖舊三階夷武以登庸
獨柄斯文即棟吾國某辱垂情於簮履喜竊聽於絲綸
姑亟瀝於賀忱尚嗣鳴於别悃禮樂文章之老定符巖
尹之瞻郵筒倡和之詩寧去溪翁之手
賀李侍郎兼漕(建寧)
公領侯藩甫頒條於上日朝分使節俾兼組以觀風九
重之眷異殊再命之榮赫奕聲搖山岳歡溢閻閭某正慙
溪老之寒幸入㕓氓之數棠隂仍在樾蔭是依得人吾
榜中四海必均於霖雨先州後天下八城重見於福星
回洪帥
紫槖油幢方秩初筵之禮華箋錦字肯貽老圃之農欲
使扶杖之癃得與曳裾之客眷隆破例蹟冷知榮適苓
桂之未除整檐簦而莫強不容禀令有甚負芒謫仙長
揖而見荆州豈非素願淵明稱疾而辭刺史何敢為欺
趙判府賀年劄(興化)
史占新歷紀百二十日之春侯舉慶杯上萬有千歲之
夀奉慈闈而燕喜輅帝闕之鳳綸一賢得輿千里同頌
某雖居鄰壌何異㕓氓未能貢賀於椒盤乃若鳴謙之
華翰元日到人日自慙溪老之隂寒卿雲若非雲徒羡
壺公之喜氣矧叨珍惠倍劇瑑藏
回林潮倅賀年
春多一月喜歷日之開端潮有三陽賦屏星之來暮内
君子既遇拔茅之吉半刺史宜膺出綍之榮小留詠於
柳塘竚催班於蘭省某隠几窮吟而度歲開緘愁破於
清朝今年似去年對酒遥知於花好元日到人日為鶯
獨惜於冰寒
謝再任武夷
欽承恩命倍激懦衷伏念某自去闕廷久安農畝每思
疇曩幸逃偃月之危機敢意衰殘獲際中天之盛旦踰
分屢叨於華擢汗顔十斥之自貽齒豁頭童世鄙退之之
陋囊空米盡誰憐子美之貧曲賴陶甄未忘簮履支離
之鍾有粟足可&KR1423;門萊蕪之甑纔塵又嗟涸轍問鈞僣
矣提筆活之此蓋平章先生仁不棄於内溝德尤先於
嘘槁謂彼耄無能之老曾備驅馳使其飯不足於今有
虧覆幬冒焉引喙慨爾垂情某敢不虔祝瓣香歸依化
冶十題漁具遠師笠澤之散人九曲棹歌即訪幔亭之
精舍雖捐糜之無路實戴荷以猶天
賀余宅燎黃
禋恩貤遠燎祀展儀黃制前陳諧告墓顯親之志綠袍
後拜兼呼班擢第之榮福萃一門輝聯三世某自慙倚
玉莫預炷香善積慶餘侈有子有孫之美利成宰徹想
為賓為客之華薄效菲輶厚祈容亮
賀余帥參生日
穀城喜氣蓬島瑞光是月先立秋適生申於五日有星
曰南極宜介夀於千齡姑滿酌於兕觥竚飛來於鳳詔
某有慙葭倚薄致芹恭同是黃冠堪笑兩翁之岑寂遥
瞻華佩阻陪諸客之歡娛
回福清薛宰劄(夢桂)
門外三尺草底聞蒲艾之香河陽一縣花猶念樵蘇之
老朅來華染訪逮衡茅倚馬揮毫巧矣抽黃譬白籠鵝
包黍加之重碧輕紅辱專价之肯臨知可人之厚愛鳴
琴餘暇少看競渡之龍舟召札佇朌即見催歸之鳬舄
回丘司理(謝乃翁退庵集序)
還兄先集率爾署銜惠我長箋得之銜䄂古云三不朽
貴如翁之立言教有五大倫忘其友則非義所幸蠧編
之猶在雖非鴻筆以奚辭慨懷一生一死之情可無有
子有文之喜若為言謝弗稱知慚樂莫樂於相知嘆斯
文之已矣序者序所以作庶後世其知之
代後村遺表
投紱歸來之久抱病日深闔棺就盡之時懷恩天遠將
隨土化敢罄私忠伏念臣夙慙𤨏尾之蹤横被蛾眉之
妬幾更煩使動觸危機愛憎並起於虛名毁譽皆傷於
過實固嘗負妄男子之譴幸不加刑然卒叨先神后之
知召而賜第逆旨塗歸而又去充員襮直以重來衆忌
是仇十年不齒輿圖中復華顛幸際於改絃扉掖兼除
紫槖仍陞於曳履瓿藁至蒙宣索奎文特示褒嘉疑福
過以乞身拜宸頒而稽首寶箑親題之句御墨猶新篚
金内出之珍歸裝驟冨寵加一老榮倍二䟽奈還笏之
未幾痛遺弓而何及今皇新命方欣扶杖之觀古我舊
人亦軫遺簮之念老龍華而過望肓龜藥以弗痊逮此
新春乘之他證分揣僥踰之極理安夢覺之常况其年
八袠又加三此在昔諸賢為絶少所恨涓塵莫效終始
何裨竚閟泉扄指他生而自誓遥瞻霄漢盡垂殁之悲
言伏望皇帝陛下體道清心尊賢敬故能保民則能保
國知事天則知事親楮下物昂節用當由於上始敵強
我弱攘夷莫急於内修毋憚憂勤而喜小康毋縱窺覘
而干大政思再造之艱必申嚴屏翰守兩箴之訓必如
見羹墻于以奉太母怡愉之歡于以荅穆陵付託之意
臣萬事足而欠一死身無憾於九京羣枉杜而和衆賢
國願安於千歲
竹溪鬳齋十一藁續集卷十四
