竹溪鬳齋十一藁續集卷二十九
宋林希逸撰
學記
周禮六官缺其一河間獻王以考工記足之考工之文
自與五官不同余嘗以此為造物之巧畢竟五官文字
俱同一律考工之文又竒足以此書似造物有意也或
者又曰輪人輿人弓人廬人匠人車人梓人此攻木之
工七也築氏冶氏鳬氏㮚氏段氏桃氏此攻金之工六
也函人鮑人韗人韋氏裘氏此攻皮之工五也畫人繢
人鐘氏筐人㡛氏此設色之工五也玉人櫛人雕人矢
人磬氏此刮摩之工五也陶人旊人此搏埴之工二也
以上共三十一人又五官之中天官則有掌皮司裘地
官則有鼓人㕓人掌節卝人角人羽人掌&KR0034;草春官則
有典瑞典同磬師鐘師鎛師巾車車僕司常夏官則有
射人司甲司兵司戈盾司弓矢繕人藳人服不氏射鳥氏
秋官則有職金柞氏庭氏以上共三十人則是冬官之
屬六十未嘗亡也此說亦佳但以文論則考工自是考
工周禮自是周禮
淮南原道訓云道横四維而含隂陽紱宇宙而章三光
山以之高淵以之深獸以之走鳥以之飛日月以之明
星歷以之行麟以之游鳳以之翔與退之送文暢序所
謂日月星辰之所以行天地之所以著鬼神之所以幽
人物之所以蕃江河之所以流同意豈退之本於此乎
抑退之自有所見乎先師樂軒嘗於此序云恐退之
只是說得亦未必盡知之也
詩有六義後世不傳者興也然太白王建獨漉歌王建
李益促促詞促促曲韓退之水中蒲首句皆為興體何
論者前此未及之李益云促促何促促黃河九回曲嫁
與棹船郎空牀將影宿不道君心不如石那教妾貌長
如玉王建云促促復刺刺水中無魚山無石少年雖嫁
不將歸白頭猶着父母衣韓退之云青青水中蒲下有
一雙魚君今上隴去我在與誰居寄語浮萍草相隨我
不如青青水中蒲葉短不出水婦人不下堂行子在萬
里李太白云獨漉水中泥水濁不見月不見月尚可水
深行人沒越鳥從南來胡鷹亦北度我欲彎弓向天射
惜其中道失歸路王建云獨獨漉漉鼠食猫肉鳥日中
鶴露宿黃河水直人心曲又據史記田敬仲傳云松耶
柏耶信建共者客耶蓋其國人以齊王建信客之言致
為秦所滅而遷建於共地松耶柏耶以韻起語興也
朱文公記外祖祝公遺事中問有曰伯舅莘娶張氏其
先以治獄有隂功王宣徽拱辰所傳張佛子者也佛子
二字入之文中今人必以為近於異端文公此言是或
一例也
放翁曰俗人為俗詩佛出救不得此語最佳但何以為
不俗何以為俗此須分别得子細方可下筆今未論他
人子美送王判官扶持還黔中詩云青青竹笋迎船出
白白江魚入饌來兩句下得極佳但不過是用王祥姜
詩婦兩事若無此句法兼非船歸亦未免近俗也至如
珍重六州防禦使起居八座太夫人氣象體面則如何
又如我已無家尋弟妹君今何處訪庭闈此語雖似無
竒特却有情味視彼用事而句不工者則大逕庭矣
詩有直述句有得意句須分别得定方可七月三日苦
炎蒸對食暫食還不能已愁夜中自足蝎况乃秋後轉
多蝇此直述句也似於質朴束帶發狂欲大呌簿書何
急來相仍此是傑句南望青松架遠壑安得赤脚踏層
冰此興句也後四句如此則前四句但見豪壮矣
文無害漢語也史記減宣傳以佐史無害給事河東大
將軍青使買馬河東見宣無害言上徵為大廐丞杜周
事張湯湯數言其無害如此則無害二字乃當時解事
者之稱
宣為左内史其治米鹽事大小皆關其手此言煩碎事
也若以米鹽為細則不當又言大小矣米鹽事已辨在
前卷
晉佛圖澄傳聞鈴聲曰洛度嘗與後村讀此後村曰二
字何義也余曰猶今人言落泊爾後村以未有前訓為
疑及觀蜀楊儀語費禕曰丞相亡歿際吾若舉軍以就
魏氏寧當落度如此耶見儀本傳又水心為莫子純母
虞夫人墓銘乃有嘆其遲暮落度之語余始以自信
銅歷者鬲也鬲與歷音可以借用猶士之為事史記優
孟傳
滑稽必方言也否則古語也索隠之註曰滑亂也稽同
也以便捷之人言非若是亂異同也崔浩因揚雄酒箴
有鴟夷滑稽之語乃曰滑音骨稽流酒器也言出口而
不已猶注之吐酒也姚察又曰滑稽四字稽音計也以
言諧語滑利其智計此三說皆恐未然今人言滑落若
欲解說亦可分析為訓其實不然大抵非方言則古意
也
司馬子長作東方朔滑稽傳所載事跡甚略比之漢史
十失其九使東方只如子長所傳則何以得名於百世
若此哉豈劉向揚雄之論子長時皆未及見班固則有
所依據矣
世說下卷任誕類中以左傳哀公虞殯周勃吹簫樂喪
證挽歌不始於田横其說是也
朱易言象於頥虎曰虞仲翔以坤艮為虎馬融以兑為
虎郭璞以兑艮為虎三者異位而同象坤為虎坤交乾
也艮為虎寅位也天文尾為虎艮也兑為虎參伐之次
也龍德所衝為虎亦兑也易之取象果如是乎獨樂軒
以理言象八卦之外不喜穿鑿曰乾為馬坤為牛而曰
牝馬地類此彖解坤繇辭也論易象者當以天子為法
荆公字說人皆以為穿鑿溪西曰王氏不足為穿鑿許
慎說文識字而求義太多是可謂之穿鑿半山未能分
别文字何穿鑿為某何以免此病某有三語嘗書諸紳
曰無義之理理之真有義之理理之失多義之理理之
妄此見高矣哉東方朔傳曰時方外事胡越内興制度
國家多事自公孫弘以下至司馬遷皆奉使方外或為
郡國守相至公卿而朔嘗至大中大夫後常為郎與枚
臯郭舍人俱在左右詼諧而已然司馬子長未聞有出
使方外及為守相之事不知何所據而云也
文選七發七啓七命曹子建張景陽末段歸結只䛕其
時枚乘欲以至言妙道為斷此見高於張曹惜其所謂
資略者見焉而未瑩語焉而莫詳悉未免識者所哂孔
老賢觀孟子籌之萬不失一此等句謂之亂道亦可
周益公青城奏劄云(臣)適蒙宣諭天道甚佳因奏自來
赦文例是前期具草無由槩見感格今欲於其中增入
四句具述晴霽庶幾四方萬里咸知陛下至誠動天之
意恭奉聖訓令添入謹錄進呈如得允當乞令本院一
面咨報中書門下省施行所有宣讀致本即更不須改
易伏乞睿照十一月十一日奉御寳批依據此則殿廷
宣讀本與播告四方本不同非阜陵聖明學士院亦不
敢如此具奏今時則譏議隨至矣
洪文安小隠集第四卷載辛次膺辭免新除御史中丞
荅詔不允末云今後除常朝便殿引對外應行事陪位
立班從駕及非泛朝謁等並許請假從駕預許請假前
未有例此則孝宗優待之也
韓王信叛漢之後其子頽當歸朝得封弓高侯而二孫
韓嫣韓說皆入佞幸傳比之鄧通嫣又為太后所怒賜
死豈其祖不忠之罪越四世而猶得此報乎
溪西先生鄭漁仲千載豪傑之士也其文超絶自為調
度有同叔友兄見宇文樞密二書其一曰厚生天地間
藜藿二十有八年矣樵生二十有四年矣為兒時楚楚
便有脱落流俗志聞君子長者風即規纓矩履不避風
雨一求見馬首而還視閭閻輕薄子可蹴躡數千百輩
若躪秋毫好讀古人書而性真率不求一二記憶憚作
時下文章喜盤誥聱牙風雅古澹易春秋邃邁欲效之
未能也家貧無文籍聞人家有書直造其門求讀不問
其容否讀已則還去住曾不外情寒月一窗殘燈一席
誦讀達旦而喉舌不疲勞纔不讀便覺舌本乾強或掩
卷帷燈就席杜目而坐耳不屬口不謂而心不適人或
呼之再三莫覺春風二三月時兄弟二人手揭飯囊酒
甕貿貿深山中遇竒泉怪石茂林脩竹凡可以可人意
向者即釋然坐卧一觴一詠累月忘歸山林翳薈禽鳥
不知人來爭食揮之不退牧子樵夫抖擻相逢呼之不
就坐即疑為神仙鬼物不敢問姓名睨睨而去或採梠
拾橡澆花種藥隨魚狎獵優游山谷間自得名教中樂
地故夏不葛亦凉冬不裘亦温腸不飯亦飽頭非累月
不櫛面目衣裘垢膩相重不洗而真粹之地油然禮義
足兄弟親戚鄉黨僚友謂為癡為愚為妄不相輩行也
而土木形質又好冲介自守不廣交游以求聞達用是
見斥於世彌曠宇宙若無所容焉一見閣下便開懷許
可推階前盈尺之地與之揚眉吐氣激昂青雲且熟視
詳聽了無難色承顔接辭稠欵移時布衣受知於此極
矣儻犬馬之骨不墜於地當效首領以報故不敢不盡
其所能亦不敢不盡道其所不能也厚也樵也&KR0706;﨑歷
落可笑人也春言文賦體物瀏亮籠天地於形内挫萬
物於筆端春雲秋月無下手處疑不若屈宋賈馬憑陵
造化櫽括風雲所得皆驚邁絶去翰墨蹊徑語出山間
筆歸圖障田夫女子諷道不容口疑不若鮑謝李杜迴
既倒之狂瀾支已頽之岱岳澄世所不能澄裁世所不
能裁千條析理一緒連天捍壁周孔俾申韓楊墨佛老
重足而立疑不若孟荀楊韓天才英俊豪拔不羣朝野
挹其風流人倫推其表燭落筆作文章言語妙天下干
將鏌鎁難與爭鋒如日出冰溶焜燿人耳目若不敢正
視者疑不若王楊盧駱或掉三寸舌抃摶王公或清持
高論收降物議如扣鐘如懸河如玉屑如琴瑟聽之纚
纚令人忘勌疑不若蘇張裴樂練達宏博攟摭古今出
入羲黃驅馳綿邈如經笥如肉譜如五總龜如人物志
如入宗廟中觀禮樂器疑不若遷固歆向經綸韜略&KR0034;
崒理窟畫地布棋岌不可犯如入武庫中但見五兵縱
横疑不若孫吳英衛乃若義分明於霜信行直於絃平
生之言握手入地僅不軼毫髮厚也樵也仇牧荀息其
人也利不可回威不可劫義存友道視死如歸瑟然英
魄與秋霜爭嚴厚也樵也程嬰杵臼其人也仗節奉辭
有死無貳直挫虓虎而奪之氣其英姿奮激動人毛髮
厚也樵也毛遂藺相如其人也巖巖清峙壁立萬仞精
神動天威毅貫日義氣凛凛迫人若有寒色厚也樵也
荆軻聶政其人也孤城圍急飛鳥不敢度獨能身質鈇
鉞拯危亡於葅醢中壯圖諒節頽嵩華不吾壓使英蕩
之命不委於草莽厚也樵也解揚其人也鐵腸石心銘
忠勒孝身全君父含笑就刑生為萬夫雄死為壯士規
厚也樵也紀信其人也抱松筠之節歲寒不凋堂堂直
道讋恧豺狼若象齒若犀角嶷然有不可奪氣厚也樵
也蘇武其人也贍幹應辨隠有城府搴龡侯之旗斬郅
支之首懸旌萬里揚威昆西何其壯哉厚也樵也陳湯
其人也生不封侯死不廟食非丈夫也勃勃雄飛氣吞
逆敵期以馬革裹尸而後己厚也樵也馬援其人也標
格遼亮灑出物表臺閣生風姦雄歛手砥&KR0008;名節慨然
有澄清天下志厚也樵也陳書其人也蹇裳赴義擲足
輕生雖白刃碪胷而鋒鉅不頓嘔肝&KR0377;血呼號欲絶天
地聞之無置顔處厚也樵也向雄其人也主憂臣辱主
辱臣死篤存亡之義雖﨑嶇晉陽而端冕繾綣臣節愈
恭義血點點糢糊御服誠疾風中勁草也厚也樵也嵇
紹其人也張膽厲聲羯酋禠色臨刀鋸鼎鑊而顔色益
壯吐志飲墳含糊不絶在今與古盡千一焉厚也樵也
顔杲卿其人也一握義氣刳奸剔邪而其㷔萬丈使蜂
毒狼威赩然疑沮而不得逞真可畏人也厚也樵也何
蕃其人也擁疲卒嬰孤墉抗方張不測之虜梗其喉牙
掣其首尾生雖不能報君死當為鬼以癘賊眥裂血面
疊尸遍地古之烈夫也厚也樵也張巡許遠其人也此
志不展則棲遲林野長嘯泉石負耒而鋤破北隴春烟
扣角而歌殘南山夜月一邱一壑一山一雲便作了一
生事下視勢利而胷懷灑灑然者厚也樵也向子平竇
孝威其人也然則厚也樵也何也沉寂人也仁勇人也
古所謂能死義之士也謂人生天地間一死耳得功而
死死無悔得名而死死無悔得義而死死無悔得知已
而死死無悔死固非難恨未得死所耳今天子蒙塵蒼
生鼎沸典午興亡卜在深源一人厚樵兄弟用提一死
以售功售名售義售知已故比見閣下以求其所也王
彦章曰人死留名豹死留皮史臣謂其於忠義蓋天性
也厚樵自卜其云為雖決絶中庸䋲墨非常人行檢奈
天性有不可矯激云其不知者謂為狂生其知者謂為
義士知與不知等不知耳蓋其醖藉在我舒卷惟時生
平用心有獨到處不敢於閣下諱也擁幼君臨大節義
形於色隠然社稷之臣霍光金日磾其師也兼資文武
出入將相勲烈蓋世為中興功臣表寇恂鄧禹其師也
枕戈待旦志梟強敵飛英騰茂競着鞭於中原劉琨祖
逖其師也戮力姦回再造王室名垂竹帛功勒鼎彛郭
子儀李光弼其師也其如毛穎未脱阮途尚窮使霜松
雪檜杞質楠姿摧頽林薄泣露悲風螻螘窖溜荆葦雜
隂幾殆於薪蕘蘇㸑者數矣儻一得題品於大匠手雖
磥砢多節目施之大厦保有棟梁之用惟閣下亮之惟
閣下矜之宇文名粹中復書有云二公之文上則馳騁
前世根本仁義下則邃曉民情旁達吏治知彼知己料
敵人之情偽則又若躬踐敵庭之議殆所謂千萬人之
中無一者也所恨某罪戾放逐無能為二公輕重願以
自愛一言以謝來意夫士言信計行未有不由於知己
者連城之璞三獻而不售明月之珠一顧而按劍豈非
輕以示人之所致哉願二公三思愚言毋忽蓋有勉其
自韜晦之意又一書云厚樵生長山野幼不學犂鋤慨
然有讀書志胷中便以古人自期每於史冊見一傳而
高風凛凛者必讀之再三通即掩卷長思躋仰其為人
抃搏氣槩以從之遊若驟若馳及之而後己故厚性清
達而規模宏遠慕王導之為人樵性豁蕩而慷慨有節
尚慕祖逖之為人今滄海横流處不安故終夜振衣達
旦不寐䟦涉山川蒙犯風雨仗天下安危大計以求見
一時通人為人望所歸而論之與其飢餓蓬蒿中老死
而比屋不聞曷若推心授首於忠義之域俾天地日月
所共知者閣下一時通人用不用為朝廷重輕實人望
所歸也厚兄弟不自疑愚且賤䄂所著文凡三進閣下
之門每進而貌愈怡言愈温情愈密進席促膝移晷而
初情不吝且謂厚樵議論文章皆可人用經綸韜略緩
急足倚正當求之古人近世未見其比者無何鈞翰左
授辭旨稠委間以自愛一言為誨雖父兄提耳諄諄其
撫憐固不過是廼若器其朽陋而納之前脩軌躅則品
題過情若懷千鈞之璧弗克負荷者昔人有言曰人固
不易知知人亦未易王濟王湛同居三十年不啻若秦
越人相視則知人豈其易哉閣下列筦樞庭為天子大
臣厚樵風塵布衣不在天地一螻螘數當代文伯閣下
實司之厚樵未許藉衙官列閣下出入三朝為時元老
厚樵黃觜經生耳且閩蜀相距僅彌萬里遠近之相懸
賢不肖之相懸先進後學之相懸其間可置數百驛舉
烽燧傳呼不相及者何以三見間而分不間毫髮蓋磁
石取鐵以氣相合固不期然而然者今既蝇吞蠡測不
逃裁鑒當展盡底裏以俟采芼厚逸邁而癡樵幽邃而
愚厚癡絶樵愚絶厚於風格有領袖於人物有林藪厚
見理如破竹迎刃而解初無留手樵見理如攻堅木終
自劈析稍遲耳厚於文如狂瀾怒濤衮衮不絶樵於文
如懸崖絶壑向之瑟然寒人毛骨厚仰慕韓愈如不及
樵下視李白猶常人厚下筆如迅馬歷隴坂終日馳騁
而足不頓且無蹶失樵下筆如大匠掄材肚中暗有䋲
墨每作文文成自不曉其義必求厚為之解說然後胷
中了然者厚常曰我弟文章合有神物不然何得迺爾
厚失之易得樵而後峻樵失之紛得厚而後理厚得樵
而城壁固樵得厚而朱紫分厚真粹之地可容千百輩
而峰岠孤峭樵自出厚之右厚應辨多方略樵遲鈍有
隠思厚臨倉卒若素成綽有餘晷樵臨倉卒若暴疾沉
昏徐而圖之了無一塵相累使厚司臺諫則世無豺虎
迹使樵直史苑則地下無冤人智解交鋒氣挫虓虎使
於四方不辱君命則厚優於樵正固幹事不避暮夜能
辛苦其身為紀綱先樵亦優於厚當官正色不畏強禦
則厚優於樵小心事君繾綣朝夕樵亦優於厚至當廟
堂擁幼臨大節而不可奪厚能之樵亦能之斟酌治體
如扁鵲治疾盡見五臟櫝中短長不出此爾推短論長
於閣下有望焉古者將門必有將相門必有相故蕭何
之於韓信羊祜之於杜預王導之於紀瞻李績之於戴
胄皆相首尾以成功名厚樵生平用心於古人閣下亦
以古人許可幸而犬馬之齒未在桑榆正當戮力周旋
閣下着一鞭於中原使白骨寒灰復然若反掌爾惟閣
下置胷臆而終始之公妙年筆端如此宜宇文之所敬
也然集本少傳莆人猶有不及見者錄此二篇與溪干
諸同舍共之
中興以來詩之大家數惟放翁為最集中篇篇俱好其
間約對諸史諸書搜索殆盡後村已嘗言之余嘗於其
七言律詩中得其警聯有天矯不窮之妙者摘錄而詠
之雖後村亦有品題未盡今錄於此自詠云鐘鼎山林
俱不遂聲名官職兩無多簡章德茂云造物無情吾輩
老古人不死是心傳即事云醉來身外窮通小老去人
間毁譽輕感秋云萬事從初聊復爾百年強半欲何之
得京書云百年未必如炊久萬事真須作夢看蕭山云
功名姑付未來劫詩酒何孤見在身感秋云世味掃除
和蠟盡生涯零落併錐空幽居云衰極睡魔殊有力愁
多酒聖欲無功病起云志士凄涼閑處老名花零落雨
中看早春池上云一官空作讀書祟五斗不供沽酒資
述懷云大鵬境界&KR0655;塵裏曠劫年光掣電中乞祠久未
報云得閑要及身安日到死應無睡足時及感憤云出
處有心終有愧聖賢無命亦無成蝸廬云為生草草僧
行脚到處悠悠客泛槎自笑云老氣醉中猶跌宕閑身
夢裏亦消摇幽居三首云流年不貸人皆老造物無私
我自窮又云交朋散落歡娛少憂患侵凌志氣衰覽鏡
云三萬里天供醉眼二千年事入愁歌寓歎云幻世界
中均起滅太虛空裏孰冤親閉戶云安樂本因無事得
功名常忌有心求沽埭西酒小酌云從曠劫來俱有死
出青天外始無愁醉後莊門望西南諸山云百年只是
夢長短一醉且隨家有無早秋云謀身自拙窮無鬼閉
戶長閑睡有魔秋思云未死皆為閑日月無求儘有醉
工夫老學庵云名譽不如心自肯文辭終與道相妨夜
坐云風寧可繫功名誤日不能黏歲月遷作夢云驃騎
向來求作佛淮南末路望登僊世間妄想何窮盡輸與
山翁一醉眠讀書云飽識二三千歲事已為七十四年
人朝飢示子聿云外物不移方是學俗人猶愛未為詩
示友云尚嘲孟顗遲成佛那計辛毗不作公昨非云老
狐五百生前錯孤鶴三千歲後歸讀史云功名多向窮
中立禍患常從巧處生枕上云月色横分窗一半秋聲
正在樹中間明日復理夢中意作云客從謝事歸時散
詩到無人愛處工寓歎云潛消暗換人誰在小醉閒眠
我自竒初夏閑居云功名會上元須福生死津頭正要
頑對酒云榮枯一枕春來夢聚散千山雨後雲溪上云
看雲舒卷了窮達見月虧盈知死生山房云身遊與世
相忘地詩到令人不愛時閑中偶詠云不識狐書那是
博尚分鶴料敢言高初夏雜興云百年等是一枯塜四
海應無兩放翁對酒作云飲酒豪如卷白波遣愁難似
塞黃河多聞只解為身累後死空令見事多酒後快意
步至湖塘云古人亦自逢時少吾輩何疑忤俗多書歎
云窮居自是長年術魔境常為定力資新堤行飯云詩
酒消磨無事日功名分付未來身悲秋云四海一身常
落魄十年萬事苦差池舟中戱書云英雄到底是癡絶
富貴但能妨醉眠夏日云三千界内人人錯七十年來
念念非村居云造物與閒仍與健鄉人知老不知年家
風云四海交情殘夢裏一生心事斷編中
溪西筆力甚高其作夾漈聽泉記曰去溪西遺民夾漈
草堂之枕六七步許有前日不聞夜聞深夜猶聞夜之
聞也作不聞靜聞靜之聞也有適莫不聞無適莫聞故
覺莫不聞而夢或聞覺與之情其聲之形夢與之然其
聲之天此數語可謂竒絶又言覺與之情其聲之形則
曰經於怪石之巉阻龜者盂者齒者咽者室者堵者級
者箔者復於老樹根之為龍為蛇為人為禽為蓄為指
為股為矛為䋲為飛翔跣足之勢者故能去而復來下
而復上沒於此而出於彼盤而吸暈而泗明珠靡靡玉
柱珊珊千態萬狀無所不有其或滯於輕沙落葉乍停
乍決或冒於紅菉芳蓀一俯一仰雖長松蕭騷風雨啾
嘈落葉析戍空谷噫鳴莫得而渾互也亦極其模寫之
妙可與子厚游山水記並觀
竹溪鬳齋十一藁續集卷二十九
