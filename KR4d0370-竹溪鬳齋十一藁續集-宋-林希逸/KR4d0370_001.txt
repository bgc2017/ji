竹溪鬳齋十一藁續集卷一
宋林希逸撰
古律詩
和後村憶昔二首
應世只愁一著差少曾苦學鬢今華愛牛因見無傷也
喻馬還非俱是耶工苦從人夸腹藁發明自我看心花
蠅頭蝸角人間事回首驚看似亂麻
白雲深處卧元英莫問卿君與我卿說向老禪成寐語
誤他壯士爲虛名鏤脂須信文徒巧隔膜只愁性未明
空忍饑窮吟樂府也疑太祝似心盲
和後村口占一首
老去田翁多狎友年來觀主換新銜緣溪竹杖時行散
面壁蒲團漸放參休夢筆花尋硯滴但看貝葉守燈龕
清朝越紼將修禮畱滯何妨似史談
和後村唐衣二首
非晉非唐落魄袍人生行樂不知他可曾癡說飛霞佩
那肯吟思疊雪羅帶眼减多癯已甚布毛吹盡意如何
溪鄰更有笭箵伴時整蓑衣共緝莎
初服能尋恨已遲便如野鹿脱拘維閒因解帶迎風處
凍憶穿靴立雪時老守漁蓑隨分樂古多蟬冕歎機危
不知窮苦哦詩相破帽從前略似誰
和後村記顔一首
精神歸阿堵一點定如何問景論蛇跗吹毛笑鳥窠鬢
知誰甚似音比舊尤訛但擁維摩几時時閱貝多
和後村漫興一首
儒冠能誤甫休憶早充賓既得林間趣甘爲局外人法
書喜皇象古畫愛公麟屢典衣償直因癡不恨貧
行田間見新秧作(丙寅三月初九日)
新秧成段見連連風弄輕柔雨後鮮細出水如青縷線
平鋪田似綠毛氈國貧民困憂無日身遠心存冀有年
試問維魚誰入夢牧童三五澗頭眠
錦溪謁墳作
鞠育恩深愧老身少營甘旨苦長貧如今有酒空澆酹
對此傷心十一春
松下殷勤奠獻回山房四望小徘徊常年不似今年晚
待得花時過盡來
資福嶺菴前作(嶺内有神祠舊時課社十日一集其間)
嶺路松陰好歸鞭為小停苔封石面紫藤絡樹身青菴
古無人住蟬多過客聽少時文會處近裏有祠庭
和莆田陳宰篠塘庵韻(賢有十不去)
竹根牆下一燈龕舊事傷心未易談十頌尚畱禪髓在
諸方應作話頭參高情寫入陽春調遠望吟思落日酣
魔種紛紛堪可笑得君點破料知慙
崇安忌日(丙寅四月)
生死涂分久追懷謾自傷憐渠眉舊白歎我髮今黃聚
散萍來去悲歡夢短長縱能排遣盡此日亦難忘
踰月苦旱忽得邑宰喜雨詩用韻二首(丙寅四月十二日)
連日非無數點飛濱溪底見響舂機甘霖君已吟成卷
炎赫吾方汗濕衣雷邑未能均澤施龍君可要逐方祈
箋天更仗伊誰力外史臣慙似螘微
布穀催耕歎雨乾諸賢歡詠我辛酸瓢分不到田猶涸
琴化雖均天作難底要歲遺三九食但爲民幾一分寬
未縣龍骨魚無夢那得新租上送官
和蕭教韻
聲華六館壓羣雄獨坐臯比信國工弟子三千徒共
喜法筵第一義尤公我開薦口慙如愈守自知名盍敬
融料得芹香畱不住會須班入大明宫
四月二十日得雨方足聞城間一禱即應沾渥
久矣此餘波所及也再用前韻一首寄呈恕
齋
晴雲卷盡雨雲飛多謝元工已轉機懇切敷陳綠封事
殷勤持送紫霞衣十連如佛仁均施一念於民福可祈
秧馬既閒青徧野摇摇争弄晚風微
和一隱堂(義江陳吏部)
少陵那肯縛微官謾結陶廬雜市闤五客昂藏圖素壁
一翁偃蹇對青山我因月憶人千里公比雲居僧半間
老去得閒應浪喜何如未老已先閒(堂中畫鶴鷗五禽)
賀後村得第七孫
恰喜長房兒納婦蘭階又報送麒麟一䕫四海名千載
三鳳諸孫見七人新綴錦綳饒獻笑賸畱寶硯要分珍
太翁從此應投鑷却許貂金映鬢銀
既旱得雨連日不小住
旱餘得雨又傷多塵世因饑百種魔便使有方能辟穀
我雖獨樂奈人何
喜雨還憂雨過多人生可煞是多魔事難恰好天誰問
天本無心可奈何
再和後村得孫韻
含飴方樂燕嘉賓畫果犀錢勝擘麟老鳳逓看雛鳳好
猶龍行見共龍人孫誇奇骨磽如玉翁喜龐眉從以珍
産有萬金誰敵此他山何羡器車銀
送用和劉推官入京班改
幕畫如兄有異才嶺南聲價動諸臺登龍尾道呼班去
爲鰐魚州守印來定有賞音相料理何妨進卷小徘徊
遥知得意行吟處傍柳堤看菡蓞開
山丹已盛
夏半葵橊亦頓空臨池還未見芙蓉花神也念翁岑
寂數本山丹著意紅
小盆新種水芝方有生意
買石殷勤種水芝主人欲速訝渠遲朝來喜見芽如粟
點點青青上下枝
行楮
救楮爲謀意甚忠人間豈不願流通未論子母權輕重
無奈官民價異同(州縣入納只用時價紐中半之數)産計高低藏自可
用難節縮出何窮秤提須信無奇策賤則因多少則穹
和吳帥古靈祠堂韻
學問功深筆硯靈南來題詠徧吾閩詩書禮樂宗元帥
爼豆衣冠友昔人顔色如存滿梁月襟懷長想浴沂春
新成翬革添吟句傳入圖經字字珍
用珍字韻謝吳帥分惠乃弟山泉所寄廬山新
茗一首
五老峰前草自靈若為封褁入南閩錦嚢有句知難弟
玉帳多情寄野人雲脚似浮廬瀑雪水痕堪鬭建溪春
龍團拜賜前身夢得此烹嘗勝食珍
題郭進士所進萬世寶鼎鑒
學苦功深老更癯儲闈一念許渠渠掄才合作金閨彦
忠國無踰寶鼎書未見龍圖攜處士但聞狗監薦相如
明時主相求賢急指日香名入詔除
謝劉正奏惠文戱效昌黎體仍用送賈浪仙韻
一首
可人忽及門瑩骨清照膽銜袖子何謙拜手吾豈敢于
嗟泥尚蟠有興月可攬何居欲困衡迺爾蹈坎&KR0034;萬言
蛹吐絲一第髭摘頷攀天桂非高佳境蔗方噉但思俗
茫茫頗怪雲黯黯顧我方阨窮相看合悽慘藿食恣酣
饕大羹鄙漓澹甘守竹笭箵疇憶蓋菡蓞孤熊輩狸狌
芳卉雜葭菼躪藉衆靡憐訪求情易感玉肆混琳珉珍
筵侣菹歜豈伊厭葱珩雅欲共藜糁見睍失瀌瀌聞雷
嗟坎坎儷箋價編瓊璆藁憤削槧新知乍激昂老我長
顑頷惟應旌翹翹曾是御憯憯期君騏驥驤眇彼蜉蝣
撼層青冨脩程墳索且玄覽
和後村二首
瓊筵追補慶樗菴壽宿熒熒耀斗南詩勝盧仝酬馬異
客無李四與張三(深村酒小溪魚李四張三來便畱)顔紅鬢白國元老
眼赤腰黃世美談索和多慙供狗尾公如大楚僕毛聃
其二
但喜僧歌不壞菴可曾佞佛學和南溪深却有鸝千百
城遠何妨家兩三詩未能工多纇句書無高論搃常談
身窮久欲逃名姓任把秦儋作史耼
耳鳴戲作
底事虛聰裏長聞風雨聲史嘗云蟻鬭醫却比蟬鳴老
縱聾何惜愁因聒易生道書疑太誕如磬是丹成(丹書云第)
(三轉則耳中常有笙磬鳳凰之聲)
六月二十四日雨後苦熱作
今年一旱熱良苦既雨纔晴熱如故桔槔暫閒稍解憂
赤日當空蒸濕土晚田切切更望霖早禾已失十四五
溪泉漸涸衆撮眉老我垂頭汗如雨有身有患信可憐
亦既憂農還畏暑
樂軒遠日之祀巖尹方兄賦以七言用韻一首
事師如父理云然到底難忘講席前身在必憂惟忌日
義存雖死似生年親祠執奠疑容見淺學孤恩枕膝傳
長愧後生香一瓣玉樓十二抵三千
得大慧頂相有親筆贊(贊中有呼聚又喝散之語)
見師畫像如師活聚散如何呼又喝似與不似吾不
知却是夢中青直裰
四睡戲題
多少醒人作寐語異形同趣誰知汝四頭十足相枕眠
寒山拾得豐干虎(其像三人交頭枕虎而睡)
詠松石(松化爲石)
生生化化果何如物類雖殊氣不殊疎密尚畱松脈理
嵁巗却是石肌膚今身肯羡陳三品往事堪羞秦大夫
斸藥仙翁何處問雲根還似樹根無
和柯山玉上人三首
身如孤鶴萬緣空吟得交情底許濃我老學禪無長進
相逢却講少陵宗
聞說高人意已消非坡誰解識參寥何年共賦浮花雪
一棹清溪兩岸苕(坡詩溪上苕花似浮雪)
贊盡俱佳見似親殷勤遠寄證前因雖然說我夢中夢
却要知渠身外身(知某曾夢大慧似慧自贊頂相見寄)
賀後村生日慶八十
星履班頭跨錦韉乞身玉座賦歸田當行兩制文章老
來處三壺功行仙生比萊公過半月占求尚父恰今年
先皇法從新皇憶須落前銜拜榻前(七月二十九日生寇公七月十四日)
(生)
宸奎輝映畫堂深瑞旦華筵酒滿斟三鳳七雛樽捧玉
雙魚九銙帶橫金未須人詫耆英會更看公求耄老箴
却此趙州行脚後百三十歲主禪林
戲效劉苕溪十二辰歌
華門鼠憂多唧唧我貧不厭瓜牛窄癡人虎視欲眈眈
我寧老守兔園册莫愁龍具苦酸寒等爲蛇跗祗瞬息
試問藍關馬不前何似金華羊可叱嬌羞已笑沭猴冠
卑棲那更争鷄食掉頭一任犬狺狺掩耳莫聽猪嚄嚄
晚日既入紅雲滿空以東西言之此間去日入
處幾千萬里日既到海而其光上射於天如在
頭上非天高地小四面海闊安得如是因以
紀之
幾譯天西到海東日沈猶射半空紅吟思益信人間小
海闊天高地水中
天高地小水茫茫取喻只如雞子黃西日既沈光倒射
天中還是水中光
袁命士
言多奇中邑人誇得妙無過六十花術學要須來處好
馳聲貞觀是渠家
題趙工部柞山堂(以半山五願木爲柞自名其堂求余書扁)
太白前身錦繡腸字書搜盡入篇章作歸田賦辭蘭省
取半山詩扁草堂自擬百圍莊散木不誇五柞漢長楊
却愁金殿催班去風舞槐龍影正凉
和韉字謝後村和篇
狨鞍更合破花韉(親王而下鞍上綉花隨品支破)揮手歸尋種玉田琢
句工如賈島佛引杯豪似翰林仙作蠅頭字無虛日辭
豹尾班不待年活底壽星公即是輕安尤勝者希前
九袠筵開喜更深金杯從客十分斟新詞歲歲歌縣矢
回啓人人得碎金短韻豈堪勾白句初心却似欠韓箴
如公搃是書融化椰腹多於漢學林
再和前韻謝後村惠生日詞
野客相過坐馬韀論談大半是農田生慙弧矢爲男子
老脱簮裳似散仙錦卷新詞歌永日茅簷小酌勝常年
癡因好佛蒙嗤誚更敢誇張靈運前
老去劬勞念轉深一樽聊爾可曾斟中年爲拙辭宫錦
晚歲雖貧笑汞金破被與兒眠似鐵敗氊畱客坐如箴
(箴與針同)多情曲意加題品錯比唐溪與晉林
三和韉字二首寄後村
誰道林花不是韉山如奔馬下平田哦詩不記身投老
對酒猶狂興欲仙勾漏丹砂尋舊令雲安麴米問長年
如翁一事尤癡絶醉却逃禪綉佛前
勝敗如碁閱世深夏商猶爾况戈斟癡人倚柱思全璧
達士揮鋤不顧金穎自忉㦬宜愈傳酒何殃咎要皮箴
過從怕聽閒言說聞早移家避入林
偶題
溪南溪北鳥相呼聽雨看雲足自娛不羡筆書黃紙尾
但吟詩撚白髭鬚身謀只合交猿鶴眼見渾如擲雉盧
堪笑少陵高自比到頭老大始知愚
再和柞山腸字一首
縣知書卷飽撑腸一倡殷勤十和章茅捲三重憐杜屋
株高八九羡韓堂利名誰信為韁鎻聖知人猶比桁楊
萬事不如祗浩飲葡萄切莫換西凉
溪居古榕甚佳未嘗有所賦得柞山詩卷借奇
字韻戲成一首
古樹婆娑誰手種有藤纏絡似髯垂但看窗草求溪意
自覺庭楸欠愈詩才拙豈能酬郢曲心降但合靡齊旗
吟渠却羨公家柞短韻長篇句句奇
春谷惠示榕橋精舍二十四詩借首篇韻賦一
首
春谷因榕費苦吟爲憐夾道綠隂隂身藏巖澗風霜老
名入圖經歲月深北客未知題詠少南州莫向字書尋
鶯啼庭葉曾畱句獨有河東柳賞音
題僧雪岑詩
本自無鬚學撚鬚此於止觀事何如詩家格怕無僧字
聖處吟須讀佛書得趣藕花山下去逃名枯木衆中居
早梅詠得師誰是見鄭都官却問渠
題范月溪欸乃集
欸乃溪干入聽時忽傳新集到柴扉自慚我老眠雲慣
遥羡君吟弄月歸正始餘音何寂寞四靈苦思儘光輝
當行家數今誰是消得渠儂論錦機
送徐諮議總管
美矣軍諮議元戎喜借畱吟多磨盾鼻心久折刀頭梅
日相求去花時寄别愁天風題石處從此夢同游
括要翁精訓君於翁又賢吟工如射巧藁富已刊傳資
格宜分竹功名早著鞭從軍詩更好因鴈寄溪邊
郡圃小山大資可齋先生所作也石久散而池
亦荒恕齋來公補處疊之浚之訪求舊記重
刊之仍續畱題之句以寄可翁翁又和之以
某同出可齋之門不鄙賜示借韻爲謝
湖嵌散盡重堆疊池碧堙多旋斸開舊記幸存新入石
勝游端待可人來
舊畱岸柳千株老新種池荷一度開此是可翁題詠處
元戎領客喜同來
石好歲深歐記在雨多雲為段遊開同門一士頭如雪
許待龍圖老子來(時方苦雨恕齋一禱即晴咸淳丙寅九月)
吳帥用前韻以别再賦以謝
碧油幢下詩書帥吏案如山強撥開領客雍容游郡圃
柳間松下步行來
主人愛客情何厚盡日移樽逐處開古栢寒梅俱問訊
追思猶說海棠來
清晨玉帳方違拜一葉江干艤未開多愧元戎懷舊雨
殷勤惜别袖詩來
村居僻甚城闉遠避俗柴門久不開忽漫出山歸自喜
龐翁還謁恕翁來
題天風海濤
亭後千尋屴崱峰亭前萬里見晴空山藏落照生新月
海漲輕濤帶晚風世事浮雲變今古客游鑱石徧西東
近簷澑雨霜皮栢却是渠曾識晦翁
題梁祕閣玉堂何似亭
放眼久知亭外景連朝苦恨雨昏昏紅飄落桂渾如雪
青失平林搃是雲與世相忘眞有道休官曾不待移文
玉堂天上空回首白髮追尋我愧君
喜新晴和前韻(梁丈三徑堂中作)
清曉秋聲枕上聞倚欄頓覺失眵昏潮分新水添池水
山放晴雲換雨雲翠洗方壺如著色稻摇平野自成文
荷枯菊少梅全未風葉蕭蕭對竹君
題張尚書畫册四首
松間睡道士
高枕松間石如儂未易知世情祗益睡不是學希夷
犬
辭家何處附書歸縱獵何年投絏去斯入咸陽機洛陽
料知黃耳嗤渠誤
牡丹
生意草亦佳可但蓮菊好富貴本何心莫以色見我
雀
勘破鵬鳩事人間百念消茂先老自誤不記賦鷦鷯
菊菴相道人求贈
抛汝菴中菊尋他楦上麟休將窮達事來語菊邊人
送建寧倅林太博用後村韻二首
清班早見揚休立自詭俄爲九仞翔教雨久霑儒館下
屏星還照建溪傍助行好事趨鈴閤課了康功向玉堂
禹錫文章終得力吾儕觕細要更嘗
家年愛友相期久注目雲霄看鳳翔半刺暫煩書紙尾
一翁分守繋籬傍多攜客上丹青閣易事賢居夷白堂
更喜宦游逢樂地戸無貴糴稻新嘗
寄題趙武子鶴泉
可人何事著斯名知傍清泉築小亭遥想倚風看鶴鶴
更須和月掬泠泠君於醉後流應潄渠若來時舞不停
莫謾濯纓歌此水會當沖翼上青冥
别林伯常國博
解印南來久卸鞍未甘遮日向長安洪都别駕何廉取
齋殿除書果趣還再入美傳喧輦下多情遠别到溪干
才名藉甚如君少此去應須立要班
歲晚交親久寂寥明時賸喜入旌招玉融名邑雖多士
槖從無人已四朝我分長閒守龍具君宜聞健侍雞翹
從今出處分岐路對月相思夢愈遥
偶題
清曉焚香罷書窗只自娛時爲五禽戲閒看六牛圖遯
世元無悶衰年不厭癯圍棋三稚子夜夜笑翁輸
題國清林氏海山精舍(取樂天海山不是吾歸處為名)
白醉吟翁頗似癡當仁一見却無疑但尋來處知歸處
莫把迷時待悟時風過更看雲不盡潮生長與月相隨
海山此趣誰能會也是禪關也是詩
丙寅再至水南吳景朔家
舊游人物轉頭空此地重來恨不窮聞笛久懷中散氏
對床僅有小蘇公門前旋闢園池好壁上芳題子姪同
尤喜芝蘭書種茂迎門歡笑挹溪翁(景朔男子謙姪定子皆請舉諸孫亦)
(好學)
和後村問訊水南失約二首
憶昔從容陪燕几别來岑寂守漁蓑論談苦羡江河决
離索深慙歲月磨覿面難逢善知識鈍根空比老禪和
當時言語何曾會路滑山高敢再過
學荒久欠親談麈居僻誰同理釣蓑砂欲作糜那解飽
塼難成鏡只空磨出乘雪興思安道歸逐風吟笑志和
賴有先生前約在掃門直候愈軒過
題劉某詩集
鄰居前此未相聞到手新編喜得君一事更令人動念
曾吟詩謁網山墳(集中有謁網山墳兩絶句)
夜坐偶成
涉世纔深誤轉深鬢毛贏得雪霜侵人多癡到未來劫
禪要空無見在心晝暖枕書高鼾睡夜長樽酒縱狂吟
花開花落春何意潮去潮來古即今
書窗即事
此心無著自超然麄糲隨宜醉即眠喜讀佛書非佞佛
賦游仙曲豈求仙涪翁語忌隨人後康節圖看到畫前
老盡蓬窗聊爾耳何曾敢道慕諸賢
竹溪鬳齋十一藁續集卷一
