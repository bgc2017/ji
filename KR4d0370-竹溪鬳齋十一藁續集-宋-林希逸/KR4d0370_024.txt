竹溪鬳齋十一藁續集卷二十四
宋林希逸撰
行狀
工部侍郎寶章閣待制林公行狀
曾祖幹不仕祖采贈修職郎父麟贈朝請郎
母余氏贈恭人繼李氏贈恭人
景定三年正月上以虹節下周尊黃耉漢事三老之詔
除公寶章閣待制仍舊祠同命者三人皆耆年不可致
特旌異之也公於是時先上章告老矣命未至而公卒
聞者皆曰公擯於時十載今政瑟改調四方名勝收拾
褒顯殆盡典刑遺老雖遠不忘使公少留君相之意豈
如是而已惜哉公諱彬之字元質姓林氏先世名三山
石井國初徙莆自游洋遷郡城左則中興後也少與王
臞軒方鐡菴齊名中興百年言詞賦者以莆為首而公
尤表表其間端平乙未以詞賦第二人擢第時西山真
先生典舉深用稱賞以為得人分教惠陽南方士子翕
然宗之再調福建常平幹官爭㩁鹽新議上帥漕數千
言慷慨條析痛言其害至有黃巾必擾於山孫恩必擾
於海之語聞者凜然議隨寢甲辰謁選校文别所除書
庫官遷武學諭通判福州兼西外丞時安晚鄭公當國
知公為西山許予甚鄉之戊申以國簿召九月為明禋
舉冊官十月除監察御史閩人曰是能與諸司爭鹽議
者必為真御史也上以老成重厚用公公亦感激知遇
不以沽激要虛名誓殫忠愛以報首疏論天命人才民
心其言關國大體次言括田之害曰利之一字自古為
人主心術之蠧决擇不可不明取舍不可不審開阡之
利惑孝公而害秦鹽鐵之利蠱武帝而害漢德宗以裴
延齡為度支憲宗以皇甫鏄主財計而害唐此明鑒也
今世理財固為急著然興利於利源既竭之後立法於
法意已盡之餘非集衆思參公論不可今以一樞臣主
之彼生長富貴之家翼以要功黷貨私人臣恐利未興
而害滋大時短史之勢方張公獨不顧上嘉納之又言
皇祐五年仁宗春秋四十四太常博士張述請立皇嗣
已有社稷未有所托之言今陛下春秋過於仁宗皇祐
時决大議立大本容可緩耶又言彌遠用鄭損棄關而
基蜀漢之禍嵩之招北兵入城而兆樊襄之變以數百
年生聚之地淪為鬼魅化為榛莽陛下豈可忘襄蜀淪
覆之恨而不加念乎兩淮百姓家室流離延息沙洲逃
死不暇主兵之臣但曰我步彼騎難與爭鋒列竈連營
畏敵如虎而以閉門自守為上策於是數千里蕭條數
十城孤立運米江浙以餉糧坐之兵竭財大農以守不
耕之野徒曰敵哨雖來空無所得糧盡自去可以苟安
豈不中其減水困魚之計陛下猶徒恃清野而不改圖
乎人皆以為至論已酉春又言雷雪大作寒如深冬積
潦重陰彌月不已此非小變也臣以天意觀之必有召
怨於民者蓋和糴變為敷糴民已不堪而州縣有糴發
運有糴總所有糴帥有糴分頭應辦煩擾百出此科抑
之召怨一也大農告匱通財無策乃行征㩁之政或隨
戶掗鹽或增税取羨有絲粟之利則官攘之有升斗之
贏則官征之此㩁法之召怨二也近親之田不問權門
之田不問乃以民戶世守之業指為官物以耕種不可
施之地勒令輸租抑米於茫茫之水指廩於空空之屋
議臣曰區畫已定圖籍可成横奪虛張為欺為暴此括
田之召怨三也民怨釋則天意回矣四月朔日食公又
言扶陽抑陰三事首曰今日未嘗不用君子而君子之
勢未固未嘗不去小人而小人之根尚蟠王曾張知白
雖在朝而丁謂方圖覆出吕大防范純仁雖共政而揚
畏挾詐方深恐妖鬼孽狐乘昏嘷嘯姦謀逆計必累陽
明此天之所以示變也其意指山相云庚戌遷左司諫
中冬有雷公又言易之洊雷震為長子主器之義彖亦
曰守宗廟以為祭主乃者一陽方復内卦為震而有雷
聲之異天其以此警陛下為國本計乎昔范鎮嘗告仁
祖曰陛下許臣三年矣乞行前奏今臣分察之初首陳
皇嗣當建聖度如天曲賜容納今且兩年資善雖建益
國雖封而錫名之典尚爾悠悠宜臣不能已於言也上
曰朕志已定公退而自喜曰宗社之福也竟不以語人
辛亥九月將有事明堂時有密薦淳祐權臣者公力以
扶道凝定力為請其言曰自景祐慶歷至於至和嘉祐
有以朋黨之論撼君子者有以好名之說排正論者女
童習書以誣介弼内侍密疏以讒修襄賴仁祖堅定不
搖一竦既去遂不復來而文富歐韓始終任遇所以四
十餘年如一日也元祐之事則有可悔者矣陛下臨御
以來寶紹權臣嘗以私意壞吾之紀綱端平更化始從
而培植之淳祐柄臣又以私意盜吾之權寵甲辰更化
始從而董正之今邪徑欲絶而不能限來者之多戶庭
欲峻而不能勝求者之巧某遷某職不曰當遷而疑以
媚竈計行某入某闕不曰合入而謂其通神力勝名都
藩府如劵取價穹官好爵惟意所欲富貴之柄人主所
操也而使嗜進亡恥之人可以博取幾於倒持矣公道
之脈定力不足扶之乃有冺滅彛常慚負戴履之人朵
頤羊鼎伺隙以投竊步翳行布置愈密臣恐邢揚之弄
奸京檜之貽禍復見於今日讀疏未畢上曰嵩之斷不
復用公又退而喜曰宗社之福也定國本抳權姦當時
以二事為大樞紐聖意要終不可搖公於此有功多矣
壬子除殿中侍御史心思目前擅利病民莫甚於京尹
而無敢言者遂以第一義力攻之其言曰今之戶部先
朝三司使也陳恕定茶法則以中等為可行不探利以病
民也張方平論鹽法則以再㩁為不可欲弛禁以惠民
也今醯醬薪炭斡取不遺田野市朝怨怒日積攘漕司
酒課而京畿之漕莫能支斡倅廳牙契而天下之倅不
可為括鹽之法密則處處有場㩁酤之禁苛則在在有
庫甚至旁侵禮部之權下行司農之事禁嚴之地分置
私人九重意向内庭動息無不知者長此安窮其言甚
切疏入令家人束装俟命上俾訥齋程公諭公程公辭
曰臣嘗與之同臺知其必以死諍尹既除紹興都人莫
不稱快而疏猶未出公又入奏即以臺牒趣之上疑非
舊典遂有今後不許用臺牒之命預參徐公乃援端平
生逐袁韶之例以告上意始解卒行其言乃以余天任
攝事公因講次又言天任非才密以裕齋馬公為薦上
首肯再三俄而余晦尹京以私意仇諸生激怒右庠之
士上下紛紛公率同列以奏曰小司成蔡抗既去諸學
官亦求去三學士人又捲堂而去陛下何惜一晦而使
紛紜至此如士心何如國體何晦遂罷未幾吳子明除
大理丞公言子明本一庸人以恩澤補右選既換文資
守郡未及考又除朝職班列之臣恥與噲伍上遣中臣
宣諭以元奏付還公又言陳舜封以科第進及為大理評
事太宗聞其父為伶人以宰相不能澄汰流品改授殿
直此陛下家法何愛於子明宣諭至再曰當從卿請勿
使趨班俟假及期却令丐外可易元奏以進公曰臣積
忱未至無以感動聖心臣之罪也疏如可易是自虧臣
職自辱臺綱必孤陛下所以用臣之意臣不敢奉詔公
既屢忤旨自分必斥十月除工部侍郎公徑出闕上累
遣中人諭公公求去益力上又命右司李公諭旨勉留
公始就職内引力陳知足知止之請玉音曰從班無人
卿未可去同修撰國史實錄兼權侍左侍郎為殿廬詳
定官及晦入蜀公又直前言宣諭使非其人公素與時
相謝瀆山議論不合晦謝所主也至是愈落落矣遂力
丐外以集撰知婺州婺人迎境上公徑歸五上免牘提
舉太平興國宫乙卯除知寧國府公又辭左相訥齋以
書勉公一出丙辰六月至郡蠲旱租減酒課嚴府第私
酤折強宗幹僕事有毫縷便民切切行之以吳衍疏罷
領事凡五月不私支一孔一縑邦人服其清儉次年復
職予祠今丞相還朝益加器重而公以老無意於世矣
郊禋奏補吏以正郎權從必隔郊特與奏行人知傳相
所以眷公者公謙厚人也平居與人言惟恐毫末傷其
意至居言責獨有孜孜當世之心在臺五年奏疏傳落
人間不少雖不以直求譽而多言人所難言其詳有囿
山家集姑摭其關繫之大者著之又如迎逢獻羨時習
方酣公乃以孝宗懲進獻邀賞之臣令戶部刷上供舊
欠獨行按劾為奏且曰希進之寵濫及盜臣括利之名
累及人主而使四方受横征之害於國何利哉新寺之
役衆諍莫回公乃以韓魏公諫大悲殿蔡端明諫開寶
㙮為奏且曰邊境多虞國力已困何不留此費積此財
以為練兵遣間繕甲治械之用是又因進故事而言者
人或未之知也公賦性純慤事繼母李恭人以孝稱自
少至老日不廢書甘於清貧先廬僅數丈晩聚所得禄
賜僅葺數椽故居有囿山樓因以自號歲晩食祠廩者
三獨處蕭然不過蒼頭數輩飡不重味身無鮮衣所趣
極枯淡嘗曰吾之始生外祖夢有高軒入其門左右呼
曰林侍郎吾止矣得閒自喜易簀夷然公與臞軒同生
於甲辰以文字相好臞軒之文英囿山之文粹筆力異
而臭味同白頭如一日臞軒試玉堂而公始第囿山登
臺省而臞軒沒公之沒後臞軒十四年實辛酉十二月
二十六日享年七十有八積階朝散大夫贈中大夫其
綸言有曰殿作前賦膾炙一時䄂中彈文芬芳千載持
槖方隆於主眷請麾力避於相嗔人曰盡公始終之美
此後村劉公所草也娶方氏繼葉氏先公卒並贈恭人
以景定三年十二月初九日辛酉合窆城西之原子孫
若干余因臞軒納交於公既以乙未同進相與三十年
每見握手吐肺肝知公心事為甚悉聞公之逝哭之數
日述公言行以傳信來者余之願也辭雖不工字字皆
實錄後村之密友即許為銘杰也欲藉此以請余固於
公有不愸之悲又幸公有不朽之記矣
湖南提舉宮講太史禮部李公行狀
曾祖德暉從事郎南恩州陽江令祖永年贈承
事郎父宗之奉議郎通判邵武軍贈中大夫
公諱丑父字艮翁先世會稽人唐天寶末與隱君秦系
俱避地温陵徙居於莆六世祖思也丞相正獻陳公於
度支郎建州守事狀言之度支諱德昭陽江於度支為
弟政和名進士世守詩書至邵武以文名其鄉未第時
授徒城北執經者歲數百人諸史百家口答疑問人曰
伯可書厨也公幼而穎悟讀書迎刃解出語輒驚人既
授室獨寢夜誦達旦母趙令人每勸止之猶篝燈坐帳
内學成以文游諸公間後村劉公臞軒王公鐵菴方公
甚奇其才年四十一始拔鄉解明年擢第端平初改紀
典舉異常時西山真公平齋洪公兩實齋蔣公王公實
妙一世之選同院皆名人無輕許予西山得公詞賦擊
節稱賞參詳意一徐公得公第二場喜曰為國得人于
時名重一榜鐵菴語人曰伯可昔以論名艮翁不忝矣
調邵武戸曹家食五載始至捐俸復廨舍太守嘉其意
助成之漕使項公寅孫雅知名檄致幕下公屢辭不許
憲康公植倉趙公綸爭薦之建守王公實齋座主也俾
子弟就師焉項移兼帥與公偕來丁令人憂服除久未
謁選後村鐡菴皆以書趣之京尹節齋趙公初以筦庫
辟既見曰是不足為艮翁凂改辟節制司準遣安晚鄭
丞相與語喜甚曰某於莆得潛夫實之德潤今又得兄
可謂緣熟除刑工架閣庚戌省試檢點官選太學正沂
王府教授安晚意鄉公為門下諸客所忌公又時以所
聞忠告相雖喜而諸客不樂以臺疏罷添差幹辦淮浙
發運司分職京口今平章時制兩淮以學問深醇文采
鉅麗薦考舉應格改宣教郎添差通判福州公嘗攝郡
廣文士聞其來皆喜綉使康公多以奇書難義詰寮寀
獨公應答如流遂以貳車領學事聲譽燁然再倅建安
攝府事一毫無所私繼守庸齋趙公以學問切磋相得
歡甚秩滿除太學博士歸謁諸塋夷猶十閱月劄以學
官不可久虛趣行丁已冬抵京遷諸王宮教授先是囿
山林公在臺丁方營進以公豸同鄉同年屢求轉囑公
應且憎丁以為憾既當軸已落落不合公以其怪繆百
出議論多譏之千峰陳公忤丁去國無敢餞者公獨留
江滸越宿丁客沈翥誦公私闈𤼵策曰吾當北面公聞
而笑曰吾文豈願此曹稱佳丁與翥愈忿俾言者劾去
既歸曰吾師淵明矣買草堂西隙地即亭山也因以自
號景定庚申善類一泰予祠崇禧隨以大府丞召道中
遷秘書郎校文公闈竣事去國添差淮東制參應李公
異待之滿歲除著作佐郎景獻府教府癸亥春遷著作
郎權禮部郎官適大璫董宋臣差講所承受公與同寮
力拒之命遂寢九月以班對公曰吾兩登朝皆不及玉
階而去今不盡言是自負也齋戒沐浴草兩疏首言苛
征戚畹黷貨聽言四事且曰本末備體統該綱紀張政
事舉此堯舜禹湯文武植立中國盛際陛下承帝王正
統當以中原盛際為法四弊不除將為世運升降之會
辭不逼切而關涉大憂慮深知言者是之次言競侈二
習曰游士競邊功借補競求攝添教正教競於郡土著
游學競於京天下之官冗矣而吏銓大小使臣諸閫都
副鈐轄斗量車載皆競之效也娼優后飾輿皂玉食漿
酒藿肉窶夫如董賢之雙珠被晶盤里婦有秦虢之貴
風俗頽弊浙中為甚過於朱某告先朝時皆侈之積也
二習不去長此安窮穆陵嘉納之甲子春請外提舉湖
南常平義倉常時戸絶之爭產多沒入公務存繼之曰
毋使其家有若敖之餒決嫠婦久訟不以勢奪條社倉
舊規虛額必足桂陽豪民龔某乘敵禍屠王媪家八口
冤訢久遏公巡歴立決之人以為神明屬西全寶慶兩
守貪虐怙勢脅制諸臺公謀劾之機泄為所擠乙丑以
臺疏去公笑指其足曰是間有鬼吾歸休矣廟堂憐其
非罪畀崇禧祠咸淳丁卯五月某日以疾卒享年七十
四積階至朝散大夫四以進書邸講轉郊恩元士命下
不及見矣公温良和易胷次灑然與人無新故一語
必用情見者皆曰德人德人少游竹隠傅公之門傅李
雲龕自出也詩文四六各有法度公頗似之每味南豐
諸作曰吾所由入者其文温潤含蓄削去穠華其詩清
婉而有味儷語極清新所居與後村為隣賡酬無虛日
晚歲傳藁尤富後村素以文字官期之初擢第意未厭
僦一室西湖修宏博之業寒暑不解衣未幾曰可以
應令矣戊戌中程喬孔山重於取放格不下交游曰艮
翁不由此科不為兩制乎及在東淮後村為詞臣奏公
自代既歸儀曹人曰筆生華矣豈料文章竟不得力遂
為劉賓客乎家素清貧雖稍沾禄賜僅僅自給而析其
半為義廩與弟姪共之聞者以為難歿之日自處夷然
後村往候之舉手為别而暝有文若干卷未編次藏于
家初娶林氏先公卒三十年贈恭人繼室以其娣封恭
人先後皆賢善居室公賴以自佚終身守書卷家之有
無不問也子二人長濟孫登壬戌第迪功郎主六安簿
次勤孫迪功郎安豐尉孫一人將以遺澤奏女四人鄉
貢進士方之巽林公晉何應采太學待省進士吳澧其
壻也將以其年十有一月二十五日葬爐峰之陽仙溪
東其孤囑余狀其事曰後村翁許為銘矣余於公為同
升相與最篤密間留溪上共榻而寢語至忩白及與余
迭為表郎頗以自喜余南歸公出使書問不少間乙丑
余留徐潭公載酒一再又與後村同餞宿古裳三日賦
詩飲酒樂甚豈知四十年筆硯之交竟訣於此集嗚呼
傷哉握筆抆淚未能詳公之美姑識其本末云爾
竹溪鬳齋十一藁續集卷二十四
