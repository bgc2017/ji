竹溪鬳齋十一藁續集卷二十
宋林希逸撰
祭文
莆守汪宗博(元春)
僕緣烏石得公而友烏石於公知公最久十載睽離于
京再見語及烏石必愴顔面每嘆平生受恩此老不知
何年一哭宿草僕時戲言壺山勝處輟班暫游此為便
路我歸三年公始再轉忽詭民庸果如所願暨來語余
頗覺慰意曰子前言殆幾縣記我固知公襟誼可敬尤
知其賢必有美政一聞下車事事駭俗遠近傳夸如包
孝肅落公之筆若神授手干公以私誰敢啟口呼民如
兒据案書牘片語可傳勝負俱服首營糴舟盡却册例
厨寒無煙飯喜以麥吏曰神明民曰父母天乎何其遽
爾奪去四境哀號曰莆無福香華連連躋堂以哭或尤
火攻或嘆食少曰我使君何辜而夭凡仕於今無論饕
墨巧則邀名惰則逃責公胡介然皎皎自異豈神亦憎
不爾奚累千里喪還囊無餘孔生者何依死者何送昨
公之來過門話舊戒言三酌不許多又今公之歸仍道
溪曲我持此觴徒酹以哭千載須臾名存身沒何嗟乎
公惜此人物
梁秘閣(應庚)
君為先輩登名四紀漫焉而仕俄焉而止向也為貧五
就賓幕乃心冥鴻揮手薦鶚知己非無兩在鈞軸拂衣
徑還甘老駒谷晩遭明時寵以中秘身外虛名君亦何
意小圃當門有梅有竹觴詠自娛無所不足九十之年
愈老愈健如仙地行舉國所羨楚東為僚一見知敬交
久而親屢至三徑愛客苛留度度如是書來溪干不知
凡幾去秋之殘忽以病諗亟問亟酬初不伏枕續聞小
車亦既出戸方喜君安忽得君訃哀哉斯人遽爾仙去
君骨非凡必有歸處君乎何憾我惜此友寓情一誄寸
心何有我雖衰慵義當往哭先馳此巵有淚盈掬
常東軒(挺)
公早以文名晩以節著奏賦如班揚牧民如召杜峩冠
則鄒陳當制則燕許既受知於兩朝猶屹立之一柱何
厚積之未施乃見奪之許遽嘗觀公之平生蓋以道而
出處莫難於曩歲之塗歸莫榮於此時之引去彼璫何
人惟寵是怙既斥以憑城之狐重来如出柙之虎豈聖
世之清明容此曹之號舞衆方噤而詭隨公獨奮而力
拒雖中札之屢頒抗累奏而不住帝亦何心臺已有疏
固省闥之暫違實宸旒所簡注俄當饋以興思痛憑几
之移御遺之嗣皇擢以政路朝方喜而登賢公亦義而
報主天不憖遺此酷何愬思累朝之前脩就兩地而歴
數治平有歐天聖有魯皆垂譽於初元豈必立於宰府
以方之公何愧於古惟賤子之納交實同游於齋序每
握手以相歡至忘形而爾汝温陵之歸再見溪干之别
三暑餘年分守於阨窮一字不到於公所愧公多情逢
人寄語墨猶濕於近書事莫慘於遠訃方得請於帝前
忽遺形於江滸嗟何惜於幻塵亦等是於逆旅義當哭
臨道苦脩阻素車之願以老違巵酒之微以誠寓悵交
情之奈何徒隕涕以如雨
莆守監簿陳所翁
千年百年豪傑能幾我觀所翁則其人矣興託之勝凌
霜噏霞才思之妙舒英吐葩少作流傳誦不容口老筆
縱横醉不停手名固我予才固我奇即其藴抱知者伊
誰一第中年世路何蹇花底重來緣法何淺生平學問
所試幾何豈伊才名能爾折磨壺山一麾未至而尼歲
晩雖貧吟傲自適去冬遇我紫帽是還僅能兩夕笑語
溪干祠壁留題醉墨猶濕後約未詶至此何及翁乎已
矣已矣翁乎身前百恨可付一吁其迂似夸其簡似亢
亦以此名亦以此謗僕緣息味一見而親愈久愈篤豈
伊同升中間相望離合屢只每一相逢雀躍拊髀翁今
何往再見何時惜此人物云胡不悲太白曼卿不仙則
已果如所傳翁必不死義當一慟曷日願諧寓情先此
於乎痛哉
後村劉尚書
嗚呼先生胡忍遺世梁傾嶽摧龍亡虎逝嗚呼天其喪
斯文乎國不遺一老乎四方之士何所就正乎吾黨之
友何所問業乎光爭日月之文僅止三百卷乎幽泣鬼
神之詩不許足萬首乎斗南文星其隕而為石乎壺公
玉色其愴如岷峨乎公於先皇受知殊特錫第以寳跗
序文以奎畫其感恩而從於地下乎嗣聖於公眷亦深
厚進班於老龍待公以黃耉不待乞言而棄人間乎西
山南塘公知己鐵菴臞軒公端友其將往而同游乎騎
箕者傅為奎者蘇抑公雖去而不死乎僕從公久近四
十年書藏幾篋詩和幾編平生相與似有宿緣論文縷
入析理機玄公才之大我時攻堅我學之癖公譏近禪
有瑕必摘靡精不研公嘗謂我休戚同焉公子吾子如
一家然歲在乙丑訪公留連登辟支之頂宿壽溪之邊
同吟即事獨妙數聯續聞目眚致藥萬錢奈何書月至
死弗痊邇者問訊於燈夕前小阮惠報知公沉綿走僕
數四夙夜縣縣俄而得訃淚灑如泉義當往哭春猶未
暄馳此一酹始為之先二品之貴八袠之延謂公何憾
未為知言公來瑞世公去飛仙斯文何抑後學稱冤我
為此誄悲懷曷宣邦之殄瘁奈何乎天
謁考塘外祖墳
幼來外家及拜王母母憐其孤是愛是拊長既飄零游
學天北夫人之喪遠望而哭歲在壬辰始謁墳下追惟
舊恩有淚如瀉後十五年叨此假守酹奠與偕吾母吾
舅人世空花翕然聚散回首於今可奈哀嘆挈挈壺觴
僕僕來止髮已如霜嗣至能幾宰木其崇孫曾是荷尚
期千載積善之報
謁二舅墳
少也孤苦母舅是憐時來就學誨飭拳拳僥踰叨竊敢
昧由緣官游南北歲月易遷不拜堂下二十六年中慙
假守徼福自天儒雅之集團欒母前番易還里偶以病
纏舅别吾母實來溪邊自此一間雲山連連聞舅之訃
寸心欲然弔祭弗及遙望涕漣雖有書疏此情曷宣甥
今老矣有髮如綿持此一酹于舅之阡宿草不哭徒飲
淚焉
前高安林縣尉
嗚呼卿月竟止斯乎一第乃爾不第何如燈窗勤勤蚤
歲雙宇所幾成身以慰父母年踰六十始綠其衣風木
之感言之涕洟黃綬而西聊復爾耳三易郡侯非不知
己霜臺一剡方爾萌芽春雖有信梅猶未花俄爾書來
以歸檄告我復其書僕猶未到何恙靡已遽殞其身拖
紳鳴玉世果何人君於交游夙有美譽久窒而通又厄
以數士非傃隱孰不求名如斯而已亦曰有成人世空
花短長皆夢底許匆匆則亦可痛繐帷一慟宜速而遲
亟酹以告云胡不悲
後村墓祭
此山之藏公所自築有崒其封夾以華屋有檜有松有
梅有竹公常自來客亦同宿生而身游歿而魄復此公
所安誰議改卜諸孤能賢不惑流俗吉日時良於焉埋
玉下馬之陵今在城北來者按圖問此宰木惟我於公
情同骨肉原頭送車義當追逐叨恩誤除有旨詔趣小草
自慚行裝已束區區數言薄露心曲猶子厚余託為宣
讀傷哉奈何有淚盈掬公其亮之歆此魚菽
後坡林吏部祭文
於乎後坡如斯奈何浮榮能幾掣電逝波人世匆匆千
載一夢雖則云然柰何不痛公於三舍如狩獲麟詞華
俱妙尤以賦名崢嶸乙科顯晦三紀豈不登朝豈無知
己既歌于蔿猶詠海沂後先三入始謂逢時朱邸談經
紫宸對疏胷中光芒於此略吐銓曹既擢帝眷方濃云
胡雅志詭以民庸自謂丞郎法當外補寓書語余欲小
結裹朝有公議亦曰予麾雖俞心去猶幾公歸朱幡方
迎易以丹旐天果如何予奪莫料如玉其德如錦其文
胡不持槖胡不演綸世雖多才公豈易得衮衮羣飛於
公何嗇嗇公猶可能不慭遺江干一蛻行路嗟悲矧我
於公情同手足别我入京過我一宿班行三載有鴈必
書近墨猶濕幽明頓殊我注南華公所酷喜非苟喜之
忱有悟已經言物化擊節不休公今何往為蝶為周我
每思公狂欲大呌輀車既還病阻往弔述情巵酒一字
一吁縱令宿草敢廢生芻
竹溪鬳齋十一藁續集卷二十
