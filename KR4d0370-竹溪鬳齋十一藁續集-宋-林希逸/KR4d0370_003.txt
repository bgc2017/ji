竹溪鬳齋十一藁續集卷三
宋林希逸撰
古律詩
夜凉飲罷月中作
早秋凉夜那無酒明月清風不用錢重露正隨松葉下
飛星忽過柳梢前騎鯨昔有李十二控鶴今無員半千
頭白如綿空醉舞歌長意遠有誰憐
懷古
萬事信前緣陶忩穩醉眠笑他名下士底似飲中仙樂
在身何羡閒多性所便不窮能有幾試數昔諸賢
二十日待月有感
秋來餘暑未能清夜久凉因露氣生星影漸微斜漢落
月華欲上半空明人間寒燠能無變世事更嘗孰與評
不鼓昭文深有意宫商纔動幾虧成
題陳道古畱遠堂(卓山憲使之兄)
乾坤不毁易寧熄風月常新詩豈亡可但功名須久遠
也知道味更深長畱題底要窮東野取友何如賢李方
料得對床吟樂處平章歐蔡到程張
詠蓮花
梅有幽人骨蘭如處子姿二者豈不貴清矣仁未知美
哉水芙蓉百花誰庶幾可愛非可狎不癯亦不肥充然
德之容瑩矣仙之肌芬芳不容挹既遠而有遺洛陽妖
豔品紅紫薄易萎東籬敗壞相著枝黏如&KR2365;此花雖已
落泛泛看紅衣有房如粟玉尚以金絲圍吟翫苦不足
賦予何其奇因思愛蓮說稽首百世師非汝溪不愛非
溪不汝宜何人斯取斯有道者似之
遣興
車輪到處碾成塵苦樂伊誰見得真蟻聚萬緣皆假合
駒隂千載幾新陳雖云入息非出息或說前身有後身
此事謾然成諍論且看古月照今人
玉水記方流(白傅省試題偶讀其集同賦一首)
玉水何從記工因卞璞求若非藏異寶那得有方流遠
派來元圃潛珍向某洲璧沉疑月在斗折認波浮山鬼
休持獻江神不暗投磬襄何入海應爲訪鳴球
和王臞軒舊題紫閣寺詩
余初識此寺是臞軒約飲題詩時也今甫三十年寺
已中廢余守郡始復之丁夘寺僧擕此詩來訪和付
之
閣為山名紫松依水更青僧談疇昔事我記始初經敗
壁題仍在臞軒喚不醒箇中安穩住但要主人惺
問訊後村目眚(前書云食茘多得此疾)
赤眚因何久未除客來多爲茘分疎苦云牛背寒光减
病在蠅頭細字書老學常時資共訂詩筒兩月頓成虛
人間未有醫龍手夢索仙翁擬訪渠
清曉
清曉沉思自點頭年將八十又何求便令䲭閤扶鳩杖
底似漁磯弄釣舟鄧禹不妨嗤寂寂司空自信合休休
年來點校書多在但囑兒曹著意收
梯飇遣惠菊糕且以鐵壁和篇與蘭闈魁卷示
教戲用前韻以謝
詩來已似風敲竹飣巧還如雪糝花便把菊杯邀酒伴
誰將糕字問吟家獨憐卷上文成錦却守琴邊鬢欲華
飽聽溪干人頌詠鳬歸早早進三麻
月仲重九生朝喜賦二首
自得生涯一室中不於牛斗問窮通傍閒婚嫁先時了
隨分衣冠與世同伊昔阿奴俱養母如今予季亦成翁
相看各喜貧強健對菊休辭酒盞空
長年冷淡似難堪自比榮期樂有三就書卷中時借問
除杯酒外老何耽定知丹桂還兒折且把黃花對我簪
好趁月明來痛飲不妨握手共迂談
贈别張養晦
訪我溪干住蕉衣換裌衣甘同蔬飯久飲了菊杯歸論
藥方書熟脩丹嚥息微浴冰還啜火此事世應稀(飲酒極熱)
(如火而盥沐只用冷水)
遣興
於魚於蟻皆非計爲馬爲牛一任呼文字要須心自肯
功名只怕命元無癡人底信高僧黠俗士從嗤我輩迂
老作凡夫差了事得閒不厭弄心珠
即事
學必苦心非易事世多扺掌是癡談評量人到九分九
指擬天窮三十三徹底書須隨字解造微詩要似禪參
眼前定與誰商𣙜忽謾狂吟付一酣
寄興
黃花未有紅花盡秋思撩人欲上眉耕不逢年難靠筆
窮知有命錯冤詩旋沽來酒聊供客畱讀殘書要付兒
猶向醉時歌衮衮少陵雖老有些癡
長孫遣聘五更戲作
生涯太極一圖中白鶂猶鳴上下風蟻穴蜂房人世是
鴆媒鳩婦性情同誰家不欠兒孫債緣法還歸造化功
月下有書何日定一門三見線牽紅(祖子孫皆婚方氏)
得京中書
故心人在貽書及秃鬢翁慚信道癡千卷一琴甘隱矣
五窮三揖喜延之空山賸擬藏書去好景祇愁得句遲
倚杖看雲陶處士樂夫天命又何疑
夜坐偶成
涉世纔深誤轉深鬢毛贏得雪霜侵人多癡到未來劫
禪要空無見在心晝暖枕書高鼾睡夜長樽酒縱狂吟
花開花落春何意潮去潮來古即今
三十年前嘗與陳剛父論詩云本朝詩人極少
荆公絶工緻尚非當行山谷詩有道氣敖臞
菴諸人只是俠氣余甚以爲知言追懷此友
因以記之
目斷千山嗟宿草言猶在耳奈從何文人縱有詩人少
俠氣不如道氣多哲匠久埋泉下骨吟徒今似法中魔
(佛云五百年後魔生吾法中壞吾道場)吾非具眼空饒舌自掩柴扉適意
歌
癡翁
癡翁癡處苦難言半似禪宗半似仙適意酒杯中味道
寄心詩句裏參玄雖然也作人間夢但覺元無俗下緣
剩把殘編消日子不妨吟罷枕書眠
寄興
少時攻苦已成翁學似無功亦有功身外事皆隨順去
人間念已掃除空癡兒莫指第二月快士休誇九萬風
世界雖然許空闊等閒分付酒杯中
别躔甫
一别三秋喜我過舊游如說夢南柯功名會上前緣薄
燈火社中遺恨多幾劫曾爲詩法眷兩鰥堪號俗禪和
相看未久匆匆去可奈能吟不飲何
十月朔日作是月十一日立冬
静看歷推移天公巧孰知朔先旬日改冬早小春遲䄂
手閒中老歡顔乳下兒小忩殘藁在續紙旋抄詩
二
身外無餘念殘年守舊書忩先寒日補園趁小春鋤邊
耗多疑信郵傳久缺疎往來南北客時得問何如
十月初六夜偶成
寒鷗歸盡暮烟生野草牆根絡緯鳴嶺外斜河雙派入
簷前新月半輪明厲階莫甚董狐筆避世寧隨桀溺耕
堯舜不驚秪愛酒癡人往往笑長庚
懷後村作
無端對酒忽愁生酒欲澆愁愁未平老我阨窮如子美
故人憂病似丘明常時交訊無虛日每日迂談盡五更
手簡近來兒代作得公手簡若爲情
十月九日回書偶作
炎炎翕翕何關我是是非非厭聽人莫謾揣摩當世事
且須康濟自家身(康節語)囊空米盡挨排去菊老梅遲問
訊頻南北尚畱書債在未能痛絶爲情親
客云今年小限甚佳戲題一首
曉呼兒讀新詩草晝引孫看槁葉蓮但得天教閒度日
休將星筭小行年耐饑不管塵生甑嗇筭猶存紙裹錢
一事近來堪自笑關心數月爲橋緣
寄劉躔甫
涉世還須著眼高塵浮浪汨世滔滔功名縱似秋風客
見解何如春夢婆握手縱談抛我去關心往事悶人多
西軒舊友今餘幾掩卷長吟歎逝波
昔與諸友同登香城最勝閣有長歌一首今壁
題已失僅記炊烟不盡愁不盡七字追懷往
事遂爲律體以足之
曾向山巔望海濤遠村簇簇樹如蒿炊烟不盡愁不盡
立處愈高見愈高追記壁題纔一句同游漚聚惜諸豪
等閒試足成章在却嘆吟時鬢未毛
秋闈放榜作
三載掄材棘屋中不知老盡幾英雄争先誰是穿楊妙
偶得依然拾芥同衆譟似狂俄寂寂(試後鄉人聚飲而喊謂之喊榜)捷
傳未定愈忡忡人間萬事皆兒戲注目長空送暮鴻
晩步偶成十月廿八日
半空濃碧雲成嶠上有明霞如野燒綠田黃犬吠行人
白鳥青林送殘照連朝毒熱勝三庚萬木號風無一竅
松間散步信意吟安得孫登與長嘯
老來猶喜看書清晨有警書以自砭
千古興亡大略同自爲兒戲是天公人如流水浮雲去
事落殘編斷簡中已分塵埃嗟齒髮休將點畫汚心胷
香嚴喜把經遮眼悟處雖高性未空
禪學元非妄詆訶聲前句後搃成魔本來性即虛空
是自障塵因聞見多過眼皆如雲不住舉頭但看月如
何傳燈諸老還癡絶只翫心珠㡳用歌(傳燈有翫珠歌)
偶題
求之有道果何如莫信鄒書恐自愚生怕不祥如躍冶
底曾大呌肯成盧言禪尚要空諸有定分誰能得所無
却喜天公最公處人人可索是玄珠
游應天寺
白嶼有僧初業農因見蝦蟇躍苔而出忽然省悟去
而爲緇徧游諸方老歸西禪寮居帥以某寺招不就
訪之寺中煨芋烟滿室竟不出戶帥敬嘆良久而去
此疇昔所聞也鄉鄰有寺曰應天雖相去不遠未嘗
一至偶因溪行見之四圍破碎中殿竟存西廊小屋
一緇尚畱問其寺所由起則曰開山白嶼僧也其名
曰智淳塑像猶在雙眸異於人崇寧四年有旨住西
寧州萬壽師進偈辭既而還鄉遂剏此寺紹興壬子
也舊碑載三偈磨滅尚可讀僂指寺成纔兩壬子其
季方十六歲入亦不薄以主僧不得人官吏又重困
之遂爲不濟人間百事興廢不常良可感慨因賦一
首
萬安橋北破僧坊追數梁題歲月長師祖碑殘微有字
世尊爐在久無香蝦蟇撞破青苔去龍象凄凉宿草荒
四壁不畱風雨入僅餘一衲住空廊
偶懷丙午丁未同朝諸公悵然有感壬戌再預
經幄先帝猶記小臣爲安晩門人
前朝舊事怕追尋欹枕更長忽上心七貴五侯俱夢斷
(李太白詩)一翁六士謾愁吟雪歌黃竹游何邈雲呌蒼梧恨
更深再割鉛刀尤可歎白頭贏得淚沾襟
和吳檢詳飛躍亭韻
心有靈淵性有天得渠樂處自難言誰傳仙去曾騎鯉
况說南征看跕鳶
聖師知遠又知微率性而修教迪彛物性高高還下下
與渠相賞莫相違
六爻萬象理俱陳物物皆誠在反身飛鳥音遺魚信及
中庸盡性易窮神
夢如爲鳥何妨樂計得於魚底是愚化化生生機在目
紫陽深意注隂符
有我何能與物親物無非我學方淳不知目送飛鴻者
何似觀魚濠上人
躍躍飛飛共太虛癡人底解見遺餘師傳喫緊知何處
樂在中心不在書
萬善皆由一念基學能自悟不妨遲得他淵默天游處
何異摳衣侍子思
題范晞文詩藁(武資請觧)
年翫新編比碎金知君風月滿清襟才高欲進竿頭步
興到還磨盾鼻吟字有三千何日奏藁畱五七巳年深
漢廷射策無蘇李千載河梁是正音
答吳檢詳用饒字韻見寄二首
星省論文久追思去日饒同趨花底路執别柳邊橋(山泉)
(出使别於江漲橋)我已甘肥遯公還惜髀消新詩時見寄莫怕
鴈程遥
白髮溪干住雖貧買竹饒名慙五雲吏夢斷七星橋烹
鯉梅春小歸鴻柳雪消兩鄉同此月廬阜亦非遥
曉起即事
枕上吟安未了詩披衣趺坐自支頥今年暖過冬強半
昨夜霜濃曉始知腰帶愈寬只強束髮梳常落不多絲
衰殘却喜身強健歲稔村沽醉度時
和梯飈薛宰鏡中我韻
菱花泓裏炯相親久翫還疑假是真覿面果爲誰氏子
回光須照本來人正慚我老羞看影堪笑渠癡苦效顰
陶叟但知身有二當年問答只形神
送劉漳倅
撚髭袖手耽閒久歲晩俄聞輅騎催翁喜為親負米去
守需監郡及瓜來但令岸幘歌司馬莫戀斑衣戲老萊
迂叟有康人所羡竚看扶對殿中槐
南郡久聞非舊比民貧甚矣吏姦深憑熊正試活人手
展驥仍多及物心箝尾决無閒署字支頤莫謾喜工吟
殷勤惜别龐眉老洗耳溪邊聽好音
再和鏡中我
把照相看意自親是身非幻亦非真徘徊似月歌中我
上下如冰夢裏人喻以不言只見色愁於何有亦同顰
本來面目伊誰識却詫僧繇解寫神(第三第四句一作似歌月處徘徊我)
(如夢冰時上下人)
三和鏡中我
百骸雖在果誰親本地風光見是真隱几正忘吾與我
開奩忽訝彼何人叔敖還許伶優學西子何如里婦顰
遥想當年游鏡殿化身千百未爲神
丁夘重作化龍橋嘉平甲子脩梁方舉兩虹忽
現里人皆以爲瑞輒賦一首
下手高秋忽暮冬霜晴水暖荷天公舊碑語妙誰能繼
新築工多事却同健筆早題需駟馬脩梁朝舉現雙虹
殷勤著意溪干友應䜟橋門况已通
三偈寄白沙和尚
疊石爲梁歲月遥溪神毒發恣飄摇萬事有緣人贊嘆
白沙師造趙州橋
橋長百丈架溪横半水工夫次第成人言不是慈悲力
那得霜冬暖又晴
作緣道者信難哉小工石匠亦持齋世間苦行誰能此
爲向白沙會下來
玉融嘉禾歌
新來盛事喧南北争道玉融調玉燭乍可優曇現出花
未見嘉禾長似竹一莖五穗各垂頭千人萬人齊拭目
元戎如佛令尹賢清朝有道吾君福來處况是太平鄕
此事須傳瑞應錄便當圖本上九天看取三登上上熟
送方巖尹到省
可人家世文章籙騎氣如虹向上都姓字儒流稱作者
工夫聖處及原夫臨軒黼扆新龍御射策彤墀引鳳雛
鶴髮溪翁勤洗耳首聽翁季共傳臚
送方兄(岩尹之子次雲正字玄孫)
清姿乍見似蘭芽未識多聞士友誇健筆如翁宜跨竈
著書先世久傳家妙年秋日高攀桂來歲春風早看花
竚聽龍飛新進士一門姓字耀京華
寄題陳非潛達觀堂
詘信時也古猶今耐事閒居且醉吟看破人間須具眼
馳求身外枉縈心樂常在我窮何有名欲爲賓見未深
聞說君如濠上老會當握手論升沈
子眞昆仲用虹字韻堅十七之約因昡而爽和
以謝之
握手歸來四見冬窩中風月憶先公情知夢逐飛鴻去
愧與饑吟病鶴同既老豈應忘舊雨相尋恨不渡橫虹
雲龍上下心期在彼此秪憑一念通
答子常
清曉霜晴不似冬多情剩擬謁龐公若無檄得頭風愈
却引帆如弱水同見訝令人時阿鵲清吟惠我氣舒虹
殷勤一使來何遠雙鳳華箋袖兩通
和福清鹿鳴宴詩
雪花飛舞上貂裘此去朱衣定點頭字奏三千高射策
璪垂十二拜凝旒鄉邦正說龍年好吾輩相期鵬路脩
日下五雲知有兆瑞光先向玉融浮
和後村答空青韻
病能祟眼似波旬聞說仙方妙入神定要空青爲藥使
解除翳赤見瞳人僕貧何計求珍劑天壽斯文保玉身
岩電竚須光爍爍檢書看劍樂千春
和後村韻贈硯士方生
精能磨石似磨磚巧手馳聲積有年想見割來雲製作
妙如修得月團圓我雖成癖耽求硯家苦長貧恨少錢
却羡樗翁藏甚富䥴題欲付子孫傳(溪工割紫雲李賀端硯詩)
橋緣漸畢再用冬字韻
未雪爲梁正御冬主緣賸喜得支公如膺下手知誰會
與洧褰裳涉不同列屋饑貧幾似鶴高軒來往謾如虹
(高軒過)成裘豈有毛堪聚不待青銅助半通(趙州問僧趙州石橋誰造)
(僧云李膺造州云當初如何下手僧無對州云既知造橋問著下手處却不知)
送方汝則西上(同年之子)
才華少日早峥嶸萬里鵬摶始發程丹桂籍中曾定價
金花帖上合書名同升每爲翁稱屈此去深期子有成
便好輸忠酬聖問臚傳聽取最初聲
送劉兄西上(乃父同行)
春光已入柳條催雪後孤山尚有梅泉上老人攜子去
天中多士待君來絶知戲綵怡顔久便合看花得意回
遥想端門迎馬處不妨翁季共傳杯(天中多士劉禹錫送吳應制舉詩)
戊辰元日作(除夜暗而無風鄉人以爲豐穣之兆)
雲暗長空夜不風新年又與舊年同身前百念翁俱足
但幾鄉田歲屢豐
初二日作
一飽秪期與衆同殘年自分樂溪中此心久爲雲畱住
猶夢持箋入帝宫
象祖戊辰元日初冠仍拜勑命
老得渠爲第二孫加冠還已向春元藍袍試拜癡翁喜
初勅題名聖主恩好續世科如汝父勉求師學大吾門
一樽長幼團圞笑雖愧儒酸禮略存
臨清堂前觀紅梅作
濱溪竹伴老梅叢一種風姿與杏同直者倒垂橫者瘦
水中同漾影青紅
送林少嘉西上
聲名早出自兒曹場屋尤推筆力高老大詩魔空白髮
幾多榜少已青袍窮通有道吾何畏文字隨時看所遭
簪取宫花歸錦後不妨痛飲誦離騷
送吳子謙西上
君家學問富源流世守書窗志未詶曾記麒麟初抱日
喜看鵰鶚再橫秋龍飛恩數優多士臚唱聲名占上流
我爲汝翁期望汝捷書聞日報溪頭
送戴兄西上(端溪簿之子)
乃翁白髮棲鸞去夙志勤勤待汝成自古文章有定價
如兄詞賦合先鳴今年恩數非常比上甲科名著意爭
語别溪千聊贈句南歸竚看錦衣榮
送王税院西上
詞場百戰氣尤豪此友真如老伏波本色藍袍須用著
到頭鐵硯豈空磨向來鶚薦飛騰屡此去龍飛恩數多
遥想玉階臚唱後小璫覓句看揮毫
用韻送徐平父西上(徐釋之後艾軒外孫)
鳴鞭西上訪漁村倒屣霜朝喜及門豹隱頻年聊蓄銳
龍飛今歲有殊恩誦先朝賦知名祖讀外家書見此孫
千載艾軒吾敬慕袖中錦軸兩詩存(以老艾墨跡二俾余書其後)
送林汝大西上
一第於兄何足溷相期十載恨悠悠未聞鯉化三層浪
但見鵰橫幾度秋手妙八义時輩服眼迷五色主司羞
舒徐有待知天意要作龍飛榜狀頭
送陳清夫西上
健筆朋儔推許久芬芬幾播桂花秋詞場多羡君义手
省戸須看鬼點頭昔送廣文生有序今無瞌睡漢争籌
高科遲取君休訝恩數龍飛榜最優
送林毅夫西上
(乃父特奏仕止法曹昨賦挽章末句押臯字正以此見能賦)
乃翁賦手妙馳名白髮青衫恨晩成宋玉大招慙老友
枚臯末句屬吾兄專場見說詞鋒銳跨竈應知話柄行
聖御六龍新策士輸忠不厭字縱橫
戊辰謁伯祖惠陽使君墳三絶
一山雙脈兩翁藏最久凋零長一房誰道敗牆荒草裏
冢中枯骨昔金章
少日春秋學最高年踰弱冠掇危科也乘五馬鵝湖去
埋玉凄凄草一窠
手足情鍾共處埋榮枯頓異可勝哀長公松下無人掃
三從諸孫歲一來(惠陽與山齋提刑相並爲墳)
送余兄西上(曾祖乃祖俱龍飛登第年方十八)
得意秋風早香浮桂籍中清疑衞玠是年與賈生同鵬
化多諸從龍飛上兩翁此行宜趾美竚見賦摩空
竹溪鬳齋十一藁續集卷三
