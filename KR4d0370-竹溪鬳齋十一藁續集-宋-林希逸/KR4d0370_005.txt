竹溪鬳齋十一藁續集卷五
宋林希逸撰
古律詩
和後村書窗韻四首
尊知籠愚笑火馳人間翻覆任紛披偷桃兒羡侏儒粟
辟穀翁懷博浪椎座下固知師也喭門前却歎鳳兮衰
世無齊物莊夫子那得渠儂一問之
乍可輪生角莫馳蓑衣好在不妨披相尋日月急如箭
休笑塵埃鈍似椎老去詩篇多感慨古來書卷幾興衰
簞瓢樂處雖難會却是知之亦好之
癡人如馬繫猶馳我有心經喜自披解使伏戎仇李石
何如瞠視友桃椎老懷只付一杯足壯氣渾如再鼓衰
得失到頭堪獻笑縱令有道莫求之
有餘寧要厥聞馳架上書多已懶披學養丹須明鼎竈
要參禪莫怕鉗椎癡心浪說詩窮達冷眼閒看世盛衰
千古紛紛皆夢事道難行矣却知之
再和磨字韻謝後村以余評新藁見寄
持荷苦口辭宫錦伐木多情憶釣蓑童子無言堪問答
武公雖聖更磋磨禪宗尚别偏中正聖處猶分清任和
吟苦正求人訂正柴門何幸許相過
至日再和磨字韻一首
長邊久息追風騎散地閒披釣月蓑鎖諫忠勞多叔達
銅光諧謔絶新磨笙鏞尚閟須終歲珪幣將陳待始和
老太平時逢此日負暄簷下看雲過
冬曉
雲樹曉層層初霞照屋稜冰池紋似鏤霜瓦氣如蒸凍
想歌樵客閒思煨芋僧癡翁吟太早窗尚有殘燈
即事
寒林葉盡見巢烏獨坐閒吟自引鬚萬劫總如萍聚散
一身幾見樹榮枯昨日明日算不盡先天後天易本無
事有難言長隱几何人曾識我非吾
與友人論文偶作
坡翁好語嗟難讀介甫新經苦尚同舉世笑時韓自喜
無人愛處陸云工能奇却怕翻空病得妙還須苦學功
旦暮烟霞千百態伊誰巧似老天公(意翻空而易奇語徵實而難工晉人)
(語)
信緣
塵世情知事不然生涯漫浪只隨緣閙籃身入從初誤
逆境魔多向老便未肯羡人昇白日不妨存我送殘年
聲名官職俱何有枉見匆匆髮似緜
曉起即事
千古宗傳有正音紛紛俗學誤人深癡生佛說成魔說
見徹塵心即道心老眼慣看碁世界浮生難戀隙光隂
凡情聖解憑誰詰獨坐蒲團只自吟
即事
舊畱蓆帽知何在秃鬢烏巾一任斜病發相如空視草
夢迷太白謾生花古今來往三千載文字消磨幾百家
底為蔵山癡作計衰翁筆硯是生涯
論文有感
紛紛見解何差别豪傑還須間世生識在雷從起處起
文如泉但行當行均爲千載無雙士莫問三蘇與二程
丹井紅泉南谷老似渠宗旨更難明
題徐司理誥(初爲理曹後爲寶應主簿以徐寅爲曾祖)
端拱雍熙誥尚存棲鸞衣鉢詫曾門龍飛黃勑新來好
先輩名家又有孫(建安山長徐平父寶應之後也於先輩爲十三代孫咸淳戊辰廷唱後兩)
(月林某書)
題王元之行徐簿誥詞
文林有底遷登仕簿領如何壓理曹官制雖殊綸筆美
黃州一字肯輕褒(後村前跋始末備矣因賦二首)
莆田陳尉新作二軒於其廨舍寄題二首
紫薇軒
雙松廳上念先差晩節漁翁謾嘆嗟試問歸摩青玉笋
何如坐對紫薇花(樂天爲盩厔尉廳有二松)
青雲軒
千載流傳感興詩爲渠黃綬嘆官卑便令圖上凌烟閣
何似青雲傳伯夷
寄題名登樓(漳州陳氏名登皆山名)
危簷飛處綠周遭遥想憑欄似跨鼇取義兩山名甚美
凌空百尺卧尤豪驚人姓字層層見作聖功夫級級高
直要襟懷如范老岳陽樓上賦雲濤
賀李教授掛冠
鵠袍未脱先謀隱雅操如君世所難甫拜衮龍懷勑牒
便尋神虎掛衣冠定應傳入逸民去更有文畱後代看
高卧東山還不穏令人遠笑謝公安
後村爲李教賦詩且以索和輒課二首
莆在東南誇獨盛材如荆楚信多奇爲祥以德麟昭矣
增擊何心鳳去之玄豈可嘲嗤范蔡廉無敢溷慕隨夷
情知結束非時樣冷看人間半額眉
諸老賡吟如許富一翁寒瘦豈能奇君爲嚴鄭其清矣
僕豈羊何敢和之投匭疏高聞殿陛入圖賦妙徧蕃夷
子雲自許千年後覿面何須彼俛眉
送劉元思倅三山
碧玉峯前詔趣回雅知金耀要清才彯纓即盍班行去
岸幘還因便養來麗句時應夢池草安書日可到庭槐
府公况是深知已引領同看禁苑梅
贈命士吳月堂
爲養秪憑賣卜錢術精云有異人傳如君合把堂名月
得姓元同斫桂仙
和後村韻二首奉寄府判眞司令
聽雨樓
取放翁詩扁此樓知君心企古名流蘇吟韋句雖欣慕
樗記曾云不是由(劉後村有聽雨堂記爲曾氏作)大被長衾佳伯仲高
門素學尚姱修俱存無恙鄒書訓此樂人間底處求
格軒
祖學單傳信有原秤停一字自名軒肯令公愧太丘長
要似思爲孔子孫知格格知須細認有無無有果難言
讀書記在門生老愧有君家未報恩(知格格知張子韶與大慧語)
寄建安山長徐平父
釣石摩挲久席珍儒冠非誤一朝伸修程鵬擊三千里
次榜龍飛第二人講紫陽書聊倚席縱青雲靶早彯纓
十傳先輩家聲大又喜中朝誦句新
題松澗徐氏餘慶集
三派分來久松高不計年扁題六大字(坊名徐卿積善之家)姓氏
兩魁躔太末韓曾記中間穉更賢爲君期望遠聲節要
俱傳(兩魁徐寅徐鐸也)
戊辰除夜作
今宵明早爲新歲明早今宵是舊年却羡山中無歷日
循環只認月虧圓
年來朋友多稱所交某公某卿爲老師者因賦
一首
年來俗客似禪緇開口人人王老師何處得鱗皆透網
誰家有米各經簁本無桀溺問奚自剛道劉君勝自知
此語但能虧雅道旁觀冷眼爲攢眉(透網金鱗三聖之語喻其得法於臨)
(濟也)
己巳元日二首
諸祠謁後鄉團拜得健多慚造物憐老去一毫無雜念
閒來六度見新年飯蔬老幼呼同席記禮兒孫講半篇
此事此朝爲例卷清貧聊且守家傳
占年五子推壬子端月三旬看上旬新把歷書歡竟日
舊傳䜟度屬今春殘生一飽無他念半世多魔笑此身
清曉冠裳八十拜老能強飯不輸人
羅雲谷詩集跋
(雲谷余同年友也丙午以後同仕于京數年相與懽甚遂得以詩交知其思遠而識高必)
(以詩鳴於世一别二十年今以經幕領印古論寄余此集俾書其後因爲數語以寓君苗)
(焚硯之意)
人間好詩不易得江湖近事詩之厄梅花知已欠逋翁
明月論交無太白何人識盡谷中雲將渠去作天南客
鳳岡傳酒賦凝香龍嶺行歌欣應拍題書忽與燕同來
入手恍如鱗有獲綵霞封褁策二三珠露穿排首千百
吟將麈柄擊玉壺聽是冰絃調錦瑟豈惟句字費推敲
好是典刑見風格問之乃是吾故人對此悠然記疇昔
杏園初會固匆匆蓬省舊游思歷歷我今娛老但醉眠
君要驚人更精索誠哉老子共風流龜堂主人憂火逼
料知得意風月前獨立長歌天地窄生民清廟要新聲
底處當行求巨擘看君定作出谷雲鶴書已到羅含宅
(鳳岡龍嶺肇慶府事)
占歲
秋田已歉期新歲人道占書必有年料事每難憑者半
知幾誰見吉之先米荒鄰送荷包飯銅泄市無紙褁錢
解使鄉居長得稔不妨吟釣老溪邊
老去
老去人間念不生舊來詩興亦彫零故交可數半黃壤
鄰舍相過多白丁倚杖溪邊看過鳥焚香窗下守殘經
後村已病賡吟少縱有牙絃孰與聽
自誤
老守平生自誤書人間事事付癡愚萬緣已息心如石
一點能明腹有珠門外設羅秪見雀溪邊買釣學爲漁
生來雖欠封侯骨未羡凌煙閣上圖
窮理
磨旋蓋倚機誰悟鏡缺弦生意最深知歷知星方識性
潛天潛地要非心山須鰲負誣仙聖潮爲鯨來誤古今
我不信書祗自信千年未必有知音
有感
人間分有高卑在世界嗟如缺减何楚客騷吟小司命
杜翁詩誚寡嫦娥拙知尊爵非吾有貧爲鰥居失助多
獨坐蒲團守書卷長年恰似病維摩
觀物
天旋底背東西日月正河平晝夜潮空裏華生空裏滅
静中聲起静中消移舟遠浦疑山走汲水清溪覺岸摇
人世自迷顚倒見達觀何事不逍遥
壽溪劉岩傅唐御史之裔乃翁國學前一輩同
舍也築新居名曰西村以此求扁為賦二
韻
李唐御史入閩居衣鉢纔傳兩副車六館未酬先志在
兒賢正讀乃翁書
主人作意扁華軒不厭溪寒自欵門似此相求差可喜
爲渠隸古作西村
癡人
癡人多見筭窮通我亦癡人却耐窮幸有讀書閒日子
何曾問命老星翁豈能忘世差無欲縱似談禪不落空
千載英豪皆可數未知約略與誰同
和洪帥燕新進士(正月八日)
塗抺年深滿鬢星招呼愧莫簉賓榮龍門客趁新正宴
鵬路人看第一程七字如珠真好語諸賢似玉要修名
樽前况有師模在學得陽巖是德成
己巳元宵雨
里社由來慶上元常年鼓笛徧諸村緇黃香供人人冗
紅白燈竿處處喧積雨連朝寒可畏祈天一念禮猶存
夜來見說柴爐少清磬行時半閉門
諸姪約至黃蘖因思前歲劉朔齋同宿約後村
不至慨然有感
黃蘖山前古梵宫早年屢宿此山中猿啼十二峯前月
鵬送三千里外風日者共游因朔老期而不至有樗翁
騎鯨人去相如病更欲躋攀誰與同(朔齋戊辰仙去後村以目𤯝不可出)
送子晦宰南安
送子南征愛子深殷勤聽取拙翁吟爲儒但有書堪信
試邑元無譜可尋民病盍知渠即我郡貧應念昔非今
聖門絜矩真良法彼此秤停要盡心
此邑曾爲掾往還昔云優易近彫殘士嗟前輩風流遠
吏苦專人月解難琴以道鳴寧擇地篙如手妙豈愁灘
竹湖親授侯心印不比他時事上官
紫帽山前墨綬新此行一喜異於人公車薦口多諸老
便邑怡顔奉二親伯氏橫經如共室吾兒學製不爲鄰
書郵見說無三舍細大相規莫厭貧
次韻方持叟見寄一首因悼後村
鶴髮荒三徑溪干久賦歸人皆笑金帚子尚記蓑衣篤
學藏書富工吟信筆揮多情慙眷眷入手覺輝輝鸞棘
方娛侍鵬程待奮飛講經融有帳進酒賀無幃底是鋒
相拄應憐帶減圍新知雖可樂故友漸俱非忽忽纏悲
緒茫茫恨化機何時弔烏石有淚濕漁磯此老真基杖
遺文半掖扉蘇梅今孰是誰復識鄰幾
初八早枕上作
新種梅家萼綠華緣渠關念似癡家不知青葉朝何似
展轉殘更聽過鵶
讀敬箴作
先儒只此是單傳聖處初無别入門人與兩儀三並立
天分萬化一爲元知無適處樂何喻到放參時妙不存
勿正勿忘眞見解此翁千載有名言
隱几
守定殘書雪滿頭眼前散盡好交游重拈舊話無人會
縱有新知惹我愁是聖是凡誰與辨非心非物果何求
夢回隱几窗纔白遠聽林間喚雨鳩
獨坐
掩卷閒忩獨坐時生涯自笑昔俱非枯鐺了盡殘生事
暗想空山老衲衣
詩送鰭叟建安理曹
能廉不患不能官折獄偏勞是建安一掾雖微關涉大
三司分立應酬難平反送喜非徒養歎息求生豈尚寬
積慶如翁須趾美厚培福本稱鵬搏
次韻梯飇明府燕新進士一首
領袖羣英有鉅儒藍袍端不負三餘開樽笑把杯相屬
即席吟成錦不如鵬化修程知翼健鳬歸要地看綸除
招呼意厚慚居僻老怕衝寒駕犢車
東澗以且静坐三字贈莆陽郭堂長陽巖謂莫
作禪會名言也用韻一首
作鏡如何塼可磨箇中方法似無多定而能静吾師也
不比伽趺佞佛何
送新饒州陳教授
學深行粹鄉評美三舍成名號勝流定價盍歸羣玉府
橫經暫訪百花洲湖山稱侍親行樂歲月追思僕舊游
臺府諸賢皆具眼相知應不待相求
寄題春谷工部自心田一首
筆耕雖苦未逢年解印歸來且醉眠誰毁誰譽平眼界
我疆我理自心田菴無寶貝主長在家有詩書種已傳
遥想箇中梨棗熟飽餐且作地行仙
退老吟
聖絶微言大義乖六經猶幸出殘灰知行大學工夫密
理欲先賢體貼來歲晩築場多識賜早年陋巷屡空回
同門人盡師資遠退老西河只自哀
讀子厚李華釋氏二碑作
佛學紛紛半是非若爲疑議到昌黎柳推性善碑南嶽
華指心宗傳左溪有誕有微須自别或排或讚搃非迷
癡人但道書皆好讀得明時論易齊(藏中諸經皆可翫)
吕洞賓生日
瓣香知敬自童兒夢得先生筆一枝老愧乏才疑索去
少曾耽句豈能奇猶傳薜茘圖中像(今在東林寺)那見橊皮
壁上詩此日殷勤加額拜人間說是降生時(余十歲夢真人以筆)
(見予家傳畫本乃模李祖母家眞人自畫像也)
得安溪書知義役義舟圖册已成喜寄二首
山邑煎熬百弊俱就中二事最堪吁小船有限家家占
役戶難差處處無慚愧癡兒差解事編排册子見成模
從今溪運均輸去朱記還聞徧十都
邑苦如灘險漸夷翁猶忉怛爲憐兒人生要有餘無盡
公事元非了是癡二籍幸成吾所職一毫自喜道之虧
藥中最是醍醐毒著眼看渠道好時(喜一作眩)
有警示訓
不比深山空谷翁人間冤債日相逢大須勤拂當臺鏡
莫道南宗笑北宗
種種心生種種危急須毒手下鉗槌要令獨坐空齋裏
打出人間萬弩圍
紫霄巖作
紫霄聞久眞奇勝三友同游亦不凡滿袖清風來縹緲
銜杯落日踞巉巖客攜老艾遺書至僧詫滄浪古字鑱
大小壺山俱翠碧穀青平處見歸帆
和平父游紫霄韻二首
杉松夾徑去猶遠桃竹隨人強自搘水界平田疑刻畫
烟籠遠日狀琉璃何波爲續游山記好友先吟訪古詩
清思如君真可愛行須入賦萬年枝
諸賢盛氣趨華轂一老閒吟樂老槃舊友醉鄕祗白墮
新銜散地號黃冠束芻已了林宗弔孤石因陪子美看
絶頂洪崖肩可拍乘風何許覓還丹
送方潮州
中朝人物久無儔何不容渠侍璪旒直疏勇干丹鳳闕
勅書去管鰐魚州名高北斗知相敵吏問南宫莫苦畱
召節鼎來宜略住郡貧民病待公瘳(吏問南宫劉夢得語)
寄安溪
書判可傳今幾錄就中亦有客先誇強宗理化知無薤
住處名香可當花案牘正勞詩倚閣扁題俱妙篆名家
新來一事翁尤喜看小孫吟壽阿爺
和山中后社韻一首
君家文曜授翁詩椿老還如竇有儀枕膝固應傳已久
趨庭豈待問方知山中香火畱吟處殿下雲屏有隔時
愧我衰殘誰伴侣但尋蓮社守禪規
六月十日晩飲呼行祖共吸荷杯
寂寂長閒日炎炎酷暑時納凉惟竹共對酒得蔬宜韭
嫩須新剪菰甜要旋絲荷杯時一吸聊與小孫嬉
偶成
老去溪干作釣翁心閒無事與僧同夢回喜見曉窗白
旱久愁看暮嶺紅案上舊書因暑廢樽中美醖爲貧空
不凡不聖伊誰會别是吾儂那一通
喜雨(六月二十日)
閩南爲雨久嗟吁守令焦勞巳月餘兒在藍溪祈更苦
翁緣憂旱又憂渠
黃蘖山前五百仙諸村迎禱過溪邊隂雲竟日凉如水
不待仙回己沛然(十九日)
曉雲如墨幕諸山飛瀑傾河頃刻間一喜令人無著處
長歌欹枕聽潺潺
望望藍溪未得書癡兒見說爲齋癯逢人多問南來者
紫帽山前雨有無
志喜(廿三日作)
溪邑兒因旱久勞正愁無處問如何童奴忽報行人說
中澣泉南得雨多
瓶中指甲花初來甚香既久如無之
膽瓶花在讀書床坐久看來似不香便比古今求道者
學成却與道相忘
溪橋作(廿八日)
聞說溪流漲看來勢漸停雲籠山際白水沒野畦青旱
久知天悔祠多詫佛靈老農憂雨過四望尚冥冥
連日雨驟頗以關心(廿九日)
旱餘雖喜見滂沱可奈連朝不己何萬事人間如此雨
無時太嗇有傷多
今日多愁後日慳晩田要見是秋殘過猶不及天誰管
世事終求恰好難
前日苦旱禾恐立槁今雨太多己穫者生芽未
穫者欲爛因歎耕者之苦輒賦一首
老守田疇正學耕尋思一粒也難成晴乾久嘆頭未下
雨過還憂耳漸生斗米三錢何日見五風十雨望時平
村居飽飯猶難必更敢癡迷望糝羹
夜雨不止枕上作
得雨初愁雨暫停如今徹夜怕泠泠此心果是誰差别
一樣聲成兩樣聽
别梯飇
持錢老叟送公還詫說吾儂好長官曰雨曰暘三載裏
如冰如雪一廉難新陂舊學鑴碑去瑞粟嘉禾入畫看
截鐙莫畱休悵恨此行要看觸邪冠
兒忝同升辱愛深詩情道氣兩知音銜杯欲挹浮丘袂
倚杖長聽子賤琴未别已愁殘月夢相看難忍此時心
我衰何日重攜手有鴈南來字抵金
柴門四壁愧貧居惜别殷勤不可虛銅雀瓦存聊贈子
金鑾坡去好同渠掉頭莫惜題新句敏手還看草贊書
若見薇花煩寄語前朝學士已爲漁
溪干喜睛
隂雲西捲去徐徐照眼睛空意豁如何處飛來雙白鷺
淺溪逆上小紅魚經風忍見折殘柳飽雨欣聞暴長蔬
新月宜人須痛飲南來况已得兒書
涵江山長韓同舍以先大夫障東誌與所著反
舌蜩蛙辨見示誌爲改永陽縣前之水欲流
歸巽因此下獄陳復齋有詩美之辨乃山長
同六士攻丁相時避禍作也諸賢既分而跋
之余嗇於文合二字共賦七言一首
永邑從前盛俊英誰家再世擅時名乃翁障水流歸巽
此士箋天拔去丁標美於嵇如鶴在文工似愈以蟲鳴
同時六士多翔翥事業軒軒洗耳聽
山丹
秋半山丹樹樹空幾回惆悵恨癡風那知九月明朝盡
箇箇枝頭數顆紅
竹溪鬳齋十一藁續集卷五
