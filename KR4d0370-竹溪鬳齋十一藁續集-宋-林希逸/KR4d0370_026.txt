竹溪鬳齋十一藁續集卷二十六
宋林希逸撰
學記
太玄精語
應(凖離)
初一六幹羅如五枝離如測曰六幹羅如附離君也
幹木也六幹而只五枝不能輔其本矣羅列也離疎
也此君不得臣之喻
次二上歷施之下律和之非則否測曰上施下和匪其
真也
歷施於上以觀星辰之行律和於下以求地氣之應
律歷必更相治也非則否者違此則不可用也匪其
真也言不得正法也只曰上施下和不曰非則否省
文也
次三一從一横天網䍚䍚測曰一從一横經緯陳也
䍚音郎又郎宕切廣大貌網有經緯而後成故曰一
從一横此法令全備而闊疎之喻天網猶天則也自
然之法也
次六熾承於天冰萌於地測曰承天萌地陽始退也
陽長之極上至於天而隂已萌於地下矣言陽進極
而隂生也熾陽也承接也
迎(凖咸)
次二蛟潛於淵陵卵化之人或隂言百姓和之測曰蛟
潛之化中精誠也
蛟潛於水産卵在陵下復於淵以氣感之自然剖化
此言發於隠而雖遂必應之喻隂隠也言以誠感人
也
次六玄黃相迎其意感感測曰玄黃相迎以類應也
玄黃天地也天上地下而時乎相迎以意自相感也
與咸卦同
竈(凖鼎)隂雖沃而灑之陽猶熱而龢之
隂陽俱盛此灑而彼和猶相息也
次五鼎大可觴不齋不莊測曰鼎大可觴饗無意也
觴當作&KR0008;音商大亨以養聖賢亦必以禮行之今鼎
雖大可以觴食而不以齋莊臨之則士不歸之矣饗
無意者言其無心於饗禮也
次六五味龢調如美如大人之饗測曰味龢之饗宰輔
事也
五味既和而調之又美宜大人亨之言大臣能和其
職則天子亦樂之也
次七脂牛正肪不濯釜而烹則歐&KR0008;之疾至測曰脂牛
歐&KR0008;不潔志也
脂牛肥牛也肪亦脂也正肪者割之正也烹之之釜
苟不精潔則人將吐之矣言養士必以禮也歐鳥后
切&KR0008;哀都切歐&KR0008;吐逆之聲也
大(凖豐)隂虛其内陽蓬其外物與盤蓋
蓬蓬然盛也盤結也隂在内陽在外而盤結覆蓋之
言外盛而内虛也
次六大失小多失少測曰大失小禍由微也
凡事之大皆因小而失之凡物之多皆因少而失之
此由微至著之意也
次七大奢迂自削以觚或益之餔
奢侈也迂遠也方大而侈遠之法能以法自律則其
所養愈厚矣觚法也削自損約也餔食也
次八豐牆峭阯三歲不築崩測曰豐牆之峭崩不遲也
牆雖豐大而削去其阯三歲之久不能更築則崩壊
矣言自削其根本也
廓(凖豐)(大也)
次二金榦玉楨廓於城測曰金榦玉楨蕃輔正也
版築之旁曰榦其題曰楨題額也築城之具其堅固
如金玉則其城可以高大矣此人君得輔佐之喻
次三廓無子室石婦測曰廓無子焉得後生也
石婦無所産也其家雖大而無繼承之子以其室人
乃石婦也此輔佐不擇人而無益於國之喻
文(凖渙)
初一祫䙡何縵玉貞測曰祫䙡何縵文在内也
祫乞洽切䙡與繪同音會何與荷同縵莫旦切祫衿
也以䙡為衿而乃被荷無文之縵自晦之意也衣錦
尚絅是也繒無文曰縵
次七雉之不禄而雞藎榖測曰雉之不禄難幽養也
藎進也雉不得榖而以榖養雞言失所養也
禮(凖履)
次四孔鴈之儀利用登於階測曰孔鴈之儀可法則也
孔孔雀也其羽毛有文鴈飛有行列喻人之有儀也
登階可進而仕也即鴻漸於陸其羽可用為儀之意
次六魚鱗差之乃秩施之帝用登於天測曰魚鱗差之
貴賤位也
差次也魚鱗有次序制禮制法秩然有次而施之於
國可以格天矣故曰帝用登於天
逃(凖遯)
次六多田不婁費我膎功測曰多田不婁費力亡功也
婁音樓膎戶佳反田雖多而不樓理之徒費膎食之
功也熟食曰膎
唐(凖遯)
次三唐素不貞亡彼瓏玲測曰亡彼瓏玲非爾所也
瓏玲玉也荒唐朴素而不守以正自喪其德以玉比
德故曰瓏玲
次五奔鹿懷鼷得不訾測曰奔鹿懷鼷奚足功也
鹿失不顧而以鼷鼠為懷所得者不足以為訾矣訾
與資同言棄大而見小也
次八唐收禄社鬼輟哭或得其沐測曰唐收禄復亡也
唐遯之後而能收其禄謂廢而復興也社稷有主則
其鬼不哭矣沐澤也言得其福也
次七弋彼三飛明明於征終日不歸
一弋豈能中三飛鳥平明而去至暮不歸無所得也
此求不以道之喻
常(凖恒)隂以知臣陽以知辟君臣之道萬世不易
隂陽君臣之道也
初一戴神墨履靈式以一耦萬終不稷測曰戴神墨體
一形也
神墨妙法也靈式善法也以一耦萬執一而萬事畢
也稷日下稷也稷與昃同終不稷者言用不窮也
次七得七而九懦撓其剛不克常測曰得七而九棄盛
乘衰也
七陽之盛九陽極而衰也以柔亂而自撓其剛則不
能守其常矣言處盛不自強則必衰也
次八常疾不疾咎成不詰測曰常疾不自能治也
常疾而不以為疾言病而不治也詰問也有病而不
治其禍既成何所歸咎此安其危利其菑之意
度(凖節)隂氣日躁陽氣日舍躁躁舍舍各得其度
舍音捨躁動也舍止也隂氣動而陽氣止各得其所
也
次三小度差差大櫴之階測曰小度之差大度傾也
櫴音賴毁裂也差失也小法差失乃大法毁裂之階
也此不謹小而失大之喻
次五榦不榦櫴於營測曰榦不榦不能有寧也
榦本也所本非本則其經營者皆毁裂之矣櫴毁裂
也
次六大度檢檢於天示象垂其范測曰大度檢檢垂象
貞也
檢檢猶整整也范法也天垂象而聖人法之其為大
法整整然可以垂後此雲漢猶天子法度之意
次七不度規之鬼即訾之測曰不度規之明察笑也
規圍也訾笑也所為不以法度則鬼笑之矣訾音子
次八石赤不奪節士之必測曰石赤不奪可與有要也
石赤丹砂也丹砂之色不可變移猶人之守節而可
必信也有要有約也有節之人必不負所約也
永(凖人同)
次四子序不序先賓永失主測曰子序不序非永方也
為子而不得子之道言不知小大之序則賓主先後
之義皆失之矣此非可久之道也
昆(凖人音混同)
次二白墨菲菲三禽一角同尾測曰三禽一角無害心
也
白墨菲菲羣而不亂也譬如三禽以一為之首而餘
皆尾之尾隨其後也故曰一角同尾言人之羣聚必
有所長則不亂故其心無得而相害也
次三昆於白失不黑無際一尾三角測曰昆白不黑不
相親也
昆同也白不同黑而自為分别無交際之道羣聚而
無為之首此一民二君之意角者衆而尾者少宜其
不相親也
次五榖不榖失疏數衆釐毁玉測曰榖失疏數奚足旬
也
榖與轂同為車轂而失疏數之度不足為衆幅之所
容言為主不得其道也衆釐毁玉猶積羽沉舟也立
心不均則毁言日至賢者無所容矣旬均也釐毛也
次六昆於市井文車同軌測曰昆於市井同一倫也
井市人所居也昆而同之則天下皆同文同軌矣一
倫者一其倫類也
减(凖損)
次六幽闡積不减不施石測曰幽闡不施澤不平也
幽微也闡大也無大無小皆自積聚而不能減損以
施人其頑如石不知稱物平施之道也
唫(凖否)(音欽又音琴)
次五不中不督腐蠧之嗇測曰不中不督其唫非也
督衣縫之中也不中不督言不知中道也積而不能
散雖腐蠧之物亦吝嗇之此唫閉之道也
守(凖否)
次六車案軔圭璧塵測曰車案軔不接隣也
軔礙車輪之木也案止也車為軔所止圭與璧皆積
於塵埃之中此閉吝而不與人交際者之喻
次八臼無杵其碓舉天隂不已白日毁暑測曰臼無杵
其守貧也
有臼而無杵不舂米也其碓舉而不下無所碓也天
隂不雨澤不下流也白日宜熱而隂晦之故曰毁此
貧不得時者之喻
翕(凖㢲)
次三食翕嘬嘬測曰食翕嘬嘬利如舞也
嘬楚快切翕食貪食也嘬嘬貪食之貌也小人多貪
見利如舞無所不至矣
次六黃心鴻翼翕於天測曰黃心鴻翼利得輔也
黃心得中也鴻翼大翼也翕於天者合於天也得大
中之道而合於天賢者之喻也
次七翕繳惻惻測曰翕繳惻惻被離害也
繳音灼以繳取鳥人見之惻惻然而見利者不顧他
日必自離害也
次八㩣其罦絶其羂殆測曰㩣罦絶羂危得遂也
㩣與揮同羂古縣反罦覆車也羂網也小人以罦羂
害物一旦揮絶而去之則雖危而可以自免矣此為
惡而知悔者之喻遂安也
聚(凖萃)
初一鬼神以無靈測曰鬼神無靈形不見也
鬼神之靈以不可見也
次三宗其高年羣鬼之門測曰宗其高年鬼待敬也
宗尊也高年之人能尊敬之則其心可以事鬼神矣
次五鼎血之&KR0034;九宗之好乃後有孚測曰鼎血之&KR0034;信
王命也
&KR0034;與槱同鼎欲薦血而薪槱之熟之也既祀而享其
九宗以誠意相好乃有後也以王命而從事者其心
亦如此誠信可也
積(凖畜大)
次七魁而顔而玉帛班而決欲收寇測曰魁而顔而盜
之招也
魁大也顔露也班布也自誇大自炫露而玉帛班布
而示之人斷可以致寇也收者致之意
餙(凖賁)隂白陽黑分行其職出入有餙
白黑相錯所以為文餙也分行其職各致其用也即
剛來文柔柔來文剛之意
初一言不言不以言測曰言不言默而信也
次五下言如水實以天牡測曰下言之水能自冲也
天牡海也從諫如流如水下而歸海也實者盛之意
也冲謙也
次八蛁䳋喁喁血出其口測曰蛁䳋喁喁口自傷也
蛁與蜩同喁喁鳴聲不已也血出其口自傷也多言
不誠無以取信徒自苦耳
上九白舌于于屈于根
白舌者徒費舌而言之也于于屈貌根舌根也言不
思信不如屈其舌根而勿言
疑(凖賁)
次五&KR0008;黃疑金中測曰&KR0008;黃疑中邪奪正也
&KR0008;音雄雄黃石也以其色而疑為金在其中紫亂朱
之意也
次七鬼魂疑貞厲嚘鳴弋木之烏射穴之狐反目耳厲
測曰鬼魂之疑誠不可信也
以鬼魂自疑惑乃有嚘鳴之歎既以為烏而弋之又
以為狐而射之烏黑狐赤至易見也而亦不能别之
反其目而以耳為信危矣哉
視(凖觀)隂成魄陽成妣物之形貌咸可視
隂如月既蝕成魄而陽為妃偶言秋分隂陽均平也
次七視其瑕無穢測曰視其瑕能自矯也
視其瑕知其過也人能知過則行無疵矣穢疵也餙
矯也
沈(凖觀)(下視也)
次三沈於美失貞矢測曰沈於美作聾盲也
貞矢正直之道也為紛華之美所沈迷則失其道矣
次五雕鷹高翔沈其腹好&KR2443;惡粥測曰雕鷹高翔在腐
糧也
雕鷹鷙鳥也沈其腹飛雖高志在實腹而已自好生
孕而乃惡他物之生育言其喜殺也&KR2443;古孕字粥與
育同沈實也
次七離如婁如赤肉䲭梟厲測曰離婁赤肉食不臧也
以離婁之明而食如䲭梟但食生肉危道也赤肉生
肉也此貪不擇禄者之喻
内(凖妹歸)
初一謹於媐㐜初貞後寧測曰謹於媐㐜治女貞也
媐古妃字㐜古仇字匹偶也娶必擇賢初得其正則
家終安也
去(凖妄無)
去彼枯園舍下靈淵
枯園自高之喻靈淵善淵也自處之卑也此好謙自
下之喻枯園燥地也
次四去於子父去於臣主測曰去於子父非所望也
父尊子卑主尊臣卑今子居父上臣過於主皆逆也
去之則順矣去逆從順以其逆道非所欲也望欲之
之意
次五攓其衣之庭有麋測曰攓衣有麋亦可懼也
攓音愆牽也庭有荆棘牽衣而行則麋鹿生之矣言
有國有家不自脩飭則必至荒亂也
次七去其德貞三死不令測曰去其德貞終死醜也
失其正德者必死於不善非令終也三死猶離騷言
九死也即多多之意
次八月高弦火幾縣不可以動動有愆測曰月弦火縣
恐見咎也
月至高弦則蝕將盡矣大火幾於流則暑將往而寒
生矣皆時之喻下弦則一鈎之明在魄之上故曰高
幾近也近於縣則將西入也時去則不可有為也
晦(凖夷明)
次三隂行陽從利作不凶測曰隂行陽從事大外也
隂先陽後於理為逆然世間亦有小者卑者先之而
大者尊者應之之時既相從順亦可有為不至於凶
也大者不在内而反外言異常也
次四晦其類失金匱測曰晦其類法度廢也
金匱良法也君子小人之類不明則國之良法必廢
矣
次七䏴提明或遵之行測曰䏴提明德將遵行也
䏴古霄字世方昏暗我揭明德以示之人必有從我
者凡人夜中提燈照路則行人必有遵之者矣
瞢(凖夷明)隂征南陽征北物失明貞莫不瞢瞢
瞢古夢字又莫登反隂往南而陽往北失其位矣非
相見於離之日矣小人用事則世皆失其明正之道
矣物人物也
次二明腹睒天覩其根測曰明腹睒天中獨爛也
睒失冉切視也以腹中之明而能窺見天理則可以
窮究根抵矣爛明也
窮(凖困)隂氣塞宇陽亡其所萬物窮遽
塞宇滿天内也遽窘也窮窘無所歸向也
次五羔無糝其腹坎坎不失其範測曰羔無糝猶不失
也
坎坎空虛也貧而不失其法猶曰不改其度也範法
也
上九破璧毁圭舊竈生鼃天禍以他測曰破璧毁圭逢
不幸也
破璧毁圭失其所寶也舊竈生鼃貧之食也禍以他
非自取也此賢者不逢時之喻
割(凖剥)
次七紫蜺矞雲朋圍日其疾可割測曰紫蜺矞雲不知
刊也
紫蜺妖氣也矞雲日旁刺日之氣也矞余律切朋聚
而圍日此太陽之病也可以割而去之䜛邪障蔽可
以掃去也刊削也可去而不去是不知刊也
次八割其蠧得我心疾測曰割其蠧國所便也
蠧國之人我心所疾惡割而去之則得我心矣便利
也去此人為國之利也
止(凖艮)
次七車纍其&KR0008;馬擸其蹄止貞測曰車纍馬擸行可甐
也
&KR0008;音雉又音馳輪也擸良涉切有所經也纍有所繫
也車纍馬擸不可行之時宜止則止也甐敝也考工
記不甐於鑿亦作甐宜止而行則敝也甐作鄰擸或
作獵皆誤也
堅(凖艮)
次三堅不凌或泄其中測曰堅不凌不能待齊也
凌冰也當冰堅之時而不成凌者其中隂為陽所泄
也齊中也外能堅守而中不自持此色厲而内荏者
之喻
次四小螽營營螮其蛡蛡不介以堅蝶測曰小螽營營
固其居也
與蜂同螮與蔕同蜂房之帶也蛡青許又音弋蜂房
也蜂營營而為房必堅其蔕不堅則房墜矣蔕只在
堅而不在大故曰不介以堅介大也
次五蛡大螮小虛測曰蛡大螮小國虛空也
蛡蜂房也螮房之帶也房大而帶小不足以繫之則
蜂必散亂而蜂窠虛矣為國而不知其本必失其民
以此喻之
次六韯螮紗紗縣於九州測曰韯螮之縣民以康也
紗紗微小貌音幽九州之民各戴其君心有所繫如
蜂房之蒂小而甚堅則可以康安矣韯與纖同縣繫
也
成(凖濟既)
次二成微改改未成而殆測曰成微改改不能自遂也
為善方成而心已改改不待成而知其危矣
次三成躍以縮成飛不遂測曰成躍以縮成德壯也
事之既成可以躍進又縮之可以飛上而不飛隨之
言能謹畏退託以守其成則德愈壯也遂隨也
䦯(凖嗑䦯與窒同噬閉門也)
上九隂陽啟&KR0034;其變赤白測曰隂陽啟&KR0034;極則反也
啟青啟&KR0034;古化字啟&KR0034;開通訛化也隂變而赤陽變
而白極則反也
失(凖過大)
次七疾則藥巫則酌測曰疾藥巫酌禍可轉也
酌祭以酒也此言災咎可禳也為改過之喻
次八雌鳴於辰牝角魚木測曰雌鳴於辰厥正反也
雌鳴辰旦反常也牝而求角緣木而求魚皆反正之
喻
劇(凖過大)隂窮大泣於陽無介□離之劇
□與儔同介助也隂既窮大而陽自啼泣為無助也
陽隂之離至此劇甚矣介□即無介助黨類也
次五出野見虛有虎牧猪攓絝與襦測曰出野見虛無
所措足也
野外荒虛虎牧其猪出而遇此不過攓裳而走攓與
牽同襦短衣也牧逐也
上九海水羣飛弊於天杭
杭即航也海水羣飛狼方勇也弊壊也天杭即大舟
也
馴(凖坤)
次四徇其勞不如五之豪測曰徇其勞伐善也
五中也苟伐其功勞則不如五之得中為過人也豪
過人者也
次五靈囊大包其德珍黃測曰靈囊大包不敢自盛也
靈善也囊有涵蓄也大包可以包容而大受也此為
珍美黃中之德以其不自大也
次六囊失括泄珍器測曰囊失括臣口溢也
有囊而不括則其珍美之器皆泄露矣此伐善矜能
者之喻
竹溪鬳齋十一藁續集卷二十六
