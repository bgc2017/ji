竹溪鬳齋十一藁續集卷十八
宋林希逸撰
省題詩
為麥祈實
麥事家家作宸旒軫意微無虛民所望為實我先祈見
白欣輿誦熉黃屈衮衣要他舂日飽莫使歛時稀餅餌
香深覬牷牲薦必肥禮成農共慶加額對龍旂
雲臺圖功臣
四七紛紜後慇懃帝念功干雲臺百尺依日漢羣公棲
爵侵霄漢揮毫萃畫工位分勲次第像列壁西東貎寫
丹青裏名垂竹帛中凌煙生面筆人物古今同
㩦手升玉階
甃玉成階戺天顔去幾層彈冠酬素願攜手盡同升得
侣欣交臂伊誰恨折肱龍墀看密邇鵷武接飛騰已慶
天街肅行須揆路登朝回花底散袖滿御香凝
畎畆不忘君
君幸逢堯舜孤忠豈敢忘身雖居畎畆志亦在巖廊草
野棲身久鈞天去夢長煙霞雖自樂日月願依光炙背
當如甫披裘莫學光此生名未立金馬進封囊
落日見漁樵
落日誰横笛江村一望遙喧喧歸鳥雀得得見漁樵薄
暮舒愁眼斜暉帶遠潮依灘綸在手出谷斧横腰歌罷
尋歸徑影行先度橋兩翁山水趣應未羨金貂
看碑不下驢
寺古碑猶在塵埃半已漫騎驢應懶下逐字細吟看鈎
畫雕鐫古蟲魚辨識難停鞭欹帽立緩轡聳肩寒應笑
修明字還如援據鞍歸吟風掠耳影瘦夕陽殘
梅花疑是君
欲訪春消息寒花昨夜開思君如在眼使我亦疑梅蘂
冷於人意窗開露粉腮欲同渠索笑還似子歸來蘭室
因香訝冰肌助我猜一枝聊寄與何日共持杯
身玉要俱捐
壯節將全趙威風直挫秦若令空授玉寧用復還身此
璧瑕何有伊人氣愈嗔頭寧同碎柱節不可欺臣大義
千鈞重微軀一羽均後來誰慕藺盛節獨嶙峋
清邊生戰場
已洗天河甲邊清國愈強誰生今日釁戰似古沙場不
見狼烟久俄驚鴈塞荒風悲苔染血月射骨如霜榆柳
依然好干戈有底忙李華真健筆弔古思凄凉
勒石紀漢德(班字韻)
稽落功成後將軍勒石還輝華天子德姓字漢臣班篆
刻千年績鐫磨萬里山勲名沙幕外歲月永元間頌筆
嗟何古胡弓孰敢彎龍墀歸拜日稱壽動天顔
雲逐度溪風
拂面微風動輕雲過遠堤飛飛無定跡逐逐度前溪望
斷江東暮生從舍北泥但隨蘋未起還傍蓼花低白映
清波影紅看孤鶩齊似迷歸去路漠漠自東西
蒼隼護巢歸
蒼隼當秋日風高萬里飛忽看孤影過因護舊巢歸刷
翮摶雲漢翻身度野扉雛飢方唧唧爪立自依依莫笑
蜂窠小休嗤燕壘微物情元等耳細大各天機
秋高風怒號
人意與秋高臨風意自豪倚欄吟未巳拔地怒方號露
宇遙窮目霜林見落毛威生來虎谷聲震似鯨濤六鷁
飛應退羣狐懼莫嘷擬騎鵬翼去萬里訪盧敖
金買長門賦
誰買長門賦閨愁不自禁寸腸抒萬恨一字直千金菲
薄聊為壽淒凉要寫心珠簾春寂寂玉戶夜沉沉語妙
錢何惜宫閒恨轉深文君因自笑我有白頭吟
雷隱象車音
不聽車音久逍遙獨倚臺遠聞疑所象細認隠其雷不
怒聲初發遙聞妾自猜輕移蓮步出空喜玉輿來只謂
君王顧因知神女推千金誰買賦會使聖心回
許由洗耳
有道之君子箕山一許由清波聊洗耳塵世肯回頭此
趣名千古奚心長九州若令嬰世網何似枕江流俗事
喧誰聽寒泉響自幽鄰翁牽犢避使我轉增羞
川曲通諸海
直道行今古淵源妙莫窮百川雖若曲大海必皆通酬
酢幾千變周流共一中問津非斷港無水不歸東洙泗
源尤正河汾派亦同縱横嗟末學濫說未為雄
李下不整冠
李下有傍觀嫌微擇所安莫將遮日手輕整切雲冠故
徑纍垂久荒林禮數寬杜陵羞任落貢禹喜休彈主正
操籌待吾寕岸幘看义童却歡笑就地拾螬殘
瓜田不納履
莫道田間僻持身懼指瑕近瓜休納履為履似侵瓜野
徑風随屧陽陂雨落花藤方鋪滿地屨且曳歸家籬賦
長庚蔓鞋吟子美麻及門如有客倒屣只烹茶
精衞銜石填海
精衞誰家女悲鳴苦自憐石知銜不盡海有恨難填妾
父曾為帝禽言自訴天磷磷空爾啄渺渺浩無邊志有
愚公似冤同杜宇傳揚塵終可待且伴羽衣仙
觀慶雲圖
伊昔承天慶人間有聖君圖傳何世本今見古時雲就
日曾謠詠非煙喜郁紛筆工疑顧陸治盛憶華勲簡冊
歌雖在丹青畫罕聞坎中元有象心畫妙羲文
掬水月在手
水下元無月江澄别有天凝眸欣浩浩在手掬娟娟桂
魄方留影荷衣試弄泉正看波底樣俄入掌中圓太白
狂應攬知章醉欲眠我知光可汲便擬拍洪肩
弄花香滿衣
隔岸聞風處清晨嗅露房花因閒弄久衣有帶來香試
摘枝頭白還拈葉底黃恍如玉皇吏來自錦窠郎袖比
朝方罷心因惱欲狂謝安休掩鼻非佩紫羅囊
夢見周公
至聖元無夢傷麟有隱憂道傳自公旦意切為宗周泗
水遽方覺東山記昔留鴻飛歸不復蝶化恍同游洛卜
圖何在殷楹涕自收蒲姑如可作料想訂春秋
四更山吐月
愁客眠難穩危欄忽四更乍疑山色改已吐月華明五
夜籌將轉孤輪缺未盈霜翻禽欲下雲破兔還生問曉
樵相語棲寒鵲自驚娥眉秋一半徹夕惱長庚
熱不息惡木陰
苦熱雖求息炎凉愧易心既云名惡木那復有佳陰煩
溽方三嘆婆娑有百尋匠皆行弗顧吾肯據而吟冷憶
瓜浮玉清思竹碎金鳥猶知所擇人豈馬牛襟
渴不飲盜泉水
盜有經行處波流惡莫湔固能澆我渴誓不飲渠泉奔
驥如追電長鯨擬吸川貪夫曾就酌饞者莫流涎竊玉
嚴於史空瓢碎自賢杜陵思賈井病肺卧江船
道不拾遺
世似江河去還聞返朴時久藏天下富不拾道中遺行
者歌如砥誰與嘆泣岐鋤金寧弗顧守劍烈能知楚國
亡弓在荆山抵玉嬉抱茅嗟薄俗屋破呼羣兒
望祀蓬萊
祀事非常典君王望紫蓬仗從天闕下山在水雲中采
藥何時返鳴鞘秩禮隆靈無先沛雨船有引回風夷見
燔柴去仙難架海通札書終不驗空翠鎖祠宫
祖二疏
祖帳都門外賢哉惜二疏史留名不朽古善畫何如張
幕班離席歸装問故居辭官兩賢傅送客幾華車帝眷
慇懃在臣慙老病餘重來甘降秩時為子房噓
濟河焚舟
汔濟焚舟去秦兵意若何深仇思必雪信誓有如河甲
卒方停棹將軍怒指戈連檣皆縱燎勁氣欲熬波拜賜
前言在論功一炬多至今臨岸處夢想髮皤皤
客星
久要劉文叔論交在闕庭不為渠相漢僅以客名星鶴
髮蒹霜白羊裘近帝青宫中聊欵欵極下獨熒熒一點
今霄漢孤燈昔釣汀靈臺誇列宿詎肯共圖形
駐蹕山
萬里君王蹕雷驅鐵騎環移來雲下仗遠駐海東山飛
檄青丘外鳴鞘怪石間龍經占得耳禽語喜違顔似勒
燕然去如封岱岳還鐃歌模寫徧何不續東蠻
乘月登樓
鐵騎圍何急登樓却自由一輪秋夜月百尺岳陽樓老
將憑欄怒嫦娥為我留功成長嘯後人在古城頭羽扇
榮差可胡床庾浪遊千年髯孰似笛裏夢并州
飲馬長城窟
瘦馬如烏渴長驅傍古城聽他隨窟飲不暇擇泉清沙
外追風驥榆邊積雨坑花鬃搖漢騎草血染秦兵地脈
千年恨波腥萬鬛鳴思歸頻蹀躞苜蓿滿宸京
鴈足書
中郎沙漠外羝乳事何如賴有雲中鴈能傳足上書銜
蘆來内苑繫帛自穹廬地說荒寒極人稱老病餘史徒
誇問犬詩莫詠烹魚青鳥僊家使吾今益信渠
無絃琴
道外元無器聊横膝上琴本非絃可弄自覺趣尤深早
向聲前悟何勞指下尋昭文元不鼓鍾子謾知音賾矣
鐘名啞傷哉磬有心退之如解此十操不應吟
為郎牧羊
卜式何為者清班粉省郎不騎沙苑馬只牧上林羊謾
詫窠名錦何如屩曳芒含香休向闕挾冊且隨臧列宿
從嗤我三星喜詠牂尚懷肥報國抗疏欲烹桑
登單于臺
天仗祈連外窮荒鳥雀呼登臺真帝子絶幕遁單于百
級雲中見千官帳下趨穹廬垂曠野警蹕近清都漢地
今無虜秦城枉避胡呼韓天日謁却入渭橋圖(天如穹廬罩四)
(野勅勒歌)
蒲鞭
自古官刑在如何只用蒲賢哉知道者陋矣執鞭乎草
草存笞責拳拳愛體膚教非刑可比恥患免而無舜朴
書徒識秦敲慘自愚悲因撻黎庶適意與寬俱
被褐懷珠玉
懷寶伊誰識纍然被褐夫荆山寧泣玉滄海任遺珠寬
博形何散龍鍾智似愚藏淵祇自媚韞櫝肯求沽雅志
褰裳蹈旁觀按劒無我知韋布樂應不豔金朱
墮淚碑
叔子今何在風流緩帶時傷心因覩物墮淚遂名碑剥
落銀鈎古淒凉玉筯(缺)生前驅萬馬身後立雙螭人物
襄陽記莓苔太白詩(螭頭剥落生莓苔淚亦不能為之墮)羊公豈無德戎
衍却堪悲
杏壇
反袂傷麟後凄凉舊日壇尚為人愛惜不使杏彫殘葉
映緇林好枝横泗水寒一從梁木去多把落花看自昔
棠思召于今木有韓遙知槐並並根古似龍蟠
聞雞起舞
龍卧何時起生涯厭鼓鼙舞因隨獨鶴聞偶為荒雞楚
客長更夢秦關未曉啼竹風吹袂舉柳月傍樓低我醉
非無度渠寒不奈棲誰家小垂手百囀聽黃鸝
圍棋賭墅
太傅籌邊日家庭賭墅時淮淝千載事秦晉一番棋得
算如翁妙爭先落子知汝能輸别業我已笑胡兒曇得
山先喜氐爭局自癡兩軍臨水處幼度著尤奇
西狩獲麟
西狩知何獲驚嗟徧國人自憐方嘆鳳何事又逢麟伊
昔追戎地于今較獵頻三家如此僣一角豈為珍筆絶
真傷魯書成已繫秦同時多虎輩誰信獸能仁
五言長城
老子風騷將雄豪霸一方五言如壁立萬里此城長氣
靡曹劉壘聲喧翰墨場但令投幘去誰詫撚鬚狂羲筆
圖成陣韓文喻倚牆騷壇唯我擅誰敢犯鋒鋩
惜花春起早
苦惜花能好晴窗喚起頻只憂春去早却要早尋春一
片飛愁我千枝豔惱人鳴鞭思曉月化蝶逐香塵醉卧
狂誰子(楚狂小子韓退之)吟看睡太真每因風雨夜不寢為渠
顰
愛月夜眠遲
意愛多成癖清秋悵望時月能向人好夜不恨眠遲搗
藥何為者停杯屢問之貂裘蟾正戀鴛枕蝶休癡晝短
何須燭更寒且詠詩婆娑無影處料得夢相隨
登封泰山
海畔山名泰東封自昔曾三千餘載記七十二回登冕
輅陳金策衣冠迫玉繩祕書留歲月立視俯丘陵華蓋
行中阪松官立幾層祖龍空刻石千載笑冥升
棋聲花院閉
花院重重閉香風拂面輕游觀多野趣靜聽有棋聲松
老藏孤寺柯翁看幾枰反關從爛漫落子自敲鏗得著
僧應笑棲枝鵲又驚須臾聞剥啄收局出相迎
寒機曉猶織
機上誰家女更長睡不安當牎祇自織到曉不知寒霜
瓦凝威重冰絲續斷難梭聲隨漏盡妾意為衣單錦字
挑誰寄銀缸剔已殘姑畱刀尺久零落待輸官
肅時雨若
肅肅存吾敬冥冥若有期人皆欣雨若心為有天知悃
切憂民志勤拳在廟時片雲催許急三祝果伊誰方寸
來何易吁嗟禮亦宜虛中求造化事應不須唯
鼠鬚筆
安得如椽筆晴窗弄鼠鬚知渠來某氏(永某氏之鼠)為我作
尖奴熏窒搜羅盡精粗簡拔殊香沾窗下墨腥帶甕中
腴食肉非無相揮毫且共娛生因斯恨汝莫把篆臨模
僧敲月下門
深夜沉沉寂誰行下嶺㘭寺深明月照門閉老僧敲剝
啄林間寺嬋娟雲外梢山童破幽夢人影並疎茅殿冷
存餘篆窗明待解包山虛傳谷應驚鵲亦離巢
笛裏關山月
笛裏愁千緒更長憶故山今人吹古曲漢月照秦關霜
竹和聲切胡床倨坐閒一輪秋塞外萬嶂野雲間此夜
聽渠弄何時照我還回思帝城角花影映朝班
隔竹敲茶
興入盧仝椀龍團旋解包忽聞茶窗響正隔竹窗敲活
水烹新茗香風度綠梢聽知童落杵驚起鵲離巢香比
雲英搗清無水厄嘲林深畱客處未羨已公茅
門多長者車
窄窄柴門下多應隱士居時人皆障面長者競迂車羅
雀寧辭客瓜牛舊有廬高軒詩李賀都騎賦相如痛飲
宜投轄何心更曳裾辛勤有此室鄙矣羨金魚
師直為壯
古有征無戰堂堂整六師直哉能用壯敵者欲何為道
在周如矢兵行漢有旗天威雷在上人喜雨如時敷德
苖歸舜干盟魯却夷淮淝知義勝筭入謝安棋
星陳天行
法駕誰摸寫形容比太清星陳元肅肅天運自行行閶
闔開黃道璇璣映玉衡蓋明瞻帝近旗動認參横移得
魁台下如聞警蹕鳴流光知遣使招我立通明
呌舜蒼梧雲
呌舜嗟何處梧江去路長天高心渺渺雲遠地蒼蒼我
欲排閶闔誰能訪帝鄉淚沾瀟水碧夢入瘴煙黃莫喚
湘娥問空憐老杜狂重華何可就騷筆更凄凉
山上有澤咸
彼澤卑而滙維山峻且巉上應無見有氣以感而咸石
隱虛中竅春蒸潤下鹹畫前分艮兊象外識機緘野露
浮江柳溪雲到嶺杉箇中皆易理具眼要非凡
君王畫陣看
聖世憂邊切騷騷羽檄忙凱歌來幕府畫陣奏君王宸
陛千官慶軍書一卷長捲舒從御榻想像到沙場此日
丹青筆當時赤白囊會看麟閣上圖寫更輝煌
洗硯魚吞墨
㩦硯臨流洗迎人戲小魚忘機知似我吞墨喜看渠案
上研磨久池邊浣濯初黑翻波裏影素染腹中書水與
烟俱落香知餌不如誰能圖罩罩點筆滴蟾蜍
烹茶鶴避煙
隔竹敲茶臼禪房汲井烹山僧吹火急野鶴避煙行入
鼎龍團碎當窗蚓竅鳴紫雲飛不斷白鳥去邊明雲舍
飄猶濕風巢遠更驚通靈數椀後騎汝訪蓬瀛
敲雲問名氏
避喧誰氏子遠近不知名踏雨來相問敲雲忽自驚空
濛迷處所剥啄訪平生不是師嚴釣應須學尹耕深山
無戶籍虛谷荅人聲野服徐迎客論文到月明
又
何意逃名氏秖緣避俗紛有人來隔嶺問我獨敲雲剥
啄聲雖急朦朧喚未聞嚴耕應似子說築豈非君瞥去
鴉驚起誰來稚荅云日高纔出戶對客却慇懃
灘聲起魚眼
酒醒聞敲雲呼童汲水烹龍頭琢山骨魚眼起灘聲活
水催泉急凝波與石爭鱗無游釡見目有比珠明車異
羊腸繞蠅嗤蚓竅鳴磨刀誰氏子對此憶鱸羹
葉帶露痕書
拾得階前葉提㩦近玉蜍自呵冰凍筆猶帶露痕書秋
興題紅日霜寒墜綠初珠凝光細碎墨淡字稀疎滴硯
研朱易渲毫汗竹如更乾虔亦喜勤掃入僧廬
不下帶道存
身外元無道摳衣樂聖門能因機以悟不下帶而存身
俯心何愧腰垂手可捫步趨如有見左右自逢原鞶錫
殊三褫紳書味數言垂魚何足羨愈以訓兒孫
竹溪鬳齋十一藁續集卷十八
