竹溪鬳齋十一藁續集卷二十七
宋林希逸撰
學記
太玄精語
將(凖濟未)
次二將無疵元睟測曰將無疵易為後也
元善也睟美也將求無過則其德必善美矣謹之於
初則後易為矣
次三鑪鈞否利用止測曰鑪鈞否化内傷也
冶人為鑪陶人為鈞鑪鈞既不可用則宜止矣強以
化物徒自傷損也化猶考工記飭化八材之化也即
工欲善事必利其器之意
次四將飛得羽以登於天測曰將飛得羽其輔強也
欲飛得羽言有助也
次七趹船䟦車其害不遐測曰趹船䟦車不遠害也
趹古穴切䟦蒲撥切趹踏跌之也䟦難行貌車船所
以行濟也今自棄之害必至矣此不求助者之喻䟦
韻書不由蹊隧而行曰䟦
上九紅蠶緣於枯桑其繭不黃測曰緣於枯桑蠶功貶
也
蠶之初生有毛既老故曰紅枯桑無所食也不黃不
中用也此不能自養者之喻紅者以老無毛而但紅
也
難(凖蹇)(乃旦切)
次四卵破石&KR1409;測曰卵破之&KR1409;小人難也
&KR1409;徒玩切以卵破石則其&KR1409;壊不生也必矣&KR1409;卵不
孚曰&KR1409;楊子曰雌之不才其卵&KR1409;矣
次七拔石䂦䂦力沒以引測曰拔石䂦䂦乘時也
䂦之人切䂦䂦難致之意石雖難拔我能沒盡其力
以引致之亦可拔也此勉力濟難者之喻
上九角獬豸終以直其有施測曰角獬豸終以直之也
獬豸本作觟&KR1694;獬豸之直始終如一則可以有施矣
戒中變也
勤(凖蹇)
次三羈角之吾其泣呱呱未得繦扶測曰羈角之吾不
得命也
男角女羈孩子之飾吾者吾吾然無歸也繦抱扶持
也不得命者不得活也此孤弱而無歸者之喻
次七勞牽不其鼻於尾弊測曰勞牽之弊其道逆也
牽牛徒勞不以鼻而以尾自弊也此操持失理者之
喻
養(凖頥)
初一藏心於淵美厥靈根測曰藏心於淵神不外也
淵深靜也藏心於深靜以自養其性則美矣靈根性
也
次二墨養邪元函匪貞測曰墨養邪中心敗也
墨與默同元始也函心中含養之地也隠默之中養
其邪思則用心之始已匪正矣
次四燕食扁扁其志&KR2642;&KR2642;利用征賈測曰燕食扁扁志
在賴也
扁扁即翩翩也音篇&KR2642;&KR2642;求利貌賴利也小人求利
如燕之飛欲但攫食而已此賈者之事
次六次次一日三餼祇牛之兆肥不利測曰次次之餼
肥無身也
次與趑同音咨不安之貌祇神祇也祭祀之牛卜既
得兆一日而三飼之肥則烹矣此以利自禍者之喻
踦贊一
凍登赤天晏入玄泉測曰凍登赤天隂作首也
晏至熱也陽氣深入而隂得時此小人道長之喻
羸贊二
一虛一羸踦踦所生測曰虛羸踦踦禪無已也
踦竒數也數之有盈有虛皆自竒而生所以相禪代
而無窮也夫惟不齊乃能生變化也
玄衝(衝序也凖易序卦)
閑孤而竈隣
差過也而常榖(榖善也差過也人能知過則常歸於善矣)
傒也出翕也序
格好也是而疑惡也非(格去羣隂則所好者是也疑而未定則所惡或非也)
玄錯(錯雜也凖易雜卦)
進欲迂止欲鷙
從也牽守也固
玄攡(音離張也攡瑩掜圖凖繫辭)
故玄聘取天下之合而連之者也(隂陽善惡是非類皆合也)
夫玄晦其位而冥其畛深其阜而𦕈其根
阜高也根深也言玄之理隠奥也
人之所好而不足者善也人之所醜而有餘者惡也
(此二句有味誰不知好善而得善常少誰不知惡醜而有之者常多)
夫天宙然示人神矣夫地佗然示人明矣天地奠位神
明通氣有一有二有三位各殊輩回行九區終始運屬
上下無隅
殊輩異類也回行運行也佗負荷也湯何切
信道致詘詘道致信
存存而亡亡微微而章章始始而終終
玄瑩(明徹也)
天地開闢宇宙拓坦(開拓坦夷)天元咫步(有躔度也)日月紀數(紀數)
(有歷紀數度也)周運歷統羣倫品庶或合或離或羸或踦故曰
假哉天地㗖函啟化罔&KR3798;於玄終始幽明表贊神靈大
陽乘隂萬物該兼周流九虛而禍福經羅(經羅隨所遭也)
㗖徒濫切㗖函即含容之意
鑚精倚神箝知休咎
鑚求也求其精倚其神言蓍龜也箝知推索而知之
也
一一所以摹始而測也三三所以盡終而極崇也二二
所以參事而要中也
自一始一曰一自一為二而二之曰二二自二而三
至於九曰三三
隂陽所以抽嘖也從横所以瑩理也明晦所以昭事也
嘖情也抽理也瑩事也昭君子之道也
嘖與賾同抽深也
夫福樂終而禍憂始天地所貴曰福鬼神所祐曰福人
道所喜曰福其所賤惡皆曰旤故惡福甚者其旤亢晝
人之禍少夜人之禍多晝夜散者其禍福雜
晝明者也夜昧者也
玄數
昆侖天地而産蓍參珍(參考也珍貴也)睟精以&KR2021;數(&KR2021;音索義同)散
幽於王重而立家旁擬兩儀則覩事逢遭並合&KR0008;(音格)繁
其名而極命焉精則經疑之事其質乎令曰假大玄假
大玄孚貞爰質所疑於神於靈休則逢陽星時數辭從
咎則逢隂星時數辭逹凡筮有道不精不筮不疑不筮
不軌不筮不以其占若不筮神靈之曜曾越卓
不以誠占與不筮同神靈雖明曜曾是不誠而可以
見越卓乎越卓高遠也
玄掜(妍啟切)
秉圭戴璧臚湊羣辟
秉圭戴璧有爵者所執也臚傳而輻湊以奉其君羣
辟者天子諸侯皆有臣也
嘖以牙者童其角㩣以翼者兩其足無角無翼材以道
德掜擬之九日平分
有牙可嘖則其角童有翼可揮則其足二無角無翼
則有性
天地作函日月固明五行該醜五嶽宗山四瀆長川五經括矩
作函上下相函也固明永久之明也該醜該徧其醜
類也宗山為山之宗也長川為川之長也五常之理
括盡其矩法也
玄圖
日月畛營隂陽沈交四時潛處五行伏行
畛營所居之躔度也沈伏也交相代也潛處密運也
伏行有遲留伏逆也
七宿軫轉(軫轉輪轉也)馴幽歷微六甲内馴九九實有律吕
孔幽歷數匿紀圖象玄形贊載成功
七宿四方各七宿也軫運也二十八宿運轉於上循
歷幽微之間六十甲子寓焉九九之數有焉九九者
黃鐘而下有此數也九九則為律吕六甲為歷數孔
幽者甚妙也匿隠也歷紀隠然在中也玄形渾儀也
贊載稱述也
始哉中羡從百□權輿乃訊感天(訊與迅同速也)雷推□&KR0034;(雷聲)
(也推出也□字書無疑作□&KR0034;徒感切)輿(合作與)物旁震(音震珍響)寅贊柔微拔
根於元東動青龍光離於淵(東陽生離淵出也)摧吐萬物(摧古催通)
(上合作吐)天地輿新(輿合作與)
中哉更睟廓象天重明靁風炫煥(渾明也)與物時行隂酋
西北(酋就也)陽尚東南内雖有應外觝(觸也)亢貞龍幹於天
長類無疆南征不利遇崩光(喪明也)
終哉減沈成天根還向(隂陽之本元氣也)成氣收精閱入庶物
(物皆閱見而入歛)咸首囏鳴(氣感之初物皆不鳴字咸感首初也囏古艱)深合黃純地
(地道)廣含羣生泰柄(斗也)雲行時監地營
隨時監視隨方營度斗運有時有方也斗斜指而可
論四時斗高運而可吞四方
衰謨高吸乃馴神靈(循天之神道也)旁該終(該徧曰時也)天地人功
咸酋貞(就正也)
玄攡瑩掜圖告皆擬易繫辭也始中終九卦於玄圖
言之擬易繫履謙井等九卦也始哉中羡從一首生
九首中至&KR1395;九首羡至徯九首從至事九首以歷言
之則自冬至至榖雨是其時也中哉更睟廓亦一首
生九首更至疆九首睟至大九首廓至昆九首以歷
言之則是清明至立秋是其時也終哉減沈成亦一
首生九首減至視九首沈至堅九首成至養九首以
歷言之則是處暑至大雪是其時也以二十四氣分
而為三以八十一首亦分而三子始哉二十七首中
哉二十七首終哉二十七首以其時參其詞則始之
拔根於元東動青龍中之隂酋西北陽尚東南終之
天根還向成氣收精其義易通矣辭雖奥澁得其義
則迎刃可解坡仙所謂淺近者是也
天甸其道(甸治也井甸之意有倫序也)地杝其緒(杝音侈有條理也)隂陽雜
厠有男有女天道成規地道成矩(天圓地方)生陽莫如子生
隂莫如午西北則子美盡矣東南則午美極矣子陽也
午隂也西北乾十月也陽方盡而後生東南㢲四月隂
方盡而後生
五以下作息(生也)五以上作消數多者見貴而實索數少
者見賤而實饒息與消亂貴與賤交
此論九贊之中五以下四三二一也五以上六七八
九也
晝夜相丞(丞與承同)夫婦繫也終始相生父子繼也日月合
離君臣義也(月助日也以比君臣也合離行度也)孟季有序長幼際也兩
間相闔朋友會也一晝一夜然後作一日一隂一陽然
後生萬物晝數多夜數少象月而闚日溢君行光而臣
行滅君子道全小人道缺
月有小闚也與虧同日有餘溢也滅暗也君陽臣隂
也
玄有一規一矩一䋲一凖以從横天地之道馴隂陽之
數
玄告(凖說卦)
天穹隆而周乎下地旁薄而向乎上人苠苠(音冺)而處乎
中天渾而㩣故其運不已(㩣與揮同)地隤而靜故其生不遲
人馴乎天地故其施行不窮天地相對日月相劌(劌居御切)
(傷也日月相食也)山川相流輕重相浮(浮過也)隂陽相續尊卑不
相黷是故地坎(陥也)而天嚴(穹尊也)月遄而日湛(沉遲也)五行
迭王四時不俱壯(有時衰也)日以昱乎晝月以昱乎夜(昱由鞠切)
(日明也)昴則登於冬(日短星昴)火則登於夏南北定位東西通
氣萬物錯雜(麗也)乎其中玄一德而作五生一刑而作五
尅(生者為德尅者為刑即五行也)五生不相殄五尅不相逆(以尅為用)不相
殄乃能相繼也不相逆乃能相治相繼則父子之道也
相治則君臣之寶也
玄日斗書而月不書常滿以御虛也(日滿月虛即日可知月也)歲寧
悉(多也)而年病(減也)十九年七閠天之償也(建欠敝也)陽動叱隂
靜翕(吐出也翕入也)陽道常饒(多也)隂道常乏(少也)隂陽之道也天
強健而僑躆(高之貌僑渠消切又與矯通躆音據)一晝一夜自復而有餘
聖人察乎朓朒側匿之變
晦見於西謂之朓朔見於東謂之朒側匿失正行也
四者皆日月之變
而律乎日月雌雄之序(干為雄支為雌)經之於無已也故玄鴻
綸天元屢而拑之於將來者乎(屢發明不一也拑巨淹切拑摘而發明之)
故玄之辭也沉以窮乎下浮以際乎上曲而端(正當也)散
而聚美也不盡於味(其味之美無盡也)大也不盡其彙(其類之大亦無)
(窮也)
自玄衝而下以其文竒摘而錄之造語用字可以為
法潜虛方之大有逕庭矣
潛虛
太元起九數潛虛起五數自是天地間不可冺者先師
嘗云易則正穴此支龍也辭之有古今又不可不精别
之潛虛非無佳語但只是後世文字太元則猶有古意
况潛虛設諭大抵皆前人書文中已有者張炳文以為
果温公所作此亦不必深辨只以文論不必問何人前
後本有缺有全續添者為偽文公言之盡矣初本已有
膚淺無深味者况續增者乎今以其語之工者與退之
所謂正而未至者摘而錄之未知世之具眼者以為何
如也
元
元始也夜半日之始也朔月之始也冬至歲之始也好
學智之始也
此數語佳
慎於舉趾差則千里機正其矢
謹矢意也荀子尚書已有此意
裒
裒聚也氣聚而物宗族聚而家聖賢聚而國
此數語比彖其詞甚佳
三百毒之聚勝者為主惟物之蠱
勝者毒之甚者也衆毒之中必推其甚者以為主喻
小人之黨其主者必桀黠其為世害必矣蠱敗也
五兔絲之棼附草絶根
棼多也附之草豈能生喻所附匪人必不久也
六人倮而繁獸猛而殫
倮無瓜牙也獸雖猛而必盡人有道則愈蕃
柔
四蜚石之落抗之以幕
強弩不穿魯縞即是此意喻柔可制剛也
六蒲梁柳轂傾榱脱輻
梁敗則榱傾轂敗則輻脱以弱力勝重任無不敗者
剛
三目瞋耳塞拔木觸石一跌而踣螻蟻之食
言恃力者必敗下八字勝上八字太露太剛則折即
此意
雍(和也)
六鹽梅不適羹棄不食
相與以和則事可濟調羹而鹹酸不適人誰食之
昧
昧晦也日之晦晝夜以成月之晦弦望以生君子之晦
與時偕行
此三句比彖也頗有味
初取足於已不知外美
被褐懷玉即是此意其詞雖佳以比易爻則露
四冥行失足或導之燭
暗弱之人能得所輔則可自安
五無相之瞽闔戶而處
不明而無助能退而自守則可免禍
上偶人守金衆益攸侵
愚暗而處高位必為人所奪也
昭(明也)
三察窮秋毫物駭而逃
太察無徒即是此意其不古者皆此類
立循墻不蹶秉燭而跌
知畏者可自保恃明者必罹害
容(貌也)
上樛木之垂甘匏之纍
用樛木詩意其淺露者類此
言
二人不我知饋金而疑
此乃未信而諫人必見疑之意
慮(思也)
三澄原正本執天之鍵
下一句佳然執神之機乃韓語也澄原正本四字弱
甚
五萬慮之神出天入塵
模倣子雲玄中之語不謂之蹈襲不可
聆(間)
二苦言刺耳惟身之利
言苦口者利於行亦前人語
覿(見也)
初粉澤之暉覆穽埋機昧者不知明者識微
暉華也外雖粉澤中藏機穽明者則知之發得太露
不似爻辭
懠(怒也)
初匪怒之道必理之求拔刃難收
道勁也言怒之來必以理察既發則不可悔矣下四
字佳
二自怒自解人之不畏
八字尤弱意亦淺露
三快心一朝忘其宗祧失不可招鯸䱌之浮烏鳶之求
招悔也一朝之忿忘其身即此意下八字設喻却佳
六忍之少時福禄無期
觸來勿與競事過心清凉即此意也語亦太露
四豨腹饕饕為人益膏
小人貪得終不自亨此八字甚佳
湛(樂也)
三醉飽之惛歌舞之紛突火將焚盜倚其門
以貴為樂不能為曲突徙薪之慮禍將至矣
四酒食衎衎威儀反反䋲墨不遠
用抑詩意下四字却佳
六家有韶濩外忘其慕
金朱樂也外顔氏樂也内即此意也
&KR0034;(進也)
四兔跳而跼鳥蜚而伏弧張肘縮
兔先跼而後跳鳥先伏而後飛欲張弧者必縮其肘
能退而能進也三句俱佳
六駑馬之疲&KR0008;馬之追鷇羽強蜚墜於藩籬
不量力以求進必至自敝下八字差弱
上日沒而征力憊而登遇淖逢兵
不知時而貪進必遇禍也淖用左傳晉事
卻(退也)
初一葉於蜚木隂未稀我心傷悲
一片花飛減却春即此意也
一納履而顧心留迹去
納履將行也顧者欲留也偽為退而心實戀戀此二
句佳
三唾面不辱叱嗟不縮或擠諸谷
忍辱無恥不知自退受禍必矣
四雲蜚於江舟藏於浦雷出於山車稅於宇
見雲藏舟聞雷止車知幾知退也
六膳珍不御致鼎而去勿須其飫
飫飽也致食而去不求自飽此不戀榮華自知早退
者之喻
上龍登於雲垂尾之卷下人式瞻
龍在雲中而卷其尾相去也則人望而羡之人能知
退則世皆貴之矣
庸(常也)
六井汚而久蟲羃其口
井久不潔則飛蟲覆其上如羃然也
蠢(動也)
五鑿凍樹稷勞而無得
凍地豈宜種徒勞動而無功即耕石田之意
六樹榖於雨拔草於暑
言及時也此八字佳然亦易得
訒(仁也)
二養虺縱蝗匪仁之方
蝗虺當去而養之縱之不知仁者也
忱(信也)
四父子乖離吐心而疑禍不在羣
父子至親纔有離間雖吐心亦疑之况他人乎上八
字佳下四字可去
六小信之必大誼之失君子不由
信不近義非信也尾生之信則失誼矣
戞(禮也)
四掣牛之狂服畝遵場
牛雖狂苟能掣之可使服田此以禮制心之喻
六斐如煌如紀如綱如四海王如
下五如字模倣易之突如焚如也然亦不甚佳
暱(親也)
三竹枯不拔蚿死不蹶
百足之虫死而不僵曹子建已用之言人必親親也
四曰條亡枿存或斧之根
詩云枝葉未有害本實先撥此云條已亡其枿僅存
又斧其根意却稍異然亦蹈襲為之
六割臂斮足易之金玉其肌不屬
此為棄親即他人之喻莊子隋珠彈雀臂重於天下
亦此意
續(子也)
三蠆子滿腹不如蜾臝之不育
有子不才不如無也
考(父也)
五囊金箧玉不畀之燭盜守其屋
徒遺以富貴而不教之他人有覬覦之意矣
徒(衆也)
初出門擇術跬步之失之晉而粤
千里失於跬步即是此意有衆而不能用必失之矣
醜(友也)
四總角繆綢膠而漆投半涂分㳅注矢操矛
為交不終耳餘是也
上一首三尾先完後毁惟初之罪
始交而終睽擇之不早也此三句佳
隸(臣也)
地不天不能以生月不日不能以光臣不君不能以君
此比彖辭言人必有所主也
三一身三首蜂蟻所醜
忠臣不事二主劉牢之犯此戒矣八字極工
四登丘而俛置厀而遠百禄簡簡
登丘而俛居高能自卑也置厀而遠雖相親而不䁥
以合也
六顔戴其勞口揚其高挟恩以驕或倳之刀
顔戴其勞有矜色也口揚其高自誇功也或倳之刀
必見殺也挾恩以驕四字太露可省而不省
林(君也)
三人無主不能共處
盜賊之人亦必有為首者此八字甚佳
禋(祀也)
五繭栗之角瓦登匏爵上帝是亨
禮雖薄能盡其忱帝亦歆之
凖(法也)
初董荼之萌雉則不榮燎火熒熒沃不盡瓶
惡之初生除之必早能薙能沃則惡草必去燎火必
滅矣此小懲大戒之意不盡瓶者不用多也
二瞽夫執銍蘭艾同刜上罔下畢獸駭而突
不善用法則善惡無别矣上罔下畢法太密也此四
句佳
聲(名也)
三蔽葉之蜩其鳴嘵嘵蜚鳥之招
虛名自矜必自禍也三句佳
興(起也)
三澣垢縫裂搘欹補缺
此興滯補弊之意二句佳然亦易得
五熒出於灰可以焚萊
小能致大不可忽也
六困&KR0008;而憩望遠而唏(&KR0008;倦也音劇唏訝几切)
力小任重欲罷不能嗟何及矣
冺(滅也)
初蜩鳴於林䘺衣絮衾
大寒索裘與此異矣
隆(盛也)
五暑至隂生寒極陽萌君子畏盈小人怙成
此四句俱露弱亦甚矣
六盛不忘衰安不忘危一日萬幾
此三句尤弱且皆前書語子雲不爾也諸變如此者
頗多可以類推
餘(終也)
餘終也天過其度日之餘也朔不滿氣月之餘也日不
復次歲之餘也功德垂後聖賢之餘也故天地無餘則
不能變化矣聖賢無餘則光澤不遠矣
此數句有味
齋(中也)
衆星拱極萬矢凑的必不可易
上八字佳下四字弱元餘齋無變只有此數語
六十四卦或因象而名或因義而名六爻六位各有意
義故千變萬化而不窮太玄九贊與方州部家初無干
涉其間猶有因歷而以時言者潛虛體性本於立行之
生成每行七變初上者始終也於占不用二三四五六
則以生尅王相别之然每行之名不過一字以一字取
義故其意淺而易窮其辭又多竊取前人譬喻之語有
工有拙非惟不及易亦不及太玄矣然五自是一數亦有
可觀後今世而有子雲别為之辭使稍有古意庶幾可
行於時亦不待借温公之名以求信於人也
五十五行除元餘齊無變之外五十二行每行七變共
三百六十四變有七變皆有詞者有七變皆無辭者有
一行一變者二變者三四變者總而計之共一百七十
六今所摘錄者六十七而已
竹溪鬳齋十一藁續集卷二十七
