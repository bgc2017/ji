竹溪鬳齋十一藁續集卷十一
宋林希逸撰
記
報暉堂記
莆陽吳畢公去冬之半過余溪上求記其所謂報暉堂
者余諾客而退於心戚戚焉悲吟累朝乃慨然而嘆曰
為子易養親難養親易報親難余不幸早孤與吾母相
依踰五十年少為癡兒粗知力學求以盡為子之責而
已未有以養也長落江湖以侍親之歡不若養親之志
滯留兩學何止百戰髮已半白而後苟竊升斗之養而
又與世寡諧屢進屢斥每以動吾親之憂怡愉之奉歲
月能幾何哉風木俄悲而身亦老矣修名不立為世棄
人罔極之天痛何所報每思東野之言未嘗不自悲且
自愧也今吾子架斯堂也為斯名也承顔問視朝斯夕
斯而且以文游扵諸公南北贈言充溢凡格持此以奉
加飡之笑何樂如之况聞子之所自出孝子郭氏也余
嘗誦艾軒雙闕之記想慕其人每過其廬必躊躇不忍
去幸而識之如一見焉以余之悲思子之樂而又美其
聞見所自來能不歎羡矣乎因為此記併述余心亦願
子知吾由前之所以愧者而日加勉也咸淳五年四月
林某記
南劔州梅埜徐公祠堂記
陳歲臘月未半延平新使君以書抵溪上曰吾郡有兩
賢堂復齋與梅埜並祀也既燬而復衆以其地廹隘不
稱兩公之居將以梅埜獨祀於演山堂梅埜於子為知
已宜為我記之余曰侯領印未數日郡事費爬植甚而
首務及此賢矣哉抑余聞昔賢以循吏名者固曰所居
民富所去見思然有三年而代者五年而代者民思其
德千載若存桐鄉之於朱邑密之於卓茂是也今梅埜
先生以某年某月領郡某月棘歸其留也堇堇六十日
其去也攀轅截鐙遮路苦留至於間道遁去今亡矣而郡
人尸祝之心猶拳拳若是公何以得此於民哉或曰公
之初來峽陽方洶公諄諄然以赤子視之貽書出教曉
諭勤勤故人感其心皆棄鋤挺而去僅拘一二倡者以
諭公亦薄罰而縱之一郡帖然抑齋獮薙以數年之勞
而公附集於談笑之頃民之所以不能忘宜也余曰不
然是特其迹之一爾儒以道得民道豈有迹哉吾夫子
嘗曰如有用我者期月而已及其相魯也甫三月而化
成豈非綏來動和之際心孚神契目擊道存烏可以久
近計烏可以一事名哉公學聖人之學者也生平踐履
蓋得於伊洛攷亭遺書大廷之對所謂得力處者即公
自得者也故居家盡其孝立朝盡其忠其仁滿腔而根
於心者見面而盎背想其莅於斯也搴帷而出凝香而
坐士之見者曰吾父師也民之見者曰吾父母也捨我
而去何其亟吾以心慕之去我未久而不慭遺吾以心
思之以邦人終始之心而起陳侯慕向之念是祠也非
以像祠也以心祠也太虛長存此心不死則梅埜之祠
當與演山相為長久矣梅埜先生徐氏信安人諱某字
某仕止工部侍郎贈某官祠以戊辰季冬望日始事嗣
歲三月告成是為咸淳五年四月日林某記
莆田方氏靈隱本庵記
咸淳五年夏四月余以金鳳之戚至莆謁寺丞方君於
其居既入拜鐵庵先生之像退而坐心田之室君語余
曰吾祖長官葬靈隱山下而祠於南山之薦福薦福有
田長官子六人所共施也每歲中元祀於祠六房子孫
預拜者數千人香火三百年如一日近以僧貧賦重其
寺幾廢余承先志強為掖扶幸而成緒後村已為我記
之獨靈隱之墳去城三十里守者僅一夫其居又遠故
前此有傷其薪木者常時拜掃歲一至六房各一人他
子孫多不識其處吾翁嘗病於斯矣未及廣之余今謀
之族老約以澆松之日不拘蒸嘗分數凡命士舉人監
學生皆得預焉又思其至無所容遂於墳側為室三間
中則祠堂飲胙之廳西居庵僧東住墳客買田十二斛
以食之田存則庵存庵存則松楸百世無恙矣某年某
月始事某月既成取吾翁譜序之語名之曰本不書無
以告來者願書之何如余曰世不古而大小宗之法亡
蓋自采地先廢始采地存則族而聚者有所系不至於
輕去其鄉而忘其祖漢人猶以封侯得國為重者實吾
意也千百年來此意泯矣固有買田清潁而瀧岡日遠
買田陽羡而去蜀萬里者雖大賢有所不免要不可以
為訓獨高平公眷眷姑蘇之族而有義莊田焉非徒為
族黨計實為墳墓計也今贍塋之典盛於莆君家族大
而系遠故此事尤盛長官之祀既有田薦福矣君為此
庵又買田以贍守者且欲使六房之後皆無忘其始成
鐵庵未為之志廣前人孝愛之心君誠知本矣昔孟子
有言天之生物也使之一本此為墨氏兼愛者發墨氏
以愛為仁而不能盡此心之理故其弊也失其本而至
於無父今君推一念之愛自其禰以及其祖又以及其
族親不流於泛遠不至於忘充仁之端盡愛之理蓋得
此心之正者賢矣哉然則萬物本於天人本於祖知其
本者心也人能全其本心則知祖矣知祖則知天矣余
迂矣為君嘗試言之君亦嘗試聽之矣寺丞名某字某
長官十二世孫也是歲己巳端陽後十日林某記
重造應天寺記
應天古禪刹也開山師諱智淳白嶼人初行江干見水
中青蟇為苔所蔽撞破而出因此有省遂棄家學佛徧
游諸方聲價動江湖崇寧四年掛單京刹帝知其名擢
主西寧州萬壽寺師進偈力辭久而歸閩寄跡青鳳山
閫帥以巨刹致不可即其居訪之兀坐蒲團煨芋煙滿
室迎送不出戶限帥益賢之歲晩還鄉遂剏此寺此疇
昔故老所傳也寺之始事以紹興二年壬子則梁題有
之距今一百三十八年舊為屋數百楹去溪干之市纔
里許即石橋東望飛簷横脊隱隱綠隂間游觀者不絶
中因寺前巨浸昔田今溪(缺)歲入浸微官征日急
主僧困於吏屢易屢逃遂以他寺歲拘之堂宇厨庫俱
壊四圍荆棘沒人牛羊出入不禁佛殿穿漏僅存門與
中間一堂柱皆跣立門之西疊墼不盈丈一僧守之過
者愴如也余因溪橋之役偶一至焉僧指殘碑以告碑
之所載即崇寧三偈是也余素敬師名知為師舊宇乃
謀補葺之苐歲儉鄉貧助施能幾余方強勉以畢橋事
於是去難圖易程力即功中殿撤去榱瓦與門一新又
增以左右翼室兩廡東西共長三百尺是則更造也姑
俾周阿稍完苟焉具體而已如師願力諸佛護持他日
必有盡復其舊者因書以告後之人且併補其本末失
傳之缺是役也始丁卯季冬迄己巳中春糜金錢若千
幹緣僧某董役林校尉德政是歲為咸淳五年三月林
某記
潮州開元寺法堂記
開元寺法堂潮陽官吏祝堯之地也寺始甚雄中有子
院三十六紹興燬於虔寇後雖更造僅有佛殿羅漢堂
三門兩廡而已餘皆豪民大姓據為列肆矣堂則無有
也虹節之禮移於光孝趙侯師㞧曰嘉禮然乎哉請於
公朝盡復其舊以為室而後呼讚之儀始肅時嘉泰甲
子也屋久而敝壬戌之秋颶風大作堂仆焉虹節之禮
又移於戒壇閱歲八更守四無有動念者咸淳己巳通
守林侯實來適行郡事乾會壽崇節禮行郡之簮纓緇
黃咸集騶隸縱横肩𬒮交午喧聲如虛市侯愀然私自
念曰祝吾君以萬壽盛典也一壇餘地不盈數丈洶湧
叢錯如此吾儕俛首苟率以就事非不恭乎於是求老
緇之賢者曰惟靖以開元致之捐俸金百萬俾就此役
為屋九間其深丈有六廣三之前後諸棟皆易以石閎
傑伉好殖殖潭潭觀者聳異而民不與知庀工於仲夏
某日越某月堂成僧来請記余曰事之已廢而難復者
豈皆力不足哉顧此念何如耳斯堂也上下二百年始
廢於紹興而趙侯復之再廢於壬戌而林侯復之二侯
非求益於佛者也尊莫尚於吾君事莫嚴於誕節即心
揆禮必肅必虔豈非臣子所宜然哉彼拜稽於薦嚴之
所而不病其名汨塞於𣑽戒之庭而不嫌其嫚何獨無
此心乎嗟夫千秋立節雖始於唐而華封之傳自放勛
始至如天保之報壽指南山此詩人所歌詠者然則古
今臣子此念大抵同也古今所同而間或忽之余於此
能不起敬乎抑當趙侯時郡力方裕其為之也易今朱
提之綱符移火迫綠林之擾桴鼓日嚴郡之焦勞久矣
侯於此時暫領郡印而急先及此方之昔人尤可敬矣
是宜書侯名式之字子敬三山人以承議郎通判軍州
事其年六月日具位林某記
潮州重修韓山書院記
韓山書院余聞之舊矣咸淳五年夏季有以三陽士友
之書來溪上曰韓山文公故廟址也前使君鄭公良臣
築室於斯扁其三門曰城南書莊論堂曰宗道祠室曰
泰山北斗文公中居天水趙公左濓溪槎溪二公右兩
廡四齋職員十生徒倍食之以田則鄭公所撥陳公圭
買之自淳祐癸卯迄今未三十年藩夷簷缺横者植者
俱敝凛凛若將壓焉今通守林侯適攝郡事一日率諸
生謁祠下講畢周旋四顧曰潮之士知學自文公始亦
猶文翁之於蜀常相之於閩也邦人奉公香火於今數
百年不忘公之教也我朝以來邦之人物有登從槖者
亞廣庭者冠蘭省者釋褐宗庠者擢英儒科每詔不絶
家有絃誦之聲里列衣冠之族皆公賜也前人為此室
蓋繹公之教思相期於無窮此而不葺吾愧焉於是捐
俸金四十兩命堂長林震曾董其役凡室之材無分鉅
細摧折者易之腐缺者補之楹之礎高至數尺去瓦之
敝重覆一新自門堂齋廡以至庖湢與外之九賢堂皆
完且固仲春始事首夏迄工郡方焦熬需調百出侯念
及此實人所難闕而不書惡乎可願記之余曰侯為郡
政汲汲教事知所先後誠近道矣然士莫難於學學莫
難於師今潮人之所師者文公也而况游泳於斯日曕
遺像其可不知所敬慕乎慕之云何是必曰起八代之
衰者文矣濟一世之溺者道矣疏犯人主之怒者忠語
折三軍之帥者勇挹衡山之靈而雲霧去之惡鱷魚之
暴而風雷驅之是固公之可傳可敬者抑所謂浩然而
獨存者果何物哉狀公之本末莫妙於坡仙一記吾儕
必以是思之夫是之謂善學侯名式之字子敬三山人
是歲己巳孟秋朔具位林某記
道山之宇記
莆方兄凖余齊年景揖之子也為堂於所居之側而名
以道山之宇負東巖臂烏石而面西山四時臺榭春曰
靚粧夏曰來風秋曰見南冬曰索笑中有亭曰聳翠前
門曰櫟園後門曰迎隱與羽士之居為鄰也以書求記
余曰孤舟尋壑倚杖看雲守八九椽之居畦數百本之
韭此貧而為樂者之事也苟有力焉則品竒章之石譜
洛陽之花種木千章樹蘭九畹駕花外之車縱荷間之
舫彈筝擊筑飄裾曳䄂於其間樂則樂矣然平泉有詩
而主不留焉輞川雖圖而門嘗鎻焉此退之所以為圬
者傳也今子之家傳六藝有囿也羣書有苑也燈窗之
暇乃欲游息於斯俟學之成需時以進入蓬巒之圃觀
右文之藏瀹茗汗青之間舉杯方壺之上於是吟太液
賦上林於退朝歸院之餘預賞花釣魚之宴其游愈華
其觀愈大道山又其發軔爾昔吾為少蓬嘗請道山之
扁既拜宸賜以揭以鐫隨以罪去回首舊遊又記此室
嘆且愧焉咸淳己巳元日鬳齋林某記
竹溪鬳齋十一藁續集卷十一
