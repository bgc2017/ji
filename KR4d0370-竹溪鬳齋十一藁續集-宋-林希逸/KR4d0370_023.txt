竹溪鬳齋十一藁續集卷二十三
宋林希逸撰
行狀
宋龍圖閣學士贈銀青光禄大夫侍讀尚書後
村劉公狀
曾祖炳贈宣教郎妣鄭氏贈孺人游氏恭人
祖夙承議郎著作佐郎累贈中奉大夫妣林氏贈令人
父彌正朝議大夫吏部侍郎累贈少師妣方
氏贈魯國夫人林氏魏國夫人
咸淳五年正月二十九日龍圖閣學士正議大夫莆田
縣開國伯食邑九百戶後村先生劉公卒年八十三前
數夕有大星隕公寢室後俄而公逝莆之大夫士皆揮
淚以相弔有方歛而往枕尸以哭者有既殯而往拊棺
以哭者莫不盡哀又數日則泉南之南閩北之北弔唁
往來交馳于道又數月則四方交舊與凡得銘得序得
䟦得詩之友不遠千里而來力不能來亦以書至蓋不
知其幾皆曰斯文無所宗主矣吾儕無所質正矣後進
無所定價矣茫茫宇宙人物何限其能擅一世盛名自
少至老使言詩者宗焉言文者宗焉言四六者宗焉雖
前乎耆老後乎秀傑之士亦莫不退遜而推先卒至見
知於人主者古今能幾人哉公雖得名得壽得禄而愛
公者猶以用公未盡為恨是豈私相好耶吁若公者可
謂千載之士矣公諱克莊字潜夫世為莆田人自大著
正字崢嶸艾軒之門聲振乾淳間已蔚然為文章家矣
公生有異質少小日誦萬言為文不屬藁援筆立就初
名灼以聲律冠胄子入上庠場屋士至今誦之嘉定己
巳郊恩奏補將仕郎更今名初調靖安簿帥曹爭檄寘
幕下潔齋袁公時以倉兼府尤以文字見知俄丁少師
憂終制注福州右理曹改差真州錄參菊坡崔公帥維
揚因公白事喜曰吾於閩得二士君與子華也銳欲致公
會李公珏建閫金陵辟㳂江制司準遣一時幕府諸賢
自勉齋黃公而下皆相敬愛及謀進取公有異議主謀
者忌之公求南嶽廟去薦員及格猶欠一考八桂胡公
槻以經司準遣辟公辭地遠魏國力勉之八桂佳山水
胡與公倡酬幾成集嶺外帥權重不輕餞客公入京進
卷胡公飲别榕臺桂人以為前未有也甲申改宣教郎
知建陽縣新考亭之祠祀朱范劉魏四君子於學庭無
留訟邑用有餘增糴賑糶倉二千斛大書其門曰聊為
爾民留飯椀豈無來者續心燈西山真公記之更剏西
齋北山陳公篆其扁為之賦于蔿之什西山在朝以公
學貫古今文追騷雅薦西山還里公以師事自此學問
益新矣言官李知孝梁成大箋公落梅詩與朱三鄭五
之句激怒當國幾得譴安晚鄭公時在瑣闥力為釋辨
以免終更綵旗蔽路送者踰數十里比聞公喪猶有重
趼來哭者得倅潮陽趙至道猶以嘲詠謗訕彈之毒由梁
李也刑寺下所屬究實公若不聞邑丞虞德羔素昧以
士民公論上府漕使陳公汶社之界以京削主管仙都
觀俄通判吉州端平改紀安晚當國甲午春有旨都堂
審察西山帥閩以機幕辟除將作簿兼帥司參議官公
迎魏國之官魏國自哭少師不出戶者二紀矣西山知
公吏材高府事一委之平齋洪公遷西掖奏公自代安
晚曰中書眼高西山以戶書召公援例求退詔以匠簿
供職公奉魏公還里踰月獨入京九月除宗正簿西山
喜曰方是本色公在麟寺南塘為卿游二公間以文字
相好歡甚西山夢奠乞假會葬不許乙未六月除樞密
院編修官兼權侍右郎官未幾鄭喬並相公輪對言服
天下莫若公今失之私鎮天下莫若重今失之輕陛下
因私天位遂德柄臣因德柄臣遂失君道非公也因私
天位遂疎同氣因疎同氣遂失家道非公也大臣憂讒
畏譏而有狼䟦之嗟厭事避權而動魚羹之興非輕歟
或以匹夫横議而改政或以走卒偶語而易令非輕歟
次篇言柄臣壞朝綱開邊釁兵驕楮賤貪饕僥倖之俗
不可回諸賢起而當之天人未應陛下遂疑君子而思
小人曾肇有言上意漸變臣思此語可為寒心願陛下
堅凝初意無使邪說搖正論則天下幸甚貼黃痛言苕
川之事出於迫脅向止議其罪不原其情近雖復其爵
未雪其冤皆時所難言也公於上前奏讀玉音所問隨
事敷陳或言陛下向待柄臣太重今待大臣太輕或言
更化之初奄嬖屏息近因軍卒小警此曹頗得進言陛
下若聽用之天下事去矣或言陛下聖心待濟王本不
如此只是臺諫給舍一等小人遂有後面一段施行當
治其罪以滌此謗繼絶一事他日國本既定决不容已
或言向者權柄下移陛下欲除一吏不可今從官宰相
皆自聖擢又言向者近臣惟真德秀魏了翁小臣惟蔣
重珍陳塤敢與故相異論今人人得攻大臣議朝此更化
美事又言弓旌所招近稍稍引去蔣重珍既去洪咨䕫
又引疾如此則諸賢漸去别一副當人來矣上曰無人
任事公言今日如人久病沉痼已深用君子如服參苓
雖無近效猶有生全之理用小人如服烏喙一劑喪生
矣殿上下之人皆謂公小官初對音吐琅琅從容如許
廊廟器也疏出鶴山魏公果山游公實齋王公南塘平
齋時皆在朝擊節不已實齋因奏疏有曰兼旬之間嘉
謀迭進有益聖學蓋為公與杜立齋王臞軒發也狂酋
入寇朝議以元樞曾公建督曾辟竹湖李公與公參議
不果行丙申左府語泄有錫第表郎之傳鶴林舍人疑
其遏已遂以吳昌裔疏罷御史舍人弟也主管玉局觀
尋除漳州毅齋鄭公言於朝謂去非其罪丁酉改知袁
州有旨趣行公在郡一以崇風化肅紀綱訪故家禮名
賢為先務因寬得衆郡以最聞殿中蔣御史公同舍郎
也因火灾倡邪說為學舍所詆知鐵菴方公前在諫垣
言濟邸事太切天意不怡遂以公與鐵菴臞軒同疏皆
嘗言故王者三公居同里既歸相與賦詠無虛日自以
同傳為榮俄主雲臺觀文清李相當國擢公江西提舉
改廣東提舉公不以入嶺為難道潮惠謁昌黎祠訪坡
公舊迹庚子元日始至以嬰孺視嶺民以冰玉帥寮屬
歲計羨而商征寬民夷安之八月升漕文清薨史獨相
經理兩淮屯田敷耕牛於廣右公以事關邊儲急為區
畫既應令而民不知異時表謝有曰每於吏民相告語
之間具言朝廷不得已之意指此以諷也識者誦味之
留粤兩年更攝帥舶俸給例卷皆却不受買田二百畆
以贍仕於南而以喪歸者南人刻石紀之辛丑令赴行
在奏事侍御史金淵謂公以清望自擬寢召命主管崇
禧觀癸卯元日除侍右郎官又以濮斗南疏罷仍舊崇
禧甲辰秋社與范同相除江東提刑一意訪求民瘼澤
物洗冤劾廣信貪守黥南康黠胥皆有奥援者公論稱
快十一月除將作監未幾改直華文閣因任范日忌公
託言歲旱民飢艱於擇代沮其入也范去游獨當國與
參與抑齋屢以公薦丙申四月令赴行在奏事時方禱
雨公雖治任而拯飢雪枉備極焦勞留至七月乞謁告
省親不許道除太府少卿八月望入脩門二十三日面
對三劄首言委任之失二其一嵩之以借助滅殘今為
戰以厚幣奉俸盞為和以清野蹙國為守土者非長徒
尚智術豈堪倚仗若非天去其疾他日必貽朝廷之憂
其二曰昔者不擇其人而任之太專今也雖擇其人
而不授以柄但見調護使之勿言宣諭使之奉詔又言
謀謨之誤二其一曰大臣有翕受之量而無主宰之功
同列有不說之漸而無鬷假之和易一邊閫淹久而後
決遣一儒帥迫趣而始行桑維翰一日易十節郭子儀
朝聞命夕就道視今何如也其二曰廟謨睽異邪黨揶
揄殆幾反戈以自攻不憂探穴之覆出劉摯主調停而
幾覆族曾韓爭大柄而卒相京追思可畏也陛下雖有
退小人之功而虛受思小人之謗臣聞桓温嗤誚王衍
諸人自許豪傑而苻堅笑之語及謝安則以為江左偉
人秦檜當言諸人但嘗啖飯觀吾致太平而烏珠將死
乃以張浚尚存為憂安之握兵初不如温浚之挾權初
不如檜而二國皆慢彼畏此今陛下託國將求如温如
檜者乎抑求如安如浚者乎次言善類之合莫盛於本
朝言路之通莫盛於本朝祖宗以來甘其苦言養其直
氣有立行其說者有久而思之者有始忤而終合者有
自常調而處以清要者今陛下上法祖宗待羣臣至厚
記憶所及收採不遺恐其間尚有迹遠而孤位卑而滯
者其人昔尚盛年今已暮景願收之於霜降水涸之餘
使善類常合言路常通其意蓋以言故王者收召未盡
也讀至迹遠位卑處上問為誰公曰從臣如王遂徐清
叟方大琮庶僚如湯巾潘牥不幸已歿存者如黃自然
王邁自然近已向用餘人皆年事已高願陛下收錄之
三言江東使事以恤貧民處流民為最急貼黃以親老
求歸養玉音曰朕知卿文名有史學即朌錫第之命仍
任責修纂公退見果山坐未定宸翰已至劉某文名久
著史學尤精可特賜同進士出身除秘書少監令與尤
焴同任史事庶累朝鉅典早獲成書次日兼國史院編
修官實錄院檢討官又三日御筆兼崇政殿說書公四
辭錫第再辭史事晚講皆不許十月朔轉對言今日之
深憂莫如國本未建援引甚詳且曰臣謂此事在唐宣
宗後唐明宗孝宗於禁中也皆擇於未入之前定於既
入之後異其封爵别其名稱自幼至長自姪為子不待
建儲而人望已有所繫矣若朝取一人焉暮取一人焉
一出焉一入焉舉棋之勢未定當璧之冀浸廣非所以
重宗廟尊本統也于是有自内學退歸者故公及之孟
祀御筆時暫兼中書舍人同院庸齋趙公時行下三房
公以趙已除法從乞以上房易之奏上不許三學友朋
喜曰此真舍人也時史相未終喪以草上疏乞挂冠上
批服闋除職予祠臺諫從藁交章詆之皆不付出十二
月初旮御筆嵩之今已從吉守本官職致仕公奏曰嵩之有
無父之罪四無君之罪七舊相致仕合有詰詞今臣行嵩
之之詞未知為褒為貶若從其自乞則合用杜衍歐陽
修之例何以示天下後世若為貶辭則不坐下罪名秉
筆何所按據此綦崈禮所以必請高宗御筆然後草秦
檜罷制也上令丞相宣諭可作自陳行詞付下御前所
錄嵩之奏状令體此降制公又奏御筆有守本官職之
文未知所守何職本官見封永國公合以本官見封階
官帶永國公致仕十四日御筆史嵩之除觀文殿大學
士致仕公又奏昨日進講側聆玉音已降除職指揮臣
清旦待班東華門未知所除何職講退方聞臣竊見高
宗朝前左相沈該落大觀文致仕孝宗朝左相葉顒以
雷變罷不除職只守本官奉祠左相葉衡魏杞去位皆
終身資政今嵩之忠孝有虧所除職名乃與元勲重德
無異竊聞外廷之論皆咎臣不合奏審公議實可畏也
乞詳臣元奏寢罷嵩之職名只守永國公致仕容臣行
詞十六日中使宣諭史嵩之除職致仕卿已遵承又復
入奏可依已降批諭行詞公又奏詞臣命詞須合典故
嵩之若以階官永國公致仕則職在掖垣今除大觀文
則合宣鎖降制此乃學士院職事竊見紹興二十五年秦
熺特授少師觀文殿大學士嘉國公致仕正與嵩之一
同係學士院降麻臣若侵官内制豈不貽笑天下是日
王倫復宣諭嵩之除職既係學士院降麻卿可一面書
行公奏云連日紊凟聖聰未敢重陳容臣於經筵審取
聖旨十七日與給事趙無惰舍人趙庸齋同上繳奏十
八日上又命謝瀆山諭旨公遂丐祠不允二十二日
御筆嵩之依所乞守金紫光禄大夫永國公致仕除職
指揮更不施行游相柬公云諸賢盡力回天聖主舍己
從人書之簡冊有光多矣便可書行命詞公為此制有
曰我聞在昔求忠臣於孝子之門人謂斯何豈天下有
無父之國未上二十四日殿中侍御史章琰疏罷猶以
奏審為罪安晚時在湖濱冒雪祖餞以鄒道鄉事相勉
公在省八十日草七十制學士大夫爭相傳寫以為前
無古人丁未二月除直寳文閣知漳州時有仲氏工部
之戚公以太夫人年高力辭安晩再相除直龍圖閣主
明道宫戊申元日除宗正少卿公又苦辭余時備數編
修官袖公手書以白五月依舊職知漳州公以戍期遠
方拜命是月又除秘閣修撰福建提刑欲公便養也公
又辭不允九月朔即家建臺公方申嚴使事訪疾苦扶
善良以哀矜讞獄以孤遠拔士甫及月丁魏國憂哀慕毁
瘠三年如一日庚戌十一月除秘書監公以禫制未終
辭辛亥春有旨趣行四月到闕兼太常少卿直學士院對
劄二首言端平變局侔於元祐今陛下登庸舊弼垂意
至寧而人謂端平之政改矣端平之心亦改矣次言朝
廷之士議君上者或以掖庭或以戚畹或以聚歛議大
臣者或指除授或指賓客或指子弟道路之傳皆曰君
相厭之臣以為不然惟聖主可以責善惟賢相可以責
備其意甚忠其辭甚婉五義之諫諷居其一不知公者
或以為訝貼黃乃以建儲為請曰臣於端平乙未以樞
掾對嘗啓其端丙午孟冬以少蓬對又嘗言之越三日
孟祀即有貴州刺史之命臣既去國今五六年節旄雖
建王爵雖疏名號未正聖意未白願陛下早圖之上皆
嘉納公退見丞相乞召潘凱吳遂二人皆忤相國者大
咈相意語諸客曰千辛萬苦喚得來又向那邊去然公
本無心外庭之訝相國之忤皆悞矣五月兼崇政殿說
書六月兼史館同修撰時事多内出公言祖宗盛時内
降絶少間有一二有論列者有繳駁者有執奏者誨純
仁寧謫而不以濮議為是必大茂良寧去而不與兩知
閣並立衍寧罷而不肯求容權貴之門今中外除授間有
不由大臣啟擬者求者予者奉行者習以為常但日依
應臣竊為陛下君臣惜之又言衍之所以能卻内降者
當公僅三數月而已蓋小臣能以去就為輕雖大事可
論大臣能以去就為輕則内降可執横恩可寢其語頗
諷當國於是愈落落矣公已决意賦歸而上眷甚隆相
亦勉諭凡六上祠請再乞挂冠皆不許公亦以禮官逼
禋祀未敢數凟十月除起居舍人閏月兼侍講公雖遷
延數月未能决去而前後進言愈切史宇之除工侍公
不草答詔曰宇之一未更事少年使之從上雍非籲俊
尊上帝之誼臣前攝詞垣未行嵩之之詞不樂臣者已
横加誣衊今若秉筆褒宇之之美人謂臣何京尹規謀
小利京民苦之公言昔之理財者摧抑富商之盜利權者
逐什一養口體者不問也削弱豪家之侵細民者營升
斗育妻子者不問也漠算緡錢下逮末作唐為宫市白
奪樵夫今何異此時江浙名藩多付戚畹公言擇守不
過兩塗一曰才望二曰資格今穉齒登鵷序弱冠佩虎
符昔人以四十專城為榮今不待四十矣凡向者近省
均佚名流補外之地今皆以處若人百姓何賴焉山相
經營復出事有萌芽公直前奏曰陛下曩語羣臣以為
某人决不復用今都人競傳曰落致仕矣建督府矣又
曰某人嘗以御槧示人矣又曰陛下戒其勿修怨矣臣
知陛下萬無此事設或有之此誤不小向使疇昔在朝
終始不廢偃月之禍不過及士大夫今以埓國之富震
主之威繆為恭順陰懷怨毒外豈可付以寸鐵内豈可
假以寸權秦檜再相未嘗不牢籠李光胡寅久則當世名
臣舉族貶竄閤門廢錮上而至尊亦有靴中匕首之防
此陛下商鑒也敵主新亡或傳北運以衰荆狃一勝蜀
謀再舉公言趙范欲圖唐鄧唐鄧不可得而棗陽先失
安隨郢復均房皆為丘墟趙彦呐欲圖秦鞏秦鞏不可
得而劍闕不守五十四州遂成蕩覆豈非外重而不能
禦内虛而無以守臣謂江陵固然後可以援襄樊重慶
實然後可以圖漢中范與彦呐前事可鏡也言雖峻切
上獨優容察官鄭發若不相樂是月十九日疏入公方
進講玉音曰卿與鄭發無他否既退疏不下御筆除職
予郡道聞安晩薨旅哭甚哀曰吾不忘知已之舊謝吳
並相壬子正月除右文殿修撰知建寧府二月兼福建
運副鄭憤前疏不行再論禠職寢新命六月依舊職提
舉明道宫公優游里閈作為新居揭宸翰所賜樗菴後
村二扁日與賓客觴詠其間曰吾得此足矣寳祐丙辰
矩堂董相欲以冶使處公丁大全沮於上前曰劉某恃
才傲物遂有正言邵澤之疏實丁意也仍奉明道祠景
定庚申師相魏公還朝公方奏疏引年除起居郎再辭
不許九月兼權中書舍人公猶在道十一月朔面對首
劄言凶相弄權以富彊自詭輔聖君而行霸政為天下
宰而設騙局人曰相非相駔也政事堂非政事堂龍斷
也傳者嘆其形容之工末言國以危懼存以供樂亡其
警告者甚切曰陛下必持勝必慮危已竄者毋至量移
已斥者毋復親近大臣必弼違必格非士大夫毋以清
談廢務毋以浮文妨要人以為藥石之言次言貪吏可
懲奚問名勝贓罪狼籍而曰為賢者諱春秋書法八議
舊典恐不如是其意有所指也聞者是之讀畢以老蒙
收召謝玉音曰知卿愛君憂國至老不衰所以欲得相
見除擢兵部侍郎兼中書舍人兼直學士院立螭纔三
日爾十二月兼史館同修撰初上過東宫見公書肆所
傳文集喜之未除兵侍前一日中使傳宣諭曰卿居閒
日久著述必多可錄本進呈公辭以容臣繕寫俄有旨
再索公辭以史事猥冗未及點對越數日以古賦古律
詩記叙題䟦詩話共二十六卷奏進皆辛亥以後所作
也翌日中使以宸翰御制賜公曰卿風姿沉邃天韻崇
谹今觀所進近作賦典麗而詩清新記腴贍而序簡古
片言隻字据經按史謂非有禆於緝熙顧問可乎先儒
有言學富醇儒雅辭華哲匠能非卿不足以語此真儒
臣希闊之遇也辛酉正月將降科舉詔公以非科第辭
同院進藁不稱旨命廟堂改屬曰非劉某不可三月兼
侍講四月以病辭西掖詔從之俄除兵部侍郎八月再
兼中書是歲乞引年者再九月厲文翁除㳂江制閫公
不待黃至與給事徐公繳奏酉時黃至又奏是夕一更
御筆至逼趣書行公又繳奏其言甚苦命遂寢壬戌三
月除權工部尚書陞兼侍讀李桂除察公力排之桂已
入臺次日疏出全臺待罪朝紳皆謂與艾軒疇昔繳謝
某同今上在東宫亦語宫端徐公曰劉中書此舉甚高
公雖身兼兩制詞命填委寒暑無間坐至四鼓而一念
之忠言無不盡故淫雨有疏大水有疏和糴之害有疏
拯飢有疏猶有五管見焉其言剴切允當帝心至如大
全既死則曰李石責北司有言李訓固可罪因何人以
進乞斥其内詗奥主者指當時貴璫也漣海歸順邊患
浸紓公言禁中排當太密湖山丹艧浸盛願母忘透渡
時江桂二閫密圖起廢公言史以怯愞邀功李以閉城
縱寇罰未當罪其可牽復乎或言簿錄姦贓之財圩田
御庄之入合以助糴本補和糴此陸贄散小儲成大儲
捐小寳固大寳之說或言右選勑牒冗濫補授多稽考
難戰士捐軀得賞而補授帖牒死歸他人蠧國無端何
以示勸每奏多則萬言少亦數千人皆美公之忠純而
服公之整暇八月再乞納禄御批曰覽卿來奏求退甚
勇詞垣經幄方資文儒輸情甚真難奪雅志特除寳章
閣學士知建寧權文昌得真學士異恩也御賜玉柄寳
箑宸製五言書其上以金纈香茶侑之竹湖以後未有
也師相亦賦詩贈行從槖飲别道山堂分賦御製詩韻
時人比之二疏公既還里優游觴詠甲子秋以目𤯝謝
事除煥章閣學士守本官致仕其年先帝棄羣臣公哭
臨哀慟丁夘右目亦苦赤障遺身自樂處之裕如也四
年五月今上念先朝遺老御筆劉某謝事先朝年德俱高
特除龍圖閣學士仍舊致仕人謂嗣聖將起公矣公早
受知忠肅賈公辨章尤相親敬古公碧梧二揆皆公文
字友而天不憖遺國嗟殄瘁嗚呼惜哉公娶玉融林氏
贈淑人寳章國博之女先公卒四十二年子三人強甫
朝奉郎三省架閣添差福州通判明甫奉議郎邵武軍
通判山甫承奉郎監嶺口鹽倉女一人適正獻福公之
孫故通直郎惠安知縣陳琰孫男八人沂登仕郎渙洙
將以京選二澤分奏澈履&KR0008;錦絢尚幼孫女五人已嫁
者承奉郎監嶺口鹽倉方廣翁修職郎浦城主簿方公
權餘未笄是年十二月十九日諸孤奉公之柩葬城北
徐潭之原公負間世之才問學所積源流三世公探索
涵泳又深造而自得之無書不讀發以詩文持論尚氣
節下筆關倫教一篇一詠脱藁爭傳初年即見知於諸
老温陵竹隠傳公知晦翁謚議乃公所筆寄聲願納交
趣召道莆造公之廬覽公近作曰亹亹逼人屢以疏薦
潔齋在豫章得公代郡家賀正表喜曰酷似李雲龕勉
公加意南塘為西宗得公諸作於北山甚奇之或問北
山潜夫諸作如何北山曰不患不好只患忒好公歸自
桂林迂道見南塘於三山讀公南嶽藁稱賞不已自此
遂為文字交水心評公詩曰當是建大將旗鼓者西山
知公尤至端平初貽書廟堂曰當今詞人惟趙某劉某
謂南塘也乙未夢奠于京門人諸賢俱在獨以遺表屬
公果山得公雜詠二百首手之不置曰一章雖十字皆
史斷也辨章師相尤奇公之文每得公所作必令吏錄
之自西山諸老既沒獨巋然為大宗工四方大紀述皆
歸後村氏銘叙先世勲德以不得公文為恥公嘗笑曰
吾賣文以資老者也公見地既高而學有定力窮達得
喪是非毁譽寄之歌詠一付嬉笑梅花數聯以詩得謗
也而略不以為悔巴陵一疏以言獲譴也而不自以為
高前後四立朝共不盈五考非無蚍蜉之撼含沙之射
而未嘗恨其人既有邱明子夏之疾黑白如故往來交
際飲笑自如每曰某親某友年皆後我木已拱矣老我
於今皆剰底歲月自營竁室乃徐先輩故居結廬其間
佳客過從時與同宿有以青囊術見者豈無異議但笑
以視之非達乎公吏事素長自領邑建陽最聲已著為
麾為節剖决如神處事件件有方略在番司臬獄案千
紙一覽盡得其要而行之以恕息菴湯公嘗語余甚嘆
服之安晩亦曰潜夫真材吏為文名所勝故人不盡知
之雖中間與晚少忤而追思痛悼時見吟篇暮年狀其
行事幾萬餘言每語人曰安晚實知我公嘗以成集屬
余序之諸作皆高律詩尤精絶李唐諸子所不及至於
駢語雖祖半山曲阜而隱顯融化鍵奥沉表制之外諸
啟尤妙自成一家他人或相倣傚神氣索矣甲子以來
又為渾深簡到之語嘗語余曰吾四六又一變公有前
後續新四集已行於世其在新集者半出於目𤯝之後
口誦成篇子姪筆受鎔煆諸書字字嚴密無一篇不可
垂訓非徒詩也其於當世交游先後輩皆名流傑士姓
字班班見集中不可悉數余屢擯於是去公所居差近每
一篇成即以見寄時有商㩁以余為知言疾革既默諸
子問以遺奏屬僕如何公瞠目頷之奏上君相嗟惜贈
銀青光禄大夫與致仕遺表恩澤將謀請謚諸孤俾余
狀其事欲上之太史碑銘墓表則屬之東澗湯公陽巖
洪公擇齋徐公皆平生密友亦遺命也謹狀
竹溪鬳齋十一藁續集卷二十三
