竹溪鬳齋十一藁續集卷四
宋林希逸撰
古律詩
送蔡彌堅西上(戊辰榜鄭孫黃三魁皆三山人)
春試新因閏少遲行行應見柳舒眉香畱丹桂籍中久
名寫金花帖上宜一榜三魁同我里重輪六戊屬今時
贈言此意殷勤甚就有安書寄小兒
次韻題馬氏亦樂園集(建安馬氏晦翁放翁皆賦此韻)
何處君家亦樂園遥知眼界與天寬年時料得羣花好
歲晩秪畱老樹蟠佳客酒中吟李白主人林下見韋丹
事隨鴻去今如夢却有賡酬集可觀
用韻和黃兄(黃號梅坡寄橋成詩和虹字韻)
老如枯栢傲霜冬名實俱忘賦芧公正苦歲寒無竹伴
喜知春思與梅同囊書待朔登金馬琢句追坡詠玉虹
他日肯尋翁住處花邊野水與池通
昨晚溪緣之論聞善友頗不能堪戲成八句
作室道謀雖不可同舟義等又何疑自賢必去能賢也
不受何宗是受之非馬固知難喻馬圍棋恐未及看棋
溪干老子歸來笑憶到行河集議時
題化龍橋碑(橋本名萬安中間再修得石碑化龍橋字於潭中)
橋以鄉名曰萬安篆碑誰作曰溪干化龍二字重修得
歸鶴千年耐久看鈎畫不凡非世有精神欲動肯泥蟠
崇寧石在文尤古虹筆相輝射斗寒(重修乃崇寧間石記猶無恙)
贈周醫主簿和後村詩
紫槖塤箎派易推丹爐芽雪妙誰知方因龍得來何處
棘爲鸞棲住幾時見似臞仙清可掬勝他流輩俗難醫
樗菴有句吾拈出謁兩孤山共和之
寄興
生涯薄薄仰田疇破敝猶存晏子裘聊向太虛中過活
何曾自己外馳求狂吟時有銜杯興退省知無障扇羞
老守殘書差得趣人間别一種風流
洗石蒲作
似髮青蒲石頂鮮與奴疏剔換青泉莫嫌水部寒貧氣
(何遜傳)聊結涪翁瀟灑緣晝永久看雲獨立夜寒略對月
還眠焚香弄鏡皆書味時有新詩入續編(涪翁事在題跋中)
羅眞隱已化數年曾糾仕五羊病中嘗訪渠爲
之求藥曾知其已逝頗有問答曾今爲漳倅
親與東菴道老言之
生時句句有玄機語我因醫偶造微霞嶼已題新窆石
羊城還著舊深衣曼卿見說乘騾去丁令嘗聞化鶴歸
蔥嶺相逢提履者宋雲恐被後人譏
戊辰二月六日作(是年閏正月)
事隨時去似飛瀾具眼應須以道觀湯武交争棋裏見
唐虞氣象瑟中看(伊川語)寄情物外吟差樂回首塵間意
久闌多一月春還過半先生隨分老溪干
讀昌黎與孟簡書作
學能害道義當排深淺還須究竟來動静理如雙轉轂
危微心要兩俱灰俟之不貳知天矣逝者如斯嘆水哉
却笑畱衣韓十八羡人明識外形骸
遣興
老後粗知見處真世緣隨順不妨貧静看星斗尊吾性
閒對烟雲笑此身舊學易忘緣懶散近詩多拙欠尖新
從今只合逃名去似此饑窮昔幾人
曉作偶成
飲粟羹藜漫曲肱病無俗物也身輕萬錢下筯非吾事
數卷殘書了此生學淺幸無禪二障心閒喜與迹雙清
更長睡足元無夢又聽簷間足足鳴
和後村喜大淵至二首
可笑兒癡覓句忙先生善誘許升堂未應得髓能如可
敢道言詩亦與商筆落更誇風雨疾袖回猶射斗牛光
句中有眼容參取肯靳涪翁古印章
問疾維摩本不任(佛遣弟子問摩皆云不任詣彼問疾)招延多謝屢揮金
伏波床下容松拜康節窩中爲客吟新語粲花空把翫
舊游煨芋阻追尋老慙筋力難爲禮南北相望只嗣音
和效顰一首(屢勸吟多恐妨目眚答以自樂不爲勞)
詩能妨病語情眞才大猶如富傲貧強作手書誠愧我
那知腹藁不勞人生平酷好樂何苦集本多傳續又新
拚却此身吟送老百骸雖在果誰親
葉萬山以詩求詩爲賦一首
聞說君家舊業儒貪游到處曳長裾學青烏子通砂法
傍紫陽翁故里居吟苦雖無堪煮字交窮却有救貧書
虛中融結皆真理朱蔡猶談可但渠(風水家楊救貧文字最佳)
送陳伯厚試上庠
才華早已逼難兄聲動賢關指日聽萬卷飽看雙眼碧
一篇聊換半身青三都賦出愁無紙千佛名題會有經
投老溪干吟送别舊游回首夢爐亭
後村再和堂字二首且云欲謝遣孤月一意祈
天用韻爲謝(醫者號孤月)
問藥雖忙吟更忙新詩必富似龜堂未能載雪尋安道
恨不乘風學老商伊昔虱心看愈大因何牛背射無光
疑公只欠長明頌不用雲璈共綠章
詩工如沈筆如任(沈詩任筆任昉傳)到手篇篇玉應金(金□玉應韓詩)
月好豈無搔首夢(杜夢白詩)日長誰伴撚髭吟如今具眼
師能幾何處還睛佛可尋(西湖有僧夢觀音云還汝一雙眼睛今有還睛菴)來
往莫嫌貧問訊也勝空谷聽跫音
和桃巷吏部用鄙韻三首
人間波浪勝揚瀾對鏡知公有達觀晚喜騎驢半山去
早曾立馬萬人看平頭八秩身逾健信手千詩興未闌
應笑溪翁耽貝葉但尋破寺訪豐干
袖疏曾將紫闥排山今排闥送詩來試評藜杖爲吹火
何似麻衣共撥灰濠上鯈魚眞樂也山梁雌雉信時哉
只愁驅上蒲輪去不許箋天強乞骸
老學黔婁已逼眞他年誰解傅寒貧曾供天老書題目
空守將軍醉告身山似友于青眼在世多交絶白頭新
癡兒浪下龐公拜許作樽前問字人
送吳司戶之任
南州詫說才名早到手青衫已二毛自守冰霜眞鐵漢
肯淹歲月待珠曹遥知玉節將争致暫掌牙籌莫厭勞
聖世憐才甄拔易倚須去著錦宫袍
再用前韻謝桃巷
清吟思湧似回瀾家數他年比務觀歌舞叢中知散易
功名紙上要畱看吹殘柳雪寒仍在數盡花風春欲闌
好景縱多公不飲誰論麯糵向江干
老境渾無悶可排交情莫逆有輿來骨寒底爲哦詩瘦
心懶非因忍事灰蔬水生涯聊爾耳輪雲世故奈何哉
漆園未悟身如幻更把君臣論百骸
山深林密樂吾眞從古吟人例是貧參句似禪詩有眼
還丹無訣酒全身我聞竹後癡猶甚公見桃來思許新
有雁莫嫌時問訊舊游諸老更何人
閒題
老守寒溪作逸民未嘗憂道况憂貧生涯寧薄吾無愧
分外求多天亦嗔一點要須明不昧萬緣搃是假非眞
有書數卷詩千首便是人間了底人
四和瀾字三首謝趙工部
汩汩難回既倒瀾我今忘世漫游觀雀羅生怕客驚散
魚笱長呼兒去看笋蕨彌山求易足園林到處入無闌
漁翁樵叟相過熟一語何曾非意干
已分金門不可排何須竹帛詔方來囊收玉子開雲種
爐養金公候火灰老見明時眞樂只身緣吾黨合歸哉
年豐處處炊烟好追憶邊城嘆析骸
芋栗先生語最眞有園我亦未全貧閒尋往事渾如夢
拚作清吟老此身但愧淹才隨錦盡何如韓思與花新
柞山集即杼山是佛地中來有幾人(趙有柞山集自比杼山僧)
山前山丹己見微紅(四月初六日作)
一種村居富貴窮多年饒潤謝天公眼前黃白方吹盡
已放山丹蓓蕾紅(樓前黃木香酴醿方謝)
再和效顰一首寄後村
讀易伊誰見得真能見富定不如貧(向子平)涪翁但冀天
還眼子厚何求愁化身(若爲化得身千萬)語燕殷勤如話舊良
苗次第又懷新往來獨恨詩差少便覺江山憔悴人
用韻答徐古爲(寄進易與詩)
金問天南使過門欲盡春理談經獨妙詩當札尤眞圖
進知天喜綸頒人日新相思梁月在吟望向江濱
悼劉主簿(後村之姪善書工琴後村目眚日在侍傍代親書)
忽傳哀訃淚難禁憶在樗菴别至今遺迹幾何畱子墨
知音多是惜人琴汝身汝伯相爲命一死一生尤痛心
幸是棲鸞本無意遽令題墓向空林
雪峰藏叟過門見訪贈别一首
山頭老漢老尤癯忽謾溪干訪老夫問訊輥毬思古宿
等閑隱几說今吾多畱舊日題詩在近有寒泉答話無
握手依依還别去十年一見只斯須
看風穴語偶然有感
(風穴一日於念法華侍次垂涕語之曰臨濟一宗今墜地矣念云觀此一衆豈無人耶穴)
(曰雖敏者多見性者少)
一點關心道即非到關心處又誰知渠宗爲此猶垂涕
益信傍人不是癡
偶得蝦醬懷所翁作
(所翁向同舍時偶有鮓醬招飲必曰吾得一寶請速將就此三十年前語)
送酒無如鮓醬宜所翁舊以寶名之看渠忽洒思翁淚
爲憶相呼得寶時
平遠窗中作
祠宇小窗西松高柳尚低垂垂青可愛一帶遶長堤
夜立池邊作
煩促耽凉夜穹虛望碧霄雲行迎月入波動帶星摇
送黃蘖老子住西禪
賢哉斷際堂中老法席新移向鳳山妙選碧油翁具眼
相迎黃面佛開顔老來得友如師少别去伊誰伴我閒
十二峰頭明月在不妨言句落人間
雨後溪橋看水
綠遍東西岸田家亦喜晴溪因急雨漲雲放半山明沙
外看流勢橋邊聽淺聲向令平十里應與剡争名
讀契嵩非韓三十首
此緇何事與韓仇可怪眞如撼樹蜉喚作辨才知汝誤
看成寐語使人羞賜云日月無容毁甫嘆江河不廢流
者也之乎三十首千年貽笑幾時休
送嶺口倉季高兄用後村韻
士能優即學豈必爲貧驅翁有三珠樹兄如千里駒敏
知才脱穎慈是德充符鹽戸彫殘甚殷勤爲掖扶
又
竈戸年年減苛征可柰何給符催起火輸賦仰晴波民
困官誰察兄賢政必和雖云綱有本久例尅除多
雨中看山丹作
簇簇團團似剪霞雨中相對爲咨嗟固知沾足徧宜稻
只恐淋漓解損花
再和送嶺口倉季高兄二首
此客熬波去初程宿暑驅名家真鳳穴内厩待龍駒臺
自催征課官惟守信符少畱翁必召温國要康扶
又
盡職隨高下吾無問孰何畱看烹玉雪入對麗金波任
大鹽中舉官卑柳下和當涂須刮目父執故人多
得浩書自維揚至京將歸矣(五月十三日)
汝渡長江後南來北客稀夢尋騎鶴處愁對釣魚磯淮
僕行方半京書報欲歸抵家應一喜稚女解牽衣(遣維揚書)
(方數日)
讀候官劉宰山居集一首(同年劉侍郎子)
琴思清於五柳陶詞源浩浩似秋濤落花未賦時争價
香草曾吟處得騷七字法傳山谷祕數篇文比曼卿豪
衰年酷爲齊年喜紫槖仙翁有鳳毛
麒麟猫(新得狸奴滿口皆黑人謂含蟬甚佳絶不能捕戲以號之)
道汝含蟬實負名甘眠晝夜寂無聲不曾捕鼠祗看鼠
莫是麒麟誤託生
賀劉尚書除龍圖閣學士
名在先朝擅斗南聖心求舊眷非凡龍圖字足新三畫
鳳誥書來更幾函指日即須攜手上耆年可但改頭銜
玉階正要康扶對新渥相輝共引帆(長子除架閣)
和前韻謝後村餉甘露團茘子一首
日日親朋餉自南比公所賜似仙凡擅名甘露珠百顆
入手好風書一函蘇老黃柑休立傳半山紅柿莫分銜
金莖仙掌何曾得要棗如瓜謾舉帆
寄題京山書院(胡兄申甫新作祀文公與安定)
天南勝處是京山精舍新成數百間柱石規模何整整
衣冠人物想班班昌黎教法依然在安定家聲喜復還
受用不窮書富貴吾儕本領學曾顔
送嚴陵教方汝楫用後村韻
官是東萊初補處諸生料得熟香名縣知講席通三
昧合向明廷聽五英君有奇才宜鳳翥我安窮分樂鷗
盟鷄羣有鶴令人喜伊昔翁曾共短檠
所翁爲泳作小卷翫珠龍極其精妙賦翫珠吟
一首追憶此友
翁爲髯相小尤稀此卷於今信絶奇墨暈淺深行筆意
紅光上下吐珠時名高擅世無他手語硬盤空况此詩
散髮不知何處去想應龍尾學騎箕
用韻謝子眞(時得章貢二兄見賀而罷命至矣)
到了於魚眞得計從前飛鳥倦知還低頭未羨居轅下
拙手何妨縮袖間說偈不嫌如瀉水著書豈必要藏山
漁翁學士皆閒夢此事誰知若是班
用韻謝子常
輪雲世事去還來老眼曾經見幾回乍可洗心清淨社
何須覓句鬱孤臺癡兒歸語差精進野叟衰顏覺好開
一件却令人憤悶秋陽驕橫勝恢台
七月十二日作(是年六月十九日立秋)
投閒不厭玩心珠遮眼無他只舊書得馬塞翁從喪馬
知魚濠叟且觀魚三旬不雨田俱涸一月先秋暑未除
此念却難排遣在家無大小仰犂鋤
七月苦旱
徧走仙壇與九淵三旬涸盡澗中泉垤無鳴鶴嗟何及
古有刑鵝法孰傳父守井槔形似鶴兒歸市糴瘦扵猿
旁人若識農家苦糲飯藜羹直萬錢
送泳宰安溪
好為君王去字人乃翁知汝耐清貧求民疾痛當如子
有道絃歌是悦親月觧前期須趣辦日生公事怕因循
掃除詩癖祗勤政最急無如賦役均
二
邑小雖貧亦自嘉遥知深僻似山家我思宫錦袍如夢
汝向黃綢被放衙守憶舊游須易事吏存古意要無華
但令禾麥秊秊好肯羡河陽一縣花(迓新甚朴陋)
三
此邑先曾有美傳雨暘仰佛令多賢復齋名比太丘長清水仁
如姑射仙廉白不慚居補處精虔更為祝豐年殷勤辦
此身心去莫怕溪灘穩放船(陳復齋為宰清水佛在邑數里甚靈禱雨暘必應)
和王此山午寄虹字韻一首(金陵人隱居西湖上)
早氣如春夜即冬操存要有主人公斯翁枉向塵埃老
好我遥知臭味同案上兩圖圓似月毫端萬丈吐如虹
渠儂落處應誰會未羡他家那一通(此山有兩圖其一□三徑一中書心)
(在鬼神莫知處其一外圜内方中書人立乾坤規矩中)
和趙春谷南溪雙蓮二絶
蕖仙綵袂濕銀泥共蔕分紅照碧溪桃葉桃根雙姊妹
未應擬入句中題
文耀祠前花滿池花神爲谷獻珍奇會看兩兩紅蓮炬
先遣秋風瑞入詩
程君履以薛宰書見訪(其父寒谷)
游歷江湖久刊詩已百篇梅花曾共笑楊葉不難穿樸
厚如翁好推敲何處傳雀羅空自愧爲我謝琴仙
嘉禾瑞於丁夘此粟瑞於戊辰兩年之間嘉瑞
迭見所産之地其名亦美琴化所感盛矣哉
再賦此爲梯飈明府賀
我貧冬舂苦不足常時屢貸監河粟大貧忍口活小貧
仰天但冀田中熟去年己喜見嘉禾今年得粟喜奈何
一莖六穗最奇者四四三三云更多禾生之鄉曰太平
粟生之里曰永福天公此意豈偶然拍手歌之仍鼓腹
憂國何人不願豐太倉那得相因紅但令此物如水火
酒肉如山八蜡通人言此邦今樂土長官於民如父母
曰暘曰雨天應之叶氣嘉生有如許長官寧非佛地人
三年一念何其仁要知此瑞爲誰出金粟如來箇後身
二偈贈餘干震上人
芝雲深處遠攜笻行徧閩山訪野農問我舊游諸大老
云渠識澗住依松(依松東澗祖墳庵)
老漆園仙數卷書最佳公案是觀魚濠梁水上寧無影
悟得應知我與渠(求莊子解)
九月山丹
數本山丹似曉霞多情戀戀野人家自從五月至九月
還有三花或兩花莫笑蕭疎同寂寞早曾爛漫見紛華
籬邊黃菊今全未且對芳樽拾墮葩
月仲弟重九日慶七十
自得齋中得樂全對床白髮者希年尚平債了閒無事
洛社交多譽獨賢女嫁比隣來往密醉忘巾&KR0808;起居便
紫薇舊伴今如夢喜插黃花壽阿連
送丘進道入京
孝慕三霜不脱衰月評甚美况清才爲貧遮日投竿去
得趣吟風講學來翁豈常人嗟宰木我嘗爲子指庭槐
有臯能賦誰嘘送莫使君王憶老枚
送光澤蘇縣丞
種花城裏談經席三載何曾有束脩别換頭銜聊佐邑
重拈手板向鄰州松廳莫笑無公事蕖幕時能致俊流
握手溪干畱飲去相思那肯靳書郵
前後身
幻影匆匆託太虛問身前後果何如李如畫馬淪爲馬
莊亦觀魚化作魚房相未忘前世字謫仙曾讀幾生書
古今傳說多蒙昧覿面須知我即渠
送林帥參
羊腸歷盡鬢今皤官職因才自折磨議幕重來還去也
攀轅不住奈愁何情知直道能容少空喜陽巖得助多
劵内功名終久在非非是是一東坡
十九日作(戊辰)
霜殘已報春消息未見籬邊蓓蕾黃愛菊苦遲今十日
漉巾須作後重陽酒知聖處何妨醉藥縱仙方不用嘗
拍手自歌兒和我别無曲調只滄浪
偶題
釣魚磯畔賦滄浪不是狂夫老更狂心是罷參僧養病
身如揀退卒還鄕談玄近喜兒差進得酒先邀弟共嘗
遮眼有書時掩卷小忩趺坐自焚香
贈月溪孫相士
紫霞焚香青霞哭此詩此事誰堪錄二公如此訟君
冤身雖掇禍名不辱天畱老眼見時平君既生還丁已
戮仙無點鐵救君貧佛却有篦刮君目令君看破玉管
書養生聊借君平卜縱談風骨妙入神江湖諸老争推
轂君能相人我相君豈無武襄與英六(月溪豪士也忤丁得禍今以姑)
(布子卿之術自隱因話二霞初見時因緣霞皆吾故人也因以賦之)
送趙興化
壺山雖好俗難平新下車來有異聲得乳雛均心惻怛
害羣羊去聽神明永豐陂上碑遺愛德禮堂中實稱名
執别溪干情可耐公家資相老門生
潮陽趙秋惟乂作新廨成以景陽扁之謂陽巖
嘗歷此官也余既爲作二隸古因賦唐律一
首
畫棟危梁喜落成主人高致著新名義存必葺規模遠
賢要思齊慕尚清丹筆平反眞養志綠綈催趣看登瀛
陽巖住處今君住料得誇張徧鳳城
豨凍宜酒以皮爲之入口爽而色可愛客以山
谷醒酒冰比之余謂冰鱗物也其性寒比之
玉貍又不瑩戱成一首
豚膏鼎化元非胾切入金盤得許清鱗雪性寒空細縷
貍霜糟重欠通明渠嗟不遇黃山谷我愛渾如碧水晶
醉後不妨冰著齒最宜人是味温平
題梅花帖(爲徐山長作)
梅經和靖詩堪畫蘭識靈均賦是經兩得清名還此卷
梅花石上古蘭亭(後村舊有此帖與余所藏一同本差勝更以質之金鳳可也)
方遣三山學記仍寄徑山文字筆硯稍寬梁祕
閣忽送金鍾千顆此吾鄉名品也
埋頭汩汩應酬中一喜因何到此翁恰了數家文字債
滿籃人送茘枝紅
雖云莆茘勝閩中諸品如今未改容寄語宋香陳紫輩
還他先進是金鐘
竹溪鬳齋十一藁續集卷四
