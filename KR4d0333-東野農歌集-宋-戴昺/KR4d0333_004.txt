東野農歌集卷四
宋戴昺撰
七言律詩
金陵懷古
尚聞深巷語烏衣無復高堂彩鳳儀棟宇半欹元帝廟
香烟爭奉誌公祠六朝興廢千年夢獨客登臨萬感悲
莫上鍾山望淮北西風禾黍更離離
幽棲
幽棲頗喜隔囂喧無客柴門盡日關汲水灌花私雨露
臨池疊石幻溪山四時有景常能好一世無人放得閑
清坐小亭觀衆妙數聲黃鳥綠陰間
此生
此生畢竟已蹉跎有酒何妨醉且歌人世盡緣愁得老
春花偏被雨相魔草欺蘭瘦能香否柰笑梅殘奈俗何
試上東樓看春景海山無數列青螺
自况
多貲徒作守錢奴伏臘無憂便有餘世路本夷休自險
人情太密反成疎非圖報施方爲善豈爲功名始讀書
門外良田堪種秫自牽黃犢試犂鉏
書房
書房清曉焚香坐轉覺幽棲趣未眞怪石一根雲態度
早梅半樹雪精神池魚自樂誰知我林鳥相忘不避人
得喪由來天自定莫將閑慮惱閑身
移古梅植於貯清之側已有生意喜而賦之
剝盡皮毛眞實在幾年孤立小溪潯人來人去誰青眼
花落花開自苦心不是野夫同臭味難教君子出山林
廵簷日日窺生意一朵先春直萬金
再得古梅小而益怪首蒙屏翁品題因次韻
愛渠怪怪復竒竒冐雪遥憑健步移竹外池邊栽恰好
山巔水際夢多時百年死質餘生意一片孤槎帶好枝
寄語花神勤守護品題莫負老僊詩
初遊方巖山
圖志舊嘗看紀載杖藜今得徧經行漁翁化石幾年釣
仙客有田何世耕千尺枯崖蛻龍骨一簾飛瀑撼雷聲
相傳逸少曾來此惜不鐫巖記姓名
觀敗棋者戱作
看人出着笑人低及至當枰却自迷角上僅全輸了腹
東邊纔活喪於西欲裝劫去多難補待筭征來恰又提
天下未應無妙手勸君莫愛墨狻猊
牡丹
萬巧千竒費剪裁瓊瑶錦繡簇成堆世間妖女輪回魄
天上仙姬降謫胎笑臉倚風嬌欲語醉顔酣日困難擡
東君若使先春放羞殺羣花不敢開
喜有秋
去年已作填溝計誰料今年見有秋天意乘除元自定
人生伏臘謾多憂滿盆淅玉休論價成斛量金不計籌
最是野夫懽喜處春風百甕遶床頭
次君玉弟聞新雁
霜風颯颯荻花洲避北趨南巧自謀僊翮飛殘千里月
寒聲催老一天秋乍教騷客驚詩夢莫爲征夫寄别愁
汝度塞垣應未久新來烟燧已沉不
次韻東渠兄觀梅
詩眼非梅不可遮三葩五蕊便堪嘉瘦如顆飯逢工部
老似磻溪卧子牙水影月香參衆妙弟酬兄倡自成家
快篘新醖同清賞莫待枝頭爛縵花
閑居幽事
閒居幽事屬田園何必山林始避喧足水早禾分母子
多年修竹見翁孫欣然勝敗無心奕兀爾醉醒隨意樽
昨夜一番雷雨過綠波微漲曲池痕
甘窮
自甘窮處更何疑坎止流行信所之不學昌黎驅五鬼
肯隨子厚罵三尸堂堂白髮欺人出耿耿青燈獨已知
細嚼黃花香滿齒清風千古一東籬
送彭希聖姊夫赴三山民曹
槐笏綠衫初作吏要須立脚自廉勤閭閻疾苦宜加意
厫廥竒贏莫與聞少啖荔枝防美疢多栽茉莉挹清芬
公餘覽徧佳山水倘有詩篇寄海雲
己亥九日屛翁約諸孫登高西嶼阻風舟行不前
遂會於吾家山海圖之上酒邊翁有詩留題因
次韻
良辰樂事两相關喜我樓臺便往還不用移舟過西嶼
只消把酒對南山風於破帽如相約菊爲新篘欲笑顔
留作千年佳話處詩翁醉墨照楣間
如京至西興阻風雨
月將圓夜出鄉關纔到西興月又殘老去問名先已懶
近來行路覺尤難雲烟漠漠吳山暗風雨瀟瀟浙水寒
識破人生眞逆旅此身何處不堪安
七夕感興二首
家家懽笑迓星期我輩相邀只酒巵矯俗何須曝犢鼻
甘愚不解候蛛絲新秋光彩月來處半夜清凉風起時
一曲玉簫塵外意此音除是鶴仙知
相傳牛女起何時無柰人間事轉癡青鳥蟠桃方士信
金釵鈿合逆臣基一杯記節圖成醉萬感因秋却易悲
遺恨古今流不盡銀潢耿耿接天池
抵池陽未久關泊千齊山數日因窮岩壑之勝(山有)
(翠微亭杜牧之登高處)
瘦策相扶上翠微眼驚竒怪足忘疲三十六洞猶昔者
四百餘年無牧之漲水淼瀰春雨後遠山重疊夕陽時
幾多江北江南恨問着沙鷗總不知
次劉叔子總幹夜坐感秋韻
秋風遠客歎飄零滿鏡吳霜故故明酒盞論心疎舊約
詩筒到眼快新評短檠伴我夜深静長笛何人月下橫
步繞空庭吟未竟隔隣鸜鵒又傳更
代簡約諸同官探梅
信是摶沙放手開渴心空想細論杯等閒不見便逾月
如此相從能幾回舊雨已孤重九菊新詩宜探小春梅
騎驢索句眞顔面要向清溪洗出來
燒燈夕宋明府自置酒見招席上復賦詩因次韻
定詩盟併致别意
苦用吟心續祖燈得君印證愈分明一聆此日鷄窗話
盡洗前時蚓竅聲颺柳輕風寒忽暖催花小雨濕還晴
眼前總是詩光景可惜明朝又遠行
秋暮出關即事
俗塵汩汩負清遊重出城來已暮秋水洗柳根欹斷岸
霜摧蘆葉擁荒洲鄉音不到愁來雁野性無拘羡去鷗
可惜一堤明月好隔關難作夜深留
秋日獨倚東樓
重陽過了秋逾爽自豁樓窗眺晚西野外倒涵天影動
海雲平壓雁行低興來頻放深杯飲吟到須還大字題
近喜書房添一寶陶泓買得古端溪
次韻屏翁壬寅九日再題小樓
佳節相過共舉觴爲萸菊醉亦何妨須知我輩襟懷事
不是時人酒肉狂落雁影邊寒水碧歸鴉啼處夕陽黃
詩翁樽爼風流在老氣橫吞年少場
初冬梅花偷放頗多
清樽纔了黃花債又被梅花惱殺人碎點南枝無數雪
探支東帝幾分春精神全向疎中足標格端於瘦處眞
徹夜苦吟無好語夢隨雙月步溪漘
石屏後集鋟梓敬呈屏翁
新刊後藁又千首近日江湖誰有之妙似豫章前集語
老於䕫府後來詩梅深歲月枝逾古菊飽風霜色轉竒
要洗晩唐還大雅願揚宗旨破羣癡
四月節景
茶歌纔了又田歌節物眞成一鳥過蒼竹招風凉意足
碧梧留雨夜聲多瓜緣茅屋抽長蔓藕過蔬畦出矮荷
最喜白鷗相狎久對人自在浴清波
次韻鄭安道懷君玉弟游東嘉
好山好水東嘉郡兩月清游樂可知遠想池塘頻夢汝
還當風雨對眠誰别時菊蕊方宜酒幾日梅花已索詩
雁影參差霜正冷寄言歸計莫遲遲
贈日者張異手(張兩手合七指因以爲號)
漫浪江湖等泛萍破囊惟有百中經一吭辯處長三寸
兩手生來應七星笑汝道途多坎壈說人禍福太分明
我今已决爲農計不解從君較五行
代簡寄謝友人
經年未復寄來書索我形骸莫太疎鮑叔相知應似舊
嵇康習懶苦難除白頭閱世梅花老青眼看人柳色舒
春月正圓春水滑何須雪夜扣吾廬
春事
春事關心常早起愛看景物試凭欄戱魚池面微添綠
啼鳥枝頭尚帶寒斬棘重樊新插柳㪺泉頻灌自栽蘭
年來䞉有園林興每恨廬邊地不寬
有妄論宋唐詩體者答之
不用雕鎪嘔肺腸辭能達意即文章性情元自無今古
格律何須辨宋唐人道鳳簫諧律呂誰知牛鐸有宮商
少陵甘作村夫子不害光芒萬丈長
趙倅賦喜雪詩爲黃堂頌黃堂和韻傳示僚屬衆
因續貂
風衮瑶花撲面寒沾泥點點鹿文斑要呈臘瑞鬭梅好
肯讓春容傍柳還萬戶閙添沽酒市兩山窮聳索詩肩
使君寬得憂民念麥隴青青一望間
次韻黃次夔思家
世態從渠炎更凉蕙蘭元不爲人香時憑酒挹聖賢味
閑借茶搜文字腸靴笏豈能拘野性蓴鱸終是憶家鄉
小需歸作天台隱長嘯松風卧石梁
送陳竹屋提幹東歸
生長由來接社枌台山越水偶中分一朝傾蓋便知我
千里携家得傍君風厚大鵬培怒翼天寒征雁拆同羣
折梅相送齊山路愁絶江束日暮雲
東野農歌集卷四
