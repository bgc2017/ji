楽府雅詞上
調笑集句
蓋聞行楽湏及良辰鍾情正在吾軰飛觴舉白目斷巫
山之暮雲綴玉聮珠韻勝池塘之春草集古人之妙句
助今日之清歡
珠流璧合暗連文月入千江體不分此曲只應天
上有歌聲豈合世間聞
巫山
巫山高高十二峯雲想衣裳花想容欲往從之不惮遠
丹峰碧障深重重楼閣玲瓏五雲起美人娟娟隔秋水
江邊一望椘天長滿懷明月人千里
千里椘江水明月高楼愁獨倚井梧宫殿生秋意望
斷巫山十二雪肌花貌参差是朱閣五雲仙子
桃源
漁舟容易入春山别有天地非人間玉顔亭亭花下立
鬢乱釵横特地寒留君不住君須去不知此地歸何處
春來徧是桃花流水落花空相誤
相誤桃源路萬里蒼蒼煙水暮留君不住君湏去秋
月春風閒度桃花零亂如紅雨人面不知何處
洛浦
豔陽灼灼河洛神態濃意遠淑且真入眼平生未曾有
緩步佯羞行玉塵凌波不過横塘路風吹仙𬒮飄飄舉
來如春夢不多時夭非花豔輕非霧
非霧花無語還似朝雲何處去凌波不過横塘路鶯
鶯燕燕飛舞風吹仙𬒮飄飄舉擬倩遊絲惹住
明妃
明妃初出漢宫時青春繡服正相宜無端又被東風誤
故着尋常淡薄衣上馬即知無返日寒山一帶傷心碧
人生憔悴生理難好在氊城莫相憶
人生相憶無消息目斷遥天雲自白寒山一帶傷心
碧風土䔥疎胡國長安不見浮雲隔縦使君来争淂
班女
九重春色醉仙桃春嬌滿眼睡紅綃同軰随君侍君側
雲髩花顔金步摇一霎秋風驚畫扇庭院蒼苔紅葉遍
蘂珠宫裏舊承恩回首何時復來見
來見蘂宫殿記淂随班迎鳳輦餘花落盡蒼苔院斜
掩金鋪一片千金買笑無方便和淚盈盈嬌眼
文君
錦城絲管日紛紛金釵半醉坐添春相如正應居客右
當軒下馬入錦茵斜倚綠窗鴛鑑女琴弹秋思明心素
心有靈犀一點通感君綢繆逐君去
君去逐鴛侣鈄倚綠窗鴛鑑女琴弹秌思明心素一
寸還成千縷錦城春色知何許那似遠山眉嫵
吴孃
素枝瓊樹一枝春丹青難寫是精神偷啼自揾殘粧粉
不忍重看舊寫真珮玉鳴鸞罷歌舞錦瑟華年誰與度
暮雨瀟潇郎不歸含情欲说獨無處
無處難輕訴錦瑟華年誰與度黃昏更下瀟潇雨况
是青春將暮花雖無語鶯能語來道曾逢郎否
琵琶
十三學得琵琶成翡翠簾開雲母屏暮去朝来顔色故
夜半月高弦索鳴江水江花豈終極上下花間聲轉急
此恨綿綿無絶期江州司馬青衫濕
衫濕情何極上下花間聲轉急滿船明月蘆花白秋
水長天一色芳年未老時難得目斷遠空凝碧
放隊
玉爐亱起沉香煙喚起佳人舞繡筵去似朝雲無處覓
遊童陌上拾花鈿
調笑轉踏鄭彦能(僅)
良辰易失信四者之難并佳客相逄寔一時之盛亊用
陳妙曲上助清歡女伴相將調笑入隊
秦樓有女字羅敷二十未滿十五餘金鐶約腕携籠去
攀枝摘葉城南隅使君春思如飛絮五馬徘徊芳草路
東風吹鬢不可親日晚蠶饑欲歸去
歸去携籠如南陌柔桑三月暮使君春思如飛絮五
馬徘徊頻駐蚕饑日晚室留頋笑指秦楼歸去
石城女子名莫愁家住石城西渡頭拾翠每尋芳草路
採蓮時過綠蘋洲五陵豪客青樓上醉倒金壷待清唱
風高江闊白浪飛急催艇子操雙槳
雙槳小舟蕩喚起莫愁迎叠浪五陵豪客青樓上不
道風高江廣千金難買傾城樣那聽遶梁清唱
繡戶朱簾翠幕張主人置酒宴華堂相如年少多才調
消得文君暗断腸斷腸初認琴心挑么絃暗寫相思調
從來萬曲不關心此度傷心何草草
草草最年少繡戶銀屏人窈窕瑶琴暗寫相思調一
曲關心多少臨卭客舍成都道苦恨相逢不早
湲湲流水武陵溪洞裏春長日月遅紅英滿地無人掃
此度劉郎去後迷行行漸入清流淺春風引到神仙舘
瓊漿一飲覺身輕玉砌雲房瑞烟暖
烟暖武陵晚洞裏春長花爛漫紅英滿地溪流淺漸
聽雲中雞犬劉郎迷路香風遠悞到蓬萊仙舘
少年錦帶佩吳鈎鐵馬追風塞草秋憑仗匣中三尺劍
掃平驕虜取封矦紅顔少婦桃花臉笑倚銀屏施寶靨
眀眸妙齒起相迎青樓獨占陽春豔
春豔桃花臉笑倚銀屏施寳靨良人少有平戎膽歸
路光生弓劍青樓春永香幃掩獨把韶華都占
翠盖銀鞍馮子都尋芳調笑酒家徒吳姬十五夭桃色
巧笑春風當酒壚玉壺絲絡臨朱戶結就羅裙表情素
紅裙不惜裂香羅區區私爱徒相慕
相慕酒家如巧笑明眸年十五當壚春永尋芳去門
外落花飛絮鋃鞍白馬金吾子多谢紅裙情素
樓上青帘映綠楊江波千里對微茫潮平越賈催船發
酒熟吳姬喚客嘗吳姬綽約開金盞的的嬌波流美盼
秋風一曲采菱歌行雲不度人腸斷
腸斷浙江岸樓上青帘新酒軟吳姬綽約開金盞的
的嬌波流盻採菱歌罷行雲散望斷儂家心眼
花隂轉干漏頻移寳鴨飄簾繡幕垂眉山歛黛雲堆髻
醉倚春風不自持偷眼劉郎年最少雲情雨態知多少
花前月下惱人腸不獨錢塘有蘇小
蘇小最嬌妙幾度撙前曾调笑雲情雨態知多少悔
恨相逄不早劉郎襟韻正年少風月今宵偏好
金翹斜貚淡梳粧綽約天葩自在芳幾番欲奏陽關曲
淚濕春風眼尾長落花飛絮青門道濃愁不散連芳草
驂鸞乘鶴上蓬萊應笑行雲空夢悄
夢悄翠屏曉帳裏薰爐殘蠟照賞心楽事能多女忍
聽陽關聲調明朝門外長安道悵望王孫芳草
綽約妍姿號素真肌膚冰雪怯輕塵霞衣乍舉紅摇影
按出霓裳曲最新舞叙斜嚲烏雲鬢一點春心幽恨切
蓬萊雖說浪風軽翻恨明皇此時節
時節白銀闕洞裏春晴百和爇蘭心底亊多悲切消
盡一團明雪明皇恩爱雲山絶誰道蓬萊安悅
江上新晴暮靄飛碧蘆紅蓼夕陽微富貴不牽漁父目
塵勞難染釣人衣白鳥孤飛烟柳抄採蓮越女清歌妙
腕呈金釧掉鳴榔驚起鴛央歸調笑
調笑楚江渺粉面脩眉花閗好擎荷折柳争相調驚
起鴛鴦多少漁歌齊唱催殘照一葉歸舟輕小
千里潮平小渡邊帘歌白紵絮飛天蘇蘇不怕梅風軟
空遣春心着意憐燕釵玉股横青髮怨說琵琶恨難說
擬將幽恨訴新愁新愁未盡絲聲切
聲切恨難說千里潮平春浪闊梅風不觧相思結忍
送落花飛雪多才一去芳音絶更對珠簾新月
放隊
新詞宛轉逓相傳振䄂傾鬟風露前月落烏啼雲雨散
游量陌上拾花鈿
調笑晁無咎
盖聞民俗殊方聲音異好洞庭九奏謂踊躍于魚龍子
夜四時亦欣愉于兒女欲識風謠之變請觀調笑之傳
上佐清歡深慙薄伎
西子
西子江頭自浣紗見人不語入荷花天然玉貌非朱粉
大堤
妾家朱戶在横塘青雲作髻月為璫常伴大堤諸女士
誰令花豔獨驚郎踏堤共唱㐮陽楽軻峩大艑帆初落
宜城酒&KR0836;持勸郎郎今欲渡風波惡
波悪倚江閣大艑軻峩帆夜落撗塘朱戶多行楽大
堤花容綽約宜城春酒郎同酌醉倒銀缸羅幕
觧佩
當年二女出江濱容止光輝非世人明璫戲觧贈行客
意比驂鸞天漢津恍如夢覺空江暮雲雨無蹤珮何處
君非玉斧望歸來流水桃花定相誤
相誤空凝竚鄭子江頭逢二女霞衣曳玉非塵土笑
觧明璫輕付月從雲堕勞相慕自有驂鵉仙侣
回紋
竇家少婦美朱顔藁砧何在山復山多才况是天機巧
象床玉手亂紅間織成錦字縦横說萬語千言皆怨别
一絲一縷幾縈回似妾思君腸寸結
寸結肝腸切織錦機邊音韻咽玉琴塵暗薰爐歇望
盡床頭秋月刀裁錦斷詩可滅恨似連環難絶
唐歌兒
頭玉磽磽翠刷眉杜郎生得好男兒惟有東家嬌女識
骨重神寒天妙姿銀鵉照衫馬絲尾折花正值門前戲
儂笑書空意為誰分明唐字深心記
心記好心事玉刻容顔眉刷翠杜郎生得真男子况
是東家妖䴡眉尖春恨難憑寄笑作空中唐字
春草
劉郎初見小樊時花面丫頭年未笄千金欲置名春草
圖得身行步步随郎去蘇臺雲水國青青滿地成輕擲
聞君車馬向江南為春草遥相憶
相憶頓輕擲春草佳名慙贈璧長洲茂苑吳王國自
有芊綿碧色根生土長銅駝陌縱欲随君爭得
九張機
醉留客者楽府之舊名九張機者才子之新調憑戞玉
之清歌寫擲梭之春怨章章寄恨句句言情恭對華筵
敢陳口號
一擲梭心一縷絲連連織就九張機從来巧思知多少
苦恨春風久不歸
一張機織梭光景去如飛蘭房夜永愁無寐嘔嘔軋軋
織成春恨留着待郎歸
兩張機月明人静漏聲稀千絲萬縷相縈繋織成一段
廻紋錦字將去寄呈伊
三張機中心有朵耍花兒嬌紅嫰綠春明媚君湏早拆
一枝濃豔莫待過芳菲
四張機鴛鴦織就欲雙飛可憐未老頭先白春波碧草
晚寒深處相對浴紅衣
五張機芳心密與巧心期合歡樹上連理枝雙頭花下
兩同心處一對化生兒
六張機雕花鋪錦半離披蘭房別有留春計爐添小篆
日長一線相對繡工遅
七張機春蚕吐盡一生絲莫教客易裁羅綺無端剪破
仙鵉彩鳳分作兩般衣
八張機繊繊玉手住無時蜀江濯盡春波媚香遺&KR0809;麝
花房繡被歸去意遅遅
九張機一心長在百花枝百花共作紅堆被都將春色
蔵頭裏面不怕睡多時
輕絲象床玉出手新竒千花萬草光凝碧裁縫衣著春
天歌舞飛蝶語黃鸝
春衣素絲染就已堪悲塵世昏汙汙無顔色應同秋扇
從茲永棄無復奉君時
歌聲飛落盡梁塵舞罷香風&KR1032;繡茵更欲緀成機上恨
尊前忽有斷腸人歛𬒮而歸相將好去
同前
一張機採桑陌上試春衣風晴日暖慵無力桃花枝上
啼鶯言語不肯放人歸
兩張機行人立馬意遅遲深心未忍輕分付回頭一笑
花間歸去只恐被花知
三張機吳蚕已老燕雏飛東風宴罷長洲苑輕綃催趁
舘娃宫女要換舞時衣
四張機吚啞聲裏暗顰眉回梭織朵垂蓮子&KR1083;花易綰
愁心難整脉脉亂如絲
五張機横紋織就沈郎詩中心一句無人會不言愁恨
不言憔悴只恁寄相思
六張機行行都是耍花兒花間更有雙蝴蝶停梭一餉
閒窗影裏獨是看多時
七張機駌鴦織就又遅疑只恐被人輕裁剪分飛兩處
一場離恨何計再相随
八張機回紋知是阿誰詩織成一片淒凉意行行讀遍
厭厭無語不忍更尋思
九張機雙花雙葉又雙枝薄情自古多離别從頭到底
將心縈繋穿過一條絲
薄媚(西子詞)董穎
排遍第八
怒潮卷雪巍岫布雲越襟吳帶如斯有客經游月伴風
随值盛世觀此江山美合放懷何事却興悲不為回頭
舊谷天涯為想前君事越王嫁禍獻西施吴即中深機
闔廬死有遺誓勾踐必誅夷吴未干戈出境倉卒越
兵投怒夫差鼎沸鯨鯢越遭勍敵可憐無計脫重圍歸
路茫然城郭丘墟飄泊稽山裏旅魂暗逐戰塵飛天日
慘無輝
排遍第九
自念平生英氣凌雲凛然萬里宣威那知此際熊虎塗
窮来伴麋鹿卑棲既甘臣妾猶不許何為計争若都燔
寶噐盡誅吾妻子往將死戰决雌雄天意恐憐之偶
聞太宰正擅權貪賂市恩私因將寶玩獻誠雖脫霜戈
石室囚繋憂嗟又往時恨不如巣燕自由歸殘月朦朧
寒雨蕭萧有血都成泪偹嘗嶮厄返邦畿冤憤刻肝脾
第十攧
種陳謀謂吴兵正熾越勇難施破吳策惟妖姬有傾城
妙麗名稱西子歲方笄算失差惑此須致顛危范蠡微
行珠貝為香餌苧蘿不鉤釣深閨呑餌果殊資素肌&KR0655;
弱不勝羅綺鸞鏡畔粉面淡勺梨花一朵瓊壺裏嫣然
意態嬌春寸眸剪水斜鬟鬆翠人無雙宜名動君王繡
履容易来登玉陛
八破第一
窣湘裠摇漢珮步步香風起歛雙蛾論時亊蘭心巧會
君意殊珍異寳猶自朝臣未與妾何人被此隆恩雖令
效死奉嚴旨隐約龍姿忺悦重把甘言說辭俊雅質
娉婷天教汝衆美兼偹聞吴重色憑汝和親應為靖邊
陲將别金門俄揮粉淚靚粧洗
第二虛催
飛雲駛香車故國難回睇芳心漸摇迤邐吳都繁䴡忠
臣子胥預知道為邦崇諫言先啟願勿容其至周亡褒
姒商傾妲己吳王却嫌胥逆耳經眼便深恩爱東風
暗綻嬌蘂綵鸞翻妬伊淂取次于飛共戲金屋看承他
宫盡廢
第三衮遍
華宴夕燈摇醉粉菡蓞籠蟾桂揚翠䄂含風舞輕妙處
驚鴻態分明是瑶臺瓊榭閬苑蓬壺景盡移此地花繞
仙步鶯随管吹寳帳煖留春百和馥郁融鴛被銀漏永
楚雲濃三竿日猶褪霞衣宿酲輕腕嗅宫花雙帶繋合
同心時波下比目深憐到
第四摧拍
耳盈絲竹眼摇珠翠迷楽事宫闈内争知漸國勢陵夷
姦臣獻佞轉姿奢滛天譴歲屡饑從此萬姓離心觧體
越遣使隂窺虛寔蚤夜營邊偹兵未動子胥存雖堪
伐尚畏忠義斯人既戮又且嚴兵卷土赴黃池觀釁種
蠡方云可矣
第五衮遍
機有神征鼙一鼓萬馬襟噤地庭喋血誅留守憐屈服
歛兵還危如此當除禍本重結人心争奈竟荒迷戰骨
方埋靈旗又指勢連敗柔荑携泣不忍相拖棄身在
兮心先死宵奔兮兵已前圍謀窮計盡唳鶴啼猿聞處
分外悲丹穴縱近誰容再歸
第六歇拍
哀誠屡吐甬東分賜垂暮日置荒隅心知愧寳鍔紅委
鵉存鳳去辜負恩憐情不似虞姬尚望論功榮還故里
降令曰吳亡赦汝越與吳何異吳正怨越方疑縦公
論合去妖類娥眉宛轉竟殞鮫綃香骨委塵泥渺渺姑
蘇蕪荒鹿戲
第七煞衮
王公子青春更才美風流慕連理耶溪一日悠悠回首
凝思雲鬟烟鬢玉珮霞裾依約露妍姿送目驚喜俄迂
玉趾同仙騎洞府歸去簾櫳窈窕戲魚水正一點辱
通遽別恨何已媚魄千載教人属意况當時金殿裏
歐陽永叔
蝶戀花
面旋落花風蕩漾柳重烟深雪絮飛来往雨後輕寒猶
未放春愁酒病成惆悵枕畔屏山圍碧浪翠𬒮華燈
夜夜空相向寂寞起来褰繡幌月明正在梨花上
又
永日環堤乘綵舫烟草蕭疎恰似晴江上水浸碧天風
皺浪菱花荇蔓随雙槳紅粉佳人翻䴡唱驚起鴛央
兩兩飛相向且把金樽傾美釀休思往事成惆悵
又
簾幕東風寒料峭雪裏梅花先報春来早紅蠟枝頭雙
鷰小金刀剪彩呈&KR0655;巧旋暖金爐薰蕙藻酒入横波
困不禁煩惱繍被五更春睡好羅幃不覺紗窗曉
又
臘雪初銷梅蕊綻梅雪相和喜鵲穿花轉睡起夕陽迷
醉眼新愁長向東風亂瘦覺玉肌羅帶緩紅杏梢頭
二月春猶淺望極不来鄉信斷音書縦有争如見
又
海燕雙来歸画棟簾影無風花影頻移動半醉騰騰春
睡重綠鬟堆枕香雲擁翠被雙盤金縷鳳憶得前春
有个人人共花裏黃鶯時一弄日斜驚起相思夢
又
簾幕風輕雙語燕午後醒來柳絮飛撩亂心事一春猶
未見紅英落盡青苔院百尺朱楼閒倚遍薄雨濃雲
抵死遮人面羌管不須吹别怨無腸更為新聲斷
又
南鴈依稀回側陣雪霽墻隂遍覺蘭芽嫩中夜夢餘消
酒困鑪香卷穗燈生暈急景流年都一瞬往事前&KR0794;
未免方寸臘後花期知漸近東風已作寒梅信
又
遥夜亭臯閑信步乍過清明漸覺傷春暮數點雨聲夙
約住朦朧淡月雲来去桃李依稀香暗度誰上鞦韆
笑裡輕輕語一寸相思千萬緒人間没个安排處
又
庭院深深深幾許楊柳堆烟簾幕無重數玉勒彫鞍遊
冶處楼高不見章臺路雨横風狂三月暮門掩黃昏
無計留春住泪眼問花花不語亂紅飛過鞦韆去
又
六曲闌干偎碧樹楊柳風輕展盡黃金縷誰抱鈿筝移
玉柱穿簾海燕雙飛去滿眼遊絲兼落絮紅杏開時
一霎清明雨濃睡覺来鶯亂語驚殘好夢無尋處
又
越女採蓮秋水畔窄䄂輕羅暗露雙金釧照影摘花花
似面芳心只共絲争乱鸂鶒灘頭風浪晚霧重烟輕
不見来時伴隐隐歌聲歸掉遠離愁引着江南岸
又
水浸秋天風皺浪縹緲仙舟只似秋天上和露採蓮愁
一餉看花却是啼粧樣折得蓮莖絲未放蓮斷絲牽
特地成惆悵歸掉莫随花蕩漾江頭有个人相望
漁家傲
一派潺湲流碧漲新亭四面山相向翠竹嶺頭明月上
迷俯仰月輪正在泉中漾更待高秋天氣爽菊花香
裡開釀新酒美賓嘉真勝賞紅粉唱山深分外歌聲響
又
十月小春梅蘂綻紅爐画閣新粧遍錦帳美人貪睡暖
羞起晚玉壺一夜冰澌滿楼上四垂簾不卷天寒山
色偏宜遠風急㕍行吹字斷紅日短江天雪意雲撩亂
又
四紀才名天下重三朝迷厦為梁棟定冊功成身退勇
辞荣寵歸来白首笙歌擁頋我薄才無可用君恩近
許歸田壠今日一觴難得共聊對捧官奴為我高歌送
玉楼春
殘春一亱狂風雨断送紅飛花落樹人心花意待留春
春色無情容易去高楼把酒愁獨語借問春歸何處
所暮雲空闊不知音惟有綠楊芳草路
又
洛陽正值芳菲節穠豔清香相間發游絲有意苦相縈
垂柳無端争贈别杏花紅處青山缺山畔行人山下
歇今宵誰肯遠相随惟有寂寥孤舘月
又
蝶飛芳草花飛路把酒巳嗟春色暮當時枝上落殘花
今日水流何處去楼前獨遶鳴蝉樹憶把芳條吹暖
絮紅蓮綠芰亦芳菲不奈金風兼玉露
又
春山歛黛低歌扇暫觧吳鈎登祖宴畫楼鐘動巳魂銷
何况馬嘶芳草岸青門柳色随人遠望欲斷時腸巳
斷洛城春色待君来莫到落花飛似霰
又
風遲日媚烟光好絲樹依依芳意早年華容易即凋零
春色只宜長恨少池塘隐隐驚雷曉柳眼未開梅萼小
檀槽碎響金絲撥露&KR0668;潯陽江上月不知商婦為誰愁
一曲行人留夜發畫堂花月新聲別紅蘂調長弹未
徹暗將深意祝膠絃惟願絃絃無断絶
朝中措
平山欄檻倚晴空山色有無中手種堂前垂柳别来幾
度春風文章太守揮毫萬字二飲千鍾行楽直湏年
少樽前看取衰翁
南歌子(草堂云僧仲殊作)
鳳髻金泥帶龍紋玉掌梳走来窗下笑相扶爱道画眉
深淺入時無弄筆偎人久描花試手初等閑妨了繡
工夫笑問雙鴛央字怎生書
御街行
夭非華豔輕非霧來夜半天明去来時春夢不多時去
似朝雲何處乳鷄酒燕落星沉月紞紞城頭鼓参差
漸辨两池樹朱閣斜歌戶綠苔深徑少人行苔上屐㾗
無數遺香餘粉剰衾閑枕天把多情賦
桃源憶故人
梅梢弄粉香猶嫩欲寄江南春信别後寸腸縈損說與
伊争穩小爐獨守寒灰燼忍淚無言畫盡眉上萬重
新恨竟日無人問
臨江仙
柳外輕雷池上雨雨聲滴碎荷聲小楼西角断虹明欄干
倚處待得月華生燕子飛来窺画棟玉鈎垂下簾旌
凉波不動簟紋平水晶雙枕畔有堕釵横
聖無憂
世路風波險十年一别湏臾人生聚散長如此相見且
&KR0794;娱好酒能消光景春風不染髭鬚為公一醉花前
倒紅䄂莫来扶
浪陶沙
把酒祝東風且共從容垂楊紫陌洛城東緫是當時携
手處遊遍芳叢聚散苦怱怱此恨無窮今年花勝去
年紅可惜明年花更好知與誰同
又
花外倒金翹飲散無憀柔桑蔽日柳迷條此地年時曾
一醉還似春朝今日舉輕撓帆影飄飄長亭回首短
亭遥過盡長亭人更遠特地䰟銷
又
五嶺麥秋殘荔子初丹絳紗嚢裏水晶丸可惜天教生
處遠不近長安往事憶開元妃子偏怜一從魂散馬
嵬關只有紅塵迷驛使滿眼&KR0784;山
又
萬恨苦綿綿舊約前&KR0794;桃花溪畔柳隂問幾度曰高春
睡重綉戶深關樓外夕陽閑獨自憑闌一重水隔一
重山水闊山高人不見有泪無言
又
今日此池遊漾漾輕舟波光㶑灔柳條柔如此春来春
又去白了人頭好妓好歌喉不醉難休勸君滿滿酌
金甌縦使花時常病酒也是風流
定風波
把酒花前欲問他對花何恡醉顔&KR0755;春到幾人能爛賞
何况無情風雨䓁閑多豔樹香叢都幾許朝暮惜紅
愁粉奈情何好是金船浮玉浪相向十分深送一聲歌
又
把酒花前欲問伊忍嫌金盞負春時紅豔不能旬日看
宜算湏知開謝只相随蝶去蝶来猶觧戀難見回頭
還是度年期莫候飲闌花已盡方信無人堪與𥙷殘枝
又
把酒花前欲問公對花何事訴金鍾為問去年春甚處
虛度鶯聲撩乱一場空今歲春来湏爱惜難得湏知
花面不長紅待得酒醒君不見千片不随流水即随風
又
把酒花前欲問君世间何訃可留春縱使青春留得住虛
語無情花對有情人任是好花湏落去今古紅顔能
得幾時新暗想浮生何事好唯有清歌一曲倒金樽
又
過盡韶光不可添小樓紅日下層簷春睡覺来情緒悪
寂寞楊花撩乱拂珠簾早是閑愁依舊在無奈那堪
更被宿酲兼把酒送春惆悵甚長恁年年三月病厭厭
驀山溪
新正初破三五銀蟾滿纖手染香羅剪紅蓮滿城開遍
樓臺上下歌管咽春風駕香輪停寳馬只待金烏晚
帝城今夜羅綺誰為伴應卜紫姑神問歸期相思望斷
天涯情緒對酒且開顔春宵短春寒淺莫待金杯暖
浣溪沙
燈燼垂花月似霜薄簾映月兩交光酒醺紅粉自生香
雙手舞餘拖翠䄂一聲歌已釂金觴休回嬌眼断人
腸
又
堤上遊人逐画船拍堤春水四垂天綠楊樓外出鞦韆
白髮戴花君莫笑六么催拍盞頻傳人生何處似樽
前
又
翠䄂嬌鬟舞石州兩行紅粉一時羞新聲難逐管絃愁
白髮主人年未老清時賢相望偏優一樽風月為公
留
又
湖上朱輪響画輪溶溶春水浸春雲碧琉璃&KR0632;净無塵
當路遊絲縈醉客隔花啼鳥喚行人日斜歸去奈何
春
又
紅粉佳人白玉杯木蘭船稳棹歌催綠荷風裡笑聲来
細雨輕煙籠草樹斜橋曲水遶楼臺夕陽高處画幈
開
又
雲曳香綿彩柱高絳旗風颭出花梢一棱紅帶往来抛
束素美人羞不打却嫌裙慢褪&KR0655;腰日斜深院影空
摇
又
葉底青青杏子垂枝頭薄薄柳綿飛日高深院晚鶯啼
堪恨風流成薄倖断無消息道歸期托腮無語翠眉
西湖南北煙波闊風裏絲篁聲韻咽舞餘裙帶綠雙垂
酒入香腮紅一抹杯深不覺琉璃&KR0632;貪看六么花十
八明朝車馬各西東惆悵画橋風與月
又
兩翁相遇逄佳節正值柳綿飛似雪便湏豪飲敵青春
莫對新花羞白髮人生聚散如弦筈老去風情尤惜
别大家金盞倒垂蓮一任西楼仾曉月
又
常憶洛陽風景媚烟暖風和添酒味鶯啼宴席似留人
花出墻頭如有意别来巳隔千山翠望斷危樓斜日
墜關心只為牡丹紅一片春愁来夢裡
又
燕鴻過後春歸去細筭浮生千萬緒来如春夢幾多時
去似朝雲無覓處聞琴觧珮神仙侣挽斷羅衣留不
住勸君莫作獨醒人爛醉花間應有數
又
池塘水綠春微煖記得玉真初見面從頭歌韻響錚鏦
入破舞腰紅乱旋玉鈎簾下香階畔醉後不知紅日
晚當時共我賞花人點檢如今無一半
又
别後不知君遠近觸日凄凉多少悶漸行漸遠漸無書
水闊魚沉何處問夜深風竹敲秋韻萬葉千聲皆是
恨故歌单枕夢中尋夢又不成燈又燼
採桑子
昔者王子猷之爱竹造門不問于主人陶渊明之卧
輿遇酒便留于道上况西湖之勝㮣擅東穎之佳名
雖美景良辰固多于高會而清風明月幸属于閒人
並遊或結于良朋乘興有時而獨往鳴蛙暫聽安問
属官而属私曲水臨流自可一觴而一詠至歡然而
會意亦傍若于無人乃知偶来常勝扵特来前言可
信所有雖非于已有其得已多因飜舊闋之辭寫以
新聲之調敢陳薄伎聊佐清歡
一
輕舟短棹西湖好綠水逶迤芳草長堤隐隐笙歌處處
随無風水面琉璃&KR0632;不覺船移微動漣漪驚起沙禽
掠岸飛
二
春深雨過西湖好百卉争妍蝶乱蜂暄晴日催花暖欲
然蘭橈画舸悠悠去疑是神仙返照波間水闊風高
颺管弦
三
畫船載酒西湖好急管繁絃玉盞催傳稳泛平波任醉
眠行雲却在行舟下空水澄鮮俯仰留連疑是湖中
别有天
四
群芳過後西湖好狼籍殘紅飛絮濛濛垂柳欄干盡日
風笙歌散盡遊人去始覺春空垂下簾櫳雙燕歸来
細雨中
五
何人觧賞西湖好佳景無時飛盖相追貪向花間醉玉
巵誰知閒凭闌干處芳草斜暉水遠烟微一點滄洲
白鷺飛
六
清明上巳西湖好滿目繁華争道誰家綠柳朱輪走鈿
車遊人日暮相將去醒醉諠譁路轉堤斜直到城頭
搃是花
七
荷花開後西湖好載酒来時不用旌旗前後紅幢綠盖
随画船撐入花深處香泛金巵烟雨微微一片笙歌
醉裏歸
八
天容水色西湖好雲物俱鮮鷗鷺閑眠應慣尋常聽管
絃風清月白偏宜夜一片瓊田誰羡驂鵉人在舟中
便是仙
九
殘霞夕照西湖好花塢蘋汀十頃波平野岸無人舟自
横西南月上浮雲散軒檻凉生蓮芰香清水面風来
酒面醒
十
平生為爱西湖好来擁朱輪冨貴浮雲俯仰流年二十
春歸来恰似遼東鶴城郭人民觸目皆新誰識當年
舊主人
十一
画楼鐘動君休唱往事無蹤聚散怱怱今日歡娛幾客
同去年綠鬢今年白不覺衰容明月清風把酒何人
憶謝公
歸自謠
何處笛深夜夢回情脉脉竹風簷雨寒窗隔離人幾
歲無消息今頭白不眠特地重相憶
又
春豔豔江上晚山三四點柳絲如剪花如染香閨寂
寂門半掩愁眉歛淚珠滴破胭脂臉
長相思
蘋滿溪柳遶堤相送行人溪水西回時隴月低煙霏
霏風凄凄重倚朱門聽馬嘶寒鷗相對飛
又
深画眉淺画眉蝉鬢鬅鬙雲滿衣陽臺行雨回巫山
高巫山低暮雨潇潇郎不歸空房獨守時
又
花似伊柳似伊花柳青春人别離低頭雙泪垂長江
東長江西兩岸鴛鴦兩處飛相逢知幾時
又
深花枝淺花枝深淺花枝相並時花枝難似伊玉如
肌柳如眉爱著鵝黃金縷衣啼粧更為誰
訴衷情
清晨簾幕卷輕霜呵手試梅粧都緣自有離恨故画作
遠山長思往事惜流芳易成傷擬歌先歛欲笑還顰
最斷人腸
踏沙行
候舘梅殘溪橋柳細草薰風暖搖征轡離愁漸遠漸無
窮迢迢不断如春水寸寸柔腸盈盈粉泪樓高莫近
危闌倚平蕪盡處是春山行人更在春山外
望江南
江南蝶斜日一雙雙身似何郎全傅彩心如韓夀爱偷
香天賦與輕狂微雨後薄翅膩煙光纔伴遊蜂来小
院又随飛絮過東墻長是為花忙
减字木蘭花
留春不住燕老鶯慵無覓處說似殘春一老應無却少
人風和月好辦得黃金湏買笑爱惜芳時莫待無花
空折枝
生查子
去年无夜時花市燈如晝月到柳梢頭人約黃昏後
今年元夜時月與燈依舊不見去年人淚滿春衫䄂
又
含羞整翠鬟得意頻相頋㕍柱十三絃一一春鶯語
嬌雲容易飛夢斷知何處深院鎻黃昏陣陣芭蕉雨
瑞鷓鴣
椘王臺上一神仙眼色相看意已傳見了又休還似夢
坐来雖近遠如天隴禽有恨猶能說江月無情也觧
圓更被春風送惆悵落花飛絮兩翩翩
傷情遠
關河愁思望處滿漸素秋向晚㕍過南雲行人回泪眼
雙鵉衾禂悔展夜又永枕孤人遠夢未成歸梅花聞
塞管
阮郎歸
東風臨水日㗸山春来長是閑落花狼籍酒闌珊笙歌
醉夢間春睡覺晚粧殘無人整翠鐶留連光景惜朱
顔黃昏獨倚欄
又
南園春早踏青時風和聞馬嘶青梅如豆柳如眉日長
蝴蝶飛花露重草烟低人家簾幕垂鞦韆慵困觧羅
衣画梁雙燕棲
又
角聲吹断隴梅枝孤窗月影低塞鴻無限欲驚飛城烏
休夜啼尋断夢掩深閨行人去路迷門前楊柳綠隂
齊何時聞馬嘶
王介甫
桂枝香
登臨送目正故國晚秋天氣初肅千里澄江似練翠峰
如簇征帆去掉殘陽裏背西風酒旗鈄矗綵舟雲淡星
河鷺起畫圖難足念往昔繁華競逐嘆門外樓頭悲
恨相續千古憑高對此謾嗟榮辱六朝舊事随流水但
寒煙芳草凝綠至今商女時時猶唱後庭遺曲
菩薩蠻
𢾗家茅屋閒臨水輕衫短帽垂楊袖今日是何朝看予
度石橋梢梢新月偃午醉醒来晚何物最關情黃鸝
一兩聲
漁家傲
燈火已收正月半山南山北花撩亂聞說游亭新水漫
騎欵叚穿雲入塢尋幽伴拂却僧牀褰素幔千嵓萬
壑春風滿一弄松聲悲急筦驚夢斷西窗看日猶嫌短
又
平岸小槗千嶂抱柔藍一水縈花草茅屋數間窗窈窕
塵不到時時自有春風掃午枕覺来聞語鳥歌眠似
聽朝鷄早忽憶故人今搃老貪夢好茫然忘了邯鄲道
雨霖鈴
孜孜矻矻向無明裏強作窠窟浮名浮利何濟堪留戀
處輪廽倉卒幸有明空妙覺可弹指超出緣底事抛了
金潮認一浮漚作瀛渤本源自性天真佛秪些些妄
想中埋没貪他眼花陽豔誰信道本来無物一旦茫然
終被閻羅老子相屈便縦有千種机籌怎免伊唐突
清平楽
雲垂平野暎竹籬茒舍閴寂幽居實瀟洒是處綠嬌紅
冶丈夫運用堂堂且莫五角六張若有一巵芳酒逍
遥自在無妨
浣溪沙
百𤱔庭中半是苔門前百道水縈廽爱閒能有幾人来
小院回廊春寂寂山桃溪杏兩三栽爲誰零落爲誰
開
訴衷情(和俞秀老鶴詞)
常時黃色見眉間松桂我同攀每言天上辛苦不肯餌
金丹憐水静愛雲閒便忘還高歌一曲嵓谷迤邐宛
似商山
又
莫言普化祗顛狂真觧作津梁驀然打箇䈥斗直跳過
羲皇臨濟處德山行果承當將他建主認作心誠也
是尋香
南鄉子
嗟見世間人但有&KR0655;毫即是塵不住舊時無相貎沉淪
秪為從来認識神作麽有疎親我自降魔轉法輪不
是攝心除妄想求真行化空身即法身
又
自古帝王州欎欝葱葱佳氣浮四百年来如一夢堪愁
晉代衣冠成古丘繞水恣行遊上盡層城更上樓往
事悠悠君莫問回頭檻外長江空自流
浪淘沙令
伊吕兩衰翁歷遍窮通一為釣叟一耕傭若使當時身
不遇老了英雄湯武偶相逄風虎雲龍興王祇在笑
談中直至如今千載後誰與争功
甘露歌
折得一枝香在手人間應未有疑是經春雪未消今日
是何朝盡日含毫難比興都無色可竝萬里晴天何處
来真是屑瓊瑰天寒日暮山谷裏的礫愁成水池上漸
多枝上稀唯有故人知
晁無咎
永遇楽(東臯寓居)
枀菊堂深芰荷池小長夏清暑燕引雛還鳩呼婦往人
静郊原趣麥天已過薄衣輕扇試起遶園徐步聽衡宗
欣欣童稚共說夜来初雨蒼菅徑裏紫葳枝上(一云蒼菅徑外淩霄)
(枝上)數點幽花垂露(一云數朵丹花)東里催鋤西隣助餉相戒清晨
去斜川歸興翛然滿目回首帝鄊何處只愁恐輕鞍犯
夜覇陵舊路
江神子(集句惜春)
雙鴛池沼水融融桂堂東又春風今日看花花勝去年
紅把酒问花花不語携手處遍芳叢留春且住莫怱
怱秉籠金夜寒濃沉醉插花之馬月明中待得醒時君
不見不随水即随風
鹽角兒(亳社觀梅)
開時似雪謝時似雪花中竒絶香非在蘂香非在萼骨
中香徹占溪風留溪月堪羞損山桃如血直饒更疎
疎淡淡終有一般情别
千秋歲(次韵弔高郵秦少游)
江頭苑外常記同朝退飛騎軋鳴珂碎齊謳雲遶扇趙
舞風逥帶嚴鼔斷杯&KR1083;藉草猶相對洒涕誰能會醉
卧藤隂盖人己去詞空在兔園高宴俏虎觀英游改重
感慨驚濤自卷珠沉海
憶少年(别歴下)
無窮宫柳(一云烟水)無情画舸無根行客南山尚相送只高城
人隔罨畫園林溪紺碧筭重來盡成陳迹劉郎鬢如
此况桃花顔色
臨江仙
身外間愁空滿眼就中歡事常稀明年應是送君期試
從今夜數相會幾多時淺酒欲邀誰共勸深情惟有
君知東溪春近好同歸柳垂江上影梅謝雪中枝
水龍吟(别吳興至松江作)
水晶宫繞千家卞山倒影雙溪裏白蘋洲渚詩成春曉
當年此地行遍瑶臺弄英携手月婵娟際筭多情小杜
風流未覩空腸斷枝間子一似君恩賜與賀家湖千
峯凝翠黃梁未熟紅旌已遠南柯舊事常恐重來夜闌
相對也疑非是向松陵回首平蕪盡處在青山外
行香子(夏日即事)
前歲栽桃今歲成蹊更黃鸝久住相知微行清露細履
斜暉對林中侣闲中我醉中誰何妨到老常閑常醉
任功名生事俱非衰顔難強拙語多遅但酒同行月同
坐影同嬉
摸魚兒
買陂塘旋栽楊柳依稀淮岸江浦東臯新雨輕痕漲沙
觜鷺来鷗聚堪愛處最好是一川夜月光流注無人獨
舞任翠幄張天柔茵席地酒盡未歸去青綾被休憶
金闺故步儒冠曾把身誤弓刀千騎成何事荒了邵平
瓜圃君試覷滿青鏡星星鬢影今如許功名浪語便似
得班超封矦萬里歸計恐遅暮
尉遲杯
去年時正愁絶過却紅杏飛沉吟杏子青時追悔負好
花枝今年又春到傍小欄日日數花期人有信花却無
憑故教春意遅遲及至待得融怡未攀條枯蘂已嘆
春歸怎得春如天不老更教花與月相随儘歸路拍手
欄街笑人況醉如泥
鳳凰臺上憶吹簫
千里相思况無百里何妨暮往朝還又正是梅初淡佇
鶯未綿蛮陌上相逢緩轡風細細雲日班班新晴好得
意未妨行盡春山應携後房小妓来為我盈盈對舞
花間便拚却松醪翠滿蜜炬紅殘湏信征鞍射虎清世
裏曾有人閑都休說簾外夜久春寒
紫玉簫(過堯民金部四叔位見韓相家姬輕盈所留題)
羅綺叢中笙歌筵裏眼狂初認輕盈無花觧比似一鈎
新目雲際初生筭不淂都占與第一佳名輕歸去那知
有人别後牽情㐮王自是春夢休謾說東墻事更難
憑誰教慕宋要題詩曾倚寳柱低聲似瑶臺曉空暗想
衆裏飛瓊餘香冷猶在小窗一到魂驚
水龍吟(惜春)
問春何苦怱怱帶風伴雨如馳驟出葩細萼小園低檻
壅培未就吹盡繁紅占春長久不如垂柳筭春長不老
人愁春老愁只是人間有春恨十常八九忍輕辜芳
醪經口那自是桃花結子不因春瘦世上功名老来風
味春歸時候最多情猶有樽前青眼相逢依舊
望海潮(楊州芍薬會)
人間花老天涯春去揚州别有風光紅薬萬株佳名千
種夭嬈浩態真香尊貴御衣黃未便教西洛獨占花王
困倚闌干漢宫誰敢妬新粧年年高會維揚看家誇
絶豔人詫奇芳結蘂當屏聯葩就幄紅遮綠遶華堂花
而映交相更秉燭覌時幽意難忘罷酒風亭夢魂驚悲
在仙鄉
八聲甘州(追和東坡錢塘作)
謂東坡未老賦歸来天未遣公歸向西湖两處秋波一
種飛靄澄暉又擁竹西歌吹僧老木蘭非一笑千秋事
浮世危機莫倚平山欄檻是醉翁飲處江雨霏霏送
孤鴻揮手相接眼中稀念平生相從江海住飄蓬不遣
此心違登臨事更何湏惜吹帽淋衣
又
謂東風定是海東来海上最春先乍微陽破臘梅心已
省柳意都還雪後南山聳翠平野欲生烟記得相逢日
如上林邊莫歎春光易老筭今年春老還有明年嘆
人生難得長好是朱顔有随軒金釵十二為醉嬌一曲
踏珠筵功名事筭何如此花下樽前
滿江紅(赴玉山之謫與諸公泛舟大澤分題為别)
莫話江南船頭轉三千餘里未歎此浮生飄蕩但傷佳
會滿眼青山芳草外半篙碧水斜陽裏问此中何處芰
荷深漁人指清時事羈遊意盡付與狂歌醉有才多
南阮日為知己不似朱公江海去未成陶令田園計便
楚鄉風物勝吾鄉何人對
又(次韻李待制因弔之)
華鬢春風長歌罷傷今感昨春正好瑶墀已歎侍臣冥
寞牙帳塵昏餘剱戰翠幃月冷虛絃索記往時龍坂誤
曾登今飄泊賢人命從来薄流年竟赴誰託繞南枝
身似未眠飛鵲射虎山邊追舊迹騎鯨海上尋前約便
江湖與世永相忘還堪樂
惜分飛(湖州作)
山水光中元無暑是我銷魂别處只有多情兩會人深
意留人住不及梅花来已暮未見荷花又去圖盡它
年覷断腸千古苕溪路
又
銷暑樓前雙溪市盡住水晶宫裡人共荷花䴡更無一
點塵埃氣誰遣使君怱怱至又作怱怱去計莫放檣
竿起大家都把羅中繋
&KR0916;江仙(和韓求仁南都送别)
曾唱牡丹留客飲明年何處相逄忽驚鵲起落梧桐綠
荷應恨回首背西風莫歎今宵身是客一樽未曉猶
同此身應似去來鴻江湖歸夢依約櫓聲中
又
十歲兒童同硯席華裾織翠如葱一生心事醉吟中相
逄俱白首無語對西風莫樽前凋减衰顔得酒能
紅可怜此會意無窮夜闌人搃睡獨遶菊花叢
浣溪沙(廣陵被召留别)
悵飲都門春恨驚東飛身與白鷗輕淮山一點眼初明
誰使夢回蘭芷國却將春去鳳凰城檣烏風轉不勝
情
木蘭花
小樓新建堪臨遠一帶寒山都入眼人間應未覺春歸
樓上巳先驚柳變風威自與微陽戰雪意不遮&KR0714;臘
換少須文棟燕雙回来看東城花一片
行香子(梅)
雪裡清香月下疎枝更無花堪比瓊姿一年一見千繞
千廻向未開時愁花謝怨花飛芳樽移就幽葩折取
似玉人携手同歸揚州應記東閣逄時口劉郎誤題詩
句怨桃溪
洞仙歌(賞海棠)
群芳老盡是海棠時候雨過寒輕好晴晝最夭嬈一樹
全是初開雲鬟小塗粉施朱未就全開還自好駘蕩
春餘百樣宫羅闘繁繡縦無語也心應恨我来遅恰柳
絮將春歸後醉猶倚柔柯怯黃昏這一點愁湏共花同
瘦
又
年年青眼為江梅腸斷一句新詩思無限向碧瓊枝上
白玉葩中春猶淺一點龍香清遠誰抛傾國豔昨夜
前村都恐東皇未曾見正紅杏倚雲時自覺銷香驚何
許飄零千片待冰雪叢中看奇姿觧一笑春妍盡回仙
苑
又(泗州中秋作此絶筆之詞也)
青煙羃處碧海飛金鏡永夜閑階卧桂影露凉時零亂
多少寒螿神京遠唯有藍槗路近水晶簾不下雲母
幈開冷浸佳人淡脂粉待都將許多明付與金樽投曉
共流霞傾盡更携取胡床上南樓看玉做人間素秋千
傾
李元膺
洞仙歌
廉&KR0655;細雨殢東風如困縈斷千絲為誰恨向楚宫一夢
千古悲凉無處問愁到而今未盡分明都是泪泣柳
沾花常與騷人伴孤悶記當年得意處酒力方融怯輕
寒玉爐香潤又豈識情懷苦難禁對點滴簷聾夜寒燈
暈
一年春物惟梅柳間意味最深至鶯花爛漫時則春
已衰遅使人無復新意予作洞仙歌使探春者歌之
無後時之悔
雪雲散盡放曉晴池院楊柳于人便青眼更風流多處
一點梅心相映遠約略嚬輕笑淺一年春好處不在
濃芳小豔疎香最嬌軟到清明時候百紫千紅花正乱
已失春風一半蚤占取韶光共追遊但莫管春寒醉紅
自暖
驀山溪(送蔡元長)
溪堂歡燕慣捧玻璃盞今日祖西城更忍把一杯重勸
别離情味自古不堪秋催淚雨濕西風腸共危絃斷
夕陽去路五馬旌旗乱便是古都春應醉恋曲江池舘
湏知别後叠翠(汶上楼閣)倚闌情青嶂晚碧雲深日近長安遠
鷓鴣天
寂寞秋千兩繡旗日長花影轉階遅燕驚午夢週遮語
蝶困春遊落拓飛思往事入顰眉柳稍隂重又當時
薄情風絮難拘束飛過東墻不肯歸
菩薩蛮
綵旗昼柱清明後花前姊妹争携手先緊繡羅裙輕衫
束領巾瑣䋲金釧響漸出花稍上笑裡问高低盤雲
單玉螭
一落索
天上粉雲如掃放小楼清曉古今何處想風流最瀟洒
龍山帽人似年華易老且芳樽頻倒西風于我更多
情露金靨籬邊笑
浣溪沙(詠掠髮)
乞與安仁掠鬢霜不湏紅線小機窗剪刀疎下蜀羅長
繊手捻殘針縷細金釵飜過齒痕香同心小綰寄思
量
又
飲散蘭堂月未中驊騮嬌簇絳紗籠玳簮促坐客從容
巳醉人間千日酒賜来天上密雲龍蓬仙淸興欲乘
風
張子野
天仙子
水調數聲持酒聽午醉醒来愁来醒送春春去幾時回
臨晚鏡傷流景往事後期空記省沙上並禽池上瞑
雲破月来花弄影重重翠幕密遮灯風不定人初静明
日落紅應滿徑
又
醉笑相逄能幾度為報江顔春且住主人今日是行人
紅䄂舞清歌女憑仗東風交點取三月柳枝柔如縷
落絮&KR0786;飛還恋樹有情寕不憶西園鶯觧語花無數應
訝使君何處去
南鄉子
潮上水清渾棹影輕于水底雲去意徘徊無奈淚衣巾
猶有當時粉黛㾗海近古城昏暮角寒沙鴈隊分今
夜相思應看月無人露冷依前獨掩門
清平楽
清歌逐酒醉臉鮮霞透櫻小杏青寒食後衣換縷金輕
繡畫堂新月朱扉嚴城夜鼔歸遲細看玉人粧面春
工不在花枝
燕春臺
䴡日千門紫烟雙闕瓊林又報春廽殿閣風微當時去
燕還來五侯池舘屏開探芳菲走馬天街重簾人語轔
轔車&KR1707;遠近輕雷雕觴霞灔翠幕雲飛椘腰舞柳宫
面粧梅金猊夜煖羅衣暗裛香煤洞府人歸放笙歌燈
火樓臺下蓬莱猶有花上月清影徘徊
减字木蘭花
垂螺近額走上紅䄄初趁拍只恐輕飛擬倩遊絲惹住
衣文鴛繡履去似流風塵不起舞徹伊州頭上花枝
顫未休
好事近
燈燭上山堂香霧煖生寒夕前夜雪消梅瘦已不禁輕
摘雙杯未徹寳杯空粧光豔瑶席好趁笑聲歸去有
随人月色
醉落魄
雲輕柳弱内家髻子新梳掠生香真色人輕學橫管孤
吹月淡天垂幕朱唇淺破桃花萼倚樓誰在闌干角
夜寒指冷羅衣薄聲入霜林簌簌飛梅落
千秋萬歲
幾聲鶗鴂又報芳菲歇惜春更選&KR0714;紅折雨輕風色暴
梅子青時節永豊柳無人盡日花飛雪莫把么絃撥
怨極絃能說天不老情難絶心似雙絲網中有千千結
夜過也東窗未白孤燈滅
浣溪沙
樓倚春江百尺高烟中還未見歸橈幾時期信似江潮
花片片飛風弄蝶柳隂隂下水平橋日長才過又今
宵
又
輕屧来時不破塵石榴花映石榴裙有情應觧憶青春
夜短更難留遠夢日高何計學行雲樹深鶯過静無
人
楽府雅詞上終
