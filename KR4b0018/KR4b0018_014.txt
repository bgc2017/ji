庾子山集卷十二周庾信撰
錢唐倪璠纂註
銘
秦州天水郡麥積崖佛龕銘(并序)
(天水郡漢武帝元鼎三年置秦州地記云郡前湖水冬夏無增減因以名焉麥積山者北跨清)
(渭南漸兩當五百里岡巒麥積處其中崛起一石嵬高萬尋望之團團如民間麥積之狀故有)
(此名其青雲之半峭壁之間鐫山成佛萬龕千室雖自人力疑具鬼功隋帝分葬神泥舍利函)
(於東閣之下伽室之中有庾信銘記刊於巖中見太平廣記袁宏後漢紀曰浮屠者佛也漢言)
(覺將覺悟羣生也龕者塔也方志云受廣雅云盛也按周武帝建德三年始除佛道二教是銘)
(當在建德三年以前所作也)
麥積崖者乃隴底之名山河西之靈嶽(隋書地理志云天水郡舊秦州)
(後周置總管府天水郡有隴城縣西京賦曰右有隴坻之隘應劭曰天水有大阪曰隴坻左氏傳曰名山名川)
(史記曰渾邪王以衆降數萬遂開河西酒泉之地正義曰河謂隴右蘭州之西河也夏本紀曰至於龍門西河)
(索隠曰河在冀州西故云西河隋書地志云周禮職方正西曰雍州安定北地上郡隴西天水金城于古為六)
(郡之地河西諸郡其風頗同竝有金行之氣按麥積在秦州東南九十里又有豆積山在其中)高峯尋
雲深谷無量(淮南子曰高山尋雲谿肆無景)方之鷲島迹遁三禪(史記大宛)
(傳注括地志曰王舍國胡語曰罪悅祗國其國靈鷲山胡語曰耆闍崛山山似青石石頭似鷲鳥名耆闍鷲也)
(山周四十里外周圓水佛於此坐禪及諸阿難等俱在此坐大品經曰初禪二禪三禪四禪按十八天分為四)
(禪初禪三天二禪三天三禪三天四禪九天三禪皆依雲住至四禪方在空居此云迹遁三禪者言高峯插雲)
(也)譬彼鶴鳴虛飛六甲(舊唐書地理志云蜀州晉源漢江源地鶴鳴山在西北十里神仙)
(傳曰張道陵與弟子入蜀住鵠鳴山著作道書二十四篇乃精思鍊志忽有天人下千乘萬騎金車羽蓋驂龍)
(駕虎不可勝數或自稱柱下史或稱東海小童乃授陵以新出正一明威之道鶴鳴即鵠鳴山鶴鵠通稱矣又)
(漢武内傳上元夫人謂王母有六甲靈飛之符按此為道家之言故云譬彼言麥積可擬靈鷲鶴鳴二山也)
鳥道乍窮羊腸或斷(南中志曰鳥道西百里以其險絶獸猶無蹊特上有飛鳥之道耳高)
(誘曰羊腸其山盤紆如羊腸也酈道元水經注云羊腸盤道三十六回在成州仇池山)雲如鵬翼忽
已垂天(莊子曰鵬之背不知其幾千里也怒而飛其翼若垂天之雲)樹若桂華翻能
拂日(楚辭曰折若木以拂日)是以飛錫遥來度杯遠至(孫綽遊天台賦曰應)
(貞飛錫以跨虛注云大智論曰菩薩常應二時頭陀常用錫杖經傳佛像佛國記曰那竭國城東北一山延到)
(一谷口有佛錫杖亦起精舍供養杖以牛頭栴檀作長丈六七尺許以木筒盛之正復百千人舉不能移高僧)
(傳曰杯度者不知姓名常乘木杯渡來)疏山鑿洞鬱為净土(維摩經曰爾時螺髻梵王)
(語舍利弗我見釋迦牟尼佛土清净如自在天宫佛語舍利弗若人心净便見此土功德莊嚴)拜燈王
於石室乃假馭風(維摩詰經曰文殊師利言東方度三十六恒河沙國有世界名須彌相其)
(佛號須彌燈王佛身長八萬四千由旬其師子座高八萬四千由旬嚴飾第一於是長者維摩詰現神通力即)
(時彼佛遣三萬二千師子之座高廣嚴净來入維摩詰室悉皆包容無所妨礙爾時維摩詰語文殊師利就師)
(子座與諸菩薩上人即自變形為四萬二千由旬坐師子座諸新發意菩薩及大弟子皆不能昇維摩詰言為)
(須彌燈王如來作禮乃可得坐於是新發意菩薩及大弟子即為須彌燈王如來作禮便得坐師子座莊子曰)
(夫列子御風而行泠然善也)禮花首於山龕方資控鶴(花首菩薩名此及釋氏所)
(引舊作花首今藏經本首作手佛說華手經十卷姚秦鳩摩羅什譯經云時大目連從座起頂禮佛足為佛敷)
(座高至梵天又於空中作經行之處七寶莊嚴有雜色蓮花彌覆水上華上有化比丘皆如目連又云諸菩薩)
(持蓮華頂禮佛足又云時諸菩薩以此蓮華欲散十方佛以手摩一一蓮華中佛身半現此諸化佛從空而去)
(孫綽遊天台山賦曰王喬控鶴以冲天毛萇詩傳曰控引也按上文石室此云山龕謂麥積山之石室山龕也)
(言佛之神通變化無相無名非有藉于風鶴也而此山之刻石為室足拜燈玉鐫山成龕亦禮化佛此馭風控)
(鶴之喻亦空亦有者也)大都督李允信者(周書宇文廣傳云其故吏李允信等上表)籍
於宿植深悟法門乃於壁之南崖梯雲鑿道奉為亡父
造七佛龕(按長阿含經一毘婆尸佛二尸棄佛三毘舍婆佛四拘留孫佛五拘那含佛六迦葉佛七)
(釋迦牟尼佛也)似刻浮檀如攻水玉(佛國記曰佛上忉利天為母說法九十日波斯匿王)
(思見佛即刻牛頭栴檀作佛像置佛坐處佛後還入精舍像即避出迎佛彿言還坐我般泥洹後可為四部衆)
(作法式像即還坐此像最是衆像之始後人所法者也大莊嚴經論曰我昔曾聞波斯匿王往詣佛所頂禮佛)
(足聞有異香殊于天香即白世尊為誰香耶爾時世尊以手指地即有骨現如赤栴檀長于五丈如來語王所)
(聞香者從此骨出過去有佛號迦葉彼佛世尊化緣已訖入於湼槃爾時彼王名曰迦翅取佛舍利造七寶塔)
(高廣二由旬又勅國内諸有花香不聽餘用盡皆持往供養彼塔時彼國中有長者子與媱女通為欲所盲即)
(入迦葉佛塔盜取一花持與媱女即時悔熱身遍生瘡初如芥子後轉增長無有空處甚為臭穢是時彼人父)
(母兄弟皆來瞻視復命良醫而重診之云須牛頭栴檀用塗身體爾乃可愈時彼父母即以貴價買牛頭栴檀)
(用塗子身爾時彼人涕泣驚懼白父母言子病從今而起非是身患專念迦葉如來三藐三菩提涕泣盈目以)
(巳所持栴檀之香悲哀白塔而說偈言即以花香塗香末香用供迦葉佛塔復以牛頭栴檀以畫佛身身瘡漸)
(差熱患盡愈彼長者子於後命終生於天上或處人中身常有香身體肢節皆有好相父母立字號曰香身爾)
(時香身厭惡陰界求索出家得辟支佛道此骨是辟支佛所出之香是故衆人應供養塔獲大功德又增一阿)
(含經云優填王用牛頭栴檀雕佛形像高五尺此為始也佛地論云七寶四頗胝迦翻譯云頗梨或云塞頗胝)
(迦此云水玉即蒼玉或云水精又云白珠刊正記云正名窣坡致迦其狀似此方水精有赤有白山海經曰堂)
(庭之山多水玉郭璞曰水玉今水精也言鐫石為像如栴檀水玉也)從容滿月照曜青蓮
(瑞應經曰面如滿月色從容維摩經曰目净修廣如青蓮肇曰五情百骸目最為長瞻顔而作故先讚目也天)
(竺有青華其葉修而廣青白分明有大人目相故以為喻也法華經曰有人聞是品能隨喜讚善者是人口中)
(出青蓮香晉書佛圖澄傳曰澄咒鉢水生青蓮花光色曜目)影現須彌香聞忉利(僧肇)
(維摩經注曰須彌山天帝釋所在金剛山也秦言妙高處大海之中水上方高三百六十六萬里如來處四部)
(之中威相超絶光蔽大衆猶金山之顯溟海者也什曰須彌山秦言妙高山也凡有十寶山須彌處其中餘九)
(圍之也樓炭經曰須彌山王以四寶瑠璃水精金銀作成之須彌山王北脅天金照北方天下須彌山王東脅)
(天銀照東方天下須彌山王西脅天水精照西方天下須彌山王南脅天瑠璃照南方天下又曰忉利天宫在)
(須彌山上瑞應經曰第二忉利天上為天帝釋又曰佛生七日其母命終以懷天師功德大故上生忉利封受)
(自然菩薩本知母人之德不堪受其禮故因其將終而從之應法師云忉利梵音訛略正云多羅夜登陵舍此)
(云三十三俱舍頌云妙高頂八萬三十三天居四角冇四峰金剛手所住中宫名善現周萬踰繕那高一半金)
(城中有殊勝殿周千踰繕那踰繕那者舊曰由旬)如斯塵(疑作鹿)野還開說法之
堂(塵野疑作鹿野槃頭王苑名在槃頭城毘婆尸佛說法處也長阿含經曰毘婆尸如來於槃頭城鹿野苑)
(中轉無上法輪又四十二章經曰世尊成道已於鹿野苑中轉四諦法輪度憍陳如等五人而證道果)猶
彼香山更對安居之佛(一作刹修行經太子言吾出香山之東雪山之北國名迦維宣)
(律師四分羯摩云四安居謂前中後也律有比丘四月十六日欲安居不止所在十七日方到佛言聽後安居)
(即五月十六日也明了論云無五過處得安居一太遠聚落求須難得二太近城市妨修出家道三多蟲蟻自)
(他兩損四無可依人五無施主供給衣藥竝不可安居一作刹者伽藍號刹利輔行云西域以柱表刹示所居)
(處也梵語剌瑟胝此云竿即幡柱也法華云表刹甚高廣法苑云阿育王取金華金幡懸諸刹上塔寺低昂)
昔者如來追福有報恩之經(如來佛號梵言多陀阿伽度報恩經後漢翻譯經云)
(父母者三界福田又曰釋迦牟尼佛說大方便大報恩經報欲令一切衆生孝養父母故一切衆生亦曾為如來)
(父母如來亦曾為一切衆生而作父母為一切父母故常修方便此經名攝衆善本亦名大方便亦名微密行)
(亦名佛報恩)菩薩去家有思親之供(僧肇曰菩薩正音云菩提薩埵菩提佛道名也)
(薩埵秦言大心衆生有大心入佛道孟蘭盆經曰大目犍連始得六通欲度父母報乳哺之恩即以道眼觀世)
(間見其亡母生餓鬼中不見飲食皮骨連立目連悲哀即以鉢盛飯往餉其母母得鉢飯食未入口化成火炭)
(遂不得食目連大呌悲號涕泣馳還白佛佛告目連十方衆僧七月十五日僧自恣時當為七世父母及現在)
(父母厄難中者具飯百味五果著盆中供養此等自恣僧者現世父母六親眷屬得出三塗之苦應時解脫衣)
(食自然時目連母即于是日得脫一劫餓鬼之苦)敢緣斯義乃作銘曰
鎮地鬱盤基乾峻極石關十上銅梁九息(周禮鄭注曰鎮名山安地)
(德者也徐敬業詩曰兹山復鬱盤禮記曰峻極于天蜀都賦曰阻以石門善曰石門在漢中之西褒中之北賦)
(又曰外負銅梁於宕渠善曰銅梁山名在巴東)百仞崖横千尋松直陰兔假道
陽烏迴翼(論語包咸注曰七尺為仞周禮云八尺曰尋張衡靈憲云月者陰精而成獸象兔蛤焉春)
(秋元命苞曰陽成於三故日中有三足烏烏者陽精蜀都賦曰羲和假道於峻岐陽烏迴翼於高標)載□
疏山穿龕架嶺糺紛星漢迴旋光景壁累經文龕重佛
影(史記夏本紀曰山行乘檋如淳曰檋車謂以鐵如錐頭長半寸施之履下以上山不蹉跌也河圖括地象)
(曰河精上為天漢楚辭曰借光景以往來兮王逸曰借神光電景洎往來也釋老志序曰蔡愔得佛經四十二)
(章及釋迦立像明帝令畫工圖佛像置清涼臺及顯節陵上經緘蘭臺石室佛國記曰那竭城南半山延有石)
(室博山西南向佛留影此中去十餘步觀之如佛真形金色相好光明炳著轉近轉微髣髴如有十方國王遣)
(工畫師模寫莫能及彼國人傳云千佛盡當於此留影顔氏家訓云影字當為光景之景凡陰景者因光而生)
(即謂景也尚書云惟景嚮葛洪字苑景傍加彡於景切梵云頻婆帳此云身影)雕輪月殿刻鏡
花堂横鐫石壁闇鑿山梁(大毘婆沙論曰法輪如世間呼金輪等輪是動轉不住義)
(又圓滿義長阿含經曰月宫殿四方遠見故圓寒温和適天銀瑠璃所成純真無雜内外清徹光明遠照縱横)
(四十九由旬楞伽云譬如明鏡持諸色像現識現處亦復如是謂石室中雕輪則皆圓滿刻鏡則常净照也論)
(語曰山梁雌雉鄭注曰梁石絶水之梁也言雕刻鐫鑿皆人工所成也)雷乘法鼔樹積天
香嗽泉珉谷吹塵石床(法華經曰擊大法鼔燒衆名香法鼔鐘也維摩經曰坐香樹下)
(聞斯妙香地理志藍田谷出玉說文珉石之美者關中記曰嵩高山石室十餘孔有石床池水食飲之具)集
靈真館藏仙冊府芝洞秋房檀林春乳(桓譚仙賦序曰華山下有集靈)
(宫漢武帝欲懷集仙者故名殿為存仙門為望仙穆天子傳曰先王之所謂策府郭注云藏書冊之府也漢書)
(有芝房歌佛經有栴檀林)冰谷銀砂山樓石柱異嶺共雲同峯别雨
(華嚴經曰如日光出時無熱池中金沙銀沙一切寶物皆有日影于中顯見)冀城餘俗河西
舊風水聲幽咽山勢崆峒(隋書地理志天水郡冀城縣後周曰冀城郡國志曰隴西)
(郡河關積石山在西南河水出秦川記隴頭歌有云隴頭流水鳴聲幽咽史記黃帝紀曰西至於崆峒應劭曰)
(山名韋昭曰在隴右)法雲常住慧日無窮方域芥盡不變天宫(華嚴)
(經曰不壊法雲徧覆一切法華經曰慧日大聖尊久乃說是法劉虯曰菩薩圓净照均明兩故曰慧日王&KR0708;頭)
(陀寺碑文曰蔭法雲于真際則火宅晨凉曜慧日于康衢則重昏夜曉維摩經曰乃見須彌入芥子中佛藏經)
(曰四天下中普雨大石皆如須彌有人以手承接此石無有遺落如芥子者又云譬如劫盡大火燒時人以一)
(唾能滅又以一吹還成世界及諸天宫樓炭經說天地遭三災變天宫宫宫相拍碎如粉塵有僧伽風吹水在)
(于空中自然變成光音天宫七寶所成是為三災三復)
終南山義谷銘(并序)
(括地志云終南山一名中南山一名太一山一名南山一名橘山一名楚山一名泰山一名周)
(南山一名地肺山在雍州萬年縣南五十里)
周保定二年歲次壬午七月巳已朔大冢宰晉國公(周書)
(云晉蕩公護字薩保太祖之兄邵惠公顥之少子也拜大冢宰晉國公)命鑿石關之谷下
南山之材維公匡濟彝倫弘敷庶績燮理餘暇披閱山
經以為終南敦物(禹貢曰終南敦物至於鳥鼠鄭康成曰地理志終南敦物皆在右扶風武)
(功也索隠曰按左傳中南山杜預以為終南山地理志云太一山古文以為終南華山古文以為敦物皆在扶)
(風武功縣東敦物山名漢書云垂山也)日月虧蔽杶榦栝栢椅桐梓漆(子虛)
(賦曰岑崟參差日月虧蔽張揖曰高山雍蔽日月虧缺半見也禹貢云杶榦栝柏師古曰杶木似樗而實榦栝)
(也栝木栢葉而松身杶丑倫反栝古活反詩云椅桐梓漆)年代藴積於何不有乃謀
山澤之官兼引衡虞之匠(周禮有山虞澤虞又云林衡若斬木材則受法於山虞而)
(掌其政令)東出藍田則控灞乘滻(地理志京兆有藍田縣山出美玉有虎候山祠秦孝)
(公置也灞水出藍田谷北入渭師古曰兹水秦穆公更名以章霸功視子孫潘岳關中記曰涇渭灞滻灃滈澇)
(潏凡八川張揖曰灞水出藍田谷西北入渭滻水出藍田谷至霸陵入灞)西連子午則據涇
浮渭(辛氏三秦記曰子午長安正南也山名秦嶺谷名褒斜長安志曰王莽有意簒漢通子午道漢書王)
(莽傳曰莽以皇后有子孫瑞通子午道子午道從杜陵直絶南山徑漢中師古曰子北方也午南方也言通南)
(北道相當故謂之子午耳今京城直南山有谷通梁漢道者名子午谷又宜州西界慶州東界有山名子午嶺)
(計南北直相當北山是子南山是午共為子午道括地志云涇水源出原州百泉縣西南笄頭山涇谷渭水源)
(出渭原縣西七十六里鳥鼠山今名青雀山渭有三源竝出鳥鼠山東流入河)派别八溪流分
九谷(潘岳關中記曰涇與渭洛為關中三川與渭灞滻澇潏灃滈為關中八水張衡東京賦曰濯龍芳林)
(九谷八溪薛綜曰九谷八溪養魚池按張衡所稱乃賦東京之事且又養魚池名此在西京必别有八溪九谷)
(如關中八水等名矣)銅梁四柱石關(一作闕)雙啓(一作聳蜀都賦注銅梁山在巴東石)
(關在漢中之西)青綺春門溝渠交映(黃圖曰長安城東出南頭第一門曰霸城門亦曰青)
(綺門洞冥記曰王夫人生武帝于綺蘭殿有青雀羣飛于霸城門乃改為青雀門更修飾刻木為綺橑雀去因)
(名青綺門)綠槐秋市舟檝相通(潘岳懷縣作曰綠槐夾門植黃圖曰元始中起明堂列槐)
(樹數百行朔望持經書及當郡所出物於此賣買號槐市)蓄之則為屯雲泄之則為
行雨(杜篤論都賦曰屯黑雲)青牛文梓白鶴貞松(郭氏玄中記曰萬歲樹精為青)
(牛又曰秦文公造長安宫面四百里南至終南山山有梓樹大數百圍蔭宫中公惡而伐之連日不克輒大風)
(雨夜有鬼問梓樹樹曰豈奈吾何鬼曰若使三百人披頭以繞樹豈不敗汝樹默然不應明日人言於秦王王)
(依此言伐之有青牛逐之入澧州神境記滎陽郡有孤松千丈常有雙鶴晨必接翮夕輒偶影)運以寘
宫崇斯雲屋千櫨抗殿龍首干雲(說文曰欂櫨柱枅也西京賦曰疏龍首以)
(抗殿薛綜曰抗舉也潘岳關中記曰未央宫殿皆疏龍首山土作之三秦記曰昔有黑龍從南山出飲渭水其)
(行道為龍首山)萬頃疎苗蟬鳴再熟(易稽覽圖曰夏至後三十日極温夏至景風生蟬始)
(鳴)川后讓德山靈景從(洛神賦曰川后静波)豈如運石甘泉纔通
櫟陽之殿(博物志曰始皇陵在驪山之北運取大石於渭北渚歌曰運石甘泉口渭水為不流地理)
(志櫟陽屬左馮翊黃圖曰高祖初居櫟陽)穿渠穀水直繞金墉之城(山海經曰傳山)
(之西有林焉曰墦冢穀水出焉東流至於洛述征記曰穀洛二水本於王城東北合流所謂穀洛鬭也陸機洛)
(陽記曰金墉城在宫之西北角魏故宫人皆在中)將事未勞為功實重國富人
殷方傳千載因功立事敢勒山阿(張載劍閣銘曰勒銘山阿敢告梁益)銘
曰
寥廓上浮峥嶸下鎮(楚辭曰下峥嶸而無地兮上寥廓而無天漢書師古注曰寥廓宏遠)
(也峥嶸深邃也)壁立千丈峯横萬仞(張載劍閣銘曰壁立千仞)桂月危懸風
泉虛韻(按酉陽雜爼曰舊說月中有桂故云桂月風泉虛韻者言風籟泉聲俱成韻也)乘輿嶺
阪舉插雲根(西都賦曰荷插成雲銑曰插鍬也張協詩曰雲根遊八極)八溪分注九
谷通源(八溪九谷注見本序)北涵桐井南浮石門(魏文帝詩曰雙桐生空井山海)
(經曰積石之山其下有石門河水冒以西南流)模象大壯規繩百堵(周易曰上古穴居而)
(野處後世聖人易之以宫室上梀下宇以待風雨蓋取諸大壯左思魏都賦曰思重爻摹大壯詩曰築室百堵)膠
葛九成徘徊千柱(吳都賦曰東西膠葛李善曰膠葛長遠貌魯靈光殿賦曰層曲九成酉陽)
(雜爼云閻摩那婆羅第二樹中有千拄殿)桂棟凌波柏梁乘雨(三輔黃圖丼泉宫南有昆)
(明池池中有凌波殿以桂為柱風來自香三輔舊事柏梁以香柏為梁也)疏川奠谷落實摧
柯事均刊木功侔鑿河(禹貢曰隨山刊木又曰道河積石至於龍門師古曰治河施功)
(自積石起鑿山穿地以通其流至龍門山也)
思舊銘(并序)
(思舊銘者悼梁觀寧侯蕭永作也觀寧之卒王褒有送葬之詩子山著思舊之銘昔向秀山陽)
(聞笛感音而賦子山與蕭王二君同時羇旅是篇皆其鄉關之思及褒薨信作詩云惟有山陽)
(笛悽余思舊篇謂斯銘也蕭永注見本序)
歲在攝提星居監德(一作鶉首)梁故觀寧侯蕭永卒(爾雅曰太歲在)
(寅曰攝提格天官書曰以攝提格歲陰左行在寅歲星右轉居丑正月與斗牽牛晨出東方名曰監德一作鶉)
(首者月令鄭注曰仲夏者日月會于鶉首而斗建午之辰也帝王世紀曰自井十六度至柳八度曰鶉首之次)
(於律為蕤賓斗建在午依監德文永卒當在寅年正月依鶉首文當在寅年五月按下文為羇終歲門人謝焉)
(至於東首告辭西陵長往是觀寧之羈絏長安不過年餘大約承聖以後周明帝二年歲次戊寅此云歲在攝)
(提當是戊寅年卒也梁故觀寧侯蕭永鄱陽王範弟也觀寧梁時所封為故侯也梁鄱陽王傳云復遣其弟觀)
(寧侯永將兵通南川助莊鐵按鄱陽王恢有男女百人男封侯者三十九人梁朝宗室甚多於範稱其弟當是)
(忠烈王之子也南史周敷傳云敷性豪俠輕財重士侯景之亂敷至豫章時梁觀寧侯蕭永等避難流寓聞敷)
(信義皆往依之敷愍其危懼屈體崇敬厚加給䘏送之西上按此知永亦西上江陵及元帝敗後與庾信王褒)
(同時羇旅當亦隨例入關者也)嗚呼哀哉人之戚也既非金石所移(古詩)
(云人身非金石豈能長夀考)士之悲也寧有春秋之異(淮南子曰春女思秋士悲)
高臺巳傾稷下有聞琴之泣(桓譚新論曰雍門周以琴見孟嘗君曰臣竊為足下)
(有所常悲夫角帝而困秦者君也連五國而伐楚者又君也天下未嘗無事不從即衡從成則楚王衡成則秦)
(帝天以秦楚之彊而報弱薛猶磨蕭斧而伐朝菌也有識之士莫不為足下寒心天道不常盛寒暑更進退千)
(秋萬歲之後宗廟必不血食高臺既已傾曲池又已平墳墓生荆棘狐兔穴其中游兒牧豎躑躅其足而歌其)
(上曰孟嘗君之尊貴亦猶是乎於是孟嘗君喟然太息涕淚承睫而未下雍門周引琴而鼔之徐動宫商叩角)
(羽終而成曲孟嘗君遂欷歔而就之曰先生鼔琴令文立若亡國之人也)壯士一去燕南有
擊筑之悲(史記曰荆軻愛燕之屠狗及善擊筑者高漸離日與飲於燕市太子丹使荆軻獻督亢地)
(圖于秦太子送之易水高漸離擊筑荆軻和而歌曰風變蕭蕭兮易水寒壯士一去兮不復還荆軻敗後高漸離)
(名姓為人庸保匿作於宋子聞其家堂上客擊筑高漸離乃退出其匣中筑擊筑而歌客為流涕宋子傳客之)
(聞於秦始皇始皇使擊筑未嘗不稱善稍益近之高漸離乃以鉛置筑中復進得近舉筑扑秦皇帝不中遂誅)
(高漸離終身不近諸侯之人索隠曰筑似琴有絃用竹擊之取以為名)項羽之晨起帳中
李陵之徘徊岐路(史記項羽晨起帳中歌曰力拔山兮氣蓋世漢書曰李陵字少卿武帝天)
(漢二年為騎都尉出居延至浚稽山與匈奴相值戰敗降匈奴為右校王李陵與蘇武詩云徘徊蹊路側悢悢)
(不能辭)韓王孫之質趙(韓王孫韓公子也按史記韓宣惠王十一年君號為王故云王孫淮)
(陰侯傳漂母曰吾哀王孫而進食蘇林曰如言公子也索隠曰劉德云秦末多失國言王孫公子尊之也按失)
(國猶稱王孫是韓之公子得稱王孫矣按國策世家無韓公子質趙之事疑即質秦史記曰韓王絶秦十九年)
(大破我岸門太子倉質於秦以和秦與趙同祖後始皇生於趙城因姓趙氏秦趙或可通稱耶)楚公子
之留秦(史記曰楚頃襄王使黃歇與太子完入質於秦秦留之數年楚頃襄王病太子不得歸)無
假窮秋於時悲矣(宋玉曰悲哉秋之為氣也)况復魚飛武庫預有棄
甲之徵(魏志曰嘉平四年夏二月魚二見於武庫屋上十一月詔王昶等征吳十二月吳大將軍諸葛)
(恪拒戰大破衆軍於東關不利而還又王肅傳曰有二魚長尺集於武庫之屋有司以為吉祥肅曰魚生於淵)
(而亢于屋介鱗之物失其所也邊將其殆有棄甲之變乎其後果有東關之變)鳥伏翟泉先見
横流之兆(晉書五行志曰洛陽步廣里地陷有蒼白鵝出蒼者飛翔冲天白者止焉陳留董養嘆曰)
(步廣周之翟泉盟會地也白者國諱蒼者異象自後有劉淵之亂)星紀吳亡庚辰楚滅
(左傳昭三十二年曰吳伐越晉史黯曰不及四十年越其有吳乎越得歲而吳伐之必受其凶杜預曰此年歲)
(在星紀星紀吳越之分也有亡之數不過三紀歲星三周三十六歲故曰不及四十年哀公二十二年越滅吳)
(又定四年傳曰吳楚戰於柏舉楚師敗績庚辰吳入郢以班處宫)紀侯大去鄅子無歸
(左傳莊四年曰紀侯不能下齊以與紀季夏紀侯大去其國違齊難也世本云紀姜姓國伯爵也杜預曰紀國)
(在東莞縣又昭十八年傳曰鄅人藉稻邾人襲鄅遂入之盡俘以歸鄅子曰余無歸矣世本云鄅妘姓國也杜)
(元凱曰鄅國今琅邪開陽縣鄅音禹許慎郭璞皆音矩國名)原隰載馳轘轅長别(詩曰)
(於彼原隰又衛風曰載馳載驅左氏傳曰許穆夫人賦載馳杜預曰夫人痛衛之亡思歸唁之不可故作詩以)
(言志東京賦曰邪徑捷乎轘轅薛綜曰轘轅阪名也)甲裳失矣餘皇棄焉(左傳宣十二年)
(邲之戰云趙旃棄車而走林屈蕩搏之得其甲裳又昭十七年曰楚人大敗吳師獲其乘舟餘皇杜預曰餘皇)
(舟名)河傾酸棗杞梓與樗櫟俱流(漢書曰漢興三十有九年孝文時河决酸棗東)
(隤金隄大發卒塞之班固云文堙酸棗武决瓠歌是也水經注曰今無水史記正義曰酸棗屬滑州黃河南岸)
(地述異記曰耆舊說周秦間河南雨酸棗遂生野棗今酸棗縣是也左氏傳曰杞梓皮革詩小雅四牡云集于)
(苞杞爾雅云杞枸檵郭云今枸杞也陸璣疏云一名苦杞一名地骨又爾雅云椅梓郭云即楸陸璣疏云楸之)
(疏理白色而生子者為梓詩云山有樗爾雅云栲山樗陸璣云山樗與田樗略無異葉似差狹耳吳人以其葉)
(為茗詩秦風云山有苞櫟爾雅云櫟其實梂陸璣云秦人謂柞櫟為櫟河内人謂木蓼為櫟椒榝之屬也)海
淺蓬萊魚鼈與蛟龍共盡(列子曰渤海之東有大海焉其中有五山一曰蓬萊隨波)
(上下往來不得暫峙山海經曰蓬萊在海中神仙傳麻姑曰向到蓬萊又水淺于往日會時略半耳說文曰魚)
(水蟲也按爾雅龜鼈之類總名釋魚以皆水類也王逸楚辭注曰小曰蛟大曰龍言河傾則諸木並流海淺則)
(衆類俱盡以喻國破則智愚貴賤並遭其難也)焚香複道詎歛遊魂(述異記曰聚窟洲有)
(返魂樹伐其根心於玉釡中煮取汁又熬之令可丸名曰驚精香或名震靈丸或名返生香或名却死香死尸)
(在地聞氣即活博物志云漢武帝幸上林苑西使至乘輿間并奏其香帝付外庫後長安中大疫西使乞見請)
(燒所貢香一枚以辟疫氣帝不得巳聽之病者登日並差長安中百里盛聞香氣芳積九十餘日香猶不歇漢)
(書叔孫通傳曰惠帝為東朝長樂宫作複道方築武庫南叔孫通曰陛下築複道高帝寢衣冠月出遊高廟)
(子孫奈何乘宗廟道上行哉惠帝懼曰急壊之通曰人主無過舉今巳作百姓皆知之矣願陛下為原廟益廣)
(宗廟大孝之本又成帝紀曰元帝即位成帝為太子上嘗召太子出龍樓門不敢絶馳道西至直城門得絶乃)
(度三輔黃圖曰桂宫周迴十里内有複道横度西至神明臺按上下有道曰複複音復複道即馳道也周易曰)
(遊魂為變焚香是漢代事是以西域表月支之獻南海置涪陽之尉漢帝出警遂置複道焚香以辟惡氣此云)
(焚香複道詎歛遊魂者即聚窟洲震靈返魂之類也)載酒屬車寧消愁氣(東方朔别傳曰)
(武帝幸丼泉長平坂道中有虫赤如肝頭目口齒悉具驅還以報上使視之莫知之時朔在屬車中令往視焉)
(朔曰此謂怪哉是必秦獄處也上使按此圖果秦獄地上問朔何以知之朔曰夫積憂者得酒而解乃取虫置)
(酒中立消賜朔帛百匹後屬車上盛酒為此也漢書揚雄傳曰是時趙昭儀方大幸每上丼泉常法從在屬車)
(間豹尾中服虔曰大駕屬車八十一乘作三行尚書御史乘之最後一乘縣豹尾以前皆為省中又遊俠陳遵)
(傳云揚雄酒箴曰鴟夷滑稽腹大如壺盡日盛酒人復借酤常為國器託于屬車出入兩宫經營公家由是言)
(之酒何過乎師古曰天子屬車常載酒食故有鴟夷也)芝蘭蕭艾之秋形殊而共
瘁羽毛鱗介之怨聲異而俱哀(楚辭曰何昔日之芳草兮今直為此蕭艾也淮)
(南子曰紫芝蕭艾俱死世說曰毛伯成既負其才氣常稱寧為蘭摧玉折不作蕭敷艾榮張衡西京賦曰所好)
(生毛羽所惡成瘡痏淮南子曰毛羽者飛行之類也故屬乎陽介鱗者蟄伏之類也故屬乎陰)所謂天
乎乃曰蒼蒼之氣(詩黍離云悠悠蒼天彼何人哉毛傳遠視之蒼蒼然則稱蒼天莊子曰天)
(之蒼蒼其正色耶爾雅曰春為蒼天穹蒼蒼天也郭注天形穹隆其色蒼蒼因名言天道無知也)所謂
地乎其實搏搏(一作博博)之土(楚辭曰乘精氣之搏搏兮王逸曰楚人名員曰搏也搏佐)
(官切言地亦塊然無知也一作博博者潛夫論云昔樂毅以博博之小燕破齊)怨之徒也何能
感焉(言遭此亂世智愚同盡呼天搶地怨之至也)凋殘殺翮無所假於風飈
零落春枯不足煩於霜露幕府初開賢俊翹首為羇終
歲門人謝焉(後漢書蔡邕薦邊讓於何進曰伏惟幕府初開博選清英華髮舊德並為元龜)至
於東首告辭西陵長往(禮記喪大記曰疾病寢束首於北牖下西陵魏武帝墓魏武遺)
(令曰時時望吾西陵墓田)山陽車馬望(一作永)别郊門(向秀笛賦曰隣人有吹笛者發)
(聲寥亮追想疇昔遊宴之好感音而嘆故作賦云)潁川賓客遥悲松路(漢書灌夫傳曰)
(宗族賓客為權利横潁川夫家居卿相侍中賓客益衰)嵇叔夜之山庭尚多楊柳
(文士傳曰嵇康家有盛柳樹乃激水以圜之夏天甚清凉恒居其下傲戲述征記曰山陽縣城東北二十里魏)
(中散大夫嵇康園宅今悉為丘墟而父老猶謂嵇公竹林地以時有遺竹也)王子猷之舊徑
惟餘竹林(世說曰王子猷嘗暫寄人空宅住便令種竹或問暫住何煩爾王嘯咏良久直指竹曰何)
(可一日無此君)王孫葬地方為長樂之宫(史記曰樗里子名疾秦惠王異母弟也昭)
(王七年樗里子卒葬於渭南章臺之東曰後百歲是當有天子之宫夾我墓至漢興長樂宫在其東未央宫在)
(其西武庫正直其墓正義曰漢長樂宫在長安縣西北十五里)烈士埋魂即是將軍之
墓(烈士傳曰羊角哀左伯桃二人為死友欲仕於楚道阻遇雨雪不得行飢寒自度不俱生伯桃謂角哀曰)
(俱死之後骸骨莫收内手捫心知不如子生恐無益而棄子之能我樂在樹中角哀聽之伯桃入樹中而死楚)
(平王愛角哀之賢以上卿禮葬伯桃角哀夢伯桃曰蒙子之恩而獲厚葬正苦荆將軍冢相近今月十五日當)
(大戰以决勝負角哀至期日陳兵馬詣其冢作三桐人自殺下而從之)昔嘗歡宴風月留
連追憶生平宛然心目及乎垂翅秦川關河羇旅降乎
悲谷之景實有憂生之情(淮南子曰日至於悲谷是謂晡時)美酒酌焉
猶思建業之水(晉書五行志曰孫皓初童謠曰寧飲建業水不食武昌魚)鳴琴在操
終思華亭之鶴(晉書陸機曰華亭鶴唳豈可復聞乎)重為此别嗚呼哀哉
麟亡星落月死珠傷(春秋運斗樞曰璣星得則麒麟生萬人夀吕氏春秋曰月望則蚌蛤)
(實羣陰盈月晦則蚌蛤虛羣陰缺)瓶罄罍耻芝焚蕙歎(詩小雅蓼莪云瓶之罄矣惟罍)
(之恥注云瓶小而罍大也罄盡也淮南子曰紫芝與蕭艾俱死陸機傷逝賦曰嗟芝焚而蕙歎)所望鐘
沈德水聲出風雲(史記封禪書曰昔秦文公出獵獲黑龍此其水德之瑞於是秦更命河曰)
(德水音上大吕)劍沒豐城氣存牛斗(雷渙别傳曰煥字孔章鄱陽人司空張華夜見異氣)
(起牛斗問煥見之乎煥曰此謂寶劍氣華以煥為豐城令煥至縣移獄掘地三十餘尺得青石函一枚中有雙)
(劍文采甚明煥取南昌西山黃白土用拭劍光豔照耀乃送一劍與華自留一劍華使以華陰赤土一觔送與)
(煥煥得土磨劍鮮光愈亮及華誅劍亡後煥子爽帶劍經延平津劍無故墮水見二龍長數丈光采微發曜日)
(映川)潸然思舊乃作銘云
風雲上慘舟壑潛移(言梁朝太清之亂也周易曰雲從龍風從虎風雲上慘喻亂也莊子)
(曰藏舟于壑謂之固矣夜半有力者負之而趨舟壑潛移喻國變也)駸駸霜露君子先危
(毛詩曰載驟駸駸駸駸馬奔貌禮記曰霜露既降君子履之必有悽愴之心抱朴子曰周穆王南征一軍盡化)
(君子為猿鶴小人為沙蟲按君子對小人而言故云先危)紀侯大去懷王不返(上句注見)
(本序史記曰楚懷王見秦王書往會秦昭王昭王詐令一將軍伏兵武關號為秦王楚王至則閉武關遂與西)
(至咸陽朝章臺如蕃臣不與亢禮因留楚王楚人立太子横是為頃襄王三年卒於秦秦歸其喪於楚楚人皆)
(憐之如悲親戚紀侯懷王喻觀寧侯去國也)玉樹長埋風流遂遠(世說曰庾文康亡何)
(揚州臨葬云埋玉樹著土中使人情何能久之又曰王東亭亡後王敬道與會稽王道子書曰元琳風流之美)
(公私所寄忽爾喪失豈惟風流相悼)荀伯(一作卿)舊縣慶封餘邑(荀伯藝文類聚作荀)
(卿史記曰荀卿適楚春申君以為蘭陵令春申君死荀卿因家蘭陵左傳襄二十八年慶封奔吳吳句餘予之)
(朱方杜預曰朱方吳邑地理志丹徒師古曰即春秋朱方也蕭子顯齊書曰蕭氏之先蕭何孫侍中彪居東海)
(蘭陵晉分東海為東蘭陵中朝亂淮陰令慗過江居晉陵武進縣僑置本土加以南名為南蘭陵人按齊梁俱)
(淮陰令後永為宗室朱方漢之丹徒魏曰武進晉置蘭陵是蘭陵本荀卿舊縣南蘭陵又為慶封餘邑也)萬
里歸魂脩門詎入(楚辭魂兮歸來入修門注云修門郢城門言不能魂歸蘭陵也)墳横
(一作城連)武庫山枕盧龍(史記樗里子墳武庫正直其墓魏志田疇傳曰舊北平郡治在平岡)
(道出盧龍達于柳城)思歸道遠返葬無從徒留送雁空靡長松(送雁)
(蘇武事長松東平思王事劉峻所謂東平之樹望咸陽而西靡徒留空靡傷其不能復歸也)平陵之
東無復梧桐(崔豹古今注曰平陵東翟義門人所作也王莽殺義義門人作歌以怨之歌曰平陵)
(東松柏桐不知何人劫義公仲長子昌言曰古者之葬用松柏梧桐以識其墳也平陵漢屬右扶風)松聲
蕭瑟長起秋風(吳越春秋曰富貴之於我如秋風之過耳)疇昔隆貴提攜語
默(疇昔以下言與信舊交也左傳杜注曰疇昔猶前日也禮記鄭注曰提攜謂牽將行易曰或語或默)託
情嵇阮風雲相得(嵇阮嵇康阮籍也)有酒如澠終温且克(左傳有酒)
(如澠有肉如陵詩云人之齊聖飲酒温克)朝陽落鳳大野傷麟(傷觀寧侯之卒也詩云鳳)
(凰鳴矣於彼高岡梧桐生矣於彼朝陽家語孔叢子曰叔孫氏之車子鉏商樵於野而獲麟焉衆莫之識以為)
(不祥棄之五父之衢冉有告曰麕身而肉角豈天之妖乎夫子往觀焉泣曰麟也麟出而死吾道窮矣乃歌云)
(唐虞世兮麟鳳遊今非其時來何求麟兮麟兮我心憂)佳城鬱鬱流寓於秦(獨異志曰)
(漢書夏侯嬰以功封滕公及死將葬未及墓引車馬踣地不前使人掘之得一石室室中有銘曰佳城鬱鬱三)
(千年見白日吁嗟滕公居此室遂改卜焉)山陽相送惟餘故人(注見本序)孀機嫠
緯獨鶴孤鸞(左傳嫠不恤其緯陶潛詩上絃驚别鶴下絃操孤鸞)閨深夜静風高
月寒生平已矣懷舊何期(潘岳作懷舊賦)匣中絃絶隣人笛悲
(文士傳曰嵇康臨死取琴調之為太平引曲成歎息曰太平引絶於今日耶康别傳曰袁孝尼嘗從吾學廣陵)
(散吾每靳之廣陵散於今絶矣謝莊宋武宣貴妃誄曰匣有遺絃李善注匣琴匣也隣人笛悲向秀事注見本)
(序)昔為幕府今成繐帷(禮記鄭注曰凡布細而疎者謂之繐今南陽有鄧繐繐音歲謝)
(朓銅雀臺詩曰繐帷飄井幹)
玉帳山銘(一作東宫玉帳山銘)
(玉帳山以下梁宫中之小山也一本玉帳山及下行雨山並有東宫二字梁簡文集中有明月)
(山銘行雨山銘知以下諸銘中大通三年後簡文為太子時隨侍東宫之所作也)
玉帳寥廓崑山抵鵲(淮南子曰崑山之玉填而塵垢弗能汚也高誘曰崑山崑崙也鹽鐵)
(論曰崑山之旁以玉璞抵烏鵲)總葉成帷連雲(一作枝一作珠)起幕(陸機招隠詩曰密葉)
(成翠幄周禮鄭注曰在旁曰帷在上曰幕歸藏啓室曰昔者女媧氏張雲幕)玉策(一作蘂)難移
金花不落(山海經曰黃帝取密山之玉策投之鍾山之陰鄴中記曰帳頂安金蓮花此以山名玉帳)
(故云)隠士彈琴仙人看博(神仙傳曰孫登善彈一絃琴風俗通曰漢武帝與仙人對博碁)
(沒石中馬蹄迹處於今尚存曹植詩仙人攬六箸對博泰山隅)巖留舊鼎竈聚新荆(一作)
(雲上新荆史記曰黃帝鑄鼎于荆山南越志曰長沙郡劉陽縣東有王喬山山有合丹竈别賦云守丹竈而不)
(顧鍊金鼎而方堅此云鼎及竈者金鼎丹竈也)煮石初爛燒丹欲成(陶弘景真誥曰斷穀)
(入山當煮食白石昔白石子者以石為糧故世號曰白石生此至人也今為東府左仙卿)桑田屢變
(一作盡)海水頻盈(一作傾神仙傳麻姑謂王遠曰接侍以來已見東海三為桑田向到蓬萊又水)
(淺於往日會時略半耳豈將復為陸乎遠嘆曰聖人皆言海中行復揚塵也)長聞鳳曲永聽
簫聲(列仙傳曰蕭史日教弄玉作鳳鳴一旦隨鳳飛去秦人為作鳳女祠於雍宫中時有簫聲)
吹臺山銘
江寧吹嶺雖山出筠秦簫下鳳此岫為真(晉書地理志曰丹陽郡江)
(寧太康二年分建鄴置丹陽記曰江寧縣南四十里有慈母山積石臨江生簫管竹王褒洞簫賦所稱即此也)
(其竹圓緻異于衆處自伶倫採竹嶰谷其後惟此簳見珍故歴帝給樂府而俗呼曰鼔吹山雖山出筠未詳禮)
(記曰如竹箭之有筠也列仙傳曰蕭史者秦穆公時人善吹簫穆公女弄玉好之公妻之一旦隨鳳飛去言秦)
(人吹簫築臺不如吹臺之山自然得名者為真也)青槐避日朱草司(一作伺)晨(爾雅)
(曰懷槐守宫槐葉晝聶而夜炕大戴禮記曰朱草日生一葉至十五日已後日落一葉周而復始)石名
新婦樓學仙人(蜀記曰梓桐縣有五婦山昔秦遺蜀五美人皆化為石又臨海記云新婦山土)
(石悉綵色似人形漢武故事曰公孫卿言仙人好樓居不極高顯神終不降也于是上於長安作飛廉觀高四)
(十丈於丼泉作延夀亦如之)吳中字玉城南姓秦(一作中字玉成南君姓秦搜神記曰)
(吳王夫差小女名玉悅童子韓重欲嫁之不得乃結氣而死重遊學歸知之往弔于墓側玉形見顧重延頸而)
(歌云南山有鳥北山張羅意欲從君䜛言孔多悲結成疹沒身黃壚命之不造冤如之何羽族之長名為鳳凰)
(一日失雄三年感傷雖有衆鳥不為匹雙故見鄙姿逢君輝光身遠心近何曾暫忘古詩曰日出東南隅照我)
(秦氏樓)比花依樹登榭要春(楚辭注曰無木謂之臺有木謂之榭)舞能留客
(一作容)聲便度新雕梁數振(一作遠)無復輕塵(七略曰漢興善歌者魯人)
(虞公發聲動梁上塵)
望美人山銘(一作後堂望美人山銘)
高唐礙石(一作雨)洛浦無舟(宋玉高唐賦曰昔者先王嘗遊高唐倦而晝寢夢見一婦)
(人曰妾巫山之女也為高唐之客聞君游高唐願薦枕席王因幸之曹植洛神賦曰河洛之神名曰宓妃又云)
(御輕舟而上泝)何處相望山邊一樓峯因五婦石是三侯(述異記曰)
(秦惠王獻五美女於蜀王王遣五丁迎之乃見大蛇入山穴中五丁曳蛇山崩五女上山皆化為石南中志曰)
(有竹王者興於遯水有一女浣於水濱有三節大竹流入女子足間推之不肯去聞有兒聲取持歸破之得男)
(兒長有才武遂雄夷濮以竹為姓捐所破竹於野成林今竹王三郎是也王與從人嘗止大石上命人作羹從)
(者曰無水王以劍擊石水出今王水是也破石存焉武帝拜唐蒙為都尉以重幣喻諸種侯王斬竹王置牂柯)
(郡以吳霸為太守後夷濮以竹王非血氣所生求立後嗣霸表封其三子列侯配食父祠與竹王三郎是也)
&KR1361;踰地肺危陵天柱(高士傳曰四皓隠於地肺山括地志曰終南山一名地肺山秦記云)
(終南又名地肺又真誥曰金陵之地地方三十七頃是金陵之地肺也爾雅霍山為南嶽郭云天柱山潛水所)
(出也地理志云天柱在廬江潛縣又王子年拾遺記云崑崙之山有銅柱焉謂之天柱)禁苑斜通
春人常(一作恒)聚樹裏聞歌枝中見舞恰對妝臺諸窗晝
(一作併)開斜看已識直(一作試)喚便迴豈同織女非秋不來
(星經曰織女三星在天市東常以七月一月六七日見東方荆楚歲時記曰七月七日為織女牽牛聚會之夜)
至仁山銘
峯横鶴嶺水學龍津(豫章記曰鸞岡西有鶴嶺王子喬控鶴所經三秦記曰河津一名龍)
(門兩旁有山水陸不通龜魚不能上江海大魚薄集龍門不得上曝腮水次也)瑞雲一片仙童
兩人(洞冥記東方朔云東海有大明之墟有釡山山出瑞雲應王者之符命如黃帝黃雲堯時有赤雲之)
(祥之類魏文帝詩曰西山一何高高高上無極上有兩仙童不飢亦不食與我一丸藥光耀有五色服藥四五)
(日身輕生羽翼)三秋雲薄九日寒新真花暫落畫樹長春横石
臨砌飛簷枕嶺壁繞藤苗窗銜竹影菊落秋潭桐疎寒
井(陸機要覽曰酉陽山中有甘谷谷中皆菊花墮水中居人飲之多夀有及一百五十有餘歲魏文帝詩曰)
(雙桐生空井)仁者可樂將由愛静
明月山銘
(梁簡文帝有明月山銘其詞曰迢遞峯長威紆嶽聚既正書門兼同天柱非競小山寧論大庾)
(豈學土龍詎須石鼔緅色斜臨霞文横豎是銘簡文時同作也)
竹窗標嶽四面臨虛山危簷迥葉落窗疎看椽有笛對
樹無風(蔡邕長笛賦序曰邕避難江南宿之柯亭柯亭之館以竹為椽邕仰而盼之曰良竹也取以為)
(笛竒聲獨絶管輅别傳曰輅與倪清河既刻雨期言樹上已有少女微風)風生石洞雲出山
根(盛弘之荆州記曰宜都狼山縣有山山下有穴大數尺為風井博物志曰山澤通氣以興雷雲氣觸石膚)
(寸而合不崇朝以雨陸機感時賦曰凝行雨于雲根)霜朝唳鶴秋夜鳴猿(周處風土記曰)
(白鶴夜警至八月露降則鳴蜀本紀曰蜀王秀所立三峽明月峽巴峽巫峽荆州記巴東三峽巫峽長猿鳴三)
(聲淚沾裳此云鳴猿以山名明月若巴東三峽矣)堤梁似堰野路疑村船横埭
下樹夾津門寧殊華蓋詎識桃源(西京雜記曰終南山有樹直上百尺如車)
(蓋亦云華蓋樹述異志曰武陵源在吳中山盡生桃李俗呼桃李源上有石洞世傳秦末喪亂吳中人於此避)
(難食桃李者皆得仙)
行雨山銘(一作梁東宫行雨山銘)
(梁簡文帝行雨山銘曰巖畔途遠阿曲路深猶云息馭尚且抽琴兹峯獨擅嶔﨑千變卻繞畫)
(房前臨寶殿玉岫開華紫水迴斜谿開聚葉澗裏縈沙月映成水人來當花樹結如帷磧起成)
(基芝香馥逕石鏡臨墀是銘亦簡文時同作也)
山名行雨地異陽臺(高唐賦曰旦為朝雲暮為行雨朝朝暮暮陽臺之下)佳人無
數神女羞(一作看)來(宋玉神女賦云楚襄王夢與神女遇其狀甚麗)翠幔朝開新
妝旦起(劉公幹齊都賦曰翠幄浮遊)樹入牀頭(一作前)花來鏡裏草綠
(一作色)衫同花紅面似開年寒盡正月遊春俱除錦帔併
脫紅輪(沈約詩云紅輪映早寒庾肩吾詩云粉白映輪紅子山和趙王美人春日詩亦云紅輪帔角斜)
(或云婦女所執暖扇之類)天絲劇藕蝶粉生(或作多)塵(天絲即遊絲道書云蝶交則粉)
(退言行雨山遊絲想折藕飛蝶擬香塵若有人也)横藤礙路弱(一作垂)柳低人誰
言洛浦一箇河神(洛神賦曰河洛之神名曰宓妃)
刀銘三首
風伯吹罏雨(一作雲)師煉冶(高誘淮南注曰風伯箕星雨師畢星張協七命曰飛廉扇)
(炭風俗通及王逸楚辭注並云飛廉風伯也吳越春秋曰薛燭善相劍王取純鉤示之薛燭曰臣聞王之初造)
(此劍赤堇之山破而出錫若耶之溪涸而出銅雨師洒道雷師發鼔蛟龍捧爐天帝莊炭太一下觀於是歐冶)
(子曰天地之精悉其伎巧矣)鐵焰朝流金精夜下(吳越春秋薛燭曰夫寶劍者金精從)
(理至本不逆)價重十城名高千馬(吳越春秋越王曰客有買此劍者有市之鄉駿馬千)
(匹千戸之都其可與乎薛燭曰雖傾城量金珠玉不可與况駿馬萬戸之都乎)
千金穎合百鍊鋒成(吕氏春秋曰伍員逃楚至江見一丈人刺船渡之員解劍與之曰此)
(劍其值千金崔豹古今注吳大帝有寶刀百鍊)光連斗氣燄動山精(吳越春秋伍子胥曰)
(此劍有七星北斗文豫章記曰吳未亡時恒有紫氣見於牛斗之間雷孔章曰是寶劍之精上徹於天耳吳越)
(春秋曰干將作劍采五山之鐵精)身文水動刃古珠生(越絶書風胡子曰欲知泰阿觀)
(其鈲巍巍翼翼如流水之波欲知工布鈲從文起至脊而止如珠不可袵文若流水不絶山海經注曰鮫魚皮)
(有珠文而堅可以飾劍口)
斗精遥降山靈下從(斗精疑即豐城劍氣光于牛斗者也又吳越春秋子胥云此吾前君)
(之劍中有七星文按北斗七星此為斗精矣山靈若管子所謂葛盧山發而出金吳越春秋赤堇山破而出錫)
(是也)水文千曲蛇鱗百重(水文即風胡子所云文若流水也注見上蛇鱗若傅玄歌辭所)
(謂鏤象龍螭矣)燕砥歛刃蜀水開鋒(莊子曰天子之劍以燕谿石城為鋒音義曰燕谿地)
(名在燕國石城在塞外司馬曰劍刃也蒲元傳云君性多竒思得之天然為諸葛亮鑄刀三千口鎔金造器特)
(異常法刀成言漢水鈍弱不任淬礪蜀江水夾烈是謂夭金之元精天分其野乃命人於成都取之水既至君)
(以淬刀言雜涪水不可用取水者猶悍言不雜君以刀畫水云雜八升何故言不雜取水者叩首曰實於涪津)
(渡覆水懼怖以涪水八升益之於是咸共驚服稱為神妙)氣生分景環成屈龍(典論曰魏)
(太子丕造寶劍色似采虹光似流星名曰飛景夏書曰赫連勃勃造百鍊剛刀為龍雀大環號曰大夏龍雀)
庾子山集卷十二
