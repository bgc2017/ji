庾子山集别集類一(周)
提要
(臣)等謹案庾子山集十六卷周庾信撰
國朝倪璠註璠字魯玉錢塘人康熙乙酉舉人
官内閣中書舍人是編以吳兆宜所箋庾開
府集合衆手以成之頗傷漏略乃詳考諸史
作年譜冠於集首又旁採博蒐重為註釋其
中如小園賦前一段本屬散文而璠以為用
古韻未免失之穿鑿漢書藝文志别栩陽賦
五篇自是人姓名而信哀江南賦乃云栩陽
亭有離别之賦唐山夫人安世房中歌桂華
二字自屬篇名馮馮翼翼承天之則二句乃
下章之首而信黃帝雲門舞歌乃云清野桂
馮馮皆顯然舛誤璠依違其詞不加駁正亦
失之附會然比核史傳實較吳本為詳哀江
南賦一篇引據時事尤為典核集末彭城公
夫人爾朱氏墓誌銘伯母東平郡夫人李氏
墓誌銘並考核年月證以文苑英華知為楊
炯之文誤入信集辨證亦頗精密不以稍傷
蕪冗為嫌也乾隆四十六年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
