右詩一卷凢二十三人無名者四人共一百首乃宋亾
元初節士悲憤幽人清詠之辭
京兆先生早游江湖得於見聞悉能成誦因錄為一編
題曰谷音若曰山谷之音如野史之類也刊扵平川懷
友軒以傳扵世今歷兵燹板已不存予幸蔵此夲風晨
月夕寂寥之中每一歌之則想像其人而愧不能彷彿
其萬一也未嘗不慨然久之今年先生之孫德基來從
予暇時輙出此編俾錄而歸之曰是爾祖手訂之文且
諸人小錄皆其自述言簡而偹是亦家傳之舊子能誦
而思之亦繼紹之一端未可以為小書而忽之也因嘗
論之時危世變臨難不避與夫長往自潔者不為不少
惜不盡傳扵世也如是編數人苟非先生記其詩而傳
之則冺沒無聞矣然則誦其詩者非獨取其雄渾冲澹
而其心術之正出處之大可㮣見矣德基其廣傳之母
為箧笥故紙云戊午重九日蜀郡張榘書
此詩予得之建安楊中舍仕儆觀張榘䟦謂為京兆先
生編京兆先生者杜徵君夲字伯原其行具見元史隱
逸傳中丙午都睦記
