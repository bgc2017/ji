谷音上
遼東王澮玄佐
澮博學醇行博州刺史迎為師教授弟子百餘
真祐中就拜宣撫遼東宰相累書請澮之鎮澮
不應浮海遯去
河之坊
河之坊矣截截其平豈曰不力言持其盈國既覆矣視
爾瞢瞢云胡昊天不終惠我生云胡昊天疾威堂堂輾
轉翫日四國卒荒偃仰在位不知匪臧不顧其行有粟
有粟亦集于缶則不敢饘抑餬余口誶曰哲矣孰秉其
咎知我懮懮不知我疚陟彼南山石其扁矣戒爾勿傷
足其趼矣&KR0689;&KR0689;㖧㖧顔之靦矣猗余何言涕之泫矣民
之種種具曰贅疣弗于爾躬曷云能瘳勖哉夫子保爾
有位慎爾為猶
感遇
迅景走北陸高木交朔風衆情悅妖冶豈云惠其終萬
事無不有流轉大化中古来論成敗咄咄魚為龍牛車
竄下國勢異情則同蒲姚本狙擊桓桓湯武功彼美二
三子一笑清酤空
兩虎闘中野利乃歸衡虞血肉相蹂躪鼓吹行通衢獨
倚剛膂力箕踞傾百壺未必非禍福凡百持爾軀吾聞
虎畏羆吹竹不枝梧
光風蕩繁囿丹綠綴柔柯游子去萬里空閨歛翠蛾行
雲落江水酒盡不成歌雞飛與狗走妾命獨奈何
槁梧蒙&KR0807;冕峥嵘化侯王&KR0673;餌先百牢蘭烟浮玉房兒
女何所見拜跪色甚莊四海正聾瞽威靈爾翕張哀哉
杞梓材棄捐官道傍
贈叚十
相識風塵下斯文伯仲間騎驢逢聖日捫蝨對秋山忠
信偏成拙支離最得閑秦川貴公子早計適荆蛮
洛陽程自脩忘吾(七首)
自修性孝友讀書城東門翰林元祐之上其言
行除禮部郎中自修聞之弃家南去
歸龍門
来往空書札行蔵但布衣直為知已用可惜轉頭非歲
月百憂集江山一笑歸禰生狂到死君子要知機
出城
束帶供人事扶蔾強病身誅求非上意盗賊夲良民&KR0668;
翠山蔵雨輕黃柳帶春小兒随白首行坐各霑巾
獨坐
終南在吾目秋色遠接應誰招天外翠来作窗中靚娟
娟初畫眉盈盈獨臨鏡雲去物象空月出心源印我欲
往從之有客誇捷徑洗耳復洗耳松風入清聽
痛哭
日射石虬鱗甲開草色又換青春回精靈聚散豈拘束
山鬼呌呼松栢哀當時沸天簫鼓動今日悲風陵上來
匆匆今古成傳舍人生有情淚如把乾坤誤落腐儒手
但遣空言當汗馬西晉風流絶可愁悵望千秋共瀟灑
歲云暮矣
歲云暮矣百工休獨持千古供索遊丈夫礌落如天日
促促胡爲升斗謀望塵下拜乃東市山中茹芝可白頭
嗚呼此道棄如土眼中歷歷聖賢蠧鄉里小兒紇那歌
前軰先生八風舞欲挽東流無萬牛抱膝長吟聽更雨
送元吉歸河東
獨憐風格困塵埃敢料天涯共酒杯花鳥偏扵前軰好
江山更有後人哀顔回盗跖終歸命諸葛曹丕豈論才
正自别離愁未透更教柳色帶青來
王猛墓
男兒有才須有識死葬蛮夷真可惜君不見渴虎不飲
盗泉水始吾虞君今已矣
瑯琊冉琇温季(六首)
琇好縦横談業漁獵世爲李氏客難且作琇累
書止之不聽乃南走渡江聞璮滅東鄊三哭伏
劔
蓬萊閣
倚闌吟不就看劔老相催鳥逐孤雲沒帆從别國回魯
連惟有死王粲不勝哀為問依依柳秋聲何處來
遄臺
游目遄臺上煙色秋曖曃當時駐文輿君臣良宴會歌
鍾正喧喧華纓接飛盖行楽遽未央已見顔色改爽鳩
焉可知齊景尚何在世運如日月朝夕還相代
海州
波濤起天末舟檝滿城隅管晏非王佐田韓有覇圖何
門堪趿履吾道欲乘桴倚杖春風近含愁向綠蕪
宿京口
推蓬在京口山色對秋眠搔首半帆落懷人孤月懸形
骸成獨往風物共流年随處逃名姓烏啼又發船
秦吉了
有鳥秦吉了鳴聲一何悲自言承主恩十載供提携雕
籠閉羽翼繫之雙華緌一朝不終惠零落投荒夷自傷
去漢土豈不懷南枝誠堪利主家生死不敢辭努力萬
里風寄此長相思
獨立
獨立春將晚周游道正窮江山千古後形影百年中士
論元無的人生各有終臨危負知已淚落海雲東
河東元吉文中(五首)
吉太原大侠人也報仇市上吏來捕更殺吏走
太行谷中會以赦歸乃絶嘗與游者三年通左
氏史記家益貧至元甲子從戍開平道卒
上黨
怒山出老掌拳寒色頑屭贔城根插沙水斗絶虎相視
惜憶昔宣武兵最疆合圍步驟如搤吭那知一叱立破
散進通亞子口尚黃嗚呼皇天肯悔禍豈有盗賊稱天
王要留千古論曲直故壘依稀榆葉赤
自葫蘆河至居庸關
男兒不成名命也負羈絏投𬒮出門去浩蕩破邊色飛
沙白盪胞落葉黃沒膝微陽割層暝山骨緊格格抉眼
已峥嵘置身何突兀徤鵰勢欲落老馬智亦屈氣岸勇
枝梧脉絡大包括物候秋冬交土風夷夏隔懷歸畏簡
書欲往投鬼蜮無言答酸楚有血洒寥閴古来丧亂中
天地坐跼蹐形骸盡則已烈士要馬革
陪翟三游平州東城
老境逢春色平州聚德星不堪歌敕勒并欲案丁零雪
泥殘年白山呈太古青殊方更分手暮角若為聽
早發博州
落落空城在蕭蕭獨客歸古今殊未了心迹每相違魏
國山河美唐家節度非偷生慚宿鳥霜月上征衣
夜坐
森森夜氣落寒櫩閑把離騷酒正酣忽憶梅花不成語
夢中風雪在江南
曲阜孟鯁介甫(四首)
鯁沈毅雄略中統癸亥山東兵欲𧺫劫鯁計事
甲者三至鯁不肯遂被害
徐州
徐州壓城霜木赭可能回首風塵下當年縞素從西來
仰天伏地聲鳴啞君臣大義日月白牧野鳴條其亞帝
王氣象佳葱葱舉止却類田舍翁美人瓊王是糞土四
海正在水火中如龍如虎尚蹉跌况乃豎子貪天功
南京
愔愔坊陌傍深春活活河流雨過渾花鳥幾時充貢賦
牛羊今日上丘原猶傳柳七工詞翰不見朱三有子孫
我亦前生梁楚士獨持心事過夷門
猛虎
猛虎被束縛皮肉不相保人生到錯迕天地亦草草古
來割據何代無可憐百萬殉匹夫漁陽突騎如風火青
州城門鉄作樞丈夫好在識時務座上赤龍公莫舞沙
海荒荒魂不歸莫說青州淚如雨
折花怨
匆匆杯酒又天涯晴日墙東呌賣花可惜仝生不仝死
却随春色去誰家
廣漢安如山汝止(二首)
如山善擊劔左右射讀經史百氏之書端平甲
午安撫曹友開辟掌書記不𧺫友聞戰死三泉
如山往收其骨藏諸其先之側乃東下老于會
稽
曹將軍
將軍精悍姿齒齒碎鉄石在昔童稚中但聞飽經術縦
横騁柔翰丹臒間金碧有司塞明詔敝邑屈詞伯芹香
春水生冠玉侍重席脱略章句陋搜抉窮理窟未及文
化成其如王土窄丈夫報主願豈必蒙清秩蒼然請去
位滿面秋栗烈紏合熊虎群旌旆揚廣陌正當摩厲間
一鼓拔勍敵屯兵沔水源千里斧截截浩蕩排煙旻西
極安嵲屼柰何國無人腐儒秉旄鉞賞予入私門金湯
授盗賊公時奮臂爭反邅獻玉刖三軍視馬首慟哭下
下天壁功成坐齟齬憤怒鬚插戟中宵拔劍𧺫肅肅整
勁翮吐氣風雲生搴旗䧟堅列貫穿死生地喋血天地
黑勢雖衆寡懸形未雌雄决路窮斷首尾衆盡仍手格
豈知龍虎逝黯淡山川色百萬尚震驚嗚呼死諸葛長
城但自壊千古痛稠結肉食無遠謀野史有直筆酒酣
歌節士皛皛霜月白
下瞿唐
去去如奔馬來來無盡船人心似江水日夜向吳天
成都王翥一飛(五首)
翥篤學尚氣吳曦謀反來請翥翥陽風病瘖潜
往安丙謀誅曦事定匿巴中為農終身
送張判官歸巴州
回首三巴曲平生萬里橋衣冠無頼客花月可憐宵
灌口秋漲
所向愁無地窮源欲上天蛟龍胡爾怒鷗鷺更誰憐萬
里朝宗意群兇䟦扈年生涯秋色裡獨立問漁船
吳宣撫故宅
社稷疲奔命乾坤服至誠扶持三蜀在出入两朝榮豚
犬有遺恨麒麟空復情家聲隤已盡國法用猶輕成季
翻無後花卿浪得名門庭黃鳥語几杖綠苔生威福何
偏重精神恐不平庶幾蒙世美凢百慎持盈
憶舍弟
藥物吾仍病花時汝未歸不眠愁月落獨立看雲飛詩
禮自持律飢寒誰觧圍遥知理舟檝西望涕霑衣
浮世
浮世惟高抌平生有弊裘江花中酒日巴雨落帆秋老
矣英雄事愚哉盗賊謀啼猿自在一笑下滄洲
㐮陽師嚴道立
嚴讀書識大義善槊射自圍中拔身走行在所
上書論事不報拂衣去客死武陵
渡江
鹿門山人滄浪客洒淚已枯眼見骨風塵峥嵘萬里空
不知何處營三窟城中性命湯火近路窮援斷無消息
鼠竊狗偷何足憂都將十指謾天日大言闊步好公卿
三百年餘涵飬成已聞鄭五但搔首復近龐㳙豎子名
平時肉食誇果决誰信臨危䟦疐行白頭面皱牙齒落
萬事已矣秋風生
大閱
長江天設險荆州國門西幕前杖斧鉞赫赫齊晉尊熊
羆在掌握百万下敢喧固列厓嶠立動色虹蜺翻雖云
口口口亦是明主恩高秋鼓角壮惨澹傷精魂山南正
困戹血肉連川原由采多壘辱豈不在大藩既同事王
室於義如弟晜勖哉從簡書䘏鄰古所敦
藺五見訪
漢隂美人青兕裘獨騎瘦馬尋荒丘花前下馬迎一笑
珠玉在側形骸羞酒酣散髮箕踞坐錦帶爛漫懸吳鈎
斷蛟刺虎好身手碧曈如水涵清秋惜哉科目太脱略
壮士豈為章句囚中原格闘困不已江波木落寒悠悠
庚午三月五日朱尚書席上醉歌
天風浩蕩何處來荆南府中好春酒我公此日盛賓佐
但飲母勞問升斗座中十萬無下筯烏帽朱衣馬牛走
妙舞清歌如有神翠爛金明各回首人生行楽須壮年
小人再拜為主夀滿堂淚落𧺫挽鬚臨饋三難成鬱紆
干戈未定郡國破亂臣賊子何代無主憂臣辱坐感激
忍對花鳥調歡娱近聞士卒願一戰猛氣正倚風塵麄
丈夫行事動千古快意一飽非雄圖
武陵客居
浩蕩千年調饑寒八尺身不愁&KR1134;魍魉可笑繫麒麟殘
雪江村路空山澗水春時危終遠去道在豈全貧
公安早發
去國秦公子窮途阮步兵别離如昨日豪侠異平生江
月為誰好巴船何處行高秋伴搖落早發若為情
廣陵張琰汝玉
琰身七尺長鬛倜儻有節㮣𥙷州牙兵隨制置
李庭芝潰圍南赴行在所追者及之麾下鳥獸
散琰獨闘死
出塞曲
腰間插雄劍中夜龍虎吼平明登前途萬里不回首男
兒當野死豈為印如斗忠誠表壮節燦爛千古後朝發
山陽去暮宿清水頭上馬左右射捷下如獼猴先發服
勇决手提血髑髅兵家互勝負凡百慎前籌驅馬飲淮
水千里黃草平種榖却流血痛哭秋風生寡妻出租稅
孤兒荷戈行武威既不足願見和親成軍中日奏凱鼓
行遼海東當宁怡玉色千金勞成功焉知昨日地組甲
去如空邊人不敢語將軍益褒崇
官柳
不見橋東黃布帘樹猶如此我何堪裊裊亭亭忒無賴
又將春色誤江南
漢陽汪涯萬頃(三首)
涯家貧事母孝宣橅賈似道請為客當作露布
獻捷涯瞋目曰㗖人以利而退其師又兒弄主
上似道大怒撾殺之其母曰汝以直死我則不
辱可以下報先君矣亦自沈
江帆
江帆去去可腸斷千古萬古越王臺掃空黃葉晚風定
飛盡碧天晴鳥回半生無成坐筆硯萬事不理問樽罍
年年看梅今白首已矣英雄留七哀
采石獨酌
欲落不落月在手百年幾何持釣綸不知春色萬象表
綠煙漠漠入江薲天翻地覆有今夕酒熟詩温無可人
向来談笑成黃土墮淚未了雞司晨
江行
江陵白魚如斫玉挂蓆獨去風日寒封題兩甕寄白髮
兒涯不是作魚官
秋光蕩漾滿行色鄰舟吹笛不堪聞洞庭濯足一樽酒
夫君不來空白雲
