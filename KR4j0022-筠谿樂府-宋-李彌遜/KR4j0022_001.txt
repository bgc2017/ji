筠谿樂府
宋李彌遜撰
沁園春(寄張仲宗蘆川集誤刊)
攲枕深軒散帙虚堂畏景屢移漸披襟臨水榰牀就月
蓮香拂面竹色侵衣壓玉為醪折荷當醆卧看銀横星
四垂人歸後伴飢蝉自語宿鳥相依癡兒莫蹈危機
悟四十九年都盡非任紆朱拖紫圍金珮玉青錢流地
白璧如坁富貴浮雲身名零露事事無心歸便歸秋風動
正吳淞月冷蓴長鱸肥
永遇樂(初夏獨坐西山釣臺新亭)
曲逕通幽小亭依翠春事纔過看笋成竿等花著果永
晝供閒坐蒼蒼晩色臨淵小立恰引暮鷗飛墮悄無人一
溪山影可惜被渠分破百年似夢一身如寄南北去
留皆可我自知魚翛然濠上不問魚非我隔籬呼取舉
杯對影有唱更憑誰和知淵明清流臨賦似得恁麽
其二(用前韻呈張仲宗蘇粹中)
五十勞生紫髯霜換白日駒過閉戶推愁緣崖避俗壁
角團蒲坐提壺人至竹根同卧醉帽儘從攲墮夢驚回
滿身疎影露滴月斜雲破無人自酌有邀皆去我笑
兩翁多可忍凍吟詩典衣沽酒二子應嗤我兩忘一笑
調同今古誰道郢歌無和後之人猶今視昔有能繼麽
念奴嬌
瑤池倒影露華濃羣玉峯巒如洗明鏡平鋪秋水淨寒
鎖一天空翠荷芰風搖蘋蘩波動驚起魚龍戲扶疎桂
影十分光照人世誰似老子癡頑胡牀危坐自引壺
觴醉斗轉參横歌未徹屋角烏飛星墜對影三人停杯
一問誰會騎鯨意金牛何處玉樓高聳十二
其二(坐上次王伯開韻)
風簾弄影正閒堂永晝香銷人寂軋軋鄰機芳思亂愁
入回文新織燕蹴巢泥鶯喧庭柳好夢無蹤跡那堪春
事背人何計留得誰似愛酒南鄰岸巾坦腹醉踏西
山碧綵筆陽春傳雁足催我飛觴浮白老去情懷憑君
試看鬢上秋霜色故園千里月華空照相憶
其三(癸夘老親生辰寄武昌)
楚山木落際平蕪千里寒霜凝碧鄂渚波横何處是當
日孫郎赤壁黃耳音稀白雲望遠又見春消息嘉辰長
記謝池梅蕊初摘遙想黃鶴樓高蘭階絲管沸傳觴
如織倦客心馳歸路繞不及南飛雙翼因著斑衣重飜
錦字寄遠供新拍明年歡侍夀期應獻千百
三段子(次韻蘇粹中寄詠筠莊)
層林烟霽巨壁天半鴻飛無路雲斷處兩山之間十萬
琅玕環翠羽轉繡谷枕蘋花汀溆短柳疎籬向暮看卧
壟牛歸横舟人去平蕪鷗鷺並遊不見鞭鸞侣只僧
前松子隨步回徑險凌風遐想小憩清泉欹茂樹正筍
蕨過如酥新雨磯下遊魚可數縦窈窕雪關常啟寂寂
誰争子所世上丹轂朱纓春夢覺南柯何許况榮枯
無定中有歡離愁緒儘笑我詫盤中趣為續昌黎賦會
有人秣馬膏車相屬一樽清醑
水調歌頭(横山閣對月)
清夜月當午軒戶踏層冰樓高百尺縹緲天闕敞雲扃
萬里風搖玉樹吹我衣裾零亂寒入骨毛輕徑欲乘之
去高興遶青冥神仙說功名事兩難成葦汀筠岫深
處端可寄餘齡身外營營姑置對景掀髯一笑引手接
飛螢且盡杯中物日出事還生
其二(次李伯紀韻趣開東閣)
安石寓絲竹方朔雜詼諧昂霄氣概古来無地可容才
不見騎鯨仙伯唾手功名事了猿鶴與同儕有意謝軒
冕無計避嫌猜静中樂山照座月浮杯忘形湛輩一
笑丘壑寫高懷只恐天催玉斧為破烟塵昏翳人自日
邊来東閣動詩興莫待北枝開
其三(次李伯紀春日韻)
松菊漸成趣紅紫忽齊開花神靳惜芳事日日待公來
遙想金葵側處素月華燈相照糚影滿歌臺餘韻寫宫
羽飛落遠山隈逃禪客尊中盡厭長齋且愁風絮斷
送春色攪離懷命駕何妨千里祗恐行雲凝轍直磴岫
崔嵬手拍陽春唱隔屋借殘杯
其四(次向伯恭薌林見寄韻)
不見隠君子一月比三秋驚濤如許夢魂無路絶横流
安得如雲長翮命駕不須千里上下逐君遊此計杳難
就注目倚江樓西風裏多少恨寄歌頭飛奴接翼為
我三度下南州(三得伯恭佳詞)正是天寒日暮獨釣一江殘雪
風獵碧莎裘和子浩然句一醉散千憂
其五(再用前韻)
不下長安道霜鬢幾經秋故人何在時序欺我去如流
常對洛濱仙伯共說薌林佳致魂夢與追遊更唱中秋
句得月上東樓雲巖屋秋香下楚江頭十年笑傲真
是騎鶴上揚州却憶金門聯轡曉殿催班同到高拱翠
雲裘明月今千里何計緩離憂
其六(八月十五夜集最樂堂月大明常歲所無衆客皆歡戲用伯恭韻作)
白髮閩江上幾度過中秋隂晴相半曾見玉塔卧寒流
不似今年三五皎皎冰輪初上天闕恍神遊下視人間
世萬戶水明樓賢公子追樂事占鼇頭酒酣喝月腰
鼓百面打涼州沈醉儘扶紅袖不管風搖仙掌零露濕
輕裘但恐尊中盡身外復何憂
驀山溪(次李伯紀梅花韻)
衝寒山意未放江頭樹老去恨春遲數花期朝朝暮暮
疎英冷蕊也為有情忙深夜月小庭中絶勝西城路
調元妙手便是春來處醖造十分香更暖借毫端烟雨
狂歌醉客小摘問東風花謝後子成時趁得和羹否
其二(宣城丞廳雙梅)
竹邊柳外兩兩寒梅樹疎影上簾櫳似却月一枝横暮
玉肌瘦損有恨不禁春縈冰珮整風裳悵望瑤臺路
我來勝賞持酒花深處天曉釀幽香正一霎如酥小雨
江山得助臭味許誰同長安遠故人疎夢到江南否
昆明池(次韻尚書兄春晩)
帳錦籠庭囊香飄榭過了芳時強半覓殘紅蜂鬚趁日
占新綠鶯喉咤暖數花期望得春來去也把酒南山誰
伴更簾幕垂垂惱人飛絮亂落一軒風晩手拍狂歌
揮醉椀笑浪走江頭幾逢歸燕憶黃花曾吹紗帽訝綵
樓催攽紈扇功名事於我如雲漫贏得星星滿簪霜換
向棠棣華間鶺鴒原上莫厭樽罍頻見
十月桃二首(同富季申賦梅花)
浮雲無定任春風萬點吹上寒枝砌外瓏璁暗香夜襲簾
幃閒情最宜酒伴勝黃昏冷月清溪風流謝傅夢到華
胥長是相隨似凝愁不語誰知芳思亂微酸已帶離
離傳語花神任教横竹三吹枝頭要看如豆趁和羹百
卉開時十分金蕊先與東君一笑相期
其二
一枝三四弄疎英秀色特地生寒刻楮三年漫誇煮石
成丹梨花帶雨難並似玉妃寂寞微澘瑤臺空闊露下
星垂零亂風鬟記前回擁盖西園花信被山烟著意
邀闌醆面横斜大家月底頽然如今萬點難綴共蒼苔
打合成斑詩翁何似勸春莫教粉斷香殘
聲聲慢(木樨)
龍涎染就沉水薰成分明亂屑瓊瑰一朵纔開人知十
里須知花兒大則不大有許多瀟洒清奇較量盡誚勝
如末利賽過酴醿更被秋光斷送微放些月照著陣
風吹惱殺多情猛拚沈醉酬伊朝朝暮暮守定儘忙時
也不分離睡夢裏膽瓶兒枕畔數枝
永遇樂(學士兄築室南山拒搜峯下與玉山相對因生日以詞見意)
一水如繩兩山如翼綠野如繡松院干霄筠莊枕浪攬
盡溪山秀水南水北竹輿蘭棹來往月宵花晝問人間
天上何處更尋大圍小有人言拒搜功成仙去丹鼎
夜寒光透喚取雲英鍊成石髓日月齊長久煩君挟我
朝元真闕兩翼羽輕風驟此時看小茅峯頂有雲貫斗
滿庭芳(中秋次劉夢弼韻)
荷背翻黃蕉心滴翠雨洗庭院無塵斷雲缺處矯首望
冰輪迤邐天垂四幕星杓淡河漢横銀笙歌散風簾自
上寒水滿樓明劉郎方得計手搖繡戶枕並華裀笑
狂客無眼坐聽鐘鯨明月中秋一夢臨鴛甃三繞殷勤
清光裏持杯對影風月兩兼并
水龍吟(上已)
化工收拾芳菲暈酥剪綵迎春禊江山影裏泰階星聚
重尋古意曲水流觴晩林張宴竹邊花外倩飛英襯地
繁枝障日游絲駐羲和旆雲避清歌自止放一鈎玉
沉寒水西園飛盖東山攜妓古今無媿聞道東君商量
花蕊作明年計待公歸獨運丹青妙手憶山隂醉
洞仙歌(登臨漳城詠梅)
斷橋斜路又是春來也仙掌挼雲半開謝儘凝酥砌粉
不似真香分明對冰雪肌膚姑射天涯傷老大萬斛
新愁一笑端須問花借縱廣平冷淡鐵石心腸未拚得
花裏風前月下為傳語游蜂緩經營且留與山翁醉吟
清夜
其二(次李伯紀韻)
殘烟薄霧仗東風排遣收拾輕寒做輕暖問牆隅屋角
多少青紅春不語行處隨人近遠穿簾花影亂金鴨
香温幽夢醒時午禽囀任抛書推枕嚼蕊攀條暗消了
清愁一半且莫放浮雲蔽晴暉怕惹起羇人望中凝戀
江神子(臨安道中)
夢中北去又南來飽風埃鬢華衰浮木飛蓬蹤跡為誰
催自笑自悲還自誤一杯酒鼻如雷曉輿行處覺春
回屑瓊瑰糝莓苔病眼衝寒欲閉又還開近水人家籬落
畔遥認得一枝梅
感皇恩(次韻尚書兄老山堂作)
入夜月華清中天方好更著山光兩相照星稀雲淨玉
樹驚烏三繞廣寒風露近秋先老老山高勝飛塵不
到亭上仙翁自昏曉短詞新唱字字令人絶倒待憑書
寄恨歸鴻少
花心動(七夕)
水館風亭晩香濃一番芰荷經雨簟枕乍閒襟裾初試
散盡滿軒袢暑斷雲却送輕雷去疎林外玉鈎微吐夜
未闌秋生敗葉暗催庭樹天上佳期久阻星河畔仙
車縹緲雲路舊恨未平幽歡難駐洒落半天風露綺羅
人散金猊冷醉魂到華胥深處洞戸悄南樓畫角自語
一寸金(尚書生日光州作光州芍藥甚盛尚書為品次圖之故末句云)
仙李盤根自有雲仍藹芳裔笑溜雨霜皮臨風玉樹紫
髯丹頬長生久視鶴帳琅書至長庚夢當年暗記佳辰
近回首西風漸喜秋英弄霜蕊暫捲雙旌鳴金吹祝
萱堂伴新戲對璧月留光屏仙供翠碧雲人合飛觴如
綴早晩巖廊侍終不負黃樓一醉丹青手先與翻階萬
葉增春媚
蝶戀花(擬古)
百尺游絲當繡戸不繫春暉只繫閒愁住拾翠歸來芳
草路避人蝴蝶雙飛去困臉羞眉無意緒陌上行人
記得清明否消息未來池閣暮濛濛一餉梨花雨
其二(遊南山過陳公立後亭作)
足力窮時山已晦却上輕舟急棹穿沙背雲影漸隨風
力退一川月白寒光碎喚客主人陶謝軰拂石移尊
不管遊人醉羅綺叢中無此會只疑身在烟霞外
其三(新晴用前韻)
清曉天容争顯晦溪上羣山戢戢分駞背誰似浮雲知
進退疎林嫩日黃金碎夜枕不眠憎鼠輩困眼貪晴
拌被風烟醉天意有情人不會分明置我風波外
其四(福州横山閣)
百疊青山江一縷十里人家路遶南臺去榕葉滿川飛
白鷺疎簾半捲黃昏雨樓閣峥嶸天尺五荷芰風清
習習消袢暑老子人間無著處一樽來作横山主
其五(西山小湖四月蓮初有一花)
小小芙蕖紅半展占早争先不耐腰支軟羅襪凌波嬌
欲顫向人如訴閨中怨把酒與君成眷戀約束新荷
四面低歌扇不放遊人偷眼盼鴛鴦葉底潜窺見
虞美人(詠古)
上陽遲日千門鎖花外流鶯過一番春去又經秋惟有
深宫明月照人愁暗中白髮隨芳草却恨容顔好更
無魂夢到昭陽腸斷一雙飛燕在雕梁
其二(東山)
海棠開後春誰主日日催花雨可憐新綠遍殘枝不見
香腮和粉暈燕脂去年攜手聽金縷正是花飛處老
來先自不禁愁這樣愁來欺老幾時休
其三
金泥捍撥春聲碎恨入相思淚醉攲秋水綠雲斜渾似
夢中重到阿環家主人著意留春住不醉無歸去只
愁銀燭曉生寒明日落花飛絮滿長安
其四(贈富季申别)
年年江上清秋節醆面分霜月不堪對月已傷離那更
梅花開後海棠時劍溪難駐仙遊路直上雲霄去藕
花恰莫礙行舟要趁潮頭八月到揚州
其五(次韻葉少藴懷隠菴作)
方壺小有人誰到底事春知早使君和氣粲成花更築
百花深處駐春華雲關遠枕苕溪淺未放歸懷展看
殘紅紫綠隂斜鸞鳳干霄却上玉皇家
青玉案
楊花儘做難拘管也解趁飛紅伴騘馬無情人漸遠沙
平淺渡雨濕孤村何處長亭晩欲憑桃葉傳春怨算
不似斜風倩雙燕縦得書來春又換只將心事分付眉
尖寂寞梨花院
菩薩蠻(管邦惠家小鬟善謳)
小山嬌翠敧歌扇雛鶯學語春猶淺無力響方檀聲随
玉笋翻垂鬟雲乍染媚靨香微點未解作輕顰凝情
已動人
其二(新秋)
凉飈輕散餘霞綺疎星冷浸眀河水攲枕畫簷風秋生
草際蛩雁行離塞晩不道衡陽遠歸恨隔重山樓高
莫凭欄
其三
風庭瑟瑟燈明滅碧桐枝上蝉聲歇枕冷夢魂驚一階
寒水明烏飛人未起月露清如洗無語聽殘更愁從
兩鬢生
其四(富季申見約觀月以病不能往夜分獨卧横山閣作此寄之)
餘霞收盡寒烟綠江山一片團明玉攲枕畫樓風愁生
草際蛩金莖秋未老兩鬢吳霜早忍負廣寒期清尊
却對誰
浣溪沙
小小茅茨隠翠微橋平雙手弄漣漪好風還動去年枝
得雨疎梅肥欲展人家次第有芳菲惜花恰莫探春
遲
其二(和蔣丞端午競渡)
簫鼓哀吟樂楚臣牙檣錦䌫簇江漘調高綵筆逞尖新
海角逢時傷老大莫辭巵酒話情親與君同是異鄉
人
其三
向日南枝不奈晴無風絳雪自飄零畫樓更作斷腸聲
小側金荷迎落蕊高燒銀燭照殘英生愁斜月酒初
醒
臨江仙(次韻尚書兄送别)
枝上子規催去旆柳條偏繫離情片雲留雨鎖愁城不
堪明夜月寂寞照南榮莫作東山今日計風雷已促
鵬程功成來伴赤松行却尋鴻雁侣尊酒會如星
其二(次韻富季申九月菊未開)
燕去鶯來昏又曉勞生莫負心期菊花何必待開時十
分浮玉蟻一拍貫珠詞少借筆端烟雨力不須露染
風披芳心微露定因誰風流今太傅瀟灑古東籬
其三(次李伯紀韻)
多病淵明剛止酒不禁秋蕊浮香飲船歌板已兼忘吳
霜羞鬢改無語對紅糚小撚青枝撩鼻觀絶勝嬌額
塗黃獨醒滋味怕新凉歸來燈影亂攲枕聽更長
其四(杏花)
一片花飛春已減那堪萬點愁人可能春便負閒身細
思愁不飲却是自辜春且共一樽追落蕊猶勝陌上
成塵杯行到手莫辭頻杏花須記取曾與此翁鄰
其五(次韻葉少藴惜春)
試問花枝餘幾許捲簾細雨隨人風光猶戀苦吟身海
棠渾怯冷為我強留春細聽惜花歌白雪不知醆面
生塵吹開吹謝漫驚頻少陵真有味愛酒覓南鄰
醉花隂
翠箔隂隂籠畫閣昨夜東風惡香逕漫春泥南北東郊
惆悵妨行樂傷春比似年時覺潘鬢新來薄何處不
禁愁雨滴花腮和淚胭脂落
其二(木樨)
紫菊紅萸開遜早獨占秋光老醖造一般清比著芝蘭
猶自争多少霜刀剪葉呈纖巧手撚迎人笑雲鬢一
枝斜小閣幽忩是處都香了
清平樂(登第)
燭花催曉醉玉頹春酒一騎東風消息到占得鼇頭龍
首長安去路駸駸明朝躍馬芳隂應是花繁鶯巧東
君著意瓊林
其二(春晩)
一簾紅雨飄蕩誰家去門外垂楊千萬縷不把東風留
住舊巢燕子來遲故園綠暗殘枝腸斷畫橋烟水此
情不許春知
浪淘沙(林仲和送芍藥再以詞為寄次韻謝之)
把酒挽芳時醉袖淋漓多情楚客為秋悲未抵香飄紅
褪也獨繞空枝天女寳刀遲露染風披翠雲疊疊擁
銖衣知道筠谿春寂寞來慰相思
其二(連鵬舉座上次康平仲留别韻)
樂事信難逢莫放怱怱飛紅撩亂減春容臨水不禁頻
送客風袖龍鍾小閣畫堂東綺繡相重樽前誰唱夏
雲峰醒後欲尋溪上路烟水無窮(是日歌姬首唱夏雲峯)
謁金門(寄遠)
春又老愁似落花難埽一醉一回才忘了醒來還滿抱
此恨欲憑誰道柳外數聲啼鳥只恐春風吹不到斷
雲連碧草
滴滴金(次韻尚書兄老山堂雪)
廣平未拌心如鐡恨梅花隔年别化工剪水鬭春風似
南枝和月長鯨一飲寧論石想高歌醉瑶席幾時歸
去共樽罍看寒花連陌
訴衷情(次韻李伯紀桃花)
小桃初破兩三花深淺散餘霞東君也解人意次第到
山家臨水岸一枝斜照籠紗可憐何事苦愛施朱減
盡容華
好事近(同前)
春苑雜花芳詩老賸誇梅格誰道武陵深處便不如姑
射莫分紅淺與紅深點點是春色生怕一番風雨伴
飄零江國
鶴冲天(張仲宗以秋香酒見寄并詞次其韻)
篘玉液釀花光來趁此忩凉為君小摘蜀葵黃一似嗅
枝香飲中仙山中相也道十分宫樣一般時候最宜
嘗竹院月侵牀
天仙子(次富季申韻)
飛盖追春春約佇繁杏枝頭紅未雨小樓翠幕不禁風
芳草路無塵處明月滿庭人欲去一醉鄰翁須記取
見說新糚桃葉女明年却對此花時留不住花前語總
向似花人付與
清平樂(次韻葉少藴和程進道梅花)
斷橋缺月點點枝頭雪畫角吹殘聲未歇早是一年春
别夀陽弄粉成糚柔腸結結丁香可怕真梅輕妬游
蜂說與何妨
其二
推愁何計車下忘乘墜日上南枝春有意已訝紅酥如
綴兒童緩整餘杯芒鞋午夜重來素面應憎月冷真
香不逐風回
其三
長紅小白何處尋梅格日日南山雲滿額暗老一分春
色廣平賦罷瑤香細花疏蕊商量留得筆端雨露後來
收拾羣芳(二月始得此詞故扵末章見意)
點絳唇(奉酬富季申)
剪剪疎花託根宛在長松底蔓柯相倚便有凌霄志
丹鳳忽來小隊迎秋起留無計待公歸侍重與分紅翠
虞美人(宜人生日)
梨花院落溶溶雨弱柳低金縷畫簷風露為誰明青翼
來時試問董雙成去年春酒為眉夀花影浮金斗不
須更覓老人星但願一年一上一千齡
醉花隂(學士生日)
池面芙蕖紅散綺鵲噪朱門喜環佩響天風香藹杯盤
更約麻姑侍塵寰不隔蓬萊水束帶巖廊戲瘦鶴與
長松且伴臞仙久住人間世
其二(碩人生日)
簾捲西風輕雨外揖數峯横翠樓上地行仙壓玉為醪
旋摘黃金蕊一觴一闋千秋歲不願封侯貴長伴紫
髯翁踏月吹簫笑詠雲山裏
感皇恩(學士生日)
花院小回廊庭萱成行水面紅糚翠綃帳蓬萊雲近風
露一番清曠星郎來碧落長庚象素志未酬丹心益
壯且醉真珠小槽釀不須晧齒手拍狂歌清唱一尊為
夀遠羲皇上
其二(端禮節使生日)
密竹剪輕綃華堂初建捲上鰕鬚待開宴夀期春聚芍
藥一番開遍砌成錦步帳籠絃管絳節近頒丹雛重
見花裏雙雙乍歸燕重重樂事憑仗東風拘管一時分
付與金荷勸
小重山(學士生日)
鞭鳳驂鸞自斗杓老君親抱送下層霄人間仙李占春
饒千秋裏松月伴吹簫故國水雲遥摘新丹茘熟剥
紅綃南山影轉卧金蕉傾寒綠眉夀比山高
其二(同前)
星斗心胸錦繡腸厭隨塵土客逐炎凉江山風月伴行
藏無人識高卧水雲鄉肘後有仙方假饒丹未就夀
須長儒冠多誤莫思量十分酒菡萏小池塘
花心動(夫人生日)
紅日當樓繡屏開風裀舞花隨步絳拂珮蘭香染糚梅
彷彿紫烟真侶雪消池館年年會玻璃泛小槽新注弄
簫語雲璈未徹暖回芳樹瑤檢曾頒夀縷好繫日縈
春馭鸞深駐桂殿影寒蓬山波闊未似綵衣庭戶坐看
鶴鬢呈萊戲重重拜天階雨露縦游處人間遍尋洞府
漁家傲(博士生日)
海角秋高風力驟樓臺四面山容瘦季子貂裘寒欲透
懸弧晝高歌棣萼聊巵酒且共追歡寬白首清閒贏
得身長久世上功名翻覆手為君夀腰間要看懸金斗
阮郎歸(碩人生日)
黃花猶未拆霜枝今年秋較遲六么催泛玉東西登高
慶誕時神仙事古來稀且為千歲期戲萊堂上兩龐
眉何妨舉案齊
醉落托(碩人生日)
霜林變綠畫簾桂子排香粟一聲檀板驚飛鶩絃管樓
高誰在闌干曲人生一笑難相屬滿堂何必堆金玉
但求身健兒孫福鶴髮年年同泛清尊菊
柳梢青(趙端禮生日)
夀烟籠席採蓮新按舞腰無力占盡風光人間天上今
夕何夕藍袍換了萊衣慶歲歲君恩屢錫連夜歡聲
滿城佳氣和春留得
點絳唇(富季申生日)
花信争先暗將春意傳桃李夀鄉同醉綠野聯珠履
麟閣丹青眷注耆英裔眉間喜日邊飛騎來促東山起
十樣花
陌上風光濃處第一寒梅先吐待得春來也香銷減態
凝竚百花休漫妬
陌上風光濃處繁杏枝頭春聚豔態最嬌嬈最比並東
鄰女紅梅何足數
陌上風光濃處日暖山櫻紅露結子點朱脣花謝後君
看取流鶯偏祝付
陌上風光濃處忘却桃源歸路洞口水流遲香風動紅
無數吹愁何處去
陌上風光濃處最是海棠風措翠袖襯輕紅盈盈淚怨
春去黃昏微帶雨
陌上風光濃處自有花王為主富豔壓羣芳蜂蝶戲燕
鶯語東君都付與
陌上風光濃處紅藥一番經雨把酒繞芳叢花解語勸
春住莫教容易去
筠谿樂府
