碧雲集卷上
登仕郎守新淦縣令知鎮事賜緋魚袋李中
春日作
和氣來無象物情還暗新乾坤一夕雨草木萬
方春染水煙光媚催花鳥語頻高臺曠望處歌
詠屬詩人
寒江暮泊寄左偃
維舟蘆荻岸離恨若爲寬煙火人家遠汀洲暮
雨寒天涯孤夢去篷底一燈殘不是憑騷雅相
思寫亦難
喜春雨有寄
青春終日雨公子莫思晴任阻西園會且觀南
畒耕最憐滋壠麥不恨濕林鸎父老應相賀豐
年兆巳成
魏夫人壇
僊壇遺跡在苔合落花明絳節何年返白雲終
日生旋新芳草色依舊偃松聲欲問希夷事音
塵隔上清
訪洞神宫邵道者不遇
閑來僊觀問希夷雲滿星壇水滿池羽客不知
何處去洞前花落立多時(雲滿一作雲隔)
寄贈致仕沈彬郎中
鶴氅換朝服逍遥雲水鄕有時乘一葉載酒入
三湘塵夢年來息詩魔老亦(一作更)狂蓴羹與鱸
鱠秋興最宜長(宜一作應)
贈别
行杯酌罷歌聲歇不覺前汀月又生自是離人
䰟易斷落花芳草本無情
送劉恭遊廬山兼寄令上人
松桂煙霞蔽梵宫詩流閑去訪支公石堂磬斷
相逢夜五老月生谿影空
宿廬山白雲峯重道者院
絶頂松堂喜暫遊一宵玄論接浮丘雲開碧落
星河近月出滄溟世界秋塵裏年光何急急夢
中強弱自悠悠他時書劔酬恩了願逐鸞車看
十洲
海上從事秋日書懷
悠悠旅宦役塵埃舊業那堪信未迴千里夢隨
殘月斷一聲蟬送早秋來壷傾濁酒終難醉匣
鎻青萍久不開唯有搜吟遣懷抱涼風時復上
高臺
訪蔡文慶處士留題
幽人棲息處一到滌塵心蘚色花隂闊碁聲竹
逕深籬根眠野鹿池面戲江禽多謝相留宿開
樽拂素琴
寄廬岳鑒上人
岳寺棲缾錫常人親亦難病披青衲重晚剃白
髭寒烘壁茶煙暗填溝木葉乾昔年皆禮謁頻
到碧雲端
書小齋壁
其誰肯見尋冷淡少知音塵土侵閑榻煙波隔
故林竹風醒晚醉䆫月伴秋吟道在惟求巳明
時豈陸沉
懷王道者
閑思王道者逸格世難羣何處眠青嶂從來愛
白雲酒沽應獨醉藥熟許誰分正作趨名計如
何得見君
桃花
秪應紅杏是知音灼灼偏宜間竹隂幾樹半開
金谷曉一溪齊綻武陵深豔舒百葉時皆重子
熟千年事莫尋誰步宋牆明月下好香和影上
衣襟
思舊遊有感
長憶銜杯處酕醄尚未闌江南正煙雨樓上恰
春寒好樹藏鶯密平蕪徹野寬如今無音
信隔波瀾
依韻和智謙上人送李相公赴昭武軍
暫別廟堂上雄藩去豁情秋風生鴈渚晚霧濕
龍旌吟裏過侯服夢中歸帝城下車軍庶樂千
里月華清
姑蘇懷古
闔閭興霸日繁盛復風流歌舞一場夢煙波千
古愁樵人歸野逕漁笛起扁舟觸目牽傷感將
行又駐留
又
蘇臺蹤跡在曠望向江濱往事誰堪問連空草
自春花疑西子臉濤想伍胥神吟盡情難盡斜
陽照路塵
贈史虚白
致主嘉謀尚未伸慨然深志與誰論喚迴古意
琴開匣陶出眞情酒滿樽明月過溪吟釣艇落
花堆蓆睡僧軒九重夢卜時終在莫向深雲獨
閉門
贈蒯亮處士
著得新書義更幽負琴何處不遨遊玄宫寄宿
月華冷羽客伴吟松韻秋滿戶煙霞思紫閣一
帆風雨憶滄洲吾君側席求賢切未可懸瓢枕
碧流
春夕偶作
早是春愁觸目生郍堪春夕酒初醒貫珠聲罷
人歸去半落桃花月在庭
子規
暮春滴血一(聲聲)花落年年不忍聽帶月莫啼江
畔樹酒醒遊子在離亭
書王秀才壁
茅舍何寥落門庭長綠蕪貧來賣書劔病起憶
江湖對枕暮山碧伴吟涼月孤前賢多晚逹莫
嘆有霜鬚
春日途中作
干禄趨名者迢迢別故林春風短亭路芳草異
鄕心雨過江山出鶯啼村落深未知將雅道何
處謝知音
依韻和蠡澤王去微秀才見寄
咫尺風騷客難諧面繼酬相思對煙雨一鴈下
汀洲花影誰家塢笛聲何處樓榰笻朗吟罷搔
首獨遲留
送孫孔二秀才遊廬山
廬山多勝景偏稱二君遊松逕蒼苔合花隂碧
澗流傾壷同坐石搜句共登樓莫學天台客逢
山即駐留
春日野望懷故人
野外登臨望蒼蒼煙景昏暖風醫病草甘雨洗
荒村雲散天邊影潮迴島上痕故人不可見倚
杖役吟䰟
遊玄眞觀
閑閑遊古觀靜慮想神僊上景非難度隂功不
易全醮壇松作蓋丹井蘚成錢浩浩紅塵裏誰
來叩自然
劔客
恩讎期必報豈是輒輕生神劔冲霄去爲誰平
不平
鶴
警露精神異冲天羽翼新千年一歸日誰識令
威身
送致仕沈彬郎中遊茅山
掛却朝冠披鶴氅羽人相伴恣遨遊忽因風月
思茅嶺便挈琴樽上葉舟野寺宿時䰟夢冷海
門吟處水雲秋華陽洞府年光永莫向僊鄕擬
駐留
題廬山東寺遠大師影堂
遠公遺迹在東林往事名存動苦吟杉檜巳依
靈塔老煙霞空鎻影堂深入簾輕吹催香印落
石幽泉雜磬音十八賢人消息斷蓮池千載月
沉沉
庭葦
品格清於竹詩家景最幽從栽向池沼長似在
汀洲玩好招溪叟棲堪待野鷗影疎當夕照花
亂正深秋韻細堪清耳根牢好繫舟故溪高岸
上冷淡有誰遊
寄左堰
每病風騷路荒涼人莫遊惟君還似我成癖未
能休捨寐緣孤月忘形爲九秋垂名如不朽那
恨雪生頭
宿山店書懷寄東林令圖上人
一宿山前店旅情安可窮猿聲鄕夢後月影竹
牎中南楚征途闊東吳舊業空虎溪蓮社客應
笑此飄蓬
途中聞子規
春殘杜宇愁越客思悠悠雨歇孤村裏花飛遠
水頭微風聲漸咽高樹血應流因此頻迴首家
山隔幾州
春日書懷
千峯雪盡鳥聲春永日孤吟野水濱霄漢路𡵨
昇未得花時空拂滿衣塵
所思代人
巫峽雲深湘水遥更無消息夢空勞夢迴深夜
不成寐起立閑庭花月高
春晚過明氏閑居
寥寥陋巷獨扄門自樂清虚不厭貧數局碁中
消永日一罇酒裏送殘春雨催綠蘚鋪三徑風
送飛花入四鄰羡爾朗吟無外事滄洲何必去
垂綸
贈重安寂道者
寒松肌骨鶴心情混俗陶陶隱姓名白髮只聞
悲短景紅塵誰解信長生壷中日月存心近島
外煙霞入夢清每許相親應計分琴餘常見話
蓬瀛
江邊吟
風暖汀洲吟興生遠山如畫雨新晴殘陽影裏
水東注芳草煙中人獨行閃閃酒帘招醉客深
深綠樹隱啼鶯盤桓漁舍忘歸去雲靜高空月
又明
獻張義方常侍
雄飛看是逼嵓廊逸思常聞不暫忘公署靜眠
思水石古屏閑展看瀟湘老來酒病雖然減秋
杪詩魔更是狂乘興有時招羽客橫琴移月啓
茅堂
贈永貞杜翶少府
藍袍竹簡佐琴堂縣僻人稀覺日長愛靜不嫌
官況冷苦吟從聽鬢毛蒼閑尋野寺聽秋水寄
睡僧牎到夕陽騫翥會應霄漢去漁竿休更戀
滄浪
獻中書韓舍人
丹墀朝退後靜院即冥搜盡日卷簾坐前峯當
檻秋烹茶留野客展畫看滄洲見說東林夜尋
常秉燭遊
獻徐舍人
清名喧四海何止並南金奥學群英伏多才萬
乘欽秩參金殿峻步歷紫微深顧問承中旨絲
綸演帝心褒雄饒義路賈馬避詞林下直無他
事開門對遠岑軒牎來晚吹池沼歇秋霖蘚點
生棋石茶煙過竹隂希夷元巳逹躁競豈能侵
羽客閑陪飲詩人伴靜吟自慙爲滯物多幸辱
虚襟此日重遭遇心期出陸沉
新秋有感
門巷涼秋至高梧一葉驚漸添衾簟爽頓覺夢
魂清暗促蓮開豔乍催蟬發聲雨降炎氣減竹
引冷煙生戍客添歸思行人怯遠程未逢征鴈
下漸聽夜砧鳴張翰思鱸興班姬詠扇情音塵
兩難問蛩砌月空眀
秋雨
竟日散如絲吟看半掩扉秋聲在梧葉潤氣逼
書幃曲澗泉承去危簷燕帶歸寒蛩悲旅壁亂
蘚滑漁磯爽欲除幽簟涼須換熟衣疎蓬誰夢
斷荒徑獨遊稀偏稱江湖景不妨鷗鷺飛最憐
爲瑞處南畒稻苗肥
寄廬山白大師
長憶尋師處東林寓泊時一秋同看月無夜不
論詩泉美茶香異堂深磬韻遲鹿馴眠蘚逕猿
苦呌霜枝別後音塵隔年來鬢髮衰趍名方汲
汲未果再遊期
訪龍光智謙上人
忽起尋師興穿雲不覺勞相留看山雪盡日論
風騷竹影搖禪榻茶煙上毳袍夢魂曾去否舊
國阻波濤
送遷客
危言危行是男兒倚伏相牽豈足悲莫向汀洲
時獨立悠悠斜日照江蘺
柳
春來無樹不青青似共東風别有情閑憶舊居
湓水畔數枝煙雨屬啼鶯
又
最愛青青水國中莫愁門外間花紅纖纖無力
勝春色撼起啼鶯恨晚風
送廬僧歸山陽
山陽舊社終經夢容易言歸不可留瓶貯瀑泉
離五老錫摇江雨上孤舟魚行細浪分沙觜鴈
逆高風下葦洲遥想枚皐宅邊寺不知涼月共
誰遊
投所知
孤琴塵翳劔慵磨自顧泥蟠欲柰何千里交親
消息斷一庭風雨夢魂多題橋未展相如志叩
角誰憐寗戚歌唯頼明公怜道在敢携蓑笠釣
煙波
寄左偃
蕭條陋巷綠苔侵何事君心似我心貧戶懶開
元愛靜病身纔起便思吟閑留好鳥庭柯密暗
養鳴蛩砌草深况是清朝重文物無愁當路少
知音
遊北山洞神宫
悶見塵中光景促仙鄕來禮紫陽君人居淡寂
應難老道在虚無不可聞松檜穩栖三島鶴樓
臺閑鎻九霄雲羡師向此朝星斗一炷清香午
夜焚
思簡寂觀舊遊寄重道者
閑憶當年遊物外羽人曾許駐僊鄕溪頭烘藥
煙霞暖花下圍棋日月長偷摘蟠桃思曼倩化
成蝴蝶學蒙莊俗緣未斷歸浮世空望林泉意
欲狂
雲
悠悠離洞壑冉冉上天津捧日終爲異從龍自
有因高行四海雨暖拂萬山春靜與霞相近閑
將鶴最親帝鄕歸莫問楚殿夢曾頻白向封中
起碧從詩裏新泠容橫釣浦輕縷絆蟾輪不滯
濃還淡無心卷復伸非煙聊擬議干吕在逡巡
會作五般色爲祥覆紫宸
徐司徒池亭
亭榭跨池塘泓澄入座涼扶疎皆竹栢冷澹似
瀟湘萍嫰鋪波面苔深鎻岸傍朝迴遊不猒僧
到賞難忘最稱收殘雨偏宜帶夕陽吟堪期謝
眺醉好命嵇康奢侈心難及清虚趣最長月明
垂釣興何必憶滄浪
賦得江邊草
岸春芳草合幾處思纏綿向暮江蘺雨初晴杜
若煙靜宜幽鷺立遠稱碧波連送別王孫處萋
萋南浦邊
江行夜泊
扁舟倦行役寂寂宿江干半夜風雷過一天星
斗寒潮平沙觜没霜苦鴈聲殘漁父何疎逸扣
船歌未闌
訪山叟留題
策杖尋幽客相携入竹扄野雲生晚砌病鶴立
秋庭茶美睡心爽琴清塵慮醒輪蹄應少到門
巷草青青
江行晚泊寄湓城知友
孤舟相憶久何處倍關情野渡帆初落秋風蟬
一聲江浮殘照闊雲散亂山横漸去湓城遠那
堪新月生
秋夕書情
功名未立誠非晚骨肉分飛又入秋枕上不堪
殘夢斷壁蛩䆫月夜悠悠
感興
漁休渭水興周日龍起南陽相蜀時不遇文王
與先主經天才業擬何爲
舟中望九華山
排空蒼翠異輟棹看崔嵬一面雨初歇九峯雲
正開當時思水石便欲上樓臺隱去心難遂吟
餘首懶迴僧休傳紫閣屏歇寫天台中有忘機
者逍遥不可陪
漁父
煙冷暮江濱高歌散誕身移舟過蓼岸待月正
絲綸亦與樵翁約同遊酒市春白頭雲水上不
識獨醒人
贈上都紫極宫劉日新先生
道德吾君重含眞本去華因知鍊神骨何必在
煙霞棋散庭花落詩成海月斜瀛洲舊僊侣應
許寄丹砂
勉同志
讀書與磨劔旦夕但忘疲儻若功名立那愁變
化遲塵從侵硯席苔任滿庭墀明代搜揚切升
沉莫問龜
寄劉鈞秀才
掩戶當春晝知君志在詩閑花半落處幽客未
來時野鳥穿莎逕江雲過竹籬會須明月夜與
子水邊期
離亭前思有寄
酒醒江亭客纏綿恨別離笙歌筵散後風月夜
長時耿耿看燈暗悠悠結夢遲若無騷雅分何
計逹相思
贈上都先業大師
懶向人前着紫衣虚堂閑倚一條藜雖承雨露
居龍闕終憶煙霞夢虎溪睡起曉牎風淅淅病
來深院草萋萋有時乘興尋師去煑茗同吟到
日西
思九江舊居(三首)
結茅曾在碧江隈多病貧身養拙來雨歇汀洲
垂釣去月當門巷訪僧迴靜臨䆫下開琴匣悶
向床頭潑酒醅遊宦等閑千里隔空餘魂夢到
漁臺
門前煙水似瀟湘放曠優游興味長虚閣靜眠
聽遠浪扁舟閑上泛殘陽鶴翹碧蘚庭除冷竹
引清風枕簟凉犬吠疎籬明月上隣翁携酒到
茅堂
無機終日狎沙鷗得意高吟景且幽檻底江流
偏稱月簷前山朵最宜秋遥村處處吹橫笛曲
岸家家繫小舟別後再遊心未遂設屏惟畫白
蘋洲
贈東林白大師(六言)
虎溪久駐靈蹤禪外詩魔尚濃卷宿吟銷永日
移床坐對千峯蒼苔冷鏁幽徑微風閑生古松
自說年來老病出門漸覺疎慵
春曉
殘燭猶存月尚明幾家幃幌夢魂驚星河漸没
行人動歷歷林梢百舌聲
聽鄭羽人彈琴
僊鄕景巳清僊子啓琴聲秋月空山寂淳風一
夜生莎間虫罷響松頂鶴初驚因感浮華世誰
憐太古情
秋夕書事寄友人
信斷關河遠相思秋夜深砌蛩聲咽咽簷月影
沉沉未遂青雲志那堪素髮侵吟餘成不寐徹
曙四鄰砧
秋日途中
竹林巳蕭索客思正如讎舊業吳江外新蟬楚
驛頭遥天疎雨過列岫亂雲收今夕誰家宿孤
吟月色秋
秋夜吟寄左偃
與君詩興素來狂況入清秋夜景長溪閣共誰
看好月莎階應獨聽寒蛩卷中新句誠堪喜身
外浮名不足忙會約垂名繼前哲任他玄(髮盡如霜)
竹
森森移得自山㽵植向空庭野興長便有好風
來枕簟更無閑夢到瀟湘廕來砌蘚經疎雨引
下溪禽帶夕陽閑約羽人同賞處安排棋局就
清涼
懷廬岳舊遊寄劉鈞因感鑒上人
昔年廬岳閑遊日乘興因尋物外僧寄宿愛聽
松葉雨論詩惟對竹䆫燈各拘片禄尋分別高
謝浮名竟未能一念支公安可見影堂何處暮
雲凝
依韻酬智謙上人見寄
性拙才非逸同心友亦稀風昏秋病眼霜濕夜
吟衣鶯谷期猶負蘭陔養不違吾師惠佳句勝
得楚金歸
落花
年年三月暮無計惜殘紅酷恨西園雨生憎南
陌風片隨流水遠色逐斷霞空悵望叢林下悠
悠飲興窮
題柳
折向離亭畔春光滿手生群花豈無豔柔質自
多情夾岸籠溪月兼風撼野鶯隋堤三月暮飛
絮想縱橫
贈謙明上人
雖寄上都眠竹寺逸情終憶白雲端閑登鍾阜
林泉晚夢去沃洲風雨寒新試茶經煎有興舊
嬰詩病捨終難常聞秋夕多無寐月在高臺獨
凭欄
書蔡隱士壁
病後霜髭出衡門寂寞中蠧侵書帙損塵覆酒
罇空池暗菰蒲雨逕香蘭蕙風幽閑巳得趣不
見卜窮通
贈鍾尊師遊茅山
笻杖擔琴背俗塵路尋茅嶺有誰群僊翁物外
應相遇靈藥壷中必許分香入肌膚花洞酒冷
侵魂夢石床雲伊予亦有朝修志異日遨遊願
見君
訪徐長史留題水閣
君家池閣靜一到且淹留坐聽蒹葭雨如看島
嶼秋杯盤深有興吟笑迥忘憂更愛幽竒處雙
雙下野鷗
夕陽
影未沉山水面紅遥天雨過促征鴻魂銷舉子
不回首閑照槐花驛路中
鸂䳵
流品是鴛鴦飜飛雲水鄕風高離極浦煙暝下
方塘比鷺行藏别穿荷羽翼香雙雙浴輕浪誰
見在瀟湘
所思
離思春來㘦誰能慰寂寥花飛寒食過雲重楚
山遥耿耿夢徒往悠悠鬢易凋郍堪對明月獨
立水邊橋
春閨辭(二首)
卷簾遲日暖睡起思沉沉遼海音塵遠春風旅
館深疎篁留鳥語曲砌轉花隂寄語長征客流
年不易禁
不得遼陽信春心何以安鳥啼䆫樹曉夢斷碧
煙殘綠鑑開還懶紅顔駐且難相思誰可訴時
取舊書看
臘中作
冬至雖云遠渾疑朔漠中勁風吹大野密雪翳
高空泉凍如頑石人藏類蟄虫豪家應不覺獸
炭滿爐紅
海城秋日書懷寄朐山孫明府
槐柳蟬聲起渡頭海城孤客思悠悠青雲展志
知何日皓月牽吟又入秋鑑裏漸生潘岳鬢風
前猶着卜商裘鳴琴良宰揮毫士應笑蹉跎身
未酬
題柴司徒亭假山
疊石峩峩象翠微遠山魂夢便應稀從教蘚長
添峯色好引泉來作瀑飛螢影夜攅疑燒起茶
煙朝出認雲歸知君創得兹幽致公退吟看到
落暉
都下寒食夜作
香塵未歇暝煙收滿路笙歌事勝遊自是離人
睡長早千家簾卷月當樓
客中春思(六言)
又聽黃鳥緜蠻目斷家鄕未還春水引將客夢
悠悠遶遍關山
所思(六言)
門掩殘花寂寂簾垂斜月悠悠縱有一庭萱草
何曾與我忘憂
碧雲集卷上
