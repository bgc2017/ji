蜕巖詞詞曲類一(詞集之屬)
提要
(臣)等謹案蜕巖詞二卷元張翥撰翥有蜕庵
詩集已著錄此編附載詩集之後而自為卷
帙案元史翥本傳稱翥長於詩其近體長短
句尤工歿後無子其遺稿不傳傳者有樂府
律詩僅三卷則在當日即與詩合為一編然
云三卷與今本不合考詩集前有僧來復序
稱至正丙午僧大杼選刻其遺稿又有僧宗
泐䟦作於洪武丁已仍稱將刊版以行世是
大杼之編次在至正二十六年其刊版則在
洪武十年而宋濓等之修元史則在洪武二
年未及見此足本故據其别傳之本與詩共
稱三卷也來復序題蜕庵詩集宗泐䟦亦稱
右潞國張公詩集若干卷均無一字及詞然
宗泐稱大杼取其遺稿歸江南選得九百首
今詩實七百六十七首合以詞一百三十三
首乃足九百之數則其詞亦大杼之所編特
傳錄者或附詩集或析出别行耳翥年八十
二乃卒上猶及見仇遠傳其詩法下猶及與
倪瓚張羽顧阿瑛郯九韶范素諸人與之唱
和以一身歴元之盛衰故其詩多憂時傷亂
之作其詞乃婉麗風流有南宋舊格其沁園
春題下注曰讀白太素天籟詞戲用韻效其
體盖白檏所宗者多東坡稼軒之變調翥所
宗者猶白石夢窗之餘音門徑不同故其言
如是也又春從天上來題下注曰廣陵冬夜
與松雲子論五音二變十二調且品簫以定
之清濁高下還相為宫犁然律吕之均雅俗
之正則其于倚聲之學講之深矣乾隆四十
六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
