附錄
元史本傳
張翥字仲舉晉寧人其父為吏從政江南調饒州安仁
縣典史又為杭州鈔庫副使翥少時負其才雋豪放不
羈好蹴踘喜音樂不以家業屑其意其父以為憂翥一
旦幡然改曰大人勿憂今請易業矣乃謝客閉門讀書
晝夜不暫輟因受業於李存先生存家安仁江東大儒
也其學傳於陸九淵氏翥從之游道德性命之說多所
研究未幾留杭又從仇遠先生學遠於詩最高翥學之
盡得其音律之奥於是翥遂以詩文知名一時已而薄
游維揚居久之學者及門甚衆至元末同郡傅巖起居
中書薦翥隠逸至正初召為國子助教分教上都生尋
退居淮東會朝廷脩遼金宋三史起為翰林國史院編
脩官史成歴應奉脩撰選太常博士陞禮儀院判官又
遷翰林歴直學士侍講學士乃以侍讀兼祭酒翥勤於
誘掖後進絶去崖岸不徒以師道自尊用是學者樂親
炙之有以經義請問者必歴舉衆說為之折衷論辨之
際雜以談笑無不厭其所得而後已嘗奉旨詣中書集
議時政衆論蜂起翥獨默然丞相綽斯戩曰張先生平
日好論事今一語不出何耶翥對曰諸人之議皆是也
但事勢有緩急施行有先後在丞相所决耳綽斯戩善
之明日除集賢學士俄以翰林學士承旨致仕階榮祿
大夫博囉特穆爾之入京師也命翥草詔削奪庫庫特
穆爾官爵且發兵討之翥毅然不從左右或勸之翥曰
吾臂可斷筆不能&KR0757;也天子知其意不可奪乃命他學
士為之博囉特穆爾雖知之亦不以為怨也及博囉特
穆爾既誅詔乃以翥為河南行省平章政事仍翰林學
士承旨致仕給全俸終其身二十八年三月卒年八十
二翥長於詩其近體長短句尤工文不如詩而每以文
自負常語人曰吾於文已化矣蓋吾未嘗搆思特任意
屬筆而已他日翰林學士實喇卜示以所為文請易置
數字苦思者移時終不就實喇卜曰先生於文豈猶未
化耶何思之苦也翥因相視大笑蓋翥平日善諧謔出
談吐語輒令人失笑一座盡傾入其室藹然春風中也
所為詩文甚多無丈夫子及死國遂亡以故其遺稿不
傳其傳者有律詩樂府僅三卷翥嘗集兵興以來死節
死事之人為書曰忠義錄識者韙之
堯山堂外紀二則
至正初仲舉為集慶路學訓導御史下學點視廩膳隣
齋出對云豸官點饌是日適用驢肉仲舉戲續云驢肉
作羹御史聞之大怒欲逮捕之(御史蓋河南人)乘夜迯奔揚州
時揚州方全盛衆素聞其名皆延致之仲舉肢體昂藏
行則偏竦一肩韓介玉為詩嘲之云垂柳陰陰翠拂簷
倚闌紅䄂玉纖纖先生掉臂長街上十里朱樓盡下簾
坐中皆失笑時有相士在座或曰仲舉病鶴形也相士
曰不然此雨淋鶴形雨霽則冲霄矣後入大都致仕貴
顯果如其言
中原紅巾軍初起時旗上一聯云虎賁三千直抵幽燕
之地龍飛九五重開大宋之天其後毛貴等横行山東
侵犯畿甸駕幸灤京賊勢猖獗無異唐末仲舉在都下
寄浙省周玉坡參政伯琦詩天子臨軒授鉞頻云云
右潞國張公詩集若干卷廬陵沙門大杼北山之所編
集也先是潞公於元季多故之際薨於燕都由其無後
北山為之經紀葬事未幾天兵北伐燕都不守北山取
其遺稿歸江南凡選得九百首將刊板以行于世或有
問於余曰北山釋之有道者宜視身為外物而乃汲汲於
故人詩集得非未能遺情乎余謂之曰至人不遺情古
之高僧猶不能免如梁慧約以苦行得道為帝王師而
哭其亡友甚哀至賦詩曰我有兩行淚不落三十年今
日為君盡併洒秋風前北山念潞公無後平日交友又
皆異世淪謝懼其泯沒無傳故仗義而為之然亦何害
於道其與約之情則一也當元統甲戌間余識潞公於
金陵後會於燕都于錢塘蓋三十餘年固非一日之好
觀北山斯舉豈能無動於中謹書卷末如此若潞公之
詩名震耀海内不俟余之稱美故勿論洪武十年冬天
界善世禪寺住持天台釋宗泐識
張翥字仲舉其先晉寧人父為吏從政江南調安仁典
史又為杭州鈔庫副使因家焉翥少豪放不羈好蹴踘
喜音樂不以家業屈其意父憂之一旦改節閉門讀書
因受業於李存未幾留杭又從仇仁近遠學以詩文名
一時累官翰林學士承旨封潞國公所著有蜕菴集忠
義集翥初在都下嘗寄周伯琦詩曰天子臨軒授鉞頻
東南無地不紅巾鐵衣遠道三軍老白骨中原萬鬼新
義士精靈虹貫日仙家談笑海揚塵都無兩眼悽惶淚
哭盡平生幾故人其詩多憂時慷慨類如此
附錄
