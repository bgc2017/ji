愚菴小集卷一
吳江朱鶴齡撰
賦
廣志賦
繄我生之耿介兮勵修名而不頗搴瑶華以抗節兮耨
仁義為菑畬遊墳典以漁獵兮懼或中乎虞羅戢形影
於蝸廬兮循繩墨以貞度彼詭行之昌披兮余不敢以
改步憂歲月之逾邁兮追姱修於古路何流俗之險詖
兮好與惡之迷方珍魚目以什襲兮謂明月其不光縶
威鳳以在笯兮驅罷駑使服襄嘈瓦釡以聒聽兮毁鐘
鏞而弗鍧巧占風於要路兮工樹栅於康莊羣听听以
嘷吠兮索蘭佩而&KR0008;儜簸秕穅以眯目兮轉糞壤而自
芳誠嫭妬之難竝兮疇捷徑而能良蹇余情之信練兮
秉昭質而難易屑越桂以為糧兮編胡繩以為席被荰
若之清芬兮茹玉英之膏液塊獨寶此幽貞兮匪是時
之攸識惜曜靈之不居兮老將至而為客菊英墜於中
庭兮奄離披而獨立彼獨立其何傷兮哀衆芳之蕪没
意緯㦎而不制兮神惝怳而難持愁沈沈而芚結兮步
踽踽而躨跜懷紆鬱而無語兮思繁亂以長咨迷𡵨路
而無所適兮索瓊茅以占之將遠遊而散慮兮得吉繇
(宙)於庖羲洵區中之偪仄兮利攸往乎八荒簡元辰而
奮翼兮載雲旂以高翔駕蒼虬之婉婉兮鳴玉鸞之將
將風伯儼其翼衛兮馮夷導夫津梁朝發軔於三危兮
夕緤馬於扶木濯余足於天池兮晞余髮於暘谷恨鼇
極之不正兮就朱陽之赫曦弔帝子於蒼梧兮遭炎歊
而去之將問塗於崑崘兮凌弱水而徑度畏北極之層
冰兮謝玄冥之我遻(忤)羌弭節於地首兮廕木禾之扶
疎循芝田以縱轡兮過瑶圃而回車憎王母之白首戴
勝而穴處兮嗤穆滿之騁驊驑騄耳於長衢乘靈風以
來往兮睨下土而心惻紛總總其腥穢兮類青蠅之集
棘鬱余懷其未申兮望清都而伏謁瞻絳節之繁會兮
聽天鈞之將闋叫帝閽而不聞兮邈天皇之難覿向左
玄以陳詞兮剖沈疑於宿昔何履仁而凋年何肆暴而
終令何坎壈每集於翹材何豐隆多享於破鏡牛哀之
化虎兮磨牙殞其兄命虬精之化人兮厥勲烈於南郡
何流變之殊形兮理參差而莫定虞忠漢而暴烈日兮
終不逢夫雨師萇叛苻而絶汲道兮竟滂沱而相之何
順逆之較然兮乃倒應而錯施桂必伐而膏必煎兮盍
併絕乎斯類也菉葹榮而枳棘茂兮余不忍見此態也
莊畏犧而賈忌鵩兮固前哲之所喟也彼維皇之降監
兮宜祐善而殄滛苟回惑其若兹兮信天道之難諶左
玄曰吁汝言大愚品物遷流幹於太虚潣潣墨墨實為
洪鑪道混成而條别兮任萬肇之榮枯譬春葩之著樹
兮隨風舉而辭株或下沈於糞溷兮或飛墜於金鋪總
一氣之搏捖兮誰斟酌以差殊是故否兮不可豫泰兮
不可期榮兮不可據辱兮不可辭福兮不可覬禍兮不
可闚子亦訪塞翁之倚伏師老氏之守雌何事懷褊心
之憤懣長伊鬱而不怡承嘉告以廓落兮釋端憂之蹇
産溯大鈞之陶物兮非薰蕕之必辨審性命之靡求兮
悟悔尤之雙遣苟精誠之必通兮雖聖哲其可勉能鏟
跡而含和兮登道崖其未晩修初服以悅康兮奚徬徨
而適遠辭閶闔之迢遥兮整飈馭乎吾將反臨舊丘之
菴藹兮遵夷塗以游衍歸班生之故廬兮息揚子之玄
亭眷天路之縹緲兮神迭盪而未寧葺詩書之靚圃兮
踐蕙若之芳庭永端居以攝志兮棲寂寞而存真曠玄
覽於大道兮樂自然以無營庶靈根之内保兮絶情累
於塵纓
(徐介白曰出入幽通思玄之間而稍變其機杼時出新意愴怳徬徨此亦楚騷之苗裔也)
遊靈巖山賦
鬱西山之崩奔萃扶輿之清淑鞏吳會以作標翼帝圖
而建福秦餘飛動以崔嵬鄧尉蜿蜒而起伏天平擁&KR0886;
崒之竒穹窿擅曲紆之目玉遮之横列如屏龍塢之踞
湖孑矗是皆迥福地於人寰錫嘉名於仙籙未若靈巖
之奥區為神秀之所族也爰自浮玉俶基天目分隴元
氣所扶冲融澒洞苞巒孕巘控越奠吳俯臨巨浸上薄
清都斡地軸之綱維藴物華之明儁睨兒列之羣峰卓
靈標之千仞開丹嶂於烟霄挂青霓於風磴軋遊氛以
上千變萬象於朝暝勢延亘以貢竒氣孤清而含潤爾
其戴(闕)詭狀非一或偃如獸蹲或森如人立或奮
如濤奔或齴如斧剨張勢競形空翠滴歴彌天之雲觸
焉斯出又有琪枝蒙密灌木森沈葉舒帷以聚碧花散
錦以成茵蔚春榮之的皪敷夏彩之繽紛囀深林之綺
翼戲曲沼之文鱗激松杉之逸籟飛澗瀑之清音其右
則重湖浩淼驚濤震蕩水豹狂呼靈胥賈壯估舶分風
漁舠出浪抗洞庭之雙峰砥百川而作障挹朝爽於西
來招靈威以極望其左則原田每每溝塍綺織近畛遥
阡萊蕪大闢嵌竇通流桔橰引澤休文之菑耜可陳(沈約)
(賦陳東菑之故耜)元亮之耘杖堪植其陽則㕓通九陌市走三
衢儲胥廣衍瓌貨敷腴士女填溢以敖以娛其隂則林
臯轉幽竹苞松茂曲渚(平)緒分枝阜環凑謝墅庾村逸
人遠就洵地脉之儲精而土膏之發秀也若夫山開晉
代寺建梁年招提爍日寶刹凌烟嶤閣竦乎霒靉香臺
鎮乎㠝岏岧亭因岩而構址露井即𡼏以疏泉虹梁披
離以切漢月榭杳窕以干天曲檻周遭以緜亘鳴鈴窸
窣以高懸幡幢夐繹而四竪金碧晃耀以相鮮於是策
振興公(孫綽賦振金策之鈴鈴)經翻謝客(謝靈運在廬山有翻經臺)開士駢肩
淨侣叠跡建曼陀之蓮臺展靈鷲之法席合能秀之宗
風融支許之辨析殷(隠)法鼔之轟闐鏗晨鐘之叩擊宣
三乘之奥窔釋五惑之煩慽蓋自智積之西臻會角黍
以千百洎天監之示圖徵象教於廊壁雖名標志林事
紀僧冊未及今之齊大化於吳會普神光於緇白也爾
乃循岫曲歴松門撫陳蹟按舊聞求洞穴踐&KR2671;村硯池
誰為點筆石鼔何以徵兵訪館娃之故址弔響屧之幽
魂悲琴臺之寂寂濯香水之泠泠慨屬鏤之既賜俄宫
闕之成荆實夫差之自燼豈越甲之能鳴嗟乎噫哉方
吳之盛香徑鋪棻璚臺對整花明桂寢之玉人月照梧
宫之金井迄今惟朝霞之絳氣横空夕燒之荒烟接嶺
彼甲楯雄圖甬東覇骨俱巳蕩滅而銷沈而况乎舞袖
之綺羅與粧臺之紅粉覽興亡之一瞬悟生死之同規
物無新而不故人疇寄而不歸譬石火之飈飛如薤露
之朝晞知榮名之難寶信逆旅之非欺曷若依紺宇以
息鉗廕祇園以屏偽探六度以觀生冥三旛以發智飯
香積而世味蠲遊化城而害馬去廵兹山以陟降兮澹
余慮之紛營溯高深於亭毒兮等今古於埃塵悵沈憂
之促算兮希閴靜以延齡願稅駕於東林兮武宗雷之
高躅仰佛日於靚墟兮皈化人於靈谷庶遊蒙之可謝
兮登薄躬於沕穆
(潘江如曰具體天台更加妍整五色迭宣八音繁會使人怡賞不給)
宮人入道賦
夫何女冠之婀娜兮被羽服而體輕夙承恩以入御兮
侍更衣於掖庭忽離垢而遐舉兮豈徒怨夫深宫永漏
之凄清粤自吳鷰焚巢楚猿亡樹鏡埋仁壽之庭弓倚
未央之柱攀烏號而莫逮山陵泣湘浦而長辭月御悟
物理之無常榮悲韶顔之難久駐羞同戚姬侍兒更作
扶風之婦願隨王母使者時陪戴勝之旁於是離椒寢
即雲房捐珠珮理霞裝謝昭陽之隊遊紫府之鄕屏長
門之扇簟裁羽客之衣裳洗鉛華之膩粉爇太極之神
香爾乃金闕玉臺神棲三島璚枝琪草景躡十洲藥圃
之芝英不落仙巖之桂葉長留乳煉金壺餐紫霞而内
照丹調石髓嚥玄液以冥搜若夫朝瞻羣帝夕禮上真
碧落磬敲縹緲珠函之字玄壇鼓動琳瑯玉檢之文絳
節霓旌髣髴朝元啟醮龍車鳳吹依稀太乙祠神羽帔
却㤀垂手舞法歌惟按步虛聲爰有八洞靈妃九天玄
女時來往於空虛每殷勤而延佇許飛瓊要世外之逢
迎萼綠華結雲中之伴侣鶴飛緱嶺聽子晉之瑶笙霞
散幔亭會神君之法鼔寧復憶夫青蛾永巷之悲紈扇
秋風之怨御溝流一葉之詞弱線結重生之願行隨玉
輦曲翻紅藥之欄帚奉金門愁滿菱花之面也哉遂歌
曰誰信瑶臺别有春焚香時拜魏夫人欲將蓬島三生
夢掃盡滄桑萬古塵又歌曰燈照九微天宇闊雲開三
素日華鮮蜀王巳化啼鵑魄豈得蛾眉戀翠鈿
(徐昭法曰悱惻之音歸于正則貎悴而神不傷)
秋閨賦
維四序之平分兮凛素秋之凄景誰駘蕩而不悲兮矧
空閨之孤冷若夫月行白道霜下青腰授衣氣冽落木
天高斑騅未返芳草俄彫玉露彌空溼前除於永漏金
波斜照逗疎幌於清宵雲送千山之皜素水興七澤之
波濤鷰去空梁展魚箋而不樂鴻來北渚撫玉枕而無
憀於時摵葉鳴梢哀蟬去翳看羅帶之漸長覺瘦腰之
轉細茱萸幔裏風撩鷰尾之髾玉鏡臺前光冷鳳頭之
髻芳辰謝兮倚寶瑟而誰彈沈思增兮對金樽而掩涕
綦履遥兮惜蛩砌之苔生房櫳寂兮嘆蛛絲之網綴所
以霏霏銀漢難傳錦字之情皛皛玉鈎不斷高樓之思
爾乃京洛之英鄒魯之子景漢伯隨師七州葛稚川負
笈千里絳帳未歸金風忽起能不目睇桂枝魂牽槐市
又有商軺遠道估舶河梁載離寒暑幾隔星霜上水之
篙時㳂百丈鏤金之椀誰與雙行河鼔星槎愁結三洲
之曲洞庭木葉夢廻七寶之牀乃若代北沙昏榆中候
晩出紫塞以遐征佇青驄而不反寒催刀尺憶襻袴之
短長望阻帛書昧關山之近遠羅幃悄悄占華萼於銀
缸虬箭沈沈冷麝熏於玉簟以至棄婦長辭故雄永去
離鸞之曲孤彈别鶴之悲莫訴空庭銷蕙艸之芳夜織
斷鴛機之素秋風厲兮團扇捐秋月清兮流螢度秋聲
凛兮羅䄂單秋氣肅兮鉛華暮當斯時也莫不愁黯黯
而難勝淚浪浪而欲注夫候偏驚於徂謝感獨切於變
衰壯夫為之砭骨騷客以是興悲登山兮傷白道臨水
兮慚青谿遠行兮悼羈旅送歸兮悵别離彼四端之窈
矯皆千古所欷歔曾未若中輕寒於玉膚引凉颸於繡
闥驚一葉於空闈感雙星於令節結永戀於征輪寄微
情於皓月窮時變之蕭森萃人生之騷屑抽思緯之纏
緜殫情條之飛越乃為亂曰繄大化之回斡兮獨春蠢
而秋愁非金商之肅殺兮豈知冶日之和柔彼佳人之
冷豔兮固難遣樓頭之蟾兔與林下之颼飀誠物感之
自然兮吾獨何恨乎蓐收
(金孝章曰遒文壯節抑揚哀怨在明遠文通之間)
苦雨賦
維青陽之應候兮抽英蕤於園林將娛目以步屧兮悵
沈雨之滯滛谷風扇而轉緊兮膚寸興於高岑俄重雲
其四合兮靄八表而成霖於是階涌伏泉庭深積潦羲
馭潛暉號屏先道柱礎滑而不前櫩澑滴而難了行路
斷其輪蹄房櫳迷其昏曉爾乃欲絶復續自朔及旬晦
冥連乎八極泱漭塞乎四溟疑漏天之在近嗟墨霧之
無垠豈銀河之欲倒抑地軸之將傾何天綱之蕩潏絕
愍念乎斯人曾不顧郊㕓之價涌於玉粒而曲突之烟
沈於桂薪於斯時也嘉木吐蘤鮮枝擢翠都尉之棗垂
條司空之楊拂地但見雨足纏綿雲根霮䨴日方閃兮
更沈沈霧欲披兮還靉靉朱萼匪陽而不舒絳英負靄
而多墜庾園之濕羽難飛陶徑之水衣徒漬小山文士
攀芳樹而無從楚澤放臣采幽蘭而莫寄誰不愁后土
之不乾望層隂而增喟僕本恨人索居騷屑目黯黯以
不開中悒悒以芚結阻城闕兮迢迢周泥淖兮活活對
朝雲兮&KR1998;&KR1998;瞻暮曖兮惙惙炳燭照兮堂中添漏痕兮
檐未陳書策兮無憀遣朋尊兮不悅安得誅飛廉屏豐
隆絶雲氣見夕虹散靉靆收溟濛升赫曦於扶木鞭火
龍於天東普昭融於萬象回陽曜於三舂也耶
(汪苕文曰凄若繁絃爛如錯繡既具賦心兼饒賦材當今誰是敵手)
枯橘賦
猗嘉樹之葳蕤兮寔挺生於南國維騷人之頌厥美兮
秉不遷之貞德奄枝榦之離披兮抗園林而無色哀靈
木之變衰兮撫枯株而太息爾其始也連彩璇星植根
瑶圃隂成綠葉含耿介以凌霜萼吐素華散棻芳而入
戸佳人以是盤桓翠羽于焉翔舞迨夫清霜變律白露
零庭實垂金而攢布蒂連理以宗生本自瀟湘薦彤廷
而包隨錫貢非因羽翼登玉案而果以珍名紫梨方其
津潤柘漿失其甘馨所以樹重江陵每置官而呈瑞功
標本草恒蠲疾以析酲者也無何氣改窮隂衰催急節
榦背日而凋傷條隨風而騷屑漢上苑之玉樹既失青
葱楚三閭之木蘭俄成萎絶晨曦照耀欲彫飾以無能
暮雨低垂訝芳菲之頓輟嗚呼半死嗟桐先伐嘆桂昔
曰婆娑今朝顦顇薌林改色誰看蜜葉之垂隂嘉蔭無
存共惜修柯之委地曾不若櫨棃澀口猶自遂其敷榮
椒榝含辛反得矜其生意觀物理之彫換兮固有盛而
必衰誰芳根之久植兮誰&KR0034;露之長滋懼徙北而化枳
兮寧就槁而不辭彼人事之遷流兮紛菀枯其若斯任
大鈞之回互兮何必泫然於攀枝
(顧茂倫曰本橘頌之意而衍之不徒作榮枯之感綺合星稠特其餘技)
白鳬賦
方塘浪暖枉渚波清何來素羽蕩漾身輕隨流泛泛矯
翼星星脛短而常依弱藻觜丹而能自呼名時臨波而
顧影恣游泳於沙汀友白鷺兮抃舞對皓鶴兮低鳴非
稻粱之可豢豈絛鏇之能驚其浴浦也似鷗羣之戲廣
浮深而浩蕩於波濤也其宿渚也似雁族之顧儔命侣
而行列於葦蕭也其飛旋也又似文練之摇颺太空而
點破乎青霄也若乃浪花朝起映旭日以開翎江烟夕
霏負清風而竦翼乍臨綠岸以依人忽入叢蘆而難覓
澹容與其翩翻雖卑飛而自得至若飲湍流啄藻荇唼
嚼蘋花㳂洄木梗不争肥於粒食不受緤於軒屏恒宛
頸以相呼狎風波而無警此又智於鷦鷯之處身而安
於鷲鶚之屈猛者也嗟人世之局促兮歎吾生之艱虞
何此鳥之容裔兮烱飛鳴其自如循瀨涯以盤桓兮羡
美羽之遊娛願相從夫漁父兮長適性於江湖
(計甫草曰清藻斐然興寄絶遠如此作方可當體物瀏亮之目)
誅蚊賦
令届朱明曰行赤道永晝炎蒸清宵膚撓汙槃點案既
惡青蠅布翼逞鋒尤愁白鳥(蚊一名白鳥)厥種維何芸生濕
庳鷏母吐於嶺南(鷏音田此鳥呌則吐蚊見嶺表錄異)黍民蕃於河内(河内)
(有人見人馬如黍米往來燒之皆蚊見古今注)既秦楚之殊名(秦謂之蚋楚謂之蚊)實羽
羣之醜類厥狀維何眇小莫儔利觜有針芒之刺狹翅
為暗室之遊非處禈之蚤蝨類撼樹之蜉蝣蟭螟巢而
不覺(東海有蟭螟巢於蚊睫見晏子)雲臺峻而妄投(雲臺之高蚊蚋適以翾翾見鶡冠子)
其始進也背明向晦來若有求去如失意伺隙乘疎翩
翾鼔翅豈負山之足嗤(蚊負山見荀子)徒銛喙之是肆其引類
也翕習相偕彌空布濩合響轟豗既薨薨而結陣亦殷
殷以成雷候崦嵫之既暝遂虐螫而為災若夫乘集南
皮樽飛北海娛賓之賦方成揮麈之談欲罷忽中&KR3039;以
互驚交箑蒲其敢怠縱作力以驅除反沓來而增倍至
乃晝困炎歊宵思美睡車囊之熠燿甫息書帷莊蝶之
栩蘧俄親夢寐竦芒刺以交加頻抑搔而不置華胥失
其嬉遊姬旦何由髣髴此尤文士為讐蕭齋莫避者也
相爾纖觜空利如錐洞房垂其綃帳繡闥蔽其羅帷遂
回翔而莫入雖含毒以安施惟是赤肌之賤客與露體
之孤羈肆吞噬以無厭嬲(音攪稽康書嬲之不置)通夕而不離其
饑也載翩其飛其飽也有殷(么閒切)其腹但求吮血與噆
膚寧顧意盈而禍速墜銀燈兮不知觸絲網兮相續又
况秋風掃之於林端霜氣沈之於水曲奄忽無存檐宇
斯肅窮子安其晏眠高齋適其牀蓐然後嘆爾曹之孳
生特害氣所亭毒既金行其廓清曷不永殄乎斯族
(吳弘人曰工為形似之言詞旨警切勝歐陽憎蒼蠅賦)
冥異賦(事具尤悔菴所撰汪金女小傳)
夙皈心于度門兮維大士為得牛車時現身而變相兮
信佛種之非賒覽傳記之靈異兮奚啻竹葦與蓬麻歎
汪女之篤生兮墮地而如從佛口也妙莊嚴之色相兮
僉曰瑶華之不偶也時白衣之分身兮化道媼而來誘
也繄沙竭羅龍王之有女兮八歲而知慧利根一切能
持受也洎寶珠之上佛兮坐道場于南方無垢也維龍
王之燀赫維龍女之嬋媛咸深入于禪定羣列侍于普
門獨玉瓶之誤碎蒙譴謫而託塵根歴六年而居濁世
瘍七日而歸泰元昭媼言之不爽顯夢兆之同涉洹洵
牟尼之貯清水不久翳于塵凡彼夫萼綠華之降羊權
杜蘭香之偶張碩海山多累于幻緣兜率自超于火宅
嗟颷馭之早迎兮背高堂之太廹人誰能以㤀情兮沿
萬里之黃檗昔金瓠之十九旬而夭折兮子建尚著之
哀詞矧半紀之降生兮跡靈異其若斯知寄歸之一理
兮悟冥顯之同規抒蕪辭以警上慢兮庶覺路其可追
愚菴小集卷一
