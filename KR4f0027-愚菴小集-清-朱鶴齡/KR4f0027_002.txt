愚菴小集卷二
吳江朱鶴齡撰
五言古
結交行
莫以芳桂根而逐槿花榮槿花終不老旦暮容色好(一觧)
堅冰雖可踐足底翻波濤人生果意氣何事薄錢刀(二解)
子頡我則頏子衣我則裳衣不因故厭裳豈以下妨(三解)
素心交可久誰能紉荆棘坦步交可親誰能枕矛戟(四解)
布短不成裯水淺不成流阡陌自有道但恐心悠悠(五解)
(葉聖野曰翻得絕妙又曰古澹清深是唐人樂府佳境)
感遇十三首
吾生本天植廓然棲靈根神明坐摇蕩遂與狂流奔風
波得深警萬感寒心魂賤貧生易達寂寞吾道存庶幾
屏形累出入無窮門
朱明未云滿龍火巳西移日車無續景壯士安能持一
葉墜庭柯寒風栗我肌老壯更相廹蚩蚩欲何為榮華
争努力秪供霜霰欺誰見西山藥可駐百年期
天道有波瀾山雲誰為主蓬瀛今不流安得朝市古金
狄酸秋風銅駝埋宿莽(姆)豈辨青門人當年乃萬戸螾
螘升天行潜蛟失其所感此淚悢悢含辛不得語
敗葉鳴空階號蟲弔秋影默默誰與娛憂憂互相引達
人感無生志士抱遥省苟無繁霜驅安得腐草屏天心
警虛華物性趨嚴冷徒深顦顇悲此意誰能領
流雲本無隂日昏氣隨變桂蠧非一朝桃蟲生隐患但
見一葉秋巳知三隂晏如何守蚩蚩倚伏失前算天運
忽巳移山花亦彫換禍樞豈無因徒令識者嘆
易填東海波難鏟太行險太行方寸起一步乃九坂鋒
矢日相尋毒流及玄冕柏梁隨草根瓜蔓終不剪往復
見天心殺機還自踐悠悠白馬津千載同憤懣
牢籠隨吾身何處得寥廓患害生避趨昧者自相索斷
梗豈無依藏舟終走壑坦然任幽貞四隅各有託胡為
東西馳徒作雕陵鵲
熊貙不相啖梟獍不自戕人則甚于斯生理安得長儒
教發大冡隂符蓄不祥古聖貪所務遂開後世殃傷物
無獨利愚者乃爭強干戈終未巳勸君且後亡
峽中亦有日海外亦有槎我生獨崩廹沈憂浩無涯出
門愁滿道入室愁滿家芳蘭骨不立叢菊秋空花萬物
非可悅百年誰見賒如何違此性役役隨翻車
山南生美棗山北生蒺藜受氣雖有異歲寒同枯枝青
林改白道故社成新墟萬物皆隨運吾生何獨悲策杖
争絶景徒為後世嗤不如守衾枕昏昏無是非
黠鼠貪空倉青蠅慕遺汁但與吾性違驅之恐不力出
門各有營蹇步安所適鷹眼自堪憎鴞林不可息矯首
望高原烟草方亂色寤言誰與期山川阻良覿憂至充
朝飢長嘆聲惻惻
神龍無尺木反為螾螘陵芳蘭生匝墻亦隨蕭艾零小
人甘齪齪安知楹與莛黃鐘奏鏗戛反謂蟲鳥鳴神物
不可侮侮之見精靈君看百丈湫怒蛟誰能罾
赤日盪靈魂秋水澄心胸覽觀良巳久何用謀去從蚍
蜉享朝景自謂百年躬智愚迭相笑萬古同夢夢西南
望懸圃光氣何熊熊玉英無敗色靈草有鮮容誰能追
羽駕煉藥瑶池東
(史弱翁曰諸作感愴時艱出以身心性命之語其中包孕甚深厚高者可與曲江頡頏麟臺篇什雖繁遜)
(其含藴)
同茂倫樵水長發庶其小集介白齋中得落字
驚飈蕩高柯肅肅鳴霜蘀江濤引寒烟飛向檐前落激
懷不得平感物增凄索維我二三子高言振靈魄主人
方據梧蕭遠命東郭瞻矚生清風嘉尚各有託壁穿竹
氣凉座汎山光薄獨樂有清吟草廬非寂寞
春雪
凍雪合平疇來自隂山窟吹我曲房前奪我瑶臺色嶺
雲寒不飛朝幌透無跡春動百物暄一時斂青碧高下
均浸滛衆芳失其質不感隂氣深誰知太陽德
(介白曰情景沈冥不待著色)
贈史弱翁
白日殘清暉宵光安可補魚鳥失飛沈珠玉成灰土文
章不庇身處晦惟園圃嘆子雙鬢斑羈窮共誰語驚飈
無静柯飛鏑多危羽旌旗滿中原簦笠適何所同袍事
巳違故琴猶堪撫安得東臯田偕子藝寒暑
寫懷寄陳鶴客兼呈禎起諸子
物情各有求静躁殊所秉反幸冠蓋疎趨馳謝榛梗飢
來安可驅踰戸即巉嶺以斯鍳薄躬戢志恒内省鶡鷃
來新聲棠棃獻晨影澹澹林樾清蕭閒意俱永經史足
自娛亦貴晉以猛陟巘必層巔汲深豈短綆眉睫矜所
謀止供達人哂此意誰與同沈憂抱怲怲晩交定陳生
托懷類便静真氣照軒楹清文發光穎燕石時易珍良
鏐獨畱礦知希何足歎立身尚孤耿靖節與文中古道
常接軫我將傳高士風義勖公等
(俞無殊曰讀古學道之言自與浮采迥别真氣照軒楹請即以贈此詩)
吳門晤陳言夏
漆園尚天放正則敦修名彼皆處塵壒心跡能雙清如
何鸞鳳翮下與雞鶩争陳子秉冲素讀古他無營蔚材
托嘉遯抱甕甘柴荆吾觀夸毗子求索何所成古人事
枯槁亦在揚德聲幽蘭生菉葹香澤終自明子其寶貞
曜軒冕無長榮
葉聖野過訪
新旭霽南榮松齋淨如滌風牀眠抱書誰與展良覿葉
子忽披幃一笑㤀主客慰藉無枝言論文遂通昔卷幔
月魄鮮篝燈露華白方果同衾期頓深分手惜送子出
林閭悵望滄江隔羡彼南征鴻飛鳴逐文鷁
(介白曰奕奕清令流動自肰)
葛瑞五同呼德下葉九來過訪
草薰麥隴秀花暖楊園烟静影室生白朝暾啟暄妍有
客來衡門巾屨何聯翩一見愜心許中懷罄所宣十載
託芳訊疏麻誰為傳今兹攬襟裾如握蘭與荃新知自
古樂况乃嘉遯賢君操白雪調我鼓朱絲絃風義既云
合䕫蚿豈徒憐綺饌且勿陳斸菘烹小鮮酒酣發高唱
夕露霏長筵雲房見微月撫枕不得眠衆女競謠諑孤
芳長棄捐文章非小技鏃礪窮前賢黽勉敦所務何為
歎屯邅明發帆(去)烟浦心旌兩懸懸願因晨風翼寄我
瓊瑶篇
(孫子長曰高情發以嘉藻古義傳以妍辭人淡如菊文動如烟吾今于長孺見之矣)
送唐鑄萬移家金陵二十韻
江雲覆春渚荻岸風飂飂念子始波濤旅泊何時休子
昔來武林笑言未三秋花嶼共巾舃雪籬交唱酬歘焉
處衰絰生理攅百憂愧無監河粟周子食指稠交態匪
獨今志士當自謀葛帔憐孝標薄俗有此不子今往因
人因人慎所投刈薪毋枳棘掬水毋池漚枳棘難為㸑
池漚豈成流嗟我薄遲暮畏人寡朋儔親子十載餘形
影常相求蒿里方永餞河梁重離愁撫存兼悼往雙淚
不可收魯酒缺倉卒把袂聊淹畱玄甲未云解大江高
浪浮豺虎滿周道豈惟戒陽侯長年正五兩轉眄成阻
修行矣自勉愛音書遲(去)江郵
(王玠右曰真摯之情浮動行墨中間忽入樂府調頓挫激昂意味淵永讀之使人畱連)
金陵王元倬寄南陔詩有贈
大道日&KR1935;散立名求其真傷哉秦士賤素衣蒙垢塵理
色一以辱奔騖徒云云飛蛾赴華燭蹈死誠所欣寧知
七尺軀育鞠來苦辛胡為憖置之乃曰榮吾親南陔序
詩雅色義敦先民豈必飯脫粟不齊八物珍吾欽太原
傑志决無逡巡懸車十餘載甘與樵叟隣既躬板輿御
亦饌清江鱗譬彼雲中翮皎皎儀秋旻安能學&KR1175;翼低
頭飲洿津巃嵸鍾山色植此凌霜筠黃塵縱眯目亦辨
玉與瑉丈人且安坐釣瀨終蒲輪
(介白曰氣格嶙峋如登閬風之臺下視塵界皆蠛蠓耳)
哭董次公
寄歸本恒理斯人抑何遽丹鉛苶此生穅麧甘所遇著
書書未成飲恨泉臺路陳篋理遺文拊膺淚如注軒除
霜月清髣髴音容度太息天夢夢巫陽不可訴湖波恨
淼茫誰與致薄賻
秋日有懷四首
秋容淨如洗雲衣覆綺席高桐晨露流素幌映虛碧瓜
架蔓巳除蘭畹香猶襲安得同心人相攜度阡陌
入門徒有懷出門復何遇隔水稻花香沿村漁火聚霜
葉丹平林一望物非故縱有西山童衰顔豈能駐
長空蕩金波圓魄盈三五熠燿火穿林蠨蛸絲織戸北
里喧笙竽南隣困簍籔索寞對清樽素琴為誰撫
灼灼紅芙蕖有期同采擷遲君君不來薌澤坐銷歇鶴
警遥寺鐘烏啼廣庭月撫枕忽長嘆幽懷耿明發
(申鳬盟曰秀氣閒情清音俊節如此學選體吾亦何嫌其膚革耶)
寄徐介白
美人今何在抱膝靈巖側秋花秀綠階清賞散縹帙閒
門羃蔦蘿空翠嵐烟入臨流藻網清掃葉霜痕積瓜田
手自鉏抱甕汲深夕新詩題絶巖不使人間得自古高
賢儔入林恐不密愧余婚嫁牽微尚徒怏悒别來歲月
遥身世逾偪仄相望五湖西迢迢隔方域離憂結中腸
披寫定何日雲停北渚寒雁唳長空澀終當攜春醪醉
歌仲長室遲我梅花開松風理瑶瑟
(茂倫曰淡而綺綺而不繁氣韻欲流匠心獨妙)
黃陶菴先生殉節乙酉兩世未葬懿弟上枝拮据
舉襄賦此志感
嗚呼江夏英磊落青雲器持此歲寒心慷慨赴明義晶
熒練水濱碧血照天地獨憐淺土中四喪未歸瘞夜臺
遺恨深耿耿目猶視有美見天倫贔屭營所事靈輀出
郊原執紼四遠至鬱鬱京兆阡宛宛延陵字庶以答義
昆貞魂可稍慰弔鶴空飛廻束芻阻迢遰遥瞻隴雲高
攬筆發深喟
笻在禪兄過我荒齋殳山夫趙砥之繼至談咏竟
日率爾成篇
拂拭夏簟清炎歊晩彌熾曳屣迎高人凉風颯然至笻
師久逃禪撥棄人間世一别逾三秋重來起昏寐示我
二賦(天台雁蕩)竒琅琅金石墜興公未足多揚馬可同轡兼
攜蔣生(馭閼)詩卓犖富瑰製陋彼詹詹言陳根徒委翳展
讀坐㤀疲小巫深予媿峩峩巾舄來殳趙同夙契諧談
無古今所戒雜聲利高者破玄關下者析竒字角論如
涌泉胸臆頗得恣是時蘭風清日車轉庭砌瓜茶似僧
寮冷淘間乾□終年困塵嬰頓爾發神智皆云此晤良
惜别屢牽袂吾衰久矣夫心跡多蕪累公等施鉗錘或
足謝天劓所恨相見稀形影俄離異明發隔山川此夕
同襆被聚散何足云浮雲本無繫
(毛大可曰疎疎浩浩頓挫自老此種格韻仍從少陵得來)
初夏過嚴園二首
薰風動隴陌萬類光融融羣木領森秀四野彌青葱名
花映朝幌煙霧霏空濛好鳥間關鳴樹頂和絲桐悠然
感物化斯意誰與同
林氣晨夕佳松竹疊遥翠攤書坐東軒日移花影墜文
禽不妄飛野叟時一至苔階有餘清晞髮此焉遂對酒
情話多藉草不知醉
(無殊曰調近韋柳實得選體之深蓋韋柳詩全從陶謝得力左司尤澹遠近古顧華玉謂五古先學左司)
(然後諸家可入誠不誣也今人作五言古類知宗選然掇拾成語神韻索然矯枉者遂以學選為戒豈通)
(論哉)
寄王西樵吏部兼呈阮亭工部
玉質生荆岑光剡櫝中見珷玞冐連城五都誰能衒風
騷本同源作者代游衍古調歇不彈新聲曰流變根荄
苟不存枝葉徒浮絢夫子實起衰英雅欲兼擅哲弟稱
二難珉珣世交羡聯翩翔藝林婉若雙飛燕賤子復何
知一經守孤狷徒然仰蓬壺末由侍壇墠峩峩白雪樓
蔓草巳深纏瑯琊今嗣興風軌扇羣彦慚余非子真名
字京華慁迢遞燕山鴻短章託深眷雕蟲秪自嗤敢覬
相如薦
春日郊行同趙徐二子
拘情若鬱陶有如困闌圈忽思郊原遊山川曠吾眼步
屧出城闉同心得嵇阮登頓迤湖濱心目始一展是時
朝霽初盈畦露猶泫碧草亂如烟晴絲天外罥鸎啼何
處深花雜無煩辨雲濤萬頃平翠屏列西巘波横樹影
新風遞漁歌緩憩石野趣緜臨流古懷緬由來賢逹人
何事釋&KR1132;嵼壯士多荷殳英才或賣畚今吾辭二塗飽
飯顔猶靦况值春氣柔暄妍物情善營營欲何為形役
滋煩懣縱成榮與名所得贏甀甗放懷不知疲拄策竟
㤀返恨無黃公壚揮酌共沈湎明當攜濁醪餘興盡遊
衍
(吳六益曰道情緜邈非嬉春玩物之言)
過周安節館齋小飲
南莊沈氏居寥落百年後五公號聯珠此地窮蝌蚪到
今讀書臺森森蔭榆柳諸孫雖食貧素業頗自守蘭芷
紛參差圖書粲左右周子坐其間高吟動林藪見我來
于于四顧問升斗篋中出新詩清音散瓊玖簷静鳥踏
枝簾疎花覆牖主人出畱賓羅列陳脯酒深愧空樽愁
傾倒情良厚高軒矜少年吾軰憎老醜陶公素心徒交
態能復有感今更懷舊此意向誰剖婆娑暫開顔陶寫
㤀白首挂策出前邨黑雲連林阜阡陌迷所從沿溪問
漁叟
懷俞無殊
昔别春風柔武陵花亂發今兹大火中土膏競耕垡東
菑曳孤笻矯首望林樾老去戀舊交情來惜華髮竹風
響素琴松露流華月悄然離思盈扁舟待超忽無輕行
樂期庭草芳未歇
寄笻在
乾坤遘明夷志士無坦步艱貞義所激不皇家門顧吾
子至性人集蓼甘如素自歸祇樹林藜莧不飽茹清餐
柏子香潤裛松花露梵唄逃塵緣空王引覺路去秋叩
我門顔色殊非故問答始驚呼涕泗紛如注憶昔旅敬
亭與子共情愫聯翩宛溪濱朗詠玄暉句翻掌三十年
世事霾黃霧相對各吞聲不忍更陳訴媿無巾屨供徒
有胷懷吐子今汗漫遊杖錫何方駐風塵忍辱先況在
落矰羽金沙道侣稀且往靈巖住靈巖梅花開逸人文
詠聚二徐(介白昭法)皆子儔寒香可同賦會當拏扁舟一笑
雲中遇
遣興五首
非廉家不貧非讓身不賤廉讓皆為名名臻行亦偭道
腴與俗榮二者中徒戰所以充隠流高士羞同傳誰能
辨妄真勿為浮名牽浮名不可居閃忽巖下電
豫章生深山七年巳見竒歲久又得地剪伐無從施霜
皮與黛色參天勢崔嵬下無蟲螘蠧上有神靈持天子
建明堂棟梁安得遺匠石一朝顧何嫌采用遲
吾有太古琴鼓與不鼓均縱鼓人不聽視同瓦缶鳴況
兼筝笛奏悅耳多新聲水調既噍殺入破何砰鍧吾欲
匣此琴以俟䕫曠生䕫曠不可作古響終泯泯
齊紈製團扇清風凉慢膚炎蒸一以歇棄狷在斯須棕
拂雖微物用與白羽俱秋深蚊蠅息爾亦隨屏除豈伊
人情變自由時令殊君看園中花幾時色敷腴
山木不材夀雁又不材烹材與不材間何用深較量去
者漚自滅來者波自揚吾生石中火成虧豈有常蛇蚹
與蜩翼一任天機行能以無用用乃遊道德鄕
(朱錫鬯曰深得蒙莊之旨氣調逼近香山)
延安趙玉譜過訪
君昔别我去豪氣不可羈君今叩我門似訴津梁疲問
君何為爾一官數太竒通籍十五載奔走足常胝昨始
令蕭山蓴絲美足怡撫軍疏别補輿蓋不得施理須重
赴部行色能無微旅雁催人老江花送客飛不知四海
内手板向誰低余聞三歎息宦海古所悲流坎非由巳
一任天公移郎官宰百里此職未為卑本期傳循良行
役安得辭況君光司馬威望震三陲家聲今可起十年
秉戎麾為君歌愛勉勿愁羈旅為
侯官陳侍御過訪兼枉贈言次韻奉答
急節凌歲除寒威凛森木霜凝負日桐雪覆侵檐竹兀
坐守遺經未遑栖抱犢十指成凍皴簡端盈筆錄美人
振朝纓文字馳卷軸忽枉高軒過窮巷訪跧伏兼貽金
玉音字字堪三復媿我滯衡門祇同握粟卜老忘(去)似
師丹一卷難拄腹稍延炳燭光敢並晨曦炅大業在千
秋相期矢巖谷
徐健菴太史過訪
亭林余畏爻卓犖儒林奮貫穿經史籍事事精考證韻
學摧休文尤得不傳藴叩擊恨無從遊轄眇秦晉宅相
今巳興珠玉朗輝映三張才並雄景陽名早晟酷似舅
家風吾黨推淵鏡惸惸苫土中三禮析幽夐紆駕無巵
言經疑勤討問同心計與吳(甫草弘人)存歿多賻贈愍余空
槖垂兼金助雕鋟此誼求古人暄色回霜髩斗酒媿未
儲無計畱鞍鐙交道從此敦人知重蒿徑
朱錫鬯過訪時膺舉將入都
相國門廕高孫枝盛繁衍韋經與魏笏傳家未云忝子
蓉懷儁才錫鬯霸文苑相攜入竹林時推大小阮望望
一水間韭溪清且淺形跡何參商如隔坡陀遠席門忽
見臨蘭風拂僶俛子昔遊京都才名噪軒冕今者徵賢
良一舉親禁臠豈無傾國媒行見霜蹄展如余悠忽身
自安鑿齒蹇江干肯維舟木榻同息偃
(周青士曰輕蒨生動白香山所云清脆好詩篇也)
贈學究周翁九十
紺髮逾耄耋方瞳逼期頤非脩導引術非具神仙姿乃
是元氣全淳行天相之自小戒南陔嗈嗈篤連枝詩禮
作襟佩章句當鎡基門廡生徒滿高座稱經師每逢賜
酺飲時見朝月支外臣雖草莽耕鑿皇仁貽銜哀陽九
戹是日必漣洏當年乘軒客此義誰能持對翁冲和氣
無異遊皇羲羅拜多紳弁推我前致辭我亦太古民貢
諛安能為表翁耿耿心勝頌南山詩
吳弘人示余漢槎秋笳集感而有作
古業衰制科紛呶尤六義茅靡萬歷時矯枉啟禎季瞽
學趨空枵識者深嗟喟竟陵熖稍熸王李波復漬二軌
分中途作力徒贔屭時余謝諸生服古心如醉謂此何
足争當泝三經緯先探騷雅源徐整建安轡六朝與三
唐錘鑪總一致誰能奏咸韺可使闕懸肆誰能盈囷倉
止拾遺秉穗自憐起孤生蹢躅音無嗣延陵有季子俊
才拔流輩晤語廓心胷相勗張吾幟奈何急科名此路
多軒輊自矜才地高繳弋安所避一跌遂蹉跎迢逓遐
荒置彼土蛇虺都人跡罕能厠雖營板屋居詭狀堪愕
眙荏苒二十年音容想顦顇魚雁斷飛沉莫遺相思字
忽見制作新卓皪諸美僃排奡摧橜株舂容貫組璲長
白賦尤竒班揚堪鼓吹更間走筆就使余心神悸由來
放逐塗多是才為祟嚴霜玉汝成瑕垢無終棄蔡邕髠
朔方未久弛吏議李白竄夜郎中道蒙恩貰如何間世
英長使禦魑魅方今網羅開輇材咸得試輪囷獨見遺
搆厦安能遂悁悁勞我思旦晩金雞至
獻曹秋岳侍郎三十韻
神劔埋塵匣價無十干酬拭以華隂土晶光燭天流皎
皎雲中鶴少時同鷽鳩終藉啄菢力高鳴羽修修古人
悲獨學志士厲冥搜所以昌黎翁柏馬招之罘余生困
闤闠著作不一售老思獵經苑目短力苦遒磨丹而漬
墨聊以當鉏耰漢宋分軌轍誰與割鴻溝昧者左右之
争馳挾其輈今欲衷至當令彼息啁啾雖云覃考索尚
欲窮諮諏媿余孤且陋陳篋無異蒐每思經籍廣何啻
堆山丘譬如求玄珠必為象罔遊又如折若木必上崑
岡頭撞鐘今以莛蠡勺祇自羞窮老歲巳晏悁悁抱沈
憂夫子文章伯儲書罄九州琅函與玉躞祕冊無不收
久思御元禮廡下或見畱恣覽甲乙部采掇兼挍讐庶
幾成綴緝得以垂千秋今者遇吳趨歡忭不自由屈指
儒先撰生平目未謀從此得津逮宿願非悠悠開張鴻
寶祕聖涯與沉浮將假梵宇寓或望班廬投所希注愍
惻勿使空綢繆
答贈吳慎思七十韻
具區天目來厥勢何蕩汨七十二溪注濤瀾駭溟渤包
山有靈威精怪時出沒松江承下流襟帶控吳越往往
異材生山水争磨戛元季陶謝名(陶振謝常)鐵崖度津筏(陶謝)
(皆楊鐵崖門人)西村交巨公(史鑑與沈石田吳匏菴交最厚)文場建干瞂(伐)承
父與羡長(王叔承俞安期)才氣嘉隆杰浩瀚千萬言公卿皆折
節逹者推周顧(周恭肅公用顧學憲大典)錘鍊功微乏此外遂寥寥
菁英疑欲歇木公有俊聲(潘一桂)中道俄夭折沈生工西
崑(沈自然)徐史耽幽寂(徐白史玄)偏長頗自矜大山一丘垤世
變逾三紀風雅未銷滅漢槎萬夫秉瑰麗才突兀高笑
睨人寰爾曹甕中蠛忽罹繒繳驚邊沙坐囚紲驥去天
閑空嘶鳴但凡骨塊獨寡朋儔支離守窮跡鳥聲散晨
暄花影摇夕月詩成無共酬酒熟惟孤啜露榭風櫺間
誰來成主客自謂長寂寥意氣無開斥見君岸幘過頓
覺牢愁豁談笑風雲生開誠吐肝鬲新詩更起予一往
才奔軼采擷富青箱何啻千雞跖如觀廣陵潮萬兩車
轟輵如張洞庭樂百神聽呵喝君系本韭溪皇初盛門
閥至今瓞瓝垂古木繁由枿諸父負時名交籍滿江浙
尊公起巍科一官棄飄瞥君曩隨宦遊歴覽凌窮髮貯
竒懷抱開攬筆恣超忽嗤彼噉名徒未嘗走干謁鈍翁
驚見之嗟賞口不輟他人有是非落落非所屑顧獨窮
巷臨贈箋屢摇襞鄙人學殖荒門戶尤單子黽勉述作
塗時輩動排訐媿如鉛刀鈍朽株安可切中歲棄儒冠
時事遭崩坼興感少陵詩崆峒扈羈靮箋解遂云多正
義頗昭晰因及玉溪生豔章示準的本原出風騷非為
使事僻嗚呼冊府繁浩浩煙海積六經定聖人苞舉羣
言液奈何衆說淆幾使微文溺末學不自量妄意加剖
析詩申小序古非與考亭敵書掇二孔義止埤九峰缺
春秋辨凡例諸傳敢搪探矻矻卄年餘鈔撮窮日夕清
羸遂不支筋力空疲苶耳如許丞聾目似張籍瞎尚希
探易理象數渺難說近服來瞿唐餘子多會稡戴記陋
陳氏東發鈔頗覈衛湜羅羣義蕞殘須討索惜哉歲月
慳逝矣桑榆廹此事託無人憂心耿如剟得君振古才
投分比鶼蟨但恐從進士今古分塗轍所禱速騫騰一
朝焚帖括罄覽百家言覃精古先籍吾書縱有成安能
振被褐遲(去)君奮南溟為我終剞劂
詠史二首
南箕誰見簸北斗本無挹提壺非有漿促織不成幅舉
世循空名君子須責實王衍罹排牆殷浩終廢踣高名
竟何為徒以禍人國處士盜虚聲自古深歎息雖有聘
弓招達士不輕出出者惟隆中高駕邈難匹
鬻爵本秦令漢武兼均輸㩁算籠商賈尚未及文儒延
熹賣矦爵西園争騖趨鴻都置文學微蔑皆天衢紛紛
立圖贊無乃汙詩書是時殿廷内黑龍十丈餘青虹垂
蜿蜒同時見玉除祅變應何速天人理不誣
愚菴小集卷二
