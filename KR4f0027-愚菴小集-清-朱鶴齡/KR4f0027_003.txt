愚菴小集卷三
吳江朱鶴齡撰
七言古
空城雀
青雀飛青林下上聲唧唧夕乳空井中朝貪野田粒不
羡玉山禾何來網羅逼豈意烈飈舉戰血淋城隅道逢
新鬼哭繞樹驚相呼空倉絶飲啄毛衣日麄疎嗟乎生
靈滿城尚枯骨况爾啁嘈安所息不見齊雲樓下火燒
天紇干凍雀飛無翼
(孝章曰意調悲激不盡欷歔)
寶劒行
寒芒銳銳蒼龍精吐景流商寶氣横光淬鸊鵜照秋水
絛懸䍡&KR1913;連星文夜中風雨時飛去匣内蛟龍殷(上)作
聲君不見赤堇開若耶涸歐冶鑄來天工錯又不見楚
山雄吳水雌至精不隔會有期神異千年出非偶紫氣
雖沈猶旁斗時來得佩君子身老狐潜形木魅走嗚呼
此物不用彈侯門侯門仁義非純真亦毋借與斬佞臣
佞臣&KR0008;濡噴血腥一朝提向白帝子辟易萬里黃沙清
我歌寶劒神激烈霜鍔雪花今不滅用之失所同鉛刀
世人空自侮神物風胡不可期明晦自有宐君看繞指
風塵日何若潜光古獄時
(長發曰命意高迥元振樂天而外罕有其匹)
臨江王節士歌
黑雲崩奔海氣惡霜風萬里勁鵰鶚萇弘血色照高楓
易水濤聲走枯籜節士感此神慨慷起拔雄劒擊大荒
苔生繡澀非無意一朝掣電揮寒鋩斬鯨鯢跨溟渤紫
髯一張蝟毛磔履腸涉血憤始平夜夜天街看太白
(無殊曰力摹古調是樂府本色)
精衛詞
移山驅石未足竒精衛乃欲填天池朝發發鳩暮滄海
口銜木石雲中飛飛來咯咯作人語只為當年死水渚
大造何為産不平海水萬里摇空青鞭撻日月無出沒
蹴翻蓬島如瓶瓴精誠自能開浩劫仡仡力與天吳争
西山草木會有窮怨氣往來終不歇天地沈冥滄海枯
帝女之靈乃可絕
野田行
衰草貛貕掃行跡野燒連雲古田黑田中丘壠日夕多
蒿露朝朝泣新碧富貴難争白骨春塜邊松柏辨何人
今日耕犁斸斷瓦玉臺當年梳墮馬
(介白曰語簡情悲唐人妙境)
山中早行訪葉天寥先生不遇悵然有懷
崖空木落風修修宿雲羣起巖際流寒榛野雀呼不休
樵徑無人草露稠行盡崗頭叢桂幽莎亭棐几横高秋
美人不在空夷猶颯沓空庭響長楸雜花嫣然明廢丘
兹來誰與銷離憂百年心事同沙鷗五湖浩蕩何所投
恨不從公汗漫遊青鞵賣藥南山頭他日相期杜若洲
浩歌一曲烟花愁
(笻在曰流宕俊逸柏梁體以此為佳)
對酒歌
人生哀樂日異態所以志士多悲歌况我一身備坎壈
萬事零落隨秋莎昨夜商風戰黃葉幾人黑頭驚白雪
葵扇桃笙安可常榮華旦夕成彫歇古今茫茫一俯仰
池臺春草年年長玉燕誰憐漢后釵金盤頓去仙人掌
悲來貰酒黃公壚上聲促節歌吳歈骨古恥與百人會
氣高不踏五侯廬且送懷抱何區區松花飯竹葉醅一
口吹飛劫後灰崑崙銅柱可倒摧楚漢戰争安在哉海
天愁雲萬里來長生木瓢為君催如何局促生心哀
(安節曰音節豪邁有爽氣其源出于太白)
酬方爾止見懷兼送之金陵省侍
昔年偕子瓦官宿風雨寒燈嘆聲續漢家火井誰更窺
葛嶺堂前散樺燭荒臺含淚數歸鴉廢苑臨風弔平綠
余感秋菰歸故園子隨冰泮出國門何地登樓堪作賦
蘇臺空望㶚陵雲須臾鐵甲彌吳市共道花源在江渚
輕舠汎汎荻溪深瞥眼逢君驚且喜多君勖我青琅玕
蒲塘拭淚起長嘆世事正疑峰九面人間難盡磴千盤
永嘉僑客本無家笠澤春風十畆賒豈意下江兵忽起
庾村謝墅徧悲笳子念高堂理須去霜籜千林照歸袂
道上猶聞建業鐘雲中不辨景陽樹桃葉桃根且莫歌
薜蘿應訪舊巖阿南國香銷白日暮北山芝長丹霞多
他時重憶吳淞月吾將與子同漁蓑
(弱翁曰纏綿婉麗序次有倫在唐人中為劉夢得一𣲖)
訪顧樵水
空城來往但榛礫惻惻寒螿啼路側徙藥尋君立板橋
野葛覆垣改行跡池邊瘦草不勝霜林外閒花似相識
吾歌子謠悲復悲疎雨深烟織空夕
贈陸鳳華(聞陸有却金之事作此贈之)
故人獨子青松枝顦顇江頭歌式微破椽止許安鄴架
一生不觧食熊肥江河逆上老蛟立草木無英朱鳳飢
每感緇塵染素練曾聞杜老辭褥段欽子高風近古人
澗底粼粼青石見吾願崑岡蹋倒海塵飛勿生綠玉與
明珠珠玉能令生命賤采之失却千金軀不如登讓山
汲廉水東郭蕭條躡芒履危機不中飛流矢
(介白曰語有關係高岸㟢嶔全得少陵氣骨)
夢桃源
漁舟一出迷去津靈蹟常韜萬古春夾岸桃花復何有
至今空說武陵人武陵桃花隔深碧春山夢回忽如覿
落英潭島正紛紛桑竹千村盡烟客雲林不辨春與秋
瑶草丰茸滿香陌時陳爼豆非人間望見衣冠多古色
野老相逢無白頭飢向松根斸芝术巖徑千盤花轉迷
碧流深淺無人知石上烟霞還拂枕洞中雲露不沾衣
靈境恍惚那能駐覺來猶見仙源樹蜃樓幻轉不須臾
世間誰得避秦處是仙是隠不須驚夢裏相尋身亦輕
(茂倫曰秀麗綿芊興懷隠約可與摩詰桃源行相伯仲)
楊白花
楊白花飛飛落何處高樓千萬重宛轉從此去迢遥遠
道歸無期願得日夜南風吹吹著楊花入懷抱妾顔長
比陵苕好
(安節曰只末二語巳極纏綿勝人多多許)
潘江如遊閩過别託訪何玄子葉敬甫諸公事蹟
北風獵獵寒流澌黃塵黑霧吹人衣春日不出出亦瘦
空庭老樹號飢鴟君來過我何奔廹襆被因人將遠適
為君起歌行路難滿眼艨艟暗金戟驊騮不得驂弇山
空效罷牛走塵陌君今東去經仙霞仙霞戰骨堆如麻
千山落日依殘壘八郡空城噪晩鴉當年軼事恐磨滅
納肝斷腕堪咨嗟君去為我齎油素遺民覩記應無誤
碑版佚文尚可搜屠酤異士當一遇作賦登高莫漫誇
酒酣須唱丁都護漲海茫茫鴻雁稀到時將及荔支肥
波濤翻覆非一狀待爾同釣滄江磯
(介白曰七古之妙全在音節頓挫此作兼有青蓮少陵之長)
楓江酒船歌贈余澹心
余子白晳烏衣郎楓江酒船琴瑟張搊筝美人坐两旁
參横月落方浩倡痛飲不空金錯囊君才固空草明光
何為浪跡長滄浪誦君長句氣莫當少陵野老堪頡頏
誰同調者萊陽姜君今顧我浣花堂石蘭滿徑生清香
矯首咄唶望八荒高歌岸幘神洋洋黃公酒壚典鷫鸘
惜君去鷁飛方塘西湖曉黛施新粧夾岸官槐鼠耳黃
櫂歌中流樂未央髣髴洛浦貽明璫為君作歌眉色揚
楓江酒船酒難量歸時無及雁南翔重來就我彈清商
(無殊曰風流駘宕想見李青蓮遊郎官湖時)
茂倫席上晤胡彦遠丘季貞姚仙期漫賦
人情似秋雲俄頃異好醜蘭艾同束薪文章棄芻狗感
歎中園葵妍華竟何有社燕春復秋變衰豈云久得喪
理本齊何事營身後宜彼賢逹人揮金適拊缶顧侯磊
落多古情襟期每為高士傾座中三子湖海英剪韭擊
鮮樂事并觥船初泛箬下清瞠目直視無公卿滄浪逸
興浮軒楹起視高樹明星横搔頭浩歌棲鶻驚天運物
情巳如此紆金饌玉徒營營今我不飲將何成
(介白曰興會甚高豪宕激越樂府遺音)
張公藥囊歌
張公藥囊手提攜不入吳市貪山棲淳氣堪編孝友傳
道風恒與烟霞期南州高士人共棄惟君往來慰顦顇
今雨交態安足論寒山白雲照明義我亦病叟違世情
書籖藥褁愁零丁會當結侣&KR2671;村北燃松摘薤杯同傾
(安節曰語不必多意味巳足有岑參李頎之風)
苦寒行
頊帝寒威何酷烈東南地維迸將裂太湖堅冰百丈深
魚龍潜竄重隂穴千村惟見凍凝雲萬頃不聞濤噴雪
西風日吼天地昏估客漁翁往來絕瘦日隠見無晶輝
鍾山燭龍光欲歇雖然陽氣終回旋可忍罷民重酸切
官稅榜笞髓巳枯天行嚴凛骨還折時聞艇子陷冰圍
絶炊隕命黿鼉窟兼之茆屋僵赤膚妻兒號寒忍嗚咽
嗟乎彼蒼何夢夢水旱頻仍不堪說復見殺氣東南行
災沴荆吳恐仍結君不見千戶封五陵俠軟裘快馬出
京闕誰信無衣呌寒月
(宗定九曰語出沈痛能感愴人樂天秦中吟之流亞也)
山石次昌黎韻
山石歴亂凌翠微楓杉十里蜻蜓飛百道細泉流木末
黃梅雨過楊梅肥入寺不聞聲剥啄花龕半揜人來稀
老僧睡起偏袒坐飯我青精充我飢須臾策杖出平莽
半山鐘磬聞禪扉丹梯徑斷樵牧絶秪見嵌竇烟雲霏
巨石蟠拏立猛獸翠屏却略如長圍緣源萬轉興未極
松花拂拂沾人衣此中仙靈真髣髴何用刺促隨馬鞿
願得息機混蟲鳥攜家采藥長不歸
送潘次耕北遊
崑崙木禾天下無當其未發同枯株潘生嶄嶄露頭角
何異瓊蘂方敷腴哲昆文章嘆零落頼子收拾灰燼餘
十載悽凉歌隔谷至今神色慘未舒高氣巳足空九縣
健筆更欲凌三都新詩起予奪老眼羽翮絢練珠璣鋪
今來别我適遠道擔簦直走無所須齊魯燕趙多竒士
子去豈憂吾道孤鹿城顧子(寧人)久作客為我傳訊今何
如
(安節曰昔人謂謝朓詩工于發端此作發端絶妙以後亦磊落有氣)
姑蘇臺感懷
荒臺碧血秋光老西施行處寒煙遶戰壘年年換綠苔
白雲不散吳宫草西山月影弔麋蹤錦帆涇外濤聲小
花落烏啼黯斷魂越臺榛蔓共黃昏興亡長恨何時盡
霜葉飛飛帶淚痕
梁溪歌贈吳伯成明府(有序)
錫山古邑梅里遺墟為南北之要津實往來之綰轂
地饒陸海連吳會以稱雄才聚清華鬱岡巒而起秀
幅&KR0695;式廓多鄰鼃黽之鄕災沴頻仍屢遘波濤之阨
沃壤幾為彫瘵人文漸巳榛蕪兹遇伯成吳公嵇山
挺秀劇邑分符翦江國之雲霞織成錦段入鄧林之
根節試厥硎鋩清映冰壺橐止胡威之絹惠零甘雨
車隨好畤之烏九陌晴花候鳴絃而獻笑千村社鼔
迎墨綬以興耕賦額登而罰弛箠楚馴良悅而音變
鴟鴞治最既優儒風斯振笙簧藝府鼔吹文園尋勝
蹟于丹梯集諸生于白社憑林起棟即沼疏泉分魚
鳥作三行列煙花為七覆既援枹而横筆陣亦摩壘
而厲辭鋒五部湖前仙舟對櫂九龍山外落紙時飛
斯又軼懷縣之風流追蘭亭之勝事矣不佞齡陋似
太冲渴同司馬雲山在望一櫂猶阻于關津儛頌頻
來百里自通乎河潤神往烏皮之几夢游嘉樹之林
兹者政登上考時值生申榮光動于北辰景曜逢乎
南極躋公堂而獻壽早見豳風采輿誦以陳謠嘗聞
古老爰申小詠敬播德音乃為歌曰
維彼梁溪兮環江匯湖水滔天兮民為魚嗟彫敝兮誰
與蘇公之來兮濊澤敷弛威罰兮呴鰥媰感德意兮争
輓輸犬不驚兮吏不呼揚文治兮禮耆儒捐廉橐兮慰
窮塗振風雅兮黜皇荂公之澤兮流具區介春酒兮傾
百壺願他年兮秉化樞惠我民兮長賜酺
重過四雨閣有感(有序)
王荆公稱梨花一枝春帶雨珠簾暮卷西山雨院落
深沉杏花雨桃花亂落如紅雨皆警句嘉隆間周文
學公瑕以四雨榜其閣一時文士多讌集于此三十
年前余嘗舘其地
歲久不到闔閭城重來舊舘門闌更鄰翁為引蓬蒿徑
古樹猶喧鳥雀聲百年以前公瑕宅竹林魚沼紛遊屐
桃花梨花爛漫開閣中屢見鋪瑶席篆隷早師待詔公
豐碑大碣求絡繹余昔館此勝蹟遥景物尚未全蕭條
同舍黃翁善章草清宵得句時相挑(黃翁元國嘗有句云月來天地皆成)
(水雨過煙雲總是山人多稱之)月采照池流綺練花容臨榻勝妖嬈四
十年來時屢變春燕秋鴻不相見步屧重來百感生野
莧青青為誰蒨斷橋缺板草侵鞵卧柳生枝蟬聒院閣
敧無復榜高懸蛛網蟲絲撲人面吾生已見升與沉何
論當年盛文讌嗚呼世間萬事如轉蓬清賞勝遊君莫
羡兔葵燕麥昔繁華梓澤平泉今甫竁(音釧穿土葬也甫竁見周禮)
池臺若可鎮長存玉兔金烏足不奔
(汪周士曰聲情嗚咽如聞雍門之泣)
湖翻行(庚戌六月十二日)
太湖西來天目源七十二溪波濤奔震蕩有時溢原野
未聞浩瀚迷乾坤五月稻秧齊插蒔三旬霖雨水澎濞
方憂漏天移澤國忽駭狂瀾卷平地颶風猛發神鬼愁
火龍擲火驅潮頭漂砂礐石失垠岸發屋拔樹蟠蛟虯
聲如列缺鬭霹靂勢如共工傾不周乘陵城郭墖欲倒
千廬萬竈皆洪流巨浪翻騰高屋過大魚撥刺平衢游
更憐人畜死無數浮轊塞港漂難求百歲老翁驚歎久
此災邑志從未有乘船入市何足云地軸翻天浸星斗
我時惶遽無竄逃急上高樓守簍籔竟日魚釡無炊煙
澆愁何處沽村酒變不虛生豈偶然撫時感事心欲嘔
盛朝蠲賑猶未遑長吏敲搒肯停否欲訴真宰天茫茫
九關虎豹狰獰守吁嗟蒼生爾奈何但見號咷走童叟
刈稻行(壬子)
老農腰鎌趁晴穫短禾滿把歎聲作今年雨暘頗失調
飛蝗雖過未為虐苗莖苖葉無損傷臭蟲潛生根底蠚
(臭蟲名負盤見爾雅注)芒粒稀疏穗不垂禾根浥爛氣殊惡田家
無望囷粟登終歲辛勤空錢(翦)鎛兼之縣官急索租簿
吏登堂恣烏攫脫粟一飯抵玉炊敢希舂杵得精糳老
農切切陳哀辭問我何法充朝饑我聞此言再三歎由
來荒歉非一貫大無麥禾紀春秋其年無水亦無旱土
膏不發榖不成魯史特書關治亂三國孫吳亦有之沈
約宋志文可按民生三代後性命全倚天天若不憐徒
顛連我曹槁餓不足道恐兆兵氣心焦然(明年果有滇南之變)
(吳慎思曰二詩皆紀時變真抑揚哀怨之章當以陳之采風者)
寧都魏凝叔惠貽易堂諸子文集
文章氣節古一之立言豈是脩曼辭揚雄美新入文選
蕭統無識徒貽嗤唐宋以來文匠八門奥各出推導師
柳州躁進荆公執尚于大義無瑕疵皇初希直實巨手
崆峒南城老筆披荆川遵巖與熙甫沿泝均出歐曾規
弇州才大一時傑此後作者誰能追西涯詩文敗娿匼
當時正論多詆諆奈何談者好軒輊一禰一祧任意為
未聞身名已瓦裂能立壇坫持旌麾易堂風節吾所畏
文筆賈勇相切劘翠微峰前魚鳥樂碧桃紅蕖爛漫姿
觀彼論撰頗英鷙起衰振靡實有期我亦永懷不朽業
志大力小空逶迤兩目眵昏足尚健欲向勺庭捧盤匜
安得插翅墮爾前黃絛青鞵白接㒿離經酌史無晨夕
同斸茯苓松下炊
吳園次太守惠貽林蕙堂文集
徐陵玉臺尚俳儷文章流别日以興齊梁清麗賞杜老
萬古江湖四傑稱西崑創自玉溪子自比六博未足矜
楊劉刀筆矯永叔是後作者無精能今日文瀾逓流衍
麗則清聲筆誰蒨翡翠蘭苕容色鮮前有茂苑後陽羡
延陵筆底騰煙雲戛玉鏘金工獨擅省郎出牧官不卑
解組吳興作羈宦脫驂分宅古人風衣被寒士情無倦
朅來車馬駐荒郊白蘋清風猶拂面鴻章拱置几案間
直當一字酬一絹願攜海南沈水香日供茂先青鐵硯
董如齋太史宅觀趙文敏百馬圖及仇實父蘭亭
會真二手卷文太史墨蹟酣飲醉歌同沈香山作
太史好事賞鑒精閟閣藏弆皆藍瑛鑪香馥郁荈飲清
示我畫圖心眼明松雪王孫好畫馬神妙不在江都下
貎得賢王出獵圖毫素疑有神功寫錦襠繡帽雙辮垂
萬蹄攢迸流星馳風鬉霧鬛盡騰躍意態變化如奔螭
僵禽斃獸十七八一箭射殺斑黃羆對此陡覺鼻生火
想見意匠經營苦文采風流後邈然待詔文公踵其武
同時又有仇十洲人物畫苑稱最優蘭亭勝遊擅六代
會真香豔空千秋妙染一一見生面况有待詔舒銀鈎
一臨河南筆力健一出小楷風神遒此皆盛世巨手筆
仙官恐遣六丁收君從何處得墨寶珍護應比璆與球
玩久卷圖三歎息暇日清娛難屢得日中踆烏足不停
海上神鼇頭欲側(時京師迤東地屢震)吾來笑摘黃金花起汎瑶
尊蕩愁臆翰墨竒觀次第披此身如置華胥國酒行到
君君莫辭醉鄉萬事無偪仄
(王丹麓曰忼壯淋漓運用斡旋具見手法)
贈海寧許酉山明府兼訊黃太冲
許夫子今儒英軔百里文治成廣筵列坐諸經横橋門
觀聽羅璜珩絲絃歌吹相和鳴舂容叩擊春風清豈徒
德惠流歡聲仲淹牛溪述王道一時高第皆公卿鵝湖
白鹿開講院剖析聖義晨星明至今正學不墜地恃有
巨手能支撐考亭象山宗旨合虛實二教理兩行奈何
後人判塗畛袒分左右紛呶争文成立說救章句虛無
豈與竺乾并俗學肆口恣掊擊無異同室分旗鎗我欲
融釋歸大冶一銷文壘與墨兵所恨身賤才力薄徒抱
遺書守柴荆公今講壇臨浙水務使學者開羣盲兩家
鬭諍果何益貴出衷論持權衡若晤姚江黃處士為言
嚮學有朱生
愚菴小集卷三
