愚菴小集卷六
吳江朱鶴齡撰
五言絶句
寶華山房作
抱犢人偏聚驚弦意獨傷不知幽磵草摇曳為誰芳
顧園
沾衣桃露溼拂面桺絲輕一徑春光滿誰來步履聲
古院
苔徑潮音寂松隂鐸語空白雲來窈窕常護梵王宫
過東湖故居
斯人不可作門巷老翁迷惟有緋桃色年年發故枝
即事二首
林静過蕉雨苔新破屐痕花間弄雛罷若個共黃昏
名花催得句好鳥喚梳頭習習蘭風至清香滿院浮
秋晩
樹影動羅幃看雲倚夕暉愁心如隕葉亂向短簷飛
遣興
霜寒依架菊雨洗入檐松獨坐莓苔石呼童斸野菘
七言絶句
宿馮竇伯齋中
繞廬流水碧于藍展簟烟光起夕嵐永夜披衣翫蕭索
數聲清磬響花龕
無題
蕙風蘭氣滿冰肌斜撫朱絃落指遲却恨清商多苦調
紅棃花下譜新詞
題蒹葭菴
荻岸蕭蕭萬里風接天波影和霜空數聲清梵寒烟外
應有魚龍候曉鐘
三江口(世傳范蠡載西施處)
吳宫歌舞惱啼烏國破輕舠去五湖氣盡甬東争一飯
(一飯見國語)不知遺恨浣紗無
(介白曰此意從無人道出)
題樵水畫
嵌岩烟雨日霏微萬壑奔濤濺裌衣若向此中成小築
松花滿徑可㤀飢
傷史弱翁
井逕隂風迸淚流遺書空散白雲秋泉臺莫更求知已
執紼何人到寢丘
(無殊曰意絶可感不忍多讀)
送孫無言歸黃山二首
月觀風亭有勝攀(無言久寓揚州)天都回首是家山丹楓夾岸
紛相笑遊子歸來鬢已斑
到處逢迎一蒯緱雲山幾點蓼花秋嚴灘百丈清泠水
深照奚囊萬種愁
送沈友聖之漢陽哭顧西巘二首
獨凌冰雪上江船千里生芻涕淚邊為報故知輕遠道
楚天風雨泣啼鵑
晴川樓外倚斜曛黃鶴千年杳不聞欲弔左徒何處是
惟畱一劒答徐君
詠古十首
息夫人
不言真媿未亾身却共匡牀擅下陳江漢芳蘭雙入夢
何須默默綺羅春(傳稱生堵敖及成王猶未言)
西子
鴟夷載去辱吳娃辛苦陶朱作富家何似終身苧蘿畔
雲鬟烟艇蕩荷花
漂母
一飯千金未覺多功成汜水賞如何只因望報慚漂母
鍾室冤沈恨不磨
戚姬
楚舞悲歌淚滿巾娥姁而主切酸辛(吕后字娥姁見史記)可憐三
尺夷秦項身後難存一婦人
卓文君
眉黛輕描遠翠侵恩情早定七絃琴如何白首猶移愛
羞殺長門賣賦金
王昭君
一見華容殺畫師君王真解重蛾眉漢恩空訴穹廬月
冡草青青盡淚垂
綠珠
衛尉財雄意氣麄禍樞端為買名姝河陽麗色知無數
一死堪酬十斛珠
羊皇后
一奉鸞輿鼎祚遷金墉椒寢化朝烟只將司馬供嗤笑
博取戎王枕上憐(劉曜問后我何如司馬家兒后對云云語見晉書)
蕭皇后
歸來塞北侍宫闈隋氏嬪嬙滿目非燈大漫勞申諷諫
内庭封事有徐妃
楊貴妃
華清方賜洗兒錢鼙鼓驚天未一年九馬不西真妻(去)
母(妻母用昭君事)御牀依舊擁嬋娟
(無殊曰十詩皆有新出之旨每一首可化作一篇史論)
碧桃為倪天章作
碧桃點點五更風結子由來候落紅莫問蘼蕪山下去
玉田只在畫堂東
贈安石周翁八十四首
磻溪釣叟不知年容與支笻似散仙破絮蒙頭無一事
木魚時響佛燈前
書賜先朝手自披清談歴歴義熙時鵝溪肻始畱真蹟
不許人間道畫師
閱盡繁華世幾更長貧只茹舊藜羹虞山死後誰相問
惟有禪燈記姓名
清關久已挂綸巾日對松筠茗飲新䭀飯登真原有訣
(青精䭀飯方見登真隠訣)莫愁甑底欲生塵
龍舟曲二曲
喧喧黃帽櫂頭郎風湧濤翻萬馬強兩岸畫船齊卷幔
不愁濺水濕紅粧
沸天笳鼓競吳&KR0657;水面遊龍戲萬條只恐海波飛欲立
鮫人無處織輕綃
中秋蹋燈詞三首
皛皛金波濯采鮮虬燈萬點鬭嬋娟嫦娥也似多情思
下逐香塵看少年
九陌熒熒不夜天絳河光淡倍流妍道旁微有香風度
知是妖姬墮翠鈿
烟殘蠟炬桂輪低歸舄三更曲巷迷何處豔歌吹玉笛
紅樓縹緲碧梧西
(弘人曰此種風情不減昌穀)
中秋龍舟曲三首(有序)
中秋燈市僅見吾邑父老相傳云始自萬歷中年近
又有龍舟之戲每舟燃燈數十鼓樂幡麾畢具會于
垂虹亭橋下往來舞櫂旋折如飛士女遊觀遠近雲
集尤他邑所未有也次雪樵水先成詩余踵而有作
以紀一時歲華之麗
火樹銀缸映月鋪琉璢片片閃重湖光明直欲連鮫室
驚吐驪龍頷下珠
虹亭雲比幔亭多凌亂珠輝湧素波應共墖燈流照遠
明朝漁網笑空過(俗說墖上燃燈明日網捕皆無獲)
喧闐鼓吹繞長虹水馬千盤皓魄中霜女素娥皆寂寞
夜深應會水晶宫
鍾星歸自三衢
青霞福地似蓬萊一線天低首重廻到日兒童迎笑問
可逢僊子看碁來
桂花月下讀季廸眉菴諸家詩
天葩飛墮廣寒宫片片清香引碧空髣髴衆僊彈法曲
紫簫吹歇月朦朧
題孔廉石遺像(孔有還金事余為作傳)
讓水廉川許結鄰不貪真可識金銀于今滿路南塘客
對爾鬚眉憶古人
(孝章曰或疑南塘語太露然杜詩已有衣冠兼盗賊之句)
題介白畫
金碧参差古木中曉巒盡作髻螺容何人為蠟穿雲屐
踏破蒼藤幾萬重
入山
石澑松風聽不窮茆堂寂歴曉烟空丹梯百道飛霜葉
疑有靈楓化老翁
和李梅公司馬秦淮合歡詩為泰和蕭孟昉作四
首
秦淮瀲灔月偏明僊子霓裳降玉京十二闌干花婀娜
雲鬟簇擁看傾城
蟬鬢輕勻軃翠翹新粧淡冶畫難描羅衣須稱腰支小
為翦冰蠶六幅綃
合歡雲錦爛花蹊月扇銀鐙隊隊齊今日蘭房佳氣滿
催晨不用汝南雞
鳳舞鸞歌樂未央將雛一曲遶虹梁玉盤檠出僊家果
先剖橊房摘子嘗
宗定九惠貽深柳堂集奉寄三首
十里垂楊映暮霞東原滿眼舊繁華關情最是靈和柳
畱得絲絲處士家
螢苑雞臺勝蹟遐卧遊常汎曲江槎非君筆底千重錦
那敵崗頭萬樹花
青陽烟景媚林廬滿院輕紅點素書遥想少文花下坐
隠囊棐几玩濠魚
無題
侵簾紫燕原交翼戲水紅鴛每竝頭可奈錦幃人去後
春風無語蕩銀鈎
哭笻在三首
陽九啣哀不計年稱詩長廢蓼莪篇一身瓢鉢寒山寺
茹蓼吞聲仗佛憐
西磵心交四紀深春來分手更沈吟豈知一别俄長夜
騷賦同誰論古今
叢菊香殘桂葉凋旅魂何處寄飄蕭長畱一掬西臺淚
灑向寒江湧暮潮
贈鄰叟
棐几繩牀白㲲巾蕊珠誦後嚥元津勤勤過爾非無意
曾見昇平五十春
題袁重其負母看花圖和杜于皇韻
負母階前樂事真葵橊色映北堂新世間不少看花客
花下誰將白髮人
再題
負劒寧忘辟咡時花間答效也嫌遲從今不用扶藤杖
自有兒身代杖支
哭甫草三首同鈍翁作
巫陽難問路遥遥每為斯人恨不銷箱篋僅遺文百首
功名特限燭三條(唐時舉子入試南宫給三條燭)
才命由來兩折磨怪君末疾是沈痾曹涂李志憎偏夀
憒憒天公可奈何
書齋空鎖舊籖題竹徑煙荒草色齊䳚鴠不知人已化
五更猶與盡情啼
(汪季青曰情辭凄帵欲絶)
題㕛人小像
林下松風岸角巾嵐光時照板扉新回頭笑問乘煙客
今是滄桑幾劫塵
姑蘇楊柳枝詞四首和鈍翁
萬縷黃金著柳條闔閭城外逞妖嬈臨風不解興亾恨
猶認娃宫舞折腰
嫋嫋通津拂酒旗山塘十里綠隂齊人情比似秋雲薄
誰折長條綰别離(一作十里紅亭嫋嫋春任他輕拂陌頭塵如今世路輕離别誰倩長條綰)
(去人)
百尺扶蘇翠影孤風流自賞古城隅不須移向靈和殿
好種天邊近白榆
暖風吹浪細成文天半飛綿罥白雲莫入深閨攪思婦
恐添淚點濕紅帬
贈李侍御灌溪先生二首
柱史仙根發舊枝中朝冠冕更先誰法王晨盥勤朝禮
猶似朱衣待漏時
玉鏡珠囊拜五雲佛香熏染散靈文(先生近有邇禪初刻)春來愁
聽高枝鳥恐有蒲卑是舊君(杜宇一名蒲卑見華陽國志)
送棐民弟移官望江二首
落日西看趁估船白頭分手倍凄然可堪十載談經客
仍向荒江擁敝氊
皖山烟景嘯堪舒日日江魚芼笋蔬齋閣首廻吟望久
應憐多病老相如
送徐果亭太史還朝三首
弟晜先後武承明又見鋒車上驛程爭羡鳳巢琪樹穏
三珠光滿罩瑶京
班廬原傍馬鞍阿回首松筠戀惜多自是衮衣催補繡
山靈無事惱鳴珂
賜書每許借桓生初月樓頭對舉觥欲别龍鍾頻悵望
關山計日想行旌
愚菴小集卷六
