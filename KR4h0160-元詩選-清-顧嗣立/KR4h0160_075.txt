元詩選二集卷七庶吉士顧嗣立編
侍讀學士碩裕實哈雅
碩裕實哈雅阿里哈雅之孫父名衮格根裕碩
遂以格為氏號酸齋年十三膂力絶人使健兒
驅三惡馬疾馳持槊立而待馬至騰上之越二
而跨三運槊生風觀者辟易或挽彊射生逐猛
獸上下峻阪如飛諸將咸服其趫捷稍長折節
讀書初襲父官為兩淮萬戶府逹嚕噶齊鎮永
州一日解所綰黃金虎符讓弟呼圖克哈雅佩之
北從姚燧學燧見其古文峭厲有法及歌行古
樂府慷慨激烈大竒之俄選為英宗潛邸說書
秀才仁宗踐祚拜翰林侍讀學士中奉大夫知
制誥同脩國史乃稱疾辭還江南泰定元年五
月八日卒年三十九贈集賢學士中奉大夫護
軍追封京兆郡公諡文靖酸齋晩年為文日邃
詩亦沖澹草隸等書變化古人自成一家其視
死生若書夜絶不入念慮臨終有辭世詩云洞
花幽草結良緣被我瞞他四十年今日不留生
死相海天秋月一般圓洞花幽草盖二妾名也
酸齋休官辭祿後或隱屠沽或侣樵牧常於臨
安市中立碑額貨賣第一人間快活丸人有買
者展兩手一大笑示之領其意者亦笑而去一
日錢唐數衣冠士人游虎跑泉飲間賦詩以泉
字為韻中一人但哦泉泉泉久不能就忽一叟
曳杖而至應聲曰泉泉泉亂迸珍珠个个圓玉
斧斫開頑石髓金鉤搭出老龍涎衆驚問曰公
非貫酸齋乎曰然然然遂邀同飲盡醉而去其
依隱玩世多類此
桃花巖(并序)
白兆山桃花巖太白有詩近人建長庚書院來京
師時中書平章白雲相其成求詩於詞林臣李秋
谷程雪樓陳北山元復初趙子昂張希孟與僕同
賦
美人一别三千年思美人兮在我前桃花染雨入白兆
信知塵世逃神仙空山亭亭伴朝暮老樹悲啼發紅霧
為誰化作神仙區十丈風煙挂淮浦暖翠流香春自活
手撚殘霞皆細末幾回雲外落清歗美人天上騎丹鶴
神遊八極棲此山流水杳然心自閒解劒狂歌一壺外
知有洞府無人間酒酣仰天呼太白眼空四海無纖物
明月滿山招斷魂春風何處求顔色
美人篇
仙風雕雪玲瓏温吳姬翦月纖纖昏行雲補髻翠光滑
鳳凰叫落空山月手摘閒愁八字分春山恨重畫不伸
肌濃汗膩朱粉勻背人揮淚妝無痕霜刀自製石榴裙
閉門不識諸王孫綠煙熏透(一作暖)藍田玉羅帶隨風換
装束飛鳥銜怨過長門芳菲不忍韶華屋連環步窄玉
佩響霓裳袖闊春(一作東)風長釧鬆腕瘦覺多情舉手搔天
天亦□錦香(一作枕昏)帳冷蘭燈沉落花不入芙容衾三山路
杳銀河深彩鸞高訴愁人心天與美人傾國色不如更
與美人節夢裏梅花夢外身萬古千年對(一作一)明月(貫酸)
(齋以樂府得名同時有徐某號甜齋時號酸甜樂府)
君山行
北冥魚背幾千里負我大夢遊弱水蓬萊隔眼不盈拳
碧落香銷吹不起茜裙女兒懷遠遊遠人不歸明月羞寶
釵綰髻翠欲流鳳鬟十二照暮秋女媧煉石補天手手
拙石開露天醜瓊樓玉宇亦人間直指示君君見不斯
須魚去夢亦還白雲與我遊君山
畫龍歌
老墨糊天霹靂死手擘明珠換眸子一潛淵澤久不躍
泥活風䰅色深紫虬髯老子家燕城怒吹九龍無餘燈
手提百尺隂山冰連雲塗作蒼龍形槎牙爪角隨風生
逆鱗射月干戈聲人間仰視翫且聽參辰散落天人驚
瀟湘浮黛蛾眉輕太行不讓蓬萊青烈風倒雪銀河傾
珊瑚盞闊堪不平吸來噴出東風迎春色萬國生龍庭
七年旱絶堯生靈九年澇漲舜不耕爾來化作為霖福
為吾大元山海足
觀日行(并序)
丁已春三月余之所謂寶陀山顛有石曰盤陀可
觀之初疑其大不可量既歸宿作方夜半之餘詩
僧魯山同賦
六龍受鞭海水熱夜半金烏變顔色天河蘸電斷鼇膊
刀擊珊瑚碎流雪朔方野客隨雲閒乘風來游海上山
飛驤拖空渡香水地避中原雜聖凡壯鼇九尺解霜鼔
瘦紋巨犬自掀舞驚看月下墨花鮮欲作新詩授龍女
人生行此丈夫國天吳立濤欺地窄乾坤空(缺)落春帆
身在東南憶西北
采石歌
采石山頭日頽色采石山下江流雪行客不過水無跡
難以斷魂招太白我亦不留白玉堂京華酒淺湘雲長
新亭風雨夜來夢千載相思各斷腸
别離情
吁别離之苦兮蒼梧之野春草青黃陵廟前春水生日
暮湘裙動輕翠玉樹(一作脩竹)亭亭染紅淚又聞垓下虞姬
泣斗帳初驚楚歌畢佳人閣淚弃英雄劔血不銷原草
碧何物謂之别離情肝腸剥剥如銅聲不如斫其竹翦
其草免使人生謂情老
蘆花被(并序)
僕過梁山泊有漁翁織蘆花為被僕尚其清欲易
之以綢者翁曰君尚吾清願以詩輸之遂賦果却
綢
採得蘆花不涴塵翠蓑聊復藉為裀西風刮夢秋無際
夜月生香雪滿身毛骨已隨天地老聲名不讓古今貧青
綾莫為鴛鴦妒欸乃聲中别有春(歐陽玄撰貫雲石神道碑云雲石嘗過梁)
(山樂見漁父織蘆花絮為被愛之以綢易被漁父見其貴易賤異其為人陽曰君欲吾被當更賦詩公援筆立)
(成竟持被往詩傳人間號蘆花道人公至錢唐因以自號)
秋江感
澄淨秋江一舸輕不堪蹤迹樂平生西風兩鬢山河在
落日滿船鴻雁聲邨酒尚存黃閣醉短檠猶照玉關情
料應今夜懷鄉夢殘月蕭蕭月二更
蒲劒
三尺青青古太阿舞風斫水一川波長橋有影蛟龍懼
流水無聲日夜磨兩岸帶煙生殺氣五更彈雨和漁歌
秋來只恐西風惡銷盡鋒稜恨轉多
三一菴
茅棟蕭蕭水石間放懷終日對林巒夢回不覺丹臨砌
吟罷始知身倚闌藥碓夜舂雲母急石缾秋迸井花寒
羣魚亦得逍遥樂何用機心把釣竿
神州寄友
滄海茫茫叙遠音何人不發故鄉吟十年故舊三生夢
萬里乾坤一寸心秋水夜看燈下劔春風時鼓壁間琴
邇來自媿頭尤黑贏得人呼小翰林
思親
天涯芳草亦婆娑三釡淒涼奈我何細較十年元下淚
不知慈母線痕多
題陳北山扇五首
秋鳴無數醉秦娥却把輕風惹扇羅明月碧澄天似水
此山雲氣動纖波
紅旭如鉛海上來蒼蒼烟霧小蓬萊東風昨夜醇如酒
吹得桃花滿樹開
翠幕低垂護午隂碧缾裏面水痕深東風截斷人間熱
勾引清凉養道心
一簾明月倚闌干宇宙尤宜就夜看飛上仙查河漢近
手招沆瀣海銅盤
功成不用服丹砂笑指雲霞總是家清曉山中三尺雪
道人神氣是梅花
題廬山太平宫
山上清風山下塵碧沙流水淺如春不知松外誰敲月
驚動南華夢裏人
題岳陽樓
天遠岳陽樓影孤下窺夢澤渺平蕪城南老樹依然在
試問仙童重到無
題練川書隱壁
朝來策杖輕天涯東風落脚山人家悠哉野服棄俗態
蕭然未受豪華加兒兮子兮嬉且悲燈昏小帳連依依
山人巳有春微微吾儕必欲留新題
篳篥樂為西瑛公子
雄雷怨别雌雷老雲海鏝沙地無草邊塵不受紫檀風
三寸蘆中元氣巧微聲轔轔喘不栖魑魅夢哭猩猩饑
壯聲九漏雪如鐵酥燈燄冷春風滅神妻夜傳髑髏杯
倒解昆侖飲腥血紫臺雲散月荒凉歸路人稀腔更長
岳陽樓
西風吹我登斯樓劒光影動乾坤浮青山對客有餘瘦
游子思君無限愁昨夜漁歌動湖末一分天地十分秋
當塗郡有脫鞾亭以謫仙采石得名乃繪之圖而
贊以詩
錦袍兮烏幘神清兮氣逸凌鑠兮萬象麾斥兮八極我
思古人兮李太白孰為使之朝禁林而暮采石也其天
寶之嬖倖歟公則何所於欣戚
山谷守當塗方九日而被謗謫宜州遂作返棹圖
而系之詩
幅巾兮野服貌腴兮神肅孤鶱兮風雅唾視分爵祿我
思古人兮黃山谷曷為使之六年僰道而九日姑孰也
其符紹之朋黨歟公則何所於榮辱
初至江南休暑鳳凰山
路隔蒼苔卒未通泉花如髮玉濛濛蛟浮海近雲窗溼
螡怯山寒葛帳空高枕不知秋水上開門忽見莫帆東
物華萬態俱㤀我北望惟心一寸紅
宫詞
風外丁當響珮環玉人依約凭湖山侍兒報有君王命
月下輕輕整翠鬟
鄧祭酒文原
文原字善之一字匪石綿州人父漳徙錢唐文
原年十五通春秋在宋時以流寓試浙西轉運
司魁四川士至元間行中書省辟為杭州路儒
學正大德間調崇德州學教授擢應奉翰林文
字陞脩撰至大三年出授江浙儒學提舉皇慶
元年召為國子司業科舉制行文原校文江浙
慮士守舊習大書朱子貢舉私議揭於門延祐
四年陞翰林待制出僉江南浙西道廉訪司事
移江東至治二年召為集賢直學士兼國子祭
酒泰定元年以疾乞致仕歸致和元年卒年七
十一制贈江浙行省參知政事諡文肅所著有
讀易類編内制集素履齋稾義烏黃溍曰公為
文精深典雅温潤而有體確實而有徵詩尤簡
古而麗逸句章任士林曰善之渾厚以和沈潛
以潤如清球在縣明珠在乘當大德延祐之世
承平日久善之與袁伯長貢仲章軰振興文教
四海之士望風景附王士熙馮思温名位為最
顯亦皆出善之之門文章之柄悉歸焉其盛事
可想見也
雨中次范德機見寄雜興韻
窮巷積隂雨離居寡悰情安得壒埃風逍遥余上征長
日有逝川春花無晩榮永懷山澤居好遯潛英聲於陵
方灌園龐公不入城此意豈㤀世詠歌以濯清今我夢
江國噭噭鵜鴂鳴不憂芳草歇但恐白髮生歸休企前
哲矢言著貞誠悠悠莫識察思子攜手行
題高尚書夜山圖
吳山面滄江中秋氣颯爽樓居謫仙後公退謝塵鞅孤
月出海上高懷一俛仰佳哉高侯畫得意超象㒺我來
秋向晩月色寒莽蒼山遠落木淨風高怒潮響奔騰萬
雲氣忽駕蒼虬上平湖雨翻江渺渺波蕩槳回思圖畫
時歲月儵已往山川更晦明隂陽遞消長人生何獨勞
局促老穹壤我將乘倒景千載縱清賞松喬遺世人一
笑凌煙像
題丁氏松澗圖
天目之峰凌紫烟下周林壑紆長川清池斗絶涵倒景
神運直自疏鑿先彼美幽貞廬閒房曲奥辛夷荃蒼官
(一作松)手植經幾年靈虯夭矯今參天門前朝流暮流水
但聞激石瀉瀨鳴濺濺山人養真衡茅下有書可讀琴
可弦意行清澗曲長歗松風前山(一作溪)月出林高溪花
弄春妍仙人歌(一作欲)來夜將半天空鶴唳山淒然飈塵
大笑狂馳子口誦丹訣傳真玄我欲從之結鄰屋得疏
藥圃謀芝田
山中居
山人獨向山中居風雨不庇三椽廬短衣破帽家無儲
形㤀意適心自娛挂壁拄杖懸珊瑚鬼神遯迹蛟龍趨
眼前不識為妻孥生平豈解躬耕鉏黃精採苗供曉餔
碧溪飲泉傾瓠壺行歌紫薇眠枕書夢遊滄海坐釣魚
雲霧烟霞同卷舒狙猨麋鹿相驚呼顛崖蒼蒼日欲晡
舉手拊掌笑挽鬚起望八極呑五湖喬松在足憑空虚
有客跨鶴來須臾龐眉皓齒當坐隅綺語唾落飛明珠
翻身别去登康衢寄言擊壤人有無茅茨風俗今何如
梁貢父學士江行阻風圖
匡廬阻長江彭蠡居上游我幼不識風濤怒但喜青山
綿亘急櫓鳴中流老來行道增百憂山有虎兕水次多
蛟虯梁公示我江上圖空齋颯爽回高秋想見飛廉簸
蕩驅陽侯雷鼓動地萬貔貅連檣十日不得發何異駿
馬伏櫪鷹在韝行人儌福古祠下潔觴置酒旨且柔小
姑倚絶岸彭郎渺孤洲脈脈關情隔烟水不如天孫絶
漢從牽牛明發風止江鏡淨楚天無際來櫂謳回首繫
舟處惟有參差烟樹飛鳬謳世事翻覆那有定人生憂
樂為誰謀慨彼東逝川白日不得須臾留濯滄浪委浮
休買田結屋山之幽擷芳釣鮮亦足樂安用高門列鼎
冠盖誇鳴騶
贈墨士吳雪堂
永寧賜筆世安有易水良工今不傳了知膠漆用相得
亦悟膏火明自煎昔從蒙莊觀副墨老歸芸閣窮太玄
與子欲擬毛穎傳待我暇矣磨墨甎
滿目雲山樓(一作米元暉雲山短卷)
芳草孤舟度幽居一徑通(一作雲)江湖春雨外墟里暮煙
中(一作分)機息鷗先下花飛水自東(一作亦芬)臨流(一作氛氲)無限
意畫史若為工(一作画裏識敷文)
伯夷頌
心田垂世遠手澤歴年殊誰購山隂叙真還合浦珠身
惟名不朽書與道同符諸老珍題在猶堪立懦夫
送吳宗師南祀歸二首
國老分茆社祠官從使星鶴書來澗谷羽節動仙靈寸
草春逾碧黃花晩獨馨真人猶五采歸受蕊珠經
草木南薰候神仙上界官平生脩月斧萬里御風翰江
雨鳴星劔凉空憶露盤白鷗秋水外相與醉憑闌
陪高彦敬游南山
不到南山又二年離離秋草映寒泉東林蕭散開蓮社
西晉風流櫂酒船古寺雲煙終日合長松風雨半空懸
謝公未了登臨興故向禪房借榻眠
十月十日出都城二首
倦客愁深素髮生分甘投劾謝塵纓老來每愧公車召
歸去何須祖帳榮紅葉早霜催歲晏白鷗野水與雲平
腐儒漫任真無補深負巖居與谷耕
朝擁皋比夕短檠病餘静息厭勞形閒情只合營三徑
便腹那能貯五經黍侍禁幃慙啟沃欲尋耆社覺凋零
歸歟嘯傲西湖上時看晴雲度翠屏
三月廿九日上御流杯亭聽講明日子翬司業有
詩因次韻
只尺天顔仰照臨緝熙盛事見方今上林花接南薰蚤
流水春涵太液深寒士簡編窮皓首野人芹曝抱丹心
退朝欲草清平頌散作成均木鐸音
送劉時可還括蒼兼寄洪中行
洪郎不來魚鴈稀君今歲暮告我歸故人青燈山水屋
游子白苧風霜衣時俗俛仰妨道姓聖哲出處存天機
東還石門對飛瀑卧看寒月投窗扉
贈白君舉
昆侖西月水東溟何處清(一作東)風起獨醒遠道雲煙今
古樹行人朝暮短長亭草鋪平野春如剪花落重門晝
不扃不有茅茨容歗傲終南山色為(一作與)誰青
送人游天台
此去蘭亭脩禊後平明驅馬試征衣海邊山盡天無盡
花底春歸人未歸一雨潮生魚入市遠巖月上鶴投扉
舊游二十年前路孤負東風賦采薇
夀何平章
位正三台拱太微德人山立玉揚輝致身直道難諧俗
救世危言易觸機空谷霜嚴蒼檜在長空雨盡白雲歸
閒亭燕坐觀春草依舊東風自款扉
題子昂馬圖
奔騰駿骨雲路長蕭灑神鬉風露凉沙場春牧草肥雨
野徼秋嘶楓隕霜三關戰士黃金甲五陵俠客紅絲韁
朝羈暮絡秖腸斷華山烟樹遥蒼蒼
題林彦文詩卷兼送南歸
東周離黍先亡雅南楚崇蘭又變騷上下漢唐觀體裁
古今李杜擅雄豪青林曉日鳴雙鳥碧海秋風釣六鼇
白髮詩翁會天趣吳山一笑返漁舠
都中送元傑道士南歸
授節仙山得過家都門津柳動春華還鄉近似千年鶴
奉使榮於八月查古井雲封丹竈藥舊松風埽石壇花
道人冠劒鳴瑶佩豈必高車晝錦誇
奉題延祐宸翰(并序)
欽惟仁宗上承祖武蒐羅俊彦求治靡寕尤尊禮
儒臣務敦風化由是治書侍御史臣郭貫擢禮部
尚書凡在選者六人惟貫進秩有加親灑宸翰昭
示龍光忝備臣僚咸增鼓舞集賢直學士臣鄧文
原謹拜手稽首而作詩曰
宵旰需賢表薦紳秩宗首選贊華勛官聮天府璇璣象
帝闡河圖琬琰文曾聽簫韶瞻曉日仰攀弓劒泣秋雲
小臣作頌稱仁聖湛露承恩未足云
題小薛王畫鹿
禮樂河間雅好儒曾陪校獵奉鑾輿晝長靈囿觀游後
政暇嘉賓燕集餘蛺蝶圖工人去久騶虞詩好化行初
宗藩翰墨留珍賞憑仗相如賦子虚
題謝氏通濟橋
涔陽川上壓雲濤迥若仙山駕巨鼇甃石不愁僧路滑
傾金寧計鬼工勞泛查客去銀河近題柱人歸玉壘高
此地通津足佳興楚歌明月放輕舠
郎中蘇公哀挽(志道)
寒垣重鎮雪雲堆畫諾人稱幕府材流馬道艱逢歲儉
涸魚民病得春回陽關猶記歌三疊杜老俄成賦八哀
夜静燕臺山月冷秖疑花鶴一歸來
送李彦謙御史之西臺
霜風十月長安道健鶻凌空淨羽毛地控函關西極重
星聮執法太微高鑄金古鼎姦先伏發刃新硎用欲韜
雅志澄清付公等我懷江海放漁舠
送鮮于伯機之官浙東
衣冠文獻參諸老臺閣功名負此公十載黃塵看去馬
萬山青眼送飛鴻揮毫對客風生座載酒論詩月滿篷
昭世需才公論定起分春雨浙江東
送張綱父教官
我友白蘋洲畔客忽凌風雪問征途南州歲晩尋高士
西塞煙深憶釣徒呼酒江船春水動讀書山館雨燈孤
無錢自媿蘇司業聊賦驪駒為子娛
贈趙鍊師奉祠南海會稽
圅香南國羽衣師東繞稽山謁禹祠使馭穩如乘白鶴
仙都歸及采玄芝文園進稾無封禪宣室求言有受釐
書就會同靈貺闊詞人脩譔九歌辭
送姚利用入京
雪晴川淨駕飛桅舟入河冰二月開壯士不緣彈鋏去
故山曾見爛柯來上林淑氣催花柳盛代英雄擢草萊
青眼諸賢如問訊為言衰病懶登臺
獨立
數盡飛花一愴然壯心迢遞夕陽邊十年人事空流水
二月風光巳杜鵑過眼青春寧復得涴人黃土絶堪憐
故園尚有平生約可使蒼苔到石田
正旦有感
干戈短景去悤悤回首南朝一夢中世事盡隨天道北
春正依舊斗杓東四時玉燭堪調燮萬國車書想混同
寂莫荒山老松樹看渠梅柳競春風
清明省墓
短櫂吴歌花滿川春帆愁斷蓼莪篇小溪蘋藻墦間祭
春雨桑麻墓下田黃壤有靈終異土青山無樹半荒阡
傷哉巴峽松楸路狐兔蒼寒六十年
趙孟堅水墨雙鉤水仙長卷
仙子凌波佩陸離文魚先乘殿馮夷積冰斵雪揚靈夜
鼓瑟吹竿會舞時海上瑶池春不斷人間金盌事堪疑
天寒日暮花無語清淺蓬萊當問誰
松雪翁桐隂高士圖
玉立桐隂十畆蒼託根何必在朝陽迎風簌簌秋聲早
灑雨隂隂月色凉勝事只消琴在膝野情聊倚石為牀
高人自得坡頭趣不為花開引鳳皇
除夕書懷
年光逝若片帆輕坐惜宵分到啟明客舍張燈浮太白
禁鐘和漏隔華清攝提北斗中天運太乙東宫吉日迎
身在詞林無寸補幾陪鴛鷺聽雞聲
萬歲山廣寒殿
雪殘春意滿仙臺碧樹青蔥翠作堆三島靈山浮海至
九天丹闕倚雲開仗穿玉兔輪中出輦跨金鼇背上來
欲獻甘泉辟雍賦白頭零落媿非才
三月晦遊道場山宿清公房與成父同行二首
絶頂軒窗納晩晡下方燈火聽鐘魚天連震澤涵元氣
地涌浮圖切太虚凉立松風觀石溜晩尋樵徑扣僧廬
孤亭山麓荒苔積猶想幽人夜讀書
澗石縈紆紫竹叢晴雲吹落水晶宫夜寒身宿羣峰頂
花盡春歸萬木中儻買山田營破屋時過僧寺駕孤蓬
只應渺渺軒前路杖履長陪鶴髮翁
文湖州竹二首
翰墨真儒者事書生如山未知判取詩書萬卷來看風
霜一枝
此老墨君三昧雲山發興清竒我在蓬萊書府曾看曉
靄横披
題陶淵明像
詩中甲子春秋筆籬下黃花雨露枝便向斜川頻載酒
風光不似義熙時
袁安卧雪圖
門外雪深泥沒膝幽人懷抱自春風可憐令尹無高致
乘興何須見此公
松雪臨郭熙溪山漁樂
峭石浮嵐俯翠微瀑流飛雨散林霏漁舟來往清溪曲
悵望行人古道稀
松雪墨梅
憶昔衝寒踏雪時百花零落願開遲如今收拾横書卷
一任無情塞管吹
江參百牛圖
濕濕羣行四百號畊黎初罷樂相隨春風綠遍川原草
回首牧人知是誰
錢舜舉碩鼠圖
禾黍連雲待歲功爾曹竊食素餐同平生貪黠終何用
看取人間五技窮
錢舜舉瓜蔓圖
極目荒墟落木中空山人静澗泉舂秋來不用為霖雨
留得閒雲養卧龍
温日觀葡萄
滿筐圓實驪珠滑入口甘泉冰玉寒若使文園知此渴
露華應不乞金盤
周曾秋塘圖卷
慘澹枯荷折葦間夫容秋水轉碕灣鳴鴻飛度江南北
却羡溪禽滿意間
米敷文楚山清曉卷
濛濛煙樹楚江湄寂寞漁邨護短籬雲夢舟中春睡足
醉餘猶記牧之詩
李仲賓墨竹圖
石根夭矯出寒梢明月空山舞翠蛟(缺)作江湖墨風雨
曾隨海浪過南交(仲賓曾使交阯故云)
郭恕先升龍圖二首
海上參差十二樓閬風玄圃綵雲浮神仙尚厭人間世
故作乘龍汗漫遊
建章宫闕漏沈沈翠輦春遊接上林未識嫦娥天上樂
廣寒丹樹五雲深
題高尚書秋山暮靄圖
傍溪草舍隔林中望際雲山翠幾重長憶雨餘閒信馬
輕鞭遥指兩三峰
題高房山墨竹圖
人纔有我難㤀物畫到無心恰見工欲識高侯三昧手
都緣意與此君同
題王朋梅金明池圖
溶溶春水戲羣龍畫鼓蘭橈競奏功得失等閒成愠憙
人生萬事奕棋中
題開元宫圖
西湖春動風泠泠歘忽鼓瑟窺湘靈夫君要眇降雲軿
椒堂桂棟羅芳馨春城日逝崦嵫暮幽夢重門鎖花霧
玉簫聲沈鳳飛去迸入秋風五陵樹至人高懷視雲浮
昔者金屋今丹丘白鶴來下明月樓知有王喬飛舄遊
仙人好幻多戲劇海變桑田蓮變碧百靈呵護融風息
依舊瓊臺絳宇炫燿雲五色
寄普福講寺住持無公
淨土談玄屢款扉平生我亦悟毘尼天台道在毘陵記
廬阜神交惠遠師度嶺白雲飛錫處散花清晝說經時
西南峰下龍泓路曾記山房舊賦詩
題圓覺天台教寺
大圓覺境清凉地要闡毘盧貝藏開飛錫不妨隨鶴下
蟠桃曾見有龍來相逢定性三生路盡了塵心萬劫灰
憶我初年慕禪蛻石橋煙雨過天台
送俞觀光赴義塾師
越山嵐翠俯青谿念子懷歸歲屢移乘興未尋安道宅
傳經且下仲舒帷稻粱秋足飛鴻外燈火凉生積雨時
東老收書兼好客何人詩寫石榴皮
題張繇所畫霜林雲岫圖
慚余生也晩未能識君顔宿秉川嶽氣時發胷臆山澗
壑自回互溪林若縈環雲光映天色秋葉舒錦斑室中
有揚子向晩啟玄關何如塵外侣日夕相與還悠悠箇
中意未許落人寰
閻立本西嶺春雲圖
旅人陟春山回互臨幽絶馬首觸層雲鳥鳴當三月桃
萼爛虚空松風吹洞越高岑上青蒼曲磴夐敧缺澗壑瀉
飛流煙靄忽明滅靈仙扣丹房素女開瑶穴鄉關在遐
方中情向誰說忽聞上方鐘午餐僧巳設閻子為此圖
翫之未能輟恐為造化憎隄備六丁掣
盧鴻廬嶽觀泉圖
九江峙廬嶽盤回幾許深絶壁倚霄漢濺瀑直千尋颼
飀松風至髣髴蒼龍吟叠石挺瓊樹飛樓起危岑流沫
灑虚闌長歌響澗隂雲深草木潤風度煙景沈何來暫
停轡於焉散煩襟余以罹塵鞅未得諧夙心能知此中
意奚事方外尋良圖為爾襲比勝雙竒琛
題李思訓寒江晩山圖
李唐王孫重毫素愛寫寒江千萬樹上有蓬萊五色雲
下有仙家幾庭戶清霜點作秋滿林咫尺瑶窗起烟霧
西風吹動晚山蒼歸舟掩映猶堪數迢迢錦水泛雙鳬
漠漠青天飛雪鷺人間畫手非不多誰似李矦得真趣
李侯宿世列仙儔更有何人同出處徽廟題來字字真
把玩殷勤迺竒遇斯圖斯景世莫傳古汴荒凉風景暮
眼中人事已非前畫裏山川尚如故老我披圖一愴然
落日長歌漫為賦
王摩詰春溪捕魚圖
輞川之景天下竒我惜曾聞不曾識若人筆端幹玄氣
萬頃烟濤歸咫尺漁翁生事浩無窮醉挹青藍洗胷臆
或披蓑笠卧寒蟾或倚孤篷醮空碧静觀此理良可娱
應須仰慕王摩詰
李昭道春江圖
江上亂山青束筍平沙草樹望不盡大江入海來滚滚
吐雨呑雲雜蛟蜃中有崔嵬夐絶之高亭遠出晴空寒
數仞江山傳舍觀英雄英雄盡說孫江東自從得地雙
鶴翁紫髥一拂豚犬空石田睡起秋屢豐歸耕應羡漢
隂翁
趙幹春山曲隖圖
春雲盡斂青山出雨過千林翠猶滴桃花歴亂柳芊綿
兩兩啼鶯在林隙短橋深樹阿誰家樓閣重重映曉霞
&KR0616;來豈是避秦客理亂不聞度歲華衡門草綠深如染
迴塘瀲灩流青靛雞鳴犬吠各成邨巖際飛泉如白練
虚亭寂歴倚江開圖畫千重入望來桃源山莊何足數
此卷真足稱竒哉畫史當年推趙幹妙筆流傳人所羡
吁嗟乎人去悠悠不可呼為君賦此期重見
王晉卿蜀道寒雲圖
巨靈何年移五岳石扇中開兩厓削峽中六月清風寒
仰視青冥何漠漠碧溪屈曲通冷泉紺葉玲瓏帶籬落
勾連石棧不可梯縹緲煙中見樓閣行行游子幾經年
幾度空林愁夜鶴仙峰歴覽豈不嘉還憶白雲舊巖壑
江城過雨秋氣凉時有疏鐘度寥廓山林如此誰能為
都尉丹青深問學當年故習一銷鎔三百餘年無與角
君家珍祕在雲房六時展對㤀離索我詩渠畫相後先
固應不負三生約
李思訓妙筆(并序)
思訓作畫雖由於天性然亦多宗閻立本惜世罕
有知者因見此卷為表而出之
李侯丹青勝結綠貝闕珠宫看不足偶研丹碧寫春山
萬壑千峰僅盈幅應知深處有神仙花落花開度歲年
扁舟自是尋真侣為覓桃源一洞天
唐子華雲松仙館圖
危峰削玉插晴空淋漓秀色含鴻濛世間萬物有時易
惟有青山今古同隱君山下營茅屋煙霞笑傲逃塵俗
日長心境鶴俱閒自埽白雲松下宿谿頭覓句行遲遲
童子囊琴歸竹籬猗蘭調古少人聽等閒何處尋鍾
期
題顧善夫所藏張僧繇畫翠嶂瑶林圖
善夫夙有耽竒癖珍祕何須羡賈胡徽廟未銷當日字
僧繇仍見昔年圖千林歴落人煙密萬里縈迴鳥道孤
幾欲臨風試題句恍疑身世在冰壺
劉松年春山仙隱圖
綠柳疎花遶舍栽長松灌木覆亭臺雲巒倒影水天
夐蒲葦有聲山雨來内史幽情觴咏樂右丞别業畫圖
開何時許我遊真境野色橋邊蹋紫苔
趙松雪重江疊嶂圖
東風江上柳初團海燕飛飛杏雨寒帆影亂催人去遠
煙光遥映嶂為攅鶯啼幾處邨方市犬吠千家客正餐
滿目溟濛無著處一林鐘磬落潮湍
顧愷之瑶島仙廬圖
渺渺晴山路更幽茸茸瑶草幾春秋巖棲自昔推巢父
學種于今說故侯雲物豈因時序換鹿麛不共世塵浮
谿頭驀有尋真客期向天台汗漫遊
陸探微層巒曲隖圖(并序)
善夫過訪出示探微妙筆不勝驚訝漫賦若此以
識竒覯
勾吳山水素稱竒箇裏神工已得之山翠却從林外出
水深常遶屋東澌雞鳴竹里人何處犬護柴門客正炊
一段風煙誰會得避秦當日自相宜
吳道玄五雲樓閣圖
吾僚友趙松雪盛稱此卷余豔慕之已二十餘年
矣一日危太樸出示索題深慰夙懷因書近詩一
律於尾
觀閣嵯峨起日邊春雲靉靆倚層巔天低青海一杯水
山落齊州九點煙百尺長松神闕外千秋靈柏古壇前
遨遊盡是蓬山侣瑶草金芝不記年
王維高本輞川圖
輞口風煙春日遲淺沙深渚帶東菑紅杏花開翔白鶴
綠楊絲裊逗黃鸝山雲寂寂入寒竹野露瀼瀼裛嫩葵
誰似右丞清絶處千秋一士更何疑
王維秋林晩岫圖
千峰凝翠宛神州中有仙翁寤寐遊林麓漸看紅葉暮
風煙俄入野塘秋搖搖小艇尋谿轉寂寂雙飛向晚投
我欲探幽未能去畫中真境許誰儔
李昭道畫卷
松篁寂寂掩深居一段清幽樂有餘麛鹿自來尋舊迹
高賢還去賦歸歟千山夕照耕初罷隔樹炊烟誦自如
有客臨溪清話久數聲長笛過前畬
盧鴻仙山臺榭圖
仙都圍合碧雲籠洞口緋桃著雨穠丹闕春深巢翡翠
朱扉風暖出芙蓉壺公不負三山約向子終期五嶽逢
野鶴一聲山館寂倚闌長聽水淙淙
題洪谷子楚山秋晩圖
舊知洪谷古先儔五尺横圖見十洲千嶂排空青玉立
一江流水白雲浮琱簷共話當年雨丹葉誰憐滿徑秋
最是無聲詩思好恍然身在赤城遊
郭忠恕十幅
雒陽畫史稱忠恕尺素能窮造化工翠嶂倚雲天外落
高林飛雨望中叢彤樓風暖歌聲細綺閣春深舞䄂紅
應是宣和多愛惜故將題墨琬琰同
趙令穰秋邨平遠圖
白沙翠竹映江皋幾處邨居對寂寥水落漁梁人暗度
霜清曲渚荇初銷千山雜沓凝嵐紫萬木蕭森向晩彫
自是秋光無限好誰知點染付輕毫
趙千里山水長幅
蒼山高處白雲浮樓閣參差帶遠洲千尺虯龍依絶壁
一羣鶴鶴唳清秋山翁有約憑雙屐埜客無心&KR1140;碧舟
最是霜林好風景居然咫尺見丹丘
馬和之卷
廻嵐洞壑玉參差滿地濃隂日影遲寂寂柴門雲自合
深深灌木鳥仍窺滄浪唱晩空天地綠綺尋幽過竹籬
豈是柴桑歸去者時臨清淺賦新詩
危太樸集八大家(并序)
余與太樸久别一旦會于九龍山僧舍因出諸名
勝合作卷見示隨賦小詩於後并叙遠别之意云
憶昔相逢數十年一朝解后碧山前奚囊錦繡煙猶濕
滿目峰巒紫翠妍歲月盡從忙裏過文章還向世中傳
明朝無限東西路馬首仍憐各一天(按明東吴張泰階援平寶繪錄太樸)
(集八大家圖為大癡道人黃公望富春山圖天水趙雍五馬圖黃鶴山人王蒙秋溪汎櫂圖房山高克恭幽谷)
(晴雲東海倪瓉長松絶壁圖吴興錢選花鳥梅道人吳鎮戲墨武塘盛懋画也)
趙松雪怡樂堂圖贈善夫副使
一榻幽然樂事多四時風景復何如遶溪水色清流玉
排闥山光翠擁螺静裏研朱將易點醉中邀月鼓琴歌
知君所好無塵趣肯許吾儕見訪過
趙仲穆秋山訪隠圖
城市山林路不分畫橋騎馬是徵君樹邊高閣連青嶂
陌上紅塵亂白雲碧澗漣漪魚自泳陽坡平軟鹿為羣
滑稽誰似東方朔更向金門避世氛
方方壺松巖蕭寺圖
雨過鷓鴣啼歇日斜猿兕聲高湖上長煙漠漠山中古
寺迢迢人立東皋清眺帆歸西浦寒潮
荆浩秋山問竒圖
木落千林秋氣新虚亭寂寂不生塵悠然危坐草玄者
不負山橋問字人
顧愷之秋江晴嶂圖二首(并序)
太樸危君所藏愷之妙卷誠希世物也出示索書
不勝歎羨為書短句以志喜云
晉室風裁推虎頭山川靈氣屬君收指端幻出千重秀
并作江南一段秋
静日攜笻溪水頭何如風景障圖收與君相對坐不語
秖領千林萬壑秋
閻立本秋嶺歸雲圖二首
貞觀從知畫有仙能將萬里尺圖間白雲掩映楓林好
遮却溪南無數山
盤紆逕路郤何之中有居人未卜誰百丈飛泉雲外落
一林霜葉九秋時
題危太樸所藏滎陽鄭虔画秋巒横靄圖二首
金風瑟瑟入空山邨落人家葉盡斑山色空濛斜日裏
鬱林遥指碧雲間
題耕雲徵士東軒讀易圖次韻三首
衡門寂寂有儒風相對高人笑語同何必隔籬沽取醉
新詩初就竹爐紅
棐几清疏無俗物圖書雜沓有仙言晩來静倚南軒下
始識山林道味尊
悠然結屋對南山好鳥㤀機自往還昨夜天風吹月下黃
金散布一林班
題趙千里春景
籠煙楊柳嬌無力著雨桃花冶有姿人在畫樓春睡起
不知溪上有新詩
題趙子昂為袁清容畫春景仿小李
王孫久别同朝侣為寫晴雲百曡峰挂起碧窗凝望處
畫中今喜故人逢
趙子昂仿顧愷之
溪邊春樹綠成羣重曡青山翠影分客子何來忘歸去
歌聲遥落水中聞
王洽雲山圖(并序)
王洽為百代雲山之祖故米氏父子皆由此出何
況易世之後乎善夫尤宜寶之
五雲深處擁蓬萊樹色蒼凉映水開何處書聲映林樾
却教仙侣過橋來
趙子昂仿顧長康
蒼厓突兀白雲封雨潤金芝色更濃采藥劉郎何處去
桃花依舊笑春風
棣華堂為錢唐羅雲叔題
江空暗雨飛鴻杳天長古道行人少芳草池塘夢欲迷
紫荆庭下無人埽誰似君家常棣華炫日矜春長媚好
文采風流諫給孫詩書滿屋來華軒我聞同姓古所敦
尺布斗粟何足論
清溪謁象山先生祠
我行壓塵役愛山極幽阻及兹叩巖扃浮嵐薄窗戸危
石倚蒼屏盤盤一洞府邈哉混沌根疏鑿自太古或疑
昏墊初屹立中流許懸崖瀉驚瀑洒空作飛雨泓渟水
鏡虚林影淨可數石闌少流憩樛枝啼翠羽山花明炫
目蘚逕劣容武陡上高明臺桑麻蔽村塢却笑羣山卑
矜春相媚嫵了如静者性孤潔恥俗伍昔賢此鳴道松
風入談麈教鋒振羣圭朋簪謝華組末學分畛域正道
日榛莽嗟余嗜探賾離索增歎憮入舟耿清夢前溪聽
鳴櫓
登五嶺
去歲登斯嶺歊暑窮躋攀兹歴至源道五嶺九縈盤雞
鳴戒行李月明清露漙筍雨兀殘夢絺衣颯微寒峭立
芙容峰秀出羣厓端陡上捫煙蘿邈視凌風翰想當混
沌初疏鑿驅神姦幸經資斧貫猶有蒼石頑劒門倚崇
墉函谷封泥丸顧此東南偏夷險遂殊觀小憩天欲曙
嵐光漲林巒頗聞招提勝峻絶逾商顔野人耕鑿共山
僧巾屨安白首不出寺豈復世慮干我欲叩幽迥策足
嗟蹣跚維時清秋暵老龍猶泥蟠灑空飛雨至乃在半
山間稉稻綠如雲白水行碕灣農意良已欣我行詎云
難買酒澆磊塊臨溪濯潺湲山靈亦我娱風松寫清彈
貧居
閉戶無塵雜看山有卧遊半酣梳白髮新浴潄清流讀
易茆齋曙彈琴竹院秋貧居聊足樂軒冕欲何求
桐川九日絶無佳菊小酌書懷奉簡明仲博士一
笑
遊宦年光逐雁飛傳杯好友念分違欲將老眼看黃菊
不遣秋香近繡衣稻蟹霜遲聊取醉蓴鱸家近重思歸
緬懷晉宋多才傑得似風流落帽稀
哭李息齋大學士
冰紈亂掃拂雲竿不盡清風入譜刊紫氣直過銅柱去
蒼龍欲卷墨池乾憶陪客館燈花落喜借僧房貝葉看
得遂縣車娱暮景淚零耆舊向彫殘
從遊僧寺醉江天疑語山亭濯澗泉能悟莊周齊物論
為參居士在家禪竹西卜宅他鄉老花底歸朝上界仙
寄我楚江煙雨筆每懸素壁一潸然(仲賓近刊竹譜廿卷嘗自京師寄墨)
(竹雙幅題曰楚江煙雨坡余兩年往來江左道中塵勞之餘輒賦數語以自適老云多生綺語亦安用當不)
(滿大方一笑因留桐川明仲教官以此紙俾余書之聊識其後如此巴西鄧文原)
祖孝子求母詩
田家桑柳蔭柴扉誰道兵戈有亂離住舍尚存萱草地
生兒不及木蘭時鳳釵一折悲誰語鶴表重歸樂自知
想見鄉閭歡會處萊衣起舞對齊眉
涔河橋
清涔虹影落雲濤海上三山望不遥春漲漫愁杯渡細
雲深常護鬼功勞汎槎客至銀河外題柱人歸玉壘標
明月遠天漁父意一聲鐵笛一蘭橈
題趙子固墨蘭
承平灑翰向丘園芳佩纍纍寄墨痕已有懷沙哀郢意
至今春草憶王孫
高尚書克恭
克恭字彦敬其先西域人後居燕之房山初仕
為省郎出為江浙行省左右司郎中大德初為
御史官至刑部侍郎卒追贈刑部尚書諡文簡
彦敬好作墨竹畫山水初用二米法寫林巒煙
雨晩更出入董北苑每不輕於著筆遇酒酣興
發或好友在前雜取縑楮研墨揮毫乘快為之
神施鬼設不可端倪趙松雪詩有國朝名筆誰
第一尚書醉後妙無敵之句卒後購其遺墨者
一紙率千百緡自號房山老人因皆稱曰高房
山為詩不尚鉤棘自得天趣柳道傳嘗謂高公
畫入能品故其詩神超韻勝如王摩詰在輞川
李伯時泊皖口舟中思與境會脱口成章自有
一種竒秀之氣其画中題句如木落秋宇空天
寒遠山静峭寒留剰雪莫影入濃雲雲氣外無
出路水聲中有人家冷光濕翠相摶處曾向廬
山月下來青山萬曡雲無屋中有仙人問月臺
其有妙思故并錄之
至正己亥四月廿二日宿翠峰禪室登留雲閣數
日與淨蓮公
米老天機清夢入煙雲窟山河大地影玻瓈鏡中出任
自選勝場莫浪翻墨汁今于西湖濱割取南半壁
岳陽樓
九水匯荆楚一樓名古今地連衡岳勝山壓洞庭深宿
鴈落前浦曉猿啼遠林倚闌搔白首空抱致君心
題管夫人竹窩圖
雲梢露葉秋聲古萬玉叢深翠蛟舞此君擬結歲寒盟
拄笏相看立煙雨過雨山窗斜映日帶煙霜節總宜秋
凍雷迸出千崖翠勒此高歌傲素侯
題怡樂堂為贈善夫良友
君家華堂號怡樂已見簷楹佳致作時張圖畫翫江山
晴敞窗櫺詠風月有書教子知義方有席延賓酬斝觴
天壤不知更何樂松門醉倚看斜陽
仿老米雲山圖(一作秋山暮靄圖)
青山半晴雨遥(一作色)現行雲底佛髻欲争妍政恐勤梳
洗
松濤軒題畫為鄧善之
春雨欲晴時山光弄煙翠林間有高人笑語落天外
静觀閣早興寄懷善之先生
君官近九列我畫將二米不虚五年别勝進各如此
種筆亭題畫
積雨暗林屋晩峰晴露巔扁舟入蘋渚浮動一溪煙
過京口(以下七首見水邨圖卷)
北來朋友不如鴻幾箇西飛幾箇東多少登臨舊臺觀
闌干閒在夕陽中
過信州(一作題陽臺道中)
二千里地佳山水(一作好耕桑)無數海棠官道傍風送落紅
攙馬過春風更比路人忙(王士熙云房山樂府有云吴山青越山青兩岸青山相送)
(迎絶句云無限飛鴻隨馬足春光更比路人忙大有唐人意度)
過弋陽
雷聲驅雨過山西山腹雲根似削齊日莫牧兒歸不得
料應白水漲前溪
拍洪樓
仰有嵐光俯有溪軒窗初不計東西雲峰兩岫安排定
松竹林林自整齊
(闕)
山腰澗曲繞短垣百怪老樹龍蛇蜿山翁有時抱琴至
雪霽月明開此軒
滿目雲山樓
溪頭白鷺來相安溪上紅桃雨打殘滿目雲山為誰好
一川晴色上樓看
即事
古木隂中生白煙忽從石上見流泉閒隨委曲(一作屈)尋源
去直到人家竹塢邊(太德八年夏五還自江西過虎丘舟中子敬攜此卷見示俗客以惡)
(酒相撓情况搆詩不成遂書途中所作少答雅意房山高克恭)
贈英上人
為愛吟詩嬾坐禪五湖歸買釣魚船他時如覓雲蹤跡
不是梅邊即水邊
題道院二首
綠隂無際壓蒼苔為愛幽深手自栽風月早知煩耳目
不教春筍過牆來
草色琅玕逼兩楹早隂才過午隂清斜陽又送西軒影
一就移牀待月生
無錫山中留題
山深自昔無車馬道在何曾畏虎狼秖恐閒人來看竹
淋漓醉墨汚新牆
夜山圖
萬松嶺畔中秋夜况是樓居最上方一片江山果竒絶
却看明月似尋常
趙子昂為袁清容畫春景仿小李
春林如染綴溪容幾處幽居倚碧峰不是兩翁情話久
白雲深杳未能逢
元學士明善
明善字復初大名清河人讀書過目輒記尤深
於春秋弱冠游吴中浙東使者薦為安豐建康
兩學正累辟掾臺省坐誣免僑寓淮南仁宗居
東宫首擢太子文學及即位改翰林侍制陞直
學士知制誥同脩國史遷侍讀學士延祐間改
禮部尚書擢參議中書省事復入翰林歲終拜
湖廣行省參知政事召為集賢侍讀學士進翰
林學士至治二年卒于位年五十四贈資善大
夫河南行省左丞追封清河郡公諡文敏復初
早以文章自豪晩益精詣吳伯清稱其文脱去
時流畦徑而追古作者之遺馬伯庸亦謂公刻
而不見其迹新而必自己出蔚乎其華敷鐄乎
其古聲倡古學於當世為一代之文宗者柳城
姚燧暨公而巳初復初在江西金陵每與虞伯
生劇論相得甚驩至京師乃復不能相下真人
吳閒閒與復初交尤密嘗求作文既成謂閒閒
曰伯生見吾文必有譏彈為吾治具招伯生來
觀之明日伯生至復初出文問何如伯生曰公
能從集言去百有餘字則可傳矣復初即泚筆
屬伯生凡刪百二十字而文益精當復初大喜
乃驩好如初伯生亦嘗謂復初文章發揚蹈厲
藐視秦漢云
跋南岳夀寧觀碑後
朱陵靈臺天柱巍太虚空(一作寶)洞綠煙扉上館赤帝朱
鳥飛祝融宅南參與(一作為)旗羲娥兩曜愁蔽虧象緯冷
逼嗟位迷四觀燕吳與秦齊恒嵩泰華孰崇卑五氣順
布百志熙流祥阜物宣后祗雨風露雷豈其私惠爾下
土尸者誰中有異人餐玉(一作赤)芝夜眠秋霞晝天倪衣
以青雲裳白霓風車八極參(一作驂)兩螭七十二峰足幽
棲琳宫貝闕輝陸離潛光煉魄如嬰兒大丹入咽無渴
飢誰其思之吴宗師神變倏忽方張施泠然御風渺何
之太君歲晏嘉予期千秋萬歲受鴻釐皇圖景運永以
丕手持芙蓉朝紫微旋飈天闔此來歸漳靈荅貺逹爾
垂磨崖鐫我瑶華碑
題息齋墨竹圖(并序)
已酉秋玄卿道提舉求賦墨竹詩走筆快書子昂
仲賓見之當大笑其狂也
玄卿口哦子昂詩手持仲賓墨竹枝此詩此畫真兩竒
似為玄卿寫幽姿日光不下雲扃暗元氣歘忽寒人肌
楓林青青少陵夢無乃澤畔逢湘纍楚江小月晃初夜
淇園苦雨秋竹迷二妃彈瑟淚如雨幽壑龍潛春欲飛
天路迢遥獨後來黑雨挾風山鬼啼老氣盤空根徹泉
地靈上訴玄冥悲摩娑老眼久知畫恍然吾與(缺)物移
揮杯三叫我非狂墨瀋翻江江竹辭
題天冠山
仙翁昔住天冠山夜呵鬼神衛爐丹丹成飛去杳不還
藥池丹井猶山間翩翩學子鳴(一作風)佩環華榱巨麗青
雲端思玄尋躅果安訪鶴歸月落前溪灣
寄直夫
嶽雲低接使君舟湘水無波桂樹稠井列自涵千古月
絃清誰寫一簾秋清楓路暗空多夢白鴈天遥不見愁
聞說匡廬當稅駕策勲殊未到滄洲
寄翰苑諸公
蒼煙綠樹滿汀沙負手行吟日又斜江水有時窮地脈
海雲何處是天涯生前幾醉尊中酒夢裏曾乘海上查
惆悵懷人重回首晚風吹盡紫薇花
書湖廣省中壁
鼎湖龍去欲無天臣抱烏號淚作泉四海重瞻堯日月
萬年長履禹山川恩波浩蕩霑民物文運休明屬聖賢
竊祿四朝無寸補何堪西掖進經筵
京師送玉虚宗師還山
句曲山高奠楚氛神仙初祖大茅君遥天歸鶴盤秋月
幽壑潛蛟唫夜雲丹鼎神光松桂室酒壺春色澗溪芹
一從待詔西清閣石髮梳香得夢聞
送湖南李直夫憲使
君去湖南我上京思君欲見又蕪城滄波留月能歸海
江雁拖雲不到衡一代豪華誰遠識百年驚畏護靈名
好來不作男兒事有水可漁山可耕
送董慎齋左丞討賊
負劒先驅意氣閒也勝局蹐著儒冠古來每說從軍樂
此去不辭行路難使節再臨民志定兵鋒一舉賊心寒
書生奮力效馳逐要寫功名久遠看
次韻危虚室過居庸
一山萬里限中原神鑿居庸百二川峰勢陡回愁障日
地形高出欲捫天風沙漠漠龍庭遠雲物沈沈鳥道穿
眼底興亡誰解寫石琴秋水學冰絃
謁先主廟二首
合散扶傾老益堅荒祠重過為悽然君臣灑落知無恨
庸蜀﨑嶇亦可憐一縣山陽堯故事三年章武魏長編
錦官羽葆今何處半夜樓桑叫杜鵑
一軍南北幾扶傷長坂安行氣巳王豪傑盡思為漢用
江山初不假吴強兩朝元老心雖壯再世中興事可常
寂寞永安宫畔土争教安樂似山陽
祖孝子求母詩
冷月酸風夜長年聞哭聲母今猶在隸兒亦欲無生岐
路固多阻人神孚至情相逢還細認悲喜此時併
介春堂
真常真人若冰雪大年夜食清溪月誰知袖裏閟初陽散作玄
元春滿堂髯龍宵吼石壇秋老竹風生翻陸江天籟已沈羣妙
集隱几嗒然今坐忘雲扃不鑰瞰虚白揮謝萬象俱行客
張侍講伯淳
伯淳字師道杭州崇德人少善書法宋末應童子科(缺)
宗命給巨筆大紙寫之伯淳書天字在紙中間以進詰
之對曰惟天為大惟堯則之(缺)宗喜遂中選尋舉進士
累除太學錄元至元二十三年用薦者言授杭州路儒
學教授遷浙東道按察司知事二十八年擢福建廉訪
司知事歲餘召至闕下論事數十條皆當世急務辭意
剴切世祖為之動容命至政事堂將重用之固辭授翰
林直學士謁告歸授慶元路總管府治中大德四年即
家拜侍講學士明年造朝扈從上都又明年卒諡文穆
師道稱趙魏公孟頫為内弟與巴西鄧文原同直詞林
情義欵洽文原嘗謂師道為文恥尚鉤棘而舂容紆餘
鏗乎如金石之交奏然不喜以藻翰自能歿後無成稾
其子河東宣慰副使采長孫武康縣尹炯訪求遺逸
釐為十卷蜀郡虞集為序刊之右塾時至正六年也
延祥餞夢符行
古交重氣誼不為勢位隔會少别離多志士深所惜驄
馬東南來來莫去何亟留連苦無計杯酒聊永日絶嫌
城市喧一舸訪荒寂孤山芳意歇青子漸堪摘淒淒風
雨横黯黯楊柳碧天公豈有意助我動秋色重來定何
時慰此長相憶
題董承旨野莊圖
古人志道義但覺利禄輕朝市亦足隱何必求郊坰論
心不論迹乃稱人物評董公廊廟器一門富簪纓石張
漢世胄崔郭唐家聲筆下翻波瀾胷中韜甲兵黃閣政
柄舉烏臺公道行征謀與治法和氣與威稜隨施無不
宜因物以賦形詞林日月間班高地望清公餘埽俗軌
忩草階苔青樓臺雖無地詩禮勝金籯田園雖荒薄松
菊還欣榮有詩論國事膽張目增明使公遯江湖秉心
亦朝廷所志真在隱非必身歸耕野莊視綠野他年定
齊名
題程雪樓黃庭經
雪樓之中有至人手持一卷黃庭經閒居無事心太平
審能行之可長生鼠須吐英玉螭蟠山陰書仙脱塵凡
傳之琬琰堅且完拓以繭素資陳玄白黑粲粲久可觀
雙瞳炯炯常凝注天君泰定歸俗慮自然神全守深固
門中五城十二樓粉黛當前身之蟊被服黃庭急回頭
長生之方勿外求古今日月車兩輪昆侖蓬萊無晨昏
深藏巾笥培靈根君能寶之可長生
(按師道古詩殊少合作集中尚有題鮮于伯機所藏黃庭經七言一首語氣較古健及閱松雪集乃知子)
(昂作也因攷孫元理元音劉大彬茅山志錄入亦俱作子昂其為誦詩者誤入無疑故不)
挽楊忠齋
五年新召綍六館舊儒冠枌社年來好棠陰種處難家
貧書簏富居隘酒尊寬郡府多咨問閻閭遂妥安少游
鄉譽藹老杜士心歡盤屈千軍筆遲回四品官使車將
秣馬仙馭已鞭鸞憶昔親師範論交在歲寒離羣雖苦
早為善每相觀頃日留班著臨風欠羽翰嗣音無間斷
滿紙話辛酸歸恨幽明隔時將簡牘看殊方悲宿草餘
慶屬庭蘭身世誰能駐聲名死不(缺)涉江傳楚些有淚
濕豪端
贈彭萊山
總是江南倦客君平到處生涯老去黃塵没馬襟期付
與鸎花
病齒二首
蕭蕭一室老維摩風日佳時電影過病裏不分春早晩
子規啼處夕陽多
宿有愆尤在齒牙閉門經月臥沈疴杏園舊夢還重醒
無奈紅綾餅餤何
山居
兀兀山居覺日長舊時松檟又成行本無世慮何須遣
一縷晴忩柏子香
為范君澤賦梅屋
壑谷周遭萬玉妃當時茅舍映疎籬秖今便作槐堂看
不問南枝與北枝
題單吉甫携示汪孝鄉書卷
單君昔佐吾鄉幕垂去還如到郡初今日都門重晤語
筐中惟貯古人書
蕭蘭英
翠褭腰肢絳點脣楚蘭買斷四時春丁寧莫向游塵老
却顧蕭郎是後身
寄蔡復齋二首
美人秋水隔丰標老樹陰森鎖畫橋幾度經過須檥櫂
不緣茅店酒旗招
夜雨西忩話歲寒雲萍自昔聚時難殷勤不在同衾處
長作西忩夜雨看
舞馬圖
獨立天衢骨相竒縑緗猶記寫真時開元天寶今陳迹
舞破中原馬不知
洗馬圖
蕭蕭霧鬛與風騣撲面征塵一洗空相願倍增神駿氣
恍疑初在渥洼中
楊柳邨
千絲萬縷拂章臺陌上行人幾去來何事結根荒寂處
東風青眼為誰開
皇甫松竹梅圖
三友亭亭歲晩時政緣冷澹易相知何須近舍今皇甫
却向圖中覓補之
錢舜舉青驄圖
翠鬛朱纓骨相殊貢來名種出單于唐韓宋李都休論
且看錢家進馬圖
送李公略
風雪滿吟鞍長江望眼寬宦情騰踏易聚久别離難人
去鶴應怨冬深梅不寒莫雲依舊碧幾度倚闌干
與劉伯宣
屈指六年别關心萬里長重來深願見久病欲相㤀風
物隨人老秋光似舊香公門桃李滿多媿一莊荒
送張永錫
臺閣文書靜相過眼倍明談文還有意遠别若為情行
色隨秋薄扁舟載月輕書郵如可寄休付石頭城
赴浙東
涉水是東州江南記舊游中年偏苦别薄宦欲何求岸
北雪仍在嶺頭雲未收陰晴元不定且泛剡溪舟
送嶧山鄧同知
鄧君名譜系解后軟紅間解組郵京闕題輿向嶧山秋
清行色好地僻宦情閒已熟雲霄路何時報政還
次韻安野内翰棃花
玄景窮陰候春林早著花素妝臨曉鏡紅粉涴輕沙勝
賞懷京洛吟情軼永嘉泥中妨載酒咫尺路頭賒
送陳仲孚赴天台教諭
除書出紫微百里較增輝又趣横經去應如衣錦歸鄉
枌迷驛柳泮藻勝山薇問訊諸親友秋高鴈字稀
贈富翠屏
人海偶相逢淒涼共客中笑談良不惡去住若為同春
草池塘夜棃花院落風鄉人如問訊即此是詩筒
挽趙太監
貴宦猶韋布能聲在薦紳當時供奉曲晩歲義熙人白
首廛間隱黃粱夢裏身階庭珠樹密曾不染微塵
挽張梅軒
每侍吾兄話鄉閭稱善人未華班武舊早盖姓名新巖
壑何曾老階庭總是春梅花香韻歇雲黯浙江濱
挽鮮于伯機二首
福星推迺祖濟美舊家聲浙水分鄉社胡山合墓塋詞
華推哲匠幕府負平生猶想池亭上高談四坐傾
廿載論文稔閒中屢盍簪北來凝望眼西去報歸音句
好空遺墨人亡不問琴幽明從此隔庭樹看成陰
送王廷用
滿城風雨怕催租賴有諸賢素望孚農邑載頒新號令
昆陵猶頌舊規模江山入眼馬蹄疾南北關情鴈影孤
客裏不堪斟别酒夢隨流水到西湖
送林德隱
同年君是早歸人多羨乾坤自在身客舍歌殘朝雨後
扁舟興盡雪溪濱淵明入社何妨酒摩詰懷鄉秖為親
若會東州諸故舊莫將羊酪配羹蓴
寒食
春雨松楸望眼賒春城楊柳舞腰斜四千里地江南客
五百風光陌上車兒為歸遲稀遣信僕多愠見苦思家
公餘少慰淒涼意蓓蕾一枝紅杏花
洪同僉座上次韻
萬里同晴八月秋耆英想像洛中游相逢筆底翻三峽
共詫人間有十洲舞袖卷回雲又過禁鐘催散月還留
將詩酬酒吾何敢早已輸公第一籌
寄柳老
旅食京華兩載同錢唐解后苦悤悤曾將漫刺投鈴下
又報危檣過浙東天闊雲飛俱莫景雪凝冰沍易春風
關情總在闌干曲明月雙溪徙倚中
共北樓
縹緲樓臺十二闌舉頭人在鳳池班天風不隔尋常眼
辰極長依咫尺天更點分明關政事規模雄麗厭江山
東南民物瞻堯日乞得餘光萬里還
贈趙治中
要教嶺海瘴塵清膽氣凌空身可輕北闕肆頒温詔語
南州欣見老書生馬卿諭蜀惟傳檄裴相平淮不用兵
論賞雲中還未竟秋香晩節是功名
贈王元帥
竒絶曾聞海外游瘴鄉安適等中州六韜三略傳書出
二廣重湖宦轍周廣將來從元帥府杜陵吟到岳陽樓
公餘莫恨登臨少民瘼須將念慮求
送宣使趨省
百里樓遲别駕才好風飛下鶴書催扁舟揚子江頭去
兩鴈禦兒溪上來驛路相望秋月照邦人專待使星回
臨岐不作陽關想聊寫心期付酒杯
次韻
客中歲晩正天寒幾度行藏獨倚闌忩眼奏竽風借隙
檐牙間玉雪留殘同門合志成三益剪燭論文羨二難
空作孤山香影夢此君相對秖蒼官
送張孝先
萬人海裏得吾宗傾盖論文冷澹中快覩冰壺映寒露
又催霧鬛趁秋風鳳皇悮喜臺如昨猨鶴才知帳已空
折柳津頭重回首莫雲碧處是江東
送王中丞
學海波源識老龍人生聚散苦悤悤愛閒易得過從嬾
臨别還將姓字通白簡絳騶凌曉色空城故國鎖秋風
當年宦譜傳江左勲業憑高指顧中
送王御史
客裏忘形足笑歌西風吹恨落庭柯不隨遠别情懷惡
況是中年感慨多熟路馬蹄偏馺&KR2341;舊時廌角轉嵯峨
從今側耳朝陽鳳時借餘輝到澗阿
送趙夀卿赴廣西書吏
客中尊酒足清歡驄馬驚飛白鷺間向上儘多清步武
極南更有好溪山扁舟桂海冰天處健筆紅蓮綠水間
人到中年偏惜别不禁對雨聽陽關
送劉光裔
客裏相逢意未投自憐無地可依劉及民不問官高下
奉檄難從我去留春事已隨流水逝湖光未卜幾時遊
悠悠千里共明月别後相思付倚樓
送趙懷玉
倚門白髮望悠悠全壁言歸古冀州喜色不緣毛義檄
壯心欲效子長游幾年湖海滋吟筆萬里風霜入敝裘
臨别莫為兒女語琴書滿載更何求
送王耕存使日本
要將談笑息兵端此舉能為世所難數日南風傳號令
一時東海識衣冠人言蘇武持旄去我作康公買磨看
名遂願公身早退送行不特勸加餐
題楊墳
為求閒曠訪雲林觸目(缺)都上心澗水似鳴千古恨
墓門空鎖一庭陰穹碑短碣摩挲久舊草寒煙感慨深
青眼主人山共碧杖藜何日重登臨
呈田副使移治平江
三年心事付西湖門外遊塵一點無已報紫泥來北闕
暫移翠節過東吳城狐膽落秋霜凜枝鵲情深夜月孤
歌罷陽關重回首澹雲斜照落平蕪
送廉僉事
憲府清秋易地開天移明月過蘇臺行裝拍塞惟詩卷
祖帳殷勤付酒杯才大便應黃閣去政繁須待繡衣來
縣知别後相思處極目長空鴈影回
次韻完顔經歷
半年傲兀客氊寒多媿侏儒蠧縣官飲少獨憐書味好
愁多不覺帶圍寬從教蒼狗浮雲過留得黃花晩節看
但借餘光聊自佚終無夢想到登壇
次韻光裔
為民那肯為身謀歲月蹉跎志士羞砌下有蛩還促織
眼前何草解忘憂湖光收入千軍筆世事催成兩鬢秋
但願豐年同一飽巴歈正不減齊謳
(按師道古詩語意膚淺近體率皆應酬之作全篇殊不足觀而佳句頗多如簡張疇齋云白髮游塵裏黃)
(花過雨餘出郊云瘦笻支彳亍狹路寫之玄夀張右丞云春意偏于天上早月華長似夜來圓次韻雪澗)
(兄云身疑夢裏同清境喜到眉間展碧峰送王士能赴衢州同知云纔從國子先生出曾是分司御史來)
(送顧東圃云一廉宜得能官譽垂去還如始至時送張可與參政云不日可承三接寵此官已較十年遲)
(賈氏望梅樓云曾觀海者難為水自出山來無此遊送張從之臺郎云幕中頗見此客不江左喧傳某椽)
(來覺意深語健奈人吟諷也)
楞伽古木
楞伽古木山門前下有山石摩蒼天道林卓錫舊種此
髣髴于今八百年皴皮刳腹不自愛猶是童童一車盖
矯然化作龍虎蟠勁節不為霜雪改或時孤高烈風起
蒼茫白日雷雨至從容下蔭數百人赤金六月流清氣
卷曲擁腫也可憐天賦樗散終天全道林不世骨已朽
人間歲月何足言
題趙子固水仙圖
裙長帶裊寒偏耐玉質金相密更竒見畫如花花似畫
西興渡口晩晴時
陳思濟秋岡先生集
思濟字濟民號秋岡柘城人以才器見稱於時
輩世祖在潛邸聞其名召備顧問即位始建省
部俾掌敷奏姚樞許衡皆器重之除右司都事
從中書廉希憲行省山東未幾召還遷同知高
唐州入拜監察御史出知沁州遷同知紹興路
總管轉同知兩浙都轉運司調陜西漢中道按
察副使丁母憂去官服除授同知浙東道宣慰
司事歴兩淮都轉運使擢嶺北湖南道廉訪改
池州總管累遷中議大夫僉河南江北等處行
中書省事大德五年卒年七十贈正議大夫吏
部尚書上輕車都尉追封潁川郡侯諡文肅有
詩集若干卷虞伯生為之序曰秋岡先生平生
文章之出沛如泉原之發揮而波瀾之無津譬
如風雲之變化而舒卷之無迹孫廣東廉訪使
允文手自校儲梓而藏之
題趙德輝宣慰代友人償債卷
人以利為利利等丘山高能以義為利其利輕鴻毛偉哉
趙使君重義輕幣刀周急乃君子而况同氣交交游負
宿債代償曾不勞錐刀扺死競紛紛笑兒曹義風久不
作千載空寥寥佳聲足傳播復有御史謠余時亦安用
但續金之貂尚願君侯心推之及蓬蒿又願君侯位鈞
衡早持操躋民富夀域永永無逋逃
送盧處道提刑陜西
繡衣直指上長安白簡風生吏膽寒三輔輿情應日望
九秋一鶚上霄摶吟邊嵩華雲間供畫裏周秦馬上看
到後相逢李夫子謂余白髮已闌干
寄沁州玄都觀張漢卿
為問張卿自别離桃花幾度發新枝玄都宫闕連霄漢
故國山川入夢思雪屋未忘餐豆粥晴忩曾看理瑶絲
而今髮白朱顔改只有新詩似舊時
漱石亭和段超宗韻
風波萬頃一官微羨殺田家豆粥稀後日秋岡岡上去
樹腰移榻轉斜暉
移官淮東别杭州
湖上雲煙百態新湖邊幽趣屬閒生春風揚子江頭路
白首行人又問津
發南康赴江州
繡斧重持白髮翁路人猶說宦情濃一帆又下潯陽去
羨殺雲間五老峰
寄陳處士
杏桃落盡清明後姚魏開時糓雨中為問西湖陳處士
青梅煮酒有誰同
惜花
長恐花殘漫欲狂千回百匝繞花傍高張翠幄朱闌護
山雨溪風未易防
湖中醉呈崔郎中
杭州城西天下無水晶盤裏青珊瑚江山勝概乃如此
醉筆走呈崔大夫
寄沁州史長老
舊時行縣到金田曾向禪忩借榻眠别後小詩聊寄問
龕燈還有幾人傳
元詩選二集卷七
