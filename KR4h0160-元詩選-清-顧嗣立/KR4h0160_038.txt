元詩選初集卷三十八庶吉士顧嗣立編
張翥蜕菴集
翥字仲舉晉寧人少負才不羈好蹴踘喜音樂
不以家業屑意其父以為憂翥一旦翻然曰大
人勿憂今請易業矣乃謝客閉門讀書晝夜不
暫輟其父為安仁典史遂受業于李存之門及
調杭州又學于仇山邨遠由是以詩文知名薄
遊揚州者久之以隠逸薦至正初召為國子助
教分教上都尋退居淮東會修宋遼金三史起
翰林國史院編修官累遷太常博士國子祭酒
集賢學士以翰林學士承旨致仕孛羅帖木兒
擁兵入都強翥草詔不可孛羅誅詔以翥為河
南行省平章政事仍翰林承旨致仕給全俸終
其身二十八年三月卒年八十二仲舉長于詩
其近體長短句尤工初在揚州衆素聞其名爭
延致之仲舉肢體昂藏行則偏竦一肩韓介玉
以詩嘲之云垂柳陰陰翠拂簷倚闌紅袖玉纖
纖先生掉臂長街上十里朱樓盡下簾坐中皆
失笑或曰仲舉病鶴形也時有相士在坐曰不
然此雨淋鶴耳雨霽則沖霄矣後入大都致位
通顯晩年嘗集兵興以來死節死事之人為一
編曰忠義錄識者韙之所著有蜕菴集
堂堂
朝為堂堂吟莫為堂堂謳堂堂徒爾竒堂堂徒爾憂不
見膏與蘭煎燔秪自休勿以不遇故棄捐經與史勿以
勢利故棄捐廉與恥勿以行役故棄捐山與水謂夜未遽
央已復明星明仰視何煌煌白露忽沾裳懷人攪予心
何以弗永傷江北亦為客江南亦為客為客多偪兀何
以安所適上有君與親下有妻與息在山則種榆在隰
則種蒲馬牛必維婁舟航必需袽富貴富貴友貧賤貧
賤徒歲月來者多江湖逝者遠所願不可迎所期不可
返幸此世累輕歸去衡門偃
雜詩二首
隴坂何﨑嶇行人且復止直上望晴川遥遥憶鄉里流
離肝腸斷悲歌不能已一身已遐征永念同室子何殊
轉蓬科隨風四散起雖得同根生不得同根死吾恐古
今淚多於隴頭水
河淮厭兵禍城邑多荒榛百里無幾家但見風起塵燕
雀歸果樹豺虎飢食人鄉來脂膏地死骨今如銀流亡
使復業牛種當及春安得百龔召錯落為拊循征討尚
未息奈何爾遺民
前出軍五首
前軍紅衲袍朱絲繫彭排後軍細鎧甲白羽攢鞲靫輜
車左右馳萬馬擁上街送行動城郭斗酒飲同儕壯士
當報國母為鄉故懷
鍜鐵作佩刀磨石為箭鏃中軍把轅門前豎十丈纛朝
上盧溝橋夕次泃河曲超乘既誇勇騁馬復齊足男兒
不封侯百年同視肉
昨日發萬軍今日發萬軍明日發萬軍梟騎來羣羣馬
蹏所經過黃埃蕩成雲堆糧與作飯倒樹與作薪道途
行者絶那得有居人
大軍北庭來部伍各有邨放馬原隰枯磨刀河水渾行
行且射獵雉兔不復存野次羣駞卧弓箭挂車轅幽幽
笛聲起日莫傷人魂
京師少年子膽氣乃麤豪傾金售寶劒厚價買名刀白
氊作行帳紅綾製戰袍結束往從軍談笑取功勞當時
霍驃姚豈在學戎韜
後出軍五首
步卒傖楚健長刀短甲衣大叫前搏敵跳蕩如鳥飛左
提血髑髏右奪賊馬歸黃金得重賞顧盼生光輝爾輩
疾歸命將軍足天威
我軍城東門呼聲震屋瓦百萬山壓來此賊何足打狂
鋒尚力拒轉鬭血噴灑城中有暗溝多陷人與馬將令
母輕入明當一鼓下
先鋒才改門後軍已登陴拔都不怕死直上搴賊旗馬
前獻逆首脚下踏死屍長河走敗船疾遣飛將追幕中
作露板應有傅修期
行行鐵兜牟隊隊金駱駝嗚嗚吹銅角來來齊唱歌總
戎面如虎指顧揮琱戈馬蹏無賊壘手箠可填河王師
本無敵安用戰圖多
魔賊生汝亳獠賊起于海嬰鋒天狗觸墮網奔鯨駴徐
方一戰收振旅已奏凱江浙塵既清豫章圍亦解諸將
如竭力削平行可待
中秋望月
當年見明月不飲亦清歡詎意有今夕照此長恨端近
聞錢塘破流血城市丹官軍雖殺賊斯民己多殘不知
親與故零落幾家完裵回庭中影對酒起長歎死生兩
莫測欲往書問難仰視雲中鴈安得托羽翰淒其衰謝
蹤有淚徒闌干山中松筠地棄置誰與看河漢變夜色
西風生早寒累觴不能醉百念摧肺肝
漷農歎
漷南有農者家僅一兩車王師征淮蔡官遣給軍儲翁
無應門兒一身老當夫勞勞千里役泥雨半道途到軍
遭焚烹翁脱走故閭車牛力既盡戶籍名不除府帖星
火下爾乘仍往輸破産不重置笞箠無完膚翁復徒手
歸涕洟滿敝襦問家墻屋在榆柳餘殘株野雉雊梁門
狐狸穴階隅老妻出傭食四顧筐篋無有司更著役我
實骨髓枯仰天哭欲死醉吏方歌呼
送黃中玉之慶元市舶
昔我遊四明壯觀真海波褰裳寶山頂曙色寒嵯峨日
輪鎔生金湧出萬丈渦雲氣忽破碎朱光相盪摩決眥
蓬萊宫携手扶桑柯羣仙迎我笑佩羽紛傞傞颶風歘
驚潮騰擲鱷與鼉浮槎徑可擥從此超天河精神動百
靈上下煩撝訶歸來已十載遠夢時一過君家賢父兄
儒術傳世科薄言捧省檄舶署聊婆娑是邦控島夷走
集聚商舸珠香雜犀象税入何其多權衡較低昂心計
寧有訛資閱須歷試壯圖詎蹉跎維君官事隙為訪巖
之阿懸應仙者徒往往嘯且歌遐征渺不見空響遥相
和因聲兩黃鵠持我紫玉珂豈無滄洲興奈此塵劫何
古促促辭
促促何促促丈夫生兒美如玉長城遊蕩不思歸令我
隻身守空屋不願汝學班定遠不願汝學馬相如定遠
生不入玉關相如死不還成都但如塞翁父子長相保
得馬失馬何足道又如龐公携家隠鹿門遺安遺危俱不
論貴而衣貂不如貧而緼枲離而食肉不如聚而飲水
身雖促促心得寬為汝白頭屋中死
北風行
長河風急波浪惡青天晝黃塵漠漠刳&KR1383;波中舟盡泊
官船撦帆與水爭牽馬毛寒撾不行秃樹挂戛枯蓬驚
夜深風定浪聲死忩光倒搖天在水前伴相呼隨鴈起
帽絮不煖衣生稜老貿獨語愁河冰上閘下閘應蹙凌
篙師指直失增減明星欲明霜似糝館陶城南鼓紞紞
螢苑曲
楊花吹春一千里獸艦如雲錦帆起咸洛山河真帝都
君王自愛揚州死軍裝小隊皆美人畫龍韀汗金麒麟
香風搖蕩夜遊處二十四橋珠翠塵騎行不用燒紅燭
萬點飛螢炫川谷金釵歌度苑中來寶帳香迷樓上宿
醉魂貪作花月荒肯信戟劒生宫墻斕斑六合洗秋露
尚疑怨血凝晶光至今落日行人路鬼火狐鳴隔煙樹
腐草無情亦有情年年為照雷塘墓
城西路
城西路多少人從此中去昨日紅顔美少年今朝白骨
委黃泉縱令藏金比山積鬼伯不受人間錢少年何用誇
豪富來看城西送人處
發古城鋪
黃蒿古城風卷沙澗頭衰樹嗁寒鴉歲云莫矣霜露積
夜如何其星漢斜滿衣落月行人起馬上夢魂猶在家
王貞婦
青楓嶺頭石色赤嶺下&KR1443;江千丈黑數行血字尚斕斑
雨蕩霜磨消不得當時一死真勇烈身入波濤魂入石
至今苔蘚不敢生上與日月爭光晶千秋萬古化為碧
海風吹斷山雲腥可憐薄命良家女千金之軀棄如土
姦臣誤國合萬死天獨胡為妾遭虜古來喪亂何代無
誰肯將身事他主兵塵澒洞迷天台骨肉散盡隨飛埃
楓林景黑寒燐墮精靈日莫空歸來堂堂大節有如此
正當廟食依崔嵬君看&KR1443;江之畔石上血當與湘江之
竹淚痕俱不滅
題牧牛圖
去年苦旱蹏敲塊今年水多深沒鼻爾牛觳&KR1100;耕得田
水旱無情力皆廢畫中見此東皋春牧兒超搖犢子馴
手持鴝鵒坐牛背風柳煙蕪愁殺人兒長犢壯須盡力
豈惜辛勤供稼穡縱然喘死死即休不願徵求到筋骨
題李白觀泉圖
玻瓈杯中春酒綠醉墨淋漓牡丹曲平生合置七寶牀
白紵烏紗美如玉阿瞞荒宴百不理寧計宫花銜野鹿
何如老嫗生此兒偷向金雞帳中宿高將軍纔奴隸耳
誤使脱鞾吾所辱要留汗韈蹋鯨魚鼠子何堪煩一蹴
尋常溝瀆不可濯何處容伸遭汙足翩然却下匡廬雲
五老峰前看飛瀑
題郝内翰書所作夢觀瓊花賦後
釣魚山前龍上天武昌城外走蜀船老姦欺國馳露布
使者坐因吞雪氊潰兵一夜甲填水血汗木棉花下鬼
豈知老仙方卧遊鶴背天風扶夢起頽雲披月光西流
玉簫聲斷江聲愁露華泣盡瓊樹死廣陵春色寒於秋
百年遺賦人爭重勁墨遒毫精爽動節旄零落喜生還
回首江南已如夢花神換根春更芳想像月色扃餘香
楚招無人青鳥去公不少留涕泗滂
題長孫皇后諫獵圖
黃門曉出西清仗秋色滿天鷹犬王虎落遥連渭水南
鸞旗直渡河橋上日邊雲氣五色文虬鬚天子真天人
羽林猛士森成列六氣不驚清路塵太平無征帝神武
豈為禽荒將按堵已知哲后佐興王不數樊姬能霜楚
從容數語即罷田六宫迎笑花如煙蹕回那待外庭疏
聽諫由來同轉圜天寶神孫隳大業錦繡五家爭蹀躞
可憐風雪驪山宫正與真妃同射獵
題華山圖
華嶽連天向西起澒洞秦川三百里巨霛高掌削芙容
影落黃河一絲水雲臺霧谷巢神仙羽衣金節時周旋大
笑失脚白驘背歸來石上長鼾眠千載悠悠寄玄賞耳
孫風骨猶蕭爽遠從丹丘渡滄海追挹神蹤欲長往何
人想像圖真形曡厓陰洞高林青上摩金天之帝京下
攬玉女之明星峰邪麓邪兩莫極虎豹叫絶煙霏冥仙
家樓觀超然住遥認微茫是征路丹梯鐵鏁不可攀直
喚茅龍上天去
金宣孝太子墨竹
沙海神光射天起中有蟠龍龍有子混同江聲何處來
卷作淋浪墨池水蜿蜒歘起鱗鬛張蜕骨立化千篔簹
一朝侍臣抱髯泣鶴駕不歸雲路長百年梁苑陵谷變
流落人間能幾見明昌内府應秘藏小字親題保成殿
吁嗟帝子真天人此君亦作天人真君不見洋州老太
守揮灑雖工無此神
并州歌送張彦洪使畢還河東
吾鄉故人零落盡見子老成殊慰心祥金百鍊乃利器
桐尾方焦逢賞音河東臬府幕下士飛傳來作朝正使
太和嶺上盜已空旌旗盡是官軍紅殺人如麻道路絶朝
狐莫梟競巢穴嚴風歘起霜倒飛塞日黯淡寒無輝子
來未幾遽言歸使我東望淚沾衣豈不聞并州少年遊
俠子手携玉龍最輕死并州將軍劉越石夜半登臨長
歗起汾河直來繞郡城鴈門離石寒崢嶸老旻四葉彈
丸地大梁全師勞再征一朝征賊輙破碎大將不誅天
失刑為子作歌歌憤激眼中太行如動色安得壯士射
烏弓為落欃槍連太白
城南
城南北風朝卷沙將軍開宴樹大牙黃鬚健兒飽酒肉
十十五五來將車盡驅丁男作生口鬼妾鬼馬充其家
嗚呼上天不可問道傍觀者徒咨嗟
范寬山水
憶昔往尋剡中山南明天姥相縈盤客路上頭穿鳥道
行人脚底蹋風湍旦寒露重多成雨洩霧濛雲互吞吐
僕夫相呼巖壑間空響譍人作人語溪窮岸斷地忽平
石門壁立如削成隔水無數山花明中有人家雞犬聲
向來老眼曾到處此境俱作桃源行百年留在范寬筆
水墨精神且蕭瑟上有翰林學士之院章恐是宣和舊
時物林猿野鶴應自在令我相見猶前日時平會乞閒身
歸一壑得專吾事畢
題趙文敏公木石有先師題于上
吳興筆法妙天下人藏片楮無遺者南陽詩律動江湖
一篇才出人爭寫二老風流傾一時只今傳畫亦傳詩
清涵月露秋見影黑入雷雨寒無姿仇山黃鶴去不返
苕溪鷗保歲俱晩好呼鐵爪夜錚錚刻向青珉照人眼
題李早女真三馬扇頭
金源六葉全盛年明昌正似宣和前寶書玉軸充内府
時以李早當龍眠想當畫院供奉日飽閱天閑萬竒骨
等閒游墨落宫扇駿氣凌風欲超忽霧鬛風鬉翦剔新
郎君(缺)玉為人四帶紗巾繡衣領醉鞭蹋盡燕臺春
一聲白鴈黃河莫豈料征蹏竟南渡回首西風障戰塵
女仙空抱琵琶去
題陳所翁九龍戱珠圖
雨龍頡頏出重淵白日移海空中懸一龍回矯一倒起
側磔胡髯怒歕水大珠炎炎如彈丸爪底雲頭爭控摶
一龍仰首逆鱗露兩龍旁睨蒼崖蟠怪風狂電浩呼洶
天吳倅立八山動一龍後出尤崛竒半尾戲繞蜿蜒兒
兒生未角已神猛一顧却走千蛟螭陳翁硯池藏霹靂
往往醉時翻水滴便覺天瓢入手來雨氣模糊渾是墨
我嘗見畫多巨幅簸蕩驚濤駭人目何如此筆窮變化
三尺微綃形勢足是翁前身定龍精故能吸歘奔精靈
卷圖還君慎封鐍但恐破壁飛空冥
畫馬(後有宋思陵押封以御寶)
睿思殿中萬幾暇縹帶犀籖閱名畫君王愛此神駿姿
筆勢不在韋韓下五雲御押手自封玉窠蟠屈宸篆紅
百年重遭赤馬劫散落不逐兵塵空誰歟傳之能愛惜
尺楮蕭蕭開古色驪驄玉面蹏腕白青絲絡腦黃金勒
風鬉半散頭怒側一團渥洼雲氣墨緋衫圉郎緊控持
直恐驕騰收不得向來南渡小朝廷虎視欲與金源爭
蜀襄馬場能幾匹尚想按圖心膽傾只今萬里龍沙道
游牝千羣飽豐草天閑上駟皆乘黃駑蹇紛紛世空老
題泰東山藏主十八開士圖
環瀛茫茫去不窮大鯨吹浪鼓颶風樓船如山不敢過
况在泛葦浮蕉中西方十八大尊者徑渡萬里猶乘空
犀行水開蛟蜃露直下蹋入天吳宫龜魚背高盂錫穏
中流正與靈槎同怪頭達拚四㒺象一單舁出龐眉公
鼻端嘘氣作飛墖舌上彈呪招降龍兩僧促膝披貝葉
一衲裹足須山童雪毛白鹿岐角健斑尾黑虎雙睛紅
最後坐禪如古佛從渠搏控何神通吾聞浮屠多善幻
作詩自賞畫者工君不見海波横潰鬼神惡我無其術
安能東
息齋竹石古木為會稽韓季博士題(上有歐陽原功承旨題)
老竹葉稀多秃枝新竹碧潤含幽姿籜中龍子振春蟄
突出雷雨頭參差傍蹲怪石石罅裂裂處恍惚疑龍穴
山中有樹皆十圍活幹撑青死槎折霜皮食盡乾蘚文
半頂斬立雙椏分最後一枝身出羣垂枝倒走陰崖雲
李侯標致不可得小字親題别塗黑縱横不在摩詰下
蕭爽直與洋州敵玉堂學士欣見之濃墨大書真崛竒
森然一片鐵石筆妙甚七字瓊瑰詞此詩此畫今兩絶
把翫微風動毛髮只應真宰泣瑚鎪一夜山忩冷秋月
休洗紅二首
休洗紅洗紅紅在水新紅換作裳舊紅翻作裏回黃倒
綠無定期世情翻覆君所知
休洗紅洗紅紅減色雖好不如新著時須愛惜阿母好
女不擇人雞飛狗走長苦辛
悲寒風
夜漫漫風凜凜嚴霜下寒更甚狐鳴鬼歗有今夕倉卒
劒戟生高枕神光墮地摧白虹鳴呃英雄淚空飲
周昉按樂圖
美人按樂春晝長綠鬟翠袖雙鳴璫玉簫高吹銀管笛
二十三絃嗁鳳凰後來知是調筝手窈窕傍聽曾誤否
梁州徧徹六么翻此曲惟應天上有行雲不動莫雨生
流鸎瞥目飛鴻驚宫馳羽疾爭新聲花月六宫無限情君
不見後庭玉樹梨園譜日日君王醉歌舞一朝鼙鼓動
地來禄兒危似韓擒虎丹青縱復王何益由來嗜音必
亡國田家機杼人不知好寫豳風勸蠶織
杏葉黃
杏葉黃杏葉黃胡蝶雙飛來飛來東家墻東家女兒繡
衣裳可憐胡蝶惜流芳妝鬢無心蘇合香起彈牀上筝
自歌杏葉黃杏葉青時君去鄉坐見黃落思斷腸安得
致之在我傍君不來天緐霜
寒漏明次韻王子常
寒漏明時一聆夜長不能寐月色明階庭西風落葉爭
秋聲雞嗁未嗁霜滿城城中有思婦正促征衣成東家
西家砧杵急使我起坐時時驚歸心如廢弓屢折不可
檠寒漏明時一聆
黃河
㯭後風才順桅頭日未斜舊河通刳子新浪漲桃花得
鱠因沽酒聞鵑更憶家迢迢雲氣外北望是京華
泊淮口
灩灩潮初上移舟出浦中岸分清濁水帆掉合離風傖
楚方言雜徐揚地利通何殊入喬口懷古思無窮
早發魯橋
路滑雨初歇山昏雲不開看鐙野店近聞鐸賈車來馬
飽力方健蛬寒聲易哀偶逢南去使早早附書回
泊隆興章江門
把酒西風裏挂帆南斗傍夕陽城角盡人影水中長問
俗勞羈旅干時儗俊良平生查上意漂轉意難忘
衡山福嚴寺二十三題為梓上人賦(錄十)
般若寺
般若南朝寺思公第一傳拓開方丈地坐斷再生禪貝
葉收經夾曇花散法筵山神應夜(缺)來禮佛鐙前
一生巖
初地靈峰下重來為講經神應合掌受石亦點頭聽雲
鶴隨飛盋湖龍入淨缾至今花雨處長照一鐙青
二生墖
墖寺前朝舊山林宿業空法身無幻壊藏骨自神通寶
供珊瑚碧珠光舍利紅無緣香一瓣回向佛堂中
三生藏
神僧湼槃處那有去來今尚記三生石難磨萬古心地
埋禪刹在山掩嶽祠深長日聞鐘梵蕭蕭楓桂林
天柱峰
一柱標南紀神功自斷鼇寒通岣嶁遠勢敵祝融高異
鳥流清響神鐙見白毫危顛可觀日夜湧海東濤
隱身巖
磨世苦熱惱山林長夏幽嶽神來護法尊者坐經秋呼
粥魚頻響銜花鹿自遊法雲長散滿七十二峰頭
嶽心亭
何許新亭好軒忩窈窕深天開雲四面地據嶽中心雨
綠蘼蕪道風香薝蔔林曉嵐收不盡猶作半山陰
目雲亭
兩公俱古佛遺跡在新亭墖寺疑神造山川本地靈峰
秋陽鴈斷潭莫雨龍腥老宿㤀言久閒抛案上經
兜率橋
傳是竺僧說幽如兜率宫驅龍劈地險架石補天空星
土熊湘合雲沙鷲領通闌干倚來久時度吉祥風
藏雪寮
雪山一片雪何日落中華皎潔無藏處虚空自作花石
厓穿乳竇海岸疊潮沙底用分荆越諸方總是家
次柱德常僉院韻
鼇禁欣同直高閒勝俗忙露花迎夕斂風樹借秋涼太
史蘭臺筆郎官粉署香時時鈴索静有喜到巖廊
馮秀才伯學以丹青小景山水求題
沙禽毛羽新來往采桑津野水碧於草桃花紅照人裵
回遠山莫窈窕江南春芳思不可極悠然懷釣綸
送觀性空上人歸省
白髮高堂在青山舊業貧載經隨客舫留偈别禪鄰行
路半春雨近鄉多故人一龕還可老莫汚衲衣塵
話舊送胡士恭之京師
話舊共禪聯河橋且繫船春歸花滿地江闊雨連天處
士題鸚鵡詩人拜杜鵑此生雖老去未敢媿前賢
送鄭喧宣伯赴赤那思山大斡爾朵儒學教授二
首
絶漠同文軌提封振古稀大牙開武帳元老秉天威白
馬紫駝酒青貂銀鼠衣那思山下水曾覩六龍飛
野散千軍帳雲横萬里川寒多雨是雪日近海為天黑
黍供甘釀黃羊飽割鮮廣文但少客寧慮坐無氊
宫中舞隊歌詞二首
十六天魔女分行錦繡圍千花織步障百寶貼仙衣回
雪紛難定行雲不肯歸舞心挑轉急一一欲空飛
白玉琱釵燕黃金鑿步蓮簫吹鳳臺女花獻蕊宫仙香
霧團銀燭歌雲撲錦筵請將供奉曲同賀太平年
鴈聲
嘹嘹數鴈度流響一凄然半落淮南雨遥沈海上天疎
砧欲斷處哀角未吹前我亦離羣者聞之夜不眠
偕鄢元止善東門視田
白骨如亂石荒邨殊慘神惡風生殺氣斜照逼歸人應
俗悲多故全生幸此身青青原上麥亦復可憐春
大駕時廵千官導送至大口
萬乘廵行遠三靈佑護多旌旄隨大纛鼓鐸雜鳴駝雙
日浮黃繖微風送玉珂臣心如草色不斷到灤河
松巢為潛川謝堯章作
林棲有隠君結構出塵氛就樹遮青雨牽蘿補白雲雙
鳩從此拙獨鶴與平分華屋非無數山中了不聞
蜕菴歲晏百憂熏心排遣以詩乃作五首
開歲七十五故園猶未歸看從今以後知復是邪非星
斗天垂象龍蛇地發機邊聲近稍息一醉典春衣
小小新齋閣温温舊毾㲪精神全藉酒筋力半支藤蟄
豸深坏戶冥鴻巧避矰蒙頭衲被底何異在家僧
世路正如棘吾生猶繫匏詩人歌蟋蟀軍士歎蠨蛸無
地營家食何心解客嘲山林徒在眼難覓一枝巢
書舍如僧舍心閒與靜宜寫多髠兔穎藏久蚛貂皮宦
蹟年勞見生涯日歷知未應同與俊肯負沃洲期
久悟無生法從容與化遷機忘橰俯仰道悟蜜中邊宇
縣猶多壘干戈已十年吾惟待其定歸種故山田
七月二十九日
此醜今方殛京城蹀血新也知天悔禍誰謂國無人勝
氣騰龍虎沈機動鬼神大庭親命詔終夜在延春
(此詩為孛羅帖木兒作孛羅之入京師使仲舉草詔不從嘗作自誓詩曰此醜行當殛吾身敢顧危要看)
(奪笏處正是結纓時萬古千秋在皇天后土知寸心三尺簡肯愧史臣詞與此詩是一時作也)
歲晩苦寒偶成四章錄似北山(錄二)
清眠夢屢覺霜氣轉淒淒春近鴈北向月明烏夜嗁鑪
香留墨篆燭淚聚銀泥少釋幽憂疾尋君一杖藜
鼠劣翻書冊貓馴伴坐氊吟懷忻雪夜疾目畏風天惟
酒能消日無方可引年我詩猶偈子一問北山禪
四月十三日
白丁驅上城徒手不能兵鬭將無人色行涂多哭聲惟
將孔達解竟遣夙沙烹滿眼黃塵莫悲風慘淡生
城東廢寺
一徑入荒寂松風長夏寒夜义棲敗屋魔女去空壇古
佛金全剥遺碑字半刓時逢好事者來剔蘚文看
西内應制即事
烽火連齊魯干戈接隴秦四郊多壁壘萬里半煙塵將
帥屯兵久君王遣使頻老臣叨視草進罷益沾巾
行次獨石驛大雨馹行二十里喜晴
段段青天出浮雲四散歸燕忙攙馬過蠅亂撲人飛遠
道倦行李故山思采薇北風朝已冷未敢御絺衣
有旨翥領宋史刊于江浙次東阿站
南來十五驛幽絶獨斯亭下榻月初上卷簾山更青干
時嗟莫齒從事厭勞形寂莫江雲外誰知有使星
發漳州
萬里漳南道遥連嶺嶠東山寒冬息瘴海近晝多風廢
圃攢筋竹疎林落刺桐檳榔新善啖一解宿醒空
至通州(去歲南歸以九月十二日發通州今年召入亦以是月日至通州云)
驛卒爭鳴鼓舟人喜下桅依然今日到恰似去年回岸
黑秋濤縮川紅夕照開君恩忘險阻不覺畏塗來
清明遊包家山二首(乙丑)
遠近紅千樹緐開奪豔霞月明寒食雨春老上陽花輦
路迷遊躅宫詞入夢華東風葵麥浪回首野人家
太液曾來鵠高臺舊影娥美人黃土盡故國白雲多野
草荒神籍宫蓮怨櫂歌羌兒洗馬處斜日滿寒波
秋試後胡益士恭歸番陽與遊吳山聖水寺
高處見滄溟西風吹酒醒潮來一片白山擁萬重青草
木如浮動煙塵忽杳冥登臨不可極吟思滿秋汀
南園宴集雨歸有作
驟落菰蒲雨遥生䓿萏風歸雲龍井黑倒照鳳山紅簾
莫舟頻引衣涼酒屢空歌聲未可放花底有驚鴻
遊石頭城清涼寺用天錫題壁詩韻
捫蘿上絶頂嵐氣濕繽紛日色不到地樹陰渾似雲僧
歸過嶺見樵唱逆風聞更待詩人醉狂書白練裠
大風
徹晝風何急避行陵樹旁驚沙撲面黑野日映人黃科
斗旱未出栗留寒尚藏窮途淚易下不是阮生狂
悼太平公
晨起灑杯酒北風吹淚痕豈徒歌楚些端欲叫天閽碧
化萇弘血春歸杜宇魂千秋一史筆誰辨逐臣冤(太平之再)
(相也㮶思監等益嫉之尋搆之于太子逼令自裁)
清溪濯足圖
黃塵滿雙足宜賦故山歸解屨就清泚舉頭看翠微林
猿下窺膝石蘚欲粘衣更覓漁竿伴閒來就釣磯
聞董孟起副樞乃弟鄂霄院判凶訃哭之
羣盗猶銅馬將軍真虎牙死當為厲鬼生不負皇家野
色含沈日河聲怒卷沙征東失名將朝野共驚嗟
陪東泉學士泛湖
山靄忽空無春暉正滿湖船頭載家樂花裏駐行厨樂
任喧呼動歸從酩酊扶使君留客意更為倒金壺
題汪會語邨隠居
聞道荆邨僻幽居趣自成桑中豚穽晩芹外燕泥晴苔
石留僧坐山尊遲客傾憑軒久不到望得白雲生
伍牧(宋將尹玉授常州戰死于此)
苦戰勤王事精魂泣鬼雄壊城兵氣黑遺鏃血花紅故
老談忘國明時錄死忠長吟一搔首落日鳥呼風
禖臺
嬪御親弓韣祠禖有古臺瑶池今寂莫玄鳥自歸來鼎
再移支子星俄坼上台興亡關歷數秖遣後人哀
無題
見時略略望遥遥有月闌干待袖招得巧蜘蛛絲縷細
傳聲鸚鵡舌關嬌仙家絃管寧無譜天上星河亦有橋
雲雨或時消息斷不如朝莫石城潮
聞笛
何人吹笛傍江干木落淮南夜色寒三弄水邊人檥櫂
一聲雲杪客憑闌梅花簌簌吹人落楊柳依依折欲殘
惆悵綠珠何處在綺忩深鎖月漫漫
臺城(一作題金陵)
運盡黃旗晉祚開天星俄復坼三台方驚掘地雙鵝起
巳見浮江五馬來草暗離宫碑卧土雨殘戰地骨生苔
當時一掬新亭日猶帶寒潮日莫迴(一作誰信清談自有才)
冶城
此地先皇駐六龍鼎成龍去杳無蹤御牀羅帕塵空暗
輦道朱門草已空題榜侍臣留帝勅築亭真士記天容
自憐不及窺弓劒愁絶寒城響莫鐘
鹿苑寺
千古南朝幾劫灰蕭梁寺額獨崔嵬化蛇妒婦餘空井
刺虎將軍有舊臺江口山紅寒照沒石頭樹白暝煙來
滿衣落葉西風急更為憑高送一杯
七憶
憶錢塘
平湖十里碧漪風歌舫漁舟遠近同天竺雨餘山撲翠
海門潮上日蒸紅傷心花月隨年換回首閭閻委地空
白髮故人零落盡浮生悵望夢魂中
憶姑蘇
讓王城外莫雲黃忍使行人哭戰場臺上麋遊香逕冷
陵頭虎去劒池荒竹枝夜月歌仍怨蓴菜秋風興漫長
不是不歸歸未得五湖煙水正茫茫
憶會稽
千巖秋色徹曾霄憶昔來乘使者軺翠袖屢扶蓬閣醉
籃輿時赴寶林招山陰客已無春會溪上風猶送莫樵
此恨古今消不盡西陵寂莫又回潮
憶維揚
蜀岡東畔竹西樓十五年前爛漫遊豈意緐華今劫火
空懷歌吹古揚州親朋未報何人在戰伐寧知幾日休
惟有滿襟狼籍淚何時歸灑大江流
憶金陵
昔年曾上鳳凰臺二水三山眼界開六代緐華春草歇
千年興廢莫潮哀鐙忩禪坐時聯句山館仙遊幾引杯
最是令人愁絶處夕陽雙燕自歸來
憶吳興
憶汎苕華溪上船故人為我重留連半山墖寺藏雲樹
繞郭樓臺住水天白榜載歌明月裏青帘沽酒畫橋邊
計籌山下先塋在欲往澆松定幾年
憶閩中(一作褱清源洞游原注云時方兵後)
漫漫際海漲天涯萬里曾乘使者槎梓澤重尋仙客洞
草堂頻醉故侯家人多熟酒燒藤葉市有生蠻賣象牙
安得夢中真化蝶翩然飛上刺桐花
秦淮晩眺(一作武定橋晩望)
赤闌橋下莫潮空遠火疎舂晻靄中新月半天分落照
斷雲千里附歸風嚴城鼓角秋聲早故國山川王氣終
莫訝時來一長望越吟荆賦思無窮
中秋廣陵對月
散盡浮雲月在東白蕉衫冷小庭空星河夜影尊罍裏
城郭秋聲鼓角中落葉有光時墜露鳴蛩無響不含
風此生五十三回見只遣嫦娥笑秃翁
上元宿通州楊原誠寓宅
禁城東下一川平杳杳煙蕪淡淡晴風滚暗塵羊角轉
水披殘凍鴨頭生離居有酒春堪醉小市無鐙月尚明
還憶故園今夕賞玉人花底共吹笙
丁亥元日
梅花院落雨聲中忩外春寒淰淰風臘酒撥醅浮玉
螘夜鐙挑燼落金蟲星環甲紀驚身老雪解寅朝騐歲
豐還喜驛書催上路寸心長在日華東
喜雨(久旱苦蝗)
日氣如焚土氣腥黑雲當午忽冥冥雨工分下旗千隊
神姥携來酒一缾牛馬長河迷渚涘龍蛇平陸起雷霆
快看一洗飛蝗盡猶及秋田晚稼青
清明日到陳莊
出郭東門古道斜獨騎款段穏於車春纔三月已兩月
邨舊百家無十家山逕低飛鬼蛺蝶野塘競噪官蝦蟇
東風不奈晚愈惡吹散滿身楊白花
春日偕監中士友遊南城(一作游南城莫歸和伯器典簿博士諸君韻)
樓閣參差紫翠間微風不動綵雲閒柳垂禁籞絲千尺
水繞宫溝玉一環春樹鳥鳴圓似筦夕陽駝影兀如山
醉鞭緩緩吟歸去鐙火城東未掩關
上京秋日三首
山前孤戍水邊營落日無人已斷行甌脱數家門早閉
轒温千帳火宵明白催野草狼同色秋日榆關鴈有聲
最是不禁横笛怨海天秋月不勝情
水繞雲迴萬里川鳥飛不下草連天歌殘勅勒風生帳
獵罷閼氏雪没韉紅頰女兒花作隊紫髯都護酒如泉
時巡歲歲還京樂别換新聲被筦絃
遠山平野浩茫茫曾是當年古戰場飲馬水乾沙窟白
射鵰塵起磧雲黃中郎節在仍歸漢校尉城空罷護羌今
日車書逢混一不辭垂老看氊鄉
三月二日賞杏花光岳堂分韻
柳色初青草漸茸春寒猶勒杏花風新煙院落清明後
過雨園林罨畫中洛社衣冠今日再蘭亭觴詠此情同
吾年最老身仍健更向尊前借酒紅
臘日飲趙氏亭
城上高亭一再過每看風物費吟哦近詩頗效寒山子
往事徒成春夢婆賸買十千燕市酒閒聽二八越孃歌
梅花枉報春消息秪遣今年别恨多
秋日陪吳興諸府公宴魯公池上
芙蓉池上會羣公滿意華筵笑語中虹影連蜷山外雨
荷香澹蕩晩來風歌催銀甲筝逾急涼入金尊露易空
我亦玉堂揮翰手題詩合在水精宫
中秋張外史招賞月失約賦以謝之
明月中天霧氣消酒醒涼思正飄飄星河不動秋空闊
鐘鼓無聲夜寂寥露下遠山皆落木風來滄海欲生潮
仙家玩事無緣到虚負瓊樓聽玉簫
元詩選初集卷三十八
