元詩選初集卷十五庶吉士顧嗣立編
許文正公衡
衡字仲平河内人與姚樞竇默同隱蘇門得程
朱氏書日相講習慨然以斯道為已任世祖在
秦中聞其名徵授京兆提學辭即位後召為太
子太保不拜改國子祭酒未幾謝病歸至元初
命議事中書省條奏數萬言七年拜中書左丞
尋以集賢大學士兼國祭酒人安其教十六年
復起領太史院事成授時歷請還特命其子師
可為懷孟路總管以便養年七十三卒語其子
曰我平生為虛名所累竟不能辭官死後慎勿
請諡立碑也大德二年贈司徒諡文正至大二
年加贈太傅開府儀同三司魏國公皇慶二年
詔從祀孔子廟庭學者稱魯齋先生所著有魯
齋集先生開國大儒不藉以文章名世然其古
詩亦自成一家近體時有秀句如登東城云亂
雲隨日下荒草過堤平秋寒云雲影水邊去雁
行天際來用吳行甫韻云五畝桑麻舍前後兩行
花竹路西東謝梁安撫云太行西對千峰玉淇
水東窺萬斛珠秋霖初霽云兩旬秋雨餘三丈
一日人心抵十年忽睹濃雲捲空際便添喜色
上眉顛諷咏之餘恍然如在吟風弄月間也
遊黃華
我生愛林泉俗事常鞅掌十年苦煩劇一念愈傾仰峰
巒看畫圖雲煙入想像久成心上癖欲忍不可強荷有
敬齋公恒以善相長㩦我遊黃華一洗塵慮爽行行歎
竒絶舉目皆勝賞鏡臺聳百嶮瀑布落千丈石苔積重
痕溪風動幽響使我躁競息使我心志廣恍如夢中身
翺翔千古上回首聲利場誰能脱塵網我老得仁心動
作皆可像還家擬鄰居求田冀接壤便許樸鈍質於此
静中養
訓子
干戈恣爛漫無人救時屯中原竟失鹿滄海變飛塵我
自揣何能能存亂後身遺芳藉遠祖隂理出先人俯仰
意悠然此樂難擬倫家無儋石儲心有天地春况對汝
二子豈復知吾貧大兒願如古人湻小兒願如古人真
平生乃親多苦辛願汝苦辛過乃親身居畎畆思致君
身在朝廷思濟民但期磊落忠信存莫圖苟且功名新
斯言殆可書諸紳
有感
嬌兒未成人病苦不肯退憂傷動中懷慘慘心欲碎老
妻情更惡中夜泣相對何如早還歸山陽墳隴在平生
所願心展轉不得遂十年誤同遊回首只多愧病連肝
肺深因覺妻子累悠悠故鄉情滴滴眼中淚狐死知首
丘人生戀鄉土我心久焦勞宿疾安能愈所貴還故鄉
微骸近先祖他事足歎嗟西風動寰宇歸興不可遏歸
程待何時悠悠故鄉心一夕千里馳西風動霄漢慘慘
令人悲况我多病身天涯久棲遲交遊義難忘豈忍輕别
離重念丘隴遠嬌兒正愚癡因循死異邑後世將何遺
所願經營日及此未全衰樹桑牆以下開畦水之湄既
得舒困難且可為鎡基幼無孝悌稱老無恩澤施惟有
近先塋一死乃其宜諸君苦留連雅意金蘭期我自無
遐福形骸變焦痿生平尚求友得友還差池中懷起愁歎
欲别難為辭試將問吾廬何日當西之緩急有擬議行
止更無疑作詩叙懇款為報吾親知
送竇清淑
初來識君面此行見君心匡時有長策慮遠憂且深俗
情取近效雅意入幽沈人生貴所依所依貴知音知音
得長布身將比黃金我本貧賤士多思委相尋未得辦
一飯胡為遽分襟征鴻出遠塞西風動疏林去去渺萬
里何年酒同斟含情望無極白雲障孤岑
讀東門行
貴德德乃顯尚力力為優二者各有時天運非人謀舉
世皆好義貧賤固可羞天下方事強聲譽將何求人生
會此意出處皆無憂但恐利欲驅由非所當由足躡虎
狼尾手撩虺蛇頭一觸禍患機相尋遽難休新聞李侯
子快意復父讎雄名與英槩一日傾九州美事固可羡
猶當究源流掘地得深澤積土為高丘造端起不平是
果誰之尤君子慎謀始責躬重以周弱德較強力明知
勢難侔馳馬走峻坂中間豈容收顛越既莫救豈得乘
桴浮君不見羣雀滿樹急喧啾隋侯有珠不肯投一鴉
死時一珠碎得輕失重非良籌㕛之直諒仁可輔藥之
瞑眩疾易瘳不知誰與乃父為交遊
别西山二首
大山如蹲龍小山如踞虎煙嵐鬱蒼翠遠近互呑吐我
來蘇門居遨游成樂土策杖望朝雲捲簾看莫雨佳意
豁塵腥勝槩入談麈使我鬱陶消使我勞瘵愈生平鄙
吝心一洗出千古回首聲名人何殊坐囹圄遠役非素
懷况有跋涉苦吟邊裊春風遲遲如去魯芳菲二三月
追遊盛梅塢歸來願無違一觴相對舉
我愛林慮山不處要路津兹焉幾千古絶彼朝市塵我
來成素交澹澹日益親形骸兩相㤀誰主復誰賓充然
樂我飢怡然棲我神朝光連莫色佳意含餘春心境一
融會世味殊未真奕奕草木光熙熙禽鳥馴衆物欣有
託吾廬行亦新詩書詠而歸况有耆德鄰
病中雜言五首
花遞香風入短櫺草抽新綠倚柴荆正憂多病作身累
還喜幽居見物情花為可觀遭夭折草因無用得欣榮
世間巧拙俱相半不許區區智力争
莫怪新貧壓舊貧貧來尤覺此心真自憐孤力膺邪議
常欲幽居遠市塵千里煙霞山障曉一竿風月野橋春
憑誰寄問鄉間老我去何人願卜鄰
但願吾兒會讀書不妨貧苦一錢無頭顱有肉元難厚
項頸生筋自合麤暗裏乘除皆造化分中操守是良圖
年來識盡榮枯理却笑蘇張見趣迂
直須眼孔大如輪照得前途遠更真光景百年都是我
華夷千載亦皆人癡隂冷墮雲間雪和氣幽生地底春
此意若教賢會得也甘顔巷樂吾貧
春來秋去客中情轉首光隂十歲經學苦鍊成心下赤
愁多消却鬢邊青眼前世事翻棋局夢裏家山憶畫屏
何日歸同林下㕛笑談書史有寧馨
繼人葵花韻
戎葵花色耀深濃偏稱脩叢映短叢絳臉有情争向日
錦苞無語細含風舒開九夏天真秀壓倒千年畫史工
但恨主人貧且窶不教相對舞衣紅
中秋不見月繼竇先生韻
撥去塵機得暫閒秋蟾思比去年看誰知黯黯隂雲合
故作凄凄夜色寒好友不來傾綠蟻詩人徒想凭闌干
世間萬事難前定付與無心却較安
遊孫氏别墅
聞道孫家别業新招呼諸子共尋春紅韜瘦藟花初動
黃染輕梢柳未勻興况便為生意好風光殊比畫圖真
何當對此常無事慰我年來老病身
病中有感
十載天涯客寄身今年憔悴不堪聞病來與死傳消息
老去無家遺子孫故里歡游頻入夢春城凝眺獨消魂
如何藉我知音力五畆歸耕沁北邨
遊黃華宫
聞道黃華山水好我來一覽氣增豪鏡臺對聳千峰起
瀑水驚噴萬仞高曉色雲煙生洞府霽天霏靄散林臯
憑誰早遂終焉計日月登臨不憚勞
學題武郎中桃溪歸隱圖二首
桃溪風景寫横披渾似秦人避亂時萬樹春紅羅錦綺
一灣晴碧捲琉璃飲中更聽琴聲雅静裏初無俗事羈
他日君侯歸此隱肯容閒客日追隨
門外鞦韆擺翠煙籬邊雞犬亦閒閒更教爛漫花千樹
對著縈紆水一灣好景已憑摩詰畫他年重約長卿還
尋思此世人心别又愛功名又愛山
春雪
玉塵如糝漏東風人道天教兆歲豐麥已埋深郊外綠
花都封却樹頭紅半年枯槁從今潤千里芳菲是處空
為問王孫與農叟憂歡應見兩難同
晩步西溪
拉友西溪往步聮西溪佳景麗秋天日回林影蒼煙外
風轉灘聲白鳥前迅走雙輪機磨巧連安獨木小橋偏
老年活計尋幽隱須擬岡頭置一廛
偶成
屈指年華四十三歸來憔悴百無堪遠懷未得生前遂
俗事多因困後諳百畆桑麻負城邑一軒花竹對煙嵐
紛紛世態終休論老作山家亦分甘
北門觀漲
雨水添新漲陂湖沒舊痕人迷堤口路船上樹頭邨歲
事知前誤秋耕未可論誰憐徭役外天亦恡深恩
病卧
一病連三載孤身萃百憂干戈良未已妻子若為謀生
可陪諸弟歸當老故秋難忘終始意忍死更遲留
不寐
秋宵初感慨展轉不成眠老况青燈外羈愁白髮邊蹉
跎嗟往事安穩憶歸年却起開門望霜清月滿天
别友人
良朋不易得此去復誰羣别酒無勞勸濃愁已自醺間
關花外鳥冷淡日邊雲莫唱陽關徹離聲忍更聞
喜秋晴
苦雨傷秋稼朝雲忽放晴碧空雲盡捲滄海日初升久
客天涯興耕夫隴上情雞豚并社酒處處是歡聲
喜晴
霽色開晴望春風破客顔綠紆東去水青起北來山魏
府方期往共城已夢還芳菲梅塢盛要醉竹花間
趙氏南莊
曉起北窗凉清談戢羽觴入簾花氣重落地燕泥香夢裏
青山小吟邊白日長秋風載書籍相對築茆堂
夜雨
苦雨變秋霖瀟瀟入夜深亂敲驚葉脱清響雜蛩吟往
事十年夢故鄉千里心西風助凄切不管客難任
和吴行甫雨雹韻
山光突起凌碧虚怪狀竒態成須臾驚風急雨迸飛雹
飄驟散落千萬珠半空光冷掣電火平地聲走轟雷車
神龍奮怒乃若此不識造化將何如默知嘉禾半漂沒
坐看積潦横穿窬小民咨嗟復愁歎漫執俗議尤當途
當途於今藐房杜知略自知天下無有才足使人羡慕
有勢足使人奔趨暇考隂陽論調爕暇紓徵斂矜號呼
今年經繒滿千馱明年好上登封書
(闕)
青山偃蹇與世疎只將秀色供吾徒知君於我有山癖
深探遠討吾不如金燈峰上詩千首挂鏡臺前一杯酒
人間萬事盡浮雲故人曾為相思否雲邊鸞鳳玉鞭鳴
跛鼈蹣跚曡繭生天末碧雲凝遠思夕陽無語下西城
宿卓水二首
寒釭挑盡火重生竹有清聲月自明一夜客窗眠不穩
却聽山犬吠柴荆
山水年來滿意看只無幽竹伴幽閒從君願乞龍孫去
栽向西城空隙間
大暑登東城
三丈危城日莫登暑威殊不霽憑陵何時太華高峯上
細嚼松隂六月冰
風雨圖
南山已見霧昏昏便合潛身不出門直到半途風雨横
倉惶何處覓前村
别友人
永懷不得遂偃卧惜分隂沁北田園計山東故舊心
王學士惲
惲字仲謀衛州汲縣人史丞相天澤鎮衛一見
接以賓禮中綂初姚左丞樞宣府東平辟為詳
議官時省部初建令諸路各上儒吏之能理財
者授中書省詳定官尋轉翰林修撰兼國史編
修至元五年建御史臺首拜監察御史論列百
五十餘章權貴側目出為平陽路判官歴河南
北燕南山東諸道提刑按察副使進福建閩海
按察使二十九年召至京師上書極陳時政擢
翰林院學士大德五年再上章求退得請歸八
年卒贈學士承旨追封太原郡公諡文定仲謀
少受知元遺山與東魯王博文渤海王旭齊名
入仕以才幹稱敭歴中外尤好著述裕宗在東
宫進承華事略凡二十篇覽之稱善賜酒慰論
令諸皇孫傳觀其書成宗即位獻守成事鑑一
十五篇元貞初奉命纂修世祖實錄集聖訓六
卷上之其雜著詩文曰秋澗集合為一百卷秋
澗詩才氣横溢欲馳騁唐宋大家間然所存過
多頗少持擇必痛加芟削則精彩愈見北方之
學變於元初自遺山以風雅開宗蘇門以理學
探本一時才俊之士肆意文章如初陽始升春
卉方茁宜其風尚之日趣於盛也
拜奠宣聖林墓
庭訓墮渺茫師授悖嚴誡羌予不惑年行已得夷隘今
歲客東魯似為神所介駕言逐秋風得展闕里拜遥遥
魯甸餘汶水走湍瀨憑軾望雲林鬱鬱佳氣靉齊莊趨
兩楹奠獻成孤酹巋然三聖封仰止高泰岱恨生千年
後今夕備埽洒披雲覩天日太極開一畫彼蒼詎能言
諄諄聖為代三綱與九法範圍無内外君臣以之定乾
坤以之泰東周不可為述作萬世頼藐聆徇鐸音元化
雷雨解敬想燕居容金聲鏘玉佩當時七十子授受儼
如待鳳兮鳴幾時諸子沸秋籟一朱亂紅紫百榖筏稊
稗愚者甘下逹誕者樂語怪韞藏康寳瓠斡氣清廟鼐明
倫得不泯而有六經在天高孰可階一氣包厚載兹遊
固難言嘿契心有會胷中九雲夢呑納失蔕芥循循善
誘辭師也書諸帶緬懷伯禽業郁郁文獻最三桓張公
室霸功熾而忲一奢去無復荒陵餘石獬煌煌天乙孫
膚敏半冠盖德博慶自修道大世能邁金石貫元精泗
波來遠派汪濊一聖海不隨梁木壞歸侍金絲堂攝齊
聞謦欬怳如到帝所鈞天廣樂備洗我兩耳聰肉味㤀
一嘬詠歸寫遺音風雅變鄘邶一簞老東家吾知其樂
大遲遲不忍去寒日下蒼檜
陪總管陳公肇祀商少師比干廟
元化形萬彙浩浩無時無云何忠貞氣大畀先生軀念
昔有殷季天步移獨夫淫酗蕩祀典下民為毒痡所崇
盡奸回啓遯箕子奴師保乃云爾餘敢編其鬚炎炎鹿
臺火已兆明珠儒先生豈不知蔓草不可圖顧親叔父
尊以位仍三孤強諫誠我任剖心不為瘉自靖暨殺身
要之宗社扶所以宣父筆三仁同一途繄公存亾間所
係重有殊堂堂柱天手能摰火德烏當時戡黎兵所侵
良及膚周雖彼蒼眷加翼十亂謨天其諫少行終鄙西人
居稱師止觀政安取商郊車一朝嘆云亡宗國隨之墟
丹誠皎白日餘烈光八區準爾來代臣大節知所趨嗚
呼介士嘆萬萬狂童且今來二千載殷周兩榛蕪巍然
一丘土高與西山俱清霜九月節肇祀陪干羽肅拜列
階下精爽動佩裾世道有淪喪一忠千萬䛕商歌振林
樾日下悲風徂
鹿喻
我本麋鹿性出處安自然金鑣非所慕志在長林煙得
遠機穽地食苹飲清泉呦鳴錫同類甘以辭華軒野兕
出其側暗蹂山前田農家伺所害乃知獸之愆彼兕以
計去嘉禾歲芊芊野人居山中數畆事墾斸慮為町疃
場指鹿乃兕屬雖無獨刃心見之惡且逐鹿心素無機
淡與標枝閒遁跡入幽谷擇音遠人寰尚為山中人置
疑齒頰間
過劉元海陵寢
漢綂天久絶漢恩一何深隔遠魏晉代猶足收民心咄
嗟呼韓子崛起蒲離隂自云漢婿甥赫怒開實沈左顧
龍在野右咤虎嘯林吹嘘炎燼餘五部来謳吟阿聰奮餘
烈兩京隨埽平竊據二紀強文物有足矜我來拜陵寢
(闕)然振冠纓風雲渺何許廢堞餘金城賢哉劉淑妃成
此直諫名在聰未為疵假義淵可稱孰云仁義師可敵
不可征桓桓祁山舉一出三輔驚天其假公年載洗六
合清此志竟莫遂此邦還有成所以廣武嘆痛惜無豪
英山煙知客意斜日生荒陵
遊萬固寺
中條鬱蒼蒼首尾固雄大連山一卧虎矯首盡兩戒東
南萬峪門犖确入幽阨空青上絶壁嶻嶪兩崖對南山
開畫屏高下蔚萬檜扶藜到山門黃衣六七輩寺殘薄
水賞一水良可愛尋源入雲蘿不惜阮屐敗掬飲清臆
塵坐睨巨石怪山空響佩環林迥騰怒獬行聽溪聲回
周覽詢勝槩當年爽心亭萬竹争映帶碧鮮照清泚襟
袂濯沆瀣人境兩渺茫佳句儘誇邁(上舊有石刻蘇東坡詩云水自竹根)
(流出風從松頂飄來座上儘為佳士更無一點塵埃)開軒邀客飯放目欣一快盤
餐固疏糲泉洌幾肉嘬颯焉林風振萬壑一氣噫前林
疑虎嘯作勇助無憊筆落還自驚一埽衆峯靉(寺僧請書殿閣)
(名故云)山僧喜醉顛海會得珠貝興來本無心遊藏詫佛
界夕陽送歸鞍依約虎谿外風煙作破墨塔廟失所在
鍾美厭摩寫閟伏化機藹盤空之硬語技癢若無頼馬
首詩遽成一笑豁吾隘
汾水道中
蒼巔互出縮峪勢曲走蛇回眺驚後擁迎看復横遮雲
林蕩高秋半嶺翻晴霞十里九渡水清流帶寒沙山溪
本幽寂激之聲乃譁解鞍憩美蔭覺我心静嘉風枝滿
秋實野菊被水涯幽馨散蘭馥紅鮮綴丹砂二物固鎖
碎託興騷人誇我欣記所見信筆書田家
過鹿臺山(在澤州沁水縣南二十里時被安西王命伐石於此)
遠尋文石岡來歴南山纏鹿臺臺為山幽徑蟠古篆後
峪行未盡前嶺已當面秋聲蕩林樾風露淒以泫隂壑氣
蓊鬱疑有虎豹變山田苦無多溝崦耕已徧柴援結半
空羅絡碧巖轉自憐終歲勤獸患防一旦我本山中人
束帶對郵掾頓然還舊觀瀟洒償夙願行經雙蟾嶺石
怪驚變現闖首槲樹間氣自太古練月中誰推墜囚鎖
屬山縣乃知北平守認虎飲(一作拍)羽箭物肖本偶然長
歌下層巘
御驃出廏圖
何人拂絹素寫此房駟精一馬老伏櫪志在千里行二
馬騁踶齧角壯猶龍騰一馬方輥塵海岸翻鯤鯨畫師
慘淡意落筆矜多能我觀寓所感國制貴有經唐人重
馬政分屯列郊坰當時百萬匹肅肅羅天兵東封與西
蕩歲用不可勝嗣王獵其餘尚足開中興乃知三軍本
匪馬將奚憑聖經說備預萬古為世程倉卒事亦辦未
免衆目驚我思立仗間振鬣伸長鳴吾言固芻蕘聖經
其可輕
苦熱歎四十六韻(效昌黎體)
祝融駕火虯頓轡周八裔戰酣西北乾回薄餘暮熾朱
光沸虞淵大地蒸一氣蒼茫夜色溼酗鬱玄象醉今年
六月中荼毒逾往歲金晶才始伏熛怒勢此銳炎官張
火傘屏翳揚赤幟四合歊陳來一鼓赫離治天潢影半
涸星鳥&KR0621;欲彗吟風樹葉噤塌翮林鳥墜併兼坎兑權
不使天地閉王城十萬家薰灼迫一勢乾坤墮熾甕逸
德駭天吏掩關人事絶藏伏敢口議褰裳起中夜通夕
不容寐捫背赭汗流窺井湯泉沸松間有困鶴無夢到
清唳牆根有腐草螢化光晳晳穿簾入我室照眼驚火
齊隂蟾遁老魄火鼠騁黠智夜深過我前跳躑翻飲器
屋古又足蝎伺螫尤謹避簟紋燎炎輝側脅能少憩舉
動體愞熟歔欷氣短細抱水眠或可揮翣何所濟二年
客京師身幸置散地雖無束帶勞唯老覺加倍彷徨不
知曙種髮沐而被四序本平分偏盛誰所致火攻出下
策不巳熸萬類嗟此一世人暍死將何厲此生匪金石
流鑠吁可畏内熱復自焚衰槁將立至燥惟以静勝事
須以義制冰山詎可依煬竈非所媚遐想崑陵巔庭觀
何偉麗巍然五千仞日月光隱蔽回環十二樓空明淡
無際水晶作柱礎羣玉絢軒陛天風掠枕席月露溼環
帔瑶臺擁灝靈萬舞發清吹真仙事朝元鸞鳳互驂翳
閬風接玄圃追陪憶遊戲何年墮塵緣坐想無由詣安
得萬里風振此垂天翅脱落區中囚高舉尋吾契
野河渡
蒼茫劉橋渡南北凡幾過清霜十月交澄湛東流波飲
馬立水邊照我兩鬢皤行役非所苦傷懷動悲歌三年
恒山趙彈劾兼拊摩嗸嗸眼中明力敝差與科不能一
勺潤慰彼煩與痾顧此衣帶水溉載功實多人而反不
若低首愧野河素餐吾可逃奈此蒼生何
輓漕篇(一作拖舟謠)
湯湯汶水波西騖復東注勢雖汗漫來止可流束楚發
源本清淺才夏即沮洳安能浮重載通漕越齊魯有時
汎商舶潦漲藉秋雨船官行有程至此日艱阻鉅野到
齊東著淺凡幾處必資州縣力澁滯方可度漫村赶丁
夫所在沸官府先須刮流沙推挽代篙艣硬拖泥水行
奚異奡盪努涉寒痺股腓負罪傷背膂咫尺遠千里跬
步百舉武兹焉幸得過斷流行復阻又須集牛車陸遞
入前浦中間吏因緣為弊不可數蠻梢貪如狼總壓暴
如虎所經輒繹騷不若被掠擄盻盻入海口未免風浪
鼓舟中一斛粟百姓幾辛苦今復起堰垻壅積百方禦
木石動萬計科配困氓伍不思根源微隄障深幾許轉
漕本便民廣儲實國補事功貴順成勉強終齟齬海道
事巳然又復有此舉惜將生民力委棄若泥土山東實
重地一静乃可撫嘗聞建隆間有相曰趙普凡百投利
人罷遣皆不取以兹報國恩後世比申甫黃閣十餘年
清風一萬古
過深州故城有懷韓昌黎解牛元翼圍事
維唐有藩鎮連衡皆盗區汚孽互相濟殆似背脇疽心
腹訌蟊賊膏血化蟲蛆厲階安史亂王澤不遠敷河朔
有故事誓作效逆徒堂堂裴中令夷蔡恢皇圖聊乘破
竹勢一制三鎮汚腐敗就與決大赫天王誅彼相中妒
梗百裴竟無餘事機一墮地涵潰終喪軀所以賊湊輩
血人於牙鬚既戕弘正忠復抗新使符靖安門晝鎖長
圍困豼貙昌黎解一言王略始得舒信乎立大事臨機
見真儒東征過故城往事秋風徂得人國無弱懷古重
欷歔文公豈多得元翼何代無
出香竒石
張生貯竒石攜來有遐觀一峯華不注墮我几案間穿
穴作怪供突兀横蒼顔炷香煙滿竇野燒生春山我久
汩俗冗對之心暫閒溟坐清興遠夢與孤雲還
汲冢懷古(并序)
丁亥歲三月十八日觀稼西疇遂至伍城抵安
釐王陵下歸作是詩者盖自江左平後竹書多
傳於世予憂好竒攻異者讀之恐有致遠汩泥
之弊故不得不辯云(晉太康中汲郡盗發魏安十篇釐王冢得竹簡逸周書七)
濔迤伍城郡背水猶陣圖魏陵廢已久磅礴如覆盂草
樹慘不春穿穴狐狸墟我來登其顛懷古心躊躇憶當
戰國際安釐亦狂且澤麋被臯比坐為秦人軀敗亾自
此始保邦何乃疏不知身後藏安用書十車上窺姒與
商下逮蒼周書零亂竹簡光詭說何紛挐征南辨已詳
多出行怪圖稽古不適正死為毛穎誣其中亟當辨阿
衡被夷誅孔子修六經亦已防姦汚大書一德後薨葬
開亳都在易最竒法安取理所無兹焉萬世程洋洋真聖
謨何煩事幽賾致遠泥所趨長歌望陵去樂過風乎雩
雙廟懷古
鐵轝動地來獵火燼九縣睢陽東南衝江淮國所援蔽
遮不使前恢復可立見二公明此機死守誓不變雖危
所保大如蝮螫解腕最難結衆心存殁匪石轉彼蒼畀
全節誰為落賊便已矣君不㤀握爪掌為穿竟能濟中
興淮海了清奠至今忠烈氣皎皎白日貫賀蘭觀成敗
不飲浮屠箭殺亾計多寡此論誠可辨我來拜遺像凜
對如生面乞靈激懦衷剸決剛同鍊朔風吹樹聲尚想
登陴戰暮倚暈月城悲歌淚如霰
江船二詠
篷
尺簀編黃蘆節節數須隻長短隨所宜張弛易為摘(長者)
(二十九節廣二丈餘)一傍繫脚索若網綱總緝北人布為帆南俗
篷以荻舟師貪重載高挂借風力順流與遡波巨鷁添
羽翮望從遠蒲來一片雲影黑亂衝渚煙開重帶江雨
溼百里不終朝用舍從順適夕陽見晚泊堆曡紛襞積
水雖物善利其助乃爾益
櫓
江船一鉅魚櫓柂乃尾鬛當其淵水深棹弱不捄乏故
令施航後前與棹力合濟川具有五此物乃其甲一聲
天際來欸乃中流發或浮大河東並岸行若狎終朝卧
舷間蘭槳但空插緬懷剡木皇智創萬古法
食鱸魚
鱸魚昔人貴我行次吳江秋風時已過滿意蓴鱸香初
非為口腹物異可闕嘗口哆頰重出鱗纖雪争光背華
點玳斑或圓或斜方一脊無亂骨食免刺鯁防肉膩勝
海薊味佳掩河魴燈前不放箸愈啖味愈長張翰為爾
逝我今赴官忙出處要義在不須論行藏倚裝足朝睡
且快所欲償夢驚聽吳歌海日方蒼涼
東征詩
東藩擅艮隅地曠物滿盈漫川計畜獸蕩海驅羣䲔盛
極理必衰彼狡何所懲養虺得返噬其能遁天刑遠接
強弩末近訹乳臭嬰一朝投袂起氊裘擁矛矜天意盖
有在聚而勦其萌荓蜂有螫毒大駕須徂征寅年夏五
月海甸觀其兵憑軾望兩際其勢非不勍横空雲作陣
裹抱如長城囂紛任使前萬矢飛欃槍我師静而俟銜
枚聽鼙聲夜半機石發萬火隨雷轟少須短兵接天地
為震驚前徒即倒戈潰敗如山崩臣牢最愾敵奮擊不
留行酉烏嗢都間天日為晝冥僵尸四十里流血原野
腥長軀抵牙帳巢穴已自傾彼狡不自縛鼠竄逃餘生
太傅方窮追適與叛卒迎選鋒不信宿逆頸繫長纓死
棄木臠河其妻同一泓彼狡何所惜重念先王貞擇彼
順祝者其歸順吾氓萬落脅㒺治無畏來爾寧王師固
無敵况復多筭并君王自神武豈惟廟社靈三年哂東
山殪戎營柳清都人望翠華洗兵雨何零長歌入漢關
喜氣鬱兩京小臣太史屬頌德職所承雖非平淮雅動
盪耳目精赫赫桓撥烈仰之如日星泚筆為紀述發越
吾皇英召穆美常武且莫誇雷霆
(此詩為李璮而作璮為李全養子全叛宋降元敗死璮襲為益都行省仍得專制山東世祖即位加璮江)
(淮大都督凡蒙古漢軍之在邊者皆聽節制中綂三年璮復叛元歸宋據濟南世祖命天澤將兵攻之城)
(且破手刃妻妾自投大明湖水中不得死執而殺之仲謀嘗作中綂神武頌一篇與此詩同意)
覓風字歙硯詩贈侍其府尹
硯本發墨具不爾安用他碧紫暈鸜眼黝黑深宫鴉彼
端類高人風姿固云佳遠韻不少吝清談浩無涯但於
當機時未免思棼挐若或砥礪用茫然手空叉硬則墨
為褪軟則磨泥沙惟歙士之傑體性何交加羅紋與刷
絲一寸皆可嘉回視端溪公有名實則差新安山水窟
澤大生龍蛇舉世被其利何有蛭與鼃山高溪水清其
芒例如碬嘗聞右軍硯風字琢手奢是名為水箕朵頤
駭唅呀松梅燼無餘惟恐中書了池寬水瀰漫挹彼如
尊洼陂陀浸半海揮洒生雲霞平生未嘗有夢寐江之
涯君今去為邦過此空成嗟包公尹端州歸不一硯挐
彘肝類安邑一笑春生華書生乞索態殆是心貪邪禰
衡溺所愛竟摻漁陽撾今冬與來春會有泛斗槎雄雯
或雌縵分送張華家
遊媯川水谷太玄道宫
迎謁次媯野將為旦夕間尚餘百里遠却得三日閒追
陪玉堂翁清遊指仙山窮秋草木盡諸峯慘無顔兩崖
蓄餘暖巖樹如春妍洞口疑有光望中已欣然始至覺
夷曠稍深更幽寬山英喜客來夜雨濯翠鬟層巒與曡
巘供我拄笏看雲封石上鉢(初大道酈五祖者逃難北山衆追及棄衣鉢石上而)
(匿其物重衆莫能舉異焉遂也請主其教今道院盖酈所創)玉潄山腰泉灌溉滋樹藝
一脈窮灣環西臺頗峻絶兩折躋其巔詩翁見精健登
頓不作難䃲礴凜莫留松風吹袂寒降阿集晴疏高談
渺孤攀山荒苦無稱似待新詩傳諸君垂橐來稇載風
煙還因公得勝賞此詩其可緩但恐雲霞舉莫景去猶
慳我非桓野王今識東山安
飛虎行(并序)
中綂二年冬十有一月大駕北狩(時在魚兒泊)詔平
章塔察公以虎符發兵於燕既集取道居庸合
圍於湯山之東逐飛豹取獸獲焉時予以事東
走幕府駐馬顧盼亦有一嚼之快因作此歌以
見從獸無厭之樂也(子時為左司都事)
二年幽陵閱丘甲詔遺謀臣連夜發春蒐秋獮是尋常
况復軍容從獵發一聲畫鼓肅霜威千騎平岡捲晴雪
長圍漸合湯山東兩翼閃閃牙旗紅飛鷹走犬漢人事
以豹取獸何其雄馬蹄蹴麋歘左興赤縧撤鏃驚龍騰
錦雲一縱飛塵起三軍耳後秋風生豹雖逸才不自惜
雨血風毛摧大敵風煙慘淡晩歸來思君更上單于臺
血埋萬甲戰方銳爪牙正藉方剛才古人以鹿喻天下
得失中間繫真假元戎兹獵似開先我作車攻補周雅
大笑南朝曹景宗誇獵空驚弦霹靂何曾夢見北方強
竟墮閉車甘偃息揚鞭回首漢家營一點槍纓野煙碧
大雹行(至元四年五月十五日也)
雷師掠地西山麓北會豐隆出蒼峪崩雲掩落赤日烏
列缺光騰燭龍目黑風駕海天外立萬騎先聲振林谷
雲濤怒卷惡雨來中雜冰丸幾千斛殺聲咆哮屋碎瓦
百萬神兵自天下奮然横擊合陣來昆陽之戰何雄哉
又如馬陵之道萬弩發矢下雨如無魏甲斧形雞卵見
自昔異狀竒模此其匹野人庭戶變綃館霧湧煙霾與
龍敵又疑鮫人泉客泣相别淚洒珠璣恣狼藉葉穿鳥
死庭樹慘禾麥擊平驚赭赤神威收斂俄寂然瀟瀟合
浦還珠玭整冠變色立前廡但見土窩萬杵一一皆深
圓五行有占非小變調元失所誰之愆又聞夏冬愆伏
之所致亦以坎冶持化元孔子修春秋二百四十二載
間特書雨雹凡兩次大率貶黜臣下侵君權況今朱明
壯陽月胡為縱此羣慝之所顓歴關上訴九虎怒蟣蝨
小臣非所言獨憐田家被菑者寒耕熱耘手足成胝腁
差科大命寄一麥盻盻見熟療飢涎一新到口不得食
哀哉何以卒歲年
捕魚歌
塢西溪水深及篙漁戶曉集拖輕舠縱横張網截兩涘
挺叉遠混驚銀魛柳隂潛涔深且密大魚小魚争遁逃
須臾合網環深碧薄摻提綱從掇拾小魚骨罣半死生
口頰噞喁無足惜就中一魚匪常材黃金作鱗尾砂赤
泳游本在孟津居波蕩江湖事行役中涂遇厄夢不神
騰躍舟中有時立漁郎廻艇催歸急幾處金盤待鮮食
夕陽澹澹洲渚空回風瀟颯溪神泣網罟設兮水不深
役物而君戒貪得古人數罟不入池以時漁捕須盈尺
今人古道棄如泥竭澤焚丘意方畢野人有樂在濠梁
澤畔行吟三嘆息
宿仙山朝元觀題示
太行北走開四門川原落落風煙屯仙山西峙如虎踞
石巔東抱猶龍奔道林中蟠百餘畆顧揖殿寢何雄尊
仙翁得似事惝慌碧霞洞主玄元孫百年朝元去不返
寳籙秘泄風雷燉隂靈訶護石壇古老雨留漬蒼苔痕
緬懷矯矯東瀛老變化能大天溟鯤謝公本是濟時具
誰使卧老東山墩豐碑不愧蔡邕筆再拜遺像儼以温
我來夏交樹隂翳萬橘翠瑣芬蘭蓀平生素有林壑癖
苦厭圜圚埃霾昏每來福地愛瀟爽跬步乃與仙凡分
山川景氣得人勝喜對羽客開清樽夜深静卧月東出
林影布地翻瑤琨天風吹空萬籟息明星當上手可捫恍
然人境兩竒絶月露一洗清心魂世間塵土幾千丈有
夢不到瑤臺垠人生幾何胡不樂例自跼束駒服轅惜
哉清景不可駐一聲啼鴂開林煙明朝人事隨日出坐
看蟻穴蜂衙喧
僧傳古坐龍圖嚴東平所藏至元二年秋九月張
簽省耀卿處觀七年閏十一月甲戌公退馬上
偶得時秋苦旱冬天無雪
深山大澤物所蟄千丈縣淙挂青壁潭隂水黑不見底
老雨初開元氣溼蒼龍何處行雨歸闖首踞坐紅雲堆
山僧駭絶噤不語萬壑隂霧生緇衣咄哉傳古隱龍性
隔戶寫影窺天機一從元化墮此筆飲海不復觀晴霓
世間畫本萬尺蠖尾鬛一掩無晶輝比年一旱幾焚如
牲幣空事山川雩羣龍癡睡洞府黑六合任使黃霾汚
何當鐵匣出雷火衝屋而去騰天衢六丁奔命僕射御
倒卷溟渤天瓢㪺滂沱一洗乾坤淨却斂神功寂若無
趙邈齪虎圖行(田給事和卿所藏)
巔崖老樹纏冰雪石觜枒杈横積鐵北平山深林樾黑
下雖有徑人跡滅眈眈老虎底許來抱石踞坐何雄哉
月光夾鏡尾束胯百獸却走潛風埃趙侯欲盡神妙功
都著威稜阿堵中想當䃲礴噀墨時衆史縮手甘凡庸
至今元氣老不死神物所在纏隂風前年驅馬下靖邊
崖東突起草底眠腰間恨無鐵絲箭寢皮食肉空長嘆
今朝過喜一嚼快熟視須頂為摩編貨馴跖服暴戾息
弭耳道義思拳拳主人愛玩中有謂遇事炳變通經權
我聞漢家大獵阹冰天豸冠思賦長楊篇四方猛士今
雲合早晩龍旂到渭畋
清江引為僧永真賦
秋江水清深幾竿漁郎放舟煙渚間中流舉網紫鱗出
不祗博酒供盤飱借問漁翁樂何主泛宅浮家無定所
賣魚生怕近城門肯到紅塵汚人處蘆花兩岸晩潮平
憶著蓴鱸思徑去朝廷物色那可得澤畔行吟何自苦滄
浪水清濯我纓林婆酒熟容賖取人間萬事一醉休睡
煞江南煙與雨覺來滿眼是青山獨速綠蓑還自舞漁
父樂真可與細瀉焦桐入新譜(謂琴操有清江引也)朅來山城官
事紛簿書鳬吏對斜曛開圖空會漁家趣我恨不若江
頭人
醉歌行(燕平湖作時為平陽府判)
蒼陂水漲玻璃滑堤柳含煙翠蒲茁當年亭館已陳跡
老樹遺臺猶秀拔我來置酒池上頭使君不負驄馬遊
縣曹供張散平碧呼集妓樂羅珍羞君侯一笑開懷抱
十日東風醉芳草自嗟客子何所有春色三分二分老
人生歡樂不易得况值清明時節好終年塵土簿書裏
未礙金尊重傾倒湖光照眼明羅綺碧瀲瑤翻歌扇底
氣酣急遣張水嬉取樂不論冠佩委溪風吹面縠紋生
兩葉蘭舟鐃鼓起紅衣飛墜彩繩高没入蒼煙驚躍鯉
郡人亦喜歲華新四面縱觀空巷里佳人弄水袚不祥
公子聮鑣特觀美錦筵香細酒不空既醉窮歡㤀誇靡
溪神捧出柘枝娘翠袖娉婷矜便體繡靴畫鼓隨節翻
羅韈塵生步秋水一春盛集固云樂此會賓僚尤燕喜
山隂修禊晉諸賢暢叙幽情差可擬客言行春似蜀守
醉到浣花而已矣樹梢晴日向斜暉使君皂盖先醉歸
就中二公最愛敬移次臨流盡餘興一杯未了風翻浦
山公倒載尋歸路自憐白髮非春事多為湘妃厭歌舞
呼兒覓紙紀歲時不以斯文烏所覩至元乙亥三月春
元已纔過日在寅浩歌月底還自笑醉裏詩成似有神
(上二公謂同知張明卿治中忽英甫)
玉壁城懷古至元甲戌冬十月廿五日由稷山入
萬泉道出故城臨風弔古慨然有作
我行河東幾欲徧大抵盤回山阜轉南崖高與北山齊
玉壁城根分一綫荒煙廢壘點抔土砲具梯衝經百戰
短碑盛說鄖君靈萬騎隂風想平甸一曲悲歌敕勒川
當時神武已淒然韋公守禦儘良策更著百升飛上天
乃知誣殺咸陽日即是邕皇入鄴年(鄖君韋孝寬封號有宋元祐間廟碑)
(邕即宇文武帝名建德六年平齊入鄴)
羽林萬騎歌(并序)
至元丙子歲立春後三日醉八奉御宅明日酒
惡隱几坐殆不能為懷遂取通鑑閱唐明皇帝
清宫事蹟作古樂府一章號曰羽林萬騎歌書
示表弟韓從益且浮大白數四覺酒氣拂拂從
指間出去矣其辭曰
韋娘鷄晨遵篡武牝雛啄李求太女履霜得冰忽深戒
禍始房陵帝私語神龍殿前虹貫日王氣龍池濯煙縷
羽林萬騎驍且雄守捉内外生隂風韉裁文豹虎衣炳
扼腕久弗諸韋容潞州别駕眼横電虬髯英姿真太宗
暗中結納許清禁繼以幽求玄禮仙鳬忠玄武門前聽
二鼓散亂天星隕如雨平明一埽妖氛空相王已是玄
真主東城瑞靄朝日鮮五王甲第臨天淵三郎歸來龍
在沼晴波翠灩終南煙開元隆平此張本煙火萬里春
熙然誰圖勇斷蛾眉劒翻作環兒並轡鞭(畫家有玉環並轡圖)
日蝕詩
至元十四載維龍集丁丑孟冬丙辰朔詰旦隂風吼朝
家有移告日蝕百司守伐鼓幣用社庶嗇鬨奔走都城
十萬家竟日喧釜缶壯於田單兵聲勢助衝掊盎水觀
日景占刻入午辰(蝕午正三刻)陽精從西虧若有物噬呑初
看偃珥玦再覩已半輪終風轉蓬勃天影慘以昏斯須
食之既陽光蔀無垠始似昏暈鏡久乃挂鐵鉦團團溢
隂影環輪玉為繩晴天朗晝藏厚夜九衢草草人面青
衆宿不多出争光見三星(謂填星角大角三宿也)只愁六鑿渾沌
死蒼生百萬淪幽冥盼盼向申正輪圓復其明炷香再
拜立前廡心魄動盪久尚驚隣翁行年八十一如此災
變見未曾我問長老說日月中有烏兔精顧兔固微物
性狡隂邪萌人間三窟厭不處緣雲入月為家庭太陽
養火烏赫赫森神兵詞内祝融家渴飲咸池泠三足利
鈎戟炬火燃兩睛婪婪鐵作喙啄雲下開變隂晴曜靈
壯汝觜與距外侮有犯烏維憑六龍頓轡或少軔知有
神物擁護終是隂為懲不然日圍千里不一蓄棲爾其
内將何營及兹隂精盛所歴乖常經陽烏雖神力寡弱
勢重不敵從侵陵避集扶桑枝噤縮潛威靈想當既厄
時如何炎官赤熛不率其徒來助勢與聲彤幢絳天鼔
雷霆振烏挟日騰兩翮火吻噴薄摧隂凝逐兔入月脇
隱伏跧其形樸朔知所懼彌離黯光晶含章合玄度安
曜周八紘天公此兩目萬古更不盲嗟予既匪羲和官
區區空抱傾陽誠天高不可階此事難具陳作詩擬月
蝕欲見此志終或伸盧仝撫掌韓愈笑吾等狂德君其
鄰
簽院趙公許惠歐蘇集作詩以問之
平生性癖耽墳籍細字牛尾早年筆只今五十眼昏花
清晝看時滿行黑投身散地百無事不著書遮如有失
趙公嗜書似鄴侯不為章句非雕搜綰持樞紐日多暇
借箸自有胷中籌更尋往事較所處有夢不到琳瑯璆
嗟予何者登瀛洲殘膏未免窺前修奫然淵海鮫鰐翥
洞視千古蘇韓歐文如不作作取法舍是三子將誰求
窮閻雖具何足玩破碎熏熏支吟頭牙籖插架三萬軸
誰省浙本鋪銀鈎或蘇或歐兩俱可勿使石璧成空投
仁存義舉侯門事却恐乘機似巧偷(仁存義舉用史記侯之門仁義存晉)
(石壁見管子)
小邊行一百五日同總尹張彦亨赴小邊口相視
河流回馬上偶作此詩
北趨小邊相河害坐看長堤驚裂壞中流忽起劉子歎
疏濬神功思禹大憶當殘金竟河界兩涯峽束如縈帶
靈鼉萬鼓動地來洶洶聲聞千步外隄防不議四十年
河行虚壤任徙遷乃今去京無一舍衝波南卧翻鯨鱣
今年築堤捍渰水明年卷埽防洄淵濤頭况與酸棗直
南北高下尤相懸既非經瀆久遠計徒費民力防農田
正有避移策上聞放之曠野從奔衝不然建議以土湮
大堤縷水横西東楗以木石束逾鐘遞河東去過京角
此是永逸無窮功作詩擬逹宣房宫
夢陳節齋(并序)
至元十六年己卯寒食夜卧開封後堂夢節齋
陳公既覺呼童吹燈信筆賦此追憶往事令人
短氣書示正甫敬甫二君子同為一嘅也
花枝入簾春夢香遊絲翻空清晝長今年寒食客梁苑
追憶往事心彷徨前年考試登兹堂陳侯館予羅酒漿
拊牀高詠逸興發不覺燈前大雨聲淋浪生平胷臆向
予盡使我肝膽争開張重來物是人不復夜夢見之晝
微茫誰期此會乃死别剗血不滅吳雲蒼攬衣起行步
落月梅影滿庭空斷腸
滹沱流澌行(并序)
馮征西傳云世祖自薊馳至饒陽蕪蔞亭南渡
滹沱入信都王將軍霸稱冰堅可渡處今鼓人
指縣東北龍華鄉故河道曰全渡者即其處也
且以饒陽取直趣冀其經鼓縣東界無疑但河
自收國庚午徙縣南行流問諸父老云今七十
有一年矣春秋鼓聚在今縣西五里廢城尚在
今曰下曲陽者是也至元庚辰夏予按部是州
士子張春卿者請予紀其事因為賦此
王郎何人著柘黃欲與赤伏争翺翔漢炎中斷天復熾
肘後頑石胡為光蕭王揮戈指幽薊戰血滿野風塵蒼
募兵返得市人噱當時南馳亦蒼皇鳶鞮城東嘑水長
北風烈烈天雨霜前驅候騎兩失色河雖流澌無可航
兔肩麥飯未下咽大冰横合堅於梁古稱王者阨不死
淮陵一言殆天使赤龍已渡凌四開白魚躍舟未逾此
壇亭王氣如水清妖彗邯鄲死灰耳彼蒼有意開真主
固令若軰先驅處君看隴蜀最健者一旦等蛙終漢虜
王郎區區安足數蒼茫此日龍華渡漠漠野煙生綠樹
留在長河閱世人萬古朝宗浩東騖
義俠行(并序)
予為王著作劍歌行繼更曰義俠或詢其所以
因為之解曰彼惡貫盈禍及天下大臣當言天
吏得以顯戮而著處心積慮一旦以計殺之快
則快矣終非正理夫以匹夫之微竊殺生之柄
豈非暴豪邪不謂之俠可乎然大姦大惡凡民
罔不憝又以春秋法論亂臣賊子人人得而誅
之不以義與之可乎又且以遊俠言古今若是
者不數人如讓之止報己私軻之劘軀無成較
以此舉出於尋常萬萬也凡人臨小利害尚且
顧父母念妻子慮一發不當且致後患著之心
孰謂不及此哉然所以略不顧藉者正以義激
於衷而奮捐一身為輕為天下除害為重足見
天之降衷仁人義士有不得自私而已者此著
之心也何以明之事既露著不去自縛詣司敗
以至臨命氣不少挫而視死如歸誠殺身成名
季路仇牧死而不悔者也故以劍歌易而義俠
云著字子明益都人少沈毅有膽氣輕財重義
不屑小節嘗為吏不樂去而從軍後與妖僧高
比行假千夫長歸有此舉死年二十九時至元
十九年壬午歲三月十七日丁丑夜也
君不見悲風蕭蕭易水寒荆軻西去不復還狂圖秪與
蝥蛛靡至今恨骨埋秦關又不見豫讓義所激漆身呑
炭人不識劘軀止酬一巳恩三刜襄衣竟何益超今冠
古無與儔堂堂義烈王青州午年辰月丁丑夜漢允策
秘通神謀春坊代作魯兩觀卯魄已裭曾夷猶袖中金
鎚斬馬劍談笑馘取姦臣頭九重天子為動色萬命拔
出顛崖幽陂陀燕血濟時雨一洗六合妖氛收丈夫百
年等一死死得其所鴻毛輶我知精誠耿不滅白虹貫日
霜横秋潮頭不作子胥怒地下當與龍逢遊長歌落筆
增慨慷覺我髮豎寒颼颼燈前山鬼忽悲歗鐵面御史
君其羞(是月受南臺侍御史故云)
入奏行美聖政而重民急也(一作免租謠贈崔中丞)
君不見燕南飢民行且泣膏澤屯來三百日蠶沙齧盡
木皮空剉末草根充糗食追胥星火縣帖嚴官不汝憐需
税石人生鄉土孰不戀一殍迫臨那得惜扶羸載瘠總
南逋鶻面鳥形猶努力比之坐斃不相保趁熟庶幾延
旦夕刑司府解兩虛文道路無言空嘆息吾皇德並唐
虞聖軫慮斯民期日靖傳聞一介或可相不問草茅分
政柄因思治道責有歸未洽鴻熙臣下病纔豐祿秩即
患失又以材疏難仰稱蹲而不去噤無聲老鳳飢烏同
一鏡西臺入奏沃淵衷蹴踏羣疑開善政盡蠲秋賦出
御女百色支供皆省併若稽黃屋帝堯心一語乂安無
不聽萬方歡喜聲一概遠過漢家寬大令三錢斗米說
開元二税戶除聞大定限田固是平世法未免區區與
民競况今江淮歲入數不貲經畫有方財恐賸人和天
地氣自舒一雨行隨明詔應老癃扶杖願少留又頼鴻
恩拯縣罄兩河千里麥青青預賀有年天子慶(是年三月廿七)
(日燕迤南至河南皆大雨有三二尺處)
元詩選初集卷十五
