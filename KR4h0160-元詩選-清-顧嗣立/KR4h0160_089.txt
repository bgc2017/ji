元詩選二集卷二十一庶吉士顧嗣立編
貞素先生舒頔
頔字道原績谿人父弘字彥洪號白雲先生頔
年十五六與同郡朱允升鄭子美程以文講明
經史之學比壯受業姑孰李青山之門陶子敬
潘元叔並為同舍生時馬中丞伯庸韓祭酒伯
高皆器重之至元丁丑江東憲使揚珠布哈辟
為池陽貴池教諭秩滿調丹徒校官館于平章
秦元之之門至正庚寅轉台州學正時艱不仕
奉親攜書歸遁山中歲丁酉衛國公定徽郡交
章禮聘高卧北山之陽以疾辭不出洪武丁已
考終于家年七十有四道原辭聘後誅茅結廬
為讀書所扁曰貞素齋自作貞素先生傳其略
云華陽山中有一老翁年踰七十皓髮炯瞳齋
前植花數本四時紅白相繼環以湘竹良辰美景
親朋叙談有酒酌數行蔬肴隨所有陶陶然不
計家之有無也風清晝閒或篆隸數章意與筆
悟則快然自得雖不逮斯繇然時人亦莫予解
因自題所著曰古澹華陽稾貞素齋集同里唐
桂芳仲實謂其詩盤桓蒼古不貴纖巧織紝之
習字尤喜樸拙識者曰宗漢隸非八法也
為苗民所苦歌六十韻(時丙申二月初七日也)
二月日初七壓天風雨急僕夫問訊回苗民水渦集倉
卒戒行李二三競奔入天寒泥塗滑出戸行不得或牽
牛數頭或縛雞數隻長槍插檐高短劍耀白日動輒便
殺人相遇焉敢敵雜以無藉徒孰與分南北老母驚且
憂扶持間道出彼来此已遁囊槖罄收拾急度墓頭嶺
復恐見雪迹行行葉由凹手足俱戰慄兒云母疾行母
說疲無力坐憩長松下蔽身草不密又逢惡少来見罵
作強賊刀槍羅我前性命在咫尺母云我兩兒懼怕避
横逆再拜致哀告慟哭并二姪衣衫盡剥脱裸體肉見
赤長繩與弟連縛手黑如漆嗔叱行步遲遽以大刀擊
血流未得止苦痛走更疾漸圍至田中槍立哨齊吸拔
刀斫弟項乞免幸勿及母憂失兩兒兒復憂母泣艱險
萬狀生憂危苦勞役内懷五臟饑外被一身溼箠楚卒
未休死生安可必山中亦何有所蓄僅米粒檢括殆無
遺忽忽日將夕畱連至宋邨心緒茫若失倏逢一卒来
相見似相識貎懇心甚慈衆皆被呵叱但云解其縛外
懼中悦懌兄弟相依回泣母何處覓哀矜復自憐舉目
百無一頃刻子見母哀號敘痛䀌斫松代膏明拾草當
菅席主僕皆畏寒相忘共薰炙憂懼不待明雞鳴咸盥
櫛又復去喜坑晨星尚未沒山家己避舍老母獨匍匐
逐隊躋山椒冒雨倚松立頭上水淋面足下寒徹骨明
朝古唐山盤折猶律崒亂石如蹲虎狹徑跨其脊呼號
風泠泠掩映雲羃羃初疑茫昧中天地如開闢往来不
暫停昏黑亦忘食當時已狼狽寧復問家室幼女猶可
憐含啼抱嗚悒不憂行路難但恐棄溝洫朝廷本除禍
仁道立民極假威及蠻猺所至皆戲劇殺掠果何辜曷
嘗分玉石披蘿遍山林蕩掃空郡邑不幸生斯時處處
值荆棘皇天遠不聞愁悶填胷臆殘喘儻久延今亦匪
疇昔渠魁未殄除默坐長太息
落梅歌
一枝兩枝横水濱千片萬片飛早春殘香滿地鋪白茵
貪結青子枝頭新含章檐下肌理勻春夢未醒香醪醇
君王寵愛恩情真何況點綴額與脣託根巖谷遭時屯
莓苔剥落洇紅塵碧玉柯榦供樵新更復擾擾来棘矜
疇昔開伴粉署賓東風輕點泓池銀歸来天上迹已陳
心腸鐵石見無因惜花長歎花下巡見仁頓覺添酸辛
角聲吹月雙眉顰不知誰是調美人
百牛圖歌
繄誰畫此百牛圖絹素淋漓懸雨壁摩挲細認角頭奇
無乃戴嵩留宦墨牧童騎策過前邨春樹隂隂春草碧
雲收霧斂山花明遠近巔崖翠光溼平湖斷岸水淺湥
皺縠粼粼如展席犢眠草間牛不乳饑齧青芻礪蒼石
或飲或浴雲滿身物我相忘秪自得横斜體態百頭殊
牧豎籠雛戲阡陌有時背上顛倒騎細雨斜陽横短笛
時平放爾桃林中布榖催耕苦相迫嗚呼比年兵革彌
天下千畦萬隴生荆棘只今農父把鋤犂處處開耕皆
爾力斗米三錢戸不扃四海蒼生無菜色
秋風行
涼風起空闊即漸吹寒聲路遠衣裳單良人久從征妾
身厪機杼唯恐衣未成短裁便鞍馬密縫憂遠行夫君
昔辭家王事迫期程守邊十餘載殺氣猶崢嶸君以身
徇國妾亦死誓盟志同心不改庶保身後名
繰絲行
小麥褪綠大麥黃吳姬踏車繰繭香筅鐺入沸高下忙
雪雹萬斛浮瀟湘千絲萬縷雪光炯五色期補帝舜裳
縣吏夜打戸租税無可措猶豫欲輸官乂恐奉上誤躊
蹰展轉無奈何東方漸明事更多
織婦吟三首次知縣許由衷
妾家住西湖家貧守清素年方二十初學織常恐暮父
母生我時不識當門戸夫君良家子安肯受辛苦
機織不畏多但畏官府促去年布未輸今年糧未足阿
姑八旬餘縮首檐下曝君戌憂邊庭妾心念機軸
亂絲入手中上機十數匹細花間鸞凰精巧俗莫測朝
餐釡底焦夜盡雪下滴君心自明月願照塵苦力
絡緯吟
夕露凄以清涼飇䬃然至籬根斷續聲長繭繰絡緯雙
股衣草荄兩翼鼓元氣月明更漏遲似訴無限意微物
尚知時歎彼非物類我懷素瀟灑聞汝澹㤀慮
竹谿書室圖為黃克文題
清谿谿上竹無數愛竹移家竹林住階前老竹鏗玉聲
秋夜讀書霑竹露書聲繞屋雜竹聲竹色侵書助書趣
竹根箇箇長龍孫竹上鸞凰亦来聚有時擕琴陪竹彈
兩袖清隂分竹翠雲梢月榦竹弄影杖竹尋詩過橋去
平生性癖亦愛竹不問主人造竹所君不見一筇投陂
忽變化萬卷蟠胷勝插架
西湖曲
儂家生長西湖住畫舫紅窗日來去不識干戈戰四夷
良辰歌舞酣朝暮越王懷憤攻城来士卒失守城門開
嬌容如花惜不得一旦零落同蒿莱百年氣運如過電
頭白眼昏那忍見商山路杳雲霧深桃源不假漁郎便
錢王宫闕草樹荒景靈臺榭風雨凉孤山梅花幸無恙
父老含悲辭故鄉
江南曲
庭院湥沈日正長綠窗紅几繡鴛鴦落花風起停鍼看
蝴蝶雙雙過粉牆
寶鴨曲
銅池織風翠波躍睡足煖煙饑不唼重簾未厭雲水姿
華屋清湥寄閒絶生硃剥花紅錦翅枯咽半溼薔薇水
寶燈夜縣琉璃光恍若澹在滄浪裏當筵慢舞得嬌嬈
指痕膩染羅紋細就中恐有絶纓人誤識韓郎衣上氣
(韓夀事)古聞舄化之言豈虚語願學飛仙作雙去
繅絲歎
東家繅絲如蠟黃西家繅絲白如霜黃白絲出蠶口長
短繅出婦手大姑停車愁解官小姑剥繭愁冬寒向来
苦留二月賣去年宿債今未還手足皸瘃事亦小官府
鞭笞何日了吏胥夜打門稚耋生煩惱君不見江南人
家種麻勝種田臘月忍凍衣無邊却過廬州換木緜
春日雜言三首
石煖苔衣軟谿春荇帶長化工無限意袖手立斜陽
賈誼思明主華元歸故都張良辭北闕范蠡泛東湖
湖海平(一作半)生客乾坤一布衣義哉周伯叔飽食首陽
薇
夢仙
琤琤白玉佩燁燁紫雲裘海上幾千里雲閒十二樓
野興
日落山逾碧霞明水透紅物華離亂際人事寂寥中園
棗經時熟田禾失歲豐悲哉秋漸老天闊叫征鴻
人日晴
元日至人日今年却喜晴四方民樂業千里卒休兵春
麗山河壯風清草木榮老天賜強健拭目看昇平
雨中適興
天闊雲横野春湥水繞邨折花攢粉蝶投果換青猨潤
物絲絲雨傷春片片雲時危朋友少終日掩衡門
聞鐘嶺
春雨聞鐘嶺亂山啼杜鵑因思亂離日復見太平年步
月棲巖穴凌霜度嶺巔古松曾識我湥省復潸然
獨步
獨步誰為侣谿邊有白雲情親鷗共狎機動鹿分羣細
草沿厓出幽花隔岸聞歸雅背秋色飛過夕陽林
山莊雜詠
繞屋隂隂樹通池細細流寄書来故舊飛夢上神州百
兩歸朝士千金買墜樓知幾誰氏子一笑過林丘
春雪
片片沾芳草紛紛雜落花籬寒春雀陣檐凍午蜂衙雲
密深藏樹谿渾不見沙小窗風力惡呼婢莫烹茶
晴
雲氣扶紅日江光漾翠濤煙籠淮樹遠天淨楚山高慕
道心誠渴憂時鬢獨搔明朝鍾阜去渡口買輕舠
白土嶺
野水孤城迥風雲浪積沙一方龍虎國六代帝王家玉
樹歌仍在新亭恨轉加凝情正寥落漁唱荅邊笳
茅岡鋪阻雨
巖谷幽棲士江湖嬾散身思鄉荆楚客憂國杜陵人年
老常防病時乖不厭貧滔滔浸平陸何處是通津
嶠源
谿回石欲動山斷路還通嵌石蘚花白颭林楓葉紅野
雞啄寒澗塞雁下晴空莫怪楊朱泣于今路更窮
看書
一日不看書此心若有失看書心未已細字費目力六
經皆糟粕中有味如蜜古来聖與賢孜孜復汲汲流傳
百世下相見不相識今人不如古古人豈今日時還看
我書撫卷三歎息
賦詩
一日不作詩此心成渴想非關賤性癖只為薄技癢六
義起商周漢魏相傚倣下迨唐宋間聲韻迭清響于焉
觀治亂豈直事標榜窮幽與曠逹俱屬浩氣養(缺)當搜
神竒後世知音賞
古松
偃蹇歲寒姿盤屈當虚櫺蒼皮絡紫蘚翠色搖青冥中
藏六月雪下伏千載苓酷暑亦何畏隆冬愈加青老骨
存蛟龍繁枝庇林坰不幸失所依流禍延丙丁恩深感
雨露猶足揚王庭天風西南来慎勿驚山靈
木槿
愛花朝朝開憐花莫即落顔色雖可人賦質無乃薄亭
亭映清池風動亦綽約彷彿芙蓉花依稀木芍藥炎天
衆芳彫而此獨凌鑠慰目聊娛情蒼松在巖壑
白槿花
素質不自媚開花向秋前澹然超羣芳不與春爭姸涼
夜弄清影縞衣照嬋娟佳人分寂寞零落秖自憐鮮鮮
碧雲樹皎皎萬玉懸朝開莫還落物理乃自然嗤彼臃
腫木徒爾全天年
七佛庵三十韻
春色如多情隂雲貸遊矚登臨不憚勞𨁝踤轉山谷石
磴危欲敧梯身進恐覆松風響簫笙花露滴巾幅鑿鑿
石齒連盤盤山脊伏初疑路不通似覺地可縮小憩林
木深大觀天地育曠胷陵八荒舉手決四瀆歲莫歴險
艱時危事幽獨情深山水佳興遣杖履復七佛庵先登
一人泉可掬誓將寂滅心受此清淨福人世徒喧啾山
門遠榮辱艱難慨諸僧落莫棲老屋江水清入情淮山
翠凝目花隂覆曾檐鳥語隔幽竹稽首幡幢翻升階路
徑熟禪心絮沾泥世味蠟煮粥軍政期嚴明民風慕清
穆既興楊朱悲復動賈生哭再上講經臺仍摳御風服
凭高氣層層眺遠山矗矗石眼松絡根崖腰樹飛瀑一
泓照鬚眉兩地映蘭菊骨蜕超塵寰性空悟機軸無心
雲自飛得趣景何倏綠樹啼白猿青莎卧黃犢川原豁
而開麻麥蔚以蓼游辰風日和行徑花草馥冥冥鶴歸
來長嘯下山麓
送何子舟征官秩滿
友朋情若何最苦是離别親愛不忍舍臨岐語嗚咽宦
游南北州江海多隔越為官不必高飲酒不必冽寬厚
長者心剛強見中輟所以甘棠隂千載稱召伯
莫秋彌月隂雨新米甚艱晩霽至夜復雨
昏黃天開霽夜黑雨復作天公亦侮人稔歲變凶惡溼
薪炊午庖生稻炒晨鑊十日九隂雨何處散吾脚况味
固不佳光景亦蕭索孰云歲功成尚乃滯耕穫倩誰開
扶桑四海一照爍
子恭凌君仲冬回冷校居講下醵杯以慰岑寂杯
餘偶成
有客美髯子飄飄雙谿來手持青芙容笑索梅花開語
寄宣城謝句詠都官梅日南見子日征途雪皚皚一官
勿謂冷官熱非其才吾道欣有托願言且徘徊將何慰
岑寂時供陳尊罍
立春(十二月十九日)
三陽肇開泰一氣回新和百卉已萌茁光風扇晴波田
疇入鋤犂城郭仍干戈而我抱鬱鬱居焉萬山阿忘言
今古事扣角時悲歌治亂關氣化世情今如何悠然出
山去天闊浮雲多
春隂
昏昏霧隱山羃羃雲弄水造化如爐春又釀明日雨尋
芳未可期息戰乃所喜花淚愁闌干柳眼眠未起昔日
繁華衢兹焉變荒址將何測隂陽默默數甲子
次王和夫避世入都
生平性放曠處世嘗澹然但恐學未至讀書究其玄時
經喪亂際向慕心益堅仰睇高飛鴻翺翔入雲煙云何
雜燕雀下與鷄鶩連避謗去城市尋幽適林泉枕流夜
雨歇坐石春風顛徒抱心耿耿復憂腹便便王君我畏
友時寄五色鮮神鬼泣老筆風雪走長篇文章古所貴
道義今誰傳將謂禮樂盛遽罹干戈年六經既掃地一
物安得全籍甚右軍裔榮讓諸郎先依山更帶水問舍
仍求田花下塵濯濯雲間鶴翩翩情懷渺何許風月渾
無邊尊酒何時會醉賡雲錦箋
中秋對月無酒悵然孤吟
對月惜無酒悵然無良宵而我鬱居此時世俱無聊舉
頭問明月桂影東林高南箕粲黃道北斗横青霄澹泊
固嘗事佳辰何寥寥貰酒賞明月盤中乏羶臊何如待
九日醉約柴桑陶
頭陀廢寺
微雲漏疎雨春事將結束小徑敷落紅長條已棲綠行
行扣禪關寂寂歌老屋犬吠知客來巖棲見僧獨漣漪
漾方池菁蔥鬱佳木立教雖尚空存心未脱俗於世竟
何禆零落歸山谷極樂迷羣生無生惑三竺風光慰羇
人聊比寓游目
春曉
月落窗未曙鄰雞再三啼攬衣起徘徊傍水嗚鸊鵜木
末霧氣薄花梢露華低晨光一開豁照耀東與西隔屋
鳥語碎叫雲鶴聲齊治生不可緩童僕勤鋤犂春曉最
清淑竟作春曉題
閒步
和風漾晴雲約我散芒屩步出東南郊晴景欣有託(缺)
鳥鳴嚶嚶幽花澹漠漠平生江海交亂後半淪落惟餘
白髮翁林下甘寂莫眼前兒與孫嬾惰不好學緬懷栗
里人取醉聊自樂
次朱克用萬戶韻
和風駘蕩柳腰斜茅屋谿邊賣酒家馬首翩翻旗脚轉
何如偏惹帽檐花
采石
江聲似欲欺文士月色曾經照錦袍八百仙人騎白鶴
紫簫吹徹碧雲高
維揚十詠(錄六)
明月樓
昔年明月照盈盈今日樓空月自明銀甲錦箏歌舞地
寒鴉落日澹孤城
皆春樓
樓前景物逐時新樓上笙歌日日春華麗已隨時節換
東風吹恨柳眉顰
嘉會樓
壯年登覧醉歌日况是太平全盛時燕子銜將春色去
畫闌寬處樹旌旗
平山堂
平山山上構高堂堂下青蕪接大荒堂廢山空人不見
冷雲秋草卧横岡
蕃釐觀(即瓊花觀)
天上奇花玉色浮秪留一種在揚州如今后土無根蔕
蜂蝶紛紛各自愁
太平橋
青樓翠幕舞纖腰金屋銀屏貯阿嬌二十年前豪俠客
相逢猶是說前朝
金陵懷古
龍蟠虎踞石頭城今古英雄幾戰爭遺恨六朝何處是
江聲猶抱不平鳴
題水墨蒲萄
老龍騰淵雲氣溼萬斛驪珠夜光泣秋風吹滿西涼州
釀就清香浮玉液
由績坑出乳谿聞鵑
細草幽花二月天煖風晴日弄春妍邨孤路僻行人少
忽聽湥林呌杜鵑
題清湘秋景二首(并序)
昔人云詩是有聲畫畫是無聲詩善模寫詩與
畫者之辭然一丘一壑出有肺腑肆於筆端不
自知其神也矧蕭蕭灑灑竒竒怪怪非湥得意
趣之妙不可及友人汪允中以清湘圖寄示予
滄江白石茂林修竹彷彿昔客湘中時景江滸
小艇坐紫衣横玉簫嗚嗚怨訴又不知誰氏子
意豈亂離後覩此佳致有聲二首敬書以歸
木落三湘雨後天細泉飛瀑挂晴川疎篁影裏簫聲過
借問誰家上水船
日莫九疑矗矗清湘萬竹修修不管掀天風浪孤鸞引
鳳船頭
偶題
生平不識大鄣山歴井捫參四十彎誰道仙家隔蓬島
桃花流出在人間
書西坑楊子威廵檢官舍
詰曲山蹊穿復斜谿流淺碧漾寒沙山邨亂後蕭條甚
隱約疎林一兩家
張氏耕隱堂次韻
獨向南莊卧白雲遠山點點入簾青半犂新雨孤邨外
始聽春禽第一聲
至泰州書徐千戶壁二首
海天無際接扶桑此地曾經幾戰場怨恨不隨流水去
空階夜雨泣寒螿
圖書整整堆蓬蓽劒戟森森擁柳營留客茶瓜話平昔
隨緣妝點泰州城
自歎
半紙虚名屢失機六年憔悴北山薇雲霄路近行囊澀
湖海塵揚故舊稀官冷位卑思補報禄高責重慕輕肥
閉門風雨春多少鳴鴈雝雝又北歸
清明
空濛細雨溼松楸亂後人家哭未休幾處燒錢飛蛺蝶
三丫無主祭骷髏精魂作祟狂魂語新鬼銜冤舊鬼愁
可是禁煙兵燹際荒城寥落水東流
題山中所有
石芥蘚麻紫蕨薇破頭巾(即石耳)骨山梔垂火流金鑠錦
襖子(即石鴨)霜降木落玉面貍豬耳蕈供黃粟飯貓頭筍
煮紅豆糜泉聲鳥語和音樂山翁樂處無人知
雨窗偶成
雨壓中天雲霧低華陽閣外草萋萋江湘夢遠紅塵隔
閶闔門高紫氣齊紅拂杏花沾翠帽綠拖楊柳憶金閨
故人騰踏雲霄上何日相從信馬蹄
蜀水道中
迢遞春山春日遲老天無事使人悲時危漢苑花含笑
風急隋堤柳蹙眉邨落無煙幾千里麥麻何處兩三岐
年來無限傷春意獨倚長松聽子規
復入大鄣
山頂飛泉綠樹齊彎彎相見倦攀躋龍眠谿洞涎流石
鹿過林皋麝脱臍日落空巖山鬼嘯風生古木野猿啼
兩經寇結山中避歴徧人間萬險蹊
對雨
茅屋經年長薜蘿故人久雨不來過山川慘慘光華少
天地昏昏殺氣多階草宿螢藏細葉庭梧巢鳳覆長柯
細看柱礎饒蒸潤奈此雲雷未已何
吳琴忠烈廟
古祠摧敗獨孤邨老衲龍鍾倚廟門半畝寒冰棲臘意
一川晴日借春温松林慘澹猿猱嘯山徑﨑嶇狼虎奔
說與行人慎回顧歸時切莫近黃昏
度萌坑嶺
雨過郊原綠倍添竹輿行處倦厭厭翠垂松葉沾衣袖
紅綻花枝映帽檐石澗水香麋麝過林梢露重蝶須黏
嫩晴天氣催農務麥飯新嘗似蜜甜
過大石門
一谿流水漾晴沙行出孤邨月未斜在世由來都是客
此身何必更尋家向人報喜枝頭鵲與衆爭嫌屋角鴉
眼底休論吉凶事且看田叟種桑麻
戴氏樓居次韻
山環水繞居之安圖畫森列宜晚看翠幕低垂爽氣肅
銀鐙高照書聲寒世情頗覺眼界窄酒量不博詩腸寬
湖海半生今白髮掀髯一笑倚朱闌
揚州(明月皆春樓名)
仙人已騎白鶴去倦客漫逐紅塵來人間又見梧葉落
觀裏無復瓊花開明月皆春罷歌舞王宫相府俱塵埃
江山如此豪華歇千古豈不令人哀
泥
九陌香塵溼不飛融融隨步襲荆扉玉驄行疾濺春雨
紫燕銜遲帶夕暉蚓竅吐淤黏屐齒鳳書封漬汙朝衣
夜來滿地沾飛絮指點行人石徑歸
失意
失意湥潛嬾入城坐愁懷恨老時情征鴻叫月帶秋色
落木隨風送雨聲憂國赤心慚未報思親白首歎無成
傷心莫問人間事淚灑空城煙霧横
涇川道中
青山雨後白雲生雲氣參差草樹清明月出山雲弄影
清風吹水樹含聲人家屋角驚厖吠官路橋頭去馬鳴
天下之間吾亦客還將老眼望昇平
贈孔希文歸浙
我媿為儒事筆田君來枉顧辱佳篇半生騰踏江湖日
孤館蕭條風雨天青眼故人能有幾白頭詞客更誰憐
江東遊遍浙西去風攪蘆花月滿船
次孤岳主人韻
相逢偶似虎谿橋借榻仙房卷十朝無補但思遼海去
投閒安用小山招吹嘘煖雨披紅萼攛掇春風上翠條
塵世浮雲隨變見且容花鳥伴淒寥
寄黃克敬謫歸
力扣清都虎豹關危言鯁直動天顔一生涕淚常憂國
萬里風塵已賜環共惜賈生成遠謫遥知唐介得生還
馬蹄又踏歸來路應笑奸諛媿鷺班
九日飲姪女家
菊花杯泛茱萸酒楊柳邨沿石鏡山門掩黃雲千百頃
谿藏紅葉兩三灣歡然自覺情難盡醉矣(一作後)都忘夜
易闌細雨斜風休作惡歲寒心事正相關
次王和夫見寄
旌旗搖曳柳營前邑賴元戎守禦堅林藪漫如秦地日
山河依舊漢家天剛風萬里埽妖祲甘雨四方清瘴煙
堪羡山中萃清致醉歌人訝老詩仙
金陵懷古
六代繁華古又今鐘山王氣拂雲岑玉驄聲斷烏臺寂
赤幟隂移晝省湥月照觚稜風淅淅霜清甬道夜沈沈
白頭元是觀光客手弄梅花感慨吟
雨中呈豐彦輝
十年塞北干戈擾二月江南雨雪湥時異世情難逆料
天寒老客不能禁江山明秀動歸興花柳横陳驚壯心
休上賈生流涕策且賡梁父白頭吟
次韻葉實夫西山園飲
西山蒼翠誰家園竹樹繞屋何森然置酒邀我坐林下
高歌握手行花前偶然得句不在巧相勸爛醉仍烹鮮
世事人情都莫問百年過去知誰賢
南山秋色樓為陳孟德賦
秋色横空眼界寬玲瓏八面見峯巒稻花香滿雨初足
梧葉聲清風正寒百尺不教餘子卧四時那許俗人看
課孫教子無他事笑拍闌干醉解顔
有懷諸公
黿鼉出沒黃田蕩龍虎盤蹲白下城才俊滿前勞顧問
愚蒙在下冀昇平波濤江漢暫時險煙霧乾坤有日清
文士負才徒倚馬武夫挾勇秪談兵朝廷安用生疑慮
田野何由覩聖明薇露每愁東日上柳雲猶帶北風横
羣公退食方云喜數子馳心尚慕榮澤國莫春觀撲滿
江湖湥夜炯攙搶鄉邨落落真堪歎冠冕峩峩未足驚
黃犬東門憐往事白頭南土憶歸耕(撲滿土器攙搶彗星)
平林煙雨
時人買畫千金傳一片好景真天然四時不用舒展看
翠嬌綠潤當窗前春三漠漠護煖雨秋九慘慘啼蒼烟
槎牙古怪雲霧暗屈蟠偃蹇蛟龍纏初見疑是李將軍
又是水墨王輞川米家無根與朦朣安得活動全吾天
明朝雨晴煙就斂便欲設榻林間眠請回谷口俗士駕
幸勿驚我雙胎仙
適耕堂為吳琴汪壽甫扁而賦之
萌坑(一作夫容)嶺下吳琴(一作中平)邨中有汪氏居其源威烈遺
風千載間(一作文公外家道義門)積善好禮枝葉蕃衣冠濟楚信
行惇築室亢燥依山根適耕大篆楣扁存挂經扶來窮
朝昏以適為樂遺子孫浮雲富貴安足論荒煙衰草金
谷園雲關霧谷截來轅煙蓑雨笠遠市喧肯堂有子班
箎壎山川瑞氣藏渾淪文光五采朝吐吞月明清夜啼
黃猨不羡變化南溟鯤不貪爵禄何負恩春蘭秋菊芬
幽軒客至談笑開清尊任彼輕薄手覆翻退處寧學羝
觸籓女及笄嫁男已婚俯仰無媿乾與坤醉眠老腹摩
朝暾至樂百世垂後昆(周禹錫云極似昌黎)
胡子坑(屬大鄣)
兩儀未判眹不平巨凸突兀潛幽靈毓秀孕竒挺峭拔
攢峯列壑爭伶俜枯槎著蘚半身碧老石迸土千螺青
天淨森鋩列畫戟雲開大鄣横青屏臨湥架木側足度
飛瀑灑面洗耳聽已有仙人浴丹室寧無烈士摩厓銘
玄猨不驚籟寂寂白鶴下舞花冥冥便欲臨風蜕凡骨
來兹絶粒餐仙芩尚聞好事薙荒穢直上絶頂峩新亭
茗椀先春煮碧澗蓬窗釀臘釃銀瓶素衣何必待三聘
白首尚可窮一經空谷時聞尚書履疎林夜仰處士星
時乖狼虎集妖孽地闊魑魅行真形避世何煩慕清致
憂時且復逃羶腥鄙哉時俗自汙濁喜甚澗谷長清冷
秪恐愚公易輕徙玉皇敕命守六丁
題海寧吳筠軒山水窠木卷
世間名士多愛竹為愛扶疎伴幽獨虚心直節傲雪霜
盡日相看看不足松蘿山下延陵裔自號筠軒詠淇澳
明窗淨几泚霜毫煖日睛風弄蒼玉有時乘興寫山水
復貎時人真面目一丘一壑胷次竒萬貎萬形心匠蓄
瀟瀟灑灑聲秋軒瑟瑟琅琅撼昏屋我家昔寓湘江濱
此君與我情最親别來廿載世離亂蹤跡萍梗無音塵
適與筠軒偶相見一笑袖拂松蘿昏怡然贈我一幅畫
滄江萬頃波粼粼遠岫雲開虎嘯月疎林霜落鴻來賓
抱琴疑是林和靖谷口又類鄭子真扁舟蕩漾空闊際
蘆花兩岸紛繽繽感子高情寫幽趣世無管鮑行踆踆
明朝漁翁約我度谿曲彷彿又似桃源人
許子仁相招山中敘話
許君邀我來山中我來但見堂戶空主人送客過谿去
風吹兩岸花濛濛屋後萬曡金芙容紫氣夜吐仙人宫
澗泉流香過白鹿林木挂雨拖青虹羡君築室讀其下
迢遥不與世俗通一聲黃鳥破幽夢四顧空牖俱玲瓏
我愛此地無暑氣重來飽飯談仙蹤
懷京口
我昔遊北固飄飄紫霞裾手招雲中君嘯傲驚天衢一
别回塵寰於今五載餘緬懷城中朱紫客朝臺暮省相
催迫東華驛使傳宣來喜&KR0978;諸公藹春色偶遭禍亂居
山中衣冠面目塵土蒙儒坑選冷難得調兀兀且作經
年窮不知故人念我否詩成遠寄南飛鴻
送苹鄉丘克明
楊柳磯燕子飛江西倦客江東歸蘆芽出水鱖魚肥君
今歸去是邪非聞君疾未相識漫浪贈言恐無益新豐
斗酒何日逢人生意氣無南北喜津津去宜春鸎花滿
路娛歸人君不見都門冠蓋都憂惱挂杖故園風日好
過牛伏嶺
牛伏嶺高高且遠﨑嶇羊腸路百轉仲冬跋涉汗流漿
每歎時危歴艱險隂厓慘慘生悲風極目四顧山巃嵸
人生能著幾兩屐蹤跡不異無根蓬我家居山南别業
寄山北羣兇勢縱横往返苦行役山中天氣温如春絶
壁遥見梅花新梅花年年見春色不見多少行路人
舒遠
遠字仲修號北莊頔之弟也嘗與弟士謙隨道
原輿親避寇巖谷被擄執道原正色叱賊言甚
厲欲殺害之弟兄執手爭死賊衆皆感泣俱釋
以全道原為苗民所苦歌即紀其實也所著曰
北莊遺稾
莊居𫐠懷二絶
花如鋪錦柳如綿落日空山哭杜鶻癡客不知塵世事
顛厓長伴白雲眠
春山青潑雨初收人倚衡門獨自愁路上相逢遍荆棘
酸風吹袂淚交流
早行和弟可菴二首
月落霜林烏早啼風生驛路馬頻嘶柴門犬吠天將曙
知有人家住隔谿
雞鳴野客整雕鞍路漸分明出亂山記得少年因中酒
一竿紅日倚歌鬟
幽事
樹繞重門盡日隂倚風時聽晩蟬吟采松釀酒開除事
畫紙圍碁消遣心親舊殊方音邈邈兵戈滿地夜沈沈
眼前得失君休問家住雲窩湥復湥
秋日郊行
隂霾埽淨山歴歴晴谷迴轉泉涓涓羣雀噪風世欲幻
一狐嘯日天為旋祥光垂情閔下土秋色著意開平川
我老英雄一掬淚夜湥灑向虚皇前
舒遜
遜字士謙號可菴道原以詩文名家士謙與仲
修皆從之遊得其原流一時唱和花萼相輝道
原嘗為之圖其樂可知也所著曰搜枯集
和許知縣織婦吟二首
錦織竝蔕花花成漫停梭停梭復細看人與花如何明
月照中天敗葉鳴寒柯誰知恩愛心翻成離恨多
雙星照短牖孤月懸高枝仰睇星月明對此令人悲手
持并州刀為君裁寒衣不忍密密縫此心君應知
李謫仙
召對金鑾殿榮膺白玉堂氣吞高力士眼識郭汾王醉
骨生疑蜕詩名死更香何由見顔色月落照空梁
和蔡原英莫春雜詠二首
處處鵑聲急春光大半非綠扶官柳暗紅點岸花飛竹
隖消殘靄柴門掩落暉高人尋友罷獨抱一琴歸
十日九風雨春來有許隂氣騰三島暝綠漲一江湥苔
匝痕猶溼花垂力不禁遥憐杜陵老麻麥正關心
和人韻
山水有真趣琴書得自由歌詩哦字眼沽酒過牆頭南
國黃花景西風白雁秋何人發幽興吹笛倚江樓
題度洪富嶺道中
蹋破瓊瑶路行穿翡翠岑光搖鼇背穩迹印獸蹄湥冰
瑩奩開鏡泉凝玉墜簪野梅香徹骨三嗅動微吟
題百馬圖
詔許平戎罷戰還征鞍初卸汗初乾從今歸牧華山後
只許丹青畫裏看
道中
雨來雲裹山頭低雨收雲束山腰齊眼前好景吟不得
天風泠泠馬頻嘶
送丘克明副使休官歸河南
二孤高枕大江流天入蒼茫日夜浮帆影遠連巴蜀曉
㯭聲清入洞庭秋菊松雅興同元亮泉石幽盟慕許由
别後相思梅正發月明千里倚江樓
江亭秋霽圖為黃友仁題
萬頃波光煙縹緲風䬃秋聲生木杪隔江彷彿是江南
一帶遠山青未了何人獨引小奚僮來訪幽亭翫易翁
亭下扁舟䌫莫解磯頭昨夜多顛風
和謝宗可霜華花霧塵詩三韻
宿酒禁持夢乍醒隂隂芳樹鳥無聲輕籠翠色溶溶曉
漸復紅香淡淡晴誤避茶煙跧老鶴慣藏柳影咽嬌鸎
東風却怕花神怪捲起霏微幕不成
子周倡和貞素兄佳什見寄因次其韻
澗谷湥湥圖畫開依稀潭第等蓬萊雨餘遠岫青凝黛
水漲平池綠潑醅話舊西窗燒絳蠟吟情東閣動寒梅杜
陵已喜千間庇司馬應憐四壁頽下榻每應高士至抱
琴時有故人來采芝不獨商山老亦有韜光輔世材
重九日
去年登高靈山顛新詩醉寫秋風前金杯酒泛紫萸滑
烏紗帽插黃花偏今年瀟瀟坐風雨回首往事心茫然
青山當戶為故友白髮兄弟羅酒筵丹楓染霜明秋色
白雁叫雲横暮天醉窮老眼浩無際賸欲乘風遊八埏
題秋江圖為黃友仁賦
老樹槎牙石龍嵸隔岸人家柴煙重長江蒼茫日夜浮
天塹西來雲影動駕風上水誰家船片帆高颺孤雲邊
林下伊誰褦襶子抱琴應訪草堂仙毫端遠勢莫與比
巴陵洞庭秋色裏莫是當年顧虎頭寫出滄洲千萬里
苕溪漁者郯韶
韶字九成吳興人好讀書慷慨有氣節至正中
嘗辟試漕府掾不事奔競澹然以詩酒自樂自
號雲臺散吏又號苕溪漁者日往來於玉山與
諸君相唱和素不善畫偶捉筆為山水圖輒爛
漫竒詭坐客咸嘖嘖稱歎作詩務追開元大歷
之盛楊鐵厓稱其格力與北州李才輩相上下
序其詩曰我元之詩虞為宗趙范楊馬陳揭副
之繼者曡出而未止吾求之於東南永嘉李孝
光錢唐張雨天台丁復項炯毘陵吳恭倪瓚蓋
亦有本者也近復得永嘉張天英鄭東姑蘇陳
謙郭翼而吳興得郯韶也
題柯丹丘墨竹
玉文堂上寫琅玕只作吳興老可看一夜秋風動寥廓
綵雲零落鳳毛寒
題王元章畫萬玉圖
西湖千樹玉交加清夜掀篷看雪花狂殺山隂王處士
興來放筆埽横斜
題美人琴阮圖
金谷花飛春半時花間鶯語太遲遲美人心事渾無賴
忍把柔情摘阮絲
題宋高宗詩意便面
深宫華氣接蓬萊日日題詩上紫苔一夜雨聲無處著
盡將秋色過江來
和江伯雨雲林席間韻
句曲先生世所憐新詩字字總清妍楚江秪漫聽春雨
蜀上那知有漏天樹隔青山迎好客華開白日照芳筵
高居更憶雲林子目送冥鴻揮五弦
題柯博士梅竹圖
文王宴罷奎章閣博士歸來兩鬢絲寫得寒梅與修竹
照人清影尚參差
題浴馬圖
花落春雲滿御隄晩凉試浴濯龍池五王未許爭飛鞚
先賜承恩太僕騎
湖州東門即事和玉山韻
路入仙源一水分雞鳴犬吠自成邨晩風忽送青天影
吹入匡廬九疊雲
游弁山李雲山點杜鵑花與玉山同賦
金井西頭萼綠仙霞裾風度影翩翩隴西才子多清思
漫把春雲染杜鵑
寄遠曲二首
突騎破天驕將軍賦大刀隴頭鳴咽水一夜夢臨洮
朔雪滿天山征人去不還惟應隴頭月照見玉門關
題趙魏公畫
漢家宫闕畫蒿萊煙雨蒼茫護石苔惟有金河舊時雁
年年秋色過江來
用楊鐵厓新居書畫船亭韻與玉山同賦二首
越來溪上莫潮過飲馬橋頭春水波出郭喜知塵事少
吹簫無奈月明多華飛斷岸衝歸燕柳蔭長溝泛白鵝
儗送一琴臨水榭扣弦同奏竹枝歌
卜築喜過揚子宅城居曲曲抱溪流夕陽在波人影亂
秋水上簾竹色幽戴酒過門從問字據牀吹篴不驚鷗
月明後夜溪山雪乘興還能具小舟
次韻陸友仁吳中覧古一首
赤闌橋下記停橈細雨菰蒲響莫潮說與行人莫回首
故宫煙柳正蕭蕭
過石塘洪
亂石成孤嶼中流截巨濤水清時見底沙淺不容舠度
鳥窺天影游鱗觸澗毛前邨江路迥纖月在林皋
過漁浦
江水飛花作雪輕月明似入剡溪行可憐一夜天涯雨
又聽春潮打櫓聲
題三沙
三洲宛在碧波中海色晴霞絢爛紅夜半雞鳴先見日
天邊月暈又生風鮫女機絲花隔霧龍君城闕水為宫
誰持玉節尋真去直過扶桑弱水東
送姚子章之浙東帥掾
海右桓桓大府開勝(一作望)中雲氣近蓬萊借籌底用平
蠻策草檄須煩倚馬才玉節旌麾江上見明珠翡翠日
邊(一作南)來遥知博望沙頭月為照乘查萬里迴
寄南屏精舍諸友
山中遺老彫零盡太息於今復數誰東郭幽人頻曳履
南岡諸子總能詩夜窗燈影分書幌午榻茶煙颺鬢絲
何處令人發深省永明湖上立多時
同報復元上人登南岡文筆峯兼簡句曲外史
橘林風細凉颸生石磴雨滑褰衣行雙肩正如野鶴立
左耳忽若秋蟬鳴孰云耽詩並齊已我愛翫世惟彌明
對牀著屐歌楚語若箇杖藜來細聽
題王仲弘縣尹所藏高彦敬尚書巴陵山水圖
尚書愛畫山落筆生遠色微茫洞庭野迥與湘渚隔青
山迤邐盤春空江波欲落江樹重望中雲夢開七澤猨
啼真與巴陵通王郎家住巴陵道按圖只說巴陵好巴
陵女兒歌竹枝微風落日行人少山中春雨生石田柴
門流水聲濺濺釣竿長日倚沙樹扁舟中閣生晴煙愛
此只合山中住十年作官不歸去高堂見畫夜夢之墓
中離離濕秋露白頭官滿思轉多江南酒美仍蹉跎人
生得意夜行樂酒醉且和巴陵歌王郎王郎奈爾何
龍門山中即事
雷雨過厓驚落湍空林白晝忽生寒隂隂草閣開尊坐
細細山雲卷幔看落日樵聲經木末青天鳥道挂簷端
亦知吏隱非吾事直欲從兹賦考槃
和仲舉張博士見寄
金溝河上柳千條濯濯輕隂覆畫橋華夾御城涵曉日
波迴仙沼應春潮曾聞獻賦趨三殿想見承雲麗九霄
欲聽鈞天塵夢隔蘇臺凉月夜寥寥
曉發商溪獻簡玉山且要和
商山西頭花滿煙畫船銀燭理絲弦翠屏何處驚殘夢
卧看青天春月圓
送丁彦祥入京兼呈危太僕應奉
畫角城頭烏亂啼客行秋日思淒淒黃河一水青天上
(缺)嶺諸山大漠西飲馬窟深沙草淺射雕風急莫雲低
經時不見危供奉想候都門踏雪泥
寄句曲外史
掬溜室中清夜分相過曾此說幽文入池星斗當窗見
枕席波濤隔樹聞頭上鶡冠朝老子手中龍節候元君
欲從世外求玄賞雞犬巖頭有白雲
鄭蒙泉鍊師子午谷圖
子真今住子午谷迺在蛟門西復西繞屋長松落晴雪
倚天絶壁立丹梯春回大壑三芝秀月滿空山一鶴栖
歸去看圖望瀛海定應沐髮侯天雞
和報復元秋興
大星出海芒角稀新月隔林光景微空山無眠雞犬靜
獨樹忽驚烏鵲飛已喜朝廷寬賦斂(一作中朝下優詔)側聞南
國尚戎衣釣竿早晩落吾手日日放船來水扉
登天平山
西來山勢森如戟上與浮雲石棧連華蓋九峯當絶壁
龍門一道落飛泉幽穿石洞潛通穴下俯天池冷積淵
更欲振衣千仞表側身東望洞庭煙
谷口
谷口大星稀蒼茫夜景微草驚知鹿過潭響覺龍歸楚
舞誰(一作時)相狎商歌自攬衣鹿門應有待莫遣壯心違
送趙季文之湖州知事二首
曾聞大郡元僚佐江左文緐費剰裁殷浩固稱多士選
郗超元是濟時才題詩金井穿雲洞下馬窪尊坐石臺
兼有故人資策畫春風日日好懷開
我家雲溪溪上頭苔荒數畝石田幽連天雲樹當書屋
歸夢青山落釣舟大邑久傳才子盛芳時好逐王孫游
東林春酒白於蜜未得相從對狎鷗
吳浦
山勢分吳楚江流接混茫昔年隔南北此地即邊疆民
近淮鹽市門通海客航行人敬風土云是子游鄉
伐桂辭
莫斫桂樹莫斫桂樹上有慈烏反哺桂樹有華慈烏有
母實傷汝心匪傷汝斧
寄倪元鎮
幻仙昔過梁谿上之子清詩日見稱詎有低頭拜東野
直須長嘯荅孫登書來映雪池頭落睡起朝墩屋角升
欲酌山泉煮春茗江干艇子幾時乘
次張仲舉謝左轄韓公韻
高閣中天亘綵虹坐看庭樹起秋風相臣載酒空山裏
供奉題詩别館中肅肅遠瞻鴻羽集呦呦尚想鹿鳴同
纖雲不動凉生席一夜天瓢雨洗空
過吳興沈十二秀才
游子經年别故鄉偶從春水泛滄浪萬行細柳迎歸櫂
幾箇黃鸝隔草堂北里繅車如雨響東家煮酒入林香
沈郎阿母能強健見說新來白髮長
題尹山寺
王師昔度江南日曾駐旌旗江上林劫火不隨人幻化
箭鋒應與墖銷沈咸池幾見天雞出蕙帳空聞夜鶴吟
白髮老僧談往事青山依舊白雲深
述懷寄倪元鎮
隱吏重來學灌園輟耕時與野人言衡門漫有車馬集
廚廩都無鳥雀喧夜榻張燈鈔籀史飲瓢分水注陶尊
欲乘艇子梁溪去稍待春潮繫樹根
題仙山圖
華蓋諸峯積翠遥中天樓觀涉岧嶤白雲窈窕生晴谷
春渚微茫落莫潮歸鶴只棲玄圃樹幽人時過赤闌橋
相逢願接飛霞佩早晩飇車會見招
為郇道士賦鍾山
每向鍾山賦草堂遠林佳樹色蒼蒼石橋夜迥星河澹
仙井潮生雨氣凉坐見青松將子落行看老鶴與人長
釣泉擬解塵纓濯躡屩還趨千仞岡
寄熊自得
勘書臺上聽泉者還憶匡廬入卧遊千尺雲松平地起
九江春水拍天流亦知阮籍多貪酒自愛庾公不下樓
思爾簫聲當靜夜時時吹鳳碧山頭
題趙氏所藏畫
繡嶺宫前西日暉忽驚風氣上人衣人家隔岸留殘照
樓閣經年掩翠微游子不知秋已莫蹇驢直與世相違
何當寫我臨流處黃石橋頭看釣磯
題廬山圖
羣山東南横翠色倒影夫容生石壁青山直下九江流
吹落銀河二千尺安得浮雲滿春空託身萬里之長風
南游濯髮洞庭水卧看蘿月行山中
送王生之江隂州吏
不到澄江今五年城居風物想依然青山對雨雲連屋
春水到門船在天此地極知官事簡清時况乃郡公賢
題詩送子長相憶又是秋風過雁前
送僧歸温州
上人靈鷲峯頭客歸去秋風雁宕南山沃謝公行處屐
洞留覺祖去時龕海汀潮白秋波亂隴樹天青夕照含
莫怪題詩重相憶頻年有約寄黃柑
游弁山黃龍洞簡趙仲光
石洞隂隂海氣寒絶厓千尺落奔湍白翻飛燕空中見
黑入潛蛟地底蟠陟險未窮雙蠟屐放形自笑一儒冠
十年來往青山路依舊黃塵沒馬鞍
送張大使之湖湘監税
學士諸孫不乏賢司征猶得紀山川行人西入湘江路
賈客南通下蜀船倚竹哦詩春過雨隔江聽瑟暝浮煙
相思莫寄衡陽鴈待得新秋又一年
寄范叔豹
江上霜寒木葉彫憶君何處思迢迢長年旅食同秋鴈
故里風煙隔莫潮甚欲寄書酬遠别絶憐把燭待清宵
雙溪月色凉如水誰採瓊芳慰寂寥
苕溪草堂為范叔豹賦
徵君家住白蘋溪煙霧蕭騷萬竹迷茅屋秋風遼海闊
錦城秋色傍人低朝來把釣頻維櫂雨過看山獨杖藜
傳得杜陵千古意肯容投老遂幽棲
次韻楊子壽同浦太守游顧園四首
辟疆園裏好花開路隔仙源一水回春暖鳬鷖當檻浴
草青胡蝶上衣來柘枝屢舞團團扇竹葉深傾灩灩杯
何事綠波生浩蕩畫橋風急綵舟迴
厭厭行酒日西斜太守風流兩鬢華簫引鳳凰停夜月
杯傳鸚鵡泛流霞飛花半入長洲苑歸燕空思王謝家
剪盡綠楊三萬樹暖風吹絮滿天涯
望中煙雨赤闌橋芳草行人去路遥翠壁流泉通地底
青林虚閣轉山腰遲遲綵艇香風度灩灩金塘柳色饒
何處隔樓聞笑語玉人低按紫瓊簫
石洞隂隂雪乍融溪虛弱柳不禁風花飛草閣通歸燕
舟泊晴江見斷虹甚欲題詩春竹裏不堪吹笛水煙中
歸來坐對高城晩門外鳥啼月照空
次韻聶茂宣見貽就簡陸伯淵
揚雄宅裏曾相識甫里祠前會面時白日過門應問字
青春别墅只圍棋隔溪水漲桃花屋深巷雞鳴桑樹枝
甚欲相從二三子篝燈細雨共談詩
虎丘
春草青青繞闔廬山深石徑轉﨑嶇空聞落日騰金虎
無復三泉閟玉鳬陸羽井深春雨歇生公石在白雲孤
傷心莫問魚腸劒怨逐秋聲上轆轤
送盧益修鍊師所畫水仙
盧敖愛向山中住長遣看雲一舄飛昨夜候神東海上
夢隨環佩月中歸
題秋林高士圖
山磴坡陀細路平石橋流水雨初生絶憐童子驚秋色
聽得空林落葉聲
題趙仲穆畫送鄭蒙泉之鄞
海寧太守歸來日愛寫新圖入卧遊見說甬東風日好
春山如霧隔瀛洲
題米南宫畫
風流不見米南宫依舊雲林遠樹重貎得匡廬舊游處
半江秋色洗芙蓉
題柯丹丘畫
溪上青山石徑紆暖雲晴嶂錦模糊行人如隔湘江岸
日莫青林啼鷓鴣
題溪邨煙雨圖
山雨朝來不作泥望中煙雨使人迷依稀絶似羌邨路
無數春船逆上溪
棃花
渚宫花落雨霏霏春盡江南客未歸多少東家胡蝶夢
相思并逐彩雲飛
題扇頭
洞庭木落山月低出門秋色風淒淒客行憶過黃陵廟
谷口青猨一箇啼
題謝仲和竹石
江南謝老獨風流愛寫晴雲竹樹幽絶似玉堂殘月夜
數枝晴雪映高秋
題宋王孫雨竹
閟閣春寒寫素屏兩枝如玉立亭亭分明自注銀潢水
白日天階洗鳳翎
題魏明鉉畫
老翁住在浣花邨日日哦詩醉瓦盆怪底横江見船尾
不知春水到柴門
題畫
重岡細草覆坡陀風引松花落澗阿草屋雨餘雲氣濕
開門不厭好山多
過女兒浦
浦口寒煙生白波蘋花風急櫂舟過人家一路青山下
只有秋田落鴈多
邨行
江煙漠漠雨霏霏野飯吹香落釣磯三十六陂秋水闊
背人白鳥一雙飛
題趙仲穆畫
水晶宫裏佳公子拄笏看山逸興多昨夜溪南新水漲
釣絲晴拂白鷗波
趙彦榮臨畫
北苑南宫奈老何青山依舊洛中多相思一夜鷗波夢
穉子船頭結綠蓑
鸜鵒圖
東風吹柳日沈沈階下宜男綠正深百尺游絲春院靜
卧看鸚鵒步花隂
題漁家壁
漫郎家住黃泗浦閒看飛花坐北窗渡口青山高似屋
門前湖水直通江垂楊繫艇已千尺春鯉上盤纔一雙
野老相過無一事白頭喜對酒盈缸
許浦道中
許浦經行三十里狼山已見宿雲霾何人挽粟能通海
有客販鹽初過淮馬渡岡巒何歴歴雞鳴風雨只喈喈
一春多病兼寒色愁絶山顛與水涯
題唐子華山水末句用楊廉夫五字
我愛會稽楊使君洞庭秋月約平分時時吹笛中流去
卧看苕山如畫雲
送人之軋溪兼簡王十二秀才
不見草堂楓樹西春雲雜樹晩相迷白沙今夜柴門月
又逐青山過軋溪
為靜嵓上人賦半間雲房
松下半間屋繞檐生白雲山香石上起華雨靜中聞埽
榻看桐影支笻對夕曛悠悠百年意世事任紛紜
送僧歸嚴陵
春船上瀨急歸路石濺濺白石百花靜清江初月圓偶
逢林下叟為話竹間禪明發遥相憶青山生莫煙
倪元鎮畫
玄館夏初度青林暑氣中開軒對流水坐石待薰風花
落葛巾側鳥鳴山几空經鉏者誰子散髮奏絲桐
送樊仲益省郎之解州
六月句吳國重逢樊省郎題詩過山館惜别度河梁淮
樹生秋早汾隂去鴈長明年朱紱貴遥憶奉華觴
題胡廷暉畫
仙館空青裏春船罨晝中鷗波千丈雪漁笛一絲風
題元鎮畫二首
斷靄生春樹微茫隔遠汀梁谿新月上照見惠山青
高江新水生微月流雲度美人胡不知相思隔春樹
梁谿倪元鎮為余寫湖山清曉圖河東張仲舉題
詩於上友人鄭君傑竟持去不還雖往欲觀亦不
出示鄭真忍人也今觀斯圖觸景會意寧不為之
慨歎澷賦長句云
韶也性頗癖為愛名山遊及兹見圖畫近遠須購求梁
谿倪君與我好看山作圖非草草春山爛漫走雲濤海
樹微茫隔煙島碩人之居在澗阿天青石壁搴女蘿彈
琴暝落松上雪濯足影動窗前波而我憶在西湖住對
畫看山日忘莫河東太史驚見之為寫新詩美無度東
家鄭君何太癡時復把玩稱絶竒一朝衝雨卷藏去使
我夢寐長思之只今看畫即欲死永言思之嗟已矣出
門笑問沙上鷗東流瀰瀰春江水
有懷玉山徵君次沈自誠韻
翔燕屢云至落花辭故枝當軒盼流景惻愴神亦疲逹
士多曠志所慕惟書詩朝耕孰與儔夕釣任所之豈不
念時好沈淪與世違取琴為之彈曲絶令心悲白雲破
高岡夕月照水涯徒令千載心默默誰與期
次韻倪元鎮雙燕吟
雙燕雙燕復雙燕年去年來幾相見東風花落杏梁深
不比朝飛雉帶箭主人長年不知還夢隨胡蝶千萬山
人生那似雙飛燕去去來來梁棟間
衡門書事二首
風雨衡茅深復深朝來隱几獨長吟正憐靜裏耽詩癖
忽喜門前有足音㸑下焦桐彈别鶴篋中繭紙寫來禽
南山千古悠然意惆悵何人識此心
門巷青苔積雨深林花落盡一鶯吟高情不鼓南薰調
長日只聞流水音澗底青絲牽弱荇窗前碧色護來禽
莫嫌身外求名遠自是幽居愜素心
石榴花辭
石榴花為誰好一樹垂垂向官道年年花落復花開不
覺前年人易老去年花開白日長長官載酒來稱觴流
鶯蛺蝶共飛舞不惜醉倒花樹傍今年花開秋可憐纍
纍結子滿樹顛無人載酒花下飲只說花開勝去年去
年今年兩結子雨露生成有如此人老不似花再開莫
惜載酒花前來
題女真獵騎圖二首
白草原頭聞鴈聲黃沙磧裏馬蹄輕舉頭忽見邊城月
倒著絲鞭不肯行
塞上秋鴈白雪飛濺濺生血灑毛衣日斜却過輪臺下
爭看紅妝獵騎歸
題青山白雲圖
山腰綠樹雨初收天際白雲如水流憶在九江船上望
楊花飛雪下輕鷗
題九龍圖
九龍起幽壑百谷走春雷峽坼蒼厓斷天傾白浪迴朝
行神禹穴莫過楚王臺應有天瓢手為霖遍九埃
山水四景(錄二)
西風木落曉猨驚一水東流日夜聲兩岸青山看不盡
扁舟又過楚王城
扁舟晚泊洞庭西江草江花岸岸齊却過白龍祠下去
兩邊楓樹鷓鴣啼
芭蕉士女圖
玉階風細漏遲遲月冷笄珈鬢影垂怪底新凉滿團扇
紅蕉花下立多時
梧桐士女圖
厭厭微步出深宫露濕紅綃怯晩風爭信長門今夜月
肯分清影照梧桐
秋林才子
殘照下西嶺微雲翳輕隂蹇驢行落葉歸思在秋林
寄唐子華縣令兼簡趙季文從事
鄉里衣冠日已疎歸來俯仰十年餘蒼筠獨喜經秋後
白髮休嫌把鏡初猶子總傳韋偃畫諸孫只守鄴侯書
西隣從事耽詩癖日日過門應下車
送僧遊廬山將之西蜀謁玉泉尊者
聞道山人廬阜去遠從西蜀陟崔嵬舟行五月瞿唐險
天入三巴鳥道迴蘭若清猨聞苦竹袈裟細雨憶黃梅
玉泉智者還相見應說鄉人海上來
小隱為居延王孫德新賦
草堂三日風雨驚閉戶不聞車馬聲書簽頗怪燕泥濕
井屋忽看春草生王孫亦在城西住手種團團青桂樹
朝來讀書不下堂自寫淮南小山賦
投贈兼善都水二首
尚書北柱最清高持節東南護水曹千載河渠數劉向
一時詞賦重王褒玉垣天近含雞舌阿閣朝迴拾鳳毛
更憶龍池舊時柳年年雨露浥宫袍
視草堂深近玉除每從進講佩銀魚南宫晝漏通青瑣
東井金文煥石渠古篆久知通史籀新詩端擬過黃初
茂陵多病緣行事惟待青冥薦子虚
送廣德程萬戶弟從軍
柦桓程將軍年未三十氣如雲一朝詣闕襲父職獻書
討賊爭功勛朝廷恩深禮數厚授鉞前驅那敢後雲鳥
天青沒畫旗轅門月黑鳴刁斗將軍有弟才且賢從兄
萬里何翩翩看雲倏爾歸奉母如此一門忠孝全楊花
三月潼川莫揮戈又指湖南去吹笛高城破虜風飲馬
長江洗兵雨學書學劒真男兒功名拾芥須爾為長歌
更勸一杯酒歸來細頌平蠻詩
登姑蘇臺劉從事索賦二首
送客古臺下繫馬古臺隂日落黃塵起馬嘶青草深古
人俱白骨遺像空黃金撫事已千載徒傷千載心
臺榭已蕪沒江山非昔遊鳥啼煙樹裏日落古城頭源
水聞吳曲青楓繫越舟望中衰柳色知是舊長洲
過南沙曹氏别墅會沈伯熙索賦
虞山相對南沙口曲曲雲林似輞川隔岸花飛春片片
開門青竹雨涓涓故人忽喜經年見清夢已驚三日前
深夜一尊仍惜别還家又是月初弦(沈伯熙云三日前曾夢余相見)
送凌元之湖團監税
廿年作吏辭鄉邑十月司征去信州孫子斑衣方在膝
慈親白髮已盈頭嶺煙散後人歸市春水生時客放舟
莫為微官歎淪落江山如此亦清遊
望潮曲
夕風吹白波江樹搖綠煙行人望潮水心與滄溟連槫
桑東來三萬里曉看浴日重淵底迺知碧海與天通只
隔銀河一絲水美人住在東海頭身輕嫁與千戶侯頻
年轉粟直沽口檣頭夜夜望牽牛
題宋氏綠野莊
莫泊蘭陵郡朝過綠野莊飛花渡江闊垂柳蔭門長埽
地春隂合梳頭荷氣凉幾時重著屐來此話滄浪
玉山草堂
玉山草堂深復深沿洄路入婁江潯溪桃始華日杲杲
風磴積雪春隂隂皂蓋屢過嚴武駕白頭不媿杜陵吟
稍待清秋林壑靜杖藜與子一登臨
玉山佳處分韻得玉字
逶迤玉山阿窈窕桃花谷林芳綴丹葩霞彩散晨旭溪
迴濯新錦洞幽荅鳴玉樂哉君子游於以寄高躅
分題得柳塘春
美人遠在春塘住門外垂楊千萬樹微風白日裊游絲
度水輕隂蕩飛絮使君來自白玉堂攀條欲結雙明璫
門前繫著紫騮馬上堂急管弦清商美人起舞為君壽
再拜登歌酌君酒使君明日上長安莫唱東風折楊柳
分韻得寐字
清江下斜日水落鴻鴈至方舟蕩文漪葭菼新霜委岧
岧玉山岑溟溟薄雲氣沿洄入林塘池館翳幽䆳羣公
欣盍簮稱觴有餘思人生當盛年感彼鴻鵠志擊節歌
慷慨厭厭夜忘寐
君子亭
扁舟憶過婁江曲修竹泠泠隱者家五月凉風生草閣
幾回白月照江沙幽人長夏尋棋局稺子應門理釣槎
更愛開門玉山裏隔溪千樹種梅花
聽雪齋分韻得興字
玉山何逶迤積雪徧行徑池閣生漣漪林木發澄瑩於
時接芳筵遐眺復觴詠歌停花入檐笛奏魚出泳若人
多雅懷起舞屢清興言歸夜未央微月逗(一作照)初暝
小游仙
旭日三危際春煙五色開誰知大瀛海似是小蓬萊靈
鶴傳書去神魚聽瑟來仙駢如少駐花底注深杯
碧梧翠竹堂
去年種桐樹綠葉高雲凉今年種新竹巳與梧樹長幽
人讀書坐高堂夜聞天籟鳴笙簧下堂仰視明月光照
見鳥啼金井傍鳥啼在何處雙飛向桐樹枝頭啞啞傳
好語明年結巢鳳來住
分韻得春字
高堂落新搆式燕娛嘉賓華林散玉氣方池蔭清津魚
游樂盤石鹿鳴懷早春陶情寄物表與子聊相親
湖光山色樓
兹樓俯吳甸百里見虞山雲歸飛鳥外帆落大江間河
源或可到星使幾時還因尋種桃者繫船清溪灣
分韻得寒字
玉山臘月春意動獨樹花開照江干高閣此時宜望遠
開尊與子一憑闌雪消野渚鳬鷖亂水落魚舟網罟寒
明日風帆入城市且須泥飲罄清歡
柳塘春
春塘二月春波深楊柳濯濯弄輕隂微風裊裊金蟲落
隔屋兩兩黃鸝吟飛花莫遣度流水化作浮萍無定止
折時須折最長條堤邊繫取木蘭橈
送鄭同夫歸豫章分題虎丘
青山闔閭墓荒草起秋風古隧蒼精化隂房玉鴈空夕
陽明野寺遠樹落霜風送子難為别無情楚水東
至正庚寅臘月下澣予與琦元璞吳國良同寓玉
山時大雪彌旬日坐雪巢聽簫酌酒煮茗賦詩俄
有他故乘夜泛舟泊楓橋下雪復大作匡山于彦
成有越上之行余賦是詩以送之二首
長江幾萬里送子一扁舟日落雲帆盡天空海水流青
山無過鴈白髮有歸鷗為語乘查客何如汗漫遊
山隂有歸客雪夜泛扁舟一笑遽云别知君靜者流看
山對明鏡濯足起飛鷗還載一壺酒相尋賀監遊
簡于匡山次李五峯韻
之子遠遊吳楚間春江二月草斑斑扁舟不愁風雨惡
作客正喜東南還共愛開門對湖水幾時高閣看青山
花雨亭前未相見題詩憶爾尚紅顔
雪霽顧仲瑛偕余與陳惟允坐劒池上惟允為寫
圖因賦詩云(一本作二首誤)
殘雪落林度西嶺古(一作幽又作隂)澗寒泉凝素綆孤(一作山又作兩)
僧倚樹聽微吟(一作鐘)一鶴臨池(一作流)照清影松間旭日
映山椒白雲英英如雨飄何當為置王摩詰更添幾(一作)
(一)葉紅芭蕉(王維種紅蕉於輞川莊嘗寫蕉池積雪不徒以供揮灑故云)
至正十年十二月十九日義興吳國良持倪雲林
詩來玉山中相與徜徉數日將旋索為别余與玉
山同簡雲林
吳生陽羡溪頭住歲晏扁舟載雪歸江上坐看雙槳去
天邊目送一鴻飛豈無稺子燒桐葉知有幽人候水扉
後夜相思心欲折短簫吹月坐苔磯
聞夜來過春夢樓贈小芙容樂府恨不得從游戲
呈二十八字代簡玉山主人
金鴨香銷月上遲玉人扶醉寫新詞勝游不記歸來夜
春夢樓前倚馬時
秋夜獨坐有懷玉山徵君
庭樹葉初落鵲飛驚早秋玉繩猶未轉星漢忽同流楊
柳離亭思夫容别浦愁美人隔煙渚滄海信悠悠
次玉山分題韻四首
頻年種豆遶幽居深巷蕭條意不(一作自)如日晏炊煙分
井臼春前草色上階除清時自分躭詩癖白晝休嫌生
事疎秪憶桃源種桃者秋江多致鯉魚書
仙館縈紆洞壑幽草堂三日為君留白鷗波浪春江夢
玄豹文章霧雨秋誰謂阮生多曠逹亦知賀監最風流
才高不得題鸚鵝重儗登樓賦未休
玉山樹色倚青冥灑閣風微酒易醒移席絶憐江柳碧
鉤簾更愛竹書青白雲盡日春團蓋靈石何年夜隕星
却笑虎頭癡絶甚盡將詩句寫秋屏
海上青山積翠嵐望中雲氣似湘潭水光入夜樓隂直
月色當江樹影涵只惜鄭莊能好客亦知王衍愛清談
誰云酒債尋常有我得詩名取次慚
律詩二首奉寄玉山徵君
仙人愛向桃源住曲曲雲林勝輞川秋水到門船似屋
青山當檻樹如煙常時待月溪邊立最愛梳頭竹裏眠
我有好懷清夢遠題詩還到草堂前
徵君一月不出屋客來喜值清秋時會稽錄事應當别
笠澤高僧定賦詩新月忽從溪上出清尊還向竹間移
殷勤持寄于高士切勿愁吟兩鬢絲
有懷玉山次沈自誠韻
亭亭古昆丘上有邊樹枝仙人居其間服食忌神疲朝
馭羲和車夕味金臺詩我嘗與之遊中夜夢見之御風周
八極迥焉人世違青雲忽氤氳白鶴長鳴悲以兹嬰世
網一墮東海涯安得浮丘公挾舟候安期
西湖酌别便欲過草堂因冗未果小詩二章奉寄
稍凉當買舟相晤也
片玉山中結草堂門前流水似滄浪竹隂覆几琴書潤
花氣薰窗筆硯香四海詩名唐李杜一時文采漢班揚
近聞高士增新傳好紀淮南老更狂
五月西湖載酒遊芰荷香裏雨初收黃蜂飛近花邊坐
白鳥來依柳下舟佩服盡從唐制度笑談不減晉風流
幽期莫更歌招隱擬趁西風桂子秋
虞山道中有懷玉山徵君
言偃宅前湖水東千門楊柳綠搖風一篷山色斜陽外
半夜雨聲春夢中獨客年年如旅燕行人草草似驚鴻
芳洲杜若憑誰采心逐寒潮處處同
泊垂虹橋口占次顧仲瑛韻二首
洞庭之西湖水東客行三日上江風行行塞鴈青天外
个个輕鷗白浪中
鷺鷥鸂鷘總多情蕩漾春江取次行日日沙頭候歸鴈
為郎搊得小秦箏
次顧仲瑛晩泊新安見懷韻
長林夕露下一鴈過秋天月照風燈外星沈夜水前美
人隔煙渚清夢落江船孤坐聞城漏迢迢夜不眠
西湖竹枝詞六首
十五女兒羅結垂照水學畫雙娥眉長橋橋下彎彎月
偏向儂家照别離
妾家西湖住横塘(一作壚頭一月春酒香)門前楊柳萬條長馮郎
醉後莫(一作休)折斷留待重來繫馬韁
風篁嶺頭西日暉青龍港口新月微放船過去還蚤在
待取(一作奴)一通(一作道)夜歌歸(以上三首見楊維楨西湖竹枝集)
闌鎖六橋春水深鴛鴦鸂鶒蕩人心吳兒生長自吳語
却向船頭學楚吟
湖上荷花嬌欲語湖中女兒木蘭舟荷花折得渾自好
只恐荷盤不耐秋
蘇堤寺堤一徑同春花秋月長相逢白面少年不相識
笑擲金錢喚阿儂(以上三首見宋公傳元詩體要)
春江曲送唐閔之入關
二月春草青三月春水肥楊柳蕩洲渚胡蝶作團飛美
人向何處望望隔煙霧迢遞越王城青山海中樹海水
高入天上與銀河連相思瘴雲合目送南飛鳶
病起書事
病起秋水上拂衣塵土間雞鳴戴星出月黑騎馬還旌
節黃龍塞羽書青海灣征人在萬里風雪鬢毛斑
題倪元鎮春林遠岫圖四首
杏花簾幕看春雨深巷無人騎馬來獨有兒寬能識我
黃昏躡屐到蒼苔
春色三分都有幾二分已在雨聲中牆東兩箇桃花樹
恨殺朝來一番風
十日春寒早閉門風風雨雨怕黃昏小齋坐對黃金鴨
寂寞沈香火自温
春寒時節病頭風惆悵年華逝水同世事總如春夢裏
雨聲渾在杏花中
題趙仲穆臨李伯時鳳頭驄圖
蓬萊宫中春晝遲五馬曾閱李伯時天閑一一盡龍種
獨愛鳳頭尤崛竒王孫歸卧江南日見之為爾生顔色
乃知神駿世所憐彷彿明窗親貎得黃頭圉官頎且䫇
絳袍烏帶高帽尖是日牽來赤墀下黃門辟易爭觀瞻
紅絲絡頭尾窣地玄雲滿身飛不起長鳴知是戀九重
豈但一日行千里君不見春風立仗何駉駉龍文照地
來房星何當中道為剪拂縱目平原春草青
次韻周子通應奉見貽
文星一箇落南州太史今為萬里遊雲漢依然天北向
風波已見海安流亦知王粲久為客惟有杜康能解憂
欲問南山射虎者數竒何事不封侯
元詩選二集卷二十一
