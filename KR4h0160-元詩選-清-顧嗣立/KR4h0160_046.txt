元詩選初集卷四十六庶吉士顧嗣立編
李承旨士瞻
士瞻字彦聞先世南陽人後徙漢上至正初以
布衣遊公卿間薦為知印非其志也尋中大都
路進士第辟中書省掾累遷戶部尚書出督福
建海漕就拜行省左丞召參議中書省事進參
知政事改樞密副使翰林學士承旨封楚國公
二十七年卒年五十有五彦聞襟度弘遠立朝
謇諤有經濟之才遺文五卷曰經濟文集子守
成後名延興至正丁酉進士官翰林檢討明洪
武間嘗典邑校有一山文集傳於世兹不復錄
也(李彦聞以進士起家占藉東安四子皆知名孫方曙明行人司副曾孫伸國子監丞侃正)
(統壬戌進士山西巡撫僉都御史玄孫德容襄城訓導憲松江通判德恢嚴州知府德仁刑部)
(員外郎乙未戊戌兩科進士也經濟集一山集皆曾孫伸所編次侃及德恢德仁校定焉吉安)
(知府張廷璽又嘗合彦聞父子詩文為濟美集云)
楚門述懷
我昔放船日乃在孟冬初此時風寒競雨雪紛載塗是
行死生别妻子不得俱江南地偏下況復在海隅嚴冬
如初秋天氣恒多殊草木未摇落布褐被體膚綱工此
邦人室家念居諸繫舟楚門灣一住十日餘我心如鋒
攢從行念踟蹰雖沐主家顧志願良未舒情雖公私牽
輕重亦異趨君家素忠義所望同吾徒王程已愆期日
夜畏簡書苟重君父憂内省還何如願君竟兹意早發
勿趦趄
贈貢泰甫先生牙笏詩(并序)
牙笏一張長勁且闊古所謂記事之笏也聊為
從者之贈詩以志懷不勝增感
象簡霜凝重蒼髯雪色新轉輸勞筭用報荅費經綸扶
病朝明主臨軒問老臣此時江海上人已厭風塵
壞舵歌
南溟之魚頭尾黑身長竟船頭佀鐵浮遊偃蹇氣欲吞
斜日昏冥映旗鬛煦沫成煙浪花起逐我船頭趁船尾
恐是昔年未死之蠥龍一經譴斥偕厲鬼舟中健兒眼
盡白彎弓擬之三復止明日疾飇驅長雲巨颿高張萬
馬奔舟卒思家窮力使瞬息千里若不聞捩舵逆指衝
怒濤歘如生馬當春驕又如驚鵬直上干雲霄萬里一
息非為遥須臾有聲如裂帛三百餘人同失色鐵梨之
木世莫比今作舵根為水齧是木之産非雷同來自桂
林日本東當時不惜千金置便欲雲仍傳勿替箕裘相
紹近百年甑已墮矣奚容言眼前生死尚未保惟有號
泣呼蒼天蒼天高高若不聞稽顙齊念天妃神我知天
命固有定以誠感神豈無因少時風馴浪亦止以舵易
舵得不死我今幸爾同更生開闢以來無此比女媧氏
天妃神補天護國相等倫世代雖異功則均我皇開國
同乾坤一年四百萬斛運麾叱雷電役五丁片艘粒米
皆風汛財成本是神之功直與天地傳無窮愧無如椽
五色筆磨崖刻頌驚愚蒙
送泰甫貢先生還朝便先往浙東訪妻子
聖主中興憶舊臣白頭自分老無聞傷心轉在朝天日
經亂纔存報主身去國十年渾似夢到家一飯忍忘君
太平政爾煩經濟宣室非干問鬼神
始予發京師時已聞河南平章公克復濟南渠魁
就擒計益都之宼可不煩餘力而下矣夫大將繫
國家安危行當慎重為宗社計舟中有懷援筆為
賦是又不能不留情也大將名察罕特穆爾字廷
瑞云
久聞大將下山東一戰名成破竹中調度敢煩廊廟計
疇咨仍藉相臣功宣光接武揚先烈方虎聮勲振古風
宗社有靈須慎重毋勞親手定雌雄
紀事
風送輕帆浪送船神遊萬里水中天魚龍吹雨三更後
星月憐人午夜前夢涉關山猶惴惴起看煙水尚綿綿
賢勞詎敢言王事虎穴頻探已數年(十月十八日夜睡間紀事并懷尚書)
(徹通理張自南侍郎吕伯益韓汝舟皆一時煙波羇旅之人也明年相會遂得抵掌一笑)
舟中聽雨
鴈蕩山前船夜灣雨聲篷外響潺潺半生萍梗何時定
萬里冥鴻與夢還南海有珠輸上國(自議必往往泉州希輸上意蓋阿述)
(魯丁回紇冀在此處也)江東無警報杉關(近有人傳建寧官兵已復邵武江西賊人已過)
(杉關衢婺二路復奉正朔)五更賦看潮生後親見祥風起舵間
甲午歲題江漢王粲樓和達實曼彦修韻
大江西下思漫漫憔悴王郎舊倚闌貔虎晝嗥沙草白
轆轤夜轉井梧寒帛書喜託雲中鴈錦字羞題夢裏鸞
魏國山河劉社稷可憐無地望長安
春日陪讌道山亭口占
二月春明花乍殘道山亭上翠如鬟天開圖畫峯攢戟
地接蓬萊雪滿關雙鳳巢雲朝貝闕六鰲駕海出人寰
薇垣官從多時彦聽取山人半日閒
松林午憩
松林坐久午風清溪水潺潺樹有聲何處小舟撐柳外
來迎潮落去潮生
紀見
榕樹根垂荔葉齊繞簷宿霧綠初迷鷓鴣啼徹山頭雨
午夢醒時日正西
朱提學德潤
德潤字澤民九世祖貫為睢陽五老之一其後
世渡江為吳人德潤好詩文善書札尤工畫山
水人物趙孟頫薦之駙馬瀋陽王以聞仁宗召
見玉德殿命為應奉翰林文字兼國史院編修
官未幾瀋陽王斥外表授鎮東行省儒學提舉
又明年二月大雪英宗獵于柳林召見獻雪獵
賦累萬餘言留京師英宗晏駕遂歸杜門屏處
者三十年汝潁兵起江浙行省平章三旦八綂
師東征起為行中書省照磨官參軍事慨然應
命進安集之策遂定杭湖二郡攝守長興一歲
移疾免以至正十五年卒年七十三有存復齋
集十卷合沙俞焯稱其理到而詞不凡非詡詡
以求售于人者蜀郡虞伯生嘗曰澤民文章典
雅惜以畫事掩其名自兹以往澤民其豐於文
而嗇於畫可也蓋諷之云初澤民之大母施病
卜壙於陽抱山之原夢一衣冠偉丈夫來告曰
勿奪吾宅吾將為而孫既而治地五尺許得一
石刻曰太守陸君績之墓别有刻在旁曰此石
爛人來換石果斷矣亟掩之而更卜兆焉復夢
偉衣冠者來曰今真得為夫人孫矣是夜遂生
澤民澤民卒葬于鬱林太守之墓旁今其墓石
尚在可考也
晚春即事三首
柳絮覺春歸輕盈著處飛東風好收拾莫遣墜征衣
誰道林鶯老金衣薄更新春來復春去老却聽鶯人
柳絲繰十丈蘸水綠條鮮何事江邊客相過不繫船
十四日泊安陵
廣川六百里驛道上皇州紫極星辰近黃河日夜流村
明深夕火灘泊過年舟明發乘車去逢人說浪遊
對月
雲間一片月照我被素襟為持一鐏酒聊成對月吟月
雖不解飲我來意自深喬松引長風吹作絲篁音瑶光
映几席六合清沈沈情舒物理暢萬古同茲心
山川圖詩呈解之昂御史
山川結靈根厚地秉隂竅神功自模範嵲屼起雙嶠層
巒倚天開仰盼絶飛鳥嵐光變氣候草木通深窈東山
吾舊游紈素記行槀平生丘壑情藉此寫懷抱荆關竟
已矣咞吮豈真好會當躡丹梯共登天門道
次方叔淵先生自趙屯歸城中韻
晨發趙屯路郊務曷勝紀扁舟轉重灘棹激浪還汜邨
深雞競鳴時見出農耜楓林宿靄收茒屋炊煙起依稀
遠江湖漸覺近城市逢人問歸程舟子行且喜宿雨起
新漲蒹葭没秋水思倦名利涂醒心甘洗耳先生棄儒
冠高蹈出鄉里優游吳楚間生事丹砂裏壯年厭世紛
歲莫少知已欲拂珊瑚竿東溟釣青鯉學仙終難期世
事那有已得錢聊問道垂老無妻子故人懷千里豈念
固窮士
送馮海粟待制入京
人生百年間會面能幾何昔年送公去冰雪滿長河今
年送公去隄柳青婆娑春塘漾輕舸曉日生微波柔櫓
數聲動游子行不歌夢隨征帆杳思逐春流多落花粘
空鐏錯落金叵羅聚散未足道且使朱顔酡
寓武林聞失火
九月五日夜抱衾方熟眠半夜聞傳呼巡官敲玉鞭連
街報遺火援救喧争先老兵起驚訝煙焰上逼天小桶
灌滴水巨索相鉤連健兒走掠奪貧富分目前孰云可
撲滅況非燎於原錢塘輻輳地居處層樓巔版牆不隔
尺萬家手可傳一遭回禄災樂歲如凶年明朝出閭巷
行聽老翁言火患尚可延輸官憂酒錢
别後懷權贊善李仲思二宰
采采凌冬花夾道多荆菅驅車蹈前轍我僕衣裳單良
集既已定敢辭行路難懷人在東南歲晏路漫漫軒車
來何晩凝睇登巑岏蒼天雖咫尺安得生羽翰幽居竟
晨莫旅食惟加餐夜寒飄風寂水涸零露漙相思不得
寐起舞影蹣跚天垂四野静落月金團團
和虞先生榆林中秋對月
月高星藏光天静四山出炊煙斂林墅羣作向昏畢物
情初無干浮生自啾唧征途行復止鏡髮玄又白人生
身抱器志老劒在室百年生誰存一士死不没兢兢凌
霜榦幽花當春發
大長公府羣花屏詩(錄三)
夫容
夾城遺芳栽搖落及千年夫容發靚妝絶豔秋江邊臨
風拂羅幃紅裳擁三千素抱拒霜質亭亭赤城仙曾攜
一枝去生綃記餘妍
白茶
秋高銀河瀉碧字淨如洗飛仙自天來幻作白茶蕊清
香不自媚迥出山谷底盈盈雙玉環婉立庭戶裏風霜
非故林雨露結新意
石榴
雨餘鳴蜩歇衆綠鬱隂翳綃囊蹙紅巾光焰當林麗映
日萼先皺臨風葉如綴秋深薦紅實顆裂排皓齒秪應
乘槎客天上得先味
石民瞻山圖
女媧鍊五色大磈補不牢至今西天首天近山常高嵯
峩蒼雲表百鳥不敢巢仙人十二樓城闕金岧嶤下連
丹砂井皓氣冲寂寥似聞笙竽韻有客醉仙桃採芝者
誰子霞冠赤霜袍手持長年書邀我同遊遨我今胡不
樂失志在蓬蒿思仙不得去作圖謝塵嚻終當訪王子
跨鳳騰九霄
泛太湖訪友
扁舟去何所渺渺太湖隂依依桑梓邨拍拍枕寒潯飛
雲入遐睇鳥道横青岑篙師戒勿渡柔櫓力不任我身
雖骨立未肯折壯心放船當中流浩歌激清音何當被
宫錦再作峨眉吟
題拙作小圖二首
碧山高隂岑老樹立突兀嵐光凝曉候隱現蒼林密空
谷有佳人胡寧欲行役
招提抱層巖闌楯出虚迥微微宿靄收轉見蒼林静客
子更何之扶笻躡雲磴
黑谷東路山
高岡盤崔巍白石落絶壑鳴泉咽古竇巖麓淨如削緬
想融化初元氣下旁薄山靈托竒範株脈下連絡大峯
齊雲霄羣嶠入雲脚朱闌圍碧瓦隱見仙人宅良境不
可負行將理芒屩
和楊廉夫縣尹游山詩韻
青山倚天高崖谷入晦冥虎豹踞九關無繇閉巖扃企
想賢哲士寥落如晨星寒風健鳥翮暑雨吹魚腥竹枝
變韶舞羯鼓如震霆黃流渾淳源浮塵滓滄溟鳳去幾
千載蒼梧山更青
贈牋紙吕生二首
玉肌勻膩粉初乾淡淡空青印碧闌曉日長楊新賦就
墨雲時度玉螭寒
羅文緝緝染湘流中瑩晴空一段秋莫問殺青千古事
漆書應讓管城侯
出郭
步出東皋隔市塵青山高下欲迎人汀花有意開何晚
野草無名亦自春
重過彭城
誰云河廣不容舠急槳凌風渡晚潮却望彭城舊遊處
黃樓碑畔屋蕭蕭
訪劉道士
雲林深處翠微多石室春深長薜蘿當代衣冠正高貴
不須閒誦采薇歌
題趙仲穆瀛海圖
玉觀仙臺紫霧高昔騎丹鳳恣遊遨雙成不念吹笙侣
閬苑春深醉碧桃
遊梁溪暮歸
古樹呼風作雅音石梁溪渡景沈沈山横宿靄曉晴薄
人倚曲闌秋思深潁水空遺黃鶴恨茂陵多感白頭吟
棲遲莫厭歸來晚明月驚烏繞故林
送趙季文任湖州錄判
百里奉親官署近萱堂春早燕呢喃桃花紅似郎君馬
楊柳青於從事衫苕水漁舟煙浩渺何山書舍石巉巖
莫思杜牧尋芳晚剩有新詩寄一緘
俞元明參軍雪中以詩招飲就和韻時學士東泉
魯公大參叔能王公御史子昭郭公同行
上方山頭雪迷路石湖橋上作行春湖光萬頃送歸棹
山鳥一聲如喚人静樂可忘軒冕貴清遊端勝綺羅塵
人間今古誰能賞詩思不如圖畫真
送達兼善元帥赴浙東
伏波將士出鄞東夜斬鯨鯢碧海中虎帳護寒雲蔽日
龍旗催曉浪翻風帆開鷁羽桅星白箭拂髦頭血點紅
洗手便聽歌凱捷大藩文帥作元功
三月十八日卧病感懷
卧病兼旬忤物機夢游蓬島欲神飛無心縮地憂行役
有意談天畏是非流水點紅桃雨霽長林逬綠筍芽肥
便須再約坡仙去為覓還山舊羽衣
和李仲節詠落花韻
谷鶯啼老稚桑新粉褪紅消只數晨輕逐曉風粘酒斝
半和塵土上車輪香隨流水千年恨影别殘陽幾度春
却憶當時砑光帽山香一曲淚沾巾
大明殿口占
絲竹聲傳鼓似雷寶裝駞象列三台從官緋紫東華入
阿母旌幢興聖來繡鳳鋪裀□曡煖金龍纏柱扆屏開
大官獻納鹽梅味獨有雙成捧玉杯
次韻王繼學參政題美人圖(錄二)
紅葉題詩
金殿風微拾墜紅題詩聊寄御溝東芳情有意隨流水
細字無心學斷鴻别館乍凉霜透幕長門深夜月移宫
才情偶爾成佳配不道周南有國風
對鏡寫真
千金畫史託鉛華難寫春心半縷霞兩面秋波隨彩筆
一奩冰影對鈿花情憐曉月秦川雁思逐朝陽漢樹鴉
不信雲間望夫石解傳顔色到君家
漢銅虎符歌
建章前殿金鳳凰兵符五出單于降漢家明詔下雞鹿
將軍夜送呼韓王棘門驃騎多猛士酒酣擊劒願效死
征和丞相佐君王從此合符兵不起霜風千年換陵谷
銅秀土花青似玉班班只憶漢彤庭用夏那知變夷俗
當時銜命出關中編鬚豈敢要竒功平原豺獸不擇肉
印章千里空泥封
偕張清夫登道場何山(用坡仙韻)
松楸夾道雲迷麓細泉無聲走空谷捫蘿倚磴行轉緩
百折峯巒看未足鷓鴣泣雨山漫漫懸崖老樹蒼虬蟠
登樓倚檻俯木末潄泉汲澗分餘湍老僧延坐話夙昔
夜半談空屢前席自言久是兹山主殿下長垣屢封植
山頭碧瓦如連環曾聞仙客來雲間猿驚鶴怨知幾許
伊吾聲斷愁空山明朝煙雨開晴旦折花臨水春將半
我亦歸山讀故書何必懷僊生浩歎
題張參政所藏驄馬滚塵圖
盛唐太僕王毛仲八坊分隊三花動當時畫馬稱曹韓
尺素幻出真龍種玉花照夜争新妍一馬滾塵&KR1058;尾鮮
昂頭不受金絲絡汗血輾沙生晝煙翰林妙寫不減古
名駒染出青豪素延祐君王賞駿材金盤賜帛開當宁
時清處處生驪騧何必漢朝稱渥洼王良辛勿嗔踶嚙
一躍大衢千里沙
仙山圖為趙彦昭賦
空同之山戴斗極曡嶂横陳開碣石翠崖丹磴互低昂
複閣層闌轉空碧碧桃花落笙聲幽雙成吹玉彩鸞謳
跨鳳騰雲去無跡清猿嗁斷層崖秋霞光隱映山長在
寰海茫茫隔煙靄舊游仙侣漫招呼誤落人間幾千載
吳争越戰何可數束書欲問桃源路畫圖空見避秦人
隔水漁郎不相顧
和趙季文觱栗吟
高堂風露生凉秋興來乘月登西樓杜寬對客被短褐
獨吹觱栗驚羣優移商換羽窮雕鎪箜篌匏笙聲不侔
棃園宫人清淚收昔聞此曲供王侯金花玉管蒼鳳頭
當筵咿啞和梁州緩急應節如解牛清風席上寒颼飀
關山葉落清渭流朝供暮奉何時休歸來白屋書漫抽
走謁高貴多請求撥刺驚魚度寒湫山空鶴怨中夜愁
時作低韻同羌謳趙公一聞能解憂先生作歌君少留
昔曾天上聆鏘球翕如鸞鳳鳴丹丘聽之不厭兩耳浮
便當攜君跨雙虬拂衣和曲參天游
陪于思庸訓導登道山亭觀梅(用坡仙韻)
道山亭下梅花邨坡仙作詩為招魂明姿照人隔寒水
瘦影帶月欺黃昏先生頗厭郡齋冷持書晚約窺山園
松風吹香清人骨地鑪煙銷酒初温孤標已出羣卉上
故遣雪意迷晴暾和羹結子時較晚先傳春色來衡門
天寒谷幽翠袖薄豈知青鳥能傳言明晨看花重有約
呼童埽石羅清鐏
陪楊仲弘先生觀董羽畫江叟吹笛天龍夜降圖
黑雲冥冥江叟出莫泊孤舟夜吹笛怪雨盲風動地來
奔濤只欲沈江國一聲吹罷關河黑亂石隨波山樹側
雲端夭矯見雙龍水氣高寒星漸没聞聲解意似相感
一曲未終人聽寂吾聞應乾龍在天潛鱗或躍藏深淵
仙翁幻術偶驚世粉圖蕭瑟能相傳宋初董生學畫龍
龍驚皇儲真技窮三百年來似轉瞬空令丹雘留遺蹤
請君急緘卷還客叟似欲言龍欲逸淮南赤日土欲焦
祈汝飛騰作甘澤
次韻林彦栗賦小塑雙睡嬰
碧紗籠高天氣清枕肱睡熟誰家嬰兩家提孩各一態
昂頭肥腮肌骨明仰者欠伸睫欲醒俯者肉壓絲裀平
胖脣脱乳睡涎落殷紅淹眼春嬌生自離襁褓惡泥土
況若塑就令人驚長安美人好華侈臂環金彩嬌顔頩
低呼王孫挾金彈勿使窗外棲禽鳴
觀内廏洗馬
黃雲灑雨沙場秋灘高水平凝不流曉霜襲透蒼駝裘
圉人浴馬津水頭綠驃連錢雙驊騮日光射波脂膩浮
青絲脱鞚黃金鉤輕爬短刷溼未收三花剪&KR1058;平且柔
籋雲駿氣將無儔束芻斗豆豈馬羞茫茫豐草生林丘
霜蹏胡為踏長楸振鬛一躍期天游
宿楊大使書齋晨起畫扇
關河月落星垂空怒蛟如雷窺帳中屋頭初日炎霧起
坐想冰雪撐心胷人間能消幾炎熱竹馬小兒成老翁
百年事過只如夢癡蠅著人欺睡濃素紈入手意蕭爽
揮斥暑酷無餘蹤昔聞誤筆王大令我亦寫作雙長松
他時愛畫不愛扇梧桐葉落生秋風
上元夜聞有司括勘田糧并禁金玉(甲寅歲作)
東風凝寒寒欲謝鳳歷初臨三五夜閒門寂寂暗塵生
聞道喧吟在官舍吾聞終歲食在農耕桑處處隨春風
東南疆界有程限何須括勘勞農功古來禮制緣人情
驕奢踰越有常刑世間金玉衆所貴謳歌樂土民懷生
普天之下皆王土日中為市通商賈四民衣食在勤生
以法急之何所措弘羊一來人意殊愁者已多歡者疎
大人不問逃亡屋世事悠悠争可圖
為鄧静春作幽谷圖
山深冥冥溪谷隂怪石突出當重林迴壑奔流石礧磈
寒霧噴薄浮輕岑猿猱飛攀山欲立懸崖老樹蒼鱗溼
有客擔簦負長笈欲行不行驢脚澀風吹征衣天欲莫
旅館不逢前沮渡此際遥知行路難却向今朝畫中覩
春莫感懷
辛夷花落芳林静嗁鴂聲乾雲欲暝暖風吹雨綠隂生
梅子心酸猶未醒書窗睡思將無憑故山幽夢青峥嶸
平生自有泉石念寸禄無干何用名薰天富貴那足恃
厚禄未為身後計破垣發屋笑王涯良弃勲名如脱屣
題張樗寮楷書公孫大娘舞劒器行
飛仙墮翮堆成山堂堂楷法留人間宜官無徒梁鵠往
隱鋒藏角尤為難大書五寸徑方丈字貴緊健力出□
八訣具全真足高不學漫草鸚哥嬌黃華老人在金國
宋季獨數張樗寮似聞高藝兩不下各抱地勢夸雄豪
今觀張書勁且竒筆力欲抵三軍師吳鉤斫斷怒蛟尾
瘦竹折石迴風枝君不見庾征西何須野鶩論家雞
春堤游子行
燕子社前春雨歇碧堤芳草連天末柳回青眼欲窺人
間關黃鳥初調舌綠窗紅袖開嬋娟誰家高樓入雲端
十二闌干憑欲徧樓前蕩子馳金鞍少年何必生遠圖
金張高貴無時無郎君解作凌雲賦妾效文君當酒壚
只今功名論月俸彎弓射策俱無用十年回首别京華
莫遣春閨生遠夢
讀隋書(煬帝平陳)
廣通渠邊渭水流長安猛將懸兜牟陳郎酣睡未知曉
采石夜渡江聲秋韓擒不待賀若報呼得蠻奴作鄉導
銅鉦一聲歌管闌望仙閣下旌旗繞兵家女兒髮照人
金井梧桐三墜身血痕已汙青溪草遺恨空憐高使君
當時只道明良會三十年間轉頭事江都未放錦帆回
晉陽城内驚塵起
德政碑
德政碑路傍立石高巍巍傳是郡中賢太守三年秩滿
人頌之刻石道傍紀德政傍人見者或歔欷借問歔欷
者誰子云是西家鐫石兒去年官差鐫此石官司督工
限十日上戶斂錢支半工每年准備遭駈責城中書生
無學俸但得錢多作好頌豈知太守賢不賢但喜豪民
來饋送德政碑磨不去勸君改作橋梁柱乞與行人濟
不通免使後來觀者疑其故
無禄員
無禄員倉場庫務税課官尊卑品級有常調三年月日
無俸錢既無禄米充口食家有妻兒徒四壁冬來未免
受飢寒聊取於民資小力寧將貪汙受贜私不忍守廉
家菜色貪心一萌何所止轉作機關生巧抵臣聞古者
設官職俸禄養身衣食備父母妻兒感厚恩清白傳家
勸子孫良吏每書廉吏傳邑民常奉長官尊國家厚德
際天地禄養官曹有常例更祈恤養無禄人免教饕餮
取於民
外宅婦
外宅婦十人見者九人慕綠鬢輕盈珠翠妝金釧紅裳
肌體素貧人偷眼不敢看問是誰家好宅眷聘來不識
拜姑嫜逐日綺筵歌宛轉人云本是小家兒前年嫁作
僧人妻僧人田多差役少十年積蓄多財資寺傍買地
作外宅别有旁門通巷陌朱樓四面管絃聲黃金賸買
嬌姝色鄰人借問小家主緣何嫁女為僧婦小家主云
聽我語老子平生有三女一女嫁與張家郎自從嫁去
減容光産業既微差役重官差日夕守空牀一女嫁與
縣小吏小吏得錢供日費上司前日有公差事力單微
無所恃小女嫁僧今兩秋金珠翠玉堆滿頭又有肥羶
充口腹我家破屋改作樓外宅婦莫嗔妒廉官兒女冬
衣布
官買田
官買田買田憶從延祐年官出緡錢輸里正要買膏腴
最上阡不問凶荒歲水旱歲納畆糧須石半農家無收
里正償賣子賣妻俱足算每歲徵糧差好官米價官收
仍助錢不是軍儲與官俸長寧寺内供齋筵寺僧食飽
毳帽紅不知農耕水旱與荒凶里正陪糧家破蕩剥膚
槌髓愁難窮普天之下皆王土賦税輸官作編戸春秋
祭祀宗廟中長寧僧飯真何補官買田臺不諫省不言
不知堯湯水旱日曾課民糧幾千石
水深圍
水深圍田疇蕩蕩如湖陂圍低水深岸不立雖有木石
將何施里正申官官不允徵糧每歲歸倉廩稻糧無種
長菰蒲民産陪償官始准今春水澇忽無津四分災作
五分申問渠何故作此弊府州伏熟成三分吏胥入鄉
日旁午二分徵作陪官賦儻逢人訴熟為荒破盡家貲
猶不補因此年年怕官惱水渰水深俱不報東南民力
日漸窮不願為農願為盜人生盜賊豈願為天生衣食
官迫之水渰償米或時稔陪糧無奈水深圍
題張參政所藏太真上馬圖
開元朝野時清明姚宋廟謀多輔成紫宸前殿焚錦繡
花萼樓高延弟兄那知暇豫生淫樂慢舞霓裳羽衣薄
龍漦流禍入宫牆野鹿銜花汙簾箔春晴並轡曲江行
回顧阿環嬌態生繡衣珠趿如花旋秦虢椒房恩寵新
宫中舁出錦䙀兒兵滿漁陽人未知一朝犯順入宫闕
咸陽煙塵迷日月翠華雜沓驚塵蒙劒閣西迴渭水中
王臣下微同列國從此藩鎮争豪雄人生富貴真迷途
傾城襃姒無時無漫道玄宗不知政試問當年無逸圖
題石崇錦障圖
洛陽金谷園中花雕玉為闌繡作遮琉璃器多出珍饌
瑪瑙街長行鈿車椒房塗香貯歌舞曳珠珥翠籠輕紗
珊瑚扶疎三四尺王羊貴戚争豪奢那知花淫風雨妬
古來山澤生龍蛇嬋娟墜樓寶珈碎月明夜半啼驚鴉
游玉泉山呈袁伯長學士(以下續集)
宛平佳山水歴歴蟠心胷忽登羣峯頂下瞰青蓮宫長
松騰翠蛟古磴妥垂虹雲開扶輿氣翕忽如仙翁我來
方醉後游覽徹九重長嘯出林杪振袂揚天風願同安
期生攜手凌昊穹
廿四日出京口河冰阻舟二日方抵吕城
舟行出京口夜宿丹陽縣嚴風吹港曲河冰白如練寒
侵肌粟生光耀目花眩連艘若膠綴兩宿冒霜霰素歴
行路難辛勤敢辭怨敲冰望吕城日倒氣微轉明旦春
陽迴吾道復堪羨小人散隂霾君子履剛健
雪中觀漁
同雲蔽天江茫茫門前雪高一尺強漁人並舟鼓雙棹
大罾入水瑶繩長老翁哺兒姑曳網甕頭酒熟炊粳香
醉中不脱一蓑玉仰天呌笑鳴雙榔自從水利筭湖濼
漁鹽大載需官場耕桑雖佳租税急縣前胥吏如貪狼
江天四時各有象人世反覆多炎凉勸君更放雪中餌
飢鯨挂鬛江中央
八月九日武林達宣差招宴時武良弼太守廉山
御史同席
八月九日天氣凉老仙會客登高堂會稽太守廊廟器
黼黻政事多文章烏臺御史守風節州牧縣令皆循良
盍簪偶爾動清賞開筵四座羅壺觴太玄真人眉宇秀
辭辨析理推毫芒舉杯問荅興未已歌舞落日增輝光
嬌鬟戲作猛將躍大娘解演詞人狂冰絃戞擊筝鴈度
玉板拍裂鳴鼉轟嬋娟鬢軃珠阿娜細腰裙動金璫琅
霜糖炊粳薦膏膋海錯飣盤傳蔗漿蠟炬照席飛銀燼
桂花繞屋吹天香人生得意須盡醉酒漬啼痕秋夢長
東山謝傅等陳迹洛陽金谷何茫茫月明上馬清露下
無使樂極生悲傷
題李唐村社醉歸圖
村南村北賽田祖夾岸綠楊聞社鼓醉翁晚跨牸牛歸
老婦倚門兒引路信知擊壤自堯民季世龔黃不如古
披圖昨日過水南縣吏科徭日旁午
羣峯秀色圖僕廿八年前所作也恭甫出以見示
且徵題詩因成長短句書于卷後并奉叔方府博
一笑
青天不補罅山色秀可攬紅樹醉秋風碧峯開䓿萏﨑
嶇深谷有行人攀磴捫蘿不知險倚嵒樓閣高復低時
見隔溪雲冉冉憶昔少壯日征鞍度居庸畫筆記行藁
點滴蒼翠誇全工三十年來重看畫星星兩鬢生秋蓬
今看古畫我何數因畫思人今亦古但願昇平日魚釣
山中泉食耕山下土歸乎歸乎盤之阻
山水屏圖詩
丈夫無竒才雖顯不足名高山乏秀麗兀立培塿形況
乃畫圖間兩奪造化精中堂素壁本虚静誰令揮洒研
丹青女媧五色不補天神功鞭石來蒼冥驅山奔海入
紈素扶輿之氣青熒熒赤城霞彩千峯明洞庭湘浦雲
英英風帆晝捲瀟湘雨黃葦堆灘插漁罟獨木莊前埜
水流夕陽川上欹橋渡大峯倚天接天門又如特立太
華尊羣山趨俯不敢動山前星辰手可捫我欲託身上
山巔丹梯百尺何由緣畫興欲來别有趣顛毫醉墨飄
如仙山成却服九還丹兩腋清風飛上天
題陳直卿一碧萬頃
浩蕩具區尾蒼茫不斷流水光浮四際雲氣接三州日
月雙丸吐江山萬古愁吟軒未能敞鄉思獨登樓
翠雨亭詩
翠樹元無雨空濛暗溼衣林深迷遠嶂風捲雜晴暉嵐
潤侵書几隂凉拂釣磯蒼雲何處密清曉傍簷飛
題周仲傑古泉
聞說東園好漸江暗發源鑿池疏地脈曡石種雲根滌
研魚鱗動烹茶蟹眼温欲知隱者樂何日扣柴門
莫登德清譙樓
萬馬擁貔貅暮登城上樓哀笳風送客長劒月臨幬閫
外分邊計燈前借箸籌二城如可復江面更何憂
簡趙宗吉僉憲
石磴紅泉翠影搖仙人歸隱倩誰招千年管樂尊周社
七葉金張珥漢貂麟閣故人銀印大豸冠分使玉驄驕
獨憐補報應無所論畫哦詩點素綃
題常州玄妙觀陳(闕)飛霞樓
綺結飛霞散滿空闌干高倚夕陽中沖融晝景横窗碧
絢爛晴光入座紅宛有霓旌來漢表直疑蜃氣出城東
樓居自是神仙宅不待乘橋躡彩虹
十一月二十七日冬至(泰定二年)
捲地顛風響怒雷一宵天上報陽回日光繡戶初添線
雪意屏山欲放梅雙闕倚天瞻象魏五雲書彩望靈臺
江南水暖不成凍溪叟穿魚換酒來
又和顧仁甫觀潮
候潮翻雪響瀧瀧砥柱中流勢激撞豈有明璫遺洛浦
欲投圓璧誓長江雲濤雜沓蜃樓起海嶠微茫鴈字雙
莫訝伍胥遺恨在越山南去未成降
題子明雪泉
萬壑輕澌渡薄寒碧雲深處互漫漫六花濺沬成天巧
一脈潛流激莫湍石鼎茶温風味冽玉壺冰皎露華乾
荆溪白石天寒夜悞作山隂道上看
秋江
堤邊古木風江上飛鴻影秋江待渡人立到前山暝
過西山
黃塵飛白日黑雨洗青山水静漁舟渡林深倦鳥還
曉晴
天寒欲晴猶雨曉色將明未明萬里碧雲平野一林落
葉無聲
訪劉道士
春入山㘭長蕨芽青童邀我飯胡麻野桃開處仙家近
閒向溪頭數落花
題趙仲穆揩癢馬圖
渥洼天馬骨如龍散步春郊苜蓿中揩徧玉&KR1058;塵未落
日斜宫樹影搖風
送王信仲過淮陽
春江拍拍去帆孤樹底人家燕引雛曾向秦淮登莫閣
碧雲低處認三吳
沙湖晚歸
山埜低迴落鴈斜炊煙茅屋起平沙櫓聲歸去浪痕淺
搖動一灘紅蓼花
題李(闕)古御史柏山
緱山無侣共吹笙金碧樓臺拂曉行帝子不來春又莫
埜棠開盡綠隂生
雪竹雙雉圖
雪壓林梢竹倒垂石邊雙雉欲驚飛天寒埜静尋餘粟
猶勝樊籠刺錦衣
牡丹鵓鴿圖
深院朱闌覆錦裀百花開盡牡丹春粉毛雙鴿多馴狎
對浴金盆不避人
題淮隂梅鼎畫蜀山圖
西望巴江隔錦官青泥黃棧細盤盤人間到處羊腸險
何必長歌蜀道難
題甘泉宫圖
漢郊五畤荅鴻禧草木甘泉夜色移昨日長安道傍過
故宫無奈黍離離
題梨花折枝
玉壓帽簷花底春惜無花下洗妝人阿嬌一掬東風淚
聊仗丹青為寫真
三月二十日送姜侍郎南游
京城花雨曉霑霑陌上紅娘已浴蠶無奈金鞍少年客
攜將春色過江南
西興
八月海門天氣凉潮頭如雪上錢塘斜陽更比歸人急
又引輕帆入富陽
宜興山行值雨
溪行六月不知暑竹鷄飛度鳴鉤輈黑雲行天捲雨去
老樹忽作千山秋
至元二年二月八日陳子善范昭甫同游虎丘四
首
東望吳山紫翠纏凭闌忽坐小吳軒石橋楊柳半塘寺
修竹梨花金氏園
蔓木叢篁古梵寒鑿開崖竇見波瀾莫邪久化蒼龍去
猶作東吳劒氣看
碧鷄銀甃鎖吳娃臺閣千年屬梵家不見金精化為虎
日斜荒塚亂啼鴉
野色空濛錦鴂啼東風吹雨溼羅衣一堤芳草花開徧
落日馬嘶人醉歸
拜郊臺晚渡
風颺松花落澗濱荻芽洲渚水鱗鱗莫教行到崇臺上
忘却山前喚渡人
無題
索索西風白露零隔林砧杵助秋聲欲尋隱者門前路
落葉漫山礙屐行
送郝道(闕)
長江日夜向東流送子西津曉渡頭却憶望京樓下路
一宵風雨釀新秋(存復齋集其孫勉齋所刻家乘載有正續二集藏宗姓家裔孫闕購得)
(勉齋手錄本多未刻者共錄為若干卷澤民為崑山舊族弘治丙辰状元希周其後人也)
陳龍泉泰
泰字志同長沙茶陵人延祐初與歐陽玄同舉
於鄉以天馬賦得薦考官評曰氣骨蒼古音節
悠然天門洞開天馬可以自見矣官龍泉簿以
吟咏自怡别號所安有所安遺集一卷其曾孫
明鄉貢進士朴所編後華亭教諭章刻之以行
世成化中内江令銓重刻而蠧損過半所存者
歌行為多亦清婉有致也
題趙子昂畫馬歌
九原駿骨埋地中一夕盡化霜皮松畫史刳松作神墨
埽出騏驎帶松骨煙沙漠漠披風鬉精氣炯炯房星同
天山無人草木白西極日没黃河東時平使汝困轅軛
不得變化騰為龍黃金擲送燕臺下當日君王惜高價
自從汗血去人間老死英雄空見畫千年秪說曹將軍
弟子韓幹終無聞今之畫者趙翰林嗚呼三晉賢子孫
秋江釣月圖歌(并序)
秋谷李平章所善客鄱陽葉天文隱居不仕其
行卷曰秋江釣月圖同年魯伯昭闊里吉思贈
之以詩屬余次韻
青蘿斷岸苔如髮天清水落魚龍窟中有江南漫浪翁
獨棹秋江釣明月秋江月白芙蕖深扣舷夜和江神吟
不須槎上泛牛斗瓊樓玉宇空人心千年白石今可煑
一掬泉香𢷬雲母富貴知君已厭看翠黛紅妝夢中舞
人間月色儘風波聞道君家月最多我亦扁舟下彭蠡
到門相訪定如何
將離京師别李朝端陳伯奎二同年
陳生射策未三十筆箭如鋒不破的自古英雄感慨多
直比梟盧懸一擲文章有命不論巧得喪窮通兩何惜
吾州二妙真豪放白璧明珠炯相望蜚英已邁時輩先
通籍還兼伯兄行霜蹄歴塊千里空風采承恩九天上
我辭君歸春正晚天風吹颿落花滿青冥浩蕩南極深
白日波濤洞庭遠感君惜别重徘徊令我長歌激肝膽
雲山之東佳氣濃磔裂華蓋晶熒通紛紛鸞鵠好羽翼
莫笑垂翅南飛鴻
朔方歌
朔方大野何寥哉悲風慘淡從天來初如巨壑吼隂浪
忽似暗空行怒雷嚴風吹霜石為裂淅瀝飛沙砭人骨
萬里書生二十餘疋馬來為朔方客朔方之人膽如斗
不鬭才華鬭身手無復悲歌慷慨聲猶能使氣屠雞狗
憑高仰視太行山山氣空濛紫翠間東西日月自吞吐
今古煙雲相往還太行勢盡西山起鳳舞龍蟠聳神偉
昨夜燕山雪作團散落飛花漢宫裏朔方猛士氣凌雲
白首防邊未策勲馬上相逢淚如瀉嗟我何為朔方野
邯鄲道上書所見
馬瓏瓏車碌碌古道茫茫沙撲撲帽翻翻䄂速速丁丁
零零西番經軋軋刺刺單于曲西番經無人聽單于馬
上琵琶聲烏紗辮髮雙娉婷不知是河西不知是女真
有時喚驢兒玉色微生嗔東風日暮邯鄲塵去去共踏
長安春往來只在都門下可笑相逢不識君
梅花五友歌
古人一水畫十日今我此畫凡幾筆生綃數幅畫水石
獨立寒梅妙難識當其痛飲三百觴胷蟠勁氣不肯降
龍牙弄泉噀白雪鶴翅捩漢飛玄霜瀟湘之濱渺平楚
望美人兮在南浦夢回殘月照寒衾忽見瑶臺淡妝舞
此時見畫心悵然吟蛩落木秋無邊化工知我惜花意
墨香到骨花能言長松飛來蹙成卷竹色蘭芳静相見
吾廬雖小物色多不待更買鵝溪絹
松障圖歌
何人獨立身堂堂十八公子鬚髯蒼凝冰不遣勢摧折
清籟時與髯低昂蘭為兄兮雪為友燕坐松間自呼酒
眼花耳熱鱗鬛生千尺龍蛇入揮手手中松月自離筆
已見雲煙生蓊鬱儻非白晝堂宇空真恐幽隂鬼神出
平生始識顔平原堅苦絶勝甜中邊世間畫史千金價
惜哉此松不多畫
紙帳歌和全初上人韻并簡劉光朝時朝納寵故
戲之耳
道人於事百不聞歲晩鶴骨誰相温禪牀蠒光薄如霧
宜月宜霜復宜露夢回蘄竹生清寒五月幻得梅花看
初疑脆膜輕無力一片凝秋剡中色道人巧手天機深
兩杵獨伴階蛩吟卷舒似聽桔葉音珍重莫遣煙煤侵
百年富貴誰能免錦幄彤廬語恩怨可憐老楮歲寒心
用舍在吾難自薦君不見燕山穹廬氊百幅狎坐圍春
醉紅玉道人不學製戎衣空煮南山卧茅屋安知幕天
席地一希夷長共青山白雲宿
奉和趙秋巘閏七夕樂章
翠鳳毶毶刷新羽一霎香車洗塵宇秋瓜老盡畫屏空
小扇無人拜星渚武丁去作宫門仙昨暮重開青瑣煙
長河十日一到海三曡回波金碧鮮剛風洶湧太古裂
天上至尊寧晏眠六龍西行鼓聲急芙蓉捲露旌旗濕
今年烏鵲最辛勤秃尾爬沙向龍泣秖憂帝怒星為石
八極長懸曙光赤鵲飛入海海未回化石相望見何日
題蒼龍戲海圖
天孫織雲春錦紅玉梭悞落乘剛風一夕變化雲冥濛
海水起立為珠宫坐令年年機杼空誰與黼黻上帝躬
求梭不得愁鬼工安知入君懷袖中
送錢塘琴士汪水雲
三十年來喪耆舊天下彈琴水雲叟猶疑腅氣世間無
自說蹉跎晚何有漢宫麗華隂貴人臣忝近歲居宫門
東觀初令習書史寶詔再直行絲綸熙明殿中蚤朝罷
仗内玉輦扶皇君昭容傳詔促侍燕屏棄舊樂嫌繽紛
調絃始學鳳凰語度曲便覺聲有神銀山千片潮捲雪
天馬萬匹風驅雲龍顔正色動一笑錦幄勸醉葡萄春
今時富貴眼看盡異域飄零心尚存流傳弟子竟誰在
散落江湖嗟獨聞人生底用誇長健白首青衫淚如綫
尊前指法鬭呼韓玉腕香餘夢中見
丁都護(并序)
城西夜歸戍婦孀哭甚哀為述其情
丁都護妾夫已死長辛苦結髮相從畏别離身不行軍
名在府去年為君製袍衣期君報國封侯歸紅顔白面
葬鄉土反媿老大征遼西遼西縱不返馬革垂千年君
今葬妾手空受行伍憐相思墳頭種雙樹慟哭青山望
歸處妾命如花死即休兒女呻吟恐無據當窗玉龍鏡
照影弄春妍團圓不忍見結束隨君還願持鏡入泉下
土照見妾心千萬古
醉書王玄德德聚亭
前日相逢一尊酒即欲寫向君家亭别來十日不會面
胷次硉兀愁難醒憶我曾為帝城客客裏論交話疇昔
王樓絃管天下春醉舞楊花日西夕此時聚首情皆真
雲萍轉盼難重陳高官坐揖小官拜九州四海知何人
長安少年更翾薄一餉飛蚊聚歡樂殘杯冷炙心已悲
此士平生慣藜藿君不聞漢時豪傑稱東方列卿太史
尚書郎就中亦有貧賤者威動星宿回清光為君痛飲
亭邊月懷古傷今重别離丈夫有志江海深匣中雄劒
知君心
貧女行
貧家養女纔十五手足如綿獨當戶阿爺前月去行商
小弟伶仃未離母筠籃日暮桃菜葵倩人遠糴防朝炊
簪花枝重黃垂額汲澗泉深綠照眉生時不得嫁時力
却喜夫家慣耕織堂前供養老姑存姑為艱難少顔色
夜來小弟報平安見說新年百計寬此身豈願獨温飽
父母養我良辛酸
三月望日攸輿楚昭王廟觀樂舞以落花游絲白
日静分韻得静字(祠稱楚昭王聖帝)
吁嗟人暴今方定同姓秦徐異衰盛君看芉屈復何存
猶有遺民奉昭聖晶熒丹碧飛甍間彷彿章華渚宫静
四時歌舞尚巫覡三月鶯花滿城徑騂弓寶校争曉出
錦帶宫袍與春暎卷髮盤龍劒士高細腰勒馬宫娥瑩
熊君珥貂當警蹕鷺序稱觴儼朝覲麾幢影散綠雲飛
絃索聲遲玉簫竝我聞神靈本正直恐有憑依駭觀聽
春秋未許僭王章尸祝寧應竊天柄
李陵縣軍遇敵圖為秦孝先題
壯哉射虎將軍孫惜哉扼虎邊軍魂旌旗半捲日光薄
風吹野水秋無言生降孰與死戰樂天子未負將軍恩
陣前八駿血為淚仰面不見咸陽門祈連山頭堆苜蓿
將軍多馬今何贖
漁父詞
蟬聲欲斷蟲聲悲江天月上初弦時漁翁身老醉無力
矯首坐看雲離離癡兒不識老翁意苦道平生貧作祟
賣舟買得溪上田昨暮催租人已至君不見長安康莊
九復九雨笠煙蓑難入手人間萬事誰得知滄江夜變
為春酒
萬里行
恨身不及生北方出門萬里無贏糧飢鷹志豈在狐兔
日暮啄雪猶徬徨早年結束恥游俠絶處季孟并李陽
摴蒱又不學劉毅百萬一擲生輝光縱鱗暫脫騎鯨勢
弱羽徒干薦鶚章門下雖通齊相國馬前難拜北平王
歸來把鏡但搔首科斗蟲魚負君久金章一笑雷電奔
我豈終身合箝口錦嫣鴨綠芙蓉秋&KR1553;船卷月秦姬樓
蛾眉為我歌世事何必愁東邊日出西邊没南北生人
俱白頭
贄呈平山王萬戶
將軍壯年不可羈走馬直上長安西腰間白羽淨如雪
數肋笑射雙狻猊省中大舅汾陽子文采風流重當世
兩家勲業冠麒麟晚學王郎更相似去年引見蓬萊宫
雲衣跪捧瞻天容歸來三軍盡呼舞葛巾羽扇生清風
將軍談兵用儒術幕下書生劒三尺槐隂滿地綠如山
醉撫桓筝看空碧
集民謠二首
苖青青東阡西陌苗如雲經年不雨過秋半苗穗不實
空輪囷田家留苗見霜雪免使糶歲勞耕耘縣官催租
吏胥急糴粟輸官莫論直勸農使不汝恤
蕨澄澄新春食蕨留蕨根凌晨斸根暮舂杵瀲瀲大甕
流黃渾常年春寒粉始凍誰信秋暑霜翻盆窮通有數
今已識為死為生尚難測獨立蒼茫面如雪
和陸放翁白苧詞
美人獨宿青樓空素煙不斷楊柳風含情脈脈翦刀裏
一片湘江明月中去年秋機織雙杵裁寄征夫送寒暑
望斷遼陽信不歸長夜停梭聽鸚鵡
失列門故宅
北園之東隅數株桃與李上有黃落實下有羅生綺金
窗繡戶綠珠樓萬草千花矗晴綺秀眉窈窕揚袖中起
手彈箜篌不見纖指一彈夀主君再彈夀帝子願君日
醉千石醴玉骨童顔鬢垂耳楊花雪盡草連空高樓月
轉啼鴉起
咏雙芙蕖
雙芙蕖連理發不恨狂風頃刻吹只恐遊人輕易折君
莫折花有情不是同心眼前久還他同死復同生
賦桃實
狂風吹春墮紅雨碧蒂團香上芳樹東方小兒偷不得
暗灑齊州三士血仙山日冷一萬歲黃土清埃遮海水
海中無地種千年王母重來漢皇死
秋隂野坐
秋隂何漫漫原野終日晦形羸起徬徨悄愴若有待山
高薈蔚尊谷狹漁樵對驚風西北吹祥雲偃飛蓋古來
形勝場蟠屈自千載其間豪俊人生死迭相代幽光浩
無窮感發有時會若人世所乖邂逅不可再天運豈吾
能沈吟寄慷慨
偕猶溪諸公同游青原山謁七祖塔步韻(并序)
青原山七祖塔悟真寂禪師乃六祖法嗣也其
塔中舊有錫杖具葉出塔之東為井泉者三一
曰雷湧二曰飛錫三曰虎跑清冽可愛皆七祖
所開者其初參曹溪六祖數契合石碑上具述
張公無盡信國公文山皆有詩刻於後今并錄
之
夢裏青原四十年六朝來覲塔中仙傳燈有記具書在
飛錫無聲霜井圓石壁倚雲僧入室飯鐘縈樹鵲通禪
看碑忽悟曹溪旨擬向人間息萬緣(附錄無盡詩云一派青原出少林信)
(衣到此只傳心尋常示衆無人會盡向廬陵米價尋信國公詩云空亭横蝃蝀斷碣偃龍蛇活水參禪筍真泉)
(透佛茶晚鐘何處雨春水滿城花夜飲燈前客江西七祖家)
遊定林寺和韻
一燈何處起千載續黃梅世與身俱幻吾攜影獨來山
空鐘自響日淡鶴將回寄語沙頭鷺相逢慎勿猜
馬頭館居
入夏樓偏迥推窗揖遠山柳煙籠岸碧梅雨著衣斑喬
木年年異幽齋日日閒風流無復見坐待暮鴉還
僧房
僧房吟坐久孤枕已中宵燈盡寒侵幌梅香夢過橋江
湖殘歲逼風雪故山遥明日又行役天涯影寂寥
次尹立大韻二首
有力聊供世無家却累親獨憐為客意每向故人真枕
簟風光入林塘晚色新一尊誰與共愁極好生春
鄉關無百里歸夢祇漫漫月色苦無奈秋聲已似寒悟
緣更事入窮為讀書寬尚有東園酒煩君破恨端
天嶽圖歌(并序)
雲間康鍊師來自岳陽稱其友蔡素蟾好道之
篤乃作天嶽圖以寄徵余題卷末岳陽予舊游
也爰集杜陵句以贈之
知君重毫素好手不可遇壯哉崑崙方壺圖對此興與
精靈聚雲來氣接巫峽長影動倒景搖瀟湘湘妃漢女
出歌舞矯如羣帝參龍翔大江東流去忽在天一方初
月出不高照我征衣裳憶昔北尋小有洞青楓葉赤天
雨霜先生有道出羲皇晚有弟子傳芬芳神仙中人不
易得今我不樂思岳陽蔡侯静者意有餘戚聯豪貴耽
文儒致身福地何蕭爽幾歲寄我空中書
元詩選初集卷四十六
