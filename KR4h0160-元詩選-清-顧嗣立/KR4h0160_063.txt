元詩選初集卷六十三庶吉士顧嗣立編
華布衣幼武
幼武字彦清號栖碧無錫州人家素饒財少孤
奉母名聲藉甚諸公間人有援之仕者力辭不
就明洪武乙夘卒年六十九京口陳子貞戲題
其藁曰黃楊謂其愛詩甚篤而奪于多事未肆
然為之如黃楊之厄閏而不長也今觀其集中
所載云只尺黃楊樹婆娑枝幹重葉深團翡翠
根古踞虬龍歲歴風霜久時霑雨露濃未應逢閏
厄堅質比寒松則其所以取名之意或別有在
歟
送族姪擴之通州
吾族最全盛家聲詩禮傳自遭喪亂後誰能事陳編猶
子苦好學鄉閭稱獨賢文采珊瑚枝照映棠棣篇時同
竹林會嘯咏相周旋一朝攜酒至別我荒城邊問渠欲
何之言將適通川通川渺何許遠在滄海壖府侯朱夫
子招我開講筵老懷極慰喜汝去毋留連吹嘘千里外
感激故人憐修程盡努力慎勿中道捐蛟龍起春雷鵰
鶚摶秋天物遇各有時立功須盛年此行非草草著鞭
宜爾先要登青雲路忠義尚勉旃舟發梁溪水帆拂狼
山煙骨肉重相思兩地心懸懸長江浩無波擊楫秋風
前行當賦清句懷此山中泉
次元翬見寄韻
通衢一傾蓋分首猶惜別況是忘年交離緒那可說蟬
鳴野外秋鴈叫沙頭月永保松柏姿同盟歲寒節
鴈南飛(至正十年秋懷遠人作)
鴈南飛飛不住莫莫朝朝不穏棲飛向水窮山盡處水
窮山盡天南頭年來有客離家愁天空無雲明月夜千
里萬里清光流家園零落秋風遍人聞鴈聲淚如綫鴈
兮鴈兮可柰何稻粱多處多網羅
編籬曲
編竹籬密密編朝禦雞犬入莫防豺虎穿交加編聫互
相倚竹密藤纏堅莫比春風披拂百花開一片繁華如
錦綺君不見西家有籬編不密夜夜驚呼防盜賊願言
兄弟莫相疑明日齊心編竹籬
義兵行
風蕭蕭雨淒淒義兵起程行路迷腰刀手槍耀光輝青
衫白帽行隊齊問渠遠行將何之官司召募征江西妻
兒父母夾道嗁我今與汝生別離生别離不得已在家
出征同一死麥禾滿田穗將結皇天淫雨無時歇去年
秋旱號飢寒今年夏麥不得餐幸逢此地無争戰供給
軍需民力乾生為浙西農死為江西卒廻首語妻兒何
處收吾骨率土皆王民安敢辭苦役但愧扶犂手疇能
用矛戟願得將相俱賢才埽除盜賊無纖埃義兵歸來
舊田里賣刀買牛復生理
養竹軒歌為周莊吳逵子道賦
高軒公子良不俗不種竒花種修竹竒花照眼一時紅
修竹虚心萬年綠春雷擊地新筍生龍角森森那忍觸
自鉏暖土厚栽培手挈銀缾細澆沃深根埽除螻蟻窟
香葉終期鳳凰宿日使霑濡雨露恩歲寒豈憚冰霜酷
猗猗繞戸矗琅玕含霧連煙比淇澳招搖皓月金瑣碎
勾引清風聲戛玉炎天展簟卧蒼雪春日聽鸎泛醽醁
可能一日暫相忘坐對此君看不足君不見白樂天重
言養竹比養賢又不見東坡詩無竹士俗不可醫君今
有竹善培養會看直拂青雲上
荼䕷歌
丹葩醉染猩猩血素萼便娟比霜雪呈妖逞豔豈足貴
含芳嗜潔誇清絶荼䕷飽浥春雨膏玲瓏翦刻英瓊瑤
千金腦麝和淑質萬箇玉蝶縈柔條坐看明月花梢上
便應題作清虚牓醉眠花底不須歸狼籍苔茵空撫掌
先生愛花何太濃對花一飲揮千鍾昔逢端伯稱韻友
我欲結好慚衰容莫教搖落西風後賈島留題傳不朽
憐君為作荼䕷歌多情又釀酴醿酒
風棚
百尺虚結構松風起四簷遂令秋滿屋何用晝垂簾蔽
日雲常在當窗雨不霑翛然無限意叢竹淨相兼
清坐
驅馳欣暫息清坐感餘春細雨偏宜草疎簾不隔塵山
禽時引子庭鶴晚隨人幾負林泉約空嗟頭上巾
客樓夜雨
城郭易為熱江雲起不難電光生夜白雨氣入樓寒書
葉仍防潤鐙花不耐看秪緣聽亦慣竟夕睡偏安
宿蠡口
春風吹短櫂迤邐望歸程刁斗溪邊戍旌旗野外營市橋
人迹少官路馬蹏輕(一作平)欲向(一作過)東湖去(一作宿)邊烽
永夜明(一作止夜行)
久雨
江雨灑還稀江雲溼更低不愁吳水闊惟恨楚山迷野
鶴思高舉林烏慕穏棲漸看晴景好可得溷塗泥
宿隠微山房
二月蘭舟泊上宫春雲不雨玉壇空苔生白石斑斑綠
魚養丹池箇箇紅對酒燭分花底夜出簾香散竹間風
高寒未覺仙臺遠只比相逢似夢中
遊碧浪湖簡同行沈高士
浮玉山邊晚繫舟菰蒋蕭瑟似新秋碧天萬里寫銀漢
明月一輪當柁樓每媿塵勞成白首喜從仙御作清遊
酒杯未落南風起又挂歸帆托順流
次楊文昭見寄韻
一別故人知幾時相思每誦隔年題兵戈滿眼愁無那
風雨連牀夢轉迷遙矚層城堅鐵石俯憐荒野困塗泥
興來每欲操舟去竚待西邨罷鼓鞞
斑竹簾
湘妃淚灑碧琅玕翦織疎簾拭未乾細縷引風宜隔暑
溼痕含雨欲生寒鐙前照耀琉璃潔月下爛斑玳瑁看
直幹盡輸兵革用高堂舒卷莫摧殘
題陽山顧碧溪詩卷
聞說山中顧隠君幽居不與俗人羣愛看舞鶴護蒼蘚
淨埽落花留白雲李愿已刊盤谷序稚圭休擬北山文
一溪春水連天碧肯著孤舟載月分
寒食感懷
寒食維舟江上邨臨風西望黯銷魂花將春色歸流水
雲繫愁心入故園丘壟不知誰灑埽藤蘿應復自滋蕃
衰年尚作無家客只合當時住鹿門
寄趙易窗高士慶雲岡上人
昨宵風雨釀春寒曉色開晴露未乾棋局定須尋李遠
杖藜還肯過蘇端繙經坐榻呼龍守點易虚窗倩鶴看
暫假飛鳬挽飛錫樵蘇不㸑罄交懽
秋夜有感
澤國秋來夜氣凉飄零猶自未還鄉蟪蛄泣露梧桐井
絡緯繅風薜荔牆只尺故園千里夢亂離華髮十年霜
仲宣樓上長廻首烽火連山欲斷腸
次韻題畫
海石涵秋水風篁生晚凉孤篷初歇雨和月度瀟湘
江南曲
郎上渡江船妾倚江邊樹空挽柳絲長繫郎船不住
擬比紅兒賦解語花二首
綽約柔情不自勝翠圍紅繞幾層層隔簾立盡闌干月
却訝真真喚即譍
霧縠雲綃淡淡妝微風吹散鬱金香臨風一片傷春意
欲向何人訴斷腸
題桃花十二紅圖
枝上棲禽五色毛睡酣花氣日初高江南一覺緐華夢
滿地荆榛叫百勞
春日偶成二首
城頭楊柳綠如雲城下官河水拍春一片江山元不改
畫船都是異鄉人
船頭細雨溼漁蓑船尾桃花漾碧波借問東君知得否
江南春色已無多
桃源圖
流水桃花世外春漁郎曾此得通津當年只記秦猶在
不道山河又屬人
雲林畫山水竹石
秋雲無影樹無聲湛湛長江鏡面平遠岫煙銷明月上
小亭危坐看潮生
次韻曲林春雪
賸喜滿天飛玉蝶不嫌幽谷阻黃鸎夜深錯認催花雨
夢覺驚聞折竹聲
丁孝子鶴年
鶴年以字行一字永庚西域人也曾祖阿老丁
為巨商以其貲歸元世祖世為顯官父職馬禄
丁官武昌縣達嚕噶齊有惠政留葬焉鶴年年
十八值兵亂倉卒奉母走鎮江母殁鹽酪不入
口者五年避地越江上又徙四明行臺省交辟
不就時方氏深忌色目人鶴年轉徙逃匿旅食
海鄉為童子師或寄居僧舍賣藥以自給先是
生母馮阻絶東邨病死瘞廢宅中道既通鶴年
還武昌痛哭行求夢其母以告蹤跡得之齧血
沁骨棺斂以葬晚年屏絶酒肉廬父墓以終其
身明永樂間卒烏斯道為作丁孝子傳戴叔能
作高士傳以申屠蟠儗之序其詩謂注意之深
用工之至尤在于五七言近體澹居老人題海
巢集亦云忠義慷慨有騷雅之意鶴年家世仕
元諸兄之登進士第者三人遭時兵亂不忘故
國嘗有句云行蹤不逐梟東徙心事惟隨鴈北
飛亦可悲也錄其詩為元季諸人後勁而兩兄
之作附焉
採蓮曲
採蓮復採蓮仍唱採蓮曲若欲知苦心須食蓮中肉採
蓮復採蓮踟蹰一何久不愁花妒容惟恐刺傷手採蓮
復採蓮藕亦不可棄中有不斷絲似妾纏緜意採蓮復
採蓮争如採荷好花謝葉獨存團圓以終老採蓮復採
蓮湖水清且深徒能照妾面不能照妾心採蓮復採蓮
下有孤鴛鴦秋花不結實夜夜守空房蓮開花覆水蓮
謝藕在泥不學青萍葉隨波東復西朝採竝蔕蓮莫綰
同心結不學楊柳枝含嚬送離別蓮舟何處來同住西
湖口郎憐波上花妾愛泥中藕藕有青白節花有豔冶
容郎心異妾心三歎掩歸篷(此詩誤作絶句乃是古樂府西洲曲等體耳)
題天柱山圖
拔翠五雲中擎天不計功誰能凌絶頂看取日升東
畫蟬
飲露身何潔吟風韻更長斜陽千萬樹無處避螳螂
題江亭柳色圖(有懷故人劉庸道)
昔年釃酒地江漢一茅亭同會人何在東風柳又青
次先兄太守題竹韻(先兄死事之十有七年于故史董文中家見所作因雪涕)
(謹次其韻)
玉筍謝朝班西風海國寒無人知苦節落日下長安
長江萬里圖二首(將歸武昌自賦)
長江千萬里何處是儂鄉忽見晴川樹依稀認漢陽
長嘯還江國遲回別海鄉春潮如有意相送過潯陽
題落花芳草白頭翁
草長連朝雨花殘一夜風青春留不住嗁殺白頭翁
汩汩
汩汩在塵埃羈懷不暫開病將顔玉去愁送鬢絲來招
隠慚高蹈扶顛乏大才行藏成兩失回首有餘哀
送四兄往杭後寄
臨別強言笑獨歸情轉哀離魂悽欲斷孤抱鬱難開太守
隄邊柳徵君宅畔梅過逢如見憶煩寄一枝來
逃禪室卧病簡諸禪侣
高秋多病客古寺寄黃昏野迥常疑虎天寒早閉門離
愁鐙下影鄉淚枕邊痕賴有諸禪侣情親似弟昆
登北固山多景樓
風月無邊地乾坤有此樓城隨山北固潮蹴海西流眼
界寬三島胸襟隘九州階前遺狠石誰復話安劉
幽期
何處赴幽期青林白谷陲谷虚秋氣早林茂曙光遲談
罷風生塵歌闌月在巵謀身良自足何補國安危
春日海邨三首
地僻囂塵遠人稀習俗淳花時恒獨往隨意蹋晴春斑
竹過頭杖烏紗折角巾蕭然多古意何媿葛天民
門巷絶輪蹏春深綠草齊風光不相負泉石且幽棲卷
幔通花氣移牀避燕泥時時得佳句自向竹間題
每恨韶華晚仍嗟老病催閉門花落盡隠几鳥飛回引
睡書千卷消愁酒一杯平生志士氣此日已成灰(一作孰相)
(恢)
寓慈湖僧舍次龍子高提舉韻
迢遞過蘭若淹留為竹林疎鐘雲嶠迥孤燭雨窗深長
嘯非懷昔狂歌豈避今秪緣諸漏盡不受一塵侵
武昌南湖度夏
南浦幽棲地當門罨畫開青山入雲去白雨渡湖來石
潤生龍氣川光媚蚌胎芙蕖三百頃何處著炎埃
客懷
此生何坎壈終歲客他鄉病骨驚秋早愁心識夜長文
章非豹隠韜略豈鷹揚磨滅餘方寸還同百鍊剛
病衰
病骨秋增痛衰容日減華臉霞憐竹葉鬢雪妒菱花往
事嗟何及歸程望轉賖少年歌舞地此日屬誰家
題畫
荒荒野日低漠漠江雲冷喬林延莫光澄波浴秋影高
人千載懷乾坤一漁艇
歲晏百憂集二首
歲晏百憂集獨坐彈鳴琴琴聲久不諧何以怡我心拂
衣出門去荆棘當道深還歸茅屋底抱膝梁父吟
歲晏百憂集擊節發商歌商歌未終調淚下如懸河故
鄉渺何許北斗南嵯峨有家不可歸無家將柰何
悼亡
別時如玉人歸來死生隔日莫泣孤墳音容杳難得惟
餘墳上草猶帶羅裠色
逃禪室述懷十六韻
出處兩茫然低徊每自憐本無經國術仍乏買山錢故
邑三千里他鄉二十年力微歸計杳身遠客心懸桃李
誰家樹禾麻傍舍田鶉衣秋屢結蝸室歲頻遷逝水終
難復寒灰更不然久要成齟齬多病復沈緜俛仰衷情
倦棲遲野性便延徐誰下榻訪戴獨廻船恥灑窮途泣
閒修淨土緣談玄分上下味道悉中邊有相皆虚妄無
才幸苟全棲雲同白鹿飲露效玄蟬高蹈慚真隠狂歌
媿昔賢惟餘空念在山寺日逃禪
送鐵佛寺盟長老還襄陽(盟居襄陽父死方在殯遇亂奉母逃難江南餘)
(三十年常典藏鑰于蒋山主武昌鐵佛寺而重興之及今道路既通乃奉母北歸而葬其父喪)
(士大夫以為方外所未有咸作詩文美之鶴年因製五言排律二十韻附卷末)
襄漢揚波日江湖避地時行行隨老母處處禮名師雲
水元無住風塵信所之睦州勤奉養江革備艱危掌鑰
鍾山下傳鐙鄂渚湄剰翻龍藏典幾咏鶴樓詩深嘅叢
林廢真成一木支銅山頻閱世鐵佛重開基法几雕文
具霛旙刺綵絲雲鐘晨縹緲月殿夜參差已悟無生法
還興罔極悲他鄉流徙遠先壟奉遷遲澒洞今方息旋
歸故可期望雲雙淚瀉計日寸心馳官柳催飛錫曇花
侑奠儀既明埋玉理豈是繫珠癡定應牛眠兆毋生觸
鹿疑春暉憐舊線秋露薦新祠生死俱無憾諸方起孝
思
贈相者姜奉先(宋忠臣姜才之孫)
德祐忠臣好孫子爛爛目光巖電紫人間富貴等浮雲
瑣瑣何須挂脣齒灩澦險蜀道難曳裾旁人多厚顔留
取乾坤雙老眼夕陽牛背看青山
題餘姚葉敬常州判海隄卷(補先兄太守遺闕)
陰霓夜吼風雨急坤維震蕩玄溟立桑田變海人為魚
葉侯訴天天為泣侯奉天罰誅妖霓下平水土安羣黎
嶙岣老骨不肯朽化作姚江捍海隄海隄蜿蜒如削壁
横截狂瀾三萬尺隄内耕桑隄外漁民物欣欣始生息
潮頭月落嗁早鴉柴門半啟臨漚沙柳根白舫賣魚市
花底青帘沽酒家花柳邨邨各安堵世變侯仙倏成古
侯雖已矣遺愛存時聽叢祠咽簫鼓人生何必九鼎榮
廟食貴有千載名君不聞一杯河水決瓠子沈馬親勤
漢皇祀又不聞一帶江波泛蜀都刻犀厭勝秦人愚江
平河塞世猶駭何況堂堂障滄海論功不啻濟川才砥
柱東南千萬載嗚呼只今四海俱横流平地風波沈九
州蒼生引領望援溺州縣有官非葉侯禦災誰復憂民
憂
寄武昌南山白雲老人(姓衛字均執先人時故舊家居未嘗入城市聞鶴年)
(辛苦遠還遣子弟問遺不絶鶴年足疾日劇弗克往拜牀下謹奉拙詩少致謝忱云)
故人家住南山下心與白雲共瀟灑芝草遙賡黃綺歌
蓮花近入宗雷社嗟予江海避風塵白首歸來失所親
青眼相看如昔日只有南山與故人
兀兀
數莖白髮鏡中新兀兀窮年媿此身萬里雲霄雙倦翼
(一作羽)千尋江漢一窮鱗望鄉薄莫憑西日去國中宵禮
北辰客路漸遙身漸老此生何以報君親
勞勞
閶闔排雲事已休勞勞猶恥為身謀數莖白髮未為老
一寸丹心都是愁燕代地高山北峙荆陽天闊水東流
英雄已去空形勝劒氣中宵射斗牛
托克太師
淮海重聞斧鉞臨一時黎庶盡傾心雷霆聲播天威遠
霖雨恩添帝澤深暗室有蠅汚白璧明廷無象鑄黃金
風塵未息英雄死坐對江山慨古今
靳公子
中朝公子多才俊蕭灑風塵獨靳侯白鴈久無天上信
黑貂漸敝雪中裘虚堂簾影遲遲晝別館鐙光淡淡秋
到手深杯須劇飲醉鄉消得古今愁
故宫人
粉愁香怨不勝情強整殘妝對老兵別殿金蓮餘故步
後庭玉樹變新聲眼穿鴈字雲連塞夢斷羊車月滿城
天上桃開王母去世人誰識許飛瓊
雪後泛東湖
雪後湖山玉作圍小舟乘興弄清輝貪看月裏鸞回舞
不覺風前鷁退飛雲母屏空春閴寂水晶宫冷晚霏微
仙家一笑乾坤老誰馭瑤池八駿歸
題鳳浦方氏梧竹軒
鳳鳥曾聞此地過至今梧竹滿丘阿政懷翦葉書周史
却恨翻枝入楚歌金井月明秋影薄石壇風細晚凉多
中郎去後知音少共負竒才奈老何(存齋詩話云時作者已滿卷此詩一)
(出皆為斂衽)
莫春感懷二首
杜宇聲聲喚客愁故園何處此登樓落花飛絮成春夢
剰水殘山異昔遊歌扇多情明月在舞衣無跡彩雲收
東皇去後韶華盡老圃寒香別有秋
四十無聞嬾慢身放情丘壑任天真悠悠往事杯中物
赫赫時名扇外塵短策看雲松寺晚疎簾聽雨草堂春
山花水鳥皆知已百遍相過不厭頻
奉寄王宣慰兼呈九靈先生
別館新城足宴游珊珊環珮總名流獨推南郭為高士
共識東陵是故侯天上鸎花三月夢人間風雨五更愁
行藏盡付浮雲外爛醉豐年黍稌秋
奉寄九靈先生二首(先生嘗為予作傳)
挾海懷山謁紫宸擬將忠孝報君親忽從華表聞遼鶴
却抱遺經泣魯麟喪亂行藏心似鐡蹉跎勲業鬢如銀
萬言椽筆今無用閒向林泉紀逸民
花柳邨邨接海濱攜家隨處避風塵衣冠栗里猶存晉
鷄犬桃源久絶秦坐對青山渾不厭忘機白鳥自相親
也知出處關時運豈但逃名效隠淪
寄定海故將軍邵公輔
往事浮雲杳莫攀壯懷未展鬢先斑不聞奉使通銀漢
空見將軍老玉關故壘荒凉千騎盡滄溟浩蕩一鷗閒
風塵隨處嚴訶止愁殺田間野獵還
逃禪室與蘇伊舉話舊有感
不學揚雄事草玄且隨蘇晉暫逃禪無錐可卓香巖地
有柱難擎杞國天漫詫丹霞燒木佛誰憐青露泣銅仙
茫茫東海皆魚鼈何處堪容魯仲連
寄餘姚滑伯仁先生
獨木橋邊薜荔門全家移住水雲邨猨聲專夜丹山静
蜃氣横秋碧海昏詩卷自書新甲子藥壺別貯小乾坤
陶漁耕稼遺風在差勝桃源長子孫
題太守兄遺槀後(太守兄死事之明年篋中得遺詩一卷伏讀之次不知涕泗之)
(横流也敬題一詩于後以紀哀思云)
海國期年政化成肩輿隨處看春耕正欣雞犬無驚擾
詎意鯨鯢有鬭争遙島月明虚燕寢故山雲冷失佳城
夢回詩句難重得腸斷池塘草又生
兵後還武昌二首
避亂移家大海隈楚雲湘月首頻回歸期實誤王孫草
遠信虚憑驛使梅天地無情時屢改江山有待我重來
白頭哀怨知多少欲賦慙無庾信才
亂後還家兩鬢蒼物情人事總堪傷西風古塚遊狐兔
落日荒郊卧虎狼五柳久非陶令宅百花今豈杜陵莊
舊遊回首都成夢獨數殘更坐夜長
哭陣亡仲兄烈瞻萬戸
獨騎鐵馬突重圍斬將搴旗疾似飛金虎分符開幕府
玉龍横劒衛邦畿委身殉國心方盡裹骨還鄉願竟違
病卧滄江憐弱弟看雲徒有淚沾衣
題昌國普陀寺二首(寺在浙江寧波府東南海島間即昌國州之故墟也)
神鼇屹立戴崔嵬俛瞰滄溟水一杯積翠自天開罨畫
布金隨地起樓臺祈靈漢使乘槎到傳法梁僧折葦來
若使祖龍知勝槩豈應驅石訪蓬萊
昆明劫火忽重然宇内名山悉變遷古刹獨存龍伯國
豐碑猶記兔兒年三更日浴咸池水八月潮呑渤海天
雲漢靈槎如可御便應長往問羣仙
樊口隠居(為武昌李均玉作)
萬里雲霄斂翼回挂冠高卧大江隈春深門巷先生柳
雪後園林處士梅翠擁樊山邀杖屨綠浮漢水映尊罍誰
能領取坡仙鶴月下吹簫共往來
戲贈劉雲翁
千金不惜買新聲贏得風流老更成銀罋蒲萄浮臘蟻
金屏窈窕囀春鸎香凝宴寢頻開席花暗閒房合度笙
夜燕未終賓客醉莫將明燭照華纓
長江萬里圖
右逾越嶲左蓬壺萬里提封入壯圖斷石雲屯山擁蜀
驚濤雪立海呑吳蟠桃有實來青鳥若木無枝駐赤烏
秦漢經營人盡去獨留形勝在寰區
錢唐懷古
錢唐佳麗冠南州故國緐華逐水流龍虎已消王霸氣
江山空鎖古今愁吳臣廟冷潮喧夜宋主陵荒墖倚秋
最是西湖歌舞地數聲漁笛散鳬鷗
戲贈應修吉
硯溪居士神仙侣短髮蕭蕭雪滿簪暖老恨無燕趙玉
養生賴有坎離金牀頭酒熟留僧飲席上詩成對客吟
歲晚山空誰是伴北窗梅月最知心
重到西湖
湧金風月昔追歡一旦狂歌變永歎錦繡湖山兵氣合
金銀樓閣劫灰寒雪晴林墅梅何在霜冷蘇隄柳自殘
欲買畫船尋舊約荒煙野水浩漫漫
夜宿染上人溪舍
雲去禪關戸牖空清溪碧樹有無中倒涵天影魚呑月
逆戰秋聲犬吠風見性本圖先作佛勞形翻媿早成翁
杜陵老去歸無計來往那辭惱贊公
觀太守兄昌國勸農
東皋風日媚新晴太守躬耕曉出城裊裊雙旌穿柳過
蕭蕭五馬蹋花行杖藜父老陪諮訪騎竹兒童主送迎
豈意兵荒南北遍化行滄海獨昇平
寄西湖林一貞先生
錦繡湖山世絶稀東風不放賞心違芙蓉楊柳臨清淺
佛刹仙宫繞翠微畫舫載春天上坐紫騮䭾醉月中歸
高情獨有林和靖門掩晴空看鶴飛
送人歸故園
故園休道已休兵客裏那堪送客行老去別懷殊作惡
亂餘歸計倍關情孤邨月落羣雞叫絶塞天清一鴈横
到日所親如見問浪遊江海負平生
寄胡敬文縣尹(胡遂初真人海上漕舟北還得應奉兄書云湖廣親朋兵後僅二公)
(寄以詩)
湖北衣冠藹士林十年兵革盡消沈崐岡火後餘雙璧
錦里書回抵萬金鳬舄趨朝天闕近霓裳度曲月宫深
誰知海上垂綸者去國長懸萬里心
海巢
海上巢居海若降三山眼底小如矼已攀若木為華表
更立榑桑作翠幢蛟室夜光晴燭戸蜃樓秋影冷涵窗
鷦鷯夢斷無因到唯有同棲鶴一雙
渡鄞江後寄陸時敏陳可立
小艇横江捷似飛故人凝睇送將歸過山殘照明紗帽
渡水浮雲亂苧衣沙鳥水鷗同泛泛岸花汀草各依依
風塵來往慙經濟擬著漁蓑坐釣磯
元夕
鐙火樓臺錦繡筵誰家簫鼓夜喧闐光移星斗天逾近
影倒山河月正圓金鎖開關明似晝銅壺傳漏迥如年
五雲不奏霓裳曲空使揚州望眼穿
遷葬後還四明途中寄武昌親友
浪遊吳越任荆湘來往那辭道路長篋内有書慙歴國
邸中無綬敢誇鄉潮生別浦江雲白塵起征途野日黃
若問離人行役苦一宵九夢在瀧岡
(夢得先妣墓一首小序云己未夏五月還武昌遷葬兵後陵谷變遷先妣封樹竟迷所在久尋不得露禱)
(大雪中冬十一月二十日夜忽感異夢翌日遂得其處賦詩一首以紀歲月其詩曰慈顔幽翳杳難知風)
(雪孤笻遍訪之極浦空江泥滑滑荒岡斷壟塚纍纍那知恍惚魂歸夜正是呼號淚盡時孝格皇天吾豈)
(敢聊同烏鳥報恩私)
九日登定海虎蹲山
東海十年多契闊西風九日獨登臨天高雲静鴈初度
水碧沙明龍自吟籬下菊花憐我瘦杯中竹葉為誰深
凭高眺遠無窮恨去國懷鄉一寸心
避地
避地長年大海東蕭條生計野人同深春耒耜孤邨雨
落日帆檣遠浦風那得文章偕隠豹聊將音問託歸鴻
平生自恨無仙骨五色蓬萊只尺中
異鄉清明
十年澒洞家何在萬里清明客未歸雨僽風僝花亂落
泥融沙暖燕交飛煙生榆柳推遷速雲鎖松楸拜埽違
旅鴈盡回音問斷側身長望淚頻揮
寓奉化寺寄菩提寺主
菩提嶺外空王寺丹磴行穿虎豹羣萬壑濤聲巖下瀑
千峰雨氣屋頭雲海龍送水金缾貯天女懷香寳鼎焚
慙媿無緣塵土客朝朝鐘鼓下方聞
奉寄恕中韞禪師
曾向名山識異人心如木石氣如春坐禪霜葉秋埋膝
行道天花日繞身有鉢相傳元是幻無錐可卓本非貧
惟餘潭底中秋月對寫龍峰面目真(時留龍峰傳鐙)
題東湖青山寺古鼎銘長老鍾秀閣
手開樓閣貯羣經面對湖山衛百靈玉鏡夜寒通沆瀣
翠屏秋静倒空青避煙鶴起檐間樹行雨龍歸几上缾
我亦逃禪雲水客便應蕭散共松扃
悼湖心寺壁東文上人
祗林一葉隕秋霜回首滄洲淚兩行几上殘經塵已暗
篋中遺槀墨猶香雲迷圓澤三生石月冷維摩十笏房
想像清容何處記寒梅的的竹蒼蒼
山居詩二首呈諸道侣
日日看山眼倍明更無一事可關情埽開積雪巖前走
(一作坐)領取閒雲隴上行不共羽人談太易嬾從衲子話
無生劃然時發蘇門嘯遙荅風聲及水聲
嬾散形骸不自持黃冠聊束鬢邊絲頻來猿鶴渾相識
久混龍蛇竟不知養拙最宜情澹泊全生深藉德支離看
雲本自忘飢渴況有冰泉與石芝
自詠五首
長淮横潰禍非輕坐見中流砥柱傾太守九江先效死
諸公四海尚偷生風雲意氣慙豪傑雨露恩榮負聖明
一望神州一搔首天南天北若為情
一夜西風到海濱樓船東出海揚塵生慚黃歇三千客
死慕田横五百人紀歲自應書甲子朝元誰共守庚申
悲歌撫罷龍泉劒獨立蒼茫望北辰
堂堂至正最多才萬國同文夀域開漠北諸生登第去
越南計吏進賢來鳳韶九奏黃金殿鶴駕三朝白玉臺
回首黃塵揚碧海五雲無處覓蓬萊
六軍遙駐墨河濆故國丘墟詎忍聞露冷金銅應獨泣
火炎玉石竟俱焚虞淵日莫無還景禹穴秋深有斷雲
草澤遺民今白髮憑高無柰思紛紛
九鼎神州竟陸沈偷生江海復山林頻緐誰在隆中顧
憔悴惟餘澤畔吟囓雪心危天日遠看雲淚盡歲時深
百年家國無窮事可得忘機老漢陰
上明州太守荼子俊(還武昌遷葬告牒而作)
漢江東抱楚山流先壟猶餘土一坏廟冷桐鄉耆舊逝
田荒栗里子孫愁兵戈隔夢三千里霜露傷心二十秋
荒隧天寒烏鳥下空林日落白狐遊碑焚斷石經時變
盌出遺金有夜偷過客尚知來下馬仙人誰復指眠牛
擬從樊口遷京口遙别沙頭下石頭高士束芻思致奠
故人惠麥久維舟已知多病垂垂老敢為長貧故故留
為政幸逢宗正恕申情當念子平憂劬勞罔報生何益
存没沾恩死必酬願及清明三月節一盂麥飯灑松楸
過安慶追悼余文貞公
將軍疋馬入舒城擊賊頻煩訓義兵孝以保家忠徇國
聚而出戰散歸耕圍侔月暈全無隙捷振天威大有聲
游說飛書徒間諜輸誠仗節愈堅貞雲梯屢却妖氛豁
露布交馳殺氣平千里荆揚憑保障七年淮海賴澄清
山深猰㺄殱還出江闊鯨鯢斬更横外援内儲俱斷絶
裹瘡飲血獨支撐天昏苦霧埋營壘日落陰風卷旆旌
甘與張巡為厲鬼肯同王衍誤蒼生三千將士皆從死
百二山河亦繼傾静對風霆思號令遙從箕尾識精誠
頌碑不媿詞臣色哀詔偏傷聖主情願為執鞭生不遂
臨風三酹重沾纓
讀應奉兄登科記愴然傷懷因成八韻
射策彤庭被寵榮遺經三復若為情重傷趙璧經時毁
翻恨隋珠徹夜明洪範有書傳太乙佳城無郭葬長庚
青雲路斷甘淪没碧海塵飛苦變更自信為臣當委質
誰能向賊更求生家貧寡弱遺妻子道遠存亡隔弟兄
一旦音容成永訣十年涕淚鎮交横茫茫原隰無求處
獨立長風送鴈聲
題建昌王子中橋亭八景
橋亭風景洞天如中有儒仙舊隠廬春漲挼藍涵螮蝀
(灃波春漲由有石梁長橋)曉嵐滴翠溼芙蕖(龍漈朝嵐内有長山峻嶺)受詩華嶽
浮丘館(中華翠巘峰頭有浮丘仙宇)說劒香鑪許令居(香鑪紫煙峰頭有許旌陽)
(仙居)雲外懸崖飛屐上(天寳懸崖)雨中沃壤帶經鉏(田東墓雨)疎鐘
鯨吼霜華重(聖容僧鐘)長笛龍吟月色虚(雲原仙笛)老我塵寰懷
勝景追遊早晚命巾車
敬書宸翰後
神龍歸卧北溟波秋絶陰山敕勒歌惟有遺珠光奪目
萬年留得照山河(此云宸翰蓋指庚申君手跡也)
題茀郎天馬圖
春明立仗氣如山顧盼俄空十二閑一去瑶池消息斷
西風吹影落人間
莫春
楊花榆莢攪晴空上界春歸下界同蜂蝶紛紛竟何在
獨留杜宇怨殘紅
題畫
江樹青紅江草黃好山不斷楚天長雲中樓觀無人住
只有秋聲送夕陽
題萬歲山玩月圖
金銀樓觀蔚嵯峨琪樹風凉秋漸多徙倚危闌倍惆悵
月中猶見舊山河
題畫葡萄(故人毛楚哲作)
西域葡萄事已非故人揮灑出天機碧雲凉冷驪龍睡
拾得遺珠月下歸
梧桐
井梧徹夜下霜風錦繡園林瞬息空老盡秋容何足惜
鳳巢吹墮月明中
聞簫
給喪未必無周勃乞食誰能辨伍員昨日英雄今日恨
洞簫忍向亂中聞
聞鴈
月落江城轉四更旅魂和夢到灤京醒來獨背寒鐙坐
風送長空鴈幾聲
題梅花扇面寄五十僉憲
憶向西湖蹋早春萬花如玉月如銀一枝照影臨清淺
滿面冰霜似故人
題族兄馬子英進士梅花
池館春深看牡丹五陵車馬隘長安誰知凜凜冰霜際
却是梅花守歲寒
贈表兄賽景初(景初故咸陽王賽英赤之孫也)
蕭條門巷舊王孫旋寫黃旄换綠尊富貴儻來還自去
只留清氣在乾坤
題鴈
兵戈故國日彫殘野蔓荒煙白骨寒目送飛鴻度關塞
有書無處報平安
紅梅
姑射仙人鍊玉砂丹光晴貫洞中霞無端半夜東風起
吹作江南第一花
水仙花二首
湘雲冉冉月依依翠袖霓裳作隊歸怪底香風吹不斷
水晶宫裏宴江妃
影娥池上曉(一作晚)凉多羅韈生塵水不波一夜碧雲凝
作夢醒來無柰月明多(一作何)
竹枝詞二首
竹雞嗁處一聲聲山雨來時郎欲行蜀天恰似離人眼
十日都無一日晴
水上摘蓮清的的泥中采藕白纖纖却笑同根不同味
蓮心清苦藕芽甜
(集中又載紅蓮白藕詩用意相近其一云紅蓮白藕兩相宜欲采臨流意轉遲蓮子總甜心獨苦藕芽雖)
(美腹多絲其二云采蓮采藕湖水潯阿儂蹋歌郎賞音多虚少實如郎意外甜内苦似儂心)
題定海樂節婦劉氏沿江泣尋夫屍卷
怨入江雲結晝陰潮痕清淺淚痕深白頭重見黃泉下
方盡寒鐙一寸心
題唐申王三駿圖
三駿英英出渥洼太平芻束飽天家誰知百戰平河北
汗血功歸獅子花
戲題明皇照夜白圖
天上麒麟天下稀月中幾送八姨歸君王寓目應追悔
誤看乘鸞度羽衣
武昌南湖度夏
湖山新雨洗炎埃萬朵青蓮鏡裏開日莫菱歌動南浦
女郎雙槳盪舟來
贈李仙姑
何年萼綠華來降地仙家花擁青鸞節香隨白鹿車清
輝迴雪月玄想結雲霞不赴瑤池宴桃開幾度花
次小孤山
峽束千雷怒擊撞危峰屹立壓驚瀧山聫廬霍朝三楚
水落荆揚限九江鎮海重關當第一擎天孤柱故無雙
珮環月夜知何處露溼蓬萊玉女窗
題風雨歸舟圖
昔向滄浪弔獨醒中流風雨正揚舲江空風卷潮頭白
野曠雲迷峴首青挂席正思遺珮浦推篷已過濯纓亭
襄陽耆舊今安在撫几長歌對畫屏
寄張左瞽
張生脱略今有年食無粱肉眠無氊丈夫既與世不偶
貧賤肯為人所憐齊眉已喜孟光敬翦髮況聞陶母賢
拂衣歸來好共隠與爾共耕沮溺田
元帥濟雅穆爾丹
濟雅穆爾丹字元德鶴年之從兄至正間進士官
浙東僉都元帥事
寄穆爾古蘇院判
將軍辛苦事戎行麾下論兵總俊良沙漠蘇卿多感慨
鑑湖賀老自清狂風塵滿眼青山舊天地無私白髮長
萬里君親俱在念扁舟何日賦滄浪
遊定水寺寄杜堯臣
水紋藤簟竹方牀山閣重陰雨後凉新月梧桐秋已老
碧梧(一作孤燈)機杼夜初長白魚入饌松醪熟紅稻供炊筍
脯香雲樹芝泉隨處好一時清賞肯相忘
題天童寺朝元閣
海内兵塵已十年上方鐘鼓獨依然史臣錫號承天寵
中使圅香出御筵山列九龍蟠紫翠樓開五鳳敞雲煙
籃輿亦有登山約擬聽松風借榻眠
贈陳章甫
三十年前鬢未蒼曾陪宰相入鵷行解衣换酒尋常醉
躍馬看花取次忙亂後已非前日夢老來那復少年狂
黃冠野服新妝束穏把長竿釣海鄉
鶴年弟盡弃紈綺故習清心學道特遺楮帳資其
澹泊之好仍侑以詩
誰𢷬霜藤萬杵勻製成鶴帳隔塵氛香生蘆絮秋將老
夢熟梅花夜未分枕上不迷巫峽雨牀頭常對剡溪雲
竹鑪松火茶煙暖一段清貞盡屬君
秋過弟鶴年書館夜話
弟兄惟吾老宗族有君知萬里尚為客百年能幾時秋
清妨熟寐夜静話貞期明日悤悤別還生兩地思
題畫竹為董文中賦
雨過蛟龍起風生翡翠寒但存清白在日日是平安
應奉阿里沙
阿里沙字允中鶴年之次兄至正間進士官應
奉翰林文字
題九靈山房圖(戴叔能讀書處時叔能避地明州)
夢裏家(一作鄉)山十載違丹青咫尺是耶非墨池新水春
還滿書閣浮雲晚更飛張翰見機先引去管寧避亂久
忘(一作無)歸人生若解幽棲意處處林丘(一作丘園)有蕨薇
題前餘姚州判官葉敬常海隄遺卷
潮汐東來勢蹴天一隄横捍萬家全陵遷谷變人誰在
海宴河清事獨賢曉日山川申禹跡秋風禾黍有虞田
河渠他日書成績應竝宣房與代傳
題鍾秀閣(為東湖古鼎銘長老作)
檻外澄湖平不流窗間曡嶂屹將浮煙霞五色錦屏曉
風月雙清瑤鏡秋薝蔔濃香吹法席芙容凉影蕩仙舟
結巢擬傍雲松住迴首朝簪媿未投
吳惟善
惟善字(缺)鶴年表兄樊川人
寄武昌諸友
黃鵠山前漢水濆一時英俊總能文金釵佐酒年俱少
銀燭鈔書夜每分鴈杳魚沈勞遠思狼貪羊狠絶前聞
兵戈故國知誰在目送西南日莫雲
寄東海鶴年賢弟
鶴皋東望接三山海上羣仙日扣關虎守月鑪丹鍊就
龍吟霜匣劒飛還故園松菊餘三逕老屋煙霞恰半間
為問林泉逃世者如公今有幾人閒
小遊仙
河漢無聲海月寒長鯨吸浪洞庭乾一聲鐵笛風雲動
人在危樓第幾闌
元詩選初集卷六十三
