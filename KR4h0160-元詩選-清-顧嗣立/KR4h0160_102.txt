元詩選三集卷八庶吉士顧嗣立編
林泉生覺是集
泉生字清源泉之永福人與盧琦陳旅林以順
皆以文學為閩中名士泉生學邃於春秋天歷
庚午登進士第授福清州同知轉泉州經歴遷
永嘉尹調漳州推官擢知福清州除翰林待制
以母老辭會復置行省改理問尋陞郎中遷知
漳州召入翰林直學士知制誥同修國史尋卒
諡文敏清源以志略自負不能下人後稍自晦
抑號謙牧齋晚益折節更號覺是軒為文宏健
雅肆詩豪宕遒逸所著有春秋論斷及覺是集
二十卷
雜言四首
太樸本淳默結繩已多端書契起百偽千載不復旋大
道日已降支離競名言安得萬喙寂俗厚如古先仍當
廢簡牒置我六籍前
禮樂設空器詩書無全經仲尼既已矣沮溺不耦耕誰
能笑庖犧今亦無負苓我欲觀馬圖黃河清未清
東家陶苦窳適市日十千西家琢瑚璉待賈三十年材
輕信易售器重良自憐世事每如此古今無不然
吾嘗觀四時亦復悲草木秋風落人間百卉不敢綠豈
無巖谷英粲粲若松菊但得根本堅自然耐幽獨
落花怨
落花怨東風情薄不可託紅顔為君開衰顔為君落願
落流水中隨君遠漂泊
楊柳怨
楊柳怨春江何事多離别年年枝上青日日行人折安
得如桃李常使人娛悦
贈永陽黃子邵和文丞相韻
贈君以幽蘭棄之不如草古來溝壑間將見壮士老憂
君君不知慷慨為君歌歌竟欲痛哭言辭不能多但願
江海水水化作杯酒傾倒入君懷得君一回首
武夷山
千山來武夷勢若羣龍趨峥嶸入霄漢一一飛躍如石
城開樓臺神仙之所居高岩挂鐘鼓幽壑蔵舟車一水
九曲折烟霞共縈紆昂昂大王峯回顧雙玉姝變態千
萬狀迥與人境殊我行入幽深凉雲襲衣裾王事有程
期未能盡崎嶇瞻望不忍去為之少躊躇青鸞竟何在
落日啼猩鼯鬼工鑿靈嶂想在天地初不知百粤前誰
其宅此都魏王何代人髑髏至今枯精神在青天此物
蟬蛻餘還丹九轉就身外復有軀雞犬䑛丹鼎尚能遊
太虚虹橋宴曾孫何不與之俱邇來二千年誰使恩義
疎馳羹不見遺無人薦乾魚空餘煉丹鼎寒烟覆青蕪
當時燒白石黃金滿洪爐黃金果何用亦為仙所需安
期不可見此事知有無吾將搴束茅來依紫陽廬青鱗
既可釣枸杞亦可蔬遨遊青山間心朗氣亦舒時從二
三老野服歌唐虞神仙果有之必就賢人呼長生如可
求吾當受其書
白鶴寺聽琴樓
青山如横琴雙瀑為之絃何人作此曲一奏(一作彈)三千
年上有倚天拂雲之喬松下有伏波步月之蒼黿松今
未凋黿未老人間此曲何時了我來十月溪水銷古木
萬壑風蕭蕭飛流向我作宫徵使我聽之心寂寥臨軒
再拜問此水巢由去後誰知已我今賸有兩耳塵不敢
向此溪中洗山僧煮茗樵父歌吾亦無如此水何
真誥巖
山行一百五十里人家雞犬如桃源上有太古白石洞
中是羣仙煉丹壇人間風雨不敢到梁時棟宇今猶存
陶公真誥已入奏孺子崑崙去未還帝遣蛟龍護靈石
時聞鐘鼓鳴空山簫臺迴光日月白河漢挂屋星辰寒
休糧道士逐白犬種桃金母驅青鸞千年茯苓長根蔕
百歲老人古衣冠曾聞赤水出巖洞飲者白日生羽翰
前朝此地禁樵採邇來勝致多凋殘長松滴露封丹竈
獨鶴銜烟鎖洞門神仙有樓不肯住我輩走馬何時閒
願分半間雲月屋自種數畝枸杞園巖頭獨坐洗塵耳
消此兩澗清潺湲
張戡獵騎圖卷
戎王小隊獵秋野豹尾服弓金絡馬蒼髯奚官喜追逐
隔馬相呼意閒暇鞭梢生風箭飛雨烏騅如龍犬如虎
沙平草淺狐兔肥穹廬月寒歸未歸
題高尚書夜山圖
善畫尚書高彦敬能書學士趙子昂兩翁秋興江海動
一尺夜山吳越蒼雲松霧塔參差見野水寒沙渺漭長
山窗撫卷應惆悵却憶東坡賦雪堂
岳王廟二首
岳王墳上褒忠寺地老天荒恨尚存介胄何堪投獄吏
衣冠無復望中原青山能掩萇弘血落日空悲蜀帝魂
遼鶴不歸人事别吳宫青草又黃昏
誰收將骨瘞(一作葬)西湖已卜他年必沼吳孤塚有人來
下馬六陵無樹可棲烏廟堂短計慙嫠婦宇宙惟公是
丈夫往事重觀如敗局一龕燈火屬浮屠
方廣巖紀遊
上方樓閣倚空明磴路如天鳥亦驚屋頂石巖常欲墜
簷前瀑雨不能晴龍湫千古風雷氣山殿六時鐘磬聲
最愛白雲飛不去半山飄泊伴人行
寄題大龍湫和李五峰韻
鴈蕩峯頭春水生無邊木葉作秋聲六龍捲海上霄漢
萬馬嘶風下雪城春盡不知陽鳥去巖高惟許白雲行
故人家住青山下野竹寒流亦有情
題瑞巖寺
危亭跨石出層虚咫尺欄干翫月餘春入岡原分斥鹵
烟生林樾認邨墟江流闊狹潮來去山色有無雲卷舒
安得一瓢供我老風吟月嘯度居諸
題曾彦明所蔵雨竹
蒼梧秋雲來寒翠滴不已君看葉上波都是湘江水
玉虛洞
空谷結層雲寒泉落空沼中有太古靈悠然隔深窅
李源道仲淵集
源道字仲淵號衝齋關中人宦學三川歴四川
行省負外郎與弟叔行樂成都風土卜居蠶茨
買田百餘畝因所居植竹十萬个覆以白茅顔
曰萬竹亭兄弟對牀吟哦其中後入為監察御
史延祐中遷翰林直學士出為雲南肅政廉訪
使累遷翰林侍讀學士出為雲南行省參知政
事仲淵嘗自錄其五言詩題曰宗雅蜀郡虞集
序之曰五言之道近世幾絶數十年來人稱涿
郡盧公故仲淵自序亦屬意盧公然仲淵來朝
廷為學士而盧公去世已久獨吳興趙公深知
之至以為上接蘇州信知言哉臨川吳澄序曰
仲淵心易直而氣勁健其為詩也肖其人古體
五言如生在魏晉略不涉齊梁以下光景七言
雜言翩翩乎鍾山丞相雪堂學士之間而無留
難約之而為近體也亦然今古詩散亡止錄近
體數首
虎丘
吳山名勝處獨說此林丘人去劍留迹僧來石點頭蘇
臺千古月蕭寺幾番秋巖壁寒泉響轆轤聲未休
虎丘劍池
倚天長劒斫山破劈石對峙寒潭清何年自出造化異
萬古不與豪雄争澗深黑虎威獰立樹老青龍鱗甲生
蓮花峰頭有玉井誰當並此賦峥嶸
次韻送虞伯生使蜀降香
城南尺五去天低迴首彤樓十二梯六月岷山猶有雪
三春雲棧迥無泥浣花溪上看秧馬芳草渡頭聞竹雞
見說草堂遺構在公餘須到錦城西
燕中懷古
荆卿墓上草離離郭隗臺邊對落暉戰國山川秋氣壮
中原豪傑曉星稀乾坤納納無人識南北年年有鴈飛
說似蘆溝橋畔柳安排青眼送將歸
贈劉宗道使安南
一介強于十萬兵秋風持節使清(一作麋)泠可容贊普窺
唐壤要遣莎車拜漢庭蜃吐瘴烟驪洞暗鯨掀巨浪海
雲腥元戎已辦安邊策萬古千秋汗簡青
題王朋梅金明池圖
金明池水清且漣寶津樓閣三山巔魚龍一鼓雷破壁
貔虎萬艘風動天銀濤激起翻匹練綵繩突出騰飛仙
錦標奪得未為快東朝畫史今龍眠
送捧詔使
霜落澄江水似藍江亭折柳送&KR1730;參五條温語頒天北
一棹清風下斗南父老疲癃沾利澤山川勝槩入豪談
渝城好過黃花節金碧臺高酒半酣
送馮參政致事
天眷雖隆志叵渝拂衣歸去不躊蹰百年喬木推耆舊
九老香山入畫圖力疾不辭春命駕感恩直欲夜含珠
聖王已有黃金像一舸秋風下五湖
暮春即事
垂柳隂隂雪擁沙殘陽淡淡水明霞夜來枕上初聞雨
今日枝頭不見花啼鳥已傳春去信狂蜂猶趁晚來衙
柴門盡日無人到讀罷離騷更煑茶
題周曾秋塘圖
水禽容與滿晴溪折葦枯荷澹夕暉安得扁舟江上去
烟波相對兩忘機
楊敬悳仲禮集
敬悳字仲禮台之臨海人歴官應奉翰林文字
泰定三年夏以選授浙江儒學提舉王中丞士
熙作序送之云楊君居史館久文精思縟言議
濟濟志于事功卓然勇往之資也嘗修赤城元
統志
題秋景圖
金門羽客茅山來袖攜千仞青崔嵬開緘滿堂秋色起
耳根彷彿清猿哀白雲溶溶漲川谷谷口滄波瀉寒玉
輕舠一葉何處歸錦樹烟霏半紅綠汀沙空闊天渺瀰
山有猰㺄水鱷螭篙師未必好看客行人踽踽將安之
登太白樓
繫纜任城下登樓古堞邊遠山低綠樹平野接青天身
世無何酒神遊不記年憐才今昔意汶月向人圓
題郭主簿模摩詰本輞川圖卷(并序)
摩詰嘗與裴迪唱和廿絶紀輞川之勝至今讀
之如身遊其間此本甚精緻尚可想見其景與
詩會之時也因追而和之
孟城坳
春風孟城坳年年自花柳當日倦遊人何處談空有
華子岡
蜿蜒浮遠空慘淡凝古色出雲亦何心既雨返無極
文杏館
種杏白雲間因之葺茅宇鶯聲烟中曙虎跡夜來雨
斤竹嶺
苞竹秀孤嶺虚籟涵清漪秋風何時實鳳饑竹不知
鹿柴
崖蹙石林稠谷静山泉響麕麚囿其閒攸伏息下上
木蘭柴
手折木蘭花心憶懷沙侣墜露玉可和金盤羞帝所
茱萸沜
茱萸綻紫粟白雲封不開似待陶元亮共把菊花杯
宫槐陌
屯雲蔭廣陌零露濕古苔中街日亭午四面風徐來
臨湖亭
積水涵倒影萬象凌虚來魚在山中泳花從天上開
南垞
亭亭一風榭脱履席可即階前雙白鶴相迎似相識
攲湖
岸巾臨水澨酒醒呼隠君收緡玉梭起搖蕩空中雲
柳浪
年年黃金縷照影麴塵漪誰為南浦贈紉佩扈江蘺
欒家瀨
鑿鑿沸白喧浩浩空青瀉漁翁互相呼放船莫輕下
金屑泉
洗耳山下泉永念童蒙歲敢希作聖功事心如事帝
白石灘
湍駛風逾清水明石可把倚杖獨移時白鷗翩然下
北垞
波影媚松樾山色麗石闌留連南川月不肯下雲端
竹里館
此君儼相峙清坐一晤嘯天風振空聲萬境通寂照
辛夷塢
迎春發蒼柯映日在瓊萼欣欣各自私先開還早落
漆園
黽勉殉世名鞅掌嬰俗務漆以津自(闕)不如樗櫟樹
椒園
申椒芳聲遠秉德類幽人時來薦瑶席慎勿佞夫君
歌風臺
布衣千古一英雄五載乾坤入手中遥想帝魂垂浩劫
舜絃天上和南風
陳德永兩峰慚草
德永字叔夏號兩峯黃巖人自幼岐嶷從林(闕)
紘齋盛象翁聖泉遊得王柏魯齋之學臺省
辟為和靖書院山長歴官江浙儒學提舉清江
杜本伯原稱其文章似歐陽子尤長於理所著
有兩峰慚草
馬節婦盛氏
白日忽中晦陽春春隕霜兒生未識父姑老誰扶將嗚
呼養姑心引誓獨未亡仰無一瓦庇俯無立錐場宵機
亂頭緒晝哭成徊徨賦命諒使然苦節良自傷身前一
世短身後百世長慨彼梅花詩永嫓黃鵠章
至日
重隂束地戶霜落浩如積乾坤此何時碩果久不食今
晨好雲氣萬類若動色枯梢自號寒根柢已含德如何
夸毗子乃獨悖天則善端本無窮惡念每充斥逹人妙
觀化感此欲歎息梅花定余知怡然笑林日
送同知黃巖事林起宗滿歸二首
浮雲暮南征遊子思故鄉官清甘旨少有母不得將昨
夜夢倚門攬衣起彷徨翩然忽復去水遠三山長
貪官如苦雨好官如流電使君天下士况也美文翰出
佐千里州名在循吏傳行將補衮歸袖有五色線
玉雪坡為周伯温學士作
仙人修月天上歸袖裏璞屑萬斛璣當時委地不肯化
付與春風吹得飛春風吹上坡頭樹仙人著屋中間住
夜氣英英到骨寒又踏紅光上天去
登靈峰
我疑邃古初奔精墮南斗元氣淋漓擘石開帝遣巨靈
來試手想當剥削時震撼天亦驚至今萬萬古菡萏搖
空青空青離立盡奇峭遊子見之為改貎又恐濤波舂
蝕餘尺土無由逗痕竅一峯黝黑中窈弘下有線路攀
幽藤崖心如瞰鬼窟穴石口忽漏天聰明前直兩峰上
雲雨争來效竒若掀舞横林掩苒夕氣薰飛翠走香灑
晴紫班荆久低回沈思綜玄理壮哉天地功設竒乃如
此大風簸積氣勢至即凝聚坳坎機則然胡為浪嗟擬
翻然破來路寒月照潭水
鴈蕩吟送秦文學還吳
鴈之蕩兮乃在甌越之野瀛海之堧有萬菡萏鑱青天
東南形勝此其最我嘗著屐周覽于其間厥初宰物孕
雄怪元氣混沌何由穿巨靈運斤鑿鬼竅列缺吐火施
神鞭遂令後爾萬萬古見此錯愕難為言上疑日車解
轡傾側過下恐地軸撓動相鈎牽昨夢尋君拂烟去有
擁芝蓋導我前崩崖旁豁瞰空洞迴溪不定行蜿蜒狂
雷砰訇起何處白龍噴薄飛層巔熊蹲豹擲若怒若啼
霞明霧湧倏閃倏開重重掩掩變幻不可以極兮我方
矯首睨立乎雲梯南望海水不滿杯灣環下繞山足來
仰攀玉女駕笑踏飛鸞低羣仙集倒影雜佩中徘徊聳
身直上浩無際海月正掛吹簫臺於焉得深悟扶桑警
天雞蘧蘧驚覺在枕蓆但聞落葉如雨風凄凄君來謝
我欲西邁惜此不及窮扶攜我知君身有靈氣世上塵
土胡能迷推仁澤物本我事成功斂退真竒哉碧桃花
發俟君到勿使引領雙眉摧
暮春
山館青春老溪扉白露斜微風起新絮小雨落餘花蜜
滿蜂登課泥香燕作家物情猶好在人事益紛挐
定居
行客今如此青山已定居過雲時傍戶流水暗通渠道
勝元無愧身安即有餘南窗高卧起隨意讀吾書
送蕭起宗還涼上
客中送客意不樂借問何門曳子裾白下水高船起日
淮南木落鴈飛初壮懷更復頻看劒濟世終當用讀書
令弟少留數會面北來音信未應疎
次韻周學士巾子山留題
昔日控鶴此山顛今日何日集衆仙九天使節環珮響
三島候車幢蓋連洗心已共江水白受命正與山松堅
東西瞻顧起更坐手揮五絃鴻鴈邊
送瞿慧夫上青龍鎮學官三首
仕宦去家百里近文采照人當妙年想見彈琴讀書處
牆頭春日薺花圓
江上春風日夜催即看柳色上衣來莫言美玉難酬價
定有黃金為築臺
人生豈不相逢早異縣傾心有弟昆却恨客舟無意緒
豫先載我出吳門
陳天錫鳴琴集(錫一作賜)
天錫字載之號晉齋福寧州人任本州學正轉
鹽運提舉大使至順初擢建陽尹秩滿以六事
聞於朝加奉議大夫知福清州年未六十致仕
歸與王薦等十人共為耆英會夀八十終所著
有鳴琴集子陽至陽盈陽復陽純陽極並有才
名時號五陳尤工於詩清新灑落有棣萼詩五
卷福寧王參政都中為之序
西坡即事
人境得佳趣青松處士家成行看過鴈數點落歸鴉風
動竹彫葉秋高菊吐花閒來媚幽獨吾志在烟霞
臨平書(一作即)事
四月臨平路江蓮未著花春風隨客櫂綠水護僧家對
酒邀新月披襟挹彩霞晩來堪畫處飛鷺下圓沙
季夏書事
歸夢遶滄洲胡為此滯留雨收三伏暑風送一帆秋汀
樹層層出鹽(一作監)花拍拍浮相思千里月人在海邊樓
清明有懷
春愁禁客況夜夢繞天涯淑景隨流水歸心逐暮鴉看
書翻蠧葉撫案落燈花悵望松楸遠登臨起歎嗟
送包釋可入幕
州帶福星明君今指去程亂山秋雨後一路野蟬鳴時
静軍書少人閒官況清歸來話風土盡識荔枝名
都下偶成
玉泉遠接禁溝流輦路春深碧草柔細柳望迷秦女館
清池學弄楚人舟尊前豔態初疑月雲裏新聲欲變秋
不道有人騎瘦馬夕陽春樹起高愁
别桐城諸老席上作
七人五百有餘歲高會尊前笑語譁逸興濃時過似酒
交情密處恰如家朱顔鶴髮明秋水瑶句魚牋動綵霞
明日馬蹄衰草路桐鄉回首又天涯
次滕玉霄韻
自是男兒志四方明時上國快觀光儒冠誤我青綾被
人品還君白玉堂取友平生半區宇論詩今日得濠梁
歲寒只有梅和竹風雪相看味更長
呈草廬吳司業
斯文梁棟在成均自許儒冠可立身拍塞胸襟五經笥
清高地位十分春泰山北斗道行世赤箭靈芝意自春
多謝春風薦賢筆肯甘躍冶外陶鈞
偶題
修竹千竿萬卷書水明沙淨稱幽居春風架上吹殘簡
時復晴窗落蠧魚
陳陽至
陽至字子善天錫長子舉賢良累官汀州知事
武夷山
宴罷曾孫不再期彩橋斷絶可勝悲藥爐火冷丹昇鼎
坐石雲閒鳥護棋白鳳舞空銀闕迥青鸞度嶂玉笙隨
仙翁已許丹臺約擬濯塵纓向水湄
冲佑萬年宫
九曲前溪碧玉流停橈夜泊羽人丘雲容蜃氣疑江島
月色蟲聲訝晚秋一别虹橋情黯黯千年鶴駕事悠悠
爽靈五夜朝天所吸取朱霞散九州
南禪禪寺
水南山寺逢秋社幾樹芙蓉未著花薄暮涼風漸吹急
月明山路接溪沙
華巖寺
巖花冷落春流淺春已沿流花片片一逕莓苔老白雲
斜陽燕子飛樓殿
靈泉寺
夜汲清江籟不譁大瓢貯月沁胡麻人間春色僧無分
一任東風落盡花
陳陽盈
陽盈字子謙天錫次子以父蔭累官侯官尉調
泉州稅課副使以憂歸至正中草寇攻州知州
王伯顔檄陽盈率民兵拒敵奮不顧身遂陷於
賊偽帥王善脅之使降陽盈執大義罵賊遂遇
害事聞敕贈敦武校尉安溪縣尹旌其門
北山尼寺
客中無事強登山為愛清空壓市寰壞榻火寒茶竈静
古祠香冷石爐閒風生春水起龍甲雨落晴階點豹斑
松牖不扄人不到時看巢燕自飛還
陳陽復
陽復字子初天錫第三子
靈泉寺
上方野馬隔囂紛山接靈源一派分夜静錫閒孤塔月
日高禪定半窗雲翠紗籠壁詩難續玉斝流香酒易醺
爇柏煮茶清不寐松風吹籟隔溪聞
陳陽純
陽純字子正天錫第四子
鳳翔菴
桐邊植竹與坡連鳳去年深老石泉龍噴夜雲生殿角
鼇翻春浪到臺前僧歸禪月隨風錫漁退腥風去(闕)船
一點浮塵渾不到起登孤塔上危巔
妙香菴
一棟翬飛鎖白雲幾看瑶月到黃昏龕燈未滅僧初定
風挾潮聲到寺門
華巖寺
千層金碧翠雲翻樹滿招提竹滿山十里清溪無覓路
水流花片到人間
陳陽極
陽極字子建天錫第五子舉文學任侯官山長
西峰寺
寒山多適興遠上白雲層遇客每指寺聞鐘不見僧摧
㠝横絶壑墮石抱寒藤幾欲棲寒去臨岐又未能
白雲菴
緣岡躡丹崖東風拂瑶草飛鳥時往還山間白雲老
靈泉寺
白雲深處寂無譁香積惟餘飯一麻出定不知春已過
淨瓶花落點袈裟
南屏寺
禪心不動法堂空日影斜侵半榻紅一卷楞嚴看未了
篆烟香散竹窗風
錢良右(一作祐)江村先生集
良右字翼之平江人言談舉止濟濟有儒者意
吳興趙孟頫巴西鄧文原遇之尤厚數引拔之
良右殊無仕進意至大中署吳縣儒學教諭已
代去輒不復出閒居三十年一室蕭然坐客常
滿咏歌酣嬉無虚日聊城周馳舉良右宜在館
閣未報會被旨擇工於書者俾書農桑輯要大
學衍義有司悉起良右以應令竣事交章薦亦
不報至正四年以疾卒於家年六十七有詩文
雜著若干卷虞學士集為之序翼之於古篆隸
真行小草無不精絶豪家貴人往往傳蔵以為
珍玩或有所挾而強使為之雖百金弗顧也晩
自號江村民人因以江村先生稱之
自靈巖登天平山次柳道傳韻
茫茫勾吳墟曠遠似淮甸遇勝有山林棲禪遺古院其
教本空寂身世等飛電是間多開士名列方外傳奉先
反見詫圖以安吾竁衣冠高平後選席慎所薦坐令一
山靈示現瞿曇面白雲深復深香火同致奠兼乃突衆
峰百年足遊衍到山每恨遲出山豈無戀肩輿慣﨑嶇
未讓逆流牽石秀境益竒峰回路頻轉綠隂清旦繁香
草發幽蒨心賞勝花時誰夸衆色絢盤紆上靈巖午供
出僧麵肯為口腹留頗慰僕夫倦昔是歌舞場歈音想
清囀只今鐘梵居放懷得往踐參差丹碧麗結構依絶
巘隂崖露未晞風葉灑微泫汲井訝高原渴思當三嚥
弱冠曾此來知復幾霜霰苔碑難盡讀髣髴經再眄行
樂信及時坐成避鴻燕西日輪未側尚慮雲物變下坡
仍相逐健武覺爾便俄然涵空勝掩冉不可見兀兀瀆
上歸悵望雲中殿飛翮亦已還瞥眼急於箭登舟舍山
乘涼颸襲葵扇固知生已浮來者政如禪方是即已非
偶言遂成諺酒徒人所厭詩豪還類狷兹會近殊無座
有儒林卞
自天平遊靈巖次胡古愚韻
我鄉本澤國近郭惟西丘羣山青更(闕)太湖限洪流咫
尺可登覽道路若阻修年來豈無緣歲月成再遊深山
多白雲長松交翠虯靈泉發不竭一竇穿巖幽涵空倚
山閣物色紛入眸天水永無際坐覺身世浮攜尊相與
酌洗我今古愁回首卧雲地老屋苔雨秋兹行真勝集
言歸仍少留座有詞林客功名尚黑頭倡酬紀所歴醼
笑遲回舟
次韻答虞道園
筆翰風流說晉唐敢將拙惡比諸郎健豪日費徒成塚
秃鬢年侵不待霜才士宜從鵷鷺序畸人合住水雲鄉
豈期天藻亭中老遠寄詞章勝采芳
至順四年四月九日同王叔能柳道傳胡古愚遊
天平山次古愚韻
松門一徑度蕭森門外澄淵得重臨翠木斬新隨地長
白雲依舊在山深泉分茗盌來巖隙香起熏爐出殿隂
篆墨題名志崖石忘形容我亞冠簪
余自至元元貞間客杭得交子行父雖齒在余
先甚欵密也余往來於杭有年間歸吳門每承
以詩或書尺見寄今猶有存者其過山村翁訣
别之詩按胡汲仲先生冢銘迺至大四年也越
三十一年為至正改元始見其手跡於盧山甫
家感悼之餘為作七言一首以附於後亦挽之
之意云時余六十有四
無家人擬地行仙自號青霞小洞天愛竹每留緣郭寺
吹簫時泛過湖船詩魂渺渺波搖月篆脚垂垂雨在川
老我猶能見遺墨可堪回首斷橋邊
題趙子固蘭蕙圖二首
生意苦不繁託根那計畹只憐君子花西風亦相偃
百畝不同調數花常自春風流高韻在優孟是何人
題趙子固四香畫卷
名卉交加迴絶塵芳香秀色映清真歲華相對空山晚
不羡長安桃李春
題所南老子推篷竹圖
南翁高卧似淵明不種黃花種竹君挂起(一作起挂)北窗長
見此蒼烟一抹帶斜曛
題趙榮禄水村圖
每憐北苑風流遠筆底精神此日同春水孤村無限意
題詩輸與杜陵翁
錢逵
逵字伯行良右子詞翰有父風丙申歲為江浙
行省管勾架閣歴淮南行省員外郎明初選赴
太常議禮發鳳陽居住尋放歸洪武十六年以
事起遣入京明年卒
寄樂耕傅子雨
聞君素志樂耕耘況是能詩趣不羣覓句想吟西嶺雪
把鋤長帶北山雲秋來散髮乘凉吹草閣分題倚夕曛
挂杖幾時來看竹落花飛絮正紛紛
次韻陳敬初答虞清二子雨中見寄絶句六首
白籙裁牋帶玉紋烏絲題字寄衡門風牀展玩論書法
何似顔公屋漏痕
積雨孤村水滿堤杏花零亂落春泥草堂近在橋東路
只借丹丘處士棲
喧喧春鳥報新晴不遣春愁眼底生擬約芙蓉洲上坐
暫分私地聽蛙鳴
獨立春江古岸基風帆沙鳥總忘機今朝聞有巢湖信
南陌東阡遲子歸
村塢深如華子岡東風花落澗泉香故山猿鶴相望久
莫遣濡須草樹荒
關河猶未息風塵孤負春來綠草茵莫報淮南近消息
題詩且慰白頭人
趙子固蘭蕙卷
王孫書畫出天姿痛憶承平鬢欲絲長借墨花寄幽興
至今葉葉向南吹
彭炳元亮集
炳字元亮崇安人留心經學詩傚陶柳喜與海
内豪傑遊歴齊秦至都下聞昌平隠者何得之
名遂往謁焉由是知名駙馬烏谷孫事以師禮
至正中徵為端本堂說書不就有集一卷如明
河夜無聲茅亭四檐月璧樹落秋子風吹白雲
起之句真不減柴桑愚溪品致也
蘭在二首
蘭在在楚澤蘭在在楚山古人見心易今人見心難
蘭在在幽谷行子在岐路蓼蟲居蓼中人生不知苦
明簮
明簪倚修筠撫擥自清絶明河夜無聲茅亭四檐月露
寒鶴夢醒山花落香雪白雲雖無心今宵儻怡悅持杯
欲問之忘言楚天碧渺然思美人芙蓉似顔色乘鸞月
明中青霞擁鸞翼苒苒别離時吹簫苦幽咽
冲冲
日月行天高日月行天深高深億萬古斂之一寸心冲
冲坐盤石璧樹落秋子欲涉九疑山風吹白雲起玉壺
滿清露可以沐九州縹緲桂林西霓裳歌未休
渺然
明月照修竹繁露驪龍珠風起青松枝白雲行太虛人
心海一粟獨涵千古餘乾坤不敢先渺然萬化初安得
挽銀河從今洗天樞
南溪
南溪種修竹干畝清娟娟開門看流水心在崑崙山年
來如病鶴蹙蹙垂凍翰瘦筇懶扶策世路空漫漫東皋
幸有地可廬亦可田聊且飲美酒濯我心上煩醉歌淵
明詩山月照面寒我病何時瘳持杯問青天
商州道中懷仲微
初日照風林扶疎動清影磔磔好鳥鳴微雲度修嶺徘
徊望藍田青山見錐穎下有如玉人思之暗愁耿松竹在
窗戶馴鶴舞柔頸兀兀茅亭中焚香瀹春茗長詠芙蕖
詩澄波願千頃
愧淺
漢宣在冲幼危食劍刃間壯大履宸極罔知丙氏恩大
夫在帝左侃侃不自言光武草昧時嚴陵相與友乾坤
洗瘡痏文叔乃天子子陵披羊裘逃往釣江水兩公絶
世賢愧死淺丈夫何敢擬高風尚不漂母如
無為人所憐
前有億萬年後有億萬年寓形此穹壤百歲指一彈古
來多少人滅沒已不聞草木與同腐可憐生世間獨有
聖與賢明名長久存聖賢在世時小心常畏天終始履
周道沒身無過言所居至廣大靡物可與權萬乘不為
泰一瓢亦自尊我當師聖賢無為人所憐
楚山
楚山琢青玉斗酒浮漢江叩舷歌明月慷慨過楚邦亡
國非所䘏鹿門思老龐此心出萬物富貴焉可降卧龍
拜牀下高風古無雙
相重
申韓掃淳風秦吕有天下九圍無建侯經國棄王霸相
權重丘山四海自陶冶李斯至不仁驅民納機擭忽如
楚火炎咸陽半天赭漢朝相有功蕭魏古人亞王陵聊
可師平也騁竒詐元后資大奸操威變劉社董兇誰召
之東京解如瓦大盜工竊攘神器陷曹馬下民何命窮
皇天武侯捨六朝吾厭之無屑論王謝李唐雖寡珍房
杜鳳凰炙彼勣成武殃誅夷豈天假向非狄張才廬陵
恐葅鮓開元藉姚宋天宇耿光射林甫披劍腹清陽竟
長夜後來鍊赤心何由補天罅宋田膏雨深鉏耘長靈
稼李韓諸大臣聲光泝風雅氣機春樹花風雨易瀟灑
天津愁杜鵑安石亂王化沈疴蘇未蘇妖狐舞秦賈有
元元氣舒京國鳳麟舍昂昂天馬來長風九州跨金根
承五雲矯矯六龍駕弭弓休虎貔弦歌滿華夏比年天
寡情兵塵湧岷華大風掀海空烈日悴中野股肱非不
良干戈幾時罷青山雖宴如憂心靡紓寫安得起䕫龍
與之為御者
湘中曲
龍挾天河墮江陼天子騎龍上天去轟轟蔵劍鑿黃雲
日落蒼梧一坏土兩鳳追天住湘浦紅淚湘筠滿秋雨
青山九點又春歸花落無人見韶舞
長絲曲
青池秋高霜露繁蘆葉浸水長闌干風吹枯荷雙白鷺
池上木落雲漫漫蕭蕭馬鳴燕草殘小窗清砧山夜寒
乾坤如繭繅未了古今長絲千萬盤
珊瑚
珊瑚生樹碧海底安得騎鯨斫大枝獨下崑崙倚風露
瓊花吹落酒醒時萬山雲盡水百折中夜月高天四垂
不信此心如雪白漢江同去照漣漪
溪亭
溪亭春草綠白鳥下初晴柳鎖長堤暗花搖深水明愔
愔隔簾影嫋嫋聽簫聲自酌壺中酒無窮天地情
草亭
窗戶連清泚草亭如小舟都來一壺酒消得百年憂燕
拂輕花過雲隨曲水流綠楊沈影處清殺兩鷗浮
薄酒
薄酒歌明月清髯不解愁此心無險薄何處有恩讐春
水洄青澗桃花繞白鷗乾坤如小艇罷釣足優游
青藜
青藜扶倦足芳草上坡陀雨過梨花盡鶯啼柳樹多人
心如海水世路有風波草莽非無酒傷春可柰何
武夷宫
仙人縹緲踏春鴻月落青峰第幾重琪樹雪中巢一鶴
石壇秋後蟄雙龍古時有塚埋黃帝今日無人見赤松
獨愧曾孫幔亭上翠華同醉玉芙蓉
絶句四首
磯頭繫漁艇林下訪樵牧炯然一白鷗獨有滿潭綠
獨酌玩溪水溪水清且漪山月忽飛來皎然誰與期
酒醒悅山桂流泉夜彈箏獨上青峰去中天見月明
坦坦黃金道蛾眉七寶車莫隨雙燕子容易落人家
淵明辭
醉倚蒼江看落花阿舒扶上短轅車河山萬里皆劉裕
五柳春風自一家
商山辭
紫田雲細玉芝香龍蟄山潭草樹光清夜嗚嗚弄明月
一簪華髮釣秋霜
懷關中故人
長安三月酒如酥花落平堤水滿初楊柳簇門齊下馬
九龍池上看义魚
懷彦肅二首
山亭濁酒思崔煦天渴無人獻露瓢偶見癯僧採方竹
雪溪扶過木長橋
三年不見瓊花樹修竹長松獨倚樓一片白雲東海上
又隨春雨過揚州
寄兼善
月在天遊恰半痕手㪺河漢上金盆如今洗得都明徹
照見南山萬樹根
月明歸路
常時花柳暗春風紅袖鉤心嚥小鍾昨夜珠簾罷歌舞
月明歸路馬如龍
長笛
長笛嗚嗚楊柳枝捲簾清夜酒醒時光風亭外春無影
明月中天水滿池
曲溪
曲溪山崦白雲多歴歴梧桐紫鳳窠釀得冷泉成琥珀
月明吹笛看天河
小橋
落花如雪馬蹄香幾樹黃鸝欲斷腸行到小橋春影碧
一溝晴水浸垂楊
清池
春風留夢碧桃枝雙鳳吹簫月上時誰與秋蓮共秋色
白鷗如雪落清池
釣魚圖
酒醒船在子陵臺萬壑千巖玉琢開抛却釣魚看雪落
一雙青鴈恰飛來
野鶴
野鶴高風雙羽寒重雲吹盡過潼關行人指點晴天角
一簇三峰是華山
樓上
轆轤鳴曉夢初醒樓上南山暗又明一片傷心無處著
渭川流過漢家城
楚雲曲
花梢溜雨濕春泥花底縈愁兩燕低小院玉箏檀柱冷
楚雲凝夢上安西
人心
杯酒干戈相死生人心窄路馬蹄驚太行若把填東海
展得中原萬里平
倪道原太初集
道原字太初安仁人以明經就試弗利于有司
工詩文好游覽山川所至吟咏弗輟後沒于都
下朝廷貴重而葬之題曰江南吟士之墓
寄簡吳宗師
桂旗蘭盖肅驂騑暫領仙官出禁闈泰畤神光修夜祀
函關紫氣望東歸蛟龍宛尾承香案鸞鶴分翎織縞衣
列岳徧祠迴祝冊五雲高拱近天威
奉呈虞侍講三首
文帝中興戢武威元臣高步列彤闈玉鞭調馬陪春宴
銀扇迴鸞從夜歸立仗官曹移講席捧香侍女拂朝衣
龍輿一去橋山遠獨抱孤雲萬里飛
五載抽毫侍禁中上賓虞舜協時雍頻裁密誥頒三省
旋寫新詞降六宫金井蟾蜍分碧露玉杯鸚鵡醉香風
詔歸特賜金蓮炬迢遞蒼龍闕角東
萬里驅馳别帝鄉蜀江南下楚山長宫衣滿篋雲霞爛
御酒分杯雨露香恩湛鏡湖新賜水夢隨玉殿舊班行
杏花疎雨催春色人在吳中聽樂章
題張真人覲回行卷後
龍蟠虎踞漢仙家碧玉樓臺護紫霞春在猗蘭開奕葉
風暄珠樹吐三花霓旌翼駕朝元早雲笈傳書卜世遐
忝是蓬萊山畔客星河慣識上天槎
送道者歸閩省親
採藥求仙碧海東客行重入故鄉中銅盤露滴三秋月
玉杵霜飛五夜風榕葉盡從來後老桃花只是去時紅
南真奕世多仙氣衡岳峰頭幾歲逢
送人入京二首
十載秦城夢寐間客衣重著思漫漫江河衆水分流出
濟岱諸山對海安茅店聽雞霜月白柳橋飲馬曉風寒
舊蔵篋内隂符在贏得蘇郎對雪看
牢落乾坤見二毛登丘却望鳳城高樓頭擊柝檣烏起
塞上吹笳櫪馬號壯士語深留寶劍故人情重贈綈袍
廟堂進用多才傑青眼高歌望爾曹
贈人遠遊
遠辭雲月謝松蘿頻倚郵亭拂太阿裘解鷫鸘春卧穏
杯乾鸚鵡夜吟多三韓方丈連滄海華岳終南隔大河
此地經過重回首天門佳氣正嵯峨
題夀春堂
兵衛森門列綵戵使君堂上足歡娛醉攀北斗斟元氣
坐領東風動九衢千歲崖松收琥珀三秋海樹長珊瑚
故家舊德猶遺澤奕葉蘭芳衍慶符
題成趣亭
吳氏亭臺水竹間百年幽興滿松關匏樽雪後移當徑
石榻晴來卧看山晝日鳴鷄花下散春風飛燕柳邊還
揚雄五畝城西宅草就玄經未得閒
送傅與礪廣州教授
秋盡黃茅瘴霧收計程君合到交州天垂北極星文(闕)
地盡南圖海氣浮靈藥漫從方士采明珠豈效賈胡留
臨岐不作經年别有約看花上苑游
元詩選三集卷八
