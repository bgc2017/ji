元詩選初集卷六十七庶吉士顧嗣立編
筠溪老衲圓至
圓至字天隱别號牧潛高安姚氏子少習舉子
業去為浮屠得法于仰山欽襌師駐錫建昌
之能仁所著有筠溪牧潛集方虚谷為之序天
目洪喬祖題其後曰天隱遠權要避名譽徧歴
荆襄吳越積覧觀之富益静定之光二三千言
經目輒記故其為文贍以奥其詩雖所存不多
而風骨自見如送才上人往湖南云竹枯湘淚
盡花發楚魂香富塘云亦供貧者樂獨以富為
名寄志勝上人云瘴月人南去花時鴈北飛弘
秀集中不多得也
重登牛頭峰
霜葉黃蝶飛崖泉白蛇挂行行尋故迹往物已屢化高
步萬石上獨立一本下悠然顧吾影殘日在林罅古來
遺世士泯觀混真假所視既已齊乘險意亦暇智愚相
與奪得失紛代謝吾欲營力耕穿巖樹茅舍
雪
窗鳴風片亂溜凍冰條直夜久忽無聲傍簷時浙瀝青
薪焰方吐紅燈花欲滴閉閣有餘温蒙衾兀重席
送勤滅宗
出家旅殊鄉同里為骨肉况乃情所厚而兹忽分燭清
霜彫廣野露立凍羣木日莫行子身谿谷映餐宿吾聞
含德者凝視養玄矚疾進氣雖銳久踐途乃熟歲晏能
復來青燈共寒屋
贈玉龍曾道士畫龍頭
乖龍逃雨走急落西山陬縮入畫仙筆雷公不能搜畫
仙有墨池尺水涵十洲俗龍作玄骨騎入塵寰遊我求
寫龍真畫仙許我否形全恐飛去為君且畫頭
次韻陪星子胡主簿遊報先寺
木棲與淵蟠所性各有適顧余丘壑戀大藥不醫癖青
山亦可人乍見如素識森然一窗下獻此萬丈碧簿領
三秦英軒昂謝塵迹壯齡已疊組舊閥况列戟潔身粉
黛側僧榻羣面壁國鼎筆可扛天機錦自織停驂偶相
值顧問借顔色東風吹芳原衆卉競春日遠郊農餉起
煙屋香芋栗牛鳴雨隴寒釋耒泥濺膝艮時一遊豫能
不念民疾二宫山水窟屨鉢恬食息含羞目嶄絶詎意
陪履屐終期凌蒼巔一視空八極
送建昌黃綺秀才踰淮教授
還山羞聽紫芝歌旅館千門講四科絳帳未懸知已少
黑裘漸敝閱人多秋風白下沾巾别落日青淮照影過莫
對飯盤嗔苜蓿桑榆雖暖易蹉跎
義塚斜
城闕千棺瘞此斜古堆新穴滿平畬春叢亂哭鰥寡鳥
雨樹雜開嗁笑花散骨已枮苔作肉癡魂猶認土為家
何人薄莫焚錢去風卷殘灰滿栢丫
次韻答許府判見嘲詩癖之什
君不見蓬萊仙人五雲深興來忽起塵寰心手拈造化
作一劇世上瓦礫皆黃金又不見珠宫靈娥睡新起賽
喫雲漿賭骰子驀然發笑成電光不料隂陽嘘頰齒道
人文章亦如斯落筆心手不相知豈如曲士拾蠧紙堯
桀滿腹堆羣疑願君閉口毗耶室竺貝孔韋皆長物著
鞭捷出靈運前莫鬭生天鬭成佛
雪後荆林道中
冷風寒柳閉千門柳外嗁鴉聚晚羣殘日暉暉烘雪氣
徘徊半嶺作晴雲
小汊
麻骨燈明竹壁疎更深人語在茅廬開蓬緣岸去沽酒
點火撥船來賣魚
胡盧
胡盧河畔洗氊裘日日花香滿水流嫁得夫郎愛官職
去隨太子取交州
吳王廟
吳王廟近水邊山壁上雕青鬼臂蠻白日鑪中煙色變
散成雲氣滿人間
送宗岳歸青蓮
布囊詩幾卷歸計亦凄涼不惜經時别應知聚日長石
峰蒸玉氣井水浸蓮香曾許為鄰寺招余住竹房
逢故人
共看咸淳上苑花錦牋綵句敵春華白頭相見鍾陵市
我亦如君未有家
元夕觀傀儡
錦襠叢裏鬭腰支記得京城此夕時一曲太平錢舞罷
六街人唱看燈詞
芳塘
芳塘雨霽綠初肥折得青條串露歸一樹殘花喧鬭雀
紅香滿徑撲人飛
寄恩以仁
風柳青青條葉新别愁江畔又逢春交情似我如君少
一度相逢勝故人
白雲上人英
英字實存錢塘人唐詩人厲玄之後也素有能
詩名歴走閩海江淮燕汴一日登徑山聞鐘聲
有省遂弃官為浮屠結茅天目山中數年徧參
諸方有道尊宿皆印可之故其詩有超然出世
閒趣别號白雲即以名其詩集牟巘翁趙松雪
胡長孺林石田趙春洲輩皆為之序云
對山曲
青山作賓翁作主山翁持觴山鶴舞山翁對山傾綠醑
青山對翁默無語山本無情翁無心青山不飲翁自斟
酒闌對山撫掌笑山鶴一聲山月沈
秋夜曲
西風不起凝空碧霜花霏霏炯秋色層霄輾上玉一輪
竹影參差光欲滴洞房深寂湘簟寒夢回孤枕疎漏傳
鴈聲低度吳天遠素壁青燈瑤穗斷隔雲聽徹五更鐘
鴛鴦屏冷初日紅
陌上花
江南三月芳菲菲雜花生樹鸎亂飛美人一去幾斜暉
城郭空在人民非山河滿目草離離留得歌聲落翠微
猶自叮嚀緩緩歸
絶句
正月梅花落二月桃花紅榮枯元有數不必怨東風
寄蘭壑宗長
同宗同在旅彼此繫微官所去無多遠其如相見難連
雲秋樹老卷雪暮濤寒幾度空江上思君獨凭闌
客夜有感
十載紅塵海漂流笑此身山川孤館夜風雨獨眠人嗜
茗真成癖工詩不療貧還家須及早垂白有雙親
維揚春暮
煙籠柳影老鸎啼雨濕芹香乳燕飛二十四橋春又盡
江南詞客正思歸
夏晩泛湖
楊柳陰中艤小船芰荷香裏聳吟肩雷聲驚起雲頭雨
塔影倒搖波底天羣鷺遠明殘照外一僧閒立斷橋邊
菱歌裊裊知何處滿袖清風骨欲仙
宿睦州祖師庵
庵依兜率寺小憩俗心灰竹密暑不到窗虚風自來山
昏飛鶴下磬斷定僧回拂拭殘碑看年深厚綠苔
倪秀才歸越
君歸何處所迢遞浙江東千里故人别一尊今夜同客
愁燈影外蛩語月明中潮水將離思茫茫逐去篷
湖上晩步
畫橈歸去歇笙簫水影山光共寂寥一叟相逢雙鬢雪
向人猶自話前朝
重游淨慈憶沅禪師
慧日峰前閣重來百感增空存黃面老不見白頭僧道
偈書猶在埋銘刻未曾有詩行已久何必上傳燈
客夜憶傅森
深夜相思浣水邊情懷堪恨復堪憐雲山千里書不到
風雨一樓人獨眠蛩帶秋聲吟壁下鼠窺燈影出窗前
去年記得西湖上醉倒荷花香滿船
廢寺
白晝閒房一兩僧山門深掩蘚花青西風不管鐘魚破
自在斜陽語塔鈴
山中景
六月山深處松風冷襲衣遙知城市裏撲面火塵飛
徑山夜坐聞鐘
凉氣生毛骨天高露滿空二三十年事一百八聲鐘絶
頂人不到此心誰與同凭闌發孤嘯宿鳥起長松
山中二絶
一聲山鳥啼幽夢忽喚醒起來開竹扉日上中峰頂
窗前瀑布寒林外夕陽薄清風何處來撲撲松花落
寄祖雍上人
破衲卷秋雲入山深更深似聞營梵刹應不礙禪心寒
瀑瀉蒼壁晩花生古林遙思明月夜誰聽潁師琴
勝禪人遊廬山
飄然廬嶽去破衲共枯藤此地山林勝令人肌骨清蓮
開千柄雪瀑挂一條冰五老如相見煩君為寄聲
寄劉仲鼎山長
我已浮屠隱君仍冷掾遊向人空說項何地可依劉風
雨殘燈夢關河落木秋近聞吟更苦應是雪盈頭
家則堂大參南歸
故國衣裳已變遷靈光此際獨依然一身幽薊三千里
兩鬢風霜十九年歸去午橋非舊日夢飛秋塞隔遥天
江南遺老如公少青史名高萬古傳
梁秀才南歸
交情方脱略忽爾話歸期萍水相逢處梅花欲寄時蠍
多投店懶馬瘦到家遲去去西湖上春風柳未絲
雲屋(闕)善住
善住字無住别號雲屋吳郡僧也(闕)
嘗居郡城之報恩寺往來吳淞江上與仇山
村宋子虚諸人相倡和山村贈詩曰閶門北去
山如畫有日同師步翠微其相契可知也所著
谷響集近體詩若干首子虚有答無住師見寄
詩云句妙唐風在心空漢月明即此可以評定
其詩矣
送人還山
偶隨流水出閒趁白雲歸步石苔侵屐攀松露滴衣
春興
冉冉春將莫悠悠日欲殘東風特地惡不道杏花寒
西齋秋夜
晩雨過江城西齋秋氣清夢回孤枕上無處不蟲聲
秋夕
孤館燈初暗虚窗月正明寒衣猶未補風遞擣砧聲
早行
拂曙駕柔櫓溪山行幾重雲昏不見寺依約但聞鐘
雨後
小園春雨後碧草弄輕寒花片無煩掃新泥尚未乾
冬夕
繁草霜嚴綠減疏星雲盡光寒城頭一聲畫角月落烏
啼夜闌
福嚴即事
村邊幾株紅樹屋外四面青山終日無人能到孤雲薄
莫飛還
寄西峯隱者
煙雲出沒弄晴碧中有幽人抱禪寂夜半巖間風雨來
松花吹滿蒼苔石
己未夏日雜興四首
深紅淡白已隨塵斜雨横風送却春池上偶來閒照影
霜花吹入鬢毛新
落盡紅芳見綠陰小橋流水雨餘深市樓横笛誰家子
吹得殘陽下遠岑
纖纖碧草與階齊濃綠陰中杜宇啼花院晝長聽政好
帶聲飛過粉牆西
中庭日午橘花開蜂蝶何知故故來一陣南薰生殿角
亂飄香雪點蒼苔
春興二首
朔鴈初歸花欲妍江雲澹澹晩晴天因思翦燭山窗夜
香燼雕盤尚未眠
三月江南春日長柳陰庭院午風涼離懷漠漠深於海
燕子飛來語畫梁
感舊
風雨蕭蕭送暮春百花開盡草如茵畫梁塵鎖簾垂地
燕子歸來不見人
過林逸人次韻巖栖翁
花邊曾醉少年春白首相過不厭貧近說漢家徵詔急
西山猶有卧雲人
晩興
浮圖寒聳碧崔嵬煙雨冥濛晩不開深殿已燈門欲閉
松頭巢鶴未歸來
陽山道中二首(并序)
泰定甲子二月初九日予與友人圓大虎遊陽
山北阜過尊相寺聞有禪者縳屋峯頂遂捫蘿
而上至雲泉亭戽而飲焉甘涼可啜得禪者於
石室中為予相勞苦煮茗為供既而語次殘陽
已挂樹梢矣因以二絶紀之
一掬雲泉潄齒涼小亭幽絶背山陽道人自鄉峯頭住
閉戶不知春日長
雨餘春澗水争分野雉雙飛過古墳眼見人家住深隖
梅花繞屋不開門
夜思
夢鵲驚飛叫不休聲聲還繞舊枝頭牆東一片梨花月
又逐笙歌上水樓
寄巖栖翁
霜髭碧眼老頭陁陋巷曾經幾度過連月不來城裏住
只緣城外好山多
聞角
曉角吹霜海月斜一聲幽夢斷天涯自非貫作沙場客
誰鄉風前不憶家
感事
覆雨翻雲事可哀交情誰是舊陳雷夕陽滿地無人見
獨立風前看落梅
送人之金陵
清遊莫憚路岐賖但有雲山即是家此去鳳臺明月夜
西風腸斷後庭花
宿報恩寺
凄凉塔廟幾經春往事重思跡已陳夜半夢回禪榻上
不知曾是寺中人
夏日即事
庭樹森沈晩色濃修修寒雨滿疏鐘白雲一片歸飛急
知宿城南若箇峰
次韻山村先生二首
綠楊深處畫橋横風掠平湖碧浪生待得笙歌城郭去
苧袍笻竹自閒行
驛亭楓樹著霜紅天際冥冥見斷鴻隔岸遠山青更好
澹煙斜日值秋風
莫春雜興五首
野水浮來半落紅不須惆悵怨東風春歸畢竟歸何處
還在溪光柳影中
門掩東風柳色深莫寒脈脈透衣襟春天最是無憑凖
一日才晴一日陰
雨入孤城草木新香紅半逐馬蹄塵却憐杜宇無情甚
不解迎春祗送春
春光欲老綠陰寒稚筍攙空已作竿無限好山都不見
亂雲斜雨滿闌干
紅藥花開春欲歸綠楊陰暗燕争飛晩來一陣東風雨
又送餘寒上客衣
萬里江山圖
巴水沄沄巴峽青月明客淚墮猿聲眼中已識瞿唐路
剰水殘山懶問名
秋興
幾夜西風葉滿苔燕巢空在鏁塵埃秋歸莫折黃花贈
逗到明年又再來
春日雜興二首
野塘風緊漲漣漪桃李春寒發尚遲山色晩晴青不了
倚笻忘却立多時
湘雲碎翦作春衣步入青山映夕暉我已無心事䱷獵
野禽何事亦驚飛
冬日偶成
清霜欲重小春天楊柳蕭疎帶曉煙無奈東皇苦多事
又傳春信到梅邊
感舊
綠楊蕭瑟颭秋風客去門間酒琖空夜半月明生綺席
不知誰在畫樓中
莫春雜興
滿地檉陰野水新粉牆額額有凝塵一雙戲蝶來書幌
猶繞殘花覓舊春
春杪登蘇臺
獨上高臺小凭闌荒城寂歴水雲寬連天芳草雨初霽
滿地落花春又殘白髮不生還亦老青山無事且須看
吳王伯業消磨盡江鳥呼風野樹寒
舟次盤門過無礙院
篷窗兀坐聽鳴蟬滿目陰雲欲雨天山隔壞城縣落日
樹連荒驛帶蒼煙臨流石馬何年墓種竹人家有釣船
至老相尋能幾度更揮青蓋訪林泉
贈日本僧
鯨波渺渺接遙空今古由來一葦通斗柄夜縣常辦北
日輪朝湧始知東車書既混文無異爵服才分語不同
鄉路眼中應已熟好攜包笠扣玄宗
送日上人還吳淞
秋雲秋水兩悠悠白首何堪動别愁代嶺月明寒鴈過
楚江木落晩禾收夫差既賜申胥劍勾踐難回范蠡舟
今古興亡無限事願因歸路問沙鷗
送人還山
茅茨抛在翠微間即粟横肩又獨還松樹别來巢鶴大
銅瓶歸去蟄龍閒西風黃葉埋寒徑落日青猿叫亂山
後夜月明誰是伴枕前飛瀑響潺潺
送人入杭尋弟及謁山村先生
之子難忘骨肉情遠尋仲弟入杭城好山半鄉舟中看
佳句多於枕上成驛路牛羊歸莫色江橋鼓角動秋聲
端淳耆舊今無幾為問湖邊老淨名
與無照莫出西郊
閶闔城邊煙草昏自攜禪侣過孤村陰雲垂地鳥歸樹
寒色滿空人閉門山徑雨餘留虎跡野塘秋盡露潮痕
一聲牧笛前峯起回首殘陽欲斷魂
過石湖
十月吳皋霜露零田家收稻滿柴扃湖中浪擁銀花白
天末山横螺髻青寒色亂雅飛笠澤夕陽衰柳並旗亭
何時覓得清遊伴更買扁舟過洞庭
登報恩寺閣
高閣閒登四望寬青山極目倚雲端水村漠漠連天遠
壠樹沈沈帶雨寒罷馬嘶風春草徧倦鴉歸堞夕陽殘
豈知大道平如掌今古人間行路難
送人之金陵
歌罷陽關酒一杯扁舟欲上更裴回舒王舊院為僧寺
後主遺宫化刦灰北固山頭春雨過西津渡口莫潮回
心閒在處堪為客遮莫天涯杜宇催
舟次江亭
歸思悠悠極渺冥暫維舟檝並長亭春江水暖蒲牙白
野岸煙銷柳眼青鳴犢帶聲登廢壠征鴻和影度遥汀
不知何處吹桐角獨立天涯淚欲零
月夜四首
明河如練月如弓涼葉蕭蕭下遠空水國正秋無過鴈
苔階終夕有鳴蟲故人自隔關河外往信猶存篋笥中
一盞青燈伴孤寂夢回吹殺破窗風
漸老襟懷豈易寬強將詩句散愁端黃花開後重陽近
白髮生來萬事難月老獨眠松館静晩天清坐竹窗寒
暗塵鎖斷青琴索指甲雖存莫可彈
鴈聲吹落五雲間帶月柴扉夜未關寒氣僅傷凡草木
秋風難老舊河山孔賓好學非求隱元亮休官為愛閒
今古一株天上桂近來聞說有人攀
陰蟲切切嗁秋露涼月娟娟照夕風鸞鳳幾曾栖枳棘
䲭鴞多是占梧桐人皆酤酒追陶令我獨栽蓮學遠公
堪笑當年槐國夢黃粱未熟已成空
京口
車聲軋軋輾紅埃北馬南颿日夕來淮甸雪銷江水漲
海門月上楚天開堤邊行飯多遲柳野外尋詩不見梅
會散金山即歸去春風催我上琴臺
次韻山村先生二首
嚴陵臺下水潺湲漠漠高風去不還處士隱廬遺路側
永公書甕出松間山田墝瘠民生儉郡邑蕭條吏事閒
幾欲清遊身未遂煙霞盤礡鬢毛斑
定起空山尚有星悲笳杳杳上青冥壁間燈暗鴉啼樹
池上月涼魚闖萍文錦薦柈風字研綵繩穿夾梵書經
舌端解使天華墜争侣無言對翠屏
春日至錢塘阻雨奉寄山村先生
客窗燈暗曙鐘殘泥潦從衡路未乾滿目雲山留我好
一樓風雨見君難湖邊雪盡梅應早吳下春遲麥尚寒
南渡耆英久寥落豈知猶有故衣冠
如鏡師翦竹四竿植為蒲桃架其一適活要予賦
詩遂作以塞請云
蒼筤翦得出遥林架就危棚近壁陰柔蔓未垂珠落落
短梢先挺碧沈沈月明亂影翻秋几露冷清聲入夜琴
養取閒門表孤直莫教容易俗塵侵
子虚以湘竹杖惠予兼貺以詩遂依韻答之
頒得山人古竹笻節間銷盡淚痕紅化龍定躍蒼波裏
伴鶴還騰碧漢中蹞步安危存用舍百年前却付窮通
相應海國歸來日繫鄉船頭取便風
漁父
夕陽波上釣絲輕風入蒹葭窸窣鳴辭劍為憐逋客難
鼓橈曾笑逐臣清數聲竹笛湘江闊一帽山花白髮明
南北去來人自老幾多空抱羡魚情
經故人所居
桃花灼灼柳依依院落荒涼晝掩扉石沼水乾魚逝久
杏梁巢覆燕來稀隴頭未說人澆酒世上先傳客賣衣
欲對東風寫離恨郡譙吹角莫雲飛
落梅
晴雪霏霏灑砌苔浪蜂欲去更徘徊空傳淡影浮歌扇
不送寒香入酒杯隴首故人千里隔江南驛使幾時回
翠禽莫怨高樓笛一度春風一度開
春晩
矮窗日月無今古閉戶争知春去來清鏡静臨多白髮
好花閒看半蒼苔鼃傳鼓吹池塘雨茶展槍旗澗壑雷
海燕未回寒尚在莫雲重叠鎖崔嵬
苦雨
積潦横流路不分滿空煙靄暗朝昏烏鳶跕跕隳荒圃
風雨瀟瀟失遠村芻米賈騰愁白屋管絃聲沸醉朱門
無言桃李參差放佀怯春寒欲斷魂
遣興二首
五十雖賖病見侵閉門終日少相尋春鸎漫逞千般語
老驥終存萬里心花繞竹房紅作陣柳垂莎徑翠成陰
江南三月清明後便有蛙聲聒夜深
身前萬事若浮塵過眼從衡日日新蛙黽得時多意氣
鯤鯨失水少精神青山古木丘園晩白鳥蒼煙浦溆春
回首吳淞興無限島頭新漲綠粼粼
自陽山歸舟中作
小麥青青大麥黃澗松風急夜聲長屩穿細路春泥滑
花落清渠野水香嶺上獨留雲作蓋村邊多見石為梁
楓橋寺轉閶門近回首西山已夕陽
無照林亭
累土崇丘作小亭手栽花木滿林坰郡中高樹已全綠
屋外遠山才半青過眼榮枯荒圃草到頭聚散野池萍
餘生但願身長健杖策時來對翠屏
贈叔恭
負笈擔簦計已灰歸來蕭寺掩莓苔呼猨别磵曾抛果
放鶴他山得看梅樵徑雪晴芒屩出江橋風熟布帆開
反思身外無窮事不直窗間水一杯
山中
寂寥空谷久相容行道何須向别峯山腹引泉因煮茗
嶺頭乘雨為栽松倚天傑閣巢靈鶴徹海澄潭卧毒龍
樵客豈能知住處草堂終日白雲封
秋居
栖遲寄窮巷不異住荒村寒草生枯樹秋苔上敗垣衆
山皆繞郭一水獨當門抱甕非吾事乘閒學灌園
秋日野望
寂歴村橋畔夷猶野望時路長征騎疾風定去颿遲城
晩牛羊下天秋草木衰數聲何處笛渺渺隔煙吹
贈隱者
生無軒冕志老不釋漁竿對食慚周粟紉衣尚楚蘭江
城猶雨雪花柳政春寒窮達皆由命初非行路難
鄧隱君牧
標格類孤鶴翩然獨往還彈琴坐白石把酒看青山鬚
鬢經年改身心竟日間料知塵世事無復得相關
送人之冷泉
兹游無伴侣遠樹獨依依日落征帆急天寒過客稀斷
雲隨竹錫殘雪照麻衣應渡西湖去聞鐘入翠微
荆軻
壯氣干牛斗孤懷凛雪霜只知酬太子不道負田光易
水悲歌歇秦庭俠骨香千金求匕首身後竟茫茫
楊花
池塘春欲莫散漫復霏微未得為萍去先求作雪飛帶
泥粘燕觜和雨點人衣鄉晩東風急飄零無所歸
送白雲之鄞
澤國東南郡迢迢接會稽人煙逢海斷山木與雲齊夜
汲分波月晨征候店雞却愁孤錫返草暗竹房西
歲晩二首
蘭若依城市蕭條門巷深夜闌春漏斷窗近曉寒侵書
幌無燈火禪堂有磬音幾番清梵罷紅日上遥林
陋巷寡輪鞅開門對翠屏冰銷春水綠雲盡晩山青嫋
嫋來孤篴熒熒見小星亂鴉栖已定猶自步閒庭
蟋蟀
西風吹蟋蟀切切動哀音易入愁人耳難驚懶婦心寒
燈孤館外秋雨古城陰聽極無由寐終宵費苦吟
宿山寺次韻子封先生
暝投雲際寺深殿一燈微海底月已出山中僧未歸澗
聲經雨急林影入秋稀明發尋征道還愁露濕衣
寄友生
分違若未久相憶似多時後會將何日重來預作期夕
風翻急浪寒月墮高枝寄語同人說詩翁鬢已絲
晩望懷巖栖翁
晩望荒臺上孤笻手自持柳條擎雪重溪鳥遡風遲枯
草春還發陰雲凍不移何當高世者來此共題詩
次韻子封先生答山中僧
名山不肻住自欲老深雲鑿翠通虚牖鋤荒出壞墳花
開留客醉果熟與猿分更莫逃幽隱音書難重聞
寄中峯長老
中峯峯頂寺長憶舊遊時雲暝鶴歸急山深月到遲亂
藤縣雨壁壞帛挂風枝終亦攜瓶錫相從支遁師(寺晉支遁)
(襌師道場)
霣葉
霜後色初變風高始亂零和雲流遠澗雜雨下空庭埽
處兼僧影燒時帶鶴翎翻思在春日繞屋政青青
送中上人歸里
相留已無計欲别手重攜客路連愁遠鄉山入望低野
花秋寂歴江草晩凄迷舊隱重歸日寒螿夜夜啼
秋夜獨坐
解帶坐盤石翛然四體輕夜涼蛩語細天淨月華清孤
燭明深殿哀笳起廢城寥寥塵境外誰識此時情
次韻登石城
振策登危堞東風鴈北歸清江愁外闊遠樹望中微草
色和煙重鸎聲帶雨稀緬懷千古事客淚墮麻衣
寄宋子虚
儒釋門雖異詩書味頗同有心依澗壑無意謁王公午
鼎篆煙碧夜燈花穗紅曾聞少年日幾度過遼東
嘉定顯慶寺
&KR0712;櫂逢精舍松扉晝不扃莫雲兼雨黑寒樹帶煙青鳥
散庭還静龍歸水自靈徘徊未能去石塔語風鈴
餘生
短鬢霜侵久餘生懶問交愛閒忘俯仰養静倦推敲花
露縣蛛網芹泥落燕巢有時幽興劇扶杖出衡茒
秋懷四首
涼風動寥廓庭下草初黃病骨知寒早愁懷覺夜長孤
城淹歲月重露迫衣裳黑髮渾無幾尤宜事退蔵
砌冷候蟲急燈昏幽夢長秋風吹草木天氣入凄涼門
掩荒城月鴉啼古堞霜無成今白首身世轉堪傷
磵曲獨盤旋人間事屢遷艱難銷壯志衰朽惜殘年世
有還珠浦生無種玉田歸來華表鶴亦勸學金仙
抱景坐虚室翛然誰與同像金輝夕燭櫩鐵響天風汛
大潮應滿林深葉未空江南秋欲老腸斷北來鴻
錢唐感舊
江山王氣終江水自流東鐘鼓傳新寺煙花失故宫龍
亡靈沼竭鳳去寢園空殘月西風夜無人倚井桐
陪山村先生白提舉宅清集
展席當清晝凭軒野思饒苔隨屐齒陷雪入酒杯消看
竹鶴先舞彈琴梅自飃風流餘二老相對話前朝
盆竹
瓦缶不多土娟娟枝葉蕃豈知么鳳尾元是古龍孫蒼
雪灑禪榻細香浮酒尊王猷來此見應亦為銷魂
舟次吳江
客路渺無際﨑嶇何日平積煙迷遠樹殘照下荒城水
宿先歸港朝行暗計程長橋知漸近笳鼓隔林鳴
寶帶橋
運得他山石還將石作梁直從隄上去横跨水中央白
鷺下秋色蒼龍浮夕陽濤聲當夜起併入榜歌長
(雲屋詩極多秀句五言如古澗流寒碧幽花隳晚紅雨聲寒繞樹野色静連山林静鳥窺室泉清魚辟人)
(倚松山衲濕洗藥野泉香樹枯生意静僧老道心多城鴉歸晚色庭樹入秋風片月生松頂孤泉出石根)
(七言如野岸燒煙添柳色敗垣春雨長苔衣幽鳥帶雲歸樹宿清鐘和月出樓鳴木葉暗隨鄰杵落草蟲)
(寒並夜牀吟白鳥不知吳苑廢青山曾見越兵來江郭雨昏山色古柳橋風暖鳥聲春其論詩云典雅始)
(成唐句法粗豪終有宋人風知其格調有自來也)
蒲室禪師大訢
大訢字笑隱南昌陳氏子家世業儒去而學佛
得法於晦機熙公卓錫杭之鳳山遷中天竺文
宗自金陵入正大統命以潛邸之舊為龍翔集
慶寺召訢於杭州授太中大夫主寺事設官隸
之(闕)
所著有蒲室集十五卷虞邵庵序之
謂訢公以說法之餘事為文莫之能禦吸江海
於硯席肆風雲於筆端一坐十年以應四方來
者之求殆無虚日鏗宏軒昂感厲奮激老於文
者不能過也歐陽圭齋之序蒲庵復公也亦曰
由唐至宋大覺璉公明教嵩公覺範洪公以雄
詞妙論大弘其道於江海之間一時老師宿儒
莫不斂衽歎服皇元開國若天隱至公晦機熙
公倡斯文於東南一洗咸淳之陋趙孟頫袁桷
諸先輩委心而納交焉晦機之徒笑隱訢公尤
為雄傑其文太史虞集嘗序之矣訢公既寂叢
林莫不為斯文之嘅豫章見心復公以敏悟之
資發為辭章遡而上之卓然並驅於嵩璉諸師
無愧也圭齋次論諸禪老之文最為明悉而推
重訢公如此明洪武初復公與蒲室之徒全室
泐公同以高僧見召已見於列朝詩集故不具
載
期石室不至
風水不可期知君定來否何處唱歌聲月明大谿口
送暉東陽往江西省佛智師
故家西江上遊子未成歸而我豈不懷所慚志多違十
五知好道從師别庭闈朅來苕上寺遭時蹈危機秋風
走淮甸晏歲東海涯交情無厚親面諾心已非感子始
終意見我無瑕疵愛惡有妍醜人孰不自知目覩凌雲
質自足為我規況同早入室甚知多令儀前年黨禍作
衆潰如星馳老師卧一室四海浮雲悲我時闕服役頼
子能扶持子去我始至曾不慰渴饑遂令八十翁落日
鄉土思别來鞠再華田圃霜露滋窮檐白日晩苦心徒
爾疲感激子遂行信有天下竒草堂白頭親有弟供甘
肥敢忘師道尊恩義無或虧意氣重然諾為道況孜孜
神機不停佇天馬脱馽羈能不念離索潦倒成荒嬉尺
書豈無郵問謁多愧辭我有心與目孰不為鳶鴟母老
家亦殫弟妹貧賤離長絶伯父恩骨朽葬無資天誅不
可逭何用涕交頤因子感我私聽歌行步遲誓言如白
水我歸豈無期
梁楷田樂圖
作勞田中歸酒味薄可漉人生一醉飽良不負吾腹牽
攜影參差歌吹非有曲流風一胥靡此樂不可復吾人
孰非古亦有心與目封倫恨不留重覩貞觀俗昔在唐
虞世苗民有不服地墝知良農畜瘠求善牧願持畫史
心獻君比和玉朝來愧斯圖惻愴意未足
顔暉猿
峽冬拖長冰崖滑如積鐵客子涕縱横悲猿助嗚咽仰
視浮雲崩再聽蒼石裂不畏行路難但感芳年歇
索士巖都事赴淛東僉憲以疾不能送作詩寄
别(絶筆)
鯤鵬雖鉅物為瑞不如鳳五金利而堅良玉世所重古
來德輔時不必趨俗用公德配古人文藝復掩衆前驅
失班揚後顧無屈宋譬之武事嚴萬甲卷殽雍往年試
春闈對策天威動烈風挾長波電影掠飛鞚稱此衣繡
榮人品頼甄綜任衆難獨專榱桷雜楹棟分憲得問俗
施惠徵前痛積水散鳬鷺良疇沒菰葑飛章擇守令邦
賦足輸貢懷德民不欺率教童知誦平生許經濟無由
預賓從方外亦何有天地一空洞所慙世網嬰不虞禍
機中車僨長途暮舟膠哀壑凍甘澤被汚萊巨照燭昏
瞢乞退悔苦晩誰無鉢飯供願從金華山芋區荒可種
更憐蘇長公忍别阻追送短歌愧知已空懷好音哢
月支王頭飲器歌
呼韓欵塞稱藩臣已知絶漠無王庭馳突猶誇漢使者
縱馬夜出居延城我有飲器非飲酒開圅視之萬鬼走
世世無忘冒頓功月支強王頭在手帳下朔風吹酒寒
凝酥點雪紅爛斑想見長纓繫馬上髑髏濺血如奔湍
手麾欲回斗杓轉河決崑崙注尊滿酒酣劍吼浮雲悲
使者辭歡歸就館古稱尊俎備獻酬孰知盟誓生戈矛
斬取樓蘭縣漢闕功臣猶數義陽侯
曹娥江讀碑圖
海門五月潮如山龍伯奰屓蒼蛟頑越俗輕生好巫鬼
婆娑踏舞洪濤間羣巫姣服盱獨好歌聲忽絶紅旗倒
孝娥死抱父屍出天地無情日杲杲雄詞不愧邯鄲兒
萬金莫購中郎題碑陰八字非隱語德祖有智如滑稽
豈是阿瞞不解此感媿上馬歸路迷女德猶能奮其節
壯夫氣吐萬丈霓奸雄復欲欺後世白頭猶愛漢征西
丹青似是董狐筆千年要與竹帛齊娥江新廟照江水
可憐銅爵草萋萋
太白觀瀑布圖
我本白雲人見山每回首披圖得松泉感我塵埃久我
家只在九江口從此扁舟到牛斗翻愁天上銀濤堆石
轉雲崩萬雷吼水行地底不上天龍泓豈與滄溟連風
葉無聲飛鳥絶月光雲影天茫然丈人何來自空谷謫
仙招隱當不辱林梢哨雪舞飛華尚想隨風唾珠玉馬
首青山如喚人歸來好及松華春泉香入新釀解公頭上
巾今者孰不樂荒墳委荆榛遂令畫師意萬古留酸辛
酸辛復何益東海飛紅塵
駿馬圖
世無伯樂亦久矣駿馬何由千里至披圖猶似得權竒
豈伊畫師知馬意何人致此鐵色驪旋毛繞腹新鑿蹄
帝閑遠謫天駟下馳來月窟浮雲低古王有土數千里
八極周遊寧用爾方今萬國效奔命合遣龍媒獻天子
飇馳電沒争辟易萬里所向無前敵男兒馬上定乾坤
腐儒詩書果何益幾愁骨折青海煙黃沙野雪穹廬前
幸逢好事寫真傳似向長鳴誰與憐嗟我身如倦飛鳥
十年繭足愁山川安得千金購神駿攬轡欲盡東南天
初發金陵夜泊龍灣寄茅山道士李方外
人生不必行萬里亦不願讀萬卷書願為茅山十日客
山僧坐列羣仙圖大風揚旗出天闕小峯萬馬争奔趨
俄頃波濤忽破碎木未飛上金畢逋青書晝馳壇室静
玉鞭夜擊聞傳呼去年獨宿丹井下天風拂地迎麻姑
今年許入玉柱洞誰遣旅食隨檣烏懷人弔古夜寂寞
寒江落月號猩鼯祖龍埋金王氣歇梁宫晉苑沈煙蕪
想見雲龍映朝日山中宰相良非迂
會曹伯珪
故人乍見如生面良久熟視仍驚呼六年怪我憂患餘
不應豐美如瓠壺煖湯濯足敷座坐呼童㸑玉羹土酥
攜過雙林謁大士天華吹墮紅氍毹斷穗清霜農圃淨
寒鴉落木漁村孤從遊復恨冬日短張燈待月松堂虚
淵明不入惠遠社杜子頗是贊公徒彼皆艱難因生理
好事豈有此樂且曹君曹君慎勿疎他年念我專壑居
夜來竒夢果有徵乘風萬里雲龍趨
送張清夫(并序)
清夫吳江人為其友袁通甫收遺文來錢唐作
歌送别
袁子平生妙斲輪未必俱化隨埃塵十年讀詩不相識
斯文義與骨肉親徧搜遺藁走江城吳人往往未知名
錢唐晩值張公子為我開篋金石鳴昌歜尚須論所好
惜哉已往空戀嫪況有張公德業崇訢也敢不攄懷抱
去年湖陰三日雨饑吟待旦聽五鼓風水愁催畫鷁飛
松杉喜作龍虯舞别後寄書能幾回搴裳有約今雨來
高歌擊節孰不樂空山井塌生秋苔王門曳裾三十載
只今鬢影霜皚皚風流何止一丘壑置之燁燁黃金臺
曹伯珪築室曰桂齋戲作俳偕體
阿仙騎蟾白銀闕醉折秋華餐玉屑霓裳曲散墮清塵
涼夜素娥悲白髮玉輪碾香空翠寒流光萬里君合歡
大星漸低海色白高齋翠影空團團萬卷芳心期厚地
憔悴秋香忍相棄百年若使富貴羈淮南小山歸不歸
送趙公子去疾侍平章魯公歸蜀
所羡還鄉樂兹行得視親魯公黃閣舊宣詔紫泥新給
傳舟車備承筐玉幣陳會靈奔岳瀆移次動星辰父老
懷遺愛朝廷眷大臣百年輕重計一舸去留身子職共
承重親知囑諭諄行庖供膳早張燕進觴頻寶瑟調銀
甲琱盤繪玉鱗雲林還弔古風物獨傷神地勢金城壯
山光錦浪勻江喧初上峽樹遠欲通秦牛女天河夜魚
龍野水春豐碑臨奰屓高冢撫麒麟側聽歌淇澳猶聞
起渭濱上尊羅甲帳仙仗擁蒲輪朽櫟依瓊樹飛華戀
錦茵峨眉尋舊約谷口卜芳鄰願結香山社終陪綠野
賓相期無遠别萬里月隨人
次韻張夢臣侍御遊蔣山五十韻
勝遊還送客秋日淨郊原别酒歡逾洽行厨禮不煩楓
林生晩吹鞠沼媚晨暾滿座金貂貴斯人玉雪温絲綸
承異渥黼黻進嘉言宥密皇猷重才華大雅渾披雲簾
挂玉前席錦為墩接武夔龍地冥懷鴈鶩村外臺分重
寄南服占名藩登麥初横榻迎春及賜旛馮高荒壝沒
弔古斷碑昏種竹期招鳳尋僧共聽猿洞呀獰蠎化海
立怒鵬鶱珠鈿沈眢井金鋪委壞垣國初遺老在江表
故家蕃及物多膏澤為邦固本根化行民自信身退道
彌尊美俗時丕變吾人溺可援山川還寂寞歲月去翩
翻廢館弦聲絶虚龕繪像存苔斑饑鼠走梅卧野蜂屯
除道看驄馬來儀集采鸞傳呼驚鹿挺笑語答江喧撫
跡多遺恨懷人欲斷魂馭風寧有待斵堊妙無痕師表
儒林盛賢勞王事敦不求金躍冶但愛土為塤陳寶徒
祠雉桓温苦化黿青山隨地好朱實著霜繁克味和椒
桂同馨佩芷蓀衡廬肩可拍參井手先捫說劍雙龍吼
揮毫萬馬奔築臺先自隗學圃恥如樊破衲多年冷窮
檐傍午暄不才甘朽櫟何幸枉高軒蕪穢煩芟刜泥塗
頼力掀班揚鋒遠避屈賈氣還吞舉世懷燕石惟吾重
魯璠三光開渾沌萬𣲖出崑崙喜接東山屐叨陪北海
鐏辱知榮篚帛懷德報壺飱多稼欣逢歲嘉蔬更滿園
雲霄翔鸛鶴溟渤偃鯨鯤寒士勤嘘拂諸生淑討論望
塵趨末路立雪候重閽緣忝三生舊心冥萬化元棠陰
思召伯柳色憶王孫精衛慚填海神鰲力負坤他時愁
遠别此意竟難諼嵩華相從去重窺玉女盆
述懷送觀空海歸臨川七十韻
幼慕空門貴高蹤世可遺功名輕閥閱塵土豈磷□澄
觀難居俗湯休不廢詩三生猶有習四海豈無師身去
江湖遠山空雷雨垂諸方驚老宿同舍走羣兒素昧平
生願居然會面期解牛須肯綮相馬必權竒壯業期軒
輊新功日倍蓰氣豪空虎穴戰勝失魚麗五載靈谿寺
千章白雪詞清遊忘旦暮物論不瑕疵奎畫前朝秘清
霜古佛規巖空狐有塔山古寺無基松燎供宵讀芹香
助午炊凍泥蛙似蟹春雨菌如芝遠客愁猿狖村童抱
鹿□雲蔵吳猛廟雷護柳公碑物色分難數雄材應接
疲願終盤谷隱恥事北山移未覺歡娛盡深蒙造物私
寒巖徒刻畫元氣忽淋漓共喜師門盛何嗟友道睽清
山吳甸沒白水楚天涯落日三年望浮雲兩地思驛書
勞白鴈貞信卜玄龜果爾期雞黍同心感鐵鎡羣公來
雜遝餘子去委蛇風日矜神駿雲霄刷羽儀古今存道
統師友得綱維今代誰潛子宗門一器之聯芳端不忝
清要合如斯自許奔流象何知測海蠡芟夷開樸&KR0554;洗
滌脱瘡痍弔古多閒暇登臨甚忸怩山河秦百二宫闕
漢罘罳黃壤侵銅狄春風動兔葵林蘇俱異物標晝不
同時志大交難合歌長聲愈悲近人山擁座照席月臨
池正擬追金玉方將脱馽羈不才還涉世中道遂分岐
相失嗟狼狽無謀哂鷾鴯交情淡於水真味美如飴衣
綻寒分絮囊空遠貸貲鴒原兄弟急犴獄簡書疑仁者
應無敵將軍自數竒波濤孤梗汎風雨一巢危亡命憐
張儉逃生愧范睢百年俱繾綣千里許馳驅誓欲同生
死那能顧渴饑推恩豈望報菲德竟何為吾道縣孤注
叢林失一䕫老師甘屏棄弟子頌期頤逝水歸東壑流
光及崦嵫空餘匠石斵誰善宰夫胹行獨招羣忌名高
得謗隨長鳴悲病鶴老氣卧孤羆入室猶横榻承顔或
奉匜樓孤金驛遠河直玉繩敧未厭從師樂其如念母
慈江雲連䆉稏山雪濕茅茨短世驚炊黍成功付覆碁
何曾犀首貴空作虎頭癡白日真成去青春有别離風
煙辭北固江漢抱南箕浪穩饞蛟睡天長白鳥遲鄉關
迷遠近雲樹暗參差幸喜收蠻獠於今静鼓鼙詩成須
數寄清響播塤箎
送何彦敬赴山東憲幕
風物中州美人林聖代優恢恢光岳合肅肅羽儀修省
署千官盛臺綱衆目收諸公多汲黯文掾獨何休健筆
回天險精機洞鬼幽霆奔羣蟄奮鼇負五山浮責已常
存恕知人庶寡尤平生周禮樂後世魯春秋西極銷鋒
鏑坤維得綴旒元功推衞霍首罪竄共兜陳寶無祠雉
桃林已放牛九天行日月一命重山丘幕府非閒散山
東且勝遊飇車馳羽檄霜刃避吳鉤白下諸侯酒淮南
使者舟風清梢退鷁月冷動潛虯歷數無雙士誰為第
一流託交慚素昧道術得相求塵土緇衣涴山林白髮
羞送君因有感莫色起滄洲
佛智師歸仰山
蚤發扶輿拜鐙明愛白頭故鄉元自好遊子獨淹留壯
業真何用孤懷未忍休始終存衆望不敢畏離憂
送張用鼎遊燕南
天上知名久由來漢客星江湖歌白雪風露滿青冥巴
蜀須傳檄燕山待勒銘壯夫期遠大不獨抱遺經
次韻甯宣尉
將門三葉貴古劍削霜硎霧卷烏蠻淨風生碧海清投
壺驚甲帳飛墨動雲屏未愜清遊興松房聽雨聲
送别
沙鳥高低語江雲斷續飛青山攜手别秋日故人稀落
落芳心在悠悠昨夢非歌長不用續鯨浪暗吹衣
庚午秋過淮安
百感何嗟及行人過楚州笛聲今夜月雲物向時秋古
驛依城住長河傍海流天王南狩日曾此駐鳴騶
過淮河口
水次千家市蠻商聚百艘揚徐元接壤河泗此交流乘
傳陪天使浮杯任海漚夜涼瞻斗柄想見上林秋
送薩天錫照磨赴燕南憲幕
蕭寺留詩别高懷不負公江聲元自急山勢古來雄下
榻疎鐘雨登臺落木風重来無幾日除道避乘驄
楊執中幼與予同舍自予去鄉里一别四十五年
矣乍見俱不相識承惠詩二首次韻謝之
勛業雙蓬鬢江湖萬里心扣舷山月近敧枕夜濤深多
士懷東觀何人賦上林只將絃上趣白雪寫遺音
青衿巷南北雞犬識比鄰驟面初疑夢論交晩覺親文
章元有命耕釣豈無人老矣非吾願滄洲合問津
次韻奉答吳可堂左丞致寓九江見貽
晩節陶元亮平生賀季真雞豚栗里社賓客午橋春風
物三生夢功名百歲身種蓮毋負約金地不生塵
萬歲山
蜿蜒金翠倚青冥虚谷時傳萬歲聲葆羽毶旓雲氣濕
玉龍鱗甲夜寒生關河拱挹皇居壯宫殿深嚴聖慮清
自愧山林麋鹿性也隨鵷鷺到承明
黃河阻風
九域重尋禹蹟荒喜聽縣水夜浪浪中原迤邐河流壯
元氣汪洋地脈長萬里風雲來黯澹五更星斗下光芒
我行不有神靈助風送天香自帝傍
高彦敬尚書墨竹
西域高侯自愛山此君冰雪故相看蒼梧帝子秋風淚
翠袖佳人日莫寒妙處寧論鐵鉤鎖深情莫報翠琅玕
誅茅何處陰厓底静看梢頭玉露漙
送郭幹卿學士赴奎章閣次趙魯公韻二首
歲晏俄聞上國行安車可是莫年情早朝翠霧霑衣濕
夜直銀河入坐清社稷憂勤霜鬢短江湖歸夢釣絲輕
相攜不盡丁寧語歌斷驪駒白下城
短褐寧陪衣繡行相忘道術愧深情光分玉樹精神合
氣肅金盤沆瀣清孤鳳遠歸阿閣晚六鼇浮去五山輕
微蹤亦與扁舟約煙水南詢第幾城
次韻王繼學侍御金陵雜詠十首(錄六)
新到建業
江表風流辱寵臨青山無恙只如今高陵雲合遺金化
秋浦涼生古玉沈吏散圖書齋閣静公餘女樂後堂深
題詩石壁山靈護莫遣春風薜荔侵
東窗看山
微茫翠浪瀉青瑤木末斜分鳥道遥雲斂江亭初過雨
月明津樹欲生潮崖根橘柚知誰種磵曲茅茨許共樵
不羡東山攜妓看堆盤鱠玉映紅消
忠勤樓
自負東南一劍横故膺宸翰錫嘉名帛書峴首愁歸鴈
鼙鼓江心吼怒鯨落木藂祠孤淚墮西風長笛壯心驚
奸雄欺國真兒戲只比蔵鉤漫鬭嬴
獨坐君子堂(繼學嘗師鄧善之鄧綿州人也)
海上歸來鬢未霜登臨應不愧斯堂風生葆羽迎仙蓋
華散氍毹供佛香江上蘼蕪隨意綠雨中新樹過人(闕)
綿州學士深埋玉淚濕遺編可得忘
賞心亭
碌碌從人媿抱關賞心應共鶴飛還孤舟野水東西渡
落日長淮遠近山神鼓乍喧香霧合賓筵初散綠陰閒
相思只尺長相隔一似河流九曲灣
潛宫
御榻當年小殿西龍光照地起虹霓蓬萊珠館珊瑚樹
夜月瑶臺白玉梯甲帳列營環衞密龜兹按拍蹋歌齊
代來故事憑誰紀只有年年杜宇啼
次韻馬昂夫總管飲仙橋詩
鐵鎖高縣隔杳冥仙橋有路上瑶京夜涼暗覺潛蛟動
曉色微看素練平坤極尚遺神禹力山靈空識祖龍名
爛柯舊事憑誰問石柱題詩薜荔生
次韻吳閒閒宗師贈茅山徐真人
當年野服漫朝天不羨稽山賀老船翠蜃夜蟠金井月
采鸞朝下玉爐煙俄聞刦燒嗟灰墨還見宫城慶醴泉
莫道仙人無白髮步虚聲裏又年年
次韻薩天錫臺郎賦三益堂芙蓉
華開未覺早霜殘留伴仙人酒半闌翡翠巢空秋浦淨
落霞飛盡暮江寒玉真對月啼雙頰楚袖迎風舞七盤
持向毘耶聽說法病翁元作色空看
次韻王伯循僉事將上江東留别
江南江北白雲秋隨分高情且宦遊醉著氍毹歸月下
夢披葭葦釣槎頭光生玉宇秋先見氣肅銀河夜不收
明月繡衣終遠别看山不盡更登樓
謝郭道淵以詩慶住新寺
住近城南尺五天眼看金屋會羣仙雲霞海上無三島
風月人間即四禪父老多情思沛邑從官有意賦甘泉
恩波不獨新蘭若麟鳳呈祥五百年
次韻答曹德昭臺郎見寄
華壓雕闌護玉墀光涵珠網耀摩尼室空誰問維摩病
才絶徒憐顧愷癡塵土汚人思自奮雲霄舉翮欲何之
期君臺閣鵷鸞集濯濯清風慰所知
仲實復和見貽勉答
佛國親登七寶墀見超無見總持尼情塵空盡還同俗
結習都忘不斷癡東嶺雲歸招共宿北山鶴怨任他之
吾徒未識毘耶老衣染天華不自知
米元暉江山秋晩圖
紅樹宜秋晩澄江媚落暉扁舟如喚我莫待白頭歸
畫牛
草煖犢子肥牧閒牛耳濕誰知荷蓑翁風雨租税急
次韻答石室元晦二首
不審往來相熟未青衣迎棹慣看人糗餈分向家家似
薯蕷炊香頓頓新
貝闕羣仙羅玉質也知天上足金銀深慙造物相料理
巖穴偏宜槁木身
次韻答熊以善秀才
陞堂齊赴鼓隆隆獨著儒衣謁嬾融也勝朝回隨鴈起
西風千騎過雲中
古廟折碑圖
古廟殘碑野水村行人回首暗消魂遥天何許孤雲没
不盡青山萬馬奔
虞伯生學士以五詩贈一上人蒙見及一公將歸
蜀謁趙魯公次韻二首
醉罷蒲陶金巨羅散華方丈寫伽陀扁舟許我從公去
浩蕩江漚萬里波
魯國數年書疏斷每思高會聽雲和别時有約終相覓
綿竹江頭雨一蓑
舟至通州夜雨大作
明日京華拂面塵穹廬如雪馬如雲雨聲未忍孤篷别
故遣蕭蕭枕上聞
次韻送寥天與
楚江送客暮帆開眼底何人識異材後夜月明潮又滿
青山空繞雨華臺
孤嶼圖為鴈山德長老題
澹煙疎樹月朦朧路隔寒潮斷復通添箇茅菴分我住
明年飛錫海門東
秋夜同太原張翥仲舉永嘉李孝光季和龍翔寺
聯句
先皇日潜邸梵宫冠東南金碧麗紺宇(翥)旗幢覆瓊㮭
六龍駐神馭(光)百靈護鸞驂地蟠龍虎氣(訢)殿擁貂蟬
簪文石露篆古(翥)化城天樂酣杏梁虹飲渚(光)壁甃蟾
生潭複道星辰直(訢)觚稜煙霧含浮圖琅璫語(翥)藻井
罘罳圅曾暉&KR1143;鐵鳳(光)清旭昡冰蠶望氣芒碭遠(訢)問
道崆峒嵁御牀塵宛宛(翥)仙仗華毿毿珠襦鏁玉柙(光)
猊座涌寶龕遺弓泣父老(訢)執豆奔侯男衣冠閟原廟
(翥)矛戟圜精藍憑几敡末訓(光)銘鼎紀玄譚聖祚萬世
啟(訢)法筵諸佛參貝翻譯經六(翥)圖繪笑像三華鬘衆
唄作(光)象教一嘿諳猿鶴驚此客(訢)林磵洗餘慚齋厨
飯香靄(翥)暝閣鍾聲韽錦□渴獸抉(光)礎踞雕虎眈洒
掃愧無補(訢)倡酬知匪堪燥吻茗屢沃(翥)苦心策頻探
焚膏續迅晷(光)卷簾納霏嵐氍毹月采淨(訢)鑿落雲液
甘風籟摐古柏(翥)秋陰挟高柟戶牖蜂脾矗(光)丹青海
波涵社中合陶謝(訢)方外師瞿耼息影了虚寂(翥)栖禪
屏癡貪苾芻交析堲(光)伊蒲不盈甔心同略形跡(訢)累
遣㤀憂惔錦雉絡扇羽(翥)赤螭銜劍鐔㕙豪走奰屓(光)
麈尾揮䰐鬖堅壘避屈賈(訢)陋邦敵吳郯韻劇魔膽落
句雄神力擔擁鼻極營度(翥)刺手勞鈎樳椷筩遞銀鹿
蠧葉剔白蟬幢鐙粟蠢蠢(光)鼎香穗馣馣山河入帝網
天人繞優曇(訢)境勝情自曠理超思彌覃(光)雲卧委巾
舄雨歸借箯籃(翥)報章媿木李留帖踰黃柑(訢)話言諒
所慕沾醉詎可妉(光)捧席白足慧(翥)觸屏蒼頭憨(訢)偏
袒□肩聳(光)鏤匡鐻耳儋(翥)吾我涉誕謾(訢)爾汝志詀
諵(翥)罅發栗穰厚色滃醪味醰(光)剪韭差可芼食魚更
須泔(翥)青谿渙以瀏蔣陵間其&KR1766;(訢)兹事付千載相期
結廬菴(翥)
元詩選初集卷六十七
