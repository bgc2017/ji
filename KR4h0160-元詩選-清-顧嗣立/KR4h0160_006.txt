元詩選初集卷六庶吉士顧嗣立編
庚辰元日
曾記西湖酒一巵乾坤和氣入親詞六年未盡冰霜怨
又到春風滿面時(乙亥所作詞有春風花柳消盡冰霜殘怨之句)
下山
翠霞騰暈紫成堆收盡雲煙酒一杯想見浮嵐在眉宇
人人知道看山回
即事
曬罷空庭藥果收閉門無睡却梳頭過門幾點黃昏雨
分與蟲聲半霎秋
宋理宗南樓風月横披二首
試聽陰山勅勒歌朔風悲壯動山河南樓煙月無多景
緩步微吟柰爾何
物理興衰不可常每從氣韻見文章誰知萬古中天月
只辦南樓一夜凉(理宗自題絶句其上有并作南樓一夜凉之句才到天中萬國明宋太祖)
(月詩也)
探春
道邊殘雪護頽牆牆外柔絲露淺黃春色雖微已堪惜
輕寒休近柳梢傍
金太子允恭墨竹
手澤明昌祕閣收當年緹襲為誰留露盤流盡金人淚
應恨翔鸞不解愁
秋夕感懷(以下續集)
新凉入郊墟金風蕩秋夕輕河皎素練寒霜澹白壁星
斗闌干横孤堂更岑寂遊子起中庭感慨心襟激對酒
露肝膽豁然清塵臆玩世風生口開懷月滿席長嘯一
聲秋雄談羣動息壯志海山平任氣天地塞醉舞捫斗
牛浩歌振金石哦吟驚鬼神俛仰洪荒窄恥為時輩羣
追思古人迹人生少年時分陰真可惜寒忩一經老區
區竟何益學劒覓封侯行行匹夫敵男子志斯民安用
書劒癖皎然方寸間自有平安策一日風會雲四方賢
路闢致身青雲間高飛舉六翮整頓乾坤了千古功名
立
偶得
自覺筋骸老漸頑曾經堅脊度危關清霜烈日留身後
秀氣春風拂(一作滿)坐間自有頽波如底柱莫教秋色避
南山雲鵬税駕今無地羡殺江鷗盡日閒
次韻叩泮宫
誤我儒冠一不成劒華搖落動江城心飛北闕知天遠
夢入南荒覺地傾磊落中原千古鹿淋漓滄海一杯鯨
太平自有諸公在誰向南陽問孔明
四皓二首(以下遺詩)
智脱㬥秦網義動英主顔鬚眉不得見猶思見南山每
當西去鴻目極天際還馬遷歌采薇託名夷齊間孰謂
紫芝曲能形此心閒鄙哉山林槁摶也或可班安得六
黃鵠五老相追攀一笑三千古浩蕩觀人寰
留侯在漢庭四老在南山不知高祖意但欲太子安一
讀鴻鵠歌令人心膽寒高飛横四海牝雞生羽翰孺子
誠可教從容濟時艱平生無遺策此舉良可歎出處今
誤我惜哉不早還何必赤松子商洛非人間
翟節婦詩(并序)
昔金源氏之南遷也河朔土崩天理蕩然人紀
為之大擾誰復維持之者而易之西山乃有婦
人曰翟氏年廿餘其夫從軍死於所事翟出入
兵刃往復數百里晝伏夜行以其尸歸負土而
葬之既葬自以早寡無子遭時如此思以義自
完乃自決於墓側鄰里救而復蘇終始一節今
八十餘年矣夫人心之極有世變之所不能奪
者於此亦可以見之予聞之為作是詩俾其外
孫田磐刻之石或百世之下有望燕山而歌予
詩者使翟之風節凛然如在亦庶幾乎吳人河
女之章焉
兵塵浩無際烈女難自全婦人無九首志欲不二天燕
山翟氏女既嫁夫防邊一朝聞死事健婦增慨然生有
如此夫早寡非所憐求尸白刃中負土家山前事去哀
益深義盡身可捐無兒欲何為所依惟黃泉鄉鄰救引
決烈日丹衷懸誰辦節孝翁重賦睢陽賢我昨過其鄉
山水猶清姸聞風髮如竹飄蕭動疎煙千年吟詩臺峩
峩太寧巔為招馮太師和我節婦篇(太寧山有馮道吟詩臺距翟居甫數)
(十里)
吳山夜雪圖
江南無寒歲一雪今幾時吳山豈無春畫此寒巖姿壯
哉萬里流不廢東南馳胸中漫長風俛仰今古非誰能
唱小海為和大江詞
白馬篇
白馬誰家子翩翩秋隼飛袖中老蛟鳴走擊秦會之事
去欲名留自言臣信施二十從軍行三十始來歸矯首
望八荒功業無可為將身彌大患報效或在兹豈不知
非分常恐負所期非干復讐怨不為酬恩思偉哉八尺
軀膽志世所希惜此博浪氣不遇黃石師代天出威福
國柄誰當持匹夫赫斯怒時事亦堪悲
幽禽
幽禽初出谷其聲何熙熙但知春可鳴渾忘蟄凍時天
生復天殺恩怨敢自私寥寥古人心世遠今誰知
月下獨酌
佳月静可飲一天明水寒餘光泛不極徘徊尊爼間但
覺凉露下不知清夜闌醉眠吾有興君當下西山
書堂谷晏坐
上負青天壁下引碧澗滋中有晏坐石日夕忘吾歸永
懷幽棲人千載誰與期人間九瀛海莽蒼天相圍黃塵
重如霧舉手不欲揮白雲如可招願作雙鶴飛
九日登洪崖(有道士居此今二千年不睡矣)
卑居不見秋登高自誰始清狂未免俗謹厚亦復爾山
光故相迎百步翠可倚屈指數勝遊兹山居食指高絶
讓龍門平敞亦專美羣山渺波鱗天開見洪水列岳真
情塵遐瞰小千里却恐行路人視予旋磨蟻解衣林表
坐爛摘蒲萄紫甘漿來逡廵毛骨脱泥滓勝境得真賞
泉石迥如洗况有幽棲人嗒然空隠几相對已忘言一
笑雲林喜回首莫煙深高歌望吾子
遊龍宫
翠澗如生煙石瀨欲無雪縱目失平地仰面猶清樾時
節未當春生意方謀泄隨時久閉藏與物今超越兹遊
豈人力勝境殆天設拊石看棲龍髣髴仇池穴聞說如
桃源自古有深絶摳衣徑欲往不見當年轍獨立馭長
風哀歌山石裂
九日攜諸生登西山
九日秋服成童冠從我遊萬古清沂春重結西山秋白
雲歸青岑狂瀾落滄洲永嘯長風來爽籟生巖幽清商
失搖落生氣浮林丘門生顧我言樂矣行歸休風袂尚
飄然此意浩難收
送徐生還鄂(幷序)
江夏徐生東湖故家庚申北渡客燕趙十七年
而宋亡其子姪書來迎之而還蓋前人所謂黃
鶴歸來疑城郭之猶是浮雲一去惜人代之俱
非者也諸公賦詩以道其行命容城劉某叙而
倡云
燕山送客歸南州興來每恨無扁舟君歸為我謝江漢
思君不見令人愁千里風煙想蕭灑一代英雄成古丘
當年才氣鸚鵡洲撫掌笑殺黃鶴樓黃鶴歸來哀江頭
江山依舊人悠悠浮雲萬古恣變滅眼中擾擾何時休
紫陽仙人歌遠遊飛蛟起滅三千秋為君揮手崑崙頭
(紫陽謂晦翁飛蛟起滅見遠遊集注)
宋徽宗賜周凖人馬圖
筆底金鞍有蕭爽誰云不博降王長汴梁門外若雲屯
畫本相看應自賞十載青衣夢故都經營慘淡欲何如
只除金粟呼風鳥曾見昭陵鐵馬趨
宋高宗題李唐秋江圖
秋江吞天雲拍水濤借西風挾不起斷雲分雨入江邨
回首龍沙幾千里澹菴老筆搖江聲髣髴阿唐慘淡情
千秋萬古青山恨不見歸舟一葉横
金太子允恭墨竹
黑龍江頭氣鬱葱武元射龍江水中江聲怒號久不瀉
破墨揮灑餘神功天人與竹皆真龍墨竹以來凡馬空
人間只有墨君堂何曾夢到瓊華宫瑶光樓前月如練
倒影自有河山雄金源大定始全盛時以漢文當世宗
興陵為父明昌子樂事孰與東宫同文采不隨焦土盡
風節直與幽蘭崇百年圖籍有蕭相一代英雄誰蔡公
策書紛紛少顔色空山夜哭遺山翁我亦飄零感白髮
哀歌對此吟雙蓬秋聲蕭蕭來晩風極目海角天無窮
(黑龍江見金史幽蘭軒義宗死所汴亡張蔡公以金實錄歸遺山嘗就公謄錄此軸亦公得於汴之中官者公)
(之子仲仁持以求予詩故終篇及之)
白鴈行
北風初起易水寒北風再起吹江千北風三起白鴈來
寒氣直薄朱崖山乾坤噫氣三百年一風埽地無留錢
萬里江湖想瀟灑佇看春水鴈來還
渡白溝
東北天高連海嶼太行蟠蟠如怒虎一聲霜鴈界河秋
感慨孤懷幾千古只知南北限長江誰割鴻溝來此處
三關南下望風雲萬里長風見高舉萊公灑落近雄才
顯德千年亦英主謀臣使臣(一作史君)強解事枉著渠頭汗
吾鼓十年鐵硯自庸奴五載兒皇安足數當時一失榆
關路便覺燕雲非我土更從晩唐望沙陀自此横流穿
一縷誰知江北杜鵑來正見江東青鳥去漁陽撾鼓鳴
地中鷓鴣飛滿梁園樹黃雲白草西樓莫木葉山頭幾
風雨只應漠漠黃龍府比似愁岡更愁苦天教遺壘說
向人凍雨頑雲結凄楚古稱幽燕多義烈嗚咽泉聲瀉
餘怒仰天大笑東風來雲放殘陽指歸渡
登鎮州隆興寺閣
大行鱗甲搖晴空層樓一夕蟠白虹天光物色驚改觀
少微今在青雲中初疑平地立梯磴清風西北天門通
又疑三山浮海至載我欲去扶桑東雯華寶樹忽當眼
拍肩愛此金仙翁金仙一夢一千載騰擲變化天無功
萬象繞口恣噴吐坐令四海皆盲聾千池萬沼盡明月
長天一碧無遺蹤我生玄感非象識此眼此臂將安庸
海岳神光埋禹鼎人間詭態何由窮金天月窟爾鄉國
玉毫萬丈須彌峯一杯徑欲呼與語為我返駕隨西風
堂堂全趙思一豁江山落落吾心胸中原左界此重鎮
形勢彷彿餘兵衝歌舞遺臺土花碧旗幟西山霜葉紅
乾坤割裂萬萬古烏鳶螻蟻為誰雄滹水悠悠自東注
落日渺渺明孤鴻
乙亥十月往平定早發土門宿故關書所見
風煙全趙如平掌失脚山城夢猶想土門一縷漢時天
萬古行人為誰仰指似勍敵談笑中為状羸僕忍寒強
當年鼓角如可聞急著清吟和林響遠山宛欲來相迎
近山留人屹相嚮或從井底忽登天倚伏已能先想像
平生愛山真惡讖今日果為山所網昨朝爽翠擁修眉
最恨高樓負清賞壮懷鬱鬱悶欲絶安得凌風恣吾往
天教石頂放一頭駛若驊騮脱羈鞅山靈努力出竒供
只恐先生駕虛枉萬壑霜松動悲嘯極目雲煙埋(缺)
北門形勢護中原辦與姦雄增技癢太行横絶半九州
留在平原幾塵坱何人為我起六丁嵳峩盡隳天宇朗
千年再挽神禹功恍若鴻流開四象
仲誠家藏張蔡公石女翦製香奩絶巧持以求予
詩
静華墨君天下竒陵川仙人為賦之遺山野史誇慧女
萬古春風蝴蝶詞豈知此巧復絶代夜月静拂天孫絲
夢雲絲雨有形外郢斤庖刃無心時蔡公凛凛褒鄂姿
諸郎畫戟清香詩香奩秀發亦餘事詩人饑眼省見稀
敲門青燈爛紅碧布衾驚走惡睡兒破屋猶疑翠鯨怒
短褐誰憐紫鳳移東家健婦把鋤犂西家處女負薪歸
哀哀正念誅求苦對此無言空淚垂
山行見馬耳峯
近山豪士少羈檢酒澆不下胸崔嵬遠山静女亦閒雅
尚恨少有傷春懷亂山米聚爭拱揖武卒侍婢皆凡材
天知老眼不受塵路轉忽睹雙峯開雙峯何年聳雙耳
叱之不動煩風雷今朝向我效神駿翠色欲逐神鞭來
浮世浮名酒一杯我欲駕此觀蓬萊只愁日莫三山上
黃塵回首令人哀
雪翠軒觀大寧
吾家雪翠天下白銀河無聲月無色天門不閉寒崢嶸
箕尾晶英凍將拆帝遣六丁下取將敕賜名軒換金碧
初如紫霧蟠青雲飛下人間作堅壁漸如扶桑六龍出
萬縷丹霞吹海立何人辦此女媧氏補天重鍊蒼蒼石
陽能兼陰今可知祝融若幷玄冥國正教蕪穢洗欲空
誰為千年棟梁惜殺機如火出至微焰焰寧知有今夕軒
中高卧劉更生願借餘光照方冊方冊有道出黃虞今
古煌煌天與極火耕明日千萬斛酒瓮已聞春雨滴不
妨一飲盡羣山醉暈春生半天赤
明河秋夕圖
明河澹澹縱復横行雲悠悠度疎星鳳媒不來烏夜驚
瓊枝玉佩遲所託畫中隠隠聞機聲秋來秋去今猶古
此恨不隨天宇青崑崙西頭風浪平辦我一舟蓮葉輕
浩歌中流擊明月九原喚起嚴君平人間此水何時清
食筍
夢迴齒頰風蕭騷幽姿不許霜松高南來蒼玉不盈束
已覺飲興翻雲濤詩家胸次自宜此尚嫌煙火須烹魚
想像南風吹萬竹籜龍正恐稱冤號石盆養魚心自苦
仰羡鸜鴝雲間巢眼中歲旱土不膏長鑱後慮山無毛
退食歸來北忩夢山巔朱鳳聲嗷嗷
飲仲誠㭨瓢
君家瓠落無所容江湖誰辨平生胷海南佳氣久鬱塞
灎澦似喜今相逢前年對酒面發紅今年對酒氣如虹
江山萬古騷人國跬步便與華胥通河間古儒病我拘
聞我一飲喜氣濃平生得意南湖張此意頗與河間同
太古窪尊老無底一朝傾倒何由供醉鄉千年有此客
鳥歌蝶舞春濛濛醉翁之意不在酒宛如琴意非絲桐
太和風境無酩酊洛陽樓閣高玲瓏泠然仙馭一杯水
眼中渺渺無極翁西家伯倫瞽且聾東家醉死王無功
酒中醒境渠未識冰壺秋月崑崙峯舉杯喚月來胸中
人間白日浮雲空(一本有我醉欲眠聊且去擾擾黑頭何等蟲二句)五嶺山高
雲幾重朱崖滅没南飛鴻玄鶴翩翩渺何許操瓢徑訪
眉山公(河間謂趙王南湖謂仲實泠然仙馭一杯水見潘延之和茂叔憶廉溪詩洛陽樓閣堯夫空中)
(樓閣事)
示孫諧
龍山古壮哉鬱鬱盤煙嵐一讀元子詩泠然玉泉甘江
山勝景要佳客而我不到懷應(一作應懷)慚雷家髯翁虎眈
眈劉氏遺愛存(一作性理窮)河南百年喬木動秋色籃輿誰
與供竒探崑山出美王楚國多楩楠孫郎復貴種良璞
須深圅勾萌慎培養雲霄看巖巖野失老矣一何拙平
生只有歸休堪傳經訪道可無媿為我早辦龍山菴
書堂旅夜
丈室不自埽寸心徒爾豪世途仍險阻風物故蕭騷皓
月霜洗淨明河天放高空庭一片石獨坐首頻搔
雜詩二首
聞昔飛狐口竒兵入擣虛人才九州外天道百年餘草
木皆成騎衣冠盡化魚遺民心膽破諱說戰爭初
關嶺通山後風謠采路傍地寒人好壽草淺畜宜羊用
水如奴婢從川貯米糧西風如有約乘興即吾鄉
野興
莽莽榛蕪路蚩蚩魚肉民乾坤幾逐鹿今古一傷麟眼
底人間世胷中物外春江山滿花柳無負百年身
山中憶故人
故人南郡去消息久無聞瑶草正堪種白雲誰共分屋
梁驚落月鵬翼賦垂雲歲莫一尊酒高歌如見君
送友生
無人慰幽獨之子罷登臨野鶴籠中態翔鴻天外音吾
儒關世運晩節見初心有問山間事白雲今更深
郭判官按察廣右
謝病三公掾分司五嶺南柱山天下秀憲府百僚參夜
泊防風浪晨征避瘴嵐遥知慈母念先汝過湘潭
送仲常遊北岳
大茂玄都閟它山拱萬靈風霆凛神化河海盡襟形昴
畢空留影幽幷未了青追風王制變僭祀世塵腥禮樂
心雖切煙霞骨有銘長懷七十戶為我謝仙扃
與客會飲野亭
遥岑一碧淡相依野態行雲共意遲多病留侯寧復偉
長身諸葛但如癡相思千里尊酒盡永嘯一聲小鳥悲
風袖翩翩似何處青林西北雨來時
過徐橋
老岸石闌曙色分只疑身是入山雲十年往事不回顧
百里清泉如可聞人世誰教有長路坤靈終亦化塵氛
興亡更遣陂塘在幾欲悲歌酒未醺
白溝
寶符藏山自可攻兒孫誰是出羣雄幽燕不照中天月
豐沛空歌海内風趙普元無四方志澶淵堪笑百年功
白溝移向江淮去止罪宣和恐未公
登武遂城
神州英氣鬱高寒臂斷爭教不再連千古傷心有開運
幾人臨死問幽燕平生卧榻今如此百萬私錢亦可憐
咫尺白溝已南北區區銅馬為誰堅
望易京
亂山西下鬱岧嶤還我燕南避世謠天作高秋何索莫
雲生故壘自飄蕭誰教神器歸羣盗只見今人泣本朝
莫怪風雷有餘怒田疇英烈未全消
七月九日往雄州
秋聲浩蕩動晴雲感慨悲歌氣尚存灑落規模餘顯德
承平文物記金源生存華屋今焦土忠孝遺風自一門
白髮相逢幾人在蒼煙喬木易黃昏
宿華陽臺
石徑盤盤擁亂霞雲間雞犬是誰家空山月出人境失
高樹露凉秋氣加蜀道青天休種杞武陵流水漫尋花
太行東北三千里盡借晴嵐染鬢華
飲聞雞臺
出門人事厭紛紛春色三分已二分十步離山九回顧
一杯到手百無聞蒼茫天地有如此磊落古今何獨君
欲向荒臺問遺跡水明沙浦只行雲
玉乳峯
亂山如擁欲争先惟許孤峯入馬鞭舊見劒光曾犯斗
誰教箭筈亦通天只應絶頂千年石中有齊州九點煙
安得凌風乘此去東遊滄海看桑田
唐張忠孝山亭故基
斷碑藩鎮記當時杯酒談兵少牧之山色何曾間今昔
人才初不限華夷水波風起心猶壮木杪秋生鬢已知
莫更侯雲臺上望武陽禾黍亦離離
會飲北山
相逢相飲莫相違往事紛紛何足悲别後幾經滄海淺
歸來豈止昔人非此山變滅終如我後會登臨知與誰
今古區區等如此不須辛苦歎斜暉
秋郊
行過青林徑欲還誰家茅屋在林間雲初湧出半含雨
風漸吹開微露山世味嘗來知嬾貴物華老盡覺秋閒
天開勝境為詩敵未許幽人穏閉關
對菊
迂疎不辦一身謀鬢髮空添四海憂畫本流民今復見
詩家逃屋為誰留黃茅安得千間厦白布空歌萬里裘
政有南風曲中意可能獨醉菊花秋
城樓待雨
雨入江樓勢欲吞雷轟何止語難聞未憂彼岸將為壑
只恐吾山盡化雲風伯為誰能却敵物華依舊歎如焚
百年人事今如此猛拍闌干怨夕曛
積雨
萬象何為入杳冥懸知物外自高明前年憂旱有今歲
半月閉門如一生捧日漫勞中夜夢補天誰識寸心誠
陰雲政使高千丈坐愛魚頭恐未平
海南鳥
越鳥羣飛朔漠濱氣機千古見真純紇干風景今如此
故國園林亦莫春精衛有情銜太華杜鶻無血到天津
聲聲解墮金銅淚未信吳兒是木人
白海青(一名玉爪駿)
扶餘玉爪舊曾聞青鳥猶霑海氣昏掌上風標有如此
眼中神駿更憐君平蕪未灑頭鵝血春水誰開獵騎門
過鴈昏鴉莫回首霜拳高興在空雲
反垂柳短吟
偃蹇高松雪漫飛最憐憔悴綠楊枝青絲曾識鸎聲軟
黃葉俄驚馬足遲有分只偷春色早無心要結歲寒知
不應再得東風力更與行人管别離
寄彦通
青芻白飯思悠然燈火山亭莫雨前不意相思渾百里
直教一别動經年久甘分席樵夫下敢望過門長者先
自是煙霞愛招客可無佳句助清姸
付阿山誦
十畝荒田不自耕半空樓觀幾時成人因遇困方言命
我為求竒反喪名此去要知燈是火向來空指鴈為羹
新詩銘在山童口百過高歌告乃兄
送人官淛西
江海十年幾戰酣劫灰飛盡到耕蠶亂翻文物想猶在
彫敝徵科恐未堪眼底興亡即今古胷中形勝欠東南
因君漸有扁舟興佇待清風洗瘴嵐
薔薇
色染女真黃露凝天水碧花開日月長朝莫閱兩國
絶句
溪童出門望鷗鷺滿空下江水淡無情盡是忘機者
溪橋步月圖
山中有幽人獨步溪橋月莫問興如何披圖亦清絶
春露亭書
老樹含春容寒泉動幽響念彼山中人風露恣清賞
書事三首
當年一線魏瓠穿直到横流破國年草滿金陵誰種下
天津橋畔聽嗁鵑
卧榻而今又屬誰江南回首見旌旗路人遥指降王道
好似周家七歲兒
唱徹芙容花正開新聲又聽采茶哀秋風葉落踏歌起
已覺江南席卷來
讀史漫題
眼底權奸漢室空伯喈文舉亦才雄王畿廟號關何事
亦在區區論建中(静修又有讀史評一首云紀錄紛紛已失真語言輕重在詞臣若將字字)
(論心術恐有無邊受屈人此真善于論古者)
孫尚書家山水卷
扁舟老樹傍蒼崖好似今秋雪嶺迴試問黃塵山下渡
幾人曾為看山來
郭氏家山圖
鹿門煙影接隆中翁媪通家社酒紅只有山童最神駿
舊曾牀下拜龐公
睡起
晩醉城南不記回虚簷高枕藉莓苔酒醒凉意瀟瀟在
應是前山送雨來
即事
雲白天青浩不收雨晴山色欲無秋淡煙衰草關何事
落日紅波空自愁
山寺早起
松忩一夜遠潮生斷送幽人睡失明夢覺不知春已去
半簾紅雨落無聲
萬壽宫館舍
來時殘雪點征衣落盡庭花尚未歸夢裏不知身尚病
春衫歸路馬如飛
寄楊晉州二首
曾是吾鄉舊幕官秋風碧水記紅蓮而今却憶當時事
回首驚看二十年
南州選舉數三楊中綂衣冠半在亡明日朝廷訪耆舊
不應白首尚為郎
郭翁詩(并序遺以下拾)
翁名恩本相人少為輪扁業亂後流寓保定年
今近九十矣早與其兄相失後聞其居河南老
無所依翁乃三往迎之及至奉事惟謹與同寢
處翁家貧素無僕御其兄卧病翁親為浣滌厠
牏其兄臨終嘗以遺骸歸袝為託而翁亦極力
以成其志郡中諸老人與翁年相若遊相好者
數數為予道翁行事如此予感歎不已為作是
詩
佳木交清陰欣然動人意况聞翁之風能不有生氣此
翁少有兄干戈鄉縣異哀鳴念羈孤相思勞夢寐自誓
畢此生復爾歡聚遂千里三往還竟扶籃輿至夜雨一
方牀春風滿天地家無十歲僮百役一身寄效兒浣厠
牏代婦理中饋生忘惸獨憂死免道路棄關河隔故丘
走送徇歸志大義今已全初心始無媿翁本不識書所
知惟藝事作詩美翁賢亦以警士類
重遊北溪分韻得暉字
蒼黃淡野色草樹含清暉林居隠蔥蒨晴嵐散霏微歸
雲有真意鳴禽發天機勝處必深會輕觴豈虛揮山泉
來何從北望空依依
呈保定諸公
燕垂趙際間人物熒珪璋諸侯舊賓客一郡宗賢良士
窮叫知已人渴思義漿諸公且勿嗔賤子伸餘狂駰幼
有大志早遊翰墨場八齡書草字觀者如堵牆九齡與
太玄十二能文章遨遊墳索圃期登顔孔堂遠攀鮑謝
駕徑入曹劉鄉詩探蘇李髓賦薰班馬香衙官賓屈宋
伯仲齒盧王斯文元李徒我當拜其旁呼我劉昌谷許
我參翺翔眼高四海士兒子空奔忙俗物付脱略壮節
持堅剛前年脱穎士峩峩勢方颺欲求伸汩沒今反墮
渺茫少小嬰憂患痛切摧肝腸零丁歎孤苦片影弔倉
皇溺身朱墨窟人事如冰霜高才日陵替壮志時悲傷
駑駘欺赤驥䲭梟笑鳳凰妾婦妒逸才浪觜讒舌長紛
然生謗議鋒豈不可當不忍六尺軀縮項俄深藏諸公
富高義刮垢摩我光去留從所適爽氣生西郎
同仲實南湖賞蓮醉中走筆
湓江泔寒風露凉安得置我濂溪堂香塵縹緲芙容裳
百年得此南湖張舉杯人勝境亦勝有蓮以來無此香
蓮香隨酒來詩腸得句驚起幽禽翔幽禽隨人作殢態
意欲和我風雩狂人間一味清到骨兩足暫付吾滄浪
螟蛉蜾蠃卿且去醉眼太華雲間蒼
記夢
天風吹雲送星槎蒼鱗道前牽紫霞鳳凰呈舞月妃和
飄飄來自金母家金母臨行有竒贈玉簫璚管聲清佳
囑我醒時無泄露恐世知子生諠譁明朝夢覺莫驚怪
異香冉冉浮忩紗
早發高黑口號
蒼月瘦黑風酸枯梢老竅號空山東方未動天發黑迷
途客子廻征鞍冰髯壓脣帽簷側耳輪霜醉鼻尖寒中
原年少燕南道功名未了黃塵老黃塵老馬上神州依
舊好
虞帝廟
四顧莽何際威靈儼若臨山川尚醇樸天地自高深鳳
鳥千年歎簫韶三月音玄功久無復徒抱致君心
登保府市閣
十載雞泉隠今朝市閣晴民謠混諸國里號帶軍營瀛
海依依見堯山隠隠横懷今與思古獨立若為情
寒夜
肝膽了無寐襟懷誰與同更長頭可白燭暗火逾紅硯
滴冰生癭星流氣吐虹林鴉先我起鳴噪竟何功
送成從事
易水河梁夢回頭已十春相逢驚我老送别向君頻求
贈攀前例將詩認故人故山松菊在歸去未全貧
哭張之傑
義許同生死奪君何遽然無人共清夜有淚葬黃泉苦
疾求予禱遺孤託我憐傷心墓頭字旌孝看他年(予題其墓)
(道為張孝子墓)
獨立
恒岳精英大直衝昴畢星初疑元氣白横界太虛青欲
與河漢共不隨霜露零相看一杯酒連夜立中庭
渡白溝
薊門霜落水天愁匹馬衝寒渡白溝燕趙山河分上鎮
遼金風物異中州黃雲古戍孤城晩落日西風一鴈秋
四海知名半彫落天涯孤劒獨誰投
遂城道中
鐵城秋色接西垣遠客還鄉易斷魂霸業可憐燕太子
戰樓誰弔漢公孫冷煙衰草千家塚流水斜陽一點邨
慰眼西風猶有物太行依舊壓中原
避暑玉溪山
風露撩人儘力清也應知我到禪扃秋聲滿谷有生氣
山意帶煙成遠形皎月欲升天失色白雲初出樹留青
他年若訪經行處合有先生避暑亭
留題山房
靈風縹緲竹花飛怪石參差樹影齊壺裏有天藏日月
杯中無海飲虹蜺松生太古鶴應識路入白雲山盡低
萬里黃塵一回首微茫煙水意悽迷
春遊
巧穏林亭無四鄰背山向水得天真風光正及二三月
童子同來六七人十日得閒須小醉一年最好是深春
鳥聲似向花枝說曾見無懷有此民
夜坐有懷寄故人
幾葉疎桐萬斛秋四山清露一忩幽高情千古謝安石
壮志平生馬少游有錯真成六州鐵欲還空說大刀頭
悠悠且付天公在未必蒼生待爾憂
賦孫仲誠席上四杯(仲誠命題彦通舉韻)
隴鳥回頭意若何(一作注瓦傾銀竟若何)刳腸欲我鑑紅螺(一作紅珠)
(元稱卷金螺)微茫山意詩痕在灎澦江聲飲興多聖處已分
糟與蟹醉來唯見酒成波千年醒殺江魚(一作魚蝦)腹應恨
生身在汨羅(一作且莫乘流問汨羅)
右螺
碧筩和露卷晴霞(一作江鄉雲錦爛晴霞)錦浪隨鯨(一作海浪鯨魚)落晩
沙風趁歌聲來弄葉(一作煙影横橋淡留月)酒知人意要浮花(一作)
(露香芳酒淺浮花)胷中壁立(一作風流玉井)三峯玉(一作夢)醉裏神遊(一作)
(浩蕩蓮舟)太一家明日清(一作秋)霜看(一作減)紅翠人生容易(一作)
(休遣)鬢成華
右荷
希夷尊俎永相望混沌鑿開見此觴金(一作霜)橘有天容
逸老青田(一作金橙)無地避餘香雲中招隠(一作人間王母)留仙掌
(一作種)物外尋真得(一作秦人有)醉鄉試向峩眉問嗁鳥(一作試看)
(累累花下塚)人間(一作莫教)紅雨幾(一作怨)斜陽(後蜀紀劉先祚進桃核杯云得之華)
(山陳摶邵康節謝人惠希夷尊詩有仙掌峯巒峭不收希夷去後遂無儔能斟時事高擡手尊酌人情略撥頭)
(之句)
右桃
瀟湘千樹莫林(一作雲)平風露詩腸快一傾蜜戀金絲仍
可意香分綠蟻最關情(一作香尋翠袖亦多情)洞庭(一作江陵)春色元
無恙南國幽姿漫濁清(一作楚澤幽蘭恐未清)惟辦(一作唯有)酒船千
(一作二)萬斛棹歌和月卷江聲(一作南飛齊和凱歌聲)
右橙
即席以韻課諸生東齋諸物(錄五)
遠山筆架(痕字)
何物能支筆萬鈞案頭依約遠山痕燈横煙影隠猶見
秋入霜毫勢欲吞掌上三峯看太華人間一髮是中原
中書未免從高閣不向林泉怨少恩
梅杖(枝字)
鐵石心腸冰玉姿掌中潛得歲寒枝天教一握藏春密
風覓餘香就手吹雪月冷懷隨步履溪山高興入支頤
玉堂若要扶持用說與東君也不知
醉棃(寒字)
白雪春香洗未殘玄霜誰遣凍成團淶封圓顆盤增滑
蜜和濃漿齒避寒綠蟻從今忘病渴金花無地著餘酸
快人風味依然在莫作尋常軟熟看
玉簪(香字)
花中冰雪避秋陽月底陰陰鎖暗香玉瘦每憂和露滴
心清惟恨有絲長且留宛轉圍沈水莫遣聮翩入粉囊
只許幽人太相似蒼苔疎雨北忩凉
秋蓮(空字)
瘦影亭亭不自容淡香杳杳欲誰通不堪翠減紅銷際
更在江清月冷中擬欲青房全晩節豈知白露已秋風
盛衰老眼依然在莫放扁舟酒易空
盆池
青蛙昨夜聖來鳴斗水那容掉尾鯨白髮驚魚應百我
扁舟捉月記三生荷風拂面秋先覺苔露生波晩更清
我欲江東鑑湖老天河早為洗南兵
黑馬酒
仙酪誰誇有太玄漢家挏馬亦空傳香來乳面人如醉
力盡皮囊味始全千尺銀駞開曉宴一杯璚露灑秋天
山中喚起陶弘景轟飲高歌敕勒川
次韻荅河間趙君玉見寄
出門紛擾互相尋常使幽人嬾病深前月借書來水北
去年采藥到城陰黃精已倩徐生斸蒼术新教石老尋
只有煙霞肯賖借無人曾送買山金
憶郝伯常
一檄期分兩國憂長纓不到越王頭玉虹醉吸金陵月
玄鶴孤遊赤壁秋漠北蘇卿重回首天南王粲幾登樓
飛書寄與平南將早放樓船下益州
早起
饑鼠號多似訴愁破囊空慣已無羞閒來點檢幽居事
鶗鴂聲中又一秋
宿洪崖觀
雲山不受壮心降無限西風撼客忩應是夜深知月出
却收風雨入清江
雪嶺遇雨
天為西遊餉我晴野花嗁鳥效平生今朝雪嶺初逢雨
應是郎山帶帽迎(土人諺云郎山帶帽十日無道)
故園寒食
一坏新土寄餘哀故老相邀信步來行到水西邨盡處
桃花無數未全開
聞角
人間無物比悠揚誰道一聲隨夜長餘哀到曉無尋處
吹作南湖十里霜
霜落
霜落清江一夜秋覺來明月滿江樓酒醒人散夜將半
花上鳥嗁空自愁
戲題李渤聮德高蹈圖四首
扊扅吹罷補麻衣習取禁寒抗老饑幸自伯鸞無識者
對人不必案齊眉
求人䛕鬼果何為翻憶謀親入仕時寄謝韓公莫相挽
山妻元不解啼饑(一見遺詩作江湖魏闕有心期莫怪先生起太遲寄謝移書韓博士山妻)
(元不解啼饑)
倫理天生有自然莫言家累損清閒何人會我圖中意
說似陽城與魯山
諸生課罷弄煙霞紡績乘閒為煮茶白鹿高風有誰繼
草堂貧女晦菴家
雨中聞雲溪不在
燈火幽忩擬對談十年不到二龍潭白雲吹作山前雨
應報高僧不在菴
新居
雪擁閒門儘未除小齋人道似禪居年來日歷無多事
只有求方與借書
雜著集陶句二首
人生豈不勞終古謂之然孰是都不營早起莫歸眠過
足非所欽躬耕非所歎但使願無違甘以辭華軒正爾
不可得在已何怨天自古有黔婁被服常不完榮叟老
帶索饑寒况當年何以稱我情頼古多此賢
善惡苟不應鬼神昧茫然是非苟相形行止千萬端世
路廓悠悠聊且憑化遷居常待其盡任真無所先詩書
塞座外弱子戲我前親戚共一處餘糧宿中田促席延
故老斗酒散襟顔聊以永今朝百世誰當傳
集杜句贈王運同彦材
霄漢瞻佳士公侯出異人家聲同令聞文雅見天倫玄
朔廵天步危樓望北辰燕王買駿骨黃閣畫麒麟妙譽
期元宰蒼生倚大臣蛟龍得雲雨鵰鶚離風塵治國明
公在雄圖歷數屯世儒多汩没賢俊贊經綸開闢乾坤
正調和鼎鼐新弼諧方一展風俗盡還淳經濟宜公等
泥塗任此身尊榮瞻地絶感激異天真交態遭輕薄浮
生有屈伸嗟予意轗軻撫迹獨酸辛留滯才難盡蒼茫
興有神形容真潦倒世業豈沈淪倚著如秦贅逢迎念
席珍壮心久零落敗績自逡廵載感賈生慟難甘原憲
貧邵平元入漢王粲不歸秦回首軀流落生涯脱要津
稻梁求未足台衮更誰親碧海真難涉蒼鷹愁易馴君
能微感激何處不依仁
元詩選初集卷六
