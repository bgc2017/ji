元詩選二集卷四庶吉士顧嗣立編
姚文獻公樞
樞字公茂號雪齋營州柳城人後遷洛陽少篤
扵學自期甚高宋内翰九嘉識其有王佐略歲
壬辰楊中書惟中與偕覲元太宗為燕京行臺
郎中未幾辭去歲庚戌元世祖召居潛邸中統
元年拜東平宣撫使眀年召拜太子太師辭不
受改大司農四年拜中書左丞至元五年出僉
河南行省十年拜昭文館大學士詳定禮儀事
十三年拜翰林學士承旨十七年薨年七十八
元貞二年贈榮祿大夫加少師至大三年追贈
太師開府儀同三司封魯國公謚文獻初雪齋
與惟中從太子庫楚南征軍中得名儒趙復始
得程朱之書後棄官攜家来輝中堂龕孔子容
旁垂周兩程張邵司馬六君子像讀書其間自
板諸經散之四方時河内許衡平仲廣平竇默
漢卿並在衛雪齋時過漢卿茅齋而平仲亦特
造蘇門盡室相依以居三人互相講習而北方
之學者始聞進學之序焉許參政有壬曰皇元
啟運道復隆古倡而鳴者為雪齋姚公盖宋金
之際兵燹頻仍版帙散亡殆盡獨首唱經學闡
眀斯道厥後名儒接踵而出氣運昌隆文章爾
雅推迴瀾障川之功論者謂文獻公不在禹下
云
聰仲晦古意二十一首愛而和之仍次其韻
聖聖繼天極授受惟一中宣尼集大成玉振條理終盡
性無思勉中道何從容乾坤有全德尚資參贊功
韋編日三絶孳孳何所嗜人道合天心天人本無二盈
虚消息幾進退存亡事何當擬虚玄百世老輔嗣
觀人莫觀貎相馬不相肉羣經無釋辭熟讀意自足易
道微九師春秋散公穀古今有成言此論非余獨
人皆與時行吾斯未能信士子有當憂憂在不如舜至
哉伊洛傳為發前聖藴先儒固所師未暇窮詁訓
高眀縣萬象經緯成縱横君子動静機一以蹤天行後
來英偉士槩舉名書生胡為事無用篆刻風物情
天命日流行維仁亦無息君子以自強茲言致其力求
仁固多方寸心維自克四勿猶勇兵摧枯破敵國
任重不易勝無為鼎折足小利害成事不達緣欲速閉
戶豈遺世入仕非干祿出處貴適時違時招自辱
洙泗浸微没繼世承末流誰能泝淵源跬步還自留安
宅久曠居正路奚弗由知津定何人接淅吾將求
夷齊顧名節不食餓首陽尚父應天討奮時清渭傍心
跡異天壤日月同輝光道義有如此人惟重行蔵
切問復近思乾行求艮止人道無他焉仁義而已耳原
始可要終知生乃眀死倀倀失路人何當與聞此
志士慕功業富貴鴻毛輕仁人懷道義不為功業縈富
貴詎可求功業從自生狂狷奚所取無由見中行
大舜與人同人心本無惡未達為善資凡民曾不若臨
深莫為高見是方知錯出門有餘師芻蕘未應薄
中孚自有喜无妄從生災達人弭憂樂世俗生嫌猜短
翼登雲衢鵷雛棲草萊要知庸玉汝天亦惜良才
富貴惟潤屋德藝能潤身蓬門信寒寂道勝生陽春顔
淵百世士原思千載人先賢嘗有此吾輩甘常貧
得鹿未足喜喪馬勿用逐初萌得失心方寸成百曲纖
人恣物情熊掌又魚肉曾推萬禍原古今從一欲
美人有碩德輝光映儒林躬耕以為食生民以為心螭
蟠久存蟄巖棲念沛霖憂時恒若疾不為風雨淫
有士氣淩雲孤松挺高節壯懷入酣歌歌長擊壺缺鬢
髮日以秋肝腸老扵鐵從知養浩然此意潛消歇
四海一紅爐焦心待時雨羣生日熬熬無從求樂土百
拜籲蒼天籲天天未許亨嘉會有期此非容力取
拔茅連其茹激濁揚其清雲山興大厦諒非一木成嶷
嶷萬斛舟水積舟乃行羣材惟柱石國勢何用傾
曠世少知音為誰歌白雪風雲重三顧捐軀輕嘔血考
槃在澗阿永矢心如鐵千秋見鍾期朱絃難遽絶
天道有定常推行無少忒人心復何為遷變莫能測古
人貴全交所貴在恒德黃金百煉餘不改當時色(甲寅春二)
(月廿有七日書于吐蕃滿底城東北二百里荒山行帳中為子益懇求故也敬齋姚樞識)
題虢國夫人夜遊圖
宴安懷鴆毒蕩佚國將亡緬思天寶載聲色迷君王朝
政出多門十九分權綱其誰堪炙手秦虢連諸楊攀附
勢莫比所冀保椒房宫中陪宴樂晝短疑夜長重為長
夜游細馬䭾寶裝胡不秉眀燭宴行撤禮防一從此風
熾野鹿踰宫牆五兵出洛泜四海同慘傷維時所貴顯
赤族亦罹殃馬嵬脂粉暗岷山涕泗滂眀年雖幸還大
海翻田桑山河增慘澹日月銷精光問民瘡痍中哭廟
煨燼旁女寵禍何酷百悔不一償在莒豈足擬于茲不
可忘
被顧問題張萱畫明皇擊敔(一作梧)按樂圖
阿萱五季名畫師尤工粉墨含春姿君王游蕩墮聲色
不知聲色傾人國開元無逸致太平天寶奢風生五兵
偃月堂近(一作高)幽薊遠潛謀不入夫容苑咸陽行色馬
嵬塵萱(一作畫)筆雖工恐未真四海蒼生半魚肉歸来豈
為香囊哭一日重開日月光黃金却鑄郭汾陽
賦龍池水(即平水之源)
濁涇一斛幾半區白田一沃成膏腴汾水流源亦不殊
循崖挾阜不可渠姑射山高草木敷英英四散清流疎
清流溉田田即癯耕犍嗇夫疲糞車陳蕃一室還掃除
淵眀亦復新其廬伯夷柳惠聖之徒其源逼窄其流汚
春日秋霜與化徂何當得此輔唐虞中行未易良可吁
晉人努力無為迂
濟瀆廟禱雨感應
石壇未盡赤章灰蝗孽冥銷澍雨來歸奏玉皇香案側
天顔應為羽衣開
張元帥弘範
弘範字仲疇河内人蔡國公柔第九子也中統
初授行軍司馬以平濟南李璮功進順天路管
民總管移守大名六年授益都淄萊等路行軍
萬戶十一年北兵渡江弘範為前鋒長驅至建
康屢敗宋師上其功改亳州萬戶後賜名巴圖
從中書左丞董文炳由海道會丞相巴延進次
近郊宋主上表降師還授鎮國上將軍江東道
宣慰使十五年張世傑立廣王昺扵海上授弘
範蒙古漢軍都元帥往平之十六年正月庚戌
由朝陽港發舶入海辛酉二月甲申戰于厓山
宋師大潰陸秀夫抱宋主昺赴水死嶺海悉平
磨厓山之陽勒石紀功而還十月入朝未幾疾
作端坐而卒年四十三贈銀青榮祿太夫平章
政事諡武略至大四年加贈太師開府儀同三
司上柱國齊國公改諡忠武延祐六年加封淮
陽王諡獻武仲疇善馬槊頗能為歌詩幼嘗學
扵郝信使經故屬意文字為甚鄧侍郎光薦曰
公天分英特雖觀書大略率意吐辭往往踔厲
奇偉據鞍從横横槊釃酒叱咤風生豪快天縱
類楚漢烈士語許治書從宣曰王以事業之餘
適其情性而聊以見之吟咏雅韻清辭雍容諧
協固非服介胄者所能及至其讀韓信李廣傳
諸作英氣偉論卓犖發揚又豈拘拘律度之士
所能道哉
雨霽登樓
樓外雨初霽乾坤望眼眀岸高秋漲滿簾卷暮霞生燕
入泥香潤龍歸海氣清闌干殘照底一片古今情
柳塘避暑
避暑溪塘上翛然林木疎挂冠疑過鳥濯足礙行魚雨
過波紋細風来樹影虚消閒長日事棋罷數行書
花影
眀月招春魄移痕上碧窗暗香浮枕簟乘興滅銀釭
述懷
太古一輪月浮雲幾度漫隂晴從萬態桂影自高寒
赴大名路任
詔引春風下帝庭恩教遷鎮大名城天寒日短催行色
霧重霜濃接去程鵬翼垂天今日志馬頭灑淚故鄉情
深承父老殷勤送何日兒童竹馬迎
初夏
醉窗睡足碧紗涼簾卷薰風燕子忙滿地落花驚晚吹
一溪流水帶斜陽等閒歲月過難再牢落功名拙自傷
青鏡秖愁霜鬢改光隂空老郭汾陽
新蟬
齊宫怨女夢初驚猶對薰風訴别情一自返魂遺舊殼
便將秋恨入新聲斷橋高柳天將暮落日空山雨乍晴
鐵石肝腸人聽得也應白髮為君生
雛燕
羽毛香潤態含癡睡足雲兜力尚微喚母但能啾唧語
戀巢猶倦往來飛薰風庭院簾初卷落日池臺人乍歸
白鳳赤龍渾異事争如隨分著烏衣
射柳
年少將軍耀武威人如輕燕馬如飛黃金箭落星三點
白玉弓開月一圍簫鼓聲中驚霹靂綺羅筵上動光輝
回頭笑殺無功子羞對薰風脱錦衣
述懷
春風滿鬢綠鬅鬆落落胷懷氣吐虹節操自知堅雪竹
行蔵未必屬秋蓬歌終牛角兩行淚舞徹鷄聲一劒雄
肯似少年場上客笙簫日醉軟香中
過雙塔
千丈黃塵倦客塗林梢遥認兩浮屠數家荒店留行李
一帶遥山入酒壺勛業壯年勞夢寐等閒老境寄江湖
前塗默默深滄海惆悵西樓日向晡
宿龍門
落日蒼厓列翠屏翠屏圍宿暮雲横溪聲清入詩人耳
山勢斜盤客子程青草路涼羸馬飽碧林月冷倦烏驚
明朝飛過龍門去直挽春風下赤城
述懷
飄零孤影寄天涯夢斷春風二鼔撾悶上心来須賴酒
愁驅睡去勝如茶龍潛北海收雷跡豹隠南山養霧花
天産我材應有意不成空使二毛華
襄陽荅王仲思
晝夜干戈備不虞等閒詩酒興全疎承君西屬三詞至
媿我東回一字無麾下雄兵山有虎目中窮寇釡奔魚
秋風咫尺襄樊了好約扁舟泛五湖
風柳
澹澹池塘近楚宫綠腰裊娜學盤中亂搖芳草飛輕白
細搭朱闌拂落紅枝上嬌鶯啼恰恰樹邊舞蝶意悤悤
東君應著吹噓力要把春愁一埽空
南征二首
百戰歸来氣未鬆紫泥又起作元戎樓船萬艓三山外
塞馬千羣百粤中舉目山川渾各異傷心風景不相同
眀年事了朝天去銅柱東邊第一功
離多會少古皆然惟我平生苦太偏已是十年驅戰馬
又還萬里駕征船相思回首南天角獨許傾心北闕邊
寄語故人知道否戮鯨沈海在来年
讀韓信傳
一怒燕齊楚趙收將軍今古果誰儔後来肯為陳豨計
先日何辭蒯徹謀自是多能慙噲等何能輕舉學留矦
可憐一片肝腸鐵却使終遺萬古羞
共賦行田
不屑人間事業忙日迷歌舞少年場樓臺夜月延佳客
花竹春風擁謝孃笑倩釵金挑燭影醉嫌杯玉擘橙香
誰知原上農家子鞭裊殘星曉露涼
春雪
餘寒料峭黃昏暮驚見東風吹柳絮杜陵野老獨歸来
却入灞陵橋上路黃鶯愁立花深處恨濕金衣寒兩羽
園林渾似晩春時一片瓊花飛玉樹
寄樞密院郭良弼
三百年基數戰休君臣束手願歸囚上天有命聖皇福
下國無謀賢相籌笑我青蠅隨驥尾看人滄海據鼇頭
此行幸見太平了收拾琴書覓舊遊
(淮陽王佳句可摘者五言如月夜獨酌云山風吹雨去海月上天来七言如晚涼樓飲云龍駕金烏歸海)
(北鯨吹璧月上天東初夏云香盈脾蜜蜂衙歇泥足梁巢燕寢便遇雨未發云絶岫黑雲籠古殿虛檐玉)
(柱碎空階述懷云中酒未醒過似病搜詩不得勝如愁亦復雄健新警耐人吟咏也)
槐井
翠圍石甃雨苔青影落寒泉墮月明酒醒客懷無處著
綠隂風送轆轤聲
遊春
閒逐東風信馬蹄一鞭詩思曲江隄行行貪詠棃花雪
却被桃花約帽低
讀李廣傳
弧矢威行塞北屯漢家飛將氣如神但教千古英名在
不得封矦也快人
墨竹
麝墨芸香小玉叢澹烟横月翠玲瓏小屏春鎖綠窗夢
也勝湖江烟雨中
射虎
黑風萬騎卷空山怒吼巖林出錦斑得意將軍飛鐵鏃
忽驚一點草梢殷
出獵
臂鷹攜犬胯腰弓四野長圍馬疾風恨殺棘林狐兔走
肯教容易出圍中
新燕
海棠開後月黃昏王謝樓臺寂寂春柳外東風花外雨
香泥高壘畫堂新
青杏
落盡殘紅綠滿枝青青如豆釀酸時佳人摘得新嘗怯
一點春愁鎖畫眉
柳絮
東風殢殺柳梢頭吹去香棉得自由不到池塘成翠靨
顛狂飛入酒家樓
聞角
戍樓一曲老龍嘶霜滿秋空月影西客裏夢回聽不得
殘燈眀滅伴人啼
寒食後
家家鑚火露新烟花吐殘紅柳吐棉底是遊人腸斷處
杏桃影裏拆鞦韆
碧桃花
應是玄都觀裏仙為嫌白澹厭紅蔫故栽一種新顔色
疑是飛仙墜翠鈿
燭淚
惜别終宵話不休煌煌燈燭照離愁蠟花本是無情物
特向人前也淚流
梅雨
輕雲薄薄暗江干幾陣紗窗送嫩寒濃醉呼童新摘得
未黃梅子已微酸
拆鞦韆
畫柱青苔臥寂寥綵繩無計戀春嬌可憐眀月棃花院
閒殺春風第一宵
榴花
猩血誰教染絳囊綠雲堆裏潤生香遊蜂錯認枝頭火
忙駕薰風過短牆
晩蟬
三生齊女舊精魂哭斷殘陽雨後邨千古閒愁無處著
斷腸聲裏又黃昏
驟雨二首
滄海龍飛霹靂驚雲間電影萬蛇眀六丁怒挽天河水
特為人間洗甲兵
風擁黃雲龍駕海雷驅紫電雨翻盆長虹千丈忽截斷
一片風波起市門
春信
庾嶺梅花噴雪香灞橋烟柳弄鵝黃故鄉望斷無消息
獨倚東風鴈數行
霜月早行
霜滿溪橋月滿山哦詩驢背怯清寒那知年少青樓客
醉擁芙蓉夢未闌
過江
磨劒劒石石鼎裂飲馬長江江水竭我軍百萬戰袍紅
盡是江南兒女血
柳眉二首
似斂還舒嫩覺羞隋隄如為古今憂翠尖管取傳春意
莫向長亭管别愁
睡起紗窗對曉匳暫時初識遠山尖多情笑殺張京兆
應恐香螺涴玉纖
張珪(附)
珪字公瑞自號澹菴弘範子至元十七年拜昭
勇大將軍管軍萬戶弘範卒屢著戰功二十九
年入朝拜鎮國上將軍江淮行樞密副使大德
三年擢江南行臺侍御史換文階中奉大夫遷
浙西廉訪使入僉樞密院事拜江南行臺中丞
謝病歸至大初召為太子諭德進賓客拜御史
中丞皇慶初遷樞密副使延祐初拜中書平章
政事後以大司徒謝病家居至治間起為集賢
大學士尋復入中書封蔡國公知經筵事泰定
二年得旨暫歸三年復召拜翰林學士承旨知
制誥兼修國史繼得旨還家四年薨初淮陽王
平廣海得宋禮部侍郎鄧光薦命公瑞師事之
光薦嘗遺一編書目曰相業語曰熟讀此後必
賴其用故其為學不尚章句務求内聖外王之
道學書腕力尤健端重嚴勁無慚筆諫之臣真
能世其家者也
登茅山
久矣厭朝市心棲巖壑幽今朝復何朝陟此蒼峰秋玉
宇正寥廓風籟寒颼飀平生獲壯觀萬里供寸眸烟嵐
縹緲中青原間桑疇琳宫一何麗突出寒巖陬茅君此
仙去遐想希前修胡為塵土蹤歲月徒悠悠何當乘雲
虯八表同周流念念竟忘言凝神入冥搜彷彿鸞鶴音
還来故山游
喜客泉
昔聞喜客泉今来欣見之俯檻一凝盼珠璣沸清池山
靈藴神秀出此天下竒嗟余時所忌而泉喜何為丹忱
天自知顧茲諒弗疑
晉檜
晉代王氣終劫灰今幾時獨餘此蒼檜鬱鬱貞秀姿深
根盤厚地雲漢參高枝風霜固久歴雨露無偏滋一笑
媚時榮朝盛夕已衰
隂陽井
仙人修煉地玉井著神功日月雙輪見隂陽兩竅通可
堪清徹底那便施無窮尚冀丹砂力當澆塵念空
展子虔游春圖卷
東風一樣翠紅新綠水青山又可人料得春山更深處
仙源初不限紅塵
題王鵬梅金眀池圖
萬櫂齊奔競出頭錦標奪得志應酬吳儂識此争先著
一度贏来便可休
題周曾秋塘圖
荷枯葦折澹秋塘岸側芙蓉鏡裏妝水宿雲飛禽共樂
不須别處覓瀟湘
楊廉訪奐
奐字煥然又名知章乾州奉天人母嘗夢東南
日光射其身旁一神人以筆授之已而奐生甫
勝衣嘗信口唱歌有紫陽閣之句問其故則不
能荅也未冠夢遊紫陽閣景趣甚異自悟已前
為紫陽宫道士後因以自號金未舉進士不中
乃作萬言策指陳時病未及上而歸教授鄉里
歲癸已汴京降奂微服北渡依冠氏帥趙夀之
戊戌太宗詔宣德課税使劉用之試諸道進士
奐試東平兩中賦論第一從監試官北上謁中
書耶律楚材薦授河南路徵收課税所長官兼
廉訪使在官十年乃請老扵燕之行臺壬子世
祖在潛邸驛召奐參議京兆宣撫司事累上書
得請而歸秦中學者稱為關西夫子乙夘疾篤
引觴大笑而卒年七十賜諡文憲所著有還山
集六十卷行世遺山先生元好問撰墓碑曰紫
陽博覽強記作文剗刮塵爛創為裁制以盜襲
剽竊為恥其持論亦然秦中百年以来號稱多
士較其聲問赫奕聳動一世盖未有出其右者
江漢先生趙復曰紫陽其志其學粹然一出于
正其言精約粹瑩而條理膚敏名教中南宫雲
臺也
諭内
天地具此身胚胎乃潛受甚者感異類焉敢計妍醜冠
盖傳百世萬求無一售所以孟軻氏立言痛無後飄零
風塵際拚作窮獨叟四年四懸弧吉兆自申酉顧我果
何人報施嗟已厚今冬復爾耳(魏崔琰太祖曰諺語生女爾耳)喜在得
分剖女亦吾所出胡為生可否天下盡男子無姑卒無
婦伏羲畫八卦錯綜定奇偶阿駒才五歲見客謹拜叩
稍稍愛紙筆門戶知可守女生願有家教之奉箕帚乘
龍非所期隨分逐鷄狗
陶九嫂(述蘄春劉益甫所言以為強暴不道者之戒)
勿輕釵與笄勿賤裙與襦柘皋一女子健勝百丈夫家
住廬州東庫蔵饒金珠天隂夜抹漆暴客萌覬覦胠篋
不足較父兄罹刳屠女年十五六以色竟見驅捕捉星
火急亡命洞庭湖既為陶家婦九嫂從渠呼寢息風浪
中四隣唯菰蒲琴瑟未免合積久産二雛春秋祭享絶
對面佯悲吁向来郎鬢黑漂泊生白須身後乏寸土奈
我子母孤干戈又換世幸在昔廛區何當決歸計卒歲
容相娱聞語略不疑意謂癡且愚銳然棹輕舟攜抱登
長塗青氊復舊物水陸多膏腴女兒拜夫前靈貺焉可
誣兒初有祕祝欲荅神眀扶紿郎俟西祠徑往公府趨
畫地訴首尾曾不遺錙銖官長怒咆哮俄頃就執俘械
杻滿蟣蝨懲暴臨街衢使女坐其旁笑頰如施朱自推
二雛去急請加鑕鈇官曰産爾腹頗亦憐呱呱女云此
孽種不可謂不辜環觀交感泣猛烈古今無謀事鬼神
畏失機或斯須甘露若訓注反遭宦豎圖政類竇桂孃
兒同心實殊(桂孃建中時人見杜牧言)隠忍寂寞濱豈甘盜賊汚白
玉投青泥至寶終莫渝此讐若不雪何以見鳥烏一息
傳萬口南北通燕吳夫願女為婦婦願女為姑綠林肝
膽寒低頭羞穿窬佳人固不幸能還誰爾拘何事原巨
先遂使輕俠徒(見前漢原陟傳)
孫烈婦歌(婦姓吳小字二十平陸人適進士孫闕)
平陸有烈婦地望雄諸吳從居孩提間體貌迥爾殊舉
家愛惜心不啻千金珠眉拂夏繭蛾鬢嚲春林烏夫容
羨顔色冰雪羞肌膚十二巧鍼指十四婉步趨姻戚未
省識閨閫何曾踰孫郎邑中秀少小依師儒雙親為擇
對買紅纏酒壺青鸞得綵鳳誓結百年娱屈已接妯娌
盡心奉舅姑孰謂連理枝半壁先摧枯春風合歡牀分
守夜雨孤西隣久欽慕(指王氏子)誠與六禮俱賄好靡不周
下逮役使徒父兄去世亂倉卒誰攜扶母嫂憐幼寡且
微反哺雛號訴竟莫察僵仆氣不甦同穴大義在初言
寧忍辜日間勢轉逼託媒致區區將汝已死婦配我未
葬夫朝決暮即行參差當自屠王族忽承命搔首久踟
蹰此事難為諧此理古亦無女聞一撫掌天道卒敢誣
腐骨尚知愛而況生人軀素志從此伸里巷咸驚吁秋
風萬馬来所至皆丘墟粟堆坡頭路月黑忘﨑嶇鄉兵
共烏合焉能保不虞俄頃鼓聲絶崩潰東北隅壯者被
殺戮弱者遭縻驅婦時飛懸厓翩若赴水鳬皎皎盈尺
玉未甘蒼蠅汙鮮鮮全匹錦豈容濁穢塗向是健男子
足授丈二殳航海鱠長鯨盪荆縛扵菟悲哉女子身裙
裾鬱壯圖胡不具始末奏之達帝都外則詔郡國内則
正宫襦胡不搆祠宇揭之當官衢近使感義節遠使懲
淫愚不然布臺閣直筆一再濡特書彤史上永世瞻範
模
題趙繼卿耕隠圖
惜君玉雪成老醜知君近出太常後(太常名之傑以諫南北征知名)求
田問舍計差早恐君不是扶犂手長安冠盖閙扵雲但
說子真耕谷口此心肯處萬事了直待鐘鳴奈衰朽溪
山入眼畫樣新雨翠烟嵐浮戶牖松亭可琴水可舟中
有石田三百畆剰鉏烏豆種紅秫十分桑麻居八九軟
浸豆屑飯晨犢濃湯(去聲)秫腴篘社酒冷盆繅絲給公上
挑燈紡績裹妾婦索錢豪吏喜食肉準備羹材養鷄狗
荆棘滿野獨漏網太常遺澤亦已厚軍興科徭古不免
為勸比隣死莫走殘年得飽實大幸傍舍偎籬插花柳
君家平日無雜賓我輩過門須一扣若非代北少陵翁
定是周南紫陽叟更闌朗咏除夜篇聊與蒼生洗塵垢
李王夜宴行
玉漏沈沈寒夜永瑶階月轉梧桐影重門深鎖寂無人
醉倚銀屏呼不醒茜裙六幅拖朝霞飛雲髻穏盤雙鴉
一生偏得君王意笑酬新寵彈琵琶嬌小不禁弦索滑
腸欲斷時輕一抹半遮粉面回春波等閒忘却龍香撥
歡娛未畢北兵来三十六宫如死灰茅茨老死定誰問
紛紛哀樂長相催
晉溪行感故人崔君寶馮達卿至
并刀射日霜華起誰翦滄溟半邊水千年冷浸西南天
瑠璃萬頃清無底瑶階玉殿聖母家春陽走碎油壁車
天隂人静百鬼出山風泠泠吹浪花花飛愁怕桂輪濕
蟄龍潛抱神珠泣馬蹄剥落夢不到解后與君成雅集
金斗瀲灎浮新香秦客思家偏斷腸曲江池館定何似
滿眼青田空夕陽
金谷行
洛陽園池天下無金谷近在西城隅晉時花草不復見
野人猶解談齊奴齊奴豪奢誰比數酒酣愛擊珊瑚株
後堂春風滿桃李中有一枝名綠珠千金買步障百金
買氍毹時時吹笛替郎語雲窗霧戶長歡娱層階欲下
須人扶豈料一日能捐軀紅飛玉碎頃刻裏空使行客
悲躊躇樓頭小婦感恩死君臣大義當何如
有懷梁仲經父
美人熒熒在何處海闊天低隔烟霧珊瑚零落芙蓉空
咫尺相望迷去路翠輦金輿雙鳳皇風吹環佩聲琅琅
壺觴狼籍事已往一日萬里愁茫茫劉郎竟是誰家客
歲晩霜華林葉赤美人熒熒在何處鴨綠江頭江月白
寄商孟卿
無窮唯永日有盡是流年白髮誰能免丹經恐妄傳會
心人健否到處冢纍然衮衮風波地方思萬里船
寄朱生
不知朱記室歲晩竟(一作更)如何老舅家誰託孀親鬢已
皤林泉憂患少京國是非多為客幾時了悲涼彈鋏歌
河道邨
官路人家少邊城驛使頻季鷹終去洛王粲近歸秦天
地羣龍鬭泥沙尺蠖伸親朋應笑我頭白傍風塵
宿草堂二首
百頃逍遥苑千年羅什家荒林蔵屋小細逕逐溪斜老
檜今何在瑞蓮春自花山靈憎俗駕朝暮白雲遮
廢寺人蹤斷幽溪野性便魚須分浪細虎跡印沙圓馴
雀偷僧飯飢蚉破客眠獻芹吾豈敢直欲斸山田
留别儒禪
溪行魚不畏巖宿虎相隨怕客談新事逢人誦舊詩衲
輕聊覆體米滑欲翻匙僧臘知餘幾霜鬚(一作髭)已滿頤
謝顧副言問疾
久謝公家事時勞長者車可憐新病後未覺故人疎渭
北偏饒夢河南近得書相忘吾豈敢欲出怯籃輿
雨夜
關河隔千里筆研寄餘生老覺鄉心動閒知世念輕微
風搖竹影細雨簌檐聲落魄緣何事吾今不用名
題城南隂氏永思亭
結廬守丘壟種柏長孫枝不為城府屈況求時世知曾
無綵衣夢誰有角弓詩薄宦歸来晩因君涕滿頤
訪耿君玉隠居
居幽穿洞府岸狹束溪流細逕隣翁熟懸厓遠客愁橋
眀山月上窗暗野雲浮世事何曾到年侵亦白頭
飲山家
為愛春風好乘時把一杯百年雙眼在萬事寸心灰花
向坐中落客從雲外來詩成無紙筆畫地惜蒼苔
青峰寺哭燦然弟
長别惟生死難忘是弟兄但吾今到處想汝昔曾行鄉
社三年阻兵戈一夢驚青山風雨夜此去更傷情
晩至青口
長年困行役短髮易飄零世事驚春夢交親散曉星燒
痕侵路黑柳色夾隄青落日眀霞底原情動鶺鴒
浮生一首懷裕之
漢節飛雲外秦城落照邊浮生空自老歸計定何年淚
滿陳蕃榻心搖祖逖鞭短詩聊遣興羞向故人傳
撫州
北界連南界昌州又撫州月明魚泊夜霜冷鼠山秋為
客無時了勞生有許愁殘年嬰世網吾欲謝浮(一作溪)鷗
至滑州堤
舊事悲存没殘年厭往還孤城晴雪底雙塔暮雲間馬
沒長津(一作堤)在龍歸老井閒隔林青數點多是濬州山
宿南石橋
江流平入楚山勢遠連秦岸柳猶含凍溪花欲破春石
銜車轍古沙印虎蹄新晩境長為客空山不見人
出鴉路宿北石橋
燒火連山暗春雲出谷遲避人投野店繫馬就疎籬舊
字頹垣在新愁客枕知清眀無幾日細與數歸期
承德亨見訪
世事元無定人生只合閒君今悲白髮我亦負青山廢
郭官居冷荒年旅食慳最憐情意厚朝至暮方還
次答正卿二首
客愁青鏡裏歸夢白鷗邊故國人何在新秋月又圓米
鹽逢此日詩酒負殘年長羨平林鳥雙飛入暮烟
何人依玉樹有客隠金華老覺身為累時勞夢到家且
騎山簡馬誰識子陽蛙日暮秋風起飛塵滿畫义
荅京叔文季昆仲
何處音書至劉家好弟兄科名先世在詩律早年成嶺
北饒風雪淮南困甲兵論文吾有意尊酒阻同傾
未歸
渭水遥通洛函關近隔秦百年垂老日千里未歸身夢
寐嫌為客妻孥不諱貧一官無可戀花氣五陵春
雨夜
窗秋風獵獵檐夜雨頻頻蛩韻愁扵我燈花笑向人此
身猶在洛何日定歸秦不必黃粱熟真慙白髮新
次荅伯直侍郎三首
家貧餘四壁地勝接三鄉才賦狂司馬形容老遂良畫
眉從爾闊舞袖為誰長生死交情在書紳示不忘
升斗貪微祿關河隔故鄉詠歸懷靖節知足媿張良不
問黃金盡猶憐白髮長江湖風浪急相喣勝相忘
洶洶何時定飄飄著處鄉音書黃耳絶兄弟白眉良晚
境情偏重良宵話更長舊遊零落盡别後實難忘
冠氏留别趙帥
主人情爛漫客子自奔忙不見猶頻夢相逢合斷腸秋
涼抛藥裹夜雨倒壺觴回首高城北幽燕去路長
泊舟老鸛觜
衮衮風生觜涓涓月印沙船頭平壓浪櫂尾旋成花老
去長為客愁来轉憶家雙棲疎影裏羨殺柳橋鴉
送張彦叔還陜二首
管寧猶避世裨竈豈知天安穏將何日奔忙各暮年且
陪山簡醉未辦水衡錢便了公家事癡兒更可憐
翰墨知名久風塵會面稀病来嗟我老秋到惜君歸瘦
馬䭾殘夢寒蟬送落暉區區問逋負直覺宿心違
送靳才卿之平陽
却向他(一作西)州去蕭蕭雪滿簪丘園初到眼兒女總關
心汾水野烟白霍山寒霧深得歸歸更好吾亦愛秦(一作)
(春)音
呈君美
上陽門外路日暮獨歸時齒髮各(一作已)衰謝風塵仍别
離斷雲横紫閣急雨掠蒼陂地勝饒新句君將寄阿誰
得邳大用書復寄
百年真夢寐萬國久風塵老去偏相憶書来恨不頻季
鷹猶在洛王粲未歸秦谷口知何似他時願卜隣
贈楊飛卿
吾宗久零落之子亦中年紫邏(一作閣)堪高臥玄經擬共
傳前言非戲爾舊處想依然留著新詩筆教隨過海船
(闕)文紀行贈以小步馬
洛水西頭路桃花夾岸香偏宜紅叱撥小試紫游韁雨
徑沙初軟春山草正長杖藜猶過我此别莫相忘
答張君美
我無茅一把誰有橘千頭應物機仍拙憂時涕亦流漫
違魚鳥信豈為稻梁謀老去輕三仕詩來抵四愁
懷同祖卿
東府倉皇别西河迤邐回元戎期坐嘯上客入行臺夢
裏惠連句生前張翰杯龍池清似染應恨不歸來
宿重陽宫
邨落到山盡軒窗臨水多野禽如舊識隣叟漸相過林
静連官竹籬疎補女蘿夜深眠不著倚杖看星河
同完顔惟洪至樓觀聞耗
蓬莱隔滄海虎豹護天關白髮知誰免青牛竟不還茶
分丹井水詩入草樓山顧我負何事區區鞍馬間
陶君秀晉人嘗為司竹監使因祖淵眀嘗游五柳
莊為立五柳祠在縣東西原方見有祠堂詩碑(淵明)
(詩寄陶監使君秀)向禹城矦先生司竹時與扶風張眀叙
六曲李仲常鳳翔董彦材從之學如白雲樓海棠
觀所謂勝游也兵後吾弟主之亦西州衣冠之幸
感今慨昔不能不惘然也握手一笑知復何年敢
此以為質兼示鄠亭趙秀才四首
家世江頭令風流竹裏仙海棠烘曉霽野筍澹春烟尊
俎違今日弦歌記昔年挂冠吾有意送老白雲邊
違别亦已久蕭蕭雙鬢絲自憐多病後不似早年時暮
雨千山道春風五柳祠剰留溪上竹到處刻新詩
不見長楊館人家只翠微溪流環監署林影入宫闈花
鴨夜方静竹䶉秋更肥青仙無處問老淚日霑衣(矦先生舜)
(臣後其家人輩夢為青仙觀管香使)
老病鄉心動艱危世契疎少年知自立近日定何如渭
上千叢玉陂頭半尺鱸往来元不惡容我坐籃輿
呈松茂
冰雪相看十五年照人風采只依然我今自分蓬蒿底
君獨何心道路邊渭北幾時無夢寐終南在處有林泉
不妨便作求田計伴取疲揚草太玄
寄商孟卿
一望東原一惘然芸窗誰與伴高眠秋風有意招張翰
春草無由見惠連王母信音青鳥外溪翁心事白鷗邊
殷勤為向矦芭道判却殘年老太玄
病中趙之讓見訪
洛陽三月不得雨君家西来常苦隂酒杯雖好怕到手
藥裹底事猶關心對牀幾日肯相就擁被中宵愁獨吟
莫疑衰疾便揮謝解吐新句酬知音
次荅庭幹
歲晩周南見此翁未應抵苦壓塵籠人須老後心方定
詩到工時例合窮飯顆儘從嘲杜甫荆釵元不笑梁鴻
倚楹三詠鴟梟句始信離騷繼國風(來章有鴟梟闕之句)
病中次荅
一别南塘十五年杖頭虛貸買山錢梁園不少狂司馬
洛社偏宜病樂天無那形骸親藥裹肯將心計事征廛
他時湧翠亭前水又是吾家恰對泉
寄長安
龜城舊事空悠悠俛仰一别今幾秋遥知清談落麈尾
應悔小字書蠅頭三川烟月四時在兩地關河千里愁
道人活計行處是早晩策杖來相求
草亭既成招肥鄉竇子聲
走徧江淮鬢未華歸来重對舊生涯論醫不待肱三折
作賦曾聞手一义晩歲蕭條嗟我老春風搖蕩醉誰家
殺鷄為黍初心在目斷西雲日又斜
送馬公遠歸桂菴
瘦馬踏雪来長安老向白雲依空山長年獨處邨落裏
幾日一笑塵寰間竹院風清聯夜話松齋月冷趁晨班
終南太白四時好不得倚闌相對閒
長安感懷
此心只(一作直)欲作東周再到長安已白頭往事無憑空
擊楫(一作磬)故人何處獨登樓月搖銀海秦陵夜露滴金
莖漢殿秋落日酒醒雙淚眼幾時清渭向西流
延祥觀
長庚誰遣降精魂氣應潛龍道自存玄女式中消日月
春眀門外轉乾坤諸王決計戡多難睿主膺期即至尊
天命自歸赤符後遺風猶記老人邨
重陽觀
終南佳處小壺天教啟全真自此仙道紀宏開山色裏
通眀高聳日華邊南連地肺花浮水西望經臺竹滿烟
最愛雲窗無事客寂然心月照重玄
遇仙觀
一飲甘河萬事休喚回蝴蝶夢莊周口傳鉛汞五篇訣
神馭雲龍八極遊寰海玄風開羽客遇仙清迹想氊裘
百年更有何人酌人自無緣水自流
通濟橋(壬子秋九月被召過此)
五丁鑿石極堅頑陌上行人得往還月魄半輪沈水底
虹腰千尺駕雲間鄭卿車渡心應愧秦帝鞭驅血尚殷
為問長江深幾許雪風吹馬下天山
試萬寧宫
月澹長楊曉色清天題飛下寂無聲南山霧豹文章在
北海雲鵬羽翼成玉檻玲瓏紅露重金爐縹緲翠烟輕
誰言夜半曾前席白日君王問賈生
(楊紫陽跋趙太常擬試賦稾後云泰和丙寅春三月二十五日萬寧宫試貢士上躬命賦顆曰日合天統)
(侍臣初甚難之而太常卿北京趙公適充御前讀卷官獨以為不難即日奏賦議乃定既而中選者纔二)
(十有八人僕時甫冠獲試廷下而席屋偶居前列朝隙聞異香出殿櫺間一紫衣人顧余起問題之難易)
(及氏名里貫年齒而去少頃復相慶曰適駕至耳薄暮出宫傳以為希遇按萬寧宫廷試當在金章宗泰)
(和六年紫陽時年二十一下第後乃作此詩盖紀一時之事也)
至日
憶初年少在南梁兄弟歡遊久未忘春色共傾花底酒
雨聲常對竹邊牀怒鯨一夕掀洪浪斷鴈何時續舊行
辜負亂來同被約尺書不到十年強
謁廟
會見春風入杏壇奎文閣上獨憑闌淵源自古尊洙泗
祖述何人似孟韓竹簡不隨秦火泠楷林空倚魯城寒
飄零蹤迹千年後無復東西老一簞
題終南和甫提點筠溪
仙家静住西南溪竹外須信無餘師平生高節鬼亦畏
一點虛心人得知林深自有天地在歲暮不受風霜欺
何時借我半窗月萬里黃塵雙鬢絲
錄汴梁宫人語十九首
一入深宫裏經今十五年長因批帖子呼到御牀前
歲歲逢元夜金蛾閙簇巾見人心自怯終是女兒身
殿前輪直罷偷去賭金釵怕見黃昏月殷勤上玉階
翠翹珠掘背小殿夜蔵鈎驀地羊車至低頭笑不休
内府頒金帛教酬賀節盤兩宫新有旨先與問孤寒
人間多棗栗不到九重天長被黃衫吏花攤月賜錢
仁夀(一作聖)生辰節君王進玉卮夀棚兼夀表留待北還
時
邊奏行臺急東華夜啟封内人催步輦不候景陽鐘
畫燭雙雙引珠簾一一開輦前齊下拜歡飲辟寒杯
聖躬香閣内只道下朝遲扶仗嬌無力紅綃貼玉肌
今日天顔喜東朝内宴開外邊農事動詔遣教坊回
駕前雙白鶴日日候朝回自送鑾輿去經今更不来
陡覺文書静相將立夕陽傷心寧福位無復夜熏香
二后睢陽去潛身泣到眀却回誰敢問校似有心情
為道圍城久妝奩鬭犒軍入春渾斷絶飢苦不堪聞
監國推梁邸初頭静不知但疑牆外笑人有看宫時
别殿弓刀響倉皇接鄭王尚愁宫正怒含淚強添妝
一向傳宣喚誰知不復還來時舊鍼線記得在窗間
北去遷沙漠誠心畏從行不如當日死頭白若為生(陶九)
(成輟耕錄云楊文憲公錄汴梁宫人語十九首雖一時之所寄興亦不無有感傷之意按紫陽又嘗作汴故宫)
(記敘次甚悉至今讀之猶可想見其制度規模也亦載輟耕錄及蘇天爵元文類中)
酬昭君怨
玉貌辭金闕貂裘擁繡鞍將軍休出戰塞上雪偏寒
遊嵩山十三首
轘轅坂
盤盤十二曲石嶺瘦峥嶸脚底有平地何人險處行
太室
茂陵骨已朽萬歲恐虚傳莫上中峯頂秦城隔暮烟
少室
方若植嵬冠森若削寒玉明月夜中遊誰家借黃鵠
啟母石
頑石本在世啟母人亦知可憐宋太后死罵寧馨兒
少姨廟
路傍雙闕老蔓草入荒祠時見山家女燒香乞繭絲
盧巖
避名名自在身瘠道還腴未到千年後空巖已姓盧
龍潭
壯哉昌黎筆談笑排佛禍不言動鬼神翻疑觸雷火
五渡水
幾時落東溪曲折臥天漢語似登山人可飲不可盥
測影臺
一片開元石愈知天地中今宵北窗夢或可見周公
箕山
土階墮渺茫多少曹與馬底事住青山近代無讓者
潁水
解后洗耳翁去飲上流水此日倘相逢黃犢應渴死
卓錫泉
大士傳心要諸方叩道玄至今卓錫地瑩徹有遺泉
巢翁冢
既知田間樂焉知田間苦惟是唐虞朝所以有巢父
讀汝南遺事二首
軹道牽羊事已非更堪行酒著青衣裹頭婢子那知此
争逐君王烈燄歸
六朝江水故依然隔斷中原又百年長笑桓温無遠略
竟留王猛佐苻堅
讀通鑑
風烟慘澹駐三巴漢燼將然蜀婦髽欲起温公問書法
武矦入寇寇誰家(輟耕錄霍治書云紫陽楊煥然先生讀通鑑論漢魏正閏大不平之遂修)
(漢書駮正其事因作詩云云後攻宋軍回始見通鑑綱目其書乃寢)
紫陽閣
碧瓦朱甍動紫烟清風吹袂渺翩翩夢回憶得三生事
悔落黃塵六十年
題二賢祠
從經操懿狎孤兒世事尤非扣馬時若道後人真可誑
空山焉有二賢祠(癸丑二月望奉天楊奂題首陽山夷齊廟同里王璨張端平陸員擇從行)
涿南見蠶婦本汴梁貴家
蠶月何曾出後堂干戈流落客他鄉羅衣著盡無人問
自把荆籃摘野桑
出郭作
燕姬歌處囀鶯㗋燕酒春来滑似油自有五陵年少在
平眀騎馬過盧溝
過湯隂崇夀寺二首
城荒寺古冷扵冰絳帳誰燒照佛燈閒繞空階觀石刻
偶聞音語得鄉僧
老僧七十六春秋霜滿修眉雪滿頭見說故人揩病目
幾時攜杖入西州
憶君美
寒鴈眀朝下五湖長安西望獨躊躇無情誰似張公子
兩見秋風不寄書
寄君美二首
不走瀍東走澗西八年迎送愧山妻長思醉臥高堂上
滿枕春風聽竹鷄
銅柱從君泣墮鳶鴟夷心事五湖船頭顱如此人間世
不得青山對暮年
管寧濯足圖
踏遍遼東未是癡藜牀欲穴只心知好留一掬黃泥水
墁却曹郎受禪碑
荅客
仕晩自知為學拙家貧人道治生疎滿山薇蕨春風老
昨夜隣翁有報書
泛舟
燕子迎風掠水飛樓前楊柳綠依依十年不作南塘夢
怕見殘陽上客衣
元詩選二集卷四
