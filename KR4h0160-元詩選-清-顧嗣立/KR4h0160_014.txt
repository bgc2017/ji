元詩選初集卷十四庶吉士顧嗣立編
曉登昆陽故城
弓刀蹀爕西風鳴慘淡夜入昆陽城疎星牢落楚氛黑
立馬起坐東方明凌晨歴覽增壯觀世祖凛凛猶如生
以寡敵衆古亦有以怯為勇夫誰能始知謹厚是真勇
彼偽不足當吾誠眼中百萬已破碎著手一戰成中興
天定豈容人復勝新莽猶然事符命漢家王氣滿咸陽
空向漸臺看斗柄憑高落落生壯懷萬里一片青山來
子陵不屈亦堪惜乃使耿鄧升雲臺東都制度遂狹陋
王室陵夷寖傾覆漫將風節與維持終入曹瞞莫能救
巖巖高節固可竒濟時行道胡不為釣魚臺上秋風老
我欲與子論襟期蕭蕭草木南陽道龍虎舂陵氣仍好
須當策杖向軍門整頓乾坤濟時了
巴陵女子行(并序)
已未秋九月王師渡江大帥拔都及萬戶解成
等自鄂渚以一軍覘上流遂圍岳岳潰入於洞
庭俘其遺民以歸節婦巴陵女子韓希孟誓不
辱於兵書詩衣帛以見意赴江流以死其詩悲
婉激切辭意壯烈有古義士未到者今并其詩
錄於左方嗚呼宋有天下文治三百年其德澤
龐厚膏於肌膚藏於骨髓民知以義為守不為
偷生一時計其培植也厚故其持藉也堅乃知
以義為國者人必以義歸之故希孟一女子而
義烈如是彼振纓束髮曳裾峩冠名曰丈夫而
誦書學道以天下自任一旦臨死生之際操履
云為必大有以異於希孟矣余既高希孟之節
且悲其志作巴陵女子行以申其志云
北來諸軍飛渡江突騎一夜滿岳陽樓頭火起入閭巷
曹逃偶走如牛羊巴陵女子尚書婦生平不識門前路
亂兵驅出勢倉皇夫壻翁姑在何處吞聲掩淚行且嗁
嗁痕沾濕越羅衣此身忍使人再辱裂帛暗寫臨終詩
上言社稷安危事下說投江誓天志一回宛轉一悲辛
心折魂飛不成字詩成淚盡赴江流蛾眉蕭颯天為愁
芙容零亂入秋水玉骨直葬青海頭古來烈婦纔一二
誰似巴陵更文理名與長江萬里流丞相魏公還不死
(巴陵女子韓希孟魏公五世孫嫁與賈尚書男瓊為婦岳州破被虜之明日以衣帛書詩願好事君子相)
(傳知吾宋家有守節者其詩云宋未有天下堅正臣禮秉開國百戰功每陳唯雄整及其侍幼主臣心常)
(炯炯帝曰卿北伐山戎今有警死狗莫擊尾此行當繫頸即日陛辭行盡敵心欲逞陳橋兵忽變不得守)
(箕潁禪讓法堯舜民亦普安静有國三百年仁義道馳騁未改祖宗法天何賜太眚細思天地理中有幸)
(不幸天果喪中原大似裂冠衽君誠不獨活臣實無魏邴失人與得人垂誠常耿耿江南無謝安漢北有)
(王猛所以戎馬來飛渡巴陵境大江限南北今此一舴艋本期固封守誰知如畫餅烈火燎崑岡不辨金)
(與礦妾本良家子性僻守孤梗嫁與尚書兒含香署蘭省直以才德合不弃宿瘤癭初結合歡帶誓比日)
(月昞鴛鴦會雙飛比目願長並豈期金石節化作桑榆景旄頭勢正然蚩尤氣先屏不意風馬牛復此逸)
(鄢郢一方遭劫虜六族死俄頃退鷁落迅風孤鸞弔空影簪堅折白玉瓶沈斷青綆死路定冥冥憂心常)
(炳炳妾心堅不移改邑不改井我本瑚璉器安肯作溺皿志節匪轉石氣噎如吞鯁不作爝火然願為死)
(灰冷舍生念麴蛾乞憐羞虎穽借此清江水葬我全首領皇天如有知定許血面請願魂化精衛填海使)
(成嶺)
武昌詞三首(幷序)
王師圍鄂遊騎於金牛鎮得一婦人欲侵之厲聲
曰我夫壻翁姑皆死目前未即死又可受辱邪速
與我死遂置之自稱梅溪主人張素英作歌詩數
篇以見志尋以疾卒於湖中得一路分妻一日以
無夫選賜有功軍人即以掌批其頰對今上大呼
曰妾夫將千五百人扼敵沅州妾命婦也豈可辱
於是乞速賜死上矜其志賜之衣糧使有司存恤
之以俟其夫亦尋以疾卒又有漢陽教授之妻
為一兵所掠義不受辱投扵沙湖三人者僕親
見之皆可附希孟之義各為賦詞以寓意焉
巴陵女子韓希孟梅溪主人張素英解作歌詩還死節
不論傾國與傾城
烏鬼山頭閙鼔鼙武昌恭人攜孺兒黃鬚回鶻便批頰
義感萬乘真英竒
漢陽宣教是妾夫妾身未死緣事姑騎士朝來強擁去
抱石半夜投沙湖
使宋過濟南宴北渚亭
往年薄遊宴渚亭高秋霜落波光清今年持節又來宴
菱葉荷花香半城城南倒插泰山脚城北沈涵海氣横
周圍盡浸樓臺影魚鳥慣聞簫鼓聲錦堂流出珍珠冷
花底漂搖碎光炯名泉多在府第中繡簾深掩臙脂井
推波委濤到北渚匯蓄涵渟數十頃虹(去聲)橋桁柳平分
破巨壑雲莊入煙暝濟南名士多老成行臺突兀皆名
卿尊中正有李北海坐上寧無杜少陵堰頭臘瓮滿船
來歌舞要送行人行江南風景已不殊渚亭即是西湖
亭
三汊北城月榭翫月醉歌
大河奔放千里一片黃鼇頭傑觀突起河中央露華漲
冷濯桂窟氛露洗盡豁四旁濤山隱映生金輪水天不
辨渾金光杳然坐我月宫上星斗錯遌雲錦裳玉虹高
挂飲酒海黃流倒卷都淋浪兩行美人列嫦娥翠綃深
夜冰肌凉悄然清唱多怨曲攪亂羈思為停觴輕飇忽
來四座覺浮動吹落桂子颯颯生秋香急令撾鼓歌慷
慨驪龍掀舞白鳳翔玉牀插天抱孤月醉卧萬里銀河
長
望京府賞紅梅
汴梁宫中絳綃梅移向汴河堤上栽青條團掿杏花顆
瑣細向陽才半開張公小隊呼我飲風色偃髯寒氣凛
玉銜徑踏黃河冰貂帽颯簷掀紫錦金鞍細馬歌舞人
雪壓小橋不動塵入門下馬簇花宴紅蓮舊府花正新
玉川金波碧香酒折花遍插分素手春透寒梢未全綻
風流正要臙脂瘦賞梅不用歌落梅緩歌却著銀笙催
愛香細擷生霞蕊浮動雲腴嚼一杯本是前邨冷澹花
不稱王侯將相家明朝會散更向明月底藉雪凍吟疎
影裏
青城行
壞山壓城殺氣黑一夜京城忽流血弓刀合沓滿掖庭
妃主喧呼總狼籍驅出宫門不敢哭血淚滿面無人色
戴樓門外是青城匍匐赴死誰敢停百年涵育儘塗地
死霧不散昏青冥英府親賢端可憐白首隨例亦就刑
最苦愛王家兩族二十餘年不曾出朝朝點數到堂前
每向官司求米肉男哥女妹自夫婦靦面相看冤更酷
一旦開門見天日推入行間便誅戮當時築城為郊祀
却與皇家作東市天興初年靖康末國破家亡酷相似
君取他人既如此今朝亦是尋常事君不見二百萬家
族盡赤八十里城皆瓦礫白骨更比青城多遺民獨向
王孫泣禍本骨肉相殘賊大臣蔽君尤壅塞至今行人
不歎承天門行人但嗟濠利宅城荒國滅猶有十仞牆
牆頭密帀生鐵棘
(陵川集詩敘金亡事最詳又有金源十節士歌序云金源氏播遷以來至于國亡得節義之士王剛忠公)
(等十人皆死事死國有古烈士之風可以興起末俗振作貪懦其名字官階始終行業自有良史其大節)
(之嶽嶽磊磊在人耳目雖耕夫販婦牛童馬走共能稱道者作歌以歌之庶幾揄揚激烈由其音節見其)
(風采云天興諸臣國亡無史不能具官故皆祇以當世所稱者如郭蝦蟇仲德行院等書之俟國史之出)
(當為釐正云十節士謂王子明移刺都郭蝦蟇合荅平章陳和尚馬烏古孫道原仲德行院絳山奉御李)
(豐亭李伯淵也)
靈泉行二首(并序)
乙夘秋八月及行臺嚴公獵扵東山遂會扵鳳
山之靈泉故賦二詩
赤雲夾日騰清暉太隂殺氣纏海霓元戎小隊數百騎
金鑣玉勒紅牙旗長鞭一點陣偃月哨騎兩合前山圍
查牙折角獲挺鹿模糊生血禽孤羆霜蹏剝落落澗石
饑燕亂掠秋草飛應弦霹靂疊破碎掇拾挂馬皆纍纍
一川錯莫半山赭空穴破冢妖狐悲將軍推仁亦中怛
弛弓服矢收神威力士下馬各數獲從官解劒稱酒巵
山河慘淡生壯觀乾坤突兀增雄竒溶溶喜色動歸路
滿城樓觀重煙霏
蕭蕭弓劒秋山行老玉破碎前相迎石蛇繞徑入煙樹
一天忽在青山層三嵒鼎峙勢欲墜元氣突兀彊拄撐
相君坐定從官列游子乘興窮其登穿雲石磴上方遠
忽入洞窟行幽冥黑風吹衣出大隧泉源湛徹光泚清
翛然濺弄胷次豁一匊流盡千年酲憑高悠悠肆遐矚
天宇曠闊秋毫明泰山西來忽中斷翳翳桑土西南平
須臾撾鼓震虚谷尊酒坐嘯還同傾醉歌扣碎一明月
欲入碧海騎長鯨
八月十五夜五河口觀月
去年燕南醉明月黃金臺上秋風發兩行燕玉笑姮娥
直著風神比顔色前年山南醉明月露氣風聲纏玉節
甲士撾鼓邊聲雄漢水波翻峴山裂今年又作江南行
五河河口澆雄䲔舉杯對月月浮動酒浪搖碧金鱗生
彷徨四顧天宇豁九州四海一月明誰令此地限南北
閧起禍亂挐甲兵人生大抵隨所遇南北東西無定住
今宵對月傾金尊便可長吟嚼佳句醉時抱月凌孤風
桂苑煙霄快高步浩歌亂扣白玉盤天上人驚亦何懼
不須槌碎黃鶴樓何必翻倒鸚鵡洲大江江頭呼李白
我欲與汝蓬山遊赤城城頭搖曳紫綺裘白雲雲邊倒
卷蒼玉甌雙成佐酒飛瓊唱不解人間更有愁
書磨崖碑後(并序)
書至扵顔魯公魯公之書又至扵中興頌故為
書家規矩凖繩之大匠河朔嘗見三數本皆完
好而森森如劍戟有不可犯之色今得此本頗
為殘缺既装褙則反得古中韻勝乃知崖角刓
敝本真全露有李白所謂秋水出芙蕖天然去
雕飾者尤可賞激也乃為賦詩云
汝南昔曾謁公祠霜日□冽森英姿乃今江館坐牢落
奪目忽覩中興碑神明煥若還舊觀義烈凛凛生見之
滯氣激起天宇豁快意發冢揮金鎚生平每為二賢惜
以技掩節公羲之不阿桓温止殷浩遺世脫屣終遊嬉
平原突兀杲卿死李唐中葉公能持政令二賢書不工
隻字片楮猶當竒矧於超出二王筆冠冕百代書家師
坡仙論書至公止此本於公又竒至正筆篆玉藏李斯
出筆存鋒兼漢隸古硬陵轢瘞鶴銘韻勝韜抉蘭亭記
離堆雄峻僅能亞畫贊沈深還櫛比書法至此為絶塵
頓覺諸家異端異恢宏正大極遒緊馳騖剛方窮壯麗
萬古千秋討賊心二十四城忠義氣惜哉歲久頗殘缺
苔蝕潮春寖磨滅去國幾年似者希滄海遺珠亦竒絶
酒酣對酌虎賁郎况乃摩挲是明月斷畫嶄嶄□斷金
倔彊常山筆端舌中間剝泐尚含胡慘淡中丞面餘衊
載看激裂壯士肝意苦時危將泣血置書勿論撫膺歎
更有何人似公節忠貞端不負巡遠文字尤令重元結
只今誰識段文昌世上焉知李希烈終南太華皆可磨
後人竟莫墮嵯峨惟餘浯溪青天一片石照耀䆳古馳
江河誰能與世見此不朽業蕩攘邪穢蠲祅痾再立元
氣攎澆訛踵武至德肩元和九原起公吾其歌
江梅行
江城畫角吹吳霜破月著水天昏黃波澄煙妥林影澹
雙梅帶雪横溪塘此時承平風物盛家家種玉栽琳瑯
朝來伴使宴江館銀瓶亂插吹銀管霏微香霧入紅袖
零亂春雲遶金盌都將和氣變荒寒錦瑟愁生燕玉煖
為言儀真梅最多苔花古樹深煙蘿一年十月至二月
紅紅白白盈江沱自從天馬飲江水草根齧盡梅無柯
揚子人家楚三戸今年幸有燒殘樹忽聞星使議和來
盡貯筠籠待供具從今江梅好顔色爛醉長吟嚼佳句
江聲行
鴈嗁月落揚子城東風送潮江有聲乾坤洶洶欲浮動
窗戶凛凛隂寒生昆陽百萬力一蹴齊呼合譟接短兵
鐵騎突起觸不周金山無根小孤傾起來看雨天星稀
疑有萬壑霜松鳴又如暴雷鬱未發喑嗚水底號鯤鯨
秪應靈均與子胥沈恨鬱怒猶難平更有萬古戰死骨
銜冤飲泣秋濤驚虚庭徙倚夜向晨重門擊柝無人行
三年江邊不見江聽此感激尤傷情須臾上江帆欲舉
舟子喧豗閙撾鼓江聲漸小聽雞聲慘淡芙容落疎雨
後聽角行(并序)
丁未冬十有一月漢上趙先生仁甫宿扵余家
之蜩殼菴霜清月冷角聲寥亮乃作聽角行以
贈其行近在儀真每聞角聲因思向来卒章四
句江上舊梅花今夜落誰家樓頭有恨知何事
牽住青空幾縷霞便有江城羈留之兆故作後
聽角行以自釋云
燕南壯士江城客孤館無眠心巳折那堪夜夜聞角聲
怨曲悲凉更幽咽一噴牽殘楊柳風五更吹落梅花月
霜天裂却浮雲散鴈行斷盡疎星接餘音眇眇渡江去
依稀似向愁人說勸君且莫多歎嗟家人恨殺生離别
可憐辛苦為誰來彫盡朱顔頭半白萬緒千端都上心
一寸肝腸能幾截當時聽角送南人南人吹角不送人
不如睡著東風惡拍枕江聲總不聞
長星行(甲子歲七月一日始見九月十六日没)
銀槊萬條日没酉玉虹千丈月合丑雄雞一聲半天赤
太陽欲出星在柳東北勢妥裁冰刀東北迸開驅雪帚
行侵熒惑掩太白直從北斗向南斗上相黯慘忽無色
上將參差都不守明堂帝坐總茫昧房駟王良欲奔走
漸過輿鬼漫兩河渾埽三垣當井口突煙滚滚欲浮動
異事驚人古未有初從暵旱忽風雨拔木轟山聲亂吼
爾後妖芒忽亘天七月初吉又踰九縱横凌犯卧復堅
自莫至朝長更久五年江館戴片天變故紛紜翻覆手
摧心褫魄又見此閉目不敢窺戸牖天傾地裂由積釁
敗國亡家皆自取吾聞有道必得夀長星勸汝一杯酒
狠牆歎
危牆闊峻倒插棘四簷抵帀無罅隙東日曬透西日炙
周興鐵瓮熾火逼置予此中不許出虐哉狠牆甚狠石
嗚呼何時見天日
冤鐍歎
重門重鏁禁不開伴使送入不復來鐵簧生澀深金苔
沴氣纏結埋隂霾竇中進食當門回咬脣閉目猶疑猜
嗚呼冤鐍孰為哀
憶寶刀歌
生平知巳壓腕刀借交報仇燕南豪一從濠梁成隔絶
梟獍觸忤狐狸嗥夜夜斗牛多異氣玉虹縈天光燭地
幾回夢裏飛入手痛惜當年都廢棄近來館下遇家賊
空拳無奈徒忿激撼牀一夜寶刀鳴黑風卷地吹霹靂
只今使節猶未回秪應玉琫生青苔何時磊落却在手
為我討賊除氛埃
陽春怨二首
江頭怕見楊柳春楊花飛來愁殺人紅顔落盡花片新
黃昏無人淚霑巾舊花被疊凝春塵夢中忽見渾未真
隔花半面春山顰恨郎不歸多怨嗔不知兩處同若辛
同是天涯愁恨人幾年心事向誰說花落鸎啼晝掩門
芳草萋萋春又青階前院後喚愁生隔牆飛花帶鸎聲
都因無情却有情強飲不醉愁難醒欲睡不著夢難成
一簾斜日堆綠英春風澹沲江無聲楊花茫茫揚子城
總是天涯流落情夜來說殺梁間燕一世春愁在此行
秋興五首
風振長天秋氣豪幽人興與雪山高霜纏短褐歌商頌
月滿空庭讀楚騷萬事已應隨敝俗一身寧忍墮塵牢
會須散髮滄溟上鞭擊魚龍舞碧濤
世事雖窮道不窮金聲猶振魯王宫看書極探天人理
下筆全侔造化功未灑後塵心有贅忽驚前哲坐生風
六經依舊垂天地千載秦灰散劫空
沙冷雲平塞外天霜風掣箭射幽燕羣狐蹀血濡腥尾
一鶻摶空弄老拳白玉樓成賀安在黃金臺廢隗猶賢
翩翩精衛休填海驅石秦人已斷鞭
永夜漫漫苦飯牛北溟誰下釣鼇鉤拘雲琢句鬼神泣
倚劒長歌天地愁日暖桃源秦世外月明蘭國楚江頭
但能握節終吾事絶食猶輕漢五侯
萬里長風埽陣雲浩歌一曲倒清尊昔人猶有未埋骨
䆳世難招不返魂隂沴豈能昏日月濁河難使貫乾坤
皇天不許中州静夜夜長庚出薊門
雲意
暘谷初冰冽曉霾瑶花一夕滿瑤臺雲飛海嶽寒難吐
風振堪輿凍不開秀魄暗成冰井月冷魂潛入楚江梅
梁園此日多豪俊濯濯無因展異才
呈王内翰
霜落雲枯秋盡時翰林遺得桂林枝春風久已歸桃李
劫火從渠照虎貔白髮操戈浮世在赤心傾蓋幾人知
壺中有酒無天地醉後休歌貝錦詩
送董巨源
錯落霜華季子裘茫茫何處是西周乾坤破碎無元氣
歲月蹉跎漫客愁舉世横身歸虎口幾人懷策射龍頭
相逢不得從容地空著長歌慰遠遊
老馬
百戰歸來力不任消磨神駿老駸駸垂頭自惜千金骨
伏櫪仍存萬里心歲月淹延官路杳風塵荏苒塞垣深
短歌聲斷銀壺缺常記當年烈士吟
題楊之美尚書寄王連使守太原書後
憶昔風塵暗兩京北門此日賴真卿乾坤翻覆見忠節
臣子危亡置死生一柱數年支大厦孤軍千里重長城
尺書便是中丞傳讀者猶能感義聲
南堂即事
長夏禪房絶點埃鬱蒸襟袖迥然開半軒流水移天去
滿榻雄風送雨來不記閒愁千萬種有時清唱兩三杯
輕鷗也自知人意浮入驚波却便回
大宛二馬(天廏所有詔錫張蔡公)
二馬飄飄萬里來玉花蕭颯上金臺風生兩耳雲霄近
電掣雙瞳日月開渥水虎文連殺氣大宛龍種絶氛埃
將軍正欲成勲業看汝驍騰展驥才
落花
彩雲紅雨暗長門翡翠枝餘萼綠痕桃李東風蝴蝶夢
關山明月杜鵑魂玉闌煙冷空千樹金谷香銷漫一尊
狼籍滿庭君莫埽且留春色到黃昏
次韻荅王國範
薄寒孤影澹黃昏步出空齋自掩門霜落池萍清見底
風彫庭樹静歸根天高鴈去人千里江闊烏驚月一痕
兩國音塵俱斷絶幾年懷抱與誰論
贈馬德璘
從君躍馬入長途尊酒風雲日便疎白璧暗投皆若此
赤心知巳更誰歟不能北闕紆竒策甘向南山守敝廬
抱膝長吟意蕭索半生孤負五車書
静香亭二首
南風吹綠滿庭槐門巷翛然絶點埃紅玉生煙塵世隔
錦幃遮日洞天開鸎知好客飛無語蝶為新花去復來
好著生前無限酒浩歌長醉亂霞堆
小山曲檻映迴廊别有一天深處藏人物風流還似晉
衣冠儒雅尚如唐四圍紅錦春風軟滿地綠隂清晝長
坐久杳然忘世味碧雲高興欲飛揚(燕自兩河之戰遂非唐有薦罹遼金)
(幾四百年然而不漸宣政佻靡之化豪勁任俠渾厚敦雅猶有唐之遺風焉故是詩有衣冠儒雅尚如唐之句)
曉渡溠河
旌旗斷續出林巒部曲喧豗過石灘殘月没時愁地險
宿雲收處覺天寬自知不武還為將漫使閒身也屬官
落盡黃榆秋色老楚山清曉石樓寒
營獨山谷
秋風獵獵建牙旗月澹昏黃馬不嘶區脫定時林影黑
邏兵行處草聲低豺狼遠跡終宵遁烏鵲驚飛到曉啼
中夜幾回還自惜缺壺歌罷意凄迷
孟少保後園瑞香
羽葆層層擁細花甲梅斜映隔山茶兩三叢裏氤氲氣
數百年來富貴家雕玉香濃團瑞雪翠翹春暖插輕霞
主人一去無消息庭戸蕭疎落晚鴉(又咏山茶云秦樹怨離抛翡翠漢宫)
(愁絶冷臙脂内家最愛常留得生色屛風有數枝亦甚佳)
題汶陽王太師彦章廟
不許乾坤屬李唐孤軍直與决存亡大梁僅得延三日
匹馬猶能敵五王誰意人間有馮道幸因身後遇歐陽
千年豹死留皮在破冢風雲繞鐵槍
宿州夜雨
飛電穿窗滿室光却從陡黑見昏黃雷霆半夜翻龍窟
風雨終宵撼客牀塞上詩懷尤索莫天涯壯氣獨昂藏
星麾何日平康了兩國長令似一王
震南樓
危樓雄麈楚氛收緩帶輕裘日燕遊赤羽萬夫開虎幕
黃流一曲枕鼇頭天高樹老關河莫水落雲枯澤國秋
此地誰教限南北蒼茫極目使人愁
沙洲夜泊
一來駐泊便淹旬洲渚人家鴈鶩邨滿地月明疑白晝
半帆煙影易黃昏天連平楚無邊闊河入長淮徹底渾
夷甫諸人憑寄語莫教石勒上東門
月丹
小艇移來江漲橋盤盤矮矮格仍嬌丹霞皺月琱紅玉
香霧凝春翦絳綃一種是花偏富貴三冬無物比妖嬈
廣寒記憶曾攀折滿殿光搖照紫霄(王承宣致月丹一本云山茶大者曰)
(月丹又大者曰照殿紅故為賦此)
伴使秦文舉欲入維揚故賦詩以見意
東風吹落瓊花雨南浦潛生荔子煙夜久有懷聞獨鶴
春歸無語怨嗁鵑天沈海底涵金鎖日隱鼇頭頓玉鞭
千尺絲綸萬年井文園消渴竟誰憐
芍藥(王承宣送揚州芍藥數本)
夜來風雨洗殘春芍藥還開春又新入座忽驚持酒客
舉杯先酌送花人煙輕雪膩丰容質露重霞香婀娜身
鐵石肝腸總銷鑠都將軟語說風神
生朝祭先有感
金橘堆盤荔子丹瓊花滿奠爇沈山風生香案空遙拜
月掩重門尚未還目斷松楸心耿耿氣填胸臆淚潸潸
三冬又盡三年數兩國無成兩鬢斑
鏡薌亭
薄薄輕雲似霧塵隂隂江氣冷侵人一庭芳草留連客
兩樹夭桃斷送春檻外流鸎仍語巧梁間旅燕又巢新
東城飲伴西湖柳寒食中間入夢頻
甲子秋懷
江館無家久似家西風院落老天涯黃纏薯蕷猶多葉
綠擁芙蓉尚未花紗幕墜塵歸晩燕窞池生草窟秋蛙
枯腸欲斷誰濡沫擊柝聲中夜煮茶
已已三月二十六日
夢遊故國人仍獨春到空梁燕自雙雲淡星疎秖見斗
浪平風定不聞江五更鼔角纏孤枕千里關河入破窗
落盡好花春又老依然塵土暗金杠
升賢邨
兩嶺青林夾孤山黑石圍雲攜疎雨過風約斷虹飛為
告奸雄叟難逃筆削譏荒邨好終老白首竟忘歸
開平新宫五十韻
日月旋天蓋星辰合斗樞光騰掌内鐵氣繞澤中蒲金
帛羞重賜弓刀奮一呼真人翔灞上天馬出余吾尺箠
初開闢羣雄競走趨無勞為更舉乘勝即長驅蹴踏千
年雪驍騰萬里駒長城衝忽斷弱水飲先枯肅殺威靈
盛驅除運會俱華夷塵澒洞天地血模糊地盡諸蕃外
兵窮兩海隅九州皆瓦礫萬國一榛蕪誰與重休息徒
為妄駭吁治平須化日殺伐豈良圖聖子曾當璧神孫
會握符鐵山深藴玉瀚海特生珠歷數終當在謳歌信
不誣欲成仁義俗先定帝王都畿甸臨中國河山擁奥
區燕雲雄地勢遼碣壯天衢峻嶺蟠沙磧重門限扼狐
侵淫冠帶近參錯土風殊翠擁和龍柳黃飛盛樂榆岐
山鳴鸑鷟冀野牧騊駼風入松杉勁霜涵水草腴穹廬
罷遷徙區脫省勤劬階土遵堯典卑宫協禹謨既能避
風雨何用飾金朱棟宇雄新造城隍屹力扶建瓴增壯
觀定鼎見規模五讓登皇極羣生賜大酺還聞却走馬
即見弛威弧簡策詢前代弓旌聘老儒恢弘回一氣徼
幸絶多途雷雨施龐澤乾坤洗舊汙直為提赤子遂使
出洪鑪遠檄收疲薾窮邊罷轉輸江壖遺鄂岳石窟棄
巴渝刀槊存殘骨膏粱換毒痡却令逢有道免使叫無
辜契闊還同室鰥惸得字孤八荒皆夀域六合極歡娛
白叟休垂泣蒼生獲再蘇只知期用夏更擬論平吳旭
日冰天透仁君雪國無終能到周漢亦足致唐虞遇主
得知己逢時合舍軀弭兵通信誓奉詔敢踟蹰頓覺心
田豁還將肝紙刳行行重回首瑞氣滿闉闍
春夜
春雨江湖夜東風花柳寒舉頭不見日何處是長安歲
月纏星節乾坤遶血盤控拳紛愈甚排難古來難
儀真館中暑一百韻
五載淹江館三年錯雨暘熱中蒸滯氣涸轍斷枯腸黑
井鹽煎火紅鑪鐵鍊鋼帡幪加誕罔坎窞觸機張直壯
無身慊窮堅著命當鼻煙從燎炬溝汗儘翻漿噎塞難
通匕摧頽懶揭裳沾濡粘弊屣毒螫上空牀甑擁輪囷
肉瓶熬觱沸湯噞喁氣尤偃叫吼怒如狂曉瘴煤生柱
晴霾土抺牆片雲遮日薄疎雨灑晴忙熒惑凝青血長
庚迸赤芒槁天高破碎乾月死昏黃翕熇渾無露萎焦
似有霜燕呀棲不壘鳶跕墮難翔雷殷轟蚊塔沙生闇
&KR0558;槍飛螢空自爝戰蟻竟深藏盤礴摧腰脊低垂塌目
眶本來觀化日誰使遇愆陽風土聞南國江山異朔方
豈期罹酷烈無處别炎凉故國包全晉吾家壓太行高
寒雄地勢瀟灑静雲莊六月衣冠冷千年草木香長松
撼潮海絶壁隱虛堂却到燕山北行歌易水傍鴈霜彫
夏木鳩雨潤春桑聘幣輝光重徵車道路長沙陀瞻帝
里雪谷拜天王的皪星銜凍嚴凝日隱光羣雄奮冰窟
六合入氊囊半世無蒸濕於今重禍殃襟裾堆蚤蝨肘
腋沸蜩螗豈免泥塗辱還令羽翮戕甘言雖未已毒手
益難量夾柵仍規覘重圍更限防塹門深虎圈擊柝閙
魚榔箝逼罏錘密枝梧觜吻荒釜鬵烹則易刀爼食非
強氣數俱臻極天人盡反常旱災緜歲月禍本入膏肓
重怒非長策佳兵甚不祥捓揄肆巖阻鄙外極戎羌信
誓猶然在明徵固未妨但令心匪石儘自口如簧喟歎
愁仍積吁嗟氣不揚行人竟何罪國體豈無傷反已私
尤責知微實愧惶逢時當際會援溺止懷襄自縛懸難
解輸人律否臧恧心煨肺腹畏景急炮煻欲掘隂山鼠
翻思雪窖羊履危從蹇剝挺節不低昂伊昔當崇慶金
源復靖康白虹纏帝座紫電激天狼傅說騎箕尾王良
策駟房一龍轟霹靂萬馬快騰驤歴塊無完國蜚鋒舉
斷吭纔聞過燕趙又已出河湟此際通和好惟時正擾
攘渾如沃薪火大似堰流糠狼籍三峰敗顛連五國亡
濟師攻汴蔡徼節到餘杭海上盟空闊城南事渺茫劒
關開要害淮海失城隍㝢縣餘骸骨乾坤一痏瘡百年
血肉運萬里戰争場邊將儌功賞兵人藉糗糧居然忘
厄會但請復侵疆虎怒寧須激鯨吞更請嘗肌膏坐銷
鑠節鉞漫熒煌破屋渾生薍方畦孰插秧蘼蕪没洲渚
潢潦漫陂塘莽蒼人何在隂森鬼正倀鴈兵秋滚滚魚
窟夜遑遑豈忍仍擠石無為更藥瘍欃槍閙三紀絲枲
紊千箱已亂仁明出中興祚胤昌勝殘須必世奕葉始
呈芳秦府鳳鱗質周家金玉相河山收殺氣雲漢煥文
章潛邸人皆仰春宫德益彰厭兵符太母歸馬勸先皇
禮樂尊周孔聲名慕漢唐恢弘張治具突兀振乾綱駿
發渝平急鋪敦大命將奉書秖局脊馳驛敢彷徨加額
人皆賀摩肩衆所望只今全父子無復痛孤孀延入拘
營壘周羅帀廡廊只將人桎梏不用鐵鋃鐺龍節埋泥
穽狐涎汩土&KR2265;焚身無取齒避竈豈争煬炎赫惟加熾
風飇不許凉秖愁化灰燼何處薦珪璋天問終無語冥
搜未易詳艱屯果誰敢壞亂實難匡有賦誇鸚鵡無媒
獻驌驦何當快風雨吹去卧滄浪
三月二十三日猶在儀真館二首
向晩日華紫殷然轟夜雷龍蛇開蟄窟桃李動春臺淚
逐催花雨心同潑火灰何由復龍動百感坐中來
二月還如夏炎蒸鬱震驚迅霆侵骨冷飛電透心明海
氣霑衾濕江聲拍枕平從今休禁火一雨萬家生(是月初二)
(日火二十日丑刻火午刻復火一月凡三火獨遺舍館及漕臺州治在故有是句)
月夜感懷
去國期星歲無家阻萬金江山沈苦思花月動哀吟變
故空長策蹉跎惜此心遥憐燈火罷兒女夜愁深
雨中感懷
舍館年年老江邊日日隂雨聲便熟睡花氣動幽吟樹
密鸎愁濕庭荒雀畏深晚風吹鼓角慙媿弭兵心
曉起
傍枕衾稠薄還家夢亦難月華終夜白江氣先秋寒心
苦天為碎辭窮海欲乾起來看北斗何日見長安
江雲
江雲似江水渺渺復粼粼晻靄無窮態紆餘不盡春遮
回斷行鴈望殺未歸人何日星軺路馮高更憶親
新館感春二首
東風吹敝褐水氣撲虚簷月窟星河澹江城鼓角嚴年
深愁不醒春至恨猶添為問秦通守何顔說錦簾
佇立無人語巡簷思慘然夜江寒浸月春樹暝生煙計
拙仍持節途窮擬問天難為繞指鐵萬折志彌堅
新館夜聞杜鵑
嗁落深江月催殘故國春不堪多恨鳥偏聒未歸人血
盡腸應斷哀餘心更頻關心尤入耳一枕夜愁新
癸酉閏六月十三日夜病中聞笛
深夜凉風發迢遥送笛聲只愁江月破不放野雲行怨
曲人多感離腸恨易生病中催坐起傾側若為情
滿城道中
十二西郎縹緲中顔行壁立插晴空欲攜天地諸山去
不逐秦鞭過海東
抱陽寺
孱顔蒼玉抱幽邨突兀雙龍窟宅尊回首萬山東盡處
冷煙平遠半乾坤
九日郭外二首
溪上蒼煙一道開誰家日夕採菱回片帆不舉波間過
無限好山波底來
萋萋宿草暗荒丘落日徘徊上上頭一曲悲歌天地窄
怪人獨鳥入長楸
蠶
作繭纔成便棄捐可憐辛苦為誰寒不如蛛腹長絲滿
連結朱簷與畫闌
龍德故宫懷古八首
國是當時總是非強將商鞅作皋夔莫言天變渾無畏
不見雷轟黨籍碑
蔡京姦計假荆公紹述雖同事豈同不向嶺南消禍本
更從海上立竒功
人間未省有金國地底唯知幸鐵樓忽見城頭鷓鴣舞
賣花聲斷不勝愁
復國誅讎事豈難背城借一據河山汴梁更不回頭望
直送汪黃到浙間
少康一旅便南奔畀付英雄國可存宗澤云亡李綱罷
衣冠不復到中原
却許邦昌為紀信渾將秦檜作程嬰甘心江左成東晉
長使英雄氣不平
金人不敢駐幽燕劉務猶令帝八年若守汴梁和且戰
關河一半尚能全
建炎新焰起江東冤血青城尚幾重閩越兩王還有後
天教太祖繼高宗
帥正堂
秋渚芙蓉澹澹香新亭爽氣釀新凉晚風吹斷溪南雨
一片金煙挂夕陽
長蘆舟中遇風二首
海風栗栗刮鯨涎吹裂西南一半天暝色忽開隨酒散
浪花和月上船舷
杯盤楚楚下中流風順帆輕莫靄收忽憶黃河轟斂日
翠綃凉月轉船頭
贈漁者
一尺新魴綠柳穿漁人饋我不論錢斫開細雪銀膏瑩
旋折黃蘆爇晩煙
寓目
錯莫坤靈慘不春搶攘戈戟閙風塵可憐萬里中原土
一段荆榛愁殺人
宿黃陂縣南
茅屋敧斜竹逕荒稻畦殘水入方塘營屯未定斜陽下
鴈點秋煙不著行
燭花
江城深夜作輕寒金粟堆盤蠟炬殘應是燈花憐久客
故隨人意報平安
正月三日見月
小雪初晴卵色天虛庭搖曳動江煙忽聞歸鴈驚回首
新月梅梢又一年
八月十六日曉起見月
冷雲收盡月當西過却秋宵已失期何事天公太相妒
只教人看不圓時
橄欖
半青來子味難誇宜著山僧點蠟茶若是党家金帳底
只將金橘送流霞
丁卯新館寒食無花二首
四圍擊柝鎖重扉春去春來總不知腸斷東城中酒後
春衫走馬拂花枝
陽和渾不到空齋深院無人長綠苔為報監門暫開鎖
少分春色入門來
館内幽懷
狂花野蔓滿疎籬恨殺絲瓜結子稀獨立無言解蛛網
放他蝴蝶一雙飛
夢遊木香洞府
月窗青錦麝塵寒夢遶煙條露蕊看但覺身輕似蝴蝶
種香風物異槐安
莫春
重圍雨久塌蒼苔火鋪喧呼著棘栽唯有東風難禁約
隔牆吹過落花來
同闞彦舉南湖晚步
荷花臨水殿綺月轉簾腰晚吹動銀管莫凉生翠綃
促織
亂聒霜前夜忙催機上秋無衣汝何益重作旅人愁
太平頂讀秦碑
岱宗太平頂磨崖與天齊左列則天頌右刻張說辭文
采與書法不離近代規漢封宛在周觀東秦壇夐出絶
頂西壇前圓平值中峰突兀上有始皇碑年深雨漬百
裂餘析作兩峰蹲半規面陽數字仍可辨隙縫重銜苔
蘚皮中間隱約見制可完好可辨惟臣斯拳如釵股直
如筯屈鐵碾玉秀且竒千年瘦勁益飛動迴視諸家肥
更癡當時風雨有餘怒豈容夸石獨在兹秖應神明愛
文物不肯轟擊常護持昔年韓文公曾賦岣嶁詩字青
石赤皆傳聞漫為咨嗟涕漣洏何如親登泰山日觀峰
光怪特見絳氣纏金虹摩挲細讀秦相碑天門高咏來
清風乃知山靈不相負夜宿天邊不忍去醉倚雲窗重
回顧
和陶咏荆軻
燕國八百里最為遠秦羸可作殷周基何乃事荆卿癡
兒強復讎匕首揕咸京徑刎於期首更圖督亢行倉皇
事不就狼籍斷冠纓寒風死别歌睥睨一世英不若專
設諸飲恨復吞聲縱使殺一秦寧無一秦生吕政方忘
燕忽作繞柱驚并吞勢不巳舉兵復有名埽平黃金臺
故鼎入秦庭昔我渡易水晚登燕子城投文弔田疇思
賢重屏營舉事本道義不係敗與成為國恃刺客夫豈
豪英情
儀真館中雜題五首
心事悠悠逐去鴻夢魂渺渺入西風無邊木葉無窮恨
一夜秋容滿鏡中
鞍馬悤悤改館來芙蓉開罷海棠開梁間笑殺新來燕
去了重來尚未回
花落深庭日正長蜂何撩亂蝶何忙匡牀不下凝塵滿
消盡年光一炷香
持節江頭久食魚館人供鴈意踟蹰呼兒細看雲間足
恐有中原問訊書
只見星簾挂月鉤銀河依舊隔牽牛遙憐玉雪佳兒女
淚滿西風乞巧樓
元詩選初集卷十四
