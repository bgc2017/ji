元詩選三集卷六庶吉士顧嗣立編
李序絪緼集
序字仲倫東陽人適菴先生惠之姪也善詩文
年十七追和李賀樂府嘗遊京師學士宋褧左
丞危素輩見其所著四書新說引為莫逆交左
丞許有壬言於中書牒江浙行省俾為學校官
未用而省遇火牒亦隨燬序歎曰命也夫遂絶
意仕進歸隱東白山中與友人陳樵日相吟咏
以自樂所著有絪緼集今讀其武皇仙露曲嗽
金鳥行銅雀臺磚硯歌諸作氣韻詞調雜諸昌
谷集中亦咄咄逼真也
暮行大堤上
暮行大堤上明月天上來但能照歡樂不解憐悲哀誰
家少年子大宅高樓臺凉風管絃發夜飲攜金罍寧知
飯牛客鬱鬱心如灰歡娛豈終極屈辱俱雄才徘徊望
明月惆悵何由裁
青雲兩黃鵠
青雲兩黃鵠雙飛起南極翺翔閶闔風直上太行北和
鳴忽棄背中路不相得長言生死同胡為自持擊天風
高四方母乃傷羽翼丹穴有鳳凰為君變顔色
都門道
清晨出南陌平旦下城闉東風微淡蕩草木一何新鬱
鬱遊子情祁祁女如雲翩翩桃花馬轆轆翠車輪娟娟
珠簾下嫋嫋看行人回眸不相見搖動陌上春豈不頻
見之匪我所思存所思在遠道感激難重陳願為雙飛
燕南北長與親雲霞不相隔飛越復經秦
明月
明月入高樓流光何漫漫佳人一寸心千里如素練浮
光玉露起華渚浮雲散光輝長若斯君心不相見
遠愁曲
桃杏忽已殘穠華逐流水綠階日色重芳草青靡靡飛
燕銜落花春風共吹起飄散不相知愁心滿千里
武皇仙露曲
甘泉照月如鈞天千門萬戸生碧烟碧天無雲露盤出
明河夜拂金童仙栖鴉起啼曲城曉大官步進青龍道
崑山玉盡武皇老茂陵春風吹綠草魏人車馬東方來
一朝秋燐飛空臺天荒地老骨亦摧三川白日聞春雷
蕙花蘭葉參差起微月斜明光泥泥仙人之淚猶泚泚
曲江芙蓉歌
綠波夭矯如龍尾河漢英英拂雲起紫雲樓下花映人
搖蕩香風十餘里妖魂照夜春欲語白玉容華舊絲縷
秦川望月錦繡紋桂揖蘭舟鳳簫女紫雲頭上飛鳥過
朱蘭半折空嵳峩怨紅落粉生微波芳華欲攬愁不歌
雲裳綺袂風露多
嗽金鳥行
昆明使者南方來洛陽宫闕如雲開玉階奉進嗽金鳥
水晶鏤刻辟寒臺錯金為屑玉為餌神刀取腦白龜死
美人自搗明月珠赤玉盤中光靡靡雲高夜啓月當戸
展翼垂吭為君吐白鸞之尾掃成堆瑟瑟輕黃如粉蠧
冶烟五色何氤氲後宫獨賜承恩人雕成宛轉合歡釧
一尺春風袖中軟不知南國江水深鐡箕已盡愁人心
岸傍沙隴高百尺賣兒買得雲南金安得羣飛萬千羽
不食珠璣食禾黍嘔出肝腸奉明主天下黃金賤如土
綢繆曲送都彦良
天南翔鴈鳴雝雝城頭旭日光曈曨長眉公子綢繆客
騎馬乘冰上南陌馬蹄翩翩幾千里江漢水暖遊雙鯉
東風不惜天上春拂柳吹花為君喜綺屏桂燭開洞房
暖紅霏霏明月香三星綽約正當戸流輝照見雙鸞凰
鸞凰不惜雙飛翼天上神仙遠相憶
次韻納齋銅雀臺磚硯歌
銅雀臺傾見荒土月黑妖狐上臺舞千年瓴甋墮人間
瑟瑟苔花暗秋雨天荒地老奈愁何臺上清泥生碧莎
斜風吹雨啼蟋蟀此是西陵長夜歌魏人膏血今已古
漆色凝花人未覩一從為硯今幾年漳水滔滔自東去
為君寫作銅臺吟臺前瓦礫猶傷心
和胡景雲白玉心黃金淚二歌
我有堅白心凝作方寸璧與君交結終不移都邑連城
不能易守靈童子無纖瑕十年琢削如蓮花金鈴珠帶
互夭矯中有七竅流精華置之靈臺縞如雪相思一夜
虹光發美人千里共月明直上秋天貫明月飛神出入
洞八荒璆琳為衣璹為裳光輝照子丹元府崑山石爛
無相忘憶君更有和氏目千載推之置君腹
長相思天一方仰天望明月流淚何浪浪西方白帝金
為質賜我瞳人外如漆酸心烈烈不可支火起靈臺鑄
成液為君灑向别時衣一彈雙指如星飛為君寫作加
餐字千載光輝猶不死古來結交須黃金眼中流出交
更深斑斑痕迹明鏡小鏡中照我相思心明珠只買蛾
眉女空使詩人淚如雨
獨漉篇有所贈
獨漉復獨漉隔簾月影望微月樓頭夜語不分明碧穗
開香似雲葉蜻蜓天上來春愁立死錦繡堆豈知身是
秋風客為君容顔瘦如石芳菲相望采不及千里黃雲
覆沙磧背人去幾日還曾飲江南水莫向燕支山汀洲
三月柳風起願得秋來渡江水
大堤曲
野塘鵁鶄暖水葓生桂葉莫上大堤行拂人飛蛺蝶門
前弱柳長紛紛水花漠漠飛暖雲柔條自有烟露色不
如愁死堤上人劉郎肉薄愁心重天上離鸞思别鳳春
風搖蕩本無根種得桃花繞新夢
山鬼篇贈姜歴山
山中鬼不獨山中亦城市衣中環珮無玉聲直入人家
弄書史小冠斑文剪湘竹越衣芰製如流水玉壺未竭
歌未終飄若空中野雲起門前月色夜茫茫門外秋風
滿千里朝餐松柏露暮食蘭蕙花隴頭青桂樹何處是
君家
烏傷行
頭白烏畢逋尾爾焉知作墳送人死天公遣爾役孝子
頭白烏天上來口中流血不自惜却憐孝子心肝摧鴉
鴉夜宿墳邊樹飛向山頭啄泥土新墳磊磊三尺高銜
得黃泥如返哺秦人涸水築山靈飛烏為作顔氏塋顔
氏子國有祀烏作墳秦無人
雲松巢歌贈陳國賓
媯公子碧烟裏薜蘿引作魚鱗衣衣上清風如流水雲
為字松為牆綢繆牖戸碧縷香翠華之幄青瑶璫亂髮
鬱鬱煥紫光十年不出生文章手扳蒼虯上風雨蓬萊
山中木天下
崑崙山牧童歌
崑崙丘雲上頭河西之子牧氂牛野田蓬萊牛不食直
上崑崙幾千尺凌絪緼上崑崙牛背上弄碧雲氂牛努
角旁無人與雲同入天之門天門高高向西極月華爛
爛飛五色雲間夜食明月光身上斕斌虎文碧崑崙鬱
嵳峩中高四下流黃河黃河水流東入海牧人自唱蓬
萊歌神刀斷截氂牛尾析木津頭獻天子
雲莊歌贈雲莊左丞
天上雲何方來天之元氣出變化飛龍與爾相徘徊龍
飛不自行乘雲如水高飛騰逶迤縹緲不可名翺翔矯
矯遊太清出紫薇過箕尾龍行亦行止亦止與龍一心
青天裏青天皎皎日正中輪囷蕭索飛溶溶春風浩蕩
吹八極氤氲五氣流春風忽然收卷不留迹妙入無門
閟玄極冥冥窅窅神所宅獨有飛龍可以識房山之上
有屋名雲莊青壁突兀開棟梁雲兮雲兮不可以斂藏
散為甘雨澤四方年豐黍稻多穰穰雲在天人樂康
七夕謠
明河之水流玉雲神烏為梁貫天津河西織雲天帝子
今夕東行見河鼓瑶光如笑横碧渚微風徘徊自成舞
風參差夜逶迤願回六龍駐不飛明星漸出明月底珊
珊靈雨隨車飛
槐蟲吟
槐蟲復槐蟲高槐鬱鬱如青龍枝枝葉葉被爾食青雲
蕭瑟生秋風槐蟲肥枝上垂一枝搖曳勢欲絶欲墮不
墮風凄凄下有車轍交馬蹄不可墮地身為泥閏中女
兒莫近之令爾肌肉生瘡痍
敬次叔父適菴先生六觀圖韻六首
曉起初褰薜荔裳隔簾皓影雜紅光雪花映日孤峯起
玉柱浮空千尺長風急露華都是霰石寒芝草不生芳
朝暾正似丹砂色照耀雲間白玉牀
兩岸汀洲一浦分隔簾啼鳥近相聞逶迤綠水遶春色
窈窕東風交浪紋杜若沙中香漠漠䕷蕪烟暖翠紛紛
靈源不記東西路千樹桃花日又曛
山下泉鳴似殷雷山前倒影射崔嵬斜陽迢遞天邊去
暮色蒼茫溪上來青壁高懸西若木丹崖半長夜明苔
何時落日都門道照見東城陌上埃
亭前月色散斜曛林外灘聲隔岸聞碧浪有烟渾似雪
青天如水不生雲風吹白露千崖聳秋映銀河兩派分
吹斷紫簫聞鶴過空中疑是玉宸君
蒙茸高壁踞山梁流彩霏霏似彗長玉氣氤氲春日暖
翠華縹緲白雲香陽坡十里横烟樹隂壑千尋長露篁
坐向梧桐晞綠髮采芳自葺薜蘿裳
在淵靈物或飛天禱雨何須叩祝蜒千尺白虹晴飲澗
半巖蒼樹晝迷烟鴈山雲冷留飛錫匡阜詩成憶謫仙
自昔南遊看不厭歸來欲寫作圖懸
李裕中行齋槀
裕字公饒東陽人嘗從白雲先生許謙遊至治
間詣闕上聖德頌元英宗召見玉德殿補國子
生至順元年庚午舉進士授陳州同知轉道州
推官所著有中行齋槀公饒詩篇秀麗尤工七
言樂府出入二李之間與宋顯夫楊仲禮陳居
采諸公唱和惜全集失傳所存僅什之一二云
擬古
今晨攬衣起及此春禽鳴東風漸微和草木亦已榮矯
首懷所思所思傷我情不如且命酒真宰殊冥冥
中秋
待月灤水上天寒月無魄重雲委城隅秋色連徑白北
鄰有嫠婦南鄰足愁客昏燈照夢魂風雨滿沙磧
夜行烏桓道
夜行烏桓道風寒野氣白槖駞駕輕車怒項不肯發馬
嘶欲人立令我豎毛髮四山無居人明月照積雪時方
甲兵收未乾新戰血况乃多盜賊白晝聞殺越平生所
經地憂虞轉恇怯我行豈不遲心傷望京闕
陽臺引
陽臺張讌日將夕長風吹秋欲無色燕丹奉酒荆卿歌
於期感激動毛髮酒闌拂劍憑凌起當筵直立相睥睨
髑髏青血凝冷光西入咸陽五千里白虹貫日日不死
祖龍猶是秦天子人間遺恨獨荒凉嫋嫋哀聲流易水
秋千詞
晴光幾日飄遊絲幽窗小影含綠姿衛娘新畫雙蛾淺
笑覓秋千下平苑長繩裊碧垂垂動盤桓寶髻搖金鳳
華纓雜佩迎緒風越羅半曳春烟重紫燕驚飛翠鸞立
行雲欲墜柳花濕盈盈嬌粉膩巾紅暖玉團香春一色
穠芳如夢秦蘅老牆隂榆莢青錢少整衣重起為君夀
海闊河清鎮相守
題太真上馬圖
驪山複道凌紫烟雲旓翠花晴拂天君王先乘照夜白
龍光射日金洄旋太真猶凭花韀立思入遥情迷曙色
暖香滯態嬌若雲爛漫春風扶不得楊花縈楹定誰主
蜀道漁陽總塵土人間千古恨丹青回首開元淚如雨
次祭酒虞伯生先生壁間韻
八月一日灤河濱西風白草長如人城烏未棲角未起
落日砧杵連比隣砧聲砧聲一何急露寒孀婦抱衣泣
行人獨向明月中望斷星河夜深立
洛陽路
劉郎騎馬出南陌陌上桃花迷馬色夢逐遊絲看春日
一夜東風杏花白欲歸不歸思故鄉燕女緩帶雙鴛鴦
明朝别轡向何處旭日晴烟洛陽路
贈人歸江西
春深瓊島輕隂碧翠殿瑶階甃文石貂蟬侍中曉傳詔
殿頭急宣供奉入玉音春暖珠琅琅金篦屈折盤龍香
十年珥筆向左掖錦衣白日歸故鄉故鄉歸去隔江水
江上䕷蕪一千里短楫紅船載燕女少婦深閨怨遊子
江頭風急楊花飛鷓鴣暮雨烟中啼
休日燕太平園聽胡琴歌
朱絲玉璽鴛鴦絃花桐刻螭麟革鮮虯鬚分紫連楚篠
小佩葳蕤雲殿曉女夷鼓歌弄天河暖風墜露春婆娑
天馬嘶烟不知處武皇夜向甘泉路婉聲華思生古愁
醉拂塵韀獨歸去
聽亦憐真給事中彈筝引
長楊侍中貂蟬客手援秦絲汎輕雪小響低徊入素商
颯颯凉風下秋葉遊絲欲睡鸎呼起珊瑚曉碎樛枝紫
隴水幽幽小鴈寒竹暗湘娥怨秋雨少年書客多情苦
春思空濛迷處所風簾一夕感君彈欲寄相思隔千里
雲州行
雲州域西(一作北)草青青落日欲没光晶熒輜車毳帳紛簇
簇平原入夜凉風生駞鳴馬嘶人不行牧兒長笛吹月
明我生何為困奔走况乃北度烏桓城有家有家隔江
水三年不歸憂弟兄妻兒寄書念我遠問我寢食仍良
能草堂步履喜無恙石田春盡今已耕子規何事啼向
我逡巡行亦將南征明朝騎馬登道路世事浩渺誰能
徵
八月十三夜漫成寄江南友人
草井度涼螢風簾燭燄清長秋為客日明月搗衣聲歸
夢頻宵見愁心徹曉生故園有叢菊早晚掇秋英
送王文學比玉教授宜興
諸生新進士文學舊科名經訓知能事才華况老成高
文驚吏部小選得權衡白髮南州士因君竟被榮
送崔弘道尹沅江
幾日沅江去今朝别遠人吏曹多任法令尹亦勤民峽
樹烟中遠湘波雨後新野人懷善政露冕看行春
奉和王治書紙燈韻
香繭凝脂薄金刀逐意姸輕清籠絳蠟晃漾映羅箋巧
異雲藍瑩光華若火然好花迎宿藹初旭眩晴烟製陋
秦宫炬工慙漢綺蓮映空珠網密照夜綠璣圓燄轉虹
垂浦輝分宿麗躔芳能欺霧縠燁欲暈冰筵春淨波如
蹙雲輕雨未懸東風愁翦翦華屋鎖神仙
次宋編修顯夫南陌詩四十韻
麗質過邯鄲春風直幾錢送情憐眼豔凝竚覺身偏霞
澹斜侵雁雲輕巧襯蟬芳金搖翠勒暖玉藉絨韉臉媚
風初信眉彎月未弦綠深芳草雨紅綻碧桃天却扇羞
花落褰裳妒酒翻關心時淺笑憶别自微言絛脱濃香
暖巾纓膩粉斑幽期祇窨約私語每防閑田木須連理
吳梅易引涎襦長腰並柳襪小步移蓮枕障熏沈水屏
圍畫遠山體輕嫌蔽膝指嫩瑩彄環悵蕩元非醉朦騰
不為眠繡盤花猗儺錦就字洄聯鎖合沈魚夕箏閒少
鴈寒美人何杳杳良夜獨漫漫乍見都疑夢相逢信契
仙憐才多婉娩倚態轉翩妍璧月紅窗外銀河碧樹邊
幔輕雲影動簾静浪紋懸裙薄綃長皺裀重錦未蔫妝
臺宜向日舞袖欲隨烟雞舌遥聞韻猩脣厭授餐深衣
留唾碧繫帛表心丹只憶愁腸斷寧知别緒牽寶釵分
鳳翼鈿合寄龍團紅豆膏凝篋文鵷繡作繁凄迷千日
酒惆悵五雲軒楚女窺牆日文園病渴年合歡連組帶
解珮雜芳荃纓斷風前燭香偷别後筵額黃紅粉澹淚
顆紺珠鮮苔迹和塵印花隂帶露穿時時傷往事故故
寄新篇人去愁千疊心傷恨萬端蝶晴隨絮遠鸎曉怨
春殘夢好心多感情深意巳傳䕷蕪空滿地欲贈思依
然
八月十五夜懷山中友人
烟消天末夜朣朧溶漾銀河望欲空長憶山中共明月
獨憐都下見秋風羽林警衛紛如織龍虎公屯勢更雄
遠客不眠愁欲絶起看鳷鵲露光中
次韻楊編修仲禮奉引法駕之作
清遊小隊肅都城夾騎黃麾拂曉晴仙島雲霞扶日上
紫垣星宿屬天行龍旗却傍重輪駐雉扇徐分九彩明
共喜太平多扈從願因作頌著休聲
送權講主
聞師採藥向江南禪衲親持使者驂鹿獻野花來寶地
龍偷海藏出珠龕丹砂傍石分秋水靈草和烟度嶂嵐
此日歸來進天府芝雲术露曉曇曇
次謝鍊師簡嘯碧真人奕棋韻
萬夀宫前鶴髮翁籜冠千葉戴芙蓉經行巖洞騎黃鶴
叱咤風霆起白龍世外奕秋誰復見山中玉質記曾逢
秋深琪樹連雲碧悵望丹霞第幾重
過髮冠女仙廟
天上香雲擁碧鬟山中大藥駐紅顔千年仙去空塵土
半夜月明聞珮環芳草不知前度綠古苔渾似舊袍斑
自憐軒冕馳驅者目送浮雲不得閒
過鹿皮子小玄暢樓
隠君昔向金華住坐愛雙溪八詠樓别起危檐更蕭爽
未應前哲獨風流空山明月定誰好野水閒雲亦自秋
他日相從問清静便須乘興到林丘
對酒感懷漫賦
半醉簪花出杏園玉驄嘶過五門前豈無綠酒酬佳節
坐對青山憶去年蛺蝶有情嫌我懶名花底事向誰憐
嬌娘莫惜羅裙涴看取腰肢醉後妍
送趙鵬舉之西臺掾
掾曹騎馬赴西臺迢遞關河幾日回秋草自隨人去遠
夕陽長共鴈飛來亂雲荒驛迷秦樹落葉殘碑有漢苔
最憶年年寒食節華筵誰向曲江開
青青淇園竹
青青淇園竹莫作樂中笛吹出長相思愁人頭髮白
定情篇
願作雲臺鏡團圓誓不虧朝朝綺窗裏相對畫蛾眉
古意
美人汲深井夜久井泉冷獨向明月中徘徊顧秋影
武林雜興
樓閣參差細雨簾櫳料峭輕寒人去空餘燕子春來休
倚闌干
宫詞二首
館娃誰比念奴嬌暖玉團香膩粉消昨夜教坊傳聖旨
梨園弟子屬雲韶
宫門烟柳映風蒲别殿交魚給傅符太液池邊下黃鵠
急宣立本畫新圖
採蓮曲
長歌短櫂滿前溪溪上鴛鴦對對飛莫向中流蕩雙槳
水波容易濕人衣
相逢曲
郎騎白馬妾駕車妾車轆轆郎馬嘶相逢且莫相憐愛
妾家只在五門西
送葉審思北上二首
曉際風霆上紫壇夜吹簫管向人間月明孤鶴三千里
知過吳山與越山
領得除書好便歸故山芝术已應肥神仙政苦多官府
不及閒雲自在飛
李貫道
貫道字師曾裕子至正甲午登進士第授將仕
郎饒州路鄱陽縣丞未上用薦者改詹事院掾
史尋扈駕清暑上京卒所著有敝帚編等集
三星行贈季高
三星射戶金光芒梧桐碧樹棲鸞凰窗前整夜合歡帶
繡羅宛轉成鴛鴦雲屛霧帳輕於縠珍簟斕斑織湘竹
美人振佩江上來粉面團團照紅玉桃腮杏臉天上嬌
暖香膩色春妖嬈關雎窈窕泛流徵子夜國香春夢遥
重城漏斷雞聲裏曙色曈曨照窗綺暑天夜短君莫愁
百歲歡娛今夕始
元詩選三集卷六
