元詩選二集卷十七庶吉士顧嗣立編
薛助教漢
漢字宗海永嘉人幼力學有令譽以青田教諭
遷諸暨州學正始擬北郊制宫懸於杭衆推漢
董務樂成驛傳上之大臣以太祝薦延祐五年
待銓京國辟功德使授休寕縣主簿將行祭酒
鄧文原薦之遂留止泰定元年春二月選國子
助教四月大駕北幸用故事赴教上都八月還
九月三日卒居賢坊寓舍宗海於古今制度名
物創作變易年考月究無或有爽趙文敏公號
為鴻識得古遺器書畫必宗海辨之乃定與司
業虞伯生博士柳道傳友善其卒也二君哭之
甚哀魯子翬誌其墓稱其詩律書楷嚴縝有法
而慎慤不矜非雅文莫克知也
和鄭應奉雜詩六首
茫茫穹壤間環溪大州九壯遊不及辰坐待迫蒲柳窮
通付分定逹識當順受但願薰風詩在在民物阜一瓢
安菽水吾計亦良厚
當年東山翁笑傲聊永日弓旌一朝下萬里赴星驛回
頭故山友十見秋柏實峩峩東觀中大書黑如漆想見
日暮歸沙輕馬蹄疾
淳風散已久青黃陋窪樽婉孌爭媚好役智空自昏豈
知葛天民無言道彌敦我有白雲操泠泠寄桐孫調古
識者寡幽探萬化源
驅車涉遠道日晏不知疲一見嵩華高始覺培塿卑吾
道麗天壤昭昭匪難知千金買刀圭但為方士欺贏糧
往問道去結汗漫期
志士方盛時危冠怒衝髮猛心石為開壯氣山可拔安
知横江鯨中路螻蟻狎所以巢居子商歌竟不輟歌竟
寂無言坐聽天籟發
宦游夢入槐宴坐肘生柳出處亦何常臨岐一分手光
陰不可玩歲月坂丸走軒裳百年間竹帛千載後永願
堅素心舊學安敢負
送曹學士草詔畢還大都
日轂始巡幸風伯前汛埽宸衷自警畏廷論各至到黼
飾資舊臣優渥發新號四方聽綸綍千載仰訓誥言歸
玉堂署送别龍庭道戀闕信馬行及門聞鵲噪
和虞先生上京夏凉韻
登臺美皆春覆盆慘長夜誰能均苦樂世道勤汛灑灤
京逼穹昊重纊度朱夏下方正喘汗歊赫在爐冶南北
各異宜敢訝行化者倦遊念苕霅漁竿自堪把
和虞先生箸香
竒芬禱精微纖莖挺脩直灺輕雪消晥(一作晛)火細(一作紅)
螢耀夕素煙裊雙縷暗馥生半室鼻觀靜裏參心原坐
來息有客臭味同相看終永日
送馬少卿伯庸南祀嵩恒淮瀆
總章盛金德齋明赫當宁皇皇遣天使肅肅承聖(一作詔)
語三熏禮岳瀆萬里涉梁楚祝釐歸堯舜降神出申甫
南斗迎文星西風起儀羽樂張洞庭月旆溼湘岸雨壯
吟鄙騷怨高談(一作馳)洗儒(一作塵)腐過家猨鶴喜攬轡鴻
鴈聚青闈(一作闌)閔賢勞黃屋深記注歸騎慎勿徐席虚
玉堂署
和張仲實秋夜感舊
古道日緜邈何由探羲軒六籍載緒餘攻鑿日己煩豈
無竒士志尋枝或忘根忽聞孤鳳皇百鳥寂不喧邀我
澆古胸泠然酌窪尊既感氣類殊况復德義敦秋風江
海上英材昔同門載詠伐木章清夜勞夢魂斯文儻未
磨餘事安足論蕭蕭蒲柳姿含英伺春暄晧首崇明德
懷哉昔人言
送牟伯厚還霅
西風起雙鴻渺渺度萬山空林霜霰落各念飲啄難中
塗忽相失獨留諒無歡極目送冥飛風雲逸脩翰低回
守矰網自顧形影單奮翅念遠舉天路浩漫漫空想五
湖水春(一作東)風漲波瀾
書墨竹
當年文湖州愛竹骨已朽秖今高李筆可繼湖州後何
人裂霜紈寫此三五葉想見翠琅玕蕭然挺清節
題畫馬
渥洼龍媒少人識世上駑駘日充斥班生畫馬畫兩匹
駿骨雄姿殊未得赭袍烏幘坐奚官似出春風十二閑
掩圖不語三太息我方垂耳鹽車間
都城曉起和張漢杰韻
扶桑日射蓬萊頂下視瑶都森萬井金門未啓曙光寒
月落觚稜微有影枕上遊士夢未回喔喔鄰雞為呼醒
知君曉約榖城翁再擬銘功漢鐘鼎杏邨天近易為春
莫厭西齋官獨冷
題劉理之木石
木石山人枕溪曲盡日看山如不足一朝木石真到眼
昔者寓言今實錄何年老楠生長空山中枯根入地蟠
蛟龍嵌竇玲瓏削蒼璧宛如當年蘇老之三峰浪齧沙
沿歲時久豈知竟落漁人手漁人好飲君好奇駝入君
家博升斗君不見嗜石相國李與牛不惜千金購羅搜
豈知山人奄有一丘壑只費平原五督郵
雪山盤車圖
車焞焞石逕犖确輪欲摧疲牛分寸挽莫前前車後車
相逐來大府城門倚天開羣山雪深白皚皚卒夫鞭牛
凍墮指轉輸號令如風雷官中委積等塵土黔黎膏血
無復回君不見明時屢散粟與帛桃林之牛亦悠哉不
知何代畫此景我自一見令心哀
和袁德平
世路不可涉風霜苦見侵園廬長入夢歲月易驚心木
落秋容瘦雲昏雨意深登樓試長望烟水晩沈沈
寄余希聲
寄語中林友相思又幾朝書雖為路阻夢不怕山遥風
定落花漫雨深青草驕人情諒難必不似往來潮
搖落
搖落歲華晚蕭條門巷空黃花數點雨紅葉五更風挽
鏡徒催老耽書漫得窮親朋頓乖隔幽意若為同
枉渚
枉渚倚孤櫂意行隨杖藜鷗邊漁艇小牛後牧童低秋
色多因樹寒聲半是溪何當買茅屋此地卜幽棲
和伯雍夜坐
月落夜方半江空歲又闌浮生知易老久客欲歸難漏
静忽聞笛樓高誰倚欄呼燈更小酌起舞戲盤跚
湖上
一舸泛霜晴湖波寒更清平堤連野色遠市合春聲塵
土浪終日山林負半生回頭夕陽外煙渚白鷗輕
和馬伯庸御史效義山無題四首
羽林垂彩動天江幕府光聯(一作先懸)白虎(一作玉)幢吏法有
章皆畫一將壇得士故無雙臺中長夏霜凝簡掖内通
宵霧(一作歛)鎖窗若使九門容逕入肯思巖隠聽(一作抱)流淙
良人執戟待(一作侍)明光誰與金爐共夕香妝鏡曉寒凝
蝶粉舞衣春暖卸(一作妒)鶯黃(一作簧)渡江桃葉應憐我照
水荷花似見郎太(一作歎)息蹇脩無復理空思摻手為縫
裳
乘槎準擬逐秋潮却訪成都萬里橋滄海有山皆縹緲
青雲無路不迢遥閒居潘岳驚斑鬢歸去陶潛嬾折腰
後夜相期明月上露臺高處弄笙簫
驥服鹽車兩耳垂肩空(一作無)九折未成醫欲尋箕潁終
逃世苦恨章逢不入時金井蛩(一作鹿)鳴知露冷銀河(一作)
(橋)鵲度看(一作見)星移長貧久客應無補擬挽滄江塞漏
巵
馬元博下第歸松江省覲
木落蓬飛天已寒束書火急出燕山霜蹄暫蹶終超忽
風翮高摶秪等閒文度且應歸膝上士龍能久在雲間
深秋送盡南轅客一夜思家鬢欲斑
送杜清碧入京二首
玉笥峰前久白雲銅駝陌上暫紅塵有書未肯干時宰
命駕惟應訪故人滄海魚龍波浪闊顛厓草木雪霜頻
逢時少試經綸手回首山林迹未陳
風雨蓬蒿病已侵那堪送遠更秋深離情不斷千尋綆
高義難磨百鍊金喬木參天元有節閒雲出岫本無心湖
山搖落關河杳後夜相思遣夢尋
送楊仲弘編脩
今代揚雄更絶倫布衣一出便詞臣眼空四海譚無底
胷著千年汲愈新芸暖圖書蓬閣曉花明劒佩鳳池春
傳聞賈傅初歸國亦有當年共策人
和柳道感懷
已無言語可為階野性那兼不好排買笑誰揮金似土
澆愁空想酒如淮儀庭鵷鷺多乘運失水鱣鯨自感懷
物我本無何得喪且隨達士共談諧
送柳湯佐
太行盤踞勢巖巖五馬初行衆具瞻他日去思應借寇
此時來暮正歌廉七賢舊竹風流在萬善新茶歲貢兼
莫謂名邦天稍遠飛龍曾向此中潛
送趙虚一降香至南海廬山會稽
天香分下殿西頭處士今乘使者騶曾是騎麟驂北斗
真成跨鶴過揚州山中五老應相識海上三神亦易求
勾越東南仙柱觀神光依舊貫林丘
送郭子昭淮東經歴
蹛林前歲偶同遊話舊知經五五秋未厭羣烏棲柏府
又騎一鶴上揚州受書此日名方起奏最他時考更優
塵裏初衣方皎潔豈令不幕久淹留
題趙顯卿友義卷後
古稱燕趙多豪俊今向燕山得趙君中歲挂冠心似水
閒時說劒氣如雲塤箎每為家聲合囊槖曾因友誼分
七十長年天所相名駒汗血更超羣
睡起
卷簾春色上苔衣新水相看近竹扉風動樹枝鳴宿鳥
雲收山崦放晴暉舉杯竹葉埽愁去敧枕楊花約夢飛
腸斷碧苔溪上路暖風晴日釣魚磯
夜歸
有客有客胡未(一作不)歸長安三見秋葉飛驚霜老鶴夜
不寐弔月孤鴈寒無依紛紛北里厭粱肉落落西山甘
蕨薇人生窮達各有命何須中(一作終)夜泣牛衣
題醫學李校授歸隠圖
一官歸隠絳山陽山色蒼蒼接太行自古終南多捷徑
只今盤谷是康莊仙家虎賣林中杏洞府龍傳海上方
吾友玉堂稱二妙為君圖寫爛生光
夀承旨張疇齋
鍾王書法得精微每日毫光不厭揮相業曲江金鑑錄
幽懷西塞綠蓑衣蟠桃開日三千歲古柏參天四十圍
應與赤松相伴約他年名遂早知幾
閒閒宗師生朝
天正子月一陽回春入環樞已放梅夀酒淋漓傾九醖
仙階縹緲接三台函關昔日青牛度華表他年白鶴來
更向何方覓鼇島帝垣東畔是蓬萊
題桶底圖
蕊珠宫闕見毫釐中有羣仙按羽衣莫訝此圖天地窄
黍銖境界更希微
題四馬圖
世上駑駘眩凡目秪今誰識馬中龍昂頭振鬛長鳴處
似相秋風訴未逢
糟豚蹄東陽酒送理之
彭生失足落糟丘醉入肌膚味更優亦有麴生差可意
伴君倚檻看春流
九月晦日二首
九月晦日終夜雨酒醒無處著閒愁起聞更張有明詔
實與萬國同戚休
今年年豐榖差賤白米應飢翳桑夫飛蝗是處有遺孽
未省臘前能雪無
潘省元伯修
伯修字省中黃巖人至正間嘗三中省試方國
珍亂劫致之海上欲官之不從遂死于難應夢
虎作詩弔之有嵇康未必輕鍾會黃祖何曾愛
禰衡之句今讀其詩纏緜感慨多出入於二李
之間如燕山秋望丙申元旦諸詩則忠君愛國
之心固藹然溢於言外也
擬古
夫容裊秋水中夜生清露乞君白玉盤明珠已無數雖
無白玉盤月在水中央蓮方脱紫菂種在浮泥香仙人
躡素鱗吹此秋月光歲晏憺忘歸天際肅微霜誰能為
此曲高歌水雲鄉稽首無極翁可念不可忘
古意
空中望海水日莫動微瀾神州何偪仄半落煙霞間少
小戲嵩華南魚落星灣七澤一朝枯我亦非朱顔道逢
兩白鵠欲下昆侖山寫書至西母早遣君王還
起坐歎
丈夫七尺軀而無一金資内懷千年意外有萬里思終
朝閉關坐辛苦不敢辭身長不肯屈何以慰親慈
君子有所思三首
海日蕭條雲雪岡追鋒百里逐天狼雲羅四面伏不動
金錯旌竿風簸揚侍臣結束鴻鴈行玉階鳴鞘立翠黃
君子有所思琱弓既韔姑置之
天青海綠黃金閨明星繡戶弱柳迷陽春從中蕩八極
花迎劒佩黃鳥啼萬方獻夀來侏鞮吉雲寶露榑桑西
君子有所思羽觴重持姑置之
黃衣灑埽明光宫銀牀玉井牽銅龍風簾如煙不可極
水殿晚立秋夫容美人吹笙明月中曲臺央央蘭露紅
君子有所思雲和欲御姑置之
結客少年場
黃金千白璧雙東燕市秦舞陽西咸京張辟疆舞陽言
死即死耳執策驅之類犬羊辟疆任智持兩端為虎傅
翼加之冠漢廷諸老失措手大節為之久不完英雄俯
仰傷今古成敗論人何足數我今絶交謝少年西山拂
石卧秋煙丈夫未邁亦徒爾澠池奮翼龍鸞騫由來萬
事付天道為蛇為龍身已老結屋青厓傍林鳥
麥青青
大麥青青三月中東鄰欲盡西鄰空幾人忍死待麥老
麥方掉頭搖晩風嗟來麥語汝天已一月雨麥今不自
保况乃未秋先易主豈不聞二月賣新絲麥苖典盡秋
無期
石龜潭
柔川有潭名石龜石潭見底行斑魚中有小兒累十餘
耶孃困劇棄黃口不忍面兒疾返走脱兒飢火著水中
宛轉呼啼亦何有兒幸儔侣衆精魂未能消散作飛蟲
上樹木黑為謝豹黃䲭梟耶孃語精魂毋煩啄我腦三
日五日吾當來共汝相呼春樹杪
下第京師別諸鄉友
風紛客懷鄉思起吹作長雲行萬里蛟龍春歸戀窟澤
虹霓晝動含陰雨憶昨路遶彭城來酒酣獨上歌風臺
青天無雲野草白高帝事業安在哉丈夫挾策干一命
忍耻隨人作奔競道上能無屠狗人戲作悲歌君莫聽
萬歲山
龍首岡前玉樹林丹青萬點紫煙深廣寒臺殿秋如水
太液波濤晚向陰西北雲山凉冉冉東南星海氣湛湛
麟簾不卷空良夜水鶴翛翛警露心
積水
白鷺羣飛積水寒怪鱗收雨漸泥蟠衝風自散凉波上
落日猶明高樹端晚色無人聊佇立秋聲何處起叢攢
他年幸願青山築柱杖穿雲戴鶡冠
憶昨四首
憶昔西陵橋下路彩舟初試一蓮紅菱花妝鏡春鷗裏
杏子單衫玉笛中郡國三年烽火入樓臺萬井劫煙空
江湖何預人間事沙合重洲不遣通
靈巖好在涵空谷圖畫天開兩洞庭雲日長天搖積水
蛟龍九月弄飛霆舟歸范蠡江湖遠兵壓閶門草木腥
欲就吳王借秋劔硯池星月洗秋萍
二十四橋寒草綠廣陵無復見人家解將明月金盤露
相勸春風玉蕊花城苑西頽餘斥埃衣冠南渡渾泥沙
登臨俯仰千年跡流水孤邨屬莫鴉
金水年來通太液妝成金屋繞龍池宫衣濕露生花氣
瑣闥含風入柳姿玉盌傳頭明素手紅鱗飲羽掣生絲
病身歴歴燕山道卧對征鴻有所思
燕山秋望三首
西山木落向高風萬壑千厓出梵宫翠幕遥看銀牓合
金精虚逐火輪空构欄静立翛翛上冠佩飛行蕩蕩中
何日龍船移櫂曉露房雲水四簾通
遼海東空鶴不歸平蕪遥際極凉霏寒天霜静鵰鷹没
沙苑秋高牧馬肥落日美人歌玉帳西風獵騎擁金羈
毫豬猛起當前立曾冒鳴弓脱曉圍
北落師門霄漢間陰雲粉沸夜漫山水聲亂趁龍門道
月色斜窺碣石灣劔卧古臺星鬱鬱笳凝幽草露斑斑
千秋萬歲滄浪面長照君王入近關
庚寅宿天姥嶺
夜宿天台最上頭四無雲彩衆星秋金庭鼇背東南重
玉几蓮花左石浮過客躋攀咸欲老顛厓辛苦未知瘳
不眠起看涵波日赤鳳輪囷映十洲
江檻
四十無成鬢欲皤題詩江檻慰蹉跎雨餘蛺蝶垂花竝
春到菁蕪落絮多富貴失身憐鬼樸文章得意等天魔
年來收拾心情坐轉奈青山綠水何
癸已冬至李君時可同客柔川追感永嘉舊遊以
詩為䁬當己丑歲會永嘉時十月桃花盛開氣如
春半識者憂其不祥既而果然就用前韻因并及
之
江城十月桃花發小至看花半已殘香點客衣驚歲晏
醉燒官燭坐更闌鬢毛荏苒風霜急雲物蕭條海水寒
猶有黑貂能當酒老來分手向君難
甲午元日感懷
春色年年出帝京河冰未解柳還青東華正擁如雲騎
南國空瞻戴斗星日月由來雙過鳥乾坤及此一浮萍
愁緣底事濃於酒起傍梅花步短櫺
甲午六月卧病柔川呈地主五首
西界羣山半削成平居悵望指高青銀河上水通三石
玉筍餘雲散五星曠歲移家方失路連城帶甲此譚經
不圖顛沛流離日樹色溪光滿戶庭
長憶靈巖對卷簾客居還此面晴尖雨分西崦泉鳴屋
風借南鄰竹蓋檐病寫烏絲清欲苦眠抛白羽黑初甜
亂離未覺三遷定行就君平試一占
喬木龍皮絡翠煙昔人成立等升天芝蘭玉樹看盈畹
騄駬驊騮不受鞭垂老託身書滿屋平生好客坐無氊
諸君有意憐衰白惟有丹書照莫年
巷南巷北長相見友誼金張舊最深黃奥憶穿桐嶺宿
烏巖行對竹溪陰人煙接壤通江路兵火無家共越吟
擬向清秋一疎散不堪華髮病傷心
楊溪積雨綠於苔亂竹梢梢不遣栽自受水風横笛語
欲乘秋漲刺船來眠從朱老詩澆潑書及黃郎使往回
困餓只餘皮骨在故人初見恐驚猜
丙申元旦
元朝舉酒欲傷神六載崎嶇脱死身草木不㤀春雨露
山川猶擁宿風塵河南輕重須藩翰江左安危數縉紳
家國未知馬税駕等閒笑語荅時人
宿淡月軒咏海棠
折得緐枝特地紅可憐憔悴卧東風春酣玉帳花陰合
夜照香篝藥氣濃白髮與心酬喪亂青燈因淚識英雄
金盤華屋人間夢一笑荒雞落枕中
李伯時畫太白泛舟小像
李白自號謫仙人更得龍眠為寫真一箇青蓮初出水
千年金粟再來身胷中元氣詩如海物外還丹酒借春
一笑掀髥緣底事桃花潭上見汪倫
大車
大車檻檻出北口馬垂兩耳牛卬首行人莫說牛力強
牛角可垂垂已久
&KR0873;上
倦客蕭條曉自眠夢行秋水踏秋煙黃山在眼忽驚覺
屋上長林風動天
山中二首
青天去人不咫尺白雲映我作陂陀犇星直下不知處
料得人間風雨多
幽人采藥不知莫夜宿王子吹簫臺天雞忽叫海水赤
東南雲氣如蓬萊
過芙蓉邨
日莫東風吹客衣水光春色弄晴暉野桃無主清江渡
山雨初收白練飛
靈山
玉環諸山靈山深環以大海根太陰空清水碧澹相映
散為風露來蕭森嗟予賦命落台鴈調笑魚鳥成滯滛
南遊華蓋動連月勝地在近徒歆歆風帆徑渡不再
宿綬裏長劒攜青琴種榆田田中吹笙玉山岑吾將於
兹養年命歧路四斷誰能尋
玉環山
海氛兼天赤山雲捧日黃波濤開霽景島嶼極清光南
下思秦帝東廵憶武王刀弓清似水神物敢跳梁
松門山
沙港蛟涎白松門蜃氣平強弩支江斷長創落日明
甘立允從集
立字允從陳畱人年少得時譽公卿辟為奎章
閣照磨至丞相掾卒楊鐵厓謂允從平日學文
自負為臺閣體然理不勝才惟詩善鍊飭脱去
凡近其夜烏啼曲可配古樂府云
八月十一夜直省中
涼風生廣除白露墜斜(一作墮銀)漢沈沈夜氣集皎皎月光
爛門深棨戟嚴庭寂兵吏散柝鳴栖雀起階濕吟蛩亂
徘徊久不寐感慨輒興歎非才直承明弱冠弄柔翰遭
逢媿終賈漂泊類王粲名臣鎮大藩從事乏良算
題寄湖口方氏木齋
雲林生曉陰露葉表秋淨天清鶴能高風急蟬更競果
落忽疑雨交柯轉成暝龍影翻研池翠羽窺水鏡幽人
此優游讀書了深性
送張文煥安定山長
春水生霅溪輕舠去容與東風吹白蘋晴煙散芳渚飛
花著離筵翔鷗逐柔櫓酒闌意彌深別至慘無語緬彼
嘉樹林之人事籩俎所望崇德業前修有遺緒
晚出西掖同柯博士賦
薄暮出重闉逶遲望雙闕輦路猶輕塵上林已初月悠
悠文書静去去車馬絶小草慙長松承恩總無別
送客賦得城上烏(一作夜烏啼曲)
月落城上樓烏啼樓上頭一啼海色動(一作迷)再啼朝景
浮馬鳴黃金勒霜滿翠羽裘烏啼在故(一作何)處人生多
去畱
瓊林臺為薛玄卿賦
西山有崇臺上與雲氣通仙人紫霞佩𨗳以雙青童逍
遥琪樹林盤礴瑶華宫積石象玄圃連岑搆空同纚纚
駐朝景泠泠度天風丹鳳刷儀羽(一作羽儀)絳節飄曈曨矯
首不可及滅沒凌飛鴻願言授靈藥與世無終窮
送方叔高賦得長安道
灞陵橋上秋風早行人曉出長安道長安城頭烏正啼
長安陌上聞朝雞征車遥遥行復止征馬蕭蕭鳴不已
將軍年少美且都黃金箭鏃雕玉弧未央前殿進書罷
諸生拜官辭石渠將軍歸去亦草草長安道邊人羨好
莫憐賈誼謫長沙不見馮唐禁中老
有懷玉文堂(一作有懷敬仲伯生)
眉山老仙丹丘生三日不出風雨驚玉文深沈發奇祕
天藻動盪流芳英錦鱗行酒白晝静金鴨焚香長夜清
秋深病久不得住撫卷悵望難為情(柯敬仲有晉賢書黃庭内景經因以)
(玉文名堂奎章學士虞伯生製文虞亦有天藻亭云)
秋雨夜坐
風雨夜窗急庭帷秋思多蕭蕭聞落木洶洶度驚波階
溼吟蛩亂檐深宿鳥過青燈挑不盡無奈客愁何
送閤(一作周)學士赴上都
從官萬騎擁鑾輿東閤詞臣載寶書雨過草肥金絡馬
月明山轉紫駝車龍庭日近瀛洲路灤水天高玉帝居
明日仙凡便相隔少年僚吏漫踟蹰
送國王多爾濟就國
奕世名王策駿功遠分茅土鎮遼東玉符金印傳孫子
鐵券丹書誓始終滄海斷霞通虎帳黑河飛雪暗琱弓
莫㤀神武艱難日四傑從容陟降同(四傑今四怯薛之祖)
郊祀慶成
圜丘親祀自吾皇夙駕鑾輿建太常冕服並行周典禮
樂歌不數漢文章清臺夜奏靈光紫温室朝迎瑞日黃
今代侍臣多馬鄭明年應許議明堂
和完(一作宋)學士晩出麗正門
暮光霞彩炫金題絳闕高居雉堞低上相樓臺連御苑
中郎車騎過沙隄皂雕孤捩凌雲翮紫燕雙翻踣雪蹄
回首上林涼月夜橤珠多是鳳鸞栖
題柯博士墨竹
嶰谷春回落粉香拂雲和露倚蒼蒼月明後夜吹簫過
應是伶倫學鳳皇
和西湖竹枝詞
河西女兒戴罟□當時生長在西湖手抱琵琶作胡語
記得吳中吳大姑
吳王納涼圖
六月長洲水殿涼酒酣揮袖倚新妝芙蓉露冷秋雲薄
回首西風響屧廊
賈治安騎驢圖
西風烏帽鬢毿毿拂袖長吟倚暮酣得句不衝京兆尹
蹇驢行徧大江南
古長信秋詞二首
缺月流光入綺疏金壺傳箭夢回初秦臺彩鳳無消息
桂影門閒十二除
輦路青苔雨後深銅魚雙鑰晝沈沈詞臣還有相如在
不得當時買賦金
昆明池樂歌二首
彩鷁齊飛簇畫旗甲光如水入雲低長楊五柞遥相望
笳鼓歸來日每西
博望封侯萬里還血流青海骨如山將軍新賜樓船印
錦纜牙檣杳靄間
送唐子華嘉興照磨
羡子才名久人稱老鄭虔風流今共識政事昔曾傳坐
幕揮談麈移家載酒船郡城秋水上相望故依然
送孫士元越州經歴
江樓酒欲醺離思亂江雲官舍山陰近郵亭水驛分聲
華當衆望贊畫藉多聞退食須行樂裁詩孰和君
春日有懷柯博士二首
闔閭城外亂鶯啼笠澤春深水滿陂好買扁舟載圖畫
布帆東下若耶溪
聞說新來白髮稠茂陵多病不勝愁吟成定似張公子
癡絶真成顧虎頭
陳公子柏
柏字新甫號雲嶠泗州人其祖平章故宋制置即
龍麟洲題琵琶亭以譏之者柏嘗為侍儀舍人
館閣諸老朝省名公莫不折輩行與交咸稱之
曰陳公子官至太祝年逾六十不得志而卒臨
終作偈有前身本是泗州僧之句雲嶠性豪宕
結客積金七屋不數年散盡平日喜居錢唐不
樂小官怒罵宰相嘗被命監鑄祭噐于
杭無錫倪元鎮慕其名來見之張燕湖山間
羅設甚至酒終為別以一帖饋米百石雲嶠命
從者移置近所舉巨觥引妓樂騶從者而前悉
分散之顧倪曰吾在京即熟爾名云南士之清
者它無與比其所以章章者盖以米沽之也請
從今日絶交且罵諸嘗譽之者時張伯雨在坐
不勝跼蹐其豪氣類如此
京口送戴夀卿之金陵學錄兼寄劉雲松
罋城至冶城山影碧崚嶒泮水春纔動雩壇價已增烏
臺爭薦鶚鵾海看飛鵬問訊雲松客清溪隠釣罾
雪中騎牛拜米南宫墓
少年不解事買駿輕千金何如小黃犢踏雪空山深小
小雙牧童吹笛穿松林醉拜南宫墓地下有知音
和王參政崔徽寫真韻
芳時無語惜年華綵筆何心賦落霞鏡裏自憐人似玉
天涯不隔貎如花雙瞳蘸綠横秋水高結堆春嚲碧鴉
猶勝無金買延夀黑山空使夢還家
與茅山李道士同宿石門
山空萬籟沈論語對青燈君本無心侣吾真有髮僧
焦山題墖
樹老雲間鳥宿洞深月落潮廻此時此興不淺何日何
年再來
思親(都下與妻兒夜坐聞歸鴈作)
天外東風吹塞沙忽聞歸鴈落梅花江城此夜正春雨
獨倚闌干心到家(輟耕錄云陳雲嶠妻鐵太保女也恃富貴近戚偶以一言驕之遂終身不)
(見)
登焦山塔二首
遠尋蘭若訪參寥仰見龍蛇窟宅高試上雲梯舒望眼
蓬萊咫尺限雲濤
歸鞭裊裊拂斜曛踏碎長街九里雲慚媿蝸牛廬下客
終朝城市醉醺醺
王永豐禎
禎字伯善東平人官旌德宰六年再調永豐山
齋蕭然終日清坐每歲教民種桑若干株凡麻
苧禾黍牟麥之類所以蒔藝芟穫皆授之以方
又圖畫所為錢鎛耰耬耙□諸雜用之噐使民
為之名其書曰農器圖譜農桑通訣如咏平板
云一行已見光如拭再過都無迹可尋輥軸云
本擬助禾輕著力却馮偃草重于風水閘云禹
門似是崇三級巫峽還同束衆流陰溝云花逕有
同流暗水桃源誤認出殘紅皆能刻畫摹擬曲
肖情狀剡源戴表元稱其綱提目舉華搴實聚
顧舊農書有南北異宜而古今異制者此書歴
歴可以通貫信儒者之用世非空言也
圃田
二頃負郭田人上寧易取數口仰成家片産足為圃遠
即加倍蓰多仍防莽鹵雖云絶里閭終得竝城府幽可
尋山隈潤宜臨水滸未始外犁鋤或亦事斤斧中可居
一廛外或興百堵請學擬樊須不如聞孔父業作灌園
翁藉沽輸税戶作計務勤劬傭工贍貧窶水種要漸濡
糞滋饒朽腐蔬茹間甘辛瓠瓜無苦窳芃芃黍稷苖蔚
蔚桑果樹鬻利達市廛植木入邨塢界展陣圖横區分
僧衲補隨分了朝昏無心富囷庾高卧儘元龍信誣從
市虎閒看穴蟻争静聽井蛙怒偶爾閱物情居然為地
主進退綽有餘奔競恥為伍寸壤思康莊衆流獨砥柱
自我結蓬茅從渠愛簪組畎畝著吾身乾坤留此土陵
谷幾變遷耕鑿一今古四序轉軒楹八表際庭宇造境
到羲炎逢時知舜禹柴荆敞昏夜桔橰憩煙雨俱同動
植甦忝與膏澤溥斗酒一醉勸槃餐衆美聚口腹粗能
甘身形不知苦養生誠足嘉報本非敢侮五土既有神
百穀豈無祖齋祭奏豳詩歲時鳴土鼓不務農務中是
用紀圖譜
圍田
度地置圍田相將水陸全萬夫興力役千頃入周旋俯
納環池地穹懸覆幕天中藏仙洞秘外遶月宫圓蟠互
參淮甸紆回際海壖官民皆紀號遠近不相緣守望將
同井寬平却類川隰桑宜葉沃隄柳要根駢交往無多
逕高居各一廛偶因成土著元不畏民編生業團鄉社
囂塵隔市㕓溝渠通灌溉塍埂互連延俱樂耕耘便猶
防水旱偏翻車能夭槁瀽穸可抽泉擁綠秧鋤後均黃
刈穫前總治新税籍素表屢豐年黍稌及億秭倉箱累
萬千折償依市直輸納帶逋懸歲計仍餘羡牙商許懋
遷補添他郡食販入外江船課最司農績治優都水權
富民兹有要陸海豈無邊祈奏載芟詠報歌良耜篇降
穰今若此蒙利敢安然壤土常增築風濤每慮穿積儲
趨日用防禦廢宵眠擊鼔供惟急苦廬守獨專本為凴
禦護或未免災愆誰念農工苦惟知粒食鮮并將農譜
事編紀作詩傳
櫃田
江邊有田以櫃稱四起封圍皆力成有時捲地風濤生
外禦衝盪如嚴城大至連頃或百畝内少塍埂殊寬平
牛犁展用易為力不妨陸耕與水耕長彈一引徹雨際
秧壠依約無斜横旁置瀽穴供吐納水旱不得為虧盈
素號常熟有定數寄收粒食猶囷京庸田有例召民佃
三年税額方全徵便當從此事修築永護稼地非徒名
吾生口腹有成計終焉願作江鄉氓
梯田
世間田制多等夷有田世外誰名題非水非陸何所兮
危巔峻麓無田蹊層磴横削高為梯舉手捫之足始躋
傴僂前向防顛擠佃作有具乃兼攜隨宜墾斸或東西
知時積早無噬臍穉苖亟耨同高低十九畏旱思雲霓
凌貎風日面且黧四體臞瘁肌若刲冀有薄穫勝稗稊
力田至此嗟欲啼田家貧富於雲泥貧無錐置富望迷
古稱井地富可稽一夫百畝容安棲餘夫田數猶半圭
我今豈獨非黔黎可無片壤充耕犁佃業今欲青雲齊
一飽纔足及孥妻輸租有例將何齊慚愧平地田千畦
礰礋
他山有奇石鐫鑿煩良工制成三尺餘簨軸旋其中齒
齒鋩鍔堅就彼磈礧功一轉土膏潤再轉春泥融轣轆
復轣轆妙用無終窮遄觀萬頃綠粼粼漾春風不辭去
泥濘但願歌年豐
钁
銎柄為身首半圭非鋒非刃截然齊凌晨幾用和煙斸
逼莫同歸帶月攜已啄靈苖挑藥籠每通流水入蔬畦
更看功在盤根地辦與春農趁雨犁
木杴
柄頭掌木儘寬平穀實鈔來忌滿盈苖夏耰鋤方用事
幾回高閣待秋成
耨
創物各有名薅器即云耨壅厚破蟻封啄深過鳥咮護
苖如養賢去草極擊寇曾聞傴僂翁功毋求速就
鏟
古鏟惟制小頗逾鋤耨功今於古制異用亦差不同溝
田壠攲仄他刃誠難攻製器度地宜創物須良工長柄
加闊首圓柄投直銎畎畝耀吐月肘腋凌輕風務進同
撞戈再前隨換蹤覆茇易反掌剸地深潛鋒已令土膏
潤旋看蔓草空要處薅薙外不離耘芓中養苖成此稼
去穢利吾農無田非力闢有具致時豐嘗見燕趙北亦
傳遼池東遠近或未識圖譜容相通
薅馬
嘗見兒童喜相迓抖擻繁纓騎竹馬今落田家薅具中
髣髴形模懸跨下頭尾微昂如據鞍腹脇中虚深仰瓦
乘來壠上斂褰裳借竹於人寬兩髁初無鞭轡手不施
只有叢草常滿把昔聞坡老歌秧田以木為軀名我假
雖云制度各殊工不出同塗趨家野豈無燕市麒麟材
千里驅馳汗如瀉亦有尚廏騏驎姿路乘一鳴何似啞
争如寓器干同宫芻秣不煩秧咎寡又如畫幅出龍媒
過目徒教費模寫尤疑鐵騎響風檐聒耳胡為勞鑄冶
豈知創物利於民獨有老農真智者朝騎暮去有常程
暑月奔忙非夏庌荼蓼朽止方告勞杳不聞期馴里厦
回看所歴稼如雲擬賀豐穰奏豳雅功成飜為一長嗟
控御由人多用舍
銍
制形類短鎌名義因聲聞總秸既異賦禾藁惟中分雖
云一鉤鐵解空千畝雲小材有大用乘時策奇勲苟無
遽棄捐磨礪以須君
䥥
利噐從來不獨工䥥為農具古今同芟餘禾稼連雲遠
除去荒蕪捲地空低控一鉤長似月輕揮尺刃捷如風
因時殺物皆天道不爾何收歲杪功
推䥥
北方寒早多晚禾赤莖烏粒連山阿霜餘日薄熟且過
脆落不耐揮刈何因物制噐用靡他田夫已見伐長柯一
鉤偃月䥥新磨置之叉頭行兩碢仍加修杖雙眉蛾推
擁捷勝輪走坡左捩忽若持横戈原頭積穗雲長拖秋
成助斂知時和欲充糲食無饑魔北風捲地翻長河此
時䥥也收加多試向田翁云此歌
鋸
百鍊出鍛工修薄見良鐵架木作梁横錯刃成齒列直
斜隨墨絃來去霏輕屑儻遇盤錯間利器乃能別
田盪
農事方殷春已歸綠雲滿堀春秧齊秧馬既具田成畦
尚欠有物平水泥横木叉頭手自攜盪磨泥面如排擠
人畜一過饒足蹄却行一抹前蹤迷瑩滑如展黃玻瓈
插蒔足使無高低處汙不染濯清谿歸來自潔從高棲
一遇詩人經品題附名農譜名始躋願言永用同鋤犁
喬扦
江鄉新霽稻初收縛竹為扦可寄畱白水有時深鼎足
黃雲隨意挂叉頭豐年有象居人喜滯穗無遺寡婦愁
稼事畢時仍有用不妨場圃作量籌
刮板
廣石横短柄雙環繫長引却行作斂蹤前排如擁盾起
偃作陂塘分田立畦畛人間不平地所到略能盡
擊壤
泰和民如何戲適因塊壤相從雜稚耋峙立越尋丈乘
平初側一得雋終殺兩徒歌足歡愉至意自融盎帝力
既不知大德日蕩蕩爾來幾千年古俗遂長往雖云遺
制在淳風邈難想誰能陶真樂返古如指掌懷哉壤父
歌三復有遺響
屝
蒯菅柔韌自編成不換仍呼不借名長向綠蓑衣底著
兩行偏稱野夫情
覆殼
田頭赫日曝膚赬微智能令庇廕清竹股合編深可覆
篛胎層布薄還輕製成龜背兼龜兆俯作鶴軀如鶴行
南北薅鋤人得此隨身長若片雲生
通簪
汗隨低首沛如淋散髻斜横得此簪冰筯玲瓏清吹入
月痕依約墨雲深孤標不作附炎態虚腹寧無利物心
微眇棄餘能適用何殊敝帚直千金
臂篝
筠篝編織作中虛穿臂農夫護若膚不似舞姬華宴上
巧籠衣袖絡珍珠
穀匣
取制異囷京初憑梓匠成虚中元有受正位乃無傾封
鐍開還瀉方層貯每盈家家能置此亦號小常平
籃
賣花檐上兩相宜斸藥山前屢挈歸何似採桑盛葉好
是中還有綺羅衣
曬槃
平如鋪簟淺於舟穀實攤來亦易收嘗笑昔年高鳳麥
漫教平地雨漂流
堈碓
杵臼搜竒作碓堈米翻堈滑恣舂撞鐵籠木末裝全杵
皮護篘材倚半腔頻作低昂身與共慣成踏躡足須雙
近隨文軌通南北不獨鏗鍧在楚邦
油榨
巨材成榨牀細澑刻槃口麻爛入重圈機械應心手取
之亦多方脂膏竟誰有回顧室中婦何嘗潤蓬首
土鼔
粤昔伊耆氏樂制惟土苴繼自神農氏作鼓正從瓦蕢
桴一引擊真性足陶寫當時風俗成往往朴而野大音
能希聲調高和誠寡迨周因用之龡合豳頌雅祈年及
祭蜡齊敬格上下是雖器質略名亦不徒假花腰鳴且
急可以愧來者
划船
水鄉遠近多岐路誰作划船新制度不煩梢柂與帆檣
一櫂翩翩恣來去農事方殷負載多水陸無拘隨所遇
歸來閒艤古方塘不知江海風濤怒有時撑出柳邊來
還勝斷橋人不渡
野航
東皋茫茫春雨晴前溪溶溶春水生小橋攲仄已中斷
野航一葉通人行長日一鞭春事畢來去谿邊少人跡
雨打風牽盡日横白鷺有時來上立
拖車
早同農具破煙來暮帶樵薪載月迴不比看花南陌上
雕輪繡轂殷春雷
守舍
禾穗纍纍青半黃邊山除野多熟鄉一粒未得人初嘗
不應辦作鹿豕糧老農作計須夜防結草構木安匡牀
高低量置田中央容身僅足庇雨霜比於露宿知猶強
所圖歲晏實饑腸世族多少居華堂安然熟寢無更長
便腹何嘗乏稻粱敢較甘苦均閒忙不遑寧處禾無傷
水柵
山源洄洑谿澗空兩岸對峙如崇墉傍田救旱無由供
上流作障憑地崇支分下灌畦磴重卧邀沛澤真伏龍
復有川水波濤洪枚樁列植當要衝仍制石廩如合縱
要約中流無必東穿渠遠溉波溶溶至今陸海稱秦中
畎澮距川惟禹功田間濬治方成農後世拒水能傍通
却資沃灌開田封向來陂堨皆餘蹤海内萬水空朝宗
餘波儻使膏潤同縱有湯旱無饑凶坐令歲歲歌時豐
富民有具今始逢此栅功利將無窮
牛曳水車
日日車頭踏萬回重勞人力亦堪哀從今壠首澆田浪
都是烏犍領上來
高車
通渠激浪走轟雷激轉筒車幾萬回水械就攜多水上
天池還瀉半天來竹龍解吐無雲雨旱魃潛消此地灾
安得臨流施此技樓居滌去暑天埃
水筒
刳竹作連筒流泉一脈通勢雖由上下用不限西東遠
借居人便常資沛澤功伊誰憑好手扶起卧龍公
石籠
誰編藤竹作長籠塊石填來勢自雄螮蝀有形横巨浸
鯤鯨無力戰秋風波濤已捲犇騰勢壠畝都歸扞禦功
擬喚六丁鞭爾去若為能障百川東
水篣
瀑布中懸護土沙飛流聚沬白生華即看器用成天巧
積雪巖前走浪花
水擊麪羅
春雷聲殷雪成圍收拾羅牀別有機纔得水輪輕借力
方池勻受玉塵飛
麥釤
利刃由來與鐙同豈知芟麥有殊功回看萬頃黃雲地
不用&KR2505;䥥捲已空
麥綽
芟麥雖憑利刃功柄頭還用竹為籠勿云褊量容多少
都覆黃雲入籠中
芟麥歌
田家食力不食智麰麥年年勤種蒔老農八十諳地利
暑夏呼兒先暵地再耕再耨土華膩手把耬犁知已試
土沃不妨投種穊今年已報春澤被覆壠苖深如櫛比
薰風長養見天意獵獵青旗催穉穗纔結稃胞花雪墮
赫赫曦輪熾鑽燧儘著精華輸至味粒飽芒森密如篲
頓失前時浪翻翠豈知真宰調元氣化作黃雲表嘉瑞
老農眼飽雖自慰旦夕却憂風雨至子婦犇忙事芟器
釤綽翩翩轉雙臂曳籠腰間盈復棄急載牛箱夜無寐
轉首登場簇高積風翻日碾半猶未已向公門奉新餽
麴材和糴凡幾次年餉廵門仍語誶夏税有程今反易
自餘宿負如取寄指此有秋争蟻萃一得豈能償百費
終歲勤勞一歔欷昨日公堂晏賓貴尊俎横陳混肴胾
檀板珠繩按歌吹萬錢不值供一醉庖人槎楺出精粹
尚喜食新誇餅餌物不天求皆力致飽食何人知所自
春祈夏薦禮所記報本從來追古義但願斯民不畏吏
吏不擾民民自遂凡在牧民遵此治坐見兩岐歌政異
日富囷倉均被賜不使老農憂歲事
火倉
朝陽一室虚窗明今朝喜見蠶初生四壁勻停今得熟
火龕挫壘如三星阿母體測衣絹單添減火候隨寒暄
誰識貴家勸飲處紅鑪畫閣簇嬋媛
蠶簇
捲去綠雲桑已少箔頭有絲蠶欲老月餘辛苦見成功
作簇不應從草草南北習俗久不同彼此更須論拙巧
北簇多露置積仍憂風雨至南簇俱在屋施之蠶北良
未足南北簇法當約中别搆長厦方能容外周層架蒿
草平内備火患通人行飼却神桑綠己吐女灑桃漿男
打鼔作繭直須三日許開簇團團不勝數我家多蠶方
自慶得法於今還可證免似向來多簇病
繅車
人家育蠶憂不得今歲蠶收繭如積滿家兒女喜欲狂
走送車頭趁繅緝南州誇冷盆冷盆繳細何輕勻北俗
尚熱釜熱釜絲圓儘多緒即今南北均所長熱釜冷盆
俱此軖軖頭轉機須足踏錢眼添梯絲度滑非絃非管
聲咿&KR2374;邨北邨南響相答婦姑此時還對語準備吾家
好機杼豈知縣吏己催科不時揭去無餘紽迫索仍憂
宿負多車乎車乎將奈何
熱釜
蠶家熱釡趁繅忙失候長存蟹眼湯多繭不須愁不辨
時時頻見脱絲&KR2343;
冷盆
瓦盆添水火微燃繭緒抽來細繳全不似貴家華屋底
空教纖手弄清泉
蠶連
前朝繭如山今朝卵如粟如山今歲謀如粟來歲足來
歲一何神生花楮一幅丁寧語荆婦依時勤曬沐
絡車
軖絲張柅復相牽絡婦車成用具全座上通槽連簨舊
軸頭引籰逗繩圓一鉤遞控防偏度獨縷依循入卧纏
幾向華筵曾誤認箜篌人坐理冰絃
木棉彈弓
主射由來彀比弓豈知弦法有他功却將一掬香綿朵
彈作晴雲滿座中
蟠車
績紡功才畢蟠纑得此車行桄運樞臬交輳寄横叉宛
轉荆釵手周旋里布家豈知羅綺輩惟務發琵琶
郭豫亨梅花字字香
豫亨自號梅巖野人性愛梅花見古今詩人梅
花傑作必隨手鈔錄而歌詠之暇日輒集其句
得百篇目為字字香其中工妙之句如不禁夜
雨輕欺著却怕春風漏泄香十年世事三更夢
斜日闌干萬古心春回積雪層冰裏人倚閒庭
小檻前嵐氣欲飛山隔岸生香不斷樹交花動
搖臘信隨征使裁剪春風入小詩定知深院黃
昏後多在青松白石間一生知己林和靖晩歲
論交何水曹家為逆旅相逢處人倚闌干欲暮時
生無桃李春風面好作蔾花夜月看雪後園林
纔半樹水邊風月笑横枝幾處酒旗山影下一
川風物笛聲中白雪却嫌春色晚好風吹送暗
香來肯隨騷菊同奴僕却說山礬是弟兄已成
白髮潘常侍自棄明時孟浩然梅巖自謂句煅
意煉璧合珠聯亦有天然之巧吾不知其為古
作也
梅花集句(錄十二)
水沈為骨玉為肌好處曾臨阿母池雪後園林應有恨
籬邊屋角立多時早開却被嫣紅妒未落先愁玉笛吹
要識此花奇絶處滿窗唯有月明知(李堯夫和靖)(毛澤民後村)
(盧元贊簡齋)(曹松玉白廷)
刻玉雕瓊作小葩濕雲黯澹雪横斜半開半落緣誰事
和影和香屬我家數抺晩霞憐野笛一泓流水度寒沙
吟邊苦思無佳句立盡斜陽數過鴉(趙福元程月溪)(闕塘竹)
(和靖徐榮)(程梅窗應鳳山)
黯澹江天雪欲飛屋檐斜入一枝低禽翻竹葉霜初下
春在花梢日未西晚歲風霜從冷澹小園煙景正凄迷
平生慣是思梅苦多謝詩翁為品題(陸倉樂趙天)(和靖雄黃師)
(子蒼卿張介)(和靖軒趙愚)
天寒落日澹孤邨占斷風情向小園翠羽啼花追昔夢
縞衣和雨立黃昏蘚厓直上雙飛屣茅店驚寒半掩門
憶得去年風雪裏江南石上對窪樽(東坡陳起)(和靖泉陳竹)
(方惟深程梅窗)(放翁山谷)
踏破溪邊一徑苔與尋陳迹久排徊雲漫隴樹魂應斷
風静寒塘花正開只恐好枝為雪壓留看瘦影上窗來
花前獨立無人會漫使詩腸日九迴(石屏玉秦韜)(吕居仁劉滄)
(石屏趙嘏)(易涉趣元廣)
雪後相看意更深漫將一朵插銅缾人生此樂須天賦
歲晚知心唯月明白鶴未歸春已老危闌倚遍酒初醒
逋仙只說香和影不是詩家莫浪評(道潛東坡)(張逢吉程月溪)
(雪磯軒柯柏)(耐菴午劉炎)
勾引春情出苑牆無人知處忽然香愁連粉豔飄歌席
亦要天花作道場風約暗香臨淺水月明疎影媚寒塘
浣花溪上堪惆悵可是無心賦海棠(楊蟠羅隠)(玉蟾隠李商)
(闕谷鄭)(无逸介甫)
貎枯神澤骨槎牙蕭索東風兩鬢華甘與雪霜同冷澹
醉看參月半横斜溪山冷落泥三尺水竹參差屋數家
自笈自吟還自得案頭搖落小缾花(孤山溪劉斗)(東坡東坡)
(吕居仁盧榘)(張逢吉方煮瀑)
榾柮爐寒硯欲冰舍南舍北雪猶存旋催妝額添宫樣
静愛寒香撲酒樽兩岸嚴風吹玉樹一灣流水護柴門閒
中有意堪圖畫溪上無人月一痕(竹溪于湖)(疎寮羅隠)
(韋莊度黃文)(葉水竹吳可)
半屋蒼雲冷不知茅檐竹隖兩幽奇凝情金谷登樓日
依約華清出浴時隴月定知今夕恨春風搖動故人思
綠楊解語應相笑雪裏開花恐是遲(沈闕若晁叔用趙義梅亭)
(闕謀臧)(程梅窗東坡)
滿地飄零更斷腸恐隨春夢去飛揚柳搖臺榭東風軟
花撲玉缸春酒香驛使不來羌管歇燕釵初試漢宫妝
廵檐說盡心期事幾度凭闌到夕陽(闕甫介)(林季謙周詞岑)
(張棨晦菴)(韓偓安王叔)
湖山搖落歲方悲自恐冰容不入時伹笑紅芳誇豔冶
渾將絳雪點寒枝橋邊野水通漁路城外春風吹酒旗
正似美人初醉著澹妝濃抺總相宜(闕闕)(東坡闕)
(和靖介甫)(劉禹錫東坡)
元詩選二集卷十七
