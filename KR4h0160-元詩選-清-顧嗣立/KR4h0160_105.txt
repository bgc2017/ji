元詩選三集卷十一庶吉士顧嗣立編
高明柔克集
明字則誠永嘉平陽人至正五年張士堅榜中
第長才碩學為時名流授處州錄事辟丞相掾
方國珍叛省臣以溫人知海濱事擇以自從與
幕府論事不合國珍就撫欲留置幕下即日觧
官旅寓鄞之櫟社沈氏樓居因作琵琶記記成
時清夜按拍歌舞几上蠟炬二枝光忽交合因
名曰瑞光樓明太祖聞其名召之以老疾辭還
卒於家所著有柔克齋集詞章斐然東海趙汸
稱其學博而深才高而贍云
宿先公房曉起偶成
曉雨池上來微風動寒綠幽人睡初起開忩見修竹西
山帶曾雲隱隱出林木境寂塵自空慮澹心常足獨坐
無晤言流泉下深谷
夏夜獨坐簡胡無逸二首
夜靜坐前軒明月方皎皎大火既西行凉風在木杪庭
際促織鳴凉露下芳草緬懷羇旅人重感歲時老安得
躋空同一問廣成道
夜久羣動息境寂無炎蒸凉飇散浮雲惟見河漢明緬
懷塵紛勞喜際夜氣清安得舍所趨白日澹無營仰看
斗柄移耿耿低玉繩天運亦有常吾生何時寧
楊季常約至山中既而不果因以詩寄三首
仙人海上來駕言遊蒼冥乃逢浮丘伯駐之紫霞城鳳
凰不可招梧桐何青青焉知碧山月期子待吹笙
天寒木葉下短景淒其清幽居有所思振衣臨黃庭仰
觀冥鴻飛竟與浮雲迎悵望不可見空山莫雨生
秋菊有餘色可以慰幽情豈無一樽酒泛此黃金英美
人久不來歲晏霜露零坐感芳草歇佳期悵未能
題蘭
美人在空谷娟娟抱幽芳長林自荆棘安能敝馨薌借
君水蒼玉與我紉佩纕願結善人交歲晩無相忘
賦幽慵齋
閉門春草長荒庭積雨餘青苔無人掃永日謝軒車清
風忽南來吹墮几上書夢覺聞啼鳥雲山滿吾廬安得
嵇中散尊酒相與娛
王節婦詩
清清慈谿水蘋藻被涯涘昔年脩婦職采擷薦明祀殷
勤執豆籩齋肅事君子一朝雙鴛鴦别離隔生死死者
無還期生者當同歸奈何姑嫜老重以膝下兒升堂奉
甘脆篝鐙訓詩書庶以未亡人慰彼泉下思谿水彼可
竭妾身不改節谿水有停汙妾心但明潔熒熒瑶臺鏡
元髮今已雪孤鸞雖不舞寒影自澄澈谿水常流東餘
波總相從結髮為夫婦永别何由逢青山有元寂百歲
須當同願言合歡樹化作壠上松蔦蘿更纏緜相依無
終窮
昭君出塞圖
竟寧閼氏出塞城鼙婆聲斷凄龍庭邊雲竟與漢月隔
野草空作春風青漢庭公卿無遠舉却使嬌姿嫁邊土
豆知劉白與楊樊復把丹青罔人主當時國計不足論
佳人失節尤可歎一從雕陶莫皋立回首不念稽侯㹪
綱常紊亂乃至此千載玉顔猶可恥蛾眉儻不嫁單于
滅火安知非此水良工妙畫不必觀勿因一女譏漢元
宫闈制馭苟失道肘腋變起非一端君不見玉環自被
禄山汚豈是丹青觧相誤
題支離叟
錢塘門裏支離叟短髮蕭疎色黧垢雪霜歲晚結輪囷
風雨年深增老醜挫鍼治繲總無能欲與冥靈齊上夀
天公怒此怪且孏勅遣靈官下搜取勾婁吉利忽飛來
虎倒龍顛盡灰朽女蘿飄騰白鶴去琥珀迸裂青羊走
繁隂巳逐謝仙車枯榦徒存韋偃手邇來好事猶痛惜
歎息形模無復有寧知百年皆夢幻靜看萬變互紛揉
榮枯相尋無巳時成壞有數原非偶南山誰信梓化特
昆侖俄驚柳生肘朝菌何曾閱晦朔棫樸那知避薪槱
全軀孰似櫟社樹絜之百圍今在否人生根蔕不可牢
况為草木計近久野客空歎倚江柟老奴謾泣琅琊柳
寒煙落日西湖邊衰草荒廬園數畝不見當時鐡門限
春蚓秋蛇徒蚴蟉玄雲飛盡墨池空直寄亭前誰酹酒
西湖葛嶺瑪瑙寺僧芳洲有古琴二一名石上枯
一名蕤賓鐵為賦詩二首
葛仙嶺上瞿曇宫老僧雪眉覆雙瞳竒琴久蓄欵識古
云是零陵水邊石上之枯桐憶昔蛟龍宅其涘霹靂斬
龍樹亦死道人作琴傍水弹幾夜湘江泣帝子邇來居
我瑪瑙坡聲價壓倒伽陀羅嵇心羊體妙相得有耳不
聽西湖歌松窗茶屋夢初醒别鶴淒淒怨煙嶺隔水逋
仙夜不眠聽盡梅花山月影
師琴名以蕤賓鐵豈是七絲專一律古來聲律商與宫
一百四十四調終於一又聞古鐵能觧音何况聖人所
作之雅琴琵琶纔聞鐵自躍萬物豈不通琴心憶昔重
華為民鼓拂拂薰風吹下土九官佩玉和鏗鏘鳳凰來
儀百獸舞無情相感若有情蜀山欲破銅先鳴從今却
笑陶淵眀胡為不取弦中聲禪關萬竹淨塵垢月出西
湖照窗牖此時請師為鼓一再行試聽還有鐵聲否
題畫
秋山積雨清浮埃曉日照耀金銀開草堂隂深冷竹樹
石梁滑澾欹莓苔千峰蒼翠淨如拭白雲不放楓葉赤
何人艇子出清江水落山高如赤壁昨夜天寒霜露零
山人不歸猿鶴驚孤松三逕依舊在僮僕正遲陶淵眀
題畫龍
何人呪縮昆眀水一夜溪邊紅葉起銀河捲上洞庭峰
橘樹寒煙秋色裏恍如陵陽竇子明又疑句曲茅初成
淋漓元氣無青冥馬髮搖動天瓢傾乾坤萬里蘇旱暍
草木無言生意悦歸來高卧碧潭雲獨抱神珠弄眀月
題畫虎
秦宫紫玉忽變神似來潯陽訪石人黃公赤刀制不得
吼怒驚倒裵將軍固知兩脅横乙骨莫令雙耳多生缺
黃蘆風緊殺氣寒嘯聲撼動秋山月山空月冷不可留
人間苛政皆爾儔踟蹰亦欲渡河去劉昆宋均今有否
題蕭翼賺蘭亭圖
客舟夜渡中泠水空山不見羲之鬼驪珠飛去龍亦驚
月落空梁僧獨起銀鉤繭紙歸長安蓬萊宫裏人爭看
一朝風雨暗園寢玉柙搥碎昭陵寒龍眠畫手元暉筆
當時曾笑蕭郎失至今二子亦何在久與蘭亭共蕪沒
人生萬事空浮漚走舸複壁皆堪羞不如煮茗卧禪榻
笑看門外長江流
白紵篇送顧仲明
吳中二八深閨女生來不學唱金縷纖纖素手青燈前
織得寒機成白紵裁縫熨貼為君衣春天衣著生光輝
眀珠為璫璧為佩同此素色無相違一朝送君江上别
歲晚關河積風雪生知白紵不勝寒但喜君身常皎潔
君不見東鄰少婦織錦工織作步障圍春風春風一去
花草歇金谷寒蛩怨秋月何如潔白長相守尊中有酒
為君夀人生温飽不足多莫羡東家著綺羅
采蓮曲送越中吳本中
越江芙蓉開若雲越中兒女紅襦新年年采蓮江浦口
扁舟遥唱江南春凝情倚棹送行客折得芙蓉贈行色
南風吹作滿袖香令人别後長相憶君心如花不汚泥
亭亭潔立當清漪花容不逐秋風老知君交態無榮衰
人生百年幾回别莫惜芳菲為君折芙蓉落盡秋江空
千里相思共月明
次韻酬高應文
曾向天涯釣六鼇引帆風緊隔銀濤江山有恨英雄老
天地無情雨露高七國遊談厭犀首十年奔走歎狐毛
爭如蓑笠秋江上自鱠鱸魚買濁醪
和李别駕賞牡丹
絳羅密幄護風沙莫遣牛酥汚落花蝶夢不知春已莫
鶴翎還似暖生霞詩成金字懷仙客手印紅脂出内家
獨羡沉香李供奉清平一曲度韶華
吳中會宋行之庫使時貢金北土
樓船曉泊蘇臺下官舍梅花暖欲開千里關河同客思
一川風雨送離杯黃金壓馬日邊去綠樹迎人天際來
後夜思君望天北使星應合近三台
同月彦明省郎
搖落關河萬木空征途日莫感飄蓬天寒為客吳江上
夜雨讀書山寺中伯樂何時過冀北揚雄漫自賦河東
黃塵冉冉貂裘老殊愧南鄰桑苧翁
送朱子昭赴都
西陵潮落船初發念子辭家去覓官直欲持書上光範
不妨賣藥過邯鄲黃河雪消水亂走紫禁花濃春尚寒
如此江山足行樂莫將塵土汚儒冠
寄屠彦德并簡倪元鎮二首
水驛鐙明漸掩扉雨中何處暮山微蕭蕭落木征帆過
漠漠長河一雁歸歲晩仲宣猶在旅年來伯玉自知非
久拚華髮添青鏡未許淄塵上素衣
故人今作祇陁客想見天寒尚倚樓江海莫雲多舊友
關河夜雨有孤舟桓榮學業仍稽古李廣才名未得侯
何似雲林倪處士焚香清坐澹忘憂
送蘇伯脩參政之京兆尹任三首
日月垂光照海濱東南聲教(一作檟)屬儒臣九天雨露金
甌重萬里山河玉燭新田埜年豐多(一作催)貢賦江湖秋
靜息風塵此行宣室須前席賸有嘉謨為上陳
上苑東風珂珮鳴宫鸎初囀隔花聲天清北口煙塵淨
雲去西山雨雪晴畿甸居民瞻奉使衣冠國子拜先生
漢家張趙何須數待看臯䕫致太平
天上神仙白玉京煙花繚繞鳳凰城端門日上
紅雲動太液春寒綠水生封事曉當香案奏奎
星夜接泰階明更看鼎鼐功成後綠野堂深
遂素情
和趙承旨題岳王墓韻
莫向宗周(一作中原)歎黍離英雄生死係安危内廷不
(一作忽)下班師詔朔漠全歸大將旗父子一門甘仗
節山河萬里竟分支孤臣猶有埋身地二帝遊魂
更可悲
積雨書懷
曉來深院生寒思五月江城尚裌衣新水池塘魚暗
長溼雲樓閣燕低飛飄零王粲辭家久牢落
潘郎感髮稀却笑炎威都洗盡夜凉疎雨亂
螢微
送徐方舟之岳陽
布帆高挂發吴歌巴陵到時秋思多凉風漸落君
山木明月正滿洞庭波丈夫壯遊有如此人生清
事能幾何想見題詩搜景物夜深風雨泣湘
娥
丁酉二月二日訪仲仁仲遠仲剛賢昆季别
後賦詩以謝
隱君家在越江邊煙雨江邨繞舜田玉樹郎君
宜采服紫荆兄弟正青年山雲曉闇讀書屋湖
水春明載酒船何日重來伏龍下參同契裏問
神仙
子素先生客夏蓋湖上欲往見而未能因賦
詩用簡仲遠徵君同發一笑
夏蓋山前湖水平楊梅欲熟雨冥冥吴門亂後
逢梅福遼海來時識管寕野霧連邨迷豹隱江
風吹浪送魚腥伯陽舊有參同契好共雲孫講易
經
寄月彦明省郎二首
十五明星近紫宮熏爐香裏珮玲瓏省郎趨幕
皆時彦元帥臨邊暫總戎黃閣風雲蓋盛世蒼
生霖雨望羣公當年禮樂三千字今日須看及
物功
處士祠(一作湖)邊梅已放遥知載酒到巖阿西山煙
靄連朝好南省官曹暇日多詞客錦箋題水調佳
人翠袖拂雲和馬蹄歸踏黃昏月一路清香送
玉珂
開元人物圖
憶昔開元有道時官僚濟濟盛威儀樓通華萼諸
王過仗入芙蓉百辟隨回首漁陽急鼙鼓傷心劒
閣駐旌旗曲江廢苑重歸日舊日宮奴鬢亦
絲
過達天山别駕所居
暨陽别駕真清官彈琴誦書民自安幽居恰(一作却)
近范蠡宅官舍政俯西施灘水聲入林竹根冷山
雲落几香爐寒有客打門求妙墨家僮莫放硯
池乾
送張從善
四海張公子才華重縉紳蚤從樞府辟已踐屬車
塵通籍聯清禁嚴更列近臣周廬金悵曉巖室玉
墀春馬潼挏官酒熊胹少府珍青冥多雨露黃道煥星
辰往事疑皆夢浮名笑此身馮唐雖磊落顔駟竟逡廵
歲月黃塵老關河白髮新還家見江總舉事識陳遵
春水桃花鱖西風笠澤蓴扁舟五湖客陽羡一歸人
我惜交遊晚相期意氣真冥鴻何杳杳斥鷃自
踆踆斜日横江路寒雲隔水濱何時謀一壑卜築
願相親
石門山
艤舟懸砭入蒼扉滿地秋雲冷溼衣萬古石門扃
不合半空瀑布雪常飛猿收松子和煙落鶴伴
琴童帶月歸獨有謝公詩句好至今山色紀
餘輝
題孟宗振惠麓小隱(宗振孟后之裔)
汴水東邊楊柳花春風散入五侯家繁華一去江南
遠閒汲山泉自煮茶
題柯敬仲竹石
珊瑚樹倚碧琅玕曾入西清畫裏看今日五雲仙閣
遠夢回煙雨楚江寒
莫春即事
楊柳樓前白鼻騧金鞍被了喚名娃重簾深處無
風雨肯信春寒瘦杏花
喜晴
刺桐花開山雨晴綠樹上有黃鸝鳴杖藜出門看山
色恰見小池新水生
題青山白雲圖
昨夜山中宿雨晴白雲綠樹最分明茅堂早起無
他事去看谿南新水生
(此余往日在越中錄寄倪君仲權之詩今十餘年矣意其不投之苦海則亦當供醬)
(蒙矣仲權乃装潢為卷帙列之於諸名勝間矧當時事轇轕世方以斯文束高閣而)
(仲權於朋友之片言隻字亦無遺棄亦可見其好尚之清交道之厚而不為世變所)
(移者也惜也予之學問名位視往日不少加進徒負故人期待之意耳展卷一覽慨)
(歎不已因書於左方以自警云永嘉高明)
吳克恭寅夫集
克恭字寅夫毘陵人好讀書以舉子業無益於
學遂力意古文其為詩體格古淡為時所稱翰
林老成皆與之交多遊雲林及玉山至正壬辰
蘄黃寇䧟常州守吏望風奔潰未幾江浙平章
定定來尅復寅夫與趙君謨等俱以從逆伏誅
嘉興張翼翔南作忠徐倡詩有顧守臣鉅儒汗
恧銜愧死莫懲蓋指寅夫等而言也
道傍古墳
孤墳兩松樹風起秋隂暮日出沙草黃野煙白於霧斯
人蓋棺定長夜無由寤浮生竟何為陡覺傷馳騖二氣
積慘悽山川莽廻互何不學神仙翰飛飲朝露悲哉茂
陵骨曾為學僊誤
賦翟志道家三琴翟年五十九以青陽縣令引年
蓋高士也
翟公家三琴粲粲金玉徽觀其記中語熟讀令人唏玉
徽落將家蹴踏當牀闈齟齬蛇蚹紋手澤自淮淝金徽
差小(缺)王生舊所遺生居湖山居襜襜者深衣憶别三
十年老大减腰圍又有墓中者才德婉而微其初來薛
氏斵者識雷威薛亦亂離得最後歸林扉公云皆我友
愛比玉與璣昔公為縣令寧弃笏與緋胡此獨不釋謂
是古音希我嘗聽公彈空齋坐忘飢松飇度落雪竹日
流清霏或時作龍吟華玉吼朝曦或時嶺猿叫夜磵空
霜飛或時呈瀏亮露鶴鳴江磯高情寄絶代妙在神氣
機感深動惻惻望洋見頎頎浮雲琵琶箏俗耳溷是非
藉此羅酒肉識者恆諷譏儻生盜跖粟寧死首陽薇周
公不可作孔子將安歸猗猗林下蘭庶草聯芬菲春天
不得佩歲晩還(缺)嘰請公操此曲古道資憑依公坐默
不應面牆看蛜蝛
題白雲窗
白雲本無心廼生窗牖間崇朝寄所託日晏澹忘還並
秀綠蘿雨餘潤紫芝田悠悠將無同翳翳還自然欲得
此中趣惟觀天際山獨想陶弘景令人心意閑
倚雲樓為至上人賦
至公好樓居揭以倚雲名雲虚不可倚直欲觀崢嶸&KR1554;
爾山中起油然石上生溼衣沾弱絮過角弄輕英最覺
凌霄迥還看暎日明逶迤成故事憑藉足高情懷哉虞
太史題詩為刻楹
見山亭為洞神宫主江濟川賦
本是江總宅晚為老氏宫軒豁此亭子樂哉同姓翁盤
礴青溪上睥睨白門東雲林肅仙氣道德揚清風見山
便自好何必居山中悠然今古意此事將無同
早行
溽雲斂徂暑隂火鍊金精瞻彼河漢白林園風亦清肅
肅郊鴈翔嘒嘒山蜩鳴吹笳者誰子三五柳邊城城門
一何高岐路百從衡諒無楊朱泣悠然白首情
谷口歌采榮
谷口歌采榮松間吹玉笙如無此時興何處有高情唐
虞讓天下巢許擅其名哀哉和氏璞獻者楚王城
草生可攬結
草生可攬結衣敝香不滅風吹古别離換我青青髮去
年往燕趙今年來吳越各自有情人鸞膏化為血
送黃秘書歸金華(作於張貞居靈石隖)
秘書古罍洗金玉閒追琢寘之宗廟間乃復敦素樸科
詔昔求賢眀經以為學君雖第三甲文氣巳磅礴鳳毛
聮五色麟定峙一角于時日正中青冥翔寥廓迄今半
臺省往者俱館閣枚數盡英雄隱顯關述作偉哉尚書
宋繼起秋天鶚一魁四海望旋復凄夜壑盛衰互絶續
天意豈厚薄吾子幸老翁掛冠彌矍鑠安車大江左杖
藜名山郭清言窮理窟私淑仰先覺况及大夫公生世
縻好爵述德紀豐碑山木工則度宛宛白下虹剡剡翠
螭襮無雙江夏姿豫章元祐脚清標溢素羽皦若離羣
鶴翕然萬里思芝草焉用啄不食固不飢風清九臯樂
回首漢廷偃倒行竟前卻疏廣非甚賢知止自寬綽僕
也畎畝中謳歌以耕鑿聞名三十載交誼欣所託鵬鷃
各棲飛萍蓬殊依泊天寒望古柏孤翠幾巉錯深期帝
子都仿像洞庭樂餘音今在無大雅其寂寞緬懷虞閣
老安問頗悠邈空花結翳業不療金篦膜滄江落日遠
一葦中流弱外史論文章譚君口諤諤語我盍賦詩持
贈勤有恪君家金華鄰冉冉僊意作神光運草木白石
俱起躍攤書石間帙洗&KR0678;松下酌生榮畢志願俯仰何
愧怍六經聖道微沿流到伊洛其文有藴奥其義則博
約後生待來兹前軰巳零落往往輕師說授受工摽掠
虛辭相矜誇體認迷執捉君歸善自謀何以同榘矱詩
教本人心煩君曉粗略
東城行
東城俯春流余昔釣游地憶嘗拈落蘂相偎倚桃樹葉
底避游絲叢深納飛絮同時四五軰被服俱美麗千金
各自攜日暮恣遊戲但道長如此焉知老將至昨日尋
舊遊光景徒自媚日肆江海蹤漂零復誰記非無桃與
李寂寞千萬億
策馬出郭門
策馬出郭門杖劒歌載馳河水北洋洋太行東巍巍風
吹白日暝死者横路岐傳聞多殺傷悽愴神魂飛心懷
丈夫諾手握千金資直前且不顧詎以禍福移人生貴
同類所哀獨流離迫此苦寒節悠悠僕夫飢下馬知馬
勞上馬憂馬遲雖不通馬語情事諒庶幾落日古戰場
往往令人悲豈意霄壤間我行今踐斯
丈人行
城門有丈人種瓜綠盈園瓜熟許鄰喫偷之竟不言歲
久都感激相期瓜蔓繁雖有困窮士抱瓜瓜不冤近者
天稍旱羣兒走塞門請為救瓜活不憂井水渾深知丈
人德豈感使君恩忠信苟不偷風俗誠所敦嗟嗟復嗟
嗟敢為鄙夫論
寄陳衆仲供奉
騎馬都下歸放船湖中賞恩沾翰林制樂奏鳳池響十
年雨露間一日青冥上虞陳本同姓詞源浩沆漭他山
翠琰刻别殿黃金榜諸公誦合作觀者必抵掌昨聞巳
超然近見益高爽宜乎盛名下傳寫日以廣漢史奏德
星君家太丘長餘音撫廟瑟致禮張賢網吾衰竟五十
所去輙尋丈雲瀑代春弦女蘿為夕幌誓挂牛角書妻
子鹿門往薄忝君子交幽期起遐想
客廣陵答天錫見貽韻
汎舟春風生江光颺雲藻人生杜牧遊柳色淮南道幸
欣韶芳媚孰云春事抄遠思極緜緜無緣是芳草
短衣
短衣荷長鑱晨起斸黃獨歸來讀道書日晏飢我腹羽
人丹砂牀遥知在澗谷松膏滴雲腴山房酒應熟
友人仕掾曹為上官所迫從賦此送歸
采蘭復采蘭綠葉何參差馨香滿懷袖持以遺所思恩
情中道絶此心當告誰願結青林佩悠哉白雲期石間
攬三秀學道倘因之
鶴皋辭贈張鍊師
吹笙王子晉鍊鼎茅初成清秋金穴遊白羽雲中行五
煙隨露掌太霞乘火精高歌落渺茫逸氣凌紫清時飲
玉池水朝餐珠樹英追隨神雀舞低昂威鳳鳴如何九
皋上託子以修名
君子亭
二月姑蘇城繁花壓城樓車騎相娛樂鼓吹間歌謳玉
山軒中意綠竹美且修澹然君子交戛擊應鳴球風廻
雨光亂日薄雲氣浮頓令塵緣息竟與野性投當今顧
辟疆伊人王子猷撫膺諒云合散帙保遲留伐竿損漁
性接筒悲下流仰止清淨觀俯慙筋骨秋卑哉澗間雀
暮色隱啾啾
碧梧翠竹堂分韻得帶字
長夏梧竹隂偃薄適所愛良朋四方至叙此承嘉會雅
意幾宿昔神交一傾蓋蓮芳玉山酒芹碧松湖菜風流
五侯鯖(缺)水郎官膾高郎雅眉宇郯生富清裁短李善
長談醫緩輙雅拜張顛矜道妙僧徹持醒戒歌喉間寶
瑟舞影廻蘭旆題扇瓊英忿張筵翠屛對雜亂雖無次
妍醜各有態良遊信所愜佳賞心亦快兹會安可期明
當返予載回望玉山雲川長水如帶
題良常居士山居
良常標名山句曲主仙洞茅君倚翠麓白雲滿高棟上
有巖棲士(缺)與雲共芝草鳥為耘桃紅鹿銜送茅君
老兄弟夙昔勤遠夢子獨擅為鄰幽深補其空風瓢懸
雅樂靈术分仙供息我山木隂懷人玉簫弄暫時苦勞
事非必能抱甕洗藥愛源泉掇英比朝饔歸靜其抱一
知尚亦殊衆鶴馭來何方尋君引余鞚
題虞幼悦西郊草堂
因憶浣花杜陵老使我不樂懷成都張儀城外雪山立
玉女井邊春露濡邵菴先生家本蜀悦也草堂宜有圖
圖成奉公以為樂藉此名世何時無想公堂前風日腴
野梅官柳一株株縣官來問禮數熟閣老出游孫子扶
圖書琴瑟在左右游意澄澹天為徒新詩兼見公手蹟
讀者愛比驪龍珠公在西郊草堂裏神交自是才情美
江水娛人秋日暉雅意蕭條公老矣
秘書行送達秘監
天下學士聚鴻都老氏藏室仙為徒漢有石渠更天禄
貞觀人才顔與虞故事星躔木天壯東壁神光如寶珠
閣前芝草列五色慶雲湛露垂金鋪三皇五帝在時事
蓬萊道家之所無近者委蛇行秘書蜀人邵菴目力枯
迄今一代論制作先生合上眀光趨二十龍頭還最貴
三十豸冠名不孤敭歴中外復多載使預朝政恐所須
竊當留中贊帝謨奏列學者陳區區送酒况承光禄寺
進食何止步兵厨還思晝夜延青瑣莫問君王乞鑑湖
送牛彦伊湖南憲副
數歲情親託鄰里飲酒自放寧拘禮城中故舊四五人
與子不識何為喜前者較藝列春官今者薦名登御史
蒹葭蒼蒼白露盈鳳凰飄飄赤霄起衡山諸峰雲氣高
上有朱鳥飛嗷嗷洞庭揚波瀟湘接送子百丈江中艘
芙蓉此時開滿郊繡衣握節廵江臯荆潭倡和得從事
長沙幕府待俊髦豈無他人我獨勞自古陳力還吾曹
送曹德昭入掾中臺
孟秋高飇蕩焱熱太白當頭暎佳月天地始肅禾乃登
長歌送君思激烈青驄馬肥青芻秣公子為郎亦材傑
臺端象賢重耳目天邊北斗司喉舌大夫抗禮丞相前
掾曹執法俱才賢栖烏在庭栢樹古元氣旁礴雲蒼然
魯公葛藟方緜緜金鐘玉磬兩在縣快哉此行視京秩
清廟之瑟朱絲絃故人淪落江海邊為君一誦秋水篇
請君直上窮河源
寄曹德昭臺郎
昔子驅車往河甸河水迢迢不相見侍御驄馬昔揚鑣
郎君今年復為掾乍冬苦寒不可當子乃衰絰請太常
禮官封諡有褒䘏賜碑撰刻皆文章名駒翩翩日千里
自是驊騮與騄駬范滂攬轡望澄清愛爾傳家尤更美
我宗門戶真凄凉四十五十年相將數竒命薄多轗軻
但恐失所纏風霜馮唐巳老何由起鬷蔑不言幾失子
雄飛雌伏何足論目斷秋江送雙鯉
二月十九日登大茅峰夜宿元符宗壇因呈集虚
真人幷閒遠潘尊師
大茅峰棲雲絶頂祠官石壇秋日冷杖藜蕭條一老翁
仲冬焚香謁司命日間流水俯潺湲妙意所得何能言
昔聞兹山直通蜀避世何必求桃源清晨躋攀歴深窈
下視諸宫樓觀小亂葉打頭風倒吹是日苦寒絶飛鳥
三君弟子老奉祠清淨寡欲真吾師清酒綠液半凝脂
慰我遠來還渴飢閒遠先生更竒古壁間示我虞翁詩
詩中愛道李太白結巢雲松復此客九江秀色雖可餐
高飲何如煉精魄吾聞兹山到處有神仙楊許遺書儻
可傳泥丸絳官朝内景玉經元文味至言如此亦足昌
吾年
送龍翔俊用章住吳白馬寺
白馬吳中寺袈裟建業船黃花季秋月錦樹大江煙洗
鉢胡僧飯䭾經漢帝年何時虎丘石共論永明禪
送鄉人錢眀之赴閩閫掾
仗節開閩閫分曹傍省闈用人那有外觀海更無涯白
露收柑子南風食荔枝未須頻會面多寄府中詩
送卓御史移西臺
漢節楚江東堂堂御史公秦山指太白朔氣驟青驄光
暎長安月凉生建業風冥鴻有高羽多在柏臺中
送湯生茂才歸宛陵
春舟度鶴觜晨鼓發龍灣軟語勞相接幽期任獨還風
清建業渚雲白敬亭山自有府公薦慙無遊子顔
春夏承湖南僉憲兀顔子中問訊敬用酬上
有客湖南去聞公憲節新坐霑梅子雨憶别柳條春衡
岳瞻朱鳥湘江詠綠蘋升車訪遺逸問俗願清淳
寄柯博士
柯侯五雲吏自號丹丘生先皇御宸極高閣詠文明羽
蓋橋山集彩舟江上行蘇州韋刺史那獨擅才名
三月十日與薩天錫錄事遊京口城南小寺忽虞
伯生秘監寄薩詩用韻呈席上
不見秘書久憶公清且閒看詩野殿側把酒春林間因
送碧鵝使相過黃鶴山遥憐西閣侍文采映珊珊
寄薩天錫時居福建憲幕
春日江南郡懷人杜若生烏啼建業樹客在福州城桂
酒銀壺重華裾玉珮清題詩幕中罷應得動高情
寄題剪韭亭
園有幽亭趣題之剪韭名老夫無長物上客總高情脆
碧含風斷輕黃帶雨烹相過乳餅白還愛酒壺清
湖光山色樓
智仁予所樂平湖仍對山神交魚鳥外興移蒲柳間閒
雲捲幔入落日櫂歌還望海躡星影秋槎來碧灣
送沙子中經歴建寧
武夷蒼蒼春日黃山行兜子陟炎荒故人右榜多通顯
清廟遺音獨渺茫官堠綠林穿荔子人家餉客食㯽榔
兼之此地多書籍公退牙籖日幾行
送友生(一作唐漢卿)
春風顛狂復細微吹波蕩槳動人衣野桃葉小流鶯至
官柳條長江鱭(一作鮆)肥稍别未嫌頻作惡相逢自識固
應稀腐儒竊禄真何補望望(一作回首)滄洲白石磯
城邊柳條
城邊柳條春意動近者力至復低垂須令傍水留披拂
不獨撩人管别離過月即看鄰綺樹卜巢還許借黃鸝
荒州物色猶如此若在御溝應更竒
達兼善除秘書監未上而有侍郎之命賦詩奉送
幾年海内龍頭客蚤負詞場一世豪秘監稍遷為學士
侍郎即去重儀曹到京騎從看花蘂過閣朝廻拾鳳毛
却憶玉堂何處所青春白日見揮毫
陽羨茶
南岳高僧開道場陽羨貢茶傳四方蛇銜事載風土記
客寄手題春雨香故人惠泉龍虎蹙吾兄紫筍鴻鴈行
安得茅齋傍青壁松風石鼎夜聯牀
簡陳漢卿郎官
荒土城邊草樹鄰荷君詩語數相親交游豈謂尋常軰
耆舊都無四五人才比阮生誰放曠賦傳庾信最清新
愁深江燕銜泥急偶汚牀書不忍嗔
過義興周將軍廟
陽羡溪邊孝侯廟陸機(一作平原)文字右軍書借(一作憶)從名
士傳家後誰謂將軍亡國餘蛟虎於今正狼籍(一作滿道路)
鳳麟不見漫欷歔(一作山川自昔好丘墟)隂隂棟(一作長松祠)宇多松
檜(一作清風在)儗欲臨流卜隱(一作卜比鄰葺舊)居
懷杭州李二尹
蘭省故人何寂寞柴門今雨獨徘徊老夫老向愁邊去
春日春從病裏來王粲空傳鄴下詠山公不復習池回
篋中書疏愁俱積忽到思君一屢開
贈曹仲普
學省花隂覆苑牆鸎啼曙色暎蒼蒼翁今拜秩少宗伯
樂奏春官新太常通陛起居同典禮侍臣子弟合為郎
扁舟道别江城暮錦瑟朱弦思渺茫
問郭君錫病
向宿丹陽舊草堂暎人嘉樹憶相將階前蕙葉幾多碧
江上柳條無數長不儗得書成卧病遥知裹藥自聞香
來時許我青松障莫遣雲山墮渺茫
惠山泉
九龍之峰秀蜿蜒玉漿迸出為寒泉來歸石井僧分汲
流入草堂吾獨憐暗滴洞中雲細細冷穿池上月娟娟
更乞茶經與水記俟余晩歲奉周旋
送達天山應奉北上
國中太史浙河遊碧樹風生紫綺裘蜀郡奉祠揚子老
漢廷召對賈生優金盤芍藥還相詠翠籠櫻桃亦易求
幸得草堂同晚飯少陪高論借遲留
懷陳漢卿從事
兩江故人蹤跡疎汾水牛郎能遺書青鏡時時傷往事
素絲日日看新梳簾穿逬樹攅雲氣扇接飛花下雨餘
爾亦官居古道院一春情思竟何如
薛常州端午雅製
端午宫詞進閤門侍臣應得忝芳樽御羅畫扇金花細
瓮繭朱絲玉臂温太子題詩成故事前朝報國荷殘恩
更求醫士三年艾攜向壺冰炷月魂
送陳衆仲
西閣梧桐安鳳巢羽儀五色異凡毛往時學省文名重
今代詞林王氣高春到御溝生綠水地連宫柳間紅桃
老去相如少詞賦頌聲轉擬屬王褒
至正九年四月二十日元璞舟過江郊枉勞衰疾
承近懷多慰元璞言歸賦七言近體一通問訊遥
寄玉山主人
玉山長夏草堂幽老愛從君十日留醉語支離歡不記
歸來爛漫憶相求風廻柳葉搖歌扇月出荷花暎綵舟
可念江湖搔白首還將衰朽問湯休
賦少尹廼元臣為東平郡王之諸孫求詩
聖歷開文運王章定武功大人推部落開府冠山東日
月旂常異河山帶礪同諸孫傳赤舄小雅播彤弓一命
起居注載趨長樂宫掖庭官濟濟淮浙賦中中竊忌徵
求急方來福禄崇翺翔鸞鳳日逆順馬牛風帝力生成
大人心灌溉公共圖歌政理多稼答年豐
送張中丞之官翰林
中丞獻納道如何内相絲綸寵莫過槐閣地聯文
石陛杏園春滿曲江波隂隂雨露深青瑣箇箇星
辰溼絳河花蘂隔簫宮漏近柳條當戶曉鶯多中
官送酒青絲絡上苑乘驄白玉珂豈獨寸心圖補
報要須元首及賡歌太常禮樂還相問閣老才名
迥不磨通國此時同悵望憶公何處最委蛇鼇
峰巨石森蓬島香殿微風拂御羅延祐得賢俱
第一野人白首老林阿
横塘曲
妾家住横塘綠水暎垂陽五月南風起荷花似藕
香
唐宮詠
鬭草賭珠襦穿花提玉壺東頭老供奉好似執金
吾
蝶
失意穿羅袖緣情戀繡牀妒遺衣上粉狂覓酒邊
香
蓮葉何田田
蓮葉何田田田田生綠波明朝大如蓋風吹將奈
何
草生磐石上二首
草生磐石上根深石不露水流磐石間風吹下山
去
草生磐石上似許行人坐水流磐石間不許行人
過
春日
暎日含風白苧衣香飄晴雪弄春暉故人騎馬不相
識蛺蝶自來衣上飛
偶成
船落黃泥與白沙春光都在棠梨花蜜蜂相喧作何
語日晚松陰報午衙
陶巨川歸飬
雁過秋霜落滿衣數聲相近白雲飛寄書莫送潯陽
鮓采石江頭魚最肥
寄石民曕
磵泉堂上白鬚翁苦憶雲山杖屨同秋到黃花無幾
日人生只合酒杯中
題元暉山水
江上江雲漠漠寒有時帶雨過層巒只愁海岳菴前
路水沒黃沙鴨觜灘
陳方孤篷倦客稾
方字子貞自號孤篷倦客京口人赴省試來吳
元帥王某招致賓席因寓吳焉龔提舉璛以女
妻之鄭提學元祐軰皆樂與游晚主無錫華氏
家塾其詩如門前灌木春啼鳥屋畔長松夜宿
雲天寒客裏輕相别花落孤邨喜獨來隨事感
發鍜鍊最工嘗手鈔杜詩朱書小字夾注其說
如對起對結散起散結或某句應某字或某意
發某語脈絡枝葉一一䆒心吳人為刻方詩行
世後不知所終
題割股老女卷
蜂蠆螫我手阿譽須動色如何割股女引刀不愛惜見
父不見肉視股如視石眼前秦越人區區較肥瘠
天平山
東吳水為州西山兹獨秀上有百歲松下有千尺溜况
當泉石閒野花亂如繡頓足忘僕勞長歌發余陋沈沈
范公祠肅肅香火舊碑猶鞏洛時寺當風雨後嗚呼一
代尊廟食今誰守寂莫壯士懷松風動清晝
靈巖山
客吳十五載始上靈巖山入門地如削憑軒絶躋攀孰
云念鄉國不復憂險艱回首楚與越茫茫一氣間向來
朝會時自謂吞百蠻焉知王氣衰空忝禪棲閒山川自
瀟灑木石饒斕斑俯仰萬里外浩歌風雨還
羊腸嶺
迢迢羊腸北山深日當午道傍多竒石百態不受侮高
或如飛龍低或如踞虎岌嶪積鐵間參差意無迕僕夫
如怪我疾行齊過弩悤悤莫辭勞悄悄愧不羽野果綴
微殷春泉流亂乳焉知下山時凄迷更何許
涵虚閣
高標何崔嵬結搆蒼崕上羣山如兒孫羅列皆北向勢
入五湖小氣敵萬夫壯想當全勝時自足恃保障登之
尚心懷却倚獨惆悵遠近互出沒風靄相摩盪草木亂
如雲乾坤悄孤望矯手不成翔無從挽塵鞅
題宣和所製赤駒圖
房星委地生神色衆馬不得相儔匹千里風輕白玉蹄
平淵春浴丹砂質自從長養入天閑振鬛常陪乘輿出
未知赴敵見戈矛所慣承恩聞警蹕嘶當落日近尊嚴
氣抹長林動蕭瑟不慚芻豆飽微軀尚覬朝家三品秩
宣和殿裏圖畫工親見圉人事爬櫛當時青海九萬餘
未有一匹當宸筆臨軒睥睨迥出羣落紙須臾&KR1554;奔逸
内侍傳宣賜近臣再拜奎光欲騰室秋深沙苑多蒺藜
夜半河南吹觱栗已詔民間置牧地如此龍媒敢輕失
青城道上塵眯人六宫粉黛無精神此時此馬無人識
再入天閑已不能追隨天子向南去哀哉委骨俱蒙塵
題龔翠巖中山出游圖
楚龔胷中墨如水零落江南髮垂耳文章汗馬兩無功
痛哭乾坤遽如此恨翁不到天子傍隂風颯颯無輝光
翁也有筆同干將貎取羣怪驅不祥是心頗與馗相似
故遣麾斥如翁意不然異狀吾將憎區區白日胡為至
嗟哉咸淳人不識夜夜宫中吹玉笛
雲林生惠山圖次元韻
佳樹隂森欲礙空畫成夜落鐙花紅絶憐帶經自鋤者
未忍竟别天垂翁汾河春雲散高柳湘水微茫綠於酒
翁歸天末見青山臨風莫負揮弦手
(至正五年三月八日元素先生來林下瓚乃賦詩曰吳淞江水春映空浪波沄沄霞映紅耕田鑿井居其)
(左令我長懷甫里翁夢見維舟江畔柳剥啄敲門散杯酒整冠起接平生歡石逕蘭芳重攜手雨後共行)
(林下正見惠山先生命瓚寫之畫訖因書此詩於上張外史陳先生見之必大笑也倪瓚記)
洞虛宮
真館時時到仙花樹樹幽西風寒入竹北斗夜當樓頗
覺乾坤異寧為歲月留乞分笻竹好相伴赤松遊
寄王仲升(一作叔)
陌上誰家子行春竝騎來揮鞭不相問回顧復疑猜二
月初消雪東風尚落梅更尋禪寂地石上翫蒼苔
清閟閣
湘簾半捲雲當戶野鶴一聲風滿林纔立簟紋波細細
又疑牆影雪隂隂竹搖棐几常開帙花落藜牀獨抱琴
不謂世間仍得此恍然飛屩駐仙岑
新正獨坐
柳葉參差蘭葉長西鄰春酒鬱金香吾生不飲唯搔首
此物多情故惱腸髮巳鏡添新歲白書仍筆點舊時黃
向人節序年年異來往猶煩禮數忙
送蔡霞外
不見道人今四載疎狂猶似舊時多自言曾到神仙宅
公亦須吟離别歌澗草隂隂披紫藟山花細細落青蘿
只愁骨相無清氣赤水元珠奈爾何
寄開元和尚
娑羅室内早春初經卷香花禮佛餘終日更談言外法
十年不寄蜀中書夜深雪殿當空白月落風樓近竹虚
若得為吾留一榻韋郎詩句豈容疎
元宵留無錫有感
曾聞故老說前朝今在殊方度此宵月殿不催春賜酒
風檐空憶夜吹簫巳無花影如雲起那有香塵作霧飄
滿眼疎狂何所去青松接屋自蕭條
就王季野省父簡孫子翼處士
吾廬歴歴楚江邊子渡江時暫泊船須問垣牆仍好在
莫教風雨轉凄然夢成蝴蝶隨春去愁斷麒麟並塚眠
若見孫登還一笑餘聲散入薜蘿煙
送覺上人謁龍翔錄寄子異
偶逢吳下鄭居士手把新詩就我吟紙上姓名無俗氣
篇中律吕有遺音鮫人淚落金盤冷木客歌傳石磴隂
謄寫巳堪驚老眼龍翔一宿會知心
王季野由鎮江過揚州省覲父尚書以送
楚楚斑衣照暮春蒲帆帶雨出西津樹迷瓜步青如薺
江漾蕪城白似銀久謂尚書安寢少不勝天子寵榮新
暫時定省加懽懌枉使吹簫送客頻
早冬過笠澤漁隱
方塘如鑑石如峰落葉平蕪覆一重雲作晩隂低薜荔
水涵秋色亂芙蓉黃冠道士松間過白雪漁翁月下逢
尚想天隨無俗伴應攜茶竈與從容
遊慧山
僧居高處接雲霞邨市周遭石逕斜細細山泉爭入澗
雙雙谿鳥淨眠沙佛前風動桫欏樹溪上春留躑躅花
十五年來頭漸白倚欄仍舊一烏紗
題迂翁安處齋圖
睡起山齋渴思長呼童煎茗滌枯腸軟塵落碾龍團綠
活水飜鐺蟹眼黃耳底雷鳴輕著韻鼻邊風過細聞香
一甌洗得雙瞳豁飽玩苕谿雲水鄉
華彦清登常州元妙閣有詩因同韻
地接三吳口人操衆楚音樹迷晴漠漠花亂夕森森碧
是當時血春非往日心飜思當矢石猶暇惜冠簪丞相
戈如雪將軍志比金倉皇驚破竹踴躍念披襟壊堞仍
存舊高標獨峙今星河垂綺戶雲霧出琪林鳥去蒼茫
闊帆歸迤邐深諸天欣共賞勝地肅同臨突兀(缺)棟
依微隔遠岑紫霄停廣樂白日閟層隂倒影何多美空
歌試一吟悠悠江海興冉冉市塵侵
呈王本齋尚書
聖主光先業王春再至元贊襄符妙算擇選副深論衆
悉推耆德三曾鎮大藩虎珠秋月避鳥幟海雲翻籍籍
番禺頌眀眀造化恩清標非柏府高秩是薇垣煮海民
為食經營古所敦於淮邦足賦浩汗利之源弊政思張
弛長材畀輊軒光芒分八座精采送孤騫鼎重千鈞小
膠清萬丈渾龍文須御服馬湩錫壺尊香散知心醉春
回到骨温冰霜愁左顧風雨命前奔竈竈連雲起船船
附蟻屯絶知忘夙夜何暇覓饔飱昔也東西浙歡然遠
近言市無憂折閱人不困牢盆公日唯扃戶方時亦在
門從容嘗接語歎息每銷魂裋褐形如鬼傳餐首欲髠
潮乾晴沫白日淡莫煙昏卒戍春鳴柝人家月照樊鹵
成俱井井地限各邨邨碧海浮天際黃芽暗竹根緬思
多彷彿已閱十寒暄識量今逾老聲華晚更尊謬知慚
骩骳甚欲寫璵璠形弔徒蕭瑟心馳正鬱煩仙花團雪
淨江草亂雲繁早晩招漁艇丘墟問故園摳衣瞻管仲
掃榻寄陳蕃袍笏仍圖畫山林數記存此時鷗與鷺隨
意樂乾坤
送蕭天祥為蕭山縣學官
儒官巳在羣僚底南士尤嗟一介微目送青冥何漠漠
手循華髮尚依依匡衡未老頤堪觧阮籍多窮淚可揮
雁塔近從秋草没鶚林遠傍暮桑飛人皆雞口喧爭利
子獨鼇頭坐失機寂寞宫牆悲傳舍荒蕪禮樂見深衣
諸生載酒同題句賢宰鳴琴共按徽綠樹雲回神禹下
白蘋風起孝娥歸門當越嶺春横眼地接江潮夜撼扉
定與王郎招爽氣復陪賀監倚斜暉登臨忽轉悤悤過
勝絶寧教草草違端欲早收榱與桷祗愁空老故山薇
琴臺
蘚暈陂陁碧沙痕突兀孤無僧依石坐有鬼隔雲
呼
硯池
湛湛冷山骨幽幽抱日光曉吟看雨氣春佚汲花
香
白雲泉
泉在白雲裏雲深泉更深豈無千尺綆空立萬松
隂
題趙子固蘭蕙圖
光風汎汎透晴沙見此萎蕤一寸花可是湘濱高數尺
不將墨汁代春芽
再題趙子固蘭蕙卷二首
雪消雲淨墨池方愛殺忩前葉葉長祗為朝東春得早
風吹一夜紫苞香(右蘭)
無數花開一兩枝更栽百畆亦相宜江南三月春如酒
惱亂蜂兒總不知(右蕙)
題本齋王公孝感白華圖卷
蓼莪霜氣入袈裟銘筆當歸學士家更為白華添後傳
東風誰忍看山茶
臥雲書院
春盡范公祠下路山雲漠漠水泠泠不知無數長松樹
若箇根邊有茯苓
和曹克明都事靈巖二絶
金屋妝成貯禍基君王猶自苦沈迷百花洲上西風急
唯有寒蕪一尺齊
門外長松可十圍松根下有茯苓肥一雙啼鳥忽飛去
却是老僧來挂衣
宿金井塢内
馬家巷裏水西頭樹樹垂楊可繫舟却趁楊花飛過嶺
向人行處不能休
留福壽菴小飲
主人能歌客能飲飲罷清泉清渴吻醉起不知風力高
夜半松花落香粉
潘純子素集
純字子素廬州合肥人風度高遠壯游京師名
公卿爭延致之每宴集談笑傾座輙云潘君不
在令人無歡嘗著輥卦以諷切當世其初六辭
曰出門便輥又何咎也其上六曰以輥受爵亦
不足敬也或以逹於文宗目為滑稽士欲繫治
之因亡走江湖間晚居淮淛後為行臺御史大
夫納璘子安安所殺子素喜為今樂府與冷齋
疎齋相為左右歌詩秀麗清郁後生軰竊詠之
以謂義山飛卿殆不能過也其弔岳武穆一篇
尤為一時傳誦
題伯修春風亭
青陽動微和條條原上來綠池觧輕冰芳庭散香埃粲
粲桃李花照耀初日開永懷亭中人春服宜新裁
秋日陪杜徵君李先生游金華山
輕雲澹秋色凉日靜琳宫水落白石上人行深樹中悠
悠坐長嘯肅肅來清風仙人不可見芳草碧叢叢
題巾子山房(僧舍)
清江抱禪栖山頂在屋下朝霞生庭戶老樹立石罅日
出漁舟集日入市賈罷僧子獨何為長年(一作逍遥)事閒暇
送杭州經歴李全初代歸
東家老人語且悲衰年却憶垂髫時王師百萬若過客
青蓋夜出民不知巷南巷北癡兒女把臂牽衣學番語
高樓急管酒旗風小院新聲杏花雨比來官長能相憐
民間蛺蝶飛青錢黃金白璧(一作氊)䭾西(一作大宛)馬明珠紫
貝輸南(一作西洋)船繁華消歇如翻掌宫中賦歛年年長里
巷蕭條去(一作竟)不歸花屋(一作花戶)重門結蛛網語中(一作終)
嗚咽不欲(一作堪)聞道傍狼(一作餓)虎方紛紜麒麟鳳凰那
復得使我益重髥參軍參軍在官近(一作僅)一考素髮蕭
蕭坐成老上官掣肘下吏罵頼有閭閻獨稱好杭州公
事天下繁大才處(一作取)决無留難參軍累官日益貴何
術可使斯民安
桐華煙為吳國良賦
嘗聞吳剛上天去手斫嫦娥宫裏樹調向人間作散仙
陽羡州中水邊住曾見玉兔杵玄霜三生悟得燒墨方
墨成得錢即酤酒那知世有白玉堂百年生計萬慮息
身不求知名四集卧吹長笛看青天歲掃桐煙三百石
周郎昔斵長橋蛟腹中有白凝為膏石牀煗傾玉髓滑
竹屋夜擣山月高江南李墨人共惜安得今人不如昔
君看鬱鬱歙州山山上青松盡千尺
復龍洲先生墓
夷門王氣横江來秋風落盡梁宫槐鳳凰山頭駐青蓋
海門樓閣空中開五國城荒雪如席寒擁旃裘兩宫泣
帛書不繫鴈南飛衰草黃雲淡無色君臣自謂虞重華
不識何如司馬家鳳笙龍管將進酒玉闌羯鼓方催花
白頭遺老空惆悵鐵鎖長江幸無恙獄中誰捄岳將軍
人間知有秦丞相搢紳之士皆汗顔山林氣壓居庸關
那知義膽忠肝者弗在貂蟬玉珮間何人好事高千古
愛此淳風似鄒魯咸陽寂寞漢諸陵慚愧劉郎一抔
土
山行即事
石子路三叉居人八九家綠分鄰寺竹紅出矮牆(一作短籬)
花野老能娱客山泉自煮茶茜裠誰氏子(一作女)赤脚髻
雙了
題蘇伯修滋溪書堂
華屋書充棟清溪樹拂檐波光浮藻井雲影亂牙
籖四世風流在諸生禮數嚴歸來謝賓客長日下
疎簾
送杜元父赴南臺掾
故國江山在行臺地望優顧曕烏亦好却憶鳳曾
游寺影清溪(一作河)曉蟬聲玉樹秋郎官多古意莫
上最高樓
題豫章楊季子水北山房
舊聞楊季子水北有山房竹色長年綠松隂五(一作忩六)
月凉雨絲深釣渚風帙散(一作亂)書牀亦欲相從去江
波不可航
送路吏張蒼麓又别號飬晦(越國忠烈王諸孫)
寂寞麒麟閣浮沈鴈䳱行已聞書上考猶(一作應)不負前
王古井宮槐冷空山海檜長歸心似潮水日月向(一作)
(問)錢塘
題劉高州國初運糧文卷後
帝室經營始高州饋餉(一作運)多猶存數紙在已是
百年過勲業麒麟閣英雄勅勒歌漢廷功第一只合
數蕭何
題張先生良常草堂五言一首
每愛草堂幽來為竟日留獨當山一面更近水
西頭繞舍栽青竹開窗看白鷗拾遺茅屋好不
得近鄜州
題周公瑾墓
伯符早世將軍死鄴下羣臣賀魏公石馬荒凉
眠道左紫髥倉卒帝江東二喬信是傾城色
甲第空規建業宮百尺孤墳蓋春草遠林
寒食紙錢風
題岳武穆王墳二首
海門寒日澹無暉偃月堂深晝(一作玉)漏稀萬竈
貔貅江上老兩宮環珮夢中歸内園羯鼓催花
發小殿珠簾看雪飛不道帳前胡旋舞有人行
酒著青衣(此首光岳英華作蕭宇)
湖水春來(一作年年)自綠波空林人迹少經
過夜寒石馬嘶風雨日落山精泣薜蘿
江左長城真自壞鄴中明月竟誰歌惟
(一作空)餘滿地萇弘血草色年深碧更多
(此首文翰類大成作張惟)(選庸)
送顧仲父赴廣東市舶提舉
合浦明珠久不還使君風采動羣蠻鮫人把
臂來城裏荔子堆紅出坐間江暎蕉花鸚鵡
綠雨昏榕樹鷓鴣斑昔年駿馬經行處父老
那知得重攀
送海東之西省出戍
窮猿憑險弄干戈五月樓船奏凱歌自古蠻
夷多反側只今州縣重差科漢家循吏文翁
少亮府謀臣馬謖多莫道鮫人居水底海中
曾見不揚波
送張仲舉赴金陵郡學博
攻苦食貧三十年才名不讓古人先一經遠赴招
賢幣千里寒移坐客氊書擔曉爭京口渡布帆
春上石頭船秣陵秋色秦淮月夜夜吴山几
案前
秋日與仲遠昆季飲有懷李季和先生
涵暉軒下重經過愛客情懷久更多晴日上簾
分竹色晚風移席近鷗波相看把酒賢兄弟却
憶題詩老季和頭白校書天禄閣無由共飲恨
如何
題顧周道畫濯足圖
脱屨白石上濯足清泉中悠然天際想木末生微
風
題仲穆看雲圖
行憩蒼石上坐愛青松隂白雲在天際相對總無
心
送金溪道士南歸
南州高士芰荷衣賣藥都門盡不知手種溪頭千
樹杏花開正是到家時
送諸葛子熙關中打碑
漢苑秦宮生綠蕪斷碑殘刻墨糢糊應從三峽浮
船下欲問君家八陣圖
題宋高宗二劉妃圖
秋風落盡故宮槐江上芙蓉並蔕開留得君王不
歸去鳳凰山下起樓臺
題趙子固蕙花蛺蝶圖
江上青山日欲晡幽花小紙墨糢糊華清宮殿生秋
草零落滕王蛺蝶圖
題王若水幽禽圖
花間幽鳥愛幽棲揀得春風最好枝只有江南王若
水白頭描寫似徐熙
贈歌者杜氏入道三首
夜凉瑶珮玉丁東月下焚香禮碧空願逐吹笙王子
晉並騎丹鳳彩雲中
簾壓濃寒晝掩門沈香火煗澹氤氲舊時衫子渾無
用剪作仙家百衲裠
雲䯻高梳鬢不分掃除虛室事元君新糊白紙屏風
上盡畫蓬萊五色雲(此首見楊維楨西湖竹枝集)
曹知白吴淞山色圖
一片吴淞江上秋澹雲凉葉思悠悠何時蓴菜鱸魚
膾却向先生畫裏游
鄭東聯璧集
東字季明號杲齋温之平陽人幼酷嗜書明春
秋再踐場屋不合主司程度遂棄去游淛河之
左右大肆其力於古文辭日試萬言袞袞不休
歐陽文公玄竒其材欲剡薦之會疾作而卒弟
采文名相埒元季兵亂遺文零落采子思先合
寫成書釐為一十四卷題曰鄭氏聯璧集宋濓
序之曰杲齋之文氣質沈雄如老將帥師旌旗
金鼓繽紛交錯咸歸節度曲全之文規製峻整
如齊魯大儒衣冠偉然出言不煩曲盡情意然
皆有臺閣宏麗之觀而無山林枯槁之氣文憲
斯言深得二鄭之旨趣矣
題朱澤民秋江獨釣圖
山川無微雲萬物粲可數長江秋氣至美人在中渚凉
風吹蘭舟木葉下如雨魴鯉豈必多書卷良可咀初非
與世殊聊以樂空屢
贈筆生陳仲實
吳興老馮善擇毫擇毫入筆銛於刀近年楊陸亦有法
聲價直與馮齊高陳生後出奄三子射利肯作庸工饕
欣然為我開一束詎數豕鬛幷貍毛纔濡入手即圓熟
揮洒不覺運腕勞野人得此殊快意翰墨雖拙尤便操
既不能寫蟲魚疏又不喜書龍虎韜暮年但欲給生筆
收拾遺史明誅褒顧無好句相報答且復浮以尊中醪
氣酣耳熱秋風起江山如助詩人豪
送駙馬西山公詩
明侯德美世莫儔麒麟之趾丹鳳咮黃流芬芳在尊卣
繅藉光彩收琳球王姬下嫁禮服優鎏金為車白玉輈
閨中通籍孰與侔貴宜列爵同徹侯大布遂易狐白裘
事業直擬追前修賦詩援筆思不留天機豈用加雕鎪
衆觀后羿親射侯束手欲立江輙流法書一字千金酬
玉釵之股珊瑚鉤大儒老師日與游論道極口稱伊周
二年市官留小州政寬坐致東南酋三韓毛人及流求
行縢在股寶絡頭長風萬里驅大艘象犀珠貝充海陬
貢之府庫常汗牛歸視其室惟蒯緱聖主在位將爾求
出納王命為舌喉
題畫山水歌
君不見謝康樂短面長髥瘦如鶴作郡安能棄丘壑又
不見鴟夷子屬鏤蜚霜赤心死一棹三江入煙雨我生
千載下酷愛古人心本野老仙縮地誰得傳顛墨淋漓
醉中洒幽幽樹意暝含雨朵朵山頭青欲雲横江依約
度深谷三里五里東西鄰采芝定有商顔叟鹿皮之裘
槲葉裠神仙有無不可即杳杳路斷桃花津何人相期
過西麓牲肥酒熟秋樂神祗知畊鋤及婚嫁廟堂黜陟
那得聞扁舟從何來盈盈載秋碧嵐光忽已隂日暮問
家室熒熒林隙鐙火青雞黍家人具今夕終南相繼售
卑價才薄官微遭箠罵久知富貴成茹茶吾獨愛山如
食蔗家貧恰有買屐錢白髮漁郎許船借箕山潁曲命
吾駕百歲胡為墮機擭
題畫松壁
八月江頭茅屋破日月盲風雨交和眼前安得大厦成
拾遺歸來淚空墮紛紛萬木爭出山瑣碎榱桷非為難
萬牛莫挽楩與楠往往棄置丘壑間獨立風霜二千尺
未識何時逢匠石白頭老樵空歎息
老牧圖
彼軒彼裳我笠我蓑彼馳且驅我行且歌嗚呼世間榮
辱如吾何夕陽牛背青山多
送江隂郡博周元浩歸平陽
君不見蘇秦昔上秦王書嫂不下機妻不炊青鐙長夜
股流血黃金六印何纍纍又不見陶淵明富貴視之鴻
毛輕腰寧不折五斗米歸來籬菊秋盈盈周君妙年江
海客幾度吳花醉中摘蒲帆半幅風颼颼長嘯一聲江
月白我家亦在蒲海頭此時春酒濃如油堪憐千里尚
飄泊恨不共買東歸舟
今日行
昨日去今日來明日忽忽復相催百川赴海何時廻思
之竟不令人哀傳聞三神山海水青如苔五雲零亂開
樓臺中有長生不死藥仙人青髮紅玉腮此事不許人
間有籛鏗古人骨亦朽骨亦朽勸君酒長使金杯在君
手
昆城吳歌
昆城吳水三萬頃吳兒招我入溟涬舉頭看月月在頂
手弄荷花落天影酒酣起就船底眠青天作衾毛骨冷
龍女欲出聽我歌扇以凉飇吹夢醒初歌音蔟含清勻
忽然疾走銜枚軍百怪髮立皆驚奔龍女舞翻巫峽雲
再歌壯以悲鳳凰背泣麟洲啼六月雪壓崐崙低我歌
三發滄海裂綠水欲變黃塵熱龍女聞之悲哽咽旌旗
忽動龍女歸金烏飛上若木枝暑炎如火炙我肌嗟我
老病力莫支千金莫致南海犀沉書問龍女遺我蒼水
璧與君乞取半湖白歸向高堂挂空壁
仲雍墓
野鼠穿黃穴遺封百草深死無歸國夢人識逸民心蠻
樹冬逾碧江猿夜亦吟海虞山上月梅里共沈沈
齊女墓
突死孤墳在千年恨尚新荆蠻非偶國盤瓠媿吾人躑
躅春啼血狐狸夜得鄰營丘無霸業吳沼更傷神
寄郭羲仲
憶君持酒别初月出東城溪艇幾時到春潮日夜生白
沙眠翡翠青竹下鵁鶄遥想汪徵士題詩慰逸情
題余生山居
野水流花澗春雲拂草亭地連桐柏觀人識少微星養
鶴還知相煎茶亦著經卜鄰應未晚休勒北山銘
贈吕一相者
男子始墮地百年那可量買臣歸作郡顔駟老為郎得
路青雲表垂綸野水傍持杯勸君飲吾意正茫茫
和郭羲仲
每愛揚雄能作賦不憂賈誼易遭讒蒼鷹拂拭黃金鏇
駿馬光明白玉銜太乙頻來觀象帙麻姑相許寄銀椷
獨媿才名難並立見稱龍尾也非凡
寄呈梁承旨
太平天子重詞臣色爛官袍寵澤新應對金鑾明日月
步趨玉署上星辰夜分執笏傳宣急晝永揮毫草誥頻
自媿不才頭巳白秋風垂釣大江濱
九龍山懷友
風雨兩鄉難縮地小忩時讀去年詩九龍何處雲深淺
一鴈不來人别離老樹引藤秋結子黃猨窺果晝呼兒
遥知句就無人觧月落山靈墮淚時
送郭彦昭歸吳中
外沙沙頭潮没渚海壇廟前唱蠻歈政喜南風吹五兩
不愁落日轉檣烏鯿魚一尺恰上釣吳姬二十獨當壚
醉歌白雪誰能和擊碎筵中玉唾壺
送日本僧之京
萬里乘濤來絶海中朝冠盖盡相知丹丘博士與飲酒
青城先生邀賦詩傳鉢底須歸故國把文遂欲動京師
絶憐船上看春色二月官河水發時
越溪
三月雨晴天氣新老夫起整紫綸巾岸花紅白遠迎
棹江燕去來低傍人冷面誰能憎俗子好山吾得
作比鄰明時獨媿才卑拙老大猶為江海
臣
松下釣魚圖
皎皎月在樹泠泠風滿衣欲問三江口長歌遂不
歸
題宋高宗畫扇頭自題云萬木雲深隱連山雨
未開
多時海上日光催猶道千山雨未開總被浮雲能障
斷龍沙不見翠華回
題江貫道平遠圖
飛鳥欲沒暮煙稠落落人家竹樹秋絶似南徐城上
望蒼茫野色入揚州
題士宣杏花雙喜
移時山鳥鬭芳叢深院佳人晝睡濃起立階頭驚碧
草不緣風雨落春紅
懷舊
滄江樓上酒初醒起視林花落曉星三月到京春雪
霽太行山色馬前青
送郭彦昭北遊
莫聽謳歌倚柁樓令人愁怨憶南州一片姑蘇城上月
送郎直過界河頭
題徽廟馬麟梅
龍樓鳳閣美人歌賞盡瓊花碧玉柯驛使去時渾浪折
江南春色已無多
題范寬小雪山圖
雪壓寒林萬木垂經旬不與野人期蹇驢借得如黃犢
猶怕山橋不敢騎
題趙翰林畫馬
大宛前日進龍媒屹立天墀駿骨開黃帕寶鞍纔卸却
鑾輿八月上都廻
題李唐秋山圖
萬壑霜飛木葉丹石橋流水暮生寒却疑二月天台裏
一路桃花照馬鞍
題五君瑺海棠
白日城南煗氣微春紅渾欲著春衣東風吹醒深宮□
頭白君王萬里歸
西湖圖
二月西湖春似海南風北風天出雲美人如花坐船上
學唱竹枝人不聞
寄友
愛爾湖邊草堂静青青竹色照人衣閉門無事開春酒
不管風高柳絮飛
題衞明鉉山水小景為管伯銘賦
故人招我雁山傍更入秋雲結草堂至今未滿李徵士
白首猶貪著作郎
鄭采
采字季亮號曲全幼喪二親而賦性狷介州
里不能容兄東時客遊崑山乃走就之求
四庫書疾讀雖暑鑠金寒折膠不越戶限
未幾下筆為文皆循矩度而不輕於毁譽
然剛毅忤物晚寓蘇之海虞竟以坎壈終
身焉
出門膏吾車
出門膏吾車欲登崑崙丘崑崙在西極我家東海
頭十步若九輟鄰巷亦阻修况兹幾萬里而乃復
悠悠但當努其力歲晏非所憂聞道夕可死聖
謨實吾舟
去婦詞
敝衣尚可澣古鏡尚可磨郎心一昏蔽反覆將奈
何緬懷初嫁時同心指江河江河固上流郎恩中道
休娟娟芙蓉花托根在芳洲驅妾出門去妾身將焉
求安得明月珠置之郎心頭
送姚子章之浙東帥掾
南紀四明雄浙左孤城百雉接風濤越裳客去得
犀角日本船來看寶刀元帥旌旗開外閫掾郎
才略服諸曹帳中羽檄何須草政愛䕫州詩
法高
送果上人遊鴈山
雪消山色漲東州最好天台鴈蕩遊背負青天
緣鳥道面承白雨看龍湫深春林麓多金刹落日
江湖自白頭石上玉芝應拾得念吾無物可銷
愁
題復古秋山對月圖
天□□兮月朤朤山□□兮水㵘㵘木森森兮竹□
□勢□□兮墨鱻鱻
李元珪廷璧集
元珪字廷璧河東人端厚沈毅重然諾酷志讀
書非其人不苟與交作詩若不經思往往超詣
穎脱字法追蹤鮮于伯機曲盡其妙晩年無子
留滯吳中多歎老悲窮之作時往來玉山與諸
君唱和楊鐡崖稱為中州之善學者
感懷
異方久漂泊歲晩羈吳門慷慨俯流水悠悠度朝昏荆
璞獻所知懷寶非有恩逹人一傾顧至道千古存富貴
易追逐焉能效塵奔世態日已薄憂心向誰論
春日訪雲林隱君倪元鎮
往歲慕幽隱兹晨適雲林倒屣荷主意下榻情何深取
琴為君彈唐虞有遺音感子曠逹志滌我塵煩襟雨過
池草生窗虚松竹隂倚檻俯流水開軒聽鳴琴芳春集
嘉燕酒至還自斟愛容畏言别維舟睇遥岑
南昌諸郎立春次日邀飲江閣
置酒宴江閣濟濟皆郎官素心偶相愜氣味如芝蘭東
風奏微和晴雲靄林端美人歌白雪玉筯行春盤焉知
千里客共此一日歡夕陽下西麓徘徊更凭闌
一日復一日
一日一日復一日百歲能消幾雙屐玉龍嘶斷東溟波
春風吹老南山石柳華著水流青萍琅玕弄影生秋聲
霓裳短衣尚堪舞髑髏醜眼不再明竹馬兒童誇疾走
檀板梨園歌白首桑根陵谷號飢狐一夜黃河向西吼
芒碭山下赤龍子千古英雄魂不死崆峒重揖廣成公
笑我攜來亂紅紫羲和盡意驅長雲有酒誰酹田文君
燕雀紛紛戲鴻鵠古人道義今無聞東家嬌娥怯春老
曉鏡畫眉鬭新巧開屏自語芙蓉秋妾顔不似當時好
一朝一朝又一朝黃塵車馬長安橋麤衣藿食養心骨
會看鵬背摩青霄
玉山草堂
婁江東流五十里一溪青界婁江水溪中有水山為輝
結廬人住桃源裏虎頭幾葉之雲孫彩袖斑斑奉甘旨
弟兄連璧趨庭隅鸞鳳將(一作引)雛下階址琪樹香生翠
靄間萱草花明紫芝底龜甲珠簾白玉鈎遠隔鞓紅暎
羅綺石田移得少陵居教子經鉏足歡喜張騫泛槎天
上來相見出門驚倒屣有酒在樽琴在几把酒奏琴忘
爾汝珠玉揮毫喧坐起笑我分題續貂尾酒酣休誦德
璋文冰雪相看我老矣
秋莫
秋色巳云莫天寒未授衣異鄉三載過倦客幾時歸交
漆惟君久論心見面稀題詩寄清隱江國鴈初飛
梁溪春莫寄范德原
三月梁溪上徘徊憶故人客留山館雨花落野橋春愧
我無兒子憐君有老親何時相對榻重與話酸辛
梁溪留别虞彦高
野人情曠達志不在輕肥夜雨三更夢春江一棹歸神
駒難並駕鷙鳥不羣飛老去纔聞道吾生漸覺非
客海陵光孝寺秋深感懷二首簡盛充明
海陵蕭寺裏獨客感秋深只有君知己更無人聽琴鶺
鴒天共影促織夜偏吟回首南塘路凋殘楓樹林
孤燈照無寐飄泊寄僧房蕙草零秋露莎鷄啼夜牆愁
來嗟伯道老去憶馮唐曉把青銅鏡生憎鬢底霜
次韻遊虎丘
寶刹近城郭峰從海湧來千人盤石側絶壁劒池開聞
道吳王塚今為釋氏臺古碑題木客陳迹幾風埃
冬至日試筆奉寄玉山主人
馳逐為家貧陽生歲又新䰅眉半將白天地一閒人梅
萼香東閣桐隂靜北鄰玉山有佳士念我走風塵
冬日平江寄倪元鎮(此首見玉山餞别寄贈詩題作代簡玉山)
元文館裏逢君日(玉山餞别寄贈詩作芝雲堂上西忩夜)剪燭傳杯夜(一作)
(共)話時寒月半忩親下榻幽人滿坐共(一作對)吟詩無兒
守舍馮唐老有客分金鮑叔知咫尺維舟(一作玉山)空悵望
封題聊為寄相思
雨中夜宿瓜州江浦
春隂江浦易黃昏雨裏人家早閉門歸雁雲間知塞路
過帆沙嘴帶潮痕遥瞻北固青山郭只隔南淮綠水村
野寺疎鐘到孤枕閒愁清夜與誰論
秋莫夜宿望亭
茅屋沿隄密掩扉官橋昏黑泊船稀守關戍火明邨隖
隔岸漁鐙照石磯寒木盡隨谿雨落斷鴻猶趁野雲飛
篷忩欹枕渾無寐倦聽人家夜擣衣
浣花館
浣花溪在界溪頭愛汝新成小隱幽日日花間頻洗&KR0678;
時時柳外更維舟春風繡幕圍歌扇夜月珠簾控玉鉤
倚杖看雲雙眼豁功名富貴等浮漚
題梅花士女
夢裏尋香出曉城一聲殘角暗魂驚美人不作羅浮夢
獨倚梅花看月明
題文湖州湘中推篷圖
岳王樓前湖水邊離歌驚覺鷓鴣眠生綃一幅秋雲亂
又上江南客子船
江行春莫
江岸薔薇也自紅可憐夜雨落花叢不如燕子知人意
箇箇飛來近短篷
白鷗
幾箇白鷗真可愛碧波蕩漾即為家春江正喜中流急
又趁潮頭過淺沙
和西湖竹枝詞二首
郎去遠過江上山望郎江上幾時還只怕郎歸不相識
湖邊日日照容顔
三月湖邊花正開江邊望船郎未回燕子來時春又去
心酸不待喫青梅
元詩選三集卷十一
