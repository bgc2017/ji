元詩選初集卷四十一庶吉士顧嗣立編
編修納新
納新字易之本葛邏祿氏驛言馬也世居金山
之西元興西北諸部仕中朝者多散處内地故
易之稱南陽人隨其兄宦遊江浙卜居于鄞再
至京師以能文名尤長歌詩每一篇出士大夫
輒傳誦之時浙人韓與玉能書王子充善古文
易之與二人偕來人目為江南三絶久之歸浙
東辟為東湖書院山長以薦授翰林編修官出
參僧格實哩軍事卒所著金臺集歐陽元功序
之謂其清新俊逸而有温潤縝栗之容宣城貢
師泰稱其詞清潤纖華五言類謝朓柳惲江淹
七言類張籍王建劉禹錫而樂府尤流麗可喜
有謝康樂鮑明遠之遺風魏郡李好文曰易之
西北方人而粹然獨有中和之氣不喜祿仕惟
以詩文自娛其來京師特廣其聞見以助其詩
也其兄塔海仲良以進士起家而易之晩乃得
一官未竟其用虞文靖題其集云因君懷郭隗
千古意如何張丞旨起巖云愛君談辨似懸河
最喜交情古意多長使馬周貧作客令人千古
媿常何其所期望者深矣
登崆峒山
綠蘿陟層巘曠望浮雲馳飄風西北來䬃䬃吹裳衣氣
候倏遷變中懷鬱歔欷路逢一道士高結冠巍巍恐是
廣成子載拜欲問之長歌入深林棄我忽若遺哀湍瀉
石磴日落松風悲靈(一作雲)蹤邈難及千載生遐思
賦環波亭送楊校勘歸豫章(季子)
積水敞華構參差帶幽壑微風動輕蘋綠雲泛珠箔天
空夕隂斂川迴游鱗躍徘徊滄洲夢露下翠衾薄公子
屬鳴珮逍遥陟延閣微吟省樹移緩步庭花落放舟返
春渚言恣林泉樂揮觴靡可留悵望青山郭
三峰山歌(并序)
鈞州陽翟縣南有山曰三峰昔我睿宗在邸嘗統兵
伐金與其三將完顔合達移刺蒲兀完顔斜烈等鏖
戰山下敗其軍三十萬而金亡矣今百餘年樵牧往
往于沙礫中得斷稍遺鏃印章之類至正五年嘉平
第二日予自鄰城將上京師道出陽翟夜宿中書郎
郭君彦通私館感父老之言而作歌曰
落日慘淡黃雲低懸崖古樹攢幽溪三峰山頭獨長嘯
立馬四顧風凄凄溝邊老翁行傴僂勸我停驂為君語
山前今日耕種場誰識當年戰爭苦金原昔在貞祐間
邊塵四起民彫殘燕京既失汴京破區區恃此為河山
大元太子神且武萬里長驅若風雨鏖兵大雪三將死
流血成河骨成堵朱鸞應瑞黃河清(金將亡新鄉河清鼓山鳳出應國朝)
(開基之兆)聖人啟運乾坤寧當時流離别鄉井歸來白髮歌
承平曠野天寒霜&KR0609;&KR0609;夜靜愁聞山鬼哭至今壟上牧
羊兒猶向草根尋斷鏃論功衞霍名先收黃金鑄印身
封矦英雄半死鋒鏑下何人酹酒澆荒㐀
(余比修國史睹三峰之役金師三十五萬來拒戰我師不敵軍于山之金溝其軍數重圍三峰而中夜大)
(雪金人戈戟弓矢凍纏莫能施我師一鼓殱之自是金人膽落不復戰矣易之作歌辭豪健激昂而奕奕)
(有思致殆與三峰長雄置之樂府鐃歌間揚厲無前之盛績良無媿也晉寧張翥題)
京城燕(京城燕子三月盡方至甫立秋即去有感而作)
三月京城寒悄悄燕子初來怯清曉河隄柳弱冰未消
牆角杏花紅萼小主家簾幕重重垂銜芹却向(一作傍)檐
間飛托巢未穩井桐(一作梧)墜翩翩又向天南歸君不見
舊時王謝多樓閣青鎻無塵卷珠箔海棠花外春雨晴
芙容葉上秋霜薄
題羅小川青山白雲圖為四明倪仲權賦
山上晴雲似白衣溪頭竹樹綠隂圍野橋日落行人倦
茅屋春深燕子飛漉酒屢招鄰舍飲放歌還趁釣船歸
客窗看畫空愁絶便欲移家入翠微
京城春日二首
三日諸郎儤直閒繞城騎馬借花看晚來金水河邊路
柳絮紛紛撲繡鞍
黃鶴樓東賣酒家王孫清曉駐遊車寶釵換得葡萄去
今日城東看杏花
送王季境還淮東幕
兩京驕馬越羅衣公子風流世絶稀冠蓋一門誇萬石
江山千古憶玄暉新茶夜試中泠水美酒春分采石磯
幕府羣公多勝賞一枝芍藥待君歸
益清堂(并序)
閩海憲使合魯桓穆公歸休嵩山之下鑿池引流列
植卉木扁其燕處之堂曰愛蓮公没堂池逮廢其孫
國子生張閭伯高謙恭好學思繼先志乃復增葺而
新之國子先生陳伯敷易其名曰益清伯高謂余曰
與君世寓南陽且支裔聯屬不可無作因賦律詩十
有四韻以復其命云
嵩嶽雲峰近高居水竹幽築堂依别墅甃石帶芳溝翠
荇含風弱紅蕖著雨柔菱歌花外發蘭漿月中遊卷幔
紅雲亂開尊碧露浮使君曾弭節持斧照南州綠野池
臺暮平泉草樹秋吾宗多秀發公子獨清修屢接何蕃
武長懷賈誼憂拾螢供夜讀走馬散春愁朋友頻相過
琴觴每唱酬籍通青𤨏貴文擅省闈優歸思勞清夢高
情憶故丘卜鄰端有約歲晚共綢繆
玄圃為上清周道士賦
玄圃雲深路渺茫神仙飛珮隔扶桑碧桃開盡春溪漲
白鶴歸來海月凉巖溜涓涓鳴石竇松花細細落琴牀
明年我亦山中去賸采瑶芝滿藥囊
送王公子歸揚州
玉雪王公子歸韉向竹西水清淮白上天闊海青低瓊
樹春前發烏絲醉後題何須問勲業名與爾翁齊
題張萱美人織錦圖為慈谿蔡元起賦
織錦秦川窈窕娘新翻花樣學宫坊窗虚轉軸鸎聲滑
腕倦停梭粉汗香雙鳳迴翔金縷細五雲飛動綵絲長
明年夫壻封矦日裁作宫袍遠寄將
春日次王元章韻
翠幰金車錦駱駝芙容繡褥載雙娥雨晴輦路塵沙少
風起春城柳絮多秉燭且留清夜飲倚闌猶聽隔牆歌
山翁此日心如水夢斷江南雨一蓑
桃花山水圖為桃源屠啟明題
天台山下雲無數山南山北多桃樹石洞春寒風雨深
落花半逐溪流去人間從此識仙家短櫂尋源到水涯
翠袖乘鸞下明月玉盤留客進胡麻我昔捫蘿探幽谷
青精煮飯松邊宿至今瞳子有神光細字猶能夜深讀
高人築屋石溪東溪山却與天台同粉黛含情記幽趣
碧桃流水春溶溶六月黃塵汗如洗獨騎瘦馬京城裏
忽見新圖雙眼明挐舟欲泛滄浪水我家只在蒼崖顛
白雲繞屋清溪連他日君能遠相覓看花酌酒春風前
送道士袁九霄歸金坡道院
朔風吹黃沙客子夢千里青山久不歸白日去如水昨
朝灤水上仙人偶來過自言遠紛壒結廬在金坡玉峽
棲層雲翠閣縈危棧鐘聲繞碧壇桃花出深澗雙童埽
白石展布彈瑶琴青松挂落月海色浮空林竟謝區中
緣騎龍忽歸去秪恐人民非那愁歲年莫君還鍊石髓
九轉成玄霜他時肯分贈碧落同翱翔
送葛子熙之湖廣校書二首
高槐疎雨作新凉猶記讎書白玉堂銀燭夜分供細字
宫壺曉賜出明光盤堆苜蓿青氊冷衣染檀花束帶長
宣室若蒙天子問定知賈誼在沅湘
南山木落氣蕭蕭千里歸心折大刀雙櫓鵝鳴秋水闊
三關虎踞朔雲高客窗久念衣裘(一作衾)薄史館頻煩筆
札勞有約相逢明月夜扁舟載酒楚江皋
送太尉掾潘奉先之和林
御河冰消春欲莫官船繫著河邊樹河邊日日送行人
撾鼓開帆盡南去潘郎作掾獨未還腰弓却度居庸關
馬上長歌一回首關南樹色青雲閒七月金山已飛雪
牛羊散漫行人絶夜深陡覺氊帳寒酒醒只聞笳鼓咽
丈夫莫恨不封矦食肉須當萬里遊腰間拂拭黃金印
他日相逢尚黑頭
賦甘露門送李御史之西臺(惟中)
雉觀銀河近天清鼓角空女牆秋色外仙掌月華中雙
闕當關樹高城繞漢宫使君驄馬(闕)按轡立西風
送按攤不華萬戶湖廣赴鎮
三品新除萬戶矦紅旗照海出皇州腰間寶帶懸金虎
馬上春衫繡玉虬水落張帆遊夢澤月明撾鼓過南樓
書生最善從軍樂何日轅門借箸籌
雪霽晚歸偶成二首
公子腰弓下直歸紅門晚出馬如飛東街積雪無人埽
却恨春泥濺繡衣
東風悄悄著羅衫秉燭歸時酒半酣聽得隔簾人笑語
夜來春氣似江南
月湖竹枝詞四首題四明俞及之竹嶼卷
絲絲楊柳染鵝黃桃花亂開臨水傍隔岸誰家好樓閣
燕子一雙飛過牆
五月荷花紅滿湖團團荷葉綠雲扶女郎把釣水邊立
折得柳條穿白魚
水仙廟前秋水清芙容洲上新雨晴畫船撐著莫近岸
一夜唱歌看月明
梅花一樹大橋邊白髮老翁來繫船明朝捕魚愁雪落
半夜推篷起看天
送吳月舟之湖州教授
天涯作客少清歡翦燭裁詩強自寬江樹莫雲離思遠
杏花春雨客窗寒烏程美酒臨池酌罨畫青山拄笏看
博士從來官獨冷團團朝日照空盤
賦鸚鵡送偰世南廉使之海南
朱崖擅珍鳥鸚鵡獨專名滿庭榕葉春晝晴飛來却向
花間鳴三月蠻江春水綠日斜還傍江頭浴弱羽翻風
溼翠流爪痕蹴浪珊瑚束間關更作斷腸聲水流花落
難為情烏臺使君午夢醒隔簾細雨春冥冥
江東魏元德所製齊峰墨于上都慈仁殿賜文錦
(一作縑)馬湩以寵之既南歸作詩以贈云
錦襲玄圭瑩龍香秘閣浮漬毫春黛溼拂楮翠雲流繡
綺頒宫掖瓊漿出殿頭小臣沾雨露千載荷恩休
送楊復吉之遼陽學正
八月松亭萬木空著鞭又向黑河東穹廬宿頓供羊胛
部落晨炊爨馬通行看築臺招郭隗豈教執戟老揚雄
門生衣被多狐貉來聽談經絳帳中
徐伯敬哀詩(并序)
伯敬姓徐氏諱仁則世為明之奉化大族早孤奉母
鞠弟至行有聞於時家貧益自勵嗜字學有能名王
公碩儒皆慕重之君與余同生年月日先於余為莫
逆者幾二十年歲庚辰君年三十有二得疾臥於家
余歸自京師聞之馳往省焉君伏枕已逾月既莫而
别君曰明日不復握手越宿訃至君果死矣嗚呼君
之孝弟温愼益自治問學天假以年惡知其不少槩
見哉而卒以死如余之愚而求知之深又惡得不深
悲耶余再至京師徵銘于太史危先生以志其行實
於是復作詩以哀之詩曰
蕭蕭城南路白楊蔽江麓下有長夜臺陽景無由燭笳
鼓日夜悲往者不可復嗚呼徐徵君儀表冠梧竹十三
父早喪孑孑影煢獨我時已識君青燈照書屋十五學
篆籕鐘鼎飽撐腹鐫模布詞林論議動羣玉生計日蕭
條名聲愈清淑母也老而病伯兮苦盲目君能謹温凊
膝下供水菽鬻衣聚詩書呼弟對牀讀亹亹藥石言朋
類素欽服嗟余苦參商不得時相屬昨從燕山歸君已
臥帷褥握手情既多翦韭薦醽醁出門不忍舍扶杖意
凄蹙凌晨訃書來捐館已踰宿哀君多艱虞胡忍逝之
速日落旦復升月虧望還足君往不復返使我淚盈掬
既無中饋嬪又乏南山粟何人為脱驂慰此倚門哭雲
浮白日隂慘慘風號木九原多黃壤宿草長新綠平生
布衣情裹雞酹寒淥
送朱景明從王廉使之山東
繡衣玉節鎮青沂佳士聯鑣出帝畿天祿最憐劉向苦
會稽深望買臣歸御溝水落魴魚上官柳春迴燕子飛
鈴閣日長文字簡定將玉塵對君揮
秋日有懷徐仲裕二首
曡嶂青林雨氣昏側身南望幾銷魂何時得似邨東叟
日晏牽牛繫樹根
佛桑一樹隔(一作在)河西壓架蒲萄日影低記得長髯洪
處士醉眠木榻唱銅鞮
送劉將軍姑蘇之官
桃花駿馬綠羅襦意氣如雲出帝都暫解弓刀辭細柳
又懷印綬入姑蘇當筵翠杓春醅蟻列饌銀盤曉膾鱸
五月垂虹橋下路畫船吹笛臥冰壺
新月行
江南小兒不識愁新月指作白銀(一作玉)鈎家人見月更
歡喜卷簾喚我登高樓三年留滯京華裏滚滚黃塵馬
頭起一番見月一番愁歸心夜逐東流水在家不厭賤
與貧出門滿眼多故人誰念天涯遠遊客只有新月能
相親
宫詞八首次偰公遠正字韻
廣寒宫殿近瑶池千樹長楊綠影齊報道夜來新雨過
御溝春水已平隄
千官鵠立五雲間玉斧參差擁畫闌今日君王西内去
安排天仗趣儀鸞
水晶簾内日遲遲綺(一作殿)閣春深笑語稀繡幕無端風
卷起一雙燕子傍人飛
上苑含桃熟莫春金盤滿貯進楓宸醍醐漬透冰漿滑
分賜階前儤直人
瓊島岧嶤内苑西闌斑綺石甃清漪御牀不許紅塵到
黃幔長教窣地垂
花影頻移玉砌平美人欹枕聽流鸎一春多病慵梳洗
怕說鸞輿幸五京
繡牀倦倚怯深春窗外飛花落錦茵抱得琵琶階下立
試彈一曲鬭清新
太液池頭新月生瑶階最喜晩來晴貴人忽被西宫召
騎得驊騮欵欵行
送李中父典簿高麗頒歷
候儀太史立金鑾寶歷新成錦作槃天子垂衣朝萬國
中郎仗節使三韓鮫人夜織機聲近龍女晨遊珮影寒
獨捧絲綸渡遥海遠人逾覺聖恩寬
送劉碧溪之遼陽國王府文學
松亭嶺上雪霏霏五月行人尚裌衣日暮草根黃鼠出
雨晴沙際白翎飛名王禮幣來青海弟子絃歌近絳幃
太乙終憐劉向苦高車駟馬遲君歸
三月十日得小兒安童書
辭家海上忽三年念汝令人思惘然萬里書來春欲莫
一庭花落夜無眠賈生空抱憂時策季子難求負郭田
但得南歸茅屋底儘將書冊教燈前
題舜江樓為葉敬常州判賦
岹嶢宫閣帶城皋雲霧軒窗擁六鼇隔岸雨來山氣合
五更風起角聲高春江把釣漁歌近秋日開筵客思豪
獨凭闌干望滄海百年難忘使君勞(葉君常于餘姚築石潮隄四十餘里以障海)
送胥有儀南歸
立馬望華蓋君家碧嶂東樹圍茅屋外花落雨聲中卷
幔香雲入開編燭燼紅林梢新月上留客醉絲桐
次段吉甫助教春日懷江南韻
花底開尊待月圓羅衫半浥酒痕鮮一年湖上春如夢
二月江南水似天修禊每懷王逸少聽歌却憶李龜年
卜鄰擬住吳山下楊柳橋邊檥畫船
聞偰尚書除浙省參政因寄樂仲本
一春多病思紛紛隔屋幽禽夢裏聞夜雨來時愁作客
落花多處正思君尚書曳履登黃閣處士彈冠臥白雲
賓主東南高會日西湖風月定平分
秋夜有褱姪元童
八月絲(一作綀)衣已怯凉伶俜絶似沈東陽薄帷風動流
螢入斷甃霜零(一作寒)促織忙病裏思家憐稚子燈前聽
雨憶江鄉墓田丙舍知何所一夜令人白髮長
送道士張宗嶽奉賀正旦表朝京竣事還龍虎山
大明初啟日蒼凉天子垂衣御萬方花織錦茵雙鳳翥
雲浮玉座九龍翔珠懸殿幄晨光動燈轉紗籠刻漏長
(大明殿幄懸大寶珠于上中設郭太史所製燈漏)銀漢星槎來萬里綠章雲篆
(一作管)賀三陽舄趨青瑣煙霏繞酒出黃封雨露香芝草
繡衣金纂纂芙蓉紉佩玉瑲瑲重瞳屢顧眞希幸寵渥
頻承特異常辭陛更瞻天日表賜環應在水雲鄉留候
印綬將歸璧(時議復天師印綬)使者旌旄已趣裝河朔游塵隨
騎氣江南清夢入詩囊仙源路近桃花發鬼谷山深槲
葉芳後夜相思京洛士黃精還許寄來嘗
京城雜言六首
神京極高峻風露恒泠然憧憧十二門車馬如雲煙紫
霞擁宫闕王氣浮山川峩峩龍虎臺日月開中天聖祖
肇洪業永保萬億年
世皇事開拓攬策羣霧清完顔據中原一鼓削蔡城趙
氏守南壤再鼓宗祚傾車書既混一田野安農耕嚮非
聖人出何能遂吾生
丘公神仙流學道青海東維時儒教師矯矯眞天龍乾
坤始開廓魚水欣相從扣馬諫不殺嘉辭動天容保此
一言善元祚垂無窮(世祖常因金儒元好問之請為儒教大宗師復納全眞丘處機之一)
(言國家始終好生不殺)
居庸土高厚民物何雄強老稚閑弓獵不復知耕桑射
鵰隂山北飲馬長城旁駝羊足甘旨貂鼠克衣裳酒酣
拔劒舞四顧天茫茫
高槐拱朱垣樓閣倚空起劒佩何陸離車馬若流水昔
有社稷臣艱難闢荆枳歃血飲黑河剖劵著青史國家
感勲勞報施及孫子
千金築高臺遠致天下士郭生去千載聞者尚興起我
亦慷慨人投筆棄田里平生十萬言抱之獻天子九關
虎豹嚴撫卷發長喟
送慈上人歸雪竇追輓浙東完者都元帥二首
日本狂奴擾浙東將軍聞變氣如虹沙頭列陣烽煙黑
夜半鏖兵海水紅觱栗按歌吹落月髑髏盛酒醉西風
何時盡伐南山竹細寫當年殺賊功(公常漆倭人首為飲器)
野狐嶺上雪紛紛馬鬛新封大將墳千古交情見今日
一時豪傑盡慙君攜缾滿貯灤河水飛錫還穿雪竇雲
歸坐山窗須有約半龕燈火夜論文(公薨于四明上人送公柩至野狐嶺安葬)
題中丞張文忠公希孟諫罷鐙山奏藳後(并序)
至治間御史觀音保諫五華山事棄市公時為中書
參議翊日上諫鐙山疏大蒙嘉紀賜予甚厚云
纔聞御史戮中臺又見鐙山奏疏來自信茅焦無死罪
獨知蘇軾是英材九門爭看捐軀諫百辟驚傳拜賜回
千古救荒遺愛在祠門猶向曲江開(公因救荒陜西而薨今賜廟于長安)
新鄉媪
蓬頭赤脚新鄉媪青裠百結邨中老日間炊黍餉夫耕
夜紡棉花到天曉棉花織布供軍錢借人輾穀輸公田
縣裏公人要供給布衫剝去遭笞鞭兩兒不歸又三月
秖愁凍餓衣裳裂大兒運木起官府小兒擔土填河决
茅櫩雨雪燈半昏豪家索債頻敲門囊中無錢甕無粟
眼前只有扶牀孫明朝領孫入城賣可憐索價旁人怪
骨肉分離豈足論且圖償却門前債數來三日當大年
阿婆墳上無紙錢凉漿澆溼墳前草低頭痛哭聲連天
恨身不作三韓女車載金珠爭奪取銀鐺燒酒玉杯飲
絲竹高堂夜歌舞黃金絡臂珠滿頭翠雲繡出鴛鴦裯
醉呼閹奴解羅幔牀前爇火添香篝
(右新鄉媪一首余同年墖海仲良宣慰君之仲氏迺賢易之之所作也其詞質而婉豐而不浮其旨蓋將)
(歸於諷諫云爾昔唐白居易為樂府百餘篇以規諷時政流聞禁中即日擢為翰林學士易之他詩若西)
(曹郎潁川老翁等篇其關於政治視居易可以無媿而藻繪之工殆過之矣况今天子聖明求言之誥播)
(在天下當此之時易之之詩或經乙夜之覽則其眷遇又豈下於居易哉故余三復之餘謹識其後以俟)
(南臺中執法濮陽蓋苗耘夫書於京師寓舍)
巢湖述懷寄四明張子益
憶昔移家東海上萬斛龍驤跨鯨浪三神宫闕渺何許
弱水茫茫空悵望前年去作燕山遊羸驂短褐風颼颼
昭王臺前月似水荆卿驛畔天如秋病骨苦寒情苦倦
南下瀆河疾於箭清晨雙櫓發吕梁黃昏已泊桃源縣
生來每歎蜀道難去年我亦登蒼山馮公嶺頭日不到
肩輿履雪梯孱顔僕夫緣崖如凍蟻下頫鐔山深澗底
人家半出松樹頂白雲却向山腰起今年四月江西歸
小姑正對彭郎磯三更挂帆海門過一川草樹浮晴暉
我生胡為自役役孟浪江湖竟何益清霜鏡底縈鬢絲
坐對篝燈空歎息愁來鬱鬱不可當結交賴有張家郎
臨風同歌紫芝曲埽石大醉黃金觴我家南陽天萬里
十年不歸似江水秋來忽作故鄉思裹劒囊衣渡揚子
玩鞭亭下江縈紆淮山楚樹青扶疎一帆西風出巢縣
眼明墮此清冰壺湖水漫漫接天杪天低更覺青山小
倦飛沙鳥戞漁艇倒影芙容涵碧藻凉波不動舟如飛
櫂歌窅窅聲相隨江東雲樹轉頭失淮西山水尤清奇
故人江南不可見千里相思情眷戀門外梅花知未發
屋頭柿葉題應徧期君不來爭奈何青天落日搖滄波
明年歸來賀山下與君共讀巢湖歌(易之詩中所歴之景予皆嘗過之所)
(未至者巢湖耳易之有此清雄俊拔之句予無一語者人各有能有不能也太常博士危素書)
棃花白頭翁圖為四明應成立題
澹月溶溶隔畫樓一枝香雪近簾鈎山禽似怨春歸早
獨立花間自白頭
汝水(天兵與宋合攻蔡州城既破金右丞完顔仲德率將士六百人突圍遁至汝水回顧城中)
(煙焰漲天仲德下馬謂將士曰國已亾余居宗室且備位宰相義固當死諸公宜早降諸將大譟曰)
(相公能死吾輩獨不能死耶六百人皆奮然赴汝水以死)
騎馬涉秋水泠泠戰骨聲寒沙沈斷戟殺氣暗殘營自
欲全忠義誰能顧死生千年董狐筆端不媿田横
羅稚川山水十韻為甬東應可立題
平生丘壑趣偶向畫中傳雨氣千峰外江流落日邊蘼
蕪青滿渚芳樹綠參天渺渺溪雲淨涓涓石溜懸崖巔
何處閣谷口小家煙漁唱來秋浦僧鐘落夜船瞥驚飛
鳥過疑有蟄龍眠竹逕能留客桃源竟得仙丹青誇絶
代賦咏藉名賢千古滄洲意含情憶稚川
潁州老翁歌
潁州老翁病且羸蕭蕭短髮秋霜垂手扶枯笻行復却
探瓢匃食河之湄我哀其貧為顧問欲語哽咽吞聲悲
自言城東昔大戶腴田十頃桑隂圍闔門老稚三百指
衣食儘足常懸錐(一作熙熙)河南年來數亢旱赤地千里黃
塵飛麥禾槁死粟不熟長鑱挂壁犂生衣黃堂太守足
宴寢鞭撲百姓窮膏脂聒天絲竹夜酣飲陽陽不問民
嗁飢市中斗粟償十千飢人煮蕨供晨炊木皮剝盡草
根死妻子相對愁雙眉鵠形累累口生燄臠割餓莩無
完肌姦民乘隙作大盜腰弓跨馬紛驅馳嘯呼深林聚
兇惡狎弄劒槊搖旌旗去年三月入州治踞坐堂上如
熊羆長官邀迎吏再拜餽送牛酒羅階墀城中豪家盡
剽掠况在邨落人煙稀裂囊剖筐取金帛煮雞殺狗施
鞭笞今年災虐及陳潁疫毒四起民流離連邨比屋相
枕藉縱有藥石難扶治一家十口不三日藁束席卷埋
荒陂死生誰復顧骨肉性命喘息懸毫釐大孫十歲賣
五千小孫三歲投清漪至今平政橋下水髑髏白骨如
山崖繡衣使者肅風紀下車訪察民瘡痍綠章陳辭達
九陛徹樂減膳心憂危朝堂雜議會元老恤荒討賊勞
深機山東建節開大府便宜斬□揚天威親軍四出賊
奔潰渠魁梟首乾坤夷拜官納粟循舊典戰士踴躍皆
歡怡淮南私廩久紅腐轉輸豈惜千金資遣官巡行勤
撫慰賑粟給幣蘇民疲獲存衰朽見今日病骨尚爾難
撐持嚮非聖人念赤子填委溝壑應無疑老翁仰天淚
如雨我亦感激愁歔欷安得四海康且阜五風十雨斯
應期長官廉平縣令好生民擊壤歌清時願言觀風采
詩者愼勿廢我潁州老翁哀苦辭
(狀物寫景之工固詩家之極致而繫於風化補於政治尤作者之至言易之此詩兼得之矣禮部侍郎汝)
(隂李黼子威書必易之此詩格調則宗韓吏部性情則同元道州世有能知之者監察御史太樸危素)
(書朝至正四年河南北大饑明年又疫民之死者過半廷嘗議鬻爵以賑之江淮富人應命者甚衆凡)
(得鈔十餘萬定粟稱是會夏小稔賑事遂已然民罹大困田萊盡荒蒿蓬没人狐兔之跡滿道時余為御)
(史行河之南請以富人所入錢粟貸民具牛種以耕豐年則收其本不報覽易之之詩追憶往事為之惻)
(然八年三月翰林待制武威余闕志)
發大都(上京紀行)
南陽有布衣杖策遊帝鄉憂時氣激烈撫事歌慨慷天
高多霜落歲晏單衣裳執手謝親友驅車出塞疆雲低
長城下木落古道旁憑高眺飛鴻離離盡南翔顧我遠
遊子沈思鬱中腸更涉桑乾河照影空彷徨
劉蕡祠(唐劉蕡幽州昌平人謫死柳州歴遼金無能發潛德至本朝天歷間昌平驛官宫祺)
(始奏建劉諫議書院)
入郭日已暝慘淡楓葉赤鞠躬荒祠下低迴想遺直劉
君素忠憤伏闕論邦國痛陳腹心禍竟罹考功斥餘子
盡騫騰鬱鬱負慚色鄉人仰高誼千載崇廟食悲歌風
蕭蕭感慨情惻惻出門無行人凉月照東壁
龍虎臺(大駕巡幸往返皆駐蹕臺上)
晨登龍虎臺停驂望居庸絶壑閟雲氣長林振悲風翠
華有時幸北狩甘泉宫千官候鳴蹕萬騎如飛龍帳殿
駐山麓羽葆羅雲中我行避馳道弗得窮幽蹤衣裳倏
凉冷積霧浮空濛前山風雨來驅鞭復悤悤
居庸關(關北五里今敕建永明寶相寺宫殿甚壯麗有三墖跨于通衢車騎皆過其下)
疊嶂緣青冥峭絶兩崖束盤盤龍虎踞岑巘互回伏重
關設天險王氣輿坤軸皇靈廣覆被四海同軌躅至今
豪俠人危眺屢驚縮崎嶇棧閣峻縈紆岡澗曲環邨列
墟市鑿翠構廬屋溪舂激巖溜山田雜稌菽絶頂得幽
勝人煙稍聯屬浮圖壓廣路臺殿出層麓白雲隱疎鐘
落日帶高木豈須歎蜀道政可夸圅谷居人遠念我叩
馬苦留宿恐辜殷勤情解鞍看山瀑
榆林
出關喜平曠前林樹扶疎微茫候煙火參差見㕓廬美
人秋水上娟娟映芙蕖巷隘車騎塞山寒日將晡行人
問旅舍投鞭息馳驅張燈秣駑馬斷櫪餘青芻夜凉衾
稠薄悒悒愁前途雞鳴山窗曙去矣毋躊躇
槍竿嶺(山腰長城遺跡尚存)
飲馬長城下水寒風蕭蕭遊子在絶漠仰望浮雲飄前
登槍竿嶺岡岑鬱岹嶢崩崖斷車轍層梯入雲霄幽龕
構絶壁微徑紆山腰(一作椒)人行在木末日落聞鳴蜩履
險力疲苶憑高思飄颻何當脱羇鞅歸種南山苖
李老谷(谷中多杜鵑)
高秋遠行邁入谷雲氣暝稍稍微雨來漸怯衣裳冷縈
紆青崦窄杳窱煙林迥峰迴稍開豁夕陽散微影霜葉
落秋澗寒花媚秋嶺途窮見土屋人煙雜墟井平生愛
山癖愒此愜幽靜月落聞子規懷歸心耿耿
赤城(金閣山在赤城西郊洞明眞人修鍊之所山中盛産青李來禽諸果)
休駕赤城館憑軒望前山飛雨西北來亂灑石壁間風
寒樹摵摵水落沙班班牛羊盡歸柵微燈掩松關野老
頗留客及此農事閒頃筐出山果濁酒聊慰顔移尊對
金閣靈宫鬱孱頑安得吹簫人乘鸞月中還
龍門(元統間知樞密院事都刺帖木兒過峽中見二羊鬭山椒樹間頃刻大雨水溢姬妾輜重皆為漂溺)
崢嶸龍門峽曠古稱險絶疏鑿非禹功開闢自天設聯
岡疑路斷峭壁忽中裂雲蒸雨氣暝石觸水聲咽羸驂
涉溝澗執轡屢愁(一作隘)蹶憶昔兩羝羊忿鬭蛟龍穴暴
雨忽傾注淫潦怒奔决人馬多漂流車軸盡摧折我行
愁隂霾慘慘情不悅日落樵唱來三歎腸内熱
獨石(國朝諸后太子陵皆在獨石北氊帽山)
停驂眺青林獨石當廣路峩峩龍君祠殿屋隱朝霧前
山過微雨暝色起高樹溪灣夕溜清巖竇寒雲聚東園
有陵寢龍虎蔚盤據行人下馬過斂袵夙驚愳凉風吹
華髮感激歲年莫悵望南天雲徘徊不能去
檐子窪(昔多盜賊今置巡檢司于山椒其山無林木皆蔓草)
朝發牛羣頭夕憩檐子窪高秋得清曠野蔓多幽花黃
雲翳日脚草色浮天涯山荒樹寂寞寒陂落昏鴉頗喜
盜賊清塞田盡禾麻至今將軍壘日落聞清笳我生久
羇旅崎嶇涉風沙天寒道路遠曛黑投山家
李陵臺
落日關塞黑蒼茫路多岐荒煙淡莫色高臺獨巍巍嗚
呼李將軍力戰陷敵圍豈不念鄉國奮身或來歸漢家
少恩信竟使臣節虧所媿在一死永為來者悲千載撫
遺跡憑高起遐思褰裳覽八極茫茫白雲飛
次上都崇眞宫呈同遊諸君子
鷄鳴涉灤水慘淡望沙漠穹廬在中野草際大星落風
高班馬(一作馬驚)嘶露下貂裘薄晨霞發海嶠旭日照城郭
嵯峩五色雲下覆丹鳳閣琳宫多良彦休駕得棲泊清
尊置美酒展席共歡酌彈琴發幽懷擊筑咏新作主時
屬承平幸此帝鄉樂願言崇令德相期保天爵
實喇鄂爾多觀詐馬宴奉次貢泰甫授經先生韻
五首
詔下天門御墨題龍岡開宴百官齊路通禁籞聯文石
幔隔香塵鎮水犀象輦時從黃道出龍駒牽向赤墀嘶
繡衣珠帽佳公子千騎揚鑣過柳隄
珊瑚小帶佩豪曹壓轡鈴鐺雄尾高宫女侍筵歌芍藥
内官當殿出蒲萄栢梁競喜詩先捷羽獵爭傳賦最豪
一曲霓裳纔舞罷天香浮動翠雲袍
繡綺新裁雲母帳玉鉤齊上水晶簾鳳笙屢聽伶官奏
馬湩頻煩太僕添風動香煙飄合殿日扶花影上雕檐
金盤禁臠纔供膳階下傳呼索井鹽
上林宫闕淨朝暉宿雨清塵暑氣微玉斧照廊紅日近
霓旌夾仗彩霞飛錦翎山雉攢遊騎金翅雲鵬織賜衣
宴罷天階呼秉燭千官爭送翠華歸
灤河源似九龍池清暑年年六月時孔雀御屏金纂纂
椶櫚别殿日熙熙青藜獨喜頒劉向黃閣重開拜子儀
千載風雲新際會願將金石播聲詩(時太傅脱公再入相)
雨夜同天台道士鄭蒙泉話舊并懷劉子彝(蒙泉時奉)
(祠上京崇眞宫子彝常于四明東湖築天壇道院以待蒙泉東歸)
履雪台州老鄭虔相逢灤水話當年草堂聽雨秋將半
石鼎聯詩夜不眠遥憶東湖來夢裏起看北斗落窗前
劉郎獨愛長生訣日日天壇望鶴還
行路難(至正已丑夏右相朵兒只公拜國王就國遼東是日左相賀公亦左遷因感而作)
行路難難行路黃榆蕭蕭白楊莫槍竿嶺上積雪高龍
門峽裏秋濤怒嵯峩虎豹當大關蒼崖壁立登天難千
車朝從赤日發萬馬夜向西風還鑑湖酒船苦不蚤遼
東白鶴歸華表夜雨空階碧草深落花滿院行人少世
情翻覆如秋雲誓天歃血徒紛紛洛陽爭迎蘇季子淮
隂誰識韓將軍行路難難行路白頭總被功名誤高樓
昨夜歌舞人丹旌曉出東門去子午谷終南山青松草
屋相對閒拂衣高歌上絶頂請看人間行路難
塞上曲五首
秋高沙磧地椒稀貂帽狐裘晚出圍射得白狼懸馬上
吹笳夜半月中歸
雜沓氊車百輛多五更衝雪渡灤河當轅老嫗行程慣
倚岸敲冰飲橐駝
雙鬟小女玉娟娟自卷氊簾出帳前忽見一枝長十八
折來簪在帽簷邊(長十八草花名)
馬乳新挏玉滿缾沙羊黃鼠割來腥蹋歌盡醉營盤晩
鞭鼓聲中按海青
烏桓城下雨初晴紫菊金蓮漫地生最愛多情白翎雀
一雙飛近馬邊鳴
歸途至金閣山懷虞侍講
羸驂八月過雲州殿閣嵯峩曡嶂稠空谷無人黃葉落
白雲如雪滿溪流獨登金閣尋山跡還憶青城覓舊遊
日落長歌下山去西風十里異香浮(虞公過山下常聞異香十餘里)
還京道中
客遊倦緇塵夢寐想山水停驂眺遠岑悠然心自喜晨
霞發暝林夕溜洄清沚出峽凉風馳入谷塞雲起霜清
卉木疎日落峰巒紫迢遞越關河參差望宫雉家童指
歸路居人念遊子各嗟行路難深乖攝生理終期返南
山高揖謝城市
(海上幽人錦繡腸獨臨灤水惜年芳千金不賣長門賦閒寫新詩寄玉堂臨川危素敬題憶陪仙仗度)
(關時玉帳星聯紫翠圍今日讀君天上曲依然環珮月中歸括蒼胡深敬題)
贈張直言南歸
天子開明堂股肱任夔卨四方多章奏俯伏陳陛闕臣
聞黃河流洶洶怒衝齧鉅野及青徐千金盡魚鼈載憂
山東盜馮陵據巢穴腰弓入城市白晝肆攘奪嶺南失
控御猺獷恣猖獗運饟山溪阻野戰瘴雲熱爨僰宼雲
南兵禍久聯結誰憐酈生辨竟墮韓矦譎(參政术律存道事與酈食)
(其同)邊將多貪殘駞羊盡膏血南兵久孱懦海上縱狂孽
租庸弊吳楚鹺征困閩浙文牘日冗繁民力愈疲竭詔
下閶闔門求言補遺缺張君素忠憤意氣古豪傑裹糧
涉江淮徒步犯霜雪伏謁中書堂揚眉吐奇說愚策十
有六歴歴甚詳切倘蒙錄一二亦足解鉗掣鯫生非狂
謬閣下幸裁决丞相屬春官分曹校優劣翩然不俟報
長揖與子别言歸南山廬白雲可怡悅長溪釣魴鱮春
山採薇蕨飯疏飲清泉終焉養高潔賤子託深誼持觴
候車轍既攄平生藴尚復鑒前哲劉蕡竟下第賈誼空
嗚咽讀君囊中書捫君口中舌歌君白馬篇贈君蒼玉
玦相期爛柯山笑濯澄潭月
南城咏古十六首(并序)
至正十一年八月既望太史宇文公太常危公偕燕
人梁處士九思臨川黃君殷士四明道士王虚齋新
進士朱夢炎與余凡七人聮轡出遊燕城覽故宫之
遺跡凡其城中墖廟樓觀臺榭園亭莫不徘徊瞻眺
拭其殘碑斷柱為之一讀指廢興而論之余七人者
以為人生出處聚散不可常也解后一日之樂有足
惜者豈獨感慨陳迹而已哉各賦詩十有六首以紀
其事庶來者有所徵焉河朔外史迺賢序
黃金臺(大悲閣東南隗臺坊内)
落日燕城下高臺草樹秋千金何足惜一士固難求滄
海誰青眼空山盡白頭還憐易河水今古只東流
憫忠閣(唐太宗憫征遼士卒陣亡而建)
高閣秋天迥金仙寶珞齊青山排闥見紫氣隔城迷朱
拱浮雲溼琱檐落照低因懷百戰士惆悵立層梯
壽安殿(殿基今為酒家壽安樓)
夢斷朝元閣來尋賣酒樓野花迷輦路落葉滿宫溝風
雨青城莫河山紫塞愁老人頭雪白扶杖話幽州
聖安寺(寺有金世宗章宗二廟篆)
蘭若城幽處聯鑣八月來寶華幢蓋合衮冕畫圖開斷
碣蒼苔暗空庭落葉堆饑鳶不避客攫食下生臺
大悲閣(閣牓虞世南書)
閣道連天起丹青飾井幹如何千手眼只著一衣冠金
榜交龍挾琱甍吻獸攢憑高天萬里白紵不勝寒
鐵牛廟
燕人重東作鎔鐵象牛形角斷苔花碧蹏穿土鏽腥遺
蹤傳野老古廟託山靈一酹壺中酒穰穰黍麥青
雲仙臺(今之望月臺)
臺殿青冥外團團海月凉隔簾聞鳳管秉燭奏(一作按)霓
裳銅雀晨霞眩金盤夕露瀼仙人不復返愁殺海生桑
長春宫(全真丘神仙處幾之居太祖常召至西域之雪山誦道屢勸上以不殺)
羸驂蹋秋日(一作水)迢遞謁琳宫松子花甎落溪流板閣
通樓臺非下土環珮憶高風草昧艱難日神仙第一功
竹林寺(金熙宗駙馬宫也寺僧云一墖無影)
城南天尺五祗樹給孤園甲第王矦去精藍帝釋尊老
僧誇墖影稚子斲松根何日天台路相從一問源
龍頭觀(龍頭懸三牙籖刻曰建隆元年)
仙館紅塵外龍頭得借看開圅雲氣溼近席雨聲寒碧
血凝螺黛香涎逼麝檀牙籖認題字猶是建隆刓
糚臺(李妃所築今在昭明觀後妃常與章宗露坐大悦上曰二人臺上坐妃應聲曰一月日邊明上)
廢苑鸎花盡荒臺燕麥生韶華如逝水粉黛憶傾城野
菊金鈿小秋潭石鏡清誰憐舊時月曾向日邊明
雙墖(安禄山史思明所建在憫忠寺前)
安史開元日千金構墖基世尊寧妄福天道自無私寶
鐸游絲罥銅輪碧蘚滋停驂指遺跡含憤立多時
西華潭(金之太液池)
秋水清無底凉風起綠波錦帆非昨夢玉樹憶清歌帝
子吹笙絶漁郎把釣多磯頭浣紗女猶恐是宫娥
白馬廟
祠宇當城角霜蹏刻畫眞房星何日墜駿骨自能神曾
蹴隂山雪思清瀚海塵長疑化龍去騰蹋上雲津
萬壽寺(寺有許道寧畫屏)
皇唐開寶構歴劫抵金時絶妙青松障清凉白玉池長
廊秋屧響高閣夜鐘遲獨有乘門客扶藜讀舊碑
玉虛宫(大道教以供薪水之勞為其張本宫主張真人其貌甚清古)
樓觀迴深巷松枝夾路低拾薪供早㸑抱甕灌春畦經
向琅圅讀詩從古鼎題白鬚張道士送客過桃溪
古鏡篇寄韓與玉(時與玉將南歸故賦此留别)
古鏡團團似秋水美人當窗正梳洗芙容凉月鬭嬋娟
默默自憐還自喜朝來開匣忽凄然一痕微雪映華鈿
却恨東風惜桃李年年開傍鏡臺邊粉緜拭鏡還清澈
佳人薄命空愁絶不如化石在山頭萬古千年照明月
病起書事呈兼善尚書
闇闇積雨浸城皋四望平疇白浪高太息人材無董賈
可憐經濟屬蕭曹山東璧馬祠河伯海上旌旗擁賊壕
燮理自知廊廟貴腐儒憂國漫心勞(尚書時奉白馬玉璧祭决河回復命)
(議平海宼)
孔林瑞槐歌(并序)
先聖墓林古槐一章枝幹偃蹇膚理若鐫刻篆籕龍
鳳細如絲髮雖善畫者莫能狀其奇巧襲封衍聖公
愈加培植見者咸加敬愛因以紀瑞云
闕里隂隂槐樹古百尺長柯挾風雨密葉蟠空擁翠雲
深根貫石流瓊乳蒼皮皴蝕紋異常天成篆籕分毫芒
游絲縈錯科斗亂雲氣飛動龍鸞翔嬴秦書焚士坑僇
幾歎遺經藏壁屋千年聖道復昭明喜見文章出嘉木
神明元胄嗣上公雨露滋沐深培封清隂如水石壇靜
彈琴樹底歌薰風
秋夜有懷明州張子淵
雲表銅盤挹露華高城凉冷咽清笳弓刀夜月三千騎
燈火秋風十萬家夢斷佳人彈錦瑟酒醒童子汲冰花
起看歸路銀河近願借張騫八月槎
題王虛齋所藏鎮南王墨竹
帝子乘鸞謁紫清滿天風露翠衣輕閒將十二參差玉
吹向雲間作鳳鳴
投贈趙祭酒二十韻(字子期宛丘人)
三朝元老國蓍龜山立精神虎豹姿高步瓊林開宦轍
早登華省被恩私棟梁材器明堂用臺閣文章聖主知
輦下懇辭郎署久斗南爭望使星移諫垣屢賞朱雲節
宣室重陳賈誼辭錦綬還鄉迎駟馬繡衣行部去襜帷
談經祕閣重裀坐扈蹕甘泉載橐隨玉節引班朝謁早
金蓮擁騎夜歸遲尚書曳履登鸞閣給事含香近鳳池
冰檗操持心似鐵廟廊贊畫鬢成絲久聞陸䞇頻憂國
盡許匡衡喜說詩百世斯文開絶學四門胄子得名師
絃歌濟濟承周禮冠佩蹌蹌舉漢儀掌故傳經編竹簡
諸生脱穎擅囊錐鄙人自致慚無術男子平生漫負奇
久望車塵空感激欲趨門屏媿驅馳王陽豈待彈冠慶
孺子還應下榻思輒效詩人陳賦頌敢從閽吏候旌麾
何蕃獨重陽司業嚴武深憐杜拾遺懷寶山林當一出
平津正在禮賢時
荅祿將軍射虎行(并序)
荅祿將軍世為乃蠻部主歸國朝拜隨穎萬戶平金
有功事載國史其出守信陽射虎之事尤偉曾孫與
權舉進士為祕書郎官與余雅善間言其事因徵作
歌
將軍部曲瀚海東三千鐵騎精且雄久知天命屬眞主
奮身來建非常功世祖神謨涵宇宙坐使英雄皆入彀
十年轉戰淮蔡平帳下論功封太守信陽郭外山嵯峩
長林大谷青松多白額於菟踞當道城邊日落無人過
將軍聞之毛髮豎拔劒誓天期殺虎彎弓走馬出東門
傾城來看誇豪武猛虎磨牙當路嗥目光睒睒斑尾搖
據鞍一叱雙眥裂鳥飛木落風蕭蕭金弰琱弓鐵絲箭
滿月弦開正當面鵰翎射没錦毛摧厓石崩騰腥血濺
萬人歡笑(一作讙譟)聲震天剖開一箭(一作鏃)當心穿父老持
杯馬前拜祝公眉壽三千年將軍(一作丈夫)立功期不朽奇
事相傳在人口可憐李廣不封矦却喜將軍今有後承
平公子祕書郎文場百步曾穿楊咫尺風雲看豹變鳴
珂曳履登朝堂(虎既剖箭鏃正貫于心中)
京城春日二首
官牐冰消綠漫隄落花流水五門西黃鸝不管春深淺
飛入南城樹上嗁
新樣雙鬟束御羅曡騎驕馬粉牆過迴頭笑指銀缾内
官酒誰家索較多
新隄謠(并序)
近歲河決白茅東北氾濫千餘里始建行都水監于
鄆城以專治之少監蒲從善築隄建祠病民可念予
聞而哀之乃為作歌(黃河決道時有清水先流至名曰漸水曹濮之人見此水皆遷)
(居高丘預避)
老人家住黃河邊黃茅縛屋三四椽有牛一具田一頃
藝麻種穀終殘年年來河流失故道墊溺邨墟決城堡
人家墳墓無處尋千里放船行樹杪朝廷憂民恐為魚
詔蠲徭役除田租大臣雜議拜都水設官開府臨青徐
分監來時當十月河冰塞川天雨雪調夫十萬築新隄
手足血流肌肉裂監官號令如雷風天寒日短難為功
南邨家家賣兒女要與河伯營祠宫陌上逢人相向哭
漸水漫漫及曹濮流離凍餓何足論只恐新隄要重築
昨朝移家上高丘水來不到丘上頭但願皇天念赤子
河清海晏三千秋
劉舍人桃花馬歌
青絲駿馬桃花色翠鞍玉轡黃金勒奚奴牽出不敢騎
道上行人爭愛惜往時曾遇李將軍汗流赤血氣如雲
朝刷黃河莫南粤沙場百戰成奇勲歸來無心伏槽櫪
頓轡長鳴思奮力東家白面繡衣郎千金買去遊南陌
昨朝校獵向城隅萬人爭說天下無夜歸不怕霸陵尉
玉鞭醉打蒼頭奴畫燭銀屏歡徹曙一朝金盡賓朋去
可憐驕馬屬誰家斷繮猶繫階前樹君不見西家欵段
三十年青芻滿櫪菽滿田老翁不識城下路騎看射獵
南山邊
贈沈元方歸吳興兼簡韓與玉
春城飛絮曉紛紛金水河邊更送君闕下馬卿憐作客
江南沈約最能文天圍斷岸歸帆遠水落黃河野樹分
寄謝平生韓處士别來應是賦停雲
送林庭立歸四明兼簡張子端兄弟
徵君歸隱海東頭三月開帆江水流坐看浮雲知世態
長歌落日送離愁平生不負楊臨賀此去端如馬少游
若見山中陶宰相白雲千里思悠悠(庭立客賀相府相左遷獨遠送之其)
(鄉多弘景故蹟)
次韻趙祭酒城東宴集四首(子斯)
金河流水碧粼粼御柳煙銷曙色新黃鳥只愁春去遠
隔窗呼醒看花人
童子將車候辟雍先生載酒出城東絲絲細雨春雲薄
却恨羅衫怯曉風
上東門外杏花開千樹紅雲繞石臺最怪奎章虞閣老
白頭騎馬看花來
十騎聯鑣入郭遲從教斜日過棠棃候門稚子牽衣笑
今日先生有好詩(國子監散學候日影到堂後棃樹)
贈謝尚禮歸盱江
畫船綠樹映滄波撾鼓開船發御河作惡情懷唯仗酒
落花時節况聞歌潮來别浦江聲急雲起南山雨氣多
落日都門一分袂相思千里奈君何
北邙山歌(白樂天賜第履道坊既葬北邙敕命遊人至墳所者必酹酒至今墓前隙地泥潦)
北邙山高雲嵯峩山前日日聞輓歌千金買穴望卿相
不道洛陽人葬多長安歸來錦衣客昨日城南起新宅
雕闌華礎滿前楹盡是當年墓邊石墓邊野老鬢如絲
自言曾見築墳時轉頭石馬臥荆棘白楊蕭瑟秋風悲
白日西流水東逝眼見君家葬三世舊時隧道盡為田
新墳苦作千年計寄語洛陽諸少年對酒莫惜黃金錢
縱有穹碑勒勲業文章誇靡誰能傳君不見履道坊中
白太傅留客高堂醉歌舞至今三月看花人載酒去澆
墳上土
讀金太祖武元皇帝平遼碑(在南城豐宜門外金中書史臣韓防撰宇文虚)
千丈豐碑勢倚空風雲猶憶下遼東百年功業秦皇帝
一代文章太史公石斷龍鱗秋雨後苔封鼇背夕陽中
行人立馬空惆悵禾黍離離滿故宫
讀汪水雲詩集二首(并序)
水雲汪元量字大有錢塘人以善琴受知宋主國亾
奉三宫留燕甚久世祖皇帝嘗命奏琴因賜為黃冠
師南歸時幼主瀛國公福王平原郡公趙與芮駙馬
右丞楊鎮故相吳堅留夢炎參政家鉉翁文及翁提
刑陳杰貴陽夢炎與宫人王昭儀清惠以下廿有九
人分韻賦詩以餞其行水雲之詩多記其國亾時事
與文丞相獄中倡和之作文丞相又與馬丞相廷鸞
章丞相鑑鄧禮部光薦謝國史枋得劉太博辰翁序
其詩集劉公又為批點余間聞危太史言曰水雲長
身玉立修髯廣額而音若洪鐘比歸數往來匡廬彭
蠡之間若飄風行雲世莫能測其去留之跡江右之
人以為神仙多畫其像以祠之像至今有存者其諸
公所賦墨蹟嘗見于臨川僧舍云及余至京師因徐
君敏道得水雲集讀而哀之偶成二律以識其後
三日錢塘海不波子嬰繫組納山河兵臨魯國猶絃誦
客過殷墟獨歗歌鐵馬渡江功赫奕銅人辭漢淚滂沱
知章喜得黃冠服(一作賜)野水(一作服)閒雲一釣蓑
一曲絲桐奏未休蕭蕭笳鼓禁宫秋湖山有意風雲變
江水無情日夜流供奉自歌南渡曲拾遺能賦北征愁
仙人一去無消息滄海桑田空白頭
七月十六夜海上看月二首
樓船留客宴良宵坐看冰輪出海潮却憶去年灤水上
夜深孤館雪蕭蕭(去年客上都是日大雪)
征人七月度榆關貂鼠裁衣尚怯寒不信江南今夜月
有人揮扇著冰紈
陵州
日落陵州路沿流古岸傍泊舟人自語聽雨夜偏長過
客愁聞盜荒邨久絶糧何人肯憂國得似董賢良(董仲舒陵州人)
寶林八咏為别峰同禪師賦
飛來峰
千仞瑯琊石飛來鎮越州江波欲浮動還被白雲留
應天墖
獨上峰顚墖秋清曙色開憑闌望東北潮向海門來
大布衣
大布僧伽衲流傳六百年攜來香滿□猶是御爐煙
鐵鉢盂
鐵鉢溪頭洗冰花六月寒山僧偶彈舌引得老龍蟠
羅漢泉
錫杖虛空落靈泉發地中忽看流菜葉始信石橋通
霛鰻井
甃石瀦山溜蜿蜒竹色青風來忽凉冷雨氣隔林腥
深竹堂
一笏清凉地森森萬玉齊月明待倚杖閒看鳳來棲
盤翠軒
石磴藤花落山窗嵐氣浮晩來高樹暝一榻似新秋
田家留客圖為四明劉師向先生賦
客來田家當六月主人相留樹邊歇呼兒牽馬飲清泉
廚裏新漿解君熱郎君出城幾日前城中米價今幾錢
昨夜南邨三尺雨不知還到城濠邊勿厭儂家茒屋小
棘門新編土牆繞明朝蚤飯莫悤悤雞鳴送君出官道
送楊季子赴德慶知事
天禄揚雄久較書忽聞章綬綰銀魚一官遠赴諸侯幕
六轡先乘使者車㭨子剖漿霜落後荔枝封蜜雨晴初
故人只守平生業一硯相求不願餘
馬德良下第
三月都門鸎亂飛東風客館思依依樂生空受昭王聘
蘇子深慚李廌歸白璧人間須待價青藜天上更分輝
瓊林花發重來日五色春雲照錦衣
羽林行
羽林將軍年十五盤螭玉帶懸金虎黃鷹白犬朝出遊
翠管銀箏夜歌舞珠衣繡帽花滿身鳴騶斧鉞驚路人
東園擊毬誇意氣西街走馬揚飛塵湖南昨夜羽書急
詔趣將軍遠迎敵寶刀鏽澀金甲寒上馬彷徨苦無力
美人牽衣哭向天將軍執别淚如泉安得天河洗兵甲
坐令瀚海無塵煙君不見關西老將多戰謀數奇白髮
不封矦據鞍矍鑠尚可用誰憐射虎南山頭
賣鹽婦
賣鹽婦百結青裙走風雨雨花灑鹽鹽作鹵背負空筐
淚如縷三日破鐺無粟煮老姑饑寒更愁苦道傍行人
因問之拭淚吞聲為君語妾身家本住山東夫家名在
兵籍中荷戈崎嶇戍吳越妾亦萬里來相從年來海上
風塵起樓船百萬秋濤裏良人賈勇身先死白骨誰知
填海水前年大兒征饒州饒州未復軍尚留去年小兒
攻高郵可憐血作淮河流中原封裝音信絶官倉不開
口糧缺空營木落煙火稀夜雨殘燈泣嗚咽東鄰西舍
夫不歸今年嫁作商人妻繡羅裁衣春日低落花飛絮
愁深閨妾心如水甘貧賤辛苦賣鹽終不怨得錢糴米
供老姑泉下無慚見夫面君不見繡衣使者浙河東采
詩正欲觀民風莫棄吾儂賣鹽婦歸朝先奏明光宫
仙居縣杜氏二眞廟詩(并序)
東陽杜氏二女子蚤喪父母鬻餅市中廚人挑之二
女子憤殺廚人走匿仙居之孟溪夜雨水漲皆溺水
其屍閣巨木上蒼藤纏束儼若棺椁時隋大業間也
唐令令狐(闕)取其遺骨塑像建廟溪上宋令古零陳
襄禱雨屢應刻石祠下國朝至正壬寅東陽陳君元
祥以浙省員外督制兹邑水旱之禱顯有奇徵明年
君督漕入京請諸中書命太常議封貞惠貞淑二眞
仙元祥因徵賦詩廟壁云
君不見瀟湘江上斑斑竹雨灑疎林淚痕綠又不見金
谿縣裏兩嬋娟身化白金金漸復至今九疑山下大江
西窈窕祠堂依古木仙居更有杜貞娥千古清風凜相
續貞娥鬻餅東陽市廚人相挑憤投齒捉刀夜斷賊奴
頭勇烈眞同丈夫子脱身竄匿來孟溪木食澗飲幽巖
栖煢煢姊妹自相保天寒愁聽哀猿嗁夜雨奔流溢山
趾月黑溪深黯無底嗚呼雙娥同溺死玉骨藤纏高樹
裏開元賢令銜餘哀築祠却傍蒼崖開悲風蕭蕭落山
葉精霛日莫猶歸來陳矦自是古零後來作仙居民父
母銜香赤脚禱龍湫秋日甘霖起枯朽去年飛章徹九
閽紫綾裁誥襃貞魂鸞車孔蓋蔽白日仿佛來謝朝家
恩男兒堂堂軀七尺忍詬含羞汙簡冊何如貞惠貞淑
兩眞仙萬古千秋長廟食
使歸
白頭萬里喜來歸小院深深過客稀睡起無題開錦橐
春來多病怯羅衣流鸎亂蹴殘紅溜乳燕連穿散絮飛
莫道山房渾寂莫臥聽小女學鳴機
題吳照磨墨梅
天台吳架閣京下憶尋梅倚杖月中立思君江上來夜
深憐雪落香動覺春迴獨坐溪邊石晴雲滿綠苔
予有山水圖留倪仲愷大師齋中久未得題品一
日危太樸應奉謂余曰昔人皆以酒解酲子能作
歌求詩亦此意也遂成古詩一章以趣之
野人築屋青山底綠篠娟娟蔭秋水天涯作客想江南
乞君題詩畫圖裏畫圖疊嶂雲鈎連汀花岸草春依然對此
令人動歸興却思把釣清溪邊一束殘書挂牛角大笑
青天看日落窗下孤燈夜雨深人間萬事秋雲薄明年
我亦去山隂君歸泛雪須相尋草堂下榻看圖畫與(一作)
(共)君酌酒聽君吟
南城席上聞箏褱張子淵二首
春晴隨意出南城尊酒花前得共傾留客強陪今日醉
聽歌不似少年情
海上張家玉雪郎錦箏銀甲醉高堂别來萬里風波外
燈下聞箏忽斷腸
張員外光弼先生奉楊公之命圅香浦陀洛伽山
瑞相示現使節今還輒成長律四章少寓餞忱(錄二)
江左長城有鐵星赤心憂國禱滄溟經翻海藏圅猶溼
兵洗天河刃不腥屢出賜金分將帥終圖全璧奉朝廷
幕中司馬才無敵執筆磨崖早勒銘(北史楊津鎮定州威望赫然軍中謠)
(曰不怕利槊堅城但怕楊公鐵星)
天上張公玉雪妍競傳官府有神仙功名早建平南策
詩句今隨過海船夜汲澄潭缾貯月曉登磐石珮凌煙
知君喜得禎祥兆一目高懸古樹邊(宋史彌遠禱海上見一目挂樹邊後)
(果拜相)
元詩選初集卷四十一
