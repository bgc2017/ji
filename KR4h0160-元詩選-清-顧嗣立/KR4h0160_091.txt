元詩選二集卷二十三庶吉士顧嗣立編
龜巢老人謝應芳
應芳字子蘭武進人為人耿介尚節義至正初
江浙行省舉三衢清獻書院山長阻兵居吳之
葑門轉徙吳淞江上築室松江之旁教授之暇
以詩酒自娛洪武初年逾八十歸隠横山自號
龜巢老人所著詩文曰龜巢稾子蘭紬繹經史
作為文章咸有根柢閩人張志道評其詩雅正
純潔可與傅與礪相伯仲識者以為名言門人
王著嘗請刻其詩子蘭手摘數十篇與之曰龜
巢摘稾豐城余詮范陽盧熊弁其首次子林字
璚樹洪武十年以郡府所舉至京師授開封新
鄭縣學教諭卒所遺詩世未刊行其傳者出朱
存理鈔本云
登金牛臺
六龍城西吕城東奔(一作金)牛古堰卧兩虹誰築高樓(一作)
(臺)水中沚野有蔓草牛無蹤河邊青苔生白(一作枯)骨刀
創箭瘢猶未沒問知八十一年前戰死當時皆義卒鐵
馬遁去鎦將軍大家牽羊走燕雲二百山河獻明主北
駝南象今紛紛登臨且喜得佳客鞠育青青己堪摘浮
雲世事勿復論一醉西風真上策
呈趙徵士(摘稾題作感諷)
吳姬手執金叵羅春風笑面生紅渦主人留客長夜飲
客拜主人持酒多主人沈(一作爛)醉客亦醉客散扶歸主
人睡殘杯冷炙厨頭傾鄰家兒有啼饑聲
養鶴
西鄰主人翁養鶴如養客專童供鶴料稍慢童受責試
問鶴何好毛羽喜潔白又能舞蹁蹮長鳴振金石客有
鶴骨清粹然含素德窮居以詩鳴冷面常菜色賦命鶴
不如可為長太息
耕隠為蕭徵士作
蘭陵溪上梅花邨世居齊梁之子孫瀕溪沃壤足禾黍
教子讀書深閉門時人笑渠生理拙渠亦笑人多覆轍
春來烏犍一犂雨歲晚黃精三尺雪有時獨速舞短蓑
飯牛别作耕田歌長安車馬自塵土奈爾濯足滄浪何
君不見蘇秦為無田負郭平生不識耕田樂奴顔婢膝
謁諸侯黃金載多禍隨作君今有田兼有書夜親燈火
朝犁鉏只恐一朝富貴逼人去猨鶴笑人留不住
鮮于瑞卿還碧亭
鮮于公子平泉莊有亭翼然水中央天光雲影白日静
菱葉荷花清露香柳下繫船魚可釣座中留客酒盈觴
門前漁浦接洮滆白鳥飛去煙蒼茫
送秦彦明
美人木蘭舟春風挂颿去舟輕疾如飛可喜亦可懼浙
江多風波越山暗煙樹孤月照篷窗今夜宿何處
代簡蒋成玉
春來一月苦陰雨少頃雨晴邀客嬉金斗城西芳草路
水邊楊柳青離離
邀高則誠郊居小集
别多無那苦相憶賴有尺書時往來逢人為說烏寶傳
此客合貯黃金臺北風塵土歲云莫南湖水波冰欲開
扁舟短櫂日相過元出西郭看野梅
除夕和諸葛用中韻
盡道王門可曳裾青山吾自愛吾廬新年且醉屠蘇酒
舊業重修種植書堂上弄雛慈母喜階前繫馬故人疎
東風一樹梅花雪折得南枝報鯉魚
陳伯大先輩偕邾中義陳容齋張子毅見過酒邊
以茶瓜留客遲分韻得茶字
白鶴溪清水見莎溪頭茆屋野人家柴門淨埽迎來客
薄酒留遲當啜茶林響西風桐隕葉雨晴南畮稻吹花
北窗幾箇青青竹題遍新詩日未斜
嘉定道中二首
黍熟湖田花鴨飛雨香秋浦篛魚肥野翁織屨街頭賣
日莫裹鹽沽酒歸
趁潮艇子若游龍潮落横塘日下舂負郭人家星散住
水邊多種木夫容
崐山時州治移居太倉
孤峰雲疊疊舊邑草蕭蕭覓石敲新火拏舟趁早潮沙
田紅稻熟溪網白魚跳寂寞悲秋客篷窗酒一瓢
寄邾仲義二首
我思垂虹橋滄波綠楊津鄂鄂棣華宅瞰此江之濱荷
衣佩秋蘭野飯羹紫蓴一從橋上别花發三年春相思
復相思為爾歌停雲
我思釣雪灘煙波數千頃幽人讀書罷乘風放孤艇沙
頭弄明月水底見天影鱸魚秋自肥楓葉霜自冷釣鉤
未連鼇聊此駐清景
羣鼠
羣鼠穿我墉晝出不我避蒼頭生執之赤手遭齧噬號
呼驚四筵狸奴盡呼至羣狸眎如盲鼠輩從此逝老我
氣力衰長吁夜無寐
寄惠山鑒長老(字仲明號太虚)
太湖之陽九龍峰金田蟄爾僧中龍山頭雲出野漠漠
石眼泉落聲淙淙呵冰古硯寫墨竹埽雪幽軒看碧松
别來兩度歲年晚秖見梅花信一封
避雨
繫馬庱亭東郵亭似鶴籠(一作題詩野店中)長河飛白雨高樹
灑清風州界纔相接鄉音便(一作遽)不同野人來問字錯
認是揚雄(一作齊梁陵寝地猶得問樵翁)
無錫贈何敬存
峩峩九龍峰寒泉落冰雪美人此傾蓋為我滌煩熱世
塗自荆榛肝膽無楚越憑高一長嘯清風滿林樾
河魨
世言河魨魚大美有大毒彼美吾不知彼毒聞已熟其
子小如芥食之脹如菽腹腴膏血多目睥頭項縮烹□
苟失飪□至不轉矚或言直一死輕命重口腹爾來州
里間杯羹數家哭譬諸安與史甘用取顛覆溺愛多不
明奚止一水族作此河魨詩逢人敢忠告
瓊花行送盛克明教授歸維揚
揚州好花非不多奈爾絶品無雙何水沈香滑素玉蕊
琉璃滑葉青瑶柯東風二月花時節二十四橋香浸月
小山叢桂避芳塵東閣官梅褪殘雪向來名士多品題
栝香御史今亦知何日移春獻天子不負此花天下奇
過鄒道鄉先生墓有感
忠公天下士夙學能慎獨平生寸心赤耿耿照黃屋元
符引裾諫痛甚賈生哭上言正中宫下言斥當軸直道
時不容除名竄荒服建中及崇寧寵辱手番覆炎蒸嶺
南地文章散青馥晚歲歸故山林莊竟薶玉向來望佳
城鬱鬱暗松竹今為禾黍區春雨薪觳觳翁仲知何歸
云仍困無告嗟余佔畢生斯文賴私淑願言理侵疆重
植宰上木愚公將移山自謂計己熟精衛欲填海可奈
力不足傷心復傷心殘碑卧荒麓
喜復鄒忠公墓田賦絶句十首謝兩郡侯(錄二)
府公遺愛霑幽壤禮部文章勒翠珉寒食清明人灑飯
落花飛絮鳥啼春
里翁猶記前朝事五馬年年上冢來白鳥能言高桂古
黃楊合把細花開
養竹成大林(以下二首摘稾題作感興)
養竹成大林頻年竹生孫美竹非不多惡竹亦已䋣羣
奴為洗之往哉聆我言美者慎勿傷去惡必去根勿虞
爾斧缺勿憚爾力煩宿莽蕩無餘清風仍滿園
樹頭鴉舅鳴
樹頭鴉舅鳴農人起耘苗問之何爾忙良田莠驕驕去
年耘較遲草蔓全力寡稂莠非不除卒以害吾稼吾聞
農人語猛省天下事養虎當害人玩寇亦如此
三五七言
角蛇啼翼虎飛百年鳳皇壊五色鵷雛飢盲風怪雨連
三月青天白日寧無時
歲莫獨歸
浩浩北風吹戰塵還鄉無復見鄉人四郊荒草斜陽外
一樹寒梅野水濱偶有新詩題甲子勿驚初度過庚寅
僧廬夜宿明朝别默念莪蒿淚滿巾
西膠山下雪晴(寫呈無錫州尹遂蒙罷吳家渡築城之役)
一夜雪深二尺強石人墮指冰蠶僵猶喜金烏兩翅凍
不折天明飛出海上之扶桑老夫晨起膠山下風景看
來渾似畫連山萬頃玉為田隔水數家銀作舍田中築
城圍義兵日高未飯飢腸鳴黃泥凍地硬如鐵白柄短
鉏鏗有聲不辭受寒餓但恐虧工程將軍踏雪來點名
萬夫鵠立顫且驚馬前壯士五色甲捧頭性命鵝毛輕
余生悔不習兵法雪夜擒吳書奏捷客櫩抱膝漫悲歌
奈爾義兵寒若何
丹陽陳天倪及其弟剛中奔牛陳心遠諸羽士避
兵洞庭山寄此代簡
洞庭林屋聚羣山(一作松喬一别兩經年)問訊曾逢賣橘船湖上
白魚多滿尺(一作鷗堪結社)山中朱果不論錢仙家犬吠雲連
屋澤國龍吟月滿(一作水接)天辟穀有方煩寄我(一作能寄否)吾
將多與世人傳(一作老夫愁鬢雪紛然)
寒食日聞鄉信口占
鄰舍驚呼避蝮蛇老妻嗔怒唾烏鴉誰知昨夜三更雨
又送春風一度花寒食清明人上冢夕陽芳草客思家
愁來復遶青山去何處壚亭酒可賖
過鴻山訪孟伯堅周履道不遇
班馬文章駕並馳雲龍追逐去何之門前流水垂楊柳
屋上青山叫子規三月又逢修禊日一觴還憶太平時
可憐潦倒無家客滿目風塵兩鬢絲
刺促行次履道韻
刺促何刺促江上秋風破茅屋誰憐杜少陵長歌之哀
甚於哭故山可望不可歸髑髏臺高春草綠浮雲滓日
竟誰洗烈火連天勢難撲三農不復把鉏犂風雨荷戈
城上宿於戲人生有子作征夫不如返哺林間烏
題春林雨意圖
前山後山雲氣濃欲雨不雨天無風記得(一作絶似)去年初
夏(一作兵革)裏此時船過滆湖東
狗寨謠
往聞淮西軍食人狗亦有寨屯如軍是時江南幸無事
尚謂傳者言非真安知吾鄉今亦爾地方百里皆荆榛
三邨兩邨犬成羣見人如見東郭㕙跳踉大噉猛於虎
跛跎高踞聲狺狺路旁青草堆白骨天外飛鳶銜斷筋
征夫蚤去膽欲落冤鬼夜哭情難伸可憐性命葬饞腹
往往多是還鄉民向來喪家狗絶食遺骸或與狐狸分
乘時為暴至若此此事千古同悲辛寝皮食肉不可得
張牙弄爪何由馴虞廷九官分厥職益必掌火山澤焚
犬乎犬乎胡不革爾心全爾身主爾主鄰爾鄰搖尾乞
食仍相親毋使狗砦之名天下聞
贈道傳上人
偶識廬山遠山莊借屋(一作客)居撥雲(一作長缾)分臘酒踏雪
(一作老圃)送寒蔬門俯溪光迥忩含野色虚相過兩不厭燈
火集頭書
至正丁酉冬崑山顧仲瑛會客芝雲堂適時貴自
海上來以黃柑遺之仲瑛分餉坐客喜而有作屬
余及陸良貴袁子英等六客同賦
青巾西來(一作赤眉横行)食人肉逃難西來(一作逃我崑山)采黃獨上
書不伏光範門忍飢寧負將軍腹玉山燕客客滿堂香
柑新帶永嘉霜分金四座照(一作炫)人眼漱玉三嚥清詩
腸山中椰瓢大如斗吳姬擘來薦春酒酒酣遥指洞庭
山為問木奴曾貢否頻年兩浙阻兵戈黃柑綠橘不相
過此時共享(一作食)此佳果胡不取醉花前歌漢庭傳柑
還賜宴應念江南久征戰聖恩有語復蠲租可奈數州
人已無(一作願言海内無征戰漢廷還有傳柑宴白髮吳儂能上天野芹亦獻蓬萊殿)
漫興(一作吳下詠懷)十首
甫里水東頭垂蘿繫客舟客心清似水吟鬢白於鷗詞
賦知無用干戈苦未休篷忩三日雨農事憶西疇
五十不富貴蹉跎又六年新愁添鶴髮故國暗狼煙白
帽看雲坐青鐙聽雨眠癡兒書嬾讀翻笑腹便便
吳地方千里齊民總荷戈人生無可奈天運竟如何米
市黃金賤沙場白骨多故山時一望老眼淚懸河
伐木燒官炭中林霹靂飛窮猿無可擇飛鵲更何依野
雨生稊稗山風長蕨薇兒曹能采拾猶足慰年饑
吳女何多巧吳趨作(一作變)楚聲市㕓方易肆朱粉復傾
城壓酒桃花隖彈箏細柳營將軍正年少相顧若為情
闔閭城下柳誰(一作新)種綠陰成樹繫浮江馬枝遷出谷
鶯朝家方用武僧寺總屯兵猶喜湖田熟街頭米價平
田舍方東作州家要義兵瀕湖團水寨斸石甃山城柳
暗邨煙暖芹香潤雨晴荷鉏歸未得布穀為誰鳴
盡道從軍好封侯甚不難羽書頻報(一作纔奏)捷相府即除
官北鄙煙塵(一作西日長安)遠東風雨雪寒腐儒人共笑白首
鹿皮冠(一作此身知已悞依舊著儒冠)
太湖三百里流血水雲腥戰鼓有時歇漁歌無處聽飄
零孤鴈白慘澹遠山青題橘音書斷令人憶洞庭
近聞哀痛詔使者出(一作又)江東兵革何時息(一作巳)車書
四海同落梅春雨後芳草夕陽中俯仰長流涕窮塗一
老翁(一作欲作莬裘計桃源路不通)
顧國衡萬戶席上與乃翁及元璞長老數客把酒
賦詩各成七言四韻
客來寒食清明日每日清風醉玉山綵筆醉題鸚鵡賦
寶香頻爇鷓鴣斑檐前修竹翠欲滴池上小桃紅更殷
按得錦筝新製曲隔花黃鳥共間關
和顧仲瑛金粟冢燕集
我昔過北邙立馬山之隈為問隴頭樹皆云後人栽生
前尊酒誰不有無人到此自對青山開屋堆黃金五侯
貴難免白骨生蒼苔最憐吉士或枉折有如爨下焦桐
材(一作道旁多棄夜光壁爨下誰惜絲桐材)玉山先生達觀者胷次不著閒
悲哀清秋攜客墳上飲麴車載酒山童推大笑胥魂乘
白馬深慚鯀魄化黃能墓銘自製身(一作詩)自輓視身不
翅輕如(一作於)埃鸞翔鳳翥玉箸篆虎踞龍蟠金粟堆鶴
羣三(一作長)繞嘉樹舞龜跌並載豐碑來(摘稾上四聯倒轉)長吟
復短吟此興何悠(一作高)哉秋風無情摧萬物芙蓉亦老
臙脂顋笑言他年翁仲共寂寞何如此時賓客相追陪
功名絶(一作本)愁根富貴脱(一作真)禍胎百年能幾日一日
能幾杯從兹秉燭長夜飲猶恐四蛇二鼠忙相催主人
爛(一作沈)醉客亦醉絶倒不顧旁人咍北望中州數千里
人家盡作兵前灰髑髏委江(一作荒)郊多是賢與才忍飢
自作(一作伯夷空忍)首陽鬼(一作餓)獨醒誰念(一作屈原徒作)湘江纍神
仙初無不死藥方士浪說尋蓬萊君不見無邊之海白
淼淼無名之山青巍巍長鯨嘘吸成風雨(一作雷)徐市一
去何曾迴
玉山以余欲徙居淞江之東設席書畫舫邀袁子
英陸元祥恢上人用江東日莫雲分韻賦詩以餞
余得江字用以留别
浮家野老雙眉厖捩柁欲度吳淞江東將入海鉤濤瀧
玉山山中别老龐西池之屋如艂艭左圖右書堆滿窗
燈花搖搖落銀釭葡萄灩灩傾玉缸四檐白雨飛流淙
若裂媧石銀河洚主人長歌客按腔翕然鐘鼓相擊撞
酒酣捉筆如長杠千軍可埽鼎可扛諸公大才齊楚邦
騷壇老將森麾幢客來投戈乞受降乃辱贈以白璧雙
明朝短櫂纜解樁馮夷前驅鼓逢逢海濱懷人倚石矼
書筒好寄黃耳尨
子英云玉山顧隠君今於同里法喜寺樓居日鈔
佛書至午而止餘暇則吟詠不輟雖親舊來訪亦
不往荅焉余因子英復去作此代簡(摘稾題作袁子英過長洲)
(寓舍云顧仲瑛寓吳江法喜寺口鈔佛書過午則觴詠不輟子英行附此問訊)
客來喜得平安信蕭寺樓居日掩扃湖近浪搖窗影白
地偏苔沒屨痕青羣賢方結蓮花社小楷猶鈔貝葉經
歲晚扁(一作歸)舟歸(一作經)甫里好尋漁父過寒汀
踏車婦
吳田水深三尺許總是去年秋莫雨勸農使者催春耕
田甲頻撾水車鼓江邨破屋能幾家幾家婦姑俱踏車
篷飛雨鬢赤雙脚亦有兒女雙髻丫淞江太湖愁滿眼
白汗霑衣足生趼車輪轆轆羊角轉水波翻翻龍舌卷
春來十日九不晴怕聞鵓鳩呼雨聲滂沱纔俾片時久
辛苦又加三日程當家豈無夫與子打魚日糴去城布
城中禁米難出關田上忍饑還戽水四郊未種圍田穀
三邊已運官倉粟安得木牛為木龍運水疾於牛走陸
西林日落田婦歸隤岸白煙魚虎飛詩翁獨立長太息
何處青山有蕨薇
二月歸田舍作四首
十年為客不窺園數日還家獨閉門兒女牽衣拂塵土
親朋折簡問寒暄江南花柳青春好淮上風煙白晝昏
聞道賊渠今磔死雨忩歡喜倒青樽
餘生甘分老漁樵竹徑柴扉掩寂寥舍後薄田堪種秫
門前流水喜通潮人遭歲歉餐榆粥天假春晴養麥苗
蚤起馮高望西北楚氛猶自未全消
鴉鳴鵲噪總無靈庸孺譌言更莫聽萬國山河春蕩蕩
一時煙霧晝冥冥官軍自足追窮寇縣吏猶勞募壯丁
何日賣刀仍買犢花邨雞犬共安寧
飛芻輓粟未能休嗟我鄉鄰日夜憂何事羣兇□猖獗
半年諸將擁貔貅桃花過雨紅顔老杜宇傷春血淚流
堪笑腐儒無可用下帷依舊說春秋
客來
帶孔頻移轉覺寬酒杯雖舉不成歡客來為說紅巾苦
忩下榴花亦怕看
題金陵陳時舉宅畫壁
雙松歲寒姿卷石太古色我昔山中(一作南山)遊憩(一作歇)此
松下石松花雪霏霏松葉風瑟瑟安知此清景相對復
今日撐空兩髥龍還在書中室主人罷鳴琴宴坐室生
白客來苦炎熱倚樹欲挂幘不聞天籟鳴但見空翠滴
煩襟頓如洗林壑幽興適經月數相過明朝有行役黃
埃赤日中令人轉相憶
兵後到杭馬掾史置酒見招且示所與石處道丘
長卿西湖倡和之什次韻一首(摘槀題作馬仲達省郎招飲出示石)
(處道丘長卿西湖倡和之什乃即席次韻以寓感慨)
西湖山色冷如灰前度劉郎今又(一作兵後)來紅粉畫船俱
寂寞斷橋流水自縈迴一隄寒柳風煙老兩鬢飛(一作秋)
蓬歲月催賴有故人能慰藉綠尊長對晚山開
西湖曲
西湖春水綠於酒西湖女兒嬌似柳依稀二月三月春
攀折千人萬人手我有一索青銅錢明朝也(一作亦)買下
湖船試歌斷臂孤兒曲湖上豈無人解傳
舟中懷辛至善
春草綠如許之人猶未歸江東雲度水馬上雨霑衣王
事驅馳久家鄉信息稀多情舊時燕還繞畫梁飛
嚴將軍戰馬歌(并序)
至正乙未春常多盜省府調兵捕之浙東宣慰
司元帥嚴公來總軍事未幾無錫平移軍武進
一日擣禾富莊賊巢軍中失二馬明日賊乘之
抗官兵烈塘上二馬聞金鼓來奔賊控勒不能
止遂墮地馬立踶殺之官兵大捷故余烈塘之
民咸神其事俾余作歌以美之(摘槀序云至正乙未春浙東宣)
(慰司元帥嚴公某統兵捕寇過浙西秋八月兵駐烈塘一日遣兵擣禾富莊賊巢失一騎士既)
(而賊乘馬出拒其馬望官軍來奔賊墜地馬踶殺之賊衆驚潰官軍大捷以馬詣帳前白事時)
(余適在公座中聞而喜之故有是作)
往聞齊軍夜路迷老馬前導人追隨又聞的盧躍檀前
漢業復立西南陲古來良驥稱有德未有驍騰能殺賊
將軍兩馬䭾賊來雲霧四起生風雷紅綃帕首爾何物
霜蹄一踣成飛埃軍前認主鳴且舞驚倒熊羆與貙虎羣
兇膽落不敢追官軍凱還槌大鼓馬兮馬兮誠有功須
知感物由元戎將軍接迹武惠功煌煌史冊書勲庸爾
馬名示垂無窮(摘稿詩云將軍武惠之嫡孫帳前甲騎多如雲一驪偶爾墮賊窟背䭾賊渠來)
(策勲沬流兩吻噴白雪光爍雙曈夾經月雷奔電激煙霧隨望我旌旗馳踣鐵渠方命隨鐵蒺藜驪兮踶之成)
(粉韲賊曹瓦解争納款我軍凱歌歸馬嘶古來良驥稱有德未有驍騰能殺賊吕家赤兔項家騅骨朽猶當有)
(慙色將軍報國秉精忠安知馬亦肝膽同他年太史作佳傳宜亦牽連書乃功)
過無錫口號(至正十五年十二月初一日丞相達識帖穆爾公赴江浙余舟隨行覩賊)
(輩無狀感憤而作)
丞相樓船搥大鼓鐵騎前驅猛於虎紛紛(一作何物)鼠輩敢
横行(一作跳梁)與我官軍戰河滸(一作不畏輕遭萬鈞弩)落日未落縣
林梢一天殺氣風騷(一作蕭)騷官軍縱火鼠入窟太湖水
闊陽山高相君賢似唐(一作名位同)裴度豈無將軍如李愬
兜鍪戴雪擣賊巢一夕湖船可飛渡我有一(一作方)寸鐵
願作將軍箭將軍三箭定陽山湖水依然淨如練
題林泉雅趣圖贈杜玉泉
泉翁愛山如愛客到處好山皆莫逆脚根不涴京洛塵
面紋長帶煙霞色奚童抱琴翁曳履長日山中看流水
萬松清籟響如絃滿地白雲吹不起桂花蘿月秋復春
野花幽鳥情相親巢由相去數千載黃綺以來能幾人
山顛水涯風物美都在我翁詩卷裏莊周夢蝶蝶夢周
覽是圖者同天游
奉寄楊鐵厓先生
光範門前三上書先生曾為發長吁板橋楊柳藏書屋
鐵笛梅花落酒壺偶遇故人論北海相思一夜夢西湖
由來海内誇長句肯寄浮家野老無
玉山邀至同里法喜寺飲别是夕酒醒夢回宿雨
初霽月明可喜即景賦詩兼寫送别之意
風吹雨脚斷月到天心明孤鶴有清夢荒雞非惡聲南
浦明朝别西湖幾日程櫂歌人正苦莫上石頭城
再和韻寄趙彦深
平原公子午橋莊草木當年雨露香桂樹不嫌招隠士
桃花應喜識漁郎錦茵醉酒冬宵暖冰檻垂綸夜月凉
我亦欲拈横玉去為君三弄踞胡牀
雨夜懷朱澤民
一天風雨夜漫漫獨為先生發永歎杜甫百憂茅屋破
鄭虔三絶坐氊寒鸎花紫禁回頭夢煙樹青山抱膝看
最憶舊游諸閣老别來零落漢衣冠
和鄒弘道諸公遊磧沙寺
錢唐形勝接蘇湖風物于今入戰圖獨爾磧沙仍似舊
諸公杯酒不相孤遠山雲歛千峯出幽樹春來百鳥呼
白髮老僧盤膝坐笑看車馬涉危塗
中秋日玉山顧仲瑛邀翟明府份陸良貴仁秦文
仲約等十人飲金粟冢上酒酣賦詩各成一首
憶昔避戎馬放櫂來北山相逢適中秋展席解愁顔安
知復今夕嘉燕得良會烽煙猶眯目慘澹千里外卓哉
山中人曠遠誰與儔坐客金粟冢酌醴相勸酬華月出
松杪靈飇吹桂子荷鍤長自隨駒隙去如水搖毫寫雅
懷絢爛無遺言客亦興不淺鬭勝寂不喧清歡忘城鼓
盡醉傾笑語柱頭老令威為作八風舞停杯論古今仰
天問嫦娥見此曠達士百世能幾何庾樓榛莽暗牛渚
風浪惡縱有酒如澠恐亦無此樂夜深月愈白清溪歸
洄沿一笑謝主人今年復明年(此詩從倪原道畫金粟冢燕集圖卷錄入本集)
(云憶昔避戎馬放櫂來北山相逢適中秋展席解愁顔安知復今夕嘉燕集羣彦烽煙雖不熄眼底喜不見華)
(月出松杪靈飇散天香主稱死便薶荷鍤童在旁酒酣客哦詩其樂勝鐘鼔柱頭老靈威為作八風舞人生不)
(飲酒杯盂空匱前寥寥數千載孰與劉伶賢與此小異)
贈章彦復省掾(一作郎)
相約攬秋色淞江來小(一作重來檥客)舟留人十日雨洗耳(一作)
(釃酒)百花洲祖逖鞭方著張良箸欲(一作可)籌吾廬吾自愛
霜菊晚香幽(一作青山應笑我白首未歸休)
寄章彦復
蘭省歸來日未斜閉門塵静似山家教兒楷字謄詩稾
遺客生綃寫墨花太伯祠前人走馬姑蘇城上樹棲鴉
知君觴處多懷古忍聽吳趨唱小娃
絶句
屈原沈(一作投)江死揚雄投閣生一時生死計千古是非
名
夏五雜書
遠客相過說帝都黃金如土米如珠内園人歇催花鼓
市肆塵生賣酒壚河北功臣稱李郭江南租税賴蘇湖
明朝漕運開洋去幾日風帆到直沽
次韻陳維寅蘇杭懷古各三首
幽尋度香徑遐思倚琴臺烏喙嘗膽日雉妖捧心來春
風煽夭(一作禯)豔滅國輕於埃
馮高望海潮白馬還來無一杯弔忠魂江風為號呼悲
哉抉眼地愁煙暗(一作化)菭蕪
奕奕(一作丹青)讓王宫遥遥延陵(一作松柏季子)墓吳儂(一作黔黎)奉烝
嘗春秋幾霜露胡為後(一作今)之人無復繼高步
寶鼎移炎祚降王赴幽都遂令虎林人得(一作斯)免馬邑
屠獨(一作可)憐金盌出啼殺稽山烏
輦路土花碧金門苾芻關浮海兩龍起(一作馬)一去亦不
(一作不復)還空遺温室樹(一作蕭條鳳皇嶺)過客猶高(一作忍躋)攀
我來銅駝巷葛嶺重行行(一作襄樊怕人問威福得專行)相逢話(一作九重)
(倚)師相皆云(一作十年)誤蒼生遺臭千萬年沙堤潮上横(一作)
(銅駝卧天街今雨淚縱横)
烈婦歌(并序)
婦周氏吳郡太倉人至正丙申其父以義兵元
帥貪暴將殺之謀泄而舉家被害帥之子悦婦
少艾誘為妾不從痛罵而死鄉人義而哀之為
之構祠立碑會稽楊公廉夫為文且屬江西陳
季子索詩以著其事
陳君手持烈婦碑勸我為作烈婦歌人生自古孰無死
烈婦之死名不磨本是東滄小家女粉黛不施眉自嫵
父憐母惜忍違離納壻於家半年許阿耶從軍氣頗麤
欲殺不義奔京都手持芒刃機不密身落禍阬家乃屠
繡衣郎君元帥子少年絶愛傾城美願言攜手與同歸
即免梟首尸諸市郎君滿屋堆黃金安知難買烈婦心
耳邊言逐飄風過腹内怨含滄海深罵聲不絶郎君怒
馬上揮刀斫頭去雙鸞羞對(一作覩)青銅鏡全家甘赴黃
泉路娟娟肌體嬌如雪烈烈肝腸堅似鐵一團冤(一作怨)
血注婁江至今流水聲嗚咽男兒讀書峩冠巾偷生或
忍忘君親奴顔婢䣛曳朱紫得不媿此裠釵人嗚呼得
不媿此裠釵人
盧知州宜興秩滿以避(一作兵)亂久寓無錫視同故
鄉今知崐山(一有州字)必有懷二州風物之美贈詩言
情并致頌禱(一作與子叙舊言懷良有感慨作二詩貽之)
我思陽羨茶初生如粟粒州人歲入貢雷霆未驚蟄天
荒地老今幾(一作十)年春歸又聞啼杜鵑山中靈草化荆
(一作榛)棘白蛇何處藏蜿蜒玉山(一作川)先生一寸鐵欲刳
妖蟇救明月丹霄路斷肝腸熱還憶茶甌飲冰雪
我思惠山泉長流無古今(一作泠然響鳴琴)缾罌走千里煮茗
清人心向來劫火炎錫谷神焦鬼爛勢莫撲(一作猨猱哭)池
邊浦(一作橢)石亦灰飛此水泠泠瀉寒玉高(一作若)人飲泉
五六年一襟清氣清於泉好為吳儂洗煩熱乘風歸報
蓬萊仙
顧仲瑛避地嘉興幾二年聞回崐山往不見遇作
詩寄之末章兼簡白西長老二首
細雨清明日扁舟過玉山傳書元有誤飛鳥竟無還芳
草萋萋碧落花點點斑題名牆外竹黃鳥正間關
客來常問信書去半沈浮兩度黃梅雨相思白髮秋樵
漁今短笠山水古長洲寄語天寧老龜巢賦詠不
和陸宗魯韻贈夏師魯
百斛葡萄賸有餘一官不換只閒居窗含煙氣虞山近
門掩秋聲栗樹疎鴻鴈去來知幾度雞蟲得失竟何如
丈夫高蓋非無日聊遣閒情賦子虚
崐山陳伯康築亭山巔楊邊梅過之題曰玉山高
處且為賦詩命郭羲仲劉景儀及余和之
神仙中人鐵笛老愛(一作為)爾玉山雙眼青玉山高處拄
手杖(一作板)鐵笛醉時圍肉屏天生丹穴鳳為石東望黑
洋鯤出溟人傑地靈風物美(一作一代風流有如此)絶勝(一作名齊)西
蜀子雲亭
過震澤留别智愚隠長老蘇昌齡先生
淞江太湖春水生湖邊(一作上)白鷗尋舊盟遠公沽酒壯
行色坡老賦(一作題)詩慰(一作言)别情燕子日長書屋静柳
花風颺釣絲輕相過不負青山約一櫂夷猶兩日程
過吳江三高祠
三高祠前秋水波客來弔古悲且歌季鷹魯望桑梓敬
蠡也籩豆理則那生為越人身相越百計謀吳吳乃滅
真憂烏喙將無情兔死狗烹肝腦裂飄然攜家湖海遊
捧心人與同扁舟越人誇功鑄金像於吳孰曰非仇讐
行裝重寶久彌富清高之風絶何有奉嘗堪笑木腸兒
忍睹荒臺麋鹿走江風肅肅楓葉寒扣舷折我青琅玕
靈胥怒抉海潮起殷若雷鳴過雪灘
六柳莊為沈太守作
彭澤五株柳清風千載餘顧余心乃心修名難與俱所
以樹六柳於焉結吾廬門前有流水樹下堪釣魚我柳
己成陰豈不懷放歸人生一趨舍世事紛萬殊善學柳
下惠風雨慎攸居繼跡子陶子亦曰姑徐徐誰其知此
心南山默如愚
贈慶别駕
台州别駕不之官煙水孤邨共歲寒偶有濁醪留晚酌
旋挑生菜簇春盤三年鄰里通家好四海兵戈行路難
且喜門前金色柳東風堪作畫圖看
贈楊君濟縣丞
我昔崐山鉏白雲高軒訪我麋鹿羣我今長洲釣明月
君復過此寂寞濱感君相知式相好與君談笑開懷抱
坐分半席白鷗沙滿目青山淨如埽社公雨晴風作惡
(一作不作)邨北邨南花自落勸農來往杏花邨(一作落花間)雞犬
不驚田舍樂君歸哦松坐松陰我舟更入菰蒲深釣鉤
無餌勿語人但說煙波無處尋
和郜彦清州判莫春寓僧舍
篋藏湘帙心雲香手閱金經掩竹房門外不知春早晚
綠陰池滿日初長
劉旭齋過婁江客舍作詩贈之
方(一作正)欲題詩寄草堂遠勞移櫂過滄浪十年同飲三
江水一笑相逢(一作看)兩鬢霜田野(一作舍)無人(一作從軍)鴉種
麥漕渠通海蟹輸芒憑君莫話(一作目前無限)悲秋事(一作意)且
復持杯送夕陽
簡吳江朱志道諸昆仲
去年長至聽塤篪轉眼今年又此時棣萼喜存兵後樹
梅花早綻雪前枝西山近日無烽火東閣何人共酒卮
兒輩此歸今問訊吳音變楚莫相疑
盛彦英隠居太湖之陰號具區耕叟命僕作詩以
歌詠其樂云(摘槀題作其區耕隠歌為盛微士作)
脱屣東華塵躬耕(一作結廬)太湖濱桑麻接鄰里魚鳥情相
親閒時讀書牛背上安知六國方攻秦(上四句一作蓬藋開卜徑桑麻)
(接比鄰金門玉堂望不到煙蓑雨笠情相親)東風二月桃花雨布穀飛來向
人語一犂初破隴頭春黃犢出闌健如虎羲農世遠莫
可追南山石爛無足悲(上二句一作西山不知誰采薇南山不知誰采芝我耕我田食)
(我粟歲晚復有冰壺&KR1366;)悲歌笑甯戚夜半猶未已人間閒是非何
用汚牛耳我田已耕(一作綠陰繫牛)春晝閒樵童隨我看青山
日莫歸來一壺酒我歌嗚嗚童拍手童拍手兒飯牛一
天星月爛不收重捻戲笛作三弄七十二峰俱點頭(上六)
(句一作牛棘花前開笑口笑問儂家子若孫知我犂鉏佳趣否豈不見蘇秦為無二頃田六印纍纍苦奔走到)
(了落禍阬虚名何足取鹿門龐真吾友)
臘月
臘月無多日行年七十三浮生空自老往事日多慙南
國山皆赭東郊草未藍蕭條江郭外雲暝雪毶毶
古鼎歌(并序)
中喜(一作蘇州)萬夀寺舊藏古銅鼎其窾識有云王
在周康穆宫冊錫寰用作皇考鄭伯姬尊鼎大
德中任陽謝氏嘗欲以重寶易之時住持點翁
師不從後謝氏為構佛殿點遂以鼎荅之至正
丙申謝遭兵鼎因失去甲辰夏四月愚隠智公
乃得於軍人之手耆舊聚觀皆曰吾山中舊物
也既而出鼎見示且徵余詩以紀之
碧雲師著金伽黎空王殿上(一作前)龍象隨一夫長跽(一作)
(當階一卒)送古鼎狀若獻寶波斯兒羣緇來(一作聚)觀集丈室
中有老夫曾(一作僧前)致詞云是山中舊時物立誦窾識能
無遺惟有臣寰紀君賜用顯厥考鄭伯姬文詞詰屈錯
盤誥字體隠伏蟠蛟螭蒼姬訖錄世屢改不知何代來
於斯謝家寶樹易趙璧(一作修佛利)巨構賈與秦城齊鼎兮
鼎兮什襲去歲逾數(一作經六)紀今來歸師聞此語重歎息
兵火連年炎九域金鐘大鏞棄路(一作道)傍總若沈沙銷
折戟珠還合浦(一作鼎歸禪月)獨無恙護持信有天龍力摩挲
兩鉉濕煙霧錯落丹砂映金碧濁水(一作光如)摩尼五色兼
(一作含五色)出海(一作高比)珊瑚高(一作長)一尺嗚呼羲軒之鼎真
(一作莫)可求禹鼎亦已淪東周世所用者非爾儔或膨豕
腹徒包羞調羹爾無與覆餗爾不憂歸來兮歸來北山
兮菟裘汾陰自有為時出切莫放光驚斗牛
劍池曹廣文送府學院檢討
峩峩虎丘山湛湛劍池水水深人莫測草生寒不萎世
傳龍祖劍斫斷蒼雲根千古兩絶壁鐵花點苔痕僧厨
轉轆轤陰厓落冰雪臨池人有語響答出林樾先生屢
幽賞盥濯彈琴鳴木石俱點頭魚龍亦知音今居白玉
堂還念青山約羣山與重遊增輝舊巖穴
和浦玉田清明日郊行三首
湖上新隄踏軟沙少年人面映桃花花邨風物渾如舊
獨火青帘賣酒家
一幅春雲巧似裁隔湖飛過碧山來野橋小立題詩處
夾竹桃花爛漫開
四壁青山眼欲花山光都似薄雲遮杖藜隨步歸來晚
月上東窗都到家
申仲義錄事杭州來議論慷慨風節可喜作此以
贈
客來試問錢塘事冠蓋都非舊日人尚喜西湖堪種菊
(一作柳)不知東海欲揚塵手題王粲登樓賦頭戴陶潛漉
酒巾如此江山如此客政須傾倒洞庭春
和沈啟之立春作
何物淮夷久亂華東風依舊滿天涯春盤薦酒杯頻舉
醉筆題詩字半斜無數故人俱契闊一雙老眼近昏花
家貧賴有長鑱在坐待青山長蕨芽
莫春陪周明府顧將軍祠下看碑
黃天蕩上將軍樹樹下數家人姓顧行人遥指若堂封
往事猶論麾扇渡新祠畫藻煙霧濕古木垂蘿鬼神護
長洲縣令枉高蓋短褐巢翁曳雙屨海棠正落臙脂雪
山缾為酹金盤露柱頭老鶴作人語道旁馴雉隨車駐
吳趨一曲歌未了蜀魄數聲春又莫金戈鐵馬尚酣戰
白羽清風復誰覩看碑莫怪客如雲彼君子兮真可慕
臘月二日偕俞寬仲過篠涇僧舍蒙舉似近詩次
韻一首
故國溪山各遠離倚樓長笛為誰吹相逢山海三生石
共惜邊風兩鬢絲客舍暫如桑下宿世塗危甚劍頭炊
明朝果若西菴去更約匡衡細說詩
懷徐伯樞諸友(一作避地篠涇懷友)
一(一作憶)昨方卧疴妻子呼避兵扶持上輕舟烽火照夜
明(一作登舟夜將半骨立心顫驚)問兵今遠近言圍闔閭城賴有風滿
帆送我東南征三(一作信)宿坐不寐鶴鳴近華亭曉(一作晚)
泊青龍江蘆菔匝地青新知適相遇留我居篠涇土風
頗淳朴地僻雞犬寧吾病日以瘳客來能送迎老瘦心
自憐或謂詩骨清比鄰兩三家情親若平生園蔬日持
送酒壺時共傾對酒不能樂(一作強飲不成歡)艱虞未忘情懷
哉數君子雨打水上萍飄零各何許吾將尋舊盟賣刀
買黃犢子孫共春耕奈何西枝西礮石猶雷鳴
次韻贈本蘭亭上人
庭前手植娑羅樹樹下頻繙竺國書失鹿不知秦二世
葬魚那問楚三閭園收柿葉皆新紙林養松花當宿儲
十里雙溪春水綠浮杯時復訪樵漁
余患項癰適兵後無醫藥可療即事口占并寓感
歎
吮癰人在五侯家市肆渾無藥可賖童子歸來風雪夜
老夫愁絶對梅花(一作童子歸來貪睡著竹爐吹火自煎茶)
次韻徐伯樞寄二首
病卧碧山久愁添白髮新一冬無雨雪四海有風塵妻
子移家遠親朋折簡頻梅花應笑我出語欲驚人
客夜牛衣薄王春鳳歷新東南蛙角地多少馬蹄塵鼙
鼓依然急壺觴莫厭頻君看塞翁馬得失豈由人
題孫彦學所藏江貫道清江泛月圖
吾聞老郭之傳許與江山水絶筆稱無雙此圖夜景江
所作仿佛秋聲動林壑長江澄澄月在水遠山蒼蒼樹
如蟻如此江山夜放舟若人真是逍遥遊爾來一百四
十載陵谷變遷圖畫在世無蘇李兩詩仙赤壁采石俱
蕭然老夫此興固不少解裘亦足酤清醥出門有礙行
且休不如燒香看畫樓上頭
和臨寒食有感五絶(錄四)
何處登臨散客愁千墩浦上聽漁謳清明落盡棃花雪
能得春風幾日遊
烈塘墳上樹如雲一埽東風十五春不信令威歸不得
竟移華表屬他人
一逕落花春晝静四鄰嘉樹綠陰緐兒曹忘却懷鄉意
浪說春風似故園
白髮蕭蕭客未歸凄風緊雨禁煙時青苔白骨尋常事
堪笑田文為客悲
遷居
逃(一作多)難居頻徙幽懷孰與論崐山一舍地湓浦數家
邨老去仍為客朝來又抱孫雨餘春韭綠生意滿東園
聞玉山顧隠居以賦役入城負疾而歸而山中花
竹多為有區區懷思寄詩代簡
聞道龐公也(一作近)入城還家風雨近(一作過)清明催租人
去詩仍好市藥童歸病已輕尚喜竹林青筍出不嫌花
逕紫苔生野夫得此平(一作路逢緇侣傳)安信尋訪(一作候問)姑遲
數日程
四月二日林自&KR4008;城歸寫呈遷居詩四首因以述
懷并記時事
鶴長鳬短世難齊滿眼風塵客路迷竈突未黔居未徙
兒曹况在兩湖西
六幅蒲帆帶雨開&KR4008;城艇子過湖來老妻正倚門前樹
雪色楊花覆綠苔
僦得山居鑿井新客來不厭煮茶頻屋頭驀地顛風起
狼籍桃花滿樹春
鬢絲垂領白毿毿老我身如作繭蠶午夢忽驚飛礮響
狼煙只在澱湖南
荅徐伯樞見寄二首
十載風塵走朔南白頭如雪面如藍借車載具家頻徙
應俗為文筆大慙茅屋雨添苔上壁竹林煙護筍抽簪
别來行路難行甚何夕挑燈細與談
杜宇催歸不絶聲知君歸計正留情東膠茶焙春煙暖
西堠花邨夕照明音信尚煩黃耳寄交情不負白鷗盟
明年築室相鄰住兒輩求田與力耕
贈筆生王伯純(一作世超)
時方用武我業儒王生(一作超也)賣筆來吾廬生承世業霅
溪上製筆特與常人殊(一作曰余製筆似輪扁妙不能言徒歎吁)宣城阻兵
十三載猶喜山中老㕙在拔來秋(一作紫)穎帶微(一作秋)霜
縛得銛錐含五彩(一作製得筆成時世改)昔(一作鄉)年草創供玉堂
玉堂仙人雲錦裳三縑一字不易得筆價亦與時俱昂
莫怪年來棄如土埽除風塵必斨斧生(一作爾)今賣筆我
賣文何異適越資章甫呼兒亟用(一作為我)買一束為我(一作)
(亟用)寫成懷古錄吾兒作字(一作一書永字)三歎賞八法以之隨
意足我有好(一作佳)音生可(一作語爾)知用筆將見文明時諸
公筆諫佐明主老我筆耕箋古詩逝將重作毛穎傳為
記頻年遭薄賤(一作詩成未若相如倦毛穎更須重作傳)牽聯為生(一作爾)書
姓名字業不隨陵谷變(一作霅上溪山亦葱蒨)中秋適逢酒禁開
椰瓢酌生(一作我)新潑(一作綠)醅酒酣仰視月中兔長嘯一
聲歸去來
方池詩為馬公振賦
攜我方竹杖看君方池水宛然俯中庭照影月明裏清
風生蘋末素練吹不起魚樂魚自知主人亦應爾
和許君善郊居
秋色蒼茫日落斜鯉魚風起荻飛花先生晚酌依稀醉
吹笛漁童恰到家
淮夷篇
大邦浙河西吳郡稱第一淮夷著柘黃來作豺虎窟交
鄰無善道西顧無(一作拒)勍敵一鶚嬰罔羅同氣頓蕭瑟
正朔仍奉漢天恩滿牀笏賦粟歲蓓蓰郿塢金日積非
無舶䑲風海運不挂席包藏狼子心反覆莫可測臺閣
兩重臣忍為梟獍食井鼃自尊大出入復警蹕愛弟寵
且(一作日寵)驕開府門列戟提兵幾百萬勢熱手可炙甲第
連青雲圚溷東(一作亦)丹碧瑶池長夜飲天魔舞傾國帷
幄皆面諛忠鯁即麾(一作擯)斥權門競豪奢婪婪務懷壁
淮南舊巢穴坐視成棄擲出師理侵疆所向輒敗績鄰
兵賈餘勇一舉數州得羣兇納降去孤城(一作歛戍)獨堅壁
奈何圍數重樓櫓比如櫛礮車拂雲漢晝夜飛霹靂寵
弟既韲粉左右皆股栗短兵屢相接苗獠與戮力南濠
百花洲流血水盡赤閉關甫期月人面多菜色蔬食(一作)
(茹)猶八珍骸骨爨下析衆叛已不知豕突猶親出前徒
忽投戈回騎不數匹一炬齊雲樓妻子(一作紅粉)隨煙滅縛
虎送臺城咆哮氣方息嗟哉爾淮夷亡命起倉卒衡行
十五載貴富亦己極雕牆底滅亡斯理信勿忒
過無錫書所見
朝發吳門東莫宿錫山下隔牆語嗚咽云是流移者生
來本邨居白首事耕稼居城僅期月區區避兵馬狂奴
稱老虎咥人空四野城降人出關方避虎遭咼里胥俄
促人負郭一網打監官驅上船寸步不少假不知遣何
之骨肉忍相舍里黨哭聲悲涕與淚交瀉同行千數人
瘦骨皆成把鐵索連繫頸俛首若喑啞天高恐未聞爾
悲知者寡
歸故里
憶昔走避兵棄别鄉井去意將朝莫歸行行重回顧安
知今(一作踰)一紀方踏去時路四郊皆蔓草白日暝如霧
披榛訪閭里隔水拜丘墓傷哉脊令原黃蒿走狐兔别
墅破垣在郵亭乃新作鄰兒二三輩衡茅晝扃戶初若
不相識熟視肖厥父坐久泣且言為我話親故什九死
兵戈餘亡不知處其詞吐未終我淚已如注對食不能
餐相期歸螘聚吾將語吾兒賣書買農具歸耕滆上田
宜若烏返哺吾其正丘首此心庶無負
馬公振以久雨懷思作詩見寄適千墩諸友朋為
謀道旁之舍因和及之并發巨浸之歎云
芳草萋萋春復春桃花應笑未歸人數椽矮屋清溪曲
一箇扁舟綠柳津且與往來乘款段從教圖畫上麒麟
老妻頗勝劉伶婦不惜春衣典酒頻
簡熊元修
憐君苦有軟脚疾媿我貧無挑藥錢此日尺書重問訊
何時杖策與周旋湖鄉地濕黃梅雨舍館忩含綠艾煙
猶喜東家人好事銀缾長送酒如泉
石箭頭歌(并序)
丙午冬吳人自望亭驛鑿渠通漕湖深丈餘乃
得石箭頭長洲徐伯昂氏以所得之一見遺一
以遺倪元鎮請各賦詩
南山爛盡蒼雲根飄風勢欲傾崑崙何物老砮作遺鏃
(一作老砮作鏃幾千載)神鑱鬼削秋無痕沈沙不隨戈戟折太陰
玄精壯冰結五丁假手(一作手抉)出重泉猶帶堯時九烏血
羵羊肝膽破(一作鵂鷼驚破膽)尼子(一作魍魎)走折足獨有老於菟
坐嘯風滿谷猨臂將軍骨己枯蒼頭廬兒金僕姑時乎
時乎奈爾砮
和靈巖虎丘感事二首
娃宫無復有樓臺佛刹而今亦草萊衲子盡隨飛錫去
將軍曾此駐兵來青山銜日猶前度滄海揚塵復幾迴
霜落吳天香逕冷斷猨啼月不勝哀
兵餘重到古禪關無限傷心四望間林下點頭皆礮石
門前戰骨似丘山劍池屢變珠光赤盤石猶霑血點斑
白髮破衣耆舊在獨憐寧老不生還
遣興和馬公振韻
馬圖莫(一作毋)怪出河遲世事方如理亂絲蓮葉有巢龜
已老竹花無實鳳仍饑籬邊艇子供垂釣林下樵童許
看棋苜蓿一盤三丈日老(一作山)妻晨起(一作白首)案齊眉
顧仲瑛臨濠惠書詞甚慷慨詩以代簡
濠上人來書數行開緘如對語琅琅酒杯已辨弓蛇悞
藥杵無勞玉兔將少待天公舒老眼賸收雲母束歸装
舊家亭(一作池)館花狼籍春水依然滿綠(一作綠漫)塘
老病
乾坤如許大老病此江濱無酒可留客青山應笑人幅
巾方竹杖青草落花茵賣得長門賦相如未是貧
次韻荅許君善
小逕迂回草欲迷邨居如在瀼東西為煎新茗頻敲火
自埽殘花恐汚泥白首十年吳下客傷心千古越來溪
羣賢何日能相顧重為湖山一品題
祭顧玉山詩
於乎(一作嗚呼)玉山翁先世吳右族生逢元(一作全)盛時當路
屢推轂辭榮樂蕭散竟藴璞(一作石)中玉蚤持萬金産轉
手授家督不為五嶽遊家園蒔花竹讀書數千卷旁覈
𥅆與竺非無酒如澠過客佳乃肅徒見駟馬車未若一
儒服緇黃粲然者待遇亦刮日(一作情亦篤)常言性嗜詩趣
味勝(一作雋永過)粱肉興來抉雲漢毫端注飛瀑詞林采英
華琰刻播芬馥承平三十年(一作詩名滿朝野)嘯傲心自足世
故一變更十室九顛覆幽棲綽山下擬比(一作人擬)王官谷
時余逃難來顦顇如病鵠相見恨殊晚姓名聞已熟(一作)
(踵門通姓字一見己刮目)夜飲嘉樹軒明朝杯又續高堂桂花秋金
釵翦銀燭雙歌櫂觥船洗我愁萬斛一留兩月餘坐客
常五六寫圖紀觴詠墜水亦有曲連牀可詩齋清話屢
同宿擇鄰移我家(一作扃移家)歲晚安且燠奈何鼙鼓聲忽
(一作又)若雷震屋婁人悉驚散我亦猨失木萍漂甫里東
賣文如賣卜感翁數相過餽問慰窮蹙翁亦客檇李遠
避賦蛇毒山川鬱相望詩筒時往復陵谷復一變翁歸
理松菊松菊理未能蒺蔾俄困辱余舟榜笠澤訪舊宿
西塾夜深屏輿隸促膝語(一作首話)心腹春風舊池館荒煙
秋草綠朝廷更化初召役事重穋挈家赴臨濠星言去
程速送行媿鄒游口占謝龜縮詩去秋復春客來書滿
幅念我及兒輩舉室蒙記錄自言多疾疢經年在牀褥
鬱攸屢驚嚇使我長觳觳尚須手顫定親札寄篇牘安
知僅逾月遽爾聞不禄初疑傳者譌細問淚盈掬嗟余
老異鄉知已失鮑叔蕪辭叙疇昔(一作曩)哀(一作悲)吟甚於
哭神交死如生歆此杯中醁
叔正過訪傳恢書記寄聲作詩寄之
茶澤歸來王子猷問君知與對滄洲一灣流水市塵遠
兩岸人家煙樹幽客至白雲分半榻興來明月載孤舟
如何不到淞江上卧看蘆花雪色秋
和陳思忠過王德修草堂
曲塘柳岸似蘇隄編戶菑畬比鄭陂春日鶯花圖畫裏
秋風雞黍古人期開樽許共傾蕉葉出妓應教舞柘枝
老我杖藜慵出入草堂遥望為題詩
慧山泉
此山一别二十年此水流出山中鉛人言近日絶可喜
不見流鉛但流水老夫來訪舊煙霞(一作僧家)僧(一作石)鐺試
瀹趙州茶惜哉泉味美如故不比世味如蒸沙
陽羨茶
南山茶樹化劫灰白蛇無復銜子來頻年雨露養遺植
先春粟粒珠含胎待看茶焙春煙起篛籠封春貢天子
誰能遺我小團月煙火肺肝令一洗
寄徑山顔悦堂長老(時退居崐山州城之南扁共室曰城南小隠)
每憶城南隠者家崐山石火徑山茶年年春晚重門閉
帕聽階前落地花(一作逢人與說無生話塵拂拈來帶雨花)
黃宗禮
星查池館東牀客冰玉襟懷我所知百榼葡萄春灩灩
一欄芍藥晝遲遲門前送却催租吏枕上還吟夢草詩
只恐繡幃人起早又催京兆畫蛾眉
逸菴詩為吳子明作
日高三丈餘先生睡初起雪屋燒暖香行庖繪冰鯉(一作)
(澱山小湖邊草亭修竹裏)逍遥白㲲(一作漉酒)巾傲睨烏皮(一作兀燒香)几鈎
簾對青山倚杖看流水(一作放鶴上晴霄觀魚戲春水)世事了不聞無
勞洗吾耳
送李彦明歸高郵
老夫歸從東海頭春風送客歸秦郵出門復覩鴈北鄉
物我喜得同悠悠吳船鼓櫂渡江去烏輪正挂扶桑樹
桃花倚岸笑相看杜宇催人啼不住征袍十年塵土多
濯纓今年滄浪歌一百五日寒食雨三十六湖春水波
交游臺榭翦荆棘繼美前修集佳客誰能喚起老龍眠
重寫耳孫湖上宅
寄題無錫錢仲毅煮茗軒
聚蚊金谷任葷羶煮茗留人也自賢三百小團陽羨月
尋常新汲惠山泉星飛白石童敲火煙出青林鶴上天
午夢覺來湯欲沸松風吹響竹爐邊
雨宿縣學齋舍作
客來帷林候漁父黌舍坐聽三日雨諸生讀書喧兩廡
商羊飛來立當宁雨聲書聲雜蛙鼓蚓歌亦自諧宫羽
青苔上階茵生柱敗壁淋漓籀文古齋僮不敢開牖戶
風撼庭柯嘯饑虎南山老石爛成土天漏誰能鍊金補
去年旱魃走吳楚田家往往悲塵釡麥秋一飽方自許
莫教化作飛蛾舞
結茅東郭歲晚言懷
過客應相笑衰翁未得閒酒經方補注詩稾又重刪藜
杖家家竹籃輿處處山數朝天色冷高卧掩紫關
贈董明府惠炭
范叔寒多正不禁烏新重惠比烏金賖來脱粟忙炊粒
留得焦桐好製琴環堵一龕春盎盎麗譙三鼓夜沈沈
硯池冰釋龍香暖寫我朝來抱膝吟
雨中懷秦主簿
東門之東西市西人家屋頭啼竹雞新年十月九風雨
二老幾時堪杖藜
次韻言懷二首
風冷柴門閉齋居縮似蝸小橋平陸里識字老農家野
飯常留客邨醪頗勝茶早梅谿上折斜插膽缾花
貧居家事少客去跋溪閒茅屋牽蘿補蘭階擇草刪雪
添南浦水雲暗北忩山孰謂寒如許雞鳴客度關
送秦宜仲主簿之京
丈夫不灑離别淚杯酒聊發玲瓏歌黃楊閏餘歲已久
紅杏日邊春正多子瞻手攜鐵柱杖太白足上金鑾坡
鳳臺佳景必重賦千萬寄語來薜蘿
雜詩
山雲忽低迴四郊紛白雨老農荷鉏歸布穀桑間語相
勸一何勤一鳴再三俯老農感禽意豈憚東作苦嘉穀
己函活尚待明月煦小兒未解事大兒遠服賈農器已
可敶鉏耰在梁梠入室惟老妻出汲撫甖甒
二月二日漫興
東風吹散社公雨紅白(一作南郭)花開爛錦雲時俗喜逢迎
富日老夫羞作送窮文裌衣試著寒猶怯拄杖歸來酒
半醺為問驛橋楊柳樹送人多少去從軍
寄熊元修
佳兒發軔之官去名父居閒味道腴詩卷賸添兵後作
酒樽常為客來沽江湖結社鷗盟冷遼海還鄉鶴夢孤
煙水相望遠相憶寒雲欲雪盡糢糊
寄盧公武兼問殷孝伯安信(時殷為咸陽縣教官)
憶昔雨别去塗難喜得雲歸舊谷盤郡乘手揮狐史筆
齋居頭戴鹿皮冠草生林館皆書帶竹老溪園可釣竿
獨念(一作為問)咸陽殷博士有無黃耳(一作書尺)報平安
徙居横山口號
為愛横山山水清山前築室小溪縈老夫枕石看雲卧
兒輩求田候雨耕古井寒泉龍有宅孤村夜月犬無聲
廿年兩眼風塵暗猶喜如今見太平
兒子木蒙恩釋屯種而歸詩以志喜
老烏失孤雛噭號鸞臺前鸞鳴徹九淵德澤降自天鐵
籠放雛歸渴飲劍井泉井泉非不甘飲之不下咽念我
老病烏肺肝煙火然反哺知幾時骨肉且生全牖戶尚
綢繆羽衣復褊褼衆鳥喜聲集卉木回春妍援筆紀離
合執徐洪武年
吳中行惠方竹杖
往有方竹杖化龍歸混茫吾知龍之靈知我力尚強今
年八十餘舉足勢欲僵一目眇數月白日如昏黃出門
多荆棘(一作榛)况復多(一作畏)虎狼感君扶持意以杖遠寄
將稜稜七尺觚材拔宛種良孤根斬鐵石老節凌風霜
聱叟性惡圓為爾重激昂氣類喜相得顛危賴能(一作周)
防秋風黃葉邨春雨烏石岡挂我沽酒錢時與遊醉鄉
赤藤含(一作有)赧色青藜失輝光覩物思故人晤言未渠
央
復愁(一作傷秋)
茅茨數家黃葉邨霏(一作霖)雨一月谿水渾慈雅種麥日
未暝猛虎下山人閉門
重遊虎丘寺
不謁閭丘謁虎丘幅巾藜杖興悠悠飄蕭白髮三千丈
來往青山八十秋寶地近曾為戰壘劍池今復屬禪流
老松知我題詩意也學生公石點頭
代簡張希尹
余生寡諧俗老去得知已論交固云晚莫逆良可喜聯
翩諸侯客寂寞著書事夜分青藜火(一作光)晝(一作日)並烏
皮几幾回論班馬一笑觀(一作易)亥豕煙雲揮灑外風月
吟嘯裏蚶杯酌流霞獸爐爇沈水佳哉水調詞清我塵
俗耳朱絃聽者希白雪和能幾别來懷盍簪夢見承倒
屣帷林大江邊瓢巷横山趾秋風落(一作響)梧葉甘雨熟
菰米相望不三舍相過堪一葦詩筒繼元白通家猶孔
李况於阿戎談亦與諸任齒尚友古之人厥德薰晉鄙
寄賈教授相期詣鄒墳祭埽
題詩郡圃景鄒亭澆酒林莊下馬陵白草西風秋莽莽
青山北郭路登登柱頭且看誰為鶴驥尾何慚我附蠅
坐待秋凉行有日老夫扶憊策烏藤
雪巢為馬仲良賦
馬鞍山高數千尺考槃之阿環大澤梅花為屋雪為巢
窗戶玲瓏虚室白諸公衮衮登雲梯若人奚獨能幽棲
澹然素志絶華藻要令朴俗還標枝藍關策馬官遠謫
居延牧羝氊盡嚙何如雪飲樂巢居更與党家風味别
棃雲無夢親如許膝上兒郎賦冰柱此生此樂慎勿移
聽取龜巢老人語
次韻荅許西溪
憶昔送别黃花秋烏紗破帽霜滿頭别來作詩屢問訊
夢中載酒時遨遊兵戈同歷十二載鵂鶹夜啼雲靄靄
全家老稺幸逃生又閱桑田變滄海啟榮之樂今有餘
勿謂比榮年不如峴山一望三太息襄陽耆舊晨星疎
次韻自述
百年有限恥求仙數口無饑賴薄田菰米熟來連日雨
菊花開到小春天方從易外窮羲畫無復詩中泥鄭箋
客至酒杯時一舉開籠放鶴舞蹁蹮
題夜潮圖
昔余夜醉錢塘酒看潮八月中秋後銀山湧出海門來
潮聲殷若雷霆吼此圖之作知幾年當時景物皆依然
雲山兩岸澹籠月雪岸一江高拍天一觀頓覺毛髮立
再觀秖恐衣裳濕扁舟漁子任掀舞别渚鷗鳬自翔集
奔騰澎湃無足驚人間平地風波生垂桴尼父果浮海
從遊我欲跨長鯨
張仁兄弟濠梁蒙恩還鄉
客行二月初三日詩到千墩寄二難且喜江南春氣早
不聞濠上雨聲寒花時多釀酴醿酒芳館重修芍藥欄
往事真成塞翁馬正須招集笑相看
題邨田樂圖
老人邨老瓦盆嘗作雞豚社不識州縣門阿翁醉倒阿
婆笑膝上吚鴉弄乳孫
過顯慶寺
六載重來釋氏家一甌新啜趙州茶杏花風後春何冷
柏子庭前日未斜拄杖賴能無潦倒闕文煩為補楞伽
要聽說法頻來往且喜平橋路不賖
書路城樵舍壁
瀼東瀼西農畮巷南巷北人家白露秋香雞黍綠雲春
靄桑麻
自和述懷韻
曾聞社酒可治聾椑榼分來謝阿翁才士漫磨龜硯石
貴人多佩虎符銅人前出語羞稱好杯後為文錯送窮
連日昏昏如病蜮不知春到楝花風
瓜隠為崐山邵濟民賦
藥壺舊懸紅杏林瓜廬今在清江潯南柯太守了無夢
東陵故侯同此心灌園自捧漢陰甕抱蔓别作黃臺吟
笑我坐馳三百里何由縮地重相尋
簡無錫華景彰
百書不如一見面此語信然胡未然燈花有約半年久
桂子已落中秋前東門種瓜抱溪甕西齋瀹茗&KR1893;山泉
少游鄉里樂如此應笑鳶飛瘴海天
寄徐伯樞
東膠山人不出邨南州高士之裔孫十年曾作螻蟻夢
四壁秖有莓苔痕松牽女蘿補茅屋童引乳泉澆藥園
别來幾度屋梁月顔色宛然清且温
薦福寺紅梅詩(并序)
紅梅閣事見毗陵志等書唐溪詩話載程致道
詩有春風日浩蕩醉色回冰肌之句元末兵燬
今東山釋源公竺淵恢復舊刹重植兹花焉余
記之
紅梅閣下紅梅樹陵谷變時風拔去堯峯老禪歸故山
覓得孤根栽舊處年年春到花時節一枝五出臙脂雪
春風笑面歲寒心光塵混融風韻别老禪道服忘妍醜
品題假我扶犂手黃州定慧海棠花可與齊名傳不朽
月香水影象王宫雜花世界將無同幾度拈花有人笑
吾將請問瞿曇翁
獨孤公檜詩(并序)
唐獨孤憲公為常州刺史時有手植之檜今見
諸郡志等書元末樹毁於兵至此二十餘年為
常州民者宜再植以寓思賢之意况有周鍊師
為松菊主者乎率爾口占呈乞諸搢紳先生更
倡迭和相與贊成亦庶乎厚風俗云
憶昔十五六好古尊前賢初聞獨孤檜快覩曾争先蒼
然一株枿舊根皴皮錯節枝葉蕃適逢夜雨半身濕宜
是往年甘露痕孔明廟前柏相似乃在陳司徒廟之後
園鄉來陵谷忽變改造化劫灰飛入海神焦鬼爛救不
得桐鄉自此無光彩幸存一曲闌干石題公姓字留遺
跡石苔斕斑土花碧相伴銅駝非荆棘余從海上避兵
歸幾度摩挲長太息懷哉古之人好賢意無窮詠甘棠
愛召伯賦菉竹美武公憲公此樹堪比隆後人寧不仰
高風玄都道士桃千樹一會區區豈難措龍鍾野老及
羣英亦媿因循坐遲莫檜乎檜乎重培植風枝相樛霜
幹直邦人具瞻仰遺德見樹猶如見顔色六百二十五
年如一昔
出門
老去多懷舊興來時坐馳出門窮鬼笑罄室故人知野
飯新菰米詩囊古竹枝諸孫溪上别矻矻問歸期
江山漁樂圖
數口妻兒網一張船為家舍水為鄉江南江北山如畫
欸乃聲中送夕陽
洞庭胡敬之以余父執之交歲饋新橘凡十有餘
年感無以報是用作歌
湖山清氣鍾而翁生兒亦有古人風年年送橘拜牀下
甚媿我非龐德公今年霜落洞庭早橘熟先於葑田稻
青衣童子黃金丸橘頭摘來霜未乾儂家食指百三十
分甘喜得皆波及嬌癡堪笑兩曾孫手弄金丸口欲吞
阿翁老饕三嚥畢既教食之還自喫一枝一枝復一枝
翁有笑聲孫亦咍枯腸久似長卿渴甘露適從仙亭來
楚江萍實不可得華峰藕亦無人識冷比雪霜甘比蜜此
句真可題此橘韓子之詩今代無借作報章揮我筆懷
哉故人家洞庭七十二峰環翠屏洛陽秋風塵滿城莫
能汚爾雙鞵青南山不爛黃河清正須坐閱三千齡山
中舊識諸耆英煩道老夫多寄聲
紅梅
前代支郎亦異哉白雲堆裏植紅梅樹經劫火多番換
花向春風二月開鄰舍杏桃多赧色禪林草木絶纖埃
一時想像題詩去别日尋芳載酒來
懷詹伯遠
蝌蚪殘書補未全齋居一榻坐來穿楊花遶屋白如雪
溪水出湖青接天冠蓋不來騎馬客鷗鳬長傍釣魚船
多時欲問平安信伏日題詩寄竹邊
次韻送秦文仲歸海上
漂水先生挽不留故山回首鬱相繆落花飛送九年客
行李歸來一葉舟勲業鏡中成白首耆英會上冠清流
獨憐詩社今寥落無復尋盟集舊鷗
賀潤天澤住持保寧寺
横林之北横山西孤邨流水古招提青苔一徑童不埽
白雲半間人共棲松枝甘露落麈尾桂子香風吹麝臍
我來欲問生公石道價孰與生公齊
和王有恒野步
芳草青青路欲迷白頭有客共扶藜吳田半沒桃花水
辜負春風布穀啼
寄南宗僧綱和尚
去年同看中秋月東閣開窗夜賦詩閣下桂花無恙否
秋風又到去年時
次韻荅臧尚迪先生見贈
延陵野唱風吹去曲誤誰知顧且聽湖海卧遊春晝静
一簾花雨集中庭
倪元鎮過婁江寓舍因偕智愚隠遊姜公墩得如
字
秋暑賈餘勇懷抱方焚如故人江上來風雨與之俱遂
令沸羹鼎化為寒露壺幽尋陟崇丘飄飄素霞裾同遊
得名緇吟嘯興不孤大樹倚高盖小酌歡有餘三江五
湖上羣峰開畫圖獨憐我鄉土煙塵尚糢糊安知艱虞
世得此暇日娛一笑百慮忘松風奏笙竽
題偶武孟江雨軒
春雨如暗塵江鄉晝冥冥幽人感時變於兹事耕耘江
南亦屢作江風穆而清土膏潤如酥草木努甲生此竟
誰為之曰維天之誠我藝我稷黍我軒洎我宇晨興帶
經鉏寧惜作勞苦嘉苗既芃芃田畯為之喜霜飇一披
拂致此歲功美斗酒以自勞共入此室處矧兹值時康
樂哉詠江雨
兵後過季子祠
延陵采地荒榛棘延陵遺廟成瓦礫延陵野老歸弔古
獨立斜陽長太息塵埃野馬紛滿眼城郭人民總非昔
共惟泰伯吳鼻祖三讓高風冠千古周衰列國俱戰争
卓爾雲仍踵遐武去國躬耕江上田曰附子臧非浪語
天倫義重情所鍾屹立狂瀾見孤柱此義孰可比采薇
西山孤竹子此情知者誰獲麟老筆十字碑德音寥寥
二千載陵谷幾番經變改江南近代淫祠多梁公不作
可奈何於乎祠堂之毁還可屋禮讓風衰較難復漢家
兄弟歌布粟唐家兄弟相屠戮何當大化一轉轂於變澆
漓作醇俗九州八荒春穆穆泰伯延陵斷絃續芳也未
死當刮目
題杜拾遺像
國破家何在窮途更莫年七歌同谷裏再拜杜鵑前胡
羯長安滿騎驢短褐穿畫圖憔悴色猶足見憂天
季子祠
千古一坏忠義土青山門外碧溪陰溪流冷浸中宵月
照見先生未死心
青邨先生金涓
涓字道原義烏人本姓劉先世避秦武肅王嫌
名改姓金生于元季嘗受經于白雲先生許謙
學文于黃侍講溍淹貫經傳卓識過人虞文靖
公集柳文肅公貫交薦之不起洪武初州郡薦
辟輒懇辭謝隠居教授青邨夷猶雲山水石間
以終所著有湖西青邨二集共四十卷兵燹之
餘散佚莫存嘉靖間六世孫魁搜得遺稾付其
子江為之梓王子充嘗贈詩云惜哉承平世遺
此磊落姿宋景濓謂青邨氣雄而言腴發為文
章尤雅健有奇氣不但長于詩而已青邨與王
宋同里而為同門生相知最深而推許如此知
非溢美也
和吳正傳五臺懷古韻
姑蘇臺
闔閭城畔姑蘇臺百花洲上千花開笙歌半空曉未絶
一聲落月啼烏來蛾眉顰翠愁如簇空捧春嬌在心曲
滄江羅網縱鯨鯢碧瓦丘墟走麋鹿悽煙慘日潮生處
怨滿鴟夷猶不悟甬東東海不可棲劍光夜冷吳山路
章華臺
楚臺雲棟連天宇伯氣憑陵槿九土方會諸侯求鼎時
天下無周而有楚一朝吳蔡兵合謀孤舟江路誰從遊
宫花曉露細腰泣空山落日餓鬼愁春風過眼秋蕭瑟
䬼人一飯那能得道傍塊土棲草煙夜寒夢落空臺前
朝陽臺
楚王昔日遊臺上前望巫峰近相向青楓錦石叢古祠
莫雨朝雲依曡嶂蔓花古木多春寒翠幃仙佩非人間
神功治水佐禹跡至今石刻巍如山詞臣錯寫高唐賦
剛道朝雲夢中遇千尺黃湍洗不清水聲猶望臺前怒
黃金臺
昭王有志興宗社厚幣卑辭禮賢者郭君一語捐千金
國士争趨駢駟馬燕臺計議皆英豪齊人蹴踏猶兒曹
三軍旗幟白日動半空劍氣青雲高樂生既去士亦少
回首春風長芳草火牛遂復七十城恨滿臺荒天地老
戲馬臺
將軍逐馬關中來神威掠地風雲摧鴻門舞劍成敵國
彭城衣錦空登臺馳下漢軍何披靡垓下楚歌相應起
山河百二幾諸侯子弟八千無一騎古來天下誰英雄
荒臺老樹悲秋風符命合歸赤帝子項伯不忠范增死
和楊仲齋韻
溪行欲假履雲坐不須冠樹密一天小樓高六月寒袈
裟僧客至魍魎喜人看惟有松無意風來即奏彈
秋夜
四望秋無際凭闌夜未央星榆晴舞葉月桂冷飛香人
澹琴心苦林幽鶴夢長此情當此夕誰肯賞凄凉
山莊
青村溪盡處林密隠孤莊石老莓苔路門荒薜茘牆人
行秋葉滑鶴立晩松凉治畝農歸後蓑衣挂夕陽
江邨
寂寂江邨路輕煙晚自生遠峰晴有色獨樹暖無聲渚
鷺行看水溪魚賣入城孤舟人不渡兩岸夕陽明
錢塘行在
鳳舞龍飛處寒煙半野蒿地卑東海近天遠北辰高來
往春秋燕盈虚日夜潮老僧年八十對客話前朝
舟次漁浦
雙溪東入浙終日坐危舟流水遠明目小篷低壓頭煙
邨鴉入莫江國鴈賓秋一片淒涼景安排獨客愁
浙江曉波
片帆風力飽凉氣碧颼颼江闊欲沈鴈天空惟見秋漁
歌聞四起人影在中流隔望秦峰出東南第一洲
舟次嚴灘
八月桐江曲青蘋未著花亂雲低壓樹細水淺流沙到
郭無多路依山有幾家故人成遠别相望各天涯
雨後書懷
畏俗久不出其如此意何鬢毛詩白盡山色雨青多曲
偃行蛇草圓生浴鳥波與誰專一壑同和采芝歌
康湖山居
康湖環十里半世樂吟身白屋居寒士青山是故人松
多天不暑瀑近地無塵頗得漁樵趣生涯日又新
别徐處士歸嚴州
浙水連天白輕帆帶雨飛榻懸高士去釣在故人歸秋
盡鴈初過江空魚正肥君如招伴隠我正欲相依
客中與里人言别
同是婺中人情親若弟兄客邊今識面詩上已聞名驛
柳分春遠山花照晚明相逢即相别流水幾多情
旅懷
江湖為客久歸計與誰論春色草無路雨聲人閉門薄
衣知酒暖病眼覺燈昏蜀水家邊景連宵役夢魂
江樓有見
睡起無忙事寒多不下樓櫓聲和鴈去江影照人愁山
碧雲初曉林紅葉正秋琴書無恙否我欲問歸舟
自述
索居三十載一硯鐵穿磨學淺非時用人生奈老何竹
房來暝早花塢聚春多静坐無餘事門前水自波
邨居
荒草無行路人家隔小溪雨多嵐氣重石少水聲低病
鶴依松立寒雞傍砌啼近來渾嬾動静處欲幽棲
亂中自述二首
汩汩兵猶競凄凄興莫賖嬌兒將學語穉子慣烹茶亂
後添新鬼春歸發舊花十年湖海志羈思滿天涯
春夢猶為客題詩發興清風帘茅店酒晴日柳橋鶯親
老頻歸覲時危未息兵况來招隠計擬問鹿門行
蜀墅頭
溪頭自舒散天澹夕陽微拂石松邊坐看雲水上飛舊
磯雙鷺下小櫂一漁歸不覺吟成久苔痕濕上衣
雲門道中
三月山南路邨邨叫杜鵑白雲千嶂曉斜月一溪煙水
冷長松井春香小薺田何時移别業來往繡湖邊
秋夜有感
苦吟人不寐中夜啟幽扉明月霜初下西風葉正稀家
貧豚有子天冷客無衣感事忽如夢孤螢入我幃
寄友人宋邦彦
故人别後見尤難彼此詩盟尚未寒寧暇對牀論契闊
漫勞折簡報平安春山裂竹愁如海流水落花紅滿灘
九十春光都過了諸君何以罄交歡
重遊光明寺
梵王宫闕倚崔嵬積翠繽紛圖畫開啼鳥避人穿樹去
老僧迎客下山來裁詩石逕書青竹散髮雲林卧綠苔
自識箇中幽興熟杖藜何惜重徘徊
送李子威之金陵
金陵自古帝王州策馬飄然作勝游一代衣冠新禮樂
六朝文物昔風流此時送别詩盈軸何處相思月滿樓
若見潛溪宋夫子勿云江漢有扁舟
喜雨寄楊伯容
江城曉夜雨浪浪并作芳齋六月凉倚枝出門田父樂
題詩呼酒野人狂不愁戰地多兵甲遂喜豐年足稻粱
問訊草玄亭上客竹林疎簟夢秋光
秋莫會楊仲章
矮褐凄凉淹别館故人一見話綢繆溪頭水落魚龍夜
塞北雲深鼓角秋爛醉豈知猶是酒相逢誰為不封侯
江湖明日重分手滿眼西風獨倚樓
贈術士吕公
短褐垂綸已十載柴扉篳竇即湖邊年來出處常存道
身外功名嬾問天造次可無詩入聖相逢還有酒為賢
虎頭燕頷君休論好向山陰買釣船
贈陳仲玉本學教諭致仕
聽雨芹池二十年如何一旦卷青氊陡令猨鶴生秋怨
高枕琴書且晝眠詩為嬾題閒木筆飯因不足羨苔錢
石田茅屋華川曲從此挑燈繡佛前
清德晚歸
酒留詩戀意遲遲回到中塗己落暉小蹇引秋行落葉
老漁隈冷坐危磯山間明月隨人出松外閒雲伴鶴歸
試問夜深何處宿欲從山下扣禪扉
方學士招飲不赴
我在林間鹿與羣君為天上玉麒麟莫將綵樹燈前酒
來醉梅花月下人白屋不生三閣夢青山那識五陵春
行吟每到看松處自有漁樵作主賓
秋江話别
别酒相傾别淚流江流亦不為君留片帆今夜人何處
明月滿天誰共樓一鴈叫霜紅入葉十年為客白侵頭
莫嫌歸計多蕭索三徑西風菊正秋
送張學諭歸三衢
穏泛靈槎訪斗牛未容歸伴赤松遊蓴鱸此去無千里
雞黍相期在幾秋瀔水月寒梅入夢繡湖煙澹柳分愁
春風莫問田園計須趁功名在黑頭
寄王照磨季耕
底事鄉心憶鏡湖一朝歸去伴樵漁傳家尚喜貧存硯
教子尤勤老著書静裏有時觀水坐閒來何處買山居
門牆桃李應如舊添得春風柳五株
送東陽杜僉憲之河南(號尺五翁)
玉堂學士草堂仙濟世英才間世賢憂國正操言事筆
移官又買載書船風摶渤澥三千水雲擁蓬萊尺五天
更到鳳池春好處紫薇香暖御爐煙
夜泊蘭江
江山歷朗雪初融坐見宵分碧落空世景固知光霽少
人生多在别離中影隨月下成三友春到梅邊第一風
此夕此情聊復醉馬啼明日又西東
秋日山中
不記秋風幾日晴偶來林下見雲生野梧半脱無多影
山雉驚飛忽一聲短錫引船僧渡水小輿聯擔客歸城
溪頭聽得漁翁說近日前邨酒價平
秋日客中
久客歸來静閉門秋風落葉自紛紛夜來一暖做成雨
早起滿溪流出雲山色秖疑閒裏看鴈聲那可客邊聞
黃花開遍歸無計吟老秋光又幾分
富陽舟中
終日推篷對酒杯漁郎隔浦櫂歌回路傍古屋無人住
山下疎梅獨自開幾處汀洲分鴈下滿江風雨送潮來
白頭篙叟休相促明日天晴上釣臺
城中歸志喜
城郭多時得一歸小園幽館雅相宜種荷池暝便鷗睡
儲粟缾空慮鶴飢兩屐苔痕人立處一軒秋影月來時
静中自得其中理此意無人會得知
曉發金華
一帶寒林古木齊濛濛山色亂雲迷沿邨問酒難尋店
隔岸呼舟欲渡溪夜雨草深蛙鼓閙曉風花落子規啼
可憐客路多岑寂何處垂楊駐馬蹄
邨舍
幾邨桑柘遠相連邨北邨南小渡船茅屋有緣臨水住
閒身無事看山眠孤林欲莫鴉争樹一雨及時人種田
昨夜鄰翁喜相報今年依舊是豐年
山莊值歲莫
坐久那能笑口開篆煙燒盡石爐灰山厨度臘貧無肉
茅屋逢春富有梅凍鳥縮身依雪立饑驢直耳望人來
窗前更展離騷讀消得茶甌當酒杯
春日過繡湖
湖上晴光麗物華行行幽興浩無涯林頭新店去沽酒
門外小盆來賣花天氣可非三令節春風多在五侯家
茅菴兀坐無餘事静看遊蜂報午衙
望天台
日光紅處是天台萬壑千峰紫翠開滄海波濤時洶湧
瓊樓石室自崔嵬丹丘霞酒憑誰遣綠水胡麻安再來
東望長歌搔短髮秋風滿抱一登臺
病後自吟
地僻柴門少客過寂寥生計奈愁何秋來得雨凉偏早
病起緣詩瘦更多鶴立露枝黃墮葉鷗飛煙渚翠翻荷
幾回夢入江湖櫂笑看雲山卧綠蓑
春日
今年春日殊無賴不逐黃衫作伴遊學道十年心似醉
懷人一别歲如流殘山剰水塵凡隔瘴雨蠻煙日夜浮
戰伐即今憐壯士功成誰擬覓封侯
舟中
短篷搖下雨長川山重寒雲樹重煙篷底筆牀相對坐
有人看作米家船
秋夜
獨自歸來秋夜静雨濕寒雲小窗暝竹爐無火客思茶
隔樹人家有燈影
冬夜
獨坐夜深人讀易屋外雪明如月色松寒老鶴睡不成
飛下窗前伴人立
春晴
曉風吹暖破陰雲草色湖光轉綠痕試看海棠枝上月
定將花影到重門
遊赤松
枕石聽流夢未安碧雲蘿薜古祠寒夜深鸞鶴羣仙過
人在青松月下看
邨園
半畝邨園接水涯誅茅新構小書齋窗前不用栽花柳
只對青山景自佳
春曉偶成
清晨睡起覺衣單亭館東風怕倚闌一夜好春吹作恨
棃花寂寞雨鳩寒
幽興
閉門不出動十日雨後憑闌眼倍明萬樹飛花將欲盡
一池春水漲浮萍
南窗
南窗不受北風寒筆硯供吟對景安最喜手攀檐外竹
雪中尤勝作花看
子猷乘興圖
月照梅花雪點春小舟危坐醉中身一時為愛溪山去
本是無心見故人
美人圖
綵雲宫殿月闌干翠袖春風倚莫寒馬上琵琶愁未已
不須重展畫圖看
内人燒香圖
小院鈎簾拜月明暗將心語達微誠妾身不願承恩重
願保君王樂太平
趙昌海棠圖
銀燭燒殘夢未回舊家庭院己荒苔玉簫聲杳人何處
惟有東風燕子來
徐熙牡丹圖
翠幄籠霞護曉寒無人凝笑倚闌干玉環去後千年恨
留與東風作夢看
探梅
乘興扶藜過石橋地平不覺萬山高庭前一樹梅花白
疑是春陰雪未消
幽興
燕子飛來近畫檐莫春時節雨纖纖杏花落盡無情緒
何處人家有酒帘
元詩選二集卷二十三
