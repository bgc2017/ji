元詩選初集卷六十二庶吉士顧嗣立編
雲&KR2569;天民葉顒
顒字景南金華人少壯有志事功未嘗干謁人
罕知者晚遭元季之亂結廬城山東隅名其地
曰雲&KR2569;字號雲&KR2569;天民既而移居山之西隅與
雲&KR2569;相望不數里時得以幅巾野服輕鞵瘦策
從樵夫芻叟相往還其間自序所作詩以為薪
桂老而雲山高寒音調古而巖谷絶響故名之
曰樵雲獨唱長孫雍編次成帙曾孫戸部尚書
淇重刻之廣東布政使安丘袁凱為之序云(雲&KR2569;)
(考列朝詩集所載葉樵雲顒字伯愷洪武中登進士官行人司副歸按集中挽琳荆山上人云)
(大德庚子春生我及此公以年計之當洪武戊申景南年六十有九矣其獨樂歌云屈指今年)
(七十五集中詩皆高曠之言絶無及仕宦者袁布政序云使先生後生數年際我朝之明盛與)
(一時俊乂竝列庶職其事業必有可觀惜其不然而徒於言語文字間見之其志不亦可哀矣)
(乎袁序作於成化間不應有誤集中所云未知何所據也又震澤編所載東山葉顒字伯昂嘗)
(以鄉貢為和靖書院山長此則又一同名姓者耳)
題松雲齋十五韻
青松如舞蛟白雲如游龍龍游化甘霖與世為年豐蛟
舞散清影利爪挐高穹二者無限竒盡入幽人宫幽人
室懸磬隠約松雲中松秀悦耳目雲生盪心胷讀書坐
雲石鼓琴雜松風無往不自得深喜世慮空披雲採松
花何啻食萬鍾萬鍾食有盡松花味無窮松雲幸無恙
天地同始終扶笻一相顧摩雲撫孤松問松幾何年適
與雲會同松静了不言雲去尋無蹤廻首萬峰頂但見
山重重
三月望夕翫月
長空蟾吐魄良夜何團團皎如青銅鏡璨比白玉盤試
浴海波底飛上青楓端徘徊嵩岱間宇宙生清寒神光
常不泯留作千載看
江南懷古
仗劍出西遊來(缺)帝王州登高望故國感慨彈箜篌長
歌四五發雲物慘不收歌聲忽悲壯江漢不敢流峩峩
天目山王氣今已休英主從北來長驅勢莫留浮雲捲
旌旗天兵動戈矛國破佳人死時危志士憂遂令歌舞
地夜雨鳴松楸野殿莓苔古荒城鳥鼠秋茫茫古帝魂
千古不可求神飛故宫遠月出西陵幽凄凉白雲鄉寂
莫芳草洲我欲弔古蹟落日寒颼颼無言一尊酒悲風
起閒愁
讀書山月下
讀書山月下月色流巖扉松風吹毛髮草露沾裳衣研
精探玄奥竭思窮幽微興亡空感慨今古誰是非孔孟
幾千載斯文愈光輝蚩蚩愚下士去此將安歸
舉酒春風前
舉酒春風前勿訝衰顔紅藉兹麴糵媒成彼醖釀功頓
使鐵石腸化為歡悦容喜色浮鬚眉和氣填心胷浩浩
六合間廣扇淳厚風兒女豈知此唯醉芳花叢
圍碁白日静
圍碁白日静舉袂清風吹神機衆未識妙著時出竒我
老天宇内白雪凝鬚眉坐閱幾輸贏歴觀迭興衰古今
豪傑輩謀略正類碁局終一大笑驚起山雲飛
舞劒清夜闌
舞劒清夜闌孤燈耿中堂一舞空奸邪再舞摧豪強頻
起為君舞月出雲飛揚氣衝牛斗暗影動蛟龍翔悲風
轉蕭颯壯志彌慨慷時哉不可逢石匣深韜藏
漁父曲
雨過暮雲收江空凉月出輕蓑獨釣翁一曲秋風笛宿
鷺忽驚飛點破煙波碧
東籬丙辰季秋作
曳杖東籬下層巒列環岫南山如有情青翠俯相就松
桂二老蒼煙霏乍無有孤雲屢出竒羣峯競呈秀圖彩
寫晴嵐琴音潄寒溜采采黃金英芳香滿衣袖
秋懷次童中州韻二首
長空好明月燦爛今夕晴萬里皆月色四顧無人聲徘
徊下青松照我茅屋明我望長歎息悠然萬感生取杯
挹清光和此松露傾嚥之清肺腑快我平生情
桂魄延秋景松飇生夕凉良宵兩相值蕭瑟流清光風
聲驚客鬢月影照我牀徊徨不成寐轉覺歲月長起坐
問風月而我誰老蒼風静月不言耿耿天中央
疎齋晚步
睡足白雲窩行吟青草坡夕輝流月屐空翠溼煙蓑
遊三洞金盆諸峯絶句(錄三)
徘徊三洞天拚作十日留何當約安期共為千載遊
大山嚴而尊小山婉而秀往來兩山閒巖霏溼吟袖
犬吠人家近鳥啼春晝晴㵎草有幽色野花無定名
莫愁煙艇
莫愁江上艇月夜扣舷歌甚欲尋遺迹江空煙浪多
美許士謙選壯丁有法
烏臺憲史天下竒姓字久為人所知風霜面目松柏操
鐵石腸肚冰玉肌羣兇肆虐干天誅潢池弄兵如小兒
中原在處皆反側擾攘豈獨東南垂寓兵於農古王制
憲史於此力主之羽書差兵以萬計頃刻而集敢後期
厲兵秣馬在此舉指日要斬蚩尤旗廓平天宇清海嶽
獻俘受馘朝丹墀東州老翁頭雪白拭目願見承平時
南山有石踞如虎攜歸我欲鐫公碑
辛丑歲軍亂後李元常賦詩傷感予次其韻
亂後依然舊城郭青山不老秋雲薄人民皆非可奈何
歲月無情隨逝波短世功名何暇論相逢存没驚相問
夜寒兒女泣牛衣紫鳳天吳顛倒披訪舊驚心生百感
兩脚如麻春不煖秪多幽滯哭酸風何人背面啼春紅
登九龍山訪孝標遺迹月下飲酒
杖藜扶我登九龍輕鞵短袂隨天風九龍飛去幾千載
雲閒青老秋山空孝標先生骨應朽清名與山同始終
荒煙衰草迷古洞唯有皎皎栖青楓酒邊半醉弄明月
月光忽落杯酒中舉杯歡笑和月吸清光散入胷次照
我突兀礌磈之孤衷平生所藴剛毅氣洞然明白無隠
容信知古人嗜好不在酒愛其果能助發英銳之志醖
釀麴糵之竒功興懷不盡下山去明月又在天南東
金華尉趙德夫祈雨有感
陽烏赫赫明高穹火雲不雨天西東晴波渴飲千丈虹
嘉糓槁死生蝱蟲金華趙宰亦憫農陳辭涕泣呼天公
食天之禄因農功視農不救寧為忠下人無罪天所容
願為斯責歸微躬志誠直通龍伯宫須臾遣出雙玉龍
利爪排空怒且雄阿香推車海若從鞭雲駕雨隨天風
下與世人為年豐要令饑旅顔回童少焉雲散天宇空
神龍却歸潭水中廟閒山空鼓鼕鼕
春雪
百花憔悴東風寒六花爛漫開正繁東君似欲誇富貴
瓊臺玉榭真珠闌綠楊無力晴抛絮青松不老雲生樹
貪觀天女跨鸞歸失却仙人騎鶴處斜斜整整復霏霏
却憶銜枚入蔡圍竒功未立英雄老壯志雖存氣力衰
酒酣舞劒情難歇指點銀瓶莫教竭醉中猶自憶當時
鵝鴨城邊一池月
沙溪清隠
繞屋一灣水綠迎軒數朵峯青沙路鷗盟新定雲松鶴
夢初醒
九日寄興(庚申歲)
黃菊香殘夜雨烏紗醉落秋風回首十年舊事亂雲流
水西東
月夜梅邊即事
香裏寒雲滿溪月明津渡人迷夢入江南舊路夕陽流
水橋西
示小兒阿真牡丹茶&KR1048;春莫各一首
絳色羅裳綠色襦沈香亭北理腰肢含風笑日嬌無力
恰似楊妃睡起時
一點檀心氣味長向人無語舞霓裳千紅萬紫消磨盡
猶有風吹不斷香
老紅新綠駐煙波無奈青皇促駕何又是一年春事了
杜鵑聲裏夕陽多
晚步
偶隨芳草踏斜暉石徑雲深翠滴衣兩袖天風明月上
杖頭挑得樹陰歸
次韻周安道憲史仲春雨窗書懷十首(錄三)
茶鼎松濤翻細浪桃谿花雨湧香泉旋尋筍蕨春山下
不枉江南二月天
破除愁悶無過酒消遣情懷正要詩燕子不來春又半
一簾花雨海棠時
蝶嬾鸎慵燕語衰紅羞綠怨溼難開晴窗悞聽山禽樂
又是鳴鳩喚雨來
用前韻序山家幽寂之趣呈前人十首(錄三)
夕陽香徑逐東風疲策輕扶數落紅信步偶隨流水去
不知身到白雲中
雲舒山色千峯秀雨過蛙聲兩部鳴多謝知心峯頂月
夜深長到寢牀明
一任猿驚野鶴猜老懷笑口要頻開高眠蕙帳春風暖
不怕雷聲入枕來
霜天曉角
耿耿呈河曙欲流角聲悲壯起層樓滿江明月清霜重
人與梅花一樣愁
冬景十絶(李從道麗澤詩社出題至治已未至已亥四十年矣錄四)
鷺立寒江
青苔白石魚鱗腥盡日獨拳寒雨汀疑是晴江沙上雪
黃昏一點不分明
霜天曉角
城上征人吹角聲月寒霜重聲冥冥孤舟萬里南遷客
起著衣裳帶夢聽
江路梅香
漠漠江雲路不分小橋流水夕陽邨吟翁馬上頻回首
一陣東風暗斷魂
書舍寒燈
青燈黃卷半更長花落銀釭午夜香異日長檠珠翠處
苦心寒燄莫相忘
丁酉仲冬即景(錄二)
雲巢鶴睡
煙梢深處穏棲翎標格孤高㢠出羣只恐聽琴驚夢醒
踏翻松頂一巢雲
月嶺猿啼
樹頭清嘯兩三聲紙帳梅花睡欲成喚醒冷泉亭上夢
嶺雲飛動月初明
故圃梅花
身世水雲鄉冰肌玉色裳靈均千載恨和靖一生忙南
國遺高躅東風遞暗香久同松柏操肯學杏桃妝冷淡
孤山月高寒半夜霜鶴猿常欵狎蜂蝶任猖狂
送應空谷上人遊吳尋師二首僕於湖山泉石
有疇昔之好末章故及之(錄一)
落日南朝寺吟笻幾度登欲尋前日路去訪昔年僧浙
水生新浪吳雲暗舊燈阿師如到彼為謝嶺南能
題應上人浮深精舍
一室纖塵絶爐煙貝葉經每呼明月至常遣白雲扃竹
色侵虚幌荷香襲小亭晚來開瓮牖放入數峯青
感懷
天步艱難日人情向背秋慚無醫世術喜免抱官囚發
憤尋青史消愁數白鷗草廬諸葛輩幸出為時謀
午窗睡起偶吟閒花落硯池小兒士廉率爾應聲
曰香絮粘棋局遂足成一律
睡醒碧窗虚無人松影移庭空晴晝永徑静夕陽遲香
絮粘碁局閒花落硯池還看煙樹鳥飛過白雲枝
已酉新正
天地風霜盡乾坤氣象和歷添新歲月春滿舊山河梅
柳芳容穉松篁老態多屠蘇成醉飲歡笑白雲窩
七月望夕予曳杖步月直造峯頂高吟朗咏劃然
長嘯興盡而返明日山下居人咸言聞清嘯驚
醒塵夢者十家予因賦詩以紀其事云
藜杖策風輕芒鞵步月明鶴翻青徑影猿度翠巖聲草
露沾衣冷松泉潄石清崇岡發長嘯塵世夢驚醒
採蓮歌
越女淛江頭煙波萬頃愁往來荷葉浦蕩漾木蘭舟島
闊香雲冷江空明月秋清謳三四曲聲斷白蘋洲
春晴
曉洞雲歸溼春山草木新夭桃含宿雨嫩柳裊輕塵蝶
翅寒尤怯蜂衙晚漸陳香風簇羅綺已有踏青人
日莫江邨雜興
釣艇已收緍無人深閉門雲生沙上石月出水南邨寂
莫寒潮遠微茫煙浪昏孤舟中夜笛感慨動吟魂
山莊即事
策杖步松關銜杯看遠山青鞵陪月去翠袖裹雲還芳
草斜陽外落花流水間山林多樂意無夢到塵寰
江邨晚景
野水溪橋外荒邨八九家雨晴漁網曬風定酒旗斜紅
樹霜江葉黃廬月岸花何當從此隠重整釣雲槎
春遊晚歸
小雨雜煙霏晴光弄夕暉蔫紅侵酒斝空翠潤琴徽風
襲吟翁帽雲香野客衣殷勤花徑月寒影照人歸
次韻賈逢源見寄
短髮凋秋鬢天風快晚晴閒唯欣有味老不歎無成白
石和雲煮青山帶月耕無心少年事慷慨樂從征
重九後菊
癡蝶狂蜂未用疑從來根性嬾趨時情知不少争先輩
故遣遲開殿後枝斜日園林方冷淡西風天地特清竒
芳苞小蘂秋香老不是淵明斷不知
題幽居
隔谿春色兩三花近水樓臺四五家濁酒不妨留客醉
好山長是被雲遮松根淨埽彈琴石柳下常維釣月槎
路狹不容車馬到只騎黃犢訪煙霞
乙未八月二十二夜夢宿山寺與僧講道論詩不
覺夜分僧賦一聯云鶴向白雲棲處宿僧從青
嶂影邊歸覺而微改其局足成一律云
天風吹夢過招提瘦策迢迢扣夕扉鶴揀白雲枝上宿
僧從青嶂月邊歸杉松韻古調清樂苔蘚痕深染敝衣
多謝山靈能念舊此心焉敢忘煙扉
二月江城見梅二首
二月江城第一枝怕寒故故著花遲不嫌豔杏夭桃俗
甘受狂蜂妒蝶疑月落西湖驚舊夢雪消南國憶當時
樓頭亦有霜天角嬾對春風煖日吹
桃杏紛紛正得時疎梅高潔合知幾如何萬卉嬌春日
猶有孤芳駐夕暉未要板橋尋蠟屐最宜沙路試羅衣
輕鞵小扇孤山下絶勝逋仙踏雪歸
懷湖山隠者(并序)
湖山隠者不知何許人往來湖山間茅衣草履竹
策紗巾問其姓名則笑而不答蹤跡似詭異而辭
情慷慨神思清遠未易量者寡結交少許可性不
喜譽人而亦不沽譽於人也嘗與人談論古今斟酌時
事一言不相合引而去之不復回顧近不知所之云
湖海無求放逸人不將清夢出丘林喜吹異代秋風笛
解鼓空山夜月琴驚歎時危如有意貪眠雲煖又無心
邇來蹤跡難尋覓高卧岑巒萬疊深
次槎字韻述懷
形容枯似飽霜槎身老空山處士家一徑梅香雲滿地
半窗花影月籠紗常穿謝氏登山屐慣設孫郎餉客瓜
離亂固非疇昔比池塘難得為官蛙
喜余仲揚陪樞掾俞公芳催兵海道歲晚遠歸
羽檄催軍歲晚歸海南消息定何如腰邊雖少封侯印
囊底應多盪寇書越水閩山牽舊夢蠻煙瘴雨襲輕車短
衣匹馬男兒事莫戀丘園月下鋤
至正戊戌九日感懷賦十律見意云
吳楓初冷水痕收塞鴈南飛渡遠洲歲月無情天地老
江山不盡古今愁黃花漫引杯中物白髮空驚鏡裏秋
却笑桓温清讌後終然無夢到神州
漫多離思繞東籬舉目江山異昔時落日邊城悲鼔角
西風天地動旌旗荒邨亂後愁無酒野老胷中喜有詩
風景不同人事別菊花何必上寒枝
門掩東籬處士家每逢佳節惜年華黃花有恨驚秋老
白髮無情對日斜杜牧仙遊詩寡和王弘人去酒須賖
烏紗醉裏西風冷千古令人憶孟嘉
誰復攜壺上翠微干戈爛漫酒尊稀西風細雨黃花瘦
衰草荒煙白鴈飛落日有時懷故國舊居無主鎖空扉
龍山回首尤非昔長使英雄淚滿衣
晚對南山飲濁醪少舒幽憤醉醄醄雲邊黃菊紉芳珮
世上紅塵襲敝袍陶令官閒身尚健孟嘉帽落趣殊高
登臨我亦秋風客虚負人呼一世豪
雲鎖當年落帽臺滿山黃菊為誰開久無異士高人識
長有狂蜂妒蝶猜斜日東籬增感慨西風南國正塵埃
如何得似承平舊與客攜壺共酒杯
慵整東籬貰酒缾白衣望斷夕陽亭征鴻北渡煙塵冷
戰馬南嘶草木腥嫩菊半開香未老竒峯相對眼中青
何當得與淵明約共醉秋風不願醒
風急登高野客傷悲笳聲裏過重陽正須擊劒論孤憤
何暇攜壺舉一觴白骨不埋新戰恨黃花空發舊枝香
寒煙冷日東籬下西望柴桑路更長
悠悠江影鴈南飛黃菊飄香蝶滿枝斜日西風彭澤酒
殊方異國杜陵詩煙巒慘澹山林莫霜葉蕭疎草木悲
醉後不思時節異半攲烏帽任風吹
滿城風雨晚凄凄城北城南盡戰車無藥可能醫世亂
有錢常欲買山居牀頭小瓮開新釀屋底明窗讀故書
園菊豈知吾輩意清香惟解繞茅廬
元宵雪感懷次韻
金帳羊羔酒裏仙醉觀皓鶴下瑤天寒英忽舞顛狂絮
香燄俄開爛漫蓮閬苑有花春未老芳城不夜月空圓
茅齋僵卧袁夫子也翫鼇山嬾去眠
乙已正月十二日雪中感懷
梅李争妍冷更榮楊花飛絮溼尤輕雪梢香凍鸎聲澀
月樹光寒蝶影清兒女秪貪金帳樂英雄空老玉關情
自憐衰朽心猶壯夢裏麾兵入蔡城
曲江老人錢惟善
惟善字思復錢塘人領至正辛巳鄉薦官至副
提舉張氏據吳退隠吳江之筒川又移居華亭
明洪武初卒思復長於毛氏詩學強記而多才
鄉試時以羅刹江賦命題鎖院三千人不知羅
刹江之為曲江也思復引枚乘七發為據其首
句云惟羅刹之巨江兮實發源於太末大為主
司所稱由是知名號曲江居士又自號心白道
人所著江月松風集陳衆仲為之序謂當壯盛
之年未嘗有紛華之悦觀其為詩妥適清蒨娓
娓乎有唐人之流風焉思復與楊廉夫倡和有
句云笠澤水寒魚尾赤洞庭霜落樹頭紅又云
漢史丁公那及齒陶詩甲子不書元蓋有感而
言之也(錢思復江月松風集十二卷焦澹園經籍志不載又考列朝詩集中錄思復詩)
(九首得之賴良大雅集所載者而已練川陸子垂家藏思復手書詩集後歸於秀州曹倦圃友)
(人金亦陶鈔得之合之甫里許氏所藏與陸氏原本無異倦圃云余家藏元人真蹟有思復詩)
(乃知江月松風集尚多遺佚思復以書名卷册流傳人間者隨見當補入也)
對月酌酒
對月不飲酒何以陶吾生明輝散空白照我千載情泠
然輒忘寐但覺風露清寒蛩雜羣籟天地皆秋聲流光不
可駐長江終夜鳴酒盡月欲墮浩歌倚曾城
送酸齋學士之西川
薊北文章客風流迥不羣潮聲秋別夢月色夜留君三
峽呑秦樹千峰抺楚雲形骸捐水石來往更殷勤
靈壁手印篇(并序)
漢以江都王女細君嫁烏孫王女過靈壁嘗扶以
石後人鐫石為模腕節分明故述其事而為之辭
漢香飛入烏孫國踰白龍堆行絶域萬里窮愁天一方
曾駐鳴鑣倚靈壁靈壁亭亭立空雪石痕不爛臙脂節
神飇吹影高撩秋提雲欲補中原月穹廬作室牆以旃
珮環魂託胡歌傳當時雙淚灑成血血成碧色苔花堅
青塚相望去不歸歸時定化黃鵠飛千年恨隔氊城夢
漢使者過空沾衣
王氏節婦詩(并序)
丙子歲天台王氏妻為兵所掠至嵊縣青楓嶺嚙指
題五十六字石上投&KR1443;江而死迄今血書宛然泰
定初邑徐丞始上其事請立廟旌之晉張仲舉首
倡作詩一章邀好事者同賦又聞丙子間襄陽賈
尚書兒婦韓魏公五世孫也岳州破被虜之明日
以衣帛嚙指書長詩渡江中流自溺而死其詩多
有可稱者有江南無謝安塞北有王猛之句士大
夫咸膾炙之因感其節同其事類故并及之云
昔年襄陽賈尚書兒嫓韓氏身葬魚當以血濺雲錦襦
至今波蕩青瓊琚嚙指堂堂丈夫氣乃見蒼茫甲兵際
倚舷不忍渡中流翻然直向龍宫逝嗟嗟赤城王氏妻
青楓嶺滑愁雲低&KR1443;江水黑幽魂啼峭壁萬仞無由梯
望夫不來歸路迷石痕雨碧風淒淒君臣失國時所偶
兒女喪家我何有丹精貫日照不朽朝廷立廟&KR1443;江口
荆揚孰謂風俗媮嗚呼貞節無與儔二女允也忠義流
他年太史須編收
八月十五夜風雨後見月有懷
天柱峯高月華碧自古人間風雨隔飄然欲探蟾窟游
萬里陰霾妒良夕玄雲忽開黃道明顧兔涵秋抱冰魄
嫦娥偷藥長少年桂子薌霏羽衣溼飛仙挾我凌太清
萬丈寒光湛虚白美人不來空夜凉白紵歌闌露花積
送曹克明員外之湖廣省
錢唐西望武昌城天際飛艎幾日程三峽波濤下江漢
九疑雲霧接巫衡笑談落落蕭曹佐登覧蒼蒼屈宋情
更把文風變丹徼不須銅柱紀南征
題杜甫麻鞵見天子圖
四郊多壘未還鄉又別潼關竭鳳翔九廟君臣同避難
十年弟妹各殊方中興百戰洗兵甲萬里一身愁虎狼
寂莫當時窮獨叟按圖懷古恨茫茫
故宫春望次平禹成韻
登臨休賦黍離章千里江流接大荒劒鎖血華空楚舞
鏡埋香骨失秦妝薜蘿山鬼啼螢苑荆棘銅駝卧鹿場
寂莫萬年枝上月夜深猶照舊空牆
早發葑門得風直抵皂林泊
白龍廟前風浪生扁舟初離闔閭城嬋娟霜月鴈千里
顛倒衣裳雞五更櫓荅漁歌江入夢帆迎野色樹移程
葦間何限秋蕭瑟愁絶胡笳出塞聲
述懷
倦游湖海十年餘人物如雲想國初貞觀名臣重房杜
建安才子數應徐聞雞起舞關河壯射虎歸來事業疎
便欲巢松尋五老短檠依舊滿牀書
宫詞二首和符安理鎮撫韻
放生池上月沈鈎掖樹如雲易得秋鐘動景陽梳洗早
轆轤聲轉井幹樓
夢驚鴛瓦落宫牆殿鎖長秋怨夜凉教授後庭今白髮
舊時博士漢披香
懷陳子敬王子仁
倦游年少滯江南憂患驚心百不堪韶海有人遺白葛
洞庭無客寄黃甘凉風拂袵聽喉囀夜雨移鐙覆手談
寂莫歲寒梅共我月明索笑碧雲檐
洛陽陌
驅車洛陽陌周道何逶遲玉帛走侯甸金湯固城池潘
令好桃李阮生多路岐銅駝卧荆棘索靖獨先知
長安道
車馬如流水樓臺結彩虹王孫來戚里豪士遇扶風不
覩衣冠盛空聞意氣雄鳶肩亦何事日莫醉新豐
關山月
落落漢時月蕭蕭古戰場揚輝子卿節逐影細君裝高
映玉關外低沈青海傍不似閨中夜秪照繡鴛鴦
折楊柳
何處好楊柳攀條贈遠行花飛渡江水客醉蹋歌聲秋
色彫榆塞春陰接鳳城一枝不敢折為近亞夫營
湘淚竹管
黃陵廟前捐珮玦龍彩搖文織湘血翠帷塵滴不乾雲
湘水無聲楚魂咽蠻娘弄作吳娥吟五音嘹亮生枯節一
聲直向天上聞手挾飛仙挽秋月嗚嗚似向煙中語十
二螺鬟排律吕黃鶴樓空人不還斷腸聲裏招神女
早起
披衣起危坐心清聞曉鐘流光入窗白月澹西南峯游
魚躍風藻幽禽翻水松青山如膏沐遠樹煙為容舟人
與漁子菰蒲深處逢
保叔塔
金刹天開畫鐡檐風語鈴野雲秋共白江樹晚逾青鑿
屋巖藏雨黏崖石墜星下看湖上客歌吹正沈冥
送著作兼善赴奎章典籖
龍飛天子中興年使者弓旌集俊賢閶闔早朝班玉筍
瀛洲夜直賜金蓮五經同異須劉向三絶才名數鄭虔
黼黻當時遺老在長歌黃鵠送樓船
題金明池圖
金明池涌橐馳虹駕幸瓊林歲歲同貔虎羽儀陳鹵簿
魚龍角觝戲珠宫樂游臺殿今成沼習戰旌旗昔蔽空
寂莫畫圖傳後鍳六飛回首塞塵紅
悼西山猨
老衲敲松喚不還黑衣何處落潺湲慣曾索果西湖上
無復號弓楚峽間桂月影沈千尺樹嘯雲聲斷萬重山
羈雌寂莫成孤怨更約他生獻玉環
題廣微天師昇龍圖
嘘氣乘雲薄太清墨卿靈怪硯池腥波濤光彩失雙劒
風雨晦冥驅六丁朱火騰空超碧落翠鱗垂水捲滄溟
真人上挾飛仙去安得攀髯過洞庭
春游曲和傅子通韻
蛾眉曉壓黛雲冷蟻波渌泛秋蛇影千金難買能賦人
轆轤聲沈舊空井青絲不梳慵蚤起十二螺鬟翠相倚
鸚鵡解言天上愁紅雨香漂御溝水羲車急急催飛光杯
中淺深愁短長東鄰誰唱斷腸曲游絲落絮春茫茫
劉時中待制見和定山十詠作詩以謝
玉堂學士來湘中笑攬衡霍呑雲夢西瞻峨眉呼太白
南望蒼梧登祝融射魚昔號玄真子樵青隨處攜詩筒
扁舟匹馬萬里外曾渡瀛海過崆峒識荆再拜二十載
棄繻誰復憐終童辭官錢塘聽江雨願言擊壤歌元豐
定山品題自靈(缺)屹然當道江争雄雲泉靈洞自竒絶
燒丹嘗聞留葛洪浮山下鎖蛟龍窟百川砥柱為之東
五雲高標太古雪月輪直上清虚宫招提翬飛翥龍鳳
漁子暝宿蘆花風是間勝槩難指數作者往往皆名公
山靈昨夜見我夢喜得珠玉傳無窮杖屨何時此幽討
潤色舊觀重發幪問公前身竟誰是香山居士東坡翁
江聲得五字
小海歌闌渺平楚中流日莫猶鳴櫓怪疑鐵笛和龍吟
清應冰絃出魚舞響入蘆花暗長潮寒呑樹影晴飛雨
遡源欲聽巫峽秋夢繞蛾眉月三五
奉和太常博士柳公浦陽十詠詩(錄四)
龍峯孤塔
巋然特立梵王宫梯級惟容鳥道通翠壁雲綃紅劫火
鐵檐鈴雨落秋風高標插漢蒼龍左倒影横江白鶴東
何日捫蘿尋勝迹不愁千里目難窮
南江夕照
日盡江南送夕陽空明直下接魚梁千重雲岫連平遠
五色霜林映渺茫孤鶩倒飛天上下長虹高卧水中央
白雲紅稻多秋思付與詩翁了醉鄉
東嶺秋陰
青山失色暗丹楓廣野平林杳靄中半嶺無雲時慘淡
尺天不雨亦空濛冥冥南向藏玄豹漠漠東開見白鴻
高處夕佳難攬結埽除陰翳待雄風
昭靈仙迹
肌膚冰雪藐神人此地昭靈迹未陳華表鶴歸終解語
鼎湖龍起復攀鱗雨香寶穡瓊田曉露冷琪花碧澗春
仙驛時隨青鳥去定陪崑圃宴羣真
述懷寄光遠并簡城南諸友二首
野人無事久忘機肯信紛華有是非花信欲闌鸎百囀
麥芒初長雉雙飛書中歲月仍為客枕上江山屢夢歸
時復思君倚深樹不知殘雨溼春衣
青青草色接平蕪翠涌千峯入座隅戴勝晨呼採桑女
於莬夜警牧豬奴羽觴洛水聞修禊單祫温泉想舞雩
欲泛蘭舟過春渚一樓煙雨似西湖
書懷
春夢渾難記年光不可留絮輕隨野馬黮熟醉林鳩綠
樹深藏徑青山直上樓功名等閒事一笑拂吳鈎
送李德夫福建運司書吏
吳柳初黃越樹丹照人秋色送征鞍雲隨親舍回揚子
山引郵城入候官萬石鹽饒輸海賦兩朝魚上助盤餐
武夷我有南游約欲借扶搖駕羽翰
與默齋先生聯句成口號
官柳新晴啼乳鴉外甥昨夜喜還家河魨江鱭都供酌
獨奈春寒惱杏花
粉團花下夜飲
萬花碎翦玉團團晴雪飛香夜不寒恰似玉人相對立
酒尊移月近前看
九月晦日張機仲同宿明慶亨會堂上人房是夜
讀羅昭諫詩
寶坊金碧近閭閻閣道沈沈警夜嚴萬石華鱷驚海獸
四檐鐵鳳語蜚廉傷時我豈同昭諫覓句師能及道潛
一榻茶煙清夢熟因思松瀑灑冰簾
元宵偶作
彈壓城池夜屬櫜放鐙那復事奢豪水晶宫裏香風細
曾見神仙駕六鼇
正月十六日遊湖上
東風杖屨偶相從試傍新隄覓舊蹤花竹園池通一徑
金銀樓閣倚千峯林煙日午青先暝湖水天寒綠未濃
賣酒壚頭人似玉抱琴時復醉臨邛
張園雜賦二首
清夜無眠疊鼓催竹梢垂露點蒼苔滿池月色如霜白
一片鼃聲似雨來
螢火隨風撩亂飛樹頭殘雨滴人衣無端疎竹偏宜月
寒碧蕭蕭光入扉
送李可渡
暫駕仙舟絶海濤未應歸夢又金鼇漢家長者為廷尉
江左參軍辟掾曹十日蛟鼉淮浪静九天鷹隼朔雲高
匡時有用須公等莫遣吳霜點鬢毛
送陳衆仲之官翰林應奉
畫鷁齊飛發棹謳泛江幾日過揚州曉雲最白梅花驛
春雨初香杜若洲一代文章關氣運十年館閣擅風流
綠波草色連天遠不是尋常送別愁
和季文山齋早春二首
方壺元不離人間倚遍東風十二闌煙雨樓臺春似畫
水雲窗戸晝生寒遙知洗鼎煎茶待定許敲門借竹看
醉後石橋花爛漫翠禽啁哳在檐端
落梅風細小窗寒石上餘香點點斑不惜壺觴千日醉
只愁庭館一春閒澗雲生白元非雨江樹排青更有山
攜取畫圖溪上去鶴聲應到夢魂間
題子昂疎竹遠山圖
玉立湘江闊東風不自持巫山何處是春雨埽蛾眉
晚雨過白塔
宋宫傳是唐朝寺白塔崔嵬寢殿前夏雨染成千樹綠
莫嵐散作一江煙蒼苔門外銅鋪暗細柳營中畫角傳
寂莫葫蘆宫井畔野人拾得舊金鈿
送王舉之入京就簡樵谷
短衣匹馬佩吳鈎欲寫關河萬古愁射鴈秋風高紫塞
聽鸎春色滿皇州黃塵驛路三千里白玉京城十二樓
無酒送君懷抱惡過江為覓故人舟
題魯彦康所藏范寬山水手軸
看雲終日坐蒼苔溪上千峯紫翠堆種竹人家臨水住
抱琴客子過橋來欲書盤谷先生序更把潯陽處士杯
他日卜居能似畫草堂題作小蓬萊
寄吕彦孚
覓句隠烏几談經坐虎皮乾坤秋已半風雨夜何其聚
散偏相憶窮愁不自悲但令交有道莫惜鬢成絲
至元六年庚辰十又二月庚辰朔己亥大雨雪戊
申復雨雪至七年辛已正月朔旦已酉雨雪大
作癸丑甲寅復大雪因賦詩以記
城郭雪深三四尺窮谷大川那可量虎狼憑威肆貪虐
雀鳥凍死何哀傷海中三山失顔色堯時十日無晶光
梅花相看夜忘寐門外不知廻野航
極目亭
南望富春渚雲山縱復横野陰低驛樹秋色帶州城千
古共登覧一江空戰争海門遙見白應是晚潮生
雨後登吳山過城隍廟眺望
偶向吳山高處望凄凉猶自覺繁華百年香火祠神宇
二月笙歌賣酒家渺渺風帆來海島冥冥江樹接煙沙
倚闌貪看西湖上古木荒城日又斜
漁邨意
丙穴魚來江盡頭玄真卜築更深幽對門燈火三家市
何處煙波萬里舟明月竹枝揚子夜西風木葉洞庭秋
棹歌一曲閒來往指點儂家鸚鵡洲
一峯晴雪(石名)
醉倚崔嵬夢剡溪覺來翻訝衆峯低孤標想見天山北
萬里飛來蜀國西每怪珠光含霽月不知玉氣呑晴霓
風流欲喚坡仙起雪浪齋中共品題
題馬遠畫商山四皓圖
已剖巴陵橘猶歌商嶺芝避秦非避漢一出繋安危
題宋徽宗畫貍奴銜魚圖
徽廟宸翰世已無銜魚隨意寫貍奴鸞輿北狩知何處
惆悵春風看畫圖
送賈元英之照潭
照潭遙望九華山弓馬蕭蕭日莫還夢裏無題惟寄内
胷中有策欲平蠻落花閉戶眠黃犬明日開籠放白鷴
絳灌何曾輕賈誼早隨鵷鷺入朝班
西湖竹枝詞四首
貧家教妾自當壚馬上郎君不敢呼折得荷花待誰贈
葉間紅淚滴成珠
春日高樓聞竹枝梨花如雪柳如絲珠簾不被東風捲
只有空梁燕子知
日莫天寒野水濱孤山愁絶四無鄰誰家處子如冰雪
行傍梅花不見人
阿姨住近段家橋山妒蛾眉柳妒腰東山井頭黑雲起
早廻家去怕風潮(西湖志餘稱思復以羅刹江賦得名常作西湖竹枝詞十首有云阿姨住)
(近段家橋瞿元範戲之云此段家橋創見却與羅刹江不同也瞿宗吉嘗盡和之云昨夜相逢第一橋自將羅)
(帶繫郎腰願郎得似長江水日日如期兩度潮又云裏湖外湖波渺茫兩岸人家多種桑採桑不怕霧露溼惟願)
(朝朝逢著郎大為思復奬許)
篆冢歌(并序)
雲間善篆以所書瘞之細林山中題曰篆冢爰
來徵詩遂賦長句以寄(雲間者朱芾孟辨也又見董佐才詩)
包羲卦畫龜龍出頡俑造書鬼夜泣俯觀鳥獸迒蹏迹
依類象形文字立以迄五代咸東封改易殊體靡有同
周官保氏教國子六書大義開羣蒙太史籀文古少異
小篆從省由秦始倉頡爰歴博學篇三家著述初傳世
秦燔經籍獄訟熾乃當隸書趨約易古文雖絶漢章行
尉律學童仍課試東閣祭酒太岳孫夙嘗受業賈氏門
憫悼俗圖昧所向博采籀古加討論揭示上下明指事
轉注假借形聲意立一為端亥畢終分別部居不雜廁
亘千萬古知字原昭若列星麗躔次中興斯學曰陽冰
入室操戈何背戾二徐訓釋浩江河仲也祛妄言不頗
(徐楚金著祛妄辨李陽冰之誤)吳興張有爾傑出復古正俗訂舛訛布
衣道士錢道住玩世端如郭忠恕三十六舉僅成篇蟬
蜕遺蹤不知處席中如帶惡安西鼓皮離禹良可吁漢
家去古尚未遠成皋印文猶重摹雲間苦嗜古手校科
蟲辨魚魯明窗淨几風日佳臨模一埽千番楮商彛周
鼓真吾師□匾沈著沙畫錐鸞廻鳳翥龍夭矯長戈短
劒相交馳書草日積充棟楣保愛何啻壁與珪細林山
中一杯土緗笈緘縢重閉之於乎禊帖藏玉匣終致温
韜舉䒩臿亦恐虹光夜燭天定有竊開窺筆法冢頭草
鳴寒蛩薶文瘞筆同高風三千年見白日好事應營馬
鬛封
清逸齋
神仙官府曾為吏一日乘風即掉頭太白豈惟陵鮑謝
元卿只合友羊求門前種樹雲連屋湖上聽潮月滿樓
遙憶五經名隠地峩眉高聳蜀天秋
杏花
等鸎期燕引遊蜂知隔垂楊第幾重壇近緇帷忘晝永
宫催羯鼓助春濃絳煙輕潤香鬚裛紅雪乾團粉淚鎔
寂莫曲江人不見貞元朝士憶時雍
送魏好義尹分水賦十六瀨
東來衆水發新安歴歴桐川第二灘萬疊冷雲藏亂石
一江春雨落驚湍青山隔樹連漁浦白鳥迎潮入釣壇
地占客星高隠處時飛鳬舄上巖端
次陳君瑞遊鳳凰山光明寺
左瞻劒戟龍門竝上脱冠巾鳳髻雙齋近木魚鳴晝廡
行遲松鼠落晴窗雲深不覺山藏寺溪漲應隨雨到江
未識此中真樂地三生先喜俗緣降
偶成
苔花洗春雨藉此聽潺湲終日無客至滿樓都是山
和王仁仲見寄
齒髮已如許江湖何所之忽收前月信未和去年詩至
寶懷雙璧新愁理亂絲為親能捧檄此意獨余知
元詩選初集卷六十二
