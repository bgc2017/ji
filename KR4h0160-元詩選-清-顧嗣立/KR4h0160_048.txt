元詩選初集卷四十八庶吉士顧嗣立編
栲栳山人岑安卿
安卿字静能餘姚人自號栲栳山人以所居近
栲栳峯也與李著作季和危學士太樸相善嘗
作三哀詩弔宋遺民之在里中者寄託深遠有
俯仰今昔之思焉岑氏昆季多以科名顯者而
静能獨淪落不偶其簡王子英詩云平生耕稼
心媿此老病軀又云老成媿苟得童穉羞無官
又會資敬菴詩云我窮不出門頗覺天地窄何
其坎壈抑鬱之甚也兵火之餘典籍散佚而今
日尚知有静能者豈非顯晦亦各有數邪
古意四首
亭亭千歲松起自一寸植苟無斤斧患夀可比金石青
青園中草一雨迴故色清霜忽飄零彫悴在頃刻
寶刀不斷水綫溜可穿石君看城門軌要非兩馬力為
學不苦心虚談政何益偉哉大禹功猶思寸隂惜
濬沖執牙算武子蓄金埒積鏹不能施名穢身亦滅富
貴何足云道義自可悦偃蹇彭澤腰不為五斗折
江河東入海天漢恒西流感此不息機宴安匪良謀農
夫務耘稙為學奥義求青春厭老大還可回施不
百鴈圖
離離鴻鴈羣渺渺水雲國白雪剡川藤玄香牧溪迹形
真具生意彷彿二百翼四海兄弟情於兹見敘秩前鳴
後如應高下低復逆隨陽足稻粱直夜防機弋水寒蘆
葉黃霜清葦花白羣遊得所止一氣同悦懌哀哉淮南
謠布粟歌斗尺東阿賦豆萁才高終擯斥觀圖適念此
翻為古人戚今人猶古人毋為後人惜
食新筍
黃虀甕已竭枯䐹筐亦空老芥長芒刺食久咽為痛山
雨拆竹胎未入春盤供畦丁適踵門致我親戚送脱綳
錦文散切玉霜刀弄新香歕湯鼎饞涎迸齒縫未倩搜
詩腸已破食肉夢參禪誠滑稽煮簀宜笑閧贊寧譜亦
佳涪翁句堪誦僻居東海偏斯味時一中山僧應厭餐
飽食聽春哢
盆蘭
猗猗紫蘭花素秉巖穴趣移栽碧盆中似為香所誤吐
舌終不言畏此塵垢汙豈無高節士幽深共情素俛首
苦有思清風䬃庭戸
夢中作
積雨稍開霽晴川櫂孤舟雙目豁隂翳四望餘雲收輕
風生衣袂灑灑舒煩憂橋横落日迥水與山俱流白鷗
洲渚凉黃鳥林塘幽十旬九隂雨兹晴信難求美景與
心會及莫猶遲留賓朋愜清賞晤語更獻酬歸途見明
月華顛風颼颼
送景融姪之淛
宴安人鴆毒我老嗟無聞知汝行有日送汝寧無言汝
父早即世汝子衣猶斑汝弟頗知學且識應門難别家
思自奮託蔭薇花垣王侯近下士接待禮尤寬人觀所
為主結交慎扳援期汝在遠大囑汝猶殷勤蛟龍蟄深
壑變化斯須間鵰鶚志霄漢奮迅凌風翰錢塘萃佳麗
比屋人煙寰寢食須自謹勿躡春風門酌此一杯酒我
心愈憂煩功名倘相遂寄我歸來篇
次兹息菴冬日海棠韻
盈盈宫錦仙厭彼繁華場當春不自獻婉娩懷無方託
根旃檀林金仙借恩光羣隂正凝沍特與回春陽拒霜
宜媿死江梅亦羞香翻令桃李顔應有趨時傷定惠一
笑姿未免隨春芳始信鶴林仙解逞非時妝
和李宰韻
春風吹繁花秋露淨孤月壯年嗜好新對此每傾悦年
來百念灰搔首惟短髮流光不我與苔生古人骨常懷
却世紛宴坐學龜息心乎茂叔蓮興乃子猷竹從渠鵬
去留不問馬得失李侯宦遊蹤來僦海上宅庭蘭茁春
芽笑語落霏雪詩文嘗我過老晦資啟發窮思獨善身
自獻殊未屑對酒還當歌甘旨肯朝夕君心與我懷相
對交歎息
灌畦
灌畦起清晨汲水甘自勞微露溼裳屐凉風吹鬢毛緬
懷漢隂丈東陵亦其曹顧予何為者佚豫敢自驕日午
得偃息讀書志彌高年饑見秔稻萬民免煎熬寄跡天
壤間於焉遂逍遥
送任正之旋里
君居東海國投犗思釣鼇持竿三十年歸來鬢蕭騷六
鼇不可得動盪空波濤跋涉山海間力費心徒勞惟餘
詩酒興不負平生豪朅來三山居燕坐樓閣高開窗納
新月展席延清飇此樂我所嗜爽氣生膚毛世人附炎
熱反為我輩嘲窮冬雨雪途竹輿替蘭橈歸隱五磊峯
俯視雙丸跳何當共登覽長嘯青雲霄
傷心行用李長吉韻
朔風動清吟孤月流寒素白髮困青燈紅妝泣秋雨羅
扇沿網蟲寶鑑青鸞舞白晝魍魎行山昏鬼無語
詠范氏池亭
虚亭巧結構有此觀魚境碧沼風生紋高林月留影花
竹列我前松杉瘦而穎山環翡翠屏水瑩琉璃井書生
東海來山水頗深省喜有鄭家湖詩文每相警
三哀詩
故厲先生(先生諱元吉字無咎號半邨宋末舉進士第為烏程尉)
厲公予先師侃侃國髦士文詞奮白屋名識動丹扆帝
鄉眷遇殊曲宴錫豐侈青衫何足云倏忽期顯仕云何
尉苕溪露泣秋萱死朔風撼南極黃屋繼隳玘歸棲從
山雲松柯蔭琴史揮淚新亭悲詩窮黍離旨雪霜轉侵
凌故里不可止漂泊海東西生計日彫靡莫年賦歸歟
幸遂首丘志遺經惜無傳嗣續但耘耔死别三十春恨
未致一慰何當馬鬛封秋菊薦寒水
故高先生(先生字師魯里先儒)
我憶總角初羣立侍師魯蒼然太古姿肩髮垂素縷慨
思英發時濟濟整風度承家二百禩衣冠踵餘武馳騁
文藻林濩落老無遇轉盼五十春國祚倏非故荒凉東
海濱誰復嗟聲窶幸餘慈溪翁詩文接情素孫枝復萎
折宗祏凜無主斯文竟何辜不綴一綫緒嗟予三世交
念此轉增慕蕭蕭務樟風悲號惘難訴
故李先生(先生字天錫號碧峯里先儒)
吾鄉山水佳間世産英特邇來百年間接武媿寥寂蒼
蒼栲栳峯東西峙空碧先生擅斯名挺挺無媿色馳聲
翰墨埸羣彦咸辟易五色日迷眼造物祕莫測餘年付
詩酒琴詩自朝夕晩交無功師妙語契金石談空眇生
死奚以貧賤戚青衫固不就縱就國步革凄凉文會基
狐兔穴遺甓我生恨後時不及風采識空餘書一編焚
香得繙繹
題太真春睡圖
東風吹香蕩晴晝長安宫殿花如繡海棠一夜拆輕紅
淑氣薰蒸困醇酎太真徙倚沈香亭宿酲未解春冥冥
眉峯斂翠翳秋水侍兒夾擁花娉婷玉牀膩滑芙容展
水沈煙裊金屏暖丹腮融潤珊瑚温寶釵斜鬌烏雲綰
上皇玉笛那敢吹地衣紅皺靴輕移傳令别殿罷歌管
流鸎不語游絲垂漁陽鼙鼓邊塵動臺閣無言卿士懵
婦人一睡四海昏主闇臣諛總如夢翠華西狩九廟隳
禍胎未翦三軍疑馬嵬之夢生死訣一時悔禍人心歸
驪山舉燧供歡笑犬戎蹴踏周原草丹青誰寫春睡圖
後世不須箴太寶
次韓明善題推篷圖
青松隂隂間修竹六月翛然破炎溽梅花一味只宜冬
江上孤舟水邊屋筆端春信回孤根鮫綃淺抺玄霜痕
江南煙雨正愁絶一枝喚醒羅浮魂無聲詩生有聲畫
吟咏工夫見揮灑坡翁仙去二百春夢繞松風古亭下
兹花清致誰堪當孤山題品淵源長推篷細認心凄凉
鼻端彷彿聞天香
題晴川圖
清溪粼粼生淺花曉日倒射搖金沙翩然雙鷺下危石
玉雪照影無纖瑕溪邊小景入圖畫青煙綠樹漁翁家
漁翁歸來歌未終鷺鷥忽起蘆花風回眸遥望不可極
但見白玉飛青空昔年夜宿瀟湘浦徹曉不眠聽急雨
解衣曳杖立沙頭何似今朝得容與長安馬寒泥没腹
雪滿朝衣凍肩縮試令援筆題此圖長篇應賦歸來曲
二月二日大雪偶賦時寓州郭
東風吹寒春漠漠海氣作暝天昏昏空階夜落雪一尺
起看萬樹棃花雲詩翁撚鬚僵不死開窗強作飢猿蹲
欲呵凍筆寫清思甕中餘瀝催頻温山僧積財富畎畆
驅馳役事何紛紛木魚停撾磬聲絶但聽衙鼓趨公門
何如孤舟釣魚叟一蓑獨釣寒江濆
出門偶賦
老驥伏櫪風蕭蕭飢鷹側目看青霄驪龍抱珠海底卧
虎豹不噬羣狐嗥河邊老人倚牆坐六合茫茫彈丸大
平生賸讀古人書倒篋青錢無一箇側聞朝廷遺逸徵
集賢著作空盈庭紫微堂上日羊飯世祖山河如砥平
予觀近時詩人往往有以前代臺名為賦者輒用
效顰以消餘暇
章華臺
周綱陵夷九鼎輕玉帛交錯朝蠻荆熊虔北睨志未已
積材壘土攙青冥姬姜麗質鄭衛音臺中燕樂森如林
汾沮遠略肘腋變乾溪一散愁人心荒山飢走歸無所
睡酣又失涓人股棘闈深閉魂魄飛申亥負尸埋淺土
章華臺上空子規嗁殺游魂終不歸
姑蘇臺
吳王築土山為址俯視水雲三百里臺中歌舞萃華麗
金碧巑岏眩珠翠江花泛泛浮鴟夷會稽思霸甘卑辭
千金不買西子笑一舫竟逐陶朱歸丹砌草深麋鹿卧
凄凄棘露沾人衣闔廬丘墓虎為衛至今鐘磬聞餘悲
遊人不悟國傾亡松間援筆題真娘
朝陽臺
巫峯十二青參差石形儼現仙娥姿蒼藤翠木怯凄冷
精誠夜感襄王思仙衣縹緲仙裙溼雲影飄颻雨聲急
陽臺朝莫不勝情高唐想像愁無極夢中寄遇事杳冥
公子雕辭亦胸臆荒凉古廟屹江干臺空不見行雲跡
遊人悵望尚徘徊古碑寂寂荒莓苔
黃金臺
雕牆峻宇無不亡薊城築宫國乃昌屈身延士禮優異
四方英俊如雲翔郭生馬喻真良策亟拜樂卿為上客
兵行旬日入臨淄秦楚諸君咸辟易夙心已雪先生恥
七十齊城秖餘二君王仙去主帥逃歎息後人非繼志
巍臺悲慘朔風號不知騎劫何時招
歌風臺
嬴秦北築聲萬里芒碭無人識雲氣鴻門斗碎驪山焚
漢楚殘民半為鬼重瞳失道身首分沛公酒敘還鄉恩
風雲飛動白日永歌聲激烈悲勲親四方備禦思虎士
進取守成良不易長陵崇奉四百春歌臺遺築今荆杞
壯哉一曲大風歌千古英雄盡懷愧
戲馬臺
彭城負險河為障南屹崇臺勢雄壯重瞳奮跡入秦回
諸侯攬轡皆東向酒酣蹴馬升崔嵬鬉翻鬛振雲煙開
倚鞭四顧示無敵指揮貔虎心雄哉黃金間行亞父去
帳下茫然失謀主楚歌聲合潰重圍昔日名騅空故步
千年積恨氣未消繞臺泗水撞飛濤
望思臺
金莖擎露空崔嵬湖臺築恨心猶哀剖桐殯土事曖昧
禍機元自長生來夀踰大耋世已稀趙國憸人心險巘
盜兵誅佞兩非是屈氂督戰猶驚疑銜冤竟殞鳩泉里
壺關三老言非遲向無少卿護病已上林僵柳何緣起
空餘老淚滴紋甃斑斑相間苔花紫
銅雀臺
漢室分崩成鼎峙銅雀翬飛鄴宫起碧甃漾日覆紋鴛
蕙帳凝香集餘妓我觀剏始既驕逸後裔焉知惕奢侈
洛陽宫闕凌青霄公卿負土何焦勞玉音親責役夫緩
瞬息身首横霜刀荒遊日恣典午肆西陵空掩欺孤智
至今硯墨抱遺羞千古姦雄穢青史
鳳凰臺
萬里長江東入海千年高臺今尚在當時誰道鳳凰來
覽德何人足相待鳳聲悠悠梧葉空謫仙文采流長虹
跨鯨一去不復返後人欲語羞雷同海上三山渺何許
羣仙騎鳳隔風雨登臨空詠謫仙詩白鷺斜飛過秋浦
八月上旬出遊晚歸
栲峯老人頭雪白竹扇如箕障炎赫徐行阡陌稻花間
稚子歌呼手高拍西風吹我衣巾輕鷺鷥飛起鸜鵒鳴
西山一餉挂龍雨薄莫歸來新月明
題張彦明所藏翦紙惜花春起早圖
流蘇帳卷春寒輕紗窗弄碧天微明輭紅嬌紫怯朝露
美人推枕心為驚鬢雲未綰香奩開侍兒側立肩嬰孩
黃鸎飛動花影亂停梳睥睨猶相猜誰將妙意寄工巧
溪藤雪瑩金刀小丹青退舍松煤枯翦出天真數分杪
筌熙傾軋空自誇惟競時人顔色好無聲有聲兩相副
此景此詩均壓倒司空見慣了無言應是禪心被花惱
美人行
錦雲窣地春風輭彩鸞影展烏雲綰繡茸慵理怯餘寒
寶鳬煙斷花隂轉露晞香逕苔蘚肥鳳鞵溼翠行遲遲
憑闌無語何所思默看雙蝶花間飛
防盜夜行
翠蘿滴露絡緯鳴熠燿照影秋水清輕雲度白河漢明
月挂半璧生東溟幽人不寐起夜行鐵撾攫地鏗有聲
綠林豪客慎勿驚白晝大盜猶縱横
求葉仲輿寫墨竹扇面
此君一日不可無子猷篤愛心歡愉延平官舍斬伐餘
稽山倦客心煩紆先生抛官南海來胸中丘壑争崔嵬
筆端造化奪天巧籜龍一夜驚春雷素絹團團翦秋月
願染玄霜寫幽絶蕭然便覺風雨生頃刻清寒屏炎熱
昔時與可稱絶倫息齋近世尤逼真我持此扇出門去
要使襪材咸萃君
逢秋
高梧脱葉金井寒璧月夜挂珠闌干銀河萬里浸虚白
凌風欲訪乘槎仙金壺箭水聲第一畫角梅花聽悽惻
三山樓閣碧海凉老鶴不眠清露滴
謝李仲容見贈
海風立水天空濛瘴雲晝掩蓬萊宫仙人跨鶴天姥東
歸來樓閣昏無蹤九仙山高玉為戶廣寒夜訪乘鸞女
桂香滴露夢不成看徹霓裳羽衣舞宫袍舞錦花翩翩
詩成毛骨生清寒飛章贈我歸剡川推篷月在梅花邊
次王敬助見寄韻三首
開元古名刹獨客思凄然不佩六國印元無二頃田吾
猶甘自守人政不須憐堪笑陶朱子西施共上船
琴書曾遠訪訪我海東濱對酒不成醉看花惟惜春青
燈書有味白眼世無人儘有耕桑趣翛然一幸民
祕圖留滯日鄉思已凄凄黃卷挑燈閱紅妝掩鏡嗁交
新情僶俛感舊恨低迷語及深知處應憐獨鶴棲
八月十九日宿慈水車輪橋野人家夜聞犬吠有
一人立門首忽問曰雞鳴否詰之乃入縣膺役者
蓋卜夜之蚤晚恐違官事也感而枕上有作
官道月瞢瞢微雲弄薄晴居人聞犬吠行客問雞鳴王
者化無外公家事有程民心雖謹畏何日是昇平
九月三日晩與鄭元秉對坐至日莫小雨後歸宿
偶成
歸人歸未得天際復生隂小雨溼官道清砧傷客心蕭
肥蘭蕙瘦雀語鳳鸞瘖坐對滎陽老空懷正始音
夏夜偶成
雨下山雲黑雨收山月明凉風蚊蚋散活水蚓蛙鳴露
頂中庭坐披衣曲砌行遥憐荷戈士觸熱入占城
沙縣小樓
半載客延平沙陽夢愈驚蛩鳴深巷静月昃半樓明故
國三千里歸途一月程西風在庭樹絺綌不勝情
寄易禮弟
越客半年住閩溪千里流山高不礙夢日莫易為愁兄
弟終相憶鄉閭非所憂何當先壟側同理釣魚舟
簡王東皋
劒光飛射斗牛寒應笑如今鋏尚彈萬國梯航朝帝闕
百年禮樂付儒冠黃金用盡無顔色白髮交深見肺肝
重念蒲輪東魯客莫年名動漢朝端
重峯寺祈雨後簡李元善
塵尾高揮演大乘火雲不散愈峻嶒漫同三島吟詩客
閒訪重峯醉酒僧(僧謂竺西)翠竹隂移凉夢遠碧蓮香散莫
雲凝歸途未即天瓢注猶有長風解鬱蒸
去華山人洪希文
希文字汝質莆田人其父巖虎號吾圃宋貢士
為興化教諭希文其次子也巖虎與坐萬山中
朝晡盂飯燒芋咬菜相侣和無愠色巖虎有集
曰軒渠希文因自號續軒渠集巖虎卒嗣為鄉
先生郡之名族争致西席郡庠聘為訓導大賓
延請無虚歲卒時年八十有五以生年考之當
生于前至元壬午卒于至正丙午實與元代相
終始郡人林以順謂其詩得意處皆自肺腑流
出至于造語鍊字之法頗費工夫易隱卓器之
曰吾圃試校游洋翁季枕邊談詩以僧敲未敢
一言定鳥過曾安幾字來之句授之夜卧三鼓
聞書聲云有子定知吾事足貧家頗覺此聲佳
志喜云甫譏失學難為比琰見趨庭喜可知所
謂是父是子自成一家機軸者也
閏八月郡庠小集呈高一初廣文并會間諸老
今年中秋月不見白玉盤天公莫省事留待閏月看解
后至此夕萬里雲漫漫孀娥為誰怨不肯驂素鸞尊酒
興不盡聊借今日歡庭前桂花開更覺酒量寬隨寓皆
可樂何必遊廣寒相從君子堂餘慶由衣冠當時金谷
園徒起長恨端丁寧坐中客慎勿嫌冷官東籬菊漸黃
尚可供遊觀
聞清漳近信
龍逃海水熱簡書亦足畏蹇蹇皆王臣或有獨勞悴有
司輸軍儲風䑺往供餽朔風卷欃槍願散旄頭彗蒼生
豈不困督貴太煩碎側聞良家子坑塹紛填棄坐視若
不聞勇壯失贔屭毋負朝廷恩泥沙傾廩餼猖獗迫河
隍踟蹰果何遲堠鼓日夜鳴擊鮮交勞吏燕寢尚宵衣
健兒獨搴幟聖祖仁立國垂綂千萬祀方隅有竊發敢
不趨父事宜推子弟恩疾痛䏒膺臂奈何當此時反若
秦越視太平日已久兇惡無噍類富庶非不多休禎靡
不至何當穢濁清凱奏歡童稺使我閩囝翁翹首瞻佳
氣
送林景惠和興化教諭三首
華星何歴歴際此時休明嚮來章甫冠太平皆長纓某
也收科第濯濯邦國楨某也收書禮擬作觀光行儂亦
清浪兒歲月徒峥嶸夀陵欲進步蹇澀路不平豈不念
憔悴借譽無公卿逝將買一㕓空谷為畊氓歌聲出金
石聊以陶吾情
朝遊夾漈山漈水何漣漪莫登石門山山石亦差差水
石太古色山人去何之君今遊此山為予訪頽基多謝
吹藜翁七略今有歸矧兹十室邑文獻猶庶幾君子樂
育才薪槱理不遺白袍久延佇雪立風披披喣之以惠
風暢若春陽熙前程雖云邁來者猶可期(夾漈鄭夾漈所居石門陳)
(聘君所居)
昔我侍吾翁設教山水鄉樞衣琴冊暇問禮俎豆行在
寢皆淵騫籍湜走以僵五年飽藜莧麤糲甘我腸别我
事瓦解改邑從新岡蓁荆暗丹雘巋然魯靈光回首三
十年追憶成荒唐獨有溪水聲絃誦獨琅琅
貧甚食草具作
赤莧赤如脂苦蕒甘如飴盤登惡草具味等薇與芝賢
哲逝已遠昧昧余所思伊人既忘世此外皆若遺粱肉
世豈乏飽死黃脗兒千金渥洼種歲晚鳴枯萁尚餘耽
書癖不與塵土緇此樂豈在外簞瓢猶山雌蹇劣安所
性所恨生清時(揚子法言修身或問回之簞瓢&KR0751;如之何曰明明在上百官牛羊亦山雌也闇)
(闇在土簞瓢椊茹亦山雌也何其&KR0751;)
癸酉閏三月十六日仙邑館所兒子琦入夢悵然
不懌後八日自解
人生夀幾何過若飛鳥速詎云垂老日欠汝淚一掬棄
來將一期觸感常在目夜夢或見之恍若牛䑛犢回頭
語鍾琰此子豈不蓄得非愛惑聰戲我如蕉鹿吾年在
桑榆期汝猶絲竹胡為舍我逝世事如水覆嗟哉六如
身悟道講已熟莫將恩愛刀更刻風中燭
枕簟入林僻
朱夏困蒸鬱城市多淫哇閒招嘯雲侣來食山中霞山
中有何好泉石端可嘉清溜接筧筒火種憐菑畬枯松
偃澗壑赤日流丹砂茂林無珍禽眢井空讙蛙桃笙寄
憊懣菊枕便昏花煩襟頓消釋密蔭争交加羲皇有神
交蘧廬等仙家久坐令人健微吟到日斜浮雲滄海狗
岐路常山蛇祥飇偶披拂哀音餘摻撾山深民多醇鄰
酒亦易賒去去下巖扃歸途暝棲鵶
嘗新橄欖
橄欖如佳士外圓内實剛為味苦且澀其氣清以芳侑
酒解酒毒投茶助茶香得鹽即回味消食尤竒方宫商
舌底發星宿胸中藏雖云白露降氣味更老蒼山林假
歲月顔色饒風霜以兹調衆口誰敢輕頡頏作此橄欖
詩遠繼葑菲章大器當晚成斯言君勿忘
擬古呈賀郡公
喬林巢獨鶴自愛經幾秋戛然伸其喙衆鳥噤不啾饑
啄玉山禾渴飲清渭流豈不念饑渴芳潔慎所求翹首
仰雲衢亦有健翼遊雲衢非吾事所性林泉幽林泉有
何樂雞鶩相與儔賊糧固其性耿介難自謀雞肥鶴日
瘠漫自高一頭况又去其半半載不見詶衆禽□然笑
餓死予爾羞餓死則猶閒未死將誰尤(揚子學行頻頻之黨甚于&KR2207;斯)
(亦賊夫糧食而已)
續聶夷中傷田家
貿貿丘麥秀蝡蝡吳蠶生微行執懿筐亦既受厥明上
焉給王賦下焉紓官征豈為饑寒念所念瘡痏平哀哀
生理窄了了無餘贏惻怛夷中詩萬古田舍情
讀涑水司馬公和金陵王半山烘蝨
文人語多工徽纆自繩糾嚙蟲至么麽謂可懸戶牖胡
為大車軸貫心竟何有禦宼近道翁縱此瀾翻口景略
疎救時袖此無用手挂名青史中遺笑傳不朽後世為
美談姓字記誰其二公廊廟資力可扶宇宙如何唱酬
間爬剔便絮垢仁義蝨其官有益國家不三歎商君書
掩卷重搔首
初冬述懷十四韻戲簡周介福陳仲敷二先生
顓頊方用事威節何辛酸百卉無遺秀千林變成丹隂
風日凄厲梯此長恨端妖豓不可極予生尚多艱寒爐
守煤燼枯條滿青山乾釜憶瀺灂甘井生波瀾新霜骨
髓痛永夜衾裯單病馬聞飢嘶霠猿聽號寒起坐復㾕
□有酒難為歡愁如匪澣衣何時思一浣棄置兒女悲
壯志生羽翰况當警寇盜戒備嚴鄉關願請受長纓殄
彼為民殘天乎矜其能夕死意所安
題聖墩妃宫湄洲嶼
我昔纜舟謁江干曾覿帝子瓊華顔雲濤激射雷電洶
殿閣硉兀魚龍間此洲仙島誰所構面勢軒豁規層瀾
壺山峙秀倒影入乾坤擺脱呈倪端粉牆丹桂輝掩映
華表聳突過飛巒湘君小水幻靈骨虞帝跡遠何由攀
銀樓玉閣足官府忠孝許入巫咸班帝憐遐陬雜鯨鰐
柄授水府司人寰五雲殿邃嚴侍衛仙衣發駕朝天關
危檣出火海浪破神鬼役使忘險艱靈旗毶㲚廣樂振
長風萬里翔孔鸞平洲遠嶼天所劃古廟不獨誇黃灣
至人何心戀桑梓如水在地行曲盤升階再拜薦脯藻
不以菲薄羞儒酸日談書史得少暇石橋潛度凭雕闌
詩成不覺肝膽醒松檜蓊薈鳴玦環騎鯨散髮出長嘯
追逐縹渺乘風還
書夏政齋欠伸背面美人圖
&KR2052;鬌高髻宫樣妝天風飄飄雲錦裳心華未肯開桃李
縱有粉黛難輝光怪渠何事長背面百歲風花能幾見
雲收雨散易傷神齊魯姬姜顔色變當時畫史筆亦神
風流醖藉作欠伸丹青意在毫素外縱使貌得非天人
可憐前代汗青史薄命佳人類如此幾多寵極愛歇時
失意長門暗宫裏老人耳冷不欲聞世上兒子徒繽紛
摩挲喜見法眼淨為君起炷鑪中熏
飯牛歌
牛吒吒蹏趵趵枯萁嚙盡芳草綠自晡薄夜不滿腹擷
菜作糜豆作粥飼飢飲渴兩已足脱紖解銜就茅屋不
愁飢腸雷轆轆風簷獨抱牛衣宿丁男長大牛有犢明
年添種南山曲
煮土茶歌
論茶自古稱壑源品水無出中&KR0893;泉莆中苦茶出土産
鄉味自汲井水煎器新火活清味永且從平地休登仙
王侯第宅鬭絶品揣分不到山翁前臨風一啜心自省
此意莫與他人傳
聽琴歌
疎簾曲檻蘋風凉細腰美人藕絲裳神閒意定丰度遠
玉指纖纖彈履霜喬林鸎轉日卓午幽澗泉鳴夜未央
孤鸞别鶴生暗恨毋以冰炭置我腸
癸酉六月十四日臂痛不自聊戲作短句
卿不見將軍力挽十石弓勇没矢筈寒氣隆又不見翰
林醉揮數寸管勑賜宫袍天色晚古人文武具全材但
見伎倆忘形骸君看朱亥椎晉鄙袖千鈞鐵何偉哉詩
翁不復作是夢磨墨研丹足吾用晴窗卷手不停披塗
竄典謨箋雅頌天公何事不見憐坐失肩背生憂煎頑
然自覺不屬體縱有杯杓令誰傳諸君莫笑老無力他
日為郎能執戟
春寒無炭
古人坐客寒無氊我今為客寒無煙東風兼領玄冥權
今年春寒過厺年梅子含酸實未堅薺麥雖茂胎未全
海棠羞澀開紫緜山南山北無杜鵑詩翁縮頸聳兩肩
玄龜守殼凍不前吟成呵硯冰尚堅毛穎蹇澀非張顛
喚起石鼎句再聮倚牆道士鼻息喧此時得酒真解仙
博取一醉真可憐君不見雲安斗水直萬錢杜陵雖老
性命懸畫灰對雪思悄然忍寒披絮夜不眠半頭何日
雙錦纏
曉行途中書事
冥發昧所適東西覺惘然門敲邨店酒鍾落客津船猿
叫荒山月雞號墟里煙回思在家日日晏尚高眠
讀杜拾遺老瓦盆戲作
此翁坦率性長享甕頭春觴客終頽玉傾人嬾注銀干
戈塵世淚風月草堂身頼爾有蘇鄭情親不厭貧(杜詩早歲)
(與蘇鄭痛飲情相親)
獨立
雨後衡門立郊坰晚氣清鴨頭流水淨魚尾斷霞赬竝
舍開新釀平疇餉晚耕微吟扶楖栗信步自閒行
少睡
少睡多宵坐占星看碧虚病根常撿點客氣久消除清
有焚香癖&KR0751;因服藥疎眼前書未讀肘後看方書
郊行
天亦自多事一春勞應酬哺雛衝雨燕喚歸出林鳩有
累俱關抱無生始斷愁忽逢林下士羞默但低頭
龍華上人餽白粲
報道龍華老驅車入市迴如何迫歲出端為餽年來香
鉢停留供朱門迤邐開也應憐范叔莫遣甑生埃
覽鏡戲作
塗抺東西遍牀頭膏沐香恐為嗔老物不敢近新妝翻
覆百年態凄凉數寸光道心無老少憔悴亦何傷
述近懷示諸庚老
與君同甲子霜鬢白于銀朋舊歸新鬼乾坤信老身干
戈猶未替盤琖幸相親句法如江鮑如何救得貧
癸巳新春作
盜賊生涯困回頭盡戰塵春來長是病老去不如人屋
小香常集杯深酒尚醇何時洗兵甲同作太平民
寄潘茂
别後聽鳴艣君曾有夙期如何三閱月不寄一聮詩獨
立海山對相思沙鳥知端能乘興否一葦諒非遲
客中遇寒食二首
長到清明寒食時客懷如夢復如癡庭空月淡梨花少
㸑冷煙寒麥飯遲阻隔家山常入夢挨排節物可無詩
暮年自是難為别非為栖身近子規
桑柘村村已禁煙蕭條井邑傍山前了無詩酒空三月
如此時光又一年對景鸎花如寄爾見人兒女倍澘然
業儒不及為農好麥已登場蠶又眠
夀峯翫月
素娥准敕六丁擎下照塵寰似水晶河漢無雲天萬里
溪山不夜月三更蓬萊弱水何曾隔玉宇瓊樓無此明
今夜夀峯峯絶頂與君端坐細推評
秋聲
悚動西南底不平觸于金石碎鏦錚氣回海島波濤勢
令壓邊庭人馬聲膽薄生憎窗紙擘夢迴錯認枕稜驚
壯懷何事銷磨盡宋玉中年白髮生
蒲萄
走架龍鬚弱不支炎天待月立多時醍醐縱美輸清滑
瓔珞雖圓讓陸離珍異曾誇太冲賦纍垂已入退之詩
當年若得傳方法博取凉州亦一竒
仙邑館所歸溪行書觸目
杏花深處酒堪賒來訪漁翁溪友家短塹插籬防鹿豕
小舟牽網截魚蝦鄉村畜牧連荒野墟落人煙閣淺沙
自是昇平生聚久女郎共唱後庭花
春半採花
芳菲著雨便成苔問訊東君幾日回閏月不曾花下去
今朝偶到樹邊來幾何間闊鸎偏老如此生疎蝶也猜
流水時光容易過舉頭枝上已青梅
菜羹
雨後過畦嫩甲長士夫此味未能忘筠籠採擷朝餔供
土銼烹熬雨露香鹽豉勻調仍點露香粳細𢷬旋加薑
老饕賦好人争誦喚醒歐生為洗狂
春晚郊行書所見
柳下經行不礙車莎平草輭綠陂斜雨餘溪澗淺深岸
門外野棠紅白花隔水明邊知晩照倚山盡處是誰家
隨他亭館春皆好擬看東鄰果下車
種竹
移得霜根趁雨栽牆隂踏破一方苔甫能引汝清風到
未暇招渠俗子來猿訝便當書案立鶴知蚤避釣船回
不妨更了歲寒計早晩栽松兼種梅
首夏偶成
春光恰好便分違一眺園林綠正肥幽草早關牌印出
浮花遠卸轡銜歸蛙王踞坐楚歌發蝶使行成漢騎圍
快入時妝佻闥子也將絺綌換春衣
清明遊陳氏園亭
村村花柳暗晴川百五時光過客然(一作不暫延)綠暗園林
尚佳節清明亭館自新煙喜逢熟食傳遺俗(一作老)怕著
新衣學少年惆悵東闌花似雪人生底處勝樽前
糖霜
春餘甘蔗榨為漿色弄鵝兒淺淺黃金掌飛仙承瑞露
板橋行客履新霜攜來已見堅冰漸嚼過誰傳餐玉方
輸與雪堂老居士牙盤瑪瑙妙稱揚
陪東泉郡公作霖料院(雨)登檝江水亭
峩峩高閣臨江渚千古驚濤拍石磯瓦棟龜魚知客至
水天霞鶩背人飛奔流電激玻璃碎㶑灩風生杖屨微
文采風流舊朝士岳陽景物尚依依
朱千戸自京歸
幾年食玉桂為薪不染京華一點塵孤雁旅懷沙漠雪
蹇驢詩思灞橋春紆朱喜換頭銜舊衣錦榮歸鬢髮新
海晏河清予日望與君同作太平人
春晩同數客遊靈巖廣化寺書所見
塔外青山匝四圍澗邊流水遶松扉白雲一塢僧常住
紅杏數枝春漸歸雨足人牛耕曠野山深鳥雀哢晴暉
長廊嚮屧皆明禁口自忘言心自非
新秋客中
一望澄江欲盡頭鄉園斷絶使人愁江山遼邈英雄老
河漢微茫天地秋蛩助吟聲風淅淅雁傳客信水悠悠
眼前有句懷王粲煙樹重重倦倚樓(汝質集中警句如題靈巖廣化寺云)
(佳句不隨飛鳥盡名山可想屬僧多守歲云沈香已帶寅前氣臘酒初聞子後香水仙花云月明夜色玉連鎻)
(露冷秋莖金屈巵夏政齋權府再舉留莆郡鎮守云作賦重遊前赤壁題詩一笑再玄都雪髭云功名不建頭)
(顱老日月如馳髀肉生幽居云舊書餘草風搜遍好樹開花月送來官築城垣起衆墳石云凄其死者無歸路)
(羞與讐人共戴天皆自成一家機軸酷肖其父所謂以似以續是也)
牡丹
國色酣朝酒天香散曉風荒村蜂與蝶老死菜花叢
書畫扇
世上無名鳥人間絶色花始知天地闊未盡入唐家
夜坐偶書
燈晦客無寐牀空夜不眠凄凉心下事月到小窗前
無題
二八當筵舞柘枝東塗西抹賽新竒而今粉暗臙脂冷
嬾厺翻騰十樣看
田舍曲
杏花開後雨如煙燕子來時水滿川眉雪老翁芻一束
省犁扶犢出新田
明皇太真避暑安樂圖
已剖冰盆金粟瓜旋調雪水試涼茶宫娃未解君恩暖
尚引青罌汲井花
周廣文溥别莆且半載地遠不及奉狀(闕)自
杭簡莆諸老離索之懷見于言外次韻奉謝聊發
千里一笑
軒渠許序索詩催别後東園不寄來幾度將心付潮去
夜深和月又飛來
幽居二首
柴門掩斷徑生苔坐閱東君幾往迴看盡牀書無客到
殘花風送過墻來
投老安間世味疎深深水竹葺幽居牀頭昨夜風吹落
多是經年未報書
寒食途中書事
去年召募赴霞城塵暗貔貅百萬兵又是去年去時節
數聲啼鳥斷人行
二月梅花
奪得冰姿過歲華遠離塵垢迥堪誇即今年少多脂粉
只恐春光不稱花
春晴
鷓鴣聲歇日曈曨山谷溪橋煖信通花柳村村自生意
青鞋布襪逐春風
至正庚子十一月二十七日夢中作(并序)
予嘗暇日讀前賢夢中得句或覺而足成之嘗
以為迂忽于是夜夢與前埭林學成相聚視其
書几上有二絶句以釣魚為題中間有小魚巨
鱗為韻予語曰小鹿角為小魚以全鱗勝巨鱗
輒書一絶以遺之既覺而忘學成二絶不知胡
然作此語也書以記之
煙波蕩蕩寄閒身筐筥攜歸色似銀莫笑江湖釣竿子
擔頭挂得兩全鱗
袁檢閱士元
士元字彦章慶元鄞縣人德祐忠臣鏞之孫性
至孝父患背疽吮之立愈年幾四十未嘗求仕
御史奥林以茂才薦授縣學教諭調鄮山書院
山長危參政太樸薦為平江路學教授擢翰林
國史院檢閱官不赴築城西别墅種菊數百本
自號菊邨學者所著書林外集七卷太樸為之
序稱其詩清麗可喜往往自放於山顛水涯之
間與山僧逸人相與為倡酬何其興致之高遠
也子珙孫忠徹皆以相術知名珙别號柳莊嘗
識明成祖於潛邸者也
送張路教
北風何栗烈木落清霜飛天高鄞水寒客子話别離三
載縣博士官冷苦自縻青燈坐深夜竹屋風凄凄齊人
報及瓜喜色浮雙眉翩然告歸去浩氣不可羈丈夫太
阿劒斷玉如切泥綠塵凝古匣豈終韜光輝縣邑聊小
試才大當優為天空鴈影寒日暮煙光微行行各自勵
勿歎功名遲
和吕嗇齋三教飲韻
我昔湖上游悵望湖中嶼相去咫尺間一水頗修阻地
偏禽鳥樂春静花自吐欲往興復闌佳期空側佇
用吕嗇齋和鄭以文望霞嶼寺韻
倚杖立湖曲夕陽明遠嶼隔水見招提游興浩難阻輕
舟蕩輕波魚吹浪花吐四望山意佳推篷吟復佇
題慈隱菴
高僧以慈隱遠在石橋西地接支郎寺門臨孝子溪松
風斜落徑竹影亂侵畦不見中巖老荒邨獨杖藜
題蘭水仙墨竹
上林春又老在野抱幽貞泣露丹心重凌波玉步輕孤
山初雪霽三徑午風清志操渾相似何妨共結盟
和元善郎中
水館春將晚凭闌静自吟蜂粘飛絮起魚噞落花沉濟
世身無術鄰邦賊又侵臨風搔白首空負讀書心
和松石齋寒食客中
王孫歸未得芳草接平蕪邊報不時有鄉書絶迹無馬
憐橋外洗猿憶洞中呼客邸又寒食故鄉天一隅
送張月卿
野水秋風起孤邨落日清寸心江百折雙鬢雪千莖邨
迥羣烏合天高獨鴈鳴題詩送歸客遠别不勝情
簡樓伯容
雨霽江城晩凉生六月秋鳥栖煙樹暝螢出水邨幽殘
笛鳴鄰巷嚴更起郡樓故人何處在新月柳梢頭
北門團練貝子美
四野尚風塵民生日轉貧誰知持戟士亦有讀書人過
客多憐我深衣不稱身晩來歸侍母莫為點行頻
送信孚中住龍翔集慶寺
梵王宫闕皆名山金陵佳麗非塵寰龍蟠鳳翥氣磅礴
樓臺縹緲煙霞間上人昔年住東海雨袖天香雲靄靄
磐陀石上迎朝暾潮音洞口瞻神采尋幽近復游天童
萬松徑裏支吟笻寒泉迸石影清淺高崖挂月光玲瓏
秪今飛錫凌雲表妙高臺上天花繞秋風江漢動餘思
何日留衣一傾倒
和劉德彛海棠
主人愛花如愛珠春風庭院如畫圖搴衣曲徑步花影
翩翩夜月飛長裾海棠睡起春正美花貌參差玉人似
主人吟賞夜不眠直欲題詩壓蘇子
米貴
去年避寇荒農天今年捕宼無客船江頭白米纔一斗
索我三百青銅錢
喜雨三十韻(并序)
重光大荒落之歲自春而夏不雨兼月東作幾
廢郡幕有為民憂者控辭力請嗇齋吕鍊師設
壇致禱不三日甘澤霈然官吏交慶實五月一
日也因以三十韻紀其事
仙術由來能致雨誠心所感可回天公家既盡祈禳禮
洞府宜分造化權明處浙東雖大郡鄞居海右乏深淵
每罹暵旱憂為甚况歴饑荒恐復然春後一犁方欲動
田無勺水絶堪憐木龍謾吼江頭月秧馬猶沉屋角煙
病暍征夫心正折望霓農史眼將穿此時奚啻千金直
民命危如一綫懸郡幕有官偏惻隱旻天無路莫夤緣
遴才幾度詢諸老薦口咸推汝獨賢閉戶固辭徒至再
下車力請寖勤拳一箋丹悃求嘉應即喜玄機妙斡旋
衆覽但知惟兀兀神飛誰識自翩翩心香虎闥初無阻
膏澤龍宫詎敢專蜥蜴捧符來洞口神祗森仗立雲顛
頓驚百辟争趨事始覺羣巫乃備員電逐劒光纔動處
雷轟印令未施前天瓢乍滴終傾倒月額初開漸復連
别院始看庭積霤前邨已見水行田秧針被潤青而秀
菜甲分甘綠且鮮壤畈田翁驚破塊井眢竈婢喜添泉
乾禽澡羽鳴溪樹涸鮒揚鱗躍澗川竚見桑麻還鬱鬱
行吟花竹正娟娟槐邊市有新鳴屐柳下塘無久繫船
已埽螟氛消毒暑漸清燕寢飽高眠童謠争唱昇平曲
祖帳高題志喜篇試術葛玄應斂衽論功束晳可隨肩
世人獨歎重玄祕真宰多憐一念虔往歲作霖頻復見
鉅公題石久曾鐫誰知白首當今日猶為蒼生作有年
題城西書舍次韻
自笑茅檐多野意水邊栽柳翠成堆鶴因無恙老猶健
燕若有情貧亦來曲徑斜穿花影入小池低傍竹隂開
故人有意能相訪細啜茶甌當酒杯
題西山傅菴
新築茅菴僅數楹翼然輪奐出林坰溪頭春水繞籬白
門外曉山當戶青山妓折花來供佛老樵弛擔坐聽經
憑誰作賦能招隱我欲依巖結草亭
送李叔易郎中之閩
茅檐僅隔幾漁罾五載無由識李膺牛渚月明船久泊
龍門春煖客初登三山果熟催征騎四月蓴香憶舊朋
奈爾相逢又相别何梁攜手復何能
送柴養吾先生游四明山
春游清興已闌珊送子扁舟獨上灘諸老漫期花下醉
好山應待畫中看曉行嶂霧侵衣潤夜漱溪泉透齒寒
林壑夏凉宜避暑主人瓜熟許分餐
送沙孛丁平章孫秉彛(秉彛又名長夀者寓項菴前監生江浙宣使軍功舉)
(鄞邑監有母七十航海北歸丁亥五月十二日)
公孫年少尚輕肥回首誰知世事非萬里荒煙迷故道
半江斜日照漁磯帆開雨後南風正家指天邊北斗歸
我亦乘桴浮海去沙頭白鳥故飛飛(按丁亥歲為至正七年是冬沿江兵)
(起八年遂有方國珍之亂彦章又有和王從素感時一詩可見其素志矣其詩云十載中原未解兵生民逃難)
(散如萍移家楚峽嫌山淺飲馬淮河厭水腥壯士守邊頭盡白老夫憂國淚交零何時四海還歸一使我王心)
(喜再寧)
和江亭納凉
晩來避暑水邊亭短髮蕭蕭凉思清笑摘藕花嬌欲語
細看鷗鳥淡忘情月依檐轉窺人近風逐潮來拂面輕
適意不知身坐久漁邨漸見一燈明
和嵊縣梁公輔夏夜泛東湖
短棹乘風湖上游湖光一鑒湛於秋小橋夜静人横笛
古渡月明僧喚舟鴛浦藕花初過雨漁家燈影半臨流
酒闌興盡歸來後依舊青山繞客樓
和松石舍人秋夜不寐
抛書欲卧意遲遲坐聽秋聲思慘悽螢火獨飛侵幔小
星河斜落壓城低牙籌歴歴隨更轉燐鬼啾啾隔水啼
更為挑燈移近榻與僧相對話曹溪
過高錢探子章及禪寂詠心源不值
載酒東湖歲已闌擬同朋舊醉開顔長鬚吟客近入郭
多病老禪纔出山霞嶼寺連寒水遠月波樓鏁暮雲閒
停舟自對梅花酌雪壓孤篷夜未還
鄞之青山乃衣冠文物之地潛齋劉公實居是焉
僕往歲與象山樊公天民長燈卓公宜之皆嘗讀
書於斯暇日潛齋與吾二三子徜徉山水間以詩
酒自娛如此者十有餘年後僕回里諸公亦漸散
處近云此地為鬱攸所廢良可歎也兹聞潛齋宅
甬東去僕書舍不遠因述舊懷寄之
彈鋏歸來感舊游天涯何處話離愁青山有分長為客
白髮無情忽上頭冠蓋盡隨雲影散樓臺近逐電光收
聞君近卜江邊宅仍許閑情共白鷗
借韻咏城南書舍呈倚雲樓公
曉倚吟窗曙色開江頭野趣亦佳哉平蕪宿鳥衝煙起
遠浦春帆帶雨來間種石田供鶴料旋開園沼買魚栽
讀書自古城南好擇地多慚吏部才
寄小溪周復禮
書閣閒吟秪自凭短簾風峭酒微醒向陽溪岸梅先白
得雨山田麥漸青老衲倚笻林下寺野翁待渡水邊亭
寄言歸隱濂溪客新歲還來了舊經
九日後有感
滿城風雨重陽後客况凄然歎薄游白酒黃花非舊日
烏巾素髮是今秋時艱開口難成笑事往驚心轉覺愁
無復山東有兄弟鴈聲莫遣過南樓
謝樊天民先生朱以仁先生謝德清見訪并述懷
詩思蹉跎四十餘未窮經業鬢先疎歸來自媿窮途客
枉顧多勞長者車荷葉池塘疎雨歇榴花庭院晩晴初
吟懷浩蕩憑誰遣幾向東家借蹇驢
遊東湖醉中歌
青山偃蹇不可呼我行青山如畫圖蕩舟春波竝山去
青山盡處横陂湖周湖一百二十里湖波極處山孤起
下臨滄海上青天南有浮屠抱山址事幽興集天風來
乘風便欲歸蓬萊憂長未釋天地隘眼闊稍覺心顔開
酒酣重踏孤舟發此興平生浩難遏横山西去復清溝
屠蘇巧構林巖幽園翁翦花春在手蟠迴石磴窮雕鎪
興盡歸來月猶在盤礴解裝春靉靉呼童置酒復徘徊
明月清風如有待臨水軒窗次第開玉山自倒非人推
吁嗟勞生快意少故園茅屋今蒼苔明朝隂晴未可必
攜手重遊定何日借我仙人九節笻直欲拄上太白峯
頭立
題寒江獨釣圖
堪笑江湖幾釣徒朝來相喚暮相呼秪今風雪蒙頭處
回首煙波一箇無
題水西軒和府推何德孚韻
積雨荒池水欲平軒窗長夏有餘清吟餘一枕滄浪夢
卧聽風荷受雨聲
上陳達卿架閣
金猊香透小窗紗蓮幕歸來日未斜掩却竹扉清晝静
呼童汲水更澆花
雨中遣懷
雲壓低檐雨未收隔林猶聽呌鉤輈詩翁慣作天涯客
滴碎空階不解愁
夏日山居
疎簾拂拂颺南薰睡起茶舂隔岸聞蠶老已收松上雪
麥黃初漲隴頭雲
甲子七月廿二日忽坐後聞彈鶴
鶴立高枝暫爾安無情蕩子彈金丸老來還有冲霄志
莫作投林倦翮看
暮雨
山北寒雲去復還黃昏院落雨珊珊數聲捎入芭蕉上
不道愁人獨倚闌
孤梅
玉骨冰肌迥不羣羅浮山下幾黃昏應時桃李知誰在
月冷霜清欲斷魂
水仙
醉闌月落金杯側舞倦風翻翠袖長相對了無塵俗態
麻姑曾約過潯陽
張溝南端
端字希尹江隂人博學好修以薦授紹興路和
靖書院山長歴官海鹽州判官浙江行樞密院
都事人稱為溝南先生所著有溝南漫存藁子
宣洪武初與修元史擢翰林編修
和傳可除夕
歴盡年俱往寒多火未銷為憐無去日翻恨有來朝世
路看何隘家山望更遥雙娥鐙影裏翦綵待元宵
和秦仲對雨
雨多檐溜響潺潺矮屋深窗面面關秉燭襟期憐晝短
看花心緒恨晴慳銀塘水滿鷗先下翠幕春寒燕未還
執戟揚雄今白髮久無夢到紫宸班
次韻酬馬國瑞都司二首
老去人間百不宜晷長何補歲隂移絶憐識字翻投閣
肯為窺園廢下帷一樹梨雲迷醉眼十年春草誤歸期
倚闌片月能知我故故穿雲照影遲
寂歴東風草盡生綠隂啼鳥過清明江山望眼他鄉美
雨露懷思我輩情身老不堪春去速名虚底用晚來成
才難自古人興歎一將賢於萬里城
穹窿寺次倪雲林韻
穹窿佛寺買臣居臺殿猶存漢代餘山勢盤陀真是畫
泉流宛委遂成書從渠說夢迷蕉鹿著我眠雲聽粥魚
十頃薄田桑八百南陽只合卧茅廬
城南游次秦仲韻
城南與君十日游柳條拂蓋花迷舟穹窿上方青未了
點綴時見雙飛鷗花深湖曲不肯住直欲尋源過湖去
軍裝小妓起清歌争看風流漢都護亭臺已荒麋鹿走
笑指吳王(闕)紛紛往事何足論冉冉流光暗中度
小年看花花在眼只今看花花隔霧故園樹樹開東風
油幕金鈴有誰護人言花落春與歸未省春歸在何處
縱令翦綵強留春不禁青天走烏兔古人秉燭良有以
行樂及時恐遲暮明朝滿地綠隂多青草池塘吠蛙怒
我歌君飲君鬢黑我衰強歡須酒力顛秦蹶劉且勿言
翻雲覆雨何由測人生所貴肝膽傾有酒不飲難為情
有酒不飲難為情杜宇苦向春山鳴
和楊孟載對花五詠
種花以娛情而必去惡草草惡人所憎不似花枝好莫
教花易飛花飛迫人老歲晏孰華予行樂宜及早(右種花)
春風方袞袞春雨亦疎疎江南二三月好花無處無看
花不知疲飲酒須百壺明朝酒重載紅雨落紛敷(右看花)
灼灼樹上花枝枝可攀折折以贈所思亦復自怡悦今
日顔色好明日風光别年年送清明一樹東闌雪(右折花)
萬井夜雨歇一枕春日紅開簾買花看恰與去年同花
枝固須好人生自飄蓬未信賣珠兒不作白髮翁(右買花)
見花心目舒惜花懷抱惡日日池上行片片風前落盈
盈一春愁脈脈無處托殘紅抱餘香遺恨芳洲泊(右惜花)
澄江詩社賦得斬白蛇劒
芙蓉秋水湛青萍曾伴高皇起沛亭蛇斷恍聞神嫗泣
人傳疑帶鮑魚腥山河帝業憑三尺雷電龍光護百靈
却笑豐城深瘞土精英空射斗牛星
大雨
海上雷驅雨人間陸可舟羣龍低在野雙燕急歸樓楚
甸連天暗吳門六月秋咎徵誰任責珍重廟堂憂
秋懷
半年旅邸愁聽雨七夕樓頭偶見星竹樹蒼蒼思故國
江山歴歴話新亭誰家素練敲明月獨我絺衣步廣庭
住向錦城心未樂自緣垂老感飄零
荅大方厓禪老
呤得詩成寫貝多維摩問訊意如何貪看案上傳燈錄
不管前門奏凱歌寸寸娑羅低作樹纍纍窣堵亂成波
黃花翠竹西風外杖屨無嫌屢見過
𢷬衣
為𢷬清砧素令人念藁砧近寒將鴈至入夜正蛩吟霜
月三更杵關山萬里心金風何太弱不與送餘音
荅秦仲感秋
鬨市樓居小似車讀書聲怕惱鄰家自憐不及雙鷗鳥
占斷溪南十畝沙
賓鴻吟
鴻鴈來天雨霜鴻鴈去春日陽鴈來鴈去如嘉賓寒寒
暑暑愁殺人一聲叫落秋空雲不覺淚下霑衣巾如賓
又復如兄弟吁嗟人兮不如彼(張仲簡云此數句勝作大篇關係世教)
送徐仲盟還松江
十年不見南州士吳下相逢涕泗横鬢髮蒼蒼俱老大
襟懷耿耿尚峥嶸年來江上魚無味夜半雲間鶴有聲
明日扁舟入空闊岸花汀草不勝情
白苧詞送孟季成崇明同知
歌吳歌舞吳舞吳兒蹋浪鳴雙櫓春風袞袞送行舟新
除使君衣白苧君衣一何素娟娟照青年飄搖舉長袖
亦足相迴旋白衣之白白於鷺看時莫使緇塵汙
白頭母次徐孟岳韻
白頭母結縭亦嘗作新婦雞皮鮐背行龍鍾數挽青裠
不掩股自從夫壻死軍中夜夜西風吹獨樹問之言是
餘杭民義兵當年起閭伍生子誰如孫仲謀憂國誰如
祭征虜白頭母自傷還自語情知有生不如無人間何
似黃泉路記妾當年出嫁時人言李下元無蹊只今缾
沈寶釵折縱守貞心何足埒醜非鳩盤茶妒悍裴談家
妍非張麗華解唱後庭花豈學乳媪嫁竇老竟使世人
呼阿奢白頭終當死邨塢有足何曾入城府近聞金雞
夜半啼天子肆赦平淮西白頭母命在絲忽得見太平
無此骨東家箜篌急於雨西家銀筝移鴈柱請君彈作
白頭吟莫放哀聲入雲去
和姜將儀寒食韻
倦拈重碧擘輕紅困坐江城似酒中送却春光三月雨
吹來花信幾番風人離桑梓艱難遍淚灑楸梧感慨同
浩蕩煙波千萬頃苦愁無地著溪翁
酬秦仲納凉三絶
庭樹團團散夕隂浴蘭步屧懶冠襟殘蟬猶戀餘薰好
故故長繅獨繭琴
空庭坐待月華生蓮葉吹香到骨清誰把銀筝彈别院
聽來多是斷腸聲
池上尋詩繞百迴何須東閣對官梅静中賞識人知少
一箇山螢度水來
元詩選初集卷四十八
