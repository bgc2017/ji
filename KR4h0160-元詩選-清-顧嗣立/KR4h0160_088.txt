元詩選二集卷二十庶吉士顧嗣立編
九靈山人戴良
良字叔能浦江人少學文於柳待制貫黃侍講
溍學詩於余忠宣闕皆得其師承起為月泉書
院山長至正辛丑以薦授淮南江北等處行中
書省儒學提舉然時事已不靖無可行其志乃
攜家浮海至中州欲與豪傑交而卒無所遇遂
南還四明四明多山水耆儒故老往往流寓于
兹因相與宴集為樂酒酣賦詩擊節歌詠聞者
悲而壯之洪武壬戌召至京師試文詞若干篇
留會同館命大官給饍欲官之以老病固辭忤
旨待罪次年四月卒于寓舍年六十七叔能世
居九靈山下自號九靈山人有九靈山房集三十卷
王禕謂其詩質而敷簡而密優游而不迫沖澹
而不攜上追漢魏之遺音而自成一家叔能自
元亡後故國舊君之思往往見於篇什其自贊
曰處榮辱而不二齊出處於一致歌黍離麥秀
之詩詠剰水殘山之句則於二子庶幾無媿蘇
伯衡贊其畫像曰其跋涉道塗也類子房之報
韓其傍徨山澤也猶正則之自放叔能殆欲終
其身為有元之遺民者歟
詠懷三首(以下山居稾)
結廬在西市藝藿仍種葵謂將究安宅何意逢亂離三
年去復還鄰室無一遺所見但空巷垣墻亦盡毁(一作頽)
久行得荒徑披拂認門基我屋雖僅存藿悴葵亦衰本
自住山澤此悔將何追
庭前兩竒樹常有好容色年年遇霜雪(一作雪霜)誰謂寒可
易大道久已喪末路多涼德狐裘已適體誰念寒塗客
古有延陵子使還過徐國徐君骨已朽信義逾感激解
劔挂高樹至寳非所惜此士難再逢四顧吾何適
少小秉微尚游心在六經苒苒歲年遲乃與塵事冥入
秋多佳日何以陶我情園蔬青可摘新榖亦既升命室
釀美酒一壺聊復傾兒女在我側親戚還合并終觴無
雜言但說歲功成至樂固如此是外徒營營
和沈休文雙溪八詠
登臺望秋月秋月光陸離掩映西南樓徘徊東北墀凝
華奪班扇流輝鑒阮帷三五暈尚圓二八形已虧爰有
蓬鬢人長懷桂殿思遼城記吟咏西園憶追隨願以薄暮
景承君清夜暉
會圃臨春風春風弄新陽驅煙入閒戶卷霧出虚堂響
谷烏將韻穿林花度香逶迤動中閨駘蕩經洞房逐舞
輕靡褎傳歌低繞梁所悲金玉軀遂爍佳麗場時拂孤
鸞鏡星鬢視飄揚
秋至愍衰草衰草遍平陸方晨露染黃入夜風銷綠别
葉有歸聲故蕊無留馥勁莖坐自摧寒叢竦如束彼物既
如斯我年寧不促已失早生榮敢冀晩凋福何當即去
兹縱浪從所欲
寒來悲落桐桐生在長林積葉既阿那攢條復蕭森排
雲正孤立乘風忽哀吟朽壤方有託急霰非所任輪囷
龍門側憔悴嶧山岑不求削成圭何待裁作琴菲薄既
非材固無斤斧侵
夕行聞夜鶴鶴鳴向天池竒聲傅月迥清思逐風悲寥
寥度霄漢噭噭傷别離華亭侣既失衛軒寵亦衰衛軒
非我顧華亭尚余思蟋蟀悟寒候商羊識隂期不有慕
類心此情那得知
晨征聽曉鴻鴻飛何處所隨陽弱水岸違寒長沙渚冥
冥憶霜羣邕邕叫雲侣固將聮匹儔豈惟念羇旅視夜
已昭晰度聲尚悽楚以之頻感觸將何慰艱阻帛書望
不來誰知我心苦
解佩去朝市朝市路已迷敢冀恩私被但嫌朋好睽彼
讒起青蠅我行玷白圭寸心幸能亮微命不終乖及今
去青瑣何日曕泰階荒服固云忝是道諒亦迷安得同
志士三歎寫余懷
被褐守山東山東古於越州城冒陘峴嵐氣屢興沒剖
竹曰有行思君不能發指塗期闌暑下車已涼月汲黯
薄淮陽子牟戀魏闕豈伊念川塗固亦悲朝列日月儻
垂照猶堪慰寂蔑
築新居
挈杖去中林卜宅江之邊江邊多故廬改築架斯椽左
右皆廢墟南北盡頹垣昔人固不留遺迹尚依然因之
悟物理盛衰恒遞遷世既異市朝海亦變桑田古來皆
有是念此一長歎何以慰我懷斗酒傾前軒百世非所
知聊且樂當年
還舊居
自我遠行遊故廬今始歸如何卄載間舊事都已非曳
杖過比鄰相呼尋故知不見垂白翁但見初長兒我園
既稍葺我田亦就治種秫釀美酒拾薪煮豆糜一笑集
親朋相從說睽離以之感疇昔俛仰多所悲人生一世中
所憂渴與飢力耕給其用此外更何思便當息吾駕皓
首以為期
飲酒
在昔童丱時得年輒自喜謂當羽翮成青冥將立致去
去曾幾何已覺非初意每思前日事翻恨莫重遇盛衰
迭相尋壯極老會至曩也歎時遲今焉惜年逝人生已
如此有酒且須醉
憶胡仲申
點點階上苔鮮鮮為誰碧已别舊年人空餘舊年色我
行東齋外對之還爾惜所思雖久違猶有往來迹
歲暮遲宋潛溪
忽忽歲欲暮駸駸春已迫出門尚誰思悲歌遲來客客
昔與我期近在旦與夕如何事多迕月滿且復魄悲風
一夜起落葉滿長陌女蘿雖有託近亦辭松柏萬物會歸
盡人豈無終極而我與夫子况皆年半百前塗詎難知
玄髮早已白若不數相過蹉跎深足惜
寄許存仁
一鳥方北來一鳥却東飛夫豈巧為避羽短風迫之方
春遊郡城子有越上期及今會吾里而我復差池常時
隔遠道睽乖固其宜豈意兩相接反更事多違畏塵念
彈冠懼垢願浣(一作涴)衣士有交臂失如何弗予思
楊本初見訪别後却寄
有客越中來衣帶越溪雨既來還遽辭耿耿不得語譬
如東軒月偶此成賓主浮雲一與期清光無定所出門
復入門悵望夜將午幾向雨來時念子溪之滸事違人
已衰别多心更苦朝來數鬢絲近復添幾縷
荅李寧之
涸鱗思赴海倦翮念歸山如何遠遊客歲久不知還世
塗方擾擾豺虎尚為患久嫌軍務勞翻羨為客閒夜雨
滴愁夢晨風颯頹年丈夫雖耿介亦或多苦顔而我承
結鄰獨喜相追攀未堅金石交已枉瑶華篇時時感嘉
貺相視兩悽酸豈不欲為荅情深諒難宣
丁酉除夕效陶體
亹亹冬春易悠悠時運傾一歲只今宵胡能不心驚我
觀寰宇内誰非愛其生其生竟幾何倏忽已頹齡長風
向夕起寒雪沒前庭綠竹且就壓衆草豈復青萬事盡
如是何須動中情兒女方在側尊酒亦既盈今我不為
樂後此欲何成笑歌東軒下且遂陶性靈
正月五日遊石門懷所遲客
開歲已五日良辰誠蹉跎悟彼時鳥鳴往遊山之阿平
明發隂壑亭午憩陽坡崖障獻竒峭水木呈清華幽谷
既深入茂林仍遠過迢迢蹊絶蹤隱隱泉齧沙涉澗固
洄沿陟峴復巍峩舍輿挹飛流停策引芳柯石畬忽雲
擁巖度亦星羅土嗇念唐風民勤懷豳歌羽檄起淮甸
烽火連浙河無地可投足此山思結蘿良儔愆我素荏
苒當如何長嘯臨逝川汩汩感人多
題蘭溪東峰亭
昔余駐蘭隂頗得溪山趣日上東峰亭遥望水東注别
去曾幾何重來已遲莫一時同遊者大半髮垂素亦或
卧空墳翳彼梅花樹因之念所思倚闌聊四顧安知游
目時翻是傷心處咄兹露電身誰似金石固此生總滿
百會合能幾度獨有溪上山年年只如故
陪鍾伯紀遊溪南山
一春苦昏墊今晨收宿霏因憶謝公語出遊娛清輝溪
流深可厲草露泫未晞林木相映蔚時禽遞鳴悲佛廬
已高據烏道方仰窺危峰枕樓閣細竹擁階基窈窕趨
南征徘徊款東扉倚闌眺懸瀑企檻引松枝地僻慮自
澹身閒意無違此理誰識察悟心惟朋知
寄王子充
燕燕何從來其羽己差池飛入華堂内意在巢君帷君
帷豈不好傷哉非故知引去方未能欲留復迴疑噭噭
徒曉風翾翾空莫闈
送人赴廣信軍幕
慊慊促夜絃翩翩戒晨軸臨分將列觴指景念出宿羈
思無定端官程有成速含思登迴陌抱疢度遥陸前峰
日銜岫後蹊風出谷欲投近邨去惟見遠煙綠冰溪渺
森沉玉山鬱駢矗方遠悲路長逾前歎期促邊障固優
暇邊情易翻覆贊政諒匪難布德在所勗古來固疆圉
豈皆藉頗牧
送人從戎
世事諒難必伊人去從戎平生二三策乃用軍帳中東
郊已春陽北陌尚寒風千里違鄴城幾日到邊封漢幟
正星羅淮騎亦雲從已入青油幕猶帶駢角弓願言帷
幄士勉贊戎馬功但期膺厚賞不忘捐薄躬庶幾邊上
人咸識爾為雄
送人歸姑熟
一官冒風塵十載犯霜露豈伊懷禄情亦以娛親故長
塗忽榛棘四海益氛霧父母且不知妻子豈得顧閩海
非我鄉浙河幸余渡誰知消息近反使心魂懼桑梓半
不存骨肉定何處掩骼古則然脱驂今豈遇言歸雖有
期悲情將焉訴蓼蟲昧葵堇晨雞識晦雨君自處平世
安知我心苦
城東會飲送王天錫
隂崖斂暝霏霜陸耀晴晛蕭蕭落木多緜緜衰草遍開
冬感徂物列飲會羣彦美醑溢流霞妍談粲餘絢時髦
非我匹清尊豈余戀行矣送將歸悵焉罷歡宴引領阻
雲從搔首歎蓬轉
題舜柏軒
瑟瑟凉野風竦竦寒城木風勁木亦然受命一何獨歲
物已淪傷高標誰賞錄偶荷主人恩開軒向城曲老枝
扶戶吟密葉停窗綠遂忘孤生悲行享後凋福有客正
迷方振衣時躑躅願為柏上枝託蔭歸君屋
送劉仲脩
名都鬱佳麗公室赫(一作兼)弘敞繽繽(一作紛)集時彦衮衮
歸世網若人固忠勤受命逾震蕩藩國簡車徒邊亭巡
境壤道塗邈以夐山川脩且廣月宵抱影息霜晨流念
往仰看零露團俯聽悲風響景物勞夢思驅馳罷心賞
去水無回波長塗有徂鞅臨分恨莫留搔首獨長想
贈别吕用明
旅鴈薄霄遊輕鷗掠水飛相逢多間阻所向有高卑偶
此風雨過解后洲渚湄翩翩形影亂噭噭鳴聲悲日落
水氣寒月高風景移矰繳發中流又復夜驚離回翔空
有志棲宿定何時飄飄天衢上往慎子毛衣
使客還自建昌
塒雞初戒曙關吏已開晨飭徒臨迥陌振楫發長津四
郊盛隂氣千里塞驚塵艱難將使命騷屑作行人時值
秋冬交道經吳楚分昔出方禡師今還已歸軍威遲良
馬勞悽惻僕御勤王事不可淹誰知君苦辛
同子充濬仲遊北山夜宿覺慈院
窮年厭喧囂今晨惬游衍豈伊清曠懷直為朋知展指
塗陽已升入谷光未顯涉流既百折尋山亦千轉停策
樹頻倚攀林芳屢搴路夷始出幽山暝復凌緬佛廬既
棲薄僧榻聊息偃地僻心自怡俗遠慮乃遣明發有佳
趣勝處將歴踐
登鹿田
山北倦游覽山南縱攀援苔滑豈可步蘿弱猶足捫力
竭轉脩蹊險盡得平原排峰作郛郭列岫代墉垣披拂
趨蘭社靡迤入松門竒石既羅逕初篁亦當軒鹿耕事
固遠仙化迹還存野田遺舊場孤冢祕精魂感往情已
劇懷來念彌敦學道值時阻攝生逢景奔何能棄緣業
即此窮朝昏
贈别祝彦明
悵望臨荒蹊驅馳騁遐步江紆練月初山標綵霞莫天
長路易迷水深舟難渡征人去不息倦僕立相顧此時
悲送君安能髮不素
雙劔篇
君不見干將冶鐵鐵不流鏌邪遇之剪指投赫然鍊成
雙寳劔遂匿其陽以隂獻雌雄離隔經幾年一朝飛墮
君侯前乃知神物不虚授必待英豪始聮偶從今永近
君侯身玉頭珠口相鮮新韜裏束來白鷴尾匣中藏却
綠龜鱗遭時未息干戈事且為君侯充武備黑犀中斷
未為竒白蛇夜斬方稱利五山精六金英也曾埋沒豫
章城時時紫氣斗間明占者已知吾國興君侯佩之可
千齡
秦鏡歌
玉之榮石之英光瑩豈若秋金精秋金之精鑄鏡成良
工錫以銀華名銀華顔色如霜雪攜向秦宫歎竒絶珊
瑚臺上吐菱花玳瑁匣中生明月夜籌已竭曉籌終宫
女對之難為容雲鬟被首黛渝色我貎如心不堪飭早
知鑑心如鑑貎漢兵敢犯咸陽道咸陽漢殿空中立秦
鏡團團晝飛入至今鬼母夜深泣
白紵歌
闔廬宫中夜撾鼓宫樹烏啼月未午玉缸提來酒如乳
白紵衣成向君舞美人醉起行步難腰間珂珮聲珊珊
肯緣嬌愛減君歡寳釵墮地不敢言宫中門戶多無數
君恩反覆日幾度明朝重著舞時衣心中已道不相宜
涼州行
涼州城頭聞打鼔涼州城北沙如雨羽書昨夜到西京
敵兵已犯涼州城涼州兵氣若雲黑百萬人家皆己沒
漢軍西出笛聲哀候騎聞之去復來年年此地成邊地
蕃漢人家相間處蕃人有婦能漢音漢女亦解蕃部琴
琴蕃部歌漢語夫壻從軍半生死美人踏筵尚歌舞君
不見古來邊頭多戰傷生男豈如生女強
短歌行
青天上有無根日馳光暫明還復黑晝夜相催老却人
忽忽吾言四十七偶看舊鏡鏡為羞昔髭未生今白頭
朱顔丹藥已難覓青史功名行且休歲歲年年待富貴
富貴不來老還至老既至兮百事非病妻對之怨且詈
妻年比我雖稍卑近亦摧頹如我衰一生仳離殆居半
此世歡娛能幾時總多子女知何益北邙冢墓無人識
古往今來共如此我亦胡為空歎息人生滿百世豈多
尊中有酒且高歌有酒不歌奈老何
除夜客中
歲月遽如許蹉跎老却人一年惟此夜明日又逢春湖
海未歸客風塵多病身感時渾不寐燈火獨相親
郡齋度歲二首
失脚雙溪路今經兩度春不堪飛雪夜還作望鄉人世
事方如夢生涯笑此身惟應兩蓬鬢不負歲華新
條風纔應律柏酒又浮杯舊臘隨宵盡新年逐曉來浮
生蒼狗變暮景白駒催自歎憂時客初心寸寸灰
寄寧之鵬南兄弟二首
攜家非得計世亂且求安有季俱行役誰人救急難月
從愁裏沒雪向望中寒昨夜鄉書到知君不忍看
一自干戈後先廬幾處存遽成豺虎峽愁殺鶺鴒原歲
酒空今夕春風非故園憂來無避處只是倚衡門
投王郡守
已落時人後誰能說姓名惟應馬南郡偏重鄭康成賓
館懸牀待公庭罷吏迎為居門下久童僕亦多情
投同僉公
授鉞幾專征分藩復此行身為漢飛將家若魯諸生祕
略三邊服妖氛一劔横已多門下客持筆待功成
郡齋守歲
守歲寒齋裏開盤試奠辛杯行猶是臘酒腥即逢春天
地長為客風塵歎此身歲時追往事獨有老隨人
劔池送人(以下吳游槀)
祖龍南狩年拔劔當風立慷慨逞雄心斫石石為入耿
耿秋水光稜稜鐵花澀殺氣纏蛟螭腥痕凛原隰參差
世祀移寂寞威風戢要離去不顧湛盧見之泣英圖悵
若兹餘波眇誰挹茂宰歘鶱騰軍容何翕習仗劔戍三
邊斬首當幾級惟國飬甲兵有愾須討襲相期獻馘歸
此地共棲集
登堯峰
已從□泉游復向堯峰去堯峰眇何所甿俗不知處披
拂強追尋疲苶窘凌遽息喘倚茂松濟勝犯零露積石
擁近蹊飛嵐護遥樹仰觀天宇垂俯睨河流注石湖尚
波瀾洞庭但煙霧遊子多悲懷觸景增遠慕微跡既漂泊
流年復遲莫半生僅一來百齡能幾度回駕悵難淹又
復首前路
對雨金逹可送酒至
星纏離夜月桂渚發朝雷族雲起泉室零雨下陽臺飄
檐方似霧集地復如埃空濛迷野鶩霑灑滑階苔旅人
乏愉悦孤館獨排徊久缺清酤至忽值白衣來豈不欲
為酌因君停玉杯
徐叔度遺紈扇
團團七華扇名在制久缺感君裂紈素與蒙却煩暍入
手訝如珪映容疑學月玩之炎氣消握之微風發却願
暑長在無使君暫歇
次韻宿西山
旦櫂東湖澨暝策西山麓林光漏月清水影漾天綠初
風革故和窮律轉新肅悲來攢人懷山房不成宿
送陳同知
楚客事晉君已皆榮厚禄身章襲犀象鼎食飫梁肉荀
范作姻婭趙魏與追逐旦分馳道出夜傍天居宿故悲
絶宗黨新敬起賓僕東洲有儒生官路獨迷躅青年結
主知窮老佐州牧今為千里行猶未分符竹
治圃四首
三春豐雨澤晨興觀我畦嘉蔬有餘滋草盛相與齊勠
力治荒穢指景光已西好月因時來歸路杳然迷莫鳥
尋舊林晩獸遵故蹊我亦息微勞去去安吾棲
長夏罕人事齋居有餘閒北窗多悴物且遂灌吾園攢
根既舒逹積葉亦蔥芊瓜瓞繞畦長新葵應節鮮抱甕
一回視生意盈化先在我豈不勞即境多所歡悠悠千
載間樊生信為賢
苒苒素秋節淒淒天宇清挈杖視西園俛仰傷我情藜
藿日就凋惟見野草青草青亦幾日霜露早已零萬物
會有終人生無久榮功勛苟不建未若託林坰所以荷
蕢翁長歌悲磬聲吾其理吾圃聊以隱自名
窮冬霜露下谷風轉淒其以今四運周感兹百卉腓披
榛歸北圃(一作囿)墟里故依依桑竹餘朽株臺榭有遺基
野老相與至嘲諧談昔時談罷輒引觴陶然無所思紛
紜世中事寒暑相盛衰此理苟不勝役役徒爾為既以
適吾願何能忽去兹
泛石湖
束髮企名都游宦及兹年遂陪登瀛侣來上泛湖船水
光曜殘日林影溢中天巖穴停橈見樓臺鼔枻看蒼蒼
斂暝色冪冪曳寒煙菰蒲有餘淒鷗鷺相與閒窈窕趨
廻浦蕩漾媚遥川水宿怯宵清篷卧愛月穿俯視潛夜
魚仰睇衝曉鳶窘身愧浮霄斂志慚躍淵何當謝冠冕
歲晏此盤旋
雨後泊秀州城下憶僚友作
晨風變淑景春霞啓隂期雲根結翳翳雨足散垂垂鄙
人獨言邁去櫂不得維路無行輪聲岸有荒楚滋暮抵
秀城下夜泊河水湄游魚返深渚啼鵑起重基客塗玩
物理寧不戀所思
至杭宿錢塘驛
昨夜宿臨平今旦入錢塘明岑淨朝氣迴浦漾晨光隱
隱吳岫出遥遥越岸長稜稜見摛堞戢戢覩攢墻堪歎游
歌地都非佳麗場樓臺已闃寂闤闠亦荒凉平生昧陳
力末莫忝為郎徒然感恩義誰復聽忠良晩投公館宿
官燭何煒煌自憐無補報飲媿遶中腸
泛西湖舟中作
夙負海嶽志緬懷西湖名蹉跎去玄髮邂逅徵素情驛
鞚依岸息畫舫漾波輕前睇蘇堤繞旁窺葛嶺横戀結
處士祠悲纏忠將塋興繁賞屢失境變魂愈驚雉堞見
新築夢甍失舊營空餘歌舞地詎聞簫管聲顧余文墨
吏遑知治亂情人隱雖未弭客懷聊暫清一動羣生念
咄咄何時平
游吳山承天觀
石徑趨巍宫雲甍倚層壁昔聞帝子游今見羽人宅鱗
居庭際擁蜃閣窗外闢複嶺曲且盤喬林隱復直路縈
賞心侣谷館咀芝客既近已欣覯撫遠亦驚覿離離越樹
青渺渺海門白乘風遲來潮倚月候歸汐徘徊憶天險
俯仰誇地德于時將指使暫此盪塵臆豈無犬馬情終
負煙霞癖何當解朝組相從隱仙籍
抵富陽宿縣治作
戾戾風蕩波鱗鱗雲出崿乘軺臨安道指景富春郭是
節春已暮遥塗寒尚薄升陽對人掩傾潤灑衣落解鞍
憩危嶺倚劔望幽壑飢禽聲固慘哮虎勢尤惡既暝入
公署息念坐塵閣俯思還浦魚仰憶迴風鶴以之念鄉
縣臨觴不能酌
次場口
久宦迷故都故都在何處驅車向鄰壤頭白不知路長
林日夕行曠野東西顧方遠歎塗阻逾近覆心懼豈無
入林翮莫與歸飈遇
至古城飲馮氏家
跋馬向斯里彷彿見鄉閈徒知故山近終嫌歸路斷移
疾駐近郊薄言息短翰新知固雲集舊交多雨散為君
好兄弟視我實親串慷慨談昔游留連興累歎荒基記
歌榭棄礎憶吟館不覩物興衰詎知時治亂鄙人獲良
晤是節牽薄宦清巵阻久陪别袂限長判作詩寫情慮
聊用慰憂患
望九靈山
九靈眇何許連峰高不極依稀接遠霧仿像起寒色我
家是山下别來歲頻易屋廬閑鳥聲冢墓遺獸迹可望
不可至空多故鄉憶
泛海
仲夏發會稽乍秋别勾章擬杭黑水海首渡青龍洋南
條山已斷北界水何長遠近浪為國周圍天作疆川后
偶安恬天吳亦屏藏蕩漿乘月疾挂席逐風揚零露拂
蟠木旭日耀扶桑我行無休隙此去何渺茫東海蹈仲
連西溟遁伯陽輕名冀道勝重已企時康孰為情可陳
旅念坐自傷
渡黑水洋
舟行五宵旦黑水乃始渡重險詎可言忘生此其處紫
氛蒸作雲玄浪蹙為霧柁底即龍躍櫓前復鯨怒掀然
大波起歘與危檣遇入水訪馮夷去此特跬步舟子盡
號泣老篙亦悲訴呼天天不聞委命命何據川后幸戢
威風伯并收馭偶濟固云喜既往益增懼居常樂夷曠
蹈險憂覆墜出處媿宿心禍福昧前慮皎皎乘桴訓用
以慰情素
望大牢山
稍入東膠界即見大牢山峰攢侔劔戟嶂疊類雲煙稜
稜插巨海渺渺漾中川波濤共突兀天日相澄鮮氓居
接島嶼觀宇連術阡既館茹芝士亦巢遯世賢客行積
昏旦水宿倦舟船兹山思獨往結茅徵願言柁師不我
從大息歸中原
抵膠州
舟行無休期晨夜涉風水蹈越入(一作歴)吳鄉乘楚造齊
鄙逗浦波尚險即陸路纔砥依稀見州郭倉皇問官邸
土墻訝半頹草屋驚全圮所幸民俗淳稍使客情喜北
來既旬月西去尚幾里嚴程謂已近危途方始此沮洳浩
茫茫菅茅復靡靡幽燕去魂斷伊洛望心死日莫坐空
牀浩然念枌梓
宿高密
長塗跋且涉征車馳復息曉旦發東膠落景次高密城
居不幾戶驛舍僅容膝僕馬立空曠徒侣話曛黑客情
既牢落世議復紛惑前險雖幸過後艱方未測骨肉在
遠道親朋皆異域縱云當别家胡乃輕去國明朝望鄉
處嗚咽淚霑臆
過營丘
營丘古齊國緜歴幾千春軌路偶經從延瞰一悲辛郛
郭盡阡陌濠湟半煙雲旦搖禾黍實莫走狐兔羣陵遲
世祀忽變換民居新廟寢想餘基文物憶前人在昔商
政熄於時周德聞聖賢相際(一作濟)會文武共經綸太公
扶大業伯夷守其仁首陽遺節義東海爵功勛功勛誰
獨久節義兩同湮物理有感觸長歎迴吾輪
至昌樂
秣馬安丘邑弭節昌樂縣道路正搔首郡邑忽馳箭邯
河己虎據穆陵復豺戰西拒擁戈矛南出張組練倉茫
走黎庶錯愕動纓弁我行日已遠我力日已倦亨衢冀
棲息異事駭聞見如何命不淑所至時輒亂既同喪家
狗亦類焚巢燕僕御心盡灰妻孥淚如霰我道苟如此
安得髮不變
次益都
我行何處所北海乃其地去家萬里餘為客九秋際白
楊夾軌路黃茅結官第陸嫌泥活活水愁河瀰瀰逐寇
騎宵馳防敵城晝閉疲甿已星散驚塵仍霧起長嘯指
牛山掩泣望淄水進退兩難圖徘徊尚誰恃易戒觸藩
羝詩刺離罦雉已矣可奈何愁來但甘寐
題劉凝之騎牛圖
日落未落西山前誰家老翁牛背眠短身曲局聳兩肩
山花插帽帽為偏左手拊牛右捉鞭牛行不動穩若船
一童衝冷手握拳迎風鼔勢走欲先荒郊冪冪艸纖纖
云是匡廬古道邊匡廬山水好盤旋此日劉公初挂冠
劉公作令天聖間民物熙熙德化宣世上浮榮直幾錢
白髮東歸耕石田當時出處亦偶然乃留遺迹後人看
長安城中足豪賢車騎駢羅氣灼天一朝變滅如雲煙
姓字寥寥若箇傳我觀劉公差獨賢
題平章公所藏天馬圖
君不見余吾水中天馬出赤鬛縞身朱兩翼割玉為鞍
鞲不得錦衣使者捷若飛紫韁金勒看君騎却憶拂林
初獻時鳳城五門平旦啓馳道行驕轡耳耳路旁見者
誰不喜衆中牽出朝未央揮霧流沬滿道香毛帶恩波
眩目(一作日)光龍眠老子識馬意行過天閑重回視白筆
描成落人世我公購之灤水濱百金市畫冀得真奔霄
追電何足云從今吟笛大軍起料知一日行千里
次韻春雪禁體
孫生讀書光映檐楊公滌筆色搖盌豈知今日物象新
總向三春堆積滿著地都將委瑣藏拂池盡把瑕疵涴
直愁芝菌埋沒平詎惜松篁摧挫短雜梅既無北使折
穿楊那有東風管千逵曉滑乍羞明萬瓦夜寒仍待伴
邨邨掩土蟄迷戶處處壓林巢覆卵集遲固為入坎深
消早豈緣侵座暖世事已如鴻印爪我生方類鹿行疃
卧廬正慕焦寢安埽徑却嗟袁路斷何人無事杖堪尋
誰家有酒門可款皓首書生自局束紫&KR1046;參軍每蕭散
方晨致命許降臨未午催詩戒遲緩徐君可是常勝家
白戰先陳漢庭袒陽春一曲古難和凍筆閣來敢辭嬾
湖州行送人作郡
湖州歲歲脩城堡敵騎時燒城外草城外居民如野鹿
目睽睽兮尾促促去輸官税輸不足半在軍中半在獄
獨留新婦餉姑前也執吳綃供税錢吳綃已盡歸未得
復到官家候消息我相聞之憂爾湖命選賢侯此剖符
賢侯若為湖作主便須罷却徵求苦留得湖民障兹土
送歸安丞
之子官何處湖流一舸通汀洲蘋影外城郭水光中夜
泛苕溪月春吟箬(一作若)下風若逢陳太守為報各衰翁
除夜客中二首
忽忽歲欲莫飄飄歎此生孤舟游子恨兩地老妻情數
蹇頻思卜塗窮嬾問程遥知小兒女猶自說昇平
已就長塗往堪憐莫景斜一年惟此夜千里更誰家戀
國心空赤憂時髮已華此身如可乞只合老煙霞
歲莫留别
五十明朝過何從託此身不堪垂老日翻作負羈臣四
海無知已長塗惟見君明朝分别處草木為誰春
自定川入海
乍離東海郡又上北溟船紅見波中日青窺水際天鄉
關千里隔身世一帆懸鄉信何從逹歸鴻落照前
渡水洋
舟行滄海上魂斷黑波前好似星沈夜仍逢雨至天鯨
迷川后國龍觸估胡船強起推篷看惟應髮欠玄
次大牢山下
草樹叢祠古波濤仙掌清鐘聲千里闊帆影一舟横茅
屋邊山戍泥墻傍海城中原風景異到此暗傷情
至膠州
自入東膠路鄉邦此地賖人悲西候日帆亂北溟霞民
俗農為業州城土作家驛樓何處是庭樹暮棲鴉
宿高密
客路信悠悠荒城許暫投黃塵齊地晚紅葉海邦秋燈
影明官驛鐘聲度縣樓去家今幾許猶自夢東州
過營丘
山川無變易人事有消亡堪歎鷹揚地都為鹿卧場故
基穿井色衰草半濠隍屬有歸歟歎登臨倍感傷
寓昌樂
淮海來時路東西幾日程一年行萬里數口託孤城邯
水方馳箭崤函未罷兵餘年已無幾坐此欲何成
次益都
使傳來遥甸估車馳近坰茅廬城外市楊樹驛邊亭淄
水穿原綠牛山入郡青西游應未遂又復渡滄溟
送班景道
鄉邦南北異姓字獨先知忽見還城别重逢總未期路
分殘雨外馬度夕陽時莫動林居興轅門新拜師
送路理問出使太原
使君持節欲何之好是中原酣戰時天遠儲闈淹歲月
雲纏殺氣傍旌旗渭川浪急舟行速秦樹隂深馬去遲
復命東藩還幾日風霜看取鬢成絲
次韻游寳華寺
失脚江湖鬢欲華尋僧姑啜趙州茶卓泉不復聞飛錫
說法空傳見雨花水樂隔林迷梵唄雲衣入戶亂袈裟
同遊賴有蘭臺客時出新詩鬭綵霞
渡海
結屋雲林度半生老來翻向海中行驚看水色連天色
厭聽風聲雜浪聲舟子夜喧疑島近估人曉卜騐潮平
時危歸國渾無路敢憚波濤萬里程
黑水洋
涉海纔經五日期深洋一望黑淋漓波搖月夜人先見
船過雨天龍未知險勝吕梁漂鷁處悲同巫峽泣猨時
平生一段乘桴意莫為微軀到此疑
登大牢山
結屋雲林度半生老來翻向海中行驚看水色連天色
厭聽風聲雜浪聲舟子夜喧疑島近估人曉卜騐潮平
時危歸國渾無路敢憚波濤萬里程
至東膠
海上驚聞報曉雞人家只在水雲西小舟横浦潮初落
茅屋壓檐鴉亂啼縣市僅誇南貨聚州城獨許北軍棲
平生自是多離恨一到中原便慘悽
次昌樂
世亂何從託此身荒城牢落偶相親民情固洽初來日
兵氣終悲乍見人鉅鹿郡連來羽檄穆陵關近起烽塵
攜家避地頭俱白寇至更堪消息真
秋思
往事分明似夢中敝衣破帽立西風河流不為愁人計
勢逐長江日夜東
憶汪遯齋二首
四明羈客近如何欲去今纔一月過記得小齋多野色
(一作思)豆花隂裏唱離歌
一身獨向中原去每到前塗憶故知折得柳條無寄者
小橋東畔立多時
三婦豔辭(以下鄞游稾)
大婦蕩湖船中婦歌采蓮小婦獨嬌態含羞辭末宣牽
篷掩花面何處不堪憐
雉子班
天地茫茫遂物情雉子班兮在林坰心懷耿介飛且鳴
扇綺翼振錦膺文章盡稱麗意氣自多驚寧判(一作我寧)帶
箭死榛莽不肯為裘奉聖明韓信烹漢鼎仲由醢衞庭
智勇難並立賢愚每相傾宜哉避世士往同(一作從)雉子
逃其形
艾如張
翠為衿錦為衣朝朝莫莫澤水飛澤中青草深且茂莫
聽爾媒登壟雊壟頭西接桃李場蓬藋艾盡有羅張羅
雖可避機莫測爾誤觸之恐身傷請看舊日張羅處祥
鳳冥鴻不肯顧
感懷八首
黃虞去我遠大道邈難追悠悠觀世運終古歎興衰王
風哀以思周室日陵遲五伯方迭起七雄更相持兼并
逮狂秦干戈益紛披復聞晉虜亂五胡乘禍機殺伐代
相尋昏虐無休期羣生因塗炭萬象翳氛霏豈無憂世
者咄嗟吾道非楚狂隱歌鳳商山淪采芝去去君勿疑
古今同一時
杪歲屬搖落青蒲忽青青萌逹未幾日大火已南明天
運一如是廢興安得停商郊遷夏鼎殷士祼周京異方
既己沒毫社亦已平務光真逹道敝屣薄時榮
寵極辱會至勢利真禍羅君看道旁木幾曾成斧柯世中
繁華子追恨每苦多芬芳有徂謝平地生風波陸機去
華亭蘇子狹三河平生已謂畢末路其如何
秋風何蕭瑟一夜下庭綠登高望宇宙悄悄傷心曲人
生百年内四序相迫促衰顔與頽運去去不再復今晨
與君會明旦成往獨夸父走虞淵前塗乃爾速世人不
自悟朝莫營所欲冰炭滿襟抱殊無一朝足奄忽乘物
化身名同草木
時秋救邊急喧呼聞點兵荒城接沙漠羣馬盡嘶鳴荷
戟者誰子贏糧將遠征借問何所之天驕窺漢城西奔
丁零塞北走單于庭窮冬冰雪交殊方不可行骨肉兩
決絶悲極哭無聲怯卒當勁虜投魚饇長鯨已分沙場
死暴骨無完形驅車舍之去不忍聽此聲聖人御㝢内
早使太階平
伐木音久廢交友竟吾欺利害紛啖食迫逐方交馳晨
起踐零露四顧將安之東路阻山海北走到臨淄臨淄
古齊國淳風亦早衰惟聞管敬仲嘗受鮑叔知其人今
已歿鄉里失其依知音苟不存仗劔起旋歸
在世忽如寄胡乃勞其生濁酒報初熟頽然醉前榮日
莫彩雲斂天宇湛虚明羣動各已息一鳥忽嚶鳴感之
欲長歎酒至還復傾陶公歿已久誰能喻吾情
索居將永矣浩然懷故都故都何處所限此江與湖時
時起望之風波緬前塗獨見雙飛燕連翩還我廬我廬
有叢菊近亦開幾株恐從分别來靈根日就蕪請為語
比鄰蚤把惡草除惡草除已盡歎息復何如
游東湖
漾舟疑港斷進帆喜湖廣境麗趣非一路迷心已往雲
峰互稠沓煙波紛滉瀁梵宇浮鏡入琳宫躡屏上浪起
孤嶼沉水落衆山長隱隱草畔堤悠悠蘆際榜幽懷自
此多客情復誰奬身固脱虞穽心猶寄塵網安得超世
姿來縱山泉賞
游大慈山
水行境謂盡陸出路旋通乃即蒼松逕步入青蓮宫連
嶂既&KR0886;崒密林亦蔥蘢地涉清淨界身游紫翠重臨流
玩廣沼企石眺竒峰寒鏡湛秋夕碧玉劃晴空蘭若與
年峻象筵緣教崇謁祠慨鄉相尋僧叩禪宗契理已無
像觀念豈有窮願絶區中緣永依塵外蹤嗒然遺身世
年齊天地終
贈别汪定海二首
前舟已云發後舟更誰待春事動江皋客愁滿山海别
晷只須臾會期如何在亦既違素心安得顔不改
故人忽已别兀兀吾何適莫投甬東路不見往來迹古
寺靜脩廊空齋冷虚壁獨有階上苔猶如舊時碧
客中寫懷六首
寄婦
結髮為夫婦所願在偕老誰知頭白來喪亂不相保我
昔從一官攜汝登遠道芙蓉蕩風波寧有幾時好猶記
東門日别歸方草草再拜前致辭幽咽不能道手提小
兒女慟哭向秋昊詎識是生離積骨白浩浩汝歸終可
安我去事轉艱家既異疇昔去住亦俱難况乃畢㛰嫁
百費萃兹年内方撫羣小外復給上官日夜聲嗷嗷孰
與分憂煎夫妻(一作婦)不同苦不如寡與鰥汝幸毋我尤
我行偶迍邅人道無終乖天運久亦還豈復長流蕩庶
往共飢寒
憶子
緜緜我瓜瓞引蔓空爾長有子將得力棄之往他鄉他
鄉與故里兩地永相望獨有中天月遠照雙松堂雙松
我所植念之猶不忘況復兒與女不見今六霜大兒踰弱
冠有娣(一作姊)同已長想當望我時齊行松樹旁見樹不
見父鳴咽淚成行小女年尚穉與弟走踉蹡相呼戲樹
下何處褰父裳反哺有慈烏跪乳有羔羊人事獨睽乖
俛仰我心傷
念姊
淮隂古壯士猶感漂母情而况我同氣由來恩愛并一
朝遭世患舍之以徂征惟當欲去時涕泗下交傾荏苒
歲年莫兩鬢各星星每念焚䰅事怛焉心内驚老去成
飄蕩所志在偷生顧往申申詈詈我久遠行我欲喻中
懷獨有絃歌聲弦歌清且悲一鼓淚已零再鼔三歎息
四座不忍聽可隨晨風去長跪陳素情
思弟
將老計轉拙故里不得安兄弟各東西何用保餘年前
時吳山上與汝酌東軒已知是久别杯行淚如泉征夫懷
往路居士戀故山音容從此隔望望兩心酸去冬得汝
書知汝病未痊道遠不能顧掩書一長歎邇來頻夢汝
喜汝無病顔生死方未知誰能詰其端自嗟農家子止
合老田園才疎學更誤遂為塵網纏晩節益零落何日
得歸旋仰視雲邊鴈羣飛必相連徘徊失所從愴然摧
心肝
示姪
老來逃世難心力豈能及頼有平生親得免諸患入時
當萬里行所向輒險澀山多虎豹虞水有風浪急自非
吾骨肉誰能去鄉邑已遂伯陽遁尚灑楊朱泣何邦為樂
土仍期共棲集囊中黃金盡資用將何給豈惜終憔悴
在困難獨立憮然念猶子詠言著斯什
懷友
貴盛多士趨衰賤親交棄投老涉險難誰人敦氣義往
歲客吳越保身無善計風雨交横來倉皇不知避隂雲
竟日起龍蛇沸相噬咫尺且莫期千里詎能致徘徊畏
塗上所向色憔悴不有高世士緩急吾何恃時時想舊
情涕淚滿衣袂恨無縮地法一見陳往事絶塞悲鴻鵠
秋原老騏驥同心不在眼蹉跎媿前志
芳橋宴集分韻得兩字
昔思整去装今願憩徂兩顧兹世路艱愈歎日車往逹
人豁緐憂美景恣歡賞座有朋簪合庭多賓珮響摘萸
新貯囊采菊細擎掌時物已内酬客心仍外奬信美終
異鄉雖樂非故黨何時息風波一韋泛河廣
游龍山
昔聞龍石名今覓龍山路泛江循近洲即陸入遥樹離
離列綵巖泫泫濯甘露歘見雨徵峰高出雲飛處好山
殊未歴游子已多趣尋幽雖欲行愛境不能去庶憑物
外蹤稍息塵中慮佛廬既崇曠雲閣復高據登臨當雨餘
眺望屬秋莫意同疎木寒興逐驚烏翥蒼蒼暝色起杳
杳晩鐘度耽玩樂地幽趨事嫌迹遽為謝林下人行當
重游寓
游清泉寺
路繞蒼松迥寺俯清泉幽况復得佳友來游當杪秋情
隨水聲遠興挾山光浮兩磵涉游足雙峰睇吟眸陸尋
虞監宅林訪袁家丘徘徊念疇昔感嘆罷冥搜古今如
大夢身世一浮漚不悟無生樂終纏有漏憂晤言資道
侣冥理契緇流咄嗟已成累竟動故園愁
永樂寺觀先師柳公三大篆及諸石刻泫然賦此
舍舟遵微行振衣遊淨域誰知登眺初己動存沒憶大篆
揭巍堂古句刻貞石辭翰固留今身世悉成昔筠綠雨
新霽山寒窗易夕方懷露電悲何有林泉適出覩階上
苔一是舊行迹我心如磵水欲流翻震激
自定水回舟漏幾溺
清游夙所嗜投老興未已一朝得良儔投被為之起龍
山屐既躡藍水舟亦檥復訪清泉境三宿石林趾葉氏
好弟兄堅留酣酒醴屢辭不聽去維縶久乃弛遂乘一
敗艇夜遡潮江水中流遭墊溺指顧有生死既類投湘
屈復近捉月李雲莊得神助躍出洪波裏長呼施援手
臂與老猨似唐生脱鞾韤投棄如敝屣亂江上崩岸赤
腳不顧禮空津稍駢集尺地僅盈咫前江後畎澮擬步
輒傾圮既為屈蠖蹲復作拳鷺峙頃之雲益黑四顧無
託止復頼雲莊仙指揮命舟子竟將補天術塞却漏船
底仍逆衝波急直榜慈溪涘已瞻舊館近舍舟同步履
叩門訴館人慰藉雜悲喜咄兹六尺軀忽忽當莫齒危
塗冒險艱到今知有幾君子處斯世真與此舟比傾覆
乃其宜得濟誠幸爾因歌戒溺篇持用謝知已
訪烏繼善不值明日以詩見寄遂次韻荅之三首
逹士不羈世投身向寬閒出處一虚閣翠樾帶澄瀾高
懷抗塵表逸思窮玄間亦念泣岐客悠悠歡會難
青雲志已乖白頭玄嬾草家貧無宿儲逐食在遠道風
霜減(一作滅)容鬢憂虞損襟抱不有同心人誰其慰枯槁
佳期詎可失况乃桑榆時居人忽不見行子終何之莫
色已凝嶼晴光始泛池默默就歸路益歎瓊樹枝
龜毛廬
倦游去朝市委懷在田園既悟執戟疲益知荷蓧賢夙
晨飯牛出夕曛負未還春作固云力秋斂未盈廛求贏
豈其願拙業乃所安不見龜上毛成氊亦良難
對春雪寄梧竹翁
常時寒已收今兹隂尚結惜此豔陽天盡付蕭騷雪穿
花適自亂雜雨詎成潔獨有灞橋人詩思益清絶
舟次高錢遲孔昭不至詩以速之
屢約湖曲游良辰輒蹉跎及今風雨夕一葦凌寒波遥
遥度墟里靡靡轉坡陀暫息泉上樓倚闌頻嘯歌此時
知心友愆期在山阿儔侣傒之久不至復如何
湖下對雨有懷天淵老禪
空濛暗遥甸浙瀝響高樹乍縈林表來復灑重湖去瀟
瀟孤興發望望寒川莫念與道人期雲深不知處
丹丘先生歌
丹丘先生好仙靈自言手把天地扃雷公電母聽使令
衆真狎恰通丁寧時秋屓奰氣不清海頭八月神濤傾
天河咫尺連滄瀛風雷雨蝕不暫停雲林老臣却羶腥
欲召羣仙來降精奈此淋滛時所丁海媧嶽姥濕輜軿
丹丘先生溘上征坐驅羽駕逆雲行赤龍勝御青鳥迎
手執芙容朝玉京告道祠官竭精誠冀陳脩爼靈爽呈
天胡奪是兩眼睛有光不照孤羈情頃之飈風翩以輕
旗旄毿㲚擁飛旌口含天語悄無聲為臣特借三日晴
扶桑暘谷曉曜頳百拜雜沓天路平丹丘先生下太清
首峩瓊弁被玉纓望中恍惚儵若驚訇然向我振威獰
曷不從之學長生
游山至葉仲容家飲散因為醉歌
石林古邨鬱深窈幾處樓居插晴昊主人喜我攜客來
隔屋頻呼酒家保老來厭受樊籠束十日山行恣幽討
世間萬事良可知一杯且此開懷抱座中高士毛雲莊
滿腹詩才鬭葩藻自從借我林壑游得句幾回驚絶倒
况逢地主亦善詩時出新篇慰枯槁安得思如劉沈輩
席上同吟醉歌好窗縈月練愛宵遲樓度日車嫌曙早
衆賓固盡新知樂賤子獨懷心慅慅有家遠在越水東
數口漂流千里道身心己同風撼木壽命何殊露垂草
柴桑未返彭澤翁同谷空悲杜陵老好㪺澗水添酒杯
盡把閒愁醉中埽
胡仲厚為余寫陋容詩以謝之
世間誰是丹青手神妙如君不多有一朝來訪逆旅中
戲捉霜毫貎余醜人生落地無常身紅顔幾日白頭新
况當萬死干戈際豈有丰神堪寫真胡君胡君眼如電
席上乍窺如慣見三毛既己發天機五采亦復開生面
試拂鸞臺青鏡銅時時鑒我憂世容雙眉交攢兩肩聳
政與此圖標格同聞說朝家畫麟閣襃公鄂公無處著
不從當代寫英雄却向窮塗繪老翁老翁醜狀固無比
一種孤高差足喜里巷從今詫許仙慎勿取錢盈二千
題何監丞畫山水歌
至正以來畫山水祕監何侯擅其美帝御宣文數召見
抽毫幾動天顔喜有時詔許閱内儲名筆班班世所無
王吳李范己心識餘者山堆皆手摹海内畫工亦無數
才似何侯豈多遇權門貴戚虚左迎往往高堂起煙霧
人間一筆不可得門外車徒漫如織葉君使還親集送
乘興始肯留真迹于時在座總儒冠王鄭歌辭晩更妍
豈無片語道離恨見侯之畫筆盡捐此畫攜歸在鄉縣
萬壑千巖眼中見却憶都門送别時回頭瞥覩西山面莫
言短幅僅盈咫遠勢固當論萬里既似山河月裏明復
同衡霍牖中起葉君眼力老愈光愛之不減雲錦章年
來行槖盡抛棄惟將此紙什襲藏何侯遷官定何處有
客拔圖正傾慕北騎南轅儻相值煩君為我致毫素請
侯一寫滄洲趣
(此書乃葉君孔昭為南臺宣使時以公事走京師祕書監丞何侯思敬為寫以贈而畫上所題鄭仲舒蓋)
(孔昭同門友時為國子博士其王周叔則孔昭居胃監時同舍生也時為翰林檢閱章甫宦游京都與孔)
(昭深友愛一時交舊皆文學之士而思敬翰墨尤號知名孔昭既重思敬之所作而又以諸君子之會合)
(不可驟得攜歸故里請余詩之而并識其始末于後斯覩圖畫之如新念游從之日遠孔昭安得不慨然于)
題顧氏長江圖
天下幾人畫山水虎頭子孫世莫比何年寫此長江圖
多少江山歸筆底巴陵三峽天所開遠勢似向岷峨來
洞庭瀟湘僅毫末楚客湘君安在哉江上一朝風雨急
老我曾來踏舟立鼔枻既聞潭畔吟抱琴復聽竹間泣
别来幾日世已非忽此披圖憶曩時早知避地多處所
肯逐紅塵千里歸林下一夫巾屨似亦有舟人與漁子
能添野老煙波裏便與同生復同死
題出射圖
玉門關南百草腓玉門關北鬭兵稀邊頭無事馬秋肥
將軍出射沙塵瀰一人據鞍執大旗翩然前導疾若飛
一人引弰如附枝一人放箭箭不知後有兩人蹙騎追
側身拔鏃恐鏃遺玉門關城迥且巍一時士馬何神竒
我來塞外按邊陲曾揮此馬看君騎為君取酒盡千巵
醉裏爭誇戰勝歸到今已是十年期畫家所寫是邪非
却憶當初親見時
題打毬圖
羣兒擊毬世未見人馬盤盤若風旋場中一點走如飛
三人躍馬爭先馳兩人翻身驚且歎前視後視迴迴轉
平沙蹙踏黃入天肯使蒼鷹飛向前身忘激射但狂走
未知毬落誰人手君不見秦失其鹿人共逐劉項雌雄
幾翻覆
袁君庭玉以所藏何思敬山水圖求題為賦長句
有客訪我城東廬手持何侯山水圖乍向高堂一披覩
已知筆力天下無老我愛山兼愛畫對此心神忽俱化
得非鼓柁過瀟湘無乃枝藤上嵩華野亭倒影浸江清
耳邊髣髴波濤聲漁子蒼茫泛舟入林翁傴僂渡橋
行因憶良工繹思處元氣淋漓滿毫素豈但胸藏萬丘
壑西極南溟隨指顧驅山走海何雄哉滿堂空翠揮不
開丹丘赤城意緜邈蓬萊弱水情沿洄何侯天機深丹
青世無敵自從揮灑近天顔林下何曾見真迹年來喪
亂走風塵始為賢豪下筆親王吳未可誇神逸閻公致
譽安足真與客傳觀懽未止却歎何侯今已矣卷圖還
客休重看世間夢境亦如此
經金繩廢寺
寂寞唐朝寺頻年客到稀空山孤殿在荒逕一僧歸苔
色驕秋雨松聲振夕暉驚烏初有託近亦出林飛
鄮城逢故人
一别無消息誰知住此城忽逢難面認驟語各心驚身
世丹衷折干戈白髮生憑君陳往事相看重含情
自述二首
事業此生休遑遑今白頭一年看又盡數口轉多憂醉
憶山公騎寒悲季子裘妻兒重相見說著也堪羞
家無十日程歸計苦難成為客憂飢餒頻年仗友生剛
腸隨世屈白髮向人明爭似湖居好扁舟載月行
歲莫感懷四首
驅馳三十載身世竟何如人老憂虞裏交疎病廢餘鄉
邦書未返湖海歲將除後夜燒燈坐依然歎索居
移家東海上汩没度危時草市腥江鮑居民雜島夷衣
冠隨俗變姓字畏人知保已無深計翻言命可疑
已被虚名誤偷生亦偶然兵戈十年久妻子幾家全往
事溪雲外餘齡逝水前艱難有如此何日賦歸田
自我離鄉井棲棲又十秋一身渾是累此世可無憂道
路誰青眼風塵自白頭但求歸葬地餘事總休休
客居三首
豫作全身計遠投東海行地偏惟飬拙歲久未知名苔
徑當湖闢柴門逐水成牧童時聚笑窮老一先生
漂流何所往寂寞住湖隂道路無知己飢寒亂此心草
枯春牧遠浪䦚夜漁(一作流)深敢憚艱虞事衰年自不禁
寥落空山裏松門晝亦關江鄉千里隔天地一身閒聽
雨多臨水看雲長傍山自今幽思熟無復歎時艱
辛亥除夕三首
眇眇家何在悠悠歲又闌十年東海上千里北風寒衰
鬢隨年改愁懷借酒寬何鄉為樂土身世各艱難
湖海風雲暗道塗霜雪清如何一年盡翻使百愁生俗
薄乖留計時危緩去程家人團坐夜應悉旅中情
移居湖水上已是一年期客路頻辭歲家山忘别時庭
寒無鵲噪春近有梅知此夜傷情極椒觴嬾獨持
秋興五首
野色蒼凉日自斜海城故故隱悲笳人間已退三庚暑
天上誰乘八月槎俛首風塵秋有淚側身天地老無家
杖藜獨立清溪上愁對歸鴻沒莫霞
咸陽城下動秋風落木蕭蕭漢苑空太液曾聞駐遊輦
上林誰見弋飛鴻王侯第宅蒼茫外錦繡山河感慨中
關塞只今無夢到白頭吟望思無窮
唐朝宫殿面南山韋杜曾傳尺五天馮翊郡連通雨露
崤函地闢接風煙隴雲秦樹空今日衰草斜陽異昔年
世事紛更共如此豈須見後始悽然
鳳皇飛舞下層巒珠樹瑶花一夜殘周室舊聞遷寳鼎
漢宫今見泣銅盤荒祠猶記雙龍柱壞埓曾傳乙鳥壇
為歎興亡腸易斷不須高眺傍高寒
露下碧梧秋氣深天時人事共蕭森海流不盡衰年恨
節序秖添故國心千里還家知幾日十年逃世至於今
芳尊美酒無人共安得愁中滿意斟
偶書
自從北渡浣紗溪十載家山入望低失學己憐元亮子
長齋應媿太常妻百年世事醯雞變一夜鄉心謝豹啼
却向歸塗望遼鶴白頭和淚寫凄迷
題永樂寺水竹居(先師柳待制嘗訪匡長老于此)
一上高樓恨有餘登臨事往竟成虚已無閣老履絇迹
徒認匡公水竹居佩玉聲流池盡處琅玕影動月來初
從今便結東林社曉盋高擎老衲如
駱鄭二君子見訪賦絶句二首
欲具盤餐餉故知邨荒市遠只隨宜家人不解艱虞事
猶想客來如舊時
兩袖龍鍾雙淚垂故園幾度入愁眉相過莫說未歸事
一段傷情只自知
詠懷
自昔操觚逐縉紳也曾白眼看時人年來點檢平生事
海角天涯一老身
歲莫偶題二十二韻
削迹邊山邑投身傍海城驅馳悲世事出處媿家聲學
術元求志文章豈為名前塗迷軌轍末路玷簪纓藩國
羈疎冗衣冠備老成乾綱遭久紊坤軸值旋傾朋舊千
家淚妻孥兩地情風塵齊國往雨雪海鄉行紀晉慚陶
令依劉誤禰衡世偏欺逆旅天亦薄遺氓陋巷棲顔闔窮
塗哭步兵桐君方避姓越客豈通盟壮節雙寒鬢生涯
一短檠道寧隨世屈身自向人輕弧矢乖前志干戈送
此生何心歸故里浪迹寄遥程婦怨憐蘇子男㛰憶子
平攜家期浩蕩逐食歲崢嶸雲海望中白雪山愁畔清
寒天催日短窮臘逼年更感激芳時謝凄凉老思驚客
窗歌一曲涕泗下縱横
詠雪三十二韻贈友
莫雲凝黯黮曉雪隨縱横騁巧穿窗牖乘危集棟甍挾
風潛作黨雜霰暗分聲綴柳如欺弱縈梅似妒清銀盤
浮石出縞帶逐車成增勢初堆岳含光復灑瀛即卑猶
避汚飄急未忘爭細度歌帷遠斜侵舞袖輕試深筇屢
擲騐密手頻擎裹樹形披介摧篁韻嘯笙堞遥迷睥睨
岸斷接坳泓罅隙仍仍掩高低故故平陵鋪看象鬭庭
積羡猊獰林寒催雀聚檐白誤鷄鳴浪走兒應喜狂號
犬自驚照曜連金闕微茫混玉京烏輪埋欲沒鼇極壓
將傾獻歲先期見豐祥此日呈及時消癘疫潤物逹萌
生列賀喧朝貴騰歡沸野甿第嫌災困約仍訝助驕盈
冷豓凌迴騎寒光媚飲觥風流梁苑宴悽惻灞橋行亦
有離鄉客遠居邊海城底穿嗟履屣路斷歎門閎孰動
乘舟興誰憐卧寢情映書空舊習授簡豈前榮倚望勞
晨策吟哦費夜檠枉煩歌玉樹寧許媲璇英刻畫移羣
象搜羅憊五兵身孤慚待伴思沮詫羞明聊示輕微體
殷勤比贈瓊
哭汪遯齋二十四韻
詩禮趨庭日風塵筮仕辰獻荆思報國捧檄冀榮親肇
典丹陽校旋蘇海邑民漁鹽千古舊弦誦一朝新浩蕩
王綱解艱虞國步屯遂令娛綵士幾作負羈臣天地裨
忠孝雲山獲隱淪陶潛猶紀晉黃綺肯歸秦體病相如
渴家傷原憲貧將何具甘旨并(闕)窘晨昏善事行驚俗
高居德照鄰儒言存道脈野趣任天真里巷稱耆艾鄉
邦禮縉紳時方瞻故老世忽哭斯人莫駐桑榆景翻全
寵辱身聲名應不泯傳播必殊倫循吏光前史文場殿
後塵遺音悲賈鵩絶筆歎姬麟有客含情切長塗灑淚
頻知心遺鮑叔交誼失陳遵零落今如是襟懷孰可陳
未懸徐墓劔空憶漢江綸獨立西風裏老吟東海濱此
生何所託歌罷復霑巾
歲除示姪十六韻(時將游西浙)
客裏光隂速天涯道路長漂流知幾處奔走已三霜似
汝年猶壯如余老足傷應慚謝氏父徒憶阮家郎識曠
惟游衍時難可薦揚第須依竹徑未用羨羅囊卜賣嚴
公術醫鈔陸姓方暇仍妍史冊閒亦愛詩章運至終超
逹道窮姑退藏晴窗開藥籠雨館倚書牀苕水支支綠
淞雲片片黃客行隨處是旅食在身彊白首摧頽甚青
春奔迅將頻年同患難此去莫淒涼木德迎新節條風
換歲陽萍蹤如可合處困更何鄉
哭揭祕監三十四韻
試續儒林傳之人迹已陳歸魂鍾阜夜復魄董溪春憶
昔初觀國乘時早致身家聲漢司馬胃教古成均學術
諸生識才華六館親南宫然燭夕北省聽鑾晨祕閣詩
書舊容臺禮樂新討論抽邃典制作邁常倫信是閨中
彦端為席上珍春官方載筆東郭已埋輪鵰鶚期高奮
驊騮且遠巡薇垣蓮幕客烏府繡衣人豈獨司喉舌獨
應領縉紳青冥來健翮滄海起脩鱗王氣幽州歇妖氛
國步屯依劉西適洛戀闕北過秦賈傅俄悲鵩宣尼竟
泣麟風塵辭組日江漢負羈臣殷士皆登用黃公獨隱
淪黍離興歎切麥秀入歌頻牢落征塗上飄零甬水濱
時艱憐子孝歲儉感妻仁我羨陶元亮人誇賀季真如
何遽凋謝况乃久邅迍已矣成長往哀哉付却塵黔婁
衾不足原憲數方貧筆冢名空在文埸事己泯行囊猶
簡牘旅冢但荆榛聽雨嘗連榻吟風更接茵玉山涵遠
潤金井潄餘津白首論文地黃泉訣别辰分財悲鮑叔
投轄失陳遵北海誰求隱東都罷對賓向來知己淚霑
灑滿衣巾
和陶淵明飲酒二十首(并序越錄十一以下游稿)
余性不解飲然喜與客同倡酬士友過從輒呼
酒對酌頹然竟醉醉則坐睡終日此興陶然壬
子之秋乍遷風湖酒既艱得客亦罕至湖上諸
君子知余之寡歡也或命之飲或饋之酒行游
之暇輒一舉觴飲雖至少而樂則有餘因讀淵
明飲酒二十詩愛其語澹而思逸遂次其韻以
示里中諸作者同為商㩁云耳
今晨風日美吾行欲何之平生慕陶公得似斜川時此
身已如寄無為待來兹况多載酒人任意復奚疑山顛
與水裔一觴歡共持
淵明曠逹士未及至人情有田惟種秫似為酒中名過
飲多患害曷足稱飬生此生如聚沬忽忽風浪驚沈醉
固無益不醉亦何成
昔出非好榮今處非避喧中行有前訓恐遂隨一偏商
於四老人遺之在西山朝歌紫芝去暮逐白雲還當其
扶漢儲亦復吐一言
我卜山中居柴門林際開湖光并野色一一入吾懷勿
言此居好殆與素心乖越烏當北翔夜夜思南棲蛟龍
去窟宅常懷蟄其泥此土固云樂我事寡所諧惟子酣
醉中歸路了不迷時時沃以酒吾駕亦忘回
悠悠從羇役故里限東隅風波豈不惡游子念歸塗朝
隨一帆遊莫逐一馬驅如何十舍近翻勝千里餘在世
俱是客且此葺吾居
世間有真樂除是醉中境可能得美酒一醉不復醒陶
生久已沒此意竟誰領東坡與子由當道出囊穎和陶
三四詩粲粲夜光炳
里中有一士愛客情亦至平生不解飲而獨容我醉我
亦高其風往還日幾次爾汝且兩忘何知外物貴尚懼
數見疎澹中自多味
大男逾弱冠初嘗傳一經小男年十三玉骨早已成亦
有兩女子家事幼所更女解事舅姑男可了門庭悉如
黃口雛未食已先嗚此日不在眼何以慰吾情
棲棲徒旅中美酒不常得偶得弗為飲人將嘲我惑天
運恒往還人道有通塞伊洛與瀍澗幾度弔亡國酒至
且盡觴餘事付默默
結交數丈夫有仕有不仕靜躁固異姿出處盡忘已此
志不獲同而我獨多恥先師有遺訓處仁在擇里懷此
頗有年兹行始堪紀四海皆兄弟(一作弟兄)可止便須止酣
歌盡百載古道端足恃
陶翁種五柳蕭散本天真劉生荷一鍤似亦返其淳步
兵哭塗窮詩思日以新子雲草太玄亦復賦劇秦四士
今何在賢愚同一塵當時不痛飲為事亦徒勤我生百
代下頗與四士親遥遥涉其涯斂然亦問津但懼翻醉
墨汚此衣與巾君其恕狂謬我豈獨醒人
和陶移居二首(并序)
余去歲六月遷居兹溪之華嶼迨今逾一年僻
處寡儔頗懷鳳湖士俗之盛意欲居之後游其
得錢仲仁氏山齋數椽遂欣然徙家焉因和此
二詩以呈仲仁
昔我客華嶼古寺分半宅窮年無俗調看山閱朝夕如
何舍之去遥遥從兹役朋游方餞送賦詩仍設席共言
新居好今更勝疇昔高歌縱逸舟持用慰離析
我未踐斯境已賦考槃詩懷此多年歲一㕓今得之陶
翁徙南邨言笑慰相思斗酒洽鄰曲亦有如翁時投身
既得所何能復去兹鷦鷯一枝足古語不余欺
和陶歲莫荅張常侍
長蛇驚赴壑逸騎渴奔泉歲月亦如是吾生復何言容
鬢久已衰矧兹憂慮緐俛仰念今昔其能免厥愆老馬
(一作馬老)猶伏櫪烏倦尚歸山我(一作一)來東海上十載不知
還竟如庭下柏受此蔓草纏枝(一作莖)葉日已固何有挺
出年人生無定在形迹憑化遷請棄悠悠談有酒且陶
然
和陶連雨獨飲(并序)
吾居海上旅懷鬱鬱方得諸地主時饋名酒慰
此寂寥悶至輒引滿獨酌坐雨竟日乃和此詩
以寄
平生不解醉未飲輒頹然近頼好事人置我嵇阮間一
酌憂盡忘數斟思已仙似同曾點輩風此舞雩天人道
何所本乃在羲堯(一作皇)先如何末代下莫挽淳風還淫
雨動連月此日復何年履運有深懷酒至已忘言
題巽上人游息軒
名山鬱岧嶤飛軒起弘敞覺花墮檻明忍草緣階長日
落萬壑冷風振百泉響埽庭驅虎出倚闌延月上雲影
共棲息山光同偃仰晩磬度筠清夕窗含澗爽偶造幽
人境獲陪芳景賞談玄悟道言觀妙滅塵想良游雖暫
適多累詎長往所以俗中人昏昏在天壤
秋日書懷
獨對闌干苜蓿盤入秋兩鬢轉斑斑長塗自覺衰難任
故國誰令老未還猶喜病妻安久困只憐弱子歴多艱
有書若報征徭事又遣新愁損舊顔
九日感傷(先人下世忌)
常年九日倍悲秋况在長塗獨倚樓手種白楊何處是
頭簪黃菊此生休悠悠歲月秪添老靡靡湖山已倦游
只有思親雙淚眼寒江忍付水東流
寄鶴年
衡門之下可棲遲且抱遺經住海涯東漢已編高士傳
西方仍誦美人詩衰年避地方蓬轉故國傷心忽黍離
天末秋風正蕭瑟一鴻聲徹莫雲悲
有懷淬用剛賦此以寄
何處名山擅地靈雨徵峯下樹青青九天日落疑星化一
夜龍歸挾霧腥禪窟已鐫新賜翰法函惟啓舊藏經道
人猶恨居山淺杖錫時時入杳冥
寄駱以大
先生節操古人同每歎清時老不逢東海眼穿華表鶴
西風淚盡鼎湖龍家貧已覺交遊少地僻應忘禮數慵
獨有風塵老羈客時時杖履(一作屨)許相從
寄胡仲孚
客裏游從近十年一時朋舊羨君賢學通上古長桑術
道悟南華散櫟篇交久直看書似筍愛深時借筆如椽
白頭歸倚西風立一度相思一惘然
承君衡叔幹遠送賦此以别
長風吹度海東邊慣聽潮聲己十年往事免成塵撲面
新愁唯有雪盈顛半生望眼迷遼鶴一夜歸心到蜀鵑
遠賦驪駒慚二妙縱歌安得酒如川
寄胡舜咨
曾著官袍賦上林一朝歸卧白雲深昂昂老鶴鳴皋態
耿耿驚鴻避弋心病起尚餘頒送藥客過時共賜来金鄉
邦珍重斯文寄莫為愁多鬢雪侵
寄俞伯熊兼柬李仲彬
東郭先生最老成天才久已負時名能詩不減唐工部
解酒渾如晉步兵塞上征鴻高避弋海東歸鶴暗聞聲
比鄰喜有知心客一夜彈棋直到明
寄鄭彦博
禮帙初攜入奉常濯纓又復向滄浪匡時未必慚長(闕)
撫事無如歸故鄉雨釣海頭機己息雲根谷口鬢俱蒼
客來若也詢餘計題得新詩滿草堂
懷宋庸菴
麥秀歌殘己白頭逢人猶自說東周風塵澒洞遺黎老
草木凋傷故國秋祖逖念時空擊檝仲宣多難但登樓
何當去逐騎麟客被髮同為汗漫遊
懷滑攖寧
海日蒼涼兩鬢絲異鄉飄泊已多時欲為散木居官道
故託長桑說上池蜀客著書人豈識韓公賣藥世偏知
道塗同是傷心者只合相從賦黍離
懷項彦昌
渭樹江雲每憶君别來惟見白頭新百年誰是知心者
千里同為歎世人内景琴心篔谷夜外丹火候杏園晨極
知養道多餘暇何得長生及老身
題高節書院
萬丈層厓置屋牢子陵冢墓壓靈鼇繞庭雲氣皆山雨
滿壑風聲是海濤隱德昔煩天使下祠光今並客星高
回頭却憶當年事幾度舂陵鬼夜號
咏懷古迹
客來慎勿說姑蘇弔古今人百感俱已訝當年嘗越膽
更堪此日聽吳趨荒臺鹿下江聲咽古木烏啼月影孤
欲問闔閭埋葬地五湖東畔已荒蕪
哭陳夷白二首
白髮江湖一病身平生精力瘁斯文師門偉器今餘幾
藩國竒才獨數君共愛辭華追董賈肯將出處累機雲
生芻不到黃瓊墓目極五湖西日曛
老我歸來託遠林仙橈猶泛五湖深身名已喜全離亂
生死俄聞變古今懸榻空除徐穉恨絶絃真亂伯牙心
無端又向溪橋立望斷秋鴻淚滿襟
秦湖漁隱為袁桂芳賦
履運已成昔名湖尚說秦避時端有意把釣可無人若
士居姚水遺風似舜民地雖占越上境實慕河濱己忝
歸漁業何言託隱淪月浮孤艇夜雨著短蓑春泊渚多
依藻窺汀或傍筠羽沉疑中餌絲動訝拖鱗竭澤知難
脱殃池數已屯競多聲失厲得雋語忘嗔獺怨誅求盡
龍嫌蕩漾頻腥風連巷泊穢浪接沙塵水際呼兒急墻
頭換酒新謳歌便野習嗜好任天真行媲清狂客名傳
放逐臣家臨煙浦近門對雪鷗馴釣渭心徒苦興周迹
已陳子陵辭漢日賀老别唐辰事業今如是棲遲固足珍
青雲人既遠白首我還親衰謝無知己飄零偶問津但
期連郡邑豈料結比鄰東主方懸榻西風且釣緡扁舟
如可具同老此湖漘
甲辰元日對雪聮句
三冬不作雪元日乃飛花殆似呈豐兆(蔡)還如獻歲華
曉梅同璀璨(戴)凍蝶鬭交加疊徑如拖練(徐)旋空若攪
車隨風疎復密(蔡)雜霰整還斜葩借雲為葉(戴)光疑月
在沙迷汀難辨鷺(徐)著柳易分鴉詠絮應輸韞(蔡)吟車
欲過又寒將椒酒敵(戴)瑩比塞酥嘉刻畫天呈巧(徐)鋪
張地掩瑕早朝光映笏(蔡)暝獵勢漫罝後臘寧非瑞(戴)
先春益自誇拂林微見蕊(徐)綴草淺窺芽煖促庭猊化
(蔡)陽催瓦雀呀土融偏潤麥(戴)水活最便茶不雨檐常
滴(徐)當隂砌或遮詩成燈屢剪(蔡)坐久鼓頻撾路滑妨
迴騎城嚴畏奏笳歲寒同在旅(徐)春至倍思家此日堪
乘興(蔡)歸舟向若邪(戴)
對菊聮句
翡翠翦秋葉金瓊鏤寒英(良)駢枝競戢戢植幹紛亭亭
(翰)逞芳固的皪鬭媚益晶熒(璜)幽姿匪人造逸態諒天
成(轅)傍芽萌庶孽乳萼孕懷綳(温)螫虎縮逗翳㾕蚝枯
梮莖(良)遲倩飈陣䬃疾役雷輥輷(翰)挐楹互雜沓跂檻
遞紛爭(墴)秋榮恣&KR1773;婐春粲失嫈嫇(轅)瑩奪鵝肪膩飛
攘鷗毳輕(温)韻冽帖疎穴迹祕慰羇傖(良)魏書奉延輔
酈水滋甘馨(翰)締芳笑蘭友論雅傲梅兄(璜)槭槭感餘
鎩采采憐孤撑(轅)譜之已百品詠之復千名(温)或緐若
朝弁或潔若藍瑛(良)或密若飄霰或粲若羅星(翰)或赴
若輻輳或屹若峩屏(璜)或散若㽅豆或聚若輜軿(轅)或
潤若璜佩或麗若金籯(温)或鮮如鷺振或悴如魴赬(良)
或斥如僕隸或積如雲仍(翰)或翩如春蝶或熠如宵螢
(璜)或偃如膂傴或昂如氣盈(轅)或揚如𬒮舉或側如杯
傾(温)或盛喜若笑或哀憂若酲(良)或即階陛立或俱盆
盎升(翰)或儕處士逸或儷節婦貞(璜)或翔疑孔翥或峙
訝鸞停(轅)或詫天姥功或覘地媪靈(温)朝采有元亮夕
餐有屈平(良)用酬我嘉節來踐爾佳盟(翰)餖容交錯飣
巵許逡巡行(璜)摘鮮盛棃栗傾濁澆醁醽(轅)起酬足蹂躪
坐嚥腹膨脝(温)陸味萃南品海腥極東烹(良)已暢一朝
樂復哦千古情(温)句竒媲犖确韻古鏗韶韺(良)馳驟門
接武格鬭掀鏖兵(翰)味辛薑桂性語險魈魅驚(温)懼敵
迹屢屏懾敗眼頻瞠(良)籍湜走且躓郊島弛復獰(翰)尊
卑異川岳清濁分渭涇(璜)遐思時踸胃凝睇靡瞤睛(轅)
顧慚駑駘力莫抗騏驥衡(温)四美已云具二難亦既并
(翰)愁去踰激矢歡來劇抽絣(璜)即此成放曠何用困拘
儜(良)永緝婀娜佩庶濯塵垢纓(翰)
出游聮句
杪秋劃澄霽游思躍然動(良)林飈迅而清川氣漾不滃
(翰)宿期淩沆瀣晨集侵瞈矇(轅)趨程指悠邈屏務遺倥
傯(源)興挾康樂高志激孟賁勇(良)筆牀黃帽齎茶竈蒼
頭捧(翰)放櫂闖鷁飛揚帆接鵷□(轅)始循竝縣山尋憩
窺曩楹蘭室睇今栱(源)困僮屏屢觸醉侣酒頻詾(良)屈伸
付蚨蠖聚散等蠛蠓(翰)歸情蕩躍鱗别思眇抽蛹(轅)筆
耕期已駛詩債事尤氄(源)雪莊充昔瞶雲林跛初尰(良)
唐生竟神駭沈子亦聽悚(翰)畫軸卷入檐書冊收貯籠
(源)磬折向蒼茫矢躍超濛澒(良)仰視雲畔鳶去逐煙中
鸏(翰)到家跳夜厖入室響寒蛬(轅)後會知何時余髮已
種種(良)
元詩選二集卷二十
