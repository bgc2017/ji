元詩選初集卷三十九庶吉士顧嗣立編
張翥蛻菴集
辛巳二月朔登憫忠閣
百級危梯遡碧空憑闌浩浩納長風金銀宫闕諸天上
錦繡山川一氣中事往前朝僧自老魂來滄海鬼猶雄
只憐春色城南苑寂莫餘花落舊紅
雁自代過晉嶺客中感興
鴈行初自鴈門來遠度平沙陳勢開光禄塞空霜氣冽
受降城廢水聲哀烏孫公主歌難和猿臂將軍射未回
今日客中腸易斷不須更上最高臺
茌平道中
風起征塵滿鬢鬚頻呼驛卒緩前驅巳悲白骨多新鬼
尚說黃巾半畏途麥老大田鳴乳雉草深荒徑竄妖狐
停驂欲飲瓜園井擬倩鄰翁放轆轤
宴四明江中醉卧及醒舟已次車廄站
使節重來省昔年舊遊零落一凄然山川在眼空陳迹
歌舞催人又别筵風卷潮聲全海起雨分虹影半空懸
酒醒惟有斜窗月偏照姚江獨夜船
湄洲嶼
飛舸鯨濤渡渺冥祠光壇上夜如星蛟龍筍簴縣金石
雲霧衣裳集殿庭萬里使軺遊冠絶千秋海甸仰英靈
乘槎欲借天風便仿彿神山一髮青
浮山道中
處處人煙有酒旗楝花開後絮飛時一溪春水浮黃頰
滿樹暄風叫畫眉入境漸聞人語好看山不厭馬行遲
江蘺綠徧汀洲外擬折芳馨寄所思
扈從之上京過龍門
兩崖高立色冥冥仰視空光一罅青石兀馬蹏危不渡
水漂龍氣暗聞腥山川壯自開天險風雨隂疑來鬼霛
我欲重尋舊題處溼雲寒蘚滿巖扃
聽松軒為丹丘杜高士作
長松千樹擁前榮虚籟還從樹底鳴一片海濤雲杪墮
幾番山雨月中生茶香夜煮苓泉活琴思秋翻鶴帳清
安得南華老仙伯相隨軒上說風聲
次韻劉伯貞與金山即休了長老唱和
老禪居處水雲重此地纖塵不可容潮色平鋪無際海
日光先上最高峯蹋花佛馭紅牙象獻寳神騎白耳龍
第一江山第一座幾時來聽講時鐘
送絶宗繼講師住大雄寺
大展三衣古道場真人高拱殿中央曼陀雨散天花落
薰陸煙生石乳香纚纚風雷飛講舌眈眈龍象繞禪牀
師行不廢宗雷社會覓籃輿到上方
聞雲海寬寳林同二師寂音悼之
久别吳寬與越同近傳歸寂故禪宫葛川有日尋圓澤
蓮社無人寄遠公亭外松焚雲海静井間鰻化寳林空
只留一點詩鐙在長照殘山剩水中
壺洲為上清張道士題
錦水西頭觀闕青仙家原不隔滄溟鳳麟洲渚寒凝碧
雪霧衣裳夜降靈金醴浸花留客醉玉笙吹月使龍聽
看君福地容蕭爽長與曾孫宴幔亭
送上清道士李自賓歸山
歸去青溪點易窗仙林如子世難雙丹藏虎豹千山雪
劒度魚龍萬里江别洞苔花分石路古壇松子落巖淙
道人不用尋煙火术煎經冬正滿缸
仙娥玩月圖為野雲陳氏題
仙娥微步下高寒獨立長松月滿山妝影透明金背鏡
佩聲飛動玉連環洗空碧海銀蟾冷舞罷瑶階白鳳閒
不是丹青寄顔色行雲無夢到人間
周漢長公府臨安故城二圖(今開元宫)
主家樓觀鬱參差想見當年全盛時宫草細侵行輦路
苑花深覆泛舟池瑶臺仙去塵生海甲帳神來風滿旗
好在畫圖留勝蹟五雲長護鶴笙祠
南渡君臣建業偏不堪喬木黯風煙豈知白馬興王後
又到紅羊換劫年三輔黃圖空郡國六朝王氣渺山川
白頭開府歸來日應覽遺蹤一愴然
半邨為傅處士賦
半距城闉半距邨煙霞只尺少塵喧小車出市僕先路
斜日下山人到門兩岸花陰連第宅一川草色散雞豚
田家數里將迎慣時復相留醉酒尊
霍丘孫遊武林湖山之勝詔之
千頃平湖繞郡城畫船小槳盪春聲紅酣花港風荷密
玉照梅岡雪樹明煙月長留歌舞地山川不改古今情
君行須到峯南北為覓蒼苔石上名
元夜獨坐
九衢花月萬家鐙憶在錢塘與廣陵過去豪華春似夢
老來心賞冷如冰蘇耽仙後還為鶴房琯生前本是僧
喚取家人多置酒只將寂莫付瞢騰
世事
世事紛紛在目前故園無復可歸年吳東城陷仍為沼
滄海塵生欲變田鼠穴詎容銜窶藪豨膏聊解運方穿
臣心有血才盈掬擬向天公罄一箋
翰林三朝御容戊戍仲冬朔把香前宫
嘉禧殿前初日高瑞光先映赭黃袍雲間瑞露收金掌
仗外微風颺彩旄黃鶴仙人周子晉碧雞使者漢王襃
禁園尚覺餘寒在未放春紅上小桃
直延春閣
蓬萊海上第三山仙掌雲間十二槃雞樹煙深殊窈窕
鳳樓天近自高寒銅壺傳箭聲相應紫詔封泥墨未乾
願祝君王千萬夀坐施雄斷濟艱難
感興
從來豪傑願風塵奮臂干戈肯顧身司馬諸王秪亂晉
祖龍二世竟亡秦祠傍鬼火狐鳴惡橋下天寒鶴語神
千古汗青留感慨山中輸與種桃人
憶廣陵舊事(乙未)
君王昔在鎮南年賓客風流日滿筵上國旌旗分一半
層臺歌舞宿三千豪華遽盡悲離黍形勝空存慘莫煙
多少楚魂歸未得江流無際海連天
授鉞
天子臨軒授鉞頻東南何處不紅巾鐵衣遠道三軍老
白骨中原萬鬼新烈士精靈虹貫日仙家談笑海揚塵
只將滿眼凄凉淚哭盡平生幾故人(中原紅巾初起時旗上一聮云虎賁)
(三千直抵幽燕之地龍飛九五重開大宋之天其後毛貴等横行山東侵犯畿甸駕幸灤京賊勢猖獗無異唐)
(末仲舉在都下作此詩寄浙省周玉坡參政伯琦云)
送西江胡允中之桃温萬戶府學正
遼水窮邊牟蓋東鎮人今始識儒宫詩書直化三韓遠
文軌須令萬國同隼度塞雲秋有雪鼇翻海浪晝多風
知君回首神州路一髮青山落照中
余伯疇歸浙東簡郡守王居敬
四明遊客住京都旅舍青鐙照影孤家信十年黃耳犬
鄉心一夜白頭烏却携長鋏辭金水直挂輕帆到鑑湖
為問蠡吾王太守别來安穩有書無
送涂茂才北遊
黃河十月已流冰暫解行裝駐廣陵逆族壯懷銷北斗
故山歸夢入孤鐙千金燕市方求馬萬里天池欲徙鵬
曾是公卿有知已孝廉船上覓張憑
越僧無涯號棲雲乞賦
上方何處但聞鐘深護林扉翠幾重卧冷衲衣侵片石
行隨錫杖度千峯松晴每下安巢鶴潭莫時留聽法龍
更欲移禪沃洲去微茫巖洞不曾封
高沙失守哭知府李齊公平
高郵自昔號銅城一旦東平委賊兵殺氣倉皇迷野色
怨魂嗚咽泣江聲廣陵瓊樹春仍在甓社珠光夜不明
白首故人悲趙李臨風惟有淚縱横(參政趙伯器死泰州)
寄答翟彬文中時避慈溪
静對孤鐙思往事偶聞䟽雨落寒窗愁邊白髮三千丈
夢裏青山十四雙蜀魄有聲疑訴國楚招無些憶沈江
只因詩思緣君苦吟斷遥鐘已曉撞
聞歸集賢遠引奉簡一章(時吕左丞歐承旨司尚書繼亡)
故舊相看逐逝波思歸無路欲如何將軍每歎檀公策
朝士徒悲穆氏歌南海明珠來貢少中原健馬出征多
先生自說將高舉不遣冥鴻到罻羅
望江(是歲合越飢)
寒潮已退大江空不見來鷗與去鴻半嶺綵霞纏落日
一川紅樹照西風魯連蹈海英靈遠王粲登樓感慨同
徑欲投竿會稽石得魚為飽浙河東
答馬易之編修病中作
喜君近疾已平安楮帳緜衾且避寒飯顆任嘲詩骨瘦
糟丘能遣客懷寬天街鐘動朝初罷海國書回歲又殘
忽訝衰翁不相問北風吹雪正漫漫
歙汪希仲罕代自雄新二州警曹話其風土為賦
越鳥巢南漲海東地兼夷夏氣惟雄洞深屋壘層厓上
瀧險船行亂石中春樹溼雲生桂蠧瘴茆經雨落沙蟲
宦遊最數蠻荒惡羡子歸來面更紅
東坡淮口墨蹟卷後有黃策詩(策號墮緣子)
潮落潮生沙岸頭布帆來往幾經秋山川如故人何在
天地無情水自流敗壘荒墟非昔畫野煙寒照總新愁
只應千古清淮月曾照東坡此喚舟
九日燕允孚森玉軒醉中感懷
不見江南信使來菊花應傍戰場開風塵渺渺家難問
節物悤悤老轉催把酒多無今日醉(坐中客此語有足動心者)登高
只益寸心哀白頭一覺湖山夢誰料繁華有劫灰
故御史王楚鼇元戴為臨川王伯逹三畫求題三
首(王館賓也)
雙鳳山人茅作屋五雲閣吏繡為衣寫將瀟灑滄洲趣
留待風流二老歸歲月無情遺墨在江湖多事宿心違
寒藤古木江西道惟有當年白鴈飛(右雙鳳山居圖王山在臨川五里)
(自奎章典籖為廌史故云閣吏)
罨畫溪頭春水波美人蘭櫂遠來過杯如賀老稽山酒
曲有吳兒小海歌樓館雲晴空翠溼汀洲花暗夕陽多
只今粉墨餘高致愁絶樵風冷薜蘿(右山陰春霽圖時憲廵行越中)
小史堞前煙水空淮山無數直叢叢使君援筆寫秋色
舟子唱橈乘晩風幾處漁家依落木半汀殘照下飛鴻
白雲望斷仙遊遠應在蓬萊碧海中(右萬港秋汎圖時為淮西僉憲)
春日有懷柯敬仲博士
建章鸎囀曙光初上直開門漏點䟽花擁西清森仗衛
星臨東壁煥圖書漢庭長者多推轂楚國騷人久卜居
為問五雲仙閣吏綵毫春詠近何如
悼亡日(是早題畫梅一幅夜夢梅花盛開有感)
翦水裁雲聚作花直教顔色冠芳華一雙仙子玉條脱
三尺天家香辟邪南國好音將過鴈西窗殘夢已嗁鴉
年年此日傷春思忍把歸心賦落霞
中秋望亭驛對月代祀北還
月色滄波共渺茫驛亭雜坐看湖光仙家刻玉青蟾兔
帝子吹笙白鳳凰蘆葉好風生晩思桂花清露溼空凉
回槎使者秋懷闊倒瀉銀河入酒觴
正月九日夜雪甚寒
雪後西山照眼青早寒微霰又飄零昨非未必今皆是
衆醉何由我獨醒學篆每朝臨碧落存神長夜養黃庭
若為喚得瀛臺侣相與吹簫上杳冥
雪中早朝
北風吹雪浩漫漫曉出津橋立馬看春入上林花樹早
水連平地海波乾金城萬雉微茫溼月闕雙龍贔屓寒
今日天顔知有喜紫宸朝下散千官
送春答何高士
湖山不見莫雲渾楊柳風寒早閉門情在舊遊花歷歷
酒淹殘睡雨昏昏種桃道士今何處采若騷人不返魂
欲識傷春無限意杜鵑枝上有嗁㾗
清明雨晴遊包山龍華寺過慈雲嶺
當年玉輦此經行古寺猶題扈從名龍鳳䜟空山氣歇
馬羊劫換海波平野桃著雨春紅落嶺路埋雲溼翠生
日莫雲歸煙樹黑饑鼯嗁雨上宫城
七月二十七日書所見
杏花樹底血猶紅一宿猩㾗雨洗空鳳闕追班聽帝詔
羽林坐甲衛皇宫天官占候徵玄象國士精誠貫白虹
引領雲間望笙鶴朝來佳氣已蔥蔥
存道元帥師宗感時及陡遡山竢刀寨入貢次韻
二詩送歸關戍
徼外頻傳羽檄飛將軍三起著戎衣空山狐兔無藏窟
平陸龍蛇有殺機已見趙佗知漢德更令孟獲識天威
此行整頓蠻荒了箐雨瀘煙好賦歸
羣蠻連歲閧滇中陡遡山前喜挂弓萬里籌邊頻却虜
半生憂國早成翁塞垣烽火方無警幕府文書已上功
春賦歸来五雲閣漢廷不獨數嚴終
送謨侍者還江陰
禪祴無塵錫杖青一龕天竺更南屏楊枝偏灑缾中水
貝葉時繙笈内經舊業池菱秋漠漠歸舟江樹曉冥冥
今朝又作蕪城别何處鐘聲入夜聽
寄陳敬初郯九成
憶昨閶門綰柳條遠煩相送過楓橋夕陽陌上東西路
春水江頭早晩潮老境此心惟白社英年何處不青霄
詩林别後應俱進時遣郵筒慰寂寥
遊天竺寺
石梁濺水溼蒼苔陰洞傍穿澗㡳回殿閣金銀從地湧
山林圖畫自天開龍隨僧到分雲住猿聽人呼下樹來
遊興未闌斜日盡馬頭呼酒尚徘徊
題張外史馬塍新居
窈窕丹房古澗阿長松修竹繞層坡桃園隱者時相遇
茆洞仙人夜或過沆瀣杯寒供曉食青冥笙響答空歌
白雲浮出池㾗滿知是龍泓宿雨多
登六和墖
江上浮圖快一登望中煙岸是西興日生滄海横流外
人立青冥最上層潮落遠沙羣下鴈樹欹高壁獨巢鷹
百年等是豪華盡怕聽興亡懶問僧
登金山呑海亭了翁請賦
危亭突兀戴鼇頭俯視滄溟一勺浮龍伯衣冠藏下府
梵王臺殿起中流扶桑夜色三山日灩澦江聲萬里秋
老我惜無呑海句但磨崖石記曾遊
賦中書左曹小瀛洲
東曹地迴集名郎宛是仙家紫翠房閶闔上通天只尺
蓬萊移出海中央金波日煖浮鳷鵲玉樹春濃下鳳凰
幾度夢回清夜直此身如在五雲鄉
三月望日遊虎丘寺題小吴軒
海湧峯前雲樹盤佛宫飛閣出巑岏虎來古塚金精白
龍卧秋池劔影寒禪老說空留壞石鬼仙題雨下虚壇
憑高不盡登臨興更借西山晩翠看
吳江
坐倚風檣看太湖波濤澒洞半三吳寒通上界咸池氣
黑入中流水伯都雲暗蛟龍應起立雪深鴻雁自驚呼
望亭有酒宵堪醉買得漁家一尺鱸
二月望日湖上值風
疾風吹浪滿重湖雲掩西山一半無黃帽牽船依岸過
蒼頭按鶻繞林呼鸎花世界如春夢煙雨樓臺似畫圖
童穉兹遊今白髮斷橋斜日重踟蹰
寄觀志能照磨
鼇背三山最上峯美人手把玉芙蓉仗圍泰畤傳宵燎
漏下層城蹋曉鐘錦瑟無塵飛刻鴈金壺有墨灑雕龍
老懷已託王郎道早晩歸雲北澗松
送成禮部誼叔察訪守令河南山東
歷數開千載明良會一時朝廷嚴守令宵旰為黔黎南
服方多故東州復阻飢郎官膺簡拔使者出詢諮此命
於今重如君衆論推直承廉察往肯作畏難辭靈雨隨
華轂流風度綵旗草兼驄一色柳與轡同絲梁宋分淮
甸青齊並海涯政苛嗟虎猛民散念鴻離罷耎寧勝任
姦貪只自私中牟因雉見單父得魚知或有隳其職誰
能慎所司張絃從急緩朗鑒各妍媸治道誠先務皇心
實在兹俱為良吏選足慰遠人思空闊青雲步孤高玉
樹姿暫傾冠盖餞行赴簡書期事業懸鐘鼎光華映羽
儀歸來前席問請入史臣詞
寄題顧仲瑛玉山詩一百韻(并序)
至正九年秋海道糧舶畢逹京師皇上嘉天妃
之靈封香命祀中書以翥載直省舍人彰實徧
禮祠所卒事於漳還次泉南卧疾度歲乃仲春
至杭遂以驛符馳上官而往卜山於武康克襄先
藏秋過吳門顧君仲瑛留讌草堂之墅(一作窩)宴
(一作嘉)賓十又二人分題玉山(一作崑墅)諸景詩皆十
韻盡歡而别舟中筆硯少暇因叙事述懷累成
百韻語緐則易疵聊以記行役耳錄寄仲瑛洎
席上諸君子他日或遊崑墅當為一亭一館賦
之也
治理逢熙運欽明仰聖皇至仁侔覆載上德配軒唐大
業勤弘濟元臣協贊襄賢科收俊造庭實粲珪璋入貢
徠符紱儀韶下鳳凰普天均雨露絶域總梯航每念京
師食遥需漕府糧神妃所芘護颶母敢飛揚前隊貔貅
發先驅㒺象藏冷飈鼓萬柁朱火耀連檣帝敕申嘉惠
祠官按典常賞勞兼湛濊(時賜省臣漕臣酒幣甚厚)旌烈特巍煌僕
本中林士久陪東觀郎遂叨乘驛傳徧與禮靈場簜節
雕龍飾華旗畫隼翔衝流度鄞越陟險過泉漳緬彼湄
洲嶼嶄然鉅海洋蛟穿崖破碎鯨蹴浪撞搪震鼔轟空
闊奔帆截渺茫島夷迎使舸瘴霧避天香嘉薦歆芬苾
陰功助翕張精誠致工祝景貺答禎祥賈舶傾諸國輿
圖奄八荒身雖距閩嶠志已略扶桑裴洞三生夢温陵
十月凉兹遊平昔冠夙願一朝償女髻皆殊製蠻音各
異鄉地偏宜荔子人最貴㯽榔釀鹿肥漂酒澆壕液滿
房招賢簇車騎揮埽積縑緗窮臘纔竣事暄春始趣裝
劔津傳警急汀賊起狓猖獠砦(一作穴)旋戡定藩垣慎扞
防思親彌切切行役更遑遑狐死嗟奚首龜占喜允臧
封崇宴隖内木拱計峯旁(仲春卜山武康克襄先藏塢在計籌山下即予新阡)
薄宦秪牽率孤蹤易感傷暫為江左客誰灑墓頭漿逝
矣川塗阻凄其涕淚滂南園恰嗁鴂北路復鳴螿粤若
婁東邑由來漢太倉機雲存故宅吴會畫雄彊遯迹睎
高士(謂有梁鴻山)遺風挹讓王厥田尤沃衍比歲適豐穰老
我(一作契)張承吉新知顧辟疆聞君占形勝築室恣徜徉
鐵笛留嚴客青錢乞泰娘杏韀紅叱撥蘭柱繡鴛鴦闢
徑通佳處栽桃帶柳塘修梧羽葆蓋美竹碧琳琅列岫
濃螺色澄湖淨鏡光鳥邊嵐漠漠魚外水泱泱鶴駐遊
仙館鸞鳴種玉岡投竿釣月檻隱几讀書牀雲結芝英
秀花團桂樹蒼舫齋青篠箔漁舍綠苔墻棟宇環相屬
園池鬱在望直疑金谷墅還似輞川莊未獲窺詩境相
邀到草堂開尊羅綺饌侑席出紅妝婉態隨歌板齊容
綴舞行新聲綠水曲穠豔大隄倡宛轉纏頭錦淋漓蘸
甲觴弦鬆調寳柱笙咽炙銀簧倚策驂連轡鉤簾燭遶
廊僰僮供紫蟹庖吏進黃麞卜晝寧辭醉留歡正未央
分司莫驚坐刺史欲無(一作銷)腸是集俱(一作咸)才彦虚懷
共頡頏珠璣散(一作飛)欬唾律吕應宫商鄭老經術富于仙
詞翰長琦初鐙並照郯華驥同驤璧也牋毫健吟篇綵
繪彰拈題争點筆得句倏盈箱勁敵千鈞彀精逾百鍊
鋼語竒凌鮑謝體變失盧楊瑛甫蚤有譽亨衢那可量
摶扶看(一作扶搖摶)怒翼騰蹋待蜚黃既篤朋情重仍持雅
道昌披襟視(一作露)肝膽刻琰播文章永契欣依託衰蹤
頓激昂盍簪承偉餞授簡藉餘芳自鄙冥搜拙徒令屬
對忙端如享敝帚何以貯奚囊談笑聊堪接賡酬曷足
當吾猶鄶以下公等楚之良瓠落渾無用艱難實備嘗
擬為覂駕馬竟作觸藩羊筋力頻馳騖功名幾慨慷不嫌成晚
合深幸際時康邂逅因斯會暌違又一方悤悤把别袂眷眷
賦河梁鴻雁清秋日蒹葭昨夜霜關山凝朔氣星斗麗寒芒
疾病(一作疾)家多難歸休歲亦陽苦心甘寂莫短髮任蒼
浪漏屋愁荷蓋塵衣惜蕙纕杜陵非固懶賀監豈真狂
回首長追憶緘詩遠寄將乾坤浩今古此意詎能忘
分題送京兆趙耕師尹之臨安路帥府照磨得通
海湖
萬頃平湖碧浮光映泬寥秀山純浸影滄海暗通潮瘴
黑雲相蕩春澄雪未消潤沾蒙部闊川合洱河遥秔稻
收田利蒲魚入市饒雨歸龍氣溼晴浴鶴媒驕夾樹迷
深箐流花落野椒氊來蠻婦漂船放𤏡僮橈帥閫開荒
甸英才屈下僚此心同逝水日夜向東朝
送劉貞廷總管之嘉禾(御史宣徽院判)
牧守膺民寄循良不數公使君新建隼御史近乘驄内
府聲華著專城控制雄老成歸物望清切簡宸衷紫綬
盤銅虎朱旛擁畫熊焚香迎父老騎竹走兒童檇李名
藩古勾吳地利通粤從師次後俱在震鄰中水暗臺隍
月雲寒鼓角風蠻氛猶漲黑戰血未消紅聖主方圖治
台司亦即戎頻煩綸綍下次第甲兵空公等宜宣力王
臣固匪躬關防先武偹國計務農功黃霸徵當最陽城
考欲同蒼旻飄勁氣白日照精忠萬象天樞北三山海
市東旱龍俄作雨(時喜得雨故及)陽鳳已鳴桐善政風須變虚
襟理自融平生經世志要似節軒翁
成居竹有書報甥傅君亮至揚州言其家與外表舅吳
仲益及婦家二叔學生韓與玉全家無恙喜甚有懷
始得平安信渾紓悵望心争看尺素字絶勝萬黃金危
甚初秋警幾於平陸沈蜂屯昱嶺上豨突浙江潯縱爾
驅鋒鏑寧逃磔斧碪官軍俄克復亂首即成擒城市半
焦土親朋多好音已知生有路暫免淚沾襟老子歡殊
劇家人酒快斟狂歌敲手板醉倒脱頭簪黎庶思甦息
皇天願照臨國威雖震曡兵氣尚蕭森自顧形骸累仍
嗟歲月侵懷歸畏吏議承乏念官箴虎豹關非遠龍蛇
水更深豈無黃石略虚遣白頭吟落日耿殘雪浮雲生
夕陰枯茸聞齕馬疎樹見棲禽松竹荒須理茅茨破可
尋前身本道士不是戀山林
予京居二十稔始置屋靈椿坊衰老畏寒始製青
鼠袍且久乏馬始作一車出入皆賦詩自志三首
五槐濃綠蔭門前東宇西房數十椽不是衰翁買屋住
歸時留作顧船錢
青鼠毛衣可禦寒秃衿空褏放身寬遮頭更著狐皮帽
好箇儂家老契丹
淺淺輕車穩便休何須高蓋與華輈短轅不作王丞相
下澤聊為馬少游
讀瀛海喜其絶句清遠因口號數詩示九成
一日糧船到直沽吳罌越布滿街衢新詩將作如干首
為問郯郎有買無
接糧御史性情真斷事官來苦怒嗔索酒索錢横生事
遭風遭浪肯知人
客窗昨夜北風高猶似乘船海上濤明發先宜覓貂鼠
喚人來作禦寒袍
虎賁坐甲夜傳更千步廊街鼓柝聲未許離人眠得熟
馬蹏車鐸又天明
拂郎之馬走千里獨立長嘶凡馬空昔在江南看圖畫
今來天廏識真龍
賽娘十五解新聲楊柳腰肢怯囀鶯好寫潘郎胡十八
教伊傳唱滿京城
長川妓子蚤晨來戴笠騎驢帕擁腮總在狹斜坊裏住
教坊日日聽差回
杖屨尋花虎丘寺壺觴按曲館娃宫阿成殺受吳中樂
請入風沙海浪中
結束黃騮粉畫韀更投西市買長鞭知儂已有南歸日
戶部來催助燕錢
大風塵土漲天飛遮眼烏紗拍馬歸還是洞庭湖水好
待郎來浣舊征衣
廉子祐歸省金陵且就秋試作絶句贈别
故園歸思浩無涯更聽嗁鵑惱客懷後夜月明應有夢
先隨潮水過秦淮
小游仙詞八首
清華公子竝騎龍直過蓬萊第一峰親見海中城闕好
半栽玉樹半芙蓉
五色煙中玉女窗鳳歌鸞舞一雙雙除是飛瓊方教得
紫簫吹徹不成腔
來不分明去不言紅椒花露溼妝㾗巫娥已隨夢魂斷
十二碧峯愁莫猿
月圃羣芬次第開步前紅露下瑶階摴蒲偶共真妃博
賭得雙頭白燕釵
道人寄我紫邏山時復賣藥來人閒石潭薄晩有龍鬭
滿谷溼雲無路還
五嶽真官立帳前露蕪香靄落瓊筵夜深醮罷各歸去
一一馬聲嘶上天
美人臨水笑相邀自解羅巾擲作橋同覓雲間仙伴侣
杏花壇上聽吹簫
月帳新開蕊輦過桂花凉露灑天河雙星一夜叙離别
狼籍碧蓮秋露多
皇舅墓
青州刺史河上墳墳不可識碑仍存維舟上讀半磨滅
使君乃緣戚里恩當時賜葬宜過厚冢闕樹立須雄尊
豈知陵谷有遷變石馬盡没龜趺蹲驛失指我元傍岸
縣官恐墜移高原岸濱往往多古冢零落空餘秋草根
至今父老傳讖記野人之語那足論我疑其藏必深錮
或謂已被湍流吞安得壯士塞河水萬古莫令開墓門
(陶南村云河間路景州蓨縣河滸一土阜相傳為皇舅墓自國家奄混區夏即有謠云皇舅墓門閉運糧向北去水渰墓門開運糧却回)
(來至正辛卯中原大水舟行木杪間及水退土阜崩圮墓門顯露繼矣後天下多事海道不通讀公之詩傷今之世則讖緯之說誠不可誣)
石頭城次薩天錫韻
逶迤(一作坡陀)石路帶城遥古寺殘碑蘚半彫一自降王歸
上國空餘故老說前朝壞陵鬼剽傳金盌畫壁仙妝剥
鳳翹更欲留連盡竒觀夕陽江上又生潮
述慈溪景
往年使過慈湖上風景依稀可畫傳紅葉樹藏秋水寺
白頭僧渡夕陽船竹林雨過山多筍漁浦潮來海有鮮
藉爾遠公能愛客不妨酬倡酒尊前
東西馬塍春行簡平湜伯容
清明時節每隂隂楊柳人家花滿林侵曉乍收連日雨
賞春長負百年心鳬翁一一蒲塘暖雉子斑斑麥隴深
為報能詩平處士剩攜芳酒共幽尋
遊鳳凰山故宫至高禖臺鴻鴈池
衰草寒煙老木風南朝佳氣落秋空璧來山鬼遮秦使
盤泣仙人(一作銅仙)别漢宫壞埒尚傳祠乙鳥荒池曾見射
飛鴻騷人自古多離(一作荆)思長在登臨感慨中
鐵笛為孟天暐賦
愛此輕圓鐵鑄成何須楚竹選孤生年多化作青蛇色
夜静吹如彩鳳聲繡出碧花凝錯落冷涵金氣發鏗清
最宜攜向君山去一聽仙翁奏月明
夜起
月落未落霜滿城雞鳴不鳴山四更起看北斗寒挂地
俯聽長河流有聲今夕何夕耿無寐千古萬古難為情
欲持心事出門去哀歌坐待東方明
寄見心上人次韻二首
自入赤墀青瑣間舊遊禪侣亦闌珊青山只憶招提境
白首初辭供奉班馬為空羣猶蹻蹻鳥能求友自關關
終期一舸相尋去知在姚溪第幾灣
見說錢塘别築城凄凉風景若為情湖隄柳盡曾遊路
石壁苔荒舊刻名老我無能如燭武何人可飲勝公榮
沃洲勝會還容續即擬山中隱計成
寄成居竹隱居
青袍朝士困京華此老蕭閒竹滿家山壓窮愁詩強項
海枯渴旰(一作肺)酒槎牙商巖未採芝如草彭澤將歸菊
有花孤負江頭理漁事短篷春雨夢漚沙
題唐子華畫王師魯尚書石田山房
秋水橋邊紅葉林數家茆屋傍青岑岡頭種玉朝煙煖
隴上鉏雲宿雨深摩詰輞川宜入畫少陵韋曲自成吟
束薪歲晩來同煮應許山中道士尋
題述律存道元帥平師宗三州卷後
不用牙璋遠出師將軍憑軾下(一作定)邊陲僰酋争歃金
盤血漢使高懸玉帳旗司馬文章傳太史武侯威略震
南夷只今父老蘭滄上擬刻寧蠻第一碑
寄題杜原父懷友軒
尺五城南近世紛移家來竝武夷君他年功業誰青史
此客山林自白雲石氣曉侵書幌溼溪聲時雜櫂歌聞
故人已有同棲約杖策行穿虎豹羣
瓜州與成居竹王克純登江風山月亭
風起西津斷客艘熊家亭上得憑高雲移鳥影沈江樹雨
帶龍腥出海濤開闢自天留壯觀登臨如我老英豪放
舟擬就金山宿一夜清寒襲錦袍
奉答新仲銘禪師
吳楓初冷鴈連天夢在江南野水邊詞客欲歸嗟老大
美人不嫁惜嬋娟豺狼正爾當官道龍象于今護法筵
我識新公老禪衲一鐙蒲室是真傳
冰蟾為金齊賢賦
老蟾素魄稟金精千歲玻瓈幻結成明水夜零陰隧凍
丹書秋滿肉芝生腹凝寒露藏虚白影入銀河浴太清
擬問姮娥乞靈藥與君騎向廣寒(一作廷)行
送式無外歸高麗
三韓山水有靈暉秀出斯人了佛機嶽寺禪餘留偈别
王城齋罷戴經歸缾收滄海降龍入錫度秋空近鶴飛
只恐故林雲卧後一鐙秋老木棉衣
春日汎湖陪李旻德融席上作
春來渾不到湖邊偶逐東風上畫船花氣暖流(一作熏)黃
鳥岸水光晴展白鷗天綠尊興極(一作劇)頻呼酒銀管聲
高正輥絃我比放翁應更放看花不獨海棠顛(仲舉善諧謔出)
(談吐語輙令一坐盡傾嘗為集慶路學訓導御史下學戲點視廩膳鄰齋出對云豸冠點饌是日適用驢肉仲舉)
(續云驢肉作羹御史盖河南人也聞之大怒欲逮捕之仲舉乘夜逃奔掦州觀此亦可以見其疎放之一班矣)
送劉侯赴大理
萬里南雲入馬蹏蠻酋迎拜過阿黎將軍拔劔歌玄武
使者乘軺祀碧雞六詔星文開井絡兩關鳥道插天梯
聖朝謀帥先詩禮努力籌邊息鼓鼙
挽忠襄王
聖主中興大業難元戎報國寸心丹軍中諸將驚韓信
天下蒼生望謝安羽檄北來兵氣肅樓船南下海波寒
老臣擬直詞林筆細傳成功後代看(忠襄王謂察䍐帖木兒也察䍐起兵)
(沈丘悉平河南山東諸處紅巾至正壬寅為田豐王士誠所刺先是有白氣如索起危宿貫太微垣太史奏山)
(東當大水順帝曰不然山東必失一良將即馳詔戒察䍐勿輕舉未至而已及難矣)
招韓伯清泛湖二首
南園攜手賞芳紅喚取能歌盛小叢傳與春風留杏萼
明朝開向曲聲中
段橋春水綠初柔更有羣鳬來上遊好借䲭夷盛酒去
玉簫吹上畫船頭
(元史稱仲舉遺藁不傳其傳者有律詩樂府僅三卷四明周圮公所錄嘉興朱竹垞藏本乃是明初僧大)
(杼手杪有洪武四年題識其外元音清氣諸家選本附于後所收頗有未經見者至玉山雅集所載古體尤多并)
清河水漲答復中吉監縣水字詩
漭泱清河漲湍流滋浸淫滄溟渾灌注濁浪浩浮沈洲
渚津涯闊泥沙沮洳深沿淮澤鴻滿漂蕩渡江潯
辱井石闌
好事能收斷石存摩挲堪惜古雲根樓空野寺鐘何在
宫浸寒蕪井已眢古篆半餘闌上字妖姬猶有夢中魂
試捫窪處紅猶溼不是臙脂是血㾗
上元夜雨
門外東風驚落塵夜寒街鼓斷無人江山長抱千年恨
雨雪虚消一月春紅蠟光深行酒罷玉龍聲急落梅頻
鄰翁聞說兒時事何異繁華夢裏深
壬申元日大雪二日立春晴景豁然春讌有作
白雪青天映日紅樓臺高下玉山中盤蔬曉送冰絲脆
釵杏春生蠟蔕融北斗龍杓迴後夜東皇鸞輅駕靈風
何如得接雲霄上一看煙花繞禁宫
癸亥歲八月十六夜月
蟋蟀梧桐秋滿庭浮雲散處見疎星仙人修月渾無跡
使客乘槎自有靈一道銀河通碧海三更白露下青冥
西風忽起吹黃鵠夢斷瑶池醉未醒
郡城晩望覽臨武堂故基
全晉山川氣象開滿城煙樹擁樓臺土風舊有堯時俗
人物今無楚國材千嶂晩雲原上合兩河秋色鴈邊來
昔賢勝賞空陳迹落日登臨畫角哀
自悼詩二首
十二樓空月自明一圓一闕總關情每從畫裏瞻瓊在
復向詩中記受生魂不歸来歌楚些夢還驚覺厭秋聲
遥知别鶴離鸞思只在芙蓉海上城
夢中常苦不分明天上人間各有情桃葉柳枝無限思
靈芝瑞露可憐生蕙蘭漫織迴文錦鸚鵡猶傳響板聲
欲得近音何處問風煙遮斷武林城
九日行湖上
是節最關情隨山得散行西風片雨過落日半湖明野
菊黃堪把官醅綠可傾坐來無限思散入遠鴻聲
露坐
官街人静鼓鼕鼕獨坐中庭滿扇風墮地一絲和露溼
青蟲縣在月明中
宋徽宗畫梔禽
龍沙魂斷夢華空遺墨凄凉扇面中三十六宫恩怨盡
更無花鳥訴秋風
馬上望江南諸峯
浮雲散盡莫天空遥見江南數十峯安得夸娥兩神力
為分蒼翠過淮東
朱翁子負薪卷
富貴危機解殺身是非千古付樵人當時長史魂應悔
不向山中只負薪
題蘭
鶗鴂聲中花片飛楚蘭遺思獨依依春風先自悲芳草
惆悵王孫又不歸
題王蕺隱畫山水
額黃銷盡玉嬋娟翠袖凝愁倚莫煙舊日漢宫三十六
更無秋露泣銅仙
題趙仲穆江圃歸帆圖(漁浦八十五里為苧蘿浦口有西施廟存)
西施浦頭鴻鴈聲苧蘿山下於菟行前村路暗愁未到
迴首海天秋月生
今我不樂三章章五句
今我不樂思故山虎豹盤踞愁難攀豈無壯士藏(闕)間
誰能西鄉發一矢畏途如此何由還
鴟鴞夜鳴兮天佀漆煙際争頭小星出破窗無鐙望白
日東方未明起擥衣風雨何來忽蕭瑟
月白西南星宿稀巷無行人蝙蝠飛步簷蕭蕭露沾衣
目斷天涯徧芳草王孫不歸春自歸
人鴈吟憫饑也二首
雁飛渡江謀稻粱江人趁熟亦渡江雁下江中唼蘋藻
人饑盡屬江中央天長水闊羅網多無衣無食可奈何
人聲未斷雁聲起棄兒呱呱道傍死不見雁春還北飛
人今去此將何之歎息人窮不如鳥何日相隨如雁歸
雁啄啄飛搏搏江邊虞人縛矰&KR1508;人飢處處規爾肉豈
知雁飢肉更薄城中賣雁不直錢市頭糴米斗五千妻
兒煮糜不敢飽朝朝射雁出江邊不聞關中易子食空
里無人骨生棘縣官賑濟文字來汝尚可生當自力
紫檀篳篥曲贈善吹者任子中
君不見龜兹樂工能新聲截竹插蕓吹月明黃沙磧裏橐
駝斷花門山上浮雲生夜深促節轉悲壯只愁崩倒赤連
城石崖劃裂水泉湧海鶻怒戛風力竦賈胡驚起怨思長都
護罷飲精魂動傳之中國久更新任郎妙解尤絶倫鏤檀作
管如紫玉連蟬錦囊金作束等閒未肯出向人為我酒邊吹
一曲落花撩亂游絲起流鸎無言蛺蝶死當頭獨發調最高
響來直在青雲裏頓令陽春變秋色佶栗吳霜飛繞指教坊
絃索慘不驕歌舞堂中静如水古誰得名今莫比詎數陽陶
與關李南音北譜此正䋣含嚼紛紜徒聒耳我心感慨未易
降已覺滿坐寒摐摐安得酒船百斛乘月去數聲吹黑魚龍江
六月廿六日泛湖遇雨
忽雷矆䁡奔雨急山靈晝藏水僊泣蝃蝀下飲湖水立
恍惚疑有蛟龍入疾風吹裂南天青芙蓉放香薰水腥
吳歌楚舞方爛漫更盡花間雙玉瓶
蟠松引
何年風雨拔老湫乾卧千歲長黃虯垂胡磥碨髯怒磔
雷火不敢燒其瘤卒然一見勢欲攫况可手捫雙角鯄
縣知根受元氣大跁跒力争崖石礙樛枝互錯鐄鐵(闕)
弓紐(闕)張欹羽蓋低無玄鶴寄巢居幽有蒼夔出光怪
故人語似靈嵒山卧雲之樹同屈蟠身横百圍容客踞
聲入半空生晝寒畢宏韋偃世無有畫史掉首應嗟難
彼當為甲此為乙造化偏鍾兩竒崛受之欲(闕)重摩挲
圖讚還須怪魁筆君不見龍門寺千丈齊聳巄嵷蔭白
日
題林若拙畫孤山圖
孤山處士孤吟處水影月香餘妙句鶴聲叫絶陵谷秋
修竹祠空幾愁莫白雲生根著湖水力盡西風飛不去
何人鞭石下崔嵬中流截斷魚龍路丹青樓觀花如霧
葵麥無情僅前度何似槎牙半苑枝百年猶是咸平樹
荒煙壞柳斷橋冰宿葑田深散鷗鷺畫船歌舞不須臾
落落詩名自如故野人亦有滄洲趣安得數椽相近住
長待天寒欲雪時杖藜來訪梅邊墓
題吳性存所藏趙仲穆竹枝雙蝶圖與玉山同賦
滿叢鮮碧露團香院落春紅過野芳蛺蝶一生花裏活
飛來還戀竹風凉
玉連環歌為邢從周典簿作
于闐河頭夜光發赤髯賈胡采明月中有美璞凝寒晶
惟有鬼工能琢成伊誰得此邢公子示我綠玉雙連理
怳如空碧虹氣垂半隱青瑶蟾一規展之兩環不盈尺
疊作團團小蒼璧縠文錯落映雷文宛是昆吾寳刀刻
廬陵學士癖好竒辨古重以瓊琚詞珊瑚佩鉤詎可數
我疑制自金源時集賢仙人丈人行鳳閣舍人文有樣
請君留束錦宫袍待看揮毫玉堂上
元詩選初集卷三十九
