元詩選初集卷四十五庶吉士顧嗣立編
周徵士權
權字衡之别號此山處州人磊落負雋才不得
志一旦束書走京師見袁伯長伯長大異之謂
其詩意度簡遠而議論雄深可以選預館職力
薦諸朝弗就乃益肆力於詞章歐陽原功亦盛
稱之陳衆仲復為選其最佳者題曰周此山詩
集原功見之以為益倍神采原功嘗為之序云
宋金之季詩人宋之習近骩骳金之習尚號呼
南北混一之初猶或守其故習今則皆自刮劘
而不為矣世道其日趨於盛矣乎有元之詩每
變而上伯長原功衆仲皆文章鉅公善於持論
特借此山詩發之耳揭曼碩謂詩之正如日月
星辰山川草木鳥獸而其變如風雲雷雹龍騰
虎躑要在盡其常通其變而已惜不得與衡之
共論之衡之句法實多可觀如荷亭云風細晨
氣潤月澄夜香寒村溪即事云鶴行松徑雨僧
倚石闌雲倦遊云斷猿明月曙疎雨碧梧秋村
行云橋斷春隄多積雨溪深野碓自舂雲訪陳
子高云竹深四壁生虚籟山近半村無夕陽又
如芳术全收同茗煑落花閒拾和香燒鳩雨欲
晴桑葉晚燕泥新濕杏花餘即衆仲所謂簡淡
和平而語多竒雋者也
古樂府
妾有嫁時鏡皎皎無纖滓照妾芳華年塗澤如花美郎
行向天涯歲月忽踰紀空閨生遠愁妾容為誰理妾容
匪金石寧復昔時比重拂故匣看炯炯光不已人情重
顔色反目如覆水願郎待妾心明與鏡相似
古别離
大河限東西經歲别女牛社燕辭歸鴻亦背春與秋人
生苦離别别多白人頭十年阻江漢音問何沈浮豈惟
腸九迴輪轉日萬周君看江頭水東去無回流君看山
上雲来往任悠悠
牧童詞
我牧不憚遠牧多良苦辛所幸牧已狎馴擾無敗羣平
原濕春烟碧草何披紛大牛隠重坡小牛飲芳津旦出
露未晞及歸景常曛時復扣角歌歌俚全吾真取樂田
野間世事非所聞歌闌卧牛背仰見天際雲
古塞下曲
朔風號枯榆厚地凍欲裂大漠無人行長雲欲飛雪陰
陰古長城野燐明復滅草死沙場空飢烏啄殘骨
桃柳詞
灼灼絳桃花裊裊黃柳絲風流少年場妖冶不自持春
風日夜變點拂飛故枝飄紅惹飛絮流水同天涯美人
麗南國蘭蕙熏柔姿青春妒娉婷笑盼生光輝素絲感
青鏡朱粉難為施奈何桃柳質歲晏徒傷悲
東林行
意行忘遠趣所詣欲登仙絶峡下蒼黑半壁懸銀泉峰
回路不定曳杖聊夤緣延流忽舒曠櫧枏影翩聯恬目
霽孤墅洗心翫芳荃永晝無樵斤芳洲愜鷗眠幽迥人
境異似與隠者便巖花映石瀨漁舟起孤烟
懷别
青桑蔽繁隂玄鳥春將暮東風老松花長林翳黃霧俛
首事鉛簡流光暗中度淮水日夜流美人邈難晤賓鴻
盡北歸誰與達書素長歌復徘徊晴川渺烟樹
游山寺
空林静如掃石徑穿嶺細紺廬出深樹飛湍下雲際偶
逢赤髭侣囑我聽真諦菘肥齋鉢豐樾古佛燈翳遭簷
棘籬短野枳香入被夕磬兩三聲半巖花雨霽
溪之濱
小雨淨川綠翫心鷗鳥羣拂蘚憩幽磴松花點衣巾禪
扃杳何處疎磬時遠聞青烟濕山道牛羊下斜曛
憫𬞞
富人厭粱肉貧士懷虀鹽采芳得野薺終朝不盈襜矧兹春候
和學圃濱澗南席地歴疎塊罣畦理長鑱孫芥紫芳茁早韭綠
且纖亦復種晚菘穉角俄已含期此旦夕效菜把日可添時陽
忽已亢生意幾不堪豈憚抱瓮勞灌沃終難霑馬齒一何茂縱
逸徒爾芟所憂榖不登饑饉今乃兼矯首向昊旻霖澤何日覃
仙源
桃花悄無有仙源渺何許流水清于銅松色與崖古長
林莫蕭颼似與幽人語翛然卧空菴清猿夜深雨
夏日偕友晚步飲聽泉軒
終日局環堵散策窮深幽嘉我二三子落落誠罕儔適
意隨所詣行行遂經丘青松如高人含風自蕭颼夕雲
度深翠爽氣永上浮石根瀉幽泉戛戛鏘琳球樂彼泉
上趣幽構飛岑樓新蘭秀而滋舊竹清且修欵我情頗
厚清尊頻獻酬盤桓有餘樂嘯傲成遲留池深風露香
荷意澹欲秋飲散衆喧息微月生林&KR1101;
山中雲
空山有白雲雅與高人約卷舒本何心乃以悅遐矚色
幽淡山翠意遠度溪綠日莫久徘徊前村雨應落
玄上人
安禪簡清素趣與外迹絶玄談落松風洒我一襟雪逍
遙雨花外豈復念濁熱夜久白河沈挂簷耿疎月
訪友
閒攜綠玉杖遠詣詩老家斷澗秋木落寒沙炯泉花高談
意偶合脫落偪仄歌從容飯雕胡屢淪粟粒茶亦復事文
翰醉字縈秋蛇慷慨振吟袂歸途及栖鴉
接竹引泉
蒼潤引石脈幽源迸山椒連筒入雲竇勢接河漢遥引
兹一線秋高下穿林梢聯絡裊相拄旋折不辭勞挽之
歸我廬晴雨注屋茒乍窒或細細久續俄嘈嘈空階落
琴筑虚甕鳴鈞韶盥浥足自潔心迹良已超固無鼎釡
珍頗煑溪澗毛未能學許由厭喧解風瓢
湘中
天寒楚雲净木落湘山幽空江夜来雨水滿蘆花洲西
風何渺渺滄波日悠悠有懷誰與言注目孤鴻秋
九日偕友登東巖定香寺
兹巖何穹窿迥出塵壤隘當時補天餘偶墮靈鼇背神
丁挟竒功塞此滄溟匯翠濤化千峰尚作掀舞態色連
空宇高氣薄坤輿大紺廬切層雲粲然金銀界猶封開
闢土迂曠無斬薙至今絶頂泉下迸萬丈内陰陽互轇
轕造化自根蔕崖壁鑿靈境洞壑槖寒籟旁開一罅峡
天影落青黛陰嵐洒晴雪夏練結幽晦石門聳峩峩屹
若劍門勢在昔乾符間綠林肆凶厲託兹保遺黎殘石
猶紀載憑高達遐觀訪古起餘嘅盪胸瀉河漢散髮沐
沆瀣煩襟忽如遺舉步寄一快攜朋作重九秋高崖菊
細濁醪豔華觴浩唱發雄邁反身下天磴百盤經險怪
目眩神蕭森冷風蕩歸袂人生諒逍遙歲月豈予貸吁
嗟謝公屐去此遺勝槩回首山蒼蒼夕鐘渺雲際
明妃曲
逝水無回波去箭無反筈十載昭陽春萬里龍荒月風
沙滿宫衣慘淡餘香歇哀絃濕絲淚淚盡絃亦絶寄語
漢飛將此計誠太拙蛾眉豈長好不久為枯骨
松下泉
長松蔭層巒岱色入崖骨鬱為翠雲浮蒸滃香不歇融
液作寒泉飛迸出石窟不濯輭紅塵空山瀉明月
相逢吟
客從郢中来抗志青雲表持螯共拍浮江遠孤舟小寒
夜潮氣白楚樹晴鳥早酒闌起推篷落月在西島
徐仲晦作書惠水墨梅圖有和靖題紀歲月絹
素蠧敗餘字不存作詩歸之
溪藤擣霜寒奪目硬黃瘦字疎相續墨花出袖吐春妍
一片玲瓏水蒼玉分明寄我孤山圖上有歲月書林逋
古丹漫漫篆窠暗敗素䬃䬃形神枯西泠橋畔黃昏景
船頭鶴夢風吹醒一從馬鬛鎖荒寒萬古人間幾香影
苦吟老盡詩壇豪窮愁到我心徒勞還君此畫三太息
雪晴月映横忩梢
羸驥行
高秋吹霜沙草衰駉駉牧野無龍媒伶俜羸驥空伏櫪
長稭短豆随駑駘筋聳脽高眼如井月冷沙空徒顧影
䬃辣長嘶萬里心䧺姿困頓無由騁乃知天閑十二屯
如雲龍膺豹股八尺身蹴翻青雲振綠髮金羈照耀皇
都春朝辭天山莫碣石飛電流雲邁無跡風吹欲軋拳
毛騧意氣能傾照夜白短衣奚官霜虬鬚圉養芻粟多
遺餘絶憐羸驥不滿腹翦刷猶可同馳驅我欲進之嗟
遠道神全形枯難自好按圖舉世識驪黃懷哉駿骨秋
風老
惠山寺九龍峯下酌泉
惠山鬱律九龍峯磅礴大地包鴻濛劃然一夕震風雨
欲啓靈境昭神功六丁行空怒鞭斥電火搖光飛霹靂
一聲槌破老雲根嵌洞中開迸寒液道人甃玉深護藏
鏡涵萬古凝秋光陸翁甄品親試嘗翠浪煮出松風香
我来山下討幽境自挈瓶罌汲清冷味如甘雪凍齒牙
紺碧光中敲鳳餅昏塵滌盡清净觀心源點透詩中禪
亟呼陶泓挟玄玉揮灑字字泉聲寒投閒半日聊此駐
孤櫂明朝又東去紅塵人世幾浮雲鐘鼓空山自朝莫
次韻徐景端席上
洞庭霜橘包黃銀海邊丹茘輸閩珍高堂開筵薦華俎
風味雋美懷芳新蒸花厭玉飣鵝炙雕盆犀筋行鮮鱗
紛紛歌管奏名妓秩秩簪履羅佳賓芳尊細酌綠琬琰
寶罽共擁紅麒麟燒殘絳燭轉留客疑有四角生車輪
書生商歌風雨室此志鬱鬱何由伸短衣穿肘不掩脛
五窮相與為雷陳青陽開動生意達短翅亦擬凌空雲
豫章遠志各有適黃鍾瓦缶俱陶鈞且安粗糲槃澗濱
未厭紫豉羹吳蓴
鴻門宴
項王高宴鴻門北風雲奔走天為黑椎牛刺豹酒三行
談笑戈矛生頃刻豈知天命非人謀玉玦三提事何益
興亡漢楚兩干將開闢乾坤三白璧喑嗚漫說萬人敵
隆凖天人竟誰識玉斗聲中霸業空烏江江水還流東
赤壁泛舟
赤壁之山何崚增下有江水何清泠天空月出夜寥泬
玻瓈萬頃涵秋冰為問黃州雪堂老遷官何如謫官好
酒酣攜客夜挐舟憂患都將談笑了劃然長嘯来天風
神遊八極世慮空但見横江秋露白錯落低垂斗柄紅
(一本有舉袂欲挹浮丘公句)洞簫聲斷潛蛟舞月下清尊貯千古老
瞞當日困周郎十萬樓船鬭貔虎烟消水冷沈戈矛空
餘野燐寒沙頭江山牢落滿陳迹追憶往事懷風流勝
遊到我知幾度感昔視今猶旦莫乾坤何事老英雄衮
衮長江自東去
子陵釣圖
東都熱官手可炙吳儂面似秋江色平生落拓一羊裘
七葉貂蟬不堪易功成盡在雲臺中丹青化作灰塵空
先生遺貌乃在此釣竿尚裊桐江風悠悠世事江雲白
過眼輕帆自朝夕人間萬古仰孤風天上有星猶是客
次韻褚仲明苦熱行
燭龍銜火飛南陸萬疊雲峰天地窄鯨波沸海泣陽侯
涸盡泉源鑠金石人間何處逃隆暑細葛如裘汗如雨
蒼生墮此深甑中救暍何時命如縷我欲太華峰頭酌
瓊液醉卧青瑤嘯松月明星邀我玉井旁共折芙容弄
香雪扶搖直上九萬里高揖盧敖太空裏手攀斗柄睨
塵寰濯足銀河弄秋水
錦雞
巴山靈鳥初離羣葳蕤麗組雲錦文羽林新刷爪距利
采色勝似沙頭鴛晴暾入戶爛相射嗉中有物垂紅碧
綬光若若花盤絛出示山童有矜色文章固足媒爾身
雕籠拘束還悲辛區區啄飲豈不厚情深野樹溪雲春
焦山寺
赤霞夜出扶桑東海雲卷浪凌虚空剛風浩浩吹不去
崔嵬化作青蓮宫萬衲月寒清梵寂四面沈沈皆海色
鐘聲不許到人間自送潮音落寒碧
舟行阻潮
江流浩浩吞長天打篷巨浪翻銀山篙師維舟不敢發
東望微茫盡溟渤荒村古渡生客愁丹楓落葉秋颼颼
夜半西風卷江雨咿軋數聲聞過櫓風收雨霽晨氣清
金鳥蕩漾波間明舟人歡呼指歸路十幅蒲帆順風去
採蓮曲
越溪女郎十五六翠綰香雲雙鳳蹙嫣然一笑似花妍
艷試新粧照湖綠羅衣露浥紅芳秋少年陌上情綢繆
蘭橈容與隔花語驚散鴛鴦生晚愁蓮花莫折莖有刺
藕絲易斷針難度清歌一曲入湖烟空載香風滿船去
夜泊吳江
瀰茫巨浸無坤軸溶溶一境天東北兩虹渴飲駕空来
千尋横截玻璃碧嚙堤駭浪飛晴雨晦冥白晝蛟鼉舞
萬家燈火水晶宫令肅貔貅夜撾鼓斗柄銜城湖月白
清愁惱我江南客安得風流張志和共醉漁舟擪長笛
雪軒高士以白紵製服作歌戲贈
經冰緯玉紛縱横三盥寒露方織成晚機裂下不敢玩
一道雪瀑来中庭天然精潔不可涴犀熏麝染慚吳綾
製成素服輕於雪雅稱仙官鏘珮玦星斗離離夜插椽
高興飄飄白銀闕乘風便鞚紫鸞車瓊簫吹落蓬莱月
金山龍游寺
金山突兀摩青冥六鼇駕海来蓬瀛風濤卷雪撼不動
中流湧出毘耶城山僧眼底乾坤闊俯看朝暾乘落月
鐘聲薄莫来蜃樓燈影晴霄入蛟窟馬銜韜怪蒼龍蹲
聽法卧護孤雲根參旗歴落倚闌楯金碧照耀滄海門
天光萬頃涵虚碧扁舟獨艤玻璃國六朝興廢幾英雄
往事雲浮江露白窮高一覽雙眼明天風洒我毛骨清
淮山數點不可寫矯首九萬摶風鵬
八里莊渡淮入黃河水渾不可飲過徐入清河
水方澄潔信筆閒記
河流汩汩如涇水濁浪崩騰疾馳駛一石中膠數斗泥
舟客居民皆餘此黃河不復行故道下注清淮通海涘
十人度索上一洪寸寸強弓挽難起屹然趺坐如僧禪
日與篙師同愠喜青山一髮認邳州蕭條莫上魚豚市
酒邊一笑我何為獨冒驚濤行萬里争如林下混漁樵
俛仰嘯歌行復止回頭寄語北山雲征塵待向風泉洗
徐州暮泊風雨驟至
清河綠漲琉璃堆黃河濁浪排空来兩流合一混涇渭
噴薄東注無時回孤城迤邐枕其左晝夜怒激聲喧豗
人煙蟻集一鬨市夕陽孤墖空崔嵬客舟簇簇閙河滸
極目但見烟中桅黃壚呼酒足自慰愁城頓破紅顔開
須臾笑電急驅雨神物變幻令人猜狂飇揚沙昏白晝
黑雲卷地翻風雷
雞鳴臺
横空陣氣長雲黑戈鋋照耀旌旗色龍跳虎躍神鬼愁
漢楚存亡一絲隔相持兩地皆雄據楚力疑非漢能拒
瑞啟炎圖硭碭雲悲歌霸業烏江路空餘故壘傳遺迹
離合山河幾勍敵戰塵吹盡水東流落日沙場春草碧
魯橋
泗河汩汩流青銅魯橋突兀横長虹驚波蕩潏石鬭怒
石門空洞如㢮弓風霜剥蝕勢欲壓亂石齒齒填深洪
南連淮楚九地厚東導齊魯羣流通征商貿易百貨阜
来帆去棹紛奔衝車輪彭鍧鐸聲急馬蹄蹴躍塵影紅
我遊天京偶經此一見淳俗真堯封扁舟膠涸守連日
欲去未去心冲冲嗟予行役浪自苦颯颯吟鬢將秋蓬
摩挲殘碣討遺跡搔首蹢躅斜陽中銜杯一洗胸芥蔕
浩歌目送吳天鴻
濟南原上
朔河春透冰未裂黃蘆伐盡洲渚闊荒祠老棟壓欲頽
古樹無枝枯復活長嘶飛騎抹流雲草舍微茫聚疎樾
夕陽返景低黃埃漠漠平沙浩如雪
冠州
臨津衝要環墟市横橋斷岸人如蟻車聲軋軋風蓬蓬
道上黃塵半空起御河柳色如藍綠翻翻酒旆風高矗
歸馬聲喧煙火深落日孤城催莫角
蒲萄酒
翠虬夭矯飛不去頷下明珠脫寒露纍纍千斛晝夜舂
列甕滿浸秋泉紅數宵醖月清光轉穠腴芳髓蒸霞暖
酒成快瀉宫壺香春風吹凍玻璃光甘逾瑞露濃欺乳
麯生風味難通譜縱教典却鷫鸘裘不將一斗博涼州
古琴漆有蛇蚹紋者材之良也道友攜一琹甚
古謂是零陵湘石枯桐斲成索價三百緡無償
之者戲作湘桐吟
黃鐘沈聲喧瓦缶良材入㸑知多少誰裁鳴鳳千年枝
蛇蚹龍紋巧蟠紐澤堅古漆光不磨徽絃不具含雲和
已無伯竒之手子期耳三歎如此湘桐何
夏日訪黃府尹席上次黃德厚韻
畏途漫漫正煩熱故人一見忙解榻竹根凍繩汲寒泉
一室空明意清豁夜涼華月流素光忻然狎客飛瓊觴
千篇已羡奴島可五詠未許餘山王綺筵秩秩羅珍具
蔗漿盌冷芙容露浩歌夜久興徘徊殘蟾西沒斜河曙
長城
長城峩峩起洮水盤踞蜿蜒九千里朔雲浩浩天茫茫
悲笳落日腥風起猶傳鬼神風雨夕知是當時苦苛役
征人白骨掩寒沙化作年年春草碧祖龍為謀真過計
自成限域非天意力窮城杵怨聲沈禍起蕭牆險難恃
豈知一朝貔虎来關東咸陽宫殿三月紅
次韻馮仲遠聽鄰舟孟監州琵琶
江州司馬真愁絶尋陽夜醉黃蘆月琵琶撥動兒女情
淚濕青衫寫凄切漢東傑客老監州雲夢胸中吐竒崛
春風斗酒忽解后莫雨扁舟談激烈酒酣古調手自傳
鵾絃撼動龍香撥抑揚按節氣雄放清度回飇激林樾
迢迢訴盡出關情漢宫往事孤鴻滅黃雲萬里絶音塵
馬上誰能記嗚咽新聲洗盡鬱輪袍清和扣舷歌間發
曲終一笑兩茫然江水泠泠滿襟雪
客枕
寒更四點雞未號行人道上聲嘈嘈駿風慘慄寒贔屭
長河争渡冰堅牢霜花著面膚欲裂虬髯稜稜凍欲折
征車卷地聲如雷槖駞吼落燕山月
冷泉亭
昔人来自天竺國縹緲孤雲伴飛雪天風吹落凝不去
化作竒峰聳空碧至今裂峡餘雲髓桂冷松香流未已
翠光圍住玉壺秋不放晴雷度山趾道人宴坐無生滅
炯炯層胸照冰雪夜深出定汲清泠寒猿啼斷西巖月
浙江觀潮
錢塘江上風颼颼誰驅逆水回西流海門山色暗蛾綠
翕忽澒洞驚吳艘飛廉賈勇咄神變倒掀滄溟躍天半
闐闐霹靂駕羣龍高擊瓊崖卷冰岸初疑大鯨嘘浪来
瀛洲銀山雪屋爛不收又疑當時捍築射強弩至今水
戰酣貔貅溪盈壑滿留不住怒無洩處潛回去乘除消
長無停機斷送人間幾朝莫吳儂何事觀不休落日滄
波萬古愁汀蘋沙雁年年秋海雲一秣天盡頭
次春日即事韻
吳蠶欲老疇未秧拍堤野水迴横塘淡烟疎樹綠陰薄
落花飛絮白日長寒具油乾過冷節匆匆芳事歸鶗鴂
枕書睡足午窗明雪乳浮浮翻兔褐
曙巖上人
巖扉人不到竹色滿僧闌林雨添經潤忩雲入硯寒夜
龕猫占卧晨鉢鶴分餐客至無餘事敲冰煑月團
贈别
之子梁園彦才華迥不羣書燈雙鬢雪野飯一犂雲久
病憐為客多愁忍送君鍾山吾舊隠不用勒移文
訪張山民
又攜詩卷出幾度不逢君枯沼肥添雨寒松暖借雲山
忩多樹色石逕老苔紋後夜梅應發清尊擬共分
次韻古琴上人
曳杖雲中寺嵐生古殿陰泉冰冬澗澀山雨夜鐘沈酒
熟邨家近梅開野岸深松風千古意留客聽清琴
野趣
地偏居自穏石路接平田雲合茅簷樹雨添花澗泉空
山晴滴翠遠水綠生烟喚酒青林渡斜陽繫客船
贈别
南雁歸應盡攜書始問程别離情易惡貧賤意難明樹
色春城暗鐘聲曉寺清孤燈山驛酒後夜共誰傾
僧舍逢故人
空寂禪棲地鞏然偶盍簪關河千里道風雨十年心歸
鶴投松暝流螢度竹深絶憐清夜興話舊不成吟
宵征
野路無郵傳迢迢第幾程天河山外落江月水中行客
久衣偏冷車單馬易驚前津分曙色依約有農耕
郭外
郭外人家少魚邨颺酒旗江雲低壓樹沙竹細穿籬地
暖梅花早天寒潮信遲夕陽烟景外倚杖立移時
意行
略彴三家市溪迴野路分輕暾晞竹露宿雨落松雲山
寺依巖見邨舂隔隖聞欣欣農事集聊得狎鷗羣
卜隠次韻
養鈍習成癖居貧道已聞蒲團延客話芋火就僧分林
潤夜疑雨窗寒曙拂雲叢叢牆下菊書暇亦鋤耘
来雲僧舍
聯雲開佛屋接竹引巖泉路滑迷霜葉鐘寒閣曙烟有
為皆是幻無想總成禪夢覺僧簷雨重来又一年
次韻王可道
楚楚山陰彦長遊楚水濱尺書新寄雁十載幾懷人客
夢蘆花雨詩情柳絮春何時歸話舊酤酒薦吳蓴
再次邵本初韻釣臺
羊裘人已遠猶說楚江山不為三公貴輕抛半日閒遺
臺蒼樹杪清籟白雲灣千載惟鷗鳥相看不厚顔
秋霽
梧雨聲乾爽籟生年華流水鬢星星夜涵露氣漫漫白
秋入山光楚楚青欹樹帶蟬侵竹座斷雲和雁落蘆汀
酒醒誰鼓松風操炷罷鑪薰洗耳聽
贈松崖道士
名山歴遍氣飄浮面帶風霜雪滿頭碧澗寒通丹井曙
青松影落石壇秋布袍洗藥香猶濕砂釡藏茶火自留
笑問閬風何處是追遊還許借青牛
春初宿湖山僧舍次雲崖道士韻
竹牀紙閣净無塵僧芋閒邊偶共分鑪火夜紅松節冷
渚波春綠荻芽新林深瀑潤全疑雨日落山寒半是雲
相對不知身是客了然房琯悟前因
西村
松聲翠氣薄吟衣曲徑盤盤護槿籬野碓舂泉分澗急
山鐘送曙出雲遲人家綠艾端陽節天氣黃梅細雨時
刈麥稼秧農事足西郊生意綠無涯
暮春
綠樹亭亭午蔭遲倦遊情思不成詩落花春晚客中酒
啼鳥日長人正棋盤篆香消空院寂鞦韆影閣畫闌欹
閒邊頗適觀魚興飛絮風萍約半池
病起
坐學跏趺念已輕偶親藥裹識參苓半年多病頭應白
萬事無心夢轉清剰有農談来野老已無官况忤山靈
不嫌革帶頻移眼得似梅花太瘦生
張氏新居
小雨東風拂袂寒神仙華屋畫圖間茶香入坐午烟歇
花影壓簾春晝閒翠竹白沙泉細細朱闌綠樹鳥關關
客来一笑推棋局坐占溪南十里山
秋日
石脈泉花蘸眼明竹根沙路舊經行雲歸天際山容淡
日落江頭雁影横梧葉庭除秋漸老豆花籬落晚初晴
客行迢逓歸心遠煙火蒼茫起莫程
次韻秋望
莫鴉歸處斷霞明搔首風前萬里情煙抹山光翠屏冷
水涵天影玉壺清蟲鳴沙逕宵初永雁落蘆汀月未生
何事數聲江上笛吹將離恨滿孤城
次韻孟韶卿
知道龐公不出山客来訪鶴借山看海棠開盡雨方歇
燕子来遲春尚寒一隖煙霞隨步屧千峰紫翠入憑闌
掉頭巢父成何事漫向珊瑚拂釣竿
送友東歸
東華厭逐輭紅塵一見潘郎興味真落落孤松霄壑志
昂昂野鶴水雲身關山客夢三更月驛路梅花十里春
誰唱渭城朝雨曲坐中愁絶未歸人
九日
座上風流憶孟嘉憑高目斷楚天涯百年歲月催蓬鬢
十載江湖負菊花小雨釀寒歌白紵西風憐醉避烏紗
閒攜楖栗吟歸路流水殘雲帶晚霞
毗陵城東
數家烟火自成鄰寂寞荒祠野水濱壊屋有基餘瓦礫
古墳無主自荆榛喧風綠樹鶯聲老曉雨青郊虎跡新
四月三山山下路野田猶殿菜花春
晚春
輕車繁吹尚紛紛衮衮香浮紫陌塵杜宇青山三月莫
桃花流水一溪雲東風旗旆亭中酒小雨闌干柳外人
何許數聲牛背笛天涯芳草正斜曛
信題
虎頭食肉渾無分閒隠白雲幽桂&KR1244;歲月催人成老大
江山遺恨幾英雄平生心事琴三曡末路人情酒一中
拄頬西山成久坐更無塵可汚西風
多景樓
北固峰高翠色浮斷崖千尺障東流誰言宇宙無多景
今見江山第一樓雲氣曉含簷箔雨濤聲夜落海門秋
客来莫問孫劉事狠石苔深萬古愁
有懷
鼎食難登苜蓿盤虀鹽滋味笑儒酸白雲望斷親闈遠
紅葉吟殘客路寒心事蹉跎忙裏過人情翻覆静中看
何如歸去蒼山下閒聽松風煑月團
晚春
花事匆匆彈指頃人家寒食雨晴天香浮夜月棃飄雪
綠染春風柳拂烟涉世百年真逆旅忘機萬事即安禪
獨憐顦顇江湖客猶記風流櫂酒船
次韻令尹解官歸九江
滿眼山河落木秋遠遊時復賦登樓解官彭澤知元亮
呼酒新豐似馬周歲月駸尋人易老乾坤浩蕩水空流
輸君已了公家事卧對廬山雪滿頭
金焦兩山
海暾紅處謁仙山不管剛風客棹寒一劍寒光開玉匣
兩螺青黛落銀盤天低墖影攙雲聳地窄鐘聲度水寬
羨殺禪心如止水任教四面自波瀾
嬾菴講主得九江餅茶鄧同知分餉其半汲泉
試之因次韻
解組歸来萬事輕日長門巷澹無營團香小餅分僧供
折足寒鐺對客烹色卷空雲春雪湧影沈江月夜潮生
一甌洗却紅塵夢坐愛風前晚笛横
雜興六首
流水數家村青山白雲隖春晚落紅深夜寒溪上雨
涼蟾淨如洗酒醒夜初寂山簷宿雨多空階響餘滴
枯藤墮晚花竹外溪光滿山僧出幾時石上雲猶暖
晨光爛烏几博山穗烟碧山童汲泉花来作硯蟾滴
寒童引羸驂路入蒼巘去深處有人家雞鳴白雲樹
西陽轉林腰水木愈清麗歸雲不肯栖浩蕩弄山翠
掃逕
剥啄無人晝掩門庭花春晚雪紛紛山童不解山翁意
埽破蒼苔一逕雲
晚眺
閃閃歸鴉過别林斜陽流水意沈沈數聲樵笛人何處
一路寒山晚翠深
漁翁
轉櫂收緡日未西短篷斜閣斷沙低賣魚買酒歸来晚
風颭蘆花雪滿溪
次韻友竹弟南明山
秋深檞葉滿空山飯罷僧袍挂石闌洗盡十年塵土夢
風聲吹瀑落雲寒
晚渡
離離野樹綠生烟灼灼山花爛欲然酤酒人家春渡寂
柳根閒繫夕陽船
次韻晚眺
翠潤侵衣竹滿闌雨餘爽氣挹西山一聲孤鶴歸何晚
帶得閒雲作伴還
村居
疎竹人家短短牆綠陰深處水村涼山風吹斷巖前雨
高樹蟬聲正夕陽
白石菴
地幽山氣靄空嵐落葉蕭蕭白石菴歸鶴一聲無覓處
松梢擎月影毶毿
晚櫂
白水青林蕩晚晴野禽樹底向人鳴東風十幅蒲帆飽
快試淮南第一程
雨後
鳴鳩村暗曉寒天白水交流亂野田落盡殘紅春不管
一川風雨閣榆烟
邳州
百戰殘城古下邳白門樓下草萋萋古来多少英雄恨
落月城頭烏夜啼
客枕
落葉蕭蕭擁石闌轆轤聲斷井花乾夜深天闊風霜緊
雁落滄江月正寒
元詩選初集卷四十五
