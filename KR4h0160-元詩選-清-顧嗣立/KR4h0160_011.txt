元詩選初集卷十一庶吉士顧嗣立編
勿軒先生熊鉌
鉌字位辛初名禾字去非勿軒其號也又號退齋
世居建陽之鼇峰志求濓洛之學訪朱子之門人
輔氏而從遊焉宋度宗咸淳十年登進士第授寧
武州司戶參軍宋亡遂隠不仕創雲谷書院四方
來學者翕然歸之元仁宗皇慶九年卒年六十所
著有四書標題易經講義詩選正宗小學句解等
書傳于世裔孫澍家藏遺稿僅存十一族孫孟秉
類次成帙釐為八卷明成化初六世孫斌刻之先
生之論詩曰靈均之騷靖節子美之詩痛憤憂切
皆自其肺肝流出故可傳也不然雖嘔心冥思極
其雕鎪冺冺何益先生言此蓋已得詩之本原矣
泊舟野望
樹色連雲色春歸物更妍落紅飄近岸新綠漲平川野
鸛窺漁笱沙鷗避客船斜陽江上立搔首意茫然
聞崇安縣學立碑
出山未逾月輙復入山去平生武夷志兹遊適眞遇誅茅儻
可遂豈但山水趣扶搖欣夙心躊躇動長慮恭惟文公學倡
道匪虚語向微剖析功斯人遂聾瞽齋居一原歎此歎無人寤晚
年制作心門人未輕許真實浸泬寥枝葉漫誇詡漂淪未百
年竊據立門戶吾黨固有愆斯道自今古扶偏須忠臣邪說
可無距同志此來遊興言激余素禮樂愧河汾興唐竟誰
予大隠堂前水滔滔自東注回薄萬古心無言對天柱
上致用院李同知論海舶
易經致民用肇自羲農先耒耜既生聚市易還懋遷公私
不交病本利無倒懸古人致主術稱物靡有偏厥初禹作
貢不但中邦田四海自錫貢不憚來遠邊碣石來冀右海
岱青徐連東南竝淮揚亦自江海沿夫豈寶遠物有道歸
陶甄成周制國用半在周官編虞衡與商賈胡不末利捐
艱難開國心什一猶欲蠲裒益固有道公功格皇天後儒
不知學說理多虚玄生財昧大道民命日益朘管商一作
俑蠧弊貽千年漁鹽尚抑末奈何誘開阡懷清一以築煢獨
堪哀憐封君擅半賦公私重熬煎寒機凍女手汗粒赬農肩
織衣不上體舂米不下咽傷哉力田家欲說涕淚漣何如棄
之去逐末利百千矧此賈舶人入海如登仙遠窮象齒徼深
入驪珠淵大貝與南琛(一作金)錯落萬斛船取之人不傷用之
我何愆奈何昧輕重屑屑窮算鞭錙銖較鷺股漏網魚吞船
安得體國臣為天掘璣璇上資國脈壽下拯民瘼癲朝夕禹
貢志菲食甘胝腁九載不入門千古孰與賢更想公旦心待
旦尤乾乾世俗吝與驕曾不絲毫牽所以泰和治常在虞周
前此道久已亡利欲充培埏豈曰治不及曾是心無傳明公中
州傑自是天分全問學甚充厚願力還精堅博物功不勞無
欲心湛然維此一樞軸實秉大化旋如天有北斗物物歸璣
璿帝念南海民風化舊所宣皇皇風霜節炳炳奎壁躔纖微
亦何凂闔散有大權利用六府修制用九府圜古人不可作
得意皆蹏筌誰哉識治本理此大化絃三代事寂寞念之中
心悁書生武夷客偶此來海堧使者採風謠詩歌寓惓惓
遊武夷山
我來武夷山遠意超千古嘗疑混沌開疏鑿未經禹峽山
猶古梁洪濤莽回互行舟留大壑營巢餘斷樹垠崖波濤
痕隠隠皆可覩陶然上古民要服固深阻秦威何桓柦薄
海猶廣土六合皆湧沸一枝豈寧處嘗言十三君隠隠避
秦侣一曰厭塵寰泠然遂高舉上山娛賓雲下山滿豺虎
神仙何渺茫虹橋想虚語桃源亦其類好事自誇詡風氣
曰已開蛇斷出真主遂令閩山陬盡入職方宇漢志名
始彰祠堂用魚脯流傳世代久琳宫粲衣羽至今此名
山號為神仙府恭惟我遯翁辭闢厥功溥于馬卜精廬
溪山九曲五圖書盡在是斯地儼鄒魯我以負笈生來
兹有年數自慚仁智心未覩高深趣斯遊亦何意會心
覬真遇侃侃平生友惠然肯來顧攜手敦夙好抗志企
遐慕招我山中遊兹遊適予素巍巍大隠屏屹屹天一
柱前瞻晚對亭考槃固其所何當同心人相與薙榛莽
長松期歲寒修竹異日暮我自愛此山躊躇不忍去
題東坡詩集後
東坡真天人再拜當斂衽千古岷峨英浩氣發耿耿用
世固磊落作詩更雄騁熙寧化宜更當國惜已甚胡為
叫怒呶使我毛髮懍九天忠臣心欲發不暇忍雪堂何
從容人事得盡屏江山拓胸次風月動佳興我觀此時
詩下語已清永晚喫惠州飯晨夕對蔬筍和陶數十篇
習氣脱略盡岷江幾百阻到海渺萬頃公詩蓋三變每
變輒近正少年縱横習豈意造此境偶於玄寂中佳處
得深省學道便為真此語吾敢信文固氣所充要在以
理勝洋洋大雅音千載歎寥冺言詩抑小技所入宜重
慎我詩難示人持此聊自警
春雨
春來一月雨米斗錢三千江空晝絶市竈冷厨無煙我
從莆城來四望良凄然濱海皆食淡邏卒相尋挻纍纍
起夫役蔗局供熬煎玉食寧幾何千百俱並緣祗今二
月節何暇及種田使臣詢民瘼當務固有先近倉有陳
粟庶解朝夕懸州縣價一平鄕閭自然寬欲言事何限
何當息民肩
平江舟中不寐
遠水蕭蕭荻葦風月明雲外叫孤鴻丹楓擁被疎篷底
夢斷山深野寺鐘
江邊客舍
輕寒無賴入征裘野水閒雲總是愁極目遠山横靄外
數聲鳴櫓過蘋洲
客舍雨
青煙著雨傍樓横輾轉虚窗夢不成客裏清愁無可奈
卧聽簷溜瀉秋聲
越州道中
野田秋溜正潺潺新翠喬林繞舍環淡日凝煙横别浦
斜風吹雨過前山柴扉初放牛羊出漁艇方攜蟹蛤還
自笑平生愛遊覽天教長在水雲間
客裏書事
西風凉信入虚簷絺綌微單已戒嚴鄉夢不隨秋夜永
客愁偏向雨聲添清高鳴鴈低雲海漂泊流螢傍竹簾
搔首寒煙樓舍悄行藏自曉不須占
擣衣曲
北望悠悠音信少空房念遠心常早流螢煜煜夜稍清
塞鴈嗈嗈寒已到細絲清水練方新在椸半溼日中明
隔籬翁媪寐不熟月落尚聞砧杵聲將軍錦帳環歌舞
百戰尚期歸寸土老農肩米肉成瘡思婦裁衣淚如雨
武夷訪友
五月凉巾陟翠微竹枝香露溼人衣雲行老樹青猿過
雪落長溪白鷺飛仙逕好花愁急雨高亭芳草怨斜暉
我來只欲平林去細扣先生玉版扉
陳處士深
深字子微平江人宋亡棄舉子業閉門著書天
歷間或以能書薦之潛匿不出所居曰寧極齋
别號清全有詩一卷及讀易編讀詩編讀春秋
編等書鄭元祐志其子叔方墓稱與子微為僚
壻而子微長三十餘年高談遺經亹亹不倦為
一時耆宿云
姑蘇臺晚眺分韻得高字
殘陽古城曲岌岌荒臺高不知何年創尚爾結構牢青山
擁危楯白水環空壕美哉此山谿慘澹悲雄豪當時一
戰霸意氣何矜驕蛾眉坐傾國忠魄隨怒潮空餘故宫
苑寒雀飛野蒿佳辰晤良友清眺舒煩勞夕風振叢薄
鴻鴈中天號永懷五湖客一舸凌雲濤浩歌滄浪詞願
言從遊遨
送釋存遊苕川兼懷子昂學士
吳興山水邦杳靄雲氣萃岡巒抱縈廽溪流瀉清駛超
遥煙中容縹緲雲際寺振錫赴幽尋攬袂接遐契是時
秋正中曠朗天宇霽明月射神珠光彩難自閟漁歌和
遺音茶經詫幽事欲從煙屩遊苦為塵鞅繫緬懷金坡
英歸來雲壑媚采采白薲花因風為遥寄
曹叔時見過索餞篇
泄雲蒙朝日微雨霑庭除幽人掩關卧門外無來車曹
子别經歲枉道過我廬謂余抱文藝胡為守鄉閭余曰
匪高尚褊性涉世疎上奉白髮親餘暇讀我書豈如叔
時甫妙年美名譽詞華爛絺繡問學滋新畬奉子一巵
酒聊為譚斯須威鳳翔高閣逸驥騰雲衢及時樹遠業
臨事毋踟蹰
内人臂白鸚鵡圖
華清宫中歌既醉南海竒禽遠争致玉環最愛雪衣孃
當時曾得龍顔媚璿房雕檻春日長繡䙀嬌兒在旁戲
君王憐汝解語言懷恩不說宫中祕臨風鷙鳥何軒軒
歎惜純良遭猛厲苕翁寫出當時事側立紅衫内人臂
紅花滿地不忍看空拂畫圖憐俊慧
書駿馬圖
王良伯樂骨已朽曹霸丹青亦希有開圖歘見神駿姿
對酒高歌雄劍吼祇今騏驥困鹽車落日長鳴漫昂首
嗤嗤俗眼迷天機相士嫌貧馬嫌瘦
南遊
驅車登遠道白日忽西流宇宙驚新夢山河感舊遊雲
迷江令宅月澹庾公樓已已知何奈長歌去國愁
寄友
海内皆兄弟情深莫若君那知經亂後翻作久離羣皎
皎雲中月悠悠巖上雲相思不可見清夢遶江墳
登陽山妙淨院
野寺雖牢落山僧亦自如幽棲鄰虎穴靈跡近龍居地
勝軒楹古天寒草木疎憑高望城郭把酒一欷歔
江上
放跡清江上悲歌惜歲窮孰能回白日我欲問蒼穹天
地遺民老山河霸業空清愁無著處卷入酒杯中
答霜晴詩二首
旭日照蕭晨凄清不受塵冷光明似雪冬暖勝如春紅
葉輝相照黃花色愈新南窗差可愛曝背豁天真
朝暾上高樹霧卷海天遥勁氣乘寒凝嚴威見日銷鐘
清出遠寺馬滑恐危橋稍逼南枝暖疎花破寂寥
次韻陸承之寒夜有懷
壯志寥寥在流年冉冉催寒鐙和夢照暗雨挾愁來白
雪詞難和青山首重回夜闌渾不寐慨想陸機才
送耕存大參使日本
陸賈初馳詔終軍已請纓上方顓委任南國誦威名挂
席鵬風順敲舷蜯月明陽侯應拱護不遣海濤驚
悼亡
短日一何急殘宵不肯明霜寒那有夢月落重傷情壁
凍琴絲斷風驚燭淚盈微言憶王衍逹理悟莊生
曉望吳城有感
嗚嗚寒角動城頭吹起千年故國愁才見專諸操匕首
旋聞西子載扁舟霜寒古寺鐘聲早月落南園樹影秋
一笑浮華易盈歇白雲長在水長流
送劉梅溪遊句曲
華髮蕭蕭兩鬢秋醉眠花竹舊風流天心橋畔行將老
(劉居吳天心橋)地肺山中隠去休半嶺白雲容可玩一菴明月
尚空留(劉有故菴山中)西風趣赴方臺約巖下遥看二老遊(句曲)
(有四平山亦名方臺劉故人吕江蟾號四平翁)
次韻子封承之遊桃花塢
閶門行樂送韶華閒訪城隂野老家黃蝶得晴飛菜葉
翠禽隔浦啄桃花衡門倒屣臨官路古渡横舟閣淺沙
亦有詩人時一到醉吟行盡夕陽斜
雪後遊石湖
衆峰戴雪玉崔嵬風定湖光鏡面開山色可堪西子笑
溪聲曾送粤兵來天寒野水搖孤艇日落浮圖對古臺
回首風塵翳城闕愁來誰伴倒清罍
湯海山為道士歸吳還山賦一詩以餞
三年猶向孤山住應為梅花滯水濱滄海鶴歸空有語
荒城草長又逢春芝田火暖丹砂熟松嶠花香白釀新
安得與君俱隠去煙蘿深處著閒身
舟行邂逅周西園出示逥文詩就次韻
遊遨適興隨幽境笑語相逢忽竝船流急濺袍飛帶雨
岸回迷草暗浮煙樓高近水涵飛鳥樹密藏雲咽恨鵑
愁破已空尊酒綠醉吟同眺晚晴天
題秋塘圖
水落秋菰老夕寒煙樹微絶憐雙白鷺飛去似知幾
題畫扇騎驢踏雪
雪没驢腰白行行詩興催不因太清絶那肯犯寒來
題扇上畫
古木排山立幽窗傍水開直疑林處士獨櫂小舟回
小園即事
淡黃楊柳著煙輕細草茸茸襯屐行行到水邊心會處
夕陽一樹杏花明
南湖史君製暗香湯奇甚賦絶句求之
霧閣雲窗深閉春微聞玉杵𢷬清聲玄霜秖許雲英見
地上詩人渴夢生(時侍姬新至故戲及之)
和南湖史君煙景墨梅圖(時聞有惠州新除)
依約羅浮翠嶺前美人玉立破蒼煙畫圖未許分明見
一夜春風入夢先
題唐圉人調馬圖
飛龍天廏隘雲稠一疋驕馳掣電流櫪下髯奴真厮養
眼中元不識驊騮
賦桂山(其人善琴書大字)
小山桂樹碧雲西三曡琴心月未低曲罷便乘蒼鳳去
廣寒瓊牓要新題
濟南趙君成南使羈留三紀得還其猶子錄其遺
事求詩為賦一絶
三十六逥秋月明年年望斷鴈南征蘇郎皓首還鄉去
媿殺當時李少卿
慎獨叟陳植
植字叔方深之子也克繼父業有孝行屢辟召
不起善畫工詩自號慎獨癡叟卒于至正二十
二年有遺藳若干首明祝希哲手抄并附鄭元
祐所撰墓志于後
送趙生
玄霤峰如畫别來勞夢思江鄉為客久歲晩到家遲夜
暖梅花發冬深草樹衰紅塵染衣被莫使白雲知
綠水曲
綠水西閶道送君江上行湓城應不住五老笑相迎
龍興寺(次唐綦毋潛韻)
先朝黃葉寺老屋白雲扉燈續長明火僧猶壞色衣䭾
經馬迹遠念佛鳥聲微唯有閒閒叟坐看紅日飛
次友仁泊舟虎丘獨步
西丘雨過落花邨决决溪塘水漲渾樓閣日斜唯影立
轆轤泉滴尚聲喧無言蒼石空横道傲世青山不出門
獨往忽驚春已去題詩猶記刻舟痕
題畫
風裏征帆驢上人前程路遠又斜醺不知有客紅塵表
閒看青山起白雲
袁山長易
易字通甫平江長洲人丰姿秀朗不求仕進部
使者將薦之于朝謝不可行中書省署徽州路
石洞書院山長罷歸所居吳淞具區之間築堂
曰靜春聚書萬卷手自校定堂之外蒲荷松菊
梅竹之屬繚繞其間左江右湖禽魚翔泳或風
止雨收挾小舟以筆牀茶竈古玩器自隨扣舷
高歌望而知為世外人也所著静春堂詩集四
卷郡人龔璛子敬郭麟孫祥卿湯彌昌師言為
之序一時名士如楊仲弘鮮于伯機黃晉卿輩
皆有所論次趙魏公作卧雲圖貽通甫稱通甫
子敬祥卿為吳中三君子云兵火後刻集散失
而諸公手書尚存明正統中吳文恪公訥題其
卷尾曰元世祖初克江南畸人逸士浮沈里閭
間多以詩酒玩世元貞大德以後稍出居儒黌
以淑後進若靜春與子敬師言是也通甫子泰
孫永福皆以能詩名嘉靖間南尚書洪愈通甫
九世孫也
遊蘇子美滄浪故園
昊穹積長隂寒日光炯碎虚徐少城隅物色入遐睇蘇
侯故臺沼蕪没今誰記依依故址存慘慘逥飇厲谷傳
魑魅嘯地失神靈衛伊人百夫特文采傾當世立朝罹
罔羅抱影投荒裔皂淹天馬逸鞲困秋膺鷙空餘意氣
雄摩盪山岳銳生存且飄泊身後何嗟異下泉雖冥冥
精爽不可閟孤城千載歸秋風九皋唳
登開元寺閣觀浮海石佛
招提控城闉飛閣峙千尺白日轉棼楣朱霞覆檐隙升
高覽萬象目眩潛動魄天驚泱漭懸地覺虚無闢閣中
兩金象竒姿斲山石當年浮巨海波氾來中國未聞積
水厚能負萬鈞力瞽俗昧玄津至人示靈蹟區區拯世
心於道詎無益危坐睨隋唐浩劫一朝夕檻前飛鳥逝
戶外流水疾九衢冠蓋場浮埃浩如積車馬何時閒丹
梯展良覿
胡西軒道院竹石
靈石起微雲高篁嘯飛雨解襟散幽寂清心見琳宇道
人方燕坐碧鮮照巾屨客來但對面莊視不得語如觀
温伯雪目擊破千慮清風何方來泠然入窗戶羣籟起
虚谷衆妙會靈府飄颻紫鳳鳴蕭瑟驪虬舞伊予墮塵
網憧憧困馳騖神棲方外久夢繞雲卧侶永願繼壺公
終當效巢父
送潘鶴臞歸侍母
冉冉虞淵日逥光照我衣蕭蕭大隄馬送客長鳴嘶窮
冬霜雪繁陟岡行旅稀子何意浩蕩歸心如奮飛王粲
故鄉志江淹南浦悲丈夫各有適聚散焉可期子有白
頭親天寒守重闈蠨蛸懸牖戶知子行當歸舉觴慈顔
和升軒福履綏士生食萬鍾高堂色養違何如衡門下
菽水歡逶迤羡子敦懿義家聲良不虧閒居富詞藻札
翰時相貽
贈禽衍陸生
徵士士龍之子孫天馬為胸氣深厚逸才致遠誰能羈
少年氣已干牛斗爾來狼狽一緼袍豪蕩肯居狐貉後
文豹深藏霧雨濛潛蛟終作風雷吼相羊廛市昔傾蓋
執雉定交歡握手燕坐談天試相語擊蛇掉尾還應首
衆人乃欲攘其羭無異醯鷄喧甕缶獬冠蟬弁戲推許
鼠目麞頭慚老醜嗟予退處操如蚓分與窮猿擅林藪
蟲飛蝠伏各有時萬物行藏信非偶文章藻繪亦安用
畫虎不成徒類狗寧為牧豬隠蒱博雖非待兔聊株守
豻褏無堪厠朝列鹿門正可安農畮君不見千秋麟閣
誚獼猴烏用丹青傳不朽
過長安堰
霜落天清木葉零我非王事亦宵征三更燈火魚龍動
千里星河鴈鶩鳴大舶低昂銜尾進扁舟來往一身輕
抱關恐有高人隠野客低頭愧送迎
送湯師言番江書院山長
風土迢迢吳芮邑送君還憶舊羇棲芝山擁郭蒼龍卧
番水粘雲白鴈低遠道故應勞夢想一官那得限東西
野花芳草江南路千里秋風入馬蹏
杭州道中書懷四首
涉世恒多故謀身轉益迂馬周聊逆旅阮籍豈窮途鷺
宿依船尾楓彫落酒壺遠行憀慄意對此不能無
白霧籠舟楫青山失畫圖往來迷咫尺收斂忽斯須野
曠連飛鶻江清映浴鳬還將明媚色且復慰征途
堤柳敧招纜汀花笑入舟高歌鳬鵠起闊視水雲流牢
落江淹恨飄零庾信愁都將付尊酒短髮得禁秋
憂患看飄瓦浮沈任轉蓬題詩霜葉赤對酒燭花紅嵇
阮情何曠陶韋意未窮前賢負高興不必萬人同
重午客中三首
往恨湘纍遠他鄉楚俗同流傳存弔祭汩没見英雄竹
葉於人綠榴花此日紅未須嗟旅泊吾道豈終窮
湖上冥冥雨和愁細似塵翠嵐沾玉麈清潤逼綸巾他
日看濃抺兹晨效淺顰遂諳山水意有為苦留人
令節殊方客虚樓暮雨時何心吟鑄鏡予髮欲成絲昌
歜誰浮玉芳醪且滿巵今朝羇旅思更用獨醒為
寄吳中諸友六首
錢德鈞
風雨蕭齋裏鷄鳴夜向晨簡編心力盡燈火鬢毛新餘
地知游刃何人解斲輪煩君毋割席漂轉暫埃塵
蕭子中
竝馬春風陌高歌夜雨牀遨遊前夢失漂泊此身忙綠
酒西湖色冰肌六月凉難招䫇似戟來對玉成行
湯師言
卓行拘常調微官更數移君懷同棄屣吾道歎如絲濩
落才高世飛騰命與時晩成梁棟噐剰破十年遲
唐希賢
枉策招尋密高談謔浪俱他鄉懷楚奏何日攬桓須白
月垂文練青天落酒壺看君話心事餘子盡崎嶇
趙明仲
共話巴山雨曾題華岳秋儒官雖寂寞公子足風流即
擬同吳詠焉知效楚囚江南新作賦寄爾恐添愁
馮景說
之子華簪裔簞瓢祗晏如為郎應駐輦延客愧無車早
託襟期合能容禮法疎一燈何日共料理讀殘書(右十三詩)
(命意閒遠下語清麗可謂不流干俗矣然少加精密杜少陵黃山谷不難到也困學民漁陽鮮于樞題其後而)
(還之大德辛丑冬至前一日)
首夏邨居雜興二首
穿逕幽篁破嫩苔遶池漲綠潑新醅黧黃捎蝶驚還起
翠碧窺魚去復來
綠樹荆扉晩夏幽鱸魚菰菜近堪求故人有興能尋我
但覓吳淞欲盡頭
八月一日雨後賦兼寄城中諸友
今我不樂思出遊宿酒昏昏仍懶惰安得凉飇破煩鬱
竹頭搶地桐隂妥紈扇那能脱腕揮紗巾不覺酣眠墮
誰喚飛雲起天末政用此時持贈我渴龍掉尾下飲江
列(闕)為右豐隆左蜿蜒初若彌六合變滅忽復成么麽
長空收曀净千頃落日著山縣采笴白衣蒼狗覓虛無
孤鶩斷霞明細瑣人生萬事風雨散苦欲控摶無一可
嗟予學道良已晚閱世忘憂今亦頗西疇䆉稏碧參差
南埭芙蓉紅婀娜聊尋清景日追逐况復川原秋淡沱
故人城郭尚留連何時共鼔吳淞柁
正月十六日與德鈞子敬翼之洎兒子震遊東季
博山園賦詩
我愛山園好芳堂隠薜蘿野雲棲不去風葉埽還多暫
憩忘城郭長謠咏澗阿不嫌頻啓鑰重過意如何
湖上即事
浙東山色渡江青眼底新詩向此成天盡雲低看鶻落
日斜風細待潮生
送罷東風身是客午窗半對紫玫瑰家山枕上分明見
何處濃香喚夢回
題扇
飛燕驚鴻擬未真飄飄直欲似行雲入舟山色羞眉黛
隔岸榴花避舞裙
白海青(并序)
尚方有賜江浙省臣白海青者杭州人士美以
歌詩徵余同賦
渺渺東溟刷羽翰乍隨天馬萬人觀孤飛雪點青雲破
一擊秋生玉宇寬賜予豈將追鴈鶩驅除直欲辨梟鸞
江南明月難同色夢想瑶階白露漙
春日雪中
蕭齋聽寒雨出戶霰已集飛霙點砌銷綠苔稍沾溼紛
紛漸填委勢若包原隰冥觀隂陽妙欲張故先翕定知
陳荄下已有東風入
與師言客錢塘凡三月餘師言歸後作詩奉寄
燈花猶記别時紅為報君歸我亦東豈意黃塵迷瘦馬
尚淹青眼送飛鴻羣山積雪清相射千樹寒梅望欲空
何遜揚州才思減試煩妙語喚春風
春雨漫興三首
日日春隂秪欲眠強尋南陌復東阡猶殘碧樹花多少
莫惜金尊酒十千象管烏絲題往事玉簫錦瑟負華年
愁來秪對西山坐卷起疎簾翠接天
江上平蕪望欲迷江邊密雨細如絲冥冥白晝飛花急
漠漠青林度鳥遲春事又當三月暮人生那得百年期
誰能苦惜纏頭錦喚取嬌嬈舞柘枝
積雨厭厭愁斷腸暫晴猶得見春陽頻來幽鳥當窗語
半落閒花度水香彩筆彫零詩漫興金杯搖蕩酒生光
悠悠心緒渾抛却付與遊絲共短長
和師言窮居即事韻二首
城郭煙花裹屋廬蕭然誰識范萊蕪借居種竹憐君達
築室移山笑我愚坐久眼看烏几綻醉來頭向墨池濡
壯心縱復都銷盡未害狂歌擊唾壺(來詩有壯心觸事漸消磨之句)
雨聲連夕亂鳴簷野色今朝稍入簾綠樹成圍黃鳥度
青天欲盡白波粘熊經嬾戲愁危坐鵲語無憑喜漫占
若話浮名身外事畫蛇無足不須添
題畫黃葵
憶昔戎葵花下飲金杯春灧綠鬟攲秪今花似金杯側
獨對西風詠折枝
因公事留驛中遂登姑蘇臺晚望
古驛西風起中含水國秋官閒公館靜鳥下吏人休移
簟微凉入登臺晚興留亂蟬當檻急衆木抱城稠天迥
摶蒼鶻山横走翠虬虚無疑地盡突兀并雲浮絶景嗟
才窘微吟怯語遒煙霏生變態鷗鷺傲冥搜初月清如
溼殘霞散不休似乘牛渚舫若在武昌樓娃館今荒草
吳宫秪廢丘按圖非舊跡訪古莫深愁蘋浦漁歌斷楓
根鬼唱幽掠檐聞鶴警照席數螢流止舍慚昭子投亭
媿褚裒疏頑能稍稍漂轉付悠悠兹宇閱人久伊誰似
我儔途窮翻一笑鬢短耐千憂世故從飄瓦浮生等置
郵三更星斗落萬事入搔頭
秋夜懷友二首
平生故舊誰知我潦倒襟期子略同縱酒秪判千日醉
讀書少忍十年窮歲華晼晚欺霜鬢物色凄凉入井桐
未用相看歎搖落古來江漢有秋風
屋角闌干北斗垂誰家長笛夜深吹月流河漢天機急
秋到山川木禁知老去潘生聊漫賦向來宋玉不勝悲
四時代謝渾閒事有底窮愁入兩眉
戲調月心
扣門載酒可容來懷抱相看得好開秪恐彭宣驚女樂
後堂絲竹一時廽
陳仲淵别室
琴中流水瀾翻落畫裏秋山雜沓開更欲移牀傍修竹
卧看饑鶴啄莓苔
郊居寓目隨事輒題四首
雨洗萬象出暄和風日新鷗聲春命侣山色暮迎人
絶江捕寒魚赤鯶巨莫逃鰷鱨翻有神騰出如銀刀
把酒清江上扁舟送夕暉行雲杯裏度白鳥鏡中飛
决决堰根水跳珠終日鳴班荆坐忘返中有激湍聲
袁教授泰
泰字仲長通甫次子以文學世其家為郡學教
授别號寓齋義烏王子克為之記
次夀道韻二首
桃花夾岸護溪莊白髮漁翁久坐忘過客此時停短棹
道人終日閉虚堂雨沾弱柳垂垂綠風動新篁隠隠香
茗鼎忽聆烹蟹眼車聲真用繞羊腸
煙際輕篷帶雨推水邊疎牖趁風開朋儕正可班荆坐
船舫時能載酒來委地花枝徒豔冶近人鷗鳥不驚猜
翳然林木幽棲意慚愧愁腸日九逥
再次夀道韻二首
浩浩波聲激壯懷油油水色綠于苔乘流好御長風去
得意還期夜月來醫國恨無三折臂虧功難累九層臺
年登未免嗁饑苦火燎車薪水一杯
青青杞菊遍江莊隠者盤餐意不忘蓑笠尚留垂釣石
茅茨重覆讀書堂坐深邨落成幽賞行入禪扃有妙香
回首城門車馬跡不堪塵事熱中腸
玉井峯樵尹廷高
廷高字仲明别號六峯遂昌人其父竹坡當宋
季以能詩稱仲明遭亂轉徙宋亡二十年始歸
故鄉嘗掌教于永嘉秩滿至京謝病歸所著有
玉井樵唱正續藳自題其卷首云先居登癸丑
奉常第宦游湖海作詩凡千餘首丙子家燬于
寇遺編散落無一存者僅憶秋日寄僧一聮曰
白蘋影蘸無痕水黃菊香催未了詩先業無傳
雅道幾廢不肖孤之罪也觀此則仲明詩學有
自來矣
江鄉夜興
極浦霜清鴈打圍漁燈明滅水煙微天寒想是鱸魚少
犬吠空江船夜歸
宫怨
綠衣無分惹天香滴碎春愁玉漏長日上海棠眠未醒
夢隨蝴蝶出宫牆
客中秋社
社日傷心在客中凄然涕淚落秋風故鄕田土荒蕪盡
枉向他州說歲豐
翁村思歸
一年歸計久蹉跎落盡梨花春不多昨夜翠微深處宿
月明無奈子規何
庚子營又青舊業二首
二十年前此戰場隔溪野燐尚凄凉兒童生長他山久
却把家鄉作客鄉
燕子重尋舊主人呢喃語别幾經春足間紅縷猶無恙
巷口斜陽記不真
秋夜旅懷
夢繞家山舊菊叢芭蕉葉葉又秋風閒愁一夜深如海
只在空階雨滴中
北關買舟
北關門外柳青青閒寄江南第一程别酒未闌山鳥唱
短篷撑夢過臨平
館娃宫
金繡鴛鴦綠錦裀水精簾底净無塵君王醉枕香紅輭
人隔重江正卧薪
揚州后土祠瓊花
無雙亭下萬人看欲覓殘英一片難夜靜月明猿鶴唳
誤翻玉雪墮闌干
燕山寒
地穴玲瓏石炭紅土牀蘆簟覺春融一窗明月江南夢
恍在重簾暖閣中
泊舟淮陽
孤舟夜泊倚皇城天際歸心促曉程二十四橋霜月冷
卧聽鐘鼔送人行
北歸渡揚子
狠石年深已綠苔金焦千古畫圖開浪花半角殘陽裏
曾見乾坤百戰來
臘月海棠
尤物真能奪化工臘前偷泄數枝紅霜花不上胭脂面
強飾春妍嫁北風
楓塘别業
白雲缺處露簷牙鷄犬相聞僅數家幽鳥不啼林寂寂
滿山黃霧落松花
客中思歸
孤燈寒照影清夜自沈吟砧杵他鄉淚松楸故國心路
長歸夢短酒淺客愁深了却江湖債攜書隠竹林
奕山値寇讀杜詩有感
杜曲衣冠盡羣兇轉陸梁疎林巢燕雀空谷鬭豺狼衣
溼彭衙雨砧敲楚岸霜年荒難自給拾橡當餱糧
八詠樓(婺州)
披褐便歸休登臨底用愁樓空偏愛月山瘦不勝秋二
水城根合孤雲天際浮倚闌千古意鴻影去悠悠
壬午秋自翁村回奕山
竟别桑乾水歸并却似家春風故巢燕夜雨廢池蛙石
徑曾栽菊磚爐舊煑茶自憐萍梗迹何日定生涯
别友
風雨江橋别凄然欲斷魂亂離難作客患難易為恩回
首人千里論心酒一樽寄梅有良便好認白雲村
耕雲即事
閉門貧亦樂世態任炎凉夢穏疑宵短心閒覺晝長與
鷗分釣石留鶴伴丹房休笑生涯薄疎籬橘柚黃
山居
青山深處隠時事不須聞門閉千峯雨樓吞萬壑雲種
花籬密護接竹水遥分羞作干人態甘心鹿與羣
翁村翠流閣
四圍山翠合縹緲見危樓地狹星辰少雲深水石幽溪聲
晴亦雨松影夏如秋寄語游方者桃源豈外求
古杭秋日
成毁乾坤老炎凉歲月忙冥鴻既廖廓煙鷺亦滄浪江
寺秋雲白宫牆夕照黃凭闌無限意一笑越山蒼
長蘆舟中夜坐
故國五千里孤帆四十程客懷偏浩蕩鄉夢不分明萬
折河流曲三更斗柄横不眠方晏坐野寺又鐘聲
山中冬日寄綠坡
畏寒終日閉柴門世事炎凉總不聞老鶴踏翻松頂雪
亂猿啼裂隴頭雲強呼竹葉閒澆悶吟對梅花正憶君
何日相過茅屋下夜燒黃葉坐論文
桐江舟中
又搖柔櫓下嚴灘一片離情強自寬鴉噪暮雲天寂寂
鴈歸極浦水漫漫敲篷雪霰和愁碎拍枕江聲入夢寒
今夜客帆何處宿亂山青外是長安
臨汀書懷
開盡黃花秋又深不堪清夜聽寒砧燈前遠信和愁寫
枕上新詩帶夢吟霜月一汀隨瘦影關山千里動歸心
青鞵布襪雲間寺何日鷗盟得再尋
錢塘懷古二首
黃旗紫蓋竟悠悠石鏡塵昏王氣休江上怒濤空拍岸
海門孤障自横秋琵琶曉月青娥淚禾黍西風墨客愁
寄語湖山半閒老當時肉食為渠羞
鐵鎖沈江事已非枉將陽九咎天時皇王運會無停息
南北山河幾合離吳越英雄春夢斷張韓勲業暮雲悲
凄凉一掬興亡淚隠隠遙聲哭子規
會稽古陵
彩雲散去老松衰劫換灰餘世已非地冷玉魚猶未朽
海深金鴈亦能飛五陵王氣有時盡萬里中原無日歸
牧豎亾羊千古恨九疑山下一沾衣
庚辰故里再燬于寇流落信安僧舍風雨凄凉
羇愁野寺兩凄然又是西風落葉天疎雨半簷澆客恨
白雲一榻對僧眠孤吟天地知何益隻影江湖秪自憐
喚醒十年鄉國夢空山古木亂鳴蟬
思鄉二首
游子春深思故鄉愁聞杜宇哭斜陽世情巇嶮多溪壑
客鬢蕭疎易雪霜百里荒凉少鷄犬十年奔走避豺狼
何時安坐無行役一篆銅爐清晝長
轉目桑田又海波一襟豪氣半消磨故園春老蒼苔長
客路秋深黃葉多獨有吟懷未搖落却愁歸計易蹉跎
種桃何處尋生理烏帽青鞵隠薜蘿
過故里感懷
松菊荒凉二十年衣冠散盡只空村燒明斷塹山雲暝
鬼哭寒蕪巷月昏水涸蛟龍移窟宅草深狐兔長兒孫
誰消一夜崑崙雨洗淨千峯見綠痕
寄汀州伍明夫貢元
鬢髮遥知各已蒼側身南望正凄凉山河遥隔三千里
雲樹相思二十霜目斷塞鴻傷契闊夢隨遼鶴弔興亡
世間何處無明月偏向吾廬照屋梁
憫忠閣
鴨綠江頭往事空燕丹墓側幾秋風乾坤戰骨何曾朽
滄海餘哀未有窮黑誌可能忘小國赤心聊復慰孤忠
悠悠遺恨人千古回首金甌夕照中
寄劉千里
一道藜光照座寒東風吹入五雲班何時又渡桑乾水
他日無忘飯顆山揮翰風流三島客種花消息數年間
開樽莫負湖山約握手朱樓綠樹灣
三巖瀑布
天然石室踞雲根上有飛泉勢若奔千尺素簾寒不卷
一潭碧玉碎無痕風飄餘溼沾香案月漏疎光射洞門
我欲捫蘿登絶頂桃花流水細窮源
平遠亭(松陽竹溪)
野水漫漫接白雲凭闌轉覺世撩人一川芳草青無際
數點遥峯淡不真煙樹夕陽開畫軸風帆沙鳥伴吟身
箇中儘有閒田地何必桃源更問津
雙溪道中值風雨
竹輿咿軋嶺嶇崎三宿纔方出翠微遠水帶煙争晚色
西風挾雨作寒威綠莎路繞黃泥(闕)烏桕林藏白板扉
屈指重陽歸又近樽前兒女笑牽衣
江心寺
潮落潮生卒未休依然雙嶼鎮中流斗杓横截江城北
殿脚長隨雪浪浮龍起太虚雲護塔僧歸薄暮月隨舟
翠華夢斷鈞天遠翰墨空軒竹樹秋
登淨江寺松風閣
巋然傑閣倚松岡縱使無風也自凉四面闌干金碧界
萬家城郭水雲鄉清江曡嶂迷空闊白鳥蒼煙墮渺茫
風景不殊君記否吳山頂上看錢塘
山居野興
高住青峯不計層閉門危坐絶交朋竹聲欲斷微聞雨
村色初昏遠見燈宿鳥並枝閒寂寂歸雲度壑漫騰騰
鄰翁笑我生涯拙紙帳梅花絶類僧
銀嶺書懷(并序)
大德乙已端陽將男祖憲祖惠遠游出門風雨
大作四日始度銀嶺泥滑不可言偶誦銀嶺遥
遥馬戍高之句蓋古野人語也足而成章(祖憲仲明)
(長子也亦能詩仲明嘗得句云水影倒栖松頂鶴竟不能偶祖憲以谷聲遥荅嶺頭猿為對因)
(足成篇云)
泥滑滑泥滑滑竹鷄聲相間發銀嶺遥遥馬戍高行行
白盡征夫髮征夫髮白白如絲樹本欲寧風撓之壯士
心腸類鐡石别離肯作兒女悲終南嵩華在何許我欲
登高一懷古會逐羣仙駕紫鸞咳唾九天落香露
車中作古樂府
車歴轆車歴轆驢牛逐逐雙轉轂可憐喘汗更鞭扑行
到深更鞭轉速老夫平生苦暈眩兩手扶頭身蹙縮停
車少憩日又出束栝營炊道旁屋牛疲馬跛筋力絶世
上利名心未足前車未去後車續車歴轆車歴轆老夫
柳下眠正熟鈴丁當鈴丁當大車小車擺作行問渠捆
載有何物云是官滿非經商蟠螭金圅五色毯鈿螺椅
子象牙牀美人嬌嬌如海棠面簾半染塵土黃迎門軟
脚閙親舊提擎酪甕刲肥羊人生富貴歸故鄉鈴丁當
鈴丁當老夫北行書滿箱
永嘉書所見
此邦幸小稔竊禄似有緣出門見流民令我心惻然十
十復五五乞食相後先有男方呱呱中道甘棄捐誰無
父母心其勢難兩全况遭疫癘苦十病無一痊死者相
枕藉活者難久延彼哉萬錢箸所厭皆肥鮮餓骨半王
孫汝食能下咽嗟嗟吾赤子斯食寄之天似聞齊魯郊
斗粟價十千
巢燕行(巢中雌燕斃衆雛待哺雄疲于奔役忽棄去越宿别偶一雌以歸對語梁閒愛飼加)
(至未幾乘雄之出也盡擠其雛乃自育卵予見其事因紀之)
烏衣失偶成孤飛巢中黃口争告饑茫茫天地憐隻影
擇配忽復來其雌居梁對語相慰勞衆雛須有更生期
誰知微物有機穽呴呴相哺成相欺擠排轉眼施毒觜愛
惜乃各私其私一朝育卵重所出父兮獨不哀伯奇親
疎恩義有厚薄肝膽楚越將奚為履霜之操亦尚矣之
二蟲者曾何知
雨中渡揚子江見海怪出沒
吳頭楚尾天一隅長江浩渺雲糢糊中流風急浪花湧
船頭黃帽驚相呼蜿蜒海怪互出沒踴躍與我為先驅
神閒意定若無見自信膽氣由來麤江神唯識詩客意
故爾獻狀聊相娛岸旁青帘酒可沽拔劍割炙傾玉壺
與君痛飲留斯須此意此意不可孤山川慘淡百戰餘
古今變態難盡摹且書雨裏金焦圖
盧溝曉月
闌干滉漾晨霜薄馬度石橋人未覺滔滔流水去無聲
月輪正挂天西角千村萬落荒鷄鳴大車小車相間行
停鞭立盡楊柳影孤鴻滅沒青山横
薊門飛雨
清風夾道槐隂舞誰信青天來白雨馬上郎君走似飛
樹下行人猶蟻聚須臾雲散青天開依然九陌飛黃埃
乃知造化等兒戲一日變態能千逥
悲故鄉集杜詩句二首
戰哭多新鬼江山雲霧昏餘生如過鳥故里但空村蜂
蠆終懷毒狐狸不足論銷魂避鋒鏑作客信乾坤
遭亂髮盡白憑軒涕泗流望鄉應未已疾惡信如讎歲
月亦已久干戈不肯休何時減豺虎高枕對南樓
蕭國寶
國寶字君玉别號輝山山隂人以鄉舉官吳江
遂家焉有輝山存藳若干首其嗣子英所編東
魯孔濤為之序稱其握瑜懷璞韞而不沽發而
為詩皆有補於世道近世浙右以詩名者稱張
鄧仇白余皆獲從之游獨以不及一識君玉為
恨時至順辛未歲也明祟禎間十五世孫雲程
重訂僅存二十餘首
閒居
開扉對東皋逸興覺偏豪積雨苔痕合殘陽樹影高獨
醒無酒債多病為詩勞學得安貧法悠然讀楚騷
秋思
閒看浮雲白臨風清且凉烟林含紫翠霜菊間青黃遠浦
沈孤鶩荒郊宿野航心空隨地靜木石自相忘
餞張大使游淮
竟夕相歡無俗賓悲歌彈劍壯青鱗一篷夜雨家山夢
千里春風淮海身纜解河橋楊柳密酒沽邨店杏花新
此行早獻安南策露布爭傳奪虎巾
春日
東風竟日掩柴關讀罷離騷新火煙一篲落紅春埽地
半篙新綠水連天夢魂枕上驚蝴蝶鄉思燈前怯杜鵑
秪為儒冠空白髮幾將心事賦歸鞭
晚興
翻盡殘書已落暉樵歌引我出柴扉江横露氣吞漁艇
風挾秋聲動羽衣沙草荒凉黃犢卧渚花蕭瑟白鷗飛
斷雲數片無拘束滿目青山入翠微
九日風雨
無端風雨路漫漫合作重陽一日寒酒帶儒酸休怪吏
花含客淚欲辭官蛩聲強聒江城晩鴈影横沉塔水寬
閒就竹牀成一夢小兒偷為整頹冠
次韻寄梵天方丈古巖
方將飛錫思悤悤竟夕蒲團月影重剖破菊籬花雨散
心歸蓮社色身空棲禪石煖雲生衲載酒船香雪滿篷
簡盡殘經無字悟覺來幡動不關風
山居詠
殘紅零落鳥無言結竹為籬夢不喧雨漬短垣茸草色
水涵空石露蒲根風搖碎影春將盡煙裹深林月欲昏
冷硯久荒時一洗墨香狼籍引魚吞
夜過吳江
西風颯颯一帆輕路入松陵夜正清市戶殘燈臨水影
漁邨短笛隔雲聲丹楓葉落霜初肅白葦花開月倍明
我有元龍豪氣在四橋波浪不須驚
冬夜
虛室寒侵骨疎梅月映牀三更孤鴈淚悲怨不成行
贈寂堂和尚
冷雲和衲定悟到覺身輕地靜人偏勝山空水亦靈
題畫
半山蒼靄鎖招提托宿僧寮路欲迷惟有曉鐘遮不斷
數聲吹落小橋西
元詩選初集卷十一
