无詩選初集卷四十庶吉士顧嗣立編
貢師泰玩齋集
師泰字泰甫仲章之子也以國子生中江浙鄉
試釋褐太和州判官薦應奉翰林文字出為紹
興路推官稱治行第一復入翰林遷宣文閣授
經郎累拜監察御史至正十四年擢吏部侍郎
時江淮兵起奉命和糴於浙西改兵部侍郎除
浙西都水庸田使尋拜禮部尚書調平江路總
管張士誠據吳避之海上江浙行省丞相達識
帖睦邇承制授行省參知政事二十年朝命改
戶部尚書俾以閩鹽易糧由海道轉運京師二
十二年召為秘書卿行至海寧卒年六十五泰甫
狀貌偉然既以文字知名而於政事尤長所至
績效暴著詩文甚多有友迂玩齋奊奊東軒閩南
諸藳門人劉中朱鐩輩類為一編總題曰玩齋
集會稽楊廉夫序之曰本朝古文殊遜前代而
詩則過之郝元初變未拔於宋范楊再變未幾
於唐至延祐泰定之際虞揭馬宋諸公者作然
後極其所摯下顧大歷與元祐上踰六朝而薄
風雅吁亦盛矣繼馬宋而起者世惟稱陳李二
張而宛陵貢公則又馳騁虞揭馬宋諸公之間
未知孰軒而孰輊也盖仲章雍容館閣翺翔於
延祐諸公之間而泰甫當師旅倥傯獨擅文名
於元統至元之後有元之文其季彌盛於宛陵
父子間見之矣
古意二首
功名果何為輕重天下士得之入雲霄不得墮泥滓朝
列三公行莫與匹夫比榮辱既由人富貴非在已胡為
竟迷途白首憂不止縱有盖世勲僅遺一紙史往者尚
如斯後來亦徒爾乃知巢許流尚蹈良有以
黃金本何物舉世相紛爭賤者可以貴死者可以生既
解平城圍亦散六國衡神用信莫測萬寶孰敢嬰亦有
高世士唾視瓦礫輕寧為凍餓殍不受汚辱名斯人儻
可見吾將與同盟嗟哉首陽薇千載有餘清
擬古二首
東南有佳人遠在水一方綺疏粲飛樓曲闌圍洞房意
態閒且靚氣若蘭蕙芳纖阿揚姣服雜佩懸明璫流風
迴皓雪明月舒其光白面誰家子錦鞍青絲韁翩然一
見之下馬立中堂可望不可即五采盛文章
嶰溪有美竹挺挺霜雪中何人斷兩節製為十二筩宫
商自相應鳳鳥鳴雌雄一鳴垂衣裳再鳴致時雍從此
去不返治道竟少隆鄙哉叔孫氏綿蕝變王風寥寥數
千載伊誰啓冥矇后皇如有作聲教垂無窮
遣懷
日入柳風息月上花露多東軒頗幽敞夜靜時一過鳥
散庭中樹蟲鳴階下莎北斗何低昂疎星沒横河獨賞誰
晤語感慨成悲歌懷哉巖桂臺邈在姑山阿
感興三首
芙蓉生綠水水綠花更好採花當及時莫待顔色老美
人久不見華髮忽已皓因之遺芳馨聊以慰懷抱失意
且勿嗟令名當共保
悲風從西來海樹何蕭瑟薄寒中人肌毛髮為慘慄疎林
動鳷鵲壊壁鳴蟋蟀出門忽四顧愴恍若有失仰面對
青天青天行白日
客有雙寶劒紫氣射牛斗年少乍得之日夜不去手豈
知靈異物佩服終難久一朝騰波去化作蒼龍吼何時
復歸來為國殄羣醜
赴京别親友
崇堤衛芳塘塘上種楊柳楊柳年年青慈親未白首送
我不忍别出門復携手親友陟高岡立馬望良久離懷
急欲醉盡此樽中酒
姑孰道中
朝發慈姥山莫宿吳公橋日入氣猶溽清懷厭煩囂隔
江風雨至綠樹涼蕭蕭鄰舟頗相好有酒忽見招明發
波浪闊相望一何遥
湖上納涼有懷吳子彦
天風吹海樹瑟瑟秋風涼河漢西北流衆星耿微光昔
我同袍友遠在水一方相思不得見展轉清夜長遥聞
鳴笳發攬衣月蒼蒼
題王維輞川圖
開圖縱竒觀江山鬱相繆兩垞矗岧岧重湖渺滺滺邃
宇抗疏嶺危亭俯圓流春塢辛夷發夏陌高槐稠竹館
翠陰晩萸沜紅實秋遠墅漆未割近園椒欲收驚鳥避
溪泉野鹿逐巖幽日莫川上歸涼飈蕩孤舟靄靄雲氣合
漠漠煙光浮顧思天寶初綱紀壊不修霓裳按妖拍鼙
鼓起奸謀豈無匡濟術乃為閒曠留菱歌自來往葩辭
更倡酬遂令摹寫間意度猶可求乾坤多變態江海生
暮愁白鷗飛不去千載空悠悠
河決
去年黃河決高陸為平川今年黃河決長堤沒深淵濁
浪近翻雪洪濤遠舂天滔滔渾疆界浩浩襄市㕓初疑
滄海變久若銀漢連怒聲恣砰磕悍氣仍洄漩毒霧飽
魚腹腥風噴龍涎黿鼉出滚滚雁鳬下翩翩人哭菰蒲
裏舟行桑柘顛豈惟屋廬毁所傷墳墓穿丁男望北走
老稚向南遷縣官出巡防小吏争弄權社長夜打門里
正朝率錢鳩工具畚鍤排戶加笞鞭分程杵登登會聚
鼔闐闐雖云免覆溺誰復解倒懸瀰漫勢稍降膏血日
已朘流離望安集荒原走疲瘨孤還尚零丁旅至纔屬
聯園池非故態鄰里多可憐貧家租舊地富室買新田
頽垣吠黃犬破屋鳴烏犍秋耕且未得夏麥何由全忩
泥冷窺風竈土濕生煙頃筐摘餘穗小艇收枯蓮賣嫌
雞鴨瘦食厭魚蝦鮮榆膏綠皮滑蓴葅紫芽圓乍見情多
感久任心小便金堤塞已潰淇園竹為楗玉壁沈白馬冠
盖相後先舜禹事䟽鑿漢唐勞委填瓠子空作歌寶鼎徒
紀年昨聞山東飢斗米直十千即今江南旱骨肉皆棄捐
倉虞豈不實賑貸猶迍邅恐是廊廟遠不聞道路傳恐
是天聽高致使雨露偏小臣思覆載百念倍憂煎躊蹰
慘莫發憤結何由宣作詩備采擇孰敢希陶甄平成諒有
在更獻河清篇
採菱女
落日照淮甸中流蕩回光窈窕誰家女採菱在横塘風
吹荷葉低忽見紅粉粧紅粧背人去驚起雙鴛鴦鴛鴦
去復來煙水空茫茫
題張子英間止齋
薄宦非夙志况復多艱難力辭乃得去羈紲庶少寬僦
屋西溪上聊以挂余冠住久鄰里狎杯酒亦盡歡開軒
望遠岫時見孤雲還人生徒擾擾意適心自安君亦何為
者而能蚤休官
彈琴
明月照中堂光彩爛華席美人援素琴聊以永終夕商
聲起天末四坐慘無色羈雌動疎林候蟲在空壁携來
京國彈一彈三太息豈傷時序遷知音難再得
遊西山次周伯温韻
嚴鐘啓城鑰百辟聯佩紳斜漢在昂畢搖光正當寅華
車出廣陌光彩生熙春陰崖凍猶結陽谷景已新雲林
白洶湧石磴青嶙峋先皇昔遊幸顧瞻愴兹辰恍若鐵
馬起空留玉衣陳鼎湖去雖遠元化同其神憑危俯高
樹歷覽窮荒榛梵宇抗疏嶺飛閣騰遐津虚庭潜飈起
白日無纖塵長楊十二衢甲第連居民清時治兹久天
地涵深仁矧兹風氣完且復俗習淳耦耕雜畎畆獨釣
當漪淪高仙去窈邈瑞氣留氤氲於馬契嘉晤頓覺煩
抱伸蹇予敬亭下清池翳修筠時時一瓢酒獨酌不計
巡對此重歸思江海愁畸人
題滕王閣圖
雄城控華甸傑閣臨芳洲飛甍起千仞曲闌圍四周丹
碧何輝煌文采射斗牛帝子去不返頫仰經幾秋江黑
簾雨捲山青棟雲收孤舟天際來揚帆在中流狂飈薄
莫起坐覺增煩憂何當掃重翳白日耀神州開圖發長
嘆天地一浮漚
涇縣石壁道中
萬山從西來中斷忽如劈攅峯阻重關兩崖立堅壁絶
壑噴飛流觸石勢逾激神龍宅其下白晝飛霹靂涉險恐
羸驂凌高快健翮須臾得仙館頗覺契幽寂入竹敞涼
軒掃花吹鐵笛坐久竟忘疲塵襟忽如滌翻思﨑嶇間
使我心戚戚
過仙霞嶺
連山界甌閩兹嶺亦峻極傑觀奠方陲高標麗圜則淋
漓割元氣黯澹帶古色綿亘姑蔑墟蒼翠欲四塞仙霞
高燭天五采絢赫赩萬仞聳崢嶸百里見孤特稜角露
毫芒縷脉界縫緎我行任綱紀逾月來自北道途多艱
虞況乃事登陟初緣複磴危漸轉重關側攅峯與曡巘
盡日走崩屴連岡躡衙衙絶壑瞰冒冒遠岫忽已違近
隴復相逼躋攀苦分寸跬步輙止疑砉然造曾顛軒豁
始有得或列若屏幛或限若戶閾或偃若覆釡或俯若
鼎釴或恭若執圭或竦若憑軾或尊若受朝或卑若就
職或若孤鶴駕或若萬馬勒或若華蓋張或若夫容植或
淨若新沐或靚若初飾或爭先若馳或嚴整若飭或若
進而拱或若退而劾或傴若將趍或顛若將踣或堅若
長城或錯若列國或聮若串珠或牽若徽纆或摶若熊
羆或射若虺蜮或冕若華旒或屨若赤繶或顒顒若昂
或踽踽若抑或軒軒若舉或悄悄若默或欣欣若喜或
慊慊若戚或騃若蠢愚或穎若岐嶷或窮若龜曝或直
若隼革或差若頡□或比若福稄或倚若弓劒或羅若
罟罭或銳若戈矛或卓若橜杙或渥焉若丹或黝焉若
墨或離焉若愁或俛焉若衋或儼焉若思或慘焉若憶
或谽谺若噬或鑱削若尅﨑嶇歷萬狀意態轉惶惑矯
首勞脛脰舉膝撑胷臆㒒夫盡劬瘁負擔屢蒲伏健駭
猿猱勢快羡飛鳥翼長風度林薄草樹紛偃仄雲歸寲
竇昏潤滴嵌巖泐涓流乍逶迤懸溜竟湢㳁豫章間楩
楠榛莾翳柞棫野草結山果瑣碎多不識爛漫錦機翻
離披翠羽織竹籟笙鳳鳴藤雨淵珠滴濃淡各異態不
豐亦不嗇根露獸鬭欹株巧人立直幽谷嗥怪禽拗塘
落鸂鶒古柴蔓草荒廢井苔蘚蝕茅屋列二三亂石羅
萬億水耕雜秔稌火種饒黍稷寒泉漫蹲鴟饑食同稼
穡憑高漫徘徊得廕暫休息掬水滌煩襟坐愛清湜湜
仰看高空青俯視深潭黑其上浩無際其下深莫測豈
惟龍蛇都實乃虎豹域前瞻已出險後顧猶未即我行
既已遠我志敢不力倉皇問前途日挂半岩昃峻坂注
迢迢憂心動惻惻自從黃巢亂近復多盗賊敗屋雖僅
存居者間逃匿忩牖旋遮護几案忙拂拭頽然就牀枕
強起具蔬食新醅薦茅柴晩飯飣蘆菔豈不念馳驅王
事亦孔棘江東戰未已閩南病尤亟所當效微忠孰敢
怠晷刻吾道豈無補憲度亦有式民風轉移間要在盡
悃愊豈徒慰凋疲庶將别淑慝追蹤古聞人上以報皇
德
天台林氏山齋瀑布泉
飛龍上青天忽聽山石裂怒驅萬壑雷散作半空雪脱
巾弄潺湲展席映澄澈毛髮為森立盡洗人間熱浩歌
下山去日莫風烈烈
送劉子還江右
晨飈起庭柯落葉當階積流光儵云變感此送行客遠
行歸無期況與親友隔潜魚無縱鱗倦鳥思斂翼物理
且如此人事徒役役徘徊激中腸衣上霜露白
秋夜和韓與王
齋居在城西庭戶頗幽敞涼風起高樹落葉時時響境
靜人少來理悟心自賞方忻結同盟慎勿成獨往
蘭臯雅集
弭節蘭江渚散策嘉樹林良儔亦以集式慰離索心列
坐引䟽酌暫歡契沖襟風清暑氣薄日落潭水深高蔭
多鳴蜩時時曳餘音豈無繾綣意淹留畏官箴煙塵庶
可息吾將遂投簮
題伊尹耕莘圖
碧海晝沸白日淪禹鼎欲徙湯網仁長繩短筆行蹩&KR0887;
驅牛獨耕莘野雪有時仰面一長吁青天漫漫風烈烈
身居畎畆堯舜心忍看民生隨昏沈乾坤闔闢係出處
幡然起作商家霖先農有詩亦有譜後世南陽詠梁父
段節婦吟
河可塞山可移志不可奪義不可虧妾為段家婦年紀
方及笄上堂奉翁姑入室携兩兒兒死夫亦死此生將
何為昔如雙鴛鴦今日為孤雌昔如三春花今日成枯
枝寒風吹短髮明月照空帷百年在世能幾時父兮母
兮不我知青天在上將誰欺
金谿縣葛烈女廟
金谿廟前草離離金谿廟中兩女兒青山猶似舊時色
流水不盡行人悲翠翹珠珥垂孔雀廟門深鎖藤華落
靈風蕭颯半空來髣髴音容啓珠箔憶昔里中初賦銀
銀賦日急家日貧父身搒掠痛欲絶女心憤結何由伸
鬼狐夜號天漆黑大冶騰騰火光烈可憐踴躍雙蛾眉
變作兼金白如雪君不見緹榮上書更肉刑木蘭遠赴
可汗兵固知才略過男子不如孝女英烈能捐生又不
見湘妃江邊淚斑竹韓憑冢上連理木固知精誠可相
召不如孝女感化獨神速赤龍並駕參嬋娟萬古日月
懸中天人生雖死名不死吁嗟丈夫應愧爾
送國字張教授
九鳥彈羽鰲斷足六龍飛光晝相逐何人造書泄機巧
夜夜天陰聞鬼哭岐山鳳遠科斗空弋鳥殳蟲漸湮伏
太史方垂鼎足金丞相已變釵頭玉下邽拘囚死復生
三千晩奏雲陽獄自從毛錐擅楷法今古紛紛踵遺躅
天生真人起北方更遣浮圖出身毒六書垂世盡諧聲
八體彌文貴句曲黃鍾大吕徒協和鐵畫銀鈎漫摹錄
大音直與造化同陰翕陽舒驗疏數先生典教元非輕
直使昌言被殊俗歸來繫馬在堂階莫厭微官就羈束
人生得志亦有時萬里晴天竚黃鵠
黃河行
黃河水水闊無邊深無底其來不知幾萬里或云崑崙
之山出西紀元氣融結自兹始地維崩兮天柱折於是
横奔逆激日夜流不已九功歌成四載止黃熊化作蒼
龍尾雙䜫鑿斷海門開兩鄂嶄嶄尚中峙盤渦盪激回
湍衝射懸崖飛沙斷岸決石瞬息而爭靡洪濤巨浪相
喧豗怒聲不住從天來初如兩軍戰方合飛礟忽下堅
壁摧又如豐隆起行雨鞭笞鐵騎驅奔雷半空澎湃落
銀屋勢連渤澥吞淮瀆天吳九首兮魌魋獨足潜潭雨
過老蛟吟明月夜照鮫人哭扁舟側挂帆一幅滿耳蕭
蕭鳥飛速徐邳千里半日程轉盼青山小如粟吁嗟雄
哉其水一石其泥數斗滔滔汩汩兮同宇宙之悠久汎
中流以擊楫兮招羣仙而揮手好風兮東來酹河伯兮
杯酒
為郭宗道祭酒題韓滉移居圖
田夫生長田間住辛苦移家向何處老牛帶犢驢引駒
婦姑騎過前村去牽衣裹兒囊在肩瓠壺瓦缶縣蒲韉一
童鬅鬙隨左右兩髯傴僂相後先新來茅屋徒四壁東
鄰西鄰不相識種田未了主家租又恐官司著差役唐
朝宰相韓晉公念爾流離多困窮當時落茟豈無意正
欲廊廟知民風願得轉徙安居室周公亦曾作無逸
分題得姑蘇臺送吳元振赴江浙省左丞
姑蘇城外江水綠姑蘇臺是吳王築吳王燕罷越王來
館娃夜冷宫門開落花飛去春無迹江邊却起姑蘇驛
馬頭旌節何皇皇侯吏傳呼謁道傍孤山梅白堤柳黃
相君入坐中書堂
題山水圖
前山後山雲亂起山脚入溪清見底溪南更有山外山
散如浮塵聚如米老楓枯櫟葉紛紛下有人家深閉門
釣絲欲收風浪急却回雙艇來籬根老翁曳杖行傴僂
一童負樵一童斧筆端意度盡神妙卷裏衣冠自淳古
商周寂寞經幾秦後來莘渭寧無人茫茫耕釣去不已
武陵竟隔桃花春
題江陰丘文中山水圖
老龍渴飲池中墨飛上半天成崱屴雲煙著地凝不開
白晝神驅太陰黑筆端巧奪造化功咫尺峯巒千萬重
長林似洒楓葉雨虚亭不動松花風隔江更有山無數
江上扁舟纔半渡他年白髮許重來為君别寫容城賦
書河上成安驛
扁舟落日成安驛驛前危檣密如簀岸高浪急不得前
爭先進寸復退尺須臾纜定心稍安獨據胡牀坐深夕
水邊燈影正晶熒陌上鈴聲還絡繹纔聽打鼓按官船
又見驅車送行客攬衣近前試問誰往來一日多數百
中原征需苦繁劇江南轉輸原督責况今使者類狼貪
水陸鮮肥隨口索致令編戶疲差役生計蕭條徒四壁
已將弱女納官錢更遣中男補丁額曩時河上幾人家
今日飄零竟無迹請君置此勿復言言罷空令愁思積
幾點殘星散空碧船頭别我東忩白
次赤城驛
老夫辭家今一月馬上行行過冬節山空野曠風栗烈
木皮三尺吹欲裂貂帽狐裘冷如鐵癡雲作雪還未雪
自是天公念駑劣上高下高隨小驖裹轡哦詩亦清絶
人生何苦事羈紲候吏來迎稍羅列入門登堂火微爇
須臾凍解通身熱
楊白花
楊白花無定止昨日宫中飛今朝渡江水江水茫茫千
萬里綿輕雪薄春旖旎把臂踏歌歌未巳石頭城邊風亂
起楊白花無定止
學圃吟
江邊乞地學種蔬周遭步量弓百餘十日去耕十日鋤
耕鋤未畢僕已痡東家倩人不受呼西家倩人納官租
菜苗蟲食且半枯昨朝許有今朝無出門抱甕空躊躇
南鄰老圃笑我迂共倚大樹立須臾手把一卷神農書
口稱此事焉可誣治土貴熟壅貴腴三犂兩耜工力俱
燥溼得所避亢淤田不犖确堅己觕深畦淺壟畫成區
四分井字旁通渠瀏瀏野水翻渴烏然後種藝皆榮敷
寒暑按節順弗踰風和日媚雨露濡水菘山芥菠䔖苽
韭黃薤白蔥蔱蘇綠葵青藿華靚姝藻荇芹茒蘋蘩蕪
瓜瓞茭藕苔筍蒲蔓菁蘆菔連根株牡丹芍藥萼重趺
茄房豆莢懸瓠壺紫薑紅蓼鬱雕胡玉延蹲鴟巧相扶
皮毛脱迸明月珠長頸短脰膩理膚冰漿雪液如凝酥翠
鱗銀甲虬髯鬚魁首肥顔施丹朱琅玕琥珀鉤珊瑚鑱
劚摘掇視密疎多盈筐箱少盈裾削剥淹漬役膳奴甘
膬鱻微薌味殊主奠翼翼賓于于熟可羹芼生可咀適
口絶勝羞仙厨子欲學圃不蚤圖只今後時將何如列
鼎肉食稱鄙夫炰膾日厭葷與魚請子置之勿次且襃
衣博帶歸爾儒吾計子食當晨晡家園自足供所需子
嗤翁言亦何愚翁實勤苦少暇娛白鬚黑面形瘠癯暵
即腁胝汗轆轤澇即腰脛沒垢汙矧兹惡苣與苦荼加
以臭蒜雜穢荽邪蒿濁莧兼滑榆多食嘔泄神志瘉得
失往往如瑕瑜西伯愛歜垂聖謨大官專膳國以墟曾
晳嗜棗宣尼徒亦有請學譏樊須孤竹採薇終餓殂屈
到好芰竟離居元亮隱菊多令譽諸葛元修名豈虚陶
家虀甕庾家葅黃金不聘蘇東湖是非榮辱理不渝世
間萬物皆乘除翁言固辨亦過諛鄰家有酒且共沽酣
酣仰面一長吁忽見黃鵠翔天衢
秦郵露筋廟
飛蚊撇天連白草落日荒原泣姑嫂嫂留旁舍姑獨行
花顔夜委長淮道亂聲鼓翅腹正飢利觜噆膚血方飽
妾行豈不念辛苦死重如山生似羽欲識當年一寸心
廟前老樹啼春雨
吳中曲送楊伯幾南遊
鯉魚風起波紋綠枯葭折蘤啼寒玉榜聲催曉渡江心
驀聽吳娃舊時曲楊郎年少輕别離三尺光芒練帶垂
虎丘山頭候月出靈巖洞口看雲飛梅花雪點身上衣
慈母倚門聽馬歸
送張介臣伴讀歸省濟南
寒天迷濛日脚消雪花散亂風飄蕭重裘著體如壓鐵
呼酒不來寒正驕東風匹馬去千里仰視王屋當雲霄
到家方慰母心喜入門更聽兒啼嬌華燈夜照舞衣熱
髣髴鳴鳳和笙簫暗黃著柳垂長條虎闈春信趣還鑣
一杯遲子城南橋
友人赴陜西作縣
角聲吹起滿城雪北風蕭蕭嘶小驖銀瓶細溜蒲萄熱
三曡歌殘人欲别長安西去山嵯峨野曠春濃詩思多
縣深花拂琴絲和小吏呼籌衙又過莫忘都門送時節
楊柳枝寒不堪折
輓陳堯(草廬吳先生門人也有俊才卒年十八其妻亦痛哭而絶)
乘舟沃酒魚口熱小袖萊衣雙鳳結春歸白玉不禁寒
雪兔西沈半山闕望夫化去孤石裂死與韓憑誓同穴
鬼狐寒食上新丘隂風自掃梨花雪
(鐵崖曰玩齋為子通家每令評其所著如東南有佳人嶰谷有美竹深得比興日入柳風息芙蓉生綠水)
(遠詣還體厚倫理如風樹春暉樹風操如葛烈女段蘇節婦李貞母陳堯妻感古如蒼梧滕閣紀變如河決)
(臺論人物如耕莘蹈海遊方之外如子虚道人楊白花吳中曲有古樂府遺音國字黃河可補本朝闕製)
(其他所作固未可一二數也)
關山月送殷文學還浙西
白波洶湧風初起綠煙漸墮冰壺裏林鳥沙鷗寒不棲
萬頃玻璃淨如水攬衣推戶仰視天一寸鄉心幾千里
僕夫在門嚴戒程霄人呼籌催罷更街頭蕭蕭馬初過
城中角角鷄亂鳴嗟哉我亦天涯客握手欲别難為情
遥憐後夜相思處楓葉滄江一船住(一作輕)
太平三山值風
天塹東南地長江日夜流大風吹水立驟雨挾山浮浩
蕩掀黃鵠欹傾舞白鷗莫憐舟似葉此亦壯哉遊
遊麻姑萬松菴
積雨變秋思清遊愜道心過橋分履迹問寺逐鍾音紅
墮烏爭果綠溪魚占隂何當脱塵鞅重此契幽尋
遊江隂君山
孤嶂臨滄海千山湧大江遠帆歸市獨高塔倒波雙鷗
鷺爭洲溆蛟龍怒石矼壯遊心未己飛雨灑樓窗
聽雨堂為周叔量賦
聽雨高堂上君家好弟兄樹深催莫色竹密助秋聲列
坐情方適連牀夢屢驚却憐江海闊鴻鴈每孤征
台州寄楊子秀
路轉千峯合溪通一帶斜飯炊黃渡雪酒染赤城霞未
訪仙人宅先尋博士家近聞歸隱處盡種碧桃花
興化湄州島祠天妃還
夜宿吳山上朝行莆海東地偏元少雪天闊自多風不
見波濤險寧知造化功百年神女廟長護海霞紅
送李盤野
秋水芙蓉岸孤帆天上歸青山四面起白鴈數行飛里
父供新釀家人澣舊衣封侯定何事且理釣魚磯
送蒙古彭教授往高州
萬里高州路憐君此日行藤隂頻駐馬榕葉亂啼鸎人
到烏蠻異官同博士清定知江海上殊俗盡諧聲
赤城
山近雲連驛沙虛雪擁村瓠壺縣榖種土銼㸑柴根凍
雀來依幔晨鷄立傍門客中甘澹泊不必問盤飱
題黃觀瀾卷
碧天看不盡滄海去無邊氣涌風雷動光涵日月縣竒
文方浩瀚餘景尚漪漣好種珊瑚樹他年繫釣船
奉晩書懷二首
東吳喪亂後消息竟何如日望平安信空傳報捷書壯
心徒感激老淚獨欷歔坐對垂楊晩行人江上疎
江黑雨將至水高潮正來花隨兩岸别鷗逐片帆開世
治逢多難吾生愧不才飄零添白髮見者莫驚猜
寄靜菴上人
細雨桐花晚微風麥氣秋王符偏好學宋玉不勝愁世
事同蕉鹿人心類棘猴何時虎溪上還共遠師遊
憶姪景
自汝南臺去棲遲兩見春鼓鼙江上月烽火海邊塵衰
病全非昔傳聞總不真近知更大將旗幟一時新
和馬仲臯立秋韻
酒盡青山莫書從白鴈過長風斷疎雨闕月挂明河故
國逢人少新秋到客多不知滄海上何日罷干戈
題朱質夫東野草堂
幽人海昌住草屋向村墟(闕)竹頻呼鶴分泉漫種魚梨
花春巷冷榆葉夜窗虛細雨篝燈火匡牀正讀書
洪棧驛
萬壑從東下羣峯向北圍牛車絚水去驢䭾負薪歸隙
日斜窺戶尖風直透衣羈懷正無賴一鶚向南飛
和石田馬學士殿試後韻(并序)
丁卯歲學士與先君同為讀卷官在院倡和甚
多此則放榜後所作韻也
春風馳道入宫墻青𤨏溪沈引夕郎草染綠波生太液
花扶紅日上披香聲名己重千金璧恩寵方隆七寶牀
治世斯文今極盛九天星斗自成章
送陳太祝使江浙妆禮器樂書二首
天子齊明奉宗廟容臺祗飭備儀章雲雷出地雕彛鼎
日月懸天畫衮裳驛騎晝停山木蔭船窗風度水花涼
過家莫醉紅樓月上國迴鸞欲禘嘗
六月樓船泛御河太平樂譜自編摩鳳鳴嶰谷曾吹律
馬出蒲梢更作歌古尺要將諸部定新聲還用四清和
器成蚤入神庭奏人頌明時瑞應多
崇真宫醮罷勅畫吳宗師像
海日曈曨照九衢霓旌霞旆擁高居尚方勅畫仙官像
中使傳宣學士書劔氣朝寒垂白練丹光夜暖出紅蕖
石壇醮罷清如水猶聽松隂起步虛
畫馬
漢家旌節渡流沙奪得戎王鐵喙騧天上白魚秋弄影
月中玄兔夜生花九圖妙入將軍筆八駿神空阿母家
獨控奚官更超絶長椒錦隊漫如霞
送黎兵胡萬戶南還
將軍仗策去安邊詔下東南萬里天雲海旌麾趨玉帳
春江鼓角載樓船黎人滿溜檳榔水蜑戶齊分牡蠣田
遥想軍中無一事坐驅千騎獵平川
送陶翁歸豫章
秋雨初晴䆉稏香蟹紅魚白憶江鄉十年客枕鷄聲月
千里歸帆鴈背霜入室親朋羅酒饌上堂兒女挽衣裳
逢人莫說京華事漢署今無白髮郎
送壽弘毅應奉赴興國路經歷
院門深鎻落松花東接蓬萊小海斜綘蠟夜深催視草
紫泥春草聽宣麻鳳凰池上人辭直鴻鴈江南客過家
幕府秋來清似水吟詩應對白鷗沙
天壽節日大明宫朝罷口占簡張約中博士
金門珠箔轉迴廊文武分班有舊章花露重沾腰珮溼
松風輕度鬢絲涼仗隨騏驥通朝貢杯進䕫龍祝壽康
最喜太常張博士清標如雪照鵷行
送林希元應奉赴上虞縣尹
居庸雪消河水深南行頼有買舟金相如多病因能賦
東野長貧為苦吟已許姓名辭鳳闕更傳聲價到鷄林
白頭作縣臨東海誰識先生去住心
送余廷季赴海東僉憲
綠髮相從白髮生都門握手倍多情論交豈少新朋友
對酒何如老弟兄玉節繡衣江上騎苑花宫柳日邊鸎
使星一夜移東海定遣文章到兩京
送蘇伯修侍郎赴淮東廉使
黃金臺上受新恩還向長楊謁至尊行殿曉寒頒玉節
驛亭春暖簇朱轓青蒲葉短煙波闊黃柳枝長雪水渾
别後新詩好相寄廣陵冠蓋接都門
題四川張萬戶夫人貞節卷
白帝樓前巷陌深將軍旌旆正沈沈玉簫聲斷孤鸞曲
綠綺絃空别鶴吟豈是人生輕一羽要知身死重千金
春風冡上連枝樹只有韓憑會此心
贈仙居散人
青山四面玉嵳峩中有山人隱薜蘿細雨閒門芳草滿
微風深澗落花多童窺丹竈時驚鶴客寫黃庭欲換鵝
我亦平生愛疏散春來應許謝朝珂
送東流葉縣尹
江流東下縣南遷一簇人煙野岸邊荻筍洲青鷗鳥狎
楊花浪白鱭魚鮮印来聚吏排衙鼓社到隨民出俸錢
應是繡衣行部處攔街齊頌長官賢
廣微天師祈雪有應詩以美之
九枝鐙照碧壇空龍虎旗高滿殿風綠簡夜深朝玉陛
素幢春淺拂珠宫一天凍色星河合萬里冰華陸海同
明日内家應錫宴綵符爭取綴釵蟲
送連子竒歸隱贑州
薊門風冷白鵝來萬里孤舟一日開去路定過彭澤縣
到家重上鬱孤臺煮茶林下收黃葉理釣磯邊埽綠苔
太史明朝占處士少微依舊傍三台
上都詐馬大燕五首
紫雲扶日上璇題萬騎來朝隊仗齊織翠轡長攢孔雀
鏤金鞍重嵌文犀行迎御輦爭先避立近天墀不敢嘶
十二街頭人聚看傳言丞相過沙堤
㯶櫚别殿擁仙曹寶蓋沈沈御坐高丹鳳銜珠裝騕䮍
玉龍蟠甕注葡萄百年典禮威儀盛一代衣冠意氣豪
中使傳宣捲珠箔日華偏照鬱金袍
卿雲弄彩日重暉一色金沙接翠微野韮露肥黃鼠出
地椒風軟白翎飛水精殿上開珠扇雲母屏中見衮衣
走馬何人偏醉甚錦鞲賜得海青歸
簫韶九奏南風起沙燕高低撲繡簾醽醁酒多杯迭進
鷓鴣香少火重添舊分宫錦緣衣襵新賜奩珠簇帽簷
日午大官供異味金盤更換水晶鹽
清涼上國勝瑶池四海梯航燕一時豈謂朝廷誇盛大
要同民物樂雍熙當筵受几存周禮拔劍論功陋漢儀
此日從官多獻賦何人為誦武公詩
過柳河
野曠山寒露易霜短榆疎柳路茫茫雨來黃潦聚成海
風過白沙堆作岡驛館到時逢數騎駞車宿處錯羣羊
客懷政爾無聊頼忽見南飛鴈一行
送上都吳學錄歸河東就試
驅車直渡灤河水千里青山半月程自信文章當世用
人言書劔到家榮上林久己稱司馬宣室終須召賈生
料得鳳池春色滿柳隂立馬共聽鸎
寄王魯川推官
公庭草綠訟聲稀時見雙雙蛺蝶飛曹史盡隨衙鼓散
理官獨抱獄書歸曾同太守行紅旆更與高僧别翠微
近報南臺多辟薦殿前早晚賜朝衣
送宋仁甫赴池州隂陽教授
北風吹雪路漫漫萬里荆門客正寒自愛青衫同博士
也勝白髮老長安城南款段此時别江上芙蓉到日看
我亦春來買舟去九華絶頂望揚瀾
贈寫神鏡塘上人歸京口
鶴翎風動碧天涼寶月新凝百鍊霜水面散成千種影
波心元只一輪光玉簪道士來空室金粟維摩現十方
此去要觀真法相却收畫本過維揚
新蝶
杏樹生香蠧化成向人飛下不勝情寒辭薄翅猶粘粉
暖溢柔鬚始弄晴燕舞盤中嫌露重鸎歌扇底避風輕
春閨未解南華夢乞與滕王為寫生
送明原道赴南豐判官
日華西轉萬年枝記得甘泉奏賦歸佩馬新迎州倅節
緋魚舊賜從臣衣詩成江驛梅花瘦酒醒山城蕨菜肥
為謝南豐舊詩友白鷗春夢繞苔磯
送江西傅與礪赴廣州教授
買得吳船便欲東更騎羸馬别諸公文聲久許江西盛
詩律因歸海外工人羨義陽封介子客從泰畤薦揚雄
五羊城下南風起茉莉花香荔子紅
冠州
萬里關山鬢易華冠州橋下御河斜千門煙冷分榆火
三月春寒見杏花新水聚船人趁市順風吹旆客還家
莫憐書劔頻漂泊擬學東陵老種瓜
朱仲文編修還江西諸公分題賦詩為餞予適同
載南歸約至揚子橋分别因為賦此
瓜洲渡口山如浪揚子橋頭水似雲夾岸芙蕖紅旖旎
滿汀楊柳綠紛紜一杯酒向今朝别萬里船從此處分
他日重來須艤櫂莫教驚散白鷗羣
晩泊邳州
一帶黃河百折灣下邳城外更潺湲煙迷兩岸疑無地
日落中原喜有山法重鹽租嚴犯界官多魚税倍征關
白頭父老相逢處猶似圯橋授履還
彭城懷古
戲馬臺前擁旆旌三齊纔破到彭城項王帳底猶虞舞
漢祖軍中盡楚聲百二山河功自棄八千弟子勢都傾
月明間却烏江渡長使英雄恨不平
揚州别幹克莊僉憲
紅日東生綠霧收海風吹客到揚州露分仙掌金盤冷
香動瓊花玉樹秋使者乘驄開大府仙人騎鶴醉高樓
朝來别我垂楊岸珂佩如雲簇水頭
峨眉亭
霧作衣裳雲作屏玻璃萬頃著娉婷望夫石上偏多雨
織女河邊欲隕星螮煉夏涼收淺絳蟾蜍秋冷抹長青
可憐天際微顰處六代興亡一夢醒
題丁元善鍊師陽明樓
賀老家西百尺樓好山多處稱仙遊丹光散作霞千縷
劔氣吹成月一鉤窗外鶴歸遼海莫䄂中龍起鑑湖秋
道人久直黃金殿可使歸來雪滿頭
劉山驛
開窗坐看千峯頂對酒還思萬里程飛雨遠隨松子落
溼雲近向樹頭生正愁絶壁烏鳶背忽聽半空鷄犬聲
安得身騎遼海鶴徧遊八極醉吹笙
贈漳南巡檢許以衷
將軍早獻安邊策手挽強弓起七閩正為功名輕萬里
已知勇略冠千人風鳴鼓角山村曉日射旌旗海戍春
匹馬何時渡江水笑談為國埽妖氛
建德城西寺
山門東轉步廊深長日禪房占綠隂松徑雨晴添虎跡
竹潭風冷聽龍吟上林久說相如賦故里徒誇季子金
獨坐胡牀看明月不知涼露溼衣襟
贈天台李鍊師
翠蛟青鳳下晴空家住天台第幾重歲久松肪成琥珀
夜深丹氣出夫容仙童奏簡騎文虎太乙懸旗起綘龍
昨夜從師到天上故上還著白雲封
泉州驛别太守偰世玉
老夫欲起猶便睡候吏頻催却治行萬里煙雲隨驥足
五更風雨雜雞聲乾坤笑我應無補江海逢君倍有情
且解金魚沽别酒洛陽橋下正潮平
風涇舟中
白髮飄蕭寄短篷春深杯酒憶曾同落花洲渚鷗迎雨
芳草池塘燕避風烽火此時連海上音書何日到山中
故人别後遥相望夜夜空隨斗柄東
吳景文居庭牡丹盛開飲後有感
韶光天遣屬君家猶是東京第一花金鼎夜寒團絳雲
錦機春暖簇紅霞倚風忽作纏頭舞避日還將便面遮
薄莫闌干同醉倚却憐孤客鬢先華
送有亨姪還錢唐
嗣宗諸姪仲容賢客路飄零雪滿顛曾為頌椒留子美
却思戲蠟愛僧虔十年江海三杯酒百里溪山一釣船
何日兵戈得休息敬亭春雨共歸田
次韻李清叔元夕
綘燭燒煙散滿城九衢車馬似潮聲山河影轉琉璃薄
陸海光浮䓿萏平蝶睡誤翻歌扇暖鵲驚疑報畫檐晴
夜闌人靜天如水依舊殘星數點明
蘇子瞻畫像
老龍起深夜來聽洞簫聲酒盡客亦醉滿江空月明
龍虎山十詠(錄四)
金鷄山
巨靈劈山石飛出黃金鷄至今山下人猶聽雲中啼
象山
載寶出西域獻琛自南溟仙人一叱之化作青崚嶒
龍井
寶劔落深潭時時見光怪鱗甲飛上天白晝風雨快
雲臺山
天星二十八下作漢廷將功成歸帝傍精彩射石上
明仁殿進講五首
春日君王出殿遲千官簾外立多時觚稜雪轉寒無奈
先許儒臣到講帷
黃綾寫本奏經筵正是虞書第二篇聖主從容聽講罷
許教留在御牀邊
殿前冠佩儼成行玉椀金瓶進早湯自愧平生飯藜藿
朝來得食太官羊
黃金為帶玉為檐劔戟如林衛紫髯也愛儒臣勤講讀
向前輕揭虎皮簾
奏對歸來日已西獨騎瘦馬踏春泥行從海子橋邊過
猶望宫城柳色齊
送人歸廬州
淮水春深綠似苔故人天上恰歸來丹舟繫在門前樹
猶記行時手自栽
題淵明小像
烏帽青鞵白鹿裘山中甲子自春秋呼童檢點門前柳
莫放飛花過石頭
和馬伯庸學士擬古宫詞七首
城上鴉啼曙色催五門三殿一時開玉皇不許羣仙見
隱隱車聲天上來
綠池香水出夫容十二釵寒妬玉蟲只恐禁園今夜雨
華清明日又西風
寶扇微開萬樂從紫衣扶輦出行宫近臣侍罷櫻桃宴
更遣黃門送兩籠
紫雲扶日上盤盤花氣薰衣露始乾行處不禁春色惱
回身却倚玉闌千
睡思厭厭易入眉繡簾低下燕歸遲黛鬟不整釵梁軃
滿院楊花夢覺時
殿頭昨夜報春殘盡放宫人賞牡丹獨有沈香亭北畔
一枝偏許八姨看
雲影微開日脚垂杏花深院落遊絲不知誰動秋千索
驚起黃鸝過别枝
和胡士恭灤陽納鉢即事韻五首
紫駝峯挂葡蔔酒白馬&KR1058;縣芍藥花繡帽宫人傳旨出
黃門伴送内臣家
野闊天垂風露多白翎飛處草如波髯奴醉起傾渾脱
馬湩香甜奈樂何
蕎麥花深野韭肥烏桓城下客行稀健兒掘地得黃鼠
日莫騎羊齊唱歸
新教生駒不受騎小紅車裏簇歸時鉤簾醉卧氊毺月
不省人間有别離
野館吹鐙夜未央薄寒偏透越羅裳出門不記人行路
馬首惟占北斗光
秋日巡按松州時山谷寒甚公事絶少為賦此
秋風摵摵衣綿薄夜雨蕭蕭燭焰低萬里江南才夢覺
此身元自客遼西
雲葉繽紛雪弄花小營近午却排衙分司御史渾無事
又鞚青驄踏白沙
詠塵
春城花露欲生泥十二街頭漫漫飛落絮游絲共無賴
半粘香汗半羅衣
發通州
日日思歸未有期及歸翻恨數年遲開船聽得吳歌起
絶似閶門送别時
送王元伯遊金陵并簡樊時中都事王德常管勾
閉門十日九風雨熟睡不知春水生樹上啼烏忽驚覺
故人只在石頭城
題畫
樹閣參差煙水村涼風槲葉下紛紛何人理釣秋江上
驚起新來白鴈羣
灤河曲二首
椎髻使來交趾國橐駞車宿李陵臺遥聞徹夜鈴聲過
知進六宫瓜果迴
白沙岡頭齊下馬為拾閼支八寶鞭忽見草間長十八
衆人分插帽檐前
水仙二首
太液池邊雪始乾曉粧初試佩珊珊簾鉤欲下東風細
猶夢珠宫扇影寒
十二瑶臺風露寒銀河澹澹月團團龍宫自與塵凡隔
别有銖衣白玉冠
重過丹陽寄錢成夫
青山西去水東流兩岸飛花送客舟何事閶門行一月
不能三日到宣州
姑蘇臺
當時何事太情多不悟危機出苧蘿一夜月明天似水
吳王臺上越王歌
予過吳中得畫一幅孤峉拔起有類鴈蕩仙都者
因題贈宋居仁
鴈蕩秋深玉柱寒老夫曾此駐征鞍開圖一見青山色
猶似當時馬上看
西湖竹枝詞二首
葛嶺東家是相門當年甲第入青雲樓船撑入裏湖去
可曾望見岳王墳(此詩以鐵崖竹枝倡和本錄入其本集所載稍不同云葛嶺西邊師相宅)
(潭潭府第欲連雲别買樓船過湖去可曾看見岳王墳)
芙蓉葉底雙鴛鴦飛來飛去在横塘人生多少不如意
水遠山長難見郎
贈錢唐琴士
畫船載酒西湖上一日笙歌幾萬錢獨抱孤桐向何處
夜深彈月上青天
釣臺(并序)
嚴陵釣臺詩古今作者甚多或高其隱或議其
果二者皆不為無見余故並存焉觀者應為一
莞也
百戰關河血未乾漢家宗社要重安當時盡著羊裘去
誰向雲臺畫裏看
青山如馬復如龍滄海東來第幾重不是狂奴輕萬乘
世間誰不受牢籠
題楊德章監憲賀蘭山圖
太隂為峯雪為瀑萬里西來一方玉使君坐對賀蘭圖
不數江南衆山綠
吳淞江上漫興二首
白月滿天江水平銀河垂地寂無聲披衣獨坐過夜半
撥刺跳魚時一鳴
露冷草根鳴蟋蟀雨晴花影轉蛸蠨一家四散知何在
獨對林間喜鵲巢
(嘉靖間建安李尚書默書玩齋集後云予在宣州諸生貢安國者為言其先世禮部公寓海寧時自名其)
(里為小桃源元命既革宋學士景濓嘗邀之公為置酒飲夜分乃起就卧仰藥而斃按元史載公文章行)
(蹟甚備門人朱鐩作紀年錄但稱病篤豈史氏與其賓客皆諱之邪紀年錄云至正十六年正月張士誠)
(陷平江公抱印隱居吳淞江上主釣臺山長吳景文家易姓名端木氏號戾契子□□翁作幽懷賦以自)
(見二十二年卒於海寧寓舍秘書少監揭汯墓誌所載亦然未可以傳聞為據也)
上京大宴和樊時中侍御
一元開大統四海會時髦畿甸包幽薊天門啓應皋羣
黎皆屬望百辟盡勤勞蕃國來琛獻邊陲絶繹騷劔韜
龍尾匣弓屬虎皮櫜列聖尊皇極元臣異節旄宗盟存
帶礪世胃出英豪歲駕嚴先蹕居人望左纛平沙班詐
馬别殿燕㯶毛鳳簇珍珠帽龍盤錦繡袍扇分雲母薄
屏晃水晶高馬湩浮犀椀駝峯落寶刀暖茵攢芍藥涼
甕酌葡萄舞轉星河影歌騰陸海濤齊聲纔起和頓足
復分曹急管催瑶席繁絃壓紫槽明良真曠遇熙洽喜
重遭化類工成冶聲同士赴鼛隆恩雖款洽醉舞敢呼
號拜命榮三錫論功恥二祧重華躋舜禹盛業繼䕫皋
燕饗存寅畏遊畋戒逸遨乾坤春拍拍宇宙樂陶陶爭
獻公車頌光榮勝衮襃
輓馬伯庸中丞
世祖投戈日先公出守初邦人懷禮樂家學贍詩書一
舉登金榜頻年步玉除星移供奉燭風動使臣車忠諫
陳無逸雄文賦子虚羣公推雅量多士服清譽太史仍
兼制春官總傅儲槐雲衣纚纚華日佩舒舒長樂方調膳
中臺旋賜輿尊嚴深翠柏清潤照紅蕖德業真無比恩
光孰可如休官唐殿李知止漢廷疏野曠秋呼鴈江清
晩釣魚石田霜後稻沙圃雨中蔬正爾安民望胡為夢
帝居大星離次舍白璧翳丘墟惟有新詩在千年起歎
歔
寄贈圓修鍾道人(以下拾遺)
寶塔今成第幾曾浮雲不隔石碐磳誰知庾嶺傳衣後
元是當年有髮僧
偶成
司馬年來多病渴小樓涼雨趁高眠無端一樹櫻桃熟
勾引鸎聲到枕邊
海歌八首
黑面小郎棹三板載取官人來大船日正中時先轉柁
一時舉手拜神天
出得蛟門才是海虎蹲山下待平潮敲帆轉艙齊著力
不見前船正過焦
大星煌煌天欲明黃旗上寫總漕名願得順風三四日
蚤催春運到燕京
隻嶼山前放大洋霧氣昏昏海上黃聽得柁樓人笑道
半天紅日挂帆檣
四山合處一門開雪浪掀天不盡來船過此間都賀喜
明朝便可到南臺
千戶火長好家主事事辛苦不辭難明年載糧直沽去
便著綠袍歸作官
大工駕柁如駕馬數人左右拽長牽萬鈞氣力在我手
任渠雪浪來滔天
碇手在船功最多一人唱聲百人和何事淺深偏記得慣
曾海上看風波
寄顔經略羊酥
三山五月尚清寒新滴羊酥凍玉柈何物風流可相稱
兔豪花瀹水龍團
將千嶺
絶頂低南斗重關壯北門隴雲浮地白谷水帶泥渾宇
宙神功大山河帝業尊小臣叨載筆華髮感深恩
即事次李景儀治書韻
楊僕船歸百越平捷書今喜出甌寧秋高劔氣衝南斗
天近綸音動北溟萬里聲名雙鬢白百年文物一氊青
珠璣忽向三山落誰復歌詩繼魯坰
題子固所藏鮮于墨蹟
一自昭陵藏墨本書名誰復更超羣忽傳河朔專行草
不讓吳興變隸分黃鵠夜深隨落月白鵝秋冷化孤雲
風流頼有張公子雪繭封題比右軍
遊玄沙馬上偶成
十里青山馬上看東風拂面尚微寒偶隨芳草來僧寺
却笑飛花點客鞍東野先生方載酒西都博士亦彈冠
莫憐白髮江湖遠且為諸公一盡歡
泉州道中
千山落日丹霞北萬里孤城白水南玉椀霜寒凝紫蔗
金丸露暖熟黃柑海商到岸纔封舶蕃國朝天亦賜驂
滿市珠璣醉歌舞幾人為爾竟沈酣
題仲穆山水
翡翠為崖金作坡白雲重曡護曾阿背琴童子松間坐
束帶仙人馬上過高閣半天開寶月飛流千尺寫銀河
王孫已老丹青在轉覺風流意氣多
風雨送别張道亨僉憲
空山自寥閴况此連日雨清晨起開門隨意立東廡風
吹橄欖樹青子落當戶溼薪就齋厨蚤飯已及午飢來
美韲盤初非厭雕俎相知屬歲晚(闕)落還可數君去不
可留雲帆在南浦
題二馬圖
鐡喙騧連錢驄何年墜影江水中蒲梢西來八尺龍天
閑十二為爾空五花雲錦吹東風
送涇王府蒲司馬西還
重弓滿引鳴鏑和翻身躍馬渡長河日高射獵王半醉
軍中司馬功最多白狼西來獻天子腰間玉龍鱗甲紫
寶書緘奏動宸京黃封御酒貺邊庭弦蒲汭鞠幾千里
芳草萋萋春似水鳥聲山色不勝情枚生作賦才難比
和李治書遊玄沙寺
連山北起青巃嵸晴天直下雙蛟龍玉刻肺腑煙重重
自是身毒飛來峯黃金布地貝闕崇萬年之枝千歲松
亦有野客如茅容寶劔出匣光芙容上方笙磬下方鐘
桃花流水春溶溶日高驄馬來相從星斗錯落錦繡胷
愧余江海萍梗蹤
題牧牛渡水圖
兒騎牛兒騎牛兩牛渡水當中流一牛帶犢臨沙洲沙
洲泥深沒牛足中流浪高拍牛腹長繩墜手衣裹身前者
起顧後俯伏牛背欹傾不自由誰云穩比萬斛舟待兒
出險走平地畫圖忽落東海頭東海頭飯牛之子曾封
侯
題顔輝山水
蒼龍渡海成曡嶂屴崱西來勢何壯盪摩日月嘘雲煙
回薄風霆起波浪懸流晝夜相舂摐恍惚銀河落天上
橋横霞嶺類天台谷隱龍湫疑鴈蕩若非華蓋及武夷
無乃仙都與秦望參差飛觀倚半空錯落長松高百丈
煙(闕)絶磴畏﨑嶇路出平川喜夷曠野老朝耕屋角雲
漁翁晩釣籬根漲偶隨鶴舞抱瑶琴猶恐猿啼驚蕙帳
畫師盤薄精天機元氣淋漓歸意匠毫芒點染遠近間
只尺卷舒千萬狀三年老我東海隅立馬看山每惆悵
麻姑敬亭曾見招何日相從脱塵鞅
送顧仲莊之海北
釣龍臺下與君别萬里東南何日還星斗動搖天在水
海門空闊浪如山珊瑚寶樹來三島鸚鵝金籠出八蠻
簫鼓船回應北上鳳池春早珮珊珊
送劉彦明從經略使還
經略江南開幕府曾因三語辟劉郎千金海上求騏驥
五色雲間識鳳凰思入金莖秋滴露行隨玉節晝飛霜
還朝定上平南策應從䕫龍到建章
送洪元成赴靜江治中
海上東風吹鬢毛杏花開處雨蕭騷薦書舊最司征考
宫錦新裁别駕袍落日山城旌旆遠拍天春水柁樓高
莫憐投老多辛苦萬里行囊有豹韜
題李則平憲副所藏息齋竹
滿川風雨長篔簹吹作參差三鳳凰籜粉已翻鱗甲紫
墨花還染羽毛蒼春寒弱幹當軒潤日莫清隂入酒涼
便欲截筒鳴嶰谷却愁彈瑟望瀟湘
漫興
客懷寥落鬢䰐鬖對鏡空慚雪一簪蒲葉野塘方綠漲
杏花春雨正紅酣心隨斗栖長瞻北身逐飇車復指南
夢覺午窗人寂寂一雙巢燕自呢喃
翦燈聮句(并序)
元夕同吳子彦劉子清侯敬文會飲水陽陳善
甫家用翦燈聮句云
夜暖拈香繭春寒落翦刀勞心連鬱結(貢)綺思出長繰
點綴輕蟬翼(吳)裝粘細鳳毛風花凝𤨏碎(貢)雲葉護周
遭影爍金垂燼(侯)光融玉作膏舞裀圍落絮(劉)歌扇逐
飛桃帶轉銀幡小(貢)輪迴寶蓋高蜘蛛圍露網(吳)顧免
墮秋毫鸎擲翻紅雪(侯)魚跳起碧濤春陽嘘蛺蝶(劉)秋
冷蜕虭蟧翠薄荷分鈿絲柔柳散條青童來絳節玉女
翳纖翿碎訝珠胎迸尖愁燕尾翱微茫榮錯落斜隙漏
葡萄飴釡空燒蠟棚山漫結鰲浮塵籠漠漠流水眩滔
滔纂綺難為密裁綃秪自勞嬋娟妬清夜螮蝀落晴皋
製異宫人綬榮懷學士綯未曾分寶炬先許照幱袍劇
賞尊頻倒窮搜筆屢操盍簪嘶騕褭奮袖舞豪曹酒促
華筵散詩慚白戰鏖時平無夜禁繁弱且歸&KR0758;(貢)
元詩選初集卷四十
