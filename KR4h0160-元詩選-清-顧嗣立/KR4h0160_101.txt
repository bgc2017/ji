元詩選三集卷七庶吉士顧嗣立編
王都中本齋集
都中字元俞一字邦翰福寧州人父積翁宋寶
章閣學士降元授江西行省參政宣諭日本遇
害海上都中甫七歲元世祖給驛券南還賜平
江田八十畝宅一區年十七授平江路總管府
治中秩滿除浙東道宣慰副使遷荆湖北道武
宗詔更鈔法除江淮泉貨監歴郴州饒州兩路
總管以内憂去服闋除兩浙都轉運鹽使擢福
建閩海道肅政廉訪使歴遷福建浙東廣東三
道宣慰使都元帥元統初命以正奉大夫行戸
部尚書兩淮都轉運鹽使尋拜河南行省參知
政事中道疾作南歸詔即其家拜江浙行省參
知政事至正元年卒贈昭文館大學士諡清獻
元俞幼留京師從許文正公學知所趨嚮尤致
力於根本之學自號曰本齋有詩集三卷事母
至孝翰林國史院編修官章嚞撰本齋王公孝
感白華圖傳云公母張氏諱普貴自號無為至
元甲申公父閩國忠愍公銜命使日本沒於難
時母年三十公甫七歲留侍京師訃聞即以貞
節自誓祝髮於京之淨垢寺為尼出主平江陽
山妙淨寺道行冰雪尋奉璽書護持錫號宏宗
圓明佛日大師住山幾四十年至治壬戌趺坐
而逝公聞永嘉心樂周真師有道延至家庭設
黃籙以展孝思越十有四日像設之筵瓶簪丹
茶兩旬浹矣其花半萎中有一萼天然融結狀
類桃實非華非果玉質縠章宛分三脈日漸以
腴燭之内外映徹如淨琉璃駭乎優曇鉢之一
現也詩之白華豈即此耶元俞因繪白華圖一
時張翥李士行龔璛湯彌昌王夀衍釋大訢諸
公俱有題詠按章嚞傳稱元俞母張氏父積翁
殉國時元俞已七歲矣且留侍京師而元史謂
生三歲即以恩授從仕郎南劒路順昌尹七歲
從其母葉訴闕下種種舛錯至以張為葉尤可
笑也
登蘇峰
平生僻好登仙山紫翠縹緲三岫間公餘杖策時一到
塵埃蕩掃天風寒蒼松獨立老龍出身到洞天人不識
遥看玉殿底虚皇香霧丹霞遶瓊室翠濤三吸賦玄言
何必研朱點周易仙人舅氏空遺宅樓閣玲瓏倚蒼石
好是凭闌對月時一江倒浸千峯碧
武夷山
青峯玉鑿芙蓉開上有控鶴仙人來憐憐曾孫望霖雨
手寫深雲沃焦土仙人如今在何許我欲從之一千古
握取青雲行九州長使人間無旱憂
遊勝會寺
寺古唐朝立山藏一逕幽木生靈夀異花發蕙蘭稠㵸
茗香浮齒簪梅雪滿頭公餘尋勝會此地約重遊
和彬卿北湖
訪古空遺迹叉魚舊有亭苔封荒逕綠草沒斷碑青老
樹根横水寒蘆葉滿汀漁歌何處起倦客倚欄聽
和李源仲九日
我愛秋容淡東籬皜皜暉黃花依舊發白髮幾時歸明
月輝官舍清風爽客衣今年好光景長歎故人稀
題如鏡山林清氣集
不作西湖夢歸吳愜素知山林有清氣泉石到新詩花
落曉風靜鳥啼春日遲孤吟最佳處猶在定回時
題海會寺
四圍蔥翠列奇峯碧瓦朱甍護象龍殿角風過鈴自語
山腰雲起洞長封泉清似鏡耳堪洗路曲如腸步莫從
驛馬倦人歸道遠欲公禪榻寄塵蹤
依紫崖韻和彬卿
捐軀難報聖明君補拙惟將一寸勤為政但當求實效
勸農何敢具虚文夜來江上一犂雨曉起山前萬鍤雲
願得歲豐民物阜素餐猶可度朝曛
登東山寺
古寺岧嶤隱翠微松隂行盡見朱扉巖花識面遠迎笑
野鳥忘機近不飛相國書堂今寂寂山僧法座久巍巍
凭闌欲問當時事白鷺無言立釣磯
和彬卿北湖
雲容水態若為模髣髴風光似鑑湖橋跨滄浪瀉寒玉
舟横沁碧滚明珠且斟&KR0812;醁醉鸚鵡應用娉婷唱鷓鴣
席上嘉賓賢雪牖高吟原不讓三蘇
題叉魚亭
昌黎曾此賦义魚披棘尋碑考郡圖重築草亭存古意
雙浮畫舫做西湖激輪為磨供官費隔水分塘笑我愚
寄語後來賢太守相承無似此慵迂
和雪牖永興山行
公馳兼夜役兵夫軋軋輕輿穩勝車山險似人人更險
星疎如我我猶疎心持坦蕩無留礙路躡崎嶇信所如
行路古來難若此相逢何必問其初
督役江行和雲牖韻
督役賢能不用刑飄然東下似揚&KR2476;一江雪浪翻銀屋
兩岸烟巒立翠屏白鷺對人神亦爽烏鷀入水氣猶腥
鯨舟指日功成就萬斛乘風駕渺溟
和彬卿江行即景
怪石奇峯㬪削成江行渾若泛仙瀛崖松偃蹇蛇龍勢
瀧浪飛翻玉屑輕山色入懷衣袂冷溪光照影骨毛清
更闌放溜泊郴口明月清風更有情
登南墖
自笑登臨脚力微也攜藜杖叩山扉禪僧入定渾無語
野鳥知還亦倦飛一墖近天鈴自語千峯蘸水石空巍
何當快整東歸櫂帆飽東風數過磯
武夷山二絶
層崖㬪空翠臺閣倚雲開靈函鎖仙蛻神物護蓬萊
清溪照眉髮櫂舉揚清波何當結茅屋時與神仙過
白鷺
白鷺白如雪照影臨沙磧翻被魚先見終日不得食
鸕鷀
鸕鷀黑如鬼捕魚入水底搜抉雖無遺呑吐良可鄙
瓊花
六丈老人花滿頭一枝流落在揚州不知誰是栽花手
只到而今香未收(六丈即今六丈市云)
和彬卿登仙山
遠山蔥翠近樓藍碧絮飛雲自往還獨倚長松吟不盡
恍然身在畫圖間
游北湖
畫舟搖曳泛空明滿酌流霞倒玉觥山鳥亦知游樂意
夕陽高處兩三聲
書懷二絶
一心常欲洗民冤清白爐烟可付天但愧才疎為政拙
只宜及早賦歸田
蘇仙孝感動鄉閭橘井千年事若符時上仙壇壇上望
白雲飛處是姑蘇
王畛詩附
畛字季野都中之子官至成都路判官至正間
與弟畦流寓吳中與陳叔方鄭明德並以文行
著於時
早春十詠
春日流和熙朱光射屋角晶熒動几案焜燿穿簾幕淑
氣襲人温輕寒側衣薄晴窗坐對久盎背真意樂
東風生庭隅拂拂翻衣浪仁及紅綻柯德布綠回望芳
情達金閨誦聲遞書幌池塘溢波瀾柔條欣駘蕩
江梅獨清高不與花爭發自是冰雪姿豈受鉛華奪故
來風雪底玉人相蹙頞照水昏黃時孤標更超越
依依垂楊柳青眼窺陽春年年郵亭路攀折送行人臨
風搴翠縷映日鎔黃金如何不自持飄揚逐芳塵
蹁蹮先春雀風暖喧晴簷驚人鮮得食闞階無停瞻不
趨太倉中小腹恣屬厭高秋寒露下大水須深潛
春流溢芳塘倒影開天鏡漪漪綠生漣漾漾玉澄瑩閒
鷗可尋盟遊魚樂行泳清斯清濯纓鑑心鑑其定
鮮鮮牆根草春染千堆藍光凌青袍色夢入新詩譚戰
馬思塞北陽烏辭江南欣然鬱吾目生意性所躭
提壺勸客飲布榖催農耕農耕困耒耜客飲酣簫筝勞
逸分已定廢興時改更物生固如此天運還循行
朝來睡未足兩眼多眵昏春事已爛漫我懷獨渾渾驥
尾不可附虎舌誰能捫芳塵困涸轍北溟思鯨鯤
天公妙莫測百卉巧翦裁朱朱與白白脂粉如勻腮澤
沾無遺物燒却綠回荄痼隂少成實涉山良乏材
自遣二首
江湖肆鯨鱣溝(闕)難容身人情不千日世事有兩心朝
暮有顯晦日月常升沈天道我欲問其理幽且深
生成無根蔕飄忽寄此身顧盼絶青眼相交少赤心芝
蘭棘溷發泥沙玉空沈乾坤信浩蕩滄溟千古深
放慵
愁到心常結事過心自凉幽憂漫成疾慵放且何妨籠
鶴聲難出牀龜息穩藏浮生付天地澄慮博山香
晚思
薰風向晚急吹動一身愁意合情終美心離事只休鳥
衝殘日度雲逐暮天流今古無窮恨令人早白頭
王畦詩附
畦字季耕都中子
次韻答倪雲林錄似良夫
重過城南隅春風動經年物候倏易改飄泊念華顛江
干雨初歇草色凝娟娟聚首有親朋舉杯無管絃樽前
語别離但覺心茫然舊遊總塵埃今古孰後先攬衣陟
崇岡俯首臨澄淵修竹翳平林嘉樹藉庭延有書盈我
牀有琴横我前卷舒貴所從鷗鷺何翩翩願言留清歡
日夕醉後眠
次韻呈愚菴禪師二首
竹逕初晴屐齒乾忽聞仙佩下層巒多君有約同禪榻
老我無心整舊冠幾局文犀敦宿好數杯浮蟻接清歡
别來湖水添新綠應理絲綸坐釣灘
蘭若深居晝掩扉任教湖海仰光輝窗前蕉綠兼雲潤
庭下榴紅映日晞石鼎香凝翻貝葉竹爐湯沸煮山薇
獨憐咫尺頻相過時策青藜步月歸
寄倪元鎮六首
至人無復事存亡睡足身猶在華陽何似江鄉老迂客
終朝散髮對爐香
鈎簾早起看華飛過雨修篁蔽竹扉近日身如野鷗狎
得魚逐浪竟忘歸
茅屋柴門少市人時看麋鹿走踆踆風前忽見飛花墮
想是山中又一春
洞庭月色夜蒼茫欲駕扁舟獨擅場為問林間倪外史
古今塵世幾興亡
種术耕雲不厭勤林間著我作閒人漁磯沙渚江洲上
極目天涯總是春
久矣維摩誤色空愧無長翮遡晨風空巖長笑一回首
又在扶桑東復東
謾興三絶呈良夫
淡烟輕雨濕青螺面面青山拱樂窩坐對一池春草綠
聯詩好客又相過
芍藥初開第一枝翻階國色玉參差當年記得平山下
花裏時將鳳管吹
呼童早起折茶䕷插向銀瓶映酒巵為愛春光晚猶媚
莫教風雨褪香肥
吕思誠仲實集
思誠字仲實平定州人母馮氏夢一丈夫烏巾
白襴衫紅鞓束帶趨而揖曰我文昌星也及悟
思誠生目有神光見者異之及長從蕭㪺學治
經擢泰定元年進士第授景州蓚縣尹累擢翰
林國史院編修進國子司業拜監察御史出僉
廣西浙西二道廉訪司事復召為司業累陞侍
御史遷河東廉訪使未幾召為集賢侍講學士
兼國子祭酒出為湖北廉訪使入拜中書參知
政事三任中書左丞累拜翰林集賢學士兼國
子祭酒左遷湖廣行省左丞復召為中書左丞
移光禄大夫大司農俄得疾以至正十七年三
月十七日卒年六十五諡忠肅有文集若干卷
兩漢通紀若干卷仲實文章政事皆過人遠甚
而廉潔不汚家甚貧其未顯時一日晨炊不繼
欲擕布袍貿米于人室氏有吝色因戲作一詩
曰典却春衫辦早厨老妻何必更躊蹰瓶中有
醋堪燒菜囊内無錢莫買魚不敢妄為些子事
只因曾讀數行書嚴霜烈日皆經過次第春風
到草廬後果登第
嘉山靈源祠
山岌岌兮勢若揭水煦煦兮深黑色晉公子兮凛而烈
坎坎兮擊鼔傞傞兮屢舞八珍兮几清肴核兮維旅水
之涯兮山之下駕雲旗兮乘雷車倏從電影兮若有所
覩
題政平樓
灕江江上古昭州一帶孤城有此樓雲護山容簷外立
月將波影檻前浮朝廷只許平持獄官府終當詳讞囚
筆底判花生死地百年雨露一時休
桂林八景
堯山冬雪
堯山絶秀嶺南天雪壓林巒飄素烟高倚暮雲屏掩翠
半消晴日玉開田驛梅逢臘巖前發羽檄衝寒徼外傳
何日樓頭閒拄笏兩階舞罷對瓊筵
舜洞秋風
西風颯颯桂林秋萬疊雲山舜洞幽曉氣沿崖秋色冷
涼飇吹樹桂香浮輕搖斑竹江頭恨遠送蒼悟天外愁
一旦薰風隨律變露華山色滿南州
西峰晩照
西峯西向桂林西數點晴雲落照低絶嶽倚空排寶戟
斜暉轉樹繞雌蜺錦紋零亂霞前映翠影參差雨後迷
還似峴山詩酒客醉來聽唱白銅鞮
東渡春瀾
東門東渡柳青青雨後晴瀾春水生月影流來波影碧
浪花飛起雪花輕漣漪忽動魚翻藻浩蕩初開鳬啑萍
終日静觀還有得層層天色一舟横
訾洲烟雨
分合灘頭見訾洲訾洲烟雨水雲秋空濛細縠沙頭籟
散亂跳珠波面浮鷗鷺飛翔來上立蛟龍驣躍此中浮
蓑衣篛笠垂楊外時有漁人横釣舟
桂嶺晴嵐
桂嶺崇崇插絳霄晴嵐浮動翠雲飄峰巒碧潤輕翻縠
巖壑精熒深染綃晩靄忽開高突兀餘輝斜抹蔚苕嶤
緩行鳥徑衣裳濕莫說梅花萬里遥
青碧上方
獻花隨喜上方行雲影天光入戶庭江水遠翻僧眼碧
山峰輕染佛頭青恒河莫訝沙無數鷲嶺休驚嶽有靈
色界不空因相起貝多葉上寫蓮經
棲霞真境
七星山畔列松杉羽服棲霞雪一龕人自世間來世外
洞從山北出山南日邊五色迷晴靄頂上三華粲夕嵐
仙去儒遊真境在一輪明月影寒潭
遊嘉山
不到嘉山十五年神林祠宇兩悠然鵝溪鵝泛溪頭月
龍井龍蟠井底天霖雨未能酬素志烟霞且得遂高眠
一觴一咏歸來晩朋友相聯若有緣
松風書院
夕陽林樹欲棲鴉偶到東山處士家松子嶺高嵐氣潤
幽軒開碧落松花
干文傳仁里漫槀
文傳字夀道號止齋平江吳人父雷龍鄉貢進
士先世以武弁入官而力教其子以文易武故
雷龍兩舉進士生文傳乃名今名以期之用舉
者為吳及金壇兩縣學教諭饒州慈湖書院山
長延祐科舉法行首中江浙鄉貢明年會試乙
科授同知昌國州事累遷長洲烏程兩縣尹陞
婺源吳江兩知州至正三年召修宋史書成擢
集賢待制尋以嘉議大夫禮部尚書致仕卒年
七十八所著有仁里漫槀夀道為文務雅正不
事浮藻尤長于政事其治行往往為諸州縣最
有古循吏之風韓伯高廉訪浙西作烏程謠以
紀其績初夀道登第後一夕夢入選挂名為長
吳正官覺而笑曰我吳人安得作長吳二縣正
官已而果知長洲縣復知吳江州適與夢符夀
道以吳人而兩任為本路之官一時以為希遇
云
至順四年四月九日同王叔能柳道傳錢翼之胡
古愚遊天平山次古愚韻
蒼壁屯雲戟衛森白雲入戶衮衣臨千章喬木祇如故
一尺流泉不在深賸有桑麻居杜曲豈無觴咏集山隂
登高却省曾遊處短髮搔餘不耐簪
自天平遊靈巖次胡古愚韻
兩峯□門西突兀頫衆丘昔年歌舞地潺湲水空流巋
然白雲祠祀事久益修尚書獻納後聊復吳中遊東陽
二佳士並驅駟玉虯相從泉石間共賞花竹幽振步極
玄覽萬象輸吟眸笑語落空谷轉覺吾生浮登高固能
賦一洗千古愁日莫微風發山氣凉如秋老禪亦好事
欵曲邀人留清泉出巖竇濁醪過牆頭吾曹亦何幸去
去同仙舟
自靈巖登天平山次柳道傳韻
范公命世才志欲清禹甸高名冠禮闈直道行諫院氣
節凛霜柏精神爛巖電常懷天下憂每恨黨錮傳買田
贍貧族貤恩賁幽竁致君豈無術不采羞自薦身未安
朝廷勲巳樹方面稍虧一簣成俄感兩楹奠相業貽後
昆源深流益衍峩峩天平山先塋神所戀靈斿泝天風
(闕)捷百夫牽堂高廟貌尊寺近法輪轉簾静香更清庭
幽香逾蒨侯邦秩春祀闢戶丹青絢繫牲有豐碑孰敢
易以麵忠孝結人心異代民不倦兹遊及初夏喬木鳥
聲囀遺搆指吳宫往事鄙勾踐至今十載後紅膏汙蒼
巘青松自高卧日出露光泫衣從空翠沾杯帶流霞嚥
溪聲碎珠玉勢若疾飛霰肩輿去如飛側逕不容眄人
歸華表鶴石化洞中燕惟有白雲居不知陵谷變一亭
頫流泉頗覺遊覽便龍門快先登卓筆喜遥見山形如
罘罳迴合護臺殿一宿贊公房蓮花催曉箭芳題勒巖
壁清飲却歌扇平生子長遊奚暇論封禪紀行詩固竒
屬和語多諺真同雩詠歸寧狂不為狷識琴誰似邕知
玉莫如卞
題水村圖
桑梓未能忘楚甸琴書已久住吳門悠悠江海風烟隔
知是夕陽何處村
敬題范文正公所書伯夷頌卷尾
孤竹身為百世師范公手染退之辭不知青社揮毫日
得似天章論道時
王艮止止齋稾
艮止字善紹興諸暨人少受業郡庠篤行勵學
淮東廉訪司辟為書吏考滿調廬州錄事判官
淮東宣慰司辟為令史再調峽州路總管府知
事又辟江浙行省掾史歴建德縣尹除兩浙都
轉運鹽使司經歴改海道漕運都萬戶府經歴
遷江浙行省檢校官除江西行省左右司員外
郎在任歲餘以中憲大夫淮東道宣慰副使致
仕至正八年卒年七十一止善弱冠遊錢塘與
浦城楊仲弘鄜州劉師魯友善論詩務取法古
人之雄渾而脱去近世萎苶之習間挾其所為
文登諸大老之門最為牟隆山胡汲仲穆仲趙
子昂鄧善之所賞識拂衣歸田後家食者五年
扁所居曰止止齋仍自號鷃游子以見其志云
追和唐詢華亭十咏
顧亭林
顧公讀書處乃是林塘居竹樹久凋謝紅翠何稀疎魚
鳥非昔遊風烟尚遺墟身滅名不朽流聞千載餘
寒穴泉
石竇出寒冽湛湛天影平處静能自潔不汲元無聲飲
之煩熱除鑑此毛骨清寄語沈酣者一啜當解酲
吳王獵場
孫氏保澤國上馬操金戈獲禽非其志豈必施虞羅霸
氣凌秋旻精采一何多俯仰迹已陳禾麻被平坡
柘湖
湖瞰平林外波搖斷崖濱柘山應孕秀秦女乃能神剪
紙徼靈貺乘槎覓要津渡頭風正惡愁殺採菱人
秦皇馳道
秦皇混六合荒誕殄厥修求仙望蓬萊驅車乃東遊道
斃雜鮑魚腥風夕彌留徐福竟不還何處營丹丘
陸瑁養魚池
華亭郭西偏云是陸瑁居宅墓了不存况此池中魚纖
鱗依藻荇採取無復餘皇風反淳古數罟或可除
華亭谷
邈邈華亭谷遠帶松江流亦有賞心人於焉放扁舟風
將綵帆舉身與元氣浮拍手招鴟夷傲睨三千秋
陸機宅
士衡多竒才儒術何囦深少年作文賦吐秀舍規箴遭
讒卒遇禍白日雲為隂一聞華亭鶴遺趾尚可尋
昆山
兹山孕奇秀因人得佳名人去山亦枯竹柏蔵秋聲寒
泉湛空碧石穴儼不傾焉知千載後豈無君子生
三女岡
傳聞三女岡不誌三女名蕭蕭白楊盡靡靡芳草生西
施殆其國此恨尚未平碧血化游䗲猶當照吳城
過花邨將臺懷答刺罕丞相
檻外長江切岸來曾陪丞相駐崇臺旄頭不動軍容肅
鷁首齊飛將令催虎兕蕭條荒壘在魚龍寂寞暮潮回
美人不見空搔首更聽雲閒白鴈哀
次韻風月亭留題
重來揚子故人遠滿目風烟如隔生我遊無往不適意
世故何者能關情清宵晏坐山月上白日緩步江風輕
扁舟欲發更留滯隔岸杳杳來鐘聲
簡王君實僉事
顧瞻幽薊三千里局促舟航十二時篙拄岸沙移寸寸
霧迷朝雨下絲絲白頭應笑馮唐老青眼幾成阮籍悲
能向江邊迂憲節持杯來赴野人期
黃河道中
荒荒大野兼天遠渾渾長河與海通雲暗春城榆莢雨
浪翻沙岸鯉魚風簡書上計千艘集玉帛來朝九域同
獻納願陪青琑議衰遲已是白頭翁
黃樓
山河壮麗雄三楚人物風流憶二蘇自古必争形勝地
當年曾屈霸王圖吕梁東下波濤險芒碭西來島嶼孤
試上黃樓酹明月百金取酒未為迂
歌風臺
淮南不軌天威及清蹕西還過沛中樂作酒酣鄉思激
雲飛風起霸心雄龍光已逐寒烟散鳥篆空餘碧蘚蒙
極目荒臺增感慨冥鴻矯矯入秋空
發瓜州
一别蕪城逾十載重來魚鳥亦相親童童碧樹添新冢
段段青山似故人把鏡未須驚白髮持杯猶得及芳春
却將此日思前日只覺今身是後身
贈柯敬仲博士
與子浮沈三十載歸來文采更風流虚名聊爾或見錄
尤物移人何足留說劍談玄皆外慕買田築室是良謀
眼花耳熱争意氣泯滅無聞同一漚
和敬仲韻
憶子曾陪翠輦過朔風海子起層波上方授衣黑貂鼠
大官進膳金頭鵝此日此時甘放曠某山某水且婆娑
但願年豐飽喫飯擊壤細和堯民歌
題江風山月亭
往日扁舟渡揚子水榭風軒吾舊遊天籟動波蛟窟夜
雲根倒影兔華秋嵐光漠漠浮京口樹色依依到石頭
試與題詩分物色玉簫吹月上揚州
五洩山二首
七十二峯水碧白雲半掩招提清晝焚香燕坐綠隂深
處烏啼
山骨層層刻畫溪流曲曲縈回巖際玉龍歕雪天風吹
落瑶臺
題楊補之雪梅卷
水邊石上竹林西香影亭前放鶴時今見畫圖疑是夢
南枝雪壓得春遲
錢唐雨中招申屠彦德
春雲拂地雨淅淅戶外屨空生綠苔朝天門外樓依水
好棹小舟乘興來
元詩選三集卷七
