元詩選初集卷四十四庶吉士顧嗣立編
吳禮部師道
師道字正傳婺州蘭溪人登至治元年進士第
授高郵丞再調寧國路錄事選建德縣尹入為
國子助教尋進博士以禮部郎中致仕終於家
所著有易詩書雜說春秋胡傳附辨及文集二
十卷正傳自羈丱知學善記覽工詞章發為詩
歌才思涌溢弱冠讀西山真氏遺書幡然有志
為已之學務在發揮義理而闢異端其在成均
一遵許魯齋成法六館諸生皆說之嘗與同郡
黃晉卿柳道傳友善數以詩篇相往来吳立夫
與為同宗尤所推重嘗寄詩云恢竒俊偉莫子
若便可上拂句陳垣正傳和云丈夫窮達豈所
論要以不朽垂乾坤知其相契者又不獨以詩
也
秋懷二首
江南木葉飛江北百草黃風烟澹莽蒼悵望川途長寒
魚聚其羣鴻雁忽成行俛仰念時物索居耿凄凉昔我
二三子敦好攻文章漂零時相失尺素不得將人生四
方志企爾揚聲光登山豈無車涉水亦有航真誠諒不
隔離别庸何傷
忽忽意不懌獨步登高丘羣山紛糾蟠前當大河流八
月草木凋萬里風雲愁寒晶蕩白日孤鴻去悠悠鴻飛
不可極其下禹九州古来英雄事百戰横戈矛念我當
壮年弗獲兹地遊豈無干時略欲往誰見收君看天馬
駒失足羞氂牛
李龍眠蓮社圖
遠公廬山下手種玉色蓮清修香火社雜還山林賢龍
眠弄筆墨貌出晉宋前横橋虎溪水古木東林烟鬚眉
策遺老瓶磬趺枯禪石壇花雨落稽首西方仙休吟散
梵帙風鑪薦寒泉矯矯靖節翁歸心赴斜川分手溪上
笑攢眉社中緣淋浪漉酒巾籃輿搖醉眠止飲諒非難
恥受異教牽空山舊行跡寂寞餘千年竟令妄庸兒懾
誘紛相傳陶翁我尚友掩卷心茫然
夢先大父有感
死别一紀餘故迹隨流波哀端在腸臆慘若嬰沈痾昨
夢臨我前儼服冠峩峩手持一卷書授我仍長哦覺来
驚且悲庭樹酸風多惝怳送歸魂冉冉荒山阿永懷鍾
愛心生死耿不磨保躬蹈前訓沒世期無他奈何人事
乖志願常蹉跎平生素無淚此夕如傾河
送人貢秔米之京
后皇制任土職貢来四方珍異匪余求服食乃其常金
華有嘉種玉粲會芬香土人昔肇端每歲賦其香頗聞
播種初行者避畎疆斂收畢徵納老稚不敢嘗擾擾府
中集數日何奔忙珠璣歷萬指錯落照九光圓好中式
度緘封謹縑囊矧今歲旱乾彌望茅葦荒野人懼不供挈
瓶越林岡及兹幸充數揚帆上天倉惟民秉恒性食芹
猶不忘勤動非所辭有司貴循良賢侯重承命護視嚴
周防行行不可遲去去凌風霜玉食倘見登仁恩沐汪
洋願推及物心共樂斯時康陳風以為贈别意何悠長
金華觀分得琴字
春晏踐宿期雲間陟高岑獲從勝友俱遂此物外心月
窟採萬仞臨淵測重陰盤坐白石臺長嘯青櫟林莫探
虚皇居急雨含蕭森松風飛淙合終夜凄笙琴何能發
孤咏千載同遺音
合歡木
合歡愛嘉名矧復知昏旦淮土産特多蔥蘢蔭溝岸離
離青葉解冉冉紅茸散静和宿露卷動與微風戀物意
豈悅人和樂自堪玩蹇予寡所諧觸事多忿悁亦擬學
嵇生植根向庭畔
九日登響山奉呈同遊者
響山臨響潭曾識太白来我欲游其間却愧非仙才况
乃博微官終年走塵埃幸兹九日至獲與羣彦陪高秋
慘雲物薄日翳復開駐馬青松陰披衿上崔嵬前睨孤
城低下瞰清溪迴諸峯送遠色攬結何雄哉野菊半含
英濁醪初發醅且盡一笑歡良會不易諧溪山宛如昨
斯人化飛灰想見登臨時逸氣横九垓寧知千載後我
輩兹徘徊呼之倘可作相共揮予杯凄其莫色合颯颯
疾風催扶攜下登舟水行沿灣隈仰看千仞壁浩歌散
餘哀
廬山紀遊贈黃伯庸
昔聞匡廬名今睹雄秀姿我舟薄其趾陰雨深蔽之平
生潔清念諒受廬君知寧辭三日淹未恨一見遲邂逅
得佳士欣然即追隨時雲散諸峰攢青逗參差五色太
古色相對心融怡披衿尋鹿跡抉洞徵賢祠風雩杳餘
韻書臺抗層基前瞻辨五乳仰顧指狻猊却招白鶴仙
下瞰神龍披飛橋度三峡艤棹凌深危噴濤電雪眩轉
石雷霆馳薄莫不可留淅淅山風悲明發開先遊寒溪
涉清漪入門雙劍色夹道萬虯枝飛虹瀉青嶂漱玉下
深池竹亭夐幽闃四璧多殘碑出林送落日踏月仍遨
嬉移舟星子灣回首烟霧時歸来記所歷一一天下竒
兹山信綿邃覽勝猶多遺簡書屬有程逼灰嗟絆羈悠
悠此時路依依後来期巢栖雲松間瓢飲澗水湄昔賢
有高躅安用微官為
望九華山
輕舟下池口遥望青陽郭雲間見九華争先出鋒鍔參
差敔背缺峭銳圭首削竹箭拔春芽芙蓉攢秋萼竒姿
信明麗遠勢仍聯絡下有巖谷幽真靈諒兹宅詭哉末
世上強以名號託(謂宋齊丘)丹崖不受滓青峰鎮如昨千載
知屬誰含情寄冥漠
十二月二十二日宿七里寺書壁
微宦不適意一身抱長憂况此凶歉年餓者擁道周及
物豈無念越職非所尤博濟古云難勸分動成仇荒村
走風雪破寺寒颼颼中夜耿不眠胡為此淹留
德興開化道中三首
春晨氣澄穆雜卉香滿路百舌鳴高林墟煙淡如霧農
夫啟門出在野各有務行人獨何為憧憧自來去
宿雲逗疎雨睒睒吐晨旭晴光動千秋霞雪眩川谷白
鷴戲深叢黃鳥鳴灌木俛仰竟㤀疲歴此溪百曲
兩崖蒼石間湍水激清瀉山桃爛紅芳光影連上下春
風忽怒起意乃媚行者飛花撲人來攬之欲盈把
過常山趙忠簡公墓
客行常山道溪駃波沄沄&KR1140;流睇崇岡問是丞相墳舍
舟步榛翳隧道不復分石麟已零落宰樹何披紛其傍
曾玄居混迹隨耕耘亦有顯仕者遠去㤀榆枌長吏類
俗流但識期會勤葺治禁樵採此事今無聞堂堂中興
烈忠正而德文禍胎偃月姦冤魄炎海氛凄凉槥車還
倉卒書疏焚誰知尉職卑乃能杜使君蒼天佑賢俊微
爾幾空羣興懷慨前事空山黯愁雲咸陽骨安在唾罵
奚足云騎箕儼天上千載彌清芬
信饒道中雪
五載樂閒曠閉關每安眠祖行復言邁迫此將殘年江
湖多北風臨流竟回船連旬踏凍雪驅馬不得前錦溪
何淪漪芝山亦清妍豈乏故人居欲往無由緣漫漫四
野白青是誰家煙僕夫慰饑面呼酒還忻然我獨不解
飲自苦誰汝憐前途幸云邇努力勤揮鞭職思在憂民
才薄志自堅只應高人笑胡不甘田園
入建德界
纔登東陽橋復涉蘭溪渡千里名地同依依鄉井故六
合豈不寬遐瞻恣馳騖嗟此窮山中寧知擬予步三生
有夙習兹游亦竒遇獨憐迂狷姿諧俗匪心素靦顔民
社寄抑志簿書務煩爾父老迎停車勞前路
目疾謝柳道傳張子長惠藥
處世五十年寡嗜仍少病天與兩目光炯炯素清淨前
年翳生左赤胍歘交横審因察其源五色非所競學書
信夙習耽讀亦本性雖于二事切未必致兹證從來不
解飲杯勺強酬應積毒根胃腸標表發昏瞢鍼刺爭雜
施流血和淚迸丹砂與空青數市窘貲罄梔葉動盈筐
日啖不論命重氛幸全埽餘眚時一盛荏苒三載間視
眺猶未瑩偏盲亦何害忌者遂相慶惟兹二三友為我
憂怲怲許君屢貽書力勸宜習静損讀復省思默坐但
微瞑心腎上下居火實以水勝炎炎降不怒行之久自
定殷勤柳與張有便常致訊為言醫法難俗師慎毋聽
一朝得竒藥千里轉持贈緘封謹視護述語頗詳竟開
罌異香發著筋金膏凝試之累旬日竒效他莫並感之
欲次骨報爾無照乘我生未見道絶塵悦猶瞠眊焉慚
訓言亦豈中未正持扶謝諸公磨刮完兩鏡漸驚容衰
老謬忝小邑令鄉山杳在望歸船行可榜把卷欣復適
看雲遠相映揮絃送孤鴻飄然動高興從令没暮齒不
復憂倀倀永懷何能㤀臨風寄孤詠
送徐檢校之浙省并簡前政王正善
皇朝樹垣藩江淛天下最豈惟財賦強政體亦宏大羣
僚極高選吉士多藹藹贊參每從容句檢尤倚賴徐卿
世名家踐歴振風裁運籌佐漕輓遺聲滿吳會今兹綴
班行深意良有在更張化弦新洗目盛除拜眷懷東南
逼明見萬里外元宰迴北轅貪墨亦狼狽終然公論白
少覺衆心快誰當進良謨清静撫凋瘵諸公正虚左願
言亟行邁王公山陰裔前政民所愛一時欣接武二妙
實同載我生一何幸識君向烝代與王邇鄉井而不共
傾盖相知十五年未面已如對因之道懷思望望久相
待後日都城南春朝及王會
留昌平四詩
居庸關
神京望西北連山鬱崔嵬百里達關下兩崖忽中開林
霏遞掩映磴道隨縈迴豈知古燕塞徑以越與台夙聞
彈琴峡澗響逾清哀行行未及遠秋風漲黃埃翠華届
榆林丞相前驅来疾還憚百險瞻頋復徘徊惟天設限
蔽萬古何雄哉撫跡思往代鍵鑰每自摧皇衢坦蕩蕩
来往無驚猜氊車正聯絡怒輒奔春雷前趨見行殿遥
峙積雪堆騰凌萬馬駒暮繞龍虎臺愚生一何幸獲忝
儒臣陪臣高未成賦瑣瑣嗟微才
虎峪淙淙泉
居庸古塞口諸峯並嵯峨左轉萬栗林黃葉墮殘柯路
出林棘間石溝泫微波黃塵歘騰起知有飲馬駞前趨
俯絶壑素礫没坡陀窮秋水没竭泓渟不盈科無復聲
淙淙虚名誤来過下馬小徘徊土屋依巖阿野老向我
言深入水木多前年邑中人来此乘干戈委蛇數十里
隘險無誰何桃源志樂土商山有遺歌誰知戰争場咫
尺隔網羅欲游苦悤悤斜陽下前坡
劉諫議
李唐祚中微刑臣執其柄質良褎然来一策駭羣聽事
機戒不密昌言毋乃病君職非近臣陳義固當正為時
吐忠憤誓不顧軀命同游雖厚顔得失非所競滔滔徇
曲學胡不愧元聖(闕)闢祠宗名教係邦政居庸峭摩
天過者竦深敬
朱懷珪碑
昌平官道旁卧碑何壮偉有唐營府督懷珪姓朱氏廬
龍昔強藩巨孽所根柢爾胤泚與滔逆氣粤有始眈眈
元相國肆筆方述紀寧知兩月後口襪不貸爾千載託
斯人遺臭同一軌荒墳莽蕪跡石獸相攫倚雙蟠已插
地文字未殘毁徒令行路者唶唶嗟僭侈聖賢樹功德
金石無溢美末世乃濟奸事定有公是奈何極穹崇来
者紛未已留此懲不忠并以愧謟子
分韻賦石鼓送達兼善出守紹興
石刻三代遺獨數岐陽蒐剥落卧榛菅竒寳誰見收金
源亦好事駞載来蘇丘豈知橋門鎮天為興邦留我老
幸摩挲攷古思西周使君精篆法聲華振皇州足追史
籀製惜值車攻休騑騑五馬来東向會稽游會稽豈無
碑頌述徒誇浮願言宣仁化嗣續垂千秋
十臺懷古(并序)
友人自杭来示及濟南王(闕)十臺懷古詩讀之
感慨不巳夫江山故宫歌舞遺跡千載之上英
雄游焉千載之下狐兔行焉俛仰興廢孰能無
情而詩人尤甚發為咏歌詞雖不同而意總合
若物之鳴以類而應余安能㤀言哉余生好游
嘗聞司馬子長杜拾遺覽觀四方山川之勝以
壮其文心竊慕之異時浮江淮溯湘沅上巴峡
過秦漢故都歴燕趙齊魯之陽所見如十臺尚
多訪遺老詢故實足以發一時之興快宿昔之
願歸而讀馬杜之詩文以證其所得焉耳
姑蘇臺
百花洲上姑蘇臺吳王晏時花正開半空畫燭西子醉
三更鐵甲東門来吳波渺渺吳山簇不見嬌嚬倚闌曲
丹楓落月怨啼烏碧草東風驚走鹿闔閭丘墓相連處
應恨夫差迷不悟斷指千年血未乾游魂夜哭臺前路
章華臺
靈王傾國崇臺宇按劍章華睨中土弁裳伏地走諸侯
鐘鼓凌空震三楚騁驕不畏伍子謀落成乞與吳兵游
孤舟竟走江上路塊土獨枕山中愁十年伯氣終蕭索
回首華容歸不得飢魂漂泊啼秋烟細腰却舞新王前
朝陽臺
神娥縹緲高唐上楚宫樓閣森相向丹楓蒼桂湧孤闕
錦石清江簇連嶂行雲漠漠(一作冥冥)飛雨寒孤猿咽咽秋
(一作千)花間翠旂龍駕杳何處斷雲殘夢愁空山微臣宋
玉誇能賦當日襄王豈真遇千古秋風恨未平高泉飛
落三巴怒
黃金臺
昭王銳志移青社築土懸金奉賢者四方劍佩集強燕
千里風塵馳(一作空)駿馬郭君自舉先羣豪樂生獨步超
凡曹酬恩一雪伯國恥建功並倚雲天高君臣意氣千
年少落日荒墟沒秋草黃金買貴滿長安惆悵英雄布
衣老
戲馬臺
項王戰馬從東来意氣蹴踏全秦摧入關不並沛公轡
還鄉却上彭城臺重瞳按劍風雲靡萬匹騰空烟霧起
凄涼垓下泣名騅零落江邊(一作濱)餘數騎寄奴千載心
争雄登高把酒臨秋風詐移晉鼎非男子君看百戰東
城死
歌風臺
沛宫置酒君王歸酒酣思慘風雲飛兒童環臺和擊筑
父老滿坐同沾衣一歌豐沛白日動再歌淮楚長波湧
龍髯氣拂半空寒虎士心馳四方勇河山蕭瑟長陵荒
野中怒響猶飛揚高臺未傾風未息故鄉之恨那有極
望思臺
桐人氣迫前星黯思子宫成翠華晚高臺有恨碧草新
大野無蹤金犢遠一朝弄兵兒罪輕百年鍾愛天倫深
戾園魂魄夜寂寂湖城風雨秋隂陰漢宫樓觀連天起
方士熏香召仙鬼望思望思終不歸茂陵老淚如傾水
銅雀臺
半空高棟翔金雀玉扆繐帷塵漠漠西陵老樹暝色寒
建安殘妓春情薄曲終紅袖辭尊前簷傾斷甓飛人間
分香老淚恨不滅秋風吹入苔花斑漢家一片當時土
肯為英雄載歌舞銷盡曹瞞萬古魂落日漳河咽寒雨
鳳凰臺
金陵王氣飛祥雲鳳皇臺上聲和鳴鳳来春風花冥冥
鳳去秋風荒草生嬌娥舞散高城暮青山迴隔丹丘路
斜陽閭巷語烏衣細雨汀洲飛白鷺江空天闊鳳影遥
謫仙吟罷誰能招六朝宫闕烟蕭蕭月明半夜人吹簫
凌歊臺
大明(一作宋家)天子游南國紅粉三千臺百尺歌鐘激浪楚
日白簾櫳凝樹湘雲碧凌歊高晏金輿来侍臣狎笑朱
顔開臺城宫扉鎖花柳寄奴土障生塵埃昏昏醉夢春
風幾不顧江東數千里酒罷歌闌帝業銷青山空映當
塗水
促織唫
高秋白露如零雨促織驚寒近牀語美人不寐空閨深
共向西風訴離苦玉關征人去不歸無書寄與来鴻飛
背壁孤燈照清淚誰家急杵敲寒衣寒衣八月當寄時
今年獨恨衣成遲天吳顛倒舊繡裂春蠶凍損新絲稀
夜長抱膝三太息此懷促織那能知微霜淒淒月欲沒
四壁蕭蕭聲轉急吟成錦字長相思萬里秋空凝愁碧
晚霜曲
空雲黯淡青鱗斜月色慘慘黃鋪沙九天青女曳裾帶
笑抛珠露成飛花僵禽淅颯動庭竹城上啼烏怨如哭
瑣忩疎簾點輕毳古砌芳花凝碎玉繡帳垂深(闕)處
兩兩金烏噴晴霧春濃入骨不知寒屏外凄風倒回去
燭龍破夢驚晴光酒波煖灧酥花香笑看碧瓦凍鴛鴦
豈知茅屋悲無裳
殺虎行
蘭溪太守令劉昆癡虎有耳胡不聞夜深妥尾古道上
日莫搏犬荒城根風吹黃茅走白額獵夫一見懽踴躍
亂刃交揮白雪翻雙眸怒逬金丸落後車傳送如獻俘
當軒裂肉空須臾長河無蛟惡黨盡里中三害今何如
平生意氣多豪野亦欲短衣馳匹馬一埽腥魂險穴空
長歌慷慨南山下
落花行
東風吹花花作團美人脈脈憑闌干倦投紅筵逐舞鳳
故尋翠袖縈釵鸞去年送别城南道城南飛花映(一作委)
芳草關河萬里人未歸風雨一番春又老抱愁無語還空
(一作深)閨拂釵攬袖香依依綠隂鎖忩蝶影斷空枝弔月
鵑聲悲青春不復回游子不顧期美人掩淚長相思恨
身不似花能飛花飛終恨沾塵泥安能與花飛去陽關
西
苦旱行三首
五月苦旱今未休青空烈火燔新秋雨師不仁龍失職
百鬼廟食茫無謀我欲箋天訴時事只恐天公亦昏睡
蒼生性命吁可哀風雲何日從天来
皇天不雨一百日千丈空潭斷餘濕連山出火槁葉黃
大野揚塵烈風赤田家父子相對泣枯禾一莖血一滴
中夜起坐增百憂雲漢蒼蒼星歴歴
吳鄉白波田作湖越鄉赤日溪潭枯衾綢不換一斗米
細民食貧衾己無連艘積廩射厚利烏乎此曹天不誅
聞道閩中米價賤南望梗塞悲長途
落葉行
山忩獨眠抱秋冷四壁無聲中夜醒天清急雨忽萬點
月出枯蛇紛衆影開門颯颯非故林滿空亂葉摶愁陰
石澗流紅亂泉咽蘚痕掩碧孤蠶吟高秋共誰聽蕭瑟
却憶江南遠遊客楚天搖落白日高萬里扁舟蕩秋色
江南客来歸山中葉亦稀相思繞徧寒樹下有恨願隨
秋風吹山空夜寒風漸微慘慘霜露沾人衣哀鴻獨叫
殘雲飛
春雨晚潮圖
昔年曾看錢塘潮龍山山下乘春濤中流回首洲渚變
孤塔不動青崖高雲昏水暗雨陣黑雪噴電轉(一作雷卷)潮
頭白浙江亭遠亂帆飛西興渡暝千花濕空江茫茫魂
欲斷歸来十年驚復見浩蕩東風滿畫圖淋漓海氣飛
人面春深故國芳草生鴟夷遺恨何時平重游弔古惜
未得掩卷歌罷空含情
燕子行
清江朱樓相對開去年燕子雙歸来東風吹高社雨歇
一日倏忽飛千回翻身初向烟中沒掠地復穿花底出
花飛烟散江冥冥城郭參差滿斜日無情游子去不還
短書寄汝秋風前繡簾不卷春色斷空梁泥墮琵琶絃
飛檣冉冉瀟湘浦春盡天涯路修阻一夜相思柳色深
獨上樓頭淚如雨
桐廬夜泊
合江亭前秋水清歸人罷市無餘聲燈光隠見隔林薄
霜雲閃露青熒熒樓臺漸稀燈漸遠何處吹簫猶未斷
凄風涼葉下高桐半夜仙人来絶巘江霏山氣生白烟
忽如飛雨洒我船倚篷獨立久未眼静看水月搖清圓
舟行得風
江豚卬鼻濆驚波秋来江風西北多掣帆鼓篷疾於電
銀屋怒擁高嵯峨江南江北青山色著意相看忽如失
我行小遲亦何害人生取快寧多得賈人舟子勿嘯呼
野有垂泣耕田夫三月不雨田水枯
仙壇秋月圖(宫扇馬遠畫宋寧宗后楊氏題詩自稱楊妹子)
宫人美人秋思多夜憶明月追仙娥畫闌桂樹倚樓闕
碧落天壇飛(闕)畫師不解西風夢筆端便有華陽洞
更將妍畫寫清詞輕扇君王心已動炎精季葉堪嘆嗟
矧爾妍麗傾其家申生遺禍到濟瀆府中丞相真奸邪
吳宫一埽荒烟冷舊事凄涼復誰省百年永鑒不可忘
留與人間看扇影
五月一日即事
黑雲滃渤如頽山白雨注地聲潺潺須臾雲散雨亦歇
斜陽淡著高林間林間沈沈萬濃綠影弄微風自相觸
新蟬忽作去年鳴使我凄然感心曲
七月十八日出郊外抵昭潭沿道觀蠱食松葉
盡枮感而賦
縣南縣北幾百里沿道蒼松半枯死毳蟲無數枝上懸
食盡青青成繭子雪霜不朽千年質摧敗一朝天所使
殘髯磔磔怒猶張流膏滴滴泣未止頓令林壑少光色
政似鱣鯨困蝼蟻土人云此實旱兆昔歲逢之旱無比
炎風烈日勢轉虐更說飛蝗西北起救災無策空自嗟
誰能為挽天河洗
池陽紀事
至元四年十月冬池府承命兩馬驄惟池覺廩素贍豐
十奪七八歸豪雄咨爾按覈務盡公校官遣偕俱謬庸
惟有姚璉心頗同貴池屬邑最近鄉拏舟此去宜先從
人言羣惡張其鋒昔歲往者人馬傷焚香再拜先聖宫
願依皇靈保微躬沙夹一帶臨大江上有牧地連元戎
悍卒夜伏蘆葦茸按行不便尋舊封伏者引去無留蹤
官湖周遭十里通數家根據窟其中良田美稼供螟螽
按圖詰實辭皆窮歸途却繞山之東小屋突出婦女翁
前遮行輿扼其杠白挺四出相奔沖忽擒一夫捽其胷
愬兹事者衆所攻捶擊宛轉恣毒凶止之不可徒忡忡
為陳法理開其聰稍復散去穿棘蓬古來王官勢穹崇
尸取鼠軰須臾空我今有志權不充念之羞憤徒滿容
明朝港出新河旁遡江未遠騰顚風排磯怒響如撞舂
倉皇未及拄短篷桅檣傾側浪濺窗巳分投骨歸魚龍
一卒力勝百柁工正帆近岸離奔谼同舟神色方怡融
此行不謂有此逢善人每倚天為宗天亦愒我何蒙蒙
書生昩事眞愚憃猶欲區别見寸功微官已及三年終
歸歟歸歟逐輕鴻
李龍眠飛騎習射圖(龍眠手帖云元豐初點檢南宫試卷畢預集英殿門應奉)
(廷試因得至衛士班見飛騎習射校毬揚技戲時乘輿將幸寳津令進圖大槩云)
東都全盛稱元豐天子慷慨思竒功蒐兵閱馬振百度
坐欲折箠笞羌戎羽林衛士天下選内厩汗血皆飛龍
射毬穿柳雖戲劇移置行陣寧非雄從臣絶藝龍眠翁
曾候喚仗明光宫斫鬃飛䃂親眼見十年落筆逾精工
君不見開元天寳馬蕃庶畫手亦有曹韓同承平涵育
賴休澤人與物會真竒逢好頭赤玉五花驄轉首一笑
浮雲空盛衰反覆古今夢寳津無樹吹秋風紛更擾擾
竟何益禍起大梁塵再蒙披圖考古三歎息我思聖人
憂日中
紅玉杯為陳雲嶠太祝賦
夷人㨂玉河源水夜候霞光矗空起將歸萬里售中州
琢刻為杯世無比截肪粟色非不竒雞冠通赤希見之
筵間乍置争注目誰復更顧黃金巵小槽新壓真珠滴
擎向桃花花下吸但餘落日争光輝未許妖姬比顔色
主人今代陳孟公閉門留客酒不空千金之裘五花馬
不惜買醉酬春風公侯家世多珍物獨寳此杯為故笏
華堂舞罷飲闌時什襲深蔵莫刓缺
三月十八日張仲舉趙伯器吳伯尚王元肅同
游西山玉泉遂至書山
肅清門外春草青背城曼衍趨郊坰西山曉晴出蒼翠
高下不斷如連屏道傍巨冡烏鳥噪寒食野祭遺羶腥
溝深路狹雪泥在緩控瘦馬仍竛竮行行山近寺始見
半空碧瓦浮晶熒先朝營構天下冠千門萬戶伴宫庭
寺前對峙兩飛閣金鋪射日開朱櫺截流累石作平地
修梁雄跨相緯經平臺當前白玉座刻鏤精巧多珠形
常時御舟此游幸清簫妙管魚龍聽沿堤萬柳著新綠
未見蒲葦彌煙汀鳬飛鷺起渺空闊使我清思凌滄溟
游船兩兩棹歌起亦有公子攜娉婷主僧說法據高座
撞鐘擊鼓聲發霆欣然肅客道周歴顧瞻幻怪何神靈
後園小殿翳花木繡幃香閣猶深扃坐陪方丈談亹亹
伊蒲清供分餘馨出門暄風掠人面前趨復歴峴與陘
泉乾土勁草樹少祗有廣塔高亭亭香山蘭若金源舊
猶餘大定殘碑銘長松老檜見未有澗水繞屋鳴清泠
扳危涉險劇喘汗却下迅走誰能停班荆列坐杏花底
&KR0838;觴受此香雪零日規漸隱半峯側酒行不盡䨇玉瓶
衆賓來醉有餘興惟我却飲嗟獨醒疾驅信馬路已熟
遥見樓堞塵冥冥歸來門巷木深黑春雲黯黮明疎星
廣文官况淡于水矧復聚散如浮萍玉泉頗恨不少住
客意更擬同揚舲明朝清游墮夢境擁書却坐槐隂廳
九月廿三日城外紀游
杪秋暇日休絃歌五門城外觀新河斗門決水已數日
淺沙漫漫無餘波縱横疏鑿引别派監官督役猶揮訶
循堤側足懼疏惡驚見崩坼當盤渦故橋舊市不復識
祗有積土高坡陀城南靡靡度阡陌疎柳掩映連枯荷
清臺突兀出天半金光耀日如新磨璣衡遺製此其的
衆環倚植森交柯細書深刻皇祐字觀者嘆息爭摩挲
司天貴重幸不毁回首荆棘悲銅駞長春宫苑最宏麗
飛樓湧殿凌層坡喬松夭矯百歲物復有偃蓋低婆娑
平生素聞百一帖樂石壁置周簷阿金源中華盛文物
玉堂學士鏘鳴珂旁搜紙墨作藻飾欲與唐晉爭嵯峨
至今摹搨傳好事道士却換人間鵝仙杯珍襲巨桃核
御畫雲鶴題宣和不知何處有此木偶爾結實良非他
瑶池漢殿語茫昩遂使世俗猶傳訛尋幽訪古意未巳
起視落日歸禽多却趨林亭憩清絶盆菊采采黃金窠
蟹螯研雪新醖碧對此不樂將如何京華酒壚方歌舞
錦韉翠袖迎嬌娥儒冠已受俗子笑况復衰容雙鬢皤
下帷閉閣來跡少骯髒不肯侯門過清游良友幸追逐
未思返棹尋漁蓑今朝不飲心已醉笑看坐客朱顔酡
鳳城半掩歸路暝爭道擊轂如飛梭九衢冥濛漲塵霧
漸見燈火稀星羅作詩寫實不可緩馬上已復成微哦
送友人
秋風吹古道木葉墮征衣明月今宵缺孤雲何處飛關
山行路惡文字賞音稀莫待相思劇天寒早賦歸
春日雜咏二首
二月忽將半一春能幾時寒隨鴻鴈别雨赴杏花期江
水碧于酒山雲白似炊登樓思無限孤客在天涯
怒雹時聞落驚雷夜轉多摧花亦太甚裂樹欲如何幸
不關調燮猶應廢嘯歌明朝好風日一舸弄春波
送人北歸
被褐南州客依先北府居起辭從事辟歸讀古人書莫
雨江雲濕春風汴柳疎他年有来雁毋惜問何如
題官舍壁
官舍千峯裏迎秋氣巳清池烟明鶴影林雨斷蟬聲紅
惜芙蓉落青憐薜茘生今朝少公事吟嘯且怡情
中秋泊淮安望張仲舉助教不至
中秋淮浦夜誰共好懷開看月坐復坐可人来不来獨
謠慙短思多病負深杯想見蕪城路吹簫擁醉回
江山秋色圖
江南何處景一幅淡含暉草木半黃落樓臺深翠微橋
連秋水渡船與莫雲歸我亦漁樵客悵然思拂衣
為葉敬甫賦母線石
密密線縫裳依依石在匡石如心不轉線與恨俱長尚
想精神聚寧容髮體傷殷勤珍襲意爾後永毋忘
和黃晉卿北山紀遊韻
三洞金華北蒼蒼夾徑松瀉空噴百澗拔地立千峰林
石欹還整巖梯絶復通向田瑶草碧隠樹晚花紅嵌竇
推舟入椒庭載酒從洗觥忙羽士捧硯喜山童陟嶺驚
逾峻沿流竟莫窮千年杳仙鹿兩寺互僧鐘擘裂森開
峡傳聞舊化龍轉霆奔雪浪禜旱却玲瓏水際朱藤蔭
巖阿青桂叢亭荒餘磊磊(舊有磊磊亭今字鐫石)雲出正濛濛蘭
若知何許芙容復在東五盤隨屈曲一路聽琤琮山斷
俄為野湍平不見空暮房深榻静朝磬小樓重傳玩遺
髹鉢興嗟對殯宫拂衣登嶺去穿棘少人逢飛殿仍遥
峙重關故不逢歸尋草堂卷坐戀水軒風兩紀三人合
相看一笑中孤蹤忻影逐薄技愧才雄别袂分殘雨衡
門翳野蓬後游寧未卜思劇漫憧憧
次韻王繼學參政胡古魚編修翦燈詩
剡渚推冰紙并州翦水刀輕明新雅製麗巧極纖毫不
讓琉璃貴渾疑錦繡韜皺紋縈細縠疊縷引長繰花草
形相錯鵷鸞勢欲翱騰光宜秉炬透色賤塗膏愛著詩
聯綴嫌逢騎驛騷香風翻玉帶華月湧雲濤良夕娛佳
賞元臣念小勞都人應共樂歌舞送春醪
觀南陽高武宣王誥詞其子渾璞治書徵賦
歷數歸真主英雄起壮年挺身辭汝蔡仗劍走幽燕武
略紛誰敵神鋒奮獨先攻城蒙矢石拓地攬山川淮甸
威如埽蠻方命巳縣長驅越東角直擣海南邊名冠三
軍帥功開半壁天至仁惟不殺偉勣更無前鐵馬戈鋋
息貂蟬佩服鮮曹公創尚在鄂國志逾堅星隕悲蒼漢
山崇想故阡分祠徧南紀遺像儼凌烟疏傅曾開國承
家復象賢繡衣躬入奏丹陛詔仍宣聖代昭恩數王封
衍土田風雲攄壮氣日月漏重泉制闢奚斯廟光增太
史編哀榮千載少忠孝一家全奕奕丹青繪綿綿帶礪
傳桐鄉修秩祀願進侑神篇
分題蕃宣樓送山僉憲之閩
大府開閩土危樓鎮海涯飛雲浮畫棟麗日照高牙昔
駐蕃侯馬今迎使者車三山歸指顧萬井仰光華縹緲
臨城處逍遥散吏衙榕陰千樹翠茘子半空霞嶺嶠俱
清謐賓僚亦静嘉宣風問民俗作屏扞皇家去去青冥
樾依依紫禁花登高應有賦留待碧忩紗
次韻許可用參政從幸承天護聖寺是日陞左
丞
西北羣山迥盤盤護帝鄉玉泉流海闊金刹倚雲翔四
月龍舟邁千官馬首驤落花縈劍佩高柳拂帆牆采女
遙分隊材官并綴行和聲宣鼓籥珍獻集梯航天雨清
初霧湖波静不揚瓦光浮璀璀鈴語振鏘鏘梵唄雷音
偈醍醐雪色漿玉林敷御坐翠殿散天香内宴肴初秩
仙韶樂更張騶虞游近野黃鵠下回塘馳道風隨輦行
宫月轉廂應同游上苑何以幸雲陽心共斯民樂謨咨
上相良傳宣升列輔稽首荅休光勲業期千載精神萃
一堂序調堯歷象澤浃舜要荒盛事傳新句迂儒乏寸
長願將歸美意絃誦播修廊
寄友
聚散悠悠水上萍相思千里夢魂驚門扃白日閒花落
愁入春風芳草生天北雲遙回雁影江南春盡老鵑聲
飄零王粲今何處想見登樓此日情
送林初心
溪上開樽洗客塵千篇高詠句清新春風冠盖英雄夢
夜雨江湖老大身萬里燕山馳壮氣十年吳國起閒人
時来須得文章力去看薇花紫禁春
赤壁圖
沈沙折戟(一作草荒殘壘)怒濤秋殘壘蒼蒼戰鬭休(一作遥憶英雄涕自)
(流)風火千年消伯氣江山一幅挂清愁丈夫不學曹孟
德生子當如孫仲謀機會難逢(一作不来)形勝在狂歌弔古
漫悠悠
溪亭夜宿
閒亭来伴野雲栖翦翦東風冷客衣孤鶴有聲溪上啄
落花無影月中飛愁銷綠鬢三春過夢拂青山半夜歸
混迹漁樵莫惆悵得時奴隸總輕肥
野中暮歸有懷
野田蕭瑟草蟲吟墟落人稀慘欲陰白水西風羣雁急
青林莫雨一燈深年豐稍變飢人色秋老誰憐倦客心
酒禁未開詩侣散菊花時節自登臨
寄張子長
落落長遭客子憎别来懷抱向誰傾有時錯莫呼張丈
無力吹嘘薦賈生叱石山中尋藥侣翫雲林下讀書聲
知君亦有逍遥興肯與卑栖歎不平
和黃晉卿客杭見寄二首
一從君客江城去詩思淒涼酒盞空天末倚樓孤岫雨
春深閉戶落花風半生正坐才名悞萬里誰憐意氣同
坐憶王孫咏招隠萋萋草色向人濃
書問蕭條已半年知君近買過湖船江花日暮吹紅雪
店樹春晴起綠煙客裏光陰遽如許人間岐路正茫然
離羣得似游從樂紙貴錢塘日萬篇
次方韶父韻
婺女城頭掩半扉沈侯樓上鎖斜暉聽鴻前渡同游盡
化鶴重来萬事非山水娛人真不惡文章驚世故多違
何如有酒身長健竟月登臨莫便歸
送許益之之金陵赴趙侍御招二首
揚帆千里載書琴(一作抱遺經)此事光華喜見今青眼憐才
真有道白雲出岫本無心校書燈火西齋静聽講衣冠
北(一作柏)府深歲晚幽期良自保孤根未恨遠穹林
繡斧烏臺峻碧霄金陵佳麗未蕭條詩書正氣存諸彦
花月殘歌笑六朝山倚石頭青入畫江吞天際白吹潮
勝游健筆追雄渾為寄林間慰寂寥
客杭九日别柳道傳黃晉卿出飲江頭陳氏樓
客雜甚
黃菊開時酒價廉晚聲沙市簇青帘不堪衣袂猶為客
偶上樓頭試卷簾良友相逢還易别老兵對酒且無嫌
西風放棹龍山去何必疎狂脫帽簷
京城寒食雨中呈柳道傳吳立夫
春深不見試輕衫風土殊鄉客未詣蠟燭青烟出天上
杏花疎雨似江南松楸昨夜頻来夢樽俎何人可與談
閉戶不知佳節過清泥滿道沒征驂
三月二日麗正門書事
萬騎遙聞發上林内前車馬去駸駸風回輦路香烟合
雨暗龍樓柳色深雜卒屢呼驚過客冷官凝望促華音
修門此日逢佳客咫尺清光倘照臨
寄劉士明同知
前望譙樓帶古城濯纓河畔水泠泠共分草徑臨門入
最喜書聲隔壁聽宦路馳驅足塵土人生聚合等雲萍
琴清茗冷何時共直待秋風月滿庭
和芉希曾憲史二首
高步青霄計未差征途祇暫走塵沙烟波江上吟芳草
風雨城東看落花攬轡欲追千載士扣門肯向五侯家
遙知齋閣清無事滿架殘書整復斜
平生忤俗苦無朋心事蕭然有髮僧作吏祇師三尺法
讀書肯負十年燈空持璞玉嗟誰賞誤落樊籠去未能
夢憶金華三月莫踏雲穿雨上崚嶒
游三天洞
稽亭山下三天洞憶我金華物色同拔地飛崖雲洶湧
映空嵌穴樹蔥蘢不知混沌何年鑿直恐神仙有路通
終擬赤松歸隠去清游還墮夢魂中
中秋次同院人韻
鳴騶雜遝欵庭中宴罷扶攜看醉翁禁鑰鎖深秋院月
天香吹濕露華風終宵倚樹憐吳質何處登樓覓庾公
挹取清光照方寸此時分散莫匆匆
山行即事
穿雲渡水百盤迴身在青紅錦繡堆野老怪人衝雨過
牧兒疑我看花来山林自足平生志州縣元非健吏才
但得翳桑無餓者不妨歸卧守蒿莱
九月初旬臨清下陵州舟中
誰云北土異南方九日晴暄未隕霜河水渾黃千里疾
柳陰濃綠兩堤長豐年有象占農畝佳氣非烟望帝鄉
驛酒一升猶可飲祇愁無客共重陽
端午
今年重午住京華一寸心情萬里家楚些只添當日恨
戎葵不似故園花案頭新墨題紈扇牆外高門響鈿車
朋侣蕭疎歡事少誰令衰鬢受風沙
次韻張仲舉助教上京即事四首
海波填碧湧金鼇當日經營得俊髦周鼎卜年開帝業
漢都作鎮奠神皋宫中雙鳳朝扶輦帳下千牛夜捉刀
萬國會同時肆覲衆星遥拱北辰高
大駕時巡鎮北庭皇風萬里暢威靈有年太史仍書雨
卜日祠官巳祭星白草黃雲秋漫漫朱樓翠樹晩冥冥
南歸却作灤陽夢應是平生舊所經
翼翼行都歲幸臨名王諸部集如林氊車滿載彤庭帛
寳馬高䭾内府金莫散歌呼灤水上夜騰光氣黑山陰
世皇謨略真宏遠共感湛恩到骨深
孔鸞斂翅久盤迴延閣穹崇際復開四海宣文千載仰
兩生接武一時来紬書共啟緘金匱持筆行登視草臺
努力深期報知巳明時肯負出羣才
聞危太朴王叔善除宣文閣檢討三首
陰山分脈自崑崙朔漠緜延迥北門遙見馬駝知牧地
時逢水草似漁村穹廬勅勒秋風曲青塚嬋娟夜月魂
今日八荒同一宇向来邊檄不須論
兩都賦意入經營今日竒逢有此行弟子絃歌臨壁水
諸公篇翰出承明眼中高闕祥雲色夢裏空齋舊雨聲
千里相望勞問訊追攀無語若為情
高障連山入杳茫氊車如雪漫沙場鵰盤天際秋雲白
雁去關南木葉黃獨客應憐冠戴楚閒愁無奈管吹羌
歸来若度桑乾水莫㤀并州是故鄉
至大庾戍黃君晉卿客杭與鄧善之翰林黃松
瀑尊師儒魯山上人會集賦詩今至正辛巳晉
卿提舉儒學與張伯雨尊師高麗式上人會再
和前詩上人至京以卷示因寫往年所和重賦
一章
後先人物一時雄心迹寧須較異同来此清談散花雨
依然舊夢聽松風畫圖長共湖山在烟火頻驚殿閣空
萬里忽逢東海客前詩重寫思何窮
城外見杏花
曲江二十年前會回首芳菲似夢中老去京華度寒食
閒来野水看東風樹頭絳雪飛還白花外青天映更紅
聞說琳宫更佳絶明朝攜酒訪城東
次韻柳待制直院晩歸
庭松吐燄引凌霄露井銀牀凍不消雲霧窗深隔風日
鳳皇聲集和簫韶書成給札分曹寫直罷攜香滿袖飄
自昔詞臣宜白髮禮賢珍重此時招
送陳生北游
萬里長風入馬蹄江干舊隠掩閒扉乾坤清氣隨詩卷
關塞征塵上客衣日落太行孤鳥沒天高燕闕五雲低
提攜喜有王維在廻首南山莫便歸
簡王文學
有客空齋歎不歸鄉心二月亂于絲杏花深巷春風夢
茅屋荒田夜雨詩天氣未佳宜小住人生行樂竟何時
乞君安得千壺酒爛飲狂歌慰别離
東津暮泊
四山斂瞑色百蟲沸哀聲夜久月未出川光虚自眀
鷺
振振風生柳沾沾雪點磯白攅秋水立青映暮天飛
蓮藕花葉圖
玉雪竅玲瓏紛披綠映紅生生無限意只在苦心中
水西道中
鳴鳩林外桑密眠犢沙頭草添春水石橋紅杏夕陽茅
屋青帘
題高彦敬越山圖
潮平風定日落雪白山青雨乾憶得晩秋天氣浙江亭
上凭闌
病起
單衣小立怯西風病骨詩愁冷淡中一片清秋在何處
豆花籬落雨濛濛
元夕
柳臺梅巷鎖春晴酒思燈光負賞心聽徹宣和太平曲
獨看眀月到更深
夏夜江上
繞屋清江竹萬竿水風簫瑟竹光寒夜深月上門不掩
卧聽釣歸船過灘
次韻黃晉卿清明游北山二首
行歌共訪採芝翁絶壑層雲一盪胷誰念愁吟溪上客
落花微雨獨搘笻
一壑風烟自可留十年湖海漫狂(一作層)游短衣射虎真
堪樂莫恨將軍老不侯
和陳景傳寄方韶父韻
風流遺老曙星殘湖海知心夜夢閒欲訪玄英向何處
猿聲木葉滿秋山
春日獨坐
茶烟淡淡風前少庭葉沉沉雨後添何處楊花念幽獨
殷勤入室更穿簾
七夕
木槿籬邊絡緯哀卧看河漢遠天迴西風不管扁舟客
吹下樓頭笑語來
題山水圖送人歸仙居
仙居直接天台路無數青山與雲樹行人已在畫圖中
又復攜圖入山去
禹柏圖(漢陽縣大别寺中)
柏貢荆州任土風漢陽遺樹尚葱蘢休誇此是親曾植
四海青青盡禹功
子昂蘭竹圖
湘娥青淚未曾消楚魄芳魂不可招公子離愁無處寫
露花風葉共蕭蕭
十一月十二日崇文閣下私試二十三日出和
張仲舉
官燭風簾徹夜明屋高人醉易寒生不知卧聽蕭蕭雪
何似山窗洒竹聲
段節婦
南國征人去不歸春妍懶著舊時衣至今門外冬青樹
不與風花上下飛
送夏學正赴奉聖州
書卷囊衣共一車出關千里漫風沙祥雲五色天西角
喜及高秋望翠華
趙子固畫梅
千樹西湖浸碧漪醉拈玉笛繞花吹祗今無限凄凉意
留得春風雪一枝
送人之宣城
昭亭山下宛溪頭楊柳芙容岸岸秋總是舊時迎送處
夢魂猶逐故人舟
宋顯夫司業出乃兄誠夫尚書中秋五首并達
兼善侍郎詩因次其韻(錄三)
曲江聯轡踏春雲二十年前逐後塵今日重來隔存沒
相看只有兩三人
翠華南下拂秋天龍虎臺高古塞邊誰料江南白頭客
連宵清語對牀眠
會稽太守出清朝進逐揚鑣過灞橋相見相思浙江夜
月明酒醒卧聞簫
元旦朝回書事二首
朱衣高唱御樓東青漏遲遲畫景中黃繖寳幢微影動
一時吹面受東風
朝散紛紛下紫微揮鞭争道疾如飛同來各向朱門去
只有西山伴我歸
閏二月朔日
病過春光兩月程幾番風雨幾番晴不知開到何花樹
今日才聞燕子聲
桐江道中
東風綠水動微波晩泊江頭理釣蓑喚起江湖昔年夢
一帆寒雨聽漁歌
集句一首贈答潘季通
江上春風送客舟鳥啼花落水空流勸君更盡一杯酒
與爾同消萬古愁
元詩選初集卷四十四
