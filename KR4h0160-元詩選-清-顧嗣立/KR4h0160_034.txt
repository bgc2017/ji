元詩選初集卷三十四庶吉士顧嗣立編
薩經歴都拉
薩都拉字天錫别號直齋本達實曼氏祖父以
勲留鎮雲代遂為鴈門人薩都拉者猶漢言濟
善也弱冠登泰定丁卯進士第應奉翰林文字
出為燕南經歴擢御史於南臺以彈劾權貴左
遷鎮江錄事歴閩海廉訪司知事進河北廉訪
經歴尚書干文傳序其詩曰天錫陟官閩憲幕
往還吳中出所作鴈門集見示其豪放若天風
海濤魚龍出没險勁如泰華雲間蒼翠孤聳其
剛健清麗則如淮隂出師百戰不折而洛神凌
波春花霽月之㛹媚也明成化間吳人張習企
翺書其刻集後曰元詩之盛倡自遺山而趙子
昂袁伯長輩附和之繼而虞楊范揭者出號為
大家間有竒才天授開闔變怪莫可測度以駭
人之視聽者初則貫雲石馮子振陳剛中後則
楊廉夫而薩天錫亦其人也觀天錫燕姬曲過
嘉興織錦圖等篇婉而麗切而暢雖雲石廉夫
莫能道他如贈劉雲江越臺懷古題爛柯山石
橋諸律又和雅典重置諸松雪道園之間孰可
疑異要而論之有元之興西北子弟盡為横經
涵養既深異才並出雲石海涯馬伯庸以綺麗
清新之派振起於前而天錫繼之清而不佻麗
而不縟真能于袁趙虞楊之外别開生面者也
于是雅正卿達兼善迺易之余廷心諸人各逞
才華標竒競秀亦可謂極一時之盛者歟(徐興公曰)
(薩天錫集成化乙已兖州守關中趙蘭刻於郡齋得之仁和沈文進家藏舊本弘治癸亥東昌)
(守鴈門李舉又刻之今二本互有異同並傳於世一題曰鴈門集一題曰薩天錫集云然鴈門)
(集所載如車簇簇行一首元文類作馬祖常今見祖常石田集中凌波曲一首元音作無名氏)
(乾坤清氣作李溉之舞姬脱鞻吟歐陽元功有和李溉之韻當不誤也又如明日城東看杏花)
(一首見虞伯生在朝□歲云莫矣三章二本並載而偶武孟乾坤清氣作張仲舉武孟元末人)
(必有所見今悉為改正他如次韻送虞先生入蜀一首亦見石田集而諸選本俱作天錫山中)
(懷友及和吳贊府齋中十咏見黃晉卿集而胡元瑞詩藪所稱天錫詩有故廬南雪下短褐北)
(風前之句徐興公序亦引及此語似各有所據未可盡以為誤也至如盧希韓之半摭薩集出)
(於後人掇拾之餘所當亟為改正凌波曲鶴骨笛之誤入龍子高此在元音本屬無名氏而潘)
(曹選本失於考較牽連而誤及之耳今又按之列朝詩集稱慶元方氏盛時招延天下文士天)
(錫與林彬朱右輩皆往依焉今其集中並無浙東往還之作又干壽道鴈門集序謂有七言律)
(巧題百首今亦不存乃知昔人卷帙散逸已多補綴蒐羅更有混淆錯出之弊故略因所見而)
(釐正之)
鼎湖哀
荆門一日雷電飛平地豎起天王旗翠華搖搖照江漢
八表響應風雲隨千乘萬騎到闕下京師亦覩龍鳳姿
三軍卵破虎北口一矢血洗潼關屍五年宴然草不動
百榖䆉稏風雨時修文偃武法古道天闊萬丈奎光垂
年年北狩循典禮所有雨露天恩施宫官留守掃禁闕
日望照夜隨金羈西風忽湧鼎湖浪天下草木生號悲
吾王騎龍上天去地下赤子將安依吾皇想亦有遺詔
國有社稷燕太師太師既受生死託始終肝膽天地知
漢家一線繫九鼎安肯半路生狐疑孤兒寡婦前日事
况復將軍親見之(此詩為文宗晏駕時作也文宗之立也燕鐵木兒有力焉文宗崩燕鐵木)
(兒請立皇子燕帖古思皇后不可乃立明宗幼子鄜王一月殂后命迎明宗長子妥懽貼睦爾於靜江至京師)
(久不得立燕鐵木兒死后乃與大臣定議立之是為順帝天錫有威武曲一首云桓桓燕將軍威武天下一亦)
(面注丹砂虬髯如插戟當年意氣何鷹揚手扶天子登龍牀五年垂拱如堯湯白日騎龍昇上蒼桓桓燕將軍)
(威武何可量熹微日色出東方早令一出照八方毋使三月人皇皇毋使三月人皇皇觀此及紀事一詩得古)
(人詩史之意矣)
白翎雀
凄凄幽雀雙白翎飛飛只傍烏桓城平沙無樹巢弗營
雌雄為樂相和鳴君不見舊日輕盈舞紫燕鴛鴦鎖老
昭陽殿風喧芍藥春可憐露冷芙容秋莫怨
燕姬曲(一作楊花曲)
燕京女兒十六七顔如花紅眼如漆蘭香滿路馬塵飛
翠袖籠鞭嬌欲滴春風淡蕩搖春心錦(一作銀)筝銀(一作華)
燭高堂深繡衾不暖錦鴛夢紫簾垂霧(一作紫煙紅霧)天沈沈
芳年誰惜去如水春困著人倦梳洗夜來小雨潤天街
滿院楊花飛不起
(吳姬曲)
皎皎紅羅幕高高碧雲樓娟娟一美人炯炯露雙眸郎
居柳浦頭妾住鶴沙尾好風吹花來同泛春江水
洞房曲和劉致中員外作
峭寒暗襲雲藍綺鮫帳愔愔夜如水美人骨醉紅玉輭
滿眼春酣不忺起幽禽關關喚霜曙金璧屠蘇溢香霧
有生只合老温柔璧月長教挂璚樹鴛鴦同心暗中結
滿意芳蘭暖紅雪癡雲騃雨自年年不管人間有離别
江南樂
江南樂春水紅橋滿城郭出門不用金馬絡門前畫(一作)
(花)船如畫閣綠紗虚窗春霧薄(一作鎖春樹)隔窗蛾眉秋水
活翡翠冠高羅袖闊楚舞吳歌勸郎酌紫竹瑶絲相間
作船頭柳花如雪落船尾彩旗風綽綽秉燭夜遊隨處
泊(一作意足)人生無如江南樂
江南怨
江南怨生男遠遊生女賤十三畫得蛾眉成十五新妝
識郎面識郎一面思猶淺千金買官遊不轉儂(一作郎)家
水田跨州縣大船小船過淮甸買官未得不肯歸不惜
韶華去如箭楊花撲簷(一作簾幕)飛語(一作乳)燕疎雨梧桐閉
深院人生無如江南怨
漢宫早春曲
女夷鼓吹招搖東羲和馭日騎蒼龍金環寳勝曉翠濃
梅花飛入壽陽宫壽陽宫中鎖香霧滿面春風吹不去
鞭却靈鼇駕五山芙容夜暖光闌干雞人一唱曉星起
四野天開春萬里
王孫曲(一作海棠曲)
内家楚楚諸王孫白馬金鞍耀晴日尊前細樂耳厭聞
世上閒愁生不識宫袍(一作錦)裁成五色雲珍珠簇就雙
龍紋衣裳光彩照暮春紅靴著地輕無塵翠樓珠箔玉
鉤挂腸斷宫(一作纖)腰無一把海棠花下(一作底)晝聞鸎太
液池邊春洗馬千枝萬枝桃杏紅花枝飄香薰酒中歸
來月落酒未醒有詔早入明光宫
蘭皋曲
溪水長涵幽草芳春溪露滴蘭葉光美人日莫采蘭去
風吹露濕芙容裳芙容為裳蘭結珮玉立亭亭臨水際
天寒袖薄人不知(一作識)疎雨蘭苕鳴翡翠幽蘭日日吹
古香美人不來溪水長
新夏曲
紅泣香枯怨流水夜放籜龍千尺尾風生宫樹曉層層
凉綠一簾收不起煙乾寳鴨白晝清祝融緩轡行且停
薔薇花深霧冥冥碧窗睡起香滿肱
芙容曲
秋江渺渺芙容芳(一作香)秋江女兒將斷腸絳袍春淺護
雲暖翠袖日莫迎風凉鯉(一作鯨)魚吹浪(一作風起)江波白霜
落洞庭飛木葉盪舟何處采蓮(一作花)人愛惜芙容好顔
色(楊鐵崖竹枝詞序稱天錫詩風流俊爽修本朝家範宫詞及芙容曲雖王建張籍無以過矣)
蕊珠曲
芙容城裏白玉樓冰簾倒挂珊瑚鉤玉(一作美)人晏坐太
清室蛾眉不鎖人間愁彩橋東畔楊花轉飛入(一作到)三
天紫清殿仙裳日暖藕絲香燕語鸎啼動幽怨天風泠
泠吹珮環霞冠不整偏雲鬟蕭郎風骨何可得紫簫赤
鳳遊雲間瑶臺(一作壇)午夜霜華瑩羅韈生寒冰一寸錦
屏甲帳蕊珠新雲房火鼎丹芽嫩天台仙子淡淡妝桃
花洞口逢劉郎巫山神女弄雲雨人去楚臺空斷腸步
虚聲斷闌干外春去秋來顔色改東風吹老碧桃花(一作)
(枝)深院無人夜如海
相逢行贈别舊㕛治將軍(并序)
予遷官出閩舟行抵興田驛二十里許俄聞擊
鳴金鼓應響山谷間隨見旌旗導前兵卒衛後
中有乘馬者毳袍帕首徐行按轡屢目吾舟吾
病久氣餒不能無懼心也頃之興田驛吏以行
輿見迓遂舍舟乘輿嚮之旌旗兵卒移導輿前
馬從輿後輿行馬鳴途中未敢交一語迫莫至
邸舍燭光之下毳袍者進曰某乃建之五夫廵
檢官聞使君至候此將一月矣某嘗三識使君
面自都門一别今已五載使君豈遺忘之邪僕
驚謝曰將軍何人也荅曰某即使君舊㕛雲中
也熟視久之恍如夢寐雲中復能紀余闕下丰
采時否邪歴歴關河舊遊如隔世乃對燭光夜
道故舊明日復同遊武夷九曲煮茶酌酒臨流
賦詩出入丹崖碧嶂間心與境會天趣妙發長
歌劇飲相與為樂酒闌興盡秋風凄凄落木雨
下閩關在望復作遠行予始見君而懼次得君
而喜終會君而樂又得名山水以發揮久别抑
鬱之懷樂甚而復别别而復悲悲復繼之以思
也嗟夫人生聚散信如浮雲地北天南會有相
見因賦詩復為相逢行以送之(此序鴈門刻本不載今從别本補入)
一年相逢在京口笑解吳鉤換新酒城南桃杏花正開
白面青衫鞭馬走一年相逢白下門短衣窄袖呼郎君
朝馳燕趙暮吳楚逸氣自覺凌青雲一年相逢在闕下
東家蹇驢日相假有如臣甫去朝天泥滑沙堤不敢打
都門一别今五年今年相逢滄海邊千山木葉下如雨
鴈聲墮地秋連天將軍毳袍腰羽箭擁馬旌旗照溪面
小官不識將軍誰卧病孤舟強相見豈知此地逢故人
摩挲老(一作病)眼開層雲舊遊歴歴似隔世夜雨豈不(一作)
思同羣郎君别後瘦如許無乃從前作詩苦溪頭月落
山館深剪燭猶疑夢中語人生聚散亦有時且與將軍
遊武夷弓刀挂在洞前樹洞裏仙童來覓詩稽首武夷
君備我幔峰頂分我紫霞漿(一作杯)與子連夜飲左手招
子喬右手招飛瓊舉觴星月下聽吹雙鳳笙我酌一杯
酒持勸天上月勸爾長照人相逢莫向關山照離别鳳
笙換曲曲未終天風木杪吹(一作飄)晨鐘拂衣罷宴下山
(一作峰)去又隔雲山千萬重
鸚鵡曲(并序)
有以繡枕見貺上繡楊妃看鸚鵡高力士二宫
女侍立皆寸許其布置得體想像可愛故作鸚
鵡曲以答云
水晶簾垂宫晝長猩色(一作六色)屏風圍繡牀美人春睡苦
不足夢隨飛燕遊昭陽覺來粉汗濕香臉一線柔(一作新)
紅枕痕淺三十六宫在眼前五色香雲隨指轉牙牀端
坐楊太真雲冠霞珮絳色裙雙成小玉各(一作盡)宫樣繡
衣烏帽高將軍雕籠七寳挂高(一作宫)樹玉案金(一作銀)盤
看鸚鵡可憐鸚鵡解人言(一作語)不說漁陽動鼙鼓乃知
禽語能戲人不知人語能殺身亡家敗國汚天地天生
尤物天亦嗔一朝艷質化塵土可恨可憐十萬古香魂
不逐馬塵飛猶託(一作記)深閨繡房女想當盤礴欲繡時
停針想像心如絲繡成特自比容貎伏枕自喜還自悲
郎君有此從何得怪底梅花心鐵石偶然持贈百拙人
眉眶眼精生醜色(一本無上八句)少年閱此惱斷腸(一作重簾紫霧垂洞)
(房)錦屏繡褥蘭麝香夜深酒醒換銀燭時見楊妃在耳
傍君不聞張麗華墮宫井銅雀章臺煙燼冷繁華一夢
人不知萬事邯鄲吕公枕
北風行(一作歌)送王君實(一本有并寄憲副順子昌七字)
北風日日吹浮雲西南一星光射門出門見客箝口坐
打馬送君收淚痕(一作吞)箝口秖自知吞淚竟何益木葉
下玄霜日日北風急北風吹淺淮水(一作南)波坐見白日
愁(一作浮)雲多九關虎豹卧不動奈爾狐狸燕雀何
鬻女謠
楊州嫋嫋紅樓女玉筍銀箏響風雨繡衣貂帽白面郎
七寳雕籠呼翠羽冷官傲兀蘇與黃提筆鼓吻趨文場
平生睥睨紈袴習不入歌舞春風鄉道逢鬻女棄如土
慘澹悲風起天宇荒邨白日逢野狐破屋黃昏聞嘯鬼
閉門愛惜冰雪膚春風繡出花六銖人誇顔色重金璧
今日飢餓嗁長途悲嗁淚盡黃河乾縣官縣官何爾顔
金帶紫衣郡太守醉飽不問民食艱傳聞關陜尤可憂
旱荒不獨東南州枯魚吐沫澤鴈叫嗷嗷待食何時休
漢宫有女出天然青鳥飛下神書傳芙容帳暖春雲曉
玉樓梳洗銀魚懸承恩又上紫雲車那知鬻女長欷歔
願逢昭代民富腴兒童拍手歌康衢
練湖曲
練湖七月凉雨通白水蕩蕩芙容紅芙容紅盡早霜下
鴛鴦飛去何悤悤茜塘女兒弄輕碧鳴榔聲斷無消息
清波小藻出銀魚落日吳山秋欲滴望湖樓上雲茫茫
鳥飛不盡青天長丹陽使者坐白日小吏開甖宫酒香
倚闌半醉風吹醒萬頃湖光落天影挂冠何日老江南
短褐綸巾上漁艇
終南進士行和李五峰題馬麟畫鍾馗圖
老日無光霹靂死玉殿咻咻叫隂鬼赤脚行天踏龍尾
偷得紅蓮出秋水終南進士髮指冠綠袍束帶烏靴寬
赤口淋漓吞鬼肝銅聲剥剥秋風酸大鬼跳梁小鬼哭
豬龍飢嚼黃金屋至今怒氣猶未消髯戟參差努雙目
桃源行題趙仲穆晝
長城遠築阿房起黔首驅除若螻蟻誰知别有小乾坤
藏在桃花白雲裏桃花重重間白雲洞門鎖住千年春
男耕女織作生業版籍不是秦家民桑麻雞犬邨邨屋
流水門牆映花竹無端漁父綠蓑衣帶得黃塵入幽谷
主人迎客坐茅堂共話山中日月長但見花開又花落
豈知世上誰興亡明朝漁父歸城市回首雲山若千里
再來何處覓仙蹤恨滿桃花一溪水
鞦韆謠
寒梅零落春雪灑蕭娘腰瘦無一把淡黃楊柳未成隂
何人已繫青驄馬畫樓深處迎春歸鞦韆影裏紅杏肥
濛濛花氣濕人面東風吹冷輕羅衣衣上粉珠流不歇
暗解翠裙花下摺殷勤莫遣燕子知會向人間報風月
早發黃河即事
晨發(一作牽)大河上曙色滿船頭依依樹林出慘慘煙霧
收邨墟雜雞犬門巷出羊牛炊煙遶(一作動)茆屋秋稻上
隴丘嘗新未及試官租急徵收(一作求)兩河水平堤夜有
盜賊憂長安里中兒生長不識愁朝馳五花馬莫脫千
金裘鬭雞五坊市酣歌醉(一作最)高樓繡被夜中酒玉人
坐更籌豈知農家子力穡望有秋短褐常不完糲食常
不周醜婦有子女鳴機事耕疇上以充國税下以祀松
楸去年築河防驅夫如驅囚人家廢耕織嗷嗷齊東州
飢餓半欲死驅之長河流河源天上來趨下性所由古
人有善備鄙夫無良謀我歌兩河(一作岸)曲庶達公與侯
凄風振枯槁短髮凉颼颼
過池陽(一有有字)懷(一有唐字)李翰林
我思李太白有如雲中龍垂光紫皇案御筆生青紅羣
臣不敢視射目目盡盲脫靴手汚韈蹴踏將軍雄沈香
走白兔玉環失顔容春風不成雨殿閣懸妖虹長嘯拂
紫髯手撚青芙容挂席天(一作千)萬里遨遊江之東濯足
五湖水脫(一作挂)巾九華峯放舟玉鏡潭弄月秋浦中羈
懷正浩蕩行樂未及終白石爛齒齒貂裘淚濛濛神光
走霹靂水底鞭雷公采石波浪急(一作惡)青山雲霧重我
有一杯(一作斗)酒和淚灑天風
宿臺城山(一作臺山寺)絶頂
江白潮已來山黑月未出樹杪一燈明雲間(一作房)人獨
宿近水星動搖河漢下垂屋四月夜深寒繁露在修竹
送吳寅可(一作甫)之揚州
青楊吹白花銀魚跳碧藻落日江船上(一作上江船)三(一作二)
月淮南道渺渺春水涯悠悠雲樹杪安得快剪刀江頭
翦芳草
題焦山方丈(一有壁字)
江風入霜林寒葉下疎雨蕭蕭復蕭蕭可聽不可數山
僧亦好竒呼童掃行路何處覓秋聲肩輿入山去
寄朱舜咨王伯循了即休五首(并序)
元統二年秋八月僕與淮東憲副朱舜咨廣東
僉憲王伯循會於瓜洲江風山月亭上過金山
登妙高峯(一作臺)飲酒賦詩京口鶴林寺僧了即
休風雨渡江贈别少年游詞既而即休辭去舜
咨伯循留廣陵僕獨涉淮過河北人生聚散信
如雲萍屈指歲餘舊遊如夢向日舜咨有雨過
江色淨五字天趣妙發未克竟篇兹以一字為
一韻賦詩寄上舜咨伯循二前輩鶴林主者了上人
木落淮南秋蘭橈泊瓜(一作江)渚把酒三人同江亭看飛
雨雨過江色淨妙景發天趣歴歴江南山一一青可數
大江湧金山穩若青蓮座山下有龍宫見水不敢唾江
山萬古同日月片帆過把酒妙高臺狂歌醉相和
飄飄鶴林僧布韈青鞵雙長江飛錫(一作鉢)渡海磬(一作碧海)
魚龍撞(一作幢)遠來作偈别楚雨鳴秋窗振錫獨歸去天
花飛滿江
微茫揚子橋細雨濕秋色小艇載吳姬搖搖語相接風
起布帆高一往不再(一作可)得夜宿廣陵城吹簫怨(一作照)
明月
霜高木葉空江清水花淨離懷江水深楚女晩妝靚按
拍聽歌聲點筯行酒令白露滿衣裳迥野垂斗柄
度閩關二首
曉度分水嶺身在雲霧中手扣(一作如)天上關(一作門)聲落
山下風雷霆走澗壑神人過虚空既訝奔豐隆亦可招
祝融頃刻開萬象赤烏飛嶺東
白雲下千峯盡入(一作日)懷袖裏振衣度閩關灑作山下
水仰登天無(一作有)梯俯視井無底古來守關人豪傑存
有幾(一云盡作山下鬼)寒食百草青春風吹不起
過嶺(一作度嶺輿)至崇安方(一無方字)命棹之(一無之字)建溪
人生天地間馳馬歴大塊行樂須及時流光逝難再役
役功名羈(一作徒)歴歴山水邁偉哉東南區竒險閩粤最
車書四海同風氣一嶺界肩輿度層霄(一作雲)手棹下急
瀨四山抱回流環合如束帶玉井蓮葉飄仰高(一作面)天
作蓋倏馳丹峯前却在紫嶺背微雲間煙霞(一作微隂間雲霧)
疎雨灑松(一作杉)檜深林樵牧歸落日山鬼會雪瀑挂冰
(一作水)簾林風響(一作奏)天籟石梯駕仙巖往往遺骨在瑤
草石上生丹藥市中(一作曹)賣巍巍考亭祠過客下祠拜
溪水自成文上接洙泗派喚渡雲門僧貎古清可愛手
把青松枝趺坐溪石罅(一作待)懸崖虹棧危插竹漁網曬
山高人蟻旋下視舟一芥輕舫(一作狂)類飛鰍死轉亂石
隘崢嶸龍角尖磥砢(一作磈碕)黿首癩槎牙(一作嗟呀)激頽波出
没如水怪萬古(一作鼓)槌地雷三峽瀉泙湃峯巒爭送迎
奔走萬馬快箭過耳生風開口不暇咳峭壁起衝流恍
若巨鼇戴山(一作上)有舊題名歲久字刻壞豈無姓名存
彷彿年月載覽此前人蹤徒為後人慨天氣易寒暄光
隂(一作景)倏明晦浩蕩三日程應接千萬態會登天柱峯
一覽宇宙大少吐胸中豪神遊八方(一作荒)外題詩贈山
靈清氣留勝槩
秋日(一有病起二字)池上
顧兹林塘幽消此閒日永飄風亂萍蹤落葉散魚影天
清(一作地)曉(一作風)露凉秋深藕花冷有懷與無言獨立心
自省
過居庸關(至順癸酉歲)
居庸關山蒼蒼關南暑多關北凉天門曉開虎豹卧石
鼓晝擊雲雷張關門鑄鐵半空倚古來幾多(一作度)壯士
死草根白骨棄不收冷雨隂風哭(一作泣)山鬼道傍老翁
八十餘短衣白髮扶犂鋤路人立馬問前事猶能歴歴
言丘墟夜來芟(一作鋤)豆得戈鐵雨蝕風吹半稜折(一作失顔)
(色)色消(一作鐵腥)唯帶土花腥(一作青)猶是將軍戰時血前年
又(一作人)復鐵作門貔貅萬竈如雲屯生者(一作存)有功挂
六(一作玉)印死者誰復招孤魂居庸關何崢嶸上天胡不
呼六丁驅之海外消(一作休)甲兵男耕女織天下平千古
萬古無戰爭
吳真人京館畫壁(一作和題吳閒閒京館王本中醉作竹石壁上)
硯池(一作屏)花落丹水香步虚白日聲琅琅江南道士愛
瀟灑新粉素壁如秋霜王郎酒酣(一作後)衫袖濕醉眼朦
朧雷光急玄(一作黑)龍雲重雨脚斜白兔秋高月中泣倦
遊借榻日觀東恍忽夜(一作舊)夢三湘中鷓鴣聲斷江路
遠青林(一作松)雨暗春濛濛
寒夜與王記室宴集(一作寒夜獨酌)
欲雪無(一作不)雪風力強欲睡不睡寒夜長玉奴翦燭落
燕尾(一作剪落燕尾燭)銀屏煮酒浮鵝黃二君豪飲(一作三軍豪氣)不
可敵醉倒綠髮(一作鬢)參軍郎夜深大吟且就枕明朝萬
瓦看晴霜
就用韻贈鐵將軍
鄴中(一作去年)健兒筋力強豪氣不減關雲長揮戈叱咤陣
雲黑酣(一作邊)風白晝吹日黃將軍威武不可近鐵(一作錦)
袍赤面黃鬚郎今年收功入將府烏靴曉踏天街霜
馬翰林寒江釣雪圖
天寒日短(一作莫)烏鴉嗁江空野闊黃雲低邨南邨北人
跡斷山後山前玉樹迷歌樓酒香金帳暖豈知篷底魚
羹飯一絲天地柳花春萬頃(一作里)煙波蓮葉晩(一作遠)風
流不數王子猷清興不減山隂舟人間富貴草頭露桐
江何處尋(一作覓)羊裘還君此畫三歎息如此江湖歸未
得洗魚煮酒(一作飯)卷孤篷江上雲山好晴(一作顔)色
楊妃病齒圖(一作華清曲題楊妃病齒)
沈香亭北春晝長海棠睡起扶殘妝清歌妙舞一時靜
燕語鸎嗁愁(一作空)斷腸朱脣半啓榴房破臙脂紅注珍
珠顆一點春寒(一作酸)入瓠犀雪色鮫綃濕香唾九華帳
裏黃蘭煙玉肱曲枕珊瑚偏金(一作玉)釵半脫翠蛾斂龍
髯天子空垂涎妾身日(一作雖)侍君王側别有閒愁許誰
測(一作閒情向誰說)斷腸塞上錦䙀兒萬恨千愁言不得成都
遙進新荔枝金盤紫鳳(一作露)甘如飴紅塵一騎不成笑
病中風味心自知君不聞延秋門(一作華清宫)一齒作楚藏
病根又不聞馬嵬坡一身濺血未足多漁陽指(一作一)日
鼙鼓動始覺開元天下痛雲臺不見漢功臣三十六牙
何足用明眸皓齒今已矣風流何處三郎李
織女圖(一作題壽監司所藏美人織錦圖)
蘭閨(一作卷中)織錦秦川女大姬啞啞弄機杼小姬織倦何
所思簾幕無人燕雙語成都花發江水春門前馬嘶車
轔轔髻鬟(一作雲)兩珥看欲墮蛾眉八字畫不伸良(一作行)
人一去無消息冰蠶吐絲成五色柔腸九曲細於絲萬
縷春愁正如織綺窗睡起聞早鸎西樓月落金盤(一作盆)
傾暖霞拂地海棠曉香雪潑戸梨花晴日長深(一作春)院
機聲動梭影穿花飛小鳳水心驚起鴛鴦飛(一作棲)花底
不成胡蝶夢纖纖玉指柔且和香鉤小韈裁春羅滿懷
心事付流水盪日(一作目)雲錦生層波(一作迴青波)佳人自古
多命薄風裏楊花隨處落豈知醜婦嫁田家生則同衾
死同椁君不聞長安市上(一作城中)花滿枝東家胡蝶西家
飛籠中鸚鵡喚新主門外(一作裏)侍兒更故衣又不聞田
家婦日掃春蠶宵織布催租縣吏夜打門荆釵布裙夫
短袴我題此畫(一作卷)三嗟(一作嘆)吁百年醜好皆(一作俱)虚
無排雲便欲叫閶闔為我獻上豳風圖
題陳所翁(一有墨字)龍
畫龍天下稱所翁秃筆光照(一作射)驪珠宫長廊白日走
雲氣大厦六月生寒風興來一飲酒一石手提玄兔追
(一作槌)霹靂漲天煙霧晴不收頭角崢嶸出牆壁全形具
體得者稀今日海邊親見之滿堂火(一作光)燄動鱗甲倒
挾(一作披)海水空中飛凌風直上九天去天下蒼生望甘
(一作霖)雨太平天子居九重黍稷穰穰千萬古
登樂陵臺倚梧桐望月有懷南臺李御史藝七夕
後一日也
凉風吹墮(一作動)梧桐葉瀉下泠泠露華白樂陵臺上悄
無人獨倚梧桐看明(一作秋)月月高當午桐隂(一作影)直不
覺衣沾露華濕此時却憶在金陵(一作金陵人)酒醒江樓聽
吹笛
送陳衡之之金陵(一作送㕛人之金陵)
買舟上遡金陵道(一作陳郎買舟上金陵)寒江水落波(一作風)浪小
片帆遙挂蔣山青空城漸覺(一作畫角)秦淮曉白門美酒滿
城春(一作美酒香滿城)吳姬喚客客不行樓中子弟皆(一作盡)年
少玉奴送(一作行)酒吹鸞笙陳郎不聽黃金縷朝之(一作走)
東吳莫西(一作走)楚半生落魄一布袍感慨長歌弔千古
六朝遺蹟生莫煙故宫衰草埋花磚(一作故家荒塚迷花鈿)鳳凰
臺上醉李白何人知子囊無錢
送王伯循御史(一作送君卿伯循二御史)赴廣東僉憲時僕將
回燕京(一作僕在燕南)
沙頭酒盡(一作熟)惜别離江波日色浮繡衣清溪柳花(一作)
(鷗鷺)白蕩蕩白下柳樹(一作楊柳)青依依秋雲雙驄嶺表去明
月一鴈燕南飛曲江水發(一作有酒)願相憶莫遣鯉魚音信
稀(一本編入律詩)
江上聞笛
江上何人吹竹(一作玉)笛水淺(一作冷)沙寒龍夜泣鮫人水
底織冰綃灑淚成珠露華濕(一作灑淚行珠明月高)銀河耿耿波
(一作淡淡月)茫茫鴈奴打更沙溆傍更深繡被夜寒重明月
梅花滿地霜
登歌風臺
歌風臺前(一作下)河水黃歌風臺前(一作上)春草碧黃河之
水日夜流碧草年年自春色當時漢祖為帝王龍泉三
尺飛秋霜五年馬上得天下富貴樂在歸故鄉里中父
(一作故)老爭拜跪拄杖(一作布韈)麻鞵見天子龍顔自喜還自
傷一半隨龍半為鬼翻思向日亭長時一身捧(一作傳)檄
日夜馳只今宇宙極四海一榻之外難撑持却思猛士
衛神宇安得長年在鄉土可憐創業垂統君却使乾機
付諸吕淮隂年少韓將軍金戈鐵馬立戰勲藏弓烹犬
(一作狗)太急迫解衣推食何殷勤倒使英雄(一作致令英傑)遭婦
手血濺紅裙當斬(一作急追)首蕭何下獄子房歸左右功臣
皆掣肘還鄉却賦大風歌向來老將今無多咸陽宫殿
(一作闕)眼親(一作親眼)見今日(一作見)荆棘埋銅駝臺前老人淚
如雨為言不特(一作獨)漢高祖古來此事無不然稍稍昇
平忘險阻荒凉古廟依高臺(一本此句止作歌風臺三字)前人已矣
今人哀悲歌感慨下臺去斷碑春雨生莓苔
過魯港驛和貫酸齋題壁
吳姬水調新腔改馬上郎君好風采玉郎(一作王孫)一去春
草深漫有狂名滿江海歌詩呼酒江上亭墨花飛雨江
不晴江風吹破蛾眉月我亦東南西北征(一作東西南北客)
過淮河有感
淮水清河水黃出山(一作門)偶爾同異鄉排空卷雪勢莫
當(一作卷雪若飛電)隨風逐浪庸何傷東流入海殊不惡萬里
同行有清濁
高郵阻風
離家十日得順水不卸蒲帆一千里忽然今日風打頭
寸波寸水逆上流小兒造物不可測昨日南風今日北
黃郎束手篷下眼盡日閒看順水船順船得勢如馬走
相望招呼不回首長風破浪我亦曾順逆偶爾非人能
清明遊鶴林寺
青青楊柳嗁乳鴉滿山爛開紅白花小橋流水過古寺
竹籬茅舍通人家潮聲卷浪落松頂騎鶴少年酒初醒
若將何物賞清明且伴山僧煮新茗
揚帆松江甚駛西望吳諸山快而有作
秋風秋水清浮波片帆送舟如擲梭篙師絶叫鳬鴈起
但見流沫翔盤渦汀蘆雪舞花婆娑綠淨已消菱與荷
青山蹀躞奔青騾倏忽過眼千羣多放情盍買鱸鄉鱸
侑以滿酌金叵羅醉拍銅斗踏浪歌江行之樂其如何
中秋前二夜步至吳江垂虹橋盥潄湖渚而歸倚
篷望月清興翛然因成數語
萬頃太湖風浪靜玻瓈倒浸虹蜺影瀼瀼露滴金波流
一笻獨立秋雲冷步回長嘯倚篷窗月華正在青霄頂
過嘉興
三山雲海幾千里十幅蒲帆挂煙(一作秋)水吳中過客莫
(一作不)思家江南畫船如屋裏蘆芽短短穿碧沙船頭鯉
魚吹浪花吳姬盪漿入城去細雨小寒生綠紗我歌水
調無人續江上月凉吹紫竹春風一曲鷓鴣吟(一作詞)花
落鸎啼滿城綠
皂林道中
春溪野鴨肥可射幽樹隂深(一作深隂)叫山鷓遠人三月酒
船歸(一作過)柳絮飛時杏花謝行行水竹與(一作上)雲林往
往人家或僧舍小官便欲賦歸來何處買山錢可借
遊吳山紫陽菴(一作偕卞敬之遊吳山駝峯紫陽洞)
天風吹我登鼇(一作駝)峰大山小山石玲瓏赤霞日烘(一作)
(射)紫瑪瑙白露夜滴青芙容飄綃(一作飄)雲起(一作氣)穿石
屋石上凉風吹紫竹挂冠何日賦歸來煮茗篝燈洞中
宿
和韻三茆山呈張伯雨外史
碧桃花落蓬萊宫銀屏甲帳圍春風冰簾卷水玉堂靜
白露滴月銀牀空仙人夜酌九霞酒手握北斗傾尊中
梧枝落影鳳凰語幽韻仿彿臨蒼穹伐毛洗髓天地老
火鼎夜出芙容紅呼龍洞口種瑤草採藥忽遇松間童
茆君自騎一虎去猶聞珂珮聲丁東武華山人三載别
綠袍赤杖蒼髯翁淮南江上復相見落日淡淡天無窮
明朝稽首渡江去楚水清淺銀河通
走筆贈燕會(一作孟)初
别君金陵城遇君錢塘驛落魄江湖懶折腰笑傲公卿
但長揖柳花吹香撲酒釭酒波灩灩如春江西湖天鏡
碧墮地吳山蛾眉春入窗(一此下有平生豪氣如虹吐餘子紛紛何足數)驛樓
(一作亭)把酒歌别離醉聽林間鸎送嗁(一作醉聽江潮鳴萬鼓)
夜泊釣臺
雙崖屹立幾千仞下有一葉之孤舟繁星亂垂光曄曄
長藤古木風颼颼荒祠幽黑山鬼集怪石如人水邊立
錦峰繡嶺雲氣深萬壑千巖露華滴山僧對話(一作語)夜
未央不知風露滿衣裳喚船振錫渡江去林黑無由歸
上方高寒宇宙無人語亂石灘聲濺(一作灑)飛雨欲從嚴
子借羊裘坐待船頭山月吐
寒夜聞角
野人卧病不得眠嗚嗚畫角聲凄然黃雲隔斷塞北月
白鴈叫破江南煙山城地冷迫歲莫野梅雪落溪風顛
長門美人怨春老新豐逆旅惜年少(一作新豐還惜少年好)夜深
悲壯聲搖天萬瓦月白霜華鮮野人一夜夢入塞走馬
手提鐵節鞭髑髏飲酒雪一丈壯士起舞氊帳前五更
夢醒氣如虎將軍何人知在邊
喜壽里(一作題喜里)客廳雪山壁圖
一年在京口雪片冬深(一作深冬)大如手獨騎瘦馬入誰家
四面雲山如戸(一作甕)牖大江東去流無聲金焦二山如
水晶瓜洲江口人不渡時有蓑笠漁舟横一年在建業
臘月梅(一作楊)花滿城雪(一作白)五更凍合石頭城霜風鼓
寒冰柱裂秦淮酒樓高十層鍾山對面如銀屏鷺洲不
見二水白天外失却三山青一年在鎮陽燕山積雪飛
太行滹沱冰合斷人跡井陘路失迷羊腸長空萬里絶
飛鳥卷地朔風吹馬倒狐裘公子獵城南茆店酒旗搖
(一作帘懸)樹杪今年入閩關馬蹄出没(缺)萬山瘴煙(一作雲)朝
莫氣靄靄石泉日夜聲潺潺雪花半落不到地但見晴
空湧流翠海頭鼔角動邊城木末樓臺出僧寺何人蹇
驢踏輭沙出門無處不梅花江潮入市海船集水暖遊
魚不用叉良工畫(一作寫)出雪色(一作山)壁過眼令人憶南
北玉京銀闕五雲端待漏何年鳳池側
畫馬(一作題畫馬圖)
漢水揚波洗龍骨房星墮地天馬出四蹄蹀躞若流星
兩耳尖修如削筆(一作竹)天閑十二連青雲生長出入黃
金門鼓鬃振尾恣偃仰食粟何以酬主恩豈堪碌碌同
凡馬長鳴噴沫奚官怕入為君王駕鼓車出為將軍靜
邊野將軍與爾同死生要令四海無戰爭千古萬古歌
太平
快雪軒
吳剛粉月成瓊屑灑向人間沃春熟門外青山不得青
刮地東風翻撻末棃花雲濕飛難起曉來化作湘江水
娟娟美人耐高寒對此心開幾千里山隂夜冷沙棠小
歸來狂興猶孤悄古春吹到矮茅茨香浮茗椀滋詩脾
明皇擊梧圖
華清池頭凉思動綠桐擊去朝陽鳳阿環起學飛燕輕
笑喚三郎作供奉羯腔打徹西凉州錦茵蹴踏雙鴛鈎
彩鸞吟細朱櫻破一葉忽飄天下秋愁聲換出鐸鈴語
三十六宫散秋雨曲江宫曉清露寒零亂瑤階逐風舞
宿因勝莊
竹院亦幽雅參禪愧未能夢回僧枕雨花落佛龕燈風
響過牆竹窗搖挂樹藤裁詩題素壁聊爾記吾曾
過高唐(一有感事二字)
殘雪復殘(一作覆碧)草凄風吹未消王孫去不返魂魄有(一作)
(又)誰招往事皆如夢(一作如春夢)無人問早朝荒陵斜照裏
松柏(一作樹)晩蕭蕭
宿龍潭寺(一作投宿龍潭道林寺)
倦遊借禪榻客意稍從容落日江船鼓孤燈野寺鐘竹
雞啼過雨山臼帶雲舂半夜波濤作長潭起卧龍
江館寫事
晩事人煙合歸帆帶夕陽青山到江盡白鳥去天長越
女能淮語吳姬學楚妝棲遲未歸客猶著錦衣裳
訪石城白巖上人(一作秋日雨中登石頭城訪長老珪白巖不遇)
石頭城上瞑(一作去)紅葉雨紛紛半日不見路四山都是
雲魚龍隨水上鐘磬隔林(一作江)聞遙想(一作憶)南峰(一作莊)
叟天寒補衲裙
謝龍江虚白上人雨中見過
山僧入城市歸路晩沈沈雨濕緇衣重燈明黑樹深泥
途信行脚粥鼓急歸心應到松窗下新詩翦燭吟
用韻寄龍江
之子金山去梅天霧氣沈海風吹浪急江雨入樓深火
盡無茶味更長過燭心明朝好晴色應是寄新吟
次王伯循御史韻
江城連日雪騎馬欲何之老樹昏鴉集寒塘落鴈遲松
窗燈下火(一作酒)竹屋夜深棋寄語王公子幽棲或可期
和權上人(一作題焦山方丈壁和僧韻)
故人久不見(一作不忍别)悵望思遲留(一作野景亦相留)白鴈寒沙
月黃雲老樹秋風霜侵客鬢鼓角入邊愁滿目關河興
登臨倦倚樓
次韻郭侍御
江左風流在長懷晉謝安傳家須教子(一作愛山那厭世)畏事
即(一作却)嫌官雲霧天風險(一作門遠)煙波世路難雄心端有
望白髮漆紗冠
秋日鍾山曉行
樓閣籠雲氣蒼茫第幾峰長林(一作風)萬松雨落日(一作月)
半山鐘石磴盤空險僧廊落葉重先王(一作吾皇)曾駐蹕千
古說蟠龍
四美亭餞别時雪大作戲贈趙公子(一作龍潭送侍中田美中)
(㩦酒十里雪作)
公子青驄馬追遊(一作隨)十里遙風頭雲葉凍酒面雪花
消惜别遲(一作頻)回首何(一作無)因見舞腰君歸金帳暖無
限可憐宵
送人之浙東
我還京口去君入浙東遊風雨(一作物)孤舟夜關河(一作山)
兩鬢秋出江吳水盡接(一作絶)岸楚山稠明日相思處惟
登北固樓
病中書懷
欲向江湖(一作邊)去何年(一作時)理釣蓑城山入樓近鄰竹
過牆多春甕浮紅酒晴天(一作池)戲白鵝閉門且消病俗
吏莫相過
登山亭
山上新亭好紅塵不可侵雨階幽草合風徑落花深野
水浮晴色平田下夕隂城中公子少日日就登臨
野潛堂
高隱有深意情閒直萬金溪魚鮮作鱠竹筍長成林鶴
有還巢夢雲無出岫心讀書風雨夜燈火野堂深
途次吳江别高照菴(一作送人)
適意無南北相逢江海邊鄉關(一作關山)千里外風雨一燈
前呼酒吾(一作友)同醉論文子獨賢分襟在今日握手又
何年
閩中苦雨(一作苦雨水溢呈憲司諸公)
病客如僧懶多寒擁毳裘三山一夜雨四月滿城秋海
瘴連雲起江湖入市流釣竿如在手便可上漁舟
元詩選初集卷三十四
