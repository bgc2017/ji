元詩選初集卷二十七庶吉士顧嗣立編
楊推官載
載字仲弘建之浦城人後徙家於杭博涉羣書
年四十不仕戶部賈國英數薦於朝以布衣召
為翰林國史院編脩官與脩武宗實錄調海船
萬戶府照磨延祐初以科目取士首應詔登進
士第授饒州路同知浮梁州事遷寧國路總管
府推官卒初吳興趙魏公孟頫在翰林得載所
為文極推重之由是文名隠然動京師凡所撰
述人多傳誦史稱其文章一以氣為主而於詩
尤有法度自其詩出一洗宋季之陋云臨江范
亨父序其詩曰仲弘天禀曠逹氣象宏朗開口
論議直視千古每大衆廣集占紙命辭敖睨横
放盡意所止衆方拘拘已獨坦坦衆方紆餘已
獨馳駿馬之長坂而無留行要一代之傑作也
又曰皇慶初仲弘與余偕為史官每同舍下直
回翔留署或至見月月盡繼燭相語刻苦澹泊
寒暑不易者惟余一二人耳虞文靖公與仲弘
同在京師每載酒詣仲弘問作詩之法焉仲弘
酒既酣盡為傾倒他日見文靖詩歎曰此非伯
生不能作也仲弘與虞范齊名其相與切磋如
此嘗謂學者曰詩當取材於漢魏而音節則以
唐為宗又言用功二十餘年始能會諸法而得
其一二故當時之論詩法者以仲弘稱首
雪軒
北風海上來大雪何壯哉上下九萬里洗淨無纖埃君
家十二樓軒窗洞然開吹笙擊鳴鼓呼賓與銜杯名言
落四座大笑聲如雷舉頭望長空高興驚冥鴻仙人五
六輩飛下白雲中粲粲明珠袍相從萬玉童問君何所
事未就丹鼎功翩然却攜手共入蓬萊宫
桶底圖
巨鼇奮其首戴山出海中神人擇所處共構金銀宫凭
高開戶牖屈曲互相通女仙二十七顔色如花紅一一
執樂器奏曲殊未終世傳桃源圖共徵彭澤翁此本出
異士彫刻尤精工天地極廣大為地當不同我願學仙
道積久乃有功鍊形去滓穢五色浮虚空一朝乘風去
浩然入無窮
次韻景遠學士立春日二首
大雪入歲暮其兆為有年瀌瀌始彌旬父老怨苦寒平
旦上馬去重裘忽如單况彼牛衣子束緼嘘微烟賴有
固窮節猶念及古先
人事重名實趨向盡百端丈夫負雄氣動𣣔追古賢於
意少不惬自放江海邊登高望八極雲氣生我前萬事
何足問所湏惟酒錢
送淳安徐教諭之任
握手出南城眷眷從此辭蒼茫寒江色日暮浮雲滋大
舟挾雙櫓輕若駟馬馳淳安衆才彦並遲得師資擊鼓
會高堂帷帳春風吹執經列座下質問無留疑平生五
車書少出胷中竒歘然聽佳譽庶用懌我思
太古雪為楊友直賦
往時天大風能吹華山裂墜此一卷石或云太古雪粤
自開闢初雲氣所凝結已經六萬歲變化同&KR1005;嶫望之
色正白表裏共澄澈塵土不能涴光采燿日月願君勿
愛此持以獻金闕回中避暑時持用消毒熱
偕虞伯生魏雄卿魏池燕集分韻得閣字
侯家有貴客置酒燕池閣溽暑方盛極風雨俄大作栘
楊相簸蕩蒲荷紛偃薄亂叫失蛙黽回翔迷鶴鶴街流
汙穢盡竇湧波濤惡喧聲劇降殺神氣欣洗濯趣歡爭
酬酢獻笑雜歌咢益弛劒珮嚴未厭觥籌錯調爕惟理
得渗漉宜施博和澤布原野濕烟散城郭嘉蔬已蒨蒨
良苗常濯濯吾徒家食餘豫有豐稔樂
題金壇宋氏自怡軒
白雲生何許萌芽自山石厥初僅毫末須臾大充斥蔓
延塞虛空日月為昏匿或時為霖雨庶類蒙潤澤或隨
飄風散起滅竟無迹相緣千萬變發色黑青赤畸人飭
棟宇遠俗喜幽闃開軒樂高曠撫翫自怡懌人情慕富
貴驅逐不暫息轉盻失故常在已何所得上下數千載
往事猶歴歴於焉服聖訓無用苦沈溺昔年陶隠居嘗
作帝王客挂冠神武門作詩寫胸臆超然處物外可謂
貞且白何以企若人鞠躬修道德
磵松為丁師善作
磵松高百尺磊落多大節連根抱危石古色黑如鐡隆
冬方沍寒山中積霜雪蘿蔦悉枯死蒼崖猶凍裂此時
唯老幹峭直不摧折國匠求美材瞻望歎竒絶險阻不
可致既作復中輟我願驅六丁操斧隳嵑&KR2083;得此棟梁
材持以獻天闕
劉將軍詩
交趾小蠻夷去國將萬里土産無異物其人狀如鬼濕
熱生瘴氣疾者無不死天兵雖南征棄之良有以往年
鄂州省綏靖失其理交馳赤白嚢來告犯邊鄙遣人覘
實虚在廷孰可使矯矯劉將軍一旦備行李有才兼文
武不但善弧矢深人險惡地限敵纔一水介者數百人
視之若螻蟻移文至其國詰問事終始指摘中利害交
辭更深美報書禮甚恭敝邑何敢爾疆吏爭怨隙搆煽
乃為此賄賂却勿受足以振綱紀威聲聞遠方一邊禍
為弭國家方全盛武備不可弛如此將帥才宜充宿衛
士
古木詩
大木生何許乃在泰山隈泰山崖石裂怒水響如雷浸
潤長膏液根株日以培縱歴千百載霜雪不能摧長安
天子詔欲築九層臺臺中構宫殿青雲共徘徊匠氏走
海内博求棟梁材萬夫治道路揮斧重林開大器當大
用小器宜翦裁有如豪傑士蹤跡困塵埃適可厚自養
母為興歎哀
題文丞相書梅堂
大厦就傾覆難以一木支惟公抱忠義挺然出天資死
既得所處自顧乃不疑惻愴大江南名與日月垂我行
見遺墨再拜墮涕洟名堂有深意亦唯歲寒枝可知平
昔心慷慨非一時峩峩著棟宇昭昭示民知勿使風雨
敗永慰千古思
塞上曲
沙塞何窅窅樹短百草長大河屈曲流不復辨四方驅
車日將夕黑雲隠長岡人馬俱饑疲解鞍飲寒塘張坐
逐平地擊火燒烏羊挏酪過醇酎搖灎盈杯觴既醉歌
嗚嗚頓蹋如驚狂月從天外來耿耿流素光悲風動寥
廓拂面吹胡霜白鴈中夜飛參差自成行一箭落霜羽
挾弓負豪強中情無留滯千載能鷹揚
偶題
叢生園中草蔚蔚媚幽姿乘時各敷榮皓色被綠枝似
有微香發秋風輙吹之入人襟袖中亦復可憐兹詰朝
步荒畦莖葉稍離披飄零即已矣霜露不爾私榮悴既
有時小大何異而幸愛七尺軀天道不可誣
夢讀退之詩頗竒詭已覺記其大旨作此篇
自聞蓬萊山大林夾長蠻上生癭藤蘿下生荆榛菅仰
不見天日藏蓄霧雲寒仙聖常所處沮洳亦少乾雖云
跨鳳凰出入傷羽翰哀音起空洞令人鼻準酸我欲訴
上帝為施鐡鑿鑽琢落石側裂化為千丈磐瓊樓與玉
殿玲瓏相通寬日月交戶牖光射青琅玕而我從吾師
來遊樂且般呼吸養元氣華腴生肺肝萬劫永不死如
循環無端竊為仙聖慮炳然心若丹上帝如許我致此
亦何難
雪後次韻鄭集之
雪後登高望江山信竒哉重岡起且伏相連白皚皚水
官方謝事雲氣霅然開六龍翻滄海赤日從中來萬物
將蠢動忽如登春臺木行味正酸含荾先屬梅天時亦
相應初昏占斗魁遨遊自兹始入林踐蒼苔西湖青濎
濙西山高崔嵬長松更千載老枝多折摧名僧剏精舍
靜謐依巖隈伊予實放士正可誅蒿萊情深唯痛飲毋
吝發新醅家人欲求我但見白雲堆機心無自作可使
絶嫌猜君辭如泉湧我醉如山頽卜居同里巷時時得
追陪為瓶或先罄此恥當及罍大雅歌治世其音不宜
哀有音必有和愧我非長才美哉春雪篇雲漢共昭回
次劉師魯韻
三年客塞上日夜懷舊丘饑來廹我去何暇為遠謀四
顧無一親此身如羈囚悲風動沙漠回首令人愁道路
已漫漫歲月復悠悠丈夫四方志至此復所求買船發
河上河水亦南流攜鉏理荒圃吾疾日己瘳飛鴈至江
滸北風天始凉是時禾黍登斯人亦少康皇天降厚德
胡為私一方燕趙及齊魯人饑或相戕奈何有積廪如
陵復如岡生非肉食者此憂心甚長亟謀樹皋壤剪茅
覆小堂我志亦易豐歲祀有特羊
橘中篇
並海無山林莽莽皆平疇君家擇地利即此營菟裘雜
樹作藩屏青紅間綢繆其中植橘柚擁蔽枝葉稠盛夏
開白華朱實懸高秋飛霜虐萬物寒風助颼飀凌晨察
變候策杖廵維陬是何黃金多暴露宜藏收採摘資衆
力轉輸及他州子長傳貨殖謂此同列侯上充國家賦
下貽篚筥謀千縑可坐致何必龍陽洲
次韻袁伯長
盤盤海底石並樹青琅玕至陽生至陰龍宫常苦寒揚
光炫朝彩吐氣蒸微瀾根株歴千載莫測勞悴端端如
巢居子草木皮衣冠超然去人羣取友蹄與翰日誦黃
帝言浩歎淚闌干奈何天下治必以雲為官佩劒黃金
環咀丹白玉盤自聞至人德積熱生肺肝黃塵日暮起
對面不相看三山在何處使我師王韓聊歌紫芝曲倚
君清夜彈
題屏風畫商山四老人
飛雪灑遥野衝波蕩無垠蟠蟠山谷閒居此四老人下
為民庶師上作王家賓清風眇何許馳想寂寞濱
遣興偶作
春蔬茂前畦蒨蒨有顔色珍禽叫深樹過耳亦一適用
是易吾慮毋為自襞積放浪天地間無今亦無昔古人
得意處相與元不隔如何故人心未照我胷臆微言及
纖芥實出左右力豈憚抉係蹯人生且為客
書懷寄杜原父二首
吾生何為者穉年志頗高神仙與功名壯思躍秋濤中
宵豈無寐悲甚幾欲號後來失所養百數患難逃竭力
奉甘旨出入身甚勞舊書益遺忘九牛存一毛稍後與
人事忍情如忍刀旦夕自惟念未足非兒曹常欲力道
德屢失迷所操區區習蠧簡對案夜焚膏倘然有所得
中心樂陶陶忽如從古人握手共遊遨攜持亦何事庶
用娛蓬蒿追思作詠歌示之必賢豪丈夫生世間毋論
賤與貧夙發多意氣往往惟任真松柏生高岡挺然固
出羣不為霜雪阨不為風雨春得時可行遒節義亦足
伸吾生託下土所識凡幾人窮交獨相慰笑語亦復親
遥望山下雲旦起迷羣岫老鶴巢其中縹緲標末構長
鳴對秋月鳴罷復俛味散入虚落間聞者莫能究顧惟
雲外客娛心飲醇酎於此何如哉吾亦有所遘往來當
泛舟逆流浙江上是時秋風高濤水日夕壯瞬息踰百
里猛捷莫可狀倚船縱觀久力可騎鯨况顧謂吾友言
為樂頗豪放斟酌尊中酒懷抱益虚曠常從山中遊實
愛巖谷幽長松蔭泉水四時清如秋佇立輙良久忽欲
忘其儔吾聞古來人山居多名流此語或可信市朝安
得留
贈執中允上人
南山多白雲澶漫寒崖谷中有龐眉叟寂寞卧林屋前
門樹高松後戶植幽竹孤風相纏繞波濤驚蕩沃梵文
五千卷誦說盡精熟時時發清唱鏗鏘擊金玉伊余走
海内一見輙歎服願言從之遊澹泊心自足
次韻韶卿壬寅元日又三日聞遊人頗盛之作
堂堂宵雨過栗栗曉寒仍獻歲人同得東郊事復興杜
門疑我拙有句愛君能且騐臨階草從今日漸增
寄劉師魯
想君遊宦處正值洞庭湖落日波濤壯晴天島嶼孤舟
航通漢沔風物覽衡巫天下文章弊非君孰起予
贈吾子行
春雨連城闊春雲暎戶多長衢方淖濘小水亦風波抱
獨能如此思君可若何便當乘興去著屣亦相過
東陽十題(錄六)
焦桐
只作全生計唯存半死心芻蕘猶不置斤斧重相尋遂
使煁焦釡誰為愛古琴有材不足恃愁絶念知音
蠧簡
往古韋編在何年始汗青蠧蟲深卜宅科斗少成形泯
滅阽秦火搜羅出漢廷斯文天未喪不敢望全經
塵鏡
收藏無寳匣歎息網絲懸孰使明為暗如觀醜勝妍玉
臺終寂寂金鵲尚翩翩正訝開元日虛將盛事傳
廢檠
二尺書檠在如今久棄捐魚膏雖有熖蠧簡獨無緣牆
下偕遺礫窗間帶舊烟却觀提挈處辛苦悔當年
敗裘
寂寞牛衣子能無敝緼袍塵埃須浣濯蟣蝨費爬搔意
味存雞肋寒凉視馬毛千金既銷鑠猶聽朔風號
卧鐘
漢殿經焚後呺然卧草中雕幾牙板廢鏽澀土花蒙追
蠡難陳力華鯨不奏功待賢初設簴想見古人風
送屠存博
君往金陵郡於予亦有聞海環平野盡山出大江分未
召元司馬誰憐鄭廣文自今師道立章薦必紛紛
渡江寄俞仲連
舟濟大江濆中流日欲曛鹵翻沙際雪潮落渡頭雲鯨
躍常知候鴻飛不亂羣頗思論勝㮣把酒莫如君
奉題伯父雙峰樵隠四首
山出雙峰秀溪流一𣲖清土風存禮譲人事省將迎路
逐高低過田隨早晩耕家林有如此南望每關情
石樹盤根瘦沙溪激浪清竹間看犢卧木末見人行穡
事常分力樵歌輙和聲從來攜杖處不礙白雲生
山曲兩三家相過路不賖對門開竹徑臨水種梅花酒
熟留人醉詩成任客誇時時談舊事相看鬢垂華
草滿三春綠山留萬古青呼兒欣解意應俗憚勞形採
菌敲寒木收魚照夜汀祇應老崕谷束帶尚論經
送方韶父先輩遊五湖
蕭蕭垂素髮渺渺泛滄波過眼江山好離家日月多詩
名終不朽世事復如何一往五湖上蒼茫問釣蓑
和張仲實之吳興舟行雜詠
水程通百里雲樹隔千層鶴髮歡相見龍門羡獨登文
辭毋乃壯桮杓尚能勝仰止情何極吾為附驥蠅
寄題羅氏别業
門前臨白徑長日少人行野樹重重暗溪流脈脈清山
形元不斷雲氣自相縈已似龐公隠何時重入城
次韻江行四首
潮頭終歲白沙腹有時皤利涉他州柁終更古戍戈天
依臨海樹風作滿江波亦有投竿意還聽孺子歌
藜羹真我食薜荔亦吾衣養性隨時足全生徇物非秋
蓬猶未定風樹莫相違漫作烟霞想曾無羽翼飛
路僻行來好天清望極遐白魚翻急浪黃犢卧晴沙柳
吐千條葉梅殘幾樹花佳辰從此數歴歴看韶華
子胥因諫戮兹事幾經秋顧爾忠難揜于今憤不休天
風吹地轉海水入江流欲問鴟夷處茫然使我愁
送孫大方歸朝元宫二首
高卧林泉表超然謝世紛空山鳴白雨古石繫蒼雲不
作夔龍伍甘從鹿豕羣都門遊宦客回首總慚君
為樓因地勢四面盡青山路落秋城外河流曉樹間鴈
飛雲漠漠龍現雨珊珊建木光華盛何時共折攀
題信州先天觀圖二首
高林褰翠氣虛谷散虹光道士多騎虎仙人自牧羊澗
泉通地遠山嶺際天長戴子文為記流傳示不忘
四圍山不斷狀若碧芙蓉谷遠含風細崕深下露濃茂
林藏虎豹陰洞伏蛟龍恍惚神人降浮空羽蓋重
次韻引浚儀公題蘭竹卷子
樹蕙連叢竹秪應族類同相依巖石畔併入畫圖中勁
葉凝清露危梢倚碧空諒非高世士此意固難通
惠崇古木寒鴉
江上秋雲薄寒鴉散亂飛未明常競噪向晚復爭歸似
怯霜威重仍兼樹影稀老僧脩止觀寫物固精微
送林季羽入京宿衛
青雲自致身磊落見斯人卷衮辭蒼麓垂纓侍紫宸漏
殘珠閣曉香煖玉爐春倘厭承明事歸來衣錦新
送徐義父入京
幽燕向日邊裘馬去翩翩磧迥沙如雪河窮浪入天上
書雙闕下待詔午門前壯節多竒遇無煩媿往賢
中秋
攬雲憑結構步月上林皋不記金尊竭頻瞻玉宇高神
清存夜氣天闊數秋毫百尺樓如在何煩卧汝曹
送王元禮歸平城
燕趙多竒士遺風有固然射雕猶絶藝屠狗亦名賢形
勢威天下風流號北邊送君歸此地亦欲奮吾鞭
題青田葉叔至野清堂
為堂殊顯敞在野興尤濃白水流千折青山繞百重樹
麻行旆旆蒔木倚童童相對漁樵話終朝亦罕逢
送張宣撫使嶺南
奉使入蠻烟終軍始妙年抗旌辭朔野擊楫渡湘川翠
竹侵巖際黃茅盡海邊狼荒非善地為戒莫留連
送李侍郎使安南
九秋天色晩萬里送君行馬首塞雲起腰間寳劒横奉
揚天子命慰荅遠人情直渡蠻江水炎氛一日清
送吳清叔
驛路程雖遠帆風勢甚遒青山隨岸去白水滿江流牢
落添新恨繁華憶舊遊只今歸去好把釣即槎頭
次韻夏仲勉
不喜為文富長憂得酒慳尊罍堆案上筆硯棄牆間有
傳追王績無書繼賈山貴人能慢士往見亦胡顔
冬至次韻張宣撫二首
北去關河遠南歸歲月長屠龍雖有技相馬獨無方雲
水連天暗霜蕪滿地荒客遊應未已塵土在衣裳
瀛海無消息冥冥鳥道長已驚霜鬢短更待兩曈方落
日依平嶂洪河入大荒憂來那可得揮淚欲沾裳
酬吾子行
耿耿思朋舊悠悠涉歲華既依秦大姓方問魯東家雅
道將誰與新詩敢自誇祇今能會合不憚路途賖
贈周景遠學士
朔易回元氣人才起俊流聲華當翰苑文采冠中州振
珮趨臺閣抽毫侍冕旒人傳鸚鵡賦家有鷫鸘裘式覩
黌宫立共惟祀典脩一朝虞或缺六器俾旁求俎豆俄
成列蘋蘩遂可羞中朝方有道下士實同休已及歸鴻
候姑為食蟹謀朋簪多繾綣使節少淹留曉日花間酒
春風柳下舟篇章微品藻山水媿清幽鄭璞曾先辱隋
珠不暗投考槃雖自引闚觀亦吾憂簡冊銷長日蓬蒿
憚凜秋論高非縱誕興遠託賡酬尚憶駒千里胡能貉
一丘何當把君袂相逐馭風遊
夀杜尊師
澹蕩風雲氣沈䧺虎豹姿繇來天下士絶異里中兒苦
縣常栽李商山舊採芝不當卿相位猶可帝王師始有
巾車獲俄蒙仄席知賢才方並用讒說遽相欺豸角將
巍冠龍鱗敢逆批變通俱合道舒卷各乘時築室烟霞
秘還丹日月遲願公長住世須作後天期
春雷次陳元之韻
寒氣何悽慘春空正杳冥東皇收槖籥北帝駕軨軿混
沌包三極繽紛走百靈散珠分的礫擊玉碎瓏玲始試
朝藏日俄疑晝隕星危橋無客渡曠野少人經百沸疑
奔瀨孤撐沒峻岭林荒顛凍雀崕滑墮哀㹶衮衮隨風
舞颼颼雜雨零遺蹤初得兔匿種詎憂螟眄睞傾農室
歌謠徹帝庭陽春將布德品類各成形捉筆題新句持
杯酌舊醽今朝須痛飲醉卧不須醒
送張仲實之宜興
南渡邦初造西山將獨賢立功何赫赫流慶尚綿綿報
國横戈數登臺授越專風雲方際會江海固周旋控險
千鈞弩臨危七寳鞭忠誠深足仗智勇實兼全自反高
橋役端持宥府權兵威終抗敵人力可回天甲第無踰
者諸孫固穎然初生同燕頷有美自嬋娟善學聞當代
能詩起妙年衛公猶故物鄭老竟寒氊矯矯青雲器冷
冷白雪絃同遊雖未逹自視已無前政事兼留意時髦
孰比肩知機無轉石縱辯若奔川特逹羣公薦酸寒衆
目憐姑為文學掾會覓孝廉船必見公侯復無論雨露
偏秋風鵬鶚健萬里正翩翩
送丘子正之海鹽州教授
有美區中彦由來志不羣舟航了吴越裘馬向燕雲才
思庾開府風流王右軍得時宜玉筍稽古賸香芸果拔
英髦穎遄收翰墨勲諸公希宦逹半世有辛勤奔走空
皮骨躋攀不寸分夏侯何地芥郢匠實風斤嗟我漸鷗
鷺棲山似鹿麕偶來詢故老因得友多聞湖舫曾秋雨
河橋幾夕曛過從方不散慘别亦奚云爼豆班侯泮鹽
絺薄海濆未論虞廪米聊樂魯宫芹此日顔應抗之人
德己薰化爐新殺樂學殖重耝耘行矣穿黃落歸歟守
白紛贈言將底事努力在斯文
士開燕岳氏溪堂有溪山新月上江海故人同之
句邀予及張仲實曹克明同足成之
置酒秋風裏憑闌野色中溪山新月上江海故人同縱
浪情何極留連燕未終三鱣來上客五馬會羣公積水
輸清氣微霞衒近空將昏林尚白及早稻先紅極論追
遐古深情念困窮尚觀儀秩秩未遂樂融融才著當朝
傑文誇命世䧺數君今日選宜爾集南宫
次韻黃子久喜晴三十韻呈汪知府
霞彩晨張錦蟾光夕挂鉤陰霾雖盡解滛潦豈全收寖
動遨遊興還聞唱和謳容容追舊賞歴歴破新愁騎氣
城邊縱龍光海際浮艷糚來士女盛服擬王侯在藻羣
魚躍依林白鳥啾河流交不斷山勢轉相繆物理歸舍
毓人情釋怨尤娭娛從老穉燕樂逐朋儔幄帟分郊次
幨帷擁道周聯翩馳畫舫&KR1005;嶫累朱樓貿易通遐壤繁
華壓大州聚廬千井富接棟萬家稠已戒增周(缺)仍催
洪下流嘉蔬連隙地宿麥徧高丘曹事虞多廢胥徒戢
過求醲恩方並育和氣與同遊期會朝先往追隨暮不
休露華開的的風葉振颼颼拾芥非無日登禾即有秋
朝家期有試鄰郡固難侔共美光華著還矜德業脩在
廷爭進薦當宁免垂憂玉漏傳臺角金尊出殿頭秉心
存正道造膝待嘉謀履直恒如矢防偏或類舟第誇繙
竹簡不省計牙籌善對慚鳴鶴能歌媿飯牛過情蒙許
與彌月為淹留
再用韻贈黃子久
自惟明似鏡何用曲如鉤未獲唐臣薦徒遭漢吏收悠
然安性命復此縱歌謳石父能毋辱虞卿即有愁歸田
終寂寂行世且浮浮不假儕羣彦真堪客五侯高人求
欵洽末俗避喧啾藜杖常他適繩樞每自繆與人殊用
舍在己寡愆尤濟濟違班列倀倀遠匹儔能詩齊杜甫
分道偪莊周逹飲千鍾酒高登百尺樓艱危仍蜀道留
滯復荆州鶴度烟霄闊龍吟霧雨稠東行觀海島西逝
涉江流自擬需于血何期渙有丘古書嘗歴覽大藥豈
難求撫事吟梁父馳田賦遠遊堂名希莫莫亭扁效休
休檻日吟東濟窗風背北颼鳴琴消永晝吹律效清秋
雅俗居然别仙凡迥不侔多聞踰束晳善對邁楊脩儘
有匡時略寧無切已憂塵埃深滅迹霜雪暗盈頭始見
神龜夢終營狡兔謀雪埋東郭履月滿太湖舟急景誰
推轂流年孰唱籌凌波乘赤鯉望氣候青牛好結飛霞
佩胡為淹此留
寄王繼學二十韻
聖主敷皇極元臣建上台虚心求俊乂削迹去姦回拜
命超凡品知君秉大材淳風隨日播公道應時開負鼎
資烹飪操刀貴剸裁銛鋒行肯綮異味合鹽梅廟議常
參決朝班復共陪艱難須佽助豁逹遠嫌猜遺佚聞風
起英豪接踵來經綸非董賈辭藻亦鄒枚在野思羅致
盈庭想轂推既將龍作友惡假鴆為媒走也今留此公
乎可念哉執竿猶海上扶耒即巖隈自守幽人意寧虞
俗子咍舊遊辭玉府故事憶金臺落魄江湖阻蒼茫歲
月催丹心徒耿介素髮已毰毸勿謂交如水能忘恥及
罍飛黃當駕馭猶足異駑駘
送完者都同知
來遊天子學籍甚有聲華論事依三策藏書至五車姓
名題鴈塔譜牒記龍沙自可編青竹兼宜綰白麻文工
金有價貎美玉無瑕興盡方豪飲篇終不浪誇豈惟吟
芍藥曾是賦蒹葭事莫分難易人須辨正邪月中初折
桂天上始乘槎勿待秋風起宫門聽鼔撾
贈郭集賢
衣冠趨近地藻翰集羣賢給事黃門裏抽毫黼座前佩
龜金作紐賜馬玉為鞭御酒傾壺滿宫花插帽偏清光
依日月逸思繞風烟記憶踰三篋吟哦過百篇自惟叨
侍從不敢廢周旋秋著隨車獵寒當襮被眠蘇瓌才既
敏陸贄寵尤專自爾紆皇眷於焉理化絃詞臣方進用
才大畢騰騫可念如揚子蕭蕭獨草玄
寄周御史二十韻
同游河北後共抵浙西初獨倚知心舊翻然會面疎三
年仍契闊萬里更吹嘘小子無竒器先生有過譽見稱
司馬賦求授夏侯書倉猝排歸計淹留著寓居已非興
俊逸猶是主癰疽名士多親我諸公或請予駕言將采
芭即事欲連茹顧爾傷流矢居然恨倚閭驚心聞杜宇
過眼易蟾蜍忽召紬金匱俄徵論石渠文章殊賈馬謀
略匪嚴徐薄技終難效窮愁只自如尚矜存敝履不肯
曳長裾與作樓梁燕寧為呼轍魚儀形長日想懷抱幾
時攄奏疏聞當宁抽毫待直廬烏臺絃既改鼇禁席仍
虛馬首何繇見分光興有餘
雲山圖為茅山劉宗師作
長江千萬里奔浪薄高雲龍現誰能覩猿啼不可聞迂
迴因地勢昭晰應天文劒氣秋如洗珠光夜欲焚連峰
俄筍迸斷岸復瓜分句曲臨東極巖頭有隠君
題康里氏家譜
國受輿圖廣家傳譜牒詳馳聲繇鴈塞拓迹至狼荒轉
戰踰千里來降盡一方奮戈回白日列戟耀清霜破竹
收城邑分茅賜土疆弟兄皆勁悍父祖各䧺強相印仍
兼綰兵符更迭藏排衙開萬弩納笏過三牀已及書宗
祏還宜紀太常後人能繼紹千載有輝光
贈魏虚舟少府
西蜀文章伯東吳閥閱家族傳貞觀舊躅繼信陵遐雅
度人難測高名衆共誇為楨材不小韞櫝玉無瑕鳴鳳
占諧吉乘龍偶契嘉三牀邀納笏萬弩護排衙世賞官
仍及朝參寵復加天顔垂眷顧地肺侈光華緩步方鳴
玉高情欲泛槎翻然歸翠麓姑爾奉黃麻彭澤還栽柳
河陽不種花投閒銷日月訪古略烟霞臘蟻常開宴春
魚每看义興來恒放逸賓從任諠譁閣靜褰珠箔窗虚
閟綠紗琴彈多古雅詩就輙妍姱願作梁間燕徒慚井
底蛙執鞭曾莫效抱瑟敢長嗟戀戀情終在悠悠道苦
賖春風吹去旆翹首又天涯
送丘子正之海鹽
珠生滄海底玉韞碧山中夜氣交明月陽精現白虹有
賢兼重價當代振英風好學由天性能書至國工知名
傳冀北作賦擬河東始欲徵揚子旋聞薦褚公陰符難
獨美遺教實爭䧺絶藝雖宜進竒才自不同交游傾上國
掄選入南宫鄧禹官初試匡衡對漫通海邦終寂寞
學館尚穹崇已注千人錄當成五典功星辰皆在水渤
澥信浮空把酒歡何限乘槎興不窮文章趨浩瀚物態
入牢籠子必登芸閣吾方守桂叢索居彌寡陋荒業孰
磨礱弗獲披雲霧惟思對華嵩知音期郭泰流俗易王
充江海從兹逝飄飄任短篷(一作轉篷)
送朱仲山歲貢入京
昭代陶淳化多方出異材鳴岐聞鳳鳥清道服龍媒養
素稠山僻觀竒載籍該為珍如寳璧奮跡起蒿萊未展
垂綸趣初承勸駕催羔羊填委巷駟馬踐輕埃戰藝鋒
無敵搜賢綱正恢上書追偃樂作賦並鄒枚奮發真從
此游觀亦壯哉雲霄千萬里瞻望重徘徊
招真觀圖
欲學無為道來居小有天精神消物怪采色變風烟恬
澹知天德虛無象帝先高風何特達古迹尚流傳地涉
鴻荒表山開混沌前谷幽疑鬼聚峰巧類人鐫疊起三
重閣分流百道泉巖穿留虎迹石冷逗蛟涎放浪曾無
日遨遊未有年古經披覽罷毛骨為醒然
寄沈少微金華山隠居
巖前通細路嶺外接危峰梯磴踰千級烟霞過萬重緣
崕收異荈步壑數長松隔屋號朱虎當窗現黑龍蘅蘭
爭酷烈桃李角鮮穠隠士多相過仙人庶可逢第能安
性命何患改顔容煉鼎丹砂熟傾壺白酒醲微茫追絶
響瀟灑振孤蹤鄉里宜同好他年必子從
送侯尊師歸蜀
北上關河遠南歸歲月賖飄飄攜短劒杳杳泛靈槎别
岸秋濤掩前山曉露遮欲攀青桂樹先採白蘋花天道
元無極浮生即有涯舉杯吞夜月引袖拂晨霞獨跨冲
天鶴能追赴壑蛇秖應投老去長日煉丹砂
春晚喜晴
積雨俄經月新晴始見春蒼苔侵别墅綠水過比鄰性
僻居宜遠身閒景易親無詩排世累有酒縱天真循圃
花粘履憑闌柳拂巾歌呼從穉子談笑或嘉賓漸喜漁
樵狎仍欣鳥雀馴幽情延薄暮浩思集清晨養拙元非
病為文敢自珍杜門緣底事作計懶隨人
次韻虞彦高遊陽明洞
憶昔神禹奠九州兹山會計功始休諸侯玉帛渺何許
但見萬水從東流衣冠永閉陽明洞夜聞鬼哭巖之幽
珠宫貝闕號龍瑞天造地設非人謀槎牙怪樹凍不死
化作千丈蒼玉虬丹洞呀然仙掌裂翠峰巧矣蛾眉脩
梅梁飛去鐵鎖斷往往雷雨生靈湫軒轅緱神極祕怪
海上笙鶴時相投平生閉門讀史謳子乃探穴先吾遊
明當挾子期汗漫題詩更在最上頭不妨山水樂吾樂
豈有饑溺憂民憂故家喬木尚可求有子有孫百世留
卧横玉簫泛歸舟吹散江南萬斛愁
古牆行
建炎白馬南渡時循王以身佩安危疏恩治第壯輿衛
縮板栽幹繇偏裨下插江城但沙鹵往夷赤山取焦土
帳前親兵力如虎一日連雲興百堵引錐試之鐡石堅
長城在此勢屹然上功幕府分金錢讙聲如雷動地傳
爾來瞬息逾百年高崖為谷驚推遷華堂寂寞散文礎
喬木慘淡棲寒烟我入荒園訪遺古所見惟存丈尋許
廢壊終嗟麋鹿遊飄零不記商羊舞王孫欲言淚如雨
為言王孫毋自苦子孫再世隳門戶英公尚及觀房杜
如君百不一二數人生富貴當自取况有長才文甚武
公侯之後必復初好把家聲繼其祖
題山石猿鳥圖
萬卷堆中昏欲睡忽見畫圖醒我意眼前崖谷起嵯峨
便似著身遊此地楩柟櫧櫟大百圍奔泉透石霹靂飛
玄猿孤峙憩美蔭下視白鳥娛清暉昔聞虞舜狩南嶽
君子相隨化猿鶴往時此輩猶爾為慨想雲林真可樂
拔劒研山山骨露山鬼吚嚶安敢怒秪今踊躍歸去來
莫愁無覓誅茅處
李伯時畫浴馬圖
古稱難畫莫如馬近朝惟數李伯時不至天閑觀帝服
如此骨相何由知頭類渴烏尖插耳竟度流沙輕萬里
圉人牽浴恒凛然復恐化龍奔入水貧居里巷無馬騎
徒走出入多傷悲大脛薄蹄何足願退立道旁塵滿面
題王起宗畫松巖圖
雲起重巗鬱凌亂長松落落樹直幹若人於此結茅屋
爽氣飄然拂霄漢艤舟之子何逍遥從者傴僂攜一瓢
山中無日不閒暇跋涉相顧凌風飈始知王宰用意高
使人觀圖鄙吝消世間未必有此景塗抹變幻憑秋毫
丹青遊戲固足樂收絶視聽搜冥寞向來為政殊不惡
乃爾胷中有丘壑
題筆岳江城圖
華岳能詩世有名學畫丹青亦豪放此圖似寫安慶城
雉堞樓臺儼相向北風將至江面黑千艘萬艘爭避匿
滄溟涌溢水倒流南嶽動搖天柱側蛟龍戲落秋潭底
素練平鋪八千里時清好作釣魚翁閒弄輕舟烟霞裏
神馬歌次韻陳元之
神馬來自崑崙西有足未始行沙泥朝趨欲出飛鳥上
夕逝直與奔星齊綠鬉半散插雙耳赤汗交流攢四蹄
風神秀猛陿天地豈顧燕蔡并渠黎時時牽浴臨清溪
對人誇殺黃須奚玉沙之禾中芻秣不嚙隄頭枯草稊
與君側耳聽長嘶凡馬不聞生駃騠
古劔歌為吳真人作
閒閒真人藏古劒敬之如神不敢忽賓客時來求一觀
輙有悲風起倉卒人言此是金鐵精良工煆煉久始成
動搖天地合變化摩蕩日月含光精昔年有蛟起江中
口吐烈熖燒長空下民昏溺上帝怒雷電往擊皆無功
嘗持此劒斬蛟首流血滔滔浸廬阜傳記傳聞時既久
不意世間今尚有吾過下里多惡氛魍魎魑魅能食人
請君為我絶此怪一洗宇宙長清新
題趙千里山水扇面歌
公子丹青藝絶倫喜畫江山上紈扇秪今好事購千金
四幅相連成一卷春流漠漠如江湖飛烟著樹相有無
嵐光注射翻長虚白玉盤浸青珊瑚追隨流俗轉蕭疎
對此便欲山林居旗亭花發酒須沽舟行為致雙提壺
抱琴之子來相須醉歸不省何人扶旁有飛泉出巖隙
掣電飛霜相盪激蛟龍不愛鯢桓食但見垂綸古盤石
人生萬事無根柢出處行藏須早計一丘一壑倘如斯
便可束書從此逝君不見鄭子真躬耕谷口垂千春毫
芒世利能没身汝胡齷齪為庸人
題秋雨長吟圖
雨暗秋天黑如墨窮居茅屋出不得終日長吟復短吟
吟罷令人轉悽惻饑猿抱樹屈雙肘病鶴拖泥垂兩翼
何當策杖過溪頭要看南山新翠色
竹樹圖
荆棘蒙籠迷竹樹亂堆古石蒼苔護縱獵青郊懷舊路
躍馬重岡追狡兔箭翎落地無尋處
題温日觀葡萄
老禪嗜酒醉不醒強坐虚櫩寫清影興來擲筆意茫然
落葉滿庭秋月冷醉中捉筆兩眼花倚檐架子欹復斜
翠藤盤屈那可辨但見滿紙生龍蛇
題墨竹
嶰谷陰寒石如鐵二龍僵立露骨節春雷動地萬物活
畏汝飛騰衝石裂攢青聚綠生巖幽海濤聲引風颼颼
年年三伏林下卧白晝憀慄如深秋(以上二首刻本分作絶句誤)
宗陽宫望月分韻得聲字
老君臺上凉如水坐看冰輪轉二更大地山河微有影
九天風露寂無聲蛟龍並起承金榜鸞鳳雙飛載玉笙
不信弱流三萬里此身今夕到蓬瀛(仲弘詩前輩以宗陽宫望月一首為)
(絶唱)
次韻錢唐懷古四首
江湖清濁自天開鴻鴈鳬鷖與往來黃道星辰環太乙
紫雲宫殿擁蓬萊論文競奏王襃頌獻壽深傾阿母杯
九域輿圖今混一百年耆舊獨興哀
斜界鉤陳通大道中分魏闕對層巒雲生殿上金鑪暗
露下庭前玉井寒江漢飛龍俄窅窅滄溟泛鷁竟漫漫
中天會合寧非數坐見蒼生奠枕安
山回禁籞入雲長無復陳兵衛兩廂千石金鐘埋野草
萬年珠樹落秋霜龍文不徙陽人聚鳥篆終降軹道旁
九市塵埃來袞袞一江波浪去茫茫
化人宫闕被層阿棟宇高低若湧波翠石文章書日月
寶珠光燄燭山河空桑說法黃龍聽貝葉繙經白馬駝
誰謂一無超衆有只今塵土重來過
題豐樂樓
崢嶸飛構壓名邦西望平湖東望江氣合重玄蒙沆瀣
標存九域奠洪龐朝來散霧縈朱栱夜後流星透碧窗
倚徧闌干愁目眩飛鳶旋轉故雙雙
水樂洞
石林求路轉聱牙來訪香巖大士家雨過門前生薤葉
風行隴上落松花懸崖滴水鳴金磬激澗流泉走玉砂
欲適山林去城市久知寂寞勝紛華
題拱北樓
殷地鼓鼙迎日出倚天梁棟與雲浮北瞻帝闕三千里
南控臣藩二百州江海無波沈罔象旌旗垂野駐貔貅
鸞迴麗榜多深意繡袞於今有魏牟
次韻羅雲叔紅梅
玉人中酒殢芳華盡壓東風百種花襆被冬深裁異錦
篝燈夜永障輕紗纖蕤露沁蜂腰蠟密蘂雲蒸鶴頂砂
為問閬風何處在相期高舉籋晨霞
紀夢
海上垂綸有幾年平居何事夢朝天蒼龍觀闕東風裏
黃道星辰北斗邊治世秪今逢五百前程如此隔三千
揚雄解奏甘泉賦應有聲名逹帝前
次韻陳子仁黃河二首
禹功疏鑿過憂勤海内山川自此分元氣渾淪通地脈
孤光迢遞貫天文母金伏礫秋逾盛陰火藏淵夜不焚
多少魚龍爭變化總歸西北會風雲(一作萬里窮源何日遂片帆西上破)
(層雲)
陰陽為沴黃河溢北度艱難擁萬艘齊楚百城防雉堞
淮沂千里避鴻濤耕鉏已失天時正流徙爭依地勢高
此日朝廷憂水患須明利害策賢豪
望海
海門東望浩漫漫風颶無時縱惡湍黑霧漲天陰氣盛
滄波銜日曉光寒豈無方士求靈藥亦有幽人把釣竿
搖蕩星槎如可馭别離塵土亦何難
送羅雲叔歸山中
黃石山原風物幽賤子往年曾一遊舊行□柘已成逕
新藝禾麻應滿疇馮衍能忘白首歎謝安須為蒼生憂
餘杭溪上明日發愁殺楊花吹客舟
留别京師
囊衣託載道旁車人事怱怱歲欲徂風雨四更雞亂叫
關河千里鴈相呼蕪菁散漫根猶美桑柘蕭條葉漸枯
却向(一作上)高丘重回首五雲繚(一作飛)繞帝王都
簡浙東萬戸蕭伯善
擇帥中軍自古難獨分符節守藩翰夜鳴鼓角溪山靜
曉豎旌旗雨雪乾不待掃門知魏勃豈須彈鋏識馮驩
秪今四海無征戰萬卷詩書好厭觀
贈同院諸公
詔編國史有程期正是諸郎儤直時虎士守門宫杳杳
雞人傳箭漏遲遲窗間夜雨銷銀燭城上春雲壓綵旗
才大各稱天下選書成當繼古人為
玉堂夜直
直廬歲晏動羈情朔雪將飛覺夜明金井轆轤袞響絶
玉階瓴甓斷紋生蘚花莫辨沿牆迹松葉時聞委砌聲
媿以不才同制作諸公此日負高名
寄維揚賈侯
經國長才世豈多羣邪嫉正奈公何氣蒸雲霧藏喬嶽
聲轉滄溟放大河遠迹江湖猶棄絶驚心歲月屢消磨
鵾鵬自有垂天翼肯逐飛鴻入網羅
寄康大夫
遥想幨帷出郭時先驅十里走旌旗青山落日蒼茫暗
白水秋風慘淡悲勁矢每隨前隊發清笳偏逐後行吹
荆州未覺風流遠縱飲還應到習池
寄袁伯長
幾年簪筆侍明光直取才華補衛郎祀事悉稽周典禮
頌聲須假漢文章雲垂迥野鳴鞘遠月滿高城下漏長
校獵合阹尤盛事願聞作賦擬長楊
東湖四景為大尹本齋王侯賦四首
朝來千騎出城闉為向東湖踏早春素練冪林雲氣薄
明珠穿草露華新山花獻笑開簷畔海鳥忘機戲水濱
記取當年賢太守及時為樂與斯民
夏月湖中爽氣多南風疊疊捲長波漁人舟楫衝蘋藻
遊女衣裳擥芰荷膾切銀絲嘗美味腔傳金縷換新歌
使君用意仍深遠即此光華豈滅磨
暫停麾蓋擁輕舟此日湖山屬暮秋采采黃花登几案
離離紅樹散汀洲傾壺浮蟻杯頻竭下箸鮮鱗網乍收
莫向錢塘誇往事白蘇未許擅風流
雲氣低藏十萬家東湖飛雪又交加玉禾舊布仙山種
瓊樹新開帝所花别浦移舟聞過鴈高樓凭檻見歸鴉
侯門似有相如客賸賦篇章與世誇
即事
禁城曉色清如水高下樓臺錦繡中千樹好花連上苑
百壺美酒出深宫珍禽競集高林霧寶馬爭嘶横岸風
人物此時俱盛極兩都絶勝漢西東
次韻伯長待制
揮鞭遠過御溝斜出院時時見暮鴉已入玉堂同視草
還趨瓊砌共觀花獸爐香繞窗前霧蠟炬光搖帳底霞
此去天津元不隔何須八月泛靈槎
送薛玄卿歸龍虎山
金門詔下羽人歸欲向山中採蕨薇琥珀懸崕松樹老
琅玕倚澗竹根稀高巖蓄雨星辰濕古石懸雲逕路微
養性可無軒冕累遊塵元不涴仙衣
春雨
濛濛春雨暗重城莽若山林雲氣生駕過東朝霑羽蓋
仗移前殿濕霓旌蒼松密掩巖頭鶴翠柳深藏谷口鶯
明日不愁花爛漫新晴陌上有人行
題和卓巴哈同知畫像
堂堂玉立照青春昭代由來重世臣帶納掖庭聯衛士
分符江徼總編民鷫鸘裘煖鳴鞭疾翡翠簾深剪燭頻
州縣三年姑少試驅馳休厭屬車塵
次韻黃子久(缺)中見贈
解組歸來學種園棲遲聊復守衡門徒憐郿隖開金穴
欲效寒溪注石尊世故無涯方擾擾人生如夢竟昏昏
何時再會吳江上共泛扁舟醉瓦盆
懷錢塘故人簡應中父
幾年流滯客京師每憶江邊話别離落魄已甘心似鐵
蹉跎無奈鬢成絲草玄思苦無人問彈鋏歌長只自悲
滿目塞雲飛去盡倚笻獨立更多時
寄吏部張尚書
復喜清朝用大賢玉音俄對廣庭宣姚崇已託君臣契
李泌終操將相權此日經綸須展布他時簡冊要流傳
淵明有待公田米可念江湖久棄捐
題謝㬪山遺墨
荆南失守見忘形太歲徒聞忌丙丁羸老扣心天藐藐
鬼神號哭夜冥冥忠臣效死招烏合烈婦捐生報雉經
辭氣凜然遺墨在再三尋繹淚雙零
寄題成都萬竹軒為李仲淵作
君家種竹蜀江旁高與蠶崖勢頡頏已樹旌旗分部曲
更鳴琴瑟應宫商蛟龍併逐波濤化虎豹曾因霧雨藏
兄弟至今俱宦逹未應開逕接求羊
送范德機
往歲從君直禁林相於道義最情深有愁併許詩頻和
已醉寧辭酒屢斟漏下秋宵何杳杳窗開晴晝自陰陰
當時話别雖怱遽祗使離憂攪客心
雷江阻風寄池陽通守周南翁
繫舟江岸隠蒲蘆坐聽篙師制疾徐巨浪駕空龍出没
猛風吹樹鳥讙呼詩題短札難頻寄酒滿長缾已屢沽
輦道沙乾宜並馬問君何日宦京都
點義倉即事
南來受命佐為州喜遇豐年暫出遊過嶺﨑嶇尋道路
上山磽确治田疇修藤挂樹龍蛇走怪石攢溪鴈鶩浮
賦役已寬詞訴簡素餐無補漫優悠
再次韻張秋泉真人碧桃
一枝如玉照芳春幾度憑闌欲殢人翠被夜寒愁灑淚
珠簾月冷怕傷神劉郎陌上栽仍舊王母池邊賞又新
不是梨花飄雪樹望中清絶更無倫
寓長春道院春雨即事呈鄭尊師二首
南榮相距數尋間滿地春泥隔往還夜雨暗添籬脚水
曉雲濃揜樹頭山修篁夾逕宜增植細草侵階莫漫刪
世慮紛然無止極敢求大藥駐衰顔
客遊無頼阻重陰院落蕭條逕術深數畆林塘觀不厭
一窗風雨坐相侵靈虯尚有蟠泥迹老驥寧無越塊心
多謝西家賢太守相招樂飲費千金
題沈君湖山春曉圖詩卷
迤邐沙隄接畫橋東風楊柳暗長條鶯隨玉笛聲偏巧
馬受金羈氣益驕舞榭歌臺臨道路佛宫仙館入雲霄
西湖春色年年好底事詩翁歎寂寥
舟次池陽偕通守周南翁燕表姪陳和卿家席上
贈歌者
故人相見話綢繆三日江干繫客舟高燕未闌明月上
艷歌初轉彩雲留光搖崕蠟寧知夜字寫邊鴻已報秋
底事尊前能盡醉為伊肯展翠眉愁
贈惠山聖長老
道人卓錫向名山路絶巖頭未易攀海上潮來風浩浩
洞中雲出雨潺潺松柟直起參天碧苔蘚旁行匝地斑
籍甚後人蒙法施有如流水注蒼灣
贈孫思順
天涯相遇兩相知對榻清談玉屑霏芳草漫隨愁共長
青春不與客同歸薰風池館蛙聲老落日簾櫳燕子飛
南浦他年重到日湖山應識謝玄暉(此詩風雅作趙子昂體要作楊仲弘)
寄曹雲西
羡君卜宅遠紛龐長把絲綸釣大江秔稻色枯雲慘慘
芰荷聲急雨淙淙消磨歲月書千卷傲睨乾坤酒一缸
甫里當年遺帙在交鋒那肯豎幡降
送戴尊師入越
躍馬年年塞北遊春風此日送歸舟山中樹老飛玄鶴
江上莎長卧白鷗欲與謝公同隠逸肯容賀老獨風流
山陰道士如相見沽取邨醪醉未休(此詩元音體要俱誤作趙孟頫松雪)
(集中不載)
賦飛鴻送胡則大
年年客裏見飛鴻成陣成行上碧空杳杳江湖尋故侣
蕭蕭蘆葦下新叢翺翔已出雲霄上飲啄寧來沼沚中
今日似君歸去好扁舟一夜起東風
次韻蕭君用
崔嵬出水翠雲浮舁轎拖舟豈厭遊澶漫渠河方涉夏
蕭條竹樹已迎秋銜杯興盡人先醉舞劒歌長客易愁
八月江湖翻渤澥長竿更約與君投
遣興
庭樹號蟬日已凉寒雲横鴈夜何長挾書萬里干明主
仗劒三年别故鄉西北諸山連朔漠東南衆水隔荆揚
淹留不去慚蘇子莫遣貂裘厭雪霜
湖上
秋郊縱步却驂驔勝事能多許客參如雪萬家收早稻
未霜千樹著黃柑鼉鳴海上潮先湧猿叫山前霧欲含
放浪漁樵元有處使人猶愛住江南
偕汪侯宴舟中
中流畫鷁獨翺翔暫勒鳴騶駐岸旁風引錦帆衝野色
波隨蘭棹泛晴光草涵宿潤珠璣滑麥漲春雲餅餌香
何事乘槎之海上問津從此逹天潢
暮春遊西湖北山
愁耳偏工著雨聲好懷長恐負山行未辭花事駸駸盛
正喜湖光淡淡晴倦憩客猶勤訪寺幽棲吾欲厭歸城
綠疇桑麥盤櫻筍因憶離家恰歲更
題胡伯衡飛雲圖
未應時命固相違千里遨遊久不歸已占龍頭承紫詔
更蘄馬首賜朱衣塵沙客路牽愁遠泉石家鄉入夢稀
日夜思親心更切滄浪悵望白雲飛
吳山晩眺
山椒翬構四垂寬上相旌旗會覽觀旁近江湖天廣大
上連星斗地清寒龍宫永鎖圅書閟鳳嶺重嗟菀樹殘
此際獨無雲蔽日正宜翹首望長安
遣興
門前高柳綠紛紛戀靄留烟晝不分雨砌芳菲晴後見
風窗言語靜中聞桐花可作鳳凰食竹葉還成虎豹文
但使此心無外慕卜居何用絶人羣
夏夜對月
暑天煩倦唯酣寢薄暮登樓起宿痾簟報新秋凉意早
窗開永夜月明多不眠孤鶴頻驚叫好事流螢屢見過
安得泛舟江海上坐觀冰鏡落滄波
題高尚書竹石
矯龍疑蒼筠踞虎肖白石倘乘風雲會變化那可測
題墨竹為鄭尊師
風味既澹泊顔色不嫵媚孤生崖谷間有此凌雲氣
客中即事四首
漸覺星星兩鬢皤推愁不去奈愁何客中忘却春光度
驚見前林嫩竹多
終朝矻矻坐書帷春去春來絶不知怪得山禽如有意
隔窗撩亂踏花枝
幾日懸懸雨不休客窗孤迥使人愁杜鵑啼切知何處
坐對雲山萬木稠
美木千章繞故宫如烟如霧塞虛空路衝南北山岡斷
披拂能來萬里風
悼鄰妓二首
西子湖邊楊柳花隨風飄泊到天涯青春遇著歸來燕
銜入當年王謝家(此一首體要作揭徯斯誤)
一種腰肢分外妍雙眉畫作月娟娟春風吹破襄王夢
行雨行雲若箇邊(二詩鐵崖採入西湖竹枝詞序云我朝詞人能變宋李之陋者稱仲弘為)
(首而范虞次之)
沙鴈
漠漠寒烟樹影微一行沙鴈背人飛江南江北秋將盡
客子如今猶未歸
扇上竹
種竹何須種萬竿一枝分影亦檀欒秋宵更受風披拂
聽取清聲入夢寒
次韻康子山舍人二首
兼旬風雨氣寒凉院落幽深草木長却喜今年多夏果
碧苞丹實滿林香
欲賞秋花色已凉碧雲散盡楚天長姮娥舊種無多樹
何故人間有此香
到京師
城雪初消薺菜生角門深巷少人行柳梢聽得黃鸝語
此是春來第一聲
送人二首
客路逢春雪乍消眼前愁思轉相撩垂楊染作黃金色
舞徧東風萬萬條
金溝河上始通流海子橋邊繫客舟却到江南春水漲
拍天波浪泛輕鷗
畫竹石
林前怪石起參差篁竹叢深使客疑如過瀟湘江上路
鷓鴣啼罷日西時
宿浚儀公湖亭三首
夜宿湖亭水氣凉四更風露濕衣裳空濛霧重前山暗
屋角斜明是月光
兩兩三三白鳥飛背人斜去落漁磯雨餘不遣濃雲散
猶向前山擁翠微
幾年鄉夢隔江湖此日登臨興不孤小艇欲行無遠近
不愁歸醉要人扶
題十二紅卷子
碧桃枝上有珍禽調舌交交聽好音畫出江南春意思
明年攜酒共追尋
喜晴
樓外斜陽放晩晴街衢前後聽歡聲迴舟更倚南風順
千里青山照眼明
紀夢二首
四面青山擁翠微樓臺相向闢天扉夜闌每作遊仙夢
月滿瓊田萬鶴飛
紛紛鸞鶴滿虚空耳畔如聞度海風直上雲霄千萬里
此身飛入紫微宫
用韻送德陽入越為贅婿
輕霞薄霧詰朝晴岸柳江梅著樹明更向若耶溪上聽
旁人歌唱盡春聲
次韻雪
砑光帽子舞山花吹落曾城萬仞斜安得飈輪為我駕
一時飛到列仙家
陽關圖
咸陽西距玉門關萬里征人憚往還此别尊前須盡醉
相逢俱是鬢毛斑
喜晴
檐外喧喧雀報晴夕陽猶照小窗明迴舟更倚南風順
要聽田家打麥聲
元詩選初集卷二十七
