元詩選二集卷十庶吉士顧嗣立編
傅廣文若金
若金字與礪新喻人家貧力學為同郡范梈所
知得其詩法以布衣至京師數日之間詞章傳
誦名勝之士莫不倒屣而迎以為上客蜀郡虞
集廣陽宋褧以異材薦之佐使安南歸除廣州
文學教授至正三年卒年四十若金初字汝礪
揭文安公以同姓氏者衆與汝聲相近易之曰
與礪且云余每讀與礪詩風格不殊神情俱詣
如復見范德機也德機七言歌行勝與礪五言
古律勝餘亦在伯仲之間虞文靖公序其詩曰
國初中州襲趙禮部元裕之之遺風宗尚眉山
之體至涿州盧公稍變其法始以詩名東南宋
季衰陋之氣亦已銷盡大德中文章輩出赫然
鳴其治平者則浦城楊仲弘江右范德機其人
也其後馬伯庸中丞用意深刻思致高遠亦自
成一家而進士薩天錫者最長於情流麗清婉
作者皆愛之今諸公先後淪逝而德機里人傅
君與礪出以詩鳴臺省館閣稱之無異辭非其
風韻足以及於余所道諸君也哉與礪詩有初
稾南征稾使還新稾牛鐸音殁後其弟若川次
舟重為編次鋟梓總名曰清江集云
楚漁父渡伍胥辭劒圖歌
江有阻兮路有岐時將迫兮來何遲子弗渡兮我心悲
旣渡子兮我何以劒為吁嗟行兮子毋我疑
歸來三曲送李建中
月皎皎兮河漢長黃鵠在天兮招我以翺翔天氣凉兮
夜未央援鳴琴兮託宫商商聲作兮風摵摵歸來兮天
路杳渺不可以終極
月皎皎兮夜旣寒白露下兮衣裳單南風一去兮何時
還援鳴琴兮曲再彈曲再彈兮天地為秋歸來兮清都
之上不可以久留
月皎皎兮寒風作猿啾啾兮怨鳴鶴常恐秋遂為冬兮
羣物以蕭索援鳴琴兮忽不樂忽不樂兮思吾土歸來
兮山中之人不可以無父
雜詩三首
植蘭彌九畹種菊被三徑幽芳固殊姿馨德(一作香)良可
並搴蘭以為美餐菊以資命睠言理蕪穢恒使枝葉淨
蕪穢苦易侵枝葉苦不盛豈無桃與李貴此諧野性
窮巷有畸人夙夜勤古道敝衣適至骭疏食恒不飽歌
聲若金石顔色終歲好豈無當世念所趨惡佻巧美玉
不足珍懷義以為寶
異人言種石可以致雙壁千金受玄祕辛苦乃有獲温
其比君子韞櫝良愛惜青蠅易為汙恒恐傷厥德連城
不願售思以置君側終歲無與言持之將安適
從軍行
征夫遠從軍徒旅無時還炎暉薄五嶺脩蛇横道間朝
食未遑飽夕寢焉能安駕舟涉廣川驅馬登崇山生别
巳不惜矧畏道路難豈不懷室家王事有急難生當同
富貴没當同憂患
少年行
長衢若平川輕車馳流波上有都人子明肌豔朝霞芳
塵揚遠風白日耀舞羅少年輕薄兒調笑相經過狎坐
酌美酒日暮酣且歌千金罄一笑豪右焉能加時俗誇
朱顔美女悦春華春華豈不好遲莫當如何
經采石
未明發蕪湖終飯次采石大江天同瀉巨浪山與敵松
寒蒼虯姿崖古老鐵色其旁有仙冢云是李太白生為
長庚精没與(一作為)大塊息(一作跡)因思開元中出入蒙帝
澤御羹白瑤杯宫硯青玉滴恩榮日深重意氣何赫奕
酣歌泰華小豪飲渤海(一作澥)窄頗聞宫中怒遂有天上
謫殷亂微子行楚昏屈平斥嗟我唐家帝同姓逝安適
何年為兹游千載但故迹騎鯨信縹緲捉月詎昏惑得
非厭塵羈無乃逹寄客翻然委之去富貴何足惜杜陵
平生友夢寐頻見憶白骨焉所求青山亦岑寂相去嗟
巳遠令人心悲塞舉酒欲酹(一作釂)之帆去招不得
飛雪篇
北風厲中宵明晨散飛雪連翩素彩動泱漭玄隂結羣
林互騰耀衆景紛變滅旣增寒竹姿復宜青松節因高
始成勢遇坎俄就缺東西衢路間來往昧深轍衆穢交
凌踐幽光自娛悅皎皎恒易汙無為恃清潔
寒竹篇
寒竹依澗阿石生何磊磊滋息因厚地生成藉玄宰春
陽散華景枝葉被光彩及兹芳歲闌使我憂心痗遽悲
凜節變但恐驚塵浼寒燠旣異宜遲莫復焉悔淇園蔭
未息嶰谷音猶在君子夙相好深懷邈雲海竹性諒靡
遷人心懼中改願言卒封植勿使傷樵采
勤耕亭
日月靡間暇四序(一作時)更運之斯人務作業矧敢怠遑
時負耒適西疇恒患耕作遲仲春時雨至羣物具含姿
牛食青澗阿鳥鳴芳樹枝興言播嘉榖夙夜將耘耔豈
不懷逸居亦念寒與飢但使秋稅畢聊樂及我私羲農
雖已遠沮溺不吾欺努力順天命素餐非所知(右詩為鄒福作)
(也福豐城田家子事藝文揭先生餘力能讀書為聲詩又喜國語習通其學然朴愼不忘乎勤先生甚喜之常)
(手書福自為詩七首敘其所從出京師為文詞者福多得其題述是何福之能使人愛若是也學者果皆繫所)
(出乎於是益知藝文為有德矣)
送陳衆仲助教赴江淛儒學提舉
秋風吹浮雲鳴鴈復南翔山川何憀慄草木日夜黃客
行歲云除(直慮切)僶俛懷舊鄉君行即吳會執别此河梁
淮泗多奔流雲海浩茫茫靈飇翼飛艫馳景曜征裳去
途日以遠來會日巳長援之不可得躑躅情内傷
使至眞定赴都計事遇大雹傷穀時逆臣唐其勢
誅
午發滹陽城莫投郭村店人烟樹相錯分野昴所占連
屋臨古塗幽花垂深塹行旅各巳息下馬卸征韂形容
風日槁衣服塵土染倚牀秋蕭蕭汲井月灩灩舍翁得
客喜亭長見官厭田家始收穫勤苦供稅斂夜來大雨
雹婦子憂食歉還聞公侯家終歲酒肉饜天子今聖明
誅鋤盡奢僣覆車監前轍焚室戒微焰禍淫良巳速福
善終必騐區區予何人行役奚足念
中山北道傍丘阜
自出城北門平野亙長雲道傍多高阜纍纍若丘墳豐
草為不生白日何氤氲焉知非陵墓下有長逝人棺槨
化為土衣冠腐為塵旣往不可見來者不可聞百歲何
足恃為生良自勤
九日夷山驛
馳驅涉長道時節良易更去日能幾何商飇䬃以盈玄
蟬號且息羣鴈翩南征兹辰揆重九在俗豈殊情抗袂
出虛館登高望舊京圓穹無留翳素顥有餘清延矚周
四遐但見古時城頽宫委蔓草喬岳襲前名茫茫隂陽
間感此百慮并我性不解飲虛觴聊自傾
歌風臺
黔首厭秦㬥龍德奮炎劉英雄乘天誅拔劒起相仇天
風隳陵谷飛雲揚九州天下事旣定懷土未遑休置酒
宴高臺巾廚進庶羞悲歌落林木父老皆涕流功臣日
葅醢壯士從何求至今豐沛間長顧使人愁故鄉帝所
愛零落遺舊丘大運各有終聖賢誰能留焉知萬歲後
魂魄復來游
用謝玄暉入朝曲分韻送馬中丞赴南臺得收字
就用其體
金陵鬱迢遞行旆曖悠悠蘭臺清露集松庭積靄收白
鷺廻修渚朱鳳矯崇丘離離曳青綬曄曄振彤騶遠甸
芳風散神都旭景浮臨軒結冲想還車寧久留
秋日懷揭翰林二首
凉風吹庭樹天地何蕭索玄蟬寂不鳴羣鳥飛相失寒
氣日以至誰能無家室驅車望江介道路焉可述河濟
無安流原野皆蕩潏稷黍寧復遺草木但蒙密虎豹無
時號蛇龍多夜出對此不能言懷人易成疾
遠行去鄉邑單栖無匹儔黃鵠鳴中天夙昔乖所求東
西無恒舍南北異遨遊同居更離處誰能心不妯日月
逝無厭弦望疾若流咫尺踰千里翹思若三秋白露凄
以降寒風忽我遒蘭芳委嵒谷蔓草靡道周君子多思
念感物諒懷愁河海豈無梁風波安可由且復加餐飯
無為增隱憂
和趙德隆秋夕雨
落景翳重城凝隂起初夕蕭條飛雨至散漫輕飇激洒
幌靜彌多喧簷㬥復息清商亂急管遙怨生離席游子
恒念鄉氣凄感時易旣興北風嘆亦抱南山戚晨雞不
廢度征鴈無寧翼嚮道乖夙期寸隂違所惜詠歌良可
興幽褱坐填積
雪中送宋上舍仲敏歸滑州省親
北風何烈烈雨雪亦雱雱遊子去成均將歸(一作往)古靈
昌詩書豈不樂歲晏懷我鄉我鄉伊可懷父母在中堂
休告亦有時定省焉可忘浮雲踰大伾白日照宣防子
行日巳至送者各盡觴當歌念遠遊令我媿中腸
四月十四日發京
六龍西北馳羣鳥東南翔感我客游士(一作志)心神隨飛
揚迢迢踰大河怳怳(一作若)越崇岡巳驚時序易復念道
路長驅車出東門浩歌慨以慷燕薊豈不樂吳楚為我
鄉父母久違離兄弟不在傍當兹遂歸去(一作志)聊可慰
中腸
劒門圖
劒門天下險亦復天下壯崢嶸扼西南氣欲軋萬象石
壁摩往來風湍束奔放深蟠虚無底峭出日月上二儀
含﨑&KR0706;萬古設眺望一夫或當關強敵不敢傍胡為昔
人國恃此亦傾喪聖朝今無外皇化極浩蕩勢狹秦漢
爭治同唐虞讓乃知不在險六合德可王前年南中行
其地少平曠縣車度重隘束馬下㬪嶂翻疑蜀道坦劒
閣固殊狀及此觀畫圖間關愁西向浮雲從中來日暮
一惆悵
琵琶怨
美人揮哀絃上客嘆蛾眉急響多悲思孰知心所之(一作)
(悲)感昔奉綢繆不言生别離誓將桃李顔結君長相思
如何雙栖翼中路忽乖睽不怨歡會難但恐恩愛虧含
情冀回顧中曲多苦辭君子苟不聽賤妾欲何為
團扇辭
團扇昔在時素手不相離凉温得君意動息亦有儀炎
暑良未徂恩愛詎中衰何言遽相失一旦棄如遺舊物
諒非貴故心不可移願因新人得持以置君懷
題蘇氏耕樂堂
少年思薄宦旣老思田里耦耕非吾事素食良所恥時
雨行東皋平疇被流水興言命童稚東作從兹始飯牛
桑苧陰秉耒郊原裏舊麥旣青青新苖復靡靡升堂舉
杯酌閒暇閱經史有秋庶可待敦本聊自喜古人不復
存斯士亦云巳食力吾所安夜行貴知止
題宜春鍾清卿清露軒(清卿能琴)
秋氣集太虛夕光漙高樹時聞陰液墜暗識商飇度旎
旎星動林英英月霏霧凉扃息塵想幽琴寄玄悟寂歴
松上聲逍遙丘中趣鈞天澹斜景銀漢藹(一作曖)微素古
調今所稀大音誰能喻仙人飲沆瀣壽命金石固千歲
不可期空歌徒延慕
九鷺圖
鮮鮮白鷺羽振振清江澨露草寒巳衰風蘆近相蔽飛
鳴各自適離居亦有次雖愜江海情終懷雲霄志君子
思有則畫者工取譬儀羽庶可希修潔誠所貴
羣鴈圖
微茫洞庭野隱約瀟湘岸鴻鴈將栖息飛鳴求其伴先
集良未安後至凄欲斷使我懷弟兄因之中腸亂留連
江海遠慘淡秋暉晏常恐隨天風高飛入雲漢
題雲崖圖
高崖含青空雲氣所出入絪緼日千態嶄絶恒特立雨
合龍挂低風迴鳥飛急寄言為山者進簣庶可及
題山水小景雜畫四首
空村斷行跡深雪連昏暮慘淡旣平岡坡陀復盈路時
聞一樹折猶見羣鳥去中有映書人柴扉對何處
江白雲稍歸山青樹如沐輕舟漁石渚獨騎經林麓野
氣昏巳明泉聲斷猶續坐憶汎湘時村西見茅屋
雲歸山欲暝月出泉相映石影生夜寒松聲起僧定遙
疑露下立或發風中詠幽境何閴寥長廊罷鐘磬
盤盤蒼山根泉石如素練含風靜復響觸石驚相濺竹
迴秋氣來松凉夏陰轉山翁閱妙理獨立無人見
題墨梅二首
老樹亞晴空疎花帶寒野風流不自惜澹泊從人寫歲
晏孰能娛空山少來者
孤花何婉娩玉立含幽素短短時出橋疎疎或臨路生
疑簷下月半照牆西樹
奉題仇工部壁間古松圖歌
蒼松在山自奇古灌木翳之人不驚忽然圖向堂上壁
滿坐嘆息長風生交柯崛走森晝晦其下將疑鬼神會
霧雨寒霏虎豹毛雷霆怒拆蛟鼉背乃知巨筆老且神
力斡造化雄千鈞皇天不夭棟梁具后土潛回霜雪春
爾松巳為人愛惜見爾為爾生顔色山中豈無材木倚
絶壁未逢匠石嗟何益(虞公見之題云絶妙絶妙吾人吾人新來第一手由是名動京)
(師)
猛虎行
長林瑟瑟多悲風猛獸引子戲林中白晝横行動山谷
周遭十里無麋鹿路暗樵夫畏獨歸行人愁向山家㝛
近山日日取牛羊更囓居民横路傍民要耕田給倉庾
官家得知射殺汝
賦得秋夜長送方叔高二首(叔高名積九江人)
秋夜長長如歲長如歲尚可夜凉薄人不能寐羣雁各
南翔一鳬尚北飛團團素明月流光照我衣當歌正激
烈慷慨送將歸丈夫成名微亦足焉能終夜悲刺促
秋月皎皎夜何長念君客游思故鄉當壚美人惜年芳
長夜起舞歌清商歌清商送急管為君酌美酒請君勿
辭滿夜長迢迢漏未終離思比之何時斷離思長夜猶
短
渾沌石行(九江方叔高得武侯八陣磧中小石於其處白質而黃章狀若雞子字曰小渾)
(沌揭藝文為作渾沌公傳云)
渾沌以來不可數萬八千歲生盤古絪緼乃在卷石間
光怪潛通落星渚來從魚腹人盡訝坐念武侯心獨苦
八陣圖成泣鬼神三江石轉凋寒暑蒼波噴浸圓且堅
雞子結成生理全久當化鳥非為怪大未成羊亦可仙
玉精隱月相照射金液流霞紛繞纏輕清巳判中黃外
元氣猶涵(一作含)太素前英雄事往唯存石天衡地軸今
誰(一作徒)識江上嘗疑霧雨寒坐中歘恐風雷黑(一作擊)摩
挲直如見溟涬位置豈肯同沙礫長路相將拂劒隨天
陰勿使精靈得
奉題達兼善御史壁間劉伯希所畫古木圖
遠樹含幽姿近樹亦古色水傍嘗見畫不得乃在君家
中堂之素壁青林寂寞行人窈白澗微茫斷煙隔入門
蕭蕭雲氣生落日便怨歸禽爭耳後䬃爽寒風聲知君
夜眠愁雨黑留客晝坐宜秋清劉侯學李成畫手稱獨
步時見作古松盤屈百怪聚(一作任形勢)中林一株直且良
安得劉侯寫其趣(一作安得揮毫縱竒氣)
送鄧朝陽歸赴分寧州杉市巡檢
男兒生當游八區焉能鬱鬱守座隅往昔滯留湘中日
我兄翺翔天子都先皇崇文坐垂拱平明西閣千官擁
瓊島稱觴日月間玉階奏賦星辰動後來執筆隨天官
纂述大典垂不刊書成入對紫微曙宴罷歸辭青瑣寒
兄今得官三釜足借乘邏騎(一作腰弓騎馬)南山麓我有家君
欲寄將柴門迴映清江曲(朝陽予同里天歷初至京師嘗因天壽節獻萬歲山賦後)
(以能書助修大典當得内郡校官借江西司警之職近家故也南山在寧州境修水之上杉市寧屬故及之)
白苧詞
白苧白白如霜美人玉手親自浣製作春衣宜短長春
衣成有時遠行歸無期願君著衣重愛惜風塵變白能
為黑
送奎章閣廣成局副楊元成奉旨之徽州熟紙因
道便過家錢唐二首
新安江水清見底水邊作紙明於水兔臼霜殘曉月空
(一作夜月寒)鮫宫練出秋風起五雲高閣染宸章最憶吳牋
照墨光明朝驛使江南去詔許千番貢玉堂
綠槐五月高雲冷行人辭闕瞻鄉井奎壁秋迴帝座深
斗牛夜隔天河永君今銜命出江關却到徽州幾日還
天上應須朝絳節湖邊何得愛青山
憶昔行送雅勒呼卿參書南歸參書居閒京師行
中書調廣西選為靜江同知比上其名中書正奏
授高郵時廣西寇盜而參書母老即移家歸武昌
待次遂作此奉送兼問訊江漢故人(初名雅勒古登天歷第御筆)
(改雅勒呼)
憶昔文皇御天歷知君巳是青冥客寶氣經年動斗牛
璇光徹夜通奎壁比來蹇剝人所嘆况復貧病家多厄
(一作當路宣昭氣斯直)忽聞除書雙及門老親白髮生顔色秦郵
近水足秔稻桂林只今多盗賊待次且食武昌魚擕家
不過湘南驛王祥舊來驅别乘賈誼未久遭前席此時
父老怨來遲他日攀轅會沾臆騏驥那愁九州大鳳凰
早恨三山隔秋浮江漢雲木清夜過淮河月波白新詩
屢成知自誦遠道即見何由得黃鶴樓前遇故人因君
為致長相憶
立春日對雪(巳亥歲)
帝城東風作春雪千花墮地吹還滅雲氣微分五鳳樓
日華稍動蒼龍闕天涯對節每思親况復愁中數見春
坐憶高堂獻生菜朝來說著遠行人
古杉行題陳兵曹所藏李遵道畫靈隱道中二杉
圖
靈隱道中古杉樹上與雲霧相膠葛李侯一見為寫眞
霜雪蕭蕭起毫末此杉蒼茫幾百年鬼物扶持人所憐
貞心豈容螻蟻蝕老幹或有蛟龍纏山林萬里那得致
見者皆驚棟梁器暗壁尋常度雨聲晴忩彷彿生秋氣
吾聞大厦衆力持此杉誰能久棄之君不見道邊不材
木擁腫百圍安所施
邯鄲行
邯鄲城頭(一作高)下白日邯鄲市上風蕭瑟故壘空餘鳥
雀悲荒垣只見狐狸出何王墳墓對山阿尚憶諸侯爭
戰多趙客歸來重毛遂秦軍老去畏廉頗黃塵白草宫
前道鬼火如燈夜相照公子秋來不見過(一作歌)美人月
(一作目)下那聞笑當時冠蓋激浮雲撾鐘考鼓宴青春只
今惟有郵亭樹還送年年行路人
傷哉行
傷哉何傷哉出門聞天語掩袂不敢哀道傍行者但躑
躅使我寸腸為之摧嗚呼上天生下民下民何多災玉
龍駕若木奄忽復西迴吾聞女媧斷鼇立四極胡不使
之萬古不動長崔嵬天高蒼蒼不可及下民號之空仰
泣
八十里山行
桂林之區猺賊雜處南有八十里之高山絶天綿延開
險阻賊人倚之作巢砦劫掠經年勢還大官軍收捕費
供給主將逡巡竟何待居民近山晝夜愁山下行人皆
白頭况聞良家半為賊官府貪横仍誅求安得大聚邊
頭兵甲鑄田器盡鋤高山作平地高山平猺賊斃(又廣西謠)
(一首云廣西謠一何悲水泠泠山凄凄寧逢猺賊過莫逢官軍來猺賊尚可死官軍掠我妻與子亦是一時所)
(作也)
南屯老翁行
南屯老翁年七十官府征徭困供給大男送糧赴軍前
次男守寨不得眠盗賊時時劫生口東鄰西舍日夜走
今朝喜見朝廷使持酒含悽說前事筋力雖微不敢休
辛勤更備官軍(缺)教兒應役莫逃亡縣男成長身日強
但願明年盡殺賊耕種官田得兒力
東溪行為除州萬戶楊俊卿作
東溪主者楊將軍少年領兵多樹勲心將富貴同流水
身以承平住白雲聞道雲深是溪處扶桑直對門前路
青山左抱日光迴寒瀑西連雨聲注將軍臨溪樂詩酒
沙鷗水鶴相親久蜾蠃經年綴鼓鼙蠨蛸盡日蒙刁斗
白團羽扇小綸巾閒攜棋局過比鄰舟中有客時尋戴
花底逢人非避秦人間何所無丘壑車馬憧憧走城郭
紅葉空藏秋渚幽綠蘿自傍春巖落近者征南兵未休
荒村窮谷多罹憂願移部曲隳&KR0714;寇却向溪邊娛碧流
秋夜曲
草木搖落雁南飛文窗皎潔承月輝凄風入房露沾扉
紅顔含彩垂佩幃簪金鳴玉揚舞衣蘭缸對耀照君闈
遠行胡為未言歸
天師張大玄祈雪歌
至元二年冬不雪天子夙夜憂黎民官庭擇日詔方士
臺觀通天求百神留侯之孫住龍虎世領祠官列圭組
鳬舄經時謁紫微鳳章半夜飛玄武皇天愛民祈可必
臘雪依微應三日望拜還聞在竹宫受釐忽報臨宣室
天地杳默韜玄功賜予紛紜恩數隆請和六氣輔元化
常使九州歌歲豐
銅爵硯歌
鄴中文磚天下奇流傳為硯亦堪悲月砌寒傾古臺莫
雨犂耕出斷釵時荒凉火燒狐兔窟金棺别葬奸雄骨
石麟暗刻魏春秋銅爵空題漢年月可憐此硯依浮世
曾見高筵美人醉行跡猶沾舊襪塵啼痕巳滅新妝淚
向來登踐日紛紛即今磨洗見奇文題詩為弔西陵樹
地下曹瞞那得聞
禾簇簇題鄒福所藏勤耕圖
禾簇簇禾簇簇去年缺雨今年足人家耕種少得閒一
春強半田中宿塘上水生禾欲齊春禽愛近落花啼出
入無人看門戸野庭一任人來去有時耕罷亦長吟歸
來不記入村深書編從挂牛角上詩卷閒留桑樹陰田
家小心畏法令嘗願秋租得餘剰鄰翁昨日到城還聞
說官今有新政民間禁馬不禁牛有牛耕田君莫愁
遠將歸
遠將歸恨歸晩通州河頭有船雇行人將歸不言遠人
家生子少離鄉一生長在父母傍自憐出入無年月北
走京師南走越他人富貴輕貧賤一日金多棄鄉縣小
官祿薄何足為得及父母康強時說著還家客心喜此
身雖貧亦不恥
覆舟嘆
吳中富兒揚州客一生射利多金帛去年販茶湓浦東
今年載米黃河北遠行香火倚神明從來風水少遭驚
近日船行御河裏順流日日南風喜笑人上水風打頭
豈擬自家船入水前船各自向前行後者還來聞哭聲
妻子家中未知死同侣將書報鄉里道傍嘆者獨何為
昨日寧聞今日悲豈不見他平地上風波頃刻少人知
書陽羅堡
微雨蕭蕭溼行李馬頭即見長江水煙浦明侵白鳥邊
風帆亂入青天裏故人南北久離居况復經年無素書
明日重吟漢陽樹何須不食武昌魚
雙劔圖歌
莫邪干將古神劒得水化作雙龍翔斗間寶氣入江滅
波裏金鱗翻日光道人筆鋒如劔利亦能化龍致神異
黑風屭屭濤欲立白日陰陰雨將至忽然逢之不敢窺
爪甲雲氣常淋漓便愁中夜雷霆怒兩龍乘雲盡飛去
金人擊鞠圖
古來北方善騎射材力往往矜豪雄吾觀金人擊鞠圖
意氣巳欲横土中黃旗鵰羽指天黑繡柱龍鱗掀日紅
嗚鞭縱轡捷一發左迴右折如旋風流星逬亂拂衣裏
飛電翕忽生馬鬃極知此藝較輕矯馳騁亦佀觀成功
後來唇齒不自惜縱習武勇終亡國當時得失爭一丸
百歲安危復何益
題篤御史海鶻圖
空庭海鶻誰所狀海氣初高鶻神王雲脚西騰弱水涯
潮頭東出飛霞上此時扶桑色始分下視百鷙空其羣
日中金烏側相避籬下凡禽何足論
孫伯大山水圖
齋居胡為見雲壑白日虛嵐滿秋幌何水深蟠地底回
層崖險歴空中上蒼茫不知開闢始只尺須論數千丈
林湍遠岫微有無嵒畔精藍蔚蕭爽雜樹縣羅拂輕黛
寒松覆谷含清響仙源或在人間世洞口孤舟欲長往
嗟我平生最漂泊中年萬事何鞅掌憶昨征行多所經
至今絶境懷幽想雷霆半夜山忽至風雨三春石應長
對坐聊歌隱士芝無因一試仙人杖
題章存誠十三馬圖
韓幹畫馬天下聞筆力遠到曹將軍忽從座右見神駿
落日蕭蕭愁莫雲雄姿利氣閒且逸霧鬛風鬉十三匹
神龍變化未可知天駟光芒有時失去年刷馬喧都鄙
紛紛殺馬輸馬耳騏驥遙依沙漠寒駑駘盡向風塵死
(一作江南死)江南近來一匹無君家乃得存此圖便當持獻
穆天子上下八駿同馳驅
大霧過安慶
水郭浮鮫室雲帆度客星江空連海白山遠入淮青訪
古聊須到乘流未可停遙疑天柱曉風霧䬃精靈
七夕
耿耿玉京夜迢迢銀漢流影斜烏鵲樹光隱鳳凰樓雲
錦虛張月星房冷閉秋遙憐天帝子辛苦會牽牛
中秋有感四首
萬里中秋月孤齋病客心庭闈兼喜懼書問隔浮沉地
出西江永天旋北極深蒼茫家國意搔首獨長吟
今夜霓裳樂宫中遂不聞乾坤劃慘淡河漢錯繽紛鸞
背霏寒霧龍髯溼斷雲巡游多近侍宗社倚元勲
日夜瞻鑾駕生靈係聖躬都門一騎至血淚萬行紅桂
月虛秋殿梧雲吟莫宫孤臣重北望掩袖立西風
翠華遊幸地悵望感清塵洒竹啼宫女持弓泣埜臣金
盤殘月露玉座倚星辰獨有龍鸞氣長令草木春
即事
目斷虞淵日心傷魏闕秋霍光元在漢周勃固安劉廟
社多佳氣公卿足遠猷宸居終不改羈旅莫深憂
未有龍庭使猶嚴虎衛兵雲山秋塞遠星月夜樓明逆
旅多防盗遷居競入城竊聞定神器且可慰羣情
詰陳宗道酒不至淹畱高劉諸公坐
酒許今晨至(一作送)燈從昨夜花遣人聽繫馬留客過栖
鴉高適邀同至劉伶興轉賒不成投轄飲悵望隔風沙
賦得天際舟送兵部張孟功治河
日下行人發春晨去鷁催纜侵斜月解帆向斷雲開度
鳥窺詩卷垂虹映酒杯尋源不可盡(一作近)奉使幾時回
幽居即事
地僻連高樹庭虛集晩煙鳥銜朱果落蟲曳碧絲縣扣
戶鳴空盎開渠得古錢深慚窮巷客時枉故人牋
次孫伯剛鶴雛詩韻
弱羽為人養卑栖每自歸步苔依坐石窺竹映開扉絶
島秋雲迥空庭夕露微紛紛野田雀終日稻粱肥
寄題余泰昌隱居
聞說幽栖處遙連郁木天徑開移竹地渠引灌花泉坐
客留傾釀鄰人訪草玄京華遠遊子那得共盤旋
盧溝橋
古道曠秋色平橋臥夕陽水聲西下急山氣北來長數
騎凌空闊孤煙入渺茫人傳耕種地宿昔戰爭場
拒馬河
落日蒼茫裏秋風慷慨多燕雲餘古色易水尚寒波岸
絶船通馬沙交路入河行人悲舊事含憤說荆軻
薩天錫畫屛
入坐聞流水開屛見遠山路通烟樹窈門對野橋閒拄
杖晴俱出漁舟暝獨還秪慚萬里客塵土汗朱顔
延津渡河
驛路南征遠河津曉渡危風雷劃簸蕩雲日互參差鳴
櫓中流急縣帆上洑遲交州却回日應及水清時
金竹道中書題桃花驛
征南萬里使行道畏蹉跎平壤踰淮少青山入楚多田
依深谷轉路迫斷崖過後夜南樓月羇離柰爾何
港口曉行
早起星猶在前行路稍分人家隔樹見山鳥過橋聞澗
響多于雨林昏半是雲曉逢力田者愧爾一朝勤
臨湘
宿雨愁泥滑長途畏日斜黃歸幽徑犢青聚古祠鴉野
屋時依竹山園各種茶巴陵看漸近遙識故人家
柳先生祠
江抱零陵郡山藏鈷鉧潭古人如水去祠樹與天參述
作籠諸子風騷迫二南後來竊時譽吾輩得無慚
桂林
桂林南望遠山路與雲連淺水清涵石攢峰亂刺天干
戈仍歲月瘴癘接風烟蠻寇何能定邊氓亦可憐
賓州
過嶺冬猶熱緣山夜未寧樹殘兵後赭草發燒餘青西
寇迷仙霧南人候使星民居日稀少惟見短長亭
臘日入安南
冬入安南國雲迎使者軺郡聞秦日置柱想漢時標江
路篁猶籜山田稻始苖皇恩涵遠邇行役不辭遙
馮高
世祖初開業安南蚤貢琛國蟠蝸角小地接犬牙深使
節猶頻入蠻兵莫見侵數州須拯恤萬感寄登臨
答别龍州蕭從事韶
使節明金虎腰弓偃畫蛇蠻夷趨號令原隰見光華邊
樹猶含綠江梅久放花憶君依幕府何日定還家
還聞柳州破道阻將泝江
交阯方通使賓州忽被圍還聞山路塞徑就水程歸上
府空金椀前軍老鐵衣誰能平政化不事總戎機
别靜江文學諸公
乍見先愁去將行未忍分字期歸後寄歌畏别時聞驛
樹過春雨江船隔夜雲驅馳念吾弟羽翼待諸君
浯溪
檥櫂依江岸尋橋過寺門竹深題字滿苔古刻文昏石
色兼雲冷溪聲雜雨喧吾亭正何處為覓漫郎孫
衡湘驛
烽火連諸郡旌旗轉百蠻野鸎先客至江鴈及春還吳
楚青天迥瀟湘白日閒登臨慰懷抱况復近鄉關
長沙見嚴親
游子方春至嚴親盡日憐别來憂道路喜定問山川百
粤元過嶺三湘總入天歸朝誡努力江上莫留連
金陵晚眺
金陵古形勝晚望思迢遙白日餘孤塔青山見六朝燕
迷花底巷鴉散柳陰橋城下秦淮水年年自落潮
六月二十八日至京
使節違雙闕天書下百蠻雨蒸歸日路雲合去時山嶺
表兵猶動灤陽駕未還安邊數策在不得犯龍顔
京師守歲
日月催時序乾坤隔晦明殘年萬里夢今夕幾人情久
客煩朋友雙親倚弟兄深慚須薄祿不得謝浮名
發通州
燕騎經旬發吳船此日行樹知風起色帆識雨來聲驟
轉長林暗斜分絶塞明河流今夜滿無復滯歸程
水村
野樹蘢蔥合官橋屈曲通入天迷遠近看日得西東酒
旆青搖水漁罾白映空時還問村落何必佀城中
河西務
驛路通畿甸敖倉俯漕河騎瞻西日去帆聽北風過燕
薊舟車會江淮貢賦多近聞愁米價素食定如何
長蘆
水國常含鹵沙場業煑鹽轉輸分使出征榷置官監橋
壞仍通市船來總落帆依依道傍柳無那拂征衫
秦郵
縹緲平湖白微茫遠樹青田分高下水道俯短長亭鵝
鴨烟中亂魚蝦雨裏腥秦郵看漸近城郭記曾經
初歸
遠道趨鄉國中宵夢弟兄松篁數里見桑柘十年成慈
母驚相問鄰兒笑共迎無錢未足恨骨肉慰離情
常寧劉百戶園林
頗愛將軍第幽同處士園石浮春雨翠溪抱夕陽暄虎
韔空縣壁熊車數過門遙疑花樹底雞犬近仙源
少壯從戎事歸休遂野情鶡冠時自著龍劒夜猶鳴竹
下思羊仲瓜前感邵平知君縱幽賞心巳薄浮名
春日名園好常時俗客稀樹間斜引徑花外别開扉沙
鳥隨行熟池魚上釣肥往來祗適興出處巳忘機
和贈陳與之
午日清江道南風滿白蘋莫年為客健長路對人貧憶
弟餘雙鬢還家稱一身有孫堪慰眼莫厭把杯頻
桃源圖
聞說避秦地花間忘歲年偶逢漁父問長使世人傳丘
壑渾疑幻林廬或近僊至今圖畫裏惆悵武陵船
送雲間師游淛
杖錫違蕭水風帆向武林海紅秋樹遠江黑莫鐘深雲
起通香氣潮來合梵音亦知無住著隨處得安心
道士磯阻風過吕相墓
危檣風急晩相依間謁荒墳弔落暉白酒暫謀同輩飲
青山因感昔人非荆襄萬里空殘堞吳楚千帆掠斷磯
今古高門總丘墓英雄何用苦沾衣
韓淮陰廟
淮陰萬(一作千)古英雄恨楚樹荒荒夕照殘水夾廢城春
草合雲昏遺廟野花寒封齊安用眞王印興漢空餘大
將壇高帝旌旗俱寂寞斷碑零落後人看
沛公亭
遙山寂寂對危亭壞礎攲沙柳自青四海久非劉社稷
千秋猶有漢精靈豐西水散烟沈浦碭北雲來雨入庭
坐想酒酣思猛士歌風臺下晚冥冥
會通河伯祠晚眺
水神祠下晚維舟閒倚穹碑誦遠游西日射雲明獸几
北風吹土集貂裘漳川近繞幽燕出汶水分兼濟漯流
過客豈知疏鑿苦當時荷鍤幾人愁
咏懷
一春風浪淹行客六月塵堆滿上京鄰館朝烟同杵臼
故園莫雨隔柴荆西州近日猶防寇南詔經年久用兵
獨夜起瞻龍虎氣五雲終繞鳳凰城
登樓
樓上秋風吹畫屛樓前秋思滿都亭金河水去涓涓碧
瓊島雲來冉冉青近見蕭何成第宅舊聞汲黯在朝廷
明時進用多英傑迂腐深漸守一經
秋興五首
天上旌旗卷莫寒人間鼓角送悲酸瑤池落日迴青鳥
月殿浮雲掩素鸞楊柳漸稀秋(一作風)瑟瑟芙蓉巳老露
漙漙砧聲苦近南鄰客寥落羇懷強自寬
落木蕭蕭滿帝畿候蟲處處趣寒機客星入斗秋深見
神女行雲日晏歸復喜諸公扶社稷秪(一作只)憐弱弟奉
庭闈短章諷罷頻回首目送江南鴻鴈飛
梧桐樹晚細含烟□闔門深總映天龍去鼎湖雲漠漠
鶴吟(一作鳴)華表月娟娟東都日望金輿發南徼猶驚羽
檄傳只在忠良勤夙夜五陵佳氣故依然
白日遙看錦繡縣重重樓閣隱青烟化城或在諸天外
方丈長疑積水邊每說神僧飛杖錫更聞童女上樓船
西風日莫何蕭瑟一度登高一惘然
敝裘巳畏早寒侵歲月祗驚久客心莫倚長卿能作賦
始知季子故多金天門守虎星辰冷雲氣從龍霧雨深
直北關山時極目背人聊復短長吟
題張齊公祠
將軍結髮事先朝百戰山河血未銷總說霽雲能(一作多)
慷慨兼聞去病最嫖姚烟塵劒戟迷秋峒風雨旌旗落
莫潮自古英雄須廟食精靈何待楚詞招
崇天門朝賀
輦路塵清列羽林侍臣星嚮肅森森風含鳳吹青冥闊
日射龍旗紫極深兩廡佩趨臨水玉九門詔出映泥金
從來湯武須傳業更在伊周老盡心
雪中次元茂才
北闕今晨雪滿墀腐儒憂國畏人知月寒弱水迷三島
雲暗蒼梧失九疑瑞木細飄天上葉梅花潛發嶺南枝
山陰那得乘佳興起繞前軒自咏詩
正月十七日麗正門觀迎接口號
南徼旌旗萬里迴中天城闕九重開龍門仗簇青雲起
鶴禁香通紫氣來父老多流去日淚公卿不乏濟時材
巳聞奉璽歸金室早聽趨朝進玉杯
送唐子華嘉興照磨(子華名棣吳興人善畫)
聞君秋思滿南湖行李今晨發帝都幕府初乘從事馬
江城還憶步兵鱸樹浮白日山侵越潮蹴青天海入吳
閒暇馮高動詩興須成一醉掃新圖
送杜德常御史赴西臺
御史才華舊省郎翩翩雲路起鵷行天回紫閣明奎璧
地切烏臺動雪霜分陜定存周禮樂過秦猶有漢文章
欲因巡郡還搜訪别酒臨風意獨長
繡衣此别近如何驄馬西行處處過驛樹蒼茫連灞滻
江花浩蕩過岷峨三秦久訴誅求盡六詔仍聞警急多
早聽封章切肝膽為憐編戸困干戈
次韻元日朝賀
宫漏催朝燭影斜千官鳴玉動晨鴉交龍擁日明丹扆
飛鳳隨雲繞畫車宴罷戴花經苑路詩成傳草到山家
小儒未得隨冠冕遙聽鈞天隔綵霞
秋日巡山和王君實四首(錄二)
巡山千騎接神都榖滿秋田霧下初烽火不聞乘夜警
人烟多見入雲居百年禮樂成周典萬古山河列漢書
喜有新詩繼風雅諸公才氣總凌虛
衣冠如雨耀神都郊甸新凉拂馬初日月近臨黃閣貴
風雲遙限紫宸居少陵漫擬陳三賦司馬先能著八書
想見九關嚴守虎玉堂金殿最清虛
七月十一日赴安南
燕城秋早五雲開路入南交幾月回奉使始從天上出
行人即看日邊來班超萬里終投筆郭隗千金更築臺
聖主恩深極炎海伏波銅柱任蒼苔
涿州樓桑村先主廟
先主君臣並材傑天傾炎漢苦須扶曹瞞力盡纔分國
葛亮謀成竟託孤道路只今通隴蜀山河無復限荆吳
行人為指樓桑廟腸斷西風散白烏
磁州
曉出邯鄲露滿空武安紅樹起西風鼓山路向雲間落
滏水船從地底通秋草尚疑曹氏冢野花無復趙王宫
古來富貴皆黃土莫笑行人憶夢中
汴梁
汴上荒城繞故宫山頭危石墮秋風夷門市起聞嘶馬
梁苑樵歸見斷鴻鬭草尚餘殘後碧進花無復盛時紅
欲登高處腸先斷滿目閒愁賦未工
上蔡
上蔡城頭黃葉多聞雞看劒起長歌徒憐丞相東門犬
猶憶將軍半夜鵝樹底衣裳沾霧雨馬前燈火動星河
凉風滿路吹行鐸那佀金門聽玉珂
登(一有南字)岳
萬壑千峯次第開祝融最上氣崔嵬九江水盡荆揚去
百粤山連翼軫來入樹恐侵玄帝宅牽蘿思上赤靈臺
明年更擬尋春興應及瀟湘鴈北回
興安縣
亂峯如劒不知名篁竹蕭蕭送驛程轉粟未休離水役
負戈猶發夜郎兵百蠻日落朱旗暗九嶺風來畫角清
空使腐儒多感慨西南羣盗幾時平
書南寧驛
歲晚驅馳憶帝京北風回首重關情中天日月迴金闕
南極星辰繞玉衡父老尚煩司馬檄蠻夷須用伏波兵
也知文德能柔遠傳道新恩欲罷征
瀘江
瀘江之水發南詔龍編古城居下流馮夷伐鼓迎漢節
泉客弄珠隨越舟鯨海遙連白日動鰲山近戴青天浮
層波莫據黿鼉險日夜東歸未敢休
題天使館
元統三年頒正朔詔書遠到極南開使旌入館青雲動
仙蓋臨江白日迴諭蜀豈勞司馬檄朝周終見越裳來
還家耆舊應相問文化如今徧九垓
却侍姬(連夕蒙遣侍姬皆即辭却我輩非陶榖輩人不宜以此見)
夜宿安南天使館主人供帳爛相輝寶香燼起風過席
銀燭花偏月照幃王母漫勞青鳥至文簫先放綵鸞歸
書生自是心如鐵莫遣行雲亂溼衣
(按蘇天爵撰傳與礪墓志云與礪受命行至安南安南人多設譎詐以紿使者或郊迎張宴犒衆或盛飾)
(侍姬侑酒君皆却之即謂此也)
崇仁峽
扁舟夜宿魚龍窟久客長懷虎豹關歲莫思家成白髮
天涯持酒得青山張騫浪喜蒲萄入馬援終嫌薏苡還
天子只今多遣使將軍何日遂平蠻
桂林喜吕仲實僉憲至
正月交州奉使歸忽聞鞍馬發王畿嶺南瘴雨開銅柱
江上春雲逐繡衣草熱蟲蛇常並出樹深豺虎近皆肥
明朝按節勞咨訪邊郡於今未解圍
過故妻墓
湘皋烟草綠紛紛洒淚東風憶細君每恨姮娥工入月
虛疑神女解為雲花陰午坐閒金翦竹裏春愁冷翠裙
畱得舊時殘繡(一作錦)在傷心不忍讀回文(按陶九成輟耕錄新喻傅)
(若金嘗志其妻殯云君諱淑字蕙蘭姓孫氏其先汴人年二十三歸我於湘中泰定五年八月廿有一日卒後)
(三日寓殯湘中又按與礪墓志謂與礪兩娶皆孫氏此詩蓋為孫蕙蘭作也哀戚之情多見悼亡之作惜集中)
(未及全載兹特採入附於卷末詳見綠窗遺橐)
洞庭連天樓
崔嵬古廟壓危沙縹緲飛樓入斷霞南極千峯迷楚越
西江衆水混渝巴鮫人夜出風低草龍女春還雨溼花
北倚闌干望京國故人何處認(一作望)星槎
龍翔寺
梵王宫殿倚青冥先帝旌幢擁百靈寶網自鳴空裏樂
琅圅時出賜來經近山鳳去花仍碧遙海龍歸樹獨青
玉輦宸游竟寥廓行人揮淚讀新銘
鳳凰臺
太白題詩鳳遊處古臺蕭索換流年風流偶出齊梁後
文藻猶含晉宋前淮水夜明滄海月石城春暗秣陵烟
古來宫殿俱無跡風雨憑高獨(一作思)黯然
送篤御史之南臺
旅館天寒盡日空繡衣臨訪走兒童巳聞俗客驚題鳳
更訪鄰人失避驄短刺實愁歸後見清樽虛擬别時同
明朝挾策秦淮道惆悵燕雲隔斷虹
送趙仲禮御史兼呈王侍御五首
文章御史久為郎南赴金陵道路長百粤雲山連楚大
六朝烟樹入隋荒清秋按郡行驄馬落日登臺詠鳳凰
新喜諸公振風采早聞當道去豺□
都門相送意躊躇别路秋生白羽車霜雪總看鵰去疾
風烟那問鴈來疎嶺南斥堠愁烽燧江左誅求畏簡書
白面少年空解事繡衣行縣定何如
建業城頭鳥亂啼知君感古夜聞雞荆揚貢賦元趨魯
晉宋文章漸入齊草疏或依松影坐哦詩應就竹陰題
書來宜憶京華客日日長衢聽馬嘶
衮衮晴雲塞要津終聞聖主用儒臣蜀都文物來西漢
奎閣圖書近北辰此日賜冠簪獬豸莫年留像畫麒麟
極知風俗須揚激肯使賢才但隱淪
賜車南粤初歸日駐節秦淮欲莫天嘯詠偶經梁舊寺
登臨猶憶晉諸賢謝安别墅蟲鳴裏王導新臺鳥去前
多謝府中賢侍御别時能作送行篇
次韻曾士敏寄其子經筵典書元傑
天涯游子日思歸行李何時發帝畿司馬未論金換賦
買臣終欲錦為衣紫駝車動秋塵合黃犬書回莫雪飛
我亦鄉心滿江浦千山烟樹正霏微
寄王君實
游子江南生事微五年京國夢柴扉彈冠總為王陽在
乘櫜虛隨陸賈歸藜藿巳秋仍寄食芰荷當暑未成衣
諸公也念求升斗日夜高堂白髮稀
送孫伯起掾嶺南
北去頻聞霜雪多驛程猶是過灤河悲風絶幕迴蒼隼
落日穹廬臥紫駝行色且謀寒夜飲别懷休憶醉時歌
都門已隔千行柳况復鄉山老薜蘿
寄鄂季弟幼霖幷寄仲弟次舟
弟兄終歲長羇旅南北何時却定居春至每瞻衡岳鴈
秋來猶食武昌魚每愁年長須經事即恐家貧廢讀書
仲氏應門獨辛苦平安消息近何如
吾親雙(一作霜)鬢日紛紛為客艱難不使聞養老只須常
(一作長)善飯生兒何必總能文書同洛下思黃耳心佀河
陽見白雲季弟還家報兄好歸期猶恐過春分
聞張吏部督海運歸詠懷奉簡
日邊雙節下滄溟雲際千艘赴驛亭直為邦畿須轉粟
也因江海念流萍玉京永夜瞻卿月銀漢清秋識使星
待盡西風始相見客愁如酒一時醒
和危山臞寄弟四首
天子開朝策治安近臣每入漏初殘香飄紫殿迴金爵
仗下彤庭度玉鸞御苑縱田春正樂邊城吹角夜猶酸
腐儒未省經邦計直道休歌行路難
畫戟連雲甲第高内官如雨送春醪貢金半鑄分封印
賜錦多裁侍宴袍自古聖明非獨治至今材武係相遭
文章且共安微命廊廟由來錄舊勞
故園兄弟總相思久客懷歸屢失期司馬却慚題柱早
東方翻恨上書遲都門樹(一作柳)暗愁中見鄉國花繁别
後知昨日南橋訪春水望雲回首獨多時
天涯骨肉久離居京國風塵鬢欲疎娛日強傾開歲酒
憶家頻看隔年書路通一水花開裏門掩千峯木秀初
便擬邀君此時發歸舟同食楚江魚
壽王左丞
南極諸星映赤霄東風二月滿青條焚香鳳閣春開宴
鳴玉龍墀午散朝但使經綸齊稷契不勞服食慕松喬
日長自度昇平曲閒聽雲間合九韶
送盧茂實之廣南憲幕
仙城近接衆山迴憲府遙臨百粤開海上喜通持節使
幕中兼得濟時材鮫宫織罷魚龍出蜑戸珠還蚌蛤來
預想到官多暇日清詩題徧嶺頭梅
寄陳維禎兼呈揭公公許為故妻作傳
太史臨文筆最精一聞往事獨傷情每憐對鏡窺鸞舞
猶怪吹簫逐鳳鳴列女未終鐂向傳故妻虛瘞柳州銘
書成定寄湘江浦預擬招魂學楚聲
方壺
蓬萊員嶠對嵯峨知有羣仙日日過琪樹曉通雲氣溼
(一作近)羽輪秋會月明多秦人采藥空依海漢使乘槎但
入河誰識高齋有仙島不勞萬里涉風波
送何時學游湖南北
涔陽極浦遠帆多憶昨狂游是處過今日送君如夢寐
少年為客莫蹉跎沅湘日落明秋葉江漢風迴亂夕波
若過楚纍憑借問沙頭芳草近如何
同孔學敏游仙游觀
恒仙宅前江水盈鳳凰山下野禽鳴猶聞採藥辭空谷
無復焚香禮上清雪裏並游金節冷月中同載羽輪輕
登臨盡日多惆悵欲倚鸞簫和楚聲
漢江銜山圖
西來一水浮襄漢上有羣峯截杳冥層構迥臨沙渚白
亂帆斜映石林青地雄縹緲連嶓冢天險微茫帶洞庭
咫尺風烟應萬里無因一上峴山亭
題書船入蜀圖送黃尚質赴夔州蒙古教授
楚客之官汎蜀船畫圖盈尺見山川九江樹色瀟湘外
三峽猿聲灩澦前方譯漸通巴俗語國書新絶漢人傳
豈無好事能攜酒問字時時集講筵
送姚子微
雙闕除書下玉階三湘回櫂拂珠厓天垂銅柱南低海
地入金陵北近淮江國雁來秋肅肅驛樓雞動曉喈喈
大家定有東征賦鮭菜隨船慰老懷
和余太守對雪見懷
江雪寒連驛樹遙鶴裘清坐聽蕭蕭中天月避光芒出
(一作合)南國雲含瘴癘消因憶玉(一作石)田春種石(一作玉)乍
疑銀漢夕通橋使君辛苦迎驄馬也念幽居客閴寥
送張秀才北上時將赴海
身逐征帆赴海涯道逢行李問京華涓人解致燕王馬
卜史工占蜀客槎冠蓋早朝星在樹管絃春宴月當花
盛時繁麗應如昨把酒聞鸎肯憶家
岳陽中秋値安南貢使因懷舊游
洞庭秋氣滿龍堆為客偏驚節序催鐵笛乍聞雲外過
瓊樓應傍月中開越裳重譯三年至溟海浮槎八月來
忽憶舊游今萬里天涯長見鴈飛回
歸舟阻風
洞庭十日風勢號(一作虓)沙頭客舟如繫匏沅湘九道白
波立衡霍千峯玄霧交神龍(一作蛟)欲蟄無定窟黃鵠將
歸愁故巢咫尺城樓不得上何因一望楚江郊
王氏相師山莊
相師之山雲杳冥千崖萬壑倚空青上方雷雨藏天井
南極風烟落洞庭溪客去迷花藹藹野人居愛竹泠泠
何時遂買登山屐乘興還來叩石扃
高明樓
江上孤城映水回市中層構出塵開衡廬樹入青天盡
章貢波翻白日來每見陳登門有客最傳王粲賦多才
闌干百尺應能借乘興誰同月下杯
周尚志同歸寓所適寺門巳閉會宿張伯龍宅
清秋為客依僧寺落日逢君過客窗並座總看人佀玉
臨觴翻畏酒如江曲終别院歸銀燭鐘罷迴廊閉石幢
巳去却還仍不惡論詩未覺寸心降
題栖碧山為淦龔舜咨賦
山人愛山如李白幽棲還在碧雲深松杉繞屋清宵響
雷雨縣崖白晝陰石上每同仙客坐花間猶恐世人尋
京華日日多塵土終凝投簪話夙心(揭文安公云予欲賦栖碧久矣興無)
(由起一日臨江傳與礪來開卷同賦之予詩未成與礪巳就非不可更作念無可以過與礪也遂易結語而巳)
壽陳景讓都事四十韻(八月十八日)
種德由來遠流芳信有苗名門多令器夫子最高標地
迥瞻崧岳天清見斗杓聲名從結髮問學自垂髫江漢
栖遲久林亭興致饒紫蘭敷(一作依)月露蒼竹倚風飇畫
艇移書放秋燈把劒挑微名寧屑屑高志獨囂囂五氣
乘昌運羣英集聖朝武功收赫怒文治付宣昭歷數初
歌禹聰明巳贊堯求賢多晏食夢帝起中宵石室仍高
隱中臺歘見招賜書縣日月乘傳出雲霄議論紆三顧
榮光(一作名)動百僚入宫催護璽趨府聽鳴鑣郊社陳周
禮神人協舜韶出關春衣繡分陜夜乘軺獬觸心彌壯
豺吞膽共銷封章猶懇切歸思遽飄颻袞職江湖隔鋒
車道路遙凝旒思穆穆行李發蕭蕭典祀尊原廟承釐
洽大寥步依文石進香近黼裳飄白日明驄馬清霜急
早鵰帝裾遮道引諫草避人燒佐省持三尺繩民究八
條兵曹多暇豫郎位益崇超所向才華冠何曾意氣驕
臺評推妙畫士望慰深翹引拔連茅茹芬芳雜桂椒銀
章看且佩金鼎竟須調小草方慚出浮萍久恨漂文章
殊豹隱篆刻近蟲雕徐穉矜縣榻蘇秦惜敝貂敢期充
砥礪猶幸致芻蕘黃鵠追高舉青松託後凋火行占孟
月星聚識生朝壽酒開雲液仙音出鳳簫祗應成遠業
未可慕松喬
送孔惟中再謁祖林(惟中予同郡三孔之後也)
吾郡稱文物君家續聖賢尼山縣日月野樹隔雲烟追
遠逢昭代游方及盛年北通三仲譜南下九江船鴈起
垂綸外鷗飛解纜前水凉聞雨坐沙暝望星眠岱岳遙
臨海河流遠自天路詢洙泗境人指鄆讙田日觀朝輝
接風雲莫色連閟宫俱寂寂闕里獨綿綿翠合知林墓
翬飛識廟堧趨庭槐氣潤拜下栢陰圓科斗殘書帙旋
蟲壞樂縣圖稽始祖出世别小宗傳遠近論昭穆尊卑
齒後先杖裁楷木淨冠截檜皮堅舊俗聞詩禮遺儀見
豆籩玉傾當别酒珠寫贈行篇古道嗟環轍長途勸著
鞭京師同逆旅瀛海限飛仙賦或君王問貧應故舊憐
苦吟冰合硯危坐雪侵氊魚目從人貴蛾眉秪自姸猶
懷薛氏劒未絶伯牙絃卒業思歸魯離羣遽發燕霜蹄
終奮迅風翼暫迴旋文憶來時把詩要去日聮綠蕪羈
思滿青柳别愁牽為客慚烏鳥因君感杜鵑兖城多驛
使頻寄彩雲箋
寄題番陽周子震金潭山居
大氣生旁薄玄功接杳冥江開吳楚白山直斗牛青玉
牒呈天祕金潭泄地靈百盤工取勢千曡互殊形石吐
高低筍峯羅大小屛忽如森隊仗復似倚娉婷六六移
諸洞三三映列星靜宜營道室幽或下仙輧客有依文
物兒皆尚典刑卜藏思買宅佩訓謹趨庭娛老心能遠
登高步每停艱難成宿志窀穸慰千齡雨潦供漂木神
祗助薦牲史留徐穉傳碑勒蔡邕銘碧水通銀漢蒼霞
護石扃暝迷中谷路晴見隔溪亭鳳穴含飛旭龍湫蓄
震霆倚廬浮晻靄行徑俯清泠鸞鶴軒庫岫龜蛇汎遠
汀陰陽祠抱負存没總安寧種竹期成實栽松擬伏苓
久居鄰吠息清誦野猿聽夜燭吹藜杖朝饔啜土鉶馬
卿能作賦韋氏舊傳經伯仲翔鵰鶚東西念鶺鴒辟雍
初識面京國共漂萍磊落珠藏櫝光芒刃發硎即看培
遠業誰得限修翎何日過彭蠡從君感醁酃遂求靈運
屐一往眺林坰
送孔學文之湘鄉州判
郡邑頻騷動朝廷失撫綏君繇先聖出政學古人為北
極迴旋裏東門祖餞時家從天上挈官自日邊移雪樹
違燕市風帆掠楚祠大江開浩蕩靈岳見參差候吏迎
皆喜州人到恐遲苔虛蔣琬宅竹淨褚公池閒暇應攜
酒登臨得賦詩此邦稱富庶今代益蕃滋地氣湘潭會
天文翼軫垂山川曾屢涉風土向來知秔稻金纏穗松
杉翠壓枝魚肥春雨窟牛滿夕陽陂禹貢連三澨虞巡
接九疑至仁終遠被淳俗未全漓豹隱多文采鴻飛足
羽儀五兵間警邏千耦樂耘耔聽訟寧求異觀風政在
兹治成聽舉最萬里慰懷思
送幻上人還高麗
梵宇通遼海僧居屬弁韓鼇依三藏立龍近衆香蟠異
域今為一游方故不難繡幢來日下金刹滿雲端世主
多尊佛沙彌總授官衣傳中土徧錫挂上方寒綱樹珠
垂絡香株寶刻闌况兹窮壯麗知爾久盤桓故國春頻
至長途雪又殘風沙歸寺遠歲月作程寬日落經華表
天窮得翠巒木杯過渡穩蓮座出波乾莫雨鳴齋鼓春
風倚釣竿誦經泉客聽傳鉢海神看行住都如幻虛空
未足摶路應歸後憶雲向坐時觀紫極迷天樂青霄隔
露盤如逢國王問為說聖人安
送蘇伯修侍郎分部扈蹕
扈聖千官出分曹六職俱侍郎精古學議禮應時須車
蓋連諸郡衣冠接兩都句陳嚴内拱屛翳肅前驅灤水
開宫殿龍門起畫圖仗依雲氣肅人望日華趨馬酒來
官道駞羹出御厨露疑金作掌冰想玉為壺地絶分寒
燠天清習曉晡會朝常咫尺奏對秪須臾舊俗懷周雅
今賢誦禹謨愛君期得道憂國况為儒久客嗟牢落諸
公念朴愚路經南粤險心戴北辰孤汲引勞修綆吹噓
倚大爐臨風思何限相送獨勤渠
送楊翼之還清江
同郡晚相得還家君獨先艱難萬感集離别衆愁牽盗
賊凶荒後干戈餉餽前故園思縮地行路嘆登天郡國
方收馬江湖總税船遂嫌居鬱鬱竟作去翩翩芝嶺寧
忘世桃源似欲先游鯤輕萬里歸鶴異千年巳謝蘇秦
印無論祖逖鞭道瞻匡阜雨山背薊門烟遠色芙容浦
濃香䆉稏田藏書猶有壁坐客豈無氊我亦懷三釜誰
能乞一錢將詩不敢寄多是斷腸篇
奉送達兼善御史赴河南憲僉十二韻
聖(一作至)治尊儒術賢才翼帝躬立朝防觸豸行路避乘
驄復道河南去先愁冀北空激揚元自任出處豈謀同
地絶(一作遠)看持節天長惜轉蓬繡衣今日把尺素幾時
通别酒花開裏征帆木落中薊門縣夜月梁苑度秋風
古縣藤蘿碧霜林果蓏紅咨詢行每徧閒暇賦能工白
日明高岳黃河繞故宫登臨興何限題寄北飛鴻
登岳陽樓
馳傳自青天憑高憶往年闌干映水迥埤堄與雲連江
合沅湘大山侵楚蜀偏蜃郎通别井龍女宅重淵日月
鴻濛裏風沙浩蕩前驪珠秋後冷犀火夜深燃張樂猶
疑奏乘槎欲並仙登臨停去騎寵餞惜離筵地氣南交
接天文北極縣賦慚王粲作詩擬杜陵傳渺渺衡陽鴈
迢迢浪泊鳶早春回漢節應得汎湖船
奉和蘇授經八月二十九日明仁殿進講敕賜酒
饌許乘舟汎太液池趨西苑之作
聖明思善述耆舊倚交修虎豹開閶闔山龍照冕旒日
臨丹扆動雲拂翠華流獻納稽前古都俞協大猷几筵
花氣合圖史竹光浮當宁經綸遠尊賢禮數優内廚深
出饌西苑近迴舟禁臠由來貴溪毛庶可羞遙勤三顧
問各奉萬年酬牢落南州客相望奈九秋
送廬陵范會宗入京省兄朝宗(滙)
大范留京國齋居接棟梁端門通籍晚望苑曳裾長遠
客逢難弟諸公比季方題詩晴望岳載酒夜浮湘萬里
懷燕市三年厭楚鄉旅游成獨往兄在慰相望馬酒宜
風土狐裘耐雪霜况聞周選舉不廢漢賢良紫電依龍
種青霄屬鴈行故人多在北應念獨南翔
奉和宋翰林顯夫御溝詩韻
宛宛長波切太虛霏霏晴霧溼高居雲涵度影翻玄燕
日映圓紋散白魚遙轉石陰通樹細稍侵花底出宫徐
橋邊市起春鳴轂閣裏朝回晚曳裾天子數臨窺碧藻
詞臣時敕賦金蕖龍池浩蕩恩波接草木無情亦勝予
送觀至能赴廣西憲司經歴
薊門官柳徧鳴禽馬上離人酒強斟久以才名稱闕下
忽持風采(一作裁)照江津三湘曉雨開衡岳百粤春深接
桂林何遜到官勞賦詠謝安攜客喜登臨吏人靜往山
城僻部使閒過幕府深溪裏藥苖寒自綠道傍榕樹晝
(一作暑)多陰蠻夷比歲頻騷動嵒壑何人更討尋明日孤
帆逐君發長沙南望最傷心
戲效子夜歌體六首與達兼善御史同賦(錄三)
種荷深水中日夜期成藕蓮子逐浮萍風波漂蕩久
織錦望成疋終朝不盈尺誰知方寸間千絲萬絲積
思將儂别淚溢作長江水處處逢歡船任歡行千里
古楊花怨
楊花白如雪無事學高飛莫作浮萍草漂零不肯歸
金竹道中書所見
日上清霧開山虛翠烟集紛紛羣木中時見孤松立
陵州
遠道千峯隔長河萬折流風帆不可住今夕過陵州
題衡陽驛
南來山不盡北望意何如恨殺衡陽鴈來時不帶書
題雜畫
空江白鷺起遠樹蒼烟合日落汎舟時長天見孤塔
題墨蒲桃
上苑根株少風沙道路長也知隨漢節終得薦君王
墨石枯木
人傳月中樹恐是山河影片石補天餘參差碧雲冷
奉和存(缺)院使
上林佳木蔭連牆冉冉游絲轉日光忽憶江南好晴景
碧溪春水照鴛鴦
和陳宗道元夕懷江南絶句
萬家行樂愛春晴花底遙聞度曲聲惟有客窗嫌月色
照人離恨太分明
平安驛
孤燈夜宿平安驛欲寄音書無使將南鴈數聲秋雨裏
却先行客過瀟湘
廣西即事二首
南鎮干戈日夜陳西山盗寇出猶頻荒村百里無烟火
聞道官軍更殺人
比歲供輸不自聊秪今氛祲未全銷陳前將士須殊死
莫倚功多氣轉驕
回鴈峯
江上青峯宿雨開江頭歸使日南來登高欲訪平安字
二月衡陽鴈巳回
小孤山
船渡江天莫色青半江峯影動寒星海風忽起玄珠樹
山月遙生綠玉屛
金人擊鞠圖
駿馬如雲擊鞠馳衣冠彷彿正隆時向來北地誇豪俊
不省中原厭亂離
舟行
漁家日莫亂收罾欲及前舟苦未能行盡綠楊三十里
隔河遙見驛亭燈
無題四首
天台靈草滿溪香縹緲鸞笙隔洞房誰見桃源花樹裏
春來日日待劉郎
江頭芳樹碧重重中有危樓對楚峯盡日娉婷倚窗下
看花不使外人逢
樓上仙衣捲薄羅樓前春暖杏花多鳳簫最好吹明月
惟有蕭郎自教他
江草離離江水流玉人何處卷簾鈎垂楊學盡春來瘦
不省人間有别愁
潞縣舟中寄京師楊上舍諸公四首
買得吳船繫柳根潞河新雨過黃昏都門只隔烟中樹
一夜尋君苦夢魂
二月和風滿上林憶君時復走相尋夜來見月腸堪斷
城鎖千門碧柳陰
生來不識酒中味憶昨故人常見招不是多情能度曲
樽前恨殺董嬌嬈
春風亭館看花時自變新聲教柳枝只恨秀娘空第一
不曾歌得斷腸詞
戲簡張伯貞
第二橋東楊柳新舞腰爭學楚宫春可憐張緒才情少
孤負長條不贈人
墨梅
天涯不見遙相憶窗外重逢乍欲迷彷彿空山明月夜
一枝初出古牆西
寄王敏文(時將娶)
青樓只在石橋東幾度聞君醉落紅近日綠陰濃佀雨
門前别繫玉花驄
櫂歌六首
河中日日水悠悠誰道人心似水流河水灣迴有時直
人心屈曲幾時休
朝朝風雨送船行白日無晴夜有晴東岸(缺)燈西岸見
中間猶自不分明
待船日日恨船遲船頭水聲無斷時昨夜天清好新月
誰家學得畫蛾眉
攀柳莫攀當路柳繫船須繫上風船當路人行無好樹
上風浪小得安眠
去年船裏逢端午今年船裏又端陽九節菖蒲本仙藥
如何曲曲似愁腸
寧向泥中棄蓮子莫向水上種桃花蓮子出泥終見藕
桃花隨水不還家
魏元君壇戲和陳彦高
衡岳仙成只可聞南昌何處覓夫君鄰兒狡似東方朔
偷得金桃不見分
題畫
迢遞雲山隔遠溪微茫烟水帶長堤秋來木葉多搖落
日莫寒鴉不肯栖
雙燕圖贈王惟中
玄鳥飛時綠樹春湖南烟際往來頻明年社日君何處
逢著新巢憶故人
題飲馬圖
一斛寒泉照紫騮蕭蕭駿尾動高秋夜來櫪上西風滿
憶傍寒雲飲隴頭
簡楊好問
湖亭初得寄來詩幾度長吟恨别離近日扁舟洞庭野
雨中多是憶君時
題畫松
遙憶商顔松色青女蘿枝上醉眠醒自從四皓安劉後
歲莫何人采茯苓
題松菴上人墨蒲桃二首
漢苑尋常露下時月明高架影參差上林近日無來使
腸斷江南見一枝
露顆含香近客衣蜜蜂蝴蝶繞藤飛夜來應値驪龍睡
探得明珠月下歸
題山家山景二首
萬壑蒼蒼雲氣昏石泉斜落古松根前林欲暝僧歸晩
應聽鐘聲到寺門
鴈起秋空樹色遙行人江上駐歸橈海門東去應千里
白日微茫見落潮
悼亡四首(以下見輟耕錄)
驚飈吹羅幕明月照階戺春草忽不芳秋蘭亦同死斯
人藴淑德夙昔明詩禮靈質奄獨化孤魂將安止迢迢
湘西山湛湛江中水水深有時極山高有時巳憂思何
能齊日月從此始
皇天平四時白日一何遽勤儉畢婚姻新人忽復故衾
裳斂遺襲棺槨無完具送葬出北門徘徊怛歸路玉顔
不可恃况乃紈與素纍纍花下墳鬱鬱塋西樹他人亮
同此胡為獨哀慕
新㛰誓偕老恩義永且深旦暮為夫婦哀戚奄相尋凉
月燭西樓悲風鳴北林空帷奠巾櫛中房虛織絍辭章
餘婉孌琴瑟有餘音睠言瞻故物惻愴内不任豈無新
人好焉知諧我心掩穴撫長暮涕下霑衣襟
人生貴有别室家各有宜貧賤遠結㛰中心兩不移前
日良宴會今為死别離親戚各在前臨訣不成辭旁人
拭我淚令我要裁悲共盡固人理誰能心勿思
感獨
幽幽蕙草晚靡靡蘭芳斷皎皎夜泉人冥冥不復旦流
塵棲暗壁凉吹經虛幔無論懽意消日復愁思亂魂傷
夕方永氣變秋將晏當窗慘斷素捐篋悲柔翰憶初成
好合誓且同憂患何言遂長終獨處增永歎寤寢忽如
在展轉驚復散念兹何嗟及哀至聊自判
百日
人生悲死别矧在心相知新㛰未及久杳杳遽何之昔
為連理木今為斷腸枝相去時幾何百日奄在兹虧月
有圓夕逝水無還期棄置非人情何以為我思
入室二首
妝閣閉長夜幽蘭坐復春猶疑挑錦字不見掩羅巾故
物空在目蕭條生網塵
虛窗明月滿芳砌綠苔滋花間時染翰尚憶解題詩寂
寞幽泉下貞心空自知
追和蕙蘭二首
小窗開盡碧桃枝憶得青鸞化去時昨夜秋風妒幽怨
夢中吹斷素琴絲
江上愁時復値春帶圍寬盡不宜身階前舊種櫻桃樹
日暮飛花故著人
駕發(以下補遺)
天門曉啟黃金鎖路馬遙翻碧玉蹄銀燭熒熒花外出
翠蕤冉冉柳邊迷千官劒珮屯雲合五衛旌旗擁日齊
後夜龍沙駐清蹕侍臣不寢聽晨雞
元日朝賀後聞赦
紫殿風雲會縉紳榮光又逐歲華新近時鐵馬清南海
昨夜金雞動北辰法令已行秦郡縣禮儀仍見漢君臣
獨勞聖主哀黔首還以殊恩慰遠人
安南使餽香分送諸公
南越名香屑異才遠人持贈比璚瑰採經銅柱秋雲溼
薰對珠崖夕照開入朝喜見朱鳶定充貢還隨白雉來
久憶諸公喜分送却愁薏苡誤相猜
送蒙古潘學士
奎宿凝華協帝符龜圖呈畫照坤輿衣冠治定通重譯
竹帛文詞變六書分教巳從官獨冷致身寧論術猶疎
朝來鼓棹瀟湘去處處秋秔薦白魚
王氏山莊
茅堂聞在斷厓居畊鑿眞疑與世疎黃石洞依秋樹冷
子房祠映古苔虚山人自述潛夫論吏部空留處士廬
見說田間多野興每慚為客負犁鋤
寄王君實
北望衣冠憶省郎又隨車駕幸灤陽苑中苜蓿空騏驥
池上梧桐起鳳凰中使有時傳送酒近臣何處避含香
上林此日無來鴈吟罷題詩欲斷腸
送林彦廣祠南北鎮
中使傳香下玉墀儒臣代祀出金閨旛幢北起開恒岳
舟楫東迴入會稽望海也知晨駐馬渡江休信夜燃犀
名山見說多仙氣應得從容散杖藜
和孔學文從奏延春閤
宫漏沈沈曉仗移衮衣當殿聽朝時風含雞舌飄青瑣
日射龍鱗動赤墀奏對御筵多密近退趨春院總委蛇
喜聞近日稀游幸閤下儒臣出每遲
送賀尚書致仕後赴召
使者徵行立曉風宰臣傳詔守離宫關中舊憶留蕭相
江左今看起謝公路經琴峽秋聲滿天繞灤河御氣通
聞說至尊勞睿想莫令行色後賓鴻
元詩選二集卷十
