元詩選二集卷二庶吉士顧嗣立編
白州判珽
珽字廷玉錢唐人八歲能賦詩長習為科舉業
轟然有聲場屋間宋亡後客授蔵書之家晝繙
夜誦燈墜花穴帽不知也丞相巴延程承旨鉅
夫劉中丞伯宣前後交薦辭不赴李文簡公衎
力起之授太平路儒學正未幾攝行教授事尋
轉常州路教授陞江浙等處儒學副提舉秩滿
署淮東鹽倉大使謝事養疴海陵再遷蘭溪州
判官致仕結廬西湖之金沙灘有泉自天竺來
及門而匯榜之曰湛淵因以自號晚歸老棲霞
又號棲霞山人以天歷元年卒年八十一所居
多竹先是一竿上岐為二人皆異之賦雙竹杖
詩未幾而殁廷玉有二子蓋先兆也所著曰湛
淵集剡源戴帥初評其詩甚似渡江陳去非而
嘗諱言去非其賦銅浮漚一篇尤清馴可念紫
陽方萬里稱其冠絶古今有英雄大丈夫氣廬
陵劉會孟謂其不為雕刻苛碎蒼然者不惟極
塵外之趣兼有雲山韶濩之音皆確論也
吳季子墓
聖人如日月下照無黨私蔵珠與韞玉所得自華滋恭
惟吳季子夙稟明睿姿近取子臧節遠紹泰伯基兩以
大國讓廉風起蠻夷觀樂義已燭挂劒心如飴時方尚
詐力子獨恪且祇時方事寇攘子獨甘棄遺孔子不到
吳聞風重齎咨佳城介申浦采地亦在兹特書寄餘哀
豈不遐邇思蜿蜿龍蛇翥皎皎星日垂禹世懷道義取
舍實繫之寄言邦之人無但峴首悲
題斬蛟橋
桓桓周將軍英烈照千祀少年知自艾成仁不惜死射
虎南山下斫潛北橋底騰挐三日夜瀝血四十里激波
為嶽立揮刃電亦駛想當批鱗初見義不見水及其立
人朝矯矯中不倚文學既英發武事復霆起殱兒善醜
正甘作忠義鬼至今有生氣耿耿耀青史蘇公百世豪
氣味有相似泊舟蛟川下洗石題所以平生疾惡意十
有二言裏豐碑刻祠宇詞翰晉二美二美固足珍吾取
不在是
同陳太傅諸公同登六和塔
龍山古化城浮屠峙其巔開殿生妙香金碧森貝筵應
眞儼若生倒飛青金蓮頭陀紺林叢導我丹梯緣初猶
藉佛日閟境儵已玄回頭失誰何叫嘯衣相牽且復忍
須臾當見快意天嬌兒詫先登網戶相鈎連炯若蟻在
珠九曲隨盤旋爛爛滄海開落落雲氣懸羣峰可俯拾
背閱黃鶴鶱竒觀興懦夫便欲凌飛仙絶頂按坤維始
見南紀偏神京渺何許王氣須停躔舟車集百蠻島嶼
通人烟一為帝王州氣壓三大千剛風灑毛髮鐸語空
蟬聮紅紅杏花園媿乏慈恩篇
冷泉亭
靈山本清淨一泉渟其中靈山孤飛來此水將無同山
影厭不盡照見天玲瓏分明千尺冰不獨疑寒蟲京洛
多風塵到此一洗空炎寒無二心凜有操者風留然守
空梵萬劫豈終窮驪山有温泉虛築華清宫
題松雪臨郭河陽溪山漁樂圖
遠山近山何歴歴下有長溪横一碧溪中亦有釣鼇手
此手不遮長安日野橋烟樹接草廬飛流如練懸空虛
截山白雲凝不去要人寫作巖居圖
河南婦(按輟耕錄云河南婦世為河南民家元兵下江南婦被虜姑與夫行求數年得之河)
(南婦已妻千戶某饒于財情好甚洽視夫姑若塗人會有旨凡婦人被虜許銀贖敢匿者死某懼罪)
(亟遣婦婦堅不行夫姑留以俟婦閉其室弗與通遂號慟頓絶而去行未百步青天無雲而雷回視)
(婦已震死)
從軍古云樂獲罪禱應難毋望明珠復夫求破鏡完押
衙逢義士公主奉春官為報河南婦天刑不可千
春日田園雜興
雨後散幽步邨邨社鼓鳴隂晴雖不定天地自分明柳
處風無力蛙時水有聲幾朝寒食近吾事及躬耕(月泉吟社)
(評曰前聮不束于題柳處蛙時一聮題意俱足格調甚高結亦不浮)
山中懷友
幾年音問絶此夕更關情寒雨人孤坐殘燈鴈一聲干
戈猶故國貧病自空城惟有琴堪訴愁深彈不成
清和
白苧漸相便因知物候遷空山一雨後小檻綠隂前鶯
在留春思人幽減晝眠此時風日好元不似梅天
餘杭四月
四月餘杭道一晴生意繁朱櫻青豆酒綠草白鵝村水
滿船頭滑風輕袖影翻幾家蠶事動寂寂晝門關
遊宜興張公洞
天開福地據雄尊果老張公幾代孫一竅通天纔直上
千崖轉日已平吞山頭白鶴來無影石上青騾去有痕
我欲放身如脫屣仙凡一轍隔重閽
淨慈禪寺
奎額昭回龍屈盤入門已覺厭塵寰何當白髮三千丈
來寄清風五百間帝子釡搖金㶑灩家人卦剔翠孱顔
西湖日日船如織半在南屛第一山
湖樓玩雪
上湖十里卷簾中幻出瑶華第一宫山勢蹴天銀作浪
柳行撲地玉為虹漁蓑鶴氅同為我爵舌羊羔不負公
明日鳳城朝退蚤一鞭曾約試吟驄
酒邊贈朱處士
烏葛唐巾白苧裘埽庭終夕共淹留醉中談論心猶壯
老去歌歡淚亦流對客呈詩如獻佛課兒收橘當封侯
明年好理西風櫂重約三吳爛漫遊
遊天竺寺
山轉龍泓一徑深嵐煙吹潤撲衣巾松蘿掩映似無路
猨鳥往來如有人講石尚存天寶字御梅嘗識建炎春
城中遮日空西望自與長安隔兩塵
竹隂
占斷人間瀟灑地全身冰墨画篔簹非煙非霧一林碧
似雨似晴三徑凉翠袖佳人黯空谷白䰅道士隠南塘
數竿醉日君須記移向西軒補夕陽
題蘇東坡書楚頌並菩薩蠻滿庭芳詞卷後
南荒九死幸生還種樹書成手自刪赤壁夢難同楚頌
洞庭樂不減商山人生墮地少如意老子對天無媿顔
千古菟裘有遺恨斷圭殘璧自人間
續演雅十詩
海青羽中虎燕燕能制之小隙乘大舟關尹不吾欺(海青)
(俊禽也而羣燕緣撲之即墜物受於所制者無小大也)
草食押不蘆雖死元不死未見滌腸人先聞棄簀子(漠北)
(有名押不蘆食其汁立死然以他藥解之即蘇華佗洗腸胃攻疾疑先服此)
誰令珠玉唾出彼藜藿腸仁人不為寶良賈宜深蔵(和林)
(有尼能吐珠玉雜寶)
嬰啼聞木枝羝乳見茅茹何如百年身反爾無根據(漠北)
(種羊角能産羊其大如兔食之肥美嬰啼木枝見山海經所載)
西狩獲白麟至死意不吐代北有角端能通諸國語(角端)
(北地異獸也能人言其高如浮圖)
纔脫海鶴啄已登方物輿仰面勿啾啾我長非僑如(小人)
(長僅七寸夫婦二枚形體畢具)
羯尾大如斛堅車載不起此以不掉滅彼以不掉死(西漢)
(有羯尾大於身之半非車載尾不可行)
八珍殽龍鳳此出龍鳳外荔支配江䖴徒誇有風味(謂迤)
(北八珍也所謂八珍則醍醐□沆野駝蹄鹿脣駝乳糜天鵝炙紫玉漿玄玉漿也玄玉漿即馬妳子)
灤人薪巨松童山八百里世無奚超勇惆悵度易水(取松)
(煤於灤陽即上都去上都二百里即古松林千里其大十圍居人薪之將八百里也)
兩駝侍雪立終日飢不起一覺沙日黃肉屏那足擬(沙漠)
(雪盛命兩駝趺其旁終夜不動用斷梗架片氊其上而寢處於下煖勝肉屏且不起心兵也)
積金峰訪梁道士
驚羽穿林看細碎健輿繞石聽攲斜道人住近茅峰北
一簇樓臺五色霞
湖居雜興八首
御舟初出賞春菲傳是諸王與后妃香霧漸深蓮幕暗
日斜惟見澹黃衣
脈脈吹香屋角梅背風移燭小簾開鳳城幾日元宵近
一片簫聲水上來
龍舟曉發斷橋西别有輕舟兩兩隨春色可人晴較穩
酒家爭出柳梢旗
相國平泉水竹居吳中花石世間無遊人馬上休回首
一半春風在裏湖
雨後林塘夏亦秋一葫蘆酒在船頭醉來深入荷花去
臥看青天飛白鷗
三賢猶得仰高風冠服雖殊氣味同後五百年無繼者
桃花含笑夕陽中
車魚人散水風腥雨色凉分柳外晴回首夕陽都落盡
忽然東向數峰明
萬樹芙蓉兩蕊宫秋風開遍水邊叢白牆遮盡紅牆出
只見紅牆一半紅
翔泳堂酒中
環辭度得雪兒歌濃墨斜書碧玉柯醉折芙蓉薰酒盞
裏湖凉似外湖多
題江貫道百牛圖
幾年散放桃林後餘四百蹄猶可騎攬鏡挂書多事在
能騎唯有一凝之
題龔翠巖中山出遊圖
何處張弧思一車中山曾見夜蒐圖棼棼眼底朱成碧
後乘鍾家有此姝
玉清宫與趙達夫鮮于樞聮句二首
湖田漠漠水禽飛(達夫)堤柳斜斜帶夕暉(樞)二月江南
好天氣(珽)初陽臺上惬春衣
巾子峰頭檥釣船(達夫)初陽臺上坐鳴絃出雲高樹明
殘日(珽)過雨蒼苔泫細泉絶俗誰能繼遐躅(樞)凌空我
欲學飛仙(逹夫)還家正恐鄉人問(珽)化鶴重來知幾年
(樞)
山居懷林處士
昔在林處士結廬鄰峰顚年年不入城梅花有佳聮童
鶴三數口負郭十畝田弟姪列朝裾咸平好時年人品
旣已高奉養常充然嗟我何為者日用買山錢愛詩不
能佳未了區中緣空有一寸心羨殺處士賢飽看貴人
面不若飢看天推牀呼伯雅且此相周旋有田足幾時
卓哉坡翁言
蛾眉亭
秦赭鑿填石不受鞭箠考零落楚江滸相峙矗三島穿
松得細逕據一陵二小奔流浩浩來五色爛華藻至寶
地不措絶境天所造誰言兩蛾黛功奪京兆巧終朝對
顰蹙似為今古惱然犀磯沈沈跨鯨月皎皎絲綸三千
丈蒙衝百萬櫂天風吹過夢多憂只空老今者吾與子
所愜在幽討供帳莫悤悤槃觴從草草雅琴鼓一再領
此風日好臨崖發清嘯倚樹或(闕)倒禮存玉帛外縱弛
或一道興極不知歸白漚破晴昊
李翰林墓
出城得佳山兩峰特竒詭一如植躬圭一峰拱而侍我
見猶愛之而况謫仙子孤墳在其下政爾直一死謫仙
眞天人出處見諸史豈敢傲吾君辛苦植唐祀嗟予偘
偘者塵土正如此停車不忍發載拜顙有泚仰止青山
高清風與終始孰謂千載人不在天地裏
贈張知府周卿
人品中原說此翁雄文直氣耿心胷幾年天上張公子
今日雲間陸士龍來暮已聞歌五袴平反何翅禄千鍾
相從媿落諸公後拭目西巖第一峰
贈青龍任月山
傾蓋相逢意已親風流儒雅邁同倫曾來東閣觀竒士
又向西湖見偉人放櫂小溪梅皪皪敲棋深院燭燐燐
懸知後夜相懷切帆落胥山月一輪
題如鏡淨講師房
娛老林房世路賖塵埃飛不到袈裟西湖草木雖同土
北寺煙霞自一家靜敞白扉翻貝葉閒輸赤仄養椒花
鑑光炯炯輝今古身後何須用五車
春日重過如鏡上人房
憶昔敲門賦瑞筠鹿園佳話又重新屋頭能拓三三徑
林下知非陸陸人鑿沼何須晉康樂種蓀還憶楚靈均
老師鍊得心如鏡更把高臺比月輪
龔提舉璛
璛字子敬宋司農卿潗之子自高郵再徙平江
家焉宋亾例遣北上潗行至莘縣不食卒璛悲
不自勝嘆曰國亾家破吾兄弟不能力振門戸
獨不可為儒以自奮邪與其弟理刻苦于學戴
帥初仇仁近胡□仲皆與為㤀年交聲譽藉甚
人稱曰兩龔以比漢兩龔云憲使徐琰辟置幕
中舉和靖學道兩書院山長當事者交章薦宐
在館閣不報調寧國路儒學教授遷上饒簿改
宐春丞歲餘乞休遂以江浙儒學副提舉致仕
卒其所作詩曰存悔齋藁明朱性甫錄補遺十
七首出自荻溪王氏所蔵子敬少時嘗有咏史
詩云文若縦存猶九錫孔明雖死亦三分為一
時所傳誦其序袁靜春集云通甫與予交上下
古今一返諸性情之正其于持論如此
詠岳王孫縣尉復栖霞墓田
岳鄂諸孫復墓田清明寒食起新煙道傍為我除蒼檜
山下如今哭杜鵑高廟神靈應悔此中原父老尚悽然
西湖靡靡行人去却望栖霞轉可憐
嘉定州道中寄庶齋
客夢孤雲散漁翁一帆投人行江路晚花繞槿籬秋有
酒誰同醉還家此暫畱中年髮盡白豈必為離憂
送漕府王子方經歴
燕北吳南一萬艘順風天外翼鴻毛碧濤渺渺雲帆穩
紅腐陳陳廩粟高此日朝廷多妙選何人幕府最賢勞
共知餉饋須劉晏且為明時坐省曹
次黃仲堅教授江灣行
滄海蜃化樓臺生瑣碎一一不可名夜如何其夜六更
是中精異方冥行忽然鍾鼓聲轟鏗我憐混沌死未覺
濁惡泥沙埋齷齪珠璣金碧視性命黷貨聊堪付官𣙜
洞房蛛網鏤象牀重門蘚鋪撼倉琅魂兮歸來知在亾
縱令僵立倚橋柱忍見逝者相為忙百爾君子須遠猷
公私慢蔵多後憂官庫訶護竟失守豈以尤物無庸畱
傳聞頃刻飛煙塵天奪鬼偸希世珍重雲寶構亦變滅
況復區區迷幻身積蘇累塊驚盲人
偕林彦達天平卽事
籃輿過西郊故指長松樹幽尋得清深古藤蛟蛇聚聊
為取徑來復作尋澗去峩峩天門山僧坊掩其處稽首
忠烈祠兹游有神助違世常獨行會心有同趣手㪺白
雲泉一洗儒者腐躋攀龍門上滄海欲竟渡狂嘯風雨
飛血肉那可住俯觀大千界莽蒼盡回互病夫杖藜還
數息安窘步之子凌絶頂相失不可遇俯廊把臂笑物
色方受句跏趺贊公房茶甌要湥注蹇予每多艱沮洳
沾兩屨肩僕亦已痡重負寧少恕前途更回首空翠洒
嵐霧持此將安歸濟勝自非具知津問長沮無淚洒羊
祜平生樽酒期中秋月當戶
題劉文偉府判收蔵山莊夜歸圖
盤桓長松樹莽蒼歸薄暮惟應門外山見我蹇驢去泠
泠野水聲候子莊上路亦有東鄰僧分臥清寒處
游桃花塢次郭祥卿陸友元
三月西城多少花暖風吹雨過晴霞海棠昨日開時路
山鳥清隂到處家長袖挽春攜手去小輿舁醉一肩斜
閒人好在江湖酒只辦年年賞物華
春日寄懷書臺
閶門柳如帶中有别離在當時官河船飄搖忍相待二
月東風吹莫寒追送百里問河干破屋殘燈人去住欲
語不語千萬端竹雞鉤輈啼夢闌九山道中雨漫漫已
恨金華六年别當時再鼓荆江楫七年又恨瀟湘闊人
生貧窶北門憂我一思之生白髮白髮生何足驚志士
潦倒俱無成酒澆磊磈澆不平況復不飲難為情長歌
短歌無新聲念我獨兮在吳城今年石湖好清明每樹
梨花香雪晴夫君不來湖上亭昨朝見家信紙尾煩相
問是親不可疎旣遠不可近此身江海事多違往往舊
交零落盡我亦徘徊看舞謳誰家歡宴及春游越王郊
臺踏芳草危絃二七彈箜篌箜篌嘈雜兒女語繡柱朱
絃生眼霧感物逢時重懷古悠悠我行處總是衰遲路
待君歸來問君故各天一涯水東注
虞韶卿以謝㬪山請諡立祠北上
萬㬪山中足舊聞只今誰使意勤勤周人頗義伯夷事
晉代行收諸葛文九死本無榮諡願一香終為老師焚
黃金臺上逢知已袖有江東日暮雲
次鄭僉事送干壽道之慈湖長
樽酒南薰别意凉慈湖宛在象山陽人生莫恨書檠短
地褊何堪舞袖長親舍雲飛千里白客篷雨漲一川黃
昔賢了了經行處草木畱君發舊香
畱岳仲遠處欲歸賦
客懷迷積隂歸夢理前路篠岸散清漪秧疇生綠霧蚓
鳴沮洳夜鳩喚蒼茫曙我本江海人安得扁舟去
吳儂行
吳儂畏雨如畏虎不道梅霖是時雨江湖占水多作田
雨來水漲無堅土年年相戒築岸圍州縣施行督田主
紛紛何益耕者勞鼕鼕還聽踏車鼓鄉風種麥屬農家
拾穗泥中鎌不舉公私上下望西成兒女插秧湥沒股
饑荒却憶四年前百貨如今尚高估惟有斗米八十錢
雖賤傷農未為苦此事猶應費將護因民所利物無迕
諸賢鍊石天可補肯使窮櫩怨寒暑
偕陸季道錢德鈞陸友元葉彦思張仲容飲府庠
荷花池上旣而又自韓園至鄧覺非家飲觀蓮分
得色字韻
清樽如有期初凉意俱適肯來寂莫濱䓿萏亦浮植陶
然轉乘興徑度一圃碧遙指城南家臨水更展席酒狂
易為仙風便香堪食空宇無能塵物我皆醉色誰言鬢
已秋始得痛飲力願將花上露為洗坐中客
題丁生所蔵錢舜舉山水
寒溪湥無魚扁舟小如屐舉世相為浮更用一篙力畫
彼山中人憩此松下石
病起試筆十韻
積雨迷空闊翩翩多去舟將家値卑溼無事得清幽安
石非高臥文園已倦游壯心釋如意短髮寄搔頭病約
山容瘦閒窺鴈影浮雙扉寒自語一榻淡相留香篆縈
紆晚畫屏瀟灑秋黃花荒古道白日起滄洲不死千金
藥平生百尺樓暫分仙枕夢遥訪羽人丘
掘山藥歌
綠薜紫藤緗色子種玉綿延春透髓晴虹歲晚寒不起
託命長鑱山谷裏小隱牆東塹藥闌劚土政得方槃槃
服食相傳養生訣茂陵劉郎和露啜
題鄭子實著色溪山漁樂圖
東風忽來吹綠雨閒雲更學苕花舞山中之人歸未歸
溪上漁翁泛春渚
題小米雲山
分流岡下石門灣日日白雲如此山薄暮米墳松櫪暗
扶笻曾與一僧還(元章以下數世皆葬分流東西東為石門則予先隴所在也故云)
題荆公詩後上有甓社文房印乃吾祖遺書散落
者十餘年前子中弟得之書來相報今不能共觀
聊書其後
憶子書來說買書印章驚認劫灰餘松風小牖秋如夢
淡墨疎行淚滿裾
焦山
還鄉白髮鍊丹臺世外襟懷渺渺開山與江傾橫海立
人隨秋迥御風來石公渡口扁舟在鐵甕城頭斷角哀
展轉闌干凭萬古少年自許拔塵埃
洛社東泊
放舟山水間舟上載青山薄暮臨溪坐青山相對閒
南墅散步
散策㤀遠近看雲孤野夕履石冰磵碹綠岡松林黑紛
紛車輪後宛宛﨑嶇迹矯身一延佇金彩罅西魄遐思
動盈抱百年會有息人生信少娛道心常自得山中樵
者歸舍南炊煙直焉知同歲暮亦有還鄉客
六月
六月凉如冰熨齒枇杷移隂碧書几風勻書葉蠶暈紙
語默無窮岸巾起我思古人望逸軌遙山巖巖作清峙
百年幾何北窗裏宇宙不滿平生喜
空心亭分韻得旭字(常建題處)
依微轉樵徑更上虞山麓閒尋昔人詩自悟禪房宿野
木蔭花氣幽潭得山綠日日空心亭山僧愛朝旭
題翠禽畫
一曲寒塘漾夕暉珍禽照影惜毛衣非魚也自知魚樂
不肯花前掠水飛
浮圖山莊冬夜
山田得秋稔農家共欣欣里社競簫鼓吾生愧鋤雲躭
書歲云晏五十更無聞古今轉難通何能筋力勤緬兹
寤寐懷擁爐取微曛荒村雞鳴遠不知遥夜分可憐獨
轅車徑度長岡雲賣薪者誰子低回日寒昕曠望城中
塵天地方絪緼
元貞乙未予賦詩有爛游吾欲首斜川之語于是
延祐乙卯二十年矣正月三日與猶子永誦淵明
詩憶舊事恍然如為今日設將男昏女嫁少文之
願儻遂乎
一語悤悤二十年爛游吾欲首斜川今朝開歲忽五十
稚子誦詩驚醉眠元亮歸來殊未晚買臣富貴政堪憐
名山五岳無窮意浩蕩春風白髮前
謝陳壺天惠蟹
寒蒲縛來腸已無枯骨裏肉肉自腴為君喚醒江湖夢
孤蓬細雨聲相濡貧家不辦滿眼沽糟牀澑澑(一作槽頭酒滴)
紅眞珠起來為立(一作獨坐)西風裏一徑晴寒菊數株
讀漢書
張湯多巧詆公孫但從諛甚惡刀筆吏亦鄙章句儒在
廷無黨偏惟有汲長孺徒為右内史幾以不悅誅武帝
欲云云顧問當何如陛下内多欲奈何效唐虞申生言
力行較之得皮膚惜不能用黯為御史大夫丞相取充
位不用董仲舒對策最純正尚憂書自書六經曰表章
儒效舊闊疏治道固有本千載一長吁
用元微之寄樂天韻奉懷元晦(時予從徑山晦機在淛西憲獄)
十宵九夢遣分身世事翻騰可具陳天意何時能悔禍
吾徒到處不如人雨聲歴歴侵殘夜風物凄凄入小春
縮地無方臂不羽倚樓東望獨傷(一作欲無)神
郭祥卿同游虎丘(以下五首朱性夫補遺)
弱植有緩步同游無雜賓清隂山寺古紅樹石楠春丘
隴埋吳國園林閱晉人不應繫舟處猶是去年津
吳中寒食
寒食清明賣酒家酒瓶亂插紅白花江南蠶子非一種
日暖蜂房報午衙八十漁翁罾半破往來醉客路三叉
村中女伴無忙事疎雨小塘收漾紗
馬虛中柳城春色圖
城中塵頭十丈高欲畫春風風怒號佩霞仙人騎鶴背
却度太虛觀樂郊當時丹青爭出色借與天公動搖碧
上流老子餘舊蹤桓大將軍亦曾植樹猶如此我何堪
莫學江南繫船客雉堞平成天下平有情有思弄春晴
隔葉睍睆黃鸝聲
玄天妙景歌
光隂過去留駒隙海宇微茫起蜃樓夢境清都眞帝所
仙人一室有天游珠如黍米縣何許掌上臙脂爛不收
飛佩超然凌倒景擬將變化問洪丘
雪樵
伊川門下已齊腰清苦誰如雪裏撨浩蕩山林行靡靡
低迷蓑笠影飄飄枯梢一夜號寒墮野菜尋春待凍消
炙手故應猶可恝高人塵甑儘無聊(性夫先生于甲辰六月抄都氏本)
題張氏所蔵石經
洛溢河清世之季鉤黨諸賢死無避橋門冠帶此何時
詔與(一作為)羣經正文字議郎郎將工隷書觀者繽紛門
外車佀憂方冊重灰(一作煨)燼且可鐫摹辨魯魚南臺四
部存幾磧誰見世間完六籍漢儒區區掇拾方到今不
是糊塗墨(一作客)
述懷簡張仲實教授
霜清起病骨臥久㤀籧篨殘息不暖衣短髮漸入梳涉
世何用早意適事不如旣知非所能裁足不願餘藥苦
尚可飲家貧難可居秋來窘繁隂百畝沈嘉蔬滯穗尚
采掇吾生愧耕鋤南窗美朝陽昔賢遺古書風竹如應
門一室自埽除西庠張公子為我日回車言笑適相娛
綢繆焉得疏
送楊起行
纓冠楚楚濯滄浪彼美人兮淇水陽大府久須唐令錄
中州正用漢文章忠貞滿眼眞能幾遲莫相看耿不㤀
至治朝廷天咫尺載歌丞相舉賢良
送秦俗之補南臺掾
南臺禮意特相招送客溪亭自寂寥夜雨燈前春幾許
清風扇底暑全消中司執法分曹掾掌政名官佐使軺
捧檄還應為親喜宦途等是上雲霄
書閣(以下九首俱宣城詩)
年華荏苒故客况寂寥新雪融疑是雨風和欲近春疎
梅縈小鳳宿藻負潛鱗書閣閒登望時煩載酒人
偶題
宿雨池館淨閒官造請稀石榴朱夏色山鵲青雲飛遐
矚臨風檻沖襟散暑衣陳編撫芳潤脈脈髮初稀
郡樓
久客有遠思肩輿登郡樓聊為避暑飲更學御風游疉
翠城南面雙虹水北流流將五湖去葉葉采蘋舟
述懷二首
古道直如矢古心能斷金今人思古人寥落誰知音旭
日臨前除暄風散幽襟相彼好鳥鳴擇隂嘉樹林豈無
念朝飢溉之釡與鬵大川無停波高山上嶔崟白髮何
由玄寒暑日夜侵叔孫獨楚製莊生常越吟載歌行路
難歌闋意彌深
葺荷不用織采蓮尚可食芳時安可常秋風鳴槭槭美
人明月璫青霓以為裳手攬北斗柄低昂挹天漿天漿
解渴心下土何茫茫九牡閶闔開寸誠函綠章焉得飛
仙術與陪鸞鶴翔所憂歲年駛敢畏道阻長啓戶辨夜
色驅車遡晨光終然江海澨臨路空徬徨
次韻劉景初偕陳元佐見訪
松閣啓晨眺東雲白英英空尊媿坐客幽道聞屐聲郊
墟地自扃林巒暑逾清官居屬冗散朋從多澹成拂麈
急雨過聮鑣去隄平書味一何長襟期浩已盈挑鐙展
篇什寤寐山中行
楚雲湘水圖歌謝張師夔教授
離騷之國幾千里十幅蒲帆順風駛順風猶須兩月程
伊誰移來墮書几張君墨妙游戲爾亂峰因君接天起
蒼然古木摧不死君應曾隠茅屋底得非是間種蘭芷
慘澹經營那及此松連閣上聽秋聲讀書眼花字如蟻
玉立長身挾童子披圖置我平生喜憶昔詩家愛許渾
凌歊荒臺尋舊址云何姑孰大江邊望湘潭雲尺有咫
我今識君意總為詩料理雲兮楚之雲水兮湘之水廻
鴈夕陽銜一葦山高見衡岳江遠會南紀君兮君兮可
奈何我詩敢劘屈賈壘
老錢折枝
挑似臙脂棃似雪折花人是惜花人折枝圖上堪腸斷
忍更題詩破費春
泊舟
小舟尋夜泊明月散風瀾故人相别處雙鷺立前灘(予歸)
(京口省墓天錫出此紙徵予書宣城詩記憶不甚眞天歷二年孟夏二日龔璛識)
水邨歌(并序)
延祐丙辰偶賦此十月七日訪湖天學士遂到
水邨先生寓居烟水蒼茫間適與此詩相似俾
書
吳中水為鄉人與鳬鷖侶獨欠今年黃梅少時雨農
不田疇占洲渚鄉風用鉏不用犂築堘踏車兒女妻農
家辛苦亦復樂高低兩岸互相角自愛茅檐暖莫厭社
酒薄社前賽神卜東作飯牛何必歌短衣尚可著十年
種樹樹滿邨明年飬蠶蠶百箔
題水邨圖
澤國漁無定秋霜柳不凋幽人意晼晚此日畫蕭條
次貢仲章登虎丘韻
遠客喜舊交相逢乘興游輕帆不用楫出郭望林丘旭
日時來暑春服何清脩涉世儒生腐尋芳僧寺幽紅塵
避人遠綠隂入山稠奕奕文翰英于于江海陬凭高劇
弔古濯纓便臨流蒸鬱變雷風倚徙客遲留取凉盡酒
尊霑溼壞詩篝空濛駕歸舸起滅波中漚
天平道中二首
望荼䕷好雪䰐鬖暖日和風信去帆寂寂餘香花數點
清波欲動嫩鳬攙
鼓聲依約分魚市不負儂家白酒鮮秔稻新秧及時插
苧衣清楚入梅天
胡主簿長孺
長孺字汲仲號石塘婺州永康人咸淳中從外
舅宣撫參議官徐道隆入蜀銓試第一授迪功
郎監重慶酒務俄用制置使朱禩孫之辟兼總
領湖廣軍馬錢糧所僉廳與高彭李湜梅應春
等號南中八士宋亡退棲永康山中至元二十
五年元世祖詔下求賢召見京師拜集賢修撰
改教授揚州移建昌攝錄事官至大元年轉寧
海主簿延祐元年轉兩浙都轉運鹽使司長山
場鹽司丞階將仕郎未上以病辭隠杭之虎林
山卒年七十五所著有石塘文稾五十卷汲仲
為辭章有精魄金舂玉撞壹發其和平之音海
内來求者如購拱璧碑版焜煌照耀四裔趙文
敏公孟頫稱其天資高爽發言便自超詣常為
羅司徒奉鈔百錠為潤筆請作乃父墓銘汲仲
怒曰我豈為宦官作墓銘邪是日正絶糧其子
以情白坐客咸勸受之汲仲却愈堅其送蔡如
愚詩云薄糜不繼襖不㬉謳吟猶是鐘球鳴語
之曰此余祕密蔵中休糧方也從兄之綱之純
皆以經術文學名人稱之為三胡云
題山外歸人
結屋北山阿境趣適有契閒寂聊悅心深密非避世誰
令賦遠遊山空冷蘭蕙人間萬得喪欣戚隨所制頗似
觀優伶笑語雜悲涕戲弄刻漏間陳迹安足寄策杖歸
去來溪深亦朝厲陟嶺見我屋竹柏松杉桂雨餘青一
色淨埽如作篲行可休此足無言得深詣
題李待詔虎溪三笑圖
元亮纘孔業脩靜研耼玄遠公學瞿曇高居著幽禪人
異道豈殊萬散一固全目擊輒有得參會各囅然胡為
老緇褐笑舞喜欲顚漫道遺其身襟袖猶蹁蹮彼酣適
酒趣尚不醒者傳族史浪自苦窺管持知天
題崔錄事女眞驄馬圖
天恩洽騎十二閑短策不知行路難漠漠空川望不盡
電光掣過須臾間蹄高高屈汙溝出駿骨隠隠隆于山
窟泉沙草不得足勞多食薄心知慚十年甕牖間書瑟
展卷見圖眞太息女眞年少面如盤華屋平生隔風日
青驄肉破擁尻脽黃金校具襃緩拂三品芻豆空自多
行見火花繞銅歴
贈相士黃電目
憶昔待詔金馬門方伎雜遝車蓋䋣黃生蔡子最絶出
高堂不奈笙歌諠廬陵老翁才五尺盱母江頭眼空碧
相人豈不二子如秋風夜雨歸無宅長身博士老一簟
皋比那博儒生酸人生榮華無足夢桃笙竹枕長闌干
黃翁勿歎無家苦華屋連雲更何補蜀莊一日不百錢
炳炳幽光二十年
題段郁文雪石
白雲飛來著春空翕霍變化生竒峰朝曦照耀舒復卷
碧華忽擁玻瓈宫秋潮初壯明於雪千雷動地吳山裂
濤頭出海夕陽微百煉青銅浮玉玦雲容濤勢偉且竒
乍出乍沒須臾時乾篤雪山白盈尺晴天萬里窺蛾眉
似識詩翁作詩苦獨擁清妍照環堵河翻月落夜未央
如虹光氣飛屋梁
題秋江喚渡
道傍木葉如渥丹歸急不知行路難青嶂碧溪自喚渡
蹇驢破帽秋(一作西)風寒裹頭長須甚德色肩輕不借有
餘力人間塵土深復深謹勿重賦招隱吟
題開元三馬圖
牧馬極盛開元中上閑十二皆游龍時平千里不自效
嘶聲脫吻生悲風流傳八駿苦詭怪樂歌天馬徒能工
豈如杜句曹韓画流雲飛電玉花驄吟詩展卷何獨此
未可與此爭先雄重瞳玉色五百載階塌相向將無同
誰人臨摹得高意印章仿彿龍眠公但存大略見神駿
未傅五彩分風鬃俯仰布置號進稾圖成欲上明光宫
安定王孫固英物錦標象軸留其蹤願言蔵襲不浪出
駿骨隱隠驚盲聾秖今駑駘厭芻豆鹽車未贖汙溝紅
大水
西昆水源出天河一瀉萬里生驚波濁渾到海更奔猛
潰決猶自吞陵阿瓠子魚龍横中野至今空唱宣防歌
故跡九道復不得南注安流少休息癡冥隂雲欺白日
不放扶桑光采出連宵達旦雨如傾綠野黃流混為一
河伯侈大未可厭規取桑田廣宫室長鯨老蛟助聲勢
城郭波浪相沈沒神禹衣冠蔵會稽大叫不聞將安為
耕漁樂贈金華相士
憶昔力耕金華野青蓑綠笠風煙下扶犂荷鉏豈不倦
春醅映琖清如寫亦曾扁舟釣錢唐長緡短棹浮滄浪
顚風駕潮濤更惡若比世路猶康莊安有高情唐許協
深閟神光形亦偞還騎官馬走黃塵江山過眼空重㬪
少年壯氣苦不羈西川南海去如馳二毛已非折腰具
况與志願常參差長官怒罵沸於爚口自唯諾心自怍
升斗未療飢寒憂低佪獨羡耕漁樂老翁雙瞳秋月如
何時照我歸鄉閭江湖耕漁樂復樂挂冠徑歸良不惡
送方蓼洲盱江訪上人不遇歸上饒
昨夜秋風顚徹曉沙洲蕭瑟鳴枯蓼羇人荒館夜初長
潑天月色當樓皎老夫思歸又懷禄去住似被飢寒繞
羡君一語不相投掉臂長塗疾於鳥相知貧士老當遂
醫識死人危不夭伯牙子期行可遇揚子候芭事更杳
題蘇東坡春帖子詞卷
元祐文忠任詞職毅色正言古遺直農占蠶兆九處三
宫壼春吟存楮墨周公惻怛陳囏難無逸豳風但耕織
豐鎬瀍澗遥相望八百卜年終不忒陳橋推戴出俄頃
安得絫積同先稷愛人忍詬戢兵端舍巳崇儉優民力
弭菑銷變壹以誠三百年餘傳玉食卿材相業富賢良
講席諫垣多道德通都達宦固廉貞遠縣小官尤謹飭
君子皓首畢典墳野人黃馘常稼穡秖今眞蹟落世間
象軸鸞褾嚴設飾先正已遠不可追空使故臣淚垂臆
題黃山谷三言詩帖
退之出牧向湖州霽色衡山碧欲流魯直宜州遷謫去
嶽雲九夏滿空浮美哉湘水濁清深洗濯遷人執熱襟
峰裹雲根不同量解言隨器與渠斟魯直題來務觀題
便云字與漢嘉齊不知僰道經行路不涉祝融峰子西
次韻段文郁
轉雷飛瀑護遺壇著足危岑向碧煙木末雞啼藤矯矯
稻間牛過水田田瑶池浪記三千實玉井空傳十丈蓮
少室幽棲良不惡黃塵山下欲彌天
題風雨漁舟圖
細柳新蒲春已滿飄風急雨亂如顚漁人若解忘魚意
繫却扁舟卧碧烟
題醉王母圖
宴罷瑶池醉不任仙人那有世人心良工欲寫無言意
自托丹青作酒箴
題范文正公書伯夷頌後二首
名並日星眞細事義參天地在彝倫寥寥千古空遺跡
薇滿西山意自春
伯夷清節韓公頌范老銀鉤韓子傳屋壁遺書還孔氏
誰人得似使君賢
竹房先生吾丘衍
衍字子行錢唐人意氣簡傲常自比郭忠恕居
生花坊一小樓客至僮輒止之通姓名乃使登
一日廉訪使徐琰來見衍從樓上呼曰此樓何
敢當貴人登邪願明日謁謝使節琰笑而去生
徒從衍遊者常數十百人衍坐童子地上使冠
者分番下授之時出小清凉繖教之低昂作舞
勢或對賓游談大噱解髮濡酒中為戲羣童皆
肅容莫敢動衍左目眇又跛右足一俯一仰嫵
媚可觀畜兩鐵如意日持弄之或倚樓吹洞簫
數曲超然如忘世者性好譏侮文學士獨推服
仇遠及胡之純長孺兄弟初衍年四十未娶買
酒家女為妾至大三年秋或訟女為已妻官逮
女父母會其偽券事覺連及衍衍固弗知也因
邏卒辱衍衍大不勝慚臘月甲子衍持玄絛緇
笠詣仇遠别值晨出因留詩一章竟去不知所
之明日或有得遺履於斷橋上者後衛大隱以
六壬筮之得亥子丑順流相曰是其骨朽淵泥
九十日矣多寶院僧可權故從衍學為詩聞其
死哭甚哀招魂葬之西湖上子行工隸書尤精
於小篆兼通聲音律吕之學詩善傚李賀有竹
素山房詩竹房竹素貞白皆其號也
龍吟軒
四山若龍盤精廬剡溪曲中有不蟄龍長吟破幽綠道
人宴坐起拂袖窗牖開手持碧琅玕聽此風雨來
張伯雨贈黃精
山中有靈草乃云太陽精况聞天老言餌之可長生故
人赤松意分贈慰我情玉津比靈芝采采三秀英我願
服此久飄然出蓬瀛綠髮無秋霜身如羽翰輕舉臂入
霄漢丹臺列高名手把金芙容與君遊太清
陳公輔聽雨軒
帝子吟瀟湘瀟湘雲烟竟茫茫楚客歌洞庭洞庭木葉
空秋聲豈如敬亭山前野人宅西風不驚響雲滴燭花
未翦書在牀愛爾玄音起虛寂忽無復忽有天灑來自
然山中枕流人如聽洗耳泉神融意適有眞趣汝南郭
泰來何暮忽憶隴頭水罷我膝上琴旅人動遐思無此
瀟灑心君不聞簷花悲歌杜陵老山雪空回剡溪櫂祁
寒暑雨無怨咨流麥漂衢竟誰道與君歌聽雨秋雨最
可聽明朝雨歇雲亦散月色滿地秋冥冥
玉佩謠
昆吾翦月吹香風鸞絲貫縷聲瓏瓏珠華闌珊舞回步
宓妃催喚蓬萊宫聮翩鳳帶春風碎曳雨搖雲楚腰醉
仙人琪樹生晚寒洞中敲折青琅玕
古采蓮
溼風吹花生冷香馮夷為舞水絲裳霏霏粉金飄晚塘
浮蘭舟鼓桂楫歌采蓮為君發遲遲歸來弄明月
洛城曉
洛陽曉氣浮春空花氣漾暖香濛濛油車碧鈿金騕褭
染露蹴煙移海紅回廊複宫洞房隔夢入瑤臺買春色
疊柳蛾眉蜀帳昏漫識銅駝錦香陌鸞悲鏡舞秋茫茫
簾移日光春晝長春晝長恨春草胡蝶飛來鬢先老
别仇山邨
劉伶一鍤事徒然胡蝶飛來别有天欲語太玄何處問
西泠西畔斷橋邊(按此詩子行絶筆也)
桃花雨樂府一章寄翼之
秦源春夢陽臺晚風散驚紅作秋苑閒隂碧樹搖暖雲
茸苔羅水香氤氲蝶飛不濕煙錦路吳娥怨澀鸞階步
參差海羽雙燕來依微石舞瀟湘回
古詩一首送翼之回吳
游子動歸思南風起秋聲我亦當此時相送難為情交
朋尚如斯况爾懷父兄三吳亦鄰邦一水非遠程君還
姑蘇臺我留鳳皇城兩地各相望馳心互奔傾流光若
頽波彼此即寓萍浮世苦離散輾轉百慮縈何能慰予
懷握手徒營營
次韻謝錢翼之
筆翰西臺妙文章五鳳樓美才須比玉直道豈如鈎吳
苑辭春色江風散旅愁吾廬正蕭颯二仲得羊求
菌耳徧沃野
菌耳徧沃野瓊芝亦芬芳羣隂掩其茨誰復知爾良我
願得此草移根植崇岡閒攀紫金蕤挹露晞朝陽服食
换綠䯝輕舉過紫皇招攜三辰游與之同輝光
與鄰寓人隔屋對月夜話
禦宼連牆屋神交得謝瞻(謝有隔屋夜語事)偶逢吾所契共語
月當檐微禄終何補良才尚此淹憑君縱玄論未怪發
幽潛
(右故人吾子行乎蹟十二紙皆前後得之於書夾所蔵復恐散落集而存之其為人見石塘胡先生所為)
(墓銘兹不書後三十年為至元五年己卯九月九日江邨民錢良佑識)
霅川翁錢選
選字舜舉號玉潭吳興人宋景定間鄉貢進士
年少時嗜酒好音聲善画山水師趙令穰人物
師李伯時花木翎毛師趙昌皆稱具體用筆高
者至與古人無辨嘗借人白鷹圖夜臨摹裝池
翼日以所臨本歸之主人弗覺也趙文敏公孟
頫蚤歲從之問画法鄉人經其指授類皆以能
画稱至元間吳興有八俊之號以孟頫為稱首
而選與焉後孟頫被薦入朝諸人皆相附以取
官爵選獨齟齬不合流連詩画以終其身家有
習嬾齋因自稱習嬾翁霅川翁清臞老人皆其
别號也黃公望謂舜舉吳興碩學貫串經史人
品甚高而世往往以画史稱之是特其游戲而
遂掩其所學斯言可謂深知舜舉者矣
仇書圖
兩兩挾策遊康衢聚戲不異同隊魚忽然兒態起爭競
捐棄篋笥仇詩書
水仙花圖
帝子不沈湘亭亭絶世妝曉煙横薄袂秋瀨韻明璫洛
浦應求友姚家合讓王殷勤歸水部雅意在分香
韓左軍馬圖卷
韓公胸次有神竒寫得天閑八尺駒曾為岐王天上賜
不隨都護雪中驅霜蹄奮迅追飛電鳳首昂蔵似渴烏
春草青青華山曲三邊今日已無虞
題浮玉山居圖
瞻彼南山岑白雲何翩翩下有幽棲人嘯歌樂徂年叢
石映清泚嘉木澹芳妍日月無終極陵谷從變遷神襟
軼寥廓興寄揮五絃塵彯一以絶招隠奚足言
(吳興公蚤歲得画法于舜舉舜舉多寫人物花鳥故所圖山水當世傳罕此卷蓋其自寫山居景趣旣高)
(筆墨精妙尤為合作詩亦雅麗非近人語僕以戊子秋七月得于書肆如獲古圖史云因次韻識歲月于)
(后秋風動巖樹歸鳥何其翩我思巖中人可以樂忘年夫君乃詞客画手故作妍吳興圖画藪詎隨時好)
(遷上巖雲積雪下巖水鳴弦展卷纔尺許坐對兩無言山澤臞者張雨題于開元靜舍之浴鵠灣)
題桃源圖
始信桃源隔幾秦後來無復問津人武陵不是花開晩
流到人間却暮春
題山水卷四首
目窮千里筆不到自是餘生坐太凡一日興來何可遏
開窗寫出碧嵓嵓
江南北苑出竒才千里溪山筆底回不管六朝興廢事
一樽且向畫圖開
煙雲出沒有無間半在空虛半在山我亦閒中消日月
幽林深處聽潺湲
胷中得酒出孱顔木葉森森歲暮殘落墨不隨嵐氣暝
幾重山色幾重瀾
題洪厓先生像卷
神駕馭景飈太虛時總轡玄道不可分直悟天人際羣
從皆成仙玩世不計年何當事神遊許我笑拍肩
題竹林七賢圖
昔人好沈酣人事不復理但進杯中物應世聊爾爾悠
悠天地間媮樂本無媿諸賢各有心流俗毋輕議
題宫姬戲嬰圖
殿閣森森氣自清不知人世有蓬瀛日長無事宫中樂
閒與諸姬伴戲嬰
題秋茄圖
憶昔毗山愛寫生瓜茄任我筆縱横自憐老去翻成拙
學圃今猶學不成
題秋江待渡圖
山色空濛翠欲流長江清澈一天秋茅茨落日寒煙外
久立行人待渡舟
霅溪翁雪霽望弁山圖(并引)
至元二十九年余留太湖之濱雪霽舟行溪上
西望弁山作此圖且賦詩云
弁山之陽冠吳興峮嶙&KR1005;&KR1625;望不平煥然仙宫隠其下
衆山所仰青復青雪花夜積山如换乘興行舟須放緩
平生不識五老峰且寫吾鄉一竒觀
是日汎舟歸湖濱至夜雪大作旦起賦五言古體
一首
夜來天雨雪萬木同一變飢鵶覺余起觀覽立須儼遥
山瓊成積平田玉如碾老夫醒眼看樹樹何其燦(至元二十)
(九年冬余假弁山佑聖宫一室以避喧值雪作不已但閉門擁爐飲酒賦詩而已聊記數篇附見於此卷書試)
(馮應科筆亦佳選重題)
五言古體一首
城市我所居遥看弁山雄積雪最先見皓彩照諸峰我
今遠城市薄遊留此中忽焉歲云暮更覺尊屢空開門
未然燭飛花舞廻風萬木同一縞四野變其容恨無登
山屐幽討何由窮
七言律詩一首
倚天蒼弁獨崔嵬仙闕遨遊媿不才攬鏡頻嗟雙鬢改
推窗三見六花開山中酒戶衝寒去城裏行人蹋雪來
安得時晴風日好竹林深處且銜杯
連雪可畏再賦律詩一首
階簷積雪動經旬猶自霏霏夜向晨四望莫分天地色
一時遮盡海山塵舞風不住緣何事見日還銷亦快人
獨欠故交來叩戶洛中高臥是前身
雪晴知宫周濟川和余杯字韻詩作此奉酬
亂山積雪鬱崔嵬對景慚無倡和才晴日舊曾梅下飲
好懷今為竹林開仙人千劫能居此俗客三生始一來
未許扁舟落我手明朝相約共傳杯
七言絶句三首
子猷安道何為者自是相忘意最眞千載寥寥風雪夜
始知乘興更無人
一冬飛雪乂將春能報年豐不救貧我亦曾聞散花手
不知天女意何勤
眼前觸物動成冰凍筆頻枯字不成獨坐火爐煨酒喫
細聽撲簌打窗聲
山居圖卷
山居惟愛靜白日掩柴門寡合人多忌無求道自尊鷃
鵬俱有意蘭艾不同根安得蒙莊叟相逢與細論(此余年少)
(時詩近留湖濱寫山居圖追憶舊吟書於卷末揚子雲悔少作隱居乃余素志何悔之有吳興錢選)
歸去來圖
衡門植五柳東籬采叢菊長嘯有餘清無奈酒不足當
世宜沈酣作色召侮辱乘興賦歸歟千載一辭獨
立雪先生劉清叟
清叟字立雪江西人少年才氣卓犖連蹇不第
中更世故蹙頞悲吟鰥居隱處年踰七十而終
同門生鄧光薦序其第五稾曰余嘗評君一生
琢對匠語洗削治擇齒牙間纚纚有聲大率成
就精切二字而已今皮毛落盡孤立兀然雷霹
之琴火成之鐻潮湍激齧之山皆自然成趣有
不假繩削而合蓋於是門外雪三尺矣得其髓
者非齊腰子不能今讀其遺稾如見率齋王廉
使云盡起綺園山箇裏更招温石水之涯和率
齋云送酒馬軍江上去持書驛使隴頭來上尚
郎中云為役誰憐燭之武浮言枉累鐵元城造
語信為精切
醉題月亭
采石江頭李太白狂不奈煩宫錦窄赤壁磯下蘇東坡
一葉泛泛凌風波當時有月并有酒和酒和月吞入口
酒腸得月冷於冰化作瑰辭喧宇宙兩首賦百篇詩千
秋萬古稱絶奇兩翁不作歸來鶴玉宇瓊樓寒漠漠若
得長江變潑醅少住人間亦差樂望圓晦缺秋復春古
來明月今來人我時舉酒問明月月亦團團譍不得鐵
如意玉唾壺我歌君和聲嗚嗚爛醉起舞嗔人扶問影
莫是李與蘇月中仙子知得無
登黃鶴樓
西風吹我登黃鶴白雲半在闌干角題詩不見舊時人
惟見青山俯城郭萋萋芳草鸚鵡洲江水衮衮來無休
歲月俯仰成春秋古人今人無限愁
梅四首
休說逋仙兩句工冰甌滌筆别形容清標騷客風前立
素面仙姝月下逢山店霜寒香撲馬溪橋水淺影如龍
一(闕)盡是寒凝結金鼎無鹽味更濃
破荒玉雪粲煙邨倚竹無言獨斷魂三弄直須琹對越
一寒安用酒温存家風巢許堪同社心事夷齊可共論
應出繽紛幾紅紫一枝開處自乾坤
除香除影賦梅花方許詩中擅作家怕俗似嫌羔作酒
高人頗稱雪煎茶參横屋角霜初下人倚闌干月欲斜
夜冷玉肌愁入骨金壺移入伴窗紗
天花夜半落溪傍傍有獰然為取將擎爪仰空呈潔白
掀䫇倒地覓昏黃修鱗月下霜同色敗甲風前雪有香
欲起補之圖影看生愁飛入水中蔵
書燈
一點蘭膏數寸心小窗伴我夜沈沈煖分青燄藜煙細
喜動紅光花意深洞見苦心歸典策照殘幽夢入寒衾
他時富貴不相棄移上長檠伴醉吟
題靜軒
徑深寂寂鎖苔茵此地不生車馬塵夢斷瑶臺惟有竹
棋聲花院似無人蛛因門閉牢穿網鵲悟枝乾自采薪
祗道乾坤大如許不知天地又新春
寄朱約山
歲晩江空煙水寒楓林葉落楚天寬若無鴈足書難寄
作盡鳶聲吟未安晉帖臨成思入石離騷讀罷擬栽蘭
老來絶被梅花惱後會君應笑我孱
見提舉蔡澗松
今人標致古心胷吉士依歸有澗松白髮半頭身欲鶴
蒼䫇千丈氣如龍三年博士畱韓愈十載中郎老蔡邕
根脚青原培植久篷萊行上最高峰
見率齋王廉使
平生怪怪復奇奇一字何曾樂得飢太白枉承金殿召
浩然空負玉堂知田園僅了都人役事業全抛進士詩
白髮見公增感慨深衣重有道行時
謁蕭大山
阿統遥知是迺宗作詩工似選詩工寫成判語皆吟筆
翻作離騷再國風共喜横渠傳有弟久誇坡老學如翁
世間師友多零落今在庭闈諾唯中
上尚郎中(因打勘船鐵)
六合隂沈一樣雲行人白晝亦黃昏貪財吏似方山犬
逃命民如入峽猿典到琴書猶小事賣抛田産更銷魂
先生明共霜臺月照徹茅檐幾淚痕
賀周總管耐軒遷居回任二首
就第開藩自古難旌門累世況團圞肯邀父老為鄰舍
更約交游說歲寒千里春風棠蔽芾一窗秋月竹平安
鄉人鄉飲推鄉貴祗作平時樣子看
袖詩兩度出山扉到得城来與願違南浦綠波凝望久
東山零雨喜公歸疎梅鬭雪增新潔喬木參天長舊圍
重對門牆簾定卷春風賀厦燕依栖
月巖
世事從來滿則虧十分何似八分時青山作計常千古
只露巖前月半規
書燈
玉樓夜費燭熒熒祗得眼前歌舞明照破三千年外事
書生元不用長檠
謁蕭小山二絶
一冬晴暖春相似欲叩吟關未有詩折得梅花裝擔了
起程還是雪飛時
一水凝寒棹不開幾人於此欲船回思君却有扁舟興
半夜直衝風雪來
元詩選二集卷二
