元詩選二集卷十八庶吉士顧嗣立編
侍郎巴延
巴延字子中西域人其祖父宦江西因家進賢
五舉至正鄉薦辟東湖書院山長改建昌路教
授壬辰兵起行省以便宜授贑州路知事陞經
歴參政沁布阿咱布守贑辟為都事戊戌偽漢
陳友諒遣將來攻巴延出募兵應援會城陷間
道奔閩右丞章完表為行省員外郎佐閩帥陳
友定復建昌因浮海抵大都獻捷進兵部侍郎
持節之廣西發兵時明師已定閩廣矣墜馬折
足為將軍廖永忠所得不屈義而釋之乃變姓
名遁迹江湖間且二十年往來居進賢之北山
創竹室三間以居洪武十二年詔搜遺逸布政
使沈本立以巴延名應使者將至飲藥死子中
有學行喜談兵元亡後妻子没入掖庭語及往
事涕泗潸然下出以鴆自隨曰此所以志也殁
之光一夕具牲醴祭其先與昔時共事死節之
士作七哀詩讀者悲之
過烏山鋪
溪流霜後淺野燒曉來明古路無人迹空山有驛名衾
寒知夜永柝響覺風生苦被浮名誤栖栖復此行
挽余廷心
義重身先死城存力已窮百年深雨露一士獨英雄甲
第聲華舊文章節槩中只今千種恨遺廟夕陽紅
過故居
白頭歸故里荒草沒柴門鄉舊仍相見兒童且不存忠
清千古事骨肉一家魂痛哭松楸下雲愁白日昏
十華觀
十載風塵忽白頭春來猶自強追遊香浮素碧雲房静
日落青林石徑幽海内何人扶社稷天涯有客卧林丘
此心只似長江水終古悠悠向北流
春日絶句
幾片殘紅點客衣小溪流水鱖魚肥畫橋盡日無人過
楊柳靑靑燕子飛
北山
平川楊柳翠依微暖日游絲挂綠扉啼鳥不知家國變
多情到處勸人歸
過豫章
艤棹滄洲外行行入故城池臺空舊跡門巷半新名盛
學誰從說明身只自驚惟看徐孺子千古有餘清
七哀詩七首
有客有客何纍纍國破家亡無所歸荒村獨樹一茅屋
終夜泣血知者誰燕雲茫茫幾萬里羽翮鎩盡孤飛遲
嗚呼我生兮亂中遘不自我先兮不自我後
我祖我父金月精高曾累世皆簪纓歲維丁卯兮吾以
生於赫當代何休明讀書願繼祖父聲頭白今日俱無
成我思永訣非沽名生死逆順由中情神之聽之和且
平嗚呼祖考兮俯鬷假籩豆失薦兮我之責
我母我母何不辰腹我鞠我徒辛勤母兮淑善宜夀考
兒不良兮負母身殽維新兮酒既醇我母式享無悲辛
嗚呼母兮母兮無遠適相會黃泉在今夕
我師我師心休休教我育我靡不周五舉濫叨感師德
十年苟活貽師羞酒既陳兮師戾止一觴我奠涕泗流
嗚呼我師兮毋我惡舍生取義未遲莫
我友我友全公海公愛我愛我兮人誰與同惟公高節
兮寰宇其空百戰一死兮偉哉英雄嗚呼我公兮斯酒
斯酌我魂我魂兮惟公是托
我子我子兮嬌且癡去住存殁兮予莫女知女既死兮
骨當朽女苟活兮終來歸嗚呼女長兮毋我議父不慈
兮時不利鴆兮鴆兮置女已十年女不違兮女心斯堅
用女今日兮人誰我冤一觴進女兮神魂妥然嗚呼鴆
兮果不我誤骨速朽兮肉速腐
蘇天爵滋溪集
天爵字伯脩真定人父志道官至嶺北行省左
右司郎中卒天爵少從安熙學為國子學生得
吳澄虞集齊履謙先後為之師延祐四年馬祖
常以御史監試國子員試碣石賦天爵文雅馴
美麗考究詳實拔置第一釋褐授大都路薊州
判官改翰林國史院典籍官遷應奉翰林文字
陞脩撰元統初累拜監察御史遷翰林待制後
至元間累遷禮部侍郎出廉訪淮東入為樞密
判官改吏部尚書進參議中書省事至正二年
拜湖廣行省參知政事遷陜西行臺侍御史召
為集賢侍講學士兼國子祭酒隨廉訪山東拜
江浙行省參知政事歴大都路總管兩浙都轉
運使十二年淮右江東盜起仍命參政江淮行
省總兵于饒信卒于軍中年五十九伯脩多知
遼金故事為文長於序事而詩尤得古法新安
趙汸稱其眀潔而粹温謹嚴而敷暢若珠壁之
為輝菽粟之為味有詩槀七卷文稾三十卷嘗
著國朝名臣事略十五卷文類七十卷松廳章
疏五卷春風亭筆記二卷晩歲復以釋經為已
任學者因其所居稱之為滋溪先生於時中原
前輩凋謝殆盡伯脩獨身任一代文獻之寄故
自成均諸生以至歴官翰苑凡前言往行與當
世之所可述者無不筆之于簡冊國子助教陳
旅稱其學博而識正非虚譽也
鶴壽堂詩(并序)
河東李生僑家真定築室以奉其母揭名鶴夀
為之賦詩曰
奕奕新堂滹水之陽于以奉母允壽且康惟此滹陽風
物淳美旨甘膳羞亦孔之備母氏壽康由克致養子職
慎修晨夕弗爽九皋之禽其色尚玄爰祝慈毋惟以永
年瞻彼冀方俗儉而嗇我固不忘昊天罔極生也屬屬
肄業詩書堂構益崇其永勿墮
千夫長梁侯壽詩
皇有中夏戡定南土猛將如雲奮厥才武于時梁矦旅
力方剛被甲執殳從征遐荒嶺嶠海壖蝮蚖瘴霧出入
廿年王事勞苦嗟爾師旅以殺為嬉梁侯姁姁撫寕遺
黎天相其德受福不那黃髮歸休子孫孔多伯也總戎
于江于漢仲也在廷執法侃侃皇錫封命寵予襃嘉酒
醴維醹往告于家周有方叔漢有充國征罔不服謀罔
不克維今南疆猺人猖狂思得虎臣往斧其肮盍即老
成爰咨爰度我武惟皇九宇式廓
甄處士訪山亭辭
倚高人兮遯肥羌欲淡兮心夷卜居兮何許山隱隱兮
旁圍朝撫兮孤松夕采兮秋菊招白雲兮為賓抱眀月
兮同宿展吾樂兮徜徉又何必兮空谷余亦慕兮由巢
家滋水兮滔滔歲晏兮來歸願與子兮同逍遥
春露亭辭
鎮陽東郭滹沱北滸有亭翼然密邇先墓草木蓊兮菲
菲雨露降兮朝晞雲冥冥兮不返鳥鵙鵙兮增悲歲時
兮來享陟彼高兮騁望感吾念兮思親悵音容兮惚恍
日月兮交馳寒與暑兮相依尚永延兮孫子勿俾汝親
兮鬼飢
送都元帥舒嚕杰雲南開閫
世祖神武真天縱萬里中華歸一統當時六詔亦親征
大醜小夷咸入貢聖澤涵濡垂百年昆蟲草樹猶生全
豈意狂童聳邊鄙戈鋋一埽成蕭然君侯累世稱將種
落落奇才奮忠勇往歲乘軺諭蜀歸威名烜赫傳秦隴
邇來天子襃前功璽書進拜明光宫腰間金符射白日
胯下寶馬鳴春風金碧山高天拱北瘴雨蠻煙今已息
元戎為國保遺民日讀豐碑歌聖德
送同知任君玉西歸
薇花曾見照青春今日都門又送君入蜀使迎新太守
渡瀘人識舊將軍琴聲彈落巴山月馬首披開劒閣雲
見說西州民事簡客來多誦長卿文
送南宫舍人趙子期出使安南
聖德隆千古皇威奠九㙻金門頒鳳詔玉節使龍編博
雅資專對才華屬妙年郎中初遴選省府昔周旋文治
中華盛仁恩漠國宣清風消瘴雨麗月淨蠻煙跋涉思
銅柱委蛇跨錦韀堯天新正朔禹貢舊山川聲語時難
解雕題倍可憐明年春色早歸拜御階前
王冕竹齋集
冕字元章諸曁田家子也父命牧牛冕放牛隴
上潛入塾聽邨童誦書莫亡其牛父怒撻之他
日依僧寺夜坐佛膝映長明鐙讀書安陽韓性
異而教之遂通春秋嘗一試進士舉不第即焚
所為文讀古兵法著高簷帽衣綠蓑衣躡長齒
屐擊木劍或騎牛行市中鄉里小兒皆訕笑冕
弗顧也嘗北遊燕都台哈布哈薦以館職冕曰不
滿十年此中狐兔游矣何以禄為冕工於畫梅
以臙脂作沒骨體燕京貴人爭求畫乃以一幅
張壁間題詩其上曰疎花箇箇團冰玉羌篴吹
他不下來或以為刺時欲執之冕覺因亟歸隱
會稽之九里山自號煮石山農命其居曰竹齋
題其舟曰浮萍軒自放鑑湖之曲賦詩輒千百
言鵬鶱海怒讀者毛髮為聳明太祖既取婺州
遣胡大海攻紹興屯兵九里山大海延冕問策
冕曰越人秉義不可以犯若為義誰敢不服若
為非義誰則非敵明日疾遂不起宋文憲公濂
作王冕傳言太祖取婺州將攻越物色得冕寘
幕府授以諮議參軍一夕以病死秀水朱檢討
彝尊曰冕為元季逸民自宋文憲傳出世皆以
參軍目之冕亦何嘗一日參軍事哉讀徐顯裨
史集傳冕蓋不降其志以死者也向來選本俱
編元章入明詩兹特援朱檢討之言以正之使
後之君子得以考焉
水仙圖
寒風蕭蕭月入戸渺渺雲飛水仙府仙人一去不知所
池館荒凉似無主江城歲晩路途阻解后相看顏色古
環珮無聲翠裳舞欲語不語情悽楚十二樓前問鸚鵡
滄海桑田眯塵土王孫不歸望湘浦芳草連天愁夜雨
棠梨白練圖
芙蓉香冷簫聲杳月淡煙清楚宫曉仙禽不語雪衣輕
相逢却恨秋風早土花翠淺霜露蒙山梨小結丹砂紅
玉人醉倒不知處夢回故苑朝雲濃
秋山圖
前年放船九江口秋風獵獵吹蒲柳買魚沽酒待月明
不知江上青山走三更吹笛欲喚人漙漙白露侵衣巾
故鄉遥遙書斷絶空見過鴈如飛雲去年却下七里灘
秋水滿江秋月寒子陵先生釣魚處荒臺直起青雲端
先生不受漢廷官自與山水相盤桓至今高節敦廉頑
清風凜凛誰能攀泊舟登岸行復止小徑分岐通草市
石林掩映樹青紅正與今年畫相似茅廬半住林木裏
白狗黃雞小如蟻翁媼無言童穉閒可是太平風俗美
清谿水落魚蟹新東鄰釀熟呼西鄰相牽相把意思真
親密不異朱陳民李端筆力乃巧妙寫我舊日經行到
豈是老夢眩水墨不覺掀髥發長嘯殷家大樓滄江頭
留我十日風雨秋觸景感動客邸愁便欲卜築山之幽
斷橋流水無人處添種梅花三百樹直待雪晴冰滿路
騎驢相逐尋詩去
對景吟
溼雲不飛山雪滿越王城頭鼓聲短曉來谿上看梅花
虎跡新移大如椀老烏縮項如凍鷖呼羣強作嬰兒啼
紅桃翠柳眼欲迷舊時紈袴今塗泥淮南千里無煙火
淮東近日多軍馬寸薪粒粟不論錢行客相看淚盈把
如何五陵年少郎賣田去買青樓娼吳歌楚舞不知夜
歸來也學山翁狂明朝酒醒入官府方知不是城南杜
落花風急雨瀟瀟索莫無言面如土
題申屠子迪篆刻卷(重刻嶧山秦碑二石於紹興路學)
我昔聞諸太古初馮翊窅窅安可摹自從庖羲得龍馬
奇偶變化滋圖書結繩之政由此毁科斗鳥跡紛紜起
後來大小二篆生周稱史籀秦誇李只今相去幾百年
字體散漫隨雲煙岐陽石鼓土花蝕嶧山之碑野火然
縱有秦銘刻岑石冰消雪剥無蹤跡書生好學何所窺
每展史編空歎息樊山先生東魯儒好古博雅耽成癯
八分小篆純古法鑿石置之東南隅白日光芒爭照耀
滿城走看嗟神妙向來傳寫何足珍枣木空遺後人誚
徐公手摹烽火塵金陵近刻殊失真那知此本意態淳
丞相李斯下筆新申屠墨莊有傳授法度森嚴非苟苟
豈為後學得所師萬世千秋垂不朽
寄太素高士
我昔扁舟上耶溪尋君直過丹井西長松月冷啼子規
春風滿地芳草齊樓殿玲瓏金碧涌鐘聲不出松雲重
老猿掬磵山影亂翠禽啄露巖花動此時相見不作難
握手笑上松花壇壇下十萬青琅玕空隂漠漠常風寒
我對青山論今古青山茫茫無一語知其與我忘爾汝
石瓢酌我雲根乳泠然使我肝膽清飄裾欲度浮雲輕千
峰回影陷落日萬壑欲盡松風聲回首谿山忽成别幾見
江梅飛白雪洞庭湖上聽夜雨仲宣樓頭望明月煢煢
對景傷古情寸心欲吐書難憑何當相晤一抵掌與君
細看真蘭亭
柯博士畫竹
湖州老文久已矣近來墨竹誇二李紛紛後學爭奪真
畫竹豈能知竹意奎章學士丹丘生力能與文相抗衡
長縑大楮盡揮掃高堂六月驚秋聲人傳學士手有竹
我知學士琅玕腹去年長歌下谿谷見我忘形笑淇澳
為我愛竹足不閒十年走徧江南山今日披圖見新畫
乃知愛竹亦如我何當置我於其下竹冠草衣相對坐
坐嘯清風過長夏
明上人畫蘭圖
吳興二趙俱已矣雪窗因以專其美不須百畝樹芳菲
霜毫掃&KR0978;光風起大花哆脣如笑人小花斂媚如羞春
翠影飄飄舞輕浪正色不染湘江塵湘江雨冷莫煙寂
欲問三閭杳無迹慨慷不忍讀離騷目極飛雲楚天碧
息齋雙竹圖
李侯畫竹真是竹氣韻不下湖州牧墨波翻倒徂徠山
筆鋒移出篔簹谷千竿萬竿清影遠百丈十丈意自足
就中分取一兩枝别是山隂瀟灑族疎梢颯颯鳳尾顫
修榦隱隱虬龍伏憑軒忽苦秋風來使坐旁人脱塵俗
我生愛竹太僻酷十載狂歌問淇澳歸來不得翠琅玕
聽雨冷眠谿上綠而今已斷那時想見景何曾動心目
便欲為君真致之相對空窗慰幽獨
柯博士竹圖
先生元是丹丘仙迎風一笑春翩翩琅玕滿腹造化足
須臾筆底開渭川我家只在山隂曲修竹森森照谿綠
只今榛莽暗荒煙夢想清風到茅屋今朝看畫心茫茫
坐久忽覺生清凉夜深明月入高堂吹簫喚來雙鳳凰
題畫蘭卷兼梅花
湘江雲盡湘山青秋蘭花開秋露零三閭已矣喚不起
蓩蕕蕭艾春娉婷冷飇吹香散郊坰山蜂野蝶何營營
幽人脱略境色外竟坐不讀離騷經西湖昨夜霜月明
梅花見我殊有情逋仙祠前塵土清老鶴彳亍如人行
天邊縹緲來鳳笙玉壺吳酒顛倒傾酒闌興酣拔劒舞
忽覺海日東方生
劍歌行次韻
先輩匣中三尺水斬蛟曾入吳潭裏提歸未肯策奇勲
軒冕泥塗真戲耳雞林削鐵不足比昆吾百鍊安能齒
淬花不瀅鸊鵜膏掉箾却敲鸞鳳髓憶昔破敵如破竹
帶霜飛渡桑乾曲于今鏽澀渾鉛刀不遇何異荆山玉
驚雷夜作青龍哭血痕冷剥苔花綠野人一見駭心目
到手撫摩看不足雪花皎皎明闌干毛髮凜凛肝膽寒
老軍敝將長慨歎願欲置諸武庫間書生無用且挂壁
引杯時接殷勤歡天眼太高俗眼頑銳鍔宜許兒曹看
先生有志不在此出處每談徐孺子清高厭覓萬戶侯
笑引江山歸畫史我來四十鬢已斑學劒學書俱廢弛
五更聞鷄狂欲起何事英雄心未已
五馬圖
太僕濟濟唐衣冠五馬不著黃金鞍飲流繫樹各有適
未許便作駑駘看鬛髮蕭蕭綠雲茸噴沬長鳴山嶽動
世無伯樂肉眼癡那識渥洼千里種官家去年搜駿良
有馬盡拘歸監坊遂令天下氣凋喪驢騾馲&KR2466;爭騰驤
只今康衢無馬跡得見畫圖差可識畫圖畫圖奈爾何
撫几為之三歎息
吹簫出峽圖
巔崖峭絶撐碧空倒挂老松如老龍奔流落峽噴白雪
石角險過百丈洪我昔放舟從此出牽柁失勢氣欲折
春風回首三十年至今認得山頭月草堂清晨看圖畫
畫裏之人閒似我波濤汹湧都不知横簫自向船中坐
酒壺茶具船上頭江山滿眼隨處游安得更喚元丹丘
相攜共上黃鶴樓
孤松歎
孤松倚雲青亭亭故老謂是蒼龍精古苔無花護鐵甲
五月忽聽秋風聲幽人恐爾斧斤辱獨傍孤根結茅屋
月明喜看清影搖雪凍却愁梢尾秃昨夜飛霜下南海
山林草木無光彩起來摩挲屋上松顔色如常心不改
幽人盤桓重慨慷此物乃是真棟梁嗚呼既是真棟梁
天子何不用是扶明堂
痛哭行
雨淋日炙四海窮經綸可是真英雄岐豐禾黍泣寒露
咸陽草木來悲風京邦大官飫酒肉邨落饑民無粒粟
東魯儒生徒步歸南州野老吞聲哭紛紛紅紫已亂朱
古時妾婦今丈夫有耳何曾聽韶武有舌不喜論詩書
昨夜虛雷搥布鼓中天月破無人補休說城南有韋杜
白璧黃金天尺五
梅花三首
疎枝錯落花燦爛正似推蓬谿上看凍痕不剝五更霜
蘚色猶存百年榦孤山處士詩夢寒羅浮仙人酒興闌
天荒地老行路難誰傳春色來人間君不見江南物色
今匪昔大谷長林盡荆棘歲寒何處論襟期坐對雲山
空歎息東隣女兒白苧歌西樓美酒喚杏花縱有高人
愛高潔踏雪誰肯來山家老我無能慣清苦寫梅種梅
千萬樹霜清月白夜更長每是狂歌不歸去只今潦倒
霜鬢垂世情雜雜俱忘機讀書寫字兩眼眵斷白搔墮
隨花飛轉首江南隔塵土白月流光雙鶴舞一聲羌管
過南樓鐵石心腸亦淒楚安得喚起陳元龍長船滿載
玻瓈紅浩歌拍拍隨春風大醉驚倒江南翁
江南十月天雨霜人間草木不敢芳獨有谿頭老梅樹
面皮如鐵生光芒朔風吹寒珠蕾裂千花萬花開白雪
髣髴蓬萊羣玉妃夜深下踏瑤臺月銀鐺泠泠動清韻
海煙不隔羅浮信相逢共說歲寒盟笑我飄流霜滿鬢
君家秋露白滿缸放懷飲我千百觴興酣脱帽恣盤薄
拍手大叫梅花王五更窗前博山冷么鳳飛鳴酒初醒
起來笑抱石丈人門外白雲三萬頃
昔年曾踏西湖路巢居閣上春無數雪晴月白最精神
瑪瑙坡前第三樹虬枝屈鐡交碧苔疎花㬉迸珍珠胎
初擬羣仙下寥廓瓊璫玉佩行瑶臺又疑幽人在空谷
滿面清霜鬢華綠迎風冷笑桃杏花紅紫紛紛太粗俗
今年來看秦淮水路隔西湖一千里草堂上是白雲窩
夜半松風喚予起青山隔世無游塵雲根粉壁光如銀
長嘯一聲月入戸孤山處士來相親江南梅花自有主
休問當年何水部山僧對我默無語柏子無風墮青雨
關河雪霽圖為金陵王與道題
飛沙羃人風隨幘老夫倦作關河客歸來松下結草廬
卧聽寒流雪山白悠悠如此四十年世情脱略忘間關
今晨見畫忽自省平地咫尺行山川鳥道連雲出天險
玉樹瓊林光閃閃隂崖絶壑望欲迷冰花歴落風悽慘
枯槎側倒銀河開三巴春色隨人來漁翁舟子相笑語
不覺已過洪濤堆谿回浦漵石齒齒谿上人家成草市
長林大谷猿鳥稀小步蹇驢如凍蟻西望太白日色寒
青天削出蛾眉山人生適意隨所寓底須歴涉窮躋攀
明朝攬鏡成白首春色又歸江上柳何如高堂挂此圖
浩歌且醉金陵酒
金陵行送余局官
李白題詩舊游處桃花楊柳春無數六代衣冠委草莱
千官事業隨煙霧大江西下秦淮流石頭寂莫圍荒丘
原田每每盡禾黍青山不掩諸公羞高樓如天酒如海
觸景令人生感慨紅墮香愁燕子飛風流王謝今安在
我欲去尋朱雀橋淡煙落日風蕭蕭交疏結綺杳無迹但
見野草生新苖小兒紛紛競豪緃區區割據成何用芙
蓉水冷臙脂消千古繁華同一夢傷今弔古如之何頭
上歲月空蹉跎君行喜有絲五紽宦情不似詩情多江
南故事可知否白雲霙霙變蒼狗休論平生錦機手浩
歌且醉金陵酒
大醉歌
明月珠不可襦連城璧不可餔世間所有皆虛無百年
光景駒過隙功名富貴將焉如君不見北邙山石羊石
虎排無數舊時多有帝王墳今日纍纍㙯狐兔殘碑斷
碣為行路不見秦漢都百二山河能險固舊時宫闕亙
雲霄今日原田但禾黍古恨新愁迷草樹不如且買葡
萄醅攜壺挈榼閒往來日日大醉春風臺何用感慨生
悲哀
趙千里夜潮圖
去年夜渡西陵關待渡兀立江上灘灘頭潮來倒雪屋
海面月出行金盤冰花着人如撒霰過耳斜風快如箭
叫霜鴻鴈零亂飛正似今年畫中見寒煙漠漠天冥冥
展玩陡覺心神清便欲吹簫騎大&KR1706;去看海上三山青
雪麓漁舟圖
大山小山無寸青長江萬里如月明楚天不盡鳥飛絶
老樹欲動風無聲何人方舟順流下草衣箬笠俱瀟灑
篷底有兒能讀書不是尋常釣魚者玄貞子陶朱翁避
世逃名俱已矣後來空自談高風我視功名等塵垢何
似忘言付杯酒武陵豈必皆神仙桃花流水人間有
題夏迪雙松圖
我昔曾上五老峰白雲盡處看青松中有兩樹如龍飛
正與夏迪畫者同夏迪畫松得松趣箇箇乃是廊廟具
貞固不特凌霜雪偃蹇猶能吐煙霧蒼髥獵獵如有聲
鐵甲半掩苔花青六月七月炎火生對此似覺形神清
丈人兀坐誠有道豈比商山采芝皓有琴有琴不須彈
而今世上知音少
送无咎遊金陵兼簡丁仲容隱居
長松撼空風怒號門前大水推斷橋山中坐雨六十日
不知野草如人高今晨出門天氣好眨眼忽驚春事老
楊花散作雪滿谿送客俄然&KR0978;懷抱金陵六朝古帝都
古時風景今何如珊瑚無根土花碧露團玉樹生流珠
江山無人隔塵土丹鳳不來孤燕語上人脱灑無滯留
抵用登臨重懷古世人往往乘險機老我白髮無能為
道甫問訊丁令威有鳥有鳥何時歸
送人上燕
燕山三月風和柔海子酒船如畫樓丈夫固有四方志
壯年須作京華游京華名花大似斗看花小兒競奔走
蒲萄瀲灩金叵羅羊尾駝峰膩人口知君慷慨非膏粱
生銅卧匣韜光芒出門一笑頗自許光範不用投文章
玉霧紅門天尺五要為蒼生說辛苦得時便覓好官歸
行道當依聖明主我將細釀松花春明年此時當遲君
遲君不問宦途事但欲要知伊傳何其人
悲苦行
悲風吹茅墮空屋老烏號鳴屋上木誰家男子從遠征
父母妻孥相送哭哭聲嗚咽已别離道旁復對行人悲
去者一心事歸者百感隨前年鬻大女去年賣小兒皆
因官税迫非以饑所為布衣磨盡草衣折一冬幸喜無
霜雪今年老小不成羣賦税未知何所出昨夜忽驚雷
破山北來暴雨如飛湍此時江南正六月酸風入骨生苦
寒東邨西邨無火色凝雲著地如墨黑聵翁瞽嫗相喚
忙屋漏牀牀眠不得開門不敢大聲語門外磨牙多猛
虎自來住此十世餘古老未嘗罹此苦我感此情重歎
吁不覺淚下沾裳裾安得壯士挽天河一洗煩鬱清九
區坐令爾輩皆安居
猛虎行
去年江北多飛蟊今日江南多猛虎白日咆哮作隊行
人家不敢開門戶長林大谷風颼颼四郊食盡耕田牛
殘膏賸骨委丘壑髑髏嘯雨無人收老烏銜腸上枯樹
仰天嗚嗚為誰訴逋逃茫茫不見歸歸來又苦無家住
老翁老婦相對哭布被多年不成幅天眀起火無粒粟
那更打門苛政酷折䯠敗肘無全民我欲具陳難具陳
縱使移家向廛市破獍猰㺄喧成羣
勁草行
中原地古多勁草節如箭竹花如稻白露灑葉珠離離
十月霜風吹不倒萋萋不到王孫門青青不蓋讒佞墳
游根直下土百尺枯榮暗抱忠臣魂我問忠臣為何死
元是漢家不降士白骨沉埋戰血深翠光瀲灩腥風起
山南雨晴蝴蝶飛山北雨冷麒麟悲寸心搖搖為誰道
道旁可許愁人知昨夜東風鳴羯鼓髑髏起作搖頭舞
寸田尺宅且勿論金馬銅駝淚如雨
有感
江南古客無寸田半尺破硏輸租錢好山好水難夤緣荃
房日薄蒙荒煙囊中科斗二百年大經大法垂幽玄
他人不知我自憐落花春莫啼杜鵑杜鵑啼苦山竹
裂錦官宫殿煙霏滅人間百鳥無處棲青蠅貝錦成
行列北望茫茫莎草黃蔥河五月天雨霜岐陽不見
真鳳凰山雞野鶩爭文章江南估客苦無計却向水
中搴薜荔沙漚夢老蘋雨殘溼雲不動天如醉回
觀蓬萊十二樓我曾讀書樓上頭樓前平碧千頃
秋白露暗洗芙容愁歲寒歸來有誰在青松是兄
梅是弟山中巢許不可尋却對老嵇飡石髓
蝦蟇山
春風吹船著牛軛(牛軛澤在蝦蟇山下)扶桑直上山之脊山上老石怪
且頑皮膚皴皵苔花碧我來不知石有名拊摩怪狀心
亦驚野人指點為我說此物乃是蝦蟇精古昔曾偷太
倉粟三百餘年耗中國天官燭其隂有毒勅丁破口劙
其足至今突兀留山丘雨淋日炙無人收樹根穿凥
蛇入肚老鴉啄背狐糞頭牧童時時放野火耕夫怒
擊樵夫刴自從殘墮不能行見者唾之聞者罵蝦蟇蝦
蟇非令僕無功那竊天之禄如今蝦蟇處處有天官何
不夷其族致令驕氣吹臊腥干霄上食天眼晴百蟲啗
盡心未巳假作鼓吹怡人情三月江南春水漲紆青拖
紫真跳浪漁父持竿不敢言獵犬布弩空惆悵黃童白
叟相引悲田中更有科斗兒
秋夜雨
秋夜雨秋夜雨馬悲草死桑乾路鴈啼木落瀟湘浦聲
聲喚起故鄉情歴歴似與幽人語初來未信鬼啾唧坐
久忽覺神淒楚一時感慨壯心輕百斛蒲萄為誰舉山
林豈無豪放士江湖亦有饑寒旅凝愁擁鼻不成眠鐙
孤燄短寒花吐秋夜雨秋夜雨今來古往愁無數謫仙
倦作夜郎行杜陵苦為茅屋賦只今邨落屋已無豈但
屋漏無乾處凋餘老稚匍匐走哭聲不出淚如注誰人
知有此情苦秋夜雨秋夜雨赤縣神州皆斥鹵長蛇封
豕恣縱横麟鳳龜龍失其所耕夫釣叟意何如夢入江
南毛髮豎余生聽慣本無事今乃云何慘情緒排門四
望雲墨黑縱有空言亦何補秋夜雨秋夜雨何時住我
願掃開萬里雲日月光明天尺五
古時歎
箕子奴而比干死屈原以葬湘江水痛哭書生不見歸
朱董何人呼得起深衣大老為腐儒紈袴小兒稱丈夫
學士時為八風舞將軍日醉千金壺人間赤子苦鉗釱
抱麟反袂空流涕嗚呼噫嘻不有祝鮀之佞宋朝之美
難平免於今世矣
苦寒作
昨日風寒枯木折今日五更霜似雪河伯泉仙驚怪言
凍殺深潭三足鼈南海一平行大輿五尺之冰千古無
珊瑚樹死日色薄老翁破凍又僵魚鳳凰不出鸜鵒語
秃鶖飛啼血如雨駝馬交馳入不毛兜鍪不憚饑寒苦
豺狼夾道狐兔驕白草萬里蠻煙焦紛紛赤子在炮炙
三士何緣争二桃君不見江南古客頗癡嬾養得一雙青
白眼
紅梅翠竹山雉圖
游絲冉冉游雲暖翠石凝香玉花短管絃不動白日遲
可是江南舊亭館湘簾隔竹翠雨濃玉肌醉染臙脂紅
文章羽毛亦自好轉首似覺懷春風去年我過長洲苑
落日澹煙芳草淺滄浪池畔野景生姑蘇臺上離情遠
今年放櫂游西湖西湖景物殊非初黃金白璧盡塵土
朱闌玉砌荒蘼蕪東園寂莫西園靜梧桐葉落銀牀冷
十二樓前蛛網縣見畫令人發深省
吳姬曲二首
吳姬美遠山澹澹横秋水玉纖軟轉綰青絲金鳳攢花
搖翠尾隔雲移步不動聲騎馬郎君欲飛起欲飛起樓
上游人閙如市
吳姬來香風未動游塵開勾玉遲遲錦雲重百花掩媚
春徘徊王孫公子金無限為君一笑成飛埃成飛埃珊
瑚頃刻生莓苔
寓意次敬助韻二首
荆軻上秦殿酈生下齊城斯須屬鼎鋸何如衞叔卿脱
身傲萬乘泰華鴻毛輕所謂達道人貴在機決明
聖賢不浪出處士匪懷居孔明是何人高卧南陽廬躬
耕良自苦待時故踟蹰所為梁父吟豈比封禪書
寓意三首次敬助韻
森森廊廟具蕭艾成長松蠢蠢川澤靈蛭蚓為游龍時
明在除祓世混姑相容忠義在草莽讒諂分提封擾擾
路旁兒仰面慚征鴻
蠻觸雜奔競蠅蚋紛爭喧鸞鳳巢枳棘鴟鴞集琅玕風
雷久不作野露生微寒壯士萬里懷肯謝漂毋飡古來
王佐材多在耕釣間
后地生虚雷天驚漏秋雨女媧死已久此罅誰為補紛
紛讀書兒碌碌無可數古人今人心今人不如古
傷亭戶
清晨度東關薄莫曹娥宿草牀未成眠忽起西鄰哭敲
門問野老謂是鹽亭族大兒去采薪投身歸虎腹小兒
出起土衝惡入鬼籙課額日以增官吏日以酷不為公
所幹惟務私所欲田關供給盡鹺數屢不足前夜總催
罵昨日場胥督今朝分運來鞭笞更殘毒竈下無尺草
甕中無粒粟旦夕不可度久世亦何福夜永聲語冷幽
咽向古木天明風啓門僵屍挂荒屋
冀州道中
我行冀州路默想古帝都水土或匪昔禹貢書亦殊城
郭類邨塢雨雪苦載塗叢薄聚凍禽狐狸嘯枯株寒雲
著我巾寒風裂我襦盱衡一吐氣凍凌滿髭鬚程程望
煙火道旁少人居小米無得買濁醪無得酤土房桑樹
根彷彿似酒壚徘徊問野老可否借我厨野老欣笑迎
近前挽我裾熱水溫我手火炕暖我軀叮嚀勿洗面洗
面破皮膚我知老意仁緩緩驅僕夫切問老何族云是
奕世儒自從大朝來所習亮匪初民人籍征戍悉為弓
矢徒縱有好兒孫無異犬與猪至今成老翁不識一字
書典故無所攷禮義何所拘論及祖父時痛入骨髓餘
我聞忽太息執手空躊蹰躊蹰向蒼天何時更能甦飲
泣不忍言拂袖西南隅
偶成
二月江亭野色明楊花飛散雪盈盈鹽煙半入海氣白
風雨忽來谿樹鳴離思厭聽孤燕語客情無奈亂山青
明朝又上長安道却望咸陽舊帝京
送頤上人歸日本
上人住近扶桑國我家亦在蓬萊丘洪濤逼屋作山立
白雲繞牀如水流問信不知誰是客多情忘却故園秋
明朝相别思無限萬里海天飛白鷗
送欽上人
石頭城下五更秋高挂雲帆得順流鐵甕緣江即東府
璚花隔岸是揚州在家相見本無語作客别離殊有愁
後夜相思好明月老夫乘興獨登樓
偶成
四月八日風雨歇放翁宅前湖水高典衣沽酒亦足醉
騎馬看花徒爾勞海國尚聞歌蔓草山陵誰與薦櫻桃
元龍本是無能者後世漫稱湖海豪
歸來
頭白歸來驚面生東家西家知我名友朋投老漸凋落
兒女向年俱長成野梅開花尚古色山風吹雨隨寒聲
最喜谿翁會真率濁酒過牆香滿罌
寄徐仲幾
僦得城樓枕卧龍儲無甔石是英雄吟詩不媿杜工部
乞米或如顏魯公蘭省異於霄漢上草堂却在畫圖中
故人相見無多論笑指松花落晩風
山中答客問
人間塵土苦歊煩林下清風六月寒夜半酒醒方脱屐
日高眠起不簪冠坐看游蟻巡危磴静聽閒花落古壇
老我自無軒冕意尋常豈是傲時官
題金陵
賞心亭前春草花賞心亭下柳生芽收功漫說韓擒虎
亡國豈由張麗華江山萬古足登覽豪傑幾人過歎嗟
野老相逢閒指點六朝宫闕盡桑麻
輓吳孟思
雲濤處士老儒林(孟思號雲濤善書)書法精明古學深百粤三
吳稱獨步八分一字直千金桃花關外看紅雨楊柳堂
前坐綠隂今日窅然忘此景斷碑殘碣盡傷心
閒題前元舊事
樓臺矗矗帶山河金玉重重是帝家雲合紫駝開虎帳
天連青草入龍沙春風小殿看飛燕夜雨重城散落花
甲乙流蘇仙夢好莫教方士問丹砂
金陵懷避亂作
壞牆幽徑草青青何處園林是舊京海氣或生山背雨
江潮不到石頭城英雄消歇無人語形勢周遭夕照明
回首長干思無限水風楊柳作秋聲
建康層樓
層樓危構出層霄把酒登臨客恨饒草色不羞吳地短
鴈聲空落楚天遥江山如畫知豪傑風月無私慰寂寥
六代繁華在何處敗紅殘綠野蕭蕭
過昭瑞宫次韻
金屋無人玉殿開青蒲理沒遍莓苔舊愁隱隱隨煙浪
新恨綿綿入草萊紅葉已隨流水去黃門空憶看花來
東南富貴消磨盡留得荒邨古將臺
發古塘
秋風籬落菊花黃滿眼江山是故鄉投老無家真可笑
長年為客尚能狂青苔蝕盡牀頭劒白日消磨鏡裏霜
聞道中州凋弊甚忘機不解說淒涼
漫興四首
隱几看山與世違當門種竹亦無機五更驟雨隨風過
滿眼落花如雪飛每為注書消夜燭亦常沽酒典春衣
今朝急報任公子昨日蒼苔滿釣磯
白霧黃煙慘百蠻長年不見鶴書還江河萬里歸滄海
山嶺千重走劒關白首詞臣空墮淚青春才子強回顔
舊愁新恨知多少都在閒花野草間
關中險固馮三輔隴右勾連接四川簇簇樓臺懸日月
盈盈花草爛雲煙飇回海上沙飛雪雨足江南水拍天
可笑華山陳處士風流文采却貪眠
青山隱隱帶灤河金碧光中望馺娑五榖不生羊馬盛
二儀殊候雪霜多打圍陣合穹廬轉驚蹕聲傳御駕過
漠漠黃沙天萬里壯心未解說風波
悼止齋王先生
三月燕山聽子規追思令我淚垂垂雖然事業能經世
可惜衣冠在此時霜慘晴窗琴獨冷月明秋水劍雙悲
山河萬里人情别回首春風說向誰(按諸暨張辰作王冕傳云同里王艮)
(甚愛重冕為拜其母艮後為江浙檢校冕往謁履敝不完足指踐地艮遺之草履一兩諷使就吏禄冕笑不言)
(置其履而去)
即事二首
灤水城頭六月霜東華門外草皆黃旌旂影動千官慘
斧鉞光沉萬馬忙青象不將傳國璽紫駝只引舊氊房
諸郎不解風塵惡爭指紅門入建章
白草黃沙野色分古今愁恨滿乾坤飛鴻點點來邊塞
寒雪紛紛落薊門風景淒涼只如此人情澆薄復何論
知機可有桑乾水未入滄溟早自渾
異鄉
東山西山生白雲異鄉那忍見殘春野蒿得雨長過樹
海燕隔花輕笑人每是閉門疎世事何曾借酒惱比鄰
過從時有相嗔怪不解潛夫意思真
雨中
江南江北水滔天羈客相逢亦可憐坐覺青山沉席底
行驚白浪上窗前鵓鳩銜草棲危塔鸂鶒翻飛浴敗船
轉首百蠻寥落甚絶無茅屋起炊煙
庚辰元旦
試題春帖紀新年靄靄青雲起硯田展卷不知山是畫
舉頭恰喜屋如船梅花雪後開無數楊柳風前困欲眠
悵望關河無限恨呼兒沽酒且陶然
秋興二首
萬里山河一局棋曠懷真感獨傷悲石麟夜雨生新恨
銅雀春風屬舊時雪捲流沙䭾信遠天沈遼海鶴書遲
五陵年少俱零落回首故園空夢思
鼙鼓嘈嘈夜撼山霓裳歌舞入人間雲圍環珮沈斜谷
風斂旌旗入劔關矍鑠野翁掀雉尾跳踃山鬼覿龍顔
書生豪放成何事徒步歸來供奉班
偶成
青山綠水從人愛野鶴孤雲與我同所適不須論醜好
相逢漫爾說英雄樂遊花木瀟瀟雨梓澤亭臺澹澹風
興廢故無今昔異幾回搔首月明中
都城莫春
繡房香幄紫駝車隊馬連雲擁醉娥天上柳花隨處滚
人間春色已無多風流漫聽黃金縷慷慨誰知白石歌
江北江南歎愁絶落紅如雨打漁蓑
金水河春興二首
神州何處見繁華儘好當時富貴家慷慨喚來黃字酒
丁寧將出紫簾車春風嫋嫋穿楊柳小雨冥冥度杏花
沉醉歸來不知夜又傳清響按琵琶
金水河邊柳色新玉山館外少沙塵琵琶未必能愁客
鸚鵡如何錯喚人翠袖錦襜䭾白馬落花飛絮閧朱輪
人間天上無多路只隔紅門別是春
三月二十九日夜歐陽省郎遞至佳章觀之技癢
鐙下即和但無童子急走送耳
今時自與古時别酒興何如詩興賒風引白雲歸坐榻
雨蒸花氣入窗紗漫言海上神仙宅不抵江南處士家
有客相過勿多論老夫迂闊是生涯
雜興
蕭蕭白髮滿烏巾不會趨時任客嗔種菜每令除宿草
煮茶常自拾枯薪屋頭流水濺濺響谿上梅花樹樹春
寄語儒林趙詩伯好收風月作比鄰
梅花屋
荒苔叢篠路縈廻繞澗新裁百樹梅花落不随流水去
鶴歸常帶白雲來買山自得居山趣處世渾無濟世材
昨夜月明天似洗(一作水)嘯歌行上讀書臺
(飯牛翁即煮石道者閒散大夫新除也山農近號老邨南園種菜時稱呼元章字冕名王姓今年老異於)
(上年鬚髮皆白脚病行不得不會奔趨不能諂佞不會詭詐不能干禄仕終日忍饑過畫梅作詩讀書寫)
(字遣興而己自喝曰既無知已何必多言呵呵)
寫(一作書)懷
世情多曲折客况自堪憐聽雨愁如海懷人夜似年草
肥燕地馬花老蜀山鵑冷澹無歸計蒼苔滿石田
晩眺
密樹連江暗殘陽隔浦明不知秦塞遠殊覺楚天平故
國人何在荒城鳥亂鳴徘徊吟未已搔首忽傷情
次韻答王敬助
西圃餘薑蔗東臯足稻梁今年誠有望吾計未全荒倚
杖停吟久看雲引興長鄰家新釀熟同醉菊花旁
泊瓜洲
落日大江秋淒凉覺底愁逆潮攻敗壘荒樹入沙洲險
固空餘迹清平且壯遊不須腰上萬明日上揚州
八蟠嶺
路繞危垣上風高松檜鳴花飛殊失意草長不知名遊
客諮遺俗居民指舊京浮圖天末起瞻望忽傷情
中秋次韻答恢太虚
江湖漂泊久髮白不知年世遠人何在天空月自圓山
河清有影草木淨無煙誰恤蒼生苦移憂到酒邊
解悶
家園嗟寂莫客計轉疎迂事失非關酒身貧不為儒功
名餘破楮風雨漫長途對景成何用高談却壯圖
歸來
歸來人境異故里是他鄉坐閱紅塵過愁多白髮長關
山雲渺渺江漢水茫茫世事何多感馮高又夕陽
邨居
避世忘時勢茅廬傍小谿灌畦晴抱甕接樹溼封泥乳
鹿依花卧幽禽過竹啼新詩隨處得不用别求題
黃牛山
招提黃山底古屋蔽煙霞密竹先秋意長藤過夏花繁
隂沈雨脚清響漱雲牙老衲眉如雪相逢話作家
次古詩韻
屠沽慙壯士文繡貴山郎氣習蟲魚族風流鴈鶩行從
時多俯仰弔古獨悲傷無奈連宵雨蝸牛上石牀
春晩客懷
落落窮途客年年不在家寄眠聽夜雨借景看春花空
著三山帽難防兩鬢華清晨覽明鏡載笑復咨嗟
齷齪
齷齪寧堪處卑汙奈此逢看人騎白馬喚狗作烏龍濯
濯河邊柳青青澗底松待看天氣好應得露華濃
瀟灑
漸覺離鄉遠寧知出處迂風流看隊馬瀟灑入雙魚誰
解辭千乘無人說二疏老吾情不愜漫讀古人書
有感二首
絶國春風少荒邨夜雨多可憐新草木不識舊山河世
事紛紛異人情轉轉訛老懷禁不得悵望一長歌
對鏡添惆悵憑誰論古今山河頻入夢風雨獨關心每
念蒼生苦能憐蕩子吟晩來愁更切青草落花深
漫興五首
草木何搖撼工商已破家饒州沈白器勾漏伏丹砂吳
下難移粟江西不運茶朝廷政寬大應笑井中蛙
壬辰天意别春夏雨冥冥雲氣何時斂江聲未得停書
生憐白髮壯士喜青萍昨夜登西閣悲笳不忍聽
處處言離亂紛紛覓隱居山林增氣象城郭轉空虚俠
客思騎虎谿翁只釣魚諸生已星散那得論詩書
干戈猶未定鼙鼓豈堪聞憂國心如醉還家夢似雲關
山千里遠吳楚一江分朋舊俱零落空嗟白鳥羣
溼雲垂地重孤鴈入天鳴到處干戈競何時海岱清孤
鐙懸古壁寒漏落空城可羡商山老優游待太平
梅花六首
月明海底夜無煙恰似西湖雪後天清氣逼人禁不得
玉簫吹上大樓船
海雲初破月團團獨鶴歸來夜未闌一片笙簫湖水上
玉妃無語倚闌干
三月東風吹雪消湖南山色翠如澆一聲羌管無人見
無數梅花落野橋
和靖門前雪作堆多年積得滿身苔疎花箇箇團冰雪
羌笛吹他不下來
馬跡山前萬樹梅千花萬花如雪開滿載揚州秋露白
玉簫吹過太湖來
斷雲流水孤山路看得春風幾樹花騎馬歸來城郭是月
明簫管起誰家(按張辰作王冕傳云君善寫梅花竹石士大夫皆爭走館下縑素山積君援筆)
(立揮千花萬蕊成於俄頃每畫竟則自題其上皆假圖以見志云)
墨梅
我家洗研池邊樹朵朵(一作箇箇)花開澹墨痕不要人誇好
顔色只留清氣滿乾坤
題畫梅
疎花粲粲照寒水瑪瑙坡前春獨回却憶去年風雪裏
吹簫曾棹酒船來
應教題梅
刺刺北風吹倒人乾坤無處不沙塵戍兵凍死長城下
誰信江南别有春
紅梅四首
彩鳳穿花啄石苔玉忩瓊戶紫烟開山人不說羅浮夢
却憶玄都觀裏栽
玉妃步月影毿毿燕罷瑤池酒正酣半夜不知香露冷
春風吹夢過江南
昭陽殿裏醉春風香隔瓊簾映淺紅翠袖擁雲扶不起
玉簫吹過小樓東
爛醉西湖處士家酒痕吹上水邊花東風蛺蝶迷香夢
一樹珊瑚月影斜
紅梅
深院春無限香風吹綠漪玉妃清夢醒花雨落臙脂
秋懷二首
悲風度古木吹我屋上茅茅去屋見底風聲尚蕭蕭人
心一何苦人情一何驕却將眼下淚散作炎上膏
明月下西忩窺我席東枕枕中夢忽破俄然轉淒凛美
人天一方相見猶拾瀋何時引金罍開懷笑歌飲
蘭亭
東晉風流安在哉煙嵐漠漠山崔嵬衰蘭無苗土花盛
長松落雪孤猿哀滿地紅陽似無主春風不獨黃鸝語
當時諸子巳寂寥真本蘭亭在何許攲簷老樹緣女蘿
崩崖斷壁青相磨舊時觴詠行樂地今朝魚鼓瞿曇家
荒林晝静響啄木流水潺潺遶山曲游人不來芳草多
習習餘風度空谷去年載酒誦古詩今年拄杖讀古碑
年年慷慨入清夢何事俯仰成傷悲故人不見天地老
千古谿山為誰好空亭回首獨凄凉山月無痕修竹少
江南婦
江南婦何辛苦敝衣零落裙斷腰赤脚蓬頭面如土日
間力田隨夫郎夜間緝麻不上牀緝麻成布扺官税力
田得米歸官倉官輸未了憂鬱腹門外又聞私債促大
家揭帖出陳帳生榖十年還未足大兒五歲方離手小
女三週未能走社長呼名散戸由下季官糧添兩口舅
姑老病毛骨枯忍凍忍饑蹲破廬殘年無物做慈孝對
面冷淚如流珠燕趙女兒顏似玉能撥琵琶調新曲珠
翠滿頭金滿臂日日春風嫌酒肉五侯七貴爭取憐一
笑可博十萬錢歸來重藉錦繡眠不信江南婦人單被穿
題墨梅圖
朔風吹寒冰作壘梅花枝上春如海清香散作天下春
草木無名藉光彩長林大谷月色新枝南枝北清無塵
廣平心事誰與論徒以鐵石磨乾坤歲晩燕山雲渺渺
居庸古北無人到白草黃沙羊馬羣瓊樓玉殿煙花繞
凡桃俗李爭芬芳只有老梅心自常貞姿燦燦眩冰玉
正色凜凜欺風霜轉身西冷隔煙霧欲問逋仙杳無所
夜深湖上酒船歸長嘯一聲雙鶴舞
題月下梅花
平生愛梅頗成癖踏雪行穿一雙屐六花散漫飛滿空
千里萬里同一色衝寒不畏朔風吹乘興來此江之湄
繁花滿樹梅欲放彷彿羅浮曾見時南枝横斜北枝好
北枝看過南枝老中有一枝更竒絶萬蘂千葩弄天巧
老夫見此喜欲顛載酒大酌梅花仙仙人怪我來何晩
一别已是三千年醉來仰面卧深雪夢扶飛瓊上天闕
酒醒起視夜何其(缺)烏啼殘半江月
題畫梅二首
朔風撼破處士廬凍雲隔月天模糊無名草木混色界
廣平心事今何如梅花荒凉似無主好春不到江南土
羅浮山下蘼蕪煙瑪瑙坡前荆棘雨相逢可惜年少多
競賞桃杏誇豪奢老夫欲語不忍語對梅獨坐長咨嗟
昨夜天寒孤月黑蘆葉卷風吹不得髑髏夢老皮蒙茸
黃沙萬里無顏色老夫瀟灑歸巖阿自鉏白雪裁梅花
興酣拍手長嘯歌不問世上官如麻
君不見漢家功臣上麒麟氣貌豈是尋常人又不見唐
家諸將圖凌煙長劒大羽聯貂蟬龍章終匪塵俗狀虎
頭乃是封侯相我生山野無能為學劍學書空放蕩老
來晦迹巖穴居夢寐未形安可模昨日冷飇動髭須拄
杖下山聞鷓鴣烏巾半岸衣露肘忘機忽落丹青手器
識可同莘野夫孤高差儗磻溪叟山翁野老爭道真松
篁節操梅精神吟風笑月意自在只欠鹿豕來相親江
北江南競傳寫祝君歎其才盡下我來對面不識我何
者是真何者假祝君放筆一大笑不須攬鏡亦自小相
攜且買數斗酒坐對青山恣傾倒明朝酒醒呼鶴歸白
雲滿地芝草肥玉簫吹來雨霏霏琪花亂颭春風衣祝
君許我老更竒我老自覺頭垂(一作如)絲時與不時何以
為時與不時何以為贈君白雪梅花枝
題曹雲西山水
旭日耀蒼巘翠嵐生嫩寒幽人詩夢醒清響得松湍
贈雲峰上人墨梅圖
粲粲疎花照水開不知春意幾時回嫩雲清曉孤山路
記得短笻尋句來
白馬湖
十八里河船不行江頭日日問潮生未同待詔沈金馬
却異看花在錦城萬里春風歸思好四更寒雨客鐙明
故人湖海襟懷古能話舊時鷗鷺盟
臨江寺
山靈本是愛山農况是登臨重復重海水浮來多怪石
雲霄上接有高松忘情淺淺谿中鳥不雨深深洞底龍
帶甲如今滿天地煙霞合此寄高蹤
乙未春訪仲遠宿寄傲軒觀李著作遂賦長句
花竹參差蔭石苔幽居却似小蓬萊山光入座青雲動
水色搖天白雨開得興不妨閒覓句忘機儘自可銜杯
主人愛客能瀟灑許我攜琴日日來
題巨然畫
溪山對雨起呼酒一笑還披萬里圖疎樹遠山秋淡薄
飄風流水盡模糊
吳處士景奎
景奎字文可婺州蘭谿人七歲力學如成人年
十三為鄉正所居去縣二十里許嘗獨行夜遇
虎適有持梵具來者急手取鐃若鈸槌擊之聲
震厓谷虎乃驚逸歸拜其親顔色衎衎如平常
年三十會海道萬戸劉貞為浙東憲府掾辟為
從事明年貞去景奎亦歸絶意仕進久之用部
使者薦署興化路儒學錄以母老辭不就至正
十五年卒於家年六十四同郡黃侍講潛為作
墓誌文可於書無所不讀發為詩歌詞句清麗
有唐人之風尤好論詩鉤取騷選粹辭奥語為
書曰諸家雅言其所自著曰葯房樵唱宋濂序
之曰公以雄逸之資濟通明之識著於篇翰雕
龍彩鳳不足為之麗衝飇激浪不足為之豪其
悽惋也則孤猨夜號松露初滴其雅馴也則冠
冕佩玉儼趨廊廟由其才無不兼所以體無不
備子履仙居縣儒學教諭亦以詩名年四十而
文可沒為其父撰行狀如見文可之為人焉
喻鳩
東邨五畞園荒穢久不治荷鉏種豆苗愛此膏土肥森
然已甲坼保之若嬰兒羣鳩競拂羽俛啄思無遺傍麾
雖稍却投間復在兹一啄不汝惜再啄苖已稀剜我心
上肉充汝腸中飢汝飢誠可憐矰繳那忍施桑林正沃
若桑椹方垂垂椹熟可醉飽林深無危機恩怨從此釋
斯園勿重窺鳩鳴對心臆羣然亦高飛
采菊
爽氣浮西山風煙澹原隰悠然出衡門佳節逢九日衆
草萋以青黃菊正秋色采之不盈把妙意良自得謂能
制頽齡可泛忘憂物驩言命壺觴萬事付酣適永懷東
籬人俛仰已陳迹
擬李長吉十二月樂辭
正月
麴塵絲拂晴波暖霽靄空蒙燒痕淺含章宫中萬玉妃
粉花點額芳霏霏條風東來初解凍胡蝶吹醒花底夢
翠鬟梳罷玉纖寒綵燕銜春上金鳳
二月
青皇宫中花鳥使沓翠霏紅教鶯語移春檻小度芳華
金犢車輕載歌舞曲房夢斷章臺月東風不解丁香結
鑰魚夜守倉琅根海棠飛落臙脂雪
三月
紫簫吹月梨花老碧雲冉冉迷芳草藥欄繭粟怯春寒
翠帳流蘇護鶯曉麗人一去音塵杳淚灑紅綃怨青鳥
新蒲細柳自年年曲江流恨波聲小
四月
輕紅流煙香雨足新槐影轉构欄曲水晶簾箔度薰風
簧吻烏衣語華屋凉簪墜髮初破睡粉痕淺護脩蛾綠
並禽不受雕籠宿背人飛向荷隂浴
五月
網軒綠艾縣飛虎菖蒲花青海榴吐江娥倚竹弄湘弦
調笑懷沙怨蘭杜南薰生凉紈扇薄雕爼&KR1592;觴勸郎酌
綵索光浮繫臂紗守宫紅映黃金約
六月
冰山瓏璁間瑶席水拍銀盤潄寒碧象牀湘簟含風漪
膩香粉汗霑凝脂赤帝啾啾火龍老琪樹西風轉昏曉
七月
鳳皇枝頭一葉飛碧疏朱綴生凉颸素紈團團恩愛衰
含宫嚼羽吹參差瑶階露華霑履綦星橋月帳愁别離
粉筵歡笑占蛛絲
八月
蘋風夕起凉思多新愁舊恨生濃蛾雲兜鷾鴯返故國
瑶階絡緯鳴寒莎銅仙泓泓泣零露銀灣漾漾吹凉
波素娥徘徊白鸞舞廣庭老樹今如何
九月
黃金花開香滿把煙草荒臺誰戲馬楚雲櫛櫛鴈西流
秋色悽人正瀟灑淚花䔩䔩啼新愁纏絃五色弹箜篌
寶香不暖茱萸帳明月空過翡翠樓
十月
小春一花西月黃縞衣美人吹暗香錦衾羅薦曉寒薄
夢中持贈雙明璫霜花莫灑相思樹愁殺孤棲金鳳皇
十一月
八姨手持搏桑枝海天凍合青玻瓈瓊樓仙人喚滕六
夜入銀熿剪瑛琭沈香火暖錦承塵叵羅羔酒生春粼
宫溝不寄題紅怨日映五紋添弱線
十二月
瓊芳銷歇年華改青鳥無音隔瑶海綠綃窗戸弄晴曦
柳條迎臘含煙彩上苑花須連夜開枝頭休翦楊家綵
閏月
若華煌煌縈日馭氣朔盈虚積餘數低鬟斂黛拜孀娥
孤負團圓十三度生物趨功得歲長山中獨厄黃楊樹
故園多海棠其一樹大數十圍樹頂一枝如雪白因
賦
太眞酒酣睡未足深宫巳縱銜花鹿翠華一夜拂峨嵋
風塵澒洞黃金屋馬嵬香土埋嬋娟冶容悔與春爭妍
似聞天王狩太白雪魄幻作花中仙澹妝獨立東風裏
冷笑漫山舊桃李芳心恨不聘梅花雨中有淚如鉛水
蜀山紫錦同本根得如黎雪聊相温凝脂醖藉初出浴
玉鳬波暖春粼粼瑶臺月下相逢處翠袖冰姿生媚嫵
更燒銀燭醉中看髣髴霓裳羽衣舞
鵲有媒
長林蕭蕭兩乾鵲牖戸綢繆欣有託雄飛望望杳不歸
飲啄應憐墮矰繳孀雌哺鷇成孤棲月明不復從南飛
迢迢織女隔銀浦風多巢冷將疇依花間雙鵲能凸喜
來往殷勤道芳意雄鳩佻巧鴆不媒願得靈脩幾同類
斯須衆鵲邀提壺入林繞樹聲相呼羣飛盡棄遺一鵲
同室定偶攜諸孤彊彊和鳴如有道求牡深慚雉鳴鷕
踰牆鑚穴相窺從重歎人而不如鳥
旅夜
逆旅頻看鏡秋來白髮生孤雲渺何許遊子獨關情野
迥雞三唱霜寒鴈一聲此時愁絶處歸夢度江城
過臨平
舟過臨平後青山一點無大江吞兩浙平野入三吳逆
旅愁聞鴈行庖只鱠鱸風帆如借便明日到姑蘇
旅夜
秋宵不成寐缺月向人斜更漏傳三鼓寒燈落一花窮
愁長伴客幽夢只還家烽火何時息吾生未有涯
和韻秋日述懷簡李克明
草木驚搖落賓鴻度漢河故山歸夢遠明月客愁多不
復丁年壯空悲子夜歌倚闌看北斗零露滿煙莎
得家書二首
卧看平安字移燈就枕衾兒癡甘廢學母老最關心山
藥來鄉味溪藤寄野吟愁多翻不寐歸思在遥岑
病起家書至頻看坐夜分弟兄傳鴈影親友散鷗羣嘗
稻應翻雪栽松欲入雲故山歸去日嘉樹定繽紛
四月二日二首
衰晩聞邊警蒼黃欲斷魂徵兵防列郡帶甲滿中原老
去身多病憂來眼倍昏此邦猶樂土吾得守柴門
撫景悲凉甚臨風感慨多荆舒屯虎旅滄海起鯨波世
事遽如許吾生奈老何愁懷翻倒極對酒不成歌
寄題天台楊道士素軒
棃雲漠漠護幽扃宴坐冥觀内景清風露洗秋生灝白
雪霜驚䁱昡空明瓊樓奏樂霓裳冷&KR1670;嶺吹笙鶴羽輕
忩戸玲瓏人寂寂碧桃花下步虚聲
登台州巾山
崒嵂雙峰著此身危巔夜半見朝暾天低古道参雲闕
江送寒潮落海門帢幘風高仙已去翠微僧老鶴長存
下觀城郭紅塵隘水色山光自吐吞
風雨赤城旅夜書懷
吾兒為客在黃山我向丹丘歲又闌千里鄉關家信遠
一燈風雨客氊寒衣鉤石角難行路船趁潮頭易上灘
須信故園風景好梅花相伴竹平安
哭鄭伯容(永嘉天趣幼子)
錢唐十載客淒涼病入丹丘蝶夢長滄海歸魂依骨月
皇天老眼忌文章春暉早與萱花殞書種誰傳帶草香
白髮若翁腸欲斷束棺歸葬鄭公鄉
桐灘月夜舟中聞琵琶
湛湛長江上有楓予懷渺渺水雲空未誇湓浦逢商婦
賸喜桐灘有釣翁攲枕醉眠秋渚月亂帆爭趁夜潮風
曉寒難結思歸夢一尺秋霜壓短篷
蘆花褥
搖落蒹葭白露霜冰綃覆護帶幬張瓊臺積雪和煙凝
銀浦流雲入夢香失紖曾憐衣冷落吐茵空染酒淋浪
鴈聲髣髴瀟湘夜起坐俄驚月一牀
奉送江省都事納文郁除湖廣
蟾府秋花滿袖香盱眙遺愛在甘棠紫薇幕下除書至
黃鶴磯頭驛騎忙風靜瘴雲消嶺海雨新春水滿瀟湘
庾公明月蘇公柳兩地高情屬省郎
夢仙
紫鸞邀夢到仙家結佩相逢萼綠華翠勺細傾千日酒
蜺旗斜插五雲車飛瓊鬢影含清霧弄玉簫聲隔彩霞
杜宇無情驚覺後月痕猶在碧桃花
望江亭懷古
金刹璇題入絳霄望江猶自記前朝羣臣痛灑新亭淚
孱主方看浙水潮故物蒼龍蟠石柱當時丹鳳聽簫韶
屬鏤一夜英雄老曾見鴟夷恨未銷
過護國寺
帝夢臣鏐返故虚汴京從此化青蕪直教卧榻人鼾睡
不復中原宋版圖閶闔草深藏虎豹秭歸月冷泣魚鳬
玉雲飛去青山在長繞蓮宮壓舊都
晩霽
雨晴秋氣轉蒼涼萬籟依稀奏羽商煙抹林腰横束素
日廻山額半塗黃鸕鶿曬翅眠池草翡翠銜魚立野航
霜蟹正肥新酒熟破橙宜趁菊花香
至邵存存菴文叔兄尹舜卿舍弟景參不期而會
遂同宿菴中時何仲畏留吳博士宅恨不合幷也
兄弟相逢琳館静倚闌忽見故人來一時良會有如此
百歲好懷能幾回竹屋對牀宜聽雨風簾煎燭共持杯
何郎只在蘭江上安得相攜笑口開
和韻春日二首
雨香雲澹燕泥融珂馬如行罨畫中江上數峰浮暖翠
日邊緐杏倚春紅鶯花世界惟消酒水榭簾櫳易受風
陌上遊人皆倒載未須拍手笑山公
游絲舞蝶共徘徊野馬空濛拂面來風雨一時成晚霽
園林何處不花開江橫羅帶銀鷗起雲想衣裳玉女裁
賸喜麻姑能送酒只愁門外索空罍
春思
飛燕腰支掌上輕塵生羅韤步盈盈鑰魚不寐春無賴
筝鴈頻移曲未成斂黛低鬟初破睡嚼花齅蕊獨含情
許身肯作王孫女頭白哀吟對馬卿
寄蘇伯䕫
自笑今吾即故吾煩君問訊近何如馮唐易老雙蓬鬢
殷浩難投一紙書天北風高鵬翼健江南永闊鴈音疎
他時若遇王摩詰肯道南山有敝廬
姑蘇臺
烏喙難㤀石室囚苧蘿西子入長洲鴟夷若裹姦臣去
麋鹿安能此地遊落月當門縣目恨遠山顰黛捧心愁
後人俛仰悲陳迹獨倚闌干對虎丘
舟次丹陽
舟次丹陽成陸走驅車長坂復經丘青山東去連京口
紅日西沈向石頭客路最嫌雞戒曉鄉心生怕鴈橫秋
明朝定宿烏衣巷斗酒還澆送旅愁
奉呈劉御史
紫薇花下演絲綸又向江南擢諫臣家世舊傳真御史
典刑今有老成人校書天祿青藜在落筆蘭亭繭紙新
一寸寒荄猶未綠願從桃李得陽春
荅蔣山寶公墖下高閣
寶公墖下登高閣目盡東南半壁天江接秦淮圍故國
地連吳楚渺平川猨驚鶴怨移文在虎踞龍蟠王氣偏
聞說先皇遊幸日白豪千丈禮金仙
六朝遺迹
望中紫氣已蒼凉六代遺基付夕陽鍾阜插天猶虎踞
虞淵浴日見龍翔樓船鐵鎖江城在玉樹金蓮野草荒
一自王師來飲馬烏臺百尺凜風霜
夏夜山中偶成
山氣空濛暑氣收南箕落落月如鉤松濤忽卷三更雨
林籟俄驚六月秋破甕從他中夜舞敝裘憐我少年游
夜來起坐空長歎生不成名已白頭
自山中歸鑑湖别業
數椽茅舍清江曲六月炎天困鬱蒸賴有青山圍故宅
歸來赤脚蹋層冰石泉松籟爲琴筑野䔩山肴薦豆豋
明日廻頭望丘壑芙蓉半出白雲層
同劉伯善賦覺慈寺玉壺冰泉
古寺寒泉霜雪冷一泓澄碧絶埃氛瓊漿自注冰壺滿
石眼疑從玉井分夜落天光常浸月曉騰秋氣欲成雲
水符乞與山僧調供給茶鐺日歸君
春波漁者
水闊江南魚正肥煙波一櫂動蘭漪船頭鴉(缺)連書冊
海底珊瑚礙釣絲楊柳月高春醉後桃花浪暖雨晴時
問渠檇李當年事越入吳亡總不知
夜坐感懷
柳影參差月轉廊酒醒無奈意劻勷鏡中白髮垂垂老
枕上清宵細細長舊事已隨流水去衰懷那復少年狂
玄花亂落看書眼孤負韓檠一尺光
旅夜對月有懷尹舜鄕
金點知更萬籟收可人清景思悠悠朱簾卷雨初消暑
冰簟含風不耐秋推枕忽驚身是客倚闌惟有月當樓
此時無限相思意目斷孤鴻寄遠愁
寄江君逸
斗酒相逢盡醉休幾迴清夢憶同遊江河牢落知心晚
天地淒凉滿眼秋客有常何能具草誰憐王粲獨登樓
思君不見空回首日落天寒攬敝裘
次韻荅錢思復并簡吕彦夫
相逢動是經年别笑指沙鷗聚舊盟芳草只添游子恨
清風還有故人情薇花亭館春容老木葉林塘晚氣清
杜宇數聲愁不奈朝來白髮鏡中生
寒食
白雪毿毿鬢影斜風光流轉任年華杯行不惜斟藍尾
春事如今到楝花車馬羽毛分戰士園林鐘鼓是誰家
側身北望空廻首愁絶吾生未有涯
閏月書事
提封百萬海為疆猛士如雲守四方楚塞烽煙南去急
燕山兵甲北來彊總戎自信如頗牧遣使縣知有暴張
多少英才思報國手操長矢射天狼
自山中歸
山人留我山中宿又返湖隂理釣篷島嶼孤雲邀獨鳥
林梢片雨隔殘虹田歌互荅耘耔樂野老相親巾屨同
休道干戈猶滿地捷書巳到大明宫
寄唐公弼
十年落魄西湖上舞榭歌臺爛漫遊愛客酒翻鸚鵡盞
采花香滿鷫鸘裘戚聯盡是千金子談笑還輕萬戸侯
一段風流成白髮銀牀冰簟不勝秋
夜宿葉孟咨書樓
小樓蕭爽俯平川市井收聲暮景懸雲影消沈山外雨
月華浮動水中天船舷暝戛層簷底更漏時傳客枕邊
溪友幾番留我宿清談終夕不成眠
秋興三首
玉露彫傷草木衰風雲慘澹見旌旗南征車馬無消息
北去關河有蔽虧畫棟雲飛滕閣曉胡牀月上庾樓時
遥應此地成蕭瑟日落江城畫角悲
吳會雄藩實壯哉薇垣高倚海天開雲連樓閣笙歌市
日照湖山錦繡堆萬國舟車通貨殖四方冠蓋集英材
悲風吹破緐華夢鞞鼓聲中半劫灰
封豕長蛇夜透關滿城兵火照湖山生靈化作玄黃血
羣盜爭探赤白丸正正堂堂離復合纍纍若若去無還
捐軀鋒鏑樊參政千載英風史冊間(按樊執敬字時中鄆城人為江浙行)
(省參知政事討賊海上遇賊戰死時至正十二年也)
席上即事
華筵秩秩宴清宵拊掌歌呼飲興饒罵坐灌夫元不屈
絶纓楚客去難招綠珠嬌小仍吹笛碧玉殷勤且合簫
待得月斜人散後一杯花露酒初消
次韻憶錢唐二首
湖山錦繡照青春烽火驚心歲在辰文武衣冠全盛日
旄倪歌舞太平人金戈鐵馬消氛祲翠閣朱樓起戰塵
頼有總戎雲鳥陳闞如虓虎捷如神
雄冠南來二百州相君金虎領貔貅西山雲氣三天竺
東海潮聲八月秋聖代只今文物盛名藩自古庶民稠
狂飇一夜煙塵起大白行天大火流
御史登城南閱武亭
玉帳分弓列虎貔繡衣閱武又星馳沙場慘澹旌旗動
城郭崢嶸鼓角悲偃武脩文當聖代有征無戰是王師
埽除天下煙塵息淇上歸來有健兒
三月七日
松風謖謖響中唐檐影微微下短牆新竹纔添十二个
清詩遺却兩三行流鶯乳燕渾無語野草幽花各自香
妙意難言成散逸此身如客獨蒼茫
病中許存禮葉孟咨見訪示桃巖詩因次韻
絶壁巉巉草木稀晨赮爛爛照熹微泥丸果核人何在
藥逕迷花客未歸空翠倚天開錦樹亂紅如雨落雲衣
飢餐阿母千年食還勝山中采蕨薇
寒食二首
寒食今逢二月天士甘焚死竟誰憐年來遺逸爭求聘
乞賜新條莫禁煙
故苑煙緜野草花廢陵無樹著棲鴉宫中傳燭人如夢
留得東風御柳斜
舊遊
古槐疎冷日蒼凉廢館荒臺隔短牆自是舊遊偏易感
紫騮曾繫綠垂楊
赤山雜詠(錄四)
赤松山
雙鶴冲天去不回五雲繚繞散花臺山中若見皇初起
為問留矦幾度來
煉丹井
丹成遺井在曾巔金碧靈光夜燭天抱甕道人閒不得
白雲深處灌芝田
濯纓堂
參天老樹倚高寒誰濯塵纓向激湍夜半仙人來洗鶴
手翻明月弄潺湲
卧羊山
雨香雲澹草離離三百維羣睡覺遲白石滿山休叱叱
二皇不借五仙騎
泊臨口
泊舟臨口月初生两岸挐音雜市聲明日丹陽朝食後
小車推上石城頭
春日雜詠絶句二首
東闌棃雪暗吹香翠袖金壺為洗妝客裏不知花代謝
馬蹄贏得一春忙
野人居處絶紛譁芳援疎籬八九家昨夜山中風雨急
曉來門巷埽桐花
山水小景
秋滿西山爽氣多山人帷箔卷煙蘿清溪只在雲林外
夜半月明聞櫂歌
題太真睡圖
興慶池邊花爛爛清平調裏思飄飄玉環睡起嬌無奈
背立東風酒半消
夜雪
天低野闊凍雲同脈脈綏綏向晩空忩影漸明疑近曉
竹聲頻折怪無風
戲簡江君逸清明日移家
曲巷垂楊映杏花清明時節客移家白頭老子風流甚
自與文君駕小車
元詩選二集卷十八
