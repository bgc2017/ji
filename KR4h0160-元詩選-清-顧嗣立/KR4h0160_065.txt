元詩選初集卷六十五庶吉士顧嗣立編
馬鍊師臻
臻字志道别號虚中少慕陶貞白之為人著
道士服隠於西湖之濱大德中嗣天師張與
材至燕京行内醮名流並集虛中在焉未幾
辭歸手畫桑乾龍門二圖傳於世嘗從褚雪
巘游肆力吟咏所著曰霞外集淮隂龔聖予
謂其古今體製具在而馴雅如其人同里仇
仁近亦曰遠覽崧岱之雄拔江河濟淮之奔
放近挹兩峯三潭六橋之佳麗秀整交廣視
闊胸次宏豁宜其筆力不凡如此當是時
江南甫定兵革偃息遺民故老如周草窗
汪水雲之徒往往託於黃冠以晦迹虚中
殆其流亞歟廬山黃石翁摘其秀句謂如
達人不患貧貞女不事媚静知春事佳老
覺世味熟某丘有樹猶堪宿何處無魚可療飢
瘦梅喜浸古罍盎老態怕著新衣裳後世視此
以為何如人至云苦心雕琢易出口渾成難道
合天心易篇終鬼膽寒非深於詩者不能道也
春霽書懷
紛雨洗遊塵潤物亦已足淑氣浮芳鮮山澤一時綠回
鴈遠零亂流雲高斷續伊余愜所向偶景相穆穆好鳥
如含情不語立嘉木静知春事佳老覺世味熟遂展平
生情誰復辨蕉鹿
五雲山寫望
少乏超絶姿瘦鶴存野格乾坤心自放頗覺塵土窄安
得千金槖使我窮地脈征途多荆榛此志寧復得今晨
躋山顛納納瞰廣陌正東臨大江髣髴海外國孤帆揚
長風静入秋氣白層蠻引列嶂下有雲霧隔不知誰家
樓突兀立遠色禹穴指顧外歴歴禾黍黑簸蕩千古愁
人世一過客高歌據苔石坐見日車仄目極窮冥搜一
鴈長空沒
遣興
長日閉門坐軒居誰與親鸎花欺白首鮭菜足青春今
古斯文在江湖舊業貧丹心不可道風雨夜來頻
竹忩
竹忩西日晚來明桂子香中鶴夢清侍立小童閒不動
蕭蕭石鼎煮茶聲
題墨竹
拂雲標格歲寒心墨色分隂重又輕不似渭川千畝綠
只和風雨作秋聲
偶成
昔嫌上界多官府不道人間足是非四十年來悲喜夢
倚闌閒看柳花飛
春日幽居
淺淺春風尚帶寒日斜香篆半燒殘杏花一樹開如錦
怕觸嗁鸎不倚闌
湖中春遊曲
堂堂復堂堂畫鷁誰家郎繡旌鴛頸冷膳府鸞刀光傾
椒注桂邀流芳楚腰絡索聞懸璫箜篌急響如相惱岸
頭折盡忘憂草黃金慣積自媒身随肩滿席惟嗔老牙
籖萬軸齒不拈孟客何賓跡如埽柳緜撲撲乘風吹花
翎小鳥嗁訴誰玉郎沈醉晩未醒春光去矣猶不知
危坐
危坐不覺久月照一庭綠三更白露下夜氣濕野服恬
淡失悲喜視聽非耳目間將黃庭經更趁月下讀
越中言懷
分甘茅屋老蒼苔不是明時棄不才避社燕歸楊柳合
趁虚人散鷺鷥來半江落日明漁浦兩岸回潮掠釣臺
吴越爭雄俱一夢年年杜若滿汀開
初春即事
東風又到武林城静裏看春各有情怕說利名多晝睡
愛尋山水每閒行傍人冷笑營巢燕求友翻憐出谷鸎
世事不窮時易失翠微深處夕陽明
二禽篇二首
杜鵑杜鵑聞爾曾為蜀天子一自城荒爾身死當年御
極日萬幾何苦今朝自如此恭聞太上垂玄言治大國
兮烹小鮮流情縱逸不追悔無端却恨春山煙毛衣□
縷滿身黑萬里岷峩歸不得六合茫茫啼一聲春風為
爾無顔色
鷓鴣鷓鴣不知春色何負汝每到春來聲更苦百年不
得此身安尚憶當時在行旅爾不學大鵬一舉培風兩
翼如雲垂又不學籬邊斥鷃翺翔飛躍蓬蒿枝黃陵廟
前幾春草空遺怨恨傳新詩江南二月煙花亂子子孫
孫自呼喚說盡人間行路難凄風苦雨心腸斷
貴公子
麝沈灰暖瑞煙輕十二闌干轉畫屏翠袖閒調鸚鵡語
牙牌分牓牡丹名半垂簾幕因春冷未放笙歌為宿酲
颭颭流蘇風不定隔牆時送賣花聲
雪
冷逼街頭酒價高晩來風急更蕭騷青樓醉舞不歸去
江上一蓑憐汝曹
吴江夜泊
不見天随子令人逸興孤邨砧聲自荅岸鳥(闕)相呼河
漢回西極星辰入太湖古情吟不盡明月照姑蘇
宫怨
多愁多怨怕春天花外時聞警蹕傳金縷繡衣渾不稱
餘香猶帶御鑪煙
釋宫怨
萬頃恩波一寸心玉階青草斷車聲文章近日無人愛
休把黃金乞長卿
張野泉偕虚谷方使君趙春洲數先輩見訪即席
賦詩各以酒字為韻
幽居扃青春水軒僅如斗敲門問誰來過我得良友浮
雲無停隂霽色破古柳人生不自適歲月欺老醜欲挽
湖水春添我杯中酒酒盡意不盡落日照魚笱掀髯出
門去悲歡一何有
送郭似山回張公洞
春風吹沙春草長雜花媚煙飛野香幽花裊裊泫雨色
人間光景勞中腸赤城老仙呼鶴起迢迢直度太湖水
玉洞碧桃凝古芳玄扃窈窕羅疏綺吟詩贈别情相關
霧節風幢幾日還歸來無語生幽寂嗁鴂一聲春晝閒
無事
無事每日不出戶滿院松竹森交加晝眠厭聽啄木鳥
早凉喜見牽牛花一真自可了生死萬事不必論等差
誰能屑屑管迎送客來且試山中茶
弔崔雲山
埃風蕩天荒孤山卧秋草君家孤山下不厭孤山好昔
我山中房識君師侍傍白髮映蕉水妙語回羲皇聞君
又絶粒默默宴華室道畢合神風回車朝帝一制魔誠
所難有身良可歎層隂翳太景平陸翻狂瀾憶君出門
去相看淚如雨始欣天道還逸駕倏飄舉有詩君莫吟
有酒君莫斟神交動恍惚尚想聞空音我歌山日落松
聲起寥廓魂兮其有知為我來冥漠幽室苦夜長思君
念春陽春陽難復見短歌不成章
述懷
家無負郭田何以懷歸耕豈不有他好復恐勞其生窮
居四十年富貴浮雲輕乳鳥喧高枝壯心忽然驚所憂
聞道晩德業將無成言此向知巳欲語巳忘情
春日寫望
遠山重曡限空明淡拂生綃絶點塵半舸夕陽喧酒客
一樓寒色倚詩人早鸎懷舊随時至芳草無情著處新
却憶城中有貧者杏花開盡不知春
山中寒食
青陽轉節候雜芳麗原隰山中寒食近嗁鴂亦巳急新
塚有人祭古墓無人泣傷心名利骨瑟瑟土花濕石馬
悲無聲空對東風立
春霽陪葛元白遊南山
積雨淹幽事初晴得此晨問舟尋上客放步約同人偶
入招提境如酬宿昔因禪心本無住吾道豈憂貧城郭
千年鶴林丘一聚塵歡娱時不偶激越意空陳路改疑
前夢雲孤憶老親彈琴僧舍晩覓句酒家春間水文輕
縠平蕪展細茵目驚流節駛心醉古風淳久識窮非鬼
難言筆有神感深將下涕喜極欲忘身蹭蹬繁花老隂
沈亂葉新野夫元嬾放杜宇足酸辛更欲東蒙隠難期
北郭鄰有懷聊自適媿爾葛天民
田家
地偏生事僻轉覺入城遥犬吠三叉路人行獨木橋炊
煙時滅沒邨酒自招邀昨日蠶新浴柔桑綠滿條
寄越上友人
分被沙邊兩歲餘生涯别後竟何如雲迷禹穴無來信
秋隔吴山有故居思斷碧天江漠漠吟低白日雨疎疎
郊墟昨夜新凉入珍重佳兒好讀書
中秋見月
去年中秋月團團上林藪文士兩三人竟夕坐相守精
光浮白空誰見蝦䗫醜觴酌雜歌吟待得下高柳今年
中秋月輝輝入忩牖照我如有期怪我尊無酒月是去
年月不復去年友人生如風花聚散良不偶賢愚與貴
賤肉骨同一朽我今見明月再拜復稽首側聞古老言
此言豈虚有正秋三五滿萬里絶纖垢玉兔搗神藥服
之夀長久我無周生術安得月在手天梯邈難攀中扃
欲成疚萬方浩漫漫月輪又西走
秋日即事
芙蓉凉淺未全紅稚子欄街鬭草蟲節物變遷風景在
故園心事不言中
前結交行
古交山上松青青色不改縱有霜雪侵節操固常在今
交陌上花容貌相矜誇一朝風雨至飄泊随泥沙陳雷
管鮑世不有一貧一富難長久對面相看仰泰山下視
羣峰皆培塿嗟來乎嗟來乎牀頭黃金不可無君看金
盡失顔色壯士灰心不丈夫
後結交行
古交皆結心其意能斷金今交皆結金倏忽能變心取
舍既疎軌反掌生陸沈正平一朝忤黃祖有若將身投
猛虎子桑莫逆忘其生乃能相與無相與古人今人皆
足悲百年憂樂須臾期男兒節義死不變誰肯心懷未
濟時嗚呼誰肯心懷未濟時
聞早鴈
初鴻有餘音老眼無遠光登樓望不極但見天青蒼朝
飛秋日短莫宿秋水長不知從此去早晚到衡陽衡陽
有故人書札不可將木末避矰繳雲邊足鷹揚中途多
苦辛羽翮能無傷望爾三春歸依舊到吳鄉
德清夜泊
遠色變昏晦卸帆依淺沙浪搜盤岸木風逆赴巢鴉細
草官塘直長煙野日斜寒機聞夜織燈火是誰家
擾擾
擾擾行塵應接勞繇來斥鷃樂蓬蒿胸中丘壑開圖畫
霞外光隂託酒醪未必漢庭疎四皓至今吳地事三高
功成便合謀身退緱嶺春風正碧桃
春日閒居二首
滿院春隂半掩扉杏花猶怕曉寒欺蘚痕帶露侵棋石
山影分雲落硯池貧久家僮生去意社遲梁燕阻歸期
詩成一餉無人說芳草連天寄與誰
數峰青處敞蕭蕭自研楊枝傍水栽問字無人攜酒去
消閒有客抱琴來遥汀風急鷺雙起古岸日斜花亂開
衮衮光隂堪一笑城頭畫角為誰哀
海棠
殷紅含露卧朝寒疑是春工畫未乾底事詩人吟不穏
直須燒燭夜深看
烏夜嗁
烏夜嗁朝嗁東方白夜嗁林影黑關河萬里天雨霜月
冷夜長眠不得烏夜嗁憐爾巢中黃口時哺腥呑腐羽
毛長母子日日長追随一旦離羣自成偶相呼相喚期
相守故雄零落不復知留得孤雌住衰柳柳條蕭颯難
棲身夢驚三月楊花春載飛載止情莫伸欲去不去愁
殺人不知挾弹誰家子暴物傷生苦如此哀音散入江
湖間老屋破忩燈欲死烏夜嗁君豈知
春遊
園草浮青入杖藜莫教孤負好花時人生屈指頭如雪
消得春風幾首詩
送梁中砥歸句曲
家住華陽第幾峰又將琴劔去怱怱地浮雲氣連山白
露浴丹光入夜紅千里音塵随斷鴈百年聚散類飛蓬
吳頭楚尾關春恨盡在鸎聲柳色中
賣藥翁
山人本在山中住偶向城中賣藥去不道石潭龍出雲
失却朝來下山處
游仙詞
上青真人玉華仙夜策鸞輅凌珠煙罡風廣漠露華冷
搖蕩金鈴聞半天路逢仙姥騎白鹿侍女雙雙散香玉
遥看三島點神波恨入秋眉鏡中綠我自無為神自疑
萬竅不動心冥冥靈君期我謁太帝下視濁海魚龍腥
玉虚煒燁明玄景羽葆搖搖入空影一曲雲和奏未終
月輪已到崑崙頂
楊花
品題曾入百花名長恨濛濛畫不成灞岸雨餘粘穗溼
章臺風暖撲人輕緩随流水知無力閒度高樓似有情
想得山齋清影裏亂和蛛網惹柴荆
蝶
曾随秦女踏青陽幾被鸎捎出建章芳草夢寒迷碧色
杏花雨細宿紅香粉凝薄翅春無力恨入修眉晩斷腸
寄語莫尋歌舞處五侯門第有高牆
睡起
紅葵遶砌竹風凉睡起呼童上午香一帶粉牆平似紙
閒硑水墨畫瀟湘
秋夜
眼空夜色秋滿城城樓漏鼓聞四更杓垂月轉萬山白
坐看天河西北傾
聞鴈
知汝幾時到先令獨客聞雨昏低度屋風急亂穿雲衡
岳路猶遠吳江夜正分如何傳素札為我弔湘君
野宿
野宿投邨舍搴衣度石矼鄰雞喧莫柵寒蟹上燈忩戍
鼓凌雲擊城鐘入夜撞蕭蕭楓葉下鴈已過吴江
題湘靈鼓瑟
沅湘水闊風蕭蕭水風敲珮天光搖為弹寶瑟傳幽愫
一點柔紅瀉香露蒼梧恨鎖雲欲流湘花背日烘春愁
人間有夢到不得仙山翠滑江浪黑
雨久江邊餞别
别意千重酒暫停放歌一曲向君聽家貧禮數多相失
雨久支干盡不靈古巷聚人祠櫟社莫潮催客散樟亭
孤帆又傍誰家宿遥見沙田燐火青
見柳詠懷
畫船曾繫柳邊橋歌舞升平樂意饒事去却憐橋畔柳
春來猶學舞兒腰
移蘭
幽蘭雜桃李開花無清香本具巖壑姿庶得韜耿光誤
入芳園中乃覺氣不揚少年不我顧志士徒見傷偶值
朝雨餘日吉復時良呼童斸春泥移根上高岡為爾去
蕭艾曉露滋瀼瀼永託松竹隂爾生豈不昌細葉舒冷
翠貞葩結青陽緩緩趨土脈慎勿近路傍路傍多轍迹
曲曲如羊腸恐爾遭采掇委質兒女將哀哉楚靈均細
佩荷為裳斯人不可見誰能復其裳遂令蘼蕪輩各自
争芬芳回看桃李花零落空嗁妝
贈歌者
一聲河滿遏行雲恨逐飛花委路塵莫道尊前無淚下
聽歌不是舊時人
陪葛元白仇仁近訪南竺詩僧分韻得影字
花開空山春窮幽到絶頂入寺逢遠公頓覺塵慮屏遂
作蓮社遊把酒酹龍井萬生各有態得意還自領此樂
殊未極落日倒林影明朝下山去笑别風篁嶺
憶春
斷畦零落薺花明雨過平湖水漸生坐久忽思春去遠
綠隂濃淡隠嗁鸎
栽孤松為九華山鍾道士作
九華何崔嵬融結本真宰神器之所鍾雲物足瀟灑挺
挺秦大夫獨立而不改既出衆木羣豈為豔陽待初疑
凍蛟掉秃尾忽若山靈張偃蓋又如玄鶴歸來視城郭
悵别人間動千載楚南靈椿浪得名茫茫天壤知何在
流精貫浹骨欲飛風雨或致雷公怪林林紅紫索價高
幄錦圍春鬭光彩憐君令色不随時空負才名成感慨
留向青山閱古今為問桑田幾滄海
吟雪
四山削玉水無波冷坐孤吟意趣多未必朱門知此味
紅鑪畫閣正笙歌
野步
野色畫難染杖藜春水邊新煙榆木火遲日杏花天邨
酒傾壺濁溪魚入膾鮮人生行處樂莫負杖頭錢
徐州寫望(并序)
舟人云州有三百六十山四時無草木樊噲墓凡七
處莫知孰是
三百六十徐州山骨立天風不受寒樊侯古塚七抔土
飛沙野蔓斜陽殘舟人指點向余說側望淹留寸心切
欲酹清尊弔古祠衮衮長河流不歇
新州道中
風沙渺渺客聮鑣時拂吟鞭慰寂寥車道綠緣酸枣樹
野田青蔓苦瓜苗杜陵老去家何在阮籍愁來氣不驕
自笑閒人閒未得得閒終合隠漁樵
汶上即事
北關言别柳飛緜記得離家月又圓華髮流年身半百
黃塵疋馬路三千戍兵自裹餱糧送津吏遥迎傳驛眠
一夜南風吹汶水古榆深巷巳聞蟬
灤都寓興
昨夜分明夢到家庭前開遍石橊花龍門不放東風過
五月平灤雪滿沙
為楊簡齋題空濛圖
西湖天下竒回薄太古色春風散花柳元氣蕩空碧淡
然存天真豈為歌舞惑我家本住湖水邊筆牀茶竈依
漁船振衣一别五千里為君展卷心茫然欲問吾廬在
何處但見老木浮寒煙吾廬不可尋山川不可越人生
行止會有時長嘯階前望明月
金臺文廟石鼓
獵碣鐫功事惘然摩挲壤石卧寒煙昌黎已道文殘缺
又較昌黎五百年
久客
白露變榆柳滿城砧杵催故園經歲别遊子幾時回且
盡山公酒難將驛使梅秋聲不可聽永夜獨徘徊
客夜不寐偶成短句十首用渭北春天樹江東日
暮雲為韻
丈夫慎出處功成乃身退古人夫如何八十釣清渭
四時循化機萬物随動息衆星紛熒熒天運齊拱北
縞素製野服誤染京華塵舊業在何處梅花江上春
男兒不得志壯士惜徂年長空起鵰鶚目送入寥天
布衾生凄寒夜夜夢歸去心恐秋風深摧殘紫荆樹
吟苦不成寐寒忩凝夜釭千古誰知心遥遥賈長江
此身如斷蓬飄蕭随北風錢塘一望地家住西湖東
客慮千萬端長吁愁不出誰能事低眉揮杯送白日
幾欲膏吾車老眼不識路弟妺今何之蕭蕭齒髮莫
昨日家書至慰我久離羣遊子眼欲斷日日望白雲
旅興
客中白日送清尊燈下裁書眼漸昏南浦一年雲隔夢
西風萬里月當門酥凝癭椀茶膏熟火慢筠籠楮被温
未覺情懷疎冷落終身衣食是皇恩
早春聞笛
萬里南州客離家又一年春回苜蓿地笛怨鷓鴣天趁
日裁烏帽尋人賣馬韉歸心憂賦役負郭幸無田
回南
家在錢塘江上春京華投老獨漂零玉泉山外雪猶白
金水河邊柳又青帽底流塵春冉冉花間行李髮星星
分明記得經遊處一路吟詩寫驛亭
途中寒食
行装迢遞轉孤城一路閒吟緩客程潑火雨晴餳粥冷
落花風暖筍輿輕感時已悟莊生夢遺俗空懷介子情
只有嗁鵑解人意平蕪漠漠兩三聲
吳中
故鄉别久語音訛喜聽吴音入櫂歌萬里歸來心未穏
夜闌猶夢過關河
西湖晚思
日落湖水黑衆山生遠塵船回載酒客樓倚獨吟人老
態多思舊時情只貴新籬邊古梅樹開謝幾年春
拜墓
一别松楸又一年歸來拜埽一茫然老烏竹下窺盤飣
稚子攀松挂紙錢心斷野花春色裏愁生杜宇夕陽邊
東風不管流年事只向西湖送管絃
野外
野外蕭條景更佳牧童將犢卧晴沙白鷗長遶分魚市
紅杏深藏賣酒家倦向客程添懊惱老看春事厭紛譁
田翁也學青門隠料理荒畦自種瓜
忽憶
忽憶行年五十五擾擾得失枯人腸金魚綠酒我須換
蒼狗白衣誰可量瘦梅喜浸古罍盎老態怕著新衣裳
親朋相别萬里外一字不到三年強
漫成
暖催花雨溼行塵脈脈憑軒欲損神閒憶少年如昨日
只疑樂事是前人黃鸝紫燕春仍好剰水殘山物自新
可惜白鷗波浩蕩扁舟老却釣魚人
傷廢塚
春風習習吹花木千山萬山一齊綠日午諸邨社鼓喧
田家小兒健如犢間來徒步上前岡纍纍古塚相攢簇
荷鋤老叟向我言元是前朝貴人族貴人在時勢絶倫
後擁前遮來繡轂并呑鄰土孰敢嗔回山轉水開林麓
相連岡幹成一丘斸斷雲根埋寶玉大書功德紀豐碑
直向山前起華屋子孫擬作千年計盡是老夫親拭目
星移物換水東流泉下知誰伴幽獨翁仲雙雙賣與人
留得三竿兩竿竹寒食不見紙錢飛只有嗁鵑替人哭
又說東家來卜地役夫日夜喧山谷天理蒼茫不可知
後車須看前車覆
述懷五十韻
昔際承平久生涯足可憐過庭猶昨日騎竹想當年書
劒辛勤歴輕肥少壮侵浪遊春富貴醉舞月嬋娟候轉
芳華歇時移斗柄偏狂歌傷德鳳再拜聽嗁鵑敢議乾
綱墜難支國步顛安危誰可料否泰理相連議士含孤
憤謀臣誤大權少微潛在野太史泣占天不起嚴陵釣
空懷范蠡船乘軒猶寵鶴治國昧烹鮮朽木終摧折微
軀忍棄捐天兵威武奮皇澤至仁宣豈意波濤帖還容
骨肉全萬方蘇雨露四海戢戈鋋倦鳥思喬木窮魚守
故淵甑塵貧似范晝睡嬾如邊逸翮淹高翥羸驂恥後
鞭夢疑隍鹿在機息海鷗眠喪亂頭顱改蕭條節序遷
行將蠡測海坐待地流泉獻璞悲和泣辭金憶震賢世
途從汩汩王道本平平東魯衣冠盛中原禮樂專遠塵
山出沒大野轍盤旋砧響千門急蟾光幾度圓窺斑嗟
隠豹顧影笑飢鸇古水縈長帶晴雲擘亂緜弓亡元在
楚臺迥亦趨燕羽服陪瑶殿天厨錫綺筵域中知道大
物外愧身先歸意驚張詠離居老鄭虔風行猶有待歲
晚薄言還城郭人依舊湖山景自妍艤舟臨斷港散策
陟層巔苑廢移山鬼祠荒謁水仙壤梁殘白蟻舊物失
青氊落景連邨雨薰風一樹蟬野茶伸雀舌林蕨豎兒
拳挂劒尋新塚懷人歎逝川計疎生坎壈道直受迍邅
穴冷拖腸鼠槎依縮項鯿愁䲭休嚇食饞犬誤垂涎業
在詩三百沽從斗十千舉觴欺太白隠几味重玄淚盡
山陽笛耕無杜曲田苦吟期自放脱藁怕人傳虎變思
難測龜藏我獨然梅花開又落誰復繼殘編
雙鶴吟寄友人
依依兩白鶴歲久住青田一鶴垂兩翅飲啄沙汀煙一
鶴展長翮冥冥自冲天思之不可見獨立秋風前有時
月夜羣動息孤唳一聲山水碧凝眸側頸復裵回影落
空林風露溼故人獨抱經濟才淵珠炯炯光難埋江南
地暖梅花開折花待君君不來梅花歲歲開又落空向
梅邊詠雙鶴
鷺
水風吹冷逼菰蒲藕葉敧斜一半枯玉立鷺鷥渾不動
滿身煙雨看西湖
至節即事(并序錄七)
癸酉歲長至節效王建體偶成絶句十首余年始
二十即一時之事寓一時之意故淪落不復收
今於故篋中得其舊藁青燈三復如對故人樂天
云欲留年少待富貴富貴不來年少去乃知年
少承平之樂誠不易逢三十餘年恍一夢寐吁予老
矣滿簮華髮投迹空林情之所來不覺涕下故錄
於卷末以重感慨云
天街曉色瑞煙濃名紙相傳盡賀冬繡幕家家渾不卷
呼盧笑語自從容
閒看來往坐多時雨灑香塵土溼微珠翠壓頭行不穏
嬌羞兒女把人衣
昨夜梅花己報春地瓶移插更精神酒酣纖手争來折
鸚鵡回頭不敢嗔
已有紗籠照舞兒喧喧鼓笛自相随誰家院落來呼喚
門外天明也不知
簾旌曡曡繡鮫鮹遮護香風不放消却恐酒闌先睡去
預教小玉問明朝
新詞聽徹思徘徊侍女擎羹下簪遲紅燭有花心暗喜
流蘇雙挂玉梅枝
店舍喧譁徹夜開熒煌燈火映樓臺歡遊未曉不歸去
早有元宵氣象來
邨中書事二首
餉留兒女自喧呼指點春禽又引雛邨婦相逢還笑問
把蠶今歲是三姑
軋軋繰車草屋低新篁帶籜出簷齊鸎雛未省逢人避
直向路傍花上嗁
春歸曲
平林静綠生幽芳桃脂杏粉攢蜂房西樓浪客唱别恨
屈巵酒暖珊瑚光百勞留春春不許愁觜喃喃如寐語
翠鴉遊女卷香歸一夜花神老風雨
雜詠六言三首
堤晚遊人争渡花密流鸎亂鳴近水亭臺柳色轉山樓
觀鐘聲
煙外幽人獨立落日正照平臺野鷺聯翩飛去山雲斷
續歸來
楚尾吳頭舊夢水邊山際閒情一夜杏園風急等閒吹
老鸎聲
聞蟬
短翼含風薄似秋一聲聲帶夕陽愁年年古柳官塘路
催得行人白盡頭
飛雪歌
飛雪悴百草芳蘭亦委柯縱欲努舊力奈此寒風何在
昔結花初豈不受春多恥隨桃李場託迹空山阿四時
有代謝陽豔忽已過薰蕕苦不辨一體同消磨不如牡
丹根密幄相遮羅傷心復傷心傷此飛霜歌
旅夜
自漸身世拙客裏更關情月樹回凉影秋聲曡夜砧道
能忘畏壘酒不破愁城睡薄吟魂冷西風亦屢驚
寄澉川楊如山
吾聞沙丘之馬黃驪牝牡世莫知九方皋去不復有天
風吹我滄海邊忽地相逢釣鼇手論文託契輸心胸傾
倒金尊斟綠酒登高望遠古意多百年之樂能幾何男
兒屑屑志不展秋霜滿鬢空蹉跎酒酣眼極情未畢笑
指青山歌落日却憐徐福向蓬丘蒼蒼煙浪無消息明
朝挂席我歸來西湖十月梅花開梅花開動詩思思君
不待春鴈回因之一寄平安字
春日獨坐言懷
昔日歡娛憶此身名園歌舞接芳辰蟄雷夜送催花雨
香逕春迷鬭草人合沓樓臺形勢壮風流鸎燕語言新
眼前舊物渾狼籍休怪提壺勸客頻
桃花
淺碧繁紅又滿枝化工消息本無機豔滋曉露鸎搖落
香漬春泥燕掠歸金谷園中芳草在玄都觀裏昔人非
自從雲隔天台路劉阮如今夢亦稀
行春
行春無侣自遲留汀草汀花暖更稠馬援近來成矍鑠
謝安應合減風流乍驚語燕穿人屋無頼游絲絆客舟
老我光隂忽如此不判尊酒復何求
送陳渭叟歸山中
人生少至百一别動經載不信歲月馳請看容鬢改先
生本是超絶人長竿學釣清渭濱釣頭不解挂芳餌岸
草汀花空復春大魚小魚求不得芒鞵忽厭人間窄手
㩦詩卷出萬山来覓湖邊閉關客終朝相對百不為口中
咄咄唯言詩飛花濁酒日色静天地悠悠知者誰興盡
翩然即歸去鶴巢雛在門前樹他時我亦訪君家但問
青山白雲處
閒居自遣
喜無軒蓋款柴荆静裏天機見物情德愧王良千里馬
食無婁護五侯鯖海翁豈為鷗防慮稚子休烹鴈不鳴
一笑行藏頭巳白新凉又到讀書檠
歲莫偶成
古人不可見養拙謝時髦隠傍淵明柳飢懷曼倩桃鑿
坏誰敢望抱甕豈應逃義見馮公偉仁依范叔豪乾坤
心浩浩江漢日㴞㴞老境誠難料繁荆未易薅親朋随
宿草歲月掩秋濤夜短雞籌促天寒象緯高燕情傷局
促松節感持操姜被流離析鄒裾揖讓勞亂雲迷鶴路
短髮問魚舠念與追攀絶心辭寵辱熬世情甘木石我
輩豈蓬蒿萬事差池裏長歌對濁醪
送楊仲弘之京
迢遞官塘官樹隂征鞍催發短長亭荆吳雨漲河流白
齊魯春歸岱嶽青玉宇風雲開北極金臺日月聚文星
近聞下詔求賢急劉向終須論五經
和仇仁近歲莫見寄韻
瑶琴三曡此心閒目送飛鴻信手彈千里古人行自遠
一聲白雪和應難賀公歲晚稱狂客鄭老才高只冷官
且向吟邊了身世西山莫雨卷簾看
越上感懷
曾負琴書到越中别來三十五秋風江山有待容回鴈
歲月無情類轉蓬禹穴荒煙寒木老鑑湖舊水野田空
騎&KR1706;人去知何在擬向沙邊問釣翁
憶孤山感懷
自從梅樹委荒煙湖上風光不值錢見說年來春好在
擬攜尊酒報嗁鵑
冬至即事
結屋傍湖水對門三四峯心灰無復煖鬢雪近來濃孤
鴈雨中過短書燈下封平生故人意衰老不相從
題畫卷
翠叠洪濛色雲凝淡沲春高寒不可到應有採芝人
為翁子善作晴江圖
故人遺我清江縣裏一疋紙白光晶熒心所好幾欲寫
作晴江圖塵土昏人意不到竹風入戶忽然鏗戛琅玕
聲為我胸中埽煩躁濡毫埽素遊其神乃悟周穆王時
西極之化人但見重巒列嶂盤春轉碧應接來不斷滄
浪之水倒影翻青春風檣沙鳥紛入眼物色明麗不可
陳因思神禹功疏鑿本天意愧我一寸筆浩浩逼茫昧
又疑此水通星河八月秋風揚素波君若乘槎訪牛渚
為言博望成蹉跎嗚呼雲邊縱得支機石成都卜肆今
日無人識
水軒夏日
碧忩晝寂幽意長竹隂滿地琴尊凉輕雷送雨遠不到
雪白水花生晩香
寄籌峯林芝巖三首
小院回廊日正長綠隂幽草自生香春風老矣猶多事
時送飛花出短牆
市聲不到野人居滿院花隂晝睡餘偶憶新城羅給事
枉將心力著䜛書
青鞵布韈厭趦趄肯向何門學曳裾錯為黃金换詞賦
一生惆悵馬相如
雜詠三首
幽芳泣露質好鳥飲春聲盡向東風裏悲歡各有情
榮貴如風花安得長美好馮唐不解事却恨髮白早
凉露老荷葉蓮房亦已空可憐紅蓼花搖搖受西風
山居寫興
人事喧喧任奕棋青山數畝是歸期分將藥草鋤雲種
買得松杉趁雨移老去故人多入夢愁來閒事總成詩
芒鞵布韈身猶健十里莎隄信杖藜
湖山春遊莫歸偶作
西月光景微斜簷尚如練攬衣昧旦起林巒淡方見景
風積霧斂曙牖新禽囀塵動九衢喧爛爛流目眩遊衍
惜歡悰行行信郊向遺情席細草賞静引華饌山水信
恬和動息各思怨雲斷舊時人梁回去年燕姿容一已
晚浩蕩羣芳變豈不懷爾思徇往何由羡
題畫龍門山桑乾嶺圖
昔我經龍門晨發桑乾嶺回盤鬱青冥驅車盡絶頂驛
騎倦行役苦覺道路永引領望吳楚日入衆山暝歸來
愜棲遲山水融心境寸毫寫萬里歴歴事可省理也存
自然疇能搜溟涬
題畫海南入貢天馬圖(傳驛每喂粱肉)
余吾天馬生水中毛如潑墨耳插筒雄姿挺挺浴海氣
一刷萬里追遺風九夷入貢賓來服畫出猶能駭人目
韓子休教喂地黃太僕能令飽粱肉誰憐東郊瘦馬硉
兀如堵牆汗血力盡德不揚尚望明年春草長
寒食日
密竹疎簾春晝永疾風甚雨滿江南又逢寒食一百五
不覺行年六十三楚女腰肢從妙舞晉人標格秪清談
不勞燕子終朝語冷暖時情我自諳
讀秦記
六國争雄事巳空南遊勒石紀成功早知三月咸陽火
不買魚燈照夜宫
嗟餘春
春雨足春水滿岸花匼匝光風暖人間杜宇最知機嗁
得血流春不管迷芳著物苦忘歸直待楊花似雪飛多
少好懷成别恨餘香沁入野薔薇
題溪山訪友圖
溪風吹長松石路秋影薄下有尋幽人支笻注林壑良
朋眇何許雜樹森草閣畫師發深機筆底氣参錯我昔
事扁舟頗識山水樂於今日月駛此景亦蕭索愧乏買
山資老負宿昔諾展卷令人嗟高歌激寥廓
湖樓夜坐
孤樓侵樹小老鴈入雲迷月暗水光白夜深鄰語低鐘
聲傳下竺梅信失西溪偶憶曾遊寺塵昏壁上題
田父詞二首
龍鍾田父住深邨桑柘岡頭石路分猶領兒孫到城市
向人聽讀勸農文
處處叢祠鼓笛喧已占蠶麥十分添醉騎牛背歸來晚
亂把山花插帽簷
春日偶成六言二首
兩袖水風春冷一抹山煙晩晴小檻倒披花影歸舡遠
送歌聲
燕拂花隂繡轂人指簫聲畫樓楊柳六橋舊夢夕陽一
段新愁
春日閒居雜興四首
宿雨兼風釀麥秋餘寒欲斷自遲留杜鵑嗁得百花盡
却向綠隂深處愁
茶香庭院一枰棋柳影侵階日自移因見刺桐花滿樹
等閒憶得故園時
綠波如染帶花流陣陣魚苖貼岸遊日莫畫舡歌舞歇
春聲散入錦纏頭
花底飛觴酒浪翻纔迎春至又春殘日斜客散鑪煙盡
自洗窑瓶插牡丹
春江言别口占
送子清江皋江烟黯行路鳥嗁山隠春潮長人爭渡世
上無别離何由髮垂素
偶成小軸山水寄仰山長老熙晦翁
南山每獨往問訊西隠樓清隂藹喬木天風忽凉秋歸
舟泝平湖遥見仰山月月色如德人萬古光不減素練
不盈尺寫此千里心欲知相憶不明月是知音
題李安忠畫雪岸寒鴉圖
北風萬里吹石裂古樹槎枒槯朽鐵羣烏啞啞如苦飢
倦飛還向空林歇孤邨荒寒得食遠日莫沙邊啄殘雪
回情訴意各有態羡殺畫師心更切我嘗記得天随詩
至今讀之長激越婦女衣襟便佞舌始得金籠日提挈
老烏老烏爾身毛羽黑離離况復人閒厭爾嗁何不飛
鳴丈人屋丈人屋頭春柳綠
題畫雜詩六首
岸水依痕釣艇閒炊煙幾處出蘆灣西忩正是斜陽好
一帶泥金抹遠山
月華如水天如空蒼煙遠樹涵秋容筆頭墨盡意不盡
参錯雲山三四重
數點寒鴉水遶邨幾家茅屋掩柴門白頭溪叟歸來晩
自把漁舟繫柳根
輕雲漠漠天影空江邨雨過生微風似嫌野外春淡薄
故點桃花深淺紅
春隂淡蕩歸帆急曡嶂層巒凝空碧知是夜來風雨深
邨外野橋低二尺
採菱渡頭秋日晩孤樓隔岸知誰家参差遠樹雜雲氣
滅沒漁舟侵浪花
送江西熊履善茂才之金陵
君向秦淮我在吳柴門白髮老西湖書來莫附洪喬便
只道經年一字無
西湖春日壯遊即事(并序四錄二十首)
延祐戊午春偶以釣槎之暇因念西湖春日壮遊尚
歴歴然眉睫間光陰幾何余矍鑠矣遂成七言二韻
詩三十首以寫幽懷後我之生或不我信儻遺老覽
之則將同一興感焉
遶湖無處避芳塵曡鼓紅旗彩鷁新冉冉春雲來不斷
涌金門外踏青人
霍山廟食慶流虹民物謳歌樂歲豐七寶社回呈了馬
年年歸路雨和風
南屏山色染春煙路接高峯社鼓喧第一橋邊春更好
御舟閒在翠芳園
問誰偏解占風光飛蓋金鞍白面郎山北山南遊欲遍
畫舡教&KR0712;集賢堂
瑞煙祠宇隠垂楊士女穿花語笑香三十九賢生翠碣
虚舟亭上借傳觴
鏤玉雕瓊簇閙竿珠花翠葉縷金籃東家年少貪遊冶
正值明朝三月三
流蘇兩兩挂舡頭繡額珠簾不上鉤金縷緩歌家宴静
牛前先入裏湖遊
紫染春羅窄袖裁伶人楚楚自詼諧部頭教奏金娥曲
盡向船棚一字排
笙歌簫鼓沸春濤耳目難禁應接勞院落鞦韆誰氏女
綵繩擲起過牆高
萬柳搖金接畫橋一清堂外景偏饒文章太守開華宴
預報龍舟奪錦標
歌妓娉婷畫不成去年初籍教坊名新腔翻得梨園譜
喜入王孫喝采聲
園丁花木巧桮棬萬紫千紅簇綺筵折得青梅小如豆
獻來還索賞金錢
揉藍染水翠浮山隄上亭臺錦繡閒花柳禁人攀折去
要留春色大家看
進餘薇露與流香散落人間任品嘗處處旗亭招客醉
大書不是趕春場
珍禽翠羽養雕籠列向船頭盡不同憐殺錦鸚偏解語
喚人提挈避東風
豪家遊賞占頭船趁得風輕放紙鳶手拍絲輪爭上下
一時回首看青天
嬌民技藝也天生鬭巧搜竒事事能稚子土宜偏劇戲
浪兒黃累十三層
一路亭臺間酒家漸看楊柳綠藏鴉太平官府無民訟
補種沿隄四季花
畫船過午入西林人擁孤山陌上塵曾被弁陽模寫盡
晚來閒却半湖春
要囑園丁取折枝紅桃白李紫薔薇石圅橋畔人煙晩
挑得春光一擔歸
遥看暝色下漁汀金鴨香消酒半醒倒轉船頭元有意
檻邊人報放流星
天街夜市已喧闐半掩城門玉漏傳籠燭絳紗爭道入
湖心猶有未歸船
送得春歸夏又初名園不放玳筵虚只知富足家家事
肯為兒孫教讀書
慣見升平春復秋分明往事昔年遊西泠橋外青山色
幾度夕陽人白頭
幽居
一徑荒凉長碧苔竹門斜對遠山開自操清白傳家譜
不受青黃致木災穴鼠苦銜詩藁去溪螯喜薦酒尊來
東籬滿地金錢菊多謝西風為翦裁
題唐十八學士圖
唐家天子尊黃屋大業隆興調玉燭當年十八登瀛仙
弘文日侍分三六兩京初定四海清君聖臣賢古難續
立本圖真亮為讚遂令書府藏諸櫝後有龍眠傳此本
禮樂衣冠激流俗自從淪落向人間畫手紛紛互翻覆
千年事去君莫問留得青篇遣人讀蕭蕭馬耳射東風
長安道上春山綠
漫成四十二首(錄十二首)
徑曲交加鎖竹隂不教寵辱到林扃心閒莫道渾無事
粉落松花汙鶴翎
参天楊柳手親裁一院西風戶牖開落日尚餘三四尺
山平水遠看秋來
小春天氣未生寒綴樹朱櫟正入看昨夜海棠開數朵
一雙蝴蝶上闌干
新霜尚薄樹聲乾寒水無痕倒侵山知是釣船歸較晚
鵁鶄嘎嘎起蘆灣
飽霜紫芋細凝酥旋撥寒灰出地爐慚愧鄰家新酒熟
客來酤得滿葫蘆
蕭蕭野老髮垂肩家住湖西杜若煙載得茭根入城賣
西風落日滿歸船
風琴流響韻虚堂湘簟歌眠水一方静裏數聲棋剝啄
乳鸎深向綠隂藏
槐隂滿院喧巢鴉蜜房香老蜂趁衙鄰家艇子釣魚去
水光搖動金蓮花
北風小雨戒新寒隔水楓林葉已丹莫道閒門知己少
白鷗飛去又飛還
燕山楚水曾為客慣聽霜砧𢷬月明不似新愁怕新鴈
秋風吹落兩三聲
晴日穿花煖似烘風簷微動玉丁冬山童睡起心無事
斫得笻枝補鶴籠
雲歸雨歇湖水平五色螮蝀山邊明唱歌舟子採菱去
十里柳隄蟬亂鳴
次筠軒詩韻
幽軒列萬竹愜此冲澹襟乃知心跡遠不在山林深客
散動秋影鶴歸分夕隂至樂寓言外任鼓昭文琴
畫意四首
紅塵海裏嬾低顔石路迢遥入亂山擬向雲邊種黃獨
幾時容我屋三間
江花江草映江樓寫出江天一片秋隔岸小橋低數尺
淡煙消處見漁舟
幽人自樂山中趣閒訪山家入山去記得西峰向那邊
亂雲遮斷無尋處
綠溪路滑蹇驢遲水色山光總入詩還勝襄陽孟夫子
滿身風雪灞橋時
和山邨見寄詩韻二首
休將野服染緇塵大患須知為有身藥餌任從留過客
是非終不到閒人山中相隠懷弘景谷口躬耕羡子真
午睡醒來春事晚枝頭梅豆已生仁
不成一事鬢先皤朋友偲偲喜啄磨千里音書歸鴈少
滿城風雨落花多迸階新筍微過竹脱繭春蠶欲變蛾
惆悵少陵身老大壮心激越醉時歌
浙江晩眺
昔年吳越事并吞留得青山只斷魂落日正明漁浦渡
歸鴉遥點范家邨雲分雨脚回沙漵帆趁潮頭出海門
欲問凄凉千古意鴟夷何處有兒孫
秋日閒咏
西湖晴雨畫圖閒坐倚闌干自解顔無酒可供千日醉
有錢難買一生閒草衰春色來時路鶴宿秋聲起處山
横笛吹殘天又晚釣舟燈火入蘆灣
集句和陳渭叟見寄詩韻二首
寒食離家麥熟還不應空老道途間會須伐竹開荒徑
剰著溪南幾尺山
池邊月影間婆娑卧聽行雲一曲歌閒憶昔年為客處
囊中無物只詩多
集句遣懷
嬾慢無堪不出邨當年心事與誰論如今老去愁無限
雨打棃花深閉門
元詩選初集卷六十五
