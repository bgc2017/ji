元詩選初集卷二十八庶吉士顧嗣立編
范經歴梈
梈字亨父一字德機臨江清江人家貧早孤刻
苦為文章人罕知者年三十六辭家北遊賣卜
燕市薦為左衛教授遷翰林院編修官出為嶺
海廉訪司照磨歴轉江西湖東選充翰林應奉
改閩海道知事移疾歸徙家新喻百丈山天歴
二年授湖南嶺北廉訪經歴親老不赴其明年
以母喪哀毁卒年五十九德機癯然清寒若不
勝衣而持身廉正為文雄健追慕先漢古詩尤
好為歌行工近體藹然見忠臣孝子之情焉吳
文正嘗以東漢諸君子擬之稱文白先生所著
有燕然藁東方藁海康藁豫章藁侯官藁江夏
藁百丈藁總十二卷揭曼碩序之以為虞伯生
稱德機如唐臨晉帖則終未逼真改評之曰范
德機詩如秋空行雲晴雷捲雨縱横變化出入
無朕又如空山道者辟榖學仙瘦骨崚嶒神氣
自若人如豪鷹掠野獨鶴呌羣四顧無人一碧
萬里差可彷彿耳德機詩學廬陵楊中伯允得
其骨郡人傅若金與礪得其神皆有盛名於時
歐陽原功曰宋東都時黃太史號江西詩派南
渡後楊廷秀好為新體宋末劉會孟出於廬陵
而詩又一變我元祐以來彌文日盛京師諸名
公一去宋金季世之弊而趨於雅正於是西江
之士亦各棄其舊習焉蓋以德機與曼碩為之
倡也
送張鍊師歸武當山
張君瀛洲人來作武當客始來武當時秪著謝公屐苐
子百數輩稍稍來服役誅茅立萬柱空中現金碧辛苦
三十年夜卧不側席以之律鬼神故亦如短墨元年踰
冬旱失火燒四國野谷方焦&KR1582;六月畿甸赤朝廷亦不
愛犧牲與圭璧僵巫暨憊史歌舞無消息君時待詔來
公卿初不識一朝傳天語問以濟旱策君云臣鄙愚造
化非所測隂陽有開閉此實智者責公卿復致辭物生
今孔棘已勅京兆尹取足輸粟帛此如解倒懸祀事惟
所擇君聞猶固讓心實内憂惕飛章白玉闕瀝膽殫悃
愊臣實才淺尠臣實學迮塞臣有一寸心願輔后皇德
后皇本愛民民今旱為厄或者罪有由皇亦重開釋祈
謝各有方呪禁各有式上堂薦明水下堂考金石夜分
請命既昧爽大施設為壇東市門經紀法靈冊庭中玄
武旗飄飄墨黍(一作水)黑君臨一揮手怒髮上霄直指麾
東方龍卷水東海側指麾西方龍卷水略西極北南暨
中央各以方率職某日某甲子漏下五十刻我在壇上
伺不得忤區畫豐隆與飛廉列缺與霹靂汝將汝風馳
汝遣汝雷擊汝雲馮勿漓汝雨必三尺汝不從誓言不
畏上帝勅至期果響答動盪七日澤常時人所難君若
不以力公卿奏天子是必有褒錫可以寵號名可以蕃
服禓君曰天子聖卿從誠所格臣敢貪天功況乃歸計
廹昨得山中書至自青溪宅向來百弟子遲歸在朝夕
暾時冬序半霜下木葉積明當課斬伐結構西巖壁山
田晩報熟芝术及採摘獼猿長如人夜夜盗柿栗隄防
苟不豫六氣盡蟊賊公家事既已私事容葉擲方知用
世士遺世等糠籺所過如虚空焉知去留迹我持一瓢
酒欲以贈遠色歲暮不見君悵望空中翮
奉同元學士以落月滿屋梁猶疑照顔色為韻賦
贈鄧提舉之官江浙一首
青天青如石星辰何磊落適見北斗高忽復滯郊郭感
此流電驚行邁孰為樂況值杪秋令清商動凉幕芳燕
候朋親驅車背河朔登高望四野下田畢新穫於時不
同賞惆悵睇雲岳古人有云然末契重交託託契自有初
相晞在結髮請持交龍鏡比似空際月昔月三五盈今
夜三五缺月盈自有時徯君采薇蕨采薇陟崇岡空筐
不易滿季女懷朝饑日下光纂纂豈無機杼思十旬義
一澣含悽就經緯意長絲緒短路逢相識親要入鮫人
館泣下仍成珠更苦哀歌緩緩歌浮雲停急歌流水促
水流亦有宗雲散復成族踽踽行路子離居振羣肅會
合寧無期載感時運速晨風懷菀林玄鳥辭華屋明發
念飛蓬秋聲浙江曲浙河名山水在昔最餘抗浩浩負
海區地絶川無梁執玉夸禹會帶甲宣吳疆慨彼仁義
都風俗殊興亡末代綴繁會周衢沸絲簧聞之虛廟閟
斷雨生蛩螿幸及九域一四民(一作海)樂時康游歴須慎
重勿用多殞傷矧兹握新命出布堯文章雖當日月遠
足昭雲漢光凄其金氣厲嘉實方斂藏楊柳卧枉浦蒹
葭委嚴霜物情各有歸我獨不得將仰視雲中鴈肅肅
俱南翔雲鴈明天中回首顧齊州沙嶼重綿互竟復少
遲留欲知鳴鴈心黍稻非終謀視彼羣飛者矢心良不
猶不猶將謂何豈復不如兹明年擇聖蹈既往無復疑
譬之騉蹄駒昂藏養雲姿下乘歲百駕逸足誠歸誰伯
樂偶並世當受知者知長鳴待儔侣首路復安之所之
在東南斷水列風嶠至人遺吏隠出處惠兼妙干莫居
匣中千年逸神耀一朝持入手未言心相照照之千里
外如在咫尺間明夜夢見君始怡越河關惜去不須臾
念來亦循環古時岐路人何用涕澘澘景巖草木斷虎
豹啼空山方冰先春水野飯維清灣買觴斮魚鮮甫謝
金鑾班此行竟遂媾亦慰親友顔天目掃烟岫日夕飛
禽還山中桂樹多庶為故人攀攀花貽遠道洵美道中
軛若復無相忘報之雙白璧美人如芙蓉隔浦無相識
舊交日已違新交當日得各自有殷勤初不在容色俯
水愧遊鱗仰空慚飛翼眷言執手地歲暮霜霰迫踟蹰
復踟蹰悽惻重悽惻
貽富珠哩翀編脩
悲風動日夜游子絶河山一别十年流四方幾時還憶
子旅江外過余撫林鬝曉色竹晻靄春容杏闌珊陽坡
鳴赤雞陰館來白鷴文義相剖析宴歌亦循環吳星逐
夢變楚月帶愁彎自來燕薊中相望溪沔間初傳教下
郡或道釣清灣起居雖未悉聲聞已難攀明聖御八極
震驚折羣姦登賢彌制斷進士嚴刊刪倒澤起游泳搜
空集翻翾斯時麟見郊絶世驥在閑豈期脱布衣復得
聯朝班始疑迹異方卒見意俱閒惟此冰雪壺近當雲
霧關紀載竹帛藏潤色絲綸頒儲才藏地閟抽思刮天
慳固當讓俊逸焉得委疎頑物化豈堪玩仙栖庶可扳
寤寐在靈嶽徬徨愧塵寰碧草蒙澗沚青霞冠雲鬟長
生願不負竟往事無艱常聞羽人言頗落俗士顔早伐
九節杖倚之聽潺湲
梈蒙恩供奉翰林未行改佐閩幕自豐城便道取
疾繇撫過盱與郡守薩侯會約尋麻源不果明
日别盱
暫遠雲霞觀却希山水音珠星聯極下璧月動江潯始
集寶氣亭復趨金晶岑馬飲樹連澗猿啼風滿林揚瀾
思汗漫睇嶺寫嶔崟輟櫂更垂釣推書時弄琴石門生
夕景麻源籠曉隂是郡遇賢守佳致契幽尋樽爼廹清
好絃歌彰古心郡中宜鳳集泓下或龍吟頗愧塵務偪
還為旅病侵一行混吏軌千載負國琛即往事莫究於
兹念方深姑山如有意遂許一登臨
由海昏入武寧道中
登高勢欲墜踰險心始領戒想適其恒經過何由騁洩
雲行崦杉零露浥澗茗玄蟬振山凄白鷺團沙整久盼
歸年近況懷垂釣永豈不畏嚴程無因攬流景烟霞藴
至樂歲月啓深省百丈有幽期眷兹心耿耿
九日報熊敬輿
羸疾卧江滸承恩慰高秋木落隖陼淨天朗氣暄柔便
了晨光中授我雙蝤蛑呼童敬薦之風味宜南州憶昔
客燕薊白雲從方舟於時見此物千錢三十頭打黃試
新羹爛醉天市樓一日食一百更為明旦謀三日困暴
下傳笑諸公侯此邦誠罕見初出(一作市)愈難求矧當浮
萸日傾道俗如流厚價得兩螯持之比琳球物有少為
貴感事重綢繆奈何雷同者正復多優游欲折黃金花
報君向滄洲此花苦未發少待歲寒酬
贈安西王提舉别
車聲何軋軋去我亦翩翩借問車中人幾時到秦川秦
疆數千里西與雲棧連行人秣馬過猿啼上青天長安
古帝州宅土腴不偏聞君答平昔宦游秪晏眠十齡涉
文史十五懷家氊二十學壯游五十綴朝聯奉常老掌
故今已二十年功業晩何就蕭蕭髮垂肩天子念逢掖
錫官頗静便紫衣綰黑綬此是車中緣飄飄上都門白
馬錦連乾舉案招青山孟光老猶賢大兒坐車軒小兒
調馬鞭中兒又絶好國語荷珠圓旦夕俟君至買舍清
渭壖此皆足慰意日食官俸錢俸錢足養親親自有圭
田人生慕富貴富貴翻受憐不有鐘鼎食亦無膏火煎
前日三市事目擊心凛然當時氣凌人不得呵烏鳶觀
君浩蕩去萬事當棄捐孔子不西行及河軌再旋今君
涉河流西路方緜緜終南與嵩華是中多神仙仙掌出
浮雲上有三峰蓮真人玉拄杖挂在明月弦便當往從
之吸月升太玄金鼎交龍虎使我神貎堅奈何二三月
百憂集離筵空花如錦機野色相交鮮楊花亂愁思萬
條散青烟我不酌美酒敬讓故人先搥碎琥珀杯獨灑
春風前春風澹無言徒以别慮牽别亦無所慮所慮應
當宣願及相思時中腸鬱糾纏為吹雙紫燕銜書到君
邊矯矯蕭徵君珠貝藏龍淵一别如列星随天夜移躔
鳳有五色瑞時下岐山巔請君問起居歸來定何年
宿夏莊
隂晴知何如開戶月滿地主家種長榆竟夕薰風至半
生朝市蹤頗負山林意及兹登覽餘亦復纏世累疎籬
臨大道嘶馬駭童稚衆卧復離披躊躇獨無寐江山轉
寥落星斗亦聯綴丈夫十載間豈獨鉛槧事
贈方永叔往教重慶路
汲水得明月倒影上青天客行三十年未識蜀月圓中
宵夢巴蜀秣馬辭燕服成都雖云遠未到意已足遠意
不可期宿夕宛見之雲迷飛鳥道雨急卧龍祠干戈何
草草秖說渝州好但得渝州官甘就渝州老渝州古雄
城彭君舊建旌至今江石上猶有古時名豪傑世已矣
空城俯流水復有江東人來教渝州士方侯天機深大
雅託遺音沈潛萬夫敵脱略五湖心翩然别我往長揖
仙人掌疾風吹大旗落日明斜舫即此少相知相知長
恨思巫山桂樹發折寄定何時
送吳真人持詔寧親
垂楊十二門旦旦羅鳴騶千騎萬騎中孰是違世儔美
哉吳夫子脱灑住丹丘氣涵羣象動思與萬物周天馬
出名駒逸態横九州自從下地走但飲星河流明月落
中江倒影射斗牛飄然持玉節去犯蒼山稠紫鳳把細
華逶迤仙巖陬遂經三茅岑已登閣峰頭還家拜封君
玉冊珊瑚鉤笑問遊子衣不獨五色優門縣朱雀旍坐
擁金明裘開筵浥芳醴炰觴進庶羞承顔開淑訓慰爾
道路修爾歸奉天子萬歲更千秋番君大國夀賀老清
湖愁烟水三萬頃宫袍在扁舟荷花合古渡此處不夷
猶雲錦雙鴛鴦悠悠戲汀洲東風長年來揚我闌檻幽
白馬絡金羈奈此甚盛休儂家閣峰下霞竹敷稻疇鶴
集偃松雪青雲互綢繆自從干戈餘川岳蕭騷秋骨肉
何四海風雲擾吟謳聞君復此去浩蕩懷今遊罷酒黃
鸝鳴高花艷城樓良辰難能别嘉會易為酬至樂夫子
行子行無滯留
散步還南軒
幸自塵鞅絶起游欲何之江遠夕氣澄開軒納新詩莎
雞振陽砌蠨蛸結陰池珊珊修木靜宛宛好風遲(一作馳)
桃杏競秋園旋隨時草萎寧不悦生植肅殺乃其宜于
斯見發育及深霜露思嵇康本達節竟受薄俗嗤快哉
東方生嘲唸得吾師
度澤過關山
單車度大澤有似游梁山初飛鴈騖徒辱在葭葦間季
冬陰風盛雨霰紛珊珊念我離大府行役何時還朝臨
昌邑浦夕指番陽灣衝泥赴農邨老屋夜不關然薪設
供帳風味猶百蠻蒸烘濕衣裳徒御相迴環極知道路
難猶念奔走艱傳餐逮明燭饑渴未容慳春和理税駕
且以慰衰顔
古干將
畟畟古干將經世不再見豐城匣已空龍亦久當變百
怪日夜出思爾一斷剸裝佩美紛紛不爾真百鍊又恐
百怪飛反著他人身麒麟或失所魍魎氣益神不如且
深藏慎勿干星辰我歌干將行庶為君子陳
和荅楊茂才
始我南山居與子共朝夕服事子尊君德義藹夙昔焉
知二十載萬變如頃刻漁釣負平生浩蕩隨所適進慚
負官義退愧尋幽迹而此山水間時勤問消息夜深款
巖扃蘿月在屋翼清言溢前聞子學日有力世好將未
忘相資庶有得
二杏(甲寅)
北鄰杏一株身作龍盤拏直上青天中虚空高結花南
鄰杏更好枝榦相交加三月二月時帀地堆紅霞自我
來京城寄居諸公家其地僻且阻茂樹繞窗紗亦有桃
與李盛節爭豪奢雖富無可人紛紛亂如麻晩遇此二
杏突兀超塵沙常時好客來立旆遥咨嗟欲去復顧戀
往往至日斜我昔值詞館羸馬道路賖晨往昏黑歸無
由領其嘉今我已投散終日猶枯查朝暮出見之百帀
虚簷牙而我又將去何繇報繁葩誓將適南郡辟地江
之涯種此一萬樹漫漫被荒遐花成實給食收拾歲盈
車此事亦易集但恐君疑誇
谷口散暑
谷口月未上漁火出横塘門前面稻畦鼃黽雜風篁童
丱弄山墅今兹白髮長新歸稍結構日徯江海凉琴書
散衡宇藥物布滿牀謝告未緣衰以疾不得將維時仲
夏半織女當西堂常恐梧樹落莎雞戒衣裳平生荷耒
志經歲失豐穰此行庶無負海内膺時康
登石城驛亭
南游未是謫北行不當歸今旦陟崇岡飄飄風吹衣始
我在京時雙闕凝秋暉别來守窮海故國音書稀竊禄
滋愧負何時覩柴扉胡不依白日去即能如飛驛樓俯
平川其下白雲圍雨餘足稻粱可以信豐饑去去道路
遠王事毋稽違
饒國吳氏晩香堂
大江秋似練楚樹落清曉巖際不逢人翩翩數歸鳥饒
君庭宇靜澗水黃花繞爛錦照天朗繁錢承露小何當
鶗鴂鳴誤識春事了焉知歲寒姿獨立西風表乾坤有
清氣欲(缺)未易少搖落暮春期美人烟霧杳
適將赴江淛大府校進士試會疾止建安驛上後
山東眺郡城作十二韻
青雲建安郡人物故鍾秀承旭開芳樹凌虚列遥岫溪
聲涌夜長石角吐秋瘦漁沙府圖讖仙室川浸溜征塵
汩炎毒服事彌奔奏淡淡鴻鵠舉蒼蒼鷹隼候山英茗
在瀹館飯菰登豆勤渠相國誼忝竊大夫後顧惟論賢
能奚取推寡陋吾欲敕五丁雷電激宇宙疾飛移萬壑
及此洗昏疚起為梅子真南厓埽丹臼
八月十五日公堂讌别作
悠悠我行邁去此粤山端遲明駐征車爰盡公堂歡開
顔俯城郭簫鼓集儀鸞謂欲戒醉飲重此良辰難關門
集會府僚友並征鞍更辭無别語但祝長加餐役者四
五人相從出林巒亦復路旁泣豈獨殊肺肝況我離慈
母朝暮偵平安送行各如許焉得不辛酸
秋日海康齋居
吟事久已落兹晨遇高秋泠泠空中籟襲我書帷幽如
何寒暑疾徑與大江流江流不復轉歲月已還周遊子
去京華邈在天盡頭胡鴈不踰嶺眷眷非良謀排雲挹
飛觀金爵露光浮在遠心所仰胡為滯滄洲茅屋足花
草洵美難久留苟能一吾志斯道將何憂
曉出西郊
自春已及夏歲籥寖中更平旦西郊道始聞啼鳥聲川
晴樹氣嘉夕露枝條盈西峰近在眼白雲夾路生一從
違夙昔好懷鬱難并未知高世意忽復何以營屠狗與
漁釣俱足成大名卓哉箕潁客使我抱深誠
登西山頂還方澗作
弱質有貞向依依在物表謬當城闕隘放意窮昏曉晨
興理良轡啟途慮已悄白日滿澗阿林虚答鳴鳥幽尋
晩適遇頗覺知者擾俯仰古人迹達生未為少緬彼高
翔禽凌空自鶱矯
秋江釣月
秋江明似鏡月色静更好之子罷琴來蘿徑初尚早衆
峰更滅没横笛隔幽島我船爾棹歌絲綸蕩浮藻潛魚
却寒餌宿鴈起夜縞離離不可招白露下烟草高風桐
廬士俊業渭川老同是釣魚人那應不同道把酒酹清
輝如何答穹昊
郡中即事十二韻
儋耳九州外邈然在南荒周回數千里大海以為疆古
來非人居禽獸相伏藏自從中世來貢賦登明堂其或
失撫馭山藪更陸梁聚則成蜂螘散即驅牛羊高結舞
大鹵上衣不備裳殺戮乃酬勸誅之仁者傷吾嘗七八
月持節泛滄浪一旬錄郡獄詢事考纖芒問之守郡人
莫識為治方但見西風多廨字秋蕪長聖哲戒忠信勿
謂不足行及兹蠻貊邦始見斯道臧(清江楊翬云文白先生詩性情所宗)
(一以少陵為歸海外諸作杜之悲壯也)
出甘蔗州
清雨氣候變移船孤石灘已行千里餘始驗初冬寒暫
解霧露毒稍知江山寬新人異言語故事同憂歡思昔
夏后氏封建天南端伯業起句踐世遠子孫殫無諸佐
大業遂作漢王官身受閩君策白日海澄瀾至今崇臺
上列戟絢衣冠古來樹名節於此事常難惟有精英在
青霄明羽翰
晩登南樓眺烏石九仙方山諸峰
自來閩中郡僑寓公宇偏身病縻服餌單居日如年憲
署歴三試愚庸寡所宣兹行臨辟道黽勉以周旋日夕
登高臺遥盼四山川山川亦云美宜與萬念捐慈幃隔
江關穉子目娟娟連夜夢新堂嬉戲在我前禄食無寸
補遠遊何當還東風號隂澤此土候氣先草木相衰榮
已復爭碧鮮思及方春時買船向邵延長歌蕩暄景吹
笛玉臺烟行止欽聖訓義著艮象篇此豈不在人虛心
以勉旃
四月八日訪閩粤王無諸古城遂至蓮花峰下僧
寺寺乃唐王審知祠
維夏氣清晏原藪樹蘢葱上弦適休暇游詠紫烟中石
澗演新流山苖含惠風肥苧膚隠白崇榴葉張紅撫節
警代謝未歸憂心忡承官尠政術但覺禄養豐勾稽困
日月始得如游驄觀省職何補庶望禆至公遺丘隠莎
草廢刹在空濛而況塵境事斯理固有終
數日毒熱喜雨適立秋先三日也
夏末始炎毒沈憂坐匡牀起行無所之登高睇遐荒問
昔西風歸飄飄向何方往還不可期頼得天道常聖主
御大歷故可稽明堂粲粲白駱駝兹晨郊路長念我伏
遷次江海葉再黃旅懷抱焦火思濯寒冰鄉忽來浮蒼
雨爽氣吹我裳稻田已就穫晩種待新秧微軀亦易持
但願蒸黎康
新雨階除花藥倍茂田里生意懷之欣然情至有
述簡諸作
久旱埃霧集閒居寡高情微雨夜來至滿庭花藥生長
年憂里術退坐若無營偶攜一榼酒得喚故人傾念彼
甿隸便勞生在耦耕薦饑苟不熟何以供王程幸天沛
時澤食息日已寧繕性衡門下饑寒無足驚
苦熱懷楚下
苦熱不可極念此西南風誰云灝氣遠乃在庭戶中我
家百丈下井上雙梧桐向夕集歸鳥未秋足鳴蛩自從
别家來江海信不通宛宛維桑思願從孤征鴻夜夢白
髮親歡笑攜稚童倚門望子歸未歸憂忡忡東皋無良
田何以待歲豐盛年將稱意無為學轉蓬
明月幾回滿
明月幾回滿待君君未歸中庭步芳草蝴蝶上人衣誰
念同袍者閒居與願違
蒼山感秋
蒼山秋意長池館靜而閟雨止修竹間流螢夜深至皇
羲世云遠雅頌日凋弊舉手遏頹波誰識作者志烏啼
魯東門泗水不染袂後去三十年直可肩聖知機關繫
風化詞語特細事月落閉虚簾坐夢太古帝揚眉頳玉
色盡發養生秘勿謂仙學(一作學仙)難此道可立致(葉世竒草木子)
(云昔危太朴與德機同晩步德機得雨止二句喜甚既而曰語太幽殆類鬼作)
酬申屠子廸
碧月出海底挂在青天中美人如明珠滄波思無窮身
非千歲蓬欲逐萬里風願因紈素衣託向孤征鴻
筠州東都遇雨
高林展夏綠杲日轉城岡四國金石流忽見飛雨凉飄
飄西北風亦復至我旁我行初涉旬去意已徬徨親交
苦滯留川陸互(一作訝)阻長遠行雖有命期至詎能忘宵
分睇南星命僕戒川航豈無他方願且及顧舊鄉舊鄉
寧非懷吾生未渠央
秋江
秋生洲渚靜露下蒲荷晩忽憶釣魚時人家楚鄉遠
絶句三首
障擁芙蓉競燈隨攑柳移繁星臨迥野疎雨過高池
江上打魚船有頭那無尾與卿相見時不望如魚水
鄉路西州是延平那向東片帆儂會使秪是怕隨風
看東亭新筍
問竹何年有親曾共歲寒昨傳新筍發扶杖繞林看
蘄州城下晩泊與土人語及西方事平有喜而
作
野闊秋無際天空夕始凉漁船下浦急畬火入雲長洲
遠懷鸚鵡山危指鳳凰戍人新斂甲垂老幸時康
黃州道中
徑轉山仍掩沙移圃自成蒹葭連水白楊柳蔭門清無
復論餘事真堪了此生眼中陳仲子九鼎一毫輕
百文山中夜坐聞謹思將還憶甲寅入南中正此
日也十二月二十三日四首
近得雷州信遥聞弟姪來江山淹遠望天地保疏材鄉
為魚羹起今寧馬豆猜殘年有心事未定著(一作省定)寒灰
欲雪翻成雨何天恰吝情似緣春在近故與月爭明谷
樹行行暝川雲冉冉輕往年當此夕孤棹適南征
斜谷驚風合空階墜溜鳴燈昏時作暈漏遠不傳更但
得林間趣何須谷口名是誰超物外不用計浮生
客行身萬里家在地中分爵命優臣子江湖遠聖君夜
瞻龍鳳氣歲出虎狼羣舊故無消息低回瘴海雲
壬戍秋錄因晩行寧州道中追錄
曉發高平鎮前旌路未分小橋烟外過流水月中聞虎
豹宜多隠豺狼不可羣居人敵炎暑報有竹連雲
引兒灣晩泊
席壓波心正舟移岸脚斜夕陽明細霧秋樹擁荒葭問
道獨如夢懷京却勝家客愁不自整更苦暮啼鴉
九日諸生攜酒至城東看菊
楚楚臨階菊重陽特地開慰人良有意報汝愧無才巷
杵聞雞發鄰觴送蟹來采英吾欲寄悵望倚江臺
晩過孔奉常舍下
滄江一萬里書信近如何向暮客懷薄及秋鄉夢多故
人相慰藉並舍數經過但願長無事彤庭接珮珂
贈别李教授亭赴五羊先往餘饒覲省
行色動西風鄉心去住同諸生五嶺外之子大江東且
羨還家鶴無愁度海鴻若逢天上使書記莫悤悤
王繼學晩過舍下翌日惠詩兩章用韻荅貺(錄一)
平生病太史淺陋愧曹邦自足封圅谷聊須壘受降黃
鍾知和寡白璧動成雙天外誰招得清風滿八窗
和二章已而徵者適至戲用韻為再疊云
久客歲云暮悠悠念異邦病因詩暫愈愁為酒先降屋
隠疎篁半城依老樹雙晨朝有好鳥命我隔東窗
登南城樓
樓倚晴空外登臨延賞心微風孤鴈過落日萬蟬吟客
路侵齊樹鄉愁接楚砧為詢宫外筑流水似哀琴
寒食後百丈山夜坐
已新寒食火更近暮天鐘花片隨風減柴扉帶月重以
閒酬宦逹將病抵心慵本不從耕稼臨江愧老農
快閣延望
快閣延江望清尊息坐彈風雞猶戒曙雲鴈每辭寒莫
使晨歌廢聊思飽食安百年會有故終不媿儒冠
題秋山圖
我愛秋景好自緣秋氣清江空石露骨木落風無聲偶
向畫中見猶如雲外行秪疑豺與虎無地得縱横
貴州
離思久不愜幽情晩旋添天宜明月獨山與宿雲兼蛩
語通支柱蛛絲映卷簾若無光霽在何以破朱炎
發横浦之永淳縣
急槳開晨漲孤尊已夕陽水光排峽靜洲勢背城長太
史才無敵將軍義不忘感傷今歲月淹泊媿滄浪
題吳生雨吟圖還寄清江皮野
江雨四時昏故人家遠邨如何一見面還又兩忘言老
樹經鮫淚空花斷鴈魂由來前日畫妙手出吳門
東齋秋雨後花藥具有生意
田園雖尚遠未肯效凄凉藥就籬成蔓花因徑作行豈
惟延晚趣自足信年芳頗敬鄰人婦驅雞不過牆
晚興
古寺山重掩平田縣對門鷓鴣藏白晝蟋蟀破黃昏貝
賈多通市藷偷每近邨殷勤省風俗慷慨動心魂
晩上南山觀燒
渡口向寥闃夕暉生翠屏隨風初繞電翳霧忽如星鳥
獸蒸宜遁柴扉照不扃閩都春始過雨洗合重青
京下思歸
黃落薊門秋飄飄在遠遊不眠聞戍鼓多病憶歸舟甘
雨從昏過繁星逹曙流鄉逢徐孺子萬口薄南州
期出東郊不果却率便河閘橋詣張道人菴尋故
舊作
却欲東郊去還尋北渚來江翻垂木動風過雜花迴馗
道迷朱轂虚空見紫臺世氛渾不奈憶得是蓬萊
和李溉之園居雜詠四首
書劒上青霄鄉關雨雪遥年華侵水竹客思墮山苗會
想商巖綺將從鄭里橋文詞誠小伎秪比俗情饒
豈是幽棲地飛騰亦未量城根分鼠壤池面合魚梁名
久喧郎署歌時感女桑畏卿音調苦疇復貴相忘
圃色依簾障天光切戶庭草生連夜雨花落徧池星未
遂翔寥廓真堪托晦冥逢時須紫燕得意拂青萍
丹柰花初結朱櫻子半成寢興因物變筋力與年增燕
拂承塵去蜂隨曳杖行玉泉幾千仞好在翠如傾
種瓠
或言種瓠蔓長必翦其標乃實予齋所種因樹
為架蔓緣不已果多虛花欲去之慮傷其凌霄
之意因賦五言為之解嘲云
豈是階庭物支離亦自竒已殊凡草蔓綴得好花枝帶
雨寧無實凌霄必有為啾啾羣鳥雀從汝踏多時
秋後瓠果成一實輪囷可愛余嘉其晩成而不
羣答賦云
嘉瓠吾所愛孤高更可人不虚種植意終繫發生神有
葉誠藏用無容豈識真明年應見汝衆子亦輪囷
寄李彦謙御史
古燕城下路柳樹落西枝每到重來處長憐欲别時鶻
飛平照急鷗集遠烟遲此去秦州什應須寄我知
盧師東谷懷城中諸友
契闊遽如許淹留空復情天遥一鶴上山合百蟲鳴異
俗嗟何適冥棲得此生平居二三子今夜隔重城
離席合賦贈南劒教授盛復之之官
首路向朱夏出關猶到官麥收風漲暑梅熟雨留寒氣
候隨方異才名自古難豈容賢若爾教授老江干
遣懷
柳影侵門暗桃枝亞竹高年深詩並進春在酒爭豪吏
隠嗟何擇行藏信所遭斯文如未喪端合付吾曹
贈李提舉之官豫章
公孫閣下士多似魯諸生昨者聞高誼兹行起盛名文
亭南斗近征旆北風輕余亦懷鄉郡今猶滯帝城關河
驚半面雪霰念孤征芳宴絲簧咽新詩錦繡成長途心
果怯令節眼增明渺渺饑鷹度嗷嗷旅鸛鳴露凝秋浦
白雲散夕堂清是物關流動何階計合并會須營桂楫
相共啜蓴羹徐孺亭前水因之幸寄聲
立春日和王翰林
北斗紅雲上西城皓雪邊歲華今若此宦味故依然節
轥荒冬後寒驅夾日先樓臺通帝極井落散人烟登眺
臨無際歡娛信有年客情關外地農事庾陰田只有傷
絃促那能效屐穿幾時歸櫟社盡日接芳筵寶鼎昇平
瑞金旛淡蕩妍逶迤朱鳳集瀟灑白鷗眠遠業嗟何就
高明頼必傳道雖沾世用意漫逐時遷顧遇煩頻數欣
榮頗倍千江湖萬里興爛漫百花前
寄福建杜廉訪使君
臬府羣工表言官百世公君王資稷卨臺閣起黃龔吳
越聯閩服蠻夷偃漢風九州諸道右一柱衆(一作萬)流中
虎豹精神肅豺狼道路通青冥行勁銳白日貫精忠斧
繡揚秋隼泉阿逹夜蛩壺冰元自潔瘴雨不勞空賤子
嗟何幸微心誓盡躬望來方切切告别匪悤悤秪為文
科重尤慚祖餞隆客魂消海鵠病骨瘦溪蟲謬敢辭王
事私嘗泣老翁髮緣思母白顔每應人紅倘使彝倫薄
其如禄養豐以兹三徑撫猶獲二天蒙上幕刑雖簡滄
洲道未窮且將心萬疊寫入嶧陽桐
送菊
卧病高秋留海浦明日重陽更風雨杜門不出長蒼苔
令我天涯心獨苦籬角黃花親手栽近節如何獨未開
含芳閟采亮有以使君昨暮徵詩來凌晨試遣霜根送
畚土雖微甚珍重極知無意競秋光往(一作仕)作横窗歲
寒供憶我初客天子都西垣植此常千株結花年年應
吹帽始信南邦事盡殊願得封培自今日何間朱厓萬
家室秋香端不負乾坤但嗔簫管亂儔匹歸去來兮雖
得歸念歸正自莫輕違他日采英林下酌誰向清霜望
翠微
閩州歌
閩州土俗戶不分生子數歲學繡文圍綳坐肆雜男女
誰問小年曾識君古來夜行斯秉燭今者衢路走紛紛
那更誅求使者急鞭箠(一作笞)一似雞羊羣古來閨閣佩
箴管今者女工徵六軍雖復太平少征戰設有備豫將
何云去年居作匠五千耗費府藏猶烟雲官胥掊克常
十八況以鳩斂奪耕耘秪今棄置半不用民勞竟是誰
歡忻歲歲條章省煩費幸且不省無方殷唐虞在上儉
且勤後王猶復錦繡焚豈有夔龍讓姚宋不言忍使憂
心熏觀風自是使者職作歌雖遠天應聞(閩俗文繡局取良家子為)
(繡工無别尤甚亨父為閩海道知事作歌一篇述其弊廉訪使以上聞皆罷遣之其弊遂革)
𢷬練圖
深宫佳人白日長夜感蟋蟀鳴中房起視河漢心回惶
雲鬢籠鬆分作行清水如天收素練翠蛾帶月杵玄霜
轆轤無繩金井悄邊頭不見梧桐黃裁縫熨帖坐在牀
載玄載黃公子裳製成不遠煩寄將但見寒暑彫三光
身體甚適平時康君不見古來邊庭士雪壓關河征戰
多拆盡衣裘淚如水
題李白郎官湖
當時郎官奉使出咸京仙人千里來相迎畫船吹笛弄
綠水何意芳洲遺舊名唐祠蕪没知何代惟有東流水
長在黎侯獨起梁棟之(一作材)彷彿雲中昔軒蓋南飛越
鳥北飛鴻今古悠悠去住同富貴何如一杯酒愁來無
地酹西風大别山高幾千尺隔城正與祠相值青猿夜
抱月光啼挂在東湖之石壁黎侯本在斗南家枕戈猶
自憶烟霞秪擬將身報天子不負胷中書五車昨者相
逢玉闕下别來幾日秋瀟灑黃葉當頭亂打人門前繫
著青驄馬君今歸去釣晴湖我亦明年辭帝都若過湖
邊定相見為問仙人安穩無
王氏能遠樓
游莫羨天池鵬歸莫問遼東鶴人生萬事須自為跬步
江山即寥廓請君得酒勿少留為我痛酌王家能遠之
高樓醉捧勾吳匣中劒斫斷千秋萬古愁滄溟朝旭射
燕甸桑枝正搭虚窗面崑崙池上碧桃花舞盡東風千
萬片千萬片落誰家願傾海水溢流霞寄謝尊前望鄉
客底須惆悵惜天涯
錢舜舉畫馬歌
錢君畫人勝畫馬安得名驄妙天下青雲隠約見龍紋
有意軒昂駛華夏圉官山立頎而髯朱衣黑帶高帽尖
問渠掌握詎有此牽控寧知人汝嫌君不見才士受束
縛往往因之縱寥廓
杏葉黃
杏葉黃天雨霜穹窿攜日照八荒回光照見白玉堂堂
中美人雙鳴璫中宵抱被直西廂忠君愛親兩不忘奈
何零露沾衣裳清曉樓頭見征鴈不如謝官歸故鄉
侏儒行
君不見東方朔長九尺餘不如侏儒長三尺朝奉一囊
錢夕竟飽死復何益死者不可作饑者食有餘堂堂之
軀天所命生之短者續則悲嗟哉世之人羨彼侏儒復
何為
轆轤怨
門前水揚聲似雨幽人當窗碧絃語東里征夫去不歸
一雙蛾眉鏡中舞年年井上攀轆轤勞心只恐秋葵枯
他家種得長生草梅花落盡青青好
掘塚歌
昨日舊塚掘今朝新塚成塚前兩翁仲送舊還迎新舊
魂未出新魂入舊魂還對新魂泣舊魂丁寧語新魂好
地不用多子孫子孫綿綿如不絶曾孫不掘玄孫掘我
今掘矣良可悲不知君掘又何時
望瀛海一首送危太樸之四明兼簡廉訪鄧使
君翰林袁侍講
危君英妙年獨往志千載天馬出名駒空行見風采昨
日銜書到空谷甚欲留之不能待九月開帆指四明要
逐高秋望瀛海海水上接天漫漫世人不知此别難當
君夷猶碧嶼日是我對月永夕猿狖啼青巒江樹葉飛
天雨霜江上吳歈思斷腸窈窕徐家兒與女却望蓬萊
如故鄉君行却向三山望雲霧軒窗六鼇上東方雖樂
不可以久留歸獻仙公白雲唱西過錢塘遇順風為拜
湖南持斧翁會稽學士卧雲島朱絃流水鳴孤桐道我
寄語莫怱怱送君有情亦如海海水有盡别意無終窮
至日行
長安夜半通明光羣公冠佩列鴈行泰壇三成樂萬舞
布衣類得齊鳴璫小官需次秪自賤當日再拜謝日長
多少朱門圍艷質何當起視東方白
奉觀許尊府遺墨
奉常許君玉色立手抱父書紅錦襲紛茫蜀令九霄神
抉摘郢州千首濕鍾張雖云世已遠任趙未可肩相及
葉滿天地雨聲急我縱覽之重於邑却憶風雷昨夜顛
萬壑起盡蛟龍蟄不然尺素尋常耳何自(一作得)蕭蕭百
靈集草堂驚怪不敢留至寶豈復能輕酬還君子孫世
善收扁舟歸弄江(一作五)湖秋
夜上烏巖
扁舟夜傍烏巖宿(一作棲)然火上巖尋古祠老巫輟睡啓
神戶牽幌請官窺漢儀漢家將軍利於鶻征行往往皆
良竒當時光武皇帝聖舉以善馭皆周知將軍再出定
窮粤忠義耿耿光精垂不然夷祀已千載何定(一作得)至
今歌舞之高縣銅鼓五獸缺以手摩拂增深悲蜈蚣宵
行蛛網結不識欵書何歲時庭中蕉葉照石面猛虎出
谷靈風吹澤魚導從吏扶掖欲留頗復懼深危登臨有
客動必戒况此星露景倭遲獨立蒼茫問横浦明日江
山勞夢思
古杉行
丹陵觀有古杉屹如雙闕當雲門云是鍾君之手植君
去此樹餘空邨尾搖翡翠梢八表根結蛇蛟行九原幽
邊豈無鬼神護深處直形天地恩一方拆裂引穿溜猶
是百年燒火痕蒼皮樹裏漸欲合始知草木有道存或
云下有丹火伏四時地底皆春温神還復壯此其驗疑
似自此無傳喧平生正坐嗜竒古來看適值寒冬昏長
歌沈思遶其下夜半月高松露繁飄颻葉縣鳬舄影牢
落豐城龍劒魂何當喚起博物者共騎黃鵠凌崑崙
題皮野逸亭
方丈新亭隠叢篠下有長風蔭清沼林間白日漏遊絲
空外青烟送飛鳥人生百歲今半之更百千歲將奚為
麻姑自是好風骨按行蓬島歸何時
張明德經歴松石圖
張君畫手天下竒往者京城曾見之濟南參議最博雅
每為送酒題長詩深山大澤生喬松緘封寄我章江湄
問君安得致此本吏牘正類麒麟羈又費臨川百日假
不爾能事何能施澗阿無人白石爛飛泉但見下漣漪
老夫對此神慘惻況近歲寒霜霰垂高齋展玩意未已
便欲共赴青雲期搔首絃歌白駒操悠悠四海將誰知
懷舊游贈别杜君還益津
往與羽人曾結滄洲期醉騎鯨魚躍天池北走幽都摩
碣石所歴至今皆見之澤國波光秋㶑灧津亭月色曉
參差山夾疎鐘和雪度樓棲斷角引霜吹蘭園坐送流
鶯亂華觀行聞住鶴悲别來幾度斜陽裏平曲風烟勞
夢思安得狂心化為浪去隨流水到天涯偶向燕城逢
杜子為我立馬歡相持自言家在碣石西石西易水清
淪漪易州風帆日日至佳人何事重來遲重來易遲去
易遠便欲從君川路返歲年冉冉思無限詩成鴈過雲
濤晩
小孤竹
小孤有石如虎蹲西望屹作長江門洪濤萬古就繩墨
雖有勁勢不敢奔大哉禹功悉經理何必有志今能存
大者為綱小者紀不徒百谷知王尊靈祠正在石壁下
我來適值秋風昏明朝東行弔碣石更與尋河問九源
贈李山人
平生慕事華蓋君四海孤蹤隨白雲峨嵋山人住盱水
駐馬重逢帝城裏别來相問意悠悠北走南飛又幾秋
昔向貴溪尋講鼓又從薊郡攬征裘展圖示我青山屋
山在盱城小江曲東風日日蕩人歸明發行歌載黃鵠
憶昔上帝勅游華子岡中道勒回俗駕賓炎方是行倘
或如私願華子岡頭定相見麻姑應解索題詩碧桃花
發報人知
己未行
二年六月己未朔京城五更大地作卧者顛衣起若吹
起者環庭眩相愕室宇無波上下搖乾坤有位東西却
自我南來覩再震初震依微不今若昨朝展席坐堂上
耽玩圖書靜無覺堂上羣兒又驚報方饌饔人喪杯勺
櫛者倉惶下牀榻門屋鏗鏘振鈴鐸秪今猶自騰妖訛
旦暮殊言共郛郭大家夜卧張穹廬小家露坐瞻星落
焉知怪變不可屢安巢盡有(一作日)南飛鵲昔聞上帝憂
瀛洲親勅巨鼇十二頭特為羣臣舉首戴萬古不與水
東流豈其九州亦類此此事或誕或有由上帝甚神吾
甚愚戴者勿動心優游
奉酬段御史登岳陽樓之作時分理盜賊至海
康
誰能手鋪湘水平剗却君山看洞庭昔人己騎黃鶴去
樓前亂芷春蘭青豈知繡衣後千載遠違鳳闕來江城
憑高弔古落日紫領客置酒開雲屏酒酣點筆賦新句
薄海傳誦令人驚憶我初游白玉京與君聯步趨承明
手宣皇猷敷帝績濟濟學士如登瀛一行竟墮萬里外
回手滄浪思濯纓守官區區事無補惟有白髮欺人生
䍧牱水外萬竹底四時鳥語烟邊鳴怱怱此地復相見
恍如幽夢求仙靈中宵秣馬不遑暇君又北鄉予南征
如兹後會復何日念之使我雙涕零宫中聖人總四溟
所過海岳須澄清鐡冠峨峨望天下青霄快展皆脩程
由來豺虎伏仁獸況有鷹隼當秋横明夜相思隔雲島
月落高臺聞笛聲
送蕭二十兄
東郊蕭條生事微快馬日日趁朝歸黑頭游宦吐粱肉
青眼高人歌蕨薇儂家旅食強甘苦何物俗流輕是非
百歲乾坤消屐屨三江風浪隔庭闈柳根臘雪春猶凍
沙上晴雲暖更飛昔擬此時具吳榜送行何故不沾衣
奉和李監丞醉贈羽人之作
自從墮地愛名山五岳尋真去不還青山無津度日月
旦暮御風(一作氣)行其間九江西來赴海門中有道路古
來難笑談解入蛟蜃腹脱此命與松喬班吾嘗左揖三
茅君右手直接高飛翰至今空濛偃翠蓋望雲懷我雙
佩環君從茅山來青衣白霓裳肝膽出古劒剸裁光甚
揚玄元皇帝雲與仍(李武昭王暠之孫)稱世舉德朝未央偶吹
龍笛過九市共君斟酌北斗旁浪傳北斗不可挹酹之
酢以白玉觴百觴未已已復醉援此織女天機章舉頭
目送南飛鴻我自滯留君遠翔眇眇美人絳珠宫絃白
雪兮歌清風浮萍流水相遭逢何獨不在岐路中何獨
不在岐路中相思昨夜春釭紅
元詩選初集卷二十八
