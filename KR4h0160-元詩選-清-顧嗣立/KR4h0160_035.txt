元詩選初集卷三十五庶吉士顧嗣立編
都門元日
元日都(一作端)門瑞氣新層層冠盖(一作帶)羽林軍雲邊鵠
立千官曉天上龍飛萬國春宫殿日高騰紫靄(一作氣)簫
韶風細入青雲太平天子恩如海亦遣椒觴到小臣
丁卯(一有年字)及第謝恩奉(一作崇)天門
禁柳青青白玉橋無端春色上宫袍卿雲五彩中天見
聖澤千年此日遭虎牓姓名書綵(一作勅)紙羽林冠盖(一作)
(帶)豎旌旄朝回龍尾(一作承恩朝罷)頻回首玉(一作午)漏花深紫
殿高
賜恩榮宴
内侍傳宣下玉京四方多士被(一作預)恩榮宫花壓帽金
牌重舞妓當筵翠袖輕銀甕春分官寺酒玉杯香賜御
厨羹小臣涓滴皆君賜(一作澤)惟有丹心答聖明
西宫春日與吳錦衣賦
九重春色(一作五采)金銀闕冠帶將軍盡羽林上苑春鸎随
柳囀西宫午漏隔花深天開閶闔收金鎖簾卷奎光(一作)
(章)聽玉音白髮儒臣賣詞賦長門應費萬黃金
京城春莫(一作日)
三月京城飛柳花燕姬白馬小紅車旌旗日暖將軍府
絃管春深宰相家小海銀魚吹白浪層楼珠酒出紅霞
蹇驢破帽杜陵客獻賦歸來日未斜
丞相出獵(一作燕將軍出獵)
將軍一戰山河定雲漢昭回玉樹(一作帳)高柳外解鞍春
洗馬月中飛箭夜鳴鵰呼鷹走狗清時樂斬將搴旗舊
日勞白面内(一作宦)官催賜酒漢庭不數霍嫖姚
次韻送虞伯生(一作先生)入蜀代祀
芙蓉仙掌座中低后土宵光手可齊閣(一作澗)道蹴雲衣
有瓣(一作潤)蜀天漏雨石無泥岐山過馬應聞鳳陳寶停
輈莫信雞揚我(一作揚馬)大邦文物盛題詩應近草堂西
贈劉雲江宗師(一作贈劉尊師)
羽人推轉阿香車童子穿松拾(一作入)翠華天上賜衣沾
雨露山中詩錦織雲霞瑤臺(一作壇)紫氣秋横劔石室(一作)
(屋)丹光夜走砂擬借茅君三白鶴乘風騎到玉皇家
寓昇龍觀時吳宗師持旨先駕至大都度灤川遂
次韻賦此以寄并簡順咨先生
扈蹕千官取次行道人先踏雪泥晴關南日暖龍顔近
嶺北風高鶴背輕丞相早行霜滑馬將軍夜宿火連營
一年兩度經過處惟有青山管送迎
京城訪揭曼碩秘書
城中車馬多如雲載酒問字無一人碧桃花開光豔豔
硯池水暖波粼粼先生楷書白晝靜家童畫紙烏絲勻
落花(一作紅)滿地送客去十年不見江南春
寄参政許可用
紫髯参政黑頭公日日鳴珂近九重花底聽鸎黃閣散
御前剖竹(一作批鳳)紫泥封都(一作却)將筆下文章潤散作人
間雨露濃未信吟詩趨幕府霜寒(一作寒霜)翠袖倚芙蓉
寄(一有賀字)進士野仙(一作也先)不花仲實除侍儀通事舍
人
舍人楚楚好容儀玉立(一作立在)清朝白玉墀紫袖窄衫花
萼遶黃金小帶荔枝垂綵旗拂柳春班卷宫漏穿花午
仗移朝罷太平無事日芙蓉葉上好題詩
送南安鎮撫趙南山捧表西省
平生尺劔衆中師臣子肝腸天地知少壯金戈探虎穴
太平鎧甲網蛛絲青衫白髮尊前酒紫塞黃雲馬上詩
今日又随天表去梅花香裏立沙墀
和馬伯庸除南臺中丞時僕馳驛遠迓至京復改
徽政以詩贈别
江南驛使路遙遥遠赴龍門望(一作看)海潮桂殿且留修
月斧銀河未許度星軺隔花立馬聽更漏帶月鳴珂趁
早朝秪恐淮南春色動萬竿烟雨綠相招(伯庸家有萬竿煙雨圖)
元統乙亥(一有歲字)余除閩憲知事未行立春十日參
政許可用惠茶賦此(一作寄詩)以謝
春到人間纔十日東風先過玉川家紫薇書寄斜封印
黃閣香分上賜茶秋露有聲浮薤葉夜窗無夢到梅花
清風兩腋歸何處直上三山看海霞
黃河夜雨懷兀顔子方
風流俊逸四公子輕帽短衣過魯城紫陌東風閒戲馬
綠窗明月醉聞鸎櫻桃花下春中酒沈水香回夜按筝
獨有黃河千里客短篷聽雨到天明
馬上偶成
秋水芙蓉淡淡妝平湖昨夜有新霜人間女子空自好
馬上郎君不暇狂十二玉樓空薄命三千客路儘他鄉
上林白鴈無消息欲向何人寄斷腸
過孫虎臣園
洛陽花木昔如霞冷雨酸風盡委沙金谷東風只芳草
綠窗晴日自楊花鸎兒老去空臺樹(一作歌榭)燕子歸來無
主家回首繁華歌舞地景陽宫沼夜聞蛙(首聮一作將軍一去繁華)
(盡池館長年鎖莫霞末聮一作王氣東南已消歇景陽宫沼夕鳴蛙)
高郵城(一有樓字)曉望
城上高樓城下湖城頭畫角曉嗚嗚望中燈火明還滅
天際星河澹欲無隔水人家暗(一作種)楊柳帶霜鳬鴈起
菰蒲短衣匹馬非吾事擬向煙波覓釣徒
秋夜京口(一作京口夜坐)
鐵甕城頭刻漏遲凉霜如雪撲簾飛鴈聲到(一作堕)地夢
回枕月色滿船(一作城)人𢷬衣塞北將軍猶索戰江南遊
子苦思歸呼鷹腰箭縱圍獵苜蓿秋深馬正肥
遊竹林寺
野人一過竹林寺無數竹枝(一作林)生白煙江近(一作左)玉
龍埋碧草月明黃鶴下芝(一作青)田樹銜宿雨啼(一作藏)山
鷓花落春風老杜鵑何日來分雲半榻故人不用買山
錢
送外舅慎翁之燕京
揚子江頭柳色濃小船春雨去悤悤青袍鐵甕龍門壻
紫錦蒲帆鶴髮翁晉府舊臣還塞北星門嬌客卧牀東
明年亦是燕山客騎馬天街踏輭紅
同曹克明(一作克明曹生)清明日登北固山次韻
三月二日風日暖千家萬家桃杏(一作李)開白日少年(一作)
(少年白日)騎馬過紅雨滿城排(一作滿城紅雨拂)面來共君且須飲
(一作飲酒)一斗處世不必過七哀孫劉事業今(一作果)何在百
年狠(一作斷)石生莓苔
春日登北固多景樓錄奉即休長老二首
醉拍闌干起白鷗登臨不盡(一作忍)古今愁六朝人(一作文)
物空(一作随)流水三國江山獨倚樓秃髮凉風吹木葉孤
城落日下簾鈎海門不管興亡(一作前朝)事猶送春潮打石
頭
東風吹樹散晴嵐獨上層樓酒半酣拍岸潮聲來海外
滿江山色入淮南當時霸主分三國此日吳禪老一龕
惟有樓前舊時柳年年三月色如藍
還京口
黃鶴山頭雪未消行人歸計在今朝城高鐵甕江山壯
地接金陵草木彫北府市樓開舊酒南朝官柳識歸橈
吏人莫見參軍面水宿風餐鬢髮焦
寄京口鶴林主人了即休
白頭不出城南寺枯坐蒲團笑客忙過暑葛衣渾(一作從)
破碎逢秋竹院愈荒凉空山雲溼龍歸鉢古屋松低鶴
在(一作到)牀遥憶題詩舊遊處夜深東壁月蒼蒼
臘盡過練湖
獨倚牙檣數客程殘年風景足鄉情寒天半夜無人語
明月滿船聞鴈聲雲外好山如有約烟中野樹不知名
明朝烏鵲橋頭閙應是人家出戶迎
送友之金陵
江城曉(一作積)雨開新霽行李蕭蕭去遠坰千古風流(一作)
(光)鬢毛(一作邊)白六朝山色馬頭青秦淮月出潮初上蕭
寺鐘鳴(一作聲)酒半醒莫唱當前後庭曲殿臺芳(一作衰)草
夜(一作白)飛螢
宿曲陽仙館(一作宿茅山崇禧觀南塢樓)
天際三峰横紫煙山前山後盡芝田樓臺木末疑無路
雞犬雲中半是仙白石經年皆化玉青松盡(一作鎮)日只
聞泉曲林三館幽深處(一作棲地)一夜重(一作鐘)樓聽雨眠
姑蘇臺奉别侍御王繼學
驄馬霜臺好使君碧羅衫色透(一作繡)春雲簾垂綬帶蝦
鬚細(一作纖)燭剪金釵燕尾分四海名高瞻北斗五絃調
古和南薰姑蘇臺下人無數爭看門生(一作文星)拜主文
吳山女道士(并序)
吳山(一作武林吳山)紫陽庵浙民丁氏(一作有丁姓者)棄族為全真
一日召妻入山(一作忽召其妻)書付(一作詩)四句云嬾散六十
三妙用無人識順逆兩俱㤀虚空鎮長寂(一有坐字)抱(一有)
(一字)膝而逝(一冇俗謂之騎鶴化六字)尸堂尚存其妻束髮簪冠為
(一冇女字)道士奉(一有其字)夫尸不下山二十年(一有幾於得道神仙渺茫)
(姑不暇論其婦十四字)一節(一有乃字)可尚也(一有婦年七十四字)姓王名守真
因賦此以贈之(一作王其姓諱守素亦浙人云登覧之餘因為賦詩)
不見遼東丁令威舊遊城郭昔人非鏡中春去青鸞老
華表山空白鶴歸石竹淚乾斑雨在玉簫聲斷綵雲飛
洞門花落無人埽(一作迹)獨坐蒼苔補道衣(丁號野鷄)
崔鎮阻風有感
逆風吹河河倒行阻風時節近清明南人北人俱上塚
桃花杏花開滿城雖云少年(一作年少)慣作客便覺此日難
為情河魚春(一作邨)酒不(一作亦)足醉頼有同舟(一作船)好弟
兄
三衢馬太守昂夫索題爛柯山石橋
洞口龍眠紫氣多登臨聊和采芝歌爛柯仙子何年去
鞭石神人此地過烏鵲横空(一作橋)秋有影銀河垂地水
(一作夜)無波遥知題柱凌雲客天近應聞織女梭
和參政王繼學海南初還韻
飄零南北與東西倦鳥投林未許棲燈下冷風山鬼到
(一作嘯)嶺南春雨竹鷄嗁炎天海國瘴煙(一作雲)合深夜蠻
鄉客語低昔日持書烏府上五花驄馬鑿霜蹏
題劉渙中司空(一有山字)隠居圖
放光山(一作峰)下結茆廬光照山人夜讀書童子抱琴随
白鶴鄰翁看竹借籃輿門前秋葉(一作景)從風埽屋後春
田帶雨鋤自笑(一作歎)天涯倦遊客十年未有一廛居
九華山(一有題字)石墨(一作潭)驛
馬上行人思(一作看)九華飄飄高興滿(一作旆倚)天涯排空峭
石生玄筍落日竒峰掛赤霞仙掌九秋傾(一作擎)露屑天
河半夜礙星槎雲中五老應招手呼我(一作喚客)來遊太乙
家
至龍潭驛
野草山花知姓字人生蹤跡似浮萍帆衝細雨空江白
鳥没長淮遠樹青今夜故人離水驛明朝别酒盡沙瓶
悤悤又入丹陽去莫鼓晨鷄已候聽
鳳凰臺為御史大夫易釋董公同賦
六朝歌舞豪華歇商女猶能唱後庭千載(一作古)江山圍
故國幾番風雨入空城鳳凰飛去梧桐老燕子歸來楊
柳青白面書生空弔古日陪驄馬繡衣行
鳳凰臺懷古
鳳凰一去不復返竹實桐花空滿庭莫雨樓臺連野寺
秋風鼓角動邊城水邊萬井吳煙白天外三山楚樹青
不見騎鯨李公子幾回惆悵此中行
遊鍾山感興
驄馬穿松(一作雲)到上方南廵輦路碧苔荒禪僧白首(一作)
(晝)看行殿山鬼黃昏避御牀雲冷夜無龍在鉢日長時
有虎廵廊小桃十月開如錦猶帶前朝雨露香
遊鍾山遇雨
虎踞龍蟠翠作堆竹輿高下路縈回潮聲萬壑松風過
雲氣滿樓山雨來梁武廟前山草合荆公墓下野花開
百年感慨成何事且盡生前酒一杯
李清菴見過(一作清菴攜酒訪)
采石仙人攜酒來病懷(一作顔)今日(一作始)為君開何人更
有八十歲與子須(一作恣)傾三百杯金縷歌殘銀燭短錦
袍醉倒玉山頽明朝酒醒重相見杖屨江村看臘(一作早)
梅
和馬昂夫登樓有感(一作層樓感舊)
倚遍闌干憶往年南朝民(一作文)物已蕭然空遺故國山
如畫依舊長江浪拍天市井笙歌今漸少御街燈火夜
相連青青門(一作樓)外秦淮柳幾度飛花送客船
和馬昂夫(一有雜詠二字)賞心亭懷古
景陽宫井綠蕪深空有楊花暗御林一自朝雲歸寺裏
幾回明月到樓心陳臺露冷蛩聲苦楚水波寒鴈影沈
白髮詞臣多感慨長歌對酒向誰斟
次王本中燈夕觀梅
翠禽偷夢出南園綽約冰姿傍綠尊冰鏡玉釵浮翠影
風簾銀燭照妝痕粉香微潤無人見素質多寒藉酒温
不似海棠春睡去西樓月落已黃昏
遊崇禧寺有感(一作再過鍾山大崇禧萬壽寺有感)
紫翠雲中出雨堂(一作煙霞出上方)老僧揮淚(一作遊人登覧)憶先皇
赤闌相映苔花落(一作石闌空見巖花亂)翠輦不來山路荒此日
山河(一作風雲)消王氣舊時草木識(一作染)天香夜深行殿無
人到應有山雲(一作靈)護御牀
秋日登石頭城
登臨未惜馬蹏遥古寺秋高萬木(一作葉)彫廢館尚傳陳
後主斷(一作新)碑猶載晉南朝年深輦路埋花徑雨壊山
牆出翠翹六代興亡在何許(一作處)石頭依舊打寒潮
三益堂芙蓉
斑簾十二卷輕碧秋水芙蓉隔畫闌繡(一作綵)扇搖(一作迎)
風霞透影錦袍弄月夜(一作酒)生寒湘魂翠袖留江浦仙
掌紅雲溼露盤只恐淮南霜信早絳紗籠燭夜深看
再遊崇禧寺
野人再到城南寺臨水芙蓉次第開新酒瓦盆青映竹
舊題石壁綠封苔夕陽半嶺牛羊下秋色滿天鴻雁來
獨有(一作上)新亭天地闊不須揮淚灑蒿萊
遊清溪道院
舊遊淮水東邊月(一作晚凉喜見城東月)高照昇龍(一作西鄰)道士家
丹竈火光穿樹木石壇幡影走龍蛇蝦鬚卷夜收雲氣
仙掌擎秋瀉露華天外松風吹鶴夢(一作倚杖扣門驚鶴睡)珊珊
珂珮隔青霞
和張仲舉清溪夜行
溪上人家溪樹青溪行野客思冥冥月光蕩水遊魚出
屐齒穿沙(一作花)宿鴈(一作鳥)醒蔓草古陵神道没楓林夜
火鬼祠靈後庭遺曲依然在商女能歌不忍聽
送訢上人笑隠住龍翔寺(一作寄賀天竺長老訢笑隠召住大龍翔集慶)
(寺)
江(一作東)南隠者人不識一日聲(一作才)名動九重地溼厭
看天竺雨月明來聽景陽鐘衲衣香暖留春麝石鉢雲
寒卧夜龍何日相從陪杖屨秋風江上採芙蓉(是詩領聮原作)
(地溼厭聞天竺雨月明來聽景陽鐘他日虞文靖公見之曰詩信佳矣但有一字不穏聞與聽字義相同盍改)
(聞作看唐人林下老僧來看雨又有出者矣天錫歎服)
九日登石頭城
九日吟鞭聚石頭翠微高處倚晴秋西風不定雁初度
落木無邊江自流兩眼欲窮天地觀一杯深護古今愁
烏臺賓主黃華夏未必龍山是勝遊
偕廉公亮遊鍾山
十里松風吹酒醒馬頭雲氣碧崚嶒空中落葉時(一作疑)
聞雨古塔疎林夜(一作不)見燈勝地難逢今日會舊遊却
記向年曾使君五老峰前去應有新詩寄病僧
金陵道中題沈氏壁
煙樹雲林半有無野人行李更蕭疎堠長堠短逢官馬
山北山南聞(一作聽)鷓鴣萬里關河成傳(一作客)舍五更風
雨憶呼盧(一作吾廬)寂寥一點寒燈底(一作在)酒熱隣家許夜
酤
送王真人北上代劉宗師(一作送王習靈新授宗師朝京)
玉珮丁東(一作珊珊)下界聞天風吹動碧霞(一作榴)裙劉郎跨
鶴遊山島王子吹笙(一作簫)到五雲洞府(一作花㓊)夜光(一作深)
傳玉印石壇月黑禮茅君若逢天上吳夫子應問(一作有)
丹砂練幾(一作肯我)分
昇龍觀夜燒香印上有吕洞賓老樹精
蘭風吹動吕仙影老樹槎牙吐莫秋夜静藥鑪丹火現
月明神劔夜光浮已知浩氣無窮盡不到心灰未肯休
鐡笛一聲吹雪散碧雲飛過岳陽樓
寄中臺王本中
王郎楚椘金閨彦五鳳樓前看鬭鷄花外漏傳銀箭午
日邊班退紫宫西吟詩月白傾搖(一作盤)露歸馬春紅踏
錦泥應念棲遲江海(一作左)客破窗燈火雨凄凄
送僉事王君實之淮東
使君臘月揚州去東閣梅開雪亞枝淮上有官皆避馬
竹西無處不題詩春風楊柳平山路夜月瓊花后土祠
從此公餘多勝境好傳佳句遠人知
送劉(一冇子謙二字)照磨之桂林(一作廣西)
一官未厭馬蹏遥要使南荒識鳳毛幕府紅蓮開白晝
轅門碧草映青袍牙旗曉溼蠻煙重羽箭宵鳴嶺月高
努力平猺當第一剖符懸印賜勲勞
層樓晩眺
廣寒世界夜迢迢醉拍闌干酒易消河漢入樓天不夜
(一作雨)江風吹月海初潮光(一作影)搖翠幕金蓮炬夢斷凉
雲碧玉簫休唱當時後庭曲六朝宫殿草蕭蕭
同吳郎飲道院
三月江南飛柳花松間童子臉如霞旋酤采石仙人酒
來訪(一作醉)山隂道士家落(一作西)日下城人影散東風吹
馬帽簷斜吳郎今夜孤舟(一作瓜洲)渡回首江心(一作頭)月半
(一作滿)沙
送約上人歸宜興湖洑寺
雲水上人歸興忙棕鞵蒲扇葛衣凉過湖就得鄉船便
入寺行穿茶樹香曉趁鐘聲持木鉢夜随燈影認禅牀
定回却憶潛龍地(一作處)曾住西廊第幾房
憶觀駕春蒐(一作遊)二首(并序)
天歷元年京口錄事參軍某以事留京觀駕春蒐盛
事也得詩一聯聊委之其年三月還京歲莫卧病寒
食擁鑪追思前聯足成二律時天歷二年三月也
簫韶風細入清虛日暖旌旗卷復舒雙鳳曉開金雨箭
(一作翅扇)六龍春駕紫雲車將軍斜掛黃金虎丞相低垂錦
(一作懸碧)帶魚遙想金(一作宫)盤珠露滑江南渴殺病相如
日奏雲間紫鳳簫(一作韶)春随天上赭黃袍仗前虎將千
斤斧架(一作馬)上鷹兒五色絛獵士開弓黃犬疾宫官擊
鼓紫駝高侍遊亦有中書令七寶雕盤(一作籠)看綠毛
上京雜詠五首
白晝(一作一派)簫韶起半空水晶行殿玉屏風諸王舞蹈千
官賀高(一作齊)捧蒲萄壽兩宫
沙(一作上)苑棕毛百尺樓天風搖曳錦絨鈎内家宴罷無
人到面面珠簾夜不收
凉(一作行)殿參差翡翠光朱衣華帽宴親王紅(一作繡)簾高
(一作齊)卷香(一作薰)風起十六天魔舞袖長
中官隊仗等(一作作隊道)宫車小樣紅靴踏輭沙昨日官家
清宴罷(一作昨夜内家清署宴)御羅輕(一作凉)帽插珠花
院院燒燈(一作翻經)有咒僧垂簾白日(一作晝)點酥燈上京六
月凉如水人(一作酒)渴天瓢(一作厨)更賜冰
京城春日(一作立春)
燕姬白馬青絲韁短鞭(一作衣)穿袖銀燈光御溝飲馬重
(一作不)回首貪看(一作柳)楊花飛過牆
寄奎章學士濟南李漑之
山東李白似劉伶投老歸來酒半(一作未)醒天下三分秋
月色二分多在水中(一作心)亭
興聖寺即事二首
宫階白日杏花落深院朱簾燕子飛回首人間春又老
將軍白馬幾時歸
御厨香動晩分羹七寶玻瓈柈柈承白面内官呼小字
隔簾傳旨賜中丞
遊會仙宫
霏霏凉露溼瑤臺半夜吹簫月下來山外春風將雨過
滿庭撩亂碧桃開
燕山客舍
落日(一作月)西山(一作□)聞禁鐘夢回遠客在盧(一作立雲)龍江
南飛盡千株雪孤負梅花過一冬
題范陽驛
長路風寒酒力醒馬頭歲月短長亭凍雲欲雪風吹散
望出西山一半青
余與觀志能俱以公事赴北舟至梁山泊時荷花
盛開風雨大至舟不相接遂泊蘆葦中余折蘆
一葉題詩其上寄志能
題詩蘆葉兩斑斑底事詩人不奈閒滿浦(一作濼)荷花開
欲遍客程五月過梁山
彭城雜詠(一有呈廉公亮僉事六字)四首
城下黃河去不回四山依舊翠屏開無人會(一作念)得登
臨意獨上將軍戲馬臺
雪白楊花拍馬頭行人春盡過徐州夜凉(一作深)一片城
頭月曾照張家燕子樓
黃河三面遶孤城獨倚危闌眼倍明柳絮飛飛三月莫
樓頭猶有賣花聲
歌扇春(一作搖)風噀酒香舞裙落(一作今)日動鵝黃柳邊今
夜孤舟發水遠山遙空斷腸
題淮安壁間(一作初夏淮安道中)
魚蝦潑潑(一作鱗鱗)初出網梅杏青青已著枝滿樹嫩晴春
雨歇(一作幾樹棠花初著雨)行人四月過淮時
夜過白馬湖
春水滿湖蘆葦青鯉魚吹浪水風腥舟行未見初更月
一點漁燈落遠汀
與弟别渡淮(一作九日渡淮遇東南順風)二首
青旗紅字映河濱九日人家物色新渡口客船爭貰酒
斫魚裂紙賽江神
東南風送渡淮船過雁聲哀(一作寒)水拍川(一作接天)落日淡
(一作紅)霞收未盡又随明月蕩秋天(一作澹雲微月出東邊)
清凉亭衰柳
清凉亭上幾株霜(一作柳)脫葉難遮夕照光(一作霜葉凉風漏夕陽)
依舊明年二三月小童(一作金)山下(一作上)看鵝黃
宣化江(一作瓜洲)阻風
渡口無人上野航白頭巨(一作危)浪自衝撞東風三日不
肯住吹送楊(一作柳)花飛渡江
夜發龍潭二首
孤舟一夜發龍湫水逆風回上石頭暫泊沙洲過夜半
卧聽鐘鼔是昇州
船頭夜静天如水渡口潮平月在江燈影搖波風不定
老龍吹浪濕篷窗
江浦夜泊
千里長江浦月明星河半入石頭城棹歌未斷西風起
兩岸菰蒲雜雨聲
金陵道中遇雨寄功父光國
夾道長松風聒聒滿溝亂石水泠泠斷雲銜雨溪南去
失却長山一半青
贈彈筝者
銀甲彈冰五十絃海門風急鴈行偏故人情怨知多少
揚子江頭月滿船
次程宗賜二首
一冬雨雪天涯客千里雲山馬上詩記得小紅樓畔夢
杏花春雨早寒時
揚州正月雨如絲江上梅花已盡時誰識能詩老何遜
曉寒明鏡撚吟髭
贈答来復上人
手持一鉢走京華乞食王侯宰相家今日歸来如作夢
自鋤明月種梅花
冶城三月晦日
雨前雨後鶯亂啼城南城北花交飛江南兒女裁苧衣
燕京遊子何時歸
句容道中遇雪
何處吴姬壓酒家短衣匹馬路盤斜東風不識陳宫恨
一路吹開玉樹花
春日偶成
踏馬(一作雪)歸来過早春空階巳見草如茵(一作沈沈臺府隔紅塵)
東風吹綠青溪柳馬上輕寒不著人
鎮江寄王本中臺掾
梅花落盡空吹笛正月半頭思遠人兩岸好山青不斷
一江微雨鷓鴣春
偶成
買魚沽酒消長日高樹秋風燕子閒却憶天南望天北
隔江青處是誰山
層樓即事
浴罷焚香掃閣眠過牆新竹翠娟娟半空雲氣層樓暗
四月江東欲雨天
秋夜聞笛
何人吹笛秋風外北固山前月色寒亦有江南未歸客
徘徊終夜倚闌干
紫陽(一有觀字)道士馮及直與余同宿菌閣次日予過元符宫
友直同僧安上人入(一作過)五雲觀因以寄之(一作寫詩贈友直)
道人採藥出山遲菌閣秋高(一作寒)襲雨衣半夜忽聞秋
鶴唳(一作語)五雲相伴一僧歸
題吕城葛觀
吕公城下葛仙家洞府春深鎖莫霞過客不知天畔月
小風吹落鳳仙花
和全子仁(一作戲友人)
毗陵公子醉黃昏(一作醺醺)白面迎風散(一作向)酒痕幾度小
紅樓畔(一作上)月有人吟倚(一作銀燭)掩重門
去吳留别干壽道陳子平諸㕛
一尊判袂闔閭城莫指青山管送行芳草綠波千萬里
不聞杜宇也傷情
入閩過松陵(一作過平望驛)和(一有御史二字)王伯循所題(一作題壁)
廣陵城裏别悤悤一去三山隔萬重日暮江東寄相憶
欲從(一作臨)秋水翦芙蓉
同張伯羽過(一作遊)凝神菴因觀宋高宗所賜蒲衣
道士張達道白羽扇
晴日赤山湖水明湖中山影一眉青蒲衣道士無人識
羽扇年年(一作多)落鳳翎
釣臺夜興
仙茶旋煮桐江水客火(一作坐客)遥分石壁燈風露滿船山
月上夜凉(一作深)獨對釣臺僧
題竹院壁
門外好山青入戶階前芳草綠侵簾山僧應笑遊人醉
頭上花枝壓帽簷
道過贊善菴
夕陽欲下少行人綠遍苔茵(一作路葉蕭蕭)路不分修竹萬竿
松(一作秋)影亂山風吹作滿窗雲
過浦城
人家雞犬隔癡嵐城郭微茫見塔尖一片輕雲籠馬首
熟梅時節雨纖纖
畫
樹色濃堪掬癡嵐撲雨秋道人巖下住屋角挂奔流
題畫(已上雁門集)
綠樹隂藏野寺白雲影落溪船遮却青山一半只疑僧
舍茶烟
題茶陽驛飛亭
白雲飛出山怒擘蒼峽裂幽谷溼晴雲絶壁灑飛雪萬折
入滄海龍宫水晶闕簸揚弄珠人冰簾挂寒月
將至大横驛舍舟乘輿莫行
山行日已莫肩輿度林薄凉颷凄以清松子當面落千
山月崔嵬萬葉雨蕭索昨夕櫂歌行頗憶溪上樂
題四時宫人圖四首
紫宫風暖百花香玉人端坐七寶牀鳳凰小架懸夜月
一女侍鏡觀濃妝背後一女冠烏帽茶色宫袍靴色皂
手持團扇不動塵一掬香彎立清曉一女淺步腰半駝
小扇輕撲花間蛾淡隂桐樹一女立手抱胡牀眼轉波
牀頭細鎖懸金鍾白鶴雙飛花影重詞人見此神恍惚
巫山夢裏曾相逢
金猊吐煙清晝長美人坐倚白玉牀藍衫一女髻垂耳
手持方扇立坐傍一女最小不會妝高眉短髮輝漆光
玉纖綠筍握金剪柳下輕挽宫人裳金盤玉甕左右列
紅桃碧藕冰雪凉冰壺之傍立一女背後随以桑白羊
手拱金瓶瀉水忙酒翅灑雪驚鴛鴦鴛鴦得水自雙浴
美人抱膝空斷腸
盆池露冷荷半枯碧波風細雙遊魚美人坐此碧玉椅
屏山方案碧蟾蜍椅後二女執纓立案前二女嬌滴滴
大女手扶小女腰小女嬌倚大女膝凉風入樹落翠槐
秋深不見羊車來金鈴響處吠黃犬美人笑托芙蓉腮
錦屏三面圍繡牀沈香椅上鳳褥光美人端坐袖雙手
臨眉半蹙愁夜長椅後一女搖白羽一女執(一作挑)纓更
回頋一女烏帽金縷衣玉指纖纖擕小女小女手挽大
女腰笑看孔雀雙翠翹(一作金翠毛)可憐美人獨自坐翠竹
雪響風前梢(鴈門集止載此首題作仕女圖)
補闕歌
錢塘三日風雨急古銅夜光飛霹靂是知神物出人間
猶帶吳宮土花碧玉橋素練懸銀河支機女兒飛鳳梭
蝦鬚風輭亂纖影春水日晴生潮波破窗冷硯留不得
零落江南酒家客狂歌索酒仰面歇誤擊紅籌唾壺裂
何人進入蓬萊客銀屏碧幕珠簾重此生補闕亦何用
玉龍瀉水流芙蓉
送馬伯庸子之京
欲晴不晴天氣慳欲别不别人語難丈夫意氣自磊落
握手一笑心與肝南宮子弟吐金縷何必尊前花解語
樹搖晚翠下風凉燭落春紅剪秋雨高歌痛飲如有神
醉吐不惜車中茵明朝送子上船去回首江南江北人
曉起
烏鴉啞啞霜樹晴紙窗潑眼春雪明野人卧病睡方起
官街踏踏聞馬行矮窗小戸坐終日煮茶繞坐松風生
明朝呼皃刷駿馬出門一笑青天横
賡覆字韻
朔風吹帳滅前燭將軍夜擁貂裘宿玉關飛雪入紫宮
白髮孤臣守金屋近思往事良可悲世事摴蒱多反覆
古來宮殿說咸陽落日猿嗁挂枯木
為九江方七高賦
匡廬山中有佳士讀書結屋青雲松碧窗夜影紫翠動
落日照見香爐峰窺燈夜壁山鬼過采蘭東徑仙人逢
危簷堕雪聽風竹古寺隔嶺聞煙鍾每思幽絶動歸興
歲晩落葉迷行蹤扁舟何日過湖口分我半壁青芙蓉
曉上石壁灘
龍溪三月人上船十里五里灘聲喧浪花飛雪灑石壁
船尾落月傾金盤越兒卧篙頭刺水露重布帆風不起
近山鍾動石樓中隔水鷄鳴煙樹裏過江日日水與山
詩人得趣如得官白雲遙在太行北何日歸舟下石灘
越溪曲
越溪春水清見底石罅銀魚搖尾尾船頭紫翠動清波
俯看雲山溪水裏誰家越女木蘭橈髻雲墮耳溪風高
采蓮日莫露華重手滴溪水成蒲萄盈盈隔水共誰語
家在越溪溪上住蛾眉新月破黃昏雙櫓如飛剪波去
溪行中秋翫月(并序)
余乃薩氏子家無田囊無儲始以進士入官為京口
錄事長南行臺辟為掾繼而御史臺奏為燕南架閣
官歲餘遷閩海廉訪知事又歲餘詔進河北廉訪經
歴皆奉其母而行以禄養也後至元三年八月望舟
泊延平津是夕星河燦然天無翳雲月如白日溪聲
潺湲若奏樂四山環抱如拱如立如侍左右奔走執
事者薩氏子奉母坐船上與其婦具酒肴盤饌奉觴
上壽繼而若妹若姊若婢若僕以次而進和而不䙝
謹而怡怡月色蕩酒而溪韻雜笑談母懽甚至舟人
醉飲亦相與鼔枻作南歌而樂今夕何夕不知奉親
之在異鄉也嗟夫昔人所謂宦遊之樂不如奉親之
樂實天樂也薩氏子於是命婦盥爵滿酒以再拜為母
壽而作歌曰(按干尚書雁門集序稱天錫自御史臺先遷京口擢閩憲幕與此自叙前後稍)
(殊尚書與天錫同時不應有誤豈天錫自京錄事再官燕南然後遷閩海耶)
龍津秋水涵太虚今夕何夕光景殊皓月當鏡星貫珠
河漢倒影垂平蕪微波漾漾風徐徐新凉拂拂飄裙裾
阿母今年八十餘清晨理髮雲滿梳起居儼重天人如
有子在官名在儒奉母禄養南北區晨昏不忍離斯須
荆楚燕趙閩粤吳今年去官南海隅北上天子咫尺都
官船軋軋如安車阿母坐卧襟懷舒清晨夜泊不知挐
母在船上重褥鋪芙容映水搖氍毹開甕酒熟浮新蛆
秋園摘果雨剪蔬船尾曲突通行厨家鷄水鴨美且腴
鯉鯽鮮大如江鱸奉觴酌酒前拜趨月波蕩酒如浮酥
子為母壽婦壽姑阿姊次進偕壻夫酌獻亦及婢與奴
熙熙春盎無親疎行禮有節俱歡娛阿母笑語情愉愉
有婦右策兒左扶舟人醉飽從歡呼鼓枻節歌聲嗚嗚
四山疊翠開畫圖溪瀨潄石如笙竽雙壺酒盡村可酤
盤饌狼藉溪可漁人生此樂更有無異鄉到處同里閭
惟期母壽莊椿踰有子願效返哺烏作詩記實無浮譽
至元丁丑仲秋書
黯淡灘歌
長灘亂石如曡齒前後行船如附蟻逆湍衝激若登天
性命斯須薄如紙篙者倒挂牽者勞攀崖仆石如猿猱
十步欲進九步落後灘未上前灘遭上灘之難難於上
絶壁雖有孟賁難致力灘名况復呼黯淡過客攢眉增
歎息下灘之舟如箭飛左旋右折若破圍歡呼踏浪櫂
歌去晴雪灑面風吹衣飛流宛轉亂石隘奔走千峰如
馬快賈客思家一夕還傳語灘神明日賽下灘之易易
如盤走珠瞬目何可停斯須長風破浪快人意朝可走
越莫可吳迺知逆順有如此逆者悲愁順者喜請君聽
我黯淡歌順則流行逆須止順者不必喜逆者不必愁
人間逆順俱偶耳且得山水從遨遊
雲際感興
昨日登芝峰兹晨陟雲嶺俯視城中居萬瓦落深井風
露灑灑生秋寒飛泉落澗聲潺湲筍輿軋軋度修竹石
蘭曲曲躋層巒層巒絶頂天尺五我欲排雲擊天鼓九
關虎豹不須驚吐膽開心見天語天鼓不可擊天門何
日開請君聽我紫芝曲手招白雲歸去來
繡鞵
羅裙習習春風輕蓮水帖帖秋水擎雙尖不露行復頋
猶恐人窺針線情繅雲隠映籠新月花影依稀襯香頰
彩鳳將翔相顧飛鴛鴦謾語愁丹裂落紅溼透臙脂膩
半幅凌波翦秋水莫教踏破浣溪沙溼重東風擡不起
枯荷
紅雲一夢何茫茫綠縈瘦骨擎欲僵愁多有魂弔秋水
故池日夜凄新霜鴛鴦相顧魂巳泣白魚起身銀尺立
堂中書客感秋風一片青衫和淚溼
春别
花氣壓簾愁不埽細雨潾潾長芳草玉釵燕尾翦春寒
坐惜流年鏡中老東風吹柳人不知春嬌滿眼顰雙眉
吳松錦字夢中得曉來月落聞烏嗁南園日暖蝴蝶醉
香霧熏人海棠睡朱門小立蹴金蓮落紅起作離人淚
征婦怨
有柳切勿栽長亭有女切勿歸征人長亭楊柳自春色
歲歲年年送行客一朝羽檄風吹煙征人遠戍居塞邊
轔轔車馬去如箭錦衾繡枕難留戀黃昏寂莫守長門
花落無心理鍼線新愁暗恨人不知欲語不語顰雙眉
妾身非無淚有淚空自垂雲山煙水隔吳越望君不見
心愁絶夢魂暗逐蝴蝶飛覺來羞對窗前月窗前月色
照人寒遲遲鐘鼓夜未闌燈闌有恨花不結妝臺塵慘
恨班班半生偶得一錦字道是前年戰時苦一朝血杵
煙藪除腰間斜挂三珠虎妾心自喜還自驚門前忽聞
凱歌聲錦衣繡服歸故里不思昔日别離情别離之情
幾青草鏡裏容顔為君老黃金白壁買嬌娥洞房只道
新人好
題二宫人琴壺圖
行雲留影雪弄香藕絲織翠芙蓉裳春風拂拂蘭蕙芳
金殿不鎖雙鴛鴦冰弦素手弹鳳凰玉壺投矢聲玎璫
花落無人春寂寂侍女空抱琵琶泣誰知絶代有佳人
不解傾城與傾國笙歌别院留春住婵娟千古蛾眉妒
却笑長門閉阿嬌黃金好買相如賦
送景南彦上人歸江西
登高傷遠别鴻雁幾行飛萬木江頭落一僧船上歸故
山秋嶂遠殘日晚鐘微亦有同袍者多應候竹扉
偕趙逢吉避暑石頭城日莫余歸逢吉留宿山中
次日寄逢吉并長老珪白巗
竹下一僧坐城頭獨客還星河下平地風露滿空山犬
吠松林外燈眀石壁間故人借禅榻心共白雲閒
九月七日舟次寶應縣雨中與天與弟别
解䌫不忍發船頭雨濕衣汝兄猶是客吾弟獨先歸行
役關山遠虛名骨肉稀如何淮上雁不作一行飛
送南臺從事劉子謙之遼東
往復一萬里嗟君已兩行朔風吹野草寒日下邊城策
馬犯霜雪逢人問路程歸期在何日應是近新正
登烏石山仁王寺横山閣
千尺青蓮座煙霞擁地靈山川幾緉辰日月兩浮萍鳥
沒天垂海龍歸水在瓶深堂說法夜應有石頭聽
寄石民瞻
京口石彭澤詩懷似鶴形蒼天容老健白髮照江清夜
鼎薰鷄舌秋袍織鳳翎醉扶綠玉杖應望石頭城
題舊縣驛
高樹日停午斜飛燕子風一身千里外孤館萬山中作
客辭家久聞人問歲豐村村桑柘柳羸馬厭西東
寄王御史
御史傳天語飛霜到海垠浙江潮似雪閩土臘如春孤
客見明月亂山愁遠人何時動歸興家有白頭親
山中懷友二首(此詩又見黃晉卿集)
自是麒麟種卑棲又幾年故廬南雪下短褐北風前歲
莫山林瘦天高雨露偏惟應丈夫志未受故人憐
卓犖恒山秀相逢幾抱琴五年風雨别四海弟兄心嶺
外梅花遠山中桂葉深定知嵇叔夜高興滿雲林
溪行中秋望月
去歲南閩客今年此日還中秋八月半一水萬山間皓
月飛圓鏡迴流轉曲環擕家共清賞何異在鄉關
遊梅仙山和唐人韻二首
絶頂尋仙跡寒泉照病容棲鸞多種竹爱鶴莫移松丹
藥人來乞山粳手自舂秋深霜葉滿麋鹿日相逢
仙人不可見借鶴過仙家夜卧千峰月朝餐五色霞祠
空風埽葉人去鹿銜花歸隠知何日分鑪學鍊砂(胡元瑞詩)
(藪云天錫誦法青蓮如海嶂連雲起江潮入市流故廬南雪下短褐北風前夜卧千峰月朝餐五色霞朔風吹)
(野草寒日下邊城句格宏整在大歷元和間殊不多得也)
舊劔(以下三題係和吳贊甫齋中十詠亦見黃晉卿集)
憶昔蛟龍劔提擕竟出門紅塵走馬處白日報人恩歲
月銅花澀雲烟牛斗昏凄然中夜舞回首暗銷魂
塵鏡
古鏡色如墨千年獨此留玉臺塵網暗珠匣土花浮莫
笑塵埃滿曾令鬼魅愁蟠龍今巳化雲雨夢悠悠
卧鐘
龍簴久摧折深埋奈爾何耕民誰睥睨野衲自摩挲雅
奏多年歇銘文幾字訛斜陽荆棘裏長伴舊銅駝
登鎮陽龍興寺閣觀銅鑄觀音像
眼中樓觀(一作閣)見應稀鐵鳳棲簷勢欲飛天半(一作外)寶
花飄(一作開)閣道月中桂子落僧衣高擎玉露仙人掌上
礙銀河織女機全趙堂堂遺物在山川良是昔人非
臺山懷古(一作越臺懷古)
越王故國四圍山雲氣猶屯虎豹關銅(一作鐵)獸暗随秋
露泣海鴉多背夕陽還一時人物風塵外千古英雄草
莽間日莫鷓鴣嗁更急荒臺叢(一作苔野)竹雨斑斑
題揚州驛
銀燭高燒照不眠呼兒飲馬吸清泉寒砧萬戶月如水
塞鴈一聲霜滿天金縷欵歌來枕上銀瓶索酒到亭前
明朝走馬燕山道羸得紅樓說少年(鴈門集過廣陵驛一首云秋風江上)
(芙蓉老階下數株黃菊鮮落葉正飛揚子渡行人又上廣陵船寒砧萬戸月如水老鴈一聲霜滿天自笑棲遲)
(淮海客十年心事一燈前)
四時宮詞四首
御溝漲暖綠潺潺風細時聞響珮環芳草宫門金鎖閉
柳花簾幕玉鈎閒夢回繡枕聽黃鳥困倚雕闌看白鷴
落盡海棠天不管修眉慚(一作凝)恨鎖春山
日長縫就縷(一作鬱)金衣高柳風輕(一作清)拂翠眉(一作絲)閒
倚小樓題畫扇但聞别院笑弹棋主家恩爱有時盡賤
妾心情無限思又向晚凉新浴罷琵琶自撥斷腸詞
宮溝水淺不通潮凉露瑶街濕翠翹天晚(一作遠)不聞青
玉佩月明偷弄紫雲簫正宮夜半羊車過(一作近)别院秋
深鸛駕遥却把閒情望牛女銀河烏鵲早成橋
悄悄深宮不見人倚門(一作闌)惟有(一作覩)石麒麟芙蓉帳
冷愁長夜翡翠簾垂隔小春天遠難通青鳥信瓦(一作風)
寒欲(一作似)動白龍鱗夜(一作更)深怕有羊車到自起籠燈
照雪塵
酌桂芳庭
桂枝秋露洗銀瓶醉裏題詩記荅曾接竹池通丹井水
隔松人誦紫珠經茶香石鼎燒紅葉酒渴冰盤破紫菱
一帶鍾山青未了碧窗雲氣護龍亭
次韻
江南三月踏殘芳白苧衣輕樹影凉曲巷銀燈先馬去
誰家翠袖隔簾香細歌金縷鳴牙板新酒檀槽出玉漿
卧病日長思往事買舟乘興過滄浪
章貢道中
多情明月落船傍萬里孤城望帝鄉客裏已無金馬詔
篋中猶有賜衣香嶺南地溼家山莫天上風微殿閣凉
憶得當年曾夜直玉龍銀箭漏聲長
吉安道中
西風吹鴈不成行萬里孤舟下夕陽度峽冷風敧客帽
卷簾凉月落琴牀江湖水滿鷗偏樂花柳春深馬正忙
又看青原山色好故鄉歸計喜相將
采石漫興(雁門集誤作章貢道中)
誰計將軍亡國時江東父老鬢如絲古今天塹幾千里
南北樓船百萬師中國一蜚傳檄箭(一作箭檄)南朝漫有渡
江碑太平到處山如畫暖日晴風(一作嵐)颺酒旗
次韻登凌歊臺
山勢如龍去復廽閒雲野望護崇臺離宮夜有月高下
輦路日無人往來春色不随亡國盡野花只作舊時開
斷碑衰草荒煙裏風雨年年上綠苔
宿青陽雲松臺
縣門遥接九華山日日天開圖畫看雲氣曉連銅篆濕
翠光晴鎖硯池寒人間官府紅塵馬天上神仙白玉盤
高卧雲松定何日仰扳北斗夜闌干
過五溪
萬壑泉聲下五溪小凉天氣下溪時相逢橋上無非客
行盡江南都是詩苦雨最嫌鳩喚急爱山不厭馬行遲
幾時宿向華峰頂露月蕭蕭生桂枝
夢登高山得詩
杖藜䂿破碧崔嵬夢裏清遊樂未回萬壑泉聲松外去
數行秋色鴈邊來文章小杜人何在風雨重陽菊自開
山路雲深行客倦竹雞飛上獨春臺
復題平望驛
秋雨黃華下九天又随歸鴈過吳川荒村有火夜投宿
野渡無人秋放船中酒不堪連夜飲思家無奈五更前
歸來却被青山笑萬丈黃塵兩鬢煙
過高郵射陽湖雜詠九首
飄蕭樹梢風淅瀝湖上雨不見打魚人菰蒲鴈相語
秋風吹白波秋雨鳴敗荷平湖三十里過客感秋多
野鶴如人長迎風理毛羽獨立秋雨凉人來忽飛去
雨溼鼓聲重風勻湖面平官船南北去帆影挂新晴
白鷺爱秋水獨立仍自行得魚固偶爾驚喜亦常情
秋水落紅衣秋波日瀟灑不見采蓮人惟逢捕魚者
霜落大湖淺漁家懸破罾此時生計别小艇賣秋菱
捕魚湖中水賣魚城市裏夫婦一葉舟白頭共生死
大罾一丈闊小舟一葉輕相傳子與孫終古無人爭
(盧琦圭齋集載過高郵五言古詩一首稍有異同附記於此飄蕭樹梢風淅瀝湖上雨不見打魚人菰蒲)
(鴈相語秋風吹白浪秋雨鳴敗荷平湖三十里過客感秋多白鷺爱秋水獨立仍自行得魚固偶爾驚喜)
(亦常情沙邊見漁家捕魚湖心裏夫婦同操舟白頭共生死破罾一丈闊小舟一葉輕相傳子與孫終古)
(無戰爭)
病中雜詠二首
為客家千里思歸月半樓木犀開欲盡病裏過中秋
病形如瘦鶴照影向秋池自有冲霄志游魚莫見疑
憩奉真道院
落花風颺步虛聲翠草玄芝爛漫生過客不知春早晩
午窗晴日睡聞鸎
渡淮即事
楊花點點衝帆過燕子雙雙掠水飛淮上漁人閒不得
船頭對結綠蓑衣
春詞
深宫盡日垂珠箔别殿何人度玉箏白面内官無一事
隔花時聽打毬聲
秋詞(鴈門集作宮詞)
清夜宮車出建章紫衣小隊兩三行石(一作曲)闌干畔(一作)
(外)銀燈過照見芙蓉葉上霜
上京即事五首
大野連山沙作堆白沙平處見樓臺行人禁地避芳草
盡向曲闌斜路來
祭天馬酒灑平野沙際風來草亦香白馬如雲向西北
紫駞銀甕賜君王
牛羊散漫落日下野草生香乳露甜卷地朔風沙似雪
家家行帳下氊簾
紫塞風高功力強王孫走馬獵沙場呼鷹腰箭歸來晚
馬上倒懸雙白狼
五更寒襲紫毛衫睡起東窗酒尚酣門外日高晴不得
滿城濕露似江南
將遊茅山先寄道士張伯雨
借騎白鶴訪茅君琪樹秋聲隔夜聞料得山中張道士
開門先埽鶴巢雲
春日鎮陽柳溪道院
城外青溪出洞門道人歸去日長曛柳花滿地無人埽
隔水遙看是白雲
將入閩趙郡崔好德求題輿地圖
月輪西轉日生東四海車書總會同騎馬出門天萬里
山川長在别離中
阻風南露筋過羅漢寺登樓看山茶
野寺尋春酒未醒不知幾日過清明小闌干外東風急
一樹山茶落晚晴
登姑蘇臺
閶門楊柳自春風水殿幽花泣露紅飛絮年年滿城郭
行人不見館娃宮
蘭溪舟中
水底霞天魚尾赤春波綠占白鷗汀越船一葉蘭溪上
載得金華一半青
黃亭驛曉起
積雨莓苔上壁青曉寒山館夢初醒鷓鴣聲裏流年度
自是行人不忍聽
和經歴楊子承曉發山館
夢回山館月西斜曙色千峰動紫霞杜宇一聲山竹裂
鷓鴣飛上野(一作海)棠花
經歴司莫春即事
霞飛海燕拂簾過風卷魚鱗翦綠波閒倚石闌數春事
滿池紅雨落花多
題淮安王氏小樓
拂曉樓窗一半開樓前昨夜浪如雷滿江梅雨風吹散
無數青山渡水來
醉起(鴈門集作宮詞)
楊柳樓心月滿牀錦屏繡褥夜生香不知門外春多少
自起(一作半醉)移燈照(一作看)海棠
宮詞
駿馬驕嘶嬾著鞭晚凉騎過御樓前宮娥不識中書令
借問誰家美少年
題進士索士巖詩卷士巖與余同牓又同為燕南
官由翰林編修為御史臺掾兼經筵檢討除為
燕南廉訪經歴
憶昔登天府文華萃帝鄉俊才魚貫列多士鴈成行寶
劔懸秋水驪珠耿夜光三場如拾芥一箭巳穿楊上策
師周孔蜚聲陋漢唐鳳池開御宴虎牓出宮牆賜笏丘
山重恩袍雨露香天花皆翦翠法酒盡封黃冠蓋遊三
日聲名滿四方歴階超宰輔捧表謝君王第甲分三館
鐫碑立上庠曲江嘉宴會合席盡才良契誼同昆弟比
和鼓瑟簧誓辭猶在耳離思各驚腸臺閣需材器儒林
作棟梁超遷烏府掾輝映繡衣裳迫宴封幾事平明出
奏章日披墳典舊時念簿書忙檢討超經幄論思近御
牀聖朝稽古道日莫下廽廊羈旅燃薪桂長吟出錦坊
弱妻貧且病羸馬瘦仍僵窮巷廽車轍空厨泛酒漿故
人傳奏目請便趣行裝皇極三臺重燕南各道昌承恩
辭魏闕攬轡去恒陽曉幕芙蓉露秋空栢樹霜諸司循
直矢羣吏肅宏綱漢水浮神馬岐山出鳳凰行須冠獬
豸已見走豺狼慚愧蓬蒿葉乘風亦下翔
石夫人
危危獨立向江濱四伴無人水作鄰綠鬢懶梳千載髻
朱簷不改萬年春雪為膩粉憑風傅霞作臙脂仗日勻
莫道臉前無寶鏡一輪明月照夫人
竹枝詞
湖上美人弹玉箏小鸎飛度綠窗楞沈郎雖病多情在
倦倚屏山不厭聽
題北固山無傳上人小樓
甕城春寂寂石磴草斑斑倚杖高低月登樓遠近山百
年詩句裏三國酒杯間自嘆黃塵客來消半日閒
正覺寺晩歸贈益山長老
粥魚聲巳罷日莫掩柴扉送客月在地出山雲滿衣燈
明聞犬吠松暗見螢飛深夜長廊靜多應獨自歸
送管十班監憲除廣西宣慰使
持節曾臨江漢上分符又入瘴雲間花驄一日行千里
金虎三珠照百蠻露帳旌旗天接水星營鼓角月連山
九重應有平猺詔日聽將軍奏凱還
述懷
客程去住與身違誤擲漁竿下釣磯好客不來門戶俗
遠親相棄信音稀青春背我堂堂去黃葉無情片片飛
遥望家山搔短髮故園酒熟蟹螯肥
飛鳴宿食鴈
年去年來年復年帛書曾達茂陵前影連薊北雁横塞
聲斷江南霜滿天雨暗蘆花愁夜渚露香菰米下秋田
平生千里與萬里塵世網羅空自縣
題半山寺
今日偶成林壑趣清幽恨未得從容龍歸石洞半山雨
潮卷天風十里松春路泥深多滑馬晚樓霧重只聞鐘
荆公舊隠知何處回首蒼茫第幾重
游金山
約客同游買渡船閒觀古刹禮金仙山中好景無多地
天下知名第一泉佛閣齊雲浮海雨客帆過寺帶風煙
當年郭璞因何事來葬江心作浪傳
西湖絶句六首(見田汝成西湖志餘)
湧金門外上湖船狂客風流憶往年十八女兒搖艇子
隔船笑擲買花船
少年豪飲醉㤀歸不覺湖船旋旋移水面夜凉銀燭小
越娘低唱月生眉
紫騮驕蹋落花泥二月江城雨過時拂曉市河春水滿
小船多半載吳姬
惜春曾向吳船宿酒渴吳姬夜破橙驀聽郎君呼小字
轉頭含笑背銀燈
待得郎君半醉時笑將紈扇索題詩小紅簾卷春波綠
渡水楊花落硯池
垂柳隂隂蘇小家滿湖飛燕趁楊花繁華一去風流減
今日横隄幾樹鴉
次韻王侍郎遊湖
綺席新凉舞裏偏賞心輸與使君專螺杯注酒搖紅浪
綵扇題詩染綠煙一鏡湖光開曉日萬金花氣漲晴天
湧金門外春如海畫舫笙歌步步仙
紀事(見瞿宗吉歸田詩話)
當年鐵馬遊沙漠萬里歸來會二龍周氏君臣空守信
漢家兄弟不相容祗知奉璽傳三讓豈料遊魂隔九重
天上武皇亦灑淚世間骨肉可相逢
(宋吉云薩天錫以宮詞得名其詩清新綺麗自成一家大率相類惟紀事一首直言時事不諱盖泰定帝)
(崩于上都文宗自江陵入據大都而兄周王遠在沙漠乃權攝位而遣使迎之下詔四方云謹候大兄之)
(志以遂固讓之心及周王至迎見于上都歡宴一集暴卒復下詔曰夫何相見之頃宮車弗駕加諡明宗)
(文宗遂即真皆武宗子也故天錫末句云然)
元詩選初集卷三十五
