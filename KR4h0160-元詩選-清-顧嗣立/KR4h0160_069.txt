元詩選二集卷一庶吉士顧嗣立編
遯菴先生段克己
克己字復之河東人世居絳之稷山幼時與弟
成已並以才名禮部尚書趙秉文識之目之曰
二妙大書雙飛二字名其里金末以進士貢北
渡後與成已辟地龍門山中餘廿年而卒人稱
為遯菴先生泰定間孫吏部侍郎輔合克已成
已遺文為二妙集刻之家塾臨川吳澄為之序
曰河東二段先生心廣而識超氣盛而才雄其
詩如冤血流未盡白骨如山丘四海疲攻戰何
當洗甲兵蓋陶之達杜之憂兼而有之者也
歲己酉春正月十有一日吾友張君漢臣下世家
貧不能葬鄉鄰辦喪事諸君皆有弔章且邀余同
賦每一忖思輒神情錯亂秉筆復罷今忽四旬矣
欲絶不言無以寫其哀因作古意四篇雖比興之
不足觀者足知余志之所在則進知吾漢臣也無
疑
高樓浮雲薄知是何人宅賣諸輕薄兒身為五侯客日
莫鬭雞回車騎何翕爀鼻息吹虹霓行路皆踧踖豈知
黔婁生儲粟無儋石衣衾不掩尸送我城東陌寥寥百
世下誰分夷與跖
北方有黃鵠飽義氣勇烈天寒辭故巢思欲近丹穴吁
嗟翅翎短雲海路隔絶鳳皇不相待孤憤無由洩恥與
鴟鳶羣朝夕肆饕餮一步兩叫號心摧口流血側頭向
蒼昊永與羈雌決人皆尚鴟鳶反謂黃鵠劣世無棄瓢
翁軒輊定誰說猨鶴與沙蟲泯泯同一轍悲來結中腸
欲辯再三咽
藝蘭當清秋生育胡不早西風發微香能得幾時好飛
霜半夜來滅沒先百草眞宰獨何心吞聲不復道
驅車上太行中道車軸折停車伏轅下骨斷筋力折撫
膺呼蒼天淫淫涕如雪古往與今來此恨何時絶
贈荅封仲堅
念昔始讀書志本期王佐時哉不我與觸事多轗軻歸
來濯塵纓羸裝聊解馱午芹多竒峰流水出其左誓求
十畞田於此養慵惰種椒盈百區栽竹僅萬个自謂得
所依心口默相賀經營久未成藴櫝乏竒貨低回不能
去借宅便高卧始構茅三間榱桷久摧挫暑雨畏霖潦
霜風苦掀簸豈無富貴人粟帛救寒餓恥隨肥馬塵擁
鼻不敢唾淹延歲月深十手指庸愞塵薶劒鋒缺彈鋏
悲無奈時當春之仲桂魄月半破丁丁聞啄門有客來
相過探懷出新作高唱成寡和清辭麗卿雲齊梁那復
課蹇余鞭不前躑躅蟻旋磨枯腸藜莧苦竒字厭搜邏
君乎眞可人沽酒酌通播酒酣膽氣麤狂言驚四座舊
遊渺何許行路方坎坷作詩寄同聲别離傷老大
興上人駐錫姑射山之麓他日邀余所居之靜樂
齋勉為賦此
我愛興上人閒處先著脚雖有買山錢難尋一丘壑向
來棲息地龍象久寂寞重尋林下徑竹石若紛薄溪水
恣交流巖花自開落却埽丈室中一缾還一盇靜樂題
其顔塵緣聊解縛寥寥千載下此理誰發藥我今為拈
出未(一作不)免一重錯有靜必有垢無苦亦無樂混沌元
不死七竅剛自鑿鄭(一作珍)重菴中人萬法本無著獨有
太古心油然滿寥廓
贈劉潤之
平生不願萬戶侯但願一識劉荆州荆州已遠不可見
裔孫今幸從吾遊慨然議論吐肝膽腰間古劒鳴蛟虯
酒酣醉墨出險怪筆勢戃怳令人愁世人爭欲得一諾
黃金不用如山丘結交以義不以利樂人之樂憂其憂
自從管鮑死此道今悠悠豈憶流落中忽見古人儔古
來賢哲仕不達飢寒不解為身謀紛紛眼底知音少幾
向西風歎白頭
乙已清明遊青陽峽
東山氣象太猛悍萬馬駸駸來楚甸中分不肯割鴻溝
鍛礪戈予期一戰西山折北如西漢獨餘絳灌奔而殿
誰為劉項決雌雄賴有韓彭力相援盧溝直下兩水合
泯泯暗流通一線突為瀑布出山口流沬成輪浪成㳬
前逾百步落石甕黛蓄膏渟那敢眄沈沈南去若白虹
為嶼為泜互隠見鑿開渾沌幾千秋世俗雖見如不見
今人雖有筆如椽為寫佳名傳㝢縣人間佳節重清明
呼兒折簡招諸彦一生能著幾兩屐佳處每欲經行遍
山靈著意勸遊人吞吐煙霞生萬變山阿玉女跪焚香
巖畔仙人一笑倩居(一作坐)者儼若帝王尊劒佩雍容侍
閒宴植者磊落如鉅人聚立廣庭議(一作如)封禪拱者矯
矯如勇夫執戈夾戺(一作戺花)著綦弁平灘淺瀨乍可揭溪
路曲隨峰勢轉葛屨偏宜苔蘚滑行襟時被薔薇罥當
面煙嵐舞翠蛟出岫閒雲飄素練羣行不復事拘檢眼
正明時脚還倦班荆共坐溪上石粔籹濁醪具時饌良
辰無奈夕陽催羽觴正要清歌薦醒心况復有寒泉玉
池遍返成三嚥三分春色二分休風外飛花時一片古
人行樂欲及時半百之年猶掣電惟有愛山緣未斷夢
寐孱顔添健羨一窮到骨不自治虛負胸中書萬卷漫
向山邨老却人生來不識荆州面肝膽槎牙須酒澆顧
我非狂亦非狷紛紛世無眞是非(一作世上無眞是)棄置從渠
若秋扇歸來新月偃林梢寂寞衡門掩深院
戊申四月遊禹門有感
黃河一線天上來兩山突兀屏風開天生聖人為萬世
驚濤拍岸鳴春雷冷雲直上三千尺石巔古廟高崔巍
斷碑歲月不可考丹青剥落空莓苔嗟乎去古蓋已遠
荒辭汗漫相驚猜安居平土果誰力愚民耳目誠可哀
一聲漁笛起何處滄洲雅興還悠哉
正月十六日夜雪
正月望夜夜氣交長空月輝生白毫東風澹蕩振林木
春雲滃鬱翻驚濤望中已覺沒河漢坐中不見羣山高
打窗雪片大如手蒼髥噤瘁磔蝟毛我意天心厭誅戮
淨洗戰血除腥臊方今廊廟已備具左有䕫龍右有咎
愛民親賢急先務朱輪皂蓋馳英豪遺黎幸脱瘡痍阨
謳吟聖世心堅牢驅牛負耒復門戶至今不復遠遁逃
白頭老儒最無用天才魯鈍非時髦日月消磨兩蓬鬢
天地飄零一緼袍詩書自足教穉子藜藿猶能飫老饕
清晨喜看蔬圃潤而可暫息抱甕勞蘭牙含甲未出土
蕭艾覆壠已可薅閒中事業澹無味佳趣纔如食蟹螯
興來歌詠適性情背癢似得麻姑搔芹山岡崒寒玉瘦
芹水澄澈春蒲桃直緣山水久留戀日鄉溪頭醉濁醪
青雲冨貴豈不願蟠木輪囷寧自韜結構大厦要梁棟
操割清廟須鸞刀功名倘可跂契稷跳梁里巷誇兒曹
君不見昔在周王師吕望快若逢尹彎烏號大人虎變
固莫測運命由來有所遭蓬萊方丈在何處我將入海
恣遊遨天風飄飄鯨背穩下視塵世空嘈嘈
微雨後偶成二首
孤憤憑誰訴長歌聊自怡整衣憐瘦減扶杖覺衰遲小
飲非愁敵輕寒與睡宜今朝春雨好稺子莫啼飢
寂寂春歸後悠悠夢覺時病添花懊惱愁耐酒禁持缾
貯無多粟囊封有許詩倚牀成獨笑此意幾人知
余僑居龍門山十有餘年封張二子日從余游而
貧又甚焉因寫所懷兼簡二子共成一笑
病久慵增劇塗窮事轉迂木兼形共槁錐與地俱無醉
語勞揮麈悲歌漫叩壺鮮鮮籬下菊笑汝益羇孤
仲堅見和復用韻以答二首
道在山林勝心閒歲月迂家風病更好習氣老難無日
力分詩卷生資負酒壺儒冠三十載轉覺此身孤
一飽不易得身謀方信迂家徒四壁立囊至一錢無但
喜心如水那憂腹似壺我窮君更甚此德未全孤
枕上再賡前韻
幾年成嬾散一榻了慵迂詩酒心猶在功名夢亦無雨
來催覓句鳥去勸提壺靜裏那須此應憐客意孤
野步仍用韻示封張二子
散策溪頭路溪回路更迂山隨行處好人似往年無波
靜魚千里天晴春一壺龍門何限景歲晚不相孤
五月二十三日夜分雨作凉風颯然木葉蕭瑟絶
似往年七八月感時物之變不能為懷漫浪成詩
聊以自適
雲壓虛檐黯不收雨聲飛妥碧山頭簾幃清徹三更夢
枕簟凉生五月秋入夜悲風何淅瀝先時病葉已颼飀
心非木石能無感喚起悠悠去國愁
寄仲堅漢臣二子
經春日日卧空廬門巷蕭條長者車一卷時看王湛易
數行嬾寄子公書風光少得如人意顔面從教與世疎
聞健不來花下醉明年花發定何如
和家弟誠之社燕之作二首
膠膠世事久經諳肯著紅塵換翠嵐騏驥捕鼷非所任
干將補履豈能堪老無成事惟多嬾少不如人何更貪
花下一杯誰伴我清風明月便為三
欲歸誰不遣君歸却恨歸來事事違烽火未休家信少
山川良是故人稀黃金入手還能散白雪(一作髮)盈頭不
肯飛試問春愁多幾許長江滚滚日暉暉
紅梅用誠之弟韻二首
梅花香裏滿蒲團萬事人間總不干醉夢每憐春意淺
詩魂長遶夜枝寒記曾上苑溪頭見又向前邨雪裏看
回首青蕤已如豆齒牙衰朽怯微酸
小梅初破月團團戲蝶游蜂未敢干醉臉不禁經宿雨
芳心似欲訴朝寒乍驚别後容華換更與尊前仔細看
便好栽培近東閣免教風味一生酸
排悶
四海干戈戰血腥頭皮留在更須名病尋藥物為閒計
悶引文書作睡程萬事轉頭慵挂眼一杯到手最關情
此身定向山間老我與山英有舊盟
暮春有感三首
忙攜歌酒趁清歡桃李都能幾日看欲識詩人愁絶處
落花時節一凭闌
春到蕪菁事已非杜鵑看又喚春歸幽香一點無尋處
燕蹴飛紅染客衣
及時行樂不應遲管領風光更有誰花落花開春又去
都能消得幾篇詩
梅花十詠(錄四)
憶
姑射仙人冰作膚昔年伴我向西湖别來幾度春風換
標格而今似舊無
折
白玉堂深夜色寒玉兒和月倚蓬山高情不似章臺柳
也許餘人取次攀
齅
手撚冰蕤步月華暗香先已透垂瓜壽陽畢竟無才思
但卧含章拂落花
浸
玉骨渾將山麝薰冰肌得水更精神凌波微步東風軟
羞殺當年洛浦人
花木十詠(錄四)
荷葉露
仗下華清賜浴時温泉香膩洗凝脂團花翠壁琉璃滑
狼籍珠璣醉不知
菊花霜
風簾斜揭玉鉤欄端正樓高燭影殘宿酒困人梳洗嬾
從教殘粉涴金鈿
芭蕉雨
棃園弟子去無蹤門掩蓬萊繡帳空寂寞綠窗深夜雨
傷心不獨有梧桐
山茶雪
孃子宫中儀體新八姨羞把舊妝勻畫羅瑞錦難相稱
故著龍香簇絳巾
丁未三月二十八日縣大夫薛君寳臣過余芹溪
精舍酒間雨作時方苦旱喜而賦之
麥田日日起黃埃官長憂民意不開底是山靈相嫵媚
故驅風雨過江來
明日李生湛然見和仍韻答之
東風吹雨絶纖埃尊酒相逢盡日開不是官閒公事少
此中能得幾回來
景純浩然見過徑飲成醉夜中雨作比近五鼓月
色滿室曉起書長語贈二子
退之方北歸見蝎即成喜東坡還泗上鐸聲欣入耳而
况羇旅中解后遇知已東風澹蕩百草芳游絲飛絮白
日長一杯相祝對流水白酒微帶芹溪香漁歌樵唱競
相屬不覺半山無夕陽醉卧山堂聽山雨冰雪對牀揮
夜語一燈照壁映悠悠恰似孤舟泛清楚夢回酒醒明
月高風雨向來無處所人生哀樂本皆空莫令身世如
飛蓬
癸卯中秋之夕與諸君會飲山中感時懷舊情見
乎辭
少年著意仿中秋手卷珠簾上玉鈎明月欲上海波闊
瑞光萬丈東南浮樓高一望八千里翠色一點認瀛洲
桂華徘徊初泛灩冷溢杯盤河漢流一時賓客盡豪逸
擁鼻不作商聲謳無何陵谷忽遷變殺氣黯慘纏九州
生民冤血流未盡白骨堆積如山丘比來幾見中秋月
悲風鬼哭聲啾啾遺黎縱復脱刀几憂思離散誰與鳩
回思少年事刺促生百憂良辰不可再尊酒空相對明
月恨更多故使浮雲礙照見古人多少愁懶與今人照
興廢今人古人俱可憐百年忽忽如流川三軍鞍馬閒
未得鏡中不覺摧朱顔我欲排雲叫閶闔再拜玉皇香
案前不求羽化為飛仙不願雙持將相權願天早賜太
平福年年人月長團圓
楸花
楸樹馨香見未曾牆西碧蓋聳孤稜會須雨洗塵埃盡
看吐高花一萬層(此詩見房祺河汾諸老詩集)
菊軒先生段成已
成已字誠之克已仲弟登金正大進士第授宜
陽主簿克已殁後自龍門山徙晉寧北郭閉門
讀書元世祖降璽書即其家起為平陽儒學提
舉不赴年過八十優游以終世稱菊軒先生祭
酒周文懿評其文在班馬之間河汾遺老之卓
然一門未有如段氏者也
吾兄同仲堅采鷺鷥藤於午芹之東溪因詠詩見
示前代詩人未嘗聞賦此者此花長於田野籬落
間人視之與草芥無異是詩一出好事者將知作
貴矣感歎之餘敬次其韻有與我同志繼而述之
不亦懿乎
微雨灑郊坰百卉欣並育幽花發溪側間錯金珠簇徐
看是鷺藤香味濃可掬忍飢出新句大笑負此腹遺落
榛莽間采擷誰見蓄情知無俗姿安能悅衆目先生日
來往東溪路應熟一經題品餘名字耀巖谷遇合良有
時不才異山木
吕氏用靜齋
兩岸夾嵯峩一水中委蛇是間有高人靜與山林期結
茅並溪石故迹司空遺因山愛其山佳處應自知心閒
境隨勝眼靜山增竒寥寥丈室中曰用夫何為不書咄
咄事高詠休休詞無人書一編有興酒數巵便是一生
了安問蓍與龜依依中條雲夢想紫芝眉昨朝寄書至
謂我來何時急營買山錢已覺從君遲他年兩繩牀分
忍西山飢
蒲城董公余素不識其何如人也一日袖横軸所
謂龍窩圖者同仲堅見過而以詩見謁余雅不能
文詩尤非所長者加之老病日久縱不避拙惡亦
安能為他人椎肝腎邪渠請益堅余重違封意且
念其勤姑因所見以敘之云爾
封生攜客來謁我蓬蒿裏軒軒亢塵俗不知誰氏子所
主我旣賢伊人亦云喜探懷出新圖一語煩舉似蹇余
不能文三請意未已溪山有素期入眼盡其美層雲蔽
重淵萬木夾兩涘飛流瀉絶壑千丈垂幅紙餘霏散如
霧點滴亂紛委何物竅其傍相傳龍所止廟貌寄空山
何代為經始年深祭血乾亂久誰復祀威靈昔所聞對
面隔千里誠通感必應雖遠猶在邇巍巍窟宅尊安卧
久不起何當洗甲兵倒挽豳溪水
余嬾日甚不作詩者二年矣間者二三子以歌詠
相樂請題於吾兄遯菴遂以歲月坐成晚命之因
事感懷成五章以自遣志之所之不知其言之陋
也覽者將有取焉
負暄頽檐下病骨喜新霽微風動天宇木葉隕虛砌緬
懷平生事奔走媿非計投身田野間心迹得少憩時榮
豈不慕省躬自當逝薇蕨滿春山猶可以終歲
罷書掩關卧窗牖亂清樾風枝驚宿鳥札札畏顚越葉
聲走前庭誤聽雨未歇不知霜已重但覺寒切骨耿耿
不能寐起坐候明發試問夜如何虛檐轉殘月
晨起坐高齋鳥啼幽寂破小兒具文墨信手供日課旣
無寵辱驚又不至寒餓自量亦云幸到此能幾箇更欲
希世榮所望毋乃過蒲團正温厚得隱且安坐
連蹇拙進宦艱難昧理生一事且不免况欲二者并忍
窮分所安不為世所縈牀頭一卷書淨洗胸次平偶逢
會心人款款話中情缾儲喜不空今年賴西成
青山如有情向人呈偃蹇我本山中人一出偶忘返﨑
嶇半天下始覺居山穏力極勢自迴苦不費推挽税駕
良自兹千里豈云遠舉手謝山英應笑歸來晚
陳子正容安堂
陳子少英邁逸氣不可挫典刑肖乃翁出語輒驚座行
止非所能造物聽掀簸功名鷹在鞲歲月蟻旋磨區區
一邑(一作室)中十載供史課結廬慕淵明志向有許大澹
墨寫形似終日相對坐一室足我容百念付慵惰青山
隠檐楹流水出其(一作階)左植花數十叢種竹千百个事
來若機張事去如甑(一作瓶)墮浩然方寸間不受一塵涴
豈無二仲賢閒暇日相過有酒相獻酬有詩互賡和溪
山入笑談珠玉霏咳唾徜徉天地間一物莫非我醉來
語更真卿去我將臥主人正高枕(一作眠)山鳥莫啼破
崧陽歸隠圖
落落出世人視世猶穅秕獨惟愛山緣一念未渠已嘗
行崧陽道經覯略可紀有山皆孱顔有水盡清泚寒藤
絡古木竒花開芳枳風從四山下紅綠亂紛委雲日互
蔽虧百態呈怪詭微泉不知處叢薈鳴宫徵山鳥忽驚
飛花落空巖裏靜聞雞犬聲人家應在邇百年能幾日
山間有餘晷孰知桃花源不出武陵水回首視人間囂
囂足塵滓便擬結椽茅悤悤迫行李一來汾沮洳留滯
緜幾祀幽懷渺難忘澹墨寄形似舊遊一經眼未往差
可喜此心本無著夫豈為物使昔何從而來今何從而
止翛然來往間於是得之子幻影竟安用我亦聊爾耳
一笑兩忘言庭花委階戺
送尋正道歸浦中
江頭(一作邊)楊柳才堪折陌上行人還又别春光不解苦
留人兩岸楊花飛白雪江風搖搖吹綠波欲别未别傷
如何勸君且住聽我歌後日重來白髮多
松溪幽隠圖
何宫遺構山之隅長松蔽映千萬株中有一徑穿縈紆
冷風蕭瑟無時無人間赤日如洪爐恍疑仙景來蓬壺
蹤跡一墮聲利區回首自覺泥塗汚歲月因循歸計迂
松溪想像勞形模可憐塵夢今始蘇空對溪山慚画圖
一日來歸聊自娛
壽賈總官
紫髯茁頤膽滿軀胸懷落落真丈夫古稱山西出將種
我公家世皆吾儒朝家未錄勛臣後時時射虎西山隅
一官平水今幾年鄉閭坐覺疲氓蘇驥塗千里會須展
小邦未足勞馳驅繡衣錦帽不復見人言愬也終平吳
此時此日生鵷雛鬱蔥佳氣充公閭當筵擊筑聲嗚嗚
滿堂賓客聮簪裾天公催花為噓枯要及花下傾金壺
春風花開人不孤年年人與春風俱
送王子壽之平遥
卜築謀南邁回轅遽北之有情慚見厚無語只空悲易
忍行時淚難堪别後思明年雁來日屈指數歸期
總管李侯移鎮京兆病久不能即門屏奉巵酒一
賀為慊謹作拙惡以餞行軒
一札飛書下日邊龍移方伯殿長安晉城父老心皆泣
秦地奸豪膽已寒千里馳驅容驥展九霄空闊看鵬摶
十年潦倒登門客卧病無由挽去鞍
送總管李侯北上
姓名合上郭公臺落落襟懷間世才飛騎屢朝天上去
好音時向日邊來中心都為明時盡東閣常因好客開
萬里鵬程從此始垂天雲翼看徘徊
辛丑清明後三日詩社諸君燕集於封仲堅别墅
談笑竟日賓主樂甚然以未得吾兄弟數語為不
足旣而遯菴兄有詩余獨未也主人責負不已因
賦此應命云
善惡人情已飽諳岸紗宴坐看晴嵐折腰不是淵明嬾
作吏元非叔夜堪老去一觴猶有味病來萬事更何貪
從頭悉讀行年記慚媿春風四十三
紅梅
誰點冰梢絳雪團黃昏和月倚闌干羞隨桃李爭春意
要伴松筠傲歲寒冷豔只宜閒處著淺妝難入俗人看
天心固惜和羹便空抱枝頭一點酸
送仲堅漢臣二子過南澗歸賦是詩
螻蟻微生脫怒濤一茆容膝儘逍遥官情更比詩情薄
日力聊憑酒力消心類候蟲寒更切鬢隨霜葉病先凋
兒童失笑翁慵甚送客今朝却過橋
冬夜無寐書以自適
四壁摧頽手重泥一枝隨意即(一作足)成棲歸來已化千
年鶴老去慵聽半夜雞世事榮枯都是幻物情長短不
須齊寸心耿耿何人會隠几西(一作寒)窗月色(一作片月)低(此詩)
(河汾諸老詩集作段克己)
用韻荅封張二子
心如墮絮已霑泥身似驚禽未得棲壺缺何煩歌老驥
冠成不復帶雄雞黃公遁跡終辭漢范蠡逃名徑入齊
回首平生事堪笑少年豪氣北山低
和荅丹山夢菴張丈
抖擻征衣衣上塵歸來白髮一番新剰將酒向愁邊酌
却恐人嫌醉裏眞世事飽諳惟欲睡詩情漫苦只能貧
歲寒松柏東風外付與千林自在春
中秋之夕封生仲堅衞生行之攜酒與詩見過各
依韻以荅二首
萬籟聲沈暮靄收長河瀉浪洗清秋遥天千里澹如水
明月一輪光滿樓隨意傾銀成(一作謀)勝賞誰家横玉調
新愁可憐白首蟾宫客羞對嫦娥說舊遊
夜凉河漢靜無聲澄澈天開萬里晴蟾吐寒光呈皎潔
桂排疎影甚(一作極)分明良宵方喜故人共醉語那知鄰
舍驚一片詩魂招不得九霄直與月俱清(以上二首河汾諸老詩集)
(俱作段克已)
翌日二子見和復用韻以荅
短髮蕭蕭散不收老來何意更悲秋常年有酒或無月
今夕乘情好上樓休對嬋娟談往事秪將笑語替清愁
冷光願照金尊裏記得開元太白遊
午芹道中
渺渺江風吹葛衣愛閒長與世相違青絲步障柳千樹
碧玉屏風山四圍入眼江花如慰意近人沙鳥信忘機
虛名到此成何事一笑平生始覺非
元日夜與二三子小酌
一尊相對夜如何却恨歸來白髮多萬事到今從鹵莽
一年好處莫蹉跎閒收暮景供清酌醉挽春風入浩歌
多謝東君不嫌客也教衰朽得陽和
幽懷用夢菴張丈韻二首
百年過眼半羇旅十日逢人九歎嗟叔夜不堪長抱病
馮驩何苦久無家飄零身世風頭絮澹薄人情春後花
擬把餘生釣江海為煩嚴子借魚槎
起來乘霽看年華便著芒鞵待鹿車白水明邊鎔落日
碧天盡處散餘霞決明點檢無多實甘菊商量有數花
滿酌一杯都不記人間萬事足安蛇
自壽
霏霏晴雪點吟䰅颯颯秋風戀客裾計拙每為妻子笑
病多還覺友朋疎行年如此事無幾破屋翛然家有餘
濁酒一杯吾自樂人間富貴不關渠
雨後漫成
羈思紛紛不易裁晚凉扶病獨登臺翩翩幽鳥避人去
殷殷輕雷送雨來已拚此身閒裏老且將笑口酒邊開
安車待聘非吾事休作姑山隠逸猜
再和
凉月娟娟玉半裁曉風吹夢下瑶臺笛兼鄰杵相和切
秋共羇愁一并來到處溪山容我嬾違恃顔面向誰開
少陵可笑行藏拙獨倚危樓剛自猜
四和
林外吹煙細若裁詩情引上賦詩臺螢從楊柳梢頭墮
雨向梧桐葉上來華髮蕭蕭秋更短衡門寂寂晝慵開
終南佳處吾將老仕宦休為捷徑猜
五和
身世浮雲不受裁羊裘重覓子陵臺隨人明月娟娟靜
吹面凉風特特來多技漫勞寧似拙兩眉深鎖不如開
牀頭忘却糟牀酒誤作蕭蕭夜雨猜
乘興杖屨山麓值梅始華徘徊久之因折數枝置
几側燈下漫浪成語簡諸友一笑云二首
戲蝶遊蜂總未知小窗低亞兩三枝夜闌燈下横疎影
渾似西湖月上時
幽香不許俗人知纔是東風第一枝誤認文君新睡起
讀書窗下立移時
梅花十詠(錄二)
乞
漏洩春光洛水傍紫雲名字襲人香可能惠我黃昏伴
休笑分司御史狂
齅
玉骨那堪(一作愁)瘴霧傷好將經卷伴南荒坡仙鼻孔清
如水老覺朝雲道氣長
花木十詠(錄四)
荷葉露
泉客將歸返故淵西風渺渺碧波寒主人情厚無他贈
一把眞珠泣翠盤
葵花日
戀戀天光下玉階明妃初出漢宫來情知生死歸無路
一點芳心誓不回
菊花霜
六宫試手學梅妝曾見飛英點額傍香粉嚼餘濃不散
唾花誤染縷金裳
芭蕉雨
憶别春容已十年回紋錦就倩誰傳都將一掬傷心淚
灑向蠻溪數幅牋
龍門八題(錄三)
雲中暮雨
古壘雲蔵一徑微河山依舊昔人非貪徵往古興亡事
不覺城頭雨濕衣(此詩河汾諸老詩集作段克己)
仙掌擎月
月出山頭未數竿仙人掌上玉團團瑞光冷射三千丈
絶勝碧蓮峰下看
汾水秋風
一曲劉郎發櫂歌歡情未已奈悲何只今回首空陳迹
依舊秋風卷素波
蒲川八詠(錄二)
虞坂曉行
林外晨雞第一聲隴頭殘月伴人行未知局促鹽車下
老驥蕭蕭又幾鳴
首陽晴雪
薇歌一曲對西(一作青)山萬古清愁(一作千秋)老翠巒望斷空
巖人不見光搖銀海玉峰間(一作寒)
和李生湛然聞杜鵑有感之作
五更枕上夢魂清初聽催歸第一聲我本無家更安往
任渠啼血不關情
張信夫夢菴(一作如夢菴)
覺時常笑夢時訛夢覺其間爭(一作有)幾何聊爾蔵身大
槐國閒(一作卧)看明月上南柯
送馮資深歸西山四首
人間蠻觸日干戈莫四朝三都(一作能)幾何此(一作歸)去莫
(一作不)憂缾粟罄西山雨足蕨薇多
蕭蕭華髮老書生久欲歸田計未成喜聽日邊消息好
故山容得子眞耕
幾(一作三)年消息(一作思慮)漫營營重見西山眼倍青胸次無
塵元自好牀頭况有洗心經
候門穉子喜歸來暖熱那無酒一杯抖擻滿身塵土盡
襟懷還對好山開
贈師嵓卿(一作書師嵓卿蒲中八詠圖)
老大溪山入夢頻強憑圖畫寫情眞歸與不及身強健
山有英靈恐笑人
題張郎中明皇小決圖二首
志在馳驅禍已胎笑顔况更為誰開貪爭飛鞠鞭&KR1042;去
不覺踰垣有鹿來
天寳承平事久無弄丸驢背自馳驅不期一笑宫中戲
傳作人間小決圖
周生景純贈菊數本因拾舊事依韻荅之二首
陳國君臣醉宴時可憐璧月照瓊枝薔薇露濕仙裳重
笑殢君王索好詩
萬里文姬去國時秋霜也到歲寒枝歸來滿面黃塵暗
怨入西風馬上詩
題梁氏靜樂堂(以下七首從河汾諸老詩集錄入)
攘攘區中人役心名與利於身竟何有乾沒不少置叔
敬有耳孫犖犖與時異一官不肯覓閒居養高志築室
塵境中中有塵外意方其厭囂啾歸來行少墍牀頭一
卷書淨洗紛華累苟能樂其樂寧復事吾事見客不吝
情有酒即成醉為問東華塵何如此窗睡清風吹我懷
萬事覺無味誰知方寸間自有清凉地
蘇氏承顔堂
登仙不羨飛雙鳬宰官不樂紓金珠行年四十著綵服
悲啼效作兒聲呱丈夫豈無四方志倚閭望望心何如
家國無事壽觴舉慈顔得酒增和舒客來草具對客食
殺雞奉母其賢乎榮華富貴固所願有子能盡如君謨
至誠不動古未有悅親自得神明扶茁哉冬生孟林笋
圉言日出姜泉魚古來孝感有如此今人蓋以古為模
嘗聞古有色難戒愛深容色何愉愉詩成不覺涕淚俱
爾有母遺傷獨無他年誰作孝友傳請錄吾語為君書
題秋暮山行圖
亂山嵂崒爭清妍寒林寂歴相緜聮人間黃塵千萬丈
一點不到山林邊秋光澹薄秋氣爽浮雲積翠何蔥芊
高風淒其脫木葉向來面目仍增娟江流一曲抱山麓
孤舟斜日棲江湍行人何適來負擔腰膂□犖确石頭
路蹇驢鞭不前人家前塗渺何許望之不及憂悁悁問
公何從得此本筆勢髣髴營丘傳我本山中人見之心
惘然嶔&KR3229;歴落眞可笑對画題詩思昔年
送孫仲文行臺之召
仲也何人斯不滿六尺長言議間英發入耳音琅琅胸
懷湛秋水面目嚴清霜讀書及城旦寓迹鳬鷺行自公
少餘暇婉愉奉高堂甘旨未及親有飯不敢嘗顔色或
未怡綵衣戲親傍執喪三年中哀慕如新喪回思顧復
勞此意何時忘日聞辟書下且喜還且傷捧檄念吾親
不覺涕泗滂拔英外臺選列布皆珪璋掾吏須幾人亦
必求循良世人豈無才要以德自將糾摘誰弗能吾心
恐無常詩人有明誡茹柔吐其剛孝為百行先子孝吾
旣詳苟能推此心前路未易量慇懃養雲翼行矣勿悤
忙
醒心亭
窗前流水玉泠泠窗下高人酒半醒喚省邯鄲枕中夢
如看王湛案頭經翛然自得天遊趣恍若那知地境靈
說似功名場上客倦遊時節一來聽
跋三堂王自寫眞
解衣盤礴眞画史不待濡毛知可矣葛巾草服常画我
意欲置我山巖裏虎頭于今幾百年與渠誰後復誰先
翛然蛻跡乘風去一笑相逢喜拍肩
跋秦得眞墨
晴窗不用辨犀紋墨妙秦郎已飫聞翠餅瑩如鴉背淨
玉圖香鄙麝臍薰永寧賜弟今猶少易水無良古亦云
老我媿非揮翰手兩丸投贈負伊勤
段侍郎輔
輔字德輔克己之孫以文行選應奉翰林三為
御史遍歴陜西江南及中臺以司業教國子生
判太常禮儀院尋陞吏部侍郎
題李白泰山觀日出圖
岱宗鬱鬱天下雄謫仙落落人中龍兹山兹人乃相從
氣奪眞宰愁豐隆玉堂一任雲霧封長嘯飛渡秦皇松
夜呼日出滄海東再為斯世開鴻濛鈞天帝君深九重
醉舞踏碎青芙蓉天孫玉女為斂容却視五岳秋毫同
長鯨一去不復逢乾坤萬里號秋蟲當年咳唾留絶峰
至今樹石生春風我欲追之杳無蹤不意邂逅會此中
屋梁落月依然空
神川遯士劉祁
祁字京叔渾源人弱冠舉金進士廷試失意即
閉戶讀書間出古賦雜說數篇李屏山趙閒閒
楊吏部雷御史王滹南諸公見之曰異才也皆
倒屣出迎交口譽之壬辰北還鄉里躬耕自給
築室牓曰歸潛戊戌詔試儒人祁就試魁西京
選充山西東路考試官征南行臺紐赫珪聞其
名邀至相下待以賓友凡七年而殁年四十八
京叔好三蘇文為學能自刻厲文章議論粹然
一出於正有神川遯士集二十卷處言四十三
篇歸潛志三卷
古意二首
庭前有桂樹綠葉尚(一作何)離披秋風動地起飄落(一作零)
將安歸高飛入青雲下飛入(一作落)汙泥貴賤旣偶爾孰
為喜與悲
秋江有芙蓉顔色好鮮潔褰裳欲采折水深不可涉嚴
風下飛霜芳豔空凋歇悵望一長歎臨川無桂檝
懷長源
凉月夜如水秋風吹紫蘭獨居悵無聊佳人阻河山山
河邈千里相望何時已雲横鴈影沈露下蟲聲起烽火
照中州西南殺氣浮君居劉山下果若向時不人生有
離别但惜知音絶匣内臥青龍(一作蛇)光芒射秋月汴水
碧參差葉飛空樹枝如何相憶處還值暮秋時
送雷伯威
朔風起天末落木鳴空山冰霜正凝沍遊子百里還出
郭送將别徘徊上高原如何睽離情對此芳歲闌壯士
志四方不須涕汍瀾人生非山海會面亦不難願子崇
明德餘功振文翰長因東南鴻惠我金玉言
征夫詞
頑隂(一作雲)漠漠秋天黑冷雨瀟瀟和雪滴塗中騎士衣
裳單半夜銜枚赴靈壁中州近歲雨雪多只因戍馬窺
黃河將軍錦帳衣千襲馬上揮鞭傳令急但令飽暖度
朝夕一死沙場吾不惜九重日望凱歌歸安知中路行
逶迤願將舞女纏頭錦添作征人身上衣
征婦詞
青燈熒熒照空壁綺窗月上莎雞泣良人塞上(一作沙塞)遠
從軍獨妾深閨長太息憶初癡小嫁君時謂君不晚擁
旌麾如何十載尚輿隸東屯西戍長奔馳秋風戎馬臨
關路千里持矛關上去公家事急將令嚴兒女私情那
得顧恨妾不為金鞴靫在君腰下隨風埃恨妾不為龍
泉劒在君手内飛光燄慕君不得逐君行翠袖斑斕空
血染君不見重瞳鳳駕遊九疑蒼梧望斷猶不歸况今
沙場征戰地千人同去幾人回君回不回俱未見妾心
如石那可轉
留春曲
絮飛冷屑龍蟠玉花殞香摧鳳銜燭批頰深林叫新綠
倚闌人唱留春曲春光欲去如死灰明年暖風吹又來
何如日日長相守典衣共醉花前杯殷勤留春春不住
白日西馳水東注鏡中絲髮奈老何君當持杯我欲歌
南京遇山樓
倚天突兀聳高樓樓上人家白玉鈎落日笙歌迷汴水
春風燈火似揚州仙人已去名空在豪客同來醉未休
獨倚朱闌望明月鸞旌依約認重游
過陳司諫墓
鸞坡烏府舊遊空三尺孤墳野寺中猶有憂時心不死
墓門昨夜起秋風
仇教授遠
遠字仁近一字仁父錢唐人宋咸淳中以詩名
與白珽湛淵竝稱於吳下人謂之仇白一時遊
其門者若張雨張翥莫維賢皆有名當時元至
元中部使者強以學職起之為溧陽州學教授
以杭州知事致仕自號近邨又號山邨民學者
稱山邨先生其為詩嘗曰近體吾主於唐古體
吾主於選往往於融暢圓美中忽而悽楚藴結
有離騷三致意之餘韻晩年謝事樂於湖山泉
石間多與方士遊名山勝地佛刹靈區足跡所
到輒有題詠釋妙聲謂其詩沖遠幽茂而靜退
閒適之趣溢於言外釋弘道贈詩云吾愛山邨
友詩工字亦工波瀾唐句法瀟灑晉賢風僧守
道贈詩云朝野遵遺老山邨有逸民書傳東晉
法詩接晚唐人似是為山邨寫照也
約山中友
望極秋空無片雲前山歴歴見遥岑新鴻漸到邊塵靜
舊雨不來汀草深仙李有時曾入夢伯桃死後少知心
如君眞是忘機者海上鷗盟便可尋
寄宋飲冰
欲共談詩一解頤停雲空惹思依依梅花賦就廣平老
楊柳門閒靖節歸驛路數程征馬瘦家書千里過鴻稀
思君怕倚闌干北拄笏看山竟落暉
北窗
北窗隱几樂吾天莫遣新愁到耳邊一帽好花供醉舞
半牀凉月伴閒眠故人自欲辭文叔明主何嘗棄浩然
留取長安遮日手養成指甲理朱絃
拜霞嶼待制伯祖墓下
難尋華表與豐碑三尺墳臺山四圍翁仲多年蒼佩剥
子孫寒食紙錢稀瘦藤拔地長蛇走灌木維垣野鼠肥
遠也久違鄉族去忍將椒酒酹斜暉
高臥
人生天地一蘧廬耕鑿雖勞樂有餘因閱杜詩删舊槀
為觀羲帖習行書山公醉後猶騎馬渭叟閒來只釣魚
世道秋風總蕭索如何高臥白雲居
雨餘
兩兩鳴鳩語畫擔雨餘芳草欲生煙甕頭酒熟常留客
象外詩成頗類仙揚子有才猶執藝淵明無事合歸田
地偏時事人傳少收拾琴書且晝眠
元友山南新居
桃柳參差出短牆小樓突兀看湖光出門便與青山對
讀易能消白日長硯石洗來如玉潤藥苗曬得似茶香
鄰僧亦有通文者常把詩來惱漫郎
再賦
幽居穩占南山下人迹稀疎水竹邨轉巷始知猶有路
傍湖更好别開門酒樽盡日嘗謀婦詩課閒時略抱孫
孤鶴不來高士少暗香且伴月黃昏
荅胡葦杭
久矣相期物外遊長風吹不斷閒愁兩山翼翼青如舞
雙鬢颾颾白始休蕉鹿夢回天地枕蓴鱸興到水雲舟
舊蔵方鏡明如月看去看來又一秋
次胡葦杭韻
曾識清明上已時嬾能遊冶(一作隨蝴蝶)步芳菲棃花半落
雨初過(一作歇)杜宇不鳴春自歸雙冢年深人祭少孤山
日晩客來稀江南尚有餘寒在莫倚東風褪絮衣(此詩見田)
(汝成西湖游覽志餘題作和韻胡希聖湖上二首後有連作湖山五日游一首别見下)
送王仙麓史君赴道州暫歸三山
家山小為離支留征旆催行莫待秋應有矮奴騎竹馬
相隨迓吏拜蘭舟舜山如畫當樓見楚水浮香繞郡流
念我有親頭雪白雲龍追逐恨無由
奉寄恬上人
竹笻輕健草鞵寬野外消磨半日閒病葉已霜猶戀樹
片雲欲雨又歸山燈分寺塔晴偏見水隔漁家夜不關
媿我莫如沙上鷺霎時飛去便飛還
閻氏園池
眞妃已返鳳臺仙獨立池亭思愴然海岳不傳青鳥信
石房誰伴白雲眠宫桃移種難生實院籜初翻又引鞭
凝碧荒凉絃管静萍花浮滿釣魚船
江上送友
知爾懷親憶故州相逢沽酒且遲留夕陽有恨荒荒白
江水無聲泯泯流孤鳥出潮投渚尾野蘆飛雪壓船頭
却愁明月中秋近不得同登庾亮樓
送劉竹間歸廬陵
驛路梅花漠漠寒羢衫絮帽出長安懸知客久歸心切
自覺交深别語難春入西江隨馬去山留殘雪待人看
青原白鷺如相問十載湖濱只釣竿
道場山
山行龜背路羊腸伏虎禪師古道場老木隂中安御坐
白雲堆裏撫僧牀勺泉清徹涵秋味尖塔孤撐界夕陽
笑月亭空人影散松風如雨動天簧
何山
溪轉峰回一徑平田頭白水照人清寺因何氏封山姓
客把坡詩證地名蘿月長隨行道影杉風猶帶讀書聲
雲津橋下潺湲急僧濯袈裟客濯纓
新安郡圃
亭榭凌空眼界寬得閒來此獨憑闌春浮練水蒸城潤
雪被黃山入座寒古樹巢空羣鳥散荒池沙滿碎薸乾
白雲在望歸期定不見青油護牡丹
拜孫花翁墓下
水仙分地葬詩人一片荒山野火焚薦菊有亭今作圃
埽松無子漫留墳蝸牛負殼黏碑石老鸛攜雛入隴雲
欲把長簫歌楚些却憐度曲不如君
兵間有歌舞者
邊塵未定苦無謀年少金多絶不憂野戰已酣紅帕首
塗歌猶醉錦纏頭蛾貪銀燭那知死月戀金尊不照愁
亦欲避秦高隱去桃花源上覓漁舟
寄董無益
郵鈴帶箭髮紛紛何日山深耳不聞遷客無鄉難避禍
飢民失業半充軍馬蹄亂踏湖西雪鴈陣平拖塞北雲
我亦嬾談今世事自看弔古戰場文
題小閣(一團和氣)
斲窗黏紙著方牀四面虛明取向陽氊席坐來終日暖
皮簾揭動北風凉挂缾水滿梅花活折鼎湯鳴芋子香
布被蒙頭晝眠熟不知門外雪洋洋
董靜傅挂冠四聖觀
靜挼秋渌洗荷衣問隱孤山隻鶴隨得酒可謀千日醉
挂冠猶恨十年遲雲和家有仙人譜石鼎今無道士詩
莫對梅花談世事此花曾見太平時
劉悅心入道三茅觀
鶡冠高挂九松巔去結三茅香火緣相國向猶為道士
將門今又出神仙坐看紅日生滄島吟寄青衣入洞天
跨鶴歸來雲舍近西風井邑只依然
同楊心卿過孤山訪靜傅不遇自遊和靖祠下明
日奉寄二高士
飛仙又向别峰遊竹下閒房且小留滿鬢朔風吹客帽
倚闌落日在漁舟梅花路冷難尋冢葑草田荒半作洲
獨往獨來沙鳥怪山空木短使人愁
酬鄧山房尊師
山房閒伴白雲棲琴不須彈聽者稀北道主人新拜號
西州隱士舊傳衣粤亾未合䲭夷去蜀遠難隨杜宇歸
亦欲共君聮石鼎龍頭豕腹怕相譏
不應聘高士
束書入谷起徵君盥耳淵棲似不聞知有故人來問字
喜無逋客為移文忍貧羞說黃金盡愛老慵將白髮芸
獨倚高樓南北望青天依舊有閒雲
懷古(體要下有寄劉仲鼎四字)
吹殺青燈炯(一作耿)不眠滿衿懷古恨緜緜江東曾識桓
司馬(一作山中空識陶弘景)滄海(一作海上)難追魯仲連吳岫(一作秦榭)月
明吟木客漢宫露冷泣銅仙何時一酌桃源酒醉倒春
(一作東)風數百年
和范愛竹三首
半生豪氣學元龍湖海惟知敬數公徒有貞心招隱逸
恨無巨眼識英雄天衢騎馬衣冠異雨屋鳴雞杼軸空
西崦東屯何日了定應愁老浣花翁
秉燭追遊憶盛時歡悰終較昔年稀柳多客折凉隂薄
薇少人餐雨綠肥胡蝶覺來方識夢海鷗飛去未忘機
相逢且可談風月莫話興亡與是非
風雨蕭蕭白晝昏肅襟受此一凉恩丘園不作軒裳夢
陵谷空遺斧鑿痕乍可扣舷歌楚澤何堪抱瑟立齊門
有時散步西原上共醉田家老瓦盆
問趙元父病
裹飯無因絶往還惟應帖子報平安山公馬上花前放
岐伯書從枕上看貿易近來多北藥支持強欲著南冠
有時泥醉西園月只尺梅花共倚闌
贈金蓀壁
黃紙紅旗事已休莫思入谷有鳴騶天開東壁圖書府
人立西湖煙雨樓林淺易尋和靖隱菊荒空憶魏公遊
客來把玩新題扇半似鍾繇半似歐
再答元父
騕褭龍媒去未還獨騎款段客長安青黃誰采溝中斷
黑白當從局外看尊俎風流陳日月山林人物古衣冠
桂花滿袖王孫遠空倚天風十二闌
寄趙春洲莫兩山
湖山滿目舊遊空風景荒凉客路窮雨意忽生桐葉外
秋光多在木樨中乾坤混混多遊騎江漢寥寥有斷鴻
自古隱人多嗜酒却憐無酒醉新豐
和兩山二首
世事枰棋入角危有人袖手只攅眉路通巴蜀那須檄
馬立澶淵更要詩公竟醉邪從汝笑樹猶如此信吾衰
傳聞雙珥消兵氣猶把葵心向鬱儀
窮鄉何處覓新豐身世悠悠醉夢中未學伏波尸馬革
且隨甫里問龜蒙檐頭喜有桑榆日兵後那無草木風
亦欲飛神遊八極扁舟坦臥不須篷
讀陳去非集
簡齋吟冊是吾師句法能參杜拾遺宇宙無人同叫嘯
公卿自古歎流離窮塗劫劫誰憐汝遺恨茫茫不在詩
莫道墨梅曾遇主黃花一絶更堪悲(近世習唐詩者以不用事為第一格)
(少陵無一字無來處衆人固不識也若不用事云者正以文不讀書之過耳暇日與里人盛元仁言之余元仁)
(俱以筆墨受兩山先生知余之心元仁之心先生之心同矣元仁歸十錦將束書渡淮輒錄小卷贈行以寄君)
(思若元仁少好詩錄以教我以寄余思明月天涯千里對面稽不孤矣戊寅七夕前二日武林仇遠頓首再拜)
(右山邨七言近體詩三十八首明天順問錢唐瞿暹德宣得於外家彭宗海所蔵翰林王修撰希範為書)
(興觀二大字於前遂以名集後有石嵓民瞻跋語稱其手書筆筆無倦意他日貴遊子弟捐一石刻之使)
(吾輩皆得墨本以刮目散懷亦一竒事也俞希魯謂其間多感慨興亾之辭而優柔不迫平澹中有深味)
(眞得詩人之旨者也)
書與士瞻上人十首
我本迂疎落拓人滿頭霜雪滿懷春登山有屐身恒健
挂壁無絃趣更眞往歲效官殊漫浪老來學佛離貪嗔
却憐衛鶴齊雞輩空費心機不庇身
野鶴清高六翮輕孤雲萬里去冥冥漢科合應茂才舉
唐士曾書遺教經好趁江南諸老在盡看薊北衆山青
錦衣歸日春風滿期醉沙堤雙玉缾
嬾學羊裘漢子陵亦非解印晉淵明好山好水恒相對
浮利浮名不願爭詩酒每尋朋友共田園都付子孫耕
野心直與閒雲似却笑孤雲出岫輕
末俗由來不貴儒小夫小婦恣捓揄束書合向山林隱
絶迹莫登名利塗膝上有孫貧亦樂門前無債醉如愚
咸平處士眞堪羨死守梅花住裏湖
宦海漂流四十年老來默默守吾玄艱危頗得文章力
嫁娶各隨兒女緣白飯充腸聊當肉好書到手不論錢
閒心嬾作邯鄲夢樂取南窗一枕眠
筆墨生涯獨善身一區花竹四時春無求莫問朝廷事
有恥難交市井人簾外烏衣飛上下窗前絳蕊結輪囷
鑑如居士東鄰住肯借霜毫為寫眞
難得心交左伯桃亦無善相九方皋而今賤子多儒誤
自古山人索價高衆雀豈能知鵠志一雞何足用牛刀
獨醒獨醉俱堪樂妙理依然有濁醪
倦遊嬾著小烏巾短髮絲絲白滿簪信手拈書聊慰眼
轉頭忘事太無心笑他杜老頻看鏡愛我昭文不鼓琴
喜有山林方外友時攜佳紙索新吟
北風雨後忽南風頃刻開晴又轉東后土未乾偏有恨
漏天難補已無功小樓兀坐思猨鶴好客相期避燕鴻
筆上墨蘭香可掬令人長憶所南翁
豪氣年來漸埽除簞瓢自樂守臞儒江頭盡醉唐朝士
澤畔行吟楚大夫萬里鯤鵬何必羡一官蟣蝨不如無
葛巾草履從人笑莫問青衫落葉枯(士瞻上人習定好修與余晦翁笑隠)
(長老三世交矣求余斐章遂信手寫七言十首塞白上人其為我佛前懴悔綺語業至治元年九日山邨老友)
(仇遠書於北橋行齋)
題高房山寫山邨圖卷(幷序)
大德初元九月十九日清河張淵甫貳車會高
彦敬御史於泉月精舍酒半為余作山邨圖頃
刻而成元氣淋漓天眞爛漫脫去畫工筆墨畦
町余方棲遲塵土無山可耕展玩此圖為之悵
然而已
我家仇山陽昔有數椽屋誤落城市間讀書學干禄井
枯竈煙絶况復問松菊如此五十年一出不可復高矦
丘壑胷知我志幽獨為寫隱居圖寒溪入空谷蒼石壓
危構白雲養喬木向來仇池夢歴歴在我目何哉草堂
資政爾飯不足視吾吾尚存吾居有時卜
贈張玉田
秦川公子謫仙人布袍落魄餘一身錦囊香歇玉簫斷
庾郎白髮徒傷春金臺掉頭不肯住欲把釣竿東海去
故鄉入夢忽歸來井邑依依鐵爐步碧池槐葉玄都桃
眼空舊雨秋蕭颼太湖風月數萬頃扁舟乘興尋三高
西北高樓一杯酒與子長歌折楊柳江山信美盍便留
蓴菜鱸魚隨處有
輓陸右丞秀夫
乾坤那可問至痛老臣心甘抱白日沒不知滄海深忠
魂隨上下義骨肯浮沉草木長淮淚秋風起莫隂
錦城方天瑞玄英先生後人得白雲山居圖仿彿
桐廬山中隱所舜舉眞蹟别有一種風致漫系以
詩
翼翼山千朵蕭蕭屋數間石崖不可渡門徑幾曾關綠
樹經秋在白雲終日閒依稀鏡湖曲西島水廻環
湖上值雨
波痕新綠草新青有約尋芳苦不晴莎徑泥深雙燕濕
柳橋煙澹一鶯鳴山圍故苑春常鎖泉落低畦暖未耕
十載舊蹤時入夢畫船多處看傾城
同段吉甫泛湖
西湖春碧淨無泥畫舫珠簾傍岸移寒食清明初過後
杏花楊柳乍晴時從教西日催歌鼓莫放東風轉酒旗
只恐明朝成雨去暗驚濃綠上高枝
秋日西湖園亭
西湖一曲百泉通漠漠青山遶梵宫故國園林秋色淨
明朝風雨桂花空銀笙玉笛清歌外畫舫珠簾落照中
人物風光兩相稱兒童遮莫笑山翁
同陳彦國泛湖
斜堤高柳綠連天且繫閒人書畫船花事已空三月後
湖光還似百年前洛陽園囿惟詩在江左英雄託酒傳
亦欲扣舷歌小海恐驚沙上白鷗眠
陪戴祖禹泛湖分韻得天字
冉冉夕陽紅隔雨悠悠野水碧連天山分秋色歸紅葉
風約蘋香入畫船鐘鼓園林巳如此衣冠人物故依然
當歌對酒腸堪斷倒著烏巾且醉眠
和韻胡希聖湖上
連作湖山五日遊沙鷗慣識木蘭舟清明寒食荒城晚
燕子棃花細雨愁賜火恩榮皆舊夢禁煙風景似初秋
鳳絲龍竹緐華意猶為西林落日留
飲陸静復山房分韻得時字
連轡行春自作期尋芳却笑我來遲三杯雲液花前酌
一曲瓊簫竹下吹滄海桑田非舊日石泉槐火有新詩
山中道士閒于鶴門外紅塵總不知
送峿侍者遊茅山
雲開三茅古洞天借風一柁荆溪船所思緜緜長在夢
此行冉冉如登仙汲泉淨洗黃獨雪斸石深耕瑤草煙
蕙帳香凝蒲坐暖共續南華秋水篇
題李公略示高郎中吳山觀月圖
憑高宜晚更宜秋下馬歸來即倚樓納納乾坤雙老眼
滔滔江漢一扁舟滿城明月空吳苑隔岸青山認越州
李白酒豪高適筆當時人物總風流
春日田園雜興
一灣新綠護茅廬草細泥鬆已可鉏野老但知分社酒
地官寧復進農書鶯花眼界人煙外蠶麥生涯榖雨餘
我愛賦歸陶令尹柳邊時見小籃輿(月泉吟社評曰社酒農書一聮厥有)
(深意不但全篇清婉而已)
遊石屋洞
誰擘空青露石坳遊龍伸臂下南高鬼神穿鑿地脈碎
風雨支撐天柱牢峭壁蒼苔侵佛髻懸崖滴乳濕僧袍
伽藍聞是香山叟燈暗祠荒没野蒿
蛇山(一作游花家山一作游麥嶺)
閒循石澗列雲扉樹影生凉怯苧衣靜碧軒窗聊寄傲
軟紅塵土竟忘歸滿傾竹葉春霞滑輕摘蕉花曉露晞
禪意法乘俱莫問且談舊事共依依
鳳皇山故宫(一作錢唐懷古)
漸無南渡舊衣冠尚有西湖風雨寒鳳鳥不來山寂寂
鴟夷何在海漫漫荒陵樵采官猶禁故苑煙花客自看
惟恨餘杭門外柳長年不了送征鞍
宿集慶寺
半生三宿此招提眼底交遊更有誰顧愷漫留金粟影
杜陵忍賦玉華詩旋烹紫筍猶含籜自摘青茶未展旗
聽徹洞簫清不寐月明正照古松枝
卜居白龜池上
一琴一鶴小生涯陋巷深居幾歲華為愛西湖來卜隱
却憐東野又移家荒城雨滑難騎馬小市天明已賣花
阿母抱孫閒指點疎林盡處是棲霞
錢唐觀潮
一痕初見海門生頃刻長驅作怒聲萬馬突圍天鼓碎
六鼇翻背雪山傾遠朝魏闕心猶在直上(一作到)嚴灘勢
始平寄語吳兒休踏浪天吳㒺象正縱横
梅二首
為怕緇塵著素衣凍痕封蕊放香遲月來忽送闌干影
春到不分南北枝啼夢翠禽依樹宿斷魂玉笛隔花吹
從他萬片隨風去須有青青葉底時
夢想幽芳無處尋相逢依舊歲寒心要看月底玲瓏玉
休折枝頭蓓□金清曉風霜和豔冷黃昏庭院覺香深
揚州一樹春多少殢得何郎瘦不禁
過李山人居
數椽竹屋傍秋江屋外疎籬隔柳樁客至旋分垂釣石
雨來自掩讀書窗癡兒弄鏡時翻背小婦彈筝不識腔
自古漁樵有遺逸未應只說鹿門龐
題趙子固水墨雙鉤水仙卷
冰薄沙昏短草枯米香人遠隔湘湖誰留夜月羣仙佩
絶勝秋風九畹圖白粲銅盤傾沆瀣青明寳玦碎珊瑚
却憐不得同蘭蕙一識清醒楚大夫
題溧陽市
萬家大縣舊留都一派中江入太湖縮項魚肥人鱠玉
長腰米貴客量珠府分南北寒蕪合橋直東西夜市無
却是旗亭浮蟻美杖頭能費幾青蚨
魯菴尊師以彝齋白描四薌命作韻語云
澹墨英英妙寫眞一花一葉一精神繁香曾入廬山夢
遺珮如行湘水春小白凝珠還勝雪輕黃承韤不生塵
老僧嬾作浮華想空谷猶疑見似人
集虛書院
築舍東皋野水濱室中生白座生春了知空洞元無物
須信清明自有神幽徑草花聊適趣閒窗筆硯不留塵
酒經丹訣非吾事萬卷書蔵一老身
范文正公黃素小楷昌黎伯夷頌蓋在青社時所
書以遺京西轉運使舜元蘇公者也後二百年大
興李侯戡得此本於燕及南來守吳及文正公鄉
里即訪公子孫以畀之范氏喜而求詩為賦二首
小楷青州三絶碑復還范氏事尤竒不知百世聞風者
更有何人似伯夷
古今一理是綱常范筆韓文妙發揚公餓首陽元不死
春風歲歲蕨薇香
題李成寒鴉圖
老樹枯苔雪乍晴飢烏飛集噤無聲蒺藜沙上花開早
且讓春風與燕鶯
題燕肅畫卷
溪路迢迢繞碧峰白雲迷却舊行蹤買舟歸去山中住
終日茆亭坐聽松
題趙松雪迷禽竹石圖
錦石傾敧玉樹荒雪兒無語戀斜陽百年花鳥春風夢
不是錢唐是汴梁
題和靖先生觀梅圖無懷上人徵予作
癡童臞鶴冷相隨笑指南枝傍小溪到處一般香影色
孤山只在斷橋西
雲屋上人久别承寄以詩甚慰仰思謹次韻以謝
且堅隱操
月落城空鶴倦飛密雲深樹靜相依閶門北去山如畫
有日同師步翠微
趙子昂陳仲美合作水鳬小景
良工苦思可心降底事文禽不解雙欲采芳華波浪闊
芙蓉朵朵隔秋江
題三忠堂三首(趙葵宅也)
丞相當年握筆時封胡羯末總佳兒後來家有無窮事
便是天仙也不知
謝砌諸郎入寄奴機雲忘祖亦忘吳一門一品如今有
三世三忠自古無
一紙郇雲傲劫灰慈親一見一心摧如今王謝堂前燕
飛入人家更不回
題趙仲穆山水二首
綠林紅樹石崢嶸有客攜琴訪友生今夜西軒風月好
殷勤為我鼓商聲
王孫遺迹在桐鄉留得當年翰墨香回首西風多感慨
不辭援筆賦嵇康
題趙松雪竹石幽蘭
舊時長見揮毫處脩竹幽蘭取次分欲把一竿苕水上
漚波千頃看秋雲
岊山
岊姥峰高翠倚天洮湖春水綠無邊不知楊柳蒹葭外
何處泊君書畫船
閒居十詠
階前紫蔓金絲草籬角紅垂錦帶花梓澤平泉易銷歇
春留富貴與詩家
樹隔殘鐘遠欲無野雲漠漠雨疏疏飛蚊盡逐南風去
父子燈前共讀書
仰屋著書無筆力閉門覓句費心機不如花下冥冥坐
靜看蜻蜒蛺蝶飛
鶯花韋曲舊時遊老去閒情已五休却笑東風無檢束
又隨飛絮過南樓
鳥雀喧秋未肯棲狂風吹樹影離披屋邊尚有斜陽在
更看山人一局棋
風挾濃雲起礮車捎窗雨脚亂如麻山中茆屋應安穩
不向溪聲送落花
新竹脩脩綠覆牆讀書門外亦隂凉道人清福不肯受
却入西山看夕陽
翠袖佳人倚暮寒雙禽踏破玉闌干空山月落春風換
直作羅浮夢裏看
茶甌紗帽慣迎賓不是詩人即道人細雨斜風君莫出
綠雲門外有紅塵
珠簾玉栅綺羅叢猶有承平京洛風飲罷歸來遊騎少
一庭明月夜方中
題馬秀卿郊墅
仙人朝去暮知還野色嵐光一草菴少室何妨高索價
莫教輕指作終南
題天壽觀清隱山房
紫極秋聲竹滿軒一塵飛不涴琴樽白雲自逐秋風去
臥看君山嬾出門
題石民瞻畫鶴溪圖
鶴溪近與練湖連一鏡秋水清無邊依稀淮岸瀟湘浦
慣見月虹書畫船山翁幾年吳下客溪草溪花未相識
筆牀茶竈老玄眞肯與鷗沙分半席
為如鏡淨上人賦
一片靈臺月圓明適中規誰知相對者曾悟未磨時去
垢元來淨觀空了不疑水邊閒獨立照見白鬚眉
寄題如鏡上人房
吳城久卜居歸夢只西湖花木四時有塵埃一點無看
經常戒酒得句少催租盡日坐相對壁間蓮社圖
劉伶墓
鳳浦鴛湖西有墳此塋寂寞海邊邨落花紅雨鬼仙句
澹月黃昏酒聖魂有鍤已隨棺槨化無碑空信艾芻言
螟蛉蜾蠃今何在起為先生酹一尊
泊桐鄉
雪晴霜樹勝春紅回首臨平杳靄中正是詩人棲穩處
青山明月滿歸篷
宿本覺寺
竹樹號風似說禪清燈布被抱愁眠東坡三顧我一宿
盡是人生清淨緣
元詩選二集卷一
