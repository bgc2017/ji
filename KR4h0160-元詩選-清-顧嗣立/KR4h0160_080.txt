元詩選二集卷十二庶吉士顧嗣立編
李祕書孝光
孝光字季和温州樂清人少博學篤志復古隠
居教授白野台哈布哈常師事之行臺御史屢薦
居館閣至正七年詔徵隠士以秘書監著作郎
召與旺扎勒圖濟爾噶朗董立同應詔赴京召見
於宣文閣進孝經圖說順帝大悅賜上尊明年
陞文林郎祕書監丞卒於官年五十二所著詩
文曰五峰集季和為人美髯偉幹茅山張伯雨
贈詩有孰與言詩李髯叟載聞新作過黃初之
句居鴈蕩山五峰下自號五峰狂客嘗曰余家
距鴈山五里近四方客游者或舍止吾家歲率
三四至山中一日與張子約陳叔夏從家僮兩
持衾綢杖屨時落日射山歸鳥相呼殆不類人
世燈下相顧蒼然無語夜半取酒沾醉設榻對
卧不知巖下宿也有鴈山十記
箕山操和鐵雅先生首唱(一作為許生作)
箕山之陽兮其木樛樛箕之冢兮白雲幽幽(乾坤清氣作箕之冢)
(兮白雲悠悠箕之陽兮其木樛)彼(一作夫)世之人兮孰能遺我以憂雖欲
從我(一無我字)兮其路無由朝有人兮來飲其牛(鐵雅評曰善作琴操)
(然後能作古樂府和余操者李季和為最其次夏大志也)
沂有梁
沂有梁兮維鯉維魴沂之兩厓兮有棗樹桑居沂之人
兮寬裕而善良古之人古之人兮翺翔余其歸老兮沂
之南東
缾有粟(并序)
友人張子約名其齋顏樂余見而訊之則曰吾
姑以自名吾烏知所謂顏子淵彼固不自知而
孔子知之吾又烏知吾之樂凡吾所為自名亦
以待夫吾知者爾余於是為之作缾有粟
缾有粟兮孰云吾瘦居有宫兮孰笑吾(一作余)陋御冬有
褐兮又烏用夫(一作乎)文繡人余哀兮余不(一作莫余)知入事
父與母兮出從仲尼謂蠨蛸兮無罥吾戸吾歗歌兮其
下
擇木為婁所性作(并序)
孔子去衛歎曰鳥能擇木木豈能擇鳥乎余將
去楚而適吳越竊有感於斯言故作擇木
提提兮飛鳥翔而集兮於木場有委粟兮而余之不欲
樊則有棘兮非余之樂鷙則不仁曾莫余毒又集于陵
毋墜於矰豈不知兮有命嗟今之人兮不仁
釣魚
上山而笑兮下而釣魚豈如他人兮唯富貴之求三公
執柄兮念子之多才將子歸輔兮誰縶駒功成而歸兮
來從余遊
有樊
有樊有樊樹余以蓀胡不蕭艾蕭艾實緐彼繁胡治刈
而為芻嗟人有邑曾不是圖匪余蓀之病余聞有命
君乘馬送彭元亮(一本題作所思)
君乘馬兮余追於丘君乘舟兮余望於沙遠而不見兮
涉江與淮豈無人兮余望余之所思鴻鵠高飛兮孰知
其志道之將行兮又將焉求
擬妾薄命
妾薄命當語誰身年二八為嬌兒阿母(一作婆)歲歲不嫁
女二十三十(一作歲復一歲)顏色衰天公兩手摶日月下燭萬
(一作百)物無偏私奈何醜女得好匹(一作配)一生長在黃金
閨美人如花不嫁人父母既(一作已)沒諸兄疑寄書東家
小姑道得嫁莫擇君壻好他人好惡那得知失時不嫁
令人老
蓮葉何田田
逆葉何田田宛在水中央别離不足念亦復可憐生蓮
葉何田田見葉不見水貧賤貧賤交富貴富貴友花生
滿洲渚不復葉田田持身許人易持心許人難
長干行
秋風從西来吹我庭前樹聞歡在揚州却憶(一作向)姑蘇
住估客離長干教儂寄書去
一車南送孔博士
一車南一車北山川悠遠無消息野風吹草朝日黃羇
旅獨憎絺綌凉男兒生身高七尺何苦(一作可)相思損顏
色西市日日賣鯉魚魚中會有而(一作遠)寄書
吳趨曲送薩天錫
四座並清聽有客歌狹邪狹邪不可聽聽我為爾歌吳
趨美人珠衱貂諸于美人寶釵有九雛美人投我明月
珠
采蓮曲送王伯循
采蓮江之南采蓮江之北采蓮何所有但采蓮中薏早
聞别離苦當爾不願從前作相識縱令别離不復相憶
雲之蒸三首(錄一)
五日一風十日雨涼著稻花香著土秋風䆉稏黃粘天
千家萬家狂欲舞溪頭大笑語向人溪南出雲溪北雨
采蓮曲二首為(一作與)魯子翬作(此詩體要作一首誤)
采蓮復采蓮蓮生隔江水不愁無舟楫但愁波浪起
采蓮復采蓮水深不得歸兒饑須母哺當令阿誰飴
送且迎
曙月疎星天欲明馬鳴蕭蕭予且行行雖不遠思汝切
重是兄弟難為情星如撒沙天欲暝稚子候門人汲井
還車在郊子復返簷隙持燈笑相領
羽林
公子被我白鼯裘公子遺我明月珠孤兒假父云姓劉
其官高於五諸侯公子之恩何日酬
大星
大星在天小星落城頭嗚嗚吹畫角津吏擊鼓河上船
行人草草居人憐男兒隨地弧矢願南北東西君莫怨
桐江
朝取鱣與鮪莫取魴與鱮賦民無(一作念)令困革盡毛安
處(一作傳)我欲言之大將軍家將軍不見省奈何減民租
將軍出乘大馬入乘高車
東里
葛之漫漫毋敗我垣河水之清(一作潰)毋齧我稻田余甚
勞苦彼黔不知余將遂歸其畬其菑東里之老聞余言
而嘻余曰歸哉
蕭蕭饑馬鳴
蕭蕭饑馬鳴隔林見落月游子慕父母(一作老)豈復畏脫
别負書或在船津吏已催發臨觴不能持怊悵生白髮
況是江海永歲晏多風雪風雪塞中路不隔游子轍平
生四方志念此心欲(一作亦)折男兒各有願君子保明哲
上思娛尊親下以浣悁潔
青天有鵰鶚
青天有鵰鶚一日飛萬里横絶四海上狐兔草間死平
生精悍姿垂翅當清秋且須養六翮莫使羣鬼愁
魯氏怡雲堂
山有雲兮為雨滂沱山有雲兮媚汝維何山中之人兮
和樂而有儀余心休休乎媚余匪他休而有容乎於余
寤歌
題朱澤民畫
鼂余升兮良常之顛莫棲余兮良常之下謂良為常兮
誰哉暴者余守余篋毋侈其胠篋中之藏孔子之書謂
堯湯賢謂商辛愚孰憎是言我復其餘孰好之者往餽
一鴟
歸來
有悸孺子衣之狐裘匪余之病余以為仇既撰余杖升
望於丘江不可涉夕具余舟
福源精舍
采舟兮渙渙風將起兮無岸渚花兮白紅若有人兮為
粲相我樂兮未殫時幾何兮日旰極浦兮水深下有兮
龍吟洞簫作兮波浪湧送將歸兮於南諒佳人兮未遠
令我思兮何心颸風兮吹人曾波兮𥻘𥻘掇芳草兮寄
遠與我期兮陽春
黃鵠謠題余節婦詩卷
黃鵠黃鵠牝牡相隨遊於四海不識别離始妾結髮時
與君年相齊一朝納伉儷百歲以為期奈何乎中路而
捐子與妻且君之徂妾逢百罹父母將我去親戚奪我
志言云為我計長久秪令增傷悲憶君垂訣託我孤兒
我嗔君言奈何見疑晨起作羹與糜欲持飴阿誰嗟我
不如黃鵠將子與婦至死相隨飛我寧用生為我寧用
生為衆人何知維餘天知
春草謠為華彥清作
春草何離離春陽何遲遲萬物沐膏澤百草獨光輝光
輝被下土天公本無私男兒生身長大賢知母恩未報
何用兒為何以報母手中線冬温枕席夏揮扇
滁水
滁水兮滔滔其坎兮有蛟謂子兮無濟遂濟兮無匏使
余兮心惙(一作怓)其幽兮有虎啄害人兮不吐謂余兮無
斧又無兮強輔曾是兮弗顧獨奈何而(一作兮)逢其怒
岐山小隠圃
我思岐山無日不思彼岐出雲亦返於岐思何不歸孰
言岐遠舟則在川車則在坂維岐之陽有棗於桑余歸
之不遑余心之傷
張本之春暉堂
泰山有嘉樹上與青雲齊枝枝濯晨露葉葉含華滋有
鳥巢其顛羽毛金色芝鳳皇生九子一一好光儀母食
九子哺母飛九子隨嗟我有父母常願千歲期父兮捐
我去今獨與母居願母加餐飯且勿念兒饑願母增袴
襦勿念兒未衣夀命懸皇天皇天豈無私莫作冬日促
願如春日遲
賦天薌
我登鳳皇山夜半望踆烏高秋爽氣豁金莖露塗塗青
天一浩蕩掛此白玉壺嵯峨千里冰下連江與湖月脇
亦何有丹桂八九株山河孕靈氣白兔不受呼仙人騎
鳳皇翩然上清都神女皆青腰共守明月珠五老顧之
笑帶劒立玉除歸来夢猶洶醉坐錦氍毺
送僧朴庵用柯敬仲韻
月行天中央天高如屋極中有雪色兔世人不能識(一作)
(下土人不識)我曾摩其鬚(一作頂)仙吏睨我側衆仙(一作世人)乞秋
毫(一作毫光)密如霧雨塞蹴踏河漢翻(一作搖)洶涌若秋汐是
誰致(一作知)此竒南有彌天釋仙吏今上天(一作去去不復念)令
人淚霑(一作横)臆(按王逢梧溪集云惇號朴庵黃巖人趙宋宗室裔先軰胡石塘門生也祝髮為)
(沙門壯游金陵與五峰李孝光並受知梁王一曰公引柯九思見柯以寫竹遂親幸王即位獨召用柯李後送)
(公詩云云若不能無慨者公兩主名刹退老雲間以夀歿所著有松石槀)
靈隠十詠
靈隠寺
南州綿西極大山樹崇闕經營緬齊梁宏麗自吳越玉
水生虹蜺金樞孕初月稍高得縱觀川流淨如髮
冷泉亭
寒漪亂方折倒景盪晴宇濫觴側江海盈縮見寒暑下
土方旱暵神物閟霖雨水上有佳人不得與之語
蓮花峯
怪石蟠厚地神功謝琢飾水深玉井凍風多日車側空
聞涉江詠尚見嘉樹惜匪石有遺誡我心不可易
飛来峯
石室藏素猨丹穴養玄鷲刻畫鬼力窮疏鑿禹功舊貝
葉多蟲魚璞玉泯螭紐棟宇何王作後人遂奔走
鍊丹井
人生百歲期乃欲比金石鬼神守丹火龍虎泣玄液寒
泉石已凍繁露秋易碧往者汲井生高舉有飛舄
呼猨洞
猨靜不自操棲宿有常處朝飲既在澗莫止俄在樹冥
冥青楓林上有飛鳥路思爾不可見去隠南山霧
水臺盤
幽幽南山下中沚有敧石窪尊絶制度曲流泛
醪液自鑑媿濯足臨深懷衽席惟應洗心者能
使百慮釋
翻經臺
高臺亦荒蕪雲氣久已寂伊人樹白業後来念遺迹蟲
魚出華言科斗藏壞壁嗟然不可見風雨日易夕
高峰塔
地勢傾東維華岳持厚載靈戸俯河漢孤標拔江海初
日謝芳暉蜿蜒貫華采揚舲指吳粤遥見出晻靄
龍泓潭
隂風肅然至神物在洞府電火走石間虎氣上幽處泄
雲無時出積雪自太古詘蟠混泥塗作解致雷雨
寒汀小景圖為去疾監丞作
秋氣向黃落小雨收虹霓綿綿溆浦間水乾見塗泥蘆
人往何處艇子亂鳬鷖飛鴻惡見欺决起無東西江水
動落日羣飛終不迷豈無稻粱願湖海尚擇栖冥冥一
高舉不知弋與罤感此三太息北風吹草低
題梅石為王集虚尊師書紙屛上
北風吹倒山三日雪塞門愔愔巖谷裏萬木命在根天
翁粲然笑洗出明月魂春如鼎中香已覺火力温
和天錫郎中城字韻
朝登石頭戍暮還建業城野花滿嘉樹芳草亦復生日
夕城郭暗仰見天星明登高地勢壯誰謂東南傾
雜詩四首
高堂風雨夕深夏生微清但驚秋氣至壁間蟋蟀鳴起
坐念始衰遂令百歲并前修諒非遠學道何由成哲士
不言命烈士恒徇名放歌淚欲出乃復有吾生
芳草搖微風幽花泣輕露清晨有佳氣力疾坐南戸感
懷聊寤歌思遠屢延佇吾道未褊迫誰能自勞苦俯仰
塵世中煉修亦何補所以王子喬陋世自輕舉
北林有秋聲夜靜獨先聞寒暑迭相謁萬物何芸芸深
坐百憂息仰見孤飛雲嗟予亦有念誰哉致夫君
美人不可見夕河在雲端金莖高露墮玉井碧梧殘雞
鳴成天旦蟲語傷夜寒同心疲夢寐遥知行路難
登任玉女仙臺
東崦有仙臺仰見地勢隔冬日轉清麗過午得散策山
花亦逶迤山鳥鳴始磔微行大松下其石盡玉脈路經
福鄉井帝子動精魄會意一莞爾吾道未褊迫阮籍竟
何物但作眼青白何如張山人有此捫蝨客
夏日荷亭即事
辟暑何所適南亭俯中渚鷗鷺了不驚況復涼入髓水
華露未晞香氣紛旑旎美人美無度嬋娟照江水□□
玉雪姿何能畏袢暑南風從天來入我懷袖裡高氣行
青雲且置吾白羽邇来不飲酒煮藥咽香蕊羣賢政自
佳有作動盈紙但恐清興闌遭此催詩雨
天台謠送人還山
前年過天姥夜起窺扶桑碧海三萬里日出吐九芒飛
光上瓊臺瓊臺與天通積雪自混沌却在元氣旁龍駒
啗靈芻白石皆白羊神人久不死奇氣凌蒼蒼手把青
筠杖身著雲錦裳倒影照滅沒飄颻渡銀潢其中學仙
子面白雙瞳方能讀八瓊書再遷凋年芳暮入雷電室
朝窺朱雀窗被謫向下土不使通綠章真宰遭其怒叱
咤欲發狂見我鳳皇山一别憶卄霜瞳子照人碧十日
飛電光自言得賜還復侍紫極宫去君五百歲共會安
期生别後倘相憶山頭吹玉笙(按五峰五言古詩頗似李太白喜言仙家事而)
(語意雷同祇擇其尤者存三四篇餘俱不錄)
九月一日李晉仲張子長張仲舉蔡行之載酒西
湖是日會者凡九人分韻得采字
積水生秋隂旭日動晨彩始忻天宇曠稍見川容改騎
童屢見招舟子亦相待菱荷紛菲菲葭葦青漼漼浮鳥或
上下游鯈自行隊山岡西北騖江水東南匯羣賢聚城
邑三載隔江海長懷遠繪繳至性同蕙&KR0581;升高露未晞
出谷日猶在幽期諒難違黃菊行可采
次鐸志文韻送之歸武昌
崑崙起西極地勢鬱磅礴洪河盪其胸土裂蒼石削羣
水日夜走風霆無時作泰山天下脊齟齬見㟯㟧升高
望三晉黑子僅錯落風氣得精悍人性盡恢廓每聞青
雲器往往在隠約識子吳楚間貧賤苦不樂手弄珊瑚
鈎去欲東採藥我畏與子别十夜夢猶愕男兒竟何物
歲晩或可託北風簸江浪況也蛟龍惡少忍待舟楫送
子岳麓脚
送張信父
秋水清練練秋色在嘉樹登高騁遠望臨别抒情素朝
發梁楚郊莫歴燕代路思君無冬春使我煩夙夜幸辭
案牘勞上直雲霄顧藉之黃金閨寘之白玉署
題畫史朱好古卷(篇中叶韻四字)
真宰簸槖籥笑睨造化爐鼔金鑄賢智摶土作下愚畫
史天機精竊見造化樞盤礴解衣縱(一作後)當軒䑛(一作吮)
鉛朱霑塗狡兔翰神氣如走珠手掣巨鰲簪㾕㾊生肌
膚六丁拔山來下無根與株海風吹之凝纍纍插江湖
其中有幽人傲兀不可呼已知畫手好令我心躊躇五
湖風雨夕徑去理釣舟子技亦精絶白玉無疵瑕誰能
薦天子遣之畫雲臺一朝被賞識富貴真萌芽但訪青
牛君乞受黃金壺
(叶韻近代用之者鮮獨於五峰屢見之如前詩生與央叶舟瑕臺芽並與壺叶東與翔叶丘沙淮志求並)
(與思叶魚駒並與遊叶渢渢乎騷選之遺音然欲效之者必考據詩騷又材老叶音補韻而用之斯為善)
(矣不然如閩人以高叶歌韻浙人以籃叶山韻適為抵掌之資爾可不慎歟後至元四年五月二十日蒋)
(易師文書)
觀龍鼻水贈天柱欽上人
天根盤海底大浪舂其南衆山盡萌牙迸出白玉簪濤
波蝕之半玲瓏兀空龕其隂生琪玕其陽産楩楠絶頂
逼太白纔可一劍函銀河從天來白鳳毛毿毶魚龍撼
不醒醉如卧箔蠶其中黑無底銅杖不可探一綫出山
腹牛乳清而甘清寒潄草木日出香馣馣雲霧忽卷去
玉氣射紫嵐千峰碧菡萏春霞散紅酣或黝如蒼璧或
青如挼藍或樹旗杠一或覆鼎足三或抉如怒猊或呀
如洪蚶或如馬善踶或如虎視耽聳者如樓觀窾者如罌
甔仰者如箕踞俯者如負儋或螺髻紺目儼雅如瞿曇
或龐眉駘背傴僂如老耼矯如天女戲卑如童子參萬
鬼若斲削天巧未易談招提十八寺過者嘗挽驂中有
天人師久卧老柏庵法界如塵沙一一毛端含長風吹
游子鬢髮青䰐鬖幽尋忽至此佳處若已諳我家鴈山
頂擇勝不敢貪但悲食糜子腐作書中蟫相逢一大笑
新詩出長錟明朝夫容路惟聽霜鍾韽
寄逹兼善
天風起西北堅冰在河水日車寒易側霜露方泥泥居
人塗戸牖日晏猶未起客子將安之行役乃不已平生
丈夫願剪鬌弄孤矢豈不甘陋巷寧能老桑梓近者發
揚州舟楫水上艤幸逢地主賢設擺共遮止張燈轉清
夜高論雜燕喜忽聞故人來如渴飲醪醴三年隔江分
終日候河涘言旋猶望塵失笑或迺爾人生一邂逅亦
復自牾牴明日驅車去不得待行李聞將入臨海相見
亦近耳臨海古壯縣正在天姥裏大山插青天瓊臺屹
相倚東維見扶桑踆烏有三趾碧海浸后土東繞其地
底山上多桃花雪霜摧不死我家山之南欲往亦屢矣
因君紫旄節去訪白雲子
悼巴陵女
河從積石来滔滔東入海逝波何還時誰能坐相待妾
心比山石之死終不改生逢堯舜年賤妾獨何罪
古詩七首(錄五)
聖天子龍飛詔被郡國之日四海赤子歡喜鼔
舞布衣臣李孝光輒為古詩七首書之所居巢
以志喜孝光南人也因用南飛覺有安巢鳥為
聲韻次第以自道其鳶飛魚躍之情
青青庭中樹有鳥巢其南戸牖聊自謀啄飲性所甘中
野有矰弋相戒慎勿貪
日出照我屋政見脊令飛鳴聲甚和樂永懷家人肥兄
弟既相好吾生式相依恩勤重自將父母詎可違
冬氣漸閉密百物盡零落中林有貞姿粲然獨先覺尺
蠖遞屈伸天運不終剥勿言霜露酷熙陽已潛作
考槃在澗谷伐檀寘河干利逹或忘返處窮亦已難中
夜起太息取琴為爾彈智士當黽勉仁人良獨安
旭日始曰旦有鳥鳴嘐嘐牡出得飲啄雌居完守巢幽
人念兹久尼父詎繫匏先民重自任貴器藉白茅
衡門有一士
衡門有一士閉門恒苦饑俯仰良自惜日晏猶(一作空)弦
歌小人未足畏君子或見之寧為蘭玉摧不為(一作願)蕭
艾滋
結廬南山下
結廬南山下頗紆故人轍浮沉各自媚長媿生理拙中
園黃菊花契闊見晚節平生匡濟心敢愛已獨潔豈無
一樽酒可以療饑渴歸哉視汝菊將恐霜露結
中園
中園斬蕭艾幽花發孤妍紛吾窮所諧乃獨叙汝賢豈
無桃李花諒非同心言平生屈大夫不為人所憐
與范子擇三首
仁人在高位幽士適中林出處元一致持爾耿介心黃
流受圭瓚秋蘭盈我襟故人既如此朱弦有遺音
夷吾菁茅謀仲父四方翰悠哉南山歌夜永何時旦北
風吹短衣千載有餘歎相見且樂酒況也雲雨散
佳菊有芳氣鳴鴈忽南征故人在海縣重此話平生䟤
跋黃塵下乃見玉雪清丈夫各有適賤貴足交情
賦詩分得欲雪
鳥雀不畏人嘖嘖上庭樹蕭條山已(一作日)黃慘憺江氣
莫遊子未得歸天嚴風斷渡
送翁景暘作台州掾
門前五株桃春莫始作花勸爾一杯酒丈夫莫思家功
成持身歸吏民相迎遮男兒自應爾父老慎勿誇
送武呈景耀隨伯氏之金華
驅車出東門車行有離聲升高望城郭嘉樹何青青平
生畏離别乃復送子行
觀弋陽諸公詩題其後簡劉國瑞
客有袖短牘過我城南陬云是鄉諸老文字吾所收當
窗取之讀驚喜頻掉頭應接不自疲赤手捕蛟虯往往
與我會殊源忽同流雄文虎鳳躍清詩千里駒才名自
如此咳唾傳九州羣公皆高年老拳非衆仇辭醇殆純
熟智妙足發謀張子吾所畏文成已汗牛徐君金閨彥
綴久筆不留碧海連月窟雙袖珊瑚鈎爛漫發奇怪天
公聞之愁署云白玉署足使作者羞顧我方老矣技薄
詎敢酬攬卷三太息深坐媿冥搜豈無正始音擊壺歌
不休長恐文獻落見此豈復憂沽酒白門下作賦仲宣
樓放蕩且娛樂焉知敝貂裘
送觀志能分韻得更字
銀河復西傾北斗亦西柄江永秋易風日暮蛟龍横遊
子好結束騎馬事秋(闕)送者来如雨川上舟楫盛畏别
不忍發天東掛飛鏡照見别離人獨我心怲怲挽鬚祝
君来持酒勸君更西舫彈琵琶忽作瓶中迸前曲度白
鶴後曲妾薄命平生烈士心掩耳不願聽男兒樹聲名
上與古人映願君且自愛聽我洛生詠
與鄭廷舉及其伯氏廷瑞
我行出天台羣山秀如舞大江忽中開金湯踞深阻地
勢抱鰲頷人家綴蜂戸東南有秀氣天地此融聚眼中
識鄭君精粹産兹土元方亦儁拔眉秀長鬛古嚴君鶴
髮新諸郎鳳毛吐鄭君愛敬客燈火聽夜雨劇談隠民
瘼開口見肺腑方今生民困子亦念此否努力樹明德
非子不與語
贈林泉生兄弟(并序)
予八月十八日至錢塘二十二日吳明之自三
山来會明日林氏兄弟曰泉生同生亦来假館
因為借仙林僧房居之臨别作此為贈林少年
有才能為時文聞其父頗種德是二子者食其
報者也然二子之瑰竒敦雅非長者正其身與
泉生字清源同生字清流一字亦流
蟋蟀入牀下鴻鴈亦南征江頭送歸客浩蕩萬里情昨
日始識面已覺畏子行蕭蕭一尊酒怊悵不能傾行子
在道路夢見鶴髮人懸知燈火夕笑語久咿嚶男子四
方願養志在致身高樹春色滿待子聽流鶯
書丘老先生詩軸送蔡石雲縣正
仙家有浮玉六鰲引首扛天地結根蒂日月開八窗石
林千丈碧雲氣樹赤幢飇車不可到羽仙駕飛艭中有
元氣翁髯紫修眉龐大瓢㪺玉酒嗽嚥香滿腔而我来
問道心拜氣伏降賜之瓊丹笈鏘然發愚憃大鐘雷霆
怒鏜鎝誰敢摐歎我髓未洗擣藥開昏矓餉以五彩筆
送以白鶴雙歸来疑夢寐怳怳心如撞長思天風起吹
渡萬里矼日暖蛟龍出巨石撐晴江
次江存厚遊蓋竹洞天韻
地軸蟠東南水深山幽幽仙人五雲巢皎然墮蠻陬玉
胎白虹暖石璺青髓流羡門安期生壽考天與儔羽旓
翠霓旌光耀夜不收芙蓉白玉童居然導神游嗟我聞
道晩愛閒復好脩坐閱千歲来疾如遞書郵神仙不可
學兹焉營一丘伐竹構我屋鑿井洗我眸赤脚踏紫鳳
白雲翼之浮翻悲赤松子莫年願封留長嘯揮白羽吾
將洗吾愁
同靳從矩宿鴈山天柱院
東南地勢下海水復善齧青天久軒輊獨見斗杓揭古
帝省下土東維成敧缺大靈駿奔走蛟螭改其穴洚水
縮地入萬鬼拔山出想見風雨黑電火上下挈兩柱俄
支撐真宰仰咋舌遂令天行健不復見卼臲鬼工巧斲
削又不見剞劂日月轉半腹隠避若兩蝶我夜卧其旁
戸外白如月開戸天冥冥岝㟧立積雪居然渾沌素元
氣澹不裂平生山水性念此心屢結緬懷萬物初天地
亦芽蘖衆人如螻蟻細大強區别俯仰聊自喻白雲一怡
悅亭午日氣近鳴鳥著清樾我僕膏吾車前路在嵽嵲
溪行分韻得美字
條風泛輕春野碧潤如雨幽人有新懷相擕玩山水巖
花既菲菲溪石亦齒齒意行無前期適趣成坐起况兹
豪俊姿陶寫出妙理東山擕妓遊風流未余美持杯勸
松風韶濩忽盈耳歸来樂未央題詩寄幽緒
和叔夏觀石梁二首
六丁運神斧鑿此渾沌素飛梁跨天來横絶山中路行
人不敢過白雲自来去長嘯出山門羅衣翠烟莫
青山栖白雲顛倒寫繪素上有仙聖巢下有猿鶴路秦
王窺扶桑此物驅不去至今萬鬼神喑嗚風雨暮
華山有泉石沉碧
玉煖山脈潤雨新花氣薰銅瓶百尺便觸裂階前雲天
光墮空碧萬象涵無垠蛟龍吐水雹松窗絶飛蚊
登雞籠山
騎馬出北關去上雞籠山升高望城郭其中多憂患君
看一丘上長留桂樹間
湖山八景
沙頭酒店
陌頭(一作江邊)揚柳金蟲落雨過桃花香漠漠沙隄小市如
(一作似)新豐阿姬十五當壚惡縷金半臂雙鴛鴦翠杓銀缾
(一作罌)喚(一作勸)客嘗嘶殺門前五花馬羅敷有夫空斷腸
山頂樵居
隠者避人如避虎樸素衣冠自中古長老嬉遊類小兒
一生不識持門戸南山阿婆許嫁女北山老翁自迎婦
野花竹葉並銀釵山中黃金賤如土
秋江漁火
八月九月風氣肅白波如山楚天綠蒼蒼夜色入蘆花
船泊中流燃楚竹夜半起坐寒颼颼遥見驚飛雙白鷗
鱸鱠蓴羹入我夢扁舟去趁三吳秋
曉寺僧鐘
大星煌煌小星落城頭嗚嗚吹畫角機心莫夜伏不行
鐘聲一鳴羣動作市人射利坐待旦山居日晏呼不覺
嗟嗟居人未足多鐘乎鐘乎奈若何
竹引流泉
山頭窪尊積霜雪銅缾持㪺療饑渴汝家阿段太憐君
斬竹来從虎豹羣傳聲夜落青雲濕坎中已作糟牀泣
回首碧山心獨苦行逐蛟龍作雲雨
木蔽簷日
綠氣濕濕闌干北赤烏欲下嬌無力解衣盤礴忽倦卧
蒼鼠時時行壞壁客子觸熱不自憐此豈有意清風前
屋頭夜色如霜雪却向溪南見明月
龜嶼迎潮
玄靈吐納日月光軒輊大海敲其揚海枯石爛不得死
甲間綠髮如尺長昔年洛書薦神瑞故龜獨見收文章
天球河圖在東序豈久置汝南海傍
石亭避暑
南山石檻跨幽壑有翬者飛誰所作女媧補天或見遺
往往天隂媾冰雹天邊大火伏不流極南草木含清秋
老夫年衰畏炎赫朝来忽念山中客
鑑湖雨
越角鑑湖三百曲雨餘曲曲添新綠八月九月風已高
詩人夜借漁船宿漁翁城中沽酒來筐底白魚白勝玉
當時賀老狂復狂乞得鑑湖此生足
和叔夏寄童質夫
溪頭春水綠欲沽溪上行人馬蹄滑溪山周帀空翠香
駐馬看山惜不發有客有客蒼髯眉蘭襟蕙帶光參差
手携鯉魚壓清酒勸我且復留斯須道傍廢垣蘚花裂
昔人富貴春雲滅此時不飲將奈何為君醉倒溪頭月
舟中為人題青山白雲圖
江氣贔屭如蛟龍曉風吹落金夫容神女凌波洗雲去
莫為行雨陽臺東朝来白雲散白石小姑蛾眉翠欲滴
老蛟化為百歲翁彭郎磯頭夜吹笛
秋曉角
青天蕩蕩吞孤月衆星熒熒明復滅城中雞鳴如蒼蠅
城頭畫角哀鳴裂八月九月風驚沙窮邊夜夜吹梅花
四方無事卧笳鼓行子何用思還家
賦絶照法師所畜硯屛山水
東風日莫吹蘭蕊美人相思隔江水九疑青落九州外
白雲飛高明月死海邊八月客星来一尺銀河三萬里
墨梅
銀蟾呵春墨花碧香落江南濃欲滴孤山招得老逋魂
白鶴歸来楚雲黑王孫歲晩客京華衣上緇塵深一尺
小姬未嫁怨東風夜夜高樓吹鐵笛
山宫觀瀑
山宫寺前瀑布流直下千尺垂林丘山僧無燈静欲死
夜氣如月空中浮黃河崑崙何壯哉鬼神牽挽天下来
先生藜杖来照影白髮千尺空崔巍
送楊明仲
江春老春濃壓酒神藍挼綠營東柳風吹落花飛入城
行子思歸百回首越雨洗江鴨頭碧舟子牽船蹋沙磧
蒓花香冷楚鶯鳴比戸琵琶呼磔磔夫君五夜夢封侯
城中狐腋高於丘泰山桂樹年年綠鳳皇蹋玉聲啾啾
笋
雷公□跎夜鼓噪驚起龍孫觸旌纛炎沙燒之修尾脫
六丁控摶忽顛倒欲落不落虎豹皮錦䙀嬰兒籠大帽
斧斤幸貸凌雲姿留以觀渠歲寒操
墨竹
蒼髯老翁鱗甲香力能拔山補青岡池邊日日吐雲雨
道人床敷夜氣涼道人嗜睡莫敕嬲阿翁勸爾以一觴
天邊石上有髯客看汝巉龍頭角長
寄友人
河邊老人念我出遠寄京華書一行為言白髮今多少
又報南園竹樹荒門外石田秔稻熟犢子新生子如鹿
莫戀官家有俸錢長年作客如束(闕)
龍鼻水聽琴為劉芳在作
玉笥仙人鞭白犀天風吹度夫容溪手脫長劒洗妖血
驚起石上玄蛟啼炎沙燒尾鱗甲赤腹中慘澹蟠雲霓
頑鐵出冶太古色霜露欲結風凄凄老翁摩挲莫驚汝
置之膝上聽其語大聲伏雷鳴地中小聲䬃䬃吹風雨
阿香辛苦玉龍睡收霆卷電還元氣領底明珠忽逬落
金支羅韤凌波去江清雲暖天無風暗潮自撼黃銀宫
紫髯玄甲卧不動真翁龜息深玉踵大笑欠伸忽飛去
清月瀟瀟在秋水君為我起叩其角我亦長歌返其樸
却騎過海呼安期送君七尺珊瑚枝
覺此山和尚新住持雙峰作此贊歎之
雙峰矗天佛頭碧雙峰插地滄海黑道人入山化作雨
藍玉亭邊深一尺光明白㲲紅鬘衣說法香南連雪北
紫皇香案九重天日照麒麟生五色
和薩天錫秋日海棠韻
念奴彈折鵾雞索君王正在彤雲幕内官連夜豎畫幡
苑中明日東風薄妖環生作傾國姿開元始承恩澤時
麒麟障泥紅叱撥七寶作鐙黃金羈金烏東来啄大屋
宫中猶報睡未足翠袖皆塗守宫血專房唯詔環兒獨
七月七日天無風玉蜍吐漬氍毺紅錦官進錦裹金鈿
紫罽車入長生宫驪山瑶池行幸處秋風吹老珊瑚樹
九華遊魂歸不歸應憶仙人掌中露草木腥腐終無情
美人薄命如花輕古聞公桑祀神㚤安用絶色能傾城
馬嵬岡頭斷消息去時彩雲化為蝶莫歌玉環能涴人
君看黃菊真顔色
宿雁山下作瀑布詩寄徐仲禮
金臺刺天一萬丈湧出海底開青蓮下有三千六百地
軸相鈎聯壓徧東南地欲折白龍捲海飛上天雷公擊
鼓馮夷鞭龍漦入江化為石巨靈扶起太古色應真晏
坐天人来十八招提若幻出長風吹開天骨碧
張葵齋所藏江(一作谿)山風雨圖
元氣菌蠢(一作贔屓)生蛟龍銀河倒插金夫容九疑正在九
州外碧樹悄悄連丹楓上有萬古不死之明月下有掀
天巨浪之長江有客有客陸龜蒙往来江南成老翁天
地無家屢回首放船去踏江上之青峰船頭十日懸青
雨風拔銀山映東戸山隨沒鶻落中原水作巴蛇走全
楚向来英雄定黃土空遺絹素流今古天地一合如金
甌萬歲千秋奉明主
次三衢守馬昂書壘韻
主人歌且止聽我為爾歌作壘不厭小買書不厭多地
上小兒喜夸大睚眦生怒如膰蛙先生書壘止類巢不
樹長戟兼横戈清淨如與聖賢遇高明屢煩神物呵却
笑飛仙十二城鬼功日夜長琢磨其南通丹穴其東僦
女倭北引崆峒挹酒之長柄西收西漠專車之木禾嘯
歌聚旋無不可祓除安用索與儺羽衣服妖踏白茅朱
鬘善幻言呿囉而我先生不語怪二氏羞伏面發酡我
壘何所有但聞詩作魔雕鎪奪天巧雅澹消衆疴我壘
何所有地窄安不頗惟有屈宋字文詩鏘然相戛摩我
壘何所有而蓄禮士羅羅致盡俊傑往往為幺麽我壘
何所有而無白馬䭾羣書汗牛馬不涉流沙河我壘何
所有而有太白力士鞾著鞭見天子竟往金鸞坡我壘
何所有而有韓公紫玉珂通籍引金闕不媿國老皤先
生寧鈍不為銛寧方不為鈋竊聞先生骨已朽空教衆
語漫縷覼春秋譌字變亥豕宋楚方言作箕籮後来繼
者浸滅裂何其嬰齓相㗻唆紛紜百鳥更啁唧安知清
廟連猗那勿言我壘狹不用萆與蓑容膝志自足吾其
敢嗟跎問字函丈間吳炔續四科勿言我壘小日月纔
一梭往来雲漢上飄忽若輕蛾組織成文章飛揚如女
蘿中心若止水水上元不波深如相如讀書屋大如堯
夫安樂窩可以扣我匣中之飛景可以理我膝上之雲
和弦歌以解吾心之藴結彈鋏以祛吾愁之誘囮如轈
而不輻如舟而不舵高如鸛鳴垤矗如蜂房渦又如仙
人宅初拔又如野處禮不苛又如橘中飲来去又如樹
間坐以哦如連䔟偃蹇如藻井魥娑又如探虎穴又如
封蟻柯客至足周旋高論如切磋坐以氍毺席酌以鸚
鵡螺佳兒引銀艾諸生避蓼莪開籠放白鶴臨池看白
鵝張具設□□中厨營饆鑼綠腰唱昆侖蒼頭彈鼙婆
屢歌明之君舉酒呌姮娥豐草露湛湛流水山峩峩人
生意氣足可惜奈此明月青天何昔者介推何為乎自
焚於綿上屈平胡為乎自沈於汨羅何如先生日高官
事了登城照影清江沱日課作詩三百首翻憐筆史傳
寫訛丈夫作事要磊落布衣狐腋皆委佗海濱白首釣
鼇客清秋策杖相經過
送逹兼善典僉
江頭風多花暗天舟中(一作子)擊鼓牽官船繡鞍大馬来
如煙學士翠鵰袍領妍袖中三尺軟玉鞭手揮送者日
在山隴西男子更致言東方民力願少寬逹官儋槖横
索錢先生歸到明主前上言赤子天哀憐仁人在位如
解懸大臣不讓臯夔賢天上畫一徽張弦未將鼎俎烹
小鮮如吾但當歸(一作居)力田眼見霖雨開豐年牆下飯
牛薺花圓
次歐陽公效孟郊體看綠字韻題慶上人萬竿圖
白石如白羊起跪變化速芸芸籜龍雛身與雲俱綠嗟
哉兩神物曾不受迫遂我有囊中方因之試餐玉袖中
釣鰲手十年夢漁屋鳳皇千仞姿未省一枝足自我見
此君夜夜翻凍醁蹋倒山中玉板師春風大笑成三宿
送周生(一作送周子善金華教官)
二月已莫江水深春風吹折行人心山頭明月落未落
杜鵑夜半莫哀吟泊船上有青楓林
三月欲来花繞陌又唱銅鞮送行客男兒莫爾可憐生
男兒生身好顔色拔劒起舞雞鳴柵
茅山謠送鄧上人
道人兩鬢青如蓮大醉上山捫青天青天蕩蕩玉盤出
引手舉盤天上懸銀河傾倒(一作顛倒一作倒掛)桂樹影長風吹
香落丹井地上小兒霑玉(一作賸)馥白兔急𢷬玄霜熟愔
愔仙家十二(一作白玉)樓(一作仙家十二白玉樓)夜半起拂(一作看)踆烏
浴手招茅君叫列仙帶劒上立紅雲前茅君騎虎上天
去道人乞我明霞篇
題鐵仙人琴書安(一作真)樂窩
舉世之樂無如鼓琴琴可以禁人之邪心易人之哇淫
舉世之樂莫如讀書書可以絶小人之狹邪履君子之
坦塗世人為樂千種有不如我樂長可保(叶)彼有嗜酒
樂飲逢毒若酖豔妻懽娛自令身枯溺貨殖為盗賊積
崇勢陵人鬼神齗嗔蚤官驕子疾為禍首或世所樂自
詭神仙累萬人學無一長年有樂放恣毁除鬚髮捐棄
父母終竟不覺有察於獄謂彼不憯性習浸移久而泰
甚凡此衆樂豈不可懷不如我樂無患與菑鐵仙左琴
右書傳終日危坐笑以咍忽見吾詩仰天歌鐵仙豈不
大樂哉
題周耕雲為蕭元泰畫龍虎仙巖圖
龍虎之山仙所寰我昔夢寐遊其間乾坤風氣結冲秀
中有正一玄都壇羽人授我九節杖林磴窈窕窮幽扳
金宫蕊殿起寥廓翠厓丹巘深廻環峰頭時飄白菡萏
石上誰種青琅玕諸巖一覽二十四總似瀛渚蓬萊山
清溪浮空引雪練遠岫隔水來烟鬘就中仙巖更竒絶
上有玉樹皆團欒虹光半夜出林杪云是石室韜神丹
欲求刀圭已衰疾羽人去我如飛翰褰裳澗曲采芳杜
斷猿疎雨春山寒覺來俗事日滿眼歲月冉冉隨驚湍
會稽蕭君忽相訪笑以此圖令我看夢中羽人貌真似
而我别後鬢毛斑題詩聊復記疇昔願拂塵服高驂鸞
海谷
歸墟谷在渤海東八紘之水注其中不盈不縮浩無際
吞吐日月涵空濛靈鼇於此負山出上有縹渺金銀宫
人間相去幾萬里弱水滿眼多廻風琴高來時踏赤鯉
少靈歸來乘白鴻秦皇到老不得渡嗟我欲往將焉從
子房有孫海谷子告我有路非難通只隨雲氣相上下
與子共謁扶桑公
龍湫行送軒宗冕歸山
大龍湫小龍湫青天倒瀉銀河流海風吹練白杲杲雪
花滿面寒颼颼詎那大士濯足處碧波下見長黃虯山
僧洗盋白雲動澗猨飲子蒼巖幽神蹤隠見不可測幻
境變化誰能求道人此地昔追遊泠然一錫辭神州天
香飄飄滿衣袖散作雨露東南陬老夫送别歌龍湫夫
容花開溪水頭永嘉妙語猶可續永夜松聲消客愁思
君何處寄清夢三十六峰明月秋
與叔夏游石門叔夏很石忽中斷勢若兩虎鬭之
句余輒足之
很石忽中斷勢若兩虎鬭白龍來喚之仙聖不敢救想
當二物爭雌雄馮夷擊鼔張其咮日車為之翻地軸為
之仆至今兩門開天遣百水湊吾聞神禹疏龍門蜿蜒
偃伏夾左右坐令遺黎收樹藝嗟哉神龍之功獨何有
遼人射獵圖
美人貂帽玉驄馬誰其從之臂鷹者沙寒草白天雨霜
落日馳獵遼城下塞南健婦方把鉏丈夫戍邊官索租
與朱希顔會玉山人家書其壁
小山培塿溝中蛙大山宛轉行黃蛇風吹海霧麯塵起
山頭紅樹紅如霞東來明月無根蔕我行忽至山人家
山人好事喜客至賓客滿屋書滿車眼中頓有玉人兩
膝上文度鳴嘔啞祝婦家傾伯倫釀驅兒手煮盧仝茶
彌明結喉石鼎句禰生頓足漁陽撾原上脊令古兄弟
山中雞犬秦桃花百年富貴漫稱意歲月衮衮春江波
跖顔夭夀不足惜蟲沙猨鶴令人嗟我起勸爾一杯酒
但持仁義終身多今夕何夕且樂飲奈此明月青天何
太乙真人歌題蓮舟圖(鐵雅評曰此作乃是李騎鯨也孰謂此老椎鈍無爽)
(氣耶二鳥作日月看)
銀河跨西海秋至天為白一片玉夫容洗出明月魄太
乙真人挾兩龍脫巾大笑眠其中鳳麟洲西與天通扶
桑乃在碧海東手把白(一作綠)雲有兩童掣嬲二鳥開金
籠
歙硯歌
渴龍夜飲天池水六丁揮戈斷其尾黑風吹落歙山深
化作玄精石中髓山深夜夜飛神光良工盗發天所蔵
鑿開蒼厓斸寒玉磨礱秋水歸文房元氣淋漓翠光濕
松花香碎蟾蜍泣醉埽郇公五色雲倒鳳顛鸞秋瑟瑟
誰能持此歸玉堂經天緯地成文章月中老免吹寒芒
與君同上青雲鄉
送林彦清
有客新自東方來瞳子如月無纖埃言昔東見容成君
接上軒轅張樂之層臺手捫青天冷至骨白榆列宿何
崔嵬軒轅仙成去已久皆騎威鳳驂龍媒珠璫明佩隔
風雨天門晃朗相當開仙家玉女少愁思踏雪雙歌紫
雲廻君嘗教我三洗髓已覺靈氣生根荄我時坐客桂
樹下縱之使言手拄頦客佀師横差短耳眼似恨小髥
䯱䰄不見横君三十年眼中見子吾已衰却憶相攜入
鴈谷山中二月如天臺風吹桃花行水面大笑酌我紫
霞杯客今好遊自不惡名山往往多竒才儻逢俗子莫
與語世貴瓦缶輕尊罍舟行江中慎濯足磯下乃有鼈
與能更莫然犀照水怪自倚善幻驅霆雷望見九華足
雲氣一上絶頂驅蓬萊
和陳叔夏章字韻詩送此山師
天孫織錦當朝陽銀梭札札回天章麒麟鳳皇映東壁
煌煌珠笈帝所蔵分送天人寳華雨紫狐夜泣龍髥麈
袖間明月大如屋老蛟來飲銅盤露天孫何曾辛苦為
東風吹綠雲錦機娉婷盈盈渡河漢世上那有新相知
信筆次潘一水韻
牆隂梅花上朝日一線微陽落東壁白頭老子居戶中
諸生授經爭擁膝下帷罷講進盤餐旨蓄雜羞行上栗
只今生年八十餘耳目聰明好顔色抑搔說帶見鮐文
戶牖無風養龜息去年媪病入修夜壁間遺挂皆陳迹
百憂熏心損老氣十夢九見空惻惻作詩遠寄平生素
但云衰朽傷宿昔土田腴瘠付兒耕杼軸軒輖無婦織
食肉徒悲鯢齒生著書幸留瞳子碧君看朝露落復乾
莫持憂患横胷臆前日鴈歸初北鄉行見南賓飛歴歴
北鄰笙竽屋瓦振卧夜裁能專一席百年榮華不滿眥
學道無方如轉石盜跖豈能賢孔顔富貴夀夭非人力
聖朝天子政好老我願先生起華國
送陳君禮之婺女兼寄徐仲禮
陳公子騏驥騊駼一日馳萬里珍怪生從渥洼水不隨
衆馬仰秣芻覂駕亦莫牽鼔車陳公子公起為我舞我
能為爾歌古來豪傑不擇術蕭曹刀筆終身多身為國
士足可惜致主堯舜今如何陳公子努力富貴勉自強
白髮坐見千丈長鄒陽枚乘焉足學去學董子登賢良
讀書未及無(一作了復)讀律脱令貧賤猶馨香陳公子我之
故人柏臺史三年不得書一紙鞭麟笞鳳作官府往往
吹笙碧雲裏夫容衣裾雲錦褠手奪天巧天孫愁豈憶
故人在下土夜半短衣行飯牛陳公子我有幽蘭白雪
之古曲不辭為我歌宿宿有使東來即寄書莫學故人
忘我為
送方叔高賦得長安道
灞陵橋上秋風早行人曉出長安道長安城頭烏正啼
長安陌上聞朝雞征車遥遥行復止征馬蕭蕭鳴不已
將軍年少美且都黃金箭鏃雕玉弧未央前殿進書罷
諸生拜官辭石渠將軍歸去亦草草長安道邊人羨好
莫憐賈誼謫長沙不見馮唐禁中老
鐵笛歌為鐵厓賦
鐵厓道人吹鐵笛宫徵含嚼太古音一聲吹破渾沌竅
一聲吹破天地心一聲吹開虎豺闥彤庭跪獻丹扆箴
問君何以得此曲妙諧律吕可以召陽而呼隂都將春
秋一百四十二年筆削手譜成透天之竅價重雙南金
掉頭玉署不肯入直入弁峰絶頂俯看東溟深王綱正
統著高論唾彼傳癖兼書淫時人不識我不厭會有使
者徵球琳具區下浸三萬六千頃之白銀浪洞庭上立
七十二朵之青瑶岑莫邪老鐵作龍吼丹山鳳舞江蛟
吟勗哉宗彦吾所欽赤泉之盟猶可尋更吹一聲振我
清白祖大鳴盛世載賡阜財解愠南風琴
北風寄陳輔賢
蕭蕭北風(一作北風蕭蕭)吹客船月未出海天蒼然客子放歌
脚(一作聊)扣舷蕭臺東頭天裹海蕭臺西頭山刺天君行
西過釣臺口寄謝江邊老病叟坐看雲臺落人手丈夫
豈敢愛微軀奈此黃花一尊(一作杯)酒(體要分作二首誤)
十五夜泊舟渚磯
采石不見李太白騎龍上天吹紫笙天上甚樂苦無酒
東游十二白玉城蛾眉亭下明月出牛渚磯頭春水生
一鶴西飛向何處惟聞萬壑松風聲
天台道上聞天香
八月天台路清風物物嘉晴虹生遠樹過雁帶平沙日
氣常蒸稻天香喜釀花門前五株柳定是故人家
越州郡庠壁和顔氏子韻
歲月渺無涯居然鬢髮華乾坤雞屢旦霜露菊猶花城
裏鑑湖稻山隂日鑄茶東南好官守行子莫思家
送友人
依依涉野水渺渺渡秋隂短褐北風急布帆南斗深行
酬丈夫願乃見故人心莫作長回首因風惠好音
久客寄劉弘度
有客凄凉甚思家少定懽夜深知笛短秋半覺衣單積
水蓴絲滑高田豆葉乾月明星露墜慎莫倚闌干
江心寺贈唐博士
銀浪舞輕航天風赴石塘六鼇扶地勢萬象發天光樹
湧中流碧蓮生隔浦香潭龍莫深(一作深龍莫)卧一雨九州
凉
送薩郎中賦得新亭
登高望吳楚芳草滿汀洲離别安足念英雄翻百憂山
河吞故國江漢入秦州今日新亭飲因君感滯留
代友人送于彦明之鄞
詩舸幾時發秋風海水腥雲分鴈宕路江繞鮚埼亭大
府文星聚名山僧氣靈憑君道問訊無恙讀書螢
送裕上人歸儀興
行尋桂樹隠已與菊花期江永魚龍夕風高鴻雁饑獨
憐相見晩况復欲歸時楚雨楓林黑勞予入夢思
送客
出門嚴鼔後送客入舟時已自傷羈旅令人畏别離江
蟠全楚地山掩小姑祠歲晏多風雪題詩寄所思
次薩天錫韻題鐵塔寺壁
平生謝太傅勝日得重臨地勢吞吳盡江流入楚深金
湯非舊國棟宇尚青林野露溥黃菊獨為游子吟
東林寺
騎馬過東林當階入綠隂路斜瑶草合雲去落花深老
至况獨立興來時一吟數來成故舊相對挽重臨
次韻虞學士見寄
白髮眉山老玉堂清晝閒聲名滿天下翰墨落人間才
俊賈太傅行高元魯山獨憐江海客尊酒夜闌珊
匡濟
春風起天際遊子若為情多病仍羈旅令人白髮生山
連二楚壯地入九江平匡濟寧無術栖遲敢自名
寄勞于彦明自歸吳
去及花時暖歸塗暑雨霑樹凉人憩午江熱馬行鹽不
畏黃金盡秪愁白髮添君看雙燕子隨意入人簾
題留侯廟
感慨留侯廟曾聞客下邳手扶仁義主身是帝王師興
漢功居最存韓志可悲如何劫高后反使卯金危
寄夏友伯
長憶浣花宅醉君雙玉瓶春風吹白髮山雨隔青燈卧
病從無客居閒欲似僧何時溪上路倚杖看魚罾
送張子約
繫鋏高歌裏丈夫輕别離雞鳴裹行槖燈暗覆殘棋行
矣復何適嗟哉我所思且歸慰妻子莫學五羊皮
秋岑
更覺秋岑碧能尋勝日躋樹凉來鸛鶴山斷見虹霓穉
子行相問幽人去不迷雨餘天姥出吾欲涉丹梯
遠山
樓前萬里月窈窕碧峰孤江上自濃淡雲間疑有無行
人穿亂樹落日界平蕪佇立有真意隂隂鳥自呼
綠水
青春足新雨漪綠上魚磯積翠疑搖眼拖藍欲染衣雲
行天影動風颭日光微竚立無人見沙禽背艇飛
五馬呈昂夫大尹
五馬何時發聊逢勝日留天晴占鼔角地濕謹衣裘願
試匡時畫歸余理釣舟浮雲浩今古别地望神州
送公子趙去疾二首
緜緜萬里道利涉有方舟城郭通吳會江源起益州圖
經聞白帝祠祭遇黃牛他日浣花老猶能作勝游
辭吳向三楚送遠指秦川高鴈憂離罟輕鷗不避船天
青微露下江黑大星懸郢曲長多怨聞歌秪自憐
次天錫題暢曾伯幽居
淮水清瀰瀰好山多近邨市收僧乞米舟檥客過門燈
火鄰家夕風沙濼水昏卜居諳土俗野老舊能言
馮秦卿蔵書
榮中富貴傳賓客盡能文屬世方櫜武無人學解紛劒
成猨接木圍合鹿號羣官作清時好長吟生(一作坐)白雲
和蔡石雲縣尉
西岑路滑不可上我此曾搘六尺藤塔頂雲凝明似鶴
松根石老瘦於僧玉簫冉冉飛春縣畫舸耽耽颭夜燈
聞有丹霞舊門戶欲參大意與誰升
賀梅
水落山空百草乾天公玉女耐高寒松根雲煖客吹笛
竹外月高誰倚門歲晩王孫猶怨色天寒公主欲歸魂
北風端是春消息吹得雪多花更繁
泊舟姑蘇臺下
霸主吞雄事莽然空遺陳跡向千年天寒笛起孤城裏
日莫舟行積水邊萬里飛鴻如識路故園黃菊不勝妍
吳王臺沼連衰草惟有西山出斷煙
冶城飛龍亭詩卷
翠盖鸞旂殷繡墻南公揮涕話先皇鴻宫望氣成龍虎
法駕吹簫引鳳凰今日畫圖看御幄當時草木識天香
先生曾對明光殿奏報新松似鶴長
送青玄觀道士玉泉
淮南道士傳鴻寳眸子照人雙電光貫日白虹生玉氣
出山青髓射天漿去年蹋雪尋丹井連日題詩滿畫廊
長憶青玄送客處柳花無數繞衣裳
送陳玉林歸集慶永夀宫
天繞龍宫日月低六龍(一作鸞軺)曾駐冶城西祠(一作龍)光午
夜入牛斗玉氣千年成(一作歲生)虹霓承恩己報紫旌(一作旄)
節奉使(一作受詔)屢上黃金閨神婘靈(一作媛仙)官守桂樹銀牓
(一作東明)碧鏤自天題
送王伯循
使者樓船鼓三疊猶見車前白鷺翿莫嗔惜别把衣袖
他日為誰沽酒醪龍蛇未蟄江水壯鴻鴈欲動秋風高
槐樹東頭讀書處更憶君家雙鳳毛
送仲亨文學精舍山長
子合談經上石渠更從文學住精廬到家為覓言偃宅
弛擔先蔵笠澤書日落青天猶過雁雪消新水欲生魚
傳聞聖世求遺士倘召君乘謁者車
遊雙峰贈覺上人
茶具酒壺從兩童入山慎莫作悤悤雪消新水鴨頭綠
沙暖小桃猩血紅吾意生人行樂耳只今杯酒與君同
依依藍玉亭前路他日重來憶遠公
代人送友
别離未是尋常事要見丈夫兒女情太傅中年猶作惡
阿蒙三日即知名北風鴻鴈天籠野落日牛羊路繞城
我亦平生四方願先生未可辦歸耕
登平山堂故址(今為司徒廟)
蜀山有堂已改作騎馬出門西北行日落牛羊散平楚
風高鴻雁過三城山河己失金湯固汗竹空遺帶礪盟
駱駝坡頭孔融墓令人憶爾淚縱横
寘磁甌於硯池旁以蓄水十餘日前得桂花二枝
插瓶中數日花葉皆萎落戊辰早乍聞香氣滿室
視之兩枝皆再作花葉亦鮮碧佛書云天風吹萎
花更雨新好者感之為賦詩云
六六畫欄生晩凉青鸞對舞渡銀潢十分天上山河(闕)
萬斛人間雨露香珠佩風清生(闕)玉壺冰薄吐蟾光
白銀金闕紅雲合金粟繽紛七寳床
用前韻寄張尊師
鴻雁南飛草木零放歌重上草玄亭坐深狂客俄吹帽
語久清童屢觸屏晏歲風多衣自短空山月出酒初醒
江南客子歸來得漂泊何須影問形
次張伯雨韻寄徐聞遠真士
好閒還尋幽子廬習靜自與外人疎牛羊半下日夕後
鴻雁大來宿雨初黃菊未疎急釀酒碧山可數聊停車
眼中之人美無度十日不見九寄書
登石頭城二首
登高悵望謝家墩千古風流酒一尊城郭己非空故國
英雄垂盡只遊魂天圍建業山形斷日落淮南海氣昏
未信浮雲能蔽日欲占北斗問乾坤
石頭遺堞滿蒼苔前日英雄安在哉芳草離離為誰綠
野花漠漠向人開鼎湖雲暗龍先去建業城荒鳳不來
二月江南梅未發北風日夜漲黃埃
過(闕)
何日先生起九原己將靈氣返山川論詩轉覺庾陶近
佐主終慚稷契賢拱木笙竽猶落日荒丘翁仲只寒煙
當時故物青山在說到英雄意惘然
鄱江寺擁翠樓
縹緲新居一握天好山將綠到樓前煙霏入闥清談麈
紫氣薰人濕坐氊未放白雲分榻住愛看青雨映簾懸
自憐華髮江南客也為登臨憶仲宣
元日陪趙相國家宴
紅光瑞氣起曚曈元日尊罍對上公轉午東風生渤澥
指寅北斗直崆峒天垂紫盖黃旌外人在瓊林玉樹中
喜(闕)承平新氣象三(闕)合侍大明宫
送伯循御史天錫照磨至龍灣留别
西日杲杲馬蕭蕭君行不行手屢招舟人夜語見月出
客子别愁須酒澆霜天欲雨鴻雁去秋風未落河漢搖
寄語揚州張仲舉月明何處聞吹簫
同吳明之在靈峰作
人言萬壑爭流勝故作雨中藤一枝楓樹朝來青鼠出
竹根日暮白鷴飛要看雲起水窮處政在峰廻路轉時
莫道白鷗機事少只今野老亦忘機
次陳輔賢遊雁山韻
竹杖椶鞵去去賖一春紅到杜鵑花山椒雨暗蛇如樹
石屋春深燕作家老父行尋靈運屐道人喚喫趙州茶
明朝塵土芙蓉路猶憶山僧飯一麻
鶴
胎化有鳥今千年俯啄璚枝飲醴泉縞帶長身通夜白
丹砂塗頂入秋圓山空蕙帳客初去月落竹房僧未眠
高氣出塵如玉雪長風萬里趁飛仙
發舟錢唐
五年羈客留荆楚今日江頭把繡衣鴻雁夜飛天氣白
蛟龍晝蟄水妖微彈冠終坐王陽起敝褐何年季子歸
一舸南遊真勝事幽期未與故人違
次達公晩過釣臺韻
杳杳青楓江水暗客星遺廟映江花空聞使者來持節
猶有祠官裸聚沙平日故人多禮數終身高誼厭紛華
漢家九鼎如山重霜露凄然在菼葭
為陳師復賦喜白髮之什
畎畝平生足憂患愛將短髮照滄浪意憐得見從渠白
却笑緣愁祇自長秦羽終慚頭有幘馮唐未負老為郎
角巾小製聊容世漫向春風舞欲狂
避風龍潭五日登岸即事
建業放舟下京口候風三老正高眠歌長且復忘羈旅
遊遠何如歸力田茅屋晨炊繫牛犢叢祠社祭落烏鳶
故鄉風動渾相似祇憶南溪蹋釣船
送客
攜手出門倍惆悵北風吹丹楓樹林柵中雞鳴天地醒
城頭雁去江湖深行人萬里少歸夢烈士向來多苦心
東西相望道路遠一書會抵雙南金
送人還鄱陽
東西湖水百花洲行子歸時雪己收明日可能隨客去
浮雲自足使人愁重來柳樹應千尺相見梅花隔數州
我亦高歌望吾子春風好在仲宣樓
同薩天錫飲鳳皇臺
鳳皇高飛横四海錦袍猶賦鳳皇游天隨没鶻低淮樹
江學巴蛇入楚流勲業何如飲名酒衣冠未省識神州
天涯芳草萋萋綠王粲歸來更倚樓
次薩天錫登石頭城
西州門外石頭寺共說英雄綠鬢凋王氣黃旗千歲盡
水聲廣樂六時朝白鼯裘壞埋珠柙玉燕釵飛墜藻翹
重到謝家攜妓處維舟寂寞聽春潮
送國侍者
離别還同箭離弦題詩修竹記他年蘆人楚語時相問
估客巴歌也自傳遥望牽颿上南斗正逢飛鴈出青天
綿綿遠道勞歸夢忽見梅花意惘然
送魯公還秦南(一作舟中上趙相國)
錦衣樹纛向秦川有客將離獨黯然日食猶分丞相餅
傳呼自媿孝廉船春風過鴈青天外莫雨行人積水邊
應到清湘聞欸乃楚儂此曲至今傳
正月十四(一作五)夜宿巢縣(一作東州)
旅食荆吳改歲年春風遠道思綿綿青山故繞周瑜墓
明月猶窺亞父泉楚縣城荒餘畫角巢湖日落有歸船
天涯芳草萋萋綠想見登樓憶仲宣
送鄞縣尹
秋風吹汝鬢成絲移病還家竟不疑官是伯強曾補處
身如元亮己歸時青山老去渾相識黃菊平生最受知
我亦相從上吳會夕陽騎馬看殘碑
題本覺寺空翠亭
琅玕十畝映江渚天籟沈沈欲下來已見鳳毛霑雨露
長疑龍氣挾飛雷樹團車盖春隂合月射金銀夜色開
中野白雲如白石不辭一日到千回
十六日宿蕪湖縣
蕪湖縣南泊船夜欲霜天色己蒼蒼雲山欲曙江流紫
洲渚初昏燒火黃自笑頭顱向華髮尚為羈旅適他鄉
東船西舫無人語可惜窗中明月光
喜雨次神字韻錄呈達兼善
淨洗煩冤六合新清晨沙路絶輕塵太山自古興雲雨
淫祀何勞走鬼神淝水急流舟欲起巢湖浮黛畫初勻
客游甚憶魚羹飯歸到江南及莫春
和張顔樂秋夜聞蛩
西風蟋蟀共悲凉病木飄殘託腐腸鄰媪秋來借燈火
行人夜語怨參商啼殘紅葉催霜雨吟傍黃花飲露香
商㩁秋風與秋月腹中那有許雌黃
和人遊雁山家字韻二首
北雁山中路詰曲夕陽木杪見人家筍輿穿樹驚霜葉
桐杖敲雲損土花白鴈秋高還蕩頂流螢月黑出簷牙
悤悤但得皮膚耳出外逢人莫浪誇
峽中鍾磬十八寺山腹茅茨三兩家雨後亂溪清似髮
霜前病葉赤於花懸厓萬仞塗猩血怪石千株插犬牙
牢絆芒鞵行一月出山慎勿向人誇
入鴈蕩山(此詩鴈山志作吳學禮)
興國年間路始開前朝碑墨半蒼苔鴈横宕月知秋到
僧踏湫雲看瀑來一嶺未教靈運識萬松誰道了翁栽
此山曾共秋風約說與山猨不用猜
牡丹
富貴風流拔等倫百花低首拜芳塵畫欄繡幄圍紅玉
雲錦霞裳蹋翠裀天上有香能盖世國中無色可為鄰
名花也自難培植合廢天公萬斛春
松風閣
謖謖長松作人語開門出聽又千回海潮欲上寒江動
瓦屋微鳴小雨來不用吹笙隨燕婉如聆廣樂上蓬萊
往年曾向三茅聽餉我丹砂滿玉杯
送人游天台
此去蘭亭修禊後平明驅馬試征衣海邊山盡天無盡
花底春歸人未歸一浦潮生魚入市千山月上鶴投扉
追遊二十年前路孤負東風賦式微
冬日見桂花
北風吹倒碧琅玕金粟栖枝露未乾翠氣遥連仙掌曉
天香微墮玉壺寒明蟾照影臨丹闕青女銷香著畫欄
可是天翁露消息小春先得一枝看
訪王君濟
好溪沙渚更停橈來訪仙人王子喬稚子候門如有喜
故人索酒不須招門含古樹春先到簾映青山雪未消
老子紅顔如昔日只添白髮不相饒
寄同别峰
雨灑高城柳散絲扁舟長憶送君時前時書去惟憑客
今日詩成欲語誰修竹娟娟當石淨歸雲故故入山遲
平生不解求人識慚媿黃金鑄子期
棋
國手功名滿世間幾多竒思上眉端人心險處千機變
局面危時一著安陳入烏江迷項羽勢窮赤壁走曹瞒
近來黑白無分曉輸與樵翁冷眼看
七月十四夜宿東縣明日登山上亭
海上歸來訪舊遊草堂開宴醉新秋金花木落魚初鱠
玉液香浮酒旋篘展席凉風依綠樹振衣斜日濯清流
五年不見孫郎面一笑相看總白頭
送友人金陵漕運
金陵從古帝王州漕運君今事勝遊丹鳳有臺春樹老
烏衣無國夕陽收潮聲挾雨翻蛟室山氣浮雲結蜃樓
白髮高堂日相待早回蘭橈莫淹留
讀陶隠居九錫文錄呈趙虚一真士
獨鶴能空雞鶩羣仙階還許世人聞題詩未倚李太白
學道願從茅長君白鹿隨車繞山木丹砂出鼎染溪雲
先生少留亦不惡共讀華陽九錫文
過山寺
隔谿茅屋半開扉綠護晴林晝打圍野鹿飲泉山影動
幽禽出樹岸花飛百年往事回頭換一路斜陽送客歸
要識上方何處是鍾聲隠隠隔煙霏
雨後邨行二首
雨過沙頭落漲痕滿林紅葉自紛紛水平路面高低見
風約溪聲斷續聞老屋無橋横獨木滄洲欲雁起寒雲
殘蘆頭頂花如雪莫是吟人鬢上分
澤國秋深景物非西風獵獵又吹衣路行落日離人去
山破寒煙獨鳥飛潮信到灘推月上鄰家停火候船歸
邨醪香軟鱸魚美自笑吟邊貌不肥
苦竹邨
籃輿軋軋路高低苦竹邨南古峴西草舍爨茒留客飯
麥田焚棘斷人蹊花梢春意關禽語石磴霜痕印虎蹄
心自愛閒身尚役好山何處是真棲
十里
官河十里數家莊石埠門前繫野航梅月逢庚江雨歇
稻花迎午水風凉橋横自界邨南北堠斷難知里短長
倦矣野塘行瘦馬雲山杳杳復蒼蒼
秋晩别業偶成
平原渺渺路西東豆葉纔黃柿半紅獺下江潭塘水涸
鼠歸墻屋野田空燒煙不斷經秋旱草露無多徹夜風
行過小橋人住處短籬清曉護畦菘
為學古澹蔵主題安慶金君美秀野次潘仲舉韻
戶外黃塵滿地流亭邊山色轉幽幽牛無令鬭殘吾竹
客與俱來上某丘池上小風花樹午夜深疎雨橘林秋
老翁獨樂寧非計正使先生憶釣遊
送菜蔵主
日日秦淮送客船江中八月雨如煙道逢鴻鴈東南去
眼見蟾蜍四五圓美酒相看不成醉黃花别後為誰妍
貉裘己敝秋風起我正思歸種石田
用羣字韻寄伯雨尊師
使軺草草索離羣南北東西不更聞别去廿年如夢寐
山頭一日忽逢君蓬萊閣裏呼明月撫掌東邊洗白雲
詩律老蒼無可說祇須出酒覓論文
商山四皓圖
帝憂母主重廢嫡人料子房宜與謀盟詛不虞高后劫
卑辭翻為建成籌腹心己去悲歌起羽翼雖成女禍留
俱墮術中曾不寤先生輕出後人羞
次伯雨韻
佳士望見知耐久俗子定交心己疎中林有客賦招隠
後日何人問遂初達官不入禰衡刺逸史會給陳農車
我見彌明太玩世自言不解人間書
次仲舉韻送亭上人
垂垂笠子上吳船(一作夜聞石鼎車聲苦)去過(一作夢繞)揚瀾浪蹴天
狂客還尋破蝨錄清童解識(一作答)野狐禪江來全蜀如
衣帶雲破中原見岳蓮唯有天邊(一作恨殺秦淮)舊時月還隨
老子發殘年(一作向人離别照年年)
次王彦謙韻
昇州逆旅竟何物安識人間有子房東野英年空說劒
臨邛當日亦求鳳魚生春水桃初雨雉沒高原草欲香
寄語歸來雙燕子烏衣巷口又斜陽
送姚子章慶元帥府掾
東方幕府才華盛值世承平息虎貔陳琳何煩工草檄
退之莫倚愛題詩海靜蛟龍怕鐘鼓天清蠻蜑識旌旗
前日元戎為飲酒深衣寬博錦紳垂
飲濡須守子衡君宅
客子東來向西楚河流兀兀舞輕舠雪消巢縣青山出
雨後焦湖春水高賴有使君持玉節未須故舊問綈袍
眼中賀監文章伯又使時人見鳳毛
十六日弛儋廬州城西長安寺
廬州夜宿長安寺紞紞城頭鼓正嚴獨立春風猶問馬
愛看明月自鉤簾從人勸酒拈浮蟻有客哦詩擬撒鹽
幸得梅花照殘夜未妨長嘯倚東檐
送堅上人還雲門次顧仲瑛韻
送客去游梁楚間桃花開半含花斑幽蘭白雪令人瘦
鳳皇麒麟何日還江作蛇行過全楚天將雲去見三山
借問石城在何處不緣離别損朱顔
次韻王彦強見懷
美人住在雲門西望到每朝烏欲棲近報綵舟來候我
寄將錦字是親題荷花日落江相映芳草春深路轉迷
更憐把燭裁詩夜還夢城南舊主啼
賦得越山越水(一作越上又作鑑湖)
賀家湖上又(一作裏見)秋風放翁宅前東復(一作湖水)東兩行雲
樹忽遠近十里荷花能白紅遊人濯足銀河上越女梳
頭青鏡中我欲張帆上南斗扶桑碧海與天通
送劉好古歸武昌
游子結束向何處城中雪花幾尺圍去家萬里多夢見
辭親十年今始歸道士吹簫赤壁下行人泊舟黃鶴磯
我亦張帆拂南斗卧看明月去如飛
用焉中丞韻送志能賀冬之京師
停酒更唱車遥遥官船打鼓回春潮鳳曹合引金閨彦
驄馬尚隨方盖軺五日樂成黃道正萬年觴進紫宸朝
清班陪謁三雲殿仙伯神官手屢招
梅魄
處士孤魂不可招夜深疑與雪俱消香流東閣風吹樹
夢過西湖月滿橋隔歲冰霜哀契闊空山玉雪想孤標
蕭蕭翠袖令人瘦莫遣樽中一片飄
越鄉次舊韻
興來不買剡溪船疋馬衝寒款著鞭遶驛水聲殘雪夜
半橋山影夕陽天雁横雲宕猶千里春入梅花又一年
喚僕更尋前處宿有詩還和舊時篇
白沙早程
聽得鄰雞便問程前塗猶有客先登官河半落長橋月
僧塔疎明昨夜燈古渡潮生鷗浸夢野田風急浪歸塍
雁山喜入新詩眼踏破秋雲最上層
樂成
萬葉蕭蕭獨厭聽長江日脚未全晴豆遺晨壠芽齊白
稻盡秋田孕更青偶向前邨逢斷岸欲尋古寺傍山行
嫩寒日莫添蕭索無那新來禁酒亭
辛亥玉川問歸
松菊當年手自栽故山招我賦歸來石橋衝曉霜蹄滑
梅路偷晴雪眼開家在夢中猶未到春於臘底己先回
關河風景依然在千古興亡付一杯
丙子泛舟登奥
雞塒豚穽半榛荆邨北邨南感易生雨過雪消連日凍
潮平水歇下塘聲鴉啼古樹寒煙濕人謁荒祠小艇横
一段鄉情渾漠漠隔江斜日暗孤城
次晚春韻
燕幕沈沈春晝永閒敲棋子小闌東拍天漲綠連朝雨
滿地殘紅昨夜風草際夢回詩有債柳邊寒薄絮無功
韶光暗換年年事莫遣閒愁著鬢中
東林廢寺
白社寥寥度歲華客來猶記話分茶橋横山郭前溪路
樹隔厨煙何處家官馬放歸門逕草野僧移去石泉花
荒原相接多鄰冢祭埽人還噪莫鴉
送多爾濟國王之遼東
奕世名王策駿功建分茅土鎮遼東玉符金印傳孫子
鐵券丹書誓始終滄海斷霞連虎帳黑河飛雪暗琱弓
莫忘聖武艱難日四傑從容陟降同
和宋學士晩出麗正門
暮光霞彩炫金題絳闕高居雉堞低上相樓臺連御苑
中郎車騎過沙隄皂雕孤捩凌雲翮紫雁雙翻蹀雪蹄
回首上林凉月夜蕊珠多是鳳皇棲
送陳杏林赴潮州醫學教授
三千驛路上灘船九品醫官半百年藥市得錢添月俸
杏林收穀當公田北書漸覺江鴻遠南食初嘗海鱷鮮
不用越巫驅瘴癘家家傳取衞生篇
宿魏仲遠宅
每憶君家好兄弟輕舟遠出踐深期春風吹雨曹娥渡
夕照滿山虞舜祠即問寒暄如夢寐各言加飯慰相思
重來應記呼燈處夏盖山前月上遲
郊禮慶成
郊丘親祀自吾皇夙駕鑾輿建太常冕服並行周典禮
樂歌不數漢文章清臺夜奏靈光紫温室朝迎瑞日黃
今代侍臣多馬鄭明時應許議明堂
送閣學士赴上都
從官萬騎擁鑾輿東閣詞臣載寳書雨過草肥金絡馬
月明山轉紫駝車龍庭日近瀛洲路灤水天高玉帝居
明日仙凡便相隔少年寮吏漫躊躇
(按五峰集向來失傳僅得曹侍郎秋岳編緝抄本癸未春朱檢討竹垞從樂清搜得弘治甲子樂清令懷)
(遠錢杲慎齋所刊本合之允稱大備近體五言如雁山作云山空猿自語雲㬉鶴初醒鍾山云井沈龍虎)
(氣岡斷鳳凰形贈建禪師云茶香鄰屋借芋熟騎童分次王宣政園亭云池開搖倒影木落見孤根七言)
(如送叔夏云來日燕翻芹雨㬉别時人趁稻花凉和王修竹時思菴韻云移來怪石欺僧瘦種得新松共)
(鶴長雲林清遠國云風高碧入金莖露月出青回玉樹煙客孤山云江山有待詩應老天地無情客漫狂)
(三益堂芙容云守宫血㬉娥池曉翡翠巢香玉井寒送趙岐山云北風吹黑貂裘領明月磨青寳劒花戲)
(簡王季行云蒲萄釀酒澆鸚鵡桐葉題詩咏鳳凰呈元澤云酒無著處紅生面老欲來時白上頭皆極新)
(警之句也附摘於此)
陪薩使君飲酒鐵塔寺分題得籜龍軒分韻得而
字
琅玕盡靈種玉立近東池己與風雲會終含冰雹姿氣
酣猶贔屓鱗動覺之而雨暗思雷澤天清入葛陂鳳毛
當戶見蛇影到杯疑神物煩呵護應看變化時
竺雲為曇上人作(隂何體)
雲來自西極駘蕩復委蛇影度流沙曉峰臨鷲嶺竒從
龍飄宛轉觸石起參差光擬鳳毛紫清同玉葉垂夫容
連華岳綺藻映天池五色主祥瑞賢人懷羽儀
玄真館飲酒分韻得衝字
良朋謝悁悒仙賞屬玄冬野淨梅將發山乾雪不封生
荑近芳節出日媚川容愁用詩湔浣寒憑酒折衝幽人
每多暇俗子自無悰聊以共(一作供)娛(一作怡)悦詎知縻萬
鍾
題李子雲白雲窗
白雲如白月宛宛復離離青霓依澗出玉葉映簷垂詎
閡飛花度還同病鶴窺紛暉含戶牖倒影散園池近看
吁欲落佇立意俱遲坐卧常相對成峰晚更竒
聽雪為趙本初作
玄冬易蕭瑟積氣但清寥夜嚴方有覺天靜不成囂深
坐愁如見微聞去己遥新暉留素魄妍密屬青腰聲虚
知拂竹花重想封條高居爾最樂難拔俗人標
送廉公亮僉事江西
除書下北闕使牡指南州暫輟紫霄顧遥瞻畫閣秋官
清持玉節天近見珠旒報政民安作聞謠雨不愁梅花
當路發月影入江流定有登高賦應將勝日酬
遊雁蕩
盤盤古蕩倚蒼穹勢壓坤輿距海東異境從真三島外
羣山呈技五雲中玲瓏勝插連星斗杳渺神鼇戴華嵩
香霧千屏金沆瀣煖霞萬簇錦芙容峰亭玉女螺鬟軃
瀑瀉冰簾雨氣濃怪底雙鸞翔彩鳳嶄然絶壁挂蒼龍
展旗輕颺神僧洞天柱相高玉筍叢偃盖紫芝當錦帳
挺標卓筆對天聰北瞻瑞鹿晴嵐薄西遡飛泉紫翠重
鉅宦來觀留好句名才遠訪暢幽悰躋攀適帶琴尊並
嘯覽紛陪杖屨同倦客豈知今再到老僧能記昔相逢
冰盤甘脆傳秋果芳飣新柔薦晚菘遠社飛杯深繾綣
贊房對榻重從容晃衣楓錦飄階葉吹佩松濤度曲風
悟趣只知玄圃近探幽擬與虎溪通挂巾五老窺靈穴
脱屐常雲濯劒鋒涵日影搖臨水塔破煙聲度隔林鍾
千年紀載文光爛數日盤桓目力窮鐫石題詩狀難盡
遍圖勝㮣貯詩筒
題倪元鎮紈扇
野水見落日幽人殊未還白雲滿洲渚搔首問青天
題松雪竹石
幽篁碧悄悄白石白粼粼帝子吹笙罷月明愁殺人
子昂畫
汀洲木葉下斜日倚湘娥我欲采芳草洞庭秋水多
倪氏雨竹
落日楚江深鷓鴣啼遠林相思不可見池上寫春隂
寳林八咏(錄一)
飛來峰
山佀琅玕小地將秦望雄越王歌舞處長作梵王宫
江邊
江邊孤樹猶碧天際白雲自流七十二灘浩蕩夕陽照
見歸舟
雪晴
雪乾玉飯初香月瘦珠胎猶小開門不見&KR0751;仙白鶴横
江清曉
簫臺八景
雲門福地
古帝南廵事己非土階茅屋尚依依夜深月底吹簫去
度得雲門一曲歸
盖竹洞天
蝙蝠翻雲似白鴉石林玉氣亂晴霞山中雞犬應相笑
溪上紅桃幾樹花
雙瀑飛泉
雨洗天根雲洞幽黑蛟飛雹舞長湫只應壯士思酣戰
組練相銜夜不收
簫臺明月
山月呼嶸露玦環石樓香冷白雲閒玉簫吹裂階前竹
騎鶴仙人去不還
白鶴晨鐘
風約疎鐘下窈冥天南曙月颭飛星駝鳴閶闔囂聲起
老鶴巢深夢未醒
紫芝晩磬
蕭蕭清磬出雲遲月死空林日氣微重過紫芝山下路
壊橋(一作垣)燈火照人衣
東塔雲煙
海月四更移塔去天風萬里擘松開煙銷日出無人到
獨自看雲山上來
西岑松雪
山上行人如凍蠅西厓日出澹青熒太隂積雪草木縮
留得孤松長茯苓
六月初十日雨止月出坐大桂樹旁西風先秋
軟玉衣裳翡翠環暖笙初學鳳綿蠻廣寒宫闕西風緊
一夜天香滿世間
得故人書
風前一紙故人書上說相思下起居却道梅溪新事業
聲名全勝紹興初
春風
春風隨處作春晴楊柳依依綠未成昨夜池塘新雨足
蛙聲剛亂讀書聲
過釣臺
赤龍己挾故人飛却愛清江理釣絲入覲悤悤謀去就
當時猶悔見機遲
農事
落日蜻蜓處處飛槿花門巷豆花籬行逢野老問農事
稻雨濕衣香未知
天台道中聞天香寫贈胡仲賓
萬斛天香夜氣收曉風凉月釀清秋詩人試與評花品
定是人間第一流
送李仲羽歸江東因寄伯循御史
江中八月雨如煙去買徐州送客船采石山頭送李白
身騎明月上青天
送蔡飛卿之維揚
送君直渡秦淮水風急桃花飛過江自有行人回首處
昇州山色滿船窗
送緱山侯氏宅
海東明月九萬里照見山頭白鶴還竹几匡床清似雪
不知門外是緱山
贈靈巖秀禪師
北林日午煖如烘盡日溪行曲折中自愛敲冰看魚上
山頭樹影落溪紅
雪屋為通上人作
倒挽天河轉翠微玉虯鱗甲滿天飛道人結屋東邊住
愛看晴花不掩扉
偶書所感
鐘鼎山林易地難丈夫出處正相關繡鞍大馬都門道
却憶西樓看碧山
清明郊行
清明處處麥風斜詩老得閒長在家遠樹小邨千瓦雪
不知落日上梨花
贈胡仲賓
九月風多裋褐單劒光抱月忽飛還人言華頂峰前路
正在白雲飛處山
送輔賢出山作首尾吟二首
儒官不畏簡書催拄杖休驚石上苔行到水窮雲起處
路從四十九盤來
路從四十九盤來樹底看雲首獨回客裏不知身是客
向人猶愛話簫臺
送人
江上晩山無數青行人草草似流萍水邊燈火官船發
五十長亭第一亭
次薩使君韻四首
烏几繩床詩夢熟驚聞風雨欲翻江酒醒憶是長蘆寺
半夜松聲繞北窗
大江北岸望南岸山色微茫似破罾石馬麒麟竟何有
南公空說晉諸陵
使客悤悤感歲華杏花消息又桃花江南佳麗春風見
柳絮樓臺十萬家
江氣蕭蕭如過雨起看北斗挂船頭猶憶前年稱使客
卧聽笳鼓入揚州
新月
光中新見仙人跡桂樹初生影未濃仰望青天如止水
西頭一瓣玉芙容
九霞聽松圖
不到茅山又五年煑茶更試碧雲泉山中百事便靜者
惟苦松聲攪醉眠
夜夢老人身長而峩冠自稱住釣臺僕意其為嚴
子陵居旁者曰此朱元晦也夢中作詩遺之既覺
猶能成誦
赤龍飛起九天開緣底先生住釣臺昨夜月明煙水闊
白鷗飛去又飛來
簡古元瑞上人
竹扉花牖雨聲新一榻清風不著塵石筍山中舊時客
幸來相就說前身
過青楓嶺王貞婦廟
山下江流幸自清山頭明月己無情此心若媿王貞節
莫向清楓嶺上行
寄朱希顔二首
城頭(一作中)鼓鼜(一作鼕鼓)雨淒淒溪(一作舟)子牽船上惡溪會
有行人回首處(一作回首意中人不見)兩邊楓樹郭公啼
江邊鴻鴈下年年客子何由兩鬢玄七十二灘秋月白
荻花風落釣魚船
寄達兼善
城上烏啼欲閉門蕭蕭風雨又(一作近)黃昏無端畫角連
雲起鐵鑄梅花亦(一作也)斷魂
寄薩天錫二首
月子纖纖青海頭使君(一作船)昨夜過揚州城中高結(一作)
(髻)瓊花樣(一作曲)去聽吹簫何處樓
二月江城未見花笛聲哀怨起誰家曲中大半傷離别
馬上無人寫琵琶
祠宇觀登樓三首
先生長出訪丹砂去入何宫道士家不是山南即山北
款門先覓看黃花
鳳凰臺前看明月姓名從此落人間西風昨夜吹庭樹
又遂閒雲過别山
祠宇觀前斸茯苓偶登高閣眼為青西南到江三百里
只此(一作似)案頭雙硯屏
舟過吳江二首
十五女郎可憐生牽挽百丈踏泥行洗脚上船歌白苧
春風吹過闔閭城
二十四番花信老溪頭紅減綠初肥東君也是多情思
盡日扶持柳絮飛
懷薩使君
人到中年畏别離况逢多病轉相思夜深風雨滿高竹
自起挑燈讀寄詩
華山圖
紫髯綠髮如飛仙白驢偷喫種芝田二月三月春氣盛
山頭桃花紅入天
萊上人弱水頌
豈無船筏奈君何生怕無風水自波碧海倒流三萬里
手提明月上銀河
次韻薩天錫雜詠四首
題(一作扣)門人至從書鳳寫字誰憐可博鵝獨露亭中未
歸客嬾聞成癖奈詩何
烏衣更無王謝宅青山好在仲宣樓南堂明月無人管
清簟疎簾夜夜秋
僧學蜜蜂開牖戶山中八月未知秋銀床正换養花水
屋上一聲黃栗留
明月相窺憐我瘦幽雲不動妬僧閒病餘無力看賓客
獨露亭南數碧山
陪觀志能薩天錫二使君遊城西光孝寺
客子知寒歸未歸北風鴻鴈又南飛東家借馬看黃菊
頭白山僧開竹扉
次薩郎中次蕭御史韻送薩郎中
樓上吳姬唱竹枝東風正急紙鳶飛客遊先自無聊賴
况是離人作惡時
老鶯
千絲影裏一梭金織得閒愁滿綠隂花外不知春已去
綿蠻猶自語芳心
次崇禧真人徐景周韻送茅山鎮長馮秦卿
與君遊久最知我借問誰能似我閒即買扁舟過淮去
舒州城上望鍾山
次薩天錫韻
江上楊柳又青青雙櫓復作鵝鸛鳴中流擊楫渡江去
夜半啼雞(一作雞鳴)非惡聲
病起用伯循御史韻二首
何言痛飲是吾師病覆壺觴亦廢詩客久自應甘寂寞
獨憐夜雨打窗時
病起無聊帶減圍看花驚有未開枝主家十二樓中見
爛漫春風祇自知
題王士讓御史所蔵畫卷
風雨回舟
天昏地黑蛟龍惡風雨如山擘不開舟中自有刺蛟手
笑殺舟師捩舵回
古廟折碑
山上荒祠山下溪繫牲斷石是誰題落日行人更回首
青楓樹裏鷓鴣啼
送茂上人二首
五湖春水綠溶溶兩岸花開鬭白紅欲買扁舟隨汝去
卧聽疎雨打南篷
二月狂風己不禁天籠大野日隂隂高齋一夜聽新雨
想見城東柳色深
病中
日夜東風相蕩磨故應地上落紅多更須病起能拈酒
可奈東池芍藥何
書岳法師屛
眼中有客久不見長見白雲成往還風著紙窗疑是雨
酒醒忽憶在南山
宿棗樹灣
棗樹灣西亂石矼蕭蕭落木見秋江漁郎擊楫悲歌意
不道風吹上客窗
江頭春日
江頭楊柳弄黃金柳下春江綠已深可見東風能富貴
吹將紅紫上園林
送上虞黃萬石作天台教
昔年曾向天台去走上璚樓看日生跳出海波三丈許
始聞山下一雞鳴
次薩使君六合詩韻二首
瞿塘雪解水初廻浪觸金山怒轉雷惟有詩人天亦愛
迎船怪雨為君開
夢驅樞郎發船去兩舷成與岐龍撞醒時呼童開戶看
月在青天天在江
用志能臺郎韻寄薩使君今為江南諸道御史臺
令史
金盡壯士安足惜酒多好懷聊復開昨夜東家借生馬
昇州高處望君來
題李遵道枯木竹石圖
謫仙夜入雷電室捕得飛來石上梭却斫靈查挂明月
横吹玉笛上天河
十二月十三日登鳳凰臺望淮南雪中諸山兼書
道上所見二首
雪花一丈欲齊樓人住鳳凰臺上頭雪隔淮南數千里
青山斷處是滁州
貂帽金鞲綠袴襦騎童自狎小氊車黃金博得歌姬笑
却笑先生夜讀書
次梁有章韻
誰憐范叔老猶寒客裏兼旬酒榼乾天若無情天亦老
自調綠綺向君彈
懷薩使君二首
憎夜還聞蟋蟀吟定知秋色上青林坐看黃葉落四五
記得題詩入綠隂
山雨蕭蕭到楚回夜凉鴻雁漸應寒題詩滿壁無人看
墻下玉簪花又開
送謝仲連小(闕)廵檢
承平已久桴鼓息事簡官清只煮茶山崦東西足僧寺
時時騎馬看黃花
送衞縣尹
軒轅羽仗上雲霄天上璚臺絳節朝桂樹陰陰明月出
畫屏西畔聽吹簫
靜軒卷
沈沈院落無人語燕子歸來柳絮初行繞東池日卓午
春風吹亂一牀書
病中
化工弄春手未滑虚負幾番花信風自倚東園花未遍
故將小病惱詩翁
丙子五日雪(一題作雪夜)
南土冬喧又無雨今年春雪沒行車夜深戶下(一作外)如
月白自起開窗讀漢書
送馮秦卿
天下承平邊事小將軍卧治莫談兵公庭吏散無來客
自數階前撾鼓聲
送宋武官尉安康之桐城
令人作惡惟離别今日江頭送客還贏得秋風斜照裏
倚篷滿意看青山
送宋武臣之桐城
欲霜江氣已颼颼鴻鴈南飛木葉愁好為故人連夜飲
平明笳鼓出揚州
用觀志能韻寄薩使君
杏花落後見辛夷烈士無歌憶别離春草池塘蛙吹早
斜陽巷陌燕歸遲
過賈元實宅
共過故人溪上宅春風野水欲綿綿先生半月無詩思
恐有新詩在雪邊
趙汝甫枯木竹石卷
中林黃葉淨沄沄眼底崢嶸見此君清曉東池看黃菊
鳳毛無數落春雲
姑蘇臺
閶門楊柳自春風水殿幽花泣露紅飛絮年年滿城郭
行人不見館娃宫
折梅
短棹扁舟泊釣臺寒梅一樹倚雲開折花非為添題品
要看春從何處來
喜聞開經筵口號
封事如蠶照綠函九關虎豹靜眈眈天垂赤縣神州外
地入黃旗紫盖南
送人兼簡丁仲容
忽憶龍河水西寺兩株桂樹繞千回若見阿蘇煩借問
汝耶何日浙東來
題竹
翠袖臨風一悵然雨餘草木亦娟娟東頭夜半明月出
照見蛟龍石上眠
九日登應天塔
寳林寺裏應天塔老子題詩最上頭九日登高望南北
青天只尺是神州
柳橋漁唱
楊柳橋頭楊柳青西邊即是越王城城中大官聽豔曲
半是美人腸斷聲
古長信秋詞
輦路青苔雨後深銅魚雙鑰晝沈沈詞臣還有相如在
不得當時買賦金
吳王納凉圖
六月長洲水殿凉酒酣揮袖倚新妝芙容露冷秋雲薄
回首西風響屧廊
遊艮嶽
一沼何堪役萬民一峰將使九州貧江山假設方成就
真箇江山己屬人
元詩選二集卷十二
