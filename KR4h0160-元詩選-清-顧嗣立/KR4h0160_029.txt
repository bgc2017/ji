元詩選初集卷二十九庶吉士顧嗣立編
社日
丘鄰雨止散青烟白叟相違已隔年忽遣大兒三角結
打門來覓社神錢
五月二十六夜宿松林蘭若
白沙寨下接飛霞行至招提日己斜睡覺忽聞山寨語
不知今夕離吾家
發湖口
已過匡廬却向西片帆猶逐暮雲迷路長正是思親節
取次驚猿莫浪啼
潯陽
露下天高灘月明行人西指武昌城扁舟未到心先到
卧聽潯陽譙鼓聲
以瓊扇一握奉致黃明府
拾得炎洲月一團殷勤持贈比琅玕情知已是秋風後
留作明年九夏寒
鍾陵夜宿聞鐘
中年江海夢靈皇夜半聞鐘似上陽一百八聲猶未已
更兼雲外鴈啼霜
日晏
昨日相期早出邨今朝日晏未開門可人一夜東風雨
綠徧天街舊草痕
院中夜直
此身只似到南州莎草寒雞一片秋後夜玉堂誰上直
料應少睡更多愁
離揚州
孤篷如磨遶汀沙葉滿平湖藕未花回首竹西亭漸遠
一江烟雨酒旗斜
過三合驛
一春歸計又蹉跎窮粤風光奈病何總有青山千萬疊
行人常少鷓鴣多
江上古祠
老樹昂藏倚岸隈祠靈經歲鎖蒼苔豚蹄巵酒能多少
便(一作但)有羣鴉旦暮來
湖面
湖面春深煖氣勻青蕪未隕(一作損)己知春沙灣散駐張
魚客葦室時驚射鴈人
北山谷中老父
無多林屋冠青山長子成孫鬢未斑問我鄉原何處是
半生江海未知還
渡端州峽
櫂郎得便泝青流忽報舟前曉霧收蠻語酬人翻自苦
好山不敢問何州
正月二十四日至寶圭驛是北流縣自此遵陸指
鬱林矣
遠辭京闕碧雲端泝盡夷江未到官回鴈峰南更千里
是行誰為報平安
得樟樹鎮便寄家書
商船夜說指江西欲托音書未忍題收拾鄉心都在紙
兩聲杜宇傍人啼
臨高阻雨
恐傾南海成秋雨急喚西風作晩凉淨掃黎山須見骨
莫令楚客屢回腸
安定縣
島上青雲滅復生誰家吹笛海天明縣堂曉起西風急
半是深黎夜雨聲
至富屯
承恩千里出江鄉轉歴三關道路長黃葉霧開山市集
見人鳬鴈憶横塘
遊南臺閩粤王廟
海角釣龍人杳杳雲間待鴈路迢迢若為借得山頭石
每到高秋坐看潮
池館夜坐聽雨
更聲隨雨動譙門頗似聽泉宿楚原客裏青燈如骨肉
獨能相待向黃昏
懷京下親友
海上經年思殺人絶憐京國舊交親過江唯有傳柑使
寄得書回是暮春
寓書
欲寫鄉書寄故園行人已遠意空存舉頭却見南來鴈
箇箇隨春度塞門
憶得
憶得佳人白紵詞幾將天外數歸期自從落盡庭前樹
夜夜秋聲總不知
贈郭判官
慈烏夜夜向人啼幾度紗窗兔魄低自有平安三百字
無因却寄大江西
卧病
朝來忽見樹藏霞碧草春邊徑路斜佳客不來春雨盡
山禽啄徧小桃花
清明日留西山
離家六度見清明知是何時出帝京今日登臨倍惆悵
好山多似豫章城
西谷訪人不遇
出郭幽人晩未歸青天咫尺見何稀一年秖有春晴好
多事楊花學雪飛
春日上平坡寺
蘿逕隂隂近百層金輿記是昔人登山僧苦避尋詩者
牢閉柴門喚不譍
章義門送人還南城觀臺
郊原平晩綠萋萋獨上高臺意轉迷古樹鳴蟬城下路
送人長憶向安西
懷臨江寓居
石霜峰北淦西頭寄住林塘數畆幽比及到家猶是客
對人強自說鄉愁
清明日
旅庖欲禁自無烟酒裏中原熟食天不分小桃紅似火
為人兒女照鞦韆
絶句
幽人不出戸長開看盡春風長綠苔多謝有情雙燕子
暫時飛去又飛來
題松雪圖
旁人不識歲寒松憐殺深山大雪封待得化為東海水
青天白日卧蒼龍
贈熊處士還山房(并序)
廬山中有山房宋李尚書公擇藏書處今廢矣海
昏李氏為其先作書堂於建昌州亦曰山房并祀
尚書焉蓋有慕廬山者矣聞熊修業是間故作此
寄之
尚書舊隠在匡廬亂後傳聞宅己墟祠宇秪今誰薦鞠
鬼神猶自護遺書石泉宛宛輸池細川樹茫茫映日疎
不識海昏熊處士冥棲消息近何如
送馬掾遷湖南
聞君暫與故交違去逐西風落葉飛看劔未成今夕會
拏舟定復幾時歸雲開帝子黃陵廟月過將軍赤壁磯
事業還須各努力收名即用繡為衣
贈李宣使
故園雲卧四三年府署依然念子賢莫為馳驅傷遠道
但將忠孝感皇天湖南政譽聞爭薦日下絲綸佇近傳
為報津頭黃菊蘂明當照我上江船
四月十六日詣東華門奉迎香輿
天香曉報出宫城己辦隅頭合樂迎黃鳥低斜衝隊過
紫騮疎蕩著班行百王盛祀無遺典萬乘深居有至情
失喜快(一作共)傳湯沐賜禮官識姓未知名
至夏莊懷平坡舊遊
平坡谷前桃杏花年時著屐到君家秖今可買惟邨酒
無復能來試石茶簾幕高高通紫燕溪流款款伏青蛇
同遊昨有虞公子却為盧郎得浪誇
送梁知事之婺州
皓月青雲若箇還送行恨不共吳船新官浙下皆名郡
舊宅山東有賜田禮樂固應張盛代簿書勿用歎流年
經時不見曹員外今日因君重惘然
追和盧修撰張平章園亭觀花飲
白藕花邊香已秋西郊風物野亭幽未須短杖扶持病
且遣孤尊斷送愁紫氣近連飛鳳闕青山遥隔釣魚舟
勝遊縱在招要外猶解因詩頌醉侯
秋日集詠奉和潘李二使君浦編脩諸公八首
古薊城邊白露零秋聲不任旅人聽差差乳燕朝辭舍
嚦嚦高鴻暮過庭以病酬閒翻自惡將愁抵醉秪難醒
何人解擬匡廬賦千仞岡頭瀑瀉瓴
生也無涯死有涯抛書幾擬問南華要知立志非多事
但使成言自一家寒樹接天霜映鶻濕蕪滿地雨生蛙
相過倘遂攜尊酒檢按牆東野菊花
迥無江左管夷吾誰復能稱晉宋書運本關天聊爾耳
力能蓋世復奚歟百年草草雲龍地四海悠悠法象廬
曾向鍾山酹芳草至今心死及菑畬
流落移家白帝都低頭媿盡馬相如題橋一字終何益
(一作補)賣賦千金竟或無風月長留前輩詠塵沙滿載古
人書此身泛寄空江上己異當時舊鬢鬚
潘公牆角樹連庭曾是笙簧晝夜聽門巷秪今埋糞壤
輪蹄自昔走雷霆長因午睡思茶竈却為朝吟款竹扃
若續濟南名士錄莫令憔悴鵲湖亭
李侯高朗若空晴議論詩書滿腹撐期接仙舟應少便
偶分宫硯亦多情蠻荒異俗中年歴河漢頻秋向夕傾
此去暫煩南郡守旗旄勿用野人驚
浦君高價本璠璵多幸蒹葭得所於學道初輕千里驥
收功直到九州魚詩探飯顆尤難測賦擬蘭陵定不虚
日日西垣更夜直還應共我惜居諸
秋入江山錦繡開白雲紅葉盡詩才句成底用三年得
槎在應須八月回自是每為浮客累非關不受故人催
憑將寄語詞林老風雨重陽又近來
送白无咎太守之郡
瀟灑中書舊省郎排雲曾攬舜衣裳一麾況復守名郡
萬事不如歸故鄉馬首漸違燕闕雨鴈聲欲度晉城霜
漢廷擇相皆良吏蚤奉潘輿謁建章
奉同陳應奉訪友人不遇
翰林小暇出西城京國餘秋晩更明鷗度折磯心已熟
馬逢危石眼偏生疾風稍定樓臺色微照猶含鼓角聲
會合何因得惘悵潛夫秪媿未潛名
寄别倪大同
知君久住玉真壇日與飛仙弄紫環從此便令行地縮
逢誰不說上天難鶴邊紅日浮觴送馬首青山抱檄看
相好何因不相别寄詩應到暮雲端
將赴雷陽送羅提舉之任廣東
松滋暫泊薊門船復指番陽(一作禺)路幾千茉莉香深和
酒露桄榔葉暗煮鹽烟齊人舊算無遺策漢史新藏有
賸錢莫為遐荒心力怠珠(一作朱)崖更在海南邊
休日出郊
歇馬高林烟霧開感今懷古獨登臺遷臣逐客皆前輩
幕長郎官盡上才放浪已聞窮九域飛騰終合近三台
謝公自有青雲屐且與從容步紫苔
寄友人
繡衣行部直南州幕府英名蚤歲收如此一臺兼二妙
令人萬里破千愁桄榔葉暗潮聲暮薜荔花懸岳影秋
此去三湘寧久住近天須應璽書求
題黃隠君秋江釣月圖
舊識先生隠者流偶因圖畫想滄洲斷雲滿路碧窗晩
明月何年青嶂秋世故風塵雙短屐生涯天地一扁舟
何由白石空磯畔招得人間萬戶侯
寄上甘肅吳右丞
塞上孤鷹白雪毛塞門風物静蕭騷黃河西去從天下
泰華東來拔地高枸杞莫將如薏苡醍醐足飲勝葡萄
遥瞻圭袞還朝日正屬江湖心緒勞
九月十九日京東門與董右軍諸公别至通州還
寄在京朋遊(一作舊)
臨分強顔作笑言上馬慟哭投烟邨十年總仗舊交力
萬里獨懷明主恩南極下頭星象少東風近便(一作處)柳
梅繁時人秖怪丹砂令(一作冷)曾以虛名細討論
山齋
山齋朝雨竹光勻茶竈催添石火新對語黃鸝真不俗
飛來白鷺淨無鄰辭榮豈敢要時論賞靜猶應愧古人
報道林河春漲起少須重理舊絲綸
傅之經歴謁告還湘中未語别而宵征翌日與僚
友追送生居亭中二首
美人歸思落滄波昨者論心肯重過寒盡極知春意在
夜深無奈月明何海隅雖暫違霜幕天上應須接玉珂
如此才賢移病去瘴煙端的為誰多
北風盡日破南溟行路經年倚夀星子自全家依翠岳
我猶萬里隔青冥山田鹿下投書去水館猿啼却坐聽
王事馳驅知有素何由重見此郵亭
十月九日詣天光門上進三朝實錄
儀鑾簇仗滿雲端玉鑰初開衆樂攢三后龍光周典冊
羣臣鵠立漢衣冠爐香著日浮晴靄宫樹斑霜試曉寒
千騎前頭都不避(一作見)秖傳學士拜金鑾
歸來
十載歸來問草堂入門喜見葛山蒼慈親己慰占烏鵲
稚子行堪詠鳳凰新理園池幾剏物小移松柏且分行
卜居未是居難卜為恐旁人議(一作笑)楚狂
辛酉歲元日(延祐七年三月英宗即位是歲改至治元年)
西山千仞鬱崔嵬山下樓臺紫翠開玉帛會同來萬國
璣衡懸運屬三台嘗聞海客談金鼎更見祠官進玉杯
慚愧詞臣今白首久無賦頌獻蓬萊
曾教授赴韶州
荔子紅邊五月初廣文去住定何如報恩豈戀將軍馬
治盜聊迂太守車多近藤蘿安吏舍少憑椒葛附音書
到官定有佳聲薦瘴雨蠻煙細祓除
靖海縣
海縣春深沙氣暄居人生事不離邨上梯取斧料桑尾
抽橛移舟繫柳根己過清明違帝里不妨紅白徧江園
持杯試與酬風物深媿樊遲學圃言
百丈春日紀懷
東風久不到新堂生意雖微未卒荒草上葫荽偏挺特
花間蘆菔故高長時來豈盡栽培力物化須知長養方
葵藿有心終莫奪每聞支笏照滄浪
寄題集賢周司直悠然閣
番陽東下萬山圍魁閣崢嶸面翠微雲接大荒迴古色
波涵落木動晴暉宦情靜與遊魚逝詩思長隨夕鳥飛
久待倚闌成獨酌癡兒了事各須歸
歸思
陶公歸思定如何山郭春風長薜蘿直道當官惟任拙
庸才負禄祇慚多江山實自辭家隔日月虚隨閉戶過
點點飛鴻向天末憂端不類澤中歌
風止聞鵲
荒山遠水放輕舠頓雨顛風戒敝袍五六月餘鄉問絶
二千里外客心勞樹間鳥鵲聲頻好天上麒麟格自高
獨有武夷看未了野人寄語壓香醪
奉和王繼學懷濟南舊遊四首
前輩風流逐斷澌濟南舊錄故人詩遥知靈運初游日
正是元方後載時青社寥寥成異物丹丘皛皛屬遐思
壯年易動離居感繾綣花前金屈巵
樓上看山翠黛浮樓前沽酒錦纏頭登臨試與詢湖鴈
豪傑親曾侣海鷗沙嶺曉晴雲散出野亭春盡水交流
意中故舊那能得強擬偷生賦遠遊
每愁大手不如燕多見公侯勝昔年計拙欲求千戶等
心勞正類十洲仙幾回見月思歸去暫到臨風復惘然
剪盡綠楊三萬樹多因無處著啼鵑
手接新詞絶底清一雙白眼為君青寰區正待新年榖
江漢徒傳赤日萍斷雨潛蛟虚水榭遠波迴鷺實雲汀
此情可在齊州外不解無人問獨醒
上真應寺觀寺後龍湫湫在厓上蓋由寺北下馬
並高數十折得之又數步許得巨石有僧龕其中
云即唐盧叟所隠成道處時日斜方焚香誦經聞
客至乃輟誦相迎作茶云
憑高窈窕辨精藍濯佩還思訪古潭字扁孟家題處碣
洞留盧叟去時龕近人野鳥如曾識問客山精不敢談
聞說平坡猶在上登臨雖倦且停驂(德機本集至元間臨川葛仲穆所編)
(以下又從清江楊翬刻本及諸家選本所見錄人)
節婦王氏
妾年四二三始識月團圑十二學女工刺繡如鴛鸞十
九嫁夫家事姑施衿鞶夫婿良家兒世籍為王官雖聯
朱紫貴不習綺與紈過庭執詩禮開口若驚湍風儀在
一時爭作玉人看天地忽降毒摧折青琅玕回首四
十春景光若流丸貞心守松柏芳性軼芝蘭落月簾
帷曙西風機杼寒沈思往昔事淚下紅闌干豪客至
茅屋舉家竄林巒入房衛病姑身死白刃攢相向義憐
釋視死色無難親知為歎息保社為辛酸欲與上州府
為妾旌門闌妾實無所願所願在所安婦人往從人阿
母涕汛瀾送行遺之語敬順無違歡匹偶固有時寧知
憂患端辛苦蹈物變豈羡身獨完殷勤謝舊故聞者摧
肺肝
重五日至西峽渡邂逅閩帥王侯盛稱山川之壯
余謂可以為知矣亦復有賦渡近方山之下
繫馬西峽間朝曦射厓赤城中見方山江上成亂石緣
流感重險攬勢得鉅敵不有歌詠懷徒困馳驟役因之
竊歔欷美哉此歎息尊醑清屢注盤荔朱新摘紛厖異
方俗卓犖同門客去去無久留薰風蕩南國
袁州謁韓祠已宜春臺晩眺
乘月泛修渚凌晨訪崇臺曾甍匝地起疊觀凌雲開時
須炎夏首斗柄從南迴四周翠巘出六合清風來王明
猶日月憲令若風雷惠澤綠郊樹陳蹤蒼澗苔鼓鐘代
寂寞輪軫路徘徊聞兹守郡者自昔何雄哉百鳥見孤
鳳衆星麗三台吏負鈞石寄法己毫分該云胡荅臨眺
遠揖謝英才
樂會縣
早發端趙邨暮投樂會縣縣阻道路長但見水蔥蒨輕
風掠溪糜好月觸石面前行日已分後從氣猶眩役者
向我言前年土豪變黃旗伐畫鼓樵屋擬牙殿居民絶
烟㸑搬併入淮甸却又遭劫殺流動靡安奠羣夷盡蜂
起盡用血洗箭公然肆浡暴請與官軍戰官軍幸努力
摧落得深便雖獲覆其巢姦愚不勝譴于今郊原間芳
草白骨徧我行適夜分聽此毛髮旋前岡明炬火叫應
欣蹂踐官吏候我來始與人相見沿河島沚深問路山
田轉啾啾烏鳥鳴靡靡鞍馬倦一從違京國幾度夢霜
霰何所非異鄉開懷謝身健
奉寄翰林鄧侍講
曩承持節江之東騎驢再上蓬萊宫蓬萊仙人歌白鶴
聲落五湖烟雨中世間爵禄不易致何獨去就如飄風
朝廷禮樂須制作六經隠義資發蒙論思廟堂集耆碩
啓沃寧讓前諸公閉門讀書古都市四輩冠蓋方隆隆
我生生長在窮谷那有文字爭人雄謬蒙引譽百僚上
負禄府署慚無功一别十年還又五昔者少壯今成翁
誰知復客七閩下隔二千里來詩筒羸軀頓醒瘴厲惡
頼以慰此心忡忡粤王城南浪自白粤王城西花正紅
凌雲篇
往與凌雲山人披虎豹謁太清是時東風滿瑶京綠楊
三月聽流鶯君隨挂席湘江行予亦騎馬趨承明手把
宫袍厭縛身却憶南溟有縱鱗四年辭海岳一舉上星
辰逢君却向凌雲下心上經綸甚瀟灑半夜清猿四合
啼長松古月照回溪桃花源上路一去意都迷我本凌
雲峰畔客何日相從卜其宅早服還丹生羽翼共脱朝
衣挂青壁
萬竹亭
誰能買山種萬竹殘年請老住巴蜀結亭更在竹中間
四面雲溪寫山麓風敲最覺夜眠清雨洗勝延秋望綠
日吟不限三千字日飲定須過百斛隴西仙翁持斧客
散馬凉城行新菊為言令弟隠滄江如此風流天下獨
乃家正在蠶茨野束束琅玕繞茅屋方知白眼待時人
箕踞科頭自為俗是邦子雲劇博雅閉門草玄食漢禄
多緣未識此君心往事微瑕傷白玉使君自是廊廟具
方駕前修詎為辱平生抱負勁直節日暮天寒照空谷
始我瞻望望不及終我歎嗟嗟不足乞官倘或從西遊
向子亭邊祝黃鵠
贈别清夫還吳
新雨不作泥鉤輈樹上啼征夫懷遠路家在太湖西别
家今幾度楊柳江邊樹念鄉車輪下漸是中年路萬事
中年尚可期人生且莫長别離長别離向何方九江落
花清浦香王雎斑斑鳬乳黃南望不見三高堂奈何游
子思故鄉我家諸公濟時早功成身退合天道當時未
必知者賢挽不迴之卧烟島後來閱盡虧成事始識從
之去時好我不能赤手縛虹霓又不能委身同草木生
逢堯舜世肯受泥塗辱昨者誤奮龍門雷蝘蜓嘲之自
云足憂來舉觴酬白日唯有皇天照空谷張公子吳江
生我有千載意不羡身後名為君寫作贈行曲曲中鏗
戛難為明君行不聽我意平明日買船棹秋聲亦欲東
下窺蓬瀛飄然此去白玉京須卿禹穴來相迎相迎未
見須相待客行雖遲心未改
即事
隨地居能勝因人景倍饒折花疏䓿萏移雨近芭蕉放
浪明高蹈留連近久要虚心待世慮已任過雲飄
蘇李會合圖
未識沙場苦空曾奉使來詎知羝乳約不抵鴈書迴漢
節風霜古胡笳旦暮哀誰憐太史令心為故人摧
六月初十夜雨止玩月有感
雨歇青林迥虚齋生夕凉簾帷方度月枕簟已懷霜地
角家何在雲端路轉長慈幃近安否歸覲不能忘
王武子相馬圖
偶然來廐吏喚作九方皋毁譽依名立周旋逐物勞神
馳風電足眼冷雪霜毛事有遭逢者騏驎固自高
八月十五夜
城上初聞柝天邊獨倚樓可憐今夜月還照異鄉秋燭
暗頻移席簾虛不上鉤回文錦機字寫得大刀頭
風雨
風雨忽如此空山方晝眠故應為計拙可復要人憐燈
火鄉邨路桑麻杜曲田悠悠今視昔把卷一茫然
贈别南劒李使君三十韻
北戶羣山表南雲九域西君今行欲徧此意别都迷妙
句人誰識前年手自題(李以烏撒宣慰同知改吏部侍郎使交趾有南征詩一律)絶
崕鉤象譯懸徑摘烏栖炎隩通冠冕邊陲重璧圭禮新
尊璽節名故籍金閨勞有恩言切歸無寵數躋宸心端
外見廟誼肯中稽望譽騰青𤨏輝光拂紫泥旌麾深假
借民社載扶攜猛氣排蒼鵠幽思啓碧雞動應多愜會
行豈強扳提皂蓋喧童穉黃堂拜耄倪天機馴虎兕帝
力及鳬鷖越厲冬深少閩烟晩向凄野人封水竹郡吏
接山谿汊碧荷香弱坡紅木實齊九秋鵬鶚翮萬里驌
驦蹄導從羅弓矢登臨按鼓鼙少須青玉案與報白銅
鞮忠信先蠻貊文章協璧奎孰云當近服不遂慰蒸黎
執手關河早論交歲月睽物華盈眼亂春色傍人低謝
豹空洲隠王鳩遠樹啼國容方整整旅病轉悽悽謬忝
詞垣密微能官秩卑從班窺遂霸浪漫笑山嵇何日同
尊酒因風獨杖藜延平寶劒氣旦旦候虹霓
寄甄氏訪山亭二十二韻
問子亭何許滹沱舊水頭谷陵千載異風物四時幽城
郭長無事琴尊或此游窗攄平野秀戶接亂泉流猿鳥
相賓送漁樵互獻酬太行晴日近碣石晩烟稠莽莽青
天外離離碧海陬都將神迹化只可笑談求大檻花周
映虚階葉競抽豈容黃壤汙秖為白雲留更就諸峰老
寧須萬戶侯心知嗜好酷勢肯去來休予亦尋山者人
疑避世儔偶然依紫閣不是謝丹丘薄與江湖遠頻嗟
歲月周夢嘗經五嶽思屢繞三洲室宇憑誰寄園林誓
自收把書消旦暮種藥引春秋地僻澄官冗天空掃旅
愁幾時攜古劒萬里覓扁舟賸想高人趣空懷賤子羞
猶勝徐市俗瀛島計悠悠
曉山謠贈别金陵陳處士
昔我望天岳于時春正深雞鳴九州陌鶴警萬花林旭
日騰重海宵霞映别岑露條承嶫&KR1005;雪澗瀉嶔崟馬足
無由定鸎聲不可尋畏鐘牽逸覽拄笏繫虚襟每想丘
中趣如懸空外音十秋傷逝水千壑記捫參晩遇陳夫
子高談契夙心天形疏造化月眼識浮沈宦路悲懷玉
君門惜和琴豈因平旦氣薄示暮年箴但恐丹崕失何
愁素髮侵會當期絶巘與爾鍊黃金
贈裵秀才
江邊見立春花老問征人物色隨鄉異風光逐候新朝
廷方貴士經術足謀身舉世皆騰踏如君獨隠淪鳴山
應鸑鷟在野決麒麟已用遺經試寧辭累牘陳飄颻行
李别繾綣酒杯頻四海多英俊諸公自等倫雲霄開大
道溟漲接通津百囀倉庚近雙飛蛺蝶勻欵留俱藴藉
歸到莫逡巡肯薄傳家賦猶堪博釣綸
贈别鄧修撰歸杭州
東風二月禁門鸎天上佳人有遠行惜路頻瞻霞上日
望家直到海邊城休須滿假辭三徑定約重來賦二京
回首津亭萬家柳初非憔悴獨關情
謝冷架閣春日東麓見懷
空谷白駒消息遲東風楊柳萬烟絲珮環憶為同心贈
書榜傳看俊手施曾以陋居追往昔却因嘉遯感今兹
相思恐涉山靈怪不遇仙人不記詩
送别周儀之推官赴錢塘并簡李四祕書
武帝龍飛第一春京華相送各沾巾詎知邂逅文身地
總是棲遲皓首人山驛蛟眼星滿洞水鄉鴈起月迷津
若逢李洞南天竺為說前書感謝頻
送李祕書洞
祕書出自蓬萊苑流落東吳又一春見月定懷騎鶴侣
聞秋肯讓鱠鱸人吾曹事業徒温飽子等居諸異隠淪
海表何由攜手再相憐同是老詞臣
寄題龔氏山園
居士名園何處求無有是中風物幽巖花故解分藤綴
澗水新能合竹流綠幕黃簾圍玉樹青天白日暎朱樓
醉吟自爾人難識況是心輕萬戶侯
五月二十日發雷州過徐文次驛候役者不至留
二日
久約歸吳弄釣舟海天羇思復悠悠誰知樹底春生月
獨坐人間地盡頭粉壁舊題分蘚讀瓦罌新酒接花篘
邊鴻固是南來絶絶為雷城信滯留
送元經歴赴廣東
番禺直北望長沙元帥持戈鎮海涯萬里送君歸幕府
幾時為我寄梅花雲蒸巨浪魚吹岸柳壓荒山獠陣牙
欲托鄉書妨枉騎湄湘西上是吾家
壽宫
武帝初行祀竈方祠官宫女儼分行石欄井井通金殿
金蓋童童出畫牆但見擾龍呼作相未聞騎鶴拜為郎
秖今松柏緣原廟時接雲軿下大荒
贈陳提舉
便令回首綰青銀已負南宫第一人文武既興殷士貢
申轅猶比漢儒真離鴻苦事風霜急伏驥深心道路親
若遇清溪尋舊隠洗觴猶及艾陵春
和謝伯雨見惠之作
騷靈(一作靈均)逝矣不堪呼幾欲南遊訊楚巫城郭烟濤垂
白帝星河風露浥黃姑幽人往恨九關豹佳士今猶千
里駒久客資君(一作政資)相慰藉可能無意謝飛鳬
蓮房
憶得花神一笑歡六郎家住小江干佳人怨等秋風近
穉子眠聽浦雨寒強為折來開戶牖誰將鎔出擬杯盤
少年太守思兄弟戢戢青頭莫漫看
畫馬
一自房星下渥洼龍媒多在玉皇家赤毛灑血微生汗
黑暈圑雲整作花不待老能知失道固應來是涉流沙
如今豈少真神駿猶有丹青紙上誇
獨立
能詩不得靜中師又是天涯獨立時高閣夕陽人影亂
曲河新水棹聲遲一身慷慨家仍遠十口凄凉歲薦饑
偶爾憑闌感風物臨流先被白鷗知
草堂
草堂不在萬山峰時有幽人步往蹤雨壓牆烟籠薜荔
石行渠水鑑芙蓉清名豈讓陶貞白共住猶強陸士龍
忽憶鴈行天外去歸來期在粤城中
雨後坐郝大參亭子
每見人來問草堂偶從燕坐憶滄浪地形遠競朝霞爽
林氣清分宿雨香移石旋成行藥徑障泉思引釣魚航
他年紫綬歸黃閣几杖苔生儘不妨
公堂暇日
新起危樓接大荒海天竒觀壓殊方周牆恨未高千尺
猶見他家竹短長
將如靖安徐文學自新挐舟來候良有古意以詩
留别
西風危棧逼青雲稍下臨江細路分問縣尚須窮日到
棹歌無計得留君
懷京城諸公書崕州驛四首
甚憶清河元侍講送行猶有玉堂詩只今夜夜隴頭月
照見征人有所思
復憶濟南張吏部作詩文氣壓諸公佳兒亦是門生軰
尚想他年似若翁
繡衣御史果能文蜀道新來有李君記得京城黃菊爛
為余來覓董將軍
妙為文字吾雄甲精切于今孰與儔說著奉常虞博士
恨渠猶不見崖州
縣下鑿池種樹成聚晨起視水深五寸而草樹承
夜雨後蒼翠鬱然可愛戲題廳柱
㯽榔池上芭蕉雨更種垂楊十六株中有玉堂蕭散吏
檢書正對輞川圖
至烏石邸舍二首
不見居人只見邨離家茅屋又黃昏面前滄海來無際
聞說占城對縣門
苦竹叢西石色烏來時依舊驛亭孤自從歴徧崖州路
不敢彎弓射鷓鴣
福州雜詩三首
前日題詩自候官計程今日到雲端家人定得平安字
最念癡兒不解看
海隅霜熟蠣房肥獅子橋東望翠微安得建陽一斗酒
少隨甘旨到柴扉
虎豹幾曾驚石鼓魚龍獨解隠金沙遮藏翠荔餘千刹
掩映朱霞倚萬家
至海口
曾隨仙仗集靈臺流落于今豈不材但比麻姑休狡獪
兩行持節過蓬萊
上元日
蓬萊宫闕峙青天後内看燈記往年誰念東籬山下路
再逢春月向人圓
二月二十四日自瓊州出白沙驛阻風二日不得
渡海是日有幕客送寒衣却出賦詩
盲風怪雨一時清又阻扁舟兩日程天意似將留客住
明朝浮海看清明
鬱林次韻寄懷王天輔知事
乍喜連山瘴霧收黛眉更自鎻鄉愁自從行李違滄海
九日初逢第二州
齋居即事用敖徵君韻二首
故人不見意何如流水孤邨處士廬猶記去年霜橘熟
分甘曾得寄來書
桑溪竹圃路圑圑門巷都非少日看送客棹船頻借問
向來江面是闌干
趙僉憲舊居
閒門付與東風埽獨客殘春思遠道日午不見蝴蝶飛
細看兒童弄芳草
春日次韻友生絶句二首
馬頰河陽近北辰去來猶爾恨通津陌頭總是春風樹
自笑楊花只戀人
旅食京華日欲晡家園迢遞隔天隅妻孥預識羇懷苦
解事新來一字無
西軒即事
行厨晩食坐蕭條欲買鏘魚待早潮鼓絶山城門未掩
夢和疎雨度西橋
春日西郊
東風千里福州城綠水青山老送迎惟有垂楊偏待客
數株殘雨帶流鶯
聞角
西風嫋嫋拂弓旌千里來聽曉角聲縱復凄凉歸未忍
炎州此外更無城
元詩選初集卷二十九
