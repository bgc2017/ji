元詩選二集卷二十六庶吉士顧嗣立編
智覺禪師明本
明本號中峰錢塘人住鴈蕩邨姓孫氏出家吳
山聖水寺聞高峰原妙禪師居天目山往叩之
一見驩然薙染於師子院遂契妙旨與斷厓義
公俱為高峰座下或問優劣曰義首座固是根
老竹其如七曲八曲惟本維那却是竿上林新
篁他日成材未易量也元貞間高峰將遷化以
大覺禪寺相屬辭推第一座祖雍主之登皖山
遊廬阜至金陵結菴廬州弁山及平江鴈蕩已
而還山領師子院宰相大臣以五山主席交聘
俱力辭因日避走南北間朝廷聞其名特賜金
襴伽棃衣進號佛慈圓照廣慧禪師欲召見闕
廷終不一至惟再封香下詔即所居修敬而已
至治三年八月安坐而逝世夀六十有一僧臘
三十有七文宗敕詞臣製碑諡曰智覺塔曰法
雲有中峰廣錄三十卷元統二年詔收入佛藏
藝文監丞揭徯斯為之序謂其提倡激揚如四
瀆百川千盤萬轉衝山激石鯨呑龍變不歸於
海不已其人機大用見於文字有如此者中峰
屢辭名山屏跡自放時住一船或僦居城隅土
屋若入山脱笠即結束茅而棲俱名曰幻住自
作幻住菴記其居東林也趙學士子昂馮學士
海粟為之躬運土木以執役初子昂與中峰為
友海粟甚輕之一日子昂偕中峰往訪海粟出
示梅花百詠詩中峰一覽走筆和之復出所作
九字梅花歌以示海粟竦然遂與定交
頌古七首
醉乘白鶴登銀闕夢跨青鸞入絳宫酒醒眼開俱不見
一川桃李自春風
白玉琢成西子骨黃金鑄就伍員心蓮宫人醉歌聲咽
月落吳江淚滿襟
斧爛柯銷局未闌天風吹鶴下瑶壇滿盤黑白輕翻轉
袖拂蒼梧玉佩寒
天生富貴稱雄才織翠華裾擁不開一簇管絃聲未絶
醉扶公子上樓臺
三冬枯木遇春陽翠萼寒英噴古香雪鬢老婆情未瞥
冷看花樹哭檀郎
葉卷西風樹樹寒亂蛩吟砌夢初殘情懷自是不堪聽
又把琵琶月下彈
赤脚波斯叩海門黑風吹浪暗昏昏三更掣斷青霞鎻
笑看驪龍戲子孫
自贊
截斷紅塵石萬尋衝開碧落松千尺巖花朵朵水泠泠
楊柳一缾甘露滴
送吉上人之江西下高峰和尚遺書
寒巖一夜雷風惡師子迸斷黃金索驊騮萬里追不回
聲沈宇宙空山嶽君今去去持此音十八灘頭探麟角
君不見馬師一口吸西江波騰浪沸烟茫茫又不見集
雲峰下四藤條雨洗風磨恨未消生邪死邪俱不道鐵
壁銀山齊靠倒有問禪血染溪華春正妍有問道兩岸
夕陽對芳草千差萬别任縱横瞥轉一機何處討玄沙
白紙脱或舉似時更須莫謗西峰好
和皖山隠者
野人原上十五里寒厓白日啼山鬼萬峰重疊路回旋
半間箬屋青松底老僧荷插入烟霞滿林搖落朱藤華
燒田種寒粟劚地栽胡麻雲根撥笋澗底尋茶糞火深
埋魁芋種砂瓶爛煮黃菁芽人謂隠者閒不足何故山
翁事驅逐山翁笑指溪上桃庭前竹春風幾度更新綠
香嚴不作靈雲死徒有是非喧兩耳爭似儂家百不知
從教少室分皮髓
秋夜述古
蛩聲唧唧鴈聲嚦嚦病葉落空階清籟鳴空隙客來叩
我白雲房三遶禪堂振金錫玄音落落不覆藏更加一
語成狼籍擬來此處尋聲迹萬里秋風有何極丈夫何
事不肯休直欲參天起荆棘九載少林窮的的一宿曹
溪浮逼逼偃溪流水香嚴擊切忌隨他那邊覓良由眼
聽與心聞疾燄過風須莫及威音那畔空劫前底事何
曾異今日幻住道人都不識柴扉晝掩千山碧寒沙葉
底露沈沈烟外數聲牛背笛客既無言我亦休横眠一
覺青茅席夢裏忽聞蕭騷淅瀝何處生覺來元是山
雨四櫩聲滴滴
閱林間錄有感
林間編此錄深夜剔殘燈慧命微如線人心冷似冰祖
庭空積雪古路不逢僧追企前賢轍思歸一念增
禮四祖真身塔
九拜曉龕前追思獨惨然真身無日壞此道有誰傳古
岸横秋水空山起莫烟幾多西祖意寂寞在江邊
鴈蕩除夜
茅屋三間冷似冰灰頭土面十餘僧掃除自已閒枝葉
不打諸方爛葛藤就手揭開新歲歷和光吹滅舊年燈
頂門別具摩醯眼越死超生似不曾
贈營夀藏
斸斷雲根闢古基粉墻低護石樓危既知身後有終日
肯信目前無了時夜雨一忩蠶課繭春風千里燕銜泥
到頭共熟黃粱夢哭送斜陽欲恨誰
次韻答盛秀才
風月何緣事苦吟擬將英譽壓雞林幾回立盡三更月
一字搜空萬劫心夢裏忽驚霜入鬢梅邊不覺淚沾襟
可憐半世聰明種甘為浮詞又陸沈
送禪者歸鄉
湖海俄經三十年無端一念憶生緣夢中復做還鄉夢
禪外重參逆旅禪踏破莫雲投石寺衝開積雪望炊烟
狂心未向機前歇溢目家山轉棄捐
船居十首(錄四中己酉舟作)
世情何事日羈縻做箇船居任所之豈是畸孤人共棄
都緣疎拙分相宜漏篷不礙當空挂短櫂何妨近岸移
佛法也知無用處從教日炙與風吹
水光沈碧駕船時疑是登天不用梯魚影暗隨篷影動
鴈聲遥與櫓聲齊幾回待月停梅北或只和烟繫柳西
萬里任教湖海闊放行收住不曾迷
人在船中船在水水無不在放船行蕅塘狹處抛篙直
荻岸深時打櫂横千里溪山隨指顧一川風月任逢迎
普通年外乘蘆者未必曾知有此情
一缾一盋寓輕舟溪北溪南自去留幾逐斷雲藏野壑
或因明月過滄洲世波汩汩難同轍人海滔滔孰共流
日莫水天同一色且將移泊古灘頭
山居十首(錄四中六安山作)
胸中何愛復何憎自媿人前百不能旋拾斷雲修破衲
高攀危磴閣枯藤千峰環繞半間屋萬境空閒一箇僧
除此現成公案外且無佛法繼傳燈
數朵竒峰列畫屏參差泉石暢幽情青茅旋㔶尖頭屋
黃葉頻煨折脚鐺雲合莫山千種態鳥啼春樹百般聲
世間出世閒消息不用安排總現成
見山渾不厭居山就樹誅茅縛半間對竹忽驚禪影瘦
倚松殊覺老心閒束腰嬾用三條篾扣已誰參一字關
幸有埋塵甎子在待磨成鏡照空顔
頭陀真趣在山林世上誰人識此心火宿篆盤烟寂寂
雲開忩檻月沈沈厓懸有軸長生畫瀑響無絃太古琴
不假修治常具足未知歸者漫追尋
水居六首(錄六作東海州)
道人孤寂任棲遲跡寄湖邨白水西四壁烟昏茅宇窄
一天霜重板橋低驚濤拍岸明生滅止水涵空示萬迷
萬象平沈心自照波光常與月輪齊
水邊活計最天然物外相忘事事便門柳每招黃蝶舞
岸沙常襯白鷗眠雨蒸荷葉香浮屋風攪蘆花雪滿船
不動舌根談實話客來何必豎空拳
縛箇茅菴際水涯現成景致一何奢野塘水合魚叢密
遠浦風高鴈陣斜道在目前安用覓法非心外不須誇
一聲鐵笛滄浪裏烟樹依依接莫霞
年晚那能與世期水雲深處分相宜茭蒲繞屋供晨㸑
菱蕅堆盤代午炊老岸欲隳添野葑廢塘將種補新泥
無心道者何多事也要消閒十二時
雲漫漫又水漫漫新縛茅龕眼界寬儘有池塘堪著月
且無田地可輸官四時風味人誰得萬頃烟波我自觀
却恐客來為境會閉門收在一毫端
水國菴居最寂寥世途何事苦相招去邨十里無行路
隔岸三家有斷橋數點鴉聲迎莫雨一行魚影漲春潮
陳年佛法從教爛豈是頭陀懶折腰
鄽居十首(錄一汴梁作)
足跡無端遍海涯現成山水不堪誇市鄽既可藏吾錫
城郭何妨著吾家四壁虛明連棟月數株紅白過墻花
見聞不假存方便只麽隨緣遣歲華(按中峰四居詩皆避地時作如船居)
(云隨情繫䌫招明月取性推篷看遠山烟蓑帶雨和船重雲衲衝寒似紙輕主張風月篷三葉彈壓江湖艣一)
(尋山居云雪澗冇聲泉眼活雨厓無路蘚痕深偷果黃猨搖綠樹銜花白鹿卧青莎白髮不因栽後出青山何)
(待買方歸水居云波底月明天不夜爐中烟透室長春鄽居云錦街破曉鳴金鐙繡巷迎春擁翠鈿月印前街)
(連後巷茶呼東舍與西鄰翫月樓高門巷永賣花聲密市橋多並妙句也附摘於此)
次韻瀋王題真際亭(按中峰行錄云駙馬太尉瀋王王璋遣參軍洪鑰齎書幣)
(叙弟子禮期請上命南來參叩己未秋九月王奉御香入山謁師草廬咨訣心要請師陞座為衆普)
(說師激揚提唱萬餘言王復求法名別號師名王以勝光號曰真際王因建亭師子巖下以記其事)
高亭結構標真際體共雲林一樣閒山勢倚天忘突兀
水聲投澗自潺湲伽佗迥出言詞外海印高懸宇宙間
佇看凭闌人獨醒又添公案入禪關
雙髻峰有懷(高峰和尚初剙菴於此)
雙髻雲深古道危不來夜半扣柴扉六年底事成遺恨
寂寞空山啼子規
次韻酬李仲思宰相
晴雲萬疊裹羣山厓瀑千尋落樹間定裏驚傳王駕至
秖應來奪老僧閒
客中聞訃
訃音遺我客牀頭話到輪回鬼亦愁肉眼未空今古夢
滿天霜月曬枯髏
次韻酬馮海粟待制
無言童子拂香臺報道長沙學士來爛煮橘皮砂罐冷
幾年生意喜潛回
道話
團圓相聚火爐頭商略潙山水牯牛一語忽投人拍手
滿天霜月下西樓
偶成
檐頭密布蜘蛛網砌下高堆曲蟮泥達磨眼晴渾不顧
尋常讀作一聯詩
省菴(已上中峰廣錄)
一聲幽鳥到忩前白髮老僧驚晝眠走下竹牀開兩眼
方知屋外有青天
梅花百詠和馮學士海粟作(錄十二)
見非恍惚夢非神雪後霜前分外真疎影暗消三弄月
半聯淒斷獨吟人歲寒搖落孤根在江驛荒凉往事塵
碎嚼幽香清可挹玉奴無復更臨春
玉簫起處暗驚神曲緩瑶臺逸韻真泉石幾年雲冷鶴
關山萬里月愁人香凝老樹調風味影落寒忩枕隙塵
檀板金樽久岑寂微吟不减昔時春
目送空山遠駐神似曾相識倍情真半牀素被鋪寒玉
一幅生綃畫美人爽入冰姿欺國色悵隨哀曲黯京塵
三郎正愛霓裳舞珍重椒房自惜春
白雲堆裏曉飛神道骨翛然一太真古岸埋香多是雪
寒巖欺影四無人因風寄遠愁應老坐雨辭根恨未塵
賸欲尋檐賦歸隠共君心事答閒春
征路愁迷暗&KR0978;神穿林入谷自尋真亭亭有意冷移玉
黯黯無言空悵人夢斷陽臺半雲雨淚空青冢幾沙塵
餘芳消歇緐華起野水蒼烟意自春
眼花落井眩雙神雪步迢迢見欲真淡墨畫圖横玉影
黃昏庭院倚闌人唾絨猶認忩間迹啼粉空餘鏡面塵
消得黃金鑄成屋年年雪裏貯芳春
水中仙子鏡中神夜夜相攜入夢真隴鴈哀殘埋玉地
朔風吹老弄蟾人寒添㶚上雙眉凍愁壓江南幾屐塵
雪裏不嫌情味苦一枝占斷九州春
横影伶仃似有神半清淺處獨呈真數枝沖澹晚唐句
一種孤高東晉人上苑清房誰耐雪廬山玉峽肯蒙塵
是中天趣那能識惜被東風漏洩春
夢來曾憶二郎神花影愁端語最真月浸一庭寒水玉
夢驚孤枕斷腸人不堪往事從頭看縱欲新詩得句塵
啄木敲門窺我醉四山寂寂鳥啼春
憶昔君平勘卜神青衣應是日時真雲開巫女多嬌面
浴出楊妃一麗人竹葉杯浮苔砌月豆荄灰暖紙忩塵
驚春恐落羣芳後先到名園逐上春
遺情極像白拈神仙與吟翁意氣真月曉憶同林外飲
酒醒愁恨曲中人荒溪獨照山初静寒影相持雪亦塵
每恨半檐風露重起披玉毳伴瓊春
朵中飛下玉霄神仙韻嬌姝一粉真冰曉浴乾銀浦水
雪籬愁損草堂人名姬駿馬空詞筆廢苑荒臺老戰塵
凍野蒼茫天四慘兩行啼鴈獨傷春(按中峰梅花百詠如斜照忩紗斜照)
(水半隨風信半隨塵一點芳心憑驛使半梢清影伴詩人饑蜂冒雪身遊絮病鶴眠苔跡妒塵曉起白迷烟外)
(策夜深寒醒酒邊人吟對瘦憐寒夜影折看愁殺故鄕人對仗極工應不減孤山處士疎影暗香之句也)
憶梅
夜分明月是揚州尚有春風在樹頭莫怪當年何水部
歲寒心事與誰愁
評梅
月旦花前豈乏人風霜齒頰帶陽春江南野史餘芳論
絶世清如古逸民
别梅
花謝東風攪離思愁翻縞袂忍輕分月明梢送臨溪水
春樹遥憐隔莫雲
惜梅
香銷泥汙意裴回掠地迴風玉作堆愁絶黃昏無一語
怕看孤月上忩來
翦梅
破玉并刀試手温香凝雙股斷芳魂花隨燕尾輕分去
不帶春風爪甲痕
蟠梅
鐵石芳條誰矯揉從教曲折抱天&KR1086;龍蛇影碎玲瓏月
交錯難分南北枝
苔梅
古貎蒼然鶴膝枝唾花生暈護春機玉堂試看青袍客
莫忘江南有白衣
月梅
數枝姑射鬭嬋娟疎影分明不夜天散却廣寒宫裏桂
春光長滿玉堂前
風梅
花間少女翦春寒粲粲霓裳舞隊仙月夜遥看環佩冷
莫教吹落玉花鈿
烟梅
夢隔梨花逗曉天苔枝浮翠逗春寒不嫌玉質籠輕素
留與詩人泠澹看
疎梅
依稀殘雪浸寒波桃李漫山奈俗何瀟灑最宜三二點
好花清影不須多
孤山梅
種玉西湖獨占春逋山佳句播清芬月明花落吟魂冷
童子何之鶴在墳
茆舍梅
數椽草屋延清客竹作疎籬護玉葩不是玉堂無分到
且和明月到山家
隔簾梅
庭花映箔眩吟眸一片湘雲鎻莫愁風卷黃昏疎影動
珊瑚枝上月如鈎
紙帳梅
春融剡雪道人家素幅凝香四面遮明月滿牀清夢覺
白雲堆裏見疎花
九字梅花詠(以下各選本錄入)
昨夜西風吹折千林梢渡口小艇滚入沙灘坳野橋古
梅獨卧寒屋角疎影横斜暗上書忩敲半枯半活幾箇
檿蓓蕾欲開未開數點含香苞縱使畫工竒妙也縮手
我愛清香故把新詩嘲
留題思山寺
惠山屹立千仞青俯瞰天地鴻毛輕七竅既鑿渾沌死
九龍攫霧雷神驚霹靂聲中白石裂銀泉迸出青鉛穴
惟恨當年桑苧翁玉浪翻空煮春雪何如跨龍飛上天
并與挈過昆侖巔散作大地清涼雨免使蒼生受辛苦
我來叩泉泉無聲一曲冷光沈萬古殿前風檜砉然鳴
日莫山靈打鐘鼔
題金山寺
半江湧出金山寺一簇樓臺兩岸船月到中宵成白晝
浪翻平地作青天塔鈴自觸微風語灘石長磨細浪圓
龍化楚人來聽法手擎珠獻不論錢
松月
天有月兮地有松可堪松月趣無窮松生金粉月生兔
月抱明珠松化龍月照長空松挂衲松回禪定月當空
老僧笑指松頭月松月何妨一處供
雪
凍雲四合雪漫漫誰解當機作水看只為眼中花未瞥
啟忩猶看玉琅玕
田歌(留天章寺作)
邨南邨北春水鳴邨邨布穀催春耕手捧飯盂向天祝
明日插秧還我晴
林塘菴
學得閒來便得閒好山好水任盤桓林塘菴外湖山景
堪與杭州一樣看
元叟禪師行端
行端字景元一字元叟臨海儒家何氏子年十
一得度於餘杭之化城院初參藏叟和尚於徑
山言下豁然頓悟藏叟告寂依淨慈鞏石林為
記室與陵虛谷海東嶼熙晦機永東州真竹閣
為莫逆交尋挂錫靈隠伏虎巖住徑山請居第
一座既而退處楞伽室大德間出世湖之資福
名聞京國至大間特旨賜號曰慧文正辯行宣
政院舉主中天竺遷靈隠延祐間有旨設水陸
大會於金山命升坐說法竣事入覲加賜佛日
普照之號南歸養高於良渚之西菴泰定間降
璽書命主徑山作大護持者二十年至正辛已
終於文室世夀八十八僧臘七十八元叟以餘
力施於篇翰尤精絶古雅自稱寒十里人嘗擬
寒山子詩百餘篇四方衲子多傳誦之林石田
隠居吳山不與世接獨遺以詩曰能吟天寶句
不廢嶺南禪其取重前軰如此
擬寒山子詩六首
昨日東家死西家賻冥財今朝西家死東家陳奠杯東
東復西西輪環哭哀哀不知本真性冥漠登泉臺
木落湫水寒千峰正岑寂惟聞虎嘯聲不見人行迹霜
露濕巖莎月輪挂空碧此時觀此心獨坐盤陀石
名利是何物人心不自灰榮來終有辱樂去可無哀富
塚草還出貧門花亦開耕桑枉辛苦鬚白鬢毛衰
偃仰千巖内超然與世違采芝為口食紉槲作身衣瀑
水淋苔磴湫雲漬草扉閒吟竺水偈幾度歷斜暉
山中高且寒人罕來登陟松搖雪珊珊蘿罥烟冪冪巖
花春不開潭冰夏方釋住此夫何為心源湛而寂
我住在峰頂白雲常不開忩扉沿薜荔門徑疊莓苔山
果猨偷去巖花鹿獻來長年無一事石上坐堆堆
思洞庭寄承天寺覺菴老師
烟蒼蒼濤茫茫洞庭遥遥天一方上有七十二朵之青
芙蓉下有三萬六千頃之白銀漿中有美人兮佩服金
鴛鴦游龍車鳴月璫直與造化參翺翔憶昔天風吹我
登其堂飲我以金莖八月之沆瀣食我以崑丘五色之
琳琅換爾精髓滌爾肝腸灑然心地常清涼非獨可以
眇四極輕八荒抑且可以老萬古彫三光久不見兮空
慨慷久不見兮空慨慷
趙李倪三居士建凌霄會求贈
雙徑在吳浙實為山之雄天目如屏擁其北錢塘似練
紆其東重巒疊巘不知幾千萬但見五峰秀色崷崒摩
青空下有跋陀神龍窟上有覩史夜摩宫晴雲暖靄生
巖松朝開暮合無終窮祖師據此鞭麟鳳森羅萬象明
真宗納須彌兮於芥子卷法界兮於鍼鋒本源自性有
常兮寧須妙藥求神通儼如鹿園與鷲嶺紫金光聚人
天中說法至今猶未散天華似雨飄空濛
送方上人西蜀省親
道本絶方所隨緣觸處真家鄉元不遠父子即非親徑
蘚粘輕策江華拂淨巾東吳與西蜀曾不間纖塵
寄晦機和尚
流落似孤蓬君西我在東二三千里外一十五年中老
去頭毛白寒來樹葉紅所期盤石上松月夜禪同
山居二首
山木交柯莎滿庭馬蹄且不汚巖扃篝燈對雪坐吟偈
擁裓繞泉行課經睡少每知茶有驗病多常怪藥無靈
金園一歲一牢落誰似孤松長自青
小榻新營巖瀑西白雲無路草萋萋月明扃戸野猨嘯
日晏擁衾山鳥啼積世詩書空簡蠧累朝墳墓半鋤犂
邯鄲枕畔一炊黍堪笑古今人自迷
題飛鳴宿食鴈圖
年云年來無定(一作年復一作又一)年中郎何處有書傳(一作帛書曾達)
(荗陵前)影横(一作連)薊北月連(一作横)塞聲斷衡陽(一作江南)霜滿
天雨暗荻(一作蘆)花愁晚(一作夜)渚露香菰米落(一作下)秋田
平生千里與(一作復)萬里塵世網羅空自纏(一作縣此詩亦見薩天錫集案)
(趙子昂家居有以飛鳴宿食四鴈圖求跋者時詞客滿座而端叟老禪亦與焉子昂屬客賦詩端公援筆立成)
(合座歎異作天錫詩誤也)
北固山
三面鯨濤連碧天金湯形勢尚依然山花黯黯人吹笛
江柳青青客上船馬帶淮雲東入浙鴈拖湘水北歸燕
武侯一去孫劉死原野幾人耕墓田
題水月猨圖
水中明月輪可翫不可覓獼猴徒自狂觸破寒潭碧
山房自述
故園歸路隔天涯絶頂閒房且寄家翻罷貝多山月上
一棚華影漾袈裟
雪樵
珠霰飄飄柴在肩且謀燒火過殘年庭前此際無人立
爐内憑誰續斷烟
次韻答林首座
一房閒寄長松下殘喘誰留如病何為報南山舊玄侣
幻華光景已無多
寄東璵和尚
相别於今八載餘君匡徒衆我閒居白雲流水乾坤外
終不相親枉寄書
維故人别墅
門徑無塵有綠苔東風落日舊曾來白頭道者今何在
一樹櫻桃花自(一作正)開
栽松
鈍钁横肩雪未消不辭艱步上岧嶤等閒種得靈根活
會看春風長綠條
靜軒
六戶虛凝湛不搖從教塵世自喧囂階前盡日無人到
只有閒雲伴寂寥
海翁
窮盡波瀾絶一漚餘生甘自老扁舟四溟高卧月如晝
閒把漁蓑枕白頭
擬寒山子詩二首
人生在世有何事日用但教心坦平縱是金珠充屋棟
到頭難免北邨行
天上日没月又出山中葉落花還開黃泉只見有人去
不見一人曾得回
題羅漢圖
諸諦空來世所無神通百變絶名模不知何處留蹤跡
却被人傳作畫圖
題牧牛圖
誰家荒疃連平原何處孤邨帶喬木官田耕盡牛正閒
且對東風弄横玉
古鼎禪師祖銘
祖銘字古鼎奉化應氏子年十八從金峨横山
錫公學出世法二十五得度竺西坦公主天童
使掌書記後徧參諸尊宿聞元叟在靈隠往謁
焉言下豁然開悟元統元年始自徑山出住昌
國之隆教遷普陀復遷中天竺至正七年還主
徑山錫號慧性文敏宏學普濟禪師十七年退
居妙明菴十九年書偈而逝有四會語錄暨外
集若干卷古鼎洞徹玄微踔厲縱横袁伯長胡
汲仲黃晉卿虞伯生歐陽原功皆稱慕之原功
贈詩有上人能舉龍文鼎坐斷凌霄第一關之
句初在中竺時有童子仇姓者從師荷包笠夜
宿蘇之承天寺見空中有一寶鼎左右護翼皆
天神曰天帝以此鼎還賜徑山詰旦以事質其
僧曰此必古鼎師還遷徑山也俄而徑山命下
聞者異之
徑山五峰
堆珠峰
天勢下凌霄坐使萬壑趨元氣結巒岫獻此大寶珠翊
殿護釋梵鼔鐘殷人區
大人峰
五髻生雲雨鎮踞何舂容具此大人相題為大人峰偉
哉天地間萬象同擴充
鵬摶峰
峰勢來大鵬鼔此垂天翼培風本無待適此造化力何
須問天池在在六月息
宴坐峰
杉松太古色不别春與冬道人此宴坐一念萬劫融不
特座燈王等了諸法空
朝陽峰
二儀開幽漠日月臨下土萬物麗高明此峰正當午堂
堂大聖人兩眼空寰宇(山中五峰傳之久矣然指者不一今各賦一詩庶來者不待問)
(而知也至正庚寅七月徑山釋銘書)
南屏雨中
五月雨聲連六月南屏雲氣擁柴扉林巒有穴山精出
巖谷無人石燕飛詩句偶從行處得家鄉多在夢中歸
曉來杖策潮頭去春水溶溶没釣磯
次韻免原懷徑山
蒼蒼喬木五峰齊十載江湖憶舊棲丘壑芝蘭雲霧上
金銀樓閣彩雲低秋風悵望遼天鶻夜雨悲凉冢上雞
但得閒身各安徤會尋石壁灑新題
題熨襁圖
練光帖帖雪光開倩得鄰姑熨未裁郎在征途兒在眼
十分寒向意中來
宿徑山娑羅林二首
高齋宿層巒無眠振衣起歷歷夜方俏婉婉情自美濃
露灌桂花清香襲庭几林曠鳴籟隠空静停雲徙萬事
坐若遺静極到天理舉目注秋江凉月薄如水
閒宵散積抱澹然得心妙蛩冷暗響流燈静寒光掉星
河累明滅崖溜落淵奥林風來朋朋吹我形影弔浩歌
弄明月高樓入青照
二靈山
為愛山靈與水靈一菴高佔白雲層風光只在闌干外
半屬漁樵半屬僧
栯堂禪師益
益字栯堂温州人大慧杲四世法嗣得法於淨
慈隠公住慶元奉化岳林寺世傳山居詩一編
蘗菴黃僧游廣陵得於東隠精舍為元時舊刻
如春㬉鹿眠三徑草夜寒鴈呌一天霜椶鞵踏
凍石梯滑松帚掃霜山徑陰相韓卿趙褌中蝨
霸楚王吳檻内猨灌蔬月下擔寒浪移石雲邊
接斷橋一火燒畬春採蕨半蓑披雨曉鉏園黃
狖林中偷果去翠禽籬下引雛飛格律在皎然
無本之間當不徒賞其山居高致巳也
山居四十首(錄十二)
亂流盡處卜幽棲獨樹為橋過小溪春雨桃開憶劉阮
晚山薇長夢夷齊尋僧因到石梁北待月忽思天柱西
借問昔賢成底事十年騎馬聽朝雞
白雲影裏呵呵笑地老天荒更不疑樵徑有霜尋藥冷
石忩無月了經遲青羝夜雪憐蘇武黃犬西風歎李斯
千古青編在天下留芳遺臭更繇誰
自知疎拙不可變深入寒雲千萬層夜火晴收楓塢葉
午茶寒煮石池冰青林有雀安知鵠碧海非鵾不化鵬
從此世人尋不到亂山無路石稜稜
自是不閒閒便得矜功負氣總徒勞乾坤不換蜩雙翼
泰華何殊牛一毛揭石出潭秋水怒捲茆落地晚風號
滿頭白髮干時政漫說商山四皓高
亂山疊碧幾重重殘日晴霞半映紅事有廢興秦失鹿
物無得喪楚亡弓虛名終日雪填井幻影百年繩繫風
轉憶天台松樹下倚看瀑布石橋東
異草靈苗世莫栽蘿龕禪起獨徘徊嶽僧近寫茶經去
海客遥尋藥塢來曉洞雲腥龍孕子夜天月冷兔懷胎
事殊世異真風遠漢武開池見劫灰
千年明鏡忽生塵逐妄迷真豈有因海上刻舟求劍客
市中當畫攫金人萬牛難挽清風轉兩櫂徧催白髮新
此事知音古來少碧天無際地無垠
溪隔紅塵樹鎻烟寒蒲終日自安然黃河定是有清日
曲木其如無直年道在玄珠澄赤水德亡神劍躍深淵
從來不結東林社屋外開池自種蓮
鐵載能浮羽楫沈敗非成是跡休尋漫言解返秦庭璧
須信難藏郿塢金甜到盡時忘蜜味酸從回處見梅心
青山若個不堪住獨買沃州支遁林
荒徑欹斜挂籊蓬半籮紅粟倩溪舂山中有客見真虎
世上何人識假龍秋竹走箯穿斷石老藤行蔓上枯松
晚風斷送雲歸去誰打原西寺裏鐘
百年三萬六千日一似塵飛忩隙間銅雀已成身早没
玉門未到夢先還斬蛟膽壯渾忘水逐鹿心狂豈見山
獨許白雲最深處老松枯石伴身閒
即今休去便休去何事却求身後名世亂孫吳謀略展
才高屈賈是非生溝中斷木千年恨海上浮槎萬里情
誰識枯禪凉夜月松根一片石牀平
題徑山(見徑山志)
攀蘿捫石上崔嵬為訪名師特到來碧眼望穿紅日際
青鞵蹋破白雲堆松濤振壑鳴天籟瀑布春巖動地雷
好境自然塵世别何須海上覓蓬萊
夢觀道人大圭
大圭字恒白姓廖氏泉州晉江人得法於妙恩
博極羣書嘗曰不讀東魯論不知西來意為文
簡嚴古雅詩尤有風致自號夢觀道人著夢觀
集及紫雲開士傳晉江有金釵山其募修石塔
疏云山勢抱金釵聳一柱擎天之雄觀地靈侔
玉几覩六龍迴日之高標一時傳誦同時有守
仁字一初富陽人亦號夢觀有夢觀集六卷洪
武間徵授右善世蓋二人詩集同名而曹能始
石倉詩選合為一人誤也
詠史
敦弓彀明月決拾生清風一發期必中太射師友同學
成遂專巧教者初無功其心既殺羿天下惟一蒙含戴
亦齒髮位置三才中如何懷此逆天地或爾容囓鏃果
有術肆毒應無從蚩蚩一為鑒維以保令終
定公生焚詩(并序)
吾釋氏者定世古昆吾人客漳久之僑居開元
寺業白以老至元四年秋峒賊來攻城甚急漳
人莫知所出定公禮空而祝曰使城不陷賊吾
當火吾身以答已而果然越六年夏遂累薪為
龕室西郊行與衆訣留之不可乃自燔其間其
火之始張也人視之泰然無毫髮惴惴色郡人
咸大駭異請即其地作塔廟以祠於乎定以誓
故生而自焚宜若得罪於名教者然與夫食人
之食而見危不能致命立人之朝臨大節而變
者不亦遠乎哉况定之心以一身全一城之死
靡渝亦宜若無得罪於名教者也抑吾聞之定
老出世學其成就豈此哉人殆見其膚耳定之
詳余實得之靈源上人源與之同居又將經始
其祠者且請余為之詩曰
羣兇白日至梯衝舞嚴城疇能身獨死而俾城不傾定
公出此誓金石開精誠未幾來訊醜復見溝壘清前言
儻云食吾將負神明積薪自厝火怡然就無生何意金
石軀倏忽煨燼成頋此乃餘事足為流俗驚塔廟遂翼
翼鐘鼔初喤喤為國效死節勖哉爾簪纓
夏日同趙生鄭生許氏兄弟遊龜山山有大石下
有遺址相傳歐陽詹讀書於此因造焉相與慷慨
賦詩分韻得魚字
閒情素乖俗樂彼中林居林居未云果幽賞意有餘出
郭青山多佳木亦扶疎並游得良友方駕從所如翠微
薄炎景蘿風汎涼裾雲逕步窈窕石門入清虛少留席
豐草綠縟錦以舒叢柯翳鳴鳥石澗清有魚形神一蕭
散疲勩亦以祛夤緣龜巖東遂即歐陽廬懷賢仰高躅
撫蹟驚廢墟願留石中室畢誦人間書兹焉恐遲莫眷
眷空躊躇
造唐山人居
行行野田盡荒蹊入秋水何人有新屋鬱鬱松林裏欣
然造其門晤言乃君子解衣坐微涼超遥適閒美日澹
疎雨晴山色散忩几石上聞烏鳴林端見雲起平生事
外心即此胡不喜少暇同飲泉幽期自今始
築城曲
築城築城胡為哉使君日夜憂賊來賊來猶隔三百里
長驅南下無一跬吏胥督役星火催萬杵哀哀亘雲起
賊來不來城且成城下人語連哭聲官言有錢雇汝築
錢出自我無聊生收取人心養民力萬一猶能當盗賊
不然共守城者誰解體一朝救何得吾聞金湯生禍樞
為國不在城有無君不見泉州閉門不納宋天子當時
有城乃如此
和詹生春雨寒歌
十日春九日雨空屋貯寒寒色苦曉雪都成陌上泥莫
雲不見城東樹所思今何處相去纔幾許獨將寸心寄
短琴琴老無絃暗塵土東風吹落錦一幅文章字字成
金玉中有苦寒詞詞古聲更悲賡歌我不忍上訴蒼蒼
知俗眼瞳人久生脂競收𤨏尾遺瑰竒野禽乘軒士徒
步黃土被繡人無衣天公有意回春燠千林一夜生紅
綠長年呻吟卧掩門人生不解同草木君勿歌春雨寒
我有兩耳愁心百盤爐空葉已灰屋漏苔生椽檐聲夜
夜春水懸人間惟我與子同此味鬢髮未白書如山春
雨寒歌一闋窮達在天愁不得當時短衣夜半悲飯牛
何如學取商頌聲金石
夜聞水車
旱火秋蒸土山熱新苗立死田寸裂西風何處送嗚嗚
一夜水車啼不歇水車聲作水中龍赤脚踏龍憐老翁
白水田頭月未落千畦萬畦雲雨同流蘇醉卧誰家子
有耳不聞汝啼苦水龍水龍汝勿苦及物無功得如汝
次韻陳隲民惜春
金樽瀉酒胡琴語白日長看華在樹東風一夜來戲人
老紅飛盡江南雨勸君莫苦愛流芳紅顔百歲終黃土
山人眼底不見春古檜隂隂翠蚪舞
出無車
出門便有路路與天長盡何處今日出門去不去去時
喫苦不得住繭生脚背汗雨流草鞵穿破脚不羞大砂
小刺踏入肉疼痛連心眉總蹙前邨落日起孤烟客子
苦饑還問宿歸來資用無一存大悔三月不出門白面
年少命運好連鑣結駟隘衢道肯信無車一生老
僧兵守城行
驅僧為兵守城郭不知此謀誰所作但言官以為盗防
盗在深山嘯叢薄朝朝上城候點兵羣操長干立槍槊
相看摩頭一驚笑竹作兜鍪殊不惡平生獨抱我家法
不殺為律以自縛那知今日墮卒伍使守使攻受官約
謂僧非僧兵非兵未聞官以兵為謔一臨倉卒將何如
盗不來時猶綽綽敵人日夜狙我城示以假兵無乃弱
我官自有兵與民願放諸僧卧雲壑
五日弔古
楚國大夫去彭咸從所居秖今浮水馬何處問江魚異
俗悲遺事離騷讀舊書一觴川上酒斜日雨疎疎
世故
世故占星變吾生共月孤此時無夢寐長恐涉艱虞山
色宜茆屋松花滿飯盂素心將獨往及早謝人徒
次韻詹生懷陳衆中阮信道
舊遊陳與阮不見獨成吟無復此聯璧為誰重鼓琴朔
方文字老南國酒杯深今日風流遠令人恨滿襟
湖月簡閒中
秋近清波荷葉圓葉陰疎處見青天偶臨湖坐得佳樹
欲傍花行無小船林院鶴歸山色外水亭人去夕陽前
深知碧玉壺中樂一笑臨風揖地仙
桐下井
曉風吹銀牀蕭蕭古桐樹時有新汲人缾攜落花去
江晚
長天鳥飛盡兩岸蘆花發何處一舟來清江上秋月
五峰山
一尋五峰老孤塔在雲端鐵策已古色石房空晝寒
無題
樹影半忩明月蟲聲一夜清秋我意浩然千古人間總
是閒愁
聞杜宇
情知望帝是前生春盡江南憶錦城到處青山山有樹
如何偏起故鄉情
戲成
城郭無心寄一瓢此身便欲老山椒山童忽報松花盡
又逐扁舟上早潮
謝檄
謝檄歸來卧白雲祇今心事與誰論故人不似蒼苔好
歲晚青青一到門
夜起
野人獨卧山中屋夜半雨聲清夢熟起來竹下一開門
秋入千峰月如玉
次韻王季鴻遊九日山(并序)
季鴻王君攜友遊九日山過姜相墓感秦隠君
能為卜葬事不暴於世弔以詩余未識其人愛
其詩亦次其韻
有客車馬同新秋在雲巘幽尋意方愜周覽涕欲泫碧
草滿地生白石抱空轉下有丞相墳奈此牛羊踐隠君
昔深遯芳木足幽搴維時諒多艱此地憩重趼日長𥅆
書盡歲暮越山遠初月聞嘯歌歸雲同息偃鶴足喜松
高魚心畏池淺有懷莫與同尚古一何緬姜公實英材
悟主片言善位及台鼎崇職與諫垣選骨鯁方左遷時
運蓋多舛澹泊兩相求綢繆永云展吁嗟日南英梁棟
先摧翦微爾收白骨當時委蒼蘚逸事傳海陬史氏
闕光顯千載有若人游影始相勉往古凛高蹤來今戒
駑蹇友道日以媮殷勤何由遣
臺上晚凉未去
高臺日將暮風凉未歸客長歌林木秋微靄山光寂素
友適心期幽賞忘物役殷勤松間月照我歸途白
獨坐
秋風一來林院深開戶自彈焦尾琴叢木寒凉獨鶴白
亂雲高下羣山陰老天有月照閒坐清夜無人同苦吟
古來窮餓得不朽我生與世空浮湛
王丞石泉
白石藂藂屋上山泉聲一道碧雲間十分如練月同色
萬古不痕天照顔靜夜竹齋知雨意清秋茶鼎共僧閒
甘寒可濯功名念公子青袍鬢未斑
雲榭(榭為陳洪進故築)
老屋危臺雨氣昏石苔不見舊鑱痕當年霸業旌麾盡
故國秋聲樹木存度海鴈行驚斷角近城螢火没荒垣
無人去買長瓶酒一酹陳王千載魂
送錢將軍北上
魯國將軍蓋世雄十年歸卧海門東舊游臺閣諸公在
當日京師萬馬同行李忽來人意外觚稜重入眼明中
聖心政爾思頗牧特賜臨軒節鉞崇
龜峰絶頂
危石青入雲上有千歲木我來卧其間天風響巖谷
憶梅山隠者
夢入青山去獨尋雲侣遊依稀攜手處月出石門秋
石湖禪師宗衍
宗衍字道原中吳人善書法遍讀内外書而獨
長於詩至正初住石湖楞伽寺佳山水處一時
名士多與游為危翰林太僕先軰覺隐誠公所
推許嘗以僧省堂選主嘉禾德藏寺才辯聞望
傾於一時年四十三而殁孫西金白嗣其法道
原為詩博采漢魏以降而以少陵為宗取喻託
興得風人之旨所著曰碧山堂集初太僕與道
原相知而未嘗相見及洪武革命太僕歸江南
而道原之殁久矣特為之序其首云
石湖閒居
過嬾媿前垢晨起亦已勤開門掃積葉苔色一何新不
知何夕雨餘濕未生塵初日照修竹青山可憐人俯仰
衡門下誰知此意真
遣興
龍化不改鱗士達不改身借問當路子如何棄賤貧仲
尼稱大聖原壤乃狂人光武有天下嚴陵實隠淪故舊
不可忘何況師友親嗚呼千載下此道如埃塵
獨坐
客至固足喜不至静亦佳柴門終日掩風過有時開豈
不念笑言輕易交成乖庭柯有好鳥衆音何喈喈晨征
莫來止乃與我心諧
泊平望
計程息勞牽日晚江路永連檣如有待聚泊就邨井沙
明鷗羣回月出人語靜心清獨不寐况乃風露冷因思
往來客終日困馳騁得非衣食驅無乃緣造請吾人方
外士素志慕箕潁胡為淹水宿混跡問鼃黽丈夫别有
念此意誰得領人生末問道如何卧烟景
東睪為陳隠君作
晨光散蒼凉灌木露未晞衆鳥各相命遲遲出林飛豈
不畏網羅所苦渴與饑人生有常策胡為不知歸東睪
春雨深地澤黍豆肥理荒朝荷鉏迫莫返荆扉筋力因
疲倦庶幸無禍機鹿臺多黃金首陽悲采薇且自食吾
力焉知彼是非
雜詩次俞伯陽韻
無營百慮省有作慮乃多空林無客過寂寞類山阿果
熟風自落蛛絲當戶羅斷蓬非無根落木亦有柯所懷
願不獲抱恨將如何白雲悵悠悠回首聊詠歌
靜趣軒
躁靜失本性滯寂聖所訶不有止觀幻欲靜動愈多道
人非避世偶此住山阿幽侣不到門况聞車馬過閒雲
謝冗跡止水無驚波山光明戸庭定起聊婆娑擾擾奔
競者聞風意如何
感興
兩榿當我門昔種不盈把十年各長大我屋在其下風
吹枝崢嶸壞我屋上瓦伐榿傷屋甚小過且容捨樵兒
驅之去不去反怒嗔豈不有曲直但念是比鄰
遣興
清晨啓重門童子淨灑掃披衣視天宇野曠日杲杲憶
昨懷故園似遭青山惱一捐彼此念適意無不好我性
真坦率逢人輙傾倒非關渠我欺擺落自不早凉飈吹
衣裳溪色映青稻飲水讀我書逍遙以終老
對菊有感
百草競春色惟菊有秋芳豈不涉寒暑本性自有常疾
風吹高林木落天雨霜誰知籬落間弱質懷剛腸不怨
歲月暝所悲迫新陽永歌歸去來此意不能忘
晚凉懷故山
疎林生晚凉微日映書幌南山澹相對幽磬時一響懷
歸見素心感舊發遐想稍待秋橘香風汀蕩雙槳
浴罷
浴罷振輕袂漱齒汲石井木落歲已秋山深夜逾靜細
詠餘幽響清心寄真境松門凉月隂挂杖一僧影
啄木
啄木江南飛螙蟲生上林江南亦有蠧不聞剥啄聲螙
種日以滋木病日以深啄木不啄螙孰慰鳳皇心
墨蘭
楚雪春已晴沅湘水初滿去年故葉長今年新葉短波
明碧沙淨日照紫苔暖不見澤中人江南暝雲斷
遣興二首
凉風一葉落志士感其微豈但振泉木寒將裂我衣治
田去稂莠所憂稼穡稀君若不見察善類將安歸
紫蘭生幽林聊與衆草伍青蠅亦何物天乃傅其羽鴟
梟紛翺翔鳳皇不一覩自古已云然今人况非古
楞伽寺得月臺
月出湖水湄清輝映林屋山明秋樹静照見幽鳥宿開
門誰遣入俯磵近可掬道人猶未眠經聲出深竹
題韓幹畫馬圖
唐朝畫馬誰第一韓幹妙出曹將軍此圖無乃幹所作
世上有若真空羣雙瞳精熒兩耳立蘭筋束骨皮内急
何年霹靂起龍池五花一團雲氣濕當年天子少馬騎
遠求烏孫馬寫之即今内厩多如此縱有騏麟畫者誰
中山堂為許隠君作
俗子居山不見山静者居㕓山在眼請看東郭許隠君
中山之堂最蕭散堂前種竹堂後萱春深筍長萱花緐
大兒稱觴夀花下小兒讀書當竹根城中無山亦可樂
城中有虎仍戴角歸來不愁虎食人閉門日醉中山春
萱庭春意為胡景仁作
春庭種萱春日長春風吹衣春酒香閉門讀書母在堂
百畝之稻五畝桑萱能忘憂無憂可忘晨羹須調不須
鯉婦善奉姑姑自喜阿孫來來花下戲慎勿傷花失婆
意
野雞毛羽好
野雞毛羽好不如家雞能報曉新人美如花不如舊人
能績麻績麻作衫郎得著郎見花開又花落(陸麗京云此詩流俗)
(訛傳為陳少卿妻寄夫之作今削而正之按錢塘胡文煥五倫詩選作劉氏雲作)
題川船出峽圖
瞿塘險為三峽門兩岸束急洪濤奔十丈江船萬斛力
一篙失勢原無根前船纔過後船出蜀商往來無虚日
君不見人間行路難咫尺風波永相失
題扁舟醉眠圖
江水蕭蕭江岸風泊舟不歸何處翁黿鼉出没浪如此
爾尚醉游春夢中空山雲深白日靜松聲如濤屋如艇
歸來歸來毋久留不歸恐君將覆舟
舟中夜歸
夕風蕭蕭雲氣亂篙子移舟頻觸岸溪頭犬吠聲轉獰
沙際人歸暗相喚兩三家邨稍已近十五里程纔過半
一星不出雨欲來時復推篷仰天看
秀州東郭舟中
自在眠沙鳥參差入郭舟山林吾計拙天地此身浮曉
氣成雲住晴波雜霧流攬衣疑厚薄十月暖如秋
吳江晚泊
風壤三洲接江湖一水分虹消滄海雨日落洞庭雲客
意終難盡漁歌不厭(一作實飽)聞長思陸魯望不出可忘君
楞伽寺
疊嶂來山尾平湖對寺門登危逾近郭望迥更連邨客
醉迷花畔樵歌坐樹根不煩留煮茗雨過井都渾
送樂子儀侍兄之京
祖帳閶門外送君江水濱關山深積雪蠻海尚飛塵獻
策思竒士觀光得上賓棣花行處好楊柳别時新解纜
占風色登程記月輪預期當到日猶可見殘春苜蓿能
肥馬蒲萄解醉人衣冠雲縹緲宫殿翠嶙峋地接烟霄
近天垂雨露頻如蒙前席問先願及吾民
秋興
一别空山舊草亭衣裳五見點秋螢沙沈短艇餘菰米
苔卧長鑱老茯苓弱水蓬萊那可到瞿塘灩澦不須經
歸帆早晚吳波裏嫋嫋凉風望洞庭
題趙松雪墨蘭
湘江春日静輝輝蘭雪初消翡翠飛拂石似鳴蒼佩玉
御風還著六銖衣夜寒燕姞空多學歲晚王孫尚不歸
千載畫圖勞點綴所思何處寄芳菲
錢唐懷古
鐵馬悲鳴汴水黃翠華南渡駐錢塘至今父老稱行在
往昔君臣認故鄉銀海鴈飛虚夜月銅盤仙去只秋霜
乾坤離合寧非數詩罷長吟意渺茫
題仙山樓觀圖
琅玕珠樹隔烟霄仙子樓居積翠遙羽化夢驚玄鶴返
丹成身與白雲飄杖隨麋鹿山深淺釣掣鯨魚海動搖
想像虛無圖畫裏秦皇漢武若為招
子熙兩和詩寄再用韻以答
梁甫吟餘自荷鉏南陽非復舊門閭春愁亂逐楊花起
秋興頻將柿葉書水落楚江尋瘞鶴草荒吳苑問蒸魚
遠遊憶母還歸省安得雲萍有定居
次韻瑛石室謝事雪竇歸吳江
草堂舊在吳江上江水江花照眼明久客歸來渾似夢
比鄰相見不知名蓴香笠澤思張翰瓜熟青門憶邵平
一夜西風吹白髮挑燈因自賦秋聲
次韻春日西湖懷古二首
當時翠輦此經過天馬玲瓏撼玉珂宴罷湖山芳草合
歸來風雨落花多子規夜半啼宫樹翁仲春深帶女蘿
自古興亡多如此不須惆悵問如何
錢塘父老眼看天國破尤(一作猶)能話昔年江草忽嘶關
北馬風帆不返海南船空林落木無人掃廢苑餘花只
自姸此日西湖回白首功名若箇在凌烟
送友人游温台
天台鴈宕好林丘水竹風杉寺寺幽路轉山腰斜避石
渠通泉眼細分流經過遂欲留佳處險絶何須到上頭
八月錢唐望歸櫂江潮如雪倚江樓
寄李太無
不見能詩李謫仙東湖吟望兩經年丹光迥出青雲上
紫氣長臨碧海邊擬對椶衣論澗竹更留茅屋賦江蓮
疎鐘細磬匡山裏頭白歸來也自賢
挽王非隠
王衍風流絶世無璚林玉樹映珊瑚夢回忽棄沈香篋
歌罷空餘玉唾壺杳杳緱山飛獨鶴漪漪白水没雙鳬
輞川池館烟花裏他日相思展畫圖
題小畫
秋高山氣佳木落江水静意固不在魚魚驚釣絲影
題懸厓蘭圖
居高貴能下值險在自持此石或可轉此根終不移
吳江晚泊
無數舟航共晚晴大星先見月初生背人白鳥雙飛去
隔水幽花一樹明
漁邨夜歸二首
絲絲暖雨歇春潮雲壓江流落澗橋欲訪桃花無路入
好風時渡玉人簫
月落蘋汀宿霧凝小橋霜冷挂漁罾歸來已是三更後
水際人家尚有燈
薛氏蘭英蕙英
蘭英蕙英吳郡人皆聰明秀麗能賦詩建一樓
以處曰蘭蕙聯芳二女日夕吟詠不輟有詩數
百首顔曰聯芳集時楊鐵崖製西湖竹枝曲和
者百餘家見之笑曰西湖有竹枝曲東吳獨無
竹枝曲乎乃效其體作蘇臺竹枝十章鐵崖見
其稾手題二詩於後云錦江只見薛濤牋吳郡
今傳蘭蕙篇文采風流知有曰連珠合璧照華
筵難弟難兄並有名英英端不譲瓊瓊好將筆
底春風句譜作瑶筝絃上聲自是名播遠邇咸
以為班姬蔡女復出易安淑真而下不足論也
蘇臺竹枝詞十首
姑蘇臺上月團圓姑蘇臺下水潺潺月落西邊有時出
水流東去幾時還
館娃宫中麋鹿遊西施去泛五湖舟香魂玉骨歸何處
不及真孃葬虎丘
虎丘山上墖層層静夜分明見佛燈約伴燒香寺中去
自將釵釧施山僧
門泊東吳萬里船烏啼月落水如烟寒山寺裏鐘聲早
漁水江風惱客眠
洞庭餘柑三寸黃笠澤銀魚一尺長東南佳味人知少
玉食無由進上方
荻芽抽筍揀花開不見河豚石首來早起春風滿城市
郎從海口販鮮回
楊柳青青楊柳黃青黃變色過年光妾似柳絲易憔悴
郎如柳絮太顚狂
翡翠雙飛不待呼鴛鴦雙宿不嫌孤生憎平望橋頭水
半入吳江半太湖
元詩選二集卷二十六
