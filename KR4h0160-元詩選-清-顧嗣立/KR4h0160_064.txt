元詩選初集卷六十四庶吉士顧嗣立編
玉山主人顧瑛
瑛一名阿瑛別名德輝字仲瑛崑山人世居界
溪之上輕財結客年三十始折節讀書購古書
名畫三代以來彛鼎秘玩集錄鍳賞無虚日舉
茂才署會稽教諭辟行省屬官皆不就年四十
以家産付其子元臣卜築玉山草堂園池亭榭
餼館聲伎之盛甲于天下四方名士若張仲舉
楊廉夫柯九思李孝光鄭明德倪元鎮方外若
張伯雨于彦成琦元璞輩常主其家日夜置酒
賦詩有二妓曰小橘花南枝秀者每遇宴會輒
命侑觴一時風流文雅著稱東南焉淮張據吳
避隠嘉興之合溪母喪歸綽溪張氏再避之斷
髮廬墓繙閱釋典自稱金粟道人至正末元臣
為水軍副都萬戶恩封武略將軍水軍千戶飛
騎尉錢唐縣男洪武元年以元臣為元故官例
徙臨濠二年三月卒年六十自為壙志戒其子
以紵衣桐帽椶鞵布襪纏裹入土嘗自題其像
曰儒衣僧帽道人鞵天下青山骨可埋若說向
時豪俠興五陵鞍馬洛陽街所著有玉山璞藁
會稡一時高人勝流分題宴集之作為玉山名
勝集又第其篋笥所藏都為一集曰草堂雅集
又有玉山餞別寄贈詩及玉山紀游詩則汝陽
袁華所編也李一初曰玉山草堂良辰美景士
友羣集四方之能為文辭者凡過蘇必之焉歡
意濃浹隨興所至羅尊俎陳硯席列坐分題無
間賓主仙翁釋子亦往往而在長短雜體靡所
不有可謂盛矣壬申秋余同犀月訪大臨于界
溪得上綽墩尋玉山遺址遙望山色湖光而緬
想當年草堂文酒之會真吾家千載一佳話也
金粟冢中秋日燕集
綽山古佳城左股接昆丘水作青龍來九派盤遭週道
人金粟冢在彼山之幽團團青桂樹枝葉相蜷樛石削
華表立碑刻金窠鎪人身無百年胡乃三彭仇四大偶
一失九丹不能瘳内血遺臭腐不朽唯髑髏棄之道路
旁行者得溺溲狐狸與蠅蚋食嘬紛相讎欲貽後之人
以掩面目羞烏兔互出没急行不入郵縱(一作繼)有萬丈
繩誰能繫之留煖穴競螻蟻凉風滅蜉蝣榮名乃何物
汲汲將奚求金谷珊瑚樹天網(一作綑)一夕收美人化黃
壤燕子巢空樓大印佩六國散金馳八騶一朝不得志
車裂徇九州秦皇與漢武靈藥採仙洲玉棺葬地底金
鳬出海陬梨花自寒食夜雨鬼啾啾飛錢化蝴蝶走燐
驚鵂鶹混沌鑿不死儵忽何能休丈夫不解事老大傷白頭
何如種秫米壓酒日日篘今夕三五夕我已為君謀長
瓶置十斛百結青絲兜截江取紫蟹攀樹摘紅榴周垣
設茵席矮几陳脯修步登白雲屏待月豁醉眸劃然白
蝦蟇抱出黃金毬又若麾尼珠躍出驪龍湫吐呑大地
影晃漾東南浮老兔玉杵舊𢷬作人間秋寶城三千里
縮景歸遐搜宫殿魚鱗騫草(一作林)木秋雲稠素娥騎彩
鸞舞雪翻霓裘手折瓊樹花競拂金精流化為五素芒
落我白瑤甌持滿向君語借箸請為籌十載苦國難豪
傑紛戈矛鴻門碎玉斗桃園宰烏牛戰血濺野草餓莩
填荒溝我時別(一作挈)妻孥夜汛苕霅舟有兒握(一作綰)兵
符承乏萬戸侯三年盡(一作效)忠歸身作抱官囚平生萬
卷書怒焚遭鬱攸廬墓讀内典守節事清修親友散如
雪雲樹空悠悠獨爾數君子艱棘見何由今聞王師出
卒伍皆兜鍪弄刀走官馬千里風颼颼桓桓李將軍大
旗畫蚩尤去秋奪汴城今復追大酋屯兵泗水上添竈
扼賊喉東南貢米粟連綱起歌驅我曹幸無恙坐見恢
皇猷酒旗指南斗今兹會綢繆請起各稱夀我亦相勸
酧羣才盡敏捷用作釣詩鉤青山忽大笑此意君知不
呼童酌大白酹此土一坏他時蓋棺了神隨和氣游巾
(一作申)插空中華撒手鞭蒼虯東海招若士西池訪阿緱
共看麻姑爪當座擘箜篌不必兒女淚暗灑窀穸愁達
哉司空圖吾今乃其儔大書勒崖壁永絶生前遊
(玉山主人嘗作生壙自為銘曰嘉樹蔽日凉颺散煙展席藉草待月臨川簪蓋既合飲芳割鮮歌斯哭斯)
(以終餘年)
趙仲穆畫看雲圖
青山與浮雲終日淡相守山為雲窟宅雲為山戶牖無
心成白衣有意變蒼狗人情亦如雲寄語看雲叟
巫峽雲濤石屏志
謝家綠玉屏不琢龜甲形方若陟釐紙紛縹帶苔青秀
潔庚庚絶文理十二巫峯横隠起芙容照影立亭亭遠
落巴江一江水素湍洶湧翻綠濤長風吹雲白月高三
峽濤聲滿人耳箇中獨欠孤猿號胡僧漫有金壺汁洒
向素縑圖不得女媧鍊石作五彩點染料應無此色此
石産景由天工略假石人磨削功石色欲盡玉色起汛
沈天碧涵清空君不聞大食貢石瑩如玉山有竒松四
時綠六月凉風卷翠濤瑟瑟秋聲戰空屋又不聞楊家
古屏刻水精中有為雲之美人海綃衣裳為煙霧姓名
自語非真真二物化去固已久價重隋珠難再有君家
玉屏獨在世勿落忍人豪奪手我聞故人楊鐡仙束帶
拜之如米顛起來發狂捉鐡筆醉墨寫入青瑤鐫何日
乘舟上魚復喚取巴童唱巴曲更借丹丘粉墨屏對案
巫山真面目(余嘗往震澤聞松陵謝氏伯仲賢而好事而余水仙之舟未得一造其所今高君叔)
(彬攜此卷至別業求題且知楊鐡崖亦到湖上由是益知其賢而好事故製長詩一篇寄題寶屏他日或飲君)
(薔薇花下幸出此為張本云至正乙已七月二十一日金粟道人顧阿瑛書于合溪別業)
玉鸞謠(并序)
楊廉夫昔有二鐵笛字之曰鐵龍今亡其一偶
得蒼玉簫一枚字為玉鸞以配鐡龍廉夫喜甚
復以書来索賦玉鸞謠志来自云至正甲午三
月既望界溪顧瑛書扵柳塘春
七寶城中夜吹笛舞按白鸞三十隻箇中小玉號細腰
尾拂廣陵秋月白伐毛脱骨秋風裏素頸圓長尺有咫
中虚一竅混沌通上有連珠七星子羿妻久閉結璘臺
弄玉求之遺簫史調得仙家別鵠聲吹落虎頭金粟耳
桂園仙伯楊鐵翁昔豢洞庭雙鐵龍雌龍入海去不返
雄龍鰥處瓊林宫宫中夜夜泣寒雨幽咽悲啼作人語
燃犀莫照玉鏡臺買絲難繫藍橋杵虎頭憐之為媾婚
并刀翦紙招鸞魂鸞之來兮洞房曉恍然枕席生春温
鐵仙翁笑拍手左瓊瓊右柳柳瓊瓊細舞柳柳歌起勸
虎頭三進酒畫堂龜甲開屏風翠煙凝暖春雲濃大瓶
酒瀉鸚鵡綠滿頭花插鴛鴦紅鸞兮運居巢龍兮弄横
竹君山月落大江秋黃姑星殞崑岡玉不須再奏合歡
辭且聽和鸞太平曲太平曲斷還續一轉一拍相節促
諧宫協徵宣八風寒谷能令生五榖鸞龍臺上鳳皇來
萬歲八音調玉燭
花游曲同張貞居游石湖和楊廉夫韻
真娘墓下花溟濛碧梢小鳥啼春風蘭舟搖搖落花裏
唱徹吳歌弄吳水十三女子楊柳門青絲盤髻鬱金裠
折花賣眼一回步蛺蝶雙飛上春墓老仙醉弄鐵笛來
璚花起作回風杯興酣鯨吸瑪瑙椀立按鳴筝促象板
午光小落行春西碧桃花下題新題西家忽遣青鳥使
致書殷勤招再四當筵奪得鳳頭牋大寫仙人蹋踘篇
棲雲軒
春雲壓簾飛不起暖氣蘢蔥百餘里桃花亭亭笑酣春
谿邊浣花染谿水武陵才人碧窗底青霓衣裳白霞裏
翠煙點染猩猩毛冰綃凝文露華洗山光入眼青青迷
小鳥向人啼復啼前村後村樹如蓋柳花起舞廻風低
雲師雨師浩無據驅雲勞勞向何處請君勸師一杯酒
更借白雲檐下住
雪夜泊楓橋
江城殘雪裏人發剡溪舟花急風翻去潮生水逆流傷
心憐去鴈幽興託盟鷗寄語東蒙叟春山擬共游
寫柏子庭卷
虚舟元不繋湖海至今稱悟得庭前柏方為物外僧空
空無我相落落有誰應肯向東山住東山氣倍增
和韻二首
喔喔雞鳴桑樹顛江村風景只依然人行紅葉黃花裏
鴈過西風落日邊南市津頭無酒旆東湖渡口有魚船
北山巖壑秋偏静借看蒲團枕石眠
夏潮平没白鷗沙舶䑲風生起浪花為向船頭置美酒
恰如天上汎浮槎銀盤雪落千絲鱠玉手冰分五色瓜
明日山中看疎雨共將詩句寄丹霞
次韻送吳國良
桐軒隠者重相訪草閣能留十日歸快雪半消春水闊
扁舟又逐白鷗飛似聞迂叟耕梅里每過山家欵竹扉
期子幾時來慰我共披鶴氅坐漁磯
海洲夜景
三沙宛在海當中隠見珊瑚樹色紅神島由來連弱水
樓船欲去引剛風東方日出鮫人國半夜潮生織女宫
却憶題詩繡衣使高秋會過玉山東
題宋徽宗仙山樓觀圖
宣和天子昔神游鳳駕行空過玉樓此去有人言赤馬
歸來無處逐青牛分明艮岳通玄圃想像方壺接祖洲
莫把仙山作圖畫瓊花琪樹不勝秋
天寶宫詞十二首寓感(草堂雅集本作唐宫詞次鐵雅先生無題韻十首)
天寶雞坊寵賈昌不教(一作宫中)蝴蝶上(一作滿)釵梁錦䙀書
浴天驕子絳節朝看王大娘(王母也)芍藥金闌開内苑蒲
萄玉&KR0678;酌西凉月支十萬資臙粉獨有三娥(一作姨)素面
妝
五家第宅近天家侍女都封繋臂紗池上桃開銷恨樹
閤中香進助情花風廻輦道鸞鈴遠日射龍顔雉扇斜
韓虢並騎官廏馬醉攙丞相踏堤沙(此首與第九首草堂雅集不載)
蓮花池畔暑風凉玉竹廻文寶簟光貪倚畫屏調(一作看)
翡翠誤開金鎖放鴛鴦輕綃披霧誇新浴墮髻敧雲衒
晚妝笑語女牛私語處長生殿下月中央
五色鄉雲護帝城春風無處不關情小花静院偷吹笛淡
月閒房背合筝鳳爪劈柑封細合龍頭瀉酒下瑤罌後宫
學做金錢會香水蘭盆浴化生
龍旂翠(一作孔)蓋擁鸞幢步輦追隨幸曲江鳥道正通天
上路羊車直到竹間窗桃花柳葉元無匹(一作限)燕子鸎
兒各有雙中貴向人言近事風流陣裏帝先降
秘閣香殘日影移燈分青玉刻蟠螭琵琶鳳結紅文木
絃索蠶繅綠水絲金屋有花頻賭酒玉枰無子不彈碁
傳宣趣發明駞使南海今年進荔枝
近臣諧謔侣枚皋侍宴承恩得錦袍扇賜方空描蛺蝶
局看雙陸賭櫻桃翰林醉進清平調光禄新呈玉(一作五)
色醪密奏君王好將息昨朝馬上打圍勞
虢國來朝不動塵障泥一色繡麒麟朱衣小隊高呵道
粉筆新圖徧寫真寶雀玉蟬簪翠髻銀鵝金鳳踏文茵
一從羯鼓催春後不信司花別有神
十三女子擘箜篌選作梨園第一流却道荷花真解語
豈知萱草本忘憂紅鸞不照深宫命翠鳳常看破鏡羞
舞得太平并萬歲五年誰賜錦纏頭
五王馬上打毬歸贏得宫花獻貴妃樂起閤門邊奏少
禍因臺寺諫書稀侍兒隨幸皆頒紫骰子蒙恩亦賜緋
娣(一作姊)妹相從習歌舞何人能製柘黃衣
新製霓裳按舞腰笑他飛燕怕風飄玉蠶(一作簪)倒卧蟠
條脱金鳳斜飛上步搖雲母屏開(一作殿前)齊奏樂沈香火
底並(一作坐)吹簫只因野鹿銜花去從此君王罷早朝
宫衣窄窄小黃門躑躅初開賜縹盆夜月不窺鸚鵡塚
春風每憶鳳皇園愛收花露消心渴怕解金珂見爪痕
只有椒房老宫監白頭一一話開元(鐡雅評曰十詩綿聯縟麗消得錦半)
(臂也)
次韻劉季章治中邀夏仲信郎中游永安湖
湖上筵開張水戲卷幔凉風吹短蒲大魚聽樂浪頭出
小艇賣花城内無丙鼎庚庚識饕餮甲煎斑斑炙鷓鴣
酒酣賦詩動海色絸紙楷書能寄吾
次韻觀帖之什
水如燕尾出湖分合入長溪直(一作且)到門韋杜桑麻元
兩曲朱陳鷄犬却通村换羊賣馬囊中帖刳癭縣匏竹
裏尊昨日煩君來閱賞扁舟短纜繫籬根
次韻癸夘除夕
仰觀北斗轉遙天春在寒爐爆竹邊夜列粉盤循舊俗
曉看羅帕賀新年燒餘葶藶生當路雪後梅花開滿煙
不用鞭灰覓如願客囊剰有酒家錢
夜宿三塔次陳元朗韻
水落南湖不露沙又牽舫子到僧家春浮大斗娟娟酒
寒隔虚櫺薄薄紗半夜塔(一作檐)鈴傳梵語一林江月照
梅花坐來詩句生枯吻指點銀瓶索煮茶
武島上梅花
微波蕩漾鏡中天璚樹春廻玉蘂聯苔雨青青空落月
岩雲漠漠不成煙臨風宛睹緱山侣照影疑逢洛浦仙
王母欲來青鳥至暗香如水夜如年
趙子期尚書于省幕創軒曰小瀛洲題詩要余與
明德同賦
鳳皇池上神仙宅五色卿雲接帝家金水暖通蓬島浪
紫薇香度掖垣花中天草木春霑澤滄海星辰夜挂槎
聞道朝堂清議了題詩好為護蟬紗
寄鄭明德
我愛廛居鄭有道屢辭徵幣卧松雲年來短髮籠紗帽
客至新詩寫練裠几上只留招隠賦人前每讀送窮文
清時已見文名盛日日高車訪隠君
游天平題文正公詞
魏公勲業垂前代百世高風道並隆立廟東吳見遺像
出師西夏有全功山廻鳥道千盤盡天入龍門一罅通
赫赫皇朝昭祀典烝嘗亦與武侯同
寄楊鐡崖
錦衣坊口揚雄宅飲馬河邊穎水波風信東來春事早
湖光回去夕陽多館娃隔水啼鸎燕弟子填門列鳳鵝
無那老狂狂更甚劒簫猶倚小紅歌
戲荅陸静遠
秋水藍橋一尺強愁聞玉杵𢷬玄霜東籬老子烏紗薄
西郭佳人翠袖長古寺竹深禪榻静晴窗花落硯池香
西風鶴背三更夢笑看璚花作醉鄉
堯文文學過訪賦別兼簡鶴齋薛真人(名毅夫)二首
草堂五日少人過門巷春泥柰雨何滿樹枇把鸎竊盡
一階芳草蟻行多因思諸葛吟梁父却笑蘇秦漫揣摩
老我衰年無白髮從今也合號涪皤
憶昨相過寂寞濱白頭傾蓋豈如新驚回赤壁三更夢
開遍(一作盡)桃花一樹(一作度)春顧我老為思櫪馬憐君遠
作倚(一作賦)樓人黃公壚畔三株樹留待來時醉挂巾
虎丘十詠
千頃雲
觸石起膚寸悠然散千頃我來坐東軒妙趣心獨領
小吳軒
雪没羣山盡天垂落日縣馮虚俯城郭隠見一絲煙
劒池
地坼重淵積人亡寶劒藏千年斷崖月何處照龍光
試劒石
劒試一痕秋崖傾水斷流如何百年後不斬趙高頭
五臺山
海湧如來室清凉即五臺春風山頂雪飛度鴈門來
生公臺
生公聚白石塵拂天花墜可憐塵中人不解點頭意
塔影
塔倚高標立樓深一竅虚海風吹幻影顛倒落方諸
致爽閣
高閣對西山飛嵐落几間開襟致秋爽心與白雲閒
真娘墓
何處真娘墓雲埋斷石根夜深風雨急誰喚海棠魂
陸羽井
雪霽春泉碧苔侵石甃青如何陸鴻漸不入品茶經
題吴性存所藏趙仲穆竹枝雙蝶圖
閣道春風度湘簾夜月初多情雙蛺蝶也解逐羊車
趙仲穆臨李伯時鳳頭驄
君王不愛碧銜霞獨愛真龍被紫花珍重王孫親貌得
錦巾袱送野人家
房山畫
渴龍飲海海水寬鐵網下截珊瑚寒道人醉卧叫寒玉
金粉亂落松花壇
補之竹卷
碧眼胡兒叫横玉落日如盆照茅屋美人清夢斷梅花
却寫相思在修竹
張仲舉待制以京口海上口號見寄瑛以吳下時
事答之五首
白晝驚風海上號水軍三萬盡乘濤書生不解參軍事
也向船頭著戰袍
冉冉長蛇漢水東嘘成黑霧滿虚空腥風怪雨重陰底
化作黃虯不是龍
莫辨黃鐘瓦缶聲且攜斗酒聽春鸎河西金盞新翻譜
漢語夷音唱滿城
紅綠油牌去復來長身碧眼更䪹顋口傳催辦軍需事
一日能無一百廻
和糴糧船去若飛兼春帶夏未曾歸用錢贈米該加七
納戸身縣百結衣
乙未和孟天暐都司見寄五首
江頭日日惜芳時三月春光兩鬢絲拔劒自歌還自舞
邑人誰識虎頭癡
治安無策濟時艱始信金銷壯士顔怪底颺風翻漲海
浪頭一直過狼山
獵獵東風吹火旗水軍三萬盡精肥一春殺賊知多少
箇箇身穿濺血衣
婁上人家不識春簷頭蛛網亦生塵朱門桃李皆零落
只有東風未嫁人
聞道君王自早參每虚前席問江南何人醫手如秦緩
有客能碁似李憨
題趙子昂畫楚江春曉
東方旭日出曈曨照見巴江曲似弓莫遣猿聲到巫峽
山頭猶有楚王宫
往鳳陽次虎丘
柳條折盡尚東風杼柚人家戶戶空秪有虎丘山色好
不堪又在客愁中
題文湖州竹
湖州昔在湖州日日日逢人寫竹枝一段枯梢作三折
分明雪後上窗時
西湖竹枝詞二首
素雲缺月挂秋河聽得臨風白苧歌湖水西來流不斷海
潮東去是風波
陌上採桑桑葉稀家中看蠶怕蠶饑大姑要織回文錦
小姑要織嫁時衣(二詩見鐵崖西湖竹枝唱和序云瑛才性高曠尤善小李詩及今樂府海)
(内文士樂與之交推為片玉山人云)
新安梅和張師䕫
寶地生春玉氣新苔煙如霧翠光勻山僧分得維摩供
三素雲中別有春
謝静遠惠紙
蜀郡金花新著樣剡溪玉板舊齊名荷君寄我黟川雪
猶帶漣漪瀉月聲
謝静遠惠蜜梅
江南煙雨未全黃誰使青酸墮蜜房嫵媚已能知魏證
典刑時復見中郎
玉山草堂口占
臨池醉吸杯中月隔屋香傳蘂上花狂煞會稽于外史
秋風吹墮小烏紗
(揚鐵崖玉山記云崑隠君顧仲瑛氏其家世在崑之西界溪之上既與其仲為東西第又稍為園池別墅)
(治屋廬其中名其前之軒曰釣月中之室曰芝雲東曰可詩齋西曰讀書舍後累石為山山前之亭曰種)
(玉登山而憩住者小蓬萊山邊之樓曰小游仙最後之堂曰碧梧翠竹又有湖光山色之樓過浣花之溪)
(而草堂在焉所謂柳塘春漁莊者又其東偏之景也臨池之軒曰金粟影此虎頭之癡絶者合而稱之則)
(曰玉山佳處也按名勝集尚有書畫舫春暉樓秋華亭淡香亭君子亭雪巢春草池綠波亭絳雪亭聽雪)
(齋白雲海來龜軒拜石壇寒翠所等處記中不載楊循吉蘇談云顧阿瑛在元末為崑山大家亭館有三)
(十六處鐵崖吳詠云三十六橋明月夜姑蘇城裏有瓊花即此謂也今合記中與名勝集所載止有二十)
(八處餘皆不可攷矣)
玉山佳處以愛汝玉山草堂静分韻得静字
蘭風蕩叢薄高宇日色静林迥泛春聲簾疎散清影褰
裳石蘿古濯纓水花冷於焉奉華觴聊以娛晝永
次韻永嘉曹新民玉山席上作
詩人得句題茅屋客子乘流泛小舠老眼看花起春霧
醉眠聽雨響秋濤弓盤舞按銀鵝隊水調聲傳金鳳槽
與爾共傾千日酒呼童換却五雲袍
以炯如流水涵青蘋分韻得流字(附龍門山釋良琦元璞序云去)
(年夏六月十八日余與延陵吳伯恭雲臺散吏郯九成訪玉山草堂主人留半月酣飲賦詩無)
(虚日當時以為人生歡會之難未知明年又在何處慨然為之興□今年五月中澣復與延陵)
(吳水西隴西李立放舟溪上迂疎散逸其樂又過于前所寓者及視舊所題詩章則伯恭在數)
(百里外雲臺方進漕掾日趨大府以簿書從事得周旋相與談笑者匡廬山人在焉飲散步月)
(以炯如流水涵青蘋分韻賦詩如左書之于卷以示今之所寓者如此而後之所寓者不知其)
(可必不可必也時至正庚寅五月十八日吳龍門山良琦書)
幽人雅愛玉山好肯作清酣竟日留梧竹一庭凉欲雨
池臺五月氣涵秋月中獨鶴如人立花外疎螢入幔流
莫笑虎頭癡絶甚題詩直欲擬湯休
以冰衡玉壺縣秋分韻得壺字(附遂昌鄭元祐明德序云至正十年)
(龍集庚寅秋七月二十有一日吴中僧宣無言訪顧仲瑛于玉山時遂昌鄭元祐先在焉匡廬)
(于立彦成則仲瑛之客也款之春暉樓上行酒對奕巳而觴詠于芝雲堂酒半興洽分冰衡玉)
(壺懸清秋為韻相與賦詩以紀一時邂逅之樂仲瑛得壺字詩先成莒城趙善長作畫以代詩)
(坐客不能成詩者各罰酒一觥)
鄭玄于鵠本清好況有名僧似仲殊濠上魚肥應受釣
厨中酒熟莫教酤雨花落座成金粟秋露凝寒貯玉壺
更向飛樓賭碁槊香囊留得未全輸
以丹桂五枝芳分韻得五字(附匡廬于立彦成序云七月二十五日金)
(華王子充過玉山夜飲芝雲堂上酒酣賦詩以丹桂五枝芳為韻余得丹字蓋子充黃太史里)
(人又其高第門生也挾所學由京師來就鄉試于南省泝銀河攀月桂且有日故余詩多歸美)
(之是日約琦元璞袁子英不至明日二公來遂足韻寫詩次第于後)
南州孟秋月維日二十五廻風吹層霄飛雲過疎雨客
從金華來款曲置樽俎況有匡廬仙貌古心亦古襟期
事蕭散笑傲忘賓主哀絃發秦聲修眉善胡舞秋輝能
娛人夜色滿庭戶翛翛風葉鳴泫泫露花吐春波杯中
月不照墳上土緬褱琦龍門扁舟下南浦
以玉山亭館分題得金粟影(附晉寧張翥仲舉序云至正十年蒼龍庚)
(寅之歲秋仲十九日余以代祀歸至姑蘇顧君仲瑛延于玉山時鄭君明德李君廷壁于君彦)
(成剡君九成華君伯翔草堂主人方外友本元元璞二公酒半歡甚即席以玉山亭館分題者)
(九人予以過賓屬小引未知昔賢梓澤蘭亭如今之會也耶)
飛軒下噉芙蓉渚檻外幽花月中吐天風寂寂吹古香
清露泠泠溼秋圃雲梯萬丈手可攀居然夢落清虚府
庭中𢷬藥玉兔愁樹下乘鸞素娥舞瓊樓玉殿千娉婷
中有癭仙淡眉宇問我西湖舊風月何似東華軟塵土寒
光倒落影娥池的皪明珠承翠羽但見山河影動搖獨
有清輝照今古覺來作詩思茫然金粟霏霏下如雨
以夜闌更秉燭相對如夢寐分韻得夢字(附弋陽山樵李)
(纘序云至正十一年冬十月二十三日玉山隠君宴其客王德輔胡伯明袁子英李纘酒酣忽)
(剡雲臺陸良貴泛舸而來隠君復呼酒盡歡匡廬先生以夜闌更秉燭相對如夢寐分韻賦詩)
(時坐客止八人遂虚二韻夫人生百年憂患之秋多燕樂之日少而況友朋南北東西迄無定)
(居則今日之簪盍夫豈偶然哉弋陽山樵李纘謹敘)
凉風振林木惻惻初寒動肅客桃花源張筵鳴玉洞落
日照金樽飛雪栖畫棟談玄味妙理謔笑雜微諷取琴
雪巢彈共聽金石弄嘉會固難并聚散恍春夢明發大
江舟天闊孤鴻送
釣月軒分題(并序)
至正十年七月初五日琦龍門過玉山留數日將
泛蘭陵之舟而未果十二日起文高先生雨中見
過復留周旋是日飲酒釣月軒中秋暑乍退雨止
復作龍門琦以舊雨不来今雨来分題余得舊字
秋暑困人如中酒凉雨凄風忽相逗階下決明花正鮮
池上芙蕖香欲瘦山人欲歸不得歸西夏郎官却相候
當軒不復問寒温羣口誇詩如健鬭秋娘起拂紅綃袖
素壁看題今已舊舊雨不來今雨來故交那在新交右
坐聽飛溜落虚簷似與冰絃聲合奏清歡聊欲紀文字
長席還當陳俎豆人生有酒不為樂何異飛蚊聚昏晝
玉山醉倒嵇叔夜紫芝光浮元德秀君今此行良不苟
請君一觴為君夀風簾官燭暗秋屏歸期已在黃昏後
芝雲堂以風林纖月落分韻得纖字(附于彦成序云至正十年)
(七月六日具水西琦龍門偕隴西李雲山乘潮下婁江過界溪詩來道問訊玉山主人命騎追)
(還草堂晚酌芝雲露氣已下微月已在林樹間酒半快甚欲賦詠紀興以風林纖月落分韻拈)
(題惟李雲山狂歌清嘯不能成章罰三大觥逃去是日詩成者三人)
空堂清飲夜厭厭坐久情深酒屢添龍氣當天河鼓溼
翠痕浮樹月鉤纖梧桐葉落鳴金井絡緯聲多近繡簾
我欲分題紀良集詩成還慰老夫潛
至正十年秋七月十有三日起文高先生自姑蘇
汎舟攜酒殽過玉山會飲芝雲堂上座客于匡
山琦龍門相與談詩亹亹不絶酒半龍門分藍
田日暖玉生煙為韻余探得藍字坐無長幼能
詩者咸賦焉
高堂政在玉山南竹色梧陰積翠嵐秀結紫芝雲作蓋
光生珠樹玉如藍每勞飛鳥花間使時有翔鸞月下驂
客至酒尊聊劇飲僧來塵尾聽清談行杯長待纖歌發
分韻還將險字探佛印固知元九九文殊何必說三三
莫忘石上三生約且盡山中十日酣當檻荷開香屢度
隔牀花落雨同毿鹿門何處真成隠雞舌他年自可含
送別江亭(一作頭)折楊柳西風應愧雪盈簪
余與楊君鐵崖別兩年矣庚寅嘉平之朔君自淞
泖過余溪上適永嘉曹新民自武林至相與飲
酒芝雲堂明日鐵崖將赴任曹君亦有茂異之
舉同往武林信歡會之甚難而分攜之獨易安
可不痛飲盡興以洗此憒憒之褱因以對酒當
歌為韻賦詩如左于匡廬屬瑛序數語為識
江空莫雲合歲晚雪霰多佳人美無度嚴裝徑相過夜
宴芝雲館明發玉山阿繁聲落虚溜急袖翻廻波客有
子曹子調笑春風歌歌終易離別別去愁蹉跎相思梅
花發不飲當如何
是日秦淮海泛舟過綽湖向夕未歸余與桂天香
坐芝雲堂以佇之堂隂枇杷始華爛炯如雪乃
移桃笙樹底據磐石相與奕碁遂勝其紫絲囊
而罷于是小蟠桃執文犀&KR0678;起賀金縷衣軋鳳
頭琴余亦擘古阮嗺(子雖切撮口也)酒甚歡而天香鬱
鬱有潸然之態俄而淮海歸且示以舟中所詠
余用韻并紀其事云
玉子岡頭秋杳冥石牀摘阮素琴停枇杷花開如雪白
楊柳葉落帶煙青每聞投壺笑玉女不堪鼓瑟怨湘靈
酒闌秉燭坐深夜細雨小寒生翠屏
可詩齋以客從遠方來遺我雙鯉魚平聲字分韻得
方字(附汝陽袁華子英序云至正乙未秋九月平江等處水軍都萬戶納琳哈喇公拜江)
(淛行省參知政事奉旨統兵常鎮時寧海所正千戶顧元臣在行間越明年二月寧海君由無)
(錫道太湖入杭維時姑蘇㰎李之壤杳如具越音問不相知者二載今年春二月寧海君以功)
(陞水軍都府副都萬戶奉省檄道天台杭海而歸時秋閏九月也玉山嘉子之歸乃置酒會友)
(朋于可詩齊寧海君絲衣金符照耀左右奉觴行酒侃侃愉愉鳴呼父子之親君臣之義鮮有)
(能兩全者今寧海君能攄誠致義陞秩三品居重慶之下奉温凊之養可謂上不負聖天子下)
(不負所學矣座客皆能賦者遂以客從遠方來遺我雙鯉魚以平聲循次分韻予得從字敬序)
(其端玉山翁名瑛字仲瑛余則汝陽袁華今年為至正十七年云爾)
海上風颿似馬狂歸来仍喜佩銀章三年報國存忠直一
旦見親全義方祖逖誓江期復晉董徽仗節樂還鄉聖
恩已見金雞放醉飲寧辭累十觴
海虞山人繆叔正扁舟相過以慰別後之思余謂
兵後朋舊星散得一頃相見曠如隔世遂邀汝
陽袁子英天平范君本彭城錢好學榮城趙善
長扶風馬孟昭聚首可詩齋内諸公亦樂就飲
或攜肴或挈果共成真率之會由是皆盡歡飲
酒酣各賦詩以紀走筆而就興有未盡者復能
酬倡以樂永夜余以詩先成叔正俾余叙數語
于篇首緬思烽火隔江近在百里今夕之會誠
不易得況後會無期乎吴宫花草婁江風月今
皆走麋鹿于瓦礫場矣獨吾草堂宛在溪上余
雖祝髮尚能與諸公觴詠其下共忘此身于干
戈之世豈非夢游于已公之茅屋乎善長秉筆
作圖于卷余索孟昭楷書以識時丙申歲已亥
月乙亥日齋之主人顧瑛序而復賦詩曰
木葉紛紛亂打窗凄風凄雨暗空江世間甲子今為晉
戶裏庚申不到龐此膝豈因兒軰屈壯心寧受酒杯降
與君相見頭俱白莫惜清談對夜釭
和繆叔正韻
白雲開處見山稜我欲躋攀力未勝歲晚不為干禄士
前身應是小乘僧竹林載酒邀山簡草閣裁詩愧薛能
結習未除閒未盡焚香且對佛前燈
和柑字韻
一飲酒辭十日酣濁醪到手味偏甘新詩漫賦宫槐陌
好事争傳海岳菴霜後兩螯看紫蟹樽前一味出黃柑
料應堂北梅花樹今歲開時只向南
和馬孟昭韻
凄風何處起擊柝報嚴更共此可憐夜相看太瘦生燈
挑簷雨落茶煮石泉鳴猶有彌明叟聯詩慰逸(一作最薄)情
呈繆叔正
百里扁舟能作客入門欵語似無依阿翁九月新成服
老父三冬未見歸江上黑風兼雨至樹頭紅葉帶霜飛
傷心我亦如君切有子天涯未授衣
碧梧翠竹堂以暗水流花徑春星帶草堂分韻得星
字(附延陵具克恭寅夫序云己丑之歲六月徂暑余問津桃源溯流玉山之下玉山主人館)
(余以草堂芝雲之間日飲無不佳適有客自郡城至者移于碧梧翠之陰蓋堂搆之清美玉山)
(之最佳處也集者會稽外史于立吳龍門僧琦痬醫劉起吳郡張雲畫史從序後至之客則聊)
(城高晉吳興郯韶玉山主人及其子衡暨余凡十人以杜甫氏暗水流花徑春星帶草堂之韻)
(分□各詠言紀實不能詩者罰酒二兕觥罰者二人明日其一人逸去雖敗乃公事亦蘭亭之)
(遺意也從序以畫事免詩而為圖時炎雨既霽凉陰如秋琴姬小璚英翠屏素真三人侍坐與)
(立趨歈俱雅音是集也人不知暑坐無雜言信曰雅哉余延陵吳克恭玉山人名瑛日二十有)
(八)
高堂梧與竹靉靉排空青凉飈忽飛來落我生色屏為
君燕坐列綺席吳歌趙舞雙娉婷蓴香翠縷雪齒齒蔗
漿玉盌冰泠泠人生良會不可遇況復聚散如浮萍分
明感此眼前事鬢邊白髮皆星星華亭夜鶴怨明月何
如荷鍤隨劉伶中山有酒十日醉汨羅羈人千古醒蒲
萄酒玻璃瓶可以駐君之色延君齡脱吾帽忘吾形美
人聽我重丁寧更借白玉手進酒且莫停酒中之趣通
仙靈玉笙吹月聲泠泠與爾同躍雙鳳翎
以滿城風雨近重陽分韻得滿字(附番陽蕭景微序云至正辛夘)
(余自句吳還會稽飲酒玉山而別當是時已有行路難行之嘆繼而荆蠻淮夷山戎海寇謷嘑)
(並起赤白囊旁午道路驅馳鋒鏑間又復相見因相與道寒温慰勞良苦玉山為設讌高會梧)
(竹堂上在座皆俊彦能文章歌舞盡妙選客有置酒而嘆者余笑曰子何為是拘拘也夫天下)
(之理未有往而不復棄之久不用者夫國家至隆極治幾及百年當聖明之世而不靖于四方)
(或者天將以武德訓定禍亂大啟有元無疆之休諸君有文武才將乘風雲之會依日月之光)
(且有日余也尚拭目以觀太平之盛何暇作愁嘆語邪玉山揚觶而起曰子誠知言哉于是飲)
(酒樂甚明當重九遂以滿城風雨近重陽為韻分賦如左壬辰九月八日番陽蕭景微敘)
西風吹長江舟楫幾欲斷仙人遠方來羽服自蕭散頗
言官軍中殺賊盡左袒時艱會面難取醉那容緩菊開
重陽華對酒莫辭滿賡歌雜絲竹言笑亦侃侃月明梧
竹間夜色良可欵
湖光山色樓口占四首(并序)
至正十年五月十八日余與延陵吴水西龍門
僧元璞匡山于外史避暑于樓中時輕雲過雨
霽光如秋各占四絶句云
天晴吹雨過湖去溪水流雲出樹間樓上幽人不知暑
鉤簾把酒看虞山
晴山遠樹青如薺野水新秧綠似苔落日湖光三萬頃
盡隨飛鳥帶將廻
雨隨牛跡坡坡綠雲轉山腰樹樹齊江閣晩添凉似洗
隔林時有野鸎啼
紫茸香浮薝蔔樹金莖露滴芭蕉花幽人倚樹看過雨
山童隔竹煮新茶
以危樓高百尺分韻得危字(并序)
七月初五日余會于匡山琦龍門于樓上輕
風吹衣爽氣浮動纖月既出乃移樽樓外閣橋
團飲時瑤笙與琴聲歌聲齊發泠泠天表如霓
裳羽衣落我清夢遂各賦詩以紀
樓上笙歌合奏時湖山當席最相宜風吹輕袂身疑舉
人立飛橋意不危蜃氣欲浮河漢動秋光已近女牛期
潘郎容易頭如雪且醉花前雙玉巵
以凍合玉樓寒起粟分韻得凍字(附于彦成序云至正十年冬溫)
(如春民為來歲癘疹憂嘉平之望凝雲畫合風格格作老梟聲雨霰交下頃刻積雪徧林野適)
(郯雲臺自吳門張雲槎自茂苑吳國良自義興不期而集相與痛飲湖光山色樓上以凍合玉)
(樓寒起粟分韻賦詩國良以吹簫陳惟允以彈琴趙善長以畫序首各免詩張雲槎興盡而返)
(時詩不成者命佐酒女奴小瑤池小蟠桃金後縷衣各罰酒二觥余乃于立得樓字賦詩于)
積雪未消春意動千里登臨游目縱月明初度影娥池
曙色稍侵鳴玉洞佳人象管怯初寒銀瓶梅萼猶含凍
白髮休嫌舞袖長張燈夜促飛觴送
以吳東山水分題得陽山(附闕君仲瑛有序云界涇顧樓曰湖)
(光山色蕭爽夷曠殊快人意憑高一覽吳東山水盡在几席下余與諸文彦因得以適洞心駭)
(目之觀遂即席用山水命題各賦詩以紀其事時五月端陽前一日也)
別起高樓臨碧溪繞樓青山雲約齊陽山獨出衆山上
却立陽湖西復西天風吹山屼不起倒落芙容明鏡裏
影娥池上曲闌干徧倚秋光三百里白雲不化五彩虹
化為夭矯之白龍一朝挾子上天去霈澤下土昭神功
土人結祠倚靈洞雨氣腥翻海波動紙錢窣窣蜥蜴飛
女巫擊鼓歌迎送兹山本是秦餘杭越兵晝獲夫差王
不知誰是公孫聖空谷荅聲吳乃亡只今此地愁雲黑
鐵馬將軍金作勒漢蛇曷(一作不)識劒雌雄秦鹿應迷路
南北山下開花一色紅花下千頭鹿養茸銜花日獻黃
面老挾羣時入青蓮宫聞道青霜落林谷斤斧丁丁驚
鳥宿千年白鶴忽飛歸失却長松舊時綠君今坐看樓
上頭析韻賦詩浮玉舟憑高一覧青未了底事仲宣生
遠愁明朝更踏東山路傀儡湖中觀競渡酒花灧灧泛
昌陽醉歸扶上樓頭去
柳塘春口占四首(附于彦成序云至正十二年正月下澣春雪方霽飲酒柳塘上)
(水光與春色相盪因詠王臨川鴨綠鵝黃之句各口占四絶以紀時序嗟乎世故之艱難人事)
(之不齊得一適之樂如此者可不載諸翰墨以識當時之所寓況南北東西理無定止焉知後)
(之會者誰歟席上賦詩者三人主則玉山顧君客子英袁君余匡廬于立彦成也)
二月看看已過半春風尚爾不放晴楊柳長堤飛鳥過
鸕鷀新水没灘平
溪上草亭絶低小春來有客日相過便須對柳開春酒
坐看晴色上新鵝
鳥啼殘雨適(一作過)平皋魚逐輕波趁小舠獨愛大堤楊
柳樹又牽春意(一作色)上柔條
小亭結在瀼西頭況復春半雨初收柳垂新綠枝枝弱
水轉回塘漫漫流
以柳塘春水漫分韻得柳字(并序)
余去春避地于吴興之商溪始識天民于溪上
之大慈隠寺天民讀書尚節義落落有古人風
故與余甚泱洽及余之歸遠餞于洪城溪亭臨
溪泣别則其交情可見矣今又能駕輕舟歴數
百里之險途来問訊余之祝髮其義之篤情之
深非尋常泛交結面者之比也余敬借此詩美
之且以餞其歸以簡無隠老禪求一轉語也
剥啄誰扣門乃是忘年友遠從商溪來過我繩樞牖入
門無一言但覺驚我醜我醜我自知削髮事三有學佛
亦何補用以脱塵垢全我濁世身薦我生身母羡君顔
色好濯濯春月柳不為時所趨甘著儒冠守即今一相
見意思兩彌厚春風吹楊花落我杯中酒願持滿滿杯
再起為君夀君其勿我辭罄此埽愁帚不聞亂軍中食
人如食狗苖獠虐巳甚横殺掠人婦自古戎旅間此事
十八九若以樂土言無出平湖右未知干戈世能免餓
莩否忍君遽云別更欲周旋久横塘新水發舟楫不肯
後君今必欲歸為語無隠叟願施七寶牀大作獅子吼
漁莊以解釣鱸魚有幾人平聲字分韻得人字(附于)
(彦成序云至正庚寅七月十一日飲酒漁莊上時雨初過芙蓉始著數花翡翠飛闌檻間漁童)
(舉網得二尺鱸于是相與樂甚主人分韻賦詩主則玉山隠君客則琦龍門于匡廬行酒者小)
(璚瑛余則于彦成弁其首簡)
芙容始花秋水新小莊落日酒相親漁童樵青解歌舞
茶竈筆牀隨主賓龍門山人碧玉麈會稽外史白綸巾
蓴羹鱸鱠我所愛吟對西風懷遠人
欸歌二首(附河南陸仁良貴序云至正辛夘秋九月十四日玉山讌客于漁莊之上芙容)
(如城水禽交飛臨流展席俯見游鯉日既夕矣天宇微肅月色與水光蕩搖櫺檻間遐情逸思)
(使人浩然有凌雲之想玉山俾侍姬小璚英調鳴筝飛觴傳令歡飲盡酣玉山口占二絶命坐)
(客屬賦之賦成令漁童樵青乘小榜倚歌于蒼茫煙浦中韻度清暢音節婉麗則知三湘五湖)
(蕭條寂莫那得有此樂也賦得二十章名曰漁莊欸歌云河南陸仁序)
返照移晴入綺窗芙容楊柳滿秋江漁童欸乃(一作樵青)蕩
舟去驚起錦鳬飛一雙
金杯素手玉嬋娟照見青天月子圓錦筝彈盡鴛鴦曲
都在秋風十四絃
金粟影以荷淨納凉時分韻得凉字(附于彦成序云夜坐金粟)
(池上凉雨初過荷氣浮動秋思翛然各分韻口占成詩以紀事時七月十日也)
翠沼新秋浴夜光畫闌古(一作芳)樹發天香西風陳陳廉
纖雨荷葉荷花不奈凉
書畫舫和鐵崖韻(玉山主人引婁水其居之西墅為桃花溪厠水之亭四楹上篷)
(下板傍櫺翼然似艦窗其沈影與波動若有䌫而走者楊廉夫嘗吹鐵笛其中客和小海歌不)
(異扣舷者之為中無他長物唯琴瑟筆硯多者書與畫耳遂以米芾氏所名書畫舫命之云)
春水畫船如屋裏船頭吹簫隔花聞并刀落手碎玉斗
椰蜜分香屬紫雲上客日傳金帖子美人夜織錦廻文
高堂醉卧氍毹月肯信東家帳有蚊(玉山主人與楊鐵崖飲于書畫舫侍)
(姬素雲行椰子酒相與聯句畢鐵崖乘興奏鐵龍之笛復命素雲行椰子酒玉山口占云鐵笛一聲停素雲鐵)
(崖擊節遂足成一詩俾玉山次韻并錄于此黃公壚西逢故人坐客各以能詩聞椰漿半斗破明月鐵笛一聲)
(停素雲繭紙題詩寫章草瓜皮看鼎辨周文人生嘉會不有述何異市中羣聚蚊時至正八年上巳日也)
以春水船如天上坐老年花似霧中看平聲字分韻
得如字(附鄭明德序云久以物景艱棘不到界溪溪之上顧君仲瑛甫讀書績學尊賢)
(好士當太平之時無事不過從也睽違幾二年近以嘉平之三日扣君之扉荷君留連不忍言)
(別巳而河東李君廷璧甫亦拏舟來訪遂置酒書畫舫夜參半酒巳酣析杜律句春水船如天)
(上坐老年花似霧中看平聲字為韻人各賦詩而俾遂昌鄭元佑為序)
為人性癖愛幽居結得幽居畫舫如沙嘴曉風開慢入
簷牙晴日落窗虚厨空尚有仙家(一作人)酒歲晏能來長
者車汲澗綆寒因煮茗鑿冰船發為义魚米顛癡絶尤
躭畫鄭老窮愁却著書爐篆寶香薰篤耨硯泓春水滴
蟾蜍紙浮玉色供臨榻月吐虹光照卷舒許結老年三
絶社須君好事寫歸歟
餞謝子蘭分韻詩(并序)
至正戊戌秋九月毘陵謝君子蘭過玉山中謂予言
曰僕旅寓合塘之上今年夏秋苦霪雨田皆白波與
陂湖相通所居復卑下老妻稚子不遑寧處兼乏樵
蘇之所今于泗川里得屋一區主于友人管伯齡其
里亢爽宜禾麥予乃㩦硯田而就耕焉故来言别予
遂置酒于書畫舫邀恢公復初袁君子英陸君元祥
朱君伯盛以江東日暮雲分韻同餞余得東字
子蘭得江字亦賦詩留别餘字各有所屬云
先生祖實康樂公于今為庶稱老翁派流白鶴溪上住
鄉里羣豪趨下風叩門過我驚我儂(一作褱)頭戴笠子心
忡忡談空說有丘壑志抗塵走俗山澤容自言千里竄
荆棘此身飄泊如飛蓬山妻未老髮半(一作巳)秃紉鍼主
饋全婦功大兒學詩次學禮小兒五尺儒門童前年去
年兵蔽野單堠雙堠人舉烽孤舟如葉載雨雪朝浮暮
泛西復東寒蠅穴窗死鑽紙泥龜曳尾生脱筒只今僦
屋在美里黍穗雨黑波搖空米如買珠薪束桂壞壁四
立鳴哀蛩杜陵遷居憂國難阮籍命駕嗟途窮鷦鷯無
枝何所寄烏鵲三帀將奚從結心泗川得管子為借一
畝幽人宫我為斯文雅識面遲遲細語傾深衷我開船
屋秋水中綠波碧樹紅芙容推窗面面遠山入引鉤箇
箇游魚逢好事獨許米老得清賞當與岑參同畫張神
筆駭瘧鬼書著芸香辟蠧蟲槽頭夜滴百斛酒佳菊爛
發花叢叢蟹斫兩螯白雪滿橘摘並蒂黃金重薦君之
酒餞君別莫辭大酌玻璃鍾君不見繞屋水流流入淞
五湖四海三江通君歸只在泗川上百里那消風一篷
君好去莫悤悤足衣足食可御冬回首虹光貫明月新
詩多附高飛鴻
和岳季堅韻(附義興岳榆季堅序云至正戊戌四月余自虎林抵吳城遂拏舟造玉山)
(草堂以慰契闊留五日余不別而往與王叔明張禹錫同寓山寺泰來峯樓居玉山主人與袁)
(子英適與相遇同飲清真觀竹池西軒玉山謂兵甲蝟集朋友星散會合誠難期再過草堂少)
(為行樂而科役遽興愁嘆百出叔明亦謂艱難之際交游之情正宜相勞玉山別後二日即同)
(載如約玉山置酒梧竹間飲散于芝雲堂前復坐池上書畫舫中翫月啜茶同集者袁子英盧)
(公武范君本余念出處塞屯離合不偶援筆賦詩以簡同志并賦云)
梧桐葉大午陰垂展席臨風晚更宜客自遠方來不易
月從大(一作滄)海上應遲王猷愛竹非無宅山簡觀魚別
有池洗&KR0678;政當傾契闊臨行毋惜重題詩
春暉樓以攀桂仰天高分韻得高字(附豫章熊自得夢祥序云)
(至正壬辰七月二十六日余自淮楚來于時道途梗阻雖近郡不相往來獨余以六月達吳凡)
(相知者莫不驚訝余之迂而捷也越數日即謁玉山主人于草堂中而匡廬山人在焉相與議)
(論時務凡可驚可愕可憂可慮者不少余乃曰于斯時也弛張繫乎理不繫乎時升降在乎人)
(不在乎位其所謂得失安危又何足滯礙於衷邪玉山主人方執玉麈長嘯意氣自如時適當)
(中秋之夕天宇清霽月色滿池樓臺花木隠暎高下是猶天中之畫畫中之天乃張筵設席女)
(樂雜沓縱酒盡歡同飲者匡廬仙于立彦成袁華子英張守中大本玉山復擘古阮與胡琴儕)
(絲竹并歌聲相為表裏釐然有雅之意余亦以玉簫和之酒既醉玉山乃以攀桂仰天高為韻)
(分□賦詩詩成者興趣横生模寫風景殆無不備復畫為圖所賦詩于上亦足以紀一時之勝)
(嗚呼于是時能以詩酒為樂傲睨物表者幾人能不以汲汲皇皇于世故者又幾人觀是圖讀)
(是詩者寧無感乎余則引其首乃豫章熊夢祥也)
朱樓隔水度飛橋翫月張筵快酒豪同向鏡中看玉兔
恰如海上踏金鼇影搖大地山河動光射玄洲殿宇高
明日中秋湖上去更攜紅袖泛輕舠
以紅藥當階翻分韻得翻字(附岳季堅序云至正庚子孟夏黃鶴山人)
(岳榆與相臺翟君文中自吳城拏舟至海虞復過崑山訪顧君仲瑛草堂值春暉樓前芍藥盛)
(開仲瑛重置酒樓上是日雷雨新霽風日淡蕩趙善長折金帶圉一朵插瓶中及以紅白花□)
(繞攢簇朱伯盛督行酒仝集者七人天基道士于方外暨伯盛善長先醉仲瑛謂人事惟艱天)
(時自適友朋盍簪寧無一語以紀其行樂乎遂以紅藥當階翻一句分韻賦詩者文中仲瑛子)
(英并榆得藥字詩成為序其首實四月十一日也)
靈雨沐霽景初暾散朝暄林鸎□餘春砌藥開當軒泫
妝露泥泥舞袂風翻翻流光不我邁久懷遲君論于以
樂樽罍于焉傾笑言
秋華亭以天上秋期近分韻得秋字(附于彦成序云至正十年)
(七月六日玉山主人置酒小東山秋華亭上歌舞少間羣姬狎坐庭中時夜將半秋聲露氣在)
(竹樹間曲水縈帶山石下與銀漢同流翛然若非人間世因分題賦韻如左)
開宴秋華亭子上共看織女會牽牛星槎有路連雲渡
銀(一作河)漢無聲帶月流取醉不辭良夜飲追歡猶似少
年遊分曹賭酒詩為令狎坐猜花手作&KR0848;最愛柳腰和
影瘦更聽鸎舌弄春柔金莖露落仙人掌錦瑟聲傳帝
子愁絡緯豈知都是怨芙容莫恨不禁秋碧空珠斗(一作)
(紫薇花下)微風動重欲移樽為客留
七月九日復飲秋華亭上天香襲人幽花倚石時
猩紅軋琴寶笙合曲瓊花起舞蘭陵美人度觴
與琦龍門行酒余為作詩以紀良會就邀匡山
龍門同韻
又到秋華亭子上東山秋(一作爽)氣正清妍僧(一作階)前落
葉不須埽石上幽花自可憐越國女兒嬌娜娜蘭陵酒
色淨娟娟深樽賸(一作盛)有清香在留待瑤笙月下傳
春草池綠波亭以銀漢無聲轉玉盤分韻得聲字
(附吳興沈明遠自誠序云玉山顧君仲瑛樂游好竒聞吳興山水清遠嘗放舟過余水竹居每)
(與登何山泛玉湖輒盡興而返問于余曰子安知吾鄕玉山月色日接于心目固可樂也抑豈)
(若余來游觀之為樂與今年莫春余過吳舍于流水寺仲瑛聞余之至遂入城府相見劇談數)
(日而去秋八月十有四日仲瑛復以書致余曰當秋高氣爽玉山中能來一游乎及余來時龍)
(門琦元璞開士先至數日巳遂握手入西園歴覽清勝是夜月魄既滿凉空一碧天香水影交)
(暎上下殆非人間世仲瑛乃張樂置酒于湖山樓酒半移席綠波池上同席者會稽王德輔從)
(子倫仲瑛之季晉道仲瑛命小璚華調筝南枝秀倚曲舉杯屬客曰人生會合不可常今夕之)
(飲可不盡歡邪去年兹集如山陰道士于彦成軰今皆在天外雖欲同此樂邈不可得乃以銀)
(漢無聲轉玉盤分韻賦詩元璞得銀字德輔得漢字仲瑛得聲字余得無字詩不成者罰酒一)
(觥明日詩成登卷俾余為小引云余則吳興沈明遠自誠也時則至正辛夘中秋既生魄)
據牀坐看月華生(一作明)水氣浮空夜氣清蜃闕珠宫寒
作市銀盤玉露静無聲芳筵累吸杯中物彩鳳雙吹樹
底笙不見山陰狂道士相思只在越王城
次琦元璞韻(附元璞序云去年春余與玉山主者避難于霅上家之舊藏書畫多失去)
(今年二月余自松陵放舟過玉山中時芙容渚之軒新城主人與余登眺其上洗人心目不覺)
(神情畼然與去年難中不同也及觀所補詩卷因漫製云)
去歲一春同作客今春相見却(一作各)身閒亭開翠柳紅
桃外魚躍綠波春草間自笑淵明居栗里也隨惠遠入
廬山何當共下吳江釣坐向船頭語八還(時余舍俗元璞住吳江之)
(無礙寺故云)
夜坐口占
虚亭月色不勝寒況坐綠波亭上看啼斷候蛩秋寂寂
好懷正在曲(一作倚)闌干
絳雪亭秋日海棠花(并序)
得商鼎靈石者數輩日相賞玩以遣世慮一日同覩
此花于脱葉間露紅蓓蕾于炎風赫日中甚可驚訝
後三日而花大拆(一作放)乃延汝陽莒城二公炰鼈斫
鱔嘗新篘蓮花白酒與花神洗妝少焉清風南来明
月東上頓思匡山寓于越香山阻于杭龍門歸吴江
而無信道路梗絶莫知何在余子元臣孤身守忠存
沒未保向之看花觴咏者惟汝陽一人而已對花傷
感(一作褱)漸成不樂而罷酒越五日而河南陸仁良貴
太原王楷叔正同舟泊溪上是晚鬱蒸尤甚而此花
尚留數十朵在亟命書童張席露坐樹傍相與折花
劇飲各詠言之嗚呼花不以寒暑而間人乃有吴越
之阻世殊事異能不慨然余向時絳雪亭詩卷兵至
時為好事者持去就俾莒城貌圖于前余賦唐律一
首于後請坐客相次以紀時丙申七月二十八日也
怪底海棠能狡獪今年當暑著花鮮露黏蝶粉生珠(一作)
(朱)汗日炙猩紅上紫綿夢斷馬嵬(一作嵬坡)春信遠神遊金
谷晚妝妍獨憐向歲題詩者不見燒燈花樹前
聽雪齋以夜色飛花合春聲度竹深分韻得聲字
(附西夏昂吉起文序云至正九年冬泛舟界溪上訪玉山主人時積雪在樹凍光著戶牖間主)
(人榼酒宴客于聽雪齋中命二娃唱歌行酒雪霰復作夜氣襲人客有岸巾起舞唱青天歌如)
(怒雷于是衆客樂甚飲遂大醉匡廬道士誡童子取雪水煑茶主人具紙筆以齋中春題分韻)
(賦詩者十人俾書成卷各列姓名于左是會十有二月望日也西夏昂吉書)
虚館晝生白飛花照眼明隔簾時有影著地静無聲夾
坐人如玉深杯酒屢傾清歡竟成醉淡月破雲生
白雲海銘辭(鄭元祐記云丙申春界溪顧仲瑛奉其母陶夫人避兵于商溪在吳興東)
(南僻處以君平昔尊賢下士裹糧具舟相從于溪上者不絶夫人甘膬之味溫凊之奉一切如)
(家庭居無何病氣决而卒奉函骨歸葬綽墩之先隴仲瑛念母不見結樓于碧梧翠竹之堂後)
(名之曰白雲海新朝聞君才名將授以禄秩君以衰絰固辭祝髮家居日誦大乘經以薦母)
虞山幾千曡千曡白雲飛出山變蒼狗入山為白衣不
如化作雙白鶴飛向白雲深處落向余能解說前身不
是當初舊城郭
次文質韻
白雲深白雲深白雲飛來知我心笑看觸石起膚寸斯
須變作漫天陰山人驅雲飛出牖一道龍光射南斗大
星落落小星明萬物區區等芻狗舉手招歸懷抱裏三
日顛風吹不起怒排雨脚走空來卷入銀河一泓水四
野紛紛未倒戈其奈山人不出何有時乘雲釣東海世
上空尋張志和萬松嶺上雲如紫天賜山人作霖(一作東)
注明朝說與雲中君白雲之樓是常住
再曡前韻
白雲深白雲深高樓結在雲中心樓中之人白雲友日
日醉臥梨花陰大笑白衣對戸牖肘後黃金大于斗草
間逐兔縱得之九鼎熱油烹走狗争如高臥高樓裏未
(一作不)聽催歸聽喚起釣竿不釣北溟魚酒杯倒吸西江
水何須逐日怒揮戈其若花開雪落何空將朽索馭快
馬籋雲放轡追羲和樓外晴雲擘飛絮手拍闌干目如
注青山排闥四海來面面青山白雲住
三曡前韻
君不見白雲在山如海深世人不解白雲心不從神龍
降甘澤肯從靈女為朝陰又不見白雲出山飛入牖維
南有箕北有斗世人再拜仰天光多挽長弓射天狗月
明照見玉山裏不受輕風易吹起宵深飛度影娥池影
在青天天在水樓下雞鳴夜枕戈樓頭開(一作大)宴招李
何雲車遝遝衆仙下玉笙瑤管聲相和翦雪作花雲作
絮浪浪酒瀉龍頭注就中誰起夀主人倒喝飛光酒中
住
四曡前韻
玉山盤盤窈且深中有樓兮居山心白雲不斷護巖壑
下與梧竹連秋陰天風吹雲夜開牖城上烏啼擊刁斗
芒碭長途斷白蛇上蔡東門嘆黃狗主人醉坐闌干裏
雲影時看(一作時)酒中起賞春不折背巖花烹茶自汲當
門水戰國紛紛競挽戈縱横辯口誇隋何黃鐘不作大
雅調五絃漫爾張雲和君不見水上浮萍元柳絮也趁
桃花流水注不似白雲日日閒只伴幽人在山住
來龜軒(并序)
余自吴興避難浮家而歸玉山佳處無一毫之失
忽于西廡空庭中有神龜大將尺餘四牆無隙不
知所来乃添一小軒扁曰来龜以符龜来之兆及
有舊犬聞囓軍士之右足環柱不能脱衆槍將及
始去匿于田坂中不能得之余因呼之為阿義陸
君良貴有義犬行因紀龜之靈故及犬之義也
避亂歸來兩鬢霜春風依舊滿門牆喜看義犬眠花塢
驚見靈龜踞石牀曳尾泥塗來遠道負書蓮葉出重光
慎須勿落元君夢自笑(一作有筴)能知五世昌
拜石壇(玉山主人嘗于東城菴假山廢基得一石上有蘇子瞻題識石理瑩潤類壁雖左旁)
(缺損然尚竒甚博士柯敬仲見而竒之再拜題名而去字曰拜石御史白野達兼善為作古篆)
(書之後玉山主人偶得子瞻荅維揚王忠玉提刑飲快哉亭帖與石上題識相合玉山主人謂)
(此石即忠玉家快哉亭物也特不知何以至此玉山主人遂為記其事倩朱伯盛刻之他石而)
(與河南陸仁汝南袁華各為詩詠之)
好事久傷無米顛清泉白石亦凄然快哉亭下坡仙友
拜到丹丘三百年
送周仕宣南臺典史分題得芙容堂
芙蓉並開開滿堂堂中美人傾玉觴畫船鼓吹弄白日
迴風驚起雙鴛鴦鴛鴦雙飛出城去池上開花知幾度
不聞嬌燕語雕梁惟有棲烏啼碧樹空城夜夜明月光
照見烏臺臺上霜翠幕芙容大如斗盈盈綠水明新妝
鍾山蜿蜒若龍走送子春江一壺酒他時戴花歸故鄉
莫忘江頭折楊柳
送鄭同夫歸豫章分題得洞庭湖
五湖秋水洞庭煙七十二峯青插天神禹書藏林屋裏
仙人詩刻石屏前温温玉氣穿靈洞白白銀河瀉瀑泉
鴻鴈來時木葉下送君晨發楚江船
雪霽與郯九成陳惟允坐劒池上惟允為寫圖因
次九成韻
飲澗長虹挂深嶺千尺轆轤斷修(一作縣斷)綆夜寒月黑鬼
賦詩白日清風(一作日白風清)人寫影藤蘿陰陰蔓(一作延蔓蔭)山
椒長松落雪如花飄煩君畫我掩書卧窗前更著青芭
蕉
游天池
縈紆白雲路窈窕青山聯秋風吹客衣逸興良翩翩捫
蘿度絶壁躡磴窮層巔崖傾石欲落樹斷雲復連兩峯
齦牙門中谷何廓然大山屹堂堂直欲摩青天小山亦
磊落飛來墮其前陰陰積古鐡粲粲開青蓮神斧削翠
骨天沼涵靈泉玉龍抱寒鏡倒影清秋縣憶昔張貞居
寄我琳琅篇逝者不可作新詩徒為傳舉酒酹白日萬
壑生凄煙幽歡苦未足落景忽已遷美人胡不來山水
空清妍
響屧廊
日日深宫醉不醒美人嬌步踏花行钃鏤賜與忠臣後
葉落君王夢亦驚
西湖口占三首
湖山堂上看荷花亂舞紅妝萬髻丫細雨霑衣凉似水
畫船五月客思家(右觀荷值雨)
薄薄紅綃映雪膚玉纖時把髻鬟梳風流得似貞期子
添箇芭蕉畫作圖(右題叔厚畫素雲小像)
十九韋娘著絳紗金杯玉手載春霞清歌未了船頭去
笑買新妝茉莉花(右戲贈杜姬)
泊垂虹橋口占二首
三江之水太湖東激浪輕舟疾若風白鳥羣飛煙樹末
青山都在雪花中
江風吹颿倏數里野花笑人應獨行更須對雪開金&KR0678;
要聽鄰船搊玉筝
發齊門
東方晨星如月明舟人捩舵聽雞鳴自憐不合輕為客
莫厭秋風攪樹聲
泊閶門
楓葉蘆花暗畫船銀筝斷絶十三絃西風只在寒山寺
長送鐘聲攪客眠
發閶門
閶門西去是陽關疊疊秋風疊疊山便是早春相別處
如今楊柳不堪攀(今春送于外史歸越上)
晩泊新安有懷九成
夜泊新安驛西風八月天人家溪樹裏晚飯柁樓前水
落星移石雲開月墮船遙思佩韋者癡坐不成眠
舟中作
自愛玉山書畫船西風百丈大江牽出門已是三十日
到家恰過重九天青山白水與君賞翠竹碧梧惟我憐
近聞海上鯨波静爛醉草堂松菊前
次周履道韻
夜泊石湖湖水傍芙蓉露白蒹葭蒼畫船酒行飛急觴
美人羅袖隨風揚長檠翠幕高高張浩歌起坐秋夜凉
明月已在天中央大星小星光煜煌酒酣不記過船去
但聽秋聲響疎雨夢中花作蝴蝶飛飛入花間聽春語
鄰雞喔喔東方曙船尾浪花風起舞為君起和夢中詩
水氣如煙度秋渚
次龍門琦公見寄韻二首
扁舟遠適越溪濱雙槳驚飛白鷺羣要趁秋江三尺水
去看山寺九峯雲西風網罟沿村集落日鐘聲隔水聞
好對黃花同一醉故園晴色晚如熏
秋花楓葉暗江濆萬里西風鴈叫羣漫是羈情濃似酒
獨憐世事薄于雲九龍山色船頭看半夜鐘聲枕上聞
料得高僧禪定處松窗柏子起濃熏
九月七日復游寒泉登南峯有懷龍門雲臺二首
春遊憶得到寒泉正值鸎花過禁煙楊柳樓中金錯落
琵琶船裏玉嬋娟潘郎別去渾多病道士重來是有緣
今日登高能作賦雲臺不見使人憐
又向江頭載夕暉好懷每與世相違客中重九明朝是
眼底故人今日稀過雨黃花千蘂發經霜紫蟹兩螯肥
秋江更待澄如練擊楫中流緩緩歸
可詩齋夜集聯句(附淮海秦約文仲序云至正十四年冬十二月二十二日余游)
(吳中屬時寇攘相君有南征之命川涂修阻舟檝艱難遂假館于仲瑛顧君之草堂而雪霰交)
(作寒氣薄人翌日夜分集于可詩齋客有匡廬于彦成汝陽袁子英吳郡張大本相與笑談樽)
(俎情誼浹洽酒半諸君咸曰今四郊多壘膺厚禄者則當奮身報效吾輩無與于世得從文酒)
(之樂豈非幸哉然友朋難必每思草堂一時諸公出處俱異時郯君九成則執筆漕臺陸君良)
(貴亦有漕事之冗惟龍門琦公元璞獨占林泉之勝以自適其性情興言若人又不能不于斯)
(集馳企也因效石鼎故事以紀是集凡若干韻詩成夜漏下三鼓矣序其首者淮海秦約文仲)
(也)
今夕乃何夕歲律已云莫更長燈燭明(顧瑛)夜冷冰雪沍
滕六巧薦瑞(于立)封姨怒相妬簪盍各盡歡(秦約)杯行不知
數肉臺春筍纖(袁華)法曲冰絃度紅淚泣風蠟(張守中)翠煙
積春霧鼎沸雀舌烹(顧瑛)酒瀉龍頭注咿嚶囀鸎喉(于立)蹣
跚躅鵝步燕謔落語穽(秦約)驅馳慨行路計窮酋授首(袁華)
車墜費誅屨風塵闇城郭(張守中)稼穡罄場圃憂傾漆室
葵(顧瑛)啖分嬾殘芋天王狩河陽(秦約)奸臣拒官渡濟時風
雲會(于立)曠世龍虎遇前席宣室徵(袁華)下詔輪臺布凱奏
杕杜詩(張守中)諫諷校獵賦干羽舞兩階(顧瑛)歌謠誇五袴
時清仰皇澤(秦約)會少憶良晤春冰破微甲(于立)夜月照寒
素雲間鶴鳴陸(袁華)吳下書惟顧瘦袁髯似戟(張守中)短于
腹如瓠張也鄉曲英(顧瑛)秦亦廊廟具孔問郯子官(于立)杜
賞已公句睽違念契闊(秦約)茗艼寫情愫冉冉嘆駒馳(袁華)
營營笑蚊聚浮生草棲塵(張守中)虚名日晞露嗟彼噂&KR0689;
徒(顧瑛)有此和樂孺用繼石鼎聯聊以識所寓(秦約)
與繆叔正聯句
短檠二尺照清酣(顧瑛)圓餅裁肪韭味甘(繆侃)舊雨今為紅
葉雨(顧瑛)閒雲不障白雲菴(繆侃)范君遠餽吳犍肉(顧瑛)錢老
能分林屋柑(繆侃)今夕共謀真率醉(顧瑛)莫將時事說江南
(繆侃)
湖光山色樓聯句(附于彦成序云七月十五元璞泛舟下婁江余與高起文先生)
(玉山隠君坐湖山樓上悵然有裹即所見聯句成律)
樓倚清秋爽氣高(高起文)眼明百里見纖毫風行綠野翻
清浪(于立)雨到青林起莫濤幾樹好花開別岸(顧瑛)一雙飛
鳥趁輕舠龍門今日婁江去(高起文)會有新詩寄我曹(于立)
沈華館聯句(附會稽楊維楨廉夫序云至正戊子六月二十四日維楨與衛輝高智匡)
(廬于立清河張師賢汝南袁華河南陸仁讌集于浣花館酒闌主客聯句凡二十四韻主為玉)
(山顧瑛客與聯者維楨立師賢華仁也會稽楊維楨引其首)
大厦千萬餘小第亦云甲馬山分玉崑(維楨)鯢津類清霅
湖呑傀儡深(立)江瀉吳淞狹地形九曲轉(師賢)峯影千丈
插斜川萬桃蒸(華)小徑五柳夾仙仗撞石檢(仁)靈洞開
玉匣雲停清蔭初(瑛)凉過小雨霎鶴舞竹䙰褷(維楨)魚亂
萍喋啑風顛帽屢欹(立)暑薄衣猶袷花憑嬴女獻(師賢)酒
倩吳姬壓簾卷蒼龍鬚(華)盤薦紫駝胛戎葵粲巧笑(仁)
文瓜印微掐白□魚乍刲(瑛)紅蓮米新臿急觴行蒲萄
(維楨)清池扇蒲箑火珠梅燁熿(立)冰絲蓴浹渫雲靁摩乳
彝(師賢)珌琫玩腰玾伶班鼓解穢(華)軍令酒行法弓彎舞
百盤(仁)鯨量杯千呷腔悲牙板擎(瑛)調促冰絃擪客歡
語噂嚃(維楨)童酣鼻齁䶎酒徹給泓穎(立)詩成繕書劄嘔
句投錦囊(師賢)披圖出緗笈驪駒歌已終(華)青蛾情尚狎
永矢交友盟(仁)銅盤不須歃(瑛)
書畫舫聯句(三月三日與楊鐵崖飲于書畫舫侍姬素雲行椰子酒遂成聯句如左)
龍門上客下驄馬(瑛)洛浦佳人上水簾瑪瑙瓶中椰蜜
酒(維楨)赤瑛盤内水晶鹽晴雲帶雨沾香炧(瑛)凉吹飛花
脱帽簷寶帶圍腰星萬點(維楨)黃柑傳指玉雙尖平分好
句才無劣(瑛)百罰深杯令不厭書出撥燈侵繭帖(維楨)詩
成奪錦鬭香奩臂韝條脱初擎研(瑛)袍袖弓彎屢拂髯
期似梭星秋易隔(維楨)愁如錦水夜重添勸君更覆金蓮
掌(瑛)莫放春情似漆黏(維楨)
舟中與陳敬初聯句
行春橋下看山回(瑛)翠幕紅簾面面開(基)一夜水風吹
不斷(立)蜻蜓飛入畫船來(瑛)
元詩選初集卷六十四
