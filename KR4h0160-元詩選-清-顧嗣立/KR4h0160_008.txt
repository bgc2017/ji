元詩選初集卷八庶吉士顧嗣立編
陵陽先生牟巘
巘字獻之其先蜀人徙居湖州宋端明學士子
才之子擢進士第官至大理少卿子應龍咸淳
進士元初起教授陵陽州以上元簿致仕當宋
亡時獻之已退不任事矣一門父子自為師友
討論經學以義理相切磨應龍遂以文章大家
見推于東南是時宋之遺民故老伊憂抑鬱每
託之詩篇以自明其志若謝皋羽林德陽之流
邈乎其不可攀矣其他仇仁近戴帥初輩猶不
免出為儒師以升斗自給獻之以先朝耆宿皭
然不緇元貞大德之間年在耄耋巋然備一時
文獻為後生之所矜式所著陵陽集若干卷次
子帥府都事應復所編國史編修程端學為之序
謂其出處有元亮大節正不當徒以詩律求之也
東坡九日尊俎蕭然有懷宜興高安諸子姪和淵
明貧士七首余今歲重九有酒無肴而長兒在
宜興諸兒蘇杭溧陽因輒繼和(錄三)
驚飇舉落葉意氣何軒軒秋高百卉盡寂寞但空園何
異富與貴變滅隨雲烟緬懷陶彭澤平生極幾研朗詠
貧士詩相對如晤言今人之所恥古人以為賢
翁媪老白髮蕭然老江干大兒荆溪游折腰豈為官諸
兒走異縣亦各營一餐别多會面少端復坐饑寒諸幼
且眼前笑語開我顔勿問賢與愚懷抱俱相關
好惡豈不察鑿垣植蒿蓬而此庭前菊鋤灌少人工此
物抱至潔有似楚兩龔留香待嚴凛意與烈士同糞土
笑伯始金錢鄙鄧通千載一元亮舍此將安從
題淵眀圖(并序)
淵眀九日無酒坐宅邊菊叢中意殊寂寞江州
刺史王茂弘諸孫已荷朝寄猶知有賦歸去來
者能于此時遣白衣擔酒遠餉邂逅一醉大是
竒事集中九日詩僅兩首無酒則曰塵爵恥虚
罍寒花徒自榮有酒則曰何以稱此情濁酒且
自陶而王弘所餉己酉九日十有餘年略不見
於詩何耶此翁志節耿亮與秋俱高往往逃於
酒而寓於菊二詩之作一感一喜微見於意固
不暇於歲歲皆詩此中有真意欲辨已忘言正
當求之言句之外可也此幅筆雖簡意有餘輒和
已酉九日韻述其事醉中看畫未免發千古一笑
平生抱耿介四海寡朋交凄其九日至頗感顔髮凋無
酒醒對菊風味乃更高誰識此時情白雲行遠霄地主
有佳餉得得良已勞而我適邂逅赴飲如沃焦永言大
化内朽質非所陶惟有飲美酒一醉可千朝
和趙子俊秋日閒居二首
窘步殊蹣跚戶限久不踰若或縶維之媿彼空谷駒俛
焉念平生我亦酷信書所得不償失每與憂患俱飲水
飯脱粟此意豈願餘貧實為我累舍貧將焉如堪嗟嗜
利者死甘諡為愚
九日忽已過霜薄陽光晞未漉頭上巾先典篋中衣時
物尚有菊採掇頓爾稀對酒胡不飲坐看白日飛五勝
更囚旺萬事誰是非且復進一觴酒盡情依依晚蝶抱
孤蘂無乃昧先幾
和無逸子敬獨姥山
維址呀洞戶雲氣一縷煙老龍蓄精祐萬石護其顛從
此叩林屋倒翻水中天金庭漫隔凡窮探未擬旋轟豗
四面動兀坐孤寂然頗疑北山脈跨湖潛屬聯歸來夢
所歴跳波撼晝眠種橘化為枳我髮日已宣何時&KR1735;邊
路去伴毛公仙獨姥舊聞名俚俗訛已傳一朝得妙語
塗抹乃更妍天姥似失色葉姥休語年而我復自笑槁
乾非葉鮮聊以調二士鼓棹還延緣
贈俞山月
童奴從長耳萬里聲蕭騷歸從半山路問字良亦勞臥
聞餓虎嘯喚醒平生豪前山忽湧月始覺所見高欣然
有遠孫載酒江湖敖胷中湛水鏡邂逅得所遭古月還
相照了不隔秋毫但憐露草溼時復莫蟲號
長江圖
漢川影落鸚鵡洲金山鐘到多景樓老龍幾載臥寒碧
中間不斷萬古流晚來雪浪大如屋澎湃舞我一葉舟
舟移岸轉知何處離離煙草令人愁說與渠儂莫倚柁
轉帆别浦盍少休此圖此景俱可惜展玩不足空白頭
家在江水發源處何時還我舊菟裘
善之入霅蘭皋置酒小詩紀坐中事
病翁禁酒仍禁脚不省人間有行樂主人最善客善之
邀我來同鷄黍約清樽快吸船落埭頗悔從前謝杯杓
故人久别如此酒一時傾倒慰離索更擘新筍供春淘
石泉槐葉未須學臠腴入鼎資過熟老饕恣吞不勞嚼
人生難得是合併開口一笑良不惡呼車載我雨中歸
阿香推車散飛雹分明戒我輕破戒故把春衫都溼却
我亦投牀作雷吼無數殘紅枕邊落
贈厲白雲上人
雙徑聞鐘罷而今但熟眠事須紅日上身在白雲邊古
貌應違俗高吟不礙禪爐頭煨芋火相對各欣然
仲實韶父過訪有詩奉和
重膇嫌卑溼那堪暑雨稠抛書事藥裹攲枕聽溪流何
用攄孤憤惟宜號四休誰能訪生死天際有來舟
和雨中
但聽四簷滴真成萬事休空村就誰飯高樹繫吾舟那
忍田翁笑還憐木偶流老人渾忘事略記酉年秋
和劉朔齋海棠
人物當今第一流以花為屋玉為舟曉妝未許褰幃看
夜醉何妨秉燭游錦里宣華思舊夢黃州定慧起新愁
何如歸伴徐公飲穩結一巢花上頭
七兒應復同客飲櫻桃園摘新歸以遺親用其詩
韻識所感
尚記當年薦寢園百官分賜荷恩寬帶青絲籠空餘夢
搔白頭人苦不歡詩老誇稱作崖蜜野翁驚看瀉銀盤
南山見說紅千樹鳥雀兒童任入闌
春雪
一冬只辦作嚴寒翦水飛花事竟難閉戶不知春意動
撲窗忽覺雨聲乾頗聞萬臿正雲集何處一蓑如畫看
但喜畦蔬得蘇醒從今小摘有餘懽
和徐容齋正旦
想見新年試筆時風流應不減丘遲歸來燕子元相識
落盡桃花若未知何事蘭亭修禊樂便褱墨客感秋悲
湖山勝踐無繇共禪榻茶煙老鬢絲
歲在丙辰元日立春是時先人守當塗郡齋賓客
雲集皆用元祐八年東坡和王仲至秦少游詩
故事所謂省事天公厭雨回先人笑曰天公省
事今乃多事耶今三十九年矣追念慷慨小詩
聊記當時笑談之語
一昨姑溪歲丙辰老仙元日去班春當家句子頻催客
省事天公却笑人紫鳳天涯今已老泥牛歲首又還新
笑談誰記當時語獨立東風倍愴神
和趙君實宣慰
平生知舊(一作我)一李及别后長(一作牢)關白板扉偶有客
來孤鶴起也無人覺小舟歸儘渠(一作從教)俗子頻相惱只
恐仙禽未肯飛莫笑爨琴并煑鶴(一作莫怪近來書問絶)醉眠林
下兩忘機
溪邊釣船
莫出前溪去隨宜下釣鈎風波苦不惡鱸鱖滿船頭
題束季博山園二十韻(錄四)
雲臥不禁冷誤把嵒扃觸翻動若木枝紅光被空曲(東壑)
倚闌發長嘯援筆記舊游想見同來者俱非第二流(第一溪)
窮鱗無處避網罟如雲密悠然釣臺畔袖手看落日(釣臺)
此處若為關自來還自去中有無心人不妨相伴住(雲關)
相如撫琴
不負百年心琴中託意深如何渾忘却猶費白頭吟
餞高仁卿農丞奉使還北
别來五度見重陽草草賓朋共此觴聽得酒邊新句子
可人風味故難忘
舜舉馬
常得奚官翦拂齊也思驤首一長嘶好隨便面章臺去
柳色如煙路不泥
四安道中所見六首
蒼凉初日破林霏幾度言歸今得歸兀兀籃輿續殘夢
門前兒女挽人衣
生怕秋蟲稻把稀腰鎌爭出傍晴暉凥高首下泥中鶴
啄得黃雲盡始歸
木瓜已過折山來黃帕封林未敢開想見白沙紅照裏
繡紋磊落見奇瑰(木瓜園入折山數里供進后方敢賣土人取瓜埋其半于沙中以紙鏤花)
(貼上以溪水洒之日曬乃紅)
聽得荒鷄第一鳴吹燈發火飯初成衣囊減盡渾無裌
又是蕭蕭帶雨行
人向長安渡口歸長安不見但雲霏只應白鷺曾相識
船到前頭更不飛
姑溪小隊帶薰風笳鼓歡迎鶴髮翁三十九年成一夢
幾多陳迹淚痕中
倦書圖
誰道春酣雨不禁蒙籠眼色透雲屏著人花氣深于霧
却是三郎睡未醒
送婁伯高游吳
桃花水暖清明前長堤柳色青如煙男兒年少重意氣
春風買醉吳江船西湖三月春更好笙歌錦繡神仙島
紫燕樓深翠黛間碧羅天淨楊花老興亡往事置勿論
千金不惜酹歌尊酒酣莫作後庭曲游人思斷江南魂
去去知君訪陳跡吳水吳山青歴歴花殘鈿碎館娃空
春草年年為誰碧君行正樂我為愁白髮送君思舊游
平生漫浪無佀我努力功名須黑頭
戴教授表元
表元字帥初一字曾伯慶元奉化人宋咸淳中
登進士乙科教授建康府遷臨安教授行戶部
掌故國子主簿皆以兵亂不就元成宗大德八
年表元年六十餘矣執政者薦之除信州教授
再調婺州以疾辭其後翰林集賢以修撰博士
交薦不起卒年六十七所著有剡源集行世宋
季文章氣萎薾而辭骩骳帥初慨然以振起斯
文為已任時四明王應麟天台舒岳祥並以文
名海内帥初從而受業焉故其學博而肆其文
清深雅潔化陳腐為神奇蓄而始發閒事摹畫
而隅角不露尤自祕重不妄許與至元大德間
東南之士以文章大家名重一時者帥初而已
宋景濓曰濓嘗學文于黃文獻公公于宋季詞
章之士樂道之而弗已者惟剡源戴先生為然
性好山水每策杖遊眺遠不十里近才數百步
不求甚勞意倦輒止忘懷委分或自稱質野翁
充安老人云帥初之序松雪集曰古之相知必
若韓孟歐梅同聲一迹綢繆傾吐而後為遇而
後世乃欲望此于道途邂逅之間則又過矣師
初之于子昂其相引為知心者如此然子昂以
仕顯從容諷議而帥初類多傷時閔亂悲憂感
憤之辭讀者亦可以諒其心矣
次韻答朱侯招遊海山
江南春草黃江北秋鴈飛窮居念還往故物悉已非我
有青雲交山林可同歸十年學撫琴對客輒累欷豈不
願和悦調苦心易悲青天無古今白日相因依向來炎
炎人所得一何微成者化埃塵不成翻禍機玉美受雕
鐫馬良遭絆鞿所以曠達士但貴知我希請休接輿歌
且急梁鴻噫名微少士責身閒免官譏寧無一日力相
尋盡嶇崎霜魚碧玉鱠水菊黃金暉君歌我按筑我舞
君攬衣此日為君歡醉遊敞船扉
題陳高士所藏冬青枝上白頭翁畫
飛高得珍叢青子饑可食不知何憂愁二鳥頭亦白道
人天機深清齋意相許賴汝不能鳴一鳴嫌殺汝
浴蠶沙溪水一首為上饒陳烈婦作烈婦信州上
饒人嫁同郡葉氏年二十五生子四齡而寡丙
子兵寇起能以智全其家歲饑發粟賑貧類大
丈夫慷慨知大節非徒守閨門貞行而已有司
上其事賜旌表蠲復如法
浴蠶沙溪水采桑玉山巔絲成白稜稜膠作烈婦絃烈
婦何所言絃中意纏緜一說鸞影孤二訴雛巢穿巢穿
尚可葺影孤恨終天有食不自肥衆禽仰喉咽真宰憫
其疲勞役盡弛蠲及今雛長成雛舉亦翩翻朝陽照巖
林枯槁生光妍黃蘗誰謂苦鐵石誰謂堅請君屛俗耳
聽我沙溪篇
書歎七首
王生困縲紲(泳道)劉子急徵追(正仲)舒叟挈家走幾遭鞭與
笞(東野)我無三人辱閉門但窮饑飽死世更多徒憂何以
為敢作小夫歎聊為才士悲
舒子高品藻王生怪衣冠處世那得耳譊譊真自殘劉
子最多愛逢人傾肺肝勸我學其道縮身可泥蟠胡為
亦不免念此坐長歎
英英天上星碌碌澗中石升沈雖不同精爽或相激我
有知名友四海邯鄲璧(子昂)遭逢不相閟頗為談者惜談
者自不知斯人寧易得
袁弟豁達人陳兄靜默士平生少附麗頗與同憂喜邇
來怪事發談笑不可擬一為脱淵魚一為墜柯蟻吁嗟
其奈何天運固如此
數友越州居無書已三年台州已無數逢人每相賢日
夜憶遠友遠者隔蠻煙風氣不擇州俗情輕目前管鮑
死何處寄酒灑其阡
結友何用多管鮑無三人讀書何用博得少全其身君
有徇名子擾擾趨風塵朝逐富兒餐莫聯豪士茵歸來
反如客魚鳥亦相嗔
蘇州米空熟越州人不來緩急托遠㛰不如傍蒿萊蒿
萊在籬落為我障浮埃生女屬他人生男尚嬰孩從何
得饘粥作此聊自咍
君莫誇少年一首贈余光遠
君莫誇少年與我憊者疎我亦常少年少年君不如談
諧今已忘猶有少年餘東南山水國早得飛長裾春園
虎丘樹夏檻玉泉魚吳妍與楚豔過眼日千車當此春
風(一作秋氣)凄遊子易欷歔我時未更事意氣益發舒出門
有佳侣遇勝不得虛惟憂日晷短當去亦躊躇官曹人
所厭高士不肯居平生縱觀處最在客南徐姻黨四面
集綵衣擁安輿停觥待淮蟹醇甘逮僮胥道路無此願
此願勝鄉閭自從秣陵歸鬱鬱不再攄三間風雨屋僻
在荒林墟非君好事者誰能至吾廬今來建溪上逢君
屢相於行藏且勿問人世有乘除舊狂吾已悔新銳君
當祛男兒不用世資身在犁鉏臨風贈君别勸君惜居
諸勸君重桑梓勸君重名譽歲晚未相忘頻寄山中書
老樹
老樹老且枯數柯枝綴之蟲來食其葉藤來纏其皮幸
然根本堅未至甚離披風霜既無損雨露猶見私如何
烏鳥輩同巢自傾危鬭擊翼似斧啄傷觜如錐樹色歲
時減樹力日夜衰回首試一顧但可相扶持
伯收東岡麥
伯收東岡麥仲移西塍秧四季各有役餬口走皇皇豈
不惜冠履兼嘗業縑緗憐爾衣食微及兹筋力強古來
經術士什九起耕桑窮通自天命謹勿事胥商
鄰峰
霜嚴火炬青月淡兩峰白堂堂夜行誰鄰峰販醝客販
醝事且止歸農收又薄技擊習鞭撾鮮肥慣烹炙外雖
刑憲拘内實饑困迫鹿窮有狂奔虎斃猶怒擲如何隴
上豪坐作溝中瘠世無卓魯化名在跖蹻籍感歎重徊
徨羇危轉驚赫
次韻焦治中雲洞紀遊十四韻
是身虛空中如雲本無有遊行又其寄縱樂安得久嵌
巖大磈質鑱削奇鬼手棟宇起何年名稱出誰口憶昔
板藤蔓凌空訝雞狗疎疎石生&KR1094;剡剡室懸斗乘峻開
棧梯緣明挂窗牖豈無題壁堂多逢斫畬叟賢侯韋平
家雅韻王謝友驪珠百四十模寫已八九坐我南樓牀
澆我北海酒人生主客意如此豈云偶風花命浮沈木
鴈天可否悠然付一嘘山靈儻回首
宿福海寺
斲巖蒼龍角汲流紫雲根道人不絶俗自然無耳喧屋
脊挂修嶺一日過千轅此中但高臥松風有清言聽之
亦無有風定松在門炊成我欲去獨鶴鳴朝暾
春風
春風吹愁端散漫不可收不如古溪水秖望鄉江流新
花紅爍爍舊花滿山白昔日金張門狼籍餘廢宅回首
語春風莫向新花叢我見朱顔人多金亦成翁多金不
足惜丹砂亦無益更種明年花春風自相識
八月十六張園翫月得一字
明河盪殘雲青海收晚日婆娑林端月為我良久出洗
杯問勞苦天女笑肸肸月行虚空中萬古無損失且可
娛今宵勿復思昨日歌情天水遥坐影人樹密嗔醒有
徵酒儌詩或呼筆仲容歡入林懷祖嬌在膝初猶整褐
裘久乃忘冠櫛趨鏘翻奕盤笑傲驚帳室寧來共喧呶
不許私暇逸蚩蚩復擾擾醉態不可一情知此月下此
樂世無匹月光本天性清瑩本其質動定極渟涵聲沈
轉蕭瑟悤忙記醉語悟遲已難述
秋蟲歎
夏蟲聲漸微秋蟲聲漸緐微物何所知時至不得閒嗟
我鏡中髮亦復就彫殘凄然雜憂患霜風埽茅菅反不
如彼蟲自得草莽間所以達生士逃名在空山客居雖
云樂不如早知還
赤泥嶺行
種桑三年寒得衣養犢作牛堪挽犂生男秖解戀鄉土
五日溪船催父歸行前倉庚後杜宇去家漸近聞剡語
恨身不作田舍兒騎竹摶沙遶牆戶人生衣飯取裁足
阿奴碌碌猶類福獻書覓舉真下策年少奔馳頭已白
君不見燕山萬里客更難赤泥嶺上春風寒
夜寒行
昨日天寒不成醉今日天寒不成寐醉遲得酒可強歡
寐少愁多頻發喟柴竿葦炬閙荒城役夫遥作鸛鴨鳴
擁衾高枕未云苦熟聽但覺令人驚烏孫黃鵠飛不返
遼城白骨填未滿朔風蕭蕭吹戍旗居人何如去人遠
丈夫無成霜滿須沙場萬里星河疎南牆詩翁窮據鑪
北窗少年猶讀書
自信上歸遊石門訪故人毛儀卿振卿兄弟作長
句贈之(丙午冬)
山開未開白雲梯人行不行青麥溪五年清夢隔蟻穴
千里飛塵深馬蹏重來交遊亦笑樂但覺几杖煩提攜
門間霜葉無數積風定水禽時一嗁藥草春暄夜更長
木蘭花下聽天雞
昨日行
種樹莫種垂楊枝結交莫結輕薄兒楊枝不耐秋風吹
薄交易結還易離君不見昨日書來兩相憶今日相逢
不相識不如楊柳猶可久一度春風一回首
招子昂飲歌
與君相逢難草草與君相逢苦不早人生何處少泥塗
此日飄零武林道武林城中馬如雲閉屋狂歌人不聞
狂歌自笑君亦笑依然狂絶不如君君歌豈是真狂者
青衫少日春瀟灑至今俊筆五花紋最惜青眸十行下
虛名何用等灰塵不如世上蓬蒿人黃金偏趨不貧室
白髮難老無愁身風雨無情亦如此凄凄但聒窮人耳
不見朱樓高到天鳳簫龍管連朝起連朝笙管可奈何
我歌且止須君歌青天白雪望不極坐見綠水生層波
我生何為被狂惱江頭魚肥新酒好從今作樂拚醉倒
與君相逢難草草
剡民饑
剡民饑山前山後尋蕨萁斸萁得粉不滿掬皮膚皴裂
十指秃皮皴指秃不敢辭阿翁三日不供糜不如抛家
去作挽船士却得家人請官米
採藤行
君不見四明山下寒無糧九月種麥五月嘗一春辛苦
無别業日日採藤行遠岡山深無虎行不畏老少分山
若相避忽然遇藤隨意斫手觸藤花落如蝟藤多力困
一顰伸對面聞聲不見人日昃將來各休息妻兒嬾拂
竈中塵須臾叩門來海賈大藤換糧論斛數小藤輸市
亦值錢糴得官粳甜勝乳明朝滿意作晨炊飽飯入山
須晩歸南邨種麥空早熟逐日扃門忍饑哭
少年行贈袁養直
我昔如君初冠時見君垂角兒童嬉君今長大一如我
但少頭上斑斑絲誦書如流日千紙更出清言洗紈綺
明珠在側真自失挾冊茫洋吾老矣人言四十當著書
春風半負黃公&KR3672;童奴哂笑妻子罵一字不給饑寒軀
儒學無成農已惰履窮始悔知無奈人生少年還易過
請君努力無如我
義蜂行
山翁愛蜂如愛花山蜂營蜜如營家蜂營蜜成蜂自食
翁亦藉蜜裨生涯每當山蜂採花出翁為守關司徼遮
朝朝莫莫與蜂狎頗識蜂羣分等差一蜂最大正中處
千百以次分來衙叢屯雜聚本無算勢若有制不敢譁
東園春晴草木媚漫天蔽野飛横斜須臾駢翼致雋永
戢戢不翅輸牛車似聞蜜成有所獻儔類不得先摩牙
重防覆衞自嚴密雖有毒螫何由加一朝大蜂出不戒
舂容靚飾修且姱蜻蜓忽來伺其怠搏擊少墜遭蝦蟇
羣蜂倉皇迷所適謁走欲絶聲呀呀求之不得久乃定
復結一聚猶如麻我來訪翁親目睹搏髀不覺長咨嗟
翁言蜂種幸蕃盛衆以義聚尤堪嘉烏衣槐安傳自古
蠻觸分據兩角蝸雖云仿彿存國族徒以紀異其詞夸
博勞舅婦恨翼短鼈靈異姓爭荒遐豈如兹蜂互推舉
一體同氣無疵瑕我憐翁言私誚責扶傷早媿隋侯蛇
况伊二毒俱下類瑣細不足勞鞭撾前尤往悔俱勿論
事會倚伏來尚賒新房才成蜂未壯舊房委棄隨泥沙
雪後泛湖歌(為阮使君作)
君不見明州城中日月湖縈藍繚白如畫圖良時樂遊
古亦有何人破雪浮官廚金猊暖壓紅氍毹紫貂翠拂
青珊瑚塵尾高懸前唾壺使君霜髯雙臉朱同時僚客
總豪秀瑶池閬苑羅仙儒名談鋒湊初不惡安得玉人
歌縷珠似聞州民喜公出終日繞岸狂驩呼淫絃濁管
何足道入耳得此成真娛城尖數峰淡模糊山郭何路
通樵蘇年年臘前得三白樂歲仍然多餓夫定知新年
稍安樂風流使君江左無
行婦怨次李編校韻(丙子台州作)
赤城巖邑今窮邊路傍死者相枕眠惟餘婦女收不殺
馬上娉婷多少年蓬頭垢面誰氏子放聲獨哭哀聞天
傳聞門閥甚輝赫全家避匿山南巔蒼黃失身遭惡辱
鳥畜羊縻驅入燕平居鄰牆不識面豈料萬里從征鞭
酸風吹蒿白日短天地闊遠誰當憐君不見居延塞下
明妃曲惆悵令人三過讀又不見蔡琰十八胡笳詞慚
貌千年有餘戮偷生何必婦人身男兒無成同碌碌
飛花行贈馬衢州時馬在建嶴别業
山上風花山下飛花飛欲盡山翁歸歸來亦自㤀行跡
但覺滿地紅依依餘花更惜隨春去溪上遊人山下路
戀家漁父斷來蹤難老劉郎記前度花開花落春風前
我昔與翁同少年秖今鶴去但華表何處鳥嗁悲杜鵑
遊人自遊春自莫從翁問花花不語且當向花日日醉
醉倒花前學花舞
題李伯時畫五馬圖
嗚呼良馬不世出令人但尋李侯筆五龍忽墮白雲鄉
海角孤臣看自失太平天子開明堂前驅麒麟後鸞鳳
當時此馬來萬里想見顧盼生風霜龍眠老仙亦如此
揮毫談笑羣公裏官閒禄飽少塵埃霧閣雲窗天上起
風流轉眼餘山河人間荆棘何其多臨風卷圖三太息
此馬今存知奈何
看花曲
種花郎君愛花好看花兒女笑花老牆東花開閙喧喧
馬蹏蹴碎牆西草遊人賤草只看花明日重來還可嗟
但見萋迷青覆地千紅萬紫成泥沙君不聞明妃當年
辭漢宫黃雲塞下白楊風一朝邊亭靜烽火詔書自議
麒麟功又不見馬嵬山前玉環血歲歲春風吹不滅詞
人正賞浯溪碑千秋妖恨無人說紅顔悞人何足憐花
開花謝春風前猶勝凄凉後庭樹離歌未斷江南莫
江行雜書
荒城日莫秋江長䆉稏野熟秋風香青天茫茫不知處
扁舟臥入菰蒲鄉波深浪静魚鴨樂遥林墮影同飛揚
平生見畫無此本便欲默寫懸高堂須臾雷雨漲深墨
漁戶悉閉收牛羊篙人軟語似憐我拗篷蓋頭編篙牀
此時殘暑尚什七瀟灑幸為清蚊蝱無人靜覺物性出
蚯蚓草蟲歌晚凉銅山乳竇青最遠羞縮不似來時妝
但餘田鳥如匹練雙雙飛點暗煙黃山川一日幾變態
人事百年安可常停舟起問魚酒戶此地幾年成戰場
虹梁羽化新起廢白骨無數埋前岡惆悵令人百憂起
飲客正酣歌發狂坐中悲樂誰竟是歸來玉兔搖滄浪
南山下行
南山高北山高行人山下聞叫號旁山死者何姓氏纍
纍骸骨横林皋鳥喧犬噪沙草白酸風十里吹腥臊中
有一人稱甲族蔽膝尚著長襦袍不知嬰觸為何罪但
惜貴賤同所遭妻來抱尸諸子哭魂氣滅没埋蓬蒿人
言投身由寶貨山邨豈得皆權豪一言不詶兵在頸性
命轉眼輕鴻毛龍爭虎鬭尚未決六合一穽何所逃振
衣坐石望太白寒林夜籟聲溞溞
贈趙子實
北風吹沙溪倒飛白日未落山中歸千邀萬覓不相就
誰信有人穿翠微幅巾大帶長襦袍韋篋錦囊鮮綵毫
名門發身合燕頷一經傳家真鳳毛坐車侯嬴吾不讓
白社寒林氣清放驂麟翳鶴誰不能要識神光牛背上
蓬萊山丹霞谷天仙留書三萬軸聞君暫去還復來許
君細和滄浪曲
范文正公黃素小楷昌黎伯夷頌盖宋皇祐三年
十一月在青社所書以遺京西轉運使蘇公舜
元者也後二百四十年大興李侯戡得此本於
燕及南來守吳乃文正公鄉里即訪公子孫以
畀之范氏喜而索詩為贈
有耳不聽下里巴人有手不寫劇秦美新天生靈物寄
我體可惜委棄同埃塵清風百世希文老一字流傳今
是寶誰知堂堂伯夷頌曾借春暉發枯槁韓子也復英
雄姿冰寒斗峻餘文辭吹嘘自起北海隱膾炙聊慰西
山饑天荒地老精靈在處處江湖紅散綵青離孔氏忽
自歸今寓龔侯如有待世情愛古兼愛奇書奴滿眼非
吾師請君焚香盥手拜此帖歸洗人間兒女癡
苕溪
六月苕溪路人言似若邪漁罾挂椶樹酒舫出荷花碧
水千塍共青山一道斜人間無限事不厭是桑麻
道桐川欲訪梅右司不知其處
桐川瀟灑處面面碧芙蓉峻墖當關獨清溪抱郭重市
多吳客語祠有漢時封欲覓梅仙去知藏第幾峰
和鄧善之秋興二首
鬢髮日夜老神仙那可求揚雄識字苦玄晏著書愁碧
酒紅蓮夜朱絃白鴈秋論心得少暇同上最高樓
鶴化城猶在龍移井未枯百年吾道半六合此身孤西
嶺栽花屋東風賣酒壚佯狂覓耆舊處處土音殊
十二月二十三日華亭小泊華亭近方通潮
一一歌遊處今年又寂寥雞聲生隖樹蜃氣雜江潮斑
白尋遺老丹青託麗譙衰懷緣子女不憚往來遥
次韻答應德茂雪後遠寄
山中不來久何處度殘年人悶如中酒邨荒似禁煙將
茶冰箸煮移枕雪篷眠更肯狂歌否春風雙玉船
史昭甫招陳宗魯之長興
之子滄浪去三吳西更西白鹽蓴菜膾紅酒稻花雞地
少驚雲滿天空見日低錦(一作歸)囊看爛漫佳客醉留題
證道寺
彎環青徑斜自是野僧家滿澗瀉巖液插天排石牙鑪
寒餘栢子架靜落藤花記得逃兵日門多貴客車
鄞城火後見光遠
火後丘墟市兵前風雨春那知攜手地俱是皺眉人海
柳吟猶弱山鸎聽未真明朝各分路何處避風塵
客言劉樗翁事
薄俗名難盛人窮迹易危從來天下士不計里中兒隱
玉看虹氣堅松任蠧枝相知不相識况又不相知
夜坐
愁鬢丁年白寒鐙丙夜青不眠驚戍鼓久客厭郵鈴洶
洶城噴海疎疎屋漏星十年窮父子相守慰飄零
久客且歸留别郭于昭憲掾
久客令人厭初春乍許寒飛蓬寬(一作妨)覽鏡脱粟愧加
餐坐有誇羊酪門誰住馬鞍重來會相見老性忍悲歡
頓寒懷單祥卿教諭時新開酒禁
霜花一夜白風葉滿邨黃欲出歲華老相思江水長留
枝遮鵲戶存蜜補蜂糧想見山行處開窗新酒香
蘇伯卿席中領張仲賓所寄二詩兼聞陳無逸已
從湘南官滿歸養喜而有答仍次來韻
我愛張公子清言氣不低湖溝隨市轉亭樹與城齊杯
酒方花下扁舟又水西秖愁騎馬滑難惜錦障泥
丁丑歲初歸鄞城
城郭三年别風霜兩鬢新窮多違意事拙作背時人鴈
蹟沙場信龍腥瀚海塵獨歌心未已筆硯且相親
社日城南山作
社日年年雨江花處處春漸成垂白老不見蹋青人榆
柳邊聲雜龍蛇歲事新端來近城郭猶自厭風塵
趙君理約同途不至
待子不來久煙山看樹青為吟天外句更立水邊亭雨
暖催科斗雲深長茯苓鄰居亦有約休待鬢星星
同諸子行上畈山
白石秋更潔清溪寒自鳴牛羊爭道路鳥雀聚柴荆野
果高低熟山田早晩耕吾歸任衰嬾兒輩託平生
已亥歲歸過泉口紫芝山傷謹講師
行路夢猶在入門人已非山青古佛頂雲墨祖師衣賭
奕曾同拙看真似欠肥百年誰免此只合早㤀機
排律十七韻和阮侯得子
芳城春樹晚清海月弦初瑞世三神島光纏五馬車眼
中新鸑鷟膝下小璠璵錦褓看爭羨犀顱畫不如試嗁
賓錯愕獻夢媪勤渠庭舞張公鶴門填孔氏魚一時官
府慶數世甲科儲聞說衣冠里高增棨戟閭民隨阮公
姓鄰禁宛溪漁東去龜浮印南遊雉繞輿隂移棠芾芾
騎擁竹舒舒政有兒童戀謠聽父老餘攅眉詢賦額正
色署刑書暗室天如鏡心田老自畬看騎金騕褭待弄
玉蟾蜍我欲歌三賈誰能說兩徐先隨湯餅祝聊當賀
錢醵
杭城風雨中簡子昂
五月錢塘風雨秋懷人頻倚面山樓雲收樹色遥成海
水學江聲暗入溝一斗盡輸無事飲千金不買辟寒裘
自憐寂寞無玄學車馬門前過似流
越城待旦
策策虛樓竹隔明悲來輾轉向誰傾天寒胡鴈出萬里
月落越雞嗁四更為底朱顔成老色看人青史上新名
清溪白石邨邨有五尺烏犍託此生
林邨寒食
出門楊柳碧依依木筆花開客未歸市遠無餳供熟食
邨深有紵試生衣寒沙犬逐遊鞍吠落日鴉銜祭肉飛
聞說舊時春賽罷家家鼓笛醉成圍
遊陽明一洞天呈王理得諸君
禹穴蒼茫不可探人傳靈笈鎖煙嵐初晴鶴點青邊嶂
欲雨龍移黑處潭北斗齋壇天寂寂東風仙洞草毶毶
堪憐尹叟非關吏猶向江南逐老耼
陪阮使君遊玉几
花滿車茵酒滿船亂雲堆裏訪枯禪林深何處無芳草
人靜有時聞杜鵑神屋晝飛青䃸磹靈潭隂罩赤蜿蜒
居然悟得松風夢回首廬山二十年
邑中滯雨示陳貴白
猶及相逢鬢未華故鄉春盡不須嗟園林處處生新草
風雨年年送落花高樹晝寒歸有鳥小溪湍急走如蛇
方知傲世不在隱高枕北窗聞打衙
十月朔旦寄貴白兄弟
黃牛邨前秋葉飛青螺峰外海雲歸故人相思雪滿鬢
客子獨行風舉衣烏鵲定占誰屋喜鱸魚知比去年肥
當時歌酒江湖上百里音書今亦稀
夢覺
夢覺依然一草寮浮蹤已慣任飄搖虛簷晴氣生朝露
遠樹寒聲過夜潮白骨又驚山下滿朱顔剛向客中消
時平不愛通侯印且願深林作老樵
次韻和蔚師鑑師春懷
愁是雲隂喜是晴春遊何處不關情黃雞亭館琴三弄
青果杯盤酒數行滿砌雨添新筍密隔牆風送落花輕
鑑湖湖上樵山老破帽枯藤過一生
金陵贈友
虎變龍遷此一時春風得似舊城池宫閒軍賣偷來果
寺廢僧尋斷去碑水水魚肥供白鮓家家蠶熟衣紅絲
太平尚屬窮詩客酒賤如泥醉不知
已夘歲初葺剡居
休言聲跡轉沈淪百折江湖亂後身窮未賣書留教子
饑寧食粥省求人坐來齒避樵蘇長住處蹤迷木石鄰
翻笑古來逃世者標名先製隱衣巾
秋盡
秋盡空山無處尋西風吹入鬢華深十年世事同紈扇
一夜交情到楮衾骨警如醫知冷熱詩多當歷記晴隂
無聊最苦梧桐樹攪動江湖萬里心
同陳養晦兵後過邑
搜山馬退餘春草避世人歸起夏蠶破屋煙沙飛䬃䬃
遺民鬚鬢雪毿毿青山幾處楊梅隖白酒誰家櫸柳潭
休學丁仙返遼左聊同庾老賦江南
正仲今年鄞城之約不就因次韻慰悅之
莫怪詩翁不出山詩多那得是山間清溪欲暖鸎嗁樹
白日無人犬臥閒不惜野花簪素髮時憑春酒轉朱顔
當年阮籍何曾達直到途窮始哭還
杖錫寺
仙草漫漫路不分鐘魚那許外間聞凉天九月已飛雪
晴日四山猶帶雲火後客誇新屋樣兵前僧惜舊碑文
藤湖只去招提頂見說滮田可種耘
四明山中逢晴
一岡一澗一縈隈新歲新晴始此廻莎坂南風寅蛤出
茅簷西日乙禽來人迷白路羊羣石水卷青天雪裏雷
猶是深山有寒食棃花無數繞巖開
辛巳歲六月三日書事
急報傳來又不真門前翁稚笑聲頻情懷經苦思平世
顔貎緣愁似老人兵後尚多難料事山中誰是自由身
沙缾酒釅鮭蔬有領取鐙花一樹春
辛丑歲十一月二十六日東歸舟中示三子
節物悠悠不負公江行三日雪花風雲侵賀監山亭白
日在徐仙海島紅自笑得雛如病鶴也思結伴附歸鴻
何時辦得邨田活糲飯魚羹百指同
舒子俊見過
來往通家不厭頻青山心性白雲身隂林石溜風傳語
霜月溪梁水寫真歲儉魚鮭難猝致天寒烏鳥自相親
燎鑪新暖糟牀響隨分相留作好春
以家事付諸兒惟不得姑蘇陸氏女子消息
秖憐地僻少過從更許年衰養惰慵行健有時尋近局
起遲嘗日到高舂鹿皮冠野頻頻戴鵝頂蔬麄款款供
兒女團圞俱在眼獨憐無信過吳松
兵後復還白巖山所舍作
脫命歸來意恍然餘生堪喜復堪憐財逢亂世真如土
人到窮途始信天問訊比鄰晡爨後呻吟兒女夜鐙前
明朝又作安西計飯後誰家沁雪田
江邨遇九日
去年九日江城角尚得臨風把一杯今歲并無黃菊看
誰家更遣白衣來身猶是雁飛難泊時不如潮去解回
還有南山會人意晚舟相對碧崔嵬
送旨上人西湖(一作送砥平石過天竺)并寄鄧善之
聞說西湖也自憐君遊更傍早春天六橋水暖初楊柳
三竺山深未杜鵑舊壁草生尋舊刻新巖茶熟試新泉
城中好友須相覓西蜀遺儒解草玄
(剡源詩律雅秀力變宋季餘習五言如春晚鸎羞語城寒花慢飛鳥巡漁退艇犬認獵歸門定起松鳴屋)
(吟圓月上身髮從殘歲白山入故鄉青避世書為屋謀生藥當田猨飛紅果嶂人度白雲層七言如新蹤)
(凍合鸎雛谷舊夢花迷燕子樓老樹背風深拓地野雲依海細分天水味野栽蒿白瘦山毛人摘芋紅多)
(絺袍凉擁松皮几桂酒春浮藥玉船萬事漸消閒客夢一生虚白少年頭鄉山雲淡龍移久湖市春寒鶴)
(下遲甃塹水温初荇葉粉牆風細欲棃花心如晚路思家馬身似春筐欲繭蠶其風致多可摘也)
蘇李圖
塞北中郎雪滿頭隴西壯士淚沾裘人生百歲能多少
直至如今說未休
湖州二首
山從天目成羣出水傍太湖分港流行遍江南清麗地
人生只合住湖州
一飽懸天不待求幾人乾白少年頭君看滚滚東流水
到海成淵始嬾流
西興馬上
去時風雨客悤悤歸路霜晴水樹紅一抺淡山天上下
馬蹏新出浪花中
蝴蝶
春山處處客思家淡日邨煙酒旆斜胡蝶不知人事别
繞牆閒弄紫藤花
夢中作
晴霞冠嶺朝紅潔新漲連空晚綠酣惆悵春風倦遊夢
木蘭亭上望淮南
題東玉帥府所藏瀟湘圖
少年魂夢底曾閒多在江湖煙水間今日精藍方丈地
倚窗眠看洞庭山
題江干初雪圖
斷樹寒雲古岸隈漁翁初撥小船開看渠風雪忙如許
還有魚兒上釣來
銅山寺口初見梅花書寄何則顔
吳歌楚舞送年華憶著終還不似家今日春風吹夢醒
銅山寺口見梅花
題趙大年蘆鴈
寒更索索警霜叢兄弟當年意自同猶是江湖太平處
未妨沈著臥秋風
感舊歌者
牡丹紅豆(一作紫)豔春天檀板朱絲錦色牋頭白江南一
尊酒無人知是李龜年(西湖志餘稱戴帥初湖上贈歌者一絶有故國之思焉即此詩)
(也)
桃花寺石臺
臺前藤蘚碧交加臺下清流直又斜待得丹成知幾日
春風隨分野桃花
過姑蘇
水天彌望接青蕪雲氣漫漫近又無一色好風三百里
挂帆安坐過姑蘇
過鄮山祠塾作
滄江城闕三义口白日絃歌數畝宫猶有祠官舊楊柳
向人雜立管春風
讀書有感
魯女悲嗟起夜深當年枉却淚沾襟如今已免鄉人笑
老大知無欲嫁心
元詩選初集卷八
