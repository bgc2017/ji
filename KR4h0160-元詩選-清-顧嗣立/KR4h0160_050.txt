元詩選初集卷五十庶吉士顧嗣立編
陳錄事高
高字子上温州平陽人登至正十四年進士第
授慶元路錄事未三年輒自免去方氏至欲招
致之不可得再授慈谿縣尹亦不起平陽陷棄
妻子往來閩浙間二十六年春浮海過山東謁
河南王擴廓帖木兒于褱慶密論江南虚實擴
廓喜欲官之居數月疾作卒年五十有三子上
别號不繫舟漁者自舉子時其所作已為流輩
推重金華胡仲申以古學名少所許可獨稱子
上曰能及至京師翰林歐陽元功太常張仲舉
禮部貢泰甫助教程以文皆相與論薦之度時
不可為棄官奔走南北卒以自全明初眉山蘇
伯衡訪其詩文得若干首詮次成帙題曰子上
存藁八世孫一元重校而刻之
埽室
日日埽居室既埽塵復生性癖頗愛淨去塵心乃清居
閒雖少事處世豈無營弱子在襁褓幾時堪使令蹉跎
嘆光景困守限戸庭非無四方志邊隅未休兵遙聞官
軍出盡毁徐州城朱門與碧牖回首成榛荆江淮及閩
越寇盜之所經人民苟全活奔走不得寧睠兹蓬廬下
棲遲聊慰情但當勤洒埽讀書飽藜羹萬事委天運何
必求榮名
晩歸
西崦日初没遠樹生夕隂晩步草露溼獨歸松徑深入
室載言笑稚子牽衣襟尊中有濁醪可以酌復斟坐來
窗牖白佳月出東林幽情寄觴詠適意㤀華簪自得閒
居理寧憂外患侵
遷居
遷居城南村幽情意所適室廬頗虚敞結構自疇昔倒
檜護周垣修竹蔭竒石㳙㳙井泉清靄靄簷雲白去郭
二三里迥與囂塵隔于兹載寢興朝莫靡所迫讀書南
窗下奉食老親側褰裾戲童稚煮茗待賓客身閒貧亦
佳機㤀心已寂旋種園中蔬春葉庶堪摘時危幸安處
生理寧復識雖非曠達夫翫世聊自得
泊館頭步
朝發芳林嶺夜依館頭泊厭兹跋涉勞褱哉田園樂生
理苦艱難歸耕嘆悠邈貧窶何足憂甘旨焉所託棲棲
道路中素心負丘壑行年三十餘齒牙半搖落良由筋
骨疲豈但質衰弱憂思耿不寐起觀衆星白羣鷄鳴江
皋已復戒行客
歲首自廣陵入高郵舟中作
北風吹湖水遠行當歲徂孤舟無同人相依唯僕夫遙
睇高郵城彷彿十里餘落日去地遠飛鴈與雲俱悠悠
思故鄉邈在天南隅慈親倚門望我身猶道途羈旅豈
足恤但念骨肉疎何當脱行路歸卧山中廬
近山軒燕集(并序)
至正十二年夏四月八日會于張思誠之近山
軒時孔君正夫方自吳回曾伯大陳德華徐德
顯金士名吕敬中盧文威鄭子敬咸在而高亦
與焉皆能文之士酒酣正夫言曰兹集也不可
以無紀乃命賦詩分韻取陶淵明孟夏草木長
繞屋樹扶疎之句凡為詩十首烏乎朋友會合
而歡宴詠歌亦古人之所重也然平居無事時
而接杯觴弄筆墨此特文人才士之常耳當兹
海内用武之日而吾與諸君居左邑下州得以
恬然安處相與飲酒賦詩為樂豈非幸歟夫樂
而不知其樂者衆人之情也樂焉而不以文者
荒于樂者也今也樂其樂而必以文亦可謂不
失其正矣敘而錄之所以不㤀也
幽軒近青山層簷蔭高木兹晨天氣佳凉雨破袢燠鳴
蟬度新聲叢蕙散餘馥几席具陳列籩豆進殽䔩故人
吳中歸舉酒喜相屬微酣各㤀形起坐命棋局好樂初
匪荒笑語勝絲竹人生百年内光景猶轉轂況當艱虞
際歡會情愈篤酒闌復何言長歌紫芝曲
過馮公嶺
絶壁倚霄漢千峯勢如馳何年五丁士鑿石連天梯縈
紆不可上髣髴登峨眉白石齧我足霜風吹我衣前途
政迢遞我已筋力疲寒花道傍開幽鳥林間啼彷徨俯
自慰少憩日已西浮生浪奔走困踣胡爾為他年履坦
道慎勿㤀嶮巇
感興七首
唐虞邈以遠禹湯亦悠悠周轍一東狩王綱遂漂流春
秋更五霸日日尋戈矛陵夷逮七國斯民益無聊戰血
滿溝塹殺星入雲霄商君佐嬴秦變法開田疇積強至
六世虎視吞諸侯宰割天下地郡縣羅九州焚香任法
律儒士咸虔劉漢皇起豐沛三尺誅民讐開基四百年
烈烈壯鴻猷惜哉英明主不學遺遠謀一時儈狗徒贊
業非伊周遂使皇王政廢墮不復修此機一以失餘恨
空千秋
青山或可移白石尚可轉志士褱苦心九死不願返首
陽餓仁賢至今激貪愞汨羅沈楚纍千載悲忠蹇人生
誰不死身没名貴顯胡為草玄人美新思苟免
豪家列華第被金飯珠玉茅屋耕田夫衣食常不足均
為羲皇民胡焉異榮辱遠懷雍熙世寧復有兹俗誰與
開井田吾思食其肉
縹緲浮圖宫儼若王者居列徒二三千僮僕數百餘飽
食被紈素安坐談空虚秋來入租税鞭朴耕田夫不恤
終歲苦徵求盡錙銖野人不敢怒泣涕長欷歔
客從北方來少年美容顔繡衣白玉帶駿馬黃金鞍捧
鞭揖豪右意氣輕丘山自云金張胄祖父皆朱旛不用
識文字二十為高官市人共咨嗟夾道紛駢觀如何窮
巷士埋首書卷間年年去射策臨老猶儒冠
步出城門道忽見羣馳車車中何所有文貝光陸離美
娃載後乘銷金燦裳衣問之何如人云是官滿歸聞者
交嘆息清名復奚為
悲風西北來樹木聲蕭蕭蟋蟀鳴四壁鴻鴈飛層霄時
光忽已異四序如更徭人生無百年轉矚朱顔凋胡不
崇明德早使勛業昭空悲千載下身死名寂寥
送陸有章分題得㢲山
㢲山如層臺積翠俯城郭古木秀松櫧玄鳥隱樓閣雨
散飛素雲風靜語丹鶴游人日躋攀杖屨相繹絡陸郎
吳中來雅志好丘壑哦詩松間題攜酒石上酌我性亦
愛山方期結幽約兹焉送子去登陟慘不樂遠别已傷
懷真境況寥落佇立睇大江孤舟入冥邈
留别諸友分韻得日字
寒色滿大江北風吹落日停舟别諸彦中褱抱湮鬱夤
緣結金蘭深固比膠漆佳會不可常歲晏政寥慄居者
成淹留行者念家室分攜在俄頃東西永相失俯視流
波去仰看飛鳥疾人生如浮萍乾坤渺蕭瑟
青田山房為劉養愚賦
幽幽青田山積翠高千尋大溪經其南白雲在山隂下
有隱者居卜築䆳以深開門面石壁結構依松林牆古
薜荔長砌閒苔蘚侵簷間戲馴鹿戶外鳴幽禽花卉春
佳冶竹木夏蕭森秋宵月照牖冬晨雪明岑塵坌詎能
到車馬絶過臨其中何所有乃有書與琴逍遙足㤀世
俛仰可娛心酒熟聊自醉興來時獨吟永謝城市喧何
用懷纓簪
征婦怨
征夫出門時征婦淚垂垂把酒勸夫飲執手問歸期歸
期今已過更無消息歸朝朝倚樓望只見鴈南飛
落梅曲
梅花開滿枝無奈曉風吹風吹花落盡爭佀未開時花
開終有落非關曉風惡愁殺愛花人城頭復吹角
商婦吟
嫁夫嫁商賈重利不重恩三年南海去寄信無回言妾
身為婦人不敢出閨門縫衣待君返請君看淚痕
懲愆
生晩搆屯蹇性直離禍尤禄仕以為養反貽父母憂一
身被兹累懲愆豈無由末才任冗職奔走内恒羞斯民
困瘡痏鞕撻忍誅求緩刑志撫字厲節懷清修獨醒衆
所忌讒搆生戈矛夐然空屋中經月成淹留潛棲絶内
外孤坐自吟謳朝看白日出夜覩明星流西風木葉下
四壁蛩聲愁感兹時物變蕭條悲素秋念昔賢與哲艱
危尚拘幽夏臺曾困湯羑里乃縻周屈平忠見放楊肸
賢而囚縲絏苟非罪于人吾何讐知幾昧前訓省躬思
遠猷安得委天運吾道方悠悠
發嵊縣
行役苦晝熱戒程當夜闌睡覺呼僕夫出門路漫漫明
月照人影疎星挂樹間流螢點衣袂零露溼巾冠朝遠
剡溪水俄入新昌山屬兹干戈際愈覺行路難愧無經
世資何以濟險艱悒悒抱遠思綿綿起憂端東方忽已
白林鳥鳴間關前瞻石嶺峻喟然發長嘆
過廣福寺石屏山房褱曾子白修撰陳伯清侍講
游行滯春雨憩息依禪林寺門閉寥闃崖石聳嶔崟幽
禽飛復止修竹何森森賞寂屏塵慮觀空起遐心分榻
坐雲影巡廊步晩隂緬懷玉堂彦曾此共登臨惆悵撫
遺迹石徑蒼苔深
觀湖
勝日攜佳友出郊眺長湖積波何微茫巨浪爭奔趨隱
耳驚萬雷喧空撼千夫上下宇宙混東西垠堮無皛淼
浸百里彷彿吞三吳坤輿坼不合鼇極傾莫扶晶光浴
秋日簸弄琉璃珠蜿蜒吳中山黛色青模糊夫椒據其
左林屋在南隅風前漁舸並煙際歸帆孤幽浦出菱芡
淺渚生葭蘆濯濯見白鳥汎汎浮青鳬雙眸勞應接宿
酲為之蘇倚樹興不淺哦詩神欲徂念昔天地闢水府
開玄都禹功定震澤周官書具區于今幾千載灌浸無
時枯吳越爭戰地廢興等摴蒲嗟我與諸君勝覽得自
娛不須感今古臨風且傾壺
種橦花
炎方有橦樹衣被代蠶桑舍西得閒園種之漫成行苗
生初夏時料理晨夕忙揮鋤向烈日灑汗成流漿培根
澆灌頻高者三尺強鮮鮮綠葉茂燦燦金英黃結實吐
秋繭皎潔如雪霜及時以收斂采采動盈筐緝治入機
杼裁翦為衣裳禦寒類挾纊老稚免凄凉豪家植花卉
紛紛被垣牆于世竟何補爭先翫芬芳棄取何相異感
物增惋傷
山中讀書圖
遠山如藍近山綠前門蒼松後門竹幽人讀書棲石根
有客拏舟訪溪曲白雲冉冉落虚窗清風泠泠散飛瀑
林泉深處隔紅塵便欲相依結茅屋
題太白納凉圖
六月炎天飛火烏土焦石爍河流枯邇來衰病更畏熱
呼叫欲狂揮汗珠飲冰嚼藕廢朝夕小室如爐眠不得
閒將圖畫縣四壁漫想深山好泉石就中此圖尤絶竒
青林飛瀑吹凉颸何人展席坐蒼蘚乃是謫仙初醉時
露頂裸裎投羽扇仰看雲生白成練松隂如雨毛骨寒
豈識人間袢促倦祗今匡廬道阻修鴈蕩天台近可游
便欲致身丘壑裏挂巾石壁繼風流
啄木鳥
啄木鳥啄樹枝頭紅如血口如錐終日啄木長苦飢木
心有蟲不肯啄天生爾禽復何為吁嗟乎啄木鳥佳木
蠧盡知不知
促織鳴
促織鳴鳴唧唧懶婦不驚客心悽惻秋夜月明露如雨
西風吹凉透絺苧懶婦無裳終懶織遠客衣單恨砧杵
促織促織無復悲鳴客心良苦懶婦不驚
白頭吟
試聽白頭吟慢飲尊中酒古來悲白頭人情苦難久結
髮為夫妻百年期白首容顔衰落相棄捐何況君臣與
朋友漢高寬大主蕭何開國功讒言一以入幾死天獄
中陳餘與張耳刎頸同生死一朝爭相印讐讐世無比
周文吕望不再見管鮑結交寧復聞玄德孔明若魚水
膠漆孰如雷與陳斯人自此一以少今世求之更無有
談笑尋戈矛那能託身後聽我歌歌白頭勸君飲君莫
愁日月有時而剥蝕世態誰能終不易
折楊柳
折楊柳送别離朝朝送人遠别離門前楊柳折還稀今
年折楊柳來歲復生枝奈何離别子一去無回時
食蓮詞寄同年諸公
曉食盤中蓮忽思水中藕蓮菂苦如荼藕甘能爽口甘
苦雖不同同生泥水中得藕薦籩實采蓮歸藥籠奈何
蓮有菂貴人終不食藕絲雖長難繫蓮蓮抱苦心空自
憐
懷友
作客黃山下思君漢水濱愁牽清夜夢吟瘦老夫身漂
泊誰知我交游獨此人春來尋小艇江上問通津
夜半舟發丹陽
舟子貪風順開帆半夜行天寒四野靜水白大星明長
鋏歸何日浮萍笑此生柁樓眠不穩起坐待鷄鳴
城西虎跑寺
石勢虎蹲伏山形龍屈盤寺開唐殿閣墳掩宋衣冠幽
澗泉聲細斜陽塔影寒近城多戰鼓棲息此中安
贈章以元昆仲
相見談經史江樓坐夜闌風聲吹屋響燈影照人寒俗
薄交游盡時危出處難衰年逢二妙亦得悶懷寬
病中遣懷二首
臥病玄冬半羈棲碧海邊風塵方滿野戎馬已經年下
邑供軍食何時發漕船薄才無寸補自合賦歸田
生理居官廢空聞禄代耕僕嫌裘褐敝妻笑甑塵生欲
去乾坤窄無成歲月更故人清要地應解樹勛名
入山
入山驚道險上嶺覺天低日礙危峯過雲依翠壁棲幽
化如血染怪鳥學兒啼避世須來此桃源路已迷
新歲憶曾子白
經月愁聞雨新年苦憶君青華為客久白髮著書勤酒
共鄰僧飲蔬從野老分何時共登眺整履待晴雲
重登近山樓
羈旅歸來日危樓得再登山如前歲好雲向小窗凝種
术看今長藏書比舊增題詩成感慨老我愧何能
丁酉歲述懷一百韻
屯蹇悲吾道蕭條客異鄉謀疎多迕俗性直遂逢殃鷙
鳥纏羅網翹材受斧斨世無知已者誰識此心臧悵望
天同遠憂來水共長百年千變態一日九迴腸憶昔年
華壯居貧學業荒讀書慚老大操筆欲顛僵發憤光隂
逝研思寢食㤀雨天燈火夜冬曉鬢毛霜書字蠅頭綴
歌詩玉韻鏘心懷冰蘗苦佩結茝蘭芳兔笑株傍守蛙
憐井底藏拂衣迷道路仗劒遠游方景趣多佳麗江湖
信渺茫吳甌秋浪白淮楚莫雲黃野寺金鋪屋樓船錦
繫檣臺荒麋引子丘暝虎成行瞻眺窮幽勝交游得俊
良跡雖萍梗泛名藉藻詞揚古道槐花發清秋桂子香
梯高雲路迥殿廣月華凉追逐英髦後躋攀翰墨場偶
然收鄙野亦得步康莊上國春光早明時帝運昌皇居
城萬雉禁苑柳千章對策披閶闔陳忠補衮裳臚傳天咫
尺鵬化海汪洋玉陛聯班序瓊林被寵光花簪紅映帽
酒賜綠浮觴草色沾零露葵心映太陽委身從此始憂
國未渠央造化功深厚雲霄志激昂初非縻好爵亦足
慰高堂奉命為民牧宣威到海旁鄮鄉傳載籍藩閫重
金湯江抱孤城轉山含遠樹蒼天高連太白日出上扶
桑土俗何多訟編氓半是商由來難撫字況復際劻勷
早出星當戶宵迴月滿牆勤勞非敢憚倚仗最難量僧
舍屯戈甲田家出糗糧但聞施箠楚不顧乏糟糠南北
修途梗滄溟巨艦航貴人紛往返終歲費迎將分省官
曹盛行臺紀律張聯翩驄馬至絡繹使車煌孰問瘡痍
苦惟躭燕樂搶幽花籠綺席疎柳媚紅妝下筯萬錢費
揮金一笑償珍珠兼水陸容冶陋姬姜風靡瞻儀表波
頽缺禮防近人跳鼠獺當道舞豺狼爭詫堆金塢寧聞
返象牀紛紛慕羶蟻衮衮轉丸蜣讒構蠅棲棘吞圖雀
捕蜋負荆廉藺遠刎頸耳餘猖清白甘饑餓輕肥恣陸
梁滑稽吾獨拙枘鑿衆胥戕鯨困遭螻蟻鴟翔逐鳳皇
無聊悰慽慽欲去瞽倀倀公冶羈縻魯靈均放逐湘一
身奚足恤萬事總堪傷粤自羣兇起于今七載強釁端
萌汝潁滋蔓匝荆襄處處蜂屯盛時時豕突狂食人肝
作脯掠野犬驅䍧霧翳車塵暗雷轟礟石磅絳巾明爝
火白骨積崇岡天狗昏騰喙攙搶曉吐芒黍田荒出草
蒿樹大如楊天府惟吳會王州說建康粟儲供海漕柏
列凜臺綱陷没俄相繼分崩遂莫當重臣誰抗節方伯
罕勤王將帥推門閥謀謨出廟廊捷音空陸續賊勢愈
跳踉夜靜吹笳急霜寒擊鼓鏜徒羹黔首肉詎斧赤眉
吭險歎連城失全憐壯士亾關河天漠漠江漢水湯湯
海卒乘文鷁苗軍跨驌驦立功期克復畜銳尚彷徨疾
養終成痼醫招不療瘍民生遂塗炭泉冽浸苞稂厄運
丁陽九何時見一匡淳龐懷昊頊揖讓想虞唐俯仰窮
今昔謳吟發慨慷乾坤旋磨古歲月逝波忙露白寒蛩
泣秋高客鴈翔盛時愁易集遯世困何妨駿足悲槽櫪
珍禽謝稻粱塞翁徒失馬臧糓總亾羊脱略千鈞重消
磨百鍊剛悶憑詩暫遣病倚藥頻嘗閒散思投紱韜潛貴
括囊陶公能委運梅尉早知彰故土多薇蕨春江有鯉
魴歸歟理蓑笠從此釣滄浪
同諸友游宴豐山(并序)
至正戊子春正月七日甲辰永嘉陳高與黃巖
商尚敬施謙訪朱君伯賢于臨海之鳳嶼越翼
日乙已伯賢與其季伯良持酒俎邀予登豐山
時黃君順德章君子皓(闕)君大章欣然從游已
而陳師聖張子材偕弟子温亦至遂相與上絶
頂望巨海還飲浮圖寺席既撤復舉盞松樹間
酒酣因賦二十八韻
新歲多幽興清游出縣城故人留欵曲好友復逢迎整
履當清曉登山寄遠情嵐光寒不起樹色寂無聲徙倚
巖邊憩逶迤谷底行路蹊窮屈折峯頂上崢嶸俯瞰滄
溟闊渾疑地軸傾天光連浩淼海氣變隂晴沙鳥雙雙
白風帆葉葉輕波瀾看浩蕩島嶼見分明宇宙真無極
虚浮嘆此生似堪扳若木可擬即蓬瀛眺望移時立稽
留半日程那知身是客但覺思逾清古寺藏深竹禪窗
蔭白檉倦依林樾坐靜聽鼓鐘鳴高論窮千古彈棋漫
一枰旋呼茶滿椀賸出酒盈甖珍重開華席頻煩勸兕
觥嘉蔬烹筍韭異味雜螺蟶浩飲俱勍敵沈酣及老成
狂吟驚虎豹至樂謝竽笙忽返青林興其如白日征扶
攜重舉盞真率遂班荆自笑何為者空傳漫浪名梗萍
慚獨客冠蓋動羣英勝賞(闕)堪紀高懷孰與并明朝歸北
郭回首暮雲平
客黃山
自到黃山十餘日終日飽飯只昏昏誰家搗練不停杵
俗吏抱書長在門天寒鴻鴈滿南國歲晩梅花開故園
客裏漫將詩慰藉遣懷不用酒盈樽
送鄭汝玉歸莆關
莆關深入海東南日出先看曙色酣李愿歸耕盤谷土
杜陵思樂百花潭到家三月山礬白入饌千林竹筍甘
愧我天涯尚羈旅鄉愁因爾不能堪
落日
秋郊慘淡落日微西風蕭蕭吹客衣殘霞紅葉自相映
獨鶴孤鴻何處歸中州塵暗鼓鼙急滄海浪高舟楫稀
回首東山月未上怪看星影弄輝輝
三月十三日錢成夫壽旦諸公會飲城南文秀園
城南園館小橋東柳樹青青花樹紅此日杯盤追勝事
一時冠蓋集羣公美姬舞罷歌金縷醉客歸遲並玉驄
莫遣春光空老去明朝歡會更須同
羈思十首次謝純然韻(錄四)
霜風吹帽髮全枯多病兼愁懶步趨身寄他鄉年又盡
吟看衰草日將晡故園消息沈天表舊日交游隔海隅
祗有濁醪堪遣興擬從鄰舍典羅襦
夜中見月渾㤀寐曉起看山祗獨吟那得文章垂不朽
已知衰老故相侵天寒大澤龍蛇蟄歲晩荒郊雨雪深
有客可人吾邑子往來時得一開襟
淮西盜賊成羣起攻奪城池殺害多保障誰能為尹鐸
折衝未見有廉頗南來羽檄時時急北向官軍日日過
賈誼治安空有策九重深遠欲如何
落木飛鴻冬月莫短衣烏帽五湖濱思親夜夜生歸夢
作客年年笑此身犬吠競猜南越雪鸎啼未聽上林春
世間誰是知音者青眼相看只故人
寄顧仲明教授
長憶青華翠色寒北窗對酒幾同看鼎煎浦口罾魚白
盤簇簷頭樹果丹來往正期娛晩景亂離俄嘆失清歡
故鄉回首江山異落日閩南獨倚闌
謝戴文瑰僉院惠草帽
細結夫須染色新使君持贈意偏真玉川便易煎茶帽
元亮還抛漉酒巾影墮水波浮晩照黑遮霜鬢隔秋塵
深慚欲報無瓊玖感戴寧㤀拂拭頻
游靈山寺
舊聞海上有神山今見樓臺島嶼間鼇背千年開佛國
鯨波十里隔人寰風吹僧影浮杯渡雲送龍身聽法還
避世擬從支遁隱塵簪吾已久投閒
寓鹿城東山下
大隱從來居市城幽棲借得草堂清鳥啼花雨疎疎落
鹿卧巖雲細細生石眼汲泉煎翠茗竹根鋤土種黃精
艱危隨處安生理何必青門學邵平
冬日夜夢中得句因續成之
今日冬至陽始回客中無頼廢持杯乾坤萬里風塵滿
南北何時道路開白髮頻添隨繡線壯心都冷類葭灰
中興早看雲臺築老去何妨卧草萊
客南塘作二首
春來日日起西風吹送浮雲過海東花落名園荒草滿
燕歸華屋故巢空陶潛解印閒居久王粲登樓作賦工
舊日交游多白首時時相見慰途窮
江頭無計問歸舟抱病羈棲古寺幽風雨鸎花成寂寞
干戈詩酒廢賡酬衰年白日愁邊度故國青山夢裏游
見說王師向淮甸早須傳檄定南州
思親詞
淚滴東甌水思親欲見難水流終有盡兒淚幾時乾
送興童都事還京
日照離筵酒風吹去客舟不如東海水相送到神州
題畫二首
茅舍雪初消幽窗夜方静美人期不來月照梅花影
愁來生白髮問爾復何愁應被春光惱多情雪滿頭
題子昂折枝竹
帝子啼痕溼湘江莫雨寒絶憐樵采後留得一枝看
絶句二首
地溼泉流礎庭虚石卧雲井闌行小蟻蛛網挂飛蚊
雲合虹腰斷風回雨脚斜淺灘屯宿鷺高樹競棲鴉
紅葉
片片染秋霜枝枝映夕陽縱饒紅勝錦只是惱愁腸
禽名詩
游子歸心切提壺看落紅告天天不語愁殺白頭翁
藥名詩
丈夫懷遠志兒女苦參商過海防風浪何當歸故鄉
題菘菜圖
栗里園荒舊日歸手栽菘菜雨根肥只今客裏看圖畫
惆悵紅塵滿目飛
題花竹翎毛二首
梨花沐雨帶嬌羞獨立枝間一鳥幽若遣美人初睡起
定應無處著春愁
乾坤寥落歲將闌竹葉梅花獨好看可惜幽禽棲不穩
霜風日暮羽毛寒
即事漫題五首
年年花發可憐春今年見花愁殺人不是風光近來别
秪緣兵戰此時頻
老翁憶子哭聲哀婦怨征夫去不回前日山中新戰死
昨宵夢裏見歸來
悍吏登門横索錢人家供給正憂煎官糧預借三年後
軍食尤居兩税先
農父江邊立荷戈無人南畝種嘉禾今年妻子愁饑死
活到明年更奈何
江海波濤日日生山林豺虎復縱横老夫僻在深村住
恰佀春蠶繭裏行
蘆溝曉月圖
蘆溝橋西車馬多山頭白日照清波氊廬亦有江南婦
愁聽金人出塞歌
久雨
新年新雨連殘臘一月渾無一日晴曉起鸎聲都寂寞
寒深柳眼未分明
藏春亭
細聽流鶯宛轉歌對花不飲奈春何日斜醉臥階前草
不覺風吹柳絮多
盧知州琦
琦字希韓别號立齋泉之惠安人登至正二年
進士第授州錄事遷永春縣尹始至則賑饑饉
止横征減口鹽一百餘引鄰邑盜發適琦巡邑
境盜遙見迎拜曰此永春大夫也琦立馬諭以
禍福皆投刀槊請自新自是威惠行于境外時
兵革四起琦屢敗諸寇永春宴然十六年改調
寧德歴官漕司提舉以近臣薦除知平陽州命
下而卒世居圭峯之下故所著曰圭峯集元陳
誠中所編明萬歷初邑人朱一龍三山董應舉
序而刻之今觀其詩大半見薩天錫集中亦間
有陳衆仲同寬甫諸作兵燹之餘收拾采掇不
無傳鈔之誤天錫宦遊閩海遺槀流傳如中秋
翫月一篇自叙歴歴可考而後人漫不簡點使
圭峰一集真贋雜陳可嘅也若其寄同年拜住
善御史及重遊蓬壺等詩為希韓所作無疑兹
特芟其重見他集者采而錄之良吏高風情詞
婉約藹然自見于言外是則圭峰之真而已矣
咨王侍郎寄禊原魯應奉
名門世所仰偉器人初識除書出省垣匹馬發山驛金
臺芳春宴玉署清晝寂年富經學優事簡官情適筍班
綵雲曙蓮燭明月夕登岡望庭闈開閣集賓客鯫生寂
無聞良晤何由得髮鬢亦已華意氣徒自激題詩寄天風
渺渺煙樹碧
漁樵共話圖
樵夫初上山漁父纔泊船邂逅即相問生涯兩堪憐我
渴魚可羹爾歸突未煙爾魚莫索價我薪不論錢惟將
薪換魚一笑各欣然
龍江山平遠樓
龍江居人稠市井若城邑陳君作江樓塵雜不相及身
閒千慮遣日駐萬境集羣峙兩岸山一一如拱揖大海
東南流海氣日呼吸長橋亘百丈層墖崇七級微茫認
島嶼曠蕩辨原隰潮聲山外寒嵐氣屋中溼古寺煙鐘
來遥浦漁艇入霜晴鳬鴈浴月白蛟螭泣賓朋事幽討
觴咏屬佳什蹇予簿書煩乃受升斗縶公餘強登眺詩
思轉羞澀江空歲年晩日夕天風急行藏我何心倚闌
還佇立
題陳允中山居卷
山妍雨初暗洞窈雲常暝琤琤碧澗流落落青松影遊
咏有高人誅茅臨複嶺開窗翠嵐香展卷白日永興來
即吟詩客至但烹茗抱琴莫出遊蕙帳夜深冷
春江晩渡圖
風微杜若香潮滿江聲寂扁舟古渡前推起篷窗白山
外日未高波底雲先赤隱見杏花邨依稀煙雨隔人間
行路難羨此丹青跡焉得并州刀剪取澄江碧
憂邨氓
世道日紛紜人人自憂切路逢邨老談吞聲重悲噎我
里百餘家家家盡磨滅休論富與貧官事何由徹縣帖
昨夜下羈縻成行列鄰里爭遁逃妻兒各分别莫遣一
遭逢皮骨俱碎折朝對狐狸嗁莫為豺虎齧到官縱得
歸囊底分文竭仰視天宇高綱維孰提挈但恨身不死
抑鬱腸中熱南州無杜鵑訴下空嗁血(元史良吏傳載希韓為永春尹)
(有惠政鄰邑仙遊盜發遇之遥拜曰為大夫百姓者何幸吾邑長用暴毒驅我故至此耳遂請縛其渠以降其)
(後安溪賊數萬來襲永春衆皆感憤曰使君父母我民赤子其忍以父母畀賊耶因踴躍爭奮大破之觀此詩)
(知希韓之體恤斯民切矣)
鞦韆
綠窗美人閉深院燕語鶯嗁春事半畫闌睡足四無人
空與東君說幽怨綵繩嬝嬝挂青煙羅韈纖纖翩翠袖
紅妝高出牆頭花繡帶斜飛亭際柳香風蕩漾春誰主
願學飛仙飛不去黃昏溪月浸梨花背立鞦韆悄無語
燭
海裳庭院日西入絳蠟凝香高一尺銀臺照夜春溶溶
金屏繡褥光相射洞房寶扇雙鳳花丫鬟纖手籠絳紗
蘭鐙交暉奪明月玉杯照影傾流霞高堂舞袖沈香暖
歡娛未盡春宵短長風駘蕩落花多野鳥嗁春動幽怨
秋蚊
茉利堂前月華吐飛蚊擾擾晴雷怒深閨小玉焚椒蘭
繡幕穿簾柳花度芙容夜臥銀燭滅綠紗如煙罩香雪
潛身飛入羅扇風耳畔營營宵不絶瓊肌一咂雨夢回
玉腕斜批守宮血屋外寒蟬自清素夜夜長吟飲花露
至正已亥夏予遊壺山宿真淨巖即景賦詩奉簡
古道了堂二師
六月翠壺山下客凌晨登山如絶壁支笻徑上真淨巖
頭上青天纔咫尺高僧十載棲巖幽啟扉相見還相留
欣然坐我斗室底滿室嵐氣生清秋開窗一覽數千里
滄海微茫等杯水客帆來往煙雨中人家遠近林巒裏
平生讀書苦不多時事如此將奈何蠅頭蝸角付一笑
會當結屋山之阿
望湖亭
望湖亭外波蕩蕩漁舟客櫂頻來往好風卷雨黑雲收
十里湖天平似掌長川極浦秋雲清錦帆自信牙檣輕
蘭橈掣動龍蛇影櫂歌驚起鷺鷗盟昔是席上珍今作
宦中客兩載遊帝京雙鬢半垂白三衢非為嬾折腰楓
城聯蔭桐隂色黃金孰鑄子期形白玉空教和氏泣丈
夫氣槩無憚勞對此江山趣自高浩歌長嘯天地窄笑
殺馮唐歎二毛
中元回家拜祭感懷
七月十五月正圓中元遺俗知奉先亂後人家生事薄
遊兵邏卒猶喧闐山鄉路阻無紙錢江邨月落烹細鮮
新魂舊魂百戰死孤兒寡女雙淚漣陳生歸來泉石下
獨居一屋如磬懸潔膳孝養復何有幽軒灑埽花竹妍
青藜之羹薦香飯翠壺之茗烹清泉二親避地海中渚
顧影百拜心悽然荷衣破碎莫雨急枕書不寐思去年
烽火連天暗鋒鏑遺骸滿野飛烏鳶蘭盆酒果誰復設
若敖之鬼嗁秋煙連兵搆禍今未已疲民重斂何敢言
喜聞王師下閩海廟堂元宰方籌邊桓桓諸將奮忠烈
義氣思欲吞腥羶下方野人日矯首旄頭早落閩中天
人有居鬼有享賣刀買犢耕山田
寄張子震
南浦多芳草東風又落花相思頻入夢見說欲回家竒
字從人問新醅為客賖自慚羈旅者猶滯錦江涯
和林子蒼湖亭晩酌
登臨多野趣未暇問朝簪南國秋聲起西湖莫景涵江
雲連遠樹山雨落寒嵐同是他鄉客相攜看斗南
惠安道中
龍山兵火後百里總蕭疎官帑需新賦公田索舊租蓴
鱸頻有夢鴻鴈久無書自笑成何用雲邊是舊廬
昆山客邸
萍水須相識居然子共歡天高秋月落江近夜潮寒湖
海詩懷壯雲山客夢殘出門舟欲發猶自倚闌干
遊洞嶺寺
古寺藏煙樹巖扉晝不扃日高花散影風定竹無聲稚
子添香火閒僧閱藏經新詩吟未就獨向殿階行
遊北巖菴
曲徑峰前轉臨行見虎蹤孤菴萬樹合絶澗一橋通芳
草凝微露靈湫飲綵虹山僧面壁坐應悟萬緣空
遊吳廷用南莊
公事多餘暇看山到遠邨雲莊依竹見樵逕過橋分野
水晴舂碓巖松晝掩門所忻花縣近歸路任黃昏
寄同年狀元拜住善御史
臚唱乍傳同虎牓繡衣還見上烏臺石頭城下題詩遍
天目山前攬轡迥使節照江秋水立諫書排闥曙雲開
東南赤子瘡痍甚日望分司御史來(希韓至正壬午登第是歲拜住為右)
(牓第一人)
自高郵買舟還江南至常州值雨寄魯元達
萬里扁舟偶獨還毗陵城下少盤桓天連曠野青山少
雨滿空樓白晝閒旅邸有人垂顧問家書何日寄平安
半生勲業成迂闊猶自窗前把鏡看
汀州道中
七閩窮處古汀州萬壑千巖草樹稠嵐氣滿林晴亦雨
溪聲近驛夜如秋雲間僧舍時聞犬兵後人家盡買牛
但得龔黃為太守邊方從此永無憂
送吳元珍
幾年不翦西窗燭此日相逢如别何冷宦莫嗟鄉國遠
故人今在省臺多閩關把袂雲生樹灤水維舟月滿河
我爾重尋燕薊路鳳城載酒日相過
依韻荅歐士中
客舍凄凉生綠蕪經年秖傍野人居尊空每買鄰家酒
巷僻應回長者車白鳥夢殘楓樹冷黃花香老竹籬疎
相逢且莫談離别一别如今十載餘
重遊蓬壺因呈諸公一笑
我來作縣已三載偏愛毗湖春酒香溪上畫橋朝繫馬
雨中茅屋夜連牀多情黃鳥短長曲無數桃花濃淡妝
欲學淵明歸種柳不栽桃李滿河陽
予客莆中同登壺山真淨巖訪古道了堂二師
松扉深入白雲中躡磴捫蘿路可通結社幾人從惠遠
登山何處覓壺公五更客夢茅簷雨六月秋聲木葉風
獨倚闌干望江海故鄉應在海門東
至正已亥六月遊壺山宿真淨巖訪忠門西江陳
公江亭
樹下松扉絶點埃何須海上覓蓬萊十年客鬢塵中改
六月襟懷酒後開雲影不隨飛鳥没江聲偏逐晩潮來
干戈滿眼風塵暗欲别西山首重回(希韓歴任閩中故多壺山之遊兼有)
(陶令歸來之感其時天下多故干戈四起薩天錫在閩幕遷于後至元三年與此時情事自不同也)
寓平南善應菴述懷
去年過此身猶健今日重來一病翁亂地風霜如塞上
隔江煙火是莆中孤鴻唳月秋空碧萬葉經霜野樹紅
竹下閉門來客少清談日與老僧同
和林子蒼玄妙寺值雨
兩袖薰風緩轡遊粤王城下少淹留客衣半溼松花雨
鶴影先分竹院秋採藥僧歸雲外路吟詩人倚樹間樓
憑君汲取前溪水為洗塵中浩蕩愁
仲秋寓逕江張伯雅席上作
征衫一路拂輕埃袖得嵐光渡水來月色不如今夜好
客懷應為故人開香隨桂子雲間落夢逐潮聲海上迴
醉倚西風賦離别明年何處共銜杯
福清平南道中
輕輿五月歴郊坰萬事都非舊典刑省檄一番新繕甲
民兵十戶半抽丁雨餘野水邨邨白海上煙岑點點青
只合早尋兵壑去年來鬢髮已星星
題南岡上人詩卷
曾見天華落講堂翩然振錫白雲鄉蓋茅絶壁星辰近
採藥深林雨露香獨鶴當窗松影瘦老龍歸洞夕隂凉
相思欲寄新成偈落葉蕭蕭山路長
美人折花
曉綰香雲出戶來凌波微步下瑶階潛身折處香凝指
正面看時影在懷鶯蹋露珠沾翠袖蝶隨春色上金釵
石闌干外莓苔滑歸院應須換繡鞵
登大峰山
一逕盤桓上碧峰桃花巖畔扣仙宮微風不動壇邊樹
北斗頻縣石上松龍出洞雲浮檻白雞鳴海日射窗紅
遊人咫尺青天近歴歴溪山在眼中
過平溪橋
立馬橋邊喚渡船綠楊煙煖碧波懸高峰礙日疑天近
隂壑猶霜覺地偏處處魚鹽開草市家家雞犬類桃源
隔溪茅屋孤門掩重憶揚雄草太玄
山行雜詠二首
過一山㘭又一邨小溪流水映柴門桑間少婦自採葉
舍下老翁閒弄孫山霧欲收紅日晏蕨根新洗碧潭渾
停輿暫向石亭坐隱隱樵歌隔水聞
拂拂輕風榖雨初綠楊隄上步紆徐竹林生筍長過母
巢燕撲蟲歸哺雛雨散溪流平岸漲雲開巖樹倚天孤
憑誰喚起王摩詰寫入秋毫作畫圖
題全安莊
野寺尋真幽更幽老僧敬客客來遊疎鐘幾杵江山莫
落鴈一聲天地秋山鳥有情憐我去燭花濺淚為誰愁
而今惆悵江頭别不識重來有日不
過吳江
興隨流水共悠悠此地蘆花正滿洲落日片帆千里莫
西風長笛數聲秋衣冠空帶英雄淚湖海難消浩蕩愁
吟罷欲尋沽酒處傍人遙指隔江樓
縣齋閒坐偶成
庭樹雪初晴雙雙鳴鵲聲六花消未盡猶照葉心明
興化道中
雨過山城野水渾夕陽黃犢卧籬根吳塘父老應相語
昨夜南船到海門
泊洗溪驛
篷底凄風過似箭枕邊急浪響於雷夢魂曾到桐隂下
夜未三更又却回
草萍驛和薩天錫
林外輕風帽影斜客衣近染紫山霞等閒點檢春多少
牆角薔薇幾樹花
錢舜舉木芙容
紅妝初映酒杯酣斜倚西風轉不堪霜後池塘秋欲盡
令人惆悵憶江南
題射獵圖
滿目西風塞上塵五花驄馬轉精神憑君莫射雙飛鴈
恐有音書寄遠人
元詩選初集卷五十
